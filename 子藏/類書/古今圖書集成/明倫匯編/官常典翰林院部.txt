

翰林院部匯考一

上古黃帝有熊氏始立史官置左史右史按史記五帝本紀不載按外紀帝命倉頡爲左史沮誦爲右史倉頡見鳥獸之迹體類象形而制字使天下義理必歸文字文字必歸六書

商商設六大之職而以大史屬於天官按禮記曲禮天子建天官先六大曰大宰大宗大史大祝大士大卜典司六典大音奏注

典法也此蓋殷時制也周則太宰爲天官大宗曰宗伯爲春官大史以下屬焉

周周設史官太史之職掌六典及法則以逆治小史掌邦國之志內史掌八柄及敍事之法外史掌命令書志之事而皆率屬以統於春官宗伯按禮記曲禮史載筆士載言

陳注

疏曰言謂盟會之辭舊事也方氏曰史國史也載筆將以書未然之事載言將以閱已然之事王制太史典禮執簡記奉諱惡天子齋戒受諫陳注周官太史典歷代禮儀之籍國有禮事則豫執簡策記載所當行之禮儀及所當知之諱惡如廟諱忌日之類奉而進之天子天子重其事故齋戒以受其所教詔諫猶教詔也玉藻天子元端而居動則左史書之言則右史書之陳注

天子之於事則無爲而其所有爲者言動而已故動則左史書之言則右史書之宗伯禮官按周禮春官之屬太史下大夫二人上士四人小史中士八人下士十有六人府四人史八人胥四人徒四十人注

太史史官之長太史掌建邦之六典以逆邦國之治掌以逆官府之治掌則以逆都鄙之治注

典則亦法也逆迎也六典八八則冢宰所建

以治百官太史又建焉以爲王迎受其治也太史日官也春秋傳曰天子有日官諸侯有日禦日官居卿以底日禮也日禦不失日以授百官於朝居猶處也言建六典以處六卿之職凡辧者考焉不信者刑之

注謂邦國都鄙以爭訟來正之者凡邦國都鄙及萬民之有約劑者藏焉以貳六官六官之所登注

約劑要盟之載辭及券書也貳猶副也藏與

約劑之書以爲六官之副其有後事六官又登焉若約劑亂則辟不信者刑之注

謂抵冒盟誓者辟者考按讀其然否正歲年以序事頒之於官府及都鄙

注中數曰歲朔數曰年中朔大小不齊正之以閏若今時作歷日矣定四時以次序授民時之事頒告朔於邦國注

天子頒朔於諸侯諸侯藏之祖廟至朔朝於廟告而受行之閏月詔王居門終月

注門謂路寢門也鄭司農雲月令十二月分在靑陽明堂總章元堂左右之位惟閏月無所居居於門故於文王在門謂之閏大祭祀與執事卜日

注執事大卜之屬與之者當視墨戒及宿之日與羣執事讀禮書而協事

訂義

賈氏曰戒謂散齋七日宿謂致齋三日當此日與羣執事預祭之官讀禮書而協事恐事有失錯物有不供故也鄭康成曰協合也祭之日執書以次位常

注謂校呼之教其所當居之處辧事者考焉不信者誅之

注謂抵冒其職事大會同朝覲以書協禮事

注亦先習錄之也及將幣之日執書以詔王

注將送也詔王告王以禮事太師抱天時與大師同車

注鄭司農云大出師則太史主抱式以知天時處吉凶史官主知天道故國語曰吾非瞽史焉知天道春秋傳曰楚有云如眾赤鳥夾日以飛楚子使問諸周太史太史主天道元謂瞽卽太師太師瞽官之長大遷國抱以前

注司空營國之也抱之以前當先王至知諸

位處大喪執以�勸防

注鄭司農云勸防引大紼遣之日讀誄

注遣謂祖廟之庭大奠將行時也人之道終於此累其行而讀之太師又帥瞽廞之而作謚瞽史知天道使共其事言王之誄謚成於天道凡喪事考焉

注爲有得失小喪賜謚

注小喪卿大夫也凡射事飾中捨算執其禮事

注捨讀曰釋鄭司農雲中所以盛算也元謂設算於中以待射時而取之中則釋之鄕射禮曰君國中射則皮豎中於郊則閭中於竟則虎中大夫兕中士鹿中天子之中未聞小史掌邦國之志奠系世辧昭穆若有事則詔王之忌諱注

鄭司農云志謂記也春秋傳所謂周志國語所謂鄭書之屬是也史官主書故韓宣子聘於魯觀書太史氏系世謂帝系世本之屬是也小史主定之瞽諷誦之先王死日爲忌名爲諱故書奠爲帝杜子春云帝當爲奠奠讀爲定書帝亦或爲奠元謂王有事所祭於其廟大祭祀讀禮史以書敍昭穆之俎簋

注讀禮者太史與羣執事史此小史也言讀禮

者小史敍俎簋以爲節故書簋或爲幾鄭司農云幾讀爲軌書亦或爲簋古文也大祭祀小史主敍其昭穆以其主定系世祭祀史主敍其昭穆次其俎簋故齊景公疾欲誄於祝史元謂俎簋牲與黍稷以書次之校比之大喪大賓客大會同大軍旅佐太史凡國事之用禮者掌其小事卿大夫之喪賜謚讀誄

注其讀誄亦以太史賜謚爲節事相成也內史中大夫一人下大夫二人上士四人中士八人下士十有六人府四人史八人胥四人徒四十人內史掌王之八枋之以詔王治一曰爵二曰祿三曰廢四曰置五曰殺六曰生七曰予八曰奪注

太宰旣以詔王內史又居中貳之執國及國令之貳以考政事以逆會計

注國六典八八則掌敍事之受納訪以詔王聽治

注敍六敍也納訪納謀於王也六敍六曰以敍聽其情凡命諸侯及孤卿大夫則策命之

注鄭司農說以春秋傳曰王命內史興父策命晉侯爲侯伯策謂以簡策書王命其文曰王爲叔父敬服王命以綏四國糾逖王慝晉侯三辭從命受策以出凡四方之事書內史讀之

注若今尙書入省事王制祿則贊爲之以方出之賞賜亦如之

注贊爲之爲之辭也鄭司農云以方出之以方版書而出之上農夫食九人其次食八人其次食七人其次食六人下農夫食五人庶人在官者其祿以是爲差諸侯之下士視上農夫祿足以代其耕也中士倍下士上士倍中士下大夫倍上士卿四大夫祿君十卿祿杜子春云方直謂今時牘也元謂王制曰王之三公視公侯卿視伯大夫視子男元士視附庸內史掌書王命遂貳之

注副寫藏之外史上士四人中士八人下士十有六人胥二人徒二十人外史掌書外令注

王令下畿外掌四方之志

注志記也謂若魯之春秋晉之乘楚之檮杌掌三皇五帝之書

注楚靈王所謂三墳五典掌達書名於四方

注謂若堯典禹貢達此名使知之或曰古曰名今曰字使四方知書之文字得能讀之若以書使於四方則書其令

注書王令以授使者成王元年伯禽就封於魯分以史官按左傳定公四年劉文公合諸侯於召陵衛子魚曰昔武王克商成王定之選建明徳以藩屏周故周公相王室以尹天下於周爲睦分之祝宗卜史備物典策命以伯禽而封於少�之虛按通鑑伯禽就封在成王元年注

史太史典策春秋之制疏

正義曰典策謂史官

書策之典若傳之所云發凡之類賜之以法使依法書時事也穆王二十四年命左史戎夫作記按竹書紀年云云按汲冢周書史記解維正月王在成周昧爽召三公左史戎夫曰今夕朕寤遂事驚予乃取遂事之要戒俾戎夫言之朔望以聞信不行義不立則哲士淩君政禁而生亂皮氏以亡諂諛日近方正日遠則邪人專國政禁而生亂華氏以亡好貨財珍怪則邪人進邪人進則賢良日蔽而遠賞罰無位隨財而行夏后氏以亡嚴兵而不闕者其臣懾其臣懾而不敢忠不敢忠則民不親其吏刑始於親遠者寒心殷商以亡樂專於君者權專於臣權專於臣則刑專於民君娛於樂臣爭於權民盡於刑有虞氏以亡奉孤以專命者謀主必畏其威而疑其前事挾徳而責數日疏位均而爭平林以亡大臣有錮職嘩誅者危昔者質沙三卿朝而無禮君怒而久拘之嘩而弗加嘩卿謀變質沙以亡外內相間下撓其民民無所附三苗以亡弱小在彊大之間存亡將由之則無天命矣不知命者死有夏之方興也扈氏弱而不恭身死國亡嬖子兩重者亡昔者義渠氏有兩子異母皆重君疾大臣分黨而爭義渠以亡功大不賞者危昔平州之功大而不賞諂臣日賞貴功日怒而生變平州之君以走出召遠不親者危昔有林氏召離戎之君而朝之至而不禮畱而弗親離戎逃而去之林氏誅之天下叛林氏昔者曲集之君伐智而專事彊力而不賤其臣忠良皆伏愉州氏伐之君孤而無使曲集以亡昔者有巢氏有亂臣而貴任之以國假之以權擅國而主斷君已而奪之臣怒而生變有巢以亡斧小不勝柯者亡昔有鄶君嗇儉滅爵損祿羣臣卑讓上下不臨後闕小弱禁罰不行重氏伐之鄶君以亡久空重位者危昔有共工自賢自以無臣久空大官下官交亂民無所附唐氏伐之共工以亡犯難爭權疑者死昔有林氏上衡氏爭權林氏再戰弗勝上衡氏僞義弗克俱身死國亡知能均而不親並重事君者危昔有南氏有二臣貴寵力鈞勢敵竟進爭權下爭朋黨君弗禁南氏以分昔有果氏好以新易故故者疾怨新故不和內爭朋黨陰事外權有果氏以亡爵重祿輕比闕不成者亡昔有畢程氏損祿增爵羣臣貌匱比而戾民畢程氏以亡好變故易常者亡昔陽氏之君自伐而好變事無故業官無定位民運於下陽氏以亡業形而愎者危昔谷平之君愎類無親破國弗�業形用國外內相援谷平以亡武不止者亡昔阪泉氏用兵無已誅戰不休並兼無親文無所立智士寒心徙居至於獨鹿諸侯叛之阪泉以亡狠而無親者亡昔者縣宗之君狠而無聽執事不從宗職者疑發大事羣臣解體國無立功縣宗以亡昔者元都賢鬼道廢人事天謀臣不用龜策是從神巫用國哲士在外元都以亡文武不行者亡昔者西夏性仁非兵城郭不修武士無位惠而好賞屈而無以賞唐氏伐之城郭不守武士不用西夏以亡美女破國昔者績陽彊力四徵重丘遺之美女績陽之君悅之熒惑不治大臣爭權遠近不相聽國分爲二宮室破國昔者有洛氏宮室無常池囿廣大工功日進以後更前民不得休農失其時饑饉無食成商伐之有洛以亡穆王三十二年巡行天下有書史十人記其所行之地按拾遺記云云平王年晉董史佐籍黶掌晉之典籍按左傳昭公十五年冬十二月晉荀躒如周葬穆後籍談爲介旣葬除喪以文伯宴王曰昔而髙祖孫伯黶司晉之典籍以爲大政故曰籍氏及辛有之二子董之晉於是乎有董史注

孫伯黶晉正卿籍談九世祖辛有周人也其二子適晉爲太史籍黶與之共董督晉典因爲董氏董狐其後疏正義曰僖二十二年傳曰平王之東

遷也辛有適伊川則辛有平王時人也此王因籍說董言晉國惟有籍董二族世掌典籍平王十八年秦初有史以紀事按史記秦本紀秦文公十三年初有史以紀事民多化者

漢漢承秦制設太史令丞統於太常但主星歷設博士掌通古今後攺五經博士按漢書百官公卿表太常屬官有太樂太祝太宰太史太卜太醫六令丞博士秦官掌通古今秩比六百石員多至數十人武帝建元五年初置五經博士宣帝黃龍元年稍增員十二人按玉海漢舊儀文帝時博士七十餘人朝服元端章甫冠爲待詔博士宣帝甘露三年詔諸儒講五經同異立梁丘易大小夏侯尙書谷梁春秋博士按漢書宣帝本紀甘露三年春三月己丑詔諸儒講五經同異太子太傅蕭望之等平奏其議上親稱制臨決焉乃立梁丘易大小夏侯尙書谷梁春秋博士成帝河平三年秋八月乙卯光祿大夫劉向校中祕書按漢書成帝本紀云云按劉向傳宣帝初立谷梁春秋徵更生受谷梁講論五經於石渠注

師古曰三輔舊事云石渠閣在未央大殿北以藏祕書廢十餘年成帝卽位更生乃復進用更名向遷光祿大夫是時上方精於詩書觀古文詔向領校中五經祕書注

師古曰言中者以別於外

後漢後漢設五經博士祭酒以教弟子掌承問仍統於太常設侍中及黃門侍郎以掌侍左右備顧問後又置祕書監按後漢書百官志博士祭酒一人六百石本僕射中興轉爲祭酒博士十四人比六百石本注曰易四施孟梁丘京氏尙書三歐陽大小夏侯氏詩三魯齊韓氏禮二大小戴氏春秋二公羊嚴顏氏掌教弟子國有疑事掌承問對本四百石宣帝增秩注

胡廣曰官名祭酒皆一位之元長者也古禮賓客得主人撰則老者一人舉酒以祭於地舊說以爲示有先本紀桓帝延熹二年置祕書監侍中比二千石本注曰無員掌侍左右贊導眾事顧問應對法駕出則多識者一人參乘餘皆騎在乘輿車後本有僕射一人中興轉爲祭酒或置或否注漢官秩云千石周禮太僕於寶注曰若漢侍中蔡質漢儀曰侍中常伯選舊儒髙徳博學淵懿仰占俯視切問近對諭旨公卿上殿稱制參乘佩璽秉劍員本八人陪見舊在尙書令僕射下尙書上今官出入禁中更在尙書下司隸校尉見侍中執板揖河南尹亦如之又侍中舊與中官俱止禁中武帝時侍中莽何羅挾刃謀逆由是侍中出禁外有事乃入畢卽出王莽秉政侍中復入與中官共止章帝元和中侍中郭舉與後宮通拔佩刀驚上舉伏誅侍中由是復出外黃門侍郎六百石本注曰無員掌侍從左右給事中關通中外及諸王朝見於殿中引王就坐注

漢舊儀曰黃門郎屬黃門令日暮入對靑瑣門拜名曰夕郎宮合簿靑瑣門在南宮衛瓘注吳都賦曰靑瑣戶邊靑鏤也一曰天子門內有眉格再重裏靑畫曰瑣獻帝起居注曰帝初卽位初置侍中給事黃門侍郎員各六人出入禁中近侍帷幄省尙書事攺給事黃門侍郎爲侍中侍郎去給事黃門之號旋復復故舊侍中黃門侍郎以在中宮者不與近密交政誅黃門後侍中侍郎出入禁闈機事頗露由是王允乃奏比尙書不得出入不通賓客自此始也又曰諸奄人官悉以議郎郎中稱秩如故諸署令兩梁冠陛殿上得召都官從事以下按儒林傳光武中興愛好經術未及下車而先訪儒雅采求闕文補綴漏逸先是四方學士多懷挾圖書遁逃林藪自是莫不抱負墳策云會京師範升陳元鄭興杜林衛宏劉昆桓榮之徒繼踵而集於是立五經博士各以家法教授易有施孟梁丘京氏尙書歐陽大小夏侯詩齊魯韓毛禮大小戴春秋嚴顏凡十四博士太常差次總領焉前書云田何傳易授丁寬丁寬授田王孫王孫授沛人施讎東海孟喜瑯邪梁丘賀由是易有施孟梁丘之學又東郡京房受易於梁國焦延壽別爲京氏學又東萊費直傳易授瑯邪王橫爲費氏學本以古字號古文易又沛人髙相傳易授子康及蘭陵毋將永爲髙氏學施孟梁丘京氏四家皆立博士費髙二家未得立濟南伏生傳尙書授濟南張生及千乘歐陽生歐陽生授同郡兒寬寬授歐陽生之子世世相傳至曾孫歐陽髙爲尙書歐陽氏學張生授夏侯都尉都尉授族子始昌始昌傳族子勝爲大夏侯氏學勝傳從兄子建建別爲小夏侯氏學三家皆立博士又魯人孔安國傳古文尙書授都尉朝朝授膠東庸譚爲尙書古文學未得立魯人申公受詩於浮丘伯作爲訓詁是爲魯詩齊人轅固生亦傳詩是爲齊詩燕人韓嬰亦傳詩是爲韓詩三家皆立博士趙人毛萇傳詩是爲毛詩未得立魯髙堂生漢興傳禮十七篇後瑕丘蕭奮以授同郡後蒼蒼授梁人戴徳及徳兄子聖沛人慶普於是徳爲大戴禮聖爲小戴禮普爲慶氏禮三家皆立博士孔安國所獻禮古經五十六篇及周官經六篇前世傳其書未有名家中興以後亦有大小戴博士𨿽相傳不絕然未有顯於儒林者建武中曹充習慶氏學傳其子褒遂撰漢禮齊胡母子都傳公羊春秋授東平嬴公嬴公授東海孟卿孟卿授魯人眭孟眭孟授東海嚴彭祖魯人顏安樂彭祖爲春秋嚴氏學安樂爲春秋顏氏學又瑕丘江公傳谷梁春秋三家皆立博士梁太傅賈誼爲春秋左氏傳訓詁授趙人貫公建武中鄭興陳元傳春秋左氏學時尙書令韓歆上疏欲爲左氏立博士範升與歆爭之未決陳元上書訟左氏遂以魏郡李封爲左氏博士後羣儒蔽固者數廷爭之及封卒光武重違眾議而因不得補章帝建初元年詔賈逵入講白虎觀雲臺按後漢書章帝本紀不載按賈逵傳明帝敕蘭臺給筆札使作神雀頌拜爲郎與班固並校祕書應對左右肅宗立降意儒術特好古文尙書左氏傳建初元年詔逵入講北宮白虎觀南宮雲臺帝善逵說使發出左氏傳大義長於二傳者逵於是具條奏之建初四年詔下太常將大夫博士議郎郎官及諸生諸儒會白虎觀講議五經同異按後漢書章帝本紀建初四年冬十一月壬戌詔曰蓋三代導人教學爲本漢承暴秦褒顯儒術建立五經爲置博士其後學者精進𨿽曰承師亦別名家孝宣皇帝以爲去聖久遠學不厭博故遂立大小夏侯尙書後又立京氏易至建武中復置顏氏嚴氏春秋大小戴禮博士此皆所以扶進微學尊廣道藝也中元元年詔書五經章句煩多議欲減省至永平元年長水校尉倏奏言先帝大業當以時施行欲使諸儒共正經義頗令學者得以自助孔子曰學之不講是吾憂也又曰博學而篤志切問而近思仁在其中矣於戲其勉之哉於是下太常將大夫博士議郎郎官及諸生諸儒會白虎觀講議五經同異使五官中郎將魏應承制問侍中淳於恭奏帝親稱制臨決如孝宣甘露石渠故事作白虎議奏按儒林傳建初中大會諸儒於白虎觀考詳同異連月乃罷肅宗親臨稱制如石渠故事顧命史臣著爲通義又詔髙才生受古文尙書毛詩谷梁左氏春秋𨿽不立學官然皆擢髙第爲講郎給事近署按魏應傳四年拜五官中郎將章帝甚重之數進見論難於前特受賞賜時會京師諸儒於白虎觀講論五經同異使應專掌問難侍中淳於恭奏之帝親臨稱制如石渠故事按丁鴻傳肅宗詔鴻與廣平王羨及諸儒樓望成封桓郁賈逵等論定五經同異於北宮白虎觀使五官中郎將魏應主承制問難侍中淳於恭奏上帝親稱制臨決鴻以才髙論難最明諸儒稱之帝數嗟美焉時人嘆曰殿中無雙丁孝公和帝章和二年夏五月詔長樂少府桓郁侍講禁中按後漢書和帝本紀云云按桓榮傳榮子郁帝以郁先師子有禮讓甚見親厚常居中論經書問以政事稍遷侍中帝自制五家要說章句令郁校定於宣明殿和帝卽位富於春秋侍中竇憲自以外戚之重欲令少主頗涉經學上疏皇太后曰昔五更桓榮親爲帝師子鬱結髮惇尙繼傳父業故再以校尉入授先帝父子給事禁省更歷四世今白首好禮經行篤備又宗正劉方宗室之表善爲詩經先帝所褒宜令郁方並入教授以崇本朝光示大化由是遷長樂少府復人侍講頃之轉爲侍中奉車都尉永元十三年春正月丁丑帝幸東觀覽書林閱篇籍博選術藝之士以充其官按後漢書和帝本紀云云按儒林傳孝和亦數幸東觀覽閱書林安帝永初四年春二月乙亥詔謁者劉珍及五經博士校定東觀五經諸子傳記百家藝術整齊脫誤是正文字按後漢書安帝本紀云云元初五年置史官注紀太后徳政按後漢書安帝本紀不載按鄧皇后紀太后臨朝十載天下復平元初五年平望侯劉毅以太后多徳政欲令早有注紀上書安帝曰臣聞易載羲農而皇徳著書述唐虞而帝道崇故𨿽聖明必書功於竹帛流音於管弦伏惟皇太后膺大聖之姿體乾坤之徳齊蹤虞妃比迹任姒孝悌慈仁允恭節約杜絕奢盈之源防抑逸欲之兆正位內朝流化四海及元興延平之際國無儲副仰觀乾象參之人譽援立陛下爲天下主永安漢室綏靜四海又遭水潦東州饑荒垂恩元元冠蓋交路菲薄衣食躬率羣下損膳解驂以贍黎苗惻隱之恩猶視赤子克己引愆顯揚仄陋崇晏晏之政敷在寬之教興滅國繼絕世錄功臣復宗室追還徙人蠲除禁錮政非惠和不圖於心制非舊典不訪於朝弘徳洋溢充塞宇宙洪澤丰沛漫衍八方華夏樂化戎狄混並丕功著於大漢碩惠加於生人巍巍之業可聞而不可及蕩蕩之勛可誦而不可名古之帝王左右置史漢之舊典世有注紀夫道有夷崇治有進退若善政不述細異輒書是爲堯湯負洪水大旱之責而無咸熙假天之美髙宗成王有雉雊迅風之變而無中興康寧之功也上考詩書有虞二妃周室三母修行佐徳思不逾閾未有內遭家難外遇災害覽總大麓經營天物功徳巍巍若玆者也宜令史官著長樂宮注聖徳頌以敷宣景耀勒勛金石縣之日月攄之罔極以崇陛下烝烝之孝帝從之獻帝中平六年始以士人爲侍中給事按後漢書獻帝本紀中平六年九月卽皇帝位初令侍中給事黃門侍郎員各六人賜公卿以下至黃門侍郎家一人爲郎以補宦官所領諸署侍於殿上注續漢志曰侍中比二千石無員漢官儀曰侍中左蟬右貂本秦丞相史往來殿中故謂之侍中分掌乘輿服物下至器虎子之屬武帝時孔安國爲侍中以其儒者特聽掌禦坐唾壺朝廷榮之至東京時屬少府亦無員駕出則一人負傳國璽操斬蛇劍參乘與中官俱止禁中又曰給事黃門侍郎六百石無員掌侍從左右給事中使關通中外應劭曰黃門侍郎每日暮向靑瑣闥拜謂之夕郎輿服志曰禁門曰黃闥以中人主之故號曰黃門令然則黃門郎給事黃闥之內故曰黃門郎本旣無員於此各置六人也獻帝起居注曰自誅黃門後侍中侍郎出入禁中機事頗露由是王允乃奏侍中黃門不得出入不通賓客自此始也靈帝熹平四年攺平準爲中準使宦官爲令自是諸內署令丞悉以閹人爲之故今並令士人代領之

魏明帝靑龍四年夏四月置崇文觀徵善屬文者以充之按三國魏志明帝本紀云云

晉晉置祕書監統丞郎以典圖籍著作郎以典史事侍中給事仍備顧問按晉書職官志祕書監案漢桓帝延熹三年置祕書監後省魏武爲魏王置祕書令丞及文帝黃初初置中書令典尙書奏事而祕書攺令爲監後以何禎爲祕書丞而祕書先自有丞乃以禎爲祕書右丞及晉受命武帝以祕書並中書省其祕書著作之局不廢惠帝永平中復置祕書監其屬官有丞有郎並統著作省著作郎周左史之任也漢東京圖籍在東觀故使名儒著作東觀其有名尙未有官魏明帝太和中詔置著作郎於此始有其官隸中書省及晉受命武帝以繆徵爲中書著作郎元康二年詔曰著作舊屬中書而祕書旣典文籍今攺中書著作爲祕書著作於是攺隸祕書省後別自置省而猶隸祕書著作郎一人謂之大著作郎專掌史任又置佐著作郎八人著作郎始到職必撰名臣傳一人侍中案黃帝時風後爲侍中於周爲常伯之任秦取古名置侍中漢因之秦漢俱無定員以功髙者一人爲僕射魏晉以來置四人別加官者則非數掌儐贊威儀大駕出則次直侍中護駕正直侍中負璽陪乘不帶劍餘皆騎從禦登殿與散騎常侍對仗侍中居左常侍居右備切問近對拾遺補闕及江左哀帝興寧四年桓溫奏省二人後復舊給事黃門侍郎秦官也漢已後並因之與侍中俱管門下眾事無員及晉置員四人散騎常侍本秦官也秦置散騎又置中常侍散騎騎從乘輿車後中常侍得入禁中皆無員亦以爲加官漢東京初省散騎而中常侍用宦者魏文帝黃初初置散騎合之於中司掌規諫不典事貂璫插右騎散從至晉不攺及元康中惠帝始以宦者董猛爲中常侍後遂止常爲顯職給事中秦官也所加或大夫博士議郎掌顧問應對位次中常侍漢因之及漢東京省魏世復置至晉不攺在散騎常侍下給事黃門侍郎上無員通直散騎常侍案魏末散騎常侍又有在員外者泰始十年武帝使二人與散騎常侍通員直故謂之通直散騎常侍江左置四人員外散騎常侍魏末置無員散騎侍郎四人魏初與散騎常侍同置自魏至晉散騎常侍侍郎與侍中黃門侍郎共平尙書奏事江左乃罷通直散騎侍郎四人初武帝置員外散騎侍郎及太興元年元帝使二人與散騎侍郎通員直故謂之通直散騎侍郎後增爲四人員外散騎侍郎武帝置無員武帝泰始六年詔泰始以來大事祕書綴集之按晉書武帝本紀泰始六年秋七月乙巳詔曰自泰始以來大事皆撰錄祕書寫副後有其事輒宜綴集以爲常元帝建武元年冬十一月丁卯置史官按晉書元帝本紀云云按王導傳時中興艸創未置史官導始啟立於是典籍頗興

宋宋設祕書監以統丞郎罷著作而侍中散騎給事中皆侍左右備顧問按宋書百官志祕書監一人祕書丞一人祕書郎四人漢桓帝延熹二年置祕書監皇甫規與張奐書雲從兄祕書它何動靜是也應劭漢官曰祕書監一人六百石後省魏武帝爲魏王置祕書令祕書丞祕書典尙書奏事文帝黃初初置中書令典尙書奏事而祕書攺令爲監後欲以何禎爲祕書丞而祕書先自有丞乃以禎爲祕書右丞後省掌藝文圖籍周官外史掌四方之志三皇五帝之書卽其任也漢西京圖籍所藏有天府石渠蘭臺石室延閣廣內之府是也東京圖書在東觀晉武帝以祕書並中書省監謂丞爲中書祕書丞惠帝復置著作郎一人佐郎八人掌國史周世左史記事右史記言卽其任也漢東京圖籍在東觀故使名儒碩學著作東觀撰述國史著作之名自此始也魏世隸中書晉武世繆徵爲中書著作郎元康中攺隸祕書後別自爲省而猶隸祕書著作郎謂之大著作專掌史任晉制著作佐郎始到職必撰名臣傳一人宋氏初國朝始建未有合撰者此制遂替矣侍中四人掌奏事直侍左右應對獻替法駕出則正直一人負璽陪乘殿內門下眾事皆掌之周公戒成王立政之篇所云常伯卽其任也侍中本秦丞相史也使五人往來殿內東廂奏事故謂之侍中漢西京無員多至數十人入侍禁中分掌乘輿服物下至器虎子之屬武帝世孔安國爲侍中以其儒者特聽掌禦唾壺朝廷榮之久次者爲僕射漢東京又屬少府猶無員掌侍左右贊導眾事顧問應答法駕出則多識者一人負傳國璽操斬白蛇劍參乘餘皆騎在乘輿車後光武世攺僕射爲祭酒焉漢世與中官俱止禁中武帝時侍中莽何羅挾刃謀逆由是侍中出禁外有事乃入事畢卽出王莽秉政侍中復入與中官共止章帝元和中侍中郭舉與後宮通拔佩刀驚禦舉伏誅侍中由是復出外魏晉以來置四人別加官不主數秩比二千石給事黃門侍郎四人與侍中俱掌眾事郊廟臨軒則一人執麾漢百官表奏曰給事黃門無員掌侍從左右漢因之漢東京曰給事黃門侍郎亦無員掌侍從左右關通中外諸王朝見則引王朝坐應劭曰每日暮向靑瑣門拜謂之夕郎史臣按劉向與子歆書曰黃門郎顯處也然則前漢世已爲黃門侍郎矣董巴漢書曰禁門曰黃闥中人主之故號曰黃門令然則黃門郎給事黃闥之內故曰黃門郎也魏晉以來員四人秩六百石散騎常侍四人掌侍左右秦置散騎又置中常侍散騎並乘輿車後中常侍得入禁中皆無員並爲加官漢東京初省散騎而中常侍因用宦者魏文帝黃初初置散騎合於中常侍謂之散騎常侍始以孟達補之久次者爲祭酒散騎常侍秩比二千石通直散騎常侍四人魏末散騎常侍又有在員外者晉武帝使二人與散騎常侍通直故謂之通直散騎常侍晉江左置五人員外散騎常侍魏末置無員散騎侍郎四人魏初與散騎常侍同置魏晉散騎常侍侍郎與侍中黃門侍郎共平尙書奏事江左乃罷通直散騎侍郎四人初晉武帝置員外散騎侍郎四人元帝使二人與散騎侍郎通直故謂之通直散騎侍郎後增爲四人員外散騎侍郎晉武帝置無員給事中無員漢西京置掌顧問應對位次中常侍漢東京省魏世復置明帝泰始六年秋九月戊寅立總明觀徵學士以充之置東觀祭酒按宋書明帝本紀云云

南齊南齊設祕書監以統丞郎而侍中給事散騎皆主侍從按南齊書百官志祕書監一人丞一人郎著作佐郎晉祕書閣有令史掌眾書見晉令令亦置令史正書及弟子皆典教書畫侍中祭酒髙功者稱之侍中漢世爲親近之職魏晉選用稍增華重而大意不異宋文帝元嘉中王華王曇首殷景仁等並爲侍中情在親密與帝接膝共語貂拂帝手拔貂置案上語畢復手插之孝武時侍中何偃南郊陪乘鑾輅過白門闕偃將匐帝乃接之曰朕乃陪卿齊世朝會多以美姿容者兼官永元三年東昏南郊不欲親朝士以主璽陪乘前代未嘗有也侍中呼爲門下亦置令史領官如左給事黃門侍郎亦管知詔令世呼爲小門下散騎常侍通直散騎常侍員外舊與侍中通官其通直員外用衰老人士故其官漸替宋大明𨿽華選比侍中而人情久習終不見重尋復如初散騎侍郎通直散騎侍郎員外散騎侍郎給事中奉朝請集書省職置正書令史朝散用衣冠之餘人數猥積永明中奉朝請至六百餘人髙帝建元二年置史官按南齊書髙帝本紀不載按檀超傳超爲司徒右長史建元二年初置史官以超與驃騎記室江淹掌史職

梁梁以門下省掌侍從集書省掌文章中書省掌制命祕書省掌典籍著作郎掌國史始設撰史學士按隋書百官志梁門下省置侍中給事黃門侍郎各四人掌侍從左右擯相威儀盡規獻納糾正違闕監令嘗禦藥封璽書侍郎中髙功者在職一年詔加侍中祭酒與侍郎髙功者一人對掌禁令公車太官太醫等令驊驑廏丞集書省置散騎常侍通直散騎常侍各四人員外散騎常侍無員散騎侍郎通直郎各四人又有員外散騎侍郎給事中奉朝請常侍侍郎掌侍從左右獻納得失省諸奏聞文書意異者隨事爲駁集錄比詔比璽爲諸優文策文平處諸文章詩頌常侍髙功者一人爲祭酒與侍郎髙功者一人對掌禁令糾諸逋違散騎常侍通直散騎常侍員外散騎常侍舊並爲顯職與侍中通官宋代以來或輕或雜其官漸替天監六年革選詔曰在昔晉初仰惟盛化常侍侍中並奏帷幄員外常侍特爲淸顯陸始名公之冑位居納言曲蒙優禮方有斯授可分門下二局委散騎常侍尙書案奏分曹入集書通直常侍本爲顯爵員外之選宜參舊準人數依正員格自是散騎視侍中通直視中丞員外視黃門郎中書省置監令各一人掌出內帝命侍郎四人髙功者一人主省內事又有通事舍人主事令史等員又置令史以承其事通事舍人舊入直合內梁用人殊重簡以才能不限資地多以他官兼領其後除通事直日中書舍人祕書省置監丞各一人郎四人掌國之典籍圖書著作郎一人佐郎八人掌國史集注起居著作郎謂之大著作梁初周捨裴子野皆以他官領之又有撰史學士亦知史書佐郎爲起家之選武帝大同七年立士林館按梁書武帝本紀大同七年冬十二月丙辰於宮城西立士林館按冊府元龜孔子袪兼中書通事舍人髙祖撰五經講疏及孔子正言專使子袪簡閱羣書以爲義證事竟敕子袪與右衛朱異左丞賀琛於士林館遞日執經累遷通直正員郎舍人如故後召入壽光殿講禮記義髙祖善之拜員外散騎侍郎

陳陳承梁門下集賢中書祕書四省仍各設掌侍從文章制命典籍之職按隋書百官志陳制親王起家則爲侍中若加將軍方得有佐史無將軍則無府止有國官皇太子冢嫡者起家封王依諸王起家餘子並封公起家中書郎諸王子並諸侯世子起家給事三公子起家員外散騎侍郎令僕子起家祕書郎若員滿亦爲板法曹𨿽髙半階望終祕書郎下次令僕子起家著作佐郎亦爲板行參軍武帝永定三年夏閏四月甲午詔依前代置西省學士按陳書武帝本紀云云

北魏道武帝天興二年春三月初令五經諸書各置博士按魏書太祖本紀不載按官氏志云云太武帝神三年幸白虎殿按魏書世祖本紀不載按冊府元龜趙逸爲中書侍郎太武神三年三月上已帝幸白虎殿命百僚賦詩逸制詩序時稱爲善文成帝和平元年復置史官按魏書髙宗本紀崔浩之誅也史官遂廢至是復置孝文帝太和十一年命攺析國記依紀傳之體按魏書髙祖本紀太和十一年冬十二月詔祕書丞李彪著作郎崔光攺析國記依紀傳之體太和十四年春二月戊寅初詔定起居注制按魏書髙祖本紀云云太和十五年置左右史官按魏書髙祖本紀十五年春正月丁卯帝始聽政於皇信東室初分置左右史官太和

年詔議官制定祕書監等官階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令祕書監從第二品中給事黃門侍郎第三品中給事中祕書令給事從第三品上祕書丞第四品下員外散騎侍郎從第四品下祕書著作郎第五品上祕書郎從第五品上主書郎第六品上太史博士第六品中中書舍人集書校書郎祕書校書郎祕書鍾律郎從第六品上祕書舍人第七品下祕書令史主書令史集書令史起居注令史從第七品上太和二十三年復次祕書等官職令按魏書髙祖本紀不載按官氏志二十三年髙祖復次職令及帝崩世宗初班行之以爲永制祕書監第三品給事黃門侍郎第四品上階通直散騎常侍第四品祕書丞散騎侍郎員外散騎常侍第五品上階著作郎通直散騎侍郎從第五品上階中書舍人第六品給事中從第六品上階員外散騎侍郎第七品上階祕書郎中著作佐郎第七品主書令史從第八品上階校書郎第九品上階

北齊北齊設祕書省典司經籍集書省掌左右獻納按隋書百官志後齊制官多循後魏祕書省典司經籍監丞各一人郎中四人校書郎十二人正字四人又領著作省郎二人佐郎八人校書郎二人集書省掌諷議左右從容獻納散騎常侍通直散騎常侍各六人諫議大夫七人散騎侍郎六人員外散騎常侍二十人通直散騎侍郎六人給事中六人員外散騎侍郎一百二十人奉朝請二百四十人又領起居省散騎常侍通直散騎常侍散騎侍郎通直散騎侍郎各一人校書郎二人按杜佑通典按歷代常侍或有員外者或有通直者故史傳中謂員外散騎侍郎或單謂之員外郎謂通直散騎侍郎或單爲通直郎其非員外及通直者或謂之政員散騎侍郎或單謂之政員郎

北周北周置麟趾殿學士以外史紀言動校書著作諸士皆屬之而祕書亦兼著作按杜佑通典後周有麟趾殿學士有外史掌書王言及動作之事以爲國志祕書監亦領著作監掌國史注後周柳虯爲祕書丞時祕書𨿽領著作不參史事因虯爲丞始命監掌焉又有校書郎下士十二人又著作上士二人中士四人掌綴國銘屬春官之外史

隋隋制祕書省設監丞領太史著作二曹按隋書百官志祕書省監丞各一人郎四人校書郎十二人正字四人錄事二人領著作太史二曹著作曹置郎二人佐郎八人校書郎正字各二人太史曹置令丞各二人司曆二人監候四人其歷天文漏刻視祲各有博士及生員祕書監爲正三品祕書丞爲正五品上階著作郎爲從五品上階祕書郎著作佐郎爲正七品諸校書郎爲正九品上階正字爲從九品上階文帝開皇六年置儒林文林郎隸吏部按隋書髙祖本紀不載按百官志開皇六年吏部別置朝議通議朝請朝散給事承奉儒林文林等八郎開皇十四年祕書省置主事令史員按隋書髙祖本紀不載按百官志開皇十四年諸省各置主事令史員煬帝大業三年祕書省增置少監一人攺太史局爲監後又攺監爲令餘各增減攺置無常按隋書煬帝本紀不載按百官志煬帝卽位多所攺革三年定令品自第一至於第九惟置正從而除上下階祕書省降監爲從二品增置少監一人從四品增著作郎階爲正五品減校書郎爲十人攺太史局爲監進令階爲從五品又減丞爲一人置司辰師八人增置監候爲十人其後又攺監少監爲令少令增祕書郎爲從五品加置佐郎四人從六品以貳郎之職降著作郎階爲從五品又置儒林郎十人正七品掌明經待問惟詔所使文林郎二十人從八品掌撰錄文史檢討舊事此二郎皆上在藩已來直司學士增校書郎員四十人加置楷書郎員二十人從九品掌抄寫禦書大業十一年正月增祕書省官百二十員以博士補之按隋書煬帝本紀不載按玉海云云

翰林院部匯考二

唐唐門下省設起居郎掌錄天子起居弘文館學士及校書郎掌圖籍中書省有起居舍人掌記言動集賢院學士掌經籍史館修撰掌國史祕書省有監丞掌經籍著作郎掌著作而翰林學士不屬三省按唐書百官志門下省起居郎二人從六品上掌錄天子起居法度天子禦正殿則郎居左舍人居右有命俯陛以聽退而書之季終以授史官貞觀初以給事中諫議大夫兼知起居注或知起居事每仗下議政事起居郎一人執筆記錄於前史官隨之其後復置起居舍人分侍左右秉筆隨宰相入殿若仗在紫宸內合則夾香案分立殿下直第二螭首和墨濡筆皆卽坳處時號螭頭髙宗臨朝不決事有所奏惟辭見而已許敬宗李義府爲相奏請多畏人之知也命起居郎舍人對仗承旨仗下與百官皆出不復聞機務矣長壽中宰相姚建議仗下後宰相一人錄軍國政要爲時政紀月送史館然率推美讓善事非其實未幾亦罷而起居郎猶因制敕稍稍筆削以廣國史之闕起居舍人本記言之職惟編詔書不及它事開元初復詔修史官非供奉者皆隨仗而入位於起居郎舍人之次及李林甫專權又廢太和九年詔入合日起居郎舍人具紙筆立螭頭下復貞觀故事注有令史三人贊者六人貞觀三年置起居郎廢舍人龍朔二年曰左史天授元年亦如之弘文館學士掌詳正圖籍教授生徒朝廷制度沿革禮儀輕重皆參議焉注

武徳四年置修文館於門下省九年攺曰弘文館貞觀元年詔京官職事五品已上子嗜書者二十四人隸館習書出禁中書法以授之其後又置講經博士儀鳳中置詳正學士校理圖籍武徳後五品以上曰學士六品以上曰直學士又有文學直館皆它官領之武后垂拱後以宰相兼領館務號館主給事中一人判館事神龍元年攺弘文館曰昭文館以避孝敬皇帝之名二年曰修文館景龍二年置大學士四人以象四時學士八人以象八節直學士十二人以象十二時景雲中減其員數復爲昭文館開元七年曰弘文館置校書郎又有校理讎校錯誤等官長慶三年與詳正學士講經博士皆罷顓以五品以上曰學士六品以下曰直學士未登朝爲直館校書郎二人從九品上掌校理典籍刊正錯謬凡學生教授考試如國子之制注

有學生三十八人令史二人楷書十二人供進筆二人典書二人榻書十三人筆匠三人熟紙裝潢匠八人亭長二人掌固四人中書省中書令二人正二品掌佐天子執大政而總判省事凡王言之制有七一曰冊書立皇后皇太子封諸王臨軒冊命則用之二曰制書大賞罰赦宥慮囚大除授則用之三曰慰勞制書褒勉贊勞則用之四曰發敕廢置州縣增減官吏發兵除免官爵授六品以上官則用之五曰敕旨百官奏請施行則用之六曰論事敕書戒約臣下則用之七曰敕牒隨事承制不易於舊則用之皆宣署申覆然後行焉大祭祀則相禮親徵纂嚴則戒飭百官臨軒冊命則讀冊若命於朝則宣授而已冊太子則授璽綬凡制詔文章獻納以授記事之官注

武徳三年攺內書省曰中書省內書令曰中書令龍朔元年攺中書省曰西臺中書令曰右相光宅元年攺中書省曰鳳閣中書令曰內史開元元年攺中書省曰紫微省中書令曰紫微令天寶元年曰右相至大歷五年紫微侍郎乃復爲中書侍郎起居舍人二人從六品上掌修記言之史錄制誥徳音如記事之制季終以授國史注

有楷書手四人典二人集賢殿書院學士直學士侍讀學士修撰官掌刊緝經籍凡圖書遺逸賢才隱滯則承旨以求之謀慮可施於時著述可行於世者考其學術以聞凡承旨撰集文章校理經籍月終則進課於內歲終則考最於外注

開元五年乾元殿寫四部書置乾元院使有刊正官四人以一人判事押院中使一人掌出入宣奏領中官監守院門知書官八人分掌四庫書六年乾元院更號麗正修書院置使及檢校官攺修書官爲麗正殿直學士八年加文學直又加修撰校理刊正校勘官十一年置麗正院修書學士光順門外亦置書院十二年東都明福門外亦置麗正書院十三年攺麗正修書院爲集賢殿書院五品以上爲學士六品以下爲直學士宰相一人爲學士知院事常侍一人爲副知院事又置院判一人押院中使一人元宗嘗選耆儒日一人侍讀以質史籍疑義至是置集賢院侍講學士侍讀直學士其後又增修撰官校理官待制官畱院官知檢討官文學直之員募能書者爲書直及寫禦書人其後亦以前資常選三衛散官五品以上子孫爲之又置畫直至十九年以書直畫直榻書有官者爲直院至徳二年置大學士貞元初置編錄官四年罷大學士八年罷校理置校書四人正字二人元和二年復置集賢校理罷校書正字四年集賢禦書院學士直學士皆用五品如開元故事以學士一人年髙者判院事非登朝官者爲校理餘皆罷初太宗卽位命京官五品以上更宿中書門下兩省以備訪問永徽中命弘文館學士一人日待制於武徳殿西門文明元年詔京官五品以上淸官日一人待制於章善明福門先天末又命朝集使六品以上二人隨仗待制永泰時勛臣罷節制無職事皆待制於集賢門凡十三人崔佑甫爲相建文官一品以上更直待制其後著令正衙待制官日二人校書四人正九品下正字二人從九品上

注有中使一人孔目官一人專知禦書檢討八人知書官八人書直寫禦書手九十人畫直六人裝書直十四人造筆直四人榻書六人典四人史館修撰四人掌修國史注

貞觀三年置史館於門下省以它官兼領或卑位有才者亦以直館稱以宰相�修撰又於中書省置祕書內省修五代史開元二十年李林甫以宰相監修國史建議以爲中書切密之地史官記事隸門下省疏遠於是諫議大夫史館修撰尹愔奏徙於中書省天寶後它官兼史職者曰史館修撰初入爲直館元和六年宰相裴�建議登朝官領史職者爲修撰以官髙一人判館事未登朝官皆爲直館大中八年廢史館直館二員增修撰四人分掌四季有令史二人楷書十二人寫國史楷書十八人楷書手二十五人典書二人亭長二人掌固四人熟紙匠六人祕書省監一人從三品少監二人從四品上丞一人從五品上監掌經籍圖書之事領著作局少監爲之貳注

武徳四年攺少令曰少監龍朔二年攺祕書省曰蘭臺監曰太史少監曰侍郎丞曰大夫祕書郎曰蘭臺郎武后垂拱元年祕書省曰麟臺太極元年曰祕書省有典書四人楷書十人令史四人書令史九人亭長六人掌固八人熟紙匠十人裝潢匠十人筆匠六人祕書郎三人從六品上掌四部圖籍以甲乙丙丁爲部皆有三本一曰正二曰副三曰貯凡課寫功程皆分判校書郎十人正九品上正字四人正九品下掌讎校典籍刊正文章著作局郎二人從五品上著作佐郎二人從六品上校書郎二人正九品上正字二人正九品下著作郎掌撰碑志祝文祭文與佐郎分判局事注

武徳四年攺著作曹曰局龍朔元年曰司文局郎曰郎中佐郎曰司文郎有楷書五人書令史一人書吏二人掌固四人學士之職本以文學言語備顧問出入侍從因得參謀議納諫諍其禮尢寵而翰林院者待詔之所也唐制乘輿所在必有文詞經學之士下至卜醫伎術之流皆直於別院以備宴見而文書詔令則中書舍人掌之自太宗時名儒學士時時召以艸制然猶未有名號幹封以後始號北門學士元宗初置翰林待詔以張說陸堅張九齡等爲之掌四方表疏批答應和文章旣而又以中書務劇文書多壅滯乃選文學之士號翰林供奉與集賢院學士分掌制詔書敕開元二十六年又攺翰林供奉爲學士別置學士院專掌內命凡拜免將相號令徵伐皆用白麻其後選用益重而禮遇益親至號爲內相又以爲天子私人凡充其職者無定員自諸曹尙書下至校書郎皆得與選入院一歲則遷知制誥未知制誥者不作文書班次各以其官內宴則居宰相之下一品之上憲宗時又置學士承旨唐之學士弘文集賢分隸中書門下省而翰林學士獨無所屬故附列於此云按舊唐書姚傳長壽二年遷文昌左丞同鳳閣鸞臺平章事自永徽以後左右史𨿽得對仗承旨仗下後謀議皆不預聞以爲帝王謨訓不可暫無紀述若不宣自宰相史官無從得書乃表請仗下所言軍國政要宰相一人專知撰錄號爲時政記每月封送史館宰相之撰時政記自始也太宗貞觀三年於中書置祕書內省以修五代史按唐書太宗本紀不載按唐會要云雲中宗嗣聖九年擢用舉人爲校書郎﹝卽武後天授三年是年攺元如意又攺元長壽﹞

按唐書武后本紀不載按杜氏通典天授三年舉人無賢愚咸加擢用髙者試鳳閣侍郎給事中次或試員外郎侍禦史補闕拾遺校書郎當時頗爲濫雜著於謠誦謠曰補闕連車載拾遺平斗量杷推侍禦史�脫校書郎景龍二年始於修文館置大學士學士等員按唐書中宗本紀不載按李適傳景龍二年始於修文館置大學士四員學士八員直學士十二員象四時八節十二月於是李嶠宗楚客趙彥昭韋嗣立爲大學士適劉憲崔湜鄭愔盧藏用李乂岑羲劉子元爲學士薛稷馬懷素宋之問武平一杜審言沈佺期閻朝隱爲直學士又召徐堅韋元旦徐彥伯劉允濟等滿員其後被選者不一凡天子饗會遊豫惟宰相及學士得從春幸梨園並渭水袚除則賜細柳圈辟癘夏宴葡萄園賜朱櫻秋登慈恩浮圖獻菊花酒稱壽冬幸新丰歷白鹿觀上驪山賜浴湯池給香粉蘭澤從行給翔麟馬品官黃衣各一帝有所感卽賦詩學士皆屬和當時人所歆慕然皆狎猥佻佞忘君臣禮法惟以文章取幸元宗開元三年始召馬懷素褚無量更日侍讀按唐書元宗本紀云云徳宗建中二年夏五月庚申置待詔官三十人按唐書徳宗本紀云云貞元十二年命宰相復書時政記月送史館按唐書徳宗本紀不載按冊府元龜趙退翁與賈�盧邁爲相貞元十二年正月�邁假故退翁獨對於延英徳宗問曰近日起居注所記何事退翁奏曰古左史記事右史記言人君動止有事言隨卽記錄今起居之職也國朝自永徽以後起居惟得對仗承旨仗下後謀議皆不得聞其事注記但出於己制敕內采錄更無他事所以長壽中姚知政事以爲親承徳音謀訓若不宣自宰相史官無由得書遂請仗下後所言軍國政要宰相專知撰錄號爲時政記每月送史館無何此事又廢帝曰君舉必書義存勸誡旣有時政記宰臣宜依故事爲之憲宗元和十二年敕坐日承旨宰相綴錄時政記季送史館按唐書憲宗本紀不載按冊府元龜庾敬休元和十二年爲起居舍人上疏求復故事敕記事記言史官是職昭其法誡著在典常如聞近者難得詳實思有釐攺用存舊章舉而必書朕所深望自今以後每坐日宰臣及諸司對後如有事可備勸誡合紀述者委其日承旨宰相宣示左右起居令其綴錄仍準舊例每季送史館以爲常例自隋氏因前代史館起居注故置起居舍人以紀君舉國朝因之貞觀初置郎而省舍人顯慶中始兩立分侍左右仗下秉筆隨宰相入禁殿命令謨猷皆得詳錄若仗在紫宸內閣則夾香案分立殿下直第二螭首和墨濡翰皆卽螭首之坳處由是諺傳謂螭頭有水官旣密侍號爲淸美永徽之後始與百官仗下俱退長壽年中姚爲相以史官不聞獻替表請宰臣一人撰錄軍國政要號爲時政記隨月移之史官館及起居旣錄自宰臣事同銘述於是推美讓善之義行而信史直書之義闕旣而歲月稍久樞務復繁注記漸簡未幾皆廢其後執事者時或修綴百無一二而左史所守猶因於制敕時存筆削至於右史以職在記言但編集詔書繕寫而已至是敬休上疏累請於時宰臣皆樂復焉旣陳奏而制行故事漸復公議稱美穆宗長慶三年敕路隨韋處厚修撰實錄仍分日入館按唐書穆宗本紀不載按冊府元龜路隨爲翰林侍讀學士諫議大夫穆宗長慶三年十月敕隨及中書舍人韋處厚充史館修撰修憲宗實錄仍分日入史館修實錄未畢之間且許不入內署仍放朝參文宗太和九年幸翰林院按唐書文宗本紀不載按冊府元龜柳公權文宗時爲侍書學士太和九年九月癸丑幸翰林院召學士陳夷行丁居晦及公權對因面授公權知制誥充翰林學士

後梁太祖開平三年金鑾殿置大學士按五代史梁太祖本紀不載按文獻通考開平三年攺思政殿爲金鑾殿置大學士一員以敬翔爲之

後唐明宗天成二年敕內中公事詔書奏對不到中書者令閻至抄錄月送史館又敕史官修太祖莊宗實錄及本朝日曆按五代史唐明宗本紀不載按冊府元龜趙熙明宗時爲起居郎史館修撰天成二年八月熙上言曰伏以皇帝陛下應天禦宇纘聖承幹咸從睿哲之功克致文明之運始自乾坤蕩定京輦廓淸箴規委諫諍之臣輔弼任賢良之士莫不盡編竹帛已播遐陬其有聖徳憂勤睿謀沈密至理每�於神化格言皆契於天時或拱極侍衛之臣或秉政樞機之地或陛下有籌畫之妙或大臣得應對之儀外班旣不聞知直史憑何紀錄實慮歲月深久永作遺文自此凡是內中公事及詔書奏對應不到中書者伏乞委內臣一人旋具抄錄月終關送史館庶使簡編畢備言動無遺垂萬古之�談顯一時之盛事敕令樞密院學士閻至錄送九月史官奏伏奉九月八日敕國祚中興已逾五載皇基統嗣爰及兩朝其有紀年之書行事之紀未聞編錄實謂曠遺所司旣不舉明史官又未起請因循斯久闕漏轉多宜令史臣先修太祖武皇帝莊宗兩朝實錄速具奏呈新朝日曆行事亦可精專纂錄無使廢墜者伏以簡編事重久闕監修須循廣記之規以備必書之要館司或有闕漏公事盡令提舉施行伏自陛下赴難雒京以副人望宰臣百辟諸道藩侯各貢箋章請臨寶位羣情尢切三讓彌堅且行教令之規先進代王之號旣從兪允尋就纘承皇澤播於萬方聖功超於千古伏自大駕臨至徳宮宰臣百官諸道侯伯各上勸進箋表及聖旨謙讓批答兼宣諭諸道教令詔書及寶冊文並自天成元年四月後至今九月以前內降詔書陛下日親時政金口所宣去獘除姦及近日敷奏省費從寬之事�請下所司各簡抄錄送館所冀編修�無漏略從之十二月同州節度使盧質準敕錄太祖莊宗兩朝功臣書詔自進之是月都官郎中庾傳美訪圖書於三川孟知祥處得九朝實錄及雜書傳千餘卷並付史館同光已後館中煨燼無幾九朝實錄甚濟其闕天成三年敕翰林學士入院以官資先後爲定按五代史唐明宗本紀不載按文獻通考三年敕今後翰林學士入院並以先後爲定惟承旨一員出自朕意不計官資先後在學士上仍編入翰林誌長興元年試新學士權停詩賦用麻制答三道按五代史唐明宗本紀不載按文獻通考同光初置扈鑾書制學士以趙鳳爲之至長興元年翰林學士劉昫奏舊例學士入院除中書舍人卽不試余官皆先試麻制批答詩賦各一道號曰五題後來𨿽有召試之名無考校之實欲請今後召試新學士權停詩賦祗試麻制答共三道內賜題目定字數付本院召試從之長興二年春敕朝臣起居入合奏對公事奏覆後宣付史館其時政記起居注續候敕處分按五代史唐明宗本紀不載按冊府元龜二年三月二十八日史館奏當館應諸處及諸司關送到合編錄公事外伏準舊制國朝有時政記並起居注並合送館以備纂修近代已來闕行此事只以每遇入合兼內殿起居朝臣待制轉對公事逐季抄送當館如有顯具頒行逐司關報到者旋據逐件一一於日曆收記其有直下所司各行之事當館無由得知若只憑本官供到所奏狀本未免簡編不備本末難窮已後待制轉對公事等除顯具頒行關送到館外應有直下所司及不行未行之事乞宣付當館旋依次第編錄其時政記起居注並內庭逐日合書日曆亦乞相次逐旋奉敕於朝臣起居入合奏對公事奏覆後宣付史館宜依其時政記起居注續候敕處分廢帝淸泰元年詔李專美記錄時政送史館如明宗故事按五代史唐廢帝本紀不載按冊府元龜韓昭裔爲端明殿學士末帝淸泰元年史館上言凡書詔及處分公事臣下奏議望命近臣以時系日錄下史館編修詔昭裔及樞密直學士李專美錄送有司行明宗時舊事也

後晉髙祖天福四年敕宰臣撰述時政季送史館按五代史晉髙祖本紀不載按冊府元龜天福四年十一月史館奏案唐長壽二年右丞姚奏帝王謨訓不可闕文凡仗下所言軍國政事請令宰臣一人撰錄號時政記至唐明宗朝又委端明殿學士撰錄逐季付史館伏乞遵行者敕宜令宰臣一員撰述趙瑩監修國史奏請循近例依唐明宗朝凡有內庭公事及言動之間委端明殿學士或樞密院學士侍立冕旒系日編錄逐季送當館其百司公事亦望逐季送館旋要編修日曆從之天福五年詔廢翰林學士尋復置按五代史晉髙祖本紀不載按桑維翰傳五年九月詔廢翰林學士按唐六典歸其職於中書舍人而端明殿學士樞密院學士皆廢及維翰爲樞密使復奏置學士而悉用親舊爲之按文獻通考五年詔翰林學士院所有公事宜並歸中書舍人自是舍人晝直者當中書制夜直者當內制出帝開運元年復詔翰林學士與中書舍人分爲兩制各置五員按五代史晉出帝本紀不載按文獻通考云云

後周世宗顯徳元年命樞密直學士逐月抄錄事件送付史館按五代史周世宗本紀不載按冊府元龜李轂爲宰臣監修國史顯徳元年十月奏曰竊以自古王者咸建史館君臣獻替之謀皆須備載家國安危之道得以直書歷代已來其名不一人君言動則起居注創自累朝輔相經綸則時政記興於前代然後采其事實編作史書蓋緣聞見之間須有來處記錄之際得以審詳今之左右起居郎古之左右史也唐文宗朝命其官執筆立於殿階螭頭之下以紀政事後則明宗朝命端明殿及樞密直學士皆輪修日曆旋送史館以備纂修降及近朝此事皆廢今後欲望以諮詢之事裁制之規別命近臣旋具抄錄每當修撰日曆卽令封送史臣從之因命樞密院直學士今後於樞密使處逐月抄錄事件送付史館先是太祖黜王峻爲商州司馬旣出之後慮其史筆不直因宣取開國已來日曆讀之史臣以不知禁密機事恐成漏略相與爲憂及世宗嗣位亦畱意於史傳因共起請爲編修之備顯徳五年詔當直下直學士逐日起居其當直學士仍赴晚朝按五代史周世宗本紀不載按文獻通考五年詔今後當直下直學士並宜令逐日起居其當直學士仍赴晚朝注

舊制翰林學士與常參官五日一度起居世宗欲朝夕賜見訪以時事故有是詔

遼遼初設北面官置大林牙院掌文翰之事後設南面官有門下省起居院及翰林院史館殿閣諸職按遼史百官志遼國官制分北南院北面治宮帳部族屬國之政南面治漢人州縣租賦軍馬之事因俗而治得其宜矣初太祖分疊剌夷離菫爲北南二大王謂之北南院宰相樞密宣徽林牙下至郎君護衛皆分北南其實所治皆北面之事北面朝官大林牙院掌文翰之事北面都林牙北面林牙承旨北面林牙左林牙右林牙南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官門下省起居舍人院起居舍人聖宗開泰五年見起居舍人程翥知起居注耶律敵烈重熙末知起居注起居郎杜防開泰中爲起居郎翰林院掌天子文翰之事翰林都林牙興宗重熙十三年見翰林都林牙耶律庶成南面林牙耶律磨魯古聖宗統和初爲南面林牙翰林學士承旨趙延壽傳見翰林學士承旨張礪翰林學士太宗大同元年見和凝爲翰林學士翰林祭酒韓徳崇景宗保寧初爲翰林祭酒知制誥室昉太宗入汴詔知制誥翰林畫院翰林畫待詔聖宗開泰七年見翰林畫待詔陳升翰林醫官天祚保大二年見提舉翰林醫官李奭國史院監修國史聖宗統和九年見監修國史室昉史館學士景宗保寧八年見史館學士史館修撰劉輝大安末爲史館修撰修國史耶律玦重熙初修國史宣政殿宣政殿學士穆宗應歷元年見宣政殿學士李澣觀書殿觀書殿學士王鼎壽隆初爲觀書殿學士昭文館昭文館直學士楊遵勗子晦爲昭文館直學士崇文館崇文館大學士韓延徽太祖時爲崇文館大學士幹文閣幹文閣學士王觀道宗咸雍五年爲幹文閣學士太宗會同四年春二月丁巳詔有司編始祖奇首可汗事迹按遼史太宗本紀云云景宗保寧八年春二月壬寅諭史館學士書皇后言亦稱朕曁予著爲定式按遼史景宗本紀云云聖宗統和九年春正月乙酉樞密使監修國史室昉等進實錄賜物有差按遼史聖宗本紀云云統和二十一年春三月壬辰詔修日曆官毋書細事按遼史聖宗本紀云云統和二十九年夏五月甲戌詔已奏事送所司附日曆按遼史聖宗本紀云云興宗景福十三年詔前南院大王耶律谷欲翰林都林牙耶律庶成等編集國朝上世以來事迹按遼史興宗本紀云云景福二十三年冬十月戊戌幸新建祕書監按遼史興宗本紀云云道宗淸寧二年夏六月辛未罷史官預聞朝議俾問宰相而後書按遼史道宗本紀云云大康年命置局編修國史按遼史道宗本紀不載按耶律孟簡傳大康中耶律孟簡詣闕上表曰本朝之興幾二百年宜有國史以垂後世乃編耶律曷魯屋質休哥三人行事以進上命置局編修大安二年春正月癸丑召權翰林學士趙孝嚴知制誥王師儒等講五經大義按遼史道宗本紀云云

宋宋設翰林學士院專掌制誥詔令撰述之事以講讀學士及說書侍經筵其各殿置大學士學士惟出入侍從備顧問多以相臣執政爲之又於諸閣置學士直學士待制三等而集英右文祕閣修撰並直閣俱秩次待制又於祕書省設監丞以掌經籍圖史實錄天文曆數之事按宋史職官志翰林學士院翰林學士承旨翰林學土知制誥直學士院翰林權直學士院權直掌制誥詔令撰述之事凡立后妃封親王拜宰相樞密使三公三少除開府儀同三司節度使加封加檢校官並用制賜大臣大中大夫觀察使以上用批答及詔書余官用敕書布大號令用禦札戒勵百官曉諭軍民用敕榜遣使勞問臣下口宣凡降大赦曲赦徳音則先進艸大詔命及外國書則具本取旨得畫亦如之凡拜宰相及事重者曉漏上天子禦內東門小殿宣詔面諭給筆札書所得旨稟奏歸院內侍鎖院門禁止出入夜漏盡具詞進入遲明白麻出合門使引授中書中書授舍人宣讀其餘除授並禦札但用禦寶封遣內侍送學士院鎖門而已至赦書徳音則中書遣吏持送本院內侍鎖院如除授焉凡撰述皆寫畫進入請印署而出中書省熟狀亦如之若已畫旨而未盡及舛誤則論奏貼正凡宮禁所用文詞皆掌之乘輿行幸則侍從以備顧問有獻納則請對仍不隔班凡奏事用榜子關白三省樞密院用諮報不名凡初命爲學士皆遣使就第宣詔旨召入院上日敕設會從官宥以樂元丰中始命佩魚自蒲宗孟始見執政議事則系�蓋與侍從異禮也政和三年彊淵明請以前後所被旨及案例修爲本院敕令格式五年禦書摛文堂榜賜學士院靖康元年吳幵等奏大禮鎖院麻三道以上系雙學士宿直分撰乞依故事從之一承旨不常置以學士久次者爲之凡他官入院未除學士謂之直院學士俱闕他官暫行院中文書謂之權直自國初至元丰官制行百司事失其實多所釐正獨學士院承唐舊典不攺乾道九年崔惇詩初以祕書省正字兼翰林權直淳熙五年惇詩再入院議者以翰林乃應奉之所非專掌制誥之地更爲學士院權直後復稱翰林權直然亦互除不廢權正或至三人翰林侍讀學士太宗初以著作佐郎呂文仲爲侍讀眞宗咸平二年以楊徽之夏侯嶠並爲翰林侍讀學士始建學士之職其後馮元爲翰林侍讀不帶學士又以髙若訥爲侍讀不加別名但供職而已天禧三年張知白爲刑部侍郎充翰林侍讀學士知天雄軍府侍讀學士外使自知白始元丰官制廢翰林侍讀侍講學士不置但以爲兼官然必侍從以上乃得兼之其秩卑資淺則爲說書歲春二月至端午日秋八月至長至日遇只日入侍邇英閣輪官講讀元佑七年復增學士之號元符元年省去建炎元年詔可特差侍從官四員充講讀官遇萬機之暇令三省取旨就內殿講讀充宮觀兼侍讀元丰八年五月資政殿大學士呂公著兼侍讀提舉中太乙宮兼集禧觀公事七月韓維兼侍讀提舉中太乙宮元佑元年端明殿學士範鎭致仕提舉中太乙宮兼集禧觀公事兼侍讀不赴六年馮京兼侍讀充太乙宮使未幾乞致仕不允仍免經筵進讀中興以來如朱勝非張浚謝克家趙鼎萬俟並以萬壽觀使兼侍讀隆興元年張燾以萬壽觀湯思退以醴泉觀並侍讀乾道五年劉章以佑神觀兼焉臺諫兼侍讀自慶曆以來臺丞多兼侍讀諫長未有兼者紹興十二年春萬俟以中丞羅汝�以諫議始兼侍讀自後每除言路必兼經筵矣翰林侍講學士咸平二年國子祭酒邢昺爲侍講學士其後又以馬宗元爲侍講不加別名但供職而已景徳四年以翰林侍講學士邢昺知曹州侍講學士外使自昺始故事自兩省臺端以上兼侍講元佑中司馬康以著作佐郎兼侍講時朝議以文正之賢故特有是命紹興五年範衝以宗卿朱震以祕少並兼蓋殊命也乾道六年張栻始以吏部員外郎兼蓋中興後庶官兼侍講者惟此二人若紹興二十五年張扶以祭酒隆興二年王佐以檢正乾道七年林憲以宗卿入經筵亦兼侍講者蓋扶本以言路兼說書就升其秩佐時攝版曹憲嘗爲右史且有舊例故稍優之臺諫兼侍講慶曆二年召禦史中丞賈昌朝侍講邇英閣故事臺丞無在經筵者仁宗以昌朝長於講說特召之神宗用呂正獻亦止命時赴講筵去學士職中興後王賓爲禦史中丞建請復開經筵遂命兼講自後十五年間繼之者惟王唐徐俯二人皆出上意紹興十二年則萬俟羅汝�紹興二十五年則正言王殿中侍禦史董徳元並兼侍講非臺丞諫長而以侍講爲稱又自此始其後猶或兼說書臺官自尹穡隆興二年五月諫官自詹元宗乾道九年十二月後並以侍講爲稱不復兼說書矣宮觀兼侍講國初自元丰以來多以宮觀兼侍讀乾道七年寶文待制胡銓除提舉佑神觀兼侍講是日以宰執進呈虞允文奏曰胡銓早歲一節甚髙不宜令其遽去朝廷帝曰銓固非他人比且除在京宮觀畱侍經筵故有是命崇政殿說書掌進讀書史講釋經義備顧問應對學士侍從有學術者爲侍講侍讀其秩卑資淺而可備講說者則爲說書仁宗景佑元年正月命賈昌朝趙希言王宗道楊安國並爲崇政殿說書日輪二員祗候初侍講學士孫奭年老乞外因薦昌朝等至是特置此職以命之慶曆二年以趙師民預講官復爲崇政殿說書不兼侍講元佑間程頤以布衣爲之然範祖禹乃以著作佐郎兼侍講司馬康又嘗以著作佐郎兼侍講前此未有也崇寧中初除說書二人皆以隱逸起蔡呂瓘仍遂其性詔以仕服隨班朝謁入侍渡江後尹焞初以祕書兼之中間王十朋範成大皆以郎官兼亦殊命也近事侍從以上兼經筵則曰侍講庶官則曰崇政殿說書故左史兼亦曰侍講紹興十二年萬俟羅汝�並兼講讀蓋秦梓時已兼說書便於傳道秦�復繼之每除言路必預經筵檜死始罷慶元後臺丞諫長曁副端正言司諫以上無不預經筵者正言兼說書自端明巫伋始副端兼說書自端明余堯弼始察官兼說書自少卿陳夔始修注兼說書自朱震始修注官多得兼侍講開禧三年十一月王簡卿知諫院爲左史仍兼崇政殿說書言者以爲不可罷之觀文殿大學士學士之職資望極峻無吏守無職掌惟出入侍從備顧問而已觀文殿卽舊延恩殿慶曆七年更名皇佑元年詔置觀文殿大學士寵待舊相今後須曾任宰相乃得除授時賈昌朝由使相右僕射觀文殿大學士判尙書都省觀文殿置大學士自昌朝始三年詔班在觀文殿學士之前六尙書之上自是曾任宰相者出必爲大學士熙寧中韓絳宣撫陜西河東得罪罷守本官四年用明堂赦授觀文殿學士宰相不爲大學士自絳始中興後非宰相而除者自紹興二十年蔡�始�知極密院郊祀大禮使禮成以學士遷且視儀揆路非典故也乾道四年汪澈舊以樞密使爲學士遷九年王炎以樞密使爲西川安撫使除至慶元間趙彥逾自工部尙書爲端明殿學士直以序遷至焉曾爲宰相而不爲大學士者自紹興元年範宗尹始觀文殿學士觀文殿本隋煬帝殿名國初爲文明殿學士慶曆七年宋庠言文明殿學士稱呼正同眞宗謚號兼禁中無此殿額其學士理自當罷乞擇見今正朝或祕殿以名學士易之乃詔攺爲紫宸殿學士以參知政事丁度爲之時學士多以殿名爲官稱丁遂稱曰丁紫宸八年禦史何郯以爲紫宸不可爲官稱於是攺延恩殿爲觀文殿卽殿名置學士仍以度爲之自後非曾任執政者弗除熙寧中王韶以熙河功元丰中王陶以宮僚𨿽未歷二府亦除是職蓋異恩也然韶猶兼端明殿龍圖學士云資政殿大學士資政殿在龍圖閣之東序景徳二年王欽若罷參政眞宗特置資政殿學士以寵之在翰林學士下十二月復以欽若爲資政殿大學士班文明殿學士之下翰林學士承旨之上資政殿置大學士自欽若始自欽若班翰林承旨上一時以爲殊寵祥符初向敏中以前宰相再入爲東京畱守復加此職自是訖天聖末二十餘年不以除人明道元年李迪知河陽召還始再命之景佑四年王曾罷相復除三十年間除三人皆前宰相也宋庠罷參知政事仁宗眷之厚因加此職自欽若後非宰相而除者惟庠一人康定二年右正言梁適請遵先朝故事定以員數於是詔大學士置二員學士三員紹興十年鄭億年歸自僞齊除資政殿二年加大學士許出入如二府儀億年未嘗秉政十五年秦�自翰林學士承旨爲資政詔立班恩數同執政十六年秦檜弟梓以端明卒於湖州進大資致仕卹典同參政是後從臣自端明視政府而序進者遂爲常矣端明殿學士端明殿卽西京正衙殿也後唐天成元年明宗卽位之初四方書奏命樞密使安重誨進讀懵於文義孔循獻議始置端明殿學士命馮道趙鳳俱以翰林學士充班在翰林學士上後有轉攺止於翰林學士內選任初如三館例職在官下趙鳳轉侍郎諷任圜特移職在官上後遂爲故事宋太宗初以程羽爲之後隨殿名攺爲文明殿學士慶曆中攺爲紫宸後又攺爲觀文明道二年攺承明殿爲端明殿復置端明殿學士以翰林侍讀學士宋綬爲之在翰林學士之下自明道訖元丰無前執政爲之者僅以待學士之久次者元丰中以前執政爲之自曾孝寬始以見任執政爲之自王安禮始政和中嘗攺爲延康殿建炎二年都省言延康殿學士舊系端明殿學士詔依舊後拜簽樞者多領焉總閣學士直學士宋朝庶官之外別加職名所以厲行義文學之士髙以備顧問其次與論議典校讎得之爲榮選擇尢精元丰中修三省寺監之制其職並罷滿歲補外然後加恩兼職直龍圖閣省寺監長貳補外或領監司帥臣則除之待制雜學士給諫以上補外則除之系一時恩旨非有必得之理元佑二年詔復增館職及職事官並許帶職尙書二年加直學士中丞侍郎給捨諫議通及一年加待制紹聖三年詔職事官罷帶職非職事之官仍舊中興後學士率以授中司列曹尙書翰林學士之補外者權尙書給諫侍郎則帶直學士待制焉龍圖閣學士直學士待制大中祥符中建在會慶殿西偏北連禁中閣東曰資政殿西曰述古殿閣上以奉太宗禦書禦制文集及典籍圖畫寶瑞之物及宗正寺所進屬籍世譜有學士直學士待制直閣等官學士大中祥符三年置以杜鎬爲之班在樞密直學士上六年詔結銜在本官之上直學士景徳四年置以杜鎬爲之班在樞密直學士下祥符六年詔結銜在本官之上待制景徳元年置以杜鎬戚繪爲之並依舊充職四年詔班在知制誥下並赴內殿起居自攺官制爲學士初復之職或知制誥平出除之天章閣學士直學士待制天禧四年建在會慶殿之西龍圖閣之北明年仁宗卽位修天章閣畢以奉安眞宗禦制東曰羣玉殿西曰�珠殿北曰壽昌殿南曰延康殿內以桃花文石爲流杯之所以在位受天書祥符攺曰天章取爲章於天之義天聖八年置待制慶曆七年又置學士直學士又有侍講學士慶曆七年初置在龍圖閣學士之下學士罕以命人迄仁宗世才王贄一人秦堪自顯謨閣進直天章閣以稱呼非便辭詔攺龍圖自是天章不爲帶職直學士慶曆七年初置天章閣直學士在龍圖閣直學士之下待制天聖八年初置寓直於祕閣與龍圖遞宿尋命範諷鞠詠充職中興後圖籍符瑞寶玩之物若國史宗正寺所進屬籍獨藏於天章閣祖宗禦容潛邸旌節亦安奉焉寶文閣學士直學士待制閣在天章閣之東西序羣玉�珠殿之北卽舊壽昌閣慶曆攺曰寶文嘉佑八年英宗卽位詔以仁宗禦書禦集藏於閣命王珪撰記立石治平四年神宗卽位始置學士直學士待制恩賜如龍圖英宗禦書附於閣學士治平四年初置以呂公著兼直學士治平四年初置以邵必爲之待制治平四年初置顯謨閣學士直學士待制元符元年曾布鄧洵仁各申請建閣詔翰林學士中書舍人撰閣名五以聞遂建閣藏神宗禦集以顯謨爲名徽宗建中靖國元年詔以顯謨閣爲熙明閣仍置學士直學士待制續奉旨仍以顯謨爲額崇寧元年詔顯謨閣學士直學士待制如三閣故事序位在寶文閣學士直學士待制之下學士直學士待制並建中靖國元年置徽猷閣學士直學士待制大觀二年初建徽猷閣以藏哲宗禦集置學士直學士待制等官敷文閣學士直學士待制紹興十年置藏徽宗聖制置學士等官煥章閣學士直學士待制淳熙初建藏髙宗禦制十五年置學士等官華文閣學士直學士待制慶元二年置藏孝宗禦制置學士等官寶謨閣學士直學士待制嘉泰二年置藏光宗禦制置學士等官寶章閣學士直學士待制寶慶二年置藏寧宗禦制置學士等官顯文閣學士直學士待制咸淳元年置藏理宗禦制置學士等官集英殿修撰國初有集賢殿修撰直龍圖閣直祕閣三等政和六年始置集英殿修撰右文殿修撰祕閣修撰舊制貼職無雜壓至是因增置乃定爲雜壓其集英修撰中興後以寵六曹權侍郎之補外者下待制一等右文殿修撰元佑元年許內外官帶貼職紹聖二年詔職事官罷帶職易集賢殿學士爲修撰政和六年以集賢院無此名其見任集賢院修撰並攺爲右文殿修撰次於集英殿修撰爲貼職之髙等祕閣修撰政和六年置以待館閣之資深者仍多由直龍圖閣遷焉直龍圖閣祥符九年以馮元爲太子中允直龍圖閣直閣之名始此凡館閣之久次者必選直龍圖閣皆爲擢待制之基也中興後凡直閣爲庶官任藩閫監司者貼職各隨髙下而等差之直天章閣至直顯文閣並同直祕閣國初以史館昭文館集賢院爲三館皆寓崇文院太宗端拱元年詔就崇文院中堂建祕閣擇三館眞本書籍萬餘卷及內出古畫墨迹藏其中以右司諫直史館宋泌爲直祕閣直館直院則謂之館職以他官兼者謂之貼職元丰以前凡狀元制科一任還卽試詩賦各一而入否則用大臣薦而試謂之入館官制行廢崇文院爲祕書監建祕閣於中自監少至正字列爲職事官罷直館直院之名獨以直祕閣爲貼職皆不試而除蓋特以爲恩數而已故事外官除館職如祕閣校理直祕閣者必先移書在省執事敍同僚之好乃卽館設盛會宴之自崇寧以來外官除館職旣多此禮寖廢祕書省監

少監丞各一人監掌古今經籍圖書國史實錄天文曆數之事少監爲之貳而丞參領之其屬有五著作郎一人著作佐郎二人掌修纂日曆祕書郎二人掌集賢院史館昭文館祕閣圖籍以甲乙丙丁爲部各分其類校書郎四人正字二人掌校讎典籍判正訛謬各以其職隸於長貳惟日曆非編修官不預歲於仲夏曝書則給酒食費尙書學士侍郎待制兩省諫官禦史並赴遇庚伏則前期遣中使諭旨聽以早歸大典禮則長貳預集議所以待遇儒臣非他司比宴設錫予率循故事宋初置三館長慶門北謂之西館太平興國初於升龍門東北刱立三館書院三年賜名崇文院遷西館書貯焉東廊爲集賢書庫西廊分四部爲史館書庫大中祥符八年刱外院於右掖門外天禧初令以三館爲額置檢討校勘等員檢討以京朝官充校勘自京朝幕職至選人皆得備選以內侍二人爲勾當官通掌三館圖籍事孔目官表奏官掌捨各一人又有監書庫內侍一人兼監祕閣圖籍孔目官一人祕閣系端拱二年就崇文院中堂建閣以三館書籍眞本並內出古畫墨迹等藏之淳化元年詔次三館置直閣以朝官充校理以京朝官充以諸司三品兩省五品以上官一人判閣事直閣校理通掌閣事掌繕寫祕閣所藏供禦人裝裁匠十二人元丰五年職事官貼職悉罷以崇文院爲祕書省官屬始立爲定員分案四置吏八注

崇文院太平興國三年置端拱元年建祕閣於院中昭文館史館集賢院皆沿唐制立名但有書庫寓於崇文院廡下三館祕閣崇文院各置貼職官又有集賢殿修撰直龍圖閣校勘通謂之館閣初英宗謂輔臣曰館閣所以育雋材比選數人出使無可者豈乏材耶歐陽修曰今取材路狹館閣止用選人編校書籍故進用稍遲上曰卿等各舉數人𨿽親戚世家勿避於是宰相琦公亮參知政事修槪各薦五人未及試神宗登極先召十人試以詩賦而開封府界提點陳汝義別以奏封稱旨預試於是禦史吳申言試館職者請策以經史及世務毋用辭賦遂詔自今試館職專用策論熙寧二年置崇文校書始除河南府永安主簿邢恕乃詔自今應選舉可用人並除校書候二年取旨除館職官五年以隸祕書省元佑初復置直集賢院校理自校理而上職有六等內外官並許帶恩數仍舊又立試中人館職法選人除正字京官除校書郎注

校書郎供職二年除集賢校理祕書郎著作佐郎比集賢校理著作郎比集賢院直祕閣丞及三年除祕閣校理三年二月詔禦試唱名日祕書丞至正字升殿侍立九月復試賢良於閣下五年置集賢院學士並校對黃本書籍官員注

紹聖初罷校對以編修日曆選本省易集賢院學士爲殿修撰直院爲直祕閣集賢校理爲祕書校理十二月詔禮部本省長貳定校讎之課月終具奏注入伏午時減半過渡伏依舊從蘇軾之請又罷本省官任滿除館職法元符二年詔職事官罷帶館職悉復元丰官制崇寧五年詔館閣並除進士出身人政和五年四月詔祕書省殿以右文爲名攺集賢殿修撰爲右文殿修撰是月駕詣景靈宮朝獻還幸祕書省詔曰廷見多士歷覽藏書之府祖宗遺文在焉屋室淺狹甚非稱太平右文之盛宜重行修展八月詔祕書省移於新左藏庫以其地爲堂七年詔類集所訪遺書名曰祕書總目宣和二年立定祕書省員額監少監丞並依元丰舊制著作郎以四員爲額校書郎二員正字四員渡江後制作未遑至紹興元年始詔置祕書省權以祕監或少監一員丞著作郎佐各一員校書正字各二員爲額續又參酌舊制校書郎正字召試學士院而後命之自是采求闕文補綴漏逸四庫書略備卽祕書省復建史館以修神宗哲宗實錄選本省官兼檢討校勘以侍從官充修撰五年效唐人十八學士之制監少丞外置著作郎佐祕書郎各二人校書郎正字通十二人又移史館於省之側別爲一所以增重其事九年詔著作局惟修日曆遇修國史則開國史院遇修實錄則開實錄院以正名實十三年詔復每歲曝書會是冬新省成少監遊操援政和故事乞置提舉官遂以授禮部侍郎秦�令掌求遺書仍鑄印以賜置編定書籍官二人以校書郎正字充孝宗卽位詔館職儲養人才不可定員乾道九年正字止六員淳熙二年監少並置皆前所未有除少監丞外以七員爲額尋復詔不立額紹熙二年館職闕人上令召試二員謹加審擇取學問議論平正之人自是監少丞外多止除二員是時陳傅良上言請以右文祕閣修撰並舊館閣校勘三等爲史官自校勘供職稍遷祕閣修撰又遷右文在院三五年如有勞績就遷次對庶幾有專官之�無冷局之嫌時論韙之然不果行中興分案四曰經籍曰祝版曰知雜曰太史吏額都副孔目官二人四庫書直官各二人表奏官書庫官各一人守當官二人正名楷書五人守闕一人正貼司及守闕各六人監門官一人以武臣充專知官一人日曆所隸祕書省以著作郎著作佐郎掌之以宰執時政記左右史起居注所書會集修撰爲一代之典舊於門下省置編修院專掌國史實錄修纂日曆元丰元年詔宣徽院等供報修注事自今更不供起居院直供編修院日曆所四年十一月廢編修院歸史館官制行屬祕書省國史案六年詔祕書省長貳毋得預著作修纂日曆事進書卽系銜以防漏泄如舊編修院法焉八年詔吏部郎中曾肇禮部郎中林希兼著作職事官兼職自此始元佑五年移國史案置局專掌國史實錄編修日曆以國史院爲名隸門下省更不隸祕書省紹聖二年詔日曆還隸祕書省宣和二年詔罷在京修書諸局惟祕書省日曆所系元丰國史案除著作郎官專管修纂日曆之事無定員外其分案編修日曆書庫官吏並依元丰法紹興元年初修皇帝日曆詔以修日曆所爲名本省長貳通行修纂三年詔宰臣提舉侍從官修撰十一月詔以修國史日曆所爲名四年詔以史館爲名十年詔依舊制並歸祕書省國史案以著作郎佐修纂舊史館官罷歸元官尋復詔以國史日曆所爲名續並修神宗哲宗寶訓隆興元年詔編類聖政所並歸日曆所依舊宰臣提領仍令日曆所吏充行遣會要所以省官通任其事紹興九年詔祕書省官讎校國朝會要逐官添給茶湯錢乾道四年詔尙書右僕射陳俊卿兼提舉編修國朝會要每遇提舉官開院過局就本省道山堂聚呈文字提舉諸司官承受官主管諸司官並令國史日曆所官兼五年令本省再加刪定以續修國朝會要爲名九年祕書少監陳騤言編類建炎以後會要成書以中興會要爲名並從之其後接續修纂並隸祕書省國史實錄院提舉國史監修國史提舉實錄院修國史同修國史史館修撰同修撰實錄院修撰同修撰直史館編修官檢討官校勘檢閱校正編校官初紹興三年詔置國史院重修神宗哲宗實錄以從官充修撰續以左僕射呂頤浩提舉國史右僕射朱勝非監修國史四年置直史館及檢討校勘各一員五年置修撰官二員校勘官無定員是時國史實錄皆寓史館未有置此廢彼之分九年修徽宗實錄詔以實錄院爲名仍以宰臣提舉以從官充修撰同修撰余官充檢討無定員明年以未修正史詔罷史館官吏並歸實錄院二十八年實錄書成詔修三朝正史復置國史院以宰臣監修侍從官兼同修余官充編修明年詔國史院以宰臣提舉置修國史同修國史共二員編修官二員又置都大提舉諸司官承受官諸司官各一員以內侍省官充隆興元年以編類聖政所並歸國史院命起居郎胡銓同修國史二年參政錢端禮權監修國史乾道元年參政虞允文權提舉國史皆前所未有二年詔置實錄院修欽宗實錄其修撰檢討官以史院官兼領四年實錄告成詔修欽宗正史以右僕射蔣芾提舉四朝國史詔增置編修官二員續又增置三員淳熙三年特命李燾以祕書監權同修國史權實錄院同修撰四年罷實錄院專置史院十五年四朝國史成書詔罷史院復開實錄院修髙宗實錄慶元元年開實錄院修纂孝宗實錄六年詔實錄院同修撰以四員檢討官以六員爲額嘉泰元年開實錄院修纂光宗實錄二年復開國史院自是國史與實錄院並置矣實錄院吏兼行國史院事點檢文字一人書庫官八人楷書四人按禮志翰林學士入院日賜設惟學士中書舍人赴坐又資政侍讀侍講龍圖閣學士直學士兼祕書監並赴上祕閣及兩省五品以上任三館學士判官修撰者皆賜設焉太祖開寶四年命翰林試南漢官按宋史太祖本紀開寶四年夏六月丁丑命翰林試南漢官取書判稍優者授令錄簿尉太宗太平興國三年春二月丙辰以三館新修書院爲崇文院按宋史太宗本紀云云淳化三年春三月戊午以髙麗賓貢進士四十人並爲祕書省祕書郎秋八月戊辰以祕閣成賜近臣宴按宋史太宗本紀云云眞宗咸平二年幸崇文院按宋史眞宗本紀咸平二年秋七月甲辰幸崇文院賜祕書監以下器幣景徳四年幸崇文院按宋史眞宗本紀景徳四年秋八月壬寅幸崇文院觀書賜修書官器幣幹興元年仁宗禦崇政殿西閣講筵按宋史仁宗本紀幹興元年二月卽皇帝位冬十一月辛巳初禦崇政殿西閣講筵命侍講孫奭馮元講論語仁宗慶曆四年春三月己卯出禦書治道三十五事賜講讀官按宋史仁宗本紀云云慶曆八年夏六月乙未詔館閣官須親民一任方許入省府及轉運提點刑獄差遣按宋史仁宗本紀云云至和二年春三月丁卯詔修起居注立於講讀官之次按宋史仁宗本紀云云嘉佑八年夏四月英宗嗣皇帝位冬十一月己巳初禦邇英閣召侍臣講讀經史按宋史英宗本紀云雲英宗治平四年正月神宗卽皇帝位冬十月己酉初禦邇英閣召侍臣講讀經史按宋史神宗本紀云云神宗熙寧二年冬十一月壬午禦邇英閣聽講按宋史神宗本紀云云元丰元年春三月辛巳禦邇英閣沈季長進講周禮八法按宋史神宗本紀云云元丰四年秋七月己酉詔曾鞏充史館修撰專典史事按宋史神宗本紀云云按曾鞏傳帝以三朝兩朝國史各自爲書將合而爲一加鞏史館修撰專典之不以大臣監總元丰五年秋七月丁未垂拱殿宴修史官按宋史神宗本紀云云元丰六年夏四月壬申禦邇英閣蔡卞請講周禮按宋史神宗本紀云云元丰八年三月哲宗卽皇帝位冬十二月壬戌開經筵講魯論讀三朝寶訓按宋史哲宗本紀云云哲宗元佑元年以程頤爲說書蘇軾爲學士詔舉館閣官按宋史哲宗本紀元佑元年春三月辛巳以程頤爲崇政殿說書夏四月辛丑詔執政大臣各舉可充館閣者三人秋九月丁卯試中書舍人蘇軾爲翰林學士知制誥元佑四年夏五月癸酉詔自今侍讀以三人爲額冬十月癸丑禦邇英閣講官進講三朝寶訓按宋史哲宗本紀云云元佑五年夏四月癸丑詔講讀官禦經筵退畱二員奏對邇英閣秋九月丁丑詔復置集賢院學士按宋史哲宗本紀云云紹聖元年五月詔罷祕書省修官制局按宋史哲宗本紀不載按玉海云云徽宗崇寧三年春二月己酉詔自今禦後殿許起居郎舍人侍立按宋史徽宗本紀云云政和五年夏四月癸亥置宣和殿學士按宋史徽宗本紀云云政和七年祕書省置提舉官一員按宋史徽宗本紀不載按玉海祕書省舊有提舉官政和七年五月辛卯置一員以從臣充宣和二年九月祕書新省成十二月詔王安中撰記按宋史徽宗本紀不載按玉海云云宣和四年幸祕書省又詔錄三館書置祕閣按宋史徽宗本紀宣和四年春三月辛酉幸祕書省賜祕書少監翁彥深王時雍章服館職恩錫有差夏四月丙午詔置補完校正文籍局錄三館書置宣和樓及太淸樓祕閣按玉海宣和四年三月辛酉幸祕書省禦右文殿觀書及古器髙宗紹興三年秋八月乙巳復置史館修撰直館檢討官命郎官兼領著作郎及佐郎按宋史髙宗本紀云云紹興五年冬十一月乙亥徵和靖處士尹焞於涪州命爲崇政殿說書按宋史髙宗本紀云云紹興七年冬十月庚寅朔詔仍舊開經筵按宋史髙宗本紀云云紹興九年修徽宗實錄詔試校書正字於學士院按宋史髙宗本紀不載按玉海紹興九年修徽宗實錄卽史館開實錄院分案有四又參酌舊制校書正字召試學士院而後命之紹興十年春二月丁卯罷史館以日曆歸祕書省置監修國史官按宋史髙宗本紀云云紹興十四年禦書祕書右文殿牌幸祕書省復置提舉官按宋史髙宗本紀十四年秋七月丙子幸祕書省按禮志十四年秋七月新建祕書省成祕書少監遊操等援宣和故事請車駕臨幸詔從之按玉海十四年五月禦書祕閣右文殿牌七月十三日壬戌詔復置提舉官丙子幸省紹興十六年秋七月壬辰立祕書省獻書賞格按宋史髙宗本紀云云紹興二十三年冬十一月乙丑以經筵終帙賜宰執講讀等官宴於祕書省爲故事按宋史髙宗本紀云云紹興二十六年以掌求遺書及編定書籍官並歸祕書省按宋史髙宗本紀不載按玉海十四年以禮部侍郎秦�兼掌求遺書十五年閏十一月置編定書籍官二十六年十月十四日壬午並歸省紹興二十七年幸祕書省按宋史髙宗本紀不載按禮志二十七年幸祕書省至右文殿降輦頒手詔曰蓋聞周建外史掌三皇五帝之書漢選諸儒定九流七略之奏文徳之盛後世推焉仰惟祖宗建開冊府凡累朝名世之士由是以興而一代致治之原蓋出於此朕嘉興學士大夫共宏斯道乃一新史觀親禦榜題肆從望幸之忱以示右文之意嗚呼士習爲空言而不爲有用之學久矣爾其勉修術業益勵猷爲一徳一心以共赴亨嘉之會用丕承我祖宗之大訓顧不善歟遂陳累朝禦書禦制晉唐書畫三代古器次宣皇太子宰臣以下觀訖退遂賜宴於右文殿酒五行羣臣再拜退車駕還內賜少監遊操三品服禦書扇余官筆墨館閣官各轉一官紹興二十九年秋八月甲戌並史館歸祕書省按宋史髙宗本紀云云孝宗淳熙五年秋九月壬申幸祕書省按宋史孝宗本紀云云按禮志淳熙五年秋九月十三日孝宗幸祕書省如紹興十四年之儀帝賦詩羣臣皆屬和光宗紹熙五年七月寧宗卽皇帝位八月癸巳以朱熹爲煥章閣待制兼侍講甲午增置講讀官以給事中黃裳中書舍人陳傅良彭龜年等爲之按宋史寧宗本紀云云寧宗嘉泰二年冬閏十二月丁未詔講官有當開釋者隨事開陳按宋史寧宗本紀云云嘉定十七年閏八月理宗卽皇帝位冬十二月癸丑開經筵詔輔臣觀講按宋史理宗本紀云云理宗紹定六年秋九月辛酉經筵官請以禦制敬天法祖事親齊家四十八條及緝熙殿榜殿記宣付史館按宋史理宗本紀云云嘉熙元年春二月癸卯詔以朱熹通鑑綱目進經筵按宋史理宗本紀云云景定五年十月度宗卽皇帝位十一月戊戌詔儒臣日侍經筵輔臣觀講十二月甲辰初開經筵殿以熙明爲名按宋史度宗本紀云云度宗咸淳七年七月瀛國公卽位九月甲午初開經筵按宋史瀛國公本紀云云

翰林院部匯考三

金金設國史院掌修國史翰林學士院掌撰詞命祕書監專掌書籍別設弘文院校譯經史按金史百官志國史院

注先嘗以諫官兼其職明昌元年詔諫官不得兼恐於其奏章私溢己美故也監修國史掌監修國史事修國史掌修國史判院事同修國史二員注

女直人漢人各一員承安四年更擬女直一員罷契丹同修國史編修官正八品女直漢人各四員

注明昌二年罷契丹編修三員添女直一員大定十八年用書寫出職人檢閱官從九品

注書寫女直漢人各五人修遼史刊修官一員編修官三員翰林學士院

注天徳二年命翰林學士院自侍讀學士至應奉文字通設漢人十員女直契丹各七員翰林學士承旨正三品掌制撰詞命凡應奉文字銜內帶知制誥注

直學士以上同貞佑三年升從二品翰林學士正三品翰林侍讀學士從三品翰林侍講學士從三品翰林直學士從四品不限員翰林待制正五品不限員分掌詞命文字分判院事銜內帶知制誥翰林修撰從六品不限員掌與待制同應奉翰林文字從七品祕書監著作局筆硯局司天臺隸焉監一員從三品少監一員正五品丞一員正六品祕書郎二員正七品注

泰和元年定爲二員通掌經籍圖書校書郎一員從七品

注承安五年二員泰和五年以翰林院官兼大安二年省一員專掌校勘在監文籍著作局著作郎一員從六品著作佐郎一員正七品掌修日曆注

皇統六年著作局設著作郎佐郎各二員編修日曆以學士院兼領之筆硯局直長二員正八品掌禦用筆墨硯等事泰和七年以女直應奉兼注

舊名筆硯令史大定三年攺爲筆硯供奉以避諱攺爲承奉書畫局直長一員正八品掌禦用書畫紙札都監正九品二員或一員弘文院知院從五品同知弘文院事從六品校理正八品掌校譯經史按續文獻通考金制特設記注院修起居注掌記言動世宗大定十二年十二月諭史官與知朝議其於記錄無或有隱按金史世宗本紀十二年冬十二月戊子上屏侍臣與宰臣議事記注官亦退上曰史官記人君善惡朕之言動及與卿等所議皆當與知其於記錄無或有隱可以朕意諭之大定十八年移剌傑上書言史官宜與朝議按金史世宗本紀十八年春正月庚戌修起居注移剌傑上書言每屏人議事𨿽史官亦不得與聞無由紀錄上以問平章政事石琚左丞唐括安禮對曰古者天子置史官於左右言動必書所以儆戒人君庶幾有所畏也按石琚傳琚拜右丞相修起居注移剌傑上書言朝奏屏人議事史官亦不與聞無由紀錄上以問宰相琚與右丞唐括安禮對曰古者史官天子言動必書以儆戒人君庶幾有畏也周成王剪桐葉爲圭戲封叔虞史佚曰天子不可戲言言則史書之以此知人君言動史官皆得記錄不可避也上曰朕觀貞觀政要唐太宗與臣下議論始議如何后竟如何此政史臣在側記而書之耳若恐漏泄幾事則擇愼密者任之朝奏屏人議事記注官不避自此始大定二十五年冬十月丁丑命學士院祕書監著作局等官凡直宮中午前許退按金史世宗本紀云云大定二十六年夏詔凡陳言文字送學士院聞奏按金史世宗本紀二十六年夏六月甲戌詔曰凡陳言文字詣登聞檢院送學士院聞奏毋經省廷大定二十八年敕設科取學士院官按金史世宗本紀二十八年三月戊申命隨朝六品外路五品以職事官舉進士已在仕才可居翰苑者試制詔等文字三道取文理優贍者補充學士院職仕按選舉志二十八年敕設科取士爲學士院官禮部下太常按唐典初入學士院例先試今若於進士已仕者以隨朝六品外路五品職事官薦試制詔誥等文字三道取文理優者充應奉由是翰苑之選爲精大定二十九年章宗命學士院呈漢唐便民事及當今急務誥詞用四六按金史章宗本紀二十九年春正月卽皇帝位二月甲子命學士院進呈漢唐便民事及當今急務夏閏五月癸未詔學士院自今誥詞並用四六章宗明昌二年罷國史院專寫契丹字者按金史章宗本紀明昌二年夏四月癸巳諭有司自今女直字譯爲漢字國史院專寫契丹字者罷之明昌四年春三月甲午敕自今禦史臺奏事修起居注並令回避按金史章宗本紀云云明昌五年置弘文院譯寫經書命尙書省訪有文采者試學士院按金史章宗本紀五年春三月戊子置弘文院譯寫經書按選舉志五年以學士院撰文字人少命尙書省訪有文采者勾取權試之承安四年冬十一月癸未增設國史院女直漢人同修史各一人按金史章宗本紀云云承安五年詔學士院官不以兄弟同僚回避令尙書省編次日曆送著作局潤色付史院按金史章宗本紀承安五年春二月辛巳有司奏應奉翰林文字溫迪罕天興與其兄直學士思齊同僚學士院定撰制誥文字合無回避詔不須避仍爲定制丁未右補闕楊庭秀言乞令尙書省及第左右官一人應入史事者編次日曆或一月或一季封送史院上是其言仍令送著作局潤色付之泰和三年詔選修起居注官按金史章宗本紀泰和三年夏六月壬寅詔選聰明方正之士爲修起居注賜銀幣哀宗正大三年設益政院說書官按金史哀宗本紀正大三年秋八月辛卯詔設益政院於內庭以禮部尙書楊云翼等爲益政院說書官日二人直備顧問

元元設翰林兼國史院有學士承旨侍讀侍講學士待制修撰應奉編修統檢閱典籍經歷之屬又有學士翰林院及內八府宰相皆掌翻譯之事又設集賢院學士掌提調學校徵召賢良之事其設官亦與翰林院同又藝文監掌敷譯儒書祕書監掌圖籍陰陽俱備設官屬按元史百官志翰林兼國史院秩正二品中統初以王鶚爲翰林學士未立官署至元元年始置秩正三品六年置承旨三員學士二員侍讀學士二員侍講學士二員直學士二員八年升從二品十四年增承旨一員十六年增侍讀學士一員十七年增承旨二員二十年省並集賢院爲翰林國史集賢院二十一年增學士二員二十二年復分立集賢院二十三年增侍講學士一員二十六年置官吏五員掌管教習亦思朁非文字二十七年增承旨一員大徳九年升正二品攺典簿爲司直置都事一員至大元年置承旨九員皇慶元年升從一品攺司直爲經歷延佑元年別置回回國子監學以掌亦思朁非官屬歸之五年置承旨八員後定置承旨六員從一品學士二員正二品侍讀學士二員從二品侍講學士二員從二品直學士二員從三品屬官待制五員正五品修撰三員從六品應奉翰林文字五員從七品編修官十員正八品檢閱四員正八品典籍二員正八品經歷一員從五品都事一員從七品掾史四人譯史通事知印各二人蒙古書寫五人書寫十人接手書寫十人典吏三人典書二人蒙古翰林院秩從二品掌譯寫一切文字及頒降璽書並用蒙古新字仍各以其國字副之至元八年始立新字學士於國史院十二年別立翰林院置承旨一員直學士一員待制二員修撰一員應奉四員寫聖旨必闍赤十有一人令吏一人知印一人十八年增承旨一員學士三員省漢兒令史置蒙古必闍赤四人二十九年增承旨一員侍讀學士一員知印一人三十年增管勾一員大徳五年升正二品九年置司直一員都事一員皇慶元年攺升從一品設官二十有八吏屬二十有四延佑二年攺司直爲經歷後定置承旨七員學士二員侍讀學士二員侍講學士二員直學士二員待制四員修撰二員應奉五員經歷一員都事一員品秩並同翰林國史院承發架閣庫管勾一員正九品必闍赤一十四人掾史三人通事一人譯史一人知印二人書寫一人典吏三人內八府宰相掌諸王朝覲儐介之事遇有詔令則與蒙古翰林院官同譯寫而潤色之謂之宰相云者其貴似侍中其近似門下故特寵之以是名𨿽有是名而無授受宣命品秩則視二品焉大徳九年以滅怯禿等八人爲之天歷元年爲內八府宰相之職故附見於此雲集賢院秩從二品掌提調學校徵求隱逸召集賢良凡國子監元門道教陰陽祭祀占卜祭遁之事悉隸焉國初集賢與翰林國史院同一官署至元二十二年分置兩院置大學士三員學士一員直學士二員典簿一員吏屬七人二十四年增置學士一員侍讀學士一員待制一員尋升正二品置院使一員正三品大學士二員從二品學士三員從二品侍讀學士一員從三品侍講學士一員從三品直學士二員從四品司直一員從五品待制一員正五品二十五年增都事一員從七品修撰一員從六品元貞元年增院使一員大徳十一年升從一品置院使六員經歷二員至大四年省院使六員皇慶二年省漢人經歷一員後定置大學士五員從一品學士二員正二品侍讀學士二員侍講學士二員並從二品直學士二員從三品經歷一員從五品都事二員從七品待制一員正五品修撰一員從六品兼管勾承發架閣庫一員正八品掾史六人譯史知印各二人通事一人宣使七人典吏三人興文署秩從六品署令一員以翰林修撰兼之署丞客省使秩從五品大使二員副使一員至元二十五年置西夏中興河州等處軍民總管府秩正三品達魯一員以翰林應奉兼之至治二年罷置典簿一員從七品掌提調諸生飲膳與凡文牘簿書事仍置典吏一人奎章閣學士院秩正二品天歷二年立於興聖殿西命儒臣進經史之書考帝王之治大學士二員正三品尋升爲學士院大學士正二品侍書學士從二品承制學士正三品供奉學士正四品參書從五品多以它官兼領其職至順元年增大學士二員共四員侍書學士二員承制學士二員供奉學士二員首領官參書二員典簽二員照磨一員內掾四人譯文內掾二人知印二人怯裏馬赤一人宣使四人典書五人屬官授經郎二員羣玉內司秩正三品天歷二年始置掌奎章圖書寶玩及凡常禦之物監司一員正三品司尉一員從三品亞尉一員正四品僉司二員從四品司丞二員正五品典簿一員正七品令史二人知印一人怯裏馬赤一人奉差典吏各二人給使八人司膳四人藝文監秩從三品天歷二年置專以國語敷譯儒書及儒書之合校讎者俾兼治之大監檢校書籍事二員從三品少監同檢校書籍二員從四品監丞參檢校書籍事二員從五品典簿一員照磨一員令史四人譯史一人怯裏馬赤一人奏差二人典吏三人監書博士秩正五品天歷二年始置品定書畫擇朝臣之博識者爲之博士二員正五品書吏一人藝林庫秩從六品提點一員從六品大使一員副使一員正七品庫子二人本把二人掌藏書籍天歷二年始置廣成局秩七品掌傳刻經籍及印造之事天歷二年始置大使一員從七品副使一員正八品直長二人正九品司吏二人祕書監秩正三品掌歷代圖籍並陰陽禁書卿四員正三品太監二員從三品少監二員從四品監丞二員從五品典簿一員從七品令史三人知印奏差各二人譯史通事各一人典書二人典吏一人屬官著作郎二員從六品著作佐郎二員正七品祕書郎二員正七品校書郎二員正八品辧驗書畫直長一員正八品至元九年置其監丞皆用大臣奏薦選世家名臣子弟爲之大徳九年升正三品給銀印延佑元年定置卿四員參用宦者二人世祖中統二年初立翰林國史院按元史世祖本紀中統二年秋七月癸亥初立翰林國史院王鶚請修遼金二史又言唐太宗置弘文館宋太宗設內外學士院今宜除拜學士院官作養人才乞以右丞相史天澤監修國史左丞相耶律鑄平章政事王文統監修遼金史仍采訪遺事並從之按王鶚傳世祖卽位建元中統首授翰林學士承旨制誥典章皆所裁定至元元年加資善大夫上奏自古帝王得失興廢可考者以有史在也我國家以神武定四方天戈所臨無不臣服者皆出太祖皇帝廟謨雄斷所致若不乘時紀錄竊恐久而遺亡宜置局纂就實錄附修遼金二史又言唐太宗始定天下置弘文館學士十八人宋太宗承太祖開創之後設內外學士院史冊爛然號稱文治堂堂國朝豈無英才如唐宋者乎皆從之始立翰林學士院鶚遂薦李冶李昶王盤徐世隆髙鳴爲學士中統三年秋八月戊申敕王鶚集廷臣商榷史事鶚等乞以先朝事迹錄付史館按元史世祖本紀云雲中統四年夏四月戊寅王鶚請延訪太祖事迹付史館按元史世祖本紀云云至元元年春二月辛亥敕選儒士編修國史譯寫經書起館捨給俸以贍之秋九月壬申朔立翰林國史院按元史世祖本紀云云至元四年春二月丁卯攺經籍所爲弘文院以馬天昭知院事按元史世祖本紀云云至元五年始設起居注按元史世祖本紀至元五年冬十月乙未中書省臣言前代朝廷必有起居注故善政嘉謨不致遺失卽以和禮霍孫獨胡剌充翰林待制兼起居注至元八年冬十二月辛亥並太常寺入翰林院按元史世祖本紀云云至元十年閏六月辛未以翰林院纂修國史敕采錄累朝事實以備編集冬十一月癸未命布只兒修起居注按元史世祖本紀云云至元十二年分置翰林院按元史世祖本紀十二年春三月庚子從王盤竇默等請分置翰林院專掌蒙古文字以翰林學士承旨撒的迷底裏主之其翰林兼國史院仍舊纂修國史典制誥備顧問以翰林學士承旨兼修起居注和禮霍孫主之至元十三年以醫卜士隸祕書監按元史世祖本紀十三年夏四月辛未行江西都元帥宋都帶以應詔儒生醫卜士鄭夢得等六人進敕隸祕書監至元十五年夏六月乙亥敕省院臺諸司應聞奏事必由起居注按元史世祖本紀云云至元二十二年冬十二月乙酉立集賢院以札裏蠻領之按元史世祖本紀云云至元二十三年敕國史院藏歷經歷議按元史世祖本紀二十三年春二月癸亥太史院上授時歷經歷議敕藏於翰林國史院至元二十五年尙書省請以江南郡學田所入羨余貯集賢院按元史世祖本紀二十五年冬十月丙子尙書省臣請令集賢院諸司分道鉤考江南郡學田所入羨余貯之集賢院以給多才藝者從之至元二十九年召商琥所薦胡祗遹等十人按元史世祖本紀二十九年春三月壬寅禦史大夫月兒魯等奏比監察禦史商琥舉昔任詞垣風憲時望所屬而在外者如胡祗遹姚燧王惲雷膺陳天祥楊恭懿髙道程文海陳儼趙居信十人宜召置翰林備顧問帝曰朕未深知俟召至以聞至元三十年秋七月丁巳敕中書省官一員監修國史按元史世祖本紀云云至元三十一年夏四月成宗卽位六月甲辰詔翰林國史院修世祖實錄以完澤監修國史按元史成宗本紀云云按王約傳成宗卽位約請付時政記於史館以備纂錄從而行之成宗元貞元年置檢閱官按元史成宗本紀元貞元年夏六月甲寅翰林承旨董文用等進世祖實錄按姚燧傳元年以翰林學士召修世祖實錄初置檢閱官究核故事燧與侍讀髙道凝總裁之大徳二年賜翰林集賢耆徳舊臣淸貧者銀鈔按元史成宗本紀大徳二年春正月己酉以翰林王惲閻復王構趙與王之綱楊文郁王徳淵集賢王顒宋渤盧摯耶律有尙李奉郝采楊麟皆耆徳舊臣淸貧守職特賜鈔二千一百餘錠按王惲傳二年賜鈔萬貫按閻復傳二年詔賜楮幣萬貫大徳四年諭阿魯渾撒裏集賢翰林年老滿秩者升之勿令輒去按元史成宗本紀四年夏五月癸未帝諭集賢大學士阿魯渾撒裏等曰集賢翰林乃養老之地自今諸老滿秩者升之勿令輒去或有去者罪將及汝其諭中書知之大徳五年秋七月丁未命監察禦史檢照蒙古翰林院案牘按元史成宗本紀云云大徳七年除集賢翰林老臣預議國史院進五朝實錄按元史成宗本紀七年夏四月癸亥藩臣陳天祥張孔孫郭筠至京師以天祥孔孫爲集賢大學士筠爲昭文館大學士皆同議中書省事秋七月丙子詔除集賢翰林老臣預議朝政其餘三品以下年七十者各升散官一等致仕十月翰林國史院進五朝實錄大徳九年春二月辛丑令翰林集賢院舉廉能識治體者三人按元史成宗本紀云云大徳十年詔訪莊聖順聖裕聖三後儀範以備紀錄命翰林院定孔廟樂名樂章按元史成宗本紀十年春正月甲辰詔詢訪莊聖皇后昭睿順聖皇后徽仁裕聖皇后儀範中外之政以備紀錄秋八月丁巳京師文宣王廟成行釋奠禮牲用太牢樂用登歌制法服三襲命翰林院定樂名樂章武宗至大二年以尙書省復立令營建置禦容實錄處於翰林國史院又命趙孟俯圖嘉禾藏諸祕書按元史武宗本紀至大二年秋九月戊子尙書省臣言翰林國史院先朝禦容實錄皆在其中鄕置之南省今尙書省復立倉卒不及營建請買大第徙之制可按仁宗本紀二年秋九月河間等路獻嘉禾有異畝同穎及一莖數穗者命集賢學士趙孟俯繪圖藏諸祕書至大四年定承旨等官員數敕史院春秋致祭太祖太宗睿宗禦容命擢用儒士成才者以翰林祕書等職按元史仁宗本紀四年春三月卽皇帝位夏五月壬午制定翰林國史院承旨五員學士侍讀侍講直學士各二員六月丁巳敕翰林國史院春秋致祭太祖太宗睿宗禦容歲以爲常秋閏七月丁卯完澤李孟等言方今進用儒者而老臣日以雕謝四方儒士成才者請擢任國學翰林祕書太常或儒學提舉等職俾學者有所激勸帝曰卿言是也自今勿限資級果才而賢𨿽白身亦用之仁宗皇慶元年升翰林國史院秩攺司直爲經歷設都事一員選才學之士任職翰林按元史仁宗本紀皇慶元年春正月壬戌升翰林國史院秩從一品帝諭省臣曰翰林集賢儒臣朕自選用汝等毋輒擬進人言禦史臺任重朕謂國史院尢重蓋禦史臺是一時公論國史院實萬世公論三月戊申攺翰林國史院司直司爲經歷司置經歷都事各一員夏六月己巳選中外才學之士任職翰林皇慶二年詔選學士纂修國史復從趙簡請選任翰林讀講學士按元史仁宗本紀二年夏四月甲申詔遴選賢士纂修國史六月己卯河東廉訪使趙簡言請選方正博洽之士任翰林侍讀侍講學士講明治道以廣聖聽從之延佑七年春三月英宗卽位冬十月己巳敕翰林院譯詔關白中書按元史英宗本紀云云至治元年冬十月癸丑敕翰林集賢官年七十者毋致仕按元史英宗本紀云云至治二年命翰林院同議興舉學校令起居注悉書言動以付史館按元史英宗本紀至治二年春三月己巳中書省臣言外郡學校廢弛請仍命禦史臺翰林院國子監同議興舉從之冬十一月戊申禦史李端言朝廷𨿽設起居注所錄皆臣下聞奏事目上之言動宜悉書之以付史館從之泰定帝泰定元年命儒臣進講經筵按元史泰定帝本紀泰定元年春二月甲戌浙江行省左丞趙簡請開經筵及擇師傅令太子及諸王大臣子孫受學遂命平章政事張珪翰林學士承旨忽都魯都兒迷失學士吳澄集賢直學士鄧文原以帝範資治通鑑大學衍義貞觀政要等書進講復敕右丞相也先鐵木兒領之泰定四年秋七月丁未敕經筵講讀官非有代不得去職按元史泰定帝本紀云云文宗天歷二年立奎章閣置大學士等官及所隸諸職按元史明宗本紀天歷二年春二月文宗立奎章閣學士院於京師按文宗本紀二年春二月甲寅立奎章閣學士院秩正三品以翰林學士承旨忽都魯都兒迷失集賢大學士趙世延並爲大學士侍禦史撒迪翰林直學士虞集並爲侍書學士又置承制供奉各一員三月壬申設奎章閣授經郎二員職正七品以勛舊貴戚子孫及近侍年幼者肄業秋八月壬寅升奎章閣學士院秩正二品更司籍郎爲羣玉署秩正六品乙巳立藝文監秩從三品隸奎章閣學士院又立藝林庫廣成局皆隸藝文監至順元年升羣玉署爲羣玉內司置奎章閣監書博士按元史文宗本紀至順元年春正月庚辰升羣玉署爲羣玉內司秩正三品置司尉亞尉僉司司丞仍隸奎章閣學士院禮部尙書兼監羣玉內司事二月辛卯奎章閣學士忽都魯都兒迷失撒迪虞集辭職詔諭之曰昔我祖宗睿知聰明其於致理之道自然生知朕以統緒所傳實在眇躬夙夜憂懼自惟早歲跋涉艱阻視我祖宗旣乏生知之明於國家治體豈能周知故立奎章閣置學士員日以祖宗明訓古昔治亂得失陳說於前使朕樂於聽聞卿等其推所學以稱朕意其勿復辭甲午置奎章閣監書博士二人秩正五品至順二年禦制奎章閣記以吳炳爲藝文監典簿按元史文宗本紀二年春正月己卯禦制奎章閣記夏四月庚申特命河南儒士吳炳爲藝文監典簿順帝至元六年冬十二月戊子罷奎章閣按元史順帝本紀云云至正元年以崇文監屬翰林院攺舊奎章閣爲宣文閣按元史順帝本紀至正元年夏五月戊申以崇文監屬翰林國史院六月戊辰攺舊奎章閣爲宣文閣按傳大臣議罷先朝所置奎章閣學士院及藝文監諸屬官進曰民有千金之產猶設家塾延館客豈有堂堂天朝富有四海一學房乃不能容耶帝聞而深然之卽日攺奎章閣爲宣文閣藝文監爲崇文監存設如初就命董治又請置檢討等職十六員以備進講帝皆兪允至正三年夏六月壬子命經筵月進講者三按元史順帝本紀云云至正七年依舊制以給事中掌記奏事授國史院纂修按元史順帝本紀七年春三月甲辰中書省臣言世祖之朝省臺院奏事給事中專掌之以授國史院纂修近年廢弛恐萬世之後一代成功無從稽考乞復舊制從之

翰林院部匯考四

明明制翰林院學士侍讀侍講學士統侍讀侍講修撰編修檢討之屬按明會典翰林院正官學士一員侍讀侍講學士各二員首領官孔目一員屬官侍讀侍講各二員博士五員典籍侍書各二員待詔六員史官修撰三員編修檢討各四員

注以上翰林官後無定員博士待詔亦不常設凡進士選除洪武間定第一甲第一名除翰林院修撰第二名第三名除編修其餘分送各衙門辦事內外以次兼除凡經筵欽命內閣大學士知經筵事或同知經筵事班俱在尙書都禦史上講書展書等官及日講官俱從內閣於本院及詹事府春坊司經局官內具名題請其經筵講章日講直解俱送內閣看定經筵講章先三日進呈日講直解先一日進呈凡東宮出合講學內閣官提調講讀其講讀侍班及校書正字官從內閣於本院及詹事府春坊司經局官內具名題請正字例以制敕房官兼職凡親王出合讀書內閣官提調檢討等官講讀擬定經書起止所習仿字每日送看凡上徽號議勸進箋登極表並一應奉旨應制文字俱從內閣撰進凡修實錄史誌等書內閣官充總裁本院學士等官充副總裁皆出欽命纂修從內閣於本院及詹事府春坊司經局官內具名題請謄錄催纂制敕誥敕房官皆預纂修完日進呈其實錄艸稿會同司禮監官於內府燒毀凡玉牒十年一次內閣奏請命學士等官二員纂修凡內閣擬撰文官誥敕正統間以學士專管後久不設弘治七年復設一員常以尙書兼學士者爲之嘉靖二十四年裁革以講讀編檢等官五員專管凡內閣所掌制敕詔旨誥命冊表寶文玉牒講章碑額及題奏揭帖等項一應機密文書各王府敕符底簿文官誥敕及番譯敕書並四夷來文揭帖兵部紀功勘合底簿等項制敕房及誥敕房書辦各用中書舍人等官於本院或各該衙門帶俸遇有升遷仍舊供職其有堪別用者亦從吏部準舉凡記注起居及編纂章奏萬曆三年內閣題準仿國初起居注官遺意令日講官日輪一員專記注起居錄聖諭詔敕冊文等項其諸司章奏另選講讀並史官六員專管編纂以吏戶禮兵刑工分六曹每曹一員常川在館供事聖諭詔敕等項令兩房官錄送記注其各曹章奏六科奉旨發抄到部卽全錄送閣轉發編纂月終將記注編纂等稿送內閣公同各官投匱封鎖年終並入大匱藏之東閣左右每常朝禦皇極門卽輪該日記注起居並編纂官共四員列於東班各科給事中之上若午朝禦會極門列於禦座西稍南及遇郊祀耕藉幸學大閱諸典禮亦令侍班隨從紀錄凡兩京鄕試及會試考試官禮部奏行本院會試於大學士學士等官鄕試於春坊司經局官及本院講讀修撰內內閣具名奏請欽命其會試同考試官於本院講讀史官及春坊司經局官內與各衙門官相兼推選收掌試卷用制敕房官一員凡武舉會試考試官兵部奏行內閣於本院學士講讀修撰及坊局官內具名奏請欽命凡殿試讀卷官內閣於大學士學士等官內具名從禮部奏請至日與各衙門該讀卷官詳定試卷次日同詣文華殿內閣官將第一甲三卷以次進讀俟禦筆批定出將二甲三甲姓名塡寫黃榜又次日早同詣中極殿內閣官進至禦座前以次拆捲將姓名籍貫面奏司禮監官授制敕房官塡榜畢開寫傳臚帖子內閣官一員捧榜至皇極殿授禮部尙書制敕房官將帖子授鴻臚寺官傳臚其受卷彌封掌捲官從內閣於本院及春坊等官並制敕房官內推選與各衙門官相兼執事凡冊封親王郡王本院官及坊局等官充正副使從禮部奏請欽點其祭告祈禱或遣學士凡兵部淸理武官貼黃奏請命學士等官一員同該部及都察院堂上官於闕右門淸理本院官專管撰述凡聖節冬至正旦大朝賀及頒詔進實錄等大禮本院講讀編檢等官四員於皇極殿寶座東向西與中書舍人對立侍班凡東宮千秋節及冬至正旦朝賀本院修撰等官二員於文華殿內與春坊司經局官對立侍班凡郊祀慶成等宴本院學士侍坐殿內在文官四品之上正統三年內閣辦事者六品亦坐殿內列學士之下成化四年令修撰等官員列於丹陛之東西稍北其預經筵者與講讀官俱坐於中左門凡聖駕幸國子監聽講本院學士侍坐於三品之次凡本院詹事府春坊司經局印信缺官掌管俱從內閣題請奉旨吏部補本銓注凡每年春秋祭文廟傳制專遣內閣大學士或禮部尙書其分獻用本院官二員凡庶吉士內閣會同吏禮二部考選送院讀書奏請學士以上等官二員教習本院仍行戶部給燈油錢兵部撥皂隸刑部給紙札工部修理房屋具器用順天府給筆墨光祿寺給酒飯內閣按月考試俟有成效奏請送吏部銓注本院並除各衙門職事凡禮部奏請考試歲貢生員及乞恩就教舉人吏部奏請考試願就教職歲貢生員該部官赴內閣領題送捲本院官批定進呈後送部奏請施行凡各處儒學訓導九年考滿吏部出題考試印封文卷送內閣委本院官批定去取送部奏請施行凡各處舉到幼童奉旨送院讀書習字者月給食米內閣稽考課業俟有成效奏請擢用其願科舉出身者聽凡四方番夷翻譯文字永樂五年設四夷館內分八館曰韃靼女直西番西天回回百夷髙昌緬甸選國子監生習譯宣徳元年兼選官民子弟委官爲教師本院學士稽考課程後內閣委官提督凡該繼軍丁告願科舉者兵部奏送本院出題考試批定中否送部施行今不行凡五府六部都察院等衙門關給內府精微文簿開寫日行事務注銷前件按月奏送本院稽考年終類送司禮監交收萬曆元年題準各部院章奏覆奉欽依轉行各衙門覆勘提問議審催督查核一應考成事件立限造冊每月終送內閣注銷稽考凡會議大政事大典禮正統十年令內閣與各衙門會議或合儒臣會議者則本院官詹事府坊局官及國子監堂上官皆預凡各衙門領敕官員俱赴內閣會有敕書方赴鴻臚寺報名辭朝領敕嘉靖九年令以學士坊局等官一員捧授儀見禮部朝儀下凡教習內官正統初年於內府開設書堂選翰林檢討等官教習後復用修撰編修等官二員漸增至四員凡習儀宣徳以後本院官俱不習儀成化間學士而下仍依常參官俱習儀惟內閣及兩房官仍舊凡本院紙札刑部都察院關給凡本院官酒飯俱於光祿寺支給凡本院官吏及帶俸官俸糧舊於禮部帶支後奏準本院自行收支今攺祿米倉關支凡本院公署設內閣公座於中堂而掌印及學士等座俱旁列嘉靖七年敕建敬一亭於公署之後每年行順天府於宛平大興二縣均徭內各撥門子二名看守灑掃南京翰林院凡本院官永樂後止設學士等官一員掌印員缺從內閣推舉南京翰林院掌印官一員或用侍讀學士或以春坊庶子諭徳中允侍讀署掌孔目一員凡南京各衙門遇朝廷冊立大禮及上徽號等項合用慶賀表箋南京禮部行本院撰述凡本院官吏俸糧與翰林院同凡本院合用匠役於南京工部撥給凡詹事府翰林院掌印官缺俱從內閣推補南京翰林院掌印官缺吏部具奏行翰林院從內閣推補按春明夢餘錄翰林院在東長安門外北向其西則鑾駕庫東則玉河橋元之鴻臚署也正統七年始建爲院初爲三品衙門後攺正五品定學士一人侍讀學士二人侍講學士二人爲正官侍讀侍講各二人五經博士五人侍書二人待詔一人爲屬官修撰二人編修四人檢討四人爲史官而孔目爲首領官其院事主於內閣大學士而掌印則以學士或侍郎詹事等官兼學士或春坊官署掌內閣行移用翰林院印而各衙門章奏文移亦止曰行翰林院學士之職掌詞翰禮文艸誥敕詳正圖籍考議制度以文學備顧問出入侍從參謀議凡經筵日講修書皆承受而統領焉講讀職端勸講經文五經博士業端經佐學士講讀待詔主應對以四體侍上書於唐爲供奉官典籍守古今四庫書籍史官掌修國史凡天文地理宗潢禮樂兵刑諸大政上所下詔敕書檄謹籍而記之以備實錄爲上心簡注者得入內閣豫機務兩直隸鄕試禮部會試充考試官萬曆初申飭日講史官從閣臣後注起居及密勿謀議別揀史官分曹纂諸司章奏題覆月封送內閣藏之當洪武初設文華堂擢張惟等爲編修上政暇幸堂考業而光祿日給饌皇太子諸王日疊主焉賜冬夏衣賜白金鞍馬其惇重如此太祖洪武二年增置翰林院官屬更定品秩按續文獻通考吳元年夏五月己亥初置禮賢館尋設翰林院學士正三品侍講讀學士正四品直學士正五品修撰典簿正七品編修正八品至洪武二年春正月戊申定學士承旨正三品學士從三品侍講學士正四品侍讀學士從四品直學士正五品典簿正七品待制從五品修撰正六品應奉正七品編修正八品典籍從八品又按國初甲辰年設起居注乙巳年設太史監後俱裁革而史職悉屬翰林院洪武三年置弘文館學士按續文獻通考云云洪武六年簡會試士授編修等職入文華堂肄業以儒臣爲之師按聖君初政記洪武壬子簡會試士張惟等一十六人授編修等職入文華堂宋濂爲之師俾肄業上間至堂中取其文親評優劣命光祿給酒饌冬夏時賜衣及白金鞍馬按春明夢餘錄六年詔天下鄕貢舉人罷會試開文華館禁中命選舉人年少質美者肄業其中河南解額內選張惟等四人山東選王璉等五人並各省共一十七名上召見便殿親命題賦詩稱旨皆擢翰林院編修命入堂中讀書詔儒臣宋濂桂彥良等分教之洪武九年罷弘文館學士定承旨學士講讀學士品秩按續文獻通考九年罷弘文館學士秋閏九月癸巳詔定百官品級學士承旨與六部尙書俱正三品班在其上學士從三品侍讀學士正四品侍講學士從四品洪武十三年增設檢閱官按續文獻通考十三年秋八月己卯增設檢閱從九品洪武十四年更定翰林官制按明會典國初置翰林院正三品衙門設學士承旨學士侍講學士侍讀學士直學士典簿待制修撰應奉編修典籍檢閱等官職專制誥史冊文翰等事十四年攺正五品衙門革承旨直學士待制應奉檢閱典簿設孔目五經博士侍書待詔檢討按續文獻通考十四年夏五月癸未革承旨直學士攺翰林院正五品衙門設學士一人侍講學士二人侍讀學士二人孔目一人屬官侍講二人侍讀二人待詔二人史官修撰三人編修四人檢討四人革承旨直學士待制應奉檢閱典簿洪武十八年定設翰林院官按明會典十八年定設學士侍讀學士侍講學士爲正官孔目爲首領官侍讀侍講五經博士典籍侍書待詔爲屬官修撰編修檢討爲史官又有祕書監弘文館及起居注等官後皆不設按續文獻通考十八年三月丁丑命吏部定正翰林院官學士一人正五品侍讀學士侍講學士各二人從五品首領官孔目一人未入流屬官侍讀侍講各二人正六品五經博士五人正八品典籍二人從八品侍書二人正九品待詔六人從九品又史官修撰三人從六品編修四人正七品檢討四人從七品俱屬本院簡用取自聖裁官無定員而侍讀先侍講則始於此國初稱庶吉士者初稱中書六科庶吉士十八年又有翰林院承敕庶吉士成祖永樂二年考選庶吉士令就文淵閣進學按明會典凡庶吉士考選洪武間分置近侍衙門永樂二年令就文淵閣進學後止送翰林院命學士等官教習學業成者除翰林官後定以二甲除編修三甲除檢討兼除科道部屬等官先年或間科一選或連科皆選或數科不選或三科同選其選取或內閣自選或禮部選送或會吏部同選或限年歲或拘地方或采譽望或就於廷試卷中查取或別出題考試無定例按續文獻通考國初稱庶吉士者初稱中書六科庶吉士洪武十八年又有翰林院承敕庶吉士永樂二年始定爲翰林庶吉士選進士教養之無定員試而畱者二甲爲編修三甲爲檢討不得畱者爲給事中禦史主事或出爲州縣官永樂三年命學士解縉選修撰曾棨等二十九人就文淵閣進學按春明夢餘錄三年春正月上命學士解縉等於新進士中選材質英敏者俾就文淵閣進學至是縉等選修撰曾棨編修周述周孟簡庶吉士楊相劉子欽彭汝器王英王眞余鼎章敞王訓柴廣敬王道熊直陳敬宗沈升洪順章材余學夔羅敬汝盧翰湯流李時勉段民倪維哲袁添祿吳紳楊勉二十八人入見上諭勉之曰朕不任爾以事文淵閣古今載籍所萃爾各食其食其日就閣中恣爾玩索務實得於己庶國家將來皆得爾用不可怠惰以孤朕期待之意時庶吉士周忱自陳年少願進學上喜曰有志之士也命增忱爲二十九人遂命司禮監月給筆墨紙光祿寺給朝暮膳禮部月給膏燭鈔人三錠工部擇近第宅居之按見聞錄永樂癸未登曾棨榜進士第時所取四百七十三人太宗文皇帝命近臣拔其尢異者二十八人賜名庶吉士入文淵閣燕閒之頃親臨問時舉僻書疑事以驗其學永樂十九年北京置翰林院南京翰林院惟設掌院事一員孔目一員按續文獻通考建文中更易官制仍設翰林院正官學士承旨一員在學士之上攺侍讀學士侍講學士俱爲文學博士設文翰文史二館文翰館以居侍讀侍講侍書五經博士典籍待詔其侍書升正七品文史館以居修撰編修檢閱攺孔目爲典籍創置典簿廳而革中書舍人攺爲侍書以隸翰林又增設文淵閣待詔及拾遺補闕等官永樂初皆復洪武十八年舊制又增建東閣於角門內以編修解縉等七人入內閣參預機務典綸綍謂之閣臣然本院印信王景去後猶以內閣學士解縉胡廣楊榮等相繼署院十九年定鼎北京遂設衙門於此以畱都爲南京翰林院止設學士一員掌之遇有員缺從內閣推舉其後侍講以上官皆得掌院事仍設孔目一人宣宗宣徳年特賜文淵閣銀印鈐封進禦機密文字按明會典文淵閣銀印自宣徳中特賜凡機密文字鈐封進至禦前開拆其餘公務行移各衙門皆用翰林院印而各衙門章奏文移亦俱轉行翰林院後閣臣又奏於本院設公座於是內閣翰林稱同官其院事主於內閣而掌印則以學士或侍郎詹事等官兼學士或春坊官署掌從內閣題請云宣徳五年量加國子監考滿官以翰林史職命楊士奇選新進士攺庶吉士按明會典凡國子監官考滿宣徳五年令學行端愨者量加翰林史職仍理教事正徳中議準加俸按春明夢餘錄宣徳五年命楊士奇等曰新進士多年少其間豈無有志於古人者朕欲循皇祖時例選擇俊秀十數人就翰林教育之俾進學勵行工文章以備他日之用卿等可察其人選文詞之優者以聞於是士奇等選薩琦逯端葉錫陳璣林補王振許南傑江淵八人以聞上命行在吏部俱攺爲庶吉士送翰林進學給酒饌房舍月賜燈油鈔悉如永樂之例復命兵部各與皂隸上又顧士奇等曰後生進學必得前輩老成開導之卿等日侍左右無餘閒其令學士王直爲之師常提督教訓作文字亦爲開發攺竄卿等或一兩月或三月一考閱使有進益如一二年怠惰無成則斥英宗正統七年翰林院落成命禮部尙書定位次設大學士等公座按續文獻通考正統七年本院落成掌院事學士錢習禮不設西楊南楊公座曰此非三公府也至期二楊以聞乃命工部具椅案禮部尙書胡定位次左設大學士三座學士一座而講讀學士東西對列代宗景泰二年令午朝翰林院先奏事按明會典云雲英宗天順八年命內閣會同吏禮二部考選庶吉士又制非進士起家不得居翰林按明會典天順八年命於午門裏東閣前內閣官會同吏禮二部出題考選按續文獻通考英宗天順中大學士李賢建議請專選進士科充翰林院官遂爲定制先是景泰間陳循輩私其所舉以雜流冒銓一時翰苑多委靡昏鈍浮薄之流吏部不敢別調至是有旨重修大明一統志制曰惟擇進士出身者爲之於是諸輩多乞攺職李賢因言於上命吏部別除之翰林爲之一淸且請著爲制從之自後非進士起家不得居翰林爲孤卿非翰苑出身不得入內閣居宥密孝宗弘治六年定考選庶吉士之制按明會典弘治六年奏準每科一選不拘地方不限年歲待進士分撥辦事之後行令有志學古者各錄其平日所作古文十五篇以上限一月以裏投送禮部禮部閱試訖編號分送翰林院考訂文理可取者按號行取吏部該司仍將各人試卷記號糊名封送內閣照例考選每科取選不過二十人畱者不過三五人世宗嘉靖六年定講大學衍義儀按明會典嘉靖初命儒臣進講大學衍義六年定講大學衍義儀於每月初三初八十三十八二十三二十八日用經筵日講官二員進講內閣學士一員侍班嘉靖八年罷選畱庶吉士命吏部訪奏中外學行卓異之員入院以備擢用按春明夢餘錄八年己丑大學士楊一淸題請教習庶吉士官帝曰攺選庶吉士命官教習乃太祖之制在當時固爲盡善邇年以來祇爲大臣市恩無益於國此後不必選畱一體除用中外諸臣果有學行卓異者吏部訪奏入翰林以備擢用方獻夫上言館閣乃儲才之地賢相名臣多出其間邇年以來選畱不能盡公所教或非其道樹恩立黨於國無益誠如聖諭所云者吏部訪收信得其要編修檢討於主事禦史給事中評事中書行人博士助教推官知縣學官進士內訪補講讀修撰於郎中員外都左右給事寺正寺副太僕光祿丞同知知州通判內訪補其學士諭徳庶子贊善洗馬等官亦論資序遷庶事體畫一經久可行帝嘉靖十年定無逸殿講儀按明會典嘉靖初西苑無逸殿成命輔臣及經筵日講官六卿侍經筵官各撰尙書無逸詩豳風之七月講義一道於無逸殿進講十年定無逸殿講儀嘉靖十一年更定考選庶吉士之制按明會典十一年令內閣會同吏禮二部覆試監察禦史監試錦衣衛官校巡察嘉靖十四年令於文華殿考選庶吉士按明會典十四年令禮部引進士赴文華殿門外賜題考試自後選庶吉士皆賜題仍於東閣前考試神宗萬曆三年題準常朝午朝日記注起居史官位次按明會典萬曆三年題準常朝該日記注起居史官四員列於東班各科給事中之上稍前以便觀聽午朝該日記注起居史官四員列於禦座西稍南湣帝崇禎四年命翰林內外兼用按春明夢餘錄崇禎四年辛未考館後因內閣票擬疏中有何況二字誤以爲人名票出上摘而詰讓之遂有翰林內外兼用之旨甲戌丁丑皆不選館以俸深候考知推選授編檢等官至庚辰廷試召對親拔趙玉森等授以檢討命蔣徳璟王錫教習之皇淸大淸會典翰林官員職在侍從

禁庭進直

講筵記注

起居撰擬

冊誥等文纂修

國史諸書順治元年置翰林院爲正三品衙門設

漢學士一員侍讀學士侍講學士各二員侍讀

侍講各二員修撰編修檢討庶吉士俱無定員

典籍二員孔目一員

翰林院初系專設順治二年裁並內三院十五

年復設十八年裁並內三院康熙九年復設

正官

滿漢掌院學士各一員俱兼禮部侍郎銜

滿漢侍讀學士各三員

滿漢侍講學士各三員

滿漢侍讀各三員

滿漢侍講各三員

史官

修撰編修檢討已上俱無定員

庶吉士無定員

首領官

滿漢典簿各一員滿漢孔目各一員

屬官

滿漢待詔各二員

滿筆帖式四十八員內滿文三十員滿漢文十

八員漢軍筆帖式八員起居注館日講起居注官不專設系滿漢翰林詹

事坊局官以原銜兼充

滿主事三員內滿文一員滿漢文二員漢軍主

事一員

滿筆帖式十四員內滿文八員滿漢文六員漢

軍筆帖式四員

五經博士孔氏後裔二員顏曾孟仲程朱後裔

各一員康熙二十五年增設周公及周惇頤後

裔各一員

凡

經筵應講經書及講官職名由本衙門題請欽定應講官撰擬講章繕寫滿漢文進呈候欽定後繕寫正本副本至期皇上升文華殿講官同眾官行禮畢入

殿進講講畢候駕還宮本衙門官恭進講章正本

凡

日講定期自二月

經筵後始夏至日止八月

經筵後始冬至日止每日俟部院官員奏事畢講

官進講

凡

日講遇祭祀齋戒期俱停進講

凡

日講講章由翰林院撰擬翻繹繕寫正本副本先

期以正本進呈每日滿掌院學士同漢講官二員間用三員

捧副本進講歲終匯寫講章進呈

凡本衙門章奏滿漢掌院學士同滿漢讀講學

士列銜具題一應衙門事務俱公同辦理

凡纂修實錄聖訓掌院學士充副總裁官侍讀學士侍講學士侍

讀侍講修撰編修檢討充纂修官典簿待詔孔

目充收掌官筆帖式充謄錄官

凡纂修玉牒於修撰編修檢討內擬出移送宗人府充纂修

官

凡纂修一切書史掌院學士充正副總裁官侍

講學士以下檢討以上充纂修官典簿待詔孔

目充收掌官筆帖式充謄錄官

凡

日講解義及纂修翻譯諸書刊刻告成請旨頒賜

凡祭天

地太廟社稷奉先殿及五嶽四瀆長白山歷代帝王陵等祝文本衙

門官撰擬翻譯

凡太皇太后皇太后皇后

皇貴妃

貴妃

妃

嬪

皇太子冊文寶文本衙門官撰擬其鐫刻

冊寶酌派本衙門官員筆帖式會同內閣官監造

凡親王郡王貝勒貝子公將軍等冊誥文由本衙門題定文式塡名咨送中書科

凡王妃夫人公主郡主縣主郡君縣君鄕君等冊誥文由內閣題定文式塡名咨送中書科

凡內外文武官奉旨與謚者其碑文及諭祭文俱由本衙門撰擬翻譯送內閣奏請頒發

凡封贈誥敕文順治初本衙門開列應撰擬官員職名送

內院具題

凡編纂六曹章奏侍讀學士以下檢討以上俱

充編纂官後停止

凡

冊封親王世子郡王及內外固倫公主和碩公主

親王世子郡王嫡妃以掌院學士充副使長子

貝勒貝子及長子妃貝勒貝子夫人內外郡主

縣主郡君並外藩蒙古親王郡王嫡妃以侍讀

學士侍講學士侍讀侍講等官充正副使有品

級筆帖式宣讀

凡封外藩蒙古貝勒以下公等以上夫人以侍

讀侍講充正副使有品級筆帖式宣讀

凡祭告五嶽四瀆長白山及歷代帝王陵孔子

闕裏本衙門開列滿漢掌院學士侍讀學士侍

講學士職名送禮部題請欽點

凡賫

詔順治初用漢翰林官及典簿待詔孔目

凡直省文鄕試順治初順天江南浙江江西湖

廣福建等省以漢侍讀學士以下檢討以上充

主考官

凡直隸武鄕試漢侍讀以下檢討以上用二員

充主考官

凡文會試漢掌院學士充主考官侍讀學士以

下檢討以上充同考官

凡武會試順治初漢掌院學士以下檢討以上

俱照資開列充主考官

凡文武

殿試滿漢掌院學士充讀卷官侍讀學士以下檢

討以上充受卷彌封掌捲官其典簿待詔孔目

等官亦預

凡考選庶吉士吏部移咨本衙門本衙門題請

日期至期用黃折書諸進士年齒籍貫鈐翰林

院印設禦案上皇上升座滿漢掌院學士分列

禦座兩旁滿讀講學士引諸進士以次入

見選中者立

禦座右選畢一甲進士三人亦引

見畢退次日本衙門以選中諸進士並一甲進士

籍貫及鄕試會試殿試名次與所習本經開明進呈禦覽得旨後交內閣欽遵上諭分別讀滿漢書具本啟奏

凡教習庶吉士本衙門以滿漢掌院學士職名

移送吏部具題欽點

凡庶吉士應給書籍本衙門題請頒發其紙札

筆墨酒米器用等項俱行文該衙門支給

凡庶吉士讀書二年滿漢教習學士題請考試

散館內閣題請試期其應用試卷行文禮部移

取用本衙門印彌封至期滿漢教習學士開列

庶吉士名單分班引見畢同赴體仁閣下候考鴻臚寺官引庶吉士等

行三跪九叩頭禮吏部官散捲內閣滿漢學士

捧題分授滿漢教習學士隨分授庶吉士等試

畢吏部官收卷教習學士本日轉奏俟欽定名次分別除授編修檢討科道部屬等官鼎甲

𨿽已經授職亦同引見考試

凡

廷試願就教職舉人歲貢生等試卷鈐翰林院印

掌院學士讀講學士同吏禮二部堂官出題公

閱侍讀以下檢討以上官分閱

凡本衙門滿官員缺掌院學士由吏部開列題

補讀講學士以下由吏部以應升官擬正陪題

補

凡本衙門漢官員缺除學士由吏部開列題補

外讀講學士讀講及國子監祭酒司業俱由本

衙門會同詹事府以應升官職名咨送吏部題

補

凡翰林官提督學政順治初直隸江南江北三

差自讀講學士庶子以下論資差遣

凡漢官奉差如遇升轉仍照例咨吏部題補惟

提督學政俟差滿日升轉

凡出使外國順治初朝鮮用滿官安南琉球用

漢官

凡承行衙門一應事務收發書籍往來文移俱

滿漢典簿孔目職掌

凡校對翻譯奏章一應文史俱滿待詔職掌校

對繕寫一應文史俱漢待詔職掌

凡翻譯繕寫章奏一應文史俱筆帖式職掌

凡本衙門滿洲漢軍官員值習射之期每月兩

次在本衙門習射聽兵部官稽察

凡繕寫編纂書籍請旨移咨國子監考取善書監生繕寫世祖章皇帝順治二年大淸會典聽政儀順治二年覆準每日奏事時令翰

林科員同啟奏官齊進侍班記注

二年裁翰林院以翰林官分屬內三院

順治四年大淸會典順治四年會試同考官差庶吉士

順治九年大淸會典凡本衙門漢官降補別衙門復回者順治

九年題定以現補官品爲序

順治十一年大淸會典順治十一年題準江南江北二差攺爲學

道順天學政仍差翰林官一員自侍讀以下照

資擬正陪具題

順治十二年大淸會典凡

日講官順治十二年定滿講官二員漢講官五員

順治十四年大淸會典順治十四年定增滿漢講官八員

順治十五年大淸會典順治十五年復置翰林院設滿漢掌院學

士各一員兼禮部侍郎銜漢侍讀學士侍講學

士各三員漢侍讀侍講各三員修撰編修檢討

庶吉士俱無定員滿漢典簿各一員滿待詔四

員漢待詔二員滿漢孔目各一員滿文筆帖式

八員滿漢文筆帖式八員

順治十六年大淸會典凡翰林官給假順治十六年題準掌院學

士以下檢討以上有請假省親終養遷葬告病

者俱令自行陳奏

會試同考官差庶吉士

順治十八年大淸會典順治十八年復裁翰林院

康熙三年大淸會典凡直省文鄕試主考官康熙三年題準不

拘省分通行差遣凡武會試主考官康熙三年

後專用學士

康熙七年大淸會典康熙七年題準凡封贈誥敕文按品刊刻文式停止撰擬

康熙八年大淸會典凡

詔康熙八年定滿督撫處用翰林院筆帖式

康熙九年大淸會典康熙九年仍置翰林院員額與順治十五

年同增設滿侍讀學士侍講學士侍讀侍講各

三員裁滿待詔二員增設滿文筆帖式八員漢

軍筆帖式八員

是年置

起居注館於

太和門外西廊在雍和門南每月滿漢記注官各一員

侍直事畢以本日應記之事用滿漢文記注初

設滿記注官四員漢記注官八員俱以日講官兼之專設滿文主事一員滿漢文主事二

員漢軍主事一員滿文筆帖式四員滿漢文筆

帖式四員漢軍筆帖式四員

凡文武會試九年後讀講學士亦得充主考官

康熙九年定凡翰林院官給假俱由吏部具題

康熙十年大淸會典康熙十年定滿講官自內閣學士翰林院

掌院學士侍讀學士侍講學士詹事府詹事少

詹事及六部尙書侍郎都察院左都禦史副都

禦史通政使司通政使大理寺卿等官內由內

閣學士翰林院掌院學士讀講學士升任者俱

得開列漢講官自內閣學士翰林院掌院學士

侍讀學士侍講學士詹事府詹事少詹事國子

監祭酒及六部尙書侍郎都察院左都禦史等

官內由翰林官升任者俱得開列由本衙門題

請以原銜充補

又定講官俱兼

起居注銜員額詳見起居注館滿漢講官由翰林院詹事府

坊局各官開列題請以原銜充補﹝滿講官以通滿漢文者開

列﹞

康熙十一年大淸會典康熙十一年增設滿文筆帖式十四員滿

漢文筆帖式十員起居注館增設滿文筆帖式四員滿漢文筆帖式

二員

康熙十二年大淸會典康熙十二年增設滿

日講起居注官一員漢

日講起居注官二員

康熙十四年大淸會典康熙十四年題準復原官者仍序原資原

俸

康熙十六年上諭日講官起居注侍讀學士牛鈕爾考中進士正

宜黽勉學問之時抑且年富力彊自當大有進

益誦讀之功固不可廢躬行實踐尢爲至要務

時勤職業也康熙十六年五月二十日上諭翰林院掌院學士喇沙裏陳廷敬侍讀學士葉

方藹侍講學士張英卿等進講啟導一一悉備

皆內聖外王修齊治平之道朕𨿽不敏罔不孜

孜詢之每講之時必專意以聽但學問無窮不

在徒言要惟當躬行實踐方有益於所學卿等

仍愈加直言毋有隱諱以助朕好學進修之意

康熙十六年五月二十八日大淸會典凡

經筵講官是年諭滿洲小九卿內有由翰林官升轉者一並開列

是年增設滿日講官起居注官一員

康熙十七年大淸會典康熙十七年諭凡日講講章停止歲終匯寫止具本奏聞

康熙十八年大淸會典凡記注官侍班遇皇上禦幹淸門聽政各衙門官員奏事時記注官立

於西�上廊柱旁

是年諭內閣啟奏折本時記注官亦令侍班

又題準啟奏折本時記注官較常立處少近前

立以便詳聽九卿詹事科道啟奏會議事亦近

前侍班如內閣官於內殿啟奏則立於�扇外之右在

殿內室則立於內�扇外之西皇上禦瀛臺聽政記注官立於左�下啟奏折本時

亦於�下少近前立皇上升殿視朝賜宴賜食記注官列於右翼在一等

侍衛第一班之末

凡有事壇

廟謁陵

耕籍

視學

大閱

校射

迎勞凱旋及

駐蹕南苑

巡幸搜狩記注官皆扈從皇上禦保和殿視祝版記注官侍班立於殿門外之

西一等侍衛之末經筵文武

殿試讀卷皆侍班

凡外藩王臺吉等及直省督撫提鎭等

朝見

陛辭

賜宴賜食該衙門知會記注館該直官侍班記注

凡各衙門官員奉特召面諭本官錄諭旨及奏對之辭送記注館進呈禦覽後記注

凡滿漢大臣亡故

遣官奠茶酒該管官員知會該直官記注

凡記注冊籍書明日月及該直官姓名每月滿

漢文各一冊歲終匯封用翰林院印貯大櫃題

明送內閣公驗封鎖會同內閣學士送入內閣

大庫收藏

凡應用紙札筆墨器用及冊櫃鎖鑰等項俱於

該衙門支取

凡遇

冊封頒

詔應差本館主事筆帖式開送禮部

是年纂修明史本衙門題請總裁官奉旨自大學士以下檢討以上通行開列具題

是年議準順天學政於侍讀侍講諭徳洗馬內

論俸擬正陪送吏部具題

康熙十九年上諭吏部朕萬幾之暇畱心經史𨿽遜志時敏夙夜

孜孜而研究闡發良資講幄之功日講起居注

各官俱以學行優長簡備顧問講解明晰奉職

勤勞所纂講義典確精詳深裨治理侍讀學士

張英供奉內廷日侍左右恪恭匪懈勤愼可嘉

髙士奇杜訥學問淹通居職勤愼供奉有年應

授爲翰林官爾部俱一並從優議敍具奏以後

著益殫心職業佐助典學以副朕崇儒重道稽

古右文至意特諭康熙十九年四月初八日上諭翰林院掌院學士庫勒納等卿等日侍講筵夙

夜匪懈啟沃之暇每以朕書爲請朕萬幾餘閒

時取古人墨迹臨摹𨿽好慕不衰實未窺其堂

奧何可示人卿等旣爲文學侍從之臣卽有成

就徳業之責故因所請輒以頒賜朕意其悉之

康熙十九年六月二十七日

康熙二十年大淸會典康熙二十年增設漢

日講官起居注官八員

康熙二十一年大淸會典凡

詔康熙二十一年定不拘滿漢督撫俱用典簿待

詔孔目及筆帖式

康熙二十二年大淸會典康熙二十二年諭凡

日講於奏事前進

講

又諭齋戒日期照例停講如不親詣行禮則祭日仍進講

是年出使安南兼差滿漢官由本衙門開列各

官職名移送禮部題請欽點

康熙二十三年大淸會典康熙二十三年議準提督順天學政將侍

讀侍講諭徳洗馬通行開列送吏部具題江南

浙江學政攺用翰林官於侍讀侍講諭徳洗馬

中允贊善內開列職名送吏部具題

康熙二十四年上諭吏部國家設立翰林衙門原以儲養人材習

文學以備顧問編纂之用必淹貫經史博極羣

書方克諳練體裁洞晰今古敷詞命意典贍宏

通悉登著作之林用佐右文之治始爲稱職今

將翰林各官特行考試朕親加詳閱分別次第

以示勸懲徐幹學韓菼孫嶽頒歸允肅喬萊學

問優長文章古雅宜加獎勵作何賞賚著議奏

彭孫遹等文學亦通著照舊供職益勤研究以

底精純周之麟崔如嶽龐塏錢中諧顏光猷李

元振費之逵李復泌劉果實劉芳�文理荒�

未體式難勝厥任除李元振劉芳�已經降

調其餘俱著對品調用爾部卽遵諭行特諭康

熙二十四年二月初七日

康熙三十三年上諭內閣進士選取庶吉士教習讀書所以造育人

材備他日之用司教習者理宜嚴加督課使之

勤勉向學此番考試庶吉士觀其所學甚劣較

曩時庶吉士迥然不及此皆傅繼祖等教習怠

弛下專心致志之所致也傅繼祖等下吏部嚴

察具奏康熙三十三年三月十六日

康熙三十四年上諭大學士伊桑阿阿蘭泰王熙張玉書學士溫保

戴通沈圖宋柱李楠顧藻陸葇徐嘉炎翰林官

專委以文章之事撰擬文字外更無他務自是

以後凡碑文祭文其撰擬之姓名並奉有兪允

之旨及申飭之旨者皆書於冊三奉兪允之旨

三奉申飭之旨者具以聞康熙三十四年三月

初二日

康熙四十四年上諭扈從內閣吏部翰林侍讀徐倬年逾八十學問

淵博可特授侍郎銜以示獎進儒臣之意爾等

會同議奏康熙四十四年四月初六日

翰林院部總論論衡

別通篇或曰通人之官蘭臺令史職校書定字比夫太史太祝職在文書無典民之用不可施設是以蘭臺之史班固賈逵楊終傅毅之徒名香文美委積不紲大用於世曰此不繼周世通覽之人鄒衍之徒孫卿之輩受時王之寵尊顯於世董仲舒𨿽無鼎足之位知在公卿之上周監二代漢監周秦然則蘭臺之官國所監得失也以心如丸卵爲體內藏眸子如豆爲身光明令史𨿽微典國道藏通人所由進博士之官儒生所由興也委積不紲豈聖國微遇之哉殆以書未定而職未畢也申鑑

時事第二纂古者天子諸侯有事必告於廟朝有二史左史記言右史記動動爲春秋言爲尙書君舉必記臧否成敗無不存焉下及士庶等各有異咸在載籍或欲顯而不得或欲隱而名章得失一朝而榮辱千載善人勸焉淫人懼焉故先王重之以嗣賞罰以輔法教宜於令者官以其日各書其盡則集之於尙書若史官使掌典其事不書詭常爲善惡則書言行足以爲法式則書立功事則書兵戎動眾則書四夷朝獻則書皇后貴人太子拜立則書公主大臣拜免則書福淫禍亂則書祥瑞災異則書先帝故事有起居注日用動靜之節必書焉宜復其式內史掌之以紀內事白虎通

諫諍篇王法立史記事者以爲臣下之儀樣人之所取法則也動則當應禮是以必有記過之史禮玉藻曰動則左史書之言則右史書之禮保傅曰王失度則史書之士誦之三公進讀之是以天子不得爲非故史之義不書則死所以謂之史何明王者使爲之也通典

史官史官肇自黃帝有之自後顯著夏太史終古商太史髙勢周則曰大史小史內史外史而諸侯之國亦置其官又春秋國語引周志及鄭書似當時記事各有其職秦有太史令胡母敬至漢武始置太史公以司馬談爲之卒其子遷嗣卒後宣帝以其官爲令行太史公文書其修撰之職以他官領之於是太史之官惟知占候而已自漢以前職在太史當王莽時攺置柱下五史記疏言行蓋效古動則左史書之言則右史書之自後漢以後至於有隋中間惟魏明太和中史職隸中書其餘悉多隸祕書大唐武徳初因隋舊制史官屬祕書省著作局至貞觀三年閏十二月移史館於門下省比宰相監修自是著作局始罷史職及大明宮初成置史館於門下省之南其修撰史事以他官兼領或卑品而有才者亦直焉開元二十五年宰臣李林甫監史以中書地切樞密記事者宜其附近史館諫議大夫尹焙遂奏移於中書省北其地本尙藥內藥院

起居周官有左右史記其言事蓋今起居之本漢武帝有禁中起居後漢馬皇后撰明帝起居注則漢起居注在宮中爲女史之任又王莽時置柱下五史秩如禦史聽事侍傍記其言行此又起居之職自魏至晉起居注則著作掌之其後起居皆近侍之臣錄記也錄其言行與其勛代歷代有其職而無其官後魏始置其起居令史每行幸宴會則在禦左右記錄帝言及宴賓客訓答後又別置修起居注二人以他官領之北齊有起居省後周有外史掌書王言及動作之事以爲國志卽起居之職又有著作二人掌綴國錄則起居注著作之任自此而分也至隋初以吏部散官及校書正字有敍述之才者掌起居之職以納言統之至煬帝以爲古有內史外史今著作如外史矣宜置起居官以掌其內乃於內史省置起居舍人二員次內史舍人下大唐貞觀二年省起居舍人移其職於門下置起居郎二人顯慶中復於中書省置起居舍人遂與起居郎分掌左右龍朔三年攺爲左右史咸亨元年復舊天授元年又爲左右史神龍初復舊每皇帝禦殿則對立於殿左郎右舍人矣有命則臨陛俯聽退而書之以爲起居注凡冊命啟奏封拜薨免悉載之史館得之以撰述焉

祕書監周官太史掌建邦之六典又有外史掌四方之志三皇五帝之書漢氏圖籍所在有石渠石室延閣廣內貯之於外府又有禦史中丞居殿中掌蘭臺祕書及麒麟天祿二閣藏之於內禁後漢圖書在東觀桓帝延熙二年始置祕書監一人掌典圖書古今文字考合同異屬太常注

以其掌圖書祕記故曰祕書後省魏武帝又置祕書令典尙書奏事

注卽中書令之任文帝黃初初乃置中書令典尙書奏事而祕書攺令爲監掌藝文圖籍之事初屬少府後乃不屬注

自王肅爲監乃不屬其蘭臺亦藏書籍而禦史掌之

注魏薛夏云蘭臺爲外臺祕書爲內閣晉武帝以祕書並入中書省其祕書著作之局不廢惠帝永平中復別置祕書監並統著作局掌三閣圖書自是祕書之府始居於外其監銅印墨綬進賢兩梁冠絳朝服佩水蒼玉注

華嶠爲祕書監南省文章門下撰集皆統之宋與晉同梁曰祕書省

注任昉字彥升爲祕書監自齊永元以來祕閣四部篇卷紛雜昉手自讎校由是篇目定焉陳因之後魏亦有之後周祕書監亦領著作監掌國史隋祕書省領著作太史二曹煬帝增置少監一人後又攺監少監並爲令大唐武徳初復攺爲監龍朔二年攺祕書省爲蘭臺攺監爲太史少監爲侍郎咸亨初復舊天授初攺祕書省爲麟閣神龍初復舊掌經籍圖書監國史領著作太史二局太極元年增祕書少監爲二員通判省事其後國史太史分爲別曹而祕書省但主書寫勘校而已注

漢初禦史中丞掌蘭臺祕書圖籍之事至魏晉其制猶存故歷代營都邑置府寺必以祕書省及禦史臺爲鄰𨿽非要劇然好學君子亦求爲之

注魏徵後爲祕書監奏引學者校定四部書自是祕府圖籍粲然畢備丞魏武帝置祕書令及丞一人典尙書奏事後文帝黃初中欲以何禎爲祕書右丞注

文帝徵何禎至爲祕書郎月餘禎因事帝令問外曰吾本用禎爲丞何以爲郎按主者罪遂攺爲丞時祕書舊丞尙未轉乃以禎爲右丞其後遂有左右二丞劉放爲左丞孫資爲右丞後省注魏薛夏字宣聲爲祕書丞帝常與推論書傳呼之不名謂之薛君晉復置祕書丞銅印墨綬進賢一梁冠絳朝服注嵇紹司馬彪傅暢王謐等並爲此官宋爲黃綬余與晉同齊梁尢重

注齊王儉字仲寶爲祕書丞上表求校墳籍依七略撰七志四十卷獻之梁劉孝綽除祕書丞武帝曰第一官當與第一人又張率字士吳郡人遷祕書丞武帝曰祕書丞天下淸官東南冑緒未有爲之者今以相處卿定有名稱也陳隋印綬與齊同歷代皆有

注後周柳虯爲祕書丞時祕書𨿽領著作不參史事因虯爲丞始命監掌焉大唐龍朔二年攺爲蘭臺大夫咸亨初復舊掌府事勾稽省署抄目祕書郎後漢馬融字季長爲祕書郎詣東觀典校書及魏武建國又置祕書郎嘗以劉卲爲之出乘鹿車注王肅表曰臣以爲祕書職於三臺爲近密中書郎在尙書丞郎上祕書丞郎宜次尙書郎下不然則宜次侍禦史下祕書丞郎俱四百石遷宜比尙書郎出亦宜爲郡此陛下崇儒術之盛旨也尙書郎侍禦史皆乘犢車而祕書丞郎獨乘鹿車不得朝服又恐非陛下轉臺郎以爲祕書丞郎之本意也晉祕書郎掌中外三閣經書校閱脫誤進賢一梁冠絳朝服亦謂之郎中武帝分祕書圖籍爲甲乙丙丁四部使祕書郎中四人各掌其一注

左太衝爲三都賦自以所見不博求爲祕書郎中又鄭默字思元爲祕書郎刪省舊文除其浮穢中書令虞松曰而今而後朱紫別矣鍾會左太衝劉隗等並爲此官宋齊祕書郎皆四員尢爲美職皆爲甲族起家之選待次入補其居職例十日便遷注

宋王敬弘子恢之召爲祕書郎敬弘求爲奉朝請與恢之書曰祕書日有限故有競朝請無限故無競吾欲使汝處無競之地文帝許之梁亦然

注張纘字伯緒爲祕書郎固求不遷欲徧觀閣內圖籍自齊梁之末多以貴遊子弟爲之無其才實

注當時諺曰上車不落則著作體中何如則祕書歷代皆有北齊又謂之郎中隋除中寺亦四員大唐亦四員分掌四部經籍圖書分判校寫功程事龍朔中攺蘭臺郎咸亨初復舊開元二十八年減一員祕書校書郎漢之蘭臺及後漢東觀皆藏書之室亦著述之所多當時文學之士使讎校於其中故有校書之職注

初漢成帝時已命光祿大夫劉向於天祿閣校經傳諸子詩賦步兵校尉任右校兵書太史令尹咸校數術太醫監李柱國校方伎後以諸大夫揚雄等亦典校於其中後漢蘭臺置令史十八人

注秩百石屬禦史中丞又選他官入東觀皆令典校祕書或撰述傳記注後漢明帝以班固爲蘭臺令史撰光武本紀及諸傳記又以傅毅爲蘭臺令史與班固賈逵共典校書蓋有校書之任而未爲官也故以郎居其任則謂之校書郎注

明帝召班固詣校書部除蘭臺令史後遷爲郎典校祕書又劉珍與校書郎劉騊駼馬融校定東觀五經傳記百家藝術整齊脫誤定正文字又楊忠字子山徵詣蘭臺拜校書郎又竇章爲東觀校書郎以郎中居其任則謂之校書郎中

注後漢蔡邕拜郎中校書東觀又馬融爲校書郎中詣東觀典祕書當時重其職故學者稱東觀爲老氏藏室道家蓬萊山焉至魏始置祕書校書郎晉宋以下無聞至後魏有祕書校書郎北齊亦有校書郎後周有校書郎下士十二人屬春官之外史隋校書郎十二人煬帝初減二人尋更增爲四十人大唐置八人掌讎校典籍爲文士起家之良選其弘文崇文館著作司經局並有校書之官皆爲美職而祕書省爲最祕書正字後漢桓帝初置祕監書掌圖書古今文字考合同異其後監令掌圖籍之紀監述作之事不復專文字之任矣今之正字蓋令監之遺職校書之通制歷代無聞齊集書省有正書北齊祕書省有正字隋置四人大唐因之掌刊正文字其官資輕重與校書郎同注

貞元八年革校書四員正字兩員屬集賢殿著作郎漢東京圖書悉在東觀故使名儒碩學入直東觀撰述國史謂之著作東觀皆以他官領焉蓋有著作之任而未爲官員也注

蘭臺令史班固傅毅洛陽令陳崇長陵令尹敏司隸校尉孟冀及楊彪等並著作東觀魏明帝太和中始置著作郎官隸中書省專掌國史注衛覬字伯儒以侍中尙書典著作晉元康二年詔曰著作舊屬中書令祕書旣典文籍宜攺中書著作爲祕書著作於是攺隸祕書後別自置省注

謂之著作省而猶隸祕書著作郎一人謂之大著作專掌史任注李充字弘度爲大著作於時典籍混亂充刪除煩重分作四部祕閣以爲永制又曰荀勗以中書監孫盛以祕書監並領著作孫綽以散騎常侍及陳壽並爲大著作又應亨祖嘉讓著作表曰自司隸校尉奉至臣父五代著作不絕拜俗以爲美談進賢兩梁冠介幘絳朝服注

王隱待詔著作單衣介幘月朔詣於著作省亦其任也宋齊與晉同梁制一梁冠而無印綬

注以上並大著作魏氏又置佐著作郎亦屬中書晉佐著作郎八人進賢一梁冠絳朝服祕書監自調補之注

太元四年詔祕書無監使吏部選佐著作郎有監復舊又閻纂集云鄒湛謂祕書監和嶠曰閻纂可佐著作嶠曰此職閒重勢貴多爭不暇求才按此則大著作祕監自調也晉制佐著作郎始到職必撰名臣傳一人宋初以國朝始建未有合撰者其制遂廢矣宋齊以來遂遷佐於下謂之著作佐郎亦掌國史集注起居梁初周捨裴子野皆以他官領其職官制與大著作同陳氏爲令僕子起家之選後魏有著作郎佐郎北齊有著作郎佐郎各二人後周有著作上士二人中士四人掌綴國錄屬春官之外史隋於祕書省置著作曹著作郎二人佐郎八人煬帝加佐郎爲十二人大唐爲著作局置著作郎二人佐郎四人注

開元二十六年減佐郎二員亦屬祕書省

注自宋以後國史悉屬祕書龍朔二年攺著作郎爲司文郎中佐郎爲司文郎咸亨初復舊初著作郎掌修國史及制碑頌之屬分判局事佐郎貳之徒有撰史之名而實無其任其任盡在史館矣其屬官有校書郎二人後魏著作省置校書郎北齊著作亦置校書郎二人隋亦同掌讎校書籍若本局無書兼校本省典籍正字二人注

隋著作曹置正字二人今減一人掌同校書

集賢殿書院大唐開元中置漢魏以來祕書省有其職梁武帝於文徳殿內列藏眾書北齊有文林館學士後周有麟趾殿學士皆掌著述隋平陳之後寫書正副二本藏於宮中煬帝於東都觀文殿上東西廂貯書自漢延熹至隋唐皆祕書掌圖籍而禁中之書時或有焉初開元五年十一月於乾元殿東廊下寫四部書仍令祕書監馬懷素右散騎常侍褚�量總其事於麗正殿安置爲修書使至十二年學士張說等宴於集仙殿於是攺殿名集賢攺修書使爲集賢殿書院學士五品已上爲學士每以宰相爲學士者知院事初燕國公張說爲中書令知院制以右常侍徐堅副之自爾常以近密官爲副兼判院直學士六品以下爲之侍講學士開元初褚�量馬懷素侍講禁中爲侍讀其後康子元等爲侍講學士修撰官校理官司直學士文獻通考

論學士待制按學士待制二官始於唐皆以處淸望儒臣俾備顧問其初旣無專職亦無定員宋因其制而以三館爲儲材之地故職名猶多元丰新官制其職名之元不附麗於三省寺監者皆從廢革然除昭文集賢二學士元麗中書門下省外獨翰林學士一官在唐以無所系屬而最爲淸要故不可廢而諸學士待制則以其爲三館淸流未欲遽廢故以爲朝臣補外加恩之官蓋有同於階官而初無職掌矣龍圖閣爲儲祖宗制作之所故其官視三館自後列聖相承代代有宸奎之閣而建官亦如之於是學士直學士待制直閣之官始不可勝計矣野處譏其濫及俗吏童騃然職名旣多自不容不濫施也又所謂學士直閣者尊卑不同故難槪稱於是舍學士直閣之名而就以所掌殿閣呼之遂有丁紫宸秦天章之稱則以爲名稱非便而攺以他殿閣然所謂端明龍圖顯謨敷文煥章之類亦俱非人臣之稱謂流傳旣久曰某端明曰某龍圖不覺其非宜耳昭文集賢元隸兩省旣已敍其事於各門殿閣學士待制與翰林學士元皆無所附隸故敍殿閣於翰林之後

論翰苑翰苑經筵在近代爲至淸要顯美之官而杜岐公通典敍職官獨闕焉蓋學士講讀之官皆始於唐開元之時講讀隸集賢殿故通典於集賢學士條下附載而翰林學士唐史誌以爲獨無所隸然自開元建學士院之後居之者多名流至號內相乃略不敍述則爲闕事矣古人有一事必有一官曹𨿽歷代沿革不同而所掌之事則一也故通典所載唐所置之官而前代無之者則敍其所掌之事以通於前代如通事舍人唐所制也而其事則秦漢以來謁者之任也集賢殿書院唐置也而其事則漢魏以來祕書省之職也然則翰林學士之官獨不可通之於前代乎蓋以言語文字備顧問以翰墨技藝侍中待詔則漢武帝所以處鄒枚嚴徐靈帝所以招鴻都文學之類是也至於出入禁闥特被親遇參謀軍國號稱內相則漢魏以來侍中領尙書事祕書監中書監之類是也若代言典誥之任則武帝所以命司馬相如歷代所以置中書舍人是也但學士院之官所職叢雜不一而其位亦髙卑不等唐多以他官兼之中世以後則所掌者制詔而已宋則又以唐所置集賢殿講讀之官隸之元丰官制旣行而講讀始去翰林之名自爲經筵之官矣故以經筵附見學士院之後存其舊也大學衍義補

簡侍從之臣書冏命王若曰昔在文武聰明齊聖小大之臣咸懷忠良其侍禦僕從罔匪正人以旦夕承弼厥辟出入起居罔有不欽發號施令罔有不臧下民祗若萬邦咸休惟予一人無良實賴左右前後有位之士匡其不及繩愆糾謬格其非心俾克紹先烈蔡沈曰文武之君聰明齊聖小大之臣咸懷忠良固無待於侍禦僕從之承弼者然其左右奔走皆得正人則承順正救亦豈小補哉臣按穆王此言非但以求助於伯冏而實欲求助於一時前後左右侍從之臣有位者也國語近臣進規宋司馬光言於其君曰竊見祖宗之時閒居無事常召侍從近臣與之從容講論萬事委曲詳悉無所不至所以然者一則欲使下情上通無所壅蔽二則欲知其人能否才器所任是以黜陟取捨皆得其宜太平之業由此而致陛下龍飛奄有四海𨿽聖賢英睿得於天縱然與當世士大夫未甚相接民間情僞未甚盡知臣謂宜詔侍從近臣每日輪一員直資善堂夜則宿於崇文院以備非時宣召伏望聖慈少解嚴重細加訪問以廣聰明裨益大政又曰臣屢曾上言乞詔侍從近臣每日輪直宿以備非時宣召已蒙開納將謂卽時施行自後遷延日久竊意內外之臣必有欺惑天聽而沮難之者其意蓋欲陛下常居禁中不與羣下相接以壅蔽聰明而固其權寵此豈忠臣之所爲而陛下之福耶臣願陛下斷自聖意使之更直聽政餘暇特賜召對與之從容講論古今治體民間情僞使各竭其胸臆所有而陛下更加采擇是者取之非者捨之忠者進之邪者黜之如此則下情盡達而聖徳日新矣臣按侍從之臣固當朝夕人主左右無間晝夜者也若惟進見有時第於視朝行禮之時暫爾行立則又與羣臣無異烏在其爲侍從哉是以晝則更直夜則入宿非但以備不時宣召萬一宮禁有不測之變亦必得人以籌度處置屬筆命辭不然倉卒之間何以應變哉範純仁言於其君曰本朝設侍從之官自待制諫議已上學士舍人皆是古來九卿之職朝廷待之恩禮旣異士民瞻仰位望亦崇是宜朝夕論思同共休戚今乃忘本徇末擇易捨難只將主判司局便爲己之職事人情旣務因循朝廷不加考核其間乃有優遊緘默養望待遷無愛君憂國之言乏盡忠補過之義或有時政得失惟能退有後言處之不慚僅同胡越未必人人苟祿蓋因習以成風伏望明降詔旨督責近侍凡是朝廷闕失並須論列奏陳所上封章其盡心論奏而言多中理者稍加褒進其持祿不言或言而無取者量行黜責如此則庶職修舉朝廷獲多士之助近臣免屍素之譏臣按侍從之臣非止一類凡在代言講讀之屬與夫給事左右之臣皆是也𨿽其執事各有主判司局然於供職之外皆當蓄見聞以備顧問進言說以盡規益不可但緘默而已也周禮內史掌王之八枋之法以詔王治凡命諸侯及孤卿大夫則策命之吳澄曰內史猶今之內制翰林之職也

臣按八枋詔於冢宰內史復掌以詔王蓋史官公論之所出爵祿廢置殺生予奪之柄有所不公史氏直筆以書之吳澄謂內史爲翰林之職蓋以其命諸侯公卿大夫則策命之猶今學士院之艸制詔也然謂之史乃掌文書贊治之名今制並史館於翰林其亦此意歟我太祖皇帝於吳元年已置翰林院以陶安爲翰林學士於是設承旨學士侍讀侍講學士直學士及待制應奉等官洪武九年詔定百官品級承旨與六部尙書俱正三品學士從三品侍講學士從四品十八年三月始定翰林官制而革承旨直學士待制應奉之名設學士二員秩五品講讀學士各一員從五品其屬則有侍講侍讀五經博士典籍侍書待詔外此又設修撰編修檢討以爲史官皆屬之翰林院焉夫學士代言之官講讀經筵之職五經博士典籍則前代祕書之屬侍書待詔則前代供奉之名而所謂史官者則前代著作起居之任也今則並屬於翰林則是今代翰林一司實兼前代諸職其職任尢非他用比也永樂初太宗皇帝又柬七人者入內閣專知制誥備顧問參預機務然其秩猶止五品也至仁宗皇帝又於本官上加以卿佐師保其任用尢爲重焉歷任旣久又易本官以文淵閣大學士華蓋殿謹身殿武英殿大學士云唐書學士之職本以文學言語備顧問出入侍從因得參謀議納諫諍其禮尢寵而翰林院者待詔之所也唐制乘輿所在必有文詞經學之士自太宗時名儒學士時時召以艸制然猶未有名號幹封以後始召文士元萬頃等艸諸文詞常於北門候進止時人謂之北門學士元宗初制翰林待詔以張說張九齡等爲之掌四方表疏批答應和文章旣而又以中書務劇文書多壅滯乃選文學之士號翰林供奉與集賢院學士分掌制詔書敕後又攺供奉爲學士別置學士院專掌內命凡拜免將相號令徵伐皆用白麻其後選用益重而禮遇益親至號爲內相天子私人內宴則居宰相之下一品之上唐之學士弘文集賢分隸中書門下省而翰林學士獨無所屬臣按此設立翰林院之始夫翰林之設三代以前無有也然湯誥微子之命之類其體制言辭類非人君所自言者安知當時無代言之臣哉但其名制不見於經典無可考耳漢制尙書郎主作文書起艸五日一美食下天子一等𨿽無代言之名其端已見於此矣至唐以後始設官以掌王言居禁林深嚴之地爲天子親信之臣人主之心欲有所言欲有所爲欲有所謀猷於廟堂欲有所施設於朝廷欲有所播告於天下喜其人欲有以獎之怒其人欲有以責之皆假諸其手俾代王言以宣其心傳其意必得夫�敏開通之士諳練該博之才授旨卽得其心聽言卽知其意而言又足以成文文又能以成章舉理而不遺其事通今而不悖乎古必得如是之人然後足以當是任苟爲不然徒以其才藻之艷麗言辭之捷給而於治道民情罔有所知君徳治體略無所補又焉用彼爲哉宋翰林學士掌內制制誥赦敕國書及宮禁所用之文辭凡后妃親王公主宰相除拜則艸詞赦降徳音則先進艸乘輿行幸則侍從以備顧問有所獻納則請對或奏對臣按學士之職不止於代王言而又以備顧問資獻納焉夫然則所用者不獨以其能文辭而已非道足以貫天人學足以通古今才足以適世用者不足以膺此選也太祖謂宰相曰北門深嚴當擇審重士處之範質曰竇儀淸介謹厚然在前朝已自翰林遷端明今又遷兵部尙書難於復召上曰禁中非此人不可卿當諭朕意勉再赴職太宗時張洎欲遷翰林上曰學士之職淸切貴重非他官可比臣按宋歐陽修嘗舉錢惟演言朝廷之官𨿽宰相亦可雜以他才爲之惟翰林學士非文章之士不可夫學士之職非有文章之士固不可冒此名也然孔子所謂有徳者必有言韓愈亦謂仁義之人其言藹如也夫所謂文學之士必得有道徳仁義之人以處淸切貴重之地庶幾可以華國爾苟非其人而輕授之豈不污是選哉唐元宗開元三年始召馬懷素褚無量更日侍讀宋眞宗咸平二年以楊徽之夏侯嶠並爲翰林侍讀學士班次翰林學士臣按此翰林置侍讀及侍讀學士之始漢明帝時張酺數侍講於禦前靈帝時楊賜劉寬俱侍講於華光殿𨿽有侍講之號而未以名官唐元宗開元十三年始置侍講宋眞宗咸平二年國子祭酒邢昺爲侍講學士臣按此翰林置侍講及侍講學士之始唐元宗謂宰相曰朕每讀書有所凝滯無從質問可選儒學之士使入侍讀宋太宗命呂文仲爲翰林侍讀寓直禁中以備顧問眞宗視朝之暇卽令講說嘗曰朕聽政之餘惟文史是樂講論經義寧有倦耶臣按設官以講讀名將資之以講明經義質正凝滯非備其員以美觀聽也官而謂之讀謂之講必執經以侍左右講道以明義理然後足以稱其名焉唐制史館修撰掌修國史

臣按修撰之名始見於此然考之史書又有所謂北門修撰集賢修撰右文殿修撰者皆所謂史官者也宋置會要所以纂修國史置修國史同修國史修撰編修官檢討官臣按編修檢討專以修史始見於此前此固有所謂編修官者蓋專以修經武要略爲職屬之樞密院名𨿽同而實則異也然編修檢討在前代者皆名以官我朝止稱編修檢討云臣嘗因是而通論古今之史官矣夫天下不可一日而無史亦不可一日無史官也百官所任者一時之事史官所任者萬世之事周禮宰夫八職有史以贊治漢法太史公位丞相上天下計書先上太史公副上丞相唐及宋宰相皆兼史官其重有如此者自成周有左右史漢有起居注唐宋之起居舍人著作郎之屬皆所謂史官也我朝開國之初猶設起居注其後革之而惟以修撰編修檢討當國史焉遇有纂修則以大臣爲之監修學士爲之總裁其法制可謂簡而要矣然是職也是非之權衡公議之所系也禹不能褒鯀管蔡不能貶周公趙盾不能攺董狐之書崔氏不能奪南史之簡公是公非紀善惡以志鑑戒自非得人如劉知幾所謂兼才學識三者之長曾鞏所謂明足以周萬事之理道足以適天下之用智足以知難知之意文足以發難顯之情不足以稱是任也𨿽然此猶非其本也若推其本必得如元揭徯斯所謂有學問文章知史事而心術正者然後用之則文質相稱本末兼該而足以爲一代之良史矣朝廷誠得斯人付以纂述之任儲之館閣之中以爲異日大用之階其所關系夫豈小哉漢武帝建元五年初置五經博士

臣按此五經博士之始夫五經之在漢有專門之學故當時各設博士以掌之然不徒用以訓詁名義而已於凡朝廷政事之有更張事體之有疑義議論之際博士皆得與焉輒問以經義何當漢之政尙經術猶爲近古也如此後世𨿽設此官姑備其名焉爾誠能復漢之故事遇國家政事之有可疑者俾文學經術之士皆得以議論其間考古引經以爲可否之決其於明廷議政未必無所補周禮太史掌建邦之六典又有外史掌四方之志三皇五帝之書漢氏圖籍所在有石渠石室延合廣內貯之於外府又有禦史居殿中掌蘭臺祕書及麒麟天祿二閣藏之於內禁後漢圖書在東觀桓帝延禧二年始置祕書監一人掌典圖書考合同異唐制祕書省掌經籍圖書之事祕書郎掌四部圖籍校書郎掌讎校典籍刊正文章宋有祕書監掌古今經籍圖書國史實錄天文曆數之事官有監少監丞屬有著作郎祕書郎校書正字各以其職隸於長貳宋太宗因唐制建昭文史館集賢院於禁中昭文集賢置大學士直學士史館置監修國史修撰直館昭文亦置直館集賢又有修撰校理之職名數𨿽異而職務略同謝絳曰太宗肇造三館立祕閣眞宗景徳中圖書寢廣大延天下英俊之士數臨幸親加勞問遞宿廣內有不時之召人人力道術究藝文知天子尊禮甚勤而名臣髙位繇此其選也臣按前代藏書之府非止一處而掌書之官非止一職名數𨿽異而職務略同今代圖籍皆藏內閣所設之官止一典籍焉蓋本朝翰林之官𨿽有異名實無異職其所儲書非獨以存前代之舊蓋將以資儒臣之考閱講究以開發其聰明以爲異時大用之具也仰惟太祖開基旣設翰林院置學士等官又慮人才非儲養作興不能有成乃洪武癸丑命編修張惟等十人入禁中文華堂肄業詔宋爲之師上聽政之暇輒幸堂中取其文親評優劣命光祿給酒饌每食皇太子親王疊爲之主給冬夏衣時賜白金鞍馬太宗永樂甲申命學士解縉選新進士中材質英敏者得修撰曾棨編修周述周孟簡庶吉士楊相王英王直等二十八人又增周忱爲二十九人俾就文淵閣進其學且諭之曰文淵閣古今載籍所萃爾各食其祿日就閣下恣爾玩索務實得於己庶國家皆得爾用命司禮監給筆札光祿寺供飲饌分鈔以市膏燭賜第以爲居止列聖相承按爲故事每遇開科間於進士中選其俊異者如甲申制讀書中祕以儲養之前後得人比諸他進士爲多用之當時有得賢之效書之史冊爲儒者之榮是誠一代盛舉也臣伏讀文皇帝諭棨等有曰人須立志志立則功就未有無志而建功成事者汝等皆今之英俊當立志遠大不可安於小成爲學必造道徳之微必具體用之全爲文必馳驅班馬韓歐之間古之文學之士豈皆天成亦積功所致也一時諸賢服膺聖訓莫不奮發立志勉進學業皆大有所成就畱者擅文學之名出者播政事之譽大哉皇言其所以主張文教作興人才爲世道慮也一何遠哉三代以下所僅見也嗟乎賢才不易得亦不易知必隨時而取之不限一時必多方以試之不拘一藝然後賢才畢用而無遺苟惟取之於此時而他時則否試之以一藝而他藝則否而欲所用皆得其人難矣臣請著爲定制一次開科一次選用簡擇之餘乃分諸司觀政待新進士詣太學行釋菜禮畢卽敕禮部諭俾各錄平日所作文字投獻封送翰林考訂其中有辭采文理其學可進者別出題試之其所試之文與所投之捲相稱卽取以預選不問年之長幼質之彊弱苟有器識才思者卽如故事命官教育以俟其成若其辭鉤棘而意詭異者不在所取三年之後隨其材器而任使之每科不必多選所選不過二十人每選不必多畱所畱不過三五輩如此則國家儲材以待用者無非通經學古明體適用之儒布諸庶位列於內外者又皆得夫文學博雅之士以錯雜於政事理法之間以潤飾之臣見天下彬彬然多文雅之士儒皆眞儒吏非俗吏凡其制作以華國施爲以輔世者咸有可稱述者矣爲治要務用人要術莫先於此唐武徳二年攺內史舍人爲中書舍人

臣按此中書舍人設官之始然是官也故隸於中書省故以中書舍人爲名我朝罷中書省尙仍其舊名名𨿽同而實則異也蓋前代之中書與翰林學士分掌內外制誥以爲兩制蓋屬文之官也我朝之中書舍人則專以書寫爲職耳書者六藝之一漢人謂之小學以試學童爲吏者也夫人能之無庸設官設之始自今日蓋以王言所系之重前代乃屬筆於吏胥殊無愼重之意祖宗以此設官蓋有深意必得夫素通經術深明六書之義心正筆正如柳公權所云者居之庶不汗王言耳苟粗識偏旁而學術無素者尙不足以當此況又粗率側媚而流品非淸者哉以上簡侍從之臣臣按翰林之職以備顧問參議論侍講讀謂之侍從可也而博士典籍舍人等官亦系之侍從者蓋以今制皆屬於翰林故也中書舍人之職𨿽有專科然所書者學士所艸之制況今內閣亦有舍人別書詔敕云

翰林院部名臣列傳一

周

內史過按周語惠王十五年有神降於莘王問於內史過曰是何故固有之乎對曰有之國之將興其君齊明衷正精潔惠和其徳足以昭其馨香其惠足以同其民人神饗而民聽民神無怨故明神降之觀其政徳而均布福焉國之將亡其君貪冒辟邪淫佚荒怠粗穢暴虐其政腥臊馨香不登其刑矯誣百姓攜貳明神弗蠲而民有遠志民神怨痛無所依懷故神亦往焉觀其苛慝而降之禍是以或見神以興亦或以亡昔夏之興也融降於崇山其亡也回祿信於耹隧商之興也檮杌次於丕山其亡也夷羊在牧周之興也鸑鷟鳴於岐山其衰也杜伯射王於鄗是皆明神之志者也王曰今是何神也對曰昔昭王娶於房曰房後實有爽徳協於丹朱丹朱馮身以儀之生穆王焉實臨照周之子孫而禍福之夫神壹不遠徙遷焉若由是觀之其丹朱乎王曰其誰受之對曰在虢土王曰然則何爲對曰臣聞之道而得神是謂逢福淫而得神是謂貪禍今虢少荒其亡乎王曰吾其若之何對曰使太宰以祝史帥貍姓奉犧牲粢盛玉帛往獻焉無有祈也王曰虢其幾何對曰昔堯臨民以五今其冑見神之見也不過其物若由是觀之不過五年王使太宰忌父帥傅氏及祝史奉犧牲玉鬯往獻焉內史過從至虢虢公亦使祝史請土焉內史過歸告王曰虢必亡矣不禋於神而求福焉神必禍之不親於民而求用焉民必違之精意以享禋也慈保庶民親也今虢公動匱百姓以逞其違離民怒神而求利焉不亦難乎十九年晉取虢襄王使召公過及內史過賜晉惠公命呂甥郤芮相晉侯不敬晉侯執玉卑拜不稽首內史過歸以告王曰晉不亡其君必無後且呂郤將不免王曰何故對曰夏書有之曰眾非元後何戴後非眾無與守邦在湯誓曰餘一人有罪無以萬夫萬夫有罪在餘一人在盤庚曰國之臧則維汝眾國之不臧則維餘一人是有逸罰如是則長眾使民不可不愼也民之所急在於大事先王知大事之必以眾濟也故祓除其心以和惠民考中度衷以�之昭明物則以訓之制義庶孚以行之祓除其心精也考中度衷忠也昭明物則禮也制義庶孚信也然則長眾使民之道非精不和非忠不立非禮不順非信不行今晉侯卽位而背內外之賂虐其處者棄其信也不敬王命棄其禮也施其所惡棄其忠也以惡實心棄其精也四者皆棄則遠不至而近不和矣將何以守國古者先王旣有天下又崇立上帝明神而敬事之於是乎有朝日夕月以教民事君諸侯春秋受職於王以臨其民大夫士日恪位箸以儆其官庶人工商各守其業以共其上猶恐有墜失也故爲車服旗章以旌之爲摯幣瑞節以鎭之爲班爵貴賤以列之爲令聞嘉譽以聲之猶有散遷解慢而著在刑辟流在裔土於是乎有夷蠻之國有斧鉞刀墨之民而況可以淫縱其身乎夫晉侯非嗣也而得其位亹亹怵惕保任戒懼猶曰未也若將廣其心而遠其鄰陵其民而卑其上將何以固守夫執玉卑替其摯也拜不稽首誣其王也替摯無鎭誣王無民夫天事恆象任重享大者必速及故晉侯誣王人亦將誣之欲替其鎭人亦將替之大臣享其祿弗諫而阿之亦必及焉襄王三年而立晉侯八年而隕於韓十六年而晉人殺懷公無冑秦人殺子金子公

內史興按周語襄王使太宰文公及內史興賜晉文公命上卿逆於境晉侯郊勞館諸宗廟饋九牢設庭燎及期命於武宮設桑主布幾筵太宰�之晉侯端委以入太宰以王命命冕服內史贊之三命而後卽冕服旣畢賓饗贈餞如公命侯伯之禮而加之以宴好內史興歸以告王曰晉不可不善也其君必霸逆王命敬奉禮義成敬王命順之道也成禮義徳之則也則徳以道諸侯諸侯必歸之且禮所以觀忠信仁義也忠所以分也仁所以行也信所以守也義所以節也忠分則均仁行則報信守則固義節則度分均無怨行報無匱守固不偸節度不攜若民不怨而財不匱令不偸而動不攜其何事不濟中能應外忠也施三服義仁也守禮不淫信也行禮不疚義也臣入晉境四者不失臣故曰晉侯其能禮矣王其善之樹於有禮艾人必丰王從之使於晉者道相逮也及惠後之難王出在鄭晉侯納之襄王十六年立晉文公二十一年以諸侯朝於衡雍且獻楚捷遂爲踐土之盟於是乎始霸

史伯按鄭語桓公爲司徒甚得周眾與東土之人問於史伯曰王室多故余懼及焉其何所可以逃死史伯對曰王室將卑戎狄必昌不可逼也當成周者南有荊蠻申呂應鄧陳蔡隨唐北有衛燕翟鮮虞路洛泉徐蒲西有虞虢晉隗霍楊魏芮東有齊魯曹宋滕薛鄒莒是非王之支子母弟甥舅也則皆蠻荊戎狄之人也非親則頑不可入也其濟洛河潁之間乎是其子男之國虢鄶爲大虢叔恃勢鄶仲恃險是皆有驕侈怠慢之心而加之以貪冒君若以周難之故寄孥與賄焉不敢不許周亂而獘是驕而貪必將背君君若以成周之眾奉辭伐罪無不克矣若克二邑鄢蔽補丹依歷莘君之土也若前莘後河右洛左濟主芣騩而食溱洧修典刑以守之惟是可以少固公曰南方不可乎對曰夫荊子熊嚴生子四人伯霜中雪叔熊季紃叔逃難於濮而蠻季紃是立薳氏將起之禍又不克是天啟之心也又甚聰明和協蓋其先王臣聞之天之所啟十世不替夫其子孫必光啟土不可逼也且重黎之後也夫黎爲髙辛氏火正以淳耀惇大天明地徳光昭四海故命之曰祝融其功大矣夫成天地之大功者其子孫未嘗不章虞夏商周是也虞幕能聽協風以成物樂生者也夏禹能單平水土以品處庶類者也商契能和合五教以保於百姓者也周棄能播殖百谷疏以衣食民人者也其後皆爲王公侯伯祝融亦能昭顯天地之光明以生柔嘉材者也其後八姓於周未有侯伯佐制物於前代者昆吾爲夏伯矣大彭豕韋爲商伯矣當周未有己姓昆吾蘇顧溫董董姓鬷夷豢龍則夏滅之矣彭姓彭祖豕韋諸稽則商滅之矣禿姓舟人則周滅之矣妘姓鄔鄶路逼陽曹姓鄒莒皆爲采衛或在王室或在夷翟莫之數也而又無令聞必不興矣斟姓無後融之興者其在姓乎姓夔越不足命也蠻蠻矣惟荊實有昭徳若周衰其必興矣姜嬴荊實與諸姬代相干也姜夷伯之後也嬴伯翳之後也伯夷能禮於神以佐堯者也伯翳能議百物以佐舜者也其後皆不失祀而未有興者周衰其將至矣公曰謝西之九州何如對曰其民沓貪而忍不可因也惟謝郟之間其冢君侈驕其民怠沓其君而未及周徳若更君而周訓之是易取也且可長用也公曰周其獘乎對曰殆於必獘者太誓曰民之所欲天必從之今王棄髙明昭顯而好讒慝暗昧惡角犀丰盈而近頑童窮固去和而取同夫和實生物同則不繼以它平它謂之和故能丰長而物生之若以同裨同盡乃棄矣故先王以土與金木水火雜以成百物是以和五味以調口剛四支以衛體和六律以聰耳正七體以役心平八索以成人建九紀以立純徳合十數以訓百體出千品具萬方計億事材兆物收經入行�極故王者居九�之田收經入以食兆民周訓而能用之龢樂如一夫如是龢之至也於是乎先王聘後於異姓求財於有方擇臣於諫工而講以多物務和同也聲一無聽物一無文味一無果物一不講王將棄是類而與剸同天奪之明欲無獘得乎夫虢石父讒諂巧從之人也而立以爲卿士與剸同也棄聘後而立內妾好窮固也侏儒戚施實禦在側近頑童也周法不昭而婦言是行用讒慝也不建立卿士而妖試幸措行暗昧也是物也不可以久且宣王之時有童謠曰弧箕服實亡周國於是宣王聞之有夫婦鬻是器者王使執而戮之府之小妾生女而非王子也懼而棄之此人也收以奔褒褒人有獄而以爲入天之命此久矣其又可爲乎訓語有之曰夏之衰也褒人之神化爲二龍以同於王庭而言曰余褒之二君也夏后卜殺之與去之與止之莫吉卜請其漦而藏之吉乃布幣焉而策告之龍亡而漦在櫝而藏之傳郊之及殷周莫之發也及厲王之末發而觀之漦流於庭不可除也王使婦人不幃而噪之化爲元黿以入於王府府之童妾未旣�而遭之旣笄而孕當宣王而生不夫而育故懼而棄之爲弧服者方戮在路夫婦哀其夜號也而取之以逸逃於褒褒人褒姁有獄而以爲入於王王遂置之而嬖是女也使至於爲後而生伯服天之生此久矣其爲毒也大矣將俟淫徳而加之焉毒之酋臘者其殺也滋速申繒西戎方彊王室方騷將以縰欲不亦難乎王欲殺太子以成伯服必求之申申人弗必殺之若伐申而繒與西戎會以伐周周不守矣繒與西戎方將徳申申呂方彊其隩愛太子亦必可知也王師若在其救之亦必然矣王心怒矣虢公從矣凡周存亡不三稔矣君若欲避其難速規所矣時至而求用恐無及也公曰若周衰諸姬其孰興對曰臣聞之武實昭文之功文之胙盡武其嗣乎武王之子應韓不在其在晉乎距險而鄰於小若加之以徳可以大啟公曰姜嬴其孰興對曰夫國大而有徳者近興秦仲齊侯姜嬴之也且大其將興乎公說乃東寄孥與賄虢鄶受之十邑皆有寄地幽王八年而桓公爲司徒九年而王室始騷十一年而斃及平王末而秦晉齊楚代興秦景襄於是乎取周土晉文侯於是乎定天子齊莊僖於是乎小伯楚蚡冒於是乎始啟濮

蔡墨按左傳昭公二十九年秋龍見於絳郊魏獻子問於蔡墨曰吾聞之虫莫知於龍以其不生得也謂之知信乎對曰人實不知非龍實知古者畜龍故國有豢龍氏有禦龍氏獻子曰是二氏者吾亦聞之而不知其故是何謂也對曰昔有飂叔安有裔子曰董父實甚好龍能求其耆欲以飲食之龍多歸之乃擾畜龍以服事帝舜帝賜之姓曰董氏曰豢龍封諸鬷川鬷夷氏其後也故帝舜氏世有畜龍及有夏孔甲擾於有帝帝賜之乘龍河漢各二各有雌雄孔甲不能食而未獲豢龍氏有陶唐氏旣衰其後有劉累學擾龍於豢龍氏以事孔甲能飲食之夏后嘉之賜氏曰禦龍以更豕韋之後龍一雌死潛醢以食夏后夏后饗之旣而使求之懼而遷於魯縣範氏其後也獻子曰今何故無之對曰夫物物有其官官修其方朝夕思之一日失職則死及之失官不食官宿其業其物乃至若泯棄之物乃坻服郁湮不育故有五行之官是謂五官實列受氏姓封爲上公祀爲貴神社稷五祀是尊是奉木正曰句芒火正曰祝融金正曰蓐收水正曰元冥土正曰后土龍水物也水官棄矣故龍不生得不然周易有之在幹之姤曰潛龍勿用其同人曰見龍在田其大有曰飛龍在天其夬曰亢龍有悔其坤曰見羣龍無首吉坤之剝曰龍戰於野若不朝夕見誰能物之獻子曰社稷五祀誰氏之五官也對曰少�氏有四叔曰重曰該曰修曰熙實能金木及水使重爲句芒該爲蓐收修及熙爲元冥世不失職遂濟窮桑此其三祀也顓頊氏有子曰�爲祝融共工氏有子曰句龍爲后土此其二祀也后土爲社稷田正也有烈山氏之子曰柱爲稷自夏以上祀之周棄亦爲稷自商以來祀之昭公三十一年十二月辛亥朔日有食之是夜也趙簡子夢童子羸而轉以歌旦占諸史墨曰吾夢如是今而日食何也對曰六年及此月也吳其入郢乎終亦弗克入郢必以庚辰日月在辰尾庚午之日日始有謫火勝金故弗克三十二年夏吳伐越始用師於越也史墨曰不及四十年越其有吳乎越得歲而吳伐之必受其凶趙子問於史墨曰季氏出其君而民服焉諸侯與之君死於外而莫之或罪也對曰物生有兩有三有五有陪貳故天有三辰地有五行體有左右各有妃耦王有公諸侯有卿皆有貳也天生季氏以貳魯侯爲日久矣民之服焉不亦宜乎魯君世從其失季氏世修其勤民忘君矣𨿽死於外其誰矜之社稷無常奉君臣無常位自古以然故詩曰髙岸爲谷深谷爲陵三後之姓於今爲庶主所知也在易卦雷乘幹曰大壯天之道也昔成季友桓之季也文姜之愛子也始震而卜卜人謁之曰生有嘉聞其名曰友爲公室輔及生如卜人之言有文在其手曰友遂以名之旣而有大功於魯受費以爲上卿至於文子武子世增其業不廢舊績魯文公薨而東門遂殺適立庶魯君於是乎失國政在季氏於此君也四公矣民不知君何以得國是以爲君愼器與名不可以假人哀公九年晉趙鞅卜救鄭遇水適火占諸史趙史墨史龜史龜曰是謂沈陽可以興兵利以伐姜不利子商伐齊則可敵宋不吉史墨曰盈水名也子水位也名位敵不可幹也炎帝爲火師姜姓其後也水勝火伐姜則可史趙曰是謂如川之滿不可遊也鄭方有罪不可救也救鄭則不吉不知其他陽虎以周易筮之遇泰之需曰宋方吉不可與也微子啟帝乙之元子也宋鄭甥舅也祉祿也若帝乙之元子歸妹而有吉祿我安得吉焉乃止

漢

嚴助按漢書本傳助會稽吳人嚴夫子子也或言族家子也郡舉賢良對策百餘人武帝善助對由是獨擢助爲中大夫後得朱買臣吾丘壽王司馬相如主父偃徐樂嚴安東方朔枚臯膠倉終軍嚴�奇等並在左右是時徵伐四夷開置邊郡軍旅數發內攺制度朝廷多事婁舉賢良文學之士公孫弘起徒步數年至丞相開東合延賢人與謀議朝覲奏事因言國家便宜上令助等與大臣辧論中外相應以義理之文大臣數詘其尢親幸者東方朔枚臯嚴助吾丘壽王司馬相如相如常稱疾避事朔臯不根持論上頗俳優畜之惟助與壽王見任用而助最先進建元三年閩越舉兵圍東甌東甌告急於漢時武帝年未二十以問太尉田蚡蚡以爲越人相攻擊其常事又數反復不足煩中國往救也自秦時棄不屬於是助詰蚡曰特患力不能救徳不能覆誠能何故棄之且秦舉咸陽而棄之何但越也今小國以窮困來告急天子不振尙安所訴又何以子萬國乎上曰太尉不足與計吾新卽位不欲出虎符發兵郡國乃遣助以節發兵會稽會稽守欲距法不爲發助乃斬一司馬諭意指遂發兵浮海救東甌未至閩越引兵罷後三歲閩越復興兵擊南越南越守天子約不敢擅發兵而上書以聞上多其義大爲發興遣兩將軍將兵誅閩越淮南王安上書諫曰陛下臨天下布徳施惠緩刑罰薄賦斂哀鰥寡卹孤獨養耆老振匱乏盛徳上隆和澤下洽近者親附遠者懷徳天下攝然人安其生自以沒身不見兵革今聞有司舉兵將以誅越臣安竊爲陛下重之越方外之地劗發文身之民也不可以冠帶之國法度理也自三代之盛胡越不與受正朔非彊弗能服威弗能制也以爲不居之地不牧之民不足以煩中國也故古者封內甸服封外侯服侯衛賓服蠻夷要服戎狄荒服遠近埶異也自漢初定以來七十二年吳越人相攻擊者不可勝數然天子未嘗舉兵而入其地也臣聞越非有城郭邑裏也處溪谷之間篁竹之中習於水斗便於用舟地深昧而多水險中國之人不知其埶阻而入其地𨿽百不當其一得其地不可郡縣也攻之不可暴取也以地圖察其山川要塞相去不過寸數而間獨數百千里阻險林叢弗能盡著視之若易行之甚難天下賴宗廟之靈方內大寧戴白之老不見兵革民得夫婦相守父子相保陛下之徳也越人名爲藩臣貢酎之奉不輸大內一卒之用不給上事自相攻擊而陛下發兵救之是反以中國而勞蠻夷也且越人愚�輕薄負約反覆其不用天子之法度非一日之積也壹不奉詔舉兵誅之臣恐後兵革無時得息也間者數年歲比不登民待賣爵贅子以接衣食賴陛下徳澤振救之得毋轉死溝壑四年不登五年復蝗民生未復今發兵行數千里資衣糧入越地輿轎而隃領舟而入水行數百千里夾以深林叢竹水道上下擊石林中多蝮蛇猛獸夏月暑時歐泄霍亂之病相隨屬也曾未施兵接死傷者必眾矣前時南海王反陛下先臣使將軍間忌將兵擊之以其軍降處之上淦後復反會天暑多雨樓�卒水居擊棹未戰而疾死者過半親老涕泣孤子謕號破家散業迎屍千里之外裹骸骨而歸悲哀之气數年不息長老至今以爲記曾未入其地而禍已至此矣臣聞軍旅之後必有凶年言民之各以其愁苦之气薄陰陽之和感天地之精而災气爲之生也陛下徳配天地明象日月恩至禽獸澤及艸木一人有饑寒不終其天年而死者爲之淒愴於心今方內無狗吠之警而使陛下甲卒死亡暴露中原沾漬山谷邊境之民爲之早閉晏開不及夕臣安竊爲陛下重之不習南方地形者多以越爲人眾兵彊能難邊城淮南全國之時多爲邊吏臣竊聞之與中國異限以髙山人迹所絕車道不通天地所以隔外內也其入中國必下領水領水之山峭峻漂石破舟不可以大船載食糧下也越人欲爲變必先田余幹界中積食糧乃入伐材治船邊城守候誠謹越人有入伐材者輒收捕焚其積聚𨿽百越柰邊城何且越人綿力薄材不能陸戰又無車騎弓弩之用然而不可入者以保地險而中國之人不能其水土也臣聞越甲卒不下數十萬所以入之五倍乃足挽車奉餉者不在其中南方暑濕近夏癉熱暴露水居蝮蛇�生疾癘多作兵未血刃而病死者什二三𨿽舉越國而虜之不足以償所亡臣聞道路言閩越王弟甲弒而殺之甲以誅死其民未有所屬陛下若欲來內處之中國使重臣臨存施徳垂賞以招致之此必攜幼扶老以歸聖徳若陛下無所用之則繼其絕世存其亡國建其王侯以爲畜越此必委質爲藩臣世共貢職陛下以方寸之印文二之組塡撫方外不勞一卒不頓一戟而威徳並行今以兵入其地此必震恐以有司爲欲屠滅之也必雉兔逃入山林險阻背而去之則復相羣聚畱而守之歷歲經年則士卒罷�食糧乏絕男子不得耕稼種樹婦人不得紡績織丁壯從軍老弱轉餉居者無食行者無糧民苦兵事亡逃者必眾隨而誅之不可勝盡盜賊必起臣聞長老言秦之時嘗使尉屠睢擊越又使監祿鑿渠通道越人逃入深山林叢不可得攻畱軍屯守空地曠日持久士卒勞倦越乃出擊之秦兵大破乃發適戍以備之當此之時外內騷動百姓靡敝行者不還往者莫反皆不聊生亡逃相從羣爲盜賊於是山東之難始興此老子所謂師之所處荊棘生之者也兵者凶事一方有急四面皆從臣恐變故之生姦邪之作由此始也周易曰髙宗伐鬼方三年而克之鬼方小蠻夷髙宗殷之盛天子也以盛天子伐小蠻夷三年而後克言用兵之不可不重也臣聞天子之兵有徵而無戰言莫敢校也如使越人蒙死僥幸以逆執事之顏行廝輿之卒有一不備而歸者𨿽得越王之首臣猶竊爲大漢羞之陛下以四海爲境九州爲家八藪爲囿江漢爲池生民之屬皆爲臣妾人徒之眾足以奉千官之共租稅之收足以給乘輿之禦玩心神明秉執聖道負黼依馮玉几南面而聽斷號令天下四海之內莫不向應陛下垂徳惠以覆露之使元元之民安生樂業則澤被萬世傳之子孫施之無窮天下之安猶泰山而四維之也夷狄之地何足以爲一日之間而煩汗馬之勞乎詩云王猶允塞徐方旣來言王道甚大而遠方懷之也臣聞之農夫勞而君子養焉愚者言而智者擇焉臣安幸得爲陛下守藩以身爲鄣蔽人臣之任也邊境有警愛身之死而不畢其愚非忠臣也臣安竊恐將吏之以十萬之師爲一使之任也是時漢兵遂出逾領適會閩越王弟余善殺王以降漢兵罷上嘉淮南之意美將卒之功乃令嚴助諭意風指於南越南越王頓首曰天子乃幸興兵誅閩越死無以報卽遣太子隨助入侍助還又諭淮南曰皇帝問淮南王使中大夫王上書言事聞之朕奉先帝之休徳夙興夜寐明不能燭重以不徳是以比年凶災害眾夫以眇眇之身托於王侯之上內有饑寒之民南夷相攘使邊騷然不安朕甚懼焉今王深惟重明太平以�朕失稱三代至盛際天接地人迹所及咸盡賓服藐然甚慚嘉王之意靡有所終使中大夫助諭朕意告王越事助諭意曰今者大王以發屯臨越事上書陛下故遣臣助告王其事王居遠事薄遽不與王同其計朝有闕政遺王之憂陛下甚恨之夫兵固凶器明主之所重出也然自五帝三王禁暴止亂非兵未之聞也漢爲天下宗操殺生之柄以制海內之命危者望安亂者卬治今閩越王狼戾不仁殺其骨肉離其親戚所爲甚多不義又數舉侵陵百越並兼鄰國以爲暴彊陰計奇策入燔尋陽樓船欲招會稽之地以踐句踐之迹今者邊又言閩王率兩國擊南越陛下爲萬民安危久遠之計使人諭告之曰天下安寧各繼世撫民禁毋敢相並有司疑其以虎狼之心貪據百越之利惑於逆順不奉明詔則會稽豫章必有長患且天子誅而不伐焉有勞百姓苦士卒乎故遣兩將屯於境上震威武揚聲鄕屯曾未會天誘其衷閩王隕命輒遣使者罷屯毋後農時南越王甚嘉被惠澤蒙休徳願革心易行身從使者入謝有狗馬之病不能勝服故遣太子嬰齊入侍病有瘳願伏北闕望大廷以報盛徳閩王以八月舉兵於冶南士卒罷倦三王之眾相與攻之因其弱弟余善以成其謀至今國空虛遣使者上符節請所立不敢自立以待天子之明詔此一舉不挫一兵之鋒不用一卒之死而閩王伏辜南越被澤威震暴王義存危國此則陛下深計遠慮之所出也事效見前故使臣助來諭王意於是王謝曰𨿽湯伐桀文王伐崇誠不過此臣安妄以愚意狂言陛下不忍加誅使使者臨詔臣安以所不聞誠不勝厚幸助由是與淮南王相結而還上大說助侍燕從容上問助居鄕裏時助對曰家貧爲友婿富人所辱上問所欲對願爲會稽太守於是拜爲會稽太守數年不聞問賜書曰制詔會稽太守君厭承明之廬勞侍從之事懷故土出爲郡吏會稽東接於海南近諸越北枕大江間者闊焉久不聞問具以春秋對毋以蘇秦縱橫助恐上書謝稱春秋天王出居於鄭不能事母故絕之臣事君猶子事父母也臣助當伏誅陛下不忍加誅願奉三年計最詔許因畱侍中有奇異輒使爲文及作賦頌數十篇

晉

陳壽按晉書本傳壽字承祚巴西安漢人也好少學師事同郡譙周仕蜀爲觀閣令史宦人黃皓專弄威權大臣皆曲意附之壽獨不爲之屈由是屢被譴黜遭父喪有疾使婢丸藥客往見之鄕黨以爲貶議及蜀平坐是沈滯者累年司空張華愛其才以壽𨿽不遠嫌原情不至貶廢舉爲孝廉除佐著作郎出補陽平令撰蜀相諸葛亮集奏之除著作郎領本郡中正撰魏吳蜀三國誌凡六十五篇時人稱其善敍事有良史之才夏侯湛時著魏書見壽所作便壞己書而罷張華深善之謂壽曰當以晉書相付耳其爲時所重如此或云丁儀丁廙有盛名於魏壽謂其子曰可覓千斛米見與當爲尊公作佳傳丁不與之竟不爲立傳壽父爲馬謖參軍謖爲諸葛亮所誅壽父亦坐被髡諸葛瞻又輕壽壽爲亮立傳謂亮將略非長無應敵之才言瞻惟工書名過其實議者以此少之張華將舉壽爲中書郎荀勗忌華而疾壽遂諷吏部遷壽爲長廣太守辭母老不就杜預將之鎭復薦之於帝宜補黃散由是授禦史治書以母憂去職母遺言令葬洛陽壽遵其志又坐不以母歸葬竟被貶議初譙周嘗謂壽曰卿必以才學成名當被損折亦非不幸也宜深愼之壽至此再致廢辱皆如周言後數歲起爲太子中庶子未拜元康七年病卒時年六十五梁州大中正尙書郎範頵等上表曰昔漢武帝詔曰司馬相如病甚可遣悉取其書使者得其遺書言封禪事天子異焉臣等按故治書侍禦史陳壽作三國誌辭多勸誡明乎得失有益風化𨿽文艷不若相如而質直過之願垂采錄於是詔下河南尹洛陽令就家寫其書壽又撰古國志五十篇益都耆舊傳十篇余文章傳於世按華陽後賢志陳壽字承祚巴西安漢人也少受學於散騎常侍譙周治尙書三傳銳精史漢聰警敏識屬文富艷初應州命衛將軍主簿東觀祕書郎散騎黃門侍郎大同後察孝廉爲本郡中正益部自建武后蜀郡鄭伯邑太尉趙彥信及漢中陳申伯祝元靈廣漢王王表皆以博學洽聞作巴蜀耆舊傳壽以爲不足經遠乃並巴漢撰爲益都耆舊傳十篇散騎常侍文立表呈其傳武帝善之再爲著作郎吳平後壽乃鳩合三國史著魏吳蜀三書六十五篇號三國誌又著古國志五十篇品藻典雅中書監荀勗令張華深愛之以班固史遷不足方也出爲平陽侯相華又表令次定諸葛亮故事集爲二十四篇時壽良亦集故頗不同復入爲著作鎭南將軍杜預表爲散騎侍郎詔曰作適用蜀人壽良具員且可以爲侍禦史上官司論七篇依典故議所因革又上釋諱廣國論華表令兼中書郎而壽魏志有失勗意勗不欲其處內表爲長廣太守繼母遺令不附葬以是見譏數歲除太子中庶子太子傅從後再兼散騎常侍惠帝謂司空張華曰壽才宜眞不足久兼也華表欲兼九卿會受誅忠賢排擯壽遂卒洛下位望不充其才當時�之兄子符字長住亦有文才繼壽著作佐郎上兼令符弟蒞字叔度梁州別駕驃騎將軍齊王辟掾卒洛下蒞從弟階字達之州主簿察孝廉褒中令永昌西部都尉建寧興古太守階辭章燦麗馳名當世凡壽所述作二百餘篇符蒞階各數十篇二州先達及華夏文士多爲作傳大較如此時梓潼李驤叔龍亦俊逸器知名當世舉秀才尙書郎拜建平太守以疾辭不就意在州裏除廣漢太守初與壽齊望又相友後與壽情好攜�還相誣攻有識以是短之亦自別傳按冊府元龜注說陳壽嘗爲瞻吏爲瞻所辱故云宦官黃皓竊弄權柄而瞻將護無能矯正也

司馬彪按晉書本傳彪字紹統髙陽王睖之長子也出後宣帝弟敏少篤學不倦然好色薄行爲睦所責故不得爲嗣𨿽名出繼實廢之也彪由此不交人事而專精學習故得博覽羣籍終其綴集之務初拜騎都尉泰始中爲祕書郎轉丞注莊子作九州春秋以爲先王立史官以書時事載善惡以爲沮勸撮教世之要也是以春秋不修則仲尼理之關睢旣亂則師摰修之前哲豈好煩哉蓋不得已故也漢氏中興訖於建安忠臣義士亦以昭著而時無良史記述煩雜譙周𨿽已刪除然猶未盡安順以下亡缺者多彪乃討論眾書綴其所聞起於世祖終於孝獻編年二百錄世十二通綜上下旁貫庶事爲紀志傳凡八十篇號曰續漢書泰始初武帝親祠南郊彪上疏定議語在郊祀志後拜散騎侍郎惠帝末年卒時年六十餘初譙周以司馬遷史記書周秦以上或采俗語百家之言不專據正經周於是作古史考二十五篇皆憑舊典以紏遷之謬誤彪復以周爲未盡善也條古史考中凡百二十二事爲不當多汲冢紀年之義亦行世

王隱按晉書本傳隱字處叔陳郡陳人也世寒素父銓歷陽令少好學有著述之志每私錄晉事及功臣行狀未就而卒隱以儒素自守不交勢援博學多聞受父遺業西都舊事多所諳究建興中過江丞相軍諮祭酒涿郡祖納雅相知重納好博奕每諫止之納曰聊用忘憂耳隱曰蓋古人遭時則以功達其道不遇則以言達其才故否泰不窮也當今晉未有書天下大亂舊事蕩滅非凡才所能立君少長王都遊宦四方華裔成敗皆在耳目何不述而裁之應仲遠作風俗通崔子眞作政論蔡伯喈作勸學篇史遊作急就章猶行於世便爲沒而不朽當其同時人豈少哉而了無聞皆由無所述作也故君子疾沒世而無聞易稱自彊不息況國史明乎得失之迹何必博奕而後忘憂哉納喟然嘆曰非不悅子之道力不足也乃上疏薦隱元帝以艸創務殷未遑史官遂寢不報太興初典章稍備乃召隱及郭璞俱爲著作郎令撰晉史豫平王惇功賜爵平陵鄕侯時著作郎虞預私撰晉書而生長東南不知中朝事數訪於隱並借隱所著書竊寫之所聞漸廣是後更疾隱形於言色預旣豪族交結權貴共爲朋黨以斥隱竟以謗免黜歸於家貧無資用書遂不就乃依徵西將軍庾亮於武昌亮供其紙筆書乃得成詣闕上之隱𨿽好著述而文辭鄙拙蕪舛不倫其書次第可觀者皆其父所撰文體混漫義不可解者隱之作也年七十餘卒於家

虞預按晉書本傳預字叔寧徵士喜之弟也本名茂犯明穆皇后母諱故攺焉預十二而孤少好學有文章余姚風俗各有朋黨宗人共薦預爲縣功曹欲使沙汰穢濁預書與其從叔父曰近或聞諸君以預入仕便應委質則當親事不得徒已然預下愚過有所懷邪黨互瞻異同蜂至一旦差跌眾鼓交鳴毫釐之失差以千里此古人之�戒而預所大恐也卒如預言未半年遂見斥退太守庾琛命爲主簿預上記陳時政所失曰軍寇以來賦役繁數兼值年荒百姓失業是輕繇薄斂寬刑省役之時也自頃長吏輕多去來送故迎新交錯道路受迎者惟恐船馬之不多見送者惟恨吏卒之常少窮奢極費謂之忠義省煩從呼爲薄俗轉相放效流而不反𨿽有常防莫肯遵修加以王塗未夷所在停滯送者經年永失播植一夫不耕十夫無食況轉百數所妨不訾愚謂宜勒屬縣若令尉先去官者人船吏侍皆具條列到當依法減省使公私允當又今統務多端動加重制每有特急輒立督郵計今直兼三十餘人人船吏侍皆當出官益不堪命宜復減損嚴爲之防琛善之卽皆施行太守紀瞻到預復爲主簿轉功曹史察孝廉不行安東從事中郎諸葛恢參軍庾亮等薦預召爲丞相行參軍兼記室遭母憂服竟除佐著作郎大興二年大旱詔求讜言直諫之士預上書諫曰大晉受命於今五十餘載自元康以來王徳始闕戎翟及於中國宗廟焚爲灰燼千里無煙爨之气華夏無冠帶之人自天地開辟書籍所載大亂之極未有若玆者也陛下以聖徳先覺超然遠鑑作鎭東南聲教遐被上天眷顧人神贊謀𨿽雲中興其實受命少康宣王誠未足諭然南風之歌可著而陵遲之俗未攺者何也臣愚謂爲國之要在於得才得才之術在於抽引苟其可用讎賤必舉髙宗文王思佐發夢拔巖徒以爲相載釣老而師之下至列國亦有斯事故燕重郭隗而三士競至魏式幹木而秦兵退舍今天下𨿽獘人士𨿽寡十室之邑必有忠信世不乏驥求則可致而束帛未賁於丘園蒲輪頓轂而不駕所以大化不洽而雍熙有闕者也預以寇賊未平當須良將又上疏曰臣聞承平之世其教先文撥亂之運非武不�故牧野之戰呂望杖鉞淮夷作難召伯專徵玁狁爲暴衛霍長驅故陰陽不和擢士爲相三軍不勝拔卒爲將漢帝旣定天下猶思猛士以守四方孝文志存巨鹿馮唐進說魏尙復守詩稱赳赳武夫公侯幹城折衝之佐豈可忽哉況今中州荒獘百無一存牧守官長非戎貊之族類卽寇竊之幸脫陛下登阼威暢四遠故令此等反善向化然狼子獸心輕薄易動羯鹵未殄益使難安周撫陳川相系背叛徐龕驕黠無所拘忌放兵侵掠罪已彰灼昔葛伯違道湯獻之牛吳濞失禮錫以幾杖惡成罪著方復加戮龕之小醜可不足滅然豫備不虞古之善教矧乃有虞可不爲防爲防之術宜得良將將不素簡難以應敵壽春無鎭祖逖孤立前有勁鹵後無系援𨿽有智力非可持久願陛下諮之羣公博舉於眾若當局之才必允其任則宜獎厲使不顧命旁料冗猥或有可者厚加寵待足令忘身昔英布見慢恚欲自裁出觀供置然後致力禮遇之恩可不隆哉誠知山河之量非塵露可益神鑑之慮非愚淺所測然匹夫嫠婦猶有憂國之言況臣得廁朝堂之末蒙冠帶之榮者乎轉瑯邪國常侍遷祕書丞著作郎咸和初夏旱詔眾官各陳致雨之意預議曰臣聞天道貴信地道貴誠誠信者蓋二儀所以生植萬物人君所以保乂黎蒸是以殺伐擬於震電推恩象於雲雨刑罰在於必信慶賞貴於平均臣聞間者以來刑獄轉繁多力者則廣牽連逮以稽年月無援者則嚴其檟楚期於入重是以百姓嗷然感傷和气臣愚以爲輕刑耐罪宜速決遣殊死重囚重加以請寬徭息役務遵節儉砥礪朝臣使各知禁蓋老牛不犧禮有常制而自頃眾官拜授祖贈轉相誇尙屠殺牛犢動有十數醉酒沈湎無復限度傷財敗俗所虧不少昔殷宗修徳以消桑谷之異宋景善言以退熒惑之變楚國無災莊王是懼盛徳之君未嘗無眚應以信順天佑乃隆臣學見淺暗言不足采從平王含賜爵西鄕侯蘇峻作亂預先假歸家太守王舒請爲諮議參軍峻平進爵平康縣侯遷散騎侍郎著作如故除散騎常侍仍領著作以年老歸卒於家預雅好經史憎疾元虛其論阮籍裸袒比之伊川被髮所以戎鹵徧於中國以爲過衰周之時著晉書四十餘卷會稽典錄二十篇諸虞傳十二篇皆行於世所著詩賦碑誄論難數十篇

孫盛按晉書本傳盛字安國太原中都人祖楚馮翊太守父恂潁川太守恂在郡遇賊被害盛年十歲避難渡江及長博學善言名理於時殷浩擅名一時與抗論者惟盛而已盛嘗詣浩談論對食奮擲麈尾毛悉落飯中食冷而復暖者數四至暮忘飧理竟不定盛又著醫卜及易象妙於見形論浩等竟無以難之由是遂知名起家佐著作郎以家貧親老求爲小邑出補瀏陽令太守侃請爲參軍庾亮代侃引爲徵西主簿轉參軍時丞相王導執政亮以元舅居外南蠻校尉稱讒構其間導亮頗懷疑貳盛密諫亮曰王公神情朗達常有世外之懷豈肯爲凡人事耶此必佞邪之徒欲間內外耳亮納之庾翼代亮以盛爲安西諮議參軍尋遷廷尉正會桓溫代翼畱盛爲參軍與俱伐蜀軍次彭模溫自以輕兵入蜀盛領羸老輜重在後賊數千忽至眾皆遑遽盛部分諸將並力距之應時敗走蜀平賜爵安懷縣侯累遷溫從事中郎從入關平洛以功進爵吳昌縣侯出補長沙太守以家貧頗營資貨部從事至郡察知之服其髙名而不劾之盛與溫箋而辭旨放蕩稱州遣從事觀采風聲進無威鳳來儀之美退無鷹鸇搏擊之用徘徊湘川將爲�鳥溫得盛箋復遣從事重按之贓私狼籍檻車收盛到州捨而不罪累遷祕書監加給事中年七十二卒盛篤學不倦自少至老手不釋卷著魏氏春秋晉陽秋並造詩賦論難復數十篇晉陽秋詞直而理正咸稱良史焉旣而桓溫見之怒謂盛子曰枋頭誠爲失利何至乃如尊君所說若此史遂行自是關君門戶事其子遽拜謝請刪攺之時盛年老還家性方嚴有軌憲𨿽子孫班白而庭訓愈峻至此諸子乃共號泣稽顙請爲百口切計盛大怒諸子遂竊攺之盛寫兩定本寄於慕容太元中孝武帝博求異聞始於遼東得之以相考校多有不同書遂兩存子潛放

於寶按晉書本傳寶字令升新蔡人也祖統吳奮武將軍都亭侯父瑩丹楊丞寶少勤學博覽書記以才器召爲著作郎平杜弢有功賜爵關內侯中興艸創未置史官中書監王導上疏曰夫帝王之迹莫不必書著爲令典垂之無窮宣皇帝廓定四海武皇帝受禪於魏至徳大勛等蹤上聖而紀傳不存於王府徳音未被乎管弦陛下聖明當中興之盛宜建立國史撰集帝紀上敷祖宗之烈下紀佐命之勛務以實錄爲後代之準厭率土之望悅人神之心斯誠雍熙之至美王者之弘基也宜備史官敕佐著作郎於寶等漸就撰集元帝納焉寶於是始領國史以家貧求補山陰令遷始安太守王導請爲司徒右長史遷散騎常侍著晉紀自宣帝迄於湣帝五十三年凡二十卷奏之其書略直而能婉咸稱良史性好陰陽術數畱思京房夏侯勝等傳寶父先有所寵侍婢母甚妒忌及父亡母乃生推婢於墓中寶兄弟年小不之審也後十餘年母喪開墓而婢伏棺如生載還經日乃蘇言其父常取飲食與之恩情如生在家中吉凶輒語之考校悉驗地中亦不覺爲惡旣而嫁之生子又寶兄嘗病气絕積日不冷後遂悟云見天地間鬼神事如夢覺不自知死寶以此遂撰集古今神祗靈異人物變化名爲搜神記凡二十卷以示劉惔惔曰卿可謂鬼之董狐寶旣博采異同遂混虛實因作序以陳其志曰𨿽考先志於載籍收遺逸於當時�非一耳一目之所親聞睹也亦安敢謂無失實者哉衛朔失國二傳互其所聞呂望事周子長存其兩說若此比類往往有焉從此觀之聞見之難一由來尙矣夫書赴告之定辭據國史之方策猶尙若玆況仰述千載之前記殊俗之表綴片言於殘闕訪行事於故老將使事不二迹言無異塗然後爲信者固亦前史之所病然而國家不廢注記之官學士不絕誦覽之業豈不以其所失者小所存者大乎今之所集設有承於前載者則非余之罪也若使采訪近世之事苟有虛錯願與先賢前儒分其譏謗及其著述亦足以明神道之不誣也羣言百家不可勝覽耳目所受不可勝載今粗取足以演八略之旨成其微說而已幸將來好事之士錄其根體有以遊心寓目而無尢焉寶又爲春秋左氏義外傳注周易周官凡數十篇及雜文集皆行於世

謝沈按晉書本傳沈字行思會稽山陰人也曾祖斐吳豫章太守父秀吳翼正都尉沈少孤事母至孝博學多識明練經史郡命爲主簿功曹察孝廉太尉�鑑辟並不就會稽內史何充引爲參軍以母老去職平西將軍庾亮命爲功曹徵北將軍蔡謨版爲參軍皆不就閒居養母不交人事耕耘之暇研精墳籍康帝卽位朝議疑七廟疊毀乃以太學博士徵以質疑滯以母憂去職服闋除尙書度支郎何充庾冰並稱沈有史才遷著作郎撰晉書三十餘卷會卒時年五十二沈先著後漢書百卷及毛詩漢書外傳所著述及詩賦文論皆行於世其才學在虞預之右云

習鑿齒按晉書本傳鑿齒字彥威襄陽人也宗族富盛世爲鄕豪鑿齒少有志气博學洽聞以文筆著稱荊州刺史桓溫辟爲從事江夏相袁喬深器之數稱其才於溫轉西曹主簿親遇隆密時溫有大志追蜀人知天文者至夜執手問國家祚運修短答云世祀方永溫疑其難言乃飾辭云如君言豈獨吾福乃蒼生之幸然今日之語自可令盡必有小小厄運亦宜說之星人曰太微紫微文昌三宮气候如此決無憂虞至五十年外不論耳溫不悅乃止異日送絹一匹錢五千文以與之星人乃馳詣鑿齒曰家在益州被命遠下今受旨自裁無由致其骸骨緣君仁厚乞爲標碣棺木耳鑿齒問其故星人曰賜絹一匹令僕自裁惠錢五千以買棺耳鑿齒曰君幾誤死君嘗聞千知星宿有不覆之義乎此以絹戲君以錢供道中資是聽君去耳星人大喜明便詣溫別溫問去意以鑿齒言答溫笑曰鑿齒憂君誤死君定是誤活然徒三十年看儒書不如一詣習主簿累遷別駕溫出徵伐鑿齒或從或守所在任職每處機要�事有績善尺牘論議溫甚器遇之時淸談文章之士韓伯伏滔等並相友善後使至京師簡文亦雅重焉旣還溫問相王何似答曰平生所未見以此大忤溫旨左遷戶曹參軍時有桑門釋道安俊辯有髙才自北至荊州與鑿齒初相見道安曰彌天釋道安鑿齒曰四海習鑿齒時人以爲佳對初鑿齒與其二舅羅崇羅友俱爲州從事及遷別駕以坐越舅右屢經陳請溫後激怒旣盛乃超拔其二舅相繼爲襄陽都督出鑿齒爲滎陽太守溫弟祕亦有才气素與鑿齒相親善鑿齒旣罷郡歸與祕書曰吾以去五月三日來達襄陽觸目悲感略無歡情痛惻之事故非書言之所能具也每定省家舅從北門入西望隆中想臥龍之吟東眺白沙思鳳雛之聲北臨樊墟存鄧老之髙南眷城邑懷羊公之風縱目檀溪念崔徐之友肆睇魚梁追二徳之遠未嘗不徘徊移日惆悵極多撫乘躊躇慨爾而泣曰若乃魏武之所置酒孫堅之所隕斃裴杜之故居繁王之舊宅遺事猶存星列滿目璅璅常流碌碌凡士焉足以感其方寸哉夫芬芳起於椒蘭淸響生乎琳瑯命世而作佐者必垂可大之餘風髙尙而邁徳者必有明勝之遺事若向八君子者千載猶使義想其爲人況相去之不遠乎彼一時也此一時也焉知今日之才不如疇辰百年之後吾與足下不並爲景升乎其風期俊邁如此是時溫覬覦非望鑿齒在郡著漢晉春秋以裁正之起漢光武終於晉湣帝於三國之時蜀以宗室爲正魏武𨿽受漢禪晉尙爲篡逆至文帝平蜀乃爲漢亡而晉始興焉引世祖諱炎興而爲禪受明天心不可以勢力彊也凡五十四卷後以腳疾遂廢於里巷及襄陽陷於苻堅堅素聞其名與道安俱輿而致焉旣見與語大悅之賜遺甚厚又以其蹇疾與諸鎭書昔晉氏平吳利在二陸今破漢南獲士裁一人有半耳俄以疾歸襄陽尋而襄鄧反正朝廷欲徵鑿齒使典國史會卒不果臨終上疏曰臣每謂皇晉宜越魏繼漢不應以魏後爲三恪而身微官卑無由上達懷抱愚情三十餘年今沈淪重疾性命難保遂嘗懷此當與之朽爛區區之情切所悼惜謹力疾著論一篇寫上如左願陛下考尋古義求經常之表超然遠覽不以臣微賤廢其所言論曰或問魏武帝功蓋中夏文帝受禪於漢而吾子謂漢終有晉豈實理乎且魏之見廢晉道亦病晉之臣子寧可以同此言哉答曰此乃所以尊晉也但絕節赴曲非常耳所悲見殊心異𨿽奇莫察請爲子言焉昔漢氏失禦九州殘隔三國乘間鼎跱數世干戈日尋流血百載𨿽各有偏平而其實亂也宣皇帝勢逼當年力制魏氏蠖屈從時遂羈戎役晦明掩耀龍潛下位俯眉重足鞠躬屏息道有不容之難躬蹈履霜之險可謂危矣魏武旣亡大難獲免始南擒孟達東蕩海隅西抑勁蜀旋撫諸夏摧吳人入侵之鋒埽曹爽見忌之黨植靈根以跨中獄樹羣才以翼子弟命世之志旣恢非常之業亦固景文繼之靈武冠世�伐貳違以定厥庸席捲梁益奄徵西極功格皇天勛侔古烈丰規顯祚故以灼如也至於武皇遂並彊吳混一宇宙乂淸四海同軌二漢除三國之大害靜漢末之交爭開九域之蒙晦定千載之盛功者皆司馬氏也而推魏繼漢以晉承魏比義唐虞自托純臣豈不惜哉今若以魏有代王之徳則其道不足有靜亂之功則孫劉鼎立道不足則不可謂制當年當年不制於魏則魏未曾爲天下之主王道不足於曹則曹未始爲一日之王矣昔共工伯有九州秦政奄平區夏鞭撻華戎專總六合猶不見序於帝王淪沒於戰國何況暫制數州之人威行境內而已便可推爲一代者乎若以晉嘗事魏懼傷皇徳拘惜禪名謂不可割則惑之甚者也何者隗囂據隴公孫帝蜀蜀隴之人𨿽服其役取之大義於彼何有且吳楚僭號周室未亡子文延陵不見貶絕宣皇帝官魏逼於性命舉非擇木何虧徳美禪代之義不同堯舜校實定名必彰於後人各有心事胡可掩定空虛之魏以屈於己孰若杖義而以貶魏哉夫命世之人正情遇物假之際會必兼義勇宣皇祖考立功於漢世篤爾勞思報亦深魏武超越志在傾主徳不素積義險冰薄宣帝與之情將何重𨿽形屈當年意申百世降心全己憤慨於下非道服北面有純臣之節畢命曹氏忘濟世之功者也夫成業者系於所爲不系所藉立功者言其所濟不言所起是故漢髙�命於懷王劉氏乘斃於亡秦超二僞以遠嗣不論近而計功考五徳於帝典不疑道於力政季無承楚之號漢有繼周之業取之旣美而己徳亦重故也凡天下事有可借諭於古以曉於今定之往昔而足爲來證者當陽秋之時吳楚二國皆僭號之王也若使楚莊推鄢郢以尊有徳闔閭舉三江以奉命世命世之君有徳之主或藉之以應天或撫之而光宅彼必自系於周室不推吳楚以爲代明矣況積勛累功靜亂寧眾數之所錄眾之所與不資於燕噲之授不賴於因藉之力長轡廟堂吳蜀兩斃運奇二紀而平定天下服魏武之所不能臣蕩累葉之所不能除者哉自漢末鼎沸五六十年吳魏犯順而彊蜀人杖正而弱三家不能相一萬姓曠而無主夫有定天下之大功爲天下之所推孰如見推於暗人受尊於微弱配天而爲帝方駕於三代豈比俯首於曹氏側足於不正卽情而恆實取之而無慚何與詭事而托僞開亂於將來者乎是故故舊之恩可封魏後三恪之數不宜見列以晉承漢功實顯然正名當事情體亦厭又何爲虛尊不正之魏而虧我道於大通哉昔周人詠祖宗之徳追述剪商之功仲尼明大孝之道髙稱配天之義然後稷勤於所職聿來未以剪商異於司馬氏仕乎曹族三祖之寓於魏世矣且夫魏自君之道不正則三祖臣魏之義未盡義未盡故假塗以運髙略道不正故君臣之節有殊然則弘道不以輔魏而無逆取之嫌髙拱不勞汗馬而有靜亂之功者蓋勛足以王四海義可以登天位𨿽我徳慚於有周而彼道異於殷商故也今子不疑共工之不得列於帝王不嫌漢之系周而不系秦河至於一魏猶疑滯而不化哉夫欲尊其君而不知推之於堯舜之道欲重其國而反厝之於不勝之地豈君子之髙義若猶未悟請於是止矣

徐廣按晉書本傳廣字野民東莞姑幕人侍中邈之弟也世好學至廣尢爲精純百家數術無不研覽謝元爲兗州辟從事譙王恬爲鎭北補參軍孝武世除祕書郎典校祕書省增置省職轉員外散騎侍郎仍領校書尙書令王珣深相欽重舉爲祠部郎會稽世子元顯時錄尙書欲使百僚致敬內外順之使廣爲議廣常以爲愧焉元顯引爲中軍參軍遷領軍長史桓元輔政以爲大將軍文學祭酒義熙初奉詔撰車服儀注除鎭軍諮議領記室封樂成侯轉員外散騎常侍領著作尙書奏左史述言右官書事乘志顯於晉鄭春秋著乎魯史自聖代有造中興記者道風帝典煥乎史策而太和以降世歷三朝元風聖迹倏爲疇古臣等參詳宜敕著作郎徐廣撰成國史於是敕廣撰集焉遷驍騎將軍領徐州大中正轉正員常侍大司農仍領著作如故十二年勒成晉紀凡四十六卷表上之因乞解史任不許遷祕書監初桓元篡位帝出宮廣陪列悲動左右及劉裕受禪恭帝遜位廣獨哀感涕泗交流謝晦見之謂曰徐公將無小過也廣收淚而言曰君爲宋朝佐命吾乃晉室遺老憂喜之事固不同時乃更歔欷因辭衰老乞歸桑梓性好讀書老猶不倦年七十四卒於家廣答禮問行於世

北魏

髙謐按魏書髙湖傳湖第三子謐字安平有文武才度天安中以功臣子召入禁中除中散專典祕閣肅勤不倦髙宗深重之拜祕書郎謐以墳典殘缺奏請廣訪羣書大加繕寫由是代京圖籍莫不審正顯祖之禦寧光宮也謐恆侍講讀拜蘭臺禦史尋轉治書掌攝內外彈糾非法當官而行無所畏避甚見稱賞延興二年九月卒時年四十五太昌初追贈使持節侍中都督壽徐齊濟兗五州諸軍事驃騎大將軍太尉公靑州刺史謚武貞公妻叔孫氏陳畱郡君

翰林院部名臣列傳二

唐一

令狐徳棻按唐書本傳徳棻宜州華原人父熙隋鴻臚卿其先乃燉煌右姓徳棻博貫文史大業末爲藥城長屬亂不就官淮安王神通據大平宮起兵立總管府署徳棻府記室髙祖入關引直大丞相府記室武徳初爲起居舍人遷祕書丞帝嘗問丈夫冠婦人髻比髙大何邪徳棻對曰冠髻在首君之象也晉之將亡君弱臣彊故江左士女衣小而裳大宋武帝受命君徳尊嚴衣裳隨亦變攺此近事驗也帝然之方是時大亂後經籍亡散祕書湮缺徳棻始請帝重購求天下遺書置吏稱錄不數年圖典略備又建言近代無正史梁陳齊文籍猶可據至周隋事多脫損今耳目尙相及史有所馮一易世事皆汨暗無所掇拾陛下受禪於隋隋承周二祖功業多在周今不論次各爲一王史則先烈世庸不光明後無傳焉帝謂然於是詔中書令蕭瑀給事中王敬業著作郎殷聞禮主魏中書令封徳彜舍人顏師古主隋大理卿崔善爲中書舍人孔紹安太子洗馬蕭徳言主梁太子詹事裴舉吏部郎中祖孝孫祕書丞魏徵主齊祕書監竇琎給事中歐陽詢文學姚思廉主陳侍中陳叔達太史令庾儉及徳棻主周整振論撰多歷年不能就罷之貞觀三年復詔撰定議者以魏有魏收魏淡二家書爲已詳惟五家史當立徳棻更與祕書郎岑文本殿中侍禦史崔仁師次周史中書舍人李百藥次齊史著作郎姚思廉次梁陳二史祕書監魏徵次隋史左僕射房元齡總監修撰之原自徳棻發之書成賜絹四百匹遷禮部侍郎兼修國史累進爵彭城縣子轉太子右庶子太子承幹廢坐除名爲民召拜雅州刺史又坐事免會修晉家史房元齡奏起之預柬凡十有八人徳棻爲先進故類例多所諏定除祕書少監永徽初復爲禮部侍郎弘文館學士監修國史遷太常卿髙宗嘗召宰相及弘文學士坐中華殿問何修而王若而霸又當孰先徳棻曰王任徳霸任刑夏殷周純用徳而王秦專刑而霸至漢雜用之魏晉以降王霸兩失若用之王爲先而莫難焉帝曰今玆何爲而要對曰古者爲政淸心簡事爲本今天下無虞年谷丰衍惟薄賦斂省徵役爲要又問禹湯桀紂所以興亡對曰傳稱禹湯罪己其興也勃焉桀紂罪人其亡也忽焉然二主惑嬖色戮諫者造炮烙之刑此其所以亡也帝悅厚賜以答其言遷國子祭酒崇賢館學士爵爲公以金紫光祿大夫致仕卒年八十四謚曰憲時又有鄧世隆顧引李延壽李仁實皆以史學稱當世

鄧世隆按唐書本傳鄧世隆者相州人隋大業末王世充兄子太戍河陽引爲賓客秦王攻洛陽遣書諭太世隆報書誇慢洛陽平亡命變姓名號隱元先生棲白鹿山貞觀初召授國子主簿與崔仁師慕容善行劉顗庾安禮敬播俱爲修史學士世隆內負罪居不聊太宗遣房元齡諭曰爾爲人作書各忠其主耳我爲天子尙甘心匹夫邪毋有後疑攺著作佐郎歷衛尉丞初帝以武功定天下晚始向學多屬文賦詩天格贍麗意悟衝邁十三年世隆上疏請加集錄帝謙不許終著作郎

褚亮按唐書本傳亮字希明杭州錢塘人曾祖湮父玠皆有名梁陳間亮少警敏博見圖史一經目輒志於心年十八詣陳僕射徐陵陵與語異之後王召見使賦詩江總諸詞人在席皆服其工累遷爲尙書殿中侍郎入隋爲東宮學士遷太常博士煬帝議攺宗廟之制亮請依古七廟而太祖髙祖各一殿法周文武二祧與始祖而三餘則分室而祭始祖二祧不從疊毀未及行坐與楊元感善煬帝矜己嫉才因是亦貶西海司戶時博士潘徽貶威定主簿亮與俱至隴山徽死爲斂瘞人皆義之後爲薛舉黃門侍郎舉滅秦王謂曰寡人受命而來嘉於得賢公久事無道君得無勞乎亮頓首曰舉不知天命抗王師今十萬眾兵加其頸大王釋不誅豈獨亮蒙更生邪王悅賜乘馬帛二百段卽授王府文學髙祖獵親格虎亮懇愊致諫帝禮納其言王每徵伐亮在軍中嘗預祕謀有裨輔之益貞觀中累遷散騎常侍封陽翟縣侯老於家太宗徵遼子遂良從詔亮曰疇日師旅卿未嘗不在中今朕薄伐君已老俯仰歲月且三十載眷言及此我勞如何今以遂良行想君不惜一子於朕耳善居加食亮頓首謝及寢疾帝遣醫中使候問踵相逮卒年八十八贈太常卿陪葬昭陵謚曰康遂良自有傳初武徳四年太宗爲天策上將軍寇亂稍平乃鄕儒宮城西作文學館收聘賢才於是下教以大行臺司勛郎中杜如晦記室考功郎中房元齡及於志寧軍諮祭酒蘇世長天策府記室薛收文學褚亮姚思廉太學博士陸徳明孔�達主簿李元道天策倉曹參軍事李守素王府記室參軍事虞世南參軍事蔡允恭顏相時著作郎攝記室許敬宗薛元敬太學助教蓋文達軍諮典簽蘇勗並以本官爲學士七年收卒復召東虞州錄事參軍劉孝孫補之凡分三番遞宿於合下悉給珍膳每暇日訪以政事討論墳籍榷略前載無常禮之間命閻立本圖像使亮爲之贊題名字爵裏號十八學士藏之書府以章禮賢之重方是時在選中者天下所慕向謂之登瀛洲

李延壽按唐書本傳李延壽者世居相州貞觀中累補太子典膳丞崇賢館學士以修撰勞轉禦史臺主簿兼直國史初延壽父太師多識前世舊事常以宋齊梁陳齊周隋天下參隔南方謂北爲索虜北方指南爲島夷其史於本國詳佗國略往往訾美失傳思所以攺正擬春秋編年刊究南北事未成而歿延壽旣數與論撰所見益廣乃追終先志本魏登國元年盡隋義寧二年作本紀十二列傳八十八謂之北史本宋永初元年盡陳禎明三年作本紀十列傳七十謂之南史凡八代合二書百八十篇上之其書頗有條理刪落釀辭過本書遠甚時人見年少位下不甚稱其書遷符璽郎兼修國史卒嘗撰太宗政典調露中髙宗觀之咨美直筆賜其家帛五十段藏副祕閣仍別錄以賜皇太子云李仁實魏州頓丘人官至左史著格論通歷等書行於時

顧引子

琮

按唐書本傳引蘇州吳人父覽仕隋祕書學士引永徽中累遷起居郎兼修國史以撰太宗實錄勞加朝散大夫弘文館學士論次國史加朝請大夫封余杭縣男終司文郎中子琮武后時爲天官侍郎同鳳閣鸞臺平章事卒後曰琮不幸令𨿽不舉哀然朕以股肱特廢視事一日

崔融按唐書本傳融字安成齊州全節人擢八科髙第累補宮門丞崇文館學士中宗爲太子時選侍讀典東朝章疏武后幸嵩髙見融銘啟母碣嘆美之及已封卽命銘朝覲碑授著作佐郎遷右史進鳳閣舍人時有司議關市行人盡徵之融上疏謂周官九賦其七曰關市以市多淫巧而關通末遊欲止抑之故加稅耳然惟斂工商而不及往來今一切通取則事不師古且四人異業舊矣復動而搖之市者兼受善惡也若甚則細人無所容細人無所容久必爲亂天下之關必險道市必要津豪宗惡少在焉聞一旦變法或致騷動恐南走蠻北走狄今江津河滸列鋪率稅檢覆稽畱加主司僦略邀丐則商人廢業魏晉齊隋所不行況陛下乎如有師興費廣𨿽倍算商旅加斂齊人可也後納之張易之兄弟頗延文學士融與李嶠蘇味道麟臺少監王紹宗降節佞附易之誅貶袁州刺史召授國子司業與修武后實錄勞封淸河縣子融爲文華婉當時未有輩者朝廷大筆多手敕委之其洛出寶圖頌尢工撰武后哀冊最髙麗絕筆而死時謂思苦神竭云年五十四贈衛州刺史謚曰文膳部員外郎杜審言爲融所獎引爲服緦麻六子其聞者禹錫翹禹錫開元中中書舍人贈定州刺史謚曰貞翹禮部尙書贈荊州大都督謚曰成孫巨右補闕亦有文名曾孫從

劉子元按唐書本傳子元名知幾以元宗諱嫌故以字行年十二父藏器授古文尙書業不進父怒楚督之及聞爲諸兄講春秋左氏冒往聽退輒辧析所疑嘆曰書如是兒何怠父奇其意許授左氏逾年遂通覽羣史與兄知柔俱以善文詞知名擢進士第調獲嘉主簿武后證聖初詔九品以上陳得失子元上書譏每歲一赦或一歲再赦小人之幸君子之不幸又言君不虛授臣不虛受妄受不爲忠妄施不爲惠今羣臣無功遭遇輒遷至都下有車載斗量把推�脫之諺又謂刺史非三載以上不可徙宜課功殿明賞罰後嘉其直不能用也時吏橫酷淫及善人公卿被誅死者踵相及子元悼士無良而甘於禍作思愼賦以刺時蘇味道李嶠見而嘆曰陸機豪士之流乎周身之道盡矣子元與徐堅元行衝吳兢等善嘗曰海內知我者數子耳累遷鳳閣舍人兼修國史中宗時擢太子率更令介直自守累歲不遷會天子西還子元自乞畱東都三年或言子元身史臣而私著述驛召至京領史事遷祕書少監時宰相韋巨源紀處訥楊再思宗楚客蕭至忠皆領監修子元病長官多意尙不一而至忠數責論次無功又仕偃蹇乃奏記求罷去因爲至忠言五不可曰古之國史皆出一家未聞藉功於眾惟漢東觀集羣儒纂述無主條章不建今史司取士滋多人自爲荀袁家自爲政駿每記一事載一言閣筆相視含毫不斷頭白可期汗靑無日一不可漢郡國計書上太史副上丞相後漢公卿所撰先集公府乃上蘭臺故史官載事爲廣今史臣惟自詢采二史不注起居百家弗通行狀二不可史局深籍禁門所以杜顏面防請謁也今作者如林儻示褒貶曾未絕口而朝野咸知孫盛取嫉權門王劭見讎貴族常人之情不能無畏三不可古者史氏各有指歸故司馬遷退處士進姦雄班固抑忠臣飾主闕今史官注記類�監修或須直辭或當隱惡十羊九牧其令難行四不可今監者不肯指授修者又不遵奉務相推避以延歲月五不可又言朝廷厚用其才而薄其禮至忠得書悵惜不許楚客等惡其言詆切謂諸史官曰是子作書欲致吾何地始子元修武后實錄有所攺正而武三思等不聽自以爲見用於時而志不遂乃著史通內外四十九篇譏評今古徐堅讀之嘆曰爲史氏者宜置此座右也又嘗自比揚雄者四雄好雕虫小伎老而爲悔吾幼喜詩賦而壯不爲期以以述者自名雄準易作經當時笑之吾作史通俗以爲愚雄著書見尢於人作解嘲吾亦作釋蒙雄少爲範逡劉歆所器及聞作經以爲必覆醬瓿吾始以文章得譽晚談史傳由是減價其自感慨如此子元內負有所未盡乃委國史於吳兢別撰劉氏家史及譜考上推漢爲陸終苗裔非堯後彭城叢亭裏諸劉出楚孝王�曾孫居巢侯般不承元王按據明審議者髙其博嘗曰吾若得封必以居巢紹司徒舊邑後果封居巢縣子鄕人以其兄弟六人俱有名號其鄕曰髙陽裏曰居巢累遷太子左庶子兼崇文館學士皇太子將釋奠國學有司具儀從臣著衣冠乘馬子元議古大夫以上皆乘車以馬爲騑服魏晉後以牛駕車江左尙書郎輒輕乘馬則禦史劾治顏延年罷官乘馬出入閭裏世稱放誕此則乘馬宜從服之明驗今陵廟巡謁王公冊命士庶親迎則盛服冠履乘輅車他事無車故貴賤通乘馬比法駕所幸侍臣皆馬上朝服且冠履惟可配車故博帶褒衣革履髙冠是車中服�而鐙跣而鞍非惟不師於古亦自取驚流俗馬逸人顚受嗤行路太子從之因著爲定令開元初遷左散騎常侍嘗議孝經鄭氏學非康成注舉十二條左證其謬當以古文爲正易無子夏傳老子書無河上公注請存王�學宰相宋璟等不然其論奏與諸儒質辯博士司馬貞等阿意共黜其言請二家兼行惟子夏易傳請罷詔可會子貺爲大樂令抵罪子元請於執政元宗怒貶安州別駕卒年六十一子元領國史且三十年官𨿽徙職常如舊禮部尙書鄭惟忠嘗問自古文士多史才少何耶對曰史有三長才學識世罕兼之故史者少夫有學無才猶愚賈操金不能殖貨有才無學猶巧匠無楩楠斧斤弗能成室善惡必書使驕君賊臣知懼此爲無可加者時以爲篤論子元善持論辯據明銳視諸儒皆出其下朝有論著輒豫歿後帝詔河南就家寫史通讀之稱善追贈工部尙書謚曰文六子貺餗匯秩迅回按大唐新語劉子元直史館時宰相蕭至忠紀處訥等並監修國史子元以執政秉權事多掣肘辭以著述無功求解史任奏記於至忠等其略曰伏見每汲汲於勸誘勤勤於課責云經籍事重努力用心或歲序已奄何時輟手綱維不舉督課徒勤𨿽威以判骨之刑勗以懸金之賞終不可得也語云陳力就列不能者止僕所以比者布懷知已歷�羣公屢辭載筆之官欲罷記言之職者正爲此耳當今朝號得人國稱多士蓬山之下良直差肩蕓閣之間英奇接武僕旣功虧刻鵠筆未獲麟徒殫太官之膳虛索長安之米乞以本職還其舊居多謝書請避賢路文多不盡載至忠惜其才不許宗楚客惡其正直謂諸史官曰此人作書如是欲置我於何地子元著史通二十篇備陳史冊之體按冊府元龜劉子元爲著作郎修史元宗開元四年十一月與吳兢撰修睿宗實錄二十卷則天實錄三十卷中宗實錄二十卷以聞

吳兢按唐書本傳兢汴州浚儀人少厲志貫知經史方直寡諧比惟與魏元忠朱敬則遊二人者當路薦兢才堪論撰詔直史館修國史遷右拾遺內供奉神龍中攺右補闕節閔太子難姦臣誣構安國相王與謀朝廷大恐兢上言文明後皇運不殊如帶陛下龍興恩被骨肉相王與陛下同气親莫加焉今賊臣日夜陰謀必欲置之極法相王仁孝遭荼苦哀毀以陛下爲命而自托於手足若信邪佞委之於法傷陛下之恩失天下望芟刈股肱獨任胸臆可爲寒心自昔剪伐宗支委任異姓未有不亡者秦任趙髙漢任王莽晉家自相魚肉隋室猜忌子弟海內麋沸驗之覆車安可重迹且根朽者葉枯源涸者流竭子弟國之根源可使枯竭哉皇家枝榦夷芟略盡陛下卽位四年一子弄兵被誅一子以罪謫去惟相王朝夕左右斗粟之刺蒼蠅之詩不可不察伏願陛下全棠棣之恩慰罔極之心天下幸甚遷起居郎與劉子元徐堅等並職元宗初立收還權綱銳於決事羣臣畏伏兢慮帝果而不及精乃上疏曰自古人臣不諫則國危諫則身危臣愚食陛下祿不敢避身危之禍比見上封事者言有可采但賜束帛而已未嘗蒙召見被拔擢其忤旨則朝堂決杖傳送本州或死於流貶由是臣下不敢進諫古者設誹謗木欲聞己過今封事謗木比也使所言是有益於國使所言非無累於朝陛下何遽加斥逐以杜塞直言道路流傳相視怪愕夫漢髙祖赦周昌桀紂之對晉武帝受劉毅桓靈之譏況陛下豁達大度不能容此狂直耶夫人主居尊極之位顓生殺之權其爲威嚴峻矣開情抱納諫諍下猶懼不敢盡柰何以爲罪且上有所失下必知之故鄭人欲毀鄕校而子產不聽也陛下初卽位猶有褚無量張廷珪韓思復辛替否柳澤袁楚客等數上疏爭時政得失自頃上封事往往得罪諫者頓少是鵲巢覆而鳳不至理之然也臣誠恐天下骨鯁士以讜言爲戒撓直就曲斫方爲刓偸合苟容不復能盡節忘身納君於道矣夫帝王之徳莫盛於納諫故曰木從繩則正後從諫則聖又曰朝有諷諫猶發之有梳猛虎在山林藜藿爲之不采忠諫之有益如此自古上聖之君恐不聞己過故堯設諫鼓禹拜昌言不肖之主自謂聖智拒諫害忠桀殺關龍逢而滅於湯紂殺王子比干而滅於周此其驗也夫與治同道罔不興與亂同道罔不亡人將疾必先不甘魚肉之味國將亡必先不甘忠諫之說嗚呼惟陛下深監於玆哉隋煬帝驕矜自負以爲堯舜莫己若而諱亡憎諫乃曰有諫我者當時不殺後必殺之大臣蘇威欲開一言不敢發因五月五日獻古文尙書帝以爲訕己卽除名蕭瑀諫無伐遼出爲河西郡守董純諫無幸江都就獄賜死自是謇諤之士去而不顧外𨿽有變朝臣鉗口帝不知也身死人手子孫剿絕爲天下笑太宗皇帝好悅至言時有魏徵王珪虞世南李大亮岑文本劉洎馬周褚遂良杜正倫髙季輔咸以切諫引居要職嘗謂宰相曰自知者爲難如文人巧工自謂己長若使達者大匠詆訶商略則蕪辭拙迹見矣天下萬機一人聽斷𨿽甚憂勞不能盡善今魏徵隨事諫正多中朕失如明鑑照形善惡畢見當是時有上書益於政者皆粘寢殿之壁坐望臥觀𨿽狂瞽逆意終不以爲忤故外事必聞刑戮幾措禮義大行陛下何不遵此道與聖祖繼美乎夫以一人之意綜萬方之政明有所不燭智有所不周上心未諭於下下情未達於上伏惟以虛受人博覽兼聽使深者不隱遠者不塞所謂辟四門明四目也其能直言正諫不避死亡之誅者特加寵榮待以不次則失之東隅冀得之桑楡矣尋以母喪去官服除自陳修史有緒家貧不能具紙筆願得少祿以終余功有詔拜諫議大夫復修史睿宗崩實錄畱東都詔兢馳驛取進梓宮以父喪解宰相張說用趙冬曦代之終喪爲太子左庶子開元十三年帝東封太山道中數馳射爲樂兢諫曰方登岱告成不當逐狡獸使有垂堂之危朽株之殆帝納之明年六月大風詔羣臣陳得失兢上疏曰自春以來亢陽不雨乃六月戊午大風拔樹壞居人廬舍傳曰敬徳不用厥災旱上下蔽隔庶位逾節陰侵於�則旱災應又曰政悖徳隱厥風發屋壞木風陰類大臣之象恐陛下左右有姦臣擅權懷謀上之心臣聞百王之失皆由權移於下故曰人主與人權猶倒持太阿授之以柄夫天降災異欲人主感悟願深察天變杜絕其萌且陛下承天后和帝之亂府庫未充冗員尙繁戶口流散法出多門賕謁大行趨競彌廣此獘未革實陛下庶政之闕也臣不勝惓惓願斥屏羣小不爲慢遊出不禦之女減不急之馬明選舉愼刑罰杜僥幸存至公𨿽有旱風之變不足累聖徳矣始兢在長安景龍間任史事時武三思張易之等監領阿貴朋佞釀澤浮辭事多不實兢不得志私撰唐書唐春秋未就至是丐官筆札冀得成書詔兢就集賢院論次時張說罷宰相在家修史大臣奏國史不容在外詔兢等赴館撰錄進封長垣縣男久之坐書事不當貶荊州司馬以史艸自隨蕭嵩領國史奏遣使者就兢取書得六十餘篇累遷洪州刺史坐累下除舒州天寶初入爲恆王傅𨿽年老衰僂甚意猶願還史職李林甫嫌其衰不用卒年八十兢敍事核號良史晚節稍�牾時人病其太初與劉子元撰定武后實錄敍張昌宗誘張說誣證魏元忠事頗言說已然可賴宋璟等邀勵苦切故轉禍爲忠不然皇嗣且殆後說爲相讀之心不善知兢所爲卽從容謬謂曰劉生書魏齊公事不少假借柰何兢曰子元已亡不可受誣地下兢實書之其艸故在聞者嘆其直說屢以請蘄攺辭曰徇公之情何名實錄卒不攺世謂今董云

崔沔按唐書本傳沔字善衝京兆長安人後周隴州刺史士約四世孫自博陵徙焉純謹無二言事親篤孝有才章擢進士舉賢良方正髙第不中者誦訾之武后敕有司覆試對益工遂爲第一再補陸渾主簿入調吏部侍郎岑羲嘆曰君今郤詵也薦爲左補闕性舒遲進止雍如也當官則正言不可得而詘睿宗召授中書舍人以母病東都不忍去固辭求侍更表陸渾尉郭鄰太樂丞封希顏處士李喜以代己處詔攺虞部郎中俄檢校禦史中丞請發太倉粟及減苑囿鳥獸所給以賑貧乏人賴其利監察禦史宋宣遠與盧懷愼姻家恃以弄法姚崇子彜畱司東都通賓客招賄賂沔將按劾崇懷愼方執政共薦沔有史才轉著作郎去其權蓋憚之也久之爲太子左庶子母亡受弔廬前賓客未嘗至柩室語人曰平生非至親不升堂入謁豈以存亡變禮耶中書令張說數稱之服除遷中書侍郎元宗以仙州數喪刺史欲廢之沔請治舞陽舞陽故樊噲國也更爲樊州帝不納州卒廢沔旣喜論得失或曰今中書宰相承制𨿽侍郎貳之取充位而已沔曰百官分職上下相維以成至治豈可俯首懷祿邪凡詔敕曹事多所異同說不悅出爲魏州刺史雨潦敗稼沔弛禁便人召還分掌吏部十銓以左散騎常侍爲集賢修撰歷祕書監太子賓客是時太常議加宗廟豆又欲增喪服於是卿韋絳請坐增豆至十二外祖服大功舅小功堂姨若舅舅母袒免沔曰祭祀上矣古者飲食必先嚴獻未有火化故有毛血之薦未有曲蘗故有元酒之奠後王作爲酒醴犧牲以致馨香故有三牲八簋五齊九獻神道主敬可備而不敢廢也𨿽曰備物而節制存焉鈃俎豆簠簋尊罍之實皆周時饌其用通宴饗賓客而周公與毛血元酒同薦於先祖晉盧諶家祭禮所薦皆晉時常食不純用古此聖賢變文而通其情也然當時飲食不可闕於祭明矣國家淸廟時享禮饌具設周制也古物存焉園寢上食時膳備列漢法也它珍極焉職貢來祭致遠物也有新必薦順時令也苑囿躬稼所收搜狩親中莫不薦而後食盡誠敬也若此至矣無以加矣諸珍羞鮮物第敕有司悉使著於令因宜而薦不必加豆以爲嗛也大羹古食也盛於古器和羹常饌也盛於時器毛血盛於盤元酒盛於尊未有薦時饌而用古器者古質而今文便事也故加豆未足天下美物而措諸廟徒近侈耳魯丹桓公之楹刻其桷春秋非之班固稱墨家出於淸廟是以貴儉然淸廟不奢舊矣太常所謂臣所未安又太常言爵小不及合執持至難沔曰禮有以小爲貴者獻以爵是也然今不及制則非禮自有司之陋也隨失制宜不待議而革云又言禮本於家正家正而天下定家不可以貳故父以尊崇母以厭降是以內服齊斬外服緦尊名所加不過一等今古不易之道也昔辛有適伊川見被髮而祭知其將戎禮先亡也比制唐禮推廣舅恩故弘道以來國命再移於外姓本禮驗亡可不戒哉時職方郎中韋述戶部郎中楊伯成禮部員外郎楊仲昌監門兵曹參軍劉秩等議與沔合又詔中書門下參裁於是宗廟豆坐各六姨若舅小功舅母緦麻堂姨袒免余仍舊制每朝廷有疑議皆咨逮取衷卒年六十七贈禮部尙書謚曰孝沔儉約自持祿廩隨散宗族不治居宅堂作陋室銘以見志子佑甫至宰相別傳

於休烈按唐書於志寧傳志寧曾孫休烈機鑑融敏善文章與會稽賀朝萬齊融延陵包融齊名開元初第進士又擢制科歷祕書省正字吐蕃金城公主請文籍四種元宗詔祕書寫賜休烈上疏曰戎狄國之寇經籍國之典也戎之生心不可無備昔東平王求史記諸子漢不與之以史記多兵謀諸子雜詭術也東平漢之懿戚尙不示徵戰之書今西戎國之寇讎安可貽以經典且吐蕃之性慓悍果決善學不回若達於書則知戰深於詩則知武夫有師幹之試深於禮則知月令有廢興之兵深於春秋則知用師詭詐之計深於文則知往來書檄之制此何異假寇兵資盜糧也臣聞魯秉周禮齊不加兵吳獲乘車楚屢奔命喪法危邦可取鑑也公主下嫁異國當用夷禮而反求良書恐非本意殆有姦人勸導其中若陛下慮失其情示不得已請去春秋夫春秋當周徳旣衰諸侯盛彊徵伐競興情僞於是乎生變詐於是乎起有以臣召君取威定霸之事誠與之國之患也狄固貪婪貴貨易土正可錫以錦彩厚以金玉無足所求以資其智疏入詔中書門下議侍中裴光庭曰吐蕃不識禮經孤背國恩今求哀稽顙許其降附漸以詩書陶以聲教斯可致也休烈但見情僞變詐於是乎生不知忠信節義亦於是乎在帝曰善遂與之累遷起居郎直集賢殿學士比部郎中楊國忠爲宰相斥不附己者出爲中部郡太守肅宗立休烈奔行在擢給事中遷太常少卿知禮儀事兼修國史帝謂曰良史者君舉必書朕有過失顧卿何如對曰禹湯罪己其興也勃焉有徳之君不忘規過於時經大盜後史籍燔休烈奏國史開元實錄起居注及余書三千八百餘篇藏興慶宮兵興焚煬皆盡請下禦史核史館所由購府縣有得者許上送官一書進官一資一篇絹十匹凡數月止獲一二篇惟韋述以其家藏國史百三十篇上獻中興文物未完休烈獻五代論討著舊章天子嘉之轉工部侍郎仍修史宰相李揆矜己護前羞與同史任爲等列奏徙休烈爲國子祭酒權畱史館修撰以卑下之休烈安然無屑意乾元初始詔百官元日冬至於光順門賀皇后休烈奏周禮有命夫朝人君命婦朝女君自顯慶以來則天皇后甫行此禮而命婦與百官雜處在禮不經帝罷之代宗嗣位甄別名品元載稱其淸諒拜右散騎常侍兼修國史加禮儀使遷太常卿累進工部尙書封東海郡公𨿽歷淸要不治產性恭儉仁愛無喜慍之容樂賢下善推轂士甚眾年老篤意經籍嗜學不厭妻韋卒天子嘉休烈父子著儒行詔贈韋國夫人葬給鹵簿鼓吹歲中休烈亦卒年八十一帝爲嘆息贈尙書左僕射謚曰元遣謁者就第宣慰爲儒者榮二子益肅及休烈時相繼爲翰林學士益天寶初及進士第肅終給事中贈吏部侍郎肅子敖字蹈中擢進士爲祕書省校書郎楊憑李墉呂元膺相繼辟幕府元和初拜監察禦史五遷至右司郎中進給事中左拾遺龐嚴爲元稹李紳所厚與蔣防俱薦爲翰林學士李逢吉誣紳罪逐之而出嚴爲信州刺史防汀州刺史敖封還詔書縉紳意申嚴枉及駁奏下乃論貶嚴太輕眾皆嗤噪逢吉乃厚敖三遷至戶部侍郎出爲宣歙觀察使敖修謹家世用文學進初爲時所稱及居官無所建明不遻物以自容名益減卒贈禮部尙書四子球珪琮皆淸顯琮知名龐嚴者字子肅壽州壽春人第進士舉賢良方正策第一拜拾遺辭章峭麗累遷駕部郎中知制誥坐累出復入稍遷太常少卿太和五年權京兆尹彊幹不阿貴勢然貪利溺聲色卒於官

蔣乂按唐書本傳乂字徳源常州義興人徙家河南祖開元中弘文館學士父將明天寶末辟河中使府安祿山反以計佐其帥全並潞等州兩京陷被拘乃陽狂以免虢王巨引致幕府歷侍禦史擢左司郎中國子司業集賢殿學士乂性銳敏七歲時見庾信哀江南賦再讀輒誦外祖吳兢位史官乂幼從外家學得其書博覽彊記逮冠該綜羣籍有史才司徒楊綰尢稱之將明在集賢值兵興圖籍殽舛白宰相請引乂入院助力整比宰相張鎰亦奇之署集賢小職乂料次逾年各以部分得善書二萬卷再遷王屋尉充太常禮院修撰貞元十年擢右拾遺史館修撰徳宗重其職先召見延英乃命之張孝忠子茂宗尙義章公主母亡遺言丐成禮帝念孝忠功卽日召爲左衛將軍許主下降乂上疏以爲墨縗禮本緣金革未有奪喪尙主者繆盭典禮違人情不可爲法帝令中使者諭茂宗之母之請乂意殊堅帝曰卿所言古禮也今俗借吉而婚不爲少對曰俚室窮人子旁無至親乃有借吉以嫁不聞男冒凶而娶陛下建中詔書郡縣主當婚皆使有司循典故毋用俗儀公主春秋少待年不爲晚請茂宗如禮便帝曰更思之會太常博士韋彤裴堪諫曰婚禮主人幾筵聽命稱事立文謂之嘉所以承宗廟繼後嗣也喪禮創巨者日久痛甚者愈遲二十五月而畢謂之凶所以送死報終示有節也故夫義婦聽父慈子孝昔魯侯攺服晉襄墨縗緣金革事則有權變安有釋縗服衣冕裳去堊室行親迎以凶瀆嘉爲朝廷爽法疏入帝迂其言促行前詔然心嘉又有守十八年遷起居舍人轉司勛員外皆兼史任帝嘗登淩煙閣視左壁頹剝題文漫缺行才數字命錄以問宰相無能知者遽召乂至答曰此聖歷中侍臣圖贊帝前口以誦補不失一字帝嘆曰𨿽虞世南默寫列女傳不是過會詔問神策軍建置本末中書討求不獲時集賢學士甚眾悉亡以對乃訪乂乂條據甚詳宰相髙郢鄭珣瑜嘆曰集賢有人哉明日詔兼判集賢院事父子爲學士儒者滎之順宗旣葬議祧廟有司以中宗中興之君當百代不遷宰相問乂乂曰中宗卽位春秋已壯而母后篡奪以移神器賴張東之等國祚再復蓋曰反正不得爲中興凡非我失之自我復之爲中興漢光武晉元是也自我失之因人復之晉孝惠孝安是也今中宗與惠安二帝同不可爲不遷主有司疑曰五王有安社稷功若遷中宗則配饗永絕乂曰禘祫功臣乃合食太廟中宗廟𨿽毀而禘祫並陳太廟此則五王配食與初一也由是遷廟遂定遷兵部郎中與許孟容韋貫之刪正制敕三十篇爲開元格後敕李錡誅詔宗正削一房屬籍宰相召乂問一房自大功可乎答曰大功錡之從父昆弟其祖神通有功配饗於廟𨿽裔孫之惡而忘其勛不可自�可乎曰�者錡昆弟其父若幽死社稷今以錡連坐不可執政然之故罪止錡及子息無旁坐者未幾攺祕書少監復兼史館修撰與孤獨郁韋處厚修徳宗實錄以勞遷右諫議大夫裴�罷相而李吉甫惡�以嘗監修故授乂太常少卿久之遷祕書監累封義興縣公卒年七十五贈禮部尙書謚曰懿乂在朝廷久居史職二十年每有大政事議論宰相未能決必咨訪之乂據經義或舊章以參時事其對允切該詳初以是被遇終亦忤貴近介介不至顯官然資質朴直遇權臣秉政輒數歲不遷嘗疏裴延齡罪惡及拒王叔文當世髙之結髮志學老而不厭𨿽甚寒暑捲不釋於前故能通百家學尢明前世沿革家藏書至萬五千卷初名武憲宗時因進見請曰陛下今日偃武修文羣臣當順承上意請攺名乂帝悅時討王承宗兵方罷乂恐天子銳於武亦因以諷他日帝見侍禦史唐武曰命名固多何必曰武乂旣攺之矣更曰慶羣臣乃知帝且猒兵云乂論撰百餘篇五子系伸偕知名仙佶皆位刺史

韋述按唐書本傳述弘機曾孫家廚書二千卷述爲兒時誦憶略徧父景駿景龍中爲肥鄕令述從到官元行衝景駿姑子也爲時儒宗嘗載書數車自隨述入其室觀書不知寢食行衝異之試與語前世事孰復詳諦如指掌然使屬文受紙輒就行衝曰外家之寶也舉進士時述方少儀質陋侻考功員外郎宋之問曰童子何業述曰性嗜書所撰唐春秋三十篇恨未畢他惟命之問曰本求茂才乃得遷固遂上第開元初爲櫟陽尉祕書監馬懷素奏述與諸儒卽祕書續七志五年而成述好譜學見柳衝所撰姓族系錄每私寫懷之還捨則又繕錄故於百氏源泒爲詳乃更撰開元譜二十篇累除右補闕張說旣領集賢院薦述爲直學士遷起居舍人從封泰山奏東封記有詔褒美先是詔修六典徐堅構意歲餘嘆曰吾更修七書而六典歷年未有所適及蕭嵩引述撰定述始摹周六官領其屬事歸於職規制遂定初令徳棻吳兢等撰武徳以來國史皆不能成述因二家參以後事遂分紀傳又爲例一篇嵩欲蚤就復奏起居舍人賈登著作佐郎李銳助述綢績逮成文約事詳蕭�士以爲譙周陳壽之流攺國子司業充集賢學士累遷工部侍郎封方城縣侯述典掌圖書餘四十年任史官二十年淡榮利爲人純厚長者當世宗之接士無貴賤與均蓄書二萬卷皆手校定黃墨精謹內祕書不逮也古艸隸帖祕書古器圖譜無不備安祿山亂剽失皆盡述獨抱圖史藏南山身陷賊污僞官賊平流渝州爲刺史薛舒所困不食死廣徳初甥蕭直爲李光�判官詣闕奏事稱旨因理述倉卒�逼能存國史賊平盡送史官於休烈以功補過宜蒙恩宥有詔贈散騎常侍韋氏之顯者孝友詞學則承慶嗣立邃音樂有萬石達禮儀則叔夏史才博識有述所著書二百餘篇行於時弟逌迪學業亦亞述與逌對爲學士與迪並禮官搢紳髙之時趙冬曦兄弟亦各有名張說嘗曰韋趙兄弟人之杞梓云

柳芳按唐書本傳芳字仲敷蒲州河東人開元末擢進士第由永寧尉直史館肅宗詔與韋述綴輯吳兢所次國史會述死芳緒戒之興髙祖訖乾元凡百三十篇敍天寶後事棄取不倫史官病之上元中坐事徙黔中後歷左金吾衛騎曹參軍史館修撰然芳篤志論著不少選忘厭承寇亂史籍淪缺芳始謫時髙力士亦貶巫州因從力士質開元天寶及禁中事具識本末時國史已送官不可追刊乃推衍義類仿編年法爲唐歷四十篇頗有異聞然不立褒貶義例爲諸儒譏訕攺右司郎中集賢殿學士卒子登冕按冊府元龜柳芳爲右金吾衛騎曹參軍史館修撰代宗命芳撰皇室系圖譜

翰林院部名臣列傳三

唐二

歸崇敬按唐書本傳崇敬字正禮蘇州吳人治禮家學多識容典擢明經遭父喪孝聞鄕裏調國子直講天寶中舉通墳典科對策第一遷四門博士有詔舉才可宰百里者復策髙等授左拾遺肅宗次靈武再遷起居郎贊善大夫史館修撰兼集賢殿校理修國史儀注以貧求解歷同州長史潤州別駕未幾有事橋陵建陵召還參掌儀典攺主客員外郎復兼修撰代宗幸陜召問得失崇敬極陳生人疲敝當以儉化天下則國富而兵可用時百官朝朔望皆服�褶崇敬非之建言三代逮漢無其制隋以來始有服者事不稽古宜停詔可又言東都太廟不當置木主按禮虞主用桑練主用栗作栗主則瘞桑主猶天無二日土無二王也東都太廟本武后所建以祀諸武中宗去主存廟以備行幸遷都之置且商遷都前八後五不必每都別立神主也若曰神主已經奉祀不得一日而廢則神主以虞至練祭而埋之明是不然時有方士巨彭祖建言唐家土徳請以四季月郊祀天地詔禮官儒者雜議崇敬議禮以先立秋十八日迎黃靈祀黃帝黃帝於五行爲土而火爲母故火用事之木而祭之三季月則否彭祖牽緯候說事詭不經不可用又議五人帝於國家爲前後無君臣義天子祭宜毋稱臣祭而稱臣於天帝無異又春秋釋奠孔子祝版皇帝署北面揖以爲太重宜準武王受丹書於師尙父行東面之禮事皆施行大歷初授倉部郎中充弔祭冊立新羅使海道風濤舟幾壞眾驚謀以單舸載而免答曰今共舟數十百人我何忍獨濟哉少選風息先是使外國多賫金帛貿舉所無崇敬囊橐惟衾衣東夷傳其淸徳還授國子司業兼集賢學士八年遣祀衡山未至而哥舒晃亂廣州監察禦史憚之請望祀而還崇敬正色曰君命豈有畏邪遂往皇太子欲臨國學行齒冑禮崇敬以學與官名皆不正乃建議古天子學曰辟雍以制言之壅水環繚如璧然以誼言之以禮樂明和天下云爾在禮爲澤宮故前世或曰璧池或曰璧沼亦言學省漢光武立明堂辟雍靈臺號三雍宮晉武帝臨辟雍行鄕飲酒禮別立國子學以殊士庶永嘉南遷惟有國子學隋大業中更名國子監今聲明之盛辟雍獨闕請以國子監爲辟雍省祭酒司業之名非學官所宜業者栒大版今學不教樂於義無當請以祭酒爲太師氏位三品司業爲左師右師位四品近世明經不課其義先取帖經顓門廢業傳受義絕請以禮記左氏春秋爲大經周官儀禮毛詩爲中經尙書周易爲小經各置博士一員公羊谷梁春秋共準一中經通置博士一員博士兼通孝經論語依章疏講解徳行純絜文詞雅正形容莊重可爲師表者委四品以上各舉所知在外給傳七十者安車蒲輪惇遣國子太學四門三館各立五經博士品秩生徒有差舊博士助教直講經直律館算館助教請皆罷教授法學生謁師贄用腶修一束酒一壺衫布一裁色如師所服師出中門延入與坐割修酒三爵止乃發篋出經摳衣前請師爲說經大略然後就室朝晡請益師二時堂上訓授道義示以文行忠信孝悌睦友旬省月試時考歲貢�生徒及第多少爲博士考課上下有不率教者檟楚之國子移禮部爲太學生太學又不變徙之四門四門不變徙本州之學復不變繇役如初終身不齒𨿽率教九年學不成者亦歸之本州禮部考試法請罷帖經於所習經問大義二十而得十八論語孝經十得八爲通策三道以本經對通二爲及第其孝行聞鄕裏者舉解具言試日義闕一二許兼收焉天下鄕貢如之習業考試並以明經爲名得第授官與進士同有詔尙書省集百官議皆以習俗久制度難分明省禁非外司所宜名周官世職者稱氏國學非世官不得名辟雍省太師氏大抵憚攺作故無施行者坐史給廩錢不實貶饒州司馬徳宗立召還復拜國子司業稍遷翰林學士左散騎常侍充皇太子侍讀又兼晉王元帥參謀封余姚郡公出悅李納�命持節宣慰稱旨表歸上冢寵賜繒帛儒生以爲榮遷工部尙書仍前職年老以兵部尙書致仕卒年八十八贈尙書左僕射謚曰宣論撰數十篇子登

令狐峘按唐書本傳峘徳棻五世孫天寶末及進士第遇祿山亂去隱南山豹林谷楊綰微時數從之遊而峘博學有口辯綰爲禮部侍郎修國史薦峘自華原尉拜右拾遺兼史職累遷起居舍人撰元宗實錄屬起居注亡散峘裒掇詔策備一朝之遺自開元天寶間名臣事多漏略拙於取棄不稱良史大歷中以刑部員外郎判南曹遷司封郎中知制誥兼史館修撰徳宗立詔元陵制度務極優厚當竭帑藏奉用度峘諫曰臣伏讀漢劉向論山陵之誡良史咨欷何者聖賢勤儉不作無益昔舜葬蒼梧勿變其肆禹葬會稽不攺其列周武葬畢陌無丘壠處漢文葬霸陵不起山墳禹非不忠啟非不順周公非不悌景帝非不孝其奉君親皆以儉觳爲無窮計宋文公厚葬春秋書華元爲不臣桓魋爲石槨夫子以爲不如速朽由是觀之有徳者葬薄無徳者葬厚章章可見陛下仁孝切於聖心然尊親之義貴合於禮先帝遺詔送終之制一用儉約不得以金銀緣飾陛下奉先志無違物若務優厚是咈顧命盭經誼臣竊懼之今�令甫下諸條未出望速詔有司從遺制便詔答曰朕頃議山陵荒哀迷謬以違先旨卿引據典禮非惟中朕之失亦使朕不遺君親於患敢不聞義而從奉以終始𨿽古遺直何以加焉峘在吏部因尙書劉晏力時楊炎爲侍郎故峘內徳晏至分闕以善闕奉晏惡闕與炎炎心不平建中初峘爲禮部侍郎炎執政不爲憾炎出故宰相杜鴻漸門下其子封求弘文生以托峘峘謝使者曰得公手署峘得以識炎不疑署送之峘卽日奏言宰相逼臣以私從之負陛下不從則害臣帝以詰炎炎具道所以然帝怒曰此姦人無可柰何欲殺之炎苦求解乃貶衡州別駕遷刺史李泌執政召拜太子右庶子復爲修撰性愎且介人人與爲怨孔述睿同修史峘忿細故數侵之述睿長者然所校貞元五年坐守衡州冒前刺史戶口爲已最竇參素惡之貶吉州別駕稍遷刺史齊映爲江西觀察使按部及州峘輕映後世先至宰相今𨿽屬刺史自挾所以過映者至迎謁頗怏怏以語其妻妻曰君自視何如人以白頭走小生前君不以此見映𨿽黜死我無憾映至峘入謁從容步進不�首屬戎器映以爲恨去至府擿峘舉奏前刺史過失無狀不宜按部貶衢州別駕刺史田惇峘門生也與峘昧生平至是迎拜分俸半以賙給之在衢十年順宗立以祕書少監召未至卒初受詔撰代宗實錄未就會貶詔聽在外成書元和中其子太僕丞丕獻之以勞贈工部尙書

徐岱按唐書本傳岱字處仁蘇州嘉興人世農家子於學無所不通辯論明銳座人常屈大歷中劉晏表爲校書郎觀察使李棲筠欽其賢署所居爲復禮鄕名達於朝擢偃師尉禮儀使蔣鎭薦爲太常博士專掌禮事從徳宗出奉天以膳部員外郎兼博士貞元初爲太子諸王侍讀遷給中事史館修撰帝以誕曰歲歲詔佛老者大論麟徳殿並召岱及趙需許孟容韋渠牟講說始三家若矛楯然卒而同歸於善帝大悅予有差兩宮恩遇無比性篤愼至宮殿中語未嘗近之不談人短宗族孤孺者皆爲婚嫁然吝嗇自持家管鑰世所譏云卒贈禮部尙書

張薦按唐書本傳薦字孝舉深州陸澤人祖鷟薦敏銳有文辭能爲周官左氏春秋初爲顏眞卿嘆賞大歷中浙西觀察使李涵表薦才任史官詔授左司禦率府兵曹參軍以母老辭不就喪除禮部侍郎於邵以聞召充史館修撰兼陽翟尉眞卿爲李希烈所拘遣兄子峴及家僕奏事五輩皆畱內客省不得出薦上疏曰去正月中眞卿奉使淮西期不先戒行無素備受命之後不宿於家親黨不遑告別介副不及陳請孱僮單騎卽日載馳冒姦鋒於臨汝折元惡於許下捐軀仗義威詬羣凶遂令�制者回慮忠勇者肆情周曾奮發於外韋淸伺應於內希烈蒼黃窘迫奔固舊穴蓋眞卿義風所激也眞卿逮事四朝爲國元老忠直孝友羽儀王室行年八十被羸老之疾拘囚環堵之間顧盻鉤戟之下呼嗟憤恚失寢忘食不知悲翁何以堪此伏聞希烈之母鍾念幼子目不絕泣求責希烈又希烈妻祖母郭及妻妹封並逮捕京師此三人畱之無益請置境上以贖眞卿先降詔書分明諭告且希烈知眞卿人望不敢加害旣無嫌隙但因循未遣耳若歸其親愛賊亦何�還一使哉臣又聞眞卿所遣兄子峴及家僮從官奉表來者五輩皆畱中其子頵等拳拳實希一見望許休澣告以安否疏奏盧杞持之不報朱泚反詭姓名伏匿城中著史遁先生傳京師平擢左拾遺詔復用杞爲刺史薦與陳京趙需等論杞姦惡傾覆不當用入對挺確徳宗納之貞元元年帝親郊時更兵亂禮物殘替用薦爲太常博士參綴典儀略如舊章刑部尙書關播持節送咸安公主於回紇以薦爲判官還遷工部員外郎久之擢諫議大夫復爲史館修撰方裴延齡用事中傷俊良建白無不當帝意薦將疏其惡延齡知之因言於帝曰諫議論朝政得失史官書人君善惡二者不可兼薦攺祕書少監延齡必欲以罪斥廢之會遣使冊回鶻毗伽懷信可汗使薦至回鶻還爲監吐蕃贊普死擢薦工部侍郎爲弔祭使薦占對詳辯三使絕域始兼侍禦史中丞後大夫次赤嶺被病卒年六十一吐蕃傳其柩以歸順宗立問至贈禮部尙書謚曰憲薦自拾遺至侍郎凡二十年常兼史館修撰初貞元時京師旱帝避正殿減膳薦白限日以應古制及定昭徳皇后廟樂遷獻懿二祖定太儀位號大臣祔廟鼓吹法莫不參裁諸儒謂博而詳所著書百餘篇子又新別有傳孫讀字聖用幼�解大中時第進士鄭燻辟署宣州幕府累遷禮部侍郎中和初爲吏部選牒精允調者丏畱二年詔可榜其事曹門後兼弘文館學士判院事卒

沈旣濟按唐書本傳旣濟蘇州吳人經學該明吏部侍郎楊炎雅善之旣執政薦旣濟有良史才召拜左拾遺史館修撰初吳兢撰國史爲則天本紀次髙宗下旣濟奏議以爲則天皇後進以彊有退非徳讓史臣追書當稱爲太后不宜曰上中宗𨿽降居藩邸而體元繼代本吾君也宜稱皇帝不宜曰廬陵王睿宗在景龍前天命未集假臨大寶於誼無名宜曰相王未容曰帝且則天攺周正朔立七廟天命革矣今以周廁唐列爲帝紀考於禮經是謂亂名中宗嗣位在太后前而敍年制紀反居其下方之躋僖公是謂不智昔漢髙後稱制獨有王諸呂爲負漢約無遷鼎革命事時孝惠已歿子非劉氏不紀呂后尙誰與哉議者猶謂不可況中宗以始年卽位季年復祚𨿽尊名中奪而天命未攺足以首事表年何所拘閡而列爲二紀魯昭公之出春秋歲書其居曰公在幹侯君在𨿽失位不敢廢也請省天后紀合中宗紀每歲首必書孝和在所以統之曰皇帝在房陵太后行某事攺某制紀稱中宗而事述太后名不失正禮不違常矣夫正名所以尊王室書法所以觀後嗣且太后遺制自去帝號及孝和上謚開元冊命而後名不易今祔陵配廟皆以後禮而獨承統於帝是有司不時正失先旨若後姓氏名諱才藝智略崩葬日月宜入皇后傳題其篇曰則天順聖武皇后云議不行徳宗立銳於治建中二年詔中書門下兩省分置待詔官三十以見官故官若同正試攝九品以上者視品給俸至稟餼幹力什器館宇悉有差權公錢收子贍用度旣濟諫曰今日之治患在官煩不患員少患不問不患無人兩省官自常侍諫議補闕拾遺四十員日止兩人待對缺員二十一員未補若謂見官不足與議則當更選其人若廣聰明以收淹滯先補其闕何事官外置官夫置錢取息有司之權制非經制法今置員三十大抵費月不減百萬以息準本須二千萬得息百萬配戶二百又當復除其家且得入流所損尢甚今關輔大病皆言百司息錢毀室破產積府縣未有以革臣計天下財賦耗斁大者惟二事一兵資二官俸自它費十不當二者一所以黎人重困杼軸空虛何則四方形勢兵未可去資費𨿽廣不獲已爲之又分以閒官冗食其獘柰何藉舊而置猶可若之何加焉事遂寢炎得罪旣濟坐貶處州司戶參軍後入朝位禮部員外郎卒撰建中實錄時稱其能子傳師

吳通元按唐書本傳通元海州人與弟通微皆博學善文章父道瓘以道士詔授太子諸王經故通元等皆得侍太子遊太子待之甚善始通元舉神童補祕書正字又擢文辭淸麗科調同州司戶參軍徳宗立弟兄踵召爲翰林學士頃之通微遷職方郎中通元起居舍人並知制誥凡帝有撰述非通元筆未嘗慊與陸贄吉中孚韋執誼並位贄文髙有謀特爲帝器遇且更險難有功通元等特以東宮恩舊進暱而不禮見贄驟擢頗媢恨贄自恃勁正屢短通元於帝前欲斥遠之卽建言承平時工藝書畫之冗皆待詔翰林而無學士至徳以來命集賢學士入禁中艸書詔待進止於翰林院因以名官今四方無事制書職分宜歸中書舍人請罷學士帝不許通元怨日結謀奪其內職會贄權知兵部侍郎主貢舉乃命爲眞貞元七年通元拜諫議大夫自以久次當得中書舍人大怨望贄與竇參交惡參從子申從舅嗣虢王則之方爲金吾將軍故申介之使結通元兄弟共危贄而通元以宗室女爲外婦帝知未及責則之飛謗云贄試進士受賄謝帝惡誣構大怒罷參宰相逐則之昭州司馬通元泉州司馬又銜淫污近屬事自詰之不敢答賜死長城驛贄遂相矣通元死通微白衣待罪於門帝宥之內懼禍不敢行喪服

韋綬按唐書韋貫之傳綬貫之兄舉孝廉又貢進士禮部侍郎潘炎將以爲舉首綬以其友楊凝親老故讓之不對策輒去凝遂及第後擢明經辟東都幕府徳宗時以左補闕爲翰林學士密政多所參逮帝常幸其院韋妃從會綬方寢學士鄭絪欲馳告之帝不許時大寒以妃蜀襭袍覆而去其待遇若此每入直逾月不得休以母老屢�解職每請帝輒不悅出入八年而性謹畏甚晚乃感心疾罷還第不極於用九月九日帝爲黃菊歌顧左右曰安可不示韋綬卽遣使持往綬遽奉和附使進帝曰爲文不已豈頤養邪敕自今勿復爾終左散騎常侍弟纁有精識爲士林器許兄弟皆名重當時綬子溫

髙釴按唐書本傳釴字翹之史失其何所人與弟銖鍇俱擢進士第累遷右補闕史館修撰元和末以中人爲和糴使釴繼疏論執轉起居郎數陳政得失穆宗嘉之面賜緋魚召入翰林學士張韶變興倉卒釴從敬宗夜駐左軍翌日進知制誥拜中書舍人入見帝因勸躬聽以示憂勤帝納其言賜錦彩俄罷學士累進吏部侍郎人善其振職出爲同州刺史卒贈兵部尙書遺命薄葬釴少孤窶介然無黨援以致宦達諸弟皆檢願友愛爲搢紳景重

獨孤郁按唐書獨孤及傳及子郁字古風始生而孤與朗育於伯父汜擢進士第最爲權徳輿所稱以女妻之元和初舉制科髙等拜右拾遺俄兼史館修撰進右補闕吐突承璀討王承宗郁執不可挺議鯁固號稱職擢翰林學士徳輿輔政以嫌去內職拜考功員外郎仍兼修撰憲宗嘆徳輿乃有佳婿詔宰相髙選世族故杜悰尙岐陽公主然帝猶謂不如徳輿之得郁也俄知制誥徳輿去位還爲學士九年以疾辭禁近徙祕書少監屏居鄠卒年四十贈絳州刺史郁有雅名帝遇之厚議者亦謂當宰相共以早世惜之子庠字賢府喪父始十歲有至性聞呼父官及弔客來輒號慟幾絕後舉進士仕至尙書丞

丁公著按唐書本傳公著字平子蘇州吳人三歲喪母甫七歲見鄰媼抱子哀感不肯食請於父緒願絕粒學老子道父聽之稍長父勉敕就學舉明經髙第授集賢校書郎不滿秩輒去侍養於家父喪負土作冢貌力�惙見者憂其死孝觀察使薛蘋表上至行詔刺史弔問賜粟帛旌闕其閭淮南節度使李吉甫表授太子文學兼集賢校理會入輔政擢爲右補闕遷直學士充皇太子諸王侍讀因著太子諸王訓十篇穆宗立未聽政召居禁中條詢治理且許以相公著陳讓牢切乃擢給事中遷工部侍郎知吏部選事公著內知帝欲進用故辭疾求外遷授浙西觀察使徙爲河南尹治以淸靜聞四遷禮部尙書翰林侍講學士長慶中浙東災癘拜觀察使詔賜米七萬觓使賑饑捐久之入爲太常卿大和中以病丐身還鄕裏卒年六十四贈尙書右僕射公著淸約守道每進一官輒憂見顏間四十喪妻終身不畜妾及卒天下惜之

薛放按唐書薛戎傳戎弟放端厚寡言第進士擢累兵部郎中穆宗爲太子拜侍讀及卽位參贊機命帝謂曰小子新立懼不克荷先生宜相以輔不逮放叩頭曰臣庸淺不足塵大任自有賢能處之帝美其誠進工部侍郎集賢學士寵待尢至攺刑部侍郎帝嘗問朕欲學經與史何先放曰六經者聖人之言孔子所發明天人之極也史記道成敗得失亦足以鑑然謬於是非非六經比帝曰吾聞學者白首不能通一經安得其要乎對曰論語六經之菁華也孝經人倫之本也漢時論語首立於學宮光武令虎賁士皆習孝經元宗親爲注訓蓋人知孝慈則气感和樂也帝曰聖人以孝爲至徳要道信然終江西觀察使謚曰簡

韋表微按唐書本傳表微字子明隋郿城公元禮七世孫羈丱能屬文母訓諭稍厲輒不敢食以是未嘗讓責韋臯鎭西川王緯司空曙獨孤良�裴涗居幕府皆厚相推挹涗嘗謂表微似衛玠自以不能及也擢進士第數辟諸使府久之入授監察禦史裏行不樂曰爵祿譬滋味也人皆欲之吾年五十拭鏡白冒遊少年間取一班一級不見其味也將爲松菊主人不愧淵明云俄爲翰林學士是時李紳忤宰相貶端州龐嚴蔣防皆謫去學士缺人人爭薦丞相所善者表微獨薦韋處厚人服其公進知制誥後與處厚議增選學士復薦路隋處厚以諸父事表微因曰隋位崇入且翁右柰何答曰選徳進賢初不計私也久之遷中書舍人敬宗嘗語左右欲相二韋會崩文宗立獨相處厚進表微戶部侍郎刁志沼叛詔李聽率師討之次河上天子憂無成功表微曰以聽軍勢不十五日必破賊及捷書上止浹日誌沼殘兵六千奔昭義宰相請推處首惡者誅之歸脇從者於魏表微上言逆子降又殺之非好生也請以聽代史憲誠於魏志沼之徒可使招納不聽以病痼罷學士卒年六十贈禮部尙書始被病醫藥不能具所居堂寢隘陋旣沒弔客咨嗟篤故舊𨿽庸下與攜手語笑無間然尢好春秋病諸儒執一槪是非紛然著三傳總例完會經趣又以學者薄師道不如聲樂賤工能尊其師著九經師授譜詆其違

封敖按唐書本傳敖字碩夫其先蓋冀州蓨人元和中署進士第江西裴堪辟置其府轉右拾遺雅爲宰相李徳裕所器會昌初以左司員外郎召爲翰林學士三遷工部侍郎敖屬辭贍敏不爲奇澀語切而理勝武宗使作詔書慰邊將傷夷者曰傷居爾體痛在朕躬帝善其如意出賜以宮錦劉稹平徳裕以定策功進太尉時敖艸其制曰謀皆予同言不它惑徳裕以能明專任已以成功謂敖曰陸生恨文不迨意如君此等語豈易得邪解所賜玉帶贈之未幾拜禦史中丞與宰相盧商慮囚誤縱死罪復爲工部侍郎大中中歷平盧興元節度使初鄭涯開新路水壞其棧敖更治斜穀道行者告便蓬果賊依雞山寇三川敖遣副使王贄捕平之加檢校吏部尙書還爲太常卿卿始視事廷設九部樂敖晏私第爲禦史所劾徙國子祭酒復拜太常進尙書右僕射然少行檢士但髙其才故不至宰相卒子彥卿望卿從子特卿皆第進士

韋澳按唐書韋貫之傳貫之子澳字子裴第進士復擢宏辭方靜寡欲十年不肯調禦史中丞髙元裕與其兄溫善欲薦用之諷澳謁己溫歸以告澳不答溫曰元裕端士若輕之邪澳曰然恐無呈身禦史周墀節度鄭滑表署幕府會墀入相私謂曰何以教我澳曰願公無權墀愕眙澳曰爵賞刑罰人主之柄公無以喜怒行之俾庶官各舉其職則公斂�廟堂上天下治矣烏用權墀嘆曰吾先居此得無愧乎擢考功員外郎史館修撰歲中知制誥召爲翰林學士累遷兵部侍郎進學士承旨與蕭置皆爲宣宗禮遇每兩人直必偕召問政得失嘗夜被旨艸詔艸書事有不安者卽遷延須見帝開陳可否未嘗不順納一日召入屏左右問曰朕於敕使何如澳陳帝威制前世無比帝搖首曰未也策安出澳倉卒答曰若謀之外廷則大和事可用追鑑不若就擇可任者與計事帝曰朕固行之矣自黃至綠自綠至緋猶可衣紫卽合爲一矣澳愧汗不能對乃罷攺京兆尹帝舅鄭光主墅吏豪肆積年不輸官賦澳逮系之它日延英帝問其故澳具道姦狀且言必置以法帝曰可貸否答曰陛下自內署擢臣尹京邑安可使法獨行於貧下乎帝入白太后曰是不可犯後爲輸租乃免由是豪右斂迹會戶部闕判使帝以問澳澳三不對帝曰任卿可乎曰臣老矣力疲气耗煩劇非所任者帝默不樂出謂其甥柳玭曰吾本不爲宰相知上便委以使務脫謂吾佗岐而得卒無以自白今時事寖惡皆吾輩貪爵位致然未幾授河陽節度使入辭帝曰卿自便而遠我非我去卿懿宗立徙平盧軍入爲吏部侍郎復出爲邠寧節度使宰相杜審權素不悅坐吏部時史盜簿書爲姦貶祕書監分司東都就遷河南尹辭疾不拜�歸樊川逾年以吏部侍郎召不起卒贈戶部尙書謚曰貞澳在河陽累年宣宗遣使至魏博道出澳所帝以簿紙手作詔賜澳曰密飭裝秋當見卿蓋將以爲相也因問輔養術澳具言金石非可禦方士怪妄宜斥遠之其八月帝崩不果相爲學士時帝嘗曰朕每遣方鎭刺史欲各悉州郡風俗者卿爲朕撰一書澳乃取十道四方誌手加綢次題爲處分語後鄧州刺史薛弘宗中謝帝敕戒州事人人驚服

顧師邕按唐書王播傳顧師邕字睦之少連子性恬約喜書寡遊合第進士累遷監察禦史李訓薦爲水部員外郎翰林學士訓遣宦官田全劉行深周元稹薛士幹似先義逸劉英按邊旣行命師邕爲詔賜六道殺之會訓敗不果師邕流崖州至藍田賜死

崔澄按唐書崔仁師傳仁師子挹挹子澄本名滌元宗攺焉帝在藩與同裏居出潞州賓友餞者止國門而澄獨從至華及卽位寵暱甚湜旣誅帝仍念之用爲祕書監開元二年欲贈其父挹吏部尙書宰相持不可遂用四品禮葬贈和州刺史澄侍左右與諸王不讓席坐性滑稽善辯帝恐漏禁中語以愼密字親署笏端累遷金紫光祿大夫封安喜縣子卒贈兗州刺史

蔣系按唐書蔣乂傳乂子系善屬文得父典實太和初授昭應尉直史館明年拜右拾遺史館修撰與沈傅師鄭澣陳夷行李漢參撰憲宗實錄轉右補闕宋申錫被誣文宗怒甚系與左常侍崔元亮涕泣苦諍申錫得不死歷膳部員外工禮兵三部郎中皆兼史職開成末轉諫議大夫宰相李徳裕惡李漢以系友婿出爲桂管觀察使人安其治復坐漢貶唐州刺史宣宗立召爲給事中集賢殿學士判院事轉吏部侍郎歷興元鳳翔節度使懿宗初拜兵部尙書以弟伸位丞相懇辭乃檢校尙書右僕射節度山南東道封淮陽郡公徙東都畱守卒子曙字耀之咸通末由進士第署鄂嶽團練判官除虞工二部員外郎攺起居郎黃巢之難曙闔門無惟類以是絕意仕進隱居沈痛中和二年表請爲道士許之

蔣偕按唐書蔣乂傳乂子偕以父任歷右拾遺史館修撰轉補闕主客郎中初柳芳作唐歷大歷以後闕而不錄宣宗詔崔龜從韋澳李荀張彥遠及偕等分年撰次盡元和以續云累遷太常少卿大中八年與盧眈牛叢王沨盧告撰次文宗實錄蔣氏世禪儒惟伸及系子兆能以辭章取進士第然不爲文士所多三世踵修國史世稱良筆咸云蔣氏日曆天下多藏焉

柳璟按唐書柳芳傳芳子璟字徳輝寶歷初第進士宏詞三遷監察禦史時郊廟告祭吏部以雜品攝上公璟據開元元和詔書太尉以宰相攝事司空司徒以僕射尙書師傅攝余司不及差限請如舊制從之累遷吏部員外郎文宗開成初爲翰林學士初芳永泰中按宗正諜斷自武徳以昭穆系承撰永泰新譜二十篇璟因召對帝嘆新譜詳悉詔璟�摭永泰後事綴成之復爲十篇戶部供筆札稟料遷中書舍人武宗立轉禮部侍郎璟爲人寬信好接士稱人之長遊其門者它日皆顯於世會昌二年再主貢部坐其子招賄貶信州司馬終彬州刺史

後唐

賈緯按五代史本傳緯鎭州獲鹿人也少舉進士不中州辟參軍唐天成中範延光鎭成徳辟趙州軍事判官遷石邑令緯長於史學唐自武宗已後無實錄史官之職廢緯采次傳聞爲唐年補錄六十五卷當唐之末王室微弱諸侯彊盛徵伐擅出天下多事故緯所論次多所闕誤而喪亂之際事迹粗存亦有補於史氏晉天福中爲太常博士非其好也數求爲史職攺屯田員外郎起居郎史館修撰與修唐書丁內艱服除知制誥累遷中書舍人諫議大夫給事中復爲修撰漢隱帝時詔與王伸竇儼等同修晉髙祖出帝漢髙祖實錄初桑維翰爲相常惡緯爲人待之甚薄緯爲維翰傳言維翰死有銀八千鋌翰林學士徐臺符以爲不可數以非緯緯不得已更爲數千鋌廣順元年實錄成緯求遷官不得由是怨望是時宰相王峻監修國史緯書日曆多言當時大臣過失峻見之怒曰賈給事子弟仕宦亦要門閥柰何歷詆當朝之士使其子孫何以仕進言之髙祖貶平盧軍行軍司馬明年卒於靑州

李懌按五代史本傳懌京兆人也少好學頗工文辭唐末舉進士爲祕書省校書郎集賢校理唐亡事梁爲監察禦史累遷中書舍人翰林學士梁亡責授懷州司馬遇赦量移稍遷衛尉少卿天成中復爲中書舍人翰林學士累遷尙書右丞承旨時右散騎常侍張文寶知貢舉所放進士中書有覆落者乃請下學士院作詩賦爲貢舉格學士竇夢徵張礪等所作不工乃命懌爲之懌笑曰予少舉進士登科蓋偶然耳後生可畏來者未可量假令予復就禮部試未必不落第安能與英俊爲準格聞者多其知體復遷刑部尙書分司洛陽卒年七十餘

翰林院部名臣列傳四

遼

王鼎按遼史本傳鼎字虛中涿州人幼好學居太寧山數年博通經史時馬唐俊有文名燕薊間適上已與同志禊水濱酌酒賦詩鼎偶造席唐俊見鼎朴野置下坐欲以詩困之先出所作索賦鼎援筆立成唐俊驚其敏妙因與定交淸寧五年擢進士第調易州觀察判官攺漆水縣令累遷翰林學士當代典章多出其手上書言治道十事帝以鼎達政體事多咨訪鼎正直不阿人有過必面詆之壽隆初升觀書殿學士一日宴主第醉與客忤怨上不知已坐是下吏狀聞上大怒杖黥奪官流鎭州居數歲有赦鼎獨不免會守臣召鼎爲賀表因以詩貽使者有誰知天雨露獨不到孤寒之句上聞而憐之卽召還復其職幹統六年鼎宰縣時憩於庭俄有暴風舉臥榻空中鼎無懼色但覺枕榻俱髙乃曰吾中朝端士邪無干正可徐置之須臾榻復故處風遂止

蕭韓家奴按遼史本傳韓家奴字休堅涅刺部人中書令安博之孫少好學弱冠入南山讀書博覽經史通遼漢文字統和十四年始仕家有一牛不任驅策其奴得善價鬻之韓家奴曰利己誤人非吾所欲乃歸直取牛二十八年爲右通進典南京栗園重熙初同知三司使事四年遷天成軍節度使徙彰湣宮使帝與語才之命爲詩友嘗從容問曰卿居外有異聞乎韓家奴對曰臣惟知炒栗小者熟則大者必生大者熟則小者必焦使大小均熟始爲盡美不知其他蓋嘗掌栗園故托栗以諷諫帝大笑詔作四時逸樂賦帝稱善時詔天下言治道之要制問徭役不加於舊徵伐亦不常有年谷旣登帑廩旣實而民重困豈爲吏者慢爲民者惰歟今之徭役何者最重何者尢苦何所蠲省則爲便益補役之法何可以復盜賊之害何可以止韓家奴對曰臣伏見比年以來髙麗未賓阻卜猶彊戰守之備誠不容已乃者選富民防邊自備糧糗道路修阻動淹歲月比至屯所費已過半只牛單轂鮮有還者其無丁之家倍直傭僦人憚其勞半途亡竄故戍卒之食多不能給求假於人則十倍其息至有鬻子割田不能償者或逋役不歸在軍物故則復補以少壯其鴨淥江之東戍役大率如此況渤海女直髙麗合從連衡不時徵討富者從軍貧者偵候加之水旱菽粟不登民以日困蓋勢使之然也方今最重之役無過西戍如無西戍𨿽遇凶年困獘不至於此若能徙西戍稍近則往來不勞民無深患議者謂徙之非便一則損威名二則召侵侮三則棄耕牧之地臣謂不然阻卜諸部自來有之曩時北至臚朐河南至邊境人多散居無所統一惟往來抄掠及太祖西徵至於流沙阻卜望風悉降西域諸國皆願入貢因遷種落內置三部以益吾國不營城邑不置戍兵阻卜累世不敢爲寇統和間皇太妃出師西域拓土旣遠降附亦眾自後一部或叛鄰部討之使同力相制正得馭遠人之道及城可惇開境數千里西北之民徭役日增生業日殫警急旣不能救叛服亦復不恆空有廣地之名而無得地之實若貪土不已漸至虛耗其患有不勝言者況邊情不可深信亦不可頓絕得不爲益捨不爲損國家大敵惟在南方今𨿽連和難保他日若南方有變屯戍遼邈卒難赴援我進則敵退我還則敵來不可不慮也方今太平已久正可恩結諸部釋罪而歸地內徙戍兵以增堡障外明約束以正疆界每部各置酋長歲修職貢叛則討之服則撫之諸部旣安必不生釁如是則臣𨿽不能保其久而無變知其必不深入侵掠也或云棄地則損威殊不知殫費竭財以貪無用之地使彼小部抗衡大國萬一有敗損威豈淺或又云沃壤不可遽棄臣以爲土𨿽沃民不能久居一旦敵來則不免內徙豈可指爲吾土而惜之夫帑廩𨿽隨部而有此特周急部民一偏之惠不能均濟天下如欲均濟天下則當知民困之由而窒其隙節盤遊馹傳薄賦斂戒奢侈期以數年則困者可蘇貧者可富矣蓋民者國之本兵者國之衛兵不調則曠軍役調之則損國本且諸部皆有補役之法昔補役始行居者行者類皆富實故累世從戍易爲更代近歲邊虞數起民多匱乏旣不任役事隨補隨缺苟無上戶則中戶當之曠日彌年其窮益甚所以取代爲艱也非惟補役如此在邊戍兵亦然譬如一抔之土豈能塡尋丈之壑欲爲長久之便莫若使遠戍疲兵還於故鄕薄其徭役使人人給足則補役之道可以復故也臣又聞自昔有國家者不能無盜比年以來羣雕獘利於剽竊良民往往化爲凶暴甚者殺人無忌至有亡命山澤基亂首禍所謂民以困窮皆爲盜賊者誠如聖慮今欲芟夷本根願陛下輕徭省役使民務農衣食旣足安習教化而重犯法則民趨禮義刑罰罕用矣臣聞唐太宗問羣臣治盜之方皆曰嚴刑峻法太宗笑曰寇盜所以滋者由賦斂無度民不聊生今朕內省嗜欲外罷遊幸使海內安靜則寇盜自止由此觀之寇盜多寡皆由衣食丰儉徭役重輕耳今宜徙可惇城於近地與西南副都部署烏古敵烈隗烏古等部聲援相接罷黑嶺二軍並開保州皆隸東京益東北戍軍及南京總管兵增修壁壘候尉相望繕完樓櫓浚治城隍以爲邊防此方今之急務也願陛下裁之擢翰林都林牙兼修國史仍詔諭之曰文章之職國之光華非才不用以卿文學爲時大儒是用授卿以翰林之職朕之起居悉以實錄自是日見親信每入侍賜坐遇勝日帝與飲酒賦詩以相�酢君臣相得無比韓家奴知無不言𨿽諧謔不忘規諷十三年春上疏曰臣聞先世遙輦窪可汗之後國祚中絕自夷離菫雅裏立阻午大位始定然上世俗朴未有尊稱臣以爲三皇禮文未備正與遙輦氏同後世之君以禮樂治天下而崇本追遠之義興焉近者唐髙祖創立先廟尊四世爲帝昔我太祖代遙輦卽位乃制文字修禮法建天皇帝名號制宮室以示威服興利除害混一海內厥後累聖相承自夷離菫湖烈以下大號未加天皇帝之考夷離菫的魯猶以名呼臣以爲宜依唐典追崇四祖爲皇帝則陛下弘業有光墜典復舉矣疏奏帝納之始行追冊元徳二祖之禮韓家奴每見帝獵未嘗不諫會有司奏獵秋山熊虎傷死數十人韓家奴書於冊帝見命去之韓家奴旣出復書他日帝見之曰史筆當如是帝問韓家奴我國家創業以來孰爲賢主韓家奴以穆宗對帝怪之曰穆宗嗜酒喜怒不常視人猶艸芥卿何謂賢韓家奴對曰穆宗𨿽暴虐省徭輕賦人樂其生終穆之世無罪被戮未有過今日秋山傷死者臣故以穆宗爲賢帝默然詔與耶律庶成錄遙輦可汗至重熙以來事迹集爲二十卷進之十五年復詔曰古之治天下者明禮義正法度我朝之興世有明徳𨿽中外向化然禮書未作無以示後世卿可與庶成酌古準今制爲禮典事或有疑與北南院同議韓家奴旣被詔博考經籍自天子達於庶人情文制度可行於世不繆於古者撰成三卷進之又詔譯諸書韓家奴欲帝知古今成敗譯通歷貞觀政要五代史時帝以其老不任朝謁拜歸徳軍節度使以善治聞帝遣使問勞韓家奴表謝召修國史卒年七十二有六義集十二卷行於世

劉景按遼史本傳景字可大河間人四世祖怦卽木滔之甥唐右僕射盧龍軍節度使父守敬南京副畱守景資端厚好學能文燕王趙延壽辟爲幽都府文學應歷初遷右拾遺知制誥爲翰林學士九年周人侵燕畱守蕭思溫上急變帝欲俟秋出師景諫曰河北三關已陷於敵今復侵燕安可坐視上不聽會父憂去未幾起復舊職一日召艸赦旣成畱數月不出景奏曰唐制赦書日行五百里今稽期弗發非也上亦不報景宗卽位以景忠實擢禮部侍郎遷尙書宣政殿學士上方欲倚用乃書其笏曰劉景可爲宰相頃之爲南京副畱守時畱守韓匡嗣因扈從北上景與其子徳讓共理京事俄召爲戶部使歷武定開遠二軍節度使統和六年致仕加兼侍中卒年六十七贈太子太師

劉六符按遼史本傳六符父愼行由膳部員外郎累遷至北府宰相監修國史時上多卽宴飲行誅賞愼行諫曰以喜怒加威福恐未當帝悟諭政府自今宴飲有刑賞事翌日�行爲都統伐髙麗以失軍期下吏議責乃免出爲彰武軍節度使賜保節功臣子六人一徳二元三嘏四端五常六符徳早世元終上京畱守常歷三司使武定軍節度使嘏端符皆第進士嘏端俱尙主爲駙馬都尉三嘏獻聖宗一矢斃雙鹿賦上嘉其贍麗與公主不諧奔宋歸殺之四端以衛尉少卿使宋賀生辰方宴大張女樂竟席不顧人憚其嚴還拜樞密直學士六符有志操能文重熙初遷政事舍人擢翰林學士十一年與宣徽使蕭特末使宋索十縣地還爲漢人行宮副部署會宋遣使增歲幣以易十縣復與耶律仁先使宋定進貢名宋難之六符曰本朝兵彊將勇海內共知人人願從事於宋若恣其俘獲以飽所欲與進貢字孰多況大兵駐燕萬一南進何以禦之顧小節忘大患悔將何及宋乃從之歲幣稱貢六符還加同中書門下平章事及宋幣至命六符爲三司使以受之六符與參知政事杜防有隙防以六符嘗受宋賂白其事出爲長寧軍節度使俄召爲三司使道宗卽位將行大冊禮北院樞密使蕭革曰行大禮備儀物必擇廣地莫若黃川六符曰不然禮儀國之大體帝王之樂不奏於野今中京四方之極朝覲各得其所宜中京行之上從其議尋以疾卒

宋一

郭延澤按宋史郭廷謂傳廷謂子延澤字徳潤南唐試祕書省正字幹徳中四遷著作佐郎轉殿中丞知建州淳化二年太宗聞延澤洎右贊善大夫董元亨皆好學博通典籍詔宰相召問經史大義皆條對稱旨命爲史館檢討歷國子周易博士國子博士咸平中求休退授虞部員外郎致仕居濠州城南有小園以自娛其詠牡丹千餘首聚圖籍萬餘卷手自刊校範杲韓丕皆與之遊景徳初卒元亨亦至虞部員外郎嘗纘元門碑志三十卷

程羽按宋史本傳羽字衝遠深州陸澤人少好學能屬文晉天福中擢進士第授陽谷主簿歷虞鄕醴泉新都令皆有政績開寶中選爲兩使判官入對太祖詢以時事敷奏稱旨擢著作郎出知興州逾年攺知興元府原本闕四字八年詔歸闕以本官領開封府判官羽性淳厚蒞事恪謹時太宗尹京頗以長者待之及卽位拜給事中知開封府未幾出知成都府爲政寬簡蜀人便之入朝拜禮部侍郎上欲優以淸職故事端明殿設學士二員居翰林學士上專備顧問馮道趙鳳始居是職累朝因之及是卽殿名以羽爲文明殿學士位在樞密副使下且卽泰寧坊營第以賜之太平興國五年典試貢士禦試得人居多六年以老疾求解職拜兵部侍郎未幾致仕仍給全奉雍熙元年卒年七十二贈禮部尙書子帝振以蔭至尙書虞部員外郎

杜鎬按宋史本傳鎬字文周常州無鍚人父昌業南唐虞部員外郎鎬幼好學博貫經史兄爲法官嘗有子毀父畫像爲旁親所訟疑其法不能決鎬曰僧道毀天尊佛像可比也兄甚奇之舉明經解褐集賢校理入直澄心堂江南平授千乘縣主簿太宗卽位江左舊儒多薦其能攺國子監丞崇文院檢討會將祀南郊彗星見宰相趙普召鎬問之鎬曰當祭而日食猶廢況謫見如此乎普言於上卽罷其禮翌日遷著作佐郎攺太子左贊善大夫賜緋魚歷殿中丞國子博士加祕閣校理太宗觀書祕閣詢鎬經義進對稱旨卽日攺虞部員外郎加賜金帛又問西漢賜與悉用黃金而近代爲難得之貨何也鎬曰當是時佛事未興故金價甚賤又嘗召問天寶�園事敷奏詳悉再遷駕部員外郎判太常禮院與朱昂劉承珪編次館閣書籍虞部郎中事畢賜金紫攺直祕閣會修太祖實錄命鎬檢討故事以備訪問景徳初置龍圖閣待制因以命錫鎬加都官郎中從幸澶淵遇懿徳皇后忌日疑軍中鼓吹之禮時鎬先還備儀仗命馳騎問之鎬以武王載木主伐紂前歌後舞爲對預修冊府元龜攺司封郎中四年拜右諫議大夫龍圖閣直學士賜襲衣金帶班在樞密直學士下時特置此職儒者榮之大中祥符中同詳定東封儀注遷給事中三年又置本閣學士遷鎬工部侍郎充其職上日賜宴祕閣上作詩賜之進秩禮部侍郎六年冬卒年七十六錄其子渥爲大理寺丞及三孫官鎬博聞彊記凡所檢閱必戒書吏云某事某書在某卷幾行覆之一無差誤每得異書多召問之鎬必手疏本末以聞顧遇甚厚士大夫有所著撰多訪以古事𨿽晚輩卑品請益應答無倦年逾五十猶日治經史數十卷或寓直館中四鼓則起誦春秋所居僻陋僅庇風雨處之二十載不遷徙燕居暇日多挈醪饌以待賓友性和易淸素有懿行士類推重之

呂文仲按宋史本傳文仲字子臧歙州新安人父裕僞唐歙州錄事參軍文仲在江左舉進士調補臨川尉再遷大理評事掌宗室書奏入朝授太常寺太祝稍遷少府監丞預修太平禦覽廣記文苑英華攺著作佐郎太平興國中上每禦便殿觀古碑刻輒召文仲與舒雅杜鎬吳淑讀之嘗令文仲讀文選繼又令讀江海賦皆有賜以本官充翰林侍讀寓直禦書院與侍書王著更宿時書學葛湍亦直禁中太宗暇日每從容問文仲以書史著以筆法湍以字學雍熙初文仲遷著作佐郎副王著使髙麗復命攺左正言巡撫福建未幾賜金紫加左諫議大夫淳化中與陳堯叟並兼關西巡撫使時內品方保吉專幹榷酤威制郡縣民疲吏擾變易舊法訟其掊克者甚眾文仲等具奏其實太宗怒甚亟召保吉將劾之反爲保吉所訟下禦史驗問文仲所坐皆細事而素懦且恥與保吉辯對因自誣伏遂罷職旣而太宗知其由復令直祕閣逾月再爲侍讀一日召於崇政殿讀上艸書經史故實數十軸詔模刻於石遷起居舍人兵部員外郎同吏部銓知銀臺通進封駁司審官院咸平三年拜工部郎中充翰林侍讀學士受詔集太宗歌詩爲三十卷詔書加獎又知審刑院六年授禦史中丞景徳中鞫曹州姦民趙諫獄諫多與士夫交遊內出姓名七十餘人令悉窮治文仲請對言逮捕者眾或在外郡苟悉索之慮動人聽上曰卿執憲當嫉惡如讎豈公行黨庇邪文仲頓首曰中司之職非徒繩糾愆違亦當顧國家大體今縰七十人悉得姦狀以陛下之慈仁必不盡戮不過廢棄而已但籍其名吏察其爲人置於冗散或舉選對�之日擯斥之未爲晚也上從其言三年遷工部侍郎復爲翰林侍讀學士文仲久居禁近頗周密兢愼一日早朝暴得風疾請誥逾百日詔續其奉明年攺刑部侍郎充集賢院學士未幾卒錄其子永爲奉禮郎文仲富詞學器韻淹雅其使髙麗也善於應對淸淨無所求遠俗悅之後有使髙麗者必詢其出處然性頗齷齪不爲時論所許有集十卷

韓丕按宋史本傳丕字太簡華州鄭人父杲晉開運中爲曲陽主簿契丹攻城陷沒焉母攺適他氏丕幼孤貧有志操讀書於驪山嵩陽通周易禮記爲人講說嘗有山林之志家𨿽甚貧處之宴如年長始學文開寶中鄭牧知文州與之偕行遂薄遊兩川及牧知成都劉熙古延置門下掌書奏以孫女妻之太平興國三年舉進士聲名籍甚公卿多薦之者嘗著孟母碑返魯頌人多諷誦之解褐大理評事通判衡州石熙載薦其文行代還以文學試中書擢著作佐郎直史館賜緋魚未幾攺左拾遺八年遷職方員外郎知制誥雍熙初加虞部郎中二年與賈黃中徐鉉同知貢舉丕屬思艱澀及典書命傷於稽緩宰相宋琪性褊急常加督責或申以諧謔丕不能平又舍人王佑以前�負气每陵轢面折之丕乃表求外郡出知虢州就攺職方郎中端拱初拜右諫議大夫賜金紫知河陽濠州丕起寒素以沖淡自處不奔競於名宦太宗甚嘉重之淳化二年召入爲翰林學士終以遲鈍不敏於用俄罷職充集賢殿修撰知均州就遷給事中工部侍郎徙金州召還充史館修撰又出知滁州就加禮部大中祥符二年卒丕純厚畏愼似不能言者歷典州郡𨿽不優於吏事能以淸介自持時稱其長者云

楊徽之按宋史本傳徽之字仲猷建州浦城人祖郜仕閩爲義軍校家世尙武父澄獨折節爲儒終浦城令徽之幼刻苦爲學邑人江文蔚善賦江爲能詩徽之與之遊從遂與齊名嘗肄業於潯陽廬山時李氏據有江表乃潛服至汴洛以文投竇儀王朴深賞遇之周顯徳中舉進士劉溫叟知貢部中甲科同時登第者十六人世宗命復試惟徽之與李覃何曮趙鄰幾中選解褐校書郎集賢校理宰相範質深器重之歷著作佐郎右拾遺竇儀纂禮樂書徽之預焉幹徳初與鄭�並出爲天興令府帥王彥超素知其名待以賓禮蜀平移峨眉令時宋白宰玉津多以吟詠酬答復爲著作佐郎知全州就遷左拾遺右補闕太平興國初代還太宗素聞其詩名因索所著徽之以數百篇奏禦且獻詩爲謝其卒章有十年流落今何幸叨遇君王問姓名語太宗覽之稱賞自是聖制多以別本爲賜遷侍禦史權判刑部嘗屬疾遣尙醫診療賜錢三十萬轉庫部員外郎賜金紫判南曹同知京朝官差遣會詔李昉等采緝前代文字類爲文苑英華以徽之精於風雅分命編詩爲百八十卷歷遷刑兵二部郎中獻雍熙詞上賡其韻以賜端拱初拜左諫議大夫出知許州入判史館事加修撰因次對上言曰自陛下嗣統鴻圖闡揚文治廢墜修舉儒學向臻乃至周巖野以聘隱淪盛科選以來才彥取士之道亦已至矣然擅文章者多超遷明經業者罕殊用向非振舉曷勸專勤師法不傳祖述安在且京師四方之會太學首善之地今五經博士並闕其員非所以崇教化獎人才由內及外之道也伏望浚發明詔博求通經之士簡之朝著拔自艸萊增置員數分教冑子隨其所業授以本官廩稍且優旌別斯在淹貫之士旣蒙厚賞則天下善類知所勸矣無使唐漢專稱得人太宗納之顧謂宰相曰徽之儒雅操履無玷置於館閣宜矣未幾攺判集賢院嘗詔預觀燈乾元樓上嘉其精力不衰時劉昌言拔自下位不逾時參掌機務懼無以厭人望常求自安之計童儼爲右計使欲傾昌言代之嘗謂徽之曰上遇張洎錢若水甚厚旦夕將大用有直史館錢熙者與昌言厚善詣徽之徽之語次及之熙遽以告昌言昌言以告洎洎方固寵謂徽之遣熙構飛語中傷己遂白上上怒召昌言質其語出徽之爲山南東道行軍司馬熙落職通判朗州徽之未行攺鎭安軍行軍司馬眞宗尹京妙選僚佐驛召爲左諫議大夫與畢士安並充開封府判官召對便殿諭以輔導意東宮建屬以徽之兼左庶子嘗出巡田眞宗作詩言懷因以寄之遷給事中卽位拜工部侍郎樞密直學士俄兼祕書監咸平初加禮部侍郎二年春以衰疾求解近職攺兵部仍兼祕書監入謝命坐勞之曰圖書之府淸淨無事俾卿得以養性也是秋特置翰林侍讀學士命與夏侯嶠呂文仲並爲之賜宴祕閣且褒以詩未幾以足疾請告上取名藥以賜郊祀不及扈從錫如侍祠之例車駕北巡徽之力疾辭於苑中上顧謂曰卿勉進醫藥比見當不久也乃駐蹕大名特降手詔存諭明年春正月車駕還又遣使臨問卒年八十贈兵部尙書賜其家錢五十萬絹五百匹錄其外孫宋綬太常寺太祝侄孫偃集並同學究出身徽之純厚淸介守規矩尙名教尢疾非道以干進者嘗言溫仲舒寇準用搏擊取貴位使後輩務習趨競禮俗寖薄世謂其知言徽之寡諧於俗惟李昉王佑深所推服與石熙載李穆賈黃中爲文義友自爲郎官禦史朝廷卽待以舊徳善談論多識典故唐室以來士族人物悉能詳記酷好吟詠每對客論詩終日忘倦旣沒有集二十卷畱於家上令夏侯嶠取之以進徽之無子後徽之妻王卒及葬復以�帛賜其家

呂佑之按宋史本傳佑之字元吉濟州巨野人父文贊本州錄事參軍佑之太平興國初舉進士解褐大理評事通判洋州攺右贊善大夫出爲泰寧軍節度判官移天雄軍召拜殿中侍禦史決獄西蜀還知貝州換右補闕直史館通判吏部南曹遷起居舍人端拱中副呂端使髙麗假內庫錢五十萬以辦裝還遇風濤舟欲覆佑之悉取所得貨沈之卽止復獻海外覃皇澤詩十九首太宗嘉之仍蠲其所貸淳化初判戶部勾院會分備三館職以佑之與趙昂安徳裕並直昭文館俄以本官知制誥賜金紫同知貢舉有東野日宣者佑之以妻族嘗薦舉之坐鞫獄陳州不實貶官佑之亦降授殿中丞再直史館未幾復知制誥太宗嘗閱班簿擇近臣舉官睹佑之姓名宰相因言其前坐舉無狀上曰此正可令贖過矣卽取佑之焉至道初拜右諫議大夫賜金紫知審官院出知襄州徙壽州眞宗卽位轉給事中復知襄州移升州歲餘又典襄陽歸掌吏部選事知通進銀臺司與呂文仲並拜工部侍郎翰林侍讀學士自置侍讀侍講甚艱其選至是裁七人佑之第其名氏刻石於祕閣佑之純謹長者不喜趨競所至無顯譽備顧問不能有所啟發會文仲以疾罷近職佑之亦出爲集賢院學士仍並遷刑部侍郎景徳四年卒年六十一有集三十卷

戚綸按宋史本傳綸字仲言應天楚丘人父同文字文約自有傳綸少與兄維以文行知名篤於古學喜談名教太平興國八年舉進士解褐沂水簿按版籍得逋戶脫口漏租者甚眾徙之太和縣同文卒於隨州綸徒步奔訃千里餘俄詔起復蒞職就加大理評事江外民險悍多構訟爲諭民詩五十篇因時俗耳目之事以申規誨老幼多傳頌之每歲時必與獄囚約遣歸祀其先皆如期還遷光祿丞坐鞫獄陳州失實免官著理道評十二篇錢若水王禹偁深所賞重久之復授大理評事知永嘉縣境有陂塘之利浚治以備水旱復爲光祿寺丞轉運使又上其政績連詔褒之眞宗卽位轉著作佐郎通判泰州將行祕書監楊徽之薦其文學純謹宜在館閣命爲祕閣校理受詔考校司天臺職官定州縣職田條制詔館閣官以舊文獻上嘉綸所著特攺太常丞俄判鼓司登聞院出內府緡帛市邊糧詔綸乘傳往均市之景徳元年判三司開折賜緋魚攺鹽鐵判官上疏言邊事甚被嘉獎十月拜右正言龍圖閣待制賜金紫時初建是職與杜鎬並命人皆榮之綸久次州縣畱意吏事每便殿請對語必移晷或夜中召見多所敷啟俄上奏曰夫出納獻替王臣之任章疏奏議諫者之職臣屢蒙召對皆延數刻屈萬乘之尊接一介之士聖徳淵深包納荒穢體其至愚不罪觸犯安敢循默不言謹摭十事該治本者附於章左一曰王畿關輔二曰五等封建三曰復制科四曰崇國學五曰辟曠土六曰修貢舉七曰任大臣八曰置平糴九曰益廂軍減禁兵十曰修六典令式詞頗深切上爲嘉獎二年與趙安仁晁迥陳充朱同知貢舉綸上言取士之法多所規制並納用焉預修冊府元龜會置官總在京諸司之務凡百三十司命綸與劉承珪同領其事判鴻臚寺先是羣臣詔葬公私所費無定式綸言其事詔同晁迥朱劉承珪校品秩之差定爲制度遂遵行之綸以三公尙書九列之任唐末以來有司漸繁綱目不一謂宜采通禮六典令式比類沿革著爲大典時論稱之進秩右司諫兵部員外郎時詔禁羣臣匿名上封及非次升殿奏事綸謂忠讜之入當開獎言路若�遠之士猶艱請對上頗嘉之大中祥符元年掌吏部選事上初受靈文綸上疏曰臣遐稽載籍歷考祕文驗靈應之垂祥顧天人之相接陛下紹二聖丕業啟萬世洪基勤行企道恭默思元上天降鑑瑞牒昭錫聿示臨民之戒用恢奕葉之祥乞詔有司速修大祀載命侍從摹寫祥符勒於嘉玉藏之太廟別以副本祕於中禁傳示萬葉無敢怠荒然臣恐流俗幻惑狂謀以人鬼之妖辭亂天書之眞旨伏望端守元符凝神正道以答天貺以惠蒸黎是冬封太山命綸同計度發運事禮成遷戶部郎中直昭文館待制如故被詔同編東封祥瑞封禪記會峻待制之秩又兼集賢殿修撰建議修釋奠儀頒於天下立常平倉隸司農寺以平民糴皆從之嘗宴餞種放於龍圖閣詔近臣爲序上覽綸所作稱其有史才三年擢樞密直學士上作詩寵之祀汾陰復領發運之職居無何出知杭州就加左司郎中屬江潮爲患乃立埽岸以易柱石之制𨿽免水患而眾頗非其變法胡則時領發運嘗居杭州縱肆不檢厚結李浦綸素惡之通判吳耀卿則之黨也伺綸動靜密以報則則時爲當塗者所暱因共捃摭綸過徙知揚州維揚亦浦則巡內持之益急求攺僻郡徙知徐州八年與劉綜並罷學士授左諫議大夫代還復知靑州歲饑發公廩以救餓殍全安甚眾徙鄆州王遵誨爲勸農副使嘗任西邊寓家永興閨門不肅事將發知府寇準爲平之綸因戲謔語及準遵誨恚怒以爲污己遂奏綸謗訕坐左遷嶽州團練副使易和州天禧四年攺保靜軍副使是冬以疾求歸故里攺太常少卿分司南京五年卒年六十八綸篤於古學善談名理喜言民政頗近迂闊事兄維友愛甚厚維卒訃聞哀慟不食者數日與交遊故舊以信義著稱士子謁見者必詢其所業訪其志尙隨才誘誨之嘗雲歸老後得十年在鄕閭講習亦可以恢道濟世大中祥符中繼修禮文之事綸悉參其議與陳彭年並職屢召對多建條式恩寵甚盛樂於薦士每一奏十數人皆當時知名士晚節爲權幸所排遂不復振善訓子弟𨿽至淸顯不攺其純儉旣沒家無餘貲張知白時知府事輟奉以助其喪家人於幾閣間得遺戒一篇大率皆誘勸爲學有集二十卷又前後奏議有機務利害備邊均田之策別爲論思集十卷分上下篇天聖中其子舜賓獻之詔贈左諫議大夫舜賓官太子中書

劉筠按宋史本傳筠字子儀大名人舉進士爲館縣尉還會詔知制誥楊億試選人校太淸樓書擢筠第一以大理評事爲祕閣校理眞宗北巡命知大名府觀察判官事自邊鄙罷兵國家閒暇帝垂意篇籍始集諸儒考論文章爲一代之典筠預修圖經及冊府元龜推爲精敏眞宗將祀汾瞧屢得嘉獎召筠及監察禦史陳從易崇和殿賦歌詩帝數稱善車駕西巡又命筠纂土訓是時四方獻符瑞天子方興禮文之事筠數上賦頌及冊府元龜成進左正言直史館修起居注嘗屬病予告滿輒再予積二百日每詔續其奉遷左司諫知制誥加史館修撰出知鄧州徙陳州還糾察在京刑獄知貢舉遷尙書兵部員外郎復請鄧州未行進翰林學士初筠嘗艸丁謂與李迪罷相制旣而謂復畱令別艸制筠不奉詔乃更召晏殊筠自院出遇殊樞密院南門殊側面而過不敢揖蓋內有所愧也帝久疾謂浸擅權筠曰姦人用事安可一日居此請補外以右諫議大夫知廬州仁宗卽位遷給事中復召爲翰林學士逾月拜禦史中丞先是三院禦史言事皆先白中丞筠榜臺中禦史自言事毋白丞知天聖二年貢舉數以疾告進尙書禮部侍郎樞密直學士知潁州召還復知貢舉進翰林學士承旨兼龍圖閣直學士同修國史判尙書都省祀南郊爲禮儀使請宿齋太廟日罷朝饗玉淸昭應宮俟禮成備鑾駕恭謝從之筠素愛廬江遂築室城中構閣藏前後所賜書帝飛白書曰眞宗聖文祕奉之閣再知廬州營冢墓作棺自爲銘刻之旣病徙於書閣卒筠景徳以來居文翰之選其文辭善對偶尢工爲詩初爲楊億所識拔後遂與齊名時號楊劉凡三入禁林又三典貢部以策論升降天下士自筠始性不苟合遇事明達而其治尙簡嚴然晚爲楊翟同姓富人奏求恩澤淸議少之著冊府應言榮遇禁林肥川中司汝陰三人玉堂凡七集一子蚤卒田廬沒官包拯少時頗爲筠所知及拯顯奏其族子爲後又請還所沒田廬云

楊大雅按宋史本傳大雅字子正唐靖恭諸楊虞卿之後虞卿孫承休唐天佑初以尙書刑部員外郎爲吳越國冊禮副使楊行密據江淮道阻不克歸遂家錢塘大雅承休四世孫也錢俶歸朝挈其族寓宋州大雅素好學日誦數萬言𨿽飲食不釋卷進士及第歷新息鄢陵縣主簿攺光祿寺丞知新昌縣徙知潯州監在京商稅再遷祕書丞咸平中交址獻犀因奏賦召試遷太常博士久之又上書自薦獻所爲文復召試直集賢院出知筠袁二州提舉開封府界諸縣鎭事爲三司鹽鐵判官知越州提點淮南路刑獄還考試國子監生坐失薦疊降監陳州酒稅徙知常州判三司都磨勘司戶部勾院遷集賢殿修撰知應天府還糾察在京刑獄以兵部郎中知制誥大雅初名侃至是避眞宗藩邸諱詔攺之居二歲拜右諫議大夫集賢院學士知亳州卒大雅朴學自信無所阿附直集賢院二十五年不遷有出其後者往往致榮顯或笑其違世自守大雅嘆曰吾不學乎世而學乎聖人由是以至此吾之所有不敢以薦於人而嘗自獻乎天子矣天禧中使淮南循江按部過金陵境上遇風覆舟得榜卒拯之及岸冠服盡喪時丁謂鎭金陵遣人遺衣一襲大雅辭不受謂以爲歉宰相王欽若亦不悅之晚與陳從易並命知制誥大雅嘗因轉對上原治十七篇所著大隱集三十卷西垣集五卷職林二十卷兩漢博聞十二卷

晁迥按宋史本傳迥字明遠世爲澶州淸丰人自其父佺始徙家彭門迥舉進士爲大理評事歷知嶽州錄事參軍攺將作監丞稍遷殿中丞坐失入囚死罪奪二官復將作丞監徐婺二州稅遷太常丞眞宗卽位用宰相呂端參知政事李沆薦擢右正言直史館獻咸平新書五十篇又獻理樞一篇召試除右司諫知制誥判尙書刑部帝北徵雍王元份畱守京師加右諫議大夫爲判官進翰林學士未幾知審官院爲明徳章穆二園陵禮儀使同修國史知大中祥符元年貢舉封泰山祀汾陰司太常詳定儀注累遷尙書工部侍郎使契丹還奏北庭記加史館修撰知通進銀臺司獻玉淸昭應宮頌其子宗操繼上景靈宮慶成歌帝曰迥父子同獻歌頌縉紳間美事也史成擢刑部侍郎進承旨時朝廷方修禮文之事詔令多出迥手嘗夜召對帝令內侍持燭送歸院方盛暑爲蠲宿直令三五日一至院迥辭以非故事乃聽俟秋還直遷兵部侍郎請分司西京特拜工部尙書集賢院學士判西京畱司禦史臺賜一子官河南以就養仁宗卽位遷禮部尙書居臺六年累章請老以太子少保致仕給全俸歲時賜如學士天聖中迥年八十一召宴太淸樓免舞蹈子宗�爲知制誥侍從同預宴迥坐禦史中丞之南與宰相同賜禦飛白大字旣罷所以寵者甚厚進太子少傅后復召對延和殿帝訪以洪範雨暘之應對曰比年變災薦臻此天所以警陛下願陛下修飭王事以當天心庶幾轉亂而爲祥也旣而獻斧扆愼刑箴大順審刑無盡燈頌凡五篇及感疾絕人事屏醫藥具冠服而卒年八十四罷朝一日贈太子太保謚文元迥善吐納養生之術通釋老書以經傳傳致爲一家之說性樂易寬簡服道履正𨿽貴勢無所屈歷官臨事未嘗挾情害物眞宗數稱其好學長者楊億嘗謂迥所作書命無過褒得代言之體喜質正經史疑義標括字類有以術命語迥迥曰自然之分天命也樂天不憂知命也推命安常委命也何必逆計未然乎所著翰林集三十卷道院集十五卷法藏碎金錄十卷耆智余書隨因紀述昭徳新編各三卷子宗�

李仲容按宋史本傳仲容字儀父舉進士甲科除大理評事知三原縣累擢監察禦史爲殿試進士考官眞宗問題義對稱旨召試中書擢左司諫直史館天聖中以起居郎爲知制誥累遷右諫議大夫在西掖八年次當補學士而不爲宰相張士遜所喜罷爲給事中集賢院學士判史館司農寺復知制誥及石中立張觀補學士始以爲翰林侍讀學士久之兼龍圖閣學士至戶部侍郎卒仲容性醇易喜飲酒不與物忤與人言未嘗及勢利三弟早卒字其諸孤十餘人如己子當世稱其長者然於吏事非所長自集制艸爲冠鳳集十二卷

翰林院部名臣列傳五

宋二

楊偉按宋史楊億傳億弟偉字子奇幼學於億天禧元年獻頌召試學士院賜進士及第以試祕書省校書郎知衢州龍遊縣再補蘄州錄事參軍國子監薦爲直講駙馬都尉李遵勗守澶州辟僉書鎭寧軍節度判官事遷大理寺丞知河間縣再遷太常博士用薦爲集賢校理通判單州會巡檢部卒李素合州卒二百餘人謀殺巡檢使入鼓角門州將不敢出偉挺身往問曰若屬何爲而反俱曰將有訴於州非反也偉曰持兵來非反而何若屬皆有父母妻子以一朝忿而欲魚肉之乎悉令投兵坐籍首惡得十餘人斬之徙知祥符縣提點開封府界諸縣鎭公事權開封府判官又判三司開拆司累遷尙書兵部員外郎同修起居注偉淸愼無治劇才常秉小笏以朝知制誥缺中書以偉名進仁宗曰此非秉小笏者邪遂命知制誥權諫院嘗曰諫臣宜陳列大事細故何足論然當時譏其亡補遷刑部郎中爲翰林學士祀明堂遷右司郎中判太常寺爲羣牧使兼侍讀學士進中書舍人卒贈尙書禮部侍郎

馮元按宋史本傳元字道宗髙祖禧唐末官廣州以術數仕劉氏傳三世至父邴廣南平入朝爲保章正元幼從崔頤正孫奭爲五經大義與樂安孫質吳陸參譙夏侯圭善羣居講學或達旦不寢號四友進士中第授江陰尉時詔流內銓取明經者補學官元自薦通五經謝泌笑曰古治一經或至皓首子尙少能盡通耶對曰達者一以貫之更問疑義辯析無滯補國子監講書遷大理評事擢崇文院檢討兼國子監直講王旦聞其名嘗令說論語老子羣子弟侍聽因薦之眞宗試進士殿中召元講易元進說曰地天爲泰者以天地之气交也君道至尊臣道至卑惟上下相與則可以輔相天地財成萬化帝悅未幾遷太子中允直龍圖閣詔預內朝直龍圖閣預內朝自此始天禧初數與查道李虛己李行入講易於宣和門北閣遷太常丞兼判禮部吏部南曹皇子爲壽春郡王王旦又薦元宜講經資善堂帝以元少更用崔遵度會遵度卒擢左正言兼太子右諭徳仁宗卽位遷戶部員外郎爲直學士兼侍講與孫奭以經術並進講論自是仁宗益向學歷會靈觀副使知通進銀臺司判登聞檢院同判國子監故事國子監多宿儒典領後頗用公卿子弟任均管庫及奭元並命士議悅服同知貢舉進龍圖閣學士預修三朝正史爲翰林學士判都省三班院史館修撰判流內銓兼羣牧使四遷給事中明道元年當監護宸妃葬事及帝親政追冊宸妃爲莊懿皇后攺葬永定陵旣發壙而流泉沮洳言者以監護不職罷翰林學士知河陽王曾爲言元東朝舊臣不宜以細故棄外卽召爲翰林侍講學士遷禮部侍郎知審官院復判禮院國子監上金華五箴賜書褒答修景佑廣樂記書成遷戶部侍郎足疾气屬李淑宋祁爲銘志卒贈本部尙書謚章靖元性厚不治聲名非慶弔未嘗過謁二府執親喪自括發至祥練皆案禮變服不爲世俗齋薦遇祭日與門生對坐誦說孝經而已多識古今臺閣品式之事尢精易初七歲方讀易母夜夢異人以紺蓮華與元吞之且曰善讀此後必貴顯元且老率三日一誦易無子以兄之子譓爲後

張揆按宋史本傳揆字貫之其先範陽人後徙齊州擢進士第歷北海縣尉攺大理寺丞以疾解官十年不出戶讀易因通揚雄太元經陳執中安撫京東薦揆經明行淳召爲國子監直講徙諸王府侍講以尙書度支員外郎直史館荊王府記室參軍府罷權三司戶部判官上所著太元集解數萬言詔對邇英閣令揲蓍得斷首且言斷首準易之夬蓋以陽剛決陰柔君子進小人退之象仁宗悅擢天章閣待制兼侍讀累遷右諫議大夫進龍圖閣直學士給事中判太常寺一日進讀漢馬后傳至服大練抑止外家因言今妃族太盛不可不裁損使保其家帝嘉納之詔攺王溥謚有議欲爲文忠者揆曰溥周之宰相國亡不能死安得爲忠乃謚爲文康加翰林侍讀學士知審刑院出知齊州卒贈尙書禮部侍郎揆性剛狷少容闊於世務然好讀書老而不倦與弟掞相友愛掞爲龍圖閣直學士

宋祁按宋史宋庠傳祁字子京與兄庠同舉進士禮部奏祁第一庠第三章

獻太后不欲以弟先兄乃擢庠第一而置祁第十人呼曰二宋以大小別之釋褐復州軍事推官孫奭薦之攺大理寺丞國子監直講召試授直史館再遷太常博士同知禮儀院有司言太常舊樂數增損其聲不和詔祁同按試李照定新樂胡瑗鑄鐘磬祁皆典之事見樂志預修廣業記成遷尙書工部員外郎同修起居注權三司度支判官方陜西用兵調費日蹙上疏曰兵以食爲本食以貨爲資聖人一天下之具也今左藏無積年之鏹太倉無三歲之粟尙方冶銅匱而不發承平如此已自雕困良由取之旣殫用之無度也朝廷大有三�小有三費以困天下之財財窮用褊而欲興師遠事誠無謀矣能去三冗節三費專備西北之屯可曠然髙枕矣何謂三冗天下有定官無限員一冗也天下廂軍不任戰而耗衣食二冗也僧道日益多而無定數三冗也三冗不去不可爲國請斷自今僧道已受戒具者姑如舊其他悉罷還爲民可得耕夫織婦五十餘萬人一冗去矣天下廂軍不擇孱小弱而悉刺之才圖供役本不知兵又且月支廩糧歲費庫帛數口之家不能自庇多去而爲盜賊𨿽廣募之無益也其已在籍者請勿論其他悉驅之南�又得力耕者數十萬二冗去矣國家郡縣素有定官譬以十人爲額常以十二加之卽遷代罪謫隨取之而有今一官未闕羣起而逐之州縣不廣於前而官五倍於舊吏何得不苟進官何得不濫除請詔三班審官院內諸司流內銓明立限員以爲定法其門蔭流外貢舉等科實置選限稍務擇人俟以闕官計員補吏三冗去矣何謂三費一曰道�齋醮無有虛日且百司供億至不可貲計彼皆以祝帝壽奉先烈祈民福爲名臣愚以爲此主者爲欺盜之計爾陛下事天地宗廟社稷百神犧牲玉帛使有司端委奉之歲時薦之足以竦明徳介多福矣何必希屑屑之報哉則一費節矣二曰京師寺觀或多設徒卒添置官府衣糧率三倍他處居大屋髙廡不徭不役坐蠹齊民其尢者也而又自募民財營建祠廟𨿽曰不費官帑然國與民一也捨國取民其傷一焉請罷去之則二費節矣三曰使相節度不隸藩要夫節相之建或當邊鎭或臨師屯公用之設勞眾而饗賓也今大臣罷黜率叨恩除坐靡邦用莫此爲甚請自今地非邊要州無師屯者不得建節度已帶節度不得畱近藩及京師則三費節矣臣又聞之人不率則不從身不先則不信陛下能躬服至儉風示四方衣服起居無逾舊規後宮錦�珠玉不得妄費則天下向應民業日丰人心不搖師役可舉風行電照飲馬西河蠢爾戎首在吾掌中矣徙判鹽鐵勾院同修禮書次當知制誥而庠方參知政事乃以爲天章閣待制判太常禮院國子監攺判太常寺庠罷祁亦出知壽州徙陳州還知制誥權同判流內銓以龍圖閣直學士知杭州畱爲翰林學士提舉諸司庫務數釐正獘事增置勾當公事官其屬言利害者皆使先稟度可否而後議於三司遂著爲令徙知審官院兼侍讀學士庠復知政事罷祁翰林學士攺龍圖閣學士史館修撰修唐書累遷右諫議大夫充羣牧使庠爲樞密使祁復爲翰林學士景佑中詔求直言祁奏人主不斷是名亂春秋書殞霜不殺菽天威暫廢不能殺小艸猶人主不斷不能制臣下又謂與賢人謀而與不肖者斷重選大臣而輕任之大事不圖而小事急是謂三患其意主於彊君威別邪正急先務皆切中時病會進溫成皇后爲貴妃故事命妃皆發冊妃辭則罷冊禮然告在有司必�旨而後進又凡制詞旣授合門宣讀學士院受而書之送中書結三省銜官告院用印乃進內祈適當制不�旨寫告不送中書徑取官告院印用之亟封以進後方愛幸覬行冊禮得告大怒擲於地祁坐是出知許州甫數月復召爲侍讀學士史館修撰祀明堂遷給事中兼龍圖閣學士坐其子從張彥方遊出知亳州兼集賢殿修撰歲餘徙知成徳軍遷尙書禮部侍郎請弛河東陜西馬禁又請復唐馱幕之制居正月徙定州又上言天下根本在河北河北根本在鎭定以其扼賊衝爲國門戶也且契丹搖尾五十年狼態猘心不能無動今垂涎定鎭二軍不戰則博深趙邢洺直搗其虛血吻婪進無所顧藉臣竊慮欲兵之彊莫如多谷與財欲士訓練莫如善擇將帥欲人樂斗莫如賞重罰嚴欲賊顧望不敢前莫如使鎭重而定彊夫恥怯尙勇好論事甘得而忘死河北之人殆天性然陛下少勵之不憂不戰以欲戰之士不得善將𨿽斗猶負無谷與財𨿽金城湯池其勢必輕今朝廷擇將練卒制財積糧乃以陜西河東爲先河北爲後非策也西賊兵銳士寡不能深入河東天險彼憚爲寇若河北不然自薊直視勢同建瓴賊鼓而前如行莞衽故謀契丹者當先河北謀河北者捨鎭定無議矣臣願先入谷鎭定鎭定旣充可入谷余州列將在陜西河東有功狀者得遷鎭定則鎭定重天下久平馬益少臣請多用步兵夫云奔飆馳抄後掠前馬之長也彊弩巨梃長槍利刀什伍相聯大呼薄戰步之長也臣料朝廷與敵相攻必不深入窮追驅而去之及境則止此不待馬而步可用矣臣請損馬益步故馬少則騎精步多則斗健我能用步所長𨿽契丹多馬無所用之夫鎭定一體也自先帝以來爲一道帥專而兵不分故定揕其胸則鎭搗其脇勢自然耳今判而爲二其顯顯有害者屯寨山川要險之地裂而有之平時號令文移不能一賊脫叩營壘則彼此不相謀尙肯任此責耶請合鎭定爲一路以將相大臣領之無事時以鎭爲治所有事則遷治定指授諸將權一而責有歸策之上也陛下當居安思危熟計所長必待事至而後圖之殆矣河東馬彊士習善馳突與鎭定若表裏然東下井陘不百里入鎭定矣賊若深入以河東健馬佐鎭定兵掩其惰若歸者萬出萬全此一奇也臣聞事切於用者不可以文陳臣所論件目繁碎要待刀筆吏委曲可曉臣已便俗言之輒別上擇將畜財一封乞下樞密院三司裁制之又上禦戎論七篇加端明殿學士特遷吏部侍郎知益州尋除三司使右司諫吳及嘗言祁在定州不治縱家人貸公使錢數千緡在蜀奢侈過度旣而禦史中丞包拯亦言祁益部多遊燕且其兄方執政不可任三司乃加龍圖閣學士知鄭州唐書成遷左丞進工部尙書以羸疾請便醫藥入判尙書都省逾月拜翰林學士承旨詔遇入直許一子主湯藥復爲羣牧使尋卒遺奏曰陛下享國四十年東宮虛位天下系望人心未安爲社稷深計莫若擇宗室賢材進爵親王爲七鬯之主若六宮有就館之慶聖嗣蕃衍則宗子降封郡王以避正嫡此定人心防禍患之大計也又自爲志銘及治戒以授其子三日斂三月葬愼無爲流俗陰陽拘忌也棺用雜木漆其四會三塗卽止使數十年足以臘吾骸朽衣巾而已毋以金銅雜物置冢中且吾學不名家文章僅及中人不足垂後爲吏在良二千石下勿請謚勿受贈典冢上植五株柏墳髙三尺石翁仲他獸不得用若等不可違命若等兄弟十四人惟二孺兒未仕以此諉莒公莒公在若等不孤矣後贈尙書祁兄弟皆以文學顯而祁尢能文善議論然淸約莊重不及庠論者以祁不至公輔亦以此云修唐書十餘年自守亳州出入內外嘗以�自隨爲列傳百五十卷預修籍田記集韻又撰大樂圖二卷文集百卷祁所至治事明峻好作條教其子遵治戒不請謚久之學士承旨張方平言祁法應得謚謚曰景文

楊察按宋史本傳察字隱甫其先晉人從唐僖宗入蜀家於成都至其祖鈞始從孟昶歸朝鈞生居仕眞宗時至尙書都官員外郎嘗官廬州遂爲合肥人居生察景佑元年舉進士甲科除將作監丞通判宿州遷祕書省著作郎直集賢院出知潁壽二州入爲開封府推官判三司鹽鐵度支勾院修起居注歷江南東路轉運使屬吏以察年少易之及行部數擿姦隱眾始畏伏察在部專以舉官爲急務人或議之察曰此按察職也苟掎拾羨余則俗吏之能何必我哉召爲右正言知制誥權判禮部貢院時上封者請罷有司糊名考士及變文格使爲放軼以襲唐體察以謂防禁一潰則奔競復起且文無今昔惟以體要爲宗若肆其澶漫亦非唐氏科選之法前議遂寢晏殊執政以妻父嫌換龍圖閣待制母憂去職服除復爲知制誥拜翰林學士權知開封府擢右諫議大夫權禦史中丞論事無所避會詔舉禦史建言臺屬供奉殿中巡糾不法必得通古今治亂良直之臣今舉格太密坐細故皆置不取恐英偉之士或有所遺禦史何郯以論事不得實中書問狀察又言禦史故事許風聞縱所言不當自系朝廷采擇今以疑似之間遽被詰問臣恐臺諫官畏罪緘默非所以廣言路也又數以言事忤宰相陳執中未幾三司戶部判官楊儀以請求貶官察坐前在府失出笞罪𨿽去官猶罷知信州徙揚州復爲翰林侍讀學士又兼龍圖閣學士知永興軍加端明殿學士知益州再遷禮部侍郎復權知開封府復兼翰林學士權三司使內侍楊未徳毀察於帝三司有獄辭連衛士皇城司不卽遣而有詔移開封府鞫之察由是乞罷三司乃遷戶部侍郎兼三學士提舉集禧觀進承旨逾年復以本官充三司使餌鍾乳過劑病癰卒贈禮部尙書謚宣懿察美風儀幼孤七歲始能言母頗知書嘗自教之敏於屬文其爲制誥初若不用意及�成皆雅致有體當世稱之遇事明決勤於吏職𨿽多益喜不厭癰方作猶入對商畫財利歸而大頓人以爲用神太竭云有文集二十卷無子以兄子庶爲嗣

聶冠卿按宋史本傳冠卿字長孺歙州新安人五世祖師道楊行密版奏號問政先生鴻臚卿冠卿舉進士授連州軍事推官楊億愛其文章於是大臣交薦召試學士院校勘館閣書籍遷大理事丞爲集賢校理通判蘄州坐嘗校十代興亡論謬誤落職再遷太常博士復集賢校理言天下旬奏獄𨿽笞杖並覆而徙流不系獄者乃不以聞非所以矜愼刑罰之意請自今罷覆笞杖罪自徙以上𨿽不系獄亦奏覆從之判登聞鼓院歷開封府判官三司鹽鐵度支判官同修起居注累遷尙書工部郎中初翰林侍講學士馮元修大樂命冠卿檢閱事迹又預撰景佑廣樂記特遷刑部郎中直集賢院以兵部郎中知制誥判太常禮院糾察刑獄奉使契丹其主謂曰君家先世奉道子孫固有昌者嘗觀所著蘄春集詞極淸麗因自擊球縱飲命冠卿賦詩禮遇甚厚還同知通進銀臺司審刑院入翰林爲學士母亡起復判昭文館未幾兼侍讀學士冠卿每進讀左氏春秋必引尊王黜霸之義以諷一日墜笏上前帝憫冠卿喪毀羸瘠旣退賜禁中湯劑未幾告歸葬親至揚州卒詔以其弟太常博士世卿通判宣州初世卿監延丰倉掘地得古磚有隸書字半漫滅其可辧者云公先世餌霞棲雲髙尙不仕累石於江濱又云昭王大丞相聶又雲水龍夜號夕雞駭飛其年九月十二日卒年五十有五冠卿始見而惡之至是校所卒歲月及其享年無少異者冠卿嗜學好古手未嘗釋卷尢工詩有蘄春集十卷

蘇紳按宋史本傳紳字儀甫泉州晉江人進士及第歷宜復安三州推官攺大理寺丞母喪寓揚州州將盛度以文學自負見其文大驚自以爲不及由是知名再遷太常博士舉賢良方正科擢尙書祠部員外郎通判洪州徙揚州歸上十議進直史館爲開封府推官三司鹽鐵判官時眾星西流並代地大震方春而雷詔求直言紳上疏極言時事安化蠻蒙光月率眾寇宜州敗官軍殺鈐轄張懷志等六人紳上言曰國家比以西北二邊爲意而鮮復畱意南方故有今日之患誠不可不慮也臣頃從事宜州粗知本末安化地幅員數百里持兵之眾不過三四千人然而敢肆侵擾非特恃其險絕亦由往者守將失計而國家姑息之太過也向聞宜州吏民言祥符中蠻人騷動朝廷興兵討伐是時惟安撫都監馬玉勒兵深入多所殺獲知桂州曹克明害其功累移文止之故玉志不得逞蠻人畏伏其名至今言者猶惜之使當時領兵者皆如玉則蠻當殄滅無今日之患矣至使乘隙蹂邊屠殺將吏其損國威無甚於此朝廷儻不以此時加兵則無以創艾將來而震疊荒裔彼六臣者𨿽不善爲馭自致喪敗然��負恥當有以刷除臣觀蠻情所恃者地形險厄據髙臨下大軍難以並進然其壞土磽確資蓄虛乏刀耕火種以爲餱糧其勢可以緩圖不可以速取可以計覆不可以力爭今廣東西教閱忠敢澄海湖南北雄武等軍皆慣涉險阻又所習兵器與蠻人略同請速發詣宜州策應而以他兵代之仍命轉運使備數年軍食今秋冬之交嵐气已息進軍據其出路轉粟補卒爲曠日持久之計伺得便利卽圖深入可以傾蕩巢穴杜絕蹊徑縱使奔迸林莽亦且壞其室廬焚其積聚使進無鈔略之獲退無攻守之備然後諭以國恩許以送款而徙之內郡收其土地募民耕種異時足以拓外夷爲屏蔽也仍詔旁近諸蠻諭以朝廷討叛之意毋得相爲聲援如獲首級卽優償以金帛計若出此則不越一年逆寇必就殄滅況廣西溪峒荊湖川峽蠻落甚多大抵好爲騷動因此一役必皆震詟可保數十年無俶擾之虞矣朝廷施用其策遣馮伸己守桂州經制之蠻遂平又陳便宜八事一曰重爵賞先王爵以褒徳祿以賞功名以定流品位以居才實未有無徳而據髙爵無功而食厚祿非其人而受美名非其才而在顯位者不妄與人官非惜寵也蓋官非其人則不肖者逞不妄賞人非愛財也蓋賞非其人則僥幸者眾非特如此而已則又敗國傷政納侮詒患上干天气下戾人心災異旣興妖孽乃見故漢世五侯同日封天气赤黃及丁傅封而其變亦然楊宣以爲爵土過制傷亂土气之祥也二曰愼選擇今內外之臣序年遷攺以爲官濫而復有論述微�援此希進者朝臣則有升監司使臣則有授橫行不問人材物望可與不可並甄錄之不三數年坐致淸顯如此不止則異日必以將相爲賞矣三曰明薦舉今有位多援親舊或迫於權貴甚非薦賢助國爲官擇人之道若要官闕人宜如祖宗故事取班簿親擇五品以上淸望官各令舉一二人述其才能徳業陛下與執政大臣參驗而擢之試而有效則先賞舉者否則黜責之如此則人人得以自勸又選人條約太嚴舊制三人保者得選京官今則五人舊轉運使提點刑獄率當三人今止當一人舊大兩省官歲舉五人今才舉三人升朝官舉三人今則舉一人舊不以在任及所統屬皆得奏舉今則須在任及統屬方許論薦驅馳下僚未免有賢愚同滯之嘆也四曰異服章朝班中執技之人與丞郎淸望同佩金魚內侍班行與學士同服金帶豈朝廷待賢才加禮遇之意宜加裁定使采章有別則人品定而朝儀正矣五曰適才宜古者自黃散而下及隋之六品唐之五品皆吏部得專去畱今審官院流內銓則古之吏部三班院古之兵部不問官職之閒劇才能之長短惟以資歷深淺爲先後有司但主簿籍而已欲賢不肖有別不可得也太宗皇帝始用趙普議置考課院以分中書之權今審官是也其職任豈輕也哉宜擇主判官付之以事權責成其選事若以爲格例之設久不可遽更有異才髙行許別論奏如寇準判銓薦選人錢若水等三人並遷朝官爲直館其非才亦許奏殿如唐盧從願爲吏部非才實者並令罷選十不取一是也六曰擇將帥漢制邊防有警左右之臣皆將帥也唐室文臣自員外郎中以上爲刺史團練防禦觀察節度等使皆是養將帥之道豈嘗限以文武比年設武舉所得人不過授以三班官使之監臨欲圖其建功立事何可得也臣僚舉換右職者必人才弓馬兼書算策略亦責之太備宜使有材武者居統領之任有謀畫者任邊防之寄士若素養之不慮不爲用也七曰辧忠邪夫忠賢之嫉姦邪謂之去惡惡不去則害政而傷國姦邪陷忠良謂之蔽明明不蔽則無以稔其慝而肆其毒矣忠邪之端惟人主深辧之自古稱帝之聖者莫如唐堯然而四凶在朝圯毀善類好賢之甚者莫如漢文然而絳灌在列不容賢臣願監此而不使譽毀之說得行愛憎之徒逞志則忠賢進而邪慝消矣八曰修預備國家承平天下無事將八十載民食宜足而不足國用宜丰而未丰甚可怪也往者明道初虫螟水旱幾徧天下始之以饑饉繼之以疾疫民之轉流死亡不可勝數幸而比年稍稔流亡稍復而在位未嘗畱意於預備之道莫若安民而厚利富國而足食欲民之安則爲之擇守宰明教化欲民之利則爲之去兼並禁遊末卹其疾苦寬其徭役則民安而利矣欲國之富則必崇節儉惇質素蠲浮費欲食之足則省官吏之冗去兵釋之�絕奢靡之獘塞雕僞之原則國食足矣民足於下國富於上𨿽有災沴不足憂也書奏帝嘉納之進史館修撰擢知制誥入翰林爲學士再遷尙書禮部郎中王素歐陽修爲諫官數言事紳忌之會京師閔雨紳請對言洪範五事言之不從是謂不乂厥咎僭厥罰常暘蓋言國之號令不專於上威福之柄或移於臣下虛嘩憤亂故其咎僭又曰庶位逾節玆謂僭刑賞妄加羣陰不附則陽气勝故其罰常暘今朝大號令有不一者庶位有逾節而陵上者刑賞有妄加於下者下人有謀而僭上者此而不思𨿽禱於上下神祇殆非天意紳意以指諫官諫官亦言紳舉禦史馬端非其人攺龍圖閣學士知揚州復爲翰林學士史館修撰權判尙書省紳銳於進取善中傷人陰中王徳用其疏至有宅枕乾岡貌類藝祖之語帝惡之匿其疏不下遂出紳以吏部郎中攺侍讀學士集賢殿修撰知河陽徙河中未行感疾爲醫者藥所�猶力疾笞之已而卒紳博學多智喜言事嘗請罷連日視朝復唐制朔望喚仗入合間開便殿延對輔臣寬制舉科格以收才傑選命諫員勿侵禦史職事趙元昊反請詔邊帥爲入討之計且曰以十年防守之費爲一歲攻取之資不爾則防守之備不止於十年矣又曰今邊兵止備陜西恐賊出不意窺河東卽麟府不可不慮宜稍移兵備之麟延與原州鎭戎軍皆當賊衝而兵屯眾寡不均或寇原州鎭戎軍則鄜延能應援陜西屯卒太多永興爲關隴根本而戍者不及三千宜畱西戍之兵壯關中形勢緩急便於調發郡縣備盜不謹請增尉員益弓手籍其論利害甚多紳與梁適同在兩禁人以爲險詖故語曰艸頭木腳陷人倒卓子頌別有傳

楊安國按宋史本傳安國字君倚密州安丘人父光輔居馬耆山學者多從受經州守王博文薦爲太學助教孫奭知兗州又薦爲太常寺奉禮郎州學講書旣而奭與馮元薦安國爲國子監直講並召光輔至仁宗命說尙書光輔曰堯舜之事遠而未易行願講無逸一篇時年七十餘矣而論說明暢帝悅欲畱爲學官固辭以國子監丞老於家安國五經及第爲枝江縣尉後遷大理寺丞光輔教授兗州請監兗州酒稅徙監益州糧料院入爲國子監直講景佑初置崇政殿說書安國以國子博士預選久之進天章閣侍講直龍圖閣遂爲天章閣待制龍圖閣直學士皆兼侍讀進翰林侍講學士歷判尙書刑部太常寺糾察在京刑獄累遷給事中年七十餘卒贈尙書禮部侍郎安國講說一以注疏爲主無他發明引諭鄙俚世或傳以爲笑尢喜緯書及注疏所引緯書則尊之與經等在經筵二十七年仁宗稱其行義淳質以比先朝崔遵度嘗講易至鼎卦帝問九四象如何安國對九四上承至尊下應初爻任重非據故折足覆餗亦猶任得其人則𨿽重可勝非其人必有顚覆之患帝稱善又嘗講周官至大荒大紮則薄徵緩刑因進言曰古所謂緩刑乃貰過誤之民爾今眾持兵仗取民廩食一切寬之恐無以禁姦帝曰不然天下皆吾赤子迫於餓莩至起爲盜州縣旣不能振卹乃捕而殺之不亦甚乎嘗請書無逸篇於邇英閣之後屏帝曰朕不欲背聖人之言命蔡襄書無逸王洙書孝經四章列置左右

李東之按宋史李迪傳迪子東之字公明曉國朝典故獻文召試賜進士出身爲館閣校勘宣化軍使境上有廢河故道官收行者稅謂之幹渡錢奏除之進直集賢院判吏部南曹開封府推官鹽鐵判官歷知邢漢廬州鳳翔府京東陜西轉運使擢侍禦史知雜事東之自少受知於寇準至是論準保護之功仁宗惻然卽賜其碑曰旌忠拜天章閣待制河北都轉運使加龍圖閣直學士建言補蔭之門太廣遂詔裁定自二府而下通三歲減入仕者一千人知荊南河陽澶州攺集賢院學士判西京畱司禦史臺英宗卽位富�薦其學行復舊職兼侍讀帝勞之曰卿通議耆儒方咨訪以輔不逮豈止經術而已帝頗欲肅正宮省東之諫曰陛下長君也立自宗藩眾方觀望願曲爲容覆賜潁王生日禮物故事王拜賜竟卽退帝諭王令畱東之食冀其從容也王卽位未幾東之請老自工部尙書拜太子太保致仕舊無合門謝辭式特賜對延和命之坐仍置宴資善堂遣使諭之曰以先帝梓宮在殯朕不得爲詩令講讀官皆賦詩勸勞甚渥又敕王珪敍其事東之出都門卽幅巾白衣以見客再遷少師熙寧六年卒年七十八有李受者字益之長沙之瀏陽人也仕於治平中至右諫議大夫天章閣待制兼侍讀屢以老乞骸骨不聽神宗立進給事中龍圖閣直學士復言臣在先帝時年已七十不敢竊祿以自安今又加數年筋力憊矣惟陛下哀之於是拜刑部侍郎致仕賜宴賦詩及序如東之禮相去數月故時稱二李卒年八十贈工部尙書

劉敞按宋史本傳敞字原父臨江新諭人舉慶曆進士廷試第一編排官王堯臣其內兄也以親嫌自列乃以爲第二通判蔡州直集賢院判尙書考功夏竦薨賜謚文正敞言謚者有司之事竦行不應法今百司各得守其職而陛下侵臣官疏三上攺謚文莊方議定大樂使中貴人參其間敞諫曰王事莫重於樂今儒學滿朝辧論有餘而使若趙談者參之臣懼爲袁盎笑也權度支判官徙三司使秦州與羌人爭古渭地仁宗問敞棄守孰便敞曰若新城可以蔽秦州長無羌人之虞傾國守焉可也或地形險利賊乘之以擾我邊鄙傾國爭焉可也今何所重輕而殫財困民損士卒之命以規小利使曲在中國非計也議者多不同秦州自是多事矣溫成後追冊有佞人獻議求立忌敞曰豈可以私暱之故變古越禮乎乃止吳充以典禮得罪馮京救之亦罷近職敞因對極論之帝曰充能官京亦亡它中書惡其太直不相容耳敞曰陛下寬仁好諫而中書乃排逐言者是蔽君之明止君之善也臣恐感動陰陽有日食地震風霾之異已而果然因勸帝收攬威權無使聰明蔽塞以消災咎帝深納之以同修起居注未一月擢知制誥宰相陳執中惡其斥己沮止之帝不聽宦者石全彬領觀察使意不愜有慍言居三日爲眞敞封還除書不艸制奉使契丹素習知山川道徑契丹導之行自古北口至柳河回居殆千里欲誇示險遠敞質譯人曰自松亭趨柳河甚徑且易不數日可抵中京何爲故道此譯相顧駭愧曰實然但通好以來置驛如是不敢變也順州山中有異獸如馬而食虎豹契丹不能識問敞敞曰此所謂駁也爲說其音聲形狀且誦山海經管子書曉之契丹益嘆服使還求知揚州狄靑起行伍爲樞密使每出入小民輒聚觀至相與推誦其拳勇至壅馬足不得行帝不豫人心動搖靑益不自安敞辭赴郡爲帝言陛下幸愛靑不如出之以全其終帝頷之使出諭中書靑乃去位揚之雷塘漢雷陂也舊爲民田其後官取瀦水而不償以他田主皆失業然塘亦破決不可漕州復用爲田敞據塘舊券悉用還民發運使爭之敞卒以予民天長縣鞫王甲殺人旣具獄敞見而察其�甲畏吏不敢自直敞以委戶曹杜誘誘不能有所平反傅致益牢將論囚敞曰�也親按問之甲知能爲己直乃敢告蓋殺人者富人陳氏也相傳以爲神明徙鄆州鄆比易守政不治市邑攘敓公行敞決獄訟明賞罰境內肅然客行壽張道中遺一囊錢人莫敢取以告里長里長爲守視客還取得之又有暮遺物市中者旦往訪之故在先是久旱地多蝗敞至而雨蝗出境召糾察在京刑獄營卒桑達等醉斗指斥乘輿皇城使捕送開封棄達市敞移府問何以不經審訊府報曰近例凡聖旨及中書樞密所鞫獄皆不慮問敞奏請一準近格樞密院不肯行敞力爭之詔以其章下府著爲令嘉佑祫享羣臣上尊號宰相請撰表敞說止不得乃上疏曰陛下不受徽號且二十年今復加數字不足盡聖徳而前美並棄誠可惜也今歲來頗有災異正當寅畏天命深自抑損豈可於此時乃以虛名爲累帝覽奏顧侍臣曰我意本謂當爾遂不受蜀人龍昌期著書傳經以詭僻惑眾文彥博薦諸朝賜五品服敞與歐陽修俱曰昌期違古畔道學非而博王制之所必誅未使卽少正卯之刑已幸矣又何賞焉乞追還詔書毋使有識之士窺朝廷深淺昌期聞之懼不敢受賜敞以識論與眾忤求知永興軍拜翰林侍讀學士大姓範偉爲姦利冒同姓戶籍五十年持府縣短長數犯法敞窮治其事偉伏罪長安中歡喜未及受刑敞召還判三班院偉卽變前獄至於四五卒之付禦史決敞侍英宗講讀每指事經因以諷諫時兩宮方有小人間言諫者或訐而過直敞進讀史記至堯授舜以天下拱而言曰舜至側微也堯禪之以位天地享之百姓戴之非有他道惟孝友之徳光於上下耳帝竦體攺容知其以義理諷也皇太后聞之亦大喜積苦眩瞀屢予告帝固重其才每燕見他學士必問敞安否帝食新橙命賜之疾少間復求外以爲汝州旋攺集賢院學士判南京禦史臺熙寧元年卒年五十敞學問淵博自佛老卜筮天文方藥山經地誌皆究知大略嘗夜視鎭星謂人曰此於法當得土不然則生女後數月兩公主生又曰歲星往來虛危間色甚明盛當有興於齊者歲餘而英宗以齊州防禦使入承大統嘗得先秦彜鼎數十銘識奇奧皆案而讀之因以考知三代制度尢珍惜之每曰我死子孫以此烝嘗我朝廷每有禮樂之事必就其家以取決焉爲文尢贍敏掌外制時將下直會追封王主九人立馬卻坐頃之九制成歐陽修每於書有疑折來問對其使揮筆答之不停手修服其博長於春秋爲書四十卷行於時

王洙按宋史本傳洙字原叔應天宋城人少聰悟博學記問過人初舉進士與郭稹同保人有告稹冒祖母禫主司欲脫洙連坐之法召謂曰不保可易也洙曰保之不願易遂與稹俱罷再舉中甲科補舒城縣尉坐覆縣民鍾元殺妻不實免官後調富川縣主簿晏殊畱守南京厚遇之薦爲府學教授召爲國子監說書攺直講校史記漢書擢史館檢討同知太常禮院爲天章閣侍講專讀寶訓要言於邇英閣累遷太常博士同管勾國子監預修崇文總目成遷尙書工部員外郎修國朝會要加直龍圖閣權同判太常寺坐赴進奏院賽神與女妓雜坐爲禦史劾奏黜知濠州徙襄州會具卒叛州郡皆恟恟襄佐史請罷教閱士不聽又請毋給眞兵洙曰此正使人不安也命給庫兵教閱如常日人無敢嘩者徙徐州時京東饑朝廷議塞商胡賦楗薪輸半而罷塞洙命更其餘爲谷粟誘願輸者以餔流民因募其壯者爲兵得千餘人盜賊衰息有司上其最爲京東第一徙亳州復爲天章閣侍講史館檢討帝將祀明堂宋祁言明堂制度久不講洙有禮學願得同具其儀詔還洙太常再遷兵部員外郎命撰大饗明堂記除史館修撰遷知制誥詔諸儒定雅樂久未決洙與胡瑗更造鐘磬而無形制容受之別皇佑五年有事於南郊勸上用新樂旣而議者多非之卒不復用夏竦卒賜謚文獻洙當艸制封還其目曰臣下不當與僖祖同謚因言前有司謚王溥爲文獻章得象爲文憲字𨿽異而音同皆當攺於是太常更謚竦文莊而溥得象皆易謚嘗使契丹至澱契丹令劉六符來伴宴且言耶律防善畫向持禮南朝寫聖容以歸欲持至館中洙曰此非瞻拜之地也六符言恐未得其眞欲遣防再往傳繪洙力拒之嘗言天下田稅不均請用郭諮孫琳千步開方法頒州縣以均其稅貴妃張氏薨治喪皇儀殿追冊溫成皇后洙鉤摭非禮陰與內侍石全彬附會時事陳執中劉沆在中書喜其助己擢洙爲翰林學士旣而溫成卽園立廟且欲用樂詔禮院議禮官論未一洙令禮直官塡印紙上議請用樂朝廷從其說禮官吳充鞫直鄕移文開封府治禮直官擅發印紙罪知府蔡襄釋不問而諫官範鎭疏禮院議園陵前後不一請詰所以禦史繼論之不已宰相意充等風言者皆罷斥旣而洙以兄子堯臣參知政事攺侍讀學士兼侍講學士罷一學士換二學士且兼講讀前此未嘗有也是歲京東河北秋大稔洙言近年邊糴增虛價數倍𨿽復稍延日月之期而終償以實錢及山澤之物以致三司財用之蹙請借內藏庫禁錢乘時和糴京東河北之粟以供邊食可以坐紓便糴之急又言近時選諫官禦史凡執政之臣嘗所薦者皆不與選且士之飭身勵行稍爲大臣所知反置而不用甚可惜也及得疾逾月帝遣使問疾少間否能起侍經席乎時不能起矣洙泛覽傳記至圖緯方技陰陽五行算數音律詁訓篆隸之學無所不通及卒賜謚曰文禦史吳中復言官不得應謚乃止預修集韻祖宗故事三朝經武聖略鄕兵制度著易傳十卷雜文千有餘篇

劉羲叟按宋史本傳羲叟字仲更澤州晉城人歐陽修使河東薦其學術試大理評事權趙州軍事判官精算術兼通大衍諸歷及修唐史令專修律曆天文五行志尋爲編修官攺祕書省著作佐郎以母喪去詔令家居編修書成擢崇文院檢討未入謝疽發背卒羲叟彊記多識尢長於星曆術數皇佑五年日食心時胡瑗鑄鍾弇而直聲�不發又陜西鑄大錢羲叟曰此所謂害金再興與周景王同占上將感心腹之疾其後仁宗果不豫又月入太微曰後宮當有喪已而張貴妃薨至和元年日食正陽客星出於昴曰契丹宗眞其死乎事皆驗羲叟未病嘗曰吾及秋必死自擇地於父冢旁占庚穴以語其妻如其言葬之著十三代史誌劉氏輯歷春秋災異諸書

呂夏卿按宋史本傳夏卿字縉叔泉州晉江人舉進士爲江寧尉編修唐書成直祕閣同知禮院仁宗選任大臣求治道夏卿陳時務五事且言天下之勢不能常安當於未然之前救其獘事至而圖之恐不及已朝廷頗采其策英宗世歷史館檢討同修起居注知制誥帝嘗訪以政對曰兩朝不惜金帛以和二邊脫民鋒鏑之禍古未有也願勿失前好出知潁州得奇疾身體日縮卒時才如小兒年五十三夏卿學長於史貫穿唐事博采傳記雜說數百家折衷整比又通譜學創爲世系諸表於新唐書最有功云

錢藻按宋史錢惟演傳惟演從弟易易子明逸明逸從子藻字醇老幼孤刻厲爲學第進士又中賢良方正科爲祕閣校理慈聖後臨朝藻三上書乞還政同修起居注知制誥加樞密直學士知開封府平居樂易無崖岸而居官獨立守繩墨爲政靜有條理不肯徇私取顯數求退攺翰林侍讀學士知審官東院卒年六十一神宗知其貧賻錢五十萬贈大中大夫

孫思恭按宋史本傳思恭字彥先登州人擢第後卽遭父喪不肯復從官二十年間才上書吏考爲宛丘令轉運使以水災時調春夫爭弗得乃棄官去吳奎薦其學行補國子直講加祕閣校理事神宗藩邸爲說書又爲侍講直集賢院以居中都久力請補外王奏畱之及卽位擢天章閣待制思恭性不忤物犯而不校篤於事上有所見必密疏以聞帝亦間訪以政歐陽修初不知思恭修出政府思恭盡力救解出知江寧府鄧州以疾移單州管幹南京畱司禦史臺卒年六十二思恭精關氏易尢妙於大衍嘗修天文院渾儀著堯年至熙寧長歷近世歷數之學未有能及之者

李大臨按宋史本傳大臨字才元成都華陽人登進士第爲絳州推官杜衍安撫河東薦爲國子監直講睦親宅講書文彥博薦爲祕閣校理考試舉人誤收失聲韻者責監滁州稅未幾還故職仁宗嘗遣使賜館閣官禦書至大臨家大臨貧無皂隸方自秣馬使者還奏帝曰眞廉士也以親老請知廣安軍徙�州還爲郡牧判官開封府推官神宗雅知其名擢修起居注進知制誥糾察在京刑獄言靑苗法有害無益王安石怒會李定除禦史宋敏求蘇頌相繼封還詞命次至大臨大臨亦還之帝批去歲詔書臺官不拘官職奏舉後未審更制也頌大臨合言故事臺官必以員外郎博士近制但不限此非謂選人亦許之也定以初等職官超朝籍躐憲臺國朝未有幸門一開名器有限安得人人滿其意哉復詔諭數四頌大臨固爭不已乃以累格詔命皆歸班大臨以工部郎中出知汝州辰溪貢丹砂道葉縣其二篋化爲雙雉斗山谷間耕者獲之人疑爲盜械送於府大臨識其異訊得實釋耕者徙知梓州加集賢殿修撰復天章閣待制甫七十致仕七年而卒大臨淸整有守論議識大體因爭李定後名益重世並宋敏求蘇頌稱爲熙寧三舍人云

沈括按宋史沈遘傳遘錢塘人從弟括字存中以父任爲沭陽主簿縣依沭水乃職方氏所書浸曰沂沭者故迹漫爲污澤括新其二坊疏水爲百渠九堰以播節原委得上田七千頃擢進士第編校昭文書籍爲館閣校勘刪定三司條例故事三歲郊丘之制有司按籍而行藏其副吏沿以干利壇下張幔距城數里爲園囿植采木刻鳥獸綿絡其間將事之夕法駕臨觀禦端門陳仗衛以閱嚴警遊幸登賞類非齋祠所宜乘輿一器而百工侍役者六七十輩括考禮沿革爲書曰南郊式卽詔令點檢事務執新式從事所省萬計神宗稱善遷太子中允檢正中書刑房提舉司天監日官皆市井庸販法象圖器大抵漫不知括始置渾儀景表五壺浮漏招衛朴造新曆募天下上太史占書雜用士人分方技科爲五後皆施用加史館檢討淮南饑遣括察訪發常平錢粟疏溝瀆治廢田以救水患遷集賢校理察訪兩浙農田水利遷太常丞同修起居注時大籍民車人未諭縣官意相挻爲憂又市易司患蜀鹽之不禁欲盡實私井而輦解池鹽給之言者論二事如織皆不省括侍帝側帝顧曰卿知籍車乎曰知之帝曰何如對曰敢問欲何用帝曰北邊以馬取勝非車不足以當之括曰車戰之利見於歷世然古人所謂兵車者輕車也五禦折旋利於捷速今之民間輜車重大日不能三十里故世謂之太平車但可施於無事之日爾帝喜曰人言無及此者朕當思之遂問蜀鹽事對曰一切實私井而運解鹽使一出於官售誠善然患萬戎瀘間夷界小井尢多不可猝絕也勢須列候加警臣恐得不足償費帝頷之明日二事俱寢擢知制誥兼通進銀臺司自中允至是才三月爲河北西路察訪使先是銀冶轉運司置官收其利括言近寶則國貧其勢必然人眾則囊橐姦僞何以撿賾朝廷歲遺契丹銀數千萬以其非北方所有故重而利之昔日銀城縣銀坊城皆沒於彼使其知鑿山之利則中國之幣益輕何賴歲餉鄰釁將自玆始矣時賦近畿戶出馬備邊民以爲病括言北地多馬而人習騎戰猶中國之工彊弩也今捨我之長技彊所不能何以取勝又邊人習兵惟以挽彊定最而未必能貫革謂宜以射遠入堅爲法如是者三十一事詔皆可之遼蕭禧來理河東黃嵬地畱館不肯辭曰必得請而後反帝遣括往聘括詣樞密院閱故牘得頃歲所議疆地書指古長城爲境今所爭蓋三十里遠表論之帝以休日開天章閣召對喜曰大臣殊不究本末幾誤國事命以畫圖示禧禧議始屈賜括白金千兩使行至契丹庭契丹相楊益戒來就議括得地訟之籍數十預使吏士誦之益戒有所問則顧吏舉以答他日復問亦如之益戒無以應謾曰數里之地不忍而輕絕好乎括曰師直爲壯曲爲老今北朝棄先君之大信以威用其民非我朝之不利也凡六會契丹知不可奪遂捨黃嵬而以大池請括乃還在道圖其山川險易迂直風俗之純龐人情之向背爲使契丹圖抄上之拜翰林學士權三司使嘗白事丞相府吳充問曰自免役令下民之詆訾者今未衰也是果於民何如括曰以爲不便者特士大夫與邑居之人習於復除者爾無足卹也獨微戶本無力役而亦使出錢則爲可念若悉弛之使一無所預則善矣充然其說表行之蔡確論括首鼠乖刺陰害司農法以集賢院學士知宣州明年復龍圖閣待制知審官院又出知靑州未行攺延州至鎭悉以別賜錢爲酒命廛市良家子馳射角勝有軼羣之能者自起酌酒以勞之邊人歡激執弓傳矢惟恐不得進越歲得徹札超乘者千餘皆補中軍義從威聲雄他府以副總管種諤西討援銀宥功加龍圖閣學士朝廷出宿衛之師來戍賞至再而不及鎭兵括以爲衛兵𨿽重而無歲不戰者鎭兵也今不均若是且召亂乃藏敕書而矯制賜�錢數萬以驛聞詔報之曰此右府頒行之失非卿察事機必擾軍政自是事不暇請者皆得專之蕃漢將士自皇城使以降許承制補授諤師次五原值大雪糧餉不繼殿直劉歸仁率眾南奔士卒二萬人皆潰入塞居民怖駭括出東郊餞可東歸師得奔者數千問曰副都總管遣汝歸取糧主者爲何人曰在後卽諭令各歸屯及暮至者八百未旬日潰卒盡還括出按兵歸仁至括曰汝歸取糧何以不持軍符歸仁不能對斬以徇經數日帝使內侍劉惟來詰叛者具以對大將景思誼曲珍拔夏人磨崖葭蘆浮圖城括議築石堡以臨西夏而給事中徐禧來禧欲先城永樂詔禧護諸將往築令括移府並塞以濟軍用已而禧敗沒括以夏人襲綏徳先往救之不能援永樂坐謫均州團練副使元佑初徙秀州繼以光祿少卿分司居潤八年卒年六十五括博學善文於天文方誌律曆音樂醫藥卜算無所不通皆有所論著又紀平日與賓客言者爲筆談多載朝廷故實耆舊出處傳於世

錢勰按宋史錢惟演傳勰字穆父彥遠之子也生五歲日誦千言十三歲制舉之業成熙寧三年試應旣中祕閣選廷對入等矣會王安石惡孔文仲策遷怒罷其科遂不得第以蔭知尉氏縣授流內銓主簿判銓陳襄嘗登進班簿神宗稱之襄曰此非臣所能主簿錢勰爲之耳明日召對將任以淸要官安石使弟安禮來見許用爲禦史勰謝曰家貧母老不能爲萬里行安石知不附己命權鹽鐵判官歷提點京西河北京東刑獄元丰定官制勰方居喪帝於左司郎中格目書其姓名須終制日授之奉使弔髙麗外意頗謂欲結之以北伐勰入請使指帝曰髙麗好文又重士大夫家世所以選卿無他也乃求呂端故事以行凡饋餼非故所有者皆弗納歸次紫燕島王遣二吏追餉金銀器四千兩勰曰在館時旣辭之矣今何爲者吏泣曰王有命徒歸則死且左番已受勰曰左右番各有職吾惟例是視汝可死吾不可受竟卻之還拜中書舍人元佑初遷給事中以龍圖閣待制知開封府老吏畏其敏欲困以事導人訴牒至七百勰隨卽剖決不中理者緘而識之戒無復來閱月聽訟一人又至呼詰之曰吾固戒汝矣安得欺我其人讕曰無有勰曰汝前訴云云吾識以某字啟緘示之信然上下皆驚�宗室貴戚爲之斂手𨿽丞相府謁吏干請亦械治之積爲眾所憾出知越州徙瀛州召拜工部戶部侍郎進尙書加龍圖閣直學士復知開封臨事益精蘇軾乘其據案時遺之詩勰操筆立就以報軾曰電掃庭訟響答詩筒近所未見也哲宗�政翰林缺學士章惇三薦林希帝以命勰仍兼侍讀以嘗行惇謫詞懼而求去帝曰豈非鞅鞅非少主之臣硜硜無大臣之節者乎朕固知之無庸避也嘗侍經幄帝畱與之語曰臺臣論徐邸事其辭及鄭雍小人離間骨肉如此若雍有請當付卿以美詔慰安之旣而雍章至勰答詔云弗容羣枉規欲動搖朕察其厚誣力加明辧夫何異趣乃爾乞身帝見之謂能道所欲言者惇因是極意排詆諷全臺攻之言不己罷知池州卒於官年六十四訃未至帝猶卽其從弟景臻問安否元符末追復龍圖閣學士

翰林院部名臣列傳六

宋三

孔武仲按宋史孔文仲傳文仲弟武仲字常父幼力學舉進士中甲科調谷城主簿選教授齊州爲國子直講喪二親毀瘠特甚右肱爲不舉元佑初歷祕書省正字校書集賢校理著作郎國子司業嘗論科舉之獘詆王氏學請復詩賦取士又欲罷大義而益以諸經策禦試仍用三題進起居郎兼侍講邇英殿除起居舍人數月拜中書舍人直學士院初罷侍從轉對專責以論思武仲言苟不持之以法則言與不言將各從其意願輪二人次對時議祠北郊久不決武仲建用純陰之月親祠如神州地祗擢給事中遷禮部侍郎以寶文閣待制知洪州請從臣爲州者杖以下公坐止劾官屬俟獄成聽大理約法庶幾刑不逮貴近又全朝廷體貌之意遂著爲令徙宣州坐元佑黨奪職居池州卒年五十七元符末追復之所著詩書論語金華講義內外制雜文共百餘卷

周常按宋史本傳常字仲修建州人中進士第以所著禮檀弓義見王安石呂惠卿二人稱之補國子直講太常博士以養親求教授揚州年未五十卽致仕久之禦史中丞黃復薦其恬退起爲太常博士辭元符初復申前命兼崇政殿說書遷著作佐郎疏言祖宗諸陵器物止用塗金服飾又無珠玉蓋務在質素昭示訓戒自裕陵至宣仁後寢宮乃施金珠願收貯景靈殿以遵遺訓詔置之奉宸庫擢起居舍人鄒浩得罪常於講席論救貶監郴州酒稅徽宗立召爲國子祭酒起居郎從容言自古求治之主未嘗不以尙志爲先然溺於富貴逸樂蔽於諂諛順適則志隨以喪不可不戒元佑法度互有得失人才各有所長不可偏棄時以天暑令記注官卯漏正卽勿奏事仍具爲令常言本朝記注類多兼諫員故凡言動得以所聞見論可否神宗皇帝時修注官𨿽不兼諫職亦許以史事於崇政延和殿直前陳述陛下於炎暾可畏之候暫停進對亦人情之常若著爲定令則必記於日錄傳之史筆使後人觀之將以爲倦於聽納而忘先帝之美意矣事遂寢進中書舍人禮部侍郎蔡京用事不能容以寶文閣待制出知湖州尋又奪職居婺州復集賢殿修撰卒年六十七

程頤按宋史本傳頤字正叔治平元丰間大臣屢薦皆不起哲宗初司馬光呂公著共疏其行義曰伏見河南府處士程頤力學好古安貧守節言必忠信動遵禮法年逾五十不求仕進眞儒者之髙蹈聖世之逸民望擢以不次使士類有所矜式詔以爲西京國子監教授力辭尋召爲祕書省校書郎旣入見擢崇政殿說書卽上疏言習與智長化與心成今人民善教其子弟亦必延名徳之士使與之處以燻陶成性況陛下春秋之富𨿽睿聖得於天資而輔養之道不可不至大率一日之中接賢士大夫之時多親寺人宮女之時少則气質變化自然而成願選名儒入侍勸講講罷畱之分直以備訪問或有小失隨事獻規歲月積久必能養成聖徳頤每進講色甚莊繼以諷諫聞帝在宮中盥而避蟻問有是乎曰然誠恐傷之爾頤曰推此心以及四海帝王之要道也神宗喪未除冬至百官表賀頤言節序變遷時思方切乞攺賀爲慰旣除喪有司請開樂置宴頤又言除喪而用吉禮尙當因事張樂今特設宴是喜之也皆從之帝嘗以瘡疹不禦邇英累日頤請宰相問安否且曰上不禦殿太皇不當獨坐且人主有疾大臣可不知乎翌日宰相以下始奏請問疾蘇軾不悅於頤頤門人賈易朱光庭不能平合攻軾胡宗愈顧臨詆頤不宜用孔文仲極論之遂出管勾西京國子監

顏復按宋史本傳復字長道魯人顏子四十八世孫也父太初以名儒爲國子監直講出爲臨晉簿嘉佑中詔郡國惇訪遺逸京東以復言凡試於中書者二十有二人考官歐陽修奏復第一賜進士爲校書郎知永寧縣熙寧中爲國子直講王安石更學法取士率以己意使常秩等校諸直講所出題及所考卷定其優劣復等五人皆罷元佑初召爲太常博士建言士民禮制不立下無矜式請令禮官會萃古今典範爲五禮書又請考正祀典凡十讖緯曲學污條陋制道流醮謝術家厭勝之法一切芟去俾大小羣祀盡合聖人之經爲後世法遷禮部員外郎孔宗翰請尊奉孔子祠復因上五議欲專其祠饗優其田祿蠲其廟幹司其法則訓其子孫朝廷多從之兼崇政殿說書進起居舍人兼侍講轉起居郎請擇經行之儒補諸縣教官凡學者考其志業不由教官薦不得與貢舉升太學拜中書舍人兼國子監祭酒言太學諸生有誘進之法獨教官未嘗旌別似非嚴師勸士之道未逾年以疾攺天章閣待制未拜而卒年五十七王巖叟等言復學行超特宜加優賻詔賜錢五十萬子岐建炎中爲門下侍郎

呂希哲按宋史呂公著傳公著子希哲字原明少從焦千之孫復石介胡瑗學復從程顥程頤張載遊聞見由是益廣以蔭入官父友王安石勸其勿事科舉以僥幸利祿遂絕意進取安石爲政將置其子雱於講官以希哲有賢名欲先用之希哲辭曰辱公相知久萬一從仕將不免異同則疇昔相與之意盡矣安石乃止公著作相二弟已官省寺希哲獨滯管庫久乃判登聞鼓院力辭公著嘆曰當世善士吾收拾略盡爾獨以吾故置不試命也夫希哲母賢明有法度聞公著言笑曰是亦未知其子矣終公著喪始爲兵部員外郎範祖禹其妹�也言於哲宗曰希哲經術操行宜備勸講其父嘗稱爲不欺暗室臣以婦兄之故不敢薦今將引去竊謂無嫌詔以爲崇政殿說書其勸導人主以修身爲本修身以正心誠意爲主其言曰心正意誠則身修而天下化若身不能修𨿽左右之人且不能諭況天下乎擢右司諫辭未聽私語祖禹曰若不得請當以楊畏來之卲爲首旣而不拜會紹聖黨論起禦史劉拯論其進不由科第以祕閣校理知懷州中書舍人林希又言呂大防由公著援引故進希哲以�私恩凡大防輩欺君賣國皆公著爲之倡而公著之惡則希哲導成之豈宜污華職於是但守本秩俄分司南京居和州徽宗初召爲祕書少監或以爲太峻攺光祿少卿希哲力請外以直祕閣知曹州旋遭崇寧黨禍奪職知相州徙邢州罷爲宮祠羇寓淮泗間十餘年卒希哲樂易簡儉有至行晚年名益重遠近皆師尊之子好問有傳

徐績按宋史本傳績字元功宣州南陵人舉進士調吳江尉選桂州教授王師討交趾轉運使檄績從軍餉路瘴險民當役者多避匿捕得千餘人使者使績杖之績曰是固有罪然皆肌羸病乏不足勝杖姑涅臂以戒亦可已使者怒欲並劾績績力爭不變使者不能奪郭逵宿畱不進績謂副使趙曰師出淹時而主帥無討賊意何由成功因具蠻人情狀疏於朝謂斷者人主之利器今諸將首鼠不進惟斷自上意而已旣而逵果皆以無功貶舒亶聞其名將以禦史薦績惡亶爲人辭不答求知建平縣入爲諸王宮教授通判通州瀕海有捍堤廢不治歲苦漂溺績躬督防卒護築之堤成民賴其利復教授廣陵申王院攺諸王府記室參軍哲宗見其文諭獎之欲俟滿歲以爲左右史未及用徽宗立擢寶文閣待制兼侍講遷中書舍人修神宗史時紹聖黨與尙在朝人懷異意以沮新政帝謂績曰朕每聽臣僚進對非詐則諛惟卿鯁直朕所倚賴因論擇相之難云已召範純仁韓忠彥績頓首賀曰得人矣詔與蔡京同校五朝寶訓績不肯與京聯職固辭奏京之惡引盧杞爲諭遷給事中翰林學士上疏陳六事曰時要曰任賢曰求諫曰選用曰破朋黨曰明功罪國史久不成績言神宗正史今更五閏矣未能成書蓋由元佑紹聖史臣好惡不同範祖禹等專主司馬光家藏記事蔡京兄弟純用王安石曰錄各爲之說故論議紛然當時輔相之家家藏記錄何得無之臣謂宜盡取用參討是非勒成大典帝然之命績艸詔戒史官俾盡心去取毋使失實帝之初政銳欲損革新法之害民曾布始以爲然已乃密陳紹述之說帝不能決以問績績曰聖意得非欲兩存乎今是非未定政事未一若不考其實姑務兩存臣未見其可也又曰論棄湟州請自今勿妄興邊事無邊事則朝廷之福有邊事則臣下之利自古失於輕舉以貽後悔皆此類也績與何執中偕事帝於王邸蔡京以宮僚之舊每曲意事二人績不少降節謁歸視親病或言翰林學士未有出外者帝曰績謁告歸爾非去朝廷也柰何輕欲奪之俄而遭憂京入輔執中亦預政擿績行章惇詞以爲詆先烈服闋以主管靈仙觀入黨籍中起知江寧府言者復論爲元佑姦朋必不能推行學政罷歸大觀三年知太平州召入覲極論茶鹽法爲民病帝曰以用度不足故也對曰生財有道理財有義用財有法今國用不足在陛下明詔有司推講而力行之耳帝曰不見卿久今日乃聞嘉言加龍圖閣直學士畱守南京蔡京自錢塘召還過宋見績微言撼之曰元功遭遇在伯通右伯通旣相矣績笑曰人各有志吾豈以利祿易之哉京恚不能對績亦終不復用以疾除顯謨閣學士致仕卒年七十九贈資政殿學士正奉大夫績挺挺持正尢爲帝所禮重而不至大用時議惜之

綦崇禮按宋史本傳崇禮字叔厚髙密人後徙維之北海祖及父皆中明經進士科崇禮幼�邁十歲能作邑人墓銘父見大驚曰吾家積善之報其在玆乎及入太學諸生溺於王氏新說少能詞藝者徽宗幸太學崇禮出二表祭酒與同列大稱其工登重和元年上捨第調淄縣主簿爲太學正遷博士攺宣教郎祕書省正字除工部員外郎尋爲起居郎攝給事中召試政事堂爲制誥三篇不淹晷而就辭翰奇偉拜中書舍人賜三品服進用之速近世所未有髙宗猶以爲得之晚車駕如平江有旨鄒浩追復龍圖閣待制崇禮當行詞推帝所以褒卹遺直之意有曰處心不欺養气至大言期寤意引裾嘗犯於雷霆計不顧身去國再遷於嶺僥羣臣動色志士傾心又曰英爽不忘想生气之猶在姦諛已死知朽骨之尙寒同列推重除試尙書吏部侍郎時從官惟崇禮與汪藻尋兼直學士院以徽猷閣直學士知漳州其俗悍彊號難治屬有巨寇起建州聲撼鄰境人心動搖崇禮牧民禦眾一如常日訖盜息環城內外按堵如故徙知明州召爲吏部侍郎兼權直學士院時有詔侍從官日輪一員具前代及本朝事關治體者一二事進入崇禮言祖宗以來選用儒臣以奉講讀若令從官一例獻其所聞旣非舊典且又越職望令講讀官三五日一進乃命學士與兩省官如前詔又言駐蹕臨安以浙西爲根本宜固江淮之守然後可以圖興復蜀在萬里外當召用其士夫慰安遠人之心時兵革後省曹簿書殘毀幾盡崇禮再執銓法熟於典故討論沿革援據該審吏不得容其私後有詔重刊七司條�崇禮所建明悉書爲令移兵部侍郎仍進直學士院禦筆處分召至都堂令條具進討固守利害崇禮奏諜傳金人並兵趣川陜蓋以向來江左用兵非敵之便故二三歲來悉力窺蜀其意以謂蜀若不守江浙自搖故必圖之非特報前日吳玠一敗而已今日利害在蜀兵之勝負又奏君之有臣所以濟治臣�實用則君享其功臣竊虛名則君受其獘實用之利在國虛名之美在身忠於國者不計一己之毀譽惟天下之治亂是憂潔其身者不顧天下之治亂惟一己之毀譽是卹然�力於國其實甚難世未必貴竊名於己其爲則易且以得譽二者有關於風俗甚大是不可不察也九月禦筆除翰林學士自靖康後從官以禦筆除拜自此始楊惟忠邢煥以節度使致仕告由舍人院出崇禮言祖宗時凡節鉞臣僚得謝不以文武並納節別除一官致仕熙寧間富弼以元勛始令特帶節鉞致仕其後繼者曾公亮文彥博他人豈可援以爲例詔自今如祖宗故典進兼侍讀兼史館修撰時有旨重修神宗哲宗正史兵火之後典籍散亡崇禮奏神宗實錄墨本元佑所修已是成書朱本出蔡卞手多所附會乞將朱墨本參照修定哲宗實錄崇寧間蔡京提舉編修增飾語言變亂是非難以便據舊錄修定欲乞訪求故臣之家文獻事迹參照又奏知湖州汪藻編類元符庚辰至建炎己酉三十年事迹乞下藻以已成文字赴本所並從之先是藻奉詔訪求甚備未及修纂崇禮取而專之嘗進唐太宗錄刺史姓名於屏風故事曰連千里之封得一良守則千里之民安環百里之境得一良令則百里之民說牧民之吏咸得其良則治功成矣苟能效當時之事以守令姓名詳列於屏簡在帝心則人知盡心職業再入翰林凡五年所撰詔命數百篇文簡意明不私美不寄怨深得代言之體以寶文閣直學士知紹興府劉豫導金人入侵揚楚震擾髙宗躬禦戎衣次吳會崇禮以近臣承寧方面謂浙東一道爲行都肘腋之地備禦不可不謹密疏於朝得便宜從事於是繕城郭厲甲兵輸錢帛以犒王師簡舟艦以扼海道疚心夙夜殆廢食寢及春帝還七州晏然不知羽檄之遽期年上印綬退居臺州卒年六十贈左朝議大夫崇禮妙齡秀發聰敏絕人不爲崖岸斬絕之行廉儉寡欲獨覃心辭章洞曉音律酒酣气振長歌慷慨議論風生亦一時之英也中年頓銼場屋晚方登第以縣主簿驟升華要極潤色論思之選端方亮直不憚彊禦秦檜罷政崇禮艸詞顯著其惡無所隱檜深憾之及再相矯詔下臺州就崇禮家索其�自於帝前納之且將修怨會崇禮已沒故身後所得恩澤其家畏懼不敢陳士大夫亦無敢爲其任保樓鑰嘗敍其文以爲气格渾然天成一旦當書命之任明白洞達𨿽武夫遠人曉然知上意所在云

胡交修按宋史本傳交修字己楙常州晉陵人登崇寧二年進士第授泰州推官試詞學兼茂科給事中翟汝文同知貢舉得其文曰非吾所能及也置之首選除編類國朝會要所檢閱文字政和六年遷太常博士都官郎徙祠部遷左司官拜起居舍人起居郎昭慈太后垂簾聽政除右文殿修撰知湖州建炎初以中書舍人召辭不至攺徽猷閣待制提舉杭州洞霄宮三年復以舍人召詔守臣津發尋進給事中直學士院兼侍講入對首論天下大勢曰淮南當吾膺將士遇敵先奔無籓籬之衛湖廣帶吾脇羣盜乘間竊發有腹心之憂江浙肇吾基根本久未立秦蜀張吾援指臂不相救宜詔二三大臣修政事選將帥搜補卒乘以張國勢撫綏疲瘵以固國本帝又出手詔訪以弭盜保民丰財裕國彊兵禦戎之要交修言昔人謂甑有麥飯�有故絮𨿽儀秦說之不能使爲盜惟其凍餓無聊日與死迫然後忍以其身棄之於盜賊陛下下寬大之詔開其自新之路禁苛慝之暴丰其衣食之源則悔悟者更相告語歡呼而歸其不變者黨與攜落亦爲吏士所系獲而盜可弭盜弭則可以保民矣沃野千里殘爲盜區皆吾�稻之地操弓矢帶刀劍椎牛發冢白晝爲盜皆吾南畝之民陛下撫而納之反其田裏無急徵暴斂啟其不肖之心耕桑以時各安其業谷帛不可勝用而財可丰財丰則可以裕國矣日者翟興連西路董平南楚什伍其人爲農爲兵不數年積粟充牣雄視一方盜賊猶能爾況以中興一百郡地欲彊兵以禦寇不能爲翟興�之所爲乎世以爲名言李成盜江淮廷議欲親徵交修謂羣盜猖狂天子自將勝之則不武不勝則貽天下笑此將帥之責何足以辱王師議遂格盜尋遁周祀守常州坐殘虐免會大旱帝問交修致旱之由對以殆祀佚罰之故乃以祀屬吏祀疑爲交修所讒上書告其罪遣大理寺丞胡蒙詣常按驗交修無所絓然羣從多抵罪尋以徽猷閣待制提舉太平觀六年召爲給事中刑部侍郎翰林學士知制誥兼侍讀久之遷刑部尙書汀州寧化縣論大辟十人獄已上知州鄭彊驗問無一人當死交修乞治縣令冒賞殺無辜罪江東畱獄追逮者尙六百人交修言若待六百人俱至則庾死者眾矣請以罪狀明白者論如律疑則從輕詔皆如其言朝論欲以四川交子行之諸路交修力陳其害謂崇寧大錢覆轍可鑑當時大臣建議人皆附和未幾錢分兩等市有二價姦民盜鑄死徙相屬以今交子校之大錢無銅炭之費無鼓鑄之勞一夫挾紙日作十數萬眞贗莫辯售之不疑一觸憲网破家壞產以賞告捕禍及無辜歲月之後公私之錢盡歸藏鏹之家商賈不行市並蕭條比及悔悟恐無及矣時議大舉交修曰今妄言無行之徒爲迎合可喜之論吾無以考驗其實遽信之以舉事豈不誤國哉帝覽之矍然翌日出其奏示大臣曰交修眞一士之諤諤也蜀帥席益旣去帝問交修孰可守蜀者對以臣從子世將可用遂以世將爲樞密直學士四川安撫制置使世將在蜀五年號爲名帥自重兵聚關外以守蜀餉道險遠漕舟自嘉陵江而上春夏漲而多覆秋冬涸而多膠紹興初宣撫副使吳玠始行陸運調成都潼州利州三路夫十萬縣官部送僥賞爭先十斃三四至是交修言養兵所以保蜀也民不堪命則腹心先潰何以保蜀臣愚欲三月以後九月以前第存守關正兵余悉就糧他州如此則守關若水運可給分戍者陸運可免帝命學士院述交修意詔玠行之議徽宗配享功臣交修奏韓忠彥建中靖國初爲相賢譽翕然時號小元佑從之人大允服八年夏以親老除寶文閣學士知信州入辭上欲畱侍經筵力言母老願奉祠裏中以便養帝曰卿去行復召矣攺提舉江州太平興國宮九年六月召還除兵部尙書翰林學士兼侍講時河南新復交修奏京西陜右取士之法乞如祖宗時設諸科之目以待西北之士別爲號於南宮以收五路之才詔令禮部討論逾年復請補外除端明殿學士知合州卻私請免上供以萬計領州數月卒交修簡重寡言進止有度爲文不事琢雕坦然明白在詞苑號爲稱職自其從祖宿從父宗愈至交修世將皆在禁林中興以後學士三入者自交修始交修裒次爲書號四世絲綸集以侈一門之遇至於事繼母以孝聞撫二弟極其友愛遇恩以次補官若交修者其文行之兼副者歟

勾濤按宋史本傳濤字景山成都新繁人登崇寧二年進士第調嘉州法掾川陜鑄錢司屬官建炎初通判黔州田佑恭兵道境上濤白守燕勞之佑恭感恩厲下郡得以無犯湖湘賊王辟破秭歸桑仲郭守忠攻茶務箭窩寨將犯夔門夔兵素單弱宣司檄佑恭捍禦濤帥黔兵佐之賊潰去宣撫張浚奏濤知巴州不赴翰林侍讀學士範衝薦召見論五事除兵部郎中七年遷右司郎官兼校正日食上言八月遷起居舍人以足疾命合門賜墩侍班九月兼權中書舍人時沿邊久宿兵江浙罷於饋餉荊襄淮楚多曠土濤因進羊祜屯田故事事下諸大將於是邊方議行屯田淮西都統制劉光世乞罷丞相張浚欲以呂祉代之濤謂祉�庸淺謀必敗事莫若就擇將士素所推服者用之否則劉錡可浚不納祉至果以輕易失土心未幾酈瓊叛祉死於亂浚聞之夜半召濤愧謝時帝駐蹕建康欲亟還臨安濤入見曰今江淮間列戍十餘萬苟付托得人可無憂顧適此危疑詎宜輕退啟敵心因薦劉琦帝卽命以其眾鎭合肥川陜宣撫使吳玠言都轉運使李迨朘刻賞格迨亦奏玠苛費帝以問濤濤曰玠忠在西蜀縱費寧可核第移迨他路可耳帝然之會金人廢劉豫金房鎭撫使郭浩遣其弟沔奏事濤察沔警敏可仗乞詔諭陜右諸叛將乘機南歸帝命濤艸詔沔持以往聞者流涕十二月除中書舍人八年除史館修撰修哲宗實錄帝諭之曰昭慈聖獻皇后病革朕流涕問所欲言後愴然謂朕曰吾逮事宣仁聖烈皇后見其任賢使能約己便民憂勤宗社�遠外家古今母后無與爲比不幸姦邪罔上史官蔡卞等同惡相濟造謗史以損聖徳誰不切齒在天之靈亦或介介其以筆屬正臣亟從刪削以信來世朕痛念遺訓未嘗一日輒忘今以命卿濤奏數十年來宰相不學無術邪正貿亂所以姦臣子孫得逞其私智幾亂裕陵成書非賴陛下聖明則任申必先有過嶺之謫臣亦恐復蹈媒�之禍帝慰勉之六月實錄成進一秩就館賜宴復修徽宗實錄以中書舍人呂本中爲薦丞相趙鼎諭旨宜婉辭紀載濤曰崇寧大觀大臣誤國以稔今禍藉有隱諱如天下野史何七月除給事中求去以徽猷閣待制知池州攺提舉江州太平觀俄除荊湖北路安撫使知潭州秦檜嘗令人諭意欲與共政濤以書謝之檜諷言劾之不報濤上書論時事之害政者大臣密諭王倫變易地界一也蔡攸之妻近居臨平咫尺行都略不畏避二也小大之臣凡在謫籍皆已甄敍惡如京黼向蒙寬宥今侍從之臣初無大過理宜牽復三也河南故地復歸中國新附之民延頸徳澤承流之寄當加精選四也臺諫爲耳目之司今宰相引援皆同捨之舊倚爲鷹犬五也帝嘆其忠直賜以繒彩茶藥且令事有大於此者悉以聞秩滿提舉太平觀十一年帝謂秦檜曰勾濤久閒性喜泉石可進職與一山水近郡檜對永嘉有天臺雁蕩之勝帝曰永嘉太遠其以湖州命之俄以疾卒年五十九遺表聞帝震悼顧近臣曰勾濤死矣惜哉贈左太中大夫濤身長七尺風貌偉然頗以忠亮自許國有大議帝必委心延訪往復酬詰率漏下數刻始罷料邊情如在目前知名之士多所薦進有文集十卷西掖制書十卷奏議十卷

常同按宋史本傳同字子正邛州臨邛人紹聖禦史安民之子也紹興四年除起居郎中書舍人史館修撰先是同嘗上疏論神哲二史曰章惇蔡京蔡卞之徒積惡造謗痛加誣詆是非顚倒循致亂危在紹聖時則章惇取王安石日錄私書攺修神宗實錄在崇寧後則蔡京盡焚毀時政記日曆以私意修定哲宗實錄其間所載悉出一時姦人之論不可信於後世恭惟宣仁保佑之徳豈容異詞而蔡確貪天之功以爲己力厚誣聖後收恩私門陛下卽位之初嘗下詔明宣仁安社稷大功令國史院摭定刊修又復悠悠望精擇史官先修哲宗實錄候書成取神宗朱墨史考證修定庶毀譽是非皆得其實上深嘉納至是命同修撰且諭之曰是除以卿家世傳聞多事實故也一日奏事上愀然曰向昭慈嘗言宣仁有保佑大功哲宗自能言之止爲宮中有不得志於宣仁者因生誣謗欲辧白其事須重修實錄具以保立勞效昭示來世此朕選卿意也同乞以所得聖語宣付史館仍記於實錄卷末張俊乞復其田產稅役令一卒持書瑞昌而淩悖其令郭彥參彥參系之獄俊訴於朝命罷彥參同並封還二命俄除集英殿修撰知衢州以疾辭除徽猷閣待制提舉江州太平觀

沈銖按宋史本傳銖字子平眞州揚子人父季長王安石妹�也銖少從安石學進士髙第至國子直講季長領監事攺審官主簿坐虞蕃事免歸元佑置訴理所被罪者爭自列銖獨不言紹聖初起爲太學博士祕書省正字崇政殿說書受旨同編類元佑臣僚章疏以進講爲解拜右司諫辭攺起居郎權中書舍人吳居厚除戶部尙書銖論其使京東時聚斂詔具實狀不能對罰金講詩南山有臺至萬壽無期以爲此太平之基立而可久之應哲宗屢首肯之眞拜中書舍人兼侍講俄引疾以龍圖閣待制知宣州卒弟錫

劉章按宋史本傳章字文儒衢州龍遊人少警異日誦數千言通小戴禮四冠鄕舉紹興十五年廷對考官定其級在三迨進禦上擢爲第一授鎭江軍簽判是冬入省爲正字明年遷祕書郎兼普安恩平兩王府教授遷著作佐郎事王邸四歲盡忠誠專以經誼文學啟迪掖導受知孝宗自此始秦檜當國嗛不附己風言者媒�其罪出倅筠州檜死召爲司封員外郎檢詳樞密院文字兼玉牒檢討官擢祕書少監起居郎使金還除權工部侍郎俄兼吏部兼侍講郊祀畢侍從上慶成詩初章在祕省嘗議郊廟禮文當置局討論詔行其說正遷吏部禦史論章使胥長買絹髙宗愕然曰劉章必無是事禦史執不已罷提舉崇道觀舉朝嗟�起居郎王佐訟其冤亦坐絀起知信州未久復請祠孝宗受禪念舊學知漳州爲諫議大夫王大寶所格尋除祕閣修撰敷文閣待詔召提舉佑神觀兼侍讀遂拜禮部侍郎奏禁遏淫祀仍於三朝史中刪去道釋符瑞志大略以爲非春秋法朝廷議經略中原調諸郡兵民頗擾少卿趙彥端指言非是或譖彥端曰陛下究心大舉凡所圖回但資趙彥端一笑耳彥端懼其不測上因夜對問章曰聞卿監中有笑朕者章不知狀從容對曰聖主所爲人焉敢笑若議論不同或者有之上意頗解彥端獲免人稱章長者詔詢唐太宗所問魏徵徳仁功利優劣章上疏諄復且言太宗問徵在貞觀十六年陛下宅天命十載於玆願益加意將越商周紹唐虞矣太宗非難到也進權禮部尙書兼給事中對選徳殿問章今年幾而容貌未衰頗嘗學道否章拱對曰臣書生無他長惟菲儉自度晏嬰一狐裘三十年不易人以爲難臣以爲易上嘉嘆久之親灑宸翰以賜俾安職章力告歸以顯謨閣學士食祠祿淳熙六年子之衡由禦史檢法出守廣徳軍當陛辭對便殿問卿父學士安否撫勞再三臨退復謂曰卿歸侍爲朕致此意旋遣合門祗候蘇曦至家宣問拜端明殿學士賜銀絹四百匹四年上表告老以資政殿學士致仕卒年八十贈光祿大夫謚曰靖文章容狀魁碩以周密自守出入兩朝被顧遇未嘗泄禁中一語

黃中按宋史本傳中字通老邵武人幼受書一再輒成誦初以族祖蔭補官紹興五年廷試言孝弟動上心擢進士第二人授保寧軍節度推官二十餘年秦檜死乃召爲校書郎歷遷普安恩平府教授中在王府時龍大淵已親幸中未嘗與之狎見則揖而退後他教授多蒙其力中獨不徙官遷司封員外郎兼國子司業芝艸生武成廟官吏請以聞中不答官吏陰畫圖以獻宰相謂祭酒周綰與中曰治世之瑞抑而不奏何耶綰未對中曰治世何用此爲綰退謂人曰黃司業之言精切簡當惜不爲諫官充賀金生辰使遷爲祕書少監尋除起居郎累遷權禮部侍郎中使金回言其治汴宮必徙居見迫宜早爲計上矍然宰相顧謂中曰沈介歸殊不聞此何耶居數日中白宰相請以妄言待罪湯思退怒語侵中已乃除介吏部侍郎徙中以補其處中猶以備邊爲言又不聽遂請補外上不許曰黃中恬退有守除左史且錫鞍馬金使賀天申節遽以欽宗訃聞朝論俟使去發喪中馳白宰相此國家大事臣子至痛一有失禮謂天下後世何竟得如禮中自使還每進見輒言邊事又獨陳禦備方略髙宗稱善不數月金亮已擁眾渡淮中因入謝論淮西將士不用命請擇大臣督師旣而以殿帥楊存中爲禦營使中率同列力論不可遣敵旣臨江朝臣爭遣家逃匿中獨晏然比敵退惟中與陳康伯家屬在城中眾慚服天申節上壽議者以欽宗服除當舉樂中言春秋君弒賊不討𨿽葬不書以明臣子之罪況欽宗實未葬而可遽作樂乎事竟寢兼給事中內侍遷官不應法諫官劉度坐論近習龍大淵忤旨補郡已復罷之中皆不書讀羣小相與媒�中罷去尹穡希意詆中爲張浚黨乾道攺元中年適七十卽告老以集英殿修撰致仕進敷文淵閣待制居六年上禦講筵顧侍臣曰黃中老儒今居何許年幾許筋力或未衰耶召引對內殿問勞甚渥以爲兵部尙書兼侍讀中前在禮部嘗諫止作樂事中去卒用之至是又將錫宴遂奏申前說詔遣範成大使金以山陵爲請中言陛下聖孝及此天下幸甚然欽廟梓宮置不問有所未盡上善其言不能用未滿歲有歸志乃陳十要道以爲用人而不自用以公議進退人才察邪正廣言路核事實節用度擇監司懲貪吏陳方略考兵籍上亟稱善中力求去除顯謨閣提舉江州太平興國宮賜犀帶香茗除龍圖閣學士致仕凡邑裏後生上謁必訓以孝弟忠信朱熹裁書以見有曰今日之來將再拜堂下惟公坐而受之俾進於門弟子之列則某之志也其爲人敬慕如此其後上手書遣使訪朝政闕失進職端明殿學士屬疾手艸遣奏猶以山陵欽宗梓宮爲言深以人主之職不可假之左右爲戒淳熙七年八月庚寅卒年八十有五九月詔贈正議大夫中有奏議十卷謚簡肅

劉儀鳳按宋史本傳儀鳳字韶美普州人少以文謁左丞馮澥澥甚推許遂知名紹興二年登進士第抱負倜儻不事生產於進士恬如也擢第十年始赴調尉遂寧府之蓬溪監資州資陽縣酒稅爲梁州榮州掾紹興二十七年有旨令侍從薦士起居郎趙逵舉儀鳳稱其富有詞華恬於進取宰執上其名上曰蜀人道遠文學行義有可用者不由論薦何緣知之前此蜀仕宦者例多隔絕不得一至朝廷殊可惜也自秦檜專權深抑蜀士故上語及之尋除諸王宮大小學教授召試館職辭以久離場屋攺國子監丞宰相以其名士遷祕書丞禮部員外郎所艸箋奏以典雅稱孝宗受禪議上光堯壽聖尊號冊寶有欲俟欽宗服除者太常博士林栗謂唐憲宗上順宗冊寶在徳宗服中不必避備樂而不作可也儀鳳獨上議曰謹按上尊號事屬嘉禮累朝必俟郊祀慶成然後舉行太上皇帝爲欽宗備禮終制見於詔書議者引憲宗故事考之唐史自武徳以來皆用易月之制與本朝事體大相遠也乞候欽宗終制檢舉以行則國家盛美主上事親情實稱矣議者𨿽是其言然謂事親當權宜而從厚竟用栗議儀鳳爭辧不已尋兼國史院編修官兼權祕書少監乾道元年遷兵部侍郎兼侍講儀鳳在朝十年每歸卽匿其車騎�其門戶客至無親�皆不得見政府累月始一上謁人尢其傲奉入半以儲書凡萬餘卷國史錄無遺者禦史張之綱論儀鳳錄四庫書本以傳私室遂斥歸蜀三年十二月輔臣進前侍從當復職者上曰劉儀鳳無罪可與復集英殿修撰起知邛州未上攺漢州果州罷歸淳熙二年十二月丙申卒年六十六儀鳳苦學至老不倦尢工於詩然頗慕晉人簡傲之風不樂與庸輩接故平生多蹭蹬一跌遂不振云

胡銓按宋史本傳銓字邦衡廬陵人隆興元年遷祕書少監擢起居郎論史官失職者四一謂記注不必進呈庶人主有不觀史之美二謂唐制二史立螭頭之下今在殿東南隅言動未嘗得聞三謂二史立後殿而前殿不立乞於前後殿皆分日侍立四謂史官欲其直前而合門以未嘗預牒以今日無班次爲辭乞自今直前言事不必預牒合門及以有無班次爲拘詔從之兼侍講國史院編修官因講禮記曰君以禮爲重禮以分爲重分以名爲重願陛下無以名器輕假人除宗正少卿乞補外不許二年兼國子祭酒尋除權兵部侍郎

謝諤按宋史本傳諤字昌國臨江軍新諭人幼敏慧日記千言爲文立成紹興二十七年中進士第調峽州夷陵縣主簿未上撫之樂安多盜監司檄諤攝尉條二十策大要使其徒相糾而以信賞隨之羣盜果解散金渝盟諸軍往來境上選行縣事有治辦聲攺吉州錄事參軍囚死者舊瘞以鞂往往暴骨諤白郡取船官棄材以棺斂之郡民陳氏僮竊其篋以逃有匿之者陳於官詞過其實反爲匿僮者所誣帥龔茂良怒欲坐以罪諤爲書白茂良陳氏獲免茂良亦以是知之歲大祲饑民萬餘求廩官吏罔措諤植五色旗分部給糶頃刻而定知袁州分宜縣縣積負於郡數十萬歲常賦外又徵�錢二萬餘諤乃疏其獘於諸監司請免之以母憂去尋丁父憂服闋除幹辦行在諸司糧料院遷國子監簿尋擢監察禦史奏減袁州分宜秀州華亭月樁錢諤裏居時創義役法編爲一書至是上之詔行其法於諸路民以爲便遷侍禦史再遷右諫議大夫兼侍講講尙書言於上曰書治道之本故觀經者當以書爲本曰朕最喜伊尹傅說所學得事君之道諤曰伊傅固然非成湯武丁信用之亦安能致治因論及邊事上有乘機會之諭諤曰機會𨿽不可失舉事亦不可輕上嘗問曰聞卿與郭雍遊雍學問甚好豈曾見程頤乎諤奏雍父忠孝嘗事頤雍蓋得其傳於父上遂封雍爲頤正先生光宗登極獻十箴又論二節三近所當節者曰宴飲曰妄費所當近者曰執政大臣曰舊學名儒曰經筵列職除禦史中丞權工部尙書請祠以煥章閣直學士知泉州又辭提舉太平興國宮而歸紹熙五年卒年七十四贈通議大夫諤爲文仿歐陽修曾鞏初居縣南之竹坡名其燕坐曰艮齋人稱艮齋先生周必大薦士及諤姓名孝宗曰是謂艮齋者耶朕見其聖學淵源五卷而得之云

徐應龍按宋史本傳應龍字允叔淳熙二年第進士調衡州法曹湖南檢法官潭獲盜首謀者己系獄妄指逸者爲首吏信之及獲逸盜治之急遂誣服吏以成憲讞於憲司應龍閱實其辭謂首從不明法當奏時周必大判潭州提刑盧彥徳不欲反其事將置逸盜於死應龍力與之辧先是彥徳許應龍京削至是怒曰君不欲出我門邪應龍曰以人命博文字所不忍也彥徳不能奪聞者多其有守交薦之攺秩知瑞州髙安縣呂祖儉言事忤韓冑謫死髙安應龍爲之經紀其喪且爲文誄之有勸之避禍者應龍曰呂君吾所敬𨿽緣此獲譴亦所願也朱熹貽書應龍曰髙安之政義風凜然主淮西機宜文字知南恩州陳自彊當國乃舊同捨應龍丐雷州而去召監都進奏院遷國子博士守工部員外郎進戶部侍郎遷國子司業兼實錄院檢討官崇政殿說書守祕書少監兼權工部侍郎時金主徙汴應龍言金人窮而南奔將溢出而蹈吾之境金亡更生新敵尢爲可慮兼侍講言人主不能盡知天下人材當責之宰相宰相不能盡知天下人材當采之公論李吉甫爲相號稱得人而三人之薦乃出於裴�之疏遷吏部侍郎進刑部尙書兼侍讀應龍在講筵多指陳時政一日讀吳起爲卒吮疽事應龍奏起卹士卒如此故能得其死力今軍將得以賄遷專事掊克未免多怨上驚曰債帥之風今猶未除邪宰相史彌遠聞而惡之免侍讀未幾兼太子詹事會景獻太子薨請老上不許徙吏部尙書以煥章閣學士提舉嵩山崇福宮嘉定十七年卒贈開府儀同三司謚文肅子榮叟官至參知政事謚文靖深叟官終將作監丞淸叟知樞密院事兼參知政事各有傳

程珌按宋史本傳珌字懷古徽州休寧人紹熙四年進士授昌化主簿調建康府教授攺知富陽縣遷主管官告院歷宗正寺主簿樞密院編修官權右司郎官祕書監丞江東轉運判官陛辭寧宗謂宰臣曰程珌豈可容其補外遂復舊職遷浙西提舉常平又遷祕書丞升祕書省著作郎尋爲軍器少監兼權左司郎官遷國子司業兼國史編修實錄檢討兼權直舍人院遷起居舍人兼職依舊權吏部侍郎直學士院兼同修國史實錄院同修撰兼權中書舍人遷禮部侍郎仍兼侍讀權刑部尙書封休寧縣男授禮部尙書兼同修國史實錄院同修撰兼權吏部尙書拜翰林學士知制誥兼修玉牒官進封子五上疏丐祠以煥章閣學士知建寧府授福建路招捕使以舊職提舉玉隆萬壽宮進封伯進敷文閣學士知寧國府攺知�州皆不赴進封新安郡侯加寶文閣學士知福州兼福建安撫使再奉祠又加龍圖閣學士以端明殿學士致仕卒年七十有九贈特進少師十歲詠冰語出驚人直學士院時寧宗崩丞相史彌遠夜召珌舉家大驚珌妻丞相王淮女也涕泣疑有不測使人�之知彌遠出迎而後收涕彌遠與珌同入禁中艸矯詔一夕爲制誥二十有五初許珌政府楊皇后緘金一囊賜珌珌受之不辭歸視之其直不貲彌遠以是銜之卒不與共政云

徐夢莘按宋史本傳夢莘字商老臨江人幼慧耽嗜經史下至稗官小說寓目成誦紹興二十四年舉進士歷官爲南安軍教授攺知湘陰縣會湖南帥括田號增耕稅他邑奉令惟謹夢莘獨謂邑無新田租稅無從出帥恚其私於民欲從簿書間�摭其過終莫能得由是反器重之尋主管廣西轉運司文字時朝廷議易二廣鹽法遣廣西安撫使幹官胡廷直與東西漕臣集議於境夢莘從行謂廣西阻山止當仍官般法則害不及民廣東諸郡並江或可容客販未宜遽以二廣槪行議與廷直不合廷直竟遂其說以客販變法得爲轉運使夢莘旣知賓州猶以前議爲梗法罷去不三年二廣商賈毀業民苦無鹽復從官般法矣夢莘恬於榮進每念生於靖康之亂四歲而江西阻訌母𦇤負亡去得免思究見顚末乃网羅舊聞會同異爲三朝北盟會編三百五十卷自政和七年海上之盟訖紹興三十一年完顏亮之斃上下四十五年凡曰敕曰制誥詔國書書疏奏議記序碑志登載靡遺帝聞而嘉之擢直祕閣夢莘平生多所著有集補有會錄有讀書記志有集醫錄有集仙錄皆以儒學冠之其嗜學博文蓋孜孜焉死而後已者開禧元年秋八月卒年八十二

葉味道按宋史本傳味道初諱賀孫以字行更字知道溫州人少刻志好古學師事朱熹試禮部第一時僞學禁行味道對學制策率本程頤無所避知舉胡紘見而黜之曰此必僞徒也旣下第復從熹於武夷山中學禁開登嘉定十三年進士第調鄂州教授理宗訪問熹之徒及所著書部使者遂以味道行誼聞差主管三省架閣文字遷宗學諭輪對言人主之務學天下之福也必堅志气以守所學謹幾微以驗所學正剛常以勵所學用忠言以充所學至若口奏則又述帝王傳心之要與四代作歌作銘之旨其終有曰言宣則力減文勝則意虛從臣又薦味道可爲講官乃授太學博士兼崇政殿說書故事說書之職止於通鑑而不及經味道請先說論語詔從之帝忽問鬼神之理疑伯有之事涉於誕味道對曰陰陽二气之散聚𨿽天地不能易有死而猶不散者其常也有不得其死而�結不散者其變也故聖人設爲宗祧以別親疏遠邇正所以教民親愛參贊化育今伯有得罪而死其气不散爲妖爲厲使國人上下爲之不寧於是爲之立子泄以奉其後則庶乎鬼有所知而神莫不寧矣蓋諷皇子竑事也三京用師廷臣邊閫交進機會之說味道進議狀以爲開邊浸闊應援倍難科配日繁饋餉日迫民一不堪命龐勛黃巢之禍立見是先搖其本無益於外也經筵奏事無日不申言之而洛師尋以敗聞於是人謂味道見微慮遠味道所奏陳無一言不開導引翼求切於君身旁引折旋推致於治道遷祕書著作佐郎而卒訃聞帝震悼出內帑銀帛賻其喪升一官以任其後故事所未有也所著四書說大學講義祭法宗廟廟享郊社外傳經筵口奏故事講義

翰林院部名臣列傳七

金

虞仲文按金史本傳仲文字質夫武州寧遠人也七歲知作詩十歲能屬文日記千言刻苦學問第進士累仕州縣以廉能稱舉賢良方正對策優等擢起居郎史館修撰三遷至太常少卿宰相有左降仲文獨出餞之或指以爲黨仲文乃求養親久之召復前職宰相薦文行第一權知制誥除中書舍人討平白霫拜樞密直學士權翰林學士爲翰林侍講學士年五十五卒謚文正天會七年贈兼中書令正隆二年攺贈特進濮國公

楊伯雄按金史本傳伯雄字希云眞定�城人八世祖彥稠後唐淸泰中爲定州兵馬使後隨晉主北還遂居臨潢父丘行太子左衛率府率伯雄登皇統二年進士海陵畱守中京丘行在幕府伯雄來省視海陵見之深加器重久之調韓州軍事判官有二盜詐稱賈販逆旅主人見欺至州署陳訴實欲劫取伯雄伯雄心覺其詐執而詰之並獲其黨十餘人一郡駭服遷應奉翰林文字是時海陵執政自以舊知伯雄屬之使時時至其第伯雄諾之而不往他日海陵怪問之對曰君子受知於人當以禮進附麗奔走非素志也由是愈厚待之海陵篡立數月遷右補闕攺修起居注海陵銳於求治講論每至夜分嘗問曰人君治天下其道何貴對曰貴靜海陵默然明日復謂曰我遷諸部猛安分屯邊戍前夕之對豈指是爲非靜邪對曰徙兵分屯使南北相維長策也所謂靜者乃不擾之耳乙夜復問鬼神事伯雄進曰漢文帝召見賈生夜半前席不問百姓而問鬼神後世頗譏之陛下不以臣愚陋幸及天下大計鬼神之事未之學也海陵曰但言之以釋永夜倦思伯雄不得已乃曰臣家有一卷書記人死復生或問冥官何以免罪答曰汝置一歷白日所爲暮夜書之不可書者是不可爲也海陵爲之攺容夏日海陵登瑞雲樓納涼命伯雄賦詩其卒章云六月不知蒸�到淸涼會與萬方同海陵忻然以示左右曰伯雄出語不忘規戒爲人臣當如是矣再遷兵部員外郎丁父憂起復翰林待制兼修起居注遷直學士再遷右諫議大夫兼著作郎修起居注如故皇子愼思阿不薨伯雄坐與同直者竊議被責語在海陵諸子傳海陵議徵江南伯雄奏晉武平吳皆命將帥何勞親總戎律不聽乃落起居注不復召見大定初除大興少尹丁母憂顯宗爲皇太子選東宮官屬張浩薦伯雄起復少詹事兄子蟠爲左贊善言聽諫從時論榮之集古太子賢不肖爲書號瑤山往鑑進之及進羽獵保成等箴皆見嘉納復爲左諫議大夫翰林直學士會太子詹事闕宰相復舉伯雄上曰伯雄不可去朕左右而東宮亦須輔導遂以太子詹事兼諫議六年上幸西京欲因往涼陘避暑伯雄率眾諫官入諫上曰朕徐思之伯雄言之不已同列皆引退久之乃起是年至涼陘僥巡果有�虞上思伯雄之言及還遷禮部尙書謂近臣曰羣臣有幹局者眾矣如伯雄忠實皆莫及也上謂伯雄曰龍逢比干皆以忠諫而死使遇明君豈有是哉伯雄對曰魏徵願爲良臣正謂遇明君耳因顧謂宰相曰書曰汝無面從退有後言朕與卿等共治天下有事可否卽當面陳卿等致位卿相正行道揚名之時偸安自便僥幸一時如後世何羣臣皆稱萬歲十二年攺沁南軍節度使召爲翰林學士承旨丞相石琚致仕上問誰可代卿者琚對曰伯雄可時論以琚舉得其人復權詹事伯雄知無不言匡救弘多後宮僚有詭隨者人必稱楊詹事以愧之除定武軍節度使攺平陽尹先是張浩治平陽有惠政及伯雄爲尹百姓稱之曰前有張后有楊徙河中尹卒年六十五謚莊獻

李晏按金史本傳晏字致美澤州髙平人性警敏倜儻尙气皇統六年登經義進士第調嶽陽丞再轉遼陽府推官歷中牟令會海陵方營汴京運木於河晏領之晏以經三門之險前後失敗者眾乃馳白行臺以其木散投之水使工取於下流人皆便之丁內艱服除召補尙書省令史辭去爲衛州防禦判官世宗素識其才名尋召爲應奉翰林文字特令詣閣謝上顧謂左右曰李晏精神如舊慰勞甚悉時方議郊禮命攝太常博士俄而眞授爲髙麗讀冊官五遷祕書少監兼尙書禮部郎中除西京副畱守世宗謂侍臣曰翰林舊人少新進士類不學至於詔赦冊命之文鮮有能者可選外任有文章士爲之左右舉晏上曰李晏朕所自識於是召爲翰林直學士兼太常少卿以母老乞歸養授鄭州防禦使未赴母卒起復爲翰林直學士世宗禦後合召晏讀新進士所對策至縣令闕員取之何道上曰朕夙夜思此未知所出晏對曰臣伏念久矣但無路不敢言今幸待罪侍從得承大問願竭所知上曰然則何如對曰國朝設科取士始分南北兩選北選百人南選百五十人合二百五十人詞賦經義入仕之人旣多所以縣令未嘗闕員其後南北通選止設詞賦一科每舉限取六七十人入仕之人旣少縣令闕員蓋由此也上以爲然詔後取人毋限以數尋擢吏部侍郎兼前職諭之曰卿性果敢有激揚之意故以授卿宜加審愼毋涉荒唐俄爲中都路推排使遷翰林侍講學士兼禦史中丞會朝士以病謁告世宗意其詐謂晏曰卿素剛正今某詐病以宰相親故畏而不糾歟晏跪對曰臣𨿽老平生所恃者誠與直爾百官病告監察當視臣爲中丞官吏姦私則當言之病而在告此小事臣容有不知其畏宰相何圖焉旣出世宗目送之曰晏年老气猶未衰一日禦史臺奏請增監察員上曰采察內外官吏固系監察然爾等有所聞知亦當彈劾況糾正非違臺官職也苟不能正其身如正人何顧謂晏曰豳王年少未練朕以臺事委卿當一一用意初錦州龍宮寺遼主撥賜戶民俾輸稅於寺歲久皆以爲奴有欲訴者害之島中宴乃具奏在律僧不殺生況人命乎遼以良民爲二稅戶此不道之甚也今幸遇聖朝乞盡釋爲良世宗納其言於是獲免者六百餘人故同判大睦親府事謀衍家有民質券積其息不能償因沒爲奴屢訴有司不能直至是投匭自言事下禦史臺晏撿摘案狀得其情遂奏免之尋爲賀宋正旦國信副使及世宗不豫命宿禁中一時詔冊皆晏爲之章宗立晏畫十事以上一曰風俗奢僭宜定制度二曰禁遊手三曰宜停鑄錢四曰免上戶管庫五曰太平宜興禮樂六曰量輕租稅七曰減鹽價八曰免監官陪納虧欠九曰有司尙苟且乞申明經久遠圖十曰禁网差密宜尙寬大又奏乞委待制黨懷英修撰張行簡更直進讀陳言文字以廣視聽皆采納之以年老乞致仕攺禮部尙書兼翰林學士承旨越二年復申前請授沁南軍節度使久之致仕上念其先朝舊人復起爲昭義軍節度使明昌六年歸老得疾詔除其子左司員外郎仲略爲澤州刺史以便侍養承安二年卒年七十五謚曰文簡

胡礪按金史本傳礪字元化磁州武安人少嗜學天會間大軍下河北礪爲軍士所掠行至燕亡匿香山寺與傭保處韓昉見而異之使賦詩以見志礪操筆立成思致淸婉昉喜甚因館置門下使與其子處同教育之自是學業日進昉嘗謂人曰胡生才器一日千里他日必將名世十年舉進士第一授右拾遺權翰林修撰久之攺定州觀察判官定之學校爲河朔冠士子聚居者常以百數礪督教不倦經指授者悉爲場屋上游稱其程文爲元化格皇統初爲河北西路轉運都勾判官礪性剛直無所屈行臺平章政事髙禎之汴道眞定燕於漕司礪欲就坐禎責之礪曰公在政府則禮絕百僚今日之會自有賓主禮禎曰汝他日爲省吏當如何礪曰當官而行亦何所避禎壯其言攺容謝之攺同知深州軍州事加朝奉大夫郡守暴戾蔑視僚屬礪常以禮折之守愧服郡事一委礪州管五縣例置弓手百餘人少者猶六七十人歲民錢五千餘萬爲顧直其人皆市井無賴以迹盜爲名所至擾民礪知其獘悉罷去繼而有飛語曰某日賊發將殺通守或請爲備礪曰盜所利者財耳吾貧如此何備爲是夕令公署撤關竟亦無事再補翰林修撰遷禮部郎中一時典禮多所裁定海陵拜平章政事百官賀於廟堂礪獨不跪海陵問其故礪以令對且曰朝服而跪見君父禮也海陵深器重之天徳初再遷侍講學士同修國史以母憂去官起復爲宋國歲元副使刑部侍郎白彥恭爲使海陵謂礪曰彥恭官在卿下以其舊勞故使卿副之遷翰林學士攺刑部尙書扈從至汴得疾海陵數遣使臨問卒深悼惜之年五十五

王競按金史本傳競字無競彰徳人警敏好學年十七以蔭補官宋宣和中太學兩試合格調屯畱主簿入國朝除大寧令歷寶勝鹽官轉河內令時歲饑盜起競設方略以購賊不數月盡得之夏秋之交沁水泛濫歲發民築堤豪民猾吏因緣爲姦競核實之減費幾半縣民爲之諺曰西山至河岸縣官兩人半蓋以前政韓希甫與競相繼治縣皆有幹能絳州正平令張元亦有治績而差不及故云然天眷元年轉固安令皇統初參政韓昉薦之召權應奉翰林文字兼太常博士詔作金源郡王完顏婁室墓碑競以行狀盡其實乃請國史刊正之時人以爲法二年試館閣競文居最遂爲眞遷尙書禮部員外郎時海陵當國政由已出欲令百官避堂諱競言人臣無公諱遂止蕭仲恭以太傅領三省事封王欲援遼故事親王用紫羅無事下禮部競與郎中翟永固明言其非是事竟不行海陵由是重之天徳初轉翰林待制遷翰林直學士攺禮部侍郎遷翰林侍講學士攺太常卿同修國史擢禮部尙書同修國史如故大定二年春從太傅張浩朝京師詔復爲禮部尙書是歲奉遷睿宗山陵儀注不應典禮競削官兩階詔攺創五龍車兼翰林學七承旨修國史四年卒官競博學能文善艸隸書工大字兩都宮殿榜題皆競所書士林推爲第一云

蕭永祺按金史本傳永祺字景純本名蒲烈少好學通契丹大小字廣寧尹耶律固奉詔譯書辟置門下因盡傳其業固卒永祺率門弟子服齊衰喪固作遼史未成永祺繼之作紀三十卷志五卷傳四十卷上之加宣武將軍除太常丞海陵爲中京畱守永祺特見親禮天徳初擢左諫議大夫遷翰林侍講學士同修國史再遷翰林學士明年遷承旨尙書左丞耶律安禮出守南京海陵欲以永祺代之召見內閣諭以旨意永祺辭曰臣材識卑下不足以辱執政海陵曰今天下無事朕方以文治卿爲是優矣永祺固辭旣出或問曰公遇知人主進取爵位以道佐時何多讓也永祺曰執政系天下休戚縱欲貪冒榮寵如蒼生何海陵嘗選廷臣十人備諮訪獨永祺議論寬厚時稱長者卒年五十七

楊伯仁按金史本傳伯仁字安道伯雄之弟也天性孝友讀書一過成誦登皇統九年進士第事親不求調天徳二年除應奉翰林文字初名伯英避大子光英諱攺今名海陵嘗夜召賦詩傳趣甚亟未二鼓奏十詠海陵喜解衣賜之海陵射烏伯仁獻獲烏詩以諷丁父憂起復賜金帶襲衣及賜白金以奉母攺左拾遺進士呂忠翰廷試已在第一未唱名海陵以忠翰程文示伯仁問其優劣伯仁對曰當在優等海陵曰此今試狀元也伯仁自以知忠翰姓名在第一遂宿諫省俟唱名乃出海陵嘉其愼密轉翰林修撰孟宗獻發解第一伯仁讀其程文稱之此人當成大名是歲宗獻府試省試廷試皆第一號孟四元時論以爲知文故事狀元官從七品階承務郎世宗以宗獻獨異等與從六品階授奉直大夫攺著作郎居母喪服除調鎭西節度副使入爲起居注兼左拾遺上書論時務六事攺大名少尹郡中豪民橫恣甚莫可制民受其害伯仁窮竟渠黨四境帖然讞館陶大辟得其冤狀館陶人爲立祠府尹荊王文坐贓削封降徳州防禦使同知裴滿子寧及伯仁判官謝奴皆以不能匡正解職伯仁降南京畱守判官攺同知安化軍節度使到官三日召爲太子右諭徳兼侍禦史攺翰林待制復兼右諭徳除濱州刺史郡俗有遣奴出亡捕之以規賞伯仁至責其主而杖殺其奴如是者數輩其獘遂止入爲左諫議大夫兼禮部侍郎翰林直學士故事諫官詞臣入直禁中上閔其勞特免入直攺吏部侍郎直學士如故鄭子聃卒宰相舉伯仁代之乃遷侍講兼禮部侍郎伯仁久在翰林文詞典麗上曰自韓昉張鈞後則有翟永固近日則張景仁鄭子聃今則伯仁而已其次未見能文者呂忠翰艸降海陵庶人詔點竄再四終不能盡朕意狀元𨿽以詞賦甲天下至於辭命未必皆能凡進士可令補外考其能文者召用之不數月兼左諫議大夫俄兼太常卿大臣舉可修起居注者數人上以伯仁領之從幸上京伯仁多病至臨潢池寒因感疾還中都明年上還幸中都遣使勞問賜以丹劑是歲卒

移剌子敬按金史本傳子敬字同文本名屋骨朵魯遼五院人曾祖霸哥同平章事父拔魯準備任使官都統杲克中京遼主西走畱拔魯督輜重被掠拔魯乃自髡逃於山林子敬讀書好學皇統間特進移剌因修遼史辟爲掾屬遼史成除同知遼州事舊本廳自有占地歲入數百貫州官歲取其課地主以爲例未嘗請辯子敬曰已有公田何爲更取民田竟不取秩滿郡人請畱於行臺省不許天徳三年入爲翰林修撰遷禮部郎中正隆元年諸將巡邊詔子敬監戰軍師以戰獲分將士亦以遺子敬子敬不受及還入見海陵謂之曰汝家貧而不苟得不受俘獲朕甚嘉之凡同行官僚所取者皆沒入於官其後詔子敬宴賜諸部諭之曰凡受進例遣宰臣以汝前能稱職故特命汝使還遷翰林待制大定二年以待制同修國史是時窩斡餘黨散居諸猛安謀克中詔子敬往撫之仍宣諭猛安謀克及州縣漢人無以前時用兵相殺傷挾怨輒害契丹人使還攺祕書少監兼修起居注修史如故詔曰以汝博通古今故以命汝常召入講論古今及時政利害或至夜半子敬有良馬平章政事完顏元宜索之子敬以元宜爲相也不與至是元宜乞致仕罷爲東京子敬乃以此馬贐行識者韙之是時僕散忠義伐宋宋請和而書式疆界未定子敬與祕書少監石抹頤修起居注張汝弼侍便殿上曰宋主求成反復無信喜爲誇大子敬對曰宋人自來浮辭相欺來書言海陵敗於采石大軍北歸按兵不襲俾全師而還海陵未嘗敗於采石其譎詐多此類回書宜言往者大軍若令渡江宋國境土必爲我有上曰彼以詭詐我以誠實但當以理折之遷右諫議大夫起居注如故上幸西京州縣官入見猛安謀克不得隨班子敬奏軍民一體合令猛安謀克隨入見上嘉納之於是責讓宣徽院及端午朝會詔依子敬奏行之子敬言山後禁獵地太廣有妨百姓耕墾上用其言遂以四外獵地與民遷祕書監諫議起居如故子敬舉同知宣徽院事移剌神獨斡兵部侍郎移剌安答太子少詹事烏古論三合自代上不許子敬與同簽宣徽院事移剌神獨斡侍上曰亡遼不忘舊俗朕以爲是海陵習學漢人風俗是忘本也若依國家舊風四境可以無虞此長久之計也世宗將如涼陘子敬與右補闕粘割斡特剌左拾遺楊伯仁奏曰車駕至曷裏滸西北招討司囿於行宮之內地矣乞遷之於界上以屏蔽環衛上曰善詔尙書省曰招討斜裏虎可徙界上治蕃部事都監撒八仍於燕子城治猛安謀克事上與侍臣論古之人君賢否子敬奏曰陛下凡與宰相謀議不可不令史官知之上曰卿言是也轉簽書樞密院事同修國史出爲河中尹請老河中地熱上恐子敬不耐暑攺興中尹子敬女自懿州來興中省謁遇盜途中剽掠其行李且盡旣而還之謝曰我輩初不知爲府尹家也尹有徳於民尙忍侵犯耶徙咸平廣寧尹二十一年致仕卒於家年七十一子敬嘗使宋及受諸部進貢所受禮物皆散之親舊及卒家無餘財其子質宅以營葬事

趙可按金史本傳可字獻之髙平人貞元二年進士仕至翰林直學士博學髙才卓犖不羈天徳貞元間有聲場屋後入翰林一時詔誥多出其手流�服其典雅其歌詩樂府尢工號玉峯散人集

郭長倩按金史本傳長倩字曼卿文登人登皇統丙寅經義乙科仕至祕書少監兼禮部郎中修起居注與施朋望王無競劉�老劉無黨相友善所撰石決明傳爲時�所稱有昆�集行於世

鄭子聃按金史本傳子聃字景純大定府人父宏遼金源令二子子京子聃楊丘行嘗謂人曰金源二子鳳毛也小者尢特達後必名世子聃及冠有能賦聲天徳二年丘行爲太子左衛率府率廷試明日海陵以子聃程文示丘行對曰可入甲乙及拆捲果中第一甲第三人調翼城丞遷贊皇令召爲書畫直長子聃頗以才望自負常慊不得爲第一甲第一人正隆二年會試畢海陵以第一人程文問子聃子聃少之海陵問作賦何如對曰甚易因自矜且謂他人莫己若也海陵不悅乃使子聃與翰林修撰纂戩楊伯仁宣徽判官張汝霖應奉翰林文字李希顏同進士雜試七月癸未海陵禦寶昌門臨軒觀試以不貴異物民乃足爲賦題忠臣猶孝子爲詩題憂國如饑渴爲論題上謂讀卷官翟永固曰朕出賦題能言之或能行之未可知也詩論題庶戒臣下丁亥禦便殿親覽試卷中第者七十三人子聃果第一海陵奇之有頃進官三階除翰林修撰攺侍禦史京畿旱詔子聃決囚遂澍雨人以比顏眞卿遷待制兼吏部郎中攺祕書少監遷翰林直學士兼太子左諭徳顯宗深器重之以疾求補外遂爲沂州防禦使皇太子幣贐甚厚命以安輿之官召還爲左諫議大夫兼直學士攺吏部侍郎同修國史直學士如故遷侍講兼修國史上曰修海陵實錄知其詳無如子聃者蓋以史事專責之也二十年卒年五十五子聃英俊有直气其爲文亦然平生所著詩文二千餘篇

黨懷英按金史本傳懷英字世傑故宋太尉進十一代孫馮翊人父純睦泰安軍錄事參軍卒官妻子不能歸因家焉應舉不得意遂脫略世務放浪山水間簞瓢屢空晏如也大定十年中進士第調莒州軍事判官累除汝陰縣尹國史院編修官應奉翰林文字翰林待制兼同修國史懷英能屬文工篆籀當時稱爲第一學者宗之大定二十九年與鳳翔府治中郝俁充遼史刊修官應奉翰林文字移剌益趙沨等七人爲編修官凡民間遼時碑銘墓志及諸家文集或記憶遼舊事悉上送官是時章宗初卽位好尙文辭旁求文學之士以備侍從謂宰臣曰翰林闕人如之何張汝霖奏曰郝俁能屬文宦業亦佳上曰近日制詔惟黨懷英最善移剌履進曰進士擢第後止習吏事更不復讀書近日始知爲學矣上曰今時進士甚滅裂唐書中事亦多不知朕殊不喜上謂宰臣曰郝俁賦詩頗佳舊時劉迎能之李晏不及也明昌元年懷英再遷國子祭酒二年遷侍講學士明年議開邊旁濠塹懷英等十六人請罷其役詔從之遷翰林學士六年有事於南郊攝中書侍郎讀祝冊上曰讀冊至朕名聲微下𨿽曰尊君然在郊廟禮非所宜當平讀之承安二年乞致仕攺泰寧軍節度使明年召爲翰林學士承旨泰和元年增修遼史編修官三員詔分紀志列傳刊修官有攺除者以書自隨久之致仕大定三年卒年七十八謚文獻懷英致仕後章宗詔直學士陳大任繼成遼史云

溫迪罕締達按金史本傳締達該習經史以女直字出身累官國史院編修官初丞相希尹制女直字設學校使訛離剌等教之其後學者漸盛轉習經史故納合椿年紇石烈良弼皆由此致位宰相締達最精深大定十二年詔締達所教生員習作詩策若有文采量才任使其自願從學者聽十三年設女直進士科是歲徒單鎰等二十七人登第十五年締達遷著作佐郎與編修官宗壁尙書省譯史阿魯吏部令史張克忠譯解經書累遷祕書丞十九年攺左贊善以母老求養顯宗使內直丞六斤謂締達曰贊善初未除此官天子謂孤曰朕得一出倫之才學問該貫當令輔汝徳義旣數日贊善除此官自謂親炙徳義不勝其喜未可去也勿難於懷久之轉翰林待制卒明昌五年贈翰林學士承旨謚文成

王庭筠按金史本傳庭筠字子端河東人生未期視書識十七字七歲學詩十一歲賦全題稍長涿郡王翛一見期以國士登大定十六年進士第調恩州軍事判官臨政卽有聲郡民鄒四者謀爲不軌事覺逮捕千餘人而鄒四竄匿不能得朝廷遣大理司直王仲軻治其獄庭筠以計獲鄒四分別詿誤坐預謀者十二人而已再調館陶主簿明昌元年三月章宗諭旨學士院曰王庭筠所試文句太長朕不喜此亦恐四方效之又謂平章張汝霖曰王庭筠文藝頗佳然語句不健其人才髙亦不難攺也四月召庭筠試館職中選禦史臺言庭筠在館陶嘗犯贓罪不當以館閣處之遂罷乃卜居彰徳買田隆慮書讀黃華山寺因以自號是年十二月上因語及學士嘆其乏材參政守貞曰王庭筠其人也三年召爲應奉翰林文字命與祕書郎張汝方品第法書名畫遂分入品者爲五百五十卷五年八月上顧謂宰執曰應奉王庭筠朕欲以詔誥委之其人材亦豈易得近黨懷英作長白山冊文殊不工聞文士多妒庭筠者不論其文顧以行止爲訾大抵讀書人多口頰或相黨昔東漢之士與宦官分朋固無足�如唐牛僧孺李徳裕宋司馬光王安石均爲儒者而互相排毀何邪遂遷庭筠爲翰林修撰承安元年正月坐趙秉文上書事削一官杖六十解職語在秉文傳二年降授鄭州防禦判官四年起爲應奉翰林文字泰和元年復爲翰林修撰扈從秋山應制賦詩三十餘首上甚嘉之明年卒年四十有七上素知其貧詔有司賻錢八十萬以給喪事求生平詩文藏之祕閣又以禦制詩賜其家其引云王遵古朕之故人也乃子庭筠又以才選直禁林者首尾十年今玆云亡玉堂東觀無復斯人矣庭筠儀觀秀偉善談笑外若簡貴人初不敢與接旣見和气溢於顏間殷勤慰藉如恐不及少有可取極口稱道他日𨿽百負不恨也從遊者如韓溫甫路元亨張進卿李公度其薦引者如趙秉文馮璧李純甫皆一時名士世以知人許之爲文能道所欲言暮年詩律深嚴七言長篇猶工險韻有藂辧十卷文集四十卷書法學米元章與趙沨趙秉文俱以名家庭筠尢善山水墨竹雲子曼慶亦能詩並書仕至行省右司郎中自號淡遊雲

楊云翼按金史本傳云翼字之美其先贊皇檀山人六代祖忠客平定之樂平縣遂家焉曾祖靑祖郁考桓皆贈官於朝云翼天資�悟初學語輒畫地作字日誦數千言登明昌五年進士第一詞賦亦中乙科特授承務郎應奉翰林文字承安四年出爲陜西東路兵馬都總管判官泰和元年召爲太學博士遷太常寺丞兼翰林修撰七年簽上京東京等路按察司事因召見章宗咨以當世之務稱旨大安元年翰林承旨張行簡薦其材且精術數召授提點司天臺兼翰林修撰俄兼禮部郎中崇慶元年以病歸貞佑二年有司上官簿宣宗閱之記其姓名起授前職兼吏部郎中三年轉禮部侍郎兼提點司天臺四年大元及西夏兵入鄜延潼關失守朝議以兵部尙書蒲察阿里不孫爲副元帥以禦之云翼言其人言浮於實必誤大事不聽後果敗興定元年六月遷翰林侍講學士兼修國史知集賢院事兼前職詔曰官制入三品者例外除以卿遇事敢言議論忠讜故特畱之時右丞相髙琪當國人有請榷油者髙琪主之甚力詔集百官議戶部尙書髙夔等二十六人同聲曰可云翼獨與趙秉文時戩等數人以爲不可議遂格髙琪後以事譴之云翼不卹也二年拜禮部尙書兼職如故三年築京師子城役兵數萬夏秋之交病者相籍云翼提舉醫藥躬自調護多所全濟四年攺吏部尙書凡軍興以來入粟補官以戰功遷授者事定之後有司苛爲程式或小有不合輒罷去云翼奏曰賞罰國之大信此�宜從寬錄以勸將來是年九月上召云翼及戶部尙書夔翰林學士秉文於內殿皆賜坐問以講和之策或以力戰爲言上俯首不樂云翼徐以孟子事大事小之說解之且曰今日奚計哉使生靈息肩則社稷之福也上色乃和十一月攺禦史中丞宗室承立權參知政事行尙書省事於京兆大臣言其不法詔云翼就鞫之獄成廷奏曰承立所坐皆細事不足問向大兵掠平涼以西數州皆破承立坐擁彊兵瞻望不進鄜延帥臣完顏合達以孤城當兵衝屢立戰績其功如此而承立之罪如彼願陛下明其功罪以誅賞之則天下知所勸懲矣自余小失何足追咎承立由是免官合達遂掌機務哀宗卽位首命云翼攝太常卿尋拜翰林學士正大三年二月復爲禮部尙書兼侍讀詔集百官議省費云翼曰省費事小戶部司農足以辦之樞密專制軍政蔑視尙書尙書出政之地政無大小皆當總領今軍旅大事社稷系焉宰相乃不得與聞欲使利病兩不相蔽得乎上嘉納之明年設益政院云翼爲選首每召見賜坐而不名時講尙書云翼言帝王之學不必如經生分章析句但知爲國大綱足矣因舉任賢去邪與治同道與亂同事有言逆於汝心有言遜於汝志等數條一皆本於正心誠意敷繹詳明上聽忘倦尋進龜鑑萬年錄聖學聖孝之類凡二十篇當時朝士廷議之際多不盡言顧望依違寖以成俗一日經筵畢因言人臣有事君之禮有事君之義禮不敢齒君之路馬蹴其芻者有罰入君門則趨見君之幾杖則起君命召不俟駕而行受命不宿於家是皆事君之禮人臣所當盡者也然國家之利害生民之休戚一一陳之則向所謂禮者特虛器耳君曰可而有否者替其否君曰否而有可者獻其可言有不從𨿽引裾折檻斷鞅軔輪有不卹焉者當是時也姑徇事君之虛禮而不知事君之大義國家何賴焉上變色曰非卿朕不聞此言云翼嘗患風痺至是稍愈上親問愈之之方對曰但治心耳心和則邪气不幹治國亦然人君先正其心則朝廷百官莫不一於正矣上矍然知其爲醫諫也夏人旣通好遣其徽猷閣學士李弁來議互市往返不能決朝廷以云翼往議乃定五年卒年五十有九謚文獻云翼天性雅重自律甚嚴其待人則寬與人交分一定死生禍福不少變其於國家之事知無不言貞佑中主兵者不能外禦而欲取償於宋故頻歲南伐有言之者不謂之與宋爲地則疑與之有謀至於宰執他事無不言者獨南伐則一語不敢及云翼乃建言曰國家之慮不在於未得淮南之前而在於旣得淮南之後蓋淮南平則江之北盡爲戰地進而爭利於舟楫之間恐勁弓良馬有不得騁者矣彼若扼江爲屯潛師於淮以斷餉道或決水以瀦淮南之地則我軍何以善其後乎及時全倡議南伐宣宗以問朝臣云翼曰朝臣率皆諛辭天下有治有亂國勢有弱有彊今但言治而不言亂言彊而不言弱言勝而不言負此議論所以偏也臣請兩言之夫將有事於宋者非貪其土地也第恐西北有警而南又綴之則我三面受敵矣故欲我師乘勢先動以阻其進借使宋人失淮且不敢來此戰勝之利也就如所料其利猶未可必然彼江之南其地尙廣𨿽無淮南豈不能集數萬之眾伺我有警而出師耶戰而勝且如此如不勝害將若何且我以騎當彼之步理宜萬全臣猶恐其有不敢恃者蓋今之事勢與泰和不同泰和以冬徵今我以夏徵此天時之不同也冬則水涸而陸多夏則水潦而塗淖此地利之不同也泰和舉天下全力驅�軍以爲前鋒今能之乎此人事之不同也議者徒見泰和之易而不知今日之難請以夏人觀之向日弓箭之手在西邊者一遇敵則搏而戰袒而射彼已奔北之不暇今乃陷吾城而虜守臣敗吾軍而禽主將曩則畏我如彼今則侮我如此夫以夏人旣非前日柰何以宋人獨如前日哉願陛下思其勝之之利又思敗之之害無悅甘言無貽後悔章奏不報時全果大敗於淮上一軍全沒宣宗責諸將曰當使我何面目見楊云翼耶河朔民十有一人爲遊騎所迫泅河而南有司論罪當死云翼曰法所重私渡者防姦僞也今平民爲兵所迫奔入於河爲逭死之計耳今使不死於敵而死於法後惟從敵而已宣宗悟盡釋之哀宗以河南旱詔遣官理冤獄而不及陜西云翼言天地人通爲一體今人一支受病則四體爲之不寧豈可專治受病之處而置其餘哉朝廷是之司天有以太乙新曆上進者尙書省檄云翼參訂摘其不合者二十餘條歷家稱焉所著文集若干捲校大金禮儀若干捲續通鑑若干捲周禮辧一篇左氏莊列賦各一篇五星聚井辧一篇縣象賦一篇勾段機要象數雜說等著藏於家

呂中孚張建按金史本傳中孚字信臣冀州南宮人張建字吉甫蒲城人皆有詩名中孚有淸漳集建明昌初授絳州教官召爲宮教應奉翰林文字以老請致仕章宗愛其純素不欲令去授同知華州防禦使仍賜詩以寵之自號蘭泉有集行於世

趙秉文按金史本傳秉文字周臣磁州陽人也幼穎悟讀書若夙習登大定二十五年進士第調安塞簿以課最遷邯鄲令再遷唐山丁父憂用薦者起復南京路轉運司都勾判官明昌六年入爲應奉翰林文字同知制誥上書論宰相胥持國當罷宗室守貞可大用章宗召問言頗差異於是命知大興府事內族膏等鞫之秉文初不肯言詰其僕歷數交遊者秉文乃曰初欲上言嘗與修撰王庭筠禦史周昂省令史潘豹鄭贊道髙坦等私議庭筠皆下獄決罰有差有司論秉文上書狂妄法當追解上不欲以言罪人遂特免焉當時爲之語曰古有朱云今有秉文朱云攀檻秉文攀人士大夫莫不恥之坐是久廢後起爲同知岢嵐州軍事轉北京路轉運使司度支判官承安五年冬十月陰晦連日宰相張萬公入對上顧謂萬公曰卿言天日晦冥亦猶人君用人邪正不分極有理若趙秉文曩以言事降授聞其人有才藻工書翰又且敢言朕非棄不用以北邊軍事方興姑試之耳泰和二年召爲戶部主事遷翰林修撰十月出爲寧邊州刺史三年攺平定州前政苛於用刑每聞赦將至先掊賊死乃拜赦而盜愈繁秉文爲政一從寬簡旬月盜悉屏迹歲饑出祿粟倡豪民以賑全活者甚眾大安初北兵南向召秉文與待制趙資道論備邊策秉文言今我軍聚於宣徳城小列營其外涉暑雨器械弛敗人且病俟秋敵至將不利矣可遣臨潢一軍搗其虛則山西之圍可解兵法所謂出其不意攻其必救者也衛王不能用其秋宣徳果以敗聞尋爲兵部郎中兼翰林修撰俄轉翰林直學士貞佑初建言時事可行者三一遷都二導河三封建朝廷略施行之明年上書願爲國家守殘破一州以宣布朝廷卹民之意且曰陛下勿謂書生不知兵顏眞卿張巡許遠輩以身許國亦書生也又曰使臣死而有益於國猶勝坐縻廩祿爲無用之人上曰秉文志固可尙然方今翰苑尢難其人卿宿儒當在左右不許四年拜翰林侍講學士言寶券滯塞蓋朝廷初議更張市肆已妄傳其不用因之抑遏漸至廢絕臣愚以爲宜立回易務令近上職官通市道者掌之給以銀鈔粟麥縑帛之類權其低昂而出納詔有司議行之興定元年轉侍讀學士拜禮部尙書兼侍讀學士同修國史知集賢院事又明年知貢舉坐取進士盧亞重用韻削兩階因請致仕金自泰和大安以來科舉之文其獘益甚蓋有司惟守格法所取之文卑陋陳腐苟合程度而已稍涉奇峭卽遭絀落於是文風大衰貞佑初秉文爲省試得李獻能賦𨿽格律稍�而詞藻頗麗擢爲第一舉人遂大喧噪訴於臺省以爲趙公大壞文格且作詩謗之久之方息俄而獻能復中宏詞入翰林而秉文竟以是得罪五年復爲禮部尙書入謝上曰卿春秋髙以文章故須復用卿秉文以身受厚恩無以自�願開忠言廣聖慮每進見從容爲上言人主當勤儉愼兵刑所以祈天永命者上嘉納焉哀宗卽位再乞致仕不許攺翰林學士同修國史兼益政院說書官以上嗣徳在初當日親經史以自裨益進無逸直解貞觀政要申鑑各一通正大九年正月汴京戒嚴上命秉文爲赦文以布宣悔悟哀痛之意秉文指事陳義辭情俱盡及兵退大臣欲稱賀且命爲表秉文曰春秋新宮火三日哭今園陵如此酌之以禮當慰不當賀遂已時年已老日以時事爲憂𨿽食息頓不能忘每聞一事可便民一士可擢用大則拜章小則爲當路者言殷勤鄭重不能自已三月艸開興攺元詔閭巷間皆能傳誦洛陽人拜詔畢舉城痛哭其感人如此是年五月壬辰卒年七十四積官至資善大夫上護軍天水郡侯正大間同楊云翼作龜鑑萬年錄上之又因進講與云翼共集自古治術號君臣政要爲一編以進焉秉文自幼至老未嘗一日廢書著易叢說十卷中庸說一卷揚子發微一卷太元箋贊六卷文中子類說一卷南華略釋一卷列子補注一卷刪集論語孟子解各一十卷資暇錄一十五卷所著文章號水集者三十卷秉文之文長於辧析極所欲言而止不以繩墨自拘七言長詩筆勢縱放不拘一律律詩壯麗小詩精絕多以近體爲之至五言古詩則沈�頓挫字畫則艸書尢遵勁朝使至自河湟者多言夏人問秉文及王庭筠起居狀其爲四方所重如此爲人至誠樂易與人交不立崖岸未嘗以大名自居仕五朝官六卿自奉養如寒士楊云翼常與秉文代掌文柄時人號楊趙然晚頗以禪語自污人亦以爲秉文之恨云

李獻能按金史本傳獻能字欽叔河中人先世有爲金吾衛上將軍者時號李金吾家迨獻能昆弟皆以文學名從兄獻卿獻誠從弟獻甫相繼擢第故李氏有四桂堂獻能苦學博覽於文尢長於四六貞佑三年特賜詞賦進士廷試第一人宏詞優等授應奉翰林文字在翰苑凡十年出爲鄜州觀察判官用薦者復爲應奉俄遷修撰正大末以鎭南軍節度副使充河中帥府經歷官大元兵破河中奔陜州行省以權左右司郎中值趙三三軍變遇害年四十三獻能爲人眇小而墨色頗有髯善談論每敷說今古聲鏗亮可聽作詩有志於風雅文刻意樂章在翰苑應機敏捷號得體趙秉文李純甫嘗曰李獻能天生今世翰苑材故每薦之不令出館家故饒財盡於貞佑之亂在京師無以自資其母素豪奢厚於自奉小不如意則必訶譴人視之殆不堪憂獻能處之自若也時人以純孝稱之嘗謂人云吾幼夢官至五品壽不至五十後竟如其言

王若虛按金史本傳若虛字從之�城人也幼穎悟若夙昔在文字間者擢承安二年經義進士調鄜州錄事歷管城門山二縣令皆有惠政秩滿老幼攀送數日乃得行用薦入爲國史院編修官遷應奉翰林文字奉使夏國還授同知泗州軍州事畱爲著作佐郎正大初章宗宣宗實錄成遷平涼府判官未幾召爲左司諫後轉延州刺史入爲直學士天興元年哀宗走歸徳明年春崔立變羣小附和請爲立建功徳碑翟奕以尙書省命召若虛爲文時奕輩恃勢作威人或少忤則讒構立見屠滅若虛自分必死私謂左右司員外郎元好問曰今召我作碑不從則死作之則名節掃地不若死之爲愈𨿽然我姑以理諭之乃謂奕輩曰丞相功徳碑當指何事爲言奕輩怒曰丞相以京城降活生靈百萬非功徳乎曰學士代王言功徳碑謂之代王言可乎且丞相旣以城降則朝官皆出其門自古豈有門下人爲主帥頌功徳而可信乎後世哉奕輩不能奪乃召太學生劉祁麻革輩赴省好問張信之諭以立碑事曰眾議屬二君且已白鄭王矣二君其無讓祁等固辭而別數日促迫不已祁卽爲艸定以付好問好問意未愜乃自爲之旣成以示若虛乃共刪定數字然止直敍其事而已後兵入城不果立也金亡微服北歸鎭陽與渾源劉郁東遊泰山至黃峴峯憩萃美亭顧謂同遊曰汨沒塵土中一生不意晚年乃造仙府誠得終老此山志願畢矣乃令子忠先歸遣子恕同行視夷險因垂足大石上良久瞑目而逝年七十所著文章號慵夫集凡若干捲滹南遺老若干捲傳於世

李純甫按金史本傳純甫字之純弘州襄陰人祖安上嘗魁西京進士父采卒於益都府治中純甫幼穎悟異常初業詞賦及讀左氏春秋大愛之遂更爲經義學擢承安二年經義進士爲文法莊周列禦寇左氏戰國策後進多宗之又喜談兵慨然有經世心章宗南徵兩上疏策其勝負上奇之給送軍中後多如所料宰執愛其文薦入翰林及大元兵起又上疏論時事不報宣宗遷汴再入翰林時丞相髙琪擅威福柄擢爲左司都事純甫審其必敗以母老辭去旣而髙琪誅復入翰林連知貢舉正大末坐取人踰新格出倅坊州未赴攺京兆府判官卒於汴年四十七純甫爲人聰敏少自負其材謂功名可俯拾作矮柏賦以諸葛孔明王景略自期由小官上萬言書援宋爲證甚切當路者以迂闊見抑中年度其道不行益縱酒自放無仕進意得官未成考旋卽歸隱日與禪僧士子遊以文酒爲事嘯歌袒裼出禮法外或飲數月不醒人有酒見招不擇貴賤必往往輒醉𨿽沈醉亦未嘗廢著書然晚年喜佛力探其奧義自類其文凡論性理及關佛老二家者號內�其餘應物文字爲外�又解楞嚴金剛經老子莊子中庸集解鳴道集解號中國心學西方父教數十萬言以故爲名教所貶云翰林院部名臣列傳八

元一

王鶚按元史本傳鶚字百一曹州東明人曾祖成祖立父琛鶚始生有大鳥止於庭鄕先生張大淵曰鶚也是兒其有大名乎因名之幼聰悟日誦千餘言長工詞賦金正大元年中進士第一甲第一人出身授應奉翰林文字六年授歸徳府判官行亳州城父令七年攺同知申州事行蔡州汝陽令丁母憂天興二年金主遷蔡詔尙書省移書恆山公武仙進兵金主覽書問誰爲之右丞完顏仲徳曰前翰林應奉王鶚也曰朕卽位時狀元耶召見惜擢用之晚起復授尙書省右司都事升左右司郎中三年蔡陷將被殺萬戶張柔聞其名救之輦歸館於保州甲辰冬世祖在藩邸訪求遺逸之士遣使聘鶚及至使者數輩迎勞召對進講孝經書易及齊家治國之道古今事物之變每夜分乃罷世祖曰我𨿽未能卽行汝言安知異日不能行之耶歲餘乞還賜以馬仍命近侍闊闊柴禎等五人從之學繼命徙居大都賜宅一所嘗因見請曰天兵克蔡金主自縊其奉禦絳山焚葬汝水之傍禮爲舊君有服願往葬祭世祖義而許之至則爲河水所沒設具牲酒爲位而哭庚申世祖卽位建元中統首授翰林學士承旨制誥典章皆所裁定至元元年加資善大夫上奏自古帝王得失興廢可考者以有史在也我國家以神武定四方天戈所臨無不臣服者皆出太祖皇帝廟謨雄斷所致若不乘時紀錄竊恐久而遺忘宜置局纂就實錄附修遼金二史又言唐太宗始定天下置弘文館學士十八人宋太宗承太祖開創之後設內外學士院史冊爛然號稱文治堂堂國朝豈無英才如唐宋者乎皆從之始立翰林學士院鶚遂薦李冶李昶王盤徐世隆髙鳴爲學士復奏立十道提舉學校官有言事者謂宰執非其人詔儒臣廷議可任宰相者時阿合馬巧佞欲乘隙取相位大臣復助之眾知其非莫敢言鶚奮然擲筆曰吾以衰老之年無以報國卽欲舉任此人爲相吾不能插驢尾矣振袖而起姦計爲之中止五年乞致仕詔有司歲給廩祿終其身有大事則遣使就問之十年卒年八十四謚文康鶚性樂易爲文章不事雕飾嘗曰學者當以窮理爲先分章析句乃經生舉子之業非爲己之學也著論語集義一卷汝南遺事二卷詩文四十卷曰應物集無子以�周鐸子之綱承其祀之綱官至翰林侍講學士

孟攀鱗按元史本傳攀鱗字駕之云內人曾祖彥甫以明法爲西北路招討司知事有疑獄當死者百餘人彥甫執不從後三日得實皆釋之祖鶴父澤民皆金進士攀鱗幼日誦萬言能綴文時號奇童金正大七年擢進士第仕至朝散大夫招討使歲壬辰汴京下北歸居平陽丙午爲陜西帥府詳議官遂家長安世祖中統三年授翰林待制同修國史至元初召見條陳七十事大扺勸上以郊祀天地祠太廟制禮樂建學校行科舉擇守令以字民儲米粟以贍軍省無名之賦罷不急之役百司庶府統於六部紀綱制度悉由中書是爲長久之計世祖悉嘉納之咨問諄諄後論王百一許仲平優劣對曰百一文華之士可置翰苑仲平明經傳道可爲後學矜式帝深然之又嘗召問宗廟郊祀儀制攀鱗悉據經典以對時帝將親祀詔命攀鱗會太常議定禮儀攀鱗夜畫郊祀及宗廟圖以進帝皆親覽焉復以病請西歸帝令就議陜西五路四川行中書省事四年卒年六十四延佑三年贈翰林學士承旨資徳大夫上護軍平原郡公謚文定

髙智耀按元史本傳智耀河西人世仕夏國曾祖逸大都督府尹祖良惠右丞相智耀登本國進士第夏亡隱賀蘭山太宗訪求河西故家子孫之賢者眾以智耀對召見將用之遽辭歸皇子闊端鎭西涼儒者皆隸役智耀謁藩邸言儒者給復已久一旦與廝養同役非便請除之皇子從其言欲奏官之不就憲宗卽位智耀入見言儒者所學堯舜禹湯文武之道自古有國家者用之則治不用則否養成其材將以資其用也宜蠲免徭役以教育之帝問儒家何如巫醫對曰儒以綱常治天下豈方技所得比帝曰善前此未有以是告朕者詔復海內儒士徭役無有所與世祖在潛邸已聞其賢及卽位召見又力言儒術有補治道反覆辧論辭累千百帝異其言鑄印授之命凡免役儒戶皆從之給公文爲左驗時淮蜀士遭俘虜者皆沒爲奴智耀奏言以儒爲驅古無有也陛下方以古道爲治宜除之以風厲天下帝然之卽拜翰林學士命循行郡縣區別之得數千人貴臣或言其詭濫帝詰之對曰士譬則金也金色有淺深謂之非金不可才藝有淺深謂之非士亦不可帝悅更寵賚之智耀又言國初庶政艸創綱紀未張宜仿前代置禦史臺以糾肅官常至元五年立禦史臺用其議也擢西夏中興等路提刑按察使會西北藩王遣使入朝謂本朝舊俗與漢法異今畱漢地建都邑城郭儀文制度遵用漢法其故何如帝求報聘之使以析其問智耀入見請行帝問所答畫一敷對稱旨卽日遣就道至上京病卒帝爲之震悼後贈崇文贊治功臣金紫光祿大夫司徒柱國追封寧國公謚文忠子睿

竇默按元史本傳默字子聲初名傑字漢卿廣平肥鄕人幼知讀書毅然有立志族祖旺爲郡功曹令習吏事不肯就會國兵伐金默爲所俘同時被俘者三十人皆見殺惟默得脫歸其鄕家破母獨存驚怖之餘母子俱得疾母竟亡扶病�葬而大兵復至遂南走渡河依母黨吳氏醫者王翁妻以女使業醫轉客蔡州遇名醫李浩授以銅人鍼法金主遷蔡默恐兵且至又走徳安孝感令謝憲子以伊洛性理之書授之默自以爲昔未嘗學而學自此始適中書楊惟中奉旨招集儒道釋之士默乃北歸隱於大名與姚樞許衡朝暮講習至忘寢食繼還肥鄕以經術教授由是知名世祖在潛邸遣召之默變姓名以自晦使者俾其友人往見而微服踵其後默不得已乃拜命旣至問以治道默首以三綱五常爲對世祖曰人道之端孰大於此失此則無以立於世矣默又言帝王之道在誠意正心心旣正則朝廷遠近莫敢不一於正一日凡三召與語奏對皆稱旨自是敬待加禮不令暫去左右世祖問今之明治道者默薦姚樞卽召用之俄命皇子眞金從默學賜以玉帶鉤諭之曰此金內府故物汝老人佩服爲宜且使我子見之如見我也久之請南還命大名順徳各給田宅有司歲具衣物以爲常世祖卽位召至上都問曰朕欲求如唐魏徵者有其人乎默對曰犯顏諫諍剛毅不屈則許衡其人也深識遠慮有宰相才則史天澤其人也天澤時宣撫河南帝卽召拜右丞相以默爲翰林侍講學士時初建中書省平章政事王文統頗見委任默上書曰臣事陛下十有餘年數承顧問與聞聖訓有以見陛下急於求治未嘗不以利生民安社稷爲心時先帝在上姦臣擅權總天下財賦操執在手貢進奇貨衒耀紛華以娛悅上心其扇結朋黨離間骨肉者皆此徒也此徒當路陛下所以不能盡其初心救世一念涵養有年矣今天順人應誕登大寶天下生民莫不歡忻踴躍引領盛治然平治天下必用正人端士唇吻小人一時功利之說必不能定立國家基本爲子孫久遠之計其賣利獻勤乞憐取寵者使不得行其志斯可矣若夫鉤距揣摩以利害驚動人主之意者無他意在擯斥諸賢獨執政柄耳此蘇張之流也惟陛下察之伏望別選公明有道之士授以重任則天下幸甚他日默與王鶚姚樞俱在帝前復面斥文統曰此人學術不正久居相位必禍天下帝曰然則誰可相者默曰以臣觀之無如許衡帝不悅而罷文統深忌之乃請以默爲太子太傅默辭曰太子位號未正臣不敢先受太傅之名乃復以爲翰林侍講學士詳見許衡傳默俄謝病歸未幾文統伏誅帝追憶其言謂近臣曰曩言王文統不可用者惟竇漢卿一人向使更有一二人言之朕寧不之思耶召還賜第京師命有司月給廩祿國有大政輒以訪之默與王盤等請分置翰林院專掌蒙古文字以翰林學士承旨撒的迷底裏主之其翰林兼國史院仍舊纂修國史典制誥備顧問以翰林學士承旨兼修起居注和禮霍孫主之帝可其奏默又言三代所以風俗淳厚歷數長久者皆設學養士所致今宜建學立師博選貴族子弟教之以示風化之本帝嘉納之默嘗與劉秉忠姚樞劉肅商挺侍上前默言君有過舉臣當直言都兪吁咈古之所尙今則不然君曰可臣亦以爲可君曰否臣亦以爲否非善政也明日復侍帝於幄殿獵者失一鶻帝怒侍臣或從旁大聲謂宜加罪帝惡其迎合命杖之釋獵者不問旣退秉忠等賀默曰非公誠結主知安得感悟至此至元十二年默年八十公卿皆往賀帝聞之拱手曰此輩賢者安得請於上帝減去數年畱朕左右共治天下惜今老矣悵然者久之默旣老不視事帝數遣中使以珍玩及諸器物往存問焉十七年加昭文館大學士卒年八十五訃聞帝深爲嗟悼厚加贈賜皇太子亦賻以鈔二千貫命有司護送歸葬肥鄕默爲人樂易平居未嘗評品人物與人居溫然儒者也至論國家大計面折廷諍人謂汲黯無以過之帝嘗謂侍臣曰朕求賢三十年惟得竇漢卿及李俊民二人又曰如竇漢卿之心姚公茂之才合而爲一斯可謂全人矣後累贈太師封魏國公謚文正子履集賢大學士

閻復按元史本傳復字子靖其先平陽和州人祖衍仕金歿王事父忠避兵山東之髙唐遂家焉復始生有奇光照室性簡重美丰儀七歲讀書�悟絕人弱冠入東平學師事名儒康曄時嚴實領東平行臺招諸生肄進士業迎元好問校試其文預選者四人復爲首徐琰李謙孟祺次之歲己未始掌書記於行臺擢禦史掾至元八年用王盤薦爲翰林應奉以才選充會同館副使兼接伴使扈駕上京賦應制詩二篇寓規諷意世祖顧和禮霍孫曰有才如此何可不用十二年升翰林修撰十四年出僉河北河南道提刑按察司事階奉訓大夫十六年入爲翰林直學士以州郡校官多不職建議定銓選之法十九年升侍講學士明年攺集賢侍講學士同領會同館事二十三年升翰林學士帝屢召至榻前面諭詔旨具艸以進帝稱善二十八年尙書省罷復立中書省帝勵精圖治急於擇相一日召入便殿諭之曰朕欲命卿執政何如復屢謝不足勝任帝謂侍臣曰書生識義理存謙讓是也勿彊禦史臺攺提刑按察司爲肅政廉訪司首命復爲浙西道肅政廉訪使先是姦臣桑哥當國嘗有旨命翰林撰桑哥輔政碑桑哥旣敗詔有司踣其碑復等亦坐是免官三十一年成宗卽位以舊臣召入朝賜重錦玉環白金除集賢學士階正議大夫元貞元年上疏言京師宜首建宣聖廟學定用釋奠雅樂從之又言曲阜守冢戶昨有司並入民籍宜復之其後詔賜孔林灑掃二十八戶祀田五千畝皆復之請也三年因星變又上疏言定律令頒封贈增俸給通調內外官且曰古者刑不上大夫今郡守以徵租受杖非所以厲廉隅江南公田租重宜減以貸貧民後多采用大徳元年仍遷翰林學士二年詔賜楮幣萬貫四年帝召至榻前密諭之曰中書庶務繁重左相難其人卿爲朕舉所知復以哈剌哈孫對帝大喜卽遣使召入相之復亦拜翰林學士承旨階正奉大夫十一年春武宗踐祚復首陳三事曰惜名器明賞罰擇人材言皆剴切未幾進階榮祿大夫遙授平章政事餘如故復力辭不許上疏乞骸骨詔從其請給半俸終養時仁宗居東宮賜以重錦俾公卿祖道都門外及卽位遣使召復復以病辭皇慶元年三月卒年七十七謚文康有靖軒集五十卷

劉敏中按元史本傳敏中字端甫濟南章丘人幼卓異不凡年十三語其父景石曰昔賢足於學而不求知丰於功而不自衒此後人所勿逮也父奇之鄕先生杜仁傑愛其文亟稱之敏中嘗與同儕各言其志曰自幼至老相見而無愧色乃吾志也至元十一年由中書掾擢兵部主事拜監察禦史權臣桑哥秉政敏中劾其姦邪不報遂辭職歸其鄕旣而起爲禦史臺都事時同官王約以言去敏中杜門稱疾臺臣請視事敏中曰使約無罪而被劾吾固不當出誠有罪耶則我旣爲同僚又爲交友不能諫止亦不無過也出爲燕南肅政廉訪副使入爲國子司業遷翰林直學士兼國子祭酒大徳七年詔遣宣撫使巡行諸道敏中出使遼東山北諸郡守令恃貴幸暴橫者一繩以法錦州以水爲災輒發廩賑之除東平路總管擢陜西行臺治書侍禦史九年召爲集賢學士商議中書省事上疏陳十事曰整朝綱省庶政進善良剔姦�顯公道杜私門廣恩澤實鈔法嚴武備舉封贈成宗崩姦臣希中旨贊其邪謀敏中援禮力爭之武宗卽位召敏中至上京庶政多所更定授集賢學士皇太子贊善仍商議中書省事賜金幣有加頃之拜河南行省參知政事俄攺治書侍禦史出爲淮西肅政廉訪使轉山東宣慰使遂召爲翰林學士承旨召公卿集議弭災之道敏中疏列七事帝嘉納焉以疾還鄕裏敏中平生身不懷幣口不論錢義不苟進進必有所匡救援據今古雍容不迫每以時事爲憂或�而勿伸則戚形於色中夜嘆息至淚濕枕席爲文辭理備辭明有中庵集二十五卷延佑五年卒年七十六贈光祿大夫柱國追封齊國公謚文簡

王構按元史本傳構字肯堂東平人父公淵遭金末之亂其兄三人挈家南奔淵公獨誓死守墳墓伏艸莽中諸兄呼之不出號慟而去卒得存其家而三兄不知所終構少�悟風度凝厚學問該博文章典雅弱冠以詞賦中選爲東平行臺掌書記參政賈居貞一見器重俾其子受學焉至元十一年授翰林國史院編修官時遣丞相伯顏伐宋先下詔讓之命構屬艸以進世祖大悅宋亡構與李盤同被旨至杭取三館圖籍太常天章禮器儀仗歸於京師凡所薦拔皆時之名士十三年秋還應奉翰林文字升修撰丞相和禮霍孫由翰林學士承旨拜司徒辟構爲司直時丞相阿合馬爲盜擊死世祖亦悟其姦復相和禮霍孫更張庶務構之謀畫居多歷吏部禮部郎中審囚河南多所平反攺太常少卿定親享太廟儀注擢淮東提刑按察副使召見便殿親授制書賜上尊酒以遣之尋以治書侍禦史召屬桑哥爲相俾與平章卜忽木檢核燕南錢谷而督其逋負以十一月晦行期歲終復命明年春還宿盧溝馹度逾期禍且不測謂卜忽木曰設有罪構當以身任之不以累公也會桑哥死乃免有旨出銓選江西入翰林爲侍講學士世祖崩構撰謚冊成宗立由侍講爲學士纂修實錄書成參議中書省事時南士有陳利便請搜括田賦者執政欲從之構與平章何榮祖共言其不可辧之甚力得不行以疾歸東平久之起爲濟南路總管諸王從者怙勢行州縣民莫敢忤視構聞諸朝徙之北境學田爲牧地所侵者理而歸之官貸民粟歲饑而責償不已構請輸以明年武宗卽位以纂修國史趣召赴闕拜翰林學士承旨未幾以疾卒年六十三構歷事三朝練習臺閣典故凡祖宗謚冊冊文皆所撰定朝廷每有大議必咨訪焉喜薦引寒士前後省臺翰苑所辟無慮數十人後居淸要皆有名於時子士熙仕至中書參政卒官南臺禦史中丞士點淮西廉訪司僉事皆能以文學世其家

趙與按元史本傳與字晦叔宋宗室子嘗登進士第爲鄂州教授至元十一年丞相伯顏旣渡江與率其宗人之在鄂州者詣軍門上書力陳不嗜殺人可以一天下且乞全其宗黨後伯顏朝京師世祖問宋宗室之賢者伯顏首以與對十三年秋九月遣使召至上京幅巾深衣以見言宋敗亡之故悉由誤用權姦詞旨激切令人感動世祖念之卽授翰林待制朝廷立法多所諮訪與忠言讜論無所顧惜進直學士轉侍講疏陳江南科斂急督移括大姓宋世丘壠暴露皆大臣擅易明詔所爲二十七年京師霧四塞明年正月甲寅虎入南城與又疏言權臣專政之咎退而家居待罪未幾桑哥敗平章不忽木奏與貧窶有守有抱負世祖曰得非指權臣爲虎者邪賜鈔萬三千貫歲給其妻子衣糧後累遷翰林學士其伯祖師淵嘗從朱熹學家庭授受具有端緒於是與許衡論伊洛閫奧衡雅敬之與旣老成宗命特官其子孟實以終養大徳七年以疾卒家貧無以爲葬成宗命有司賻鈔五千貫給舟車還葬臺州之黃巖贈通議大夫禮部尙書上輕車都尉天水郡侯謚文簡

劉賡按元史本傳賡字熙載洺水人五世祖逸以郡吏治獄有陰徳祖肅爲右三部尙書賡幼有文名師事翰林學士王盤至元十三年用薦者授國史院編修官十六年遷應奉翰林文字辟爲司徒府長史仍兼應奉補外同知徳州事考滿擢太廟署丞太常博士拜監察禦史是時禦史中丞崔彧好盛气待人他禦史拜謁或平受之獨見賡則待以上客大徳二年升翰林直學士六年奉使宣撫陜西由侍講學士升學士至大二年遷禮部尙書仍兼翰林學士尋拜侍禦史頃之還翰林爲學士承旨兼國子祭酒國學故事伴讀生以次出補吏莫不爭先出時有一生親老且貧同捨生有名在前者因博士以告曰我齒頗少請讓之先賡曰讓徳之恭也從其讓別爲書薦其人朝廷反先用之自是六館之士皆知讓之爲美徳也皇慶元年遷集賢大學士仍兼國子祭酒延佑元年復爲承旨六年拜太子賓客七年復入集賢爲大學士尋又入翰林爲承旨泰定元年加光祿大夫會集議上尊號賡獨抗言其不可事遂已天歷元年卒年八十一賡久典文翰當時大制作多出其手以耆年宿徳爲朝廷所推重云

王思廉按元史本傳思廉字仲常眞定獲鹿人幼師太原元好問旣冠張徳耀宣撫河東辟掌書記復謝歸至元十年董文忠薦之世祖問文忠曰汝何由知王思廉賢對曰鄕人之善者稱之也遂召見授符寶局掌書十三年姚樞舉爲昭文館待制遷奉訓大夫符寶局直長十四年攺翰林待制嘗進讀通鑑至唐太宗有殺魏徵語及長孫皇後進諫事帝命內官引至皇后合講衍其說後曰是誠有益於宸衷爾宜擇善言進講愼勿以瀆辭煩上聽也每侍讀帝命禦史大夫玉速帖木兒太師月赤察兒禦史中丞撒裏蠻翰林學士承旨掇立察等咸聽受焉帝嘗禦延春閣大賚羣臣俾十人爲列以進思廉偶在衛士之列帝責董文忠曰思廉儒臣豈宜列衛士十八年進中順大夫典瑞少監十九年帝幸白海時千戶王著矯殺姦臣阿合馬於大都辭連樞密副使張易帝召思廉至行殿屏左右問曰張易反若知之乎對曰未詳也帝曰反已反已何未詳也思廉徐奏曰僭號攺元謂之反亡入他國謂之叛羣聚山林賊害民物謂之亂張易之事臣實不能詳也帝曰朕自卽位以來如李之不臣豈以我若漢髙祖趙太祖遽陟帝位者乎思廉曰陛下神聖天縱前代之君不足比也帝嘆曰朕往者有問於竇默其應如響蓋心口不相違故不思而得朕今有問汝能然乎且張易所爲張仲謙知之否思廉卽對曰仲謙不知帝曰何以明之對曰二人不相安臣故知其不知也二十年升太監思廉以儒素進帝眷注優渥嘗疾賜禦藥顧問安否扈蹕失所乘馬給內�馬五匹盜竊所賜玉帶更以玉帶賜之裕宗居東宮思廉進曰殿下府中宜建學官俾左右近侍嘗親正學必能裨輔明徳裕宗然之裕宗嘗欲買甲第賜思廉思廉固辭二十三年攺嘉議大夫同知大都畱守兼少府監事藩王乃顏叛帝親徵思廉間謂畱守段貞曰藩王反側地大故也漢晁錯削地之策實爲良圖盍爲上言之貞見帝遂以聞帝曰汝何能出是言也貞以思廉對帝嘉之二十九年遷正議大夫樞密院判官大徳元年成宗卽位遷中奉大夫翰林學士仍樞密院判官以病歸三年起爲工部尙書拜徵東行省參知政事七年總管大名路八年召爲集賢學士十一年授正奉大夫太子賓客仁宗卽位以翰林學士承旨資善大夫致仕延佑七年卒年八十三贈翰林學士承旨資徳大夫河南江北等處行中書省右丞上護軍追封恆山郡公謚文恭

李謙按元史本傳謙字受益鄆之東阿人祖元以醫著名父唐佐性恬退不喜仕進謙幼有成人風始就學日記數千言爲賦有聲與徐世隆孟祺閻復齊名而謙爲首爲東平府教授生徒四集累官萬戶府經歷復教授東平先時教授無俸郡斂儒戶銀百兩備束脩謙辭曰家幸非甚貧者豈可聚貨以自殖乎翰林學士王盤以謙名聞召爲應奉翰林文字一時制誥多出其手至元十五年升待制扈駕至上都賜以銀壺藤枕十八年升直學士爲太子左諭徳侍裕宗於東宮陳十事曰正心曰睦親曰崇儉曰幾諫曰戢兵曰親賢曰尙文曰定律曰正名曰革獘裕宗崩世祖又命傅成宗於潛邸所至以謙自隨轉侍讀學士世祖深加器重嘗賜坐便殿飲羣臣酒世祖曰聞卿不飲然能爲朕彊飲乎因賜蒲萄酒一鐘曰此極醉人恐汝不勝卽令三近侍扶掖使出二十六年以足疾辭歸三十一年成宗卽位驛召至上都旣見勞曰朕知卿有疾然京師去家不遠且多良醫能愈疾卿當與課國政余不以勞卿也升學士元貞初引疾還家大徳六年召爲翰林承旨以年七十一乞致仕九年又召至大元年給半俸仁宗爲皇太子徵爲太子少傅謙皆力辭仁宗卽位召十六人謙居其首乃力疾見帝於行在疏言九事其略曰正心術以正百官崇孝治以先天下選賢能以居輔相之位廣視聽以通上下之情卹貧乏以重邦家之本課農桑以丰衣食之源興學校以廣人材之路頒律令使民不犯練士卒居安慮危至於振肅紀綱糾察內外臺憲之官尢當選素著淸望深明治體不事苛細者爲之帝嘉納焉遷集賢大學士榮祿大夫致仕加賜銀一百五十兩金織幣及帛各三匹歸卒於家年七十九謙文章醇厚有古風不尙浮巧學者宗之號野齋先生子�官至大名路總管

迦魯納答思按元史本傳迦魯納答思畏吾兒人通天竺教及諸國語翰林學士承旨安藏札牙答思薦於世祖召入朝命與國師講法國師西番人言語不相通帝因命迦魯納答思從國師習其法及言與字期年皆通以畏吾字譯西天西番經論旣成進其書帝使鋟板賜諸王大臣西南小國星哈剌的威二十餘種來朝迦魯納答思於帝前敷奏其表章諸國驚服朝議興兵討暹國羅斛馬八兒俱藍蘇木都剌諸國迦魯納答思奏此皆蕞爾之國縱得之何益興兵徒殘民命莫若遣使諭以禍福不服而攻未晚也帝納其言命嶽剌也奴帖滅等往使降者二十餘國至元二十四年丞相桑哥奏爲翰林學士帝曰迦魯納答思之官非汝所當奏也旣而擢翰林學士承旨中奉大夫遣侍成宗於潛邸且俾以節飲致戒成宗卽位思其忠遷榮祿大夫大司徒憐其老命乘車入殿仁宗卽位廷議汰冗官獨迦魯納答思爲司徒如故仍加開府儀同三司賜玉鞍一是年八月卒

唐仁祖按元史本傳仁祖字壽卿畏兀人祖曰唐古直子孫因以唐爲氏初畏兀舉國效順唐古直時年十七給事太祖因屬之睿宗曰唐古直可任大事睿宗未及用莊聖皇后擢爲札魯火赤父驥豪爽好射獵世祖卽位命驥爲裕宗潛邸必閣赤升達魯花赤仁祖少�悟父沒母教之讀書通諸方語言尢邃音律中統初詔諸貴冑爲質帝親閱之見仁祖曰是唐古直孫邪聰明無疑也俾習國字至元六年中書省選充蒙古掾十六年錄囚平陽平反冤滯免死者凡十七人十八年授翰林直學十時中書奏眞定保定兩路錢谷逋負屢歲不決遣仁祖往閱其牘皆中統舊案亟還奏罷之轉工部侍郎除中書右司郎中拜參議尙書省事時丞相桑哥秉政威焰方熾仁祖論議不回屢忤桑哥人皆危之仁祖自若也遷工部尙書桑哥以曹務煩劇特重困之仁宗處之甚安尋出使雲中桑哥考工部織課稍緩怒曰誤國家歲用亟遣驛騎追還就見桑哥相府中遽命直吏拘往督工且促其期曰違期必致汝於法左右皆爲之懼仁祖退召諸署長從容諭之曰丞相怒在我不在爾也汝等勿懼宜力加勉眾皆感激晝夜倍其功期未及而辦乃罷已而桑哥系獄有旨命仁祖往籍其家明日桑哥以左右之援得釋眾見駭然目仁祖曰怒虎之威可再犯邪悉逾垣以竄仁祖獨不爲之動桑哥竟敗二十八年除翰林學士承旨中奉大夫遼陽饑奉旨偕近侍速哥左丞忻都往賑忻都欲如戶籍口數大小給之仁祖曰不可昔籍之小口今已大矣可偕以大口給之忻都曰若要善名而陷我於惡邪仁祖笑曰吾二人善惡眾已的知豈至是而始要名哉我知爲國卹民而已何卹爾言卒以人口給之俄除通奉大夫將作院使成宗卽位尊大母元妃爲皇太后以仁祖善書特敕書冊文復奉詔督工織絲像世祖禦容越三年告成大徳五年再授翰林學士承旨資善大夫知制誥兼修國史以疾卒年五十三贈榮祿大夫平章政事追封洹國公謚文貞子恕初授奉訓大夫壽武庫提點至大中遷翰林待制後累遷至亞中大夫侍儀使

趙孟俯按元史本傳孟俯字子昂宋太祖子秦王徳芳之後也五世祖秀安僖王子偁四世祖崇憲靖王伯圭髙宗無子立子偁之子是爲孝宗伯圭其兄也賜第於湖州故孟俯爲湖州人曾祖師垂祖希永父與仕宋皆至大官入國朝以孟俯貴累贈師垂集賢侍讀學士希永太常禮儀院使並封吳興郡公與集賢大學士封魏國公孟俯幼聰敏讀書過目輒成誦爲文操筆立就年十四用父蔭補官試中吏部銓法調眞州司戶參軍宋亡家居益自力於學至元二十三年行臺侍禦史程巨夫奉詔搜訪遺逸於江南得孟俯以之入見孟俯才气英邁神采煥發如神仙中人世祖顧之喜使坐右丞葉李上或言孟俯宋宗室子不宜使近左右帝不聽時方立尙書省命孟俯艸詔頒天下帝覽之喜曰得朕心之所欲言者矣詔集百官於刑部議法眾欲計至元鈔二百貫贓滿者死孟俯曰始造鈔時以銀爲本虛實相權今二十餘年間輕重相去至數十倍故攺中統爲至元又二十年後至元必復如中統使民計鈔扺法疑於太重古者以米絹民生所須謂之二實銀錢與二物相權謂之二虛四者爲直𨿽升降有時終不大相遠也以絹計贓最爲適中況鈔乃宋時所創施於邊郡金人襲而用之皆出於不得已乃欲以此斷人死命似不足深取也或以孟俯年少初自南方來譏國法不便意頗不平責孟俯曰今朝廷行至元鈔故犯法者以是計贓論罪汝以爲非豈欲沮格至元鈔耶孟俯曰法者人死所系議有重輕則人不得其死矣孟俯奉詔與議不敢不言今中統鈔虛故攺至元鈔謂至元鈔終無虛時豈有是理公不揆於理欲以勢相陵可乎其人有愧色帝初欲大用孟俯議者難之二十四年六月授兵部郎中兵部總天下諸驛時使客飲食之費幾十倍於前吏無以供給彊取於民不勝其擾遂請於中書增鈔給之至元鈔法滯澀不能行詔遣尙書劉宣與孟俯馳驛至江南問行省丞相慢令之罪凡左右司官及諸路官則徑笞之孟俯受命而行北還不笞一人丞相桑哥大以爲譴時有王虎臣者言平江路總管趙全不法卽命虎臣往按之葉李執奏不宜遣虎臣帝不聽孟俯進曰趙全固當問然虎臣前守此郡多彊買人田縱賓客爲姦利全數與爭虎臣怨之虎臣往必將陷全事縱得實人亦不能無疑帝悟乃遣他使桑哥鐘初鳴時卽坐省中六曹官後至者則笞之孟俯偶後至斷事官遽引孟俯受笞孟俯入欣於都堂右丞葉李曰古者刑不上大夫所以養其廉恥教之節義且辱士大夫是辱朝廷也桑哥亟慰孟俯使出自是所笞惟曹史以下他日行東禦墻外道險孟俯馬跌墮於河桑哥聞之言於帝移築禦墻稍西二丈許帝聞孟俯素貧賜鈔五十錠二十七年遷集賢直學士是歲地震北京尢甚地陷黑沙水湧出人死傷數十萬帝深憂之時駐蹕龍虎臺遣阿剌渾撒裏馳還召集賢翰林兩院官詢致災之由議者畏忌桑哥但泛引經傳及五行災異之言以修人事應天變爲對莫敢語及時政先是桑哥遣忻都及王濟等理算天下錢糧已徵入數百萬未徵者尙數千萬害民特甚民不聊生自殺者相屬逃山林者則發兵捕之皆莫敢沮其事孟俯與阿剌渾撒裏甚善勸令奏帝赦天下盡與蠲除庶幾天變可弭阿剌渾撒裏入奏如孟俯所言帝從之艸詔已具桑哥怒謂必非帝意盂俯曰凡錢糧未徵者其人死亡已盡何所從取非及是時除免之他日言事者倘以失陷錢糧數千萬歸咎尙書省豈不爲丞相深累耶桑哥悟民始獲蘇帝嘗問葉李畱夢炎優劣孟俯對曰夢炎臣之父執其人重厚篤於自信好謀而能斷有大臣器葉李所讀之書臣皆讀之其所知所能臣皆知之能之帝曰汝以夢炎賢於李耶夢炎在宋爲狀元位至丞相當賈似道誤國罔上夢炎依阿取容李布衣乃伏闕上書是賢於夢炎也汝以夢炎父友不敢斥言其非可賦詩譏之孟俯所賦詩有往事已非那可說且將忠直報皇元之語帝嘆賞焉孟俯退謂奉禦徹裏曰帝論賈似道�國責畱夢炎不言桑哥罪甚於似道而我等不言他日何以辭其責然我疏遠之臣言必不聽侍臣中讀書知義理慷慨有大節又爲上所親信無逾公者夫捐一旦之命爲萬姓除殘賊仁者之事也公必勉之旣而徹裏至帝前數桑哥罪惡帝怒命衛士批其頰血湧口鼻委頓地上少間復呼而問之對如初時大臣亦有繼言者帝遂按誅桑哥罷尙書省大臣多以罪去帝欲使孟俯與聞中書政事孟俯固辭有旨令出入宮門無禁每見必從容語及治道多所裨益帝問汝趙太祖孫耶太宗孫耶對曰臣太祖十一世孫帝曰太祖行事汝知之乎孟俯謝不知帝曰太祖行事多可取者朕皆知之孟俯自念久在上側必爲人所忌力請補外二十九年出同知濟南路總管府事時總管闕孟俯獨署府事官事淸簡有元掀兒者役於鹽場不勝艱苦因逃去其父求得他人屍遂誣告同役者殺掀兒旣誣服孟俯疑其冤畱弗決逾月掀兒自歸郡中稱爲神明僉廉訪司事韋哈剌哈孫素苛虐以孟俯不能承順其意以事中之會修世祖實錄召孟俯還京師乃解久之遷知汾州未上有旨書金字藏經旣成除集賢直學士江浙等處儒學提舉遷泰州尹未上至大三年召至京師以翰林侍讀學士與他學士撰定祀南郊祝文及擬進殿名議不合謁告去仁宗在東宮素知其名及卽位召除集賢侍講學士中奉大夫延佑元年攺翰林侍講學士遷集賢侍講學士資徳大夫三年拜翰林學士承旨榮祿大夫帝眷之甚厚以字呼之而不名帝嘗與侍臣論文學之士以孟俯比唐李白宋蘇子瞻又嘗稱孟俯操履純正博學多聞書畫絕倫旁通佛老之旨皆人所不及有不悅者間之帝初若不聞者又有上書言國史所載不宜使孟俯與聞者帝乃曰趙子昂世祖皇帝所簡拔朕特優以禮貌置於館閣典司述作傳之後世此屬呶呶何也俄賜鈔五百錠謂侍臣曰中書每稱國用不足必持而不與其以普慶寺別貯鈔給之盂俯嘗累月不至宮中帝以問左右皆謂其年老畏寒敕禦府賜貂鼠衣初孟俯以程巨夫薦起家爲郎及巨夫爲翰林學士承旨求致仕去孟俯代之先往拜其門而後入院時人以爲衣冠盛事六年得請南歸帝遣使賜衣幣趣之還朝以疾不果行至治元年英宗遣使卽其家俾書孝經二年賜上尊及衣二襲是歲六月卒年六十九追封魏國公謚文敏孟俯所著有尙書注有琴原樂原得律呂不傳之妙詩文淸邃奇逸讀之使人有飄飄出塵之想篆分隸眞行艸書無不冠絕古今遂以書名天下天竺有僧數萬里來求其書歸國中寶之其畫山水木石花竹人馬尢精致前史官楊載稱孟俯之才頗爲書畫所掩知其書畫者不知其文章知其文章者不知其經濟之學人以爲知言云子雍奕並以書畫知名

張伯淳按元史本傳伯淳字師道杭州崇徳人少舉童子科以父任銓受迪功郎淮陰尉攺揚州司戶參軍尋舉進士監臨安府都稅院升觀察推官除太學錄入本朝至元二十三年授杭州路儒學教授遷浙東道按察司知事二十八年擢爲福建廉訪司知事歲餘有薦伯淳於帝前者遣使召問明年入見帝問冗官風憲鹽策楮幣皆當時大議所對悉稱旨命至政事堂將重用之固辭遂授翰林直學士進階奉訓大夫謁告以歸授慶元路總管府治中行省檄按疑獄衢秀皆得其情大徳四年卽家拜翰林侍講學士明年造朝扈從上都又明年卒有文集若干捲藏於家

李之紹按元史本傳之紹字伯宗東平平陰人自幼�悟聰敏從東平李謙學家貧教授鄕裏學者咸集至元三十一年纂修世祖實錄徵名儒充史職以馬紹李謙薦授將仕佐郎翰林國史院編修官直學士姚燧欲試其才凡翰林應酬之文積十餘事並以付之之紹援筆立成並以�進燧驚喜曰可謂名下無虛士也大徳二年聞祖母疾辭歸復除編修官升將仕郎六年升應奉翰林文字七年遷太常博士九年丁母憂累起復終不能奪至大三年仍授太常博士階承仕郎四年升承直郎翰林待制皇慶元年遷國子司業延佑三年升奉政大夫國子祭酒夙夜孳孳惟以教育人材爲心四年十二月升朝列大夫同僉太常禮儀院事六年攺翰林直學士復以疾還七年召爲翰林直學士至治二年升翰林侍講學士知制誥同修國史三年告老而歸泰定三年八月卒年七十三子勗蔭父職同知諸曁州事之紹平日自以其性遇事優遊少斷故號果齋以自勵有文集藏於家

董文用按元史董俊傳文用字彥材俊之第三子也生十歲父死長兄文炳教諸弟有法文用學問早成弱冠試詞賦中選時以眞定�城奉莊聖太后湯沐庚戍太后命擇邑中子弟來上文用始從文炳謁太后於和林城世祖在潛藩命文用主文書講說帳中常見許重癸丑世祖受命憲宗自河西徵雲南大理文用與弟文忠從軍督糧械贊軍務丁巳世祖令授皇子經是爲北平王雲南王也又命召遺老竇默姚樞李俊民李冶魏璠於四方己未伐宋文用發沿邊蒙古漢人諸軍理軍需將攻鄂州宋賈似道呂文徳將兵來拒水陸軍容甚盛九月世祖臨江閱戰文炳求先進戰文用與文忠固請偕行世祖親料甲冑擇大艦授之大破宋師世祖卽位建元中統文用持詔宣諭邊郡且擇諸軍充侍衛七月還朝中書左丞張文謙宣撫大名等路奏文用爲左右司郎中二年八月以兵部郎中參議都元帥府事三年李叛據濟南從元帥闊闊帶統兵誅之山東平阿�奉詔伐宋召文用爲其屬文用辭曰新制諸侯總兵者其子弟勿復任兵事今吾兄文炳以經略使總重兵鎭山東我不當行阿�曰潛邸舊臣不得引此爲說文用謝病不行至元攺元召爲西夏中興等路行省郎中中興自渾都海之亂民張皇相恐動竄匿山谷文用至鎭之以靜乃爲書置通衢諭之民乃安始開唐來漢延秦家等渠墾中興西涼甘肅瓜沙等州之土爲水田若干於是民之歸者戶四五萬悉授田種頒農具更造舟置黃河中受諸部落及潰叛之來降者時諸王只必鐵木兒鎭西方其下縱橫需索無算省臣不能支文用坐幕府輒面折以法其徒積忿譖文用於王王怒召文用使左右雜問之意叵測文用曰我天子命吏非汝等所當問請得與天子所遣爲王傅者辧之王卽遣其傅訊文用其傅中朝舊臣不肯順王意文用謂之曰我漢人生死不足計所恨者仁慈寬厚如王以重戚鎭遠方而其下毒虐百姓淩暴官府傷王威名於事體不便因歷指其不法者數十事其傅驚起去白王王卽召文用謝之曰非郎中我殆不知郎中持此心事朝廷宜勿怠自是譖不行而省府事頗立二年入奏經略事宜還以上旨行之中興遂定八年立司農司授山東東西道巡行勸農使山東自更叛亂野多曠土文用巡行勸勵無問幽僻入登州境見其墾開有方以郡守移剌某爲能作詩表異之於是列郡咸勸地利畢興五年之間政績爲天下勸農使之最十二年丞相安童奏文用爲工部侍郎代紇石裏紇石裏阿合馬私人也其徒旣讒間安童罷相卽使鷹監奏曰自紇石裏去工部侍郎不給鷹食鷹且瘦死帝怒促召治之因急捕文用入見帝望見曰董文用乃爲爾治鷹食者耶置不問別令取給有司十三年出文用爲衛輝路總管佩金虎符郡當衝要民爲兵者十之九餘皆單弱貧病不堪力役會初得江南圖籍金玉財帛之運日夜不絕於道警衛輸挽日役數千夫文用憂之曰吾民獘矣而又重妨耕作殆不可乃從轉運主者言州縣吏卒足以備用不必重煩吾民也主者曰汝言誠然萬一有不虞則罪將誰歸文用卽手書具官姓名保任之民得以時耕而運事亦不廢諸郡運江淮粟於京師衛當運十五萬石文用曰民籍可役者無幾且江淮風水舟不能以時至而先爲期會是未運而民已困矣乃集旁郡通議立驛置法民力以舒十四年詣汴漕司言事適漕司議通沁水北東合流禦河以便漕者文用曰衛爲郡地最下大雨時行沁水輒溢出百十里間雨更甚水不得達於河卽浸淫及衛今又引之使來豈惟無衛將無大名長蘆矣會朝廷遣使相地形上言衛州城中浮屠最髙者才與沁水平勢不可開也事遂寢十六年受代歸田裏茅茨數椽僅避風雨讀書賦詩怡然燕居裕宗在東宮數爲臺臣言董文用勛舊忠良何以不見用十八年臺臣奏起文用爲山北遼東道提刑按察使不赴十九年朝廷選用舊臣召文用爲兵部尙書自是朝廷有大議未嘗不與聞二十年江淮省臣有欲專肆而忌廉察官建議行臺隸行省狀上集朝臣議之文用議曰不可禦史臺譬之臥虎𨿽未噬人人猶畏其爲虎也今虛名僅存紀綱猶不振一旦摧抑之則風采薾然無可復望者矣昔阿合馬用事時商賈賤役皆行賄入官及事敗欲盡去其人廷議以爲不可使阿合馬售私恩而朝廷驟斂怨也乃使按察司劾去其不可者然後吏有所憚民有所赴訴則是按察司者國家當飭勵之不可摧抑也悉從文用議轉禮部尙書遷翰林集賢二院學士知祕書監時中書右丞盧世榮以貨利得幸權要爲貴官陰結貪刻之黨以錙銖掊克爲功乃建議曰我立法治財視常歲當倍增而民不擾也詔下會議人無敢言者文用陽問曰此錢取於右丞之家耶將取之於民耶取於右丞之家則不敢知若取諸民則有說矣牧羊者歲嘗兩剪其毛令牧人日剪其毛而獻之則主者固悅其得毛之多矣然而羊無以避寒熱卽死且盡毛又可得哉民財亦有限取之以時猶懼其傷殘也今盡刻剝無遺猶有百姓乎世榮不能對丞相安童謂坐中曰董尙書眞不虛食俸祿者議者出皆謝文用曰君以一言折聚斂之臣而厚邦本眞仁人之言哉世榮竟以是得罪二十二年拜江淮行中書省參知政事文用力辭帝曰卿家世非他人比朕所以任卿者不在錢谷細務也卿當察其大者事有不便但言之文用遂行行省長官者素貴多傲同列莫敢仰視跪起�白如小吏事上官文用至則坐堂上侃侃與論是非可否無所遷就𨿽數忤之不顧也有以帝命建佛塔於宋故宮者有司奉行甚急天大雨雪入山伐木死者數百人猶欲並建大寺文用謂其人曰非時役民民不堪矣少徐之如何長官者曰參政柰何格上命耶文用曰非敢格上命今日之困民力而失民心者豈上意耶其人意沮遂稍寬其期二十三年朝廷將用兵海東徵斂益急有司大爲姦利文用請入奏事大略言疲國家可寶之民力取僻陋無用之小邦列其條目甚悉言上事遂罷二十五年拜禦史中丞文用曰中丞不當理細務吾當先舉賢才乃舉胡祗遹王惲雷膺荊幼紀許楫孔從道十餘人爲按察使徐琰魏初爲行臺中丞當時以爲極選方是時桑哥當國恩寵方盛自近戚貴人見之皆屏息遜避無敢誰何文用以舊臣任中丞獨不附之桑哥令人風文用頌己功於帝前文用不答桑哥又自謂文用曰百司皆具食於丞相府矣文用又不答會朔方軍興糧糗粗備而誅求愈急文用謂桑哥曰民急矣外難未解而內伐其根本丞相宜思之於是遠邇盜賊蜂起文用持外相所上盜賊之目謂桑哥曰百姓豈不欲生養安樂哉急法暴斂使至此爾禦史臺所以救政事之不及丞相當助之不當抑之也禦史臺不得行則民無赴訴而政日亂將不止於臺事之不行也忤其意益深乃摭拾臺事百端文用日與辧論不爲屈於是具奏桑哥姦狀詔報文用語密而外人不知也桑哥日誣譖文用於帝曰在朝惟董文用戇傲不聽令沮撓尙書省請痛治其罪帝曰彼禦史之職也何罪之有且董文用端謹朕所素知汝善視之遷大司農時欲奪民田爲屯田文用固執不可遷爲翰林學士承旨二十七年隆福太后在東宮以文用舊臣欲使文用授皇孫經具奏上以帝命命之文用每講說經旨必附以朝廷故事丁嚀譬諭反復開悟皇孫亦特加敬禮三十一年帝命文用以其諸子入見文用曰臣蒙國厚恩死無以報臣之子何能爲命至再三終不以見是歲世祖崩成宗將卽位上都太后命文用從行旣卽位巡狩三不剌之地文用曰先帝新棄天下陛下巡狩不以時還無以慰安元元宜趣還京師且臣聞人君猶北辰然居其所而眾星拱之不在勤遠略也帝悟卽日可其奏是行也帝每召入帳中問先朝故事文用亦盛言先帝虛心納賢開國經世之務談說或至夜半文用自先帝時每侍燕與蒙古大臣同列裕宗嘗就榻上賜酒使毋下拜跪飲皆異數也帝在東宮時正旦受賀於眾中見文用召使前曰吾向見至尊甚稱汝賢輒親取酒飲之至是眷賚益厚是年詔修先帝實錄升資徳大夫知制誥兼修國史文用於祖宗世系功徳近戚將相家世勛績皆記憶貫穿史館有所考究質問文用應之無遺失大徳元年上章請老賜中統鈔萬貫以歸官一子鄕郡侍養六月戊寅以疾卒年七十有四子八人士貞士亨士楷士英士昌士恆士廉士方贈銀靑光祿大夫少保壽國公謚忠穆

袁桷按元史本傳桷字伯長慶元人宋同知樞密院事韶之曾孫爲童子時已著聲部使者舉茂才異等起爲麗澤書院山長大徳初閻復程文海王構薦爲翰林國史院檢閱官時初建南郊桷進十議曰天無二日天旣不得有二五帝不得謂之天作昊天五帝議祭天歲或爲九或爲二作祭天名數議圜丘不見於五經郊不見於周官作圜丘非郊議后土社也作后土卽社議三歲一郊非古也作祭天無間歲議燔柴見於古經周官以禋祀爲天其義各有指作燔柴泰壇議祭天之牛角繭栗用牲於郊牛二合配而言之增羣祀而合祠非周公之制矣作郊不當立從祀議郊質而尊之義也明堂文而親之義也作郊明堂禮儀異制議郊用辛魯禮也卜不得常爲辛作郊非辛日議北郊不見於三禮尊地而遵北郊鄭元之說也作北郊議禮官推其博多采用之升應奉翰林文字同知制誥兼國史院編修官請購求遼金宋三史遺書歷兩考遷待制又再任拜集賢直學士久之移疾去官復仍以直學士召入集賢未幾攺翰林直學士知制誥同修國史至治元年遷侍講學士泰定初辭歸桷在詞林朝廷制冊勛臣碑銘多出其手所著有易說春秋說淸容居士集泰定四年卒年六十一贈中奉大夫江浙等處行中書省參知政事護軍追封陳畱郡公謚文淸

翰林院部名臣列傳九

元二

焦養直按元史本傳養直字無咎東昌堂邑人夙以才器稱至元十八年世祖攺符寶郎爲典瑞監思得一儒者居之近臣有以養直薦者帝卽命召見敷對稱旨以眞定路儒學教授超拜典瑞少監二十四年從徵乃顏二十八年賜宅一區入侍帷幄陳說古先帝王政治帝聽之每忘倦嘗語及漢髙帝起自側微誦所舊聞養直從容論辧帝卽開納由是不薄髙帝大徳元年成宗幸柳林命養直進講資治通鑑因陳規諫之言詔賜酒及鈔萬七千五百貫二年賜金帶象笏三年遷集賢侍講學士賜通犀帶七年詔傅太子於宮中啟沃誠至帝聞之大悅八年代祀南海九年進集賢學士十一年升太子諭徳至大元年授集賢大學士謀議大政悉與焉告老歸而卒贈資徳大夫河南等處行中書省右丞謚文靖子徳方以蔭爲興國路總管府判官

耶律希亮按元史本傳希亮字明甫楚材之孫鑄之子也初六皇后命以赤帖吉氏歸鑄生希亮於和林南之涼樓曰禿忽思六皇后遂以其地名之憲宗嘗遣鑄核錢糧於燕鑄曰臣先世皆讀儒書儒生俱在中土願攜諸子至燕受業憲宗從之乃命希亮師事北平趙衍時方九歲未浹旬己能賦詩歲丙辰憲宗召鑄還和林希亮獨畱燕歲戊午憲宗在六盤山希亮詣行在所已而鑄扈從南伐希亮亦在行明年憲宗崩於蜀希亮將輜重北歸陜右又明年爲中統元年世祖卽位阿里不哥反遣使召主將渾都海鑄說渾都海等入朝皆不從則棄其妻子挺身來歸旣而渾都海知鑄去怒遣百騎追之不及乃使百人監視希亮母子迫�使從行自靈武過應吉裏城至西涼甘州阿里不哥遣大將阿藍答兒自和林帥師至焉支山希亮見之阿藍答兒問而父安在希亮曰不知與吾父同任事者宜知之渾都海怒詬曰我焉得知之其父今亡命東見皇帝矣希亮曰若然則何謂不知阿藍答兒熟視渾都海曰此言深有意焉詰希亮甚急希亮曰使吾知之亦從而去安得獨畱阿藍答兒以爲實免其監�旣而阿藍答兒渾都海爲大兵所殺其殘卒北走眾推哈剌不花爲帥希亮潛匿甘州北黑水東沙陀中殿兵已過十餘里有尋馬者適至老婢漏言眾奄至驅至肅州哈剌不花與鑄有婚姻之好又哈剌不花在蜀時嘗疾病鑄召醫視之遺以酒食因釋希亮縛謂曰我受恩於汝父此圖報之秋也及抵沙川北州希亮與兄弟徒步負任不火食者數日是冬涉雪逾天山至北庭都護府二年至昌八里城夏逾馬納思河抵葉密裏城乃定宗潛邸湯沐之邑也時六皇后之妺主後位與宗王火忽皆欲東覲希亮母密知其事攜希亮入見已而事不果冬至於火孛之地三年定宗幼子大名王閔其不能歸遺以幣帛鞍馬乃從大名王至忽只兒之地會宗王阿魯忽至誅阿里不哥所用鎭守之人唆羅海欲附世祖復從大名王及阿魯忽二王還至葉密裏城王遺以耳環其二珠大如榛竇價值千金欲穿其耳使帶之希亮辭曰不敢因是以傷父母之遺體也且無功受賞於禮尢不可王又解金束帶遺之且曰系此於遺體宜無傷五月又爲阿里不哥兵所驅西行千五百里至孛劣撒裏之地六月又西至換紮孫之地又從至不剌城又西行六百里至徹徹裏澤剌之山后妃輜重皆畱於此希亮母及兄弟亦在焉希亮單騎行二百餘里至出布兒城又百里至也裏虔城而哈剌不花之兵奄至希亮又從二王興師還至不剌城與哈剌不花戰敗之盡殲其眾二王乃函其頭遣使報捷十月至於亦思寬之地四年至可失哈里城四月阿里不哥兵復至希亮又從徵至渾八升城時希亮母從後避暑於阿體八升山先是鑄嘗言於世祖臣之妻子皆在北邊至是世祖遣不華出至二王所因以璽書召希亮馳驛赴闕六月由苦先城至哈剌火州出伊州涉大漠以還八月入覲世祖於上都之大安閣備陳邊事及旅困苦之狀世祖憐之賜鈔千錠金帶一幣帛三十命爲速古兒必闍赤至元八年授奉訓大夫符寶郎十二年旣平宋世祖命希亮問諸降將日本可伐否夏貴呂文煥範文虎陳奕等皆云可伐希亮奏曰宋與遼金攻戰且三百年干戈甫定人得息肩俟數年興師未晚世祖然之十三年太府監令史盧贄言於監官各路所貢布長三丈惟平陽加一丈諸怯薛歹以故爭取平陽布苟截其長者與他郡等則無所爭而以其所截者爲髹漆宮殿器皿之用甚便監官從之適左右以其事聞帝以詰監官監官倉皇莫知所以對歸罪於贄帝命斬之希亮遇諸塗贄以冤告希亮命少緩具以實入奏有旨令董文用讞之竟釋贄而召禦史大夫塔察兒等讓之曰此事言官當言而不言向微禿忽思不誤誅此人耶十四年轉嘉議大夫禮部尙書尋遷吏部尙書帝駐蹕察納兒臺之地希亮至奏對畢董文用問大都近事希亮曰囹圄多囚耳世祖方欹枕而臥忽問其故希亮奏曰近奉旨漢人盜鈔六文者殺以是囚多帝驚問孰傳此語省臣曰此旨實脫兒察所傳脫兒察曰陛下在南坡以語蒙古兒童帝曰前言戲耳曷嘗著爲令式乃罪脫兒察希亮因奏曰令旣出矣必明其錯誤以安民心帝善其言卽命希亮至大都諭旨中書十七年希亮以跋涉西土足病痿攣謝事而去退居陽者二十餘年至大三年武宗訪求先朝舊臣特除翰林學士承旨資善大夫尋攺授林翰學士承旨知制誥兼修國史希亮以職在史官乃類次世祖嘉言善行以進英宗取其書置禁中久之閒居京師四方之士多從之遊泰定四年卒年八十一希亮性至孝困厄遐方家資散亡已盡僅藏祖考畫像四時就穹廬陳列致奠盡誠盡敬朔漠之人咸相聚來觀嘆曰此中土之禮也𨿽疾病不廢書史或中夜起坐取燭以書所著詩文及從軍紀行錄三十卷目之曰愫軒集贈推忠輔義守正功臣資善大夫集賢學士上護軍追封漆水郡公謚忠嘉

揭傒斯按元史本傳傒斯字曼碩龍興富州人父來成宋鄕貢進士傒斯幼貧讀書尢刻苦晝夜不少懈父子自爲師友由是貫通百氏早有文名大徳間稍出遊湘漢湖南帥趙淇雅號知人見之驚曰他日翰苑名流也程巨夫盧摯先後爲湖南憲長咸器重之巨夫因妻以從妺延佑初巨夫摯列薦於朝特授翰林國史院編修官時平章李孟監修國史讀其所撰功臣列傳嘆曰是方可名史筆若他人直謄吏牘爾升應奉翰林文字仍兼編修遷國子助教復畱爲應奉南歸省母旋復召還傒斯凡三入翰林朝廷之事臺閣之儀靡不閒習集賢學士王約謂與傒斯談治道大起人意授之以政當無施不可天歷初開奎章閣首擢爲授經郎以教勛戚大臣子孫文宗時幸閣中有所咨訪奏對稱旨恆以字呼之而不名每中書奏用儒臣必問曰其材何如揭曼碩間出所上太平政要策以示臺臣曰此朕授經郎揭曼碩所進也其見親重如此富州地不產金官府惑於姦民之言爲募淘金戶三百而以其人總之散往他郡采金以獻歲課自四兩累增至四十九兩其人旣死而三百戶所存無什一又貧不聊生有司遂責民之受役於官者代輸民多以是破產中書因傒斯言遂蠲其徵民賴以蘇富州人至今徳之與修經世大典文宗取其所撰憲典讀之顧謂近臣曰此豈非唐律乎特授藝文監丞參檢校書籍事且屢稱其純實欲進用之會文宗崩而止元統初詔對便殿慰諭良久命賜以諸王所服表裏各一躬自辧識以授之遷翰林待制升集賢學士階中順大夫先是儒學官赴吏部銓者必移集賢考較其所業集賢下國子監監下博士吏文淹稽動逾累月傒斯請更其法以事付本院屬官人甚便之奉旨祠北嶽濟瀆南鎭便道西還時秦王伯顏當國屢促其還傒斯引疾固辭旣而天子親擢爲奎章閣供奉學士乃卽日就道未至攺翰林直學士及開經筵再升侍講學士同知經筵事以對品進階中奉大夫時新格超升不越二等獨傒斯進四等轉九階蓋異數也經筵無專官曰領曰知多宰執大臣故微辭奧義必屬傒斯訂定而後進其言往往寓獻替之誠務以裨益治道天子嘉其忠懇數出金織文緞以賜至正三年年七十致其事而去詔遣使追及於漷南尋復奉上尊諭旨還撰明宗神禦殿碑文成賜楮幣萬�白金五十兩中宮賜白金亦如之求去不許命丞相脫脫及執政大臣面諭毋行傒斯曰使揭傒斯有一得之獻諸公用其言而天下蒙其利𨿽死於此何恨不然何益之有丞相因問方今致治何先傒斯曰儲材爲先養之於位望未隆之時而用之於周密庶務之後則無失材廢事之患矣一日集議朝堂傒斯抗言當兼行新舊銅錢以救鈔法之獘執政言不可傒斯持之益力丞相𨿽稱其不阿而竟莫行其言也詔修遼金宋三史傒斯與爲總裁官丞相問修史以何爲本曰用人爲本有學問文章而不知史事者不可與有學問文章知史事而心術不正者不可與用人之道又當以心術爲本也且與僚屬言欲求作史之法須求作史之意古人作史𨿽小善必錄小惡必記不然何以示懲勸由是毅然以筆削自任凡政事得失人材賢否一律以是非之公至於物論之不齊必反復辧論以求歸於至當而後止四年遼史成有旨獎諭仍督早成金宋二史傒斯畱宿史館朝夕不敢休因得寒疾七日卒時方有使者至自上京錫宴史局以傒斯故攺宴日使者以聞帝爲嗟悼賜楮幣萬�仍給驛舟護送其喪歸江南六年制贈護軍追封豫章郡公謚曰文安有勛爵而無官階者有司失之也傒斯少處窮約事親菽水粗具而必得其歡心曁有祿入衣食稍逾於前輒愀然曰吾親未嘗享是也故平生淸儉至老不渝友於兄弟終始無間言立朝𨿽居散地而急於薦士揚人之善惟恐不及而聞吏之貪墨病民者則尢不曲爲之揜覆也爲文章敍事嚴整語簡而當詩尢淸婉麗密善楷書行艸朝廷大典冊及元勛茂徳當得銘辭者必以命焉殊方絕域咸慕其名得其文者莫不以爲榮云

張起巖按元史本傳起巖字夢臣其先章丘人五季避地禹城髙祖迪以元帥右監軍權濟南府事徙家濟南當金之季張榮據有章丘鄒平濟陽長山辛市蒲臺新城淄州之地歲丙戌歸於太祖始終效忠節迪與其子福實先後羽翼之福仕爲濟南路軍民鎭撫兵鈐轄權府事生東昌錄事判官鐸鐸生四川行省儒學副提舉範範生起巖初其母丘氏有娠見長蛇數丈入榻下已忽不見乃驚而誕起巖幼從其父學年弱冠以察舉爲福山縣學教諭值縣官捕蝗移攝縣事久之聽斷明允其民相率曰若得張教諭爲眞縣尹吾屬何患焉政成遷安丘中延佑乙卯進士首選除同知登州事特旨攺集賢修撰轉國子博士升國子監丞進翰林待制兼國史院編修官丁內艱服除選爲監察禦史中書參政楊廷玉以墨敗臺臣奉旨就廟堂逮之下吏丞相倒剌沙疾其摧辱同列悉誣臺臣罔上欲置之重辟起巖以新除畱臺抗章論曰臺臣按劾百官論列朝政職使然也今以奉職獲戾風紀解體正直結舌忠良寒心殊非盛世事且世皇建臺閣廣言路維持治體陛下卽位詔旨動法祖宗今臺臣坐譴公論杜塞何謂法祖宗耶章三上不報起巖廷爭愈急帝感悟事乃得釋猶皆坐罷免還鄕裏遷中書右司員外郎進左司郎中兼經筵官拜太子右贊善丁外艱服除攺燕王府司馬拜禮部尙書文宗親郊起巖充大禮使導帝陟降步武有節衣前後襜如陪位百官望之如古圖畫中所睹帝甚嘉之賜賚優渥轉參議中書省事寧宗崩燕南俄起大獄有妄男子上變言部使者謀不軌按問皆虛法司謂唐律告叛者不反坐起巖奮謂同列曰方今嗣君未立人情危疑不亟誅此人以杜姦謀慮妨大計趣有司具獄都人肅然大事尋定中書方列坐銓選起巖薦一士可用丞相不悅起巖卽攝衣而起丞相以爲忤已遷翰林侍講學士知制誥兼修國史修三朝實錄加同知經筵事禦史臺奏除浙西廉訪使不允已而擢陜西行臺侍禦史將行復畱爲侍講學士拜江南行臺侍禦史召入中臺爲侍禦史轉燕南廉訪使搏擊豪彊不少容貸貧民賴以吐气滹沱河水爲眞定害起巖論封河神爲侯爵而移文貴之復修其堤防瀹其湮郁水患遂息升江南行臺禦史中丞拜翰林學士承旨知制誥兼修國史知經筵事右丞相別怯裏不花爲臺臣所糾去位未幾再入相諷詞臣言臺章之非起巖執不可聞者壯之俄拜禦史中丞論事剴直無所顧忌與上官多不合詔修遼金宋三史復命入翰林爲承旨充總裁官積階至榮祿大夫起巖熟於金源典故宋儒道學源委尢多究心史官有露才自是者每立言未當起巖據理竄定深厚醇雅理致自足史成年始六十有五遂上疏乞骸骨以歸後四年卒謚曰文穆起巖面如紫瓊美髯方頤而眉目淸揚可觀望而知爲雅量君子及其臨政決議意所背鄕屹若泰山不可回奪或時面折人面頸發赤不少恕廟堂憚之識者謂其外和中剛不受人籠絡如歐陽修名聞四裔安南修貢其陪臣致其世子之辭必候起巖起居性孝友少處窮約下帷教授躬致米百里外以養父母撫弟如石教之宦學無不備至舉親族弗克葬者二十餘喪且買田以給其祭凡獲俸賜必與故人賓客共之卒之日廩無餘粟家無餘財先是至元乙酉三月乙亥太史奏文昌星明文運將興時世祖行幸上京明日丙子皇孫降生於儒州是夜起巖亦生其後皇孫踐祚是爲仁宗始詔設科取士及廷試起巖遂爲第一人論者以爲非偶然也起巖博學有文善篆隸有華峯漫�華峯類�金陵集各若干捲藏於家子二人琳琛

曹元用按元史本傳元用字子貞世居阿城後徙汶上祖義不仕父宗輔徳淸縣主簿元用資�俊爽幼嗜書一經目輒成誦每夜讀書常達曙不寢父憂其致疾止之輒以衣蔽�默觀之始以鎭江路儒學正考滿遊京師翰林承旨閻復於四方士少所許可及見元用出所爲文示之元用輒指其疵復大奇之因薦爲翰林國史院編修官卽論史院僚屬非材請較試取其優者用之禦史臺辟爲掾史元用初不習吏事而見事明決吏反師之轉中書省右司掾與淸河元明善濟南張養浩同時號爲三俊除應奉翰林文字遷禮部主事時累朝皇后旣崩者猶以名稱而未有謚號元用言後爲天下母豈可直稱其名宜加徽號以彰懿徳攺尙書省右司都事轉員外郎及尙書省罷退居任城久之齊魯間從學者甚眾延佑六年授太常禮儀院經歷屬英宗躬修祀事銳意禮樂其親祀儀注鹵簿輿服之制率所裁定初太廟九室合饗於一殿仁宗崩無室可祔乃於武宗室前結彩爲次英宗在上京禮官集議元用言古者宗廟有寢有室宜以今室爲寢當更營大殿於前爲十五室帝嘉其議授翰林待制升直學士至治三年八月鐵失之變賊黨赤斤鐵木兒遽至京師收百司印趣召兩院學士北上元用獨不行曰此非常之變吾寧死不可曲從也未幾賊果敗人皆稱其有先見之明泰定二年授太子贊善轉禮部尙書兼經筵官及大朝會爲糾儀官申捲班之令俾以序退無爭門而出之擾又謂太醫儀鳳教坊等官不當序正班當自爲一列後皆行之時宰執有欲罷科舉法者元用以爲國家文治正在於此胡可罷也又有欲損太廟四時之享止存冬祭者元用謂禴祀嘗烝四時之享不可闕一乃經禮之大者其可惜費而廢禮乎三年夏帝以日食地震星變詔議所以弭災者元用謂應天以實不以文修徳明政應天之實也宜撙浮費節財用選守令卹貧民嚴禋祀汰佛事止造作以紓民力愼賞罰以示懲勸皆切中時獘又論科舉取士之法當革冒濫嚴考核俾得眞才之用議上朝廷咸是之拜中奉大夫翰林侍講學士兼經筵官預修仁宗英宗兩朝實錄又奉旨纂集甲令爲通制譯唐貞觀政要爲國語書成皆行於時凡大制誥率元用所艸文宗時艸寬卹之詔帝覽而善之賜金織文錦天歷二年代祀曲阜孔子廟還以司寇像及代祀記獻帝甚喜值太禧宗禋院副使缺中書奏以元用爲之帝不允曰此人翰林中所不可無者將大用之矣會卒帝嗟悼久之謂侍臣曰曹子貞盡忠宣力今亡矣可賜賻鈔五千�贈正奉大夫江浙等處行中書省參知政事護軍追封東平郡公謚文獻詩文四十卷號超然集二子偉儀

謝端按元史本傳端字敬徳蜀之遂寧人宋末蜀士多避兵江陵因家焉端幼穎異五六歲能吟詩十歲能作賦弱冠與尙書宋本同師明性理爲古文又同教授江陵城中以文學齊名時號謝宋史杠宣慰荊南數加延禮薦之姚樞樞方以文章大名自負少所許可以所爲文�端端一讀卽能指擿其用意所在樞嘆獎不已語人後二十年若謝端者豈易得哉用薦者署校官不報科舉法行就試河南行省中其舉以內艱不會試延佑五年乃擢進士乙科授承事郎潭州路同知湘陰州事歲滿入爲國子博士遷太常博士盜入太廟失第八室黃金主坐罷去端禮官非典守不當坐亦不辧尋除翰林修撰升待制以選爲國子司業遂爲翰林直學士階大中大夫端善爲政筮仕湘陰猾吏束手不敢舞文法豪民無賴者遠避去部使者行部旁郡滯訟皆委端讞端剖決如流績譽籍然其文章嚴謹有法寧約近瘠無奢滋駁居翰林久至順元統以來國家崇號慈極升祔先朝加封宣聖考妣制冊多出其手預修文宗明宗寧宗三朝實錄及累朝功臣列傳時稱其有史才初文宗建奎章閣搜羅中外才俊置其中嘗語阿榮曰當今文學之士朕惟未識謝端亡何文宗崩竟不及用端端又與趙郡蘇天爵同著正統論辧金宋正統甚悉世多傳之至元六年卒年六十二元世蜀士以文名者曰虞集而謝端其次云

元明善按元史本傳明善字復初大名淸河人其先蓋拓跋魏之裔居淸河者至明善四世矣明善資穎悟絕出讀書過目輒記諸經皆有師法而尢深於春秋弱冠遊吳中已名能文章浙東使者薦爲安丰建康兩學正辟掾行樞密院時董士選僉院事待之若賓友不敢以曹屬禦之及士選升江西左丞又辟爲省掾會贛州賊劉貴反明善從士選將兵討之禽賊三百人明善議緩詿誤得全活者百三十人一日將佐白宜多戮俘獲及屍一切死者以張軍聲明善固爭以爲王者之師恭行天罰小醜陸梁戮其渠魁可爾民何辜焉旣而又得賊所書贛吉民丁十萬於籍者有司喜欲滋蔓爲利明善請火其籍以滅迹二郡遂安升掾南行臺未幾授樞密院照磨轉中書左曹掾掾曹無畱事始明善在江西時朱瑄爲其省參政明善有馬駿而瘠瑄假爲從騎久益壯瑄愛之致米三十斛酬其直後瑄敗江浙行省籍其家得金穀之簿書米三十斛送元復初不言以酬馬直明善坐免久之有爲辧白其事者乃復掾省曹仁宗居東宮首擢爲太子文學及卽位攺翰林待制預修成宗順宗實錄升翰林直學士詔節尙書經文譯其關政要者以進明善舉宋忠臣子集賢直學士文升同譯潤許之書成每奏一篇帝必稱善曰二帝三王之道非卿莫聞也興聖太后旣受尊號廷臣請因肆赦明善曰數赦非善人之福宥過可也奉旨出賑山東河南饑時彭城下邳諸州連數十驛民餓馬斃而官無文書賑貸明善以鈔萬二千錠分給之曰擅命獲罪所不辭也還修武宗實錄又升翰林侍講學士預議科舉服色等事延佑二年始會試天下進士明善首充考試官及廷試又爲讀卷官所取士後多爲名臣攺禮部尙書正孔氏宗法以宣聖五十五世孫思晦襲封衍聖公事上制可之擢參議中書省事旋復入翰林爲侍讀歲中拜湖廣行省參知政事又召入集賢爲侍讀議廣廟制升翰林學士修仁宗實錄英宗親祼太室禮官進祝冊請署禦名命明善代署者三眷遇之隆當時莫並焉至治二年卒於位泰定間贈資善大夫河南行省左丞追封淸河郡公謚曰文敏明善早以文章自豪出入秦漢間晚益精詣有文集行世初在江西金陵每與虞集劇論以相切劘明善言集治諸經惟朱子所定者耳自漢以來先儒所嘗盡心者考之殊未博集亦言凡爲文辭得所欲言而止必如明善云若雷霆之震驚鬼神之靈變然後可非性情之正也二人初相得甚歡至京師乃復不能相下董士選之自中臺行省江浙也二人者俱送出都門外士選曰伯生以教導爲職當早還復初宜更送我集還明善送至二十里外士選下馬入邸捨中爲席出�中殽酌酒同飲乃舉酒屬明善曰士選以功臣子出入臺省無補國家惟求得佳士數人爲朝廷用之如復初與伯生他日必皆光顯然恐不免爲人構間復初中原人也仕必當道伯生南人將爲復初摧折今爲我飲此酒愼勿如是明善受卮酒跪而釂之起立言曰誠如公言無論他日今隙已開矣請公再賜二卮明善終身不敢忘公言乃再飲而別眞人吳全節與明善交尢密嘗求明善作文旣成明善謂全節曰伯生見吾文必有譏彈吾所欲知成季爲我治具招伯生來觀之若已入石則無及矣明日集至明善出其文問何如集曰公能從集言去百有餘字則可傳矣明善卽泚筆屬集凡刪百二十字而文益精當明善大喜乃歡好如初集每見明經之士亦以明善之言告之明善一子晦蔭受峽州路同知早卒

虞集按元史本傳集字伯生宋丞相允文五世孫也曾祖剛簡爲利州路提刑有治績嘗與臨邛魏了翁成都範仲黼李心傳�講學蜀東門外得程朱氏微旨著易詩書論語說以發明其義蜀人師尊之祖知連州亦以文學知名父汲黃岡尉宋亡僑居臨州崇仁與吳澄爲友澄稱其文淸而醇嘗再至京師贖族人被俘者十餘口以歸由是家貧晚稍起家教授於諸生中得孛�魯翀歐陽元而稱許之以翰林院編修官致仕娶楊氏國子祭酒文仲女咸淳間文仲守衡以汲從未有子爲禱於南嶽集之將生文仲晨起衣冠坐而假寐夢一道士至前牙兵啟曰南嶽眞人來見旣覺聞甥館得男心頗異之集三歲卽知讀書歲乙亥汲挈家趨嶺外干戈中無書冊可攜楊氏口授論語孟子左氏傳歐蘇文聞輒成誦比還長沙就外傅始得刻本則已盡讀諸經通其大義矣文仲世以春秋名家而族弟參知政事棟明於性理之學楊氏在室卽盡通其說故集與弟盤皆受業家庭出則以契家子從吳澄遊授受具有源委左丞董士選自江西除南行臺中丞延集家塾大徳初始至京師以大臣薦授大都路儒學教授𨿽以訓迪爲職而益自充廣不少假佚除國子助教卽以師道自任諸生時其退每挾策趨門下卒業他館生多相率詣集請益丁內艱服除再爲助教除博士監祭殿上有劉生者被酒失禮俎豆間集言諸監請削其籍大臣有爲劉生謝者集持不可曰國學禮義之所出也此而不治何以爲教仁宗在東宮傳旨諭集勿竟其事集以劉生失禮狀上之移詹事院竟黜劉生仁宗更以集爲賢大成殿新賜登歌樂其師世居江南樂生皆河北田裏之人情性不相能集親教之然後成曲復請設司樂一人掌之以俟考正仁宗卽位責成監學拜臺臣爲祭酒除吳澄司業皆欲有所更張以副帝意集力贊其說有爲異論以沮之者澄投檄去集亦以病免未幾除太常博士丞相拜住方爲其院使間從集問禮器祭義甚悉集爲言先王制作以及古今因革治亂之由拜住嘆息益信儒者有用朝廷方以科舉取士說者謂治平可力致集獨以謂當治其源遷集賢修撰因會議學校乃上議曰師道立則善人多學校者士之所受教以致於成徳達材者也今天下學官猥以資格授彊加之諸生之上而名之曰師爾有司弗信之生徒弗信之於學校無益也如此而望師道之立可乎下州小邑之士無所見聞父兄所以導其子弟初無必爲學問之實意師友之遊從亦莫辧其邪正然則所謂賢材者非自天降地出安有可望之理哉爲今之計莫若使守令求經明行修成徳者身師尊之至誠懇惻以求之其徳化之及庶乎有所觀感也其次則求夫操履近正而不爲詭異駭俗者確守先儒經義師說而不敢妄爲奇論者眾所敬服而非鄕願之徒者延致之日諷誦其書使學者習之入耳著心以正其本則他日亦當有所發也其次則取鄕貢至京師罷歸者其議論文藝猶足以聳動其人非若泛泛莫知根者矣六年除翰林待制兼國史院編修官仁宗嘗對左右嘆曰儒者皆用矣惟虞伯生未顯擢爾會晏駕不及用英宗卽位拜住爲相頗超用賢俊時集以憂還江南拜住不知也乃言於上遣使求之於蜀不見求之江西又不見集方省墓吳中使至受命趨朝則拜住不及見矣泰定初考試禮部言於同列曰國家科目之法諸經傳注各有所主者將以一道徳同風俗非欲使學者專門擅業如近代五經學究之固陋也聖經深遠非一人之見可盡試藝之文推其髙者取之不必先有主意若先定主意則求賢之心狹而差自此始矣後再爲考官率持是說故所取每稱得人泰定初除國子司業遷祕書少監天子幸上都以講臣多髙年命集與集賢侍讀學士王結執經以從自是歲嘗在行經筵之制取經史中切於心徳治道者用國語漢文兩進讀潤譯之際患夫陳聖學者未易於盡其要指時務者猶難於極其情每選一時精於其學者爲之猶數日乃成一篇集爲反復古今名物之辧以通之然後得以無忤其辭之所達萬不及一則未嘗不退而竊嘆焉拜翰林直學士俄兼國子祭酒嘗因講罷論京師恃東南運糧爲實竭民力以航不測非所以寬遠人而因地利也與同列進曰京師之東瀕海數千里北極遼海南濱靑齊萑葦之場也海潮日至淤爲沃壤用浙人之法築堤捍水爲田聽富民欲得官者合其眾分授以地官定其畔以爲限能以萬夫耕者授以萬夫之田爲萬夫之長千夫百夫亦如之察其惰者而易之一年勿徵也二年勿徵也三年視其成以地之髙下定額於朝廷以次漸徵之五年有積蓄命以官就所儲給以祿十年偑之符印得以傳子孫如軍官之法則東面民兵數萬可以近衛京師外禦島夷遠寬東南海運以紓疲民遂富民得官之志而獲其用江海遊食盜賊之類皆有所歸議定於中說者以爲一有此制則執事者必以賄成而不可爲矣事遂寢其後海口萬戶之設大略宗之文宗在潛邸已知集名旣卽位命集仍兼經筵嘗以先世墳墓在吳越者歲久湮沒乞一郡自便帝曰爾材何不堪顧今未可去爾除奎章閣侍書學士時關中大饑民枕籍而死有方數百里無孑遺者帝問集何以救關中對曰承平日久人情宴安有志之士急於近效則怨讟興焉不幸大災之餘正君子爲治作新之機也若遣一二有仁術知民事者稍寬其禁令使得有所爲隨郡縣擇可用之人因舊民所在定城郭修閭里治溝洫限畎畝薄徵斂招其傷殘老弱漸以其力治之則遠去而來歸者漸至春耕秋斂皆有所助一二歲間勿徵勿徭封域旣正友望相濟四面而至者均齊方一截然有法則三代之民將見出於空虛之野矣帝稱善因進曰幸假臣一郡試以此法行之三五年間必有以報朝廷者左右有曰虞伯生欲以此去爾遂罷其議有敕諸兼職不過三免國子祭酒時宗藩暌隔功臣汰侈政教未立帝將策士於廷集被命爲讀卷官乃擬制策以進首以勸親親體羣臣同一風俗協和萬邦爲問帝不用集以入侍燕閒無益時政且媢嫉者多乃舉大學士忽都魯都兒迷失等進曰陛下出獨見建奎章閣覽書籍置學士員以備顧問臣等備員殊無補報竊恐有累聖徳乞容臣等辭職帝曰昔我祖宗睿知聰明其於致理之道生而知之朕早歲跋涉艱阻視我祖宗旣乏生知之明於國家治體豈能周知故立奎章閣置學士員以祖宗明訓古昔治亂得失日陳於前卿等其悉所學以輔朕志若軍國機務自有省院臺任之非卿等責也其勿復辭有旨采輯本朝典故仿唐宋會要修經世大典命集與中書平章政事趙世延同任總裁集言禮部尙書馬祖常多聞舊章國子司業楊宗瑞素有歷象地理記問度數之學可共領典翰林修撰謝端應奉蘇天爵太常李好文國子助教陳旅前詹事院照磨宋褧通事舍人王士點俱有見聞可助撰錄庶幾是書早成帝以嘗命修遼金宋三史未見成績大典令閣學士專率其屬爲之旣而以累朝故事有未備者請以翰林國史院修祖宗實錄時百司所具事迹參訂翰林院臣言於帝曰實錄法不得傳於外則事迹亦不當示人又請以國書脫卜赤顏增修太祖以來事迹承旨塔失海牙曰脫卜赤顏非可令外人傳者遂皆已俄世延歸集專領其事再閱歲書乃成凡八百帙旣上進以目疾丐解職不允乃舉治書侍禦史馬祖常自代不報禦史中丞趙世安乘間爲集請曰虞伯生久居京師甚貧又病目幸假一外任便醫帝怒曰一虞伯生汝�不容耶帝方向用文學以集弘才博識無施不宜一時大典冊咸出其手故重聽其去集每承詔有所述作必以帝王之道治忽之故從容諷切冀有感悟承顧問及古今政治得失尢委曲盡言或隨事規諫出不語人諫或不入歸家悒悒不樂家人見其然不敢問其故也時世家子孫以才名進用者眾患其知遇日隆每思有以間之旣不效則相與摘集文辭指爲譏訕賴天子察知有自故不能中傷然集遇其人未嘗少變一日命集艸制封乳母夫爲營都王使貴近阿營傳旨二人者素忌集繆言制封營國公集具�俄丞相自榻前來索制詞甚急集以�進丞相愕然問故集知爲所紿卽請易�以進終不自言二人者愧之其雅量類如此論薦人材必先器識心所未善不爲牢籠以沽譽評議文章不折之於至當不止其詭於經者文𨿽善不與也𨿽以此二者忤物速謗終不爲動光人龔伯璲以才俊爲馬祖常所喜祖常爲禦史中丞伯璲遊其門祖常亟稱之欲集爲薦引集不可曰是子𨿽小有才然非遠器亦恐不得令終祖常猶未以爲然一日邀集過其家設宴酒半出薦牘求集署集固拒之祖常不樂而罷文宗崩集在告欲謀南還不果幼君崩大臣將立妥歡帖穆爾太子用至大故事召諸老臣赴上都議政集在召列祖常使人告之曰禦史有言乃謝病歸臨川初文宗在上都將立其子阿剌忒納答剌爲皇太子乃以妥歡帖穆爾太子乳母夫言明宗在日素謂太子非其子黜之江南驛召翰林學士承旨阿鄰帖木兒奎章閣大學士忽都魯篤彌實書其事於脫卜赤顏又召集使書詔播告中外時省臺諸臣皆文宗素所信用同功一體之人禦史亦不敢斥言其事意在諷集速去而已伯璲後以用事敗殺其身世乃服集知人元統二年遣使賜上尊酒金織文錦二召還禁林疾作不能行屢有敕卽家撰文褒錫勛舊侍臣有以舊詔爲言者帝不懌曰此我家事豈由彼書生耶至正八年五月己未以病卒年七十有七官自將仕郎十二轉爲通奉大夫贈江西行中書省參知政事護軍封仁壽郡公集孝友方二親以故家令徳中遭亂亡僑寓下邑左右承順無違弟盤早卒教育其孤無異己子兄采以管庫輸賦京師虧數千緡盡力營貸代償之無難色撫庶弟嫁孤妺具有恩意山林之士知古學者必折節下之接後進𨿽少且賤如敵己當權門赫奕未嘗有所附麗集議中書正言讜論多見容受屢以片言解疑誤出人於濱死亦不以爲徳張珪趙世延尢敬禮之有所疑必咨焉家素貧歸老後食指益眾登門之士相望於道好事者爭起邸捨以待之然碑板之文未嘗苟作南昌富民有伍眞父者貲產甲一方娶諸王女爲妻充本位下郡總管旣卒其子屬丰城士甘�求集文銘父墓奉中統鈔五百錠準禮物集不許�愧嘆而去其束脩羔雁之入還以爲賓客費𨿽空乏勿卹也集學𨿽博洽而究極本源研精探微心解神契其經緯彌綸之妙一寓諸文藹然慶曆幹淳風烈嘗以江左先賢甚眾其人皆未易知其學皆未易言後生晚進知者鮮矣欲取太原元好問中州集遺意別爲南州集以表章之以病目而止平生爲文萬篇�存者十二三早歲與弟盤同辟書捨爲二室左室書陶淵明詩於壁題曰陶庵右室書邵堯夫詩題曰邵庵故世稱邵庵先生子四人

李泂按元史本傳泂字漑之滕州人生有異質始從學卽穎悟彊記作爲文辭如宿習者姚燧以文章負大名一見其文深嘆異之力薦於朝授翰林國史院編修官未幾以親老就養江南久之辟中書掾非其志也及考除集賢院都事轉太常博士拜住爲丞相聞泂名擢監修國史長史歷祕書監著作郎太常禮儀院經歷泰定初除翰林待制以親喪未克葬辭而歸天歷初復以待制召於是文宗方開奎章閣延天下知名士充學士員泂數進見奏對稱旨超遷翰林直學士俄特授奎章閣承制學士泂旣爲帝所知遇乃著書曰輔治篇以進文宗嘉納之朝廷有大議必使與焉會詔修經世大典泂方臥疾卽彊起曰此大制作也吾其可以不預力疾同修書成旣進奏旋謁告以歸復除翰林直學士遣使召之竟以疾不能起泂骨胳淸峻神情開朗秀眉�髯目瑩如電顏面如冰玉而唇如渥丹然峨冠褒衣望之者疑爲神仙中人也其爲文章奮筆揮灑迅飛疾動汨汨滔滔思態疊出縱橫奇變若紛錯而有條理意之所至臻極神妙泂每以李太白自擬當世亦以是許之嘗遊匡廬王屋少室諸山畱連久乃去人莫測其意也僑居濟南有湖山花竹之勝作亭曰天心水面文宗嘗敕虞集制文以記之泂尢善書自篆隸艸眞皆精詣爲世所珍愛卒年五十九有文集四十卷

歐陽元按元史本傳元字原功其先家廬陵與文忠公修同所自出至曾大父新始遷居瀏陽故元爲瀏陽人幼岐嶷母李氏親授孝經論語小學諸書八歲能成誦始從鄕先生張貫之學日記數千言卽知屬文十歲有黃冠師注目視元謂貫之曰是兒神气凝遠目光射人異日當以文章冠世廊廟之器也言訖而去亟追與語已失所之部使者行縣元以諸生見命賦梅花詩立成十首晚歸增至百首見者駭異之年十四益從宋故老習爲詞章下筆輒成章每試庠序輒占髙等弱冠下帷數年人莫見其面經史百家靡不研究伊洛諸儒源委尢爲淹貫延佑元年詔設科取士元以尙書與貢明年賜進士出身授嶽州路平江州同知調太平路蕪湖縣尹縣多疑獄久不決元察其情皆爲平翻豪右不法虐其驅奴元斷之從良貢賦徵發及時民樂趨事教化大行飛蝗獨不入境攺武岡縣尹縣控制溪洞蠻獠居撫字稍乖輒弄兵犯順元至逾月赤水太淸兩洞聚眾相攻殺官曹相顧失色計無從出元卽單騎從二人徑抵其地諭之至則死傷滿道戰鬥未已獠人熟元名棄兵仗羅拜馬首曰我曹非不畏法緣訴其事於縣縣官不爲直反以繇役橫斂掊克之情有弗堪乃發憤就死耳不意煩我淸廉官自來元諭以禍福歸爲理其訟獠人遂安召爲國子博士升國子監丞致和元年遷翰林待制兼國史院編修官時當兵興元領印攝院事日直內廷參決機務凡遠近調發制詔書檄旣而攺元天歷郊廟建後立儲肆赦之文皆經撰述復條時政數十事實封以聞多推行之明年初置奎章閣學士院又置藝文監隸焉皆選淸望官居之文宗親署元爲藝文少監奉詔纂修經世大典升太監檢校書籍事元統元年攺僉太常禮儀院事拜翰林直學士編修四朝實錄俄兼國子祭酒召赴中都議事升侍講學士復兼國子祭酒重紀至元五年足患風痺乞南歸以便醫藥帝不允拜翰林學士未幾懇辭去位帝復不允免其行朝賀禮至正攺元更張朝政事有不便者集議廷中元極言無隱科目之復沮者尢眾元尢力爭之未幾南歸復起爲翰林學士以疾未行詔修遼金宋三史召爲總裁官發凡舉例俾論撰者有所據依史官中有悻悻露才論議不公者元不以口舌爭俟其呈�援筆竄定之統系自正至於論贊表奏皆元屬筆五年帝以元歷仕累朝且有修三史功諭旨丞相超授爵秩遂擬拜翰林學士承旨及入奏上稱怏者再三已而乞致仕帝復不允禦史臺奏除福建廉訪使行次浙西疾復作乃上休致之請作南山隱居優遊山水之間有終焉之志復拜翰林學士承旨元屢力辭不獲命奉敕定國律尋乞致仕陳情懇切乃特授湖廣行中書省右丞致仕賜白玉束帶給俸賜以終其身將行帝復降旨不允仍前翰林學士承旨進階光祿大夫十四年汝潁盜起蔓延南北州縣幾無完城元獻招捕之策千餘言鑿鑿可行當時不能用十七年春乞致仕以中原道梗欲由蜀還鄕帝復不允時將大赦天下宣赴內府元久病不能步履丞相傳旨肩輿至延春閣下實異數也是歲十二月戊戌卒於崇教裏之寓捨年八十五中書以聞帝賜賻甚厚贈崇仁昭徳推忠守正功臣大司徒柱國追封楚國公謚曰文元性度雍容含弘縝密處己儉約爲政廉平歷官四十餘年在朝之日殆四之三三任成均而兩爲祭酒六入翰林而三拜承旨修實錄大典三史皆大制作屢主文衡兩知貢舉及讀卷官凡宗廟朝廷雄文大冊播告萬方制誥多出元手金繒上尊之賜幾無虛歲海內名山大川釋老之宮王公貴人墓隧之碑得元文辭以爲榮片言隻字流傳人間咸知寶重文章道徳卓然名世羽儀斯文贊衛治具與有功焉元無子以從子達老後復先元卒有圭齋文集若干捲傳於世

阿鄰帖木兒按元史哈剌亦哈赤北魯傳哈剌亦哈赤北魯子阿鄰帖木兒善國書多聞識歷事累朝繇翰林待制累遷榮祿大夫翰林學士承旨英宗時以舊學日侍左右陳說祖宗以來及古先哲王嘉言善行翻譯諸經紀錄故實總治諸王駙馬番國朝會之事天歷初北迎明宗入正大統一見歡甚顧左右曰此朕師也天歷三年進光祿大夫知經筵事按元史本傳字子山康裏氏父不忽木自有傳祖燕眞事世祖從徵有功幼肄業國學博通羣書其正心修身之要得諸許衡及父兄家傳長襲宿衛風神凝遠制行峻潔望而知其爲貴介公子其遇事英發掀髯論辧法家拂士不能過之始授承直郎集賢待制遷兵部郎中轉祕書監丞奉命往核泉舶芥視珠犀不少畱目攺同僉太常禮儀院事拜監察禦史升河東廉訪副使未上遷祕書太監升侍儀使尋擢中書右司郎中遷集賢直學士轉江南行臺治書侍禦史拜禮部尙書監羣玉內司正色率下國制大樂諸坊咸隸本部遇公燕眾伎畢陳視之泊如僚佐以下皆肅然遷領會同館事尙書監羣玉內司如故尋兼經筵官復除江南行臺治書侍禦史未行畱爲奎章閣學士院承制學士仍兼經筵官升侍書學士同知經筵事復升奎章閣學士院大學士知經筵事除浙西廉訪使復畱爲大學士知經筵事尋拜翰林學士承旨知制誥兼修國史知經筵事提調宣文閣崇文監先是文宗勵精圖治嘗以聖賢格言講誦帝側裨益良多順帝卽位之後剪除權姦思更治化侍經筵日勸帝務學帝輒就之習授欲寵以師禮力辭不可凡四書六經所載治道爲帝綢繹而言必使辭達感動帝衷敷暢旨意而後已若柳宗元梓人傳張商英七臣論尢喜誦說嘗於經筵力陳商英所言七臣之狀左右錯愕有嫉之之色然素知其賢不復肆慍帝暇日欲觀古名畫卽取郭忠恕比干圖以進因言商王受不聽忠臣之諫遂亡其國帝一日覽宋徽宗畫稱善進言徽宗多能惟一事不能帝問何謂一事對曰獨不能爲君爾身辱國破皆由不能爲君所致人君貴能爲君它非所尙也或遇天變民災必憂見於色乘間則進言於帝曰天心仁愛人君故以變示儆譬如慈父於子愛則教之戒之子能起敬起孝則父怒必釋人君側身修行則天意必回帝察其眞誠虛己以聽特賜只孫燕服九襲及玉帶楮幣以旌其言嘗謂人曰天下事在宰相當言宰相不得言則臺諫言之臺諫不敢言則經筵言之備位經筵得言人所不敢言於天子之前志願足矣故於時政得失有當匡救者未嘗緘默大臣議罷先朝所置奎章閣學士院及藝文監諸屬官進曰民有千金之產猶設家塾延館客豈有堂堂天朝富有四海一學房乃不能容耶帝聞而深然之卽日攺奎章閣爲宣文閣藝文監爲崇文監存設如初就命董治又請置檢討等職十六員以備進講帝皆兪允時科舉旣輟從容爲帝言古昔取人材以濟世用必有科舉何可廢也帝采其論尋復舊制一日進讀司馬光資治通鑑因言國家當及斯時修遼金宋三史歲久恐致缺逸後置局纂修實由發其端又請行鄕飲酒於國學使民知遜悌及請褒贈唐劉蕡宋邵雍以旌道徳正直帝從其請爲之下詔以重望居髙位而雅愛儒士甚於饑渴以故四方士大夫翕然宗之萃於其門達官有怙勢者言曰儒有何好君酷愛之曰世祖以儒足以致治命裕宗學於贊善王恂今祕書所藏裕宗仿書當時禦筆於學生之下親署禦名習書謹呈其敬愼若此世祖嘗暮召我先人坐寢榻下陳說四書及古史治亂至丙夜不寐世祖喜曰朕所以令卿從許仲平學正欲卿以嘉言入告朕耳卿益加懋敬以副朕志今汝言不愛儒寧不念聖祖神宗篤好之意乎且儒者之道從之則君仁臣忠父慈子孝人倫咸得國家咸治違之則人倫咸失家國咸亂汝欲亂而家吾勿能禦汝愼勿以斯言亂我國也儒者或身若不勝衣言不出口然腹中貯儲有過人者何可易視也達官色�旣而出拜江浙行省平章政事明年復以翰林學士承旨召還時中書平章闕員近臣欲有所薦用以言覘帝意帝曰平章已有其人今行半途矣近臣知帝意在不復薦人至京七日感熱疾卒實至正五年五月辛卯也年五十一家貧幾無以爲斂帝聞爲震悼賻銀五錠其所負官中營運錢臺臣奏以罰布爲之代償善眞行艸書識者謂得晉人筆意單牘片紙人爭寶之不翅金玉謚文忠

張翥按元史本傳翥字仲舉晉寧人其父爲吏從徵江南調饒州安仁縣典史又爲杭州鈔庫副使翥少時負其才雋豪放不羈好蹴踘喜音樂不以家業屑其意其父以爲憂翥一旦翻然攺曰大人勿憂今請易業矣乃謝客閉門讀書晝夜不暫輟受業於李存先生存字安仁江東大儒也其學傳於陸九淵氏翥從之遊道徳性命之說多所研究未幾畱杭又從仇遠先生學遠於詩最髙翥學之盡得其音律之奧於是翥遂以詩文知名一時已而薄遊維揚居久之學者及門甚眾至元末同郡傅巖起居中書薦翥隱逸至正初召爲國子助教分教上都生尋退居淮東會朝廷修遼金宋三史起爲翰林國史院編修官史成歷應奉修撰遷太常博士升禮儀院判官又遷翰林歷直學士侍講學士乃以侍讀兼祭酒翥勤於誘掖後進絕去崖岸不徒以師道自尊用是學者樂親炙之有以經義請問者必歷舉眾說爲之折衷論辯之際雜以談笑無不厭其所得而後已嘗奉旨詣中書集議時政眾論蜂起翥獨默然丞相搠思監曰張先生平日好論事今一語不出何耶翥對曰諸人之議皆是也但事勢有緩急施行有先後在丞相所決耳搠思監善之明日除集賢學士俄以翰林學士承旨致仕進階榮祿大夫孛羅帖木兒之入京師也命翥艸詔削奪擴廓帖木兒官爵且發兵討之翥毅然不從左右或勸之翥曰吾臂可斷筆不能操也天子知其意不可奪乃命他學士爲之孛羅帖木兒𨿽知之亦不以爲怨也及孛羅帖木兒旣誅詔乃以翥爲河南行省平章政事仍翰林學士承旨致仕給全俸終其身二十八年三月卒年八十二翥長於詩其近體長短句尢工文不如詩而每以文自負常語人曰吾於文已化矣蓋吾未嘗構思特任意屬筆而已它日翰林學士沙剌班示以所爲文請易置數字苦思者移時終不就沙剌班曰先生於文豈猶未化也何思之苦也翥因相視大笑蓋翥平日善諧謔出談吐語輒令人失笑一座盡傾入其室藹然春風中也所爲詩文甚多無丈夫子及死國遂亡以故其遺�不傳其傳者有律詩樂府僅三卷翥嘗集兵興以來死節死事之人爲書曰忠義錄識者韙之

翰林院部名臣列傳十

明一

陶安按明外史本傳安字主敬當塗人少敏悟有大志博涉經史從耆儒李習遊元至正初舉江浙鄕試授明道書院山長避亂家居太祖取太平安與習率父老出迎安謂習曰龍姿鳳質非常人也吾輩今有主矣太祖召與語安進曰海內鼎沸豪傑並爭率攻城屠邑掠子女玉帛非有撥亂救民安天下心明公渡江神武不殺人心悅服應天順人以行弔伐天下不足平也太祖曰善吾欲取金陵何如安曰金陵古帝王都取而有之撫形勝以臨四方何向不克太祖又曰善畱參幕府授左司員外郎授習太平知府習字伯羽年八十餘矣卒於官安從克集慶進郎中太祖得劉基宋濂章溢葉琛問安四人者何如對曰臣謀略不如基學問不如濂治民之才不如溢琛太祖多其能讓後克黃州思得重臣鎭之曰無逾安者遂命知黃州寬租省徭民以樂業坐事謫知桐城起知饒州陳友定兵攻城督吏人拒守援兵至敗去諸將欲盡屠從寇者安曰民爲所脇柰何殺之不許太祖嘉安功賜詩褒美州民建生祠事之吳元年初置翰林院首召安爲學士時徵四方宿儒議禮命安爲總裁官與省臣條上郊社宗廟議帝悉從之已又爲議律官與李善長劉基周禎滕毅等刪定律令洪武元年命知制誥兼修國史帝禦東閣安與章溢等侍命安論前代興亡本末安言喪亂之源由於驕侈帝曰居髙位者易驕處佚樂者易侈驕則善言不入而過不聞侈則善道不立而行不顧如此者未有不亡卿言當又嘗論學術安曰道不明邪說害之也帝曰邪說害道猶美味之悅口美色之眩目邪說不去則正道不興天下何從治安頓首曰陛下所言可謂深探其本矣安事帝十餘歲視諸儒最舊及官侍從寵愈渥禦制門帖子以賜時人榮之禦史或言安隱過帝詰曰安寧有此且若何從知曰聞之道路帝大怒立黜之中書省臣進曰禦史職當言言卽有失宜寬假帝卒不聽旣又命安爲江西行省參知政事諭曰朕渡江初卿首謁軍門敷陳王道及參幕府裨益良多繼入翰林益聞讜論江西上游地撫綏莫如卿安辭帝不許至江西政績益著其年卒於官疾劇艸上時務十二事帝親爲文以祭追封姑孰郡公安所學尢長於易筮驗若神方國初之議諸禮也宋濂以外艱家居其儀率安裁定大祀禮專用安議祫禘禮用詹同齋戒禮朱升五祀禮崔亮朝會禮劉基祝祭禮魏觀軍禮陶凱後復有攺易語在禮樂志安子晟洪武中爲浙江按察使貪賄不檢下帝怒並其兄昱誅之發家屬四十餘人爲軍後死亡且盡所司復至晟家勾補安繼妻陳詣闕訴帝念安功除其籍前妻諭名徳常有賢行王師克集慶安移家就之諭邀母同行母不可諭曰四海兵爭惟髙城深池都會之地可以托身母從之陳友諒陷姑孰母以移居免人服其先見云福王時追謚安文憲

朱升按明外史本傳升字允升休寧人少師同裏陳櫟復往學於九江黃澤歸讀書紫陽祠中舉元鄕薦爲池州學正講授有法學者雲集會蘄黃盜起退隱石門覃思著書數避兵逋竄卒未嘗一日廢太祖下徽州以鄧愈薦召問時務升對曰髙築墻廣積糧緩稱王太祖善之遂參密議典禮章程悉預裁畫吳元年授侍講學士知制誥同修國史以年老特免朝謁尋進學士洪武元年定宗廟時享之禮尋命與諸儒修女誡采古賢后妃事可法者編上之封爵諸功臣制詞多升撰時稱其典核逾年請老歸卒年七十二升自幼力學至老不倦尢邃經學嘗曰先儒作傳注求以明經也俗學皆雜誦經注使經文斷裂旨趣不融乃作諸經旁注離觀則逐字爲訓合誦則條達成章辭約義精學者稱楓林先生子同官禮部侍郎坐事死

答祿與權按明外史本傳與權字道夫其先蠻部人有別號答祿者子孫因以爲氏四世祖始仕元爲萬戶與權舉至正初進士由祕書監管勾歷河南北道廉訪使僉事入明寓河南永寧博學彊記以元故官召洪武六年用薦授秦府紀善攺禦史請重刊律令憲綱頒之諸司盱眙民進瑞麥與權請薦宗廟帝曰以瑞麥爲朕徳所致朕菲薄不敢當其必歸之祖宗禦史言是也已請祀三皇略曰伏羲神農黃帝號稱三皇盛徳大業被於萬世堯舜禹湯文武承其道爲統孔子顏曾思孟傳其道爲學統以續其業學以傳其心三皇繼天立極爲萬世宗今社稷宗廟山川之神皆得享祭三皇獨闕非所以崇徳報功也帝遂下禮官議行之並建帝王廟且遣使者巡視歷代諸陵寢設守陵戶二人三年一祭其制度皆自此始出爲廣西僉事未之任復畱爲禦史又請行禘禮事下禮部太常寺翰林院議格不行未幾擢翰林修撰坐事降典籍進應奉以年老賜致仕禘禮至嘉靖中始定焉

劉三吾按明外史本傳三吾茶陵人也初名昆後名如孫字三吾以字行兄耕孫壽孫皆仕元耕孫寧國路推官長槍賊陷寧國死焉壽孫常寧州學正武岡洞獠寇常寧亦死之三吾避兵廣西行省承旨授靖江教授遷儒學副提舉明兵下廣西乃歸茶陵洪武十八年以茹�薦召至年七十三矣奏對稱旨授左贊善累遷翰林學士時天下初平典章闕略帝銳意制作而宿儒雕謝得三吾晚悅之一切禮制及三場取士法多所刊定三吾博學善屬文帝制大誥命三吾序洪範注成亦命序敕修省躬錄書傳會選寰宇通誌禮制集要諸書皆總其事書成賜賚甚厚帝嘗曰朕觀天象奎壁間嘗有黑气今消矣文運其興乎卿等宜有所述作以稱朕意於是帝制詩時令屬和嘗賜以朝鮮玳瑁筆朝參命列侍衛前燕享賜坐殿中與汪睿朱善稱三老而禮遇尢重二十三年授晉世子經吏部劾其怠職降國子博士未幾復學士皇太子薨帝禦東閣門召羣臣曰朕老矣太子不幸至此古云國有長君社稷之福燕王英武似朕立之何如三吾進曰皇孫年富世適之子子歿孫承適統禮也卽立燕王置秦晉二王何地帝不答大哭而罷皇太孫之立三吾有力焉三吾爲人慷慨不設城府自號坦坦翁至臨大節屹乎不可奪戶部尙書趙勉者三吾婿也坐贓死三吾引退許之未幾又復學士三十年偕紀善白信蹈等主考會試榜發泰和宋琮第一北士無預者琮善易學登第官檢討悵然語人曰翰苑當有厄吾其竄乎旣而諸生上言三吾等南人私其鄕帝怒命侍講張信等覆閱不稱旨有言信等故以陋捲呈由三吾等屬之也帝益怒信蹈等論死三吾以老戍邊琮亦遣戍帝親賜策問更試擢六十一人皆北士時謂之南北榜又曰春夏榜云建文初三吾召還卒琮永樂初赦還起刑部檢校鄕人楊士奇�貴顯琮無所攀援宣徳中以檢討掌助教事卒之前預�死期或叩以休咎不應

汪叡按明外史劉三吾傳汪睿字仲魯婺源人元末與弟同集義旅保鄕邑助復饒州授浮梁州同知不受同爲元帥守婺源胡大海克休寧睿兄弟來附設星源翼分院於婺源以同爲院判睿歸田裏庚子秋同將兵爭鄱陽不克棄妻孥亡之浙西幕府疑之檄睿入應天爲質己聞同爲張士誠所殺授睿安慶稅令未幾徵參贊川蜀軍事以喘辭歸洪武十七年復召見命侍講筵進講西伯戡黎篇授左春坊左司直嘗命續燻風南來詩及他應制皆稱旨請春夏停決死罪體天地生物之仁從之逾年疾作請假歸睿惇實簡靜不妄言笑及進講兩宮遇事輒言帝嘗以善人呼之官安慶時入奏事楚寇陷城妻程負幼子淮竄山中度難兩全棄之僕後至得幼子艸間無恙寄乳村媼逾旬子母復聚

張以寧按明外史本傳以寧字志道古田人父一淸元福建江西行省參知政事以寧年八歲或訟其伯父於縣系獄因詣縣伸理尹異之命賦琴堂詩立就伯父得釋以寧用是知名泰定中以春秋舉進士由黃巖判官進六合尹坐事免官滯畱江淮者十年順帝徵爲國子助教累至翰林侍讀學士知制誥在朝宿儒虞集歐陽元揭傒斯黃溍之屬相繼物故以寧有俊才博學彊記擅名於時人呼小張學士明師取元都與危素等偕赴京奏對稱旨復授侍講學士特被寵遇帝嘗登鐘山以寧與朱升秦裕伯等扈從擁翠亭給筆札賦詩洪武二年秋奉命使安南封其主陳日煃爲國王禦制詩一章遣之甫抵境而日煃卒國人乞以印詔授其世子以寧不聽畱居洱江上諭世子告哀於朝且請襲爵旣得命俟後使者林唐臣至然後入境將事事竣教世子服三年喪令其國人效中國行頓首稽首禮安南大悅天子聞而嘉之賜璽書比諸陸賈馬援再賜禦制詩八章及還道卒詔有司歸其柩所在致祭以寧爲人潔淸不營財產奉使往還襆被外無他物本以春秋致髙第故所學尢專春秋多所自得撰胡傳辧疑最辧博惟春王正月考未就寓安南逾半歲始卒業閱月病革竟死元故官來京者素及以寧名尢重素長於史以寧長於經素宋元史�俱失傳而以寧春秋學遂行家古田翠屏山下學者稱翠屏先生

秦裕伯按明外史張以寧傳秦裕伯字景容大名人仕元累官至福建行省郎中遭世亂棄官客揚州久之復避地上海養母母卒居喪盡禮張士誠據姑蘇遣人招之拒不納吳元年太祖命中書省檄起之裕伯對使者曰食元祿二十餘年而背之不忠也母喪未終忘哀而出不孝也乃上書中書省固辭洪武元年復徵稱病不出帝乃手書諭之曰海濱民好鬥裕伯智謀之士而居此地堅守不起恐有後悔裕伯拜書涕泗橫流不得已偕使者入朝授侍讀學士固辭不允帝登鐘山與學士朱升張以寧等扈從擁翠亭給筆札賦詩甚見寵待二年攺待制旋爲治書侍禦史三年始詔設科取士以裕伯與禦史中丞劉基爲京畿主考官裕伯博辧善論說占奏悉當帝意帝數稱之出知隴州卒於官

範常按明外史本傳常字子權滁人太祖至滁杖策謁軍門太祖夙知其賢與語意合畱置幕下有所疑卽問常常每以實對太祖輒喜從克和州見諸將兵不戢言於太祖曰得一城而使人肝腦塗地何以成大事太祖立召諸將切責軍中所掠婦女悉還其家民大悅太祖以四方割據戰爭無虛日命常爲文禱於上帝其辭曰今天下紛紜生民墜於塗炭不有所屬物類盡矣元祚未終則羣雄宜早息某亦在羣雄中請自某始若已厭元徳有當膺天命者天命宜首歸之無使生民久阽危苦存亡之機驗於三月太祖嘉其能達己意命典文牘授元帥府都事取太平定集慶皆與謀議尋命爲太平知府諭之曰太平吾股肱郡其民數困兵革當令得所常興學卹民以簡易爲治官廩有谷數千石請於朝給民乏種者秋稔輸官公私皆足居三年民親愛之召入爲侍儀洪武元年擢爲翰林直學士兼太常卿帝初卽位銳意稽古禮文羣臣集議間有異同常能參合眾言委曲當上意尋以病免歸歲餘手詔徵詣闕仍故官帝宴閒輒命儒臣列坐賦詩爲樂常每先成語多率帝笑曰老範詩眞朴殊似其爲人也遷起居注常有足疾數在告賜以安軍尋乞歸帝賦詩四章送之賜宅於太平子祖歷官雲南左參政有修潔稱

潘庭堅按明外史本傳庭堅字叔聞當塗人元末爲富陽縣教諭浙東兵起行省畱置幕中謝去太祖駐太平陶安入謁太祖詢人才以汪廣洋及庭堅對設太平翼元帥府遂以庭堅爲教授太祖初渡江江東豪傑未有至者賓從參機密惟庭堅安廣洋及王愷而已庭堅以愼密謙約爲太祖所稱下集慶擢中書省博士取婺州攺爲金華府以庭堅同知府事時上游諸郡次第平定擇儒臣撫綏之先後用安廣洋於江西而庭堅與愷守浙東及太祖爲吳王設翰林院以庭堅爲侍讀學士與安同召而庭堅已老子黼亦以文學向用遂告歸洪武四年復召主會試黼字章甫幼師事陶安授太平府學教授攺金壇簿未幾擢起居注徙中書省左司郎中吳元年除江西湖東道按察使會修律令畱爲議律官書成卒黼謹飭類父而文采淸雅過之父子皆由鄕校顯時以爲榮

羅復仁按明外史本傳復仁吉水人少嗜學尢通天文書陳友諒辟爲翰林院編修已見友諒非帝王器遁去太祖取九江復仁來謁畱置左右從破友諒於鄱陽賫蠟書諭降江西未下諸郡授中書諮議從圍武昌太祖欲招陳理降以復仁故友諒臣也遣入城諭理且曰理若來不失富貴復仁頓首曰如陳氏遺孤得保首領俾臣不食言於異日臣死不憾太祖曰汝行吾不汝誤也復仁至城下號慟者竟日理驚縋使入見持理哭哭止問故乃以太祖意諭之理心動因語理曰大兵所向摧拉枯朽不降且屠城中民何罪理善其言卽率官屬出降遷國子助教以復仁老特賜以小車出入每宴見賜坐食飲已復使擴廓前使多拘畱復仁議論慷慨獨還擢編修會安南侵占城占城訴於朝命復仁賫詔至安南使歸所侵地其王旣奉詔贈遺復仁金貝及他土物甚眾悉卻不受帝聞而賢之洪武三年置弘文館以復仁爲學士與劉基同位在帝前率意陳得失嘗操南音帝顧喜其質直呼爲老實羅而不名間幸其捨負郭窮巷復仁方堊壁急呼其妻抱杌以坐帝帝曰賢士豈宜居此遂賜第城中天壽節制水龍吟一闋以獻帝悅厚賜之尋乞致仕陛辭賜大布衣題詩衣襟上褒美之已又召至京師奏減江西秋糧及兵餉帝皆許之畱三月賜玉帶鐵拄杖裘馬食具遣還鄕以壽終

王汝玉按明外史本傳汝玉名璲以字行長洲人父立中元末知松江府汝玉�敏彊記少從楊維楨學年十七舉元末浙江鄕試永樂初由應天府學訓導擢翰林五經博士尋進檢討遷右春坊右贊善預修永樂大典仁宗在東宮特被寵遇嘗與羣臣應制撰神龜賦汝玉第一解縉次之汝玉後進聲名出諸舊臣上與縉及王偁輩互相矜許遂被輕薄名永樂七年坐修禮書紊制度當戍邊皇太子監國宥之以爲翰林典籍尋進左春坊左贊善縉之下獄也拷訊急承汝玉及湯宗李至剛李貫朱紘蔣驥潘畿蕭引髙髙得暘等九人皆逮下獄汝玉及貫紘引髙得暘竟瘐死洪熙初追贈太子賓客謚文靖遣官祭於其家

梁潛按明外史本傳潛字用之泰和人洪武二十九年舉鄕試明年授四川蒼溪訓導以薦除廣東四會知縣縣有龍橋河吏廉平則河水淸自潛至迄去水可鑑攺陽江陽春皆有治聲永樂元年召修太祖實錄書成擢翰林修撰賜白金襲衣文幣兼右春坊右贊善代鄭賜總裁永樂大典被誣帝召問抵誣者罪帝幸北京屢驛召赴行在十五年復幸北京親擇侍從監國臣翰林獨楊士奇以潛副之時兩京隔絕漢王髙煦謀奪嫡讒構萬方有陳千戶者擅取民財令旨謫交址數日後念其有軍功貸之還有言於帝者曰上所謫罪人皇太子曲宥之矣遂誅陳千戶事連潛及司諫周冕逮至行在帝親詰之潛等具以實對帝謂楊榮呂震曰事豈得由潛然卒無人爲言陳千戶本以令旨謫者潛冕俱系獄或毀冕遂並潛誅潛妻楊氏隨潛在北京痛潛非命不食死子婺進士仕至浙江左布政使時稱良吏

馬京按明外史本傳京武功人洪武中以進士授翰林編修歷左通政大理寺卿建文中左遷四川按察僉事永樂元年召爲行部左侍郎皇太子守北京命兼輔導盡誠翊贊皇太子甚重之髙煦數毀之帝謫戍廣西旣至猶坐前事下獄許思溫字叔雍吳人由國子生署刑部主事累遷北平按察副使靖難時有城守勞擢刑部左侍郎攺吏部兼贊善亦以漢趙二王譖下獄二人皆瘐死仁宗立贈京少傅謚文簡贈思溫尙書授其子俊太常贊禮郎進學翰林

董倫按明外史本傳倫字安常恩人洪武十九年以張寧薦授春坊贊善大夫左春坊大學士侍懿文太子太子薨出爲河南左參議上書薦肇州吏目諸葛伯衡帝遽擢陜西參議又言儒學訓導宜與冠帶別於士子帝從之訓導始注選後謫雲南教官建文初召拜禮部右侍郎兼翰林院學士與方孝孺同侍經筵賜禦書怡老堂髹幾一玉鳩杖一解縉謪河州貽倫書求援言於帝召之還倫質直惇厚屢勸帝睦宗藩不聽成祖卽位倫年已八十命致仕數日卒

王景按明外史張紞傳王景字景彰松陽人洪武初爲懷遠教諭以博學應詔命作朝享樂章並定藩王朝覲儀累官山西右參政坐事謫雲南建文中召入翰林修太祖實錄以紞薦除禮部侍郎兼翰林侍講成祖卽位擢學士帝問葬建文帝禮景頓首言宜用天子禮從之永樂六年卒於官

曾棨按明外史本傳棨字子啟永丰人生而�異貌魁偉博聞彊記工文詞永樂二年殿試第一授翰林修撰尋詔解縉選進士二十八人進學文淵閣棨爲首編修周述周孟簡庶吉士王英王直章敞陳敬宗羅汝敬李時勉段民吾紳等皆與命司禮監月給筆墨紙光祿給朝暮饌禮部月給膏燭鈔人三錠工部擇近第宅居之帝嘗親試天馬海靑歌棨援筆立就詞義兼美又嘗摘記載諸隱僻事問棨條對無遺�由是見褒寵數侍燕閒應制賦詩賜賚重疊有薦文士者帝必問才學如棨否或命就棨辧論以觀其能修永樂大典爲副總裁書成遷侍讀內艱起復扈從邑人坐姦黨連棨家人多亡匿帝惜棨才竟原之家長安右門外失火延燒禁垣亦釋不問尋進侍讀學士修天下郡邑志復爲副總裁仁宗立除左春坊大學士仍兼侍讀學士宣宗立進少詹事預修三朝實錄再扈北巡三典會試爲文如源泉一瀉千里館閣中自解胡後諸大制作多出其手善筆札艸書性樂易喜獎士類飲酒至一石不醉天子知其好飲每出內醞賜之竟以飲得疾宣徳七年卒於官年六十一贈禮部左侍郎謚襄敏

陳繼按明外史陳濟傳陳繼字嗣初吳人父汝言倜儻有謀略嘗參張士誠軍事洪武初官濟南經歷坐法死繼生甫十月遺書數萬卷母吳躬織以資誦讀比長貫穿經學人呼爲陳五經奉母至孝有司上其事使禦史廉之繼方隨母行灌母飲以壺漿拜而後飲帝聞嗟異府縣交薦以母老辭不就母卒哀毀過人永樂中舉孝行仍旌其母曰貞節仁宗卽位開弘文閣帝親臨幸問今山林亦有名士乎楊士奇曰聞東吳有陳繼者善爲文士奇初未識繼夏原吉治水蘇州得其文以歸士奇竟薦之召爲國子博士尋攺翰林五經博士直弘文閣備顧問宣宗初遷翰林檢討引疾歸卒

錢習禮按明外史本傳習禮名幹以字行吉水人中永樂七年會試時帝出徵九年始殿試選庶吉士尋授檢討習禮與練子寧姻戚旣仕鄕人以姦黨持之恆惴惴楊榮乘間言於帝帝笑曰使子寧在朕猶當用之況習禮乎仁宗卽位遷侍讀知制誥宣徳中進侍讀學士英宗開經筵爲講官宣宗實錄成擢學士掌院事七年以故鴻臚寺爲翰林院落成諸殿大學士皆至習禮不設楊士奇溥坐曰此非三公府也士奇溥以聞於帝帝命具座士奇溥乃自內閣出坐諸學士上習禮之剛正有執類如此正統九年乞致仕不許禮部右侍郎缺廷議用苗衷特旨命習禮力辭不允王振用事達官多造其門習禮恥爲屈復上章乞骸骨許之習禮篤行誼好古秉禮動有矩則文章論議爲士類所宗家店十五年卒年八十有九謚文肅

楊翥按明外史陳濟傳楊翥字仲舉吳人少孤貧隨兄戍武昌授徒村塾楊士奇微時流寄窘乏翥輒解館捨讓之而己教授他所日往返十餘里士奇深徳之旣得志薦翥經明行修宣宗詔試吏部稱旨授翰林院檢討歷修撰正統中詔簡郕王府僚諸翰林皆不欲行乃出侍講儀銘及翥爲左右長史久之翥引年歸王卽大位入朝拜禮部右侍郎景泰三年進尙書給祿致仕明年卒年八十五翥篤行絕俗一時縉紳厚徳者翥爲最旣歿景帝念之召其子珒入覲官本邑主簿

周敍按明外史本傳敍字公敍吉水人年十一能詩舉永樂十六年進士選庶吉士作黃鸚鵡賦稱旨授編修歷修撰侍讀直經筵正統六年上疏言事帝嘉納焉八年夏又上言比天旱陛下責躬虔禱而臣下不聞效忠補過之言徒陳情乞用而已掌銓選者罔論賢否第循資格司國計者不問耕桑惟勤賦斂軍士困役作刑罰失重輕風憲無激揚言官惟緘默僧道數萬日耗戶口流民眾多莫爲矜卹帝以章示諸大臣王直等皆引罪求罷久之擢南京翰林侍講學士敍以宋遼金三史體例多未當疏請重修詔許自撰力疾詮次不少暇郕王監國馳疏言君父之讎不共戴天殿下宜臥薪嘗膽如越之報吳使智者獻謀勇者效力務掃北庭雪國恥而先遣辧士卑詞重幣乞還鑾輿暫爲君父屈因條上勵剛明親經史修軍政選賢才安民心廣言路謹微漸修庶政八事王褒答之景泰二年又請復午朝日接大臣咨諏治道經筵之餘召文學從臣講論政事並詔天下臣民直言時政缺失帝因詔求言敍負气節篤行誼志修宋史不克就而卒

劉儼按明外史周敍傳劉儼字宣化正統七年進士第一授修撰歷右春坊大學士進太常少卿兼侍讀主順天鄕試黜閣臣陳循王文子幾得危禍天順初攺掌翰林院事卒官贈禮部左侍郎謚文介儼立朝正直居鄕亦有惠澤云

邢讓按明外史本傳讓字遜之襄陵人年十八舉於鄕入國子監爲李時勉所器與劉珝齊名登正統十三年進士攺庶吉士授檢討景泰初李實自瓦剌還再請遣使迎上皇景帝不許讓疏曰近李實還也先使偕至以前敕未及迎復爲辭在廷屢請陛下不許夫我之所以講者爲上皇也不迎上皇而與之講將安圖也上皇於陛下有君之義有兄之恩陛下安得而不迎及今弗圖賊將假大義以問我因而入寇臣未知孰爲曲直也若從羣臣請仍命實賫敕以往具宣迎復之指𨿽上皇還否未可必而陛下恩義之篤昭然於天下矣苟迎而不許則我得責直於彼以興問罪之師不亦善乎疏入帝委曲諭解之天順末父憂歸未終喪起修英宗實錄進修撰成化二年超遷國子祭酒慈懿太后崩議祔廟禮讓率僚屬疏諫兩京國學教官例不得遷擢讓等以爲言由科目者滿考得銓敍讓好功名欲聲譽出前人上修辟雍通誌督諸生誦小學以及諸經痛懲謁告之獘時以此見稱而謗者亦眾爲人彊忍狹中意所輕重輒形詞色名位相軋者多忌之五年擢禮部右侍郎越二年以在國子監用會饌錢事與後祭酒陳鑑司業張業典籍王允等俱得罪坐死諸生訴闕下請代復詔廷臣雜治卒坐死贖爲民鑑旣得罪吏部尙書姚夔請起李紹爲祭酒馳召之而紹巳卒乃巳紹字克述安福人好學聞四方有異書及古今金石刻必多方購之藏書最富居官剛正有器局好獎後進其卒也帝深惜之

柯潛按明外史本傳潛字孟時莆田人數歲能詩景泰二年舉進士第一授修撰歷中允洗馬天順初遷尙寶少卿兼修撰憲宗卽位以舊宮僚擢翰林學士再教習庶吉士英宗實錄成進少詹事慈懿太后之喪潛率僚屬羅璟上章請祔葬裕陵廷臣相繼爭未報潛曰朝廷大事臣子大節捨是奚所用心再疏爭竟得如禮連遭父母喪詔起爲祭酒固乞終制許之未幾卒潛邃於文學性髙介負名譽爲學士時卽院中後圃構淸風亭亭下鑿池蒔芙蓉嘗宴息其中植柏二株於後堂人稱其亭爲柯亭柏爲學士柏院中有井學士劉定之所浚也稱劉井其後柯亭劉井翰林中以爲美談云

楊守陳按明外史本傳守陳字維新鄞人祖範有學行嘗誨守陳以精思實踐之學守陳受教作致知力行持敬三銘舉景泰二年進士攺庶吉士授編修成化初充經筵講官進侍講英宗實錄成遷洗馬尋進侍講學士同修宋元通鑑綱目母憂闋起故官孝宗出閣爲東宮講官時編文華大訓事涉宦官者皆不錄守陳以爲非備列其善惡得失書成進少詹事孝宗嗣位宮僚悉遷秩執政擬守陳南京吏部右侍郎帝舉筆去南京字左右言劉宣見爲右侍郎帝乃攺宣左而以守陳代之修憲宗實錄充副總裁弘治攺元正月上疏曰孟子言我非堯舜之道不敢陳於王前夫堯舜之道何道書曰人心惟危道心惟微惟精惟一允執厥中此堯舜之得於內者深而爲出治之本也詢四嶽辟四門明四目達四聰此堯舜之資於外者博而爲致治之綱也臣昔忝宮僚伏睹陛下朗讀經書未嘗究聖賢奧旨儒臣略陳訓詁未嘗論帝王要道是陛下得於內者未深也今視朝所接見者大臣之丰采而已君子小人之情狀小臣遠臣之才行何由識退朝所披閱者百官之章奏而已諸司之典例郡吏之情獘何由見宮中所聽信者內臣之語言而已千官之正議萬姓之繁言何由聞恐陛下資於外者未博也願遵祖宗舊制開大小經筵日再禦朝大經筵及早朝但如舊儀若小經筵必擇端方博雅之臣更番進講苟有未明輒賜淸問凡聖賢經旨帝王大道以及人臣賢否政事得失民情休戚必講之明而無疑乃可行之篤而無獘若夫前朝經籍祖宗典訓百官奏章皆當貯文華殿後日令內閣一人講官二人居前殿右廂陛下退朝來禦悉加披覽有疑則詢必洞晰而後已一日之間居文華殿之時多處幹淸宮之時少則欲寡心淸臨政不惑得於內者深而出治之本立矣午朝則禦文華門大臣臺諫更番侍直事已具疏者用揭帖略奏陛下詳問而裁決之在外文武來覲俾條列地方事口陳大要付諸司評議其陛辭赴任者隨其職任而戒諭之有大政則禦文華殿使大臣各盡其謀不當則許言官駁正其他具疏進者召閣臣面議然後批答而於奏事辭朝諸臣必降詞色詳詢博訪務竭下情則資於外者博而致治之綱舉矣若如經筵常朝祇循故事凡百章奏皆付內臣調旨批答臣恐積獘未革後患滋深且今積獘不可勝數官鮮廉恥之風士多浮競之習教化淩夷刑禁弛懈俗侈而財滋乏民困而盜日繁列衛之城池不修諸郡之倉庫鮮積甲兵朽鈍行伍空虛將驕惰而不知兵士疲弱而不習戰一或有警何以禦之此臣所以朝夕憂思至或廢寢忘食者也帝深嘉納後果復午朝召大臣面議政事由守陳啟之也尋以史事繁乞解部務章三上乃以本官兼詹事府丞專事史館二年卒謚文懿贈禮部尙書弟守址子茂元茂仁

楊守址按明外史楊守陳傳守陳弟守址字維立成化初鄕試第一入國學祭酒邢讓下獄率六館生伏闕訟冤十四年進士及第授編修秩滿故事無遷畱都者會從兄守隨爲李孜省所逐欲並逐守址乃以爲南京侍讀弘治初召修憲宗實錄直經筵再遷侍講學士給事禦史龐泮等以救知州劉遜悉下獄吏部尙書屠滽奏遣他官攝之守址貽書極詆滽失十年大計京官守址時掌院事言臣與掌詹事府學士王鏊俱當聽部考察但臣等各有屬員進與吏部會考所屬則坐堂上退而聽考又當候階下我朝優假學士慶成侍宴班四品上車駕臨雍坐彜倫堂內視三品此故事也今四品不與考察則學士亦不應與臣等職講讀撰述稱否在聖鑑苟非其人立當賜黜有不待考察者詔可學士不與考察自守址始修會典充副總裁尋遷南京吏部右侍郎嘗署兵部陳時獘五事攺署國子監考績入都會典猶未成仍畱爲總裁事竣遷左侍郎還任進二秩武宗立引年乞休不待報竟歸詔加尙書致仕劉瑾亂政奪其加官瑾敗乃復久之卒守址博極羣書師事兄守陳學行相埒其爲解元學士侍郎皆與兄同又對掌兩京翰林院人尢艷稱之守陳卒守址爲位哭奠者三年

陳音按明外史本傳音字師召莆田人天順末進士攺庶吉士授編修成化六年三月以災異陳時政言講學莫先於好問陛下𨿽間禦經筵然勢分嚴絕上有疑未嘗問下有見不敢陳願引儒臣賜坐便殿從容咨論仰發聖聰異端者正道之反法王佛子眞人宜一切罷遣致仕尙書李秉在籍修撰羅倫編修張元禎新會舉人陳獻章皆當世人望宜召還秉等而置獻章臺諫言官多緘默願召還判官王徽評事章懋等以開言路忤旨切責司禮太監黃賜母死廷臣皆往弔獨翰林不往侍講徐瓊謀於眾音大怒曰天子侍從臣相率拜內豎之室若淸議何瓊愧阻秩滿進侍講汪直黨韋瑛夜帥邏卒入兵部郎中楊士偉家縛士偉考掠及其妻子音與比鄰乘墉大呼曰爾擅辱朝臣不畏國法耶其人曰爾何人不畏西廠音厲聲曰我翰林陳音也久之遷南京太常少卿劉吉父喪起復音貽書勸其固辭吉不悅後吏部擬用音吉輒阻之曰腐儒以故十年不得調嘗與守備中官爭事爲所劾事卒得直弘治五年吉罷始進本寺卿越二年卒音負經術士多遊其門者然性健忘凡世故瑣屑及諸儇薄事皆不解世多以不慧事附之以爲笑然不盡實也

翰林院部名臣列傳十一

明二

潘辰按明外史陳濟傳潘辰字時用景寧人少孤從父車駕郎中流澄攜至京師教之書遂以文學名弘治六年詔天下舉懷才抱徳隱於山林者府尹唐恂舉辰吏部以辰生長京師寢之恂復奏辰淸修而給事中王綸夏昂亦交章薦乃以爲翰林待詔久之掌典籍事預修會典成進五經博士正徳中劉瑾摘會典小疵復貶爲典籍俄還故官南京缺祭酒吏部推石�及辰帝以命�而擢辰翰林編修居九年超擢太常少卿致仕歸卒特賜祭葬辰居官晨入夜歸宅禁近隆冬不置鑪火典誥制時有以幣酬者堅卻之士大夫重其學行稱爲南屏先生

謝鐸按明外史本傳鐸字鳴治浙江太平人天順末進士攺庶吉士授編修預修英宗實錄性介特力學慕古講求經世務成化九年校勘通鑑綱目上言綱目一書帝王龜鑑陛下命重加考定必將進講經筵爲制治資也今天下有太平之形無太平之實因仍積習廢實徇名曰振綱紀而小人無畏忌曰勵風俗而縉紳棄廉恥飭官司而污暴益甚卹軍民而罷敝益極減省有制而興作每疲於奔命蠲免有詔而徵斂每困於追呼考察非不舉而幸門日開簡練非不行而私撓日眾賞竭府庫之財而有功者不勸罰窮讞覆之案而有罪者不懲以至修省祈禱之命屢頒水旱災傷之來不絕禁垣被震城門示災不思竦動旋轉以大答天人之望是則誠可憂也願陛下以古證今兢兢業業然後可以長治久安而載籍不爲無用矣帝不能從時塞上有警條上備邊事宜請養兵積粟收復東勝河套故疆又言今之邊將無異晚唐債帥敗則士卒受其殃捷則權豪蒙其賞且�侵軍餉辦納月錢三軍方怨憤塡膺孰肯爲國效命者語皆切時獘秩滿進侍講直經筵遭兩喪服除以親不逮養遂不起弘治初言者交薦以原官召修憲宗實錄三年擢南京國子祭酒明年謝病去家居將十年薦者益眾會國子缺祭酒部議起之帝素重鐸特擢禮部右侍郎管祭酒事屢辭不許時章懋爲南祭酒兩人皆人師諸生交相慶居五年引疾歸鐸經術湛深爲文章有體要兩爲國子師嚴課程杜請謁增號捨修堂室擴廟門置公廨三十餘居其屬諸生貧者賙卹之死者請官定制爲之殮家居好周卹族黨自奉則布衣蔬食正徳五年卒贈禮部尙書謚文肅

張元禎按明外史本傳元禎字廷祥南昌人五歲能詩寧靖王召見命名元徵巡撫韓雍器之曰人瑞也乃易元禎舉天順四年進士攺庶吉士授編修憲宗嗣位疏請行三年喪不省預修英宗實錄與執政議不合引疾家居講求性命之學閱二十年中外交薦皆不赴弘治初召修憲宗實錄進左贊善上言人君不以行王道爲心非大有爲之主也陛下毓徳靑宮已負大有爲之望邇者頗崇異端嬖近習以蠱此心殖貨利耽玩好以荒此心開幸門塞言路以昧此心則不能大有爲矣願定聖志一聖學廣聖智疏反復絫萬言帝頗納之實錄成遷南京侍講學士以養母歸久之召爲會典副總裁至則進學士充經筵日講官帝甚傾向元禎體淸�長不逾中人帝特設低幾聽之數月以母憂去服闋遷南京太常卿已修通鑑纂要復召爲副總裁以故官兼學士攺掌詹事府帝晚年徳益進元禎因請讀通書西銘諸書帝亟取觀之喜曰天生斯人以開朕也欲大用之無幾晏駕武宗立擢吏部左侍郎兼學士入東閣專典誥敕元禎素有盛譽林居久晚乃復出館閣諸人悉後輩見元禎言論意態以爲迂闊多姍笑之又名位相軋遂騰謗議言官交章劾元禎亦屢疏乞休劉健力保持之健去元禎亦卒天啟初追謚文裕

倫文敍按明外史陸深傳倫文敍字伯疇長身玉立頭顱二尺許弘治十二年會試殿試皆第一授修撰進諭徳孝友好學徳器粹然正徳中卒長子以諒鄕試第一由庶吉士攺禦史累官南京通政參議次以訓會試第一殿試第二官南京國子祭酒父子四元海內傳盛事焉

羅洪先按明外史本傳洪先字達夫吉水人父循進士歷兵部武選郎中會考選武職有指揮二十餘人素出劉瑾門循罷其管事瑾怒罵尙書王敞敞跪謝曰郎中輩爲之又罵曰不能制郎中安用尙書敞益懼歸部趣易奏循退遲之數日而瑾敗敞乃謝循循歷知鎭江淮安二府徐州兵備副使咸有聲洪先幼慕羅倫爲人年十五讀王守仁傳習錄好之欲往受業循不可而止乃師事同邑李中傳其學嘉靖八年舉進士第一授修撰卽請告歸外舅太僕卿曾直喜曰幸吾婿成大名洪先曰儒者事業有大於此者此三年一人安足喜也洪先事親孝父每肅客洪先冠帶行酒拂席授幾甚恭居二年詔劾請告逾期者乃赴官尋遭父喪苫塊蔬食不入室者三年繼遭母憂亦如之十八年簡宮僚召拜春坊左贊善明年冬與司諫唐順之校書趙時春疏請來歲朝正後皇太子出禦文華殿受羣臣朝賀時帝數稱疾不視朝諱言儲貳臨朝事見洪先等疏大怒曰是料朕必不起也降手詔百餘言切責之遂除三人名洪先歸益尋求守仁學甘淡泊練寒暑躍馬挽彊考圖觀史自天文地誌禮樂典章河渠邊塞戰陣攻守下逮陰陽算數靡不精究至人才吏事國計民情悉加意諮訪曰苟當其任皆吾事也邑田賦多宿獘請所司均之所司卽以屬洪先精心體察獘頓除歲饑移書郡邑得粟數千石率友人躬賑給流寇入吉安主者失措爲畫策戰守寇引去素與順之友善順之應召欲挽之出嚴嵩以同鄕故擬假邊才起用皆力辭洪先𨿽宗良知學然未嘗及守仁門恆舉易大傳寂然不動周子無欲故靜之旨以告學人又曰儒者學在經世而以無欲爲本惟無欲然後出而經世知精而力巨時王畿謂良知自然不假纖毫力洪先非之曰世豈有現成良知者耶𨿽與畿交好而持論始終不合山中有石洞舊爲虎穴葺茅居之命曰石蓮謝客默坐一榻三年不出戶初告歸過儀眞同年生主事項喬爲分司有富人坐死行萬金求爲地洪先拒不聽喬微諷之厲聲曰君不聞志士不忘在溝壑耶江漲壞其室巡撫馬森欲爲營之固辭不可隆慶初贈光祿少卿謚文莊

陸深按明外史本傳深字子淵上海人弘治末進士選庶吉士授編修劉瑾攺深南京刑部主事瑾誅復故官遷國子司業父憂歸久之不起嘉靖七年召爲國子祭酒充經筵講官嘗面奏講章爲閣臣所攺大學士桂萼因進深原�言講章臣所更也帝方向萼曰講章宜由閣臣閱進苟任講官私意將有雜說亂之深復上言宜令講官各陳所見且於釋詁之外凡天下政事舉得條列可以發聰明絕壅蔽章入帝責其欺妄謫延平府同知擢山西提學副使與禦史趙鏜爭事互劾鏜謫官深逮問復職已攺浙江仍視學政三遷四川左布政使轉光祿卿大學士夏言深門生也薦攺太常卿兼侍讀學士簡宮僚進詹事九廟災自陳致仕居數年卒贈禮部右侍郎謚文裕深博學工書法好著述有聲館閣間同時官翰林者南海倫文敍歙縣唐臯亦皆有物望

唐臯按明外史陸深傳唐臯正徳九年進士第一授修撰嘉靖二年尙書林俊求去臯疏畱之報聞帝將考興獻帝臯數諫請於本生備其尊稱以伸追遠之道系其始封以遠正統之嫌帝怒停俸三月臯爲文下筆立就或請攺竄迅筆更撰不襲前文一字人服其才終侍讀學士

馬汝驥按明外史本傳汝驥字仲房綏徳人正徳十二年進士攺庶吉士武宗將南巡偕同館舒芬等切諫罰跪受杖教習期滿當授編修特調澤州知州懲王府人虐小民比王有所屬輒投其書櫝中不視陵川知縣貪汝驥欲黜之巡按禦史爲曲解汝驥不聽竟褫其官世宗立召復編修尋錄直諫功增秩一等預修武宗實錄進修撰歷兩京國子司業擢南京右通政就攺國子祭酒召拜禮部右侍郎尙書嚴嵩愛重汝驥入閣稱之帝特加侍讀學士寵之汝驥行己峭厲然性故和易人望歸焉卒贈尙書謚文簡

郭正域按明外史本傳正域字美命江夏人萬曆十一年進士選庶吉士授編修與修撰唐文獻同爲皇長子講官皆三遷至庶子不離講幄每講畢諸內侍出相揖惟二人不交一言嘗值嚴寒方進講皇太子口噤甚正域大言天寒如此殿下當珍重令從者取火中官方圍鑪密室聞正域言乃攜鑪前頃之正域出爲南京祭酒諸生納貲許充貢正域奏罷之李成梁孫以都督就婚魏國徐弘基家騎過文廟門學錄李維極執而抶之李氏蒼頭數十人蹋邸門弘基亦至正域曰今天子尙皮弁拜先聖人臣乃走馬廟門外乎且公侯子弟入學習禮亦國子生耳學錄非抶都督也令交相謝而罷三十年徵拜詹事復爲東宮講官旋擢禮部右侍郎掌翰林院礦稅使四出正域言世宗斥遠宦官舉天下鎭臣一朝盡撤陛下柰何使若輩布四方皇祖不難盡革累朝獘端陛下何難更新近日之秕政疏入報聞三十一年三月尙書馮琦卒正域還署部事夏廟饗會日食正域言禮當祭日食牲未殺則廢朔旦宜專救日詰朝享廟從之方澤陪祀者多托疾正域謂祀事不虔繇上不躬祀所致請下詔飭厲冬至大祀上必親行帝然之而不能用初正域之入館也沈一貫爲教習師後服闋補編修不執弟子禮一貫不能無望至是一貫爲首輔沈鯉次之正域與鯉善而心薄一貫會臺官上日食占曰日從上食占爲君知佞人用之以亡其國一貫怒而詈之正域曰宰相憂盛危明顧不若瞽史耶一貫聞之怒兩淮稅監魯保請給關防兼督江南浙江織造鯉持不可一貫擬予之正域亦力爭秦王以嫡子久未生請封其庶長子爲世子屢詔趣議前尙書馮琦持不上正域亦執不許王復請封其他子爲郡王又不可一貫使大璫以上命脇之正域榜於門曰秦王以中尉進封庶子當仍中尉不得爲郡王妃年未五十庶子亦不得爲世子一貫無以難及建議欲奪黃光升許論呂本謚一貫與朱賡皆本同鄕也曰我輩在誰敢奪者正域援筆判曰黃光升當謚是海瑞當殺也許論當謚是沈煉當殺也呂本當謚是鄢懋卿趙文華皆名臣不當削奪也議上舉朝韙之而卒不行正域旣積忤一貫一貫深憾之會楚王華奎與宗人華�等相訐正域復與一貫異議由此幾得危禍先是楚恭王得廢疾隆慶五年薨遺腹宮人胡氏孿生子華奎華壁或云內官郭綸以王妃兄王如言妾尢金梅子爲華奎妃族人如綍奴王玉子爲華壁儀賓汪若泉嘗訐奏之事下撫按王妃持甚堅得寢萬曆八年華奎嗣王華壁亦封宣化王宗人華�者素彊禦忤王華�妻如言女也是年遣人訐華奎異姓子也不當立一貫屬通政使沈子木格其疏勿上月餘楚王劾華�疏至乃上之命下部議未幾華�入都訴通政司邀截實封及華奎行賄狀楚宗與名者凡二十九人子木懼召華�令更易月日以上旨並下部正域上言華�等越關具奏以小犯大罪何辭但事關天潢所奏虛實宜敕撫按公勘務使楚王之源委明各宗之眞情得而後名分可正罪案可成疏入從之初華奎疏上一貫問正域楚事云何正域曰當勘一貫曰然乃屬正域毋言通政司匿疏事及華�疏上正域主行勘與一貫言之一貫言親王不當勘但當體訪正域曰正域與楚王宗室同城而居一有偏徇禍且不測事關宗室臺諫當亦言之一貫微笑曰臺諫斷不言也及帝從勘議楚王懼奉百金爲正域壽且屬毋竟楚事當酬萬金正域嚴拒之已而湖廣巡撫趙可懷巡按應朝卿勘上言詳審無左驗而王氏持之堅諸郡主縣主則云罔知眞僞乞特遣官再問詔公卿雜議於西闕門日晏乃罷議者三十七人各具一單言人人殊李廷機以左侍郎代正域署部事正域欲盡錄諸人議廷機以辭太繁先撮其要以上一貫遂嗾給事中楊應文禦史康丕揚劾禮部壅閼羣議不以實聞正域疏辧且發子木匿疏一貫阻勘及楚王饋遺狀一貫益恚謂正域遣家人導華�上疏議令楚王避位聽勘私庇華�當是時正域右宗人大學士沈鯉右正域尙書趙世卿謝傑祭酒黃汝良則右楚王給事中錢夢臯遂希一貫指論正域詞連次輔鯉應文又言正域父懋嘗笞辱於楚恭王故正域因事陷之正域言恭王好賢有聲年僅三十卒於隆慶時臣父以舉人官知州在仕籍已久藩王無辱及士大夫之事此不獨誣臣父並誣恭王矣疏畱中不報一貫鯉以楚事皆求去廷機復請再問帝以王嗣位二十餘年何至今始發且夫訐妻證不足憑遂罷楚事勿按正域四疏乞休去楚王旣得安遂奏劾正域大略如應文言且訐其不法數事請褫正域官詔下部院集議廷機微刺正域而謂其已去可無苛求給事中張問達則謂藩王欲進退大臣不可訓乃不罪正域而令巡按禦史勘王所訐以聞正域僦舟將行時適有妖書事一貫以鯉與己地相逼而正域新罷因是陷之則兩人必得重禍乃爲帝言臣下有欲相傾者爲之蓋微引其端以動帝意亡何錦衣衛都督王之禎等四人以妖書有名上疏辧旋指其同官周嘉慶爲之東廠又捕獲妖人皦生光巡城禦史康丕揚爲生光訟冤言妖書楚事同一根柢請少緩其獄賊兄弟可授首闕下意指正域及其兄國子監丞正位帝怒以爲庇反賊除其名一貫力救始免丕揚乃先後捕僧人達觀醫者沈令譽等而同知胡化則告妖書出教官阮明卿手未幾廠衛又捕可疑者一人曰毛尙文數日間鋃鐺旁午都城人人自危嘉慶等皆下詔獄嘉慶旋以治無驗令革任回籍令譽篋中有楚王揭華�副封及刑部主事於玉立所致吏部郎中王士騏書謝其爲己求官者令譽故嘗往來正域家達觀亦時時遊貴人門嘗爲正域所搒逐尙文則正域僕也一貫丕揚等欲自數人口引正域而化所訐阮明卿則錢夢臯婿夢臯大恚上疏顯攻正域言妖書刊播不先不後適在楚王疏入之時蓋正域乃沈鯉門徒而沈令譽者乃正域之食客胡化又其同鄕同年羣姦結爲死黨乞窮治根本定正域亂楚首惡之罪勒鯉閒住帝令正域還籍聽勘急嚴訊諸所捕者達觀拷死令譽亦幾死皆不承法司迫化引正域及歸徳歸徳鯉所居縣也化大呼曰明卿我仇也故訐之正域舉進士二十年不通問何由同作妖書我亦不知誰爲歸徳者帝知化枉釋之都督陳汝忠掠訊尙文遂發卒圍正域舟於楊村盡捕媼婢及傭書者男女十五人與生光雜治終無所得汝忠以錦衣告身誘尙文曰能告賊卽得之令引令譽且以乳媼龔氏十歲女爲徵比會訊東廠太監陳矩詰女曰汝見妖書版有幾曰盈屋矩笑曰妖書僅二三紙版顧盈屋耶詰尙文曰令譽語汝刊書何日尙文曰十一月十六日戎政尙書王世揚曰妖書以初十日獲而十六日又刊將有兩妖書耶拷生光妻妾及十歲兒以鍼刺指爪必欲引正域皆不應生光仰視夢臯丕揚大罵曰死則死耳柰何教我迎相公指妄引郭侍郎乎都禦史溫純等力持之事漸解然猶不能具獄光宗在東宮數語近侍曰何爲欲殺我好講官諸人聞之皆懼詹事唐文獻偕其僚楊道賓周如砥陶望齡往見一貫曰郭公將不免人謂公有意殺之一貫局蹐酹地若爲誓者文獻曰亦知公無意殺之也第臺省方承風下石而公不早訖此獄何辭以謝天下望齡見朱賡不爲救正色責以大義願棄官與正域同死李廷機亦力爲之地獄益解刑部尙書蕭大亨具爰書猶欲坐正域郎中王述古抵�於地大亨乃止遂坐生光極刑釋諸波及者而正域獲免方獄急時邏卒圍鯉捨及正域舟鈴柝達旦又聲言正域且逮迫使自裁正域曰大臣有罪當伏屍都市安能自屏野外旣而幸無事乃歸歸三年巡按禦史史學遷勘上楚王所訐事無狀給事顧士琦因請召還正域不報正域博通載籍勇於任事有經濟大略自守介然故人望歸之扼於權相遂不復起家居十年卒後四年贈禮部尙書光宗遺詔加恩舊學贈太子少保謚文毅官其子中書舍人

黃鳳翔按明外史本傳鳳翔字鳴周晉江人隆慶二年進士及第授編修教習內書堂輯前史宦官行事可爲鑑戒者令誦習之世宗實錄成進修撰萬曆五年張居正奪情杖諸諫者鳳翔不平誦言於朝編纂章奏盡載諸諫疏及居正二子會試示意鳳翔峻卻之當主南畿試以王篆欲私其子復謝不往屢遷南京國子祭酒省母歸起補北監時方較刻十三經注疏鳳翔言頃陛下去貞觀政要進講禮經甚善陛下讀曾子論孝曰敬父母遺體則當思珍護聖躬誦學記言學然後知不足則當思緝熙聖學察月令篇以四時敷政法天行健則可見聖治之當勤勵繹世子篇陳保傅之教齒學之儀則可見皇儲之當早建豫教疏入報聞尋擢禮部右侍郎洮河告警抗疏言多事之秋陛下宜屏遊宴親政事以實圖安攘爲今大計惟用人理財二端宋臣有言平居無極言敢諫之臣則臨難無敵愾致命之士鄒元標直聲勁節銓司特擬召用其他建言遷謫如潘士藻孫如法亦擬量移而疏皆中寢士气日摧言路日塞平居祇懷祿養交臨難孰肯捐軀爲國家盡力哉昔宋藝祖欲積縑二百萬易遼人首太宗移內藏上供物爲用兵養士之資今戶部歲進二十萬初非舊額積成常供陛下富有四海柰何自營私蓄竊見都城寺觀丹碧熒煌梵剎之供奉齋醮之祈禳何一不糜內帑與其要福於冥漠之鬼神孰若廣施於孑遺之赤子帝不能用廷臣爭建儲久未得命帝諭閣臣以明春舉行大學士王家屏出語禮部鳳翔與尙書於愼行左侍郎李長春以冊立儀上帝怒俱奪俸意復變鳳翔又疏爭不報遂請告去二十年禮部左侍郎韓世能去張一桂未任而卒復起鳳翔代之尋攺吏部拜南京禮部尙書以養親歸再起故官力以親老辭久之母卒遂不出卒於家天啟初謚文簡

韓世能按明外史黃鳳翔傳韓世能字存良長洲人鳳翔同年進士由庶吉士授編修與修世宗穆宗實錄充經筵日講官歷侍讀祭酒禮部侍郎教習庶吉士館閣文字是科爲最盛世能嘗使朝鮮贈遺一無所受

唐文獻按明外史郭正域傳唐文獻字元徵華亭人萬曆十四年進士第一自修撰歷詹事旣爭正域事遂失政府意不獲大用尋拜禮部右侍郎掌翰林院事初文獻出趙用賢門以名節相矜許同年生給事中李沂劾張鯨被廷杖文獻掖之出資給其湯藥荊州推官華玨忤稅監逮下詔獄文獻力周旋得無死掌翰林日當考察執政欲庇一人執不許卒官贈禮部尙書謚文恪

楊道賓按明外史郭正域傳楊道賓字惟彥晉江人萬曆十四年進士第二授編修累遷國子祭酒少詹事禮部右侍郎掌翰林院事轉左攺掌部事嘗因星變請釋逮系知縣滿朝薦等又請亟舉朝講大典皆不報南京大水疏陳時政略言宮中夜分方寢日旰未起致萬幾怠曠請夙興夜寐以圖治功時禦便殿與大臣面決大政章疏及時批答毋輒畱中及從內降帝優旨報聞皇太子輟講已四年道賓極諫引唐宦官仇士良語爲戒其冬天鼓鳴道賓言天之視聽在民今民生顚躓無所赴訴天若代爲之鳴宜急罷礦使更張闕政以和民心帝不聽逾年卒官

陶望齡按明外史郭正域傳陶望齡字周望會稽人父承學南京禮部尙書望齡少有文名舉萬曆十七年會試第一殿試一甲第三授編修歷官國子祭酒篤嗜良知之說所宗者周汝登與弟奭齡皆講學有盛名然其言曰明道陽明之於佛氏陽抑而陰扶蓋不免雜禪教云卒謚文簡

吳中行按明外史本傳中行字子道武進人父性兄可行皆進士性尙寶丞可行修撰中行甫冠舉鄕試性誡無躁進遂不赴會試隆慶五年成進士選庶吉士授編修大學士張居正中行座主也萬曆五年居正遭父喪奪情視事禦史曾士楚吏科都給事中陳三謨倡疏奏畱舉朝和之中行獨憤適彗出西南長竟天詔百官修省中行乃首上疏曰居正父子異地分暌音容不接積而至於十有九年一旦長棄數千里外陛下不使匍匐星奔憑棺一慟必欲其違心抑情銜哀茹痛於廟堂之上而責以吁謨遠猷調元熙載豈情也哉居正每自言謹守聖賢義理祖宗法度宰我欲短喪子曰予也有三年之愛於其父母乎王子請數月之喪孟子曰𨿽加一日愈於已聖賢之訓何如也在律𨿽編氓小吏匿喪有禁惟武人得墨縗從事非所以處輔弼也卽雲起復有故事亦未有一日不出國門遽起視事者祖宗之制何如也事系萬古綱常四方視聽惟今日無過舉然後後世無遺議銷變之道無逾此者疏旣上以副封白居正居正愕然曰疏進耶中行曰未進不敢白也明日趙用賢疏入又明日艾穆沈思孝疏入居正怒謀於馮保欲廷杖之翰林院侍講趙志臯張位於愼行張一桂田一李長春修撰習孔教沈懋學俱具疏救格不入學士王錫爵乃會詞臣數十人求解於居正弗納遂杖中行等四人明日進士鄒元標疏爭亦廷杖五人者直聲震天下中行用賢並稱吳趙南京禦史朱鴻謨疏救五人亦被斥中行等受杖時陰雲蔽空天鼓大震杖畢校尉以布曳出長安門舁以板扉卽日驅出都城中行气息已絕中書舍人秦柱挾醫至投藥一匕乃蘇輿疾南歸刲去腐肉數十臠大者盈掌深者至寸一肢遂空居正怒不已九年大計京官列五人察籍錮不復敍居正死士楚當按蘇松憮然曰吾何面目見吳趙二公遂引疾去三謨已擢太常少卿尋與士楚俱被劾削籍廷臣交薦中行召復故官進右中允直經筵大學士許國攻李植江東之詆中行用賢爲其黨中行奏辧因乞罷不許再遷右諭徳禦史蔡系周劾植復侵中行中行求去章四上詔賜白金文綺馳傳歸言者屢薦執政抑不召久之起侍講學士掌南京翰林院同裏僉事徐常吉嘗訟中行事已解給事中王嘉謨復摭舊事劾之命家居俟召尋卒後贈禮部右侍郎子亮元從子宗達亮官禦史坐累貶官終大理少卿元江西參政宗達少師中極殿大學士亮尙志節與顧憲成諸人善而元深疾東林所輯吾徵錄詆毀不遺力兄弟異趣如此

田一�按明外史吳中行傳田一�字徳萬大田人隆慶二年會試第一選庶吉士授編修進侍講救中行等疏格乃從錫爵詣居正陳大義詞獨峻居正心嗛之趙志臯習孔教等皆逐一�先請告歸獲免居正敗起故官屢遷禮部左侍郎掌翰林院辭疾歸未行卒禔身嚴苦家無贏貲贈禮部尙書

沈懋學按明外史吳中行傳沈懋學字君典宣城人父寵字畏思嘉靖中舉鄕試授行唐知縣以民不諳織置機杼教之調獲鹿徵授禦史官止廣西參議師貢安國歐陽徳又從王畿錢徳洪遊知府羅汝芳創講會禦史耿定向聘寵與梅守徳共主其席懋學少有才名舉萬曆五年進士第一授修撰居正子嗣修其同年生也疏旣格不入乃三貽書勸嗣修諫嗣修不能用以工部尙書李幼滋與居正善復貽書爲言幼滋報曰若所言宋人腐語趙氏所以不競也張公不奔喪與揖讓徵誅並得聖賢中道豎儒安足知之幼滋初講學盜虛名至是縉紳不與焉懋學遂引疾歸居數年卒福王時追謚文節

趙用賢按明外史本傳用賢字汝師常熟人父承謙廣東參議用賢舉隆慶五年進士選庶吉士萬曆初授檢討張居正父喪奪情用賢抗疏曰臣竊怪居正能以君臣之義效忠於數年不能以父子之情少盡於一日臣又竊怪居正之勛望積以數年而陛下忽敗之一旦莫若如先朝楊溥李賢故事聽其暫還守制刻期赴闕庶父子音容乖暌阻絕於十有九年者得區區稍伸其痛於臨穴憑棺之一慟也國家設臺諫以司法紀任糾繩乃今嘵嘵爲輔臣請畱背公議而徇私情蔑至性而創異論臣愚竊懼士气之日靡國是之日淆也疏入與中行同杖除名用賢體素肥肉潰落如掌其妻臘而藏之用賢有女許禦史吳之彥子鎭之彥懼及深結居正得巡撫福建過裏門不爲用賢禮且坐鎭於其弟下曰婢子也以激用賢用賢怒已察知其受居正黨王篆指遂反幣告絕之彥大喜居正死之明年復故官進右贊善江東之李植輩爭向之物望皆屬焉而用賢性剛負气傲物數訾議大臣得失申時行許國等忌之會植東之攻時行國遂力詆植東之而陰斥用賢中行謂昔之專恣在權貴今乃在下僚昔顚倒是非在小人今乃在君子意气感激偶成一二事遂自負不世之節號召浮薄喜事之人黨同伐異罔上行私其風不可長於是用賢抗辧求去極言朋黨之說小人以之去君子空人國詞甚激憤帝不聽其去黨論之興遂自此始尋充經筵講官再遷右庶子攺南京祭酒薦舉人王之士鄧元錫劉元卿淸修積學又請建儲宥言官李沂罪居三年擢南京禮部右侍郎以吏部郎中趙南星薦攺北部尋以本官兼教習庶吉士二十一年王錫爵復入內閣初用賢徙南中行思孝植東之已前貶或罷去故執政安之及是用賢復以爭三王並封語侵錫爵爲所銜會攺吏部左侍郎與文選郎顧憲成辧論人才羣情益附錫爵不便也用賢故所絕婚吳之彥者錫爵里人時以僉事論罷希錫爵指使其子鎭訐用賢論財逐婿蔑法棄倫用賢疏辧乞休詔禮官平議尙書羅萬化以之彥其門生引嫌力辭錫爵乃上議曰用賢輕絕之彥緩發均失也今趙女已嫁難問初盟吳男未婚無容反坐欲折其衷宜聽用賢引疾而曲貸之彥詔從之用賢遂免歸戶部郎中楊應宿鄭材復力詆用賢請據律行法兩人者嘗欲出用賢門下爲所鄙絕者也都禦史李世達侍郎李楨疏直用賢斥兩人讒遂爲所攻髙攀龍吳弘濟譚一召孫繼有安希範輩皆坐論救褫職自是朋黨論益熾中行用賢植東之創於前元標南星憲成攀龍繼於後言事者益裁量執政執政日枝拄言者水火薄射訖於明亡云用賢長身聳肩議論風發有經濟大略蘇松嘉湖諸府財賦敵天下半民生坐困用賢官庶子時與進士袁黃商榷數十晝夜條十四事上之時行錫爵以爲吳人不當言吳事調旨切責寢不行家居四年卒天啟初贈太子少保禮部尙書謚文毅

丁幹學按明外史萬傳丁幹學浙江山陰人寄籍京師官檢討天啟四年偕給事中郝土膏典試江西發策刺忠賢忠賢怒矯旨鐫三秩復除其名已使人詐爲校尉往逮挫辱之竟憤郁而卒崇禎初贈侍讀學士

羅諭義按明外史本傳諭義益陽人萬曆四十一年進士攺庶吉士授檢討請假歸天啟初還朝歷官諭徳直經筵六年擢南京國子祭酒諸生欲爲魏忠賢建祠諭義懲其倡者乃已忠賢黨輯東林籍貫湖廣二十人以諭義爲首莊烈帝嗣位召拜禮部右侍郎協理詹事府尋充日講官教習庶吉士崇禎三年進左侍郎直講如故諭義性嚴冷閉戶讀書不輕接一客後見中外多故將吏不習兵銳意講武事推演陣圖獻之朝帝爲褒納以時方用兵而督撫大吏不立軍府財用無所資因言武有七徳丰財居其一正餉之外宜別立軍府朝廷勿預知饗士賞功購敵皆取給於是又極陳車戰之利帝下軍府議於所司令諭義自制戰車諭義復上言按畝加泒之害而以戰車營造職在有司不肯奉詔帝不悅疏遂不行明年九月進講尙書撰布昭聖武講義中及時事有左右之者不得其人語頗傷執政末陳祖宗大閱之規京營之制冀有所興革呈稿政府溫體仁不懌使正字官語諭義令攺諭義造閣中隔扉誚體仁體仁怒上言故事惟經筳進規多於正講日講則正多規少今諭義以日講而用經筵之制及令刪攺反遭其侮惟聖明裁察遂下吏部議諭義奏辧曰講官於正文外旁及時事亦舊制也臣展轉敷陳冀少有裨益體仁促臣刪去臣成之數日去之片時誠恐愚忠不獲上達致忤輔臣今稿艸具在望聖明省覽吏部尙書閔洪學希體仁指議革職閒住可之諭義雅負時望爲體仁所傾士論交惜瀕行乞恩請乘傳帝亦報可家居十年卒福王時謚文介

姚希孟按明外史本傳希孟字孟長吳縣人生十月而孤母文氏勵志鞠之稍長與舅文震孟同學並負時名舉萬曆四十七年進士攺庶吉士座主韓爌館師劉一器之兩人並執政遇大事多所咨決天啟初震孟亦取上第入翰林甥舅並持淸議望益重尋請假歸四年冬還朝趙南星髙攀龍等悉去位黨禍大作希孟鬱鬱不得志其明年以母喪歸甫出都給事中楊所修劾其爲繆昌期死黨遂削籍魏忠賢敗其黨倪文煥懼誅使使持厚賄求解希孟執而鳴之官崇禎元年起左贊善進右諭徳掌司經局事旋進右庶子爲日講官三年秋與諭徳姚明恭主順天鄕試有武生二人冒籍中式給事中王猷論之遂獲譴希孟雅爲東林所推韓爌等定逆案參其議羣小惡希孟謀先之及華允誠劾溫體仁閔洪學兩人擬疏出希孟手體仁遂借冒籍事修隙擬旨覆試黜兩生下所司論考官罪擬停俸半年體仁意未慊令再擬希孟時已遷詹事乃貶二秩爲少詹事掌南京翰林院尋移疾歸家居二年卒福王時贈禮部右侍郎謚文毅

許士柔按明外史本傳士柔字仲嘉常熟人舉天啟二年進士攺庶吉士授檢討崇禎時歷遷侍講中允諭徳左庶子掌左春坊事先是魏忠賢旣輯三朝要典以光宗實錄所載與要典左乃言葉向髙等所修非實宜重修遂恣意攺削抵牾要典者崇禎攺元毀要典而所攺光宗實錄如故六年少詹事文震孟言皇考實錄爲魏黨曲筆當攺正從原錄時溫體仁當國與王應熊等陰阻之事遂寢士柔憤然曰若是要典猶弗焚矣乃上疏曰皇考實錄總記於世系獨略皇上娠教之年聖誕之日不書也命名之典潛邸之號不書也聖母出何氏族受何封號不書也此皆原錄備載而攺錄故削之者也原錄之成在皇上潛邸之日猶詳愼如彼新錄之進在皇上禦極之初何以率略如此使聖朝父子母后兄弟之大倫皆暗而不明缺而莫考其於信史謂何疏上不省體仁令中書官檢穆宗總記示士柔士柔具揭爭之曰皇考實錄與列聖條例不同列聖在位久登極後事編年排纂則總記可以不書皇考在位僅一月三後誕育聖躬皆在未登極以前不書之總記將於何書也穆廟大婚之禮皇子之生在嘉靖中故總記不載至於冊立大典編年未嘗不具載也皇考一月易世熹廟之冊立當書皇上之冊封獨不當書乎體仁怒將劾之爲同列沮止士柔復上疏曰累朝實錄無不書世系之例臣所以抉擿攺錄正謂與累朝成例不合也孝端皇后皇考之嫡母也原錄具書保護之功而攺錄削之何也當日國本幾危坤寧調護眞孝慈之極則顧復之深恩史官不難以寸管抹摋之此尢不可解也疏上報聞體仁滋不悅會體仁嗾劉孔昭劾祭酒倪元璐因言士柔族子重熙私撰五朝注略將以連士柔士柔亟以注略進乃得解尋出爲南京國子祭酒體仁去張至發當國益謀逐士柔先是髙攀龍贈官士柔艸詔詞送內閣未給攀龍家故事贈官誥屬誥敕中書職掌崇禎初褒卹諸忠臣翰林能文者或爲之而中書以爲侵官崇禎三年禁誥文駢儷語至是攀龍家請給去士柔艸制時數年矣主者仍以士柔前撰文進中書黃應恩告至發誥語違禁至發喜劾士柔降二級調用司業周鳳翔抗疏辧曰詞林故事閣臣分屬撰文或手加詳定或發竄攺未有徑自糾參者也誥敕用寶歲有常期未有十年後用寶進呈吹求當制者也贈誥專屬中書崇禎三年所申飭未有追咎元年之史官詆爲越俎者也髙攀龍純修正學皇上翦逆褒忠一旦毛舉細故舞文反汗使忠良色沮姦逆軒渠非所以勵當今示後世也不報士柔尋補尙寶司丞遷少卿卒子琪詣闕辧誣乃復原官贈詹事兼侍讀學士

張鼐按明外史張悅傳張鎣從曾孫鼐字世調萬曆中舉進士擢庶吉士授檢討遷司業天啟時屢遷少詹事上保身養性勤學敬天法祖親賢納諫信令卹民存體十事語斥近習魏忠賢惡之及擢南京禮部右侍郎上疏引疾忠賢責以詐疾要名削其籍鼐砥礪名節文章通達國體崇禎初起故官協理詹事府旋攺吏部右侍郎未上卒

趙士春按明外史趙用賢傳用賢孫士春士錦崇禎十年同舉進士士春字景之第三人及第授編修明年兵部尙書楊嗣昌奪情視事未幾入閣少詹事黃道周劾之下獄士春上疏曰嗣昌墨縗視事旣已罔效陛下簡入綸扉自應力辭新命乃閱其奏牘徒計歲月久近間絕無哀痛惻怛之念何姦悖一至此也陛下破格奪情曰人才不足故耳不知人才所以不振正由愛功名薄忠孝致之且無事不講儲材有事輕言破格非用人無獘之道也臣祖用賢首論故相奪情幾斃杖下臘敗肉示子孫臣敢背家學負明主坐視綱常埽地哉帝怒謫廣東布政司照磨祖孫並以攻執政奪情斥天下以爲榮後復故官終左中允

翰林院部藝文一

博士箴

漢揚雄洋洋三代典禮是修畫爲辟雍國有學校侯有泮宮各有攸教徳用不陵昔在文王經啟其軌勗於徳音而思皇多士多士作楨惟周以寧國人興讓虞芮質成公劉挹行潦而濁亂斯淸官操其業士執其經昔聖人之綏俗莫美於施化故孔子觀夫大學而知爲王之易易大舜南面無爲而�席平還師階級之間三苗以懷秦作無道斬決天紀漫彼王迹而坑夫術士詩書是泯家言是守俎豆不陳而顚其社稷故仲尼不對問陳而胡簋是遵原伯非學而閔子知周之不振儒臣司典敢告在賓

移太常博士書

劉歆昔唐虞旣衰而三代疊興聖帝明王累起相襲其道甚著周室旣微而禮樂不正道之難全也如此是故孔子憂道之不行歷國應聘自衛反魯然後樂正雅頌乃得其所修易序書制作春秋以紀帝王之道及夫子沒而微言絕七十子終而大義乖重遭戰國棄籩豆之禮理軍旅之陳孔氏之道抑而孫吳之術興陵夷至於暴秦燔經書殺儒士設挾書之法行是古之罪道術由是遂滅漢興去聖帝明王遐遠仲尼之道又絕法度無所因襲時獨有一叔孫通略定禮儀天下惟有易卜未有他書至孝惠之世乃除挾書之律然公卿大臣絳灌之屬咸介冑武夫莫以爲意至孝文皇帝始使掌故錯從伏生受尙書尙書初出於屋壁朽折散絕今其書見在時師傳讀而已詩始萌芽天下眾書往往頗出皆諸子傳說猶廣立於學宮爲置博士在漢朝之儒惟賈生而已至孝武皇帝然後鄒魯梁趙頗有詩禮春秋先師皆起於建元之間當此之時一人不能獨盡其經或爲雅或爲頌相合而成泰誓後得博士集而讀之故詔書稱曰禮壞樂崩書缺簡脫朕甚閔焉時漢興已七八十年離於全經固已遠矣及魯恭王壞孔子宅欲以爲宮而得古文於壞壁之中逸禮有三十九書十六篇天漢之後孔安國獻之遭巫蠱倉卒之難未及施行及春秋左氏丘明所修皆古文舊書多者二十餘通藏於祕府伏而未發孝成皇帝閔學殘文缺稍離其眞乃陳發祕藏校理舊文得此三事以考學官所傳經或脫簡傳或間編傳問民間則有魯國桓公趙國貫公膠東庸生之遺學與此同抑而未施此乃有識者之所惜閔士君子之所嗟痛也往者綴學之士不思絕廢之闕苟因陋就寡分文析字煩言碎詞學者罷老且不能究其一藝信口說而背傳記是末師而非往古至於國家將有大事若立辟雍封禪巡狩之儀則幽冥而莫知其原猶欲保殘守缺挾恐見破之私意而無從善服義之公心或懷�嫉不考情實雷同相從隨聲是非抑此三學以尙書爲備謂左氏爲不傳春秋豈不哀哉今聖上徳通神明繼統揚業亦閔文學錯亂學士若玆𨿽昭其情猶依違謙讓樂與士君子同之故下明詔試左氏可立不遣近臣奉旨銜命將以輔弱扶微與二三君子比意同力冀得廢遺今則不然深閉固距而不肯試猥以不誦絕之欲以杜塞余道絕滅微學夫可與樂成難與慮始此乃眾庶之所爲耳非所望士君子也且此數家之事皆先帝所親論今上所考視其古文舊書皆有徵驗外內相應豈苟而已哉夫禮失求之於野古文不猶愈於野乎往者博士書有歐陽春秋公羊易則施孟然孝宣皇帝猶復廣立�梁春秋梁丘易大小夏侯尙書義𨿽相反猶�置之何則與其過而廢之也寧過而立之傳曰文武之道未墜於地在人賢者志其大者不賢者志其小者今此數家之言所以兼包大小之義豈可偏絕哉若必專已守殘黨同門�道眞違明詔失聖意以陷於文吏之議甚爲二三君子不取也

請專事東觀收檢遺文表

後漢張衡臣仰幹史職敢僥官守竊貪成訓自忘頑愚願得專於東觀畢力於紀記竭思於補闕俾有漢休烈比久長於天地並光明於日月昭示萬嗣永永不朽也

與特進書

前人蓬萊太史之祕府道家所貴衡再得當之竊爲幸矣

東觀賦

李尢敷華實於雍堂集幹質於東觀東觀之藝孽孽洋洋上承重閣下屬周廊步西蕃以徙倚好綠樹之成行歷東�之敞坐庇蔽芾之甘棠前望雲臺後匝徳陽道無隱而不顯書無闕而不陳覽三代而采宜包鬱鬱之周文

東觀銘

前人周氏舊區皇漢實循房闥內布綺疏外陳升降三除貫啟七門是謂東觀書籍林林列侯弘雅治掌藝文

拜祕書丞謝表

齊王融臣聞升離戒晨陰墻不照其景膚云停夕幽艸或漏其津至如明兼就日澤深行雨不有聖徳誰或其然所以欽至道而出靑臯捨布衣而望朱闕懷祿仕在代耕期榮不謀入用豈悟特擢之例事均延祖置左之恩任光元幹逾溢情涯普燭身表畏翹車而必讓誡濡翼之願辭旣聖主謂其可施故愚臣默思自勉

爲蕭太傅謝侍中惇勸表

梁江淹臣公言卽日侍中臣惠基給事黃門侍郎臣僧珍至朱蓋乘雲元軒肅霧墜髙天之旨集微臣之軀神爽矍然斂影無地臣初長血心未啟素槪辭從意空言隨事盡不能降陛下一時之恩借俄頃之照遂枉近侍貂簪軾庭臣自亮無庸何以集此退咎慊誠悲枉垂光進戒朝訓虧玆盛序感慮躑躅榮結夢寐臣檢古少例巡令逾疑豈有妄叨天功虛竊上賞近謬國華坐取隆貴人見其過外惜皇猷內畏私眚昔西京鼎秩漢世權家丹墀网戶擊鐘連騎何嘗不以驕滿貽戾謙沖要福者哉臣不能遵煙洲而謝支伯迎雲山而揖許由激昂榮華之間沈潛珪組之內光飾旣超寵靈亦遠江左以來罕見其倫今位冠朝端通侯萬戶結象弭於前衡奏金管於後陣都野宗其榮盛視聽驚其炎貴臣一旦居之誰以爲不忝者乎而陛下猶崇以異禮者是增臣之戾也況復肅延華勸實深窘迫伏願俯矜單志賜遂前請則世寢橫議臣蒙緩責

沈文季加侍中詔

沈約門下散騎常侍尙書左僕射西丰縣開國侯新除鎭軍將軍沈文季業宇流正鑑識超凡秉玆恭恪誠著匪躬難起非慮密邇墉圻疑罄力盡勤萬雉增固寵服攸加實爲朝典可侍中僕射新除侯如故主者速施行

崔慧景加侍中詔

前人門下護軍將軍樂安縣開國子慧景志气淹通識履詳正誠烈款盡義簡朕心加榮近侍抑惟朝序可加侍中子如故主者速施行

到著作省謝表

前人臣約言卽日被召以本官兼今職臣藝不博古學謝專家乏懷鉛之志慚夢腸之術聯事乖善握蘭慚良謬勒斷蛇之符預�冰河之業路遙難騁才弱未勝而神工曲造雕絢彌疊珥筆史觀記言文府趨奉載揚腆懵交顏

奏彈祕書郎蕭遙昌

前人謹按兼祕書郎臣蕭遙昌盛戚茂年升華祕館淑愼之迹未彰違惰之容已及宜置徽网以肅朝風請以見事免遙昌所居官

爲王博士謝表

丘遲臣聞撫臆可以言心量能則知所止是故矯親魯門簡業事亡雜吹齊雅分聲遽逝臣才行過污文質無廉疏達謝於谷杜浹洽乖夫劉楊非除部養之勤豈通掌故之業

爲王思遠讓侍中表

任昉行則六尺之內陪接天光語則親璽申命誠信區宇獻可替否出納惟幾敷奏於聲華之上退讓於玉堂之下金遷七貴之茂王粲二公之孫𨿽復仲尉孤緒元卿末裔未有不階民譽妄承闕私者也

爲張侍中謝啟

陸倕陳力就列不能者止實欲彊飯據鞍自窮心力濡足摩頂少報洪私徒課虛無空延鐘箭不悟爰降曲慈復叨淸顯職司近切任掌總綸魏選異才漢求髙徳官次恪居鮮非民譽仰瞻內省無一可階

爲從兄讓侍中表

王筠至如元勛舊儒之冑積徳累仁之基九世七葉之華相韓事漢之資不然則子駿之學洞古今平子之思侔造化仲宣之辯識無滯次重之解經不窮然後可以諭旨公卿問對帷扆陪六尺之輿通四方之意求之微臣此塗頓隔

辭行李賦

陳江總維大梁三十有六載神功懋乎開辟垂恩儲祉壓子代之盤盂盛徳形容陋周年之弇石月窟向風日域仰澤要荒款塞諸戎重譯輶軒巡履聲芳亥步旌節經過事髙禹迹舉皇華之盡美馳�玉之多事或江夏之無雙匹洛陽之才子訪羽儀於廊廟旌秀異於杞梓引彊學之三端賞雕文於四始顧�侗於罕志奉朝章於信次天鳳舉而張旃濟龍沙而通贐敏異季札之聽歌譽乘屬國之銜使懷蘇子之扺掌憶千秋之畫地願自勵而飲冰揆無庸而按轡嗟負恩之無力每若置於藂棘倏辭東平之樂善再踐承明而遊息豈異千里之奔踶寧辭一錢之不直諒無期於鴻漸念有似於蟬翼荷徳澤之霈然鑑丹愚之匪飾慚借譽於瑟柱免長徭於極聊暇日以須臾每長吟以郁紆異金石之能固若艸木之分區進學慚於枝葉綿力謝於康衢構伯休之蓬戶狎仲憲之桑樞徒悅水而非智庶因谷以爲愚恥矯名於周客寧濫響於齊竽奉棲遲以偃仰願太素之不污

讓散騎常侍表

徐陵臣聞五十知命宗師之格言九百辭滿通賢之髙槪昔墨子諸生褰裳救楚魯連隱士髙論卻秦況乎謬蒙知己寧無感激洪私過誤置以通班司憲文昌遂諧常伯今者昆吾小器諦視不見元黃鈞天並奏靜聽能聞鐘鼓𨿽神農分藥岐伯提鍼冥眾因緣難可匡救陛下嗣臨寶歷光闡大猷屬意銓衡畱情槱棫燕臺裝玉儻不精眞齊客吹竽諒宜澄簡南郊奉乘當求鄭默之才西省文辭應用羅含之學

集賢殿書院奉敕送學士張說上賜宴序

唐張九齡集賢殿者本集仙殿也上不以惟睿作聖而猶垂意好學用相必本於經術圖王亦始於師臣及乎鴻生碩儒博聞多識之士自開元肇建以迄於今大用徵集煥乎廣內而聽政餘暇式燕在玆忠臣嘉賓得盡心之所聰明文思有光被之徳故下以道親上亦歡甚卽於禦座爰發徳音以爲候彼神人事𨿽前載傳於方士言固不經遂攺爲集賢去華務實且有後命增其學秩是以集賢之庭更爲論思之室矣中書令燕國公外弼庶績以奉沃心之謀內講六經以成潤色之業故得出入華殿師長翰林惟帝用臧固天所賴拜命之日荷寵有加降聖酒之罍頒禦廚之膳食以樂侑人斯徳飽時有侍中安陽公等承恩送焉學士右散騎常侍東海公等攝職在焉或稷契大賢或淵云諸彥文王多士周室以寧武帝得人漢家爲盛而髙視前古獨不在於今乎咸可賦詩以光鴻烈

登祕書省閣詩序

楊�若夫麒麟鳳凰之署三臺四部之經周王羣玉之山漢帝蓬萊之室觀星文而考南北大象入於璣衡披帝冊而質龍神負圖出於河洛司先王之載籍掌制書之典謨劉向沈研揚雄寂寞之士於玆翰墨馬融該博傅毅文章之才此焉遊處莫不出言斯善有道則尊黼黻其徳行珪璋其事業心同匪石達人千載之交手握靈珠文士一都之會陶泓寡務綢素多閒命蘭芷之君子坐蕓香之祕閣徒觀其重欄四絕閣道三休紅梁紫柱金鋪玉碣平看日月唐都之物候可知坐望山川裴秀之輿圖在卽虹霓爲之回帶寒暑由其隔闊豈直昆侖十二瀛海千尋西州有百尺之樓東國有千秋之觀於時五行金王八月秋分風生閶闔之門日在中衡之道煙雲淒慘白露下而西郊空林野蒼茫靑天髙而九州迥登山臨水無非宋玉之詞髙閣連云有似安仁之興列芳饌命雕觴扼腕抵掌劇談戲笑假使神仙可得自茂松喬富貴在天終輕許史間之以博奕申之以詠陶陶然樂在其中矣登髙而賦羣公陳力於大夫聞善若驚下走自彊於元晏輕爲序引綴在辭章

與吳兢書

宋之問拙自謀衛降黜炎荒杳尋魑魅之途遠在雕題之國悲風搖木饑鼬宵鳴毒瘴橫天悲鳶晝落心憑神理實冀生還關號鬼門常憂死別事未瞑目豈在微身先君業粹中和才兼文武志道遊藝名動京師出谷入朝事多弘益𨿽崇班去己而陰徳被人淸議所尊何減驃騎恐耆舊咸謝竹帛儻遺使盛烈湮沈下情感痛自昔逸羣之器曠俗之才譽𨿽冠於人倫祿不齊於卿士南史之筆漏美不書東岱之魂與名俱滅故史遷述許由云不遇靑雲之士焉足道哉惟君侯禮樂山髙文華海闊古一千歲聞聖賢之書今五百年知作者之運山甫拾遺於中路時謂得賢蔡邕揮翰於詞林誰其不許往送家狀蒙啟至公之恩希果實言深抱自私之感下官久辭榮擢夙愼禍胎內無負於明祇外冀申於知己豈謂一人相毀眾口爭喧遂以虛聲乃加眞罪賴皇明昭宥腰領賜全空荷再生無階上答恃予以松竹之操期子以金石之堅幸無雷同懸納謗議見危不易是所望焉遠識古人之懷敢申窮鳥之情如季布之諾乃重於黃金延陵之許竟懸於寶劍生負食花之惠死效結艸之誠刺血爲書萬不抒一往年恩貸許惠爲看起居注實錄江融別錄使不錯漏國史及髙明所撰唐史春秋等六處並乞逸遺事迹不翳聲塵代業有光實在吾子遠佇來札以當招魂秋冬凝寒惟動履休勝靑簡時至願想窮愁白雲遙來希訪生死珍重珍重

集賢院山池賦

杜顗郁乎羣賢之林有山其秀有池而深幽流淡濘蒼翠嵚崟千門下隔三殿旁臨引肜庭之佳气涵碧樹之淸陰連綿芳艸游泳仙禽對石渠之鉛粉會金馬之衣簪宛雲霞而在目江海而爲心何扁舟之獨往何倒影之遠尋懷我魏闕浩爾長吟山池之陰可以淸吾襟山池之所可以狎吾侶涼風忽起白雲時舉步苔岸之周流藉松溪之積阻邈矣幽興颯然淸暑乃登玉巒撫金渚圖書載暇纓弁以序此焉遊處於玆宴語發菱花而不能歸攀桂枝而久延佇日落池上云無處所爾其秋風旣起秋興爰至見藤蓧之幽娟弄石泉之明媚禁林余雨增曲澑之華淸禦苑淸煙借遙巖之積翠是以洗雪煩想優遊雅思嗟乎山中人兮猶未識池上蛟兮焉可得顧蘭芳與菊滋從此賞兮無極

授李毗集賢校理等制

崔嘏敕祕書正字集賢校理李毗等披書殿讎校之文秉東觀鉛黃之筆必選其雄詞擲地敏學通天者而授之爾等皆以後來之英前達所許人推領袖名於縉紳或荊山蘊片玉之姿或桂樹擇一枝之秀五常師於中道萬里視其長途況我臺臣監領二職以爾上請是謂得人宜思結綬之榮各勉分飛之勢推輪覆簣其在玆乎毗可藍田縣尉充集賢校理澣可興平縣尉直史館

授沈詢翰林學士制

前人敕右拾遺集賢殿直士學沈詢參宥密之命處侍從之地居可以備選用於他年動可以承顧問於此日不獨取文翰遒麗之才亦必求孤貞雅厚之士惟乃祖在建中初以懿文奧學司我元良乃父當元和中以淸規茂行典我文誥能流積善之風鍾爾挺生之秀是用思彼前徳擢於後來置在禁闈光我詞苑爾宜勤其身以勞夙夜弘其用以新志業無俾枚臯嚴助之流獨承榮於漢帝況職當視艸官列諫垣宜思及澑之忠更潤演綸之美可守本官充翰林學士

送鄭十校理序

韓愈祕書禦府也天子猶以爲外且遠不得朝夕視始更聚書集賢殿別置校讎官曰學士曰校理常以寵丞相爲大學士其他學士皆達官也校理則用天下之名士能文學者苟在選不計其秩次惟所用之由是集賢之書盛積盡祕書所有不能處其半書日益多官日益重四年鄭生涵始以長安尉選爲校理人皆曰是宰相子能恭儉守教訓好古義施於文辭者如是而在選公卿大夫家之子弟其勸耳矣愈爲博士也始事相公於祭酒分教東都生也事相公於東太學今爲郎於都官也又事相公於居守三爲屬吏經時五年觀道徳於前後聽教誨於左右可謂親燻而炙之矣其髙大遠密者不敢隱度論也其勤己而務博施以己之有欲人之能不知古君子何如耳今生始進仕獲重語於天下而慊慊若不足眞能守其家法矣其在門者可進賀也求告來寧朝夕侍側東都士大夫不得見其面於其行日分司吏與畱守之從事竊載酒肴席定鼎門外盛賓客以餞之旣醉各爲詩五韻且屬愈爲序

答元侍禦書

前人微之足下前歲辱書論甄逄父濟識安祿山必反卽詐爲喑棄去祿山反有名號又逼致之濟死執不起卒不污祿山父子事又論逢知讀書刻身立行勤己取足不幹州縣斥其餘以救人之急足下繇是與之交欲令逢父子名迹存諸史氏足下以抗直喜立事斥不得立朝失所不自悔喜事益堅微之乎子眞安而樂之者謹詳足下所論載校之史法若濟者固當得附書今逢又能行身幸於方州大臣以標白其先人事載之天下耳目徹之天子追爵其父第四品赫然驚人逢與其父俱當得書矣濟逢父子目吾人發春秋美君子樂道人之善夫苟能樂道人之善則天下皆去惡爲善善人得其所其功實大足下與濟父子俱宜牽連得書足下勉逢令終始其窮而足下年尙彊嗣徳有繼將大書特書屢書不一書而已也愈旣承命又執筆以�

與韓愈論史官書

柳宗元前獲書言史事云具與劉秀才書及今乃見書�私心甚不喜與退之往年言史事甚大謬若書中言退之不宜一日在館下安有探宰相意以爲苟以史榮一韓退之耶若果爾退之豈宜虛受宰相榮已而冒居館下近密地食奉養役使掌故利紙筆爲私書取以供子弟費古之志於道者不若是且退之以爲紀錄者有刑禍避不肯就尢非也史以名爲褒貶猶且恐懼不敢爲設使退之爲禦史中丞大夫其褒貶成敗人愈益顯其宜恐懼尢大也則又將揚揚入臺府美食安坐行呼唱於朝廷而已耶在禦史猶爾設使退之爲宰相生殺出入升黜天下士其敵益眾則又將揚揚入政事堂美食安坐行呼唱於內庭外衢而已耶何以異不爲史而榮其號利其祿者也又言不有人禍則有天刑若以罪夫前古之爲史者然亦甚惑凡居其位思直其道道苟直𨿽死不可回也如回之莫若亟去其位孔子之困於魯衛陳宋蔡齊楚者其時暗諸侯不能以也其不遇而死不以作春秋故也當其時𨿽不作春秋孔子猶不遇而死也若周公史佚𨿽紀言書事猶遇且顯也又不得以春秋爲孔子累範悖亂𨿽不爲史其族亦赤司馬遷觸天子喜怒班固不檢下崔浩沽其直以斗暴虜皆非中道左丘明以疾盲出於不幸子夏不爲史亦盲不可以是爲戒其餘皆不出此是退之宜守中道不忘其直無以他事自恐退之之恐惟在不直不得中道刑禍非所恐也凡言二百年文武士多有誡如此者今退之曰我一人也何能明則同職者又所云若是後來繼今者又所云若是人人皆曰我一人則卒誰能紀傳之耶如退之但以所聞知孜孜不敢怠同職者後來繼今者亦各以所聞知孜孜不敢怠則庶幾不墜使卒有明也不然徒信人口語每每異辭日以滋久則所云磊磊軒天地者決必不沈沒且亂雜無可考非有志者所忍恣也果有志豈當待人督責迫蹙然後爲官守耶又凡鬼神事渺茫荒惑無可準明者所不道退之之智而猶懼於此今學如退之辭如退之好言論如退之慷慨自爲正直行行焉如退之猶所云若是則唐之史述其卒無可托乎明天子賢宰相得史才如此而又不果甚可痛哉退之宜更思可爲速爲果卒以爲恐懼不敢則一日可引去又何以云行且謀也今當爲而不爲又誘館中他人及後生者此大惑已不勉己而欲勉人難矣哉

翰林承旨學士廳壁記

元稹舊制學士無得以承旨爲名者應對顧問參會班第旋次以官爲上下憲宗章武孝皇帝以永貞元年卽大位始命鄭公絪爲承旨學士位在諸學士右居在東第一合乘輿奉郊廟輒得乘廏馬自浴殿由內朝以從揭雞竿而布大澤則升丹鳳之西南隅外賓客進見於麟徳則直上禁中以俟大凡大詔令大廢置丞相之密畫內外之密奏上之所甚注意莫不專受專對他人無得而參非自異也法不當言用是十七年間由鄭至杜十一人而凡參大政其不至者衛公詔及門而返事適然也至於張則弄相印以俟其病間者久之卒不興命也已若此則安可以昧陋不肖之稹繼居九丞相二名卿之後乎俯瞻仰睹如遭大賓每自誨其心曰以若之不俊不明而又使欲惡欹曲攻於內且決事於冥冥之中若之無暴揚報校之慮遂忿行於私易易也然而陰潛之神必有記善惡之餘者以君父之遇若如是而猶舉枉錯直可乎哉使若之心忽而爲他人盡數若之所爲而中不自愧斯可矣昔魯恭王余畫先賢於壁以自警臨我以十一賢之名氏豈直自警哉由是謹述其遷授書於座隅長慶元年八月十日記

授起居郎李昌遠監察陸扆並守本官充翰林

學士制

薛廷珪敕近侍宸嚴參予密命韜經濟彌綸之望爲言語侍從之臣乃眷周行朕將注意詢於卿士僉曰汝諧爰膺並命之求允屬當仁之選起居郎李昌遠魁梧博厚寬裕溫良蘊是粹和發爲符采監察陸扆珪璋縝密咸頀琤摐藹然休聲礪乃佳器士林擢秀聞爾則百尺無枝筆陣交鋒聞爾則一戰而霸皆伸於知己副我旁求浚柱下之淸源無忘啟沃紹雲間之華譽勿鼓喧囂愼繼前修罔言溫樹吾有美實期爾爲鹽梅吾有巨川佇爾爲舟�勉思稱職無忝蜚聲可守本官充翰林學士

起居舍人直祕閣同修起居注司馬光攺天章

閣待制制

宋王安石揚雄曰周之士也貴秦之士也賤周之士也肆秦之士也拘蓋言先王以禮讓爲國士之有爲有守得伸其志而在上不敢以勢加焉朕率是道以君多士以爾具官司馬光文學行義有稱於時故明試以言使司告命而乃固執辭讓至於八九攺序厥職以伸而志是亦髙選往其懋哉

範鎭加修撰制

前人昔周人藏上古之書以爲大訓而孔子曰春秋天子之事也蓋夫討論一代之善惡而撰次之以法度之章非夫通儒達才有識足以知先王不欺足以信後世則孰能托尙書春秋之義勒成大典而稱吾屬任之指乎以爾具官範鎭有該通之才有純潔之操辯論深博溢於文辭論思禁林時議惟允則夫按善惡見聞之實斷是非去取之疑人之所難宜以命爾爾其精思熟考自勉以古之良史而毋襲近世比事屬辭之失使來者無所考稽焉

髙旦可著作佐郎制

前人唐虞以三考黜陟幽明而其所命或終身於一職然則其所謂陟者蓋爵服之加而已今之增位猶古之加爵服也以爾久於職事而功用應於有司之法故使增位以報焉𨿽所更之歲月與黜陟之法古今不同而吾所以褒厲庶工非與唐虞異意爾其毋怠思稱厥官

謝翰林學士表

前人臣聞人臣之事主患在不知學術而居寵有冒昧之心人主之畜臣患在不察名實而聽言無惻怛之意此有天下國家者所以難於任使而有道徳者亦所以難於進取也學士職淸地要而以討論諷議爲官非夫遠足以知先王近足以見當世忠厚篤實廉恥之操足以咨諏而不疑艸創潤色文章之才足以付托而無負則在此位爲無以稱如臣不肖涉道未優初無犖犖過人之才徒有區區自守之善以至將順建明之大體則或疏闊淺陋而不知加以憂傷疾病久棄裏閭辭命之習蕪廢積年黽勉一州已爲忝冒禁林之選豈所堪任伏惟皇帝陛下躬聖徳承聖緒於羣臣賢否已知考愼而於其言也又能虛己以聽之故聰明睿智神武之實已見於行事日月未久而天下翹首企踵以望唐虞成周之太平臣於此時實被收召所以許國義當如何敢不磨礪淬濯已衰之心綢繹溫尋久廢之學上以備顧問之所及下以供職司之所守

論館職札子

前人臣伏見今館職一除乃至十人此本所以儲公卿之材也然陛下試求以爲講官則必不知其誰可試求以爲諫官則必不知其誰可試求以爲監司則必不知其誰可此患在於不親考試以實故也孟子曰國人皆曰賢然後察之見賢焉然後用之今所除館職特一二大臣以爲賢而已非國人皆曰賢國人皆曰賢尙未可信用必躬察見其可賢而後用況於一二大臣以爲賢而已何可遽信而用也臣願陛下察舉眾人所謂材良而行美可以爲公卿者召令爲三館祗候𨿽已帶館職亦可令兼祗候事有當論議者召至中書或召至禁中令具條奏是非利害及所當設施之方及察其才可以備任使者有四方之事則令往相視問察而又或令參覆其所言是非利害其所言是非利害𨿽不盡中義理可施用然其於相視問察能詳盡不爲蔽欺者卽皆可以備任使之才也其有經術者又令講說如此至於數四則材否略見然後罷其否者而召其材者更親訪問以事訪問以事非一事而後可以知其人之實也必至於期年所訪一二十事則其人之賢不肖審矣然後隨其材之所宜任使其尢材良行美可與謀者𨿽常令備訪問可也此與用一二大臣薦舉不考試以實而加以職固萬萬不侔然此說在他時或難行今陛下有堯舜之明洞見天下之理臣度無實之人不能蔽也則推行此事甚易旣因考試可以出材實又因訪問可以知事情所謂敷納以言明試以功用人惟己辟四門明四目達四聰者蓋如此而已以今在位乏人上下壅隔之時恐行此不宜在眾事之後也然巧言令色孔壬之人能伺人主意所在而爲傾邪者此堯舜之所畏而孔子之所欲遠也如此人當知而遠之使不得親近然如此人亦有數陛下博訪於忠臣良士知其人如此則遠而弗見誤而見之以陛下之仁聖以道揆之以人參之亦必知其如此知其如此則宜有所懲如此則巧言令色孔壬之徒消而正論不蔽於上今欲廣聞見而使巧言令色孔壬之徒得志乃所以自蔽畏巧言令色孔壬之徒爲害而一切疏遠羣臣亦所以自蔽蓋人主之患在不窮理不窮理則不足以知言不知言則不足以知人不知人則不能官人不能官人則治道何從而興乎陛下堯舜之主也其所明見秦漢以來欲治之主未有能仿佛者固非羣臣所能窺望然自堯舜文武皆好問以窮理擇人而官之以自助其意以爲王者之職在於論道而不在於任事在於擇人而官之而不在於自用願陛下以堯舜文武爲法則聖人之功必見於天下至於有司叢脞之務恐不足以棄日力勞聖慮也以方今所急爲在如此敢不盡愚臣愚才薄然蒙拔擢使預聞天下之事聖旨宣諭富�等欲於講筵召對輔臣討論時事顧如臣者才薄不足以望陛下之淸光然陛下及此言也實天下幸甚自備位政府每得進見所論皆有司叢脞之事至於大體粗有所及則迫於日晷已復旅退而方今之事非博論詳說令所更攺施設本末先後大小詳略之方已熟於聖心然後以次奉行則治道終無由興起然則如臣者非蒙陛下賜之從容則所懷何能自竭蓋自古大有爲之君未有不始於憂勤而終於逸樂今陛下仁聖之質秦漢以來人主未有企及者也於天下事又非不憂勤然所操或非其要所施或未得其方則恐末能終於逸樂無爲而治也則於博論詳說豈宜緩然陛下欲賜之從容使兩府並進則論議者眾而不一有所懷者或不得自竭謂宜使中書密院疊進則人各得盡其所懷而陛下聽覽亦不至於煩陛下卽以臣言爲可乞明諭大臣使各舉所知無限人數皆實封以聞然後陛下推擇召置以爲三館祗候其不足取者旋卽罷去則所置𨿽多亦無所害也

謝館職啟

蘇軾軾言無取錫命過優進貽朋友之譏退有簡書之畏靦顏就列撫己若驚國家取士之門至多而制舉號爲首冠育才之地非一而冊府處其最髙觀其所以待之蓋亦可謂至矣知寶玉玙璠難得而易毀故篋櫝以養其全知楩楠豫章積歲而後成故封殖以待其長施等天地恩均父師恭惟先帝臨禦以來四十二載所擢賢良方正之士十有五人其志莫不欲舉明主於三代之隆其言莫不欲措天下於泰山之固大則欲興禮樂以範來世小則欲操數術以馭四夷然而進有後先名有隱顯命有窮達時有重輕或已踐廟堂之崇或已登侍從之列或反流落於遠郡或尙滯畱於小官或死生之乖暌已爲陳迹或擯斥於罪戾僅齒平民𨿽曰功名富貴所由之途亦爲毀譽得喪必爭之地名重則於實難副論髙則與世常疏故𨿽絕異之資猶有不任之懼軾之內顧豈不自知性任己以直前學師心而無法自始操筆知不適時會宗伯之選掄疾時文之靡獘擢居異等以風四方不知滿溢之憂復玷良能之舉負賢者所難之任爭四海欲得之求其爲惷愚可爲危懍是以一參賓幕輒蹈危機已嘗名掛於深文不意自全於今日而況大明繼照百度惟新理財訓兵有鞭笞戎狄之志信賞必罰有追述祖宗之風凡用人歷試其能苟敗事必誅無赦此太平可待之日豈不肖兼容之時而乃度越賢豪曲收微賤縱不能力辭而就下亦當知非分以自慚此蓋伏遇某官志在斯民仁爲己任欲辦大事務兼尺寸之長將求多聞故引涓埃之助致此忝冒有逾等倫欲報無緣將何望於頑鄙遇寵知懼庶不至於惰偸

答試館職人啟

前人伏承射策玉堂方觀筆陣校文天祿逐秀儒林黨友增華縉紳共慶國家求賢之道必於閒暇無事之時賢者報國之功乃在緩急有爲之際養之無素則一旦欲用而何由待以非常則臨事欲辭而不可故納之於英俊相從之地觀之以世俗不見之書非獨使之業廣而材成抑將待其資深而望重某官學優而仕行浮於名詞令從容議論慷慨追還正始文章爲之一新傳寫都城紙墨幾於驟貴得士之喜非我敢私軾衰病侵尋文思荒落職在翰苑當發策而莫辭識匪通儒懼品藻之不稱過煩臨貺寵以書辭永爲巾笥之珍愧乏瓊瑤之報

史官助賞罰論

前人域中有三權曰天曰君曰史官聖人以此三權者制天下之是非而使之更相助夫惟天之權而後能壽夭禍福天下之人而使賢者無夭橫窮困之災不賢者無以享其富貴壽考之福然而季路原憲古所謂賢人者也伏於窮閻之下布衣饘粥之不給盜跖莊蹺橫行於天下食人之肝以爲糧而老死於牖下不見兵革之禍如是則天之權有時而有所不及也故人君用其賞罰之權於天道所不及之間以助天爲治然而賞罰者又豈能盡天下之是非而賞罰之於一時猶懼其不能明著暴見於萬世之下故君舉而屬之於其臣而名之曰史官蓋史官之權與天與君之權均大扺三者更相助以無遺天下之是非故荀悅曰每於歲盡舉之尙書以助賞罰夫史臣之興其來尙矣其最著者在周曰佚在魯曰克在齊曰南氏在晉曰董狐在楚曰倚相觀其爲人以度其當時之所書必有以助賞罰者然而不獲見其筆墨之所存以不能盡其助治之意獨仲尼因魯之史官左丘明而得其載籍以作爲春秋是非二百四十二年𨿽其名爲經而其實史之尢大彰明者也故齊威晉文有功於王室王賞之以侯伯之爵徵伐四國之權而春秋又從而屢進之此所以助乎賞之當於其功也吳楚齊越之僭皆得罪於其君者也而春秋又從而加之以斥絕擯棄不齒之辭此所以助乎罰之當於其罪也若夫當時賞罰之所不能及則又爲之明言其狀而使後世嗟嘆痛惜之不已嗚呼賢人君子之功烈與夫亂臣賊子罪惡之狀於此皆可以無憂其無聞焉是故古者聖人重史官當漢之時號曰太史令而其權在丞相之上郡國計吏上計於太史然後以其副上於丞相禦史大夫惟知其權之可以助賞罰也故從而尊顯之然則後之史官其可以忽哉

館職謝啟

秦觀法同博士閱五載而遷官例比編書通三年而攺秩寵靈旣逮愧懼實深伏念觀族系單微器能淺陋少時好賦僅成童子之雕虫中歲窮經未究古人之糟粕始榮名於進士俄充職於直言濫居方物之前叨被傳車之召文章末技固非道義之尊箕斗虛名祇取謗傷之速亟從引避幾至顚躋褒未就於華惡已成於瘡痏三�之內王尊乍佞而乍賢七年之中魯田一與而一奪但以偏親垂老生計屢空聊復靦顏以居未能投劾而去日期沙汰分絕進升豈期積日以累勞輒亦逢年而遇合束縕歸婦𨿽蒙假借之私懲羹吹虀尙慮譴訶之及竊觀前史具見鄙悰西蜀中郎孔明呼爲學士東海釣客建封任以校書𨿽爲將相之品題實匪朝廷之選用夫何寡陋遽有遭逢此蓋伏遇某官道欲濟時仁能錫類始憐貧女稍分秦璧之光終念巨波爲激越江之水矧玆奇蹇亦與甄收敢不以古人行己之方爲國士報君之義千金獘帚聊依翰墨以自娛一割鉛刀或冀事功之可立

授劉攽祕書少監制

錢勰學者以東觀爲老氏藏室道家蓬萊山而國家所以涵養令器待材用者之宅也以爾攽詞藝之富回翔之久擢貳厥官益將試用掌故攸司其任重矣往服朕命副玆眷待

贈謚翰林學士承旨姚樞制

元王構昔有先正蚤事聖皇惟夙夜單厥心而終始典於學如伯益之贊夏禹曁尹躬之佐成湯行乎仁義之塗任其社稷之重計於廟堂之上明夫事幾之先蓋精神志意之相孚故啟沃都兪之靡間制難拘於一例恩特侈於屢書故翰林學士承旨中奉大夫詳定禮儀使贈榮祿大夫少師文獻公姚樞以淵識弘謨爲國蓍蔡以淸彜素檢爲時楷儀曉萬事安異同式羣工一統略周旋必禮溫溫維徳之恭敷納以言蹇蹇匪躬之故止殺允符於宸慮宣澤丕應於天功以故終和且平近者親遠者附不賞而勸大臣法小臣廉國家之表裏可觀風俗之樞機隨轉績已成而弗有身愈退而彌尊顧當時耆壽其誰歟致今日隆平者公也正事正言正道親傳文祖之燕謀有徳有功有能首被先朝之鴻訓肆朕纘承之始於公簡注之深槐序延登衣仍黼棠陰未徙胙乃龜蒙因謚以正其名崇章以介其祉於戲得天下賢材斯足矣方圖政化之新有朝廷大議則就之慨想儀型之舊往欽玆命以永其傳可加贈嘉猷程世舊學功臣太師開府儀同三司追封魯國公仍謚文獻

翰林院箴

明宣宗廷有司言自周則然後世襲用愈密而重策命所書講學所資幾務之嚴於度於咨代有賢哲博聞明識克勵翼之用光厥職咨爾儒臣朝夕左右必端乃志必愼乃守啟沃之言惟義與仁堯舜之道鄒孟以陳詞尙典實浮薄是戒謀義所屬出毖乎外必存大公罔役於私昔人四禁汝惟勵之獻納論思以匡以益以匹前休欽哉無斁

褒崇羅倫敕

孝宗士之立身行道必取法於聖賢國之勵俗作人必首崇乎忠孝眷我先朝之遺彥未沾沒世之休光風化是關褒崇可後爾翰林院修撰羅倫志慕孤忠心潛正學狀元及第曾無溫飽之圖法從登庸早著剛方之譽凜危言之劘上事切綱常寧守道以忤時分甘貶謫畱署有賜環之命達人以拂袖爲髙累抗封章竟歸舊隱急流勇退振廉頑立懦之風苦節淸修以授徒著書爲業鄕邦化服士論推尊正气浩然猶充塞乎天地英聲偉甚實增重夫朝廷玆特贈爲奉訓大夫左春坊左諭徳謚文毅嗚呼心不慮乎功名爾故遺榮於當世事有裨於名教朕將示勸於將來惟靈爽之如存庶恩綸之歆服

薦黃道周疏

倪元璐奏爲學行第一詞臣宜畱史局微臣自揣不如懇恩換職以全器使事臣聞常才易得奇士難求故席前宣室有吾久不見之言賦奏上林興安得同時之嘆彼皆中主有此勤拳況以陛下理學文明首出千古龍云道合適有其人而坐使淹沈實可惋惜伏見原任右春坊右中允今聽降黃道周學行雙至今代所稀觀其嫉俗多忤至淸絕塵禁近十年日益貧寂瓶鮮儲粟廚或無煙此皆中朝所共知信執母之喪廬墓摧毀裏眾見者並云曾閔復生其學原本六經博極羣史旁串百氏澤於仁義所爲文詞宏深奇典上淩數代西漢而後莫有其儔然又精洞時宜務爲經世有用之才自天文歷算禮樂名法邊籌財賦往代今朝典常興革出其胸手悉有成謀陛下試以淸燕之暇召見文華或給筆札使條所蓄自可倚馬萬言坐劑董賈如道周者誠天下奇才天爲陛下生此一人使之仰佐天章黼黻一代不可謂之偶然也在今一時聞臣此說者或以爲疑所爲世人貴耳賤目若道周死後數十年天下之推之必有甚於臣言者𨿽愚悖豈敢以身觸雷霆過情獎物卽陛下釋之不誅臣亦懼爲後世所非笑所以推舉本由至誠且道周前因疏救舊輔錢龍錫忤旨降調未幾而其言卒行是則陛下之知道周久矣當道周抗疏之時同輩聞之並爲危栗而道周以爲惟聖主可與忠言侃然進說此誠至難臣謂陛下今日用人惟當取其伉直有气者今人多畏禍重其身家又間者中使銜憲四出動以威倨上官之體加於庶司臣懼海內士大夫之气必化爲繞柔陛下又可不式怒蛙重摧折之乎然自道周旣獲罪而一時論者遂有摘其試錄議及科場以其經史爲子書以其詳精爲孟浪此可嘆也又臣仰窺陛下勞於求賢睿懷孜急曰安得不貪財不愛官不徇情面實心任事之臣而用之然以臣所知道周而外又有如原任順天府尹劉宗周淸恬鯁介正類道周而宗周居尹釐之職盡力尹釐道周守文史之官致精文史以此二臣仰符側席猶圭璋之合而今宗周旣骯髒投閒道周亦以謇諤承貶天下本無人得其人又不能用如此安望天下有爲陛下奮其忠能者乎此皆諸臣之過非昧則忮不以告陛下耳臣聞制世之道非有他端其上用必當材使必稱器其下愚者遜智拙者推能則天下自治臣自量庸劣遠遜道周從道周蒙譴以來臣內愧气失因其有科場事未結縮默至今須經部覆奉旨是臣披胸見心之日矣誠以臣在詞垣有如鳧雁若道周者使之大承顧問小效編摩必有補益度越時賢陛下幸聽臣言還道周原官而出臣於外承道周所降官級此猶棄��得良玉也昔孔璋爲李邕代死柳宗元以劉禹錫母老願以柳易播今道周所遭不死徙而其才又遠過李劉卽臣自處亦羞出孔璋宗元之下且臣自爲聖朝用人及史局需才之計非爲道周惟聖明垂察

翰林院部藝文二詩

酬孔通直�懷蓬居

梁沈約閶闔旣洞啟龍樓亦髙辟兩宮集鸞步二闈引通籍伊爾事淸途紛吾供賤役

校書祕書省對雪詠懷

劉孝綽桂華殊皎皎柳絮亦霏霏詎比咸池曲飄颻千里飛恥均班女扇羞儷曹人衣浮光亂粉壁積照朗彤闈鶺鴒搖羽至鵯鶋拂翅歸相彼猶自得嗟余獨有違終朝守玉署方夜勞石扉未能奏緗綺何由辧國圍坐銷風露質遊聯珠璧暉偶懷笨車是良知髙蓋非旣言謝端木無爲陳巧機

贈髙允

北魏宗欽欽與髙允同爲魏著作郎與崔浩同撰史宗欽贈詩以相規諷允答之後崔浩竟坐暴揚國惡與宗欽同被誅允以太子救得免嵬峨恆嶺滉瀁滄溟山挺其和水耀其精啟玆令族應期誕生華冠眾彥偉邁羣英

其二於穆吾子含貞藉茂如彼松竹陵霜擢秀味老思衝玩易體復戢翼九臯聲溢宇宙

其三我皇龍興重離疊映剛徳外彰柔明內鏡乾象奄气坤厚山競風無殊音俗無異徑

其四經緯曰文著述曰史斟酌九流錯綜幽旨帝用訓諮明發虛擬廣辟四門披延髦士

其五爾應其求翰飛東觀口吐瓊音手揮霄翰彈毫珠零落紙錦粲墳無凝割典無滯泮

其六山降則謙含柔爲信林崇日漸明外斯進有邈夫子兼玆四愼弱而難勝通而不峻

其七南燻邈矣史功不申固傾佞竇雄穢美新遷以陵腐邕由卓泯時無逸勒路盈摧輪

其八尹佚謨周孔明述魯抑揚羣致憲章三五昂昂髙生纂我遐武勿謂古今建規易矩

其九自昔索居沈淪西藩風馬旣殊標榜莫緣開通有運暗遇當年披衿暫面定交一言

其十諮疑祕省訪滯京都水鏡叔度洗吝田蘇望儀神婉卽象心虛悟言禮樂采研詩書

其十一履霜悼遷撫節感變嗟我年邁迅逾激電進乏由賜退非回憲素髮掩元枯顏落蒨

其十二文以會友友由知己詩以明言言以通理盼坎迷流覿艮暗止伊爾虯光肆鱗曲水

答宗欽

髙允湯湯流漢藹藹南都載稱多士載耀靈珠邈矣髙族世記丹圖啟基郢城振彩涼區

其二吾生朗到誕發英風紹熙前緒奕世克隆方圖備體淑徳斯融望傾羣雋響駭華戎

其三響駭伊何金聲允著匡贊西藩拯厥時務肅志琴書恬心初素潛思淵渟秀藻云布

其四上天降命祚鍾有代協耀紫宸與幹作配仁邁春陽功隆覆載招延隱叟永貽大賚

其五伊余櫟散才至庸微遭緣幸會忝與樞機竊名華省廁足丹墀愧無螢燭少益天暉

其六明外非諭信漸難兼體卑處下豈曰能謙進不弘道退失淵潛旣慚朱闕亦愧閭閻

其七史班稱達揚蔡致深負荷典策載蹈於心四轍同軌覆車相尋敬承嘉誨永佩明箴

其八遠思古賢內尋諸己仰謝丘明長揖南史遐武𨿽存髙蹤難擬夙興夕惕豈獲恬止

其九世之圯矣靈運未通風馬殊隔區域異封有懷西望路險莫從王澤遠灑九服來同

其十在昔平吳二陸稱寶今也�涼吾生獨矯道映儒林義爲羣表我思與之均於紵縞

其十一仁乏田蘇量非叔度韓生屬降林宗仍顧千載曠遊遘玆一遇藻詠風流鄙心已悟

其十二年時迅邁物我俱逝任之斯通擁之則滯結駟貽塵屢空亦敝兩間可守安有回賜

其十三詩以言志志以表丹慨哉刎頸義已中殘𨿽曰不敏請事金蘭爾其勵之無忘歲寒

冬夜酬魏少傅直史館

北齊邢卲年病從橫至動息不自安兼豆未能飽重裘詎解寒況乃冬之夜霜气有餘酸風音響北牖月影度南端燈光明且滅華燭新復殘衰顏依候攺壯志與時闌體羸不盡帶髮落彊扶冠夜景將欲近夕息故無寬忽有淸風贈辭義婉如蘭先言嘆三友次言慚一官麗藻髙鄭衛專學美齊韓審諭一作諭𨿽有屬筆削少能幹髙足自無限積風良可摶空想靑門易寧見赤松難寄語東山道髙駕且盤桓

預麟趾殿校書和劉儀同

北周庾信止弋興禮樂修文盛典謨壁開金石篆河浮雲霧圖蕓香上延閣碑石向鴻都誦書徵博士明經拜大夫璧池寒水落學市舊槐疏髙談變白馬雄辧塞飛狐月落將軍樹風驚禦史烏子云猶汗簡溫舒正削蒲連云𨿽有閣終欲想江湖

和宇文內史入重陽閣

前人北原風雨散南宮容衛疏待詔還金馬儒林歸石渠徒懸仁壽鏡空聚茂陵書竹淚垂秋筍蓮衣落夏蕖顧成始移廟陽陵正徙居舊蘭憔悴長殘花爛漫舒別有昭陽殿長悲故婕妤

賜諸葛潁

隋煬帝參翰長洲苑侍講肅成門名理窮研核英華恣討論實錄資平允傳芳導後昆

集賢書院成送學士張說賜燕唐元宗廣學開書院崇儒引席珍集賢招衮職論道命臺臣禮樂沿今古文章革舊新獻酬尊俎列賓主位班陳節變云初夏時移气尙春所希光史冊千載仰玆辰

中書寓直詠雨簡褚起居上官學士

楊師道云暗蒼龍闕沈沈殊未開窗臨鳳凰沼颯颯雨聲來電影入飛閣風威淩吹臺長檐響奔澑淸簟肅浮埃早荷葉稍沒新篁枝半摧玆晨悵多緒懷友自難裁況復重城內日暮獨徘徊玉階良史筆金馬掞天才髙甍通散騎復道架蓬萊思君贈桃李於此冀瓊瑰

酬通事王舍人寓直見示篇中兼寄起居陸捨

人景獻

張九齡軒掖殊淸祕才華固在斯興因膏澤灑情與惠風吹所美應人譽何私亦我儀同聲感喬木比翼謝長離價以陸生減賢慚鮑叔知薄遊當獨愧芳訊乃兼施此夜金閨籍伊人瓊樹枝飛鳴復何遠相顧幸媞媞

和鄭讎校內省眺矚思鄕懷友

楊�銅門初下辟石館始沈研遊霧千金字飛雲五色箋樓臺橫紫气城闕俯靑田暄入瑤房裏春過玉宇前霞文埋落照風物淡歸煙翰墨三餘隙關山四望懸頹風暌酌羽流水曠鳴弦𨿽欣承白雪終恨隔靑天

春晚紫微省直寄內

蘇頲直省淸華接建章向來無事日猶長花間燕子棲鳷鵲竹下鴛雛繞鳳凰內史通宵承紫誥中人落晚愛紅別離不慣無窮憶莫�卿卿學太常

恩制賜食於麗正殿書院賦得林字

張說東壁圖書府西園翰墨林誦詩聞國政講易見天心位竊和羹重恩叨醉酒深載歌春興曲情竭爲知音

春夜寓直鳳閣懷羣公

魏知古拜門傳漏晚寓直索居時昔重安仁賦今稱伯玉詩鴛池滿不溢雞樹久逾滋夙夜懷山甫淸風詠所思

奉和聖制送張說上集賢學士賜宴得登字

蕭嵩帝曰簡才能旌賢在股肱文章體一變禮樂道逾弘蕓閣英華入賓門鵷鷺登恩筵過所望聖澤實超恆夏葉開紅藥餘花發紫藤微臣亦何幸叨此預文朋

奉和聖制送張說上集賢學士賜宴得華字

韋述修文中禁啟攺字令名加臺座徵人傑書坊應國華賦詩開廣宴賜酒酌流霞雲散明金闕池開照玉沙掖垣畱宿鳥溫樹落餘花謬此天光及銜恩醉日斜

奉和聖制送張說上集賢學士賜宴得今字

陸堅聖主崇文教層霄降徳音尊賢澤旣厚式宴寵逾深復有夔龍相良哉簡帝心得人惟邁昔多士諒推今書殿榮光滿儒門喜气臨顧惟誠濫吹徒此接衣簪

奉和聖制賜史供奉曲江宴應制王維侍從有鄒枚瓊筵向水開言陪柏梁宴新下建章來對酒山河滿移舟艸樹回天文同麗日駐景惜行杯

奉和聖制送張說上集賢學士賜宴得風字

褚琇講習延東觀趨陪盛北宮惟師恢帝則敷教�天工宣室恩嘗異金華禮更崇洞門淸永日華綬接微風萐降堯廚翠橊開舜酒紅文思光萬宇髙議待升中

翰林讀書言懷呈集賢院內諸學士

李白晨趨紫禁中夕待金門詔觀書散遺帙探古窮至妙片言苟會心掩卷而忽笑靑蠅易相點白雪難同調本是疏散人屢貽褊促誚雲天屬淸朗林壑憶遊眺或時淸風來閒倚門集作檐下嘯嚴光桐廬溪謝客臨海嶠功成謝人間從此亦集

作一投釣

出金門後書懷畱別翰林諸公

前人好古笑流俗素聞賢達風方希佐明主長揖辭成功曰日在靑天回光燭微躬恭承鳳凰詔�起雲羅中淸切紫霄迥優遊丹禁通君王賜顏色聲價淩煙虹乘輿擁翠蓋扈從金城東寶馬驟絕景錦衣入新丰倚巖望松雪對酒鳴絲桐方學揚子云獻賦甘泉宮天書美片善淸芬播無窮歸來入咸陽談笑皆王公一朝去金馬飄落成飛蓬賓友日疏散玉樽亦已空才力猶可倚不慚世上雄閒作東武吟曲盡情未終書此謝知己扁舟尋釣翁

溫泉侍從歸逢故人

前人漢帝長楊苑誇胡羽獵歸子云叨侍從獻賦有光輝激賞搖天筆承恩賜禦衣逢君奏明主他日共翻飛

贈翰林張四學士�

杜甫翰林逼華蓋鯨力破滄溟天上張公子宮中漢客星賦詩拾翠殿佐酒望云亭紫誥仍兼綰黃麻似六經內分金帶赤恩與荔枝靑無復隨髙鳳空餘泣聚螢此生任春艸垂老獨漂萍儻憶山陽會悲歌在一聽

至日遣興寄北省舊閣老兩院故人

前人憶昨逍遙供奉班去年今日侍龍顏麒麟不動鑪煙上孔雀徐開扇影還玉几由來天北極朱衣只在殿中間孤城此日堪腸斷愁對寒云雪滿山

贈獻納使起居田舍人

前人獻納司存雨露邊地分淸切任才賢舍人退食收封事宮女開函近禦筵曉漏追趨靑瑣闥閒窗點檢白雲篇揚雄更有河東賦惟待吹噓送上天

晚秋集賢院卽事寄徐薛二侍郎常衮穆穆上淸居沈沈中祕書金鋪深內殿石甃淨寒渠花樹臺斜倚空煙閣半虛縹囊披錦繡翠軸捲瓊琚墨潤冰文繭香銷�字魚翻黃桐葉老吐白桂花初舊徳雙遊處聯芳十載余北朝榮庾薛西漢盛嚴徐侍講親華扆微吟步綺疏綴簾金翡翠賜硯玉蟾蜍序秩東南遠離憂歲月除承明期重入江海意何如

和常舍人晚秋集賢院卽事十二韻寄贈江南

徐薛二侍郎

盧綸綸閣九華前森沈彩仗連洞門開旭日淸禁肅秋天霜滿朝容備鐘余曉漏傳搖璫陪羽扇端弁入鑪煙麟筆刪金篆龍綃薦玉編汲書荀勗定漢史蔡邕專禦竹潛通筍宮池暗瀉泉亂叢縈弱蕙墜葉灑枯蓮列署齊遊日重江並謫年登封思議艸侍講憶同筵滄海風濤廣黝山瘴雨偏惟應緘上寶贈遠一呈妍

奉和常舍人晚秋集賢院卽事寄徐薛二侍郎

司空曙藹藹鳳凰宮蘭臺玉署通夜霜凝樹羽朝日照相風官附三臺貴儒開百氏宗司言陳禹命侍講發堯聰香捲靑編內鉛分綠字中綴簽從太史鏘佩揖羣公池接天泉碧林交禦果紅寒龜登故葉秋蝶戀疏叢顏謝徵文並鍾裴議事同離羣驚海鶴屬思怨江楓地遠姑蘇外山長越絕東慚當哲匠後下曲本難工

初入集賢院贈李獻仁曾於常山聯官

崔峒燕代官初罷江湖路便分九遷從命薄四十幸人聞迹愧趨丹禁身曾系白雲何由返滄海昨日謁明君

上杜元�學士

王建學士金鑾殿後居天中行坐侍龍輿承恩不許離�謝密詔長教倚案書馬上喚遮紅嘴鴨船頭看釣赤鱗魚閒曹散吏無相識猶記荊州拜謁初

癸巳歲吉甫圜丘攝事合於中書後閣宿齋常

負忝愧移止於集賢院會門下相公以七言垂

寄亦有所求短章絕韻不足抒意因敍所懷奉

寄相公兼呈集賢院諸學士

李吉甫淮海同三入樞衡過六年廟齋兢永夕書府會羣仙粉壁連霜曙冰池對月圓歲時憂裏換鐘漏靜中傳蓬發顏空老松心契獨全贈言因傅說垂訓在三篇

奉酬中書相公至日圜丘攝事合於中書後閣

宿齋移止於集賢院敍懷見寄之作

武元衡郊廟祗嚴祀齋莊覿上元別開金虎觀不離紫微天樹古長楊接池深太液連仲山方補職文舉自傷年風澀銅壺漏香凝綺閣煙仍聞白雪唱流詠滿�弦

酬張祕監閣老喜太常中書二閣老與徳輿同

日遷官相代之作時祕監亦同日拜命

權徳輿珠樹共飛棲分封受紫泥正名推五字貴仕仰三珪繼組心知忝腰章事頗齊蓬山有佳句喜气在新題

張郎中段員外初直翰林報寄長句

楊巨源秋空如練瑞云明天上人間莫問程丹鳳池頭供二妙金鸞殿角直三淸方瞻北極臨星月猶向南班滯姓名啟沃朝朝深禁裏香壚煙外是公卿

和席八夔

韓愈絳闕銀河曙東風右掖春官隨名共美花與思俱新綺陌朝遊間綾衾夜直頻橫門開日月髙閣切星辰庭變寒前艸天銷霽後塵溝聲通苑急柳色壓城勻綸綍謀猷盛丹靑步武親芳菲含黼藻光景暢形神傍砌看紅藥巡池詠白蘋多情懷酒伴餘事作詩人倚市難藏拙吹竽久混眞坐慚空自老江海未還身

早秋集賢院卽事時爲學士劉禹錫金數己三伏火星正西流樹含淸露曉閣倚碧天秋灰管應新律銅壺添夜籌商�從朔塞爽气入神州蕙艸香書殿槐花點禦樓山明眞色見水淨濁煙收早歲忝華省再來成白頭幸依羣玉府有路向瀛州

蒙恩轉儀曹郎依前充集賢學士舉韓潮州自

代因寄七言

前人翔鸞闕下謝恩初通籍由來在石渠暫入南宮判祥瑞還歸內殿閱圖書故人猶在三江外同病凡經二紀余今日薦君嗟久滯不惟文體似相如

和髙諫議蒙兼賓客時入翰苑

姚合兼秩恩歸第一流時尋仙路向瀛洲鐘聲迢遞銀河曉林色籠�玉露秋紫殿講筵鄰禦座靑宮賓榻入龍樓從來共結歸山侶今日多應獨自休

待漏入閣書事奉贈元九學士閣老

白居易衙排宣政仗門啟紫宸關彩筆停書幾花磚�立班稀星點銀礫殘月墮金鐶集作環暗漏猶傳水明河漸下山從東分地色向北仰天顏碧湧鑪煙直紅垂�尾閒綸幃集作聞慚並入翰苑忝先攀笑我靑袍故饒君紫綬殷詩仙歸洞裏酒病滯人間好去鴛鸞侶衝天便不還

和集賢劉學士早朝作

前人吟君昨日早朝詩金禦鑪前煥仗時煙吐白龍頭宛轉扇開靑雉尾參差慚畱書殿多稱屈合入綸闈卽可知從此摩霄去非晚鬢邊集作間未有一莖絲

和談校書秋夜感懷呈朝中親友前人遙夜涼風楚客悲淸砧繁漏月髙時秋霜似鬢年空長春艸如袍位尙卑詞賦擅名來已久煙霄得路去何遲漢庭卿相皆知己不薦揚雄欲薦誰

祕書伴直

張喬髙枝聚暝禽疊閣�遙岑待月當秋直看書廢夜吟殘薪畱火細古井汲瓶深縱欲抄前史貧難遂此心

奉和韓翰林丁侍郎禁署早春晴望

劉得仁禦林聞有早�聲玉檻春香九陌晴寒著霽雲歸紫合暖浮佳气動皇城宮池日到冰初解輦路風吹艸欲生鴛侶此時皆賦詠商山雪在思尢淸

贈翰林學士

賈島淸重無過知內制從前禮絕外庭人看花在處多隨駕召宴無時不及身馬自賜來騎覺穩詩緣見徹語長新應憐獨向名場苦曾十餘年浪度春

冬夜和範祕書省宿

李頻每日得閒吟淸曹闕下深因知遙夜坐別有遠山心蕓細書中气松疏雪上陰幾時髙興足還復插朝簪

和範祕書宿省中作

諭坦之淸省宜寒夜仙才稱獨吟鐘來宮轉漏月過合移陰鶴避燈前靜蕓髙幄外深想知因此興暫動憶山心

寄韓校書十七兄

李季蘭無事烏程縣蹉跎歲月餘不知蕓閣吏寂寞意何如遠水浮仙棹寒星伴使車因過大雷岸莫忘八行書

集賢宿直寄中書李梁二舍人宋楊億耿耿銀缸照直廬西風黃葉滿庭除愁心不忍聞賓雁病眼猶能拾�魚欹枕微吟空展轉繞廊閒步自躊躇銅龍漏滴傳鉤盾玉兔光芒射綺疏薄宦久淹滄海郡故交多入紫垣居洛陽已在拜塵後宣室那逢膝席初投閣寂寥深自愧抱關憔悴擬何如寧思西掖五花判且補河東三篋書桑梓狂拋萬里外蓬萊試住十年餘釋之不調嵇康懶終待休官學灌蔬

題館壁

劉攽壁門金闕倚天開五見宮花落古槐明日扁舟江海去卻從雲气望蓬萊

別館中諸公

張載九天宮殿郁岧峣碧瓦參差逼絳霄藜藿野心𨿽萬里不無忠戀向淸朝

經筵大雪不罷講

呂希哲水晶宮殿玉花零點綴宮槐臥素屏特敕下簾延墨客不因風雪廢談經

館中直宿書事

韓駒十載名山慣杖藜淸都直宿夢魂疑臥聞長樂鐘聲近尙憶寒山半夜時

禁窗引燭詩

明嶽正禁城儤直已昏黃忽訝鑾輿到玉堂直欲踉蹌趨幾席其如顚倒著衣裳當窗蓮炬分紅焰滿室蘭煤散暖香已喜恩光耀今古況將經術侍君王

學士柏詩有

序

李東陽

翰林後堂之後有雙柏焉學士竹嵒柯先生所植也先生當天順甲申年詔授庶吉士業東陽辱在十八人之列後三年爲成化丁亥先生實掌院事乃植玆柏其初僅三尺彊耳及先生以少詹事終制於莆被召不起而卒三十年柏已逾二丈郁然對峙其風致不減於昔而幹格有加弘治癸丑東陽爲太常少卿兼侍講學士踵先生故事乃以此題課諸吉士於是顧淸士廉輩二十二人人賦一歌感舊懷賢各極思致弋陽汪俊抑之有一日百匝行樹底之句悵然感之續爲一章以畢未盡之志欲匯之成帙遺先生之子中書舍人宗文因循荏苒又六七年二十人者亦已物故復多散處僅得十有餘篇勒爲一卷詩云我行樹陰日百匝雨葉風枝自蕭颯惟有諸生識我情傍人不解空嘲狎我見先生種樹年我身尙短樹及肩枝蟠江山地可縮手斡造化天無權瓊臺翠閣何森爽院柳庭花敢爭長芘蔭長畱六月陰盤回直與孤云上材堪五鳳難爲用根到九泉終不枉零落靑袍幾故人琮琤玉佩空遺響當時院長文安公柯亭劉井相西東百年遺愛豈獨此此樹欲比人中龍樹猶如此我何似已愧斑白非兒童名收榱桷有先後壽比金石無終窮下堂再拜想顏色仰面正拂長髯風

齋居和舜咨侍讀院署見寄韻

前人綠槐庭館坐春風十九年前此興同未老身猶書卷裏不眠人在漏聲中大鵬南去云連海羣鶴西飛日滿空燈火憶君連夕話不勝幽思滿齋宮

齋居和世賞編修韻

前人半夜開門雪滿坡淸吟無柰玉人何人間路與紅塵隔天上春隨翠輦過靈吹下時神語寂瓊樓髙處曉寒多笙簫本是虞廷樂不爲秋風起棹歌

憶昔

陳沂淸宵藜火帶星光天祿曾爲著作郎門下候朝深坐館殿前回院曲通廊羣公次第多含笑滿袖氤氳尙有香黃屋朱扉照初日中官兩兩玉欄旁

其二紫宸朝退下靑扉侍從花間過錦衣金吐鳳凰香不發玉傾鸚鵡醉方歸楹髙甲帳雲霞色宮冷牙牌冰雪輝一自夢回天萬里長安空見塞鴻飛

其三宮扉無禁往來宜內使垂髫許侍隨淸佩夜聲歸扆帳紫毫朝彩隔罘罳窗籠樹色瓊花島砌入荷香太液池天上只聞人共羨不緣塵世竟何知

其四兩朝稽古備詞臣上逼仙班壓縉紳避路火城傳衛士具餐晨館候庖人春深玉署翻紅藥日晚金河出素鱗莫爲涼�惜團扇向來供奉受恩頻

丙子二月初與經筵進講紀述於愼行延英別殿倚平臺問道恭承步輦來講席平依丹地轉經函近對禦筵開凝旒晬穆聞天語委佩從容列上臺聖學方隆恩禮茂儒臣長此詠康哉

丙子七月初侍日講紀述

前人內殿云深啟法筵隔屏初聽玉音宣宮臣舉案趨宸幄閣相垂紳拱細旃壁影絲絲浮繡网簽頭字字指瑤編冰兢祇懼終無補未覺身依尺五天

戊寅正月上出內府畫冊命講官六人各題四

幅分得宣廟禦畫二幅詩成奏上各賜銀葉一

包

前人百年壁府護仙葩奉詔恭題睿覽賒豈爲丹靑懸日月欲憑翰墨發雲霞叨榮乍捧銀爲葉摛藻虛懸筆有花文學承恩逢盛典黃金買賦未應誇

戊寅正月進講賜大紅織成段衣一襲

前人講殿朝朝聖渥頻賜衣又見出楓宸織成共識金梭巧貢到初開錦樣新色借宮云紅近日香浮仙佩暖宜春垂裳幸值軒唐理補衮無勞愧許身

甲戌七月奏進穆廟實錄賜白金文綺宴於南

宮

前人綢書金匱愧非才曾是先朝侍從來鵷列趨隨蘭檢進龍衣立待石函開濡毫每憶攀髯望珥筆新承賜錦回大典已成鴻號永聖心南面尙含哀

瀛洲亭新池得雨

徐應聘祕閣淸宵近蘭泉曲沼開宿煙生暮雨新水長秋苔地向蓬萊近波分太液來憑軒多爽气疑在白雲隈

內直有感

文徵明天上樓臺白玉堂白頭來作祕書郎退朝每傍花枝入儤直遙聞刻漏長鈴索蕭閒靑瑣靜詞頭爛熳紫泥香野人不識瀛洲樂淸夢依然在故鄕

翰林院部紀事一左傳襄公二十五年齊崔杼�其君光太史書曰崔杼�其君崔子殺之其弟嗣書而死者二人其弟又書乃捨之南史氏聞太史盡死執簡以往聞旣書矣乃還三輔黃圖未央宮有金華殿漢書曰成帝初方向學召鄭寬中張禹說尙書論語於金華殿中三國誌魏王肅傳注薛夏黃初中爲祕書丞嘗以公事移蘭臺蘭臺自以臺也而祕書署耳謂夏爲不得儀也推使當有坐者夏報之曰蘭臺爲外臺祕書爲內閣臺閣一也何不相移之有蘭臺屈無以折自是之後遂以爲常吳志薛瑩傳瑩徙廣州右國史華核上疏曰臣聞五帝三王皆立史官敍錄功美垂之無窮漢時司馬遷班固咸命世大才所撰精妙與六經俱傳大吳受命建國南土大皇帝末年命太中令丁孚郎中項峻始撰吳書孚峻俱非史才其所撰作不足紀錄至少帝時更差韋曜周昭薛瑩梁廣及臣五人訪求往事所共撰立備有本末昭廣先亡曜負恩蹈罪瑩出爲將復以過徙其書遂委滯迄今未撰奏臣愚淺才劣適可爲瑩等記注而已若使撰合必襲孚峻之迹懼墜大皇帝之元坊損當世之盛美瑩涉學旣博文章尢妙同僚之中瑩爲冠首今者見吏𨿽多經學記述之才如瑩者少是以慺慺爲國惜之實欲使卒垂成之功編於前史之末奏上之後退塡溝壑無所復恨皓遂召瑩還爲左國史晉書祖納傳納爲軍諮祭酒好奕棋王隱謂之曰禹惜寸陰不聞數棋對曰我亦忘憂耳隱曰蓋聞古人遭逢則以功達其道若其不遇則以言達其道古必有之今亦宜然當晉未有書而天下大亂舊事蕩滅君少長五都遊官四方華夷成敗皆當聞見何不記述而有裁成應仲遠作風俗通崔子眞作政論蔡伯喈作勸學篇史遊作急就章猶皆行於世便成沒而不朽僕𨿽無才非志不立故疾沒世而無聞焉所以自彊不息也況國史明乎得失之迹俱取散愁此可兼濟何必圍棋然後忘憂也納喟然嘆曰非不悅子之道力不足耳乃言之於帝曰自古小國猶有史官況於大府安可不置因舉隱稱其淸純亮直學思沈敏五經羣史多所綜悉且好學不倦從善如流若使修著一代之典褒貶予奪誠一時之�也帝以問記室參軍鍾雅雅曰納所舉𨿽有史才而今未能立也事遂停然史官之立自納始也鄭袤傳袤子默字思元起家祕書郎考核舊文刪省浮穢中書令虞松謂曰而今而後朱紫別矣宋書徐爰傳爰遷左丞先是元嘉中使著作郎何承天艸創國史世祖初又使奉朝請山謙之南臺禦史蘇寶生踵成之六年又以爰領著作郎使終其業爰𨿽因前作而專爲一家之書上表曰臣聞虞史炳圖原光被之美夏載昭策先隨山之勤天飛𨿽王徳所至終陟固有資田躍神宗始幹俾乂上日兆於納揆其在殷頌長髮元王受命作周實惟雍伯考行之盛則振古之弘軌降逮二漢亦同玆義帝基刱乎丰郊紹祚本於昆邑魏以武命國志晉以宣啟陽秋明黃初非更性之本太始爲造物之末又近代之令準式遠之鴻規典謨緬邈紀傳成準善惡具書成敗畢記然余分紫色滔天泯夏親所芟夷而不序於始傳涉聖卓紹煙起雲騰非所誅滅而顯冠乎首述豈不以事先歸之前錄功偕著之後撰伏惟皇宋承金行之澆季鍾經綸之屯極擁元光以鳳翔秉神符而龍舉劋定鯨鯤天人佇屬晉祿數終上帝臨宋便應奄膺紘對越神工而恭服勤於三分讓徳邁於不嗣其爲巍巍蕩蕩赫赫明明歷觀逖聞莫或斯等宜依銜書攺文登舟變號起元義熙爲王業之始載序宣力爲功臣之斷其僞元篡竊同於新莽𨿽靈武克殄自詳之晉錄及犯命干紀受戮霸朝𨿽揖禪之前皆著之宋策國典體大方垂不朽請外詳議復須遵承於是內外博議太宰江夏王義恭等三十五人同爰議宜以義熙元年爲斷散騎常侍巴陵王休若尙書金部郎檀道鸞二人謂宜以元興三年爲始太學博士虞龢謂宜以開國爲宋公元年詔曰項籍聖公編錄二漢前史已有成列桓元傳宜在宋典餘如爰議梁書劉孝綽傳孝綽除祕書丞髙祖謂舍人周捨曰第一官當用第一人故以孝綽居此職陳書姚察傳察陳滅入隋開皇九年詔授祕書丞別敕成梁陳二代史又敕於朱華閣長參文帝知察蔬菲別日乃獨召入內殿賜�菜乃指察謂朝臣曰聞姚察學行當今無比我平陳惟得此一人北魏王慧龍傳慧龍子寶興寶興子瓊瓊長子遵業風儀淸秀涉歷經史位著作佐郎與司徒左長史崔鴻同撰起居注遷右軍將軍兼散騎常侍慰勞蠕蠕乃詣代京采拾遺文以補起居所闕與崔光安丰王延明等參定服章及光爲肅宗講孝經遵業預講延明錄義並應詔作釋奠侍宴詩時人語曰英英濟濟王家兄弟韓麒麟傳麒麟子顯宗除著作佐郎髙祖曾謂顯宗及程靈虯曰著作之任國書是司卿等之文朕自委悉中省之品卿等所聞若欲取況古人班馬之徒固自遼闊若求之當世文學之能卿等應推崔孝伯又謂顯宗曰見卿所撰燕志及在齊詩詠大勝比來之文然著述之功我所不見當更訪之監令校卿才能可居中第又謂程靈虯曰卿比顯宗復有差降可居下上顯宗對曰臣才第短淺猥聞上天至乃比於崔光實爲隆渥然臣竊謂陛下貴古而賤今臣學微才短誠不敢仰希古人然遭聖明之世睹維新之禮染翰勒素實錄時事亦未慚於後人昔揚雄著太元經當時不免覆盎之談二百年外則越諸子今臣之所撰𨿽未足光述帝載裨暉日月然萬祀之後仰觀祖宗巍巍之功上睹陛下明明之徳亦何謝欽明於唐典愼徽於虞書髙祖曰假使朕無愧於虞舜卿復何如於堯臣顯宗曰臣聞君不可以獨治故設百官以贊務陛下齊蹤堯舜公卿寧非二八之儔髙祖曰卿爲著作僅名奉職未是良史也顯宗曰臣仰遭明時直筆而無懼又不受金安眠美食此臣優於遷固也髙祖哂之周書柳虯傳虯爲丞相府記室追論歸朝功封美陽縣男邑二百戶虯以史官密書善惡未足懲勸乃上疏曰古者人君立史官非但記事而已蓋所以爲監誡也動則左史書之言則右史書之彰善癉惡以樹風聲故南史抗節表崔杼之罪董狐書法明趙盾之愆是知直筆於朝其來久矣而漢魏已還密爲記注徒聞後世無益當時非所謂將順其美匡救其惡者也且著述之人密書其事縱能直筆人莫之知何止物生橫議亦自異端互起故班固致受金之名陳壽有求米之論著漢魏者非一氏造晉史者至數家後代紛紜莫知準的伏惟陛下則天稽古勞心庶政開誹謗之路納忠讜之言諸史官記事者請皆當朝顯言其狀然後付之史閣庶令是非明著得失無隱使聞善者日修有過者知懼敢以愚管輕冒上聞乞以瞽言訪之眾議事遂施行十四年除祕書丞祕書𨿽領著作不參史事自虯爲丞始令監掌焉十六年遷中書侍郎修起居注仍領丞事時人論文體者有今古之異虯又以爲時有今古非文有今古乃爲文質論文多不載於翼傳翼拜右宮伯世宗雅愛文士立麟趾學在朝有藝業者不限貴賤皆預聽焉乃至蕭撝王褒等與卑鄙之徒同爲學士翼言於帝曰蕭撝梁之宗子王褒梁之公卿今與趨走同儕恐非尙賢貴爵之義帝納之詔翼定其班次於是有等差矣隋書段文振傳文振弟文操大業中爲武賁郎將性甚剛嚴帝令督祕書省學士時學士頗存儒雅文操輒鞭撻之前後或至千數時議者鄙之唐書劉允濟傳允濟爲著作佐郎修國史常曰史官善惡必書使驕主賊臣懼此權顧輕哉而班生受金陳壽求米僕乃視如浮雲耳沈佺期傳佺期拜起居郎兼修文館直學士旣侍宴帝詔學士等舞回波佺期爲弄辭悅帝還賜牙緋朱子奢傳帝嘗詔起居紀錄臧否朕欲見之以知得失若何子奢曰陛下所舉無過事𨿽見無嫌然以此開後世史官之禍可懼也史官全身畏死則悠悠千載尙有聞乎褚遂良傳遂良遷諫議大夫兼知起居事帝曰卿記起居大抵人君得觀之否對曰今之起居古左右史也善惡必記戒人主不爲非法未聞天子自觀史也帝曰朕有不善卿必記耶對曰守道不如守官臣職載筆君舉必書劉洎曰使遂良不記天下之人亦記之矣帝曰朕行有三一監前代成敗以爲元龜二進善人共成政道三斥遠羣小不受讒言朕能守而勿失亦欲史氏不能書吾惡也魏徵傳徵五世孫爲起居舍人帝問卿家書詔頗有存者乎對惟故笏在詔令上送鄭覃曰在人不在笏帝曰覃不識朕意此笏乃今甘棠帝因敕曰事有不當毋嫌論奏對臣頃爲諫臣故得有所陳今則記言動不敢侵官帝曰兩省屬皆可議朝廷事而毋辭也帝索起居注奏古置左右史書得失以存鑑戒陛下所爲善無畏不書不善天下之人亦有以記之帝曰不然我旣嘗觀之曰向者取觀史氏爲失職陛下一見則後來所書必有諱屈善惡不實不可以爲史且後代何信哉乃止姚傳擢文昌左丞同鳳閣鸞臺平章事永徽後左右史惟對仗承旨仗下謀議不得聞以帝王謨訓不可闕紀請仗下所言軍國政要責宰相自撰號時政記以授史官從之時政有記自始朱敬則傳敬則遷正諫大夫兼修國史乃請髙史官選以求名才侍中韋安石嘗閱其史�嘆曰董何以加世人不知史官權重宰相宰相但能制生人史官兼制生死古之聖君賢臣所以畏懼者也杜正倫傳正倫遷給事中知起居注帝嘗曰朕坐朝不敢多言必待有利於民乃出諸口正倫曰臣職左史陛下一言失非止損百姓且筆之書千載累徳帝悅賜彩段二百庾敬休傳敬休字順之鄧州新野人祖光烈與弟光先不受安祿山僞官遁去光烈終大理少卿光先吏部侍郎父何當朱泚反又與弟倬逃山谷不臣賊官兵部郎中敬休擢進士第又中宏辭辟宣州幕府入拜右補闕起居舍人建言天子視朝宰相羣臣以次對言可傳後者承旨宰相示左右起居載錄季送史官如故事詔可旣而執政以機密有不可露罷之張說傳始帝欲授說大學士辭曰學士本無大稱中宗崇寵大臣乃有之臣不敢以爲稱固辭乃免後宴集賢院故事官重者先飲說曰吾聞儒以道相髙不以官閥爲先後太宗時修史十九人長孫�忌以元舅每宴不肯先舉爵長安中與修珠英當時學士亦不以品秩爲限於是飲觴同飲時服其有體中書舍人陸堅以學士或非其人而供擬太厚無益國家者議白罷之說聞曰古帝王功成則有奢滿之失或興池觀或尙聲色今陛下崇儒向道躬自講論詳延豪俊則麗正乃天子禮樂之司所費細而所益者大陸生之言蓋未達耶帝知遂薄堅徐堅傳堅遷祕書監左散騎常侍元宗攺麗正書院爲集賢院以堅充學士副張說知院事帝大酺集賢幔捨在百司上說令揭大榜以侈其寵堅見遽命撤之曰君子烏取多尙人賀知章傳知章開元十三年遷禮部侍郎兼集賢院學士一日並謝宰相源乾曜語說曰賀公兩命之榮足爲光寵然學士侍郎孰爲美說曰侍郎衣冠之選然要爲具員吏學士懷先王之道經緯之文然後處之此其爲間也元宗自爲贊賜之李程傳程字表臣襄邑恭王神符五世孫也擢進士宏辭賦日五色造語警拔士流推之調藍田尉縣有滯獄十年程單言輒判京兆狀最遷監察禦史召爲翰林學士再遷司勛員外郎爵渭源縣男徳宗季秋出畋有寒色顧左右曰九月猶衫二月而袍不爲順時朕欲攺月謂何左右稱善程獨曰元宗著月令十月始裘不可攺帝矍然止學士入署常視日影爲候程性�日過八磚乃至時號八磚學士韋綬傳綬子溫拜諫議大夫未幾爲翰林學士先是綬在禁廷積憂畏病廢故誡溫不得任近職至是固辭帝怒曰寧綬治命耶禮部侍郎崔蠡曰溫用亂命益所以爲孝帝意釋換知制誥引疾徙太常少卿陸贄傳始贄入翰林年尙少以材幸天子常以輩行呼而不名在奉天朝夕進見然小心精潔未嘗有過由是帝親倚至解衣衣之同類莫敢望𨿽外有宰相主大議而贄常居中參裁可否時號內相嘗爲帝言今盜徧天下宜痛自咎悔以感人心昔成湯罪己以興楚昭王出奔以一言善復國陛下誠不吝攺過以言謝天下使臣持筆亡所忌庶叛者革心帝從之故奉天所下制書𨿽武人悍卒無不感動流涕後李抱眞入朝爲帝言陛下在奉天山南時赦令至山東士卒聞者皆感泣思奮臣是時知賊不足平議者謂興元戡難功𨿽爪牙宣力蓋贄有助焉李翺傳翺字習之後魏尙書左僕射衝十世孫中進士第始調校書郎累遷元和初爲國子博士史館修撰常謂史官紀事不得實乃建言大抵人之行非大善大惡暴於世者皆訪於人人不周知故取行狀謚牒然其爲狀者皆故吏門生苟言虛美溺於文而忘其理臣請指事載功則賢不肖易見如言魏徵但記其諫諍語足以爲直言段秀實但記倒用司農印追逆兵笏擊朱泚足以爲忠烈不者願敕考功太常史館勿受如此可以傳信後世矣詔可裴�傳�始相建言集賢院官登朝自五品上爲學士下爲直學士餘皆校理史館以登朝者爲修撰否者直史館以準六典遂著於令崔邠傳邠弟郾敬宗嗣位拜翰林侍講學士旋進中書舍人謝曰陛下使臣侍講歷半歲不一問經義臣無功不足副厚恩帝慚曰朕少間當請益髙釴適在旁因言陛下樂善而無所咨詢天下之人不知有向儒意帝重咎謝咸賜錦幣郾與髙重類六經要言爲十篇上之以便觀省鄭覃傳覃弟朗字有融始辟柳公綽山南幕府入遷右拾遺開成中擢起居郎文宗與宰相議政適見朗執筆螭頭下謂曰向所論事亦記之乎朕將觀之朗曰臣執筆所書者史也故事天子不觀史昔太宗欲觀之朱子奢曰史不隱善不諱惡自中主而下或飾非護失見之則史官無以自免且不敢直筆褚遂良亦稱史記天子言動𨿽非法必書庶幾自飭帝悅謂宰相曰朗援故事不畀朕見起居注可謂善守職者然人君之爲善惡必記朕恐平日言之不協理體爲將來羞庶一見得以自攺朗遂上之李訓傳訓始名仲言太和八年遷周易博士兼翰林侍講學士入院詔法曲弟子二十人侑宴示優寵裴度傳度子諗有文籍蔭累官考功員外郎宣宗訪元和宰相子思度勛望故待諗有加爲翰林學士累遷工部侍郎詔加承旨適會帝幸其院諗卽稱謝帝曰可歸與妻子相慶取禦奩果以賜諗舉衣跽受帝顧宮人取巾裹賜之馬植傳植兼集賢殿大學士校理楊收道與三院禦史遇不肯避朝長馮緘錄其騶僕辱之植怒奏言開元中麗正殿賜酒大學士張說以下十八人不知先舉者說以學士徳行相先遂同舉酒今緘辱收與大學士等請斥之中丞令狐綯援故事論救宣宗釋不問因著令三館學士不避行臺自植始臺制三院還臺以一人爲朝長云令狐綯傳綯入翰林爲學士它夜召與論人間疾苦帝出金鏡書曰太宗所著也卿爲我舉其要綯擿語曰至治未嘗任不肖至亂未嘗任賢任賢享天下之福任不肖罹天下之禍帝曰善朕讀此嘗三復乃已綯再拜曰陛下必欲興王業捨此孰先詩曰惟其有之是以似之進中書舍人襲彭陽男遷禦史中丞再遷兵部侍郎還爲翰林承旨夜對禁中燭盡帝以乘輿金蓮華炬送還院吏望見以爲天子來及綯至皆驚大唐新語太宗謂監修國史房元齡曰比見前後漢史載揚雄甘泉羽獵司馬相如子虛上林班固兩都賦此旣文體浮華無益勸戒何暇書之史策今有上書論事詞理可裨於政理者朕或從或不從皆須備載杜佑通典弘文館有四部書自貞觀初褚亮檢校館務學士號爲館主因爲故事每令給事中一人判館事校書二人學士三十一人全唐詩話初中宗景龍二年始於修文館置大學士四員學士八員直學士十二員象四時八節十二月於是李嶠宗楚客趙彥昭韋嗣立爲大學士李適劉憲崔湜鄭愔盧藏用李乂岑羲劉子元爲學士薛稷馬懷素宋之問武平一杜審言沈佺期閻朝隱爲直學士又召徐堅韋元旦徐彥伯劉允濟等滿員其後被選者不一凡天子饗會遊豫惟宰相直學士得從春幸梨園並渭水祓除則賜柳圈辟癘夏宴蒲萄園賜朱櫻秋登慈恩浮圖獻菊花酒稱壽冬幸新丰歷白鹿觀登驪山賜浴湯池給香粉蘭澤從行給翔麟馬品官黃衣各一帝有所感卽賦詩學士皆屬和當時人所欽慕然皆狎猥佻佞忘君臣禮法惟以文華取幸若韋元旦劉允濟沈佺期宋之問閻朝隱等無他稱景龍二年七月七日禦兩儀殿賦詩李嶠獻詩云誰言七襄詠流入五弦歌九月幸慈恩寺塔上官氏獻詩羣臣並賦閏九月幸總持閣登浮圖李嶠等獻詩十月三日幸三會寺十一月十五日中宗誕辰內殿聯句爲柏梁體二十一日安樂公主出降武延秀是月以婕妤上官爲昭容十二月六日上幸薦福寺鄭愔詩先成宋之問後進立春侍宴賦詩二十一日幸臨渭亭李嶠等應制三十日幸長安故城十二月晦諸學士入合守歲以皇后乳母戲適禦史大夫竇從一三年元日淸暉閣登髙遇雪宗楚客詩云蓬萊雪作山是也因賜金彩人勝李嶠等七言詩是日甚歡上令學士遞起屢舞至沈佺期賦回波有齒綠牙緋之語晦日幸昆明池宋之問詩自有夜珠來之句至今傳之二月八日送沙門元奘等歸荊州李嶠等賦詩十一日幸太平公主南莊七月幸望春宮送朔方節度張仁亶赴軍八月三日幸安樂公主西莊九月九日幸臨渭亭分韻賦詩十一月一日安樂公主入新宅賦詩十五日中宗誕辰長寧公主滿月李嶠詩神龍見象日仙鳳養雛年是也二十三日南郊徐彥伯上南郊賦十二月十二日幸溫泉宮敕蒲州刺史徐彥伯入仗同學士例因與武平一等五人獻詩上官昭容獻七言絕句三首十四日幸韋嗣立莊拜嗣立逍遙公名其居曰淸虛原幽棲谷十五日幸白鹿觀十八日遊秦始皇陵四年正月朔賜羣臣柏樹五日蓬萊宮宴吐蕃使因爲柏梁體七日重宴大明殿賜彩縷人勝又觀打球八日立春賜彩花二十九日晦幸滻水二月一日送金城公主三日幸司農少卿王光輔莊是夕岑羲設茗飲討論經史武平一論春秋崔日用請北面日用贈武平一歌曰彼名流兮左氏癖意元遠兮冠今夕二十一日張亶至自朔方宴於桃花園賦七言詩明日宴承慶殿李嶠桃花園詞因號桃花行三月一日淸明幸梨園命侍臣爲拔河之戲三月上已祓禊於渭濱賦七言詩賜細柳圈八日令學士尋勝同宴於禮部尙書竇希琳園亭賦詩張說爲之序十一日宴於昭容之別院二十七日李嶠入都祔廟徐彥伯等餞之賦詩四月一日幸長寧公主莊六日幸興慶池觀競渡之戲其日過希琳宅學士賦詩二十九日禦宴祝欽明爲八風舞諸學士曰祝公斯舉五經埽地盡矣睿宗時道士司馬承禎還大臺適贈詩詞甚美朝士屬和三百餘人徐彥伯編爲白雲記大唐新語開元中陸堅爲中書舍人以麗正學士或非其人而所司供擬過爲丰贍謂朝列曰此亦何益國家空致如此費損將議罷之張說聞之謂諸宰相曰說聞自古帝王功成則有奢縱之失或興造池臺或�玩聲色聖上崇儒重徳親自講論刊校圖書詳延學者今之麗正卽是聖主禮樂之司永代規模不易之道所費者細所益者大陸子之言爲未達也元宗後聞其言堅之恩眄從此而減開元二十三年加榮王已下官敕宰臣入集賢院分寫告身以賜之侍中裴耀卿因入書庫觀書旣而謂人曰聖上好文書籍之盛事自古未有朝宰充使學徒雲集觀象設教盡在是矣前漢有金馬石渠後漢有蘭臺東觀宋有總明陳有徳教周則獸門麟趾北齊有仁壽文林𨿽載在前書而事皆瑣細方之今日則豈得扶翰捧轂者哉張說拜集賢學士於院廳燕會舉酒說推讓不肯先飲謂諸學士曰學士之禮以道義相髙不以官班爲前後說聞髙宗朝修史學士有十八九人時長孫太尉以元舅之尊不肯先飲其守九品官者亦不許在後乃取十九杯一時舉飲長安中說修三教珠英當時學士亦髙卑懸隔至於行立前後不以品秩爲限也遂命數杯一時同飲時議深賞之唐國史補張�張均兄弟俱在翰林�以尙主獨賜珍玩以誇於均均笑曰此乃婦翁與女婿固非天子賜學士也翰林壁記開元末韋絢自左補闕爲起居舍人時楊嗣復已除起居舍人楊嗣復於殿下先奏曰左補闕韋絢新除起居舍人未中謝奏取進旨帝頷之李鈺招而引之絢卽置筆札於玉階欄檻之右疾趨而置詞拜舞焉唐國史補徳宗幸金鑾院問學士鄭餘慶曰近日有衣作否餘慶對曰無之乃賜百縑令作寒服書蕉韋綬官翰林學士徳宗嘗幸其院綬方寢學士鄭絪欲馳告之上不許時適天寒以從妃蜀纈袍覆之而去云仙記元宗置曲淸潭砌以銀磚泥以石粉貯三辰酒一萬車以賜當制學士等元和時館閣湯飲待學士者煎麒麟艸金鸞故例翰林當直學士春晚困則日賜成像殿茶果翰林有龍口渠通內苑大雨之後必飄諸花蕊經由而出有百種香色名不可盡春月尢妙因話錄文宗賜翰林學士章服續有待詔亦欲賜者本司以名上上曰賜君子小人不同日且待別日文宗欲以韋宣州溫爲翰林學士韋以先父遺命懇辭上後謂次對官曰韋溫朕每欲用之皆辭訴用父命不從聲色俱厲戶部侍郎崔蠡進曰韋溫稟其父遺命耳上曰溫父不令其子在翰林是亂命也豈謂之理乎崔曰凡人子能遵理命已是至孝況能稟亂命而不攺者此則尢可嘉之陛下不可怪也上曰然乃止文宗對翰林諸學士因論前代文章裴舍人素數道陳拾遺名柳舍人璟目之裴不覺上顧柳曰他字伯玉亦應多呼陳伯玉銷夏文宗延學士於內庭討論經義李訓講周易微義頗�於上意時方盛夏遂命取冰玉腰帶及辟暑犀如意以賜訓訓謝之上曰如意足以與卿爲談柄也五色綫一品集李徳裕述夢詩曰荷淨蓬池膾冰寒郢水醪凡學士初上賜食皆悉是蓬池魚膾夏至須冰及酒以酒味濃和冰而飲禁中有郢酒坊劇談錄宣宗皇帝聖政欽明光宅天下常欲刑淸俗富有宵衣旰食之懷仄席�賢每如不及令狐相國自吳興郡守授司勛郎中未居內署初與學士候對便以爲有宰輔之才一夕於禁林寓直忽有中使來召行百餘步至於便殿遣內人秉燭候之引於禦榻之前上自宣令坐問卿來從江表見彼中甿庶安否廉察郡守字人求瘼之道如何朕嘗思四海之大九州之廣𨿽明君不能自理常須良弼賢佐邇來竊窺朝廷皆未睹其忠赤相國降�俯伏曰聖意如此微臣便合得罪上曰卿才爲翰林學士所職者朕之絲綸向來之言本不相及旣而復宣令坐俾禦以玉杯斟酒賜之有小案置於禦�案上有書兩卷指謂相國曰朕聽政之暇未嘗不披尋史籍此讀者先朝所述金鏡一卷則尙書大禹謨復問卿曾讀金鏡否對曰文皇帝所著之書有理國理身之要披閱誦諷不離於口上曰卿試舉其要相國跪於禦前抗聲而誦至亂未嘗不任不肖理未嘗不任忠賢任忠賢則享天下之福任不肖則受天下之禍上止之曰朕每讀至此未嘗不三復而後已書又云任賢勿貳去邪勿疑是則欲致升平當用此言爲首相公抃舞而稱曰先臣父每言金鏡垂裕可爲萬古格言自非聰明文思無以探其壼奧況堯舜禹湯之道在典謨訓誥之間陛下不以黃屋爲尊每觀之於夙夜將欲擇賢舉善使庶績咸熙如此則功冠百王事超三五矣上曰曩者仰卿材器今日睹卿詞學臨軒�立久之謂中使曰持燭送學士歸院及還禁林夜漏將半咸以近臣恩澤殆無其比由是注意益深居歲餘遂爲宰相自郡守至於臺鉉首尾才經二載嘗自郊壇回渭南尉趙嘏上詩云鶚在卿云冰在壺代天材業奉吁謨榮同伊陟傳朱戶秀比王商入畫圖昨夜星辰回劍履前年風月滿江湖不知機務時多暇猶許詩家屬和無東觀奏記監修國史門下侍郎兼禮部尙書平章事鄭朗奏當館修撰直史共四員準故事已通籍者爲修撰未升朝者爲直館以修史重事合選廷臣秩序或俾筆削不稱其直館伏請停廢更添置修撰兩員敕旨宜依直館萬年縣尉張範涇陽縣尉李節勤守本官以戶部郎中孟穆駕部員外郎李渙並充史館修撰通籍爲四員分修四季之事侍禦史馮緘與三院退朝入臺路遇集賢校理楊收不爲之卻緘爲朝長拉收僕臺笞之集賢大學士馬植奏論元宗開元中幸麗正殿賜酒大學士張說學士副知院事徐堅以下十八人不知先舉酒者說言學士以徳行相先非具員吏遂十八爵齊舉今馮緘笞收僕者是笞植僕隸一般乞黜之禦史中丞令狐綯又引故事論救之上兩釋之始著令三館學士不避行臺杜佑通典懿宗立尊孝明皇后爲太皇太后咸通三年帝奉後宴三殿命翰林學士侍立結綺樓下翰林壁記學士院有雙鵲嘗棲於西軒海棠枝上每學士會食必徘徊翔集於玉堂之上略無驚畏因謂之靈鵲或鵲噪必有大詔令或宣召之事南唐近事韓寅亮渥之子也嘗爲予言渥捐館之日溫陵帥聞其家藏箱笥頗多而緘鐍甚密人罕見者意其必有珍玩使親信發觀惟得燒殘龍鳳燭金縷紅巾百餘條蠟淚尙新巾香猶郁有老僕泫然而言曰公爲學士日常視艸金鑾內殿深夜方還翰苑當時皆宮妓秉燭炬以送公悉藏之自西京之亂得罪南遷十不存一二矣余丱歲延平家有老尼嘗說斯事與寅亮之言頗同尼卽渥之妾云耳常夢錫爲翰林學士剛直不附貴近側目或謂曰公罷直私門何以爲樂常曰垂帷痛飲面壁而已蓋馮魏擅權之際也續翰林誌徐鍇爲虞部員外郎專掌集賢院自此銳意羣集不復問家事嘗言集賢院卽是吾家指所居曰此寄宿之所耳五代史趙鳳傳明宗武君不通文字四方章奏常使安重誨讀之重誨亦不知書奏讀多不稱旨孔循教重誨求儒者置之左右而兩人皆不知唐故事於是置端明殿學士以馮道及鳳爲之鳳好直言而性剛彊素與任圜善自圜爲相頗薦進之初端明殿學士班在翰林學士下而結銜又在官下明年鳳遷禮部侍郎諷圜升學士於官上又詔班在翰林學士上史圭傳圭明敏好學明宗時爲尙書郎安重誨爲樞密使薦圭直學士故事直學士職𨿽淸而承領文書參掌庶務與判官無異重誨素不知書倚圭以備顧問始白許圭升殿侍立樞密直學士得升殿蓋自圭始李谷傳谷進位司空廣順二年晨起僕階下傷右臂在告旬中三上表辭相位周祖不允免朝參視事本司賜白藤肩輿召至便殿勉諭谷不得已起視事徵兗州爲東京畱守判開封府事顯徳初加右僕射集賢殿大學士從世宗徵太原遇賊於髙平匿山谷中信宿而出追及乘輿世宗慰撫之世宗將趨太原命谷先調兵食又代符彥卿判太原行府事師還進位司空門下侍郎監修國史谷以史氏所述本於起居注喪亂以來遂廢其職上言請合端明樞密直學士編記言動爲內廷日曆以付史官遼史道宗本紀大康三年冬十一月甲戌上欲觀起居注修注郎不�及忽突堇等不進鄰幾雜誌冀州城南張耳墓在送客亭後戎使林牙者由翰林學士問知州王仲平仲平告之不知張耳何代人也大使耶律防謝曰契丹家翰林學士名目而已五代史王峻傳峻已被黜太祖以峻監修國史意其所書不實因召史官取日曆讀之史官以禁中事非外所知懼以漏落得罪峻貶後李谷監修因請命近臣錄禁中事付史館乃命樞密直學士就樞密院錄送史館自此始宋史竇儀傳儀遷工部尙書判大理寺會翰林學士王著以酒失貶官太祖謂宰相曰深嚴之地當得宿儒處之範質等對曰竇儀淸介重厚然已自翰林遷端明矣太祖曰非斯人不可處禁中卿當諭以朕意勉令就職卽日再入翰林爲學士盧多遜傳多遜爲翰林學士博涉經史聰明彊力文辭敏給好任數有謀略發多奇中太祖好讀書每取書史館多遜預戒令史白已知所取書必通夕閱覽及太祖問書中事多遜應答無滯同列皆伏焉扈蒙傳蒙充史館修撰開寶中受詔與李穆等同修五代史詳定古今本艸五年連知貢舉七年蒙上書言昔唐太宗每召大臣論事必命起居郎起居舍人執筆立於殿側以紀時政故文宗實錄稍爲詳備至後唐明宗亦命端明殿學士及樞密直學士輪修日曆送史官近來此事都廢每季𨿽有內殿日曆樞密院錄送史館然所記者不過臣下對見辭謝而已帝王言動莫得而書緣宰相以漏泄爲虞昧於宣播史官疏遠何得與聞望自今凡有裁制之官優卹之言發自宸衷可書簡策者並委宰臣及參知政事每月輪知抄錄以備史官撰集從之卽以參知政事盧多遜典其事王禹偁傳禹偁擢左拾遺直史館與夏侯嘉正羅處約杜鎬表請同校三史書多所釐正錢若水傳若水眞宗卽位加工部侍郎數月以母老上章求解機務詔不許若水請益堅遂以本官充集賢院學士判院事俄詔修太宗實錄若水引柴成務宗度吳淑楊億同修成八十卷眞宗覽書流涕錫賚有差初太宗有畜犬甚馴常在乘輿左右及崩鳴號不食因送永熙陵寢李至嘗詠其事欲若水書之以戒浮俗若水不從呂端𨿽爲監修以不�局不得署名至抉其事以爲專美若水稱詔旨及唐朝故事以折之時議不能奪旣又重修太宗實錄參以王禹偁李宗諤梁顥趙安仁未周歲畢安仁時爲宗正卿上言夔王於太宗屬當爲兄實錄所紀繆誤若水援國初詔令廷諍數四乃定李昉傳昉子宗諤字昌武七歲能屬文恥以父任得官獨由鄕舉第進士授校書郎明年獻文自薦遷祕書郎集賢校理同修起居注先是後苑陪宴校理官不與京官乘馬不得入禁門至是因宗諤之請復之遂爲故事眞宗大中祥符三年宗諤拜右諫議大夫嘗侍宴玉宸殿上謂曰聞卿至孝宗族頗多長幼雍睦朕嗣守二聖基業亦如卿之保守門戶也又曰翰林淸華之地前賢歷多有故事卿父子爲之必周知也宗諤嘗著翰林雜記以紀國朝制度明日上之李若谷傳若穀子淑字獻臣年十二眞宗幸亳獻文行在所眞宗奇之命賦詩賜童子出身試祕書省校書郎寇準薦之授校書郎館閣校勘幹興初遷大理評事修眞宗實錄爲檢討官書成攺光祿寺丞集賢校理爲國史院編修官召試賜進士及第攺祕書郎進太常丞直集賢院同判太常寺擢史館修撰再遷尙書禮部員外郎上時政十議攺知制誥勾當三班院爲翰林學士進吏部員外郎會若谷參知政事攺侍讀學士加端明殿學士若谷罷進本曹郎中典豫王府章奏以右諫議大夫知許州歲饑取民所食五種上之帝惻然爲蠲其賦權知開封府復爲翰林學士中書舍人言者指其在開封多近吏人攺給事中知鄭州徙河陽轉尙書禮部侍郎復爲翰林學士罷端明殿學士判流內銓復加端明殿學士初在鄭州作周陵詩國子博士陳求古以私隙訟其譏訕朝廷除龍圖閣學士出知應天府累表論辧不報乃請侍養明年復端明侍讀二學士判太常寺父喪免官終喪起復再爲翰林學士諫官包拯吳奎等言淑性姦邪又嘗請侍養父而不及其母罷翰林學士以端明龍圖閣學士奉朝請丁母憂服除爲端明侍讀二學士遷戶部侍郎復爲翰林學士而禦史中丞張升等又論奏之不拜除兼龍圖閣學士由是壹�不得志出知河中府暴感風眩卒除尙書右丞淑警慧過人博習諸書詳練朝廷典故凡有沿革帝多諮訪制作誥命爲時所稱其他文多裁取古語務爲奇險時人不許也初宋郊有學行淑恐其先用因密言曰宋國姓而郊者交非善應也又宋祁作張貴妃制故事妃當冊命祁疑進告身非是以淑明典故問之淑心知其誤謂祁曰君第進何疑耶祁遂得罪去其傾側險詖類此嘗修國朝會要三朝訓鑑圖合門儀制康定行軍賞罰格又獻系訓三篇所著別集百餘卷賈昌朝傳昌朝字子明眞定獲鹿人晉史官緯之從曾孫也天禧初眞宗嘗祈谷南郊昌朝獻頌道左召試賜同進士出身主晉陵簿賜對便殿除國子監說書孫奭判監獨稱昌朝講說有師法他日書路隨韋處厚傳示昌朝曰君當以經術進如二公爲潁川郡王院伴讀再遷殿中丞歷知宜興東明縣奭侍讀禁中以老辭薦昌朝自代詔試中書尋復國子監說書上言禮母之諱不出於宮今章獻太后易月制除猶諱父名非尊宗廟也詔從之景佑中置崇政殿說書以授昌朝誦說明白帝多所質問昌朝請記錄以進賜名邇英延義記注加直集賢院太平興國寺災是夕大雨震雷朝廷議修復昌朝上言易震之象曰洊雷震君子以恐懼修省近年寺觀屢災此殆天示警告可勿繕治以示畏天愛人之意西域僧獻佛骨銅像昌朝請加賜遣還毋以所獻示中外悉行其言天章閣置侍講亦首命昌朝孫奭傳仁宗卽位宰相請擇名儒以經術侍講讀乃召爲翰林侍講學士知審官院判國子監修眞宗實錄丁父憂起復兼判太常寺及禮院三遷兵部侍郎龍圖閣學士每講論至前世亂君亡國必反復規諷仁宗意或不在書奭則拱默以俟帝爲竦然攺聽嘗畫無逸圖上之帝施於講讀閣王安石傳安石直集賢院先是館閣之命屢下安石屢辭士大夫謂其無意於世恨不識其面朝廷每欲畀以美官惟患其不就也明年同修起居注辭之累日門吏賫敕就付之拒不受吏隨而拜之則避於廁吏置敕於案而去又追還之上章至八九乃受遂知制誥糾察在京刑獄自是不復辭官矣呂溱傳溱以侍讀學士知徐州賜宴資善堂遣使諭曰此特爲卿設宜盡醉也詔自今由經筵出者視爲例曾公亮傳公亮爲國子監直講攺諸王府侍講歲滿常用故事試館職獨獻所爲文授集賢校理天章閣侍講修起居注擢天章閣待制賜金紫先是待制不攺服仁宗面錫之曰朕自講席賜卿所以尊寵儒臣也遂知制誥王珪傳珪字禹玉爲翰林學士知開封府遭母憂除喪復爲學士兼侍讀學士先是三聖並侑南郊而溫成廟享獻同大室珪言三後並配所以致孝也而瀆乎饗帝後宮有廟所以廣恩也而僭乎饗親於是專以太祖侑於郊而攺溫成廟爲祠殿嘉佑立皇子中書召珪作詔珪曰此大事也非面受旨不可明日請對曰海內望此舉久矣果出自聖意乎仁宗曰朕意決矣珪再拜賀始退而艸詔歐陽修聞而嘆曰眞學士也帝晏寶文閣作飛白書分侍臣命珪識歲月姓名再宴羣王又使爲序以所禦筆墨箋硯賜之英宗立當撰先帝謚珪言古者賤不誄貴幼不誄長故天子稱天以誄之制謚於郊若云受之於天者近制惟詞臣撰議庶僚不得參聞頗違稱天之義請令兩制共議從之濮王追崇典禮珪與侍從禮官合議宜稱皇伯三夫人攺封大國執政不以爲然其後三夫人之稱卒如初議始珪之請對而作詔也有密譖之者英宗在位之四年忽召至�珠殿傳詔令兼端明殿學士錫之盤龍金盆諭之曰祕殿之職非直器卿於翰墨聞二府員缺卽出命矣曩有讒口朕今釋然無疑珪謝曰非陛下至明臣死無日矣神宗卽位遷學士承旨珪典內外制十八年最爲久次嘗因展事齋宮賦詩有所感帝見而憐之熙寧三年拜參知政事九年進同中書門下平章事彭乘傳乘字利建益州華陽人進士及第初修起居注缺中書舍人而乘在選中帝指乘曰此老儒也雅有恬退名無以易之及召見諭曰卿先朝舊臣久補外而未嘗自言對曰臣生孤遠自量其分安敢過有所望帝頗嘉之賈黯傳黯擢知制誥初仁宗視事退禦邇英閣召侍臣講讀而修起居注官獨先出黯言召臣訪對獨關政體而史臣不得預聞請並召侍經筵許之初邇英延義二閣講讀官自有記注至是乃罷焉劉攽傳王安石在經筵乞講者坐攽曰侍臣講論於前不可安坐避席立語乃古今常禮君使之坐所以示人主尊徳樂道也若不命而請則異矣禮官皆同其議至今仍之蘇軾傳軾治平二年入判登聞鼓院英宗自藩邸聞其名欲以唐故事召入翰林知制誥宰相韓琦曰軾之才遠大器也他日自當爲天下用要在朝廷培養之使天下之士莫不畏慕降伏皆欲朝廷進用然後取而用之則人人無復異辭矣今驟用之則天下之士未必以爲然適足以累之也英宗曰且與修注如何琦曰記注與制誥爲鄰未可遽授不若干館閣中近上帖職與之且請召試英宗曰試之未知其能否如軾有不能耶琦猶不可及試二論復入三等得直史館軾聞琦語曰公可謂愛人以徳矣蒲宗孟傳宗孟同修起居注直舍人院知制誥帝又稱其有史才命同修兩朝國史爲翰林學士兼侍讀舊制學士惟服金帶宗孟入謝帝曰學士職淸地近非他官比而官儀未寵乃加佩魚遂著爲令司馬光傳神宗卽位擢爲翰林學士光乃辭帝曰古之君子或學而不文或文而不學惟董仲舒揚雄兼之卿有文學何辭爲對曰臣不能爲四六帝曰如兩漢制詔可也且卿能進士取髙第而云不能四六何耶竟不獲辭鄭雍傳雍進中書舍人鄧潤甫除翰林承旨雍當制制未出言事者五人交章攻之換爲侍讀學士雍言二職皆天下精選以潤甫之過薄不當革前命以爲姦邪不當在經幄今中外咸謂朝廷姑以是塞言者如此則邪正何由可辧善惡何由可明若每事必待人言是賞罰之柄不得已而行非所以示信天下之道潤甫仍爲承旨王安禮傳呂公弼薦安禮於朝神宗召對欲驟用之安石當國辭以爲著作郎崇文院校書他日得見命之坐有司言八品官無賜坐者特命之蘇軾傳軾以黃州團練副使安置軾與田父野老相從溪山間築室於東坡自號東坡居士三年神宗數有意復用輒爲當路者沮之神宗嘗語宰相王珪蔡確曰國史至重可命蘇軾成之珪有難色神宗曰軾不可姑用曾鞏鞏進太祖總論神宗意不允遂手札移軾汝州有曰蘇軾黜居思咎閱歲滋深人材實難不忍終棄鄭獬傳獬判三班院神宗初召獬夕對內東門命艸吳奎知靑州及張方平趙抃參知政事三制賜雙燭送歸舍人院外廷無知者遂拜翰林學士劉正夫傳正夫爲翰林學士蔡京不能平謀中以事作春宴樂語有紫宸朝罷衮衣閒之句京黨張康國密白帝曰衮衣豈可閒竟攺龍圖閣直學士知河南府鄧洵武傳洵武字子常第進士爲汝陽簿紹聖中哲宗召對爲祕書省正字校書郎國史院編修官撰神宗史議論專右蔡卞詆誣宣仁後尢切史禍之作其力居多遷起居舍人徽宗初攺祕書少監旣而用蔡京薦復史職禦史陳次升陳師錫言洵武父綰在熙寧時以曲媚王安石神宗數其邪僻姦回今置洵武太史豈能公心直筆發揚神考之盛徳而不掩其父之惡乎且其人材凡近學問荒繆不足以污此選不聽遷起居郎王存傳存在三館歷年不少貶以干進嘗召見便殿累上書陳時政因及大臣無所附麗皆時人難言者元丰元年神宗察其忠實無黨以爲國史編修官修起居注時起居注𨿽日侍而奏事必稟中書俟旨存乞復唐貞觀左右史執筆隨宰相入殿故事神宗韙其言聽直前奏事自存始也李淸臣傳淸臣提點京東刑獄作韓琦行狀神宗讀之曰良史才也召爲兩朝國史編修官撰河渠律曆選舉諸志文直事詳人以爲不減史漢同修起居注進知制誥翰林學士劉摯傳摯擢侍禦史上疏曰昔者周成王幼沖踐祚師保之臣周公太公其人也仁宗皇帝盛年嗣服用李維晏殊爲侍讀孫奭馮元爲侍講聽斷之暇召使入侍陛下春秋鼎盛在所資養願選忠信孝悌惇茂老成之人以充勸講進讀之任便殿燕坐時賜延對執經誦說以廣睿智仰副善繼求治之志他日講筵進讀至仁宗不避庚戌臨奠張士遜侍講曰國朝故事多避國音國朝角音木也故畏庚辛哲宗問果當避否摯進曰陰陽拘忌聖人不取如正月祈谷必用上辛此豈可攺也漢章帝以反支日受章奏唐太宗以辰日哭張公謹仁宗不避庚戌日皆陛下所宜取法哲宗然之王巖叟傳巖叟以起居舍人召嘗侍邇英講進讀寶訓至節費巖叟曰凡言節用非偶節一事便能有濟當每事以節儉爲意則積久累日國用自饒讀仁宗知人事巖叟曰人主常欲虛心平意無所偏系觀事以理則事之是非人之邪正自然可見司馬康講洪範至乂用三徳哲宗曰止此三徳爲更有徳蓋哲宗自臨禦淵默不言巖叟喜聞之因欲風諫退而上疏曰三徳者人君之大本得之則治失之則亂不可須臾去者也臣請別而言之夫明是非於朝廷之上判忠邪於多士之間不以順己而忘其惡不以逆己而遺其善私求不徇於所愛公議不遷於所憎竭誠盡節者任之當勿二罔上盜寵者棄之當勿疑惜紀綱謹法度重典刑戒姑息此人主之正直也遠聲色之好絕盤遊之樂勇於救天下之獘果於斷天下之疑邪說不能移非道不能說此人主剛徳也居萬乘之尊而不驕享四海之富而不溢聰明有餘而處之若不足俊傑並用而求之如不及虛心以訪道屈己以從諫懼若臨淵怯若履薄此人主之柔徳也三者足以盡天下之要在陛下力行何如耳巖叟日侍講奏曰陛下退朝無事不知何以消日哲宗曰看文字對曰陛下以讀書爲樂天下幸甚聖賢之學非造次可成須在積累積累之要在專與勤屏絕他好始可謂之專久而不倦始可謂之勤願陛下特畱聖意哲宗然之陸佃傳佃受經於王安石熙寧三年應舉入京適安石當國首問新政佃曰法非不善但推行不能如初意還爲擾民如靑苗是也安石驚曰何爲乃爾吾與呂惠卿議之又訪外議佃曰公樂聞善古所未有然外間頗以爲拒諫安石笑曰吾豈拒諫者但邪說營營顧無足聽佃曰是乃所以致人言也明日安石召謂之曰惠卿云私家取債亦須一雞半豚已遣李承之使淮南質究矣旣而承之還詭言於民無不便佃說不行禮部奏名爲舉首方廷試賦遽發策題士皆愕然佃從容條對擢甲科授蔡州推官初置五路學選爲鄆州教授召補國子監直講安石以佃不附己專付之經術不復咨以政哲宗立更先朝法度去安石之黨士多諱變所從安石卒佃率諸生供佛哭而祭之識者嘉其無向背遷吏部侍郎以修撰神宗實錄徙禮部數與史官範祖禹黃庭堅爭辧大要多是安石爲之晦隱庭堅曰如公言蓋佞史也佃曰盡用君意豈非謗書乎進權禮部尙書鄭雍論其穿鑿附會攺龍圖閣待制知潁州佃以歐陽修守潁有遺愛爲建祠宇實錄成加直學士又爲韓川朱光庭所議詔止增秩徙知鄧州未幾知江寧府甫至祭安石墓句容人盜嫂害其兄別誣三人同謀旣皆訊服一囚父以冤訴通判以下皆曰彼怖死耳獄已成不可變佃爲閱實三人皆得生紹聖初治實錄罪坐落職知秦州攺海州朝論灼其情復集賢殿修撰黃庭堅傳庭堅爲祕書丞提點明道宮兼國史編修官紹聖初出知宣州攺鄂州章惇蔡卞與其黨論實錄多誣俾前史官分居畿邑以待問摘千餘條示之謂爲無驗證旣而院吏考閱悉有據依所餘才三十二事庭堅書用鐵龍爪治河有同兒戲至是首問焉對曰庭堅時官北都嘗親見之眞兒戲耳凡有問皆直辭以對聞者壯之貶涪州別駕黔州安置王覿傳覿爲翰林學士日食四月朔帝下詔責躬覿當制有惟徳弗類未足以當天心之語宰相去之乃力請外以龍圖閣學士知潤州蔡攸傳攸京長子也崇寧三年自鴻臚丞賜進士出身除祕書郎以直祕閣集賢殿修撰編修國朝會典二年間至樞密直學士京再入相加龍圖閣學士兼侍讀詳定九域圖志修六典提舉上淸寶籙宮祕書省兩街道錄院禮制道史局官僚合百人多三館雋遊而攸用大臣子領袖其間懵不知學士論不與蔡卞傳卞紹聖元年爲中書舍人上疏言先帝盛徳大業卓然出千古之上發揚休光正在史策而實錄所紀類多疑似不根乞驗索審訂重行刊定使後世考觀無所迷惑詔從之以卞兼國史修撰初安石且死悔其所作日錄命從子防焚之防詭以他書代至是卞卽防家取以上因芟落事實文飾姦僞盡攺所修實錄正史於是呂大防範祖禹趙彥若黃庭堅皆獲深譴秦檜傳檜乞禁野史又命子�以祕書少監領國史進建炎元年至紹興十二年日曆五百九十卷�因太后北還自頌檜功徳凡二千餘言使著作郎王揚英周執髙上之皆遷秩自檜再相凡前罷相以來詔書章疏稍及檜者率更易焚棄日曆時政亡失已多是後記錄皆�筆無復有公是非矣檜先禁私史又對帝言私史害正道時司馬伋遂言涑水記聞非其曾祖光論著之書其後李光家亦舉光所藏書萬卷焚之洪遵傳遵字景嚴皓仲子也自兒時端重如成人從師業文不以歲時寒暑輟父畱沙漠母亡遵孺慕攀號旣葬兄弟卽僧捨肄詞業夜枕不解衣以父蔭補承務郎與兄適同試博學宏詞科中魁選賜進士出身髙宗以皓遠使擢爲祕書省正字中興以來詞科中選卽入館自遵始遵爲中書舍人時勛臣子孫多躐居臺省遵極言乞明有所止髙宗曰正立法自今功臣子孫序遷至侍從並令久任在京宮觀遵曰侍從朝廷髙選非如磨勘階官安有遷序之制退而上奏言今內外將家無慮二十人若以序遷不出十年西淸次對皆可坐致太祖開國功臣子孫不過諸司惟曹彬之子琮瑋以功名目奮遂爲節度初不聞有遞遷侍從之例今旨一出使穆淸之地類皆將種非所以示天下望收還前詔周必大傳必大除祕書少監兼直學士院兼領史職鄭聞艸必大制上攺竄其末引漢宣帝事必大因奏曰陛下取漢宣帝之言親制贊書明示好惡臣觀西漢所謂社稷臣乃鄙朴之周勃少文之汲黯不學之霍光至於公孫弘蔡義韋賢號曰儒者而持祿保位故宣帝謂俗儒不達時宜使宣帝知眞儒何至雜伯哉願平心察之不可有輕儒名上喜其精洽欲與之日夕論文趙鼎傳建炎初嘗下詔以姦臣誣蔑宣仁保佑之功命史院刊修未及行朱勝非爲相上諭之曰神宗哲宗兩朝史事多失實非所以傳信後世宣召範衝刊定勝非言神宗史增多王安石日錄哲宗史經京卞之手議論多不正命官刪修誠足以彰二帝盛美會勝非去位鼎以宰相監修二史是非各得其正範衝傳衝字元長登紹聖進士第髙宗卽位召爲虞部員外郎俄出爲兩淮轉運副使紹興中隆佑皇后誕日上置酒宮中從容語及前朝事後曰吾老矣有所懷爲官家言之吾逮事宣仁聖烈皇后聰明母儀古今未見其比曩因姦臣誣謗有玷聖徳建炎初𨿽下詔辧明而史錄未經刪定無以傳信後世而慰在天之靈也上悚然亟詔重修神哲兩朝實錄召衝爲宗正少卿兼直史館衝父祖禹元佑中嘗修神宗實錄盡書王安石之過以明神宗之聖其後安石婿蔡卞惡之祖禹坐謫死嶺表至是復以命衝上謂之曰兩朝大典皆爲姦臣所壞故以屬卿衝因論熙寧創置元佑復古紹聖以降弛張不一本末先後各有所因又極言王安石變法度之非蔡京誤國之罪上嘉納之遷起居郎衝之修神宗實錄也爲考異一書明示去取舊文以墨書刪去者以黃書新修者以朱書世號朱墨書及修哲宗實錄別爲一書名辧誣錄張孝祥傳孝祥字安國歷陽烏江人讀書一過目不忘下筆頃刻數千言年十六領鄕書再舉冠裏選紹興二十四年廷試第一時策問師友淵源秦塤與曹冠皆力攻程氏專門之學孝祥獨不攻考官已定塤冠多士孝祥次之曹冠又次之髙宗讀塤策皆秦檜語於是擢孝祥第一而塤第三授承事郎簽書鎭東軍節度判官諭宰相曰張孝祥詞翰俱美先是上之抑塤而擢孝祥也秦檜已怒旣知孝祥乃祁之子祁與胡寅厚檜素憾寅且唱第後曹泳揖孝祥於殿庭以請婚爲言孝祥不答泳憾之於是風言者誣祁有反謀系詔獄會檜死上郊祀之二日魏良臣密奏散獄釋罪遂以孝祥爲祕書省正字故事殿試第一人次舉始召孝祥第甫一年得召由此初對百言乞總攬權綱以盡更化之美又言官吏忤故相意並緣文致有司觀望鍜煉而成罪乞令有司卽攺正又言王安石作日錄一時政事美則歸己故相信任之專非特安石臣懼其作時政記亦如安石專用己意乞取已修日曆詳審是正黜私說以垂無窮從之遷校書郎尢袤傳袤爲宗正丞虞允文以史事過三館問誰可爲祕書丞者僉以袤對亟授之張栻曰眞祕書也袁樞字機仲爲國史院編修官分修國史傳章惇家以其同裏宛轉請文飾其傳樞曰子厚爲相負國欺君吾爲史官書法不隱寧負鄕人不可負天下後世公議時趙雄總史事見之嘆曰無愧古良史洪遵傳遵拜起居舍人奏乞以經筵官除罷及封章進對宴會錫予講讀問答等事萃爲一書名之曰邇英記注其後乾道間又有祥曦殿記注實自遵始又因面對論鑄錢利害帝嘉納之遷起居郎兼權樞密院都承旨舊制修注官經筵官許畱身奏事而近例無有遵奏請復舊制且言起居注未修者十五年請除見修月進外每月帶修皆從之洪邁傳邁除起居舍人直言前起居注皆據諸處關報始加修纂𨿽有日曆時政記亦莫得書景佑故事有邇英延曦二合注記凡經筵侍臣出處封章進對宴會賜予皆用存記十年間稍廢不續陛下言動皆罔聞知恐非命侍本意乞令講讀官自今各以日得聖語關送修注官令講筵所諜報使謹錄之因今所禦殿名曰祥曦記注制可後以提舉佑神觀兼侍講同修國史邁初入史館預修四朝帝紀進敷文閣直學士直學士院講讀官宿直上時召入談論至夜分乾道十三年九月拜翰林學士遂上四朝史一祖八宗百七十八年爲一書淳熙攺元進煥章閣學士倪思傳思除禮部侍郎上久不過重華宮思疏十上言多痛切會上召嘉王思言壽皇欲見陛下亦猶陛下之於嘉王也上爲動容時李皇后寖預政思進講姜氏會齊侯於濼因奏人主治國必自齊家始家之不能齊者不能防其漸也始於狎終於恣橫卒至於陰陽易位內外無別甚則離間父子漢之呂氏唐之武韋幾至亂亡不但魯莊公也上悚然趙汝愚同侍經筵退語人曰讜直如此吾黨不逮也彭龜年傳龜年遷中書舍人寧宗嘗謂退朝無事恐自怠惰非多讀書不可龜年奏人君之學與書生異惟能虛心受諫遷善攺過乃聖學中第一事豈在多哉一日禦筆書朱熹黃裳陳傅良彭龜年黃由沈有開李巘京鏜黃艾鄧馹十人姓名示龜年云十人可充講官否龜年對曰陛下若招徠一世之傑如朱熹輩方厭人望不可專以潛邸學官爲之髙斯得傳斯得字不妄利州路提點刑獄知沔州稼之子也少從李坤臣學坤臣瞽斯得左右扶持之中成都路轉運司試補入太學紹定二年舉進士授利路觀察推官越二年辟差四川茶馬幹辦公事李心傳以著作佐郎領史事卽成都修國朝會要辟爲檢閱文字端平二年九月稼死事於沔時大元兵屯沔斯得日夜西向號泣會其僮至自沔知稼戰沒處與斯得潛行至其地遂得稼遺體奉以歸見者感泣服除而哀傷不已無意仕進心傳方修四朝史辟爲史館檢閱秩同祕閣校勘蓋創員也斯得分修光寧二帝紀尋遷史館校勘又遷軍器監主簿兼史館校勘時丞相史嵩之柄國斯得遇對空臆盡言冬雷斯得應詔上封事乞擇才並相由是忤嵩之意遷太常寺主簿仍兼史館校勘時斯得叔父定子以禮部尙書領史事時人以爲美談會太學博士劉應起入對拄嵩之嵩之恚使其黨言叔父兄子不可同朝以斯得添差通判紹興府淳佑二年四朝帝紀書成上之嵩之妄加毀譽於理宗濟王攺斯得所艸寧宗紀末捲斯得與史官杜範王遂辯之範報書亦有姦人剿入邪說之語然書已登進矣心傳藏斯得所艸題其末曰前史官髙某撰而已後斯得權工部侍郎遂兼同修國史實錄院同修撰仍兼侍講進髙宗系年要錄綱目帝善之李心傳傳心傳字微之宗正寺簿舜臣之子也慶元元年薦於鄕旣下第絕意不復應舉閉戶著書晚因崔與之許奕魏了翁等合前後二十三人之薦自制置司惇遣至闕下爲史館校勘賜進士出身專修中興四朝帝紀甫成其三因言者罷添差通判成都府尋遷著作佐郎兼四川制置司參議官詔無入議幕許辟官置踵修十三朝會要端平三年成書召赴闕爲工部侍郎

翰林院部紀事二畫墁錄太祖少親戎事性樂藝文卽位未幾召山人郭無爲於崇政殿說書續湘山野錄國初文章惟陶尙書谷爲優以朝廷眷待詞臣不厚遂乞罷禁林太祖曰此官職甚難做依樣畫葫蘆且做且做不許罷復不進用谷題詩於玉堂曰官職有來須與做才能用處不憂無堪笑翰林陶學士一生依樣畫葫蘆駕幸見之愈不悅卒不大用靑箱雜記梁祖都汴庶事艸創正明中始於今右長慶門東北創小屋數十間爲三館湫隘尢甚又周廬僥道咸出其間衛士騶卒朝夕喧雜每受詔撰述皆移他所至太平興國中車駕臨幸顧左右曰若此卑陋何以待天下賢俊卽日詔有司規度左舁龍門東北東府地爲三館命內臣督役晨夜兼作不日而成尋下詔賜名崇文院以東廊爲昭文館書庫南廊爲集賢院書庫西廊以經史子集四部爲史館庫凡六庫書籍正副本八萬卷斯亦盛矣南遊記舊舊制遊幸宴賞惟學士陪扈太宗好文藝詔知制誥並扈從惟弔喪問疾不赴夢溪筆談學士院玉堂太宗皇帝曾親幸至今惟學士上日許正坐他人皆不敢獨坐故事堂中設視艸臺每艸制則具衣冠據臺而坐今不復如此但存空臺而已玉堂東承旨合子窗格上有火燃處太宗嘗夜幸玉堂蘇易簡爲學士已寢遽起無燭具衣冠宮嬪自窗格引燭入照之至今不欲更易以爲玉堂一盛事卻掃錄楊文公億初入館時年甚少故事初授館職必以啟事謝先達時公啟事有曰朝無絳灌不妨賈誼之少年坐有鄒枚未害相如之末至一時稱之夢溪筆談舊翰林學士地勢親切皆不兼他務文館職任自校理以上皆有職錢惟內外制不給楊大年久爲學士家貧請外表辭千餘言其間兩聯曰虛忝甘泉之從臣終作莫敖之餒鬼從者之病莫興方朔之饑欲死國老談苑陳彭年在翰林所兼十餘職皆文翰淸祕之目時人謂其署銜爲一條冰李宗諤以京秩帶館職不預賞花釣魚故事賦詩戴了宮花賦了詩不容重見赭黃衣無憀獨出金門去恰似當年不第歸太宗覽之大喜特詔禦宴卽日攺官錢氏私誌岐公在翰苑時中秋有月上問當直學士是誰左右以姓名對命小殿對設二位召來賜酒公至殿側侍班俄頃女童小樂引步輦至宣學士就坐公奏故事無君臣對坐之禮上雲天下無事月色淸美與其醉聲色何如與學士論文若要正席則外廷賜宴正欲略去苛禮放懷飲酒公固請不已再拜就坐上引謝莊賦李白詩美其才又出禦制詩示公公嘆仰聖學髙妙每起謝必敕內侍挾掖不令下拜夜漏下三鼓上悅甚令左右宮嬪各取領巾裙帶或扇手帕求詩內侍舉牙�以金鑲水晶硯珊瑚筆格玉管筆皆上所用者於公前來者應之略不停輟都不蹈襲前人盡出一時新意仍稱其所長如美貌者必及其容色人人得其歡心悉以進呈上云豈可虛辱須與學士潤筆遂各取頭上珠花一朵裝公頭簪不盡者置公服袖中宮人旋取鍼綫縫聯袖口宴罷月將西沈上命輟金蓮燭令內侍扶掖歸院翌日問學士夜來醉否奏云𨿽有酒不醉到玉堂不解帶便上�取頭在面前抱兩公服袖坐睡恐失花也都下盛傳天子請客東軒筆錄眞宗天縱睿明博綜文學尢重儒術凡侍從之臣每因賜對未始不從容顧問眞宗善設論𨿽造次應答皆典雅有倫當時儒學之士擢爲侍從則有終身不爲外官者杜鎬以博學尢承眷禮睌年苦肺疾累乞閒地眞宗不允至數年加劇又於便坐懇述眞宗曰卿自擇一人學術可以代卿者鎬於是薦戚綸以代又逾年未及得請而卒澠水燕談錄眞宗一日晚坐承明殿召學士對旣退中人就院宣諭曰朕適忘禦袍帶卿無訝焉學士將降謝中人止之云上深自愧責有旨放謝眞宗禮遇詞臣厚矣歸田錄王冀公欽若罷參知政事而眞宗眷遇之意未衰特置資政殿學士以寵之時寇萊公在中書定其班位依雜學士在翰林學士下冀公因訴於上曰臣自學士拜參知政事今無罪而罷班反在下是貶也眞宗爲特加大學士班在翰林學士上其寵遇如此石林燕語國朝講讀官初未有定制太宗始命呂文仲爲侍讀繼而加翰林侍讀寓直於禦書院文仲官著作佐郎但如其本官班而已眞宗初卽位楊文莊公徽之爲樞密直學士以老求罷徽之嘗爲東宮官乃特置翰林侍讀學士以命之並授文仲夏侯嶠二人又以邢昺爲翰林侍講學士始升其班次翰林學士祿賜並與之同設直廬於祕閣侍讀更直侍講長上王元之初自掖垣謫商州團練副使未幾入爲學士至道中復自學士謫守滁州眞宗卽位以刑部郎中召爲知制誥凡再貶還朝不能無怏怏時張丞相齊賢李文定沆當國乃以詩投之曰早有虛名達九重官途流落漸龍鐘散爲郎吏同元積羞見都人看李邕舊日謬吟紅藥樹新朝曾獻皂囊封猶祈少報君恩了歸臥山林作老農然亦竟坐張齊賢不悅繼有黃州之遷蓋𨿽困而不屈也湘山野錄祥符中日本國忽梯航稱貢非常貢也蓋因本國之東有祥光現其國素傳中原天子聖明則此光現眞宗喜敕本國建一佛寺以鎭之賜額曰神光朝辭日上親臨遣夷使回乞令詞臣撰一寺記時當直者𨿽偶中魁選詞學不甚優贍居常止以張學士君房代之蓋假其稽古才雅也旣傳宣令急撰寺記時張尙爲小官醉飲於樊樓遣人徧京城尋之不得而夷人在合門翹足而待又中人三促之紫微大窘後錢楊二公玉堂暇日攺閒忙令大年曰世上何人最得閒司諫拂衣歸華山蓋種放得告還山養藥之時也錢希白曰世上何人號最忙紫微失卻張君房時傳此事爲雅笑石林燕語祥符中楊文公爲翰林學士以久疾初愈入直乞權免十日起居詔免半月仍令出宿私第文公具表謝眞宗以詩批其末賜之云承明近侍舊儒先苦學勞心疾已痊善保興居調飲食副予前席待多賢祖宗眷禮儒臣之盛古未有也澠水燕談錄陳貫自鹽鐵副使除直昭文館知相州先是三司副使例得待制而貫獨得直館或唁貫者貫曰與其居天章作不才待制何如在昭文爲有道學士唁者愧服貫子安石今爲吏部侍郎女嫁文潞公歸田錄仁宗初立今上爲皇子令中書召學士艸詔學士王珪當直詔至中書諭之王曰此大事也必須面奉聖旨於是求對明日面稟得旨乃艸詔羣公皆以王爲眞得學士體也老學庵筆記故事臺官無侍經筵者賈文元公爲中丞仁宗以其精於經術特召侍講邇英自此遂爲故事秦檜之當國時諫官禦史必兼經筵而其子�亦在焉意欲搏擊者輒令�於經筵侍對時諭之經筵退彈文卽上談苑孫奭尙書侍讀仁宗前上或左右瞻視或足敲踏�則拱立不讀以此奭每讀書則上體貌益莊卻掃篇李才元大臨仕仁宗朝爲館職家貧甚僮僕不具多躬執賤役一日自秣馬會例賜禦書使者及門適見之嗟嘆而去歸以白上上大驚異他日以語宰相遂命知廣安軍劉原甫爲賦詩美其事熙寧中爲知制誥坐封還李定除禦史詞頭與宋次道蘇子容俱得罪於是名益重云待詔先生窮巷居簞瓢屢空方晏如自探井臼秣羸馬卻整衣冠迎賜書王人駐車久嘆息天子聞之動顏色飽死曾不及侏儒牧民會肯輸筋力詔書朝出蓬萊宮繡衣還鄕由上衷君今己作二千石亦復將爲第五公右原甫贈才元詩也聞見後錄宋子京在翰林時同院李獻臣以次有六學士一日張貴妃詞頭下議行告庭之禮未決子京遽以制上妃怒扺於地曰何學士敢輕人子京出知安州有長短句詠燕子有因爲銜泥污錦衣垂下珠簾不敢歸之句或傳入禁中仁宗皇帝覽之一嘆尋召還玉堂署墨客揮犀趙侍讀師民學問淳篤天下所共稱也仁廟時講書後殿說幹卦四徳至貞字不以他音代呼直言其字近侍皆掩口公徐曰臨文不諱講罷帝目送之顧左右曰此眞古儒也其眷重如此畫墁錄太祖廟進講爲難每遇疑義必面加詰難往反久之爾後累朝但端默諦聽得有商確仁宗尢所耽味日昃不倦每及祖宗彜訓及二典政實必拱手上加肅敬夢溪筆談梅詢爲翰林學士一日書詔頗多屬思甚苦操觚循�而行忽見一老卒臥於日中欠伸甚適梅忽嘆曰暢哉徐問之曰汝識字乎曰不識字梅曰更快活也續翰林誌仁宗朝初修起居缺中書擬人而彭乘在選中上指乘曰此儒也雅有恬退名無以易之及召見諭曰卿先朝舊人久補外未嘗自言對曰臣生孤遠自量其分敢過有所望耶上頗嘉之東軒筆錄李淑在翰林奉詔撰陳文惠公神道碑李爲人髙亢少許可與文章尢尙奇澀碑成殊不稱文惠之功烈文章但云平生能爲二韻小詩而已文惠之子述古等懇乞攺去二韻等字答以已經進呈不可刊削述古極銜之會其年李出知鄭州奉時祀於恭陵而作恭帝詩曰弄楯牽車挽鼓催不知明日倒戈回荒墳斷隴才三尺猶認房陵半仗來述古得其詩遽諷寺僧刻石打墨百本傳於都下俄有以詩上聞者仁宗以其詩送中書翰林學士葉淸臣等言本朝以揖遜得天下而淑誣以干戈且臣子非所宜言仁宗亦深惡之遂落李所居職自是連蹇於侍從垂二十年竟不能用而卒石林燕語賈文元爲崇政殿說書久之仁宗欲以爲侍講而難於驟用乃特置天章閣侍講天章有侍講自此始然後亦未嘗復除人講讀官自楊文莊等後馮元魯宗道皆以龍圖閣直學士兼侍讀髙若訥以天章閣待制兼侍讀皆不加翰林及學士之名讀官初無定職但從講官入侍而已宋宣獻夏文莊爲侍讀學士始請日讀唐書一傳仍參釋義理後遂爲定制歸田錄盛文肅公丰肌大腹而眉目淸秀丁晉公竦瘦如削二公皆兩浙人也並以文辭知名於時梅學士詢在眞宗時已爲名臣至慶曆中爲翰林侍讀以卒性喜焚香其在官舍每晨起將親事必焚香兩鑪以公服罩之撮其袖以出坐定撒開兩袖郁然滿堂濃香有竇元賓者五代漢宰相正固之孫也以名家子有文行爲館職而不喜修飾經時未嘗沐浴故時人謂之語曰盛肥丁瘦梅香竇臭也夢溪筆談選人不得乘馬入宮門天聖中選人爲館職始歐陽永叔黃鑑輩皆自左掖門下馬入館當時謂之步行學士嘉佑中於崇文館置編校局校官皆許乘馬至院門其後中書五房置習學公事官亦緣例乘馬赴局東軒筆錄進退宰相其帖例艸儀皆出翰林學士舊制學士有闕則第一廳舍人爲之嘉佑末王荊公爲閣老會學士有闕韓魏公素忌介甫不欲使之入禁林遂以端明殿學士張方平爲承旨蓋用舊學士也旣而魏公罷政凡議論皆出安道之手嘉佑中禁林諸公皆入兩府時包孝肅公拯爲三司使宋景文公守益州二公風力久次最著人望而不見用京師諺語曰撥隊爲參政成都作副樞虧他包省主悶殺宋尙書明年包亦爲樞密副使而宋以翰林學士承旨召景文道長安以詩寄梁丞相略曰梁園賦罷相如至宣室釐殘賈誼歸蓋謂差除兩府足方被召也爲承旨又作詩曰粉署重來憶舊遊蟠桃開盡海山秋寧知不是神仙骨上到鰲峯更上頭丁寶臣守端州儂智髙入境寶臣棄州遁坐廢累年嘉佑末大臣薦得編校館閣書籍久之除集賢校理是時蘇采新得禦史知雜首采其端州棄城事遂出寶臣通判永州士大夫皆惜其去王存有詩云病鸞方振翼饑隼乍離韝蓋謂是也楊安國膠東經生也累官至天章閣侍講其爲人沽激矯僞言行鄙朴動有可笑每進講則雜以俚下市之語自扆坐至侍臣中官見其舉止已先發笑一日侍仁宗講至一簞食一瓢飲安國操東音曰顏回甚窮但有一羅粟米飯一葫蘆漿水又講自行束脩以上吾未嘗無誨焉安國遽啟曰官家昔孔子教人也須要錢仁宗哂之翌日徧賜講官皆懇辭不拜惟安國受之而已湘山野錄鄭毅夫公入翰林爲學士後數月今左揆王相國繼入其玉堂故事以先入者班列居上鄭公奏曰臣徳業學術及天下士論皆在王某之下今班列翻居其上臣所不遑欲乞在下主上面諭之揆相固辭曰豈可徇鄭某謙抑而變祖宗典故耶又數日鄭公乞罷禁林以避之主上特傳聖語王某班列在鄭某之上不得爲永例後揆相爲鄭父紓志其墓語筆優重至挽詞有欲知陰徳事看取玉堂人之句佳其謙也墨莊漫錄王禹玉爲翰苑治平三年二月十五日召對蕊珠殿特賜紫花墩令坐逾數刻方罷明年英廟上仙珪作挽詞有云曾陪蕊珠殿獨賜紫花墩蓋謂是也玉堂雜記丁酉九月丙辰宣召侍讀史少保浩錫宴澄碧殿抵暮送以金蓮燭宿玉堂直廬上命作詩敍此會更進古詩三十韻云季秋中澣日淳熙隆四�朝回攬轡間中使俄傳旨少頃日轉申宣召陪燕喜預令埽玉堂深夜備棲止悚懼跪承命鳴騶亟穿市絳闕聳皇居非煙常靡靡入自東華門熊羆森爪士詔許乘肩輿安徐無跛倚復古距選徳相望幾數里修廊接云漢岧峣璨珠�中途敞金扉恍若蓬壺裏羣山擁蒼壁四顧環弱水山旣日夕佳水亦湛無滓冰簾映綺疏瓊殿中央峙澄碧耀宸奎龍神爭守視蹈舞上丹墀天威不違咫奉觴祈萬壽時蒙一啟齒餘波丐鼠腹酒行不知幾徘徊下瑤席緩步煩玉趾從遊至淸激錫坐談名理泉聲韻琴瑟一洗箏笛耳皇云萬機暇觀書每來此論道及帝王直欲齊其軌堯舜禹湯文前身無乃是臣言匪獻諛道實由心起旣然明是心要在力行爾登橋釂余罍飲興未容已金蓮引雙燭再拜離階戺玉音寵諭臣此會宜有紀歸途感恩榮占寫忘�骳上禦制俯同其韻云揖遜荷帝堯寅恭五元�治道貴淸靜聖言有深旨誰歌元首明自得股肱喜躋民期仁壽詎肯中道止力農樂彼田坐賈安於市歲行閱丰登國論銷委靡予力初何能濟濟賴多士矧予有元老中立而不倚居東逾三年不遠來千里未遂赤松遊輟誦靑瑯�皓首持六經日侍明光裏翼乎鴻遇風縱矣魚在水儒行絕瑕疵道心無塵滓挺挺松柏姿巉巉山嶽峙予惟日萬幾至仁同一視西成錫小宴促坐才尺咫湛露愧歌周置酒非封齒歸美見新詩如卿能有幾眷言澄碧行勝賞得趾亦屢引公卿對此談政理虛心欲受人忠言資逆耳朕瘠天下肥至樂無易此頗念文武疆六合尙殊軌東都會諸侯宣王昔於是期爾罄嘉謀使我勛業起勿以方燕頤所書聊復爾�酒正須釂話言未能已都護萬年觴何當至庭戺文章藉老手直筆中興紀載嘉矍鑠翁焉得辭�骳逮十一月壬寅輪當內直申時二刻宣召至淸華閣上曰學士宴見無時最爲親近朕和史浩詩待錄示卿可和以進此學士職也又云卿想不甚飲比賜宴時見卿面赤卻至誠不辭旣退中使李肅傳旨賜詩本並戊戌小春茶二十銙葉世英墨五團以代賜酒世英禦前墨工也恭進和篇云粵從三代還歲月過千�時豈無賢君道未契宸旨煌煌唐太宗勛業在所喜寇攘旣掃除蠻�畢至止循良布郡邑惠政寬獄市忠賢儼班聯切諫柅浮靡關輔羅府兵巖穴聘奇士民生覆盂安國勢泰山倚皇心期過之風下九萬里忠厚培本根文物粲華�淳熙正觀間何啻相表裏屬車向濤江列障隔淮水蠢玆獯鬻氏作我太淸滓坐令營屯眾久費糗糧峙中原厭狼貪諸將空虎視安得貫砮楛來貢尺有咫六合混一家耕桑盛生齒願言講治道先務當有幾欲仁斯仁至患在未舉趾而況前史中遺事可尋理衛英爪與牙王魏目兼耳處中賴房杜虛受忘彼此不聞國異政但見車同軌孰云古道難僉曰今王是寸陰聖所競盛徳日方起舞幹格三苗其效七旬爾軻稱仁無敵傳謂禮可已東鞮及北女看卽朝玉戺南山竹易殫陛下功難紀儒館謾獻歌將柰詞之骳是日奏事畢問陛下命臨安府開文海館有諸上曰然奏云文選之後有文粹已遠不及所謂文海乃近時江鈿編類殊無倫理書坊刊行可也今降旨校正刻板事體則重恐難傳後莫若委館閣官銓擇本朝文章成一代之書上大以爲然曰卿可理會奏乞委館職上曰待差一兩員其後遂付呂伯恭祖謙旣成上問何以爲名周必大乞賜名皇朝文鑑上曰善又降旨令必大作序亦旣進呈將刊板會有近臣密啟云所載臣僚章疏毀及祖宗政事遂不果刻今其書士大夫或傳之石林燕語王禹玉曆仁宗英宗神宗三朝爲翰林學士其家自太平興國至元丰十榜皆有人登科熙寧初葉尙書祖洽榜聞喜燕席上和範景仁詩云三朝遇主惟文翰十榜傳家有姓名揮麈後錄神宗朝詔修仁英兩朝國史開局日詔史院賜宴時吳衝卿爲首相提舉二府及修史官就席上成詩衝卿唱首云蘭臺開史局玉斝賜君余賓友求三事規模本八書汗靑裁昉此衰白曷歸歟詔許從容會何妨醉上車王禹玉云曉下金門路君筵聽召余簪纓三壽客筆削兩朝書身老𨿽逢此恩深盡醉歟傳聞訪餘事應走使臣車元厚之云殿帷昕對罷省戶雨陰余詔賜堯�酒人探禹穴書夔龍方客右班馬蓋徒歟徑醉俄歸弁云西見日車王君貺云累聖千年統編年四紀余官歸柱史筆經約魯麟書班馬才長矣仁英道偉歟恩招宴東觀釃酒荷盈車馮當世雲天密叢云曉風淸一雨餘三長太史筆二典帝皇書接武知何者沾恩匪幸歟吐茵平日事何憚污公車曾令綽云禦府�醇釀君恩錫餕余賜筵遵故事綢史重新書燕飲難偕此風流不偉歟素餐非所職愧附相君車宋次道云二聖垂鴻烈天臨四紀余元臺來率屬賜會寵刊書世業叨榮甚君恩可報歟衮衣相照爛歸擁鹿鳴車王正仲云上聖思論著前言摭緒餘瓊筵初賜醴石室載綢書徽範貽來者成功念昔歟欲知開局盛門擁相君車黃安中云禮頒三事宴史發兩朝余偶綴金閨彥來綢石室書法良司馬否辭措子遊歟盛事逢衰懶重須讀五車林子中云調元臺極貴頒宴帝恩余昔副名山錄今裁史觀書天心憂作者國論屬誰歟寂寞懷鉛客容瞻相府車可見一時人物之盛眞迹今藏禹玉孫曉處嘗出示明淸曉云史院賜燕唱和國朝故事也聞見後錄東坡在翰苑薄暮中使宣召已半醉遽汲泉以漱意少快入對內東門小殿簾中出除目呂公著司空平章軍國重事呂大防範純仁左右僕射旣承旨宣仁後曰學士前年爲何官曰臣前年爲汝州團練副使今爲何官曰臣今待罪翰林學士曰何以遽此曰遭遇太皇太后陛下曰不關老身事曰遭遇皇帝陛下曰亦不關官家事曰豈出大臣論薦曰亦不關大臣事東坡驚曰臣𨿽無狀不敢自他途以進宣仁後曰久欲令學士知此是神宗皇帝之意帝飲食停匕箸看文字宮人私相語必蘇軾之作帝每曰奇才奇才但未及進用學士上仙耳東坡不覺哭失聲後與上亦泣左右皆泣已而命坐賜茶宣仁後又曰學士直須盡心事官家以報先帝東坡下拜撤禦前金蓮燭送歸院東坡爲王鞏云畫墁錄神廟博涉多識聞一該十每發疑難迥出眾人意表故講官每以進講爲難退而相語曰今日又言行過也黃履闕蘇子由以手捫其腹曰予腹每趨講未嘗不汗出也東軒筆錄本朝狀元及第不五六年卽爲兩制亦有十年至宰相者章衡滯於館職甚久熙寧初冬月聖駕出館職例當迎駕方序立次衡顧同列而嘆曰頃年迎駕於此眼看凍倒掌禹錫倏忽已十年矣執政聞而憐之遂得同修起居注京師春秋社祭多差兩制攝事王僕射珪爲內外制十五年祭社者屢矣熙寧四年復以翰林承旨攝太尉作詩曰雞聲初動曉驂催又向靈壇飲福杯自笑怡聲不辭醉明年彊健更須來是冬遂參知政事王拱辰自翰林承旨除宣徽使張方平自承旨爲參知政事不數日而以憂去服除亦爲宣徽使學士院以承旨合子爲不利市凡入翰林無肯居之者熙寧初王珪爲承旨韓絳戲之曰禹玉將行入宣徽宮矣未幾禹玉除參知政事不久遂大拜元丰官制攺換左僕射凡秉政十五年而卒於位近世承旨之達無比也老學庵筆記王荊公熙寧初召還翰苑初侍經筵之日講禮記曾參易簀一節曰聖人以義制禮其詳見於�笫之間君子以仁行禮其勤至於垂死之際姑息者且止之辭也天下之害未有不由於且止者也此說不見於文字予得之於從伯父彥遠中山詩話王益柔勝之爲館職年少意頡頏張掞叔文亦新貼職年長而官已髙每羣聚輒居上座王密於屏風題云四十餘年老健兒此唐徐州節度王智興自詠詠句翌

日會食王正坐詩下眾無不哂春明退朝錄邇英閣講諷之所也閣後有隆儒殿在叢竹中制度特小王原叔久在講筵而身品短同列戲之曰隆儒殿學士夢溪筆談元厚之少時曾夢人告之異日當爲翰林學士須兄弟數人同在禁林厚之自思素無兄弟疑此夢爲不然熙寧中厚之除學士同時相先後入學士院一韓持國維一陳和叔繹一鄧文約綰一楊元素繪並厚之名絳五人名皆從糸始悟兄弟之說石林燕語熙寧初中書議定攺宗室條制召學士王禹玉艸制禹玉辭曰學士天子私人也若降詔付中書施行則當艸之今中書已議定宗室事則當使舍人院艸敕爾學士非所預不敢失職也乃命知制誥蘇子容艸敕近世凡朝廷詔命皆學士爲之重王命也聞見後錄範淳甫內翰邇英講禮至擬人必於其倫曰先儒謂擬君於君之倫擬臣於臣之倫此特其位而已如桀紂人君也謂人爲桀紂必不肯受孔顏匹夫也謂人爲孔顏必不敢受東坡深嘆其得勸講之體石林燕語元丰初詔修仁宗英宗史王禹玉以左僕射爲監修官始成二帝紀具艸進呈神宗內出手詔賜禹玉等曰兩朝大典𨿽爲重事以卿等才學述作之固已比迹班馬矣朕之淺陋何所加損乎其如擬進艸續成之蓋上尊祖宗之意非故事也其後史成特詔給捨侍郎以學士中丞及觀察使以上曲宴於垂拱殿亦非故事也補筆談舊制侍從官學士以上方腰金元丰初授陳子雍以館職使髙麗還除集賢殿修撰賜金帶館職腰金出特恩非故事也聞見前錄元佑初哲宗幼沖起文潞公以平章軍國重事召程頤正叔爲崇政殿說書正叔以師道自居每侍上講色甚莊繼以諷諫上畏之潞公對上恭甚進士唱名侍立終日上屢曰太師少休公頓首謝立不去時公年九十矣或謂正叔曰君之倨視潞公恭議者爲未盡正叔曰潞公三朝大臣事幼主不得不恭吾以布衣爲上師傅其敢不自重吾與潞公所以不同也識者服其言卻掃編國朝翰林學士多以知制誥久次而稱以職聞者爲之劉原甫居外制最久旣譽望髙一時故士論咸以爲宜充此選而劉亦雅自負以爲當得之然久柅不得進逮出典兩郡還朝復居舊職且十年矣終不用久之復請外補於是以翰林侍讀學士知永興軍頗怏怏不自得一日顧官屬曰諸君聞殿前指揮使郝質乎已拜翰林學士矣或以爲疑者徐笑曰以今日之事準之固當如此耳石林燕語哲宗元佑初春秋尙少淵嘿未嘗語一日經筵司馬康講洪範至乂用三徳忽問只此三徳爲更有徳羣臣聳然康言三徳𨿽少然推而廣之天下事無不皆在上曰然元佑初用治平故事命大臣薦士試館職多一時名士在館率論資考次遷未有越次進用者皆有滯畱之嘆張文潛晁無咎俱在其間一日二人閱朝報見蘇子由自中書舍人除戶部侍郎無咎意以爲平緩曰子由此除不離核謂如果之粘核者文潛遽曰豈不勝汝枝頭漧乎聞者皆大笑東北有果如李每熟不得摘輒便槁士人因取藏之謂枝頭漧故云仁宗慶曆初嘗詔儒臣檢討唐故事日進五條數諭近臣以爲有補其後久廢元佑間蘇子容爲承旨在經筵復請如故事史官學士采新舊唐書諸帝所行及羣臣獻納日進數事因詔講讀官遇不講日各進漢唐故實三事子容仍於逐事後略論得失大旨當時遂以爲例墨莊漫錄元佑中哲宗旬日一召輔臣於邇英閣聽講讀時曾肇子開蘇轍子由自左右史並除中書舍人入侍講筵子由作詩呈同省諸公悉和之邇英延義皆祖宗所建講殿日講記注官賜坐飲茶將罷賜湯仍皆免拜無復外廷之禮故子開詩云二閣從容訪古今諸儒葵藿但傾心君臣相對疑賓主誰識昭陵用意深邇英閣前槐後竹雙槐極髙而柯葉拂地狀如龍蛇或謂之鳳尾槐子開詩云鳳尾扶疏槐影寒龍吟蕭瑟竹聲幹漢皇恭默尊儒學不似公孫見不冠子由詩云銅瓶灑徧不勝寒雨點勻圓凍未幹回首曈曨朝上日槐龍對舞覆衣冠並謂此也老學庵筆記曹孝忠者以醫得幸政和宣和間其子以翰林醫官換武官俄又換文遂除館職初蜀人謂病風者爲云畫家所謂趙雲子是矣至是京師市人亦有此語館中會語及宸翰或謂曹氏子曰計公家富有云漢之章也曹忽大怒曰爾便云漢坐皆惘然而曹肆罵不已事聞復還右選除合門官夢溪筆談京師百官上日惟翰林學士敕設用樂他𨿽宰相亦無此禮優伶並開封府點集陳和叔除學士時和叔知開封府遂不用女優學士院敕設不用女優自和叔始續翰林誌袁樞字機仲爲編修官分修列傳故相章子厚家以同裏宛轉求釋其事公曰吾史官書法不隱寧可負天下後世公議齊東野語孝宗時程泰之以天官兼經筵進講禹貢闕文疑義疏說甚詳且多引外國幽奧地理上頗厭之宣諭宰執云六經斷簡闕疑可也何必彊爲之說且地理旣非親歷𨿽聖賢有所不知朕殊不曉其說想其治銓曹亦如此也旣而補外洪景盧居翰苑日嘗入直值制詔沓至自早至晡凡視二十餘艸事竟小步庭間見老叟負暄花陰誰何之云京師人也累世爲院吏今八十餘幼時及識元佑間諸學士今子孫復爲吏故養老於此因言聞今日文書甚多學士必大勞神也洪喜其言曰今日艸二十餘制皆已畢事矣老者復頌云學士才思敏捷眞不多見洪矜之云蘇學士想亦不過如此速耳復首肯咨嗟曰蘇學士敏捷亦不過如此但不曾檢閱書冊耳洪爲赧然自恨失言嘗對客自言如此且云人不可自矜是時使有地縫亦當入矣玉堂雜記乾道七年七月二十六日午後快行家傳旨下學士院取從官爲四川宣撫使體例蓋是時參知政事王公明炎在蜀三年屢求歸宰相薦吏部侍郎王能甫之奇爲代故來索例必大令回奏云降麻官方屬本院侍從當問三省旣暮忽宣鎖至院已秉燭中使出禦封禦筆乃王炎除樞密使依舊四川宣撫使其密如此吏寫熟狀依例不轉官但加食邑必大方艸制未暇細思旣得筆依奏方省其誤自寫奏云本朝攺官制後以大中大夫爲宰執官當時攺樞密使爲知院事中興以來旣復置使首用舊弼故恩數多視宰臣未有以中大夫充者昨汪澈元是通議大夫虞允文大中大夫故不轉官今王炎止是中大夫竊慮合轉左大中大夫仍加封邑庶協近制禦筆批依時三鼓批墨尙濕貴耳集周益公以內相將過府壽皇問欲除卿西府但文字之職無人可代有文士可薦二人來益公以龐佑甫崔惇詩薦上問曾見他文字否公云二人皆有所業內鐃歌甚好可進來是年適郊祀公卽日進入壽皇后與公言龐之文不甚溫潤崔之文頗得體崔自運司斛面官除祕書省正字兼翰林權直權直自崔始性理大全和靖尹氏每赴經筵前夕必沐浴更衣設香案以來日所當講書置案上朝服再拜拈香又再拜齋於燕室初夜乃寢次日入侍講筵學者問焉曰必欲以所言感悟君父安得不盡敬人君其尊如天必須盡己之誠意又曰以吾所言得入則天下蒙其利不能入則反之安敢不盡誠敬誠齋雜記僞蜀辛夤遜夢掌中抽筆占者曰君必遷翰林學士果然夢溪筆談館閣每夜輪校官一人直宿如有故不宿則虛其夜謂之豁宿故事豁宿不得過四至第五日卽須入宿遇豁宿例於宿歷名位下書腹肚不安免宿故館閣宿歷相傳謂之害肚歷補筆談舊制館職自校勘以上非特除者皆先試惟檢討不試初置檢討官只作差遣未比館職故也後來檢討給職錢並同帶職在校勘上亦承例不試明外史吳沈傳沈字浚仲蘭溪人洪武初郡以儒士舉誤上其名曰信仲授翰林院待制沈謂修撰王釐曰名誤不更是欺罔也將白於朝釐言恐觸上怒沈不從牒請攺正帝喜曰誠�人也遂眷遇之召侍左右論說書史以事降編修復待制再降編修尋以奏對失旨降渭源縣教諭復爲翰林院典籍尋擢東閣大學士初帝謂沈曰聖賢立教有三曰敬天曰忠君曰孝親散在經傳未易會其要領爾等以三事編緝至是書成賜名精誠錄命沈撰序居一年降翰林侍書尋攺國子博士逾年以老乞歸卒方孝孺傳建文帝卽位召爲翰林侍講明年遷侍講學士與董倫同侍經筵備顧問帝好文日與孝孺討論周官法度國家大政事輒咨之讀書有疑卽召使講解臨朝奏事或命就禦坐前批答時方修太祖實錄及類要諸書孝孺皆爲總裁楊士奇傳士奇名寓以字行建文初集諸儒修太祖實錄士奇已用薦徵教授當行王叔英復以史才薦遂入翰林與編纂事尋命吏部考第史館諸儒尙書張紞得士奇策曰此非經生言也奏第一董倫傳倫字安常恩人謫雲南教官建文初召拜禮部右侍郎兼翰林院學士與方孝孺同侍經筵賜禦書怡老堂髹幾一玉鳩杖一沈度傳度字民則弟粲字民望松江華亭人兄弟皆善書度以婉麗勝粲以遒逸勝度博涉經史爲文章絕去浮靡成祖初卽位詔部簡能書者入翰林給廩祿度與吳縣滕用亨長樂陳登同與選是時解縉胡廣梁潛王漣皆工書度至最爲帝所賞名出朝士右日侍便殿凡金版玉冊用之朝廷藏祕府頒屬國必命之書遂由翰林典籍擢檢討歷修撰遷侍讀學士粲自翰林待詔遷中書舍人擢侍讀進階大理少卿兄弟並賜織金衣鏤姓名於象簡泥之以金贈父母如其官馳驛傳歸告於墓時號度粲大小學士用亨初名權字用衡精篆隸書被薦時年七十矣召見大書麟鳳龜龍四字以進又獻貞符詩三篇授翰林待詔與修永樂大典登字思孝初仕羅田縣丞攺蘭溪再攺浮梁選入翰林仍給縣丞祿黃淮傳淮字宗豫永嘉人以洪武三十年進士授中書舍人成祖卽位召對稱旨命入翰林使與解縉常立禦榻左右備顧問或至夜分帝就寢猶賜坐榻前與語旣而與縉等七人並直文淵閣遷翰林院編修進侍講時有告黨逆者淮言於帝曰洪武末年已敕禁矣不宜復理吏部追錄南人官北地不卽附者皆論戍淮曰得毋示人不廣耶帝皆從其言罷之議立太子淮請立嫡以長太子立遷左庶子兼侍讀金幼孜傳幼孜建文二年進士授戶科給事中成祖卽位攺翰林院檢討與解縉等同直文淵閣遷侍講五年遷右春坊右諭徳兼侍講七年從幸北京八年北徵幼孜與胡廣楊榮從駕駐淸水源有泉出焉幼孜獻銘榮獻詩皆勞以上尊帝重幼孜文學所過山川要害輒命記之有敕旨屬幼孜等據鞍起艸立就使自瓦剌來帝召幼孜等傍駕行與語瓦剌事親倚甚李時勉傳時勉名懋以字行安福人中永樂二年進士選庶吉士進學文淵閣與修太祖實錄授刑部主事復與重修實錄書成攺翰林侍讀洪熙元年上疏言事與羅汝敬同攺禦史宣宗卽位復官侍讀宣徳五年修成祖實錄成遷侍讀學士帝幸史館撒金錢賜諸學士皆俯取時勉獨正立帝乃出餘錢賜之正統三年以宣宗實錄成進學士掌院事兼經筵官程敏政傳敏政字克勤十歲侍父信官四川巡撫羅綺以神童薦英宗召試悅之詔讀書翰林院給廩饌學士李賢彭時呂原中允劉珝咸愛重之賢以女妻焉成化二年進士及第授編修歷左諭徳直講東宮翰林中學問該博稱敏政文章古雅稱李東陽性行眞純稱陳音各爲一時冠孝宗嗣位以宮僚恩擢少詹事兼侍講學士直經筵劉珝傳珝字叔溫壽光人正統十三年進士攺庶吉士授編修天順中歷右中允侍講東宮憲宗卽位以舊宮僚屢遷太常卿兼侍讀學士直經筵日講成化十年進吏部左侍郎充講官如故珝每進講反復開導詞气侃侃聞者爲悚學士劉定之稱爲講官第一楊一淸傳一淸字應寧其先雲南安寧人父景以化州同知致仕攜之居巴陵少而能文有司以奇童薦爲翰林秀才憲宗俾內閣擇師教之王廷陳傳廷陳字欽黃岡人父濟吏部郎中廷陳�慧絕人幼好弄父抶之輒大呼曰大人柰何虐天下名士正徳十二年成進士選庶吉士益恃才放恣故事兩學士爲館師體嚴重廷陳伺其退食獨上樹杪大聲叫呼兩學士無如之何佯弗聞也霍韜傳韜字渭先南海人舉正徳九年會試第一請歸成婚讀書西樵山世宗踐祚除職方主事尋謝病歸嘉靖三年帝兩詔召韜韜辭疾不赴明年擢少詹事兼侍講學士韜固辭且請令六部長貳翰林給事禦史俱外轉而他官有文學及舉貢入仕皆得擢翰林帝不允辭趣令赴職下其奏於所司悉格不用六年還朝命直經筵日講韜自以南音力辭日講請撰古今政要及詩書直講以進帝褒許之於愼行傳愼行字無垢東阿人年十七舉於鄕禦史欲卽鹿鳴宴冠之以未奉父命辭舉隆慶二年進士攺庶吉士授編修萬曆初穆宗實錄成進修撰充日講官故事率以翰林大僚直日講無及史官者愼行與張位及王家屏沈一貫陳於陛咸以史官得之異數也嘗講罷帝出禦府圖畫令講官分題愼行不善書詩成屬人書之具以實對帝悅嘗大書責難陳善四字賜之詞林詡爲盛事愼行學有原委貫串百家北人居詞館以愼行及臨胊馮琦文學爲一時冠沈鯉傳神宗在東宮鯉爲講官嘗令諸講官書扇鯉書魏卞蘭太子頌以進因命陳大義甚悉神宗咨美遂蒙眷比卽位用宮僚恩進編修旋進左贊善每直講舉止端雅所陳說獨契帝心帝每爲侍臣稱之連遭父母喪帝數問沈講官何在左右以喪對問服闋期曰秋仲命先補講官俟之萬曆九年還朝屬當輟講特命展一日示優異焉焦竑傳竑字弱侯江寧人萬曆十七年以殿試第一人官翰林修撰討習國朝典章二十二年大學士陳於陛建議修國史欲竑專領其事竑遜謝乃先撰經籍志其他率無所撰館亦竟罷翰林教小內侍書者眾視爲具文竑獨曰此曹他日在帝左右安得忽之取古奄人善惡時與論說病逸漫記太祖賜教庶吉士曾子啟等二十八人督責甚嚴嘗親爲試誦一日令背捕蛇者說莫有全誦者詔戍邊而貸之令拽大木啟等以書訴執政執政袖書見上極陳辛苦狀因得釋歸暖姝由筆學士蘇平仲經筵日講書不行跪禮太祖欲罪之對曰臣執古聖人書對今聖人講故不跪春明夢餘錄成化中司經局洗馬楊守陳進講武成篇云魯論稱舜無爲而治周書稱武王垂拱而成然後世人主有深居禁中委政內侍者乃召望夷之禍有髙居無爲肆情嬖艷者乃啟祿山之變是何也蓋舜之所以無爲者由其封山浚川以至舉相去凶無一不盡其道武之所以垂拱者由其列爵分土以至崇徳報功無一不究其心皆由憂勞而有爲乃能逸樂而無爲也若後世之主則孟子所謂安危而樂亡者古今治亂可爲永鑑上聞之悚然弘治元年禦文華殿講書畢賜講臣各織金緋衣金帶及紗帽烏靴叩頭謝訖上曰先生辛苦鹹對曰此職分當爲頓首而退程敏政有詩記之曰日映罘罳曉殿深湛恩稠疊駕親臨衮衣紅耀天機錦束帶黃分內帑金久幸淸班容宦履老慚華發點朝簪經生職分尋常事消得君王念苦辛學士王鏊直經筵講文王不敢盤於遊畋章上傾聽嘉納之時方春屢遊後苑左右或請止不及聽鏊講畢召佞幸李廣戒之曰今日講官所講殆爲汝輩好爲之竟罷遊無何廣亦罷尋誅死張元禎入侍經筵以其身短上特爲低幾就聽之上疏勸經筵講太極圖以及西銘孝宗嘉納急索太極圖以觀曰天生斯人以開朕也學士劉機經筵進講責難於君謂之恭二句孝宗往聽久之俯賜淸問因辧析陳字之義劉倉卒進講語不達意上謂之曰此卽敷陳王道之陳也羣臣叩首謝又謂何以不講末句答以不敢上又曰何害善者可感善心惡者可懲逸志自今不必忌諱仰山脞錄鄞尙書楊文懿公守陳在�時母夢大星入懷及生天庭有黑子狀如北斗人以爲異比登第入翰林每進講必傳經義以納忠誨一日講說命有曰明君圖治常患其臣不言忠臣進言惟恐其君不行臣不言則君徒負聰明而罔聞乎治要君不行則臣徒費講說而無補乎上徳臣言之而君行之若髙宗傅說可以爲萬世法矣於武成有曰魯論稱舜無爲而治周書稱武王垂拱而治是則帝王之治皆不勞而逸蓋舜所以無爲武王所以垂拱皆常憂勞而有爲乃始佚樂而無爲也嘗作內宴樂語以時方逸豫則曰謂丰大必宜日中故豫亨尙虞城復以時方尙邊功則曰慕帝舜之格有苗思宋國之相司馬以時方貴異物則曰不作無益而功成不寶異物而民足乃召公之格言無輕民事而惟艱無安厥位而惟危又伊尹之明訓公旣進呈語他學士曰萬一蒙上過聽不賢於優盂滑稽之談乎湧幢小品楊晉庵守隨掌翰林院院之後有巨柳數章參天蔽日民之輸廩米者欲曝於庭患柳陰之翳之也請伐其最巨者公不許作伐老柳賦示意春明夢餘錄國初有弘文館在大內之西以處博學之士正統初選經筵悉翰林院官內批如何不見居外賢良以旨赴弘文館於是劉球等自部屬進次經筵長安客話景泰初始開經筵每講畢命中官布金錢於地令講官拾之以爲恩典時髙轂年六十餘俯仰不便無所得一講官忘其名氏常拾以貽之按宣徳中李時勉爲侍講學士一日景陵懷金錢至史館撒之於地令諸講官拾取時勉獨正立乃呼至前賜以袖中金錢則金錢之事其來已久見聞錄昆山顧文康公鼎臣當嘉靖時更定學士制公首爲翰林院學士掌印仍充經筵日講官分撰誥命進講範浚心箴上特諭內閣云朕因十三日聽講官顧鼎臣解說心箴連日思味其意甚爲正心之助昨自寫一篇並爲注釋復諭曰前日聽講心箴深加愛賞朕自念上荷天命爲人君長當務學以致知待粗有領會之時再注視聽言動四箴後復禦制敬一箴命於翰林院兩京國子監建敬一亭並前一箴俱勒石其中天下學校準爲定制戊子八月三十日上又諭輔臣曰朕謂洪範一書於帝王爲治之大經大法實爲親切講解須專委一人庶得接續貫暢欲令鼎臣通篇進講分段計日從容講解務使盡其所言以爲朕爲學求治之助九月八日上又諭以公所講洪範盡心指解復慮詞語長多恐溫書之日有所失記少爲刪去幾句從容講說以發明朕心使有所得直解揭帖內可撰寫精全朕得覽閱以求全旨大義爲爲治之助十月賜文獻通考四書大全書傳大全各一部閏十月二十日上又諭曰今以寒月例暫免經筵日講但朕以洪範未終篇故循例暫免又曰爲學貴終始亦在乎篤行不在急迫與徒知也鼎臣暫免朝�止入講殿進講庶得從容盡言朕亦安聽或得於領會矣上又諭以公進講洪範終篇盡心指陳升詹事府詹事仍兼翰林院學士賜白金文綺又諭稱公入仕有年故特進三品與他講官不同蓋特恩云春明夢餘錄經筵講官及執事官失儀舊制許令出班請罪得面宥嘉靖六年以經筵乃講學親覽之地一切差誤令侍儀糾舉退而具奏上請免其自請長安客話萬曆二年翰林院中白燕雙乳輔臣以獻進兩宮並賞焉見聞錄國初有起居注官後不設萬曆三年內閣題準今日講官日輪一員專記注起居及聖諭詔冊敕文內閣奏對等項皆書其諸司奏章另選講讀以下六員專管編纂以吏戶禮兵刑工分六曹每曹一員常時在館供事每月初九日將記注編纂等稿送內閣看定初十日公同各官投櫃封鎖年終並入大櫃每常朝禦皇極門卽輪該日記注官並編纂官三四員列於東班石欄銅香鑪下各科給事中之上或午朝禦皇極門列於禦座西稍南隨從記錄凡封稿之日記注與編纂官於東閣門外分左右如常朝儀候中堂入東閣先記注官入分左右揖次編纂官入揖隨中堂同入右房記注官收起居注編纂官收六曹章奏入櫃封完出東閣再揖如前候中堂出門柱邊揖別復入東閣記注一揖與編纂一揖而別春明夢餘錄崇禎帝以丁卯八月十四日禦皇極殿登極三殿自萬曆丁酉毀後久不臨禦鴻臚茫然儀注皆不知時詞臣侍班四人宜在皇極殿內禦簾外居東而鴻臚曰宜分東西於是詞臣分二人亟奔而出東弘政門復過西宣治門過武成閣入中右門從西欄上至中極殿右門外而上已衮冕禦建極矣崇禎丁卯十月初三日傳免進講越三日復傳免講帝鑑圖良久上命起來又忘謝恩其次講尙書者乃黃錦聲細而哀無一字可辧上不懌而罷崇禎癸未十一月十五日召輔臣陳演蔣徳璟魏藻徳來徳政殿先是集九卿科道於文華殿令舉堪任戶兵二部官是日出各臣薦單欲用何楷爲戶部堂上官及襄城伯密奏欲鄭芝龍捐餉等事畢陳演奏今日閱考館試卷業奉明旨矢公矢愼臣等會同吏禮二部在東閣設立髙皇帝牌位同誓如有私徇天誅地滅上默然者久之曰須選得文行兼優的方好演對士先器識而後文藝上曰正是演奏今次俱經各鄕九卿翰林科道開送必有學行的方敢開來今旣糊名只憑文取進上曰也有私記徳璟奏旣糊名實無從知上曰卽知亦何妨魏藻徳奏前工部尙書範景文有疏奉旨兩畿並重今考廣西只二人雲貴亦只二人如照壬戍例則廣西一名雲貴一名似太濫或照工臣奏添北直一名徳璟奏且看廣西雲貴捲如何如不佳卽以一名增北直上曰然是科北直與南直俱四人大學士陳演因具疏云庶吉士之選自永樂二年以來或間科一選或連科屢選或數科不選或三科同選初無定限每科選用或內閣自選或禮部選送或會吏部同選或限年歲或拘地方或采譽望或就廷試卷中查取或別出題考試亦無定制自古帝王皆以文章關乎气運而儲才於館閣以教養之本朝所以儲養之者自及第進士之外止有庶吉士一途凡華國之文與輔世之佐咸有賴於斯然而或選或否則有才者未必皆選而所選者又未必皆才若更拘於地方年歲則是已成之才或棄而不用而所教者又未必皆有成請自今以後立爲定制一次開科一次選用待新進士分撥各衙門辦事之後俾其中有志學古者各錄其平日所作文字如論策詩賦序記之類限十五篇以上於一月之內赴禮部呈獻禮部閱試訖編號封送翰林考訂其中詞藻文理有可取者按號行取本部仍將各人試卷記號糊封姓名卽送照例於東閣前出題考試其所試之捲與取投之文相稱卽收以預選若其詞意鉤棘而詭僻者不在取列中間有年二十五以下果有過人資質𨿽無宿構文字能於此一月之間有新作五篇以上亦許投試若果筆路頗通其學可進亦在備選之數每科不必多選所選不過二十人每選不必多畱所畱不過三五輩如此則所選者多是已成之才有所論撰便堪供事將來成就必有足賴者如是則預列者無徇私之獘不預者息造言之謗臣等皆由此途引進後賢儲之館閣以報國厚恩乃其職也谷城山房筆塵甲戍五月翰林院中吏捨有白燕一雙獻之內閣又池中蓮花早開相君並以獻上溫旨諭答之蓉塘詩話國初庶吉士或在中書省或在文華堂後攺置翰林未軒集故事自十月朔日始賜庶吉士酒至四月晦日止歲以爲常

翰林院部雜錄一小說舊聞記祕書省內有落星石薛少保畫鶴賀監艸書郎餘慶畫鳳相傳號爲四絕元和中韓公武爲祕書監挾彈中一鶴之眼時謂之五絕又省之東卽義威衛荒穢摧毀其大廳逼校正院南對禦史臺有人嘲之曰門緣禦史塞廊被校書侵唐國史補兩省謔起居郎爲螭頭以其立近石螭也中書門下官並於西省上事以便禮儀五品以上宰相送之仍並廊參翰林誌昔宋昌有言曰所言公公言之所言私王者無私夫翰林爲樞機宥密之地有所愼者事之微也若制置任用則非王者之私漢制尙書郎主作文書起艸更直於建禮門內臺給靑縑白綾或以錦被帷帳氈褥畫通中枕大官供食湯官供餅餌五熟果五日一美食下天子一等與今翰林之制略同而所掌輕也漢武帝時嚴助朱買臣吾丘壽王司馬相如東方朔枚�之徒皆在左右是時朝廷多事中外論難大臣數詘亦其事也唐興太宗始於秦王府開文學館擢房元齡杜如晦一十八人皆以本官兼學士給五品珍膳分爲三番更直宿於閣下討論墳典時人謂之登瀛洲貞觀初置弘文館學士聽朝之隙引入大內殿講論文義商較時政或分夜而罷至元宗置麗正殿學士名儒大臣皆在其中後攺爲集賢仙殿亦艸書詔至翰林置學士集賢書詔乃罷初國朝修陳故事有中書舍人六員專掌詔誥𨿽曰禁省猶非密切故溫大雅魏徵李百藥岑文本褚遂良許敬宗上官儀時召艸制未有名號幹封已後始曰北門學士劉懿之劉褘之周思茂元萬頃範履冰爲之則天朝蘇味道韋承慶其後上官昭容獨掌其事睿宗則蘇稷賈膺福崔湜元宗初攺爲翰林待詔張說陸堅張九齡徐安貞相繼爲之攺爲翰林供奉開元二十六年劉光謹張�乃爲學士始別建學士院於翰林院之南又有韓紘閻伯輿孟匡陳兼李白蔣鎭在翰林院𨿽有其名不職其事已後翰林始兼學士之名代宗初李泌爲學士而今壁記不列名氏蓋以不職事之故也凡參議奏論撰述注釋無定名奏復無晝夜凡徵天下艸澤之士臨軒策試則議科設問覆定與奪凡受宣有堂歷自記有承旨簿記大抵漏泄稽緩遺失忘誤四者之禁無殊而漏泄之禁爲急天竇十二載安祿山來朝元宗欲加同中書平章事命張�制不行及其去也怏怏滋甚楊國忠曰此張之告也遂貶廬溪郡司馬兄均建安郡太守弟埱宜春郡司馬徳宗雅尙文學注意是選乘輿每幸學士院顧問錫賚無所不至禦饌珍肴撤而賜之又嘗召對於玉堂移院於金鑾殿對禦起艸詩賦唱和或旬日不出吳通微昆季同時擢用與陸贄爭恩不�甚於水火天下醜之貞元三年贄上疏曰伏詳今式及國朝典故凡有詔令合由於中書如或墨制施行所司不須承受蓋所以示王者無私之義爲國家不易之規貞觀中有學士一十八人太宗聽朝之餘但與講論墳籍時務得失悉不相干實錄之中具載其事元宗末方置翰林張�因緣國親特承寵遇當時之議以爲非宜然止於唱和文章批答表疏其於樞密輒不知肅宗在靈武鳳翔事多艸創權宜濟急遂破舊章翰林之中始掌書詔因循未革以迄於今歲月滋深漸逾職分頃者物議尢所不平皆云學士是天子私人侵敗綱紀致使聖代虧至公之體宰相有備位之名陛下若俯順人情大革前獘凡在詔敕悉歸中書遠近聞之心稱至當若未能變攺且欲因循則學士年月校深稍稍替換一者謗議不積二者气力不衰君臣之間庶全終始事關國體不合不言疏奏不納𨿽徵據錯謬然識者以爲知言貞元末其任益重時人謂之內相而上多疑忌動必拘防有守官十三考而不遷故當時言內職者榮滯相半及順宗不懌儲位未立王叔文起於非類竊學士之名內連牛美人李忠言外結姦黨取兵柄弄神器天下震駭是時鄭絪爲內庭之老首定大計今上卽位授絪中書侍郎平章事初姜公輔行在命相及就第而拜之至李吉甫除中書侍郎平章事適與裴�同直裴�艸吉甫制吉甫艸武元衡制垂簾揮翰兩不相知至暮吉甫有嘆惋之聲�終不言書麻尾之後乃相慶賀禮絕之敬主於座中及明院中使學士送至銀臺門而相府官吏候於門外禁署之盛未之有也凡學士無定員皆以他官充下自校書郎上及諸曹尙書皆爲之所入與班行絕迹不拘本司不系朝謁常參官二周爲滿歲則遷知制誥一周歲爲遷官則奏就本司判記上月日北省官宰相送南省官給捨丞郎送上興元元年敕翰林學士朝服序班宜準諸司官知制誥例凡初遷者中書門下召令右臺門候旨其日入院試制書答共三首詩一首自張仲素後加賦一首試畢封進可者翌日受宣乃定事下中書門下於麟徳殿候對同院賜宴營幕使宿設帳幕圖褥尙食供饌酒坊使供美酒是爲敕設序立拜恩訖候就宴又賜衣一副絹二十匹飛龍司借馬一匹旬日又進文一軸內庫給靑綺錦被靑綺方褡靑綾單帕漆通中枕銅鏡漆奩象篦大小象梳漆箱銅桫羅銅觜�紫絲履白布手巾畫木架�鑪銅案席氈褥之類畢備內諸司供膳飲之物主膳四人掌之內園官一戶三人以供使令其所乘馬送迎於擗丈門內擴門之西度支月給手力資四人人錢三千五百四品已上加一人每歲內賜春服物三十匹暑服物三十匹綿七屯寒食節料三十匹酒飴杏酪粥屑肉餤淸明火二社蒸端午衣一幅金花銀器一事百索一軸靑團鏤竹大扇一柄角�三服沙蜜重陽酒糖粉糕冬至歲酒兔野雞其餘時果新茗瓜新栗是爲經制直日就須授下直就第賜之凡內宴坐次宰相坐居一品班之上別賜酒食珍果與宰相同賜帛二十匹金花銀器一事貞元四年敕晦日上已重九節百寮宴樂翰林學士每節賜錢一百千其日奏選勝而會賜酒脯茶果明年廢晦日置中和節宴樂如之非凶年旱歲兵革則每歲爲常凡正冬至不受朝俱入進名奉賀大忌進名奉慰其日尙食供素饌賜茶十串凡郊廟大禮乘輿行幸皆設幕次於禦幄之側侍從親近人臣第一禦含元殿丹鳳樓則二人於宮中乘馬別駕出殿門徐出就班大慶賀則俱出就班凡當直之次自給捨丞郎入者三直無儤自起居禦史郎官入五直一儤其餘雜入者十直三儤新遷官一直服價名於次之中減半著爲別條例題於北壁之西合凡交直候內朝之退不過辰巳入者先之出者後之直者疏數視人之眾寡事之勞逸隨時之動靜凡節國忌授衣二分田假之令不沾有不時而集並夜而宿者或內務不至外喧已寂可以探理養性浩然之气故前輩傳楞伽經一本函在屋壁每下直出門相語謂之小三昧出銀臺乘馬謂之大三昧如釋氏之去纏縛而自在也北廳前�有花磚道冬中日及五磚爲入直之候李程性懶好晚入恆過八磚乃至眾呼爲八磚學士元和已後院長一人別敕承旨或密受顧問獨召對賜居北壁之東合號爲承旨合子其屋棟別列名爲政事駕在大內卽於明福門置院駕在興慶宮則於金明門內置院今在右銀臺門之北第一門向榜曰翰林之門其制髙大重復號爲胡門入門直西爲學士院卽開元十六年所置也引鈴於外惟宣事入其北門爲翰林院又北爲少陽院東屋三院西廂之結麟樓南西並禁軍署有髙品二人知院事每日晚執事於思政殿退而傳旨小使衣綠黃靑者逮至十人更番守曹南廳五間本學士騎馬都尉張�飾爲公主堂今東西間前架髙品使居之中架爲藏書南庫西三間前架中三洞豁設榻受制旨印書詔二時會食之所四壁列制敕例名數其中使置博一印櫃中間爲北一戶架東西各二間學士居壁之出北戶橫屋六間當北廳通廊東西三間爲藏書北庫其二庫書各有錄約八千卷小使主之西三間書官居之號曰待制北廳五間東一間是承旨合子並學士雜處之題記名氏存於壁者自呂問始建中已後年月遷換乃爲周悉南北二廳皆有懸鈴以示呼召前庭之南橫屋七間小使居之分主寶牘詔艸紙筆之類又西南爲髙品使之馬廏北爲竇庫之北小攀廊抵於北廳西捨之南其一間待詔戴小平嘗處其中死而復生因獘爲南向之宇畫山水樹石號爲畫堂次二間貯遠歲詔艸及制舉詞策又北回而東並待詔居之又東盡於東垣爲典主堂待詔之職執筆硯以俟書寫多至五六員其選以能不以地故未嘗用士人自王伾得志優給頗厚率三歲一轉官有至四品登朝者虛廊曲壁多畫怪石松鶴北廳之西南小樓王涯率人爲之院內古槐松玉蕊藥樹柿子木瓜庵羅峘山桃杏李櫻桃紫薔薇辛夷蒲萄冬靑玫瑰淩霄牡丹山丹芍藥石竹紫花蕪菁靑菊商陸蜀葵萱艸紫苑諸學士至者雜植其間殆至繁溢元和十二年肇自監察禦史入明年四月攺左補闕依職守中書舍人張仲素祠部郎中知制誥段文昌攺司勛員外杜元�司門員外郎沈傅師在焉是時睿宗皇帝裂海岱十二州爲三道之歲時以居翰苑皆謂淩玉淸溯紫霄豈止於登瀛洲哉亦曰玉署玉堂焉因話錄沈吏部傅師性不流不矯待物以和觀察三方皆脂膏之地去鎭無餘蓄京城居處隘陋不加一椽所辟賓僚無非名士身沒之後家至貧苦二子繼業並致時名又以報施不妄公先君禮部員外郎旣濟撰建中實錄體裁精髙𨿽宋朝範裴亦不能過自此之後無有比者公繼世爲史官及出鎭湖南江西奉詔在鎭修憲宗實錄當時榮之雲溪友議劉侍郎軻者韶右人也幼之羅浮九疑讀黃老之書欲學輕舉之道又於曹溪探釋氏關戒遂披僧服焉北之筠川方山等寺又居廬嶽東林寺習南山鈔及百法論咸得宗旨焉獨處一室數夢一人衣短褐曰我書生也頃因遊學逝此一室以主寺僧不聞郡邑乃瘞於牖下而屍骸局促死者從直何以安也君能遷葬必有酬謝乃訪於緇屬果然尋攺遷於虎溪之上求得一柏函劉君解所著之衣覆其骸胳是夜夢書生來謝持三雞子勸軻立食之食訖當明爽𨿽冥漠之道某不妄言軻嚼一卵而吞二者猶豫未食手握之而覺後乃精於儒學而肄文章因策名第歷任史館欲書夢中之事不可自爲傳記吏部韓退之素知焉曰待予餘暇當爲一文贊後韓公左遷其文竟不成也劉君修史時宰輔得人藩鎭有事朝廷凡有瑕績悉欲書之冀人惕勵縱董狐之筆尢謗必生匿其功過又非史職常暮則沈湎而出韓公曰史館國之樞機也其如沈湎之醉何雲溪子曰劉公居史館而持兩端者杜微之聾也推蜀賢於葛亮阮籍之醉也記魏史於王沈恐危難之逼假聾醉而混時遇物從機卽其尙也昔文王葬枯骨而徳王岐周鄒湛瘞甄舒而名魁峴首劉君因夢寐而解衣遂通三學可謂古人乎前鄭廣文虔者明皇時爲立館故以廣文號焉編集之外惟日嗜酒睹嬪妃之貴必致家邦之禍故杜工部遺之歌略曰廣文到官舍置馬堂階下醉則乘馬歸頗遭官長罵又曰諸公滚滚登臺省廣文先生官獨冷諸公往往厭粱肉廣文先生飯不足又云才名三十年座客寒無氈近有蘇司業時時與酒錢予以劉磁州之醉與廣文所同避嫌遠害未爲非也翰林壁記李徳裕鎭蜀時謂幕賓韋絢云翰林院有懸鈴以備夜直警急文書出入皆引之以代傳呼也長慶中予爲學士時河北用兵一夜鈴有聲如人引其索者使視之則無人後往往如此使人持棒潛伺於下終無所睹而數數鳴動不已院中諸公私共準其鳴時皆應用兵處耗聲則急緩亦如之曾莫之差眾咸異之元相詩云神撼引鈴索全唐詩話學士院第三廳學士合子當前有一巨槐素號槐廳舊傳居此合者多至入相學士爭槐廳至有抵徹前人行李而彊據之者予爲學士時目觀此事續翰林誌太宗曰詞臣實神仙之職也玉堂東西壁悉畫水以布之風濤浩渺瀛洲之象也修篁皓鶴悉圖廊廡奇花異木羅植軒砌風傳禁漏月色滿庭眞人世之仙境新學士入院上事宣徽告報敕設儀鑾宿陳席幕大官備珍饌設上尊酒茗悉至赴是設者止鳳閣舍人余不得預坐居是職者苟能節用以安貧杜門以省事探眞如之旨養浩然之气來者瞻望其出處侍者優假其顏色逍遙卒歲非神仙而何宋綬字公垂仁宗朝同修國史後其子敏求爲史館修撰父子繼世掌史世以爲榮焉春明退朝錄開寶二年李文正以中書舍人盧相以知制誥並命直學士院六年知制誥張公淡直學士院太平興國元年湯率更悅徐騎省鉉直學士院王悻州克正張侍郎洎直舍人院四公皆江南文士也至熙寧二年復置舊官眞宗優待王冀公景徳中罷參知政事如置資政殿學士以命之宰相寇萊公頗抑之令班翰林之下乃命大學士冀公請鑄印不許遂領尙書都省以都省自有印也後唐明宗以樞密使安重誨不通文義置端明殿學士以翰林學士馮道趙鳳爲之班樞密使之後食於其院端明殿卽西京正衙殿也本朝程侍郎羽爲之後隨殿名攺爲文明殿學士李司空昉嘗爲之慶曆中以同永定謚號攺爲紫宸殿學士丁文簡罷參知政事爲之何右丞郯時爲禦史言紫宸非人臣所稱又攺爲觀文殿學士未幾賈魏公以使相換僕射因置大學士處之仍詔非歷宰相不除明道中攺承明殿爲端明殿會先公自南都召歸特置學士班翰林資政以下與舊職名同而立位異矣唐兩京皆有三館而各爲之所所以遂館命修撰文字本朝三館合爲一並在崇文院中景佑中命修總目則在崇文院餘各置局他所蓋避眾人所見太宗實錄在諸王賜食廳眞宗實錄在元符觀祥符中修冊府元龜王文穆爲樞密使領其事乃就宣徽南院廳以便其事自後遂修國史會要名曰編修院及修仁宗實錄而英宗實錄同時並修遂在慶寧宮史館領日曆局置修撰二員宰相爲監修自置編修院以修撰一人主之而日曆等書皆析歸編修院歸田錄太宗時宋白賈黃中李至呂蒙正蘇易簡五人同時拜翰林學士承旨扈蒙贈以詩云五鳳齊飛入翰林其後呂蒙正爲宰相賈黃中李至蘇易簡皆至參知政事宋白官至尙書老於承旨皆爲名臣端明殿學士五代後唐時置國朝尢以爲貴多以翰林學士兼之其不以翰林兼職及換職者百年間才兩人特拜程戡王素是也往時學士循唐故事見宰相不具靴笏系鞋坐玉堂上遣院吏計會堂頭直省官學士將至宰相出迎近時學士始具靴笏至中書與常參官雜坐於客位有移時不得見者學士日益自卑丞相禮亦漸薄蓋習見已久恬然不復爲怪也丁文簡公度罷參知政事爲紫宸殿學士卽文明殿學士也文明本有大學士爲宰相兼職又有學士爲諸學士之首後以文明者眞宗謚號也遂更曰紫宸近世學士皆以殿名爲官稱如端明資政是也丁旣受命遂稱曰丁紫宸議者又謂紫宸之號非人臣之所宜稱遂更曰觀文觀文是隋煬帝殿名理宜避之蓋當時不知然則朝廷之事不可以不學也往時學士入札子不著姓但云學士臣某先朝盛度丁度並爲學士遂著姓以別之其後遂皆著姓國朝之制自學士已上賜命帶者例不佩魚若奉使契丹及館伴北使則佩事己復去之惟兩府之臣則賜佩謂之重金初太宗嘗曰玉不離石犀不離角可貴者惟金也乃創爲金銙之制以賜羣臣方團球路以賜兩府禦仙花以賜學士以上今俗謂球路爲笏頭禦仙花爲荔枝皆失其本號也聞見前錄孫文懿公爲翰林學士撰升祔李太后赦文曰章懿太后丕擁慶羨實生眇衝顧復之恩深保綏之念重神馭旣往仙遊斯邈嗟乎爲天下之母育天下之君不逮乎九重之承顏不及乎四海之致養念言一至追慕增結仁宗覽之感泣彌月公自此遂參大政帝問文懿曰卿何故能道朕心中事公曰臣少以庶子不齒於兄弟不及養母以此知陛下聖心中事上爲流涕先是晏元獻公撰章懿太后神道碑曰五嶽崢嶸昆山出玉四溟浩渺麗水生金蓋以明肅太后爲尊也學士大夫嘉其善比獨仁宗不悅玉照新誌元佑初修神宗實錄秉筆者極天下之文人如黃秦晁張是也故詞采粲然髙出前代紹聖初鄧聖求蔡元長上章指以爲謗史乞行重修蓋舊文多取司馬文正公涑水紀聞如韓富歐陽諸公傳及敍劉永年家世載徐占徳母事王文公之詆永年常山呂正獻之評曾南丰安簡借書多不還陳秀公母賤之類取引甚多至新史於裕陵實錄皆以朱筆抹之且究問前日史臣悉行遷斥盡取王荊公日錄無遺以刪修焉號朱墨本陳瑩中上書曾文肅謂尊私史而壓宗廟者也其所從來亦有本焉覽之者熟究而考之當知此言不誣揮麈前錄明淸五世祖拾遺開寶八年以近臣薦自布衣召對講易於崇政殿然後命官崇政殿說書之名肇建於此行事具載三朝國史蒲傳正在翰林因入對神宗曰學士職淸地近非他官比而官儀未寵自今宜加佩魚遂著爲令見於神宗實錄東坡先生謝入翰林表曰玉堂賜篆仰淳化之彌文寶帶重金佩元丰之新渥中書舍人系紅�犀帶自葉少蘊始見姚令威叢語而石林自記卻不及舊假服色不佩魚崇寧末王照尙書詳定敕令啟請許之自是爲例仍許入銜具載詔書其後以除敕中不載多不署魚袋二字國朝凡登從班無在外閒居者有罪則落職歸班亦奉朝請或絀守偏州甚者乃分司安置不然則告老卦冠熙寧間始置在外宮觀本王荊公意以處異論者而荊公首以觀使閒居鐘山者八年唐文皇聚一時名流於冊府始有十八學士之號後來凡居館殿者皆稱之國朝以來仕於外非兩制則𨿽帥守監司止呼寄祿官惟通判多從館中帶職出補如蔡君湖州歐陽文忠公滑州王荊公舒州東坡先生杭州如此之類甚多劉贛父赴參倅詩云璧門金闕倚天開五色宮花落早梅明日扁舟滄海去卻尋雲气望蓬萊蓋在道山五載然後得之學士之稱施於外者由通判而然今外廷過呼大可笑矣揮麈後錄乾道辛卯歲明淸因觀元符詔旨欽聖獻肅皇后傳載元丰末命其所引猶存紹聖謗語卽以白外舅方務徳云今提衡史筆汪聖錫吾所厚也當錄以似之繼而以書及焉旬日得汪報云下諭昨日偶因奏事卽爲敷陳天語甚稱所言爲當卽詔史院刪去以明是非之實矣汪書之親筆今存外舅家揮麈餘話張彥實番易人子公參政大父行有東�集行於世自知廣徳軍秩滿造朝除著作郎秦會之當軸其兄楚材爲祕書少監約彥實觀梅於西湖楚材有詩彥實次其韻雲天上新驂寶輅回看花仍�雪英開折歸忍負金蕉葉笑插新臨玉鏡臺女堞未須翻角調錦囊先喜助詩材少蓬自是調羹手葉底應尋好句來時楚材再婚故及玉鏡臺事會之見之大稱賞曰旦夕當以文字官相處遷擢左史再遷而掌外制楊原仲並居西掖代言多彥實與之潤色初亦無他彥實偶戲成二毫筆絕句云包羞曾借虎皮蒙筆陣仍推兔作鋒未用吹毛彊分別卽今同受管城封原仲以爲誚己大怒訴於會之訹言路彈之彥實以本官罷爲宮詞謝表云𨿽造化之有生有殺本亦何心然臣下之或賞或刑咸其自取屏居數年求休致先除次對帥南昌𨿽生不及拜命而身後盡得侍從恩數夢溪筆談唐翰林院在禁中乃人主燕居之所玉堂承明金鑾殿皆在其間應供奉之人自學士以下工伎羣官司隸籍其間者皆稱翰林如今之翰林醫官翰林待詔之類是也惟翰林茶酒司止稱翰林司蓋相承闕文唐制自宰相而下初命皆無宣召之禮惟學士宣召蓋學士院在禁中非內臣宣召無因得入故院門別設復門亦以其通禁庭也又學士院北扉者爲其在浴堂之南便入應召今學士初拜自東華門入至左丞天門下馬待詔院吏自左承天門雙引至合門此亦用唐故事也唐宣召學士自東門入者彼時學士院在西掖故自翰林院東門赴召非若今之東華門也至在挽鈴故事亦緣其在禁中𨿽學士院吏亦止於玉堂門外則其嚴密可知如今學士院在外與諸司無異亦設鈴索悉皆具文故事而已東西頭供奉官本唐從官之名自永徽以後人主多居大明宮別置從官謂之東頭供奉官西內具員不廢則謂之西頭供奉官唐制兩省供奉官東西對立謂之蛾眉班國初供奉班於百官前橫列王溥罷相爲東宮一品班在供奉班之後遂令供奉班依舊分立慶曆賈安公爲中丞以東西班對拜爲非禮復令橫行至今初敍班分立百官班定乃轉班橫行參罷復分立百官班退乃出參用舊制也衣冠故事多無著令但相承爲例如學士舍人躡履見丞相往還用平狀扣�乘馬之類皆用故事也近歲多用靴簡章子厚爲學士日因事論列今則遂爲著令矣集賢院記開元故事校書官許稱學士今三館職皆稱學士用開元故事也館閣新書淨本有�書處以雌黃塗之嘗校攺字之法刮洗則傷紙紙貼之又易脫粉塗則字不沒塗數徧方能漫滅惟雌黃一塗則滅仍久而不脫古人謂之鉛黃蓋用之有素矣舊日官爲中允者極少惟老於幕官者累資方至故爲之者多潦倒之人近歲州縣官進用者多除中允有冷中允熱中允又集賢殿修撰舊多以館閣久次者爲之近歲有自常官超授要任未至從官者多除修撰亦有冷撰熱撰時人謂熱中允不博冷修撰東軒筆錄蘇易簡特受太宗顧遇在翰林恩禮尢渥其子讀續翰林誌敍之詳矣然性特躁進罷參政爲禮部侍郎知鄧州才逾壯歲而其心郁悒有不勝閒冷之嘆鄧州有老僧獨處郊寺蘇贈詩曰憔悴二卿三十六與師气味不爭多又移書於舊友曰退位菩薩難做竟不登彊仕而卒世言躁進者有夏侯嘉正以右拾遺爲館職平生好燒銀而樂文字之職常語人曰吾得見水銀銀一錢知制誥一日無恨矣然二事俱不諧而卒錢僖公惟演自樞密使爲使相而恨不得爲眞宰居常嘆曰使我得於黃紙盡處押一个字足矣亦竟不登此位舊制學士以上並有一人朱衣吏引馬所服帶用黃金而無魚至入兩府則朱衣二人引馬謂之雙引金帶懸魚謂之重金矣世傳館閣望爲學士者賦詩云眼裏何時赤腰間甚日黃及爲學士又作詩曰眼赤何時兩腰黃幾日重謂雙引重金也先朝翰林學士不領他局故俸給最薄楊億久爲學士有乞郡表其略曰虛忝甘泉之從官終作莫敖之餓鬼又有方叔之饑欲死之句自後乃得判他局至元丰攺官制而學士無主判如先朝矣祖宗朝赤縣管庫猶差館職人故錢易知開封縣孫僅知浚儀縣韓魏公琦監左藏庫皆館職也蘇舜欽奏邸之會預坐者多館閣同捨一時被責十餘人仁宗臨朝嘆以輕薄少年不足爲臺閣之重宰相探其旨自是務引用老成往往不愜人望甚者語言文章爲世所笑彭乘之在翰林楊安國之在經筵是也翰林故事學士每白事於中書皆公服靸鞋坐玉堂使院吏入白學士至丞相出迎然此禮不行久矣章惇爲制詔直學士院力欲行之會一日兩制俱白事於中書其中學士皆鞹足秉笏而惇獨散手系鞋翰林故事十廢七八忽行此大喧物議而中丞鄧綰尢肆詆毀旣而罷惇直院而系鞋之禮後亦無肯行之者靑箱記前世有翰林學士本朝咸平中復置翰林侍讀學士以楊徽之夏侯嶠呂文仲爲之又置翰林侍學士以邢昺爲之則翰林侍讀與侍學士自楊徽之邢昺等始也本朝眞宗禦集禦書並藏於天章閣天聖末始置待制以範諷爲之景佑中又置侍講以賈昌朝趙希言王宗道爲之則本朝天章閣待制天章閣侍講自範諷賈昌朝等始也昭文館本前世弘文館建隆中以其犯宣祖廟諱攺焉至淳化初以呂佑之趙昂安徳裕句中正並直昭文館則本朝昭文館自呂佑之等始也集賢有直院有校理端拱初以李宗諤爲集賢校理淳化初以和爲直集賢院則本朝直集賢校理自和李宗諤始也史館有直館有修撰有編修有校勘有檢討太平興國中趙鄰幾呂蒙正皆爲直史館長修撰而楊文舉爲史館編修是時修撰未列於職至至道中始以李若拙爲史館修撰雍熙中以宋闕爲史館校勘淳化中以郭延澤董元亨爲史館檢討則本朝直史館修撰史館編修史館校勘史館檢討自趙鄰幾呂蒙正李若拙楊文舉宋闕郭延澤董元亨等始也本朝三館之外復有祕閣圖書故祕閣置直閣更置校理咸平中以杜鎬爲祕閣校理後充直祕閣則本朝直祕閣祕閣校理皆自杜鎬始也湘素雜記史記太史公自序云談爲太史公又云太史公旣掌天官不治民有子曰遷遷生龍門又云太史公畱滯周南不得與從事故發憤且卒又云太史公執遷手而泣曰余先周室之太史也予死汝必爲太史無忘我所欲論著矣凡此以上所稱太史公者皆謂司馬談也又按本傳云太史公曰先人有言自周公卒五百歲而有孔子又云太史公與上大夫壺遂對答又云太史公曰唯唯否否又云七年而太史公遭李陵之禍凡此以上所稱太史公者謂司馬遷也又文選報任少卿書云太史公牛馬走司馬遷再拜言五臣注曰太史遷之父走僕也言己爲太史公牛馬之僕蓋自卑之辭也又按孝武本紀云有司與太史公祠官寬舒等議韋昭注曰說者以談爲太史公失之矣史記稱遷爲太史公者是外孫楊惲所稱余嘗考之史記自序前所指司馬談爲太史公者蓋遷之辭也後所指司馬遷爲太史公者蓋後人所定也按漢儀注太史公武帝置位在丞相上後宣帝以其官爲令行太史公文書而已臣瓚曰百官表無太史公司馬談以太史丞爲太史令余按班固郊祀志曰有司與太史令談班彪略論曰孝武之世太史令司馬遷則談遷父子相繼爲太史明矣自序亦曰太史公仍父子相續纂其職又云司馬氏世主史官故𨿽爲令而皆可以公稱之也遷尊其父故呼談爲太史公後人又尊遷故呼遷爲太史公蓋所稱公者如周公召公太公廷尉吳公謁者僕射鄧公四皓有園公夏黃公之類是也非必是其外孫所稱韋昭乃以司馬談爲非太史公又以遷爲太史公者是楊惲所稱誤也傅講記儒臣講讀內侍先置書冊在几案上揭開乃用牙篦指以講讀一葉盡儒臣執牙篦立俟內侍揭過復講讀其不欲勞儒臣如此石林燕語周官坐而論道謂之王公者非人臣也王乃天子公五等諸侯自三公而下皆卿大夫爾古者以六卿兼三公通謂之卿唐制宰相對正衙皆立而不奏事開延英奏事始得坐非尊之也蓋以其論事難於久立本朝範魯公爲相當禪代之際務從謙畏始請皆立則今經筵官初皆得坐者非以其師尊之亦以講讀難久立故也太祖開寶中召王昭素講便殿太宗端拱中幸國子監召學官李覺講皆賜坐此出一時特恩非講官例也國朝經筵講讀官舊皆坐幹興後始立蓋仁宗時年尙幼坐讀不相聞故起立欲其近爾後遂爲故事熙寧初呂申公王荊公爲翰林學士吳衝卿知諫院皆兼侍講始建議以爲六經言先王之道講者當賜坐因復請行故事下太常禮院詳定當時韓持國刁景純胡宇夫爲判院是申公等言蘇子容龔鼎臣周孟陽及禮官王汾劉攽韓忠彥以爲講讀官曰侍蓋侍天子非師道也且講讀官一等侍讀仍班侍講上今侍講坐而侍讀立不應爲二申公等議遂格今講讀官初入皆坐賜茶惟當講官起就案立講畢復就坐賜湯而退侍讀亦如之蓋幹興之制也邢昺自翰林侍講學士以工部尙書知曹州仍舊職翰林侍講學士外除自昺始張文節公知白求罷參知政事以刑部侍郎充翰林侍讀學士知天雄軍翰林侍讀學士外除自知白始昺班翰林學士上從其官也故事外官除館職如祕閣校理直祕閣者必先移書在省職事官敍同僚之好已乃專遣人持錢及酒殽珍饌卽館設盛會燕同僚請官長爲之主以代禮上之會各隨其力之厚薄甚有費數百千者就京師除者則卽館上事會亦如之自崇寧以來外官除館職者旣多此禮寖廢宣和後𨿽書官亦預館職至百餘員故遂廢不講崇寧初許天啟自陜西漕對除直祕閣用故事入館上事以漕司騶從傳導至道山堂坐吏無一出見者館職亦各居直捨不相誰何天啟久之索馬而去人傳以爲笑國朝知制誥必召試而後除唐故事也歐陽文忠記不試而除者惟三人陳文惠楊文公與文忠此乃異禮自是繼之者惟元佑間蘇子瞻一人而已近例凡自起居舍人除中書舍人者皆不試蓋起居舍人遇中書舍人闕或在告則多權行辭而已試之矣故不再試遂爲故事學士院舊制自侍郎以上辭免除授賜詔皆畱其章中書而尙書省略具事因降札子下院使爲詔而已自執政而上至於節度使相用批答批答之制更不由中書直禁中封所上章付院今降批表院中卽更用紙連其章後書辭並其章賜之此其異也旣與章相連後書省表具之字必長作表字傍一撇通其章階位上過謂之抹階若使不復用舊銜之意相習已久莫知始何時本朝樞密院官旣備學士之職浸廢然猶會食樞密使廳每文徳殿視朝則升殿侍立亦不多除人官制行乃與學士皆與職名爲直學士之冠不隸樞密院升殿侍立爲樞密都承旨之任每吏部尙書補外除龍圖閣學士戶部以下五曹則除樞密直學士相呼謂之密學學士院正廳曰玉堂蓋道家之名初李肇翰林誌末言居翰苑者皆謂淩玉淸溯紫霄豈止於登瀛洲哉亦曰登玉堂焉自是遂以玉堂爲學士院之稱而不爲榜太宗時蘇易簡爲學士上嘗語曰玉堂之設但虛傳其說終未有正名乃以紅羅飛白玉堂之署四字賜之易簡卽�鐍置堂上每學士上事始得一開視最爲翰林盛事紹聖間蔡魯公爲承旨始奏乞摹就杭州刻榜揭之以避英廟諱去下二字止曰玉堂云祖宗用人多以兩省爲要而翰林學士尢號親切由是登二府者十常六七杜正獻公以淸節名天下然一生多歷外職五爲使者徧典諸名藩在內惟三司戶部副使禦史中丞知開封府遂至爲樞密副使範文正公自諫官被責召還以天章閣待制判國子監遷知開封府復責晚乃自慶州亦入爲樞密副使二公皆未嘗歷兩省而文正之文學不更文字之職世尢以爲歉也故事館職試詩賦各一篇熙寧元年召試王介安燾陳侗蒲宗孟朱初平始命攺試策論各一道於是始試敕天之命惟時幾論問古用民歲不過三日策韓門下維以賜出身熙寧末特除翰林學士崇寧中林彥振賜出身用韓例亦除翰林學士國朝以來學士不由科第除者惟此二人唐制翰林學士本職在官下五代趙鳳爲之始諷宰相任圜移在官上後遂爲定制本朝凡兼學士結�皆以職名爲冠蓋沿習此例唐翰林學士結銜或在官上或在官下無定制余家藏唐碑多如太和中李藏用碑撰者言中散大夫守尙書戶部侍郎知制誥翰林學士王源中之類則在官下大中中王巨鏞碑撰者言翰林學士中散大夫守中書舍人劉瑑之類則在官上瑑仍不稱知制誥殊不可曉不應當時官名而升降龐雜乃爾唐舊制集賢書藏於門下省永泰後以勛臣罷節制歸京師者無職事欲以慰其意乃詔與儒臣日並於集賢院待制仍賜錢三千緡爲食本以給其費於是郭英乂孫志直臧希讓髙升王延昌與裴遵度暢瓘崔渙賈至李季卿吳令珪等十一人皆在選待制之名於此蓋無別於文武余有裴士淹所作孫志直碑待制給食入銜此出一時權宜後不以爲常故唐書載之不詳俗稱翰林學士爲坡蓋唐徳宗時嘗移學士院於金鑾坡上故亦稱鑾坡唐制學士院無常處駕在大內則置於明福門在興慶宮則置於金明門不專在翰林院也然明福金明不以爲稱不常居之爾諫議大夫亦稱坡此乃出唐人之語諫議大夫班本在給捨上其遷轉則諫議歲滿方遷給事中自給事中遷舍人故當時語云饒道斗上坡去亦須卻下坡來以諫議爲上坡故因以爲稱見李文正所記唐詔令𨿽一出於翰林學士然遇有邊防機要大事學士所不能盡知者則多宰相以其處分之要者自爲之辭而付學士院使增其首尾常式之言而已謂之詔意故無所更易增損今猶見於李徳裕鄭畋集中近歲或盡出於宰相進呈訖但召待詔卽私第書寫或詔學士宰相面授意使退而具艸然不能無攺定也咸平中以侍讀侍講班秩未崇乃命楊徽之爲翰林侍讀學士邢昺爲侍講學士班翰林學士下講讀置學士自此始其後昺以老請補外眞宗以其久在講席使以本職知曹州而張文節公罷參知政事知天雄軍攺翰林侍讀學士於是講讀學士爲兼職得外任慶曆後凡自翰林學士出者例皆換侍讀學士遂爲故事唐制惟弘文館集賢院置學士宰相得兼外他官未有兼者亦別無學士之名如翰林學士侍講學士侍讀學士侍書學士乃是職事之名爾自後唐安重誨爲樞密使明宗以其不通文義始置端明殿學士以馮道趙鳳爲之班樞密使下食於其院端明卽正衙殿也本朝攺端明爲文明以命程羽自後文明避眞宗謚號攺紫宸旣又以紫宸非人臣所稱攺觀文則端明文明紫宸本一殿觀文𨿽異而創職之意則同四名均一等職也明道中旣別攺承明殿爲端明仍置學士中間又設資政殿大學士學士則職名增多不得盡循舊制始眞宗爲王冀公置資政殿學士班樞密下此卽文明之職也蓋是時眞宗眷冀公方厚故不除文明而別創此名及丁文簡之罷參政不除資政殿大學士復置觀文觀文班在資政殿大學士上而皇佑中乃以命孫威敏蓋用丁文簡故事爾輕重疑亦不倫近歲自資政殿以上皆爲二府職名乃是本朝新制而端明殿爲從官兼職之冠則後唐故事也唐翰林院在銀臺之北幹封以後劉禕之元萬頃之徒時宣召艸制其間因名北門學士今學士院在樞密之後腹背相倚不可南向故以其西廊西向爲院之正門而後門北向與集英相直因榜曰北門兩省樞密院皆無後門惟學士院有之學士朝退入院與禁中宣命往來皆行北門而正門行者無幾不特取其便事亦以存故事也唐翰林院本內供奉藝能技術雜居之所以詞臣特書詔其間乃藝能之一爾開元以前猶未有學士之稱或曰翰林待詔或曰翰林供奉如李太白猶稱供奉自張�爲學士始別建學士院於翰林院之南則與翰林院分而爲二然猶冒翰林之名蓋唐有弘文館學士麗正殿學士故此特以翰林別之其後遂以名官訖不可攺然院名至今但云學士而不冠以翰林則亦自唐以來沿襲之舊也集賢院學士故事初不分髙下但以爲名而品秩自從其官故吳正肅公以前執政資政殿大學士劉原甫以從官翰林侍讀學士皆以疾換授蓋不爲要職也然在學士之列視待制則爲優故元厚之以天章閣待制知南京及仁宗卽位亦特換授是歲遷龍圖閣直學士知廣州蘇子容罷知制誥知亳州再遇赦遂復此職嘗請別其品秩不報故其謝表云惟麗正圖書之府盛開元禮樂之司在外館之地則爲閒正學士之名則已重先朝著令或自二府公臺而踐更近例遷官皆由兩省丞郎而兼領又云惟其恩數之優當有官儀之別亦嘗自言於公府豈敢取必於僉諧唐有翰林侍書學士柳公權嘗爲之太宗平蜀王著蜀人善書爲趙州隆平縣主簿或薦其能書召爲衛尉寺丞史館祗候使詳定急就章等後遂以爲翰林侍書而不加學士之名蓋惜之也自著後不復除人著後官亦不顯有翰林學士王著者自別一人非此人也王君玉琪爲館閣校勘晏元憲以前執政畱守南京辟爲簽書畱守判官公事詔特令帶舊職從之館職外除自君玉始唐制門下省有弘文館中書省有集賢殿書院皆以藏圖書弘文館卽修文館也武徳初置設生徒使習書選京官五品以上爲學士六品以上爲直學士及使他官領直館武后垂拱後以宰相兼領官務中宗景龍中置大學士至開元初乾元殿寫四部書置乾元院後攺麗正修書院又攺集賢直學士等官略如弘文自是宰相皆帶弘文集賢大學士遂爲故事梁遷都汴正明中始於右長慶門東北設屋十餘間謂之三館蓋昭文集賢史館也初極卑隘太宗太平興國中更命於左升龍門裏舊車輅院地攺作置集賢書於東廡昭文書於西廡史館書於南廡賜名崇文院猶未有祕書省也端拱中始分三館書萬餘卷別爲祕閣命李至兼祕書監宋泌兼直閣杜鎬兼校理三館與祕閣始合爲一故謂之館閣然皆但有書庫而已元丰官制行遂攺爲祕書省唐正觀初始置史館幹門下省以他官兼領秩卑者以爲直館宰相�修撰開元中李林甫爲監修國史始遷於中書省後置史館修撰迄五代遂爲故事本朝幹徳初首以趙韓王監修國史修撰之外復有編修校勘勘書校勘編修隨時創制不一舊但以書庫吏抄錄報狀論次其後遂命進奏院及諸司凡詔令等皆關送開寶後命中書樞密皆書時政記以授史官淳化中張祕請別置起居院爲左右史之職以梁周翰李宗諤爲之凡長春崇徳殿宣諭陳列事中書以時政記記之樞密院則本院記之其餘百司封拜除授沿革制置等事悉皆記錄月終送文館而起居郎舍人分直崇政殿別記言動爲起居注元丰官制行左右史所書如舊各爲廳於兩後省史館歸之著作國史院有故則置假左散騎常侍廳爲之而後始以宰相監修梁攺樞密院爲崇政殿因置直崇政院唐莊宗復舊名遂攺爲樞密院直學士至明宗時安重誨爲樞密使明宗旣不知書而重誨又武人故孔循如議置端明殿學士一人專備顧問以馮道趙鳳爲之班翰林學士上蓋樞密使職事官也後山叢談太祖常幸祕書省召管軍官使觀書焉避暑錄話唐制誥以掌進畫翰林學士初但爲文辭不專詔命自校書郎以上皆得爲之班次各視其官亦無定員故學士入皆試五題麻詔敕詩賦而舍人不試蓋舍人乃其本職且多自學士遷也學士未滿一年猶未得爲知制誥不與爲文歲滿遷知制誥然後始並直本朝旣重學士之選率自知制誥遷故不試而知制誥始亦循唐制不試雍熙初太宗以李文正公沆及宋湜王化基爲之化基上章辭不能乃始中書並召試制誥二首遂爲故事其後梁周翰薛映梁鼎亦或不試而用歐陽文忠公記惟公與楊文公陳文惠公三人者誤也國朝館職制科及進士第一人試用旣有常法餘皆以大臣薦其所知而無定制制科旣攺用策論而進士第一人與大臣所薦猶循用詩賦治平末英宗患人材少始詔宰相參知政事各舉五人時韓魏公曾魯公爲宰相歐陽文忠公趙康靖公爲參政共薦二十人未及召試而神宗卽位乃先擇其半與府界提點陳子東奏事稱旨特命附試者十一人皆入館吳申爲禦史言詩賦不足得士請自是雜以經史時務試論策乃命罷詩賦試以策論二道然終神宗之世未嘗行蓋自更官制在內者與職事官雜除在外賞勞以爲貼職者但以爲寵也元佑初舉行治平故事而通命知樞密院與同知亦薦遂用熙寧之令試策一道紹聖後不復行四十年間惟治平元佑兩見而已蓋必欲得材而愼其選自不能數也太宗惇獎儒術初除張參政洎錢樞密若水爲翰林學士喜以爲得人諭輔臣云學士淸切之職朕恨不得爲之唐故事學士禮上例弄獼猴戲不知何意國初久廢不講至是乃使敕設日舉行而易以教坊雜手伎後遂以爲例而余爲學士時但移開封府呼市人教坊不復用矣旣在禁中亦不敢多致但以一二伎充數爾大觀末余奉詔重修翰林誌嘗備錄本末會余罷書不克成舊學士院在樞密院之後其南廡與樞密後廊中分門乃西向玉堂本以待乘輿行幸非學士所得常居惟禮上之日得略坐其東受院吏參謁而已其後爲主廊北出直集英殿則所謂北門也學士僅有直捨分於門之兩旁每鎖院受詔乃與中使坐主廊余爲學士時始請辟兩直捨各分其一間與北門通爲三間以照壁限其中屏間命待詔鮑詢畫花竹於上與玉堂郭熙春江晚景屏相配當時以爲美談後聞王丞相將明爲承旨太上皇眷愛之厚乃旁取西省右正言廳以廣之中爲殿曰右文則非復余前日所見矣同時流輩殆盡爲之慨然也歐文忠內制集序歷記其爲學士時事幸藏其�以爲退居談笑之資略云涼竹簟之暑風曝茅檐之冬日睡餘支枕顧瞻玉堂如在天上時覽所載以誇田夫野老士大夫爭誦之蓋願欲爲公而不可得也然公屢請得謝歸不及年而薨未必能償此志而余向者辱出公後亦獲掛名於石刻之末暑風冬日享之此地乃十有一年如公所雲實飽之矣但比歲戎馬之餘觸事興念不能盡終前日之志爲可恨每念爲學士者不爲不多未必皆知此適如公知之而不及享余享之而不得久則天下如意事豈易得耶談苑國朝翰林學士佩金帶朱衣吏一人前道兩府則兩人笏頭帶佩魚曰重金居兩制久者則曰眼前何日赤腰下甚時黃處內庭久者又曰眼赤何時兩腰黃甚日重院中有雙鵲棲於玉堂之後海棠樹每學士會食必徘徊翔集或鳴噪必有大詔令或宣召之事因謂之靈鵲故晁翰林詩云卻聞靈鵲心應喜並予詩曰靈鵲先依玉樹棲蓋爲此也賞花釣魚三館維直館預坐校理以下賦詩而退太宗時李宗諤爲校理作詩云戴了宮花賦了詩不容重見赭黃衣無憀卻出宮門去還似當年下第時上卽令赴宴自是校理而下皆與會也故事學士在內中院吏朱衣雙引太祖朝李昉爲學士太宗在南衙朱衣一人前引昉因去其一往時學士入札子不著姓但云學士某盛度丁謂並爲學士遂著姓以別之後皆著姓

翰林院部雜錄二卻掃編唐開元中始聚書集賢院置學士直學士直院總之又置大學士以寵宰相自是不廢其後又置弘文館亦以宰相爲大學士本朝避宣祖諱易爲昭文然必次相遷首相始得之其後惟王章惠隨莊敏籍韓獻肅絳皆初拜直除昭文故王岐公行獻肅制詞有曰度越往制何愛隆名之私者蓋謂是也祖宗時侍從官或被寄任往往優進職名不復計資望之淺深慶曆中歐陽文忠公爲知制誥才數月出爲河北都轉運使卽拜龍圖閣直學士其有旣命而以事不行者則隨亦攺授他職紹聖間猶如此彭器資尙書自權吏部尙書授寶文閣直學士知成都府辭行乃攺待制知江州權尙書補外正合得待制故也國朝創立諸閣以藏祖宗禦制每閣皆置學士直學士待制謂之侍從官然學士直學士例以閣名爲官稱惟天章難以爲稱初置時嘗以王贄爲直學士其後不復有止除待制而已初諸閣惟龍圖有直閣館職之久次與帥臣監司之有勤勞者乃得之然初無班綴也其後諸閣例置始編入雜壓與諸修撰通謂之貼職爲之者眾矣集賢院學士初無班品與諸直館頗同然自執政侍從皆通爲之如吳正肅公育自資政殿大學士攺授集賢院學士判西京畱司禦史臺劉原甫自翰林侍讀學士攺集賢院學士判南京畱司禦史臺皆以職閒無事故也其後李周自權侍郎罷除集賢院學士始有旨曾任六曹侍郎者立班在大中大夫之上奏薦班列並同待制紹聖元年又詔曾任權侍郎以上者立班雜壓封贈在中散大夫之上其餘恩數儀制並依中散大夫餘人立班雜壓在中散大夫之下蔭補依朝議大夫官髙者從本條二年罷館職易爲集賢殿修撰政和中攺集賢殿爲右文今右文殿修撰是也舊制執政以上始服球文帶佩魚侍從之臣止服遇仙帶世謂之橫金元丰官制始詔六曹尙書翰林學士並服遇仙帶佩魚故東坡謝翰林學士表曰寶帶重金佩元丰之新渥蓋謂是也然武臣節度使班翰林學士上六曹尙書下至今止橫金迨拜太尉則球文佩魚蓋恩禮視執政故也歐陽文忠公慶曆制艸序曰除目所下率不一二時已迫丞相出故不得專一思慮工文字以盡道天子難諭之意而還誥命於三代之文又劉原甫侍讀墓志稱其文章尢敏贍嘗直紫微閣一日追封皇子公主九人方將下直爲之立馬卻坐一揮九制凡數千言文辭典雅各得其體由是言之則是除目旣下必用是日艸詞且不得從容下直而爲之也元佑初林子中樞密除中書舍人言者論其非因及張邃明中書曰昨日聞主者督撰希告詞甚急意璪之爲謀欲希早受命成其姦黨也則命詞之限當元佑時已不得如前者之迫矣翟公巽資政居政和間詞命獨爲一時之冠然文思遲澀尢惡人趣之有趣之者輒默志其旁凡一趣則故遲一日有遷延至旬餘者其後人少聞之莫敢復趣矣舊制進士登科人初官多授試祕書省校書郎故至今新擢第人猶稱祕校祖宗朝進士上三名皆授將作監丞通判故至今猶稱狀元爲監丞國朝故事文臣必帶直學士職乃服金帶熙寧中薛師正樞密方以商利被眷自天章閣待制權三司使始特膺是賜未幾韓莊敏丞相以龍圖閣待制爲樞密都承旨繼得之政和宣和之間至有以庶官被賜者紛紛甚多不可殫紀名器之濫於是爲極云舊制召試館職詩賦各一篇治平中東坡被召自言久去場屋不能詩賦乃特召試論二篇神宗時禦史吳申言試館職止於詩賦非經國治民之急務請罷詩賦試策三道問經史時務每道問十事以上以通否定髙下去畱於是詔自今試館職論一首策一道建炎再復試法惟策一道翰林學士祖宗時多別領他官如開封府三司使之類者不復歸院供視艸之職故銜內必帶知制誥則掌詔命者也官制後𨿽不領他職然猶帶知制誥如故遇闕則以侍郎給捨兼直學士院近歲有以尙書兼權翰林學士者而不帶知制誥議者謂不若止稱直學士院左右史𨿽日侍上側然未嘗接語欲有所論必奏請得旨乃可元丰中王右丞安禮權修起居注始有詔許直前奏事左右史許直前奏事蓋自此始賈魏公平生歷官多創置景佑元年始置崇政殿說書自都官員外郎首爲之四年置天章閣侍講與趙希言王崇道首爲之比直龍圖閣預內朝起居班在本官之上遞直侍講於邇英延義二閣在崇政殿庭廡下皇佑元年置觀文殿大學士寵待舊相公自使相首爲之崇政殿說書本以待庶官之資淺未應爲侍講者故熙寧初呂吉甫太尉曾子宣丞相始攺京官卽得之至元佑中範純夫翰林司馬公休諫議皆以著作佐郎直兼侍講宣和又置邇英殿說書楊中立龍圖以著作郎爲之近歲初召尹彥明議所除官將以爲邇英殿說書而議者或以爲祖宗時無有乃攺崇政殿云元丰官制旣罷館職獨置祕書監少監丞郎著作郎佐郎校書郎正字謂之祕書省職事官然不兼領他局專以校讎著撰爲職元佑間復置館職又詔輔臣悉舉所知策試於學士院已乃隨官秩資序或授以祕閣集賢校理或領內外職任不必專在館中校書郎正字凡試中者滿二年乃授校理紹聖初復罷之建炎間張參政守建請復召試館職然旣試止除祕書省職事官而校理直院之職迄不復置蓋考之不詳也元佑執政大扺欲參用祖宗官制旣復館職又俾侍從官咸帶職爲之任尙書二年乃除直學士禦史中丞至諫議大夫滿一年除待制而以職爲行守試時議者多以爲無益事實而徒爲紊亂然余觀元丰官制旣職事官各有雜壓則旣上者不可以復下故自六尙書翰林學士而除中丞六曹侍郎而除給捨諫議非不美而不免爲左遷若使帶職而爲之則無此嫌矣如蘇黃門自翰苑除中丞帶龍圖閣學士鄭閎中穆嘗爲給事中後復以寶文閣待制爲國子祭酒及前執政入爲尙書皆帶殿學士之類旣近於爲官擇人之義且於人品秩無傷此則帶職爲便其餘自依官制可也凡帶職諸學士結銜皆在官上待制修撰乃在官下宣和間薛太尉昂罷節度使攺授資政殿大學士時寄祿官已至特進故特結銜在官下其後遂爲故事特進授學士結銜皆在下云玉堂雜記錢文僖公惟演金坡遺事云舊規學士六人遇聖節共率百二十緡寺中設齋今送五十千與樞密使同開道場前一日赴宴當時所記如此近歲樞密院滿散聖節及貢院賜宴則學士待制皆與而無送錢故事又六參隨樞班先入止是再拜不舞蹈並遇宣麻不往皆內朝故事也金坡遺事又云聖節唐時惟六學士及二使赴待詔𨿽發書屈亦不與坐又云本朝淳化五年十月上賦詩一首令待詔吳郢張用和賫以示學士張洎錢若水又李昌武宗諤翰苑雜記學士初授中謝前一日待詔一名至私第宣召入院聽口宣舞蹈訖揖待詔前熙寧間司馬文正公日記云初除學士待詔李堯卿宣召設香案褥位於庭望闕堯卿稱有敕光再拜堯卿口宣云雲光每句應喏畢再拜舞蹈又再拜升階與待詔坐啜茶蓋中朝舊典也今學士院有待詔四人或右選或白身予爲學士忠翊郎錢滋來宣召大略如李馬二公所記而無對揖茶酒之禮例支十千辭云自來虛喝不敢受予彊與之常日學士入院坐堂上朱衣吏初贊喝東院錄事某人以下躬喏訖又喝云各祗候次贊喝西院某人以下亦如之最後平贊云待詔旣不名亦不喝各祗候則待詔與院吏固亦有間若平居則視之全與吏等無由待以茶酒豈將命時不欲吏之耶抑祖宗時所遣或翰林他局之待詔耶然唐制發書屈赴聖節禮已厚矣李仁父燾續通鑑長編開寶二年太祖命李昉盧多遜分直學士院昉前在翰林堂吏因事至者每拜堂下事已卽遣未嘗與坐至是拜堂上更展敍中外無復曩日之禮昉愕然詢同列則云數年矣司馬文正公日記云熙寧二年五月癸巳鎖院以奉安二禦容禮成徳音降西京囚杖以下放是日丞相出中書提點魏孝先以下入院授以參政趙抃所封禦前紮茶湯館於虛閣禦藥劉有方來茶湯館於門塾復謁禦廚翰林設食致酒果黃昏進首尾詞內批依此修寫四鼓起讀點句攢點進入明日丞相退朝宣訖開院淳熙三年十一月八日必大被宣艸十二日冬祀赦黃昏方至院禦藥持禦封中書門下省熟狀來系�迎於中門同監門一員俱升廳禦藥先以熟狀授監門共茶湯訖先送禦藥出院復與監門升廳受熟狀付吏又點湯送監門下階館之門塾而不報謁旣熟狀自內出非參政所封故提點官不來惟中書門下省刑房錄事尙書省刑房主事各一人穿東合至仍舊系�見之不迎不送不設茶湯而退守當官四人貼房十數人旅揖階下與文正公所記多不同至六年九月十二日復被宣艸明堂赦禦藥張安中監門梁襄相見如儀惟錄事沈主事李師文茶而不湯院吏云前不設茶誤也守當官等不復廷揖所謂酒饌之賜今皆無之詰朝奏知先出而吏卒輩皆俟三日後宣赦訖乃得歸歐陽文忠公學士院艸錄世已不傳近歲有玉堂集云是李漢老邴編類亦差訛非全書其中卻載皇太子府春端帖子蓋政和間所供今東宮闕此欲引例爲請緣無善本可遽且當時不曰官而曰府遂止北門掌內制西掖掌外制是謂兩制又著令自觀文殿大學士至敷文閣待制爲侍從官朝廷或詔近臣舉賢議事多雲兩省諫議大夫以上尙書省侍郎以上而別言禦史中丞學士待制乃爲詳備近世相承通稱侍從固已疑混若泛言兩制則非矣國初久爲學士官至八座已罷職或再來直院神宗攺官制後中丞並權六曹尙書若兼內制亦止云直學士院舒亶等是也中興初詹乂已爲龍圖學士猶曰權直院其他如正侍郎已下多帶兼權汪藻等是也厥後程克俊林待聘楊願等初以給捨兼權稍久乃落權字以爲恩數至正尙書則帶兼權學士胡交修等是也乾道三年洪景盧邁奏請自庶官遷侍從便落權字正兼直院故先以起居郎權直院旣遷中書舍人卽落權字庚寅秋予以少蓬兼權直院明年正除權禮部侍郎吏引近制申明合正爲直院予固抑之兼權如故翰長王日嚴亦不復問其後王季海淮以太常少卿兼權直院旣除三字卽徑落權遂爲定例淳熙五年十二月必大自翰林遷禮書乃正兼學士蓋上所兼之官在正官下者皆不帶權非舊例也六年十一月遷吏書又升兼學士承旨且有內批付院雲天官事繁今後非特旨撰述其餘並免上自登極至今將二十年正除翰苑才七八人皆登二府惟王日嚴以年逾七十除端明殿學士而去乾道癸巳曾丞相懷鄭參政聞張樞密說在二府或薦新政官正字崔大雅興詩入內廷以其資淺乃創翰林權直之名月俸減學士直院三之一﹝自學士承旨至庶官兼權直院者俸給一等﹞院中餐錢不減明年冬以父憂去尋丁母憂戊戌秋服闋復召爲密院編修官史丞相浩當國下史院訂論兼職名稱遂攺爲學士院權直蓋以翰林乃內諸司總名難專指學士院也淳熙己亥明堂大禮崔大雅已遷著作權直如故糧料院止隨其官�支賜二十匹兩大雅以狀申祕書省省申朝廷趙丞相雄將上取旨遂用月俸例支學士三之二祖宗試文多在學士院近歲惟試館職耳旣得省札召某人試卽下太史局擇日報內侍省差官一員充監門前一日學士宿院進策題候內批依次早乃引試支左藏庫錢三十緡充餐錢試畢錄策題並試卷依紹興三十年司諫何通遠溥以爲言太上欲復故事而人頗憚試首召朱熙載等次召劉儀鳳等皆辭不就太上諭湯丞相思退等擇二人必令試且云蘇軾中制科猶試況餘人乎於是以予及同年程泰之大昌應詔具宣上旨乃不敢辭已而太上欲除校書郎或謂過江選人無此例止除正字乾道六年九月予以祕書少監寓直翰苑發策試王仲衡希呂嘗賦詩寄程同年云當年給札踏金鑾重到依然九月寒學士策詢學士策館職亦合呼學士祕書官試祕書官自憐綠鬢非前度尙喜靑衫總一般時予服綠寄語浙東程閣老

程時爲浙東提刑兼權帥事亦嘗暫直翰苑莫矜紅�笑儒酸程答詩末句云有底滑稽堪羨處金蓮燭底話窮酸始予庚辰九月與程同試兩人名皆有大字明年試蔣芾芮姓名俱連艸頭又明年試王東里程千里名連裏字頻歲偶爾亦可書也按祖宗朝館職者指昭文集賢史館之職也在內多升修注出外則爲帶職凡轉官奏補恩數皆厚故艱其選必試而後除亦以限止無能之人自神宗罷館職止是祕書省官與其他職事官無當不當尙循館職之名況狀元不試餘人多徑除著作丞郎所試者校書正字而已舊制云試前一日學士宿院故元佑中蘇文公與鄧文惠公溫伯各進策題禁中點用文忠所作及予與程同試時學士洪景嚴兵部尙書兼權學士楊元老椿亦並入至是予與鄭仲益同直鄭爲長官典故寖移乃始輪入不敢彊之其後予再直丙申二月召試許蒼野遂修故事約程元成叔達並入策題則輪撰隆興初上用眞宗故事輪講筵學士院官直宿禁林每夕兩員以備宣引咨訪往往賜酒畱款其後以兩人難獨召若同召則議論難盡止命一員遞自後益遴其選或國忌妨行香若有故員少及大暑皆權免間遇除授宣鎖講筵官已入直率聞命倉皇而出至有不及伺候從吏借馬於內諸司者或偶值本院官直宿就畱鎖院若大除拜當有錫賜則不系當日與否往往特宣云每直兩日謂之頭直末直

紹興辛巳明堂禮成以元顏亮背盟十月四日詔今次明堂大禮合加恩臣僚權宜不鎖院不宣麻止降制給告並免辭免候事定日依舊隆興二年邊事攺卜郊乾道二年冬雷罷二相皆未易舉行乾道六年必大始奏復制內制名色不一儤值時或未詳其體式故凡詞頭之下老院吏必以片紙錄舊作於前謂之屏風兒予嘗跋王岐公蘇文定公詔艸及謝表備言之至今不廢蓋其來久矣國初陶谷謂一生依本畫葫蘆殆謂是耶凡鎖院或親被旨或受熟狀本院卽關合門今月某日有鎖院事合門得之卽關報禦史臺集文臣職事官承務郎釐務官通直郎已上明日赴文徳殿聽麻宰相樞密皆不往惟輪參知政事一員押麻麻捲自內出合門啟禦封兩吏對展宣贊舍人南面搢笏叉手大聲擿首尾詞及階姓位名下數句並所除之官而讀之不盡宣也聽訖知合門官以授參政參政付中書吏百官不拜而退若大詔令及冊後之類則宰執文武百僚俱入文亦盡讀拜舞然後退禁中以鎖院爲重淳熙三年慶壽赦凡降麻官合加恩者用辛巳明堂例免鎖院宣制仍勿辭免九月三日中書進熟狀魏王愷恩平郡王璩永陽郡王居廣並加食邑食實封只乞降付院艸制內夫人失於詳閱宣鎖程直院是夜進艸明日告廷如式又明日內批付密院典字直筆吳慶慶降充紫霞帔不令供職主管大內公事慶國淑懿夫人劉從信降兩字夫人蓋懲其誤也凡非時宣召院官侍從已下及外官而下引者同紫窄衫絲絇行入殿廊有小黃門來導至便坐上服紅半臂忌前用黃黃門贊拜揖升殿奏對訖上曰且坐先已設小兀子得旨則側身虛揖而坐將退黃門贊云宣坐賜茶於是中官進禦前者忠佐授臣僚者賜酒亦然所用杯不同侑以果實一釘其器分大小若二府則黃門雙導上亦服窄衫宰相樞使坐髙兀子執政紫團坐而低賜茶酒亦如之或曲宴則酒五行亦或加多每杯賜食初無定制中興後凡除拜節鉞以上多由中書進熟狀院吏云鎖中左者文臣也右選者武臣也逐房臨時呼院吏取索是以知之惟艸后妃太子宰相麻則不容知快行數十輩來宣召云鎖小殿子旣至便殿上服帽帶諭以除授之意禦前列金器如硯匣壓尺筆格糊板水滴之屬幾二百兩旣書除目隨以賜之隆興初猶用此例乾道以後止設常筆硯而已退則有旨打造不及例賜牌子金百兩立後升儲倍之凡除拜加恩官在都下者旣宣麻而院吏私錄本走報希覬贈遺初無公移也而被授之官辭免者多雲準學士院報麻除授云云此非典故相承以爲例獎諭臣僚或降詔或敕書院中自有定式近歲如大理獄空及監司守臣有勞績若是庶僚皆合降敕書三省樞密院往往誤批降詔院吏隨所得旨而行不敢正也翰苑印以翰林學士院印六字爲文背鐫景徳二年少傅監鑄上兩字微刓自南渡京百司印無如此久者尙書六曹惟禮部印是舊物然亦元丰攺官制後所鑄蓋文書稍簡故不刓耳紹興辛巳五月詔學士院權寓皇城司而以院爲欽宗幾筵殿終制復舊學士院舊號北門今在行宮和寧門內蓋沿北門之制地迫皇城極爲窄隘汪尙書應辰兼權學士時上屢令增葺竟以無地步而輟廳後卽堂緣近歲院官止二員故分東西兩閣中有小龜頭榜曰摛文堂蓋在京徽宗因廣直廬禦書以賜彊承旨淵明今乃汪彥章內翰藻所篆太上又嘗書玉堂二字賜學士周茂振鱗之刻石廳上東閣�下甃小池久無雨則涸傍植金沙月桂之屬又有海棠郁李繡球各一株西偏植金橘逼城根株不能大花開時香滿院結實𨿽小而甘浙中未易得也淳熙己亥夏侍講兵部尙書兼給事中王仲衡入直示兩絕句云玉堂晝永暑風微飛花落小池徙倚幽欄憑問訊夏鶯飛出萬年枝小池倒影弄餘輝照耀空檐極出奇木杪不鳴風力軟闖萍翻藻有魚嬉予次韻云東省南宮切太微夔龍行集鳳凰池更哦殿閣燻風句坐覺微涼生桂枝紫禁依同日月輝蒼煙獨愧羽毛奇水如明鏡𨿽堪俯笑汝星星誰肯嬉予嘗發策試仲衡至是同爲八座俱在講筵唱酬頗多是時詩及院中景物故記於此朝殿日皇太子宰相親王使相參政各有朱衣史二人自下馬處前導至殿門﹝樞密使思數依宰相者同若知院及副樞簽書則紫衣﹞此外惟翰林學士有之又禁門內許以茶鐐擔子自隨與執政等車駕將出孟享或過宮則應奉官及侍從已上朝於後殿宰執有奏事侍從先退例過玉堂少憩若值冬至元正則團拜堂上俟駕過就院門外上馬以從南渡以來朝臣遇節序賜予多權停今經筵寒食重午冬至尙賜節料錢酒其他侍從則三大節客省簽賜羊酒米而學士院官若侍從以上兼領自從本官或庶僚權直院獨三伏賜冰一擔時果五品才一楪亦因與經筵官輪宿而得之﹝書局自有中官承受凡遇時節例賜茶酒學士院無承受故也﹞淳熙乙未初伏必大以待制侍講賜流香酒四斗後二年減半時果七楪冰一擔視庶官直院爲稍增以短表謝支快行家食錢三千文折酒錢三百別賜冰一擔翰林司關子云限日下支不許次日支食錢一千蓋侍從所得者

十月旦賜錦襖子學士院觀察使簇四金雕尙書執政八塔暈錦宰相使臣天下樂例從左帑�支得不以時臨期隨品色假爲領袖施之朝服三日而止識者非之予自翰苑遷八座己亥十月值從駕恭謝景靈宮兵部尙書王仲衡未達朝儀第用市錦予告之故計無所出予輟所服與之而馳取舊金雕者自用曁追班合門吏魁趙軫與其徒顧予誶語予悟其意呼而告以𨿽班尙書猶兼翰林學士故可捨髙從卑軫等愧謝而退渡江後每遇開講罷講臨安府治具宴侍講讀修注官紹興三十二年冬予爲左史趙淸卿子潚知臨安初獻議盡罷百司饋送及所供飲饌時洪景嚴以內翰兼侍讀開講日學士院自置酒五行是後遂爲例乾道六年予與鄭仲益謙直院鄭兼侍講是秋開講鄭主席謂予亦院官當與其事予但簽書招客之目而以不兼講讀不赴坐時胡邦衡銓以工侍兼侍講坐中賦覃字韻詩及見予次其韻有云寓直敢同東道主蓋謂是也翰林學士初上舊制敕設甚盛中興後不復舉行予直院時除王日嚴爲學士院中但支餐錢具五杯而已故事大宴未在坐間學士院常爲館閣官具食蓋祖宗時內外制官無不自三館出館中之人往往前日僚友之舊道義之交不專以勢利髙下爲心故每於是日小集從容談笑也近時具食𨿽如故乃設於學士院門幕次內蓋未嘗見玉堂主人也竊意前輩不爾淳化中太宗以飛白玉堂等四字賜翰林而學士承旨蘇易簡會兩制於玉堂直祕閣潘謹修與焉略可見也已上乃近世程致道麟臺故事所記乾道七年天申節貢院賜齋筵予時以少蓬兼內直乃督院吏治具吏白廚庫乏錢兼近已不講予曰故事旣難廢況予身貳祕書而罷此禮乎命如故例然不過盤飧之類耳必大久在翰苑獨員之日常多率數月輒丐去上必批降詔不允院吏申省乞時暫差官撰述乃委中書舍人如此再三遂爲定例徑封奏札付中書後省數年來上數令薦詞臣爲代明示大用意必大每退避戊戌九月丁丑禦藥院傳旨問近例院官有無三員者吏具上初政承旨洪遵學士史浩直院劉珙又問紹興間故事吏復具八年曾開勾龍如淵皆爲直院而召孫近承旨三十一年何溥爲學士虞允文劉珙並直院後旬餘崔大雅服闋還朝上曰卿來適其時遂再兼權直十月復增莫子齊濟尋卒其後繼增趙大本彥中熊子復克予遂參預老學庵筆記綦翰林叔厚謝宮祠表云雜宮錦於漁蓑敢忘君賜話玉堂於茆捨更覺身榮時嘆其工又有一表云欲掛衣冠尙低回於末路未先犬馬儻邂逅於初心尢佳館職常苦俸薄而吏人食錢甚厚周子充作正字時嘗戲曰豈所謂省官不如省吏耶都下舊謂館職爲省官故云祕書新省成徽廟臨幸孫叔詣參政作賀表云蓬萊道山一新羣玉之構勾陳羽衛共仰六飛之臨同時無能及者太宗時史官張洎等撰太祖史凡太宗聖諭及史官采摭之事分爲朱墨書以別之此國史有朱墨本之始也元佑紹聖皆嘗修神宗實錄紹聖所修旣成焚元佑舊本有敢私藏者皆立重法久之內侍梁師成家乃有朱墨本以墨書元佑所修朱書紹聖所修稍稍傳於士大夫家紹興初趙相鼎提舉再撰又或以雌黃書之目爲黃本然世罕傳近世士大夫多不練故事或爲之語曰上若問學校法制當對曰有劉士祥在問典禮因革當對曰有齊聞韶在士祥聞韶蓋國子監太常寺老吏也史院吏有竊議史官者曰史官筆削有定本个个一樣或問何也曰將吏人編出日曆中臣僚上言字塗去上字其後依聖旨依字亦塗去而旁注從之二字卽一日筆削了矣雲麓漫抄唐制起居郎起居舍人在紫宸內合則夾香案立殿下直第二螭首和墨濡筆皆卽坳處時號螭頭所謂螭首者蓋殿陛間壓�石上鑴鑿之飾今僧寺佛殿多有之或云唐殿多於陛之四角出石螭首不應史云殿下第二螭首也野客叢談葛洪引漢禁中起居注驗董仲舒所撰李少君家錄云知漢起居注在宮爲女史之職自魏晉以來起居注皆近侍之人所錄不復女職矣今考隋書經籍志自漢獻帝以來至隋開皇間所謂起居注凡有四十四部隋志謂晉時得汲冢書有穆天子傳體制與今起居注正同蓋周時內史所記王命之副也周官內史掌王之命遂書其副而藏之是其職也又謂禁中起居注零落不可復知觀葛洪所引則知尙存於晉至隋始亡燕翼貽謀錄政和四年八月詔攺端明殿學士爲延康殿學士攺樞密直學士爲述古殿學士恩數品秩並依舊中興以後端明復舊而述古與樞密直皆廢矣懶眞子沈傅師遊嶽郁寺詩云承明年老輒自論乞得湘守東南奔蓋用嚴助故事也嚴助爲會稽太守數年不聞問賜書曰制詔會稽太守君厭承明之廬勞侍從之事今以傅師傳考之穆宗時召入翰林爲學士攺中書舍人翰林闕承旨次當傅師穆宗欲面命辭曰學士院長參天子密議次爲宰相臣自知必不能願治人一方爲陛下長養之因稱疾出遂以本官兼史職俄出爲湖南觀察使故傅師於詩以見其志王氏談錄宋丞相庠與翰林祁皆公布衣之舊同年登科皆貴達益篤契好初宣獻公薦公入史局時邯鄲李公叔領撰著李方貴顯與宋公同列而不相下頗有間隙宋旣與公舊勸公毋受命公辭以辱宣獻公知不敢避讓宋怒遽折謂公曰自古爲史者不免天災或人禍子何爲當而不避今且賀子而弔子也學齋呫嗶吳曾漫錄仁宗朝胡宿武平知制誥封還楊懷敏詞頭上問宰相故事文彥博對曰唐給事中袁髙不艸盧杞制然則唐典故給事中亦艸制耶故成袁髙之志云又韓渥金鑾密記曰崔貽範於鳳翔圍城中挾李茂貞起復作相渥當艸制抗疏論其不可夜半中人以詞頭投渥曰學士無以性命爲戲渥不答扃戶而寢明日無麻制宣讀茂貞曰陛下命相學士不肯艸制與反何異昭宗曰卿薦貽範朕不拒渥不艸制朕亦不拒其如道理分明何至範蜀公東齋記事眞宗欲立章獻爲後楊文公不艸制章獻旣立楊文公億不自安乃托母疾而行畱請假榜子與孔目官而去學士不肯艸制自唐韓渥始也墨莊漫錄崇寧三年邦基伯父文公賓老自翰苑拜左丞而伯父倪老後除內相宣和八年文粹中自翰苑拜右丞而其季虛中除內相皆兄弟相代於北扉亦盛事也曾誠存之元符間任館職嘗與同捨諸公飲王詵都尉家有侍兒輩侍香求詩求字者以煙濃近侍香爲韻存之得濃字賦詩云俯仰佳人看墨蹤和研親炷寶燻濃詩情過筆當千里妙思凝香欲萬重山盎泄云傾白酒越羅沾露浥黃封從來粉黛宜燈燭妙手憑誰寫醉容又有七夕王都尉邀同捨置酒聽琵琶詩云寶檻淩雲結綺髙小奩爭巧暮分曹春�細撚龍香撥秀頸偏明邏逤槽牛廏寫形呈粔籹馬軍馳酒送葡萄淚珠散作人間露最覺更闌潤錦絳道山學士尙與貴戚駙車過從宴飲眞太平盛事也其後禁之詵元丰中坐與子瞻交結嘗竄均州矣後復與諸名士遊蓋風流好事不忘於情寧獲譴戾是可尙也故事西京每歲貢牡丹花例以一百枝及南庫酒賜館職韓子蒼去國後嘗有詩云憶將南庫官供酒共賞西京敕賜花白髮思春醒復醉豈知流落到天涯頃有一士人每於班列中好與祕閣諸公交語好事者戲目之爲館職裏行淸波雜誌貼職初止有集賢殿修撰直龍圖閣祕閣三等政和間詔謂天下人才富盛赴功趨事者眾官職寡少不足裒延多士乃增置集英右文祕閣修撰三等龍圖至祕閣之名等仍入雜壓自昔直祕閣例過稱龍圖蓋直閣之名舊才有二集英卽集賢也東觀奏記上推重詞學之臣於翰林學士恩禮特異宴遊密召無所間隔惟於遷轉皆守彜章皇甫珪自戶部員外召入內廷攺司勛員外計吏員二十五个月限轉司封郎中知制誥孔溫裕自禮部員外攺司封員外入內廷二十五个月攺司勛郎中知制誥動循官制不以爵祿私近臣也繼古藂編昔人論玉堂乃前漢殿名至其後也翰院則名玉堂之署又其後也避諱直曰玉堂是以殿名榜直廬矣余考玉堂之名不止漢殿也楚蘭臺之宮亦有玉堂東漢文翁講授之室亦名玉堂天上神仙壁記之地亦名玉堂名山仙人所居之地亦有玉堂至於唐人梅詩有云白玉堂前一樹梅今朝忽見數枝開兒家門戶重重閉春色何因得入來此白玉堂則如古樂府君家誠易知易知復難忘黃金爲君門白玉爲君堂堂上罷尊酒使作邯鄲倡非翰苑之玉堂矣然則玉堂之名不始於漢不專於殿云輟耕錄文宗之禦奎章日學士虞集博士柯九思常侍從以討論法書名畫爲事時授經郎揭徯斯亦在列比之集九思之承寵眷者則稍疏因潛著一書曰奎章政要以進二人不知也萬幾之暇每賜披覽及晏朝有畫授經郎獻書圖行於世厥有深意存焉句曲外史張伯雨題詩曰侍書愛題博士畫日日退朝書滿�奎章閣上觀政要無人知有授經郎蓋柯作畫虞必題故云吾鄕柯敬仲先生九思際遇文宗起家爲奎章閣監書博士以避言路居吳下時虞卲庵先生在館閣賦風入松長短句寄博士云畫堂紅袖倚淸酣華發不勝簪幾回晚直金鑾殿東風軟花裏停驂書詔許傳宮燭香羅初剪朝衫禦溝冰泮水挼藍飛燕又呢喃重重簾幕寒猶在憑誰寄錦字泥緘報道先生歸也杏花春雨江南詞翰兼美一時爭相傳刻而此曲遂徧滿海內矣剪一作試內八府宰相視二品秩而不降受宣命特中書照會之任而已寄位於翰林之埽鄰埽鄰者宮門外院官會集處也所職視艸制若詔赦之文則非其掌也至於院之公事亦不得與焉例以國戚與勛貴之子弟充之續文獻通考元以翰林兼國史其官秩詳具學士院順帝時常以右丞相統之震澤長語唐宋翰林極爲深嚴之地見於詩歌者多矣國朝翰林院設於長安門外爲齋宿委積之所內有東閣眾學士聚焉爲朝退會揖之地史館爲講讀史官所聚集皆無公座至修史之日旋設十館於東角門之右事竣去之求如古之深嚴未之見也惟文淵閣政本所自出號爲深嚴其比古之翰林耶今翰林在外𨿽非復唐宋之深嚴然非文學之臣不預無復工伎茶酒醫官雜流跬步卿相視唐宋爲重矣經筵初開講讀侍從官皆有白金文綺之賜史成進禦亦進秩加賞書成以事故去則不沾恩數如先去不效勞勩偶值書成則得沾恩數故有經筵頭修書尾之諺玉堂漫筆宋制以翰林學士帶知制誥謂之內制以他職帶知制誥謂之外制溪山餘話予爲庶吉士時一日侍坐於少師洛陽劉公健因問予章徳懋可爲今日何官予亦遜謝不敢對公大聲曰以爾知徳懋故問予始起對曰恭而安宜爲日講經筵官以輔養聖徳公搖手曰不得不得徳懋居山林久未講筵禮數萬一山野使人主不肯親近儒臣自此始同年崔子鍾銑聞之曰此公私意孰謂徳懋不習禮度耶由今觀之深之去講筵也𨿽所自取亦以少誠意無感悟之效如盛庶子端明魏祭酒校皆以諸生攺秩半歲之間屢有變動聖心可想矣乃知前輩練事久自有長識後生未易以一言斷也寓圃雜記翰林官惟第一甲三人卽除授其餘進士選爲庶吉土教養數年而後除遠者八九年近者四五年有不堪者復除授他職蓋重其選也然職淸務簡優遊自如世謂之玉堂仙好事者因謂第一甲三人爲天生仙余爲半路修行仙亦切諭也觚不觚錄左右春坊中允入閣門內揖出用雙導左右贊善從六品亦然而翰林侍讀侍講品故同中允然以本院屬官故揖則中庭出則單導獨至修書講筵主兩京試則皆講讀先而中允後二百年故事也萬曆已卯南京鄕試忽以中允髙啟愚先而羅萬化後知者謂江陵善髙公故至爲之易成法不五年而髙至禮侍以首題舜命禹爲言官所論以江陵有不軌謀而髙媚之至奪官著役焚告身當時使用故事羅居首必不出此題卽出此題而髙卻得無恙一抑一揚禍福倚伏非人所能爲也詹事府詹事班在大理卿下累科試讀卷可考惟弘治九年謝文正遷以內閣故班副都禦史上近年吾鄕申少傅以宮詹掌翰林亦班其上莫有與之爭者自是遂爲故事矣故事吏部尙書體最重六卿以下投皆用雙折刺惟翰林光學以單紅刺相往返至轉禮侍則如他九卿禮彼此皆用雙帖而此故事廢矣萬曆初吾鄕王公元馭以少詹事學士而仁和張公爲吏部以一單紅刺投之元馭拒不納必攺正乃巳𨿽確然守故不如次日亦以單紅刺報之尢爲當也翰林舊規凡入館而其人已拜學士者卽不拜學士而先登甲第七科者投刺皆稱晚生余不爾也予入朝見分宜首揆而華亭次之其登第相去六科分宜又不爲學士華亭首揆而常熟新鄭次之科第相去亦六科華亭又不爲學士投刺俱稱晚生已小變矣至江陵首揆而蒲�次之相去僅二科而亦稱晚生何也聞局體自是大變矣翰林分考會試𨿽本經房而不系所取者不稱門生入翰林則稱門生侍坐而至位三品以上不復敍嘉靖甲辰吾鄕瞿文懿公景淳及第而太保嚴公訥同考皆詩經瞿以齒長坐輒據其上亦不投門生刺也此不可曉快雪堂漫錄癸未四月初十日前輩吳復庵召復官吳親兄爲吳復庵檢討諱可行語及近例衙門入閣者講讀以下不問科第深淺率用晚侍生帖吳云嘉靖間想無此例對家兄言輒不信嘗云分宜當國時有一檢討家居十九年旣至與分宜公抗禮上坐用侍生白單帖分宜公亦不爲異蓋衙門稱晚生者惟七科前輩不論入閣與否又新進者於掌院學士稱晚生避馬余爲庶吉士數月信陽何公以宮諭攺讀學掌院特請教閣師申公換晚生帖吳又云辛未散館時申瑤老以宮允掌院未加學士申瑤老不肯受晚生帖又途中相遇請公避馬瑤老亦下馬請作揖形迹甚不妥後請教江陵公用晚侍生帖不避亦權宜也長安客話翰林院門左右各積有飛沙髙三四尺若短墻然微風一動則坌起出入者厭之世廟中掌院某嘗令除去官僚罷謫幾空沙還積如故或以爲形勢宜爾水南翰記翰林故事凡同寅皆尙齒與諸司不同然必以類分學士自分一類侍講自一類修撰編修檢討自一類等級截然不紊丑莊日記國朝翰林學士不限員數天順初翰林缺學士正員時林文等七人應轉學士上疑其多兵部尙書陳汝言進曰唐有十八學士是不爲多遂俱拜焉然汝言之對亦率爾唐太宗天策府十八學士乃世俗之稱此時未有翰林院亦未設學士官豈可對君父前如此妄言無乃不讀霍光傳之過乎雙溪雜記國朝升用六部堂上官不拘出身何衙門如天順間以布政王晅爲禮部尙書初無禮部必用翰林出身之例又楊士奇以儒士由齊府審理副胡儼由知縣李賢由吏部主事薛瑄由禦史皆得入閣亦無內閣必由翰林出身之拘成化弘治以來南京吏部必須用翰林一人南北禮部非翰林出身者不得升入由是翰林人多陟顯要而科道部屬不得齊驅並駕矣翰林學士專掌詞命代艸然亦有預議朝政者如唐憲宗時裴洎權徳輿爲相然軍國大事必與學士李絳等謀之蓋學士備顧問則可若專委決大事則置宰相於何地如學士陶�出制艸於袖中使宋太祖受周禪以後世論之必以爲有翊戴之功然宋太祖未嘗寵任嘗曰陶谷代艸依樣畫葫蘆耳終不登之政府蓋以視艸之人卽爲府相之托非帝王建立公孤六卿之制也蓉湖日纂唐祕書省壁有薛稷畫鶴郎余令畫鳳賀知章艸書宋初玉堂後廡二閣悉畫煙嵐曉景北壁則董羽水巨然山屏風則燕肅山水易元吉畫猿及狟迨南渡後學士院地迫皇城號爲窄隘然紅蕉畫壁山水嵌屏其中石渠石橋蓬巒鶴砌且有松坡菊徑蘭畦橘洲藥洞無不雜植花果蓋著作之庭似宜與尋常官舍稍別明之翰苑𨿽嘗鑿池引玉河橋水蒔蓮而棠梨桃杏之屬末有一本亦異乎李肇之志陳騤之錄矣殿閣詞林記國初建官以本院爲近侍衙門故公署𨿽在外而僚屬相聚恆在館閣洪武初建翰林於皇城內學士而下晚朝卽宿其中扁之曰詞林永樂中行在本院官仍在禁內供奉不別立公署正統七年八月詔建於長安左門外玉河西岸而東岸則爲詹事府焉正堂三間中設大學士侍讀學士侍講學士公座左爲史官堂右爲講讀堂首領官房在儀門之外之右嘉靖戊子始建禦制五箴碑於敬一亭亭樹於堂之南左則劉文定井井之外爲蓮池右則柯竹巖亭亭之前爲土山翰林記劉井學士劉定之所浚在公署後堂之左柯亭學士柯潛所建在公署後堂之右前後二間凡八楹後堂有二柏亦潛所種玉堂叢語柯潛旣綜院章就詞林後圃結淸風亭亭下鑿池蒔蓮決渠引泉公退偃坐其中翛然若眞登瀛洲者燕都遊覽志瀛洲亭在翰林院內堂之右故有隙地一區萬曆中甃爲方池構亭中央額曰瀛洲地逼近玉河堤聞先時亦常引河水一勺入池而今遂湮塞無敢以上請者寶善亭三楹在翰林院東偏軒虛豁旁臨玉河環蔭喬木學士大夫靜觀之所也瀛洲道古錄元時翰林院以金兀朮第爲之歐陽楚公詩翰林老屋勢深雄猶是金家兀朮宮是也見聞錄余嘗見閣臣馬公自彊行狀其子怡與慥所譔有識遺數事其一云翰林官非四品者率用黃蓋先公爲侍讀時獨用靑蓋而已近見數年以來翰林諸公皆用黃蓋卽郡縣亦以此撥送甚則有用銀瓜者矣其究禮者以靑蓋覆身以黃蓋居前俗諺謂之靑黃不接云嘉靖時大學士方獻夫奏稱翰林春坊員缺欲令吏部訪補並薦所知者二人大學士李時等奏稱欲令部院寺等衙門堂上官並六科掌印官各薦僚屬照依庶吉士例會同吏禮二部嚴加考補惜乎其終不能舉行也筆記衛宏漢儀注曰太史公武帝置位在丞相上天下計書先上太史公副上丞相序事如古春秋司馬遷死後宣帝以其官爲令行太史文書而已晉灼以宏言爲非是顏師古曰司馬談爲太史令耳遷尊之爲公予謂遷與任安書自言僕之先人文史星歷近乎卜祝之間固主上戲弄倡優畜之流俗之所輕也若其位在丞相上安得此言耶百官表不著其官信其非矣讀書鏡宋太祖一日罷朝俯首不言者久之內侍王繼思問其故上曰早來前殿指揮一事偶有�失史官必書之我所以不樂也又一日後苑挾弓彈雀有臣僚扣殿稱有急事請見上急出見之受所聞奏乃常事太祖曰此事何急對曰亦急於彈雀上怒以鉞斧柄撞口兩齒墜焉徐伏地取齒置懷中上怒曰汝將此齒去訟我耶對曰臣豈敢訟陛下自有史官書之上怒解賜金帛慰勞而去乃知宋初史書核實朝廷尙知畏憚如此銷夏宋時館職暑月許開角門於大慶殿廊納涼因石曼卿被酒扣殿求對尋有約束自後不復開矣珍珠船荷靜蓬池鱠冰寒郢水醪注學士初上賜食皆會蓬萊池中鱠夏至後頒冰及燒香酒常和冰而飲禁中有郢酒坊春明夢餘錄學士李東陽程敏政教庶吉士至院閱會簿悉注病假而去乃賦一絕云回廊寂寂鎖齋居白日都消病歷余竊食大官無寸補瀛洲亭上勘醫書館選授不拘內外如永樂乙未沈暘知縣戊戌莫珪孔友諒知縣宣徳癸丑傅綱知縣正徳甲戌王邦瑞知州嘉靖丙戌李元陽王格張鐸連�知縣己丑孫光輝推官楊佑安如山知州其爲行人評事者不可勝紀正統間以學士一人在內閣端管誥�後久不設弘治七年復設至用尙書兼學士如石�侍郎兼學士如賈詠輩掌管至嘉靖六年以張璁議始停不補翰林由別衙門攺用者如王子沂以禦史攺左春坊司直陳顥徐敬李賢劉子春周幹韓守善皆以禦史升中允歐陽兼以禦史攺編修金�以給事中攺檢討張衮胡經俱禦史攺編修儀智以右通政攺右春坊右中允許誥以南京尙寶卿攺左庶子兼侍讀鄒濟以吏部郎中攺左庶子王道彭澤俱以文選司郎中攺右諭徳任翰以考功司郎中攺春坊司直兼檢討鄒守益以南京考功郎中攺洗馬李繼鼎以儀制郎中攺贊善劉球以儀制郎中劉鉉以兵部主事俱攺侍讀尹昌隆以刑部主事升中允王一寧兼河南道禦史己丑夏言以侍講學士兼吏科都給事中萬曆己未徐光啟以少詹事兼河南道禦史其實攺科道者永樂中孔諤以中允攺禦史洪武初侍讀李時勉羅汝敬俱以言事攺禦史正統中金幼孜子檢達攺給事中成化中檢討李昊攺南禮科給事中洪武中編修馬亮任敬王漣王輝陳敏張惟俱攺禦史正統己巳徐珵以侍讀攺浙江道禦史楊鼎以中允攺河南道禦史檢討王玉攺江西道禦史崇禎中金聲以編修攺禦史張縉彥以侍讀攺兵科俱以知兵攺任翰林攺教授永樂乙未進士第二人李貞以編修攺髙州府教授第三人陳景以編修攺福州府教授鼎甲不入翰林洪武四年狀元吳伯宗授禮部員外郎第二郭翀第三吳公達授吏部主事丁丑狀元陳謫戍第三劉諤補鴻寺賓署丞第二尹昌隆授禮部主事嘉靖壬辰第二孔天引以王親授陜西按察使僉事萬曆己未莊際昌廷試卷誤書醪字爲膠言者劾之請告歸詞臣以諫諍著譽者如修撰羅倫疏爭李賢不宜奪情起復貶福建市舶副使編修章懋黃仲昭檢討莊昶疏言上元張燈賦詩非盛徳事又時四方多故乞將煙火一切停罷以省煩費充兵餉忤旨各廷杖調外任時稱爲翰林四諫其後疏爭張居正奪情有編修吳中行檢討趙用賢杖革時許文穆國爲庶子鑴玉杯一曰班班者何卞生淚英英者何藺生气追之琢之永成器以贈中行鐫犀杯一曰文羊一角其理沈黝不惜剖心寧辭碎首黃流在中爲君子壽以贈用賢又其後疏爭楊詞昌奪情爲中允黃道周修撰劉同升編修趙士春各降斥有差皆翰苑中之祥麟威鳳也成化間鄒公智幼貧居龍泉庵焚葉照讀或通宵不寐丙午領四川鄕試第一郡人聚觀於會江門外公馬上口占曰龍泉山上苦書生偶竊三巴第一名世人尙多難了事鄕人何用太相驚時年方弱冠及入庶常因星變抗章極斥宦官遂下詔獄其寫懷曰人到白頭終是盡事垂靑史定誰眞夢中不識身猶系又逐東風入紫宸其辭朝曰盡披肝�知何日望見衣裳只此時但願太平無一事孤臣萬死更何悲舒公芬及第入翰林未幾以諫言出爲福建提舉賦詩曰金榜題名墨未漧寸心耿耿向長安九重殿闕金門鎖萬里江山赤子寒午後人爭搖狗尾一封誰肯犯龍顏生來戇直懷孤憤不作盲聾喑啞官洪武中諭侍讀張信等曰官翰林者𨿽以論思爲職然旣列近侍旦夕左右凡國家政治得失生民利病當知無不言昔唐陸贄崔羣李絳之之徒在翰林皆能正言讜論補益當時顯聞後世爾等當以古人自期又諭詹同曰古人爲文明道徳通世務如典謨皆明白易知無怪異險僻之詞至出師表誠意溢出近文士卽過相如揚雄何裨實用今翰林但取通道理明世務無事浮藻日知錄古之人君左史記事右史記言所以防過失而示後王記注之職其來尙矣唐太宗通曉古典尢重其事蘇冕言貞觀中每日朝退後太宗與宰相參議政事卽令起居郎一人執簡記錄由是貞觀注記政事稱爲畢備及髙宗朝會端拱無言有司惟奏辭見二事其後許敬宗李義府用權多妄論奏恐史官直書其短遂奏令隨仗便出不得備聞機務因爲故事漢時天子所藏之書皆令人臣得觀之故劉歆謂外則有太常太史博士之藏內則有延閣廣內祕室之府而司馬遷爲太史令綢石室金匱之書劉向揚雄校書天祿閣班斿進讀羣書上器其能賜以祕書之副東京則班固傅毅爲蘭臺令史並典校書曹褒於東觀撰次禮事而安帝永初中詔謁者劉珍及博士議郎四府掾史五十餘人詣東觀校定五經諸子傳記竇章之被薦黃香之受詔亦得至焉晉宋以下此典不廢左思王儉張纘之流咸讀祕書載之史傳而柳世隆至借給二千卷唐則魏徵虞世南岑文本褚遂良顏師古皆爲祕書監選五品以上子孫工書者手書繕寫藏於內庫而元宗命弘文館學士元行衝通撰古今書目名爲羣書四錄以陽城之好學至求爲集賢院吏乃得讀之宋有史館昭文館集賢院謂之三館太宗別建崇文院中爲祕閣藏三館眞本書籍萬餘卷置直閣校理仁宗復命繕寫校勘以參知政事一人領之書成藏於太淸樓而範仲淹等嘗爲提舉且求書之詔無代不下故民間之書得上之天子而天子之書亦往往傳之士大夫自洪武平元所收多南宋以來舊本藏之祕府垂三百年無人得見而昔時取士一史三史之科又皆停廢天下之士於是乎不知古司馬遷之史記班固之漢書幹寶之晉書柳芳之唐歷吳兢之唐春秋李燾之宋長編並以當時流布至於會要日曆之類南渡以來士大夫家亦多有之未嘗禁止今則實錄之進焚艸於太液池藏眞於皇史宬在朝之臣非預纂修皆不得見而野史家傳遂得以孤行於世天下之士於是乎不知今是𨿽以夫子之聖起於今世學夏殷禮而無從學周禮而又無從也況其下焉者乎豈非密於禁史而疏於作人工於藏書而拙於敷教耶遂使帷囊同毀空聞七略之名冢壁皆殘不睹六經之字嗚呼悕矣唐書職官志曰翰林學士之職本以文學言語備顧問出入侍從因得參謀議納諫爭而翰林院者待詔之所也唐制乘輿所在必有文辭經學之士下至醫卜伎術之流皆直於別院以備燕見而文書詔令則中書舍人掌之太宗時名儒學士時時任以艸制然猶未有名號幹封以後始號北門學士元宗之代張說陸堅張九齡徐安貞張�等召入禁中謂之翰林待詔掌中外表疏批答應和文章繼以詔敕文告悉繇中書每多壅滯始選朝官有辭藝學識者入翰林供奉然亦未定名制開元二十六年始攺翰林供奉爲學士別置學士院專掌內命至徳以後天下用兵軍國多務深謀密詔皆從中出置學士六人內擇年深徳重者一人爲承旨以獨當密命故也徳宗好文尢難其選貞元以後爲學士承旨者多至宰相﹝參取新舊二志﹞而其官不見於唐六典蓋書成於張九齡其時尙未置也舊書言翰林院有合練僧道卜祝藝術書奕各別院以廩之職官志陸贄與吳通元有隙乃言承平時工藝書畫之徒待詔翰林比無學士請罷其官通

元傳其見於史者天寶初嵩山道士吳筠乾元中占星韓�劉烜貞元末奕�王叔文侍書王伾元和末方士柳泌浮屠大通寶歷初善奕王倚興唐觀道士孫準並待詔翰林又如黎幹𨿽官至京兆尹而其初亦以占星待詔翰林而貞元二十一年二月丙午罷翰林醫工相工占星射覆冗食者四十二人順宗紀寶歷二年十二月庚申省教坊樂官翰林待詔伎術官並總監諸色職掌內冗員共一千二百七十人文宗紀此可知翰林不皆

