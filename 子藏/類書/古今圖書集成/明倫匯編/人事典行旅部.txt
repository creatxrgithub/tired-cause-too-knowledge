

行旅部藝文一

逆旅

後漢黃憲徵君過河曲晉人不識爲徵君有酒徒數十人偶語於市曰皇皇九旅一何寒也左權謂晉人曰夫子假道於此有司不聞汝莫以告偶語者何也晉人曰何夫子爲關吏猛而容入是若之幸也豈復聞於有司乎有司不能待寒旅也讓我以偶語酒徒之性亦將肆矣左權叱曰汝以百夫之眾挾酒徒之名而搖亂一市何有司不汝戮也晉人怒而捕有解衣而求斗者數人呼於市曰先捕驢上之子乎左權以身翼之乃與左權斗左權舉商人之棟木二丈橫行於晉人之圍晉人皆靡遂分道而去有司已聞徵君至出郭追之徵君使左權謝曰夫子遠矣不可淹也以晉王有惇聘故遙涉乎冀壤假道於令邑夫子欲下車而禮以微服故是以不敢相達且無費明宰之腆惠也有司曰某之守是土也無令譽於百姓是以聚爲酒黨以暴吾惡也徵君其無警乎乃再拜謝罪饋黃金百斤爲贐左權辭曰夫子有命請復之權不敢專也遂不顧而行以其情告於徵君徵君喜曰才大而不仕於亂智也從遊而忘勞恭也力舉梁木而不聞淑也權乎可以使蠻貊矣

祖餞祝文

蔡邕今歲淑月日吉時良爽應孔加君當遷行神龜吉兆林气煌煌蓍卦利貞天見三光鸞鳴雍雍四牡彭彭君旣升輿道路開張風伯雨師灑道中央陽遂求福蚩尢辟兵蒼龍夾轂白虎扶行朱雀道引元武作侶勾陳居中厭伏四方往臨邦國長樂無疆

述行賦有

序

前人

延熹二年秋霖雨逾月是時梁冀新誅而徐璜左悺五侯擅貴於其處又起顯明苑於城西人徒凍餓不得其命者甚眾白馬令李云以直言死鴻臚陳君以救云抵罪璜以余能鼓琴自朝廷敕陳畱郡守遣余到偃師病不前得歸心憤此事遂托所過述而成賦余有行於京洛兮遘淫雨之經時塗迍邅其蹇連兮潦污滯而爲災馬桀蹯而不進兮心郁悒而憤思聊弘慮以存古兮宣幽情而屬詞久余宿於大梁兮誚無忌之稱神哀晉鄙之無辜兮忿朱亥之篡軍歷中牟之舊城兮憎佛肸之不臣問寧越之裔冑兮藐仿�而無聞經圃田而瞰北境兮悟衛康之封疆迄管邑而增感嘆兮慍叔氏之啟商過漢祖之所隘兮弔紀信於滎陽降虎牢之曲陰兮路丘墟以盤縈勤諸侯之遠戍兮侈申子之美城稔濤塗之復惡兮陷夫人以大名登長�以淩髙兮陟蔥山之峣崤建撫體而立洪髙兮經萬世而不傾回峭峻以降阻兮小阜寥其異形岡岑紆以連屬兮溪谷敻其杳冥迫嵯峨以乖邪兮廓巖壑以崢嶸攢棫朴而雜榛楛兮被浣濯而羅布菼薁與臺兮緣層崖而結莖行遊目以南望兮覽太室之威靈顧大河於北垠兮瞰洛汭之始並追劉定之攸儀兮美伯禹之所營悼太康之失位兮湣五子之歌聲尋修軌以增舉兮邈悠悠之未央山風泊以�湧兮气懆懆而厲涼云郁術而四塞兮雨蒙蒙而漸唐僕夫疲而劬瘁兮我馬虺頹以元黃格莽丘而稅駕兮陰曀曀而不陽哀衰周之多故兮眺瀕隈而增感忿子帶之淫逸兮唁襄王於壇坎悲寵嬖之爲梗兮心惻愴而懷懆乘舫舟而溯湍流兮浮淸波以橫厲想宓妃之靈光兮神幽隱以潛翳實熊耳之泉液兮總伊瀍與澗瀨通渠源於京城兮引職貢乎荒裔操吳榜其萬艘兮充王府而納最濟西溪而容與兮息鞏都而後逝湣簡公之失師兮疾子朝之爲害元云黯以凝結兮集零雨之溱溱路阻敗而無軌兮塗濘溺而難遵率陵阿以登降兮赴偃師而釋勤壯田橫之奉首兮義二士之夾墳佇淹畱以候霽兮感憂心之殷殷並日夜而遙思兮宵不寐以極晨候風雲之體勢兮天牢湍而無文彌信宿而後闋兮思逶迆以東運見陽光之顥顥兮懷少弭而有欣命僕夫其就駕兮吾將往乎京邑皇家赫而天居兮萬方䢐而並集貴寵扇以彌熾兮僉守利而不戢前車覆而未遠兮後乘驅而競入窮變巧於臺榭兮民露處而寢濕淸嘉谷於禽獸兮下糠�而無粒弘寬裕於便辟兮糾忠諫其駸急懷伊呂而黜逐兮道無因而獲入唐虞眇其旣遠兮常俗生於積習周道鞠爲茂艸兮哀正路之日淴觀風化之得失兮猶紛拿其多違無亮采以匡世兮亦何爲乎此畿甘衡門以寧神兮詠都人而思歸爰結蹤而回軌兮復邦族以自綏亂曰跋涉遐路艱以阻兮終其永懷窘陰雨兮歷觀羣都尋前緒兮考之舊聞厥事舉兮登髙斯賦義有取兮則善戒惡豈云苟兮翩翩獨徵無儔與兮言旋言復我心胥兮

歸思賦

魏曹植昔故鄕而遷䢐將遙憩乎北濱經平常之舊居感荒壞而莫振城邑寂以空虛艸木穢而荊蓁嗟喬木之無陰處原野其何爲信樂土之足慕忽並日之載馳

懷土賦有序

晉陸機

余去家漸久懷土彌篤方思之殷何物不感曲街委巷罔不興詠水泉艸木咸足悲焉故述斯賦背故都之沃衍適新邑之丘墟遵黃川以葺宇被蒼林而卜居悼孤生之已晏恨親沒之何速排虛房而永念想遺塵其如玉眇綿邈而莫覯徒佇立其焉屬感亡景於存沒惋隤年於拱木悲顧盼而有餘思俯仰而自足畱玆情於江介寄瘁貌於河曲玩通川以悠想撫徵轡而躑躅伊命駕之徒勤慘歸途之良難湣棲烏於南枝弔離禽於別山念庭樹以悟懷憶路艸以解顏甘菫荼於飴茈締蕭艾其如蘭神何寢而不夢形何興而不言

思歸賦有

序

前人

余以元康六年冬取急歸而王師外徵職典中兵與聞軍政懼兵革未息宿願有違懷歸之思憤而成篇節運代序四時相推寒風肅殺白露沾衣嗟行邁之彌畱感時逝而懷悲彼離思之在人恆戚戚而無歡悲緣情以自誘憂觸物而生端晝輟食而發憤宵假寐而興言羨歸鴻以矯首挹谷風而如蘭歲靡靡而薄暮心悠悠而增楚風霏霏而入室響泠泠而愁予旣遨遊乎川沚亦攺駕乎山林伊我思之沈鬱愴感物而增深嘆隨風而上逝涕承纓而下尋冀王事之暇豫庶歸寧之有時候涼風而警策指孟冬而爲期願靈暉之促景恆立表以望之

行思賦

前人背洛浦之遙遙浮廣川之裔裔遵河曲以悠遠觀通流之所會啟石門而東縈沿汴渠其如帶托飄風之習習冒沈云之藹藹商秋肅其發節元云霈而垂陰涼風淒其薄體零雨郁而下淫睹川禽之遵渚看山鳥之歸林揮淸波以濯羽翳綠葉而弄音行彌久而情勞途愈近而思深羨品物以獨感悲綢繆而在心嗟逝官之永久年荏苒而歷玆越河山而托景渺四載而遠期孰歸寧之弗樂獨抱感而弗怡

上客捨議

潘嶽謹按逆旅久矣其所由來行者賴以頓止居者薄收其直交易貿遷各得其所官無役賦因人成利惠加百姓而公無末費語曰許由辭帝堯之命而捨於逆旅春秋外傳曰晉陽處父遇寧戚於逆旅魏武皇帝亦以爲宜其詩曰逆旅整設以通商賈然則自堯到今未有不得客捨之法惟商鞅尢之此固非聖世所言也方今四海會同九服納貢八方翼翼公私滿路近畿輻輳客捨亦稠冬有溫廬夏有涼蔭芻秣成行器用取給疲牛必投乘涼近進發楅寫鞍皆有所聒又諸盜皆起於迥絕而止乎人眾十里蕭條則姦軌生心連陌接館則寇情震懾且聞聲有救已發有追不救有罪不追有戮禁暴捕亡恆有司存凡此皆客捨之益而官之所乏也又行者貪路告糴炊爨皆以昏晨盛夏晝熱又兼星夜旣限早閉不及攡門或避晚關迸逐路隅祇是慢藏誨盜之原苟以客捨多敗法教官守棘獨復何人彼河橋孟津解券輸錢髙第賢察數入校出品郎兩岸相檢猶懼或失之故懸以祿利許以功報今賤吏疲人獨專稅管開閉之權藉不校之勢此道路之蠹姦利所殖也率歷代之舊俗獲行畱之歡心使客捨灑掃以待徵旅擇家而息豈非眾庶顒顒之望

西徵賦

前人歲次元枵月旅蕤賓丙丁統日乙未禦辰潘子憑軾西徵自京䢐秦乃喟然而嘆曰古往今來邈矣悠哉寥廓忽恍化一气而甄三才此三才者天地人道惟生與位謂之大寶生有修短之命位有通塞之遇鬼神莫之要聖智弗能豫當休明之盛世兮托菲薄之陋質納旌弓於鉉臺贊庶績於帝室嗟鄙夫之常絫兮固旣得而患失無柳季之直道佐士師而一黜武皇忽其升遐八音遏於四海天子寢於諒暗兮百官聽於冢宰彼負荷之殊重兮𨿽伊周其猶殆窺七貴於漢庭疇一姓之或在無危明以安位祇居逼以示專陷亂逆以受戮匪降禍之自天孔隨時以行藏蘧與國而舒捲苟蔽微以謬彰患過辟之未遠悟山潛之逸士卓長往而不反陋吾人之拘攣飄萍浮而蓬轉寮位儡其隆替名節漼以隳落危素卵之絫殼甚元燕之巢幕心戰懼以兢悚如臨深而履薄夕獲歸於都外宵未中而難作匪擇木以棲集鮮林焚而鳥存遭千載之嘉會皇合徳於乾坤弛秋霜之嚴威流春澤之渥恩甄大義以明責反初服於私門皇鑑揆余之忠誠俄命余以末班牧疲人於西夏攜老幼而入關丘去而顧嘆季過沛而涕零伊故鄕之可懷疚聖達之幽情矧匹夫之安土邈投身於鎬京猶犬馬之戀主竊托慕於闕庭眷鞏洛而掩涕思纏綿於墳塋余乃越平樂過街郵秣馬臯門稅駕西周遠矣姬徳興自髙辛思文后稷厥初生民率西水滸化流岐豳祚隆昌發舊邦惟新旋牧野而歷玆愈守柔以執競夜申旦而不寐憂天保之未定惟泰山其猶危祀八百而餘慶覽亡王之驕淫竄南巢以投命坐積薪以待然方指日而比盛人度量之乖舛何相越之遼迥考土中於斯邑成建都而營築旣定鼎於郟鄏遂鉆龜而啟平失道而來遷繄二國而是佑豈時王之無僻賴先哲以長懋望圉北之兩門感虢鄭之納惠討子頹之樂禍尢闕西之效戾重戮帶以定襄弘大順以霸世靈擁川以止鬥晉演義以獻說咨景悼以迄丐政淩遲而彌季俾庶朝之遘逆歷兩王而千位逾十葉以逮赧邦分崩而爲二竟橫噬於虎口輸文武之神器澡孝水而濯纓嘉善名而在玆夭赤子於新安坎路側而瘞之亭有千秋之號子無七旬之期𨿽勉勵於延吳實潛慟乎余慈眄山川以懷古悵攬轡於中塗虐項氏之肆暴坑降卒之無辜激秦人以歸徳成劉后之來蘇事洄泬而好還卒宗滅而身屠經澠池而長想停余車而不進秦虎狼之彊國趙侵弱之餘燼超入險而髙會杖命世之英藺恥東瑟之偏鼓提西缶而接刃辱十城之虛壽奄咸陽以取出申威於河外何猛气之咆勃入屈節於廉公若四體之無骨處智勇之淵偉方鄙吝之忿悁𨿽攺日而易歲無等級以寄言當光武之蒙塵致王誅於赤眉異奉辭以伐罪初垂翅於回溪不尢眚以掩徳終奮翼而髙揮建佐命之元勛振皇綱而更維登崤�之威夷仰崇嶺之嵯峨臯托墳於南陵文違風於北阿蹇哭孟以審敗襄墨縗而授戈曾隻輪之不反�三帥以濟河值庸主之矜愎殆肆叔於朝市任好綽其餘裕獨引過以歸己明三敗而不黜卒淩晉以雪恥豈虛名之可立良致霸其有以降曲崤而憐虢托與國於亡虞貪誘賂以賣鄰不及臘而就拘垂棘反於故府屈產服於晉輿徳不逮而民無援仲雍之祀忽諸我䢐安陽言陟陜郛行乎漫瀆之口憩乎曹陽之墟美哉邈乎玆土之舊也固乃周召之所分二南之所交麟趾信於關雎騶虞應乎鵲巢�漢氏之剝亂朝流亡以離析卓滔天以大滌劫宮廟而遷迹俾萬乘之盛尊降遙思於徵役顧請旋於傕汜旣獲許而中惕追皇駕而驟戰望玉輅而縱鏑痛百寮之勤王咸畢力以致死分身首於鋒刃洞胸腋以流矢有褰裳以投岸或攘袂以赴水傷桴楫之褊小撮舟中之掬指升曲沃而惆悵惜兆亂而兄替枝末大而本披都耦國而禍結臧札飄其髙厲委曹吳而成節何莊武之無恥徒利開而義閉躡函谷之重阻看天險之衿帶迹諸侯之勇怯算嬴氏之利害或開關以延敵競遁逃以奔竄有噤門而莫啟不窺兵於山外連雞互而不棲小國合而成大豈地勢之安危信人事之否泰漢六世而拓畿縣弘農而遠關厭紫極之閒敞甘微行以遊盤長傲賓於柏谷妻睹貌而獻餐疇匹婦其已泰胡厥夫之謬官昔明王之巡幸固淸道而後往懼銜�之或變峻徒禦以誅賞彼白龍之魚服掛豫且之密网輕帝重於天下奚斯漸之可長弔戾園於湖邑諒遭世之巫蠱探隱伏於難明委讒賊之趙虜加顯戮於儲貳絕肌膚而不顧作歸來之悲臺徒望思其何補紛吾旣邁此全節兮又繼之以盤桓問休牛之故林感徵名於桃園發閿鄕而警策�黃卷以濟潼眺華嶽之陰崖覿髙掌之遺蹤憶江使之反璧告亡期於祖龍不語怪以徵異吾聞之於孔公慍韓馬之大憝阻關谷以稱亂魏武赫以霆震奉義辭以伐叛彼𨿽眾其焉用故制勝於廟算砰揚桴以振塵繣瓦解而冰泮超遂遁而奔狄甲卒化爲京觀倦狹路之迫隘軌崎嶇以低仰蹈秦郊而始辟豁爽塏以宏壯黃壤千里沃野彌望華實紛敷桑麻條暢邪界褒斜右濱汧隴寶雞前鳴甘泉後湧面終南而背云陽跨平原而連嶓冢九嵕嶭太一巃嵷吐淸風之飂戾納歸云之郁蓊南有元灞素滻湯井溫谷北有淸渭濁涇蘭池周曲浸決鄭白之渠漕引淮海之粟林茂有鄠之竹山挺藍田之玉班述陸海珍藏張敍神臯隩區此西賓所以言於東主安處所以聽於憑虛也可不謂然乎勁松彰於歲寒貞臣見於國危入鄭都而抵掌義桓友之忠規竭股肱於昏主赴塗炭而不移世善職於司徒緇衣敝而攺爲履犬戎之侵地疾幽後之詭惑舉僞烽以沮眾淫嬖褒以縱慝軍敗戲水之上身死驪山之北赫赫宗周滅爲亡國又有繼於此者異哉秦始皇之爲君也傾天下以厚葬自開辟而未聞匠人勞而弗圖俾生埋以報勤外離西楚之禍內受牧豎之焚語曰行無禮必自及此非其效歟乾坤以有親可久君子以厚徳載物觀夫漢髙之興也非徒聰明神武豁達大度而已也乃實愼終追舊篤誠款愛澤靡不漸恩無不逮率土且猶弗遺而況於鄰里乎而況於卿士乎於斯時也乃摹寫舊丰制造新邑故社易置枌楡遷立街衢如一庭宇相襲渾雞犬以亂放各識家而競入籍含怒於鴻門沛局蹐而來王範謀害而弗許陰授劍以約莊�白刃以萬舞危冬葉之待霜履虎尾而不噬實要伯於子房樊抗憤以卮酒咀彘肩以激揚忽蛇變而龍攄雄霸上而髙驤增遷怒而橫撞碎玉斗其何傷嬰組於軹塗投素車而肉袒疏飲餞於東門畏極位之盛滿金墉郁其萬雉峻嵃峭以繩直戾飲馬之陽橋踐宣平之淸閾都中雜戶千人億華夷士女駢闐逼側展名京之初儀卽新館而蒞職勵疲鈍以臨朝勗自彊而不息於是孟春爰謝聽覽餘日巡省農功周行廬室街裏蕭條邑居散逸營宇寺署肆管庫蕞芮於城隅者百不一處所謂尙冠修成黃棘宣明建陽昌陰北煥南平皆夷漫滌蕩無其處而有其名爾乃階長樂登未央泛太液淩建章縈馺娑而款駘蕩枌詣而轢承光徘徊桂宮惆悵柏梁鷩雉雊於臺陂狐兔窟於殿傍何黍苗之離離而餘思之芒芒洪鐘頓於毀廟乘風廢而不懸禁省鞠爲茂艸金逖遷於霸川懷夫蕭曹魏邴之相辛李衛霍之將銜使則蘇屬國震遠則張博望教敷而彜倫序兵舉而皇威暢臨危而致勇奮投命而髙節亮曁乎秺侯之忠孝淳深陸賈之優遊宴喜長卿淵云之文子長政駿之史趙張三王之尹京定國釋之之聽理汲長孺之正直鄭當時之推士終童山東之英妙賈生洛陽之才子飛翠緌拖鳴玉以出入禁門者眾矣或披髮左�奮迅泥滓或從容傅會望表知裏或著顯績而嬰時戮或有大才而無貴仕皆揚淸風於上列垂令聞而不已想佩聲之遺響若鏗鏘之在耳當音鳳恭顯之任勢也乃燻灼四方震耀都鄙而死之日曾不得與夫十餘公之徒隸齒名才難不其然乎望漸臺而扼腕梟巨猾而余怒揖不疑於北闕軾樗裏於武庫酒池鑑於商辛追覆車而不寤曲陽僭於白虎化奢淫而無度命有始而必終孰長生而久視武雄略其焉在近惑文成而溺五利侔造化以制作窮山海之奧祕靈若翔於神島�鯨浪而失水曝鱗髂於漫沙隕明月以雙墜擢仙掌以承露千云漢而上至致�蒟其奚難惟餘欲而是恣從逸遊於角抵絡甲乙以珠翠忍生人之減半勒東嶽以虛美超長懷以遐念若循環之無賜較面朝之煥炳次後庭之猗靡壯當熊之忠勇深辭輦之明智衛鬒發以光鑑趙輕體之纖麗咸善立而聲流亦寵極而禍侈津便門以右轉究吾境之所曁掩細柳而撫劍快孝文之命帥周受命而忘身明戎政之果毅距華蓋於壘和案乘輿之尊轡肅天威之臨顏率軍禮以長�輕棘霸之兒戲重條侯之倨貴索杜郵其焉在云孝裏之前號惘輟駕而容與哀武安以興悼爭伐趙以徇國定廟算之勝負扞矢言而弗納反推怨以歸咎未十里於遷路尋賜劍以刎首嗟主暗而臣疾禍於何而不有窺秦墟於渭城冀闕緬而堙盡覓陛殿之餘基裁岥岮以隱嶙想趙使之抱璧瀏睨楹以抗憤燕圖窮而荊發紛絕袖而自引築聲厲而髙奮狙潛鉛以脫臏據天位其若玆亦狼狽而可�簡良人以自輔謂斯忠而鞅賢寄苛制於捐灰矯扶蘇於朔邊儒林塡於坑�詩書煬而爲煙國滅亡以斷後身刑轘以啟前商法焉得以宿黃犬有可復牽野蒲變而成脯苑鹿化以爲馬假讒賊以天權鉗眾口而寄坐兵在頸而顧問何爲不早而告我願黔黎其誰聽惟請死而獲可逮子嬰之果決敢討賊以舒禍勢土崩而莫振作降王於路左蕭收圖以相劉料險易與眾寡羽天與而不取冠沐猴而縱火貫三光而洞九泉曾未足以諭其髙下感市閭之菆井嘆屍韓之舊處丞屬號而守闕人百身以納贖豈生命之易投誠惠愛之洽著訐望之以求直亦余心之所惡思夫人之政術實幹時之良具苟明法以釋憾不愛才以成務弘大體以髙貴非所望於蕭傅造長山而慷慨偉龍顏之英主胸中豁其洞開羣善湊而必舉存威格乎天區亡墳掘而莫禦臨掩坎而絫抃步毀垣以延佇越安陵而無譏諒惠聲之寂寞弔爰絲之正議伏梁劍於東郭訊景皇於陽丘爰信讒而矜謔殞吳嗣於局下蓋發怒於一搏成七國之稱亂翻助逆以誅錯恨過聽之無討玆沮善而勸惡呰孝元於渭塋執奄尹以明貶褒夫君之善行廢園邑以崇儉過延門而責成忠何辜而爲戮陷社稷之王章俾幽死而莫鞠忕淫嬖之凶忍剿皇統之孕育張舅氏之姦漸貽漢宗以傾覆刺哀主於義域僭天爵於髙安欲法堯而承禪永終古而不刊瞰康園之孤墳悲平後之專絜殃厥父之篡逆蒙漢恥而不雪激義誠而引決赴丹焰以明節投宮火而焦糜從灰熛而俱滅騖橫橋而旋軫歷獘邑之南垂門磁石而梁木蘭兮構阿房之屈奇疏南山以表闕倬樊川以激池役鬼傭其猶否矧人力之所爲工徒斫而未息義兵紛以交馳宗祧污而爲沼豈斯宇之獨隳由僞新之九廟誇宗虞而祖黃驅吁嗟而妖臨搜佞哀以拜郎誦六藝以飾姦焚詩書而面墻心不則於徳義𨿽異術而同亡宗孝宣於樂遊紹衰緒以中興不獲事於敬養盡加隆於園陵兆惟奉明邑號千人訊諸故老造自帝詢隱王母之非命縱聲樂以娛神𨿽靡率於舊典亦觀過而知仁憑髙望之陽隈體川陸之污隆開襟乎淸暑之館遊目乎五柞之宮交渠引漕激湍生風乃有昆明池乎其中其池則湯湯汗汗滉瀁彌漫浩如河漢日月麗天出入乎東西旦似暘谷夕類虞淵昔豫章之名宇披元流而特起儀景星以天漢對牛女以雙峙圖萬載而不傾奄摧落於十紀擢百尋之層觀今數仞之餘址振鷺於飛鳧躍鴻漸乘雲頡頏隨流淡淡瀺灂驚波唼喋菱芡華蓮爛於綠沼靑蕃蔚乎翠瀲伊玆池之肇穿肄水戰於荒服志勤遠以極武良無邀於後福而菜蔬芼實水物惟錯乃有贍乎原陸在皇代而物土故毀之而又復凡厥寮司旣富而教咸帥貧惰同整�棹收罟課獲引繳舉效鰥夫有室愁民以樂徒觀其鼓柂回輪灑鉤投网垂餌出入挺來往纖經連白鳴桹厲響貫鰓尾掣三牽兩於是弛靑鯤於网巨解赬鯉於粘徽華魴躍鱗素鱮揚鬐饔人縷切鑾刀若飛應刃落俎靃靃霏霏紅鮮紛其初載賓旅而遲禦旣餐服以屬厭泊恬靜以無欲回小人之腹爲君子之慮爾乃端策拂茵彈冠振衣徘徊酆鄗如渴如饑心翹勤以仰止不加敬而自祗豈三聖之敢夢竊十亂之或希經始靈臺成之不日惟鄗及酆仍京其室庶人子來神降之吉積徳延祚莫貳其一永惟此邦云誰之識越可略聞而難臻其極子嬴鋤以借父訓秦法而著色耕讓畔以閒田沾姬化而生棘蘇張喜而詐騁虞芮愧而訟息由此觀之士無常俗而教有定式上之遷下猶鈞之埏埴𨿽五方雜會風流混淆惰農好利不昏作勞密邇玁狁戎馬生郊而制者必割實存操刀人之升降隨政隆替仗信則莫不用情無欲則賞之不竊𨿽智不能理明不能察信此心也庶免夫戾如其禮樂以俟來哲

遊思賦

宋鮑照云徑兮海衝上潮兮送風秋水兮駕浦涼煙兮冒虹暮气起兮遠岸黑陽精滅兮天際紅波茫茫兮無底山森森兮萬重平隰兮亙岸通川兮瀉壑仰盡兮天經俯窮兮地絡望波際兮曇曇眺雲間兮灼灼乃江南之斷山信海上之飛鶴指煙霞而問鄕窺林嶼而訪泊撫身事而識苦念親愛而知樂苦與樂其何言悼人生之長役捨堂宇之密親坐江潭而爲客對蒹葭之遂黃視零露之方白鴻晨驚以響湍泉夜下而鳴石結中洲之云蘿托綿思於遙夕瞻荊吳之遠山望邯鄲之長陌塞風馳兮邊艸飛胡沙起兮雁揚翮𨿽燕越之異心在禽鳥而同戚悵收情而抆淚遣繁悲而自抑此日中其幾時彼月滿而將蝕生無患於不老奚引憂以自逼物因節以捲舒道與運而升息賤賣卜以當壚隱我耕而子織誠愛秦王之奇勇不願絕筋而稱力已矣哉使豫章生而可知夫何異乎叢棘

撰徵賦有

序

謝靈運

蓋聞昏明殊位貞晦異道𨿽景度回革亂多治寡是故升平難於恆運剝喪易以橫流皇晉受命河汾來遷吳楚數歷九世年逾十紀西秦無一援之望東周有三辱之憤可爲積禍纏釁固以久矣況乃陵塋幽翳情敬莫遂日月推薄帝心彌遠慶靈將升時來不爽相國宋公得一居貞回幹運軸內匡寰表外淸遐陬每以區宇未統側席盈慮值天祚攸興昧弱授機龜筮元謀符瑞景徵於是仰祗俯協順天從兆興止戈之師躬暫勞之討以義熙十有二年五月丁酉敬戒九伐申命六軍治兵於京畿次師於汳上云檣千艘�輜萬乘羽騎盈塗飛旍蔽日別命羣帥誨謨惠策法奇於三略義祕於六韜所以鉤棘未曜殞前禽於金墉威弧始彀走鈒隼於滑臺曾不逾月二方獻捷宏功懋徳獨絕古今天子感東山之劬勞慶格天之光大明發興於鑑寐使臣遵於原隰余攝官承乏謬充殊役皇華愧於先雅靡盬�於徵人以仲冬就行分春反命塗經九守路逾千里沿江亂淮�薄泗汳詳觀城邑周覽丘墳眷言古迹其懷已多昔皇祖作藩受命淮徐道固苞桑勛由仁積年月多歷市朝已攺永爲洪業纏懷淸歷於是采訪故老尋履往迹而遠感深慨痛心殞涕遂寫集聞見作賦撰西徵俾事運遷謝托此不朽其詞曰系烈山之洪緒承火正之明光立熙載於唐後申贊事於周王疇庸命而順位錫寶珪以徹疆歷尙代而平顯降中葉以繁昌業服道而徳徽風行世而化揚投前蹤以永冀省輶質以遠傷暌謀始於蓍蔡違用捨於行藏庇常善之罔棄憑曲成之不遺昭在幽而偕煦賞彌久而愈私顧晚艸之薄弱仰靑春之葳蕤引蔓穎於松上擢纖枝於蘭逵施隆貸而有渥報涓塵而無期歡太階之休明穆皇道之緝熙惟王建國辧方定隅內外旣正華夷有殊惟昔小雅逮於班書戎蠻孔熾是殛是誅所以宣王用棘於玁狁髙帝方事於匈奴然侵鎬至涇自塞及平窺郊伺鄙闕四字

慕攜王之矯虔階喪亂之未寧竊彊秦之三輔陷隆周之兩京雄崤澠以制險據繞澑而作扃家永懷於故壤國願言於先塋俟太平之曠期屬應運之聖明坤寄通於四瀆幹假照於三辰水潤土以顯比火炎天而同人惟上相之睿哲當艸昧而經綸總九流以貞觀協五材而平分時來之機悟先於介石納隍之誡一援於生民龜策允臧人鬼同情順天行誅司典詳刑樹牙選徒秉鉞抗旍弧矢罄楚孝之心智戈棘殫吳子之精靈迅三翼以魚麗襄兩服以雁逝陣未列於都甸威已振於秦薊灑嚴霜於渭城被和風於洛汭就終古以比猷考墳冊而莫契昔西怨於東䢐今北伐而南悲豈朝野之恆情動萬乘之幽思歌零雨於豳風興采薇於周詩慶金墉之凱定眷戎車之遷時佇千里而感遠涉弦望而懷期詔微臣以勞問奉王命於河湄夕飲餞以俶裝旦出宿而言辭歲旣晏而繁慮日將邁而戀乖闕敬恭於桑梓謝履長於庭階冒沈云之暗藹迎素雪之紛霏淩結湍而凝淸風矜籟以揚哀情在本而易阜物𨿽末而難懷眷余勤以就路苦憂來其城頹爾乃經雉門啟浮梁眺鍾巖越查塘覽永嘉之紊維尋建武之緝綱於時內慢神器外侮戎狄君子橫流庶萌分析主晉有祀福祿來格明兩降覽三七辭厄元誕徳以膺緯肇回光於陽宅明思服於下武興繼代以消逆簡文因心以秉道故恩用而刑廢孝武捨己以仗賢亦寧外而治內觀日化而就損庶雍熙之可對閔隆安之致寇傷龜玉之毀碎漏妖凶於滄洲纏釁難而盈紀時焉依於晉鄭國有蹙於百里賴英謨之經營弘兼濟以忘己主寰內而緩虞澄海外以漬滓至如昏祲蔽景鼎祚傾基黍離有嘆鴻雁無期瞻天命之貞符秉順動而履機率駿民之思效普邦國而同歸蕩積霾之穢氛啟披陰之光暉反平陵之杳藹復七廟之依稀務役簡而農勸每勞賞而忠甄燮時雍於祖宗闕六字

掃逋醜於漢渚滌僭逆於岷山羈巢處於西木引鼻飲於源淵惠要襋而思韙援冠弁而來虔視冶城而北屬懷文獻之收揚匪元首之康哉孰股肱之惟良譬觀曲而識節似綴組以成章業彌纏而彌微事愈有而莫傷次石頭之雙岸究孫氏之初基幸漢庶之漏网憑江介以抗維初鵲起於富春果鯨躍於川湄匝三世而國盛歷五僞而宗夷察成敗之相仍猶唇亡而齒寒載十二而謂紀豈蜀滅而吳安眾咸�於謀兆羊獨悟於理端請廣武以誨情樹襄陽以作藩拾建業其如遺沿萬里而誰難疾魯荒之詖辭惡京陵之譖言責當朝之憚貶對曩籍而興嘆惇怙寵而判違敵旣勍而國圮彼問鼎而何階必先賊於君子原性分之異托𨿽殊塗而歸美或捲舒以愚智或治亂其如矢謝昧迹而托規卒安身以全裏周顯節而犯逆抱正情而喪己薄四望而尢眄嘆王路之中鯁蠢百越之妖燼敢淩蹈於五嶺崩雙嶽於中流擬凶威於荊郢隱雷霆於帝坐飛芒鏃於宮省於時朝有遷都之議人無守死之志師旅痛於久勤城墉闕於素備安危勢在不侔眾寡形於見事於赫淵謀研其神策緩轡待機追奔躡迹遇雷池而振曜次彭蠡而殲滌穆京甸以淸晏撤多壘而寧役造白石之祠壇懟二豎之無君踐掖庭以幽辱淩祧社而火焚湣文康之罪己嘉忠武之立勛道有屈於災蝕功無謝於如仁訊落星之饗旅索舊棲於吳余迹階戺而不見橫榛莽以荒除彼生成之樂辰亦猶今之在余慨齊吟於爽鳩悲唐歌於山樞弔僞孫於徐首率君臣以奉疆時運師以伐罪偏投書於武王迄西北行旅部藝文二詩

邶風式微二章

黎侯失國而寓於衛其臣勸之式微式微胡不歸微君之故胡爲乎中露式微式微胡不歸微君之躬胡爲乎泥中

魏風陟岵三章

孝子行役不忘其親故登山以望其父之所在因想象其父念己之言陟彼岵兮瞻望父兮父曰嗟予子行役夙夜無已上愼旃哉猶來無止陟彼屺兮瞻望母兮母曰嗟予季行役夙夜無寐上愼旃哉猶來無棄陟彼岡兮瞻望兄兮兄曰嗟予弟行役夙夜必偕上愼旃哉猶來無死

小雅黃鳥三章

民適異國不得其所故作此詩黃鳥黃鳥無集於谷無啄我粟此邦之人不我肯谷言旋言歸復我邦族黃鳥黃鳥無集於桑無啄我粱此邦之人不可與明言旋言歸復我諸兄黃鳥黃鳥無集於栩無啄我黍此邦之人不可與處言旋言歸復我諸父

我行其野三章

民適異國依其婚姻而不見收卹故作此詩我行其野蔽芾其樗婚姻之故言就爾居爾不我畜復我邦家我行其野言采其蓫婚姻之故言就爾宿爾不我畜言歸思復我行其野言采其葍不思舊姻求爾新特成不以富亦祇以異

思歸歌

楚之王子質於秦作洞庭兮木秋涔陽兮艸衰去千乘之家國作咸陽之布衣

適吳詩

後漢梁鴻漢書曰鴻易姓運期名耀字侯光與妻子居齊魯之間有頃又去適吳將行作詩曰逝舊邦兮遐徵將遙集兮東南心惙怛兮傷悴忘菲菲兮升降欲乘策兮縱邁疾吾俗兮作讒競舉枉兮措直咸先佞兮唌唌固靡慚兮獨建冀異州兮尙賢聊逍遙兮遨嬉纘仲尼兮周流儻云睹兮我悅遂捨車兮卽浮過季札兮延陵求魯連兮海隅𨿽不察兮光貌幸神靈兮與休惟季春兮華阜麥含英兮方秀哀茂時兮逾邁湣芳香兮日臭悼我心兮不獲長委結兮焉究口囂囂兮余訕嗟恇恇兮誰畱

長歌行

漢樂府岧岧山上亭皎皎雲間星遠望使心思遊子戀所生驅車出北門遙觀洛陽城凱風吹長棘夭夭枝葉傾黃鳥飛相追咬咬弄音聲�立望西河泣下沾羅纓

淮南王篇

漢樂府淮南王自言尊百尺髙樓與天連後園鑿井銀作�金瓶素綆汲寒漿汲寒漿飲少年少年窈窕何能賢揚聲悲歌聲絕天我欲渡河河無梁願化雙黃鵠還故鄕還故鄕入故里徘徊故鄕苦身不已繁舞寄聲無不泰徘徊桑梓遊天外

悲歌

漢樂府悲歌可以當泣遠望可以當歸思念故鄕鬱鬱累累欲歸家無人欲渡河無船心思不能言腸中車輪轉

古歌

漢樂府秋風蕭蕭愁殺人出亦愁入亦愁座中何人誰不懷憂令我白頭故地多飆風樹木何修修離家日趨遠衣帶日趨緩心思不能言腸中車輪轉

擬李陵錄別詩二首

無名氏燦燦三星列拳拳月初生寒涼應節至蟋蟀夜悲鳴晨風動喬木枝葉日夜零遊子暮思歸塞耳不能聽遠望正蕭條百里無人聲豺狼鳴後園虎豹步前庭遠處天一隅苦困獨零丁親人隨風散歷歷如流星三萍離不結思心獨屏營願得萱艸枝以解饑渴情

又鍾子歌南音仲尼嘆歸歟戎馬悲邊鳴遊子戀故廬陽鳥歸飛雲蛟龍樂潛居人生一世間貴與願同俱身無四凶罪何爲天一隅與其苦筋力必欲榮薄軀不如及淸時策名於天衢

古詩十九首錄

三首

無名氏涉江采芙蓉蘭澤多芳艸采之欲遺誰所思在遠道還顧望舊鄕長路漫浩浩同心而離居憂傷以終老

又去者日以疏來者日以親出郭門直視但見丘與墳古墓�爲田松柏摧爲薪白楊多悲風蕭蕭愁殺人思還故里閭欲歸道無因

又明月何皎皎照我羅�幃憂愁不能寐攬衣起徘徊客行𨿽云樂不如早旋歸出戶獨仿徨愁思當告誰引領還入房淚下沾裳衣

古詩一首

無名氏行行隨道經歷山坡馬啖柏葉人啖柏脂不可長飽聊可遏饑

擬李陵錄別詩八首錄

六首無名氏有鳥西南飛熠熠似蒼鷹朝發天北隅暮聞日南陵欲寄一言去托之箋彩繒因風附輕翼以遺心蘊蒸鳥辭路攸長羽翼不能勝意欲從鳥逝駑馬不可乘

又晨風鳴北林熠耀東南飛願言所相思日暮不垂幃明月照髙樓想見餘光輝元鳥夜過庭仿�能復飛褰裳路踟躕仿徨不能歸浮雲日千里安知我心悲思得瓊樹枝以解長渴饑

又陟彼南山隅送子淇水陽爾行西南遊我獨東北翔猿鳥顧悲鳴五步一仿徨雙鳧相背飛相遠日已長遠望雲中路想見來圭璋萬里遙相思何益心獨傷隨時愛景曜願言莫相忘

又紅塵蔽天地白日何冥冥微陰盛殺气淒風從此興招搖西北指天漢東南傾嗟爾穹廬子獨行如履冰短褐中無緒帶斷續以繩瀉水置瓶中焉辧淄與澠巢父不洗耳後世有何稱

擬蘇武答詩

無名氏童童孤生柳寄根河水泥連翩遊客子於冬服褐衣去家千里餘一身常渴饑寒夜立淸庭仰瞻天漢湄寒風吹我骨嚴霜切我肌憂心常慘戚晨風爲我悲瑤光遊何速行願支何遲仰視雲間星忽若割長帷低頭還自憐盛年行已衰依依戀明世愴愴難久懷

古歌

無名氏髙田種小麥終久不成穗男兒在他鄕焉得不憔悴

古詩

無名氏步出城東門遙望江南路前日風雪中故人從此去我欲渡河水河水深無梁願爲雙黃鵠髙飛還故鄕

古猛虎行

無名氏饑不從猛虎食暮不從野雀棲野雀安無巢遊子爲誰驕

古八變歌

無名氏選詩拾遺曰古歌有八變九曲之名未詳其義北風初秋至吹我章華臺浮雲多暮色似從崦嵫來枯桑鳴中林絡緯響空�翩翩飛蓬徵愴愴遊子懷故鄕不可見長望始此回

卻東西門行

魏武帝鴻雁出塞北乃在無人鄕舉翅萬里餘行止自成行冬節食南稻春日復北翔田中有轉蓬隨風遠飄揚長與故根絕萬歲不相當柰何此徵夫安得去四方戎馬不解鞍鎧甲不離旁冉冉老將至何時反故鄕神龍藏深泉猛獸步髙岡狐死歸首丘故鄕安可忘

善哉行

文帝上山采薇薄暮苦饑溪谷多風霜露沾衣野雉羣雊猿猴相追還望故鄕郁何壘壘髙山有崖林木有枝憂來無方人莫之知人生如寄多憂何爲今我不樂歲月如馳湯湯川流中有行舟隨波轉薄有似客遊策我良馬被我輕裘載馳載驅聊以忘憂

雜詩二首

同前漫漫秋夜長烈烈北風涼展轉不能寐披衣起仿徨仿徨忽已久白露沾我裳俯視淸水波仰看明月光天漢回西流三五正縱橫艸虫鳴何悲孤雁獨南翔鬱鬱多悲思綿綿思故鄕願飛安得翼欲濟河無梁向風長嘆息斷絕我中腸

又西北有浮雲亭亭如車蓋惜哉時不遇適與飄風會吹我東南行行行至吳會吳會非我鄕安得久畱滯棄置勿復陳客子常畏人

燕歌行

明帝白日晼晼忽西傾霜露慘淒塗�庭秋艸卷葉摧枝莖翩翩飛蓬常獨徵有似遊子不安寧

門有萬里客

曹植門有萬里客問君何鄕人褰裳起從之果得心所親挽裳對我泣太息前自陳本是朔方士今爲吳越民行行將復行去去適西秦

盤石篇

前人盤盤山巓石飄飄澗底蓬我本太山人何爲客淮東蒹葭彌斥土林木無分重岸巖若崩缺湖水何洶洶蚌蛤被濱涯光彩如錦虹髙被淩雲霄浮气象螭龍鯨脊若丘陵須若山上松呼吸吞船欐澎湃戲中鴻方舟尋髙價珍寶麗以通一舉必千里乘颸舉帆幢經危履險阻未知命所鍾常恐沈黃壚下與黿�同南極蒼梧野遊盼窮九江中夜指參辰欲師當定從仰天長太息思想懷故邦乘桴何所志吁嗟我孔公

朔風詩五首

前人仰彼朔風用懷魏都願騁代馬倏忽北䢐凱風永至思彼蠻方願隨越鳥翻飛南翔

又四气代謝懸景運周別如俯仰脫若三秋昔我初遷朱華未晞今我旋止素雪雲飛

又俯降千仞仰登天阻風飄蓬飛載離寒暑千仞易陟天阻可越昔我同袍今永乖別

又子好芳艸豈忘爾貽繁華將茂秋霜悴之君不垂眷豈云其誠秋蘭可諭桂樹冬榮

又弦歌蕩思誰與銷憂臨川慕思何爲泛舟豈無和樂遊非我鄰誰忘泛舟愧無榜人

雜詩

前人轉蓬離本根飄颻隨長風何意回�舉吹我入雲中髙髙上無極天路安可窮類此遊客子捐軀遠從戎毛褐不掩形薇藿常不充去去莫復道沈憂令人老

晴詩

前人微陰翳陽景淸風飄我衣遊魚潛綠水翔鳥薄天飛眇眇客行士遙役不得歸始出嚴霜結今來白露晞遊子嘆黍離處者歌式微慷慨對嘉賓淒愴內傷悲

七哀詩

王粲荊蠻非我鄕何爲久滯淫方舟溯大江日暮愁我心山岡有餘映巖阿增重陰狐貍馳赴穴飛鳥翔故林流波激淸響猴猿臨岸吟迅風拂裳袂白露沾衣襟獨夜不能寐攝衣起撫琴絲桐感人情爲我發悲音羈旅無終極憂思壯難任

遊覽

陳琳髙會時不娛羈客難爲心殷懷從中發悲感激淸音投觴罷歡坐逍遙步長林肅肅山谷風默默天路陰惆悵忘旋反欷歔涕沾襟

雜詩

晉傅休奕東方大明星光景照千里少年捨家遊思心晝夜起

雜詩

棗據吳寇未殄滅亂象侵邊疆天子命上宰作蕃於漢陽開國建元士玉帛聘賢良予非荊山璞謬登和氏場羊質服虎文燕翼假鳳翔旣懼非所任怨彼南路長千里旣悠邈路次限關梁僕夫罷遠涉車馬困山岡深谷下無底髙巖曁穹蒼丰艸停滋潤霧露沾衣裳元林結陰气不風自寒涼顧瞻情感切惻愴心哀傷士生則懸弧有事在四方安得恆逍遙端坐守閨房引義割外情內感實難忘

赴洛道中作二首

陸機總轡登長路嗚咽辭密親借問子何之世网嬰我身永嘆遵北渚遺思結南津行行遂已遠野途曠無人山澤紛紆余林薄杳阡眠虎嘯深谷底雞鳴髙樹巓哀風中夜流孤獸更我前悲情觸物感沈思郁纏綿佇立望故鄕顧影淒自憐

又遠遊越山川山川修且廣振策陟崇丘安轡遵平莽夕息抱影寐朝䢐銜思往頓轡倚髙巖側聽悲風響淸露墜素輝明月一何朗撫枕不能寐振衣獨長想

擬涉江采芙蓉

前人上山采瓊�窮谷饒芳蘭采采不盈掬悠悠懷所歡故鄕一何曠山川阻且難沈思鍾萬里躑躅獨吟嘆

擬明月何皎皎

前人安寢北堂上明月入我牖照之有餘輝攬之不盈手涼風繞曲房寒蟬鳴髙柳踟躕感節物我行永已久遊宦會無成離思難常守

門有車馬客行

前人門有車馬客駕言發故鄕念君久不歸濡迹涉江湘投袂赴門塗攬衣不及裳拊膺攜客泣掩淚敍溫涼借問邦族間惻愴論存亡親友多零落舊齒皆雕喪市朝忽遷易城闕或丘荒墳壠日月移松柏郁芒芒天道信崇替人生安得長慷慨惟平生俯仰獨悲傷

雜詩

張協朝登魯陽關狹路峭且深流澗萬餘丈圍木數千尋咆虎響窮山鳴鶴聒空林淒風爲我嘯百籟坐自吟感物多思情在險易常心朅來戒不虞挺轡越飛岑王陽驅九折周文走岑崟經阻貴勿遲此理著來今

思歸嘆

石崇登城隅兮臨長江極望無涯兮思塡胸魚瀺灂兮鳥繽翻澤雉遊鳧兮戲中園秋風厲兮鴻雁徵蟋蟀嘈嘈兮晨夜鳴落葉飄兮枯枝竦百艸零落兮覆畦壠時光逝兮年易盡感彼歲暮兮悵自湣廓羈旅兮滯野都願禦北風兮忽歸䢐惟金石兮幽且淸林郁茂兮芳卉盈元泉流兮縈丘阜閣館蕭寥兮蔭叢柳吹長笛兮彈五弦髙歌淩雲兮樂餘年舒篇卷兮與聖談釋冕投紱兮希彭聃超逍遙兮絕塵埃福亦不至兮禍亦不來

行詩一云途中作

成公綏洋洋熊耳流巍巍伊闕山髙岡碣崔巍雙阜夾長川素石何燐燐水禽何翩翩遠涉許潁路顧思邈綿綿郁陶懷所親引領情緬然

祖道詩

孫楚仰天惟龍禦地以驥利有攸往不期而至

之馮翊祖道詩

前人舉翮撫三秦抗我千里目念當隔山河執觴懷慘毒

雜詩

王贊朔風動秋艸邊馬有歸心胡寧久分析靡靡忽至今王事離我志殊隔過商參昔往鶬鶊鳴今來蟋蟀吟人情懷舊鄕客鳥思故林師涓久不奏誰能宣我心

扶風歌

劉琨朝發廣莫門暮宿丹水山左手彎繁弱右手揮龍淵顧瞻望宮闕俯仰禦飛軒據鞍長嘆息淚下如流泉系馬長松下發鞍髙嶽頭烈烈悲風起泠泠澗水流揮手長相謝哽咽不能言浮雲爲我結歸鳥爲我旋去家日已遠安知存與亡慷慨窮林中抱膝獨摧藏麋鹿遊我前�猴戲我側資糧旣乏盡薇蕨安可食攬轡命徒侶吟嘯絕巖中君子道微矣夫子固有窮惟昔李騫期寄在匈奴庭忠信反獲罪漢武不克明我欲竟此曲此曲悲且長棄置勿重陳重陳令心傷

始作鎭軍參軍經曲阿作

陶潛弱齡寄事外委懷在琴書被褐欣自得屢空常晏如時來苟冥會宛轡憩通衢投策命晨裝暫與園田疏眇眇孤舟逝綿綿歸思紆我行豈不遙登降千里餘目倦川途異心念山澤居望云慚髙鳥臨水愧遊魚眞想初在襟誰謂形迹拘聊且憑化遷終返班生廬

庚子歲五月中從都還阻風於規林二首

前人行行循歸路計日望舊居一欣侍溫顏再喜見友於鼓棹路崎曲指景限西隅江山豈不險歸子念前途凱風負我心戢枻守窮湖髙莽渺無界夏木獨森疏誰言客舟遠近瞻百里餘延目識南嶺空嘆將焉如

又自古嘆行役我今始知之山川一何曠巽坎難與期崩浪聒天響長風無息時久遊戀所生如何淹在玆靜念園林好人間良可辭當年詎有幾縱心復何疑

辛丑歲七月赴假還江陵夜行塗口作

前人閒居三十載遂與塵事冥詩書惇宿好林園無俗情如何捨此去遙遙至南荊叩枻新秋月臨流別友生涼風起將夕夜景湛虛明昭昭天宇闊皛皛川上平懷役不遑寐中宵尙孤徵商歌非吾事依依在耦耕投冠旋舊墟不爲好爵縈養眞衡茅下庶以善自名

乙巳歲三月爲建威參軍使都經錢溪

前人我不踐斯境歲月好已積晨夕看山川事事悉如昔微雨洗髙林淸�矯云翮眷彼品物存義風都未隔伊余何爲者勉勵從玆役一形似有制素襟不可易園田日夢想安得久離析終懷在歸舟諒哉宜霜柏

雜詩三首

前人遙遙從羈役一心處兩端掩淚泛東逝順流追時遷日沒星與昴勢翳西山巓蕭條隔天涯惆悵念長餐慷慨思南歸路遐無由緣關梁難虧替絕音寄斯篇

又閒居執蕩志時駛不可稽驅役無停息軒裳逝東崖沈陰擬燻麝寒气激我懷歲月有常禦我來淹已彌慷慨憶綢繆此情久已離荏苒經十載暫爲人所羈庭宇翳餘木倏忽日月虧

又我行未雲遠回顧慘風涼春燕應節起髙飛拂塵梁邊雁悲無所代謝歸北鄕離�鳴淸池涉暑經秋霜愁人難爲辭遙遙春夜長

懷歸謠

湛方生辭衡門兮至歡懷生離兮苦辛豈羈旅兮一慨亦代謝兮感人四運兮遒盡化新兮歲故氛慘慘兮凝晨風淒淒兮薄暮雨雪兮交紛重云兮四布天地兮一色六合兮同素山木兮摧披津壑兮凝沍感羈旅兮苦心懷桑梓兮增慕胡馬兮戀北越鳥兮依陽彼禽獸兮尙然況君子兮去故鄕望歸途兮漫漫盼江流兮洋洋思涉路兮莫由欲越津兮無梁

北使洛

宋顏延之宋書曰延之爲豫章世子中軍行參軍義熙十二年髙祖北徵有宋公之授府遣一使慶殊命參起居延之至洛陽道中作詩一首文辭藻麗爲謝晦傅亮所賞攺服飭徒旅首路局險艱振楫發吳洲秣馬陵楚山塗出梁宋郊道出周鄭間前登陽城路日夕望三川在昔輟期運經始闊聖賢伊濲絕津濟臺館無尺椽宮陛多巢穴城闕生雲煙王猷升八表嗟行方暮年陰風振涼野飛雪瞀窮天臨塗未及引置酒慘無言隱憫徒禦悲威遲良馬煩遊役去芳時歸來屢䢐蓬心旣已矣飛薄殊亦然

還至梁城作

前人眇默軌路長憔悴徵戍勤昔邁先䢐師今來後歸軍振策眷東路傾側不及羣息徒顧將夕極望梁陳分故國多喬木空城凝寒云丘壠塡郛郭銘志滅無文木石扃幽闥黍苗延髙墳惟彼雍門子吁嗟孟嘗君愚賤同湮滅尊貴誰獨聞曷爲久遊客憂念坐自殷

猛虎行

謝惠連猛虎潛深山長嘯自生風人謂客行樂客行苦心傷

代東門行

鮑照傷禽惡弦驚倦客惡離聲離聲斷客情賓禦皆涕零涕零心斷絕將去復還訣一息不相知何況異鄕別遙遙徵駕遠杳杳白日晚居人掩閨臥行子夜中飯野風吹艸木行子心腸斷食梅常苦酸衣葛常苦寒絲竹徒滿座憂人不解顏長歌欲自慰彌起長恨端

代邽街行一作去邪行

前人�立出門衢遙望轉蓬飛蓬去舊根在連翩逝不歸念我捨鄕俗親好久乖違慷慨懷長想惆悵戀音徽人生隨事變遷化焉可祈百年難必果千慮易盈虧

日落望江贈荀丞

前人旅人乏愉樂薄暮增思深日落嶺雲歸延頸望江陰亂流大壑長霧匝髙林林際無窮極云邊不可尋惟見獨飛鳥千里一揚音推其感物情則知遊子心君居帝京內髙會日揮金豈忘慕羣客咨嗟戀景沈

還都道中三首

前人悅懌遂還心踴躍貪至勤雞鳴戒徵路暮息落日分急流騰飛沫回風起江濆孤獸啼夜侶離鴻噪霜羣物哀心交橫聲切思紛紜嘆慨訴同旅美人無相聞

又風急訊灣浦裝髙偃檣舳夕聽江上波遠極千里目寒律驚窮蹊爽气起喬木隱隱日沒岫瑟瑟風發谷鳥還暮林喧潮上冰結洑夜分霜下淒悲端出遙陸愁來攢人懷羈心苦獨宿

又久宦迷遠川川廣每多懼薄止閭邊亭關歷險程路霮冥隅岫蒙昧江上霧時涼籟爭吹流洊浪奔趣惻焉增愁起搔首東南顧茫然荒野間舉目皆凜素回風揚江泌寒鴉棲動樹太息終晨漏企我歸�遇

發後渚

前人江上气早寒仲秋始霜雪從軍乏衣糧方冬與家別蕭條背鄕心淒愴淸渚發涼埃晦平臯飛潮隱修樾孤光獨徘徊空煙視升滅塗隨前峯遠意逐後云結華志分馳年韶顏慘驚節推琴三嘆起聲爲君斷絕

岐陽守風

前人差池玉繩髙掩藹瑤井沒廣岸屯宿陰懸崖棲歸月役人喜先馳軍令申早發洲迥風正悲江寒霧未歇飛雲日東西別鶴方楚越塵衣孰揮澣蓬思亂光發

擬古

前人蜀漢多奇山仰望與云平陰崖積夏雪陽谷崩春榮朝朝見雲歸夜夜聞猿鳴憂人本自悲孤客易傷情臨堂設樽酒畱酌思平生石以堅爲性君勿慚素誠

夢歸鄕

前人銜淚出郭門撫劍無人逵沙風暗空起離心眷鄕畿夜分就孤枕夢想暫言歸孀婦當戶嘆繅絲復鳴機慊款論久別相將還綺闈歷歷檐下涼朧朧帳裏暉刈蘭爭芬芳采菊競葳蕤開奩奪香蘇探袖解纓徽夢中長路近覺後大江違驚起空嘆息恍惚神魂飛白水漫浩浩髙山壯巍巍波瀾異往復風霜攺榮衰此土非吾土慷慨當告誰

塞客吟

齊髙帝齊書曰髙帝在淮上取蘇侃爲冠軍錄事參軍是時新失淮北遣帝北戍每歲秋冬間邊淮騷動帝廣遣偵候安集荒余又營繕城府帝在兵中久見疑於時乃作塞客吟以諭志侃達此旨更自勸勵委以府事深見知待此詩見蘇侃傳或作侃詩非也寶緯紊宗神經越序徳晦河晉力宣江楚云雷兆壯天山繇武直發指秦關凝精越漢渚秋風起塞艸衰雕鴻思邊馬悲平原千里顧但見轉蓬飛星嚴海淨月澈河明淸輝映幕素液凝庭金笳夜厲羽晨徵斡晴潭而悵泗枻松洲而悼情蘭涵風而瀉艷菊籠泉而散英曲繞首燕之嘆吹軫絕越之聲欷園琴之孤弄想庭藿之餘馨靑關望斷白日西斜恬源靚霧壠首暉霞戒旋鷁躍還波情綿綿而方遠思裊裊而遂多粵擊秦中之築因爲塞上之歌歌曰朝發兮江泉日夕兮陵山驚�兮瀄汨淮流兮潺湲胡埃兮云聚楚�兮星懸愁墉兮思宇惻愴兮何言定寰中之逸鑑審雕陵之迷泉悟樊籠之或累悵遐心以棲元

估客樂

武帝古今樂錄曰估客樂者齊武帝之所制也帝布衣時嘗遊樊鄧登阼以後追憶往事而作歌昔經樊鄧役阻潮梅根渚感憶追往事意滿辭不敍

暫使下都夜發新林至京邑贈西府同僚

謝脁大江流日夜客心悲未央徒念關山近終知返路長秋河曙耿耿寒渚夜蒼蒼引領見京室宮雉正相望金波麗鳷鵲玉繩低建章驅車鼎門外思見昭丘陽馳暉不可接何況隔兩鄕風雲有鳥路江漢限無梁常恐鷹隼擊時菊委嚴霜寄言罻羅者寥廓已髙翔

之宣城郡出新林浦向板橋

前人江路西南永歸流東北騖天際識歸舟雲中辧江樹旅思倦搖搖孤遊昔已屢旣歡懷祿情復協滄洲趣囂塵自此隔賞心於玆遇𨿽無元豹姿終隱南山霧

京路夜發

前人擾擾整夜裝肅肅戒䢐兩曉星正寥落晨光復瀁漭猶沾余露團稍見朝霞上故鄕邈已敻山川修且廣文奏方盈前懷人去心賞敕躬每局蹐瞻恩惟震蕩行矣倦路長無由稅歸鞅

冬緒羈懷示蕭諮議虞田曹江劉二常侍

前人去國懷丘園入遠滯城闕寒燈耿宵夢淸鏡悲曉發風艸不畱霜冰池共如月寂寞此閒帷琴樽任所對客念坐嬋媛年華稍庵薆夙慕云澤遊共奉荊臺績一聽春鶯喧再視秋鴻沒疲驂良易返恩波不可越誰慕臨淄鼎常希茂陵渴依隱幸自從求心果蕪昧方軫歸與願故山芝未歇

旦發靑林

孔稚珪孤徵越淸江遊子悲路長二旬倏已滿三千眇未央艸雜今古色巖畱冬夏霜寄懷中山舊舉酒莫相忘

循役朱方道路

梁沈約分繻出帝京升裝奉皇穆洞野屬滄溟聯郊�河服日映靑丘島塵起邯鄲陸江移林岸微巖深煙岫復歲嚴摧磴艸午寒散喬木縈蔚夕�捲蹉跎晚云伏霞志非易從旌軀信難牧豈慕淄宮梧方辭兔園竹羈心亦何言迷蹤庶能復

擬陸平原機羈宦

江淹諸後降嘉命恩紀被微身明發眷桑梓永嘆懷密親流念辭南澨銜怨別西津驅馬遵淮泗旦夕見梁陳服義追上列矯迹廁宮臣朱黻咸髦士長纓皆俊民契闊承華內綢繆逾歲年日暮聊總駕逍遙觀洛川殂歿多拱木宿艸淩寒煙遊子易感慨躑躅還自憐願言寄三鳥離思非徒然

學魏文帝

前人西北有浮雲繚繞華陰山惜哉時不遇入夜值霜寒秋風括地起吹我至幽燕幽燕非我國窈窕爲誰賢少年歌且止歌聲斷客子

效阮公詩

前人昔余登大梁西南望洪河時寒原野曠風急霜露多仲冬正慘切日月少精華落葉縱橫起飛鳥時相過搔首廣川陰懷歸思如何常願反初服閒步潁水阿

忽不任愁聯示固遠

王僧孺去秋客舊湖今春投故越淚逐東歸水心掛西斜月未應歲貶顏直以憂殘發

贈吳均三首

柳惲寒云晦滄洲奔潮溢南浦相思白露亭永望秋風渚心知別路長誰謂若燕楚關候日遼絕如何附行旅願作野飛鳥飄然自輕舉

又遠遊濟伊洛秣馬渡淸漳邯鄲饒美女艷色含春芳行旅部藝文三詩

詞

玉山道中

宋範成大常山多淸溪玉山富喬木行色郁蒼然頗亦慰愁目梅花隔籬見瓏璁照茅屋晚來風刮地想見飄香玉

湘潭道中詠芳艸

前人積雨倏然晴秀野若新沐芳艸徑寸姿中有不勝綠萋萋路傍情頗亦念幽獨驅馬去不顧斷腸招隱曲

早晴發廣安軍晚宿萍池村莊

前人夜雨洗煩蒸曉風薦淸穆雲頭隤鐵山日腳迸金瀑暑途一日涼遠客萬事足羈人正奔波觀者何陸續翠蓋立嚴妝靑裙行跣足俗陋介南僥物華入東蜀竹萌苦已靑荔子酸猶綠修蘆密成籬直柏森似纛泥幹馬蹄松路坦亭堠速暮投何人莊窗戶暗修竹

邵武道中

朱熹風色戒寒候歲事已逶遲勞生尙行役遊子能不悲林壑無餘秀野艸不復滋禾黍經秋成收斂已空畦田翁喜歲丰婦子亦嘻嘻而我獨何成悠悠長路岐淩霧卽曉裝落日命晚炊不惜容鬢雕鎭日長空饑徵鴻在雲天浮萍在靑池微蹤政如此三嘆復何爲

行役

裘萬頃宿霧鎖山椒落月桂林側崎嶇歷岡巒仿�辧阡陌秋髙風露寒道遠時序迫安得歸故園篝燈理書冊

旅夜

周紫芝棲棲羈客眼常開靑燈落曉灰北雁有情書未到寒衾無夢雨頻來今年白髮看仍少去日靑春挽不回別後故山應好在小窗辜負翠云堆

望江道中

陸遊吾道非邪來曠野江濤如此去何之起隨烏鵲初�後宿及牛羊欲下時風力漸添帆力健櫓聲常雜雁聲悲晚來又入淮南路紅樹靑山合有詩

上虞逆旅見舊題歲月感懷

前人舴艋爲家東復西今朝破曉下前溪靑山缺處日初上孤店開時鶯亂啼倦枕不成千里夢壞墻閒覓十年題漆園傲吏猶非達物我區區豈足齊

雨中泊趙屯有感

前人歸燕羈鴻共斷魂荻花楓葉泊孤村風吹暗浪頻添纜雨送新寒半掩門魚市人煙橫慘淡龍祠簫鼓�黃昏此身且健無餘恨行路𨿽難莫更論

黃州

前人局促常悲類楚囚遷流還嘆學齊優江聲不盡英雄恨天意無私艸木秋萬里羈愁添白髮一帆寒日過黃州君看赤壁終陳迹生子何須似仲謀

晚泊松滋渡口

前人小灘拍拍鸕鶿飛深竹蕭蕭杜宇悲看鏡不堪衰病後系船最好夕陽時生涯落魄惟�酒客路蒼茫自詠詩莫問長安在何許亂山孤店是松滋

盱江道中

劉仙倫屈曲淸江繞徑斜綠陰深處隱人家嵐昏山色未還觀水落漲痕猶在沙麥熟村村喧水碓蠶成處處響繅車馬頭忽覺淸香近路轉橋南有野花

客懷

金馬定國結髮遊荊楚勞心惜寸陰艸長春徑窄花落曉煙深谷旱惟祈雨年饑不問金三齊𨿽淡薄畱此亦何心

安定道中

宇文虛中落日塵埃壯陰風天地昏牛羊爭隘道鳥雀聚空村跛曳傷行役光華誤主恩未甘遲暮景伏櫪意猶存

客捨

馮文叔禿襟衲褐破書囊十五年來客異鄕生事�中搖虎尾窮途天上轉羊腸三朝不遇馮唐老半夜悲歌寧戚狂獨倚牛車望遼海西風塵土鬢蒼蒼

遊子吟

王郁短日空回流云自來去茫茫曉夜客衣單白露無聲落秋樹

和信之板橋路中古風二首

杜仁傑岸風坼枯淩野日明遠燒山晚雲煙深遊子悲崄峭平生文字癖所歷入吟嘯急景不貸人佳處領其要

又木杪來江光中途憩逍遙佳人在空谷尺素昔見招徒老黃塵中愧爾漁與樵永懷梁甫吟日暮風蕭蕭

羈旅

周昂羈旅情方慘暄寒气尙膠谷風連遠陣原樹郁春梢要路嗟何及浮名久已拋百年粗飯在眞欲事誅茅

廣平道中

呂子羽風色著黧面霜華侵老須�埃埋故驛積雪縞修途凍岫新詩句寒林古畫圖夜寒孤月上天地一冰壺

旅次

王元粹旅次渾無定生涯亦漫勞病求方士藥寒憶故人袍避俗惟黃卷忘憂但濁醪柴門多落葉昨夜朔風髙

丙申歲十月還鄕作五首

明劉基風急霜飛天地寒艸黃木落水泉幹千村亂後荒榛滿孤客歸來抆淚看野宿狐貍鳴戶外巢居煙火出云端黍苗處處思陰雨王粲詩成損肺肝

又故園梅�依時發異縣歸人見卻悲花自別來難獨立人今老去復何之未能荷插除叢棘且可隨方著短籬等待燻風暄暖後枝間看取實離離

又手種庭前安石橊開花結子到深秋可憐枝葉從人折尙有根株爲客畱枳枸悲風吹白日苕華髙影隔靑丘壞垣蟋蟀知離恨長夜淒涼弔獨愁

又捨北艸池寒已枯艸中時復見菇蒲濫泉觱沸無畱鮒弱藻蒙茸不系鳧綠葉紅花空代謝春蛙秋蚓任喧呼窺臨最憶琴髙鯉騰駕風雷定有無

又小舟衝雨淸溪上雨密溪深宿霧昏遊子到家無舊物故人畱客嘆空尊荒畦蔓艸纏蒿艸落日靑猿叫白猿語罷不須還秉燭耳聞目見總銷魂

步至東臯

髙啟斜日半川明幽人每獨行愁懷逢暮慘詩意入秋淸鳥啄枯楊碎虫懸落葉輕如何得歸後猶似客中情

門有車馬客行

前人門有車馬客乃是故鄕士昔別各壯年今見不相似上堂敍情親拜跪出妻子對案未能食歷歷問桑梓當時同遊人十有八九死松柏長新墳荊棘生故址歡言方未終悲感還復始因思興謝端嘆息不能止

太白三章

前人太白初升北斗落行人早起車鳴鐸豈願身離父母邦山川路遠非不惡貧賤未知生處樂

又太白正髙北斗低行人出關雞亂啼他鄕無人是知己欲歸未歸東復西獘裘愧見家中妻

又太白猶懸北斗沒行人衣上霜拂拂下馬飲酒歌苦聲新丰主人莫相忽人奴亦有封侯骨

晚同宗豫少保自孫莊先行詣淸河途中奉寄

勉仁少傅弘濟太常

楊士奇載書先發赴前營雨浥飛埃晚更晴人喜望家三捨近馬知歸路四蹄輕風飄點點溪花送日射行行野樹明卻憶今宵氈帳底翠壺紅燭伴雙淸

江西旅懷

楊榮客夢家千里鄕心柳萬條片雲遮海嶠一雨送江潮戀闕綈袍在懷人尺素遙春光看又晚何處灞陵橋

題彭韞玉秋山行旅圖

王恭閒門秋晚葉皆飛徵路逢霜客漸稀獨樹斷猿愁遠騎隔林殘燒映行衣西風一飯人煙少落日千峯夕鳥微莫向他鄕畱滯久故園山水候君歸

荊山鄕思

龍瑄驛廳長晝思依依坐看晴檐柳絮飛斜日鳥呼春不住東風雁比客先歸山程迢�淹徵轡野水微茫夢釣磯卻憶舊居江口市雨香蘋藻魚肥

寄周鶴洲太守

魏時敏風雨越江邊郵亭對夜眠鄕心孤島迥客夢一燈懸論舊懷他日談詩記往年離魂將別夢幾度到臨川

醉中到白�而歸

樊阜往事無憑一夢空悠悠岐路任西東菊花向晚應嫌雨梧葉經秋不耐風自笑長貧仍作客誰憐多病欲成翁靑山斷處孤城在一片砧聲夕照中

舟中作

前人靑山淡淡夕陽時狂客扁舟只載詩細雨一江菇葉老西風兩岸柳條衰雁橫秋影過荒戍鴉帶寒聲落古祠但說蒓鱸滋味好季鷹心事幾人知

秋日懷東湖

前人枯荷殘蓼滿秋池長日思歸未有期一笛喚愁霜落後雙砧敲夢月明時老惟防病勤收藥貧欲謀生懶作詩莫怪羈人頭易白他鄕歲晚倍堪悲

荷花蕩夜歸次吳水部徳徵韻

文林采芳日暮未言歸處處村家揜杼機水漫蓮洲愁路斷月明沙渚覺鷗飛髙歌小海風波急回首橫塘煙火微蘭棹屢移�屢倒不知露下已沾衣

秋夜夢康侍禦用和

童軒宦遊歲月易蹉跎靑鏡流光兩鬢皤客夢不知江水遠鄕心偏傍雨聲多張衡有詠惟愁在燭武無能柰老何爲問舊遊驄馬客別來誰與共鳴珂

行旅

楊愼行旅苦日短勞人知路遙忽忽歲雲暮客心中搖搖曠野積寒气四望但寂寥嚴霜下丰艸朔風鳴枯條浮雲起爲蓋堅冰結爲橋白日隱餘照元云暗層霄鳴轂無停輪嘶馬不解鑣飛鳥夕知還徵塗何迢迢無以慰苦辛興言自成謠

西徵夜

前人寒重旅衾單嘿對燈花謝亂山荒壘間獨客孤眠夜寂寞與誰同尋思似夢中勞勞無止極去去忘西東故鄕孟冬別有約仲冬返人願天不從長徵日以遠異縣多相知樽酒話心期含悲不能語淚爲生別滋

客捨

陸傑行役殊無已其如歲晏何宦情因拙淡鄕夢入秋多月巷千砧發霜天一雁過吾廬今夜好可惜掩松蘿

除夕

文徵明撥盡鑪灰夜欲晨不知漂泊潞河濱燈花自照還家夢道路誰憐去國人浩蕩江湖容白髮蹉跎舟楫待靑春只應免逐雞聲起無復鳴珂候紫宸

北徵

薛蕙地闊塵沙外天寒霜露中燕云常少日朔气自兼風夢斷南棲鳥愁隨北向鴻淹畱憶攀桂辛苦嘆飄蓬

春日思家

蔡羽經旬不出畏春泥狼籍風光上苑西江柳初搖客未發山花欲落鳥頻啼故鄕頭緒愁中艸野寺棲遲石上梯暮色蒼然人倚閣秣陵東去白雲低

旅夜二首

前人昨夜起觀星月在楊枝上今宵不見月星影空搖漾羽虫飛拂戶燈吐孤火壯佇立掩衡門愁來獨惆悵

又客愁常突兀今夜燈花生𨿽知無喜報愁亦暫時貧解襟成獨寢畱燈待天明喜固不可求客心恆畏愁

送徐興公還家

謝肇浙楓落空江生凍煙西風羸馬不勝鞭冰消浙水知家近春到閩山在客先斜日雁邊看故國孤帆雪裏過殘年憐余久負寒鷗約魂夢從君碧海天

望亭舟中感懷

吳兆水國蠶桑早春山蕨筍肥誰憐行路客著盡離家衣村犬迎舟吠田烏繞耜飛悠悠望遠岫卻羨暮雲歸

行役

遊朴驅馬上髙山山髙欲近天及到山巓上更有山在前髙山豈有盡客行良可憐

行役

喬世寧行役何倉皇登涉念徒禦白日息虞淵行子在中路杪秋多悲風搖落不可顧我非艸與木胡爲被霜露不辭霜露侵但恐歲雲暮

髙大使吳淞歸興圖

陳可楓落吳江白雁飛天涯遊子正思歸香消夜月靑綾被涼入秋風白紵衣江浦蒹葭含宿雨驛亭楊柳帶斜暉分明記得西湖上載酒蘭舟近翠微

旅中

陳孚梧葉響荒塘秋宵不耐長猿啼千嶂外人在一燈傍雁影溪橋月鐘聲野寺霜明朝又何處煙水正茫茫

北徵雜詠二首

張時徹羲和無停軌寒暑更相易歲暮誰不歸獨爲遠行客荊榛當路衢烏鳶翔我側疾風吹沙塵白日忽以匿筋骨旣憔悴感此增怵惕悠悠赴壑鱗戢戢歸林翼物性有如此行役不遑息閶闔不可攀閬風不可卽果腹適莽蒼浩蕩將安極

又客寢不能寐舊慮雜新思申旦雞初鳴呼童理裳衣初日照疏牖倉皇臨路岐風塵塞四野車馬若云馳去者未云息來者復如斯鼎鼎百年內形神空爾疲顧彼蓬蒿士旦暮偃荊屝蒸藜以爲食編�以爲衣不知有朝市豈復辧雄雌芳餌非所羨网羅安得施

晚行二首

張宇初倦行偏旅思蔬味喜初聞野道堆黃葉人家住白雲鳥啼斜照薄風急暮帆分歸策猶暄暖徒知厭世氛

又苦疾嗟長道舟塗總未安晚程逢雁少秋夢到鄕難魚賤知河落鷗輕信水寬篙師時凍語不敢怪風湍

宿淸溪驛夢得艸虫鳴斷岸沙鳥宿寒汀之句

因續成詩

僧徳淸�流遵遠渚旅泊傍孤亭月隱山容淡魚潛水气腥艸虫鳴斷岸沙鳥宿寒汀最惜飄零者浮生夢未醒

菩薩蠻題驛樓

唐李白平林漠漠煙如織寒山一帶傷心碧暝色入髙樓有人樓上愁闌干空佇立宿鳥歸飛急何處是歸程長亭更短亭

浪淘沙春

思

南唐李后主簾外雨潺潺春意闌珊羅衣不柰五更寒夢裏不知身是客一餉貪歡獨自莫�闌無限江山別時容易見時難流水落花春去也天上人間

禦街行秋日懷舊

宋範仲淹紛紛墜葉飄香砌夜寂靜寒聲碎眞珠簾捲玉樓空天淡銀河垂地年年今夜月華如練長是人千里愁腸已斷無由醉酒未到先成淚殘燈明滅枕頭敧諳盡孤眠滋味都來此事眉間心上無計相回避

靑玉案春日懷舊

歐陽修一年春事都來幾早過了三之二綠暗紅嫣渾可事垂楊庭院暖風簾幕有人憔悴買花載酒長安市又爭似家山見桃李不枉東風吹客淚相思難表夢魂無據惟有歸來是

踏莎行春

旅

秦觀霧失樓臺月迷津渡桃源望斷無尋處可堪孤館閉春寒杜鵑聲裏斜陽暮驛寄梅花魚傳尺素砌成此恨無重數郴江常自繞郴山爲誰流下瀟湘去

阮郎歸旅況

前人湘天風雨破寒初殘燈庭院虛麗譙吹徹小單於迢迢淸夜䢐鄕夢斷旅情孤崢嶸歲又除衡陽猶有雁傳書郴陽和雁無

憶帝京旅

怨

柳永薄衾小枕涼天气乍覺別離滋味展轉數寒更起了還重睡畢竟不成眠一夜長如歲也擬拋卻回徵轡又爭柰已成行計萬種思量多方開解只恁寂寞厭厭地系我一生心負你千行淚

八聲甘州秋

怨

前人對蕭蕭暮雨灑江天一番洗淸秋漸霜風淒緊關河冷落殘照當樓是處紅衰綠減苒苒物華休惟有長江水無語東流不忍登髙臨遠望故鄕渺邈歸思難收嘆年來蹤迹何事苦淹畱想佳人妝樓顒望誤幾回天際識歸舟爭知我倚闌漧處正恁凝愁

迷神引貶玉溪對江山作

晁補之黯黯靑山紅日暮浩浩大江東注餘霞散綺回向煙波路使人愁長安遠在何處幾點漁燈小迷近塢一片客帆低傍前浦暗想平生自悔儒冠誤覺阮途窮歸心阻斷魂縈目一千里傷平楚怪竹枝歌聲聲怨爲誰苦猿鳥一時啼驚島嶼燭暗不成眠聽津鼓

如夢令有寄

蘇軾爲向東坡傳語人在畫堂深處別後有誰來雪壓小橋無路歸去歸去江上一�春雨

聲聲慢旅次登樓作

辛棄疾徵埃成陣行客相逢都道幻出層樓指點檐牙髙處浪湧云浮今年太平萬里罷長淮千騎臨秋�欄望有東南佳气西北神州千古懷嵩人去還笑我身在楚尾吳頭看取弓馬陌上車馬如流從今賞心樂事剩安排酒令詩籌華胥夢願年年人似舊遊

桂枝香秋旅

張輯梧桐雨細漸滴作秋聲被風驚碎潤逼衣篝綫裊蕙鑪沈水悠悠歲月天涯醉一分秋一分憔悴紫簫吟斷素箋恨切夜寒鴻起又何苦淒涼客裏負艸堂春綠竹溪空翠落葉西風吹老幾番塵世從前諳盡江湖味聽商歌歸興千里露侵宿酒疏簾澹月照人無寐

長相思旅

思

前人山無情水無情楊柳飛花春雨晴徵衫長短亭擬行行重行行吟到江南第幾程江南山漸靑

探春歲晚吳中作

張炎列屋烘鑪深門響竹催殘客裏時序投老情懷薄遊滋味消得幾回淒楚聽雁聽風雨更聽過數聲柔櫓暗將一點歸心試托鄕書分付試問西樓在否休忘了盈盈端正窺戶簾知蟾冰柳縈蛾雪次第滿城簫鼓閒見誰家月渾不記舊遊何處伴我微吟恰有梅花一樹

離亭燕懷

古

張升一帶江山如畫風物向秋瀟灑水浸碧天何處斷霽色冷光相射蓼嶼荻花洲掩映竹籬茅舍雲際客帆髙掛煙外酒旗低亞多少六朝興廢事盡入漁樵閒話悵望倚層樓寒日無言西下

南浦旅

況

魯逸仲風悲畫角聽單於三弄落譙門投宿駸駸徵騎飛雪滿孤村酒市漸闌燈火正敲窗亂葉舞紛紛送數聲驚雁下離煙水嘹唳度寒云好在半朧溪月到如今無處不銷魂故國梅花歸夢愁損綠羅裙爲問暗香閒艷也相思萬點村啼痕算翠屏應是兩眉餘恨倚黃昏

鵲橋仙旅

況

滕賓斜陽一抹靑山數點萬里澄江如練東風吹落櫓聲遙又喚起寒云一片殘鴉古渡荒雞村店漸覺樓頭人遠桃花流水小橋東是那个柴門半掩

一剪梅舟過吳江

蔣捷一片春愁待酒澆江上舟搖樓上簾招秋娘容與泰娘嬌風又飄飄雨又蕭蕭何日歸家洗客袍銀字笙調心字香燒流光容易把人拋紅了櫻桃綠了芭蕉

滿江紅秋

旅

前人秋本無愁柰客裏秋偏岑寂身老大歡敲秦缶懶�陶甓萬誤曾因疏處起一閒且向貧中覓笑新來多事是徵鴻聲嘹嚦雙戶掩孤燈剔書束架琴懸壁算人間無此小窗幽闃浪遠微聽葭葉響雨殘細數梧梢滴正依稀夢到故人家誰橫

感皇恩旅

思

陸敬信殘角兩三聲催登古道遠水長山又重到水聲山色看盡輪啼昏曉風頭日腳下人空老匹馬舊時西徵談笑綠鬢朱顏正年少旗亭鬥酒任是十千傾倒而今酒興減詩情少

滿江紅旅

思

張輯春水連天桃花浪幾番風惡云乍起遠山遮盡晚風還作綠徧芳洲生杜若楚帆帶雨煙中落認向來沙觜共停橈傷飄泊寒猶在衾偏薄腸欲斷愁難著倚蓬窗無寐引杯孤酌寒食淸明都過了可憐辜負年時約想小樓日日望歸舟人如削

漁家傲旅

況

前人樓外天寒山欲暮溪邊雪後藏雲樹小艇風斜沙觜露流年度春光已向梅梢住短夢今宵還到否葦村四望知何處客裏從來無意緒催歸去故園正要鶯花主

靑玉案旅

情

曹組田園有計歸須早在家縱貧亦好南去北來何日了光陰送盡可堪靑鬢暗逐流年老寂寥孤館殘燈照正鄕思驚時夢初覺落月蒼蒼關河曉一聲雞唱馬嘶人起又上長安道

浪淘沙旅

況

朱惇儒風約雨橫江秋滿篷窗中物色盡淒涼更是行人行未得獨系歸航擁被換殘香黃卷堆牀開愁展恨剪思量伊是行雲儂是夢休問家鄕

唐多令旅

恨

鄧炎雨過水明霞潮回岸帶沙葉聲寒飛透窗紗懊恨西風吹世換又吹我落天涯寂寞古豪華烏衣日又斜說興亡燕入誰家只有南來無數雁和明月宿蘆花

瑞龍吟秋

思

明劉基秋光好無柰錦帳香消繡幃寒早鉤簾人立西風送書過雁依然又到故鄕杳空把淚隨江水夢縈西艸何時賦得歸來倚松對柳開尊醉倒衰鬢不堪臨鏡鏡中愁見蓬飛絲繞門外遠山靑靑長帶斜照石泉澗月辜負夜猿嘯傷心處楓雕露渚荷枯煙沼燕去元蟬老滿天細雨鳴羈鳥花蔓當檐裊庭院靜遙聞淸砧聲搗擁衾背壁一燈紅小

玲瓏四犯臺

州作

前人白露點珠明河生浪秋光看一半翠衾知夜永夢冷孤館南樓數聲過雁西池桂花零亂歲序如何江山若此嬴得霜鬢滿傷心謾回愁眼見蛩吟蔓艸螢度荒�淚隨黃葉下事逐浮雲散滄波滚滚東流去問誰是登樓王粲菊綻籬邊賦歸來恐晚

雨中花旅

懷

前人月入疏松光的皪淡煙鎖江城夜寂問何處無愁人間今古莫作他鄕客月裏靑鸞空有翼杳不見嫦娥消息北斗縱橫銀河淸淺重露成涓滴

行香子客

行

楊愼秋色蕭蕭秋風寥寥漸江頭露艸萋萋霜風摵摵風柳條條望水茫茫舟泛泛櫓搖搖虫語要要蝶夢飄飄問家山蠶崖渺渺魚波寂寂雁陣嘹嘹澹月溶溶煙漠漠路迢迢

行旅部總論易經

旅卦旅小亨旅貞吉

本義

旅羈旅也山止於下火炎於上爲去其所止而不處之象故爲旅以六五得中於外而順乎上下之二陽艮止而離麗於明故其占可以小亨而能守其旅之貞則吉旅非常居若可苟者然道�不在故自有其正不可須臾離也彖曰旅小亨柔得中乎外而順乎剛止而麗乎明是以小亨旅貞吉也旅之時義大矣哉本

義旅之時爲難處象曰山上有火旅君子以明愼用刑而不畱獄本義

愼刑如山不畱如火初六旅瑣瑣斯其所取災象曰旅瑣瑣志窮災也程傳

六以陰柔在旅之時處於卑下是柔弱之人處旅困而在卑賤所存污下者也志卑之人旣處旅困鄙猥瑣細�所不至乃其所以致悔辱取災咎也六二旅卽次懷其資得童僕貞象曰得童僕貞終�尢也本

義卽次則安懷資則裕得其童僕之貞信則�欺而有賴旅之最吉者也九三旅焚其次喪其童僕貞厲

本義

過剛不中居下之上故其象占如此喪其童僕則不止於失其心矣象曰旅焚其次亦以傷矣以旅與下其義喪也本義

以旅之時而與下之道如此義當喪也九四旅於處得其資斧我心不快

本義

以陽居陰處上之下用柔能下故其象占如此然非其正位又上�剛陽之與下惟陰柔之應故其心有所不快也象曰旅於處未得位也得其資斧心未快也

程傳

四以近君爲當位在旅五不取君義故四爲未得位也曰然則以九居四不正爲有咎矣曰以剛居柔旅之宜也九以剛明之才欲得時而行其志故𨿽得資斧於旅爲善其心志未快也大全

中溪張

氏曰九四𨿽在近君之地而處於羈旅之中此其所以未得位也六五射雉一矢亡終以譽命

本義

雉文明之物離之象也六五柔順文明又得中道爲離之主故得此爻者爲射雉之象𨿽不無亡矢之費而所喪不多終有譽命也象曰終以譽命上逮也

本義

言其譽命聞於上也上九鳥焚其巢旅人先笑後號咷喪牛於易凶本義

上九過剛處旅之上離之極驕而不順凶之道也象曰以旅在上其義焚也喪牛於易終莫之聞也周禮

地官遺人掌野鄙之委積以待羈旅

訂義

鄭鍔曰康成謂羈旅爲過行寄止者以經考之乃旅師之所謂新甿蓋羈旅無定名此乃自遠方新徙而來至於六遂未授田之人如王制所謂自諸侯來徙於家者也田𨿽未授身畱於此則用野鄙之委積待之宜矣凡賓客會同師役掌其道路之委積凡國野之道十里有廬廬有飲食三十里有宿宿有路室路室有委五十里有市市有候館候館有積訂

義鄭鍔曰賓客之往來會同之畢至師役之竭作其人眾矣道途之所須寢食之不便其何以行之哉遺人之官自國門之外野中之道十里以至三十里三十里以至五十里近則有廬遠則有宿又遠有市廬則具飲食以待之宿有路室路室則有委以待之市有候館候館則有積以待之如是則日無饑渴之憂夜有寢處之便適千里者無宿舂糧之勞亦不至於暴露而茇捨則孰憚於從王事哉委人以稍聚待賓客以甸聚待羈旅

訂義

王氏曰稍聚者所聚稍給之物甸聚者所聚甸賦之物劉執中曰稍聚去王城三百里賓客有時故以待之甸聚去王城二百里而羈旅無時故以待之黃氏曰遺人野鄙之委積待羈旅委人以甸聚待羈旅先王之政不使一人有乏絕之患項氏曰甸小於稍故待羈旅過客其用微爾雅

釋言徵邁行也

注詩曰王於出徵邁亦行疏

皆出行詩曰王於出

徵者小雅六月文也云邁亦行者詩云周王於邁是也

行旅部雜錄易經復象雷在地中復先王以至日閉關商旅不行詩經王風黍離章行邁靡靡中心搖搖大雅公劉章於時廬旅按注廬寄也旅賓也

