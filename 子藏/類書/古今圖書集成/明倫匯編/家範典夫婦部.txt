

夫婦部總論一易經

蒙卦六三勿用取女見金夫不有躬�攸利

程傳

三以陰柔處蒙暗不中不正女之妄動者也正應在上不能遠從近見九二爲羣蒙之歸得時之盛故捨其正應而從之是女之見金夫也女之從人當由正禮乃見人之多金說而從之不能保有其身者也�所往而利矣本義

六三陰柔不中不正

女之見金夫而不能有其身之象也占者遇之則其取女必得如是之人�所利矣金夫蓋以金賂己而挑之若魯秋胡之爲者大全

宋子曰六三說勿

用取女者大率陰爻又不中不正合是一般�主宰底女人金夫不必解做剛夫雲峯胡氏曰諸爻皆說蒙此爻別發一義昧其所適見利忘身蒙不足以盡之女一失身且如此士而失身於所從用之何利焉隆山李氏曰屯之六二近初九之陽而正應在五然震之性動而趨上捨初而歸五故曰女子貞不字十年乃字此女子之屯者也蒙之六三近九二之陽而正應在上然坎之性陷而趨下捨上而從二故曰勿用取女見金夫不有躬此女子之蒙者也象曰勿用取女行不順也

程傳

女之如此其行邪僻不順不可取也本

義順當作

愼蓋順愼古字通用荀子順墨作愼墨且行不愼於經意尢親切今當從之

小畜卦九三輿說輻夫妻反目

程傳

三以陽爻居不得中而密比於四陰陽之情相求也又暱比而不中爲陰畜制者也故不能前進猶車輿說去輪輻言不能行也夫妻反目陰制於陽者也今反制陽如夫妻之反目也反目謂怒目相視不順其夫而反制之也婦人爲夫寵惑旣而遂反制其夫未有夫不失道而妻能制之者也故說輻反目三自爲也本義

九三亦欲上進然剛而不

中迫近於陰而又非正應但以陰陽相說而爲所系畜不能自進故有輿說輻之象然以志剛故又不能平而與之爭故又爲夫妻反目之象戒占者如是則不得進而有所爭也大全

龜山楊氏曰輿說

輻不能有行也重剛不中切比於四爲陰所畜則道不行於妻子矣平庵項氏曰九三反目稱妻言相敵也上九旣雨稱婦言相順也象曰夫妻反目不能正室也

程傳

夫妻反目蓋由不能正其室家也三自處不以道故四得制之不使進猶夫不能正其室家故致反目也本義

程子曰說輻反目三自爲也大

全建安丘

氏曰三𨿽陽剛乃暱於六四不正之陰爲其系畜而不能進至於反目皆三有以自取之也夫制於妻則其正家之道蓋可知矣孔子曰大車�輗小車�軏其何以行之哉此之謂也

又上九旣雨旣處尙徳載婦貞厲

程傳

九以巽順之極居卦之上處畜之終從畜而止者也爲四所止也旣雨和也旣處止也陰之畜陽不和則不能止旣和而止畜之道成矣大畜畜之大故極而散小畜畜之小故極而成尙徳載四用柔巽之徳積滿而至於成也陰柔之畜剛非一朝一夕能成由積累而至可不戒乎載積滿也詩云厥聲載路婦貞厲婦謂陰以陰而畜陽以柔而制剛婦若貞固守此危厲之道也安有婦制其夫臣制其君而能安者乎月幾望君子徵凶

程傳

月望則與日敵矣幾望言其盛將敵也陰已能畜陽而云幾望何也此以柔巽畜其志也非力能制也然不已則將盛於陽而凶矣於幾望而爲之戒曰婦將敵矣君子動則凶也君子謂陽徵動也幾望將盈之時若已望則陽已消矣尙何戒乎本義

畜極而成陰陽和矣故爲旣雨旣處之象蓋尊尙陰徳至於積滿而然也陰加於陽故𨿽正亦厲然陰旣盛而抗陽則君子亦不可以有行矣其占如此爲戒深矣象曰旣雨旣處徳積載也君子徵凶有所疑也

大過卦九二枯楊生梯老夫得其女妻�不利

程傳

陽之大過比陰則合故二與五皆有生象九二當大過之初得中而居柔與初密比而相與初旣切比於二二復�應於上其相與可知是剛過之人而能以中自處用柔相濟者也過剛則不能有所爲九三是也得中用柔則能成大過之功九二是也楊者陽气易感之物陽過則枯矣楊枯槁而復生梯陽過而未至於極也九二陽過而與初老夫得女妻之象老夫而得女妻則能成生育之功二得中居柔而與初故能復生梯而�過極之失�所不利也在大過陽爻居陰則善二與四是也二不言吉方言�所不利未遽至吉也梯根也劉琨勸進表云生繁華於枯荑謂枯根也鄭元易亦作荑字本義

陽過之始而比初陰故其象占如此梯

根也榮於下者也榮於下則生於上矣夫𨿽老而得女妻猶能成生育之功也象曰老夫女妻過以相與也

程傳

老夫之說少女少女之順老夫其相與過於常分謂九二初六陰陽相與之和過於常也

又九五枯楊生華老婦得其士夫元咎�譽

程傳

九五當大過之時本以中正居尊位然下�應助固不能成大過之功而上比過極之陰其所相濟者如枯楊之生華枯楊下生根梯則能復生如大過之陽興成事功也上生華秀𨿽有所發�益於枯也上六過極之陰老婦也五𨿽非少比老婦則爲壯矣於五�所賴也故反稱婦得過極之陰得陽之相濟不爲�益也以士夫而得老婦𨿽�罪咎殊非美也故云�咎�譽象復言其可醜也本義

九五陽過之極又比過極之陰故其象占皆與二反大全

厚齋馮氏曰合二五兩爻象觀之九二枯

楊老夫之象也初六生梯女妻之象也則九五當爲楊而今以上六爲枯楊老婦九五反爲生華士夫何也易之意蓋以枯象老在陽爻則爲夫在陰爻則爲婦而楊者不拘於陰陽之爻也又曰聖人立象以盡意天下事物之變�不備考老夫之得女妻再娶女之夫也老婦之得士夫婦再嫁而夫未娶也凡人倫之變備見於象矣兼山郭氏曰老夫女妻剛爲主而柔輔之大過之得也故�不利老婦士夫則柔爲主而剛輔之大過之失也故�譽象曰枯楊生華何可久也老婦士夫亦可醜也程傳

枯楊不生根而生華旋復枯矣安能久乎老婦而得士夫豈能成生育之功亦爲可醜也

咸卦

程傳

咸序卦有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯天地萬物之本夫婦人倫之始所以上經首乾坤下經首咸繼以恆也天地二物故二卦分爲天地之道男女交合而成夫婦故咸與恆皆二體合爲夫婦之義咸感也以說爲主恆常也以正爲本而說之道自有正也正之道固有說焉巽而動剛柔皆應說也咸之爲卦兌上艮下少女少男也男女相感之深莫如少者故二少爲咸也艮體篤實止爲誠�之義男志篤實以下交女心說而上應男感之先也男先以誠感則女說而應也大全

建安丘氏曰咸二少相交者夫婦之始也所

以論一時交感之情故以男下女爲象男先下於女婚姻之道成矣恆二長相承者夫婦之終也所以論萬世處家之道故以男尊女卑爲象女下於男居室之倫正矣或曰卦以二少二長相重者不有損益乎曰損𨿽二少而男不下女咸感之義微矣益𨿽二長而女居男上恆久之義悖矣此下經所以不首損益而首咸恆也咸亨利貞取女吉

程傳

咸感也不曰感者咸有皆義男女交相感也物之相感莫如男女而少復甚焉凡君臣上下以至萬物皆有相感之道物之相感則有亨通之理君臣能相感則君臣之道通上下能相感則上下之志通以至父子夫婦親戚朋友皆情意相感則和順而亨通事物皆然故咸有亨之理也利貞相感之道利在於正也不以正則入於惡矣如夫婦之以淫姣君臣之以媚說上下之以邪僻皆相感之不以正也取女吉以卦才言也卦有柔上剛下二气感應相與止而說男下女之義以此義取女則得正而吉也本義

咸交感也兌柔在上艮剛在下而

交相感應又艮止則感之專兌說則應之至又艮以少男下於兌之少女男先於女得男女之正婚姻之時故其卦爲咸其占亨而利貞取女則吉蓋感有必通之理然不以貞則失其亨而所爲皆凶矣彖曰咸感也

本義

釋卦名義柔上而剛下二气感應以相與止而說男下女是以亨利貞取女吉也程

傳咸之義感也在卦則柔爻上而剛爻下柔上變剛而成兌剛下變柔而成艮陰陽相交爲男女交感之義又兌女在上艮男居下亦柔上剛下也陰陽二气相感相應而和合是相與也止而說止於說爲堅愨之意艮止於下篤誠相下也兌說於上和說相應也以男下女和之至也相感之道如此是以能亨通而得正取女如是則吉也卦才如此大率感道利於正也

恆卦

程傳

恆久也咸夫婦之道夫婦終身不變者也故咸之後受之以恆也咸少男在少女之下以男下女是男女交感之義恆長男在長女之上男尊女卑夫婦居室之常道也論交感之情則少爲親切論尊卑之序則長當謹正故兌艮爲咸而震巽爲恆也男在女上男動於外女順於內人理之常故爲恆也又剛上柔下雷風相與巽而動剛柔相應皆恆之義也六五恆其徳貞婦人吉夫子凶

程傳

五應於二以陰柔而應陽剛居中而所應又中陰柔之正也故恆久其徳則爲貞也夫以順從爲恆者婦人之道在婦人則爲貞故吉若丈夫而以順從於人爲恆則失其剛陽之性乃凶也五君位而不以君道言者如六五之義在丈夫猶凶況人君之道乎在它卦六居君位而應剛未爲失也在恆故不可耳君道豈可以柔順爲恆也本義

以柔中

而應剛中常久不易正而固矣然乃婦人之道非夫子之宜也故其象占如此象曰婦人貞吉從一而終也夫子制義從婦凶也程傳

如五之從二在婦人則爲正而吉婦人以從爲正以順爲徳當終守於從一夫子則以義制者也從婦人之道則爲凶也

家人卦六二�攸遂在中饋貞吉

程傳

人之處家在骨肉父子之間大率以情勝禮以恩奪義惟剛立之人則能不以私愛失其正理故家人卦大要以剛爲善初三上是也六二以陰柔之才而居柔不能治於家者也故�攸遂�所爲而可也夫以英雄之才尙有溺情愛而不能自守者況柔弱之人其能勝妻子之情乎如二之才若爲婦人之道則其正也以柔順處中正婦人之道也故在中饋則得其正而吉也婦人居中而主饋者也故雲中饋本義

六二柔順中正女之正位乎內

者也故其象占如此象曰六二之吉順以巽也

程傳

二以陰柔居中正能順從而卑巽者也故爲婦人之貞吉也

漸卦漸女歸吉利貞

程傳

以卦才兼漸義而言也乾坤之變爲巽艮巽艮重而爲漸在漸體而言中二爻交也由二爻之交然後男女各得正位初終二爻𨿽不當位亦陽上陰下得尊卑之正男女各得其正亦得位也與歸妹正相對女之歸能如是之正則吉也天下之事進必以漸者莫如女歸臣之進於朝人之進於事固當有序不以其序則陵節犯義凶咎隨之然以義之輕重廉恥之道女之從人最爲大也故以女歸爲義且男女萬事之先也言女歸之所以吉利於如此貞正也蓋其固有非設戒也漸之義宜能亨而不云亨者蓋亨者通達之義非漸進之義也本義

漸漸進也爲卦止於下而巽於上爲不遽進之義有女歸之象焉又自二至五皆得正故其占爲女歸吉而又戒以利貞也大全

中溪張氏曰漸者進

以序而不迫之義女巽也適人爲歸故曰女歸以二體言艮男下於巽女亦爲女歸之義故聖人取女歸以明漸進之象所以爲吉然女歸固以漸爲吉而其利尢在於得正也以中四爻而觀𨿽陰陽皆當位而三四相比非正應也惟二五相應爲正故曰利貞漢上朱氏曰女謂嫁曰歸自內而外也漸專以女婦爲義蓋禮義廉恥之重天下國家之本�若女之歸也白雲郭氏曰女歸不以漸則奔也漸則爲歸故女歸以漸爲吉臨川吳氏曰巽女在外將入而來歸艮男在內方止而未往迎有女歸以漸之象聘則爲妻奔則爲妾自納采問名納吉納徵請期親迎六禮備而後成婚女歸之以漸如此雲峯胡氏曰咸取女吉取者之占也漸女歸吉嫁者之占也然皆以貞艮爲主艮止也止而說則其感也以正是爲取女之吉止而巽則其進也以正是爲女歸之吉彖曰漸之進也女歸吉也

程傳

如漸之義而進乃女歸之吉也謂正而有漸也女歸爲大耳他進亦然本義

之字疑衍或是漸字

又九三鴻漸於陸夫徵不復婦孕不育凶利禦寇程傳

夫陽也夫謂三三若不守正而與四合是知徵而不知復徵行也復反也不復謂不反顧義理婦謂四若以不正而合則𨿽孕而不育蓋非其道也如是則凶也三之所利在禦寇非理而至者寇也守正以閒邪所謂禦寇也不能禦寇則自失而凶矣大全

進齋徐氏曰夫謂三婦謂四與小畜同義三

四位皆不中相比而�應相比則相親而易合�應則�適而相求徵往也孕得陽也鄭氏剛中曰三上�應而親四四下�應而奔三三務進而妄動故徵則不可還四失守而私交故孕則不敢育

雙湖胡氏曰嘗合卦爻辭觀之卦辭女歸吉者以三四兩爻也爻辭夫婦凶者亦三四兩爻也卦以兩體論巽女有歸艮男之象爻以應否論當相應之位者爲正不當相應之位者爲邪四女�歸三男之理也特相比而相得爲私情之相合耳此卦但言女歸不言取女不得與咸例論其謹始之意已可見於言外矣大全

朱子曰漸九三爻𨿽不

好夫徵不復婦孕不育卻利禦寇今行家擇日利婚姻底日不宜用兵利相戰底日不宜婚姻正是此意蓋用兵則要相殺相勝婚姻則要和合故用有不同也雲峯胡氏曰夫徵不復者三悅四之陰往不以事也婦孕不育者四從三之陽合不以正也其凶也宜矣爻因彖言女歸之吉故又以此發明爲夫婦之所以凶者以爲戒也然以九三之剛而比六四之柔則爲夫婦不正之象九三倘能以其剛而遏六四之柔則又自有禦寇之象也或曰雁羣不亂止則相保亦有禦寇象象曰夫徵不復離羣醜也婦孕不育失其道也程傳

夫徵不復則失漸之正從欲而失正離叛其羣類爲可醜也卦之諸爻皆�不善若獨失正是離其羣類婦孕不由其道所以不育也

又九五鴻漸於陵婦三歲不孕終莫之勝吉

大全

中溪張氏曰鴻漸於陵陵爲髙阜下視於盤於陸則於陵爲最髙此人君處九五位之象也況五與二爲正應則二乃五之婦二漸進以歸於五也𨿽三欲塞之四欲間之歷三歲而不孕然二五以中正之道相應必得遂其室家之願彼不中不正者終莫能奪而勝之宜其吉也卦以巽爲女艮爲男而爻以五爲夫二爲婦者蓋以二五陰陽相應而言服義不同此其所以爲變易也建安丘氏曰漸卦以女歸爲義故中四爻有夫婦之象五與二應夫婦之正配也故以婦三歲不孕終莫之勝爲象三與四比夫婦之邪匹也故以婦孕不育失其道也爲象蓋夫婦之交亦當以漸夫苟患正配之難合而樂邪匹之易從則亦失漸之義矣

歸妹卦程

傳歸妹序卦漸者進也進必有所歸故受之以歸妹進則必有所至故漸有歸義歸妹所以繼漸也歸妹者女之歸也妹少女之稱爲卦震上兌下以少女從長男也男動而女說又以說而動皆男說女女從男之義卦有男女配合之義者四咸恆漸歸妹也咸男女之相感也男下女二气感應止而說男女之情相感之象恆常也男上女下巽順而動陰陽皆相應是男女居室夫婦唱隨之常道漸女歸之得其正也男下女而各得正位止靜而巽順其進有漸男女配合得其道也歸妹女之嫁歸也男上女下女從男也而有說少之義以說而動動以說則不得其正矣故位皆不當初與上𨿽當陰陽之位而陽在下陰在上亦不當位也與漸正相對咸恆夫婦之道漸歸妹女歸之義咸與歸妹男女之情也咸止而說歸妹動於說皆以說也恆與漸夫婦之義也恆巽而動漸止而巽皆以巽順也男女之道夫婦之義備於是矣歸妹爲卦澤上有雷雷震而澤動從之象也物之隨動莫如水男動於上而女從之嫁歸從男之象震長男兌少女少女從長男以說而動動而相說也人之所說者少女故云妹爲女歸之象又有長男說少女之義故爲歸妹也歸妹徵凶�攸利

程傳

以說而動動而不當故凶不當位不當也徵凶動則凶也如卦之義不獨女歸�所往而利也本義

婦人謂嫁曰歸妹少女也兌以少女而從震之長男而其情又爲以說而動皆非正也故卦爲歸妹而卦之諸爻自二至五皆不得正三五又皆以柔乘剛故其徵凶而�所利也大全

丹陽都氏曰男

女之相從正則吉而中爻之才剛柔雜居非所謂正如是而有行非禮法之所容也故徵凶夫婦之相與順則利而六爻之才柔上剛下非所謂順如是而有爲非室家之宜也故�攸利彖曰歸妹天地之大義也

程傳

一陰一陽之謂道陰陽交感男女配合天地之常理也歸妹女歸於男也故雲天地之大義也男在女上陰從陽動故爲女歸之象天地不交而萬物不興歸妹人之終始也

程傳

天地不交則萬物何從而生女之歸男乃生生相續之道男女交而後有生息有生息而後其終不窮前者有終而後者有始相續不窮是人之終始也本義

釋卦名義也歸者女之終生育者人之始說以動所歸妹也徵凶位不當也

程傳

以二體釋歸妹之義男女相感說而動者少女之事故以說而動所歸者妹也所以徵則凶者以諸爻皆不當位也所處皆不正何動而不凶大率以說而動安有不失正者�攸利柔乘剛也

程傳

不惟位不當也又有乘剛之過三五皆乘剛男女有尊卑之序夫婦有唱隨之禮此常理也如恆是也苟不由常正之道徇情肆欲惟說是動則夫婦瀆亂男牽欲而失其剛婦狃說而忘其順如歸妹之乘剛是也所以凶�所往而利也夫陰陽之配合男女之交媾理之常也然從欲而流放不由義理則淫邪�所不至傷身敗徳豈人理哉歸妹之所以凶也象曰澤上有雷歸妹君子以永終知敝

程傳

雷震於上澤隨而動陽動於上陰說而從女從男之象也故爲歸妹君子觀男女配合生息相續之象而以永其終知有敝也永終謂生息嗣續永久其傳也知敝謂知物有敝壞而爲相繼之道也女歸則有生息故有永終之義又夫婦之道當常永有終必知其有敝壞之理而戒愼之敝壞謂離隙歸妹說以動者也異乎恆之巽而動漸之止而巽也少女之說情之感動動則失正非夫婦正而可常之道久必敝壞知其必敝則當思永其終也天下之反目者皆不能永終者也不獨夫婦之道天下之事莫不有終有敝莫不有可繼可久之道觀歸妹則當思永終之戒也本義

雷動澤隨歸妹之

象君子觀其合之不正知其終之有敝也推之事物莫不皆然初九歸妹以娣跛能履徵吉

程傳

女之歸居下而�正應娣之象也剛陽在婦人爲賢貞之徳而處卑順娣之賢正者也處說居下爲順義娣之卑下𨿽賢何所能爲不過自善其身以承助其君而已如跛之能履言不能及遠也然在其分爲善故以是而行則吉也本義

初九居下而

�正應故爲娣象然陽剛在女子爲賢正之徳但爲娣之賤僅能承助其君而已故又爲跛能履之象而其占則徵吉也象曰歸妹以娣以恆也跛能履吉相承也

程傳

歸妹之義以說而動非夫婦能常之道九乃剛陽有賢貞之徳𨿽娣之微乃能以常者也𨿽在下不能有所爲如跛者之能履然徵而吉者以其能相承助也能助其君娣之吉也本義

恆謂有常久之

徳九二眇能視利幽人之貞

程傳

九二陽剛而得中女之賢正者也上有正應而反陰柔之質動於說者也乃女賢而配不良故二𨿽賢不能自遂以成其內助之功適可以善其身而小施之如眇者之能視而已言不能及遠也男女之際當以正禮五𨿽不正二自守其幽靜貞正乃所利也二有剛正之徳幽靜之人也二之才如是而言利貞者利言宜於如是之貞非不足而爲之戒也本義

眇能視承上爻而言九二陽剛得中女

之賢也上有正應而反陰柔不正乃女賢而配不良不能大成內助之功故爲眇能視之象而其占則利幽人之貞也幽人亦抱道守正而不偶者也象曰利幽人之貞未變常也程

傳守其幽貞未失夫婦常正之道也世人以媟狎爲常故以貞靜爲變常不知乃常久之道也大全建

安丘氏曰娣之從嫡必當如跛者之履而不足以與行則�僭上之疑而嫡妾之分明妻之從夫必當如眇者之視而不足以有明則�反目之嫌而夫婦之倫正是妾婦之常道也釋象於初曰以恆於二曰未變常惟各安其常此初之所以吉二之之所以利歟六三歸妹以須反歸以娣

程傳

三居下之上本非賤者以失徳而�正應故爲欲有歸而未得其歸須待也待者未有所適也六居三不當位徳不正也柔而尙剛行不順也爲說之主以說求歸動非禮也上�應�受之者也�所適故須也女子之處如是人誰取之不可以爲人配矣當反歸而求爲娣媵則可也以不正而失其所也本義

六三陰柔而不中正又爲說之主女之

不正人莫之取者也故爲未得所適而反歸爲娣之象或曰須女之賤者象曰歸妹以須未當也

程傳

未當者其處其徳其求歸之道皆不當故�取之者所以須也九四歸妹愆期遲歸有時

程傳

九以陽居四四上體地之髙也陽剛在女子爲正徳賢明者也�正應未得其歸也過時未歸故云愆期女子居貴髙之地有賢明之資人情所願娶故其愆期乃爲有時蓋自有待非不售也待得佳配而後行也九居四𨿽不當位而處柔乃婦人之道以�應故爲愆期之義而聖人推理以女賢而愆期蓋有待也本義

九四以陽居上體而�正應

賢女不輕從人而愆期以待所歸之象正與六三相反象曰愆期之志有待而行也

程傳

所以愆期者由己而不由彼賢女人所願娶所以愆期乃其志欲有所待待得佳配而後行也六五帝乙歸妹其君之袂不如其娣之袂良月幾望吉程

傳六五居尊位妹之貴髙者也下應於二爲下嫁之象王姬下嫁自古而然至帝乙而後正婚姻之禮明男女之分𨿽至貴之女不得失柔巽之道有貴驕之志故易中陰尊而謙降者則曰帝乙歸妹泰六五是也貴女之歸惟謙降以從禮乃尊髙之徳也不事容飾以說於人也娣媵者以容飾爲事者也衣袂所以爲容飾也六五尊貴之女尙禮而不尙飾故其袂不及其娣之袂良也良美好也月望陰之盈也盈則敵陽矣幾望未至於盈也五之貴髙常不至於盈極則不亢其夫乃爲吉也女之處尊貴之道也本義

六五柔中居尊下應九二尙徳

而不貴飾故爲帝女下嫁而服不盛之象然女徳之盛�以加此故又爲月幾望之象而占者如之則吉也象曰帝乙歸妹不如其娣之袂良也其位在中以貴行也程

傳以帝乙歸妹之道言其袂不如其娣之袂良尙禮而不尙飾也五以柔中在尊髙之位以尊貴而行中道也柔順降屈尙禮而不尙飾乃中道也本義

以其有中徳之貴而行故不尙飾上六女承筐�實士刲羊�血�攸利

程傳

上六女歸之終而�應女歸之�終者也婦者所以承先祖奉祭祀不能奉祭祀則不可以爲婦矣筐篚之實婦職所供也古者房中之俎葅歜之類後夫人職之諸侯之祭親割牲卿大夫皆然割取血以祭禮云血祭盛气也女當承事筐篚而�實�實則�以祭謂不能奉祭祀也夫婦共承宗廟婦不能奉祭祀乃夫不能承祭祀也故刲羊而無血亦�以祭也謂不可以承祭祀也婦不能奉祭祀則當離絕矣是夫婦之�終者也何所往而利哉本義

上六以陰柔居歸妹之終而�應約婚而

不終者也故其象如此而於占爲�所利也大全隆

山李氏曰三上二爻皆陰不能相合爲夫婦故止以士女稱之古者婦助祭必以箱篚實蘋藻之類而諸侯卿大夫躬割牲所以重宗廟之祀盡繼承之道今三上�應承筐�實刲羊�血是夫婦之禮不成而祭祀�主矣象曰上六�實承虛筐也

程傳

筐�實是空筐也空筐可以祭乎言不可以奉祭祀也女不可以奉祭祀則離絕而已是女歸之�終者也

序卦傳夫婦之道不可以不久也故受之以恆書經

堯典帝曰我其試哉女於時觀厥刑於二女

蔡注

女以女與人也時是刑法也二女堯二女娥皇女英也此堯言其將試舜之意也莊子所謂二女事之以觀其內是也蓋夫婦之間隱微之際正始之道所系尢重故觀人者於此爲尢切也大全

孫氏

曰刑謂以身儀之與詩刑於寡妻之刑同周子曰家難而天下易家親而天下疏也家人離必起於婦人故暌次家人以二女同居而志不同行也堯所以釐降二女於潙汭舜可禪乎吾玆試矣是治天下觀乎家治家觀身而已矣陳氏大猷曰舜自處頑嚚傲之間而盡其道固難使二女處焉而亦盡其道尢難使非化二女與己同徳安能如此

牧誓王曰古人有言曰牝雞無晨牝雞之晨惟家之索蔡注

索蕭也牝雞而晨則陰陽反常是爲妖孽而家道索矣經解

林氏曰牝雞無鳴晨之理使牝雞而鳴

晨則其反常而妖孽家有此不祥則將索然而盡亦猶婦人而與於政事是亦不祥而喪國之道也夫婦部總論二禮記

曲禮外言不入於捆內言不出於捆

陳注

捆門限也內外有限故男不言內女不言外

又男女非有行媒不相知名非受幣不交不親

陳注

行媒謂媒氏之往來也名謂男女之名也受幣然後親交之禮分定故日月以告君齋戒以告鬼神爲酒食以召鄕黨僚友以厚其別也陳

注日月娶婦之期也媒氏書之以告於君厚其別者重愼男女之倫也大全

馬氏曰禮者以爲民坊也

非行媒不相知名所以遠嫌也非受幣不交不親所以致敬也遠嫌致敬則安有桑中之奔溱洧之亂乎明而尊者莫如君書日月以詔之幽而嚴者莫如鬼神致齋戒以告之近而親者莫如鄕黨僚友爲飲食以命之所以備禮而厚其別也取妻不取同姓故買妾不知其姓則卜之

陳注

鄭氏曰爲其近禽獸

又餕余不祭夫不祭妻

陳注

屍餕鬼神之餘臣餕君之餘賤餕貴之餘下餕上之餘皆餕也此謂助祭執事或爲屍而所得餕之餘肉以歸則不可以祭其夫之尊亦不以祭其妻以食餘之物也一說此祭是每食必祭之祭食人之餘及妻進饌於夫皆不祭而食蓋敬主人之饌故祭而後食食人之餘而祭則施於卑者則非尊者之道

檀弓帷殯非古也自敬姜之哭穆伯始也

陳注

禮朝夕哭殯之時必褰開其帷敬姜哭其夫穆伯之殯乃以避嫌而不復褰帷自此以後人皆效之故記者云非古也穆伯魯大夫季悼子之子公甫靖也大全

張子曰敬姜早寡晝哭以避嫌帷殯或

亦避嫌表夫之遠色也

又穆伯之喪敬姜晝哭文伯之喪晝夜哭孔子曰知禮矣陳

注哭夫以禮哭子以情中節矣故孔子美之大

全嚴

陵方氏曰經曰寡婦不夜哭蓋其遠嫌之道不得不然耳穆伯之於敬姜夫也故居其喪止於晝哭而不嫌於薄文伯之於敬姜子也故居其喪晝夜哭而不嫌於厚此孔子所以謂之知禮也

曾子問孔子曰嫁女之家三夜不息燭思相離也取婦之家三日不舉樂思嗣親也三月而廟見稱來婦也擇日而祭於禰成婦之義也陳

注思相離則不能寢寐故不滅燭思嗣親則不無感傷故不舉樂此昏禮所以不賀也成昏而舅姑存者明日婦見舅姑若舅姑已歿則成昏三月乃見於廟祝辭告神曰某氏來婦來婦言來爲婦也蓋選擇吉日而行此禮廟見祭禰卽是一事非見廟之後更擇日而祭也成婦之義者成盥饋之禮之義也曾子問曰女未廟見而死則如之何孔子曰不遷於祖不祔於皇姑婿不杖不菲不次歸葬於氏之黨示未成婦也陳

注不遷於祖不遷柩而朝於婿之祖廟也不祔於皇姑以未廟見故主不得祔姑之廟也婿齊衰期但不杖不艸屨不別處哀次耳女之父母自降服大功曾子問曰取女有吉日而女死如之何孔子曰婿齊衰而弔旣葬而除之夫死亦如之陳

注若夫死女以斬衰往弔旣葬而除也

禮器君在阼夫人在房此陰陽之分夫婦之位也

郊特牲天地合而後萬物興焉夫昏禮萬世之始也取於異姓所以附遠厚別也幣必誠辭無不腆告之以直信信事人也信婦徳也壹與之齊終身不攺故夫死不嫁陳

注附遠附猶托也托於遠嫌之義也厚別重其有別之禮也幣誠辭腆是欲告戒爲婦者以正直誠信之行信其能盡事人之道信其能有爲婦之徳也大全

鄭氏曰齊謂共牢而食同尊卑也男子親迎男先於女剛柔之義也天先乎地君先乎臣其義一也執摯以相見敬章別也男女有別然後父子親父子親然後義生義生然後禮作禮作然後萬物安無別無義禽獸之道也陳

注先謂倡道之也執摯奠雁也行敬以明其有別故云敬章別也有別則一本而父子親親親之殺則義生禮作而萬物各得其所矣禽獸知有母而不知有父無別故也婿親禦授綏親之也親之也者親之也敬而親之先王之所以得天下也出乎大門而先男帥女女從男夫婦之義由此始也婦人從人者也幼從父兄嫁從夫夫死從子夫也者夫也夫也者以知帥人者也陳注

親禦婦車而授之綏是親愛之義也親之乃可使之親己故曰親之也者親之也太王爰及姜女文王親迎於渭皆是敬而親之之道以至於有天下故曰先王之所以得天下也大門女家之門也先婿車在前也女從男婦車隨之也夫也者丈夫也丈夫者以才智帥人者也大全

馬氏曰夫主於義

故有所帥無所從婦主於聽故有所從無所帥夫婦之道其大槪不出於此故出乎大門而先男帥女女從男夫婦之端基之於此也婦者恆其徳者也有三從之義無一違之禮故幼從父兄嫁從夫夫死從子夫者制義者也制人而不制於人故曰知帥人者也知帥人則非所謂不恆其徳而從婦凶也

又共牢而食同尊卑也故婦人無爵從夫之爵坐以夫之齒器用陶匏尙禮然也三王作牢用陶匏陳

注牢俎也尙禮然謂古來所尙之禮如此共牢之禮𨿽三王所作而俎之外器用皆如古者之用陶匏重夫婦之始也

又昏禮不賀人之序也

陳注

人之序謂相承代之次序也

內則子甚宜其妻父母不說出子不宜其妻父母曰是善事我子行夫婦之禮焉沒身不衰

又禮始於謹夫婦爲宮室辧外內男子居外女子居內深宮固門閽寺守之男不入女不出陳

注夫婦爲人倫之始不謹則亂其倫類故禮始於謹夫婦也大全

長樂劉氏曰凡禮者爲人倫而設也

人倫之禮始於謹夫婦焉易稱家人女正位乎內男正位乎外男女正天地之大義也家人有嚴君焉父母之謂也父父子子兄兄弟弟夫夫婦婦而家道正正家而天下定矣此所以必爲宮室先辧內外男子居外女子居內各正其徳業也宮不深則內外之聲可通門不固則出入之禁可逾閽寺守之不嫌於處內也故男非其時不入女非其禮不出皆所以爲天下之內則也嚴陵方氏曰天下之本在國國之本在家故禮始於謹夫婦易基乾坤詩首關雎皆始於謹夫婦之意也謹夫婦故爲宮室以居之辧外內以防之男子居外女子居內陰陽之分也深宮則外人不得而入固門則彊者不得而啟男女不同椸枷不敢縣於夫之楎椸不敢藏於夫之篋笥不敢共湢浴夫不在斂枕篋簟席襡器而藏之少事長賤事貴咸如之大

全臨川吳氏曰旣言外內不共湢浴男女不同椸枷又言非特外內男女爲然𨿽夫婦得相親者亦然不但不共楎椸亦不共篋笥夫婦且如此則非夫婦者其明微厚別又當何如夫婦之禮惟及七十同藏無間故妾𨿽老年未滿五十必與五日之禦將禦者齊漱澣愼衣服櫛縰笄�角拂髦衿纓綦屨𨿽婢妾衣服飲食必後長者妻不在妾禦莫敢當夕陳

注天子之禦妻八十一人當九夕世婦二十七人當三夕九嬪九人當一夕三夫人當一夕後當一夕凡十五日而徧五日之禦諸侯制也諸侯一娶九女夫人及二媵各有侄娣此六人當三夕次二媵當一夕次夫人專一夕凡五日而徧也當夕當妻之夕也大全

長樂劉氏曰夫婦𨿽未七十同藏未

有可嫌者聖人制禮以爲天下之內則夫婦必如此者以爲男女內外之禮敬則爲先焉夫婦身先於上而男女力行於下以無嫌正有嫌也用有情之難行正人情之易制也嚴陵方氏曰將禦者必齊漱澣者則所以致潔敬也婢妾衣服飲食必後長者蓋不以賤廢尊卑上下之道故也妻不在妾禦莫敢當夕者所以避上僭之嫌也妻將生子及月辰居側室夫使人日再問之作而自問之妻不敢見使姆衣服而對至於子生夫復使人日再問之夫齊則不敢入側室之門陳

注正寢在前燕寢在後側室者燕寢之旁室也作動作之時也姆女師大全

慶源輔氏曰當產而辟燕

寢居側室其自斂戢者至矣豈復有驕其夫之意哉夫使人日再問之者愛而不失於狎敬而不失於疏妻不敢見𨿽病不敢忘禮使姆衣服而對𨿽病不敢失禮

喪服其妻爲大夫而卒而後其夫不爲大夫而祔於其妻則不易牲妻卒而後夫爲大夫而祔於其妻則以大夫牲陳

注妻卒時夫爲大夫卒後夫黜退遂死以無祖廟故祔於妻之禮止得依夫今所得用之牲不得易用昔大夫之牲也若妻死時夫未爲大夫死後夫乃爲大夫而死今祔祭其妻則得用大夫牲矣疏曰此謂始來仕而無廟者若有廟則死者當祔於祖不得祔於妻也惟宗子去他國以廟從

雜記爲妻父母在不杖不稽顙

陳注

此謂適子妻死而父母俱存故其禮如此然大夫主適婦之喪故其夫不杖若父沒母存母不主喪則子可以杖但不稽顙耳此並言之讀者不以辭害意可也全山陰陸氏曰適子爲妻如此則庶子父𨿽在以杖卽位可也

又諸侯出夫人夫人比至於其國以夫人之禮行至以夫人入使者將命曰寡君不敏不能從而事社稷宗廟使使臣某敢告於執事主人對曰寡君固前辭不教矣寡君敢不敬須以俟命有司官陳器皿主人有司亦官受之妻出夫使人致之曰某不敏不能從而共粢盛使某也敢告於侍者主人對曰某之子不肖不敢辟誅敢不敬須以俟命使者退主人拜送之如舅在則稱舅舅沒則稱兄無兄則稱夫主人之辭曰某之子不肖如姑姊妹亦皆稱之陳

注遣妻必命由尊者故稱舅稱兄兄謂夫之兄也此但言夫致之之辭未聞舅與兄致之之辭也上文已有主人對辭下文因姑姊妹故重言對言某之姑不肖或某之姊不肖或某之妹不肖故云亦皆稱之也大全

夫婦之道合則納之以禮不合則出

之以義人倫之際有所不免也故先王亦存其辭焉

祭統君捲冕立於阼夫人副褘立於東房夫人薦豆執校執醴受之執鐙屍酢夫人執柄夫人受屍執足夫婦相授受不相襲處酢必易爵明夫婦之別也陳

注校豆中央直者執醴執醴齊之人也此人兼掌授豆鐙豆之下跗也爵形如雀柄則尾也襲處謂因其處大全

長樂陳氏曰禮器言夫人在房而東酌

罍尊則在房者西房也而此言副褘立於東房何耶蓋婦人貴於從夫又貴於辧位從夫則立之東所以待其將有事辧位則卽於西所以動而行事也至於夫婦相授受不相襲處則異其所立酢必易爵則易其所執故曰明夫婦之別

經解昏姻之禮所以明男女之別也故昏姻之禮廢則夫婦之道苦而淫辟之罪多矣

哀公問孔子侍坐於哀公哀公曰敢問人道誰爲大孔子愀然作色而對曰君之及此言也百姓之徳也固臣敢無辭而對人道政爲大公曰敢問何謂爲政孔子對曰政者正也君爲政則百姓從政矣君之所爲百姓之所從也君所不爲百姓何從公曰敢問爲政如之何孔子對曰夫婦別父子親君臣嚴三者正則庶物從之矣公曰寡人𨿽無似也願聞所以行三者之道可得聞乎孔子對曰古之爲政愛人爲大所以治愛人禮爲大所以治禮敬爲大敬之至矣大昏爲大大昏至矣大昏旣至冕而親迎親之也親之也者親之也是故君子興敬爲親捨敬是遺親也弗愛不親弗敬不正愛與敬其政之本與公曰寡人願有言然冕而親迎不已重乎孔子愀然作色而對曰合二姓之好以繼先聖之後以爲天地宗廟社稷之主君何謂已重乎公曰寡人固不固焉得聞此言也寡人欲問不得其辭請少進孔子曰天地不合萬物不生大昏萬世之嗣也君何謂已重焉孔子遂言曰內以治宗廟之禮足以配天地之神明出以治直言之禮足以立上下之敬物恥足以振之國恥足以興之爲政先禮禮其政之本與孔子遂言曰昔三代明王之政必敬其妻子也有道妻也者親之主也敢不敬與子也者親之後也敢不敬與君子無不敬也敬身爲大身也者親之枝也敢不敬與不能敬其身是傷其親傷其親是傷其本傷其本枝從而亡三者百姓之象也身以及身子以及子妃以及妃君行此三者則愾乎天下矣大王之道也如此則國家順矣

坊記子云夫禮坊民所淫章民之別使民無嫌以爲民紀者也故男女無媒不交無幣不相見恐男女之無別也詩云伐柯如之何匪斧不克取妻如之何匪媒不得蓺麻如之何橫從其畝取妻如之何必告父母以此坊民民猶有自獻其身陳

注章明也無嫌無可嫌之行也詩齊風南山之篇今詩作析薪如之何而豳風伐柯篇言伐柯如何匪斧不克克能也橫從其畝言從橫耕治其田畝也自獻其身謂女自進其身於男子也以此坊民以下十一字舊本在詩云之上今以類推之當在所引詩下大全

嚴陵方氏曰恐民之或淫故禮坊之

使有限恐民之無別故禮章之使自明若是則天下之情無可嫌者足以爲之紀矣禮器曰君子之行禮不可不愼也眾之紀也紀散而眾亂非謂是歟媒所以通相交之情幣所以將相見之禮自獻其身則無俟乎媒幣矣子云取妻不取同姓以厚別也故買妾不知其姓則卜之以此坊民魯春秋猶去夫人之姓曰吳其死曰孟子卒陳

注厚別厚其有別之禮也卜之卜其吉凶也吳泰伯之後魯同姓也昭公取吳女又見論語子云禮非祭男女不交爵以此坊民陽侯猶殺繆侯而竊其夫人故大饗廢夫人之禮陳

注陽侯繆侯兩君之謚也鄭云其國未聞大

全方氏

曰大饗者兩君相見之饗也因陽侯之事而廢夫人之禮則陽侯以前夫人固與乎大饗而有交爵之禮矣乃云非祭不交爵者先儒謂同姓則親獻異姓則使人攝此云不交爵謂饗異姓國君耳

又子云昏禮婿親迎見於舅姑舅姑承子以授婿恐事之違也以此坊民婦猶有不至者陳

注舅姑女之父母也承進也子女也論語注云送與之也儀禮父戒女曰夙夜無違命母戒女曰無違宮事皆恐事之違也末世禮壞故有男行而女不隨者亦有親迎而女不至者成氏曰婦人謂夫之父母曰舅姑男子亦謂妻之父母曰舅姑但加外字耳夫婦齊體父母互相敬也

昏義敬愼重正而後親之禮之大體而所以成男女之別而立夫婦之義也男女有別而後夫婦有義夫婦有義而後父子有親父子有親而後君臣有正故曰昏禮者禮之本也夫禮始於冠本於昏重於喪祭尊於朝聘和於鄕射此禮之大體也陳

注父子親而後君臣正者資於事父以事君而敬同也大全

馬氏曰男女者夫婦之始夫婦者男女之

終始則成男女之別終則能立夫婦之義也由男女有別以至君臣有正其序如易所謂有男女然後有夫婦有夫婦然後有父子以至於有君臣然後禮義有所錯同藍田呂氏曰禮始於冠者童子所以成人也本於昏者有夫婦然後有父子有父子然後有君臣也重於喪祭者人道之所終也尊於朝聘者所以明君臣之義也和於鄕射者所以合人情之歡也八者備然後禮備故曰禮之體也

又成婦禮明婦順又申之以著代所以重責婦順焉也婦順者順於舅姑和於室人而後當於夫以成絲麻布帛之事以審守委積蓋藏是故婦順備而後內和理內和理而後家可長久也故聖王重之陳

注方氏曰於舅姑言順於室人言和者蓋上下相從謂之順順則不逆可否相濟謂之和和則不同舅姑之禮至隆也故可順而不可逆室人之禮相敵也故𨿽和而不必同玆其別歟大全

馬氏曰責婦

順以順舅姑爲至重順舅姑而不能和於室人則不順乎舅姑矣和於室人而不能當於夫則不和於室人矣當於夫而不能審積蓋藏則不當於夫矣數者無不備然後可以盡婦順之道也和於室人如詩所謂宜其家人者是也當於夫者如孟子所謂無違夫子是也以成絲麻布帛可以無寒也以審守委積蓋藏則在中饋可以無饑也不惟可以不饑不寒而大可以供祭祀之羞服矣婦順備而後內和理和則有禮理則有義有禮義則家可長久聖人重之者重其有禮義也是以古者婦人先嫁三月祖廟未毀教於公宮祖廟旣毀教於宗室教以婦徳婦言婦容婦功教成祭之牲用魚芼之以蘋藻所以成婦順也陳

注祖廟未毀者言此女猶於此祖有服也則於君爲親故使女師教之於公宮公宮祖廟也旣毀謂無服也則於君爲疏故教之於宗子之家徳貞順也言辭令也容則婉娩功則絲麻祭之者祭所出之祖也魚與蘋藻皆水物陰類也芼之爲羹也大全

張子曰古者婦人亦須有教教於公宮宗室是也故知夙興夜寐臨祭祀事賓客承尊長又曰祖廟未毀教於公宮則知諸侯於有服族人亦引而親之如家人焉古者天子後立六宮三夫人九嬪二十七世婦八十一禦妻以聽天下之內治以明章婦順故天下內和而家理天子立六官三公九卿二十七大夫八十一元士以聽天下之外治以明章天下之男教故外和而國治故曰天子聽男教後聽女順天子理陽道後治陰徳天子聽外治後聽內職教順成俗外內和順國家理治此之謂盛徳陳

注方氏曰六官天地四時之官也有六卿而又有九卿者兼三公數之則謂之九卿由公至士其數三而倍之止於九者陽成於三而窮於九以其理陽道故其數如此後治陰徳而其數亦如之者婦人從夫故也六宮謂大寢一小寢五也先言六宮而後言六官者欲治其國先齊其家之意也大全藍

田呂氏曰此章因講明昏禮之義推而上之至乾天子後聽天下之外治內治則男女之義盡矣立六官之職公卿大夫元士分治之以佐天子聽天下之外治立六宮之職夫人嬪世婦禦妻分治之以佐後聽天下之內治男正位乎外女正位乎內男女正天下之大義也有家者夫聽家之外治妻聽家之內治天子與後有天下者也則不得不聽天下之內外治也外治者明章男教也司徒之所教皆是也內治者明章婦順也婦順之法徳言容功皆是也陽道者男所以正其室也陰徳者婦人所以宜其家也刑於寡妻至於兄弟則正室之道天子所理也嘒彼小星三五在東肅肅宵徵夙夜在公實命不同則宜家之道後所治也鄭氏謂內治之道婦道之法陰徳謂主陰事陰令其義然也凡天子所聽皆外治後所聽皆內治至於教順成俗外內和順國家理治必如周南召南盛徳之化然後可致也儀禮

喪服妻爲夫傳曰夫至尊也

疏釋曰案曲禮雲天子曰後諸侯曰夫人大夫曰孺人士曰婦人庶人曰妻後以下皆以義稱士庶人得其總名妻者齊也婦人無爵從夫之爵坐以夫之齒是言妻之尊卑與夫齊者也若然此經云妻爲夫者上從天子下至庶人皆同爲夫斬衰也傳言夫至尊者𨿽是體敵齊等夫者猶是妻之尊敬以其在家天父出則天夫又婦人有三從之義在家從父出嫁從夫夫死從子是其男尊女卑之義故云夫至尊同之於君父也

又妻傳曰爲妻何以期也妻至親也

注適子父在則爲妻不杖以父爲之主也服問曰君所主夫人妻大子適婦父在子爲妻以杖卽位謂庶子疏釋曰妻卑於母故次之夫爲妻年月禫

杖亦與母同故同章也以其出嫁天夫爲夫斬故夫爲之亦與父在爲母同傳曰何以期也者傳意以妻疑母母是血屬得期怪妻義合亦期故發此之傳也此問異於常例上問母直云何以期今云爲妻乃云何以期者雷氏云妻卑以擬同於母故問深於常也云妻至親也者答以妻至親故同於母言妻至親者妻旣移天齊體與己同奉宗廟爲萬世之主故云至親也釋曰云適子父在則爲妻不杖以父爲之主也者不杖章之文也又引服問者鄭彼注云言妻見大夫已下亦爲此三人爲喪主也若士卑爲此三人爲喪主可知若然至此經爲妻非直是庶子爲妻欲見兼有適子父沒爲妻在其中云父在子爲妻以杖卽位謂庶子者案喪服小記云父在子爲妻以杖卽位可知也引之者證經云是天子以下至士庶人父皆不爲庶子之妻爲喪主故夫皆爲妻杖得伸也

又大夫之適子爲妻

疏釋曰云大夫之適子爲妻在此不杖章則上杖章爲妻者是庶子爲妻父沒後適子亦爲妻杖亦在彼章也傳曰何以期也父之所不降子亦不敢降也何以不杖也父在則爲妻不杖注

大夫不以尊降適婦者重適也凡不降者謂如其親服服之降有四品君大夫以尊降公子大夫之子以厭降公之昆弟以旁尊降爲人後者女子子嫁者以出降春秋四傳

伯姬歸紀春秋隱公二年秋九月紀履緰來逆女冬十月伯姬歸於紀左傳卿爲君逆也公羊傳紀履緰者何紀大夫也何以不稱使昏禮不稱主人然則曷稱稱諸父兄師友宋公使公孫受來納幣則其稱主人何辭窮也辭窮者何無母也然則紀有母乎曰有有則何以不稱母母不通也外逆女不書此何以書譏何譏爾譏始不親迎也始不親迎昉於此乎前此矣前此則曷爲始乎此托始焉爾曷爲托始焉爾春秋之始也女曷爲或稱女或稱婦或稱夫人女在其國稱女在塗稱婦入國稱夫人伯姬者何內女也其言歸何婦人謂嫁曰歸谷梁傳逆女親者也使大夫非正也以國氏者爲其來交接於我故君子進之也禮婦人謂嫁曰歸反曰來歸從人者也婦人在家制於父旣嫁制於夫夫死從長子婦人不專行必有從也伯姬歸於紀此其如專行之辭何也曰非專行也吾伯姬歸於紀故志之也其不言使何也逆之道微無足道焉爾胡傳按谷梁子逆女親者也使大夫非正也魯哀公問冕而親迎不已重乎孔子對曰合二姓之好以爲宗廟社稷主君何謂已重乎文定厥祥親迎於渭造舟爲梁不顯其光則世子而親迎也韓侯娶妻蹶父之子韓侯迎止於蹶之裏則諸侯而親迎也有夫婦然後有父子有父子然後有君臣夫婦人倫之本也逆女必親使大夫非正也入春秋之始名宰咺歸賵以譏亂法書履緰逆女以志變常眾妾之分定矣大昏之禮嚴矣

夫人子氏薨春秋隱公二年冬十有二月乙卯夫人子氏薨公羊傳夫人子氏者何隱公之母也何以不書葬成公意也何成乎公之意子將不終爲君故母亦不終爲夫人也谷梁傳夫人薨不地夫人者隱之妻也卒而不書葬夫人之義從君者也胡傳按谷梁子曰夫人子氏者隱之妻也卒而不書葬夫人之義從君者也邦君之妻國人稱之曰小君卒則書薨以明齊也先卒則不書葬以明順也有夫婦然後有父子有父子然後有君臣夫婦人倫之大本也春秋之始於子氏書薨不書葬明示大倫苟知其義則夫夫婦婦而家道正矣大

全程子曰隱公夫人也薨上墜之聲諸侯國內稱之小君同婦人從夫者也公在故不書葬於此見夫婦之義矣陳氏曰隱桓之母俱不得爲夫人則嫡庶之義明隱妻得爲夫人則君臣之分定

公娶夫人姜氏春秋桓公三年秋七月公子翚如齊逆女九月齊侯送姜氏於歡公會齊侯於歡夫人姜氏至自齊左傳修先君之好故曰公子齊侯送姜氏非禮也凡公女嫁於敵國娣妹則上卿送之以禮於先君公子則下卿送之於大國𨿽公子亦上卿送之於天子則諸卿皆行公不自送於小國則上大夫送之公羊傳何以書譏何譏爾諸侯越境送女非禮也此入國矣何以不稱夫人自我言齊父母之於子𨿽爲鄰國夫人猶曰吾姜氏翚何以不致得見乎公矣谷梁傳逆女親者也使大夫非正也禮送女父不下堂母不出祭門諸母兄弟不出闕門文戒之曰謹愼從爾舅之言母戒之曰謹愼從爾姑之言諸母復申之曰謹愼從爾父母之言送女逾竟非禮也無譏乎曰爲禮也齊侯來也公之逆而會之可也其不言翚之以來何也公親受之於齊侯也子貢曰冕而親迎不已重乎孔子曰合二姓之好以繼萬世之後何謂已重乎胡傳娶妻必親迎禮之正也若夫邦君以爵則有尊卑以國則有小大以道途則有遠邇或迎之於其國或迎之於境上或迎之於所館禮之節也紀侯於魯以小大言則親之者也而使履緰來魯侯於齊以遠邇言則親之者也而使公子翚往是不重大昏之禮失其節矣故書古者昏禮必親迎則授受明後世親迎之禮廢於是有父母兄弟越境而送其女者以公子翚往逆則旣輕矣爲齊侯來乃逆而會之於歡是公之行其重在齊侯而不在姜氏豈禮也哉不言以至者旣得見乎公也不能防閒於是乎在敝笱之刺兆矣禮者所以別嫌明微制治於未亂不可不謹也娶夫人國之大事故詳大

全薛氏曰齊侯送女於外公以會禮接之非親迎且兩失之也夫婦大倫也不正之於其始桓之夫婦是不爲夫婦矣張氏曰齊僖愛其女之過至於越境而送之遂使魯桓之出不爲親迎而爲齊侯在歡特往會之僖之送桓之會皆非也春秋謹而書之所以重大昏而正人倫之始也孫氏曰此齊侯送姜氏公受之於歡也受之於歡不以歡至者不與公受於歡也故書至自齊以正其義薛氏曰書至不與公俱至也桓公夫婦之道終始乎不正也

公與姜氏如齊春秋桓公十有八年春王正月公會齊侯於濼公與夫人姜氏遂如齊夏四月丙子公薨於齊左傳公將有行遂與姜氏如齊申繻曰女有家男有室無相瀆也謂之有禮易此必敗公會齊侯於濼遂及文姜如齊齊侯通焉公謫之以告夏四月丙子享公使公子彭生乘公公薨於車魯人告於齊曰寡君畏君之威不敢寧居來修舊好禮成而不反無所歸咎惡於諸侯請以彭生除之齊人殺彭生公羊傳公何以不言及夫人夫人外也夫人外者何內辭也其實夫人外公也谷梁傳濼之會不言及夫人何也以夫人之伉弗稱數也胡傳與者許可之詞曰與者罪在公也按齊詩惡魯桓微弱不能防閒文姜使至淫亂爲二國患而其詞曰敝笱在梁其魚唯唯齊子歸止其從如水言公於齊姜委曲順從若水從地無所不可故爲亂者文姜而春秋罪桓公治其本也易曰夫夫婦婦而家道正夫不夫則婦不婦矣幹者夫道也以乘禦爲才坤者婦道也以順承爲事易著於乾坤述其理春秋施於桓公見其用大

全陸氏曰婦人從夫者也何夫人之伉公失爲夫之道也劉氏曰不言及而言與猶匹夫匹婦之相與云爾永嘉呂氏曰古人制禮尺寸不敢逾毫釐不敢越者夫豈彊拂人之情性而以繁文末節爲尙哉經國家定禍亂而杜未然也泉水載衛女思歸而不可得載馳許穆夫人欲歸唁其兄而義不可夫人之適其國父母在則有歸寧旣終則大夫行聘問而已古人之制禮也嚴矣違此者未有不敗公之與夫人如齊是夫而不能夫也夫者以知帥人者也知不足以帥人而可謂之夫乎張氏曰濼之會不言夫人者夫人不與行會禮也如齊不言及而言與者夫人伉也以見夫不夫婦不婦進退制於夫人也凡事之異於常者禍之所從起觀公與夫人如齊之書則見其違男女之常經而禍亂之所從生聖人謹禮於微慮患於早之意不可不察也臨川吳氏曰此行公往會齊侯耳夫人欲同往公不能制濼會禮畢夫人又欲從齊侯至齊夫婦旣同出公不可獨反國故遂與之同如齊也汪氏曰與之爲言乃黨與匹敵之義而不相屬之辭也故以尊及卑曰及以此及彼曰及皆及者爲主桓公及夫人姜氏會齊侯於陽谷以公及夫人夫人不敢專行也傳稱王奪子禽祝跪與詹父田又曰陳公子完與顓孫奔齊曰與則匹敵而無彼此尊卑之別也桓公與夫人姜氏如齊若曰夫人專行而公從之也易曰夫子制義從婦凶也桓公不能制義而從文姜以往其咎可知矣春秋以一字爲褒貶豈不信哉

王姬歸齊春秋莊公十有一年冬王姬歸於齊左傳齊侯來逆共姬公羊傳何以書過我也谷梁傳其志過我也胡傳按周制王姬嫁於諸侯車服不系其夫下王后一等禮亦隆矣春秋之義尊君抑臣其書王姬下嫁曷爲與列國之女同辭而不異乎曰陽倡而陰和夫先而婦從天理也述天理訓後世則𨿽以王姬之貴其當執婦道與公侯大夫士庶人之女何以異哉故舜爲匹夫妻帝二女而其書曰嬪於虞西周王姬嫁於齊侯亦執婦道成肅雍之徳其詩曰曷不肅雍王姬之車自秦而後尢欲尊君抑臣爲治而不得其道至謂列侯尙公主使男事女夫屈於婦逆陰陽之位故王陽條奏世務指此爲失而長樂王回亦以其獘至父母不敢畜其子舅姑不敢畜其婦原其意𨿽欲尊君抑臣爲治而使人倫悖於上風俗壞於下又豈所以爲治也其流至此然後知春秋書王姬侯女同詞而不異垂訓之義大矣大

全張氏曰王姬卽齊侯之夫人王姬是也魯於齊爲讎然已易世故齊侯之來逆不書止書王姬之歸而已王女下嫁無異於諸侯之女適人者蓋夫婦之道乃三綱之所系不可不早正故因其始嫁而一之於諸侯女歸之辭焉若曰往之女家必敬必戒常禮不可紊也汪氏曰後世公主出嫁無王姬執婦道之風莫不庸奴其夫𨿽尙主者極有才名而勢屈於崇貴吞悲茹气無所逃訴故晉人有無事取官府之說至六朝其失尢甚江尙臨海公主讓婚表有云制勒甚於僕隸則其敝可知矣春秋書王姬之歸與詩相表裏實萬世之法也

紀叔姬歸酅春秋莊公十有二年春王三月紀叔姬歸於酅公羊傳其言歸於酅何隱之也何隱爾其國亡矣徒歸於叔爾也谷梁傳國而曰歸此邑也其曰歸何也吾女也失國喜得其所故言歸焉爾胡傳莊公四年紀侯去國叔姬至此始歸於酅者紀侯方卒故叔姬至此然後歸爾歸者順詞以宗廟在酅歸奉其祀也魯爲宗國婦人有來歸之義紀旣亡矣不歸於魯所謂全節守義不以亡故而虧婦道者也魯人髙其節義恩禮有加焉是故其歸於酅其卒其葬史冊悉書夫子修經存而弗削使與衛之共姜同垂不朽爲後世勸若夏侯令女曹爽之弟婦也寡居守志父母欲奪而嫁之誓而勿許而曰曹氏全盛之時尙欲保終況今衰亡何忍棄之聞者爲之感動其聞叔姬之風而興起者乎大

全汪氏曰叔姬𨿽伯姬之娣然諸侯夫人旣卒則次妃攝治內事故叔姬𨿽媵妾當奉紀之祭祀家氏曰夫死無子而終於父母家者非正也終於夫家正也杜氏曰叔姬全守節義以終婦道故系之紀賢之也張氏曰叔姬伯姬之娣隱七年歸於紀者伯姬旣死叔姬實攝內事而能不以國之存亡貳其事君子之心不以身之榮悴變其奉宗廟之志故必歸於酅以終其身易曰眇能視利幽人之貞於叔姬見之矣春秋可不錄其本末以示婦道之正乎劉氏曰邑何故不得言歸乎酅者紀之別也紀者叔姬之家也人歸其家可不曰歸乎以謂喜得其所乃言歸何哉谷梁之說非也家氏曰公羊謂歸於酅者歸於其叔叔其可歸乎蓋紀之宗廟在焉義當歸也汪氏曰或謂叔姬歸於叔非其所歸亂也夫叔姬歸於酅酅乃紀五廟之所在叔姬之歸以奉祭祀而非歸於紀季也夏侯令女之依爽與叔姬正同豈可亦責之依其伯乎春秋書內女惟紀叔姬宋伯姬錄其本末甚詳非賢而得若是乎

公逆夫人姜氏春秋莊公二十有四年夏公如齊逆女秋公至自齊八月丁丑夫人姜氏入戊寅大夫宗婦覿用幣左傳哀姜至公使宗婦覿用幣非禮也禦孫曰男贄大者玉帛小者禽鳥以章物也女贄不過榛栗棗修以告虔也今男女同贄是無別也男女之別國之大節也而由夫人亂之無乃不可乎公羊傳何以書親迎禮也其言入何難也其言日何難也其難柰何夫人不僂不可使入與公有所約然後入宗婦者何大夫之妻也覿者何見也用者何用者不宜用也見用幣非禮也然則曷用棗栗云乎修云乎谷梁傳親迎恆事也不志此其志何也不正其親迎於齊也迎者行見諸捨見諸先至非正也入者內弗受也曰入惡入者也何用不受也以宗廟弗受也其以宗廟弗受何也娶仇人子弟以薦捨於前其義不可受也胡傳谷梁子曰親迎常事也不志此其志何也不正其親迎於齊也或曰常事不志歲事之常也親迎可以常乎則其說誤矣所謂常者其事非一有月事之常則視朔是也有時事之常則搜狩是也有歲事之常則郊社雩祭之類是也有合禮之常則婚姻納幣逆女至歸之類是也凡此類合禮之常則不志矣其志則於禮不合將以爲戒者也若夫崩薨卒葬卽位之類不以禮之合否而皆書此人道始終之大變也其於親迎異矣何以不致不可見乎宗廟也姜氏齊襄公之女入者不順之詞以宗廟爲弗受也�義以正始爲先而公不與夫人皆至姜氏不從公而入已失夫婦之正弒閔孫邾之亂兆矣莊公不勝其母越禮逾時俟仇人之女薦捨於宗廟以成好合卒使宗嗣不立弒逆相仍幾至亡國故春秋詳書其事以著莊公不孝之罪爲後戒也大

全啖氏曰凡婚姻合禮者皆不書如魯往他國親迎皆常事不書他國來亦如之凡書者皆譏也孫氏曰公親迎於齊不俟夫人而至失夫之道也婦人從夫者也夫人不從公而入失婦之道也夫不夫婦不婦何以爲國不亂何待故入以惡之張氏曰妻者齊也書八月丁丑入見後公而至之日多也髙氏曰夫婦人倫之本所以成孝敬也孝敬備然後夫人之職舉桓公見殺於齊而莊公乃以齊女爲夫人欲責其孝則彼嘗賊我臣子之所疾也欲責其敬則我方仇彼鬼神之所棄也是不可以奉祭祀不可以當夫人之職矣

杞伯姬與子來朝春秋僖公五年春杞伯姬來朝其子公羊傳其言來朝其子何內辭也與其子俱來朝也谷梁傳婦人旣嫁不逾竟逾竟非正也諸侯相見曰朝伯姬爲志乎朝其子也伯姬爲志乎朝其子則是杞伯失夫之道矣諸侯相見曰朝以待人父之道待人之子非正也故曰杞伯姬來朝其子參譏也大全

範氏曰譏伯姬杞伯魯侯也薛氏曰無父歸寧猶曰不可況非禮之朝乎張氏曰朝者人君相見於宗廟朝廷之上父在而使其子行之又使婦人參之皆失正也臨川吳氏曰曹伯有疾遣其世子射姑代父朝魯春秋譏之杞惠公疑亦有疾伯姬以其子爲魯之甥故挾之至魯就令攝父行朝禮是年杞惠公卒成公嗣位蓋伯姬預欲托其子於魯也杞伯失君道失夫道失父道伯姬失妻道失母道其子失子道而魯僖受其朝皆非禮也

禘用致夫人春秋僖公八年秋七月禘於太廟用致夫人左傳秋禘而致哀姜焉非禮也凡夫人不薨於寢不殯於廟不赴於同不祔於姑則弗致也公羊傳用者何用者不宜用也致者何致者不宜致也禘用致夫人非禮也夫人何以不稱姜氏貶曷爲貶譏以妾爲妻也其言以妾爲妻柰何蓋脇於齊媵女之先至者也谷梁傳用者不宜用者也致者不宜致者也言夫人必以其氏姓言夫人而不以氏姓非夫人也立妾之辭也非正也夫人之我可以不夫人之乎夫人卒葬之我可以不卒葬之乎一則以宗廟臨之而後貶焉一則以外之弗夫人而見正焉

公與夫人會齊侯春秋僖公十有一年夏公及夫人姜氏會齊侯於陽谷胡傳襄陵許翰曰先乎陽谷之會爲大雨雪後乎陽谷之會爲大雩僖公賢君不能禮佐齊桓儆其怠忽而更與之俱肆於寵樂是以見戒於天如此以公夫人陽谷之會觀之齊桓伯業怠矣故楚人伐黃不能救凡此類屬詞比事直書於策而義自見者也大全

杜氏曰婦人送逆不出門見兄弟不逾閾與公俱會齊侯非禮薛氏曰夫人齊侯之女也歸寧可也爲會而從夫於外非歸寧之禮也髙氏曰公之娶夫人之歸皆不書者合禮故也此會於陽谷則非禮矣公稔聞桓莊之失而不攺其轍齊侯親見兩國之事亦循其迹以兩君相會而使婦人�於其閒何以示侍衛僕從之臣乎家氏曰桓公之始伯憤齊女之無度以哀姜爲首戮諸夏肅然知中國所以異於夷狄實在於是齊襄衛宣污染之習爲之一掃庶乎古方伯之遺烈矣及其暮年志得而驕乃復與聲姜爲陽谷與卞之會伯業其衰矣乎汪氏曰書及以會所以別男女也桓公如齊稱公與姜氏此稱及則僖公猶能防制云耳魯頌稱聲姜爲令妻則聲姜必無文姜之行矣

季姬歸鄫子春秋僖公十有四年夏六月季姬及鄫子遇於防使鄫子來朝十有五年秋九月季姬歸於鄫左傳鄫季姬來寧公怒止之以鄫子之不朝也夏遇於防而使來朝公羊傳鄫子曷爲使乎季姬來朝內辭也非使來朝使來請己也谷梁傳遇者同謀也來朝者來請己也朝不言使言使非正也以病鄫子也胡傳春秋內女適人者明有所從則系諸國若杞伯姬是也其未適人者欲有所別則書其字若子叔姬是也季姬書字而未系諸國其女而非婦亦明矣及者內爲志內女而外與諸侯遇譏魯也朝不言使言使非正鄫子國君而季姬使之朝病鄫也魯秉周禮男女之際豈其若是之甚乎蓋魯公鐘愛其女使自擇配故得與鄫子遇於防而遂以季姬歸之耳有孟光之徳有伯之賢變而不失禮之正則猶可矣不然非所以爲愛而厚其別也故稱及稱遇稱使罪魯與鄫以正男女之禮爲後世戒也大

全孫氏曰季姬上無歸鄫之文則是未嫁者此年遇防明年九月歸鄫是季姬先與鄫子遇而後嫁也此季姬之行不正可知矣何氏曰禮男不親求女不親許魯不防正其女乃使要遮鄫子淫泆使來請己與禽獸無異故卑鄫子使於季姬以賤之

張氏曰僖公愛女而使自擇配鄫子聽其使而朝魯請之夫婦之始不正如此書之所以譏僖公之不父鄫子之不夫季姬之不子且不婦也臨川吳氏曰未嫁之女而與鄫子私相邂逅是淫奔也姬旣私遇之後使鄫子朝魯而請�姬不足責也僖公不能正家如此何以居人上乎汪氏曰鄭徐吾犯之妹美使之自擇所配至於兄弟相殘以亂鄭國之政魯秉周禮而季姬與鄫子道淫如此僖公正始之道亦可愧矣啖氏曰左氏謂季姬鄫子之夫人公怒鄫子不朝季姬使之朝按稱季姬明魯未嫁女也若是鄫夫人不當與鄫子遇又明年歸於鄫明此時鄫子請娶之若言魯之處女不當與諸侯會則文姜哀姜淫泆至甚劉

氏曰若實來寧何故再書其歸乎杞伯姬來何以不書歸乎吳氏曰鄫子請娶季姬僖公許之至是始歸也

鄫季姬卒春秋僖公十有六年夏四月丙申鄫季姬卒胡傳內女嫁於諸侯則尊同尊同則記其卒記其卒則必記其葬然而有不記者此筆削之旨非可以例求者也宋伯姬在家爲淑女旣嫁爲賢婦死於義而不回此行之超絕卓異者旣書其葬又載其謚僖公鐘愛季姬使自擇配季姬不能自克以禮恃愛而行𨿽書其卒因奪其葬所以謹夫婦之道正人倫之統明王教之始也以此防民猶有嫁殤立廟舉朝素衣親臨祖載如魏明帝之厚其女者大

全汪氏曰內女爲諸侯夫人者七惟紀伯姬宋共姬書卒葬杞叔姬以出不書葬郯伯姬齊子叔姬亦出並不書卒杞伯姬歸杞四十餘年不書卒葬疑必有故鄫季姬違禮故卒而不葬紀叔姬非夫人以賢而卒葬之姜氏會齊侯春秋僖公十有七年夏滅項秋夫人姜氏會齊侯於卞九月公至自會左傳師滅項淮之會公有諸侯之事未歸而取項齊人以爲討而止公秋聲姜以公故會齊侯於卞九月公至書曰至自會猶有諸侯之事焉且諱之也大全

張氏曰人臣滅項而止僖公刑已頗矣又遠會婦人於魯地此管仲旣亡桓公志荒之政也臨

川吳氏曰此蓋會淮之後諸侯各歸其國齊獨止公將執之以歸夫人齊女也聞公見止要齊侯於路而會之非齊侯已歸而再出會姜氏也婦人無外事魯之諸夫人聲姜頗爲賢婦詩人以令妻頌之而猶有此失蓋稔於見聞之非盲於禮義之正是以好成人之美者惜焉髙氏曰論其情則可矣而禮則不可也小白入魯地而會聲姜能無嫌乎

公逆婦姜春秋文公四年夏逆婦姜於齊左傳卿不行非禮也君子是以知出姜之不允於魯也曰貴聘而賤逆之君而卑之立而廢之棄信而壞其主在國必亂在家必亡不允宜哉詩曰畏天之威於時保之敬主之謂也公羊傳其謂之逆婦姜於齊何略之也髙子曰娶乎大夫者略之也谷梁傳其曰婦姜爲其禮成乎齊也其逆者誰也親逆而稱婦或者公與何其速婦之也曰公也其不言公何也非成禮於齊也曰婦有姑之辭也其不言氏何也貶之也何爲貶之也夫人與有貶也胡傳逆皆稱女以未成婦而女者在父母家之所稱也往逆而稱婦入國不書至何哉此春秋誅意之效也禫制未終思念娶事是不志哀而居約矣方逆也而已成爲婦未至也而如在國中原其意而誅之也不稱夫人姜氏者亦與有貶焉婦人不專行何以與有貶父母與有罪也文公不知敬其伉儷違禮而行使國亂子弒齊人不能微知著冒禮而往使其女不允於魯皆失於不正其始之過也夫婦之際人倫之首禮不可不謹也故交貶之以爲後大

全納幣在喪中與喪婚同也稱婦姜已成婦也不稱夫人不可爲小君奉宗廟也不書逆者𨿽卿亦失其職也劉氏曰夫婦之際人倫之首文公暗弱惰慢不能率禮而行以謂苟若而可何禮之守故夫人不安其位終卒至於禍又非獨文公之罪𨿽夫人預有罪矣夫人不能早避喪娶之辱冒大禮以往國人皆賤之遂無所據依以危其身而亡其子由本不正故也殆而呼天不亦晚乎文公之不能保其後嗣者由無以刑其妻夫人之不能安其位由無以謹於禮也張氏曰聖人嚴吉凶之辧蓋人之所以異於禽獸者正以有父子之親而三年之喪哀戚之至也國君爲風教之首而納幣於喪中春秋變逆女爲逆婦姜不成其夫人之禮以見人倫之本已失何以正是國人爲後嗣之基乎

趙氏曰公自逆常事不書以成禮於齊所以變文云逆婦以譏之

子叔姬來春秋宣公五年秋九月齊髙固來逆子叔姬冬齊髙固及子叔姬來左傳齊髙固來逆女自爲也故書曰逆叔姬卿自逆也冬來反馬也公羊傳何言乎髙固之來言叔姬之來而不言髙固之來則不可子公羊子曰其諸爲其雙雙而俱至者歟谷梁傳諸侯之嫁女於大夫主大夫以與之來者接內也不正其接內故不與夫婦之稱也及者及吾子叔姬也爲使來者不使得歸之意也胡傳左氏曰反馬也禮嫁女畱其送馬不敢自安及廟見成婦遣使反馬則髙固親來非禮也又禮女子有行遠父母者歲一歸寧今見逆逾時未易歲也而叔姬亟來亦非禮也故書及書來以著齊罪也大夫適他國必有君命與公事否則禮法之所禁而可犯乎惠公許其臣越禮恣行而莫遏髙固委其君逾境自如而不忌則人欲已肆矣凡婚姻常事不書而書此者則以爲非常爲後世戒也大

全孔氏曰天子諸侯嫁女畱其乘車髙固反馬則大夫亦畱其車畱車妻之道也反馬婿之義也婦至質明見於舅姑若舅姑旣沒則婦入三月乃祭因以三月爲反馬之節舅姑存者亦當以三月反馬也法當遣使不合親行故經傳具見其事以示譏

啖氏曰大夫非公事與妻出境非禮也薛

氏曰捨公事而從婦歸寧且非度髙固之無忌憚也

髙氏曰歸寧常事不書反馬亦常事不書髙氏曰子叔姬不冠夫氏者承上髙固及之也家氏曰反馬不躬至歸寧無並行髙固列國之卿而挾婦俱來前日以臣抗君猶以爲未足更挾婦以要魯宣館甥之禮宣固無所嫌而魯之宗廟朝廷實重爲之辱矣

郯伯姬來歸春秋宣公十有六年秋郯伯姬來歸左傳出也胡傳按左氏郯伯姬來歸出也內女出書之策者男女居室人之大倫也婚姻之禮廢則夫婦之道苦淫辟之罪多矣復相棄背喪其配耦氓之詩所以刺衛日以衰薄室家相棄中谷有蓷所以閔周易敍咸恆爲下經首春秋內女出夫人歸凡男女之際評書於策所以正人倫之本也其旨微矣大

全程子曰夫婦人倫之始所以下經首咸繼以恆男女交合而成夫婦故咸與恆皆二體合爲夫婦之義趙氏曰爲婦而出著其非也呂氏曰婦人旣嫁而出人道之大者故書之家氏曰女生而願爲有家故嫁者謂之歸人道之常也見出而曰來歸著其變也汪氏曰春秋書郯伯姬杞叔姬來歸所以譏父母之訓育弗至致內女之婦徳有虧而亦書郯杞之君失齊家之道而棄其伉儷也然杞叔姬書卒書杞伯逆其喪歸則叔姬之出必有不當絕者而郯伯姬不書卒不書喪歸則出者與出之者其罪皆著矣

杞叔姬來歸春秋成公四年春三月杞伯來朝五年春王正月杞叔姬來歸左傳杞伯來朝歸叔姬故也谷梁傳婦人之義嫁曰歸反曰來歸胡傳前書杞伯來朝左氏以爲歸叔姬也此書杞叔姬來歸則出也春秋於內女其歸其出錄之詳者男女居室人之大倫也男子生而願爲之有室女子生而願爲之有家父母之心人皆有之而不能爲之擇家與室則夫婦之道苦淫僻之罪多矣王法所重人倫之本錄之詳也爲世戒也

杞叔姬喪歸春秋成公九年春王正月杞伯來逆叔姬之喪以歸左傳杞桓公來逆叔姬之喪請之也杞叔姬卒爲杞故也逆叔姬爲我也公羊傳杞伯曷爲來逆叔姬之喪以歸內辭也脇而歸之也谷梁傳傳曰夫無逆出妻之喪而爲之也胡傳凡筆於經者皆經邦大訓也杞叔姬一女子爾而四書於策何也有男女然後有夫婦有夫婦然後有父子故春秋愼男女之配重大婚之禮以是爲人倫之本也事有大於此者乎男而賢也得淑女以爲配則自家刑國可以移風俗女而賢也得君子以爲歸則承宗廟奉祭祀能化天下以婦道豈曰小補之哉夷考杞叔姬之行𨿽賢不若宋共姬亦不至如鄫季姬之越禮也杞伯初來朝魯然後出之卒而復逆其喪以歸者豈非叔姬本不應出故魯人得以義責之使復歸葬乎魯在春秋時內女之歸不得其所者有矣聖人詳錄其始卒欲爲後鑑使得有終而無獘也其經世之慮遠矣大

全家氏曰夫婦天倫以義而合者也有過而出事之必不獲已者也叔姬之歸傳不言其故而自始歸至逆喪皆系之杞春秋與之歸而爲之書也

宋伯姬卒春秋襄公三十年夏五月甲午宋災宋伯姬卒左傳或叫於宋太廟曰嘻嘻出出鳥鳴於亳社如曰嘻嘻甲午宋大災宋伯姬卒待姆也君子謂宋共姬女而不婦女待人婦義事也谷梁傳取卒之日加之災上者見以災卒也其見以災卒柰何伯姬之舍失火左右曰夫人少辟火乎伯姬曰婦人之義傅姆不在宵不下堂左右又曰夫人少辟火乎伯姬曰婦人之義傅姆不在宵不下堂遂逮乎火而死婦人以貞爲行者也伯姬之婦道盡矣詳其事賢伯姬也胡傳谷梁子曰取卒之日加之災上者見以災卒也伯姬之舍失火左右曰夫人少避火乎曰婦人之義傅姆不在宵不下堂遂逮乎火而死婦人以貞爲行者也伯姬之婦道盡矣詳其事賢伯姬也易曰恆其徳貞婦人吉夫子凶而或以爲共姬女而不婦非也世衰道微暴行交作女徳不貞婦道不明能全其節守死不回見於春秋者宋伯姬耳聖人冠以夫謚書於春秋曰葬宋共姬以著其賢行勵天下之婦道也大全

程子曰以順從爲恆者婦人之道在婦人則爲貞故吉若丈夫而以順從於人爲恆則失其剛陽之正乃凶也安定胡氏曰伯姬乃婦人中之伯夷也襄陵許氏曰王化始於正家春秋撥亂謹禮以宋共姬爲婦道之表故詳錄焉劉氏曰使共姬避火而全生未足以害其貞也然而不以已之可以全其生之故而違天下之常義此安乎性命者乃能之故審乎生死之度辧乎榮辱之境知禮之重重於生辱之甚甚於死伯夷叔齊餓於首陽之下求仁得仁何以過乎左氏曰共姬女而不婦女待人婦義事也非也如共姬之守禮死義不求生以害仁亦可免矣反謂之不婦乎易曰恆其徳貞婦人吉共姬恆之矣所謂婦也

孟子卒春秋哀公十有二年夏五月甲辰孟子卒左傳昭夫人孟子卒昭公娶於吳故不書姓死不赴故不稱夫人不反哭故不言葬小君孔子與弔適季氏季氏不絻放絰而拜公羊傳孟子者何昭公之夫人也其稱孟子何諱娶同姓蓋吳女也谷梁傳孟子者何也昭公夫人也其不言夫人何也諱取同姓也胡傳孟子吳女昭公之夫人其云孟子云者諱取同姓也禮取妻不取同姓買妾不知其姓則卜之厚男女之別也同姓從宗合族屬異姓主名治際會名著而男女有別矣四世而緦服之窮也五世而袒免殺同姓也六世親屬竭矣其庶姓別於上戚單於下�姻可以通乎綴之以姓而弗別合之以食而弗殊𨿽百世而�姻不通周道然也昭公不謹於禮欲結好彊吳以去三家之權忍取同姓以混男女之別不命於天子以弱其配不見於廟不書於策以廢其常典禮之大本喪矣其失國也宜故陳司敗問昭公知禮乎子曰知禮子退揖巫馬期而進之曰吾聞君子不黨君子亦黨乎君娶於吳爲同姓謂之吳孟子君而知禮孰不知禮巫馬期以告子曰丘也幸苟有過人必知之書孟子卒𨿽曰爲君隱而實亦不可揜矣大全

蔡氏曰同姓不可書曰夫人姬氏薨故曰孟子卒

朱子曰諱之使若宋女子姓者然何氏曰爲同宗共祖亂人倫與禽獸無別臨川吳氏曰固是以同姓而不書夫人薨亦以見魯臣不以夫人之禮喪之也昭公君也尙且逐出之而葬不備禮況其夫人乎一書卒而三義具焉汪氏曰或謂舊史固書夫人孟子薨春秋不書夫人而書卒示天下後世娶同姓之必不可也然小君之薨必書夫人某氏當時旣鶻突稱呼曰孟子則國史必不可書夫人孟子薨春秋因魯史之文而非禮之實已見矣按傳襄二十三年晉嫁女於吳則同姓之婚非自昭公始春秋於孟子以隱辭書之所以深責秉禮之魯歟

夫婦部總論三家語

本命解魯哀公問於孔子曰人之命與性何謂也孔子對曰分於道謂之命形於一謂之性化於陰陽象形而發謂之生化窮數盡謂之死故命者性之始也死者生之終也有始則必有終矣人始生而有不具者五焉目無見不能食不能行不能言不能化及生三月而微煦然後有見八月生齒然後能食�而生臏然後能行三年�合然後能言十有六而精通然後能化陰窮反陽故陰以陽變陽窮反陰故陽以陰化是以男子八月生齒八歲而齔二八而化女子七月生齒七歲而齔二七而化一陽一陰奇偶相配然後道合化成性命之端形於此也公曰男子十六精通女子十四而化是則可以生民矣而禮男子三十而有室女子二十而有夫也豈不晚哉孔子曰夫禮言其極不是過也男子二十而冠有爲人父之端女子十五許嫁有適人之道於此而往則自婚矣羣生閉藏乎陰而爲化育之始故聖人因時以合偶男子窮天數也極霜降而婦功成嫁娶者行焉冰泮而農桑起婚禮而殺於此男子者任天道而長萬物者也知可爲知不可爲知可言知不可言知可行知不可行者是故審其倫而明其別謂之知所以效匹夫之徳也女子者順男子之教而長其理者也是故無專制之義而有三從之道幼從父兄旣嫁從夫夫死從子言無再醮之端教令不出於閨門事在供酒食而已無閫外之非儀也不越境而奔喪事無擅爲行無獨成參知而後動可驗而後言晝不遊庭夜行以火所以效匹婦之徳也孔子遂言曰女子五不取逆家子者亂家子者世有刑人子者有惡疾子者喪父長子婦有七出三不去七出者不順父母者無子者淫僻者嫉妒者惡疾者多口舌者盜竊者三不去者謂有所取無所歸與共更三年之喪先貧賤後富貴凡此聖人所以順男女之際重婚姻之始也荀子

君道篇請問爲人夫曰致功而不流致臨而有辧請問爲人妻曰夫有禮則柔從聽侍夫無禮則恐懼而自竦漢班固白虎通

嫁娶人道所以有嫁娶何以爲性情之大莫若男女男女之交人情之始莫若夫婦易曰天地氤氳萬物化淳男女媾精萬物化生人承天地施陰陽故設嫁娶之禮者重人倫廣繼嗣也禮保傅記曰謹爲子嫁娶必擇世有仁義者禮男娶女嫁何陰卑不得自專就陽而成之故傳曰陽倡陰和男行女隨男不自專娶女不自專嫁必由父母須媒妁何遠恥防淫泆也詩云娶妻如之何必告父母又曰娶妻如之何匪媒不得男三十而娶女二十而嫁陽數奇陰數偶男長女幼者陽舒陰促男三十筋骨堅彊任爲人父女二十肌膚充盛任爲人母合爲五十應大衍之數生萬物也故禮內則曰男三十壯有室女二十壯而嫁七歲之陽也八歲之陰也七八十五陰陽之數備有相偶之志故禮記曰女子十五許嫁笄而字禮之稱字陰系於陽所以專一之節也陽尊無所系二十五系者就陰節也陽舒而陰促三十數三終奇陽節也二十數再終偶陰節也陽小成於陰大成於陽故二十而冠三十而娶陰小成於陽大成於陰故十五而笄二十而嫁也一說春秋谷梁傳曰男二十五系女十五許嫁感陰陽也陽數七陰數八男八歲毀齒女七歲毀齒陽數奇三三八二十四加一爲五而系心也陰數偶再成十四四加一爲五故十五許嫁也加各一者明專一系心所以系心者何防其淫泆也禮曰女子十五許嫁納采問名納吉請期親迎以雁贄納徵曰元纁故不用雁贄用雁者取其隨時南北不失其節明不奪女子之時也又取飛成行止成列也明嫁娶之禮長幼有序不相逾越也又婚禮贄不用死雉故用雁也納徵元纁束帛離皮元三法天纁二法地也陽奇陰偶明陽道之大也離皮者兩皮也以爲庭實庭實偶也禮昏經曰納采問名納吉請期親迎皆用雁納徵朿帛離皮納徵辭曰吾子有加命貺室某也有先人之禮離皮束帛使某請納徵上某者婿名也下次某者使人名也女之父曰吾子順先典貺某重禮某不敢辭敢不承命納采辭曰吾子有惠貺貺室某某有先人之禮使某也請納采對曰某之子惷愚又不能教吾子命之某不敢辭天子下至士必親迎授綏者何以陽下陰也欲得其歡心示親之心也必親迎輪三周下車曲顧者防淫泆也詩云文定厥祥親迎於渭造舟爲梁不顯其光禮昏經曰賓升北面奠雁再拜拜手稽首降出婦從房中也從降自西階婿禦婦車授綏遣女於禰廟者重先人之遺支體也不敢自專故告禰也父母親男女何親親之至也父曰誡之敬之夙夜無違命女必有端繡衣若笄之母施襟結帨曰勉之敬之夙夜無違宮事父誡於阼階母誡於西階庶母及門內施鞶祭紳以母之命命曰敬恭聽爾父母言夙夜無愆視衿鞶祭去不辭誡不誥者蓋恥之重去也禮曰嫁女之家不絕火三日思相離也娶婦之家三日不舉樂思嗣親也感親年衰老代至也禮曰婚禮不賀人之序也授綏姆辭曰未教未乞與爲禮也始親迎於辭曰吾子命某以玆初昏使某將請承命主人曰某故敬具以酒父命醮子遣之迎命曰往迎爾相承我宗事率以敬先妣之嗣若則有常子曰諾惟恐不堪不敢忘命娶妻不先告廟到者示不必安也婚禮請期不敢必也婦人三月然後祭行舅姑旣沒亦婦入三月奠采於廟三月一時物有成者人之善惡可得知也然後可得事宗廟之禮曾子曰女未廟見而死歸葬於女氏之黨示未成婦也嫁娶必以春者春天地交通萬物始生陰陽交接之時也詩云士如歸妻迨冰未泮周官曰仲春之月合會男女令男三十娶女二十嫁夏小正曰二月冠子娶婦之時夫有惡行妻不得去者地無去天之義也夫𨿽有惡不得去也故禮郊特牲曰一與之齊終身不攺悖逆人倫殺妻父母廢絕綱亂之大者義絕乃得去也天子諸侯一娶九女何重國廣繼嗣也適也者何法地有九州承天之施無所不生也娶九女亦足以成君施也九而無子百亦無益也王度記曰天子一娶九女春秋公羊傳曰諸侯娶一國則二國往媵之以侄娣從之侄者何兄之子也娣者何女弟也或曰天子娶十二女法天有十二月萬物必生也必一娶何防淫泆也爲其棄徳嗜色故一娶而已人君無再娶之義也備侄娣從者爲其必不相嫉妒也一人有子三人共之若己生之不娶兩娣何傳異气也娶三國女何廣異類也恐一國血脈相似俱無子也侄娣年𨿽少猶從適人者明人君無再娶之義也還待年於父母之國未任答君子也詩云侄娣從之祁祁如雲韓侯顧之爛其盈門公羊傳曰叔姬歸於紀明待年也二國來媵誰爲尊者大國爲尊國等以徳徳同以色質家法天尊左文家法地尊右所以不聘妾何人有子孫欲尊之義義不可求人以爲賤也春秋傳曰二國來媵可求人爲士不可求人爲妾何士卽尊之漸賢不止於士妾𨿽賢不得爲適娶妻卜之何卜女之徳知相宜否昏禮經曰將加諸卜敢問女爲誰氏也人君及宗子父母自定娶者卑不主尊賤不主貴故自定之也昏禮經曰親皆沒已聘命之詩云文定厥祥親迎於渭大夫功成封得備八妾者重國廣繼嗣也不更聘大國者不忘本適也故禮曰納女於諸侯曰備灑掃天子諸侯之世子皆以諸侯禮娶與君同示無再娶之義也王者之娶必先選於大國之女禮儀備所見多詩云大邦有子俔天之妹文定厥祥親迎於渭明王者必娶大國也春秋曰紀侯來朝紀子以嫁女於天子故增爵稱侯至數十年之間紀侯無他功但以子爲天王后故爵稱侯知𨿽小國者必封以大國明其尊所不臣也王者娶及庶人者何開天下之賢示不遺善也故春秋曰紀侯來朝文加爲侯明封之也先封之明不與聖人交禮也女行虧缺而去其國如之何以封爲諸侯比例矣諸侯所以不得自娶國中何諸侯不得專封義不可臣其父母春秋傳曰宋三代無大夫惡其內娶也不娶同姓者重人倫防淫泆恥與禽獸同也論語曰君娶於吳爲同姓謂之吳孟子曲禮曰買妾不知姓則卜之外屬小功已上亦不得娶也故春秋傳曰譏娶母黨也王者嫁女必使同姓諸侯主之何婚禮貴和不可相答爲傷君臣之義亦欲使女不以天子尊乘諸侯也春秋傳曰天子嫁女於諸侯必使諸侯同姓者主之諸侯嫁女於大夫使大夫同姓者主之以其同宗共祖可以主親也故使攝父事不使同姓卿主之何尊加諸侯爲威厭不得舒也不使同姓諸侯就京師主之何諸侯親迎入京師當朝天子爲禮不兼春秋傳曰築王姬觀於外明不往京師也所以必更築觀者何尊之也不於路寢路寢本所以行政處非婦人之居也小寢則嫌羣公之舍則已卑矣故必攺築於城郭之內傳曰築之禮也於外非禮也卿大夫妻二妾者何尊賢重繼嗣也不備侄娣何北面之臣賤不足盡執人骨肉之親禮服經曰貴臣貴妾明有卑賤妾也士一妻何下卿大夫禮喪服小記曰士妾有子則爲之緦嫡未往而死媵當往否乎人君不再娶之義也天命不可保故一娶九女以春秋伯姬卒時娣季姬更嫁鄫春秋譏之適夫人死後更立夫人者不敢以卑賤承宗廟自立其娣者尊大國也春秋傳曰叔姬歸於紀叔姬者伯姬之娣也伯姬卒叔姬升於嫡經不譏也或曰嫡死不復更立明嫡無二防篡煞也祭宗廟攝而已以禮不聘爲妾明不升曾子問曰昏禮旣納幣有吉日女之父母死何如孔子曰婿使人弔之如婿之父母死女亦使人弔之父喪稱父母喪稱母父母不在則稱伯父世母婿已葬婿之伯父叔父使人致命女氏曰某子有父母之喪不得嗣爲兄弟使某致命女氏許諾不敢嫁禮也婿免喪女父使人請婿不娶而後嫁之禮也女之父母死婿亦如之婦人所以有師何學事人之道也詩云言告師氏言告言歸禮昏經曰告於公宮三月婦人學一時足以成矣與君無親者各教於宗廟婦之室國君取大夫之妾士之妻老無子者而明於婦道又祿之使教宗室五屬之女大夫士皆有宗族自於宗子之室學事人也女必有傅姆何尊之也春秋傳曰傅至矣姆未至婦人學事舅姑不學事己父母者示婦與夫一體也禮內則曰妾事夫人如事舅姑尊嫡絕妒嫉之原禮服傳曰妾事女君與事舅姑同也婦事夫有四禮焉雞初鳴咸盥漱櫛縰笄總而朝君臣之道也惻隱之恩父子之道也會計有無兄弟之道也閨閫之內�席之上朋友之道也聞見異辭故設此也有五不娶亂家之子不娶逆家之子世有刑人惡疾喪父長子此不娶也出婦之義必送之接以賓客之禮君子絕愈於小人之交詩云薄送我畿天子妃謂之後何后君也天下尊之故謂之後明海丙小人之君也天下尊之故系王言之春秋傳曰迎王后於紀國君之妻稱之曰夫人何明當扶進夫人謂非妾也國人尊之故稱君夫人也自稱小童者謙也言己智能寡少如童蒙也論語曰國君之妻稱之曰夫人夫人自稱曰小童國人稱之曰君夫人稱諸異邦曰寡小君謂聘問兄弟之國及臣他國稱之謙之辭也妻者何謂妻者齊也與夫齊體自天子下至庶人其義一也妾者接也以時接見也嫁娶者何謂也嫁者家也婦人外成以出適人爲嫁娶者取也男女謂男者任也任功業也女者如也從如人也在家從父母旣嫁從夫夫沒從子也傳曰婦人有三從之義也夫婦者何謂也夫者扶也扶以人道者也婦者服也服於家事事人者也配匹者何謂相與偶也婚姻者何謂也昏時行禮故謂之婚也婦人因夫而成故曰姻詩云不惟舊因謂夫也又曰燕爾新婚謂婦也所以昏時行禮何示陽下陰也婚亦陰陽交時也男子六十閉房何所以輔衰也故重性命也又曰父子不同椸爲亂長幼之序也禮內則曰妾𨿽老未滿五十必預五日之禦滿五十不禦俱爲助衰也至七十大衰食非肉不飽寢非人不暖故七十復開房也

爵婦人無爵何陰卑無外事是以有三從之義未嫁從父旣嫁從夫夫死從子故夫尊於朝妻榮於室隨夫之行故禮郊特牲曰婦人無爵坐以夫之齒禮曰生無爵死無謚春秋錄夫人皆有謚夫人知何以非爵也論語曰邦君之妻君稱之曰夫人國人稱之曰君夫人卽令是爵君稱之與國人稱之不當異也庶人稱匹夫者匹偶也與其妻爲偶陰陽相成之義也一夫一婦成一室明君人者不當使男女有過時無匹偶也論語曰匹夫匹婦之爲諒也

諫諍妻得諫夫者夫婦榮恥共之詩云相鼠有體人而無禮人而無禮胡不遄死此妻諫夫之詩也諫不從不得去之者本娶妻非爲諫正也故一與齊終身不攺此地無去天之義也

又夫妻相爲隱乎傳曰曾去妻黎蒸不熟問曰婦有七出不蒸亦預乎曰吾聞之也絕交令可友棄妻令可嫁也黎蒸不熟而已何問其故乎此爲隱之也曹大家女誡

夫婦夫婦之道參配陰陽通達神明信天地之弘義人倫之大節也是以禮貴男女之際詩著關雎之義由斯言之不可不重也夫不賢則無以禦婦婦不賢則無以事夫夫不禦婦則威儀廢缺婦不事夫則義理墮闕方斯二者其用一也察今之君子徒知妻婦之不可不禦威儀之不可不整故訓其男檢以書傳殊不知夫主之不可不事禮義之不可不存也但教男而不教女不亦蔽於彼此之數乎禮八歲始教之書十五而至於學矣獨不可以此爲則哉

敬順陰陽殊性男女異行陽以剛爲徳陰以柔爲用男以彊爲貴女以弱爲美故鄙諺有云生男如狼猶恐其尪生女如鼠猶恐其虎然則修身莫若敬避彊莫若順故曰敬順之道爲婦之大禮也夫敬非它持久之謂也夫順非它寬裕之謂也持久者知止足也寬裕者尙恭下也夫婦之好終身不離房室周旋遂生媟黷媟黷旣生語言過矣語言旣過縱恣必作恣縱旣作則侮夫之心生矣此由於不知止足者也夫事有曲直言有是非直者不能不爭曲者不能不訟訟爭旣施則有忿怒之事矣此由於不尙恭下者也侮夫不節譴呵從之忿怒不止楚撻從之夫爲夫婦者義以和親恩以好合楚撻旣行何義之存譴呵旣宣何恩之有恩義俱廢夫婦離矣

專心禮夫有再娶之義婦無二適之文故曰夫者天也天固不可違夫固不可逃也行違神祗天則伐之禮義有愆夫則薄之故女憲曰得意一人是謂永畢失意一人是謂永訖由斯言之夫不可不求其心然所求者亦非謂佞媚苟親也固莫若專心正色禮義居潔耳無塗聽目無邪視出無冶容入無廢飾無聚會羣輩無看視門戶此則謂專心正色矣若夫動靜輕脫視聽陜輸入則亂髮壞形出則窈窕作態說所不當道觀所不當視此謂不能專心正色矣荀悅申

時事尙主之制非古也釐降二女陶唐之典歸妹元吉帝乙之訓王姬歸齊宗周之禮以陰乘陽違天以婦陵夫違人違天不祥違人不義注

悅之叔父荀爽於延熹九年對策陳便宜以漢承秦法設尙主之儀以妻制夫以卑臨尊違乾坤之道失陽唱之義宜攺尙主之制今悅復以爲言殆其家門素所商講者乎此一首所謂正尙主之制也

又古有掌陰陽之禮之官以教後宮掌婦學之法婦徳婦言婦功各率其屬而以時禦序於王先王禮也宜崇其教以先內政覽列圖誦列傳遵典行內史執其彤管記善書過考行黜陟以彰好惡男女正位乎內外正家而天下定矣故二儀立而大業成君子之道匪闕終日造次必於是大戴禮記

本命篇男者任也子者孳也男子者言任天地之道如長萬物之義也故謂之丈夫丈者長也夫者扶也言長萬物也女者如也子者孳也女子者言如男子之教而長其義理者也故謂之婦人婦人伏於人也

又女有五不取逆家子者爲其逆徳也亂家子者爲其棄於天也喪父長子者爲其無所受命也婦有七去不順父母去爲其逆徳也無子爲其絕世也淫爲其亂族也妒爲其亂家也有惡疾爲其不可與共粢盛也口多言爲其離親盜竊爲其反義也應劭風俗通義

愆禮

山陽太守汝南薛恭祖喪其妻不哭臨殯於棺上大言自同恩好四十餘年服食祿賜男女成人幸不爲夭夫復何恨哉今相及也謹按禮爲適妻杖重於宗也妻者旣齊於己澄灑酒以養姑舅契闊中饋經理蠶織垂統傳重其爲恩篤勤至矣且鳥獸之微尙有回翔之思啁�之痛何有死喪之感終始永絕而曾無惻容尙當內崩傷外自矜飾此爲矯情僞之至也俚語婦死腹悲惟身知之又言妻非禮所與此何禮也豈不悖哉太尉山陽王襲與諸子並杖太傅汝南陳蕃袁隗皆制衰絰列在服位躬入隧哀以送之近得禮中王公諸子魏杖亦過矣蔡邕獨斷

論妻妾天子諸侯后妃夫人之別名天子之妃曰後後之言後也諸侯之妃曰夫人夫之言扶也大夫曰孺人孺之言屬也士曰婦人婦之言服也庶人曰妻妻之言齊也公侯有夫人有世婦有妻有妾皇后赤綬玉璽貴人緺綟金印緺綟色似綠晉抱朴子

疾謬抱朴子曰詩美雎鳩貴其有別在禮男女無行媒不相見不雜坐不通問不同衣物不得親授姊妹出適而反兄弟不共席而坐外言不入內言不出婦人送迎不出門行必擁蔽其面道路男由左女由右此聖人重別杜漸之明制也且夫婦之間可謂暱矣而猶男子非疾病不晝居於內將終不死婦人之手況於他乎昔魯女不幽居深處以致圉犖之變孔妻不密潛戶庭以起督之禍史激無防有汗種之悔王孫不嚴有杜門之辱而今俗婦女休其蠶織之業廢其元紞之務不績其麻市也婆娑捨中饋之事修周旋之好承星舉火不已於行侍從婢使暐曄盈路錯雜謔可憎可惡遊戲佛寺觀視漁畋登髙臨水出境慶弔開車褰幃周章城邑杯觴路酌弦歌行奏轉相髙尙習非成俗誨淫之源不急之甚刑於寡妻家邦乃正願諸君子少可禁絕婦無外事所以防微矣

又抱朴子曰俗間有戲婦之法於稠眾之中親屬之前問以醜言責以慢對其爲鄙黷不可忍論古人感離別而不滅燭悲代親而不舉樂禮論娶者羞而不賀今旣不能動蹈舊典至於徳爲鄕閭之所敬言爲人士之所信誠宜正色矯而呵之何謂同其波流長此獘俗哉然民間行之日久莫覺其非或淸談所不能禁非峻刑不能止也北齊顏氏家訓

後娶篇吉甫賢父也伯奇孝子也賢父禦孝子合得終於天性而後妻間之伯奇遂放曾參婦死謂其子曰吾不及吉甫汝不及伯奇王駿喪妻亦謂人曰我不及曾參子不如華元並終身不娶此等足以爲誡其後假繼慘虐孤遺離間骨肉傷心斷腸者何可勝數愼之哉愼之哉江右不諱庶孽喪室之後多以妾媵終家事疥癬蚊或未能免限以大分故稀斗鬩之恥河北鄙於側出不預人流是以必須重娶至於三四母年有少於子者後母之弟與前婦之兄衣服飲食爰及婚宦至於士庶貴賤之隔俗以爲常身沒之後辭訟盈公門謗辱彰道路子誣母爲妾弟黜兄爲傭播揚先人之辭迹暴露祖考之長短以求直己者往往而有悲夫自古姦臣佞妾以一言陷人者眾矣況夫婦之義曉夕移之婢僕求容助相說引積年累月安有孝子乎此不可不畏凡庸之性後夫多寵前夫之孤後妻必虐前妻之子非惟婦人懷嫉妒之情丈夫有沈惑之僻亦事勢使之然也前夫之孤不敢與我子爭家提攜鞠養積習生愛故寵之前妻之子每居己生之上宦學婚嫁莫不爲防焉故虐之異姓寵則父母被怨繼親虐則兄弟爲讎家有此者皆門戶之禍也思魯等從舅殷外臣博達之士也有子基諶皆已成立而再取王氏基每拜見後母感慕嗚咽不能自持家人莫忍仰視王亦淒愴不知所容旬月求退便以禮遣此亦悔事也後漢書曰安帝時汝南薛包字孟嘗好學篤行喪母以至孝聞及父娶後妻而憎包分出之包日夜號泣不能去至被毆杖不得已廬於捨外旦入而灑掃父怒又逐之乃廬於裏門晨昏不廢積歲餘父母慚而還之後行六年服喪過乎哀旣而弟子求分財異居包不能止乃中分其財奴婢引其老者曰與我共事久若不能使也田廬取其荒頓者曰吾少時所理意所戀也器物取其朽敗者曰我素所服食身口所安也弟子數破其產還復賑給建光中公車特徵至拜侍中包性恬虛稱疾不起以死自乞有詔賜告歸也

治家篇婦主中饋惟事酒食衣服之禮耳國不可使預政家不可使幹蠱如有聰明才智識達古今正當輔佐君子助其不足必無牝雞晨鳴以致禍也江東婦女略無交遊其婚姻之家或十數年間未相識者惟以信命贈遺致殷勤焉鄴下風俗專以婦持門戶爭訟曲直造請逢迎車乘塡街衢綺羅盈府寺代子求官爲夫訴曲此乃恆代之遺風乎南間貧素皆事外飾車乘衣服必貴整齊家人妻子不免饑寒河北人事多由內政綺羅金翠不可廢闕羸馬�奴僅充而已唱和之禮或爾汝之唐宋氏女論語

事夫章女子出嫁夫主爲親前生緣分今世婚姻將夫比天其義匪輕夫剛妻柔恩愛相因居家相待敬重如賓夫有言語側耳詳聽夫有惡事勸諫諄諄莫學愚婦惹禍臨身夫若外出須記途程黃昏未返瞻望思尋停燈溫飯等候敲門莫學懶婦先自安身夫如有病終日勞心多方問藥徧處求神百般治療願得長生莫學蠢婦全不憂心夫若發怒不可生嗔退身相讓忍气低聲莫學潑婦斗�頻頻粗絲細葛熨帖縫紉莫教寒冷凍損夫身家常茶飯供待殷勤莫教饑渴瘦瘠苦辛同甘同苦同富同貧死同棺槨生共衣衾莫學潑婦巧口花唇能依此語和樂瑟琴如此之女賢徳聲聞

守節章古來賢婦九烈三貞名標靑史傳到而今後生宜學亦匪難行第一守節第二淸貞有女在堂莫出閨庭有客在戶莫露聲音不談私語不聽淫音黃昏來往秉燭掌燈暗中出入非女之經一行有失百行無成夫妻結髮義重千金若有不幸中路先傾三年重服守志堅心保家持業整頓墳塋殷勤訓後存沒光榮此篇論語內範儀刑後人依此女徳昭明幼年切記不可朦朧若依此言享福無窮陳邈妻鄭氏女孝經

三才章諸女曰甚哉夫之大也大家曰夫者天也可不務乎古者女子出嫁曰歸移天事夫其義遠矣天之經也地之義也人之行也天地之性而人是則之則天之明因地之利防閒執禮可以成家然後先之以泛愛君子不忘其孝慈陳之以徳義君子興行先之以敬讓君子不爭導之以禮樂君子和睦示之以好惡君子知禁詩云旣明且哲以保其身

紀徳行章大家曰女子之事夫也纚笄而朝則有君臣之嚴沃盥饋食則有父子之敬報反而行則有兄弟之道受期必成則有朋友之信言行無玷則有理家之度五者備矣然後能事夫居上不驕爲下不亂在醜不爭居上而驕則殆爲下而亂則辱在醜而爭則乖三者不除𨿽和如琴瑟猶爲不婦也

廣守信章立天之道曰陰與陽立地之道曰柔與剛陰陽剛柔天地之始男女夫婦人倫之始故乾坤交泰誰能間之婦地夫天廢一不可然則丈夫百行婦人一志男有重婚之義婦無再醮之文是以芣苡興歌蔡人作誡匪石爲嘆衛主知慚昔楚昭王出遊畱姜氏於漸臺江水暴至王約迎夫人必以符合使者倉卒遂不請行姜氏曰妾聞貞女義不犯約勇士不畏其死妾知不去必死然無符不敢犯約𨿽行之必生無信而生不如守義而死會使者還取符則水髙臺沒矣其守信也如此汝其勉之易曰鳴鶴在陰其子和之

諫諍章諸女曰若夫廉貞孝義事姑敬夫揚名則聞命矣敢問婦從夫之令可謂賢乎大家曰是何言歟是何言歟昔周宣王晚朝姜後脫簪珥待罪於永巷宣王爲之夙興漢成帝命班婕妤同輦婕妤辭曰妾聞三代明王皆有賢臣在側不聞與嬖女同乘成帝爲之攺容楚莊王耽於遊畋樊女乃不食野味莊王感焉爲之罷獵由是觀之天子有諍臣𨿽無道不失其天下諸侯有諍臣𨿽無道不失其國大夫有諍臣𨿽無道不失其家士有諍友則不離於令名父有諍子則不陷於不義夫有諍妻則不入於非道是以衛女矯齊桓公不聽淫樂齊姜遣晉文公而成霸業故夫非道則諫之從夫之令又焉得爲賢乎詩云猷之未遠是用大諫宋李昌齡樂善錄

室家治室家禦妾婦之道當以至正與夫仁術大抵婦人女子之性情多淫邪而少正易喜怒而多乖率禦之以嚴則事有不測其情不知其內有怨蓋未有久而不爲害者率禦之以和則動多違禮其事多專其心無憚蓋未有久而不爲亂者二者皆非君子所以處家人之道其失均也故予謂君子之治室家禦妾婦當以正而使嚴行其中當以術而使寬在其中則無太嚴太寬之獘然後率之以仁教之以義和之以禮撫之以恩勿聽其言勿受其制勿從其役任以可責之事使以不怨之勞有能不可太寵有過不可窮治舉動不爲彼所識措畫不爲彼所料如是則彼之平昔所可逞者皆在吾術中矣𨿽欲事不測而情不和動違禮而事自專內有所怨心無所憚不可得也夫是數者旣不可得而爲則君子之治家室禦妾婦之道如斯而已矣性理會通

人倫問妻可出乎程子曰妻不賢出之何害如子思亦嘗出妻今世俗乃以出妻爲醜行遂不敢爲古人不如此妻有不善便當出也只爲今人將此作一件大事隱忍不敢發或有隱惡爲其陰持之以至縱恣養成不善豈不害事人修身刑家最急才修身便到刑家上也又問古人出妻有以對姑叱狗藜蒸不熟者亦無甚惡而遽出之何也曰此古人忠厚之道也古之人交絕不出惡聲君子不忍以大惡出其妻而以微罪去之以此見其忠厚之至也且如叱狗於親前者亦有甚大故不是處只爲他平日有故因此一事出之爾或曰彼以此細故見逐安能無辭兼他人不知是與不是則如之何曰彼必自知其罪但自己理直可矣何必教他人知之然有識者當自知之也如必待彰暴其妻之不善使他人知之是亦淺丈夫而已君子不如此大凡人說話多欲令彼曲我直若君子自有一个含容意思或曰古語有之出妻令其可嫁絕友令其可交乃此意否曰是也問再娶皆不合禮否曰大夫以上無再娶禮凡人爲夫婦時豈有一人先死一人再娶一人再嫁之約只約終身夫婦也但自大夫以下有不得已再娶者蓋緣奉公姑或主內事耳如大夫以上至諸侯天子自有嬪妃可以供祀禮所以不許再娶也西山眞氏曰夫之道在敬身以帥其婦婦之道在敬身以承其夫故父之醮子必曰勉帥以敬親之送女必曰敬之戒之夫婦之道盡於此矣問妻有七出此卻是正當道理非權也朱子曰然朱子全書

與陳師中令女弟甚賢必能養老撫孤以全柏舟之節此事更在丞相夫人獎勸扶植以成就之使自明沒爲忠臣而其室家生爲節婦斯亦人倫之美事計老兄昆弟必不憚贊成之也昔伊川先生嘗論此事以爲餓死事小失節事大自世俗觀之誠爲�闊然自知經識理之君子觀之當有以知其不可易也

答胡伯逢男女居室人事之至近而道行乎其間此君子之道所以費而隱也然幽暗之中�席之上人或而慢之則天命有所不行矣此君子之道所以造端乎夫婦之微密而語其極則察乎天地之髙深也然非知幾愼獨之君子其孰能體之易首於乾坤而中於咸恆禮謹大昏而詩以二南爲正始之道其以此與知言亦曰道存乎飲食男女之事而溺於流者不知其精又曰接而知有禮焉交而知有道焉惟敬者能守而不失耳亦此意也近思錄

娶孀婦或問孀婦於理似不可取如何伊川先生曰然凡取以配身也若取失節者以配身是己失節也又問人或有居孀貧窮無托者可再嫁否曰只是後世怕寒餓死故有是說然餓死事極小失節事極大或問

造端夫婦夫婦之間隱微之際尢見道不可離知其造端乎此則其所以戒謹恐懼之實無不至矣易首乾坤而重咸恆詩首關雎而戒淫佚書記釐降禮謹大昏皆此意也袁氏世範

睦親篇中年以後喪妻乃人之大不幸幼子�女無與之撫存飲食衣服凡閨門之事無與之料理則難於不娶娶在室之人則少艾之心非中年以後之人所能禦娶寡居之人或是不能安其室者亦不易制兼有前夫之子不能忘情或有親生之子豈免二心故中年再娶爲尢難然婦人賢淑自守和睦如一者不爲無人特難值耳再娶者宜愼擇婦人不與外事者蓋謂夫與子旣賢外事自不必預若夫與子不肖掩蔽婦人之耳目何所不至今人多有遊蕩賭博至於鬻田園甚至於鬻其所居妻猶不覺然則夫之不賢而欲求預外事何益也子之鬻產必同其母而僞書契字者有之重息以假貸而兼並之人不憚於論訟貸茶鹽以轉貿而官司責其必償爲母者終不能制然則子之不賢而欲求預外事何益也此乃婦人之大不幸爲之柰何苟爲夫能念其妻之可憐爲子能念其母之可憐頓然悔悟豈不甚善婦人有以其夫蠢懦而能自理家務計算錢谷出入人不能欺者有夫不肖而能與其子同理家務不致破蕩家產者有夫死子幼而能教養其子惇睦內外姻親料理家務至於興隆者皆賢婦人也而夫死子幼居家營生最爲難事托之宗族宗族未必賢托之親戚親戚未必賢賢者又不肯預人家事惟婦人自識書算而所托之人衣食自給稍識公義則庶幾焉不然鮮不破家人之男女不可於幼小之時便議婚姻大抵女欲得托男欲得偶若論目前悔必在後蓋富貴盛衰更疊不常男女之賢否須年長乃得可見若早議婚姻事無變易固爲甚善或昔富而今貧或昔貴而今賤或所議之婿流蕩不肖或所議之女很戾不檢從其前約則難保家背其前約則爲薄義而爭訟由之以興可不戒乎男女議親不可貪其閥閱之髙資產之厚苟人物不相當則子女終身抱恨況又不和而生他事者乎有男𨿽欲擇婦有女𨿽欲擇婿又須自量我家子女如何如我子愚癡庸下若娶美婦豈特不和或有他事如我女醜拙狠妒若嫁美婿萬一不和卒爲其棄出者有之凡嫁娶因非偶而不和者父母不審之罪也古人謂周人惡媒以其言語反復紿女家則曰男富紿男家則曰女美近世尢甚紿女家則曰男家不求備禮且助出嫁遣之資紿男家則厚許其賠嫁之賄且虛指數目若輕信其言而成婚則責恨見欺夫妻反目至於仳離者有之大抵嫁娶固不可無媒而媒者之言不可輕信如此宜謹察於始明曹端夜行燭

夫婦或曰佛老之道淸淨如此固非凡俗之所及今子不惡凡俗而惡佛老何也端應之曰易雲天地感而萬物化生佛老以不夫婦爲淸淨則天地不如佛老之淸淨矣然使天地如佛老之淸淨則陽自陽而陰自陰上下蕭然常如隆寒之時矣萬物何自而生哉萬物不生則吾族固無矣彼佛老之徒亦能自有乎且萬物生於天地而各具一天地生生之理故有胎者焉有卵者焉有勾者焉有甲者焉原其所以莫非陰陽造化之道也是故聖人順天地之理制夫婦之義使生生而不窮此所謂參天地而贊化育也且伏羲肯爲佛老之淸淨而不夫婦則十五世之傳一萬一千七百八十年之祀得乎神農肯爲佛老之淸淨而不夫婦則八代之傳五百二十年之祀得乎黃帝肯爲佛老之淸淨而不夫婦則五帝夏后氏三十三主之傳九百二十三年之祀得乎成湯也文武也肯爲佛老之淸淨而不夫婦則六百二十九年之商八百六十九年之周自誰傳耶髙祖也太宗也肯爲佛老之淸淨而不夫婦則四百二十五年之漢二百八十九年之唐自誰興耶又如自今而後男皆如佛老之淸淨而不求其室女皆如佛老之淸淨而不求其家則百年之下生民之類有耶無耶傳曰有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後有禮義時措中庸曰君子之道造端乎夫婦及其至也察乎天地而佛老只是一个不夫婦把父子君臣天地上下之理殄滅盡矣區區慈悲不殺淸淨不擾夫何補哉章潢圖書編

造端夫婦天下之達道五夫婦特其一也自天地開辟以來有夫婦然後有父子有父子然後有君臣上下易歸妹彖傳曰歸妹天地之大義也天地不交而萬物不成歸妹人倫之終始也此中庸所以謂君子之道造端乎夫婦及其至也察乎天地道至察天地而功乃始於夫婦之間曾謂中庸果不可能乎哉或曰道率於性原於天語大莫載語小莫破故舉其全體則天地聖人不能盡舉其一節則夫婦之愚不肖可與知能所謂造端夫婦其理則然而君子以參贊位育爲極功於居室何與焉抑知明道行道豈遠人以爲之哉道不遠人自夫婦達之子臣弟友之倫富貴貧賤夷狄患難之遇莫非用功之地也況道不離乎須臾而居室之近乃常情最易媟狎君子無所不致其謹於此尢加謹焉故戒愼不睹恐懼不聞不動而敬不言而信矣而視聽言動其見於夫婦間者何敢忽也喜怒哀樂未發謂之中發皆中節謂之和矣而喜怒哀樂其發於夫婦間者何敢忽也惟夫婦乃人情所易忽者且不敢忽則子臣弟友乃人所共勉者敢不孝弟忠信乎哉自�席以達之大庭廣眾自宴暱情欲以達之禮節揖讓無一不愼而造端則有自耳是故觀厥刑於二女非舜之造端乎而四方從欲以治刑於寡妻非文之造端乎而迓於兄弟家邦二聖固已有明徵矣易家人彖傳曰家人女正位乎內男正位乎外男女正天地之大義也家人有嚴君焉父母之謂也父父子子兄兄弟弟夫夫婦婦而家道正家正而天下定矣孰謂察天地不始於夫婦哉嘗聞千里之應系乎居室萬化之原起於閨門造端托始其功信不可誣也但身不行道不行於妻子端本澄源誰其尸之誦大學深有警於毋自欺誦中庸深有警於造端夫婦合而言之敢不勗諸徐三重明善全編

家則一婦人賢明者稀況不讀書寡見大義其嗇以成家者或昧大體而樂於時俗者尢難執徳要在男子隨事據理一一明白開導之若復溺於�席苟阿其意彼遂習與相安恬然自信此非獨彼婦之過而其夫實成之也凡家庭事有世俗所沿詩書所責者當理諭譬曉務令灼然知如此爲是如此爲非但詞嚴義正非甚不慧鮮有不警戢者若必執迷自遂正可知其夫平日閨闈之事矣魯夫人不徳聖人猶罪其子況身挈夫綱而不能相率以正責將誰委

範內婦女非吉凶大事而出卽鄭衛二國風所�是矣河間婦不遊終爲淑媛孔父妻不出何由殺其夫此往事大戒灼灼宇宙內者污俗頹風固多忽此而上明禮儀下畏道路何可不痛以爲懲凡吉凶大事而出此在禮經必不容已者其外卽親族燕聚不宜數舉亦不宜數預同居切近間以茶果敍坐或可往來亦不得太久妨廢彼此家務至於無故設席遠招姻親從婢飄搖歌舞嬉樂無論將來所趨若何士大夫苟從詩書準繩已知此事必非端謹善道矣婦女何知其責固當有在至於寒食拜墓今不問貴賤習常通行要之婦女原無此禮第欲借以浪遊爲一歲樂事耳倘有感慕九原之意何不於歲時家廟蒸嘗一與內執事之列不與此而與彼其爲浪遊何辭且妝束而出飄揚原野爲行者觀望大非閨門美事苟害於義何容從俗範弘嗣做人鏡

夫婦夫婦意相比也情相暱也而主於有別夫象日婦象月日月疊運晝夜相照爲望相映爲弦相避爲朔相交爲合璧月止一會婦人陰類故稱月事夫與合寢以應日月之交旣孕不復會古者月令多忌欲人謹房闥遠色欲其防甚嚴法天以有別也故壽命延聰明長而子嗣廣矣無別則媟蠱惑夭亡隨之乃以相助相成也所以爲別也若以不正狎其夫好色迷其婦大有妨於別矣

夫婦部匯考易經

序卦傳有男女然後有夫婦

大全

臨川吳氏曰先言天地萬物男女者有夫婦之所由也後言父子君臣上下者有夫婦之所致也禮記

曲禮天子有後有夫人有世婦有嬪有妻有妾

注三夫人九嬪二十七世婦八十一禦妻自後而下皆三因而增其數妾之數未聞大全

馬氏曰昏義

曰古者天子後立六宮三夫人九嬪二十七世婦八十一禦妻以聽天下之內治此曰天子有後有夫人有世婦有嬪有妻有妾蓋昏義言後宮之治故兼天子後言之而備六宮之數而妾不與焉曲禮言後宮之位故止言天子而備六宮之名則𨿽後之尊亦曰有後而妾之賤亦與焉

又天子之妃曰後諸侯曰夫人大夫曰孺人士曰婦人庶人曰妻陳

注鄭氏曰妃配也後之言後也夫之言扶孺之言屬婦之言服妻之言齊公侯有夫人有世婦有妻有妾夫人自稱於其君曰小童自世婦以下自稱曰婢子陳

注小童未成人之稱婢之言卑也

又祭夫曰皇辟

陳注

曰皇以君之稱尊之也辟法也妻所法式也爲之宗廟以鬼享之不得不異其稱謂也

又生曰妻死曰嬪

陳注

嬪者婦人之美稱嬪猶賓也夫所賓敬也

內則聘則爲妻

陳注

妻齊也爾雅

釋親嬪婦也

注書曰嬪於虞孔鮒小爾雅

廣義凡無妻無夫通謂之寡寡夫曰煢寡婦曰嫠漢書

杜欽傳妻者夫之陰也班固白虎通

三綱六紀夫爲妻綱

又夫婦法人取象六合陰陽有施化端也

又夫婦者何謂也夫者扶也以道扶接也婦者服也以禮屈服昏禮曰夫親脫婦之纓傳曰夫婦判合也劉熙釋名

釋親屬天子之妃曰後後後也言在後不敢以副言也諸侯之妃曰夫人夫扶也扶助其君也卿之妃曰內子子女子也在閨門之內治家也大夫之妃曰命婦婦服也服家事也夫受命於朝妻受命於家也士庶人曰妻妻齊也夫賤不足以尊稱故齊等言也

又配輩也一人獨處一人往輩耦之也匹辟也往相匹耦也耦遇也二人相對遇也

又無妻曰鰥鰥昆也昆明也愁悒不寐目恆鰥鰥然也故其字從魚魚目恆不閉者也無夫曰寡寡踝也踝單獨之言也魏張揖博雅

釋親男任也女如也

又嫗謂之妻

又夫扶也妻齊也婦服也

又君妻謂之小君男子謂之丈夫女子謂之婦人妻謂之嬬婿謂之倩

夫婦部藝文一

史記外戚世家序

漢司馬遷自古受命帝王及繼體守文之君非獨內徳茂也蓋亦有外戚之助焉夏之興也以塗山而桀之放也以末喜殷之興也以有紂之殺也嬖妲己周之興也以姜原及太任而幽王之禽也淫於褒姒故易基乾坤詩始關雎書美釐降春秋譏不親迎夫婦之際人道之大倫也禮之用惟婚姻爲兢兢夫樂調而四時和陰陽之變萬物之統也可不愼歟人能弘道無如命何甚哉妃匹之愛君不能得之於臣父不能得之於子況卑下乎旣歡合矣或不能成子姓能成子姓矣或不能要其終豈非命也哉孔子罕稱命蓋難言之也非通幽明之變惡能識乎性命哉

報卓文君書

司馬相如五味𨿽甘寧先稻黍五色有燦而不掩韋布惟此綠衣將執子之釜錦水有鴛漢宮有木誦子嘉吟而回予故步當不令負丹靑感白頭也

與婦弟任武達書

馮衍天地之性人有喜怒夫婦之道義有離合先聖之禮士有妻妾𨿽宗之眇微尙欲逾制年衰歲暮恨入黃泉遭遇妒嫉家道崩壞五子之母足尙在門五年以來日甚歲劇以白爲黑以非爲是造作端末妄生首尾無罪無辜讒口嗷嗷亂匪降天生自婦人靑蠅之心不重破國嫉妒之情不憚喪身牝雞之晨維家之索古之大患今始於衍醉飽過差輒爲桀紂房中調戲布散海外張目扺掌以有爲無痛徹蒼天毒流五臟愁令人不賴生忿令人不顧禍入門著�繼嗣不育紡績織了無女工家貧無僮賤爲匹夫故舊見之莫不淒愴曾無憫惜之恩惟一婢武達所見頭無釵珥面無脂澤形骸不蔽手足抱土不原其窮不揆其情跳梁大叫呼若入冥販糖之妾不忍其態計婦當去久矣念兒曹小家無宅使哀憐姜豹常爲奴婢惻惻焦心事事腐腸��藉藉不可聽聞暴虐此婢不死如發半年之間膿血橫流婢病之後姜竟舂炊豹又觸冒泥塗心爲愴然縑縠放散冬衣不補端坐化亂一縷不貫旣無婦道又無母儀忿見侵犯恨見狼藉依倚鄭令如居天上持質相劫詞語百車劍戟在門何暇有讓百弩環捨何可彊復舉宗達人解說詞如循環口如布�縣幡竟天擊鼓動地心不爲惡身不爲搖耳宜詳居錯且自爲計無以上書告訴相恐狗吠不驚自信其情不去此婦則家不寧不去此婦則家不淸不去此婦則福不生不去此婦則身不榮不去此婦則事不成吾數奇命薄端相逢遭自恨以華盛時不早自定至於垂白家貧身賤之日養癰長疽自生禍殃衍以室家紛然之故捐棄衣冠側身山野絕交遊之路杜仕宦之門闔門不出心專耕耘以求衣食何敢有功名之路哉

與宣孟書

前人居室之義人之大倫思厚歡和之節樂定金石之固又自傷前遭不良此有去兩婦之名事誠不得不然豈中心之所好哉

方正直言極諫對節

谷永夫妻之際王事綱紀安危之機聖王所致愼也昔舜飭正二女以崇至徳楚莊忍絕丹姬以成霸功幽王惑於褒姒周徳降亡魯桓脇於齊女社稷以傾誠修後宮之政明尊卑之序貴者不得嫉妒專寵以絕驕嫚之端抑褒閻之亂賤者咸得秩進各得厥職以廣繼嗣之統息白華之怨後宮親屬饒之以財勿與政事以遠皇父之類損妻黨之權未有閨門治而天下亂者也

立張氏爲惠帝後論

荀悅夫婦之際人道之大倫也詩稱刑於寡妻至於兄弟以禦於家邦易稱正家道家道正而天下大定矣姊子而爲後昏於禮而黷於人情非所以示天下作民則也羣臣莫敢諫過哉

報妻書

秦嘉不能養志當給郡使隨俗順時僶俯當去知爾所苦尙未有瘳想念悒悒勞心無已當涉遠路趨走風塵非志所慕慘慘少樂又計往還將彌時節念發同怨意猶遲遲欲暫相見有所屬托今遣車往想必自力

重報妻書

前人車還空返甚失所望兼敍遠別恨恨之情顧尢悵然間得此鏡旣明妍及觀文彩世所希有意甚愛之故以相與並寶釵一雙好香四種素琴一張常所自彈也明鏡可以形寶釵可以耀首芳香可以馥身素琴可以娛耳

答嘉書

徐淑知屈珪璋應奉歲使策名王府觀國之光𨿽失髙素皓然之業亦是仲尼執鞭之操也自初承問心願東還迫疾未宜抱嘆而已日月已盡行有伴例想嚴裝已辦發邁在近誰謂宋遠企予望之室邇人遐我勞如何深谷逶迆而君是涉髙山巖巖而君是越斯亦難矣長路悠悠而君是踐冰霜慘烈而君是履身非形影何得動而輒俱體非比目何得同而不離於是詠萱艸之諭以消兩家之思割今日之恨以待將來之歡君適樂土優遊京邑觀王都之壯麗察天下之珍妙得毋目玩意移往而不能出耶

又答嘉書

前人旣惠令音兼賜諸物厚顧殷勤出於非望鏡有文彩之麗釵有殊異之觀芳香旣珍素琴益好惠異物於鄙陋割所珍以相賜非丰恩之厚孰肯若斯覽鏡執釵情意仿�操琴詠詩思心成結敕以芳香馥身諭以明鏡鑑形此言過矣未獲我心也昔詩人有飛蓬之感班婕妤有誰容之嘆素琴之作當須君歸明鏡之鑑尙待君還未奉光儀則寶釵不列也未侍帷帳則芳香不發也

協和婚賦

蔡邕惟情性之至好歡莫偉於夫婦受精靈之造化固神明之所使事深微以元妙實人倫之肇始考邃初之原本陰陽之綱紀乾坤和其剛柔艮兌感其脢腓葛覃恐其失時摽梅求其庶士惟休和之盛代男女得乎年齒婚姻協而莫違播欣欣之繁祉良辰旣至婚禮已舉二族崇飾威儀有序嘉賓僚黨祁祁云聚車服照路驂騑如舞旣臻門屏結軌下車阿傅禦豎雁行蹉跎麗女盛飾爛如春華

出婦賦

魏文帝思在昔之恩好似比翼之相親惟方今之疏絕若驚風之吹塵夫色衰而愛絕信古今其有之傷煢獨之無恃恨後嗣之不滋甘沒身而同穴終百年之長期信無子而應出自典禮之常度悲谷風之不答怨昔人之忽故被入門之初服出登車而就路遵長途而南邁馬躊躕而回顧野鳥翩而髙飛愴哀鳴而相慕撫騑服而展節卽臨沂之舊城踐麋鹿之曲蹊聽百鳥之羣鳴情悵悵而顧望心鬱結其不平

寡婦賦有

序

同前

陳畱阮元瑜早亡每感存其遺孤未嘗不愴然傷心故作斯賦惟生民兮艱危在孤寡兮常悲人皆處兮歡樂我獨怨兮無依撫遺孤兮太息俯哀傷兮告誰三辰周兮遞照寒暑運兮代臻歷夏日兮苦長涉秋夜兮漫漫微霜隕兮集庭燕雀飛兮我前去秋兮就冬攺節兮時寒水凝兮成冰雪落兮翻翻傷薄命兮寡獨內惆悵兮自憐

謝妻攺封陳妃表

曹植璽書今以東阿王妃爲陳王妃並下印綬因故上前所假印以其拜授書以卽日到臣輒奉詔拜其才質底下謬同受私遇寵素餐臣爲其首陛下體乾坤育物之徳東海含容之大乃復隨例顯封大國光揚章灼非臣負薪之才所宜克當非臣穢釁所宜蒙獲夙夜憂嘆念報罔極洪施遂隆旣榮枝榦猥復正臣妃爲陳妃光耀宣朗非妾婦蠢愚所當蒙被葵藿艸物猶感恩養況臣含气�佩弘惠歿而後已誠非翰墨屢辭所能報答

出婦賦

前人以才薄之陋質奉君子之淸塵承顏色以接意恐疏賤而不親悅新婚而忘妾哀愛惠之中零遂摧頹而失望退幽屏於下庭痛一旦而見棄心忉怛以悲驚衣入門之初服背�室而出徵攀僕禦而登車左右悲而失聲嗟冤結而無訴乃愁苦以長窮恨無愆而見棄悼君施之不終

寡婦賦

王粲闔門兮卻掃幽處兮髙堂提孤孩兮出戶與之步兮東廂顧左右兮相憐意淒愴兮摧傷觀艸木兮敷榮感傾葉兮落時人皆懷兮歡豫我獨感兮不怡日暗兮不昏明月皎兮揚暉坐幽室兮無爲登空�兮下幃涕流連兮交頸心憯結兮增悲

出婦賦

前人旣僥幸兮非望逢君子兮弘仁當隆暑兮翕赫猶蒙眷兮見親更盛衰兮成敗恩彌固兮日新竦余身兮敬事理中饋兮恪勤君不篤兮終始樂枯荑兮一時心搖蕩兮變易忘舊姻兮棄之馬已駕兮在門身當去兮不疑攬衣帶兮出戶顧堂室兮長辭

寡婦賦

丁廙惟女子之有行固歷代之彜倫辭父母而言歸奉君子之淸塵如懸蘿之附松似浮萍之托津何性命之不造遭世路之險迍榮華曄其始茂所恃奄其䢐泯靜閉門以卻埽魂孤煢以窮居刷朱扉以白堊易元帳以素幃含慘悴以何訴抱弱子以自慰時翳翳以東陰日亹亹以西墜雞斂翼以登棲雀分散以赴肄還空�以下幃拂衾褥以安寐想逝者之有憑因宵夜之髣�痛存歿之異路終窈漠而不至時荏苒而不畱將遷靈以大行駕龍�於門側設祖祭於前廊彼生離其猶難矧永絕而不傷自�卹而在疚履冰冬之四節風蕭蕭而增勁寒凜凜而彌切霜淒淒而夜降冰溓溓而晨結瞻靈宇之空虛悲屏幌之徒設仰皇天而嘆息腸一日而九結惟人生於世上若馳驥之過欞計先後其何幾亦同歸乎幽冥

女史箴

晉張華茫茫造化二儀始分散气流形旣陶旣甄在帝庖犧肇經天人爰始夫婦以及君臣家道以正王猷有倫婦徳尙柔含章貞吉婉淑愼正位居室施衿結褵虛恭中饋肅愼爾儀式瞻淸懿樊姬感莊不食鮮禽衛女矯桓耳忘和音志厲義髙而二主易心元熊攀檻馮媛趨進夫豈無畏知死不�班妾有詞割歡同輦夫豈不懷防微慮遠道罔隆而不殺物無盛而不衰日中則昃器滿則傾崇猶塵積替若駭機人咸知飾其容而莫知飾其性性之不飾或愆禮正斧之藻之克念作聖出其言善千里應之苟違斯義則同衾以疑夫出言如微而榮辱由玆勿謂幽昧靈鑑無象勿謂元漠神聽無向無矜爾榮天道惡盈無恃爾貴隆隆者墜鑑於小星戒彼攸遂比心螽斯則繁爾類歡不可以黷寵不可以端端實生慢愛極則遷致盈必損理有固然美者自美翩以取尢冶容求好君子所讎結恩而絕職此之由故曰翼翼矜矜福所以興靖恭自思榮顯所期女史司箴敢告庶姬

別郗氏妻

王獻之獻之初取郗曇女名道茂及爲祕書丞尙新安公主及獻之遇疾道家上章法應首過對曰不覺餘事惟憶與郗家離婚𨿽奉對積年可以爲盡日之歡常苦不盡觸類之暢方欲與�極當年之足以之偕老豈謂乖別至此諸懷悵塞實深當復何繇日夕見�耶俯仰悲咽實無已無已惟當絕气耳

楚狂接輿妻贊

左貴嬪接輿髙潔懷道行謠妻亦冰淸同味元昭遺俗榮津志遠神遼

齊杞梁妻贊

前人遭命不辰逢時險屯夫卒莒埸郊弔不賓哀崩髙城訴情穹旻遂赴淄川托軀淸津

悼亡賦

潘嶽伊良嬪之初降幾二紀以迄玆遭兩門之不造備荼毒而嘗之嬰生艱之至極又薄命而早終含芬華之芳烈翩零落而從風神飄忽而不反形安得而久安襲時服於遺質表鉛華於余顏問筮賓之何期宵過分而參闌詎幾時而見之目眷戀以相屬聽雞人之唱籌來聲叫以連續聞冬夜之恆長何此夕之一促且伉儷之片合垂明哲乎嘉禮苟此義之不謬乃全身之半體吾聞喪禮之在妻謂制重而哀輕旣履冰而知寒吾今信其緣情夕旣昏兮朝旣淸延爾族兮臨後庭入空室兮望靈座帷飄飄兮燈熒熒燈熒熒兮如故帷飄飄兮若存物未攺兮人已化饋生塵兮酒停樽春風兮泮冰初陽兮戒溫逝逍遙兮浸遠嗟煢煢兮孤魂

哀永逝文

前人啟夕兮宵興悲絕緒兮莫承俄龍�兮門側嗟俟時兮將升嫂侄兮慞惶慈姑兮垂矜聞鳴雞兮戒朝咸驚號兮撫膺逝日長兮生年淺憂患眾兮歡樂鮮彼遙思兮離居嘆河廣兮宋遠今柰何兮一舉邈終天兮不反盡余哀兮祖之晨揚明燎兮援靈輴撤房帷兮席庭筵舉酹觴兮告永遷淒切兮增欷俯仰兮揮淚想孤魂兮眷舊宇視倏忽兮若仿�徒髣�兮在慮靡耳目兮一遇停駕兮淹畱徘徊兮故處周求兮何獲引身兮當去去華輦兮初邁馬回首兮旋�風冷冷兮入帷云霏霏兮承蓋鳥俯翼兮忘林魚仰沫兮失瀨悵悵兮遲遲遵吉路兮凶歸思其人兮已滅覽余迹兮未夷昔同塗兮今異世憶舊歡兮增新悲謂原隰兮無畔謂川流兮無岸望山兮寥廓臨水兮浩汗視天日兮蒼茫面邑裏兮蕭散匪外物兮或攺固歡哀兮情換嗟潛隧兮旣敞將送形兮長往委蘭房兮繁華襲窮泉兮朽壤中慕叫兮擗摽之子降兮宅兆撫靈櫬兮訣幽房棺冥冥兮埏窈窈戶闔兮燈滅夜何時兮復曉歸反哭兮殯宮聲有止兮哀無終是乎非乎何遑趣一遇兮目中旣遇目兮無兆曾寤寐兮弗夢旣顧瞻兮家道心長寄兮爾躬重曰已矣此蓋新哀之情然耳渠懷之其幾何庶無愧兮莊子

寡婦賦有序

前人

樂安任子咸者有韜世之量與余少而歡焉𨿽兄弟之愛無以加也不幸弱冠而終良友旣沒何痛如之其妻又吾姨也少喪父母適人而所天又殞孤女藐焉始孩斯亦生民之至艱而荼毒之極哀也昔阮瑀旣沒魏文悼之並命知舊作寡婦之賦余遂擬之以敍其孤寡之心焉其辭曰嗟予生之不造兮哀天難之匪忱少伶俜而偏孤兮痛忉怛以摧心寒泉之遺嘆兮詠蓼莪之餘音情長戚以永慕兮思彌遠而逾深伊女子之有行兮爰奉嬪於髙族承慶雲之光覆兮荷君子之惠渥顧葛藟之蔓延兮托微莖於樛木懼身輕而施重兮若履冰而臨谷遵義方之明訓兮憲女史之典戒奉蒸嘗以效順兮供灑埽以彌載彼詩人之攸嘆兮徒願言而心痗何遭命之奇薄兮遘天禍之未悔榮煜其始茂兮良人忽以捐背靜闔門以窮居兮塊煢獨而靡依易錦茵以苫席兮代羅幬以素帷命阿保而就列兮覽巾箑以舒悲口嗚噎以失聲兮淚橫迸而沾衣愁煩冤其誰告兮提孤孩於坐側時曖曖而向昏兮日杳杳而西匿雀羣飛而赴楹兮雞登棲而斂翼歸空館而自憐兮撫衾幬以嘆息思纏綿以瞀亂兮心摧傷以愴惻曜靈曄而遄邁兮四節運而推移天凝露而降霜兮木葉落而隕枝仰神宇之寥寥兮瞻靈衣之披披退幽悲於堂隅兮進獨拜於�垂耳傾想於疇昔兮目仿�乎平素𨿽冥冥而罔覿兮猶依依以憑附痛存亡之殊制兮將遷神而安厝龍�儼其星駕兮飛旐翩以啟路輪按軌以徐進兮馬悲鳴而局顧潛靈邈其不反兮殷憂結而靡訴晞形影於幾筵兮馳精爽於丘墓自仲秋而在疚兮逾履霜以踐冰雪霏霏而驟落兮風瀏瀏而夙興澑泠泠以夜下兮水溓溓以微凝意怳�以遷越兮神一夕而九升庶浸遠而哀降兮情惻惻而彌甚願假夢以通靈兮目��而不寢夜漫漫以悠悠兮寒淒淒以凜凜气憤薄而乘胸兮涕交橫而流枕亡魂逝而永遠兮時歲忽其遒盡容貌儡以頓悴兮左右淒其相�感三良之殉秦兮甘捐生而自引鞠稚子於懷抱兮嗟低回而不忍獨指景而心誓兮𨿽形存而志隕重曰仰皇穹兮嘆息私自憐兮何極省微身兮孤弱顧稚子兮未識如涉川兮無梁若淩虛兮失翼上瞻兮遺象下臨兮泉壤窈冥兮潛翳心存兮目想奉靈坐兮肅淸訴空宇兮曠朗廓孤立兮顧影塊獨言兮聽響顧影兮傷摧聽響兮增哀遙逝兮逾遠緬邈兮長乖四節流兮忽代序歲雲暮兮日西頹霜被庭兮風入室夜旣分兮星漢回夢良人兮來遊若閶闔兮洞開怛驚悟兮無聞超惝恍兮慟懷慟懷兮柰何言陟兮山阿墓門兮肅肅修隴兮峨峨孤鳥嚶嚶兮悲鳴長松萋萋兮振柯哀鬱結兮交集淚橫流兮滂沱蹈恭姜兮�誓詠柏舟兮淸歌終歸骨兮山足存憑托兮余華要吾君兮同穴之死矢兮靡他

讓婚表

宋江伏承詔旨當以臨海公主降嬪榮出望表恩加典外顧審輶蔽伏用憂惶臣寒門�族人凡質陋閭閻有對本隔天姻如臣素流室貧業寡年近將冠皆已有室荊釵布裙足得成禮每不自解無偶迄玆媒訪莫尋素族弗問自惟門慶屬降公主天恩所覃容及丑末懷憂抱惕慮不獲免徵命所當果膺玆舉𨿽門泰宗榮於臣非幸仰緣聖貸冒陳愚實自晉氏以來配尙王姬者𨿽累經美冑亟有名才至如王惇懾气桓溫斂威眞長佯愚以求免子敬灸足以違詔王偃無仲都之質而�露於北階何瑀闕龍工之姿而投軀於深井謝莊殆自同於室殷衝幾不免於彊鉏數人者非無才意而勢屈於崇貴事隔於聞覽吞悲茹气無所逃訴制勒甚於僕隸防閒過於婢妾往來出入人理之常當賓待客朋友之義而令掃轍息駕無窺門之期廢筵抽席絕接對之理非惟交友離異乃亦兄弟疏闊第令受酒肉之賜制以動靜監子荷錢帛之私節其言笑姆奶爭媚相勸以嚴妮媼競前相諂以急第令必凡庸下才監子皆葭萌愚豎議舉止則未閒是非聽言語則謬於虛實姆奶敢恃舊耆惟贊妒忌尼媼自倡多知務檢口舌其間又有應答問訊卜筮師母乃至殘餘飲食詰辯與誰衣被故敝必責頭領又出入之宜繁省難衷或進不獲前或入不聽出不入則嫌於欲疏求出則疑有別意召必以三晡爲期遣必以日出爲限夕不見晚魄朝不識曙星至於夜步月而弄琴晝拱袂而披卷一生之內與此長乖又聲影裁聞則少婢奔迸裙袂向席則老醜叢來左右整刷以疑寵見嫌賓客未冠以少容致斥禮則有列媵象則有貫魚本無嫚嫡之嫌豈有輕婦之誚況今義絕傍和虔恭正匹而每事必言無儀適設辭輒言輕易我又竊聞諸主集聚惟論夫族緩不足爲急者法急則可爲緩者師更相扇誘本其恆意不可貸借固實常辭或言野敗去或言人笑我𨿽家曰私理有甚王憲發口所言恆同科律王藻𨿽復彊佷頗經學涉戲笑之事遂爲冤魂褚曖憂憤用致夭絕傷理害義難以具聞夫螽斯之徳實致克昌專妒之行有妨繁衍是以尙主之門往往絕嗣駙馬之身通離釁咎以臣凡弱何以克堪必將毀族淪門豈伊身眚前後嬰此其人𨿽眾然皆患彰遐邇事融天朝故吞言咽理無敢論訴臣幸屬聖明矜照由道弘物以典處親以公臣之鄙懷可得自盡如臣門分世荷殊榮足守前基便預提拂淸官顯宦或由才升一叨婚戚咸有恩假是以仰冒非宜披露丹實非惟止陳一己規全身願實乃廣申諸門憂患之切伏願天慈照察特賜蠲停使燕雀微羣得保叢蔚蠢物含生自已彌篤若恩詔難降披請不申便當刊膚剪髮投山竄海

爲衡山侯與婦書

梁何遜昔人邀遊洛汭會遇陽臺神仙仿�有如今別𨿽帳前微笑涉想猶存而幄裏餘香從風且歇掩屏爲疾引領成勞鏡想分鸞琴悲別鶴心如膏火獨夜自煎思等流波終朝不息始知萋萋萱艸忘憂之言不實團團輕扇合歡之用爲虛路邇人遐音塵寂絕一日三秋不足爲諭聊陳往翰寧寫款懷遲枉瓊瑤慰其杼軸

爲王寬與婦義安主書

陳伏知道昔魚嶺逢車芝田息駕𨿽見妖淫終成揮忽遂使家勝陽臺爲歡非夢人慚蕭史相偶成仙輕扇初開欣看笑靨長眉始靨愁對離猶聞徙佩顧長廊之未盡尙分行幰冀迥陌之難回廣攝金屏莫令愁擁恆開錦幔速望人歸鏡臺新去應餘落粉燻鑪未徙定有餘煙淚滴芳衾錦花長濕愁隨玉軫琴鶴恆驚已覺錦水丹鱗素書稀遠玉山靑鳥仙使難通彩筆試操香箋遂滿行雲可托夢想還勞九重千日詎想倡家單枕一宵便如蕩子當令照影雙來一鸞羞鏡勿使窺獨坐姮娥笑人

同牢過制奏

北魏元孝友夫婦之始王化所先共食合瓢足以成禮而今之富者彌奢同牢之設甚於祭盤累魚成山山有林木林木之上鸞鳳斯存徒有煩勞終成委棄仰惟天意其或不然請自玆以後過者以違旨論官司不加糾劾卽與同罪

爲梁上黃侯世子與婦書

北周庾信昔仙人導引尙刻三秋神女將梳猶期九日未有龍飛劍匣鶴別琴臺莫不銜怨而心悲聞猿而下淚人非新市何處尋家別異邯鄲那應知路想鏡中看影當不含啼欄外將花居然俱笑分杯帳裏卻扇�前故是不思何時能憶當學海神逐潮風而來往勿如織女待塡河而相見

述志賦並

序

隋蕭皇后

帝每遊幸後未嘗不隨從時後見帝失徳心知不可不敢措言因爲述志賦以自寄焉其詞曰承積善之餘慶備箕於皇庭恐修名之不立時負累於先靈乃夙夜而匪懈實寅懼於元冥𨿽自彊而不息亮愚蒙之多滯思竭節於天衢才追心而弗逮實庸薄之多幸荷隆寵之嘉惠賴天髙而地厚屬王道之升平均二儀之覆載與日月而齊明乃春生而夏長等品物而同榮願立志於恭儉私自兢於誡盈孰有念於知足苟無希於濫名惟至徳之弘深情不邇於聲色感懷舊之餘恩求故劍於宸極叨不世之殊盼謬非才而奉職何寵祿之逾分兮撫胸襟而未識𨿽沐浴於恩光內慚惶而累息顧微躬之寡昧思令淑之良難實不遑於啟處將何情而自安若臨深而履薄心戰栗其如寒夫居髙而必危每處滿而防溢知恣誇之非道乃攝生於衝謐嗟寵辱之易驚尙無爲而抱一履謙光而守志且願安乎容膝珠簾玉箔之奇金屋瑤臺之美𨿽時俗之崇麗蓋哲人之所鄙愧絺綌之不工豈絲竹之喧耳知道徳之可尊明善惡之由己屏囂煩之俗慮乃服膺於經史綜箴誡以訓心觀女圖而作軌遵古賢之令範冀福祿之能綏時循躬而三省覺今是而昨非嗤黃老之捐思信爲善之可依慕周姒之遺風美虞妃之聖則仰先哲之髙才慕至人之休徳質菲薄而難縱心恬愉而去惑乃平生之耿介實禮義之所遵𨿽生質之不敏庶積行以成仁懼達人之蓋寡謂何求而自陳誠素志之難寫同絕筆於獲麟

傷往賦有

序

唐劉禹錫

人之所以取貴於飛走者情也而誕者以遺情爲智豈至言耶予授室九年而鰥痛若人之夭閼弗遂也作賦以傷之冀夫覽者有以增伉儷之重云嘆獨處之悒悒兮憤伊人之我遺情可殺而猶毒境當歡而復悲人或朝嘆而暮息夫何越月而逾時太極運乎三辰轉寒暑而下馳有歸於無兮盛復於衰猶昧爽之必暮又安得而怨咨我今怨夫若人兮曾旭旦而潛暉飄零偏反之萼倏忽蜉蝣之衣川走下而不還露迎陽而易晞思已甚兮難絕見無期兮永思我行其野農民桑者舉案來饁亦在林下我觀於途裨販之夫同荷均挈荊釵布襦羽毛之蕃鱗介之微和鳴灌叢雙泳漣漪薨薨者虫蠢蠢伊豸遊空穴深兩兩相比何動類之萬殊必雄雌而與俱物莫失儷以孤處我方踽踽而焉如我復虛室目淒涼兮心伊郁心伊郁兮將誰語坐匡�兮撫嬰兒何所丐沐兮何從仰飴襦�在身兮昔圍差跌鞶囊附臂兮餘馥葳蕤誠天性之憯感顧童心兮如疑嘵然有難繼之慕漠然減好弄之姿指遺�兮能認訴空帷兮欲歸我入寢宮痛人亡兮物攺其容寶瑟僵兮弦柱絕瑤臺傾兮鏡奩空寒鑪委灰虛幌多風隙駟晨轉蟾夜通步搖昏兮网拈翡翠芳褥掩兮塵化蚷蛩閱刀尺之餘澤見巾箱之故封玩服儼兮猶具繁華謝兮焉從想翩翻於是非求窸窣與冥蒙信奇術之可致嗟此生兮不逢徒注視以寂聽恍神疲而目窮還抱影以獨出紛百哀而攻中系曰龍門風霜苦別鶴哀鳴夜銜羽吳江波浪深雌劍一去無遺音悲之來兮憒予心洶如行波洊浸淫悵緣情而莫極思執禮以自箴已焉哉冉冉生死悠悠古今乘彼一气兮聚散相尋或鼓而興或罷而沈以無涯之情愛悼不駐之光陰諒自迷其有分徒終怨於匪忱彼蒙莊兮何人予獨累嘆而長吟

祭妻李氏文

符載坤道尙順婦徳尙柔於維夫人璨璨寡仇玉樹易摧慶雲不畱零落當年職此之由禮云胖合意不爲薄矧余與子旣和且樂一朝已矣百端無托穆穆中闈從玆寂寞常日和鳴尙爲邈然此別如何遂欲終天夏木蓋庭新陰芊眠美景如舊孤魂不還同穴相從乃曰義全斯言旦旦神無懵焉

祭亡妻博陵郡君文

獨孤及大歷八年二月十五日檢校司封郎中兼舒州刺史獨孤及謹以淸酌菜�之奠敬祭於故博陵郡君之靈嗚呼及顧惟鄙薄謬忝合好采蘩助祭歲時未幾執手偕老昊天遽奪齊體苦晚遺迹太早猶未知壽域有涯短長已臻其極耶將薄佑速亹宜爲淑明所棄耶屋壁掛存琴瑟響絕修法勤義今將疇依日月有時龜筮何協將陟故路祔於先塋及爲印綬所拘不獲親自封樹豈虞此別死生間之往歲方舟偕來今也單輤獨歸郊岐不慟心骨可絕頃者萬事無非去塵變化茫茫往矣何道今日�酒將抒永別尙饗

上中宗書

桓彥範詩以關雎爲始言后妃者人倫之本治亂之端也故舜之興以皇英而周之興以任姒桀奔南巢禍階末嬉魯桓滅國惑始齊姜伏見陛下臨朝視政皇后必施帷殿上預聞政事臣愚謂古王者謀及婦人皆破國亡身傾輈繼路且以陰乘陽違天也以婦陵夫違人也違天不祥違人不義故書曰牝雞之晨惟家之索易曰無攸遂在中饋言婦人不得預外政也伏願上以社稷爲重令皇后無居正殿幹外朝深居宮掖修陰教以輔佐天子又道路藉藉皆云胡僧慧範托浮屠法詭惑后妃出入禁奧瀆撓朝政陛下嘗輕騎微服數幸其居上下污慢君臣虧替臣謂興化致治以康乂國家者繇進善而棄惡孔子曰執左道以亂政者殺假鬼神以危人者殺今慧範亂政危人者也不急誅且有變除惡務本願早裁之

進女孝經表

陳邈妻鄭氏妾聞天地之道貴剛柔焉夫婦之道重禮義焉仁義禮智信者是謂五常五常之教其來遠矣總而爲主實在孝乎夫孝者感鬼神動天地精神至貫無所不達蓋以夫婦之道人倫之始考其得失非細務也易著乾坤則陰陽之制有別禮標羔雁則伉儷之事實陳妾每覽先聖垂言觀前賢行事未嘗不撫躬三復嘆息久之欲緬想餘芳遺蹤可躅妾侄女特蒙天恩冊爲永王妃以少長閨闈未閒詩禮至於經誥觸事面墻夙夜憂惶戰懼交集今戒以爲婦之道申以執巾之禮並述經史正義無復載乎浮詞總一十八章各爲篇目名曰女孝經上至皇后下及庶人不行孝而成名者未之聞也妾不敢自專因以曹大家爲主𨿽不足藏諸巖石亦可以少補閨庭輒不揆量敢玆聞達輕觸屏扆伏待罪戾妾鄭氏誠惶誠恐死罪死罪謹言

哀節婦賦並

序

李華

武康尉薄自牧嘗謂余曰僕有賢女適江陰尉鄒待徵待徵亦良士僕志之矣鄒子孤立時無古人誰復知之餘嘗記其言及江左之亂待徵解印竄匿其妻爲盜所驅將辱之妻密以待徵官告托付村媼尋待徵付焉而後就死嗚呼自喪亂以來士女以貞烈殆斃者眾余不盡知之若薄氏者與其父遊聞其義聲動於江南又焉得不賦之命曰哀節婦賦云爾昔歲羣盜並起橫行海浙江陰萬戶化爲凝血無蘭不焚無玉不折峨峨薄媛淵然明節自牧之子待徵之妻玉徳蘭姿女之英兮鄒也避禍伏於榛莽婉如之嬪執爲囚虜匐匍泥沙極望無睹出授官之告托垂白之姥姥感夫人爰達鄒君兵解求屍宛在江濆哀風起爲連波病气結爲孤云鳧雁爲之哀鳴日月爲之蒙昏端表移景而直勁芳貫霜而獨存知子莫若父誠哉長者言

傷春辭

無名氏晝出門而不敢歸兮畏空室之漫漫忽入門而欲語兮嗟猶憶其尙存役魂魄於宵夢兮追仿�而無緣訪臨�之道士兮從稠桑之老人縱不得而復見兮恐荒忽而非眞

女憲傳序

宋馬令嗚呼古之欲明明徳於天下者先治其國欲治其國者先齊其家齊家之法在於女憲而女之所以爲憲者毋傾城之哲也毋索家之言也究徳性之厚原道化之本不過於以順爲事以貞爲節而已順貞以化天下何往不格哉是故觀刑二女虞舜惟帝微傳太姒西伯惟王帝王之徳配天地而推其本始以言之必自於閨閫之近者凡以天下之本在國國之本在家故也易曰夫夫婦婦而家道正正家而天下定作女憲傳

亡妻王氏墓志銘

蘇軾治平二年五月丁亥趙郡蘇軾之妻王氏卒於京師六月甲午殯於京城之西其明年六月壬午葬於眉之東北彭山縣安鎭鄕可龍裏先君先夫人墓之西北八步軾銘其墓曰君諱弗眉之靑神人鄕貢進士方之女生十有六年而歸於軾有子邁君之未嫁事父母旣嫁事吾先君先夫人皆以謹肅聞其始未嘗自言其知書也見軾讀書則終日不去亦不知其能通也其後軾有所忘君輒能記之問其他書則皆略知之由是始知其敏而靜也從軾官於鳳翔軾有所爲於外君未嘗不問知其詳曰子去親遠不可以不愼日以先君之所以戒軾者相語也軾與客言於外君立屏間聽之退必反復其言曰某人也言輒持兩端惟子意之所向子何用與是人言有來求與軾親厚甚者君曰恐不能久其與人銳其去人必速已而果然將死之歲其言多可聽類有識者其死也蓋年二十有七而已始死先君命軾曰婦從汝於艱難不可忘也他日汝必葬諸其姑之側未期年而先君沒軾謹以遺令葬之銘曰君得從先夫人於九原予不能嗚呼哀哉余永無所依怙君𨿽沒其有與爲婦何傷乎嗚呼哀哉

內子遺�序

元傅若金故妻孫氏蕙蘭早失母父周卿先生以孝經女誡教之詩固未之學也因其弟受唐詩家法取而讀之得其音格輒能爲近體五七言語皆閒雅可誦非苟學所能至者然不多爲又恆毀其�家人或竊收之則曰偶適情耳女子當治織組紃以致其孝敬辭翰非所事也旣卒家人哭而稱之因出其�得若干首特爲編集成帙序而藏之題曰綠�遺�其未成章者云露下庭梧葉風吹月桂花登樓聞過雁開戶見棲�繡簾當雪捲銀燭背風然雪晴山顯翠風暖水生紋萱艸當階綠櫻桃落地紅芍藥開時病荼蘼落處愁玉釵簪末利羅扇繡芙蓉前垂柳分春色鏡裏幽蘭對曉花間影過那知燕柳外聲來不見鶯慈親教婢回金剪驕妹嗔人奪繡鍼成寶鏡楊花過行出珠簾燕子歸自傾甕裏春泉水親灌階前石竹花海棠帶雨胭脂重楊柳凝煙翡翠濃殘膏剩馥猶有餘妍汝礪惜其才每見於悼亡諸作纏綿淒惻有足悲者故爲表而出之以傳於世

志妻殯

前人君諱淑字蕙蘭姓孫氏其先汴人年二十三歸我於湘中五月而卒君髙朗秀惠生六歲母卒父教以書稍長習女工晨起獨先盥櫛適父母所問安畢佐諸母具食飲退治女工晡時觀經史或鳴琴自休旣夕聚家人瞑坐說古貞女孝婦傳燭至治女工如初富貴家多求婚父不許及以許余家人不悅一日有幸餘疾者欲因動之君曰大人以愛子許人必愼所擇矣卽有不諱命也若等謂我且慕世俗富貴而攺聘耶有死而已皆愧謝不敢復言事繼母盡孝道死之日母大慟旣瞑目久忽徐起止母哭令自寬及母出私泣告余曰妾爲父母所偏愛卽死必傷其心然終必死矣爲將柰何君後富貴幸念之言旣復瞑目泰定五年八月廿有一日也

七出議

明王褘禮妻有七出不順父母無子淫妒惡疾多言竊盜是也而又有三不去有所取無所歸與更三年之喪前貧賤後富貴是也凡此聖人所以愼男女之際重婚姻之始也後世之議者或曰婦人不順父母淫妒多言竊盜其爲罪而見出宜也若無子惡疾乃其不幸非其罪也而去之非禮也聖人之制禮豈其若是嚴甚哉故七出定爲五出於禮爲稱也曰聖人之制禮嚴與寬蓋並用也惟其嚴也故有以合乎天理之公惟其寬也故有以順乎人情之正寬嚴相適而制禮之意得矣今自七出言之無子惡疾固婦人之不幸也而出之則過乎嚴矣然三不去者婦人孰無之使其無子惡疾矣而或其有所取無所歸也與更三年之喪也前貧賤而後富貴也則固不得而去之也是又未嘗不寬甚也夫夫婦之配偶人倫之本也聖人之制禮其必審於此矣故曰寬嚴相適聖人制禮之意所以爲中也或曰惡疾無子而或有是三不去者固不去矣使或無是也則其出也庸豈其罪歟曰妻道二一曰奉宗祀也一曰續宗嗣也二者人道之本也今其無子則是絕世也惡疾則是不可與共粢盛也是義之不得不絕者也夫不順父母以其逆徳也淫以其亂族也妒以其亂家也多言以其離間也竊盜以其反義也五者其惡徳之見絕於人者也無子之絕世惡疾之不可與共粢盛二者其惡徳之見絕於天者也其於義所當絕均也或曰古者詣侯一夫人六侄娣兩媵大夫一妻二妾士一妻一妾藉使妻有惡疾無子則固有妾足以生子而奉祀奚必妻之出也曰禮莫重於嫡孽之分所以培化本而窒亂源也庶孽並嫡家國之禍莫不由玆苟因妻有惡疾無子而成庶孽之寵以啟爭奪之禍是家國之大不幸也又況庶人有妻而無妾其爲不幸也尢大夫因婦人之不幸而致家國之大不幸輕重之際聖人固有以權衡之而謹其始矣然則以惡疾無子而出妻義之不得已而禮之不可免者也或曰禮者先王教人之具律者聖人禦世之準故禮虛文而律實法也七出之文𨿽載於禮而五出之法今著於律奚爲其不可也曰禮與律非二物也禮者防之於未然律者禁之於已然皆緣人情而爲制禮之所不許卽律之所不容出於禮則入於律也惡疾無子之當出其著於律歷代相因未之有攺由人情之所同也禮律二者均爲聖人之所制其輕重之際詳矣七出之目胡獨於今而廢之也故嘗論之夫婦之道以義合以禮成者也其成也則納之以禮不合也則出之以義聖人之所許也禮載諸侯出夫人夫人比至於其國以夫人之禮行至以夫人入使者將命曰寡君不敏不能從而守社稷宗廟使使臣某敢告於執事主人對曰寡君固前辭不敏矣寡君敢不敬須以�命大夫以下出妻夫使人致之曰某不敏不能從而供粢盛某也敢告於侍者主人對曰某之子不肖不敢辟誅敢不敬須以�命是以進退之間從容孫順有如此先王因其義之不得已而禮之不可免所以存其辭而不廢也是故孔子之家三世嘗出妻矣使果以出妻爲難也然則聖人非歟由是論之徇私情暱細惠不知禮義之大節謂婦人無子惡疾爲不當去而欲滅七出爲五出者可謂野於禮也已

孔門出妻辧

方都秦孔氏出妻之說惟雜見於檀弓之書其言曰子上之母死而不喪又曰伯魚之母死�而猶哭又曰子思之母死於衛后世不察而深信之遂以爲孔氏三出其妻云嗟乎聖人人倫之至也而孔子尢聖人之出類萃者也司徒肇開倫紀其有功徳於天地甚大天之報之越千餘年篤生其苗裔以爲萬世人倫道術之宗主而尙畱一缺略不備之理於其身又於其子孫以貽譏後世者此必非天意也今世一介之儒苟不自菲薄束脩砥行先求於人倫之內無有慚徳而大聖大賢顧不能得之伉儷之際則何以說焉或者曰彼聖賢之妻豈眞有大失徳如後世之所應出者乎諸如蘋蘩滫惇牟�匜之屬微有戾焉卽置而去之耳嗟乎孔子讀易序咸恆而曰夫婦之道不可以不久也系家人而曰男女正天地之大義也於書稱釐降於詩首關雎於春秋嚴適妾於冕而親迎之禮猶亟與哀公重言之刪定六經盍嘗不致嚴乎夫婦之際也然則合二姓之好以繼百世之祀而謂其以微疵細過中道棄捐此則聖人之所不忍爲也或者又曰人倫之內有幸不幸焉弟可誅尙誅之妻可出庸詎不出之乎誅之無損於周公也卽出之亦何損於孔子也是殆不然兄弟以天合者也己則聖賢而不能必兄弟之不狂愚者周公之所不得自主也若於妻則人合者也孔子幼失怙恃其婚也非由父命好逑淑女擇之也必豫矣己則聖賢而能必其妻之不狂愚者孔子之所得自主也詩之言曰刑於寡妻又曰宜爾室家孟子曰身不行道不行於妻子然則夫夫婦婦而家道正微孔氏之門其誰與歸且婦人之職易稱爾無攸遂在中饋無非無儀惟酒食是議今思聖賢人之妻縱不能與聖賢人比徳而絜量焉乃至以有罪行求爲一尋常箕婦而不得刑於之謂何其何以自解於涼徳耶則欲曲爲之解曰出之言生也猶呂相所云康公我之自出也不喪出母者厭於嫡而不敢喪也是又不然伯魚之母宋幵官氏之女也孔子年十九而娶之越期而生伯魚其爲嫡也審矣然則何以釋其誣耶蓋當世之誣聖人者不止此也司馬遷謂叔梁紇有野合於顏氏之說至於孔子不知父墓而殯母於五父之衢以爲顏氏諱而不告鄭氏因之以滋惑於後世者多矣史遷去聖人之世未遠也且好學深思而其言之不察如此況其他乎微特此也孟子之世距孔子百年耳而主癰疽主侍人瘠環已有敢於誣聖人而不顧者矣吾意聖人道大莫容當世削之伐之圍之殺之非之笑之者不一人謗興而毀來遂不難詆誣其父子祖孫各以伉儷不全有修齊之有缺以虧損其盛徳至一再傳之後而口實爲不可易矣後世儒者學術未醇信道不篤遂著爲文章以新一時之耳目而不能以理格其非究同於非聖無法而不自知也噫亦可慨也夫昔公儀休相魯入其家見織帛怒而去其妻趙田袁氏以爲考之史記循吏傳儀見其家織布好而疾出其家婦意必家有織布婦而休遣去之耳非其妻也嗟乎袁氏尙不欲以出妻之說爲昔賢累也而況於聖人乎若夫哭庶氏之母於孔氏之廟亦理之不可信者也伯魚之歿也年蓋五十也其妻老而子亦漸壯矣且孔子從大夫之後其家不甚貧計足以自活安有未亡之老嫠爲大聖人之冢婦尙昧昧於從一之義而甘蹈凱風之敝者乎是必不然矣盡信書不如無書儒者讀書論世亦斷之以其理而已矣豈好辧哉

奠亡室曾孺人

羅洪先嗚呼嗚呼自子於歸以來三十有五年吾以學且仕憂且病與子居室者不過數年耳𨿽遠在數千里外未嘗以饋祀賓祭之事一日戚吾之心者以子能知吾之心敬承不違𨿽勤瘁淡泊能久安之誠足恃也自吾歸田以來一十有五年吾以講學聚友外出者歲不知其幾矣𨿽遠在數百里外未嘗以取與酬應之事一日戚吾之心者以子能知吾之心敬承不違𨿽其身甚羸然不易病卽病亦不逾日速愈誠足恃也二三年間子𨿽易病吾亦外出未嘗以子之病一日戚吾之心者以子命數問之術者咸謂必壽吾方以後事委之固不意在吾前也嗚呼嗚呼今歲何歲出不及千里別不逾半期而子亦甚病何爲子之身可恃於三十五年之間而不少待於旬日術者之言第驗於十有五年之前而不見信於今歲豈吾積釁多過上天降罰故虐子以困吾耶抑命數本不可測吾皇惑於人言輕視子之身耶將子之身固不勝病其速愈者皆彊起也可悲也吾每出門未嘗問期今歲期以七月吾亦漫然應諾相慰藉而出出而病病而歸正在六月使背不癰癰不甚必且踐諾子或不病未可知也聞子得報旦夕邑邑豈子之身固不易病吾以背癰病子耶七月之期意在庶子庶子不舉旦夕邑邑將爲廣祀然耶抑亦有他危也使舉庶子背又不癰子必不病卽病亦必速愈是子之命數固不當終吾且爲子促之可悲也尋常有往必來告揖舟車治裝悉出經紀吾勞子三十有五年之久今爲千古之別乃病不知其時藥不辧其宜沒不聞其語殮不執其手子其有遺恨於吾否耶可悲也性資淑愼動遵禮訓非大病不肯迎醫非至戚不敢見客今自診視至於含飯一切他屬弱息世光惟有累累熟視仰天長號而已子其有深憾於吾否耶可悲也卽子委命能不吾憾吾出而反顧莫爲之主入而獨處莫爲之語吾縱有四方之志其終能恝然耶可悲也術者言吾命數明歲當厄使命數果不可測言或不驗斯亦已矣不爾則後之視吾者果能如子否耶卽使吾之命數幸而稍延爲吾供饋祀節取與守禮訓而不違者誰耶其能如子之勤瘁淡泊一不以戚吾之心否耶吾亦何恃而能遽忘耶可悲也去歲此日授我衣裳勸我酒漿今歲此日呼之不應食之不嘗吾之學非老非莊是觸於目而戚於心者方長也子亦寧無重傷耶嗚呼

敕贈安人賢妻江氏壙記

鄒元標此吾妻江安人壙也吾妻棄予在戊戌春己亥正月蒙敕贈安人蓋殊恩云李獻吉志妻左氏及結腸篇讀者擊節左氏相獻吉以戶部下獄及潯陽對簿時事獻吉下獄未幾卽蒙孝宗敬皇帝釋放督學憲臣與禦史相厄縱不直不過罷官耳而獻吉思其妻至欲結腸又楊用修太史夫人寄永昌詩海內聞而酸辛夫相門冢婦思夫戍非從夫於徵者此二婦�吾妻隻身偕予茹荼虫蛇艸露中生死難易何如也李楊二公以雄詞髙一代故兩賢妻懿芳流播宏遠予藻思不逮二公又祕不以語人負予妻矣北門大夫入而偏謫呼天自矢予妻事予如死生如貧賤如患難二十年雍穆如一毫無後言予得以一意徑行無纖毫罣懷抱又往睹南都新鐫列女傳誣以吾妻爲周予曰此誣妻聞而曉予曰卽不誣何益予聞其言較之古截髮短衣與夫並耕藏名者何先後殊聖人而作卽以吾妻繼國風亦無忝矣嗟吾妻溫惠淑愼樛木之仁宜有後永年乃產三男夭年僅四旬世之悍者妒者躁戾者發白垂垂兒孫濟濟豈天所與者在彼不在此故有所靳耶是皆不可曉予每思之輒不欲生同年羅給諫一日曉予曰吾輩出世豈一人一事便了此生予韙其言輒不敢念及今吾妻葬聊爲書壙中之石如此其詳具載行狀志銘中墓在五十六都小陂飛鳳形子山午向虛左穴爲予藏骨所安人諱坤芷生嘉靖己未六月廿六歿萬曆戊戌三月初九葬萬曆己亥十二月十八葬之日宣揚制詞肅將皇命則毗陵周侯名士龍起家戊戌進士同至者署教諭事舉人楊君開泰撫州人貢士訓導施君寄廬州人縣丞唐君一恭義寧人主簿邵君璟鄞縣人典史卓君宗海莆田人

乞代夫死疏

楊繼盛妻張氏臣夫楊繼盛先任兵部車駕司因諫阻馬市預發仇鸞逆謀聖恩僅從薄謫旋因鸞敗首賜湔洗一歲四遷歷抵前職臣夫拜命之後銜恩感泣私圖報效或中夜起立或對食忘餐臣所親見不意誤聞市井之談尙狃書生之習一時昏昧遂發狂言復荷聖恩不卽加誅俾從吏議臣夫自杖後入獄死而復蘇者數次剜去臀肉兩片斷腿筋二條膿血流五六十碗渾身衣服盡皆沾污日夜籠箍備極苦楚又年荒家貧常不能給臣紡績餉食已經三年該部兩次奏請俱蒙特允監候是臣夫再蹈於死而皇上累置之生但聞今歲題奉欽依依律處決臣夫𨿽復捐軀市曹亦將瞑目泉下然臣仰惟皇上方頤養沖和保合元气昆虫艸木皆欲得所豈惜一回宸顧下逮覆盆倘蒙鑑臣螻蟻之私少從末減不勝大幸若以罪重不赦願卽將臣斬首都市以代臣夫之死夫𨿽遠禦魑魅親執戈矛必能爲疆埸效命之鬼以報皇上矣

乞代夫囚疏

沈束妻張氏臣夫禮科給事中沈束猥以愚昧之性�妄建言誠當萬死荷蒙皇上寬宥下獄待罪經今一十四年束上有老親下無子女孤苦伶仃俯仰無賴止遺臣一身寄居旅捨早暮力作女工以供口食艱難萬狀度日如年臣夫之父今年八十有七衰病侵尋風燭不定養生送死之具更無可托臣煢煢寡妻顧此失彼欲歸以養舅則夫之饘粥無資欲畱以給夫則舅又旦夕待盡臣夫累囚之臣誠不敢復顧私家切睹聖朝仁恩廣蕩庶類樂生豈臣一門窮苦顚連自遺覆載之外臣每自念何惜一死所以忍苦苟延者誠望天地有曲全之仁雨露無不被之澤也今臣舅已當垂死之年臣夫未有再生之日臣願以身代夫系獄暫容臣夫送父年終仍又赴獄待罪庶臣夫得復見其父少伸父子之情臣以舅付托於夫亦得全夫婦之義

請勿斷付罪人妻妾與他人疏孔思迪人倫之中夫婦爲重比見內外大臣得罪就刑者其妻妾卽斷付他人似與國朝旌表貞節之旨不侔夫亡終制之令相反況以失節之婦配有功之人又與前賢所謂娶失節者以配身是己失節之義不同今後凡負國之臣籍沒奴婢財產不必罪其妻子當與刑者則孥戮之不必斷付他人庶使婦人均得守節請著爲令

夫婦箴

孫奇夫以義爲良婦以順爲正和樂禎祥來乖戾災禍應舉案必齊眉如賓互相敬牝雞一司晨三綱何由正夫婦部藝文二詩

詞

周南關雎三章

周之文王生有聖徳又得聖女姒氏以爲之配宮中之人於其始至見其有幽閒貞靜之徳故作是詩言其相與和樂而恭敬亦若雎鳩之情摯而有別也關關雎鳩在河之洲窈窕淑女君子好逑參差荇菜左右流之窈窕淑女寤寐求之求之不得寤寐思服悠哉悠哉輾轉反側參差荇菜左右采之窈窕淑女琴瑟友之參差荇菜左右芼之窈窕淑女鐘鼓樂之

捲耳四章

后妃以君子不在而思念之故作此詩采采捲耳不盈頃筐嗟我懷人置彼周行陟彼崔嵬我馬虺隤我姑酌彼金罍維以不永懷陟彼髙岡我馬元黃我姑酌彼兕觥維以不永傷陟彼砠矣我馬瘏矣我僕痡矣云何吁矣

汝墳三章

汝旁之國亦先被文王之化者故婦人喜其君子行役而歸因記其未歸之時思望之情如此而追賦之也遵彼汝墳伐其條枚未見君子惄如調饑遵彼汝墳伐其條肄旣見君子不我遐棄魴魚赬尾王室如毀𨿽則如毀父母孔邇

召南采蘩三章

南國被文王之化諸侯夫人能盡誠敬以奉祭祀而其家人敍其事以美之也於以采蘩於沼於沚於以用之公侯之事於以采蘩於澗之中於以用之公侯之宮被之僮僮夙夜在公被之祁祁薄言旋歸

艸虫三章

南國被文王之化諸侯大夫行役在外其妻獨居感時物之變而思其君子如此喓喓艸虫趯趯阜螽未見君子憂心忡忡亦旣見止亦旣覯止我心則降陟彼南山言采其蕨未見君子憂心惙惙亦旣見止亦旣覯止我心則說陟彼南山言采其薇未見君子我心傷悲亦旣見止亦旣覯止我心則夷

采蘋三章

南國被文王之化大夫妻能奉祭祀而其家人敍其事以美之於以采蘋南澗之濱於以采藻於彼行潦於以盛之維筐及筥於以湘之維錡及釜於以奠之宗室牖下誰其尸之有齊季女

殷其�三章

南國被文王之化婦人以其君子行役在外而思念之故作此詩殷其�在南山之陽何斯違斯莫敢或遑振振君子歸哉歸哉殷其�在南山之側何斯違斯莫敢遑息振振君子歸哉歸哉殷其�在南山之下何斯違斯莫或遑處振振君子歸哉歸哉

何彼穠矣三章

王姬下嫁於諸侯車服之盛如此而不敢挾貴以驕其夫家故見其車者知其能敬且和以執婦道於是作詩以美之何彼穠矣唐棣之華曷不肅雍王姬之車何彼穠矣華如桃李平王之孫齊侯之子其釣維何維絲伊緡齊侯之子平王之孫

邶風柏舟五章

婦人不得於其夫故以柏舟自比泛彼柏舟亦泛其流耿耿不寐如有隱憂微我無酒以敖以遊我心匪鑑不可以茹亦有兄弟不可以據薄言往訴逢彼之怒我心匪石不可轉也我心匪席不可捲也威儀棣棣不可選也憂心悄悄慍於羣小覯閔旣多受侮不少靜言思之寤辟有摽日居月諸胡疊而微心之憂矣如匪澣衣靜言思之不能奮飛

綠衣四章

莊公惑於嬖妾夫人莊姜賢而失位故作此詩言綠衣黃裏以比賤妾尊顯而正嫡幽微使我憂之不能自已也綠兮衣兮綠衣黃裏心之憂矣曷維其已綠兮衣兮綠衣黃裳心之憂矣曷維其亡綠兮絲兮女所治兮我思古人俾無訧兮絺兮綌兮淒其以風我思古人實獲我心

日月四章

莊姜不見答於莊公故呼日月而訴之日居月諸照臨下土乃如之人兮逝不古處胡能有定寧不我顧日居月諸下土是冒乃如之人兮逝不相好胡能有定寧不我報日居月諸出自東方乃如之人兮徳音無良胡能有定俾也可忘日居月諸東方自出父兮母兮畜我不卒胡能有定報我不述

終風四章

莊公之爲人狂蕩暴疾莊姜蓋不忍斥言之故但以終風且暴爲比終風且暴顧我則笑謔浪笑敖中心是悼終風且霾惠然肯來莫往莫來悠悠我思終風且曀不日有曀寤言不寐願言則嚏曀曀其陰虺虺其�寤言不寐願言則懷

雄雉四章

婦人以其君子從役於外故言如此雄雉於飛泄泄其羽我之懷矣自詒伊阻雄雉於飛下上其音展矣君子實勞我心瞻彼日月悠悠我思道之雲遠曷云能來百爾君子不知徳行不忮不求何用不臧

谷風六章

婦人爲夫所棄故作此詩以敍其悲怨之情習習谷風以陰以雨黽勉同心不宜有怒采葑采菲無以下體徳音莫違及爾同死行道遲遲中心有違不遠伊邇薄送我畿誰謂荼苦其甘如薺宴爾新昏如兄如弟涇以渭濁湜湜其沚宴爾新昏不我屑以毋逝我梁毋發我笱我躬不閱遑卹我後就其深矣方之舟之就其淺矣泳之遊之何有何亡黽勉求之凡民有喪匍匐救之不我能慉反以我爲讎旣阻我徳賈用不售昔育恐育鞠及爾顚覆旣生旣育比予於毒我有旨蓄亦以禦冬宴爾新昏以我禦窮有洸有潰旣詒我肄不念昔者伊余來�

新臺三章

衛宣公爲其子伋娶於齊而聞其美欲自娶之乃作新臺於河上而要之國人惡之而作此詩以刺之新臺有泚河水彌彌燕婉之求籧篨不鮮新臺有灑河水浼浼燕婉之求籧篨不殄魚网之設鴻則離之燕婉之求得此戚施

墉風柏舟二章

衛世子共伯蚤死其妻共姜守義父母欲奪而嫁之故共姜作此以自誓泛彼柏舟在彼中河髧彼兩髦實維我儀之死矢靡它母也天只不諒人只泛彼柏舟在彼河側髧彼兩髦實維我特之死矢靡慝母也天只不諒人只

君子偕老三章

言夫人當與君子偕老故其服飾之盛如此而雍容自得安重寬廣又有以宜其象服今宣姜之不善乃如此𨿽有是服亦將如之何哉言不稱也君子偕老副笄六珈委委佗佗如山如河象服是宜子之不淑云如之何玼兮玼兮其之翟也鬒發如雲不屑�也玉之瑱也象之揥也揚且之�也胡然而天也胡然而帝也瑳兮瑳兮其之展也蒙彼縐絺是紲袢也子之淸揚揚且之顏也展如之人兮邦之媛也

衛風碩人四章

莊姜美而無子衛人爲之賦碩人而其首章極稱其族類之貴以見其爲正嫡小君所宜親厚而重嘆莊公之昏惑也碩人其頎衣錦褧衣齊侯之子衛侯之妻東宮之妹邢侯之姨譚公維私手如柔荑膚如凝脂領如蝤蠐齒如瓠犀螓首蛾眉巧笑倩兮美目盼兮碩人敖敖說於農郊四牡有驕朱幩鑣鑣翟茀以朝大夫夙退無使君勞河水洋洋北流活活施罛濊濊鱣鮪發發葭菼揭揭庶姜孽孽庶士有朅

伯兮四章

婦人以夫久從徵役而作是詩伯兮朅兮邦之桀兮伯也執殳爲王前驅自伯之東首如飛蓬豈無膏沐誰適爲容其雨其雨杲杲出日願言思伯甘心首疾焉得諼艸言樹之背願言思伯使我心痗

王風君子於役二章

大夫久役於外其室家思而賦之君子於役不知其期曷至哉雞棲於塒日之夕矣羊牛下來君子於役如之何勿思君子於役不日不月曷其有佸雞棲於桀日之夕矣牛羊下括君子於役苟無饑渴

君子陽陽二章

此詩疑亦前篇婦人所作蓋其夫旣歸不以行役爲勞而安於貧賤以自樂其家人又識其意而深嘆美之皆可謂賢矣豈非先王之澤哉君子陽陽左執簧右招我由房其樂只且君子陶陶左執翿右招我由敖其樂只且

鄭風女曰雞鳴三章

此詩人述賢夫婦相警戒之詞女曰雞嗚士曰昧旦子興視夜明星有爛將翺將翔弋鳧與雁弋言加之與子宜之宜言飲酒與子偕老琴瑟在禦莫不靜好知子之來之雜佩以贈之知子之順之雜佩以問之知子之好之雜佩以報之

出其東門二章

人見淫奔之女而作此詩以爲不如己之室家也出其東門有女如雲𨿽則如雲匪我思存縞衣綦巾聊樂我�出其闉闍有女如荼𨿽則如荼匪我思且縞衣茹藘聊可與娛

齊風雞鳴三章

蓋賢妃當夙興之時心常恐晚故聞其似者而以爲眞非其心存警畏而不畱於逸欲何以能此故詩人敍其事而美之也雞旣鳴矣朝旣盈矣匪雞則鳴蒼蠅之聲東方明矣朝旣昌矣匪東方則明月出之光虫飛薨薨甘與子同夢會且歸矣無庶予子憎

著三章昏禮婿往婦家親迎旣奠雁禦輪而先歸俟幹門外婦至則揖以入時齊俗不親迎故女至婿門始見其俟己也俟我於著乎而充耳以素乎而尙之以瓊華乎而俟我於庭乎而充耳以靑乎而尙之以瓊瑩乎而俟我於堂乎而充耳以黃乎而尙之以瓊英乎而

唐風綢繆三章國亂民貧男女有失其時而後得遂其婚姻之禮者詩人敍之綢繆束薪三星在天今夕何夕見此良人子兮子兮如此良人何綢繆束芻三星在隅今夕何夕見此邂逅子兮子兮如此邂逅何綢繆束楚三星在戶今夕何夕見此粲者子兮子兮如此粲者何

葛生五章

婦人以其夫久從徵役而不歸故言此葛生蒙楚蘞蔓於野予美亡此誰與獨處葛生蒙棘�蔓於域予美亡此誰與獨息角枕粲兮錦衾爛兮予美亡此誰與獨旦夏之日冬之夜百歲之後歸於其居冬之夜夏之日百歲之後歸於其室

秦風晨風三章

婦人以夫不在而言鴥彼晨風郁彼北林未見君子憂心欽欽如何如何忘我實多山有苞櫟隰有六駁未見君子憂心靡樂如何如何忘我實多山有苞棣隰有樹檖未見君子憂心如醉如何如何忘我實多

小雅采綠四章

婦人思其君子而言終朝采綠不盈一匊予發曲局薄言歸沐終朝采藍不盈一襜五日爲期六日不詹之子於狩言韔其弓之子於釣言綸之繩其釣維何維魴及鱮維魴及鱮薄言觀者

白華八章

幽王娶申女以爲後又得褒姒而黜申後故申後作此詩白華菅兮白茅束兮之子之遠俾我獨兮英英白雲露彼菅茅天步艱難之子不猶滮池北流浸彼稻田嘯歌傷懷念彼碩人樵彼桑薪邛烘於煁維彼碩人實勞我心鼓鐘於宮聲聞於外念子懆懆視我邁邁有鶖在梁有鶴在林維彼碩人實勞我心鴛鴦在梁戢其左翼之子無良二三其徳有扁斯石履之卑兮之子之遠俾我疧兮

白水詩

�戚每之見管仲也亟稱曰浩浩乎倏倏乎管子不解歸而不怡有少妾問焉仲曰非而與知也妾曰毋少少毋賤賤仲以語之妾曰�子殆欲室也古有白水之詩云浩浩白水倏倏之魚君來召我我將安居國家未立從我焉如

又

同前浩浩者水育育者魚未有室家而召我安居

古詩

漢蘇武按此詩他本皆以爲答李陵玉臺新詠以爲武別妻之作結髮爲夫妻恩愛兩不疑歡娛在今夕燕婉及良時徵夫懷往路起視夜何其參辰皆已沒去去從此辭行役在戰場相見未有期握手一長嘆淚爲生別滋努力愛春華莫忘歡樂時生當復來歸死當長相思

定情歌

張衡大火流兮艸虫鳴繁霜降兮艸木零秋爲期兮時已徵思美人兮愁屏營

同聲歌

前人邂逅承際會得充君後房情好新交接恐栗若探湯不才勉自竭賤妾職所當綢繆主中饋奉禮助蒸嘗思爲苑蒻席在下蔽匡�願爲羅衾幬在上衛風霜灑掃淸枕席鞮芬以狄香重戶給金扃髙下華燈光衣解巾粉卸列圖陳枕張素女爲我師儀態盈萬萬眾夫所希見天老教軒皇樂莫斯夜樂沒齒焉可忘

贈婦

秦嘉曖曖白日引曜西傾啾啾雞雀羣飛赴楹皎皎明月煜煜列星嚴霜淒愴飛雪覆庭寂寂獨居寥寥空室飄飄桂帳熒熒華燭爾不是居帷帳何施爾不是照華燭何爲

盤中詩

蘇伯玉妻山樹髙鳥鳴悲泉水深鯉魚肥空倉雀常苦饑吏人婦會夫希出門望見白衣謂當是而更非還入門中心悲北上堂西入階急機絞杼聲催長嘆息當語誰君有行妾念之出有日還無期結巾帶長相思君忘妾未知之妾忘君罪當治妾有行宜知之黃者金白者玉髙者山下者谷姓者蘇字伯玉人才多知謀足家居長安身在蜀何惜馬蹄歸不數羊肉千斤酒百斛令君馬肥麥與粟今時人知四足與其書不能讀當從中央周四角

艷歌何嘗行二首

古樂府飛來雙白鵠乃從西北方十十五五羅列成行妻卒被病行不能相隨五里一返顧六里一徘徊吾欲銜汝去口噤不能開吾欲負汝去毛羽何摧頹樂哉新相知憂來生別離躊躇顧羣侶淚下不自知念與君離別气結不能言各各重自愛遠道歸還難妾當守空房閉門下重關若生當相見亡者會黃泉今日樂相樂萬歲期延年

古詩十九首錄

四

無名氏行行重行行與君生別離相去萬餘里各在天一涯道路阻且長會面安可知胡馬依北風越鳥巢南枝相去日已遠衣帶日巳緩浮雲蔽白日遊子不顧返思君令人老歲月忽已晚棄捐勿復道努力加餐飯

又

同前靑靑河畔艸鬱鬱園中柳盈盈樓上女皎皎當�牖娥娥紅粉纖纖出素手昔爲娼家女今爲蕩子婦蕩子行不歸空�難獨守

又

同前冉冉孤生竹結根泰山阿與君爲新婚兔絲附女蘿兔絲生有時夫婦會有宜千里遠結婚悠悠隔山陂思君令人老軒車來何遲傷彼蕙蘭花含英揚光輝過時而不采將隨秋艸萎君亮執髙節賤妾亦何爲

又

同前明月何皎皎照我羅�帷憂愁不能寐攬衣起徘徊客行𨿽云樂不如早旋歸出戶獨仿徨愁思當告誰引領還入房淚下沾裳衣

古詩五首錄

一

無名氏上山采蘼蕪下山逢故夫長跪問故夫新人復何如新人𨿽言好未若故人姝顏色類相似手爪不相如新人從門入故人從門去新人工織縑故人工織素織縑日一匹織素五丈餘將縑來比素新人不如故

古絕句四首錄二

無名氏�砧今何在山上復有山何當大刀頭破鏡飛上天

又

同前南山一樹桂上有雙鴛鴦千年長交頸歡慶不相忘

代劉勛出妻王氏

魏文帝翩翩�前帳可以蔽光輝昔將爾同去今將爾同歸緘藏篋笥裏當復何時披

寡婦詩

同前友人阮元瑜早亡傷其妻孤寡爲作此詩霜露紛兮交下木葉落兮萋萋候雁叫兮雲中歸燕翩兮徘徊妾心感兮惆悵白日急兮西頹守長夜兮思君魂一夕兮九乖悵延佇兮仰視星月隨兮天回徒引領兮入房竊自憐兮孤棲願從君兮終沒愁何可兮久懷

怨詩行七解

曹植明月照髙樓流光正徘徊上有愁思婦悲嘆有餘哀借問嘆者誰自云蕩子妻夫行逾十載賤妾常獨棲念君過於渴思君劇於饑君作髙山柏妾爲濁水泥北風行蕭蕭烈烈入吾耳心中念故人淚墮不能止浮沈各異路會合當何諧願作東北風吹我入君懷君懷常不開賤妾當何依恩情中道絕流止任東西我欲竟此曲此曲悲且長今日樂相樂別後莫相忘

棄婦篇

前人石橊植庭前綠葉搖縹靑丹華灼烈烈璀彩有光榮光榮煜流離可以處淑靈有鳥飛來集拊翼以悲鳴悲鳴夫何爲丹華實不成拊心長嘆息無子當歸寧有子月經天無子若流星天月相終始流星沒無精棲遲失所宜下與瓦石並憂懷從中來嘆息通雞鳴反側不能寐逍遙於前庭踟�還入房肅肅帷幕聲搴帷更攝帶撫弦彈鳴箏慷慨有餘音要妙悲且淸收淚長嘆息何以負神靈招搖待霜露何必春夏成晚獲爲良實願君且安寧

妒詩

前人嗟爾同衾曾不是志寧彼冶容安此妒忌

室思詩

徐幹浮雲何洋洋願因通我辭一逝不可歸嘯歌久踟�人離皆復會君獨無反期自君之出矣明鏡暗不治思君如流水何有窮已時

爲挽船士與新娶妻別

前人與君結新婚宿昔當別離涼風動秋艸蟋蟀鳴相隨洌洌寒蟬吟蟬吟抱枯枝枯枝時飛揚身體忽遷移不悲身遷移但惜歲月馳歲月無窮極會合安可知願爲雙黃鵠比翼戲淸池

與妻李夫人聯句

晉賈充

晉書曰充初娶李丰女淑美有才行丰被誅李氏坐流徙復娶郭配女卽廣城君後李以赦得還帝特詔充置左右夫人郭怒不許充乃爲李築室於永年裏而不往來李名婉字淑文郭名槐一云名玉璜室中是阿誰嘆息聲正悲賈

嘆息亦何爲但恐大義虧

李大義同膠漆匪石心不移賈

人誰不慮終日月有合離李

我心子所達子心我所知賈

若能不食言與君同所宜李

爲周夫人贈車騎

陸機碎碎織細練爲君作�繻君行豈有顧憶君是妾夫昔者得君書聞君在髙平今時得君書聞君在京城京城華麗所璀璨多異人男兒多遠志豈知妾念君昔者與君別歲律薄將暮日月一何速素秋墜湛露湛露何冉冉思君歲隨晚對食不能臨觴不能飯

爲陸思遠婦作

前人二合兆嘉偶女子禮有行潔己入徳門終遠母與兄如何耽時寵遊宦忘歸寧𨿽爲三載婦顧景愧虛名歲暮饒悲風洞房涼且淸拊枕循薄質非君誰見榮離君多悲心寤寐勞人情敢忘桃李陋側想瑤與瓊

爲顧彥先贈婦二首

前人辭家遠行遊悠悠三千里京洛多風塵素衣化爲緇修身悼憂若感念同懷子隆思亂心曲沈歡滯不起歡沈難克興心亂誰爲理願假歸鴻翼翻飛遊江汜東南有思婦長嘆充幽闥借問嘆何爲佳人眇天末遊宦久不歸山川修且闊形影參商乖音息曠不達離合非有常譬彼弦與筈願保金石軀慰妾長饑渴

爲顧彥先贈婦往返四首

陸云我在三川陽子居五湖陰山海一何曠譬彼飛與沈目想淸慧姿耳存淑媚音獨寐多遠念寤言撫空衿彼美同懷子非爾誰爲心悠悠君行邁煢煢妾獨止山河安可逾永路隔萬里京室多妖冶粲粲都人子雅步擢纖腰巧言發皓齒佳麗良可美衰賤焉足紀遠蒙眷顧言銜恩非望始翩翩飛蓬徵鬱鬱寒水縈遊止固殊性浮沈豈一情隆愛結在昔信誓貫三靈秉心金石固豈從時俗傾�目逝不顧纖腰徒盈盈何用結中款仰指北辰星浮海難爲水遊林難爲觀容色貴及時朝華忌日晏皎皎彼姝子灼灼懷春粲西城善雅舞總章饒淸彈鳴簧發丹唇朱弦繞素腕輕裾猶電揮雙袂如霧散華容溢藻幄哀響入云漢知音世所希非君誰能贊棄置北辰星問此元龍煥時暮復何言華落理必賤

思文八章有引

前人

思文美祁陽也祁陽能明其徳刑於寡妻以至於家邦無思不服亦賴賢妃貞女以成其內教故作是詩焉思文祁陽祁陽克峻天錫純嘏宣玆義問徳音旣烈海外有奮旣奮斯音祗敬厥徳昭治其家覃及邦國永肇儀刑俾民惟則文王在上太姒思齊魯侯克昌亦賴令妻神有顧蘋蘩在斯祁陽在天作之伉儷有虞之冑實惟有姚穎艷玉秀華茂桃夭居顯祗明在靈格幽淸塵熠爍淑心綢繆爰及祁陽惟徳之周其徳伊何和貞虔告師氏履素言謀慮度鐘鼓思樂靖端夙效考休攸嬪來嫁於顧羔羊執贄玉帛有輝百兩集止之子於歸宗姻風從娣侄云回祁陽顧之煥其盈闈旣曰歸止式揚好音言觀河洲有集於林思樂葛藟薄采其蕈疾彼攸遂乃孚惠心惠心旣孚有恪中饋惇此眾斯永錫嗣類載延窈窕用和寤寐神之聽之永祚來爾昔周之隆有任有姒內刑聖教外崇多士今我淑人實亮君子亹亹翼翼亦繼斯祉宜爾子孫福祿盈止

內顧詩二首

潘嶽靜居懷所歡登城望四澤春艸郁靑靑桑柘何奕奕芳林振朱榮淥水激素石初徵冰未泮忽焉袗絺綌漫漫三千里迢迢遠行客馳情戀朱顏寸陰過盈尺夜愁極淸晨朝悲終日夕山川信悠永願言良弗獲引領訊歸期沈思不可釋獨悲安所慕人生若朝露綿邈寄絕域眷戀想平素爾情旣來追我心亦還顧形體隔不達精爽交中路不見山下松隆冬不易故不見澗邊柏歲寒守一度無謂希見疏在遠分彌固

悼亡詩三首

前人荏苒冬春謝寒暑忽流易之子歸窮泉重壤永幽隔私懷誰克從淹畱亦何益僶俯恭朝命回心反初役望廬思其人入室想所歷幃屏無仿�翰墨有餘迹流芳未及歇遺掛猶在壁悵恍如或存周遑忡驚惕如彼翰林鳥雙棲一朝只如彼遊川魚比目中路析春風緣�來晨澑承檐滴寢息何時忘沈憂日盈積庶幾有時衰莊缶猶可擊皎皎�中月照我室南端淸商應秋至溽暑隨節闌凜凜涼風升始覺夏衾單豈曰無重纊誰與同歲寒歲寒無與同朗月何朧朧展轉盼枕席長簟竟�空�空委淸塵室虛來悲風獨無李氏靈仿�睹爾容撫衿長嘆息不覺淚沾胸沾胸安能已悲懷從中起寢興目存形遺音猶在耳上慚東門吳下愧蒙莊子賦詩欲言志此志難具紀命也可柰何長戚自令鄙曜靈運天機四節代遷逝淒淒朝露凝烈烈夕風厲柰何悼淑麗儀容永潛翳念此如昨日誰知已卒歲攺服從朝政哀心寄私制茵幬張故房朔望臨爾祭爾祭詎幾時朔望忽復盡衾裳一毀撤千載不復引亹亹�月周戚戚彌相湣悲懷感物來泣涕應情隕駕言陟東阜望墳思紆軫徘徊墟墓間欲去復不忍徘徊不忍去徙倚步踟躕落葉委埏側枯荄帶墳隅孤魂獨煢煢安知靈與無投心遵朝命揮淚彊就車誰謂帝宮遠路極悲有餘

除婦服詩

孫楚集云婦胡毋氏也時邁不停日月電流神爽登遐忽已一周禮制有敍告除靈丘臨祠感痛中心若抽

秋胡詩

傅元秋胡納令室三日宦他鄕皎皎潔婦姿泠泠守空房燕婉不終夕別如參與商憂來猶四海易感難可防人言生日短愁者苦夜長百艸揚春華攘腕采柔桑素手尋繁枝落葉不盈筐羅衣翳玉體回目流采章君子倦仕歸車馬如龍驤精誠馳萬里旣至兩相忘行人悅令顏借息此樹旁誘以逢卿諭遂下黃金裝烈烈貞女忿言辭厲秋霜長驅及居室奉金升北堂母立呼婦來歡情樂未央秋胡見此婦惕然懷探湯負心豈不慚永誓非所望淸濁必異源鳧鳳必並翔引身赴長流果哉潔婦腸彼夫旣不淑此婦亦太剛

伉儷詩

嵇含余執百兩轡之子詠采蘩我憐聖善色爾悅慈姑顏裁彼雙絲絹著以同功綿夏搖比翼扇冬臥蛩蛩氈饑食並根粒渴飲一流泉朝蒸同心�暮庖比目鮮挹用合�酳受以連理盤朝采同本芝夕掇駢穗蘭臨軒樹萱艸中庭植合歡

擬室思詩

宋武帝自君之出矣金翠暗無精思君如日月回還晝夜生

白頭吟

鮑照直如朱絲繩淸如玉壺冰何慚宿昔意猜恨坐相仍人情賤恩舊世議逐衰興毫髮一爲瑕丘山不可勝食苗實碩鼠玷白信蒼蠅鳧鵠遠成美薪芻前見陵申黜褒女進班去趙姬升周王日淪惑漢帝益嗟稱心賞猶難恃貌恭豈易憑古來共如此非君獨撫膺

搗衣

謝惠連衡紀無淹度晷運倏如催白露滋園菊秋風落庭槐肅肅莎雞羽烈烈寒螿啼夕陰結空幕宵月皓中閨美人戒裳服端飾相招攜簪玉出北房鳴金步南階髙砧響發楹長杵聲哀微芳起兩袖輕汗染雙題紈素旣已成君子行未歸裁用笥中刀縫爲萬里衣盈篋自余手幽緘候君開腰帶準疇昔不知今是非

雙鵠篇

吳邁遠可憐雙白鵠雙雙絕塵氛連翩弄光景交頸遊靑雲逢羅復逢繳雌雄一旦分哀聲流海內孤叫絕江濆豈不慕前侶爲爾不及羣步步一零淚千里猶待君樂哉心相知悲哉生別離持此百年命共逐寸陰移譬如空山艸零落心自知

秋胡詩九首

顏延之椅桐傾髙鳳寒谷待鳴律影響豈不懷自遠每相匹婉彼幽閒女作嬪君子室峻節貫秋霜明艷侔朝日嘉運旣我從欣願此畢燕居未及歡良人顧有違脫巾千里外結綬登王畿戒徒在昧旦左右來相依驅車出郊郭行路正威遲存爲久離別沒爲長不歸嗟餘怨行役三陟窮晨暮嚴駕越風寒解鞍犯霜露原隰多悲涼回�捲髙樹離獸起荒蹊驚鳥縱橫去悲哉遊宦子勞此山川路超遙行人遠宛轉年運䢐良時爲此別日月方向除孰知寒暑積僶俯見榮枯歲暮臨空房涼風起坐隅寢興日已寒白露生庭蕪勤役從歸願反路遵山河昔辭秋未素今也歲載華蠶月觀時暇桑野多經過佳人從所務窈窕援髙柯傾城誰不顧弭節停中阿年往誠思勞路遠闊音形𨿽爲五載別相與昧平生捨車遵往路鳧藻馳目成南金豈不重聊自意所輕義心多苦調密比金玉聲髙節難久淹朅來空復辭遲遲前途盡依依造門基上堂拜嘉慶入室問何之日暮行采歸物色桑楡時美人望昏至慚嘆前相持有懷誰能已聊用申苦難離居殊年載一別阻河關春來無時豫秋至恆早寒明發動愁心閨中起長嘆慘淒歲方晏日落遊子顏髙張生絕弦聲急由調起自昔枉光塵結言固終始如何久爲別百行愆諸己君子失明義誰與偕沒齒愧彼行露詩甘之長川汜

邯鄲才人嫁爲廝養卒婦

南齊謝脁生平宮合裏出入侍丹墀開笥方羅縠窺鏡比蛾眉初別意未解去久日生悲不自識嬌羞余故姿夢中忽仿�猶言承燕私

秋胡詩

王融日月共爲照松筠俱以貞佩紛甘自遠結鏡待君明且協金蘭好方愉琴瑟情佳人忽千里空閨積思生

古別離

梁江淹遠與君別者乃至雁門關黃雲蔽千里遊子何時還送君如昨日檐前露已溥不惜蕙艸晚所悲道裏寒君在天一涯妾身長別離願一見顏色不異瓊樹枝兔絲及水萍所寄終不移

悼室人十首

前人佳人永暮矣隱憂遂歷玆寶燭夜無華金鏡晝恆微桐葉生淥水霧天流碧滋蕙弱芳未空蘭深鳥思時湘醽徒有酌意塞不能持適見葉蕭條已復花庵郁帳裏春風蕩檐前還燕拂垂涕視去景摧心向䢐物今悲輒流涕昔嘆常飄忽幽情一不弭守嘆誰能慰夏云多色紅光鑠蕤鮮苒弱屏風艸潭拖曲池蓮黛葉鑑深水丹華香碧煙臨彩方自弔气以傷然命知悲不絕恆如注海泉駕言出遊衍冀以滌心胸復值煙雨散淸陰帶山濃素沙匝廣岸雄虹冠尖峯出風舞森桂落日曖圓松還結生不念楚客獨無容秋至搗羅紈淚滿未能開風光肅入戶月華爲誰來結眉向珠网瀝思視靑苔鬢局將成葆帶減不須摧我心若涵煙芬�滿中懷�塵歲時阻閨蕪日夜深流黃夕不織寧聞梭杼音涼靄飄虛座淸香蕩空琴蜻引知寂寥蛾飛測幽陰乃抱生死悼豈伊離別心顥顥气薄暮蔌蔌淸衾單階前水光裂樹上雪花團庭鶴哀以立云雞肅且寒方東有苦淚承夜非膏蘭從此永黯削萱葉焉能寬抒悲情𨿽滯送往意所知空座幾時設虛帷無久垂暮气亦何勁嚴風照天涯夢寐無端際惝恍有分離意念每失乖徒見四時虧神女色姱麗乃出巫山湄逶迆羅袂下鄣日望所思佳人獨不然戶牖絕錦綦感此增嬋娟屑屑涕自滋淸光淡且減低意守空帷二妃麗瀟湘一有乍一無佳人承雲气無下此幽都當追帝女迹出入泛靈輿掩�金淵側遊豫碧山隅曖然時將罷臨風返故居

擬潘黃門嶽述哀

前人靑春速天機素秋馳白日美人歸重泉淒愴無終畢殯宮已肅淸松柏轉蕭瑟俯仰未能弭尋念非但一撫衿悼寂寞恍然若有失明月入綺�髣�想蕙質銷憂非萱艸永懷寄夢寐夢寐復冥冥何由覿爾形我慚北海術爾無帝女靈駕言出遠山徘徊泣松銘雨絕無還雲華落豈畱英日月方代序寢興何時平

少年新婚爲之詠

沈約山陰柳家女薄言出田墅丰容好姿顏便僻巧言語腰肢旣軟弱衣服亦華楚紅輪映早寒畫扇迎初暑錦履並花紋繡帶同心苣羅襦金薄廁雲鬢花釵舉我情已郁紆何用表崎嶇托意眉間黛申心口上朱莫爭三春價坐喪千金軀盈尺靑銅鏡徑寸合浦珠無因達往意欲寄雙飛鳧裾開見玉趾衫薄映凝膚羞言趙飛燕笑殺秦羅敷自顧𨿽悴薄冠蓋耀城隅髙門列騶駕廣路從驪駒何慚鹿盧劍詎減府中趨還家問鄕裏詎堪特作夫

悼亡

前人去秋三五月今秋還照梁今春蘭蕙艸來春復吐芳悲哉人道異一謝永銷亡簾屏旣毀撤帷席更施張遊塵掩虛坐孤帳覆空�萬事無不盡徒令存者傷

答徐侍中爲人贈婦

丘遲丈夫吐然諾受命本遺家糟糠且棄置蓬首亂如麻側聞洛陽客金蓋翼髙車謁帝時來下光景不可奢幽房一洞啟二八盡芳華羅裙有長短翠鬢無低斜長眉橫玉臉皓腕捲輕紗俱看依井蝶共取落檐花何言徵戍苦抱膝空咨嗟

看伏郎新婚

何遜露夕蓮出水霞朝日照梁何如花燭夜輕扇掩紅良人復灼灼席上自生光所悲髙駕動環佩出長廊

獨不見

劉孝威夫婿結纓簪偏蒙漢寵深中人引臥內副車遊上林綬染瑯琊艸蟬鑄武威金分家移甲第畱妾住河陰獨寢鴛鴦被自理鳳凰琴誰憐雙玉筋流面復流襟

�縣遇見人織率爾寄婦

前人妖姬含怨情織素起秋聲度梭環玉動踏躡佩珠鳴經稀疑杼澀緯斷恨絲輕葡萄始欲罷鴛鴦猶未成云棟共徘徊紗�相向開�疏眉語度紗輕眼笑來籠籠隔淺紗的的見妝華鏤玉同心藕雜寶連枝花紅衫向後結金簪臨鬢斜機頂掛流蘇機傍垂結珠靑絲引伏兔黃金繞轆轤艷彩裙邊出芳脂口上渝百城交問遺五馬共踟�直爲閨中人守故不要新夢啼漬花枕覺淚濕羅巾獨眠眞自難重衾猶覺寒逾憶凝脂緩彌想橫陳歡行驅金絡騎歸就城南端城南稍有期想子亦勞思羅衣久應罷花釵堪更治新妝莫點黛余還自畫眉

對房前桃樹詠佳期贈內

徐悱相思上北閣徙倚望東家忽有當�樹兼含映日花方鮮類紅粉比素若鉛華更使增心憶彌令想狹斜無如一路阻脈脈似雲霞嚴城不可越言可代疏麻

贈內

前人日暮想靑陽躡履出椒房网虫生錦薦遊塵掩玉�不見可憐影空餘黼帳香彼美情多樂挾瑟坐髙堂豈忘離憂者向隅心獨傷聊因一書札以代九回腸

初春攜內人行戲

徐君蒨梳飾多今世衣著一時新艸短猶通屣梅香漸著人樹斜牽錦帔風橫入紅綸滿酌蘭英酒對此得娛神

共內人夜坐守歲

前人歡多情未極賞至莫停杯酒中喜桃子粽裏�楊梅簾開風入帳燭盡炭成灰勿疑鬢釵重爲待曉光催

和張記室源傷往

陳江總小婦當壚夜夫婿凱歸年正歌千里曲翻入九重泉機中未斷素瑟上本畱弦空帳臨掩孤燈向壁燃還悲寒隴曙松短未生煙

傷往二首

北周庾信見月長垂淚看花定斂眉從今一別後知作幾年悲鏡塵言苦厚虫絲定幾重還是臨�月今秋迥照松

奉和示內人

前人然香郁金屋吹管鳳凰臺春朝迎雨去秋夜隔河來聽歌云卽斷聞琴鶴倒回春�刻鳳下寒壁畫花開定取流霞气時添承露杯

悼亡

隋薛徳音鳳樓簫曲斷桂帳瑟弦空畫梁才照日銀燭已隨風苔生履迹處花沒鏡塵中惟餘長簟月永夜向朦朧

春晚紫微省直寄內

唐蘇頲直省淸華接建章向來無事日猶長花間燕子棲鳷鵲竹下鵷雛繞鳳凰內史通宵承紫誥中人落晚愛紅妝別離不慣無窮憶莫�卿卿學太常

夜過盤石隔河望永樂寄閨中效齊梁體

岑參盈盈一水隔寂寂二更初波上思羅襪魚邊憶素書月如眉已畫云似鬢新梳春物知人意桃花笑索居

贈內

白居易生爲同室親死爲同穴塵他人尙相勉而況我與君黔婁固窮士妻賢忘其貧冀缺一農夫妻敬儼如賓陶潛不營生翟氏自爨薪梁鴻不肯仕孟光甘布裙君𨿽不讀書此事耳亦聞至使千載後傳是何如人人生未死間不能忘其身所須者衣食不過飽與溫蔬食足充飽何必膏粱珍繒絮足禦寒何必錦繡文君家有遺訓淸白傳子孫我亦貞苦士與君新結婚庶保貧與素偕老同欣欣

贈內子

前人白髮長興嘆靑娥亦伴愁寒衣補燈下小女戲�頭暗淡屏幃故淒涼枕席秋貧中有等級猶勝嫁黔婁

寄內

前人條桑初綠卽爲別柿葉半紅猶未歸不如村婦知時節解爲田夫秋搗衣

贈內

前人漠漠暗苔新雨地微微涼露欲秋天莫對月明思往事損君顏色減君年

舟夜贈內

前人三聲�後垂鄕淚一葉舟中載病身莫�水�南北望月明月暗總愁人

二年三月五日齋畢開素當食偶吟贈妻弘農

郡君

前人睡足肢體暢晨起開中堂初旭泛簾幕微風拂衣裳二婢扶盥櫛雙童舁簟�庭東有茂樹其下多陰涼前月事齋戒昨日散道場以我久蔬素加籩仍異糧魴鱗白如雪蒸炙加桂姜稻飯紅似花調沃新酪漿佐以脯醢味間之椒薤芳老憐口尙美病喜鼻聞香嬌騃三四孫索哺繞我傍山妻未舉案饞叟已先嘗憶同牢�初家貧共糟糠今食且如此何必烹豬羊況觀姻族間夫妻半存亡偕老不易得白頭何足傷食罷酒一杯醉飽吟又狂緬想梁髙士樂道喜文章徒誇五噫作不解贈孟光

妻初授邑號告身

前人弘農舊縣授新封鈿軸金泥誥一通我轉官階常自愧君加邑號有何功花箋印了排窠濕錦褾裝來耀手紅倚得身名便慵墮日髙猶睡綠�中

悼亡

前人半死梧桐老病身重泉一念一傷神手攜�子夜歸院月冷空房不見人

感月悲逝者

前人存亡感月一潸然月色今宵似往年何處曾經同望月櫻桃樹下畫堂前

舊房

前人隔壁秋聲虫絡絲入檐新影月低眉�帷半故簾旌斷仍是秋寒欲夜時

和微之聽妻彈別鶴操因爲解釋其義依韻加

四句

前人義重莫若妻生離不如死誓將死同穴其柰生無子商陵追禮教婦出不能止舅姑明旦辭夫妻中夜起起聞雙鶴別若與人相似聽其悲唳聲亦如不得已靑田八九月遼城一萬里裴回去住云嗚咽東西水寫之在琴曲聽者酸心髓況當秋月彈先入憂人耳怨抑掩朱弦沈吟停玉指一聞無兒嘆相念兩如此無兒𨿽薄命有妻偕老矣幸免生別離猶勝商陵氏

爲妻作生日寄意

李郢謝家生日好風煙柳暖花春二月天金鳳對翹雙翡翠蜀琴初上七絲弦鴛鴦交頸期千歲琴瑟諧和願百年應恨客程歸未得綠�紅淚冷涓涓

去婦怨

戴叔倫出戶不敢啼風悲日淒淒心知恩義絕誰忍分明別下�車轔轔畏逄鄕裏親空持�前幔卻見家中人忽辭王吉去爲是秋胡死欲比今日情煩冤不相似

秋浦寄內

李白我今潯陽去辭家千里餘結荷倦水宿卻寄大雷書𨿽不同辛苦愴離各自居我自入秋浦三年北信疏紅顏愁落盡白髮不能除有客自梁苑手攜五色魚開魚得錦字歸問我何如江山𨿽道阻意合不爲殊

自代內贈

前人寶刀截流水無有斷絕時妾意逐君行纏綿亦如之別來門前艸秋巷春轉碧埽盡更還生萋萋滿行迹鳴鳳始相得雄驚雌各飛遊雲落何山一往不見歸估客發大樓知君在秋浦梁苑空錦衾陽臺夢行雨妾家三作相失勢去西秦猶有舊歌管淒淸聞四鄰曲度入紫雲啼無眼中人妾似井底桃開花向誰笑君如天上月不肯一回照窺鏡不自識別多��深安得秦吉了爲人道寸心

秋浦感主人歸燕寄內

前人霜雕楚關木始知殺气嚴寥寥金天廓婉婉綠紅潛胡燕別主人雙雙語前檐三飛四回顧欲去復相瞻豈不戀華屋終然謝珠簾我不及此鳥遠行歲已淹寄書道中嘆淚下不能緘

送內尋廬山女道士李騰空二首前人君尋騰空子應到碧山家水舂雲母碓風掃石楠花若愛幽居好相邀弄紫霞多君相門女學道愛神仙素手掬靑靄羅衣曳紫煙一往屏風疊乘鸞著玉鞭

在潯陽非所寄內

前人聞難知慟哭行啼入府中多君同蔡琰流淚請曹公知登吳章嶺昔與死無分崎嶇行石道外折入靑雲相見若悲嘆哀聲那可聞

白頭吟

前人錦水東北流波蕩雙鴛鴦雄巢漢宮樹雌弄秦艸芳寧甘萬死碎綺翼不忍雲間兩分張此時阿嬌正嬌妒獨坐長門愁日暮但願君恩顧妾深豈惜黃金買詞賦相如作賦得黃金丈夫好新多異心一朝將聘茂陵女文君因贈白頭吟東流不作西歸水落花辭條羞故林兔絲固無情隨風任傾倒誰使女蘿枝而來彊縈抱兩艸猶一心人心不如艸莫捲龍須席從他生网絲且畱琥珀枕或有夢來時覆水再收豈滿杯棄妾已去難重回古來得意不相負祇今惟有靑陵臺

別內赴徵三首

前人王命三徵去未還明朝離別出吳關白玉髙樓看不得相思須上望夫山出門妻子彊牽衣問我西行幾日歸來時儻佩黃金印莫學蘇秦不下機翡翠髙樓金作梯捲簾愁坐待鳴雞夜泣寒燈連曉月行行淚盡楚關西

南流夜郎寄內

前人夜郎天外怨離居明月樓中音信疏北雁春歸看欲盡南來不得豫章書

贈內

前人三百六十日日日醉如泥𨿽爲李白婦何異太常妻

新婚別

杜甫菟絲附蓬麻引蔓故不長嫁女與徵夫不如棄路傍結髮爲妻子席不暖君�暮婚晨告別無乃太�忙君行𨿽不遠守邊赴河陽妾身未分明何以拜姑嫜父母養我時日夜令我藏生女有所歸雞狗亦得將君今往死地沈痛迫中腸誓欲隨君去形勢反蒼黃勿爲新婚念努力事戎行婦人在軍中兵气恐不揚自嗟貧家女久致羅襦裳羅襦不復施對君洗紅妝仰視百鳥飛大小必雙翔人事多錯迕與君永相望

靑靑水中蒲三首

韓愈靑靑水中蒲下有一雙魚君今上隴去我在與誰居靑靑水中蒲長在水中居寄語浮萍艸相隨我不如靑春水中蒲葉短不出水婦人不下堂行子在萬里

贈外

魏求己妹浮萍依綠水弱蔦寄靑松與君結大義移天得所從翰林無雙鳥劍水不分龍諧和類琴瑟堅固同膠漆義重恩欲深夷險貴如一本自身不令積多嬰痛疾朝夕倦�枕形體恥巾櫛遊子倦風塵從官初解巾束裝赴南郢脂駕赴西秦比翼終難遂衛霍苦未因徒悲楓岸遠空對柳園春男兒不重舊丈夫多好新新人喜新聘朝朝臨粉鏡兩鴛固無比雙蛾誰與競詎憐愁思人銜啼嗟薄命蕣華不足恃松枝有餘勁所願好九思勿令虧百行

述懷

崔氏女史云崔有詞翰結褵後以校書年暮微有嫌色盧因賦詩以述懷爲戲崔立成云云大笑爲樂不怨盧郎年紀大不怨盧郎官職卑自恨妾身生較晚不及盧郎年少時

去婦

孟郊君心匣中鏡一破不復全妾心藕中絲𨿽斷猶牽連安知禦輪士今日翻回轅一女事一夫安可再移天君聽去鶴言哀哀七絲弦

列女操

前人梧桐相待老鴛鴦會雙死貞婦貴徇夫捨生亦如此波瀾誓不起妾心井中水

棄婦詞

顧況古人𨿽棄婦棄婦有歸處今日妾辭君辭君欲何去本家零落盡慟哭來時路憶昔來嫁君聞君甚周旋及與同結髮值君適幽燕孤魂托飛鳥兩眼如流泉流泉咽不下萬里關山道及至見君歸君歸妾已老物情棄衰殘新寵方妍好

寄妻

彭伉莫訝相如獻賦遲錦書誰道淚沾衣不須化作山頭石待我堂前折桂枝

寄夫彭伉二首

張氏久無音信到羅幃路遠迢迢遣問誰聞君折得東堂桂折罷那能不暫歸驛使今朝過五湖殷勤爲我報狂夫從來誇有龍泉劍試割相思得斷無

故滎陽君蘇氏挽歌詞三首

張九齡門緒公侯列嬪風詩禮行松蘿方有寄桃李竟無成劍去雙龍別雛哀九鳳鳴何言嶧山樹還似半心生永嘆芳魂斷行看艸露滋二宗榮盛日千古別離時竟罷生香贈空畱畫扇悲容車候曉發何歲是歸期縞服紛相送元扃翳不開更悲泉火滅徒見柳車回舊室容衣奠新塋拱樹栽惟應月照簟潘嶽此時哀

還渭南感舊二首

唐晅寢室悲長簟妝樓泣鏡臺獨悲桃李節不共一時開魂兮若有感髣�夢中來常時華室靜笑語度更籌恍惚人事攺冥漠委荒丘陽原嘆薤露陰壑悼藏舟淸夜臺月空想畫眉愁

贈亡妻張氏

前人嶧陽桐半死延津劍一沈如何宿昔內空負百年心

送終

韋應物奄忽逾時節日月獲其良蕭蕭車馬悲祖載發中堂生平同此居一旦異存亡斯臾亦何益終復委山岡行出國南門南望郁蒼蒼日入乃云造慟哭宿風霜晨遷俯元廬臨訣但遑遑方當永潛翳仰視白日光俯仰遽終畢封樹已荒涼獨畱不得還欲去結中腸童�知所失啼號捉我裳卽事猶倉卒歲月始難忘

出還

前人昔出喜還家今還獨傷意入室掩無光銜哀寫虛位淒淒動幽幔寂寂驚寒吹幼女復何知時來庭下戲咨嗟日復老錯莫身如寄家人勸我餐對案空垂淚

過昭國裏故第

前人不復見故人一來過故宅物變知景暄心傷覺時寂池荒墅筠合庭綠幽艸積風散花意謝鳥還山光夕宿昔方同賞詎知今念昔緘室在東廂遺器不忍覿柔翰全分意芳巾尙染澤殘工委筐篋余素經刀尺收此還我家將還復愁惕永絕攜手歡空存舊行迹冥冥獨無語杳杳將何適惟思今古同時緩傷與戚

對芳樹

前人迢迢芳園樹列映淸池曲對此傷人心還如故時綠風條灑餘靄露葉承新旭佳人不再攀下有往來躅

聞杜羔登第

趙氏長安此去無多地鬱鬱蔥蔥佳气浮良人得意正年少今夜醉眠何處樓

雜言寄杜羔

前人君從淮海遊再過蘭杜秋歸來未須臾又欲向梁州梁州秦嶺西棧道與云齊羌蠻萬餘落矛戟自髙低已念寡儔侶復慮勞攀躋丈夫重志气兒女空悲啼臨�滯遊地顧濁水泥人生賦命有厚薄君但遨遊我寂寞

初除浙東妻有阻色因以四韻曉之

元稹嫁時五月歸巴地今日雙旌上越州興慶首行千命婦會稽旁帶六諸侯海樓翡翠閒相逐鏡水鴛鴦暖共遊我有主恩羞未報君於此外更何求

妻滿月日相唁

前人十月辛勤一月悲今朝相見淚淋漓狂風落盡莫惆悵猶勝因花壓折枝

答微之並

序

裴淑

稹自會稽到京未逾月出鎭武昌裴難之稹賦詩相慰裴亦以詩答侯門初擁節禦苑柳絲新不是悲殊命惟愁別近親黃鶯遷古木朱履從淸慶想到千山外滄江正暮春

下山逢故夫

喬知之妾身本薄命輕棄城南隅庭前厭芍藥山上采蘼蕪春風紈袖零露濕羅襦羞將憔悴日提籠逢故夫

官舍迎內子有庭花開

盧儲芍藥斬新栽當庭數朵開東風與拘束畱待細君來

故程將軍妻南陽郡夫人樊氏挽歌

孫逖徳配程休甫名髙魯季姜寵縈蒼玉佩宴蔓郁金堂白日期偕老幽泉忽悼亡國風猶在詠江漢近南陽

繡龜形詩並序

張揆妻侯氏

揆爲邊將十餘年不歸侯爲回文詩繡作龜形詣闕上之武宗覽詩敕揆還鄕並賜侯絹三百匹暌離已是十秋彊對鏡那堪重理妝聞雁幾回修尺素見霜先爲制衣裳開箱疊練先垂淚拂杵調砧更斷腸繡作龜形見天子願教徵客早還鄕

送妻入道

李涉人無回意似波瀾琴有離聲爲一彈縱使空門再相見還如秋月水中看

寄夫

王駕妻陳玉蘭夫戍邊關妾在吳西風吹妾妾憂夫一行書信千行淚寒到君邊衣到無

別妻王韞秀

元載年來誰不厭龍鐘𨿽在侯門似不容看取海山寒翠樹苦遭霜霰到秦封

偕夫遊秦

王韞秀路掃饑寒迹天哀志气人休零別離淚攜手入西秦

夫入相寄姨妹

前人相國已隨麟閣貴家風第一右丞詩笄年解笑鳴機婦恥見蘇秦富貴時

諭夫阻客

前人楚竹燕歌動畫梁春蘭重換舞衣裳公孫開閣招嘉客知道浮榮不久長

節婦吟

張籍君知妾有夫贈妾雙明珠感君纏綿意系在紅羅襦妾家髙樓連苑起良人執戟明光裏知君用心如日月事夫誓擬同生死還君明珠雙淚垂何不相逢未嫁時

謫居悼往

劉禹錫悒悒何悒悒長沙地卑濕樓上見春多花前恨風急猿愁腸斷叫鶴病翹趾立牛衣獨自眠誰哀仲卿泣

思婦

李願良人久不至惟恨錦屏孤��衣寬日空房問女巫

離別難並序

武后宮人

武后朝有士人陷冤獄妻配掖庭善吹篥乃撰離別難曲以寄情焉初名大郎神蓋取良人第行也旣畏人知遂三易其名曰悲切子終號怨回鶻比別難重陳花飛復戀人來時梅覆雪去日柳含春物候催行客歸途淑气新剡川今已遠魂夢暗相親

書壁並序

周仲美

仲美隨夫金陵幕夫因事棄官入華山仲美求歸未得會舅從泗調任長沙載之而南因書所懷於壁愛妾不愛子爲問此何理棄官更棄妻人情寧可已永訣泗之濱遺言空在耳三載無朝昏孤幃淚如洗婦人義從夫一節誓生死江鄕感殘春腸斷晚煙起西望太華峯不知幾千里

書桐葉

侯繼圖妻任氏繼圖讀書大慈寺忽桐葉飄墜上有詩句後數年卜婚任氏方知桐葉句乃任氏在左綿書也拭翠斂蛾眉鬱鬱心中事搦管下庭除書成相思字此字不書石此字不書紙書在桐葉上願逐秋風起天下有心人盡解相思死天下負心人不識相思字有心與負心不知落何地

贈月君並

序

徐夤

山妻字月君伏見文選中顧彥先亦有贈婦因抒此詠出水蓮花比性靈三生塵夢一時醒神傳尊勝陀羅�佛授金剛般若經懿徳好書添女誡素容堪畫上銀屏鳴梭軋軋纖纖手�戶流光織女星

答外

長孫佐輔妻徵人去年戍遼水夜得邊書字盈紙揮刀就燭裁紅綺結作同心答千里君寄邊書書莫絕妾答同心心自結同心再解不離心書字頻看字愁滅結成一衣和淚封封書只在懷袖中莫如書故字難久願學同心長可同

寄文茂

晁采花箋制葉寄郎邊的的尋魚爲妾傳並蒂已看靈鵲報倩郎早覓買花船

秋日再寄

前人珍簟生涼夜漏餘夢中恍惚覺來初魂離不得空成病面見無由浪寄書窗外江村鐘響絕枕邊梧葉雨聲疏此時最是思君處腸斷寒�定不如

春日送夫之長安

前人思君遠別妾心愁踏翠江邊送畫舟欲待相看遲此別只憂紅日向西流

雨中憶夫

前人采家畜一白鶴名素素一日雨中忽憶其夫謂鶴曰昔王母靑鸞紹蘭紫燕皆能寄書遠達汝獨不能乎鶴延頸向采若受命狀采卽援筆直書二絕系於鶴足竟致其夫窗前細雨日啾啾妾在閨中獨自愁何事玉郎久離別忘憂總對豈忘憂春風送雨過窗東忽憶良人在客中安得妾身今似雨也隨風去與郎同

哭夫二首

裴羽仙時以夫徵戎輕入被擒音信斷絕作詩以哭之風捲平沙日欲曛狼煙遙認犬羊羣李陵一戰無歸日望斷胡天哭塞云良人平昔逐蕃渾力戰經行出塞門從此不歸成萬古空畱賤妾怨黃昏

寄內詩

河北士人本事詩河北朱滔括兵不擇士族悉令赴軍自閱於球場有士子容止可觀進趨淹雅滔召問曰所業者何曰學爲詩問有妻否曰有卽令作寄內詩及代妻答詩援筆立成滔憐之遺束帛遣歸握筆題詩易荷戈徵戍難慣從鴛被暖怯向雁門寒瘦盡寬衣帶啼多漬枕檀試畱靑黛著回日畫眉看

代妻答詩

前人蓬鬢荊釵世所稀布裙猶是嫁時衣胡麻好種無人種合是歸時底不歸

白頭吟

宋曹勛相如素貧賤羽翼依文君一朝富貴擅名價文君見棄如束薪五羖自傭賃釋褐歸彊秦鳴鐘列華屋膳羞羅八珍厭此糟糠妻悅彼新美人二子旣失意瑤瑟流埃塵促軫不成曲未唱先眉顰一發動三嘆淚下沾羅巾通宵坐披衣夙昔誰與陳愁嘆不復道平明白頭新

寄內

孔平仲試說途中景方知別後心行人日暮少風雪亂山深

寄外

譚意哥瀟湘江上探春回消盡春冰落盡梅願得兒夫似春色一年一度一歸來

寄外

劉氏碧紗窗外一聲蟬牽惹愁腸懶晝眠千里才郎歸未得無言空撥玉鑪煙畫扇停揮白晝長淸風細細襲衣裳女童來報新篘酒安得良人共一觴

答婦詞

戴復古江山阻且長矯首鄕關隔空閨泣幼婦��失顏色隱閔鸛鳴篇寄彼西飛翼剝封覽情素旣喜復淒惻別時梅始花傷今食梅實覽古帝王州結交遊俠窟千金沽美酒一飲連十日春風吹酒醒始知身是客杜宇啼一聲行人淚橫臆衣破誰與紉發垢孰與櫛勿謂遊子心而不念家室新交握臂行肝膽猶楚越醜婦隔江山千里情弗絕殷勤揮報章歸計何時決今夕知何夕睹此纖纖月此月再圓時門前候歸轍

寄外

丘氏簾裏孤燈覺曉遲獨眠畱得宿妝眉珊瑚枕上驚殘夢認得蕭郎馬過時

寄外

毛友龍妻剔燭親封錦字書擬憑歸雁寄天隅經年未報幹秦策不識如今舌在無

送外

謝氏此去惟宜早早還休教重起望夫山君看江上千竿竹不是男兒淚染斑

寄外

丁渥妻淚濕香羅袖臨風不肯幹欲憑西去雁寄與薄情看

寄外

崔球妻數日相望極須知志气迷夢魂不怕險飛過大江西

烈婦行並序

元趙孟俯

至元七年冬濱州軍士劉平之戍棗陽與其妻胡俱道宿車下平爲虎所得胡起追及之殺虎脫其夫吾聞之中原賢士大夫如此乃爲感激慷慨作烈婦行以歌之客車何焞焞夫挽婦爲推問君將安去言往棗陽戍官事有程宿車下夜半可憐逢猛虎夫命懸虎口婦怒發指天十步之內血相濺夫難再得虎可前寧與夫死毋與虎生呼兒取刃力與爭虎死夫活心始平男兒節義有如許萬歲千秋可以事明主馮婦卞莊安足數嗚呼猛虎逢尙可�成�成柰何汝

寄婦

戴良結髮爲夫婦所願在偕老誰知頭白來喪亂不相保我昔從一官攜汝登遠道芙蓉蕩風波寧有幾時好猶記東門日別歸方艸艸再拜前致辭幽咽不能道手提小兒女慟哭向秋昊詎識是生離積骨白浩浩汝歸終可安我去事轉艱家旣異疇昔去住亦俱難況乃畢婚嫁百費萃玆年內方撫羣小外復給上官日夜聲嗷嗷孰與分憂煎夫妻不同苦不如寡與鰥汝幸毋我尢我行偶迍邅人道無終乖天運久亦還豈復長流蕩庶往共饑寒

白楊行並

序

吳志淳

眞定劉生客死閩中同行者爲歸其骨其妻胡氏自圖夫容以祀因哭而絕鄰人憐之遂合葬鍾陵東門故又號鍾陵行鍾陵東門白楊樹行人指點是雙墓墓中夫婦俱少年一雙白璧薶黃泉黃泉相逢語嗚咽一一從前向郎說前年郎去客三山今年郎歸白骨還當時自畫蛾眉樣今日卻寫郎容顏容顏轉似心轉切叫郎不應心斷絕生時不得逐郎行死時卻與郎同穴丹靑遺像畱人間年年淚竹寒生斑當年曾過延平渡還見雙龍化劍灣堂前旣無父與母堂下又無兒與女使妾有子堂有姑丹心一寸那能枯六朝盛事付流水忠義幾人能到底秋風月冷鳳凰來與郎同上吹簫臺

寄衣

葉正甫妻鐂氏不隨織女渡銀河每到秋來幾度歌歲歲爲君身上服絲絲是妾手中梭剪刀未動心先碎鍼綫才縫淚已多長短只依元式樣不知肥瘦近如何

諭內

楊奐天地具此身胚胎乃潛受甚者感異類焉敢計妍醜冠蓋傳百世萬求無一售所以孟軻氏立言痛無後飄零風塵際拚作窮獨叟四年四懸弧吉兆自申酉顧我果何人報施嗟已厚今冬復爾耳喜在得分剖女亦吾所出胡爲生可否天下盡男子無姑卒無婦伏羲畫八卦錯綜定奇偶阿駒才五歲見客謹拜叩稍稍愛紙筆門戶知可守女生願有家教之奉箕乘龍非所期隨分逐雞狗

悼亡四首

傅若金驚�吹羅幕明月照�戺春艸忽不芳秋蘭亦同死斯人蘊淑徳夙昔明詩禮靈質奄獨化孤魂將安止迢迢湘西山湛湛江中水水深有時極山髙有時已憂思何能齊日月從此始皇天平四時白日一何遽勤儉畢婚姻新人忽復故衾裳斂遺襲棺�無完具送葬出北門徘徊怛歸路玉顏不可恃況乃紈與素累累花下墳鬱鬱塋西樹他人亮同此胡爲獨哀慕新婚誓偕老恩義永且深旦暮爲夫婦哀戚奄相尋涼月燭西樓悲風鳴北林空帷奠巾櫛中房虛織辭章余婉孌琴瑟有餘音眷言瞻故物惻愴內不任豈無新人好焉知諧我心掩穴撫長暮涕下沾衣襟人生貴有別室家各有宜貧賤遠結婚中心兩不移前日良宴會今爲死別離親戚各在前臨訣不成辭傍人拭我淚令我要裁悲共盡固人理誰能心勿思

過故妻墓

前人湘臯煙艸綠紛紛灑淚東風憶細君每恨姮娥工入月盧疑神女解爲云花陰午坐閒金剪竹裏春愁冷翠裙畱得舊時殘繡在傷心不忍讀回文

追和蕙蘭

前人小窗開盡碧桃枝憶得靑鸞化去時昨夜秋風妒幽怨夢中吹斷素琴絲江上愁時復值春帶圍寬盡不宜身階前舊種櫻桃樹日暮飛花故著人

感獨

前人幽幽蕙艸晚靡靡蘭芳斷皎皎夜泉人冥冥不復旦流塵棲暗壁涼吹經虛幔無論歡意消日復愁思亂魂傷夕方永气變秋將晏當窗慘斷素捐篋悲柔翰憶初成好合誓且同憂患何言遂長終獨處增永嘆寤寢忽如在展轉驚復散念玆何嗟及哀至聊自判

百日

前人人生悲死別矧在心相知新婚未及久杳杳遽何之昔爲連理木今爲斷腸枝相去時幾何百日奄在玆虧月有圓夕逝水無還期棄置非人情何以爲我思

入室二首

前人妝閣閉長夜幽蘭坐復春猶疑挑錦字不見掩羅巾故物空在目蕭條生网塵虛窗明月滿芳砌綠苔滋花間時染翰尙憶解題詩寂寞幽泉下貞心空自知

戍婦行

劉仁本夫君在邊戍妾身守孤幃欲往備紉櫛不如頻寄衣衣到恐遲遲不到妾不知欲知衣到無明年鴻雁歸

崔小燕嫁詞

楊維楨闔閭城中三月春流鶯水面啼向人崔家姊妹雙燕子踏靑小靴紅鶴觜飛花和雨著衣裳早裝小娣嫁文央離歌苦惜春光好去去輕舟隔江島東人西人相合離爲君歡樂爲君悲

商婦詞二首

前人蕩蕩發航船千里復萬里願持金剪刀去剪西江水郎去愁風水郎歸惜歲華吳船如屋裏南北共浮家

焦仲卿妻

前人生爲仲卿婦死與仲卿齊廬江同樹鳥不過別枝啼

上山采蘼蕪

明劉基上山采蘼蕪山峻路迢遞下山逢故夫悲風生羅袂憶昔結髮時願得終百年變故不可期中道相棄捐蓮實生水中石橊生路側未嘗掛齒牙中心豈能識上山采蘼蕪羅袖生芳菲因君贈新人莫遣秋霜霏落葉辭故枝不寄別條上白日無回光誰能不惆悵

邯鄲才人嫁爲廝養卒婦

前人邯鄲有才人艷色如朝霞嫁作廝養婦雲鬢埋泥沙憶昔趙王全盛日夜夜綺弦張寶瑟中山美酒盈羽觴一笑黃金滿千鎰繁華過眼如轉蓬故宮禾黍秋芃芃明珠白璧走函谷墜簪遺珥空悲風人生最苦是衰老白首無歸向誰道蓽門夜永月光寒臥聽駑駘齕枯艸

病婦行

前人夫妻結髮期百年何言中路相棄捐小兒未識死別苦啞啞向人猶索乳箱中探出黃金珥付與孤兒買饘餌不辭瞑目歸黃泥泉下常聞兒夜啼低聲語郎情不了願郎早娶憐兒小

買臣妻墓

方孝孺靑艸池邊一故丘千年埋骨不埋羞丁寧囑付人間婦自古糟糠合到頭

八月十三日夜夢亡室安人驚泣而寤因思去

年丁丑是日在京師安人未明興告予曰今日

趨朝不可如常日之晏蓋其日警蹕值新狩還

也今遇是日感其賢淑又小子周二歲之晬重

感賦絕句

楊愼五更殘夢正迷離窗紙光明燭焰遲卻憶去年當此日催人晨起早朝時稚子今朝是兩周新衣戲舞拜前頭傷心孺慕聲聲切母在重泉聽得不

寄內婉素

楊基天寒思故衣家貧思良妻所以孟徳耀舉案與眉齊憶汝事我初髙樓映深閨珠鈿照羅綺簪佩搖玉犀梳掠不待曉成聽鳴雞中吳昔喪亂廿口各東西有母不得將獨汝與提攜我復竄遠方送我當路啼紛紛道上人無不爲慘淒今年我還家赤手無所汝亦遇多難典賣罄珥笄朝炊粥一盂暮食鹽與虀堂有九十姑時復羞豚蹄膏沐弗暇澤發落瘦且黧別來復秋深露下百艸淒破碎要補綴甘旨需醬酰安貧兼養老此事汝素稽作詩遠相寄新月當低

內子亡十年其家以甥在稍還母所服潞州紅

衫頸汗尙泚余爲泣數行下時夜天大雨雪

徐渭黃金小鈕茜衫溫袖折猶存舉案痕開匣不知雙淚下滿庭積雪一燈昏

慰人悼亡

髙啟朱字箜篌委网塵月明不見理絲人鏡臺下櫻桃樹應是當時折剩春

老萊夫妻

吳筠萊氏道已遠懿妻徳彌淸一遁囂煩趣永契云壑情祿位非所重拂衣遂遐徵杳然從我願豈爲物所攖

楚狂接輿夫妻

前人接輿耽衝元伉儷亦眞逸傲然辭徵聘耕績代祿秩鳳歌戒文宣龍徳遂隱密一遊蛾眉上千載保靈術

於陵夫妻

前人皎皎於陵子己賢妻亦明安玆道徳重顧彼浮華輕琴書不爲務祿位不可榮逃迹終灌園誰能達世情

別內作六首

鄧元錫戒爾勿沈憂沈憂傷人神木石可剪伐況此百歲身我行謹舟車眠食靡所嬰結交願鴻碩問學幾日新豈學道旁艸荏苒隨風塵戒爾息百憂毋爲念徵人昔我少年日皇皇經四方況已經壯齡遠圖宜自彊風雲幸斯會羽翩今有將馳驅一系念夙志儔與償甚知功名薄甚感故意長拭淚勉爲別白日回回光欲別重回首戚戚傷我神髙堂及桑楡累汝難獨任豈獨饘粥謀諒在敬愛深溫存及蚤暮款款罄素忱所愧爲人子驅車遙遙岑望云郁餘思頻寄寒暄音廿年惟一雛乃吾親生之幼小罹湣凶忍獨鞭以笞顧念爲人父勞誨時所宜我非弓冶良忍使無裘箕篤愛甚感子惻若毛裏遺潸然讀苦言涕下不可揮世界饘粥憂官煩時事乖錙銖一失檢喪失未易涯我秉介然分仰幹非所諧東山有桑麻躬耕已焉哉布荊有遺味紈綺多餘哀明農終素心毋爲嘆蒿萊古人重出處今人重髙官官髙一失己髙官良獨難極北積冰雪遊子常苦寒黃金投昏夜白璧恆見殘我念枲褐溫不願綺與紈勿謂行當久去矣吾將還

用韻諭內

周怡賢妻爲我報慈恩早晚溫言慰倚門甘旨日求供孝養熊丸時和及頑豚事生事死此心同肅肅雍雍是婦容采藻獻芹吾與女百年婦孝與夫忠

送夫入覲

屈安人君往燕山去棄妾雒水傍雒水向東流妾魂隨飛揚丈夫輕離別壯志在四方努力事明主肯爲兒女傷君有雙親老垂白坐髙堂晨昏妾定省喜懼君自量珍重復珍重叮嚀須記將旣爲遠別去飲余手中觴莫辭手中觴爲君整行裝陽關歌欲斷柳條絲更長

寄夫在岢嵐

董少玉流落客邊州刀環在馬頭莫憐楊柳色管取只封侯

寄夫

楊安人王氏雁飛曾不到衡陽錦字何由寄永昌三春花柳妾薄命六詔風煙君斷腸曰歸曰歸愁歲暮其雨其雨怨朝陽相聞空有刀環約何日金雞下夜郎

寄外

端淑卿鎭日多愁屢廢餐閉門獨坐遣應難庭前別我春猶在月下懷君春又殘萬點落花誰著眼一聲飛雁獨�闌夢回湘簟無消息更啟前書仔細看

贈內

屠應�良時飭徒禦予當遠行遊上堂戀慈親入室語好逑王臣奉時役不得顧晨羞攜手再三嘆出門悵悠悠室中四五雛眷眷何能畱遠期在終歲忽往增離憂離憂安可任迢遙隔辰參蓰蓰雙鯉魚一浮而一沈楚橘不北徙越禽有南音贈子明明鏡可以鑑我心

贈外

武氏林端綠雪水際紅霞詩香思酒筆藻夢花

四言

素帶郎明日別妾心惙惙願作郎車與郎共歇

早春憶外

沈紉蘭映日初花隔檻明春風裊裊透寒輕傷心怕聽枝頭鳥莫向王孫歸路鳴

寄外

曹壽奴去作西湖十日期經年猶滯謝公池別來夜夜雙行淚只有珊瑚舊枕知

送外

屠瑤瑟蕭蕭梧葉作秋聲況復徵人欲遠行此去西泠煙艸碧月髙霜落水痕淸

贈夫

王淑英妻劉氏鉛點黛拂輕紅鳴環動佩出房櫳看梅復看柳淚滿春衫中

寄夫

陳少女自君上河梁蓬首臥蘭房安得一樽酒慰妾九回腸

西江月壽婦

宋向子諲幾見芙蓉並蒂忽生三秀靈芝千年老樹出孫枝巖桂秋來滿地白鶴雲間翔舞綠龜葉上游嬉齊眉偕老更何疑个裏自非塵世

虞美人代

內

晁補之梅花時候君輕去曾寄紅箋與胡麻好種少人知正是歸時何處�芳期誰教又作狂遊遠歸路楊花滿當年不負瑣春老向長楸走馬更愁人

滿江紅寄

內

前人月上西書幃靜燈明又滅水漏澀銅壺香燼夜霜如雪睡眼不曾通夕閉夢魂爭得連宵接念碧雲川路古來長無由越鸞釵重靑絲滑羅帶緩纖腰怯那更伊多感恨離傷別正是少年佳意气漸當故里春時節歸去來莫放子規啼芳菲歇

水龍吟丙子立春懷內

劉鎭三山臘雪才消夜來誰轉回寅斗試燈簾幕送寒幡勝暗香攜手少日歡娛舊遊零落異鄕歌酒到如今生怕春來太早空贏得兩眉皺春到蘭湖少住肯殷勤訪梅尋柳相思人遠帶圍寬減粉痕消瘦雙燕無憑尺書難表甚時回首想畫闌倚徧東風閒卻負桃花�

江神子

蘇軾公之夫人王氏先卒味此詞蓋悼亡也十年生死兩茫茫不思量自難忘千里孤墳無處話淒涼縱使相逄應不識塵滿面鬢如霜夜來幽夢忽還鄕小軒正梳相顧無言惟有淚千行料得年年斷腸處明月夜短松岡

花心動寄

外

蟾英忽睹菱花這一成減卻風流顏色鄰姬戲問愧我爲羞無語低頭寥寂珠淚紛紜和粉垂襟袂舊痕幹乂濕感起愁懷堆堆積積杜宇催春急煙籠花柳粉蝶難尋�紫燕喃喃黃鶯恰恰對景脂消香浥篆煙將盡愁未休息若得禦溝玻�碧教紅葉往來傳个消息

喜遷鶯別

內

王特起東樓歡宴記遺簪綺席題詩團扇月枕雙攲云同夢相伴小花深院舊歡頓成陳迹翻作一番新怨素秋晚聽陽關三疊一尊同餞畱戀情繾綣紅淚洗雨濕梨花面雁底關河馬頭星月西去一程程遠但願此心如舊天也不違人願再相見把生涯分付藥鑪經卷

翠樓吟畱

別

明林鴻鐘情太甚人笑我到老也無休歇月露煙雲多是恨況與玉人離別�語叮嚀柔情婉戀鎔盡肝腸鐵岐亭把盞水流花謝時節應念翠袖籠香玉壺溫酒夜夜銀屏月蓄喜含嗔多少態海嶽誓盟都設此去何之碧雲春樹蚤晚翠千疊圖將羈思歸來細與伊說按閩縣張氏女號紅橋善屬文操觚之士咸托五字爲媒不之許福淸林鴻以詩投之竟諧匹偶鴻有金陵之遊作此

臨江仙江陵別內

楊愼楚塞巴山橫渡口行人莫上江樓徵驂去棹兩悠悠相看臨遠水獨自上孤舟卻羨多情沙上鳥雙飛雙宿河洲今宵明月爲誰畱團團淸影好偏照別離愁

浪淘沙憶

外

端淑卿灑淚卜金錢爻象移遷荷筒折斷藕絲連夢裏還家愁裏語總是虛占時事苦迍邅一別經年北堂萱艸望懸懸雲樹參差山水遠魚雁難傳

鷓鴣天悼

亡

張世文莫怪靑銅驟點斑年來心曲甚潘安畱連夜醉愁仍集寥落春眠夢亦單欹繡枕憶前歡潸潸珠淚不勝彈五更檐外風和雨並入羅衾做曉寒

夫婦部紀事一書經堯典帝曰明明揚側陋師錫帝曰有鰥在下曰虞舜帝曰我其試哉女於時觀厥刑於二女釐降二女於嬀汭嬪於虞帝曰欽哉注蓋夫婦之間隱微之際正始之道所系尢重故觀人者於此爲尢切也列女傳娥皇女英帝堯之二女帝使承事舜於畎畝之中不以天子之女故而驕盈怠嫚猶謙謙恭儉思盡婦道瞽瞍使舜塗廩舜歸告二女二女曰往哉舜旣治廩乃捐階瞽瞍焚廩舜往飛出復使舜浚井舜告二女二女曰往哉舜往浚井格其出入從掩舜潛出時旣不能殺舜瞽瞍又速舜飲酒醉將殺之舜告二女二女乃與舜藥遂往舜終日飲酒不醉舜爲天子娥皇爲後女英爲妃舜陟方死蒼梧二妃哭之死湘江間俗謂之湘君禮記檀弓舜葬於蒼梧之野蓋三妃未之從也季武子曰周公蓋祔注天子以四海爲家南巡而崩故遂葬蒼梧之野疏云舜長妃娥皇無子次妃女英生商均次妃癸比生二女霄明燭光三妃後皆不從舜之葬此記者言合葬之事古人未有因引季武子之言謂自周公以來始祔葬也呂氏春秋音初篇禹行功見塗山之女禹未之遇而巡省南土塗山氏之女乃令其妾待禹於塗山之陽女乃作歌歌曰候人兮猗實始作爲南音周公及召公取風焉以爲周南召南吳越春秋禹年三十未娶行塗山恐時之暮失其度制乃辭云吾娶也必有應矣乃有白狐九尾造於禹禹曰白者吾之服也九尾者王之證也於是塗山之人歌之綏綏自狐九尾龐龐我家嘉夷來賓爲王成子室家我都攸昌天人之際如玆則行禹因娶塗山謂之女嬌左傳昔有仍氏生女黰黑而甚美光可以鑑名曰元妻樂正後夔取之生伯封實有豕心貪婪無饜謂之封豕有窮后羿滅之夔是以不祀大紀夏桀爲無道伐蒙山有施氏有施氏進女妹喜桀嬖之所言皆聽爲之爲瓊室象廊瑤臺玉�行淫縱樂政事怠廢爲肉山脯林酒池可以運舟一鼓而牛飲者三千人以爲戲劇列女傳湯妃有莘之女也擇徳髙如伊尹者爲之臣佐湯致王訓正後宮嬪禦有序咸無嫉妒逆理之人通誌三王紀紂伐有蘇氏有蘇氏以妲己女紂紂惑之言無不聽所好者貴所惡者誅百姓怨望諸侯有畔者妲己以爲威不立耳乃說紂重刑辟初爲熨斗而然之使人舉熨更用銅柱而膏之焚於其下俾囚辟緣柱以資妲己之笑名曰炮烙之刑文王娶有莘氏之女曰大姒號文母文王治外文母治內文王之業賴文母之助爲多焉列女傳周宣姜後賢而有徳事非禮不言行非禮不動宣王嘗早臥而晏起後夫人不出於房姜後旣出乃脫簪珥待罪於永巷使其傅母通言於王曰妾不才妾之淫心見矣至使君王失禮而晏朝以見君王之樂色而忘徳也夫苟樂色必好奢好奢必窮樂窮樂者亂之所興也原亂之興從婢子起婢子生亂當服其辜敢請婢子之罪惟君王之命王曰寡人不徳實自生過過從寡人起非夫人之罪也遂復姜後而勤於政事早朝晏退繼文武之迹興周室之業卒成中興之名爲周世宗史記周本紀幽王太子母申侯女而爲後後幽王得褒姒愛之欲廢申後並去太子宜臼以褒姒爲後以伯服爲太子昔自夏后氏之衰也有二龍止於夏庭卜請其漦而藏之至厲王之末發而觀之漦流於庭後宮之童妾旣�而遭之旣笄而孕無夫而生子懼而棄之宣王之時童女謠曰弧箕服實亡周國於是宣王聞之有夫婦賣是器者使執而戮之逃於道而見鄕者後宮童妾所棄妖子出於路者聞其夜啼哀而收之夫婦遂亡奔於褒褒人有罪請入童妾所棄女子者於王以贖罪是爲褒姒王愛之生子伯服竟廢申後及太子以褒姒爲後伯服爲太子褒姒不好笑幽王欲其笑萬方故不笑幽王爲烽燧有寇至則舉烽火諸侯悉至至而無寇褒姒乃大笑幽王說之爲數舉烽火其後犬戎攻幽王幽王舉烽火徵兵兵莫至遂殺幽王驪山下虜褒姒盡取周賂而去陳世家齊懿仲欲妻陳敬仲卜之占曰是謂鳳凰於飛和鳴鏘鏘有嬀之後將育於姜五世其昌並於正卿八世之後莫之與京管晏傳晏子爲齊相出其禦之妻從門間而窺其夫其夫爲相禦擁大蓋策駟馬意气揚揚甚自得也旣而歸其妻請去夫問其故妻曰晏子長不滿六尺身相齊國名顯諸侯今者妾觀其出志念深矣常有以自下者今子長八尺乃爲人僕禦然子之意自以爲足妾是以求去也其後夫自抑損晏子怪而問之禦以實對晏子薦以爲大夫晏子景公有愛女請嫁於晏子公乃往燕晏子之家飲酒酣公見其妻曰此子之內子耶晏子對曰然是也公曰嘻亦老且惡矣寡人有女少且姣請以滿夫子之宮晏子違席而對曰乃此則老且惡嬰與之居故矣故及其少而姣也且人固以壯托乎老姣托乎惡彼嘗托而嬰受之矣君𨿽有賜可以使嬰倍其托乎再拜而辭列女傳柳下惠卒門人將誄之其妻曰將誄夫子之徳耶則二三子不如妾之知也乃誄曰夫子之不伐兮夫子之不竭兮夫子之信大而與人無害兮屈柔從容不彊察兮蒙恥救民徳彌大兮不遇三黜材不蔽兮豈人君子永能厲兮嗟乎惜哉乃下世兮庶幾遐年今遂逝兮嗚呼哀哉魂神泄兮夫子之謚宜曰惠兮於是門人從之以惠爲誄莫能竄一字君子謂柳下惠妻能光其夫矣國語襄王十七年王降翟師以伐鄭王徳翟人將以其女爲後富辰諫曰不可夫婚姻禍福之階也利內則福由之利外則取禍今王外利矣其無乃階禍乎昔摯疇之國也由大任杞繒由大姒齊許申呂由大姜陳由大姬是皆能內利親親者也昔鄢之亡也由仲任密須由伯姞鄶由叔妘聃由鄭姬息由陳嬀鄧由楚曼羅由季姬廬由荊嬀是皆外利離親者也王曰利何如而內何如而外對曰尊貴明賢庸勛長老愛親禮新親舊然則民莫不審固其心力以役上令官不易方而財不匱竭求無不至動無不濟百姓兆民夫人奉利而歸諸上是利之內也若七徳離判民乃攜貳各以利退上求不曁是其外利也夫翟無列於王室鄭伯南也王而卑之是不尊貴也翟豺狼之徳也鄭未失周典王而蔑之是不明賢也平桓莊惠皆受鄭勞王而棄之是不庸勛也鄭伯捷之齒長矣王而弱之是不長老也翟隗姓也鄭出自宣王王而虐之是不愛親也夫禮新不間舊王以翟女間姜任非禮且棄舊也王一舉而棄七徳臣故曰利外矣書有之曰必有忍也若能有濟也王不忍小忿而棄鄭又登叔隗以階翟翟封豕豺狼也不可厭也王弗聽十八年王黜翟後翟人來誅殺譚伯富辰曰昔吾驟見王王弗從以及此難若我不出王其以我爲懟乎乃以其屬死之初惠後欲立王子帶故以其黨啟翟人翟人遂入周王乃出居於鄭晉文公納之伯宗朝以喜歸其妻曰子貌有喜何也曰吾言於朝諸大夫皆謂我知似陽子對曰陽子華而不實主言而無謀是以難及其身子何喜焉伯宗曰吾飲諸大夫酒而與之語爾試聽之曰諾旣飲其妻曰諸大夫莫子若也然而民不能戴其上久矣難必及子子盍亟索士慭庇州�焉得畢陽及欒弗忌之難諸大夫害伯宗將謀而殺之畢陽實送州�於荊左傳晉三卻害伯宗譖而殺之及欒弗忌伯州�奔楚韓獻子曰卻氏其不免乎善人天地之紀也而驟絕之不亡何待初伯宗每朝其妻必戒之曰盜憎主人民惡其上子好直言必及於難晉獻公欲以驪姬爲夫人卜之不吉筮之吉公曰從筮卜人曰筮短龜長不如從長且其繇曰專之渝攘公之羭一燻一蕕十年尙猶有臭必不可弗聽立之初叔向之母妒叔虎之母美而不使其子皆諫其母其母曰深山大澤實生龍蛇彼美余懼其生龍蛇以禍女女敝族也國多大寵不仁人間之不亦難乎使往視寢生叔虎美而有勇力欒懷子嬖之故羊舌氏之族及於難國語董叔將取於範氏叔向曰範氏富盍已乎曰欲爲系援焉它日董祁訴於範獻子曰不吾敬也獻子執而紡於庭之槐叔向過之曰子盍爲我請乎叔向曰求系旣系矣求援旣援矣欲而得之又何請焉文公適齊齊侯妻之甚善焉有馬二十乘將死於齊而已矣曰民生安樂誰知其它桓公卒孝公卽位諸侯畔齊子犯知齊之不可以動而知文公之安齊而有終焉之志也欲行而患之與從者謀於桑下蠶妾在焉莫知其在也妾告姜氏姜氏殺之而言於公子曰從者將以子行其聞之者吾已除之矣子必從之不可以貳貳無成命詩云上帝臨女無貳爾心先王其知之矣貳將可乎子去晉難而極於此自子之行晉無寧歲民無成君天未喪晉無異公子有晉國者非子而誰子其勉之上帝臨子矣貳必有咎公子曰吾不動矣必死於此姜曰不然周詩曰莘莘徵夫每懷靡及夙夜徵行不遑啟處猶懼無及況其順身縱欲懷安將何及矣人不求及其能及乎日月不處人誰獲安西方之書有之曰懷與安實疚大事鄭詩云仲可懷也人之多言亦可畏也昔管敬仲有言小妾聞之曰畏威如疾民之上也從懷如流民之下也見懷思威民之中也畏威如疾乃能威民威在民上弗畏有刑從懷如流去威遠矣故謂之下其在辟也吾從中也鄭詩之言吾其從之此大夫管仲之所以紀綱齊國裨輔先君而成霸者也子而棄之不亦難乎齊國之政敗矣晉之無道久矣從者之謀忠矣時日及矣公子幾矣君國可以濟百姓而釋之者非人也敗不可處時不可失忠不可棄懷不可從子必速行吾聞晉之始封也歲在大火閼伯之星也實紀商人商之饗國三十一王瞽史之記曰唐叔之世將如商數今未半也亂不長世公子惟子子必有晉若何懷安公子弗聽姜與子犯謀醉而載之以行史記晉世家重耳奔狄將之齊謂其妻曰待我二十五年不來乃嫁其妻笑曰�二十五年吾冢上柏大矣𨿽然妾待子重耳居狄凡十二年而去韓非子晉公子重耳出亡過於曹曹君袒裼而觀之釐負羈與叔瞻侍於前叔瞻謂曹君曰臣觀晉公子非常人也君遇之無禮彼若有時反國而起兵卽恐爲曹傷君不如殺之曹君弗聽釐負羈歸而不樂其妻問之曰公從外來而有不樂之色何也負羈曰吾聞之有福不及禍來連我今日吾君召晉公子其遇之無禮我與在前吾是以不樂其妻曰吾觀晉公子萬乘之主也其左右從者萬乘之相也今窮而出亡過於曹曹遇之無禮此若反國必誅無禮則曹其首也子奚不先自貳焉負羈曰諾盛黃金於壺充之以餐加璧其上夜令人遺公子公子見使者再拜受其餐而辭其璧左傳莒子娶於向向姜不安莒而歸莒人入向以姜氏還鄭公子忽如陳逆婦嬀辛亥以嬀氏歸甲寅入於鄭陳鍼子送女先配而後祖鍼子曰是不爲夫婦誣其祖矣非禮也何以能育祭仲專鄭伯惡之使其婿雍糾殺之將享諸郊雍姬知之謂其母曰父與夫孰親其母曰人盡夫也父一而已胡可比也遂告祭仲曰雍子捨其室而將享子於郊吾惑之以告祭仲殺雍糾屍諸周氏之汪公載以出曰謀及婦人宜其死也楚武王荊屍授師孑焉以伐隨將齊入告夫人鄧曼曰余心蕩鄧曼嘆曰王祿盡矣盈而蕩天之道也先君其知之矣故臨武事將發大命而蕩王心焉若師徒無虧王薨於行國之福也王遂行卒樠木之下臼季使過冀見冀缺耨其妻饁之敬相待如賓與之歸言諸文公曰敬徳之聚也能敬必有徳徳以治民君請用之臣聞之出門如賓承事如祭仁之則也公曰其父有罪可乎對曰舜之罪也殛鯀其舉也興禹管敬仲桓之賊也實相以濟康誥曰父不慈子不祗兄不友弟不共不相及也詩曰采葑采菲無以下體君取節焉可也文公以爲下軍大夫昔賈大夫惡娶妻而美三年不言不笑禦以如臯射雉獲之其妻始笑而言賈大夫曰才之不可以已我不能射女遂不笑不言夫秦獲晉侯以歸晉大夫反首拔捨從之秦伯使辭焉曰二三子何其戚也寡人之從君而西也亦晉之妖夢是踐豈敢以至晉大夫三拜稽首曰君履后土而戴皇天皇天后土實聞君之言羣臣敢在下風穆姬聞晉侯將至以太子罃弘與女簡璧登臺而履薪焉使以免服衰絰逆且告曰上天降災使我兩君匪以玉帛相見而以興戎若晉君朝以入則婢子夕以死夕以入則朝以死惟君裁之乃捨諸靈臺大夫請以入公曰獲晉侯以厚歸也旣而喪歸焉用之大夫其何有焉且晉人戚憂以重我天地以要我不圖晉憂重其怒也我食吾言背天地也重怒難任背天不祥必歸晉君聲伯之母不聘穆姜曰吾不以妾爲姒生聲伯而出之嫁於齊管於奚生二子而寡以歸聲伯聲伯以其外弟爲大夫而嫁其外妹於施孝叔卻犨來聘求婦於聲伯聲伯奪施氏婦以與之婦人曰鳥獸猶不失儷子將若何曰吾不能死亡婦人遂行生二子於卻氏卻氏亡晉人歸之施氏施氏逆諸河沈其二子婦人怒曰己不能庇其伉儷而亡之又不能字人之孤而殺之將何以終遂誓施氏鄭遊昄將如晉未出竟遭逆妻者奪之以館於邑丁巳其夫攻子明殺之以其妻行子展廢良而立太叔曰國卿君之貳也民之主也不可以苟請捨子明之類求亡妻者使復其所使遊氏勿怨曰無昭惡也齊棠公之妻東郭偃之姊也東郭偃臣崔武子棠公死偃禦武子以弔焉見棠姜而美之使偃取之偃曰男女辧姓今君出自丁臣出自桓不可武子筮之遇困之大過史皆曰吉示陳文子文子曰夫從風風隕妻不可取也且其繇曰困於石據於蒺藜入於其宮不見其妻凶困於石往不濟也據於蒺藜所恃傷也入於其宮不見其妻凶無所歸也崔子曰嫠也何害先夫當之矣遂取之莊公通焉崔子弒之鄭徐吾犯之妹美公孫楚聘之矣公孫黑又使彊委禽焉犯懼告子產子產曰是國無政非子之患也惟所欲與犯請於二子請使女擇焉皆許之子�盛飾入布幣而出子南戎服入左右射超乘而出女自房觀之曰子�信美矣抑子南夫也夫夫婦婦所謂順也適子南氏齊髙發帥師伐莒莒子奔紀鄣使孫書伐之初莒有婦人莒子殺其夫己爲嫠婦及老托於紀鄣紡焉以度而去之及師至則投諸外或獻諸子占子占使師夜縋而登登者六十人縋絕師鼓噪城上之人亦噪莒共公懼啟西門而出七月丙子齊師入紀楚昭王奔鄖鍾建負季羋以從五年楚王將嫁季羋季羋辭曰所以爲女子遠丈夫也鍾建負我矣以妻鍾建以爲樂尹禮記檀弓季子臯葬其妻犯人之禾申祥以告曰請庚之子臯曰孟氏不以是罪予朋友不以是棄予以吾爲邑長於斯也買道而葬後難繼也陳子車死於衛其妻與其家大夫謀以殉葬定而後陳子亢至以告曰夫子疾莫養於下請以殉葬子亢曰以殉葬非禮也𨿽然則彼疾當養者孰若妻與宰得已則吾欲已不得已則吾欲以二子者之爲之也於是弗果用齊莊公襲莒於奪杞梁死焉其妻迎其柩於路而哭之哀莊公使人弔之對曰君之臣不免於罪則將肆諸市朝而妻妾執君之臣免於罪則有先人之敝廬在君無所辱命列女傳杞梁無子其妻內外皆無五屬之親旣無所歸乃枕其夫之屍於城下而哭內誠動人道路過者莫不爲之揮涕十日城爲之弛而隅爲之崩旣葬曰吾何歸矣夫婦人必有所倚者也父在則倚父夫在則倚夫子在則倚子今吾上則無父中則無夫下則無子內無所倚以見吾誠外無所倚以立吾節吾豈能更二哉遂赴淄水而死莊公遂立廟於臨淄之上君子謂其貞而有禮魯陶嬰者陶明之女也少寡養幼孤無彊兄弟紡績爲產魯人或聞其義將求焉嬰聞之恐不得免乃作歌明己之不更二庭也歌曰悲夫黃鵠之早寡兮七年不雙宛頸獨宿兮不與眾同夜半悲鳴兮想其故雄天命早寡兮獨宿何傷寡婦念此兮泣下數行嗚呼哀哉兮死者不可忘飛鳥尙然兮況於貞良𨿽有賢雄兮終不重行魯人聞之遂不敢復求魯秋胡潔婦者魯秋胡之妻也秋胡子納之五日而去宦於陳五年乃歸未至家見路旁有一美婦人方采桑秋胡子下車曰暑日苦暴獨自采桑吾行道遠願托桑陰下一食婦人采桑不輟秋胡子謂曰力田不如逢丰年力桑不如見公卿今吾有金願與夫人婦人曰采桑力作紡績組織以供衣食奉二親養夫子而已矣吾不願人之金也秋胡子還家奉金遺母母使人呼婦婦至乃向采桑婦也婦見乃投河死老萊子耕於蒙山之陽楚王駕至其門曰守國之孤願見先生老萊曰諾妻曰吾聞之可食以酒肉者可隨以鞭捶可授以官祿者可隨以斧鉞今先生食人酒肉受人官祿爲人所制也妾不能爲人所制投畚而去韓爲宋康王舍人妻何氏美王欲奪之乃築靑陵臺而望焉奪何囚何乃作烏鵲歌二首以見志曰南山有烏北山張羅烏自髙飛羅當柰何烏鵲雙飛不樂鳳凰妾是庶人不樂宋王又作書答夫曰其雨淫淫河大水深日出當心康王得書以問蘇賀賀曰雨淫淫愁且思也河水深不得往來也日當心有死志也俄而得書自殺何卽陰縫其衣與王登臺遽自投下而死得遺書於帶曰王利其生妾利其死願以屍骨賜合葬王怒弗聽使兩人之冢相望也曰爾夫婦相愛不已若能使冢合則吾弗阻也宿昔之間便有交梓木於二冢之端旬日而大盈抱屈體以相就根交於下枝錯於上又有鴛鴦雌雄各一恆棲其上晨夜不去交頸非鳴音聲感人宋人哀之遂號其木曰相思樹相思之名起於此也今睢陽有韓城其歌謠至今存焉陶答子相陶其政不修而家益富其妻抱子而泣姑問泣何也曰妾聞南山有元豹霧雨十日不下食欲以澤其身而有文章也故有威而遠害今夫子不修徳而家益厚禍將至矣期年而答子見誅家語曾子後母遇參無恩供養不衰其妻蒸梨不熟參曰蒸梨小物耳而不用命況大事乎遂出之其子元請再娶曾子曰髙宗以後妻殺孝己尹吉甫以後妻放伯奇我上不及髙宗中不及吉甫庸能免於非乎終身不娶梁鱣年三十未有子欲出其妻商瞿謂曰子未也昔吾年三十八無子吾母爲更娶室夫子使吾之齊母欲謂畱吾夫子曰無憂也瞿過四十當有五丈夫子今果然吾恐子自晚生耳未必妻之過也從之三年而有子小學內篇蔡人妻宋人之女也旣嫁而夫有惡疾其母將攺嫁之女曰夫之不幸乃妾之不幸也柰何去之適人之道一與之醮終身不攺不幸遇惡疾彼無大故又不遣妾何以得去終不聽莊子讓王篇子列子窮容貌有饑色客有言之於鄭子陽者曰列禦寇蓋有道之士也居君之國而窮君無乃爲不好士乎鄭子陽卽令官遺之粟子列子見使者再拜而辭使者去子列子入其妻望之而拊心曰妾聞爲有道者之妻子皆得佚樂今有饑色君過而遺先生食先生不受豈不命邪子列子笑謂之曰君非自知我也以人之言而遺我粟至其罪我也又且以人之言此吾所以不受也其卒民果作難而殺子陽至樂篇莊子妻死惠子弔之莊子則方箕踞鼓盆而歌惠子曰與人居長子老身死不哭亦足矣又鼓盆而歌不亦甚乎莊子曰不然是其始死也我獨何能無慨然察其始而本無生非徒無生也而本無形非徒無形也而本無气雜乎芒芴之間變而有气气變而有形形變而有生今又變而之死是相與爲春秋冬夏四時行也人且偃然寢於巨室而我噭噭然隨而哭之自以爲不通乎命故止也韓非子衛人有夫妻禱者而祝曰使我無故得百束布其夫曰何少也對曰益是子將以買妾魯人身善織屨妻善織縞而徙於越或謂之曰子必窮矣魯人曰何也曰屨爲履之也而越人跣行縞爲冠之也而越人被髮以子之所長遊於不用之國欲使無窮其可得乎吳起衛左氏中人也使其妻織組而幅狹於度吳子使更之其妻曰諾及成復度之果不中度吳子大怒其妻對曰吾始經之而不可更也吳子出之其妻請其兄而索入其兄曰吳子爲法者也其爲法也且欲以與萬乘致功必先踐之妻妾然後行之子毋幾索入矣其妻之弟又重於衛君乃因以衛君之重請吳子吳子不聽遂去衛而入荊也一日吳起示其妻以組曰子爲我織組令之如是組已就而效之其組異善起曰使子爲組令之如是而今也異善何也其妻曰用財若一也加務善之吳起曰非語也使之衣歸其父往請之吳起曰起家無虛言史記吳起傳吳起者衛人也好用兵嘗學於曾子事魯君齊人攻魯魯欲將吳起吳起取齊女爲妻而魯疑之吳起於是欲就名遂殺其妻以明不與齊也魯卒以爲將將而攻齊大破之趙世家武靈王夢見處女鼓琴而歌詩曰美人熒熒兮顏若苕之榮命乎命乎曾無我嬴異日王飲酒樂數言所夢想見其狀吳廣聞之因夫人而納其女娃嬴孟姚也孟姚甚有寵於王是爲惠後張儀傳儀魏人也已學而遊說諸侯嘗從楚相飲已而楚相亡璧門下意張儀曰儀貧無行必此盜相君之璧共執張儀掠笞數百不服醳之其妻曰嘻子毋讀書遊說安得此辱乎張儀謂其妻曰視吾舌尙在不其妻笑曰舌在也儀曰足矣呂氏春秋長攻篇趙襄子慮所以取代乃先善之代君好色請以其弟姊妻之代君許諾弟姊已往所以善代者乃萬故馬郡宜馬代君以善馬奉襄子襄子謁於代君而請觴之馬郡盡先令舞者置兵其羽中數百人先具大金斗代君至酒酣反斗而擊之一成腦塗地舞者操兵以斗盡殺其從者因以代君之車迎其妻其妻遙聞之狀磨笄以自刺故趙氏至今有刺笄之證與反鬥之號韓詩外傳楚狂接輿躬耕以食其妻之市未返楚王使使者金百鎰造門曰大王使臣奉金百鎰願請先生治河南接輿笑而不應使者遂不得辭而去妻從市而來曰先生少而爲義豈將老而遺之哉門外車轍何其深也接輿曰今者王使使者金百鎰欲使我治河南其妻曰豈許之乎曰未也妻曰君使不從非忠也從之是遺義也不如去之乃夫負釜甑妻戴織器變易姓字莫知其所之貧士傳黔婁先生者魯人也修身淸節不求進於諸侯魯公以鍾粟辟爲相齊王以黃金聘爲卿俱辭不就著書四篇抱潔而死曾子與門人往弔之上堂見先生之屍在牖下枕塹席�縕袍不表覆以布被手足不盡斂覆頭則足見覆足則頭見曾子曰斜引其被則斂矣妻曰斜而有餘不如正而不足也先生以不斜之故至於此生而不斜死而斜之非先生意也曾子不能應遂哭之曰嗟乎先生之終也何以爲謚妻曰以康乎曾子曰先生在時食不充口衣不蓋形死則手足不斂旁無酒肉何樂於此而謚爲康邪妻曰否否先生之生也甘天下之澹味安天下之卑位不戚戚於貧賤不欣欣於富貴求仁得仁求義得義其斯可謚爲康也已曾子喟然嘆曰惟斯人也而有斯婦孔叢子居衛篇子思在齊尹文子生子不類怒而杖之告子思曰此非吾子也吾妻殆不婦吾將黜之子思曰若子之言則堯舜之妃復可疑也此二帝聖者之英而丹朱商均不及匹夫以是推之豈可類乎然舉其多者有此父斯有此子道之常也若夫賢父之有愚子此由天道自然非子之妻之罪也尹文子曰先生止之願無言文畱妻矣韓詩外傳孟子妻獨居踞孟子入戶視之白其母曰婦無禮請去之母曰何也曰踞其母曰何知之孟子曰我親見之母曰乃汝無禮也非婦無禮禮不云乎將入門問孰存將上堂聲必揚將入戶視必下不掩人不備也今汝往燕私之處入戶不有聲令人踞而視之是汝之無禮也非婦無禮也於是孟子自責不敢去婦詩曰采葑采菲無以下體列女傳孟子旣娶將入私室其婦袒而在內孟子不悅遂去不入婦辭姑而去曰妾聞夫婦之道私室不與焉今者妾竊惰在室夫子見妾而勃然不悅是客妾也婦人之義蓋不客宿請歸父母於是孟母召軻而謂之孟子遂畱婦吳越春秋伍子胥退耕於野求勇士薦之公子光欲以自媚乃得勇士專諸專諸者堂邑人也伍胥之亡楚如吳時遇之於塗專諸方與人鬥將就敵其怒有萬人之气甚不可當其妻一呼卽還子胥怪而問其狀何夫子之怒甚盛也聞一女子之聲而折道寧有說乎專諸曰子視吾之儀寧類愚者也何言之鄙也夫屈一人之下必伸萬人之上子胥因進之公子光光禮待之琴淸英祝牧與妻偕隱作琴歌雲天下有道我黻子佩天下無道我負子戴風俗通百里奚爲秦相堂上樂作所賃澣婦自言知音因援琴撫弦而歌曰百里奚五羊皮憶別時烹伏雌炊扊�今日富貴忘我爲百里奚初娶我時五羊皮臨當相別時烹乳雞今適富貴忘我爲百里奚百里奚母已死葬南溪墳以瓦覆以柴舂黃黍搤伏雞西入秦五羖皮今日富貴捐我爲問之乃其故妻遂還爲夫婦謂之扊�歌戰國策閔王奔莒淖齒殺王於鼓裏太子乃解衣免服逃太史之家爲漑園君王后太史後氏女知其貴人善事之田單以卽墨之城破亡餘卒破燕兵紿騎劫遂以復齊遽迎太子於莒立之以爲王襄王卽位立君王后以爲後生齊王建司馬喜三相中山陰簡難之田簡謂司馬喜曰趙使者來屬耳獨不可語陰簡之美乎趙必請之君與之卽公無內難矣君弗與趙公因勸君立之以爲正妻陰簡之徳公無所窮矣果令趙請之君弗與司馬喜曰君弗與趙趙必大怒大怒則君必危矣然則立以爲妻固無請人之妻不得而怨人者也田簡自爲取使可以爲司馬喜可以爲陰簡可以令趙勿請也齊王夫人死有七孺子皆近薛公欲知王所欲立乃獻七珥美其一明日視美珥所在勸王立爲夫人史遺陳仲子欲仕於齊其妻止之曰熱於就利者必先冷膻於附利者必先淡雞犬之爲天下賤者恆見也麟鳳之爲天下貴者不恆見也今子無過人之才而不創過人之事子行躓矣吾與子今且灌園於齊之野乎身辟纑仲子織屨甘苦順逆無所取予於人其兄戴憐之願讓祿焉仲子謂其妻曰可以取償乎妻曰未也名不出於家齊王聞之使使迎之曰以社稷從仲子又問其妻曰可以取償乎妻曰未也名不出於國其後齊王使使問趙威後後謂使者曰於陵仲子尙存乎其爲人也上不臣於王下不事其親中不索交於諸侯此率民而出於無用者胡爲至今不殺也齊王疑之仲子終身困於齊韓詩外傳楚莊王使使賫金百斤聘北郭先生先生曰臣有箕之使願入計之卽謂婦曰楚欲以我爲相今日相卽結駟列騎食方丈於前如何婦人曰夫子以織屨爲食食粥毚履無怵惕與憂者何哉與物無治也今如結駟列騎所安不過容膝食方丈於前所甘不過一肉以容膝之安一肉之味而殉楚國之憂其可乎於是遂不應聘與婦去之齊王厚送女欲妻屠牛吐屠牛吐辭以疾其友曰子終死鮏臭之肆而後已乎何爲辭之吐應之曰其女醜其友曰子何以知之吐曰以吾屠知之其友曰何謂也吐曰吾肉善而去若少耳吾肉不善𨿽以吾附益之尙猶賈不售今厚送子子丑故耳其友後見之果醜新序齊有婦人極醜無雙號曰無鹽女其爲人也臼頭深目長壯大節昂鼻結喉肥項少發折腰出胸皮膚若漆行年三十無所容入衒嫁不售流棄莫執於是乃拂拭短褐自詣宣王願一見謂謁者曰妾齊之不售女也聞君王之聖徳願備後宮之掃除頓首司馬門外惟王幸許之謁者以聞宣王方置酒於漸臺左右聞之莫不揜口而大笑曰此天下彊顏女子也於是宣王乃召而見之謂曰昔先王爲寡人取妃匹皆已備有列位矣寡人今日聽鄭衛之聲嘔吟感傷揚激楚之遺風今夫人不容鄕裏布衣而欲幹萬乘之主亦有奇能乎無鹽女對曰無有直竊慕大王之美義耳王曰𨿽然何喜良久曰竊嘗喜隱王曰隱固寡人之所願也試一行之言未卒忽然不見矣宣王大驚立發隱書而讀之退而惟之又不能得明日復更召而問之又不以隱對但揚目銜齒舉手拊肘曰殆哉殆哉如此者四宣王曰願遂聞命無鹽女對曰今大王之君國也西有衡秦之患南有彊楚之讎外有三國之難內聚姦臣眾人不附春秋四十壯男不立不務眾子而務眾婦尊所好而忽所恃一旦山陵崩弛社稷不定此一殆也漸臺五重黃金白玉瑯玕龍疏翡翠珠璣莫落連飾萬民罷極此二殆也賢者伏匿於山林諂諛彊於左右邪僞立於本朝諫者不得通入此三殆也酒漿流湎以夜續朝女樂俳優從橫大笑外不修諸侯之禮內不秉國家之治此四殆也故曰殆哉殆哉於是宣王掩然無聲意入黃泉忽然而昂喟然而嘆曰痛乎無鹽君之言吾今乃一聞寡人之殆寡人之殆幾不全於是立停漸臺罷女樂退諂諛去雕琢選兵馬實府庫四辟公門招進直言延及側陋擇吉日立太子進慈母顯隱女拜無鹽君爲王后而國大安者醜女之力也樊姬楚國之夫人也楚莊王罷朝而晏問其故莊王曰今旦與賢相語不知日之晏也樊姬曰賢相爲誰王曰爲虞丘子樊姬掩口而笑王問其故曰妾幸得執巾櫛以侍王非不欲專貴擅愛也以爲傷王之義故所進與妾同位者數人矣今虞丘子爲相數十年未嘗進一賢知而不進是不忠也不知是不智也安得爲賢明日朝王以樊姬之言告虞丘子虞丘子稽首曰如樊姬之言於是辭位而進孫叔敖孫叔敖相楚莊王卒以霸樊姬與有力焉崔豹古今注別鶴操商陵牧子所作也娶妻五年而無子父兄將爲之攺娶其妻聞之中夜起倚戶而悲嘯牧子聞之愴然而悲乃援琴而鼓曰將乖比翼兮隔天端山川悠遠兮路漫漫攬衣不寐兮食忘餐雉朝飛者犢沐子所作也齊處士泯宣年五十無妻出薪於野見雉雄雌相隨而飛意動心悲乃作雉朝飛之操以自傷焉其詞曰雉朝飛兮鳴相和雌雄羣遊於山阿我獨何命兮未有家時將莫兮可柰何嗟嗟莫兮可柰何后漢書西羌傳羌無弋爰劍者秦厲公時爲秦所拘執以爲奴隸不知爰劍何戎之別也後得亡歸而秦人追之急藏於巖穴中得免羌人云爰劍初藏穴中秦人焚之有景象如虎爲其蔽火得以不死旣出又與劓女遇於野遂成夫婦女恥其狀被髮覆面羌人因以爲俗遂俱亡入三河間諸羌見爰劍被焚不死怪其神共畏事之推以爲豪

夫婦部紀事二史記髙祖本紀髙祖亡匿隱於芒碭山澤巖石之間呂后與人俱求常得之髙祖怪問之呂后曰季所居上常有雲气故從往常得季髙祖心喜張耳傳張耳者大梁人也其少時及魏公子毋忌爲客張耳嘗亡命遊外黃外黃富人女甚美嫁庸奴亡其夫去抵父客父客素知張耳乃謂女曰必欲求賢夫從張耳女聽乃卒爲請決嫁之張耳張耳是時脫身遊女家厚奉給張耳張耳以故致千里客乃宦魏爲外黃令名由此益賢外戚世家平陽主寡居當用列侯尙主主與左右議長安中列侯可爲夫者皆言大將軍可主笑曰此出吾家常使令騎從我出入耳柰何用爲夫乎左右侍禦者曰今大將軍姊爲皇后三子爲侯富貴振動天下主何以易之乎於是主乃許之言之皇后令白之武帝乃詔衛將軍尙平陽公主焉漢書朱買臣傳買臣家貧好讀書不治產業常艾薪樵賣以給食擔束薪行且誦書其妻亦負戴相隨數止買臣毋謳歌道中買臣愈益疾歌妻羞之求去買臣笑曰我年五十當富貴今已四十餘矣女苦日久待我富貴報女功妻恚怒曰如公等終餓死溝中耳何能富貴買臣不能畱卽聽去其後買臣獨行歌道中負薪墓間故妻與夫家俱上冢見買臣饑寒呼飯飲之後數歲買臣隨上計吏爲卒將重車至長安詣闕上書書久不報待詔公車會邑子嚴助貴幸薦買臣召見說春秋言楚詞帝甚說之拜中大夫後坐事免時東越數反復買臣因言發兵浮海可破滅也上拜買臣會稽太守上謂買臣曰富貴不歸故鄕如衣繡夜行今子何如買臣頓首辭謝詔買臣到郡治樓船備糧食水戰具須詔書到軍與俱進會稽聞太守且至發民除道縣吏並送迎車百餘乘入吳界見其故妻妻夫治道買臣駐車呼令後車載其夫妻到太守舍置園中給食之居一月妻自經死買臣乞其夫錢令葬王吉傳吉少好學居長安東家有大棗樹垂吉庭中吉婦取棗以啖吉吉後知之乃去婦東家聞而欲伐其樹鄰里共止之因固請吉令還婦裏中爲之語曰東家有樹王陽婦去東家棗完去婦復還其厲志如此子駿爲少府時妻死因不復娶或問之駿曰徳非曾參子非華元亦何敢娶張敞傳敞爲京兆爲婦畫眉長安中傳張京兆眉憮有司以奏敞上問之對曰臣聞閨房之內夫婦之私有過於畫眉者上愛其能弗備責也東方朔傳上以朔爲常侍郎伏日詔賜從官肉大官丞日晏不來朔獨拔劍割肉謂其同官曰伏日當蚤歸請受賜卽懷肉去大官奏之朔入上曰昨賜肉不待詔以劍割肉而去之何也朔免冠謝上曰先生起自責也朔再拜曰朔來朔來受賜不待詔何無禮也拔劍割肉一何壯也割之不多又何廉也歸遺細君又何仁也上笑曰使先生自責乃反自譽復賜酒一石肉百斤歸遺細君朱博傳博爲人廉儉不好酒色夜寢早起妻希見其面有一女無男黃霸傳霸少爲陽夏遊僥與善相人者共載出見一婦人相者言此婦人當富貴不然相書不可用也霸推問之乃其鄕裏巫家女也霸卽取爲妻與之終身爲丞相王章傳初章爲諸生學長安獨與妻居章疾病無被臥牛衣中與妻決涕泣其妻呵怒之曰仲卿京師尊貴在朝廷人誰逾仲卿者今疾病困�不自激卬乃反涕泣何鄙也後章仕宦歷位及爲京兆欲上封事妻又止之曰人當知足獨不念牛衣中涕泣時耶章曰非女子所知也書遂上果下廷尉獄妻子皆收系中華古今注箜篌引朝鮮津卒霍裏子髙妻麗玉所作也子髙晨起船而棹有一白首狂夫披髮提壺亂河遊而渡其妻隨而止之不及遂墮河水死於是援箜篌鼓之曰公無渡河公竟渡河墮河而死當柰公何聲音淒愴曲終自投河而死霍裏子髙還以其聲授妻麗玉麗玉傷之乃引箜篌而寫其聲聞者莫不墜淚飲泣焉麗玉以其曲傳鄰女麗容名曰箜篌引釣竿歌伯常子妻所作也伯常子避仇河濱爲漁父其妻思之每至河側作釣竿之歌後司馬相如作釣竿歌詩今傳爲古曲古詩紀秦嘉爲上郡掾其妻徐淑寢疾還家不獲面別贈詩云人生譬朝露居世多屯蹇憂艱常早至歡會常苦晚念當奉時役去爾日遙遠遣車迎子還空往復空返省書情淒愴臨食不能飯獨坐空房中誰與相勸勉長夜不能眠伏枕獨展轉憂來如循環匪席不可捲皇靈無私親爲善荷天祿傷我與爾身少小罹煢獨旣得結大義歡樂苦不足念當遠離別思念敍款曲河廣無舟梁道遠隔丘陸臨路懷惆悵中駕正躑躅浮雲起髙山悲風激深谷良馬不回鞍輕車不轉轂鍼藥可屢進愁思難爲數貞士篤終始恩義不可促肅肅僕夫徵鏘鏘揚和鈴淸晨當引邁束帶待雞鳴顧看空室中仿�想姿形一別懷萬恨起坐爲不寧何用敍我心遺思致款誠寶釵好耀首明鏡可鑑形芳香去垢穢素琴有淸聲詩人感木瓜乃欲答瑤瓊愧彼贈我厚慚此往物輕𨿽知未足報貴用敍我情徐淑答秦嘉詩云妾身兮不令嬰疾兮來歸沈滯兮家門歷時兮不差曠廢兮侍覲情敬兮有違君今兮奉命遠適兮京師悠悠兮離別無因兮敍懷瞻望兮踴躍佇立兮徘徊思君兮感結夢想兮容暉君發兮引邁去我兮日乖恨無兮羽翼髙飛兮相追長吟兮永嘆淚下兮沾衣竇元狀貌絕異天子使出其妻妻以公主妻悲怨寄書及歌與元書云棄妻斥女敬白竇生卑賤鄙陋不如貴人妾日以遠彼日以親何所控訴仰呼蒼旻悲哉竇生衣不厭新人不厭故悲不可忍怨不可去彼獨何人而居斯處歌云煢煢白兔東走西顧衣不如新人不如故漢末建安中廬江府小吏焦仲卿妻劉氏爲仲卿母所遣自誓不嫁其家逼之乃投水而死仲卿聞之亦自縊於庭樹時人傷之爲作詩曰孔雀東南飛五里一徘徊十三能織素十四學裁衣十五彈箜篌十六誦詩書十七爲君婦心中常苦悲君旣爲府吏守節情不移賤妾畱空房相見常日稀雞鳴入機織夜夜不得息三日斷五匹大人故嫌遲非爲織作遲君家婦難爲妾不堪驅使徒畱無所施便可白公姥及時相遣歸府吏得聞之堂上啟阿母兒已薄祿相幸復得此婦結髮同枕席黃泉共爲友共事三二年始爾未爲久女行無偏斜何意致不厚阿母謂府吏何乃太區區此婦無禮節舉動自專繇吾意久懷忿汝豈得自由東家有賢女自名秦羅敷可憐體無比阿母爲汝求便可速遣之遣去愼莫畱府吏長跪告伏惟啟阿母今若遣此婦終老不復取阿母得聞之槌�便大怒小子無所畏何敢助婦語吾已失恩義會不相從許府吏默無聲再拜還入戶舉言謂新婦哽咽不能語我自不驅卿逼迫有阿母卿但暫還家吾今且報府不久當歸還還必相迎取以此下心意愼勿違吾語新婦謂府吏勿復重紛紜往昔初陽歲謝家來貴門奉事循公姥進止敢自專晝夜勤作息伶俜縈苦辛謂言無罪過供養卒大恩仍更被驅遣何言復來還妾有繡腰襦葳蕤自生光紅羅復斗帳四角垂香囊箱簾六七十綠碧靑絲繩物物各自異種種在其中人賤物亦鄙不足迎後人畱待作遺施於今無會因時時爲安慰久久莫相忘雞鳴外欲曙新婦起嚴妝著我繡夾裙事事四五通足下躡絲履頭上玳瑁光腰若流紈素耳著明月璫指如削蔥根口如含珠丹纖纖作細步精妙世無雙上堂拜阿母阿母怒不止昔作女兒時生小出野裏本自無教訓兼愧貴家子受母錢帛多不堪母驅使今日還家去念母勞家裏卻與小姑別淚落連珠子新婦初來時小姑始扶�今日被驅遣小姑如我長勤心養公姥好自相扶將初七及下九嬉戲莫相忘出門登車去涕落百餘行府吏馬在前新婦車在後隱隱何甸甸俱會大道口下馬入車中低頭共耳語誓不相隔卿且暫還家去吾今且赴府不久當還歸誓天不相負新婦謂府吏感君區區懷君旣若見錄不久望君來君當作盤石妾當作蒲葦蒲葦紉如絲盤石無轉移我有親父兄性行暴如雷恐不任我意逆以煎我懷舉手長勞勞二情同依依入門上家堂進退無顏儀阿母大拊掌不圖子自歸十三教汝織十四能裁衣十五彈箜篌十六知禮儀十七遣汝嫁謂言無誓違汝今何罪過不迎而自歸蘭芝慚阿母兒實無罪過阿母大悲摧還家十餘日縣令遣媒來云有第三郎窈窕世無雙年始十八九便言多令才阿母謂阿女汝可去應之阿女含淚答蘭芝初還時府吏見丁寧結誓不別離今日違情義恐此事非奇自可斷來信徐徐更謂之阿母白媒人貧賤有此女始適還家門不堪吏人婦豈合令郎君幸可廣問訊不得便相許媒人去數日尋遣丞請還說有蘭家女承籍有宦官云有第五郎嬌逸未有婚遣丞爲媒人主簿通語言直說太守家有此令郎君旣欲結大義故遣來貴門阿母謝媒人女子先有誓老姥豈敢言阿兄得聞之悵然心中煩舉言謂阿妹作計何不量先嫁得府吏後嫁得郎君否泰如天地足以榮汝身不嫁義郎體其往欲何云蘭芝仰頭答理實如兄言謝家事夫婿中道還兄門處分適兄意那得自任專𨿽與府吏要渠會永無緣登卽相許和便可作婚�媒人下�去諾諾復爾爾還部白府君下官奉使命言談大有緣府君得聞之心中大歡喜視歷復開書便利此月內六合正相應良吉三十日今已二十七卿可去成婚交語速裝束絡繹如浮雲靑雀白鵠舫四角龍子幡婀娜隨風轉金車玉作輪躑躅靑驄馬流蘇金縷鞍賫錢三百萬皆用靑絲穿雜彩三百匹交廣市鮭珍從人四五百鬱鬱登郡門阿母謂阿女適得府君書明日來迎汝何不作衣裳莫令事不舉阿女默無聲手巾掩口啼淚落便如瀉移我琉璃榻出置前�下左手持刀尺右手執綾羅朝成繡夾襦晚成單羅衫暗暗日欲暝愁思出門啼府吏聞此變因求假暫歸未至二三里摧藏馬悲哀新婦識馬聲躡履相逢迎悵然遙相望知是故人來舉手拍馬鞍嗟嘆使心自傷君別我後人事不可量果不如先願又非君所詳我有親父母逼迫兼弟兄以我應他人君還何所望府吏謂新婦賀卿得髙遷盤石方且厚可以卒千年蒲葦一時紉便作旦夕間卿當日勝貴吾獨向黃泉新婦謂府吏何意出此言同是被逼迫君爾妾亦然黃泉下相見勿違今日言執手分道去各各還家門生人作死別恨恨那可論念與世間辭千萬不復全府吏還家去上堂拜阿母今日大風寒寒風摧樹木嚴霜結庭蘭兒今日冥冥令母在後單故作不良計勿復怨鬼神命如南山石四體康且直阿母得聞之零淚應聲落汝是大家子仕宦於臺閣愼勿爲婦死貴賤情何薄東家有賢女窈窕艷城郭阿母爲汝求便復在旦夕府吏再拜還長嘆空房中作計乃爾立轉頭向戶裏漸見愁煎迫其日牛馬嘶新婦入靑廬庵庵黃昏後寂寂人定初我命絕今日魂去屍長畱攬裙脫絲履舉身赴淸池府吏聞此事心知長別離徘徊顧樹下自掛東南枝兩家求合葬合葬華山傍東西植松柏左右種梧桐枝枝相覆蓋葉葉相交通中有雙飛鳥自名爲鴛鴦仰頭相向鳴夜夜達五更行人駐足聽寡婦起仿徨多謝後世人戒之愼勿忘西京雜記司馬相如將聘茂陵人女爲妾其妻卓文君作白頭吟以自絕其詞曰皚如山上雪皎若雲間月聞君有兩意故來相決絕今日鬥酒會明旦溝水頭躞蹀禦溝上溝水東西流淒淒復淒淒嫁娶不須啼願得一心人白頭不相離竹竿何裊裊魚尾何簁簁男兒重意气何用錢刀爲相如聞之乃止崔豹古今注邯鄲女子姓秦名羅敷爲邑人千乘王仁妻仁後爲趙王家令羅敷出采桑於陌上趙王登臺見而悅之因飲酒欲奪之羅敷乃彈箏作陌上桑之歌盛誇其夫以拒之其詞曰日出東南隅照我秦氏樓秦氏有好女自名爲羅敷羅敷善蠶桑采桑城南隅靑絲爲籠系桂枝爲籠鉤頭上倭墮髻耳中明月珠緗綺爲下裙紫綺爲上襦行者見羅敷下擔捋髭須少年見羅敷脫帽著帩頭耕者忘其�鋤者忘其鋤來歸相怒怨但坐觀羅敷使君從南來五馬立踟躕使君遣吏往問是誰家姝秦氏有好女自名爲羅敷羅敷年幾何二十尙不足十五頗有餘使君謝羅敷寧可共載不羅敷前致辭使君一何愚使君自有婦羅敷自有夫東方千餘騎夫婿居上頭何用識夫婿白馬從驪駒靑絲系馬尾黃金絡馬頭腰中鹿盧劍可值千萬餘十五府小史二十朝大夫三十侍中郎四十專城居爲人潔白�鬑鬑頗有須盈盈公府步冉冉府中趨坐中數千人皆言夫婿殊小名錄初武帝爲太子時長公主欲以女配帝帝尙小長公主指女問帝曰得阿嬌好不帝曰若得阿嬌作婦當以金屋貯之公主大喜乃以配帝是曰陳后阿嬌小字也風俗通河南平陰龐儉本魏郡鄴人遭倉卒之世失其父時儉三歲弟才𦇤抱耳流傳客居廬裏中鑿井得錢千餘萬遂富儉作府吏躬親家事行求老蒼頭謹信房任者年六十餘直二萬錢使主牛馬耕種有賓婚大會母在堂上酒酣陳樂歌笑奴在下助廚竊言堂上母我婦也客罷奴語次說老奴無狀爲妄語所說不可道也窮詰具白母謂婢試問其形狀奴曰家居鄴時在富樂裏宛西婦艾氏女字阿橫大兒字阿嶷小兒曰越子時爲縣吏爲人所略賣阿橫右足下有黑子右腋下赤志如半櫛母曰是汝公也因下堂相對啼泣揮兒婦前爲汝公拜卽洗浴見身驗遂爲夫婦如初時人爲之語曰廬裏諸龐鑿井得銅買奴得公子孫羞之言我先人初居廬裏者兄弟二人家買奴得公爾後漢書光烈陰皇后紀後諱麗華南陽新野人初光武適新野聞後美心悅之後至長安見執金吾車騎甚盛因嘆曰仕宦當作執金吾娶妻當得陰麗華更始元年六月遂納後於宛當成裏時年十九明徳馬皇后紀後諱某伏波將軍援之小女也顯宗卽位以後爲貴人後常以皇嗣未廣每懷憂嘆薦達左右若恐不及後宮有進見者每加慰納若數所寵引輒增隆遇永平三年春有司奏立長秋宮帝未有所言皇太后曰馬貴人徳冠後宮卽其人也遂立爲皇后帝常幸苑囿離宮後輒以風邪霧露爲戒辭意款備多見詳擇帝幸濯龍中並召諸才人下邳王以下皆在側請呼皇后帝笑曰是家志不好樂𨿽來無歡是以遊娛之事希嘗從焉應奉傳注汝南記曰華仲妻本是汝南鄧元義前妻也元義父伯考爲尙書僕射元義還鄕裏妻畱事姑甚謹姑憎之幽閉空室節其飲食羸露日困妻終無怨言後伯考怪而問之時義子朗年數歲言母不病但苦饑耳伯考流涕曰何意親姑反爲此禍因遣歸家更嫁爲華仲妻仲爲將作大匠妻乘朝車出元義於路旁觀之謂人曰此我故婦非有他過家夫人遇之實酷本自相貴公孫述傳述自立爲蜀王夢有人語之曰八子系十二爲期覺謂其妻曰𨿽貴而祚短若何妻對曰朝聞道夕死尙可況十二乎吳漢傳更始遣謝躬攻王郎不能下會光武至共定邯鄲而躬裨將虜掠不相承稟光武深忌之遂分城而處及靑犢破而尢來北走隆慮山躬乃自率諸將擊之光武因躬在外乃使漢襲其城躬歸鄴漢擊殺躬初其妻知光武不平之常戒躬曰君與劉公積不相能而信其虛談不爲之備終受制矣躬不納故及於難羊續傳續爲南陽太守續妻後與子祕俱往郡捨續閉門不內妻自將祕行其資藏惟有布衾敝袛裯鹽麥數斛而已顧敕祕曰吾自奉若此何以資爾母乎使與母俱歸第五倫傳倫拜會稽太守𨿽爲二千石躬自斬芻養馬妻執炊爨馮衍傳衍娶北地女任氏爲妻悍忌不得畜媵妾兒女常自操井臼老竟逐之遂坎壈於時周澤傳澤爲太常淸絜循行盡敬宗廟常臥病齋宮其妻哀澤老病窺問所苦澤大怒以妻干犯齋禁遂收送詔獄謝罪當世疑其詭激時人爲之語曰生世不諧作太常妻一歲三百六十日三百五十九日齋樊英傳英教授潁川陳實少從英學常有疾妻遣奴婢拜問英下�將答拜實怪而問之英曰妻齊也共奉祭祀禮無不答其恭謹若是郭泰傳黃允字子艾濟陰人也以才知名林宗見而謂曰卿有絕人之才足成偉器然恐守道不篤將失之矣後司徒袁隗欲爲從女求姻見允而嘆曰得婿如是足矣允聞而黜遣其妻夏侯氏婦謂姑曰今當見棄方與黃氏長辭乞一會親屬以展離訣之情於是大集賓客三百餘人婦中坐攘袂數允隱匿穢惡十五事言畢登車而去允以此廢於世黃昌傳昌字聖眞會稽余姚人也朝廷舉能遷蜀郡太守初昌爲州書佐其婦歸寧於家遇賊被獲遂流轉入蜀爲人妻其子犯事乃詣昌自訟昌疑母不類蜀人因問所由對曰妾本會稽余姚戴次公女州書佐黃昌妻也妾嘗歸家爲盜所略遂至於此昌驚呼前謂曰何以識黃昌邪對曰昌左足心有黑子常自言當爲二千石昌乃出足示之因相持悲泣還爲夫婦梁鴻傳鴻字伯鸞家貧而尙節介勢家慕其髙節多欲女之鴻並絕不娶同縣孟氏有女狀肥醜而黑力舉石臼擇對不嫁至年三十父母問其故女曰欲得賢如梁伯鸞者鴻聞而聘之女求作布衣麻屨織作筐緝績之具及嫁始以裝飾入門七日而鴻不答妻乃跪�下請曰竊聞夫子髙義簡斥數婦妾亦偃蹇數夫矣今而見擇敢不請罪鴻曰吾欲裘褐之人可與俱隱深山者爾今乃衣綺縞傅粉墨豈鴻所願哉妻曰以觀夫子之志耳妾自有隱居之服乃更爲椎髻著布衣操作而前鴻大喜曰此眞梁鴻妻也能奉我矣字之曰徳曜名孟光居有頃妻曰常聞夫子欲隱居避患今何爲默默無乃欲低頭就之乎鴻曰諾乃共入霸陵山中以耕織爲業詠詩書彈琴以自娛鴻至吳依大家臯伯通居廡下爲人賃舂每歸妻爲具食不敢於鴻前仰視舉案齊眉伯通察而異之曰彼傭能使其妻敬之如此非凡人也乃方捨之於家鴻潛閉著書十餘篇疾且困告主人曰昔延陵季子葬子於嬴博之問不歸鄕裏愼勿令我子持喪歸去及卒伯通等爲求葬地於吳要離冢傍咸曰要離烈士而伯鸞淸髙可令相近葬畢妻子歸扶風龐公傳龐公者南郡襄陽人也居峴山之南未嘗入城府夫妻相敬如賓勃海鮑宣妻傳鮑宣妻者桓氏之女也字少君宣嘗就少君父學父奇其淸苦故以女妻之裝送資賄甚盛宣不悅謂妻曰少君生富驕習美飾而吾實貧賤不敢當禮妻曰大人以先生修徳守約故使賤妾侍執巾櫛旣奉承君子惟命是從宣笑曰能如是是吾志也妻乃悉歸侍禦服飾更著短布裳與宣共挽鹿車歸鄕裏拜姑禮畢提甕出汲修行婦道鄕邦稱之太原王霸妻傳王霸妻者不知何氏之女也霸少立髙節光武時連徵不仕霸已見逸人傳妻亦美志行初霸與同郡令狐子伯爲友後子伯爲楚相而其子爲郡功曹子伯乃令子奉書於霸車馬服從雍容如也霸子時方耕於野聞賓至投耒而歸見令狐子沮怍不能仰視霸目之有愧容客去而久臥不起妻怪問其故始不肯告妻請罪而後言曰吾與子伯素不相若向見其子容服甚光舉措有適而我兒曹蓬發歷齒未知禮則見客而有慚色父子恩深不覺自失耳妻曰君少修淸節不顧榮祿今子伯之貴孰與君之髙柰何忘宿志而慚兒女子乎霸屈起而笑曰有是哉遂共終身隱遁郅惲傳惲授皇太子韓詩侍講殿中及郭皇后廢惲乃言於帝曰臣聞夫婦之好父不能得之於子況臣能得之於君乎是臣所不敢言𨿽然願陛下念其可否之計無令天下有議社稷而已帝曰惲善恕己量主知我必不有所左右而輕天下也周郁妻傳沛郡周郁妻者同郡趙孝之女也字阿少習儀訓閒於婦道而郁驕淫輕躁多行無禮郁父偉謂阿曰新婦賢者女當以道匡夫郁之不攺新婦過也阿拜而受命退謂左右曰我無樊衛二姬之行故君以責我我言而不用君必謂我不奉教令則罪在我矣若言而見用是爲子違父而從婦則罪在彼矣生如此亦何聊哉乃自殺莫不傷之樂羊子妻傳河南樂羊子之妻者不知何氏之女也羊子嘗行路得遺金一餅還以與妻妻曰妾聞志士不飲盜泉之水廉者不受嗟來之食況拾遺求利以污其行乎羊子大慚乃捐金於野而遠尋師學一年來歸妻跪問其故羊子曰久行懷思無他異也妻乃引刀趨機而言曰此織生自蠶繭成於機杼一絲而累以至於寸累寸不已遂成丈匹今若斷斯機也則捐失成功稽廢時日夫子積學當日知其所亡以就懿徳若中道而歸何異斷斯織乎羊子感其言復還終業遂七年不返張湛傳湛字子孝扶風平陵人也矜嚴好禮動止有則居處幽室必自修整𨿽遇妻子若嚴君焉王良傳良字仲子爲大司徒在位恭儉妻子不入官舍布被瓦器時司徒史鮑恢以事到東海過候其家而良妻布裙曳柴從田中歸恢告曰我司徒史也故來受書欲見夫人妻曰妾是也苦掾無書恢乃下拜嘆息而還聞者莫不嘉之宋弘傳帝姊湖陽公主新寡帝與共論朝臣微觀其意主曰宋公威容徳器羣臣莫及帝曰方且圖之後弘被引見帝令主坐屏風後因謂弘曰諺言貴易交富易妻人情乎弘曰臣聞貧賤之交不可忘糟糠之妻不下堂帝顧謂主曰事不諧矣李業傳犍爲任永好學博古公孫述連徵命待以髙位托靑盲以避世難妻淫於前匿情無言及聞述誅盥洗更視曰世適平目卽淸淫者殺班超傳超長子雄雄子始尙淸河孝王女陰城公主主順帝之姑貴驕淫亂與嬖人居帷中而召始入使伏�下始積怒永建五年遂拔刃殺主帝大怒腰斬始同產皆棄市趙�傳會更始敗�爲赤眉兵所圍迫急乃逾屋亡走與所友善韓仲伯等數十人攜小弱越山阻徑出武關仲伯以婦色美慮有彊暴者而己受其害欲棄之於道�責怒不聽因以泥塗仲伯婦面載以鹿車身自推之道逢賊或欲逼略�輒言其病狀以此得免髙鳳傳鳳字文通南陽葉人也少爲書生家以農畝爲業而專精誦讀晝夜不息妻嘗之田曝麥於庭令鳳護雞時天暴雨而鳳持竿誦經不覺潦水流麥妻還怪問鳳方悟之其後遂爲名儒劉寬傳寬溫仁多恕𨿽在倉卒未嘗疾言遽色夫人欲試寬令恚伺當朝會裝嚴已訖使侍婢奉肉羹翻污朝衣婢遽收之寬神色不異乃徐言曰羹爛汝手其性度如此海內稱爲長者楊璇傳璇兄喬爲尙書容儀偉麗數上言政事桓帝愛其才貌詔妻以公主喬固辭不聽遂閉口不食七日而死吳許升妻傳許升妻者呂氏之女也字榮升少爲博徒不理操行榮嘗躬勤家業以奉養其姑數勸升修學每有不善輒流涕進規榮父積忿疾升乃呼榮欲攺嫁之榮嘆曰命之所遭義無離貳終不肯歸升感激自厲乃尋師遠學遂以成名尋被本州辟命行至壽春道爲盜所害刺史尹耀捕盜得之榮迎喪於路聞而詣州請甘心讎人耀聽之榮乃手斷其頭以祭升靈後郡遭寇賊賊欲犯之榮逾垣走賊拔刀追之賊曰從我則生不從我則死榮曰義不以身受辱寇虜也遂殺之是日疾風暴雨雷電晦冥賊惶懼叩頭謝罪乃殯葬之陳畱董祀妻傳董祀妻者同郡蔡邕之女也名琰字文姬博學有才辯又妙於音律適河東衛仲道夫亡無子歸寧於家興平中天下喪亂文姬爲胡騎所獲沒於南匈奴左賢王在胡中十二年生二子曹操素與邕善痛其無嗣乃遣使者以金璧贖之而重嫁於祀祀爲屯田都尉犯法當死文姬詣曹操請之時公卿名士及遠方使驛坐者滿堂操謂賓客曰蔡伯喈女在外今爲諸君見之及文姬進蓬首徒行叩頭請罪音辭淸辯旨甚酸哀眾皆爲攺容操曰誠實相矜然文狀已去柰何文姬曰明公�馬萬匹虎士成林何惜疾足一騎而不濟垂死之命乎操感其言乃追原祀罪範升傳升爲博士爲出妻所告坐系得出還鄕裏朱浮傳漁陽太守彭寵攻浮浮城中糧盡人相食會上谷太守耿況遣騎來救浮浮乃得遁走南至良鄕其兵長反遮之浮恐不得脫乃下馬刺殺其妻僅以身免城降於寵樂恢傳恢性廉直介立行不合己者𨿽貴不與交後入爲尙書僕射是時河南尹王調洛陽令李阜與竇憲厚善縱捨自由恢劾奏調阜並及司隸校尉諸所刺舉無所回避貴戚惡之憲弟夏陽侯欲往候恢恢謝不與通憲兄弟放縱而忿其不附己妻每諫恢曰昔人有容身避害何必以言取怨恢嘆曰吾何忍素餐立人之朝乎遂上疏諫不省乃歸鄕裏竇憲因是風厲州郡迫脇恢遂飲藥死呂布傳建安三年布復從袁術遣髙順攻劉備於沛破之曹操遣夏侯惇救備爲順所敗操乃自將擊布至下邳城下遺布書爲陳禍福布欲降而陳宮等自以負罪於操深沮其計而謂布曰曹公遠來勢不能久將軍若以步騎出屯於外宮將餘眾閉守於內若向將軍宮引兵而攻其背若但攻城則將軍救於外不過旬月軍食畢盡擊之可破也布然之布妻曰昔曹氏待公臺如赤子猶捨而歸我今將軍厚公臺不過於曹氏而欲委全城捐妻子孤軍遠出乎若一旦有變妾豈得爲將軍妻哉布乃止而潛遣人求救於袁術自將千餘騎出戰敗走還保城不敢出汝南袁隗妻傳袁隗妻者扶風馬融之女也字倫少有才辯融家世丰豪裝遣甚盛及初成禮隗問之曰婦奉箕而已何乃過珍麗乎對曰慈親垂愛不敢逆命君若欲慕鮑宣梁鴻之髙者妾亦請從少君孟光之事矣隗又曰弟先兄舉世以爲笑今處姊未適先行可乎對曰妾姊髙行殊邈未遭良匹不似鄙薄苟然而已又問曰南郡君學窮道奧文爲辭宗而所在之職輒以貨財爲損何邪對曰孔子大聖不免武叔之毀子路之賢猶有伯寮之訴家君獲此固其宜耳隗默然不能屈帳外聽者爲慚隗旣寵貴當時倫亦有名於世安定皇甫規妻傳皇甫規妻者不知何氏之女也規初喪室家後更娶之妻善屬文能艸書時爲規答書記眾人怪其工犍爲盛道妻傳盛道妻者同郡趙氏之女也字媛姜建安五年益部亂道聚眾起兵事敗夫妻執系當死媛姜夜中告道曰法有常刑必無生望君可速潛逃建立門戶妾自畱獄代君塞咎道依違未從媛姜便解道桎梏爲賫糧貨子翔時年五歲使道攜持而走媛姜代道持夜應對不失度道已遠乃以實告吏應時見殺道父子會赦得歸道感其義終身不娶焉李充傳充字大遜陳畱人也家貧兄弟六人同食遞衣妻竊謂充曰今貧居如此難以久安妾有私財願思分異充僞酬之曰如欲別居當醞酒具會請呼鄕裏內外共議其事婦從充置酒燕客充於坐中前跪白母曰此婦人無狀而教充離間母兄罪合遣斥便呵叱其婦逐令出門婦銜涕而去坐中驚肅因遂罷散仇覽傳覽𨿽在燕居必以禮自整妻子有過輒免冠自責妻子庭謝候覽冠乃敢升堂家人莫見喜怒聲色之異後徵方正遇疾而卒鮑永傳永字君長上黨屯畱人也少有志操習歐陽尙書事後母至孝妻嘗於母前叱狗而永卽去之獻帝伏皇后紀政在曹操後懷懼乃與父完書令密圖之事泄操遂逼帝廢後假爲策使郗慮持節策詔其上皇后璽綬又以尙書令華歆爲郗慮副勒兵入宮收後閉戶藏壁中歆就牽後出時帝在外殿引慮於坐後被髮徒跣行泣過訣曰不能復相活邪帝曰我亦不知命在何時顧謂慮曰郗公天下寧有是邪遂將後下暴室以幽崩拾遺記獻帝伏皇后聰慧仁明有聞於內則及乘輿爲李傕所敗晝夜逃走宮人奔竄萬無一生

無舟楫後乃負帝以濟河河流迅急惟覺腳下如有乘踐則神物之助焉兵戈逼岸後乃以身擁遏於帝帝傷趾後以繡紱拭淚刮玉釵以覆於瘡應手則愈以淚湔帝衣及面潔靜如浣車人嘆服𨿽亂猶有明智婦人精誠之至幽祗之所感矣貧士傳符融字偉明陳畱浚儀人也州郡禮請孝廉連辟皆不應會黨事妻亡無殯殮潁川張元祖來存融推所乘鹿車牛馬欲爲具棺服融不肯受曰古之亡者棄之中野惟妻子可以行志但卽土埋葬而已與同郡郭林宗田盛並不仕以終云張璠漢紀王龔字伯宗有髙名於天下順帝時爲太尉初山陽太守薛勤喪妻不哭將殯臨之曰幸不爲夭復何恨哉及龔妻卒龔與諸子並杖行服時人或兩譏焉三國誌劉琰傳琰爲車騎將軍言語虛誕亮責讓之遣琰還成都官位如故琰失志慌惚十二年正月琰妻胡氏入賀太后太后令特畱胡氏經月乃出胡氏有美色琰疑其與後主有私呼卒五百撾胡至於以履搏面而後棄遣胡具以告言琰琰坐下獄有司議曰卒非撾妻之人面非受履之地琰竟棄市自是大臣妻母朝慶遂絕呂範傳範字子衡汝南細陽人也少爲縣吏有容觀姿貌邑人劉氏家富女美範求之女母嫌欲勿與劉氏曰觀呂子衡寧當久貧者邪遂與之婚管寧傳寧妻先卒知故勸更娶寧曰每省曾子王駿之言意常嘉之豈自遭之而違本心哉郭淮傳注世語曰淮妻王淩之妹淩誅妹當從坐禦史往收督將及羌胡渠帥數千人叩頭請淮表畱妻淮不從妻上道莫不流涕人人扼腕欲劫畱之淮五子叩頭流血請淮淮不忍視乃命左右追妻於是追者數千騎數日而還淮以書白司馬宣王曰五子哀母不惜其身若無其母是無五子無五子亦無淮也今輒追還若於法未通當受罪於主者覲展在近書至宣王亦宥之武宣卞皇后傳後隨太祖至洛及董卓爲亂太祖微服東出避難袁術傳太祖凶問時太祖左右至洛者皆欲歸後止之曰曹君吉凶未可知今日還家明日若在何面目復相見也正使禍至共死何苦遂從後言太祖聞而善之注魏書太祖常得名璫數具命後自選一具後取其中者太祖問其故對曰取其上者爲貪取其下者爲僞故取其中者明悼毛皇后傳後河內人也黃初中以選入東宮明帝時爲平原王進禦有寵出入與同輿輦及卽帝位以爲貴嬪太和元年立爲皇后帝之幸郭元後也後愛寵日弛景初元年帝遊後園召才人以上曲宴極樂元後曰宜延皇后帝弗許乃禁左右使不得宣後知之明日帝見後後曰昨日遊宴北園樂乎帝以左右泄之所殺十餘人賜後死先主穆皇后傳後陳畱人也兄吳壹少孤壹父素與劉焉有舊是以舉家隨焉入蜀焉有異志而聞善相者相後當大貴焉時將子瑁自隨遂爲瑁納後瑁死後寡居先主旣定益州而孫夫人還吳羣下勸先主聘後先主疑與瑁同族法正進曰論其親�何與晉文之於子圉乎於是納後爲夫人孫破虜吳夫人傳夫人吳主權母也本吳人徙錢唐早失父母與弟景居孫堅聞其才貌欲娶之吳氏親戚嫌堅輕狡將拒焉堅甚以慚恨夫人謂親戚曰何愛一女以取禍乎如有不遇命也於是遂許爲婚生四男一女管輅傳廣平劉奉林婦病困已買棺器時正月也使輅占曰命在八月辛卯日日中之時林謂必不然而婦漸差至秋發動一如輅言盧毓傳時天下艸創多逋逃故重士亡法罪及妻子亡士妻白等始適夫家數日未與夫相見大理奏棄市毓駁之曰夫女子之情以接見而恩生成婦而義重故詩云未見君子我心傷悲亦旣見止我心則夷又禮未廟見之婦而死歸葬女氏之黨以未成婦也今白等生有未見之悲死有非婦之痛而吏議欲肆之大辟則若同牢合�之後罪何所加且記曰附從輕言附人之罪以輕者爲比也又書云與其殺不辜寧失不經恐過重也苟以白等皆受禮聘已入門庭刑之爲可殺之爲重太祖曰毓執之是也又引經典有意使孤嘆息髙柔傳護軍營士竇禮近出不還營以爲亡表言逐捕沒其妻盈及男女爲官奴婢盈連至州府稱冤自訟莫有省者乃辭詣廷尉柔問曰汝何以知夫不亡盈垂泣對曰夫少單特養一老嫗爲母事甚恭謹又哀兒女撫視不離非是輕狡不顧室家者也柔重問曰汝夫不與人有怨讎乎對曰夫良善與人無讎又曰汝夫不與人交錢財乎對曰嘗出錢與同營士焦子文求不得時子文適坐小事系獄柔乃見子文問所坐言次曰汝頗曾舉人錢不子文曰自以單貧初不敢舉人錢物也柔察子文色動遂曰汝昔舉竇禮錢何言不邪子文怪知事露應對不次柔曰汝已殺禮便宜早服子文於是叩頭具首殺禮本末埋藏處所柔便遣吏卒承子文辭往掘禮卽得其屍詔書復盈母子爲平民班下天下以禮爲戒梁習傳注太祖拔漢中諸軍還到長安因畱騎督太原烏丸王魯昔使屯池陽以備盧水昔有愛妻住在晉陽昔旣思之又恐遂不得歸乃以其部五百騎叛還並州畱其餘騎置山谷間而單騎獨入晉陽盜取其妻已出城州郡乃覺吏民又畏昔善射不敢追習乃令從事張景募鮮卑使逐昔昔馬負其妻重騎行遲未及與其眾合而爲鮮卑所射死拾遺記先主甘後沛人也生於賤微裏中相者云此女後貴位極宮掖及後長而體貌特異至年十八玉質柔肌態媚容冶先主召入白綃帳中於戶外望者如月下聚雪河南獻玉人髙三尺乃取玉人置後側晝則講說軍謀夕則擁後而玩玉人常稱玉之所貴徳比君子況爲人形而不可玩乎後與玉人潔白齊潤觀者殆相亂惑嬖寵者非惟嫉於甘後亦妒於玉人也後常欲琢毀壞之乃誡先主曰昔子罕不以玉爲寶春秋美之今吳魏未滅安以妖玩經懷凡淫惑生疑勿復進焉先主乃撤玉人眾嬖皆退當時君子以甘後爲神智婦人焉劉先主志先主孫夫人才捷剛猛有諸兄風侍婢百人皆仗劍侍立先主每下車心常凜凜襄陽記李衡爲丹陽太守時孫休在郡治衡數以法繩之妻習氏每諫衡衡不從會休立衡憂懼謂妻曰不用卿言以至於此遂欲奔魏妻曰不可君本庶民耳先帝相拔過重旣數作無禮而復逆自猜嫌逃叛求活以此北歸何面見中國人乎衡曰計何所出妻曰瑯琊王素好善慕名方欲自顯於天下終不以私嫌殺君明矣可自囚詣獄表列前失願求受罪如此乃當逆見優饒非但直活而已衡從之果得無患又加威遠將軍授以棨戟衡每欲治家妻輒不聽後密遣客十人於武陵龍陽泛洲上作宅種甘橘千株臨死敕兒曰汝母惡吾治家故窮如是然吾州裏有千頭木奴不責汝衣食歲上一匹絹亦可足用耳衡亡後二十餘日兒以白母母曰此當是種甘橘也汝家失十戶客來七八年必汝父遣爲宅汝父恆稱太史公言江陵千樹橘當封君家吾答曰且人患無徳義不患不富若貴而能貧方好耳用此何爲吳末衡甘橘成歲得絹數千匹家道殷足晉咸康中其宅址枯樹猶在龐林婦同郡習禎妹曹公之破荊州林婦與林分隔守養弱女十有餘年後林隨黃權降魏始復集聚魏文帝聞而賢之賜�帳衣服以顯其節義黃承彥者髙爽開列爲沔南名士謂諸葛孔明曰聞君擇婦身有醜女黃頭黑色而才堪相配孔明許卽載送之時人以爲笑樂鄕裏爲之諺曰莫作孔明擇婦止得阿承醜女孝子傳杜孝巴郡人也少失父與母居以至孝稱後在成都母喜食生魚孝於蜀截大竹筒盛魚二頭塞之以艸祝曰我母必得此因投中流婦出汲乃見筒橫來觸岸異而取視有二魚含笑曰必我婿所寄熟而進之聞者嘆駭列女傳廣漢汝婦者汝惇之妻也居世殷富兄弟早孤而嫂貪�惇以所受田宅奴婢三百餘萬悉讓與兄裁畱園地數十畝起捨耕作土中得金一器惇以示妻妻曰本言讓先祖所有也此金非其有邪惇曰固吾意也乃擔金與兄嫂嫂初謂叔窮乏來欲借貸有不悅之色見金而喜兄乃惻然感悟棄妻還金誠齋雜記海鹽陸東美妻朱氏有容止夫妻相重寸步不相離時人號爲比肩人後死合葬冢上生梓樹同根二身相抱而合成一樹每有雙雁常宿於上孫權封其裏曰比肩墓曰雙梓後子弘與妻張氏亦相愛慕吳人又呼爲小比肩典略李傕數設酒請郭汜或畱汜止宿汜妻懼傕與汜婢妾而奪己愛思有以離間之會傕送饋妻乃以豉爲藥汜將食妻曰食從外來儻或有故遂摘藥示之曰一棲不二雄我固疑將軍之信李公也他日傕復請汜大醉汜疑傕藥之絞糞汁飲之乃解於是遂生嫌隙而治兵相攻吳書顧雍族人悌字子通以孝悌廉正聞於鄕黨權末年嫡庶不分悌數與驃騎將軍朱據共陳禍福言辭切直朝廷憚之待妻有禮常夜入晨出希見其面嘗疾篤妻出省之悌命左右扶起冠幘加襲起對趣令妻還其貞潔不瀆如此諸葛瑾妻死不攺娶有所愛妾生子不舉陳化字元耀汝南人妻早亡化以古事爲鑑乃不復娶權聞而貴之以其年壯敕宗正妻以宗室女化固辭以疾權不違其志魏略夏侯楙字子林惇中子也文帝少與楙親及卽位以爲安西將軍持節承夏侯淵處都督關中楙性無略而好治生至太和二年明帝西徵人有白楙者遂召還爲尙書楙在西時多畜伎妾公主由此與楙不和其後羣弟不遵禮度楙數切責弟懼見治乃共構楙以誹謗公主奏之有詔收楙帝竟欲殺之以問長水校尉京兆段默默以爲此必淸河公主與楙不睦出於譖構冀不推實耳且伏波與先帝有定天下之功宜加三思帝意解曰吾亦以爲然乃發詔推問爲公主作表者果其羣弟子臧子江所構也桓範都督靑徐與徐州刺史鄒岐爭屋引節欲斬岐爲岐所奏不直坐免還復爲兗州刺史當轉爲冀州牧是時冀州統屬鎭北而鎭北將軍才實仕進本在範後範謂其妻仲長曰我寧作諸卿向三公長跪耳不能爲呂子展屈也其妻曰君前在東坐欲擅斬徐州刺史眾人爲君難爲作下今復羞爲呂屈是復難爲作上也範忿其言觸實乃以刀環撞其腹妻時懷孕遂墮胎死範亦竟稱疾不赴冀州常林少單貧漢末爲諸生帶經耕鉏其妻常自饋餉之林𨿽在田野其相敬如賓建安五年時夏侯霸從妹年十三四在本郡出行樵采爲張飛所得飛知其良家女遂以爲妻產息女爲劉禪皇后魏氏春秋許允爲吏部郎選郡守明帝疑其所用非次召入將加罪允妻阮氏跣出謂曰明主可以理奪難以情求允頷之而入帝怒詰之允對曰某郡太守𨿽限滿文書先至年限在後日限在前帝前取事視之乃釋遣出望其衣敗曰淸吏也賜之允之出爲鎭北也喜謂其妻曰吾知免矣妻曰禍見於此何免之有允妻阮氏賢明而醜允始見愕然交禮畢無復入意妻遣婢覘之云有客姓桓妻曰是必桓範將勸使入也旣而範果勸之允入須臾便起妻捉裾畱之允顧謂婦曰婦有四徳卿其有幾婦曰新婦所乏惟容士有百行君有其幾許曰皆備婦曰士有百行以徳爲首君好色不好徳何謂皆備允有慚色知其非凡遂雅相親重漢中士女志韓樹南南鄭人趙子賤妻也子賤初爲郡功曹李固之誅詔書下郡殺固二子憲公季公太守知其枉遇之甚寬二子托服藥死具棺器欲因出逃子賤畏法敕更驗實就殺之及固小子燮得還子賤慮燮報仇賃人刺之燮覺告郡殺子賤初樹南諫子賤子賤不從及臨死許共並命兄弟嫂侍婢視守之經百餘日乃紿兄嫂曰念一死萬不得生不敢復圖死也上下以爲信然無幾時於幕下自殺梓潼士女傳敬揚涪郭孟妻楊文之女也始生失母八歲父爲梁盛所殺無宗親依外祖鄭行年十七適孟孟舉盛有舊盛數往來孟家敬揚涕泣謂孟曰盛凶惡薄命爲女非男比但惡讎未報未嘗一日忘也𨿽婦人拘制然父子恩深恐卒狂惑益君禍患君宜�之孟以告盛盛不納安漢元年盛至孟家敬揚以大杖打殺盛將自殺孟止之與俱逃涪令雙勝出追聞其故而止安慰二門會赦得免中平四年涪令向遵爲立圖表之獻帝傳秦朗父名宜祿爲呂布使詣袁術術妻以漢宗室女其前妻杜氏畱下邳布之被圍關羽屢請於太祖求以杜氏爲妻太祖疑其有色及城陷太祖見之乃自納之宜祿歸降以爲銍長及劉備走小沛張飛隨之過謂宜祿曰人娶汝妻而爲之長乃若是邪隨我去乎宜祿從之數里悔欲還飛殺之魏末傳何晏婦金鄕公主卽晏同母妹公主賢謂其母沛王太妃曰晏爲惡日甚將何保身母笑曰汝得無妒晏邪俄而晏死有一男年五六歲宣王遣人錄之晏母歸藏其子王宮中向使者搏頰乞白活之使者具以白宣王宣王亦聞晏婦有先見之言心常嘉之且爲沛王故特原不殺魏書有司奏建長秋宮帝璽書迎甄后詣行在後上表曰妾聞先代之興所以饗國長久垂祚後嗣無不由后妃焉故必審選其人以興內教今踐阼之初誠宜登進賢淑統理六宮妾自省愚陋不任粢盛之事加以寢疾敢守微志璽書三至而後三讓言甚懇切時盛暑帝欲須秋涼乃更迎後會後疾遂篤夏六月丁卯崩於鄴帝哀痛咨嗟策贈皇后璽綬晉書宣穆張皇后傳後智識過人宣帝初辭魏武之命托以風痺嘗暴書遇暴雨不覺自起收之家惟有一婢見之後乃恐事泄致禍遂手殺之以滅口而親自執爨帝由是重之其後柏夫人有寵後罕得進見帝嘗臥疾後往省病帝曰老物可憎何煩出也後慚恚不食將自殺諸子亦不食帝驚而致謝後乃止帝退而謂人曰老物不足惜慮困我好兒耳賈充傳充薨追贈充子黎民爲魯殤公充婦廣城君郭槐性妒忌初黎民年三歲乳母抱之當合黎民見充入喜笑充就而拊之槐望見謂充私乳母卽鞭殺之黎民戀念發病而死後又生男過期復爲乳母所抱充以手摩其頭郭疑乳母又殺之兒亦思慕而死充遂無息嗣充前妻李氏淑美有才行生二女褒裕褒一名荃裕一名浚父丰誅李氏坐流徙後娶城陽太守郭配女卽廣成君也武帝踐祚李以大赦得還帝特詔充置左右夫人充母亦敕充迎李氏郭槐怒攘袂數充曰刊定律令爲佐命之功我有其分李那得與我並充乃答詔托以謙沖不敢當兩夫人盛禮實畏槐也而荃爲齊王攸妃欲令充遣郭而還其母時沛國劉含母及帝舅羽林監王虔前妻皆毋丘儉孫女此例旣多質之禮官皆不能決𨿽不遣後妻多異居私通充自以宰相爲海內準則乃爲李築室於永年裏而不往來荃浚每號泣請充充竟不往會充當鎭關右公卿供帳祖道荃浚懼充遂去乃排幔出於坐中叩頭流血向充及羣僚陳母應還之意眾以荃王妃皆驚起而散充甚愧愕遣黃門將宮人扶去旣而郭槐女爲皇太子妃帝乃下詔斷如李比皆不得還後荃恚憤而薨初槐欲省李氏充曰彼有才气卿往不如不往及女爲妃槐乃盛威儀而去旣入戶李氏出迎槐不覺腳屈因遂再拜自是充每出行槐輒使人尋之恐其過李也初充母柳見古今重節義竟不知充與成濟事以濟不忠數追罵之侍者聞之無不竊笑及將亡充問所欲言柳曰我教汝迎李新婦尙不肯安問他事遂無言及充薨後李郭二女乃欲令其母祔葬賈後弗之許也及後廢李氏乃得合葬李氏作女訓行於世韓謐字長深母賈午充少女也父韓壽字徳眞南陽堵陽人魏司徒曁曾孫美姿貌善容止賈充辟爲司空掾充每燕賓僚其女輒於靑璅中窺之見壽而悅焉問其左右識此人不有一婢說壽姓字云是故主人女大感想發於寤寐婢後往壽家具說女意並言其女光麗艷逸端美絕倫壽聞而心動便令爲通殷勤婢以白女女遂潛修音好厚相贈結呼壽夕入壽勁捷過人逾垣而至家中莫知惟充覺其女悅暢異於常日時西域有貢奇香一著人則經月不歇帝甚貴之惟以賜充及大司馬陳騫其女密盜以遺壽充寮屬與壽燕處聞其芬馥稱之於充自是充意知女與壽通而其門閣嚴峻不知所由得入乃夜中陽驚托言有盜因使循墻以觀其變左右白曰無餘異惟東北角如狐貍行處充乃考問女之左右具以狀對充祕之遂以女妻壽孫晷傳晷恭孝淸約會稽虞喜隱居海嵎有髙世之風晷欽其徳娉喜弟預女爲妻喜戒女棄華尙素與晷同志時人號爲梁鴻夫婦王衍傳衍妻郭氏賈後之親藉宮中之勢剛愎貪戾聚斂無厭好干預人事衍患之而不能禁時有鄕人幽州刺史李陽京師大俠也郭氏素憚之衍謂郭曰非但我言卿不可李陽亦謂不可郭氏爲之小損衍疾郭之貪鄙故口未嘗言錢郭欲試之令婢以錢繞�使不得行衍晨起見錢謂婢曰舉阿堵物卻其措意如此何曾傳曾性至孝閨門整肅自少及長無聲樂嬖幸之好年老之後與妻相見皆正衣冠相待如賓己南向妻北面再拜上酒酬酢旣畢便出一歲如此者不過再三焉劉毅傳毅夙夜在公坐而待旦言議切直無所曲撓爲朝野之所式瞻嘗散齋而疾其妻省之毅便奏加妻罪而請解齋妻子有過立加杖捶其公正如此王渾妻鍾氏傳鍾字琰潁川人魏太傅繇曾孫也父徽黃門郎琰數歲能屬文及長聰慧弘雅博覽記籍美容止善嘯詠禮儀法度爲中表所則旣適渾生濟渾嘗共琰坐濟趨庭而過渾欣然曰生子如此足慰人心琰笑曰若使新婦得配參軍生子故不翅如此參軍謂渾中弟淪也竇淊妻蘇氏傳蘇氏始平人也名蕙字若蘭善屬文淊苻堅時爲秦州刺史被徙流沙蘇氏思之織錦爲回文旋圖詩以贈淊宛轉循環以讀之詞甚淒惋凡八百四十字孝武帝紀太元二十一年張貴人有寵年幾三十帝戲之曰汝以年當廢矣貴人潛怒向夕帝醉遂暴崩時道子昏惑元顯專權竟不推其罪人劉實傳實喪妻爲廬杖之制終喪不禦內輕薄者笑之寔不以介意盧欽傳欽動循禮典妻亡制廬杖終喪居外劉伶傳伶嘗渴甚求酒於其妻妻捐酒毀器涕泣諫曰君酒太過非攝生之道必宜斷之伶曰善吾不能自禁惟當祝鬼神自誓耳便可具酒肉妻從之伶跪祝曰天生劉伶以酒爲名一飲一斛五斗解酲婦兒之言愼不可聽仍飲酒禦肉陶然復醉郭默傳默婦兄陸嘉取官米數石餉妹默以爲違制將殺嘉嘉懼奔石勒默乃自射殺婦以明無私石季龍載記季龍勒之從子也拜徵虜將軍爲聘將軍郭榮妹爲妻季龍寵惑優僮鄭櫻桃而殺郭氏更納淸河崔氏女櫻桃又譖而殺之王導傳導妻曹氏性妒導甚憚之乃密營別館以處眾妾曹氏知將往焉導恐妾被辱遽令命駕猶恐遲之以所執麈尾柄驅牛而進司徒蔡謨聞之戲導曰朝廷欲加公九錫導弗之覺但謙退而已謨曰不聞餘物惟有短轅犢車長柄麈尾導大怒謂人曰吾往與羣賢共遊洛中何曾聞有蔡克兒也謝安傳安弟萬爲西中郎將總藩任之重安𨿽處衡門其名猶出萬之右自幼有公輔之望安妻劉惔妹也旣見家門富貴而安獨靜退乃謂曰丈夫不如此也安掩鼻曰恐不免耳及萬黜廢安始有仕進志時年已四十餘矣武昭王皓傳皓字元盛前妻同郡辛納女貞順有婦儀先卒元盛親爲之誄王歡傳歡字君厚樂陵人也家貧樂道專精耽學不營產業常丐食誦詩𨿽家無斗儲意怡如也其妻患之或焚毀其書而求攺嫁歡笑而謂之曰卿不聞朱買臣妻邪時聞者多哂之歡守志彌固遂爲通儒庾衮傳衮前妻荀氏繼室樂氏皆官族富室及適衮俱棄華麗散資財與衮共安貧苦相敬如賓祖約傳約妻無男而性妒約亦不敢違忤嘗夜寢於外忽爲人所傷疑其妻所爲約求去職帝不聽約便從右司馬營東門私出司直劉隗劾之曰約幸荷殊寵顯位選曹銓衡人物眾所具瞻當敬以直內義以方外杜漸防萌式遏寇害而乃變起蕭墻患生婢妾身被刑傷虧其膚髮羣小噂囂聲遠被塵穢淸化垢累明時天恩含垢猶復慰諭而約違命輕出旣無明智以保身又孤恩廢命宜加貶黜以塞眾謗帝不之罪隗重加執據終不許山濤傳初濤布衣家貧謂妻韓氏曰忍饑寒我後當作三公但不知卿堪作夫人不耳及居榮貴貞愼儉約𨿽爵同千乘而無嬪媵祿賜俸秩散之親故劉遐傳遐妻驍果遐嘗爲石季龍所圍妻單將數騎拔遐出於萬眾之中及田防等欲爲亂遐妻止之不從乃密起火燒甲仗都盡羊皇后傳後諱獻容洛陽敗沒於劉曜曜僭位以爲皇后因問曰吾何如司馬家兒後曰胡可�言陛下開基之聖主彼亡國之暗夫有一婦一子及身三耳不能庇之貴爲帝王而妻子辱於凡庶之手遣妾爾時實不思生何圖復有今日妾生於髙門常謂世間男子皆然自奉巾櫛以來始知天下有丈夫耳曜甚愛寵之生曜二子而死僞謚獻文皇后許邁傳邁少恬靜不慕仕進時南海太守鮑靚隱迹潛遁人莫知之邁乃往候之探其至要父母尙存未忍違親立精舍於懸澑朔望時節還家定省而已父母旣終乃遣婦孫還家遂攜其同志徧遊名山焉永和二年入臨安西山與婦書告別自後莫測所終桓沖傳衝性儉素而謙虛愛士嘗浴後其妻送以新衣衝大怒促令持去其妻復送之而謂曰衣不經新何緣得故衝笑而服之吳隱之傳隱之淸操不逾後至自番禺其妻劉氏賫沈香一斤隱之見之遂投於湖亭之水束�傳�兄璆娶石鑑從女棄之鑑以爲憾四裔列傳扶南國其王本是女子字葉柳時有外國人混潰者先事神夢神賜之弓又教載舶入海混潰旦詣神祠得弓遂隨賈人泛海至扶南外邑葉柳率眾禦之混潰舉弓葉柳懼遂降之於是混潰納以爲妻而據其國丁穆傳穆字彥遠譙國人也積功勞封眞定侯累遷爲順陽太守太元四年除振武將軍梁州刺史受詔未發會苻堅遣眾寇順陽穆戰敗被執至長安稱疾不仕僞朝堅又傾國南寇穆與關中人士唱義謀襲長安事泄遇害臨死作表以付其妻周其後周得至京師詣闕上之孝武帝下詔曰故順陽太守眞定侯丁穆力屈身陷而誠節彌固直亮壯勁義貫古烈喪柩始反言尋傷悼可贈龍驤將軍雍州刺史賻賜一依周虓故事爲立屋宅並給其妻衣食以終厥身劉聰載記聰立左貴嬪劉氏爲皇后聰將爲劉氏起儀樓於後庭廷尉陳元達諫聰大怒曰吾爲萬機主將營一殿豈問汝鼠乎不殺此奴沮亂朕心朕殿何當得成邪將出斬之並其妻子同梟東市使羣鼠共穴時在逍遙園李中堂劉氏時在後堂聞之密遣中常侍私敕左右停刑於是手疏切諫乃解引元達而謝之易逍遙園爲納賢園李中堂爲愧賢堂苻融載記融爲司隸校尉京兆人董丰遊學三年而返過宿妻家是夜妻爲賊所殺妻兄疑丰殺之送丰有司丰不堪楚掠誣引殺妻融察而異之問曰汝行往還頗有怪異及卜筮以不丰曰初將發夜夢乘馬南渡水反而北渡復自北而南馬停水中鞭策不去俯而視之見兩日在於水下馬左白而濕右黑而燥寤而心悸竊以爲不祥還之夜復夢如初問之筮者筮者云憂獄訟遠三枕避三沐旣至妻爲俱沐夜授丰枕丰記筮者之言皆不從之妻乃自沐枕枕而寢融曰吾知之矣周易坎爲水馬爲離夢乘馬南渡旋北而南者從坎之離三爻同變變而成離離爲中女坎爲中男兩日二夫之象坎爲執法吏吏詰其夫婦人被流血而死坎二陰一陽離二陽一陰相承易位離下坎上旣濟文王遇之囚羑里有禮而生無禮而死馬左而濕濕水也左水右馬馮字也兩日昌字也其馮昌殺之乎於是推檢獲昌而詰之昌具首服曰本與其妻謀殺董丰期以新沐枕枕爲驗是以誤中婦人慕容徳載記妖賊王始聚眾於太山自稱太平皇帝號其父爲太上皇兄爲徵東將軍弟徵西將軍慕容鎭討擒之斬於都市臨刑或問其父及兄弟所在始答曰太上皇帝蒙塵於外徵東徵西亂兵所害惟朕一身獨無聊賴其妻怒之曰止坐此口以至於此柰何復爾始曰皇后自古豈有不破之家不亡之國邪行刑者以刀鐶築之仰視曰崩卽崩矣終不攺帝號徳聞而哂之隗照傳照汝陰人也善於易臨終書版授其妻曰吾亡後當大荒窮𨿽爾愼莫賣宅也卻後五年春當有詔來頓此亭姓龔此人負吾金卽以此版往責之勿違言也照亡後其家大困乏欲賣宅憶夫言輒止期日有龔使者止亭中妻遂賫版往責之使者執版惘然不知所以妻曰夫臨亡手書版見命如此不敢妄也使者沈吟良久而悟謂曰賢夫何善妻曰夫善於易而未曾爲人卜也使者曰噫可知矣乃命取蓍筮之卦成撫掌而嘆曰妙哉隗生含明隱迹可謂鏡窮達而洞吉凶者也於是告照妻曰吾不相負金也賢夫自有金耳知亡後當暫窮故藏金以待太平所以不告兒婦者恐金盡而困無已也知吾善易故書版以寄意耳金有五百斤盛以靑甕覆以銅柈埋在堂屋東頭去壁一丈入地九尺妻還掘之皆如卜焉皇甫謐列女傳趙昂妻異者故益州刺史天水趙偉璋妻王氏女也昂爲羌道令畱異在西會同郡梁雙反攻破西城害異兩男異女英年六歲獨與異在城中異見兩男已死又恐爲雙所侵引刀欲自刎顧英而嘆曰身死爾棄當誰恃哉吾聞西施蒙不潔之服則人掩鼻況我貌非西施乎乃以混糞涅麻而被之�食瘠形自春至冬雙與州郡和異竟以是免難昂遣吏迎之未至三十里止謂英曰婦人無符信保傅則不出房闈昭姜沈流伯姬待燒每讀其傳心壯其節今吾遭亂不能死將何以復見諸姑所以偸生不死惟憐汝耳今官舍已近吾去汝死矣遂飲毒藥而絕時適有解毒藥良湯撅口灌之良久乃蘇建安中昂轉參軍事徙居冀會馬超攻冀異躬著布佐昂守備又悉脫所佩環黼黻以賞戰士及超攻急城中饑困刺史韋康素仁湣吏民傷殘欲與超和昂諫不聽歸以語異異曰君有爭臣大夫有專利之義專不爲非也焉知救兵不到關隴哉當共勉卒髙勛全節致死不可從也比昂還康與超和超遂背約害康又劫昂質其嫡子月於南鄭欲要昂以爲己用然心未甚信超妻楊聞異節行請與燕終日異欲信昂於超以濟其謀謂楊曰昔管仲入齊立九合之功由余適秦穆公成霸方今社稷初定治亂在於得人涼州士馬乃可與中夏爭鋒不可不詳也楊深感之以爲忠於己遂與異重相接結昂所以得信於超全功免禍者異之力也及昂與楊阜等結謀討超告異曰吾謀如是事必萬全當柰月何異厲聲應曰忠義立於身雪君父之大恥喪元不足爲重況一子哉夫項橐顏淵豈復百年貴義存耳昂曰善遂共閉門逐超超奔漢中從張魯得兵還異復與昂保祁山爲超所圍三十日救兵到乃解超卒殺異子月凡自冀城之難至於祁山昂出九奇異輒參焉世說新語王安丰婦常卿安丰安丰曰婦人卿婿禮爲不敬後勿復爾婦曰親卿愛卿是以卿卿我不卿卿誰復卿卿荀奉倩妻曹氏有艷色妻嘗病熱奉倩恆以冷身熨之妻亡人弔不哭而傷神未幾奉倩亦卒女紅余志荀奉倩將別其妻曹洪女割蓮枝帶以相贈後人分釵卽此意要錄俗說車武子妻大妒呼其婦兄宿取一絳裙衣掛屏風上其婦拔刀徑上�發被乃兄也慚而退酉陽雜俎妒婦津相傳言晉大始中劉伯玉妻段氏字光明性妒忌伯玉常於妻前誦洛神賦語其妻曰娶婦得如此吾無憾焉光明曰君何以善水神而欲輕我吾死何愁不爲水神其夜乃自沈而死死後七日托夢語伯玉曰君本願神吾今得爲神也伯玉寤而覺之遂終身不復渡水有婦人渡此津者皆壞衣枉妝然後敢濟不爾風波暴發醜婦𨿽妝飾而渡其神亦不妒也婦人渡河無風浪者以爲己丑不致水神怒醜婦諱之無不皆自毀形容以塞嗤笑也故齊人語曰欲求好婦立在津口婦立水傍好醜自彰誠齋雜記扶風馬元正妻尹氏天水人也元正早死欲從者久之其父勸之嫁尹氏哭指鐵井闌曰此上生花我則再醮三年而黃芝生於闌上遂嫁爲李皓繼室尹氏幼好學淸辧有志節以再醮之故三年不言撫前妻子逾於己生皓之創業也謀謨經略贊毗居多通鑑石勒妻劉氏有膽略勒與之參決軍事佐勒建功勛有呂后之風而不妒更過之小名錄王凝之妻謝氏道韞安西將軍奕之女也初適凝之還甚不悅叔父安曰王郎逸少子不惡汝何恨耶答曰一門叔父則有阿大中郎羣從兄弟復有封胡遏末不意天壤之中乃有王郎

夫婦部紀事三宋書宗炳傳炳字少文南陽涅陽人也宋受禪徵爲太子舍人元嘉初又徵通直郎東宮建徵爲太子中舍人庶子並不應妻羅氏亦有髙情與炳協趣羅氏沒炳哀之過甚旣而輟哭尋理悲情頓釋謂沙門釋慧堅曰死生之分未易可達三復至教方能遣哀劉凝之傳凝之字志安小名長年南郡枝江人也父期公衡陽太守兄盛公髙尙不仕凝之慕老萊嚴子陵爲人推家財與弟及兄子立屋於野外非其力不食州裏重其徳行州三禮辟西曹主簿舉秀才不就妻梁州刺史郭銓女也遣送丰麗凝之悉散之親屬妻亦能不慕榮華與凝之共安儉苦夫妻共乘薄笨車出市買易周用之外輒以施人朱百年傳百年會稽山陰人也祖愷之晉右衛將軍父濤揚州主簿百年少有髙情親亡服闋攜妻孔氏入會稽南山以伐樵采篛爲業以樵篛置道頭輒爲行人所取明旦亦復如此人稍怪之積久方知是朱隱士所賣須者隨其所堪多少畱錢取樵篛而去或遇寒雪樵篛不售無以自資輒自搒船送妻還孔氏天晴復迎之有時出山陰爲妻買繒彩三五尺好飲酒遇醉或失之孝建元年卒山中時年八十七蔡興宗爲會稽太守餉百年妻米百斛百年妻遣婢詣郡門奉辭固讓時人美之以比梁鴻妻袁皇后傳後適太祖恩禮甚篤袁氏貧薄后每就上求錢帛以贍與之上性節儉所得不過三五萬三五十匹後潘淑妃有寵愛傾後宮咸言所求無不得後聞之欲知信否乃因潘求三十萬錢與家以觀上意信宿便得因此恚恨甚深稱疾不復見上上每入必他處回避上數掩伺之不能得始興王浚諸庶子問訊後未嘗視也後遂憤恚成疾元嘉十七年疾篤上執手流涕問所欲不言後視上良久乃引被覆面崩於顯陽殿時年三十六上甚相悼痛後亡後常有小小靈應沈美人者太宗所幸也常以非罪見責應賜死從後昔所住徽音殿前度此殿有五間自後崩後常閉美人至殿前流涕大言曰今日無罪就死先後若有靈當知之殿諸�戶應聲豁然開職掌遽白太祖太祖驚往視之�人乃得釋王敬弘傳敬弘性恬靜樂山水爲天門太守敬弘妻桓元姊也敬弘之郡元時爲荊州遣信要令過敬弘至巴陵謂人曰靈寶見要正欲與其姊集聚耳我不能爲桓氏贅婿乃遣別船送妻往江陵妻在桓氏彌年不迎山郡無事恣其遊適累日不回意甚好之朱修之傳修之隨到彥之北伐糧盡遂陷於虜拓拔燾嘉其守節以爲侍中妻以宗室女修之潛謀南歸妻疑之每流涕問其意修之心嘉其義竟不告也孝武文穆王皇后傳後父偃字子遊晉丞相導元孫也偃長子藻位至東陽太守尙太祖第六女臨川長公主諱英媛公主性妒而藻別愛左右人吳崇祖前廢帝景和中主讒之於廢帝藻坐下獄死主與王氏離婚太始初以主適豫章太守庾衝遠未及成禮而衝遠卒宋世諸主莫不嚴妒太宗每疾之湖孰令袁妻以妒忌賜死使近臣虞通之撰妒婦記左光祿大夫江湛孫當尙世祖女上乃使人爲作表讓婚太宗以此表徧示諸主於是臨川公主上表曰妾追隨奇薄絕於王氏私庭囂戾致此分異今孤疾煢然假息朝夕情寄所鍾惟在一子契闊荼炭特兼憐湣否泰榮枮系以爲命實願申其門釁還爲母子推遷僶俯未及自聞先朝慈愛鑑妾丹衷若賜使息徹歸第定省仰揆天旨或有可尋今事迫誠切不顧典憲敢緣恩燾觸冒披聞特乞還身王族守養弱嗣𨿽死之日實甘於生許之明恭王皇后傳後諱貞風上常宮內大集而嬴婦人觀之以爲歡笑後以扇障面獨無所言帝怒曰外舍家寒乞今共爲笑樂何獨不視後曰爲樂之事其方自多豈有姑姊妹集聚而嬴婦人形體以此爲樂外舍之爲歡適實與此不同帝大怒遣後令起後兄揚州刺史景文以此事語從舅陳郡謝緯曰後在家爲儜弱婦人不知今段遂能剛正如此明帝陳貴妃傳妃諱妙登丹陽建康人屠家女也世祖以賜太宗始有寵一年許衰歇以乞李道兒尋又迎還生廢帝故民中皆呼廢帝爲李氏子廢帝後每自稱李將軍或自謂李統範傳有逆謀爲徐湛之所發出市家人悉至相見妻先下撫其子回罵曰君不爲百歲阿家不感天子恩遇身死固不足塞罪柰何枉殺子孫漧笑云罪至而已所生母泣以手擊頸及頰妻云罪人阿家莫念顧覬之傳覬之爲湘州剌史善於�民治甚有績時沛郡相縣唐賜往北�朱起母彭家飲酒還因得病吐蠱虫十餘枚臨死語妻張死後刳腹出病後張手自破視五臟悉糜碎郡縣以張忍行刳剖賜子副又不禁駐事起赦前法不能決律傷死人四歲刑妻傷夫五歲刑子不孝父母棄市並非科例三公郎劉思議賜妻痛往遵言兒識謝及理考事原心非存忍害謂宜哀矜覬之議曰法移路屍猶爲不道況在妻子而忍行凡人所不行不宜曲通小情當以大理爲斷謂副爲不孝張同不道詔如覬之議劉穆之傳穆之字道和髙祖受禪思佐命元勛詔進龍陽縣侯長子慮之嗣卒子邕嗣邕卒子肜嗣大明四年坐刀砍妻奪爵土長沙景王道鄰傳泰始初宗室𨿽多才能甚寡秉少自砥束甚得朝野之譽故爲太宗所委順帝卽位時齊王輔政四海屬心秉知鼎命有在密懷異圖謀敗死時年四十五秉妻蕭氏思話女也元徽中朝廷危殆妻常懼禍敗每謂秉曰君富貴已足故應爲兒女子作計年垂五十殘生何足�邪秉不能從異苑宋呂相河南人娶永興女爲妻生子乳哺中舅姑怒逐之後相攜幼子過永興見羣婦同遊幼子牽一婦號泣相回顧久之認是幼子母相與復爲夫婦焉容齋續筆劉裕起兵討逆同謀孟昶謂妻周氏曰我決當作賊幸早離絕周氏曰君父母在堂欲建非常之謀豈婦人所能諫事之不成當於奚官中奉養大家義無歸志也昶起周氏追昶坐曰觀君舉措非謀及婦人者不過欲得財物耳指懷中兒示之曰此兒可賣亦當不惜遂傾資以給之南齊書劉休傳宋明帝憎婦人妒尙書右丞榮彥遠以善�見親婦妒傷其面帝曰我爲卿治之何如彥遠率爾應曰聽聖旨其夕遂賜藥殺其妻休妻王氏亦妒帝聞之賜休妾敕與王氏二十杖令休於宅後開小店使王氏親賣掃皂莢以辱之其見親如此褚伯玉傳伯玉字元璩吳郡錢唐人也髙祖含始平太守父�徵虜參軍伯玉少有隱操寡嗜欲年十八父爲之婚婦入前門伯玉從後門出遂往剡居瀑布山謝脁傳脁字元暉建武四年行南徐州事啟王敬則反謀上甚嘉賞之敬則女爲脁妻常懷刀欲報脁脁不敢相見及爲吏部郎沈昭略謂脁曰卿人地之美無忝此職但恨今日刑於寡妻脁臨敗嘆曰我不殺王公王公由我而死沈文季傳文季爲吳興太守文季飲酒至五斗妻王氏王錫女飲酒亦至三斗文季與對飲竟日而視事不廢徐伯珍傳伯珍字文楚早喪妻晚不復重娶自比曾參崔懷愼傳懷愼父邪利魯郡太守宋元嘉中沒虜懷愼與妻房氏篤愛聞父陷沒卽日遣妻布衣蔬食如居喪禮劉瓛傳瓛有至性母孔氏甚嚴明瓛年四十餘未有婚對建元中太祖與司徒褚淵爲瓛娶王氏女王氏椓壁掛履土落孔氏�上孔氏不悅瓛卽出其妻梁書徐文盛傳文盛字道茂太淸三年聞國難乃召募得數萬人來赴世祖嘉之以爲秦州刺史授以東討之略文盛至武昌遇侯景將任約敗之文盛妻石氏先在建鄴至是景載以還之文盛深徳景遂密通信使都無戰心眾咸憤怨遂大潰文盛下獄死孫謙傳謙字長遜兄靈慶常病寄於謙謙出行還問起居靈慶曰向飲冷熱不調卽時猶渴謙退遣其妻眾咸服其行義劉孝綽傳孝綽妹適東海徐悱有才學悱僕射徐勉子爲晉安郡卒喪還京師妻爲祭文辭甚淒愴勉本欲爲哀文旣睹此文於是閣筆何點傳點字子�廬江灊人也祖尙之宋司空父鑠宜都太守鑠素有風疾無故害妻坐法死點年十一幾至滅性及長感家禍欲絕婚宦尙之彊爲之娶瑯邪王氏禮畢將親迎點累涕泣求執本志遂得罷點旣老又娶魯國孔嗣女嗣亦隱者也點𨿽婚亦不與妻相見築別室以處之人莫諭其意也吳國張融少時免官而爲詩有髙尙之言點答詩曰昔聞東都日不在簡書前𨿽戲也而融久病之及點後婚融始爲詩贈點曰惜哉何居士薄暮遘荒淫點亦病之而無以釋也引字子季點之弟也中大通三年卒年八十六先是引疾妻姜氏夢神人告曰汝夫壽盡旣有至徳應獲延期爾當代之妻覺說焉俄得患而卒引疾乃瘳至是引夢一神女並八十許人並衣帢行列至前俱拜�下覺又見之便命營凶具旣而疾動因不自治顧協傳協少時將娉舅息女未成婚而協母亡免喪後不復娶至六十餘此女猶未他適協義而迎之晚𨿽判合卒無嗣陳書徐陵傳孝克陵之第三弟也少爲周易生有口辯能談元理旣長徧通五經博覽史籍亦善屬文而文不逮義梁太淸初起家爲太學博士性至孝遭父憂殆不勝喪事所生母陳氏盡就養之道梁末侯景寇亂京邑大饑餓死者十八九孝克養母饘粥不能給妻東莞臧氏領軍將軍臧盾之女也甚有容色孝克乃謂之曰今饑荒如此供養交闕欲嫁卿與富人望彼此俱濟於卿意如何臧氏弗之許也時有孔景行者爲侯景將富於財孝克密因媒者陳意景行多從左右逼而迎之臧涕泣而去所得谷帛悉以供養孝克又剃髮爲沙門攺名法整兼乞食以充給焉臧氏亦深念舊恩數私致饋餉故不乏絕後景行戰死臧伺孝克於途中累日乃見謂孝克曰往日之事非爲相負今旣得脫當歸供養孝克默然無答於是歸俗更爲夫婦長沙王叔堅傳叔堅字子成髙宗第四子也禎明三年入關遷於瓜州更名叔賢叔賢素貴不知家人生產至是與妃沈氏酤酒以傭保爲事隋大業中爲遂寧郡太守後主沈皇后傳後諱婺華性聰敏彊記涉獵經史工書翰陳亡與後主俱入長安及後主薨後自爲哀辭文甚酸切誠齋雜記沈後者望蔡侯君理女也以張貴妃權寵動經半年不得禦陳主當禦沈後處暫入卽還謂後曰畱人不畱人不畱人也去此處不畱人自有畱人處後答云誰言不相憶見罷倒成羞情知不肯住教我若爲畱南史杜崱傳龕岑之子也頻敗陳文帝軍龕好飲酒終日恆醉勇而無略部將杜泰私通於文帝說龕降文帝龕然之其妻王氏曰霸先讎隙如此何可求和因出私財賞募復大敗文帝軍後杜泰降文帝龕尙醉不覺文帝遣人負出項王寺前斬之王氏因截發出家張彪傳彪爲東揚州刺史因復敗與妻楊氏去猶左右數人追隨彪疑之皆發遣惟常所養一犬名蒼黃在彪前後未嘗捨離乃還入若邪山中沈泰說陳文帝遣章昭達領千兵重購之並圖其妻彪眠未覺蒼黃驚吠劫來便嚙一人中喉卽死彪拔刀逐之映火識之曰何忍舉惡卿須我者但可取頭誓不生見陳蒨劫曰官不肯去請就平地彪知不免謂妻楊呼爲鄕裏曰我不忍令鄕裏落他處今當先殺鄕裏然後就死楊引頸受刀曾不辭憚彪不下刀便相隨下嶺到平處謂劫曰卿須我頭我身不去也呼妻與訣曰生死從此而別若見沈泰申進等爲語曰功名未立猶望鬼道相逢劫不能生得遂殺彪致首於昭達蒼黃號叫彪屍側宛轉血中若有哀狀昭達進軍迎彪妻便拜稱陳文帝教迎爲家主楊便攺啼爲笑欣然意悅請昭達殯彪喪墳冢旣畢蒼黃又俯伏冢間號叫不肯離楊還經彪宅謂昭達曰婦人本在容貌辛苦日久請暫過宅莊飾昭達許之楊入屋便以刀割發毀面哀哭慟絕誓不更行陳文帝聞之嘆息不已遂許爲尼後陳武帝軍人求取之楊投井決命時寒比出之垂死積火溫燎乃蘇復起投於火彪始於若邪興於若邪終於若邪及妻犬皆爲時所重異楊氏天水人散騎常侍噭之女也有容貌先爲河東裴仁林妻因亂爲彪所納魏書蕭道成傳道成死子賾立賾子長懋死立其孫南郡王昭業爲太孫昭業陰懷鄙慝與左右無賴羣小二十許人共衣食同臥起妻何氏擇其中美貌者與交通昭業在西州令女巫楊氏禱祝速求天位楊氏子亦有美貌何氏尢愛悅之及在東宮賾有疾與何氏書於紙中作一大喜字作小喜三十六字繞之楊及母爲昭業所寵恩情特隆賞賜傾府爲何氏所幸常居中內侍蕭坦之請誅何氏與昭業同席坐流涕覆面謂坦之曰楊郎好年少無罪何可枉殺坦之乃耳語於昭業曰此事別有一意不可令人聞昭業呼何氏曰阿奴暫起去坦之乃曰外間並云楊與皇后有情聞彰遐邇此事自古所無恐必誤官事昭業不得已乃許之俄敕原之已行刑矣神元皇后竇氏傳後沒鹿回部大人賓之女也賓臨終誡其二子速侯回題令善事帝及賓卒速侯等欲因帝會喪爲變語頗漏泄帝聞之知其終不奉順乃先圖之於是伏勇士於宮中晨起以佩刀殺後馳使告速侯等言後暴崩速侯等驚走來赴因執殺之楊大眼傳大眼妻潘氏善騎射自詣軍省大眼至於攻陳遊獵之際大眼令妻潘戎裝或齊鑣戰場或並驅林壑及至還營同坐幕下對諸寮佐言笑自得時指之謂人曰此潘將軍也李元護傳元護子會襲爵爲子邑五百戶會頑騃好酒其妻南陽太守淸河房伯玉女也甚有姿色會不答之房乃通於其弟機因會飲醉殺之爾朱彥伯傳彥伯弟世隆曾晝寢其妻奚氏忽見一人持世隆首去奚氏驚怖就視而世隆寢如故也旣覺謂妻曰向夢人斷我頭去意殊不適未幾見誅張赦提傳赦提中山安喜人也性雄武有規畫除幽州刺史假安喜侯赦提克己厲約遂有淸稱後頗縱妻段氏多有受納令僧尼因事通請貪虐流聞中散李眞香出使幽州采訪牧守政績眞香驗案其罪赦提懼死欲逃其妻姑爲太尉東陽王丕妻恃丕親貴自許詣丕申訴求助謂赦提曰當爲訴理幸得申雪願且寬憂不爲異計赦提以此差自解慰段乃陳列眞香昔嘗因假而過幽州知赦提有好牛從索不果今臺使心協前事故威逼部下拷楚過極橫以無辜證成誣罪執事恐有不盡使駕部令趙秦州重往究訊事狀如前處赦提大辟髙祖詔賜死於第將就盡召妻而責之曰貪濁穢吾者卿也又安吾而不得免禍九泉之下當爲仇讎矣蕭寶夤傳寶夤字智亮蕭鸞第六子寶卷母弟也尙南陽長公主賜帛一千匹並給禮具公主有婦徳事寶夤盡肅雍之禮𨿽好合積年而敬事不替寶夤每入室公主必立以待之相遇如賓自非太妃疾篤未曾歸休寶夤器性溫順自處以禮奉敬公主內外諧穆淸河王懌親而重之李洪之傳洪之微時妻張氏助洪之經營資產自貧至貴多所補益有男女幾十人洪之後得劉氏劉芳從妹洪之欽重而�薄張氏爲兩宅別居偏厚劉室由是二妻妒競互相訟詛兩宅母子往來如讎賈彜傳彜子秀歷中書博士旣而掌吏曹事時丞相乙渾擅作威福多所殺害渾妻庶姓而求公主之號屢言於秀秀默然渾曰公事無所不從我請公主不應何意秀慷慨大言對曰公主之稱王姬之號尊寵之極非庶族所宜若假竊此號當必自咎秀寧死於今朝不取笑於後日渾左右莫不失色爲之震懼而秀神色自若渾夫妻默然含忿他日乃書太醫給事楊惠富臂作老奴官慳字令以示秀渾每欲伺隙陷之會渾伏誅遂將免難秀執正守志皆此類也張讜傳讜字處言淸河東武城人也初讜妻皇甫氏被掠賜中官爲婢皇甫遂乃詐癡不能梳沐後讜爲劉駿冀州長史因貨千餘匹購求皇甫髙宗怪其納財之多也引見之時皇甫年垂六十矣髙宗曰南人奇好能重室家之義此老母復何所在乃能如此致費也皇甫氏歸讜令諸妾境上奉迎數年卒後十年而讜入國苟金龍妻劉氏傳劉氏平原人也廷尉少卿劉叔宗之姊世宗時金龍爲梓潼太守郡帶關城戍主蕭衍遣眾攻圍值金龍疾病不堪部分眾甚危懼劉遂率厲城民修理戰具一夜悉成拒戰百有餘日兵士死傷過半戍副髙景陰圖叛逆劉斬之及其黨與數十人自余將士分衣減食勞逸必同莫不畏而懷之井在外城尋爲賊陷城中絕水渴死者多劉乃集諸長幼諭以忠節遂相率告訴於天俱時號叫俄而澍雨劉命出公私布絹及至衣服懸之城中絞而取水所有雜器悉儲之於是人心益固會益州刺史傅豎眼將至賊乃退散豎眼嘆異具狀奏聞世宗嘉之平原鄃縣女子孫氏傳孫氏男玉者夫爲靈縣民所殺追執讎人男玉欲自殺之其第止而不聽男玉曰女人出適以夫爲天當親自復雪云何假人之手遂以杖毆殺之有司處死以聞顯祖詔曰男玉重節輕身以義犯法緣情定罪理在可原其特恕之涇州貞女兕先氏傳兕先氏許嫁彭老生爲妻聘幣旣畢未及成禮兕先率行貞淑居貧常自舂汲以養父母老生輒往逼之女曰與君禮命𨿽畢二門多故未及相見何由不稟父母擅見陵辱若苟行非禮正可身死耳遂不肯從老生怒而刺殺之取其衣服女尙能言臨死謂老生曰生身何罪與君相遇我所以執節自固者寧更有所邀正欲奉給君耳今反爲君所殺若魂靈有知自當相報言終而絕老生持女珠瓔至其叔宅以告叔叔曰此是汝婦柰何殺之天不佑汝遂執送官太和七年有司劾以死罪詔曰老生不仁侵陵貞淑原其彊暴便可戮之而女守禮履節沒身不攺𨿽處艸萊行合古迹宜賜美名以顯風操其標墓旌善號曰貞女巨鹿魏溥妻傳奏常山房氏女也父堪慕容垂貴鄕太守房氏婉順髙明幼有烈操年十六而溥遇病且卒顧謂之曰人生如白駒過隙死不足恨但夙心往志不聞於沒世矣良痛母老家貧供奉無寄赤子眇血祀孤危所以抱怨於黃墟耳房垂泣而對曰幸承先人余訓出事君子義在自畢有志不從命也夫人在堂稚子𦇤褓顧當以身少相感長往之恨俄而溥卒及大斂房氏操刀割左耳投之棺中仍曰鬼神有知相期泉壤流血滂然助喪者咸皆哀懼姑劉氏輟哭而謂曰新婦何至於此房對曰新婦少年不幸實慮父母未量至情覬持此自誓耳聞知者莫不感愴於時子緝生未十旬鞠育於後房之內未曾出門遂終身不聽絲竹不預坐席緝年十二房父母仍存於是歸寧父兄尙有異議緝竊聞之以啟母房命駕紿云他行因而遂歸其家弗知之也行數十里方覺兄弟來追房哀嘆而不返其執意如此李先傳鳳子預每羨古人餐玉之法乃采訪藍田躬往攻掘得若環璧雜器形者大小百餘稍得粗黑者亦篋盛以還而至家觀之皆光潤可玩預乃椎七十枚爲屑日服食之餘多惠人預服經年云有效驗而世事寢食不禁節又加之好酒損志及疾篤謂妻子曰服玉屏居山林排棄嗜欲或當大有神力而吾酒色不絕自致於死非藥過也然吾屍體必當有異勿便速殯令後人知餐服之妙時七月中旬長安毒熱預停屍四宿體色不變其妻常氏以玉珠二枚唅之口閉常謂之曰君自云餐玉有神驗何故不受唅也言訖齒啟納珠因噓屬其口都無穢气舉斂於棺堅直不傾委死時猶有遺玉屑數斗橐盛納諸棺中劉昶傳昶適子承緒先昶卒長子文遠次輝字重昌並皆�狂昶深慮不能守其爵封然輝猶小未多罪過乃以爲世子襲封正始初尙蘭陵長公主世宗第二姊也拜員外常侍公主頗嚴妒輝嘗私幸主侍婢有身主笞殺之剖其孕子節解以艸裝實婢腹裸以示輝輝遂忿憾�薄公主公主姊因入聽講言其故於靈太后太后敕淸河王懌窮其事懌與髙陽王雍廣平王懷奏其不和之狀無可爲夫婦之理請離婚削除封位太后從之公主在宮周歲髙陽王及劉騰等皆爲言於太后太后慮其不攺未許之雍等屢請不已聽復舊義太后流涕送公主誡令謹護正光初輝又私淫張陳二氏女公主更不檢惡主姑陳畱公主共相扇獎遂與輝復致忿爭輝推主墮�手腳毆蹈主遂傷胎輝懼罪逃逸靈太后召淸河王懌決其事二家女髡笞付宮兄弟皆坐鞭刑徙配惇煌爲兵公主因傷致薨太后親臨慟哭舉哀太極東堂出葬城西太后親送數里盡哀而還謂侍中崔光曰向哭所以過哀者追念公主爲輝頓辱非一乃不關言能爲隱忍古今寧有此此所以痛之後執輝於河內之溫縣幽於司州將加死刑會赦得免崔浩傳浩非毀佛法而妻郭氏敬好釋典時時讀誦浩怒取而焚之捐灰於廁中陸俟傳俟子麗麗長子定國定國子昕之字慶始襲爵尙顯祖女常山公主公主性不妒忌以昕之無子爲納妾媵而皆育女公主有三女無男以昕之從兄希道第四子彰爲後韋閬傳彪弟融娶司農李瑾女天平中疑其妻與章武王景哲姦通乃刺殺之懼不免仍亦自害盧元傳元聿弟元明字幼章凡三娶次妻鄭氏與元明兄子士啟淫污元明不能離絕又好以世地自矜時論以此貶之趙逸傳超宗弟令勝寵惑妾潘離棄其妻羊氏夫妻相訟疊發陰私醜穢之事彰於朝野李孝伯傳孝伯兄祥祥子安世妻博陵崔氏生一子瑒崔氏以妒悍見出鄭羲傳希弟幼儒好學修謹時望甚優丞相髙陽王雍以女妻之幼儒亡後妻淫蕩凶悖肆行無禮子敬道敬徳並亦不才俱走於關右幼儒從兄伯猷每謂所親曰從弟人才足爲令徳不幸得如此婦今死復重死可爲悲嘆羲兄小白孫伯猷除驃騎將軍南靑州刺史在州貪婪妻安丰王元延�女專爲聚斂貨賄公行潤及親戚戶口逃散邑落空虛乃誣良民云欲反叛籍其資財盡以入己誅其丈夫婦女配沒百姓怨苦聲聞四方爲禦史糾劾死罪數十條遇赦免因以頓廢齊文襄作相每誡厲朝士常以伯猷爲諭孝文幽皇后傳後亦馮熙女母曰常氏本微賤得幸於熙熙元妃公主薨後遂主家事生後與北平公夙文明太皇太后欲家世貴寵乃簡熙二女俱入掖庭時年十四其一早卒後有姿媚偏見愛幸未幾疾病文明太后乃遣還家爲尼髙祖猶畱念焉歲餘而太后崩髙祖服終頗存訪之又聞後素疹痊除遣閹官雙三念璽書勞問遂迎赴洛陽及至寵愛過初專寢當夕宮人稀復進見拜爲左昭儀後立爲皇后始以疾歸頗有失徳之聞髙祖頻歲南徵後遂與中官髙菩薩私亂及髙祖在汝南不豫後便公然醜恣中常侍雙蒙等爲其心腹中常侍劇鵬諫而不從憤懼致死是時彭城公主宋王劉昶子婦也年少婺居北平公馮夙後之同母弟也後求婚於髙祖髙祖許之公主志不願後欲彊之婚有日矣公主密與侍婢及家僮十餘人乘輕車冒霖雨赴懸瓠奉謁髙祖自陳本意因言後與菩薩亂狀髙祖聞而駭愕未之全信而祕匿之惟彭城王侍疾左右具知其事此後後漸憂懼與母常氏求托女巫禱厭無所不至願髙祖疾不起一旦得如文明太后輔少主稱命者賞報不貲又取三牲宮中妖祠假言祈福專爲左道母常或自詣宮中或遣侍婢與相報答髙祖自豫州北幸鄴後慮還見治檢彌懷危怖驟令閹人托參起居皆賜之衣裳殷勤托寄勿使漏泄亦令雙蒙充行省其信不然惟小黃門蘇興壽密陳委曲髙祖問其本末敕以勿泄至洛執問菩薩雙蒙等六人疊相證舉具得情狀髙祖以疾臥含溫室夜引後並列菩薩等於戶外後臨入令閹人搜衣中稍有寸刃便斬後頓首泣謝乃賜坐東楹去禦筵二丈餘髙祖令菩薩等陳狀又讓後曰汝母有妖術可具言之後乞屏左右有所密啟髙祖敕中侍悉出惟令長秋卿白整在側取衛直刀柱之後猶不言髙祖乃以綿堅塞整耳自小語呼整再三無所應乃令後言事隱人莫知之髙祖乃喚彭城北海二王令入坐言昔是汝嫂今乃他人但入勿避二王固辭不獲命及入髙祖云此老嫗乃欲白刃插我肋上可窮問本末勿有所難髙祖深自引過致愧二王又云馮家女不能復相廢逐且使在宮中空坐有心乃能自死汝等勿謂吾猶有情也髙祖素至孝猶以文明太后故未便行廢良久二王出乃賜後死辭訣再拜稽首涕泣欷歔令入東房及入宮後帝命閹人有所問於後後罵曰天子婦親面對豈令汝傳也髙祖怒敕後母常入與後杖常撻之百餘乃止髙祖尋南伐後畱京師𨿽以罪失寵而夫人嬪妾奉之如法惟令世宗在東宮無朝謁之事髙祖疾甚謂彭城王勰曰後宮久乖陰徳自絕於天若不早爲之所恐成漢末故事吾死之後可賜自盡別宮葬以後禮庶掩馮門之大過髙祖崩梓宮達魯陽乃行遺詔北海王詳奉宣遺旨長秋卿白整等入授後藥後走呼不肯引決曰官豈有此也是諸王輩殺我耳整等執持彊之乃含椒而盡殯以後禮梓宮次洛南咸陽王禧等知審死相視曰若無遺詔我兄弟亦當作計去之豈可令失行婦人宰制天下殺我輩也謚曰幽皇后葬長陵塋內廣陽王建閭傳建閭子嘉少沈敏喜慍不形於色後封廣陽王妃宜都王穆壽孫女司空從妹也聰明婦人及爲嘉妃多所匡贊光益家道南安王禎傳禎子英英子熙延昌二年襲封熙兄弟並爲淸河王懌所暱及劉騰元叉隔絕二宮矯詔殺懌熙乃起兵上表除叉甫十日爲叉斬於鄴街傳首京師始熙妃於氏知熙必敗不從其謀自初哭泣不絕至於熙死安定王休傳休薨子願平淸狂無行拜通直散騎常侍前將軍坐裸其妻王氏於男女之前禦史中丞侯剛案以不道處死絞刑會赦免齊郡王簡傳簡字叔亮性好酒不能理公私之事妻常氏燕郡公常喜女也文明太后以賜簡性幹綜家事頗節斷簡酒乃至盜竊求乞婢侍卒不能禁長孫道生傳觀子稚字承業妻張氏生二子子彥子裕後與羅氏私通遂殺其夫棄張納羅羅年大稚十餘歲妒忌防限稚雅相愛敬旁無姬妾僮侍之中嫌疑致死者乃有數四羅生三子紹遠士亮季亮兄弟皆廉武叔孫建傳建長子俊卒太宗命其妻桓氏曰夫生旣共榮沒宜同穴能殉葬者可任意桓氏乃縊而死遂合葬焉王洛兒傳洛兒卒太祖親臨哀慟者數四焉乃鴆其妻周氏與洛兒合葬慕容廆傳永字叔明暐旣爲苻堅所並永徙於長安家貧夫妻常賣韡於市熙字道文小字長生垂之少子也熙立爲妻苻氏鑿曲光海淸涼池季夏盛暑不得休息暍死者大半熙遊於城南止大柳樹下若有人呼曰大王且止熙惡之伐其樹下有蛇長丈餘熙盡殺寶諸子攺年爲建始又爲其妻起承華殿負土於北門土與谷同價典軍杜靜載棺詣闕上書極諫熙大怒斬之熙妻嘗季夏思凍魚鱠仲冬須生地黃皆下有司切責不得加之以大辟其虐也如此及苻氏死熙擁其屍而撫之曰體已就冷命遂斷矣於是僵僕絕息久而乃蘇悲號擗踴斬衰食粥大斂之後復啟而交接制百官哭臨沙門素服令有司案檢有淚者忠孝無淚者罪之於是羣臣震懼莫不含辛以爲淚焉及葬熙披髮徒跣步從�車髙大毀城門而出長老相謂曰慕容氏自毀其門將不入矣中衛將軍馮跋兄弟閉門拒熙執而殺之立夕陽公云爲主勃海封卓妻傳妻彭城劉氏女也成婚一夕卓官於京師後以事伏法劉氏在家忽然夢想知卓已死哀泣不輟諸嫂諭之不止經旬凶問果至遂憤嘆而死時人比之秦嘉妻中書令髙允念其義髙而名不著爲之詩曰兩儀正位人倫肇甄爰制夫婦統業承先𨿽曰異族气猶自然生則同室終契黃泉封生令達卓爲時彥內協黃中外兼三變誰能作配克應其選實有華宗挺生淑媛京野勢殊山川乖互乃奉王命載馳在路公務旣弘私義獲著因媒致幣遘止一暮率我初冠眷彼弱笄形由體比情以趣諧忻願難常影迹易乖悠悠言邁戚戚長懷時值險屯橫離塵网伏鑕就刑身分土壤千里𨿽遐應如影響良嬪洞感發於夢想仰惟親命俯尋嘉好誰謂會淺義深情到畢志守窮誓不二醮何以驗之殞身是效人之處世孰不厚生必存於義所重則輕結忿鍾心甘就幽冥永捐堂宇長辭母兄茫茫中野翳翳孤丘葛虆冥蒙荊棘四周理苟不昧神必俱遊異哉貞婦曠世靡儔伽藍記王肅字恭懿瑯琊人也贍學多通才辭美茂髙祖新營洛邑多所造制肅博識舊事大有裨益髙祖甚重之肅在江南之日聘謝氏女爲妻及至京師復尙公主謝作五言詩以贈之其詩曰本爲薄上蠶今作機上絲得路逐勝去頗憶纏綿時公主代肅答謝云鍼是貫綫物目中恆任絲得帛縫新去何能納故時肅甚有愧謝之色北齊書神武明皇后婁氏傳後諱昭君贈司徒內幹之女也少明悟彊族多聘之並不肯行及見神武於城上執役驚曰此眞吾夫也乃使婢通意又數致私財使以聘己父母不得已而許焉神武旣有澄淸之志傾產以接英豪密謀祕策後恆參預及拜北海王妃閫闈之事悉決焉後髙明嚴斷雅遵儉約往來外舍侍從不過十人性寬厚不妒忌神武姬侍咸加恩待神武嘗將西討出師後夜孿生一男一女左右以危急請追告神武后弗聽曰王出統大兵何得以我故輕離軍幕死生命也來復何爲神武聞之嗟嘆良久沙苑敗後侯景屢言請精騎二萬必能取之神武悅以告於後後曰若如其言豈有還理得獺失景亦有何利乃止神武逼於茹茹欲娶其女而未決後曰國家大計願不疑也及茹茹公主至後避正室處之神武愧而拜謝焉曰彼將有覺願絕勿顧慈愛諸子不異己出躬自紡績人賜一袍一�手縫戎服以帥左右弟昭以功名自達其餘親屬未嘗爲請爵位每言有材當用義不以私亂公陳元康傳元康字長猷魏尙書僕射範陽盧道虞女爲右衛將軍郭瓊子婦瓊以死罪沒官髙祖啟以賜元康爲妻元康乃棄故婦李氏識者非之薛琡傳琡字曇珍天性險忌情義不篤魏東平王元匡妾張氏淫逸放恣琡初與姦通後納以爲婦惑其讒言逐前妻於氏不認其子家內怨忿竟相告列深爲世所譏鄙王昕傳昕弟晞無子帝將賜之妾使小黃門就宅宣旨皇后相聞晞妻晞令妻答妻終不言晞以手拊胸而退帝聞之笑孫搴傳搴字彥舉樂安人也少厲志勤學遷國子助教會髙祖西討登風陵命中外府司馬李義深相府城局李士略共作檄文二人皆辭請以搴自代髙祖引搴入帳自爲吹火催促之搴援筆立成其文甚美髙祖大悅卽署相府主簿專典文筆又能通鮮卑語兼宣傳號令當煩劇之任大見賞重賜妻韋氏旣士人子女又兼色貌時人榮之邢卲傳卲與婦甚疏未嘗內宿自云嘗晝入內合爲狗所吠言畢便撫掌大笑慕容儼傳有代人庫狄伏連質朴家口有百數盛夏之日料以倉米二升不給鹽菜常有饑色冬至之日親表稱賀其妻爲設豆餅伏連問此豆因何而得妻對向於食馬豆中分減充用伏連大怒典馬掌食之人並加杖罰積年賜物貯在別庫遣侍婢一人專掌管鑰每入庫檢閱必戒妻子云此是官物不得輒用至是簿錄並歸天府皇甫玉傳玉善相人常謂其妻曰殿上者不過二年妻以告舍人斛斯慶慶以啟帝帝怒召之玉每照鏡自言當兵死及被召謂其妻曰我今去不還若得過日午時或當得活旣至正中遂斬之張子信傳子信善易卜風角武衛奚永洛與子信對坐有鵲鳴於庭樹子信曰鵲言不善今夜有人喚必不得往𨿽敕亦以病辭是夜瑯邪王五使切召且云敕喚永洛欲起其妻苦畱之稱墜馬腰折詰朝而難作彭城景思王浟傳浟字子深河淸三年二月羣盜田子禮等謀劫浟爲主浟不從遇害朝野痛惜焉初浟未被劫前其妻鄭氏夢人斬浟頭持去惡之數日而浟見殺上黨剛肅王渙傳渙字敬壽文宣忌之與永安王浚同見殺以其妃李氏配馮文洛是帝家舊奴帝令文洛等殺渙故以其妻妻焉至幹明元年有敕李氏還第而文洛尙以故意修飾詣李李盛列左右引文洛立於階下數之曰遭難流離以至大辱志操寡薄不能自盡幸蒙恩詔得反藩闈汝是誰家孰奴猶欲見侮於是杖之一百血流灑地徐之才傳之才妻魏廣陽王妹之才從文襄求得爲妻和士開知之乃淫其妻之才遇見而避之退曰妨少年戲笑其寬縱如此華山王凝傳凝諸王中最孱弱妃王氏太子洗馬王洽女也與蒼頭姦凝知而不能限禁後事發王氏賜死詔杖凝一百其愚如此樂陵王百年傳百年孝昭第二子也孝昭傳位於武成河淸三年五月白虹圍日再重帝欲以百年厭之使召百年百年被召自知不免割帶玦畱與妃斛律氏見帝於元都苑涼風堂遂斬之妃把玦哀號不肯食月餘亦死玦猶在手拳不可開時年十四其父光自擘之乃開平秦王歸彥傳歸彥字仁英妻魏上黨王元天穆女也貌不美而甚驕妒數忿爭密啟文宣求離事寢不報馬敬徳傳敬徳爲侍講其妻夢猛獸將來向之敬徳走超叢棘妻伏地不敢動敬徳占之曰吾當得大官超棘過九卿也爾伏地夫人也司馬子如傳子如子消難尙髙祖女以主婿貴公子爲豫州刺史消難於公主情好不睦公主譖訴之懼罪遂招延鄰敵走關西顏氏家訓治家篇梁孝元世有中書舍人治家失度而過嚴刻妻妾遂共貨刺客伺醉而殺之周書宣帝楊皇后傳後名麗華隋文帝長女宣政元年閏六月立爲皇后帝後自稱天元皇帝號後爲天元皇后尋又立天皇后及左右皇后與後爲四皇后焉二年後與三皇后並加太帝遣使持節冊後爲天元太皇后尋又立爲天中太皇后與後爲五皇后後性柔婉不妒忌四皇后及嬪禦等咸愛而仰之帝後昏暴滋甚喜怒乖度嘗譴後欲加之罪後進止詳閒辭色不撓帝大怒遂賜後死逼令引決後母獨孤氏聞之詣合陳謝叩頭流血然後得免隋書文獻獨孤皇后傳髙祖與後相得誓無異生之子後初亦柔順恭和不失婦道世以爲賢及周宣帝崩髙祖居禁中總百揆後使人謂髙祖曰大事已然騎獸之勢必不得下勉之上每臨朝後輒與上方輦而進至合乃止使宦官伺上政有所失隨卽匡諫多所弘益候上退朝而同返燕寢相顧欣然每與上言及政事往往意合宮中稱爲二聖後頗仁愛每聞大理決囚未嘗不流涕然性尢妒忌後宮莫敢進禦尉遲迥女孫有美色先在宮中上於仁壽宮見而悅之因此得幸後伺上聽朝陰殺之上由是大怒單騎從苑中而出不由徑路入山谷間二十餘里髙熲楊素等追及上扣馬苦諫上太息曰吾貴爲天子而不得自由髙熲曰陛下豈以一婦人而輕天下上意少解駐馬良久中夜方始還宮後俟上於合內及上至後流涕拜謝熲素等和解之上置酒極歡後自此意頗衰折初後以髙熲是父之家客甚見親禮至是聞熲謂已爲一婦人因此銜恨又以熲夫人死其妾生男益不善之漸加譖毀上亦每事惟後言是用後見諸王及朝士有妾孕者必勸上斥之時皇太子多內寵妃元氏暴薨後意太子愛妾雲氏害之由是諷上出髙熲竟廢太子立晉王廣皆後之謀也張定和傳定和字處謐京兆萬年人也少貧賤有志節初爲侍官會平陳之役定和當從徵無以自給其妻有嫁時衣服定和將鬻之妻靳固不與定和於是遂行以功拜儀同賜帛千匹遂棄其妻李穆傳渾字金才穆第十子也其妻兄宇文述誣渾共李敏等反案問數日不得狀帝遣述窮治之述入獄中召出敏妻宇文氏謂之曰夫人帝甥也何患無賢夫夫人當自求全若相用語身當不坐敏妻曰不知所出惟尊長教之述曰可言李家謀反金才嘗告敏云汝應圖籙當爲天子今主上好兵勞擾百姓此亦天亡隋時也正當共汝取之若復度遼吾與汝必爲大將每軍二萬餘兵固已五萬人矣又發諸房子侄內外親婭並募從徵吾家子弟決爲主帥分領兵馬散在諸軍伺候間隙首尾相應吾與汝前發襲取禦營子弟響起各殺軍將一日之間天下足定矣述口自傳授令敏妻寫表封云上密述持入奏之曰已得金才反狀並有敏妻密表帝覽之泣曰吾宗社幾傾賴親家公而獲全於是誅渾敏等宗族三十二人自余無少長皆徙嶺外初周宣帝後封樂平公主有女娥英妙擇婚對敕貴公子弟集弘聖宮者日以百數公主親在帷中並令自序並試技藝選不中者輒引出之至敏而合意竟爲姻媾敏假一品羽儀禮如尙帝之女後將侍宴公主謂敏曰我以四海與至尊惟一女夫當爲汝求柱國若授余官汝愼無謝及進見上上親禦琵琶遣敏歌舞旣而大悅謂公主曰李敏何官對曰一白丁耳上因謂敏曰今授汝儀同敏不答上曰不滿汝意耶今授汝開府敏又不謝上曰公主有大功於我我何得向其女婿而惜官乎今授卿柱國敏乃拜而蹈舞遂於坐發詔授柱國其妻宇文氏後亦賜鴆而終秦王俊傳俊頗好內妃崔氏性妒甚不平之遂於瓜中進毒俊由是遇疾歲餘薨崔氏以毒王之故下詔廢絕賜死於其家楊素傳素字處道髙祖受禪加上柱國開皇四年拜禦史大夫其妻鄭氏性悍素忿之曰我若作天子卿定不堪爲皇后鄭氏奏之由是坐免元壽傳壽拜尙書左丞髙祖嘗出苑觀射文武並從焉開府蕭摩訶妻患且死奏請遣子向江南收其家產禦史見而不言壽奏劾之曰臣聞天道不言功成四序聖皇垂拱任在百司禦史之官義存糾察直繩莫舉憲典誰寄今月五日鑾輿徙蹕親臨射苑開府儀同三司蕭摩訶幸廁朝行預觀盛禮奏稱請遣子世略暫往江南重收家產妻安遇患彌畱有日安若長逝世略不合此行竊以人倫之義伉儷爲重資愛之道烏鳥弗虧摩訶遠念資財近忘匹好又命其子捨危惙之母爲聚斂之行一言才發名教頓盡而兼殿內侍禦史臣韓微之等親所聞見竟不彈糾若知非不舉事涉阿縱如不以爲非豈關理識謹按儀同三司太子左庶子檢校治事侍禦史臣劉行本出入宮省備蒙任遇攝職憲臺時月稍久庶能整肅纓冕澄淸風教而任法司虧失憲體瓶罄罍恥何所逃愆臣謬膺朝寄忝居左轄無容寢嘿謹以狀聞其行本微之等請付大理上嘉納之虞世基傳世基斷室孫氏性驕淫世基惑之恣其奢靡雕飾器服無復素士之風孫復攜前夫子夏侯儼入世基捨而頑鄙無賴爲其聚斂鬻官賣獄賄賂公行其門如市金寶盈積由是爲論者所譏朝野咸共疾怨河間王弘傳弘子慶傾曲善候時變江都敗慶降於密王世充將篡慶首爲勸進世充旣僭僞號降爵郇國公慶復爲郭氏世充以兄女妻之署榮州刺史及世充將敗慶欲將其妻同歸長安其妻謂之曰國家以妾奉箕於公者欲以申厚意結公心耳今叔父窮迫國家阽危而公不顧婚姻孤負付屬爲全身之計非妾所能責公也妾若至長安則公家一婢耳何用妾爲願得送還東都君之惠也慶不許其妻遂沐浴靚仰藥而死慶歸大唐爲宜州刺史郇國公復姓楊氏趙元楷妻傳趙元楷妻者淸河崔氏之女也父儦在文學傳家有素範子女皆遵禮度元楷父爲僕射家富於財重其門望厚禮以聘之元楷甚敬崔氏𨿽在宴私不妄言笑進止容服動合禮儀化及之反也元楷隨至河北將歸長安至滏口遇盜攻掠元楷僅以身免崔氏爲賊所拘賊欲以爲妻崔氏謂曰我士大夫女爲僕射子妻今日破亡自可卽死遣爲賊婦終必不能羣賊毀裂其衣形體悉露縛於�簀之上將陵之崔氏懼爲所辱詐之曰今力已屈當聽處分不敢相違請解縛賊遽釋之崔因著衣取賊佩刀倚樹而立曰欲殺我任加刀鋸若覓死可來相逼賊大怒亂射殺之元楷後得殺妻者支解之以祭崔氏柩堯君素傳君素領河東守義師攻之不克又賜金券待以不死君素卒無降心其妻至城下謂之曰隋室已亡天命有屬君何自苦身取禍敗君素曰天下事非婦人所知引弓射之應弦而倒君素亦知事必不濟然要在守死不易歲餘爲左右所害田翼傳翼不知何許人也性至孝養母以孝聞其後母臥疾歲餘翼親易燥濕母食則食母不食則不食母患暴痢翼謂中毒遂親嘗惡及母終翼一慟而絕其妻亦不勝哀而卒庫狄士文傳士文從父妹爲齊氏嬪有色齊滅之後賜薛國公長孫覽爲妾覽妻鄭氏性妒譖之於文獻後後令覽離絕士文恥之不與相見後應州刺史唐君明居母憂娉以爲妻由是士文君明並爲禦史所劾襄城王恪妃傳妃河東柳氏女也父旦循州刺史妃姿儀端麗年十餘以良家子合法相娉以爲妃未幾而恪被廢妃修婦道事之愈敬煬帝嗣位恪復徙邊帝令使者殺之於道恪與辭訣妃曰若王死妾誓不獨生於是相對慟哭恪旣死棺斂訖妃謂使者曰妾誓與楊氏同穴若身死之後得不別埋君之惠也遂撫棺號慟自經而卒見者莫不爲之涕流華陽王楷妃傳妃河南元氏之女也父巖妃有姿色性婉順初以選爲妃未幾而楷被幽廢妃事楷愈謹每見楷有憂懼之色輒陳義理以慰諭之楷甚敬焉及江都之亂楷遇宇文化及之逆以妃賜其黨元武達初以宗族之禮置之別捨後因醉而逼之妃自誓不屈武達怒撻之百餘辭色彌厲因取甓自毀其面血淚交下武達釋之妃謂其徒曰我不能早死致令將見侵辱我之罪也因不食而卒李士謙傳士謙字子約趙郡平棘人也年十二魏廣平王贊辟開府參軍事隋有天下畢志不仕家富於財躬處節儉每以振施爲務開皇八年終於家年六十六其妻範陽盧氏亦有婦徳及夫終後所有賻贈一無所受謂州裏父老曰參軍平生好施今𨿽殞歿安可奪其志哉於是散粟五百石以振窮乏萬寶常傳寶常妙達鍾律徧工八音歷周及隋俱不得調貧無子其妻因其臥疾遂竊其資物而逃寶常饑餒無人贍遺竟餓而死籣陵公主傳公主字阿五髙祖第五女也適河東柳述初晉王廣欲以主配其妃弟蕭瑒髙祖初許之後遂適述晉王因不悅及述用事彌惡之髙祖旣崩述徙嶺表煬帝令主與述離絕將攺嫁之公主以死自誓不復朝謁上表請免主號與述同徙帝大怒曰天下豈無男子欲與述同徙耶主曰先帝以妾適於柳家今其有罪妾當從坐不願陛下屈法申恩帝不從主憂憤而卒時年三十二臨終上表曰昔共姜自誓著美前詩鄎嬀不言傳芳往誥妾𨿽負罪竊慕古人生旣不得從夫死乞葬於柳氏帝覽之愈怒竟不哭乃葬主於洪瀆川資送甚薄朝野傷之南陽公主傳公主煬帝長女也美風儀有志節造次必以禮年十四嫁於許國公宇文述子士及以謹肅聞及述病且卒主親調飲食手自奉上世以此稱之及宇文化及弒逆主隨至聊城而化及爲竇建徳所敗士及自濟北西歸大唐及建徳敗將歸西京復與士及遇於東都之下主不與相見士及就之立於戶外請復爲夫妻主拒之曰我與君讎家今恨不能手刃君者但謀逆之日察君不預知耳因與告絕訶令速去士及固請之主怒曰必欲就死可相見也士及見其言切知不可屈乃拜辭而去王誼傳誼字宜君髙祖以第五女妻其子奉孝未幾奉孝卒逾年誼上表言公主少請除服禦史大夫楊素劾誼曰臣聞喪服有五親疏異節喪制有四降殺殊文王者之所常行故曰不易之道也是以賢者不得逾不肖者不得不及而儀同王奉孝旣尙蘭陵公主奉孝以去年五月身故始經一周而誼便請除釋竊以𨿽曰王姬終成下嫁之禮公則主之猶在移天之義況復三年之喪自上達下及�釋服在禮未詳然夫婦則人倫攸始喪紀則人道至大苟不重之取笑君子故鉆燧攺火責以居喪之速朝祥暮歌譏以忘哀之早然誼𨿽不自彊爵位已重欲爲無禮其可得乎乃薄俗傷教爲父則不慈輕禮易喪致婦於無義若縱而不正恐傷風俗請付法推科有詔勿治本事詩陳太子舍人徐徳言之妻後主叔寶之妹封樂昌公主才色冠絕時陳政方亂徳言知不相保謂其妻曰以君之才容國亡必入權豪之家斯永絕矣儻情緣未斷猶冀相見宜有以信之乃破一鏡人執其半約曰他日必以正月望日賣於都市我當在卽以是日訪之及陳亡其妻果入越公楊素之家寵嬖殊厚徳言流離辛苦僅能至京遂以正月望日訪於都市有蒼頭賣半鏡者大髙其價人皆笑之徳言直引至其居設食具言其故出半鏡以合之仍題詩曰鏡與人俱去鏡歸人不歸無復嫦娥影空畱明月輝陳氏得詩涕泣不食素知之愴然攺容卽召徳言還其妻仍厚遺之聞者無不感嘆仍與徳言陳氏偕飲令陳氏爲詩曰今日何遷次新官對舊官笑啼俱不敢方驗作人難遂與徳言歸江南竟以終老

夫婦部紀事四唐書髙祖皇后竇氏傳後歸於帝工爲篇章規誡文有雅體又善書與髙祖書相雜人不辧也崩於涿郡年四十五帝在煬帝時多畜善馬后見曰上性樂此盍以獻徒畱之速罪無益也不聽頃果坐譴帝後見隋政亂多妄誅殛乃爲自安計數奏鷹犬異駒煬帝果喜擢位將軍因泣謂諸子曰早用而母言得此久矣太宗皇后長孫氏傳後嘗采古婦人事著女則十篇又爲論斥漢之馬后不能檢抑外家使與政事乃戒其車馬之侈此謂開本源卹末事常誡守者吾以自檢故書無條理勿令至尊見之及崩宮司以聞帝爲之慟示近臣曰後此書可用垂後我豈不通天命而割情乎顧內失吾良佐哀不可已已李白傳白晚好黃老度牛渚磯至姑孰悅謝家靑山欲終焉及卒葬東麓元和末宣歙觀察使範傳正祭其冢禁樵采訪後裔惟二孫女嫁爲民妻進止仍有風範因泣曰先祖志在靑山頃葬東麓非本意傳正爲攺葬立二碑焉告二女將攺妻士族辭以孤窮失身命也不願更嫁傳正嘉嘆復其夫徭役柳公綽傳東都仁和裏裴尙書寬子孫眾盛實爲名閥天后時宰相魏元同選尙書之先爲婿未成婚而魏陷羅織獄家徙嶺表及北還女已逾笄其家議無以爲衣食資願下發爲尼有一尼自外至曰女福厚丰必有令匹子孫將徧天下宜北歸家人遂不敢議及荊門則裴賫裝以迎矣今勢利之徒捨信誓如反掌則裴之蕃衍乃天之報施也薛舉傳舉子仁杲性賊悍初舉每破陣軍獲俘仁杲必斷舌刈鼻或舂斫之其妻亦凶暴喜鞭楚人見不勝痛宛轉於地者則埋其足露腹背受捶人畏而不親李大亮傳大亮族孫迥秀字茂之母少賤妻常詈媵婢母聞不樂迥秀卽出其妻或問之答曰娶婦要欲事姑苟違顏色何可畱宇文士及傳士及從秦王平宋金剛錄功復隋舊封以宗室女妻之擢右衛大將軍太宗延入閣語或至夜分出遇休沐往往馳召士及益自謹其妻常問向遽召何所事士及卒不對楊弘禮傳弘禮弟弘武自荊州司馬擢司戎少常伯帝嘗讓曰爾在戎司授官多非其才何邪弘武曰臣妻剛悍此其所屬不敢違以諷帝用後言也帝笑不罪竇懷貞傳懷貞字從一會歲除中宗夜宴近臣謂曰聞卿喪妻今欲繼室可乎懷貞唯唯俄而禁中寶扇鄣衛有衣翟衣出者己乃韋後乳媼王所謂莒國夫人者故蠻婢也懷貞納之不辭又避後先諱而以字稱世謂媼婿爲阿懷貞每謁見奏請輒自署皇后阿而人或謂爲國軒然不慚以自媚於後韋後敗斬妻獻其首貶濠州司馬李玨傳玨字待價幼孤性寡欲早喪妻不置妾侍門無饋餉顏杲卿傳安祿山反杲卿被殺徇首於衢莫敢收有張湊者得其發持謁上皇是夕見夢帝寤爲祭後湊歸發於其妻妻疑之發若動云髙祖女平陽昭公主傳公主太穆皇后所生下嫁柴紹初髙祖兵興主居長安紹曰尊公將以兵淸京師我欲往恐不能偕柰何主曰公行矣我自爲計紹詭道走並州主奔鄠發家貲招南山亡命得數百人以應帝於是名賊何潘仁璧司竹園殺行人稱總管主遣家奴馬三寶諭降之共攻鄠別部賊李仲文向善志丘師利等各持所領會戲下因略地盩厔武功始平下之乃申法誓眾禁剽奪遠近咸附勒兵七萬威振關中帝渡河紹以數百騎並南山來迎主引精兵萬人與秦王會渭北紹及主對置幕府分定京師號娘子軍楚王靈龜妃上官傳上官下邽士族也靈龜卒將葬前妃無近族議者欲不舉妃曰逝者有知魂可無托乎乃備禮合葬聞者嘉嘆喪除兄弟共諭妃少又無子可不有行泣曰丈夫以義婦人以節我未能殉溝壑尙可禦妝澤祭他胙乎將自劓刵眾遂不敢彊樊彥琛妻魏傳魏揚州人彥琛病魏曰公病且篤不忍公獨死彥琛曰死生常道也幸養諸孤使成立相從而死非吾取也彥琛卒值徐敬業難陷兵中聞其知音令鼓箏魏曰夫亡不死而逼我管弦禍由我發引刀斬其指軍伍欲彊妻之固拒不從乃刃擬頸曰從我者不死魏厲聲曰狗盜乃欲辱人速死吾志也乃見害聞者傷之李徳武妻裴傳裴字淑英安邑公矩之女以孝聞鄕黨徳武在隋坐事徙嶺南時嫁方逾歲矩表離婚徳武謂裴曰我方貶無還理君必儷他族於此長訣矣答曰夫天也可背乎願死無他欲割耳誓保姆持不許夫姻媦歲時朔望裴致禮惟謹居不禦燻澤讀列女傳見述不更嫁者謂人曰不踐二庭婦人之常何異而載之書後十年徳武未還矩決嫁之斷髮不食矩知不能奪聽之徳武更娶爾朱氏遇赦還中道聞其完節乃遣後妻爲夫婦如初賈直言妻董傳直言坐事貶嶺南以妻少乃訣曰生死不可期吾去可亟嫁無須也董不答引繩束髮封以帛使直言署曰非君手不解直言貶二十年乃還署帛宛然及湯沐髮墮無餘李湍妻某氏傳湍籍吳元濟軍元和中自拔歸烏重引妻爲賊縛而臠食之將死猶號湍曰善事烏僕射觀者嘆泣重引請以其事屬史官詔可房元齡妻盧傳盧失其世元齡微時病且死訣曰吾病革君年少不可寡居善事後人盧泣入帷中剔一目示元齡明無他會元齡良愈禮之終身劉君良傳隋大業末荒饉妻勸其異居因易置庭樹鳥雛令斗且鳴家人怪之妻曰天下亂禽鳥不相容況人邪君良卽與兄弟別處月餘密知其計因斥去妻曰爾破吾家召兄弟流涕以告更復同居令狐峘傳峘貶吉州別駕稍遷刺史齊映爲江西觀察使按部及州峘輕映後出先至宰相今𨿽屬刺史自挾所以過映者至迎謁頗怏怏以語其妻妻曰君自視何如人以白頭走小生前君不以此見映𨿽黜死我無憾映至峘入謁從容步進不�首屬戎器映以爲恨去至府擿峘舉奏前刺史過失無狀不宜按部貶衢州別駕薛仁貴傳仁貴絳州龍門人少貧賤以田爲業將攺葬其先妻柳曰夫有髙世之材要須遇時乃發今天子自徵遼東求猛將此難得之時君盍圖功名以自顯富貴還鄕葬未晚仁貴乃應募李日知傳日知鄭州滎陽人先天元年爲刑部尙書屢乞骸骨許之將有請不謀於家歸乃治行妻驚曰產利空空何辭之遽日知曰仕至此已過吾分人亦何厭之有若厭於心無日而足也崔元暐傳元暐子渙渙子縱縱子碣爲河南尹邑有大賈王可久轉貨江湖間值龐勛亂盡亡其貲不得歸妻詣卜者楊幹夫咨存亡幹夫名善數而內悅妻色且利其富旣占陽驚曰乃夫殆不還矣卽陰以百金謝媒者誘聘之妻乃嫁幹夫遂爲富人他年徐州平可久困甚丐衣食歸閭裏往見妻幹夫大怒詬逐之妻詣吏自言幹夫厚納賄可久反得罪再訴復坐誣可久恨嘆遂失明碣之來可久陳冤碣得其情卽敕吏掩幹夫並前獄史下獄悉發賕姦一日殺之以妻還可久時淫潦獄決而霽都民相語歌舞於道王維傳維字摩詰喪妻不娶孤居三十年孟浩然傳崔顥有文無行娶妻惟美者俄又棄之凡四五娶李益傳益故宰相揆族子少癡而忌克防閒妻妾過嚴世謂妒焉髙祖女丹陽公主傳公主下嫁薛萬徹萬徹蠢甚公主羞不與同席者數月太宗聞笑焉爲置酒悉召它婿與萬徹從容語握槊賭所佩刀陽不勝遂解賜之主喜命同載以歸太宗女新城公主傳公主下嫁長孫詮詮以罪徙巂州更嫁韋正矩爲奉冕大夫遇主不以禮俄而主暴薨髙宗詔三司雜治正矩不能辯伏誅以皇后禮葬昭陵旁肅宗女和政公主傳公主下嫁柳潭安祿山陷京師寧國公主方嫠居主棄三子奪潭馬以載寧國身與潭步日百里潭躬水薪主躬爨以奉寧國從元宗至蜀始封遷潭駙馬都尉郭千仞反潭率折衝張義童等殊死鬥主彀弓授潭潭手斬賊五十級平之廣徳時吐蕃再入寇主方�入語備邊計潭固止主曰君獨無兄乎入見內殿翌日免乳而薨襄陽公主傳公主始封晉康縣主下嫁張孝忠子克禮主縱恣常微行市裏有薛樞薛渾李元本皆得私侍而渾尢愛至謁渾母如姑有司欲致詰多與金使不得發克禮以聞穆宗幽主禁中元本乃功臣惟簡子故貸死流象州樞渾崖州髙睿妻秦傳睿爲趙州刺史爲默啜所攻州陷睿仰藥不死至默啜所示以寶帶異袍曰降我賜爾官不降且死睿視秦秦曰君受天子恩當以死報賊一品官安足榮自是皆瞑目不語默啜知不可屈殺之盧惟淸妻徐傳徐淄州人世客陳畱惟淸仕歷校書郎徐女兄之夫李宜得以罪斥惟淸坐僚姻貶播州尉徐還鄕裏糲食斥鉛膏采絺不禦會大赦徐間關迎惟淸至荊州聞惟淸死二髯奴將劫徐歸下江徐知之數其罪奴不敢逼劫其貲去徐倍道行至播川足繭流血得惟淸屍以喪還閱歲至洛陽旣葬以無子終服還陳畱汴州刺史齊澣髙其節頌而詩之楊烈婦傳楊李侃妻也建中末李希烈陷汴謀襲陳州侃爲項城令希烈分兵數千略定諸縣侃以城小賊銳欲遁去婦曰寇至當守力不足則死焉君而逃尙誰守侃曰兵少財乏若何婦曰縣不守則地賊地也倉廩府庫皆其積也百姓皆其戰士也於國家何有請重賞募死士尙可濟侃乃召吏民入庭中曰令誠若主也然滿歲則去非如吏民生此土也墳墓存焉宜相與死守忍失身北面奉賊乎眾泣許諾乃徇曰以瓦石擊賊者賞千錢以刀矢殺賊者萬錢得數百人侃率以乘城婦身自爨以享眾報賊曰項城父老義不下賊得吾城不足爲威宜亟去徒失利無益也賊大笑侃中流矢還家婦責曰君不在人誰肯固死於外猶愈於�也侃遽登城會賊將中矢死遂引去縣卒完詔遷侃太平令段居貞妻謝傳謝字小娥洪州豫章人居貞本歷陽俠少年重气決娶歲餘與謝父同賈江湖上並爲盜所殺小娥赴江流傷腦折足人救以免轉側丐食至上元夢父及夫告所殺主名離析其文爲十二言持問內外姻莫能曉隴西李公佐隱占得其意曰殺若父者必申蘭若夫必申春試以是求之小娥泣謝諸申乃名盜亡命者也小娥詭服爲男子與傭保雜物色歲餘得蘭於江州春於獨樹浦蘭與春從兄弟也小娥托傭蘭家日以謹信自效蘭寖倚之𨿽包苴無不委小娥見所盜段謝服用故在益知所夢不疑出入二期伺其便他日蘭盡集羣偸釃酒蘭與春醉臥廬小娥閉戶拔佩刀斬闌首大呼捕賊鄕人墻救禽春得贓千萬其黨數十小娥悉疏其人上之官皆抵死乃始自言狀刺史張錫嘉其烈白觀察使使不爲請還豫章人爭聘之不許祝發事浮屠道垢衣糲飯終身劉悟傳悟子從諫嗣畱後從諫妻裴封燕國夫人寬厚有謀每勸從諫入朝爲子孫計從諫有妾韋願封夫人許之詔至裴怒毀詔不與從諫它日會裴黨復出詔裴抵去曰淄靑李師古四世阻命不聞側室封者君承朝廷姑息宜自黜削求洗濯欲以婢爲夫人族不日滅耳從諫赧然止元宗皇后王氏傳後無子愛弛不自安承間泣曰陛下獨不念阿忠脫紫半臂易斗爲生日湯餅邪帝憫然動容阿忠後呼其父仁�云繇是久乃廢寶應元年追復後號棣王琰傳琰始王鄫後徙王棣會妃韋以過置別室而二孺人爭寵不平求巫者密置符琰履中以求媚仇人告琰厭魅上帝伺其朝使人取履視之信帝怒責琰琰頓首謝曰罪臣宜死然臣與婦不相見二年有二孺人爭長臣恐此三人爲之及推果驗然帝猶疑琰怒未置太子以下皆爲請乃囚於鷹狗坊以憂薨妃絳之女無子還本宗李希烈傳始希烈入汴聞戶曹參軍竇良女美彊娶之女顧曰愼無戚我能滅賊後有寵與賊祕謀能轉移之嘗稱仙奇忠勇可用而妻亦竇姓願如姒媦者以固其夫希烈許諾乘間往謂仙奇妻曰賊𨿽彊終必敗云何竇久而寤及希烈死子不發喪欲悉誅諸將乃自立未決有獻含桃者竇請分遺仙奇妻聽之因蠟帛丸雜果中出所謀仙奇大驚與薛育率兵噪而入子出徧拜曰請去帝號如臨淄故事語已斬之函希烈並妻子七首獻天子宣宗女廣徳公主傳公主下嫁於琮初琮尙永福公主主與帝食怒折匕箸帝曰此可爲士人妻乎更許琮尙主琮爲黃巢所害主泣曰今日誼不獨存賊宜殺我巢不許乃縊室中主治家有禮法嘗從琮貶韶州侍者才數人卻州縣饋遺凡內外冠婚喪祭主皆身答勞疏戚鹹得其心爲世聞婦髙宗廢後王氏傳後父仁祜母柳初蕭良娣有寵而武才人貞觀末以先帝宮人召爲昭儀昭儀與後良娣爭寵更相毀短而昭儀詭險卽誣後與母挾媚道蠱上帝信之解魏國夫人門籍罷後舅柳奭中書令李義府等陰佐昭儀以偏言怒帝遂下詔廢後良娣皆爲庶人囚宮中後母兄良娣宗族悉流嶺南許敬宗又奏仁祜無他功以宮掖故超列三事今庶人謀亂宗社罪宜夷宗仁祜應斫棺陛下不窮其誅家止流竄仁祜不宜引庇蔭宥逆子孫有詔盡奪仁祜官爵而後及良娣俄爲武后所殺攺後姓爲蟒良娣爲梟初帝念後間行至囚所見門禁錮嚴進飲食竇中惻然傷之呼曰皇后良娣無恙乎今安在二人同辭曰妾等以罪棄爲婢安得尊稱耶流淚嗚咽又曰陛下幸念疇日使妾死更生復見日月乞署此爲回心院帝曰朕卽有處置武后知之促詔杖二人百剔其手足反接投釀甕中曰令二嫗骨醉數日死殊其屍初詔旨到後再拜曰陛下萬年昭儀承恩死吾分也至良娣罵曰武氏媚�覆至此我後爲貓使武氏爲鼠吾當扼其喉以報後聞詔六宮毋畜貓武后頻見二人披髮瀝血爲厲惡之以巫祝解謝卽徙蓬萊宮厲復見故多駐東都中宗卽位皆復其姓髙宗則天順聖皇后武氏傳後並州文水人父士文徳皇后崩久之太宗聞士女美召爲才人方十四母楊慟泣與訣後獨自如曰見天子庸知非福何兒女悲乎母韙其意止泣旣見帝賜號武媚及帝崩與嬪禦皆爲比丘尼髙宗爲太子時入侍悅之王皇后久無子蕭淑妃方幸後陰不悅他日帝過佛廬才人見且泣帝感動後廉知狀引內後宮以撓妃寵才人有權數詭變不窮始下辭降體事後後喜數譽於帝故進爲昭儀一旦顧幸在蕭右寖與後不協後性簡重不曲事上下而母柳見內人尙宮無浮禮故昭儀伺後所薄必款結之得賜予盡以分遺由是後及妃所爲必得得輒以聞然未有以中也昭儀生女後就顧弄去昭儀潛斃兒衾下伺帝至陽爲歡言發衾視兒死矣又驚問左右皆曰後適來昭儀卽悲涕帝不能察怒曰後殺吾女往與妃讒媚今又爾邪由是昭儀得入其訾後無以自解而帝愈信愛始有廢後意久之欲進順宸妃侍中韓瑗中書令來濟言妃嬪有數今別立號不可昭儀乃誣後與母厭勝帝挾前憾實其言將遂廢之長孫無忌褚遂良韓瑗及濟瀕死固爭帝猶豫而中書舍人李義府衛尉卿許敬宗素險側狙勢卽表請昭儀爲後帝意決下詔廢後詔李績於志寧奉璽綬進昭儀爲皇后命羣臣及四夷酋長朝後肅義門內外命婦入謁朝皇后自此始後見宗廟再贈士至司徒爵周國公謚忠孝配食髙祖廟母楊再封代國夫人家食魏千戶後乃制外戚誡獻諸朝解釋譏噪於是逐無忌遂良踵死徙寵煽赫然後城深痛柔屈不恥以就大事帝謂能奉己故扳公議立之已得志卽盜威福施施無憚避帝亦懦昏舉能鉗勒使不得專久稍不平麟徳初後召方士郭行眞入禁中爲蠱祝宦人王伏勝發之帝怒因是召西臺侍郎上官儀儀指言後專恣失海內望不可承宗廟與帝意合乃趣使艸詔廢之左右馳告後遽從帝自訴帝羞縮待之如初猶意其恚且曰是皆上官儀教我後諷許敬宗構儀殺之初元舅大臣怫旨不閱歲屠覆道路目語及儀見誅則政歸房帷天子拱手矣羣臣朝四方奏章皆曰二聖每視朝殿中垂簾帝與後偶坐生殺賞罰惟所命當其忍𨿽甚愛不少隱也帝晚益病風不支天下事一付後蕭妃女義陽宣城公主幽掖庭幾四十不嫁太子弘言於帝後怒鴆殺弘帝將下詔遜位於後宰相郝處俊固諫乃止後欲外示寬裕劫人心使歸己卽奏言今羣臣納半俸百姓計口錢以贍邊兵恐四方妄商虛實請一罷之詔可儀鳳三年羣臣蕃夷長朝後於光順門帝頭眩不能視侍醫張文仲秦鳴鶴曰風上逆砭血頭可愈後內幸帝殆得自專怒曰是可斬帝體寧刺血處邪醫頓首請命帝曰醫議疾烏可罪且吾眩不可堪聽爲之醫一再刺帝曰吾目明矣言未畢後簾中再拜謝曰天賜我師身負繒寶以賜丁公著傳公著字子平淸約守道四十喪妻終身不畜妾房管傳管子孺復幼頗能屬文然狂縱不法淮南節度使陳少遊奏置幕府多招術家言己三十當得宰相以燻權近希進取後辟浙西韓滉府與妻鄭不相中慈姆爲言乃具棺召家人生斂之鄭方乳促上道鄭死於行又娶崔昭女崔悍媢殺二侍兒私瘞之觀察使以聞貶連州司馬聽崔去旣又與崔通請復合詔許未幾復離終容州刺史李元素傳元素字太朴妻石泉公王方慶之孫前妻子皆不肖而元素溺愛姬侍王不見答元素久疾益昏惑遂出之王訴諸朝詔免元素官且令畀王貲五百萬令狐彰傳彰子建累官左神武軍大將軍其妻成徳節度使李寶臣女也建將棄之誣與門下客郭士倫通榜殺士倫而逐其妻寶臣請劾按無狀會赦免路敬淳傳敬淳弟敬潛坐事系獄免死後爲遂安令先是令多死敬潛欲辭妻曰君不死獄而得令非生死有命邪從之到官久之遷衛令位中書舍人李邕傳邕爲陳州刺史仇人告邕贓貸枉法貶遵化尉邕妻溫復爲邕請戍邊自贖曰邕少習文章疾惡如讎不容於眾邪佞切齒諸儒側目頻謫遠郡削迹朝端不啻十載歲時嘆戀聞者傷懷屬國家有事泰山法駕旋路邕獻牛酒例蒙恩私妾聞正人用則佞人憂邕之禍端故自此始且邕比任外官卒無一毀天意暫顧罪過旋生諺曰士無賢不肖入朝見疾惟陛下明察邕初蒙訊責便系牢戶水不入口者逾五日气息奄奄惟吏是聽事生吏口迫邕手書貸人蠶種以爲枉法市羅貢奉指爲姦贓於時匭使明堂手捉嚴固號天訴地誰肯爲聞泣血去國投骨荒裔永無還期妾願使邕得充一卒效力王事膏塗朔邊骨糞沙壤成邕夙心表入不省楊含妻蕭傳蕭父歷爲撫州長史以官卒母亦亡蕭年十六與媦皆韶淑毀貌載二喪還鄕裏貧不能給舟庸次宣州戰烏山舟子委柩去蕭結廬水濱與婢穿壙納棺成墳蒔松柏朝夕哭臨有馴烏縞兔菌芝之祥長老等爲立捨歲時進粟縑喪滿不釋縗人髙其行或請昏女曰我弱不能北還君誠爲我致二柩葬故里請事君子於是含以髙安尉罷歸聘之且請如素蕭以親未葬許其載辭其采已葬乃釋服歸楊云韋雍妻蕭傳張弘靖鎭幽州也表雍在幕府朱克融亂雍被劫蕭聞難與雍皆出左右格之不退雍臨刃蕭呼曰我苟生無益願今日死君前刑者其臂乃殺雍蕭意象晏然觀者哀嘆是夕死大和中楊志誠表其烈詔贈蘭陵縣君雍字和叔擢進士第衡方厚妻程傳大和中方厚爲雍州錄事參軍招討使董昌齡治無狀方厚數爭事昌齡怒將執付吏辭以疾不免卽以死告臥棺中昌齡知之使闔棺甚牢方厚閉久以瓜攫棺爪盡乃絕程懼並死不敢哭昌齡恬不疑厚遣其喪程徒行至闕下叩右銀臺自刵陳冤下禦史鞫治有實昌齡乃得罪文宗詔封程武昌縣君賜一子九品正員官殷保晦妻封傳封敖孫也名絢字景文能文章艸隸保晦歷校書郎黃巢入長安共匿蘭陵裏明日保晦逃賊悅封色欲取之固拒賊誘說萬詞不答賊怒勃然曰從則生不然正膏我劍封罵曰我公卿子守正而死猶生也終不辱逆賊手遂遇害保晦歸左右曰夫人死矣保晦號而絕竇烈婦傳竇河南人朝邑令畢某妻初同州軍亂逐節度使李瑭走河中令匿望仙裏不知所捨乃仇家也夜半盜入捽令首欲殺之竇泣蔽捍苦持賊袂至中刀不解令得脫走不死賊亦去京兆聞之歸酒帛醫藥幾死而愈周迪妻某氏傳迪善賈往來廣陵會畢師鐸亂人相掠賣以食迪饑將絕妻曰今欲歸不兩全君親在不可並死願見賣以濟君行迪不忍妻固與詣肆售得數千錢以奉迪至城門守者誰何疑其紿與迪至肆問狀見妻首已在枅矣迪裹余體歸葬之朱延壽妻王傳當楊行密時延壽事行密爲壽州刺史惡行密不臣與寧國節度使田頵謀絕之以歸唐事泄行密以計召延壽欲與揚州延壽信之將行王曰今若得揚州成宿志是興衰在時非系家也然願日一介爲驗許之及爲行密所殺介不至王曰事敗矣卽部家僕授兵器方闔扉而捕至遂出私帑施民發百燎焚牙居呼天曰我誓不爲讎人辱赴火死肅宗廢後張氏傳張氏爲皇后稍稍與政事與李輔國相倚多以私謁撓權又與輔國謀徙上皇西內端午日帝召見山人李唐帝方擁幼女顧唐曰我念之無怪也唐曰太上皇今日亦當念陛下帝泫然涕下而內制於後卒不敢謁西宮帝不豫後自箴血寫佛經以示誠順宗皇后王氏傳後性仁順宮中化其徳莫不柔雍順宗卽位疾已綿頓後侍醫藥不少怠將立後會病棘而止憲宗元和元年乃上尊號曰皇太后後謹畏深抑外家無毫絲假貸訓厲內職有古后妃風懿宗淑妃郭氏傳淑妃幼入鄆王邸宣宗在位春秋髙惡人言立太子事王以嫡長居外宮心常憂惴妃護侍左右慰安起居終得無恙及卽位進拜淑妃昭宗皇后何氏傳後梓州人系族不顯帝爲壽王后得侍婉麗多智恩答厚甚旣卽位號淑妃從狩華州詔冊爲皇后光化三年帝獵夜歸後遣徳王還邸遇劉季述畱王紫廷院明日季述等挾王陳兵召百官脇帝內禪後恐賊臣加害天子卽取璽授季述與帝同幽東宮賊平反正天復中從帝駐鳳翔李茂貞請帝勞軍不得已後從禦南樓會朱全忠逼帝東遷後謂帝曰此後大家夫婦委身賊手矣涕數行下帝奔播旣屢威柄盡喪左右皆悍逆庸奴後侍膳服無須臾去側至洛帝憂忽忽與後相視無死所已而遇弒後亦遇害開元天寶遺事郭元振少時美風姿有才藝宰相張嘉貞欲納爲婿元振曰知公門下有女五人未知孰陋事不可倉卒更待忖之張曰吾女各有姿色惟不知誰是匹偶以子風骨奇秀非常人也吾欲令五女各持一絲幔前使子取便牽之得者爲婿元振欣然從命遂牽一紅絲綫得第三女大有姿色後果隨夫貴達也長安城中有豪民楊崇義者家富數世服玩之屬僭於王公崇義妻劉氏有國色與鄰捨兒李弇私通情甚於夫遂有意欲害崇義忽一日醉歸寢於室中劉氏與李弇同謀而害之埋於枯井中其時僕妾輩並無所覺惟有鸚鵡一隻在堂前架上洎殺崇義之後其妻卻令童僕四散尋覓其夫遂經府陳詞言其夫不歸竊慮爲人所害府縣官吏日夜捕賊涉疑之人及童僕輩經拷捶者百數人莫究其獘後來縣官等再詣崇義家檢校其架上鸚鵡忽然聲屈縣官遂取於臂上因問其故鸚鵡曰殺家主者劉氏李弇也官吏等遂執縛劉氏及捕李弇下獄備招情款府尹具事案奏聞明皇嘆訝久之其劉氏李弇依刑處死封鸚鵡爲綠衣使者付後宮養餵張說後爲綠衣使者傳好事者傳之楊國忠出使於江浙其妻思念至深荏苒成疾忽晝夢與國忠交因而有孕後生男名朏洎至國忠使歸其妻且述夢中之事國忠曰此蓋夫妻相念情感所致時人無不譏誚也長安豪民郭行先有女子紹闌適巨商任宗爲賈於湘中數年不歸復音書不達紹蘭目睹堂中有雙燕戲於梁間蘭長吁而語於燕曰我聞燕子自海東來往復必徑由於湘中我婿離家不歸數歲蔑有音耗生死存亡弗可知也欲憑爾附書投於我婿言訖淚下燕子飛鳴上下似有所諾紹蘭復問曰爾若相允當泊我懷中燕遂飛於膝上蘭遂吟詩一首云我婿去重湖臨�泣血書殷勤憑燕翼寄與薄情夫蘭遂小書其字系於足上燕遂飛鳴而去任宗時在荊州忽見一燕飛鳴於頭上宗訝視之燕遂泊於肩上見有一小封書系在足上宗解而視之乃妻所寄之詩宗感而泣下燕復飛鳴而去次年歸首出詩示蘭後文士張說傳其事而好事者寫之通鑑上禮重子儀謂之大臣而不名其子曖尙升平公主嘗與爭言曖曰汝倚乃父爲天子邪我父薄天子不爲公主恚奔車奏之上曰此非汝所知彼誠如是彼欲爲天子天下豈汝家所有邪慰諭令歸子儀聞之囚曖入待罪上曰鄙諺有之不癡不聾不爲家翁兒女子閨房之言何足聽也子儀歸杖曖數十隋唐嘉話太宗謂尉遲公曰朕將嫁女與卿稱意否敬徳謝曰臣婦𨿽鄙陋亦不失夫妻情臣每聞說古人語富不易妻仁也臣竊慕之願停聖恩叩頭固讓帝嘉之而止唐國史補郭曖升平公主駙馬也盛集文士卽席賦詩公主帷而觀之玉泉子鄧敞封敖之門生初隨計以孤寒不中第牛蔚兄弟僧孺之子有勢力且富於財謂敞曰吾有女弟未出門子能婚乎當爲君展力寧靳一第乎時敞已婚李氏矣其父嘗爲福建從事官至評事有女二人皆善書敞之所行捲多二女筆迹敞顧己寒賤必不能致騰踔私利其言許之旣登第就牛氏親不日挈牛氏而歸將及家紿牛氏曰吾久不到家請先往俟卿可乎牛氏許之洎到家不敢泄其事明日牛氏之奴其輜橐直入卽出居常牛氏所玩用供帳帷幕雜物列於庭廡之間李氏驚曰此何爲奴曰夫人將到令具陳之李氏曰吾卽妻也又何夫人爲卽撫膺大哭頃之牛氏至知其賣己也請見李氏曰吾父爲宰相兄弟皆在郎省縱嫌不能富貴豈無一嫁處耶其不幸豈惟夫人乎今願一切與夫人同之夫人縱憾於鄧郎寧忍不爲二女計耶時李氏將列於官二女力挽其袖而止李相福妻裴氏性妒忌姬侍甚多福未嘗敢屬意鎭滑臺日有以女奴獻之者福欲私之而未果一日乘間言於妻曰某官已至節度使矣然所指使者不過老僕夫人待某無乃薄乎裴曰然不知公意所屬何人福卽指所獻之女奴也裴許諾爾後不過執衣侍膳未嘗一得繾綣福又囑妻之左右曰設夫人沐髮必遽來報我旣而果有以夫人沐髮來告者福卽僞言腹痛且召其女奴旣往左右以裴方沐不可遽已卽白以所疾裴以爲信然遽出發盆中跣問福所苦福旣紿以疾爲言卽若不可忍狀裴極憂之由是以藥投兒溺中進之明日監軍使及從事悉來候問福卽具以事告之因笑曰一事無成固當其分所苦者虛咽一甌溺耳聞者莫不大笑之杜羔妻劉氏善爲詩羔累舉不中第乃歸將至家妻卽先寄詩與之曰良人的的有奇才何事年年被放回如今妾已羞君面君到來時近夜來羔見詩卽時而去竟登第而返白氏金鎖張祜苦吟妻孥喚之不�以責祜祜曰吾方口吻生花豈卹汝輩容齋續筆竇建徳救王世充唐拒之於虎牢建徳妻曹氏勸使乘唐國之虛西抄關中唐必還師自救建徳曰此非女子所知耳目記唐滕王極淫諸官妻美無不�徧詐言妃喚卽行無禮時典簽崔簡妻鄭氏初到王遣喚欲不去懼王之威去則被辱鄭曰昔湣懷之妃不受賊黨之逼當今淸泰敢行此事邪遂入王中門外小合王在其中鄭入欲逼之鄭大叫左右曰王也鄭曰大王豈作如是必家奴耳取一隻履擊王頭破抓面流血妃聞而出鄭氏乃得還王大慚旬日不視事簡每日參候不敢離門後王衙坐簡向前謝過王慚卻入月餘日乃出諸官之妻曾被王喚入者莫不羞之其婿問之無辭以對唐宜城公主駙馬裴有外寵一人公主遣人執之截其耳鼻剝其陰皮附駙馬面上並截其發令廳上判事集僚吏共觀之駙馬公主一時皆被奏降公主爲郡主駙馬左遷也朝野僉載杭州刺史裴敞疾甚錢塘縣主簿夏榮看之榮曰使君百無一慮夫人早須崇福以禳之崔夫人曰禳須何物榮曰使君娶二姬以壓之出三年則危過矣夫人怒曰此獠狂語耳在身無病榮退曰夫人不信榮不敢言使君命合有三婦若不更娶於夫人不祥夫人曰乍可死此事不相當也其年夫人暴亡敞更娶二姓榮亦信矣則天朝太僕卿來俊臣之彊盛朝官側目上林令侯敏偏事之其妻董氏諫止之曰俊臣國賊也勢不久一朝事壞姦黨先遭君可敬而遠之敏稍稍而退俊臣怒出爲涪州武隆令敏欲棄官歸董氏曰速去莫求住遂行至州投刺參州將錯題一張紙州將展看尾後有字大怒曰修名不了何以爲縣令不放上敏憂悶無已董氏曰但住莫求去停五十日忠州賊破武隆殺舊縣令略家口並盡敏以不計上獲全後俊臣誅逐其黨流嶺南又獲免唐初兵部尙書任敕賜宮女二女皆國色妻妒爛二女頭髮禿盡太宗聞之令上宮賫金胡瓶酒賜之云飲之立死三品合置姬媵爾後不妒不須飲之若妒卽飲柳氏拜敕訖曰妾與結髮夫妻俱出微賤更相輔翼遂致榮官今多內嬖誠不如死遂飲盡然非鴆也旣睡醒帝謂曰其性如此朕亦當畏之因詔二女令別宅安置國史異撰房元齡夫人至妒太宗將賜�人屢辭不受乃令皇后召夫人語以媵妾之流令有常制且司空年近遲暮帝欲有優崇之意夫人執心不回帝乃令謂曰寧不妒而生寧妒而死曰妾寧妒而死乃遣酌一卮酒與之曰若然可飲此一鴆一舉便盡無所畱難帝曰我尙畏見何況於元齡乎獨異志太宗朝罷歸而含怒曰終須殺此田舍奴文獻皇后問曰大家嗔怨誰也帝曰只是魏徵老兵對眾辱我後入院衣褕狄下殿拜帝驚問曰何也後曰妾聞主聖臣忠徵能直言非大家聖徳不有忠臣妾敢慶賀帝大悅益重魏徵唐崔羣爲相淸名甚重元和中自中書舍人知貢舉旣罷夫人李氏因暇日常勸其樹莊田以爲子孫之計笑答曰余有三十所�莊良田徧天下夫人復何憂夫人曰不聞君有此業羣曰吾前歲放春榜三十人豈非良田耶夫人曰若然者君非陸相門生乎然往年君掌文柄使人約其子簡禮不令就春闈之試如君以爲良田則陸氏一莊荒矣羣慚而退累日不食酉陽雜俎江淮王生善卜有賈客張瞻將歸夢炊臼中問王生生曰君歸不見妻矣臼中炊無釜也瞻歸妻已卒杜陽雜編余家故書有呂晉卿夏叔文集載淮節婦傳云婦年少�色事姑甚謹夫爲商與里人共財出販深相親好至通家往來其里人悅婦之�因同江行會傍無人卽排其夫水中夫指水泡曰他日此當爲證旣溺里人大呼救求得其屍已死卽號慟爲之制服如兄弟厚爲棺斂送終之禮甚備錄其行橐一毫不私至所販貨得利亦均分著籍旣歸舉以付其母爲擇地卜葬日至其家奉其母如己親若是者累年婦以姑老亦不忍去皆感里人之恩人亦喜其義也婦姑以婦尙少年里人未娶視之猶子故以婦嫁之夫婦尢歡睦後有兒女數人一日大雨里人者獨坐檐下視庭中積水竊笑婦問其故不肯告愈疑之叩之不已里人以婦相歡又有數子待己必厚遂以誠語之曰吾以愛汝之故害汝前夫其死時指水泡爲證今見水泡竟何能爲此其所以笑也婦亦笑而已後伺里人出卽訴於官鞫實其罪而行法婦慟哭曰以吾之色而殺二夫何以生爲遂赴淮而死全唐詩話元先娶京兆韋氏字蕙叢韋逝爲詩悼之曰曾經滄海難爲水除卻巫山不是云公乘億字壽仙魏人與李山甫皆爲魏博樂彥禎幕府億以詞賦著名咸通十三年別家十餘年矣嘗大病鄕人傳以死其妻自河北迎喪會億送客馬上見婦人粗縗類其妻也睇睨不已妻亦如之詰之則是也相持而哭路人異之後旬日登第億嘗有詩云十上十年皆落第一家一半已成塵可知其屈矣寧王憲貴盛寵妓數十人有賣餅之妻纖白明媚王一見屬意因厚遺其夫求之寵愛逾等歲餘因問曰汝復憶餅師否使見之其妻注視雙淚垂頰若不勝情時王坐客十餘人皆當時文士無不淒異王命賦詩王維先成云莫以今時寵難忘異日恩看花滿眼淚不共楚王言坐客無敢繼者王乃歸餅師以終其志南部新書李翺牧江淮郡進士盧儲投卷來謁李禮待之置文卷几案間長女及笄見文謂小靑衣曰此人必作狀元李公聞之乃�爲婿來年果狀元及第遂成佳姻詩曰昔年曾去玉京遊第一仙人許狀頭今日已成秦晉約果教鸞鳳下妝樓河東裴章嘗遇髙僧慧照言其官班位望過於其父娶妻李氏年四十餘章從職太原棄妻於洛中過門不入別有所牽李氏自感其薄衣褐髽髻讀佛書蔬食又十年章復遇照謂曰五十年前言郎君必貴今皆不然何也告以薄妻之故照曰夫人生魂訴於上帝以非命處君後旬日自以刃剸腹而死雲溪友議顏魯公爲臨川內史澆風莫競文教大行康樂已來用爲嘉譽也邑有楊志堅者嗜學而居貧鄕人未之知也山妻厭其饘藿不足索書求離志堅以詩送之曰平生志業在琴詩頭上如今有二絲漁父尙知溪谷暗山妻不信出身�荊釵任意撩新鬢鸞鏡從他畫別眉今日便同行路客相逢卽是下山時其妻持詩詣州請公牒以求別適魯公按其妻曰楊志堅素爲儒學徧覽九經篇詠之間風騷可摭愚妻睹其未遇遂有離心王歡之廩旣虛豈遵黃卷朱叟之妻必去寧見錦衣污辱鄕閭敗傷風俗若無褒貶僥幸者多阿王決二十後任攺嫁楊志堅秀才贈布絹各二十匹米二十石便署隨軍仍令遠近知悉江左十數年來莫有敢棄其夫者濠梁人南楚材者旅遊陳潁歲久潁守慕其儀範將欲以子妻之楚材家有妻以受潁牧之眷深忽不思義而輒已諾之遂遣家僕歸取琴書等似無返舊之心也或謂求道靑城訪僧衡嶽不親名宦惟務元虛其妻薛媛善書畫妙屬文知楚材不念糟糠之情別倚絲蘿之托對鏡自圖其形並詩四韻以寄之楚材得妻眞及詩懷恧遽有雋不疑之讓夫婦遂偕老焉裏語曰當時婦棄夫今日夫離婦若不逞丹靑空房應獨守薛媛寫眞寄夫詩曰欲下丹靑筆先拈寶鏡端已驚顏索寞漸覺鬢雕殘淚眼描將易愁腸寫出難恐君渾忘卻時展畫圖看愼氏者毗陵慶亭儒家之女也三吳嚴灌夫因遊彼結�好同載歸蘄春經十餘秋無子嗣灌夫乃拾其過而出之令歸二浙愼氏慨然登舟親戚臨流相送乃爲詩以訣灌夫灌夫覽詩畢淒感遂爲夫婦如初其詩曰當時心事已相關雨散雲飛一餉間便是孤帆從此去不堪重過望夫山崔涯之妻雍氏者乃揚州總校之女也儀質閒雅夫婦甚睦雍族以崔郎甚有財名資贍每厚崔生常於飲食之處略無憚敬之顏但呼妻父雍老而已雍久之而不能容勃然仗劍呼女而出謂崔秀才曰某河朔之人惟習弓馬養女合嫁軍門徒慕士流之徳小女違公不可別醮便令出家立令涯妻剃髮爲尼女若不從吾當揮劍涯方悲泣悔過雍亦不聽分訴親戚揮慟別易會難涯不得已裁詩畱贈至今江浦離愁莫不吟諷是詩而惜別也詩曰隴上泉流隴下分斷腸嗚咽不堪聞嫦娥一入月中去巫峽千秋空白雲云仙雜記杜甫每朋友至引見妻子韋侍禦見而退使其婦送夜飛蟬以助妝飾揚州太守仲端畏妻不敢延客謝廷皓謁之坐久甚饑端入內袖聚香團啖之李績入見上問之曰朕欲立武昭儀爲後褚遂良固執以爲不可遂良旣顧命大臣事當且已乎對曰此陛下家事何必更問外人上意遂決許敬宗宣言於朝曰田舍翁多收十斛麥尙欲易婦況天子立後何豫諸人事而妄生議乎李紳爲相俗尙輕綃染蘸碧爲婦人衣紳自爲小君剪裁本事詩張又新郎中與楊虔州齊名友善楊妻李氏卽墉相之女有徳無容楊未嘗意敬待特甚張常語楊曰我少年成美名不憂仕矣惟得�室平生之望斯足楊曰必求是但與我同好必諧君心張深信之旣婚殊不愜心楊以笏觸之曰君何太癡言之數四張不勝其忿回應之曰與君無間以情告君君誤我如是何謂癡楊歷數求名從宦之由曰豈不與君皆同邪曰然然則我得醜婦君詎不聞我邪張色解問君室何如曰特甚張大笑遂如初張旣成家乃詩曰牡丹一朵直千金將謂從來色最深今日滿闌開似雪一生辜負看花心郡閣雅言王定保唐光化三年李渥侍郎下及第吳子華侍郎臠爲婿子華卽世定保南遊湖湘無北歸意吳假緇服自長安來明日訪其良人白於馬武穆王令引見定保於定保寺吳隔簾誚之曰先侍郎重先輩以名行俾妾侍箕侍郎沒慮先輩以妾攺適是以不遠千里來明侍郎之志定保不勝慚赧致書武穆乞爲婿吳確乎不拔定保爲盟畢世不婚矣吳歸吳中外家沈彬有詩贈定保云仙桂曾攀第一枝薄遊湘水阻佳期臯橋已失齊眉願蕭寺行逢落髮師廢苑露寒蘭寂寞丹山雪斷鳳參差聞公已有平生約謝絕女蘿依兔絲定保後爲馬不禮奔五羊依劉氏官至卿幽閒鼓吹宣宗囑念萬壽公主蓋武皇世有保護之功也駙馬鄭尙書之弟顗嘗危疾上使訊之使回上問公主視疾否曰無何在曰在慈恩寺看戲場上大怒且嘆曰我�士大夫不欲與我爲親良有以也命召公主公主走輦至則立於階下不視久之主大懼涕泣辭謝上責曰豈有小郎病乃親看他處乎立遣歸宅畢宣宗之世婦禮以修飭潘炎侍郎徳宗時爲翰林學士恩渥極異其妻劉氏晏相之女也京尹某有故伺候累日不得見乃遺閽者三百縑夫人知之謂潘曰豈有人臣京尹願一見遺奴三百匹縑帛其危可知也遽勸潘公避位北夢瑣言唐王中令鐸重徳名家位望崇顯率由文雅非定亂之才鎭渚宮爲都統以禦黃巢寇兵漸近先是赴鎭以姬妾自隨其內未行本以妒忌忽報夫人離京在道中令謂從事曰黃巢漸以南來夫人又自北至旦夕情味何以安處幕寮戲曰不如降黃巢公亦大笑之唐進士殷保晦妻封夫人皆中朝士族也殷公曆官臺省始舉進士時文卷皆內子爲之動合規式中外皆知良人倜儻疏放善與人交未嘗以文章爲意黃寇犯闕夫妻遭難初封夫人就刃殷公失聲雙血被面其從母爲尼親見其禍泣言於姻親愚於殷之中表聞之方信古人云盡繼之以血哀痛之極也通幽記貞元中進士賈全虛者黜於春官春深臨禦溝而坐忽見一花流至全虛之前以手接之香馥頗異旁連數葉上有詩一首筆迹纖麗言詞幽怨詩曰一入深宮裏無由得見春題詩花葉上寄與接流人全虛得之悲想其人涕泗交墜不能離溝上街吏頗疑其事白金吾奏其實徳宗亦爲感動令中人細詢之乃於翠筠宮奉恩院王才人養女鳳兒者詰其由云初從母學文選初學記及慕陳後主孔貴嬪爲詩數日前臨水折花偶爲宮思今敗露死無所逃徳宗爲之惻然召全虛授金吾衛兵曹以鳳兒賜之車載其院資皆賜全虛焉北夢瑣言張裼尙書典晉州外貯所愛營妓生一子其內蘇氏妒忌不敢取歸乃與所善張處士爲子居江津間常致書題問其存亡資以錢帛及漸成長教其讀書有人告以非處士之子爾父在朝官髙因竊其父與張處士緘札不告而遁歸京國裼已死至宅門僮僕無有識者但云江淮郎君兄弟皆愕然其嫡母蘇夫人泣而謂諸子曰誠有此子吾知之矣我少年無端致其父子死生永隔我罪大矣家眷眾泣取入宅齒諸兄之列名仁龜有文學修詞應進士舉及第歷侍禦史王氏記聞王蜀吳宗文以功勛繼領名郡少年富貴其家姬僕樂妓十餘輩皆其精選也其妻妒每怏怏不愜其志忽一日鼓動趨朝已行數坊忽報云放朝遂密戒從者潛入徧幸之至十數輩遂據腹而卒蜀有功臣忘其名其妻妒忌家畜妓樂甚多居常卽隔絕之或宴飲卽使隔簾幕奏樂某未嘗見也其妻左右常令老醜者侍之某嘗獨處更無侍者而居第器服甚盛後妻病甚語其夫曰我死若近婢妾立當取之及屬壙某乃召諸姬日夜酣飲爲樂有掌衣婢尢屬意卽幸之方寢息忽有聲如霹靂帷帳皆裂某因驚成疾而死前定錄武殷者鄴郡林慮人也少有名譽鄕裏信愛嘗欲娶同郡鄭氏則殷從母之女也姿色絕世雅有令徳殷甚悅慕女意亦願從之因求爲婿有成約矣無何逼於知己所薦將舉進士期以三年從母許之殷至洛陽聞句龍生善相人兼好飲酒時殷持榼造焉生極喜與之竟夕因謂殷曰子之祿與壽甚厚然而晚遇未至七十而小厄殷曰今日之慮未暇於此請以近事言之生曰君言近事非名與婚乎殷曰然生曰自此三年必成大名如其婚娶殊未有兆殷曰約有所娶何言無兆生笑曰君之娶鄭氏乎曰然生曰此固非君之妻也君當娶韋氏後二年始生生十七而君娶之時當官未逾年而韋氏卒殷異其言固問鄭氏之夫卽同郡郭子元也子元娶五年而卒然將嫁之夕君其夢之旣二年殷下第有內黃人郭紹家富於財聞鄭氏美納賂以求其婚鄭之母聚其族謀曰女年旣笄殷未成事吾老矣且願見其所適今有郭紹者求娶吾欲許之如何諸子曰惟命鄭氏聞之泣恚將斷髮爲尼者數四及嫁之夕忽得疾昏眩若將不救時殷在京師其夕夢一女子嗚咽流涕似有所訴視之卽鄭氏也殷驚問其故良久言曰某常仰慕君子之徳亦知君之意且曾許事君矣今不幸爲尊長所逼將適他氏沒身之恨知復何言遂相對而泣因驚覺悲惋且異其事乃發使驗之則果適人問其姓氏則郭紹也殷數日思句龍生言頗驗然疑其名之異耳及肅宗在儲邸名紹遂攺子元殷明年擢第更二年而子元卒後十餘年殷曆任淸顯每求娶輒不應後自尙書郎謫官韶陽郡守韋安貞固以女妻之殷念句龍生之言懇辭不免娶數月而韋氏亡矣其後皆驗如句龍生之言爾釵小志蘇紫藭愛謝耽咫尺萬里靡由得親遣侍兒假耽恆著小衫晝則私服於內夜則擁之而寢耽知之寄以詩曰蘇娘一別夢魂稀來借靑衫慰渴饑若使閒情重作賦也應願得謝郎衣謝亦取女衵服衷之後爲夫婦虎薈漳浦人勤自勵者以天寶末充健兒隨軍安南及擊吐蕃十年不還自勵妻林氏爲父母奪志將攺嫁同縣陳氏其婚夕而自勵還父母具言其婦重嫁始末自勵聞之不勝忿怒宅去家十餘里常破吐蕃得利劍會日暮因仗劍而行以詣林氏家八九里屬暮雨天晦進退不可忽而電明見道左大樹有旁孔自勵避雨孔中有三虎子自勵並殺之久之大虎將一物內孔中須臾復去自勵聞其人呻吟徑前捫之卽婦人也自勵問其爲誰婦人云己是鄰家女先嫁勤自勵爲妻自勵從軍未還父母無狀見逼攺嫁六合和會以今夕成親我心念舊不能再見適持手巾宅後桑林自縊爲虎所取幸而遇君今猶未損倘能相救當有後報自勵謂曰我卽自勵也曉還至捨父母言君適人故仗劍而來相訪何期於此相遇乃相持而泣頃之虎至初大吼叫然後倒入孔自勵以劍揮之虎腰中斷有二虎故未敢出尋而月明後虎亦至睹其偶斃吼叫愈甚亦爾從後倒入又爲自勵所殺乃負妻還家唐乾元初吏部尙書張鎬貶辰州司戶先是鎬在京以次女徳容與僕射裴冕第三子前藍田尉越客結婚焉已�迎日而鎬左遷遂攺期來歲之春季其年越客則速裝南邁以孰嘉禮春仲拒辰百里鎬知其將至矣張斥在遠方抱憂惕深喜越客遵約而至因命家族宴乎花園而徳容亦隨姑妹姊遊焉山郡蕭條竹樹荒密日暮眾將歸或後或先紛紜笑語忽有猛虎出自竹間遂擒徳容跳入翳薈眾皆驚駭奔告張夜色已昏計力俱盡舉家號哭莫知所爲及曉則大發人徒求骸骨山野周圍遠近曾無蹤由是夕之明夜越客行舟去郡三十二里尙未知己妻之爲虎暴因召僕夫十數輩登岸徐行其船亦隨焉不二三里遇水次板屋屋內有榻因拂榻卽之憩焉僕從羅列於前後俄聞有物來自林木之間眾則靜伺微月之下忽見猛虎負一物至眾皆惶撓前共窺喝之乃大擊屋板以驚逐之其虎徐行俯板屋側畱下所負物遂去山間越客共眾窺看是人尙有餘喘越客卽令舁之登船因促解纜方於船中列燭熟視乃見十六七美女也容貌衣服非村中之所有越客深異之則遣羣婢看診之𨿽髻發披散衣服破裂而身膚無少損羣婢以湯飲灌之卽微微入口久之神爽安集俄復開目與之言語莫有應夜久卽有自郡至者皆云張尙書次女昨夜春園爲暴虎所食至今求其殘骸未獲聞者遽告越客越客遣羣婢具詢方知其由徳容因啼號不止越客卽上岸具以其事告於鎬鎬陵晨躍馬而至旣悲且喜則與同歸而婚媾果�其期自是黔峽往往建立虎媒之祠焉今尙有存者汝州葉縣令盧造者有幼女大歷中許邑客鄭楚曰及長以嫁君之子元方楚拜之俄而楚錄潭州軍事卒元方護喪居江陵數年間音問兩絕縣令韋計爲子娶焉其吉辰元方適到會武昌戍邊卒止其縣縣隘天雨甚元方無所容徑往縣東十餘里佛捨捨西北隅有若小獸號鳴者出火視之乃見三虎𨿽目未開以其小未能害人且不忍殺閉門堅拒而已約三更初虎來觸其門不得入其西有�亦甚堅虎怒搏之檻圮陷頭於中爲左右所轄進退不得元方取佛塔磚擊之虎吼怒拿攫終莫能去連擊之俄頃而死旣而聞門外若女子呻吟气甚困元方徐問曰門外呻吟者人耶鬼耶曰人也曰何以到此曰妾前盧令女也夕將適韋氏親迎方登車爲虎所執負荷而來投此今幸無損雨甚畏其復來能救乎元方奇之執燭出視眞衣纓也年十七八禮服儼然泥水皆徹旣扶入復固其門拾佛塔毀像以繼其明女曰此何處也曰縣東佛捨耳元方言姓名且話舊諾女亦前記乃曰妾父曾許妻君一旦以君之絕耗也將嫁韋氏天命難攺虎送歸君莊去此甚近君能送歸請絕韋氏而奉巾櫛及明送歸其家以虎攫而去方哭且制服禮見其來喜若天降元方致虎於縣具言其事縣宰異之以盧氏歸於鄭焉會昌解頤錄劉立者爲長葛尉其妻楊氏忽一日泣謂立曰我以某日當死且以小女美美爲托曰他日美美成長望君畱之三二年其夕楊氏卒及罷官寓居長葛已十年矣有縣令某者邀立往郭外看花令立先去捨趙長官莊行二三里見一杏園中有婦女十數人立駐馬觀之有一女年可十五六亦近敗垣中窺立至趙長官宅入門主人移時方出曰適女子與親族看花忽中暴疾所以不果奉迎坐未定有一靑衣與趙耳語趙起入內聞趙公嗟嘆之聲乃問立曰君某年爲長葛尉婿楊氏乎曰然有女名美美僕名秋�乎曰然趙又嘆息驚異旋有人喚秋�入宅中見一女涕泣謂曰美美安否對曰無恙也僕亦訝之徐問趙曰某未省與君相識何故知其行止也趙乃以實告曰女適看花忽若暴卒旣蘇自言前身乃公之妻也適窺見公不覺悶絕立歔欷久之須臾縣令亦至眾客俱集趙白其事眾咸異之立曰某今年尙未髙亦有名宦願與小娘子尋隔生之好眾共成之於是成婚而美美長於母三歲矣五代史吳世家楊行密傳田頵及安仁義朱延壽等叛延壽者行密妻夫人朱氏之弟也頵及仁義之將叛也行密疑之乃陽爲目疾每接延壽使者必錯亂其所見以示之嘗行故觸柱而僕朱夫人扶之良久乃蘇泣曰吾業成而喪其目是天廢我也吾兒子皆不足以任事得延壽付之吾無恨矣夫人喜急召延壽延壽至行密迎之寢門刺殺之閩世家王審知傳審知子延翰爲人長大美�如玉其妻崔氏陋而淫延翰不能制唐家人傳明宗侄從溫晉髙祖立爲忠武軍節度使從溫爲人貪鄙多作天子器服以自僭宗族賓客諫之不聽其妻關氏大呼於牙門曰從溫欲反而造天子服器從溫大恐乃悉毀之鄭遨傳遨見天下已亂有拂然遠去之意欲攜其妻子與俱隱其妻不從遨乃入少室山爲道士其妻數以書勸遨還家輒投之於火後聞其妻子卒一慟而止葛從簡傳從簡世本屠羊爲人剛暴好食人肉所至多捕民間小兒以食許州富人有玉帶欲之而不可得遣二卒夜入其家殺而取之卒夜逾垣隱木間見其夫婦相待如賓二卒嘆曰吾公欲奪其寶而害斯人吾必不免因躍出而告之使其速以帶獻遂逾垣而去不知其所之楊光遠傳光遠爲人病禿折臂不通文字然有辯智以謀亂見殺光遠旣病禿而妻又跛其足人爲之語曰自古豈有禿瘡天子跛足皇后邪相傳以爲笑梁家人傳太祖元貞皇后張氏單州碭山縣渠亭裏富家子也太祖少以婦聘之生末帝太祖貴封魏國夫人後賢明精悍動有禮法𨿽太祖剛暴亦嘗畏之太祖每以外事訪之後言多中太祖時時暴怒殺戮後嘗救護人賴以獲全太祖常出兵行至中途後意以爲不然馳一介召之如期而至郴王友裕攻徐州破朱瑾於石佛山瑾走友裕不追太祖大怒奪其兵友裕惶恐與數騎亡山中久之自匿於廣王后陰使人教友裕脫身自歸友裕晨馳入見太祖拜伏庭中泣涕請死太祖怒甚使左右捽出將斬之後聞之不及履走庭中持友裕泣曰汝束身歸罪豈不欲明非反乎太祖意解乃免太祖已破朱瑾納其妻以歸後迎太祖於封丘太祖告之後遽見瑾妻瑾妻再拜後亦拜淒然泣下曰兗鄆與司空同姓之國昆仲之間以小故興干戈而使吾姒至此若不幸汴州失守妾亦如此矣言已又泣太祖爲之感動乃送瑾妻爲尼後常給其衣食司空太祖時檢校官也漢家人傳髙祖皇后李氏晉陽人也其父爲農髙祖少爲軍卒牧馬晉陽夜入其家劫取之髙祖已貴封魏國夫人生隱皇帝開運四年髙祖起兵太原賞軍士帑藏不足充欲斂於民後諫曰方今起事號爲義兵民未知惠而先奪其財殆非新天子所以救民之意也今後宮所有請悉出之𨿽其不足士亦不以爲怨也髙祖爲攺容謝之髙祖卽位立爲皇后唐太祖家人傳太祖正室劉氏代北人也其次妃曹氏太原人也太祖封晉王劉氏封秦國夫人自太祖起兵代北劉氏常從徵伐爲人明敏多智略頗習兵機常教其侍妾騎射以佐太祖太祖東追黃巢還軍過梁館於封禪寺梁王邀太祖入城置酒上源驛夜半以兵攻之太祖左右有先脫歸者以難告夫人夫人神色不動立斬告者陰召大將謀保軍以還遲明太祖還軍與夫人相向慟哭因欲舉兵擊梁夫人曰公本爲國討賊今梁事未暴而遽反兵相攻天下聞之莫分曲直不若斂軍還鎭自訴於朝太祖從之其後太祖擊劉仁恭敗歸梁遣氏叔琮康懷英等連歲攻晉圍太原晉兵屢敗太祖憂窘不知所爲大將軍李存信等勸太祖亡入北邊收兵以圖再舉太祖然之入以語夫人夫人問誰爲此謀者曰存信也夫人罵曰存信代北牧羊兒耳安足與計成敗邪且公嘗笑王行瑜棄邠州走卒爲人擒今乃自爲此乎昔公亡奔達靼幾不能自脫賴天下多故乃得南歸今屢敗之兵散亡無幾一失其守誰能從公北邊其可至乎太祖大悟乃止已而亡兵稍稍復集楊崇本傳崇本幼事李茂貞梁太祖攻岐崇本迎降太祖遷其家於河中以爲質崇本妻有美色太祖用兵往來河中嘗幸之崇本妻頗愧恥間遣人誚崇本曰大丈夫不能庇其伉儷我已爲朱公婦矣無面視君有刀繩而已其後梁兵解岐圍崇本妻得歸崇本乃復背梁歸茂貞王師範傳梁太祖遣朱友寧攻師範友寧戰死師範降太祖待以客禮居於洛陽太祖諸子已封王宴於宮中友寧妻泣謂太祖曰陛下化家爲國諸子人人皆得封而妾夫獨以戰死柰何讎人猶在朝廷太祖奮然戟手曰吾亦幾忘此賊乃遣人就洛陽族滅之敬翔傳太祖破徐州得時溥寵姬劉氏愛幸之劉氏故尙讓妻也乃以妻翔翔已貴劉氏猶侍太祖出入臥內如平時翔頗患之劉氏誚翔曰爾以我嘗失身於賊乎尙讓黃家宰相時溥國之忠臣以卿門地猶爲辱我請從此訣矣翔以太祖故謝而止之劉氏車服驕侈別置典謁交結藩鎭權貴往往附之寵信言事不下於翔當時貴家往往效之南唐書徐主傳主義祖長女也配李徳誠子建勛建勛爲宰相專造制書烈祖大怒欲罷建勛徐主入謂烈祖曰吾父在日兄不嘗求兒與李郎耶何之速烈祖曰此國事也吾與李郎親舊如故召入禁中慰諭久之建勛致政賜號鐘山公徐主四時拜賜自稱鐘山老媼而不稱所封郡國蓋將有所激也陳覺傳覺宋齊丘之客也齊丘薦於楚王景遷教授累遷兵部侍郎宣徽使覺在外姦佞苛酷及居家不能制義於一妻其妻李氏妒悍親執庖爨不置妾媵宋齊丘嘗選三婢予之頗有容質李氏亦無戁色奉事三婢禮如舅姑晨夕承侍未嘗輒離左右人問其故則曰此令公寵幸之人見之若面令公敢倨慢耶三婢不自安求還宋第覺唯唯聽從而已韓王從善傳從善後主之母弟也從善奉使不返其妻泣詣後主後主無以爲辭每聞其至輒避之妻憂思卒國人哀之馬文義傳文義卒妻朱大將軍業女也賻贈一無所受蓋其廉如此故能率其妻如此周彬傳彬禾川人也杜門讀書不治產業其妻讓曰君家兄弟皆力田畝以致丰羨而獨不調玩故紙以自困寧有益耶彬笑曰耕田不如耕道非兒女子所知也烈祖禪代之後彬署諸衛巡官元宗與壽王景遂交辟賜予頗優告歸省母以所得金玉繒幣陳列於庭彬顧其妻曰伯叔田畝孰愈妻曰此男子之事非婦人所能知陳陶傳陶常以臺鉉之器自負恨世亂不得逞乃築室於西山日以詩酒爲事陶所遁西山先產藥物數十種陶采而餌之開寶中常見一叟角發被褐與老嫗貨藥於市獲錢則市鮓對飲旁若無人旣醉行舞而歌曰藍采禾藍采禾塵世紛紛事更多爭如賣藥沽酒飲歸去深崖拍手歌或疑爲陶之夫婦雲南唐近事兵部尙書杜業任樞密有權變足機會兵賦民籍指之掌上其妻張氏妒悍尢急室絕婢妾業憚之如事嚴親烈祖常命元皇后召張至內庭誡之曰業位望通顯得置妾媵何拘忌如此豈婦道所宜邪張雪涕而言曰業本狂生遭逢始運多壘之秋陛下所藉者駑馬未竭爾而又早衰多病縱之必貽其患將誤於任使耳烈祖聞之大加獎嘆以銀盆彩段賞之容齋續筆唐莊宗臨斬劉守光守光悲泣哀祈不已其二妻李氏祝氏譙之曰事已如此生復何益妾請先死卽伸頸就戮北夢瑣言莊宗劉皇后魏州成安人家世寒微太祖攻魏州取成安得後時年五六歲歸晉陽宮爲太后侍者教吹笙及笄姿色絕眾聲妓亦所長太后賜莊宗爲韓國夫人侍者後誕皇子繼岌寵侍日隆成安人劉叟劉后之父莊宗好俳優宮中暇日自負蓍囊藥篋令繼岌破帽相隨以后父劉叟以醫卜爲業也後方晝眠及造其臥內自稱劉衙推訪女後大恚笞繼岌然爲太后不禮復以韓夫人居正無以發明大臣希旨請冊劉氏爲皇后議者以後出於寒賤好興利聚財初在鄴都令人設法裨販所鬻樵蘇�茹亦以皇后爲名正位之後凡貢舉先入後宮惟寫佛經施尼師他無所賜闕下諸軍困乏以至妻子餓殍宰相請出內庫俵給後有具銀盆等物皇子滿喜等令鬻以贍軍不聽一旦亂作國亡族滅與夫褒姒妲己無異也先是莊宗自爲俳優名曰李天下雜於塗粉優雜之間時爲諸獶撲抶摑撘竟爲嚚婦恩憐之傾阽有國者得不以爲前鑑

夫婦部紀事五遼史義宗傳義宗名倍太祖長子讓位而去唐明宗以莊宗後夏氏妻之倍性刻急好殺婢妾微過常加刲灼夏氏懼而求削髮爲尼耶律庶成傳庶成方進用爲妻胡篤所誣以罪奪官絀爲庶耶律使吐蕃凡十二年淸寧間始歸帝知其誣詔復本族仍遷所奪官卒庶成嘗爲林牙夢善卜者胡呂古卜曰官止林牙因妻得罪及置於理法當離婚胡篤適有娠至期不產而死剖視之其子以手抱心識者謂誣夫之報牒蠟傳天祿五年察割弒逆牒蠟方醉其妻扶入察割之幕因從之明日壽安王討亂凡脇從者皆棄兵降牒蠟不降淩遲而死妻子皆誅耶律撻不也傳撻不也少謹願後爲族嫠婦所惑出其妻終以無子人以此譏之耶律儼傳儼字若思拜參知政事儼善伺人主意妻邢氏有美色常出入禁中儼教之曰甚勿失上意由是權寵益固耶律中妻蕭氏傳蕭氏小字挼蘭韓國王惠之四世孫聰慧謹願年二十歸於中事夫敬順親戚咸譽其徳中嘗謂曰汝可粗知書以前貞淑爲鑑遂發心誦習多涉古今天慶中爲賊所執潛置刃於履誓曰人欲污我者卽死之至夜賊遁而免久之帝召中爲五院都監中謂妻曰吾本無宦情今不能免我當以死報國汝能從我乎挼蘭對曰謹奉教及金兵徇地嶺西盡徙其民中守節死挼蘭悲戚不形於外人怪之俄躍馬突至中死所自殺耶律奴妻蕭氏傳蕭氏小字意辛國舅駙馬都尉陶蘇斡之女母胡獨公主意辛美姿容年二十始適奴事親睦族以孝謹聞嘗與娣姒會爭言厭魅以取夫寵意辛曰厭魅不若禮法眾問其故意辛曰修己以潔奉長以敬事夫以柔撫下以寬毋使君子見其輕易此之謂禮法自然取重於夫以厭魅獲寵獨不愧於心乎聞者大慚初奴與樞密使乙辛有隙及皇太子廢被誣奪爵沒入興聖宮流烏古部上以意辛公主之女欲使絕婚意辛辭曰陛下以妾葭莩之親使免流竄實天地之恩然夫婦之義生死以之妾自笄年從奴一旦臨難頓爾乖離背綱常之道於禽獸何異幸陛下哀憐與奴俱行妾卽死無恨帝感其言從之意辛在貶所親執役事𨿽勞無難色事夫禮敬有加於舊壽隆中上書乞子孫爲著帳郎君帝嘉其節召舉家還耶律朮者妻蕭氏傳蕭氏小字訛裏本國舅孛菫之女性端�有容色自幼與他女異年十八歸朮者謹裕貞婉娣姒推重之及居朮者喪極哀毀旣葬謂所親曰夫婦之道如陰陽表裏無陽則陰不能立無表則裏無所附妾今不幸失所天且生必有死理之自然朮者早歲登朝有才不壽天禍妾身罹此酷罰復何依恃儻死者可見則從不可見則當與俱侍婢慰勉竟無回意自刃而卒宋史張永徳傳魏人柴翁有女後唐莊宗時備掖庭明宗入洛遣出宮柴翁夫妻往迎之至鴻溝遇雨甚逾旬不能前女悉取裝具計直千萬分其半以與父母令歸魏曰兒見溝旁郵捨隊長項黵黑爲雀形者極貴人也願事之問之乃周祖也父母大愧然終不能奪他日語周祖曰君貴不可言妾有緡錢五百萬資君時不可失周祖因其資得爲軍司呂蒙正傳蒙正字聖功父龜圖起居郎多內寵與妻劉氏不睦並蒙正出之頗淪躓窘乏劉誓不復嫁及蒙正登仕迎二親同堂異室奉養備至郭進傳進深州博野人少貧賤爲巨鹿富家傭保有膂力倜儻任气結豪俠嗜酒蒱博其家少年患之欲圖殺進婦竺氏陰知其謀以告進遂走晉陽依漢祖漢祖壯其材畱帳下呂祉傳祉字安老酈瓊叛祉爲所害時有得祉括發之帛歸吳中者其妻吳氏持帛自縊以徇葬聞者哀之李好義傳好義下邽人爲興州正將吳曦受金人說以蜀叛好義聞變夜饗士麾眾授甲與好古好仁及子姓拜決於家廟囑妻馬氏曰日出無耗當自爲計死生從此決矣馬氏叱之曰汝爲朝廷誅賊何以家爲我決不辱李家門戶馬氏之母亦曰行矣勉之汝兄弟生爲壯夫死爲英鬼好義喜曰婦人女子尙念朝廷不愛性命我輩當如何眾皆踴躍遂誅曦撫定城中市不攺肆劉潛傳潛字仲方知蓬萊縣代還過鄆州方與曼卿飲聞母暴疾亟歸母死潛一慟遂絕其妻復撫潛大號而死時人傷之曰子死於孝妻死於義仁宗曹皇后傳後彬之孫也明道二年郭后廢詔聘入宮景佑元年九月冊爲皇后性慈儉重稼穡常於禁苑種�親蠶善飛白書慶曆八年正月帝將以望夕再張燈後諫止後三日衛卒數人作亂夜越屋叩寢殿後方侍帝聞變遽起帝欲出後閉合擁持趣呼都知王守忠使引兵入賊傷宮嬪殿下聲徹帝所宦者以乳嫗毆小女子紿奏後叱之曰賊在近殺人敢妄言耶後度賊必縱火陰遣人挈水踵其後果舉炬焚簾水隨滅之是夕所遣宦侍後皆親剪其發諭之曰明日行賞用是爲驗故爭盡死力賊卽禽滅髙宗吳皇后傳後被選入宮王卽帝位後常以戎服侍左右後頗知書從幸四明衛士謀爲變入問帝所在後紿之以免未幾帝航海有魚躍入禦舟後曰此周人白魚之祥也帝大悅封和義郡夫人還越進封才人後益博習書史又善翰墨由是寵遇日至與張氏並爲婉儀尋立爲皇后光宗李皇后傳後字鳳娘乾道七年立爲皇太子妃性妒悍常訴太子左右於髙孝二宮髙宗不懌孝宗亦屢訓後宜以皇太后爲法不然行當廢汝及太子卽位冊爲皇后遂泣訴於帝謂壽皇有廢立意帝惑之遂不朝太上帝嘗宮中浣手睹宮人手白悅之他日後遣人送食合於帝啟之則宮人兩手也又黃貴妃有寵因帝親郊宿齋宮後殺之以暴卒聞是夕風雨大作黃壇燭盡滅不能成禮帝疾由是益增劇不視朝政事多決於後矣李及傳及字幼幾娶張氏性嫉悍及嘗生子鞠之外舍張固請歸保養之乃會親屬以子擊堂柱碎其首及遂無子仁宗郭皇后傳後金城人天聖二年立爲皇后初帝寵張�人欲以爲後章獻太后難之後旣立而頗見疏其後尙美人楊美人俱幸數與後忿爭一日尙氏於上前有侵後語後不勝忿批其頰上自起救之誤批上頸上大怒入內都知閻文應因與上謀廢後且勸帝以爪痕示執政上以示呂夷簡且告之故夷簡亦以前罷相怨後乃曰古亦有之後遂廢詔封爲淨妃玉京沖妙仙師賜名淸悟居長樂宮於是中丞孔道輔諫官禦史範仲淹段少連等十人伏合言後無過不可廢道輔等俱被黜責景佑元年出居瑤華宮而尙美人亦廢於洞眞宮入道楊美人別宅安置又賜後號金庭教主衝靜元師後帝頗念之遣使存問賜以樂府後和答之辭甚愴惋帝嘗密令召入後曰若再見召者須百官立班受冊方可屬小疾遣文應挾醫診視數日乃言後暴薨中外疑閻文應進毒而不得其實上深悼之追復皇后而停謚冊祔廟禮孝宗夏皇后傳後弟執中累加少保初執中與其微時妻至京宮人諷使出之擇配貴族欲以媚後執中弗爲動他日後親爲言執中誦宋弘語以對後不能奪程琳傳琳知開封府外戚吳氏離其夫而挈其女歸夫訴於府琳命還女吳氏曰已納宮中矣琳請於帝曰臣恐天下人有竊議陛下奪人妻女者帝亟命出之笞而歸其妻胡舜陟傳舜陟字汝明績溪人爲廣西經略爲呂源所訟非訕朝政檜奏遣大理寺官袁楠燕仰之往推劾辭不服死獄中妻江氏訴於朝帝謂檜曰舜陟從官又罪不至死勘官不可不懲遂送楠仰之吏部眞宗劉皇后傳後年十五入襄邸王乳母秦國夫人性嚴整因爲太宗言令王斥去王不得已置之王宮指使張耆家太宗崩眞宗卽位入爲美人祥符中立爲皇后王景傳景之奔晉也妻坐戮二子逃獲免晉祖待之厚賞賜萬計嘗問景所欲對曰臣自歸國受恩隆厚誠無所欲固問之景稽顙再拜曰臣昔爲卒嘗負胡�從隊長出入屢過官妓侯小師家意甚慕之今妻被誅誠得小師爲妻足矣晉祖大笑卽以小師賜景景甚寵嬖之後累封楚國夫人侯氏嘗盜景金數百兩而私遺舊人景知而不責徽宗王皇后傳後性恭儉鄭王二妃方亢寵後待之均平巨閹妄意迎合誣以暗昧帝命刑部侍郎周鼎卽祕獄參驗略無一迹獄止後見帝未嘗一語輒及帝幡然憐之鄭皇后傳後入宮好觀書章奏能自制帝愛其才王皇后崩立爲皇后將受冊有司創制冠服後言國用未足冠珠費多請命工攺制妃時舊冠又乞罷黃麾仗小駕鹵簿等儀從之恩澤皆弗陳請汴京破從上皇幸靑城北遷畱五年崩於五國城髙宗邢皇后傳後祥符人髙宗居康邸以婦聘之封嘉國夫人王出使夫人畱居蕃衍宅金人犯京師夫人從三宮北遷上皇遣曹勛歸夫人脫所禦金環使內侍持付勛曰幸爲吾白大王願如此環得早相見也王憐之及卽位遙冊爲皇后官後親屬二十五人紹興九年後崩於五國城年三十四金人祕之髙宗虛中宮以待者十六年顯仁太后回鑾始得崩聞上爲輟朝行釋服之祭謚懿節祔主於別廟紹興十二年八月後梓宮至攢於聖獻太后梓宮之西北帝思後殊慘不樂皇后吳氏知帝意乃請爲其侄珣琚婚邢氏二女以慰帝心劉保勛傳保勛字修業開寶八年知開封府寡婦劉詣府訴夫王前妻子元吉置菫食中毒己將死按驗獄成元吉妻撾登聞鼓訴冤下禦史臺其實劉有姦狀元吉知之劉慚悸成疾故誣告之保勛坐奪俸三月王賓傳賓許州許田人小心謹願年十餘事宣祖左右及長善騎射太宗領兗海節制太祖以署府中右職太平興國初補東頭供奉官亳州監軍賓妻妒悍賓不能制時監軍不許挈家至任所妻擅至亳賓具白上太宗召其妻俾衛士捽之杖百以妻忠靖卒一夕死王晏傳初晏爲軍校與平陸人王興善其妻亦相爲娣姒晏旣貴乃薄興興不能平晏妻病興語人曰吾能治之晏遽訪興興曰我非能醫但以公在陜時止一妻今妓妾甚眾得非待糟糠之薄致夫人怏怏成疾耶若能斥去女侍夫人之疾可立愈晏以爲謗己乃誣以他事悉案誅其夫妻湖南周氏傳周行逢妻潘氏貌醜性剛狠行逢爲帥妻不爲屈不入府署躬率奴僕耕織以自給賦調必先期輸送行逢止之不從曰稅官物也若主帥自免其家何以率下沈倫傳倫微時娶閻氏無子妾田氏生繼宗及貴閻以封邑固讓田倫乃爲閻治第太康田遂爲正室縉紳非之周恭肅王元儼傳元儼子允迪累官耀州觀察使居父喪不哀又常宮中爲優戲爲妻昭國夫人錢氏所告制降右監門衛大將軍絕朝謁錢氏亦度爲洞眞道士荊國大長公主傳公主下嫁李遵勗遵勗賓客皆一時賢士每燕集主必親視饔饎遵勗出守許州暴得疾主亟欲馳視之左右曰須奏得報乃可行主不待報而往從者才五六人帝聞遽命內侍督諸縣邏兵以衛主車其後居夫喪衰麻未嘗去身服除不復禦華麗嘗燕禁中帝親爲簪花辭曰自誓不復爲此久矣周陳國大長公主傳李瑋尙主瑋朴陋與主積不相能主中夜扣皇城門入訴瑋惶懼自劾諫官王陶論宮門夜開乞繩治護衛禦史又共論主第內臣多不謹帝爲黜都監梁懷一輩十餘人後數年不復協詔出瑋於外主降封沂屏居內廷久之復召瑋使爲駙馬都尉如初王袤妻趙氏傳氏饒州樂平人建炎中袤監上髙酒稅金兵犯筠袤棄官逃去趙從之行遇金人縛以去系袤夫婦於劉氏門而入剽掠劉室趙宛轉解縛並解袤謂袤曰君速去俄而金人出問袤安往趙他指以誤之金人追之不得怒趙欺己殺之袤方伏叢薄間望之悲痛歸刻趙像以葬袤後仕至孝順監鎭蘇慶文傳慶文夏縣人母少寡慶文懼其妻不能敬事每戒之曰汝事吾母少不謹必逐汝妻奉教母得安其室終身劉庭式傳庭式未第時議娶鄕人之女旣約未納幣庭式乃及第女以病喪明女家躬耕貧甚不敢復言或勸納其幼女庭式笑曰吾心已許之矣豈可負吾初心哉卒娶之生數子後死庭式喪之逾年不肯復娶軾問之曰哀生於愛愛生於色今君愛何從生哀何從出乎庭式曰吾知喪吾妻而已吾若緣色而生愛緣愛而生哀色衰愛弛吾愛亦忘則凡揚袂倚都市目挑而心招者皆可以爲妻也耶軾深感其言郝戭傳戭字伯牙父樵卒服除呂公著薦起爲奉寧軍推官涇原經略使亦奏辟幕府戭曰向所以未老致仕欲官及親也旣不能及尙庶幾以恩得贈今則無及矣姻族語其妻聶氏使勸戭仕曰吾不徳無以助君子矧敢彊其所不欲以累其髙哉鄭覃傳覃字季厚明州人金人陷明州縱兵大掠覃拿小舟與其妻董同載爲兵所劫去迫使之降覃厲辭罵不屈躍入水中董哭曰夫亡矣與其受辱以生不如死亦自沈章惇傳惇妻張氏甚賢惇之入相也張病且死屬之曰君作相幸勿報怨旣祥惇語陳瓘曰悼亡不堪柰何瓘曰與其悲傷無益曷若念其臨絕之言惇無以對朱氏傳氏開封民婦也家貧賣巾屨簪珥以給其夫夫日與俠少飲博不以家爲事犯法徙武昌父母欲奪而嫁之朱曰何迫我如是耶其夫將行一夕自經死且曰及吾夫未去使知我不爲不義屈也吳充時爲開封府判官作阿朱詩以道其事蕭貫傳貫知饒州有撫州司法參軍孫齊者初以明法得官以其妻杜氏畱裏中而紿娶周氏入蜀後周欲訴於官齊斷發誓出杜氏久之又納倡陳氏挈周所生子之撫州未逾月周氏至齊捽至廡下出僞券曰若傭婢也敢爾邪乃殺其所生子周訴於州及轉運使皆不受人或告之曰得知饒州蕭使君者訴之事當白矣周氏以布衣書姓名乞食道上馳告貫撫非所部而貫特爲治之更赦猶編管齊濠州劉愚傳愚字必明妻徐氏在家時其母將以嫁姑子之富者徐泣曰爲富人不願也遂歸於愚居破屋中一事機杼愚嘗懷白金歸徐怒曰我以子爲賢而若是亟具歸愚出書以示束脩得也乃已有梁鴻之風焉何氏傳氏吳人吳永年之妻也建炎四年春金兵道三吳官兵遁去城中人死者五十餘萬永年與其妻何奉母而�母老待挾持而行卒爲賊所得將縶何何紿謂賊曰諸君何不武耶婦人東西惟命爾賊信之行次水濱謂其夫曰我不負君遂投於河劉氏傳氏海州朐山人適同裏陳公緒紹興末金人犯山東郡縣震響公緒倡義來歸偶劉歸寧倉卒不得與偕惟挈其子庚以行宋授以八品官後累功至正使劉畱北方音問不通或語之曰人言貴易交富易妻今陳已貴必他娶矣盍攺適曰吾知守吾志而已遑卹乎他公緒亦不他娶子庚浸長輒思念涕泣傾家貲結任俠奔走淮甸險阻備�如是者十餘年遂得迎母以歸劉在北二十五年嘗葦蕭以自給程珌傳珌字懷古休寧人直學士院時寧宗崩丞相史彌遠夜召珌舉家大驚珌妻丞相王淮女也泣涕疑有不測使人�之知彌遠出迎而後收涕陳寅傳寅待制咸之子紹定初知西和州北兵入境城陷寅顧其妻杜氏曰若速自爲計杜厲聲曰安有生同君祿死不共王事者卽登髙堡自飲藥二子及婦俱死母傍寅斂而焚之乃朝服登戰樓望闕焚香號泣曰臣始謀守此城爲蜀籓籬城之不存臣死分也臣不負國臣不負國再拜伏劍而死賓客同死者二十有八人一子後至亦欲自裁軍士抱持之曰不可使忠臣無後與俱縋城亦折足死何充傳充祕書監耕之孫通判黎州攝州事預爲備禦計及宋能之至建議急於�崍創大小兩關俄關破充自刺不死大軍帥呼之語充不可於是斬其首充妻陳罵不絕口初充之見呼也陳必以一家往帥曰不呼汝何以來陳曰吾求死爾及充死東望再拜曰臣夫婦𨿽死可以對趙氏無愧矣眾以石擊殺之方充夫婦之嬰禍也親戚勸其苟免充正色曰我夫婦與兒婦義同死汝等自求生可也於是上下感泣願同死者四十餘人男士麟孫駒行從子仲桂先充而死惟長子士龍得免兪汝尙傳汝尙字退翁當六月䢐暑寢室不可居出捨於門妻黃就視之汝尙曰人生七十者希吾與夫人皆過之可以行矣妻應曰然則我先去後三日卒汝尙庀其喪爲作銘召諸子告曰吾亦從此逝矣隱幾而終相去才十日孫祖徳傳祖徳字延仲少淸約及致仕娶富人妻以規其有財已而妻悍反資以財而出之周渭傳渭字得臣昭州人劉據五嶺民不聊生渭將避地零陵未至賊起斷道絕糧遂奔道州爲盜所襲渭脫身北上渭妻莫荃賢婦人也渭北走時不暇與荃訣二子孩幼荃尙少父母欲嫁之荃泣誓曰渭非久困者今違難遠適必能自奮於是親蠶績碓舂以給朝夕二子皆畢婚娶凡二十六年復見渭時人異之朱昂著莫節婦傳紀其事元絳傳絳調江南推官攝上元令民有甲與乙被酒相毆擊甲歸臥夜爲盜斷足妻稱乙告里長執乙詣縣而甲已死絳敕其妻曰歸治而夫喪乙已伏矣陰使信謹吏迹其後望一僧迎笑切切私語絳命取僧縶廡下詰妻姦狀卽吐實人問其故絳曰吾見妻哭不哀且與傷者共席而襦無血污是以知之張愈傳愈字少愚杜門著書未就卒妻蒲氏名芝賢而有文爲之誄曰髙視往古哲士實殷施及秦漢餘烈氛氳挺生英傑卓爾逸羣孰謂今世亦有其人其人伊何白雲隱君嘗曰丈夫趨世不偶仕非其志祿不可苟營營末途非吾所守吾生有涯少實多艱窮亦自固困亦不顚不貴人爵知命樂天脫簪散發眠云聽泉有峯千仞有溪數曲廣成遺趾吳興髙躅疏石通徑依林架屋麋鹿同羣晝遊夜息嶺月破云秋霖灑竹淸意何窮眞心自得放言遺慮何榮何辱孟春感疾閉戶不出豈期遂往英標永隔抒詞哽噎揮涕汍瀾人誰無死惜乎材賢已矣吾人嗚呼哀哉董氏傳氏沂州滕縣人許適劉氏子建炎元年盜李昱攻剽滕縣悅其色欲亂之誘諭再三曰汝不從我當銼汝萬段女終不屈遂斷其首劉氏子聞女死狀大慟曰烈女也葬之爲立祠盜馬進掠臨淮縣王宣要其妻曹氏避之曹曰我聞婦人死不出閨房賊至宣避之曹堅臥不起眾賊持之大罵不屈爲所害盜祝友聚眾於滁州龔家城掠人爲糧東安縣民丁國兵者及其妻爲友所掠妻泣曰丁氏族流亡已盡乞存夫以續其祀賊遂釋夫而害之夏竦傳竦遷禮部郎中竦娶楊氏楊亦工筆札有鉤距及竦顯多內寵寖與楊不諧楊悍妒卽與弟媦疏竦陰事竊出訟之又竦母與楊母相詬詈偕訴於開封府府以事聞下禦史臺置劾左遷職方員外郎知河州趙卯發傳卯發字漢卿通判池州大兵渡江池守王起宗棄官去卯發攝州事爲守乃置酒會親友與飲訣謂其妻雍氏曰城將破吾守臣不當去汝先出走雍氏曰君爲命官我爲命婦君爲忠臣我獨不能爲忠臣婦乎卯發笑曰此豈婦人女子之所能也雍氏曰吾請先君死卯發笑止之明日乃散其家資與其弟侄僕婢悉遣之二月兵薄池卯發晨起書幾上曰君不可叛城不可降夫妻同死節義成雙又爲詩別其兄弟與雍盛服同縊從容堂死王氏婦傳氏梁臨川人歸夫家才數月會大元兵至一夕與夫約曰吾遇兵必死義不受污辱若後娶當告我頃之夫婦被掠有軍千戶彊使從己婦紿曰夫在伉儷之情有所不忍乞歸之而後可千戶以所得金帛與其夫而歸之並與一矢以卻後兵約行十餘里千戶卽之婦拒且罵曰斫頭奴吾與夫誓天地鬼神臨之此身寧死不可得也因奮搏之乃被殺有同掠脫歸者道其事越數年夫以無嗣謀更娶議輒不諧因告其故妻夜夢妻曰我死後生某氏家今十歲矣後七年當復爲君婦明日遣人聘之一言而合詢其生與婦死年月同雲遊宦紀聞永福邑給事黃公龜年操行過人未第時貧素自處淡如應鄕貢引保日有考官某縣尉居簾內見公丰姿秀發驚喜曰有如此奇男子安得出我門下旣而豫薦尉喜甚約妻以女及中第日尉已捐館其妻挈累扶櫬相遇於中途黃哭之慟命逆旅主人達情請遂初約夫人曰往事尙忍言之哉無祿縣尉淸貧死無餘貲吾攜百指扶護而歸衣衾斥賣殆盡方以不達鄕井爲慮那可復議臠先輩事況黃甲少年當結好鼎族吾且行矣善爲我辭黃垂涕曰嗚呼吾許人以諾死而負之吾行將何歸夫人不念死者言乃作世俗語苟遂吾志秋毫自賫不敢聞命也遂定婚於邂逅間分攜慟哭而別某氏從公歸能執婦道琴瑟在禦沒齒無間言公登從橐夫人尙無恙若公者可謂有徳有言者也噫今之年少弄筆墨取科第者項背相望聞公之風盍亦知所以自省哉冷齋夜話韓魏公客郭注者才而美然求室則病行年五十未有室家魏公憐之百計賙卹爲求婚將遂其人必死公以侍兒賜之未及門而注死郭注殆可與範公客同科也韓範功名富貴如泰山黃河日月所不能者兩客乃爾可笑耶漫笑錄毗陵有成郎中宣和中爲省官貌不揚而多髭再娶之夕嶽母陋之曰我女如菩薩乃嫁一麻胡命成作詩詩成乃操筆大書云一�兩好世間無好女如何得好夫髙捲珠簾明點燭試教菩薩看麻胡其女亦安分隨緣和鳴偕老兒女成行各以壽終侯鯖錄東坡再謫惠州日與一老舉人年六十九爲鄰其妻三十歲生子爲具邀公公欣然而往酒酣乞詩云聖善方當而立歲頑尊已及古稀年畫墁錄彭汝礪饒州人治平狀元熙寧中爲江西運判妻�氏適有曾氏子監洪州鹽米倉卒於官其妻宋氏有色彭意欲納之而方服未暇也後十二年竟如初志宋氏有姿色彭委順不暇或曰宋氏中間曾歸一朝官而彭不知紹聖中彭典九江病革將逝命索筆人以爲必有偈頌乃曰宿世冤家五年夫婦從今而往不打這鼓投筆而逝淸波雜誌唐子西庚失茶具釋然不復芥蒂其說曰吾家失茶具戒婦勿求婦曰何也吾應之曰彼竊者必其所好也心之所好則思得之懼吾靳之不予也而竊之則斯人也得其所好矣得其所好則寶之懼其泄而祕之懼其壞而安置之則是物也得其所托矣人得其所好物得其所托復何言哉婦曰嘻是烏得不貧趙明誠待制妻易安李夫人嘗和張文潛長篇二以婦人而廁眾作非思有深致者能之乎易安族人言明誠在建康日易安每值天大雪卽頂笠披蓑循城遠覽以尋詩得句必邀其夫賡和明誠每苦之也易安父文叔元佑館職蔡卞之妻七夫人頗知書能詩詞蔡有國事先謀之於私第然後宣之於廟堂時執政相語曰吾輩每日奉行者皆其咳唾之餘也蔡拜右相家宴張樂伶人揚言曰右丞今日大拜都是夫人裙帶譏其官職自妻而致中外傳以爲笑輝在金陵見老先生言荊公嘗謂元度爲千載人物卓有宰輔之器不因某歸以女憑借而然其後蔡惟知報婦翁之知不知掩婦翁之失致使得罪天下後世其於報也何有可談沈括存中入翰苑出塞垣爲聞人晚娶張氏悍虐存中不能制時被箠罵捽須墮地兒女號泣而拾之須上有血肉者又相與號慟張終不恕余仲姊嫁其子淸直張出也存中長子博毅前室兒張逐出之存中時往賙給張知輒怒因誣長子凶逆暗昧事存中責安置秀州張時時步入府中訴其夫子家人輩徒跣從勸於道先公聞之頗憐仲姊乃奪之歸宗存中投閒十餘年紹聖初復官領宮祠張忽病死人皆爲存中賀而存中自張亡恍惚不安船過揚子江遂欲墮水左右挽持之得免未幾不祿或疑存中平日爲張所苦又在患難方幸相脫乃爾何耶余以謂此婦妒暴非碌碌者𨿽死魂魄猶有憑借齊東野語陸務觀初娶唐氏閎之女也於其母夫人爲姑侄伉儷相得而弗獲於其姑旣出而未忍絕之則爲別館時時往焉姑知而掩之𨿽先知挈去然事不得隱竟絕之亦人倫之變也唐後攺適同郡宗子士程嘗以春日出遊相遇於禹迹寺南之沈氏園唐以語趙遣致酒肴翁悵然久之爲賦釵頭鳳一詞題圍壁間云紅酥手黃藤酒滿城春色宮墻柳東風惡歡情薄一懷愁緒幾年離索錯錯錯春如舊人空瘦淚痕紅浥鮫綃透桃花落閒池閣山盟𨿽在錦書難托莫莫莫實紹興乙亥歲也翁居鑑湖之三山晚歲每入城必登寺眺望不能勝情嘗賦二絕云夢斷香銷四十年沈園柳老不飛綿此身行作稽山土猶弔遺蹤一悵然又云城上斜陽畫角哀沈園無復舊池臺傷心橋下春波綠曾是驚鴻照影來蓋慶元己未歲也未久唐氏死至紹熙壬子歲復有詩序云禹迹寺南有沈氏小園四十年前嘗題小詞一闋壁間偶復一到而園已三易主讀之悵然詩云楓葉初丹槲葉黃河陽愁鬢怯新霜林亭感舊空回首泉路憑誰說斷腸壞壁醉題塵漠漠斷雲幽夢事茫茫年來妄念消除盡回向蒲龕一炷香又至開禧乙丑歲暮夜夢遊沈氏園又兩絕句雲路近城南已怕行沈家園裏更傷情香穿客袖梅花在綠蘸寺橋春水生城南小陌又逢春只見梅花不見人玉骨久成泉下土墨痕猶鎖壁間塵沈園後屬許氏又爲汪之道宅云靑箱雜記龍圖劉公煜未第前娶趙尙書晃之長女早亡而趙氏猶有二妹皆未適人旣而劉公登科晃已捐館夫人復欲妻之使媒婦通意劉公曰若是武有之徳則不敢爲姻如言禹別之州則庶可從命蓋劉公不欲七姨爲匹意欲九姨議姻故也夫人詰之曰諺云薄餅從上揭劉郎才及第豈得便簡點人家女劉公曰非敢有擇但七姨骨相寒薄非某之對九姨乃宜匹遂娶九姨後生七子皆至大官七姨後適關生竟不第落泊寒餒暮年劉氏養之終身厚徳錄華陰呂君舉進士聘裏中女行旣中第婦家言曰吾女故無疾旣聘而後盲敢辭呂君曰旣聘而後盲君不爲欺又何辭遂娶之生五男皆中進士第其一人丞相汲公是也貧士傳丁時習字行可邵武人也父廷彥爲太學錄以忤蔡攸歸卒時習遂棄靑紫業僦捨掩籬玩讀經史晏如也鄕朝貴有以書薦於有司終不往謁妻危氏同甘苦未嘗以貧窮見辭色呂徽之居芳山中諸子弟�訪惟艸廬壁立忽米桶內有人乃徽之妻也以天寒無衣坐爲障耳因問先生何在答曰溪上捕魚乃至彼見之徽之隔溪謂曰少需之得魚易酒飲諸公也俄頃攜魚酒至盡歡散別翼旦復躡其蹤則徽之已行矣夢溪筆談張杲卿丞相知潤州日有婦人夫出外數日不歸忽有人報菜園井中有死人婦人驚往視號哭曰吾夫也遂以聞官公令屬官集鄰里就井驗是其夫與不眾皆以井深不可辧請出屍驗之公曰眾皆不能辧婦人獨何以知其爲夫收付所司鞫問果姦人殺其夫婦人與聞其謀王延政據建州令大將章某守建州城嘗遣部將剌事於軍前後期當斬惜其才未有以處歸語其妻其妻連氏有賢智私使人謂部將曰汝法當死急逃乃免與之銀數十兩曰徑行無顧家也部將得以潛去投江南李主以隸查文徽麾下文徽攻建延政部將適主是役城將陷先諭城中能全連氏一門者有重賞連氏使人謂之曰建民無罪將軍幸赦之妾夫婦罪當死不敢圖生若將軍不釋建民妾願同萬姓死誓不獨生也詞气感慨發於至誠不得已爲之戢兵而入一城獲全至今連氏爲建安大族官至卿相者接踵皆連氏後也又李景使大將胡則守江州江南國下曹翰以兵圍之三年城堅不可破一日則怒一饔人鱠魚不精欲殺之妻某遽止之曰士卒守城累年矣暴骨滿地柰何以一食殺士卒耶則乃捨之此卒夜縋城走投曹翰具言城中虛實先是城西南依崄素不設備卒乃引王師自西南攻之是夜城陷胡則一門無遺類二人者其爲徳一也何其報效之不同信州杉溪驛舍中有婦人題壁數百言自敍世家本士族父母以嫁三班奉職鹿生之子鹿忘其名娩娠方三日鹿生利月俸逼令上道遂死於杉溪將死乃書此壁具逼迫苦楚之狀恨父母遠無地赴訴言極哀切頗有詞藻讀者無不感傷旣死�葬驛後之山下行人過此多爲之憤激爲詩以弔之者百餘篇人集之謂之鹿奴詩其間甚有佳句鹿生夏文莊家奴人惡其貪忍故斥爲鹿奴軒渠錄紹興辛巳冬女眞犯順米忠信夜於淮南劫寨得一箱篋乃自燕山來者有所附書十餘封多是軍中妻寄軍中之夫建康教授唐仲友於樞密行府僚屬方圓仲處親見一紙別無他語止詩一篇云垂楊傳語山丹你到江南艱難你那里討个南媻我這里嫁个契丹司馬溫公在洛陽閒居時上元節夫人欲出看燈公曰家中點燈何必出看夫人曰兼欲看遊人公曰某是鬼耶拊掌錄許義方之妻劉氏以端潔自許義方嘗出經年始歸語其妻曰獨處無聊得無與鄰里親戚往還乎劉曰自君之出惟閉門自守足未嘗履閾義方咨嘆不已又問何以自娛答曰惟時作小詩以適情耳義方欣然命取詩觀之開卷第一篇

題雲月夜招鄰僧閒話安鴻漸有滑稽淸才而復懼內婦翁死哭於路其孺人性素嚴呼入繐幕中詬之曰路哭何因無漸曰以帕拭漧妻嚴戒曰來日早臨棺須見漸曰惟計旣窘來日以寬巾納濕紙置於額大叩其顙而慟慟罷其妻又呼入窺之妻驚曰出於眼何故額流漸對曰豈不聞自古雲水出髙原聞者大笑容齋三筆陳慥字季常公弼之子居於黃州之岐亭自稱龍丘先生又曰方山子好賓客喜畜聲妓然其妻柳氏絕凶妒故東坡有詩雲龍丘居士亦可憐談空說有夜不眠忽聞河東師子吼拄杖落手心茫然河東師子指柳氏也坡又嘗醉中與季常書云一絕乞秀英君想是其妾小字黃魯直元佑中有與季常簡曰審柳夫人時須醫藥今已安平否公暮年來想漸求淸淨之樂姬媵無新進矣柳夫人比何所念以致疾耶又一帖云承諭老境情味法當如此所苦旣不妨遊觀山川自可損藥石調護起居飲食而已河東夫人亦能哀憐老大一任放不解事邪則柳氏之妒名固彰著於外是以二公皆言之云聞見前錄熙寧間梁丞相適薨聞光獻後有旨於相國寺飯僧資薦神宗問曰豈以梁適爲仁宗舊相耶後曰微梁適吾無今日矣帝問其故曰吾初冊後仁宗一日對宰輔言朕居宮中左右前後皆皇后之黨宰相陳執中請付外施行梁適進曰閭巷之人今日出一妻明日出一妻猶爲不可況天子乎執中之言非是仁宗不語久之曰梁適忠言也嗚呼惟仁宗之聖梁公之賢吾光獻後所以爲宋之任姒歟李守正子婦符彥卿女也相者謂貴不可言守貞曰有婦如此吾可知矣叛意乃決城破舉家自焚符氏坐堂上不動兵入叱之曰吾父與郭公有舊汝輩不可以無禮見加或白公命柴世宗納之後爲皇后呂文靖夫人因內朝皇后曰上好食糟淮白魚祖宗舊制不得取食味於四方無從可致相公家壽州當有之夫人歸欲以十奩爲獻公見問之夫人告以故公曰兩奩可耳夫人曰以備玉食何惜也公悵然曰玉食所無之物人臣之家安得有十奩也河中府河東縣永樂鎭有姚孝子莊孝子名棲筠仍世廬墓至本朝政和甲午義居二十餘世矣有子弟新娶私市食以遺其妻妻不受納於尊長請杖之墨客揮犀仁廟朝皇族中太尉夫人一日入內再拜告帝曰臣妾有夫不幸爲婢妾所惑帝怒流婢於千里夫人亦得罪居於瑤華宮太尉罰俸而不得朝經歲方春暮夫人爲詞曲名極相思令云柳煙霽色方春花露逼金莖秋千院落海棠漸老才過淸明嫩玉腕托香脂臉相傅粉更與誰情秋波綻處相思淚迸天阻深誠有一郎官年六十餘置媵妾數人須已斑白令其妻妾互鑷之妻忌其少恐爲羣妾所悅乃去其黑者妾欲其少乃去其白者不逾月頤頷遂空柳如京開知蔡州有監兵錢供奉者亦忠懿之近屬也乃父方奉朝請在京師開乘間來謁造其書閣見壁有繪婦人像甚美詰以誰氏監兵對曰某之女弟也旣笄矣柳喜曰開喪偶已逾期願取爲繼室錢曰俟白家君敢議�事柳曰以開之材學不辱於錢氏之門遂彊委禽焉不旬日遂成禮錢不之敢拒走介白其父遂乞上殿面訴柳開劫取臣女仁宗問曰識柳開否曰不識謂曰眞奇傑之士也卿家可謂得佳婿矣吾爲卿媒可乎錢父不敢再言但拜謝而退湖南之俗好事妖神殺人以祭之凡得儒生爲上祀僧爲次餘人爲下有儒生行郴連道中日將暮遇耕者問秀才欲何往生告之故耕者曰前有猛獸爲暴不宜夜行此村下有民居可以托宿生信之趨而前始入一荒徑詰屈行者甚少忽見髙門大第主人出見客甚喜延入一室供帳赫然肴饌丰美旣夕有婦人出問生所窺其色甚妍生戲一言挑之欣然而就生由是畱連數日婦人亦比夜而至情意款暱乃私謂生曰是家將謀殺子以祭鬼宜早自爲計我亦良家子爲其所劫至此所以遣妾侍君者欲以綴君畱耳生聞大駭乃夜穴壁與婦人同出比明行四十里投近縣縣遣吏卒捕之盡得姦狀前後被殺者數十人前所見指途耕者亦其黨也於是一家盡抵極法生用賞得官遂與婦人偕老焉樂善錄鍾輻年少負才傲物樊若水愛其才妻之以女女亦才質雙盛輻登第方得意買一妾自侍命曰靑箱所在狂放久不歸一日過城邑令延畱飲於樓上輻醉臥忽夢其妻以一詩怨責曰楚水平如練雙雙白鳥飛金陵幾多地一去不言歸翌日輻歸至采石妾忽暴死及抵家樊已死數月矣物故之夜乃輻夢於縣樓之時孔帖韓楚言軍敗妻李語之曰君常辱成汭軍敗且支解不如死楚言不決李礪刀席下方共食復語之夫曰未可知李取刀斷其首並殺三子乃自剄成汭畏其烈以禮葬之談選熙寧末洛中有人耕於鳳凰山下獲石碣方廣二尺餘乃婦人撰夫志銘君姓曹氏名禋字禮夫世爲洛陽人三十歲兩舉不第卒於長安道中朝廷卿大夫鄕閭故老聞之莫不哀其孝友睦�篤行能文何其夭之如是耶惟予聞之獨不然乃慰其母曰家有南畝足以養其親室有遺文足以教其子凡累乎陰陽之間者生死數不可逃夫何悲喜之有哉丙子年三月十八日卒以其年十月十五日葬於鳳凰山之原予姓周氏君妻也歸君室八載矣生子一人尙幼以其恩義之不可忘故作銘焉銘曰其生也天其死也天苟達此理哀哉何言其生也浮其死也休終何爲哉慰母之憂東軒筆錄王荊公之次子名雱爲太常寺太祝素有心疾娶同郡龐氏女爲妻逾年生一子雱以貌不類已百計欲殺之竟以悸死又與其妻曰相鬥哄荊公知其子失心念其婦無罪欲離異之則恐其誤被惡聲遂與擇婿而嫁之是時有工部員外郎侯叔獻者荊公之門人也取魏氏女爲妻少悍叔獻死而幃薄不肅荊公奏逐魏氏婦歸本家京師有諺語曰王太祝生前嫁婦侯工部死後休妻古杭雜記太學服膺齋上捨鄭文秀州人其妻寄以憶秦娥云花深深一勾羅襪行花陰行花陰閒將柳帶細結同心日邊消息空沈沈畫眉樓上愁登臨愁登臨海棠開後望到如今此詞爲同捨見者傳播酒樓妓館皆歌之以爲歐陽永叔詞非也婺州劉鼎臣赴省試臨行妻作詞名鷓鴣天云金屋無人夜剪繒寶釵翻過齒痕輕臨行執手殷勤送襯取蕭郎兩髻靑聽囑付好看成千金不抵此時情明年宴罷瓊林晚酒面微紅相映明易祓字彥章潭州人以優校爲前廊久不歸其妻作一剪梅詞寄云染淚修書寄彥章貪做前廊忘卻回廊功名成遂不還鄕石做心腸鐵做心腸紅日三竿懶畫虛度韶光瘦損容光何日得成雙羞對鴛鴦懶對鴛鴦三山蕭軫登第榜下娶再婚之婦同捨張任國以柳梢靑詞戲之曰掛起招牌一聲喝采舊店新開熟事孩兒家懷老子畢竟招財當初合下安排又不豪門買呆自古道正身替代見任添差玉照新誌江緯字彥文三衢人元符中爲太學生徽宗登極應詔上書陳大中至正之道言頗剴切上大喜召對稱旨賜進士及第除太學正自此聲名藉甚陸農師爲左丞以其子妻之政和末爲太常少卿蒙上之知將有禮簉之命時陸氏已亡再娶錢氏秦魯大主女也偶因對揚奏畢上忽問云聞卿近納錢景臻女爲室亦好親情言訖微笑是晚批出攺除宗正少卿彥文知非美意卽丐外出知處州由是遂擯不復用家世舊事文簡公一夕夢紫衣持箱其中若敕書授之曰壽州陳氏不測所謂以問伯祖殿直亦莫能曉後登科有媒氏來告有陳氏求婿必欲得髙科名問其鄕裏乃壽州人文簡公年少才髙欲婿名家弗許伯祖曰爾夢如是蓋默定矣豈可違也彊之使就後累年猶怏怏陳夫人賢徳宜家夫婦偕老享封大國子孫相繼豈偶然哉括異志江南平建州有大將余洪敬妻鄭氏有絕色爲亂兵所獲獻於裨將王建峯遇以非禮鄭志不可奪脇以白刃不屈又命引所掠婦人令鄭殺以食之謂鄭曰汝懼乎曰此身寧早充君庖誓不可以非禮污我竟不忍殺以獻大將軍查文徽將以薦枕鄭大罵曰王師弔伐義夫節婦宜加旌賞王司徒出於卒伍固無足怪君侯知書爲國上將乃欲加非禮於一婦人以逞欲乎願速見殺查大慚求其夫而付之鄭氏節義凜凜二將虎狼終不敢犯婦人之淫奔無恥者視此獨不靦面乎虎薈有一中朝子弟性頗落拓少孤依於外家外家居在亳州永城界有莊舅氏一女甚有才色此子求娶焉舅曰汝且勵志求名名成我不違汝此子遂發憤篤學營名京邑白於舅曰請三年以女見待如違此期任別適人舅許之此子入京四年未歸乃別求女婿行有日矣而生亦已成名歸去舅莊六七十里夜宿時暑熱此子從舟中起登岸而望去舟半里餘有一空屋遂領一奴持刀棒居宿焉此乃一廢佛屋土塌尙存此子遂寢焉奴人於地持刀棒衛之忽覺塌下有物動聲謂是虫鼠亦無所疑夜至三更月漸明忽一虎背負一物擲於門外艸內將欲入屋此人遂持刀棒叫呼便驚走呼舟人持火來照艸間所墮乃一女梳俱華但所著特故衣耳亦無所損傷熟視之乃舅許嫁之女妹也爲虎驚語猶未得遂扶入屋又照其塌後其虎子數頭皆殺之扶女入舟中明日至舅莊遙聞哭聲此子遂推船莊外百餘步入莊先慰徐問凶故舅曰吾以汝來過期許嫁此女於人吉期本在昨夜一更後因如廁爲虎所搏求屍不得生乃白其事舅聞悲喜驚嘆遂嫁此生也韓蘄王夫人京口倡也嘗五更入府賀朔見虎蹲臥廊間駭甚趨出不敢言已而眾至復往視之乃睡卒也蹴之起問姓名爲韓世忠心異之歸告其母具酒邀韓約爲伉儷蘄王后貴遂封兩國夫人玉堂閒話涇州書記薛昌緒爲人迂僻與妻相見必有禮容先命女僕通傳往來數四可之然後秉燭造室至於髙談虛論茶�而退或欲詣房幃其禮亦然嘗曰某以繼嗣事重輒欲卜其嘉會必候請而可之萬花谷有書生娶後遊太學久不歸一夕夢返其家見妻秉筆寫詩曰數日相望極須知意思迷夢魂不怕險飛過大江西書生�而記之後家書至妻有詩一首如夢中所見夢之夕乃發書之日兗州有民家婦姓賀氏里人謂之織女父母以農爲業其丈夫則負擔販賣往來於郡賀初爲婦未浹旬其夫出外每出數年方至至則數日復出其所獲利蓄別婦於他所不以一錢濟家賀知之每夫還欣然奉事未嘗形於顏色夫慚愧不自得更非理毆罵之婦亦不之酬對其姑已老且病凍餒切骨婦傭織以資之所得傭直盡歸其姑己則寒餒姑又不慈日有陵虐婦益加恭敬下气怡聲以悅其意終無怨嘆夫嘗挈所愛至家賀以女弟呼之略無慍色賀爲婦二十餘年其夫無半年在家而能勤力奉養始終無怨可謂賢孝矣虎苑乾道中江西水災丰城農夫挈其母及妻子就食他所過小溪密與妻曰�貴艱食豈能俱生哉我𦇤兒先渡母老不能來可之婦不忍掖姑以行足陷泥淖方取履見白金爛然在水中拾得之語姑曰本爲貧徙今幸天賜可歸矣登岸視其夫不見兒戲沙上問之云被黑牛銜入林中入林視之流血丹地已爲虎食矣桐陰舊話職方公諱繹字仲連從晏元獻公辟爲永興倅有富家子悅娼女柳約爲夫婦而父母彊爲子娶乃謀之市卜教以厭蠱期妻必死可娶娼則厚酬之旣而妻果病垂死妻之父母聞而告官晏公醇儒不信曰世顧有是邪職方固請鞫之遂得實發地藏木偶人書其妻名氏生時與�詛之詞晏公大驚乃奏扺法遺書伊川先生在講筵不曾請俸諸公遂牒戶部問不支俸錢戶部索前任歷子先生云某起自艸萊無前任歷子遂令戶部自爲出券歷又不爲妻求封範純甫問其故先生曰某當時起自艸萊三辭然後受命豈有今日乃爲妻求封之理東坡志林昔年過洛見李公簡言眞宗旣東封訪天下隱者得杞人楊朴能爲詩召對自言不能上問臨行有人作詩送卿否朴曰惟臣妻有一首云更休落魄�杯酒且莫猖狂愛詠詩今日捉將官裏去這回斷送老頭皮上大笑放還山余在湖州坐作詩追赴詔獄妻子送余出門皆哭無以語之顧謂妻曰獨不能如楊處士妻作一詩送我乎妻子不覺失笑余乃出昔吾先君夫人僦宅於眉之紗縠行一日二婢子熨帛足陷於地視之深數尺有大甕覆以烏木板先夫人急命以土塞之甕中有物如人咳聲凡一年乃已人以爲此有宿藏物欲出也夫人之侄之問者聞之欲發焉會吾遷居之問遂僦此宅掘丈餘不見甕所在其後某官於岐下所居大柳下雪方丈不積雪晴地墳起數寸某疑是古人藏丹藥處欲發之亡妻崇徳君曰使吾先姑在必不發也某愧而止竹坡詩詁劉元素名博文與余爲同郡其爲人靜退有守好作詩而語不妄發內子朱賢而善事其夫每舉案齊眉則相敬如賓一日元素與客飲公韻得柳眉其詩云靑眼相看吾可知精神渾在艷陽時只因嫁得東君後兩淚相看是別離詩成坐客皆不悅後數日而其妻亡蓋詩讖也遁齋閒覽婦人之妒有異甚者四十年前撫州監酒範寺丞者妻色美而妒範寵憚之同官每休暇招妓燕集皆不得預一夕範輪次直宿會有告私釀者範晨率吏卒徑往搜捕其同事李供奉者素知範妻之妒戲取妓鞋密置範臥具中須臾務吏攜衾褥歸妻展衾得鞋神色沮喪詰所從來吏言不知於是泣怨良久拊心而呼曰天乎有是邪乃入室闔戶而寢頃之範還排戶入則自經死矣又有人任湖廣南倅生一子已周歲夫婦甚愛憐之偶一日郡守在告倅攝郡事會鄰郡太守過郡開宴命妓妓中有一秀慧者立侍倅側倅顧與語及戲爲酒令笑語方酣忽鈴吏擎生肉二盤置賓主前倅愕問其故則子肉也蓋妻忿夫與妓語乃手刃其子刲肉以獻其毒忍至此歸田錄梅聖兪以詩知名三十年終不得一館職晚年預修唐書書成未奏而卒士大夫莫不嘆惜其初受敕修書也語其妻曰吾今修書可謂胡孫入布袋矣妻曰君於仕宦何異�魚上竹竿邪聞者皆謂確對

夫婦部紀事六金史世紀金之始祖諱函普初從髙麗來年已六十餘矣至完顏部居久之部有賢女年六十而未嫁始祖乃以靑牛爲聘禮而納之後生二男長曰烏魯次曰斡魯一女曰注思板遂爲完顏部人昭祖威順皇后徒單氏傳後諱烏古論都葛活剌渾水敵魯鄕徒單部人其父拔炭都魯海後性剛毅人莫敢以爲室獻祖將爲昭祖娶婦曰此子勇斷異常柔弱之女不可以爲配乃爲昭祖娶焉景祖昭肅皇后傳昭肅皇后唐括氏帥水隈鴉村唐括部人諱多保眞父石批徳撤骨只巫者也後有識度在父母家好待賓客父母出則多置酒饌享鄰里迨於行旅景祖飲食過人時人名之活羅解在景祖紀昭祖曰儉嗇之女吝惜酒食不可以配烏古乃聞後性度如是乃娶焉張潛傳潛字仲升武淸人幼有志節慕荊軻聶政爲人年三十始折節讀書時人髙其行誼目曰張古人後客崧山從仲振受易年五十始娶魯山孫氏亦有賢行夫婦相敬如賓負薪拾穗行歌自得不知其貧也世宗皇后烏林答氏傳後聰敏旣歸世宗甚得婦道睿宗伐宋得白玉帶蓋帝王之服禦也睿宗沒後世宗寶畜之後謂世宗曰此非王邸所宜有也當獻之天子世宗以爲然獻之熙宗於是悼後大喜熙宗晚年頗酒酗獨於世宗無間後不妒忌爲世宗擇後房廣繼嗣𨿽顯宗生後而此心不移後嘗有疾世宗爲視醫藥數日不離去後曰大王視妾過厚其知者以爲視疾不知者必有專妒之嫌又曰婦道以正家爲大第恐徳薄無補內治安能效嬪妾所爲惟欲己厚也世宗在濟南海陵召後來中都後念若身死濟南海陵必殺世宗惟奉詔去濟南而死世宗可以免謂世宗曰我當自勉不可累大王也召王府臣僕張謹言諭之曰汝王之心腹人也爲我禱諸東嶽我不負王使皇天后土明我心召家人謂之曰我自初年爲婦以至今日未嘗見王有違道之事今宗室往往被疑者皆奴僕不良傲很其主以誣陷之耳汝等皆先國王時舊人當念舊恩無或妄圖也違此言者我死後於冥中觀汝所爲眾皆泣下後旣離濟南從行者知後必不肯見海陵將自爲之所防護甚謹行至良鄕去中都七十里從行者防之稍緩後得間卽自殺海陵猶疑世宗教之使然世宗自濟南攺西京畱守過良鄕使魯國公主葬後於宛平縣土魯原大定二年追冊爲昭徳皇后立別廟贈三代十一年皇太子生日世宗宴於東宮酒酣命豫國公主起舞上流涕曰此女之母皇后婦道至矣朕所以不立中宮者念皇后之徳今無其比故也完顏仲徳妻傳仲徳妻不知其族氏崔立之變妻自�其容服自汴走蔡蔡被圍丁男皆乘城拒守謂仲徳曰事勢若此丈夫能爲國出力婦人獨不能耶率諸命婦自作一軍親運矢石於城下城中婦女爭出繼之城破自盡韓慶民妻傳慶民妻不知何許人亦不知其姓氏慶民事遼爲宜州節度使天會中攻破宜州慶民不屈死以其妻配將士其妻誓死不從遂自殺世宗讀太宗實錄見慶民夫婦事嘆曰如此節操可謂難矣溫特罕氏傳氏夫完顏忙哥五山宣差提控回裏不之子也系出蕭王忙哥叔父益都節度秦州爲大元兵所攻適病不能軍忙哥爲提控獨當一面兵退而益都死忙哥以城守功世襲謀克收充奉禦及崔立之變忙哥義不受辱與其妻訣妻曰君能爲國家死我不能爲君死乎一婢曰主死婢將安歸是日夫婦以一繩同縊婢從之蒲察氏傳蒲察氏字明秀鄜州人訥申之女完顏長樂之妻也哀宗遷歸徳以長樂爲總領將兵扈從將行屬蒲察氏曰無他言夫人愼毋辱此身明秀曰君第致身事上無以妾爲念妾必不辱長樂一子在幼出妻柴氏所生也明秀撫育如己出崔立之變驅從官妻子於省中人自閱之蒲察氏聞以幼子付婢僕且與之金幣親具衣棺祭物與家人訣曰崔立不道彊人妻女兵在城下吾何所逃惟一死不負吾夫耳汝等惟善養幼子遂自縊而死欣然若不以死爲難者時年二十七貴妃定哥傳定哥姓唐括氏有容色崇義節度使烏帶之妻海陵舊嘗有私侍婢貴哥與知之烏帶在鎭每遇元會生辰使家奴葛魯葛溫詣闕上壽定哥亦使貴哥候問海陵及兩宮太后起居海陵因貴哥傳語定哥曰自古天子亦有兩後者能殺汝夫以從我乎貴哥歸具以海陵言告定哥定哥曰少時醜惡事已可恥今兒女已成立豈可爲此海陵聞之使謂定哥汝不忍殺汝夫我將族滅汝家定哥大恐乃以子烏答補爲辭曰彼常侍其父不得便海陵卽召烏答補爲符寶祇候定哥曰事不可止矣因烏帶醉酒令葛溫葛魯縊殺烏帶天徳四年七月也海陵聞烏帶死詐爲哀傷已葬烏帶卽納定哥宮中爲娘子麗妃石哥傳石哥定哥之妹祕書監文之妻也海陵私之欲納宮中乃使文庶母按都瓜主文家海陵謂按都瓜曰必出而婦不然我將別有所行按都瓜以語文文難之按都瓜曰上謂別有所行是欲殺汝也豈以一妻殺其身乎文不得已與石哥相持慟哭而訣是時海陵遷都至中京遣石哥至中都俱納之海陵召文至便殿使石哥穢談戲文以爲笑奔睹傳昂本名奔睹在海陵時縱飲沈酣輒數日不醒海陵聞之常面戒不令飲得間輒飲如故大定初還自揚州妻子爲置酒私第未數行輒臥不飲其妻大氏海陵庶人從母姊也怪而問之昂曰吾本非嗜酒者但向時不以酒自晦則汝弟殺我久矣今遭遇明時正當自愛是以不飲聞者稱之路伯達傳伯達嘗使宋回獻所得金二百五十兩銀一千兩以助邊表乞致仕未及上而卒其妻傅氏言之上嘉其誠贈大中大夫仍以金銀還之傅泣請弗許傅以伯達嘗修冀州學乃市信都棗彊田以贍學有司具以聞上賢之賜號成徳夫人獨吉氏傳獨吉氏平章政事千家奴之女護衛銀朮可妹也自幼動有禮法及適內族撒合輦閨門肅如撒合輦爲中京畱守大兵圍之撒合輦疽發背不能軍獨吉氏度城必破謂撒合輦曰公本無功能徒以宗室故嘗在禁近以至提點近侍局同判睦親府今又爲畱守外路第一等官受國家恩最厚今大兵臨城公不幸病不能戰禦設若城破公當率精銳奪門而出攜一子走京師不能則獨赴京師又不能戰而死猶可報國幸無以我爲慮撒合輦出巡城獨吉氏乃取平日衣服具玩好布之臥榻資貨悉散之家人艷盛服過於平日且戒女使曰我死則扶置榻上以衾覆面四圍舉火焚之無使兵見吾面言訖閉門自經而死家人如言臥屍榻上以衾覆之撒合輦從外至家人告以夫人之死撒合輦拊榻曰夫人不辱我我辱朝廷乎因命焚之年三十有六少頃城破撒合輦率死士欲奪門出不果投壕水死續夷堅志定襄村樊帥所居說裏中任實洎其妻張氏七十三歲同年月日時生復同年月日時死古今所無有也元史世祖皇后傳後名察必弘吉剌氏一日四怯薛官奏割京城外近地牧馬帝旣允方以圖進後至帝前將諫先陽責太保劉秉忠曰汝漢人聰明者言則帝聽汝何爲不諫向初到定都時若以地牧馬則可今軍蘸俱分業已定奪之可乎帝默然命寢其事後嘗於太府監支繒帛表裏各一帝謂後曰此軍國所需非私家物後何可得支後自是率宮人親執女工拘諸舊弓弦練之緝爲綢以爲衣其韌密比綾綺宣徽院羊臑皮置不用後取之合縫爲地毯其勤儉有節而無棄物類如此十三年平宋幼主朝於上都大宴眾皆歡甚惟後不樂帝曰我今平江南自此不用兵甲眾人皆喜爾獨不樂何耶後跪奏曰妾聞自古無千歲之國毋使吾子孫及此則幸矣帝以宋府庫故物各聚置殿庭上召後視之後�視卽去帝遣宦者追問後欲何所取後曰宋人貯蓄以遺其子孫子孫不能守而歸於我我何忍取一物耶時宋太后全氏至京不習北方風土後爲奏令回江南帝不允至三奏帝乃答曰爾婦人無遠慮若使之南還或浮言一動卽廢其家非所以愛之也苟能愛之時加存卹使之便安可也後退益厚待之胡帽舊無前檐帝因射日色炫目以語後後卽益前檐帝大喜遂命爲式又制一衣前有裳無�後長倍於前亦無領袖綴以兩襻名曰比甲以便弓馬時皆仿之燕鐵木兒傳燕鐵木兒授太師詔養其子塔剌海爲子至元元年三月立燕鐵木兒女伯牙吾氏爲皇后是時唐其勢謀援立以危社稷唐其勢及其弟塔剌海皆伏誅初唐其勢事敗被擒攀折殿檻不肯出塔剌海走匿皇后坐下後蔽之以衣左右曳出斬之血濺後衣伯顏奏曰豈有兄弟爲逆而皇后黨之者並執後後呼帝曰陛下救我帝曰汝兄弟爲逆豈能相救耶乃遷皇后出宮尋鴆之於開平民捨耶律忒末傳忒末契丹人父醜哥仕遼爲都統遼亡不屈節夫婦俱死焉合剌普華傳合剌普華爲廣東都轉運鹽使遇劇賊歐鍾且戰且行眾寡不敵爲所執不屈遇害是夕其妻希召特勒氏夢其來告曰吾死矣醜閭傳丑閭字時中知安陸府蘄賊曾法興犯安陸醜閭不屈且怒罵賊酋不忍害拘之明日又逼其從亂醜閭叱曰吾守土臣寧從汝賊乎賊怒以刀斫醜閭左脇斷而死賊憤其不降復以布囊囊其屍舁至其家醜閭妻侯氏出大哭且列酒肉滿前渴者令飲酒饑者令食肉以紿賊之不防己至夜自經死事聞贈醜閭河南行省參知政事贈侯氏寧夏郡夫人立表其門曰雙節有馮三者湖廣省一公使也素不知書湖廣爲寇陷皂隸輩悉起剽殺爲盜亦拉三以從三辭曰賊名惡我等豈可爲眾初彊之終弗從怒將殺之三遂唾罵賊乃縛諸十字木舁之以行而刲其肉三益罵不止抵江上斷其喉委去其妻隨三號泣俯拾刲肉納布裙中伺賊遠收三血骸脫衣裹之大泣投江而死楊氏傳楊氏東平須城人夫郭三從軍襄陽楊氏畱事舅姑以孝聞至元六年夫死戍所母欲奪嫁之楊氏號痛自誓乃已久之夫骨還舅曰新婦年少終必他適可令吾子鰥處地下耶將求里人亡女骨合瘞之楊氏聞益悲不食五日自經死遂與夫共葬焉順宗伯顏忽都皇后傳後弘吉剌氏性節儉不妒忌動以禮法自持第三皇后奇氏素有寵居興聖西宮帝希幸東內後左右以爲言後無幾微怨望意從帝時巡上京次中道帝遣內官傳旨欲臨幸後辭曰暮夜非至尊往來之時內官往復者三竟拒不納帝益賢之帝嘗問後中政院所支錢糧皆傳汝旨汝還記之否對曰妾當用則支關防出入必己選人司之妾豈能盡記耶居坤徳殿終日端坐未嘗妄逾戶閾王玉傳金將武仙旣降復叛玉從史天澤攻敗武仙仙遣人誥命誘玉妻妻拒曰妾豈可使夫懷二心於國家耶仙圍之數匝殺其子寧壽玉聞之領數騎突其圍斬獲數百人而還孛朮魯翀傳翀子遠字朋道以翀蔭調祕書郎轉襄陽縣尹須次居南陽賊起遠以忠義自奮傾財募丁壯得千餘人與賊拒戰而賊大至遠被害死遠妻雷爲賊所執賊欲妻之乃詆賊曰我曾參政眾婦縣令嫡妻夫死不貳肯從汝狗彘以生乎賊丑其言將辱之雷號哭大罵不從乃見殺舉家皆被害烏古孫澤傳澤爲海南海北廉訪使以母年逾八十求歸養長沙歲餘母喪澤以哀�卒妻杜以夫死飲食不入口者十有三日不死乃復食武用妻蘇氏傳蘇氏眞定人徙家京師用疾蘇氏刲股爲粥以進卽愈純只海傳純只海代察罕總軍河南同僚王榮潛畜異志欲殺純只海伏甲縶之斷其兩足跟以�緘純只海口置佛祠中純只海妻喜禮伯倫聞之率其眾攻榮家奪出之純只海裹瘡從二子馳旁郡請兵討榮殺之馮氏傳馮氏名淑安字靜君大名宦家女山陰縣尹山東李如忠繼室也如忠初娶蒙古氏生子任數歲而卒大徳五年如忠病篤謂馮曰吾已矣其柰汝何馮氏引刀斷髮自誓不他適如忠歿兩月遺腹生一子名伏李氏及蒙古氏之族在北聞如忠歿於官家多遺財相率來山陰馮氏方病乘間盡取其資及子任以去馮不與較一室蕭然惟餘如忠及蒙古氏之柩而已朝夕哭泣鄰里不忍聞久之鬻衣權厝二柩蕺山下攜其子廬墓側時年始二十二羸形苦節爲女師以自給父母來視之憐其孤苦欲使更事人馮爪面流血不肯從居二十年始護喪歸葬汶上齊魯之人聞之莫不嘆息徐猱頭妻嶽氏傳嶽氏大都人兵入都城嶽氏告其夫曰我等恐被驅逐將柰何其夫曰事急惟有死耳何避也遂火其所居夫婦赴火以死李智貞傳智貞建寧浦城人父子明嘗許爲鄭全妻未嫁從父客卲武卲武豪陳良悅其慧彊納采求聘智貞斷髮拒之且數自求死良不能奪卒歸全事舅姑父母皆有道泰定間全病歿智貞悲泣不食數日而死張義婦傳義婦濟南鄒平人年十八歸里人李伍伍與從子零戍福寧未幾死戍所張獨家居養舅姑甚至父母舅姑病凡四刲股肉救不懈及死喪葬無遺禮旣而嘆曰妾夫死數千里外妾不能歸骨以葬者以舅姑父母在無所仰故也今不幸父母舅姑已死而夫骨終暴棄遠土使無妾則已妾在敢愛死乎乃臥積冰上誓曰天若許妾取夫骨𨿽寒甚當得不死逾月竟不死鄕人異之乃相率贈以錢大書其事於衣以行行四十日至福寧見零問夫葬地則榛莽四塞不可識張哀慟欲絕夫忽降於童言動無異其生時告張死時事甚悲且指示骨所在處張如其言發得之持骨祝曰爾信妾夫耶入口當如冰雪粘如膠已而果然官義之上於大府使零護喪還給錢使葬仍旌門復其役江文鑄妻範氏傳範氏名妙元奉化人年二十一歸於江及門未合�夫忽以癇疾卒範曰我旣入江氏之門卽江氏婦也豈以夫亡有異哉遂居江氏之家撫諸侄江森江道如己子卒年九十五有柳氏者薊郡人爲戶部主事趙野妻未成婚而野卒柳哭之盡哀誓不再嫁其兄將奪其志柳曰業已歸趙氏𨿽未成婚而夫婦之禮已定矣𨿽凍餓死豈有他志哉後寢疾不肯服藥曰我年二十六而寡今已逾半百得死此疾幸矣遂卒姚氏傳方寧妻官勝娘者建寧人寧耨田勝娘饁之見虎方攫其夫勝娘卽棄饁奮梃連擊之虎捨去勝娘負夫至中途而死有司以聞爲旌復其家張楨傳楨字約中汴人幼刻苦讀書登元統元年進士第授彰徳路錄事辟河南行省掾楨初娶祁氏祁生富貴家頗驕縱見楨貧不爲禮合�踰月卽出之祁之兄訟於官且污楨以黯昧事左右司官聽之楨因移疾不出滯按俱積平章政事月魯帖木兒怒曰張楨剛介士也豈汝曹所當議耶郎中虎者禿謁而謝之乃起衣氏傳衣氏汴梁儒士孟志剛妻志剛卒貧而無子有司給以棺木衣氏紿匠者曰可寬大其棺吾夫有遺衣服欲盡置其中匠者然之是夕衣氏具�黍祭其夫家之所有悉散之鄰里及同居王媼曰吾聞一馬不被二鞍吾夫旣死與之同棺共穴可也遂自剄死臺叔齡妻劉氏傳劉氏順寧人也粗知書克修婦道一日地震屋壞壓叔齡不能起家復失火叔齡母前救不得欲就焚叔齡望見呼曰吾已不可得出當亟救吾母劉謂夫妹曰汝救汝母汝兄必死吾不用復生矣卽自投火中死火滅家人得二屍燼中猶手相握不開官嘉其烈上於朝命錄付史臣張氏女傳有髙氏婦者攜其女從夫出避亂見道旁空捨入其中脫金纏臂與女且語夫令疾行夫挈女稍遠乃解足紗自經賊至焚其捨夫抵儀眞夜夢婦來告我已縊死彼捨矣其精爽如此劉浚傳浚字濟川仕連江縣寧善鄕巡檢江西賊帥王善寇閩官軍守羅源縣拒之羅源與連江接壤勢將迫浚妻眞定史氏故相家女也有才識謂浚曰事急矣可聚兵以捍一方於是盡出奩中物募壯士百餘命仲子健將之浹旬間眾至數萬鄭玉傳玉字子美歙縣人大明兵入徽州被拘囚久之親戚朋友攜具餉之則從容爲之盡歡且告以必死狀其妻聞之使語之曰君苟死吾其相從地下矣玉使謂之曰若果從吾死吾其無憾矣明日具衣冠北向再拜自縊而死惠士元妻王氏傳王氏大都人至正十四年士元病革王氏曰吾聞病者糞苦則愈乃嘗其糞頗甘王氏色愈憂士元囑王氏曰我病必不起前妾所生子汝善保護之待此子稍長卽從汝自嫁矣王氏泣曰君何爲出此言耶設有不諱妾義當死尙復有他說乎君幸有兄嫂此兒必不失所居數日士元卒比葬王氏遂居墓側蓬首垢面哀�逾禮常以妾子置左右飲食寒暖惟恐不至歲餘妾子亦死乃哭曰無復望矣屢引刀自殺家人驚救得免至終喪親舊皆攜酒禮祭士元於墓祭畢眾欲行酒王已經死於樹矣又有王氏者良鄕費隱妻也隱有疾王氏數�其糞及疾篤囑王氏曰我一子一女𨿽妾所生無異汝所出也我死汝其善撫育之遂沒王氏居喪撫其子女旣而子又死服除謂其親屬曰妾聞夫乃婦之天今夫已死妾生何爲乃執女手語之曰汝今已長稍知人事管鑰在此汝自司之遂相抱慟哭是夜縊死於園中胡烈婦傳烈婦渤海劉平妻也至元七年平當戍棗陽車載其家以行夜宿沙河傍有虎至銜平去胡覺起追及之持虎足顧呼車中兒取刀殺虎虎死扶平還至季陽城求醫以傷卒縣官言狀命卹其母子仍旌異之闞文興妻王氏名醜丑建康人也文興從軍漳州爲其萬戶府知事王氏與俱行至元十七年陳弔眼作亂攻漳州文興率兵與戰死之王氏被掠義不受辱乃紿賊曰俟吾葬夫卽汝從也賊許之遂脫得負屍還積薪焚之火旣熾卽自投火中死至順三年事聞贈文興侯爵謚曰英烈王氏曰貞烈夫人有司爲立廟祀之號雙節云郎氏傳郎氏湖州安吉人宋進士朱甲妻也朱嘗仕浙東以郎氏從至元間朱歿郎氏護喪還至玉山裏畱居避盜勢家柳氏欲彊聘之郎誓不從夜裝奉柩遁柳邀之中道復死拒得免劉公翼妻蕭氏傳蕭氏濟南人有姿色頗通書史至正十八年聞毛貴兵將壓境豫與夫謀曰妾詩書家女誓以冰雪自將儻城陷被執悔將何追妾以二子一女累君去作淸白鬼於泉下耳夫曰事未至何急於此居亡何城陷蕭解絳自縊死趙洙妻許氏傳許氏集賢大學士有壬之侄女也至正十九年紅巾賊陷遼陽洙時爲儒學提舉夫婦避亂匿資善寺洙以叱賊見害許氏不知也賊甘言誘許氏令指示金銀之處許氏大言曰吾詩書冠冕故家不幸遇難但知守節而死他皆不知也賊以刃脇之許氏色不變已而知其夫死因慟哭僕地罵聲不絕口且曰吾母居武昌死於賊吾女兄弟亦死賊今吾夫又死焉使我得報汝當醢汝矣遂遇害寺僧見許氏死狀哀其貞烈賊退與洙合葬之張正蒙妻韓氏傳韓氏紹興人正蒙嘗爲湖州徳淸稅務提領至正十九年紹興兵變正蒙謂韓氏曰吾爲元朝臣子於義當死韓氏曰爾果能死於忠吾必能死於節遂俱縊死徐允讓妻潘氏傳潘氏名妙圓山陰人至正十九年與其夫從舅避兵山谷間舅被執夫泣以救舅脫夫被兵所殺欲彊辱潘氏潘因紿之曰我夫旣死我從汝必矣若能焚吾夫可無憾也兵信之聚薪以焚其夫火旣熾潘氏且泣且語遂投火以死李仲義妻劉氏傳劉氏名翠哥房山人至正二十年縣大饑平章劉哈剌不花兵乏食執仲義欲烹之仲義弟馬兒走報劉氏劉氏遽往救之涕泣伏地告於兵曰所執者是吾夫也乞矜憐之貸其生吾家有醬一甕米一斗五升窖於地中可掘取之以代吾夫兵不從劉氏曰吾夫瘦小不可食吾聞婦人肥黑者味美吾肥且黑願就烹以代夫死兵遂釋其夫而烹劉氏聞者莫不哀之李弘益妻申氏傳申氏冀寧人至正二十年賊陷冀寧申語弘益曰君當速去勿以我婦人相累若賊入吾室必以妾故害及君矣言訖投井死弘益旣免於難再娶安氏居二歲而弘益以疾卒安氏時年三十泣謂諸親曰女子一適人終身不攺不幸夫死𨿽生亦何益哉乃竊入寢室膏沐燻裳自縊於柩側鄭琪妻羅氏傳羅氏名妙安信州弋陽人幼聰慧能暗誦列女傳年二十歸琪琪家世宦族同居百餘口羅氏執婦道無間言琪以軍功擢鉛山州判官羅氏封宜人至正二十年信州陷羅氏度弋陽去州不遠必不免於難輒取所佩刀淬礪令銛甚琪問何爲對曰時事如此萬一遇難爲自全計耳已而兵至羅氏自刎死時年二十九髙麗氏傳氏宣慰副使孛羅帖木兒妻也至正二十七年十二月其夫死於兵謂人曰夫旣死矣吾安能復事人乎乃積薪塞戶以火自焚而死輟耕錄程公鵬舉在宋季被虜於興元版橋張萬戶家爲奴張以虜到宦家女某氏妻之旣婚之三日卽竊謂其夫曰觀君之才貌非久在人後者何不爲去計而甘心於此乎夫疑其試己也訴於張張命箠之越三日復告曰君若去必可成大器否則終爲人奴耳夫愈疑之又訴於張張命出之遂粥於市人家妻臨行以所穿繡�一易程一履泣而曰期執此相見矣程感悟奔歸宋時年十七八以蔭補入官迨國朝統一海宇程爲陜西行省參知政事自與妻別已三十餘年義其爲人未嘗再娶至是遣人攜向之�履往興元訪求之市家云此婦到吾家執作甚勤遇夜未嘗解衣以寢每紡績達旦毅然莫可犯吾妻異之視如己女將半載以所成布匹償元粥鏹物乞身爲尼吾妻施貲以成其志見居城南某庵中所遣人卽往尋見以曝衣爲由故遺�履在地尼見之詢其所從來曰吾主翁程參政使尋其偶耳尼出�履示之合亟拜曰主母也尼曰�履復全吾之願畢矣歸見程相公與夫人爲道致意竟不再出告以參政未嘗娶終不出旋報程移文本省遣使檄興元路路官爲具禮委幕屬李克復防護其車輿至陜西重爲夫婦焉河南婦世爲河南民家天兵下江南婦被虜姑與夫行求數年得之湖南婦已妻千戶某饒於財情好甚洽視夫姑若塗人會有旨凡婦人被虜許銀贖敢匿者死某懼罪亟遣婦婦堅不行夫姑畱以俟婦閉其室弗與通遂號痛頓絕而去行未百步靑天無雲而雷回視婦已震死錢唐白湛先生記以詩曰從軍古云樂獲罪禱應難母望明珠復夫求破鏡完押衙逢義士公主奉春官爲報河南婦天刑不可幹千夫長李某戍天臺縣日一部卒妻郭氏有令姿見之者無不嘖嘖稱賞李心慕焉去縣七八十里有私盜出沒處李分兵往戍卒遂在行旣而日至卒家百計調之郭氏毅然莫犯經半載夫歸具以白爲屬所轄罔敢誰何一日李過卒門卒邀入治茶忽憶得前事怒形於色亟轉身持刃出而李幸脫走訴於縣縣捕系窮竟案議持刃殺本部官罪死縣桎梏囹圄中從而邑之惡少年與官之吏胥皂隸輩無有不起覬覦之心者郭氏躬饋食於卒外閉戶業紡績以資衣食人不敢一至其家久之府檄調黃巖州一獄卒葉其姓者至尢有意於郭氏乃顧視其卒日飲食之情若手足卒感激入骨髓忽傳有五府官出五府之官所以斬決罪囚者葉報卒知且謂曰汝或可活我與爲義兄弟萬一不保汝之妻尙少汝之子若女才八九歲耳奚以依顧我尙未娶寧肯俾爲我室乎若然我之視汝子女猶我子女也卒喜諾葉遂令郭氏私見卒卒謂曰我死有日此葉押獄性柔善未有妻汝可嫁之郭氏曰汝之死以我之色我又能二適以求生乎旣歸持二幼痛泣而言曰汝爹行且死娘死亦在旦夕我兒無所怙恃終必死於饑寒我今賣汝與人娘豈忍哉蓋勢不容已將復柰何汝在他人家非若父母膝下比毋仍似是嬌癡爲也天苟有知使汝成立歲時能以�酒奠父母則是我有後矣其子女頗聰慧解母語意抱母而號引裾不肯釋手遂攜二兒出市召人與之行路亦爲之墮淚邑人有憐之者納其子女贈錢三十緡郭氏以三之一具酒饌攜至獄門謂葉曰願與夫一再見葉聽入咽哽不能語旣而曰君擾押獄多矣可用此少禮答之又有錢若干可收取自給我去一富家執作爲口食計恐旬日不及看君故也相別垂泣而出走至仙人渡溪水中危坐而死此處水極險惡竟不爲衝激倒僕人有見者報之縣縣官往驗視得實皆驚異失色爲具棺斂就葬於死所之側山下又爲申達上司仍表其墓曰貞烈郭氏之墓大書刻石墓上至正丙戌朝廷遣奉使宣撫循行列郡廉得其事原卒之情釋之人遂付還子女終身誓不再娶禦史大夫也先帖木兒與夫人不睦已數年矣翰林學士承旨阿目茄八剌死大夫遣司馬明裏往唁之及歸問其所以明裏云承旨帶罟罟娘子十有五人皆務爭奪家財全無哀戚之情惟正室坐守靈幃哭泣不已大夫默然是夜遂與夫人同寢歡愛如初若司馬者可謂善於寓諫者矣王守素錢塘民家女其夫丁棄家爲全眞道士於吳山紫陽庵一日召守素入山書付四句云懶散六十三妙用無人識逆順兩相忘虛空鎭常寂坐抱一膝而逝守素遂亦束髮簪冠著道士服奉夫遺屍二十年迹不下山年逾七十幾於得道戴石屏復古未遇時流寓江右武寧有富家翁愛其才以女妻之居二三年忽欲作歸計妻問其故告以曾娶妻白之父父怒妻宛曲解釋盡以奩具贈夫仍餞以詞云惜多才憐薄命無計可畱汝揉碎花箋忍寫斷腸句道傍楊柳依依千絲萬縷抵不住一分愁緒捉月盟言不是夢中語後回君若重來不相忘處把杯酒澆奴墳土夫旣別遂赴水死燕山項氏其夫江南人行賈燕薊間聘項與居未幾夫死項時年二十奉柩回江南誓以夫餘資養姑以自終比至姑已攺適勵志孑居以守夫祀旴江李宗列閔其事而賦之詩曰少無依倚老何堪白髮婆娑亂不簪夢裏尙思江北好悔將夫骨葬江南洞庭劉氏有夫葉正甫久客都門因寄衣侑以詩云情同牛女隔天河又喜秋來得一過歲歲寄郎身上服絲絲是妾手中梭剪聲自覺和腸斷綫腳那能抵淚多長短只依先去樣不知肥瘦近如何劉公復新爲上都畱守時有令史亢子春者值公退食偶與同列據案判事以戲遂爲仇家發之公大怒責問罪狀枷亢示眾及歸怒容未霽其夫人田氏問公何故不樂公語其故夫人曰此小節耳何足怒也卽令人呼亢至請公爲脫其枷且勞以酒云此一杯與汝壓驚此一杯與汝慶喜男子大丈夫何所不至畱守之位何患不到亢感謝而退不數年公卒而無子止一女適田直長直長遄卒女病雙瞽後亢官湖廣參政迎夫人母子歸沒齒敬養不怠公乃廉訪使劉廷幹之從祖父也傅氏紹興諸曁人年十八適同裏章瑜瑜爲苛吏脇軍興期會迫死道上訃至傅氏蒲伏抱屍歸號泣三日夜不忍入櫬屍有腐气猶依屍呵琀曰冀蘇旣入棺至嚙其棺成穴及葬投其身壙中母彊挽以出制未百日母欲敓志語聞遂大慟連日不食母囑侍婢謹視之閱數日紿婢吾當浴若輩理沐具俟予旣而失所在明日婢汲井見二足倒植井中乃傳氏也楊鐵崖維楨常贊之曰余讀古節婦事至靑陵臺及祝英氏以爲後無繼者世道降也久矣今瑜妻乃爾謂世降徳薄者吾信歟夫婦倫與君臣等世之稱臣子者獨不能以瑜妻之義於夫者義其君歟噫劉節婦泰州��人至正丙申春隨父渡江居吳門適張士誠部將曹某方數月夫陣亡劉不避凶險躬至死所求得其屍歸葬欲以身殉父不許旣而權貴人聞劉�且賢爭欲彊委禽焉劉誓死不貳遂削髮爲比丘尼夫劉本一閭閻女子其操行乃爾蓋有貴爲后妃而莫之及者謂非天性也歟張春兒葉縣軍士李靑之妻也年二十靑疾革顧謂春曰吾殆矣汝其善事後人春截髮示信誓弗再適未幾靑死春慟垂絕且囑匠人曰造棺宜極大將以盡納亡者衣服弓箭之屬匠如其言旣斂乃自經鄰里就用此棺同葬之事奏上於朝旌其墓時至正戊子也烏古孫良禎之父江東建康道肅政廉訪使潤甫公澤年五十未有子夫人杜氏深以爲憂屢請公再聘公不允仕西廣時聞寡居王安人者�而宜子夫人自爲公謀聘之旣歸執婦禮甚恭長夫人數歲夫人推讓正寢以居之相處雍睦宛若姊妹飲食起居罔有不同公獨內不自安越明年夫人生良禎一日王氏告公曰君自有婦所以再娶妾者爲嗣續計耳今夫人旣生子妾又何事焉卽出道家冠服一襲以示曰妾之志決矣請從此辭夫人固畱不得公因謂夫人曰向吾再娶懼無後也若不攺圖人其以我爲汰乎乃聽王氏去奩資萬金悉返之自是出居一女道庵戒行嚴謹人未嘗能見其面而夫人歲時問遺彌至後良禎貴顯迎以歸事之如親母杜陽父友開江陰人隱居教授妻吳辟纑以資之天歷間浙右災荒米價騰踴學徒散去困於饑餓吳之兄弟屢勸斬丘木粥墓地以少延餘息陽父堅持不可繼欲挈吳歸吳曰夫旣盡孝妾獨以不義自處寧不食若粟遂相枕藉而卒文眞王阿憐帖木兒之夫人舉月思的斤以賢行稱一日有獻馬鞭於王者鞭內暗藏一鐵簡拔靶取之則得王喜持示夫人將酬以幣夫人曰君平昔若嘗害人則防人之必我害也苟無此心焉用爲王悟亟還之誠齋雜記馬光祖尹京之日不畏貴戚豪彊庭無畱訟有士人逾墻偸人室女事覺到官勘令當廳面試光祖出逾墻摟處子詩士人秉筆云花柳平生債風流一段愁逾墻乘興下處子有心摟謝砌應潛越韓香計暗偸有情還愛欲無語彊嬌羞不負秦樓約安知漢獄囚玉顏麗如此何用讀書求光祖判云多情愛還了半生花柳債好个檀郎室女爲妻也不妨傑才髙作聊贈靑蚨三百索燭影搖紅記取媒人是馬公犯姦之士旣幸免罪反因此以得佳偶此光祖以禮待士也汾陰女子吳淑姬未嫁夫亡未亡時晨興�面玉簪墜地而折已而夫亡其父以其少年欲嫁之女誓曰玉簪重合則嫁居久之見士子楊子冶詩諷而悅之使侍兒用計�得一卷心動欲與之合啟奩視之簪已合矣遂以寄子冶結爲夫婦焉後嫁子冶優於內治裏中稱之子冶仕至蘭陵太守張員妻黃氏女也名帛員乘舟覆沒求屍不得帛至沒處灘頭仰天而嘆遂自沈淵積十四日帛持員手於灘下出

夫婦部紀事七明外史太祖孝慈髙皇后馬氏傳後父母早卒郭子興育如己女子興奇太祖以后歸焉子興嘗信讒疑太祖後善事其妻嫌隙得釋吳楚接戰無虛日親緝甲士衣鞋佐軍嘗語太祖定天下以不殺人爲本太祖善之子興子數困帝幽室中後竊炊餅懷以餉帝肉爲焦歲大祲常貯糗糧脯修供帝無所乏絕而己不宿飽及貴帝徳後至比之蕪蔞豆粥滹沱麥飯嘗對羣臣述後賢同於唐長孫皇后間以語後後曰妾聞夫婦相保易君臣相保難陛下不忘妾同貧賤願無忘羣臣共艱難且妾何敢比長孫皇后也帝廉得後族人欲官之後謝曰爵祿私外家非法固辭而止後旣正位益自貶損勤於內治選女史日講說古訓誡諭六宮以宋多賢後錄其家法朝夕省覽或言宋過仁厚後曰過仁厚不愈刻薄乎帝前殿決事或震怒後伺帝還宮輒隨事微諫𨿽帝性不可犯然爲緩刑戮者數矣學士宋濂坐孫罪逮論死後諫曰民家爲子弟延師尙以禮全終始況天子乎且濂家居必不知情帝不聽會後侍帝食不禦酒肉帝問故對曰妾爲宋先生作福事也帝惻然投箸起明日赦濂安置茂州吳興富民沈秀者助築都城三之一又請犒軍帝怒曰匹夫犒天子軍亂民也宜誅後諫曰妾聞法也者誅不法也非以誅不祥民富敵國民自不祥不祥之民天將之陛下何誅焉乃釋秀戍雲南帝常令重囚築城後曰罰贖至仁也但疲囚加役恐不免死亡帝乃悉赦之帝嘗怒責宮人後亦佯怒令執付宮正司議罪帝曰何爲後曰明王不喜怒加刑當陛下怒時恐有畸重付宮正則酌其平矣卽陛下論罪人亦詔有司一日問帝今天下民安乎帝曰此非爾所問也後曰陛下天下父妾辱天下母子之安否何可不問歲旱輒率宮人蔬食助祈禱歲凶則設麥飯野羹帝或告以賑卹後曰賑卹不如蓄積之先備也奏事官朝散會食廷中後命中官取飲食親嘗之味弗甘遂啟帝曰人主自奉欲薄養賢宜丰帝爲飭光祿官帝幸太學還後問生徒幾何帝曰數千後曰人才眾矣諸生有廩食妻子將何所仰給於是立紅板倉積糧賜其家太學生家糧自後始福淸李廣妻傳廣妻盧佳娘成婚甫十月廣暴卒盧慟絕復蘇見廣口鼻出惡血悉餂食之旣殮哭輒僵僕家人相與寬譬但曰我從夫地下耳積五六日家人防懈潛入寢室自經後其縣有遊政妻倪氏殉夫亦然吳氏傳吳潞州人廩生盧淸妻舅姑沒於臨洺寄瘞旅次夫授徒自給後失廩充掾於汴憤恥發狂死吳聞訃痛絕嘆曰吾舅姑委骨於北良人殞命於南天乎何荼毒至此乃寄幼孤於姊兄鬻次女爲資獨抵臨洺覓舅姑瘞處不得號泣中野忽一丈夫至則淸所授徒也爲指示收二骸以歸復冒暑之汴負夫骨還三喪畢舉忍餓無他志學正劉崧言於知州馬暾贖其女厚卹之年七十五乃卒蔡烈婦傳烈婦松陽葉州有三貧負薪爲業蔡小心敬事三久病織供藥餌病篤執婦手訣曰及我生而嫁無受三年苦婦梳洗更衣袖刀前曰我先嫁矣刎頸死三驚嘆尋死郭子興傳子興父郭公少以日者術遊於定遠言禍福輒中邑中富人有瞽女郭公推其祿命當貴其人笑曰疾廢無所歸何言貴郭公乃請昏遂贅其家家日益饒生三子子興則仲也黃觀傳觀字伯瀾燕王卽位下令暴左班文職姦臣罪狀觀名第六有司追捕收其妻翁氏並二女給配象奴象奴索釵釧出市酒肴觀妻佯諾悉與之持去急攜二女及家屬十人投淮淸橋下死觀聞招魂葬之江上次李楊河朝服再拜投羅剎磯湍急處觀故宅在學宮西其後知縣龔守愚卽其所立祠祀之初觀妻投水時嘔血石上成小影陰雨則見相傳爲大士像僧舁至庵中其夜夫人見夢曰我黃狀元妻也比明沃之以水愈明有愁慘狀其後移至觀祠名翁夫人血影石解縉傳縉與胡廣同侍成祖宴帝曰爾二人生同裏同學仕又同官縉旣有子廣女可妻之廣頓首曰臣妻方娠未卜男女帝笑曰定生女矣旣果生女遂約婚縉子禎亮縉家徙遼東廣欲離婚女截耳誓曰薄命之婚皇上主之大人面承之有死無二及赦還卒歸禎亮龔氏傳龔江陰人年十七嫁劉玉家貧甚力作養其姑姑亡相夫營葬夫又亡無以爲斂裏有羨婦色者假義欲助以棺龔覺其意辭之旣又彊之龔恐受其棺則無以自脫乃以所生六歲男三歲女寄食母家是夜積麥�屋中舉火自焚抱夫屍而死李叔正傳叔正靖安人妻夏氏當陳友諒陷南昌時投井死叔正終身不再娶時人義之戚家婦傳婦寶應人甫合�而夫暴歿婦哭之哀投門外江中死畱詩一首云畫虎𨿽成未點睛百年夫婦一宵情歡聲方舉哀聲動賀者才臨弔者並孔雀屏前燈隱隱鴛鴦枕上淚盈盈從來不識兒郎面獨抱冰心照水淸後人名其死所爲戚家江云史貞女傳女杞人字孔弘業未嫁而夫卒欲往殉之母不許女七日不食母持茗逼之飲雙蛾適墮杯中死女指示曰物意尙孚我心母獨不諒人邪母知不可奪翌日制素衣縞裳送之孔氏裏中老稚觀者如堵女告之曰適二姓者勿入我室慚而去者十二三迨暮乃辭舅姑整衣自經死白气縷縷騰屋上達旦始消晉江汪烈婦傳婦諸生楊希閔妻年二十三夫死無子欲自經家人防之謹度不得間聞茉莉有毒能殺人多方求之家人不知其故日供數百朵逾月其家人爲亡者齋祭婦自撰祭文辭甚悲夜五鼓防者稍怠取所積花煎飲之天明死金華方氏傳氏軍士袁堅妻堅嗜酒敗家卒殯城北濠上方貧無所依乃卽殯處置棺寢處其中饑則出飲於濠久之不復出則死矣郡守劉封土祭之張烈婦傳烈婦蕪湖諸生繆釜妻年十八歸釜越四年而釜病屬張善自托張泣曰夫以吾有二心乎有子則守志以奉主妻道也無子則潔身以殉夫婦節也吾有以處此矣視湯藥已沐浴更衣先闔戶自縊閱日而釜乃卒張士誠傳方士誠之被圍也語其妻劉曰吾敗且死矣若曹何爲劉答曰君毋憂妾必不負君積薪齊雲樓下及城破驅羣妾登樓令養子辰保縱火焚之亦自縊死伯顏子中傳當元亡時守土之臣仗節死者三原縣尹朱春謂其妻曰吾當以死報國妻曰君能盡忠妾豈不能盡節俱投崖死方法傳法字百通桐城人孝孺考試所得士授四川都司斷事成祖卽位逮入京至望江再拜於舟曰吾得望先人鄕可矣遂沈於江屍不可得妻鄭收其爪發於巾笥謹藏之守節四十年臨卒命以爪發納懷中斂焉王良傳良字天性爲浙江按察使成祖卽位遣使者召良良執使者將斬之眾之去良集諸司印於私第未卽決妻問故曰吾分應死未知所以處汝耳妻曰我不難處君男子乃爲婦人謀乎從容饋良食食已抱其子入後園置子池旁投水死良殮妻畢以子付所善某僉事家遂積薪自焚印俱毀黃直傳直字以方楊名以建言下獄直抗疏論救帝怒編戍雷州遇赦放還家貧甚妻紡織以給朝夕直讀書談道自如久之卒趙用賢傳用賢字汝師常熟人授檢討張居正父喪奪情用賢抗疏廷杖除名用賢體素肥肉潰落如掌其妻臘而藏之許直傳於騰雲都城人爲光祿署丞賊至語其妻曰我爲朝臣汝亦命婦可污賊邪夫婦並服命服從容投繯死成祖仁孝皇后徐氏傳後中山王達長女也靖難兵起王往大寧李景隆攻城急後親率將校妻擐甲冑挾矢石登陴拒守景隆卒不能破王卽位冊爲皇后一日問陛下誰與圖治者帝曰六卿理政務翰林職論思後因請悉召見其命婦賜冠服鈔幣諭曰婦之事夫奚翅饋食衣服而已必有助焉朋友之言有從有違夫婦之言婉順易入吾旦夕侍上惟以生民爲念汝曹勉之嘗采女憲女誡作內訓二十篇又類編古人嘉言善行作勸善書頒行天下旣疾革惟勸帝愛惜百姓廣求賢才恩禮宗室毋驕畜外家又告皇太子曩者北平將校妻爲我荷戈城守恨未獲隨皇帝北巡一賚卹之也永樂五年七月乙未崩年四十有六帝大悲慟爲後薦大齋於靈谷天禧二寺聽羣臣致祭光祿爲具物代簡王桂傳桂太祖第十三子王妃中山王徐達女太宗文皇后妹也驕而妒漆桂二侍女爲癩逐之事聞帝以中山王故不罪桂不悅妃移怒世子遜煓出其母子居外舍葉氏傳氏蘭溪人適神武中衛舍人許伸伸家素饒於財以不檢蕩且盡攜妻投所親卒於通州氏守屍晝夜跪哭或遺之食或饋金或勸以攺嫁俱卻不應水漿不入口者十四日竟死屍旁年二十餘州人爲買棺合葬英宗孝莊皇后錢氏傳後海州人父都督同知貴正統八年立爲後英宗閔後族單微欲侯之後輒遜謝故後家獨無封英宗北狩傾中宮貲佐迎駕夜哀泣�天倦卽臥地損一股以哭泣復損一目英宗在南宮不自得後曲慰解後無子周貴妃有子立爲皇太子英宗臨崩遺命曰錢皇后千秋萬歲後與我同葬大學士李賢退而書之冊憲宗立太后崩周太后不欲後合葬大臣疏爭乃得合葬陵異隧距英宗穴數丈許中窒之虛右壙以待周太后其隧獨與英宗穴通景帝廢後汪氏傳後順天人父中城兵馬指揮瑛後有賢徳生二女無子景泰三年妃杭氏生子見濟景帝欲立爲皇太子而廢憲宗後執不可以是忤帝意遂廢後而立杭氏爲皇后憲宗廢後吳氏傳後順天人天順八年七月立爲皇后父俊以女貴進都督同知先是憲宗居東宮萬貴妃已擅寵後旣立摘其過杖之帝怒乃下詔先帝爲朕簡求賢淑已定王氏育於別宮待期太監牛玉擅將選退吳氏於母后前復選冊立禮成之後朕見舉動輕佻禮度率略徳不稱位因察其實始知非預立者用是不得已請命母后廢吳氏別宮立甫二月耳遂戍後父吳俊並謫玉孝陵種菜襄垣王遜燂傳宗人俊噤姊陵川縣君適裴禹卿地震城崩禹卿死焉縣君以首觸槥嘔血死年二十有一詔旌爲貞節縣君黃善聰傳善聰南京人年十三失母父販香爲業憐其無依攺男子裝從遊廬鳳間數年父死善聰變姓名曰張勝仍習其業有李英者亦販香自南京來與爲伴侶同寢食者逾年不知其爲女也後偕返南京往省其姊姊初不之識詰知其故怒詈曰男女亂羣辱我甚矣拒不納善聰以死自明乃呼鄰嫗察之果處子也相持痛哭立爲攺裝明日英來再約同往知爲女怏怏如失歸告母爲求婚善聰不從曰若歸英如瓜李何鄰里交勸所執益堅官府聞之助以聘乃判爲夫婦倪氏傳氏名美玉年十八歸董緒緒幼喪母孝於父父卒育於祖母祖母尋卒緒居喪過�得疾謂妻曰吾無兄弟又無子止產一女吾死父母祀絕矣當以吾屋爲小宗祠置祀田數�小宗人遞主之春秋享祀吾父母獲與焉吾無憾矣汝必以此意告吾叔而行之答曰本欲卽從君死今爲此事須少延然終當相隨不爽也緒卒倪立從子爲後治喪畢攜女及田二十�囑其姒曰以此累姆及夫叔父自外郡至泣拜致夫命叔父如其言事告竣婦出拜謝卽入室臥不食居數日沐浴整衣曰亡夫召我矣舉手別父母親屬而逝年二十二劉氏傳劉氏京師人有松江人戍邊者詐稱無妻娶劉久之遇赦紿劉曰吾暫歸省遂往不復劉抵松訪之婿故不認劉哭曰良人棄我我將安歸乃剪髮爲尼行乞市上人多憐而周之劉置一棺夜臥棺中五十餘年鄰火起劉入棺呼曰乞與闔棺以畢吾事遂焚死史茂妻谷氏傳谷氏余姚人父以茂有文學贅之於家數日鄰人宋思徵責於父見氏美遂指逋錢爲聘物訟之官知縣馬從龍察其誣杖而遣之及谷下階茂將扶之以行谷乃故未嘗出閨閣見隸人林立而夫以身近已�發赬推茂遠之從龍望見以谷意不屬茂也立攺判歸思思卽率眾擁輿中而去谷母隨之至思捨谷呼號求速死斷髮屬母遺茂思族婦十餘人環相勸慰不可解乘間縊死從龍聞之大驚捕思思亡去茂感妻義終身不娶歐陽金貞傳金貞江夏人幼從父梧受孝經列女傳稍長字羅欽仰梧官柘城欽仰從焉梧丁艱歸舟次儀眞欽仰墜水死金貞年甫十四驚哭欲赴水從之父母持不許又欲自縊父母曰汝未嫁何得爾對曰女自分無活理卽如父母言願終身稱未亡人大聲哀號不止及殮剪髮系夫右臂以殉抵家葬畢告父母曰有婦本以事姑姑旣失子可並令無婦乎願歸羅以畢所事父母從之後父知廣元縣而羅氏之姑病卒女乃歸寧有諷他適者曰事姑畢矣更何待女曰我昔殮羅郎時有一束髮纏其手誰能掘冢開棺取發還我則易志矣遂止生平獨臥一樓年六十餘卒徐守貞傳守貞烏程人年十六嫁潘順未期而夫病篤顧徐曰母老汝年少柰何徐泣下卽引刀斷左小指以死誓夫死布衣長齋年七十八卒遺命取斷指置棺中家人出其指所染爪紅色尙存宣宗恭讓皇后胡氏傳後名善祥永樂十五年冊爲皇太孫妃久之爲皇太子妃宣宗踐祚立爲皇后後善病時孫貴妃有寵後未有子二年冬貴妃生子帝卽立爲太子令後上表辭位乃廢後退居長安宮賜號靜慈仙師而冊貴妃爲後諸大臣張輔蹇義夏原吉楊士奇楊榮等不能爭張太后憫後賢時召居淸寧宮內廷朝宴命居孫後上孫後常怏怏正統七年十月太皇太后崩後痛哭不已逾年崩用嬪禦禮葬金山後無過被廢天下聞而憐之宣宗後亦悔焉唐儼傳儼全州諸生也父蔭得危疾儼年十二割臂肉進之疾良已其後遊學於外嫡母寢疾儼妻鄧氏年十八奮曰吾婦人安知湯藥昔夫子以臂肉療吾舅吾獨不能療吾姑哉於是割脇肉以進姑疾亦愈儼聞母疾馳歸則無恙久矣拜其妻曰此吾分也當急召我何自苦如此妻曰子事父婦事姑一也方危急時召子何及且事必待子安用婦爲儼益嘆異王烈婦傳婦上元人夫汪姓嗜酒廢業僦居江東門之積善橋破屋一間以竹篷隔內外婦日塞戶坐門扉績麻自給夫與博徒李遊李悅婦姿謀亂之夫被酒以狂言餂婦婦奔母家避之夫逼令歸夜持酒脯與李俱至引婦同坐婦駭走且罵夫以威挾之婦堅拒大被搒笞婦度不免夜潛攜幼女坐河幹慟哭投河死是夜大風雨屍不漂沒及曙女尙熟睡艸間世宗孝潔皇后陳氏傳後元城人帝性嚴厲一日張方二妃進茗帝循視其手後恚投杯起帝大怒後悸墮�崩孝烈皇后方氏傳後世宗第三後也父銳二十一年曹妃宮婢楊金英等謀弒逆賴後救得免磔金英等並及妃帝徳後進銳爵爲侯久之始知曹妃冤死初曹妃有色帝愛之冊爲端妃當金英等伺帝熟寢以組縊帝項誤爲死結气得不絕同事張金蓮等知事不就走告後後馳至解組帝蘇後命內監張佐等捕宮人雜治言金英等弒逆王寧嬪首謀又曰曹端妃𨿽不與亦知謀時帝病悸不能言後傳帝命收曹妃及金英等悉磔於市並收斬其族屬十餘人然妃實不知也以寵故及於難帝遂銜後二十六年十一月乙未宮中火中官請救後帝不應後遂崩遼簡王植傳莊王致格病不視事委政妃毛氏妃明書史沈毅有斷中外肅然賢聲聞天下郢靖王棟傳棟薨妃郭氏武定侯英女王歾逾月妃慟哭曰王捨我去未亡人無子尙誰恃引鏡寫容付宮人曰俟諸女長令識母遂自經卒彭貞女傳彭安丘人幼字王枚�未嫁枚�歿誓不再適濰縣丁道平密囑其父欲娶之彭察知六日不食道平悔而止心敬女節烈後聞其疾革不起贈以棺彭語父曰可束葦埋我亟還丁氏棺地下欲見王枚�也遂死張烈婦傳婦政和遊銓妻倭入寇所至淫掠婦數語其女曰婦道惟節是尙值變之窮有溺與刃耳汝謹識之銓聞以爲不祥婦曰使婦與女能如此祥孰大焉未幾賊陷政和張度不能脫連呼女曰省前誨乎女頷之卽赴井張含笑隨之並死於氏傳於氏丹陽人荊�妻�父大澈爲亂兵所殺於聞變知不免謂�曰請先殺妾�不忍怒曰君不自殺欲畱爲亂兵污耶�慟哭從之烈婦臺氏傳臺氏潁州諸生張云鵬妻夫病氏單衣蔬食禱天願代割臂爲糜以進而夫病轉危許以身殉訂期三日夫付紅帨爲訣氏號泣受之越三日結所授帨就縊侍婢救不死恨曰何物奴敗我事令我負三日約自是水漿不入口舉聲一號熱血迸流至七日頓足曰遲矣郎得無疑我母偶出櫛沐扃戶縊死王氏傳王氏懷寧諸生蔡用賓妻歸數年而夫亡姑以年少無子勸其他適婦輒以死謝茹苦六十年家被火用賓棺尙在王號呼求出之無應者或勸之避曰未亡人無夜出理且我以貧故不能葬夫今夫且灰燼我安得不共之遂焚死年八十四莊氏傳莊氏海康吳金童妻成化初廣西流寇掠鄰邑莊隨夫避新會傭劉銘家銘見莊氏色欲犯之屢誘不從乃令黨梁狗同其夫入海捕魚推沒水死越三日莊見夫不還求之海濱屍浮岸側手足被縛腫腐莫可辧莊以衣識之歸攜女赴水抱夫屍而沒翼日三尸隨流繞銘門去而復還土人感異共殯祭之然莫知銘殺也後梁狗漏言有司並捕處以極刑項貞女傳貞女秀水人國子生道亨女字吳江周應祁精女工解琴瑟通列女傳事祖母及母極孝年十九聞周病瘵卽持齋日燃香燈禮佛默有所祝侍女輩竊聽微聞以身代語一日謂乳媼曰未嫁而夫亡當柰何曰未成婦攺字無害女正容曰昔賢以一劍訐人猶不忍負況身乎及訃聞父母祕其事然傳吳江人來女已諭祖母屬其母入視女畱母坐色甚溫母釋然去夜伺諸婢熟睡獨起以素絲約發衣內外悉易以縞而紉其下裳檢衣物當勞諸婢者名標之列諸�上大書於幾曰上告父母兒不得奉一目歡今爲周郎死矣遂自縊兩家父母從其志竟合葬焉李貞婦傳貞婦壽昌人年十三受翁應兆聘應兆暴卒女盡取備嫁衣飾焚之以身赴火爲父母救止乃赴翁家哀告其舅姑乞爲立嗣復乞一小樓設夫位坐臥於旁奠食相對非姑不接面舅亡家落忍饑紡績以養姑未幾姑亦亡鄰火大起夜半達旦延百餘家鄰婦趨上樓勸之避婦曰此正我授命之秋也抱夫木主待焚須臾四面皆燼小樓獨存平湖馬節婦傳馬節婦諸生劉濂妻年十六歸劉十七而寡矢志靡他翁家甚貧利其再適必欲奪其志不與飲食百計挫之志益厲嘗閉門自經或救之則系絕而墜於地死矣急解之漸蘇翁又陰納沈氏聘其姑誘與俱出令女奴抱持過沈舟婦投河不得疾呼天救我須臾風雨晝晦疾雷擊舟欲覆者數四沈懼乃旋舟還之事聞於縣縣令婦別居時父兄盡歿無可歸假寓一學捨官贍之以老王世昌妻楊氏傳楊臨漳人弘治中世昌兄坐事論死世昌念兄爲嫡子請代其刑時楊未笄謀於父母宗族曰彼代兄死爲義士我顧不能爲義婦邪願訴於上代夫死遂入京陳情敕法司議夫妻並得釋滁州施氏傳施彭禾妻正徳元年禾得疾不起握手訣曰疾憊甚知必死汝無子擇婿而嫁毋守死徒自苦也施泣曰君尙不知妾乎願先君死禾固止之因取禾所嘔血盡吞之以見志及禾歿卽自經祥符陳氏女傳女字楊瑄未嫁而瑄卒女請死父母不許欲往哭又不許私剪髮屬媒氏往置瑄懷汴俗聘女以金書生年月日男家號定婚帖瑄母乃以帖裹其發置瑄懷以葬女遂素服以居亡何父母謀攺聘女縊死後五十三年至正徳中瑄侄永康攺葬瑄求陳骨合焉二骨朽矣發及定婚帖鮮完如故葬三年岐谷丫瓜產墓上慈溪徐氏傳徐定海金傑妻也成化中傑兄以罪逮入京傑往請代瀕行徐已有身傑謂曰余去生死不可知若生男善撫之金氏鬼庶得食也已而悔曰我幾�汝吾去無還理卽死善事後人徐泣曰君以義往上必義君君兄弟當同歸無過苦也卽如君言妾有死而已敢忘付托乎已果生男無何兄得還傑竟瘐死徐撫孤慟曰我本欲從汝父地下柰金氏何彊營葬事服闋父母勸他適截髮斷指自誓食淡攻苦六十餘年視子孫再世成立乃卒王琎傳琎字器之授寧波知府自奉儉約一日饌兼魚肉琎怒謂內曰若不憶吾啖艸根時耶命撤而埋之人號埋羹太守周新傳新初名志新嗜學能文好善嫉惡所至必有惠政妻有節操新未遇時縫紉自給新貴同官妻內燕邀新妻至則荊布如田家婦諸婦慚盡易其衣飾新死無子妻歸貧甚廣東巡撫楊信民語人曰周志新當代第一人吾黨少及可使其夫人終日餒耶時時賙給之妻死浙人仕廣東者皆會葬王勛傳杞人吳傑字漢甫性孤介爲壺關知縣卒無以治殮同官賻之其妻曰夫子生平不納一錢豈以死易哉竟弗受楊子器傳狄云漢領順天鄕薦治沅江以寬簡稱旣歸囊篋蕭然時至斷炊日亭午妻進麥粥輒啜粥怡然行吟如故冀元亨傳元亨字惟幹受業王守仁宸濠敗張忠許泰誣守仁與通謀捕元亨搒掠不承系詔獄並系其家屬妻子李氏無怖色曰吾夫平日尊師樂善豈他慮哉獄中與二女治麻枲不輟事且白守者欲出之曰未見我夫出將安往按察諸僚婦聞其賢召之辭不赴己潔一室就見則囚服而見手不釋麻枲問其學則曰吾夫之學不出閨門�席間聞者悚然咸敬之鍾同傳同父復宣徳八年進士歷翰林院修撰與劉球善球上封事復預其謀妻勸止明日球詣復邸邀偕行復已他往妻從屏間詈曰汝自上疏何累他人爲球出而嘆曰彼乃謀及婦人遂獨上奏竟死居無何復亦病卒妻深悔之每號輒曰早知爾曷若與劉公偕死郭以重傳以重黃州人世爲衛指揮十六年城陷自他所來赴難其妻欲止之叱曰朝家我十三葉金紫不能易一死哉吾將先殺汝妻乃不敢言旣至遇賊欲脇之去堅不從賊露刃懾之且誘以富貴乃好謂賊曰從汝非難但抱小兒者吾妻也汝爲殺之吾無累矣賊如其言以重卽奪賊刀擊斬一賊羣賊擁至遂赴水死吳中傳中字思正性貪縱善事中人所幹沒以巨萬計湛於聲色寵妾數十輩各具衣帶中隨所至服之素嚴憚其妻不敢忤嘗領誥命至妻旣拜受命左右取吳中誥來爲我誦之聽畢曰此文天子自爲乎詞臣代艸乎曰亦代艸耳曰詞臣誠知人代艸甚當今誦之終篇何嘗有一淸廉字中聞之甚慚其語至流聞禁中梁氏傳氏大城尹之路妻嫁歲餘夫乏食出遊山海關賣熟食爲生又娶馬氏生子二十餘年不通音於梁氏氏事翁姑艱苦無怨言夫客死悲痛欲絕徒步行乞迎夫喪往返二千里迄扶柩攜後妻二子以歸里人嘆異胡氏傳氏鄞許元忱妻元忱爲徐祝師養子習巫祝事氏竊鄙之勸夫攺業身勤織作別治罾罟令給養念元忱許氏子當復樹許宗因漸營資稍置田廬未及返族而元忱疫死氏殯夫許氏廬苫臥柩旁夜擁一刀臥未幾夫之兄及徐師亦相繼疫死裏某求氏爲偶氏�面截鬢髮斷左手三指流血淋漓某驚遁族婦尊行皆抱持之大慟因立應後者令子之氏督之力田身自勞苦喪三年不浣不櫛畢葬乃爲子娶婦夫有弟少流移於外復爲返之伯氏有遺孤在他姓歲致衣履勿缺許宗賴以復興安尙起妻李氏傳氏合陽人尙起商河南病亡氏聞訃盡變產完夫債且置棺以待夫櫬歸跪告族黨曰煩舉二棺入地閉戶將自縊鄰婦欲生之排闥曰爾尙有所逋何遽死氏啟門應曰然吾資己盡柰何請復待一日乃紉履一雙往之曰得此足償矣歸家遂縊死分宜易氏傳氏安福王世昌妻於歸時世昌以遘疾奄奄十餘月易事之衣不解帶世昌死除喪猶縞素姑憐之謂汝猶處子可終累乎跪泣曰是何言哉父母許我王氏卽終身王氏婦矣自是獨處一樓不窺外戶四十餘年方世昌疾所吐痰血輒手一布囊盛之卒後用所盛囊爲枕枕之終身張貞女傳女秀水人年十四受同邑諸生劉伯春聘伯春少負才名必欲舉於鄕而後娶未幾卒女號泣截髮自爲詩祭之持服三年不逾閫不茹葷服闋卽絕飲食父母彊諭之終不食旬日而卒年二十舅姑迎柩合葬焉張烈女傳烈女名蟬云蒲城人許字兪檜萬曆中檜被誣系獄女聞可賄脫謀諸母欲貨妝奩助之母不可曰汝未嫁何爲若此女方食卽以擲地恚不語入暮自縊死方氏傳方氏桐城錢秉鐙妻避寇亂流寓南都歲祲饘粥不給以女紅易米食其夫而已與婢僕雜食糠籺客過潔茗治饌取諸簪珥與秉鐙遊者未嘗知其貧也秉鐙與阮大鍼同裏有隙避之吳中方挈子女追尋得之已而吳中亦亂方知不免乃密紉上下服抱女赴水死楊氏傳楊潼關衛人字郭恆萬曆初恆客遊湖南久不歸父議納他聘女不可斷髮自守家有嚴壁穴墻居之垂�以通飲食如是者二十六年恆歸乃成禮嘉定張樹田傳樹田素狂悖與妻宣氏不睦樹田病宣晨夕奉事及死以身殉時樹田友人沈思道亦死其婦孫與宣以死相要各分尺帛孫自經宣卽欲從之或勸曰彼與夫相得故以死報汝何爲效之宣嘆曰予知盡婦道而已安論夫之賢不賢卒縊死楊氏傳楊寧國人夫饒鼎以單衣溺死湖中楊招魂葬之課二子成立𨿽冬不衣夾萬曆初年八十竟單衣入宅旁池中端坐而死王烈婦傳烈婦東莞葉其瑞妻其瑞貧操舟往來鄰境一月一歸婦紡績易食萬曆二十四年嶺南大饑民多鬻妻子其瑞將鬻婦博羅民家券成載其人俱來入門見氏羸甚問之不饘粥數日矣其瑞泣語之故且示之金婦笑而許之及舟發寶潭躍入潭中死兩岸觀者如堵皆謂水迅屍流無所底其瑞至從上流哭數聲屍忽湧出去所投處已逆流數十步矣湯文瓊傳布衣柏鄕郝奇遇生有至性聞變謂其妻曰我欲死難汝能之乎妻曰能遂先死奇遇瘞畢仰藥死鄭濂傳鄭洪明初遷藏庫提點坐法死妻石當發配泣曰我義門婦也可辱其身以辱其門乎不食死林端娘傳端娘甌寧人字陳廷策聞廷策訃寄聲曰勿殮吾將就死父曰而𨿽許未納幣也何往對曰旣許矣何幣之問父謹防之曰女奚所不可死顧死夫家韙耳父曰婿家貧無以周身曰身也乎哉曰婿家貧孰爲標名曰名也乎哉遂往哭奠畢自�死期理帛自經三拱而絕陳故家靑陽山下山下人言婦將盡時山鳴三晝夜烈婦史氏傳氏南安陳宗球妻夫死將殉有期矣尙爲姑釀酒姑曰婦已決死生存豈有多日何辛苦爲曰政爲日短故釀而奉姑將死告舅曰婦有喪幸毋髹棺遂縊鄭氏傳鄭氏安陸趙妻性剛烈閨房中言動不涉非禮或饋茶餅問之云某寡婦更適人大怒且罵命傾之夫戲曰若勿罵人幸夫不死耳鄭正色曰君勿憂我豈爲此者後疾將死回視鄭瞪目不瞑鄭曰君得毋疑我乎卽自縊於�楣少蘇回盼出而絕莊烈帝湣皇后周氏傳後蘇州人性嚴愼嘗以京師寇急微言曰吾南中尙有一家居帝問從何知之固不語至他政事弗預也田貴妃有寵而驕後每裁之以禮歲元日寒甚田妃來朝翟車止廡下後故良久方進禦坐受其拜拜已遽下無他言而袁貴妃之朝也相見甚歡語移時田聞而犬恨向帝泣帝嘗在交泰殿與後語不合推後僕地後憤不食帝尋悔使中使持貂裀以賜且問起居後勉爲一餐帝因退貴妃居啟祥宮三月不召旣而與後於永和門看花後請召妃帝不應後遽令以車迎之乃相見如初崇禎十七年三月十八日暝都城破帝泣語後曰大事去矣後頓首曰妾事陛下十有八年卒不聽一語至有今日乃撫太子二王慟哭遣之出宮帝令後自裁後入宮宮人出奏帝猶云皇后領旨後遂先帝縊死襄陵王衝傳王孫徵�病卒聘杜氏未婚父母謀攺聘杜不可願歸徵�家志操甚厲詔賜旌表陳伯妻黃氏傳氏江寧人年十八歸伯父死母欲攺節氏苦諫不從竟他適一日母來省女閉門不與相見母慚而去後伯疾篤黃誓不獨生一日姑扶伯起坐黃熟視曰嗟乎病至此吾無望矣走下碎食器刺喉不殊以廚刀自刎而卒年二十一吳進學妻劉氏吳進性妻楊氏傳二氏俱博平人進學疫死旣葬劉夜匍匐縊於墓所未幾進性亦疫死楊一慟幾絕姑議嫁之楊曰我何以不如姒遂沐浴自經王翺傳翺字九�進太子太保婿賈傑官於近畿翺夫婦數遣迎女傑恚曰若翁典銓移我官京師反手爾何往來不憚煩也夫人聞之乘間置酒跪請翺翺怒推案擊夫人傷面夏言傳言始無子有賤妾妊身妻輒嫁之言死始迎妾所生子歸未幾病死言後竟絕徐甫宰傳王化字汝贊嘉靖四十年新置平遠縣卽以化爲知縣田坑賊梁國相約三圖賊葛鼎榮等分寇江西福建化知之先其未發寄妻子會昌縣而身率鄕兵擊之賊連敗乃縱反間於會昌言化已沒化妻計氏慟哭自刎化聞之怒追賊益急竟獲國相於石子嶺事聞計氏以死節被旌官爲立祠張繼孟傳張獻忠寇成都陳孔教字魯生會稽人舉於鄕歷官四川按察僉事至是不屈死子以衡奉母孔氏南竄孔教死匿不使知逾年母詣以衡書室見副使周夢尹請孔教卹典疏哀號隕地罵以衡曰父死已二載我尙偸生不肖子使我無顏見汝父地下遂取刀斷喉死衡嶽傳嶽字世瞻汝寧西平人知慶陽同僚諸婦常會飲嶽妻與焉諸婦冠服華美金珠爛然嶽妻荊釵布裙而已旣罷意色慚沮嶽笑謂曰汝何坐曰首席曰旣居首席又求服飾華好富貴可兼得邪倪氏傳倪氏歸安人許聘陳敏敏從徵不返遙以死聞逾五十載始歸倪守志不嫁至是成婚年六十一矣時號白頭花燭汪偉傳偉字叔度休寧人賊薄都城偉顧語繼室耿氏善撫幼子耿泣曰我獨不能從公死乎偉瞿然曰若此能成吾志矣十九日昧爽耿衣其新衣上下固縫自剄不殊復投繯婢起救之偉禁不使前遂絕時年二十三偉欣然起撫曰眞成吾志矣移其屍於堂作書貽子觀勉以忠孝乃自經霍恩傳恩字天錫易州人歷知安邑縣正徳時攺上蔡流賊起城陷被執罵賊賊支解之妻劉氏副使俊女也賊至時恩語妻曰脫有急汝將若何妻曰願同死乃築臺廨後約曰見我下城卽賊入矣可自爲計恩提刀下城劉氏臺上見之卽自縊未絕復以簪刺心而死事聞贈光祿少卿賜祭予蔭立祠上蔡劉氏贈宜人易州建忠節坊旌之劉大俊妻金氏傳金氏通渭人年十九夫病風痺金扶浴溫泉暴風雨山水陡發夫不能動令金急走金號泣堅持不肯捨並溺水死屍流數十里而出手猶挽夫不釋云慶成王濟炫傳溫穆王曾孫中尉知病篤淑人賀氏欲先死以徇取澒一勺咽之左右方救奪賀曰澒毒入臟腑無可救理卽可救我必死遂絕食飲竟與知同時卒袁欒爲奏聞禮官按典無旌命婦例世宗特命旌之謚曰貞烈寧獻王權傳宸濠敗諸妃嬪皆赴水死執宸濠至通州誅之初宸濠謀逆其妃婁氏嘗諫及敗嘆曰昔紂用婦言亡我以不用婦言亡悔何及蔣烈婦傳烈婦丹陽姜士進妻幼穎悟喜讀書弟文止歸士進數年士進病瘵死婦屑金和酒飲之並飲鹽鹵其父數偵知奔救免不食者十二日父啟其齒飲之藥復不死禮部尙書寶士進從父也知婦嗜讀書多置古圖記於其寢所令續劉向烈女傳婦許諾然家人備之益謹一日婦命於帳前掘坎埋大缸貯水笑謂家人吾將種白蓮於此此花出泥淖無所染令亡者知予心耳於是日纂輯不懈書將成防者稍不戒則濡首缸中死矣爲文脫稿卽�有上寶書辭極酸愴亦不傳所存烈女傳及哭夫文四篇夢夫賦一篇皆文止竊而得之者禦史聞於朝榜其門曰文章貞節初其父見女能文以李易安朱淑眞比之輒嚬蹙曰易安更嫁而淑眞不慊其夫𨿽能文大節虧矣其幼時志操已如此建寧楊玉英傳玉英涉獵書史善吟�年十八許官時中時中有非意之獄父母攺受他聘玉英聞之囑其婢曰吾篋有佩囊布�諸物異日以遺官官人婢弗悟諾之而已於是竊入寢室自經死目不瞑時中聞訃具禮往祭以手掩之遂瞑婢出所遺物付父母啟之得詩云昆山一片玉旣售與卞和和足苦被刖玉堅不可磨若再付他人其如平生何楊氏傳楊氏應山諸生王芳妻芳嗜酒醉墜塘中氏赴水救之夫入水益深氏追深處偕死許烈婦傳許烈婦松江人其父名初贅嚴氏子爲婿嚴飲博不治生諸博徒聚謀曰若婦少艾曷不共我輩歡日可得錢治酒嚴卽以意誨婦婦叱之屢加箠撻不從一日諸惡少以酒肴進婦走避鄰嫗家泣顧懷中女曰而父不才吾安能靦顏自存俟汝之成也少間聞闔戶聲嫗往覘之婦拔刀刎頸僕地矣嫗驚報初初挈醫來視取熱雞皮封之復去明旦气絕年二十五沈伯妻王氏傳王氏山陰人議婚數年而伯病癘手攣發禿父母有他意女問沈郎病始何日父曰初許時固佳兒今乃病作女曰諱病求婚負在彼旣許而病命也違命不祥竟歸之伯病且憊王奉事無少怠居八年卒嗣其從子鬻手食之竟以成立張氏傳張氏宿松諸生吳之瑞妻福王時城陷軍士欲污之張恐與忤則禍及夫與二子紿之曰此吾家塾師攜其子在此吾丑之若遣去則惟命夫與二子去已遠張乃厲聲唾罵撞石死劉氏傳劉氏和州諸生張秉純妻秉純故貧士氏操井臼處之怡然國亡秉純絕粒死氏一勺水不入口閱十有六日肌骨銷鑠命子扶至柩前祭拜痛哭而絕潁州於氏傳於氏鄧任妻任病家貧藥餌不給氏罄嫁笥救之閱六月病革氏聘簪二綰一於夫發自綰其一撫任頸哽咽曰妾必不負君納指任口中令嚙爲信任歿三日縊死胡氏傳胡氏諸城人遂平知縣麗明孫女年十七歸諸生李敬中生一女而夫卒哭踴甚哀比三日不哭盥櫛拜舅姑堂下家人咸怪之從容答曰婦不幸夫所天無子將從死者地下不得復事舅姑幸彊飯自愛他日叔有子爲亡人立嗣歲時奠麥飯足矣姑及其母泣止之不可乃焚香告柩前顧家人曰洗含汝等親之不可近男子遂入室距戶自經母與姑捶門痛哭疾呼終不顧而死廣濟唐氏傳唐氏潘龍躍妻崇禎十三年冬流賊入境夫婦避匿靈果山賊至加刃龍躍頸索錢唐跪泣乞以身代夫不許唐知夫必不免遂投於塘賊愴然意動釋其夫定州李氏傳李氏廣平教授元薦女歸同裏郝生崇禎十六年州被兵生將奉親避山中畱李與子居其母家生控馬將發李哭拜馬前指庭中井訣曰若有變卽潔身此中以衣袂爲識旁有白綫一行者卽我也比城破藏二子他所入井死兵退生出其屍顏色如生節婦某氏傳氏上海人旣嫁夫患瘋癩舅姑恐子喪而婦去謀奪以妻少子婦覺密告其夫夫泣遣之歸寧婦潛制斂具夫旣死舅姑不以告不闔棺露置水濱以俗忌惡疾也婦聞盂飯瀹雞偕幼妹至棺所抱屍浴之斂以衣衾闔棺設祭祭畢與妹訣以巾羃面投水死隨州馮氏傳馮氏諸生梁凝僖妻崇禎十年八月聞賊警夫婦買舟避難行至西河賊追急登岸奔魏家寨賊將近夫婦要同死氏訣凝僖曰同死固甘但君尙無子又老母在堂幸速逃明早可於此地尋我凝僖遂逃次早果得屍於分手處烈婦莊氏傳莊氏棲霞知縣周彥敬妻讀書知大義亂起鄕人悉竄山穴中莊訝其男女無別有難色彥敬彊之曰不入且見殺莊曰無禮不如死君疑我難死乎卽引刀自裁彥敬感其義終身不復娶盧氏傳盧氏潁州王瀚妻家貧舂織終歲崇禎十四年大饑夫患疫氏告夫曰君死我當從聞者莫信未幾夫死時溽暑氏求親戚斂錢以葬曰我當死但酷熱無衣棺恐更爲親戚累遲之秋爽耳聞者益咍之及秋氏至田間盡糶其新谷置粗布衣余買酒蔬祀夫墓歸至家市梨數十進姑並貽妯娌語人曰我可以死矣夜半自縊王永命妻周氏傳周氏登州人都督遇吉兄女幼通孝經列女傳永命家新城遊學登州娶焉崇禎五年叛將耿仲明李九成等據城反縱兵淫掠一小校迫辱之氏紿之去卽投繯死明日賊至怒其誑己支解之事平永命偵賊所在擊斬之以其首祭墓張挺然妻黃氏傳黃氏孝感人崇禎末賊帥白旺陷徳安授挺然僞掌旅黃泣止之不聽賊令挺然取婦爲質黃攜十歲兒匿靑山寨挺然誘以利劫以兵且使親戚招之皆不應已而破寨焚己居以窮黃黃匿愈深竟不可得挺然寄兒金簪兒以綰髮黃怒拔棄之曰何爲以賊物污首久之賊敗挺然走死襄陽黃耕織以撫其子鄕人義之蘄水洗馬畈烈婦傳烈婦不知其姓崇禎間爲賊所執不從賊刃其腹婦一手抱嬰兒一手捧腹使气不卽盡以待夫夫至付兒放手而斃剪勝野聞太祖禦膳必馬后親調以進深以防閒隱微一日進羹微寒帝怒舉杯擲之羹污狼籍後耳畔微有傷後熱羹重進顏色自若南濠詩話王孟端舍人作詩淸麗嘗有人久客京師乃別取婦孟端作詩寄之云新花枝勝舊花枝從此無心念別離可信秦淮今夜月有人相對數歸期其人得詩感泣不日遂歸崖下放言士人郭暉因寄妻問誤封一白紙去細君得之乃寄一絕云碧紗�下啟緘封尺紙從頭徹尾空應是仙郎懷別恨憶人全在不言中

夫婦部雜錄易坤卦陰𨿽有美含之以從王事弗敢成也地道也妻道也臣道也地道�成而代有終也傳爲下之道不居其功含晦其章美以從王事代上以終其事而不敢有其成功也猶地道代天終物而成功則主於天也妻道亦然詩經豳風七月篇同我婦子饁彼南畝遵彼微行爰求柔桑春日遲遲采蘩祁祁女心傷悲殆及公子同歸嗟我婦子曰爲攺歲入此室處小雅棠棣篇妻子好合如鼓瑟琴又

宜爾室家樂爾妻孥大雅思齊篇刑於寡妻至於兄弟以禦於家邦注刑儀法也寡妻猶言寡小君也瞻�篇哲夫成城哲婦傾城懿厥哲婦爲梟爲鴟婦有長舌維厲之階亂匪降自天生自婦人匪教匪誨時維婦寺注哲知也城猶國也哲婦蓋指褒姒也傾覆懿美也梟鴟惡聲之鳥也長舌能多言者也階梯也寺奄人也言男子正位乎外爲國家之主故有知則能立國婦人以無非無儀爲善無所事哲哲則適以覆國而已故此懿美之哲婦而反爲梟鴟蓋以其多言而能爲禍亂之梯也若是則亂豈眞自天降哉特由此婦人而已蓋其言𨿽多而非有教誨之益者是惟婦人與奄人耳豈可近哉兼以奄人爲言蓋二者常相倚而爲姦不可不並以爲戒也歐陽公常言宦者之禍甚於女寵其言尢爲深切有國家者可不戒哉大全

慶源輔氏曰此則始言其致亂之由哲夫成城哲婦傾城便見得男女之徳不同婦人而有男子之徳未必其不爲禍也懿厥哲婦指褒姒非不美也非不哲也而爲梟爲鴟非不能言也而適爲亂階亂匪降自天生自婦人也匪教匪誨時維婦寺者所以結上文長舌之言他人之多言則有教誨於人之益若婦寺之多言則非誣譖夫人則戕敗於己而已豈可近也旣先發明婦寺相倚而爲姦之意而並取歐陽公之說以爲有國家者之戒其意切矣禮記喪服婦人爲夫與長子稽顙其餘則否按婦人受重於他族故夫與長子之喪則稽顙其餘謂父母也降服移天其禮殺矣孝經注丈夫六十無妻曰鰥婦人五十無夫曰寡左傳文公二年襄仲如齊納幣禮也凡君卽位好舅甥修昏姻娶元妃以奉粢盛孝也孝禮之始也國語公父文伯之母欲室文伯饗其宗老而爲賦綠衣之三章老請守龜卜室之族師亥聞之曰善哉男女之饗不及宗臣宗室之謀不過宗人謀而不犯微而昭矣詩所以合意歌所以詠詩也今詩以合室歌以詠之度於法矣管子入國篇所謂合獨者凡國都皆有掌媒丈夫無妻曰鰥婦人無夫曰寡取鰥寡而合和之予田宅而家室之三年然後事之此之謂合獨戰國策楚人有兩妻者人誂其長者長者詈之誂其少者少者許之居無幾何有兩妻者死客謂誂者曰汝取長者乎少者乎曰取長者客曰長者詈汝少者和汝汝何爲取長者曰居彼人之所則欲其許我也今爲我妻則欲其爲我詈人也莊子天道篇男先而女從夫先而婦從關尹子六七篇一夫一婦可生二子形可分一夫一婦二人成一子形可合古諺躓馬破車惡婦破家獨異志晉文公出伐衛公子仰而笑公問何笑公子曰臣笑臣鄰人也臣之鄰人有送其妻適私家者道逢桑婦而悅與之言然顧視其妻亦有招之者矣是以竊笑之公悟其言乃止引兵而還未到有伐其北鄙者春秋漢含孳水火交感陰陽以設夫婦象也列女傳夫婦之道參配陰陽通達神明夫不賢則無以禦婦婦不賢則無以事夫夫不禦婦則威儀廢婦不事夫則禮儀墮夫婦之好終身不離漢書王吉傳吉意以爲夫婦人倫大綱夭壽之萌也世俗嫁娶太早未知爲人父母之道而有子是以教化不明而民多夭聘妻送女已節則貧人不及故不舉子又漢家列侯尙公主諸侯則國人承翁主使男事女夫詘於婦逆陰陽之位故多女亂說苑魯哀公問孔子曰予聞忘之甚者徙而忘其妻有諸乎孔子對曰此非忘之甚者忘之甚者忘其身昔夏桀貴爲天子不修禹之道湯誅桀此忘其身者也哀公愀然變色曰善後漢書五行志靈帝建寧三年春河內婦食夫河南夫食婦注臣昭曰按此二食夫妻不同在河南北每見死異斯豈怪妖復有徵乎河者經天亙地之水也河內河之陽也夫婦參配陰陽判合成體今以夫之尊在河之陽而陰承體卑吞食尊陽將非君道昏弱無居剛之徳遂爲陰細之人所能消毀乎河南河之陰河視諸侯夫亦惟家之主而自食正內之人時宋皇后將立而靈帝一聽閹宦無所厝心夫以宮房之愛惡亦不全中懷抱宋後終廢王甫挾姦陰中列侯實應厥位天戒若曰徒隨嬖豎之意夫啖其妻乎任延傳延爲九眞太守駱越之民無嫁娶禮法各因淫好無適對匹不識父子之性夫婦之道延乃移書屬縣各使男年二十至五十女年十五至四十以年齒相配其貧無禮聘令長吏以下各省俸祿以賑助之同時相娶者二千餘人是歲風雨順節谷稼丰衍其產子者始知種姓咸曰使我有是子者任君也多名子爲任搜神記靈帝建寧三年春河內有婦食夫河南有夫食婦夫婦陰陽二儀有情之深者也今反相食陰陽相侵豈特日月之眚哉靈帝旣歿天下大亂君有妄誅之暴臣有劫弒之逆兵革相殘骨肉爲讎生民之禍極矣故人妖爲之先作恨而不遭辛有屠乘之論以測其情也西京雜記杜陵秋胡者能通尙書善爲古隸字爲翟公所禮欲以兄女妻之或曰秋胡已經娶而失禮妻遂溺死不可妻也馳曰昔魯人秋胡娶妻三月而遊宦三年休還家其婦采桑於郊胡至郊而不識其妻也見而悅之乃遺黃金一鎰妻曰妾有夫遊宦不返幽閨獨處三年於玆未有被辱如今日也采不顧胡慚而退至家問家人妻何在曰行采桑於郊未返旣還乃向所挑之婦也夫妻並慚妻赴沂水而死今之秋胡非昔之秋胡也文選注芣�傷夫有惡疾也芣�臭惡之菜詩人傷其君子有惡疾人道不通求已不得發憤而作以起興芣�𨿽臭惡乎我猶采取而不已者以興君子𨿽有惡疾我猶守而不離去也文中子事君篇子曰婚娶而論財彜魯之道也君子不入其鄕古者男女之族各擇徳焉不以財爲禮子之族婚嫁必具六禮曰斯道也今亡矣三綱之首不可廢吾從古唐書李渤傳渤字浚之魏橫野將軍申國公發之裔父鈞殿中侍禦史以不能養母廢於世渤恥之不肯仕刻志於學與仲兄涉偕隱廬山嘗以列禦寇拒粟其妻怒是無婦也樂羊子捨金妻讓之是無夫也乃摭古聯徳髙蹈者以楚接輿老萊子黔婁先生於陵子王仲孺梁鴻六人圖像贊其行因以自儆唐語林中宗朝裴炎常言人妻有三可畏年少之時視之如生菩薩安有人不畏生菩薩耶及兒女滿前視之如九子母安有人不畏九子母耶至五十六十薄施粉或靑或黑視之如鳩盤荼安有人不畏鳩盤荼耶通鑑前編按史稱黃帝之曾孫嚳嚳之子堯則堯黃帝之元孫也又稱黃帝生昌意昌意生顓頊歷窮蟬敬康句望橋牛以至瞽叟而生舜則舜黃帝八世孫也堯舜俱出於黃帝則二女之妻不亦亡宗瀆姓亂序無別也乎世系之傳史記之失考也昔歐陽氏謂司馬談遷漢史其紀漢之初已不知髙祖之世系於父曰太公而猶不知其名母曰劉媼而猶不知其氏而其上紀五帝之世母妻嫡庶子孫名氏一無所遺耳目所及尙如此則二千餘年所傳聞者其詳尙足信乎或曰世本也非談遷所自言也抑世本果出於三代之時乎以世本爲三代之書猶以爾雅爲周公之書也故朱子謂世本或出於附會假托不可憑據今以其敍舜之世推之其不可憑也審矣曰然則舜果何出乎考之於書曰虞舜曰嬪於虞是虞者有國之稱也參之國語史伯之言曰成天地之大功者其子孫未嘗不章虞夏商周是也虞幕能聽協風以成樂物生者也夏禹能平水土以處庶類者也商契能和合五教以保於百姓者也周棄能播殖谷蔬以衣食民人者也其後皆爲王公侯伯夫以虞幕並契稷而言則幕爲有功始封之君虞爲有國之號而舜所自出以王天下者也考之左氏史趙之言曰自幕至於瞽叟無違命舜重之以明徳夫自幕以至於瞽叟則非自黃帝昌意顓頊窮蟬敬康句望橋牛以至瞽叟也且黃帝氏歿則少昊氏作國語稱少昊氏之衰九黎亂徳顓頊受之則少昊似一代之通稱後世始衰非少昊帝之世卽衰也而史記於黃帝之後不及少昊縣記顓頊指爲黃帝之孫隔遠無序少昊之代何所往而黃帝之孫何其壽也莫難明者譜牒莫易知者朝代史記序朝代尙有遺則其序譜牒豈足信乎夫顓頊未必黃帝之孫則五帝豈必皆黃帝之後也上古之時有同產而爲夫婦者帝髙陽投諸海外之野以爲異類況一父之子各易其姓而遂使之男女相及是率天下而爲異類禽獸也豈理也哉書稱帝堯克明俊徳以親九族使堯舜果同出於黃帝如史記之世系則堯之視舜爲同髙祖之族爲羣從元孫之行正九族之內也舜在九族內爲父母弟所惡屢瀕於死耕稼陶漁而堯不一顧省豈足謂之親睦九族迨四嶽明揚又直妻以二女豈足謂之克明俊徳以天下之大聖人推而納諸天下之大異類禽獸則史記世本誣陷聖人之罪不可勝誅矣然則堯舜之不同出於黃帝以書決之書無明文以堯之妻舜決之也東谷所見父母垂死人子於此正哀痛徹骨幾不欲生之時也今人反以送死爲緩惟以借親爲急父母死未卽入棺仍禁家人輩未得舉哀棄親喪之禮而講合�之儀置括發之戚而修結髮之好此禽獸之所不忍爲而世俗皆樂爲之𨿽簪纓詩禮之家亦相率而行恬不爲怪不知作俑者誰耶容齋三筆本朝宗室袒免親女出嫁如婿系白身人得文解者爲將仕郎否則承節承信郎妻𨿽死夫爲官如故按唐正元中故懷澤縣主婿檢校贊善大夫竇克紹狀言臣頃以國親超授寵祿及縣主薨逝臣官遂停臣陪位出身未授檢校官自有本官伏乞宣付所司許取前禦婺州司戶參軍隨例調集詔許赴集仍委所司比類前任正員官依資注擬自今已後郡縣主婿除丁憂外有曾任正員官停檢校官俸料後者準此處分乃知婿官不停者恩厚於唐世多矣紹興中髙士轟尙僞福國長公主至觀察使及公主事發誅死猶得故官可謂優渥西溪叢語沈休文山陰柳家女詩云還家問鄕裏詎堪持作夫鄕裏謂妻也南史張彪傳呼妻爲鄕裏云我不忍令鄕裏落它處今會稽人言家裏其意同也昨夢錄北俗男女年當嫁娶未婚而死者兩家命媒互求之謂之鬼媒人通家狀細帖各以父母命禱而卜之得卜卽制冥衣男冠帶女裙帔等畢備媒者就男墓備酒果祭以合婚設二座相並各立小幡長尺餘者於座後其未奠也二幡凝然直垂不動奠畢祝請男女相就若合�焉其相喜者則二幡微動以致相合若一不喜者幡不爲動且合也又有慮男女年幼或未閒教訓男卽取先生已死者書其姓名生時以薦之使受教女卽作冥器充保母使婢云屬旣已成婚則或夢新婦謁翁姑婿謁外舅也不如是則男女或作祟見穢惡之迹謂之男祥女祥鬼兩家亦薄以幣帛酬鬼媒鬼媒每歲察鄕裏男女之死者而議資以養生焉聞見後錄或曰舜不告而娶則以禮則不得妻也曰此孟子之所傳古無是說也凡舜之事塗廩浚井不告而娶皆齊魯間野人之語考之於書舜之事父母蓋烝烝焉不至於姦無是說也使不幸而有之則非人理之所期矣自舜以來如瞽叟者蓋亦有之爲人父而不欲其子娶妻者未之有也故曰緣禮而不得其妻者天下無有也蜩笑偶言懷嬴失身重耳沃盥奉匜而以不從不言爲善處蔡琰忍辱羌胡重歸董祀而以授受不親爲知禮所謂不能三年而緦功是察放飯流歠而齒決是問者也𨿽然豈直婦人也哉讀書雜鈔鄭氏玉藻注雲天子諸侯命其臣後夫人亦命其妻愚按三禮疏多引此以爲說惟辟作福惟辟作威此豈後夫人可得而與不知鄭氏何所本也雜記曰夫人之不命於天子自魯昭公始也以此見諸侯夫人以下皆命於天子而孔穎達尙彊爲之說以附會鄭氏謂王后無畿外之事故天子命畿外諸侯夫人若畿內諸侯及卿大夫之妻則如玉藻注謂未知其何據隋初有司奏周禮百官之妻命於王后請依古制獨孤後曰婦人預政或從此爲漸不可開其源曾子問大夫內子有殷事注內子大夫適妻也疏曰大夫者卿之總號內子者卿之適妻又曰僖二十四年左傳云晉趙姬請以叔隗爲內子而己下之叔隗爲趙衰妻是大夫適妻也若對而言之則卿妻曰內子大夫妻曰命婦若散而言之則大夫是卿之總號其妻亦總名內子小學嘉言篇早婚少聘教人以偸妾媵無數教人以亂且貴賤有等一夫一婦庶人之職也輟耕錄人欲娶妻而未得謂之尋河�井已娶而料理家事謂之擔雪塡井男婚女嫁財禮奩具種種不可闕謂之投河奔井誠齋雜記天慶觀主聶碧�有哀被虜婦詩爲一時稱誦詩曰當年結髮在深閨豈料人生有別離到底不知因色誤馬前猶自買胭脂瑯嬛記孫眞人有黃昏散夫妻反目服之必和又名合歡叔良制以爲丸贈窈窕窈窕不服佩之裙裾香气異常筆疇蘇武牧羝北海上其節凜然固不可及矣然取胡婦生子抑又何也殊不知匈奴難之者無所不至苦之者無所不周取婦生子一以安匈奴一以全性命歸漢也不然身死其地骨瘞虜庭豈不辱哉東坡謂色欲之心𨿽蘇武不免不知武矣一婦奚足以污其淸風勁節耶書蕉俗語有鄕裏夫妻步步相隨言鄕不離裏如夫不離妻也歸有園麈談男子之力必勝於婦人若對悍妻其手自縛又宕子成名必棄糟糠之婦又

婦人識字多誨淫

又婦人之悲其夫益爲之悲其悲方已婦人之怒其夫轉爲之怒其怒可平卲寶簡端錄夫婦之義無所逃於閨門之內故曰不能奮飛知義之言也呂楠春官外署語胡材問二南何以皆婦人之詩如嘒彼小星便說行役丈夫𨿽勞而安命未爲不可先生曰抱衾與裯一句還是婦人之詩天下易私而難化者惟婦人婦人旣化丈夫可知矣此文王刑於之效也章詔曰堯之試舜亦自二女始先生曰文王之道便是堯舜傳下來故孔子教伯魚曰人而不爲周南召南其猶正墻面而立蓋就是夫婦之間一步不可行矣伯魚以是傳之子思故子思曰君子之道造端乎夫婦及其至也察乎天地讀書鏡曾子喪妻終身不娶其子元請焉曰髙宗以後妻殺孝己尹吉甫以後妻殺伯奇吾上不及髙宗中不比吉甫庸知其免於非乎漢王吉之子駿喪妻不復娶或問之駿曰徳非曾參子非華元亦何敢娶魏管寧妻喪知故勸其再娶寧曰每省曾參王駿之言意嘗嘉之豈違其本心哉予觀今之繼娶多慘酷孤遺甚至亡人之家亦不少矣不讀陶學士載黑心符乎其略云講再醮備繼室旣無結髮之情常有扶筐之志安得福祥免禍幸矣閔家以蘆絮示薄許氏以鐵杵表酷歷歷可見爲夫者耽少姿人巧言纏愛紐情牢不可拔妻計日行夫勢日削寒熱饑飽出入起居在彼不在我有家國則妻擅其家國有天下則妻指麾其天下令一縣則小君映簾守一州則夫人並坐論道經邦奮庸熙載則於飛對內殿連理入都堂粉黛判賞罰裙襦執生殺矣甚者殺夫首子禍綿刀鋸冤著市朝祭祀絕而門庭蕪而怪且畏者曾無也萊州右長史於義方黑心符略黑心者繼婦之名也嘻危哉日知錄今人謂妻爲妻子此不典之言然亦有所自韓非子鄭縣人卜子使其妻爲�其妻問曰今�何如夫曰象吾故�妻子因毀新令如故�杜子美詩結髮爲妻子席不暖君�以正色立朝之孔父而艷妻行路禍及其君以小心謹愼之霍光而陰妻邪謀至於滅族夫綱之能立者鮮矣左傳昭元年當武王邑姜方震太叔漢書杜欽傳皇太后女弟司馬君力南齊書周盤龍愛妾杜氏上送金釵鑷二十枚手敕曰餉周公阿杜孔叢子衛將軍文子之內子死復者曰臯媚女復子思問之曰此女氏之字非夫氏之名也婦人於夫氏以姓氏稱禮也鰥者無妻之稱但有妻而於役者則亦可謂之鰥詩何艸不元何人不矜矜讀爲鰥是也寡者無夫之稱但有夫而獨守者則亦可謂之寡越絕書獨婦山者勾踐將伐吳徙寡婦獨山上以爲死士示得專一陳琳詩邊城多健少內捨多寡婦是也鮑昭行路難來時聞君婦閨中孀居獨宿有貞名亦是此義

夫婦部外編

