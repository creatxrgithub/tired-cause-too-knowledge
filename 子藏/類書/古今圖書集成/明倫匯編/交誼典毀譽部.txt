

毀譽部總論禮記

曲禮不苟訾

疏相毀曰訾集

說藍田呂氏曰苟訾近於讒嚴陵

方氏曰毀譽者人之公論可毀則訾之所不能免也然苟訾則爲惡於人矣愛親者其可惡於人乎韓非子

六反畏死遠難降北之民也而世尊之曰貴生之士學道立方離法之民也而世尊之曰文學之士遊居厚養牟食之民也而世尊之曰有能之士語曲牟知僞詐之民也而世尊之曰辧智之士行劍攻殺暴之民也而世尊之曰磏勇之士活賊匿姦當死之民也而世尊之曰任譽之士此六民者世之所譽也赴險殉誠死節之民也而世少之曰失計之民也寡聞從令全法之民也而世少之曰朴陋之民也力作而食生利之民也而世少之曰寡能之民也嘉厚純粹整谷之民也而世少之曰愚戇之民也重命畏事尊上之民也而世少之曰怯懾之民也挫賊遏姦明上之民也而世少之曰�讒之民也此六民者世之所毀也姦僞無益之民六而世譽之如彼耕戰有益之民六而世毀之如此此之謂六反布衣循私利而譽之世主聽虛聲而禮之禮之所在利必加焉百姓循私害而訾之世主壅於俗而賤之賤之所在害必加焉名賞在乎私惡毀害在乎公善索國之富彊不可得也淮南子

人間訓或譽人而適足以敗之或毀人而乃反以成之何以知其然也費無忌復於荊平王曰晉之所以霸者近諸夏也而荊之所以不能與之爭者以其僻遠也楚王若欲從諸侯不若大城城父而令太子建守焉以來北方王自收其南是得天下也楚王悅之因命太子建守城父命伍子奢傅之居一年伍子奢遊人於王側言太子甚仁且勇能得民心王以告費無忌無忌曰臣固聞之太子內撫百姓外約諸侯齊晉又輔之將以害楚其事已構矣王曰爲我太子又尙何求曰以秦女之事怨王王因殺太子建而誅伍子奢此所謂見譽而爲禍者也何謂毀人而反利之唐子短陳駢子於齊威王威王欲殺之陳駢子與其屬出亡奔薛孟嘗君聞之使人以車迎之至而養以芻豢黍粱五味之膳日三至冬日被裘罽夏日服絺紵出則乘牢車駕良馬孟嘗君問之曰夫子生於齊長於齊夫子亦何思於齊對曰臣思夫唐子者孟嘗君曰唐子非短子者邪曰是也孟嘗君曰子何爲思之對曰臣之處於齊也糲粢之飯藜藿之羹冬日則寒凍夏日則暑傷自唐子之短臣也以身歸君食芻豢飯黍粢服輕暖乘牢良臣故思之此謂毀人而反利之者也後漢王充論衡

答篇問曰人好毀人有諸曰人不毀人如毀人是讒人也何則人求利故不毀人苟利於己曷爲毀人苟不利於已毀之無益以計求便以數取利利則便得妒人共事然後危人其危人也非毀之而其害人也非泊之譽而危之故人不知厚而害之故人不疑是故人危而不怨害人之敗而不仇隱情匿意爲之功也如毀人人亦毀之眾不親士不附也安能得容世取利於上問曰人不毀人於世間毀人於將前乎曰人以人欺將不毀人於將然則人柰何曰人毀人譽之危人安之毀危柰何假令甲有髙行奇知名聲顯聞將恐人君召問扶而勝己欲故廢不言常騰譽之薦之者眾將議欲用問人人必不對曰甲賢而宜召也何則甲意不欲畱縣前聞其語矣聲望欲入府在郡則望欲入州誌髙則操與人異望遠則意不顧近屈而用之其心不滿不則臥病賤而命之則傷賢不則損威故人君所以失名損譽者好臣所常臣也自耐下之用之可也自度不能下之用之不便夫用之不兩相益捨之不兩相損人君畏其志信人之言遂置不用應劭風俗通

過譽孔子稱大哉中庸之爲徳其至矣乎又曰君子之道忠恕而已至於訐以爲直隱以爲義枉以爲厚僞以爲名此眾人之所致譽而明主之所必討蓋觀過知仁謂中心篤誠而無妨於化者故覆其違理曰過譽也魏徐幹中論

虛道舜之在鄕黨也非家饋而戶贈之也人莫不稱善焉象之在鄕黨也非家奪而戶掠之也人莫不稱惡焉由此觀之人無賢愚見善則譽之見惡則謗之此人情也未必有私愛也未必有私憎也今夫立身不爲人之所譽而爲人之所謗者未盡爲善之理也盡爲善之理將若舜焉人𨿽與舜不同其敢謗之乎劉劭人物志

七繆夫采訪之要不在多少

注事無巨細要在得正然徵質不明者信耳而不敢信目

目不能察而信於耳故人以爲是則心隨而明之人以爲非則意轉而化之信人毀譽故向之所是化而爲非𨿽無所嫌意若不疑

信毀譽者心𨿽無嫌意固疑矣且人察物亦自有誤愛憎兼之其情萬原

明旣不察加之愛惡是非是疑豈可勝計不暢其本胡可必信

愛憎之情則實理得矣是故知人者以目正耳

𨿽聽人言常正之以目不知人者以耳敗目

親見其誠猶信毀而棄之故州閭之士皆譽皆毀未可爲正也

或眾附阿黨或獨立不羣交遊之人譽不三周未必信是也

交結致譽不三周色貌取人而行違之夫實厚之士交遊之間必每所在肩稱

言忠信行篤敬𨿽蠻貊之邦行矣上等援之下等推之

蠻貊推之況州裏乎苟不能周必有咎毀

行不篤敬者或諂諛得上而失於下或阿黨得下而失於上故偏上失下則其終有毀

非之者多故不能終偏下失上則其進不傑

眾𨿽推之上不信異故誠能三周則爲國所利此正直之交也

由其正直故名有利故皆合而是亦有違比

或違正阿黨故合而是之皆合而非或在其中

或特立不羣故合而非之若有奇異之材則非眾所見

奇逸絕眾眾何由識而耳所聽采以多爲信

不能審查其材但信眾人言也是繆於察譽者也

信言察物必多繆失是以聖人如有所譽必有所試晉抱朴子

君道篇譽至則蠻貊歸懷而不可以虛索也毀積卽華夏離心而不可以言救也是以小善𨿽無大益而不可不爲細惡𨿽無近禍而不可不去也梁劉子

傷讒譽者揚善之樞也毀者宣惡之機也揚善生於性美宣惡出於情妒性美以成物爲恆情妒以傷人爲務故譽以論善則辭以極善爲功毀以譽過則言以窮惡爲巧何者俗人好奇不奇不用也譽人不增其義則聞者不快於心毀人不益其惡則聽者不滿於耳唐皮日休鹿門隱書

論毀譽毀人者自毀之譽人者自譽之夫毀人者人亦毀之不曰自毀乎譽人者人亦譽之不曰自譽乎性理會通

力行毀不可遽譽亦不可遽喜不可遽怒亦不可遽處人須要重厚待人須要久遠顧歲晏如何耳一時一暫便動搖去從他做毀譽後段便難收拾有不虞之譽有求全之毀不虞之譽無故而致譽也無實而得譽可乎大譽則大毀至小譽則小毀至必然之理也惟聖賢得譽則無所可毀大名之下難處在聖賢則異於是無難處者無實而得名故難處名美器也造物者忌多取非忌多取忌夫無實而得名者明屠隆鴻苞

愛憎毀譽愛憎毀譽自古無定論誠憎其人而毀之也坦蕩則爲�誕厚重則爲艱深英發則爲很躁謙退則爲耎仁愛則爲柔媚髙介則爲乖戾和光則爲穢混簡靜則爲惰弛勤敏則爲好事守己則爲爲我拯物則爲沽名誠愛其人而譽之也�淺則爲朗暢深險則爲沈毅躁妄則爲剛果萎薾則爲衝抑依阿則爲仁厚崖異則爲獨行污流則爲埋照避事則爲恬退妄作則爲立功自爲則爲養髙趨時則爲利物君子學道修身惟自信於此心此理而已不自信於此心此理而僕僕焉奔走於愛憎之口不亦勞乎卽吾之操持安所適從也毀譽部藝文一

謗譽

唐柳宗元凡人之獲謗譽於人者亦各有道君子在下位則多謗在上位則多譽小人在下位則多譽在上位則多謗何也君子宜於上不宜於下小人宜於下不宜於上得其宜則譽至不得其宜則謗亦至此其凡也然而君子遭亂世不得已而在於上位則道必咈於君而利必及於人由是謗行於上而不及於下故可殺可辱而人猶譽之小人遭亂世而後得居於上位則道必合於君而害必及於人由是譽行於上而不及於下故可寵可富而人猶謗之君子之譽非所謂譽也其善顯焉爾小人之謗非所謂謗也其不善彰焉爾然則在下而多謗者豈盡愚而狡也哉在上而多譽者豈盡仁而智也哉其謗且譽者豈盡明而善褒貶也哉然而世之人聞而大惑出一庸人之口則羣而郵之且置於遠邇莫不以爲信也豈惟不能褒貶而已則又蔽於好惡奪於利害吾又何從而得之耶孔子曰不如鄕人之善者好之其不善者惡之善人者之難見也則其謗君子者爲不少矣其謗孔子者亦爲不少矣傳之記者叔孫武叔時之顯貴者也其不可記者又不少矣是以在下而必困也及乎遭時得君而處乎人上功利及於天下天下之人皆歡而戴之向之謗之者今從而譽之矣是以在上而必彰也或曰然則聞謗譽於上者反而求之可乎曰是惡可無亦徵其所自而已矣其所自善人也則信之不善人也則勿信之矣苟吾不能分於善不善也則已耳如有謗譽乎人者吾必徵其所自未敢以其言之多而舉且信之矣其有及乎我者未敢以其言之多而榮且懼也苟不知我而謂我盜跖吾又安敢懼焉苟不知我而謂我仲尼吾又安取榮焉知我者之善不善非吾果能明之也要必自善而已矣

原毀

韓愈古之君子其責己也重以周其待人也輕以約重以周故不怠輕以約故人樂爲善聞古之人有舜者其爲人也仁義人也求其所以爲舜者責於己曰彼人也予人也彼能是而我乃不能是早夜以思去其不如舜者就其如舜者聞古之人有周公者其爲人也多才與藝人也求其所以爲周公者責於己曰彼人也予人也彼能是而我不能是蚤夜以思去其不如周公者就其如周公者舜大聖人也後世無及焉周公大聖人也後世無及焉是人也乃曰不如舜不如周公吾之病也是不亦責於己者重以周乎其於人也曰彼人也能有是是足爲良人矣能善是是足爲藝人矣取其一不責其二卽其新不究其舊恐恐然惟懼其人之不得爲善之利一善易修也一藝易能也其於人也乃曰能有是是亦足矣曰能善是是亦足矣是不亦待於人者輕以約乎今之君子則不然其責人也詳其待己也廉詳故人難於爲善廉故自取也少己未有善曰我善是是亦足矣己未有能曰我能是是亦足矣外以欺於人內以欺於心未少有得而止之是不亦待於己者已廉乎其於人也曰彼𨿽能是其人不足稱也彼𨿽善是其用不足稱也舉其一不計其十究其舊不圖其新恐恐然惟懼其人之有聞也是不亦責於人者已詳乎夫不以眾人待其身而以聖人望於人吾未見其尊己也𨿽然爲是者有本有源怠與忌之謂也怠者不能修而忌者畏人修吾嘗試之矣嘗試語於眾曰某良士某良士其應者必其人之與也不然則其所�遠不與同其利者也不然則其畏也不若是彊者必怒於言懦者必怒於色矣又嘗語於眾曰某非良士某非良士其不應者必其人之與也不然則其所�遠不與同其利者也不然則其畏也不若是彊者必悅於言懦者必悅於色矣是故事修而謗興徳髙而毀來嗚呼士之處此世而望名譽之光道徳之行難矣將有仕於上者得吾說而存之其國家可幾而理也

明分

皇甫湜天下之是非系於人不懸於迹一於分不定於所爲孰謂人君子小人是也孰謂分君子小人之別是也彼誠君子矣爲之無不是彼誠小人矣動而之非故君子指人之過爲嫉惡譽人之善爲樂賢言己之光美擬於堯禹參於天地爲昌言順則爲周公變則爲伊尹其心定矣其歸一矣𨿽萬殊百化一於君子而已所謂左之左之君子宜之右之右之君子有之小人者不然其過人爲毀訾其譽人爲比周言己之光美爲矜誇變則爲賊順則爲僞其心定矣其歸一矣𨿽萬殊百化一於小人而已所謂天下之惡皆歸焉余故曰天下是非系於人不懸於迹一於分不定於所爲橫天地絕古今人之所由者二而已

毀

段成式古之非人也張口沫舌指數於眾人人得而防之今之非人也有張其所達嚬感而憂之人不得而防也豈雕刻機杼有淫巧乎言非有乎

答段縫書

宋王安石段君足下某在京師時嘗爲足下道曾鞏善屬文未嘗及其爲人也還江南始熟而慕焉友之又作文粗道其行惠書以所聞詆鞏行無�完其居家親友惴畏焉怪某無文字規鞏見謂有黨果哉足下之言也鞏固不然鞏文學議論在某交遊中不見可敵其心勇於適道殆不可以刑禍利祿動也父在困厄中左右就養無虧行家事銖發於上皆親之父亦愛之甚嘗曰吾宗敝所賴者此兒耳此某之所見也若足下所聞非某之所見也鞏在京師避兄而捨此𨿽某亦罪之也宜足下深攻之也於罪之中有足矜者顧不可以書傳也事固有迹然而情不至是者如不循其情而誅焉則誰不可誅邪鞏之迹固然邪然鞏爲人弟於此不得無過但在京師時未深接之還江南又旣往不可咎未嘗以此規之也鞏果於從事少許可時時出於中道此則還江南時嘗規之矣鞏聞之輒瞿然鞏固有以教某也其作懷友書兩通一自藏一納某家皇皇焉求相切劘以免於悔者略見矣嘗謂友朋過差未可以絕固且爲規之規之從則已固且爲文字自著見然後已邪則未嘗也凡鞏之行如前之云其旣往之過亦如前之云而已豈不得爲賢者哉天下愚者眾而賢者希愚者固忌賢者賢者又自守不與愚者合愚者加怨焉挾忌怨之心則無之焉而不謗君子之過於聽者又傳而廣之故賢者嘗多謗其困於下者尢甚勢不足以動俗名實未加於民愚者易以謗謗易以傳也凡道鞏之云云者固忌固怨固過於聽者也足下乃欲引忌者怨者過於聽者之言縣斷賢者之是非甚不然也孔子曰眾好之必察焉眾惡之必察焉孟子曰國人皆曰可殺未可也見可殺焉然後殺之匡章通國以爲不孝孟子獨禮貌之孔孟所以爲孔孟者爲其善自守不惑於眾人也如惑於眾人亦眾人耳烏在其爲孔孟也足下姑自重毋輕議鞏

毀戒

王回傳毀者不可不戒也毀之來亦多原矣或以其迹疑或侮而爲疑或惡而加誣焉由小人者更身質之以蘄信一傳焉則百千人斯傳之矣傳旣廣而文致之益密則可信益牢此訊一人焉曰有之彼訊一人焉曰有之同異交執則何說而不若固有之也𨿽其所知者力不能救已若是則蒙垢陷污則終身無以自明焉夫所謂傳毀者惡惡而欲貶之云爾毀在君子則不可反而思邪察其所由辧其所以無使其漸而播也尙庶已乎傳曰流言止於智者謂其能禦其來也矧肯易而傳之邪

答友人

明王守仁君子之學務求在己而已毀譽榮辱之來非獨不以動其心且資之以爲切磋砥礪之地故名子無入而不自得正以其無入而非學也若夫聞譽而喜聞毀而戚則將惶惶於外惟日之不足矣其何以爲君子往年駕在畱都左右交讒某於武廟當時禍且不測僚屬咸危懼謂羣疑若此宜圖所以自解者某曰君子不求天下之信己也自信而已吾方求以自信之不暇而暇求人之信己乎某於執事爲世交執事之心某素能信之而顧以相訊若此豈亦猶有未能自信也乎𨿽然執事之心又焉有所不自信者至於防範之外意科所不及若校人之於子產者亦安能保其必無則執事之懇懇以詢於僕固君子之嚴於自治宜如此也昔楚人有宿於其友之家者其僕竊友人之履以歸楚人不知也適使其僕市履於肆僕私其直而以竊履進楚人不知也他日友人來過見其履在楚人之足大駭曰吾固疑之果然竊吾履遂與之絕逾年而事暴友人踵楚人之門而悔謝曰吾不能知子而謬以疑子吾之罪也請爲友如初今執事之見疑於人其有其無某皆不得而知縱或有之亦何傷於執事之自信乎不俟逾年吾見有踵執事之門而悔謝者矣執事其益自信無怠固將無入而非學亦無入而不自得也矣

毀譽部藝文二詩

送沈秀才下第東歸

唐賈島曲言惡者誰悅耳如彈絲直言好者誰刺耳如長錐沈生才俊秀心腸無邪欺君子忌苟合擇交如求師毀出疾夫口騰入禮部闈下第子不恥遺才人恥之東歸家室遠掉轡時參差浙云近吳見汴柳接楚垂明年春光別回首不復疑

毀譽部紀事晏子景公使晏子爲東阿宰三年毀聞於國景公不說召免之晏子謝曰嬰知嬰之過矣請復治阿三年而譽必聞於國景公不忍復使治阿三年而譽聞於國景公悅召而賞之景公問其故對曰昔者嬰之治阿也築蹊徑急門閭之政而淫民惡之舉儉力孝弟罰偸窳而惰民惡之決獄不避貴彊惡之左右所求法則予非法則否而左右惡之事貴人體不過禮而貴人惡之是以三邪毀乎外二讒毀於內三年而毀聞乎君也今臣謹更之不築蹊徑而緩門閭之政而淫民悅不舉儉力孝弟不罰偸窳而惰民悅決獄阿貴彊而貴彊悅左右所求言諾而左右悅事貴人體過禮而貴人悅是三邪譽乎外二讒譽於內三年而譽聞於君也昔者嬰之所以當誅者宜賞今所以當賞者宜誅是故不敢受景公知晏子賢乃任以國政三年而齊大治戰國策孟嘗君奉夏侯章以四馬百人之食遇之甚歡夏侯章每言未嘗不毀之也或以告孟嘗君孟嘗君曰文有以事夏侯公矣勿言董之繁菁以問夏侯公夏侯公曰孟嘗君重非諸侯也而奉我四馬百人之食我無分寸之功而得此然吾毀之以爲之也君所以得爲長者以吾毀之也吾以身爲孟嘗君豈得待言也孔叢子公儀篇穆公謂子思曰縣子言子之爲善不欲人譽己信乎子思對曰非臣之情也臣之修善欲人知之知之而譽臣是臣之爲善有勸也此所願而不可得者也若臣之修善而人莫知莫知則必毀臣是臣之爲善而受毀也此臣所不願而不可避者也若夫�鳴爲善滋滋以至夜半而曰不欲人之知恐人之譽己臣以謂斯人也者非虛則愚也墨子公孟篇子墨子謂程子曰儒之道足以喪天下者四政焉以儒爲不明以鬼爲不神天鬼不說此足以喪天下又厚葬久喪重爲棺槨多爲衣衾送死若徙三年哭泣扶後起杖後行耳無聞目無見此足以喪天下又弦歌鼓舞習爲聲樂此足以喪天下又以命爲有貧富壽夭治亂安危有極矣不可損益也爲上者行之必不聽治矣爲下者行之必不從事矣此足以喪天下程子曰甚矣先生之毀儒也子墨子曰儒固無此各四政者而我言之則是毀也今儒固有此四政者而我言之則非毀也告聞也程子無辭而出漢書季布傳布爲河東守孝文時人有言其賢召欲以爲禦史大夫人又言其勇使酒難近至畱邸一月見罷布進曰臣待罪河東陛下無故召臣此人必有以臣欺陛下者今臣至無所受事罷去此人必有毀臣者夫陛下以一人譽召臣以一人毀去臣臣恐天下有識者聞之有以窺陛下上默然�曰河東吾股肱郡故特召君耳世說補蘇桓公性彊切而持毀譽士友咸憚之至相語曰見蘇桓公患其教責人不見又思之三輔號爲大人南史任昉傳昉初爲奉朝請舉兗州秀才拜太學博士永明初衛將軍王儉領丹陽尹復引爲主簿儉每見其文必三復殷勤以爲當時無輩曰自傅季友以來始復見於任子若孔門是用其入室升堂於是令昉作一文及見曰正得吾腹中之欲乃出自作文令昉點正昉因定數字儉拊幾嘆曰後世誰知子定吾文其見知如此世說補丘車騎常在沈深坐見王文憲詩沈曰王令文章大進丘曰何如我未進南史到彥之傳彥之孫撝漑字茂灌撝弟子也掌吏部尙書時何敬容以令參選事有不允漑輒相執敬容謂人曰到漑尙有餘臭遂學作貴人敬容日方貴寵人皆下之漑仵之如初漑祖彥之初以�糞自給故世以爲譏云顧越傳越吳郡鹽官人也幼明慧有口辯勵精學業不捨晝夜弱冠遊學都下通儒碩學必造門質疑討論無倦至於微言元旨九章七曜音律圖緯咸盡其精微時太子詹事周捨以儒學見重名知人一見越便相嘆異命與兄子弘正弘直遊厚爲之談由是聲譽日重誠齋雜記梁太尉從事中郎江從簡年十七有才思爲采荷調以刺何敬容敬容覽之不覺嗟賞愛其巧麗敬容時爲宰相其詞曰欲持荷作柱荷弱不勝舉欲持荷作鏡荷暗本無光北史魏收傳黃門郎崔從齊神武入朝燻灼於世爲帝登祚赦云朕托體孝文收嗤其率直收比溫子升邢卲稍爲後進卲旣被�出子升以罪死收遂大被任用獨步一時議論更相訾毀各有朋黨收每議陋邢文卲又云江南任昉文體本�魏收非直模擬亦大偸竊收聞乃曰伊常於沈約集中作賊何意道我偸任任沈俱有重名邢魏俱有所好世說補王奐初拜僕射劉顯徵與奐子融同載行至中堂見路人驅驢劉曰驢汝好爲之如汝人才皆已令僕矣徐常侍聘齊時魏收文學北朝之秀收錄其文集以示徐令傳之江左徐濟江沈之曰吾爲魏公藏拙庾信至北惟愛溫子升寒山寺碑後還南人問北方何如信曰惟寒山寺一片石堪共語余若驢鳴犬吠耳劉畫作六合賦自謂絕倫以呈魏收收曰賦名六合已是大愚文又愚於六合君四體又甚於文晝大怒以示邢子才子才曰君此賦正似疥駱駝伏而無�媚崔信明嘗自矜其文謂過李百藥鄭世翼遇之江中謂信明曰嘗聞有楓落吳江冷願見其餘信明欣然多出眾篇世翼覽未終篇曰所見不逮所聞投諸水引舟徑去唐書楊再思傳再思居宰相十餘年阿匼取容無所薦達人主所不喜毀之所善譽之畏愼足恭未嘗忤物白居易傳太和初二李黨事興險利乘之更相奪移進退毀譽若旦暮然楊虞卿與居易姻家而善李宗閔居易惡緣黨人斥乃移病還東都除太子賓客分司踰年卽拜河南尹世說補韓愈嘗語李程曰崔丞相眞是聰明過人李曰何處是過人者答曰共愈往還二十餘年不曾說著文章珍珠船崔涯張佑齊名每題詩娼肆譽之則車馬繼來毀之則杯盤失錯宋史陶谷傳谷爲人雋辧宏博然奔競務進見後學有文采者必極言以譽之聞達官有聞望者則巧詆以排之其多忌好名類此王佑傳佑少篤志詞學性倜儻有俊气晉天福中以書見桑維翰稱其藻麗由是名聞京師王明傳藥元福爲建雄軍節度因奏署明爲書記賜緋魚顯徳初元福移鎭陜恃功多驕恣明以直道規之忤其左右多毀明於元福亦稍�之明以父病求歸省元福數召明明因謝絕之趙玭傳玭歷官左監門衛大將軍判三司玭狂躁幸直多忤上旨太祖頗優容之嘗廉得宰相趙普私市秦隴大木事潛以奏白然懼普知因稱足疾求解職五年春罷使守本官自是累獻密疏皆畱中不出常疑普中傷六年詣闕納所授告命詔勒歸私第又請退居鄆州不許玭不勝忿逾年伺普入朝馬前揚言其短上聞之召玭及普於便殿面質其事玭大言詆普販木規利上怒促令集百官逐普且諭其事王溥等奏玭誣罔大臣普事得解上詰責玭命武士撾之令禦史鞫於殿庭普爲營救得寬其罰黜爲汝州牙校李穆傳穆與盧多遜爲同門生太祖嘗謂多遜李穆性仁善辭學之外無所豫對曰穆操行端直臨事不以生死易節仁而有勇者也上曰誠如是吾當用之張洎傳上已嫉寇準專恣恩寵衰替洎慮一旦同罷免因奏事大言寇準退後多誹謗準但色變不敢自辯由是大怒準旬日罷趙安仁傳安仁生而�悟幼時執筆能大字十三通經傳太旨早以文藝稱趙普沈倫李昉石熙載咸推獎之上官正傳正與雷有終並爲西川招安使代王繼恩正木彊好陵人自謂平賊有勞受人主知無所顧忌數面攻兩川官吏之短而暴揚之眾積怨怒多上章訴其不法者太宗謂近臣曰人臣可任用者朕常欲保全正婞直而失於謙和每謗書至朕𨿽力與明辯然眾怒難犯其不能自全乃賜手札戒諭曰言者君子之樞機樞機之發榮辱之主不可不愼也夫遇事輒發悔不可及儻自恃無瑕而好面攻人之短豈謂喜怒不形於色也當以和輯遠民爲念斯盡善矣正上表謝範質傳質兄子杲性虛誕與交好面譽背非惟與柳開善更相引重始終無間楊昭儉傳昭儉美風儀善談名理事晉有直聲然利口喜譏訾執政大臣懼其構謗多曲循其意李昉傳昉素與盧多遜善待之不疑多遜屢譖昉於上或以告昉不之信及入相太宗言及多遜事昉頗爲解釋帝曰多遜居常毀卿一錢不值昉始信之上由此益重昉楊億傳億剛介寡合在書局惟與李繼路振輩厚善當時文士咸賴其題品或被貶議者退多怨謗王欽若驟貴億素薄其人欽若�之屢抉其失陳彭年方以文史售進忌億名出其右相與毀訾上素重億皆不惑其說扈蒙傳蒙性沈厚不言人是非宋湜傳湜風貌秀整有醞藉器識衝遠喜引重後進有名者王旦傳寇準數短旦旦專稱準帝謂旦曰卿𨿽稱其美彼專談卿惡旦曰理固當然臣在相位久政事闕失必多準對陛下無所隱益見其忠直此臣所以重準也帝以是愈賢旦賢奕編李文靖公沆字大初秉鈞日有狂生叩馬獻書歷詆其失公遜謝曰俟歸家當自詳審狂生遂發訕怒隨公馬后肆言曰居大位不能濟天下又不能引退久妨賢路寧不愧於心乎公但於馬上踧踖再三曰屢求退主上未賜允終無忤韓魏公謂小人不可求遠三家村中亦有一家當求處之之理知其爲小人處之更不可校如校之則自小矣人有非毀但當反己是不己是則是在我而罪在彼焉用計其如何宋史胥偃傳偃字安道潭州長沙人少力學河東柳開見其所爲文曰異日必得名天下蘇伸傳伸晉江人進士及第歷宣復安三州推官攺大理寺丞母喪寓揚州州將盛度以文學自負見其文大驚自以爲不及由是知名趙安仁傳安仁孫君錫歷禦史中丞素有志行後隨人低昂無大建明初稱蘇軾之賢遇賈易劾軾題詩怨謗卽繼言軾負恩懷逆無禮先帝願亟正其罪宣仁後覽之不悅曰君錫全無執守聞見前錄王安石自著日錄厭薄祖宗於仁宗尢甚每謂漢武帝其心薄仁宗也故一時大臣富弼韓琦文彥博皆爲其詆毀云淸波雜誌王荊公日錄八十卷毗陵張氏有全帙頃曾借觀凡舊徳大臣不附己者皆遭詆毀論法度有不便於民者皆歸於上可以垂耀後世者悉己有之盡出其婿蔡卞誣罔其詳具載陳了齋瑩中四明尊堯集陳亦自謂豈敢以私意斷其是非更在後之君子審辧而已野老記聞林文節作啟謝諸公於蘇子由有一聯云父子以文章冠世邁淵云司馬之才兄弟以方正決科冠鼉董公孫之對言淵云司馬皆蜀人及紹聖中行子由謫詞云父子兄弟挾機權變詐驚愚惑眾子由捧之泣曰某兄弟固無足言先人何罪邪紹聖初在外制行元佑諸公謫詞是非去取固時相風旨然而命詞似西漢詔令有王言體於蘇子瞻一詞尢不艸艸蘇見之曰林大亦能作文章邪其詞有云若譏朕過失亦何所不容乃代予言詆誣聖考乖父子之恩害君臣之義在於行路猶不戴天顧視士民復何面目又曰𨿽汝軾文足以惑眾辧足以飾非而自絕君親又將誰懟宋史賈似道傳似道擢太常丞軍器監日縱遊諸妓家至夜卽宴遊湖上不反理宗嘗夜憑髙望西湖中燈火異常時語左右曰此必似道也明日詢之果然使京尹史巖之戒�之巖之曰似道𨿽有少年气習然其才可大用也金史髙汝礪傳汝礪拜尙書右丞相監修國史封壽國公元光二年正月乞致政上面諭曰今若從卿始終之道俱盡於卿甚安在朕亦爲美事但時方多故而朕復不徳正賴舊人輔佐故未能遂卿髙志耳汝礪固辭竟不許因謂曰朕每聞人有所毀譽必求其實汝礪對曰昔齊威王封卽墨大夫烹阿大夫及左右之嘗毀譽者由是羣臣恐懼莫敢飾非齊國大治陛下言及此治安可期也紇石烈牙吾塔傳塔爲人鷙狠狼戾好結小人不聽朝廷節制嘗入朝詣省堂詆毀宰執宰執亦不敢言而上倚其鎭東方亦優容之完顏伯嘉傳伯嘉純直不能與時低昂髙汝礪方希寵固位伯嘉論事輒與之忤由是毀之者眾元史世祖本紀至元二十九年中書省臣言妄人馮子振嘗爲詩譽桑哥且涉大言及桑哥敗卽告詞臣撰碑引諭失當國史院編修官陳孚發其姦狀乞免所坐遣還家帝曰詞臣何罪使以譽桑哥爲罪則在廷諸臣誰不譽之朕亦嘗譽之矣明寶訓洪武二十七年三月丁未太祖諭侍臣曰毀譽之言不可不辧也人固有卓然自立不同於俗而得毀者亦有諂媚睥�同乎污俗而得譽者夫毀者未必眞不賢而譽之者未必眞賢也第所遇有幸有不幸耳人主能知其毀者果然爲賢則誣謗之言可息而人亦不至於受抑矣知其譽者果然不肖則偏陂之私可絕而人亦不至於幸進矣問君子於小人小人未必能知君子鮮有不致毀問小人於小人其朋黨阿私則所譽者必多矣惟君子則處心公正然後能得毀譽之正故取人爲難而知言爲尢難也明外史宋濂傳帝召問羣臣臧否濂惟舉其善者曰善者與臣友臣知之其不善者不能知也吳良傳良子髙守遼東與楊文數出師攻永平燕王謀去髙曰髙𨿽怯差密文勇無謀去髙文無能爲也乃遺二人書盛譽髙極詆文故易其�授之二人得書並以聞建文帝果疑髙削爵徙廣西獨文守遼東竟敗王徽傳徽言內官在帝左右大臣不識廉恥者多與交結饋獻珍奇優容取媚內官卽以爲賢而朝夕稱譽之有方正不阿者卽以爲不肖而朝夕讒謗之日加浸潤未免致疑由是稱譽者獲顯讒謗者被斥恩威盡出於其手而禍又作矣此所以不可許其結交也

毀譽部選句

