

母黨部匯考爾雅

釋親母之姊妹爲從母

疏此別母之族黨也黨是鄕之細也此外族屬母若黨之屬鄕故雲母黨

又母與妻之黨爲兄弟漢劉熙釋名

釋親屬母之姊妹曰姨亦如之禮謂之從母爲娣而來則從母列也故𨿽不來猶以此名之也

母黨部藝文

姨母帖

晉王羲之十一月十三日羲之頓首頓首頃遘姨母哀哀痛摧剝情不自勝柰何柰何因反慘塞不次王羲之頓首頓首

又

前人書末云得諸爲慰知汝姨欲西情事難處然今時諸不易得東安書甚不欲令汝姨出懇至想自思之

東陽帖

王獻之不審阿姨所患得瘥否極令懸惻想東陽諸妹當復平安不審頃者情事漸差耶彼郡今戴甚不能佳不知早晚至當遂至郡深相望

母黨部紀事後漢書杜林傳林字伯山扶風茂陵人也父鄴成哀間爲涼州刺史林少學沈深家旣多書又外氏張竦父子喜文采林從竦受學博洽多聞時稱通儒注鄴字子夏祖父皆至郡守鄴少孤其母張敞女也鄴從敞子吉學得其家書竦卽吉之子也博學文雅過於敞朱暉傳暉字文季南陽宛人也家世衣冠暉早孤有气決年十三王莽敗天下亂與外氏家屬從田間奔入宛城道遇羣賊白刃諸婦女略奪衣物昆弟賓客皆惶迫伏地莫敢動暉劍前曰財物皆可取耳諸母衣不可得今日朱暉死日也賊見其小壯其志笑曰童子內刀遂捨之而去三輔決錄周季貢班固姊之子也善屬文喪婦作問神其姨曹大家難之三國誌董允傳陳祗字奉宗汝南人許靖兄之外孫也少孤長於靖家晉書應詹傳鎭南大將軍劉弘詹之祖舅也請爲長史謂之曰君器識弘深後當代老子於荊南矣仍委以軍政弘著績漢南詹之力也宋書何尙之傳尙之字彥徳廬江灊人也曾祖準髙尙不應徵辟祖恢南康太守父叔度恭謹有行業姨適沛郡劉璩與叔度母情愛甚篤叔度母蚤卒奉姨有若所生姨亡朔望必往致哀並設祭奠食並珍新躬自臨視若朔望應有公事則先遣送祭皆手自料簡流涕對之公事畢卽往致哀以此爲常魏書王慧龍傳崔浩弟恬聞慧龍王氏子以女妻之生子寶興尙書盧遐妻崔浩女也及浩被誅遐妻緣坐沒官寶興亦逃避未幾得出盧遐妻時官賜度河鎭髙車滑骨寶興盡賣貨產自出塞贖之以歸長孫道生傳觀子冀歸髙祖以其幼承家業賜名稚字承業出帝初以定策功封開國子稚表請回授其姨兄廷尉卿元洪超次子惲初稚生而母亡爲洪超母所撫養是以求讓許之唐書崔彥昭傳彥昭𨿽宰相退朝侍母膳與家人齒順色柔聲在左右無違士人多其孝與王凝外昆弟也凝大中初先顯而彥昭未仕嘗見凝凝倨不冠帶嫚言曰不若從明經舉彥昭爲憾至是凝爲兵部侍郎母聞彥昭相敕婢多制履襪曰王氏妹必與子皆逐吾將共行彥昭聞之泣再拜不敢爲怨而凝竟免韋述傳述弘機曾孫家廚書二千卷述爲兒時誦憶略徧父景駿景龍中爲肥鄕令述從到官元行衝景駿姑子也爲時儒宗常載書數車自隨述入其室觀書不知寢食行衝異之試與語前世事孰復詳諦如指掌然使屬文受紙輒就行衝曰外家之寶也因話錄徳宗初嗣位深尙禮法諒暗中召韓王食馬齒羹不設鹽酪皇姨有寡居者持節入宮飾稍過上見之極不悅異日如禮乃加敬焉摭異記狄仁傑之爲相也有盧氏堂姨居於午橋南別墅姨止有一子而未嘗來都城親戚家梁公每遇伏臘晦朔修禮甚謹嘗經雪後休暇因候盧姨安否適見表弟挾弓矢攜雉兔來歸進膳味於北堂顧揖梁公意甚輕簡公因啟姨曰某今爲相表弟有何樂從願悉力以從其旨姨曰相自貴耳有一子不欲令其事女主公大慚而退宋史曹彬傳周太祖貴妃張氏彬從母也周祖受禪召彬歸京師隸世宗帳下從鎭澶淵補供奉官擢河中都監李宥傳宥字仲嚴性淸介外族甚貧宥有別業以券界之旣死家無餘財王繼英傳繼英景徳初授樞密使加特進檢校太傅三年卒年六十一上臨哭之賜白金五千兩贈太尉侍中謚恭懿且爲葬其祖父贈其妻賈長樂郡太夫人錄其子婿門下親吏數十人初繼英幼孤奇育外氏旣貴外王父諸舅有族殯者時方奏遣其子營葬會卒特詔有司給辦焉

母黨部總論禮記

檀弓從母之夫舅之妻二夫人相爲服君子未之言也或曰同爨緦陳

注從母母之姊妹舅母之兄弟從母夫於舅妻無服所以禮經不載故曰君子未之言時偶有甥至外家見此二人相依同居者有喪而無文可據於是或人爲同爨緦之說以處之此亦原其情之不可已而極禮之變焉耳或問從母之夫舅之妻皆無服何也朱子曰先王制禮父族四故由父而上爲族曾祖父緦麻姑之子姊妹之子女子子之子皆由父而推之也母族三母之父母之母母之兄弟恩止於舅故從母之夫舅之妻皆不爲服推不去故也妻族二妻之父妻之母乍看似乎雜亂無紀子細看則皆有義存焉

服問傳曰母出則爲繼母之黨服母死則爲其母之黨服爲其母之黨服則不爲繼母之黨服陳

注母死謂繼母死也其母謂出母也鄭氏曰𨿽外親亦無二統大全

臨川吳氏曰母出亦己母被出而

