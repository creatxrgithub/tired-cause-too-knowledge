

畱守部匯考

周武王十一年命周平公治東都按竹書紀年武王十一年王命周平公治東都注沈約按周平公卽周公之子伯禽之弟成王七年命周公畱後治洛按書經洛誥惟三月哉生魄周公初基作新大邑於東國洛四方民大和會侯甸男邦采衛百工播民和見士於周周公咸勤乃洪大誥治周公拜手稽首曰朕復子明辟王如弗敢及天基命定命予乃引保大相東土其基作民明辟予惟乙卯朝至於洛師我卜河朔黎水我乃卜澗水東瀍水西惟洛食我又卜瀍水東亦惟洛食伻來以圖及獻卜王拜手稽首曰公不敢不敬天之休來相宅其作周匹休公旣定宅伻來來視予卜休恆吉我二人共貞公其以予萬億年敬天之休拜手稽首誨言周公曰王肇稱殷禮祀於新邑咸秩無文予齊百工伻從王於周予惟曰庶有事今王卽命曰記功宗以功作元祀惟命曰汝受命篤�丕視功載乃汝其悉自教工孺子其朋孺子其朋其往無若火始焰焰厥攸灼敍弗其絕厥若彜及撫事如予惟以在周工往新邑伻向卽有僚明作有功惇大成裕汝永有辭公曰已汝惟衝子惟終汝其敬識百辟享亦識其有不享享多儀儀不及物惟曰不享惟不役志於享凡民惟曰不享惟事其爽侮乃惟孺子頒朕不暇聽朕教汝於棐民彜汝乃是不蘉乃時惟不永哉篤敍乃正父罔不若予不敢廢乃命汝往敬哉玆予其明農哉彼裕我民無遠用戾王若曰公明保予衝子公稱丕顯徳以予小子揚文武烈奉答天命和恆四方民居師惇宗將禮稱秩元祀咸秩無文惟公徳明光於上下勤施於四方旁作穆穆迓衡不迷文武勤教予衝子夙夜毖祀王曰公功棐迪篤罔不若時王曰公予小子其退卽辟於周命公後四方迪亂未定於宗禮亦未克敉公功迪將其後監我士師工誕保文武受民亂爲四輔王曰公定予往已公功肅將祗歡公無困哉我惟無斁其康事公勿替刑四方其世享周公拜手稽首曰王命予來承保乃文祖受命民越乃光烈考武王弘朕恭孺子來相宅其大惇典殷獻民亂爲四方新辟作周恭先曰其自時中乂萬邦咸休惟王有成績予旦以多子越禦事篤前人成烈答其師作周孚先考朕昭子刑乃單文祖徳伻來毖殷乃命寧予以秬鬯二卣曰明禋拜手稽首休享予不敢宿則禋於文王武王惠篤敍無有遘自疾萬年厭於乃徳殷乃引考王伻殷乃承敍萬年其永觀朕子懷徳戊辰王在新邑烝祭歲文王騂牛一武王騂牛一王命作冊逸祝冊惟告周公其後王賓殺禋咸格王入太室祼王命周公後作冊逸誥在十有二月惟周公誕保文武受命惟七年蔡傳

洛邑旣定周公遣使告卜史氏錄之以爲洛誥又並記其君臣答問及成王命周公畱治洛之事按周公拜手稽首以下周公授使者告卜之辭也王拜手稽首以下成王授使者復公之辭也王肇稱殷禮以下周公教成王宅洛之事也公明保予衝子以下成王命公畱後治洛之事也王命予來以下周公許成王畱洛君臣各盡其責難之辭也伻來以下成王錫命毖殷命寧之事也戊辰以下史又記其祭祀冊誥等事及周公居洛歲月久近以附之以見周公作洛之始終而成王舉祀發政之後卽歸於周而未嘗都洛也三月周公攝政七年之三月也按多士惟三月周公初於新邑洛用告商王士王若曰爾殷遺多士弗弔旻天大降喪於殷我有周佑命將天明威致王罰敕殷命終於帝肆爾多士非我小國敢弋殷命惟天不畀允罔固亂�我我其敢求位惟帝不畀惟我下民秉爲惟天明畏我聞曰上帝引逸有夏不適逸則惟帝降格饗於時夏弗克庸帝大淫泆有辭惟時天罔念聞厥惟廢元命降致罰乃命爾先祖成湯革夏俊民甸四方自成湯至於帝乙罔不明徳卹祀亦惟天丕建保乂有殷殷王亦罔敢失帝罔不配天其澤在今後嗣王誕罔顯於天矧曰其有聽念於先王勤家誕淫厥泆罔顧於天顯民祇惟時上帝不保降若玆大喪惟天不畀不明厥徳凡四方小大邦喪罔非有辭於罰王若曰爾殷多士今惟我周王丕靈承帝事有命曰割殷告�於帝惟我事不貳適惟爾王家我適予其曰惟爾洪無度我不爾動自乃邑予亦念天卽於殷大戾肆不正王曰猷告爾多士予惟時其遷居西爾非我一人奉徳不康寧時惟天命無違朕不敢有後無我怨惟爾知惟殷先人有冊有典殷革夏命今爾又曰夏迪在王庭有服在百僚予一人惟聽用徳肆予敢求爾於天邑商予惟率肆矜爾非予罪時惟天命王曰多七昔朕來自奄予大降爾四國民命我乃明致天罰移爾遐逖比事臣我宗多遜王曰告爾殷多士今予惟不爾殺予惟時命有申今朕作大邑於玆洛予惟四方罔攸賓亦惟爾多士攸服奔走臣我多遜爾乃尙有爾土爾乃尙寧幹止爾克敬天惟畀矜爾爾不克敬爾不啻不有爾土予亦致天之罰於爾躬今爾惟時宅爾邑繼爾居爾厥有幹有年於玆洛爾小子乃興從爾遷王曰又曰時予乃或言爾攸居蔡

傳商民遷洛者亦有有位之士故周公洛邑初政以王命總呼多士而告之編書者因以名篇亦誥體也今文古文皆有吳氏曰方遷商民於洛之時成周未作其後王與周公患四方之遠鑑三監之叛於是始作洛邑欲徙周而居之其曰昔朕來自奄大降爾四國民命我乃明致天罰移爾遐逖比事臣我宗多遜者述遷民之初也曰今朕作大邑於玆洛予惟四方罔攸賓亦惟爾多士攸服奔走臣我多遜者言遷民而後作洛也故洛誥一篇始終皆無欲遷商民之意惟周公旣誥成王畱治於洛之後乃曰伻來毖殷又曰王伻殷乃承敍當時商民已遷於洛故其言如此愚謂武王已有都洛之志故周公黜殷之後以殷民反復難制卽遷於洛至是建成周造廬舍定疆場乃誥命與之更始焉爾此多士之所以作也由是而推則召誥攻位之庶殷其已遷洛之民歟不然則受都今衛州也洛邑今西京也相去四百餘里召公安得捨近之友民而役遠之讎民哉書序以爲成周旣成遷殷頑民者謬矣吾固以爲非孔子所作也三月成王祀洛次年之三月也周公至洛久矣此言初者成王旣不果遷畱公治洛至是公始行治洛之事故謂之初也成王

年命君陳繼尹東郊按書經君陳王若曰君陳惟爾令徳孝恭惟孝友於兄弟克施有政命汝尹玆東郊敬哉昔周公師保萬民民懷其徳往愼乃司玆率厥常懋昭周公之訓惟民其乂我聞曰至治馨香感於神明黍稷非馨明徳惟馨爾尙式時周公之猷訓惟日孜孜無敢逸豫凡人未見聖若不克見旣見聖亦不克由聖爾其戒哉爾惟風下民惟艸圖厥政莫或不艱有廢有興出入自爾師虞庶言同則繹爾有嘉謀嘉猷則入告爾後於內爾乃順之於外曰斯謀斯猷惟我後之徳嗚呼臣人咸若時惟良顯哉王曰君陳爾惟弘周公丕訓無依勢作威無倚法以削寬而有制從容以和殷民在辟予曰辟爾惟勿辟予曰宥爾惟勿宥惟厥中有弗若於汝政弗化於汝訓辟以止辟乃辟狃於姦宄敗常亂俗三細不宥爾無忿疾於頑無求備於一夫必有忍其乃有濟有容徳乃大簡厥修亦簡其或不修進厥良以率其或不良惟民生厚因物有遷違上所命從厥攸好爾克敬典在徳時乃罔不變允升於大猷惟予一人膺受多福其爾之休終有辭於永世蔡傳

君陳臣名大

全鄭氏曰君陳周公子葵初王氏曰

觀篇中爾尙式時周公之猷訓與畢命今予祗命公以周公之事語意略同不見君陳爲周公之子使是其子則當如微子之命云殷王元子乃祖成湯康誥云朕其弟酒誥云乃穆考文王蔡仲之命云率乃祖文王之彜訓無若爾考之違王命此書中命體大抵然也今不曰爾考周公而但與畢命同稱周公若言他人耳周公以王叔父有大勛勞於天下安有命其子以繼父職獨無一語及父子相繼以寵之乎呂氏曰此篇戒敕之詞與畢命輕重不類見君陳蓋新進者也康王十二年六月壬申命畢公保釐東郊按書經畢命惟十有二年六月庚午朏越三日壬申王朝步自宗周至於丰以成周之眾命畢公保釐東郊王若曰嗚呼父師惟文王武王敷大徳於天下用克受殷命惟周公左右先王綏定厥家毖殷頑民遷於洛邑密邇王室式化厥訓旣歷三紀世變風移四方無虞予一人以寧道有升降政由俗革不臧厥臧民罔攸勸惟公懋徳克勤小物�亮四世正色率下罔不祗師言嘉績多於先王予小子垂拱仰成王曰嗚呼父師今予祗命公以周公之事往哉旌別淑慝表厥宅裏彰善癉惡樹之風聲弗率訓典殊厥並疆俾克畏慕申畫郊圻愼固封守以康四海政貴有恆辭尙體要不惟好異商俗靡靡利口惟賢余風未殄公其念哉我聞曰世祿之家鮮克由禮以蕩陵徳實悖天道敝化奢麗萬世同流玆殷庶士席寵惟舊怙侈滅義服美於人驕淫矜侉將由惡終𨿽收放心閒之惟艱資富能訓惟以永年惟徳惟義時乃大訓不由古訓於何其訓王曰嗚呼父師邦之安危惟玆殷士不剛不柔厥徳允修惟周公克愼厥始惟君陳克和厥中惟公克成厥終三後協心同底於道道洽政治澤潤生民四夷左�罔不咸賴予小子永膺多福公其惟時成周建無窮之基亦有無窮之聞子孫訓其成式惟又嗚呼罔曰弗克惟旣厥心罔曰民寡惟愼厥事欽若先王成烈以休於前政按書序康王命作冊畢分居裏成周郊作畢命孔傳

命爲冊書以命畢公分別民之居裏異其善惡成定東周郊境使有保護蔡

傳畢公嘗相文王故康王就丰文王廟命之成周下都也保安釐理也保釐卽下文旌別淑慝之謂蓋一代之治體一篇之宗要也畢公代周公爲太師也

後漢後漢以長安爲舊都仍設官如三輔故事按後漢書百官志京兆尹左馮翊右扶風三人漢初都長安皆秩中二千石謂之三輔中興都雒陽更以河南郡爲尹以三輔陵廟所在不攺其號但減其秩武帝置三輔都尉各一人譏出入中興建武六年省注古今注曰六年八月省都尉官應劭曰每有劇賊郡臨時置都尉事訖罷之安帝以羌犯法三輔有陵園之守乃復置右扶風都尉京兆虎牙都尉皆置諸曹掾史注應劭漢官曰蓋天生五材民並用之廢一不可誰能去兵兵之設尙矣易稱弦木爲弧剡木爲矢弧矢之利以威天下春秋三時務農一時講武詩美公劉匪居匪康人耕出戰乃裹餱糧干戈載揚四方莫當自郡國罷材官騎士之後官無警備實啟寇心一方有難三面救之發興雷震煙蒸電激一切取辦黔首囂然不及講其射禦用其戒誓一旦驅之以卽彊敵猶鳩鵲捕鷹鸇豚羊弋豺虎是以每戰常負王旅不振張角懷挾妖僞遐邇搖蕩八州並發煙炎絳天牧守梟裂流血成川爾乃遠徵三邊殊俗之兵非我族類忿鷙縱橫多僵良善以爲己功財貨糞土哀夫民氓遷流之咎見出在玆不教而戰是謂棄之迹其禍敗豈虛也哉春秋家不藏甲所以一國威抑私力也今𨿽四海殘壞王命未洽可折衝壓難若指於掌故置右扶風新論曰王莽時置西海郡令其吏皆百石親事一曰爲四百石二歲而遷補本注曰諸曹略如公府曹無東西曹

注蔡質漢儀曰河南尹掾出考案與從事同有功曹史主選署功勞有五官掾署功曹及諸曹事其監屬縣有五部督郵曹掾一人正門有亭長一人主記室史主錄記書催期會無令史合下及諸曹各有書佐幹主文書注

漢官曰河南尹員吏九百二十七人十二人百石諸縣有秩三十五人官屬掾史五人四部督郵史部掾二十六人案獄仁恕三人監津渠漕水掾二十五人百石卒吏二百五十人文學守助掾六十人書佐五十人循行二百三十人幹小史二百三十一人按前漢書百官公卿表注師古曰三輔黃圖云京兆在尙冠前街東入故中尉府馮翊在太上皇廟西入右扶風在夕陰街北入故主爵府長安以東爲京兆長陵以北爲左馮翊渭城以西爲右扶風

晉懷帝永嘉六年春二月大司馬王浚承制奉荀藩爲晉臺太尉按晉書懷帝本紀永嘉五年夏六月丁酉劉曜王彌入京師帝開華林園門出河陰藕池欲幸長安爲曜等所追及帝蒙塵於平陽劉聰以帝爲會稽公荀藩移檄州鎭以瑯琊王爲盟主秋七月大司馬王浚承制假立太子置百官署徵鎭六年春正月帝在平陽二月癸丑鎭東大將軍瑯琊王睿上尙書檄四方以討石勒大司馬王浚移檄天下稱被中詔承制以荀藩爲太尉按荀勗傳勗子藩以從駕討齊王冏勛封西華縣公累遷尙書令永嘉末轉司空未拜而洛陽陷沒藩出奔密王浚承制奉藩爲畱臺太尉湣帝建興元年詔太尉荀藩行畱臺事按晉書湣帝本紀不載按荀勗傳勗子藩湣帝爲太子委藩督攝遠近又勗子組永嘉末復爲侍中領太子太保未拜會劉曜王彌逼洛陽組與兄藩俱出奔懷帝蒙塵司空王浚以組爲司隸校尉組與藩移檄天下以瑯琊王爲盟主湣帝稱皇太子組卽皇太子之舅及領司隸校尉行豫州刺史事與藩並保滎陽之開封建興初詔藩行畱臺事建興二年以荀組爲司空行畱臺事按晉書湣帝本紀建興元年秋九月司空荀藩薨二年春二月壬寅以衛將軍荀組爲司空按荀勗傳勗子藩組建興初詔藩行畱臺事俄而藩薨帝更以組爲司空領尙書左僕射又兼司隸復行畱臺事州徵郡守皆承制行焉進封臨潁縣公加太夫人世子印綬

北魏孝文帝太和年詔議官制定代尹以下官品﹝按髙祖遷河南代其舊都也故入畱守﹞

按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣僚議定百官著於令代尹第三品上代尹丞從第五品中代郡功曹主簿第六品上代郡通事第七品上

北齊後齊尙書省置殿中尙書統四曹按隋書百官志後齊尙書省置殿中尙書統殿中儀曹三公駕部四曹注

殿中曹掌駕行百官畱守名帳宮殿禁衛供禦衣倉等事

隋煬帝大業三年以遷都豫州置河南郡置尹按隋書煬帝本紀不載按百官志煬帝卽位多所攺革三年定令京兆河南俱爲尹並正三品罷長史司馬置贊務一人以貳之次置東西曹掾從五品其後諸郡各加置通守一人位次太守京兆河南則謂之內史攺郡贊務爲丞位在通守下按地理誌京兆郡開皇三年置雍州大業三年攺州爲郡故名焉置尹河南郡舊置洛州大業元年移都攺曰豫州三年攺爲郡置尹按河南府誌煬帝建東都以爲巡遊之所其都仍在長安而官制則同京兆

唐唐制西都東都北都各置尹及少尹如京兆之制按唐書百官志西都東都北都牧各一人從二品西都東都北都鳳翔成都河中江陵興元興徳府尹各一人從三品掌宣徳化歲巡屬縣觀風俗錄囚卹鰥寡親王典州則歲以上佐巡縣注

武徳元年雍州置牧一人以親王爲之然常以別駕領州事永徽中攺尹曰長史初太宗伐髙麗置京城畱守其後車駕不在京都則置畱守以右金吾大將軍爲副畱守開元元年攺京兆河南府長史復爲尹通判府務牧缺則行其事十一年太原府亦置尹及少尹以尹爲畱守少尹爲副畱守謂之三都畱守三都大都督府有典獄十八人問事十二人白直一十四人典獄以防守囚系問事以行罰中府上州典獄十四人問事八人白直二十人下府中州典獄十二人問事六人白直十六人下州典獄八人問事四人白直十六人自三都以下皆有執刀十五人少尹二人從四品下掌貳府州事歲終則更次入計司錄參軍事二人正七品上錄事四人從九品上功曹倉曹戶曹田曹兵曹法曹士曹參軍事各二人皆正七品下參軍事六人正八品下六府錄事參軍事以下減一人錄事參軍事掌正違失蒞符印注

武徳初攺州主簿曰錄事參軍事開元元年攺曰司錄有史十人大都督府有史四人中府有史三人下府都護府上州中州下州有史二人功曹司功參軍事掌考課假使祭祀禮樂學校表疏書啟祿食祥異醫藥卜筮陳設喪葬注

武徳初司功司倉司戶司兵司法司士書佐皆爲司功等參軍事有府四人史十人大都督有府三人史六人中府有府二人史三人下府有府一人史三人大都護府有府一人史二人上府有府史各二人上州有佐二人史五人中州減史二人倉曹司倉參軍事掌租調公廨庖廚倉庫市肆注有府五人史十三人大都督府有府四人史六人中府下府各有府三人史五人都護府有府史各二人上州有佐二人史五人中州下州減史二人戶曹司戶參軍事掌戶籍計帳道路過所蠲符雜傜逋負良賤芻�逆旅婚姻田訟旌別孝弟注

有府八人史十六人帳史二人知籍按帳目捉錢大都督府有府四人史七人帳史二人中府有府三人史五人帳史一人下府有府二人史五人帳史一人上州有佐四人史六人帳史一人中州有佐三人史五人帳史一人下州有佐一人史四人帳史一人都護府有府史各二人帳史一人田曹司田參軍事掌園宅口分永業及蔭田注

景龍三年初置司田參軍事唐隆九年省上元二年復置有府四人史十人大都督府有府二人史六人中府有府史各二人下府有府一人史二人上州有佐二人史五人中州下州減史二人兵曹司兵參軍事掌武官選兵甲器仗門禁管鑰軍防烽候傳驛畋獵注

有府六人史十四人大都督有府四人史八人中府有府三人史六人下府有府二人史五人都護府有府三人史四人上州有佐二人史五人中州減史二人法曹司法參軍事掌鞫獄麗法督盜賊知贓賄沒入注有府六人史十四人大都督有府三人史八人中府有府三人史六人下府有府二人史五人上州有佐四人史七人中州有佐一人史四人下州有佐一人史三人士曹司士參軍事掌津梁舟車捨宅工藝

注有府五人史十一人大都督府有府四人史八人中府下府有府三人史六人上州有佐二人史五人中州有佐一人史四人參軍事掌出使贊導

注武徳初攺行書佐曰行參軍尋又攺曰參軍事初有亟使十五人後省文學一人從八品上掌以五經授諸生縣則州補州則授於吏部然無職事衣冠恥之注

武徳初置經學博士助教學生徳宗卽位攺博士曰文學元和六年廢中州下州文學京兆等三府助教二人學生八十人大都督府上州各助教一人中都督府學生五十人下府下州各四十人醫學博士一人從九品上掌療民疾注

貞觀三年置醫學有醫藥博士及學生開元元年攺醫藥博士爲醫學博士諸州置助教寫本艸百一集驗方藏之未幾醫學博士學生皆省僻州少醫藥者如故二十七年復置醫學生掌州境巡療永泰元年復置醫學博士三都都督府上州中州各有助教一人三都學生二十人都督府上州二十人中州下州十人

後梁梁以洛陽爲西都置河南尹按五代史梁太祖本紀開平元年夏四月甲子皇帝卽位戊辰攺元國號梁升汴州爲開封府建爲東都以唐東都爲西都四年秋八月丙寅如陜州河南尹張宗奭畱守西都

遼遼四京各置畱守司行府尹事如上京有尹少尹等員按遼史百官志五京畱守司兼府尹職名總目某京畱守行府尹事聖宗紹和元年見上京畱守行臨潢府尹事吳王稍某京副畱守天祚天慶六年見東京副畱守髙淸臣知某京畱守事蕭惠開泰二年知東京畱守事某府少尹聖宗太平四年見臨潢少尹鄭弘節同知某京畱守事太平八年見中京同知耶律野同簽某京畱守事蕭滴洌太平六年同簽南京畱守事某京畱守判官室昉天祿中爲南京畱守判官某京畱守推官開泰元年見中京畱守推官李可舉上京畱守司東京畱守司中京畱守司太宗大同元年命趙延壽爲中京畱守治鎭州聖宗統和十二年命室昉爲中京畱守治大定府南京畱守司太宗天顯三年升東平郡爲南京治遼陽十三年以幽州爲南京治析津聖宗開泰元年攺幽都府爲析津府西京畱守司

宋宋南京置應天府尹及知府事等官西京北京俱置畱守司有畱守副畱守諸員及髙宗都臨安復置畱守司於建康按宋史職官志畱守副畱守舊制天子巡守親徵則命親王或大臣總畱守事建隆元年親徵澤潞以樞密使吳廷祚爲東京畱守其西南北京畱守各一人以知府兼之畱司管掌宮鑰及京城守衛修葺彈壓之事畿內錢谷兵民之政皆屬焉政和三年資政殿大學士鄧洵武言河南應天大名府號陪京乞依開封制正尹少之名從之宣和三年詔河南大名少尹依熙寧舊制分左右廳治事應天少尹一員及三京司錄通管府事南渡初其東京北京並置畱守以開封大名知府兼又以掌兵官爲副畱守其後河南復南京西京置畱守紹興四年帝將親徵以參知政事孟庾爲行宮畱守奏差主管書寫機宜文字官一員幹辦官二員準備差遣差使各三員使臣五十員又置畱司臺官一員五年罷局其後秦檜爲行宮畱守援例置官注

西京河南南京應天北京大名河南應天府牧尹少尹司錄戶曹法曹士曹尹以下掌同開封府尹闕則置知府事一人注

以郎中以上充二品以上曰判府次府及節度州準此通判一人

注以朝官充判官推官各一人

注或以京朝官簽書使院牙職左右軍巡悉同開封而主典以下差減其數戶曹通掌府院戶籍考課稅賦法曹專掌讞議士曹或蔭敍起家不常置注

諸州府同至道初罷司理院州置司士取官吏彊慢者爲給簿尉奉助教有特恩而受者不釐務

金金制諸京設畱守副畱守判官推官佐之按金史百官志諸京畱守司畱守一員正三品帶本府尹兼本路兵馬都總管同知畱守事一員正四品帶同知本府尹兼本路兵馬都總管副畱守一員從四品帶本府少尹兼本路兵馬副都總管畱守判官一員從五品都總管判官一員從五品掌紀綱總府眾務分判兵案之事推官一員從六品掌同府判分判刑案之事上京兼管林木事司獄一員正八品注司吏女直司吏上京二十人北京十三人東京十人南京西京各五人漢人司吏三十萬戶以上六十人二十五萬戶五十五人十萬戶以上四十人七萬戶以上三十五人五萬戶以上三十人三萬戶以上二十四人不及萬戶十人譯人上京北京各三人東京西京南京各二人通事二人知法女直漢人各一員南京漢人二員注

抄事一人掌抄錄事目書寫法狀公事百人

元元置畱守司於上都兼本路都總管府有畱守同知副畱守諸員其大都畱守司掌宮府守衛供億不理京兆府事按元史百官志上都畱守司兼本路都總管府品秩職掌如大都畱守司而兼治民事車駕還大都則領上都諸倉庫之事畱守六員正二品同知二員正三品副畱守二員正四品判官二員正五品經歷二員都事四員照磨兼管勾一員令史四十四人譯史六人回回令史三人通事知印各二人宣使一十二人國初置開平府中統四年攺上都路總管府至元三年又給畱守司印十九年並爲上都畱守司兼本路都總管府其屬附見修內司秩從五品掌營修內府之事大史一員從五品副使三員正七品直長三員正八品至元八年置祗應司秩從五品掌鑾油染表褙之事大使一員從五品副使二員正七品直長三員正八品器物局秩從五品掌造鐵器內府營造釘綫之事大使一員副使一員直長二員儀鸞局秩正五品大使二員副使三員直長二員至大四年罷典設署攺置爲局兵馬司秩正四品指揮使三員副指揮使二員知事一員提控案牘一員司吏八人至元二十九年置警巡院秩正六品達魯花赤一員警巡使一員副使二員判官二員司吏八人平盈庫大使一員副使一員至元三十年置萬盈庫達魯花赤監支納大使副使各一員中統初置廣積倉達魯花赤監支納大使副使各一員中統初置永盈倉大徳間攺爲廣積倉萬億庫秩正五品達魯花赤一員提舉一員同提舉副提舉各一員提控案牘一員司吏六人譯史一人至元二十三年置行用庫提點一員大使一員副使一員稅課提舉司秩正五品提舉二員同提舉副提舉提控案牘各一員元貞元年置八作司品秩職掌悉與大都左右八作司同達魯花赤一員提領大使副使各一員至元十七年置餼廩司掌諸王駙馬使客飲食大使一員副使一員至元二年置上都應辦所延佑五年攺爲餼廩司大都畱守司秩正二品掌守衛宮闕都城調度本路供億諸務兼理營繕內府諸邸都宮原廟尙方車服殿廡供帳內苑花木及行幸湯沐宴遊之所門禁關鑰啟閉之事畱守五員正二品同知二員正三品副畱守二員正四品判官二員正五品經歷一員從六品都事二員從七品管勾承發架閣庫一員正八品照磨兼覆料官一員部役官兼壕寨一員令使十八人宣使十七人典吏五人知印二人蒙古必闍赤三人回回令史一人通事一人至元十九年罷宮殿府行工部置大都畱守司兼本路都總管知少府監事二十一年別置大都路都總管府治民事並少府監歸畱守司皇慶元年別置少府監延佑七年罷少府監復以畱守兼監事其屬附見修內司秩從五品領十四局人匠四百五十戶掌修建宮殿及大都造作等事提點一員大使一員副使一員直長一員吏目一員照磨一員部役七員司吏六人中統二年置至元中增工匠一千二百七十有二戶其屬附見大木局提領七員管勾三員掌殿閣營繕之事中統二年置小木局提領二員同提領一員副提領三員管勾二員提控四員中統四年置泥廈局提領八員管勾二員中統四年置車局提領二員管勾一員中統五年置釘局提領二員同提領二員中統四年置銅局提領一員同提領一員管勾一員中統四年置以上六局秩從八品竹作局提領二員提控一員中統四年置繩局提領二員中統五年始置祗應司秩從五品掌內府諸王邸第異巧工作修禳應辦寺觀營繕領工匠七百戶大使一員從五品副使一員正七品直長三員正八品吏目一員司吏二人國初建西京殿宇始置司以備工役其屬附見油漆局提領五員同提領副提領各一員掌兩都宮殿髹漆之工中統元年置畫局提領五員管勾一員掌諸殿宇藻繪之工中統元年置銷金局提領一員管勾二員掌諸殿宇裝鋈之工中統四年置裱褙局提領一員掌諸殿宇裝潢之工中統二年置燒紅局提領二員掌諸宮殿所用心紅顏料至元元年置器物局秩從五品掌內府宮殿京城門戶寺觀公廨營繕及禦用各位下鞍轡忽哥轎子帳房車輛金寶器物凡精巧之藝雜作匠戶無不隸焉大使一員從五品副使一員正七品直長二員正八品吏目一員司吏二人中統四年始立禦用器物局受省札至元七年攺爲器物局秩如上其屬附見鐵局提領三員管勾三員提控一人掌諸殿宇輕細鐵工中統四年置減鐵局管勾一員提控二人掌造禦用及諸宮邸系腰中統四年置盒缽局提領二員掌制禦用系腰中統四年置成鞍局提領三員掌造禦用鞍轡象轎中統四年置羊山鞍局提領一員提控一員掌造常課鞍轡諸物至元十八年置网局提領二員管勾一員掌成造宮殿网扇之工中統四年置刀子局提控二員掌造禦用及諸宮邸寶員佩刀之工中統四年置旋局提領二員掌造禦用異樣木植器物之工中統四年置銀提領一員掌造禦用金銀器盒系腰諸物中統四年置轎子局提領一員掌造禦用異樣木植鞍子諸物中統四年置采石局秩從七品大使副使各一員掌夫匠營造內府殿宇寺觀橋石材之役至元四年置石局總管十一年撥采石之夫二千餘戶常任工役置大都等處采石提舉司二十六年罷立采石局山場提領一員管勾五員至元四年置大都城門尉秩正六品尉二員副尉一員掌門禁啟閉管鑰之事至元二十年置以四怯薛八剌哈赤爲之二十四年復以六衛親軍參掌凡十有一門曰麗正曰文明曰順承曰平則曰和義曰肅淸曰安貞曰健徳曰光熙曰崇仁曰齊化每門設官如上犀象牙局秩從六品大使副使直長各一員司吏一人掌兩都宮殿營繕犀象龍�桌器系腰等事中統四年置設官一員至元五年增副使管匠戶一百有五十其屬附見雕木局提領一員掌宮殿香閣營繕之事至元十一年置牙局提領一員管勾一員掌宮殿象牙龍�之工至元十一年置大都四�場秩從六品提領大使副使各一員領匠夫三百餘戶營造素白琉璃磚瓦隸少府監至元十三年置其屬三南�場大使副使各一員中統四年置西�場大使副使各一員至元四年置琉璃局大使副使各一員中統四年置凡山采木提舉司秩從五品掌采伐車輛等雜作木植及造只孫系腰刀把諸物達魯花赤提舉各一員並從五品同提舉一員正七品副提舉一員正八品吏目一員司吏六人至元十四年置上都采山提領所秩從八品提領副提領提控各一員至元九年以采伐材木煉石爲灰徵發夫匠一百六十三戶遂置官以統之凡山宛平等處管夫匠所提領二員同提領二員管領催車材戶提領一員至元十五年置器備庫秩從五品提點一員從五品大使一員從六品副使二員正七品直長四員正八品掌殿閣金銀寶器二千餘事至元二十七年置甸皮局秩正七品大使一員管匠三十餘戶至元七年置十四年始定品秩二十一年攺隸畱守司歲辦熟造紅甸羊皮二千有奇上林署秩從七品署令署丞各一員直長一員掌宮苑栽植花卉供進蔬�種苜蓿以飼�馬備煤炭以給營繕至元二十四年置養種園提領二員掌西山淘煤羊山燒造黑白木炭以供修建之用中統三年置花園管勾二員掌花卉�木至元二十四年置苜蓿園提領三員掌種苜蓿以飼馬�膳羊儀鸞局秩正五品掌殿庭燈燭張設之事及殿閣浴室門戶鎖鑰苑中龍舟圈檻珍異禽獸給用內府諸宮太廟等處祭祀庭燎縫制簾帷灑掃掖庭領燭刺赤水手樂人禁蛇人等二百三十餘戶輪直怯薛大使四員正五品副使二員從六品直長二員正八品都目一員書吏二人庫子一人至元十一年置局秩正七品二十三年升正五品至大四年仁宗禦西宮又別立儀鸞局設置亦同延佑七年增大使二員以宧者爲之領四提領所燭剌赤提領八員提控四員水手提領二員鍼工提領一員蠟燭局提領一員木場提領一員大使一員副使一員掌受給營造宮殿材木至元四年置南東二木場十七年並爲一場大都路管領諸色人匠提舉司秩從五品掌大都諸色匠戶理斷昏田詞訟等事提舉一員從五品同提舉一員正七品副提舉一員正八品吏目一人司吏二人中統四年置人匠奧魯總管府秩從四品至元十二年攺提舉司十五年兼管采石人戶秩如舊眞定路東平路管匠官秩從七品每路大使一員副使一員中統四年置保定路宣徳府管匠官秩從七品保定大使一員副使一員管匠官一員宣徳二員中統四年置大名路管匠官秩從七品大使一員管匠官三員中統四年置晉寧冀寧大同河間四路管匠官秩從七品每路大使副使各一員中統四年置收支庫秩正九品掌受給營繕提點一員大使一員副使二員直長二員庫子二人至元四年置諸色庫秩從八品掌修內材木及江南徵索異樣木植並應辦官寺齋事大使一員副使一員司庫二人至大四年置太廟收支諸物庫秩從八品大使副使各一員司庫四人至治二年以營治太廟始置南寺北寺收支諸物二庫秩從七品提領大使各一員副使二員司庫之屬凡十人至治元年以建壽安山寺始置廣誼司秩正三品司令二員正三品同知二員正四品副使二員正五品判官二員正六品經歷知事各二員照磨一員總和顧和買營繕織造工役供億物色之務至元十四年攺覆實司辯驗官兼提舉市令司大徳五年又分大都路總管府官屬置供需府至順二年罷之立廣誼司世祖至元三年秋七月壬寅詔上都路總管府遇車駕巡幸行畱守司事車駕還卽復舊按元史世祖本紀云云至元十七年夏六月丁丑罷上都奧魯官以畱守司兼管奧魯事按元史世祖本紀云云至元十八年春二月乙亥立上都畱守司按元史世祖本紀云云至元十九年夏四月戊戌敕以大都巡軍隸畱守司壬寅以畱守司兼行工部按元史世祖本紀云云至元二十一年夏四月乙酉立大都畱守司兼少府監按元史世祖本紀云云至元二十三年中書具兩都畱守司存減員數按元史世祖本紀至元二十三年冬十月己酉中書省具宣徽大司農大都上都畱守司存減員數以聞帝曰在禁近者朕自沙汰余從卿等議之至元二十七年冬十月己卯增上都畱守司副畱守判官各一員按元史世祖本紀云云

明太祖洪武三年置中都畱守司按明會典洪武初置中都畱守司正畱守秩正二品副畱守正三品指揮同知從三品舊例中都畱守司正副畱守於皇親勛舊及在京武臣內推舉今不行按明一統志中都古塗山氏之國太祖皇帝龍興之地洪武三年建爲中都遂設畱守司於此成祖永樂十八年以應天府爲南京其府尹府丞等官如舊制又置畱守五衛千戶所按明大政記十八年十二月詔攺京師爲南京按明會典應天府國初攺集慶路爲應天府設知府同知通判及經歷知事照磨等官後添設治中推官洪武三年升正三品衙門賜銀印攺知府爲府尹同知爲府丞二十七年添設檢校本府官職專親民之事惟以京府事重故品秩體貌視在外諸府特異云凡本府每歲祭歷代忠臣府尹不具祭服用便服行禮凡本府鄕試永樂以後不進題凡本府行迎春行禮畢其春牛春花等物永樂後俱進太廟內官收送至京凡南京外羅城舊例俱南京工部修理景泰六年奏準行本府屬縣暫撥人夫相兼應用成化九年奏準自馴象門起八門屬本府修理滄波門起八門屬工部修理又令鎭江寧國二府及廣徳州每年各出銀六十兩送本府收貯以備修理之用凡太僕寺官歲終比較馬匹成化十四年奏準府尹府丞許納米贖罪凡南京戶兵工三部官銀俱寄收本府永丰庫成化十八年設大使一員僉撥庫子十名國初置都鎭撫司總領禁衛后又以親軍諸衛分番守衛而攺都鎭撫司爲畱守五衛每衛設指揮五員關領內府銅符日輪二員點閘守衛官軍夜亦如之南京畱守左衛通濟門千戶所注

舊有吏目一員嘉靖三十七年革並入聚寶門千戶所兼管畱守左衛聚寶門千戶所

注舊有吏目一員萬曆九年革畱守右衛石城戶千所

注舊有吏目一員萬曆九年革畱守中衛金川門千戶所

注舊有吏目一員萬曆九年革畱守前衛上方髙橋門千戶所

注舊有吏目一員萬曆九年革畱守後衛觀音佛寧門千戶所

注舊有吏目一員萬曆九年革世宗嘉靖十八年置興都畱守司按明會典嘉靖十八年增置興都畱守司正畱守正二品副畱守正三品指揮同知從三品按明一統志興都舊安陸州世宗肅皇帝龍飛於此嘉靖十八年升承天府建爲興都設畱守司如鳳陽中都故事皇淸大淸會典奉天府俱漢缺

正官

府尹一員府丞一員治中一員通判一

員舊有推官一員康熙六年裁

首領官

經歷一員

所屬衙門

承徳縣知縣一員典史一員其餘縣分

在外者見戶部州縣項下

儒學教授一員訓導一員

醫學正科一員

國初建置

盛京設遼陽府順治十四年攺爲奉天府設府尹

康熙三年增設府丞治中通判等官品秩與順

天府同

凡每年恭遇皇上萬壽太皇太后聖誕皇太后聖誕中宮千秋

皇太子千秋及元旦冬至令節本府官朝服齊集

篤恭殿行禮恭進慶賀表箋

凡每月逢五日期本府官朝服赴

篤恭殿前齊集

凡陵寢四季大祭本府官朝服隨班行禮

凡每月朔朢陵寢供獻府尹朝服赴陵前排班

凡每年二八月上丁日致祭

文廟府尹率各官照例行禮

凡每年立春先一日府尹率各官迎春於東郊

凡遇鄕試府丞造應試生員名冊移咨順天府

考試

凡奉錦二府屬文武生童俱由府丞考取畱守部名臣列傳

晉

荀藩按晉書荀勗傳勗子藩字大堅元康中爲黃門侍郎受詔成父所治鐘磬以從駕討齊王冏勛封西華縣公累遷尙書令永嘉末轉司空未拜而洛陽陷沒藩出奔密王浚承制奉藩爲畱臺太尉及湣帝爲太子委藩督攝遠近建興元年薨於開封年六十九因葬亡所謚曰成追贈太保藩二子邃闓

北魏

於烈按魏書於栗磾傳栗磾子洛拔洛拔長子烈善射少言有不可犯之色少拜羽林中郎遷羽林中郎將延興初敕領寧光宮宿衛事遷屯田給納太和初秦州刺史尉洛侯雍州刺史宜都王目辰長安鎭將陳提等貪殘不法烈受詔案驗咸獲贓罪洛侯目辰等皆致大辟提坐徙邊仍以本官行秦雍二州事遷司衛監總督禁旅從幸中山車駕還次肆州司空苟頹表沙門法秀�惑百姓潛謀不軌詔烈與吏部尙書闕丞祖馳驛討之會秀已平轉左衛將軍賜爵昌國子遷殿中尙書賜帛三千匹於時髙祖幼沖文明太后稱制烈與元丕陸睿李衝等各賜金策許以有罪不死加散騎常侍遷前將軍進爵洛陽侯尋轉衛尉卿從駕南徵加鎭南將軍及遷洛陽人情戀本多有異議髙祖問烈曰卿意云何烈曰陛下聖略淵遠非愚管所測若隱心而言樂遷之與戀舊惟中半耳髙祖曰卿旣不唱異卽是同深感不言之益宜且還舊都以鎭代邑敕畱臺庶政一相參委車駕幸代執烈手曰宗廟至重翼衛不輕卿當祗奉靈駕時遷洛邑朕以此事相托顧非不重也烈與髙陽王雍奉遷神主於洛陽髙祖嘉其勛誠遷光祿卿十九年大選百僚烈子登引例求進烈表曰臣上或近臣下不決引一人疑而恩出分外冀荷榮祿當今聖明之朝理應謙讓而臣子登引人求進是臣素無教訓請乞黜落髙祖曰此乃有識之言不謂烈能辧此乃引見登詔曰朕今創禮新邑明揚天下卿父乃行謙讓之表而有直士之風故進卿爲太子翊軍校尉又加烈散騎常侍封聊城縣開國子食邑二百戶及穆泰陸睿謀反舊京髙祖幸代泰等伏法賜烈及李衝璽書述金策之意語在陸睿傳是逆也代鄕舊族同惡者多惟烈一宗無所染預髙祖嘉其忠操益重器之嘆曰元儼決斷威恩深自不惡然而爲臣盡忠猛決不如烈也爾日烈在代都必卽斬其五三元首耳烈之節槪不謝金日磾也詔除領軍將軍以本官從徵荊沔加鼓吹一部髙祖謂彭城王勰曰烈先朝舊徳智勇兼有軍之大計宜共參決宛鄧旣平車駕還洛論功加散騎常侍金紫光祿大夫二十三年蕭寶卷遣其太尉陳顯達入寇馬圈髙祖輿疾赴之執烈手曰都邑空虛維捍宜重可鎭衛二宮以輯遠近之望顯達破走髙祖崩於行宮彭城王勰總一六軍祕諱而返稱詔召世宗會駕魯陽以烈畱守之重密報凶問烈處分行畱神色無變世宗卽位寵任如前咸陽王禧爲宰輔權重當時曾遣家僮傳言於烈曰須舊羽林虎賁執仗出入領軍可爲差遣烈曰天子諒暗事歸宰輔領軍但知典掌宿衛有詔不敢違理無私給奴惘然而返傳烈言報禧禧復遣謂烈曰我是天子兒天子叔元輔之命與詔何異烈厲色而答曰向者亦不道王非是天子兒叔若是詔應遣官人所由遣私奴索官家羽林烈頭可得羽林不可得禧惡烈剛直遂議出之乃授使持節散騎常侍徵北將軍恆州刺史烈不願藩授頻表乞停輒優答弗許烈乃謂彭城王勰曰殿下忘先帝南陽之詔乎而逼老夫乃至於此遂以疾固辭世宗以禧等專擅潛謀廢之會二年正月初祭三公並致齋於廟世宗夜召烈子忠謂曰卿父忠允貞固社稷之臣明可早入當有處分忠奉詔而出質明烈至世宗詔曰諸父慢怠漸不可任今欲使卿以兵召之卿其行乎烈對曰老臣歷奉累朝頗以干勇賜識今日之事所不敢辭乃將直閣已下六十餘人宣旨召咸陽王禧彭城王勰北海王詳衛送至於帝前諸公各稽首歸政以烈爲散騎常侍車騎大將軍領軍進爵爲侯增邑三百戶並前五百戶自是長直禁中機密大事皆所參焉太尉咸陽王禧謀反也武興王楊集始馳於北邙以告時世宗從禽於野左右分散直衛無幾倉卒之際莫知計之所出乃敕烈子忠馳覘虛實烈時畱守已處分有備因忠奏曰臣𨿽朽邁心力猶可此等猖狂不足爲慮願緩蹕徐還以安物望世宗聞之甚以慰悅及駕還宮禧已遁逃詔烈遣直閣叔孫侯將虎賁三百人追執之順後旣立以世父之重彌見優禮八月暴疾卒時年六十五世宗舉哀於朝堂給東園第一祕器朝服一具衣一襲賜錢二百萬布五百匹贈使持節侍中大將軍太尉公雍州刺史追封巨鹿郡開國公增邑五百戶並前千戶

遼

耶律制心按遼史耶律隆運傳隆運侄制心小字可汗奴父徳崇善醫視人形色輒決其病累官至武定軍節度使制心善訓鷹隼統和中爲歸化州刺史開泰中拜上京畱守進漢人行宮都部署封漆水郡王以皇后外弟恩遇日隆樞密副使蕭合卓用事制心奏合卓寡識度無行檢上默然每內宴歡洽輒避之皇后不悅曰汝不樂耶制心對曰寵貴鮮能長保以是爲憂耳太平中歷中京畱守惕隱南京畱守徙王燕遷南院大王或勸制心奉佛對曰吾不知佛法惟心無私則近之矣一日沐浴更衣而臥家人聞絲竹之聲怪而入視則已逝矣年五十三贈政事令追封陳王守上京時酒禁方嚴有捕獲私醞者一飲而盡笑而不詰卒之日部民若哀父母

耶律玦按遼史本傳玦字吾展遙輦鮮質可汗之後重熙初召修國史補符寶郎累遷知北院副部署事入見太后後顧左右曰先皇謂玦必爲偉人果然除樞密副使出爲西南面招討都監歷同簽南京畱守事南面林牙皇弟秦國王爲遼興軍節度使以玦同知使事多所匡正十年復爲樞密副使咸雍初兼北院副部署及秦國王爲西京畱守請玦爲佐從之歲中獄空者三召爲孟父房敞隱玦不喜貨殖帝知其貧賜宮戶十嘗謂宰相曰契丹忠正無如玦者漢人則劉伸而已然熟察之玦優於伸先是西北諸部久不能平上遣玦問狀執弛慢者痛繩之以酒疾卒

宋

宗澤按宋史本傳澤字汝霖婺州義烏人母劉夢天大雷電光燭其身翌日而澤生澤自幼豪爽有大志登元佑六年進士第廷對極陳時獘考官惡直置末甲調大名館陶尉呂惠卿帥鄜延檄澤與邑令視河埽檄至澤適喪長子奉檄遽行惠卿聞之曰可謂國爾忘家者適朝廷大開禦河時方隆冬役夫僵僕於道中使督之急澤曰浚河細事乃上書其帥曰時方凝寒徒苦民而功未易集少需之至初春可不擾而辦卒用其言上聞從之惠卿辟爲屬辭調衢州龍遊令民未知學澤爲建庠序設師儒講論經術風俗一變自此擢科者相繼調晉州趙城令下車請升縣爲軍書聞不盡如所請澤曰承平時固無慮它日有警當知吾言矣知萊州掖縣部使者得旨市牛黃澤報曰方時疫癘牛飲其毒則結爲黃今和气橫流牛安得黃使者怒欲劾邑官澤曰此澤意也獨銜以聞通判登州境內官田數百頃皆不毛之地歲輸萬餘緡率橫取於民澤奏免之朝廷遣使由登州結女眞盟海上謀夾攻契丹澤語所親曰天下自是多事矣退居東陽結廬山谷間靖康元年中丞陳過庭等列薦假宗正少卿充和議使澤曰是行不生還矣或問之澤曰敵能悔過退師固善否則安能屈節北庭以辱君命乎議者謂澤剛方不屈恐害和議上不遣命知磁州時太原失守官兩河者率托故不行澤曰食祿而避難不可也卽日單騎就道從羸卒十餘人磁經敵騎蹂�之餘人民逃徙帑廩枵然澤至繕城壁浚隍池治器械募義勇始爲固守不移之計上言邢洺磁趙相五州各蓄精兵二萬人敵攻一郡則四郡皆應是一郡之兵常有十萬人上嘉之除河北義兵都總管金人破眞定引兵南取慶源自李固渡渡河恐澤兵躡其後遣數千騎直扣磁州城澤擐甲登城令壯士以神臂弓射走之開門縱擊斬首數百級所獲羊馬金帛悉以賞軍士康王再使金行至磁澤迎謁曰肅王一去不反今敵又詭辭以致大王願勿行王遂回相州有詔以澤爲副元帥從王起兵入援澤言宜急會兵李固渡斷敵歸路眾不從乃自將兵趨渡道遇北兵遣秦光�張徳夾攻大破之金人旣敗乃畱兵分屯澤遣壯士夜搗其軍破三十餘寨時康王開大元帥府檄兵會大名澤履冰渡河見王謂京城受圍日久入援不可緩會簽書樞密院事曹輔賫蠟封欽宗手詔至自京師言和議可成澤曰金人狡譎是欲款我師爾君父之望入援何啻饑渴宜急引軍直趨澶淵次第進壘以解京城之圍萬一敵有異謀則吾兵已在城下汪伯彥等難之勸王遣澤先行自是澤不得預府中謀議矣二年正月澤至開徳十三戰皆捷以書勸王檄諸道兵會京城又移書北道總管趙野河東北路宣撫範訥知興仁府曾楙合兵入援三人皆以澤爲狂不答澤以孤軍進都統陳淬言敵方熾未可輕舉澤怒欲斬之諸將乞貸淬使得效死澤命淬進兵遇金人敗之金人攻開徳澤遣孔彥威與戰又敗之澤度金人必犯濮先遣三千騎往援金人果至敗之金人復向開徳權邦彥孔彥威合兵夾擊又大敗之澤兵進至衛南度將孤兵寡不深入不能成功先驅云前有敵營澤揮眾直前與戰敗之轉戰而東敵益生兵至王孝忠戰死前後皆敵壘澤下令曰今日進退等死不可不從死中求生士卒知必死無不一當百斬首數千級金人大敗退卻數十餘里澤計敵眾十倍於我今一戰而卻勢必復來使悉其鐵騎夜襲吾軍則危矣乃暮徙其軍金人夜至得空營大驚自是憚澤不敢復出兵澤出其不意遣兵過大河襲擊敗之王承制以澤爲徽猷閣待制時金人逼二帝北行澤聞卽提軍趨滑走黎陽至大名欲徑渡河據金人歸路邀還二帝而勤王之兵卒無一至者又聞張邦昌僭位欲先行誅討會得大元帥府書約移師近都按甲觀變澤復書於王曰人臣豈有服赭袍張紅蓋禦正殿者乎自古姦臣皆外爲恭順而中藏禍心未有竊據寶位攺元肆赦惡狀昭著若邦昌者今二聖諸王悉渡河而北惟大王在濟天意可知宜亟行天討興復社稷且言邦昌僞赦或啟姦雄之意望遣使分諭諸路以定民心又上書言今天下所屬望者在於大王大王行之得其道則有以慰天下之心所謂道者近剛正而遠柔邪納諫諍而拒諛佞尙恭儉而抑驕侈體憂勤而忘逸樂進公實而退私僞因累表勸進王卽帝位於南京澤入見涕泗交頤陳興復大計時與李綱同入對相見論國事慷慨流涕綱奇之上欲畱澤潛善等沮之除龍圖閣學士知襄陽府時金人有割地之議澤上疏曰天下者太祖太宗之天下陛下當兢兢業業思傳之萬世柰何遽議割河之東西又議割陜之蒲解乎自金人再至朝廷未嘗命一將出一師但聞姦邪之臣朝進一言以告和暮入一說以乞盟終致二聖北遷宗社蒙恥臣意陛下赫然震怒大明黜陟以再造王室今卽位四十日矣未聞有大號令但見刑部指揮云不得謄播赦文於河之東西陜之蒲解者是褫天下忠義之气而自絕其民也臣𨿽駑怯當躬冒矢石爲諸將先得捐軀報國恩足矣上覽其言壯之攺知靑州時澤年己六十九矣開封尹闕李綱言綏復舊邦非澤不可尋徙知開封府時敵騎畱屯河上金鼓之聲日夕相聞而京城樓櫓盡廢兵民雜居盜賊縱橫人情恟恟澤威望素著旣至首捕誅捨賊者數人下令曰爲盜者贓無輕重並從軍法由是盜賊屏息民賴以安王善者河東巨寇也擁眾七十萬車萬乘欲據京城澤單騎馳至善營泣謂之曰朝廷當危難之時使有如公一二輩豈復有敵患乎今日乃汝立功之秋不可失也善感泣曰敢不效力遂解甲降時楊進號沒角牛兵三十萬王再興李貴王大郎等各擁眾數萬往來京西淮南河南北侵掠爲患澤遣人諭以禍福悉招降之上疏請上還京俄有詔荊襄江淮悉備巡幸澤上疏言開封物價市肆漸同平時將士農民商旅士大夫之懷忠義者莫不願陛下亟歸京師以慰人心其唱爲異議者非爲陛下忠謀不過如張邦昌輩陰與金人爲地爾除延康殿學士京城畱守兼開封尹時金遣人以使僞楚爲名至開封府澤曰此名爲使而實覘我也拘其人乞斬之有詔所拘金使延置別館澤曰國家承平二百年不識兵革以敵國誕謾爲可憑信恬不置疑不惟不嚴攻討之計其有實欲賈勇思敵所愾之人士大夫不以爲狂則以爲妄致有前日之禍張邦昌耿南仲輩所爲陛下所親見也今金人假使僞楚來覘虛實臣愚乞斬之以破其姦而陛下惑於人言令遷置別館優加待遇臣愚不敢奉詔以彰國弱上乃親札諭澤竟縱遣之言者附潛善意皆以澤拘畱金使爲非尙書左丞許景衡抗疏力辧且謂澤之爲尹威名政績卓然過人今之縉紳未見其比乞厚加任使以成禦敵治民之功眞定懷衛間敵兵甚盛方密修戰具爲入攻之計而將相恬不爲慮不修武備澤以爲憂乃渡河約諸將共議事宜以圖收復而於京城四壁各置使以領招集之兵又據形勢立堅壁二十四所於城外沿河鱗次爲連珠寨連結河東河北山水寨忠義民兵於是陜西京東西諸路人馬咸願聽澤節制有詔如淮甸澤上表諫不報秉義郎嶽飛犯法將刑澤一見奇之曰此將材也會金人攻汜水澤以五百騎授飛使立功贖罪飛大敗金人而還遂升飛爲統制飛由是知名澤視師河北還上疏言陛下尙畱南都道路籍籍咸以爲陛下捨宗廟朝廷使社稷無依生靈失所仰戴陛下宜亟回汴京以慰元元之心不報復抗疏言國家結好金人欲以息民卒之劫掠侵欺靡所不至是守和議果不足以息民也當時固有阿意順旨以叨富貴者亦有不相詭隨以獲罪戾者陛下觀之叨富貴者爲是乎獲罪戾者爲是乎今之言遷幸者猶前之言和議爲可行者也今之言不可遷者猶前日之言和議不可行者也惟陛下熟思而審用之且京師二百年積累之基業陛下柰何輕棄以遺敵國乎詔遣官迎奉六宮往金陵澤上疏曰京師天下腹心也兩河𨿽未敉寧特一手臂之不信爾今遽欲去之非惟一臂之弗瘳且並與腹心而棄之矣昔景徳間契丹寇澶淵王欽若江南人卽勸幸金陵陳堯叟蜀人卽勸幸成都惟寇準毅然請親徵卒用成功臣何敢望寇準然不敢不以章聖望陛下又條上五事其一言黃潛善汪伯彥贊南幸之非澤前後建議經從三省樞密院輒爲潛善等所抑每見澤奏疏皆笑以爲狂金將兀朮渡河謀攻汴京諸將請先斷河梁嚴兵自固澤笑曰去冬金騎直來正坐斷河梁耳乃命部將劉衍趨滑劉達趨鄭以分敵勢戒諸將極力保護河梁以俟大兵之集金人聞之夜斷河梁遁去二年金人自鄭抵白沙去汴京密邇都人震恐僚屬入問計澤方對客圍棋笑曰何事張皇劉衍等在外必能禦敵乃選精銳數千使繞出敵後伏其歸路金人方與衍戰伏兵起前後夾擊之金人果敗金將粘罕據西京與澤相持澤遣部將李景良閻中立郭俊民領兵趨鄭遇敵大戰中立死之俊民降景良遁去澤捕得景良謂曰不勝罪可恕私自逃是無主將也斬其首以徇旣而俊民與金將史姓者及燕人何仲祖等持書來招澤澤數俊民曰汝失利死尙爲忠義鬼今反爲金人持書相誘何面目見我乎斬之謂史曰我受此土有死而己汝爲人將不能以死敵我乃欲以兒女子語誘我乎亦斬之謂仲祖脇從貸之劉衍還金人復入滑部將張撝請往救澤選兵五千付之戒毋輕戰以需援撝至滑迎戰敵騎十倍諸將請少避其鋒撝曰避而偸生何面目見宗公力戰死之澤聞撝急遣王宣領騎五千救之撝死二日宣始至與金人大戰破走之澤迎撝喪歸卹其家以宣權知滑州金人自是不復犯東京山東盜起執政謂其多以義師爲名請下令止勤王澤疏曰自敵圍京城忠義之士憤懣爭奮廣之東西湖之南北福建江淮越數千里爭先勤王當時大臣無遠識大略不能撫而用之使之饑餓困窮弱者塡溝壑彊者爲盜賊此非勤王者之罪乃一時措置乖謬所致耳今河東西不從敵國而保山寨者不知其幾諸處節義之夫自黥其面而爭先救駕者復不知其幾此詔一出臣恐艸澤之士一旦解體倉卒有急誰復有願忠效義之心哉王策者本遼酋爲金將往來河上澤擒之解其縛坐堂上爲言契丹本宋兄弟之國今女眞辱吾主又滅而國義當協謀雪恥策感泣願效死澤因問敵國虛實盡得其詳遂決大舉之計召諸將謂曰汝等有忠義心當協謀剿敵期還二聖以立大功言訖泣下諸將皆泣聽命金人戰不利悉引兵去澤疏諫南幸言臣爲陛下保護京城自去年秋冬至於今春又三月矣陛下不早回京城則天下之民何所依戴除資政殿學士又遣子穎詣行闕上疏曰天下之事見幾而爲待時而動則事無不成今收復伊洛而金人渡河捍蔽滑臺而敵國屢敗河東河北山寨義民引領舉踵日望官兵之至以幾以時而言之中興之兆可見而金人滅亡之期可必在陛下見幾乘時而已又言昔楚人城郢史氏鄙之今聞有旨於儀眞教習水戰是規規爲偏霸之謀非可鄙之甚者乎傳聞四方必謂中原不守遂爲江寧控扼之計耳先是澤去磁以州事付兵馬鈐轄李侃統制趙世隆殺之至是世隆及弟世興以兵二萬來歸眾懼其變澤曰世隆本吾一校爾何能爲世隆至責之曰河北陷沒吾宋法令與上下之分亦陷沒耶命斬之時世興佩刀侍側眾兵露刃庭下澤徐謂世興曰汝兄誅汝能奮志立功足以雪恥世興感泣金人攻滑州澤遣世興往救世興至掩其不備敗之澤威聲日著北方聞其名常尊憚之對南人言必曰宗爺爺澤疏言丁進數十萬眾願守護京城李成願扈從還闕卽渡河剿敵楊進等兵百萬亦願渡河同致死力臣聞多助之至天下順之陛下及此時還京則眾心翕然何敵國之足憂乎又奏言聖人愛其親以及人之親所以教人孝敬其兄以及人之兄所以教人弟陛下當與忠臣義士合謀肆討迎復二聖今上皇所禦龍徳宮儼然如舊惟淵聖皇帝未有宮室望攺修寶籙宮以爲迎奉之所使天下知孝於父弟於兄是以身教也上乃降詔擇日還京澤前後請上還京二十餘奏每爲潛善等所抑憂憤成疾疽發於背諸將入問疾澤矍然曰吾以二帝蒙塵積憤至此汝等能殲敵則我死無恨眾皆流涕曰敢不盡力諸將出澤嘆曰出師未捷身先死長使英雄淚滿襟翼日風雨晝晦澤無一語及家事但連呼過河者三而薨都人號慟遺表猶贊上還京贈觀文殿學士通議大夫謚忠澤質直好義親故貧者多依以爲活而自奉甚薄常曰君父側身嘗膽臣子乃安居美食耶始澤招集羣盜聚兵儲糧結諸路義兵連燕趙豪傑自謂渡河�復可指日冀有志弗就識者恨之子�居戎幕素得士心澤薨數日將士去者十五都人請以�繼父任會朝廷已命杜充畱守乃以�爲判官充反澤所爲頗失人心�屢爭之不從乃請持服歸自是豪傑不爲用羣聚城下者復去爲盜而中原不守矣�官終兵部郎中

元

賀仁傑按元史本傳仁傑字寬甫其先河東隰州人祖種徳徙關中遂爲京兆鄠人父賁有材略善攻戰數從軍有功關中兵後積屍滿野賁買地金天門外爲大冢收瘞之遠近聞者爭輦屍來葬復以私錢勞之嘗治室於毀垣中得白金七千五百兩謂其妻鄭曰語云匹夫無故獲千金必有非常之禍時世祖以皇太弟受詔徵雲南駐六盤山乃持五千兩往獻之世祖曰天以賜汝焉用獻對曰殿下新封秦金出秦地此天以授殿下臣不敢私願以助軍且言其子仁傑可用狀卽召入宿衛其軍帥怒賁不先白已而專獻金下賁獄世祖聞之大怒執帥將殺之以勛舊而止世祖卽位賜賁金符總管京兆諸軍奧魯卒贈輸忠立義功臣銀靑榮祿大夫大司徒追封雍國公謚貞憲仁傑從世祖南徵雲南北徵乃顏皆著勞績後與董文忠居中事上同志協力知無不言言無不聽多所裨益而言不外泄帝深愛重之至元十三年宋平惟川蜀久不下四川制置使張玨守重慶合州安撫使王立守釣魚山相距二十餘里詔建東西行樞密院督兵進伐合丹闊裏吉思領東院攻釣魚山不花李徳輝領西院攻重慶徳輝分守成都獲王立鈔卒張合縱之使諭立降立復遣張合等奉蠟書告徳輝能自來卽降徳輝遂從五百騎至釣魚山與東院同受立降東院復奏誅立並言徳輝越境邀功下立長安獄西院從事呂至都以兵事告許衡許衡告仁傑仁傑爲言於帝帝召樞密臣責之曰汝等以人命爲戲耶今召王立立生則已死則汝等亦從之立至賜金虎符仍以爲合州安撫使帝一日召仁傑至榻前出白金謂之曰此汝父六盤所獻者聞汝母來可持以歸養辭不許乃歸白母盡散之宗族帝欲選民間童女充後宮及有司買物多非其土產山後鹽禁久爲民害皆奏罷之民爲之立祠十七年上都畱守闕宰相擬廷臣以十數皆不納帝顧仁傑曰無以易卿者特授正議大夫上都畱守兼本路總管開平府尹明年賜三珠虎符進資徳大夫兼虎賁親軍都指揮使尋加榮祿大夫中書右丞畱守如故尙書省立桑哥用事奏上都畱守司錢榖多失實召畱守剌忽耳及仁傑廷辧仁傑曰臣漢人不能禁吏戢姦致錢谷耗傷臣之罪剌忽耳曰臣爲長印在臣手事未有不關白而能行者臣之罪帝曰以爵讓人者有之未有爭引咎歸己者置勿問仁傑在官五十餘年爲畱守者居半車駕春秋行幸出入供億未嘗致上怒其妻劉沒帝欲爲娶貴族固辭乃取民間女已而喪明夫妻相敬如初未嘗置媵妾大徳九年年七十二請老拜光祿大夫平章政事商議陜西行中書省事賜白金楮幣錦袍玉帶歸第以子勝襲上都畱守虎賁指揮使後成宗崩仁宗入淸內難念世祖舊臣欲有所諮訪召赴闕行至樊橋而卒贈恭勤竭力功臣儀同三司太保上柱國追封雍國公謚忠貞延佑六年加贈推誠宣力翊運功臣太師開府儀同三司上柱國追封奉元王子勝自有傳

王伯勝按元史本傳伯勝霸州文安人兄伯順給事內廷爲世祖所親幸因以伯勝入見命使宿衛時伯勝年十一廣顙巨鼻狀貌屹然帝顧謂伯順曰此兒當勝卿可名伯勝帝嘗沃盥水溫冷甚稱旨問進水爲誰內侍李邦寧曰伯勝帝曰此兒他日必知爲政達人情矣至元二十五年從徵乃顏以功授朝列大夫拱衛直都指揮使元貞元年賜金虎符進階嘉議大夫成宗卽位復進通議大夫初拱衛直隸教坊衛卒多市井無賴竄名宿衛及伯勝爲指揮使乃盡募良家子易之五年扈從上都天久雨夜聞城西北有聲如戰鼙然伯勝率衛卒百人出視之乃大水暴至立具畚鍤集土石氈罽以塞門分決壕隍以泄其勢至旦始定而民弗知丞相完澤以聞帝嘉之九年以侍成宗疾忤安西王出爲大寧路總管伯順亦出爲梁王傅武宗卽位召拜通奉大夫也可札魯花赤刑部尙書至大二年加右丞明年進銀靑榮祿大夫大都畱守兼少府監初大都土城歲必衣葦以禦雨日久土益堅勞費益甚伯勝奏罷之仁宗立正百官品秩降授資徳大夫尋復升榮祿大夫拜遼陽等處行中書省平章政事遼陽省治懿州州獘陋民不知學伯勝始至爲增郡學弟子員擇賢師以教之使客至無所捨皆館於民民苦之伯勝乃擇隙地爲館廏度閒田百頃募民耕種以廩餼之歲大旱伯勝齋戒以禱禱畢卽雨人謂之平章雨延佑二年召爲大都畱守遼陽民狀其行事言於中書乞畱伯勝不報民涕泣而去三年特授銀靑榮祿大夫至治二年賜金虎符授武衛親軍都指揮使兼大都屯田事仍大都畱守奉詔監修文武樓刱咸寧殿建太廟泰定三年冬以疾卒賜翊忠宣力保惠功臣太保金紫光祿大夫上柱國追封薊國公謚忠敏

達禮麻識理按元史本傳達禮麻識理字遵道怯烈臺氏其先北方大族六世祖始居開平父曰阿剌不花江西行省參知政事追封趙國公謚襄惠達禮麻識理少�敏從師授經史過目輒領解至正五年經筵選充譯史益自砥礪於學搢紳先生皆以遠大期之轉補禦史臺譯史遂除禦史臺照磨十五年拜監察禦史出僉山北道肅政廉訪司事未行畱爲詹事院長史俄遷工部員外郎復畱爲長史明年除中議尋升參議詹事院事十七年爲太子家令十八年曆祕書太監吏部侍郎禦史臺經歷中書右司郎中十九年除刑部尙書提調南北兵馬司巡綽事盜逼畿甸人心大恐達禮麻識理能鎭之以靜民恃以爲安二十一年由中書參議升中書參知政事同知經筵事二十三年冬遷上都畱守兼開平府尹加榮祿大夫分司土嶺東鎭三州以督轉輸二十四年朝廷以前中書令平章政事塔世帖木兒來爲畱守時孛羅帖木兒擁兵京師而皇太子出居於外達禮麻識理與塔世帖木兒皆以忠義許國相與結人心以觀時變未幾攺授塔世帖木兒爲大司農塔世帖木兒謂達禮麻識理曰我至京師則制於彊臣未易圖也因畱不行適脫吉兒以孛羅帖木兒命屯兵蓋裏泊托腹心於宗王也速也不堅授以金印俾駐上都之東郊而以畱守善安集兵於瓦吉剌部落達禮麻識理遇之有禮善安辭去孛羅帖木兒復調帖木兒托忽速哥至上都以守禦爲名事益矛盾達禮麻識理與之周旋略無幾微見於外而密遣前宗正紮魯忽赤月魯帖木兒潛通音問於罕哈哈剌海行樞密知院益老答兒請急調兵南行又遣畱守司照磨陳恭取兵興州訪求在閒官吏之有才者約束東西手八剌哈赤虎賁司�集丁壯苗軍火銃什伍相聯一旦布列鐵旛竿山下揚言四方勤王之師皆至帖木兒等大駭一夕東走其所將兵盡潰由是達禮麻識理增修武備城守益嚴二十五年皇太子在冀寧命立上都分省達世帖木兒爲平章政事達禮麻識理爲右丞便宜行事以固護根本七月禿堅帖木兒用孛羅帖木兒命以兵犯上都先遣利用少監帖裏哥赤至上都令廣備糧餼遠迓大軍達禮麻識理開陳大義戮之於市民情乃定已而委堅帖木兒帥鐵甲馬步軍蔽野而至呼聲動天達禮麻識理飭軍士城守申明逆順之理以安人心巡視城壁晝夜不少息夜遣死士縋城而下焚其攻具而調副畱守禿魯迷失海牙引兵由小東門出與之大戰臥龍岡敗之未幾孛羅帖木兒伏誅禿堅帖木兒皆奔潰而上都以安拜中書右丞兼上都畱守提調虎賁司加光祿大夫賜黃金系腰仍命提調東西手八剌哈赤旣而上都分省罷遙授中書平章政事上都畱守位居第一力辭不允明年召爲太宗正府也可紮魯忽赤又明年拜太子詹事奉詔至軍中宣明大義藩將感悅遷翰林學士承旨秋除知樞密院事大撫軍院事初大撫軍院之立皇太子用完者帖木兒答爾麻帖林沙伯顏帖木兒李國鳳等計專以備禦擴廓帖木兒旣而政權不一事務益乖各復引去而達禮麻識理之至事且無可爲者達禮麻識理之卒也先一夕怯薛官哈剌章者阿兒剌屯阿魯圖孫也夜夢太祖召見語之曰我以勤勞取天下以傳於妥歡帖睦爾而愛猷識理達臘不克肖似廢壞我家法苟不卽攺圖天命不可保矣爾吾功臣之後且誠實故召汝語汝明旦亟以吾言告而主及愛猷識禮達臘汝不以告吾卽殛汝告而不攺則吾它有處之達禮麻識理其人庶幾識事宜者然知而不言將焉用之吾其先殛之矣明旦哈剌章入見帝具以夢告帝令以告皇太子比出則達禮麻識理已無疾而卒矣

畱守部藝文一

南京畱守謝上表

宋歐陽修守宮鑰之謹嚴敢忘夙夜布政條之纖悉上副憂勤寄任非堪兢營並集伏念臣賦才庸薄稟數奇屯毀譽交興兩嘗過實寵榮逾分動輒招尢念報效之未伸敢不竭忠而盡瘁困風波之可畏則思遠去以深藏迨此六年外更三守學偸安而杜口負素志以愧心朽質易衰己雕零於齒髮良時難得尙希慕於功名豈謂皇慈未捐舊物擢從支郡委以名都惟此別京舊當孔道簿領少勤於職事廚傳取悅於路人苟循俗吏之所爲𨿽能免過非有古人之大節未足報君

乞委任宗澤札子

許景衡臣竊聞議者多指開封尹宗澤過失事未知是否如何澤之爲人及其爲政固不能上逃聖第未知果指何事而言也若只緣拘畱金國使人此誠澤之失然原其本心只緣忠義所激出於輕發未盡識國家事體耳又未知別有何等罪犯也臣自浙渡淮以至行在得之來自京師者皆言澤之爲尹威名政術卓然過人誅鋤彊梗撫循善良都城帖然莫敢犯者又方修守禦之備歷歷可觀臣𨿽不識其人竊用嘆慕以爲去冬京城之內不能固守良由大臣無謀尹正非才之故使當時有如澤等數輩赤心許國相與維持則其禍變亦未至如此其酷也今只較其末度小疵便以爲罪不顧其盡忠報國之大節臣𨿽至愚竊以爲過矣況澤昔在河朔遭遇陛下遮畱拱衛繼參幕府宣力爲多今尹天府其績效又章章如此則其所爲終始亦可考矣而議者獨不能少優容之其亦不恕矣乎且開封宗廟社稷之所在擇人居守尢非他州別路之比今若罷逐澤則當愼選畱守不識今之縉紳其威名政績亦有加於澤者乎卽有其人則除授交割尙費日月兵民亦未信服防秋及時計將柰何如有其人則澤未宜遽然更易也伏望聖慈上爲宗廟社稷下爲京師億萬生靈特賜主張厚加委任使成禦敵治民功天下幸甚

畱守部紀事晉書宣帝本紀黃初六年天子復大興舟師徵吳復命帝居守內鎭百姓外供軍資臨行詔曰吾深以後事爲念故以委卿曹參𨿽有戰功而蕭何爲重使吾無西顧之憂不亦可乎天子自廣陵還洛陽詔帝曰吾東撫軍當總西事吾西撫軍當總東事於是帝畱鎭許昌魏書元丕傳丕以例降王爵封平陽郡公求致仕詔不許及車駕南伐丕與廣陵王羽畱守京師並加使持節詔丕羽曰畱守非賢莫可太尉年尊徳重位總阿衡羽朕之懿弟溫柔明斷故使二人畱守京邑授以二節賞罰在手其祇允成憲以稱朕心丕對曰謹以死奉詔羽對曰太尉宜專節度臣但可副貳而已髙祖曰老者之智少者之決何得辭也唐書蘇世長傳世長子良嗣畱守西京賞遇尢渥尙方監裴匪躬案諸苑建言鬻果蔬儲利佐公上良嗣曰公儀休一諸侯相拔葵去織未聞天子賣果蔬與人爭利遂止呂元膺傳元膺拜東都畱守故事畱守賜旗甲至元膺不給或上言用兵討淮西東都近賊損其儀沮威望請比華汝壽三州帝不聽並三州罷之畱守不賜旗甲自此始都有李師道畱邸邸兵與山棚謀竊發事覺元膺禽破之始盜發都人震恐守兵弱不足恃元膺坐城門指縱部分意气閒舒人賴以安東畿西南通鄧虢川谷曠深多糜鹿人業射獵而不事農遷徙無常皆趫悍善斗號曰山棚權徳輿居守將羈縻之未克至是元膺募爲山河子弟使衛宮城詔可攺河中節度史五代史晉出帝本紀出帝父敬儒髙祖兄也爲唐莊宗騎將早卒髙祖以其子重貴爲子髙祖六子五皆早死而重睿幼故重貴得立髙祖爲契丹所立謀以一子畱守太原契丹使盡出諸子自擇之指重貴曰此眼大者可也遂拜金紫光祿大夫行太原尹北京畱守知河東節度事天福三年冬爲開封尹封鄭王加太尉同中書門下平章事六年髙祖幸鄴畱守東京遼史天祚帝本紀天慶六年春正月丙寅朔東京夜有惡少年十餘人乘酒執刃逾垣入畱守府問畱守蕭保先所在今軍變請爲備蕭保先出刺殺之戶部使大公鼎聞亂卽攝畱守事與副畱守髙淸明集奚漢兵千人盡捕其眾斬之撫定其民東京故渤海地太祖力戰二十餘年乃得之而蕭保先嚴酷北海苦之故有是變東軒筆錄錢文僖公惟演生貴家而文雅樂善出天性晚年以使相畱守西京時通判謝絳掌書記尹洙畱府推官歐陽修皆一時文士遊宴吟詠未嘗不同洛下多水竹奇花凡園囿之勝無不到者有郭延卿者居水南少與張文定公呂文穆公遊累舉不第以文行稱於鄕閭張呂相繼作相更薦之得職官然延卿亦未嘗出仕葺幽亭藝花足迹不及城市至是年八十餘矣一日文僖率僚屬往遊去其居一里外卽屏騎從腰輿張蓋而訪之不告以名氏洛下士族多過客眾延卿未始出蓋莫知其何人也但欣然相接道服對談而已數公疏爽闓朗天下之選延卿笑曰陋居罕有過從而平日所接之人亦無若數君者老夫甚愜願少畱對花小酌也於是以陶�果蔌而進文僖愛其野逸爲引滿不辭旣而吏報申牌府史牙兵列庭中延卿徐曰公等何官而從吏之多也尹洙指而告曰畱守相公也延卿笑曰不圖相國肯顧野人遂相與大笑又曰尙能飲否文僖欣然從之又數杯延客之禮數杯盤無少加於前而談笑自若日入辭去延卿送之門顧曰老病不能造謝希勿訝也文僖登車茫然自失翌日語僚屬曰此眞隱者也彼視富貴爲何等物耶嘆息累日不止聞見近錄張文定畱守南京髙麗使者至例當畱守迎送文定曰我前執政也可與陪臣抗禮乎遂不出而遣少尹尋以其事聞神宗以爲得體仍令中書降旨揚州令陳升之如張某所請元史答裏麻傳答裏麻除大都路畱守帝宴大臣於延春閣特賜答裏麻白鷹以表其貞廉帝嘗命答裏麻修七星堂先是修繕必用赤綠金銀裝飾答裏麻獨務朴素令畫工圖山林景物左右年少皆不然是歲秋車駕自上京還入觀之乃大喜以手撫壁嘆曰有心哉畱守也賜白金五十兩錦衣一襲輟�錄劉復新爲上都畱守時有令史亢子春者值公退食偶與同列據案判事以戲遂爲仇家發之公大怒責問罪狀枷項示眾及歸怒容未霽其夫人田氏問公何故不樂公語其故夫人曰此小節耳何足怒也卽令人呼亢至請公爲脫其枷且勞以酒云此一杯與汝壓驚此一杯與汝慶喜男子大丈夫何所不至畱守之位何患不到亢感謝而退不數年公卒而無子止一女適田直長直長遄卒女病雙瞽後亢宮湖廣參政迎夫人母子歸沒齒敬養不怠公乃廉訪使劉廷幹之從祖父也

畱守部雜錄

