

縣佐部匯考

周周制縣正以下設鄙師掌其鄙之政令祭祀酇長掌其酇之政令裏宰掌比其邑之眾寡治其政令鄰長掌相糾相受皆統於地官按周禮地官鄙師每鄙上士一人

訂義

鄭鍔曰教法行於六鄕而六遂無書考徳行道藝之事三歲興甿何耶鄙師猶鄕之黨正名謂之師非有教法何以爲師乎各掌其鄙之政令祭祀

訂義

鄭鍔曰鄙師掌其祭祀則祭祀之時亦如黨正教其禮事明矣凡作民則掌其戒令

訂義

鄭康成曰作民謂起役易氏曰戒令所以肅眾志軍法以百家應調發之數故酇長以旗鼓兵革帥其民而至至五百家爲一小陣然後鄙師爲之掌其戒令以時數其眾庶而察其媺惡而誅賞

訂義

鄭康成曰時四時也黃氐曰數眾庶稽其在不也媺惡其人之善良奇�也自遂師至鄙師皆行誅賞與鄕不同鄕之誅賞必告於上歲終則會其鄙之政而致事

訂義

李嘉會曰鄙管五酇職眾事夥宜於此會其政而致事於縣正酇長每酇中士一人各掌其酇之政令以時校登其夫家比其眾寡訂

義王昭禹曰族師以時校登其夫家則鄕師統其事酇長以時校登其夫家則遂師統其事以治其喪紀祭祀之事

訂義

賈氏曰喪紀民之喪紀若鄕師所云族共喪器之類祭祀謂若族祭酺之類若作其民而用之則以旗鼓兵革帥而至

訂義

易氏曰先王寓兵於民而其器亦出於民無事則藏之器無不完有事則出之器無不利蓋至於百家而後兵器始備若作民而師田行役則族師以旗鼓兵器帥而至酇長亦以旗鼓兵革帥而至蓋以是帥之以是用之所謂不教而殃民者無有矣若歲時簡器與有司數之

訂義

鄭康成曰簡器簡稼器也兵器亦存焉有司遂大夫凡歲時之戒令皆聽之

訂義

鄭鍔曰有戒令躬往聽之歸而告戒一酇爲之長者職當然也趨其耕耨稽其女功

訂義

賈氏曰酇長彌親民故趨其耕耨並稽考女功之事裏宰每裏下士一人

訂義

鄭鍔曰六鄕之長謂之宰至治一里者猶鄕也閭胥亦以宰爲名何耶宰取其能裁制耳一里之眾苟無宰制之能何以治之職之卑者於尊無嫌所以同夫宰之稱掌比其邑之眾寡與其六畜兵器治其政令

訂義

鄭康成曰邑猶裏也以歲時合耦於鋤以治稼穡趨其耕耨行其秩敍訂義

鄭鍔曰一里之家相與耦耕宜自配合何待裏宰余以爲耦耕之法一耜之廣者五寸二耜爲耦廣深一尺故合二耜則須兩人共發之人有老幼力有彊弱爲耦者未必通耕則耕者廢裏宰歲時往卽鋤室爲合其耦使人人適均斯無廢耕之事鋤之爲言助也裏宰合耦之所教爲治所之名月令季冬命農計耦耕事蓋於此室計之所謂歲時者其季冬歟爲合耦以治稼穡乃趨其耕耨使無失時然有以趨之無以勸之無益也行其秩敍所以勸之歟以待有司之政令而徵斂其財賦

訂義

賈氏曰此言待有司徵斂者謂縣師旅師鄰長五家則一人掌相糾相受

訂義

賈氏曰使五家各相糾察宅舍有故又相容受也凡邑中之政相贊

訂義

劉執中曰邑中之政謂裏宰也徙於他邑則從而授之

訂義

鄭康成曰從猶隨也授猶付也顯王十九年春徙都咸陽始置縣縣有丞按史記周本紀不載按商君傳鞅定變法之令爲築冀闕宮庭於咸陽秦自雍徙都之而令民父子兄弟同室內息者爲禁而集小都鄕邑聚爲縣置令丞凡三十一縣

漢漢承秦制縣置斗食佐史佐之亭有長鄕有三老嗇夫遊僥之屬按漢書百官表縣令長皆秦官掌治其縣萬戶以上爲令減萬戶爲長皆有丞尉秩四百石至二百石是爲長吏百石以下有斗食佐史之秩是爲少吏大率十里一亭亭有長十亭一鄕鄕有三老有秩嗇夫遊僥三老掌教化嗇夫職聽訟收賦稅遊僥僥循禁賊盜注

漢官名秩簿云斗食月俸十一斛佐史月俸八斛也一說斗食者歲俸不滿百石計日而食一斗二升故云斗食也

後漢後漢縣皆置丞佐之又鄕有三老遊僥嗇夫亭有亭長裏有裏魁之屬按後漢書百官志凡縣丞各一人本注曰丞署文書典知倉獄各署諸曹掾史本注曰諸曹略如郡員五官爲廷掾監鄕五部春夏爲勸農掾秋冬爲制度掾鄕置有秩三老遊僥本注曰有秩郡所署秩百石掌一鄕人其鄕小者縣置嗇夫一人皆主知民善惡爲役先後知民貧富爲賦多少平其差品三老掌教化凡有孝子順孫貞女義婦讓財救患及學士爲民法式者皆扁表其門以興善行遊僥掌僥循禁司姦盜又有鄕佐屬鄕主民收賦稅亭有亭長以禁盜賊本注曰亭長主求捕盜賊承望都尉裏有裏魁民有什伍善惡以告本注曰裏魁掌一里百家什主十家伍主五家以相檢察民有善事惡事以告監官其郡有鹽官鐵官工官都水官者隨事廣狹置令長及丞秩次皆如縣道無分土給均本吏本注曰凡郡縣出鹽多者置鹽官主鹽稅出鐵多者置鐵官主鼓鑄有工多者置工官主工稅物有水池及魚利多者置水官主平水收漁稅在所諸縣均差吏更給之置吏隨事不具縣員注

應劭漢官曰大縣丞左右尉所謂命卿三人小縣一尉一丞命卿二人雒陽丞三人四百石員吏七百九十六人十三人四百石鄕有秩獄史五十六人佐史鄕佐七十七人鬥食令史嗇夫假五十人官掾史幹小史二百五十人書佐九十人循行二百六十人鄕戶五千則置有秩風俗通曰秩則田間大夫言其官裁有秩耳嗇者省也夫賦也言消息百姓均其役賦國家制度大率十里一鄕

漢官儀曰民生二十三爲正一歲以爲衛士一歲爲材官騎士習射禦騎馳戰陣八月太守都尉令長相丞尉會都試課殿最水家爲樓船亦習戰射行船過郡太守各將萬騎行障塞烽火追鹵置長史一人丞一人治兵民當兵行長領置部尉十人司馬候農都尉皆不治民不給衛士材官樓船年五十六老衰乃得免爲民就田應合選爲亭長亭長課僥巡尉遊僥亭長皆習設備五兵五兵弓弩戟楯刀劍甲鎧鼓吏赤幘行縢帶劍佩刀持楯被甲設矛戟習射設十里一亭亭長亭候五里一郵郵間相去二里半司姦盜亭長持二尺板以劾賊索繩以收執賊風俗通曰漢家因秦大率十里一亭亭畱也蓋行旅宿會之所館亭吏舊名負弩攺爲長或謂亭父周禮五家爲鄰四鄰爲裏裏者止也裏有司司五十家共居止同事舊欣通其所也

胡廣曰鹽官掊坑而得鹽或有鑿井煮海水而以得之者鑄銅爲器械當鑄冶之時扇熾其火謂之鼓鑄

晉晉制縣置令長有主簿錄事記室功曹以佐之又鄕置嗇夫治書史百戶置里吏千戶置校官掾並方略吏之屬按晉書職官志縣大者置令小者置長有主簿錄事史主記室史門下書佐幹遊僥議生循行功曹史小史廷掾功曹史小史書佐幹戶曹掾史幹法曹門幹金倉賊曹掾史兵曹史吏曹史獄小史獄門亭長都亭長賊捕掾等員戶不滿三百以下職吏十八人散吏四人三百以上職吏二十八人散吏六人五百以上職吏四十人散吏八人千以上職吏五十三人散吏十二人千五百以上職吏六十八人散吏一十八人三千以上職吏八十八人散吏二十六人縣農月隨所領戶多少爲差散吏爲勸農又縣五百以上皆置鄕三千以上置二鄕五千以上置三鄕萬以上置四鄕鄕置嗇夫一人鄕戶不滿千以下置治書史一人千以上置史佐各一人正一人五千五百以上置吏一人佐二人縣率百戶置里吏一人其土廣人稀聽隨宜置里吏限不得減五十戶戶千以上置校官掾一人縣皆置方略吏四人江左以後鄴長安置吏如三千戶以上之制宋

宋縣置丞與諸曹如魏晉制按宋書百官志縣令長秦官也大者爲令小者爲長漢制置丞一人五家爲伍伍長主之二伍爲什什長主之十什爲裏裏魁主之十里爲亭亭長主之十亭爲鄕鄕有鄕佐三老有秩嗇夫遊僥各一人鄕佐有秩主賦稅三老主教化嗇夫主爭訟遊僥主姦非其餘諸曹略同郡職以五官爲廷掾後則無復丞惟建康有獄丞其餘眾職或此縣有而彼縣無各有舊俗無定制也

梁梁縣置屬員如晉宋制按隋書百官志縣爲國曰相大縣爲令小縣爲長皆置尉丞郡縣置吏亦各準州法以大小而制員郡縣吏有書僮有武吏有醫有迎新送故等員亦各因其大小而置焉

北齊北齊制縣分九等皆有丞中正功曹以佐之按隋書百官志後齊制上上縣令屬官有丞中正光迎功曹光迎主簿功曹主簿錄事及西曹戶曹金曹租曹兵曹等掾市長等員合屬官佐史五十四人上中縣減上上縣五人上下縣減上中縣五人中上縣減上下縣六人中中縣減中上縣五人中下縣減中中縣一人下上縣減中下縣一人下中縣減下上縣一人下下縣減下中縣一人自州郡縣各因其大小置白直以供其役鄴臨漳成安三縣令各置丞中正功曹主簿門下督錄事主記議及功曹記室戶田金租兵騎賊法等曹掾員

隋隋制縣分九品置屬有差又河南洛陽長安加置功曹各二人及監丞司官等員按隋書百官志縣置令丞尉正光初功曹光初主簿功曹主簿西曹金戶兵法士等曹佐及市令等員合九十九人上中縣減上上縣吏屬四人上下縣減上中縣五人中上縣減上下縣十人中中縣減中上縣五人中下縣減中中縣五人下上縣減中下縣十二人下中縣減下上縣六人下下縣減下中縣五人河南洛陽長安大興加置功曹爲三司司各二人郡縣佛寺攺爲道場道觀攺爲元壇各置監丞京都諸坊攺爲裏皆省除裏司官以主其事

唐唐制縣佐品秩以上中下爲差按唐書百官志京縣丞二人從七品上主簿二人從八品上錄事二人從九品下畿縣丞一人正八品下主簿一人正九品上上縣丞一人從八品下主簿一人正九品下中縣丞一人從八品下主簿一人從九品上中下縣丞一人正九品上主簿一人從九品上下縣丞一人正九品下主簿一人從九品上髙祖武徳元年制諸縣置主簿以流外爲之按唐書髙祖本紀不載按百官志注武徳元年諸縣置主簿以流外爲之京縣上縣丞皆一人畿縣上縣正皆四人太宗貞觀年令諸縣置錄事按唐書太宗本紀不載按百官志注云云元宗開元

年令京兆河南屬縣置市令一人及凡縣司功佐等員按唐書元宗本紀不載按百官志注元宗開元中京兆河南府諸縣戶三千以上置市令一人凡縣有司功佐司戶佐司兵佐司法佐司士佐典獄門事等畿縣減司兵上縣有司戶司法而已

遼世宗天祿五年詔縣主簿委政事省銓注按遼史世宗本紀天祿五年夏五月壬戌詔縣主簿委政事省銓注

宋太祖幹徳二年令錄簿尉諸職官有耄耋篤疾者舉劾之按宋史太祖本紀云雲開寶三年詔諸縣置簿尉有差按宋史太祖本紀不載按職官志開寶三年詔諸縣千戶以上置令簿尉四百戶以上置令尉令知主簿事四百戶以下置簿尉以主簿兼知縣事眞宗咸平四年令川陜縣五千戶以上並置主簿按宋史眞宗本紀不載按職官志咸平四年王欽若言川陜縣五千戶以上請並置簿自余仍以尉兼從之自後川蜀及江南諸縣各增置主簿中興後置簿掌出納官物銷注簿書凡縣不置丞則簿兼丞之事凡批銷必親書押不許用手記仍不許差出以防銷注仁宗天聖年始置丞令出身幕職選充按宋史仁宗本紀不載按職官志縣丞初不置天聖中因蘇耆請開封兩縣始各置丞一員在簿尉之上仍於有出身幕職令錄內選充皇佑年詔赤縣丞並除新攺官人按宋史仁宗本紀不載按職官志云云神宗熙寧四年令劇縣增置丞一員按宋史神宗本紀不載按職官志熙寧四年編修條例所言諸路州軍繁劇縣令戶二萬已上增置丞一員以幕職官或縣令人充哲宗元佑元年詔應因給納常平免役置丞並行省罷如委事務繁劇難以省罷處令轉運司存畱按宋史哲宗本紀不載按職官志云云徽宗崇寧二年令縣置丞一員以掌其事按宋史徽宗本紀不載按職官志崇寧二年宰相蔡京言熙寧之初修水土之政行市易之法興山澤之利皆王政之大請縣並置丞一員以掌其事大觀三年詔縣丞除舊額存畱外餘皆減罷按宋史徽宗本紀不載按職官志大觀三年詔昨增置縣丞內除舊額及萬戶以上縣事務繁冗及𨿽非萬戶實有山澤坑冶之利可以修興去處依舊存畱外餘皆減罷髙宗建炎元年詔縣丞系嘉佑以前員闕並萬戶處存畱一員余並罷按宋史髙宗本紀不載按職官志云云紹興三年令以淮東累經兵火權罷縣丞按宋史髙宗本紀不載按職官志云云紹興十八年令置海陵丞一員按宋史髙宗本紀不載按職官志云云寧宗嘉定年令小邑不置丞以簿兼按宋史寧宗本紀不載按職官志云云

金金制縣有赤次赤劇次劇又有上中下之分皆設丞簿佐之按金史百官志赤縣丞一員從八品掌貳縣事主簿一員正九品掌同縣丞注

司吏十人內一名取識女直漢字者充公使十人次赤縣又曰劇縣丞一員正九品主簿一員正九品諸縣丞一員正九品主簿一員正九品凡縣二萬五千戶以上爲次赤爲劇二萬以上爲次劇在諸京倚郭者曰京縣自京縣而下以萬戶以上爲上三千戶以上爲中不滿三千爲下中縣而下置丞以主簿與尉通領巡捕事下縣則不置尉以主簿兼之注

中縣司吏八人下縣司吏六人公使皆十人

元世祖至元二十年定縣爲上中下三等設丞簿各一員典史二員中縣不置丞典史減一按元史世祖本紀不載按百官志至元二十年定江淮以南三萬戶之上者爲上縣一萬戶之上者爲中縣一萬戶之下者爲下縣上縣丞一員簿一員典史二員中縣不置丞餘如上縣之制下縣置官如中縣民少事簡之地則以簿兼尉典史一員順帝至正十七年正月準山東分省咨團結義兵每縣添設主簿一員專率義兵以事守禦按元史順帝本紀云云

明明制縣置丞簿及所屬衙門等員按明會典各縣置縣丞一員主簿一員所屬衙門稅課局大使一員陰陽學訓術一員醫學訓科一員僧會司僧會一員道會司道會一員太祖洪武三年令縣丞一考無過者升知縣按明會典云云憲宗成化九年令添設縣丞專理勸農按通紀成化九年添設蘇松常鎭湖州五府勸農通判縣丞各一員尋復添設北直隸七十三州縣江西二十縣湖廣十州縣河南十三州縣州判縣丞各一員專理勸農皇淸

順治元年大淸會典順治元年定順天府所屬衙門宛平大興

二縣設縣丞各一員

康熙七年大淸會典康熙七年定各縣縣丞主簿因事添革無定員所

屬衙門稅課司大使副使因事設立無定員陰陽學訓

術一員醫學訓科一員僧會司僧會一員道會

司道會一員江南山陽縣河堤堤官一員水馬

驛驛丞一員遞運所大使一員河泊所所官一

員以上大使所官俱因事設立

康熙九年大淸會典國初各官滿漢間有不同康熙九年攺歸

畫一正七品京縣縣丞正八品各縣縣丞正九

品各縣主簿未入流各縣水馬驛驛丞縣稅課

司大使閘官遞運所大使河泊所所官縣陰陽

學訓術醫學訓科僧會司僧會道會司道會縣佐部總論文獻通考

縣丞漢氏縣丞尉多以本部人爲之三輔縣則兼用他郡諸縣皆有主刑獄囚徒後漢署文書典知倉獄署諸曹掾史凡諸縣署丞皆銅印黃綬進賢一梁冠自晉後無丞宋惟建康有獄丞及夫隋氏革選盡用他郡人漢已下皆用一人唐置京縣丞三員北京太原晉陽各置一人髙宗始爲品官吏部選授爲縣令之貳宋初不置丞天聖中因蘇耆請開封兩縣始各置丞一員在簿尉之上仍於有出身幕職令錄內選充時兩赤縣簿尉多差出外本縣闕官故耆有此請皇佑中詔赤縣丞並除新攺官人熙寧四年編修條例所言諸路州軍繁劇縣令戶二萬已上增置縣丞一員以幕職官或縣令人充元佑元年詔應因給納常平免役置丞並行省罷如委是事務繁劇難以省罷處令轉運司存畱崇寧二年宰臣蔡京言熙寧之初修水土之政行市易之法興山澤之利皆王政之大請縣並置丞一員以掌其事國史外補云縣丞昔大邑有之至是不以邑之大小皆得置丞使主管常平坑冶農田水利大觀三年詔昨增置縣丞內除舊額及萬戶以上縣令委是事務繁冗並𨿽非萬戶實有山澤坑冶之利可以興修去處依舊存畱外餘皆減罷建炎元年詔縣丞系嘉佑以前員闕並萬戶處存畱一員余並罷紹興三年以淮東累經兵火權罷縣丞十八年置海陵丞一員嘉定後小邑不置丞以簿兼

主簿漢晉有之自漢以來皆令長自調用至於隋始置之唐主簿上轄赤縣置二人他縣一人武徳初以流外爲之髙宗始以爲品官吏部選授掌付事勾稽省署抄目糾正縣內非違宋朝開寶三年詔諸縣千戶以上置令簿尉四百戶以上置令尉令知主簿事四百戶以下置簿尉主簿兼知縣事咸平四年王欽若言川陜縣五千戶以上請並置簿自余仍舊以尉兼從之天禧五年劍州梓潼等各增主簿皇佑五年詔南川縣置主簿嘉佑五年婺州義烏永康武義浦江四縣置主簿熙寧四年陜西河東沿邊城寨置主簿

鎭戍關市官隋鎭置將副戍置主副關市置令丞唐因之各有上中下三等關令古官戍主晉末之顯職鎭將後周之通班今以其卑賤與隋制同故舉隋而已宋制諸鎭監官掌巡邏盜竊及火禁之事兼徵稅榷酤則掌其出納會計鎭寨凡杖罪以上並解本縣余聽決遣按後之稱縣佐曰丞簿尉然而漢書百官志所載只丞尉而已簿𨿽起於漢而志無之又丞尉𨿽皆縣佐而各有印綬簿獨無蓋古者官府皆有主簿一官上自三公及禦史府下至九寺五監以至州郡縣皆有之所職者簿書蓋曹掾之流耳漢人所謂髙士不爲者禦史府之主簿也容齋隨筆言元丰令文寺監主簿專以�考簿書爲職不得與卿丞聯署文書然則主簿之官𨿽在雄要之司猶爲卑賤而況縣乎後漢繆彤爲縣主簿縣令被章見考吏皆畏懼自誣而彤獨證其枉考掠苦毒換五獄閱四年令卒自免又寧陽縣主簿詣闕訴其縣令之枉積七八歲不省虞詡言主簿所訟乃君父之怨百上不達是有司之過仇覽爲蒲亭長考城令王渙聞其以徳化人署爲主簿以是觀之則主簿之在漢其視縣令猶掾史之視使長安得與丞尉等後來以簿先於尉非古義也

縣佐部名臣列傳一

後漢

仇覽按後漢書循吏傳覽字季智一名香陳畱考城人也少爲書生淳默鄕裏無知者年四十縣召補吏選爲蒲亭長勸人生業爲制科令至於果菜爲限雞豕有數農事旣畢乃令子弟羣居還就黌學其剽輕遊恣者皆役以田桑嚴設科罰躬助喪事賑卹窮寡�年稱大化覽初到亭人有陳元者獨與母居而母詣覽告元不孝覽驚曰吾近日過捨廬落整頓耕耘以時此非惡人當是教化未及至耳母守寡養孤苦身投老柰何肆忿於一朝欲致子以不義乎母聞感悔涕泣而去覽乃親到元家與其母子飲因爲陳人倫孝行譬以禍福之言元卒成孝子鄕邑爲之諺曰父母何在在我庭化我鳴梟哺所生時考城令河內王渙政尙嚴猛聞覽以徳化人署爲主簿謂覽曰主簿聞陳元之過不罪而化之得無少鷹鸇之志邪覽曰以爲鷹鸇不若鸞鳳渙謝遣曰枳棘非鸞鳳所棲百里豈大賢之路今日太學曳長裾飛名譽皆主簿後耳以一月奉爲資勉卒景行覽入太學時諸生同郡符融有髙名與覽比宇賓客盈室覽常自守不與融言融觀其容止心獨奇之乃謂曰與先生同郡壤鄰房牖今京師英雄四集志士交結之秋𨿽務經學守之何固覽乃正色曰天子修設太學豈但使人遊談其中髙揖而去不復與言後融以告郭林宗林宗因與融賫刺就房謁之遂請畱宿林宗嗟嘆下�爲拜覽學畢歸鄕裏州郡並請皆以疾辭𨿽在宴居必以禮自整妻子有過輒免冠自責妻子庭謝候覽冠乃敢升堂家人莫見喜怒聲色之異後徵方正遇疾而卒三子皆有文史才少子元最知名

唐

顏春卿按唐書本傳春卿倜儻美姿儀通當世務十六舉明經拔萃髙第調犀浦主簿嘗送徒於州亡其籍至廷口記物色凡千人無所差長史陸象先異之轉蜀尉蘇頲代爲長史被譖系獄爲櫚賦自托頲遽出之魏徵遠孫瞻罪抵死春卿爲請玉眞公主得不死時人髙其節終偃師丞臨終捉眞卿臂曰爾當大吾族顧我不得見以諸子委汝後眞卿主其昏嫁

宋

沈播按儀眞縣誌播湖州武康人天聖二年進士起家楚州司法參軍調貴池縣簿佐其令有聲又攝銅陵縣事有兄弟爭財者播卒使感悟讓財同居其去也兩縣人涕泣追送播循道守官屢詘於時年三十六以疾卒於京師四子皆舉進士

徐如晦按南昌郡乘如晦字光伯丰城人隆興初求直言應詔陳十事爲慈利主簿有殺人祭鬼者久系未決如晦曰殺人者死法也妻子可盡戮乎得免從坐復有怙勢殺人反指死者之妻妻被誣服將論決如晦察其冤得白時苦旱忽雨人以比東海雪冤婦之應再調萬載丞卒始自慈利歸口占曰來時一行李歸時一行李俸外無一金不愧蘭江水其自勵如此有文�數百篇周益公必大每賞異之

胡霆桂按南昌郡乘霆桂字直翁進賢人開慶進士爲鉛山主簿公淸嚴毅時私釀之禁甚嚴有婦訴其姑私釀者霆桂詰之曰汝與姑和乎曰和曰然則汝能代姑受責矣以私釀律笞之政化遂行縣大治宗室寓居多不輸田賦霆桂繩以法卒爲所誣以殘賊免歸著書自娛凡天經地誌禮樂名物及醫藥卜筮之書無不究核號寬居先生

畢仲衍按宋史本傳仲衍字夷仲以蔭爲陽翟主簿張升縣人也方鎭許請於朝欲興鄕校旣具材計工又聽民自以其力輸助邑子馬宏以口舌橫閭裏謾謂諸豪曰張公興學而縣令乃因以取諸民由十百而至千萬未已也君將不堪誠捐百金予我我能止役豪信其能予百金宏卽詣府宣言縣吏盡私爲學之費又將賦於民升果疑焉敕縣且止又揭其事於道令欲上疏辯仲衍曰亡益也不如取宏治之不辯自直矣會攝縣事卽逮捕驗治五日得其姦言於升流宏鄧州一縣相賀給事中張問居裏中謂仲衍曰諺云鋤一惡長十善君之謂也

胡稷言按蘇州府誌稷言字正思世爲永康人因祖葬吳下遂家於蘇少學文於宋祁得古法長有志節以所著時議獻範仲淹稱之旣從胡瑗學遂精經術以特奏補官調晉陵尉歷主鄞縣簿山陰丞以不能究所施乞致仕卽所居臨頓裏築小圃自比靖節種五柳名其堂淡然寡欲獨喜延引後輩日晡不復飲食客至具熟水一杯而已年八十餘卒

楊夢龍按寧國縣誌夢龍字元升少習禮記儀度端整然諾不苟鄭西園深器之兩預鄕薦推恩出仕三調爲鄱陽丞一郡疑獄悉委擬斷剖決如流部使者驚喜爭以攺官狀薦夢龍曰吾老矣詎敢妨少俊進取也辭至再三使者益加敬待秩滿不復謁選隱居天目山之陰

金

孛朮魯福壽按金史忠義傳福壽爲唐邑主簿大元兵攻唐邑福壽與戰死之贈官三階賻錢五百貫

王汝梅按金史隱逸傳汝梅字大用大名人始由律學爲伊陽簿秩滿遂隱居不仕性嗜書動有禮法生徒以法經就學者兼授以經學諸生服其教無敢爲非義者同業嘗憫其貧時周之皆謝不受後不知所終

元

胡長孺按元史胡長孺傳長孺字汲仲永康人咸淳中外舅徐道隆爲四川宣撫參議官從之入蜀銓試第一授迪功郎復拜福寧州倅會宋亡退棲永康山至元二十五年詔下求賢拜集賢修撰與宰相議不合攺教授揚州元貞元年移建昌適錄事闕官檄攝程文海方貴顯其外門侵官道亟命撤之至大元年轉臺州寧海縣主簿階將仕佐郎大徳丁未浙東大祲戊申復無麥民相枕死宣慰同知脫歡察議救荒之令斂富人錢一百五十萬給之至縣以餘錢二十五萬屬長孺藏去乃行旁州長孺察其有幹沒意悉散於民閱月再至索其錢長孺抱成案進曰錢在是矣脫歡察怒曰汝膽如山何所受命而敢無忌若此長孺曰民一日不食當有死者誠不及以聞然官書具在可徵也脫歡察𨿽怒不敢問新有銅巖惡少年狙伺其間恆出鈔道爲過客患官不能禁長孺僞衣商人服令蒼頭負貨以從陰戒騶卒十人躡其後長孺至巖中人突出要之長孺方遜辭以謝騶卒俄集皆成擒俾盡通其黨置於法夜行無虞民荷溺器糞田偶觸軍卒衣卒抶傷民且碎器而去竟不知主名民來訴長孺陽怒其誣械於市俾左右潛偵之向抶者過焉戟手稱快執詣所隸杖而償其器羣嫗聚浮屠庵誦佛書爲禳祈一嫗失其衣適長孺出鄕嫗訟之長孺以牟麥置羣嫗合掌中命繞佛誦書如初長孺閉目叩齒作集神狀且曰吾使神監之矣盜衣者行數周麥當芽一嫗屢開掌視長孺指縛之還所竊衣長孺白事帥府歸吏言有姦事屢問弗伏者長孺曰此易易爾夜伏吏案下黎明出姦者訊之辭愈堅長孺佯謂令長曰頗聞國家有詔盍迎之叱隸卒縛姦者東西楹空縣而出庭無一人姦者相謂曰事至此死亦無承行將自解矣語畢案下吏嚾而出姦者驚咸叩頭服罪永嘉民有弟質珠步搖於兄者贖焉兄妻愛之紿以亡於盜屢訟不獲直往告長孺長孺曰爾非吾民也叱之去未幾治盜長孺嗾盜誣兄受步搖爲贓逮兄赴官力辧數弗置長孺曰爾家信有是何謂誣耶兄倉皇曰有固有之乃弟所質者輒持至驗之呼其弟示曰得非爾家物乎弟曰然遂歸焉其行事多類此不能盡載延佑元年轉兩浙都轉運鹽使司長山場鹽司丞階將仕郎未上以病辭不復仕隱杭之虎林山以終

侯玉按蒲圻縣誌玉字徳潤濟陰人號梅軒至正十八年爲蒲圻簿守己儉約居常紙衾菜飯�事撫民類多仁愛邑之士民頌其徳政形之聲詩後遷建昌經歷舊志載詩云紙衾淸勝蘆花被菜飯香於苜蓿盤可以覘玉之介矣

吳師尹按吉安府誌師尹字莘樂永新人登元進士授永丰丞大書廳事自誓不欺政化大行秩滿當去民歌之曰我有田疇我旣治之我有徭役誰其除之丞哉丞哉豈弟父母更我戶籍免我荼苦子孫孫子與箠楚辭丞玆去矣如何勿思受代將行適歲大歉府檄如他郡乞糴師尹請之贛贛守重其賢爲出粟二千石助焉民賴以多活復攝廬陵鞫死獄釋良民之冤者六人後丁遷革之際歸隱連裏之桂岡學者稱桂岡先生

縣佐部名臣列傳二

明

仲敬按廣東通誌敬洪武元年授香山縣丞舊治在城內元末徙於蓮峯經兵燹廢敬至訪舊址經營之學宮廨捨莫不犁具復勸農桑撫流移所張弛民皆便焉忽值寇至眾情仿徨敬躬捍禦之寇宵遁百姓安堵敬之力也竟卒於官士民哀之

蔣宮按儀眞縣誌宮字伯雍洪武初擢開封府蘭陽縣丞地當南北要衝兵燹之餘寇盜充斥民居存者十二三宮廣爲召募一年復業戶餘五千捍患弭災掩胳埋胔通商販理冤滯安反側開學校崇徳義邑人大和生平所著有經說文集百卷祀鄕賢

曾衍文按紹興府誌衍文字伯曼廬陵人性嗜學攻詩文洪武初爲新昌簿勤惠廉潔甚著聲稱政暇不喜談吏務輒與邑中髙士相唱和所刻有濮泉稿壑舟記邑人至今重之

廖欽按明外史循吏傳欽字敬先吉水人好學通經術洪武四年應召至京試才學優等授河內縣丞以忠信導民未幾化其俗縣當孔道民疲於供億欽嘗以己力助之稅務侵課錢連坐者眾悉�匿太行山欽曰民竄矣急之益不可得盍緩諸示我以期不效並責我上官聽之乃列侵課者姓名榜於市使人招之民素信欽皆還集未及期課足罪皆獲釋而他郡械系者至相屬於道民益徳欽曰微我公我其獲免乎八年調吳江丞吳江故有堤護田數千頃歲久而壞害於耕事聞命有司修築期甚迫同官畏其難咸假他事以避去欽怡然任之卽詣堤所計工費召父老諭之曰堤成利在民不成禍在我爾其勉諸於是民爭相赴工如期而竣後去任值河內虧課錢三千有奇典守者以誣欽欽不辧謫役鳳陽河內吳江民聞之咸爲助役獲釋歸無何裏中無賴子構欽兄弟咸就逮欽謂弟曰我兩人倘不幸如老親何莫若我任辜爾歸尙得事親不然俱斃無益也弟不可兄弟相讓於庭主者爲動容由是弟獲宥謫欽遠戍數年以老病放還道經河內民見之曰是我昔人廖父也欽紿曰我商人非爾丞乃聚少長爭識之羅拜於前欽不能隱競持酒殽爲壽明日又各賫縑遺之須臾至數百欽辭不受民固請欽拒益力民懇請百方欽知不可卻一夕遁去

周舟按明外史廖欽傳舟永嘉人洪武時爲寶慶之新化丞明敏有治才廉勤奉公門無私謁核民貧富爲三等徭役惟均故民不擾而事易集訟獄文牒不假手吏胥故下不敢爲姦數年流亡盡復境內晏然以績最擢吏部考功主事旣而民相率詣闕言自舟去職縣政復擾民不安業乞令舟再任帝喜命禮部宴賞而遣之

髙彬按明外史廖欽傳彬爲歸安丞以詿誤連坐其部民赴闕言彬在職公廉未嘗以事擾民民獲安業乞矜宥帝卽還之

劉郁按明外史廖欽傳郁爲曹縣主簿得民心亦坐累被徵耆民楊徳等伏闕下稱其廉勤愛民立命還任

紀惟正按明外史廖欽傳惟正爲衡山主簿剛正有爲潔廉自守爲同列所忌因事陷之逮至刑曹得白卽擢陜西右參議

彭豫按明外史循吏傳豫字叔介泰和人受業鄕先生劉霖學行有聞洪武中兩被薦徵詣京師皆以疾辭建文時就聘爲萬安訓導以上書言事擢香山縣丞地遠俗嚚爲政者多尙猛豫獨以寬久而民皆化服衛卒豪橫奪良民田豫毅然曰卒敢擅奪民產耶田不還吾必不貸卒知不可犯悉還之有大猾恆持官府短長眾皆搖手不敢詰豫悉置諸法姦宄斂迹歲大旱諸人禱不應豫曰安有文具而可以格天者卽齋沐致禱越二日澍雨沾足明年復旱豫再禱雨亦如之民居火延及官廨豫向火叩頭風反火滅民不悅學𨿽設庠序數十年生徒尙不知章句豫親爲講授誘掖不倦數年後遂有預賓興登仕籍者在職六年以老疾致仕旋卒豫事親孝執喪三年不禦酒肉人未嘗見其啟齒遇鄕裏子弟必誨以禮義忠信故其施於一邑亦多愷悌之政云

徐均按明外史歐陽銘傳銘同時徐均爲陽春主簿以彊直知名陽春故春州也地多瘴癘使者行部輒托故避去土豪得盤踞爲姦縣官至輒餌以厚賂從而把持之莫敢忤均至縣吏曰應往視莫大老均叱問何人云此洞主老病家居宜往就見均曰此非王民耶乃敢屈縣官不來且誅莫大老乃肩輿入謁禮甚倨均廉得其不法事系之獄詰朝以安石橊數枚入饋皆黃金美珠也均不一視械送之府府官竟受賕縱歸歸而復致前饋均發怒欲捕治之而府檄下調均攝陽江陽江大治無何以憂去官

周岐鳳按萊州府誌岐鳳吉水人洪武間由教職任卽墨主簿通達治體遇事敢言先服闋在京言經國利民四事承委登州釋死罪四十五人民間利害獲奏允者甚多歷升職方員外郎年七十致仕卒於家

萬鵬舉按吉安府誌鵬舉鎭江人洪武間爲萬安縣丞廉平勤敏有豪民劉仲賢以攘牛殺鄒君瑞父子五人歷時已久鄒嫗始覺執牒訴諸縣懼不得屍弗錄嫗詞嫗哭於庭三日鵬舉錄之俄有大蜂五聚案麾去復至鵬舉乃祝曰爾信爲鄒之鬼耶明日再聚吾案如期蜂復集猶未之信連與蜂期咸如初乃抵劉捨反覆蹤迹之忽見五蜂飛集竹坡鵬舉令左右具鍤斸之四屍藏竹下如生惟孩童屍未獲蜂復導至楡木下環繞而悲鳴發之孩體已腐惟其首獨存獄具斬劉市中

陸升按廣西通誌升字彥升靈川人洪武中舉於鄕授分水縣丞永樂間攺臨髙有循聲時久旱焚香祝天夜夢老嫗訴冤厥明獲詐稱牙兵者至詰之永寧鄕符儂也因得其殺伯母狀置之獄天大雨解學士縉過臨髙爲題雪冤致雨捲及吟松詩贈之轉興隆經歷卒

劉幹按蘇州府誌幹字孟楨修武人先授岷府紀善永樂初浙西大水漧從夏尙書原吉來治攺長洲丞兼理農事秩滿以母喪去官民遮畱悃切事上聞復任乾宅心仁厚性操廉白每出勸農周行塍壠呼老畯問所病苦慈孺之色溢於眉面所至民歡迎曰父母來矣歲饑民輸後期上官譴責以身當之曰此丞之怠職也請代其罰人有過當笞惟諭以理終不下鞭箠無不心服縣居不障風雨敝服惡食由之泰然洪熙元年卒於官無以爲斂邑民嚴思敬等斂之頓於郊西僧捨及將歸葬士庶陳奠道傍悲悼若喪所生士人郭儀畱其衣冠於半塘側聚土葬之名曰劉公墩詳見郡人樓文淵所撰墩記

鞠斌按紹興府誌斌永樂初爲山陰簿性寬仁不施鞭撲而吏不忍欺蒞政數月庭無滯獄尋被徵擢

劉亨按明外史本傳亨字嘉會除武進丞修學校課農桑卹孤寡表節義毀淫祠縣傍作善教坊再思亭風勵民庶訟省野辟流亡來歸賜璽書褒勞縣民李徳茂等作亂白郡守禽戮之諭降其黨成祖卽位有言亨在建文時上書攺官制者又坐他事罷歸遂杜門不出

黃彪按黟縣誌彪江西臨川縣人由吏員永樂七年爲黟縣丞嫉惡揚善訟簡賦平公勤廉明撫字有方本縣稅糧除存畱官俸所有餘折收薴布後攺徵棉布縣境土地陰濕不產棉花民患之彪具實以聞詔從之民大悅卒於官莫不灑涕

初灝按安陸府誌灝字永淸進忠子少有至性痛父不逮養奉母竭力餐�或不給讀書爲文淡然自足宣徳十年以賢良方正舉授淸河主簿在官民安其政冰蘗之操始終不渝人稱孤松傲雪

張禎按明外史何聰傳禎上海縣丞也民以撫字有方乞用爲知縣巡撫周忱爲請吏部以未及九載難之帝曰民之所欲不可拂也卽許之禎果有善政

熊觀按明外史何聰傳觀歷城縣丞也九載滿民言觀持身廉謹政尙寬平今縣令缺官乞以觀代吏部言法不當從帝曰吏之賢否視民之向背民於令之去不加意而惓惓於觀其賢不肖可知矣遂許之

王懋本按明外史何聰傳懋本吳江縣丞也初以剩員當汰民稱其勤愼廉能得畱已丁憂服闋需次京師會縣缺正官民走伏闕下請卽用懋本吏部以掾吏出身持不可帝曰懋本旣有去思安計資格其從之第毋著爲令

古初按明外史何聰傳初黔陽主簿也監司考其老疾送之吏部縣民不服相率叩閽言初�職期年淸謹任事化服峒猺實非老疾乞還之小民下巡按禦史廉問果如民言乃還初而奪監司俸半歲

金華按蘇州府誌華蕭山人正統初爲昆山丞承委勘災傷田至鄕見百姓貧苦流涕不食曰田禾𨿽間有可望才十之一二若作全熟何以辦秋徵乎同僚或爲之慮華慨然曰脫有罪華自任之竟以荒白是歲得準災民不告饑鄕無盜賊及卒民悲思之

濮瑾按廣徳州誌瑾字良玉號西峯天順癸未選貢任寧陽縣丞魯地饑民困俵馬力請當道疏免議貸兩淮鹽賈積儲得銀一萬七千兩鬻粟計口分給量時接濟全活甚眾明年再饑曲阜汶上肥城尢甚復上議得便宜行事所至發官帑出私粟以救老�教壯者采山釣水爲食民賴以蘇會兗屬二十七州縣屢歉負國儲有司峻法追逋弗克藩司良瑾委督瑾集負民於庭至誠曉諭悉縱其累逮民咸感泣輸負爭先𨿽寸絲尺帛平值登收不逾月報竣泰嶽香稅舊額二萬有奇三委瑾攝增十之二三時新建徳藩府屬郡派辦物料瑾與督辦躬詣畱都采買較他貿價殺三秋毫無染指在邑九年上官廉其治狀交疏特薦以親老乞歸邑民赴闕奏畱者數千人公議祠名宦正徳十有三年祀鄕賢

弘勛按紹興府誌勛歸徳人成化初以吏除余姚簿事母以孝聞居官廉潔不取民一錢海溢堤壞率眾修治多稱其功

宋瑚按廣西通誌瑚崇善縣人成化戊子舉於鄕初授蒙城縣貳多善政時蒙城荒旱民絕食公度其地可藝南山麻菜因密遣家人回鄕取種數斗發縣民樹之菜成活人甚眾蒙人徳之呼爲宋公菜

王鑑按蘇州府誌鑑字克明吳橋人弘治三年主吳江簿守己廉潔常祿之外一介不取其弟自故鄕來不悅遣歸太學生申顯知其乏資也饋米一斛已而弟行卒召申生還之有馬役來謁循例獻白金一兩怒擲廷下艸中其人言大人不受當見還柰何棄之因笑曰此吾過也命於艸中覓還之每公晏同僚皆錦繡鑑獨衣布袍了無慚色有規之者嘆曰吾見世之黷貨者多矣歸則隨手蕩盡惟畱丑聲於世耳且朝廷使吾來此作官不使吾作盜也言者愧服在任九年滿去邑人作淸官歌以美之

吳孟謙按廣東通誌孟謙莆田人家貧爲府小吏性峻潔容止端嚴同列對之無敢偸惰弘治三年爲順徳丞民供折薪錢嘆曰丞何功其受此哉番禺後山之役奉檄轉餉盤運久多浥捐不足孟謙自以奉償人無知者尋卒於官庶吉士鄒智誄之曰君裳蕭疏君貌公庭如寺詩思如水李承箕志順徳傳孟謙廉吏智承箕皆聞人世以此益知孟謙

汪顯按蒲圻縣誌顯號遲鈍婺源人由貢士弘治四年銓丞蒲圻律身淸介資性慈祥理軍匠築渠堰務以徳興治嘗憫愚氓困刑欲其崇讓自平遂口占對聯揭示鄕城云今日刑明日刑何日無刑東家讓西家讓誰家不讓民佩向化焉尋卒於官父老悼之

劉希賢按紹興府誌希賢宣城人弘治中爲余姚簿性狷介不以家累自隨遇事有執持每與上官抗至死無悔死之日篋中惟存俸銀五錢帕二方而已官爲殮其喪歸之

李文按宣城縣誌文字載道嶧縣人弘治中由監生爲宣城主簿操潔奉公初邑學文廟以附府輟祀文始行春秋二仲釋菜禮因著爲令捐俸創雙溪石梁至鬻其家騾車十餘輛以充費屬兄子賢督焉橋成以艱去宣人徳之名李公橋知縣樂頀贈以詞云李公橋下水長流利在千秋譽在千秋

龍浚按廣東通誌浚廣西融縣人正徳庚午以掾吏任博羅縣丞時峒賊稱亂監司撫之猶潛出剽掠浚主捕詰單騎詣賊寨視狀賊驚曰是將不利於我乃堅壁鼓噪以恐之浚諭以禍福自引滿射寨中其木樵賊懼開戶迎之見其黨責之自後無敢肆掠者又嘗主催科羨餘一無所私卒於官

魏彥昭按濟南府誌彥昭容城人舉進士第拜監察禦史正徳間謫利津丞時流賊劉七縱橫燕趙間其勢寖逼彥昭以津城卑淺夙夜役壯丁增髙浚深戒民儲戎器爲守禦計一日賊騎千餘至城河東無船不得渡會夜大雨河凍賊遂渡河逼城彥昭屬官吏集境內豪俊分地而守請援鄰境徙郭外積粟於城內又選數十輕騎使疾馳城下爲疑兵賊至營於西北彥昭分其眾爲數隊疊出擊賊自晨及晡賊度不支以其眾遁去而民獲安堵及卒祀名宦

韋商臣按靖江縣誌商臣字希尹孝丰人由進士授大理評事以言事忤旨嘉靖四年出爲靖江丞修繕學校日進弟子�之有行藝者課以經術無事則揮灑賦詩自適以淸白自矢纖芥不染越年遷去登舟時汛風大作舟人震駭商臣微吟曰舟中若有民間物盡向碧波深處沈風遂息得渡祀名宦

郭尙達按大冶縣誌尙達字孔英福淸縣吏員嘉靖十三年任大冶縣簿性剛介孤貞絕俗一塵不染有糧長彊遺一魚越數月以事逮至尙達曰而以我受魚耶卽命家人持原魚還之居嘗無肉食歷九年如一日去時行李蕭然人謂吏名而儒行雲祀名宦

周點按道州誌點字伯念生而穎異稍長習舉子業試輒髙等督學顏衝宇大鑑賞之且曰得士若爾不獨冠湖以南卽全楚無能出其右隆慶攺元以選貢應恩詔授廣西柳州府融縣主簿當道重其才優禮之未及二載兩廣軍門檄之以修通誌將戒行而病自知其不能差也入仕惟攜二僕病甚援筆作詩一絕囑二僕寄其家曰一官寂寞融山下二白龍鐘瀟水東寄語兒曹莫惆悵傳家惟有孝和忠卒之日融士民撫棺而哭者盈於署

李三省按蘇州府誌三省字思曾鄖陽人萬曆初以歲貢爲吳江主簿升昆山縣丞丞職水利而昆邑頻年苦潦三省乘小艇自攜米粟循行阡陌間便宜修救未嘗受民一鮭一菜也有範某者煽惑人爲佛會自號佛頭誘淫少婦三省得其實縛而撻之至死妖風頓息其在吳江也常置一竹兜出入舁之及在昆終始一竹兜而已襯章革帶常質子錢家時大宰嚴淸稱之曰居官如李丞天下豈復有墨吏哉已而病卒縣令劉應龍視其含殮顧見�第無幃爲之流涕昆民奉木主附祀柳塘祠

唐同按廣東通誌同江夏人萬曆十二年爲番禺丞以淸白聞時令以給諫降謫遇上官僚屬多傲會入棘里正荷校於門同至命盡釋之左右不可同叱曰某非堂官佐貳乎杖左右竟釋之出入悉由甬道時上官俱雅重同欲委攝篆力辭不就乃委知事紀某好作詩日集詞人歌詠於堂同復厲聲曰縣堂自有政事催科撫字是其職掌何用此爲署官貪欲濫取民間物料爲追還之後竟辭去士民思焉

朱繼芳按靖江縣誌繼芳陽�人以選貢萬曆二十八年授靖江丞甫至卽革例緡數十項愛民如子厚生弔死施糜藥設義冢皆以俸鍰資之禦下特峻厲不少假借嘗攝縣篆掾屬稍舞文輒以法痛繩之官吏肅然性質儉不禦酒肉夏葛冬褐至敝垢不易不諂事上官於署圃植蔬蓏熟則餉同官曰使共領略此味尢喜崇飾文教稽求故實如修黌序開西關定灘額皆悉心爲之計經久不苟且粉澤一時公餘則賦詩課子伊吾聲達戶外其署政之歲麥秀兩岐後調武昌衛經歷去之日送者塡巷陌隨行惟蕭然敝橐一老蒼頭二女媼綻衣策蹇而已

曾仲文按江陰縣誌仲文字汝煥泰和人萬曆庚戌由歲貢任江陰簿有俸入輒爲民間開義井建仁祠買田設義冢於君山下民咸徳之常部糧至黃河口遇劇盜提刀斫其胸頸者再皆中船檻升梓潼丞後以王官來江邑民爭致壺漿款之

楊衍按蘇州府誌衍萬曆時爲嘉定主簿以慈惠稱其在任值海水嘯溢壞民田廬繼之以疫令屬之行視見所在蕭然道殣相望數還爲令泣凡發廩贍饑散藥療病皆身親之邑困漕兌歲爲漕軍跆藉衍能畢力捍衛旣攺漕二年以遷去嘆曰嘉定非此殆不可以邑矣

李樹敏按吉安府誌樹敏揚州人由恩貢萬曆間授安福丞精敏能幹操執凜凜始至部使者督行田甚迫敏自治食具出入阡陌間不煩民一饌會計精核晝夜勤勞不息衙捨如禪院率數日乃一肉食故事令入覲以丞攝篆姦民乘隙結訟捕吏旁午敏獨持簡靜民不見吏卽決獄率以平恕嘗曰吾爲爾作衡不敢以喜怒爲輕重也除夕有饋肉者室人誤受之旣就鼎亟出以還饋者其淸介絕俗多類此亡何病卒士大夫吏民莫不悲之檢其篋無一錢之遺而妻子貿貿不能爲斂或醵錢助之柩乃得歸

趙任按蘇州府誌任萬曆時爲嘉定丞萬里長官僅攜一童自隨緝盜多方略未期而四境之內宵柝不驚嘗代同官視渠廉平不擾民樂爲用會鹺使者行部至郡風聞蜚語驟加譴責令以下相顧錯愕而士民齊聲暴白然竟以此罷去冤矣

王一令按廣東通誌一令字心從江西崇義人由歲貢天啟五年爲增城縣丞狷介自守凡承問諸訟情法兩全不爲苛細檄攝西寧縣篆潔己愛民釐獘剔姦直指王業浩疏薦之仍傳檄全粵令諸爲佐領者當以一令爲法其見稱如此

楊應祉按大冶縣誌應祉號錫吾江西上元縣吏崇禎壬申任大冶縣丞邑有賄盜誣扳某爲盜黨應祉鞫知其冤曰如良心何卽報令釋之又有鄕民女已行聘定而嫌婿貧乏悔盟應祉立斷成婚民稱廉明值邑民嘩令蜂擁縣堂應祉出數語解散反招忌牽連同敗

趙嘉煒按紹興府誌嘉煒山陰人由監生授四川郫縣主簿崇禎十七年春月到郫甫三閱月獻賊奄至蜀有都江大堰不在郫而在灌灌去鄕二十餘里簿職宜守堰嘉煒謂是蜀人生命所關遂晝夜巡守有告以天社間可避者弗聽竟遇賊誘之降不從乃赴水死堰卒覓知其沈於安家口乃封土以葬

潘國相按鳳陽府誌國相字藎廷仕中牟丞邑荒疲城率土雉時值流寇蹂躪中州民皆逃竄乃請於上臺不三月而易土爲磚城堞完整民不見擾撫軍帥兵剿賊猝臨城不遑蓐食將有脫巾之呼乃諭城中士民各出現炊之飯率四城民夫舁至軍前兵飽無嘩而去其猝於應變如此遷滇南參軍尋解組歸林值流寇焚掠南下長邑居民驚惶與縣令堅壁而守令旌其門曰梓裏金城

李萬按建昌府誌萬字必大南丰人進士歷官贛縣丞兵變將盡縱諸囚吏危之萬冠裳坐廳上置公牘於前曰吾受命主獄事囚者得罪於國法奴輩安得縱捨來當折之旣而郡倅檄萬同出撫定亂得息第功倅語曰叛降亂定君之功也抑君老矣以功見讓可乎萬欣然讓之由是倅峻遷萬秩滿調贛縣丞而倅已爲贛州守兼憲節禮請入幕贛有兵事萬堅執不阿事平上官皆壯之

曹廷慧按江陰縣誌廷慧山東人以貢任江陰簿有智略精騎射邑令錢錞死難後寇復至城守者多鼠竄且勸偕往廷慧厲聲叱之顧其子曰此吾與若死所去將安之遂奮臂大呼彎弓向賊罵曰吾射賊左眼則中左眼復罵曰吾射賊右眼則中右眼賊驚布遁去明日賊作皮障自覆攻城乃置火藥束薪中倒之復擊以炮賊稍退在圍城中四十餘日不寢食欲告急撫按有儒生薛亶請行募習水者二人與俱七日始達援兵竟不至有樊參將提卒千餘人來廷慧爲內應賊始解去以功升蘇州府通判

宗信按萊州府誌信平度人由歲貢任潛山縣丞值歲旱率民鑿渠五十餘里引塘水以灌田民賴以生嘆曰活我者宗丞乎名其河曰宗丞河卒於官民立祠祀之

阮璉按江陰縣誌璉字重器由貢士任蕭山縣丞性甘淡薄赴官不攜妻子俸外一毫不取興利除害敢於有爲邑東濱海潮漲汨沒居民死者不可勝紀璉築堤捍之民賴以安未及三載升陳州判官乞休歸蕭民徳之爲立去思碑

縣佐部藝文一

別盧主簿序

唐王勃林慮主簿淸靈士也達於藝明乎道詮柱下之理駁河上之義撮其綱統成其卷軸吾儕服其精博時議稱其典要可謂賢人師古老氏不死矣夫靈芝旣秀蘭蕙同燻仙鳳於飛鵷鸞舞翼何則物類之相感也況乎同得此義目擊道存此僕所以望風投款披襟請益展轉於寤寐殷勤於左右詩不云乎中心臧之何日忘之然變動之不居乃聚散之恆理琴樽暫離山川有別惟髙明之捧檄屬吾人之解帶王事靡盬良時易失盍陳雅志各敍幽懷人賦一言同疏四韻云爾

授髙昌首領予蒲類縣主簿制

李嶠敕曲元福拔迹輪臺策名會府宜受芝泥之命往參蒲海之邑可將仕郎守兆庭蒲類縣主簿

藍田縣丞廳壁記

韓愈丞之職所以貳令於一邑無所不當問其下主簿尉主簿尉乃有分職丞位髙而逼例以嫌不可否事文書行吏抱成案詣丞捲其前鉗以左手右手摘紙尾雁鶩行以進平立睨丞曰當署丞涉筆占位署惟謹目吏問可不可吏曰得則退不敢略省漫不知何事官𨿽尊力勢反出主簿尉下諺數慢必曰丞至以相訾謷丞之設豈端使然哉博陵崔斯立種學績文以蓄其有泓涵演迆日大以肆貞元初挾其能戰藝於京師再進再屈於人元和初以前大理評事言得失黜官再轉而爲丞玆邑始至喟曰官無卑顧材不足塞職旣禁不得施用又喟曰丞哉丞哉余不負丞而丞負余則盡�去牙角一躡故迹破崖岸而爲之丞廳故有記壞漏污不可讀斯立易桷與瓦墁治壁悉書前任人名氏庭有老槐四行南墻巨竹千梃儼立若相持水循除鳴斯立痛掃漑對樹二松日哦其間有問者輒對曰余方有公事子姑去考功郎中知制誥韓愈記

武功縣丞廳壁記

柳宗元商頌曰邦畿千里周制曰千里之內甸服�梁謂之寰內諸侯爲王內臣其制甚重今京兆尹理京師部二十有三縣幅員之廣其猶古也縣之長曰令其貳白丞丞之位正八品下蓋述六職以輔其令也秦漢有丞相令尙書有左右丞禦史有中丞至於九卿之列亦皆有丞下以達天下之縣政有小大其旨同也武功爲甸內大縣按其圖古后稷封有之地秦作四十一縣美陽武功各異至是合焉蓋嘗爲稷州已而復縣其土疆沃美髙厚有丘陵墳衍之大其植物丰暢茂遂有秬秠藿菽之宜其人善樹藝其俗有禮讓宜乎其大雅之遺烈焉貞元十五年攺邑於南裏旣成新城凡官署舊記壁壞文逸而未克繼之者後三年而潁川陳南仲居是官邑人宜之號爲簡靖因其族子存持地圖以來謁余爲記夫以武功疆裏之大人徒之多而陳生以簡靖輔其理斯固難矣漢髙帝嘗詔天下凡以戰得爵七大夫公乘以上令丞與抗禮故爲吏益難今天子崇武念功與漢初相類分禁旅以守縣道武功爲多陳生爲丞於是而又職盜賊其爲理無敗事吾庸可度哉爲之記云

盩厔縣丞廳壁記

沈亞之盩厔道巴漢三蜀南極山不盡三十里北阻渭短長之補與南而近其野半爲澤麓故鼠倚穡而居𨿽善捕伐不能無傷於稼說者以爲漢武帝嘗夜出射熊於是而田人輒畱執帝從者由此觀之民情阻狠古爲難理時猶逼畏指諫卽稍罷然佞臣竟以帝恥不忘遂籍民人田爲五柞長楊矣今又徙甌越卒畱戍邑中神策亦屯兵角居俱稱護甸而三蜀移民遊手其間市閭雜業者多於縣人十九趨農桑者十五又有太子家田及竹囿皆募其傭藝之由是富民豪農頗輸名買橫緩急以自蔽匿民冒名欺偸浮詐相謬𨿽賢宰處之而丞與曹或不類亦不能盡枉直之情也夫丞之職也贊宰之政以條諸曹其有不便於民者丞能得不可今丞也余從祖居之旣滿歲民諍不作如此則宰之所宰丞之所贊可謂知方也已長慶初餘思相如進諫之風南歷長楊至於射熊五柞訪其遺迹因退舍是邑遂悉論山川俗裏之事題於丞之署云

濟源縣主簿呂師民考詞

宋傅堯兪古者三載考績今則歲第之非責吏事嚴切謹密者哉前件官兩會其課有勞無疵亦可謂勤吏矣可考中中

主簿王正臣守祕書省校書郎致仕制

王安石�某爾仕焉而欲去其位故吾寵以官署之官夫還州縣之勞而就裏居之佚無賦徭之役而有重祿之加惟愼厥終乃其不愧可

太廟齋郎黃景先守常州宜興縣主簿制

前人�某爾考以使事沒身於瘴癘故爾得序於有司往踐一官其思所以保祿位而無失前人義方之訓可

李資濰州兆海縣主簿制

前人�某爾父以身死制而加爾以一命之榮今又以爾母有言而使得佐於大邑能以忠順保其祿位而守其祭祀者士之孝也往其祗服可不勉哉可

縣佐部藝文二詩

贈王主簿二首

南齊謝朓日落窗中坐紅好顏色舞衣襞未縫流黃覆不織蜻蛉艸際飛遊蜂花上食一遇長相思願寄連翩翼淸吹要碧玉調弦命綠珠輕歌急綺帶含笑解羅襦余曲詎幾許髙駕且踟躕徘徊韶景暮惟有洛城隅

自禦史左授山陽丞

唐魏求己朝升照日檻夕次下烏臺風竿一眇邈月樹幾徘徊翼向髙標斂聲隨下調哀懷燕首自白非是爲年催

送蘇主簿赴偃師

張九齡我與文雄別胡然邑吏歸賢人安下位鷙鳥欲卑飛激節輕華冕移官徇彩衣羨君行樂處從此拜庭闈

春日宴宋主簿山亭得寒字

宋之問公子正邀歡林亭春未闌攀巖踐苔易迷路出花難窗覆垂楊暖�侵瀑水寒帝城歸路直畱興接鵷鸞

將適天臺畱別臨安李主簿

孟浩然枳棘君尙棲匏瓜吾豈系念離當夏首漂泊指炎裔江海非墮遊田園失歸計定山旣早發漁浦亦宵濟泛泛隨波瀾行行任艫枻故林日已遠羣木坐成翳羽人在丹丘吾亦從此逝

贈任城盧主簿

李白海鳥知天風竄身魯門東臨觴不能飲矯翼思淩空鐘鼓不爲樂煙霜誰與同歸飛未忍去流淚謝鴛鴻

登敬亭山南望懷古贈竇主簿

前人敬亭一回首目盡天南端仙者五六人常聞此遊盤溪流琴髙水石聳麻姑壇白龍降陵陽黃鶴呼子安羽化騎日月云行翼鴛鸞下視宇宙間四溟皆波瀾汰絕目下事從之復何難百歲落半途前期浩漫漫彊食不成味淸晨起長嘆願隨子明去煉火燒金丹

送族弟單父主簿凝攝宋城主簿至郭南月橋

卻回棲霞山畱飲贈之

前人吾家靑萍劍操割有餘閒往來糾二邑此去何時還鞍馬月橋南光輝岐路間賢豪相追餞卻到棲霞山羣花散芳園鬥酒開離顏樂酣相顧起徵馬無由攀

答裴丞說歸京所獻

韋應物執事頗勤久行去亦傷乖家貧無僮僕吏卒升寢齋衣服藏內篋藥艸曝前�誰復知次第濩落且安排還期在歲晏何以慰吾懷

送澠池崔主簿

前人邑帶洛陽道年年應此行當時匹馬客今日縣人迎暮雨投關郡春風別帝城東西殊不遠朝夕待佳聲

任洛陽丞答前長安田少府問

前人相逢且對酒相問欲何如數歲猶卑吏家人笑著書告歸今未得榮宦又知疏日日生春艸空令憶舊居

送崔主簿赴夏陽

岑參常愛夏陽縣往年曾再過縣中饒白鳥郭外是黃河地近行程少家貧酒債多知君新稱意好得柰春何

玉關寄長安李主簿

前人東去長安萬里餘故人何惜一行書玉關西望腸堪斷況復明朝是歲除

酬岑主簿秋夜見贈

髙適舍下蛩亂鳴居然自蕭索緬懷髙秋興忽在淸夜作感物我心勞涼風驚二毛池枯菡死月上梧桐髙如何異州縣復得交才彥汨沒嗟後時蹉跎恥相見箕山別來久魏闕誰不戀獨有江海心悠悠未嘗倦

同熊少府題盧主簿茅齋

前人虛院野情在茅齋秋興存孝廉趨下位才子出髙門乃繼幽人靜能令學者尊江山歸謝客神鬼下劉根階樹時攀折窗書任討論自堪成獨往何必武陵源

同郭十題楊主簿新廳

前人華館曙沈沈惟良正在今用材兼柱石聞物象髙深更得芝蘭地兼營枳棘林向風�戟戶當署近棠陰勿攺安卑節聊閒理劇心多君有知己一和郢中吟

送蓨縣劉主簿楚

韓翃起家得事平原侯晚出都門辭舊遊艸色連綿幾千里靑驪躞蹀路旁子花深近縣宿河陽竹映春舟渡淇水鄴下淹畱佳賞新羣公舊日心相親金盤曉鱠朱衣鮒玉簟宵迎翠羽人王程書使前期促他日應知舉鞭速寒水浮瓜五月時把君衣袖長河曲

贈長洲何主簿

前人掛席逐歸流依依望虎丘殘春過楚縣夜雨宿吳洲野寺吟詩入溪橋折筍遊到官無一事淸靜有諸侯

送陽翟張主簿之任

獨孤及舊聞陽翟縣西接鳳髙山作吏同山隱知君處劇閒少年當效力遠道豈辭艱遲子揚名後方期彩服還

廣陵送趙主簿自蜀歸

戴叔倫將歸汾水上遠省錦城來已泛西江盡仍隨北雁回暮云徵馬速曉月故關開漸向庭闈近畱君醉一杯

江南回逢趙曜因送任十一赴交城主簿

崔峒江上長相憶因髙北望看不知攜老幼何處度艱難屈指同人盡傷心故里殘遙憐驅匹馬白首到微官

贈李主簿

周賀稅時兼主印每日得閒稀對酒妨料吏爲官亦典衣案遲吟坐待宅近步行歸見說論詩道應愁判是非

夏日題武功姚主簿廳壁

朱慶余亭午無公事垂簾樹色間僧來茶動吏去印�閒傍竹行尋巷當門立看山吟詩老不倦未省話官班

送洛南李主簿

溫庭筠想君秦塞外因見楚山靑槲葉曉迷路枳花春滿庭祿優仍侍膳官散得專經子敬懷愚谷歸心在翠屏

送李頻之南陵主簿

許棠赴縣是還鄕途程豈覺長聽鶯離灞岸蕩槳入陵陽野蕨生公署閒雲拂印�晴天調膳外垂釣有池塘

重陽日送洛陽李丞之任

方幹爲文通絕境從宦及良辰洛下知名早腰邊結綬新且傾浮菊酒聊拂染衣塵獨恨滄洲侶愁來別故人

贈咸陽王主簿

鄭谷可愛咸陽王主簿窮經盡到昔賢心登科未足酬多學執捲猶聞惜寸陰自與山妻舂斗粟祇憑鄰叟典孤琴我來賒酒相畱宿聽我披衣看雪吟

過長江賈島主簿舊廳

崔塗雕琢文章字字精我經此處倍傷情身從謫宦方沾祿才被椎埋更有聲過縣已無曾識吏到廳空見舊題名長江一曲年年水應爲先生萬古淸

贈南陵李主簿

曹松外邑官同隱寧勞短吏趨看云情自足愛酒逸應無簟席彈棋子衣裳惹印朱仍聞陂水近亦擬棹菇蒲

宿長安蘇雍主簿廳

李洞縣對數峯云官淸主簿貧聽更池上鶴伴直嶽陽人井鎖煎茶水廳關搗藥塵往來多屣步同捨卽諸鄰

寄魚臺主簿傅翺

宋王禹偁聽說魚臺景最奇鮑參軍到語多時天晴綠野懸漁网木脫空城露酒旗錦擲鮮鱗紅潑剌雪翻寒鷺白褷仍誇縣尹風騷客應有秋來唱和詩

張主簿東齋

歐陽修官舍掩寒扉聊同隱者棲溪流穿竹過山鳥入城啼賓至髙談勝心冥外物齊惟應朝枕夢長厭隔鄰雞

送番禺杜桿主簿

梅堯臣行識桄榔樹初窺翡翠巢地蒸蠻雨接山潤海云交訟少通華語虫多入膳庖不須思朔雪梅吐臘前梢

謝陳仲襄主簿惠詩卷

周紫芝霜雪頻欺老芝蘭日鬥芳官猶似仇覽句擬學韋郎郊島無前輩曹劉可雁行他年尙相見此地必升堂

題太和主簿趙昌父思隱堂

楊萬里西昌主簿如禪僧日秋菊嚼春冰西昌府捨如佛屋一物也無惟有竹俸錢三月不曾支竹陰過午未晨炊大兒叫怒小兒啼乃翁對竹方哦詩詩人與竹一樣瘦詩句與竹一樣秀故山蒼玉搖綠雲月梢風葉最關身勸渠未要思舊隱且與西昌作好春

別葛徳裕主簿

王庭珪官冷身閒簿領稀時從物外赴襟期憑君少緩靑絲鞚爲我聊傾碧玉卮野寺石泉秋煮茗松窗雪屋夜論詩懸知別後東風近先寄寒梅第一枝

喜雨柬權邑蔡丞

劉宰髙槐障午暑巨竹搖淸風中郎百世英一官此從容心事付溟鷗年光占候虫客來欲有言一笑撫雙松曰余不負丞哦詩有新工天意亦憐才要施及物功適此歲洊饑旱气日蘊隆雨應長官祈猶未周四封雁鶩抱文書朋來立庭中公曰旱旣甚此理貴感通絜齊走羣望精意格蒼穹西山殷其雷萬疊聳雲峯南湖飛霹靂仿佛追蛟龍斯須天壤間萬象俱晦蒙飛湍連日夜一洗旱魃空樹藝走丁壯歡呼沸兒童歲功已權輿餘閒淸缿筒行歌何所云丞哉寧負公

次韻史主簿雨夜見寄

樂雷發水長許由溪春寒入竹扉幾人聽夜雨惟我怯單衣樹罅靑燈耿籬根白菌肥明朝有忙事推枕問漁磯

答柴主簿

林景熙相隔云江有夢尋篇詩寄舊重兼金山林未遂鹿麋性風雨空愁葵藿心老去十年看劍在秋聲一夜入燈深銅盤消息無人問寂寞西樓待雁音

送九萬兄之樂淸主簿

元貢奎宿雲淡朝暾春風散輕寒振衣旣行邁慘別情所難王事勞蹇蹇徵車戒桓桓孰云枳棘微蔚此五采翰海縣還靡俗江濤激回瀾道路豈不遙懷居誠匪安勗哉西都秩願言繼彈冠

送吳主簿之官石埭

何中簿領池州去開帆帶雨微當令公事簡見說縣人稀云入九華碧雁驚秋浦飛丁寧橋下水官滿載書歸

慈溪簿白桂子芳去思碑詩

葉恆猗與簿君學優而仕顧我慈溪發迹之始必疏其源必蹈其軌有緯有經遂底千里惟此慈溪純孝之鄕君子戾止井井紀綱旣耕而食旣織而裳我夫我婦孰使田桑曰雨則雨曰暘則暘匪忒匪僭一秉故常天朝需材行則大用毋挾一隅四海斯共寧不懷思懼咈羣眾勒彼康莊以著輿頌

送倪東江之上元縣主簿

李存沙頭煙際挹徵襟嚼盡梅花出短吟鄕黨又成千里別功名聊盡百年心東南形勢風流遠吳晉山河蒼莽深此去吟邊有髙邁客尊應與爾同斟

贈楊君濟縣丞

謝應芳我昔昆山鋤白雲髙軒訪我麋鹿羣我今長洲釣明月君復過此寂寞濱感君相知式相好與君談笑開懷抱坐分半席白鷗沙滿目靑山淨如掃社公雨晴風作惡村北村南花自落勸農來往杏花村雞犬不驚田舍樂君歸哦松坐松陰我舟更入菇蒲深釣鉤無餌勿語人但說煙波無處尋

送陳思可主簿赴進賢任

明蘇伯衡一別十五年倏忽若昏旦相逢京城中幸脫戎馬亂宦遊我何成鬢髮子已換畱連一尊酒寂寞四門館剪燭聽寒雨話舊過夜半居然消百憂莞爾成一粲維子才且賢文采甚煥爛起從有道徵國光方縱觀謂宜置館閣鴻猷藉宣贊如何奉明命鉤考親吏案黎庶乃邦本疾痛資抑按要將遠猷敷可以小邑玩心懷簡書畏迹逐萍梗散席掛遇順風潮生失遠岸昨夕簪云盍今朝袂還判後會復何時臨岐重嗟嘆

送孫主簿之徳淸

髙啟山水匝秋城君行思已淸道逢迎吏拜田雜戍人耕地遠知邊信家貧稱縣名應移一琴去相和長官鳴孫善琴

送曾主簿之平樂

前人路出桂江東鄕音想未通蛇飛山苦霧鵬運海多風木魅常欺客花蠻少學農縣廳何處在榕樹晚陰中

送黃主簿之湖州歸安

前人我歌柳惲詩送子南汀發山城逢社雨綠樹啼鶯歇畱連孤艇遲惆悵雙瓶竭髙士尙爲簿休慚府中謁無事坐閒廳彈琴看湖月

贈張主簿

前人離離平阜禾纂纂橫林棗客行愛樂土秋晚華亭道停燭春紡遲鳴榜潭魚早借問何能然年來縣官好

送蕭縣丞朝京

張羽天官妙選待才賢茂宰淸名眾所傳漠漠去帆衝暮雨蕭蕭行李似當年逶迆客路趨京口迢遞王城在日邊爲說烏程民吏待金陵酒美莫畱連

送趙縣丞之任招遠

羅�海上羣山魚立頭待君單騎入登州颶風夜半驚批屋蜃气朝來看吐樓諺數漫從羣吏聽耳眞聾有府公畱寅賓出日今何處好與乘閒款款遊

送陸丈移官海丰丞

王登官舍有餘淸無言政未成頭從潮上白水在橐中輕過魯無魚食歸吳借馬行簿書期倘暇一問濟南生縣佐部雜錄風俗通漢家因秦十里一亭亭畱也蓋行旅宿會之所亭中民有爭訟吏畱辧處勿失其政也案顏師古曰亭長者主亭之吏也亭謂停畱行旅宿食之館交州記秦兼天下又除附庸爲鄕有鄕則有旅今之嗇夫是也鄕之爲言境也言在人境域之中是社稷之臣非王所置故言鄕也夫之爲言扶也扶助縣國無自專之威爲主民之吏當愛人故言嗇也通典唐人呼縣丞爲贊府李白又有贊公少公之稱稱主簿曰少尹亦曰上轄朱子語錄鄂渚教官闕朱子曰某嘗勸人不如作縣丞隨事猶可以及物山堂肆考相書占气要訣曰口中有黃气如龍七十日遷爲丞也故唐張鷟云九千里之丹鳳自下升髙七十日之黃龍從微知著日知錄漢書百官表縣令長皆秦官掌治其縣皆有丞尉秩四百石至二百石是爲長吏百石以下有斗食佐吏之秩是爲少吏大率十里一亭亭有長十亭一鄕鄕有三老有秩嗇夫遊僥三老掌教化嗇夫職聽訟收賦稅遊僥僥循禁賊盜縣大率方百里其民稠則減稀則曠鄕亭亦如之皆秦制也髙帝紀二年二月令舉民年五十以上有修行能帥眾爲善置以爲三老鄕一人擇鄕三老一人爲縣三老與縣令丞尉以事相教復勿繇戍此其制不始於秦漢也自諸侯兼並之始而管仲蒍敖子產之倫所以治其國者莫不皆然而周禮地官自州長以下有黨正族師閭胥比長自縣正以下有鄙師酇長裏宰鄰長則三代明王之治亦不越乎此也夫惟於一鄕之中官之備而法之詳然後天下之治若网之在綱有條而不紊至於今日一切蕩然無有存者且守令之不足任也而多設之監司監司之又不足任也而重立之牧伯積尊絫重以居乎其上而下無與分其職者𨿽得公廉勤幹之吏猶不能以爲治而況托之非人者乎後魏太和中給事中李衝上言宜準古五家立一鄰長五鄰立一里長五里立一黨長長取鄕人彊謹者鄰長復一夫里長二黨長三所復復徵戍余若民三載無愆則陟用陟之一等孝文從之詔曰鄰里鄕黨之制所由來矣欲使風教易周家至日見以大督小從近及遠如身之使手幹之總條然後口算平均義興訟息史言立法之初多稱不便及事旣施行計省昔十有餘倍於是海內安之後周蘇綽作六條詔書曰非直州郡之官皆須善人爰至黨族閭里正長之職皆當審擇各得一鄕之選以相監統隋文帝師心變古開皇十五年始盡罷州郡鄕官而唐柳宗元之言曰有裏胥而後有縣大夫有縣大夫而後有諸侯有諸侯而後有方伯連帥有方伯連帥而後有天子由此論之則天下之治始於裏胥終於天子其灼然者矣故自古及今小官多者其世盛大官多者其世衰興亡之塗罔不由此漢時嗇夫之卑猶得以自舉其職故爰延爲外黃鄕嗇夫仁化大行民但聞嗇夫不聞郡縣而朱邑自舒桐鄕嗇夫官至大司農病且死囑其子曰我故爲桐鄕吏其民愛我必葬我桐鄕後世子孫奉嘗我不如桐鄕民及死其子葬之桐鄕西郭外民共爲起冢立祠歲時祀祭至今不絕二君者皆其縣人也必易地而官易民而治豈其然哉縣佐部外編益部耆舊傳王純爲郿令犛亭有鬼每殺止客純直入亭止宿至夜半有女子稱冤曰妾涪令妻也過此亭亭長殺之妾十餘口埋樓下奪取財物亭長今門下游僥是也其旦召問遊僥具服其罪

縣佐部紀事史記張釋之傳上問上林尉諸禽獸簿十餘問尉左右視盡不能對虎圈嗇夫從旁代尉對上所問禽獸簿甚悉欲以觀其能口對響應無�者文帝曰吏不當如是耶尉無賴乃詔釋之拜嗇夫爲上林令任安傳安爲亭長邑中人民俱出獵安常爲人分麋鹿雉兔部署老小皆喜曰任少卿分別平漢書黃霸傳霸爲潁川太守務在成就安全長吏許丞病聾督郵白欲逐之霸曰許丞廉吏𨿽老尙能拜起送迎正頗重聽何傷且善助之毋失賢者意注如淳曰許縣丞趙廣漢傳廣漢嘗記召湖都亭長湖都亭長西至界上界上亭長戲曰至府爲我多謝問趙君亭長旣至廣漢與語問事畢謂曰界上亭長寄聲謝我何以不爲致問亭長叩頭服實有之廣漢因曰還爲我謝界上亭長勉思職事有以自效京兆不忘卿厚意孫寶傳寶以明經爲郡吏禦史大夫張忠辟寶爲屬欲令授子經更爲除捨設儲偫寶自劾去忠固還之心內不平後署寶主簿寶徙入舍祭請比鄰忠陰察怪之使所親問寶前大夫爲君設除大捨子自劾去者欲爲髙節也今兩府髙士俗不爲主簿子旣爲之徙捨甚說何前後不相副也寶曰髙士不爲主簿而大夫君以寶爲可一府莫言非士安得獨自髙前日君男欲學文而移寶自近禮有來學義無往教道不可詘身詘何傷且不遭者可無不爲況主簿乎忠聞之甚�上書薦寶經明質直宜備近臣爲議郎遷諫大夫朱邑傳邑少時爲桐鄕嗇夫廉平不苛以愛利爲行未嘗笞辱人存問耆老孤寡遇之有恩所部吏民愛敬焉先賢傳逢萌爲縣亭長時尉行過亭萌候迎拜謁旣而擲楯嘆曰大丈夫安能爲人役哉遂去之至王莽時解冠掛東都門而遁後漢書張元傳元遷陳倉縣丞淸淨無欲專心經書方其講問乃不食終日及有難者輒爲張數家之說令擇從所安諸儒皆伏其多通著錄千餘人元初爲縣丞嘗以職事對府不知官曹處吏白門下責之第五倫傳倫爲鄕嗇夫平徭賦理怨結得人歡心自以爲久宦不達遂將家屬客河東變名姓自稱王伯齊鄭弘傳弘少爲鄕嗇夫太守第五倫行春見而深奇之召署督郵注謝承書曰爲靈文鄕嗇夫愛人如子續漢志曰太守常以春行所主縣勸人農桑振救乏絕繆彤傳彤仕縣爲主簿時縣令被章見考吏皆畏懼自誣而彤獨證據其事掠考苦毒至乃體生虫蛆因復傳換五獄逾涉四年令卒以自免汝南先賢傳李宣之子名表宋公令寇端召爲主簿表不樂爲吏於寺門中焚燒衣幘端怒收表欲殺之陳仲舉聞之至宋公欲請表先過宣宣問何故來曰欲見寇令請足下兒宣曰吾子犯罪罪當死如有白君豈妄殺人宜此還端追問仲舉仲舉具以語之端乃嘆曰李宣烈士也卽原之後漢書鄭元傳元少爲鄕嗇夫得休歸常詣學官不樂吏父數怒之不能禁遂造太學受業師事京兆第五元先通京氏易公羊春秋三統歷九章算術吳志孫堅傳堅府召署假尉會稽妖賊許昌起於句章自稱陽明皇帝扇動諸縣眾以萬數堅以郡司馬募召精勇得千餘人與州郡合討破之刺史臧旻列上功狀詔書除堅鹽瀆丞數歲徙盱眙丞又徙下邳丞注江表傳堅歷佐三縣所在有稱吏民親附鄕裏知舊好事少年往來者常數百人堅接撫待養有若子弟焉南齊書江傳爲丹陽丞時袁粲爲尹見嘆曰風流不墮政在江郎數與宴賞畱連日夜

