

六歲部紀事東觀漢記馬援字客卿幼而岐嶷年六歲能接應諸公專對賓客嘗有死�亡命者來過客卿藏匿不令人知外若訥而沈敏兄甚奇之以爲將相器故以客卿字焉張堪字君遊年六歲受業長安治梁丘易才美而髙京師號曰聖童吳志陸績傳績年六歲於九江見袁術術出橘績懷三枚去拜辭墮地術謂曰陸郎作賓客而懷橘乎績跪答曰欲歸遺母術大奇之晉書範汪傳汪字元平雍州刺史晷之孫也父稚早卒汪少孤貧六歲過江依外家新野庾氏荊州刺史王澄見而奇之曰興範族者必是子也傅祗傳祗子宣年六歲喪繼母哭泣如成人中表異之宋書謝瞻傳瞻字宣遠一名檐字通遠陳郡陽夏人衛將軍晦第三兄也年六歲能屬文爲紫石英贊果然詩當時才士莫不嘆異梁書徐勉傳勉年六歲時屬霖雨家人祈霽率爾爲文見稱耆宿簡文帝本紀太宗幼而敏睿識悟過人六歲便屬文髙祖驚其早就弗之信也乃於禦前面試辭彩甚美髙祖嘆曰此子吾家之東阿江革傳革幼而聰敏早有才思六歲便解屬文父柔之深加賞器曰此兒必興吾門劉歊傳歊幼有識慧六歲誦論語毛詩意所不解便能問難幼童傳孫士潛字石龍六歲上書七歲屬文金樓子自敍曰餘六歲解爲詩奉�爲詩曰池萍生已合林花髮稍周因而稍學爲文也陳書姚察傳察幼有至性事親以孝聞六歲誦書萬餘言弱不好弄博奕雜戲初不經心勤苦厲精以夜繼日陸瓊傳瓊幼聰慧有思理六歲爲五言詩頗有詞采北齊書李渾傳渾弟繪字敬文年六歲便自願入學家人以偶年俗忌約而弗許伺其伯姊筆牘之閒而輒竊用未幾遂通急就章內外異之以爲非常兒也廢帝本紀帝天保元年立爲皇太子時年六歲性敏慧初學反語於迹字下注云自反時侍者未達其故太子曰迹字足傍亦爲迹豈非自反耶嘗宴北宮獨令河間王勿入左右問其故太子曰世宗遇賊處河間王復何宜在此周書張元傳元年六歲其祖以夏中熱甚欲將元就井浴元固不肯從祖謂其貪戲乃以杖擊其頭曰汝何爲不肯洗浴元對曰衣以蓋形爲覆其元不能露其體於白日之下祖異而捨之唐書段秀實傳秀實六歲母疾病不勺飲至七日病間乃肯食時號孝童遼史耶律孟簡傳孟簡性穎悟六歲父晨出獵俾賦曉天星月詩孟簡應聲而成父大奇之宋史宗室傳徳昭子惟吉生甫彌月太祖命輦至內廷養視之常乘小乘輿及小鞍鞁馬命黃門擁抱出入常從太祖崩惟吉才六歲晝夜哀號孝章皇后慰論再三始進饘粥韓世忠傳世忠子彥直字子溫生期年以父任補右承奉郎尋直祕閣六歲從世忠入見髙宗命作大字卽拜命跪書皇帝萬歲四字帝喜之拊其背曰他日令器也親解孝宗丱角之繻傅其首賜金器筆研監書鞍馬年十二賜三品服紹興十七年中兩浙轉運使司試明年登進士第虞允文傳允文字彬甫隆州仁壽人父祺登政和進士第仕至太常博士潼川路轉運判官允文六歲誦九經七歲能屬文胡沂傳沂字周伯紹興余姚人父宗伋號醇儒能守所學不逐時好沂穎悟六歲誦五經皆畢不忘一字吉安府誌李獻可吉水人年六歲能詩文善奇對一日有參政避雨廟中獻可亦入廟避雨奇之言於朝孝宗召入宮時宮女正午睡帝指宮女命爲詩獻可卽跪曰禦手指嬋娟靑春白晝眠粉勻香汗濕髻壓翠云偏柳�眉間綠桃嫌臉上鮮夢魂何處是應繞帝王邊帝拊其背曰卿何不作我家兒命宮女爲繡禦掌於背以賜歸金史女奚烈守愚傳守愚六歲知讀書旣�或謂食肉昏神識乃戒而不食明良錄略宋濂字景濂金華人在�七月生六歲爲詩歌有奇語人呼爲神童明外史楊守陳傳守陳子茂仁六歲入小學客有指銅鑪令賦者應聲曰範金以爲體然火以爲用客大異之王華傳華六歲戲水濱有醉濯足者遺其金華取投諸水待其人至指而還之王登傳登六歲能擘大字

