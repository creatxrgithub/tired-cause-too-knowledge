

閨職部藝文一

搗素賦

漢班婕妤若乃廣除懸月暉木流淸桂露朝滿涼襟夕輕攺容飾而相命捲霜帛而下庭曳羅裙之約靡振珠佩之精明若乃盼睞生姿動容多致弱態含羞妖風靡麗於是投香杵叩玫砧擇鸞聲爭鳳音梧因虛而調遠桂由貞而響沈散繁輕而浮捷節�亮而淸深調非常律聲無定本任落手之參差從風之近遠或連躍而更投或暫舒而長卷侈長袖於妍袂綴半月於蘭襟表纖手於微縫庶見迹而知心計修路之遐敻恐芬芳之易泄書旣封而重題笥已緘而更結

蜀江春日文君濯錦賦

唐張何粵惟姑洗應律勾芒禦辰雁橋風暖犀浦花新疊嶂縈郭長楊映津軒車照地士女驚人風土堪樂山川可珍歲時不殊於荊楚形勝有類夫咸秦晚景彌秀晴江轉春卽有卓氏名姝相如麗室織回文之重錦艷傾國之妖質鳴梭靜夜促杼春日布葉宜�安花巧密寫庭葵而不欠擬山鳥而能悉績縷嫌遲嚬蛾慕疾乍離披而成段或煥爛而成匹言濯春流鳴環乃出於是近深沈傍淸泚朱顏始映珍篋方啟其始入也疑芳樹影落澗中少將安焉若晴霞色照潭底奪五雲長風未散泫百花微雨新洗爾乃曝林崖出泉洞遲日徐轉和風暖送稍變回鸞全分舞鳳戲蝶時繞嬌鶯欲弄乘春景而方收俟王正而入貢懿其彩色足重鮮明可嘉靑爲禁柳紅作宮花能使衛尉縈障夫人飾車郎官居而列宿郡守衣而還家若夫齊紈之與楚練豈非細縠之與輕紗

搗練賦

魏璀細腰杵兮木一枝女郎砧兮石五彩聞後響而已續聽前聲而猶在夜如何其秋未半於是拽魯縞攘皓腕始於搖揚終於陵亂四振五振驚飛雁之兩行六舉七舉遏彩雲而一斷隱髙閣而如動度遙城而如散夜有露兮秋有風杵有聲兮衣有縫佳人聽兮意何窮步逍遙於涼景暢容與於晴空黃金釵兮碧雲發白素巾兮靑女月佳人聽兮良未歇擘長虹而乍開淩倒景而將越是時也餘響未畢微影方流逶迆洞房半入宵夢窈窕閒館方增客愁李都尉以胡笳動泣向子期以鄰笛增憂古人獨感於聽今者況兼乎秋屬南昌舊福東魯前丘升黃綬之堂論文謝賈入素王之廟捧瑟齊由願君無按龍泉色誰道明珠不可投

跛奚移文

宋黃庭堅女弟阿通歸李安詩爲置婢無所得乃得跛奚蹣跚離疏不利走趨顙出屋檐足達戶樞三嫗挽不來兩嫗推不去主人不悅廚人罵怒黃子笑之曰堯牽羊而舜鞭之羊不得食堯舜俱疲百羊在谷牧一童子艸露晞而出艸露降而歸不亡一羊在其指撝故曰使人也器之物有所不可則亦有所宜警夜偸者不以馬司晝漏者不以雞準繩規矩異用殊施天傾西北地缺東南尺有所不逮者寸有所覃子不通之則屨不可運土簣不可當屨坐而睨之小大俱廢子如通之則瞽者之耳聾者之目絕利一源收功十百事固有精於一則盡善徧用智則無功有所不能乃有所大能焉呼跛奚來前吾爲若詔之汝能與壯士拔距乎能與羣狙賦芧乎能與八駿取路乎能逐三窟狡兔乎皆曰不能曰是固不能閨門之內固無所事此今將詔若可爲者汝無狀於行當任坐作不得頑癡自今謹飭晨入庖捨滌鐺瀹釜料簡蔬茹畱精黜粗臠肉法欲方膾魚法欲長起溲如截肪煮餅深注湯和糜勿投酰虀臼晚用姜�不欲焦旋葅不欲黃飯不欲著牙揚盆勿駐沙進火守烓水沃沸鼎斟酌薌芼生熟必告姨臨食爬垢撩發染指杓嘬胾懷骨事無大小盡當關白食了滌器三正三反抆拭蠲潔寢匙覆�瓦髹素視在謹數兄弟爲行牡牝相當日中事間浣衣漱襦器穢器淨謹循其初素衣當白染衣增色梔郁爲黃紅螺蚜光挼藍杵艸茅搜橐皂漿胰粉白無不媚好燥濕處亭尉帖垣平來往之役資它使令牛羊下來喚雞棲桀撐拒門關閉護艸竊飲飯�犬堙塞鼠穴凡鳥攫肉觸鼎犬鐺鼠窺甑皆汝之罪也春蠶三臥升蔟自裹七晝七夜無得停火紵麻藤葛蕉任絺綌緆練手作無有停時紾緝偸工夫一日得半工一纓亦有餘暑時蘊蒸扇涼蜜水燻艾出蚊水盤去蠅果生守樹果熟守筥執弓懷彈驅嚇飛鳥無得吮嘗日使殘少姆嫗罵譏瘧痢泄嘔天寒置籠衣食畢烘搔癢抑痛炙手撋凍無事倚墻鞋履可作堂上叫呼傳聲代諾截長續短鳧鶴皆憂持勤補拙與巧者儔凡前之爲汝能之不跛奚對曰我缺於足猶全於手如前之爲𨿽勞何咎黃子曰若是則不旣有用矣乎皆應曰然無不意滿

醜女賦

明徐禎卿伊何賦形獲此醜疾厲陰乘陽女奪男質闊眉丰吭突頞仰鼻多言舌濁連引齁形如死豕勇憨多力槁發短禿面目黧黑脂不能赭粉不能白三十不嫁守信閨閾供勞杵臼蚤夜弗息雞鳴入機沒晷下織復有巧慧刺繡緣飾世無梁鴻孰求子匹東家有女窕窈麗色絕世無雙妖媚輕側越戶窺墻靡識刀尺觀者稱艷競欲求得世降道涼好色賤徳新臺廢恥谷風見黜商嬖妲己靡吝喪國晉愛驪姬宗子銷骨冶容作厲實猶鬼蜮敢告世人敬監明則

龔孺人小傳

王世貞世貞曰余伯父都事公云龔孺人十七歸都事公是時先大父司馬公鰥也而又宦遊逾歲乃始取陳淑人少長孺人一歲後淑人來而稱姑也孺人恂恂不以先故廢婦禮都事公多內寵而始難孺人寡專夕之禦孺人第令別室居以歲時禮見歡然而已不復迹都事公所之都事公恆衣冠而揖孺人問訊亡恙已對坐茗語移刻乃罷竟孺人身不欲以見都事公孺人質明盥櫛坐寢堂男女大小數千指旅見各報所業孺人摘其尢惰者與撲而勤者爲勞苦手治�酒調瀡修飲之旣退其飲者忻忻動顏色相勉亡負其見撲者望而自質責曰柰何不與主人姥力作而欲壹卮酒得乎卽孺人所任使亡弗稱材陸字畜蹄角以百計水孳魚�以石計圃人治果蓏芥蔬以頃計諸水陸之饒計口程其羨時贏縮而息之酰醬鹽豉不食新者手植之木可梓而漆寸石屑瓦必任毋廢以故孺人坐起不離寢而子母之利歸焉都事公非有遊閒公子之積與名而好施予服食�禦無下素封其業𨿽不復有所益於舊而賴孺人節縮扶之不大旁落都事公之外藏春不及秋熟也而內藏可竟數歲然孺人老漸厭罷家政日誦讀佛書入益寡而子姓間以私耗其藏益單始女婢列侍孺人惴惴重足立相戒亡敢出聲以嚴孺人故而最後稍稍狎不校也曰吾向者烏得不嚴今老矣吾且聽吾子孫耳孺人避寇難而出就城中寓捨屬疾卒有二子長者爲詹事主簿自免次翰林諸生於乎孺人稱於女徳者此耳詩所詠卽葛藟儉治服蘋蘩修祀事耳江沱之媵僅感後悔關雎之徳止於不淫此豈必奇操偉業加丈夫哉孺人稱於女徳者足矣

黃道婆祠記

張之象上海西南廿余裏爲烏泥涇故有道婆祠云道婆者姓黃氏本鎭人也初淪落崖州元元貞間附海舶歸閩廣多種木棉織紡爲布名曰吉貝而道婆最善是業州裏宗之先此烏泥涇土壤磽瘠民多貧困因謀樹藝以給遂覓種於閩廣間然尙無踏車椎弓之制率用手擘去子綫弦竹弧置案間振掉成劑厥功甚艱道婆乃教以制造捍彈紡織之具旣以便民矣至於錯紗配色綜�挈花又各有法故被褥帨帶之類織以折枝團鳳棋局文字粲然若寫士人競相仿習稍稍轉售他方以牟利業頗饒裕未幾道婆卒莫不感恩灑泣而共葬之已立祠歲時享之越三十年祠毀里人趙某再爲立祠今再毀又數十年於玆矣頃歲行遊其所求問前所謂道婆祠者業已頹廢鞠爲灌莽撫迹增感低回歔欷者久之予遂於居捨之東北隅聽鶯橋畔捨地二畝其右爲南北周行乃集裏中嘗所稱尙義者凡若干人共圖興復經始方旬而煥然攺飭像設具備神有棲憑於是裏中庶士咸曰宜之落成之日爰來請記蓋是舉予實倡之也義何可辭先王之制禮也法施於民則祀之吾松之民仰機利以食實道婆發之苟被其澤者無忘追本之思則祠祀可不廢矣

閨職部藝文二詩

召南采蘩三章

詩經南國被文王之化諸侯夫人能盡誠敬以奉祭祀而其家人敍其事以美之也於以采蘩於沼於沚於以用之公侯之事賦

也

於以采蘩於澗之中於以用之公侯之宮賦

也

被之僮僮夙夜在公被之祁祁薄言還歸賦

也

采蘋三章

同前南國被文王之化大夫妻能奉祭祀而其家人敍其事以美之也於以采蘋南澗之濱於以采藻於彼行潦賦

也

於以盛之維筐及筥於以湘之維錡及釜賦

也

於以奠之宗室牖下誰其尸之有齊季女賦

也

傷越王用心之苦作詩

周采葛婦葛不連蔓棻臺臺我君心苦命更之嘗膽不苦甘如飴令我采葛以作絲女工織兮不敢遲弱於羅兮輕霏霏號絺素兮將獻之越王悅兮忘罪除吳王歡兮飛尺書增封益地賜羽奇幾杖茵褥諸侯儀羣臣拜舞天顏舒我王何憂能不移

夜聽搗衣

晉曹毗寒興禦紈素佳人理衣衾冬夜淸且永皓月照堂陰纖手疊輕素朗杵叩鳴砧淸風流繁節回�灑微吟嗟此嘉運速悼彼幽滯心二物感餘懷豈但聲與音

搗衣

宋謝惠連衡紀無淹度晷運倏如催白露滋園菊秋風落庭槐肅肅莎雞羽烈烈寒螿啼夕陰結空幕宵月皓中閨美人戒裳服端飾相招攜簪玉出北房鳴金步南階髙砧響發楹長杵聲哀微芳起兩袖輕汗染題紈素旣已成君子行未歸裁用笥中刀縫爲萬里衣盈篋自余手幽緘候君開腰帶準疇昔不知今是非

搗衣

梁武帝駕言易水北送別河之陽沈思慘行鑣結夢在空�旣寤丹綠謬始知紈素傷中州木葉下邊城應早霜陰虫日慘烈庭艸復蕓黃金風䢐淸夜明月懸洞房裊裊同宮女助我理衣裳參差夕杵引哀怨秋砧揚輕羅飛玉腕弱袖低紅妝朱顏日巳興盼睇色增光搗以一匪石文成鴛鴦制握斷金刀葉用如蘭芳佳期久不歸持此寄寒鄕妾身誰與容思君苦人腸

織婦

同前送別出南軒離思沈幽室調梭輟寒夜鳴機罷秋日良人在萬里誰與共成匹願得一回光照此憂與疾君情倘未忘妾心長自畢

詠中婦織流黃

簡文帝翻花滿階砌愁人獨上機浮雲西北起孔雀東南飛調絲時繞腕易鑷乍牽衣鳴梭逐動釧紅妝映落暉

和徐錄事見內人作臥具

同前密房寒日晚落照度窗邊紅簾遙不隔輕帷半掩懸方知纖手制詎減縫裳妍龍刀橫膝上畫尺墮衣前熨斗金塗色簪管白牙纏衣裁合歡文作鴛鴦連鈄用雙縫縷絮用八蠶�香和麗丘蜜麝吐中臺煙已入琉璃帳兼雜太華氈且共雕鑪暖非同團扇捐更恐從軍別空�徒自憐

行路難

王筠千門皆閉夜何央百憂俱集斷人腸探揣箱中取刀尺拂拭機上斷流黃情人逐情𨿽可恨復畏邊遠乏衣裳已繰一催衣縷復搗百和燻衣香猶憶去時腰大小不知今日身短長裲襠心共一抹袙復兩邊作八襻帶𨿽安不忍縫開孔裁穿猶未達胸前卻月兩相連本照君心不照天願君分明得此意勿復流蕩不如先含悲含怨判不死封情忍思待明年

陌上桑

吳均裊裊陌上桑蔭柏復垂塘長條映日白細葉帶鸝黃蠶饑妾復思拭淚且提筐故人寧知此離恨煎人腸

與司馬治書同聞鄰婦夜織

王僧孺洞房風已激長廊月復淸藹藹夜庭廣飄飄曉帳輕聞百虫思偏傷一鳥聲鳥聲長不息妾心復何極猶恐君無衣夜夜當窗織

詠搗衣

前人足傷金管遽多愴緹光促露團池上紫風飄庭裏綠下機騖西眺鳴砧遽東旭芳汗似蘭湯雕金辟龍燭散度廣陵音摻寫漁陽曲別鶴悲不已離鸞斷還續尺素在魚腸寸心憑雁足

搗衣詩五首

柳惲孤衾引思緒獨枕愴憂端深庭秋艸綠髙門白露寒思君起淸夜促柱奏幽蘭不怨飛蓬苦徒傷蕙艸殘

其二行役滯風波遊人淹不歸亭臯木葉下隴首秋雲飛寒園夕鳥集思牖艸虫悲嗟矣當春服安見禦冬衣

其三鶴鳴勞永嘆采菉傷時暮念君方遠遊望妾理紈素秋風吹綠潭明月懸髙樹佳人飾淨容招攜從所務

其四步杳未極離堂肅已扃軒髙夕杵散气爽夜砧鳴瑤華隨步響幽蘭逐袂生踟躕理金翠容與納宵淸

其五泛艷回煙彩淵旋龜鶴文淒淒合歡袖冉冉蘭麝芬不怨杼軸苦所悲千里分垂泣送行李傾首遲歸云

省中夜聞城外搗衣

費昶閶闔下重關丹墀吐明月秋气城中冷秋砧城外發浮聲繞雀臺飄響度龍闕宛轉何藏摧當從上路來藏摧意未已定自乘軒裏乘軒盡世家佳麗似朝霞圓璫耳上照方繡領間斜衣燻百和屑鬢插九枝花昨暮庭槐落今朝羅綺薄拂席捲鴛鴦開幔舒龜鶴金波正容與玉步依砧杵紅袖往還縈素腕參差舉徒聞不得見獨夜空愁佇獨夜何�極懷之在心惻階垂玉衡露庭舞相風翼瀝滴流星輝燦爛長河色三冬誠足用五日無糧食揚云已寂寥今君復弦直

�縣遇見人織率爾寄婦

劉孝威妖姬含怨情織素起秋聲度梭環玉動踏躡佩珠鳴經稀疑杼澀緯斷恨絲輕葡萄始欲罷鴛鴦猶未成云棟共徘徊紗窗相向開窗�眉語度紗輕眼笑來籠籠隔淺紗的的見妝華鏤玉同心藕雜寶連枝花紅衫向後結金簪臨鬢斜機頂掛流蘇機傍垂結珠靑絲引伏兔黃金繞轆轤艷彩裙邊出芳脂口上渝百城交問遺五馬共踟躕直爲閨中人守故不要新夢啼漬花枕覺淚濕羅巾獨眠眞自難重衾猶覺寒逾憶凝脂緩彌想橫陳歡行驅金絡騎歸就城南端城南稍有期想子亦勞思羅衣久應罷花釵堪更治新妝莫點黛余還自畫眉

見人織聊爲之詠

劉邈纖纖運玉指脈脈正蛾眉振躡開交縷停梭續斷絲檐花照初月洞戶垂朱帷弄機行掩淚翻令織素遲

詠獨杵搗衣

僧正惠非是無人助意欲自鳴砧照月斂孤影乘風送迥音言搗絲練似奏一弦琴令君聞獨杵知妾有專心

采桑

陳張正見春樓曙鳥驚蠶妾候初晴迎風金珥落向日玉釵明徙顧移籠影攀鉤動釧聲葉髙知手弱枝�覺身輕人多羞借問年少怯逢迎恐疑夫婿遠聊復答專城

中婦織流黃一作徐陵詩

陰鏗落花還井上春機當戶前帶衫行障口覓釧枕檀邊數鑷經無亂新漿緯易牽蜘蛛夜件織百舌曉驚眠封用黎陽土書因計吏船欲知夫婿處今督水衡錢

賦得婀娜當軒織

蕭詮東南初日照秦樓西北織婦正嬌羞綺猶垂翡翠幌珠簾半上珊瑚鉤新籹入機映春牖弄杼鳴梭挑纖手何曾織素讓新人不掩流蘇推中婦三日五匹未言遲衫長腕弱繞輕絲綾中轉躡成離鵠錦上回文作別詩不惜繞素同霜雪更傷秋扇篋中辭

搗衣

北魏溫子升長安城中秋夜長佳人錦石搗流黃香杵紋砧知近遠傳聲遞響何淒涼七夕長河爛中秋明月光蠮螉塞邊絕候雁鴛鴦樓上望天狼

中婦織流黃

北齊盧詢別人心已怨愁空日復斜然香望韓壽磨鏡待秦嘉殘絲愁績爛余織恐縑賒支機一片石緩轉獨輪車下簾還憶月挑燈更惜花似天河上景春時織女家

夜聽搗衣

北周庾信秋夜搗衣聲飛度長門城今夜長門月應如晝日明小鬟宜粟瑱圓腰運織成秋砧調急節亂杵變新聲石燥砧逾響桐虛杵絕鳴鳴石出華陰虛桐采鳳林北堂細腰杵南市女郎砧擊節無勞鼓調聲不用琴並結連枝縷穿長命鍼倡樓驚別怨徵客動愁心同心竹葉�雙去雙來滿裙裙不柰長衫袖偏宜短龍文鏤剪刀鳳翼纏篸管風流響和韻哀怨聲淒斷新聲繞夜風嬌轉滿空中應聞長樂殿判徹昭陽宮花鬟醉眼纈龍子細文紅濕折通夕露吹衣一夜風玉�風轉急長城雪應暗新綬始欲縫細錦行須纂聲煩廣陵散杵急漁陽摻新月動金波秋云泛濫過誰憐徵戍客今夜在交河栩陽離別賦臨江愁思歌復令悲此曲紅顏餘幾多

詠畫屏風詩

前人搗衣明月下靜夜秋風飄錦石平砧面蓮房接杵腰急節迎秋韻新聲入手調寒衣須及早將寄霍嫖姚

錦石搗流黃

隋煬帝漢使出燕然愁閨夜不眠易制殘燈下鳴砧秋月前

中婦織流黃

唐虞世南寒閨織素錦含怨斂雙蛾綜新交縷澀經脆斷絲多衣香逐舉袖釧動應鳴梭還恐裁縫罷無信達交河

搗衣篇

劉庭芝秋天瑟瑟夜漫漫夜白風淸玉露漙燕山遊子衣裳薄秦地佳人閨閣寒欲向樓中縈楚練還來機上裂齊紈攬紅袖兮愁徙倚盼靑砧兮悵盤桓盤桓徙倚夜已久螢火雙飛入簾牖西北風來吹細腰東南月上浮纖手此時秋月可憐明此時秋風別有情君看月下參差影爲聽莎間斷續聲絳河轉兮靑雲曉飛鳥鳴兮行人少攢眉緝縷思紛紛對影穿鍼魂悄悄聞道還家未有期誰憐登隴不勝悲夢見形容亦舊日爲許裁縫攺昔時緘書遠寄交河曲須及明年春艸綠莫言衣上有斑斑只爲思君淚相續

搗衣篇

李白閨裏佳人年十餘嚬蛾對影恨離居忽逢江上春歸燕�得雲中尺素書玉手開緘長嘆息狂夫猶戍交河北萬里交河水北流願爲雙燕泛中州君邊云擁靑絲騎妾處苔生紅粉樓樓上春風日將歇誰能攬鏡春愁發曉吹篔管隨落花夜搗戎衣向明月明月髙髙刻漏長珍珠蘭箔掩蘭堂橫垂寶幄同心結半拂瓊筵蘇合香瓊筵寶幄連枝錦燈燭熒熒照孤寢有便憑將金剪刀爲君畱下相思枕摘盡庭蘭不見君紅巾拭淚生氤氳明年若更徵邊塞願作陽臺一段云

搗衣

杜甫亦知戍不返秋至拭靑砧已近苦寒月況經長別心寧辭搗衣倦一寄塞垣深用盡閨中力君聽空外音

春夜裁縫

蔣維翰珠箔因風起飛蛾入最能不教人夜作方便殺明燈

織婦詞

元稹織婦何太忙蠶經三臥行欲老蠶神女聖早成絲今年絲稅抽徵早早徵非是官人惡去歲官家事戎索徵人戰苦束刀瘡主將勛髙換羅幕繅絲織帛猶努力變緝撩機苦難織東家頭白雙女兒爲解挑紋嫁不得檐前裊裊遊絲上上有蜘蛛巧來往羨他虫豸解緣天能向虛空織羅网

繚綾繚綾念女工之勞也

白居易繚綾繚綾何所似不似羅綃與紈綺應似天臺山上月明一作明月前四十五尺瀑布泉中有文章又奇絕地鋪白煙花簇雪織者何人衣者誰越溪寒女漢宮姬去年中使宣口敕天上取樣人間織織爲云外秋雁行染作江南春水色廣裁衫袖長制�金斗熨波刀剪紋異彩奇文相隱映轉側看花花不定昭陽舞人恩正深春衣一對直千金汗沾粉污不再著曳土蹋泥無惜心繚綾織成費功績莫比尋常繒與帛絲細繰多女手疼紮紮千聲不盈尺昭陽殿裏歌舞人若見織時應也惜

寒閨怨

前人寒月沈沈洞房靜眞珠簾外梧桐影秋霜欲下手先知燈底裁縫剪刀冷

繡婦嘆

前人連枝花樣繡羅襦本擬新年餉小姑自覺逢春饒悵望誰能每日�工夫鍼頭不解愁眉結綫縷難穿淚臉珠𨿽�繡�都不繡同�繡伴得知無

織錦曲

王建大一作一女身爲織錦戶名在縣家供進簿長頭起樣呈作官聞道官家中苦難回花側葉與人別惟恐秋天絲綫幹紅縷葳蕤紫茸�蝶飛參差花宛轉一梭聲盡重一梭玉腕不停羅袖捲窗中夜久睡髻偏橫釵欲墮垂著肩合衣臥時參沒後停燈起在�鳴前一匹千金亦不賣限日未成宮裏怪錦江水涸貢轉多宮中盡著單絲羅莫言山積無盡日百尺髙樓一曲歌

送衣曲

前人月明中庭搗衣石掩帷下堂來搗帛婦姑相對神力生雙揎白腕調杵聲髙樓敲玉節會成家家不睡皆起聽秋天丁丁復凍凍玉釵低昂衣帶動夜深月落冷如刀濕著一雙纖手痛回編易裂看生熟鴛鴦紋成水波曲重燒熨斗帖兩頭與郎裁作迎寒裘

當窗織

前人嘆息復嘆息園中有棗行人食貧家女大富家織翁母隔墻不得力水寒手澀絲脆斷續來續去心腸爛艸虫促促機下啼兩日催成一匹半輸官上頭有零落姑未得衣身不著當窗卻羨靑樓娼十指不動衣盈箱

織素謠

於濆貧女苦筋力繰絲夜夜織萬梭爲一素世重韓娥色五侯初買笑建章方落籍一曲古涼州六親長血食

織婦辭

孟郊夫是田中郎妾是田中女當年嫁得君爲君秉機杼筋力日已疲不息窗下機如何織紈素自著藍縷衣官家榜村路更索栽桑樹

白紵歌

張籍皎皎白紵白且鮮將作春衣稱少年裁縫長短不能定自持刀尺向姑前復恐蘭膏污纖指常遣傍人收墜珥衣裳著時寒食下還把白鞭鞭白馬

寄衣曲

前人織素縫衣獨苦辛遠因回使寄徵人官家亦自寄衣去貴從妾手著君身髙堂姑老無侍子不得自到邊城裏殷勤爲看初著時徵夫身上宜不宜

織綾詞

章孝標去年蠶惡綾帛貴官急無絲織紅淚殘經脆緯不通梭鵲鳳闌珊失頭尾今年蠶好繰白絲鳥鮮花活人不知瑤臺雪裏鶴張翅禁苑風前梅折枝不學鄰家婦慵懶蠟揩粉拭謾官眼

染絲上春機

李賀玉罌泣水桐花井蒨絲沈水如雲影美人懶態燕脂愁春梭拋擲鳴髙樓彩綫結茸背復疊白夾王郎寄桃葉爲君挑鸞作腰綬願君處處宜春酒

江南織綾詞

施肩吾卿卿買得越人絲貪弄金梭懶畫眉女伴能來看新鴛鴦正欲上花枝

春詞一作沈亞之詩

前人黃鳥啼多春日髙紅芳開盡井邊桃美人手暖裁衣易片片輕雲落剪刀

桑婦

溫庭筠墻下桑葉盡春蠶半未老城南路迢迢今日起更早四鄰無去伴醉臥靑樓曉妾顏不如誰所貴守婦道一春常在樹自覺身如鳥歸來見小姑新妝弄百艸

聞砧一作寄邊衣

裴說深閨乍冷鑑開篋玉筋微微濕紅頰一陣霜風殺柳條濃煙半夜成黃葉垂垂白練明如雪獨下閒�轉淒切祗知抱杵搗秋砧不覺髙樓已無月時聞寒雁聲相喚紗窗只有燈相伴幾展齊紈又懶裁離腸恐逐金刀斷細想儀形執牙尺回刀剪破澄江色愁撚銀鍼信手縫惆悵無人試寬窄時時舉袖勻紅淚紅箋謾有千行字書中不盡心中事一片殷勤寄邊使

采桑婦

汪遵爲報躊躇陌上郎蠶饑日晚妾心忙本來若愛黃金好不肯攜籠更采桑

陌上桑

陸龜蒙皓齒還如貝色含長眉亦似煙華貼鄰娃盡著繡襠襦獨自提筐采蠶葉

蠶婦

來鵠曉夕采桑多苦辛好花時節不閒身若教解愛繁華事凍殺黃金屋裏人

織錦婦

秦韜玉桃花日日覓新奇有鏡何曾及畫眉祇恐輕梭難作匹豈辭纖手徧生胝合蟬巧間雙盤帶聯雁斜銜小折枝豪貴太堆酬曲徹可憐辛苦一絲絲

采桑女

唐彥謙春風吹蠶細如蟻桑芽才努靑鴉嘴侵晨探采誰家女手挽長條淚如雨去歲初眠當此時今歲春寒葉放遲愁聽門外催裏胥官家二月收新絲

姬人養蠶

韋莊昔年愛笑蠶家婦今日辛勤自養蠶仍道不愁羅與綺女郎初解織桑籃

夜夜曲

貫休蟪蛄切切風騷騷芙蓉噴香蟾蜍髙孤燈耿耿徵婦勞更深撲落金錯刀

織婦

處默蓬鬢蓬門積恨多夜闌燈下不停梭成縑猶自陪錢納未直靑樓一曲歌

浣紗女一作王維詩題云白石灘

皎然淸淺白沙灘綠蒲尙堪把家住水東西浣紗明月下閨職部藝文三詩

織婦怨

宋文同擲梭兩手倦踏繭雙足趼三日不住織一匹才可剪織處畏風日剪時謹刀尺皆言邊幅好自愛經緯密昨朝持入庫何事監官怒大字雕印文濃和油墨污父母抱歸舍拋向中門下相看各無語淚迸若傾瀉質錢解衣服買絲添上軸不敢輒下機連宵停火燭當須了租賦豈暇卹襦�前知寒切骨甘心肩骭露裏胥踞門限叫罵嗔納晚安得織婦心變作監官眼

浣溪女詩

陸遊江頭女兒雙髻丫常隨阿母供桑麻當戶夜機聲啞地鑪豆煎土茶長成嫁與東西家柴門相對不上車靑裾竹笥何所差插髻曄曄牽牛花城中妖姝臉如霞爭嫁宮中慕豪華靑驪出入天之涯年年傷春抱琵琶

白紵詞

葉適有美一人兮表獨處陟彼南山兮伐寒紵挑燈細緝抽苦心冰花織成雪爲縷不憂絕技無人學只愁不堪嫁時著鄭僑吳札今悠悠爭看買笑錦纏頭

春日曲

徐照中婦掃蠶蟻挈籃桑葉間小姑摘新茶日斜下前山

羅敷詞

戴復古妾本秦氏女今春嫁王郎夫家重蠶事出采陌上桑低枝采易殘髙枝手難扳踏踏竹梯登樹杪心思蠶多苦葉少舉頭桑枝掛鬢唇轉身桑枝勾破裙辛苦事蠶桑實爲良家人使君奚所爲見妾駐車輪使君口有言羅敷耳無聞蠶饑蠶饑采葉急歸

縫衣詩

謝幼睿懶向籹臺理曉妝爲郎獨自制衣裳金鍼入處心俱痛素�牽時恨共長霜戶敢辭纖手冷蕓窗思貼弱肌香縫成不怪無鴻雁贏得宵來覆妾�

采桑曲

鄭震晴采桑雨采桑田頭陌上家家忙去年養蠶十分熟蠶姑只著麻衣裳

染絲上春機二首

許棐染絲上春機春濃絲色淺妾心隨梭飛郎心如軸轉

其二染絲上春機錦成貴無價不忍裁成衣怕剪鴛鴦破

采桑行

陳允平妾本秦羅敷家住曲江曲門前楊柳靑春風啼布縠樹頭桑初芽家家蠶始浴相呼出采桑采桑如采玉屈曲回髙枝攀條剪柔綠朝晴采桑南暮雨采桑北采得桑歸遲小姑怨相促陌上綺羅人問妾眉何蹙妾恨妾自知問妾何所欲消磨三十春漸喜蠶上簇七日收得繭百斤十日繅成絲兩束一絲一綫工織成羅與縠百人共辛勤一人衣不足舉頭忽見桑葉黃低頭垂淚羞布裳

促刺詞

徐集孫促刺復促刺勸織聲轉劇小婦跣雨采桑歸大姑煮雪抽絲繹辛勤欲織禦寒衣朝暮惟恐不盈尺織成門外迫催租不了輸租仍賣綌婦姑對泣兒號寒更無可補兒衣隙帛暖本擬代綌寒賣綌寒來愈無策促刺兮促刺勸人織兮織何益貯之金屋是何人重重綾錦飾珠璧

織婦嘆

謝翺待得原蠶繭上絲織成送女去還歸支機本是寒砧石畱取秋深自搗衣

寄邊衣

裴說深閨乍冷開香篋玉筋微微濕紅頰一陣霜風殺柳條濃煙半夜成黃葉重重白練明如雪獨下閒階轉淒切祇知抱杵搗秋砧不覺髙樓已無月時聞塞雁聲相喚紗窗只有燈相伴幾展齊紈又懶裁離腸恐逐金刀斷細想儀形執牙尺回刀剪破澄江色愁撚金鍼信手縫惆悵無人試寬窄時時舉手勻殘淚紅箋漫有千行字書中不盡心中事一半殷勤托邊使

蠶婦

張兪昨日到城郭歸來淚滿巾徧身羅綺者不是養蠶人

織女

徐績此中非不愛羅衣月曉霜寒不下機織得羅成還不著賣錢買得素絲歸

裁衣曲

王鎡燒罷心香午夜闌玉纖輕撚剪刀寒衣成恐不如郎意獨試燈前照影看

寄衣戍所

鄧氏欲寄寒衣上帝都連宵裁剪眼模糊可憐寬窄無人試淚逐西風灑去途

題織圖

元趙孟俯三月蠶始生纖細如牛毛婉孌閨中女素手握金刀切葉以飼之擁紙散周遭庭樹鳴黃鳥發聲和且嬌蠶饑當采葉何暇事遊遨田時人力少丈夫方種苗相將挽長條盈筐不終朝數口望無寒敢辭終歲勞

其二四月夏气淸蠶大已屬眠髙首何昂昂蛾眉復娟娟不憂桑葉少徧野如輕煙相呼攜筐去迢遞立遠阡梯空伐條枚葉上露未幹蠶饑當早歸秉心靜以專飭躬修婦事黽勉當盛年救忙多女伴笑語方喧然

其三釜下燒桑柴取繭投釜中纖纖女兒手抽絲疾如風田家五六月綠樹陰相蒙但聞繰車聲遠接村西東旬日可經絹弗憂杼軸空婦人能蠶桑家道當不窮更望時雨足二麥亦稍丰酤酒田家飲醉倒嫗與翁

其四七月暑尙熾長日弄機杼頭蓬不暇梳揮手汗如雨嚶嚶時鳥鳴灼灼紅橊吐何心娛耳目往來忘傴僂織爲機中素老幼要紉補靑燈照夜梭蟋蟀窗外語辛勤亦何有身體衣幾縷嫁爲田家婦終歲服勞苦

其五池水何洋洋漚麻水中央數日庶可取引過兩手長織絹能幾時織布已復忙依依小兒女歲晚嘆無裳布襦不掩脛念之熱中腸朝緝滿一籃暮緝滿一筐行看機中布計日漸可量我衣苟已成不憂天早霜

其六季秋霜露降凜凜寒气生是月當授衣有布織未成天寒催刀尺機杼可無營教女學紡纑舉足疾且輕捨南與捨北嘒嘒聞車聲通都富豪家華屋貯娉婷被服雜羅綺五色相間明聽說貧家女惻然當動情

憫蠶婦

黃應元出門天未明歸來日過午徧身羅綺人寧知采桑苦

織女圖

薩都剌蘭閨織錦秦川女大姬啞啞弄機杼小姬織倦何所思簾幕無人燕雙語成都花發江水春門前馬嘶車轔轔髻鬟兩珥看欲墮蛾眉八字畫不伸良人一去無消息冰蠶吐絲成五色柔腸九曲細爲絲萬縷春愁正如織綺窗睡起聞早鶯西樓月落金盆傾暖霞拂地海棠曉香雪潑戶梨花晴日長深院機聲動梭影穿花飛小鳳水心驚起鴛鴦棲花底不成蝴蝶夢纖纖玉指柔且和香鉤小襪裁春羅滿懷心事付流水蕩日云錦生層波佳人自古多命薄風裏楊花隨處落豈知醜婦嫁田家生則同衾死同槨君不聞長安市上花滿枝東家蝴蝶西家飛籠中鸚鵡喚新主門外侍兒更故衣又不聞田家婦日掃春蠶宵織布催租縣吏夜打門荊釵布裙夫短�我題此畫三嗟吁百年丑好皆虛無排云便欲叫閶闔爲我獻上豳風圖

梳頭樂府

前人紅綃捲袖搖劍聲摩挲睡眼窺秋菱陽臺夢斷不知處一片烏雲愁欲傾一鉤新月掀雲起月漸低流麻艸地玉纖盤轉戲龍形寶釵壓定飛鴉翅撩春撥曉誇自然黃金雙燕珍珠蟬白頭老嫗低低笑不覺婆婆二八年

題張萱美人織錦圖爲慈溪蔡元起賦

葛羅祿乃賢織錦秦川窈窕娘新翻花樣學宮坊窗虛轉軸鶯聲滑腕倦停梭粉汗香雙鳳回翔金縷細五雲飛動彩絲長明年夫婿封侯日裁作宮袍遠寄將

蟠車

王禎績紡功才畢蟠纑得此車行桄運樞臬交輳寄橫宛轉金釵手周旋裏布家豈知羅綺輩惟務撥琵琶

搗衣

張端爲搗淸砧素令人念�砧近寒將雁至入夜正蛩吟霜月三更杵關山萬里心金風何太弱不與送餘音

繅絲行

馬祖常繅車軋伊繭抽絲桑薪煮水急莫遲黃絲白絲光縰縰老蠶成蛹啖兒饑田家婦姑喜滿眉賣絲得錢買羃翁叟慣事罵婦姑只今長男戍葭蘆秋寒無衣霜裂膚鳴機織素將何須翁叟喃喃罵未竟當門叫呼迎縣令騶奴橫索馬鞭絲婦姑房中拆纑經

春詞

胡天遊綠窗紅燭制春衣宮樣花紗要入時玉手怕裁雙鳳破並刀欲下更遲遲

織婦吟二首

舒�妾家住西湖家貧守淸素年方二十初學織常恐暮父母生我時不識當門戶夫君良家子安肯受辛苦

其二機織不畏多但畏官府促去年布未輸今年糧未足阿姑八旬餘縮首檐下曝君戍憂邊庭妾心念機軸

繅絲嘆

前人東家繅絲如蠟黃西家繅絲白如霜黃白絲出蠶口長短繅出婦手大姑停車愁解官小姑剝繭愁冬寒向來苦畱二月賣去年宿債今未還手足皸瘃事亦小官府鞭笞何日了吏胥夜打門稚�生煩惱君不見江南人家種麻勝種田臘月忍凍衣無邊卻過廬州換木綿

織婦吟二首

舒遜錦織並蒂花花成謾停梭停梭復細看人與花如何明月照中天敗葉鳴寒柯誰知恩愛心翻成離恨多

其二雙星照短牖孤月懸髙枝仰睇星月明對此令人悲手持並州刀爲君裁寒衣不忍密密縫此心君應知

織錦歌

劉詵南州織錦天下奇家家女兒上錦機蓬萊額黃染萬斛渭川茜紅種千畦鳳刀冷淬並江水龍梭細琢炎洲犀春波雨深淨如練挼紅濯黛隨時變髙鬟平玉腕明心逐輪絲千萬轉晴漪翠浪舞白鯨細柳髙花穿紫燕靑樓臨道起秋千蝴蝶鴛鴦逐少年月中三郎坐聽曲海上漢武來求仙窮年玩歲容發攺研精極巧造化憐陌頭楊花春鳥語東家西家教歌舞燕姬金捍擁四弦百萬纏頭棄如土人生得意各有命豈無紅顏甘自苦君不見郭門十里桑柘村蠶婦朝朝踏風雨

繅絲行

王虎臣輸班輪機旋若風吳姬拮據無好容神蠶遭烹不自悔以死利世功無窮當空一縷如抽雪宛轉縈紆無斷絕誰知中有長恨端心事從今爲君說車聲愈急絲愈永比妾愁腸猶易盡去年絲成盡入官敝衣不足常辛寒今年蠶苖猶在紙已向豪家借倉米探湯拾緒手欲爛辛苦無人慰憔悴生平自知妾命薄詎忍將愁訴夫婿吳綾蜀錦多光輝明朝已上他人機

織婦吟

貢士林月涼露冷天無河數星耿耿秋聲和深閨織婦踏機響軸水捲練騰蛟梭大姑絡緯弄纖玉小姑剪燭顰雙蛾壁間艸虫促不已鴛幃夢少愁顏多錦成滿箱待裁剪私券未了官催科終朝勤苦不自給無衣卒歲如寒何君不見靑樓絕艷一曲歌金堆翠積分綺羅

夜織麻行

曹文晦松燈明茆屋小山妻子坐團團長夜緝麻幾至曉辛勤豈望卒歲衣阿翁幾番催罷機輸官未足私債急妾身不掩奚足惜念兒辛勤種麻歸依舊懸鶉曝朝日松燈滅茅屋閉麻盡機空得早眠門外催租吏聲厲

浣紗曲

張天英溪頭浣紗女素足弄淸波綠窗費纖手鳴機不停梭織成絺與綌貴之如綺羅持此寄遠客思君心緒多

裁衣曲

陳基殷勤織紈綺寸寸成文理裁作遠人衣縫紉不敢遲裁衣不怕剪刀寒寄遠惟憂行路難臨裁更憶身長短只恐邊城衣帶緩銀燈照壁忽垂花萬一衣成人到家

織錦篇

前人絡緯秋啼金井根佳人當窗織鳳麟流云拂拭春無痕頃刻化成鴛鴦文銀漢含風星斗搖虛空迸出黃盤雕爲君裁作宮錦袍奪得當年盧肇標妾家本住牽牛渚與君誤結同心縷人間怪多離別苦夢落陽臺不成雨腸斷無心爲君織向君拋卻支機石何時頭帶蓮花巾相伴雙成禮白雲

龍橋婦

前人婉孌龍橋婦空閨何惻惻夫婿弱冠余南徵死鋒鎬但見鄰人歸不知夫蹤迹妾身奉舅姑誓志如金石朝采陌上桑暮向窗前織織成錦回文無處寄消息織成雙鴛鴦無復合歡夕何如織縑素裁剪信刀尺爲舅作衣裳爲姑易飲食

寒機女詞

王逢鴛鴦機滿東西捨雪繭繰來日相射世俗競染紅藍花妾心鐘愛金絲柘君王錦繡焚殿前天孫鳳梭蛛网懸織成雲霧制龍衮萬一燻香分禦筵

西湖竹枝詞

顧瑛陌上采桑桑葉稀家中看蠶怕蠶饑大姑要織回文錦小姑要織嫁時衣

踏車婦

謝應芳吳田水深三尺許猶是去年春暮雨勸農使者催春耕田甲頻撾水車鼓江村破屋能幾家家家婦姑俱踏車蓬飛兩鬢赤腳亦有兒女髻丫淞江太湖愁滿眼白汗沾衣足生繭車輪鹿鹿羊角轉水波翻翻龍舌捲春來十日九日晴不聞鵓鳩呼雨聲牛毛微颸土未濕辛苦又加三日程

寄衣

鐂氏葉正甫妻

不隨織女渡銀河每到秋來幾度歌歲歲爲君身上服絲絲是妾手中梭剪刀未動心先碎鍼綫才縫淚已多長短只依先去樣不知肥瘦近如何

擬寄衣曲

鄭氏允端男兒遠向交河道鐵馬金戈事徵討邊頭八月霜風寒欲寄戎衣須�早急杵淸砧搗夜深玉纖銅斗熨貼平裁縫制就衣襖裙千鍼萬綫始得成封裹重重寄邊使爲語夫君奮忠義好將功業立邊陲要使聲名垂史記

羅敷行

明髙啟陌上三月時柔桑多綠枝攜筐行采葉日暮畏蠶饑君來駐車馬相逢在桑下謾說同心言不是知音者君貴多光輝妾賤無紅妝自信田間婦難從天上郎長安畫樓宇無限如花女使君當早歸莫共羅敷語

古詞

前人妾刀不斷機郎行當早歸還將機中錦作郎身上衣

織女吟贈黃進賢

鐂崧憶昔束髮初嬌倚云錦機折花事戲劇笑詫身上衣一從十五時學向機中織絲短愁苦長梭緩心轉急永夜蘭燈懸洞房門前梧葉零秋霜霜寒手凍絲緒亂絡緯悲啼金井�春花更疊黃金縷花底靑鸞蹴煙霧東風何日天上來擬奉瑤池宴歌舞十日滿匹恆苦遲一夕停梭生网絲持刀沈吟剪秋水粉淚欲落愁風吹遠懷素心人邈在千里道何由托交歡持此永相保東鄰小姬昔同年至今盛飾爲母憐幾回月髙鳴杼軸正是他家夜彈曲

制衣詞

陳汝言妾把春蠶絲動向寒窗織織成鴛鴦紋洗花染春色誰知裁剪時爲郎三嘆息郎身別已久長短今未識聊將夢中見仿佛試刀尺霜天萬里塗特寄淚沾臆願郎衣著時細看鍼綫迹

采桑曲

宋璲桑芽露春微似粟小姑把蠶試新浴素翎頻掃細於蟻嫩葉纖纖初上指朝采桑暮采桑采桑不得盈頃筐羞將辛苦向姑語妾命自知桑葉比家中蠶早未成眠大姑已賣新絲錢岸上何人紫花馬卻欲拋金桑樹下

蠶婦詞

孫蕡朝看箔上蠶暮收繭上絲絲成給口食不得上身衣早知阿家蠶事苦不若當年學歌舞

遠將歸

梁蘭遠將歸歸來苦不早黃河西沒不復歸鐵衣夜夜眠秋艸遠將歸歸來在何時明年二月桃花飛郎時歸來妾下機便裁白紵縫春衣

裁衣行

劉秩裁衣須裁短短衣短衣上馬輕如飛縫袖須縫窄窄袖窄袖彎弓不礙肘短衣窄袖樣時新殷勤寄與從軍人願郎著衣便弓馬破敵長驅古城下明年佩印披紫緋裁衣不比從軍時

桑婦謠

周是修采桑婦朝朝暮暮南園路出入寧論晴與雨蠶盛愁桑稀蠶衰恐姑怒大眠起來忙更忙寢食不遑兒不顧年年養蠶多繭絲身上到頭無一縷小半輸官大半賣繰織未成先有主可憐寸寸手中過竟作何人襖衫去采盡桑葉空畱樹樹下靑靑長麻薴山雞角角終日啼桑椹漸紅春雨住妾尙無襦夫少�

暗紡詞

沈周貧家紡婦夜紡紗無油點火暗搖車紡多手熟不勞力眼𨿽不見手明白車遙遙兮夜迢迢今夜不作無明朝未圖織布且換米早粥在鍋渾捨喜富家燒燭滿堂紅彈絲調竹喧春風紡車嘈嘈只隔壁苦樂兩聲何不同

搗衣

何景明涼�吹閨闥夕露淒錦衾言念無衣客歲暮方寒侵皓腕約長袖雅步飾鳴金寒機裂霜素繁杵叩淸砧哀音緣云發斷響隨風沈顧影惜流月仰盼悲橫參路長魂屢䢐夜久力不任君子萬里身賤妾萬里心燈前擇妙匹運思一何深裁以金剪刀縫以素絲鍼願爲合歡帶得傍君衣襟

寄衣曲

石�越絲回波翔紫凰丹芝水花相間香並刀剪綠藕絲脫中有二十四鴛鴦碧窗夜寒鍼指冷一綫未縫淚迸秦云隴樹千萬重欲寄還愁道塗梗封題錦字托衣中殷勤先謝西飛鴻

擬中婦織流黃

皇甫汸金閨方永夜翠袖理殘機燈花斜落鏡月光低鑑幃寸心共絲斷雙淚與梭揮作伴除蛩響驚眠惟雁飛織就當窗素裁爲遠道衣徒令芳訊達不及早旋歸

采桑圖

文徵明茜裙靑袂誰家女結伴墻東采桑去采桑日暮怕歸遲室中箔寒蠶苦饑只愁墻下桑葉稀不知墻頭花亂飛一春辛苦只自知百年能著幾羅衣

貧女吟

余育舊絲織盡復新絲辛苦終朝不下機祇恐與時花樣別不堪裁作嫁人衣

搗衣曲

謝榛秦關昨寄一書歸百戰郎從劉武威見說平安收涕淚梧桐樹下搗新衣

搗衣曲

馮行可徵夫萬里長爲戍月明今夜知何處城頭啞啞聞烏啼秋風淅瀝愁難寐起坐閒庭夜搗衣搗衣對影空垂淚妾今夜夜愁君寒君心那得長相棄

搗衣篇

張明徹鼓冬冬夜何其月明露白風淒淒闌干北斗映南箕莎�入戶流螢飛鳴玉佩步瑤墀揎皓腕出鳳幃念君不歸搗君衣心煩力疾雙杵揮寒影散亂聲參差輕綃舉繡帶垂調玉節淚交頤庭柯葉落烏夜啼流音回轉聽者悲熠熠魚舒錦出自流黃機裁爲合歡被夜夜待君歸君今未解黃龍戍賤妾年年空搗衣

石門曲二首

王登采桑復采桑蠶長桑葉齊妾住石門東郎住石門西

其二蠶成桑葉空門前靑薴長一半織郎衣一半結魚网

寄衣曲

馮大受寄衣相憶不相見殷勤只在手中綫妾意殷勤誰共論一一抽鍼盡淚痕淚痕點點濕不漧幽緘寄與良人看妾身隔斷關山難

陌上桑

林光宇秉燭理殘妝涉露持筐出爲慮桑葉稀傷絲不成匹

養蠶曲

張鳳翼曉露沾我襦采桑過南陌葉少不盈筐蠶饑妾行迫蠶眠妾不眠絲成供夜織勞苦有如此方能成匹帛柰何衣帛人剪裁不復惜

搗衣篇

吳騏碧鴛瓦上霜華微白馬河邊秋雁飛薊北徵人尙未返雒陽少婦搗寒衣雙絲越練光如雪開笥展衣腸百結文砧桐杵響初傳靜夜空庭音易徹疾徐髙下宛相同惄如擗摽恨難窮愁心自訴光明月淒韻應隨斷續風風前月下砧聲度斗轉參橫猶未臥撩亂流螢各自飛纏綿絡緯能相和回思夫婿未從徵燈前笑語若爲情錦衾暖覺幽蘭气角枕微聞墮珥聲那知離別生淒惻剪刀鍼綫長相憶歲歲空傳薊北書年年用盡閨中力坐久新寒透夾綾遙憐塞外更難勝受降城上思鄕淚今夜應知半是冰

木棉詞

成俔江南木棉色逾白晴雪紛紛鋪簟席小機搖作鴉櫓聲軟弧彈罷秋云積殷勤少婦坐夜闌風吹紛絮縈烏鬟絲僵水澀機杼促軋軋輕梭玉指寒肝�欲絕愁難絕孤燈閃閃光明滅半將裁剪小兒衣半將裁剪寄金微銅壺催曉眠不得淚冰點點明羅幃

會蘇曲

金宗直七月望日新羅儒理王使王女各率六部女子績於廣庭八月望日乃考其工負者設酒相與歌舞百戲皆作謂之嘉俳是時有負家女子起舞而歌曰會蘇後人因其聲而作歌云會蘇曲會蘇曲西風吹廣庭明月滿華屋王姬壓坐理繅車六部女兒多如簇爾筐旣盈我筐空釃酒椰揄歌相逐一婦嘆千室勸坐令四方勤杼軸

搗衣

喬世寧城上秋風木葉稀城中思婦搗寒衣誰憐此夜腸空斷獨恨經年戍不歸聲度隴云傳玉塞心隨關月到金微相思更有殘機錦願逐長安一雁飛

搗衣篇

林世璧西風白晝已漫漫玉露淒淒玉漏殘冰簟銀�秋弄色翠幃羅幕夜生寒年年秋夜何蕭索幾度芙蓉楚江落閨閣佳人團扇悲關山戍客徵衣薄閨閣關山片月明相思不盡搗衣情欲知此夕淒涼思請聽終宵斷續聲淒涼斷續愁將莫爲捲珠簾散香霧翡翠樓邊旅雁過鴛鴦沼上流螢度流螢旅雁爲誰飛飛去飛來淚滿衣敢惜紅顏雕寶鏡還將淸夢繞金微金微白雪三千里寶鏡空懸照秋水啼鳥飛花怨管弦靑苔綠蘚生羅綺羅綺弦歌他自愁春來秋去幾時休盈盈巫峽悲雲雨皎皎星河見女牛星河巫峽傷心絕天上人間有時別寶幄空浮蘇合香羅衣尙掩同心結此時憔悴令人嗟摘盡秋霜木槿花搗得寒衣向西寄不知何日到龍沙

賦得深閨秋織

徐渤深閨秋色早中婦織流黃寒杼傳聲切殘絲結縷長壁間聞促織錦上見鴛鴦斷綆金刀疾拋梭玉釧忙芙蓉叢出朵蓮子簇依房緯密經引文回字幾行捲縑纏別緒移軸轉離腸窗外烏啼夜簾前雁帶霜愁魂縈綺縠淸淚滴縹湘星斗斜將盡支機動未央張彄乘月影完匹續燈光竇女思千里天仙妒七襄莫辭閨力苦邊塞待衣裳

月下裁衣

錢宰霜落黃梧漢月髙西徵對月剪徵袍妾心不憶交河冷手冷難裁金剪刀

題月下裁衣圖

陳繼香幃風捲月團圓睡起裁衣思萬端秋葉未紅金剪冷玉門關外不勝寒

襄陽踏銅鞮

夏允彜辛苦襄陽女織縑還織素縑成身上衣素作風帆布

貧女吟

兪汝舟妻夜久織未休戛戛鳴寒機機中一匹練終作阿誰衣

采桑曲

沈七襄靑溪女兒愛羅裙提筐陌上踏靑雲蠶饑日暮思歸去不敢回頭看使君

閨職部雜錄越絕書葛山者勾踐罷吳種葛使越女織治葛布獻於吳王夫差淮南子鴻烈解臨淄之女織紈而思行者爲之悖房室有美容繒爲之纂澤婦人不得剡麻考縷鹽鐵論婦人飾微治細以成文章極技盡巧則絲布不足衣也楊侍郎元後誄鳴鳩拂羽戴勝降桑蠶於繭館躬筐執曲帥導羣妾咸循蠶簇分繭理絲女工是敕新論婦人當年而不織天下有受其寒者外史農勤於朝女勤於宵宵必顧杼朝必望雨潛夫論蠶繭之絲女工加五色而制之以機杼則成黼黻之章詩刺不績其麻女也婆娑今多不修中饋休其蠶織而起學巫祝鼓舞事神以欺誣細民熒惑百姓婦女羸弱疾病之家懷憂憒憒皆易恐懼至使奔走便時去離正宅崎嶇路側上漏下濕風寒所傷姦人所利賊盜所中益禍益祟以致重者不可勝數或棄醫藥更往事神故至於死亡不自知爲巫所欺誤乃反恨事巫之晚此熒惑細民之甚者也論衡齊部世刺繡恆女無不能襄邑俗織錦鈍婦無不巧日見之日爲之手狎也恆女之手紡績織經如或奇能織錦剌繡名曰卓殊不復與恆女科矣博物志豫章郡衣冠人有數婦暴面於道尋道爭分銖以給其夫輿馬衣資及舉孝廉更取富者一切皆給先者𨿽有數年之助婦子滿堂室猶放黜以避後人南越記昔有懶婦睡機上姑怒之遂走投水化爲奇獸一枚可得脂三四斛燃之照紡績則暗照歌舞則明習懶之性不革也今安平七源等州峒俱有狀如山�而小喜食苗田夫以杼軸之類掛於田頭則不敢復近矣述異記搗衣山一名靈山在瑯琊郡山南絕險巖有方石昔有神女於此搗衣其石明瑩謂之玉女搗練砧歲時記正月十五日其夕迎紫姑以卜將來蠶桑老學庵筆記詩正義曰絡緯鳴懶婦驚宋子京秋夜詩云西風已飄上林葉北斗直掛建章城人間底事最堪恨絡緯啼時無婦驚其妙於用事如此容齋續筆漢食貨志云冬民旣入婦人相從夜績女工一月得四十五日謂一月之中又得半夜爲四十五日也必相從者所以省費燎火同巧拙而合習俗也戰國策甘茂亡秦出關遇蘇代曰江上之貧女與富人女會績而無燭處女相與語欲去之女曰妾以無燭故常先至掃室布席何愛余明之照四壁者幸以賜妾以是知三代之時民風和厚勤朴如此墨莊漫錄今人家閨房遇春秋社日不作組紃謂之忌作故周美成秋�香詞云乳鴨池塘水暖風緊柳花迎面午妝粉指印窗眼曲理長眉翠淺聞知社日停鍼綫探新燕寶釵落枕夢春遠簾影參差滿院予見張籍吳楚詞云庭前春鳥啄林聲紅夾羅襦縫未成今朝社日停鍼綫起向朱櫻樹下行乃知唐時已有此忌循習至今也瑯嬛記縫衣詩自太宗宮人孟浩然後鮮睹佳者近惟謝幼睿一首字字精工不啻靑出於藍也詩曰懶向妝臺理曉妝爲郎獨自制衣裳金鍼入處心俱痛素綫牽時恨共長霜戶敢辭纖手冷蕓窗思貼弱肌香縫成不怪無鴻雁嬴得宵來覆妾�爲一時傳誦海涵萬象錄人家中饋必婦女親之勿使僮僕爨薪暖姝由筆今女工做鞋子者用紙背硬襯裏剪樣子胳膊武林舊事小經紀有賣圪泊紙者又此二字刺繡圖一之品刺繡須慧心妙質靜女文姬及風神蕭遠有林下風气者二之圖繡佛外則洛神龍女絳樹靑琴他如楚江秋漢宮春曉滕王蛺蝶裴家鸚鵡並蒂芙蓉七十紫鴛鴦碧雲斷雁綺石紅蕉皆其選也三之法度鍼欲輕重如書法之錯落結綫欲疏密如畫家之寫生庶非紅女四之質吳綾蜀錦霧縠冰綃雪繭羅巾五之器金鍼豹彄繡絲五色綫金錯刀六之供名香瓶花畫屏風髹幾碧紗如煙薔薇露拭巾雛侍史七之際齋沐病起倦八之候暄風爽日秋夜長春寒花壓欄桿竹影上窗風簾燕入蟢子墜巾女紅余志南華謝美人鍼詩曰同心欲制錦歲月好磨礱眼中如得綫燈下敢辭縫上海縣誌婦女紡織不止鄕落𨿽城市亦然裏媼晨抱紗入市易木棉以歸明旦復抱紗以出無頃刻斷織大率日成一端甚有一日兩端通宵不寐者紡織之法他邑止兩指撚一紗玆邑一手三紗以足運輪人勞而工敏農暇之時所出布匹日以萬計遊惰之人有資婦女以食者

閨職部匯考禮記

月令季春之月后妃齊戒親東鄕躬桑禁婦女毋觀省婦使以勸蠶事鄭

注后妃親采桑示帥先天下也婦謂世婦及諸臣之妻也內宰職曰仲春詔後帥外內命婦始蠶於北郊女外內子女也夏小正曰妾子始蠶執養宮事陳注

禁婦女毋觀禁止婦女使不得爲容觀之飾

也省婦使者減省其箴綫縫制之事也此二者皆爲勸勉之使盡力於蠶事也蠶事旣登分繭稱絲效功以共郊廟之服毋有敢惰陳注

登成也分繭分布於眾婦之繅者稱絲效功以多寡爲功之上下孟夏之月蠶事畢后妃獻繭乃收繭稅以桑爲均貴賤長幼如一以給郊廟之服陳

注后妃獻繭謂后妃受內命婦之獻繭也收繭稅者外命婦養蠶亦用國北近郊之公桑近郊之稅十一故亦稅其繭十之一其餘入己而爲其夫造祭服也受桑多則稅繭多少則稅亦少皆以桑爲均齊也貴謂卿大夫之妻賤謂士妻長幼婦之老少也如一皆稅十一也仲冬之月省婦事毋得淫𨿽有貴戚近習毋有不禁孔疏

此月陰气旣靜故減省婦人之事順陰類也婦人須事者務所質素毋得過爲淫巧其所禁婦人無限貴戚姑姊妹之徒及王親近愛習嬖寵之類無有不禁言禁之毋得淫巧也

內則婦事舅姑如事父母雞初鳴咸盥漱櫛縰笄總衣紳左佩紛帨刀礪小觿金燧右佩箴管綫纊施縏�大觿木燧衿纓綦屨以適舅姑之所陳

注箴管箴在管中也縏�皆囊屬施縏�者爲貯箴綫纊也衿結也纓香囊也及所下气怡聲問衣燠寒疾痛�癢而敬抑搔之出入則或先或後而敬扶持之進盥少者奉盤長者奉水請沃盥盥卒授巾問所欲而敬進之柔色以溫之陳注

抑按搔摩也溫承藉之義謂以柔順之色承藉尊者之意饘酏酒醲芼羹菽麥蕡稻黍粱秫惟所欲

饘厚粥酏薄粥也芼羹以菜雜肉爲羹也蕡大麻子棗栗飴蜜以甘之菫荁枌楡免薧滫瀡以滑之脂膏以膏之舅姑必嘗之而後退陳

注飴餳也菫菜名荁似菫而葉大楡之白者名枌免新鮮者薧幹陳者言堇荁枌楡四物或用新或用舊也滫久泔也瀡滑也滫瀡滫之滑者也凝者爲脂釋者爲膏甘之滑之膏之皆謂調和飲食之味也舅沒則姑老冢婦所祭祀賓客每事必請於姑介婦請於冢婦陳

注老謂傳家事於長婦也然長婦不敢專行故祭祀賓客之事必�問焉介婦眾婦也舅姑使冢婦毋怠不友無禮於介婦

陳注

劉氏曰使以事使之也不友者不愛也無禮者不敬也言舅姑以事命冢婦則冢婦當自任其勞不可怠於勞而怨介婦不助己遂不愛敬之也舅姑若使介婦毋敢敵耦於冢婦陳

注劉氏曰敵耦者欲求分任均勞之意言舅姑若以事使介婦爲之則介婦亦當自任其勞不可謂己與冢婦爲敵耦欲求均配其勞也女子十年不出姆教婉娩聽從執麻枲治絲繭織紝組紃學女事以供衣服觀於祭祀納酒漿豆菹醢禮相助奠陳

注十年不出謂十歲則恆處於內也姆女師也婉謂言語娩謂容貌紝繒帛之屬組亦織也紃之制似絳古人以置諸冠服縫中者大全

慶源輔氏曰婉

有委曲之意娩有遲緩之意聽從所謂以順爲正也婦人之容徳莫此爲甚始於容徳中於女工之事終於祭祀之禮婦人之事盡是矣嚴陵方氏曰不出謂常居閨閣之內也聽則有所受從則無所違皆女徳也執麻枲則績事也治絲繭則蠶事也觀於祭祀則欲其習熟事故也非特觀之而已又且納酒漿豆菹醢等物以致其禮相助長者而奠之於神焉詩不云乎於以奠之宗室牖下誰其尸之有齊季女蓋助奠之謂也周禮

天官大宰以九職任萬民七曰嬪婦化治絲枲

訂義

鄭康成曰嬪婦人之美稱也王昭禹曰八材謂之飭化始乎朴而終乎化化則器成而可以致功矣故曰飭化絲枲之爲物徒化之而不治則布帛無由而成化絲而治之以爲帛化麻而治之以爲布故謂之化治酒人女酒三十人

鄭康成曰女酒女奴曉酒者古者從坐男女沒入縣官爲奴漿人女漿十有五人

鄭康成曰女漿女奴曉漿者人女十人

鄭康成曰女女奴之曉者醢人女醢二十人

鄭康成曰女醢女奴曉醢者酰人女酰二十人

鄭康成曰女酰女奴曉酰者鹽人女鹽二十人

鄭康成曰女鹽女奴曉鹽者冪人女冪十人

鄭康成曰以巾覆物曰冪女冪女奴曉冪者內宰以婦職之法教九禦使各有屬以作二事鄭康成曰婦職謂職紝組紃縫綫之事杜子春曰二事絲枲之事王昭禹曰太宰以絲枲之職任嬪婦內宰以絲枲之事作九禦蓋九禦勤於絲之事則天下無不蠶者九禦勤於枲之事則天下無不績者典婦功中士二人下士四人府二人史四人工四人賈四人徒二十人鄭康成曰典婦功者主婦人絲枲功官之長史

氏曰婦人女子嫉妒貪鄙驕奢淫佚皆起於飽食終日無所用心今使之趨作不倦則心之所存日在於此不見異物而遷正有賴於典婦功掌婦式之法以授嬪婦及內人女功之事賫

王昭禹曰式言所用之式法言所治之法所用之式則多寡之數所治之法則精粗之度知其所爲之法然後可授其爲女功之事賫劉執中曰婦有貴賤則職有重輕授有多寡則功有粗良故有婦式凡授嬪婦功及秋獻功辧其苦良比其小大而賈之物書而楬之以共王及後之用頒之於內府典絲下士二人府二人史二人賈四人徒十有二人掌絲入而辧其物以其賈楬之掌其藏與其出以待興功之時黃氏曰凡絲皆掌其入是亦一府藏也典枲亦然鄭康成以絲入爲九職嬪婦所貢絲非也閭師任嬪以女事貢布帛不貢絲此當是九貢禹貢兗州厥貢漆絲靑州厥貢絲枲鄭康成曰時者若溫暖宜縑帛淸涼宜文繡頒絲於外內工皆以物授之

黃氏曰外內工九嬪世婦及諸侯夫人大夫妻賈氏曰以物授之若縑帛則授以素絲若文繡則授以彩絲及獻功則受良功而藏之辧其物而書其數以待有司之政令上之賜予凡祭祀共黼畫組就之物

鄭康成曰以給衣服冕旒及依盥巾之屬白與黑謂之黼采色一成曰就喪紀共其絲纊組文之物

鄭康成曰以給綫縷著盱口綦握之屬靑與赤謂之文王昭禹曰喪紀有用絲以爲綫縷有用纊以充衣褥或用組文以爲物之飾凡飾邦器者受文織絲組焉

王昭禹曰文織以文爲織絲組以絲爲組文織絲組所以爲飾邦器之用歲終則各以其物會之典枲下士二人府二人史二人徒二十人

王昭禹曰麻之未緝者謂之枲典枲所掌其物非一獨以枲名官蓋麻爲女功之正掌布緦縷紵之麻艸之物以待時頒功而授賫鄭鍔曰緦者布之細者縷者�自其已成言之則曰布緦縷紵自其本質言之則曰麻與艸史氏曰計其當用之時授以麻艸使爲布緦縷紵及獻功受苦功以其賈楬而藏之以待時頒鄭鍔曰苦功謂麻艸所成之功非謂苦惡也指麻艸所成者爲苦以見出於絲者寫良功歲終則各以其物會之縫人奄二人女禦八人女工八十人奚三十人王昭禹曰所謂女禦八人非王宮八十一女禦之數

鄭康成曰女工女奴曉裁縫者鄭鍔曰摻摻女手可以縫裳女禦於王與後之衣服無所不爲則縫人掌縫綫之事女禦制之縫人縫之爲女禦役也史氏曰布帛之成可謂難矣苟剪裁不中度則棄爲無用之物而紉縫亦倍費力矣先王知其然立縫人之官以司之使之專其職熟其制則刀尺鍼縷之未施其長短之程度已定於胸中於是役女禦以紉縫則布帛不費而衣服具矣掌王宮之縫綫之事以役女禦以縫王及後之衣服鄭司農曰綫縷也劉執中曰女禦縫王及後之服者奄所以董其工而役之裁縫者也女禦所以取其制授之修短者也孔叢子

嘉言子張曰女子必漸乎二十而後嫁何也孔子曰十五許嫁而後從夫以爲繢組紃織紝者女子之所有事也黼黻文章之義婦人之所有大功也必十五以往漸乎二十然後可以通乎此事通乎此事然後乃能上以孝於舅姑下以事夫養子也

閨職部外編搜神記漢董永千乘人少偏孤與父居肆力田畝鹿車載自隨父亡無以葬乃自賣爲奴以供喪事主人知其賢與錢一萬遣之永行三年喪畢欲還主人供其奴職道逢一婦人曰願爲子妻遂與之俱主人謂永曰以錢與君矣永曰蒙君之惠父喪收藏永𨿽小人必欲服勤致力以報厚徳主人曰婦人何能永曰能織主曰必爾者但令君婦爲我織縑百匹於是永妻爲主人家織十日而畢女出門謂永曰我天之織女也緣君至孝天帝令我助君償債耳語畢淩空而去不知所在晉湣帝時零陵太守趙子元出門見一女子姿容甚美年可十五子元見而詰之曰汝何人之子而敢獨行又無伴侶女子曰我是客人寄居城外拋離父母又無伴侶孤眠獨處何以問之子元不疑是鬼又問曰旣無倚依還善制衣否女子對善制衣子元曰可爲作衣吾與汝錢女曰諾乃使入宅中每作一衣與錢一百文經三年往來宅內大小湣之或造衣服而多與酬之忽一日來告辭子元湣之與金鑷子一枚金釵子一隻細絹二匹女子受得拜辭太守明日必歸鄕裏不復來也太守乃使人送出城外不辭而去行不數步倏然不見家人怪之時有人出城便同往尋問約二百餘步見有一冢詢訪近鄰云是一女子墓不旬日其父母發取女屍於祖父塋內安葬開冢出棺攺斂見銅錢無數並有金釵子一隻金鑷子一枚細絹二匹甚異之後問其由方知太守與之太守方知造衣女子之鬼在此時人信鬼神變易不可及齊諧記吳縣張成夜起忽見一婦人立於宅上南角舉手招成成卽就之婦人曰此地是君家蠶室我卽是此地之神明年正月半宜作白粥泛膏於上祭我也必當令君蠶桑百倍言絕失之成如言作膏粥自此後大得蠶今正月半作白膏粥自此始也述異記園客者濟陰人貌美人多欲妻之客終不娶常種五色香艸積十餘年服食其實忽有五色蛾集香艸上客薦之以布生華蠶焉至蠶時有一女自來助養蠶以香艸食之得繭二百二十枚繭大如甕每一繭繅六七日絲方盡繅訖此女與客俱仙去異聞錄馮媼者廬江裏中嗇夫之婦窮寡無子元和四年淮楚大歉媼逐食於舒途經牧犢墅暝直風雨止於桑下忽見路隅一室燈燭熒熒媼因詣求宿見一女子年二十餘容服美麗攜三歲兒倚門悲泣前又見老叟與媼據�而坐神气慘戚言語呫囁有若徵索財物之狀見馮媼至叟媼默然捨去女久乃止泣入戶備餼食理�榻邀媼食息焉媼問故女復泣曰此兒父我之夫也明日別娶媼曰向者二老人何人也於女何求而發怒女曰我舅姑也今嗣子別娶徵我筐筥刀尺祭祀舊物以授新人我不忍與是有斯責媼曰汝夫何在女曰我淮陰令梁倩女適董氏七年有二男一女男皆隨父女卽此也今前邑中董江卽其人也江官爲酇丞家累巨產發言不勝嗚咽媼不之異又久困寒餓得美食甘寢不復言女泣至曉媼辭去行二十里至桐城縣縣東有甲第張簾帷具羔雁人物紛然云今夕有官家禮事媼問其郎卽董江也媼曰董有妻何更娶焉邑人曰董妻及女亡矣媼曰昨宵我遇雨寄宿董妻梁氏捨何得言亡邑人詢其二老容貌卽董江之先父母也董江本舒州人裏中皆得詳之有告董者董以妖妄罪之令部者逐媼去媼言於邑人邑人皆爲感嘆是夕董竟就婚焉酉陽雜俎荊州民郝惟諒性粗率勇於私鬥會昌二年寒食日與其徒遊於郊外蹴踘角力醉臥冢間宵分始寤將歸道左見一人家室絕卑陋𨿽張燈而頗昏暗遂詣乞漿有一婦容色慘悴服裝雅素方向燈縫紉延郝良久謂郝曰知君�气故敢情托妾本秦人姓張氏嫁府衙健兒李自歡自歡太和中戍邊不返妾遘疫而沒別無親戚爲鄰里殯於此處已逾一紀遷葬無因凡此者肌骨未復於土魂神不爲陰司所籍離散恍惚如夢如醉君能使妾遺骸得歸泉壤精爽有托斯願畢矣郝曰吾業素薄力且不辦如何婦人云某𨿽爲鬼不廢女工自安此常與胡氏傭作凡數年矣所聚十三萬葬備有餘也郝許諾而歸遲明訪之胡氏物色皆符乃具以告卽與偕往殯所毀瘞視之散錢培櫬數如其言胡氏與郝哀而異之復率錢於同輩合二十萬盛其凶儀瘞於鹿頂原其夕見夢於胡郝稽神錄延陵村人有喪婦者死已半月矣忽聞推棺而呼眾皆驚走其夫開棺視之乃起坐頃之能言云爲舅姑所召去云我此無人使之執爨其居處甚閒潔但苦無人一日見溝中水甚淸因取以餉饋姑見之大怒曰我不知爾不潔如是用爾何爲乃逐之使回走出門遂蘇今尙無恙開建縣誌劉三妹不知何時人世傳在水石巖中修行得道風晨月夕機聲遠聞人但入巖視之則莫見其形今巖內機杼尙存

閨職部紀事韓子外儲說鄭縣人卜子使其妻爲�其妻問曰今�何如夫曰象吾故�妻子因毀新令如故�劉向列女傳齊女徐吾者齊東海上貧婦人也與鄰婦李吾之屬會燭相從夜績徐吾最貧而燭數不屬李吾與其屬曰徐吾燭數不屬請無與夜也徐吾曰是何言與妾以貧燭不屬之故起常先息常後灑掃陳席以待來者自與蔽薄坐常處下凡爲貧燭不屬故也夫一室之中益一人燭不爲暗損一人燭不爲明何愛東壁之餘光不使貧妾得蒙見哀之恩長爲妾役之事使諸君常有惠施於妾不亦可乎李吾莫能應遂復與夜終無後言君子曰婦人以辭不見棄於鄰則辭安可以已乎詩云辭之輯矣民之協矣此之謂也釵小志鄭元令婢萱艸浣衣萱艸輒云郎君塵土太多令人手皮俱脫誠齋雜記鄢陽陳忠女名丰鄰人葛勃有美姿丰與村中數女共聚絡絲戲相謂曰若得婿如葛勃無所恨也女紅余志許允婦阮氏有古鍼一生用之不壞吳主亮寵姬潔華有雜寶黃金尺盈盈有畫尺妝樓記剪刀池昔車引讀書於此婦以女紅佐之落剪刀於此池荊楚歲時記五月五日以五彩絲系臂名曰辟兵令人不病瘟又有條達等織組雜物以相贈遺按仲夏繭始出其俗婦人染練咸有作務日月星辰鳥獸之狀文繡金縷貢獻所尊一名長命縷一名續命縷一名辟兵繒一名五色絲一名朱索名擬甚多靑赤白黑以爲四方黃爲中央襞方綴於胸前以示婦人計功也嶽陽風土記江西婦人皆習男事采薪負重往往力勝男子設或不能則陰相詆誚衣服之上以帛爲帶交結胸前後富者至用錦繡其實便操作也而自以爲禮服其事甚著皆云武侯擒縱時所結人畏其威不敢輒去因以成俗巴陵江西華容之民猶間如此鼎澧亦然唐國史補初越人不工機杼薛兼訓爲江東節制乃募軍中未有室者厚給貨幣密令北地娶織婦以歸歲得數百人由是越俗大化競添花樣綾紗妙稱江左矣女紅余志姚月華熨斗名麟首黃金爲之潘炕姬解愁有龍奪珠之剪

