

貧賤部總論冊府元龜

貧洪範六極其四曰貧困於財之謂也仲尼亦曰貧與賤是人之所惡此言難處也又曰貧而無怨難此言其多有也在昔先民亦有徳充而道富言忠而行篤或乃家無擔石室如環堵樵蘇不給藜藿苦饑席戶以蔽風雨縕袍以禦寒沍耕而爲業僕賃以取資以至假貸無獲宦遊益困屈志於鄙事盡瘁於力作並日而食徒行以出士之窮也乃至於是其或命運亨曾勛名崇建出幽遷喬先約後泰者蓋不乏焉至有棲遲末路終然淪沒者斯子夏所謂富貴在天良有數存乎其中爾

安貧夫貧者士之常孔子曰士志於道而恥惡衣惡食者未足與議也是故賢者樂道君子不憂安徳而忘貧好禮而不懾𨿽曲肱飲水其樂只且在甕牖繩樞何賤之有至乃韜光處晦研精篤學居四壁之陋無卒歲之儲誦墳典以自得秉耒耜而忘倦甘自煩辱曾不屑慮非夫造聖哲之域蘊道徳之富則何以在窮能固立志不回無隕獲之累而成名於世者哉傳所謂一畝之宮而無諂仕詩之述衡門之下可以棲遲斯可尙矣西疇常言

論居貧知學則居貧無怨學而深於道則安貧能樂常人貧則怨小人貧則亂惟天生人隨賦以祿蠶方蝡而桑先萌兒脫胞而乳已生如形聲影響之符孰主張是彼皇皇求財利如恐不及者豈不繆用其心耶人事盡而聽天理猶耕墾有常勤丰歉所不可必也不先盡人事者是舍其田而不耘也不安於靜聽者是揠苗而助之長也孔子進以禮退以義非盡人事與其得之不得曰有命非聽天理與

貧賤部匯考書經

洪範六極四曰貧

注貧者用不足也周禮

天官大宰之職以八柄詔王馭羣臣六曰奪以馭其貧訂義

鄭諤曰極之別有六而貧居一食君之祿宜不至於貧矣臣有可誅之過奪其廩稍之奉如管仲奪伯氏駢邑三百至於蔬食沒齒之類以奪致貧其柄在我所以馭之也

地官大司徒之職以保息六養萬民四曰卹貧

鄭康成曰貧無財業廩貸之劉執中曰不幸而有凶喪禍患陷於貧窶不能自存者則鄕閭有以卹而贍之不得貧困焉爾雅

釋詁窶貧也

注謂貧陋疏

窶者無禮也貧者無財也由其無財

以爲禮郭云謂貧陋邶風北門云終窶且貧方言

雜釋南楚凡人貧衣被醜獘謂之須或謂之褸裂或謂之襤褸故左傳云蓽路襤褸以啟山林殆謂此也或謂之挾斯

貧賤部藝文一

逐貧賦

漢揚雄揚子遁世離俗獨處左鄰崇山右接曠野鄰垣乞兒終貧且窶禮薄義獘相與羣聚惆悵失志呼貧與語汝在六極投棄荒遐好爲庸卒刑戮是加匪惟幼稚嬉戲土沙居非近鄰接屋連家恩輕毛羽義薄輕羅進不由徳退不受呵久爲滯客其意謂何人皆文繡余褐不完人皆稻粱我獨藜餐貧無寶玩何以接歡宗室之燕爲樂不盤徒行負賃出處易衣身服百役手足胼胝或耘或耔露體沾肌朋友道絕進官淩遲厥咎安在職汝爲之舍汝遠竄昆侖之巓爾復我隨翰飛戾天捨爾登山巖穴隱藏爾復我隨陟彼髙岡捨爾入海泛彼柏舟爾復我隨載沈載浮我行爾動我靜爾休豈無他人從我何求今汝去矣勿復久畱貧曰唯唯主人見逐多言益嗤心有所懷願得盡辭昔我乃祖宣其明徳克佐帝堯誓爲典則土階茅茨匪雕匪飾爰及世季縱其�惑饕餮之羣貪富苟得鄙我先人乃傲乃驕瑤臺瓊榭室屋崇髙流酒爲池積肉爲崤是用鵠逝不踐其朝三省吾身謂予無處君之家福祿如山忘我大徳思我小怨堪寒能暑少而習焉寒暑不忒等壽神仙桀跖不顧貪類不幹人皆重蔽子獨露居人皆怵惕子獨無虞言辭旣罄色厲目張攝齊而興降階下堂誓將去汝適彼首陽孤竹二子與我連行余乃避席辭謝不直請不貳過聞義則服長與汝居終無厭極貧遂不去與我遊息

九惟文

後漢蔡邕八惟困乏憂心殷殷天之生我星宿值貧六極之厄獨遭斯勤居處浮無以自存冬日栗栗上下同云無衣無褐何以自溫六月䢐暑炎赫來臻無絺無綌何以蔽身無食不飽永離歡欣

與韋仲將書

魏應璩夫以原憲懸磬之居而值皇天無已之雨室宇漸而作漏堂館洽而爲泥薪芻旣盡舊谷亦傾屠蘇發撤機見謀進無顏子不攺之志退無揚雄晏然之情是以懷戚良不可堪人非神仙須仰衣食方今體寒心饑憂在旦夕而欲東希許昌治生之物西望陵縣廚食之祿誠恐將爲牛蹄中魚卒鮑氏之肆矣

與董仲連書

前人谷糴驚踴告求周憐日獲數升猶復無薪可以熟之𨿽孟軻困於梁宋宣尼饑於陳蔡無以過此夫挾管晏之智者不有�役之勞懷陶朱之慮者不居貧賤之地出蒙譏於卹護入見謫於嬪息忽便邑憤不知處世之爲樂也

與尙書諸郎書

前人夫秋節涼和霽雨淸閒正髙會之盛時飲晏之良日也而陋巷之居無髙密之宇壁立之室無旬朔之資流潦浸於北堂�漏沾於衣服�蒸單竭擔石傾罄中饋告乏役者莫興飯玉炊桂猶尙優泰𨿽欣皇天之降潤亮水車之思雨私懷蹙額良不可言想諸夫子亦斯困也夫否泰潛升蓋由昏明二三執事以龍虎之姿遭風雲之會方將飛騰閶闔振翼紫微運籌帷幄顯揚丰積豈久沈滯於下職契闊於貧悴哉

貧家賦

晉束�余遭家之轗軻嬰六極之困屯勤身以勞思丁饑寒之苦辛無原憲之厚徳有民斯之下貧有漏狹之艸屋無蔽覆之受塵惟曲壁之常在時弛落而壓鎭食艸葉而不飽常嗛嗛於膳珍涉孟夏之季月迄仲冬之堅冰稍煎蹙而窮迫無衣褐以蔽身還趨�而無被手狂攘而妄牽何長夜之難曉心咨嗟以怨天債家至而相惇乃取東而償西行乞貸而無處退顧影以自憐衒賣業而難售遂前至於饑年煮黃當之艸菜作汪洋之羹饘釜遲鈍而難沸薪郁絀而不然至日中而不熟心苦苦而饑懸丈夫慨於堂上妻妾嘆於間悲風噭於左側小兒啼於右邊

連珠

北周庾信蓋聞懸鶉百結知命不憂十日一炊無時何恥是以素王之業乃東門之貧民孤竹之君實西山之饑士蓋聞�中無學猶手中無錢今之學也未見能賢是以扶風之髙鳳無故棄麥中牟之�越徒勞不眠蓋聞君子無其道則不能有其財忘其貧則不能恥其食是以顏回瓢飲賢慶封之玉杯子思銀佩美虞公之垂棘

與李翺書

唐韓愈使至辱足下書歡愧來並不容於心嗟乎子之言意皆是也僕𨿽巧說何能逃其責耶然皆子之愛我多重我厚不酌時人待我之情而以子之待我之意使我望於時人也僕之家本窮空重遇攻劫衣服無所得養生之具無所有家累僅三十口攜此將安所歸托乎捨之入京不可也挈之而行不可也足下將安以爲我謀哉此一事耳足下謂我入京誠有所益乎僕之有子猶有不知者時人能知我哉持僕所守驅而使奔走伺候公卿間開口論議其安能有以合乎僕在京城八九年無所取資日求於人以度時月當時行之不覺也今而思之如痛定之人思當痛之時不知何能自處也今年加長矣復驅之使就其故地是亦難矣所貴乎京師者不以明天子在上賢公卿在下布衣韋帶之士談道義者多乎以僕遑遑於其中能上聞而下達乎其知我者固少知而相愛不相忌者又加少內無所資外無所從終安所爲乎嗟乎子之責我誠是也愛我誠多也今天下之人有如子者乎自堯舜以來士有不遇者乎無也子獨安能使我潔淸不污而處其所可樂哉非不願爲子之所云者力不足勢不便故也僕於此豈以爲大相知乎累累隨行役役逐隊饑而食飽而嬉者也其所以止而不去者以其心誠有愛於僕也然所愛於我者少不知我者猶多吾豈樂於此乎哉將亦有所病而求息於此也嗟乎子誠愛我矣子之所責於我者誠是矣然恐子有時不暇責我而悲我不暇悲我而自責且自悲也及之而後知履之而後難耳孔子稱顏回一簞食一瓢飲人不堪其憂回也不攺其樂後人者有聖者爲之依歸而又有簞食瓢飲足以不死其不憂而樂也豈不易哉若僕無所依歸無簞食無瓢飲無所取資則餓而死其不亦難乎子之聞我言亦悲矣嗟乎子亦愼其所之哉離違久乍還侍左右當日歡喜故專使馳此候足下意並以自解愈再拜

貧賦以安貧樂道情旨逸然爲韻

王棨有弘節先生棲遲上京每入樵蘇之給長甘藜藿之羹或載渴以載饑未忘挫念𨿽無衣而無褐終自怡情其居也滿榻凝塵侵階碧艸衡門度日以常掩環堵終年而不掃荒涼三徑重開蔣詡之蹤寂寞一瓢深味顏回之道則有溫足公子繁華少年共造繩樞之所相延甕牖之前但見其縕袍露肘曲突沈煙僮不粒以愁坐馬無芻而困眠俱曰先生迹似萍泛家如磬懸且何道而自若復何心而宴然先生曰子不聞蜀郡長卿漢朝東郭器𨿽滌以無愧履任穿而自樂斯蓋以順理居常冥心處約當年𨿽則羈旅終歲曾無隕獲又不聞前惟曾子後有袁安或蒸藜而取飽或臥雪以忘寒斯亦性善居易情無怨難不汲汲以苟進豈孜孜而妄干盡能一榮枯齊得失顧終窶以非病縱屢空而何卹是以原憲匡坐而不憂啟期行歌而自逸況乎否窮則泰屈久則伸負薪者榮於漢鬻畚者相於秦更聞楊素之言未能圖富苟有陳平之美安得常貧矍然二子相顧而起乃曰幸承達者之論深見賢哉之旨而今而後方知君子固窮小人窮斯濫矣

斥窮賦有

序

宋兪徳鄰

柳下惠遺佚而不怨厄窮而不憫然而揚子逐貧韓子送窮何也三子者不同道其趨一也余感而作賦曰歲在執徐月旅太簇辛亥禦日陽風應候兪子刈荊埽室剪蕉載糗委敝裘於道旁揖窮鬼而三咒伊造化之亡私匪奇偏於賦受堯何疵兮殄世瞽何飾兮裕後桀何徳兮瑤臺憲何尢兮甕牖何奡武而湯偏何跖肥而夷瘦何壤耄而由醢何回夭而籛壽何闔閭之死而金玉其穴何黔婁之亡而手足不覆非爾鬼之比周孰主張而錯繆爾或有識去勿躊躇余非韓子燒船與車延爾上座爲爾所諛言訖婪栗密率霵曄捷跳踉出戶宣辭詭答謂余朋儔非六非四非今斯今立名垂字顯允韓子實惟我仇子何人斯而亦我尢鉆仰沈研聚螢刺股子之�惰無與爲伍鼮鼠竹書孰�菫睹誰謂學窮而闖子所斗飣爲工汗瀾爲拙子獨芚芚固守前轍棘林熠耀頃刻冒沒焉有文窮而子虛喝子數之奇地亡立錐瓶粟屢空乃分所宜飲河巢林聊以自娛賦命如此何窮之爲涕唾流沫顩頤顣頞刎頸論心死生契闊子獨索居煦煦孑孑豈有交窮忍爲子孽然子所以顚沛流離若愚若癡謗譽交集悶然莫知則彼智窮之爲也吾試與子言之可乎余曰唯唯鬼曰惟人一心含喜與怒發而中節繄性之故一溺於偏爲害爲�故喜之偏者爲屋烏之憐怒之偏者爲水蟹之惡今子之矯矯昂昂爲世所狂懵然意行坎窞康莊非彼智窮孰爲子殃媕婀偃僂突梯捲臠滔滔皆是子寧不然非彼智窮孰詒子犁靬眩人踶跂蹩躠趨者瀾倒子徒揭揭非彼智窮孰滋爾闕篣格酷烈斫人膏血紆朱懷金子顧不悅非彼智窮孰爲子賊子不彼惡惟我之斥囂昏黮黕疑莫之匹余於是再拜稽首卑辭稱謝俄而智窮喑惡叱�曰惟爾眾鬼我朋我儔坐我交�行我聯鑣泛泛漂泊我惕我驚嘯歌娛樂爾肆爾憑鍖銋咇�我不爾能雜沓拔摋人不爾懲不我能畜而反我憎逝將去汝避彼弋矰翻雲覆雨誰復爾矜紛眾鬼之愧赧皆戌爾而失色旣吻吮以函胡復惝惘而皇惑余方命玉友行成其間而起眠四座分患耦俱已笑而言啞啞

一錢生傳

明徐芳東海之濱有某生者家貧自其終身經營操作橐所贏不逾一錢也稍溢必蹶而覆以返其故因號一錢生生旣窮老念所見富貴家囷廩筐篋珠玉金帛之屬紛滯委積恆苦不勝用而身所受之嗇如此也意不可忍乃具牒而訟之於神神之夢曰子謬矣彼所賦者厚而子得其薄我終不能易薄者使厚子休矣一錢生訴不已神曰需之過此三日往天將隕大火於地化爲石其烈可枯海子自廬之東走數里有石斗大許色赭然者卽是也誠攬而沃之洪濤之中卽螭宮之珍貝可盡出而富將與國埒矣生受教越三日早起果於廬之東數里許得斗大之石赭然者生狂喜曰我富矣我富矣遂攬而擲之於海有頃海沸立焦涸數十丈下視其底之沙粲然皆金色生意勿屑也瞪而立以望其所謂珍貝者海神洶懼告於王王命索之知祟由赭石移於岸一錢生不知也斯須水復大至生卒不意駭而走又不暇掬取僂而抓其底之沙盈掌歸鍛之得金錢許而其爲一錢生如故海上翁曰異哉生之騃也使生於海波初落之時無必出其珍貝之心隨所有取之卽金沙可矣豈必竭螭宮之藏而後爲富乎識以利昏貪爲神弄天上之火一墜不可再也甚矣生之計失也或曰命也生不忍其一錢之嗇而訟於神神憐而畫之置之金沙之內而其一錢復如故也此其所以爲命也設使海枯及底其藏非生得有也或曰不然生天下之奇福人也而不自知乃神固善全之也今夫囷廩筐篋珠玉金帛之屬取其適於用也然過是則將有縲心梏神之憂與夫兵火官司寇盜意外不測之患而身之所得而奉則止此也今使生衣不至凍食不全饑而退視其橐中顧常有此一錢之餘溢是原憲顏淵輩之所冀望而未能而鄧通石崇盧杞諸人之所愧悔爲莫及者也天下之奇福孰過是乎幸也生於海之金沙有不屑也假令屑之而恣取之亦可以富而生憂矣或遂竭螭宮之藏有之而生之患乃益大矣予故以神爲善全之也愚山子聞而嘆之曰有是哉使予之贏有如生者將謂神而報賜焉奚訟也生謬矣生謬矣

貧賤部藝文二詩

東門行

古樂府出東門不顧歸來入門悵欲悲盎中無斗儲還視桁上無懸衣一解

拔劍出門去兒女牽衣啼他家但願富貴賤妾與君共餔糜二

解共餔糜上用倉浪天故下爲黃口小兒今時淸廉難犯教言君復自愛莫爲非三解

今時淸廉難犯教言君復自愛莫爲非行吾去爲持平愼行望君歸四解

婦病行

古樂府婦病連年累歲傳呼丈人前一言當言未及得言不知淚下一何翩翩屬累君兩三孤子莫我兒饑且寒有過愼莫�笞行當折搖思復念之亂曰抱時無衣襦復無裏閉門塞牖捨孤兒到市道逢親友交泣坐不能起從乞求與孤買餌對交啼泣淚不可止我欲不傷悲不能已探懷中錢持授交入門見孤啼索其母抱徘徊空捨中行復爾耳棄置勿復道

疾邪詩有

序

漢趙壹

壹恃才倨傲爲鄕黨所擯後屢抵罪幾至死友人救得免壹作疾邪賦中歌此二詩河淸不可俟人命不可延順風激靡艸富貴者稱賢文籍𨿽滿腹不如一囊錢伊優北堂上骯髒倚門邊

又勢家多所宜咳唾自成珠被褐懷金玉蘭蕙化爲芻賢者𨿽獨悟所困在羣愚且各守爾分勿復空馳驅哀哉復哀哉此是命矣夫

上畱田

魏文帝居世一何不同上畱田富人食稻與粱上畱田貧子食糟與糠上畱田貧賤亦何傷上畱田祿命懸在蒼天上畱田今爾嘆息將欲誰怨上畱田

雜詩

應瑗貧子語窮兒無錢可把撮耕自不得粟采彼北山葛簞瓢恆自在無用相呵喝

秋胡行二首

嵇康富貴尊榮憂患諒獨多富貴尊榮憂患諒獨多古人所懼丰屋蔀家人害其上獸惡网羅惟有貧賤可以無他歌以言之富貴憂患多

又貧賤易居貴盛難爲工貧賤易居貴盛難爲工恥佞直言與禍相逢變故萬端俾吉作凶思牽黃犬其計莫從歌以言之貴盛難爲工

墻上難爲趨

晉傅休奕門有車馬客驂服若騰飛垂組結玉佩繁藻紛葳蕤馮軾垂長纓顧盼有餘輝貧主屣獘履整此藍褸衣客曰嘉病乎正色意無疑吐言若覆水搖舌不可追渭濱漁釣翁乃爲周行諮顏回處陋巷大聖稱庶幾苟富不知度千駟賤采薇季孫由儉顯管仲病三歸夫差眈淫侈終爲越所圍遺身外榮利然後享巍巍迷者一何眾孔難知徳希甚美致憔悴不如豚豕肥楊朱泣路岐失道令人悲子貢欲自矜原憲知其非屈伸各異勢窮達不同資夫惟體中庸先天天不違

雜詩

前人閒夜微風起明月照髙臺淸響呼不應元景招不來廚人進藿茹有酒不盈杯安貧福所與富貴爲禍媒金玉𨿽髙堂於我賤蒿萊

詠貧

江逌蓽門不啟扉環堵蒙蒿榛空瓢覆壁下簞上自生塵出門誰氏子憊哉一何貧

怨詩楚調示龐主簿鄧治中

陶潛天道幽且遠鬼神茫昧然結髮念善事僶俯六九年弱冠逢世阻始室喪其偏炎火屢焚如螟蜮恣中田風雨縱橫至收斂不盈廛夏日長抱饑寒夜無被眠造夕思雞鳴及晨願烏遷在己亦何怨離憂淒目前吁嗟身後名於我若浮煙慷慨獨悲歌鍾期信爲賢

乞食

前人饑來驅我去不知竟何之行行至斯裏叩門拙言辭主人解余意遺贈副虛期談話終日夕觴至輒傾�情欣新知歡言詠遂賦詩感子漂母惠愧我非韓才銜戢知何謝冥報以相貽

飲酒

前人積善云有報夷叔在西山善惡苟不應何事立空言九十行帶索饑寒況當年不賴固窮節百世當誰傳

有會而作並序

前人

舊谷旣沒新谷未登頗爲老農而值年災日月尙悠爲患未已登歲之功旣不可希朝夕所資煙火裁通旬日已來始念饑乏歲云夕矣慨然永懷今我不述後生何聞哉弱年逢家乏老至更長饑菽麥實所羨孰敢慕甘肥惄如亞九飯當暑厭寒衣歲月將欲暮如何辛苦悲常善粥者心深恨蒙袂非嗟來何足吝徒沒空自遺斯濫豈彼志固窮夙所歸餒也已矣夫在昔餘多師

擬古

前人東方有一士被服常不完三旬九遇食十年著一冠辛苦無與比常有好容顏我欲觀其人晨去越河關靑松夾路生白雲宿檐端知我故來意取琴爲我彈上弦驚別鶴下弦操孤鸞願畱就君住從今至歲寒

詠貧士七首萬族各有托孤云獨無依曖曖空中滅何時見餘暉朝霞開宿霧眾鳥相與飛遲遲出林翮未夕復來歸量力守故轍豈不寒與饑知音苟不存已矣何所悲

又淒厲歲雲暮擁褐曝前軒南圃無遺秀枯條盈北園傾壺絕餘瀝窺不見煙詩書塞座外日昃不遑研閒居非陳厄竊有慍見言何以慰吾懷賴古多此賢

又榮叟老帶索欣然方彈琴原生納決履淸歌暢髙音重華去我久貧士世相尋獘襟不掩肘藜羹常乏斟豈忘襲輕裘苟得非所欽賜也徒能辧乃不見吾心

又安貧守賤者自古有黔婁好爵吾不榮厚饋吾不酬一旦壽命盡野服仍不周豈不知其極非道固無憂從來將千載未復見斯儔朝與仁義生夕死復何求

又袁安困積雪邈然不可幹阮公見錢入卽日棄其官芻�有常溫采莒足朝豈不實辛苦所懼非饑寒貧富常交戰道勝無戚顏至徳冠邦閭淸節映西關

又仲蔚愛窮居繞宅生蒿蓬翳然絕交遊賦詩頗能工舉世無知者止有一劉龔此士胡獨然實由罕所同介焉安其業所樂非窮通人事固已拙聊得長相從

又昔在黃子廉彈冠佐名州一朝辭吏歸淸貧略難儔年饑感仁妻泣涕向我流丈夫𨿽有志固爲兒女憂惠孫一晤嘆腆贈竟莫酬誰云固窮難邈哉此前修

雜詩

前人代耕本非望所業在田桑躬親未曾替寒餒常糟糠豈期過滿腹但願飽粳糧禦冬足大布粗絺以應陽正爾不能得哀哉亦可傷人皆盡獲宜拙生失其方理也可柰何且爲陶一觴

君子有所思行

宋謝靈運總駕越鍾陵還顧望京畿躑躅周名都遊目倦忘歸市廛無厄室世族有髙闈密親麗華苑軒甍飭通逵孰是金張樂諒由燕趙詩長夜恣酣飲窮年弄音徽盛往速露墜衰來疾風飛餘生不歡娛何以竟暮歸寂寥曲肱子瓢飲療朝饑所秉自天性貧富豈相譏

代貧賤苦愁行

鮑照湮沒𨿽死悲貧苦卽生劇長嘆至天曉愁苦窮日夕盛顏當少歇鬢髮先老白親友四面絕朋知斷三益空庭慚樹萱藥餌愧過客貧年忘日時黯顏就人惜俄頃不相酬恧泥面已赤或以一金恨便成百年隙心爲千條計事未見一獲運汜津塗塞遂轉死溝洫以此窮百年不如還窀穸

貧士

張望荒墟人迹稀隱僻閭鄰闊葦籬自朽損毀屋正寥豁炎夏無完絺元冬無暖褐四體困寒暑六時疲饑渴營生生愈瘁愁來不可割

貧士詩

蕭璟四時疊來往苦辛隨事迫三冬泣牛衣五月披裘客遲遲春日永憂來安所適季秋授衣節荷裳竟不易班超棄筆硯婁敬脫挽軛𨿽云丈夫志終涉自媒迹賢哉顏氏子飲水常怡懌

聊作百一體

梁何遜靈輒困桑下於陵拾李螬歷齒方嗟賤炙背豈知豪傭耕乏旅力倚市憚劬勞曠日無豆方冬缺縕袍淸旦開蓬蓽舉目想煎熬樞機愼僕隸媒�畏朋曹萬途皆自僻一事豈他褒匆匆昨不定負杖出蓬蒿逢施同溝壑值設乃糠糟生途稍冉冉逝水日滔滔咸言等木石誰當出羽毛

詠貧

朱異觸途皆可試惟貧獨未安�開兩片月霜足一重寒�濕鋪�冷荷脆補衣難若言爲客易推劍與君彈

答何秀才

何寘南自憐耿不寐擁褐至宵闌蒼茫曙月落切戾曉風酸終朝長守饉疊夜抱餘寒周道坦且直弱命溘將殫靈臺聊寄止戚裏豈餘歡思家無積斂何以拯急難

賦得落落窮巷士

陳張正見揚云不邀名原憲本遺榮艸長三徑合花發四鄰明塵隨幽巷靜嘯逐遠風淸門外無車轍自可絕公卿

遣興

唐杜甫朔風飄胡雁慘淡帶砂礫長林何蕭蕭秋艸萋更碧北裏富燻天髙樓夜吹笛焉知南鄰客九月猶絺綌

空囊

前人翠柏苦猶食明霞髙可餐世人共鹵莽吾道屬艱難不爨井晨凍無衣�夜寒囊空恐羞澀畱得一錢看

因崔五侍禦寄髙彭州適一絕

前人百年已過半秋至轉饑寒爲問彭州牧何時救急難

王錄事許修艸堂貲不到聊小結前人爲嗔王錄事不寄艸堂貲昨屬愁春雨能忘欲漏時

復愁

前人每恨陶彭澤無錢對菊花如今九日至自覺酒須賒

茅屋爲秋風所破歌

前人八月秋髙風怒號捲我屋上三重茅茅飛渡江灑﹝一作滿﹞江郊髙者掛長林梢下者飄轉沈塘坳南�羣童欺我老無力忍能對面爲盜賊公然抱茅入竹去唇焦口燥呼不得歸來倚杖自嘆息俄頃風定云墨色秋天漠漠向昏黑布衾多年冷似鐵驕兒惡臥踏裏裂�牀一作頭屋漏無干處兩腳如麻未斷絕自經喪亂少睡眠長夜沾濕何由徹安得廣�千萬間大庇天下寒士俱歡顏風雨不動安如山嗚呼何時眼前突兀見此屋吾廬獨破一作壞受凍死一

作意亦足

醉時歌原注贈廣文館博士鄭虔

前人諸公衮衮登臺一

作華省廣文先生官獨冷甲第紛紛厭粱肉廣文先生飯不足先生有道出羲皇先生有才一作文一作所談一作所該一作所抱過屈宋徳尊一代常轗軻﹝一作壈﹞名垂萬古知何用杜陵野客人更一

作見嗤被褐短窄鬢如絲日糴太倉五升米時赴鄭老同襟一

作衾期

得錢卽相覓沽酒不復疑忘形到爾汝痛飲眞一作直

吾師淸夜沈沈動春酌燈前一

作檐細雨檐一

作燈花落但覺髙歌有鬼神有一作感焉知餓死塡溝壑相如逸才親滌器子云識字終投閣先生早賦歸去來石田茅屋荒蒼苔儒術於我何有哉孔丘盜跖俱塵埃不須聞此意慘愴生前相遇且銜杯

戲簡鄭廣文虔兼呈蘇司業源明﹝蘇源明武功人爲東平太

守召爲國子司業﹞

前人廣文到官舍系馬堂階下醉則一

作卽騎馬歸頗遭官長罵才名四一

作三十年坐客寒無氈賴有蘇司業時時與一

作乞酒錢

豳歌行上新平長史兄粲

李白豳谷稍稍振庭柯涇水浩浩揚湍波哀鴻酸嘶暮聲急愁雲愴慘雲气多憶昨去家此爲客荷花初紅柳條碧中宵出飲三百杯明朝歸揖二千石寧知流寓變光輝胡霜蕭颯繞客衣寒灰寂寞憑誰暖落葉飄揚何處歸吾兄行樂窮曛旭滿堂有美顏如玉趙女長歌入彩雲燕姬醉舞嬌紅燭狐裘獸炭酌流霞壯士悲吟寧見嗟前榮後枯相翻覆何惜餘光及棣華

行路難

髙適君不見富家翁舊時貧賤誰比數一朝金多結豪貴百事勝人健如虎子孫成行滿眼前妻能管弦妾能舞自矜一身忽如此卻笑傍人獨愁苦東陵少年安所如席門窮巷出無車有才不肯學干謁何用年年空讀書

賤士吟

元結南風發天和和气天下流能使萬物榮不能變羈愁爲愁亦何爾自請說此由諂競實多路苟邪皆共求嘗聞古君子指以爲深羞正方終莫可江海有滄洲

野居詩

張籍貧賤易爲適荒郊亦安居端坐無餘思彌樂古人書秋田多良苗野水多遊魚我無耒與网安得充廩廚寒天白日短檐下暖我軀四支漸寬柔中腸郁不舒多病減志气爲客足憂虞況復苦時節覽景獨踟躕

續古

白居易朝采山中薇暮采山中薇歲晏薇亦盡饑來何所爲坐飲白石水手把靑松枝擊節獨長歌其聲淸且悲櫪馬非不肥所苦長縶維豢豕非不飽所憂竟爲犧行行歌此曲以慰常苦饑

題吳通微主人

錢起食貧無盡日有願幾時諧長嘯秋光晚誰知志士懷朝煙不起寒葉欲連階飲水仍畱我孤燈點夜齋

秋夕貧居述懷

孟郊臥冷無遠夢聽秋酸別情髙枝低枝風千葉萬葉聲淺井不共飲瘦田常廢耕今交非古交貧語聞皆輕

秋懷

前人秋至老更貧破屋無門扉一片月落�四壁風入衣�夢不復遠弱心良易歸商葩將去綠繚繞爭餘輝野步賤事少病謀向物違幽幽艸根虫生意與我微

寒地百姓吟

前人無火炙地眠半夜皆立號冷箭何處來棘鍼風騷勞霜吹破四壁苦痛不可逃髙堂捶鐘飲到曉聞烹炮寒者願爲蛾燒死彼華膏華膏隔仙羅虛繞千萬遭到頭落地死踏地爲遊遨遊遨者是誰君子爲郁陶

北郭貧居

前人進乏廣莫力退爲蒙籠居三年失意歸四向相識�地僻艸木壯荒條扶我廬夜貧燈燭絕明月照吾書欲識貞靜操秋蟬飲淸虛

野老歌

前人老農家貧在山住耕種山田三四畝苗�稅多不得食輸入官倉化爲土歲暮犁鋤傍空室呼兒登山收橡實西江賈客珠百斛船中養犬長食肉

朝饑

賈島市中有樵山此捨朝無煙井底有甘泉釜中乃空然我要見白日雪來塞靑天坐聞西�琴凍折兩三弦饑莫詣他門古人有拙言

貧居秋日

皮日休亭午頭未冠端坐獨愁予貧家煙爨稀底陰虫語門小愧車馬廩空慚雀鼠盡室未寒衣機聲羨鄰女

貧客吟

施肩吾毯敝衣無處結寸心耿耿如刀切今朝欲泣泉客珠及到盤中卻成血

貧居春怨

雍陶貧居盡日冷風煙獨向檐�看雨眠寂寞春風花落盡滿庭楡莢似秋天

貧居

王建眼底貧家計多時總莫嫌�生騰藥紙字暗換書簽避雨拾黃葉遮風下黑簾近來身不健時就六壬占

秋夕貧居

黃滔聽歌桂席闌下馬槐煙裏豪門腐粱肉窮巷思糠�孤燈照獨吟半壁秋花死遲明亦如晦雞唱徒爲爾

耕叟

僧齊己春風吹蓑衣暮雨滴篛笠夫婦耕共一作且勞兒孫饑對泣田園髙且瘦賦稅重復急官倉鼠雀羣共一作只

待新租入

貧居

宋文同繩�擁敝裯初起發未櫛南�展書卷就暖讀寒日門前絕車馬薄暮垂片席短墻掛纖蔓幽鳥啄紅實羣蝸惡積雨繚繞篆空壁男兒處貧賤舉首宇宙窄翩翩槍楡鳩宛轉匿絮虱妻孥競相笑憔悴守文筆

送窮

金李遹昔年曾作送窮詩結柳賫糧擬退之送去還來還復語君家猶有讀書兒

擬貧士

明藍仁蠨蛸网我戶蟋蟀號我壁被褐不掩脛采薇豈充食歲有饑寒憂巷無車馬迹豈知曠達觀不以貧病迫昔聞孔顏聖亦有陳蔡厄淡然忘世慮弦歌自朝夕蓬門有一士被褐恆苦饑朝飲南澗流暮食西山芝𨿽有二頃園蕪穢亦不治妻子共寂寞彈琴詠書詩荒林積雪深古屋炊煙遲髙臥自有適何必他人知

貧居

徐章薄田日巳荒舊業日巳替困蒙三十年良由寡生計人非無交遊貧賤亦相棄周周與蛩蛩饑渴尙相濟所以簞瓢人傲焉不狎世處之苟能安其樂有眞意

貧士行

徐潁白蒿靑柘頹垣中三日煙爨始得紅故書委鼠穴向夕托宿如鵝籠濁醪難賒值蠶月歸來西市瓶罍空咄嗟枳花且多實井底蕙艸無春風

貧居

張振靑眼交遊覺漸稀側身天地可相依若知白石眞堪煮何待黃精爲療饑已過禁煙無熟食不因沽酒典春衣蒼苔碧艸侵階長髙臥空齋晝掩扉

貧家吟

盧澐風雪下茆檐出門無去所淒淒兒女啼日晡猶未煮

貧賤別

王�東郊野水湔云白萬樹嘶蟬生暝色弟兄貧賤易分飛气愴尊前辭不得更須質酒送君行酒盡須還不計程細說江頭岐路錯共眠船底月華明人生三時行已矣榮稿存亡未堪擬一屋同居愧士衡十年減產知張李相望行舟一葉飄孤舟倍覺路迢迢轉喉有意淚相噎背櫓無言魂自銷寂寞歸眠對蔓花對花獨醉更咨嗟寄語莫言爲客苦縱非爲客亦無家

冬夜

陳獻章長夜气始淒木綿被重裘端坐思古人寒燈耿悠悠是時病初間背汗仍未收學業坐妨奪田蕪廢鉏耰髙堂有老親徧身無完綢丈夫庇四海而以俯仰憂口腹非所營水菽吾當求明旦理黃犢進我南岡舟貧賤部外編劇談錄通事舍人郭鄩罷櫟陽縣尉久不得調窮居京輦委困方甚肸蠁閒常有二物狀如猿玃衣以靑衣碧衣出入寢興無不相逐凡欲舉意求索必謂與鄩俱往所造之間如礙枳棘匪惟幹祿不遂方且病於寒餒親友見之俱爲讎隙或厭之以符術或避之於山林如此數年竟莫能絕一夕處於淨室忽來告別云某等承君厄運不相離者久焉今則候晚而行無復至矣鄩旣喜其去遂詢所之云世路如某者甚多但人不見耳今之所詣乃勝業坊王氏其家大積金帛將往散之不久當竭鄩復問云彼之聚斂丰盈何以遽令散去云先得計於安品子其餘冰銷霧散而曉鐘忽鳴遂失所在鄩旣興盥漱便覺愁憤開豁是日試詣親友無不攺觀相接未涉旬於政事堂見宰相自白遂除通事舍人鄩有表弟張生者爲金吾衛佐交遊皆豪俠少年騁駿好奇聞之未甚爲信知勝業坊王氏於左廣列職其後往伺之王氏潤屋之資幾侔猗頓然爲性儉約所費未嘗過分家有姬僕聲樂其間端麗者至多外之炫服冶容造次莫回其意一日與賓朋驟過鳴珂曲有婦人靚籹立於門首王氏駐馬遲畱喜動顏色因召同列者命酒開筵爲歡頗甚時張生預其末密訪於左右卽安品子善歌是日歌數曲王氏悉以金彩贈之眾皆訝其廣費自此輿輦資貨日輸其門每歡洽酒酣略無所�由是治生之業漸屬他門未經數年遂至貧匱

貧賤部雜錄詩經邶風北門章出自北門憂心殷殷終窶且貧莫知我艱已焉哉天實爲之謂之何哉衛風氓之蚩蚩章自我䢐爾三歲食貧禮記曲禮貧者不以貨財爲禮君子𨿽貧不鬻祭器𨿽寒不衣祭服檀弓子路曰傷哉貧也生無以爲養死無以爲禮也孔子曰啜菽飲水盡其歡斯之謂孝斂手足形還葬而無槨稱其材斯之爲禮戰國策蘇秦曰貧窮則父母不子宋玉九辧坎壈兮貧士失職而志不平史記李斯傳悲莫悲於窮困漢書錯傳民貧窮者變其業董仲舒傳貧者窮急愁苦而上不救則民不樂生民不樂生尙不避死安能避罪此刑罰之所以繁而姦邪不可勝者也食貨志貧民常衣牛馬之衣外史貧者不報人以幣顏氏家訓南人貧素皆事外飾車乘衣服必貴齊整而家人妻子不免饑寒六一詩話孟郊賈島皆以詩窮至死而平生猶自喜爲窮苦之句孟有移居詩云借車載家具家具少於車乃是都無一物耳又謝人惠炭云暖得曲身成直身人謂非其身備嘗之不能道此句也賈雲鬢邊𨿽有絲不堪織寒衣就令織得能得幾何又其朝饑詩云坐聞西�琴凍折兩三弦人謂其不止忍饑而已其寒亦何可忍也東坡志林吾無求於世矣所須二頃田以足饘粥耳而所至訪問終不可得豈吾道方艱難無適而可耶抑人生自有定分𨿽一飽亦如功名富貴不可輕得也馬夢得與僕同歲月生少僕八日是歲生者無富貴人而僕與夢得爲窮之冠卽吾二人而觀之當推夢得爲首顏斶與齊王遊食必太牢出必乘車妻子衣服麗都辭去曰玉生於山制則破焉非不寶貴也然而大璞不完士生於鄙野推選則祿焉非不尊遂也然而形神不全斶願得歸晚食以當肉安步以當車無罪以當貴淸淨貞正以自娛嗟乎戰國之士未有如魯連顏斶之賢者也然而未聞道也晚食以當肉安步以當車是猶有意於肉與車也晚食自美安步自適取於美與適足矣何以當肉與車爲哉𨿽然斶可謂巧於居貧者也未饑而食𨿽八珍猶艸木也使艸木如八珍惟晚食爲然斶固巧矣然非我之久於貧不能知斶之巧也顏回簞食瓢飲其爲造物者費亦省矣然且不免於夭折使回更喫得兩簞食兩瓢飲當更不活得二十九歲然造物者輒支盜跖兩日祿料足爲回七十年糧矣但恐回不要耳墨莊漫錄歐陽公雜書云唐之詩人類多窮士孟郊賈島之徒尢能刻琢窮苦之言以自喜或問二子其窮孰甚曰閬仙甚也何以知之曰以其詩見之郊曰種稻耕白水負薪斫靑山島云市中有樵山我捨朝無煙井底有甘泉釜中乃空然蓋孟氏薪水自足而島家柴水俱無誠可笑然二子名稱髙於當世東齋記事今俗謂人之至貧者則曰無置錐之地此語蓋自古有之韓非子云堯無膠漆之約於當世而道行舜無置錐之地於宇內而徳結又史記優孟傳孫叔敖爲楚相死其子無立錐之地又後漢郭丹後蜀諸葛亮傳俱有此語本幾冗談窮而窮者窮於貪窮而不窮者不窮於義不窮而窮者窮於蠢不窮而不窮者不窮於禮是故君子貧而知義富而知禮巖棲幽事書曰炎上作苦凡人遇困苦則怨尢易生客气易動正是火炎上時也貧而隱者不可不知日知錄貧者不以貨事人然未嘗無以自致也江上之貧女常先至而埽地布席陳平侍裏中喪以先往後罷爲助古人之風吾黨所宜勉矣

貧賤部紀事史記殷本紀武丁夜夢得聖人名曰說以夢所見視羣臣百吏皆非也於是乃使百工營求之野得說於傅險中是時說爲胥靡築於傅險管晏列傳管仲夷吾者少時常與鮑叔牙遊管仲貧困常欺鮑叔鮑叔終善遇之不以爲言已而鮑叔進管仲於齊齊桓公以霸管仲曰吾始困時嘗與鮑叔賈分財利多自與鮑叔不以我爲貪知我貧也淮南子道應訓�戚欲於齊桓公困窮無以自達於是爲商旅將任車以商於齊暮宿於郭門之外桓公郊迎客夜開門辟任車爝火甚盛從者甚眾�戚飯牛車下望見桓公而悲擊牛角而疾商歌桓公聞之撫其僕之手曰異哉歌者非常人也命後車載之史記秦本紀晉滅虞虞百里徯以爲秦穆公夫人媵於秦滑稽傳優孟者長八尺多辯楚相孫叔敖知其賢人也善待之病且死屬其子曰我死汝必貧困若往見優孟言我孫叔敖之子也父且死時屬我貧困往見優孟優孟曰若無遠有所之卽爲孫叔敖衣冠抵掌談語歲餘像孫叔敖楚王及左右不能別也楚王置酒優孟前爲壽莊王大驚以爲孫叔敖復生也欲以爲相優孟曰請歸與婦計之三日而爲相莊王許之三日後優孟復來王曰婦言謂何孟曰婦言愼無爲楚相不足爲也如孫叔敖之爲楚相盡忠爲廉以治楚楚王得以霸今死其子無立錐之地貧困負薪以自飲食必如孫叔敖不如自殺於是莊王謝優孟乃召孫叔敖子封之寢丘貧士傳披裘公者吳人也延陵季子出遊見路有遺金公當夏五月披羊裘負薪而過之季子呼公取焉公投鐮於地瞑目拂手而言曰子何居之髙而視之下之君子而言之野也吾五月披裘而負薪豈取遺金者哉季子知其爲賢者請問姓字公曰吾子皮相之士何足語姓字也遂去季子立而望之不見乃止晉語叔向見韓宣子宣子憂貧叔向賀之宣子曰吾有卿之名而無其實無以從二三子吾是以憂子賀我何故對曰昔欒武子無一卒之田其官不備其宗器宣其徳行順其憲則使越於諸侯諸侯親之戎狄懷之以正晉國行刑不疚以免於難及桓子驕泰奢侈貪欲無蓻略則行志假貸居賄宜及於難而賴武之徳以沒其身及懷子攺桓之行而修武之徳可以免於難而離桓之罪以亡於楚夫郤昭子其富半公室其家半三軍恃其富寵以泰於國其身屍於朝其宗滅於絳不然夫八郤五大夫三卿其寵大矣一朝而滅莫之哀也惟無徳也今吾子有欒武子之貧吾以爲能其徳矣是以賀若不憂徳之不建而患貨之不足將弔不暇何賀之有宣子拜稽首焉曰起也將亡賴子存之非起也敢專承之其自桓叔以下嘉吾子之賜晏子雜上篇晏子之晉至中牟睹獘冠反裘負芻息於塗側者以爲君子也使人問焉曰子何爲者也對曰我越石父者也晏子曰何爲至此曰吾爲人臣僕於中牟見使將歸晏子曰何爲之僕對曰不免凍餓之切吾身是以爲僕也晏子曰爲僕幾何對曰三年矣晏子曰可得贖乎對曰可遂解左驂以贈之因載而與之俱歸齊有北郭騷者結果罔捆蒲葦織履以養其母猶不足踵門見晏子曰竊說先生之義願乞所以養母者晏子使人分倉粟府金而遺之辭金受粟雜下篇晏子相齊三年政平民說梁丘據見晏子中食而肉不足以告景公旦日割地將封晏子晏子辭不受曰富而不驕者未嘗聞之貧而不恨者嬰是也所以貧而不恨者以善爲師也今封易嬰之師師已輕封已重矣請辭晏子方食景公使使者至分食食之使者不飽晏子亦不飽使者反言之公公曰嘻晏子之家若是其貧也寡人不知是寡人之過也使吏致千金與市租請以奉賓客晏子辭三致之終再拜而辭曰嬰之家不貧以君之賜澤覆三族延及交遊以振百姓君之賜也厚矣嬰之家不貧也禮記檀弓仲尼之畜狗死使子貢埋之曰吾聞之敝蓋不棄爲埋狗也丘也貧無蓋於其封也亦予之席莊子讓王篇原憲居魯環堵之室茨以生艸蓬戶不完桑以爲樞而甕牖二室褐以爲塞上漏下濕匡坐而弦子貢乘大馬中紺而表素軒車不容巷往見原憲原憲革冠縰履杖藜而應門子貢曰嘻先生何病原憲應之曰憲聞之無財謂之貧學而不能行謂之病今憲貧也非病也子貢逡巡而有愧色原憲笑曰夫希世而行比周而友學以爲人教以爲己仁義之慝輿馬之飾憲不忍爲也曾子居衛縕袍無表顏色腫噲手足胼胝三日不舉火十年不制衣正冠而纓絕捉衿而肘見納屨而踵決曳縰而歌商頌聲滿天地若出金石天子不得臣諸侯不得友故養志者忘形養形者忘利致道者忘心矣髙士傳顏回者字淵魯人也孔子弟子貧而樂道退居陋巷曲肱而寢孔子曰回來家貧居卑胡不仕乎回對曰不願仕回有郭外之田五十畝足以給饘粥郭內之圃十畝足以爲絲麻鼓宮商之音足以自娛習所聞於夫子足以自樂回何仕焉孔子愀然變容曰善哉回之意也荀子大略篇子夏貧衣若懸鶉人曰子何不仕曰諸侯之驕我者吾不爲臣大夫之驕我者吾不復見貧士傳春秋三子者楚之交子魯之周子齊之狂子也三子生當衰世之季目覯王綱之斁思欲絕景云表濯志溟澤乃相與居泰山之陽處環堵之室蓽戶不扉蓋茨不剪而髙歌不輟君子謂可方之倪闕云榮啟期者周時人也值衰世隱居窮處遺物求己時披裘帶索行吟於路曰吾著裘者何求帶索者何索嘗鼓琴而歌孔子過之問曰先生何樂曰吾樂有三天生萬物惟人爲貴而吾得爲人以男爲貴而吾得爲男或皆不免於𦇤褓而吾行年九十矣是三樂也夫貧者士之常也死者命之終也居常待終當何憂乎孔子聆其語爲之三日悲焉老萊子者楚人也當世亂逃耕蒙山之陽墻以莞葭室以蓬蒿�以枝木席以蓍艾水飲菽食墾山播種蕭然世表也楚王駕先其門當萊子織畚而言曰守國之政孤願煩先生萊子許之其妻曰妾聞酒肉我者可鞭箠我官祿我者可鈇鉞我妾詎能爲人所制哉遂投其畚而去萊子亦隨至於江南而止曰鳥獸之毛可績而衣其遺粒足食也仲尼嘗蹙然攺容於斯言黔婁先生者魯人也修身淸節不求進於諸侯魯公以鍾粟辟爲相齊王以黃金聘爲卿俱辭不就著書四篇抱潔而死曾子與門人往弔之上堂見先生之屍在牖下枕塹席�縕袍不表覆以布被手足不盡斂覆頭則足見覆足則頭見曾子曰斜引其被則斂矣妻曰斜而有餘不如正而不足也先生以不斜之故至於此生而不斜死而斜之非先生意也曾子不能應遂哭之曰嗟乎先生之終也何以爲謚妻曰以康乎曾子曰先生在時食不充口衣不蓋形死則手足不斂旁無酒肉何樂於此而謚爲康邪妻曰否否先生之生也甘天下之淡味安天下之卑位不戚戚於貧賤不欣欣於富貴求仁得仁求義得義其斯可謚爲康也已曾子喟然嘆曰惟斯人也而有斯婦鮑焦者不知何許人也衣獘膚見挈畚持蔬遇子貢於道子貢曰吾子何以至於此也焦曰天下之遺徳教者眾矣吾何以不至於此也吾聞之世不己知而行之瘁行也上不己用而幹之毀廉也瘁行毀廉然且弗捨惑於利者也子貢曰吾聞之非其世者不生其利污其君者不履其土非其世而持其蔬詩曰普天之下莫非王土此誰有之哉焦曰嗚呼吾聞賢者重進而輕退廉者易愧而輕死於是其蔬而立槁於洛水之上禮記檀弓齊大饑黔敖爲食於道以待餓者而食之有餓者蒙袂輯屨貿貿然來黔敖左奉食右執飲曰嗟來食揚其目而視之曰予惟不食嗟來之食以至於斯也從而謝焉終不食而死曾子聞之曰微與其嗟也可去其謝也可食列子說符篇子列子窮容貌有饑色客有言之鄭子陽者曰列禦寇蓋有道之士也居君之國而窮君無乃爲不好士乎鄭子陽卽令官遺之粟子列子出見使者再拜而辭使者去子列子入其妻望之而拊心曰妾聞爲有道者之妻子皆使佚樂今有饑色君過而遺先生食先生不受豈不命也哉子列子笑謂之曰君非自知我也以人之言而遺我粟至其罪我也又且以人之言此吾所不受也其卒民果作難而殺子陽齊有貧者常乞於城市城市患其亟也眾莫之與遂適田氏之廏從馬醫作役而假食郭中人戲之曰從馬醫而食不以辱乎乞兒曰天下之辱莫過於乞乞猶不辱豈辱馬醫哉莊子大宗師篇子輿與子桑友而淋雨十日子輿曰子桑殆病矣裹飯而往食之至子桑之門則若歌若哭鼓琴曰父邪母邪天乎人乎有不任其聲而趨舉其詩焉子輿入曰子之歌詩何故若是曰吾思夫使我至此極者而弗得也父母豈欲吾貧哉天無私覆地無私載天地豈私貧我哉求其爲之者而不得也然而至此極者命也夫山木篇莊子衣大布而補之正系履而過魏王魏王曰何先生之憊耶莊子曰貧也非憊也士有道徳不能行憊也衣獘履穿貧也非憊也此所謂非遭時也王獨不見夫騰猿乎其得楠梓豫章也攬蔓其枝而王長其間𨿽羿逄蒙不能睥睨也及其得柘棘枳枸之間也危行側視振動悼栗此筋骨非有加急而不柔也處勢不便未足以逞其能也今處昏上亂相之間而欲無憊奚可得邪此比干之見剖心徵也外物篇莊周家貧故往貸粟於監河侯監河侯曰諾我將得邑金將貸子三百金可乎莊周忿然作色曰周昨來有中道而呼者周顧視車轍中有鮒魚焉周問之曰鮒魚來子何爲者邪對曰我東海之波臣也君豈有升斗之水而活我哉周曰諾我且南遊吳越之王激西江之水而迎子可乎鮒魚忿然作色曰吾失我常與我無所處吾得升斗之水然活耳君乃言此曾不如早索我於枯魚之肆列禦寇篇河上有家貧恃緯蕭而食者其子沒於淵得千金之珠其父謂其子曰取石來鍛之夫千金之珠必在九重之淵而驪龍頷下子能得珠者必遭其睡也使驪龍而寤子尙奚微之有哉貧士傳陳仲字子終齊人也其兄戴爲齊卿食祿萬鍾仲以爲不義嘗殺饋鵝與食出而哇之將妻子適楚居於陵自謂於陵仲子窮不苟求食不非義遭歲饑乏糧三日乃匍匐而取井上李食之三咽而能視聽身織屨妻辟纑以易衣食楚王遣使持金欲聘爲相其妻曰亂世多害恐先生不保也遂相與逃去爲人灌園史記魏世家文侯子擊逢文侯之師田子方於朝歌引車避下謁田子方不爲禮子擊因問曰富貴者驕人乎貧賤者驕人乎子方曰亦貧賤者驕人耳夫諸侯而驕人則失其國大夫而驕人則失其家貧賤者行不合言不用則去之楚越若脫�然柰何其同之哉子擊不懌而去貧士傳鶡冠子者楚人也隱居幽山衣敝屢空以鶡爲冠莫測其名因服成號著書言道家之用馮諼嘗師事之後顯於趙鶡冠子懼其薦己也乃與諼絕終身不仕戰國策齊人有馮暖者史

作驩貧乏不能自存使人屬孟嘗君願寄食門下孟嘗君曰客何好曰客無好也曰客何能曰客無能也孟嘗君笑而受之曰諾左右以君賤之也食以艸具史記孟嘗君傳初馮歡聞孟嘗君好客躡屩而見之孟嘗君曰先生遠辱何以教文也馮歡曰聞君好士以貧身歸於君孟嘗君置傳捨十日孟嘗君問傳捨長曰客何所爲答曰馮先生甚貧猶有一劍耳蒙恬傳趙髙者諸趙疏遠屬也趙髙昆弟數人皆生而隱宮其母被刑僇世世卑賤貧士傳王髙者秦時人也當秦末饑亂父母兄弟死者十有五人家貧徒壁立夫婦晝則傭耕夜則伐艸燒饑食藜藿寒衣艸衣而夫婦安然不變所守焉史記陳丞相世家陳丞相平者陽武戶牖鄕人也少時家貧好讀書有田三十畝獨與兄伯居伯常耕田縱平使遊學平爲人長美色人或謂陳平曰貧何食而肥若是其嫂嫉平之不視家生產曰亦食糠核耳有叔如此不如無有伯聞之逐其婦而棄之及平長可娶妻富人莫肯與者貧者平亦恥之久之戶牖富人有張負張負女孫五嫁而夫輒死人莫敢娶平欲得之邑中有喪平貧侍喪以先往後罷爲助張負旣見之喪所獨視偉平平亦以故後去負隨平至其家家乃負郭窮巷以獘席爲門然門外多有長者車轍張負歸謂其子仲曰吾欲以女孫予陳平張仲曰平貧不事事一縣中盡笑其所爲獨柰何予女乎負曰人固有好美如陳平而長貧賤者乎卒與女爲平貧乃假貸幣以聘予酒肉之資以內婦負誡其孫曰毋以貧故事人不謹事兄伯如事父事嫂如母平旣娶張氏女賫用益饒遊道日廣樊噲傳噲以屠狗爲事漢書陳勝傳勝少時嘗與人傭耕輟耕之隴上悵然甚久曰苟富貴無相忘傭人笑而應曰若爲傭耕何富貴也勝太息曰嗟乎燕雀安知鴻鵠之志哉韓信傳信家貧無行不得推擇爲吏又不能治生爲商賈常從人寄食其母死無以葬乃行營髙燥地令傍可置萬家者信從下鄕南昌亭長食亭長妻苦之乃晨炊蓐食食時信往不爲具食信亦知其意自絕去至城下釣有一漂母哀之飯信竟漂數十日信謂漂母曰吾必重報母母怒曰大丈夫不能自食吾哀王孫而進食豈望報乎酈食其傳食其陳畱髙陽人也好讀書家貧落魄無衣食業爲裏監門然吏縣中賢豪不敢役皆謂之狂生欒布傳布梁人也彭越爲家人時嘗與布遊窮困賣庸於齊爲酒家保數歲別去而布爲人所略賣爲奴於燕史記絳侯世家絳侯周勃者沛人也其先捲人徙沛勃以織薄曲爲生常爲人吹簫給喪事材官引彊灌嬰傳嬰睢陽販繒是也齊悼惠王傳魏勃少時欲求見齊相曹參家貧無以自通乃常獨早夜掃齊相舍人門外相舍人怪之以爲物而伺之得勃勃曰願見相君無因故爲子掃欲以求見於是舍人見勃曹參以爲舍人漢書公孫弘傳弘少時爲獄吏有罪免家貧牧豕海上史記滑稽傳東郭先生久待詔公車貧困饑寒衣敝履不完行雪中履有上無下足盡踐地道中人笑之東郭先生應之曰誰能履行雪中令人視之其上履也其履下處乃似人足者乎漢書朱買臣傳買臣家貧好讀書不治產業常艾薪樵賣以給食擔束薪行且誦書其妻亦負戴相隨數止買臣毋歌嘔道中買臣愈益疾歌妻羞之求去買臣笑曰我年五十當富貴今已四十餘矣女苦曰久待我富貴報女功妻恚怒曰如公等終餓死溝中耳何能富貴買臣不能畱卽聽去其後買臣獨行歌道中負薪墓間故妻與夫家俱上冢見買臣饑寒呼飯飲之後數歲買臣隨上計吏爲卒將重車至長安詣闕上書書久不報待詔公車糧用乏上計吏卒更乞�之會邑子嚴助貴幸薦買臣召見說春秋楚辭甚說之拜買臣爲中大夫與嚴助俱侍中主父偃傳主父偃學長短縱橫術晚乃學易春秋百家之言遊齊諸生間諸儒生相與排擯不容於齊家貧假貸無所得北遊燕趙中山皆莫能厚客甚困以諸侯莫足遊者元光元年乃西入關見衛將軍衛將軍數言上上不省資用乏畱久諸侯賓客多厭之乃上書闕下朝奏暮召入見爲中大夫大臣皆畏其口賂遺累千金或說偃曰大橫偃曰臣結髮遊學四十餘年身不得遂親不以爲子昆弟不收賓客棄我我厄日久矣丈夫生不五鼎食死則五鼎烹耳吾日暮故倒行逆施之上拜偃齊相至齊徧召昆弟賓客散五百金予之數曰始吾貧時昆弟不我衣食賓客不我內門今吾相齊諸君迎我或千里吾與諸君絕矣母復入偃之門衛靑傳靑父鄭季以縣吏給事侯家平陽侯曹壽尙武帝姊陽信長公主季與主家僮衛媼通生靑靑爲侯家人少時歸其父父使牧羊民母之子皆奴畜之不以爲兄弟數靑嘗從人至甘泉居室有一鉗徒相靑曰貴人也官至封侯靑笑曰人奴之生得無笞罵卽足矣安得封侯事乎史記田叔補傳褚先生曰臣爲郎時聞之曰田仁故與任安相善任安滎陽人也少孤貧困爲人將車之長安畱求事爲小吏未有因緣也因占著名數家於武功武功扶風西界小邑也谷口蜀�道近山安以爲武功小邑無豪易髙也安畱代人爲求盜亭父後爲亭長邑中人民俱出獵任安常爲人分麋鹿雉兔部署老小當壯劇易處眾人皆喜曰無傷也任少卿分別平有智略明日復合會會者數百人任少卿曰某子甲何爲不來乎諸人皆怪其見之疾也其後除爲三老舉爲親民出爲三百石長治民坐上行出遊供帳不辦斥免乃爲衛將軍舍人與田仁會俱爲舍人居門下同心相愛此二人家貧無錢用以事將軍家監家監使養惡嚙馬兩人同�臥仁竊言曰不知人哉家監也任安曰將軍尙不知人何乃家監也衛將軍從此兩人過平陽主主家令兩人與騎奴同席而食此二子拔刀列斷席別坐主家皆怪而惡之莫敢呵其後有詔募擇衛將軍舍人以爲郎將軍取舍人中富給者令具鞍馬絳衣玉貝劍欲入奏之會賢大夫少府趙禹來過衛將軍將軍呼所舉舍人以示趙禹趙禹以次問之十餘人無一人習事有智略者趙禹曰吾聞之將門之下必有將類傳曰不知其君視其所使不知其子視其所友今有詔舉將軍舍人者欲以觀將軍而能得賢者文武之士也今徒取富人子上之又無智略如木偶人衣之綺繡耳將柰之何於是趙禹悉召衛將軍舍人百餘人以次問之得田仁任安曰獨此兩人可耳餘無可用者衛將軍見此兩人貧意不平趙禹去謂兩人曰各自具鞍馬新絳衣兩人對曰家貧無用具也將軍怒曰今兩君家自爲貧何爲出此言鞅鞅如有移徳於我者何也將軍不得已上籍以聞有詔召見衛將軍舍人此二人前見詔問能略相推第也田仁對曰提桴鼓立軍門使士大夫樂死戰鬥仁不及任安任安對曰夫決嫌疑定是非辧治官使百姓無怨心安不及仁也武帝大笑曰善使任安護北軍使田仁護邊田谷於河上此兩人立名天下漢書胡建傳建字子孟孝武天漢中守軍正丞貧無車馬常步與走卒起居所以尉薦走卒甚得其心陳湯傳湯家貧�貣無節不爲州裏所稱史記司馬相如傳相如家貧無以自業素與臨邛令王吉相善吉曰長卿久宦遊不遂而來過我於是相如往捨都亭臨邛富人卓王孫爲具召之時卓王孫有女文君新寡好音相如以琴心挑之文君夜亡奔相如相如乃與馳歸家居徒四壁立郭璞曰言貧窮也卓王孫大怒曰女至不材我不忍殺不分一錢也文君久之不樂曰長卿第俱如臨邛從昆弟假貸猶足爲生何至自苦如此相如與俱之臨邛盡賣其車騎買一酒捨酤酒而令文君當鑪相如身自著犢鼻褌與保庸雜作滌器於市中漢書蔡義傳義以明經給事大將軍莫府家貧常步行資禮不逮眾門下好事者相合爲義買犢車令乘之王章傳初章爲諸生學長安獨與妻居章疾病無被臥牛衣中與妻訣涕泣其妻呵怒之曰仲卿京師尊貴在朝廷人誰逾仲卿者今疾病困厄不自激�乃反涕泣何鄙也後章仕宦歷位及爲京兆欲上封事妻又止之曰人當知足獨不念牛衣中涕泣時邪章曰非女子所知也書遂上果下廷尉獄妻子皆收系兒寬傳寬治尙書事歐陽生以郡國選詣博士受業孔安國貧無資用嘗爲弟子都養時行賃作帶經而鉏休息輒讀貢禹傳禹爲光祿大夫上書曰臣禹年老貧窮家貲不滿萬錢妻子�豆不贍裋褐不完有田百三十畝陛下過意徵臣臣賣田百畝以供車馬匡衡傳衡好學家貧傭作以供資用揚雄傳雄淸靜亡爲少耆欲不汲汲於富貴不戚戚於貧賤家產不過十金乏無儋石之儲晏如也貧士傳宋勝之南陽安眾人也少孤居谷城聚中孝慕甚篤聚中化之少長有禮家貧不能自贍乃依食姊家數歲往受易長安以信義稱從兄裒爲東平內史遣使招之勝之曰眾人所樂者非勝之願也乃去太原從郇越牧羊以琴書自娛丞相孔光就太原辟之不至後漢書吳漢傳漢家貧給事縣亭長王莽末以賓客犯法乃亡命至漁陽資用乏以販馬自業劉茂傳茂少孤獨與母居家貧以筋力致養向長傳長貧無資食好事者更饋焉受之取足而反其餘李恂傳恂遷武威太守坐事免步歸鄕裏潛居山澤結艸爲廬獨與諸生織席自給會西羌反叛恂徙居新安關下拾橡實以自資桓榮傳榮少學長安習歐陽尙書事博士九江朱普貧窶無資常客傭以自給班超傳超兄固被召詣校書郎超與母隨至洛陽家貧常爲官傭書以供養三輔決錄第五頡字子陵倫小子洛陽無主人鄕裏無田宅寄止靈臺中或十日不炊後漢書周盤傳盤字堅伯汝南安成人徵士燮之宗也祖父業建武初爲天水太守盤少遊京師學古文尙書洪範五行左氏傳好禮有行非典謨不言諸儒宗之居貧養母儉薄不充嘗誦詩至汝墳之卒章慨然而嘆乃解韋帶就孝廉之舉梁鴻傳鴻家貧而尙節介牧豕於上林苑中曾誤遺火延及他捨鴻乃尋訪燒者問所去失悉以豕償之其主猶以爲少鴻曰無他財願以身居作主人許之因爲執勤不懈朝夕鄰家耆老見鴻非恆人乃共責讓主人而稱鴻長者於是始敬異焉悉還其豕鴻不受而去娶同縣孟氏女遂至吳依大家臯伯通居廡下爲人賃舂每歸妻爲具食舉案齊眉伯通察而異之曰彼傭能使其妻敬之如此非凡人也乃方捨之於家袁安傳安舉孝廉按注汝南先賢傳曰時大雪積地丈餘洛陽令自出案行見人家皆除雪出有乞食者至袁安門無有行路謂安已死令人除雪入戶見安僵臥問何以不出安曰大雪人皆餓不宜幹人令以爲賢舉爲孝廉周傳建初中爲渤海太守免歸廉潔無資常築墼以自給許荊傳注謝承書曰荊家貧爲吏無有船車休暇常單步荷擔上下鍾離意傳藥崧者河內人天性朴忠家貧爲郎常獨直臺上無被枕�食糟糠帝每夜入臺輒見崧問其故甚嘉之吳佑傳佑父恢爲南海太守佑年二十喪父居無擔石而不受贍遺長牧豕於長垣澤中行吟經書遇父故人謂曰卿二千石子而自業賤事縱子無恥柰先君何佑辭謝而已陳忠傳安帝拜有道髙第士沛國施延爲侍中注謝承書曰延字君子蘄縣人也少爲諸生明於五經星官風角靡有不綜家貧母老周流傭賃常避地於廬江臨湖縣種瓜後到吳郡海鹽取卒月直賃作半路亭父以養其母是時吳會未分山陰馮敷爲督郵到縣延持往敷知其賢者下車謝使入亭請與飲食脫衣與之餉餞不受劉梁傳梁宗室子孫而少孤貧賣書於市以自資李充傳充家貧兄弟六人同食遞衣妻竊謂充曰今貧居如此難以久安妾有私財願思分異充呵叱其婦逐令出門列傳序太原閔仲叔者世稱節士客居安邑老病家貧不能得肉日買豬肝一片屠者或不肯與安邑令聞敕吏常給焉張楷傳楷家貧無以爲業常乘驢車至縣賣藥足給食者輒還鄕裏江革傳革客下邳窮貧裸跣行傭以供母孫期傳期家貧事母至孝牧豕於大澤中以奉養焉侯瑾傳瑾少孤貧依宗人居性篤學恆傭作爲資暮還輒然柴以讀書度尙傳尙家貧不修學行不爲鄕裏所推舉積困窮乃爲宦者侯覽視田苻融傳融妻亡貧無殯殮鄕人欲爲具棺服融不肯受曰古之亡者棄之中野惟妻子可以行志但卽土埋藏而已範式傳式友人南陽孔嵩家貧親老乃變名姓傭爲新野縣阿里街卒式行部到新野而縣選嵩爲導騎迎式式見而識之呼嵩把臂謂曰子非孔仲山耶對之嘆息語及平生曰昔與子俱曳長裾遊集帝學吾蒙國恩致位牧伯而子懷道隱身處於卒伍不亦惜乎嵩曰侯嬴長守於賤業晨門肆志於抱關子居九夷不患其陋貧者士之常豈爲鄙哉式敕縣代嵩嵩以爲先傭未竟不肯去範冉傳桓帝時以冉爲萊蕪長遭母憂不到官後辟太尉府以狷急不能從俗常佩韋於朝議者欲以爲侍禦史因遁身逃命於梁沛之間徒行敝服賣卜於市遭黨人禁錮遂推鹿車載妻子捃拾自資或寓息客廬或依宿樹蔭如此十餘年乃結艸室而居焉所止單陋有時絕粒窮居自若言貌無攺閭裏歌之曰甑中生塵範史云釜中生魚範萊蕪典略馬騰字壽成桓帝時其父字子碩嘗爲天水蘭幹尉後失官因畱隴西與羌錯居家貧無妻遂娶羌女生騰騰少貧無產業常從鄣山中斫材木負販詣城市以自供給貧士傳婁壽字元考南陽隆中人也孩童岐嶷有志好學不厭榮沮溺之耦耕甘山林之杳藹遲夷衡門樂以忘憂郡縣禮請終不回顧絺麻大布之衣粗蔬菜之食蓬戶茅宇棬樞甕牖樂天知命確乎其不可拔也是以守道識貞之士髙尙其事年七十八卒國人相與論徳處謚曰元儒先生郭太字林宗太原人也少事父母以孝聞家貧郡縣欲以爲吏嘆曰丈夫何能執鞭斗筲哉乃欲遊學無資就姊夫貸錢五千與聞縣宗仲至京師從屈伯彥學春秋並日而食衣不蔽形常以蓋幅自障出入入則蔽前出則掩後以母喪歸凡司徒辟太常趙典舉有道皆不就以建寧二年卒徐字孺子豫章南昌人也讀書丰城櫧山之�家貧常自耕稼非其力不食恭儉義讓所居服其徳常磨鏡具到所住傭以自給桓帝以元纁備禮徵聘陳蕃胡廣黃瓊交辟不就靈帝欲以蒲輪聘會卒時年七十二子引字季登隱居不仕躬行稼穡倦則誦經貧窶困乏執志彌篤不受惠於人太守華歆禮請相見辭疾不詣建安中卒扈累字伯重京兆人也遭亂播遷徙鄴喪婦乃詣洛陽遂不復娶獨居道側以爲障施一廚�食宿其中晝日潛思夜則仰視星宿吟詠不輟衣縕敝服嘉平中縣令閔其孤老給廩不足就工作裨繕糧出後以疾亡後漢書申屠蟠傳蟠家貧傭爲漆工郭林宗見而奇之黃憲傳憲字叔度汝南愼陽人也世貧賤父爲牛醫時同郡戴良才髙倨傲而見憲未嘗不正容及歸罔然若有失也其母問曰汝復從牛醫兒來耶胡廣傳廣與故吏陳蕃李咸並爲三司按注謝承書曰咸字元卓汝南西平人孤特自立家貧母老常躬耕稼以奉養建寧三年自大鴻臚拜太尉自在相位約身率下常食脫粟飯醬菜而已以老乞骸骨見許悉還所賜物乘敝牛車使子男禦晨發京師百僚追送盈塗不能得見家舊貧狹庇蔭艸廬檀傳家貧而志淸不受鄕裏施惠靈帝時補蒙令以郡守非其人棄官去家無產業子孫同衣而出按注謝承書曰與子孫同衣而行並日而食也崔實傳實爲遼東太守召拜尙書數月免歸初實父卒剽賣田宅起冢塋立碑頌葬訖資產竭盡因窮困以酤釀販鬻爲業時人多以此譏之實終不攺亦取足而已不致盈餘及仕宦歷位邊郡而愈貧薄建寧中病卒家徒四壁立無以殯殮光祿勛楊賜太僕袁逢少府段熲爲備棺槨葬具貧士傳張仲蔚者平陵人也閉門養性不治榮名與同郡魏景卿俱修道徳隱身不仕明天官博物善屬文好詩賦常居窮素所處蓬蒿沒人時人莫識惟劉龔知之蜀志許靖傳靖字文休汝南平輿人少與從弟劭俱知名並有人倫臧否之稱而私情不協劭爲郡功曹排擯靖不得齒敍以馬磨自給吳志黃蓋傳注吳書曰蓋故南陽太守黃子廉之後也枝葉分離自祖遷於零陵遂家焉蓋少孤嬰丁凶難辛苦備嘗然有壯志𨿽處貧賤不自同於凡庸常以負薪餘閒學書疏講兵事闞澤傳澤家世農夫至澤好學居貧無資常爲人傭書以供紙筆潘璋傳璋性博蕩嗜酒居貧好賒酤債家至門輒言後豪富相還步騭傳騭避難江東單身窮困與廣陵衛旌同年相善俱以種瓜自給魏志管寧傳注魏略載寒貧者本姓石字徳林安定人也建安初客三輔是時長安有宿儒欒文博者門徒數千徳林亦就學始精詩書後好內事於眾輩中最元默至十六年關中亂南入漢中初不治產業不畜妻孥常讀老子五千文及諸內書晝夜吟詠到二十五年漢中破隨眾還長安遂癡愚不復識人食不求味冬夏常衣敝布連結衣體如無所勝目如無所見獨居窮巷小屋無親里人與之衣食不肯取郡縣以其鰥窮給廩日五升食不足頗行乞乞不取多人問其姓字又不肯言故因號之曰寒貧楊俊傳俊避地並州本郡王象少孤特爲人僕隸年十七八見使牧羊而私讀書因被箠楚俊嘉其才質卽贖象著家娶妻立屋然後與別崔林傳林字徳儒太祖定冀州召除鄔長貧無車馬單步之官賈逵傳注魏略曰逵世爲著姓少孤家貧冬常無�過其妻兄柳孚宿其明無何著孚�去故時人謂之通健魏略列傳楊沛前後宰歷城守不以私計介意又不肯以事貴人故身退之後家無餘積治疾於家借捨從兒無他奴婢後占河南夕陽亭部荒田二頃起瓜牛廬居止其中其妻子凍餓裴潛每之官不將妻子妻子貧乏織荊芘以自供邴原別傳原十一而喪父家貧早孤鄰有書捨原過其旁而泣師問曰童子何悲原曰孤者易傷貧者易感夫讀書者必皆具有父兄一則羨其不孤二則羨其得學心中惻然而爲涕零也師亦哀原之言而爲之泣曰欲書可耳答曰無錢資師曰童子苟有志我徒相教不求資也蜀志譙周傳周�古篤學家貧未嘗問產業晉書劉實傳實字子眞平原髙唐人漢濟北惠王壽之後也父廣斥丘令實少貧苦賣牛衣以自給然好學手約繩口誦書博通古今淸身潔己行無瑕玷弟智字子房貞素有兄風少貧窶每負薪自給讀誦不輟竟以儒行稱嵇康傳康居貧嘗與向秀共鍛於大樹之下以自贍給貧士傳孫登字公和汲郡共人也無家屬居郡北山窟土爲室夏則編艸爲裳冬則披髮自覆好讀易撫琴性無恚怒見者皆親樂之時遊邑都所經家或設衣食者一無所受嘗住宜陽山中文帝使阮籍往觀與語不應嵇康從遊三年問其所圖終不答康每嘆息將別以才多識寡戒之後不知所終晉書魏舒傳舒姿望秀偉太原王乂謂舒曰卿終當爲臺輔然今未能令妻子免饑寒吾當助卿營之常賑其匱乏舒受而不辭王裒傳裒家貧躬耕計口而田度身而蠶或有助之者不聽諸生密爲刈麥裒遂棄之知舊有致遺者皆不受阮咸傳咸字仲容父熙武都太守咸任達不拘與叔父籍爲竹林之遊當世禮法者譏其所爲咸與籍居道南諸阮居道北北阮富而南阮貧七月七日北阮盛曬衣服皆錦綺粲目咸以竿掛大布犢鼻於庭或怪之答曰未能免俗聊復爾耳成公綏傳綏性寡欲不營資產家貧歲饑常晏如也熊遠傳遠祖翹嘗爲石崇蒼頭而性廉直有士風黃門郎潘嶽見而稱異勸崇免之乃還鄕裏光逸傳胡母輔之爲太傅越從事中郎薦逸於越越以門寒而不召越後因閒宴責輔之無所舉薦輔之曰前舉光逸公以非世家不召非不舉也李重傳重永康初趙王倫用爲相國左司馬以憂逼成疾而卒家貧宅宇狹小無殯殮之地詔於典客署營喪祖納傳納少孤貧常自炊爨以養母

