

帝運部匯考

上古天皇氏始推五運以木徳王按史記補三皇本紀天地初立有天皇氏十二頭淡泊無所施爲而俗自化木徳王地皇氏以火徳王按史記補三皇本紀地皇十二頭火徳王姓十二人興於熊耳龍門等山燧人氏以火徳王按古史考太古之初人吮露精食艸木實穴居野處山居則食鳥獸衣其羽皮飲血茹毛近水則食魚鱉螺蛤未有火化腥臊多害腸胃於是有聖人以火徳王造作鉆燧出火教人熟食鑄金作刃民人大說號曰燧人太�庖犧氏以木徳王按史記補三皇本紀太�庖犧氏代燧人氏繼天而王有聖徳木徳王注春令故易稱帝出乎震月令孟春其帝太�是也按宋史律曆志在昔春皇以萬物生於東至仁體乎木故徳始於木按拾遺記春皇者庖犧氏之別號以木徳稱王故曰春皇其明睿照於八區是謂太昊昊者明也位居東方以含養蠢化�於木徳其音附角號曰木皇女媧氏以木徳王按史記補三皇本紀女媧氏代宓犧立號曰女希氏不承五運一曰女媧亦木徳王蓋宓犧之後已經數世金木輪環周而復始特舉女媧以其功髙而充三皇故頻木王也炎帝神農氏以火徳王按史記補三皇本紀炎帝神農氏姜姓火徳王故曰炎帝以火名官按宋史律曆志春皇徳始於木木以生火神農受之爲火徳按劉恕外紀少典之君娶於有蟜氏之女曰安登生二子焉長曰石年育於薑水故以姜爲姓以火徳代伏羲氏治天下故曰炎帝因火徳王故以火紀官爲火帝春官爲大火夏官爲鶉火秋官爲西火冬官爲北火中官爲中火黃帝軒轅氏以土徳王按史記五帝本紀黃帝者少典之子神農氏世衰諸侯尊軒轅爲天子有土徳之瑞故號黃帝注

索隱曰炎帝火黃帝土代之卽黃龍地螾見也螾土精大五六圍長十餘丈按宋史律曆志神農爲火徳火以生土黃帝受之爲土徳按竹書紀年黃帝軒轅氏二十年景云見

注有景云之瑞赤方气與靑方气相連赤方中有兩星靑方中有一星凡三星皆黃色以天淸明時見於攝提名曰景星有大螻如羊大螾如虹帝以土气勝遂以土徳王按拾遺記軒轅出自有熊之國母曰昊樞以戊己之日生故以土徳稱王時有黃星之祥少昊金天氏以金徳王按史記五帝本紀黃帝居軒轅之丘娶於西陵之女是爲嫘祖生二子其後皆有天下其一曰元囂是爲靑陽注

索隱曰元囂靑陽是爲少昊繼皇帝立者而史不敍蓋少昊金徳王非五運之次故敍五帝不數之也按宋史律曆志黃帝爲土徳土以生金少昊受之爲金徳按劉恕外紀少昊金天氏黃帝之子元囂也降居江水邑於窮桑以金徳王天下遂號金天氏顓頊髙陽氏以水徳王按史記五帝本紀不載按宋史律曆志少昊爲金徳金以生水顓頊受之爲水徳按劉恕外紀帝顓頊髙陽氏年十歲佐少昊二十卽帝位以水徳紹金天氏爲天子號髙陽氏帝嚳髙辛氏以木徳王按史記五帝本紀不載按宋史律曆志顓頊爲水徳水以生木髙辛受之爲木徳按劉恕外紀帝嚳髙辛氏生而神靈年十五佐顓頊受封於辛年三十以木徳代髙陽氏爲天子號髙辛氏

陶唐氏唐以火徳王按史記五帝本紀不載按宋史律曆志髙辛爲木徳木以生火唐堯受之爲火徳按劉恕外紀帝堯陶唐氏帝摯之弟也年十三佐摯封植受封於陶年十五攺國於唐摯廢諸侯尊堯爲天子以火徳王

有虞氏虞以土徳王按史記五帝本紀不載按宋史律曆志唐爲火徳火以生土虞舜傳之爲土徳按通鑑前編虞帝舜元載春正月元日帝格於文祖踐天子位於蒲阪以土徳王

夏后氏夏以木徳王按史記夏本紀不載按封禪書夏得木徳靑龍止於郊艸木暢茂﹝按孔子家語蔡邕獨斷鄭樵通誌通鑑前編言夏以金徳王蓋主五行相生之義也而史記封禪書漢書郊祀志又言夏得木徳獨斷通誌前編後出無論家語在史漢前而其說互異未知何故玆主正史故從封禪書云﹞

商商以金徳王按史記殷本紀湯踐天子位攺正朔易服色上白朝會以晝按封禪書殷得金徳銀自山出﹝按家語等書作以水

徳王﹞

周周以火徳王按史記周本紀不載按封禪書周得火徳有赤烏之瑞按家語等書作以木徳王

秦秦以水徳王按史記始皇帝本紀秦初並天下始皇推終始五徳之傳以爲周得火徳秦代周徳從所不勝方今水徳之始攺年始朝賀皆自十月朔衣服旄旌節旗皆上黑數以六爲紀符法冠皆六寸而輿六尺六尺爲步乘六馬更名河曰徳水以爲水徳之始剛毅戾深事皆決於法刻削毋仁恩和義然後合五徳之數於是急法久者不赦按漢書郊祀志秦始皇帝卽位或曰黃帝得土徳黃龍地螾見夏得木徳靑龍止於郊艸木鬯茂殷得金徳銀自山溢周得火徳有赤烏之符今秦變周水徳之時昔文公出獵獲黑龍此其水徳之瑞於是秦更名河曰徳水以冬十月爲年首色上黑度以六爲名音上大呂事統上法

漢髙帝定以火徳王按漢書髙帝本紀髙祖爲亭長爲縣送徒驪山徒多道亡自度比至皆亡之到丰西澤中亭止飲夜皆解縱所送徒曰公等皆去吾亦從此逝矣徒中壯士願從者十餘人髙祖被酒夜徑澤中令一人行前行前者還報曰前有大蛇當徑願還髙祖醉曰壯士行何畏乃前拔劍斬蛇分爲兩道開行數里醉困臥後人來至蛇所有一老嫗夜哭人問嫗何哭嫗曰人殺吾子人曰嫗子何爲見殺嫗曰吾子白帝子也化爲蛇當道今赤帝子斬之故哭人乃以嫗爲不誠欲苦之嫗因忽不見後人至髙祖覺告髙祖髙祖乃心獨喜自負諸從者日益畏之髙祖立爲沛公祠黃帝祭蚩尢於沛廷而釁鼓旗幟皆赤由所殺蛇白帝子所殺者赤帝子故也又按本紀贊漢承堯運徳祚已盛斷蛇著符旗幟上赤協於火徳自然之應得天統矣按鄭樵通誌漢紀漢五年二月甲午漢王卽皇帝位於汜水之陽以十月爲正從火徳色尙赤文帝四年定仍秦水徳王按史記漢書文帝本紀不載按史記張蒼傳孝文皇帝四年蒼爲丞相自漢興至孝文二十餘年會天下初定將相公卿皆軍吏張蒼爲計相時緒正律曆以髙祖十月始至霸上因故秦時本以十月爲歲首弗革推五徳之運以爲漢當水徳之時尙黑如故吹律調樂入之音聲及以比定律令若百工天下作程品至於爲丞相卒就之十五年以黃龍見詔申明土徳按史記文帝本紀十五年黃龍見成紀天子復召公孫臣以爲博士申明土徳事﹝按漢書郊祀志作十四年事今從史記本紀作十五年事﹞按漢書郊祀志文帝卽位十三年魯人公孫臣上書曰始秦得水徳及漢受之推終始傳則漢當土徳土徳之應黃龍見宜攺正朔服色尙黃時丞相張蒼好律曆以爲漢乃水徳之時河決金堤其符也年始冬十月色外黑內赤與徳相應公孫臣言非是罷之明年黃龍見成紀文帝召公孫臣拜爲博士與諸生申明土徳艸攺歷服色事

後漢光武帝建武二年始正火徳按後漢書光武帝本紀建武二年春正月壬子始正火徳色尙赤注

漢初土徳色尙黃至此始明火徳徽幟尙赤服色於是乃正

魏文帝黃初元年詔以土徳王按魏志文帝本紀黃初元年十二月初營洛陽戊午幸洛陽注

魏略曰詔以漢火行也火忌水故洛去水而加佳魏於行次爲土土水之牡也水得土而乃流土得水而柔故除佳加水變雒爲洛按宋書禮志魏文帝𨿽受禪於漢而以夏數爲得天故黃初元年詔曰孔子稱行夏之時乘殷之輅服周之冕樂則韶舞此聖人集羣代之美事爲後王法制也傳曰夏數爲得天朕承唐虞之美至於正朔當依虞夏故事若殊徽號異器械制禮樂易服色用牲幣自當隨土徳之數每四時之季月服黃十八日臘以丑牲用白按冊府元龜魏文帝以漢延康元年十一月受禪給事中博士蘇林董巴上表曰魏之氏族出自顓頊與舜同祖舜以土徳承堯之火今魏亦以土徳承漢之火於行運合於堯舜授受之次遂攺延康元年爲黃初元年議攺正朔易服色殊徽號承土行十二月幸洛陽以夏數得天故卽用夏正服色尙黃

晉武帝泰始元年定以金徳王按晉書武帝本紀不載按北齊書文宣帝本紀魏武定八年夏五月冊曰漢劉告否當塗順民曹歷不永金行納禪按晉受魏禪此云金行指晉也

按冊府元龜注史臣曰晉爲金行服色尙赤考之天道其違甚矣按陳紹學林晉武帝泰始元年有司奏王者祖气而奉其始終晉於五行之次應尙金金生於巳事於酉終於丑宣祖以酉日臘以丑日攺景初曆爲泰始曆奏可

宋宋以水徳王按南齊書髙帝本紀宋升明三年四月辛卯宋帝禪位下詔曰相國齊王天誕睿聖河嶽炳靈昔金政旣淪水徳締構天之歷數皎然有徵朕遜位別宮敬禪於齊建元元年夏四月甲午上卽皇帝位設壇柴燎告天曰宋帝陟鑑幹序欽若明命以命於道成水徳旣微仍世多故實賴道成匡拯之功以弘濟於厥艱敬簡元辰升壇受禪

齊齊以木徳王按梁書武帝本紀齊中興二年二月丙辰齊帝禪位於梁璽書曰昔水行告厭我太祖旣受命代終在日天祿云謝亦以木徳而傳於梁

梁梁以火徳王按陳書武帝本紀齊太平二年十月辛未梁帝禪位於陳璽書曰昔者木運斯盡予髙祖受焉今歷去炎精神歸樞紐敬以火徳傳於爾陳一依唐虞故事王其時陟元後

北魏道武帝天興元年定以土徳王按魏書道武帝本紀天興元年十有二月己丑帝臨天文殿太尉司徒進璽綬百官咸稱萬歲詔有司議定行次尙書崔元伯等奏從土徳服色尙黃數用五未祖辰臘犧牲用白五郊立气宣贊時令敬授民時行夏之正按禮志天興元年定都平城卽皇帝位立壇兆告祭天地祝曰皇帝臣珪敢用元牡昭告於皇天后土之靈上天降命乃眷我祖宗世王幽都珪以不徳篡戎前緒思寧黎元龔行天罰殪劉顯屠衛辰平慕容定中夏羣下勸進謂宜正位居尊以副天人之望珪以天時人謀不可久替謹命禮官擇吉日受皇帝璽綬惟神祗其丕祚於魏室永綏四方事畢詔有司定行次正服色羣臣奏以國家繼黃帝之後宜爲土徳故神獸如牛牛土畜又黃星顯曜其符也於是始從土徳數用五服尙黃犧牲用白祀天之禮用周典以夏四月親祀於西郊徽幟有加焉孝文帝太和十五年更定以水徳王按魏書孝文帝本紀不載按禮志太和十四年八月詔曰丘澤初制配尙宜定五徳相襲分�有常然異同之論著於往漢未詳之說疑在今史羣官百辟可議其所應必令合中以成萬代之式中書監髙閭議以爲帝王之作百代可知運代相承書傳可驗𨿽祚命有長短徳政有優劣至於受終嚴祖殷薦上帝其致一也故敢述其前載舉其大略臣聞居尊據極允應明命者莫不以中原爲正統神州爲帝宅苟位當名全化迹流洽則不專以世數爲與奪善惡爲是非故堯舜禪揖一身異尙魏晉相代少紀運殊桀紂至虐不廢承歷之敍厲惠至昏不闕周晉之錄計五徳之論始自漢劉一時之議三家致別故張蒼以漢爲水徳賈誼公孫臣以漢爲土徳劉向以漢爲火徳以爲水徳者正以嘗有水溢之應則不推運代相承之數矣以土徳者則以亡秦繼歷相卽爲次不推逆順之異也以爲火徳者懸證赤帝斬蛇之符棄秦之暴越惡承善不以世次爲正也故以承周爲火徳自玆厥後乃以爲常魏承漢火生土故魏爲土徳晉承魏土生金故晉爲金徳趙承晉金生水故趙爲水徳燕承趙水生木故燕爲木徳秦承燕木生火故秦爲火徳秦之未滅皇魏未克神州秦氏旣亡大魏稱制元朔故平文之廟始稱太祖以明受命之證如周在岐之陽若繼晉晉亡已久若棄秦則中原有寄推此而言承秦之理事爲明驗故以魏承秦魏爲土徳又五緯表驗黃星曜彩考氏定實合徳軒轅承土祖未事爲著矣又秦趙及燕𨿽非明聖各正號赤縣統有中土郊天祭地肆類咸秩明刑制禮不失舊章奄岱逾河境被淮漢非若齷齪邊方僣擬之屬遠如孫權劉備近若劉裕道成事系蠻裔非關中夏伏惟聖朝徳配天地道被四海承幹統歷功侔百王光格同於唐虞享祚流於周漢正位中境奄有萬方今若並棄三家遠承晉氏則蔑中原正次之實存之無損於此而有成於彼廢之無益於今而有傷於事臣愚以爲宜從尙黃定爲土徳又前代之君明賢之史皆因其可褒褒之可貶貶之今議者偏據可絕之義而不錄可全之禮所論事大垂之萬葉宜並集中祕羣儒人人別議擇其所長於理爲悉祕書丞臣李彪著作郎崔光等議以爲尙書閭議繼近秦氏臣職掌國籍頗覽前書惜此正次慨彼非緒輒仰推帝始遠尋百王魏𨿽建國君民兆朕振古祖黃制朔�迹有因然此帝業神元爲首案神元晉武往來和好至於桓穆洛京破亡二帝志摧聰勒思存晉氏每助劉琨申威並冀是以晉室銜扶救之仁越石深代王之請平文太祖抗衡苻石終平燕氏大造中區則是司馬祚終於郟鄏而元氏受命於云代蓋自周之滅及漢正號幾六十年著符尙赤後𨿽張賈殊議蹔疑而卒從火徳以繼周氏排虐嬴以比共工蔑暴項而同吳廣近蠲謬僞遠卽神正若此之明也寧使白蛇徒斬雕云空結哉自有晉傾淪曁登國肇號亦幾六十餘載物色旗幟率多從黑是又自然合應元同漢始且秦並天下革刱法度漢仍其制少所變易猶仰推五運竟踵隆姬而況劉石苻燕世業促褊綱紀弗立魏接其獘自有彜典豈可異漢之承木捨晉而爲土邪夫皇統崇極承運至重必當推協天緒考審正次不可雜以僣竊參之彊狡神元旣晉武同世桓穆與懷湣接時晉室之淪平文始大廟號太祖抑亦有由紹晉定徳孰曰不可而欲次玆僞僣豈非惑乎臣所以慺慺惜之惟垂察納詔令羣官議之十五年正月侍中司空長樂王穆亮侍中尙書左僕射平原王陸睿侍中吏部尙書中山王王元孫侍中尙書駙馬都尉南平王馮誕散騎常侍都曹尙書新秦侯遊明根散騎常侍南部令鄧侍祖祕書中散李愷尙書左丞郭祚右丞霸城子衛慶中書侍郎封琳中書郎泰昌子崔挺中書侍郎賈元壽等言臣等受敕共議中書監髙閭祕書丞李彪等二人所議皇魏行次尙書髙閭以石承晉爲水徳以燕承石爲木徳以秦承燕爲火徳大魏次秦爲土徳皆以地據中夏以爲得統之徵皇魏建號事接秦末晉旣滅亡天命在我故因中原有寄卽而承之彪等據神元皇帝與晉武並時桓穆二帝仍修舊好始自平文逮於太祖抗衡秦趙終平慕容晉祚終於秦方大魏興於云朔據漢棄秦承周之義以皇魏承晉爲水徳二家之論大略如此臣等謹共參論伏惟皇魏世王元朔下迄魏晉趙秦二燕𨿽地據中華徳祚微淺�獲推敍於理未愜又國家積徳修長道光萬載彪等職主東觀詳究圖史所據之理其致難奪今欲從彪等所議宜承晉爲水徳詔曰越近承遠情所未安然考次推時頗亦難繼朝賢所議豈朕能有違奪便可依爲水徳祖申臘辰

北周周以木徳王按隋書崔仲方傳髙祖受禪仲方與髙熲議正朔服色事仲方曰晉爲金行後魏爲水周爲木

隋文帝開皇元年詔以火徳王按隋書文帝本紀開皇元年二月卽皇帝位六月癸未詔以初受天命赤雀降祥五徳相生赤爲火色其郊及社廟衣服冕之儀如朝會之服旗幟犧牲盡令上赤戎服以黃按禮儀志髙祖卽位將攺周制詔曰三代所尙眾論多端朕初受天命赤雀來儀兼姬周已還於玆六代三正回復五徳相生總以言之�宜火色垂衣已降損益可知尙色𨿽殊常兼前代其郊丘廟社可依衮冕之儀朝會衣裳宜盡用赤昔丹烏木運姬有大白之旗黃星土徳曹乘黑首之馬在祀與戎其尙恆異今之戎服皆可尙黃在外常所著者通用雜色祭祀之服須合禮經宜集通儒更可詳議按崔仲方傳髙祖受禪仲方與髙熲議正朔服色事仲方曰晉爲金行後魏爲水周爲木皇家以火承木得天之統又聖躬載誕之初有赤光之瑞車服旗牲並宜用赤上從之

唐髙祖走以土徳王按唐書髙祖本紀不載按通鑑綱目隋義寧二年五月恭帝傳位於唐唐王卽皇帝位推五運爲土徳色尙黃

後梁梁以金徳王按宋史律曆志自唐室下衰土徳隤圯朱梁氏彊稱金統

後唐莊宗仍唐舊以土徳王按五代史唐莊宗本紀不載按宋史律曆志莊宗中興唐祚重新土運

後晉晉以金徳王按宋史律曆志五運相承晉以金按冊府元龜同光纘服再承絕緒晉承唐後是爲金徳

後漢漢以水徳王按宋史律曆志漢以水按冊府元龜漢氏承晉實當水行

後周太祖廣順元年定以木徳王按五代史周太祖本紀不載按宋史律曆志周以木按冊府元龜周太祖廣順元年司天上言歷代帝王以五運相承前朝紹承水徳今國家建號周朝合以木徳代水準經法國以歲暮爲臘今歷日所行合以今年十二月二十二日丁未爲臘從之注

臣欽若等曰晉承後唐漢承晉本文不載承土之徳據周稱木徳卽是漢爲水晉爲金以繼唐土徳也

宋太祖建隆元年定以火徳王按宋史太祖本紀建隆元年三月壬戌定國運以火徳王色尙赤臘用戌按律曆志國初有司上言國家受周禪周木徳木生火則本朝運膺火徳色當尙赤臘以戌日詔從之

金章宗貞佑四年定以土徳王按金史章宗本紀不載按張行信傳貞佑四年行信爲太子少保時尙書省奏遼東宣撫副使完顏海奴言參議官王澮嘗言本朝紹髙辛黃帝之後也昔漢祖陶唐唐祖老子皆爲立廟我朝迄今百年不爲黃帝立廟無乃愧於漢唐乎又云本朝初興旗幟尙赤其爲火徳明矣五徳之祀闕而不講亦非禮經重祭祀之意臣聞於澮者如此乞朝廷議其事詔問有司行信奏曰按始祖實錄止稱自髙麗而來未聞出於髙辛今所據欲立黃帝廟黃帝髙辛之祖借曰紹之當爲木徳今乃言火徳亦何謂也況國初太祖有訓因完顏部多尙白又取金之不變乃以大金爲國號未嘗議及徳運近章宗朝始集百僚議之而以繼亡宋火行之絕定爲土徳以告宗廟而詔天下焉顧澮所言特狂妄者耳上是之

帝運部總論孔子家語

五帝季康子問於孔子曰舊聞五帝之名而不知其實請問何謂五帝孔子曰昔丘也聞諸老聃曰天有五行水火金木土分時化育以成萬物其神謂之五帝古之王者易代而攺號取法五行五行更王終始相生亦象其義故其生爲明王者死而配五行是以太�配木炎帝配火黃帝配土少�配金顓頊配水康子曰太�其始之木何如孔子曰五行用事先起於木木東方萬物之初皆出焉是故王者則之而首以木徳王天下其次則以所生之行轉相承也康子曰吾聞勾芒爲木正祝融爲火正蓐收爲金正元冥爲水正后土爲土正此五行之主而不亂稱曰帝者何也孔子曰凡五正者五行之官名五行佐成上帝而稱五帝太�之屬配焉亦云帝從其號昔少�氏之子有四叔曰重曰該曰修曰熙實能金木及水使重爲勾芒該爲蓐收修及熙爲元冥顓頊氏之子曰黎爲祝融共工氏之子曰勾龍爲后土此五者各以其所能業爲官職生爲上公死爲貴神別稱五祀不得同帝康子曰如此之言帝王攺號於五行之徳各有所統則其所以相變者皆主何事孔子曰所尙則各從其所王之徳次焉夏后氏以金徳王色尙黑大事斂用昏戎事�驪牲用元殷人用水徳王尙白大事斂用日中戎事�翰牲用白周人以木徳王色尙赤大事斂用日出戎事�騵牲用騂此三代之所以不同康子曰唐虞二帝所尙者何色孔子曰堯以火徳王色尙黃舜以土徳王色尙靑康子曰陶唐有虞夏后殷周獨不配五帝意者徳不及上古耶將有限乎孔子曰古之平治水土及播殖百�者眾矣惟勾龍氏兼食於社而棄爲稷神易代奉之無敢益者明不可與等故自太�以降逮於顓頊共應五行而王數非徒五而配五帝是其徳不可以多也禮緯

斗威儀君乘木而王其政升平則福艸生廟中朱艸別名又曰南海輸以蒼烏君乘金而王其政頌平芳桂常生麒麟在郊又曰乘金而王則黃銀見乘水而王爲人黑色大耳其政和平則景云至北海輸以文狐君乘火而王其政和平梓爲常生又曰南海輸以駿馬君乘土而王其政太平鳳凰集於苑林呂氏春秋

名類凡帝王者之將興也天必先見祥乎下民黃帝之時天先見大螾大螻黃帝曰土气勝土气勝故其色尙黃其事則土及禹之時天先見艸木秋冬不殺禹曰木气勝木气勝故其色尙靑其事則木及湯之時天先見金刃於水湯曰金气勝金气勝故其色尙白其事則金及文王之時天先見火赤烏銜丹書集於周社文王曰火气勝火气勝故其色尙赤其事則火代火者必將水天且先見水气勝水气勝故其色尙黑其事則水水气至而不知數備將徙於土蔡邕獨斷

帝王五運易曰帝出乎震震者木也言宓犧氏始以木徳王天下也木生火放宓犧氏沒神農氏以火徳繼之火生土故神農氏沒黃徳以土徳繼之土生金故黃帝沒少昊氏以金徳繼之金生水故少昊氏沒顓頊氏以水徳繼之水生木故顓頊氏沒帝嚳氏以木徳繼之木生火放帝嚳氏沒帝堯氏以火徳繼之火生土故帝舜氏以土徳繼之土生金故夏禹氏以金徳繼之金生水故殷湯氏以水徳繼之水生木故周武以木徳繼之木生火放髙祖以火徳繼之宋書

歷志史臣按鄒衍五徳周爲火行衍生在周時不容不知周氏行運且周之爲歷年八百秦氏卽有周之建國也周之火木其事易詳且五徳更王惟有二家之說鄒衍以相勝立體劉向以相生爲義據以爲言不得出此二家者假使卽劉向之說周爲木行秦氏代周攺其行運若不相勝則�木者金相生則木實生火秦氏乃稱水徳理非謬然斯則劉氏所證爲不值矣臣以爲張蒼𨿽是漢臣生於周接司秦柱下備睹圖書且秦𨿽滅學不廢術數則有周遺文𨿽不畢在據漢水行事非虛作賈誼取秦云漢土徳蓋以是漢代秦詳論二說各有其義張蒼則以漢水勝周火廢秦不班五徳賈誼則以漢土勝秦水以秦爲一代論秦漢𨿽殊而周爲火一也然則相勝之義於事爲長若同蒼黜秦則漢水魏土晉木宋金若同賈誼取秦則漢土魏木晉金宋火也難者云漢髙斷�而神母夜哭云赤帝子殺白帝子然則漢非火而何斯又不然矣漢若爲火則當云赤帝不宜云赤帝子也白帝子又何義況乎蓋由漢是土徳土生乎火秦是水徳水生乎金斯則漢以土爲赤帝子秦以水徳爲白帝子也難者又曰向云五徳相勝今復云土爲赤帝子何也答曰五行自有相勝之義自有相生之義不得以相勝廢相生相生廢相勝也相勝者以土勝水耳相生者土自火子義豈相關冊府元龜

帝運昔雒出書九章聖人則之以爲世大法其初一曰五行一曰水二曰火三曰木四曰金五曰土帝王之起必承其王气太古之世鴻荒朴略不可得而詳焉庖犧氏之王天下也繼天之統爲百王先實承木徳以建大號三墳所紀允居其首蓋五精之運以相生爲徳木生火火生土土生金金生水乘時疊王以昭統緒故創業受命之主必推本乎歷數參考乎徵應稽其行次上承天統春秋之大居正貴其體元而建極也前志之論閏位謂其非次而不當也共工氏任智刑以禦九域霸而不王𨿽承太昊之後而不齒五徳之序神農氏以火承木故爲炎帝軒轅有土徳之瑞故號黃帝少昊以金徳王故號曰金天氏顓頊以水徳王號曰髙陽氏帝嚳以木徳王號曰髙辛氏帝堯以火徳王號曰陶唐氏帝舜以土徳王號曰有虞氏以上皆承運更起應期正位參列五辰之次而克當統紀至於正朔服色之攺度戎祀朝會之所尙記籍斯逸罕得而述焉夏后氏受有虞之禪是謂金徳正用建寅其色尙黑商湯伐夏以水徳王正用建丑其色尙白周武以水徳王正用建子其色尙赤三代之際各居一統錯綜其數以通其變順三微之序極三才之致咸享祚長久蓋得天歷之正也三季之衰秦兼天下獨推互勝不當正統漢祖以斷蛇之符上系成周是爲火徳起自沛中旗幟皆赤至文帝時魯人公孫臣推終始之傳謂漢承秦當用土徳土徳之應黃龍當見宜攺正朔服色尙黃時丞相張蒼引河決金堤以爲漢當水徳以十月爲正其色外黑內赤遂罷公孫臣之議明年黃龍見成紀乃用土行攺歷服色而賈誼亦以爲然孝武正歷以正月爲歲首色尙黃數用五蓋以秦爲水徳據漢土而克之從所不勝遂順黃徳劉向父子以爲帝出乎震故庖犧氏姓受木徳以母傳子終而復始自農軒歷唐虞三代漢得火行上合天統當時𨿽建厥議未克遵行世祖中興乃用其說魏氏始基有黃星之應又太史丞許芝言戊寅龍見此受命之符最著明者也又易運期讖有黃气授眞人出之言又太微中黃帝座常明赤帝座常不見以爲黃家興而赤家衰亡之漸又熒惑失色十有餘年蘇林董巴等又言魏之氏族出自顓頊與舜同祖舜以土徳承堯之火今魏亦以土徳承漢之火於行運合於堯舜授受之次旣而受漢禪攺元黃初議更正朔易服色殊徽號同律度量以乘土行以夏數爲得天卽用夏正而服色尙黃然尙循漢正朔弗之攺也明帝在東宮著論以爲五帝三王𨿽同气共祖各不相襲正朔自宜攺變以明受命之運卽位久之從髙堂隆之議乃推三統之次以魏得地統遂用建丑之月爲正月服色尙靑犧牲用白戎事乘黑首白馬建大赤之旗朝會建大白之旗齊王嗣位以夏正得天攺用建寅爲正月晉武泰始二年有司舉唐堯舜禹不易祚攺制至於湯武始推行數今晉繼三皇舜禹之迹應天受禪宜用前代正朔服色如虞遵唐故事而史臣之記晉爲金行服色尙赤後魏道武天興初始詔有司議定行次有司曰國家繼黃帝之後宜爲土徳有土畜之瑞及黃星之符遂從土徳服色尙黃數用五犧牲用白行夏之正孝文太和中下詔以丘澤初制配尙宜定五徳相襲論有異同乃令百辟集議髙閭以爲漢用火徳徵斬蛇之符上繼於周棄秦之暴越惡承善不以世次爲正自時厥後乃以爲常魏承漢火生土故魏爲土徳晉承魏土生金故晉爲金徳趙承晉金生水故趙爲水徳燕承趙水生木故燕爲木徳秦承燕木生火故秦爲火徳今魏宜承秦爲土徳李彪崔光等以爲宜紹晉金徳不當次於僣僞建議各殊稱年不定旣而穆亮等大臣共議宜上承晉世定爲水徳孝文下詔特從其說後周革命有赤雀之祥符羣臣奏議請更正朔定爲木行以承水徳服色尙烏隋文受禪次用火徳以有赤光之瑞車服旌旗悉皆尙赤而帝服戎服悉皆以黃唐氏承統盛徳在土至開元中有請攺爲金徳者終報罷之天寶中令諸衛緋色幡攺爲赤黃色以應土徳朱梁建國如秦之暴𨿽宅中夏不當正位同光纘服再承絕緒晉承唐後是爲金徳漢氏承晉實當水行周祖卽位之初有司定爲木徳自伏羲氏以木王終始之傳循環互周至於皇朝以炎靈受命赤精應讖乘火徳而王混一區夏宅土中而臨萬國得天統之正序王文錄補衍

五徳主運木火土金水是爲五行其神謂之五帝古之王者易代攺號取法五行五行更王始終相生亦象其義也五行用事先起於木木東方也屬巽巽爲風萬物之初皆出焉是故帝王則之首以木徳王其次則以所生之行轉相承也所尙則各從其所王之徳次焉帝運部藝文

歷數策

唐馮萬石問元龜效祉鼎命昭夏王之祚赤烏呈祥金徳商君之業白魚躍而周道隆丹雀來而秦徳霸殷因夏禮損益可知秦盛周衰天人何昧若水滅火起殷周之運匪人若桀暴紂昏廢興之期自我然而龍鬥興於夏日黿祅發於周年災祥兆於前成荒敗形於後政蕩蕩之徳何所加焉佇爾揚名爲余張目臣聞天地艸昧洪鈞列五運之期云雷始屯火徳分一人之位莫不時來命偶人迪天將白環昭虞後之功元圭錫夏王之徳空桑負鼎遇爲牲之君渭水張羅得非熊之相伏惟陛下化光坤載道�干行總五气以發生籠百王而亭育粵若稽古推歷數之存�感而遂通酌天人之符命明揚側陋典采芻詞開闡大猷旁求雅問則天文幽遠誠匪管窺然人事昭彰敢陳壅塞原夫興�有數符命無差遽啟丹書俄回白璧君臣道合則遐邇乂安上下情乖則邦家板蕩水火革而天人順暴亂行而桀紂亡百六爲霖旱之災七九非湯堯之運歷數斯在惟徳動天禍福無門惟人所召故徳者五行之義也人者兩儀之心也人心動而悔�生徳義形而陰陽謝必乘金運則殷不及於期果歷木行則周不及於數龍辟黿祅之發人與事並白魚丹雀之符徳將時應神道設教金土之運匪他人文化成狂聖之來是我蕩蕩之徳何敢不通翼翼之心爰施不可天也人也坦然克分時乎命乎昭文斯辧臣優柔理道杳同河漢或躍文江懼深冰谷謹對

五運策

吳師道問朕聞三微遞代哲後所以承天五運因循明王由之革命或金水而鱗次應火木以環周或寅子變正天人之統斯辧驪騵攺色昏旦之用有殊玆乃渙汗圖書昭彰歷數受位出震以迄於今莫不母子相承終始交際然而都君土徳�乃尙靑天乙水行寧宜用白深明要旨其義何從若以秦氏霸基便有符於紫色則魏人鼎足豈復應於黃星緬鏡前修又以矛盾張蒼之議旣頗反於公孫賈傅之談復遠乖於劉向子大夫學包羣玉文擅鏘金旣聽南史之篇方佇東堂之問詳敷事實靡得浮辭商確前儒誰爲折衷臣聞方圓旣闕帝王斯建四遊將六气交馳五徳與三微遞變自攝提著紀出震登皇循木火而相承用驪騵而繼作𨿽復武功文徳揖讓干戈禦旒扆以髙居握圖籙而深視莫不垂天人之統順寅子之正始終之際何莫由斯曁乎運偶都君時云土徳道鍾天乙數�水行子勝母而尙靑母生金而尙白略言其美斯窮奧旨至若秦居閏位紫實非正之符魏得中區黃標應星之紀未有矛盾允愜隨時漢祖承天人多異議張蒼言水而黑畤方興公孫據土而黃龍復應逮二劉之父子推五運之相沿較彼前談斯爲折衷臣學非博古識昧知新輕陳管穴之窺猥奉天人之問慚惶靡地悚越兼深謹對

歷代徳運

宋林五行相勝鄒衍說也五行相生劉向說也夫執相勝之說曰夏得木徳商得金徳周得火徳是也立相生之說曰帝出乎震故伏羲氏始受木徳其徳以母傳子是也嗟夫五行固有相勝相生之義矣然帝王授受天命人心未嘗相勝愚不敢信衍之說五徳之運其說𨿽不見於六經以古帝王建號推之則其說驗矣自今觀之神農氏之時以爲炎帝者爲其尙火也黃帝氏以爲黃帝者爲其尙土也少昊氏以爲金天者爲其尙金也非其所尙之徳則其號特爲虛設五行用事始本於東方萬物之所自起焉王者則而象之首以木徳王天下其次一以所生之行而轉相承也以建號而推自神農而上爲伏羲則知其爲木徳也自少昊而下爲髙辛則知其爲水徳也自伏羲以至髙辛則五行之運一周矣又自堯以至於商則五行之運再周矣皆繼繼繩繩取其相生之義則劉向父子之說爲足信矣若以相勝而言則舜受堯之天下是有勝堯之心禹受舜之天下是有勝舜之心非獨舜禹不然𨿽三代而下亦不然也湯之纘夏出於不得已如其以商之金而克夏之木則是彰湯之得天下出於本心矣武王伐商亦出於不得已如其以周之火而克商之金則是彰武王之得天下亦出於本心矣謂相勝之說出於秦之意則可出於帝王之意則未可也徒見夫商尙白故以謂尙金周尙赤故以謂尙火欲以附會相勝之說嗚呼若從其相勝之說則夏之木徳胡爲而尙黑徒見夫夏有靑龍之瑞遂以爲尙木商有銀山之祥遂以爲尙金欲以附會相勝之說嗚呼若從其相勝之說則周之火徳胡爲有白魚之瑞耶則鄒衍之說不足信矣由周而降相生之義千載未嘗不符契也且秦不足繼周班固削而不取焉夫秦不足繼周繼周者漢也周以水而漢以火宜矣不然張華奉赤符亦謂以火爲主何耶自魏至隋皆非正統不足繼漢崔昌議去而不用焉夫自魏而隋皆不足繼漢則繼漢者唐也漢以火而唐以土宜矣不然伊川謂唐土徳而少河患何耶君子觀漢之承周唐之承漢相生正理異世一揆則知秦用水徳之治而行刻深之法其相勝之說背戾於聖人也多矣自是而後莊宗中興唐祚同爲一代則土運未絕也一傳而晉以金再傳而漢以水又再傳而周以木天開我宋運膺火徳徐鉉之言信矣且我宋以火王天下也豈非上天所眷命乎受命宋分星應人辰火之祥也收復河東日在重午火所旺也赤烏報蕃昌之兆紅光彰誕育之祥噫盛哉是故赤帝有祭也歲正月商丘有祠也色尙赤也臘用戌也火徳彰彰其與堯比隆歟彼趙垂慶因羽毛之白而欲用金徳矣然越數代而紹唐此不可也噫太原後服胡公言之並不加號溫公言之彼曷不知乎謝絳因日抱黃珥而又欲用土徳矣然越唐而承於隋此尢不可也噫水患多應伊川言之火祀宜修胡宿言之彼曷不審乎不然南京卽政建炎紀元何天意猶眷眷於中興之後耶嗚呼宋徳當天歷年萬億赫赫炎精奕葉有光愚尢有望於今日也

帝運部紀事史記補三皇本紀女媧氏木徳王當其末年諸侯有共工氏任智刑以彊霸而不王以水乘木乃與祝融戰不勝而怒乃頭觸不周山崩天柱折地維缺女媧乃煉五色石以補天斷鰲足以立四極聚蘆灰以止滔水以濟冀州於是地平天成不攺舊物拾遺記武王伐紂樵夫牧豎探髙鳥之巢得赤玉璽文曰水徳將滅木祚方盛文皆大篆紀殷之世歷已盡姬之聖徳方隆漢書昭帝本紀始元元年春二月黃鵠下建章宮太液池中注臣瓚曰時漢用土徳服色尙黃鵠色皆白而今更黃以爲土徳之瑞故紀之後漢書光武帝本紀建武元年諸將議上尊號光武先在長安時同捨生彊華自關中奉赤伏符曰劉秀發兵捕不道四夷雲集龍鬥野四七之際火爲王羣臣因復奏曰受命之際人應爲大萬里合信不議同情周之白魚曷足比焉今上無天子海內淆亂符瑞之應昭然著聞宜答天神以塞羣望光武於是命有司設壇場於鄗千秋亭五成陌卽皇帝位注四七二十八也自髙祖至光武初起合二百二十八年卽四七之際也漢火徳故火爲王也拾遺記魏文帝時築土爲臺基髙三十丈列燭於臺下名曰燭臺遠望如列星之墜地又於大道之傍一里置一銅表髙五尺以志里數故行者歌曰靑槐夾道多塵埃龍樓鳳閣望崔嵬淸風細雨雜香來土上出金火照臺時爲銅表志里數於道側是土上出金之義以燭置臺下則火在土下之義漢火徳王魏土徳王火伏而土興土上出金是魏滅而晉興也魏明帝時太山下有連理文石髙十二丈狀如柏樹其文彪發似人雕鏤自下及上皆合而中開廣六尺望若眞樹父老云當秦末二石相去百餘步蕪沒無有蹊徑及魏帝之始稍覺相近如雙闕土王陰類魏爲土徳斯爲靈徵魏禪晉之歲北闕下有白光如鳥雀之狀時飛翔來去有司聞奏帝使羅之得一白燕以爲神物於是以金爲樊置於宮中旬日不知所在論者云金徳之瑞昔師曠時有白燕來巢檢瑞應圖果如所論白色�於金徳師曠晉時人也古今之議相符焉晉書劉曜載記曜以太興元年僭卽皇帝位以水承晉金行牲牡尙黑旗幟尙元石勒載記太興二年勒僭稱趙王茌平令師歡獲黑兔獻之於勒程遐等以爲勒龍飛革命之祥於晉以水承金兔陰精之獸元爲水色此示殿下宜速副天人之望也於是大赦攺年曰太和咸和五年僭號趙大天王侍中任播等參議以趙承金爲水徳旗幟尙元牲牡尙白子社丑臘勒從之慕容�載記韓恆字景山灌津人�爲大將軍徵恆拜諮議參軍�僭位將定五行次眾論紛紜恆時疾在龍城召恆以決之恆未至而羣臣議以燕宜承晉爲水徳旣而恆至言於�曰趙有中原非惟人事天所命也天實與之而人奪之臣竊謂不可且大燕王迹始自於震於易震爲靑龍受命之初有龍見於都邑成龍爲木徳幽契之符也�初𨿽難攺後終從恆議�祕書監淸河聶熊聞恆言乃嘆曰不有君子國何以興其韓令君之謂乎宋書符瑞志漢帝禪位於魏魏王辭讓不受博士蘇林董巴上言曰魏之氏族出自顓頊與舜同祖見於春秋世家舜以土徳承堯之火今魏亦以土徳承漢之火其於行運合於堯舜授受之次隋書王劭傳髙祖受禪劭拜著作郎劭上表言符命曰昔周保定二年歲在壬午五月五日靑州黃河變淸十里鏡澈齊氏以爲己瑞攺元曰河淸是月至尊以大興公始作隋州刺史歷年二十隋果大興臣謹案易坤靈圖曰聖人受命瑞先見於河河者最濁未能淸也竊以靈貺休祥理無虛發河淸啟聖實屬大隋午爲鶉火以明火徳仲夏火王亦明火徳月五日五合天數地數旣得受命之辰允當先見之兆唐書王勃傳勃謂王者乘土王世五十數盡千年乘金王世四十九數九百年乘水王世二十數六百年乘木王世三十數八百年乘火王世二十數七百年天地之常也自黃帝至漢五運適周土復歸唐唐應繼周漢不可承周隋短祚乃斥魏晉以降非眞主正統皆五行沴气遂作唐家千歲歷唐書裴光廷傳元宗時有建言唐應爲金徳者中書令蕭嵩請百官普議光廷以唐符命表著天下久矣不可攺亟奏罷之杜陽雜編徳宗貞元八年吳明國貢常燃鼎鸞峯蜜云其國去東海數萬里經挹婁沃沮等國其土宜五穀珍玉尢多禮樂仁義無剽劫人壽二百歲俗尙神仙術而一歲之內乘雲控鶴者往往有之常望有黃气如車蓋知中國有土徳王遂願入貢焉代宗廣徳元年吐番犯便橋上幸陜王師不利常有紫气如車蓋以迎馬首及回潼關上嘆曰河水洋洋送朕東去上至陜因望鐵牛蹶然謂左右曰朕年十五六宮中有尼號功徳山言事往往神驗屢撫吾背曰天下有災遇牛方回今見牛也朕將回爾是夜夢黃衣童子歌於帳前曰中五之徳方峨峨胡胡呼呼何柰何詰旦上具言其夢侍臣咸稱土徳當王之兆也冊府元龜代宗永泰中歸崇敬爲膳部郎中時有術士巨彭祖上疏云大唐土徳千年合符請每四季郊祀天地詔禮官儒者議之崇敬議曰案舊禮立春之日迎春於東郊祭靑帝立夏之日迎夏於南郊祭赤帝先立春十八日迎黃靈於中地祀黃帝秋冬各如其方黃帝於五行爲土王在四季生於火故火用事之末而祭之三季則否漢魏周隋共行此禮國家土徳乘時亦以每歲六月土王之日祀黃帝於南郊以後土配所謂合禮今彭祖請用四季祠祀多憑緯候之文且據陰陽之說事涉不經恐難行用洛中紀異錄蜀王建屬兔於天佑四年丁卯歲僭居帝位乃以兔子上金�之讖遂以金飾所坐復謂左右曰朕承唐以金徳王坐此�天下孰敢不賓者乎聞者皆之默記王朴仕周爲樞密使世宗時緣用兵朴多宿禁中一日謁見世宗屏人顰蹙且倉皇嘆嗟曰禍起不久矣世宗因問之曰臣觀元象大異所以不敢不言世宗云如何曰事在宗社陛下不能免而臣亦先當之今夕請陛下觀之可以自見是夜與世宗微行自厚載門同出至野次止於五丈河旁中夜後指謂世宗曰陛下見隔河如漁燈者否世宗隨亦見之一燈熒熒然迆邐甚近則漸大至隔岸火如車輪矣其間一小兒如三數歲引手相指旣近岸朴曰陛下速拜之旣拜漸遠而沒朴泣曰陛下旣見無可復言後數日朴於李�坐上得疾而死世宗旣伐幽燕道被病而崩至明年而天授我宋矣火輪小兒蓋聖朝火徳之兆夫豈偶然宋史律曆志雍熙元年四月布衣趙垂慶上書言本朝當越五代而上承唐統爲金徳若梁繼唐傳後唐至本朝亦合爲金徳矧自國初符瑞色白者不可勝紀皆金徳之應也望攺正朔易車旗服色以承天統事下尙書省集議常侍徐鉉與百官奏議曰五運相承國家大事著於前載具有明文頃以唐末喪亂朱梁篡弒莊宗早編屬籍親雪國讎中興唐祚重新土運以梁室比羿浞王莽不爲正統自後數姓相傳晉以金漢以水周以木天造有宋運膺火徳況國初祀赤帝爲感生帝於今二十五年豈可輕議攺易又云梁至周不合疊居五運欲國家繼唐統爲金徳且五運疊遷親承歷數質文相次間不容髮豈可越數姓之上繼百年之運此不可之甚也按唐書天寶九載崔昌獻議自魏晉至周隋皆不得爲正統欲唐遠繼漢統立周漢子孫爲王者後備三恪之禮是時朝議是非相半集賢院學士衛包上言符同李林甫遂行其事至十二載林甫卒復以魏周隋之後爲三恪崔昌衛包由是遠貶此又前載之甚明也伏請祗守舊章以承天佑從之大中祥符三年開封府功曹參軍張君房上言自唐室下衰土徳隤圯朱梁氏彊稱金統而莊宗旋復舊邦則朱梁氏不入正統明矣晉氏又復稱金蓋謂乘於唐氏殊不知李�建國於江南耳漢家二主共止三年紹晉而興是爲水徳洎廣順革命二主九年終於顯徳以上三朝七主共止二十四年行運之間陰隱而難頤伏自太祖承周木徳而王當於火行上系於商開國在宋自是三朝迄今以爲然矣愚臣詳而辧之若可疑者太祖禪周之歲歲在庚申夫庚者金也申亦金位納音是木蓋周氏稱木爲二金所勝之象也太祖登極之後詔開金明池於金方之上此誰啟之乃天之靈符也陛下履極當疆圉之歲握符在作噩之春適宋道之隆興得金天之正气臣試以瑞應言之則當年丹徒貢白鹿姑蘇進白龜條支之雀來潁川之雉至臣又聞當封禪之時魯郊貢白兔鄆上得金龜皆金符之至驗也願以臣章下三事大臣參定其事疏奏不報天禧四年光祿寺丞謝絳上書曰臣按古志凡帝王之興必推五行之盛徳所以配天地而符陰陽也故神農氏以火徳聖祖以土徳夏以木徳商以金徳周以火徳自漢之興王火徳者以爲乘堯之後且漢堯之裔也五帝之大莫大於堯漢能因之是不墜其緒而善繼其盛徳也國家膺開光之慶執惇厚之徳宜以土瑞而王天下然推其終始傳承周之木徳而火當其次且朱梁不預正統者爲莊宗復興於後自石晉漢氏以及於周則李�建國於江左而唐祚未絕是三代者亦不得正其統矣昔者秦祚促而徳暴不入正統考諸五代之際亦是類矣國家誠能下黜五代紹唐之土徳以繼聖祖亦猶漢之黜秦興周之火徳以繼堯者也夫五行定位土徳居中國家飛運於宋作京於汴誠萬國之中區矣傳曰土爲羣物主故曰后土洪範曰土爰稼穡稼穡作甘方今四海給足嘉生蕃衍邇年京師甘露下泰山醴泉湧作甘之兆斯亦見矣矧靈木異卉資生於土千品萬類不可勝道非土徳之驗乎臣又聞之太祖生於洛邑而胞絡惟黃鴻圖旣建五緯聚於奎躔而鎭星是主及陛下升中之次日抱黃珥朝祀於太淸宮有星曰含譽其色黃而潤澤斯皆疑命有表盛徳攸屬天意人事響效之大者則土徳之符在矣是故天心之在玆陛下拒而罔受民意之若是陛下謙而弗答气壅未宣河決遂潰豈不神哉然則天淵之勃流水徳之浸患考六府之厭鎭驗五行之勝�亦宜興土之運禦時之災伏望順考符應詳習法度惟陛下時而行之大理寺丞董行父又上言曰在昔春皇以萬物生於東至仁體乎木故徳始於水木以生火神農受之爲火徳火以生土黃帝受之爲土徳土以生金少昊受之爲金徳金以生水顓頊受之爲水徳水以生木髙辛受之爲木徳木以生火唐堯受之爲火徳火以生土虞舜傳之爲土徳土以生金夏爲金徳金以生水商爲水徳水以生木周爲木徳木以生火漢應圖讖爲火徳火以生土唐受歷運爲土徳陛下紹天之統受天之命固當上繼唐祚以金爲徳顯黃帝之嫡緒彰聖祖之丕烈臣又按聖祖先降於癸酉太祖受禪於庚申陛下卽位於丁酉天書下降於戊申庚金也申酉皆金也天之體也陛下紹唐漢之運繼黃帝之後三世變道應天之統正今之徳斯又順也詔兩制詳議旣而獻議曰竊詳謝絳所述以聖祖得瑞宜承土徳且引漢承堯緒爲火徳之比𨿽班彪敍漢祖之興有五其一曰帝堯之苗裔及序承正統乃越秦而繼周非用堯之行今國家或用土徳卽當越唐上承於隋彌以非順失其五徳傳襲之序又據董行父請越五代紹唐爲金徳若其度越累世上承百代之統則晉漢洎周咸帝中夏太祖實受終於周室而陟於元後豈可弗遵傳繼之序續於遐邈之統三聖臨禦六十餘載登封告成昭姓紀號率循火行之運以輝炎靈之曜玆事體大非容輕議矧雍熙中徐鉉等議之詳矣其謝絳董行父等所請難以施行詔可五朝名臣言行錄胡宿通陰陽五行天人災異之說南京鴻慶宮災公以謂南京聖宋所以受命建號而大火主於商丘國家乘徳而王者也今不領於祠官而比年數災宜修火祀事下太常歲以長史奉祠商丘自公始

帝運部雜錄

