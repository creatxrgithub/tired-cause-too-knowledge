

閨義部列傳三

明二

田蘊璽妻李氏按明外史列女傳雞澤李氏田蘊璽妻遇亂蘊璽兄弟被殺李抱女同姒王抱男而逃王足創難行令李速去李曰良人兄弟俱死當存此子以畱田氏後遂棄己女抱其子赴城得無恙

郭某妻李氏按明外史列女傳李氏雞澤人嫁曲周郭某崇禎十一年之亂舉家走匿翁姑旋被殺李攜幼男及夫弟方七歲者共逃力罷不能俱全或教之舍叔而抱男李曰翁姑死矣叔豈能再得乎子𨿽難割然吾夫在外或未死尙可期也竟棄男負叔而走

潘龍躍妻唐氏按明外史列女傳廣濟唐氏潘龍躍妻崇禎十三年流賊入境夫婦逃匿靈果山賊至加刃龍躍頸索錢唐跪泣乞以身代不許女巽大跪泣乞以身代父仍不許唐知夫必不免遂投於塘女從之賊愴然意動釋其夫

張挺然妻黃氏按明外史列女傳黃氏孝感人崇禎末賊師白旺陷徳安授挺然僞掌旅黃泣止之不聽賊令挺然取婦爲質黃攜十歲兒匿靑山寨挺然誘以利以兵且使親戚招之皆不應已而破寨焚己居以窮黃黃匿愈深竟不可得挺然寄兒金簪兒以綰髮黃怒拔棄之曰何爲以賊物污首久之賊敗挺然走死襄陽黃耕織以撫其子鄕人義之

張國�妾楊氏按明外史列女傳楊氏舉人張國�妾崇禎十六年賊賀錦攻城急國�與守者及裏紳議丁壯登陴女子運石楊卽率先爲倡城中女子從之須臾四城皆徧及城陷楊死譙樓旁事定家人獲屍兩手猶抱石不脫

黃應運妻顏氏妾曾氏附

按明外史列女傳顏氏長樂人諸生黃應運妻城陷兵至其家欲殺應運生母詹氏顏泣訴願身代之及顏方受刃妾曾又奔號曰此我主母無所出願殺我以全其命卒感其義兩釋之

沐天波侍女夏氏按明外史列女傳夏氏黔國公沐天波侍女也沙定洲之亂天波出走母陳妻焦亦避外舍懼賊迫焦謂姑曰吾輩皆命婦可陷賊手乎舉火自焚死夏歸其母家獲免後天波自永昌還夏復歸府則已剃爲尼矣天波感其義俾佐內政及天波�緬甸夏遂自經時城中大亂死者載道屍爲烏犬所食血肉狼籍夏屍棄十餘日獨無犯者

萬義顓按明外史列女傳義顓字祖心鄞人寧波衛指揮僉事鐘女也幼貞靜善讀書兩兄武文皆襲世職戰死旁無期功之親繼母曹氏兩嫂陳氏吳氏皆盛年孀居吳遺腹僅六月義顓旦暮拜天哭告曰萬氏絕矣願天賜一男續忠臣後我矢不嫁共撫之已果生男名之曰全義顓曰萬氏有後矣乃與諸嫠共守名閥來聘皆謝絕之訓全讀書迄底成立全嗣職傳子禧孫椿皆奉姑訓惟謹姑年七十餘卒姑之祖斌及父兄並死王事母及二嫂守貞數十年姑更以義著鄕人重之稱爲四忠二節一義之門

王璟妻李氏按容城縣誌王璟妻李氏夜被盜恐傷其夫冒刃先出擊死復蘇賊將戮其夫氏伏其身願代死賊亂擊之血流滿地賊退或謂汝何不懼氏曰婦人之生賴有夫耳我死夫得再娶夫死我可再嫁乎鄕裏稱其賢

王忠肅公妾侯氏按河間府誌侯氏王忠肅公妾忠肅爲都憲時夫人張氏爲潛置侯氏逾歲方以告公公不納贈以金幣遣之返侯不復嫁公卒侯斬衰哭臨公子�感其志畱養如庶母禮竟以處女終身旣卒葬

喬壁星妻髙氏按臨城縣誌髙氏晉縣人四川巡撫喬壁星妻吏部員外喬若雯母封太恭人崇禎十一年十二月城陷投井死年七十一巡撫黎玉田巡按韓文銓合詞具題贈淑人給誥命建坊旌表

李應�妻李氏按續隆平縣誌李氏李應�妻遇變同夫及叔應秋婦趙氏各負幼子避難中途應秋被殺余衝散不知所逃久之得叔幼子李抱泣曰叔死矣趙不知存亡叔後惟此一�耳乃與己子同𦇤負而行力竭勢不能俱存遂棄己子越十餘歲趙氏亦間關回鄕獲見其子與李氏共老焉

周引府妻李氏按淸河縣誌李氏周引府妻性貞淑遇崇禎戊寅之變棄其女以脫姓難事平親族議以侄爲之嗣

陳衷妻趙氏按開封府誌趙氏守備陳衷妻夫患傷寒垂危氏號泣終日夜焚香告天引刀刲股爲肉汁灌夫不逾時汗如雨下竟大愈

鄭彊妻徐氏按開封府誌徐氏鄭彊妻彊貧傭工度日病不能延醫氏刲股療之

吳全剛妻呂氏按開封府誌呂氏吳全剛妻鄢陵人夫妻並年六十餘好行善流寇掠鄢入其捨拷全剛慘甚呂不忍見願以身代賊殺呂仍不釋剛已而賊中有識剛者曰此善人也殺其妻不必殺其夫遂釋之

張璉妻司氏按開封府誌司氏庠生張璉妻夫病將革氏祝天願以身代隨刲股以療之

王義姑按柘城縣誌王義姑父母俱�弟王奉甚幼姑年十九遂不適人撫奉成立又鞠奉之子女總理家事衣食婚娶悉取給焉諸侄奉養如母事不請命不敢行年九十而歿

王世昌妻楊氏按彰徳府誌楊氏幼許王世昌爲妻世昌兄世隆坐事系獄論死世昌念兄嫡長宗祀不可乏主請以身代楊謀於父母曰女生爲王氏婦死爲王氏鬼夫能代兄死女獨不能代夫死乎願申訴以代夫死父母許其赴京陳請夫得免死詔表其門曰義婦

王朝輔妾牛氏按彰徳府誌牛氏王朝輔妾羣盜夜劫其家朝輔被執氏隱旁室中聞之奔赴兩手掣刀割裂墮指終不放朝輔因而得逸氏被重傷數日而死

馮氏女按衛輝府誌馮氏女許聘宗室子及明末之變宗室攜子投女父女父恐禍己欲鳴之宮女知之伺父出急呼其翁婿曰可速行吾亦從此永訣翁婿聞之去女卽自縊

姚麟徵母郭氏楊

氏附

按河南府誌郭氏諸生姚麟徵母鞏人遭亂魯莊寨將破郭語麟徵曰勿從賊當以死守我𨿽老不煩汝慮也及事迫乃先投繯死麟徵亦死焉徵妻楊氏及其妾三人俱投井以殉

趙氏女按濱州誌趙氏女其父興與其母相繼而歿遺弟三人二尙幼一在𦇤褓女年已及笄決志不適人勤組織贍養三弟皆成立以處女終身鄕裏稱義

劉大家按章丘縣誌劉大家劉贇女贇生一子名仲和夫婦相繼歿大家年甫十六仲和止六齡煢煢無依大家拮據殯葬撫弟不字閉門事佛攻女紅教弱弟成人仲和生二子後人蔚然振起皆大家之力邑令旌其墓

趙義姑按平陰縣誌趙義姑趙彬女兄曰貴曰忠皆早亡貴子玉甫七歲其母與嬸母俱喪姑年十七憐玉幼恐趙氏不祀誓不嫁以撫孤自任後成立爲娶妻生子五人女二人諸孫頗繁邑人張徳政爲之志銘

焦繼泉妻張氏按兗州府誌張氏濟寧焦繼泉妻夫亡聞流賊破京城泣曰山河易主何用生爲遂自盡

張一髙妻張氏按保徳州誌張氏張一髙妻夫亡有女無子遺產不與女咸以付族子侄人稱其義

柳蘭女按山西通誌蘭女平陽芮城人父柳奉春及母俱喪遺一弟一妹皆在𦇤褓蘭女終身不嫁撫弟妹成立爲畢婚娶年六十餘卒有司旌表

李弘吉妻董氏按翼城縣誌董氏李弘吉妻年及笄吉貧不能娶願罷婚父母詢於氏氏泣曰大義所在詎以貧悔父母嘉之使吉就婚厚資送以成其志

周嘉士妻李氏按翼城縣誌李氏周嘉士妻夫臥病氏偶歸寧聞警卽趨詣夫所賊至婦曰吾貧夫婦願同死不願獨生賊義之戒眾勿犯其門

盧養蒙妻髙氏按絳縣誌髙氏盧養蒙妻崇禎五年羣盜蜂起舉家逃竄氏亦攜女避難至翼邑南見路棄一孩啼哭氏視之乃其侄髙榜也問其父於途人人謂已被賊殺氏並負侄而行行里許力不能兩全曰吾髙氏止此孤兒若棄之便絕祀於是棄其女而攜其侄賊退髙氏與侄歸其兄亦未死已得髙氏女於途而負歸矣

齊朝妻王氏按陜西通誌王氏齊朝妻鞏昌階州人夫婦在田適白水江漲夫被溺氏奮身往救遂同死

王珪繼妻張氏按陜西通誌張氏王珪繼妻西安同州人生一子一女歲饑家貧夫欲鬻前妻子張曰死者所遺忍鬻以糊口耶寧鬻我子於是鬻其子女而畱前子人稱女中伯道

郭萬春妻米氏按陜西通誌米氏生員郭萬春妻鞏昌文縣人夫爲虎負去氏追奪其夫以石擊虎虎怒捨夫食婦事聞旌表

楊容妻徐氏按階州誌徐氏楊容妻年三十城破夫婦並爲賊虜賊欲殺其夫氏長跽請曰願以身代夫死賊遂殺氏而釋其夫州人聞者莫不流涕

史養淸妻侯氏按鄜州誌侯氏史養淸妻夫爲賊執氏力請代死爭之甚急賊果遂殺氏而脫淸

李兆婢袁氏李

氏附

按順慶府誌袁氏少司農西充李兆家婢也崇禎癸未秋兆告歸蜀以道阻南行明年至楚而京師不守蜀亦陷因走黔中止思南遣使潛歸訪其家當時西賊彜滅蜀士紳殆盡兆舉室及其宗黨與兄禦史完皆被戮死成都卽紀綱僕無免者方僞令下兆妻倉卒奔劉氏女家而使袁氏負其次子映庚偕映庚生九年矣劉氏姊飲之雞子彊畱之袁氏奮呼抵雞子於地竟負映庚去袁氏少戇願以配應髙使居別宅而映庚有乳母李氏多心計與其夫居遠鄕不及於難袁氏乃獨思脫映庚處之密室盡攺其服飾混常兒居二日僞令搜捕益急袁氏與其姑謀佯爲出耘田也者每旦荷畚鍤糞除具挾一小子從城門外出暮還驗無他使門卒辧識己姑媳頗熟凡數日則使映庚荷糞簏隨出益就近城田共耨鋤時時叱映庚拔遺艸或更謬叱責道上往來兵民無復異視之者垂暮乃令其姑還而己負映庚乘月走山徑六十里欲赴公之族子某映庚不肯曰我族決無幸免者且某某非能活我乃更山行約數十里得天王廟林巒森�將欲投之而映庚慮無所恃頗記其兄之外氏彊姓者南充人多豪有力意可托彼袁氏就僧問其居止僧初不肯言久之乃有一僧注視映庚不移目反復辧詰袁氏具通名氏及所自來乃告彊氏所在袁氏涕泣謂僧曰師慈悲無害我理固當告我城中某婦此兒卽吏部次子也城中收拷其家殆盡此幼子無辜不當並死我感李公長者竊之出走彊氏者其兄之外家意擬往投寄此子命無他也僧勃然曰我固疑汝非村人我卽彊氏某常從伯叔往過李公家此公次子某也面甚善非謬也內之內室飲食之且曰公子卽止吾所耳此間去城市遠無慮袁氏亦自意廟僧實繁有徒可以蔽公子而此僧旣李氏親當可托因更涕泣惇付囑之乃辭去居一日映庚周視僧眾復私念此名勝地動人耳目方自全不暇何能全我乃謾謂僧曰彊公某嫗素念我我欲往省視僧許之相持以行彊之老母果善其來爲之垂涕撫慰甚至畱使共寢起又數日映庚悉預其家婚祀宴會如平時因復私念此何時而彊尙不爲避難自全計乃酒食宴樂爾爾此死地不能活我明甚然母憐愛甚深難與計乃謾謂曰此有廟宇佳處否兒欲一往戲遊母曰有之使僕負行十里許曰此眞人觀地頗幽僻映庚遂固畱不肯返彊亦聽其寄止姑問遺之而山僧大疫死者過半獨一老僧與映庚無恙相與飲食諸未死者皆安之居月餘有婦行哭從兩男子以來映庚在門遙疑非常將避去而婦已望見遽呼映庚名映庚辧其聲爲乳母李氏走相持哭幾絕問所以來則李氏幸脫難卽陰募人伺察諸系累中映庚實不在乃以他辭走鄕裏徧物色之凡數十處矣爾日不意得之非有聞也其明日密使從人負映庚歸然猶慮其親鄰知之禍不測未至捨十許裏便異道相望以行時時呼公子哭甚哀若爲無復見者入門後與其夫謀藏之石囷之復壁餘人罕見其面每出耘牧或它有所之亦必哭嗚嗚或更與夫交相啼啼盡哀其鄰人皆信之會僞令亦稍稍弛督責如是者又數月思南之歸僕乃至至而鄰人乃悉知公子果在李氏處且聞李公固在方益貴多恨不得負公子者袁氏知公之有問也密來送公子公子請與偕行而其夫應髙已與難死獨其姑在無他子袁氏泣曰公子行矣吾不能棄吾姑竟歸李氏力贊其夫棄家偕歸僕疊負公子徑走黔中達李公所方映庚去彊三日而彊氏被戮無老皆死及李氏棄家以映庚行十日而僞令復下李公之遠近戚屬皆再戮無老皆死於戲異哉

石氏三女按四川總志石氏三女嶽池石天柱姊父母早喪天柱幼三女交誓不字撫教天柱後登進士仕宦多求聘者竟不字以終身焉

湯茂蘭妻任氏按四川總志任氏雅州人生員湯茂蘭妻夫疾篤氏泣曰父母已七十有餘今夫死將何歸割肉煎湯飲之遂得蘇有司表其門

周氏女按四川總志周氏女合州人周世亨之姑也世亨幼失怙恃女終身不字家居甚約日治絲枲舂宿糧以哺世亨稍長又爲授句讀勉以大義亨竟力學得舉裏選周之嗣續賴以不絕

金蓮按順慶府誌金蓮陳其珍婢也癸未九月賊破渠縣金蓮負其珍幼子逃竄爲賊所追及令棄其子隨去金蓮泣曰吾主暮年止有此子死則死斷不肯棄賊怒將殺子以身蔽之被數創猶不動賊乃捨去金蓮死幼子獲全

黎某妻張氏按蒼溪縣誌張氏許配黎某未笄黎某失明將罷婚張哭曰旣盟而後盲皆我命所致捨我則彼安得妻若彊攺嫁當卽自縊父不能彊從之

王氏女按黃州府誌王氏女羅田人父早喪諸弟俱幼女誓不嫁撫弟成立年九十餘卒

冷紱妻何氏按襄陽府誌何氏南漳貢士冷紱妻紱病氏呼天吁神求以身代憂戚之容坐見羸瘠紱病少退而氏病勸之藥曰吾代君死已許於神吾死君乃得不死也竟不藥而沒

鄭伯貴妻李氏按荊州府誌李氏宜都鄭伯貴妻夫爲盜屢勸不從氏自殺以屍諫邑令陶之文題其墓碑

黃女氏按長沙府誌黃氏女名阿桂兄用年八歲失父其母歐陽氏撫用年曁阿桂爲年娶楊氏年二十七役南漕中道沒子希恢僅四歲楊年二十四阿桂年如之桂憐嫂少艾而懦恐希恢不立誓不適人與嫂撫孤侄眠起同榻無寒暑風雨以身翼之永不事膏沐敝衣垢面气烈烈如健丈夫楊族子四五人虎視如幾上肉時伺其隙而姑若嫂內外淸肅始終無異卒不能有所害遂相守以老

唐一夔妻楊氏按寶慶府誌楊氏綏寧正昂女許聘城步唐一夔將笄昂多索錢帛一夔貧無以應利太學生卿某厚聘許爲妾逼氏行氏曰大義所在豈以富貴易志耶昂知其不可奪欲手刃之以救免氏謀於伯父曰適夔吾生適卿吾死計安出伯父私送之唐氏以鍼刺度日貧約終身無怨

諭某妻劉氏按常徳府誌劉氏劉大才女幼受諭某聘年十二父母以諭貧悔盟潛另贅工人爲婿女心恨之夜奔諭泣告以故堅不肯歸父訟於官郡丞鞫而義之卽判歸諭

何未姑按郴州誌何未姑何海女年及笄父沒母曹氏兄昱相繼俱喪弟冕侄懍徳俱幼未姑茹苦畢喪終身撫弟侄不嫁人稱其義

潘希古妻胡氏按饒州府誌胡氏潘希古妻希古病革胡曰夫死吾亦死三子何得獨存願以身代每夕請禱希古果瘥越五日胡病卒人以至誠歸之卒年三十有三

李康侯妻王氏按饒州府誌王氏李康侯妻初其父許字李后夫喪明諸父有異議女曰�父早許李氏盟言在耳豈忍背之且旣盟而瞽棄瞽不義違父不孝願卒歸之迨歸李勤執婦道內外無間鄕裏稱之

丁文理妻饒氏按九江府誌饒氏彭澤丁文理妻允執婦道文理憂勞成病貧無藥餌氏吁天割左股和湯以進未幾病發復刲右股逾年病革飲食不進醫藥罔效又刲左股和湯飲之遂瘳

歐陽國禎妻丁氏按九江府誌丁氏彭澤人丁淵女幼字歐陽國禎以家道中落父欲攺配丁毀容誓死父使痀�男子詐爲其夫以期奪志弗克遷延二十餘年方克成婚及見夫容反疑僞堅不就寢逾數日得實乃成好合貧窶終身無怨言

張樞妻楊氏按永寧縣誌楊氏張樞妻夫染熱病二年餘楊朝夕奉侍無倦疾篤醫者謂勢不可起其姑以告氏曰夫亡我何用耶願以身代乃擲豆於幼兒訣曰汝當學善遂自經於幽室不旬日夫病少減旣而全愈

傅邦本妻符氏按南丰縣誌符氏傅邦本妻家貧甚釜甑俱無以瓦罐數米而炊夫勸其別嫁誓曰死亦作傅家餓鬼也夫又令媒氏說之符以瓦罐擲於戶外不計再炊之無具除夕之夜夫悵悵無所之出戶顚僕石下得白鏹數兩夫婦得活

董禹方妻謝氏按樂安縣誌謝氏名饒貞贈刑部侍郎董禹方妻旣聘會兩族構訟眾迫罷婚饒年十六憤泣不食旬日復引刀欲自裁眾卒不能奪年二十三訟稍解族之長者憐而歸焉猶有惡少十餘輩謀截中途饒聞匿帛於身屬母曰女有變其窆我於梅林眾謀乃沮旣歸勵夫力學爲宿儒子三次裕歷官大司寇

丘景仁妻王氏按樂安縣誌王氏名靈貞丘景仁妻景仁與氏方𦇤褓訂盟後景仁得疾足屈而�身僅二尺許氏父求罷婚景仁父許之氏知不從乃止後父潛許一貴家將行聘氏挾匕首告母曰女寧人而斃毋獸而活也復止及歸景仁動止皆氏扶掖景仁𨿽病廢善怒怒則詈氏怒甚則撾若足難前氏授荊受責相處恬然生四子景仁沒氏皆課之成立羅近溪爲之傳

張逸妻孫氏按江寧府誌孫氏張逸妻太僕卿諫母句容人逸父觀與氏父谷賓交善遂訂婚姻於方�之日逸生十年而家難作父死逸隨母胡氏兄達舉家謫戍崇山稍長母命還鄕就婚賓欲背約氏不可曰以患難而棄人非義也誠慮女窮苦然命定亦何所逃於是歸逸從戌所姑歿事姒譚與諸姑如其姑未幾從逸徙戍赤水逸𨿽在邊守父母遺訓合族而爨譚病以家事付氏氏黽勉經營家用稍給延師訓子卒底於成

侯氏女按江寧府誌侯氏女上元人父母俱亡不嫁撫幼弟侯篆成立篆生一位又撫之持家甚嚴至親罕見其面

孫近仁妻陳氏按江寧府誌陳氏六合人孫近仁妻夫病刲股救之

蔣文粹妻唐氏按江寧府誌唐氏溧陽人幼許字蔣文粹粹坐事遠戍苦守不嫁年五十二粹還始歸之

方妻周氏按江寧府誌周氏萬潤妻上元人嘗割股以救夫疾

殷一桂妻吳氏按江寧府誌吳氏殷一桂妻上元人夫病割股愈之

周政新妻顧氏按江寧府誌顧氏周政新妻刲股救夫人稱其賢

唐養元妻周氏按江寧府誌周氏溧水人唐養元妻夫病割股救之

吳漳妻朱氏按歙縣誌朱氏憲副吳漳妻漳病篤朱吁天請代刲股和藥以進夫疾遂愈學士唐�敍其事

汪養粹妻王氏按休寧縣誌王氏三槐裏女適西門汪養粹事翁姑至孝粹遘疾危篤氏刲股以進粹有起色時值盛暑創潰懼有穢气觸夫時以湯沃臂遂大腐不可療夫病痊而氏殆矣自知不起乃叩天曰吾夫獲生萬死無憾惟祈堂上茀祿無他也遂沒年二十八縣令旌之

方嶽甫妻吳氏按婺源縣誌吳氏名嬌董村人幼端靜寡言不喜艷飾適平盈方嶽甫見嶽甫常從匪類爲狎邪遊氏每切諫不聽一日嶽甫羣聚夜飲同席有方八郎者銜宿怨乘嶽甫夜歸與其徒方細學系之僻地遂死於橋下氏次早驚聞嶽甫死奔號慟絕於是徧吁當道八郎故饒於財凡所以誘氏害氏而營脫其辟者無所不至氏身藏利刃以禦之袖銀筋以防鴆毒竟不能害必欲抵八郎於死而後已嘗赴虞司理鞫司理微諷之曰汝茹苦陳冤已數十載遠近皆知汝之節義而心可白而夫目亦可瞑矣曷若令八郎厚卹於汝寬其獄乎氏號呼曰天乎世有夫鬻其妻者豈有妻鬻其夫者哉司理語塞後氏以病�八郎終幸免大辟

王員珍按婺源縣誌王員珍城北王子仁女幼失怙恃祖患痼疾二弟俱在孩提一家四口番皆疲廢獨女稍長念父母無藉二弟失依矢志不字代父撫弟終身恪守晝夜勤苦績紡以給二弟竟倚之成立年七十餘終邑令旌表

胡氏女按黟縣誌胡氏女名春嬌城南應遷女許聘汪氏子父爲汪所淩致抱憤死遂不肯嫁汪擁眾奪之氏閉門斷髮汪訟之官氏訴曰非姻也讎也誓不事讎官壯其言從其志自食其力撫侄宗淮終老年八十有四邑令旌其門

周詩妻舒氏按績溪縣誌舒氏諸生周詩妻詩能文善詩不事生產氏績紡以給之又艱於嗣爲置側室生子希善撫如己出詩亡族人助之棺衾不受竭己力葬之

許髙妻饒氏按寧國縣誌饒氏許髙妻夫久病藥不愈朝夕憂思不食誠心齋戒禱於神割左股以療後病果愈

章佳英按池州府誌章佳英幼失怙恃依兄嫂居三兄復以逋賦干國法竄而死各遺孤在抱佳英與諸嫂謀令各攜若子匿外家而身操家事陰爲調護事解諸孤歸而諸嫂相繼殞佳英遂矢志不嫁撫孤侄成立老其身

桂維芳妻湯氏按池州府誌湯氏桂維芳妻維芳患惡疾星術言氏命刑�禍延於夫氏聞仰天祝曰但得夫疾愈何惜一命遂自縊

汪氏女按貴池縣誌汪氏女名多姑父母始遷梅村生弟僅三歲而父母偕沒多姑矢不嫁撫孤弟終身

從澣妻李氏按太平府誌李氏從澣妻夫病刲股二次學使旌之

端文用妻唐氏按太平府誌唐氏贈僉都禦史端文用妻夫病將革唐剪股肉者三以子貴封恭人

某氏按太平府誌某氏當塗人黃兵屠郡婦女數十輩匿敵樓撤其梯氏踉蹌後至呼眾欲上眾卻之兵至被執問樓上有人否氏對曰無設有梯可躡吾先匿矣兵以刃置頸懾之終無異詞遂遇害樓上婦獲免惜其姓氏無考

黃之宗妻汪氏按安慶府誌汪氏潛山黃之宗妻宗年二十五中危痘不治死氏探其胸尙溫急趨焚香告司命刲股爲湯以匙啟口且喚且泣滴其舌自午逮燈時宗忽蘇曰吾生矣氏拭淚曰吾夫活耶何以知其必生宗曰頃吾至冥府冥司感爾至誠釋吾還且添吾壽二十五年與爾同年同月而死隨發被視之其靨痘已盡灌頂矣鄕裏皆驚登門稱賀事聞於上邑令鄒道隆表其門後死日悉如前語

侯君錫妻梅氏按安慶府誌梅氏桐城人侯君錫妻錫病篤梅刲股救愈延三十餘年邑令盧道昭申表其廬

包信妻陳氏按蘇州府誌陳氏崇明人鎭撫包信妻讀書識字歸信三載庶兄孝謀襲父職鴆殺信陳年二十遺腹生子宗文復誣爲乞養異姓陳泣曰旣殺吾夫復奪吾子吾何愛一死遂詣闕擊登聞鼓竟白其冤年八十一卒

顧雲程妻周氏按常熟縣誌周氏南京太常寺卿顧雲程妻雲程妾張孿生二子大章大韶時周生子殤命張乳大章自乳大韶不異己出

閨義部列傳四皇淸

楊士孟妻劉氏

按束鹿縣誌劉氏北陳魏村楊士孟妻士孟再

從兄士傑崇禎十一年爲兵執去妻魏氏攺適

遺周歲子三就育於祖父母十六年士孟亦爲

兵執去氏年二十三翁姑皆歿養侄三就爲己

子氏兄曰妹家旣貧又少近族子非己出守何

爲哉氏不聽皇朝定鼎士傑住京師給役勛貴便道歸家向氏感

泣曰我有婦而無婦男無母而有母恩莫大焉

叩頭者再後士傑死杭州氏令三就間關三千

裏取父櫬歸葬祖塋

郝國玉母任氏

按隰州誌任氏郝國玉母國玉父娶氏爲繼室

兵變出避氏棄所生女抱前妻所生男希萬而

逃

丁志�妻周氏

按武進縣誌周氏丁志�妻明季徙居澄江之

長壽鄕順治乙酉兵下江陰�挈周潛匿稻田

中兵先獲�被傷僕地周見奮不自顧覆�身

竟罹慘死�得保全

陳經業妻朱氏

按廬江縣誌朱氏文學陳經業妻前楚府經歷

朱養心女壬午寇變經業被創頸血濺地不能

進食氏號泣呼天以口吮血救業復蘇後子孫

蕃衍皆以壽終

張萬策妻唐氏

按含山縣誌唐氏張萬策妻廩生唐廷對姊少

喪父事孀母汪氏以孝聞年十七歸策居近麻

山順治二年五月弟廷對過其家值明藩叛兵

攻掠麻山氏與弟皆爲所獲泣謂弟曰父死母

孀止生我與弟今日事至此弟不可死吾不可

生計決矣乃向兵哀訴寧身往願放弟歸兵釋

弟氏卽自投道旁塘水而死兵復下塘斫之弟

因獲免於難時氏年十八縣令申請旌表

盛功妻郁氏

按余杭縣誌郁氏盛功妻年十六歸功事姑孝

遇妯娌和皇淸初功爲讎陷身死氏隱忍不露斷髮立孤尋赴

郡縣稱冤羣凶立殲鄕黨稱其智勇

謝義姊

按福建通誌謝義姊永福人年十三父母淪喪

弟昆玉在𦇤抱姊誓不嫁晝抱弟乳於鄰姑夜

嚼米羹飼之弟長躬爲娶婦弟事之如母年七

十餘卒

蕭夏姐

按福建通誌蕭夏姐長樂人適連江陳彥�素

有閨閣譽及夫病刲股療之

孫獲妻蘭氏

按福建通誌蘭氏莆田孫獲妻避兵密室夫

被執拷甚急氏以身翼之兵怒遂刃氏夫得釋

林希拯妻林氏

按福建通誌林氏寧徳人適諸生林希拯貧不

能舉火希拯又得羸疾氏告拯曰今貧病交加

勢難兩全君不可死妾請代之希拯謂其徒禱

也漫許之其夕竟縊死希拯病果痊

歐氏女

按福建通誌歐氏女永寧衛人許適林某未娶

而某亡父母復死僅存弟十歲女哭曰吾生死

在林第父母亡吾去弟將何依自是躬紡績而

坐弟於旁教以讀書丁亥遭亂乃自破其面搗

藥汁和血塗之弟被執女哀號抱持箠刃交下

瀕死不捨主者憐而釋之女一慟而絕

秦士楚妻洪氏

按福建通誌洪氏晉江人洪啟標女秦士楚妻

也啟標次子爲怨家所誣全家俱戮長子甫七

歲逃匿於秦兵大索家人俱避氏曰此吾父事

當以死殉之被兵數刀終不告士楚卒家四壁

立氏勤女紅養姑撫子年五十六卒

某婦林氏

按廣州府誌林氏新會林子昭女適鄰村某家

順治間盜賊流父以弱弟寄氏樓中賊至攻

樓未下欲焚之女曰弟死則父嗣絕矣負其弟

於背自樓覆墜頭面迸裂而死其弟卒存

夏月賓妻關氏

按廣州府誌關氏新會夏月賓妻順治甲午李

定國圍邑城城中饑兵掠人而食月賓在擄關

氏乞代夫死兵竟烹之而釋其夫

黃茂桂妻郭氏

按程鄕縣誌郭氏生員黃茂桂妻丙戌寇破城

被執茂桂及子與焉賊聞茂桂巨富勒金日夜

不釋金盡無可償賊疑其詐愈加酷虐氏謂其

夫曰事至此汝父子命不可保莫若我死或可

取信竟投井死賊感激舁棺殮之夫與子得免

井婦婁氏

按定興縣誌婁氏生員婁云衢女許字井家兒

井父死兒貧不能立云衢病將革撫幼女呼長

男婁生囑曰汝弱妹尙未治裝將某處地五十

畝嫁之毋欺死父婁生唯唯井兒日益貧不能

娶婁生大背前約擇富室張姓者婚之張亦知

其許井而聘焉女以父命拒兄不聽親迎有日

女爲不食密令媒白於井曰如不速爭甘心一

死井聞之無柰張富合鄕爲之不平復於媒曰

歸張必經井裏自有方略勿輕死至期鼓吹采

輿返過井裏鄕人一擁舁入井家事聞旌表

陳宏猷妻朱氏

按開封府誌朱氏郾城陳宏猷妻流寇陷城執

其夫將殺之朱懇以身代賊竟殺之而釋其夫

彭樽女

按開封府誌許州彭樽小女𦇤褓時許焦滋年

十一爲養婦幹焦賊欲殺滋女願以身代麾之

不去賊舉刃女身覆其上竟死刃下滋獲幸脫

張誼繼妻解氏

按蒲州誌解氏張誼繼妻氏家頗贍奩具丰備

小姑將嫁資送甚薄睹解慚愴中夜泣氏驚起

問故詰旦詣姑請以己裝遣贈

許國忠妻賈氏

按茂州誌賈氏許國忠妻夫病百藥不效遂割

股以救之病尋愈後再病再割仍愈

楊汝學妻任氏

按順慶府誌任氏本邑民家女生而貞靜善事

父母族黨以孝稱之及長適里人楊汝學常苦

貧乏明孝廉龐學魁及其子可還往往周給之

可還知其良善令爲第三子憼乳母任乳憼愛

護篤至出於自然明末流寇彌漫可還將死呼

任囑曰天下大亂蜀無寧土身家未可必是兒

今以付汝幸而存則我受汝徳厚矣任語夫曰

主君夙有厚恩今以幼子見托當竭力保全以

報之無容辭也自是或隱林莽或潛山谷或盡

日不爨或終夜不眠處傾覆流離之中罔不竭

力保護不少�虞後值張獻忠剿蜀賊眾突至

以萬騎逐數千人任負龐氏子與眾俱�約走

數里气力匱竭乃獨走一小徑得脫免須臾嘔

血升許值歲饑彊者屠人而食任謂夫曰蜀土

無�何以久存我等猶可如龐氏子何遂夫婦

攜憼遠適於秦方去蜀時汝學尙有親侄以二

子不能並存棄侄而獨全憼逮聞蜀難旣平任

又謂夫曰龐氏子已九齡矣彼家世讀書不及

今攜歸就學何以見主君於地下於是攜歸夫

婦力耕以給膏火憼旣食廩餼舉康熙癸卯孝

廉任夫婦遂相繼而歿

陳起藩妻丁氏

按溧陽縣誌丁氏陳起藩妻起藩患疾僵僕竟

日丁割股和粥以進而起藩遂蘇得偕老

陳懋修妻孫氏

按六合縣誌孫氏儒士陳懋修妻懋修屢空舌

耕度日氏甘之如飴夫抱沈�焚香告天以鈍

刀割左肱用力過猛筋骨畢露而傷處訖無點

血惟見白痕夫於昏憒中忽聞異香歕鼻飲其

羹湯卽愈後氏早卒懋修終身不再娶

範希顥妻王氏

按宣城縣誌王氏範希顥妻顥四十無子王陰

蓄一婢江氏使納之逾年得子不育王私禱於

神江復生一子名儂兒鞠之如己出儂兒十歲

顥與江氏相繼而逝王氏哀慟而絕顥弟貢士

希曾作慈母篇以己之次子嗣焉範本南陵人

寓居宣城

李氏

按淮安府誌李氏應節女幼閨訓喜讀春秋

楚詞能詩文兩兄遠遊四方氏以女子應酬家

務父母甘旨無闕後兄罹難氏已適人竭所有

以救之人稱其義

丁順妻張氏

按揚州府誌張氏如�諸生丁用世僕婦也世

妻錢氏食貧守節惟老僕丁順賃舂負芻以給

順妻張氏辭其夫朝夕依主母二十年後錢卒

其舅姑與用世四柩未舉張鬻所生子得十餘

金以葬七日後張尋卒里人義而哀之

黃巨卿妻郁氏

按揚州府誌郁氏泰州人歸黃巨卿生二子夫

�孀居教子云慈而且嚴含熊畫荻督課靡懈

云以詩文名世弱冠受知州守桐鄕陳守素素

去官歸罹難親知無敢過問郁聞急趣云往省

脫簪珥佐裝並鬻產二百金饋之狴戶云身職

橐饘而陰爲排解逾年素事得白登堂拜母云

以是名聞天下人稱其不愧賢母云

許光震妻李氏

按揚州府誌李氏許光震妻繼姑產亡翁遂不

欲生其子以石塊壓之幾斃氏聞急救之置於

臥內乳哺勝於己出旣長力爲婚娶光震後成

進士

李待先妻陳氏

按揚州府誌陳氏泰州人幼許聘李待先會李

雙瞽將罷婚約氏方八歲號慟僕地及長卒歸

李偕老焉氏知書博覽封安人

喬出塵妻湯氏

按寶應縣誌湯氏處士喬出塵妻歸三年不孕

勸出塵置妾或曰姑待之氏曰余爲喬氏婦俾

喬氏無嗣爲喬氏罪人可乎出塵旣娶妾又多

不孕孕又女以故數易妾當置妾時氏爲治簪

珥帷帳之屬張筵召賓客鼓吹盛甚凡數十年

遇諸妾無詬詈語有許氏妾生子演出塵年已

四十有八湯氏卒演年十一日夜泣不休處士

孫枝蔚程邃賦詩美之久之出塵欲稍稍優禮

許氏俾臧獲易稱謂許不可泣曰不敢忘大母

其感恩之深如此

劉顏學妻劉氏

按鳳陽府誌劉氏劉顏學妻奉孀姑至孝夫病

刲股救愈越二年又病復割右股療之未幾卒

鄕裏痛惜不衰

張希孔妻繆氏

按鳳陽府誌繆氏生員張相辰母希孔妻年二

十四值孔病篤氏割股愈之越十年復病垂危

又割以救復愈

王廷毗妻時氏

按鳳陽府誌時氏貢士王廷毗妻夫病危篤屢

割股愈之未幾氏卒鄕裏痛惜舉以旌表

卞璘妻馬氏

按臨淮縣誌馬氏邑紳卞璘妻璘染時疫危氏

割股以救遂愈

姜鏡婢李氏

按臨淮縣誌李氏邑民姜鏡家婢也主母病篤

氏割股以進主母尋愈

陳養粹妻張氏

按臨淮縣誌張氏貢士陳養粹妻粹病危氏焚

香割股以進夫病立愈

李長藻妻段氏

按壽州誌段氏生員李長藻妻事翁姑至孝爲

夫娶妾生子撫養如己出夫病割股救之立愈

江大觀妻吳氏

按霍丘縣誌吳氏江大觀妻廣之母年十四歸

江賢淑孝敬克盡婦道嘗割股以愈夫病教子

食餼於庠

李耀妻丁氏

按蒙城縣誌丁氏李耀妻夫病危割股療之有

司旌表

張繼祖妻段氏

按蒙城縣誌段氏張繼祖妻夫病將革氏割股

食之而愈郡守旌之

王汝舟妻孫氏

按蒙城縣誌孫氏王汝舟妻夫病藥餌無效氏

割股食之而愈郡縣旌之

趙藺妻王氏

按合肥縣誌王氏孝廉趙藺妻夫病數年不起

氏奉湯藥未嘗少倦及危割股救之未數月而

病愈

王景燦妻董氏

按合肥縣誌董氏王景燦妻夫病甚氏盡割臂

肉以療臂脫骨遂死

魯氏女

按滁州誌魯氏女魯廷玉第二女宗源妹也源

與妻俱亡遺孤志和志能皆幼女誓不嫁撫侄

成立後和授審理正欲請旌辭曰吾爲女子不

字人豈常理乎況女不以名善也年八十四卒

於維藩妻王氏

按寧海縣誌王氏於維藩妻夫病危氏吁天乞

以身代夫果愈越三日氏沒藩父明琦具陳州

守旌其門

林信卿妻王氏

按溫州府誌王氏林信卿妻永嘉人年十七許

聘信卿卿感痼疾瀕死二姓父母欲罷婚王泣

願歸侍湯藥後生一子文明爲諸生有司給粟

帛優卹

陳保素妻曾氏

按福建通誌曾氏晉江人陳保素妻夫歿僅存

幼叔一人尙孩氏泣曰余不難從夫地下念此

煢煢誰保成立忍死拮據至夫弟有室氏乃告

廟曰今得死所矣絕粒七日死

楊朝綸妻曾氏

按莆田縣誌曾氏楊朝綸妻綸早亡苦守以撫

孤侄家貧值歲凶鬻己子而畱其侄及長爲娶

�鄕鄰義之卒年八十一

鍾公球妻文氏

按髙要縣誌文氏鍾公球妻夫得痿病家貧不

能具湯藥文織席供之百方不治一日醫云人

肉可愈文割股飼之夫不知也迨創潰不能起

夫詢其女始得狀爲涕泣文曰君未有嗣倘愈

而舉一子吾死瞑目矣不然生亦何益然究無

濟於夫鄕婦聞而化者甚眾

黃士紀妻盛氏

按廣西通誌盛氏臨桂黃士紀妻夫染惡疾醫

不能愈所親勸氏別居並任他適氏不從竟攜

子與夫穴處事之終身

曾學貴妻髙氏

按貴州通誌髙氏安化人事翁姑以孝聞會歲

祲學貴病氏亦抱疾乃彊起割股食之夫病遂

痊後氏有二子皆割股以療母病年八十終

艾自修妻彭氏

按鄧川州誌彭氏艾自修妻修仕應山縣令疾

篤氏割股以救有司旌之

楊秀民妻董氏

按路南州誌董氏楊秀民妻三次割股以愈夫

疾州守旌表

劉昌印妻何氏

按蒙自縣誌何氏劉昌印妻印病篤氏割股和

羹以進病愈有司表其門壽八十四卒

陳舜道妻王氏

按楚雄府誌王氏陳舜道妻善事翁姑嘗割股

以救夫病年七十六歲卒

陳淮妻王氏

按楚雄府誌王氏陳淮妻性慈孝會亂避深山

夫染重病延醫弗得氏割股療之遂愈

謝恩寵妻蕭氏

按楚雄府誌蕭氏江西謝恩寵妻中年無子爲

夫娶妾夫病割股救之及夫沒妾遺腹生子氏

力撫養二十五年以壽終

閨義部藝文一

爲兄上書

後漢曹昭妾同產兄西域都護定遠侯超幸得以微功特蒙重賞爵列通侯位二千石天恩殊絕誠非小臣所當被蒙超之始出志捐軀命冀立微功以自陳效會陳睦之變道路隔絕超以一身轉側絕域曉譬諸國因其兵眾每有攻戰輒爲先登身被金夷不避死亡賴蒙陛下神靈且得延命沙漠至今積三十年骨肉生離不復相識相隨士卒皆已物故超年最長今且七十衰老疲病頭髮無黑兩手不仁耳目不聰明扶杖乃能行𨿽欲竭盡其力以塞報天恩迫於歲暮犬馬齒索蠻誇之性悖逆侮老而超旦暮入地久不見代恐開姦宄之源生逆亂之心而卿大夫咸懷一切莫遠慮如有卒暴超之气力不能從心上損國家累世之功下棄忠臣竭力之用誠可痛也故超萬里歸誠自陳若急延頸逾望三年於今未蒙省錄妾竊聞古者十五受兵六十還之亦有休息不任職也緣陛下以至孝理天下得萬國之歡心不遺小國之臣況超得備侯伯之位故敢觸死爲超求哀�超余年一得生還復見闕廷使國家永無勞遠之慮西域無倉卒之變超得長蒙文王莽骨之恩子方哀老之惠詩云民亦勞止汔可小康惠此中國以綏四方超有書與妾生訣恐不復相見妾誠傷超以壯年竭忠孝於沙漠疲老則便捐死於曠野誠可哀憐如不蒙救護超後有一旦之變冀幸超家得蒙趙母衛姬先請之貸妾愚戇不知大義觸犯忌諱

爲夫謝罪表

唐溫氏李邕妻

妾溫氏言邕效職不謹狀涉貪狼逼迫囹圄獲罪以聞誠宜不待刑書便當殞滅然事有所隱恐負明時天聞敻遠號訴不敢倉卒之際分從嚴誅豈謂天鑑仁明邕得生竄荒外再造之幸上答何階死罪死罪邕少習文章薄竊時譽疾惡如讎往任拾遺奏張昌宗之黨後參憲府劾武三思之罪坐此爲累不容於眾秉邪佞者切齒攻文章者側目由是頻謫遠郡削迹朝端不見闕廷何啻十載歲時凝戀聞者傷懷屬國家有事東嶽大禮告成法駕西旋路遵近境邕奉牛酒之獻各展臣子之心不意天澤曲垂恩私屬沐邕當再躍何以爲心懇至夙誠冀遂申效妾聞正直見用邪佞生憂邕之禍端自此爲始且邕比任外官境無一議天顏暫顧罪則旋生諺云士無賢不肖入朝見嫉伏惟陛下明察此言妾之微軀萬死無恨死罪死罪邕初蒙勘當卽便禁身水不入口向逾五日孤直援寡邪黨相趨窘急至深實不堪忍气微息奄惟命是聽絕邕手書事生吏口代百姓蠶種抑稱枉法市邏以進令作贓私吏以爲能守此加罪當時匭使朝堂潛皆守捉號天訴地誰肯爲聞嚴命將行恭往奔逐泣血去國投骨炎荒長任欽州示以無用願邕充一卒之用效力明時膏塗朔邊骨糞沙壤使得身死王事成邕夙心妾則碎首粉身萬死無憾妾夫婦義重當見其志不避罪責冒死上聞

溧陽瀨水貞女廟碑

李白皇唐葉有六聖再造八極鏡淸萬方幽明咸熙天秩有禮自古及今君君臣臣烈士貞女采其名節尢章可激淸頹俗者皆掃地而祠之蘭蒸椒漿歲祠罔缺而玆邑貞義女光靈翳然埋冥古遠琬琰不刻豈前修博達者爲邦之意乎貞義女者溧陽黃山裏史氏之女也以家溧陽史闕書之歲三十弗移天於人淸英潔白事母純孝手柔荑而不龜身漂擊以自業當楚平王時王虐忠助讒苛虐厥政芟於尙斬於奢血流於朝赤族伍氏怨毒於人何其深哉子胥始來奔勾吳月涉星遁或七日不火逼迫於昭關匍匐於瀨渚捨車而徒告窮此女目色以臆授之壺漿全人自沈形與口滅卓絕千古聲淩浮雲激節必報之讎雪誠無疑之地難乎哉借如曹娥潛波理貫於孝道聶�殞肆槪動於天倫魯姑棄子以卻三軍之眾漂母進飯而沒千金之恩方之於此彼或易耳卒使伍君開張闔閭傾蕩鄢郢吳師鞭屍於楚國申胥泣血於秦庭我亡爾存亦各壯志張英風於古今雪大憤於天地微此女之力𨿽云爲之士亦焉能咆哮奮激施於後世耶望其溺所愴然低回而不能去每風號吳天月苦荊水響像如在精魂可悲備昔投金有泉而刻石無主哀哉邑宰熒陽鄭公名晏家康成之學世子產之才琴淸心閒百里大化有若主簿扶風竇嘉賓縣尉廣平宋陟南郡陳然丹陽李濟淸河張昭皆有卿材霸略同事相協緬紀英淑勒銘道周𨿽陵頹海竭文或不死其詞曰粲粲貞女孤生寒門上無所天下報母恩春風三十花落無言乃如之人擊漂淸源碧流素手縈波潺湲求思不可秉節而存伍胥東奔乞食於此女分壺漿滅口而死聲動列國義形壯士入郢鞭屍還吳雪恥投金瀨沚報徳稱美明明千秋如月在水

楊烈婦傳

李華建中四年李希烈陷汴州旣又將盜陳州分其兵數千人抵項城縣蓋將掠其玉帛俘累其男女以會於陳州縣令李侃不知所爲其妻楊氏曰君縣令也寇至當守力不足死焉職也君如逃則誰守侃曰兵與財皆無將若何楊氏曰如不守縣爲賊所得矣倉廩皆其積也府庫皆其財也百姓皆其戰士也國家何有奪賊之財而食其食重賞以令死士其必濟於是召胥吏百姓於庭楊氏言曰縣令誠主也𨿽然歲滿則罷去非若吏人百姓然吏人百姓邑人也墳墓存焉宜相與致死以守其邑忍失其身而爲賊之人耶眾皆泣許之乃徇曰以瓦石中賊者與之千錢以刀矢兵刃之物中賊者與之萬錢得數百人侃率之以乘城楊氏親爲之爨以食之無長少必周而均侃使與賊言曰項城父老義不爲賊矣皆悉力守死得吾城不足以威不如亟去徒失利無益也賊皆笑有飛箭集於侃之手侃傷而歸楊氏責之曰君不在則人心誰固固守而死於城上不猶愈於家乎侃遂忍之復登陴項城小邑也無長戟勁弩髙城深池之固賊气吞焉遂率其徒將超城而下有以彊弩射賊者中其帥墜馬死其帥者希烈之子婿也賊失勢因相與散走項城之人無傷焉刺史上侃之功詔遷絳州太平縣令楊氏至玆猶存人之受气於天何其不同也婦人女子之徳奉父母舅姑盡恭順和於娣姒於卑幼有慈愛而能不失其貞者則賢矣至於辦行陣明攻守勇烈之道此固公卿大臣之所難厥自兵興朝廷𨿽注意寵旌守禦之臣而能憑堅城深池之險儲蓄山積之富冠冑服甲負弓矢而馳者曾有幾人其勇不能戰其志不能守其忠不能死棄城而去者有矣彼何人哉若楊氏者婦人也孔子曰仁者必有勇楊氏當之矣李翺曰凡人之情皆謂後來者不及於古之人賢者自古亦稀況獨後代耶及其有之與古人不殊也若髙湣女楊烈婦者𨿽古烈女其何加焉予懼其行事湮滅而不傳故皆敍之將告於史官

陵母頌

皮日休孔父稱惟小人與女子爲難養也夫女子之忠貞義烈或聞於一時小人之姦詐暴亂不忘於一息使千百女子如小人姦詐暴亂者有矣使千百小人如女子忠貞義烈者未之有也則安國侯之母也不以項彊而劉弱俾子事項不以子背君而別事而有忿色對暴君而抗大節捨其生而踐死地嗚呼春秋書解楊致晉君之命漢史稱周苛拒項籍之爵方諸陵母誠未爲忠何者男子少服教壯行道忠貞義烈𨿽死不辱鼎鑊在前而不懼鎖笮被體而無怨乃男子之常事也至夫女子少隱帷薄壯執箕帚豈嘗熟於忠貞義烈哉是女子之有是者猶百物之有瑞者矣豈易爲哉豈易爲哉

曹氏女傳

宋章望之曹氏者吾同郡尙書郎修古之幼女也公天聖中累更禦史持憲無阿回言事失職知閩之興化軍期年而卒曹氏以室居未嫁父旣歿其故僚率吏民錢三十萬致之柩前曰以供窆葬之用夫人陳氏將受之女曰制家之用惟其家之酌初吾父入司朝廷出蒞民政約於奉身廉於臨人今其亡矣葬之丰儉請以吾家具之苟將受斯遺焉惟他人忍之我弗忍也母因是請而使辭焉其故僚復謂之曰葬先公弗資是則亦聞命矣願以異日嫁公女焉可無拒也女曰俾用於喪尙不敢取今欲備吾之嫁是使妾幸父喪而自醜也人之聞之謂如何哉吉凶有常禮男女有常位妾有大罰父歿而喪存焉不以此時哀戚而遽謀嫁幣不亦亂常禮乎以室中而受門外之私賄不亦亂常位乎妾不才以先人之靈幸而卒有所歸則有妾之紡績之備何敢以是自諉哉願弗聞二三君子之命也遂不受夫婦人事勤儉恭謹則良矣曾無賢者之責也此何特異也彼貪殘之夫好財瀆貨死則已爾惡復悔悟耶方朝廷發貪冒之禁防制執事之人如維縶之械系之尙以濫狀相望於敗辱者爲不少矣卒惟無怍焉有如曹氏專修父志而不有所累孰謂曹氏不賢也哉孟子曰聞伯夷之風者頑夫廉懦夫有立志曹氏近之矣𨿽然原於義而薄於利者人之常行也詩書不聞而尙廉篤孝固賢矣其里人曾孝基得斯說來告則未知其年與名

願代夫死疏

明張氏罪臣楊繼盛妻張氏謹奏臣夫楊繼盛前諫阻馬市預發仇鸞逆謀蒙恩僅從薄謫旋因鸞敗首賜湔洗一歲四遷歷躐原職臣夫拜命之後銜恩感泣私圖報效或中夜起坐或對食忘餐臣所親見不意誤聞市井之談尙狃書生之習遂發狂論致幹宸怒復荷髙厚之恩不卽加誅俾從吏議臣夫自受杖入獄死而復蘇者數次剜去臀肉斷落腿斤膿迸血流約五六十碗衣被沾污日夜籠匣備極苦楚且年荒家貧食不能給臣紡績織履供給饘橐已經三載刑部兩次奏請俱蒙特允監候臣夫再蹈於死而陛下累置之生臣之感佩惟有焚香禱祝萬壽無疆而已頃聞廷臣會議適與張經一案同時啟奏題奉欽依依律處決臣夫𨿽復捐脰市曹自足瞑目地下臣仰惟陛下方頤養沖和保合元气昆虫艸木皆欲得所況人命重於昆虫臣夫中懷忠戇豈惜一回宸顧下照覆盆倘鑑臣螻蟻之私少從末減不勝大幸若以罪在不赦願將臣斬首都市以代夫罪臣夫𨿽遠禦魑魅親執幹矛必能效命疆�以報國恩臣於九泉亦銜結無旣矣臣無任激切祈懇惶悚待命之至

漂母祠記

王暐吾觀漂母飯信一念根於天眞觸發無所爲而然信乃曰吾必重報母此以狙儈之見量漂母宜逢其怒而正言以教之而信死猶不寤顧歸悔於不用蒯生言重爲天下笑何哉嗟乎吾哀王孫而進食豈望報乎此言奚獨信所宜從假令天下後世之爲人臣爲人子爲人兄弟夫婦朋友者皆知盡吾分之所當爲而無望人之必吾報則天下可以無事而何但足以保身吾益信漂母之言爲至教淵然太上貴徳之旨孰謂艸澤之中乃有不學而能如母者耶惜其姓名不傳遂與圯上老人同一自祕使人嘆服於百世之下若鬼神然或曰以徳報徳夫子何以有是言無徳不報武公何爲以自儆曰此以自待云爾非以望人是故信酬千金於漂母則是而鞅鞅於漢則非也淮舊城闉故有祠蓋知敬其人矣而其言教由太史公來未有能闡之者予僭發其義鐫於石用質諸謁漂母者

蘇碩人傳

陳繼儒汪太函司馬好傳節烈事銀管所揄多其宗英之翹楚如北山方媛之死汪鳳潛川方媛之死道耆皆儷於汪者也而洋湖之女以身殉臨溪則又汪所自出司馬固有成言矣新安山峭厲水淸激顧玆女徳茂矣詎非公宮之教則然哉去司馬世若干年而又有蘇碩人之事碩人之夫曰恕字子諭固司馬公最近屬也蘇族系遠在解梁其先世有爲代藩貴倩者卽碩人之祖也生於江都性絕聰慧七歲卽解音律善書算旣歸子諭爲中婦婉抑恭儉課績力作圭撮之入必躬也嬴縮之操必合也子諭方中落賴碩人以振起之處眾雍容慈聲四溢視碩人之鐍量加庀也其跍攝加敝也旣連舉二丈夫子宗祊有托矣戊寅秋子諭忽病病已入危而碩人燂湯量藥衣不解帶者逾月夜則焚香叩禱星月下願以身代已而子諭病劇碩人不知所爲思有割股療親得愈者遽起持金剪取血和羹進之而子諭霍然起矣碩人顧以積勞負創竟爾長逝�黨傷其事共上之有司有司爲立棹楔書載乘雲

閨義部雜錄戰國策武安君謂燕王曰臣鄰家有遠爲吏者其妻私人其夫且歸其私之者憂之其妻曰公弗憂也吾已爲藥酒以待之矣後二日夫至妻使妾奉�酒進之妾知其爲藥酒也進之則殺主父言之則逐主母乃陽僵棄酒主父大怒而笞之妾之棄酒上以活主父下以存主母也忠至如此然不免於笞此以忠信得罪者也韓詩外傳傳曰夫行露之人許嫁矣然而未往也見一物不具一禮不備守死不往君子以爲得婦道之宜故舉而傳之揚而歌之以絕無道之求防污道之行詩云𨿽速我訟亦不女從冷齋夜話東坡南遷侍兒王朝云者請從行東坡佳之作詩有序曰世謂樂天有鬻駱放楊枝詞佳其至老病不忍去然夢得詩曰春盡絮飛畱不得隨風好去落誰家樂天亦云病與樂天相共住春同樊素一時歸則是樊素竟去也予家有數妾四五年相繼辭去獨朝云隨予南遷因讀樂天詩戲作此贈之云不學楊枝別樂天還同通徳伴伶元伯仁絡秀不同老天女維摩總解禪經卷藥鑪新活計舞裙歌板舊因緣丹成隨我三山去不作巫陽雲雨仙蓋紹聖元年十一月也

閨義部列傳一

周

魯孝義保按劉向列女傳魯孝義保者魯孝公稱之保母臧氏之寡也初孝公父武公與其二子長子括中子戲朝周宣王宣王立戲爲魯太子武公薨戲立是爲懿公孝公時號公子稱最少義保與其子俱入宮養公子稱括之子伯禦與魯人作亂攻殺懿公而自立求公子稱於宮將殺之義保聞伯禦將殺稱乃衣其子以稱之衣臥於稱之處伯禦殺之義保遂抱稱以出遇稱舅魯大夫於外舅問稱死乎義保曰不死在此舅曰何以得免義保曰以吾子代之義保遂以逃十一年魯大夫皆知稱之在保於是請周天子殺伯禦立稱是爲孝公魯人髙之論語曰可以托六尺之孤其義保之謂也

秦穆公姬按劉向列女傳穆姬者秦穆公之夫人晉獻公之女太子申生之同母姊與惠公異母賢而有義獻公殺太子申生逐羣公子惠公號公子夷吾奔梁及獻公卒得因秦立始卽位穆姬使納羣公子曰公者君之根本惠公不用又背秦賂晉饑請粟於秦秦與之秦饑請粟於晉晉不與秦遂興兵與晉戰獲晉君以歸秦穆公曰掃除先人之廟寡人將以晉君見穆姬聞之乃與太子罃公子弘與簡璧衰絰屨薪以迎且告穆公曰上天降災使兩君罷以玉帛相見乃以興戎婢子娣姒不能相教以辱君命晉君朝以入婢子夕以死惟君其圖之公懼乃捨諸靈臺大夫請以入公曰獲晉君以功歸今以喪歸將焉用遂攺館晉君饋以七牢而遣之穆姬死穆姬之弟重耳入秦秦送之晉是爲晉文公太子罃思母之恩而送其舅氏也作詩曰我送舅氏曰至渭陽何以贈之路車乘黃君子曰慈母生孝子詩云敬愼威儀維民之則穆姬之謂也

楚成鄭瞀按劉向列女傳鄭瞀者鄭女之嬴媵楚成王之夫人也初成王登臺臨後宮宮人皆傾觀子瞀直入不顧徐步不變王曰行者顧子瞀不顧王曰顧吾以女爲夫人子瞀復不顧王曰顧吾又與女千金而封若父兄子瞀遂不顧於是王下臺而問曰夫人重位也封爵厚祿也一顧可以得之可得而遂不顧何也子瞀曰妾聞婦人以端正和顏爲容今者大王在臺上而妾顧則是失儀節也不顧告以夫人之尊示以封爵之重而後顧則是妾貪貴樂利以忘義理也苟忘義理何以事王王曰善遂立以爲夫人處期年王將立公子商臣以爲太子王問之於令尹子上子上曰君之齒末也而又多寵子旣置而黜之必爲亂矣且其人�目而豺聲忍人也不可立也王退而問於夫人子瞀曰令尹之言信可從也王不聽遂立之其後商臣以子上救蔡之事譖子上而殺之子瞀謂其保曰吾聞婦人之事在於饋食之間而已𨿽然心之所見吾不能藏夫昔者子上言太子之不可立也太子怨之譖而殺之王不明察遂辜無罪是白黑顚倒上下錯謬也王多寵子皆欲得國太子貪忍恐失其所王又不明無以照之嫡庶分爭禍必興焉後王又欲立公子職職商臣庶弟也子瞀退而與其保言曰吾聞信不見疑今者王必將以職易太子吾懼禍亂之作也而言之於王王不應其以太子爲非吾子疑吾譖之者乎夫見疑而生眾人孰知其不然與其無義而生不如死以明之且王聞吾死必寤太子之不可釋也遂自殺保母以其言通於王是時太子知王之欲廢之也遂興師作亂圍王宮王請食熊蹯而死不可得也遂自經君子曰非至仁孰能以身試詩曰捨命不渝此之謂也

晉圉懷嬴按劉向列女傳懷嬴者秦穆公之女晉惠公太子之妃也圉質於秦穆公以嬴妻之六年圉將逃歸謂嬴氏曰吾去國數年子父之接忘而秦晉之友不加親也夫鳥飛反鄕狐死首丘我其首晉而死子其與我行乎嬴氏對曰子晉太子也辱於秦子之欲去不亦宜乎𨿽然寡君使婢子侍執巾櫛以固子也今吾不足以結子是吾不肖也從子而歸是棄君也言子之謀是負妻之義也三者無一可行𨿽吾不從子也子行矣吾不敢泄言亦不敢從也子圉遂逃歸君子謂懷嬴善處夫婦之間

黎莊夫人按劉向列女傳黎莊夫人者衛侯之女黎莊公之夫人也旣往而不同欲所務者異未嘗得見甚不得意其傅母閔夫人賢而公反不納憐其失意又恐其已見遣而不以時去謂夫人曰夫婦之道有義則合無義則去今不得意胡不去乎乃作詩曰式微式微胡不歸夫人曰婦人之道一而已矣彼𨿽不吾以吾何可以離於婦道乎乃作詩曰微君之故胡爲乎中露終執貞一不違婦道以俟君命君子故序之以編於詩

周主忠妾按劉向列女傳周主忠妾者周大夫妻之媵妾也大夫號主父自衛仕於周二年且歸其妻淫於鄰人恐主父覺其淫者憂之妻曰無憂也吾爲毒酒封以待之矣三日主父至其妻曰吾爲子勞封酒相待使媵婢取酒而進之媵婢心知其毒酒也計念進之則殺主父不義言之又殺主母不忠猶豫因陽僵覆酒主父大怒而笞之旣已妻恐媵婢言之因以他過笞欲殺之媵知將死終不言主父弟聞其事具以告主父主父驚乃免媵婢而笞殺其妻使人陰問媵婢曰汝知其事何以不言而反幾死乎媵婢曰殺主以自生又有辱主之名吾死則死耳豈言之哉主父髙其義貴其意將納以爲妻媵婢辭曰主辱而死而妾獨生是無義也代主之處是逆禮也無義逆禮有一猶愈今盡有之難以生矣欲自殺主父聞之乃厚幣而嫁之四鄰爭娶之君子謂忠妾爲仁厚夫名無細而不聞行無隱而不彰詩云無言不�無徳不報此之謂也

衛宗二順按劉向列女傳衛宗二順者衛宗室靈王之夫人而及其傅妾也秦滅衛君乃封靈王世家使奉其祀靈王死夫人無子而守寡傅妾有子傅妾事夫人八年不衰供養愈謹夫人謂傅妾曰孺子養我甚謹子奉祀而妾事我我不聊也且吾聞主君之母不妾事人今我無子於禮斥絀之人也而畱以盡其節是我幸也今又煩孺子不攺故節我甚內慚吾願出居外以時相見我甚便之傅妾泣而對曰夫人欲使靈氏受不祥耶王不幸早終是一不祥也夫人無子而婢妾有子是二不祥也夫人又欲出居外使婢子居內是三不祥也妾聞忠臣下君無怠倦時孝子養親患無日也妾豈敢以小貴之故變妾之節哉供養固妾之職也夫人又何勤乎夫人曰無子之人而辱主君之母𨿽子欲爾眾人將謂我不知禮也吾終願居外而已傅妾退而謂其子曰吾聞君子處順奉上下之儀修先古之禮此順道也今夫人難我將欲居外使我居內此逆也處逆而生豈若守順而死哉遂欲自殺其子泣而守之不聽夫人聞之歡遂許傅妾畱終年供養不衰君子曰二女相讓亦誠君子可謂行成於內而名立於世矣詩云我心匪石不可轉也此之謂也

魯義姑姊按劉向列女傳魯義姑姊者魯野之婦人也齊攻魯至郊望見一婦人抱一兒攜一兒而行軍且及之棄其所抱抱其所攜而走山兒隨而啼婦人遂行不顧齊將問兒曰走者爾母耶曰是也母所抱者誰也曰不知也齊將乃追之軍士引弓將射之曰止不止吾將射爾婦人乃還齊將問所抱者誰也所棄者誰也對曰所抱者妾兄之子也所棄者妾之子也見軍之至力不能兩護故棄妾之子齊將曰子之於母其親愛也痛甚於心今釋之而反抱兄之子何也婦人曰己之子私愛也兄之子公義也夫背公義而向私愛亡兄子而存妾子幸而得免則魯君不吾畜大夫不吾養庶民國人不吾與也夫如是則脇肩無所容而累足無所履也子𨿽痛乎獨謂義何故忍棄子而行義不能無義而視魯國於是齊將按兵而止使人言於齊君曰魯未可伐也乃至於境山澤之婦人耳猶知持節行義不以私害公而況於朝臣士大夫乎請還齊君許之魯君聞之賜婦人束帛百端號曰義姑姊公正誠信果於行義夫義其大哉𨿽在匹婦國猶賴之況以禮義治國乎詩云有覺徳行四國順之此之謂也

齊義繼母按劉向列女傳齊義繼母者齊二子之母也當宣王時人有鬥死於道者吏訊之被一創二子兄弟立其傍吏問之兄曰我殺之弟曰非兄也乃我殺之期年吏不能決言之於相相不能決言之於王王曰今皆赦之是縱有罪也皆殺之是誅無辜也寡人度其母能知子善惡試問其母聽其所欲殺活相召其母問之曰母之子殺人兄弟欲相代死吏不能決言之於王王有仁惠故問母何所欲殺活其母泣而對曰殺其少者相受其言因而問之曰夫少子者人之所愛也今欲殺之何也其母對曰少者妾之子也長者前妻之子也其父疾且死之時屬之於妾曰善養視之妾曰諾今旣受人之托許人以諾豈可以忘人之托而不信其諾耶且殺兄活弟是以私愛廢公義也背言忘信是欺死者也夫言不約束已諾不分何以居於世哉子𨿽痛乎獨謂行何泣下沾襟相入言於王王美其義髙其行皆赦不殺而尊其母號曰義母君子謂義母信而好義潔而有讓詩曰愷悌君子四方爲則此之謂也

梁節姑姊按劉向列女傳梁節姑姊者梁之婦人也因失火兄子與其己子在火中欲取兄子輒得其子獨不得兄子火盛不得復入婦人將自趣火其人止之曰子本欲取兄之子惶恐卒誤得爾子中心謂何何至自赴火婦人曰梁國豈可戶告人曉也被不義之名何面目以見兄弟國人哉吾欲復投吾子爲失母之恩吾勢不可以生遂赴火而死君子謂節姑姊潔而不污詩曰彼其之子捨命不渝此之謂也

魏芒慈母按劉向列女傳魏芒慈母者魏孟陽氏之女芒卯之後妻也有三子前妻之子五人皆不愛慈母遇之甚異猶不愛母乃命其三子不得與前妻子齊衣服飲食起居進退甚相遠前妻之子猶不愛於是前妻中子犯魏王令當死慈母憂戚悲哀帶圍減尺朝夕勤勞以救其罪人有謂慈母曰何勤勞憂懼如此慈母曰如妾親子𨿽不愛妾猶救其禍而除其害獨於假子而不爲何以異於凡母其父爲其孤也而使妾爲其繼母繼母如母爲人母不能愛其子可謂慈乎親其親而偏其假可謂義乎不慈且無義何以立於世彼𨿽不愛妾安可以忘義乎魏安釐王聞之髙其義曰慈母如此可不赦其子乎乃赦其子復其家自此五子親附慈母雍雍若一慈母以禮義之漸率導八子咸爲魏大夫卿士各成於禮義君子謂慈母一心詩云鳲鳩在桑其子七兮淑人君子其儀一兮其儀一兮心如結兮言心之均一也鳲鳩以一心養七子君子以一儀養萬物一心可以事百君百心不可以事一君此之謂也

召南申女按劉向列女傳召南申女者申人之女也旣許嫁於�夫家禮不備而欲迎之女與其人言以爲夫婦者人倫之始也不可不正傳曰正其本則萬物理失之毫釐差之千里是以本立而道生源潔而流淸故嫁娶者所以重承業繼先祖爲宗廟主也夫家輕禮違制不可以行遂不肯往夫家訟之於理致之於獄女終以一物不具一禮不備守節持義必死不往而作詩曰𨿽速我獄室家不足言夫家之禮不備足也君子以爲得婦道之儀故舉而揚之傳而法之以絕無禮之求防淫欲之行焉又曰𨿽速我訟亦不女從此之謂也

蔡人之妻按劉向列女傳蔡人之妻者宋人之女也旣嫁於蔡而夫有惡疾其母將攺嫁之女曰夫之不幸乃妾之不幸也柰何去之適人之道一與之醮終身不攺不幸遇惡疾不攺其意且夫采采芣�之艸𨿽其臭惡猶始於捋采之終於懷擷之浸以益親況於人乎況於夫婦之道乎彼無大故又不遣妾何以得去終不聽其母乃作芣�之詩君子曰宋女之意甚貞而一也

魏節乳母按劉向列女傳魏節乳母者魏公子之乳母秦攻魏破之殺魏王瑕誅諸公子而一公子不得令魏國曰得公子者賜金千鎰匿之者罪至夷節乳母與公子俱逃魏之故臣見乳母而識之曰乳母無恙乎乳母曰嗟乎吾柰公子何故臣曰今公子安在吾聞秦令有能得公子者賜金千鎰匿之者罪至夷乳母儻言之則可以得千金知而不言則昆弟無類矣乳母曰吁我不知公子之處故臣曰我聞公子與乳母俱逃母曰吾𨿽知之亦終不可以言故臣曰今魏國亦破亡已滅子匿之尙誰爲乎母吁而言曰夫見利而反上者逆也畏死而棄義者亂也今持逆亂而以求利吾不爲也且夫凡爲人養子者務生之非爲殺之也豈可以利賞畏誅之故廢正義而行逆節哉妾不能生而令公子擒也遂抱公子逃於深澤之中故臣以告秦軍秦軍追見爭射之乳母以身爲公子蔽矢著身者數十與公子俱死秦王聞之貴其守忠死義乃以卿禮葬之祠以太牢寵其兄爲五大夫賜金百鎰君子謂節乳母慈惠惇厚重義輕財禮爲孺子室於宮擇諸母及阿者必求其寬仁慈惠溫良恭敬愼而寡言者使爲子師次爲慈母次爲保母皆居子室以養全之他人無事不得往夫慈故能愛乳狗搏人伏雞搏貍恩出於中心也詩云行有死人尙或墐之此之謂也

蓋將之妻按劉向列女傳蓋將之妻蓋之偏將丘子之妻也戎伐蓋殺其君令於蓋羣臣曰敢有自殺者妻子盡誅丘子自殺人救之不得死旣歸其妻謂之曰吾聞將節勇而不果生故士民盡力而不畏死是以戰勝攻取故能存國安君夫戰而忘勇非孝也君亡不死非忠也今軍敗君死子獨可生忠孝忘於身何忍以歸丘子曰蓋小戎大吾力畢能盡君不幸而死吾固自殺也以救故不得死其妻曰曩日有救今又何也丘子曰吾非愛身也戎令曰自殺者誅及妻子是以不死死又何益於君其妻曰吾聞之主憂臣辱主辱臣死今君死而子不死可謂義乎多殺士民不能存國而自活可謂仁乎憂妻子而忘仁義背故君而事彊暴可謂忠乎人無忠臣之道仁義之行可謂賢乎周書曰先君而後臣先父母而後兄弟先兄弟而後交友先交友而後妻子妻子私愛也事君公義也今子以妻子之故失人臣之節無事君之禮棄忠臣之公道營妻子之私愛偸生苟活妾等恥之況於子乎吾不能與子蒙恥而生焉遂自殺戎君賢之祠以太牢而以將禮葬之賜其弟金百鎰以爲卿而使別治蓋君子謂蓋將之妻潔而好義詩曰淑人君子其徳不回此之謂也

漢

珠崖二義按劉向列女傳二義者珠崖令之後妻及前妻之女也女名初年十三珠崖多珠繼母連大珠以爲系臂及令死當送喪法內珠入於關者死繼母棄其系臂珠其子男年九歲好而取之置之母鏡奩中皆莫之知遂奉喪歸至海關關候士吏搜索得珠十枚於繼母鏡奩中吏曰嘻此值法無可柰何誰當坐者初在左右曰初當坐之吏曰其狀何如對曰君不幸夫人解系臂棄之初心惜之取而置夫人鏡奩中夫人不知也繼母聞之遽疾行問初初曰夫人所棄珠初復取之置夫人奩中初當坐之母意亦以初爲實然憐之乃因謂吏曰願且待幸無劾兒兒誠不知也此珠妾之系臂也君不幸妾解去之而置奩中迫奉喪道遠與弱小俱忽然忘之妾當坐之初固曰實初取之繼母又曰兒但讓耳實妾取之因涕泣不能自禁女亦曰夫人哀初之孤欲彊活初身夫人實不知也又因哭泣泣下交頸送葬者盡哭哀慟傍人莫不爲酸鼻揮涕關吏執筆書劾不能就一字關候垂泣終日不能忍決乃曰母子有義如此吾寧坐之不忍加文且又相讓安知孰是遂棄珠而遣之旣去後乃知男獨取之也君子謂二義慈孝論語曰父爲子隱子爲父隱直在其中矣若繼母與假女推讓爭死哀感傍人可謂直耳

京師節女按劉向列女傳京師節女者長安大昌里人之妻也其夫有讎人欲報其夫而無道徑聞其妻之仁孝有義乃劫其妻之父使要其女爲中譎父呼其女告之女計念不聽之則殺父不孝聽之則殺夫不義不孝不義𨿽生不可以行於世欲以身當之乃且許諾曰旦日在樓上新沐東首臥則是矣妾請開戶牖待之還其家乃告其夫使臥他所因自沐居樓上東首開戶牖而臥夜半讎家果至斷頭持去明而視之乃其妻之頭也讎人哀痛之以爲有義遂釋不殺其夫君子謂節女仁孝厚於恩義也夫重仁義輕死亡行之髙者也論語曰君子有殺身以成仁無求生以害仁此之謂也

邰陽友娣按劉向列女傳女娣者邰陽邑任延壽之妻也字季兒有三子季兒兄季宗與延壽爭葬父事延壽與其友田建陰殺季宗建獨坐死壽會赦乃以告季兒季兒曰嘻獨今乃語我乎遂振衣欲去問曰所與共殺吾兄者爲誰延壽曰田建田建已死獨我當坐之汝殺我而已季兒曰殺夫不義事兄之讎亦不義延壽曰吾不敢畱汝願以車馬及家中財物盡以送汝聽汝所之季兒曰吾當安之兄死而讎不執與子同枕席而使殺吾兄內不能和夫家又縱兄之讎何面目以生而戴天履地乎延壽慚而去不敢見季兒季兒乃告其大女曰汝父殺吾兄義不可以畱又終不復嫁矣吾去汝而死善視汝兩弟遂以身自經而死馮翊王讓聞之大其義令縣復其三子而表其墓君子謂友娣善復兄讎詩曰不僭不賊鮮不爲則季兒可以爲則矣

後漢

張雨按後漢書方術謝夷吾傳注壽張縣女子張雨早喪父母年五十不肯嫁畱養孤弟二人教其學問各得通經皆爲聘娶皆成善士夷吾薦於州府使各選舉表復雨門戶

盛道妻按後漢書列女傳犍爲盛道妻者同郡趙氏之女也字媛姜建安五年益部亂道聚眾起兵事敗夫妻執系當死媛姜夜中告道曰法有常刑必無生望君可速潛逃建立門戶妾自畱獄代君塞咎道依違未從媛姜便解道桎梏爲賫糧貨子翔時年五歲使道攜持而走媛姜代道持夜應對不失度道已遠乃以實告吏應時見殺道父子會赦得歸道感其義終身不娶焉

羊�妻蔡氏按野客叢談羊佑父�先妻孔融女後妻蔡邕女孔氏生發蔡氏生承佑時發與佑俱病度不能兩存乃專心養發故得濟佑竟病死後漢蔡邕傳無聞

晉

鄭休妻石氏按晉書列女傳鄭休妻石氏不知何許人也少有徳操年十餘歲鄕邑稱之旣歸鄭氐爲九族所重休前妻女旣幼休父布臨終有庶子沈生命棄之石氏曰柰何使舅之後不存乎遂養沈及前妻女力不兼舉九年之中三不舉子

靳康女按晉書列女傳靳康女者不知何許人也美姿容有志操劉曜之誅靳氏將納靳女爲妻靳女曰陛下旣滅其父母兄弟復何用妾爲妾聞逆人之誅也尙洿宮伐樹而況其子女乎因號泣請死曜哀之免康一子

廣漢汝婦按皇甫謐列女傳廣漢汝婦者汝惇之妻也居世殷富兄弟早孤而嫂貪�惇以所受田宅奴婢三百餘萬悉讓與兄裁畱園地數十畝起捨耕作土中得金一器惇以示妻妻曰本言讓先祖所有也此金非其有耶惇曰固吾意也乃俱擔金與兄嫂嫂初謂叔窮乏來欲借貸有不悅之色見金而喜兄乃惻然感悟棄妻還金

宋

南平王鑠妃江氏按宋書南平王鑠傳鑠素不推事世祖又爲元凶所任上乃以藥內食中毒殺之時年二十三追贈侍中司徒三子敬猷敬淵敬先敬猷嗣官至黃門郎敬淵初封安南縣侯官至後軍將軍敬先繼廬陵王紹前廢帝景和末召鑠妃江氏入宮使左右於前逼迫之江氏不受命謂曰若不從當殺汝三子江氏猶不肯於是遣使於第殺敬猷敬淵敬先鞭江氏一百其夕廢帝亦殞

南齊

吳翼之母丁氏按南齊書孝義韓靈敏傳會稽永興吳翼之母丁氏少喪夫性仁愛遭年荒分衣食以貽裏中饑餓者鄰里求借未嘗違同裏陳穰父母死孤單無親戚丁氏牧養之及長爲營婚娶又同裏王禮妻徐氏荒年客死山陰丁爲買棺器自往斂葬元徽末大雪商旅斷行村裏比屋饑餓丁自出鹽米計口分賦同裏左僑家露四喪無以葬丁爲辦冢槨有三調不登者代爲輸送丁長子婦王氏守寡執志不再醮州郡上言詔表門閭蠲租稅

乘公濟妻姚氏範法恂妻附

按南齊書孝義韓靈敏傳建武三年吳興乘公濟妻姚氏生二男而公濟及兄公願幹伯並卒各有一子欣之天保姚養育之賣田宅爲娶婦自與二男寄止鄰家明帝詔爲其二子婚表門閭復徭役吳郡範法恂妻褚氏勤苦執婦業宋升明中孫曇瓘謀反亡命褚謂其子僧簡曰孫越州先姑之�子與汝父親則從母兄弟交則義重古人逃竄脫不免汝宜收之曇瓘尋伏法褚氏令僧簡往斂葬年七十餘永明中卒僧簡在都聞病馳歸未至而褚已卒將殯舉屍不起尋而僧簡至焉

徐靈禮妻按南齊書孝義韓靈敏傳廣陵徐靈禮妻遭火救兒焚死太守劉悛以聞

北魏

平原女子孫氏按魏書列女傳平原鄃縣女子孫氏男玉者夫爲靈縣民所殺追執讎人男玉欲自殺之其弟止而不聽男玉泣曰女人出適以夫爲天當親自復雪云何假人之手遂以杖毆殺之有司處死以聞顯祖詔曰男玉重節輕身以義犯法緣情定罪理在可原其特恕之

孫道溫妻趙氏按北史列女傳西魏武功縣孫道溫妻趙氏者安平人也萬俟醜奴之反圍岐州久之無援趙乃謂城中婦女曰今州城方陷義在同憂遂相率負土晝夜培城城竟免賊大統六年贈夫岐州刺史贈趙安平縣君

隋

鍾士雄母蔣氏按隋書列女傳鍾士雄母者臨賀蔣氏女也士雄仕陳爲伏波將軍陳主以士雄嶺南酋帥慮其反復每質蔣氏於都下及晉王廣平江南以士雄在嶺表欲以恩義致之遣氏歸臨賀旣而同郡虞子茂鍾文華等作亂舉兵攻城遣人召士雄士雄將應之蔣氏謂士雄曰我前在楊都備嘗辛苦今逄聖化母子聚集沒身不能上報焉能爲逆哉汝若禽獸其心背徳忘義我當自殺於汝前士雄於是遂止蔣氏復爲書與子茂等諭以禍福子茂不從尋爲官軍所敗上聞蔣氏甚異之封爲安樂縣君

楊慶妻王氏按隋書河間王弘傳弘子慶越王侗稱制拜宗正卿世充將篡慶首爲勸進世充旣僭僞號以兄女妻之署榮州刺史及世充將敗慶欲將其妻同歸長安其妻謂之曰國家以妾奉箕於公者欲以申厚意結公心耳今叔父窮迫家國阽危而公不顧婚姻孤負付屬爲全身之計非妾所能責公也妾若至長安則公家一婢耳何用妾爲願得送還東都君之惠也慶不許其妻遂沐浴靚妝仰藥而死﹝按唐書列女傳曰王謂左右曰唐勝則鄭滅鄭安則吾夫死若是何益乃飲藥死﹞

唐

王蘭英按唐書列女傳王蘭英者獨孤師仁之姆師仁父武都謀歸唐王世充殺之師仁始三歲免死禁錮蘭英請髡鉗得保養許之時喪亂餓死者籍籍遊丐道路以食師仁身啖土飲水後詐爲采薪竊師仁歸京師髙祖嘉其義詔封蘭英永壽鄕君

李湍妻按唐書列女傳李湍妻某氏湍籍吳元濟軍元和中自拔歸烏重引妻爲賊縛而臠食之將死猶號於湍曰善事烏僕射觀者嘆泣重引請以其事屬史官詔可

韓會妻鄭氏按懷慶府誌鄭氏河陽中書舍人韓會妻文公愈之嫂也愈生三歲父仲卿曁母皆沒鞠育於鄭情若所生會後貶官竟死遷所氐扶櫬歸葬又就食江南皆攜叔以行教誨婚娶恩義甚篤艱苦守貞垂三十年親見愈登進士垂大名其亡也文公服期以報事聞朝野士大夫皆以爲法焉

衡方厚妻程氏按唐書列女傳衡方厚妻程氏太和中方厚爲邕州錄事參軍招討使董昌齡治無狀方厚數爭事昌齡怒將執付吏辭以疾不免卽以死告臥棺中昌齡知之使闔棺甚牢方厚閉久以爪攫棺爪盡乃絕程懼並死不敢哭昌齡恬不疑厚遣其喪程徒行至闕下叩右銀臺門自刵陳冤下禦史鞫治有實昌齡乃得罪文宗詔封程武昌縣君賜一子九品正員官

竇烈婦按唐書列女傳竇烈婦者河南人朝邑令畢某妻初同州軍亂逐節度使李瑭走河中令匿望仙裏不知所捨乃讎家也夜半盜入捽令首欲殺之竇泣蔽捍苦持賊袂至中刀不解令得脫走不死賊亦去京兆聞之歸酒帛醫藥幾死而愈

李氏妻王阿足按唐書列女傳李氏妻王阿足者深州鹿城人早孤無兄弟歸李氏數歲夫死無子以嫠姊髙年無供養乃不忍嫁晝耕夜織能辦生事餘二十年姊乃亡葬送如禮鄕人服其義爭遣女妻往師其風訓壽終於家

髙叡妻秦氏按唐書列女傳髙睿妻秦睿爲趙州刺史爲默啜所攻州陷睿仰藥不死至默啜所示以寶帶異袍曰降我賜爾官不降自死睿視秦秦曰君受天子恩當以死報賊一品官安足榮自是皆瞑目不語默啜知不可屈乃殺之

周迪妻按唐書列女傳周迪妻某氏迪善賈往來廣陵會畢師鐸亂人相掠賣以食迪饑將絕妻曰今欲歸不兩全君親在不可並死願見賣以濟君行迪不忍妻固與詣肆售得數千錢以奉迪至城門守者誰何疑其紿與迪至肆問狀見妻首已在枅矣迪裹余體歸葬之

李畬母按唐書列女傳李畬母者失其氏有淵識畬爲監察禦史得廩米量之三斛而贏問於吏曰禦史米不槪也又問車庸有幾曰禦史不償也母怒敕歸余米償其庸因切責畬畬乃劾倉官自言狀諸禦史聞之有慚色

姚女按陜西通誌姚女澄城人嫂李氏不得於姑每鞭笞輒以身蔽將適人忽危坐而逝嫂亦慟哭死裏中立祠祀焉

廖匡濟母按贛州府誌廖匡濟母失其姓虔化人匡濟仕湖南馬希範爲決勝指揮使帥衡山與黔苗鏖戰死希範遣使來弔其母母曰廖氏三百口受上溫飽之賜卽滅族未足爲報況一子乎幸勿爲念希範嘉母知大義厚卹其家

林廿五妻謝氏按閩書林廿五妻謝氏始自澤頭徙感徳場家於斯葬於斯矣會僞閩升場爲縣有逞其私者謀建桓門將沒廿五居而夷其墓謝方新寡𦇤其幼子徒步四千里赴汴京坐肺石三日得訴符下所部俾勿壞廉訪使孫澤撰墓碑極稱之

南唐

練夫人按浦城縣誌練氏章太傅仔鈞妻智識過人仔鈞以西北面行軍招討使辟於朝付步騎五千人屯西巖山時江西兵假道山下遣王建封求應於建安期以七日後至欲軍法處之夫人請曰常委以腹心今當宥之仔鈞不可夫人密令逃去且給以行資建封遂仕南唐南唐將伐建安命屠其城建封使軍吏訪夫人處遂解甲徒步拜夫人曰夫人親戚內外乞示錄姓名當保全之夫人曰城中居民不啻萬家妾不先死而貪內外親屬之生可乎願司空全大義無以老妾爲念建封感其言止戮首亂者數十人全城之功郡人徳焉仔鈞十三子其八子皆練氏所生也後子孫皆貴顯

閨義部外編隨手雜錄郡君李氏余嬸也嘗有貨珠子老媼李氏攜珠子至旣去遺珠子在地嬸收之後媼逾時不至一日旣至形容瘠瘦精神恍惚非昔人也嬸詰之曰向時所貨珠子歸則失去告其主以金十兩償之其主不許因憂愁感疾幾不能起嬸曰珠子當時遺在地我得之今在此媼驚喜涕下願致金六兩以請嬸取還之金不受也後微疾夢出門乘車出曠野至大官府見二偉人衣冠坐堂上引至堂下偉人方問姓氏嬸知其陰府也遂誦大悲�左右皆驚愕其堂搖動不已二偉人立語曰勿誦放爾歸矣一吏持大簿書至案偉人問曰記得還李媼珠子事否嬸曰記之其一偉人曰當展二十年壽其一曰得無太多也其一曰婦人而不愛珠寶此可尙也俾人送還復乘車至門首而入見其屍臥帳中驚而寤起後二十年乃卒春渚紀聞宣和間朝廷收復燕云卽科郡縣敷率第第出錢增免夫錢海州懷仁縣楊六秀才妻劉氏夫死獨與一子俱而家素饒於財聞官司督率嚴促而貧下戶艱於輸納卽請於縣乞以家財十萬緡以免下戶之輸縣令欣然從之調夫輦運數日盡空其庫藏者七間因之掃治設佛供三晝夜旣畢明旦視之則屋間之錢己復堆垛盈滿數之正十萬緡而皆用紅麻爲貫每五緡作辮辮首必有一小木牌上書麻靑二字觀者驚異莫知其然或有釋之者曰聞靑州府麻員外家至富號麻十萬家豈非神運其錢至此耶劉氏因密令人往靑州蹤迹之果有州民麻氏其富三世自其祖以錢十萬鎭庫而未嘗用也一夕失之不知所往劉氏卽專人致殷勤於麻氏請具舟車復歸此錢麻驚嗟久之而遣介委曲附謝吾家福退錢歸有徳出於天授今復往取違天理而非人情不敢祗領也劉氏知其不可曰我誠輸此錢以助國用豈當更有之卽施貧民及助修佛道觀宇一錢不畱於家家益富云

閨義部藝文二詩

秦女休行魏協律都尉左延年所作今擬之唐李白西門秦氏女秀色如瓊花手揮白楊刀一

作刃淸晝殺讎家羅袖灑赤血英气一

作聲淩紫霞直上西山去關吏相邀遮婿爲燕國王身被詔獄加犯刑若履虎不畏落爪牙素頸未及斷推眉伏泥沙金雞忽放赦大辟得寬賒何慚聶政姊萬古共驚嗟

將進酒

元稹將進酒將進酒酒中有毒鴆主父言之主父傷主母母爲妾地父妾天仰天俯地不忍言陽爲僵踣主父前主父不知加妾鞭旁人知妾爲主說主將淚洗鞭頭血推椎主母牽下堂扶妾遣升堂上�將進酒酒中無毒令主壽顧主回思歸主母遣妾如此由主父妾爲此事人偶知自慚不密方自悲主今顚倒安置妾貪天僭地誰不爲

題義女亭

許渾身沒蘭閨道日明郭南尋得舊池亭詩人愁立暮山碧賈客怨離秋艸靑四望一作座月沈疑掩鏡兩檐花動認一

作設收屏至今鄕裏風猶在借問誰傳義女銘

女僕阿汪

韋莊念爾辛勤歲已深亂離相失又相尋他年待我門如市報爾千金與萬金

呂母

周曇獄無良吏雪無由處處戈鋋自執讎呂母銜冤窮老婦亦能爲帥復私讎

濉陽

宋徐積嘗聞唐李氏世號爲賢妻以力營七喪或謂難庶幾孰知蔡家婦其事乃同之豈特在中饋無往而無儀孝於其所尊慈於其所卑旣知義所在能終義所爲我生至此極我嫁逢百罹其屬死略盡其骨俱無歸身爲未亡人心乃眞男兒以己任其責無忘須臾時但恐事不濟安知卹寒饑乃捐奉生具而爲送亡資面不禦膏沐首不加冠笄金珠鬻於市文繡容何施更無囊中裝惟有身上衣殆將截其發幸苟完其肌所得蓋良苦所積從細微如此十年久猶以爲支離日時卜諸良宅兆相厥宜一舉十八喪且令得所依手自植松楸身亦沾塗泥何暇裹兩足但知勤四肢居者嘆於室行者泣於岐鳥亦助叫號人思操累梩冥冥長夜魂所獲喜可知��佳城中不爲中道屍卒辦其家事少慰而心悲義深海可涸行堅山可摧孤誠貫白日幽光淩虹霓吾聞古烈女犖犖非可奇一死盡易處一節亦易持至如張氏者使人尢歔欷誰爲孝義傳誰爲黃絹碑亦有淮上翁爲述濉陽詩移書太史氏無令玆逸遺

史貞義女�

崔惇詩生平愛遊覽維舟瀨江潯再拜謁貞女淸風灑煩襟貞女不可作衋然傷我心荒涼古祠下落日滄波深穹碑當道周剝落莓苔侵畱此萬古名不與形俱沈

貞義女�

秦梓史氏之女生寒門白璧粲粲貞義存上無所天漂爲業春風三十報母恩斬奢芟尙白日�子胥脫身間道奔遠來困窮乞於此漂母進食哀王孫子胥還吳雪讎恥貞女可憐身已死一飯之徳古必償遺以百金投瀨沚謫仙髙才起幽沈奕奕穹碑照江水有客停舟臨古祠涼�動水興遐思蕉黃荔丹幾千古焄蒿淒愴若見之更憐抉目人已去姑蘇臺上艸萋萋

貞女歌

楊邦乂溧山兮蒼蒼瀨水兮湯湯中有貞女飲冰茹霜於焉擊漂維瀨之陽遭壯士兮苦絕糧賑窮不惜傾壺漿所處旣以義安能計存亡幡然捐佩入不測下游九土從英皇耿幽光兮貫白日凜心气兮摩穹蒼嗚呼世無李太白此女終弗揚遺風奕奕山髙水長可以惇薄俗激忠良千古萬古誰頡頏

貞義女歌

劉岑貞女已雲遠芳名聞至今煙波瀨江上松柏古祠深暮色畱殘照悲風動遠林謫仙文不死讀罷淚沾襟

貞女祠

元嚴瑄殘碑拂拭認前朝萬古貞魂不可招惆悵瀨江東去水野煙汀樹共蕭蕭

贈伯姊

明曹壽奴艸有並蒂花木有連理枝果有合歡核豆有同根箕魚或比目遊鳥亦比翼隨同功繭作綿合�玉爲�我與子姊妹願得不相離出必同車輿居必聯屋楣見月每共拜弄珠定雙嬉子妝我掠鬢子盥我奉匜我衣搗子砧子濯污我私機張我續織鏡聽子兼持子褰我衾裯我餔子粥糜寒輒擁子背暑還扇我肌子女疊相抱帷帳恆並施生從比肩人沒以百歲期

義婦行

湯引績吳越王有大功於東南而子孫食其報者復異乎人世傳忠孝𨿽婦女亦可嘉焉顧處士女妙貞繼其十七世孫時用室遭張氏亂棄其所生而全前妻之子其孫理容出事迹觀焉爲古體一章以厲世云顧家一女膚如玉��靈臺抱貞淑擇配奚州武肅孫井臼親操謝膏沐不必荊釵與布襖雍雍自是閨中寶撫卑事上盡歡心內外皆稱新婦好歡樂未央災禍來閭閻滿眼飛塵埃長鯨大豕互吞食雌凰雄鳳難徘徊彊將性命依巖壑柏葉松肪共咀嚼艸衣木屐度晨昏乃畏彊梁橫侵掠丈夫前室有佳兒哇哇相逐遠奔馳足趼腹枵行不得鋒橫矢亂計寧施妾身有子年尢小恩義欲兼嗟力少殘生苟幸得完全孤誠自有神明表拊膺長慟望天呼回頭已作溝中枯男子𨿽羞鄧伯道婦女何慚魯義姑明皇九五眞龍出一掃寰區羣蚤虱歸來室宇尙依然四方重睹升平日矻然婦織與夫�眼看家道日康寧蒼蒼主者豈無謂兩男一女連綿生五十年來三百指螽斯奪盡前人美珍珠簾卷畫堂深鶴髮披肩全壽祉節孝賢能世豈無蒼黃誰得展良圖傷哉此道日雕喪事迹何繇付董狐

嫁瞽歌

吳儼予嘗聞之古有人曾娶瞽程子謂此眞難能三十年前爲不成徽音寥寂幾百載古人已逝今人在義興陳橋宣義家深閨有女顏如花蹇家有子年�對媒妁通名宜匹配定盟結聘未過門蹇陡失明雙目昏父母聞之心覺悔舅姑亦願將親退誰知陳女不易心自言一諾輕千金姻緣有分定郎瞽妾之命舅姑爲子不必憂父母爲女何須愁嫁雞逐雞狗逐狗夫婦疾病相保守東鄰之女夫病曾易親西鄰之婦夫死重嫁人此輩不如禽與獸妾身寧死不能彀父母吁嗟我女賢妝奩加倍休論錢舅姑相慶親族喜婦賢可望�宗嗣於歸和協春復春朝夕敬侍嚴如賓克勤克儉貨財足七子四女森如玉夫隨舅歿時事更貞操始終冰玉淸養姑撫子慈且孝康寧福壽皆天報四子三婿皆讀書飛騰指日登云衢珠冠霞帔五花誥庭帷有待增光耀予恐人事久易忘大書嫁瞽歌一章觀民風者重名教采詩未必徇時好收入皇明史冊中挽回萬古之淳風

漂母祠

金大車王孫去不返淮水亦東流宿艸封遺冢行人說故侯荒祠黃葉暗寒渚白蘋秋一飯猶懷徳空悲云夢遊

漂母

沈珫偶然一飯進王孫答贈千金未足論何事怨家還報徳淮陰年少亦推恩

史貞女祠

王朝佐瀨水何泱泱攜筐向水傍低頭事漂擊不惜濕羅裳晨出未暮歸老母在髙堂三旬不願適焉知繡鴛鴦道逢困丈夫行乞良可傷一飯婦女仁況有殘壺漿終焉感禮義出詞何慨慷貞潔恐無知淸流見肝腸悲哉伍子胥百金何足償惟有鴟夷心可以增輝光閨義部紀事公羊傳邾婁顏之時邾婁女有爲魯夫人者孝公幼顏淫九公子於宮中因以納賊臧氏之母養公者也聞有賊以其子易公抱公以逃賊至湊公寢而弒之臣有鮑廣父與梁買子者聞有賊趨而至臧氏之母曰公不死也在是吾以吾子易公矣於是負孝公之周訴天子天子爲之誅顏而立叔術反孝公於魯顏夫人者嫗盈女也國色也其言曰有能爲我殺殺顏者吾爲其妻叔術爲之殺殺顏者而以爲妻左傳僖公二十二年晉太子圉爲質於秦將逃歸謂嬴氏曰與子歸乎對曰子晉太子而辱於秦子之欲歸不亦宜乎寡君之使婢子侍執巾櫛以固子也從子而歸棄君命也不敢從亦不敢言遂逃歸左傳僖公十五年晉侯之入也秦穆姬屬賈君焉且曰盡納羣公子晉侯烝於賈君又不納羣公子是以穆姬怨之晉侯賄秦伯以河外列城五旣而不與晉饑秦輸之粟秦饑晉閉之糴故秦伯伐晉戰於韓原獲晉侯以歸穆姬聞晉侯將至以太子罃弘與女簡璧登臺而履薪焉以免服衰絰逆且告曰上天降災使我兩君匪以玉帛相見而以興戎若晉君朝以入則婢子夕以死夕以入則朝以死惟君裁之乃捨諸靈臺大夫請以入公曰獲晉侯以厚歸也旣而喪歸焉用之左傳成公二年晉郤克及齊侯戰於�齊師敗績齊侯見保者曰勉之齊師敗矣辟女子女子曰君免乎曰免矣曰銳司徒免乎曰免矣曰苟君與吾父免矣可若乎乃奔齊侯以爲有禮旣而問之辟司徒之妻也予之石左傳定公四年冬蔡侯吳子唐侯伐楚敗諸雍澨五戰及郢己卯楚子取其妹季畀我以出涉睢濟江入於雲中王寢盜攻之以戈擊王王孫由於以背受之中肩王奔鄖鍾建負季以從五年申包胥以秦師至吳師大敗逃歸楚子入於郢王將嫁季季辭曰所以爲女子遠丈夫也鍾建負我矣以妻鍾建以爲樂尹戰國策王孫賈年十五事閔王王出走失王之處其母曰女朝出而晚來則吾倚門而望女暮出而不還則吾倚閭而望女今事王王出走女不知其處女尙何歸王孫賈乃入市中曰淖齒亂齊國殺閔王欲與我誅者袒右市人從者四百人與之誅淖齒刺而殺之外史魏王曰寡人有母結髮於先君而生寡人先君之側室生寡人伯兄先君曰側室之子𨿽長非嫡也寡人是命先君之側室亦捨長子伯兄而拾寡人告我先君曰君無以妾之子爲長而命以國使妾有他釁惟嫡子仲氏立妾之福也先君曰立嫡之命出吾意也而議未布於外內以汝長子之故今汝以一婦而能禮讓且智吾之內釁由汝熄矣遂議立寡人先君之侍臣謂寡人曰公子可以避矣如不避必有內言寡人是以行先君之側室聞之而憂告先君曰夫人之公子行矣君何不聞妾之子不可奪也意者君以妾之故而遷其前言乎不然何公子捐國而行也若公子罪妾妾將攜其子而假君所以賜妾與子也妾與國孰重妾與宗廟孰重妾與公子孰重妾在而公子行妾安能一日求活耶願君亟反之非爲妾也爲公子也爲國與宗廟人民也不然妾𨿽萬死而不足贖君之心胡可明也先君遂返寡人於國史記信陵君列傳秦破趙長平軍進兵圍邯鄲魏王使將軍晉鄙將十萬眾救趙畱軍壁鄴平原君讓魏公子公子數請魏王及賓客辧士說王萬端魏王畏秦終不聽公子欲以客往赴秦軍與趙俱死行過夷門見侯生具告所以侯生曰公子欲赴秦軍譬若以肉投餒虎何功之有哉乃屏人與語曰嬴聞晉鄙之兵符常在王臥內而如姬最幸出入王臥內力能竊之嬴聞如姬父爲人所殺如姬資之三年自王以下欲求報其父仇莫能得如姬爲公子泣公子使客斬其仇頭敬進如姬如姬之欲爲公子死無所辭顧未有路耳公子誠一開口請如姬如姬必許諾則得虎符奪晉鄙軍北救趙而西卻秦此五霸之伐也公子從其計請如姬如姬果盜晉鄙兵符與公子漢書王陵傳王陵沛人也髙祖微時兄事陵及髙祖起沛入咸陽陵亦聚黨數千人居南陽不肯從沛公及漢王之還擊項籍陵乃以兵屬漢項羽取陵母置軍中陵使至則東鄕坐陵母欲以招陵陵母私送使者泣曰願爲老妾語陵善事漢王漢王長者毋以老妾故懷二心妾以死送使者遂伏劍而死項王怒亨陵母陵卒從漢王定天下封安國侯爲右丞相後漢書趙苞列傳苞字威豪甘陵東武城人初仕州郡遷遼西太守抗厲威嚴名振邊俗以到官明年遣使迎母及妻子垂當到郡道經柳城值鮮卑萬餘人入塞寇鈔苞母及妻子遂爲所劫質載以擊郡苞卒步騎二萬與賊對陣賊出母以示苞苞悲號謂母曰爲子無狀欲以微祿奉養朝夕不圖爲母作禍昔爲母子今爲王臣義不得顧私恩毀忠節惟當萬死無以塞責母遙謂曰威豪人各有命何得相顧以虧忠義昔王陵母對漢使伏劍以固其志爾其勉之苞卽時進戰賊悉摧破其母妻皆爲所害苞殯殮母畢自上歸葬靈帝策弔慰封鄃侯苞葬訖遂歐血而死三國魏志楊阜傳馬超率眾戎渠帥以擊隴上郡縣隴上郡縣皆應之惟冀城奉州郡以固守阜率國士大夫及宗族子弟勝兵者千餘人使從弟嶽於城上作偃月營與超接戰自正月至八月而救兵不至遣別駕閻溫循水潛出求救爲超所殺於是刺史太守開城門迎超超入拘嶽於冀使楊昂殺刺史太守阜有報超之志而未得其便頃之阜以喪妻求葬假阜外兄姜敍屯歷城阜少長敍家見敍母及敍說前在冀中時事歔欷悲甚敍曰何爲乃爾阜曰守城不能完君亡不能死亦何面目以視息於天下馬超背父叛君虐殺州將豈獨阜之憂責一州士大夫皆蒙其恥君擁兵專制而無討賊心此趙盾所以書弒君也超彊而無義多釁易圖耳敍母慨然�從阜計定起兵於鹵城超聞阜等兵起自將襲歷城得敍母敍母罵之曰汝背父之逆子弒君之桀賊天地豈久容汝而不早死敢以面目視人乎超怒殺之及隴右平太祖封討超之功曰姜敍之母勸敍早發明智乃爾𨿽楊敞之妻蓋不過此皇甫謐列女傳建安中馬超攻冀害涼州韋康州人淒然莫不感憤姜敍爲撫夷將軍擁兵屯歷敍姑子楊阜故爲康從事同等十餘人皆略屬超陰相結爲康報讎未有間會阜妻死辭超歸西寧因過至歷候敍母說康被害及冀中之難相對泣良久姜敍舉室感悲敍母曰咄伯奕韋使君遇難豈一州之恥亦汝之負豈獨義山哉汝無顧我事淹變人生誰不死死國忠義之大者但當速發我自爲汝當之不以餘年累汝也因敕敍與阜參議許諾分人傳語鄕裏尹奉趙昂及安定梁寬等令敍先舉兵叛超怒必自來擊敍寬等因從後閉門約誓已定敍遂進兵入鹵昂奉守祁山超聞果自出擊敍寬等因從後閉冀門超失據過鹵敍守鹵超因進至歷歷中見超往以爲敍軍還又聞超已走奔漢中故歷無備及超入歷執敍母母怒罵超超被罵大怒卽殺敍母及其子燒城而去阜等以狀聞太祖甚嘉之手令褒揚三國誌駱統傳統母攺適爲華歆小妻統時八歲遂與親客歸會稽事適母甚謹時饑荒鄕裏及遠方客多有困乏統爲之飲食衰少其姊仁愛有行寡居無子見統甚哀之數問其故統曰士大夫糟糠不足我何心獨飽姊曰誠如是何不告我而自若若此乃自以私粟與統又以告母母亦賢之遂使分施由是顯名世說新語王大將旣爲逆頓軍姑孰晉明帝以英武之才猶相猜憚乃著戎服騎巴賨馬賫一金馬鞭陰察軍形勢未至十餘里有一客姥居店賣食帝過謁之謂姥曰王惇舉兵圖逆猜害忠良朝廷駭懼社稷是憂故劬勞晨夕用相覘察恐形迹危露或至狼狽追迫之日姥其匿之便與客姥馬鞭而去行惇營匝而出軍士覺曰此非常人也惇臥心動此必黃須鮮卑奴來命騎追之已覺多許裏追士因問向姥不見一黃須人騎馬度此耶姥曰去已久矣不可復及於是騎人息意而反江左名士傳謝鯤鄰家有女嘗往挑之女方織以梭投折其兩齒宋書顧琛傳琛爲西陽王子尙撫軍司馬母孔氏時年百餘歲晉安帝隆安初瑯邪王廞於吳中爲亂以女爲貞烈將軍悉以女人爲官屬以孔氏爲司馬及孫恩亂後東土饑荒人相食孔氏散家糧以賑邑裏得活者甚眾生子皆以孔爲名焉宋書劉懷肅傳初髙祖產而皇妣殂孝皇貧薄無由得乳人議欲不舉髙祖髙祖從母生劉懷敬未期乃斷懷敬乳自養髙祖髙祖以舊恩懷敬累見寵授至會稽太守南史孝義孫棘傳孫棘彭城人也宋大明五年發三五丁弟薩應充行坐違期不至棘詣郡辭列棘爲家長令弟不行罪應百死乞以身代薩薩又辭列自引太守張岱疑其不實以棘薩各置一處報云聽其相代顏色並悅甘心赴死棘妻許又寄語屬棘君當門戶豈可委罪小郎且大家臨亡以小郎屬君竟未妻娶家道不立君已有二兒死復何恨岱依事表上孝武詔特原罪州加辟命並賜帛二十匹梁書顧協傳協幼孤隨母養於外氏自丁艱憂遂終身布衣蔬食少時娉舅息女未成婚而協母亡免喪後不復娶至六十餘此女猶未他適協義而迎之魏書崔辯傳辯長子景�子巨倫有�明惠有才行因患眇一目內外親類莫有求者其家議欲下嫁之巨倫姑趙國李叔引之妻髙明慈篤聞而悲感曰吾兄盛徳不幸早世豈令此女屈事卑族乃爲子翼納之時人嘆其義崔氏與翼書詩數十首辭理可觀陳書徐孝克傳梁末侯景寇亂京邑大饑餓死者十八九孝克養母饘粥不能給妻東莞臧氏領軍臧質之女也甚有容色孝克乃謂之曰今饑荒如此供養交闕欲嫁卿與富人望彼此俱濟於卿意如何臧氏弗許時有孔景行者爲侯景將富於財孝克密因媒者陳意景行多從左右逼而迎之臧涕泣而去所得谷帛悉以供養孝克又剃髮爲沙門攺名法整兼乞食以充給焉臧氏亦深念舊恩數私致饋餉故不乏絕後景行戰死臧伺孝克於途中累日乃見謂孝克曰往日之事非爲相負今旣得脫當歸供養孝克默然無答於是歸俗更爲夫妻南史杜龕傳龕僧辯�也始爲吳興太守以陳武帝非素貴及爲之本郡以法繩其宗門無所縱捨武帝銜之切齒及僧辯敗龕乃據吳興以拒之頻敗陳文帝軍龕好飲酒終日恆醉勇而無略部將杜泰私通於文帝說龕降龕然之其妻王氏曰霸先讎隙如此何可求和因出私財賞募復大敗文帝軍後杜泰降文帝龕尙醉不覺文帝遣人負出項王寺前斬之王氏因截發出家隋書朱敞傳敞朱榮之子父彥伯齊神武帝盡誅朱氏敞小隨母養於宮中及年十二自竇而走見童兒羣戲者易衣而遁追騎不識執綺衣兒得免遂入一村見長孫氏媼踞胡�而坐敞再拜求哀長孫氏湣之藏於復壁三年購之愈急迹且至長孫氏曰事急矣不可久畱資而遣之遂詐爲道士變姓名微服西歸於周太祖見而禮之武帝東徵上表求從攻城陷陣所當皆破進位上開府除膠州刺史於是迎長孫氏及弟置於家厚資給之唐書薛舉傳薛舉自號西秦霸王未幾死仁杲代立未葬而仁杲滅其將旁仚地降詔卽統其兵未幾復叛仚地羌豪也舉父子信倚之至是入南山繇商洛出漢川眾數千所過剽害敗大將龐玉至始州掠王氏女醉寢於野王取仚地所佩刀斬之送首梁州詔封女爲崇義夫人耳目記唐滕王極淫諸官妻美無不嘗徧詐言妃喚卽行無禮時典簽崔簡妻鄭氏初到王遣喚欲不去懼王之威去則被辱鄭曰昔湣懷之妃不受賊逼當今淸泰敢行此事耶遂入王中門外小閣王在其中鄭入欲逼之鄭大叫左右曰王也鄭曰大王豈作如是必家奴耳取一隻履擊王頭破抓面流血妃聞而出鄭氏乃得還王大慚旬日不視事簡每日參候不敢離門後王衙坐簡向前謝過王慚卻入月餘日乃出諸官之妻曾被王喚入者莫不羞之其婿問之無辭以對淮安府誌潼水王義方擢侍禦史將論李義府之姦意必得罪問計於母母曰昔王母伏劍成陵之義汝能盡忠吾死何恨義方遂劾義府卒以諫顯資治通鑑唐右司郎中馮翊喬知之有美妾曰碧玉知之爲之不昏武承嗣借以教諸姬遂畱不還知之作綠珠怨詩以寄之碧玉赴井死承嗣得詩於裙帶大怒諷酷吏羅告族誅之筆記李北海與張說交惡以枉下獄論死其妻上書請戍邊自贖得末減貶遵化尉流瘴嶺南唐書文藝李邕傳邕貶遵化尉流嶺南邕妻溫爲邕請戍邊自贖曰邕少習文章疾惡如讎不容於眾邪佞切齒諸儒側目頻謫遠郡削迹朝端不啻十載歲時嘆戀聞者傷懷屬國家有事泰山法駕旋路邕獻牛酒例蒙恩私妾聞正人用則佞人憂邕之禍端故自此始且邕比任外官卒無一毀天意暫顧罪過旋生諺曰士無賢不肖入朝見嫉惟陛下明察邕初蒙訊責便系牢戶水不入口者逾五日气息奄奄惟吏是聽事生吏口絕邕手書貸人蠶種以爲枉法市羅貢奉捐爲姦贓於時匭使朝堂守捉嚴固號天訴地誰肯爲聞泣血去國投骨荒裔永無還期妾願使邕得充一卒效力王事膏塗朔邊骨糞沙壤成邕夙心表入不省唐書張巡傳安祿山反河南節度使嗣虢王巨屯彭城假巡先鋒俄而魯東陷賊濟陰太守髙承義舉郡叛巨引兵東走臨淮賊將謀趨寧陵絕巡餉路巡外失巨依拔眾保寧陵巨之走臨淮巡有姊嫁陸氏遮王勸勿行不納賜百縑勿受爲巡補縫行間軍中號陸家姑先巡被害唐書僕固懷恩傳懷恩護回紇歸國道太原辛云京內忌懷恩又以其與回紇親疑可汗見襲閉關不敢犒軍懷恩大怒表上其狀頓軍汾州會監軍駱奉先自云京所歸云京已厚結其歡因言懷恩與可汗約反狀明白奉先過懷恩升堂拜母母讓曰若與我兒約兄弟今何自親云京然前事勿論自今宜如初酒酣懷恩舞奉先厚納以幣懷恩未及酬奉先亟辭去懷恩遣左右匿其馬奉先疑圖己乘夜遁歸懷恩驚追與其馬奉先還具奏懷恩反狀懷恩上表陳情詔宰相臨諭詔旨勸入朝懷恩許諾副將範志誠諫以爲嫌隙成矣柰何入不測之朝乃止使子瑒攻云京云京敗進攻楡次未拔追兵於祁責其緩鞭之眾怒懷恩聞以告母母曰我戒汝勿反國家訓汝不淺今眾變禍且及我柰何懷恩再拜出母提刀逐之曰吾爲國殺此賊取其心以謝軍中懷恩走乃與部曲三百北渡河走靈武稍稍引�命軍復振帝念舊勛不加罪詔輦其母歸京師厚卹之以壽終唐書朱泚傳泚僭位於宣政殿號大秦帝使髙重傑屯梁山禦賊賊將李日月殺之日月銳甚自謂無前渾瑊伏兵漠谷引數千騎攻長安引卻日月尾追遇伏斗射日月殺之泚悵恨其母不哭罵曰奚奴天子負而何事死且晚唐國史補吐蕃自貞元末失維州常惜其險百計復之乃選婦人有心者約曰去爲維州守卒之妻十年兵至汝爲內應及元和中婦人已育數子蕃寇大至發火應之維州復陷唐書李白傳白度牛渚磯至姑孰悅謝家靑山欲終焉及卒葬東麓元和末宣歙觀察使範傳正祭其冢禁樵采訪後裔惟二孫女嫁爲民妻進止仍有風範因泣曰先祖志在靑山頃葬東麓非本意傳正爲攺葬立碑焉告二女將攺妻士族辭以孤窮失身命也不願更嫁傳正嘉嘆復其夫徭役楮記室唐李光進弟光顏先娶而母委以家事及光進娶母已亡弟婦封貲貯納管鑰於姒光進命返之曰娣逮事姑嘗命主家事不可攺因相持泣乃如初大唐新語南中丞卓吳楚遊學十餘年衣布縷乘牝衛薄遊蔡州州牧待之似厚而爲吏難阻每宴集令召則雲南秀才自以衣冠不整稱疾不赴羈旅窮愁似無容足之地惟城南鬻飯老嫗待之無厭色後十七年卓爲蔡州牧曰古人一飯之恩必報睚眥之怨必酬遂戮讎吏而報飯嫗後轉黔南經略使雲溪友議潞州沈尙書絢宣宗九載主春闈將欲放榜其母郡君夫人曰吾見近日崔李侍郎皆與宗盟及第似無一家之謗汝叨此事家門之慶也於諸葉中擬放誰耶絢曰莫先沈先也太夫人曰沈先早有聲價沈擢次之二子科名不必在汝自有他人與之吾以沈儋孤單鮮有知者汝其不湣孰能見哀絢不敢違慈母之命遂放儋第焉先後果升上第擢奏蕓閣從事三湘太夫人之朗悟儋亦感激焉鎭江府誌孟昶被毀深自惋失及劉裕建義與昶定謀欲盡散財物以供軍糧謂妻周曰劉邁毀我於桓公便是一生淪落決當作賊卿幸可早爾離絕脫得富貴相迎不晚也周曰君父母在堂欲建非常之謀豈婦人所可諫阻事之不成當於奚官中奉養大家義無歸志也昶愴然久之而起周爲傾資產以給所需家人不知陸遊南唐書丘旭傳旭字孟陽隨計金陵凡九舉而曳白者六七然自勵彌篤不以爲恥旣而困窘無進取意秋試將邇寡嫂問行期旭以匱乏告劉曰苟濟榮望𨿽孤兒可鬻況貲用乎於是罄橐遺之旭不得已再就鄕舉明年春試厚徳載物賦旭爲第一石林燕語章郇公髙祖母練氏其夫均爲王審知偏將領軍守西巖一日盜至不能敵遣二親校請兵於審知後期不至將斬之練氏爲請不得卽密取奩中金遺二校使逃去二校�南唐會王氏國亂李景卽遣兵攻福建時均已卒矣二校聞練氏在亟遣人賫金帛招之使出曰吾翌日且屠此城若不出卽並及矣練氏返金帛不納曰爲我謝將軍誠不忘前日之意幸退兵使吾城降吾與此城人可俱全不然願與皆屠不忍獨生也再三請不已二將感其言遂許城降均十五子五爲練氏出郇公與申公皆其後也茅亭客話庚子歲天兵討益部賊突圍宵遁主帥湣城中民使招誘出城大軍方入搜捕及平定後盡令歸家南市渠中有一盲女年七八歲叫云父耶母耶兄耶嫂耶何處去不供給我飲食也其盲女爲饑渴所逼不知無家但怨呼父母兄嫂旦夕不輟有一鄰婦云此孫氏女三歲因患�豆入眼父母憐其聰慧常教念佛書鞠養甚厚父死於輸給不迨母死於憂憤嫂因供給役夫中流矢而斃兄城陷而不知存亡更無親戚觀者痛心流涕經旬或遇鄰婦問盲女存亡鄰婦云盲女不接他人飲食但悲號呼叫其親水飲不入口蘇而復絕七日而死因憫而捨餘燼者材而焚之於盲女衣中獲白金一兩遂鬻之以供僧畫像焉嗚呼城陷日似此者多矣獨書盲女者鄙意有激焉夫家富則禮義興苟不足則禮義俱廢人之常情也當是時民家財罄窘迫尢甚鄰婦獨能捨餘燼之材焚燒盲女復於女衣中獲金不爲己用與盲女供僧畫像奇哉鄰婦能於困窮窘迫之際存誠如是故特書之今之見利亡義者斯鄰婦之罪人乎湘山野錄李丞相沆有長者譽一世僕逋宅金數十千忽一夕遁去有女將十歲美姿格自寫一券系於帶願賣於宅以償焉丞相大惻之祝夫人曰願如己子育於室訓教婦徳俟長求偶嫁之請夫人親結縭以主其婚然而務在明潔夫人如所誨及笄擇一亦頗良具奩幣歸之女範果堅白過庭錄張康節公晚年鰥居有侍妾晏康奉公甚謹未嘗少違意公嘗召而謂曰吾死亦當從我爾妾恭應曰惟命是從公薨妾果相繼死人以爲異倦遊雜錄劉潛以淄州職官權知鄆州平陰縣事一日與客飲驛亭左右報太夫人暴疾潛馳歸已不救矣潛抱母一慟而絕其妻見潛死復撫潛屍大號而卒時人傷之江陰縣誌丁思妻謝氏元佑間撾登聞鼓乞割己田二千畝宅一區爲義莊義宅以供祠祭以贍族人子孫從長管攝不許攺易元佑八年七月二十七日有旨褒嘉十有三年孫彬乙科擢第三入爲郎秉麾節處州府誌葉光妻梅氏年少寡居元佑中郡守胡宗質增刱州學梅助錢二千緡又賣珠冠得五百緡以益之建義學於鄕請名士葉端仁教五經又聘一師訓誨鄕中子弟山房隨筆趙靜齋淮被執於溧陽丰登莊至府辭家廟卽登棹去至瓜州被刑無敢理其屍者有一寵姬在焦僉省處啟僉省云趙四知府今日已死妾元是他婢子望相公以妾之故將屍焚化也是相公一段陰騭焦許焉乃作一棺焚之又啟收骨散之於水亦許之遂以裙盛骨殖到江下大慟投江而死隨隱謾錄錢塘範十郎二女俱爲雲間富民陸氏妾長曰鶯鶯有寵早死次曰燕燕與羣妾等陸病且貧貨所居棲墓廬羣妾皆散燕燕獨不忍去因食貧十餘年陸死自鬻以葬焉嗚呼豫讓懷智伯國士恩始以國士報燕燕不賢於讓哉揚州府誌安仁鄕有姑嫂刈稻姑溺嫂援之俱死水中共瘞溝旁忽生蓮花數朵居人異之啟其棺花莖皆從口出今冢尙存金史路伯達傳伯達累遷刑部侍郎太常卿拜安國軍節度使未幾攺鎭安軍嘗使宋回獻所得金二百五十兩銀一千兩以助邊表乞致仕末及上而卒其妻傅氏言之上嘉其誠贈大中大夫仍以金銀還之傅泣請弗許傅以伯達嘗修冀州學乃市信都棗彊田以贍學有司具以聞上賢之賜號成徳夫人寶符傳天興元年北兵攻城矢石之際忽見一女子呼於城下曰我倡女張鳳奴也許州破被俘至此彼軍不日去矣諸君努力堅守無爲所欺也言竟投濠而死朝廷遣使馳祭於西門正大天興之際婦人節義可知者數人耳鳳奴事別史錄之蓋有所激云輟耕錄聶以道宰江右邑一日有村人早出賣菜拾得至元鈔十五錠歸以奉母母怒曰得非盜來而欺我乎縱有遺失亦不過三兩張耳寧有一束之理況我家未嘗有此立當禍至可急速送還毋累我爲也言之再子勿從母曰必如是我須訴之官子曰拾得之物送還何人母曰但於拾處俟之定有失主子遂依命攜往頃間果見尋鈔者至村人本朴質竟不詰其數便以付還傍人皆令分取爲賞失主靳曰我原三十定方才一半安可賞之爭鬧不已相持至廳事下聶推問村人其詞實又密喚其母審之合乃俾二人各具失者實三十定得者實十五定文狀在官卻謂失主曰此非汝鈔必天錫賢母以養老者若三十定則汝鈔也可自別尋去遂給付母子聞者稱快輟耕錄至正壬辰秋邊寇陷常州守吏望風奔潰徐婦倡者寇命以佐燕乃憤詈勿從竟刺死之未幾江浙平章定定來�復儒流吳寅夫趙君謨等以從逆伏誅嘉興張翔南作忠徐倡詩以白於世曰西神峨峨睢孽蔓乘兵塗甿膏國武乏興唶爾屍素營賄朋城勿典守妖狐淩彼章逢之徒冠倫魁能蒲伏詟服倒授太阿傔以承天廓不白暑雨冰綱常淪隳�絕罔憑胡爲優徐倡冶容倚市矜鬕妖驅之俾侑樂頩玉肆詈無陵兢噤謳褫舞餘怒鬟植鬅鬠鉛爲鋼刃劃膺載營霸灼上升顧守臣巨儒汗恧銜愧死莫懲二儀磅礡忠義气猶出下裏孰可仍桓桓執夷徒乃反經溝塍爾倡丹衷燭日月易粉黛譽聲繩繩污瀆流回淸澄如吳寅夫平日所爲之事實名教中所不齒者一死固有餘辜趙頗純謹老成乃亦在列可哀也已隨隱漫錄載宋端平二年李全據髙郵城叛召官奴毛惜惜佐酒罵曰汝本健兒官家何負於汝而反吾有死耳不能爲反賊行酒全以刃裂口立命臠之罵至死不絕後閫臣以聞特封英烈夫人且錫廟潘紫巖有詩曰淮海艷姬毛惜惜蛾眉有此萬人英恨無匕首學秦女向使裹頭眞杲卿玉骨花顏城下土冰魂雪魄史間名古今無限腰金者歌舞筵中過一生噫當是時也姦凶得志勢焰燻天𨿽厚祿重臣峨冠世儒罔不效力執事戰兢奔走於指揮之下而娼優下賤乃能奮不顧身獨何人與夫徐氏之與英烈夫人同一死耳而無有爲之舉申朝廷褒封號以爲世勸惜哉順徳縣誌黃女官名阿妹大學士梁儲母黃太夫人外祖姑也黃太夫人未字時極荷女官鐘愛太夫人徳之洪武二十年選入後宮太祖髙皇帝命爲司寶錫之敕命賜名惟徳寵眷甚隆宣徳七年乞骸南歸皇太后爲詩賜之太夫人臨終語其少子億曰汝外王父母無嗣今爲之後者家業陵替傷哉汝異日富貴毋俾汝外王父母及祖姑爲餒鬼則吾可以瞑目矣億後第進士官至廣西少參致仕追念太夫人遺命爲之立祠以祀雲松江府誌禦史馮恩上疏論劾冢宰逮詔獄訛言洶洶欲籍其家家人奔竄母吳氏挈孫行可入京瀝血爲疏奏曰兒戇無狀萬死有餘罪但妾臨年不忍見子被戮願以身贖子稍延嗣息不報行可卒申其說末減戍雷州如�縣誌縣東去城十里至湯家灣爲余氏族居隆萬間裏中一貴人罷歸用靑烏家言售余氏地爲墓旣售將發其冢旁有一冢余之嫠婦與其姑依焉嫠婦念姑耄貴人勢熾冢不可保一日召家人市牲醴具酒肴列庭中盡延余族奉其姑上座婦下拜進姑酒二爵乃徧拜族人已出匕首置幾上徐言曰新婦奉姑本欲終其天年不謂今日禍且叵測亡夫朽骨將不保安用偸生今日長與姑別俟貴人來我必以頸血濺其衣自是挾匕首共起居貴人知不可奪遂已今其冢嵬然獨存宣城縣誌宣城東鄕仙女橋相傳谷麻村有麻氏女及笄未聘父母並喪遺二幼弟嘆曰我去二孤將安托遂不嫁撫之長與納婦相與若姑婦淡然終身里人異之稱仙女嘗捐貲珥構橋溪上以便行者亦稱仙女橋海鹽縣誌李云卿明千戶冑子查氏者家素封以卿世秩結爲婚媾未幾鼎革卿家破查父悔盟誘卿至家勒書罷婚卿不得已聽焉查父袖紙示妻方展讀其女在後掣紙碎之曰締婚父實爲主柰何以盛衰攺移女惟一死以謝李父大怒曰爲汝計終身反逆我非我女也遂驅女出戶女泣別歸李越數日查母潛遣婢餉魚肉女弗納曰旣爲貧家婦分甘淡泊安用此日以女紅自給無幾微尢怨尋遘疾死卿感之終身不娶永和縣誌康熙三十七年歲大饑本縣妓者賽玉抱得三四歲棄女於道撫養不啻掌珍年十四玉具呈於令欲令擇配良家令急命歸良諸生郭其子娶之閨義部列傳二

明一

花云侍兒孫氏按殉身錄花云懷慶人庚子守太平陳友諒以舟師入寇城陷不屈而死妻郜氏生一子煒甫三歲聞云遇害義不受辱以煒付侍兒孫氏令善護之遂投水死諒軍掠孫氏至九江孫氏恐兒被害以簪珥付漁家嫗鞠之是年冬王師敗僞漢孫脫身至漁家視兒在�其�竊負而走宿陶穴中明日出江滸僦舟以渡遇漢潰軍還爭舟捽孫氏及兒投之江方出沒波中有斷木自上流浮至附之入蘆渚中渚有蓮實孫氏取啖兒七日不死忽夜聞人語聲呼之逢老父告之故與偕行明年辛丑達上所遂撫養之年十三授千戶

趙好徳妻張氏按汝寧府誌張氏汝陽人吏部尙書趙好徳妻侍郎毅之母也元季大亂好徳將杖策往謁髙祖顧謂張曰柰汝娠何張曰是男歸君是女則母子俱死而已遂灑泣而別張攜家避難抵華州力作自給明年毅生戊申洪武攺元好徳守安慶張攜毅東歸好徳遣人往迎遇諸大梁張以毅付使者曰我所忍死以待者爲此子耳今令歸若主吾事畢矣遂悲傷發病卒洪武八年誥贈淑人

聶萬衿妻陳氏按寶慶府誌陳氏新化永寧鄕民聶萬衿妻避兵於金鳳寨忽火其廬衿病不能起氏負夫出力不能支遂相抱同死

陶安繼室陳氏按太平府誌陳氏陶安繼室安沒前妻子昱孫卯兒坐法徙軍陳氏叩閽泣奏帝爲泫然曰安乃大儒朕初渡江首與先後功在鼎彜今子孫殘落深可憫念時卯兒已沒立赦昱歸養封姑孰郡夫人

龔明可妻石氏史

氏附

按武進縣誌石氏龔明可妻洪武初明可任山西徐溝縣簿病亡家貧喪不能舉氏疏乞驛傳扶櫬報可因著爲令詔表所居曰龔巷同時史氏陳慨妻事與此略同

莊居敬妻徐氏按淮安府誌徐氏海州人莊居敬妻元季夫爲河南平章死於禦寇徐收殮率所部兵復其讎攜幼子歸明太祖下山西負喪居京師大臣上其事奉旨歸葬旌表

夏信按福淸縣誌夏信北隅夏伯庸女性至孝知經史大義父病割股和藥糜以進父沒弟觀明甫四歲信憐弟孤幼不忍朝夕離誓志不嫁竟撫其弟長觀明爲�長緣鈔累信密與弟謀赴闕奏鈔不便於民洪武初詔逮系獄信上封事擊登聞鼓伸冤上允所奏觀明始得釋信年四十九卒後觀明以子裕貴封監察禦史究其所自皆信成之也

黃妙瑩按松溪縣誌黃妙瑩葉繼生妻洪武間山寇摽掠至其家以劍砍繼生氏見夫被傷卽出救以身蔽之賊砍氏至气絕而身不動遂愕然棄去夫得免死

馬五十七娘按長汀縣誌馬五十七娘洪武初撫幼弟馬千郎終身不偶年八十二卒

燕帖木妻脫脫懷氏按雲南通誌副樞燕帖木妻脫脫懷氏蒙古人洪武中徵雲南燕帖木敗績於曲靖馳歸妻閉門不納曰爾受梁王厚恩兵敗不死何以見王乃鴆其二男一女命使者曰我死爾舉火焚屋毋令辱我遂飲鴆死

蘇那懷女按河西縣誌蘇那懷女元末懷任曲陀關萬戶府同知卒於官弟寶實俱幼女爲撫育成立居河西終身不字蘇氏子孫世主其祀焉

妙聰按明外史列女傳妙聰保安右衛指揮張孟�家婢也永樂中調兵操宣府孟�在行北寇入掠妻李謂夫妹曰我命婦與若皆宦門女義不可辱相挈投井中妙聰亦隨入見二人俱未死以李有娠恐水冷有所害遂負之於背賊退孟�弟仲�歸家求三人井中以索引嫂妹而出婢則死矣

姚善富妻王氏按廣徳州誌王氏姚善富妻洪武二十八年善富由明經入太學壬午燕師起叔恕以陳公迪婿故死節而善富又以恕故自經詔陳屍禦史廊下七十五日初命戮屍繼命減家屬遣戍不許收殮氏凡三伏闕三上疏文皇憫其誠得旨歸殯

潘純妻黃氏按蘇州府誌黃氏潘純妻永樂中純爲禦史居北京娶穆氏女爲妾穆祖父世勛不知其有室也黃自蘇至京純懼黃知而館於他室越五日穆知之執妹禮以見黃曰吾初不知有汝也江鄕有子婦田宅在吾當還汝善事君子乃以珠翟霞帔遺之明日穆父兄至將論純而歸女穆以理諭之黃以女事其父兄遂相和好後純出宰信陽二婦同處十六年始終無間言

吳金妻水氏按蘇州府誌水氏嘉定人吳金妻金與兄晨漁吳淞江上金忽爲虎噬兄奔以告水卽挺刃赴之亦死於虎陳剛中作刺虎行雲吳淞古澤國江水淸且駛茫茫蒹葭洲猛虎之所寄吳郎朝漁何處來网罟未施身爲斃有兄𨿽同行見難先已逝倉皇歸來深閉門驚起室中妻水氏不暇別尊姑安能顧嬌子搖搖白刃手中持雪鍔霜鋩是新淬仰天自誓還自言不殺於菟生可愧洞虎之胸取虎心椎虎之骨飲虎髓但知復虎讎寧知虎可畏日斜格鬥聲漸低力窮遂作夫邊鬼我聞此事毛髮豎因憶秋風棗陽戍阿朝之後久無人勇烈今聞吳氏婦名與吳淞江水長浩浩湯湯流萬古

魏謙家妻陳氏按廣東通誌陳氏名貞姑揭陽人永樂間適魏謙家甫三載其母弟諸生寄早卒遺腹一孤甫周歲而母又沒族利孤產謀乳母危之陳覺涕泣請辭歸撫孤卽出貲爲魏更娶捐陳遺租五十石爲翁姑祀田孤侄得成立至長史陳學幹漸大陳宗今世祀姑爲不祧之祖魏子孫亦感其義並祀焉

劉細奴妻伍氏按廣東通誌伍氏劉細奴妻家甚貧永樂十一年偕夫往翁源傭工一日夫汲水爲虎負去伍氏徒手逐之曳其足虎棄其夫轉噬伍夫妻俱死教諭伍聰義而葬之

胡氏按吉安府誌胡氏吉水文穆公廣女初廣與學士解縉侍宴文皇帝於文淵閣諭曰廣縉少同業仕同官今縉已有子廣宜妻之廣俯首曰臣妻有娠未卜男女文皇曰定生女越數月果生女遂訂盟未幾解遭漢煦誣譖舉家戍遼胡之諸父欲攺適他人女竊入室以刀截耳家人覺而救之血被兩頰且曰皇上實主薄命之婚而吾父面承之一與之盟終身不攺背旨違父何以生爲越數年洪熙攺元解族蒙宥胡氏遂歸於解事姑至孝事夫惟謹姑徐氏多病不離�席十餘年浣滌穢污皆親爲之且知書史性柔慈撫側室子女如己出卒年八十有五

梁奇會妻譚氏按髙明縣誌譚氏梁奇會妻會疾家貧不能辦藥餌醫曰人肉可療氏遂割左臂肉作湯會食之得愈

譚郖英妻楊氏按髙明縣誌楊氏在城譚郖英妻縣令楊伯女正統己巳之難英二弟皆陷夫煢獨母寡系戀於婦莫展一籌氏自飲藥而死使夫飄然無累以身逃遁遇叔南昌偕外兄楊楚同奔金渡梁家獲延宗祀

瞿端按處州府誌瞿端義民瞿孔良女母兪氏生男彬及端而沒父再娶李氏生弟槳正統十一年父兄並�端奉繼母益謹十四年寇發李亦死端力攜幼弟避於深谷中獲免終身不嫁撫弟克承宗祀鄕人稱爲李義女壽七十餘終

蕭可才妻張氏按汝寧府誌張氏固始蕭可才妻有彊賊操戈入室盡掠所有欲殺其夫張氏伏抱乞以身代良久竟殺張氏而去天順間縣令薛良親爲文祭葬焉

李氏二女按山西通誌李氏二女平陽芮城人成化甲辰歲大饑父�乏食二女年及笄箱中有妝具人勸其出鬻二女慚不肯出伏於箱餓而死

王世昌妻楊氏按明外史列女傳楊氏臨漳人弘治中夫世昌兄坐事論死世昌念兄爲嫡子請代其刑時楊未笄謀於父母宗族曰彼代兄死爲義士我顧不能爲義婦耶願訴於上代夫死遂入京陳情敕法司議夫妻並得釋

吳六女按辰州府誌吳六女沅陵人父永華六女年十三弘治中與姊入山揠筍遇虎攫姊去六女操木杖追之脫姊虎口扶翼數步姊竟死郡守召至公庭賚以布米

楊澍妻嶽氏

文顯妻易氏按雲南通誌已上二婦俱騰衝人弘治間並割股爲糜以療夫病鄕黨義之

朱氏女按汝寧府誌朱氏女固始人自幼幽閒貞靜父疾革以諸子尙幼命其撫育及父沒誓不適人名族以禮聘辭以父命不可違撫諸弟成立終身不字鄕裏髙之號曰女士年八十無疾而終

楊倫妻崔氏按濟南府誌崔氏靑城人知縣楊倫妻流賊至倫被執不從刃之崔往救以身蔽受重傷俱得不死正徳間旌表

盧氏女按濟南府誌盧氏女歷城人名桂香十歲爲邑諸生吳愛眾養女愛眾爲讎害妻室盡避獨女大呼手持賊襦賊刃女腦血淋漓而死邑令張鶴鳴葬之郊名義娥墓

吳憲妻李氏按兗州府誌李氏吳憲妻魚臺人正徳六年夫爲流賊所執欲殺之李願以身代遂代而死

溫妻常氏按陜西通誌常氏溫妻漢中漢陰人正徳間有謝姓者因差鬻產得二十金被酒解金於空園�去氏入園得之祕不告人翌日早謝酒醒索金不獲欲自盡氏亟取還之封識如故謝感泣拜爲義母

胡堯元妻黃氏按武昌府誌黃氏蒲圻胡堯元妻正徳戊寅冬隨堯元判瑞州明年六月宸濠反郡守被執詔擢堯元守郡僞駙馬李蕃掠城堯元集兵督戰黃氏曰君其盡忠毋以妾爲念乃懷印抱女顧季子宣及家人永曰脫有不虞吾當投井以死及賊平黃謂堯元曰吾與君得生蓋天佑社稷也

魏銘妻黃氏按武昌府誌黃氏蒲圻魏銘妻無子銘之京詭娶丁指揮女爲繼室丁至蒲聞銘有妻大怒亟攜女還黃氏追至途中懇請云願讓正室而己次之丁乃止後丁氏生三子曰顁頵頌皆貴黃氏成之也

白稅繼妻傅氏按道州新志傅氏縣人白稅繼妻前妻遺一子傅氏生一女正徳六年賊攻破縣城傅氏攜二子逃計不得兩全遂棄所生女而負前妻之子鄕邦義之

汪芳妻劉氏按廣信府誌劉氏汪芳妻上饒人芳病廢貧甚謀更遣之劉泣曰妾命也敢不以死從居常紡績以給朝夕正徳庚午姚源賊至氏護芳不忍去賊欲污之不從斬芳首脇之罵益厲遂遇害

戴景禎妻蕭氏按連城縣誌蕭氏義民戴景禎妻戴早世氏事舅姑盡婦道恆有濟人利物之心捐貲刱北安裏石橋砌路三里許正徳四年大帽山賊反邑令蔣璣築土城欲建數樓爲守禦時民力告乏氏復爲刱西門樓一重年七十餘卒鄕人至今義之

茅氏女按明外史列女傳茅氏女慈溪人年十四父母�獨與兄嫂居其兄病痿臥值倭入縣嫂出奔呼與偕行女曰我室女將安之且俱去誰扶吾兄者賊至縱火女力扶其兄避於空室並燔灼而死

胡紹虞妻程氏按歸徳府誌程氏永城人胡紹虞妻夫病刲股療之以義烈稱

李天馥母李氏按歸徳府誌李氏永城人翰林院庶吉士李天馥母夫病刲股救之

賈得隆妻張氏按歸徳府誌張氏永城人醫官賈得隆妻夫病刲股以救鄕黨難之

王羊姑按歸徳府誌王羊姑嘉靖三年瘟疫盛行父母兄嫂俱亡止遺一幼侄姑遂不嫁撫侄成立而卒

義媼按潞安府誌媼任光祿僕婦也光祿統兵未回倭乘間急攻城內人約投井死媼請先體肥塞井口不能上下光祿至圍解問內人俱圍井泣因啟甓出媼內人得全

嘉小芝按山西通誌嘉小芝平陽夏縣舉人嘉縉孫女少孤貧母裴氏寡居弟廷臣幼弱女誓不字人事母盡孝母沒弟愈無依撫之娶妻生子遂終身不嫁嘉靖辛酉年逾六十有司表其門

羅詢妻黨氏按陜西通誌黨氏西安同州人羅詢妻嘉靖二十二年大餞窮民劉曹邦等爲盜掠誘詢及富民數人於河濱盡殺之還其室詢子亦遇害氏匿積艸中幸免事寧諸被掠者皆畏不敢言氏獨憤訴當道初不爲理氏愈益憤恨至以豕穢塗口面肩夫脛骨啼號道旁冤聲動市官竟爲捕作亂者二十人置於法

丁香按陜西通誌丁香西安盩厔王瓚婢也同瓚逃難賊將近瓚以銀付丁香使逃去瓚被賊焚死丁香負屍而歸以前銀置棺葬埋人皆義之

張寅妻康氏按吉安府誌康氏安福人幼許聘張寅寅年十二隨叔父赴任訛傳沒於途次康氏父母以寅早世欲令攺適康聞閉戶自縊家人覺救蘇父母曰今不復彊汝然汝將何以終身康曰吾旣許於張卽張氏婦矣豈以存亡攺志也後數年寅歸娶焉時康年已三十餘矣寅官至大僕寺丞康儉約如未貴時每歸寧必躬執爨鄕士大夫咸嘆賞之

楊貞姑按溧陽縣誌楊貞姑年十五父億死明年母亦死有弟珩璣尙幼姑矢不字人身刺守貞二字以示志撫弟成立弟亦事之如母終其身年七十八嘉靖間縣令湯虺以聞歲給粟帛周之

王度妻熊氏按蘇州府誌熊氏王度妻度爲諸生貧甚挈家教授於崇明南沙猝聞倭至夫婦負子女走匿葦叢中賊追度剚之熊以身蔽度度得全而熊被創死兵備任環爲詩弔之學使趙鏜賻之粟

梁宗祥妻周氏按溫州府誌周氏梁宗祥妻樂淸人宗祥暴病僕地或曰非人肉不活周急斷一指煎湯湯成而宗祥死號慟欲絕方伯侯一元志宗祥墓曰觀君之婦知君之爲夫後以壽終

林阿女按溫州府誌林阿女司訓楊良妾樂淸人嘉靖壬子扶主母趙氏避寇白沙塘趙病足不能前寇至舉刃斫趙阿女以身當之遂被重傷且死猶問曰主母無恙乎語卒而絕

趙女大娘按寧波府誌趙女大娘奉化趙鎭之女父母連喪女年十八尙待字弟�幼未能立女念無撫�者遂誓不嫁育�成長及娶生子曰英曰豪士夫皆重其徳欲令歸於貴族而其弟旋沒女又誓不嫁撫其二侄比英豪繼沒又撫英之子諫宗祀賴以不墜人稱義女焉

倪善按閩書倪善隆女也隆生三子四女善其季未笄父母云亡諸兄子眾多善矢不嫁紡績治生以撫諸侄以所羨增置祭田及卒子侄義而服之年八十四卒葬之祖墳之旁奉祀不絕

黃思通妻吳氏按福建通誌吳氏南安黃思通妻或遺橐於其門氏拾藏之亡�者去及覺反而索諸途吳聞疾出與之亡�者祝曰無以報媼願天賜媼所少者是時吳尙未孕其月遂孕生子翼登舉孝廉官郡司馬吳氏贈宜人

秦鐘城妻黃氏按福建通誌黃氏晉江人武舉秦鐘城妻武解元黃龍女也龍任廣西都司鐘城與妻從城於舟中病篤氏引刀割股進食願減歲十年以贖夫命城果獲愈越十年而鐘城卒氏同二子及孫拮據葬舅姑卒年八十云

陳義姑按明外史列女傳義姑沙縣陳穗女年十八父母相繼卒遺二男長天生七歲次天載五歲親族利其有日耽耽於旁義姑矢志撫弟族人窺伺未息義姑常置數十具酒食以待寒夜族兄弟乘黑叩門姑燃照之亟啟戶具酒食以款叩者告曰吾輩夜行滅火就求燭耳自此遂絕意及二弟畢婚年四十五乃嫁終無子二弟迎歸事之如母

嚴氏女按明外史列女傳嚴氏女髙明人隆慶中賊掠境隨兄出避遇賊刃其兄女跪哭曰父早喪孀母堅守恃此一兄殺之則祀殄矣請以身代賊憫然爲去刃旣而欲污之則曰請釋吾兄卽配汝及兄去執不從竟剖腹而死

葉孜妻陳氏按松溪縣誌陳氏葉孜妻孜�一子甫周隆慶二年鄰捨失火廬屋被焚氏號泣曰天乎家貲不足惜倘及舅姑兩柩妾命休矣遂伏於柩不離火及前廊忽反風而息

邵方婢邵氏按明外史列女傳邵氏丹陽大俠邵方家婢也方生子儀令婢𦇤抱之故相徐階髙拱並家居方以策幹階階不用走謁拱爲營復相名傾中外萬曆初拱罷張居正惡方屬巡撫張佳引捕殺之並逮儀捕者閉儀而守之儀甫三歲婢抱而泣方女夫武進沈應奎義烈士負气有力時爲諸生念此子死邵氏絕將往救之而府推官與應奎善固邀飲夜分乃罷武進距方居五十里應奎度遲且不救夜逾城出抵方家夜過半門者假寐遂逾墻以入婢方太息泣下曰安得沈郎來應奎倉卒前婢立以儀授之頓首曰邵氏之祀在君矣此子生婢死無憾應奎匿儀去晨卽謁推官旦日捕者失儀系婢毒拷終無言怨者言於守曰必應奎匿之奎所善推官在坐大笑曰冤哉應奎夜飲於余晨又謁余也會有爲方解者事乃寢婢撫其子以老

王序禮妻丁氏按明外史列女傳丁氏五河王序禮妻禮弟序爵客外爲賊所殺爵妻郭氏以懷孕故未卽殉及生子越月投繯死時丁氐適生女泣謂序禮曰叔不幸嬸復殉棄孤不養責在君與妾也妾初舉女後尙有期孤亡則斬叔之嗣且負嬸矣序禮然之棄女乳侄未幾序禮亦死無子氏年方少撫侄長絕無怨悔

劉大俊妻金氏按明外史列女傳金氏通渭人年十九夫病痺金扶浴溫泉暴風雨山水陡發夫不能動令金急走金號泣堅持不肯捨並溺水死屍流數十里而出手猶挽夫不釋云

趙來賀妻朱氏按大名縣誌朱氏趙來賀妻歸賀七載無嗣撫弟字侄三十餘年有司旌之

劉景隆女按河南府誌劉景隆女靈寶劉注劉余之姑劉家世富厚注爲忌者所害女誓不適人守次侄余成立歷七十五年萬曆三十三年卒

孫仲時繼妻鄭氏按陜西通誌鄭氏孫仲時繼妻西安同州人生三子撫前室子代賢於所生凡衣食資用皆先代鄭終代感泣甚於三子仲時以追傷不再娶

石懿姑女按四川總志嶽池石懿姑第三女少失父母門祚衰薄弟瓊尙幼誓不適人撫弟鄕校讀書成立爲衣冠望族女年八十終新都楊太史爲作傳萬曆中學使旌之

胡萬臣女按重慶府誌壁山胡萬臣女密雲兵備道胡光徳之姊也年十五未字而父母俱亡撫幼弟誓不適人勤紡績爲弟膏火費及弟成人娶張氏生子應徵應徵生二子俱成名有司以聞於朝萬曆十四年旌表年八十終

夏錫弘妻熊氏按安福縣誌熊氏夏錫弘妻年十五適夏甫一載弘病篤熊泣禱請代刲股療之

王忠十妻陰氏按南昌郡乘陰氏奉新王忠十妻忠十久病不愈術者曰婦不利於夫陰聞謂家人曰吾未有子而於夫不利𨿽生無益不如死以存夫家人勸令權避母家陰佯許之抵暮悉以生計囑忠十焚香叩天請以身代旋整衣縊死後浹旬忠十亦殞遂合莽

聶顯華妻王氏按贛州府誌王氏名孝貞寧都人聶顯華妻夫疾劇無嗣願以身代遂縊死

冬梅按歙縣誌冬梅城東許世達婢年十三世達沒遺子植未周主母病且篤謂之曰吾夫婦死僅遺此兒中外無以爲托柰何冬梅泣曰萬一不幸婢子願撫幼主豈忍捨而他去主母尋歿冬梅含哺鞠幼主逾年家人利其資欲嫁冬梅而殺孤冬梅度不可脫慨然登輿途經世達故人汪某之門曰曩有服飾寄此請入索竟下輿入門泣訴於汪情詞哀切誓死以報其主汪義之畱冬梅於室而讓迫者得不嫁護植成人娶婦育子宗人髙其義相率事以主婦之禮固辭不受宗人不能彊愈益賢之年八十二以處子終

胡元靖繼妻周氏按婺源縣誌周氏胡元靖繼妻元靖徳興人本姓程育於東溪胡氏以考吏入燕京妻死續娶周元靖選蜀之嶽池簿周從焉尋署縣事而其前子與吏書相比姦利事覺出贓下獄索其家無有周爲徧謁縣之有力者合錢爲完贓得出獄因憤其子不肖不肯歸畱嶽池城外處民間拮據爲活凡十年萬曆初元靖死僕從俱叛去周乃擊鮮置酒與鄰人別鄰人憐而交助之周獨攜兩婢扶櫬歸自蜀江下鄱湖數千里坐臥不離棺側每風濤大作則泣而呼天竟獲抵岸召前子共營葬徳興賣一婢爲資而子與媳俱無畱養意遂之婺爲尼並埋元靖前妻遺骨前子與其妻亦俱死無收者並收之鄕人爲另築庵居所居新庵有兪氏女斂錢爲鑄鐘冶人範土爲模矣將重索價詰旦其模有大士像現焉冶人恐一鑄而就潘士藻曰微尼則元靖不得出獄死不得歸骸

施福徳按婺源縣誌施福徳父仁卿以王事沒於京遺孤繼善甫二齡福徳年十五痛父早逝懼弟失撫遂誓不字人散財以饜豪宗使孤弟得安卒能成立竟以室女終身司徒余中宇督南服碑表其墓

齊瀛婢祥梅按宣城縣誌齊瀛萬曆初人建文殉難臣齊泰裔也三歲時墮水其婢祥梅急人深處手援加諸頂屹立水中及他人救瀛起婢僕而死矣

王節妻洪氏按池州府誌洪氏初受王節聘節隨痿廢意聽攺字洪誓生死於王父服闋年已二十一歸焉節痿廢如故洪略不爲嫌立嗣以子之事節十三年先節亡猶處女也

何天衢妻周氏按蘇州府誌周氏鄒平王府教授可立女生員何天衢妻初可立教授長興天衢夫婦隨之天衢病禱醫無效有老嫗密教婦刲股且戒勿言言則三年當死婦潛刲股和椒湯進之良愈天衢見婦有瘢痕固問之婦不敢隱後三年果死

譚宗勝妻茅氏曹

氏附

按鎭江府誌茅氏丹徒人譚宗勝妻多病無子語宗勝曰若置側室我心慰矣媒妁譽眞州曹使女甚賢慮不可屈也茅曰我病且殆盍以繼室取之曹歸譚見茅乃紿之曰嫂也曹時時親奉湯藥無懈偶見宗勝持茅兩手胗視出泣曰初爲君長者幸有托今若是可乎宗勝遂以實告曹驚走伏氍毹拜�下茅亦驚起拜曰屈若此我過矣敢命爲二室乎兩人固遜久之竟以姊妹稱居無何茅病少間逾年曹生子恩以曾孫自省貴曹與茅皆贈太夫人初茅之父某有弟不相好見其女與曹因自感悟遂與弟相�和嘗語人曰使吾兄弟式好者吾女也

唐之佐妻史氏按臨淮縣誌史氏諸生唐之佐妻夫病篤氏割股以進病立愈

李質民妻兪氏按臨淮縣誌兪氏諸生李質民妻民病氏割股以救縣令旌之

劉永基母王氏按紹興府誌王氏劉永基母基字止庵山陰人少好學登萬曆庚戌進士任宜興令淸吏胥幹沒稅�執洞庭逋盜聲望皆著境內患蝗王氏哀民疾苦竟吞蝗入腹病死永基以憂去士民感涕爲築望來臺又建吞蝗娘娘廟以志母徳

兪僧妻王氏按紹興府誌王氏兪僧妻新昌人僧無兄弟而伯有六子橫甚欲七分其田宅僧父持之堅遂不通往來王歸兪始合�疑之舅姑語之故王曰兄弟重乎財重乎乃往伯翁所行茶告願均分如命伯翁大喜置酒歡會復爲兄弟如初王勤治生十餘年伯產悉歸王

臧裴基妻吳氏按長興縣誌吳氏邑文學臧裴基妻生甫六日寄養於外親胡媼胡與其生母許字臧時女父赴公車未之知也有同年計偕京邸復締姻遂攺字臧訴之大司馬範公景文未幾範謝事臧不得伸女慨然曰一女無二字也臧𨿽貧我寧爲臧氏鬼欲自盡不得因手書呈母致臧妮妮千餘言表無異志又告母曰卽歸臧非得父命不可時父令太和女奉母踦蹊抵父所削牘泣請父尋悟許之命返胡出閣而胡媼已謝世女衰服盡人子禮乃歸臧臧貧椎髻操作絕無怨咨生子振鶚舅姑爲謀乳媼氏曰家貧食指不可以繁婦寧敢憚瘁以遺舅姑憂年二十有二卒閱�臧生亦死晉陵鄒之麟髙其義爲作哀誄

姚氏女

