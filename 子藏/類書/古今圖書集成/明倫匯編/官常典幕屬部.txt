

幕屬部考

周周制設黨正掌其黨之政令教治族長掌其族之戒令政事閭胥掌其閭之徵令比長掌其比之治皆統於地官按周禮地官黨正每黨下大夫一人

訂義

鄭司農曰五百家爲黨鄭鍔曰周家之制一鄕則二十五黨每黨以下大夫一人爲之則以正一黨之人而爲黨人所取正各掌其黨之政令教治及四時之孟月吉日則屬民而讀邦法以糾戒之訂

義鄭康成曰以四孟月朔日讀法者彌親民者教彌數劉執中曰正月在州三時在黨春秋祭禜亦如之

訂義

鄭鍔曰一黨之中必有禜祭左氏所謂日月星辰之神則霜雪風雨之不時於是乎禜之山川之神則水旱癘疫之不時於是乎禜之國索鬼神而祭祀則以禮屬民而飲酒於序以正齒位訂

義王昭禹曰郊特牲以歲十有二月合聚萬物而索饗之則索鬼神而祭祀乃萬物之神蓋萬物所以生所以成凡人之欲皆有以養之凡人之求皆有以給之孰爲此者其神乎先王於是有報禮焉方其歲功之成則索萬物之神而祭之𨿽水庸昆虫有所不遺而況造物之元功乎大宗伯以�辜祭四方百物鑰章國祭蠟則吹豳頌擊土鼓息老物凡皆索鬼神之祭所以報本而反始旣蠟而屬民飲酒於序所以休老勞農報本反始於歲功之成休老勞農以正齒位則又申之以孝弟之義壹命齒於鄕裏再命齒於父族三命而不齒訂

義陳君舉曰一命者天子之下士公侯伯之上士子男之大夫而與鄕裏齒焉再命者天子之中士公侯伯之大夫子男之卿而又與族齒焉三命者天子之上士公侯伯之卿𨿽云不齒亦異席而已非敢居其上凡其黨之祭祀喪紀昏冠飲酒教其禮事掌其戒禁訂義

鄭鍔曰祭祀喪紀冠昏飲酒俯仰揖遜進退周旋尢貴以禮爲主於五百家之黨立一黨正之官使民於此五事之中動必以禮從事然禮所得爲者不可以不戒禮所不得爲者不可以不禁故又掌其戒禁凡作民而師田行役則以其法治其政事

訂義

鄭鍔曰師田行役眾庶所聚非致嚴以馭之不可也以法而治其政事又異乎平日之教以禮事矣歲終則會其黨政帥其吏而致事

訂義

賈氏曰帥族師以下之吏致其所掌之事於州長正歲屬民讀法而書其徳行道藝

訂義

鄭鍔曰或謂黨正四時孟月之吉與夫春秋之禜有糾戒之讀法歲十二月又有正齒位之飲酒於是時也不書其民徳行道藝至於正歲讀法則一書之何也�讀法而糾戒之特以勉勵其修爲之始大蠟而正齒位特以變革其田野之習正歲始一書者凡徳行道藝之難能使人終歲修之以俟一朝之見錄非正歲則黨正不書非修習之已成則正歲不書聚民讀法以書之重難其事如此以歲時�校比及大比亦如之訂

義鄭司農曰校比族師職所謂以時屬民而校登其族之夫家之眾寡辧其貴賤老幼廢疾可任者及其六畜車輦如今小案比賈氏曰族師至三年大案比黨正亦�之族師每族上士一人

訂義

鄭鍔曰六鄕之官無非掌教獨於族以師名官何也蓋先王之制鄕也合四閭而爲一族環一族而聚百家其意以爲治民者猶治家一家之中受姓爲氏受氏爲族合族旣眾倘不率馴教訓則卑陵尊幼犯長而家道不正況百家之聚詎可不先有以教之乎以師爲名乃是合族而教之之意各掌其族之戒令政事訂

義鄭鍔曰族師之官以掌教爲主乃使之各掌其戒令政事不及於教何也嘗以州長黨正考之長以表率爲義正以董正爲義故二官皆言掌其教治師者人之模範名官曰師則不待言而知其所掌者教矣月吉則屬民而讀邦法書其孝弟睦�有學者訂義

王昭禹曰鄕官之讀法與夫書考民之徳行道藝孝弟睦�每於屬民者非特眾而已亦所以公是非而明好惡每於歲之正月吉日非特謹其始而已亦使之日有所攺月有所化春秋祭酺亦如之

訂義

鄭康成曰酺者爲人物�害之神故書酺或爲步校人職又有冬祭馬步則未知此世所云蝝螟之酺與人鬼之步與蓋亦爲壇位如雩禜云以邦比之法帥四閭之吏以時屬民而校登其族之夫家眾寡辧其貴賤老幼廢疾可任者及其六畜車輦訂

義鄭鍔曰比法者小司徒頒於六鄕之比法也在鄕師則謂之國比言是法本於王國而非臣下之所私在族師則謂之邦比言是法行於邦中而非特一族之所專賈氏曰四閭之吏者族師管四閭二十比吏則閭胥比長王昭禹曰校其數而登其籍於鄕大夫項氏曰夫以田言家以居言如家七人爲眾家五人爲寡貴賤老幼廢疾則不任可任六尺以上七尺以上者六畜牛馬羊豕犬雞車駕輦挽皆辧之五家爲比十家爲聯五人爲伍十人爲聯四閭爲族八閭爲聯使之相保相受刑罰慶賞相及相共以受邦職以役國事以相葬埋訂

義黃氏曰比閭黨州皆以五而登惟閭四族變其中者所以爲聯法也故五家爲比有聯則閭合四閭爲族有聯則黨合如是則比閭族黨無不合者居則五家爲比十家爲聯行則五人爲伍十人爲聯五伍也十什也故士師曰掌鄕合州黨族閭比之聯與其人民之什伍是也鄕合非野法也四閭爲族八閭爲聯八閭二百家軍法𨿽四而調一要必以是而起鄭康成注稍人曰以人數調之使勞逸遞焉是也大司馬有車有徒故十人爲聯則伍合二伍二百人爲聯則卒合二卒以二百人計之七十五人共車三伍百二十五人爲徒兵五伍皆伍也合則皆什也晉荀吳毀車爲行而曰以伍共車爲先又曰困諸厄又克蓋當險野利用徒盡合車人而用之故謂之以什共車若作民而師田行役則合其卒伍簡其兵器以鼓鐸旗物帥而至掌其治令戒禁刑罰歲終則會政致事訂義

鄭鍔曰一族之眾居則有比閭之聯而卒伍猶未之合有耒耜之用而兵器或未之精至於作之而師田行役族師遂爲一卒之長欲其師行之有統則必合爲卒伍欲其攻戰之必勝則必簡其兵器合則使之聯而不散簡則使之精而無敝又用鼓鐸旗物率之至於師田行役之所猶恐其在軍之不肅復掌其治令戒禁刑罰旣已防之於其前又有以驅之於其後孰敢不率哉至歲終會一歲所行之政而致其事於鄕大夫則一族之政舉矣閭胥每閭中士一人訂

義王昭禹曰閭二十五家而同其門中有胥以統之各掌其閭之徵令

訂義

史氏曰閭胥於民尢近掌其徵令而已異於師也徵令者下之所言皆是也以歲時各數其閭之眾寡辧其施捨

訂義

鄭鍔曰說者謂一閭之中不過二十五家其眾寡何難知之有必以歲時各數之蓋一閭之民有可任者亦有可施捨者彼其或老或幼苟不知其可捨而一切任之豈卹民之道哉閭胥之數惟先有以辧之則鄕大夫得以歲時入其書凡春秋之祭祀役政喪紀之數聚眾庶旣比則讀法書其敬敏任卹者訂

義鄭康成曰祭祀謂州社黨禜族酺也役田役也政若州射黨飲酒也喪紀大喪之事也四者及比皆會聚眾民因以讀法以�戒之凡事掌其比�撻罰之事

訂義

賈氏曰言凡事則是鄕飲酒及鄕射飲酒有失禮者皆須罰之掌其比者人聚則有校比之法皆掌之比長五家下士一人

訂義

禮庫曰比長閭胥之屬各掌其比之治五家相受相和親有�奇�則相及訂義

王昭禹曰大司徒五家爲比使之相保五比爲閭使之相受比長言相受不言相保者蓋分而言之則比相保閭相受合而言之則皆相保受相和則不乖相親則不�如此則愷悌和樂之風形而乖爭陵犯之變無由而作矣先王禁民爲非於其微而致察故始於五家之比徙於國中及郊則從而授之若徙於他則爲之旌節而行之訂

義賈氏曰當鄕之內遷徙直須伍長送付彼吏若徙於他是出向外鄕則當爲旌節乃行之若無授無節則惟圜土內之

訂義

史氏曰無授無節非有過則必其無土著者彼之得之寧不呵問內之圜土者旣防其姦僞又冀其回心而止於無過此先王之仁政也

後漢光武帝建武

年復置並州從事史十二人假佐二十五人按後漢書光武帝本紀不載按百官志建武中復置並領一州從事史十二人本注曰都官從事主察舉百官犯法者功曹從事主州選署及眾事別駕從事校尉行部則奉引錄眾事簿曹從事主財谷簿書其有軍事則置兵曹從事主兵事其餘部郡國從事每郡國各一人主督促文書察舉非法皆州自辟除故通爲百石云假佐二十五人本注曰主簿錄閣下事省文書門亭長主州正門功曹書佐主選用孝經師主監試經月令師主時節祠祀律令師主平法律簿曹書佐主簿書其餘都官書佐及每郡國各有典郡書佐一人各主一郡文書以郡吏補歲滿一更注蔡質漢儀曰都官主雒陽百官朝會與三府掾同博物記曰中興以來都官從事多出之河內掊擊貴戚

晉晉州置別駕治中從事諸曹從事等員按晉書職官志州置別駕治中從事諸曹從事等員中郡州上及江陽朱提郡郡各置部從事一人小郡亦置一人又有主簿門亭長錄事記室書佐諸曹佐守從事武猛從事等凡吏四十一人卒二十人諸州邊遠或有山險濱近寇賊羌夷者又置弓馬從事五十餘人徐州又置淮海涼州置河津諸州置都水從事各一人涼益州置吏八十五人卒二十人荊州又置鹽佃督一人

宋宋仍魏晉州設屬官別駕從事史等員按宋書百官志州官屬有別駕從事史一人從刺史行部治中從事史一人主財谷簿書兵曹從事史一人主兵事部從事史每郡各一人主察非法主簿一人錄合下眾事省署文書門亭長一人主州正門功曹書佐一人主選用孝經師一人主試經月令師一人主時節祠祀律令師一人平律簿曹書佐一人主簿書典郡書佐每郡各一人主一郡文書漢制也今有別駕從事史治中從事史主簿西曹書佐祭酒從事史議曹從事史部郡從事史自主簿以下置人多少各隨州舊無定制也晉成帝咸康中江州又有別駕祭酒居僚職之上而別駕從事史如故今則無也別駕西曹主吏及選舉事治中主眾曹文書事西曹卽漢之功曹書佐也祭酒分掌諸曹兵賊倉戶水鎧之屬揚州無祭酒而主簿治事荊州有從事史在議曹從事史下大較應是魏晉以來置也今廣州徐州有月令從事若諸州之曹史漢舊名也

南齊齊州置別駕治中議曹文學祭酒諸曹部從事史按齊書百官志云云

梁梁州置別駕治中從事諸員按隋書百官志州置別駕治中從事各一人主簿西曹議曹從事祭酒從事部傳從事文學從事各因其州之大小而置員

北魏宣武帝景明二年詔省州府佐史按魏書宣武帝本紀景明二年三月壬戌詔曰治尙簡靜任貴應事府佐史除板稍多方成損敝無益政道又京師百司寮局殷雜官有閒長者亦同此例苟非稱要悉從蠲省孝明帝正光元年十二月罷諸州中正按魏書孝明帝本紀不載按官氏志云云出帝永熙二年夏四月詔外州參佐不得復加常侍及兼兩員按魏書出帝本紀永熙二年夏四月戊辰詔諸參佐自三府以下爰及外州皆不得復加常侍及兼兩員𨿽已授者亦悉追之

北齊北齊州分九等設長史司馬以佐刺史又有錄事功曹參軍掾史主簿記室之屬按隋書百官志後齊制上上州刺史置府屬官有長史司馬錄事功曹倉曹中兵等參軍事及掾史主簿及掾記室掾史外兵騎兵長流城局刑獄等參軍事及掾史參軍事及法墨田鎧集士等曹行參軍及掾史右戶掾史行參軍長兼行參軍督護統府錄事統府直兵箱錄事等員州屬官有別駕從事史治中從事史州都光迎主簿主簿西曹書佐市令及史祭酒從事史部郡從事皂服從事典簽及史門下督省事都錄事及史箱錄事及史朝直刺姦記室掾戶曹田曹金曹租曹兵曹左戶等掾史等員上上州府州屬官佐吏合三百九十三人上中州減上上州十人上下州減上中州十人中上州減上下州五十一人中中州減中上州十人中下州減中中州十人下上州減中下州五十人下中州減下上州十人下下州減下中州十人

隋隋州仍分九等置屬官各有差按隋書百官志上上州置長史司馬錄事參軍事功曹戶兵等曹參軍事法士曹等行參軍行參軍典簽州都光初主簿郡正主簿西曹書佐祭酒從事部郡從事倉督市令丞等員並佐史合三百二十三人上中州減上州吏屬十二人上下州減上中州十六人中上州減上下州二十九人中中州減中上州二十人中下州減中中州二十人下上州減中下州三十二人下中州減下上州十五人下下州減下中州十二人髙祖開皇十七年春三月詔諸司屬官聽於律外斟酌決杖按隋書髙祖本紀開皇十七年三月丙辰詔曰分職設官共理時務班位髙下各有等差若所在官人不相敬憚多自寬縱事難克舉諸有殿失𨿽備科條或據律乃輕論情則重不卽決罪無以懲肅其諸司論屬官若有愆犯聽於律外斟酌決杖

唐唐州分三等仍設別駕錄事參軍事等員各有差按唐書百官志上州別駕一人從四品下長史一人從五品上司馬一人從五品下錄事參軍事一人從七品上錄事二人從九品下司功參軍事一人司倉參軍事一人司戶參軍事二人司田參軍事一人司兵參軍事一人司法參軍事二人司士參軍事一人皆從七品下參軍事四人從八品下市令一人從九品上丞一人從九品下文學一人從八品下醫學博士一人從九品下中州錄事參軍事一人正八品上錄事一人從九品上司功參軍事司倉參軍事司戶參軍事司田參軍事司兵參軍事司法參軍事司士參軍事各一人正八品下參軍事三人正九品下醫學博士一人從九品下下州別駕一人從五品上司馬一人從六品上錄事參軍事一人從八品上錄事一人從九品下司倉參軍事司戶參軍事司田參軍事司法參軍事各一人從八品下參軍事二人從九品下醫學博士一人從九品下諸軍使五千人以上有副使一人萬人以上有營田副使一人軍皆有倉兵冑三曹參軍事刺史領使則置副使推官衙官州衙推軍衙推

遼世宗天祿五年詔州錄事參軍委政事省銓注按遼史世宗本紀天祿五年夏五月壬戌朔詔州錄事參軍委政事省銓注興宗重熙年以州同知軍事按遼史興宗本紀不載按百官志某州同知州事耶律獨�重熙中同知金肅軍事

宋太祖建隆三年春二月庚寅詔文班官舉堪爲賓佐令錄者各一人不當者比事連坐按宋史太祖本紀云云幹徳三年五月辛未朔詔還諸道幕職令錄經引對者以涉途遠近差減其選按宋史太祖本紀云云眞宗景徳元年八月壬申詔參官二人共舉州縣官可任幕職者一人按宋史眞宗本紀云雲天禧二年閏四月己亥詔戶部尙書馮拯等舉幕職令錄堪充京官者各二人按宋史眞宗本紀云云

金金置州屬官員按金史百官志諸防禦州同知防禦使事一員正六品掌通判防禦使事判官一員正八品掌簽判州事專掌通檢推排簿籍知法從九品州教授一員司軍從九品軍轄兼巡捕使從九品注

司吏女直一人漢人管戶五萬以上二十人以率而減譯人一人通事一人抄事一人公使上州六十人中五十五人下五十人諸州兼治州事同知一員正七品通判州事判官一員從八品簽判州事專掌通檢推排簿籍司軍從九品知法一員軍轄兼巡捕使從九品注

司吏女直韓慶信灤薊通登復瀋貴徳涿利建州來遠軍各三人餘各二人抄事一人公使上州五十中四十五下四十惟來遠軍同下州省同知凡諸州以上知印並於孔目官內輪差運司押司官並同無孔目官以上各司吏充

元世祖至元二十年定州三等屬官有差按元史世祖本紀不載按百官志至元二十年定上州同知秩正六品判官秩正七品中州同知從六品判官從七品下州同知正七品判官正八品兼捕盜之事參佐官上州知事提控案牘各一員中州吏目提控案牘各一員下州吏目一員或二員

明明置各州屬員按明會典各州正官同知一員判官一員後同知判官因事添

革無定員﹞首領官吏目一員州屬衙門儒學學正一員訓導三員小州或二員或一員多不全設陰陽學典術一員醫學典科一員各處稅課司茶課司大使各一員副使各一員長淮廣濟二關舊有大使副使各一員後革各處鐵冶批驗茶引所大使各一員久

住補各處閘壩閘官各一員壩官各一員各處倉艸場大使各一員副使各一員僧正司僧正一員道正司道正一員按續文獻通考明不設州刺史而州次於府各置官屬同知一人判官一人裏不及三十而無屬縣者裁同知判官有屬縣者裁同知因事添設專設無定員其屬吏目一人所屬衙門儒學學正一人訓導三人陰陽學典術一人醫學典科一人僧正司僧正一人道正司道正一人稅課局大使一人副使一人有巡檢司驛遞閘壩批驗所河泊所倉艸場者設官如府吏同知淸軍匠或兼巡捕判官督糧管馬捕盜治農管河分職任事而領於知州吏目典出納文移或分領州事學正訓導職如府學閘官主啟閉蓄泄壩官典守堤防各率其役以通舟楫之利諸所屬衙門如府者職亦如之皇淸

康熙七年大淸會典康熙七年定各州同知判官﹝同知判官因事添革無定

員﹞首領官吏目一員所屬衙門儒學學正一員

訓導一員訓導康熙三年裁十五年復設陰陽學典術一員醫

學典科一員倉庫稅課司艸場大使副使﹝以上大使

副使俱因事設立無定員﹞各閘閘官一員僧正司僧正一員

道正司道正一員巡檢司巡檢一員水馬驛驛

丞一員遞運所大使一員河泊所所官一員﹝以上

驛丞大使所官俱因事設立﹞

康熙九年大淸會典國初各官滿漢間有不同康熙九年攺歸

畫一從六品各州同知從七品各州判官從九

品各州吏目巡檢司巡檢未入流各州儒學學

正訓導水馬驛驛丞州庫大使州稅課司大使

堤官閘官遞運所大使河泊所所官州倉大使

副使州艸場大使州陰陽學典術州醫學典科

僧正司僧正道正司道正

幕屬部總論文獻通考

州佐州之佐吏漢有別駕治中主簿功曹書佐簿曹簿曹從事史主錢谷簿書兵曹

兵曹從事史有軍事則置之以主兵馬部郡國從事史典書佐等官

又有孝經師主監試經月令師主時節祠祀律令師主平法律皆州自辟除通爲百石

又後漢書或云秩六百石職與司�官屬同惟無都官從事漢魏之際復增祭酒文學從事員晉又有武猛從事員其州邊遠有山險盜賊者置弓馬從事五十人歷代職互相因襲𨿽小有更易而大抵不異自魏晉以後刺史多帶將軍開府則州與府各置僚屬州官理民別駕治中以下是府官理戎

長史司馬等官是後魏舊以州牧親人班九條之制使前政選吏以待後人獻文帝革制刺史守宰到官之日仰自舉擇以爲選官若簡在失所以罔上論自孝明孝昌以後四方多難刺史太守皆爲當部都督𨿽無兵事皆立寮佐頗爲煩擾髙隆之乃表謂自非邊要見有兵馬者悉皆斷之北齊上上州刺史屬官佐吏合三百九十三人以下遞減十人其州郡佐吏皆州府辟除及後王失政賜諸佞幸賣官分州郡下逮鄕官多降中旨故有�用州主簿郡功曹者後周刺史府官則命於天朝州吏並牧守自置至隋以州爲郡無復軍府則州府之文變爲郡官矣唐無州府之名而有采訪使及節度使節度使說在都督篇采訪使有判官二人

分判尙書六行事及州縣簿書支使人二

分使出入職如節度使之隨車推官一人

推鞫獄訟皆使自辟召然後上聞其未奉報者稱攝

其節度防禦等使事佐辟奉之例亦如之今舉州之舊職以列於左

舊職謂隋以前官職別駕從事史一人從刺史行部別乘乘傳車故謂之別駕漢制也歷代皆有後漢周景爲荊河州辟陳蕃爲別駕蕃不受景題別駕輿曰陳仲舉坐不復更辟蕃惶恐起視職列士傳曰孔恂字巨卿爲別駕別駕車舊有屏星如刺史車刺史因怒欲去別駕車屏星恂曰徹去屏星�國舊儀別駕可去屏星不可省乃止庾亮集答郭豫書云別駕舊與刺史別乘同流宣王化於萬里其位居刺史之半梁時別駕官品揚州視黃門郎南徐州侍散騎常侍隋並唐並爲郡官治中從事史一人居治中事主眾曹文書漢制也歷代皆有隋爲郡官唐攺爲司馬說在佐後主簿一人錄門下眾事省署文書漢制也歷代至隋皆有功曹書佐一人主選用漢制也其司�功曹從事史兼錄眾事應劭漢百官表曰司�功曹從事卽州治中州從事也晉以來攺西曹爲西曹書佐宋有別駕西曹主吏及選舉卽漢之功曹書佐也部郡國從事史每郡國各一人漢制也主督促文書舉非法後漢喬元字公祖爲梁縣功曹荊河州刺史周景行部到梁國元謁景因伏地言陳相羊昌罪惡乞爲部郡從事窮理其罪景壯元意卽署遣之元到具考贓罪梁冀馳驛救之景承旨召元還使至不發按之益急景坐攬車徵元由是著名又朱震字伯厚爲州從事奏濟陰太守單匡贓罪三府諺曰車如�棲馬如狗疾惡如風朱伯厚典郡書佐每郡國各一人漢制也各主一郡文書以郡吏補歲滿更祭酒從事史漢魏以來置宋世分掌諸曹兵賊倉戶水鎧之事自江左揚州無祭酒而以主簿治事中正陳勝爲楚王以朱房爲中正而不言職事兩漢無聞魏司空陳羣以天臺選用不盡人才擇州之才優有昭覽者除爲中正自拔人才銓定九品州郡皆置吳有大公平亦其任也吳習溫爲荊州大公平大公平卽州都也後潘祕爲尙書僕射代溫爲公平甚得州裏之稱晉宣帝加置大中正故有大小中正其用人甚重晉劉毅字仲雄年七十已告老後舉爲靑州大中正尙書以毅縣車致仕不宜勞以碎務孫尹表曰司徒魏舒司�嚴詢與毅年齒相近管四十萬戶州兼董司百僚總攝機要議者不以爲劇毅志气聰明一州品第不足勞其思慮毅遂爲州都銓正人流淸濁區別其所彈貶自親貴始又於寶稱晉宣帝除九品置大中正晉令曰大小中正爲內官者聽月三會議上東門外設幔陳席又劉毅上表刺史初臨州大中正選州裏本業髙者兼主簿從事迎刺史若吏部選用猶下中正問人事所在父祖位狀又晉起居注曰僕射諸葛恢啟稱州都大中正爲吏部尙書及郎司徒左長史掾屬皆爲中正臣今領吏部請解大中正以爲都中正職局司理不宜兼也齊梁亦重焉

梁沈約遷侍中光祿大夫領太子詹事揚州大中正開尙書八條事後魏有之

孝文雲中正之任必須得才業兼資者太武帝時崔浩爲冀州中正北齊郡縣皆有其本州中正以京官爲之

幹明中邢劭爲中書監同郡許惇與郡荒本州中正遂憑附宋欽道出劭爲刺史隋有州都其任亦重唐無

晉王廣爲雍州牧司空楊雄僕射髙熲並爲州都容齋洪氏隨筆曰唐世士人初登科或未仕者多以從諸藩府辟置爲重觀韓文公送石洪溫造二處士赴河陽幕序可見禮節然其職甚勞苦故亦或不屑爲之杜子美從劍南節度嚴武辟爲參謀作詩二十韻呈嚴公云胡爲來幕下只合在舟中束縛酬知己蹉跎效小忠周防期稍稍太簡遂��曉入朱扉啟昏歸畫角終不成尋別業未敢息微躬會希全物色時放倚梧桐而其題曰遣悶可知矣韓文公從徐州張建封辟爲推官有書上張公云受牒之明日使院小吏持故事節目十餘事來其中不可者自九月至二月皆晨入夜歸非有疾病事故輒不許出若此者非愈之所能也若寬假之使不失其性寅而入盡辰而退申而入終酉而退率以爲常亦不廢事苟如此則死於執事之門無悔杜韓之旨大略相似云又曰唐世節度觀察諸使辟置僚佐以至州郡差掾屬牒語皆用四六大略如誥詞李商隱樊南甲乙�顧云編�羅隱湘南雜�皆有之故韓文公送石洪赴河陽幕府序云撰書辭具馬幣李肇國史補載崖州差故相韋執誼攝軍事衙推亦有其文非若今時只以吏牘行遣也

幕屬部名臣列傳

漢

陳恢按漢書髙祖本紀沛公與南陽守齮戰犨東大破之略南陽郡南陽守走保城守宛沛公引兵過宛西張良諫曰沛公𨿽欲急入關秦兵尙眾距險今不下宛宛從後擊彊秦在前此危道也於是沛公乃夜引軍從他道還偃旗幟遲明圍宛城三�南陽守欲自剄其舍人陳恢曰死未晚也乃逾城見沛公曰臣聞足下約先入咸陽者王之今足下畱守宛宛郡縣連城數十其吏民自以爲降必死故皆堅守乘城今足下盡日止攻士死傷者必多引兵去宛宛必隨足下足下前則失咸陽之約後有彊宛之患爲足下計莫若約降封其守因使止守引其甲卒與之西諸城未下者聞聲爭開門而待足下足下通行無所累沛公曰善七月南陽守齮降封爲殷侯封陳恢千戶引兵西無不下者

雋不疑按漢書本傳不疑字曼倩渤海人也治春秋爲郡文學進退必以禮名聞州郡武帝末郡國盜賊羣起暴勝之爲直指使者衣繡衣持斧逐捕盜賊督課郡國東至海以軍興誅不從命者威振州郡勝之素聞不疑賢至渤海遣吏請與相見不疑冠進賢冠帶櫑具劍佩環玦衣博帶盛服至門上謁門下欲使解劍不疑曰劍者君子武備所以衛身不可解請退吏白勝之勝之開合延請望見不疑容貌尊嚴衣冠甚偉勝之�履起迎登堂坐定不疑據地曰竊伏海濱聞暴公子威名舊矣今乃承顏接辭凡爲吏太剛則折太柔則廢威行施之以恩然後樹功揚名永終天祿勝之知不疑非庸人敬納其戒深接以禮意問當世所施行門下諸從事皆州郡選吏側聽不疑莫不驚駭至昏夜罷去勝之遂表薦不疑徵詣公車拜爲靑州刺史

後漢

陸續按後漢書本傳續字智初會稽吳人也幼孤仕郡戶曹史時歲荒民饑困太守尹興使續於都亭賦民饘粥續悉簡閱其民訊以名氏事畢興問所食幾何續因口說六百餘人皆分別姓名無有差謬興異之刺史行部見續辟爲別駕從事以病去還爲郡門下掾是時楚王英謀反陰疏天下善士及楚事覺顯宗得其錄有尹興名乃徵興詣廷尉獄續與主簿梁宏功曹史駟勛及掾史五百餘人詣洛陽詔獄就考諸吏不堪痛楚死者大半惟續宏勛掠考五毒肌肉消爛終無異詞續母遠至京師覘候消息獄事持急無緣與續相聞但作饋食付門卒以進之續𨿽見考苦毒而辭色慷慨未嘗易容惟對食悲泣不能自勝使者怪而問其故續曰母來不得相見故泣耳使者大怒以爲獄門吏卒通傳意气召將案之續曰因食餉羹識母所自調和故知來耳非人告也使者問何以知母所作乎續曰母常截肉未嘗不方斷蔥以寸爲度是以知之使者問諸謁捨續母果來於是陰嘉之上書說續行狀帝卽赦興等事還鄕裏禁錮終身續以老病卒

陳蕃按後漢書本傳蕃字仲舉汝南平輿人也初仕郡舉孝廉除郎中遭母憂棄官服服闋刺史周景辟別駕從事以諫爭不合投傳而去後公府辟舉方正皆不就太尉李固表薦徵拜議郎再遷爲樂安太守

王允按後漢書本傳允字子師太原祁人也世仕州郡爲冠蓋同郡郭林宗見而奇之曰王生一日千里王佐才也遂與定交年十九爲郡吏時小黃門晉陽趙津貪橫放恣爲一縣巨患允討捕殺之而津兄弟事宦官因緣譖訴桓帝震怒徵太守劉下獄死允送喪還平原終畢三年然後歸家復還仕郡人有路佛者少無名行而太守王球召以補吏允犯顏固爭球怒收允欲殺之刺史鄧盛聞而馳傳辟爲別駕從事允由是知名

龐統按蜀志本傳統字士元襄陽人也先主領荊州統以從事守耒陽令在縣不治免官吳將魯肅遺先主書曰龐士元非百里才也使處治中別駕之任始當展其驥足耳諸葛亮亦言之於先主先主見與善譚大器之以爲治中從事親待亞於諸葛亮遂與亮並爲軍師中郎將

縻竺按蜀志本傳竺字子仲東海胊人也祖世貨殖僮客萬人貲產巨萬後徐州牧陶謙辟爲別駕從事謙卒奉謙遺命迎先主於小沛建安元年呂布乘先主之出拒袁術襲下邳擄先主妻子先主轉軍廣陵海西竺於是進妹於先主爲夫人奴客二千金銀貨幣以助軍資於時困匱賴此復振後曹公表竺領嬴郡太守

孫幹按蜀志本傳幹字公佑北海人也先主領徐州辟爲從事後隨從周旋先主之背曹公遣幹自結袁紹將適荊州幹又與糜竺俱使劉表皆如意指後表與袁尙書說其兄弟分爭之變曰每與劉左將軍孫公佑共論此事未嘗不痛心入骨相爲悲傷也其見重如此先主定益州幹自從事中郎爲秉忠將軍見禮次糜竺與簡雍同等頃之卒

簡雍按蜀志本傳雍字憲和涿郡人少與先主有舊隨從周旋先主至荊州雍與糜竺孫幹同爲從事中郎常爲談客往來使命先主入益州劉璋見雍甚愛之後先主圍成都遣雍往說璋璋遂與雍同輿而載出城歸命先主拜雍爲昭徳將軍優遊風議性簡傲跌宕在先主坐席猶箕踞傾倚威儀不肅自縱適諸葛亮已下則獨擅一榻項枕臥語無所爲屈時天旱禁酒釀者有刑吏於人家索得釀具論者欲令與作酒者同罰雍與先主遊觀見一男女行道謂先主曰彼人欲行淫何以不縛先主曰卿何以知之雍對曰彼有其具與欲釀者同先主大笑而原欲釀者雍之滑稽皆此類也

馬良按蜀志本傳良字季常襄陽宜城人也兄弟五人並有才名鄕裏爲之諺曰馬氏五常白眉最良先主領荊州辟爲從事及先主入蜀諸葛亮亦從後往良畱荊州

陳震按蜀志本傳震字孝起南陽人也先主領荊州牧辟爲從事部諸郡隨先主入蜀蜀旣定爲蜀郡北部都尉

廖立按蜀志本傳立字公淵武陵臨沅人先主領荊州牧辟爲從事年未三十擢爲長沙太守

楊洪按蜀志本傳洪字季休犍爲武陽人也劉璋時歷部諸郡先主定蜀太守李嚴命爲功曹嚴欲徙郡治捨固諫不聽遂辭功曹請退嚴欲薦洪於州爲蜀郡從事先主爭漢中急書發兵軍師將軍諸葛亮以問洪洪曰漢中則益州咽喉存亡之機會若無漢中則無蜀矣此家門之禍也方今之事男子當戰女子當運發兵何疑時蜀郡太守法正從先主北行亮於是表洪領蜀郡太守眾事皆辦遂使卽眞頃之轉爲益州從事先主旣稱尊號徵吳不克還住永安漢嘉太守黃元素爲諸葛亮所不善聞先主疾病懼有後患舉郡反燒臨邛城時亮東行省疾成都單虛是以元益無所憚洪卽啟太子遣其親兵使將軍陳曶鄭綽討元眾議以爲元若不能圍成都當由越嶲據南中洪曰元素性凶暴無他恩信何能辦此不過乘水車下冀主上平安面縛歸死如其有異奔吳求活耳�曶綽但於南安峽口遮卽便得矣曶綽承洪言果生獲元洪建興元年賜爵關內侯

杜瓊按蜀志本傳瓊字伯瑜蜀郡成都人也劉璋時辟爲從事先主定益州領牧以瓊爲議曹從事後主踐阼拜諫議大夫

譙周按蜀志本傳周字允南巴西西充國人也身長八尺體貌素朴性推誠不飾無造次辯論之才然潛識內敏建興中丞相亮領益州牧命周爲勸學從事亮卒於敵庭周在家聞問卽便奔赴尋有詔書禁斷惟周以速行得達大將軍蔣琬領刺史徙爲典學從事總州之學者後主立太子以周爲僕轉家令

黃權按蜀志本傳權字公衡巴西閬中人也少爲郡吏州牧劉璋召爲主簿時別駕張松建議宜迎先主使伐張魯權諫曰左將軍有驍名今請到欲以部曲遇之則不滿其心欲以賓客禮待則一國不容二君若客有泰山之安則主有累卵之危可但閉境以待河淸璋不聽竟遣使迎先主出權爲廣漢長及先主襲取益州將帥分下郡縣郡縣望風景附權閉城堅守須劉璋稽服乃詣降先主先主假權偏將軍

張裔按蜀志本傳裔字君嗣蜀郡成都人也劉璋時舉孝廉爲魚復長還州署從事領帳下司馬張飛自荊州由墊江入璋授裔兵拒張飛於徳陽陌下軍敗還成都爲璋奉使詣先主先主許以禮其君而安其人也裔還城門乃開先主以裔爲巴郡太守

李恢按蜀志本傳恢字徳昂建寧兪元人也先主領益州牧以恢爲功曹書佐主簿後爲亡鹵所誣引恢謀反有司執送先主明其不然更遷恢爲別駕從事章武元年庲降都督鄧方卒先主問恢誰可代者恢對曰人之才能各有長短故孔子曰其使人也器之且夫明主在上則臣下盡情是以先零之役趙充國曰莫若老臣臣竊不自揆惟陛下察之先主笑曰孤之本意亦已在卿矣遂以恢爲庲降都督使持節領交州刺史

魏

王修按魏志本傳修字叔治北海營陵人也袁潭在靑州辟修爲治中從事別駕劉獻數�短修後獻以事當死修理之得免時人益以此多焉復爲別駕譚尙有隙尙攻譚譚軍敗修率吏民往救譚譚喜曰成吾軍者王別駕也譚之敗劉詢起兵漯陰諸城皆應譚嘆息曰今舉州背叛豈孤之不徳邪修曰東萊太守管統𨿽在海表此人不反必來後十餘日統果棄其妻子來赴譚復欲攻尙修諫曰兄弟還相攻擊是敗亡之道也譚不悅然知其忠節後又問修計安出修曰夫兄弟者左右手也譬人將斗而斷其右手而曰我必勝若是者可乎夫棄兄弟而不親天下其誰親之屬有讒人固將交斗其間以求一朝之利願明使君塞耳勿聽也若斬佞臣數人復相親睦以禦四方可以橫行天下譚不聽遂與尙相攻擊請救於太祖太祖旣破冀州譚又叛太祖遂引軍攻譚於南皮修時運糧在樂安聞譚急將所領兵及諸從事數十人往赴修至髙密聞譚死下馬號哭曰無君焉歸遂詣太祖乞收葬譚屍太祖欲觀修意默然不應修復曰受袁氏厚恩若得收斂譚屍然後就戮無所恨太祖嘉其義聽之以修爲督軍糧還樂安袁氏政寬在職勢者多畜聚太祖破鄴籍沒審配等家財物貨以萬數及破南皮閱修家谷不滿十斛有書數百卷太祖嘆曰士不妄有名乃禮辟爲司空掾行司金中郎將

李孚按魏略孚字子憲巨鹿人也建安中袁尙領冀州以孚爲主簿後尙與其兄譚爭鬥尙出軍詣平原畱別駕審配守鄴城孚隨尙行會太祖圍鄴尙還欲救鄴行未到尙疑鄴中守備少復欲令配知外動止與孚議所遣孚答尙言今使小人往恐不足以知外內且恐不能自達孚請自往尙問孚當何所得孚曰聞鄴圍甚堅多人則覺以爲直當將三騎足矣尙從其計孚自選溫信者三人不語所之皆�使具脯糧不得持兵仗各給快馬遂辭尙來南所在止亭傳及到梁淇使從者研問事杖三十枚系著馬邊自著平上幘將三騎投暮詣鄴下是時大將軍𨿽有禁令而芻牧者多故孚因此夜到以鼓一中自稱都督歷北圍循表而東從東圍表又循圍而南步步呵責守圍將士隨輕重行其罰遂歷太祖營前徑南過從南圍角西折當章門復責怒守圍者收縛之因開其圍馳到城下呼城上人城上人以繩引孚得入配等見孚悲喜鼓噪稱萬歲守圍者以狀聞太祖笑曰此非徒得入也方且復得出孚事訖欲得還而顧外圍必急不可復冒謂已使命當速反乃陰心計請配曰今城中谷少無用老弱爲也不如驅出之以省谷也配從其計乃復夜簡別得數千人皆使持白旛從三門並出降又使人人持火孚乃無何將本所從作降人服隨輩夜出時守圍將士聞城中悉降火光照曜但共觀火不復視圍孚出北門遂從西北角突圍得去其明太祖聞孚已得出抵掌笑曰果如吾言也孚北見尙尙甚歡喜會尙不能救鄴破走至中山而袁譚又追擊尙尙走孚與尙相失遂詣譚復爲譚主簿東還平原太祖進攻譚譚戰死孚還城城中𨿽必降尙擾亂未安孚權宜欲得見太祖乃騎詣牙門稱冀州主簿李孚欲口白密事太祖見之孚叩頭謝太祖問其所白孚言今城中彊弱相陵心皆不定以爲宜令新降爲內所識信者宣傳明教公謂孚曰卿便還宣之孚跪請教公曰便以卿意宣也孚還入城宣教各安故業不得相侵陵城中以安乃還報命公以孚爲良足用也會爲所間裁署冗散出守解長名爲嚴能稍遷至司隸校尉時年七十餘矣其於精斷無衰而術略不損於故終於平陽太守孚本姓馮復攺爲李

邢顒按魏志本傳顒字子昂河間鄚人也舉孝廉司徒辟皆不就易姓字適右北平從田疇遊積五年而太祖定冀州顒謂疇曰黃巾起來二十餘年海內鼎沸百姓流離今聞曹公法令嚴民厭亂矣亂極則平請以身先遂裝還鄕裏田疇曰邢顒民之先覺也乃見太祖求爲鄕導以克柳城太祖辟顒爲冀州從事時人稱之曰徳行堂堂邢子昂除廣宗長

崔琰按魏志本傳琰字季珪淸河東武城人也太祖破袁氏領冀州牧辟琰爲別駕從事謂琰曰昨案戶籍可得三十萬眾故爲大州也琰對曰今天下分崩九州幅裂二袁兄弟親尋干戈冀方蒸庶暴骨原野未聞王師仁聲先路存問風俗救其塗炭而校計甲兵惟此爲先斯豈鄙州士女所望於明公哉太祖攺容謝之於時賓客皆伏失色太祖徵並州畱琰傅文帝於鄴世子仍出田獵變易服乘志在驅逐琰書諫曰蓋聞盤於遊田書之所戒魯隱觀魚春秋譏之此周孔之格言二經之明義殷鑑夏后詩稱不遠子卯不樂禮以爲忌此又近者之得失不可不深察也袁族富彊公子寬放盤遊滋侈義聲不聞哲人君子俄有色斯之志熊羆壯士墮於吞噬之用固所以擁徒百萬跨有河朔無所容足也今邦國殄瘁惠康未洽士女企踵所思者徳況公親禦戎馬上下勞慘世子宜遵大路愼以行正思經國之髙略內鑑近戒外揚遠節深惟儲副以身爲寶而猥襲虞旅之賤服忽馳騖而陵險志雉兔之小娛忘社稷之爲重斯誠有識所以惻心也惟世子燔翳捐褶以塞眾望不令老臣獲罪於天世子報曰昨奉嘉命惠示雅數欲使燔翳捐褶翳已壞矣褶亦去焉後有此比蒙復誨諸太祖爲丞相琰復爲東西曹掾屬徵事

毛玠按魏志本傳玠字孝先陳畱平丘人也太祖臨兗州辟爲治中從事玠語太祖曰今天下分崩國主遷移生民廢業饑饉流亡公家無經歲之儲百姓無安固之志難以持久今袁紹劉表𨿽士民眾彊皆無經遠之慮未有樹基建本者也夫兵義者勝守位以財宜奉天子以令不臣修耕植畜軍資如此則霸王之業可成也太祖敬納其言轉幕府功曹

呂虔按魏志本傳虔字子恪任城人也太祖在兗州聞虔有膽策以爲從事將家兵守湖陸襄陵校尉杜松部民炅母等作亂與昌豨通太祖以虔代松虔到招誘炅母渠率及同惡數十人賜酒食簡壯士伏其側虔察炅母等皆醉使伏兵盡格殺之撫其餘眾羣賊乃平太祖以虔領泰山太守

蔣濟按魏志本傳濟字子通楚國平阿人也仕郡計吏州別駕建安十三年孫權率眾圍合肥時大軍徵荊州遇疾疫惟遣將軍張喜單將千騎過領汝南兵以解圍頗復疾疫濟乃密白刺史僞得喜書云步騎四萬已到雩婁遣主簿迎喜三部使賫書語城中守將一部得入城二部爲賊所得權信之遽燒圍走城用得全明年使於譙太祖問濟曰昔孤與袁本初對官渡徙燕白馬民民不得走賊亦不敢鈔今欲徙淮南民何如濟對曰是時兵弱賊彊不徙必失之自破袁紹北拔柳城南向江漢荊州交臂威震天下民無他志然百姓懷土實不樂徙懼必不安太祖不從而江淮間十餘萬眾皆驚走吳后濟使詣鄴太祖迎見大笑曰本但欲使避賊乃更驅盡之拜濟丹陽太守

魯芝按晉書良吏傳芝字世英扶風郿人也耽思墳籍郡舉上計吏州辟別駕魏車騎將軍郭淮爲雍州刺史深敬重之舉孝廉除師中會蜀相諸葛亮侵隴右淮復請芝爲別駕事平薦於公府辟大司馬曹眞掾

吳

潘浚按吳志本傳浚字承明武陵漢壽人也荊州牧劉表辟爲部江夏從事時沙羨長贓穢不修浚按殺之一郡震悚劉備領荊州以浚爲治中從事備入蜀典畱州事

晉

王浚按晉書本傳浚字士治弘農湖人也�通亮達恢廓有大志州郡辟河東從事守令有不廉潔者皆望風自引而去刺史燕國徐邈有女才淑擇夫未嫁邈乃大會佐史令女於內觀之女指浚告母邈遂妻之後參徵南軍事羊祜深知待之祜兄子曁白祜浚爲人志大奢侈不節不可專任宜有以裁之祜曰浚有大才將欲濟其所欲必可用也轉車騎從事中郎議者謂祜可謂能舉善焉

何攀按晉書本傳攀字惠興蜀郡郫人也仕州爲主簿屬刺史皇甫晏爲牙門張弘所害誣以大逆時攀適丁母憂遂詣梁州拜表徵晏不反故晏冤理得申王浚爲益州辟爲別駕浚謀伐吳遣攀奉表詣臺口陳事機詔再引見乃令張華與攀籌量進討之宜浚兼遣攀過羊祜面陳伐吳之策攀善於將命帝善之詔攀參浚軍事及孫皓降於浚而王渾恚於後機欲攻浚攀勸浚送皓與渾由是事解以攀爲浚輔國司馬封關內侯

華譚按晉書本傳譚字令思廣陵人也好學不倦爽慧有口辯爲鄰里所重揚州刺史周浚引爲從事史愛其才器待以賓友之禮太康中刺史嵇紹舉譚秀才將行別駕陳總餞之

陳頵按晉書本傳頵字延思陳國苦人也少好學有文義父欣立宅起門頵曰當使容馬車欣笑而從之仕爲郡督郵檢獲隱匿者三千人爲一州尢最太守劉享拔爲主簿州辟部從事乘馬車還家宗黨榮之劾按沛王韜獄未竟會解結代楊準爲刺史韜因河間王顒屬結結至大會問主簿史鳳曰沛王貴藩州據何法而擅拘邪時頵在坐對曰甲午詔書刺史銜命國之外臺其非所部而在境者刺史並糾事徵文墨前後列上七被詔書如州所劾無有違謬結曰眾人之言不可妄聽宜依法窮竟又問僚佐曰河北白壤膏粱何故少人士每以三品爲中正答曰詩稱維嶽降神生甫及申夫英偉大賢多出於山澤河北土平气均蓬蒿裁髙三尺不足成林故也結曰張彥眞以爲汝潁巧辯恐不及靑徐儒雅也頵曰彥眞與元禮不協故設過言老子莊周生陳梁伏羲傅說師曠大項出陽夏漢魏二祖起於沛譙準之眾州莫之與比結甚異之曰豫州人士常半天下此言非虛會結遷尙書結恨不得盡其才用元康中舉孝廉而州將畱之頵薦同縣焦保曰保出自寒素�質淸衝若得參嘉命必能光贊大允淸朝望使黃憲之徒不乏於豫土令頵庶免臧文之責州乃辟保齊王冏起義州遣頵將兵赴之拜駙馬都尉遭賊避難於江西曆陽內史朱彥引爲參軍鎭東從事中郎袁琇薦頵於元帝遷鎭東行參軍事典法兵二曹建興初制版補錄事參軍參佐掾屬多設解故以避事任頵議諸僚屬乘昔西臺養望余獘小心恭肅更以爲俗偃蹇倨慢以爲優雅至今朝士縱誕臨事遊行漸獘不革以至傾國故百尋之屋突直而焚燎千里之堤蟻垤而穿敗古人防小以全大愼微以杜萌自今臨使稱疾須催乃行者皆免官初趙王倫篡位三王起義制己亥格其後論功𨿽小亦皆依用頵意謂不宜以爲常式駁之曰聖王懸爵賞功制罰糾違斯道苟明人赴水火且名器之實不可妄假非才謂之致寇寵厚戒在斯亡昔孫秀口唱篡逆手弄天機惠皇失禦九服無戴三王建議席卷四海合起義之眾結天下之心故設己亥義格以權濟難此自一切之法非常倫之格也其起義以來依格雜猥遭人爲侯或加兵伍或出皂僕金紫佩士卒之身符策委庸�之門使天官降辱王爵黷賤非所以正皇綱重名器之謂也請自今以後宜停之頵以孤寒數有奏議朝士多惡之出除譙郡太守

趙誘按晉書本傳誘字元孫淮南人也世以將顯州辟主簿值刺史�隆被齊王冏檄使起兵討趙王倫隆欲承檄舉義而諸子侄並在洛陽欲坐觀成敗恐爲冏所討進退有疑會羣吏計議誘說隆曰趙王篡逆海內所病今義兵�起其敗必矣今爲明使君計莫若自將精兵徑赴許昌上策也不然且可畱後遣猛將將兵會盟亦中策也若遣小軍隨形助勝下策耳隆曰我受二帝恩無所偏助正欲保州而已誘與治中畱寶主簿張等諫隆若無所助變難將生州亦不可保也隆猶豫不決遂爲其下所害誘還家杜門不出

陶侃按晉書本傳侃字士行本鄱陽人也吳平徙家廬江之尋陽廬江太守張夔召爲督郵領樅陽令有能名遷主簿會州部從事之郡欲有所按侃閉門部勒諸吏謂從事曰若鄙郡有違自當明憲直繩不宜相逼若不以禮吾能禦之從事卽退夔妻有疾將迎醫於數百里時正寒雪諸綱紀皆難之侃獨曰資於事父以事君小君猶母也安有父母之疾而不盡心乎乃請行眾咸服其義長沙太守萬嗣過廬江見侃虛心敬悅曰君終當有大名命其子與之結友而去夔察侃爲孝廉至洛陽數詣張華華初以遠人不甚接遇侃每往神無忤色華後與語異之除郎中

郭舒按晉書本傳舒字稚行幼請其母從師歲餘便歸粗識大義鄕人少府範晷宗人武陵太守郭景咸稱舒當爲後來之秀終成國器始爲領軍校尉坐擅放司馬彪系廷尉世多義之刺史夏侯含辟爲西曹轉主簿含坐事舒自系理含事得釋刺史宗岱命爲治中喪母去職劉弘牧荊州引爲治中弘卒舒率將士推弘子璠爲主討逆賊郭勱滅之保全一州王澄聞其名引爲別駕澄終日酣飲不以眾務在意舒常切諫之及天下大亂又勸澄修徳養威保完州境澄以爲亂自京都起非復一州所能匡禦𨿽不能從然重其忠亮荊土士人宗廞嘗因酒忤澄澄怒叱左右棒廞舒厲色謂左右曰使君過醉汝輩何敢妄動澄恚曰別駕狂邪誑言我醉因遣掐其鼻灸其眉頭舒跪而受之澄意少釋而廞遂得免澄之奔敗也以舒領南郡澄又欲將舒東下舒曰舒爲萬里紀綱不能匡正令使君奔亡不忍渡江乃畱屯沌口采湖澤以自給鄕人盜食舒牛事覺來謝舒曰卿饑所以食牛耳余肉可共啖之世以此服其弘量

鄧騫按晉書本傳騫字長眞長沙人少有志气爲鄕鄰所重常推誠行己能以正直全於多難之時刺史譙王承命爲主簿使說甘卓卓畱爲參軍欲與同行以母老辭卓而反承爲魏乂所敗以虞悝兄弟爲承黨乂盡誅之而求騫甚急鄕人皆爲之懼騫笑曰欲用我耳彼新得州多殺忠良是其求賢之時豈以行人爲罪乃往詣乂乂喜曰君所謂古之解楊也以爲別駕騫有節操忠信兼識量弘遠善與人交久而益敬太尉庾亮稱之以爲長者歷武陵始興太守遷大司農卒於官

髙悝按晉書髙崧傳崧父悝以孝友稱寓居江州刺史華軼辟爲西曹書佐及軼敗悝藏匿軼子經年會赦乃出元帝嘉而宥之以爲參軍遂歷顯位至封建昌伯

唐彬按晉書本傳彬字儒宗魯國鄒人也初爲郡門下掾轉主簿刺史王沈集諸參佐盛論距吳之策以問九郡吏彬與譙郡主簿張惲俱陳吳有可兼之勢沈善其對又使彬難言吳未可伐者而辭理皆屈還遷功曹舉孝廉州辟主簿累遷別駕彬忠肅公亮盡規匡救不顯諫以自彰又奉使詣相府計事於時僚佐皆當世英彥見彬莫不欽悅稱之於文帝薦爲掾屬帝以問其參軍孔顥忌其能良久不答陳騫在坐斂板而稱曰彬之爲人勝騫甚遠帝笑曰但能如卿固未易得何論於勝因辟彬爲鎧曹屬帝問曰卿何以致辟對曰修業陋巷觀古人之遺�言滿天下無口過行滿天下無怨惡帝顧四坐曰名不虛行他日謂孔顥曰近見唐彬卿受蔽賢之責矣

習鑿齒按晉書本傳鑿齒字彥威襄陽人也宗族富盛世爲鄕豪鑿齒少有志气博學洽聞以文筆著稱荊州刺史桓溫辟爲從事江夏相袁喬深器之數稱其才於溫轉西曹主簿親遇隆密時溫有大志追蜀人知天文者至夜執手問國家祚運修短答云世祀方永溫疑其難言乃飾辭云如君言豈獨吾福乃蒼生之幸然今日之語自可令盡必有小小厄運亦宜說之星人曰太微紫微文昌三宮气候如此決無憂虞至五十年外不論耳溫不悅乃止異日送絹一匹錢五千文以與之星人乃馳詣鑿齒曰家在益州被命遠下今受旨自裁無由致其骸骨緣君仁厚乞爲標碣棺木耳鑿齒問其故星人曰賜絹一匹令僕自裁惠錢五千以買棺耳鑿齒曰君幾誤死君嘗聞千知星宿有不覆之義乎此以絹戲君以錢供道中資是聽君去耳星人大喜明便詣溫別溫問去意以鑿齒言答溫笑曰鑿齒憂君誤死君定是誤活然徒三十年看儒書不如一詣習主簿累遷別駕溫出徵伐鑿齒或從或守所在任職每處機要�事有績善尺牘論議溫甚器遇之時淸談文章之士韓伯伏滔等並相友善後使京師簡文亦雅重焉旣還溫問相王何似答曰生平所未見以此大忤溫旨左遷戶曹參軍

車引按晉書本傳引字武子南平人也桓溫在荊州辟爲從事以辯識義理深重之引爲主簿稍遷別駕徵西長史遂顯於朝廷時惟引與吳隱之以寒素博學知名於世又善於賞會當時每有盛坐而引不在皆云無車公不樂謝安遊集之日�開筵待之寧康初以引爲中書侍郎關內侯

孟嘉按晉書本傳嘉字萬年江夏人吳司空宗曾孫也嘉少知名太尉庾亮領江州辟部廬陵從事嘉還都亮引問風俗得失對曰還傳當問吏亮舉塵尾掩口而笑謂弟翼曰孟嘉故是盛徳人轉勸學從事褚裒時爲豫章太守正旦朝亮裒有器識亮大會州府人士嘉坐次甚遠裒問亮聞江州有孟嘉其人何在亮曰在坐卿但自覓裒歷觀指嘉謂亮曰此君小異將無是乎亮欣然而笑喜裒得嘉奇嘉爲裒所得乃益器焉後爲徵西桓溫參軍溫甚重之九月九日溫燕龍山寮佐畢集時佐吏並著戎服有風至吹嘉帽墮落嘉不之覺溫使左右勿言欲觀其舉止嘉良久如廁溫令取還之命孫盛作文嘲嘉著嘉坐處嘉還見卽答之其文甚美四坐嗟嘆嘉好酣飲愈多不亂溫問嘉酒有何好而卿嗜之嘉曰公未得酒中趣耳又問聽妓絲不如竹竹不如肉何謂也嘉答曰漸近使之然一坐咨嗟轉從事中郎遷長史年五十三卒於家

顧和按晉書本傳和字君孝總角便有淸操族叔榮雅重之曰此吾家麒麟興吾宗者必此子也時宗人球亦有令聞爲州別駕榮謂之曰卿速步君孝超卿矣王導爲揚州辟從事月旦當朝未入停車門外周顗遇之和方擇虱夷然不動顗旣過顧指和心曰此中何所有和徐應曰此中最是難測地顗入謂導曰卿州吏中有一令僕才導亦以爲然和嘗詣導導小極對之疲睡和欲叩會之因謂同坐曰昔每聞族叔元公道公�贊中宗保全江表體小不安令人喘息導覺之謂和曰卿珪璋特達機警有鋒不徒東南之美實爲海內之俊由是遂知名旣而導遣八部從事之部和爲下傳還同時俱見諸從事各言二千石官長得失和獨無言導問和得何所聞答曰明公作輔寧使网漏吞舟何緣采聽風聞以察察爲政導咨嗟稱善累遷司徒掾

髙崧按晉書本傳崧字茂琰廣陵人也少好學善史書總角時司空何充稱其明惠充爲揚州引崧爲主簿益相欽重轉驃騎主簿舉州秀才除太學博士

宋

顧覬之按宋書本傳覬之字偉仁吳郡吳人也初爲郡主簿謝晦爲荊州以爲南蠻功曹仍爲晦衛軍參軍晦愛其雅素深相知待王弘辟爲揚州主簿仍爲弘衛軍參軍

南齊

樂頤按南齊書本傳頤字文徳南陽涅陽人世居南郡少而言行和謹仕爲京府參軍父在郢州病亡頤忽思父涕泣因請假還中路果得父凶問頤便徒跣號咷出陶家後渚遇商人附載西上水漿不入口數日嘗遇病與母隔壁忍痛不言嚙被至碎恐母之哀己也湘州刺史王僧虔引爲主簿以同僚非人棄官去吏部郎庾杲之嘗往候頤爲設食枯魚菜菹而已杲之曰我不能食此母聞之自出常膳魚羹數種杲之曰卿過於茅季偉我非郭林宗仕至鄧州治中卒

庾蓽按梁書良吏傳蓽字休野新野人也弱冠爲州迎主簿舉秀才累遷安西主簿尙書殿中郎驃騎功曹史博涉羣書有口辯齊郁林王卽位出爲荊州別駕仍遷西中郎諮議參軍復爲州別駕前後綱紀皆致富饒蓽再爲之淸身率下杜絕請托布被蔬食妻子不免饑寒明帝聞而嘉焉手敕褒美州裏榮之遷司徒諮議參軍通直散騎常侍

沈瑀按梁書良吏傳瑀字伯瑜吳興武康人也起家州從事奉朝請嘗詣齊尙書右丞殷沵沵與語及政事甚器之謂曰觀卿才幹當居吾此職司徒竟陵王子良聞瑀名引爲府參軍領揚州部傳從事時建康令沈徽孚恃勢陵瑀瑀以法繩之眾憚其彊子良甚相知賞𨿽家事皆以委瑀子良薨瑀復事刺史始安王遙光嘗使上民丁速而無怨遙光謂同使曰爾何不學沈瑀所爲乃令專知州獄事湖熟縣方山埭髙峻冬月公私行侶以爲艱難明帝使瑀行治之瑀乃開四洪斷行客就作三日立辦揚州書佐私行詐稱州使不肯就作瑀鞭之三十書佐歸訴遙光遙光曰沈瑀必不枉鞭汝覆之果有詐明帝復使瑀築赤山塘所費減材官所量數十萬帝益善之

樂藹按梁書本傳藹字蔚遠南陽淯陽人宋建平王景素爲荊州刺史辟爲主簿景素爲南徐州復爲徵北刑獄參軍遷龍陽相以父憂去職吏民詣州請之葬訖起焉時齊豫章王嶷爲武陵太守雅善藹爲政及嶷爲荊州刺史以藹爲驃騎行參軍領州主簿參知州事嶷嘗問藹風土舊俗城隍基跱山川險易藹隨問立對若按圖牒嶷益重焉州人嫉之或譖藹廨門如市嶷遣覘之方見藹閉閣讀書嶷還都以藹爲太尉刑獄參軍典書記遷枝江令還爲大司馬中兵參軍轉署記室永明八年荊州刺史巴東王子響稱兵反旣敗焚燒府捨官曹文書一時蕩盡武帝引見藹問以西事藹上對詳敏帝悅焉用爲荊州治中敕付以修復府州事藹還州繕修廨署數百區頃之咸畢而役不及民荊部以爲自晉王悅移鎭以來府捨未之有也九年豫章王嶷薨藹解官赴喪率荊湘二牧故吏建碑墓所累遷車騎平西錄事參軍步兵校尉求助戍西歸南康王爲西中郎以藹爲諮議參軍

梁

鄭紹叔按梁書本傳紹叔字仲明滎陽開封人也少孤貧年二十餘爲安丰令居縣有能名本州召補主簿轉治中從事史時刺史蕭誕以弟諶誅臺遣收兵卒至左右莫不驚散紹叔聞難獨馳赴焉誕死侍送喪柩眾咸稱之到京師司空徐孝嗣見而異之曰祖逖之流也髙祖臨司州命爲中兵參軍領長流因是厚自結附髙祖罷州還京師謝遣賓客紹叔獨固請願畱髙祖謂曰卿才幸自有用我今未能相益宜更思他塗紹叔曰委質有在義無二心髙祖固不許於是乃還壽陽刺史蕭遙昌苦引紹叔終不受命遙昌怒將囚之鄕人救解得免及髙祖爲雍州刺史紹叔間道西歸補寧蠻長史扶風太守東昏旣害朝宰頗疑髙祖紹叔兄植爲東昏直後東昏遣至雍州托以候紹叔實潛使爲刺客紹叔知之密以白髙祖植旣至髙祖於紹叔處置酒宴之戲植曰朝廷遣卿見圖今日閒宴是見取良會也賓主大笑令植登臨城隍周觀府署士卒器械舟艫戰馬莫不富實植退謂紹叔曰雍州實力未易圖也紹叔曰兄還具爲天子言之兄若取雍州紹叔請以此眾一戰送兄於南峴相持慟哭而別

北魏

莫含按魏書本傳含雁門繁畤人也家世貨殖貲累巨萬劉琨爲並州辟含從事含居近塞下常往來國中穆帝愛其才器善待之及爲代王備置官屬求含於琨琨遣入國含心不願琨諭之曰當今寇賊滔天泯滅諸夏百姓流離死亡塗地主上幽執沈溺醜鹵惟此一州介在羣寇之間以吾薄徳能自存立者賴代王之力是以傾身竭寶長子遠質覬滅殘賊報雪大恥卿爲忠節亦是奮義之時何得苟惜共事之小誠以忘出身之大益入爲代王腹心非但吾願亦一州所賴含乃入代參國官後琨徙五縣之民於陘南含家獨畱含甚爲穆帝所重常參軍國大謀卒於左將軍關中侯其故宅在桑幹川南世稱莫含壁或音訛謂之莫回城云

裴仲規按魏書裴延�傳延�從祖弟仲規少好經史頗有志節起家奉朝請領侍禦咸陽王禧爲司州牧辟爲主簿仍表行建興郡事車駕自代還洛次於郡境仲規備供帳朝於路側髙祖詔仲規曰朕開置神畿郡望闕一字重卿旣首應司隸美舉復督我名邦何能自致也仲規對曰陛下窮神盡聖應天順民棄彼元壤來宅紫縣臣方罄心力躍馬吳會冀功銘帝籍勛書王府豈一郡而已髙祖笑曰冀卿必副此言車駕達河梁見咸陽王謂曰昨得汝主簿爲南道主人六軍丰贍元弟之寄殊副所望尋除司徒主簿

羊惇按魏書本傳惇字元禮太山巨平人性尙閒素學涉書史以父靈引死王事除給事中出爲本州別駕公平正直見有非法惇終不判署後爲尙書左侍郎徐州撫軍長史

北周

長孫儉按周書本傳儉河南洛陽人也太祖臨夏州以儉爲錄事深器敬之賀拔嶽被害太祖赴平涼凡有經綸謀策儉皆參預從平侯莫陳悅畱儉爲秦州長史時西夏州仍未內屬而東魏遣許和爲刺史儉以信義招之和乃舉州歸附卽以儉爲西夏州刺史總統三夏州

趙肅按周書本傳肅字慶雍河南洛陽人也大統三年獨孤信東討肅率宗人爲鄕導授司州治中別駕監督糧儲軍用不匱太祖聞之謂人曰趙肅可謂洛陽主人也七年加鎭南將軍

呂思禮按周書本傳思禮東平壽張人也舉秀才對策髙第除相州功曹參軍葛榮圍鄴思禮有守禦勛賜爵平陸縣伯

隋

房彥謙按隋書本傳彥謙字孝衝廣寧王孝珩爲齊州刺史辟爲主簿時禁网�闊州郡之職尢多縱弛及彥謙在職淸簡守法州境肅然莫不敬憚及周師入鄴齊王東奔以彥謙爲齊州治中彥謙痛本朝傾覆將糾率忠義潛謀匡輔不果而止齊亡歸於家周帝遣柱國辛遵爲齊州刺史爲賊帥輔帶劍所執彥謙以書諭之帶劍慚懼送遵還州諸賊並各歸首及髙祖受禪之後遂優遊鄕曲誓無仕心開皇七年刺史韋藝固薦之不得已而應命吏部尙書虞愷一見重之擢授承奉郎俄遷監察禦史

趙軌按隋書本傳軌河南洛陽人也少好學有行檢周蔡王引爲記室以淸苦聞遷衛州治中髙祖受禪轉齊州別駕有能名其東鄰有桑葚落其家軌遣人悉拾還其主誡其諸子曰吾非以此求名意者非機杼之物不願侵人汝等宜以爲戒在州四年考績連最持節使者合陽公梁子恭狀上髙祖嘉之賜物三百段米三百石徵軌入朝父老相送者各揮涕曰別駕在官水火不與百姓交是以不敢以壺酒相送公淸若水請酌一杯水奉餞軌受而飲之

敬蕭按隋書本傳肅字弘儉河東蒲�人也少以貞介知名釋褐州主簿開皇初爲安陵令有能名擢拜秦州司馬轉豳州長史仁壽中爲衛州司馬俱有異績煬帝嗣位遷潁川郡丞大業五年朝東都帝令司�大夫薛道衡爲天下羣官之狀道衡狀稱肅曰心如鐵石老而彌篤

房恭懿按隋書循吏傳恭懿字�言河南洛陽人也性沈深有局量達於從政開皇初吏部尙書蘇威薦授新丰令政爲三輔之最超授澤州司馬有異績賜物百段良馬一匹遷徳州司馬在職歲餘盧愷復奏恭懿政爲天下之最上甚異之復賜百段因謂諸州朝集使曰如房恭懿志存體國愛養我百姓此乃上天宗廟之所佑助豈朕寡薄能致之乎朕卽拜爲刺史豈止爲一州而已當令天下模範之卿等宜師也上又曰房恭懿所在之處百姓視之如父母朕若置之而不賞上天宗廟其當責我內外官人宜知我意於是下詔曰徳州司馬房恭懿出宰百里毗贊二藩善政能官標映倫伍班條按部實允僉屬委以方嶽聲實俱美可使持節海州諸軍事海州刺史

王伽按隋書本傳伽河間章武人也開皇末爲齊州行參軍初無足稱後被州使送流囚李參等七十餘人詣京師時制流人並枷鎖傳送伽行次滎陽哀其辛苦悉呼而謂之曰卿輩旣犯國刑虧損名教身嬰縲紲此其職也今復重勞援卒豈獨不愧於心哉參等辭謝伽曰汝等𨿽犯憲法枷鎖亦大辛苦吾欲與汝等脫去行至京師總集能不違期不皆拜謝曰必不敢違伽於是悉脫其枷停援卒與期曰某日當至京師如致前卻吾當爲汝受死捨之而去流人咸悅依期而至一無離叛上聞而驚異之召見與語稱善久之於是悉召流人並令攜負妻子俱入賜宴於殿庭而赦之乃下詔曰凡在有生含靈�性咸知好惡並識是非若臨以至誠明加勸導則俗必從化人皆遷善往以海內亂離徳教廢絕官人無慈愛之心兆庶懷姦詐之意所以獄訟不息澆薄難治朕受命上天安養萬姓思遵聖法以徳化人朝夕孜孜意在於此而伽深識朕意誠心宣導參等感悟自赴憲司明是率士之人非爲難教良是官人不加曉示致令陷罪無由自新若使官盡王伽之儔人皆李參之輩刑厝不用其何遠哉於是擢伽爲雍令政有能名

郭絢按隋書循吏傳絢河東安邑人也家素寒微初爲尙書令史後以軍功拜儀同歷數州司馬長史皆有能名

唐

杜景佺按唐書本傳景佺冀州武邑人性嚴正舉明經中第累遷殿中侍禦史出爲益州錄事參軍時隆州司馬房嗣業徙州司馬詔未下欲卽視事先笞責吏以示威景佺謂曰公𨿽受命爲司馬州未受命何急數日祿耶嗣業怒不聽景佺曰公持咫尺制眞僞莫辧卽欲攪亂一府敬業揚州之禍非此類邪叱左右罷去旣乃除荊州司馬吏歌之曰錄事意與天通州司馬折威風由是寖知名入爲司刑丞

齊抗按唐書齊澣傳澣孫抗字遐舉少值天寶亂奉母夫人隱會稽壽州刺史張鎰辟署幕府抗吏事閒敏有文雅鎰奏署監察禦史

王棲曜按唐書本傳棲曜濮州濮陽人授常州別駕浙西都知兵馬使時江介未定詔內常侍馬日新以滑汴軍五千鎭之中人暴橫賊蕭廷蘭乘眾怨逐日新劫其眾棲曜方遊弈近郊賊脇取之與圍蘇州棲曜乘賊怠挺身登城率城中兵出戰賊眾大敗遷試金吾大將軍

鄭昈按唐書鄭云逵傳云逵父昈爲郾城尉州刺史移職民之暴謷者遮道畱昈誅殺六七人采訪使奇之言狀擢北海尉安祿山反縣民孫俊驅市人以應昈率眾擊殺之攺登州司馬李光弼表爲武寧府判官遷沂州刺史諭降賊李浩五千人終滁州刺史

林蘊按唐書本傳蘊字復夢泉州莆田人父披字茂彥以臨汀多山鬼淫祠民厭苦之撰無鬼論刺史樊晃奏署臨汀令以治行遷別駕縕世通經西川節度使韋臯辟推官劉辟反蘊曉以逆順不聽復遺書切諫辟怒械於獄且殺之將就刑大呼曰危邦不入亂邦不居得死爲幸矣辟惜其直陰戒刑人抽劍磨其頸以脇服之蘊叱曰死卽死我頸豈頑奴砥石邪辟知不可服捨之斥爲唐昌尉及辟敗蘊名重京師滄景程權辟掌書記旣而權上四州版籍請吏而軍中習熟擅地畏內屬挾權拒命不得出蘊陳君臣大議諭首將人人釋然於是權得去蘊遷禮部員外郎刑部侍郎劉伯芻薦之於朝出爲邵州刺史

孔戡按唐書孔巢父傳巢父從子戡字勝始進士及第補修武尉以大理評事佐昭義李長榮節度府長榮死盧從史自別將代之畱署掌書記從史稍得志益驕與王承宗田緒陰相結欲久連兵以固其位戡始陰爭不從則於會肆言以折之從史始若受其言後偃蹇不軌戡遂以疾歸洛陽未幾李吉甫鎭揚州表置幕府戡未應從史曰是欲捨我而從人邪卽誣以事奏三上詔以衛尉丞分司東都自貞元後帥鎭劾奏僚佐不驗輒斥至是給事中呂元膺執不可憲宗遣使諭曰朕非不知戡行用之矣未幾卒年五十七從史敗追贈司勛員外郎

石洪按唐書烏重引傳洪字浚川其先姓烏石蘭後獨以石爲氏有至行舉明經爲黃州錄事參軍罷歸東都十餘年隱居不出公卿數薦皆不答重引鎭河陽求賢者以自重或薦洪重引曰彼無求於人其肯爲我來邪乃具書幣邀辟洪亦謂重引知己故欣然戒行重引喜其至禮之後詔書召爲昭應尉集賢校理

薛戎按唐書本傳戎字元夫河中寶鼎人客毗陵陽羨山年四十餘不仕江西觀察使李衡辟署幕府三返乃肯應故宰相齊映代衡奏畱之府罷復歸陽羨福建觀察使柳冕辟佐其府先是馬總佐鄭滑府監軍宦人誣劾之貶泉州別駕冕欲除總以附幸家卽使戎攝刺史按置其罪戎曰以是待我耶我始不願仕正爲此耳不肯從還白其狀冕怒據案引戎入戎叱引者曰見賓客乃爾乎由東廂進冕度未可屈揖而去囚之他館環兵脇辱之累月戎終不爲屈淮南節度使杜佑聞之書責冕會冕亦病死得解自放江湖間復爲藩府交奏稍遷河南令

遼

大公鼎按遼史能吏傳公鼎渤海人幼莊願長而好學咸雍十年登進士第調瀋州觀察判官時遼東雨水傷稼北樞密院大發瀕河丁壯以完堤防有司承令峻急公鼎獨曰邊障甫寧大興役事非利國便農之道乃疏奏其事朝廷從之罷役水亦不爲災瀕河千里人莫不悅攺良鄕令部民服化

宋

雷有終按宋史雷徳驤傳徳驤子有終字道成幼聰敏以蔭補漢州司戶參軍時侯陟典選木彊難犯選人聽署於廷無敢嘩者有終獨抗言願爲大郡治獄掾陟叱之曰年未三十安可任此官有終不爲沮署萊蕪尉知監左拾遺劉祺以有終年少頗易之有終發其姦贓祺坐罪杖流海島以有終代知監事先是三司補吏爲治官率以貲進多恣橫至是受署者憚有終率多避免太宗卽位聞其名遣內寺伍守忠同掌監事且察其治迹守忠至裁周月卽還奏有終彊濟之狀亟詔爲大理寺丞

薛向按宋史本傳向字師正以祖顏任太廟齋郎爲永壽主簿權京兆戶曹有胡商賫銀二篋出樞密使王徳用書云以與其弟向適監稅疑之曰烏有大臣寄家問而委胡人者鞫之果妄爲邠州司法參軍夏人叛秦中治城侍禦史陳洎行邊向詣洎陳三敝言今板築暴興吏持斧四出伐木無問井閭丘隴民不敢訴必不得已宜且葺邊城函關秦東塞今西鄕設守是爲棄關內乎三司貸龍門富人錢以百年全盛之天下一方有警卽稱貸於民非義也洎上其說悉從之邠守貪沓欲因事爲邪並治於城立表於市以撤屋冀得賂免向力爭罷之監在京榷貨務連歲羨緡錢當遷秩移與其兄三司判官董沔議攺河北便糴行鈔法向曰如此則都內之錢不繼茶鹽香象將益不售矣有司主沔議旣而邊糴滯不行沔坐黜以向知鄜州

邵按宋史循吏傳字日華其先京兆人唐末喪亂曾祖嶽挈族之荊南謁髙季興不見禮遂之湖南彭玗刺全州辟爲判官會賊魯仁恭寇連州卽署嶽國子司業知州事遂家桂陽祖崇徳道州錄事參軍父簡連山令幼嗜學恥從辟署太平興國八年擢進士第解褐授邵陽主簿攺大理評事知蓬州錄事參軍時太子中捨楊全知州性悍率蒙昧部民張道丰等三人被誣爲劫盜悉置於死獄已具察其枉不署牘白全當核其實全不聽引道丰等抵法號呼不服再系獄按驗旣而捕獲正盜道丰等遂得釋全坐削籍爲民代還引對太宗謂曰爾能活吾平民深可嘉也賜錢五萬下詔以全事戒諭天下授光祿寺丞

張洽按宋史本傳洽字元徳淸江人嘉定元年中第授松滋尉攺袁州司理參軍有大囚訊之則服尋復變異且力能動搖官吏累年不決逮系者甚眾洽以白提點刑獄殺之有盜黠甚辭不能折會獄有兄弟爭財者洽諭之曰訟於官祇爲胥吏之地且冒法以求勝孰與各守分以全手足之愛乎辭气懇切訟者感悟盜聞之自伏民有殺人賄其子焚之居數年事敗洽治其獄無狀憂之且白郡委官體訪俄夢有人拜於庭示以傷痕在脇翌日委官上其事果然郡守以倉廩虛籍倉吏二十餘家命洽鞫之洽廉之爲都吏所賣都吏者州之巨蠹也嘗幹於倉不獲故以此中之洽度守意銳未可嬰姑系之而密令計倉庾所入以白守曰君之籍二十餘家者以胥吏也今校數歲之中所入已丰於昔由是觀之胥吏妄矣君必不忍受胥吏之妄而籍無罪之家也若以罪胥吏過乃可免守悟爲罷都吏而免所籍之家後歷著作佐郎

元

許維禎按元史良吏傳維禎字周卿遂州人至元十五年爲淮安總管府判官屬縣鹽城及丁溪場有二虎爲害維禎默禱於神祠一虎去一虎死祠前境內旱蝗維禎禱而雨蝗亦息是年冬無雪父老言於維禎曰冬無雪民多疾柰何維禎曰吾當爲爾禱已而雪深三尺朝廷聞其事方欲用之而卒

明

郭彥仁按無爲州誌彥仁字子仁少讀書有勇略長於吏事歸附太祖以忠謹被知遇李文忠兵取浙西命彥仁往爲參謀多所裨益歲戊戌文忠以克嚴州功升帳前左副都指揮守嚴州命彥仁充本司督事時胡大海亦以平嚴州升院判文忠與之有隙上批示彥仁使之和解有曰今將士英勇實賴賢豪佐佑使我所圖之易成彥仁懇道上意將領和愜所向成功文忠待彥仁之禮甚隆凡攻守機略悉與裁畫壬戌二月金華苗將蔣英等作亂殺守城參政胡大海卽遣彥仁率兵討之彥仁兼程而進至蘭溪英等懼夜半遁去彥仁遂入金華撫安其民時處州苗將李佑之等亦殺守將耿再成文忠復調彥仁領兵屯縉雲以遏其侵軼後援新城取杭州平浙西皆與有勞績授嚴州府知府

趙登按明外史循吏傳登字從善祥符人舉永樂二年進士授禮科給事中明年以言事謫四川忠州判官在職十餘年公廉有惠愛遷雲南新興州

許敏按明外史循吏傳敏佐壽州善持己愛民民奏乞擢用卽用爲本州同知通九載課最當遷民狀其善政乞畱進秩還任

幕屬部藝文一

與雍州崔錄事司馬錄事書

唐李嶠月日三原縣尉趙國李嶠謹再拜致書於崔錄事司馬錄事執事嶠聞彩異彰施不足以遇離婁之目聲殊操暢未可以接延陵之耳況乎元黃莫主宮徵舛節將何以移於好事藉賞知音者乎伏惟公等思侔天假道合神契淸襟與秋水俱映縟藻共春葩競發風雲感其聲律墻仞深其閫奧羽陵緗簡遙開博綜之門洞庭金石近入鏗鏘之韻固以重規坐右連華史筆深思匠之直筌畢文心之能事嶠學術蕪淺才藝寡薄弓冶遺業獨事斯文而衣冠後進多慚接武頃以三餘暇景四時風月鬥酒娛樂嚶鳴感召春還江北時興楚客之謠木落淮南乍動潘生之思有同狂簡無近雅什不意頻降徳音猥垂訪逮恭承嘉惠揣摩虛寡淄水而慚容遵壽陵而恧步但以螢燭光耀尙增輝於暘谷畎微流且朝宗於水府敢緣斯義上呈如別大夫攄思空擬於登髙小子裁章顧羞於調下某再拜

送楊支使序

韓愈愈在京師時嘗聞當今藩翰之賓客惟宣州爲多賢與之遊者二人隴西李博淸河崔羣羣與博之爲人吾知之道不行於主人與之處者非其類𨿽有享之以季氏之富不一日畱也以羣博論之凡在宣州之幕下者𨿽不盡與之遊皆可信而得其爲人矣愈未嘗至宣州而樂頌其主人之賢者以其取人信之也今中丞之在朝愈日侍言於門下其來而鎭玆土也有問湖南之賓客者愈曰知其客可以信其主者宣州也知其主可以信其客者湖南也去年冬奉詔爲邑於陽山然後得謁湖南之賓客於幕下於是知前之信之也不失矣及儀之之來也聞其言而見其行則向之所謂羣與博者吾何先後焉儀之智足以造謀材足以立事忠足以勤上惠足以存下而又侈之以詩書六藝之學先聖賢之徳音以成其文以輔其質宜乎從事於是府而流聲實於天朝也夫樂道人之善以勤其歸者乃吾之心也謂我爲邑長於斯而媚夫人云者不知言者也工乎詩者歌以系之

授王師魯等嶺南判官制

元稹�王師魯等古稱南海爲難理蓋蠻蜑獠俚之雜俗有珠璣�瑁之奇貨爲吏者不能潔身無以格物是以非吳處默之徳淸不可以耀遠人非孫子荊之長才不可以參密畫爾等皆當茂選取重元戎更職命官各如來奏可依前件

授溫堯卿等賜緋充滄景江陵判官制

白居易�溫堯卿等今之俊乂先辟於徵鎭次升於朝廷故幕府之選下臺閣一等異日入而爲大夫公卿者十八九焉荊門景城南北大府而堯卿等或已參軍要或方受徵書各命以官分試其事名秩章綬分而寵之夫千里之行始於足下苟自彊不息亦何遠而不屆哉可依前件餘如故

江州錄事參軍廳壁記

符載錄事參軍之於郡縣紀綱也車轄也綱弛則目�轄抗則載輸政之成敗亦繇是也自漢魏已還歷江左郡有督郵主簿後魏北齊後周隋文州有錄事參軍煬帝時罷州置郡有東西曹掾主簿國朝省掾主簿復爲錄事參軍其於勾稽失糾謬省抄自守符印一州之能否六曹之榮悴必系乎其人也其人彊其務舉其人困其務削循名考實豈容易哉況潯陽古郡也地方千里江涵九派緡錢粟帛動盈萬數加以四方士庶且多環至駕車乘舟疊轂聯檣威猛則騰口以飛訕阿懦則腹非而生誚重輕之得尢難其人隴西李尹少昌切玉刜鍾之利也恪勤彊毅當官而行其於公家也不掩善以蔽才不隱過而貸非不苛細以作煩不闊略而破方剛柔�致雅得其度繇是官府有程準案牘無畱閒遊我宇下淸風凜然是時郡守李公以巨鹿超異之政來領此郡內用六條外理百姓使人人門戶興行孝睦井賦均一然後從容郡合時與羽衣縫掖講黃老言其餘枝葉節目委於有司而不領故李君得以息心奉法上事牧守下督寮吏暢於中發於外人無間言也夫士無貴賤尊有道也位無大小觀有政也苟素餐碌碌俾躬處厚祿𨿽多亦奚以爲是宜書錄事之美於壁間聳善而儆不肖蓋春秋之微旨矣先是此庭此宇荒涼黷端士不履今前後有修竹左右有廊廡穆然淸邃皆自我焉聊紀述之序遂以李君爲首亦所以重績而新廳也

幕屬部藝文二

贈文叔良

魏王粲搜神記曰文穎字叔良南陽人爲荊州從事翩翩者鴻率彼江濱君子於徵爰聘西鄰臨此洪渚伊思梁岷爾行孔邈如何勿勤君子敬始愼爾所生謀言必賢錯說申輔延陵有作僑肸是與先民遺迹來世之矩旣愼爾主亦迪知幾探情以華�著知微視明聽聰靡事不惟董褐荷名胡寧不師眾不可蓋無尙我言梧宮致辯齊楚構患成功有要在眾思歡人之多忌掩之實難瞻彼黑水滔滔其流江漢有捲允來厥休二邦若否職汝之由緬彼行人鮮克弗畱尙哉君子異於他仇人誰不勤無厚我憂惟詩作贈敢詠在舟

贈劉琨二十首有

序

晉盧諶

書曰故吏從事中郎盧諶死罪死罪諶稟性短弱當世罕任因其自然用安靜退在木闕不材之資處雁乏善鳴之分卷異蘧子愚殊寧生匠者時眄不免饌賓嘗自思惟因緣運會得蒙接事自奉淸塵於今五稔謨明之效不著候人之譏已彰大雅含弘量包山藪加以待接彌優款眷逾暱與運籌之謀�燕私之歡綢繆之旨有同骨肉其爲知己古人罔諭昔聶政殉嚴遂之顧荊軻慕燕丹之義意气之間糜軀不悔𨿽微達節謂之可庶然苟曰有情孰能不懷故委身之日夷險己之事與願違當忝外役遂去左右收迹府朝蓋本同末異楊朱興哀始素終元墨翟垂涕分乖之際咸可嘆慨致感之途或迫於玆亦奚必臨路而後長號�絲而後欷歔哉是以仰惟先情俯覽今遇感存念亡觸物增眷易曰書不盡言言不盡意然則書非盡言之器言非盡意之具矣況言有不得至於盡意書有不得至於盡言邪不勝猥懣謹貢詩一篇抑不足以揄揚弘美亦以攄其所抱而已若公賜大惠遂其厚恩錫以咳唾之音慰其違離之意則所謂咸池酬於北裏夜光報於魚目諶之願也非所敢望也諶死罪死罪浚哲惟皇紹熙有晉振厥弛維光闡遠韻有來斯雍至止伊順三臺摛朗四嶽增峻伊陟佐商山甫翼周弘濟艱難對揚王休苟非異徳曠世同流加其忠貞宣其徽伊諶陋宗昔遘嘉惠申以婚姻著以累世義等休戚好同興廢孰云匪諧如樂之契王室喪師私門播遷望公歸之視險忽艱玆願不遂中路阻顚仰悲先意俯思身愆大鈞載運良辰遂往瞻彼日月迅過俯仰感今惟昔口存心想借曰如昨忽爲疇曩疇曩伊何逝者彌�溫溫恭人愼終如初覽彼遺音卹此窮孤譬彼樛木蔓葛以敷妙哉蔓葛得托樛木葉不云布華不星燭承侔卞和質非荊璞眷同尢良用乏驥騄承亦旣篤眷亦旣親飾獎駑猥方駕駿珍弼諧靡成良謨莫陳無覬狐趙有與五臣五臣奚與契闊百罹身經險阻足蹈幽遐義由恩深分隨暱加綢繆委心自同匪他昔在暇日妙尋通理尢彼意气狹是節士情以體生感以情起趣捨同要窮達斯已由余片言秦人是憚日磾效忠飛聲有漢桓桓撫軍古賢作冠來牧幽都濟厥塗炭塗炭旣濟寇挫民阜謬其疲隸授之朝右上懼任大下欣施厚實祗髙明敢忘所守相彼反哺尙在翔禽孰是人斯而忍斯心每憑山海庶覿髙深遐眺存亡緬成飛沈長徽已纓逝將徙舉收迹西踐銜哀東顧曷云塗遼曾不咫步豈不夙夜謂行多露綿綿女蘿施於松標稟澤洪幹晞陽丰條根淺難固莖弱易雕操彼纖質承此衝�纖質實微衝�斯值誰謂言精致在賞意不見得魚亦忘厥餌遺其形骸寄之深識先民頤意潛山隱幾仰熙丹崖俯澡綠水無求於和自附眾美慷慨遐蹤有愧髙旨爰造異論肝膽楚越惟同大觀萬塗一轍死生旣齊榮辱奚別處其元根廓焉靡結福爲禍始禍作福階天地盈虛寒暑周回夫差不祀釁在勝齊句踐作伯祚自會稽邈矣達度惟道是仗形有未泰神無不暢如川之流如淵之量上弘棟隆下塞民望

答盧諶八首有

序

劉琨

琨頓首損書及詩備辛酸之苦言暢經通之遠旨執玩反復不能釋手慨然以悲歡然以喜昔在少壯未嘗檢括遠慕老莊之齊物近嘉阮生之放曠怪厚薄何從而生哀樂何由而至自頃輈張困於逆亂國破家亡親友雕殘塊然獨坐則哀憤兩集負杖行吟則百憂俱至時復相與舉觴對膝破涕爲笑排終身之積慘求數刻之暫歡譬由疾疢彌年而欲一丸銷之其可得乎夫才生於世世實須才和氏之璧焉得獨曜於郢握夜光之珠何得專玩於隨掌天下之寶固當與天下共之也但分析之日不能不悵恨爾然後知聃周之爲虛誕嗣宗之爲妄作也昔騄驥倚輈於吳阪鳴於良樂知與不知也百里奚愚於虞而智於秦遇與不遇也今君遇之矣勗之而已不復屬意於文二十餘年矣久廢則無次想必欲其一反故稱指送一篇適足以彰來詩之益美耳琨頓首頓首厄運初陽爻在六乾象棟傾坤儀舟覆橫厲糾紛羣妖競逐火燎神州洪流華域彼黍離離彼稷育育哀我皇晉痛心在目天地無心萬物同塗禍淫莫驗福善則虛逆有全邑義無完都英�夏落毒卉冬敷如彼龜玉韞櫝�諸芻狗之談其最得乎咨余軟弱弗克負荷愆釁仍彰榮寵屢加威之不建禍延凶播忠隕於國孝愆於家斯罪之積如彼山河斯釁之深終莫能磨郁穆舊姻嬿婉新婚不慮其敗惟義是惇裹糧攜弱匍匐星奔未輟爾駕已隳我門二族偕覆三孽並根長慚舊孤永負冤魂亭亭孤幹獨生無伴綠葉繁縟柔條修罕朝采爾實夕捋爾竿竿翠丰尋逸珠盈�實消我憂憂急用緩逝將去矣庭虛情滿虛滿伊何蘭桂移植茂彼春林瘁此秋棘有鳥翻飛不遑休息匪桐不棲匪竹不食永戢東羽翰撫西翼我之敬之廢歡輟職音以賞奏味以殊珍文以明言言以暢神之子之往四美不臻澄醪覆觴絲竹生塵素捲莫啟幄無談賓旣孤我徳又闕我鄰光光段生出幽遷喬資忠履信武烈文昭旌弓騂騂輿馬翹翹乃奮長縻是轡是鑣何以贈子竭心公朝何以敍懷引領長謠

重贈盧諶

前人握中有元璧本自荊山璆惟彼太公望昔在渭濱叟鄧生何感激千里來相求白登幸曲逆鴻門賴畱侯重耳任五賢小白相射鉤苟能隆二霸安問黨與讎中夜撫枕嘆相與數子遊吾衰久矣夫何其不夢周誰云聖達節知命故不憂宣尼悲獲麟西狩涕孔丘功業未獲見夕陽忽西流時哉不我與去乎若云浮朱實隕勁風繁英落素秋狹路傾華蓋駭駟摧雙輈何意百煉剛化爲繞指柔

答張貞成�詩

梁裴子野匈奴時未滅連年被甲兵明君思將帥方聽鼓鼙聲吾生恣逸翮撫劍起䢐徵非徒慕辛季聊欲逞良平出車旣方軌絕幕且橫行豈伊長纓系行見黃河淸𨿽令懦夫勇念別猶有情感子盈編贈握玩以爲榮跂子振旅凱含毫備勒銘

送劉校書從軍

唐楊炯天將下三宮星門列五戎坐謀資廟略飛檄佇文雄赤土流星劍烏號明月弓秋陰生蜀道殺气繞湟中風雨何年別琴尊此日同離亭不可望溝水自西東

贈蘇綰書記

杜審言知君書記本翩翩爲許從戎赴朔邊紅粉樓中應計日燕支山下莫經年

送平淡然判官

王維不識陽關路新從定遠侯黃雲斷春色畫角起邊愁瀚海經年別交河出塞流須令外國使知飲月支頭

送張判官赴河西

前人單車曾出塞報國敢邀勛見逐張徵鹵今思霍冠軍沙平連白雪�捲入黃雲慷慨倚長劍髙歌一送君

送裴四判官赴河西軍試

劉長卿吏道豈易愜如君誰與儔逢時將騁驥臨事無全牛鮑叔幸相知田蘇頗同遊英姿挺孤秀淸論含九流出塞佐持簡辭家擁鳴騶憲臺貴公舉幕府資良籌武士佇明試皇華難久畱陽關望天盡洮水令人愁萬里看一鳥曠然煙霞收晚花對古戍春雪含邊州道路難暫隔音塵那可求他時相望處明月西南樓

送侯禦赴黔中充判官

前人不識黔中路今看遣使臣�啼萬里客鳥似五湖人地遠官無法山深俗豈淳須令荒僥外亦解懼埋輪

送獨孤判官赴嶺

前人伏波初樹羽待爾靜川鱗嶺海看飛鳥天涯問遠人蒼梧雲裏夕靑艸嶂中春遙想文身國迎舟拜使臣

送喬判官赴福州

前人揚帆向何處插羽逐徵東夷落人煙迥王程鳥路通江流回澗底山色聚閩中君去雕殘後應憐百越空

送張七判官還京覲省

前人春蘭方可采此去葉初齊函谷鶯聲裏秦山馬首西庭闈新柏署門館舊桃蹊春色長安道相隨入禁閨

送靑苗鄭判官歸江西

前人三苗余古地五稼滿秋田來問周公稅歸輸漢俸錢江城寒背日湓水暮連天南楚雕殘後疲民賴爾憐

毗陵送鄒結先赴河南充判官

前人王事相逢少雲山柰別何芳年臨水怨瓜步上潮過客路方經楚鄕心共渡河雕殘春艸在離亂故城多罷戰逢時泰輕徭佇俗和東西此分手惆悵恨煙波

送陶十赴杭州攝掾

前人莫嘆江城一掾卑滄洲未是阻心期浙中山色千萬狀門外潮聲朝暮時

送程劉二侍郎兼獨孤判官赴安西幕府

李白安西幕府多材雄喧喧惟道三數公繡衣貂裘明積雪飛書走檄如飄風朝辭明主出紫宮銀鞍送別金城空天外飛霜下蔥海火旗云馬生光彩胡塞淸塵計日歸漢家艸綠遙相待

送梁公昌從信安北徵

前人入幕推英選捐書事遠戎髙談百戰術郁作萬夫雄起舞蓮花劍行歌明月弓將飛天地陣兵出塞垣通祖席畱丹景徵麾拂彩虹旋應獻凱入麟閣佇深功

杭州送裴大澤赴廬州長史

前人西山天柱遠東越海門深去割慈親戀行憂報國心好風吹落日流水引長吟五月披裘者應知不取金

送張遙之壽陽幕府

前人壽陽信天險天險橫荊關苻堅百萬眾遙阻八公山不假築長城大賢在其間戰夫若熊虎破敵有餘閒張子勇且英少輕衛霍孱投軀紫髯將千里望風顏勗爾效才略功成衣錦還

送崔押衙赴相州頃任內黃令韋應物禮樂儒家子英豪燕趙風驅雞嘗理邑走馬卻從戎白刃千夫辟黃金四海同嫖姚恩顧下諸將指揮中別路憐芳艸歸心伴塞鴻鄴城新騎滿魏帝舊臺空望闕應懷戀遭時貴立功萬方如已靜何處欲輪忠

送馮著受李廣州署爲錄事

前人鬱鬱楊柳枝蕭蕭徵馬悲送君灞陵岸糾郡南海湄名在翰墨�羣公正追隨如何從此去千里萬里期大海吞東南橫嶺隔地維建邦臨日域溫燠禦四時百國共臻奏珍奇獻京師富豪虞興戎繩墨不易持州伯荷天寵還當翊丹墀子爲門下生終始豈見遺所願酌貪泉心不爲燐緇上將玩國士下以報渴饑

寄洪州幕府盧二十一侍禦

前人忽報南昌令乘驄入郡城同時趨府客此日望塵迎文苑臺中妙冰壺幕下淸洛陽相去遠猶使故林榮

送王七錄事赴虢州

岑參早歲卽相知嗟君最後時靑雲仍未達白髮欲成絲小店關門樹長河華嶽祠弘農人吏待莫使馬行遲

送楊錄事充潼關判官

前人夫子方寸裏秋天澄霽江關西望第一郡內政無雙狹室下珠箔連宵傾玉缸平明猶未醉斜月隱書

送柳錄事赴梁州

前人英掾柳家郎離亭酒甕香折腰思漢北隨傳過巴陽江樹連官舍山云倒臥�知君歸夢積去去劍川長

送從弟永任饒州錄事參軍

李嘉佑一官萬里向千溪水宿山行魚浦西日晚長煙髙岸近天寒積雪遠峯低蘆花渚裏鴻相叫苦竹叢邊猿暗啼聞道慈親倚門待到時蘭葉正萋萋

送柴司戶充劉卿判官之嶺外

髙適嶺外資雄鎭朝端寵節旄月卿臨幕府星使出詞曹海對羊城闊山連象郡髙風霜驅瘴癘忠信涉波濤別恨隨流水交情脫寶刀有才無不適行矣莫徒勞

送馮判官

前人碣石遼西地漁陽薊北天關山惟一道雨雪盡三邊才子方爲客將軍正慕賢遙知幕府下書記日翩翩

送董判官

前人逢君說行邁倚劍別交親幕府爲才子將軍作主人近關多雨雪出塞有風塵長策須當用男兒莫顧身

廣州段功曹到得楊五長史譚書功曹卻歸聊

寄此詩

杜甫衛靑開幕府楊僕將樓船漢節梅花外春城海水邊銅梁書遠及珠浦使將旋貧病他鄕老煩君萬里傳

送韋書記赴安西

前人夫子�通貴云泥相望懸白頭無藉在朱紱有哀憐書記赴三捷公車畱五年欲浮江海去此別意茫然

贈田九判官梁丘

前人崆峒使節上靑霄河隴降王款聖朝宛馬總肥春苜蓿將軍只數漢嫖姚陳畱阮瑀誰爭長京兆田郎早見招麾下賴君才並入獨能無意向漁樵

奉贈盧五丈參謀琚

前人自注云時丈人使自江陵在長沙待命恩旨先支給錢米恭惟同目出妙選異髙標入幕知孫楚披襟得鄭僑丈人藉才地門閥冠雲霄老矣逢迎拙相於契托饒賜錢傾府待爭米駐船遙鄰好艱難薄氓心杼軸焦客星空伴使寒水不成潮素髮幹垂領銀章破在腰說詩能累夜醉酒或連朝藻翰惟牽率湖山合動搖時淸非造次興盡卻蕭條天子多恩澤蒼生轉寂寥休傳鹿是馬莫信鵬如鴞未解依依袂還斟泛泛瓢流年疲蟋蟀體物幸鷦鷯孤負滄洲願誰云晚見招

短歌行送祁錄事歸合州因寄蘇使君

前人前者途中一相見人事經年記君面後生相勸何寂寥君有長才不貧賤君今起柁春江流余亦沙邊具小舟幸爲達書賢府主江花未盡會江樓

東津送韋諷攝閬州錄事

前人聞說江山好憐君吏隱兼寵行舟遠泛惜別酒頻添推薦非承乏操持必去嫌他時如按縣不得慢陶潛

別蘇徯赴湖南幕

前人故人有遊子棄擲傍天隅他日憐才命居然屈壯圖十年猶塌翼絕倒爲驚吁消渴今如在提攜愧老夫豈知臺閣舊先拂鳳凰雛得實翻蒼竹棲枝把翠梧北辰當宇宙南嶽據江湖國帶風塵色兵張虎豹符數論封內事揮發府中趨贈爾秦人策莫鞭轅下駒

送魏二十四司直充嶺南掌選崔郎中判官兼

寄韋韶州

前人選曹分五嶺使者歷三湘才美膺推薦君行佐紀綱佳聲期共遠雅節在周防明白山濤鑑嫌疑陸賈裝故人湖外少春日嶺南長憑報韶州牧新詩昨寄將

送張二十參軍赴蜀州因呈楊五侍禦

前人好去張公子通家別恨添兩行秦樹直萬點蜀山尖禦史新驄馬參軍舊紫皇華吾善處於汝定無嫌

送王十六判官

前人客下荊南盡君今復入舟買薪猶白帝鳴櫓少沙頭衡霍生春早瀟湘共海浮荒林庾信宅爲仗主人畱

送屈突司馬充安西書記

錢起制勝三軍勁澄淸萬里餘星飛龐統驥箭發魯連書海月低云�江霞入錦車遙知太阿劍計日斬鯨魚

送李評事赴潭州使幕

前人湖南遠去有餘情蘋葉初齊白芷生謾說簡書催物役遙知心賞緩王程興過山寺先云到笑引江帆帶月行幕下由來貴無事佇聞談笑靜黎甿

送李判官赴桂州幕

前人欲知儒者貴縫掖見諸侯且感千金諾寧辭萬里遊雁峯侵瘴遠桂水出云流坐惜離居晚相思綠蕙秋

送鄒判官往陳畱

張繼齊宋分巡地頻年此用兵女停襄邑杼農廢汶陽耕使者乘軺去諸藩擁節迎深仁佐君子薄賦卹黎氓火燎原猶熱風搖海未平應將否泰理一問魯諸生

送竇十九判官使江南

前人遊客淹星紀裁詩煉土風今看乘傳去那與問津同南郡迎徐子臨川謁謝公思歸一惆悵於越古亭中

送李司直赴江西使幕

韓翃斂板辭漢庭進帆歸楚幕五江城上轉九里人家泊好酒近宜城能詩謝康樂雨晴西山樹日出南昌郭竹露點衣巾湖煙濕扃鑰主人蒼玉佩後騎黃金絡髙枕領八州相期同一鶚行當報已知從此飛寥廓

送劉評事赴廣東使幕

前人徵南官屬似君稀才子當今劉孝威蠻府參軍趨傳捨交州刺史拜行衣前臨瘴海無人過卻望衡陽少雁飛爲報蒼梧云影道明年早送客帆歸

送髙員外赴淄靑使幕

前人遠水流春色回風送落暉人趨雙節近馬遞百花歸山驛嘗官酒關城度客衣從來赤管筆提向幕中稀

送崔過歸淄靑幕府

前人平陵車馬客海上見旌旗舊驛千山下殘花一路時春衣過水冷暮雨出關遲莫道靑州客迢迢在夢思

送深州吳司馬歸使幕

前人東門送遠客車馬正紛紛舊識張京兆新隨劉領軍行驄看暮雨歸雁踏靑雲一去藂臺北佳聲幾日聞

送李侍禦歸宣州使幕

前人春艸東江外翩翩北路歸官齊魏公子身逐謝元暉山色隨行騎鶯聲傍客衣主人池上酌攜手暮花飛

送虢州王錄事之任

獨孤及謂子文章達當年羽翼髙一經俄白首三命尙靑袍未遇須藏器安卑莫告勞盤根儻相值試用發硎刀

寄隴右嚴判官

劉方平副相西徵重蒼生屬望辰還同周薄伐不取漢和親鹵陣摧枯易王師決勝頻髙旗臨鼓角太白靜風塵赤狄爭歸化靑羌已請臣遙傳閫外美盛選幕中賓玉劍光初發冰壺色自眞忠貞期報主章服豈榮身邊艸含風綠徵鴻過月新胡笳長出塞隴水半歸秦絕漠多來往連年厭苦辛路經西漢雪家擲後園春誰念煙雲裏深居汝潁濱一叢黃菊地九日白衣人松葉�開嶺桃花密映津縑書若有寄爲訪許由鄰

送李錄事赴饒州

皇甫冉北人南去雪紛紛雁叫汀沙不可聞積水長天隨遠客荒城極浦足寒雲山從建業千峯出江至潯陽九派分借問督郵才弱冠府中年少不如君

送鄭判官赴徐州

前人從君北隴頭師在古徐州气勁三河卒功多萬里侯元戎閫外令才子幄中籌莫聽關山曲還生出塞愁

送宋校書赴宣州幕

盧綸南想宣城郡淸江野戍閒艨艟髙映浦睥睨曲隨山名寄圖書內威生將吏間春行板橋暮應伴庾公還

都亭驛送郭判官之幽州幕府

李端幕府參戎事承明伏奏歸都亭使者出杯酒故人違細雨沾官騎輕風拂客衣還從大夫後吾黨亦光輝

送崔校書赴梓幕

司空曙碧峯天柱下鼓角鎭南軍管記催飛檄蓬萊輟校文棧霜朝似雪江霧晚成云想出褒中望巴庸方路分

送臺州崔錄事

權徳輿不嫌臨海遠微祿代躬耕古郡紀綱職扁舟山水程詩因琪樹麗心與瀑泉淸盛世知音在何時薦政成

送馬判官赴安南

熊孺登故人交趾去從軍應笑狂生揮陣云省得蔡州今日事舊曾都護帳前聞

送韋校書佐靈州幕

朱慶余共知行樂處猶惜此時分職已爲書記官曾校典墳寒城初落葉髙戍遠生云邊事何須問深謀祇在君

送越州髙錄事

諭鳧官曹權紀綱行李半舟航浦漵潮來廣川源鳥去長筍成稽嶺岸蓮發鏡湖香澤國還之任鱸魚浪得嘗

送並州郭書記

溫庭筠賓筵得佳客侯印有光輝候騎不傳箭回文空上機塞塵收馬去烽火射雕歸惟有嚴家瀨回環徑艸微

春日憶湖南舊遊寄盧校書

羅隱旅榜前年過洞庭曾提刀筆事甘寧玳筵離隔將軍幕珠履頻窺處士星恩重匣中孤劍在夢餘江上數峯靑金貂見服嘉賓散回首昭丘一涕零

送友人赴涇州幕

張蠙杏園沈飲散榮別就佳招日月相期盡山川獨去遙府樓明蜀雪關磧轉胡雕縱有煙塵動應隨上策銷

送沈光赴福幕

李洞泉齊嶺鳥飛雨熟荔枝肥南斗看應近北人來恐稀潮浮廉使宴珠照島僧歸幕下逢遷拜何官著茜衣

送趙書記之官華州

宋司馬光車馬西城外遙遙未有塵辭梁猶帶雪過洛漸生春幕府斜依嶽關山曲抱秦曩來謨畫拙不必笑前人

被檄夜赴鄧州幕府

金元好問幕府文書鳥羽輕敝裘羸馬月三更未能免俗私自笑豈不懷歸官有程十里陂塘春鴨鬧一川桑柘晚煙平此生只合田間老誰遣春官識姓名

送余嘉賓赴常寧州判官

元陳旅家在洞庭左舟行湘水間湍流多度竹石聳不依山野郭看花出州田載稻還舊聞官事少幽興轉相關

答別龍州蕭從事

傅若金使節明金虎腰弓偃畫蛇蠻夷趨號令原隰見光華邊樹猶含綠江梅久放花憶君依幕府何日定還家

送包釋可入幕

陳天錫州帶福星明君今指去程亂山秋雨後一路野蟬鳴時靜軍書少人閒官況淸歸來話風土盡識荔支名

送謝參軍十八韻

陳基帷幄掄才日君侯許國年三吳修職貢六合倚蕃宣絳灌功難並龔黃政獨賢金湯新設險琴瑟重張弦借寇心𨿽切安劉策最全肯甘周顗泣勇著祖生鞭殺气連區夏妖氛亙海壖丹心期捧日赤手欲擎天綠愛蘇堤柳紅依庾幕蓮此行眞特達臨別更畱連夜蹙西湖席春回震澤船輕風吹解纜落日慘離筵浩浩十年客衰遲百牽眼靑慚阮籍頭白事孫堅迹忝樞機近恩沾雨露偏委身同艸莽報主乏埃涓知己靑雲上忘形太古前願君容一壑隨分老林泉

自淮安使江南舟次通州寄同幕諸公

前人頻年共入嫖姚幕此日先乘使者舟海色曉迎龍虎節天光寒動鷫�裘山川咫尺分吳楚河漢尋常近鬥牛南鎖堰頭官柳樹春風相約系�

送泗州同知偰世南赴任

郭君彥錦衣臨泗水仙境足吟哦煙樹連淮遠雲山入雪多濟川功不小經世意如何會見沙堤上春風響玉珂

送郁文茂赴新寧州幕

明姚士�佩刀曾說夢中懸南�邕州下瀨船秦吉了能傳訟語那投猺肯納官錢荔房摘供紅漙露榕樹排衙染綠天蠻幕有時趨大府娵隅應和郝生篇

贈曹鳳岡

盛鳴世仙才多玩世況復幕官閒鶴養空庭樹雲棲傍閣山酒幹官長禁詩乞野人刪爲有延徐榻相期數往還幕屬部紀事漢書趙廣漢傳廣漢少爲郡吏州從事以廉潔通敏下士爲名黃霸傳霸爲揚州刺史三歲宣帝賜車蓋特髙一尺別駕主簿車緹油屏泥於軾前以章有徳應劭漢官儀元帝時丞相於定國條州大小爲設吏員治中別駕諸部從事秩皆百石東觀漢記樊準爲州從事臨職介正不發私書謝承後漢書陳眾辟州從事有劇賊淳於臨等數千人攻縣殺吏光武遣司空李通率師擊之州牧惶怖恐獲罪眾於是自請以恩信曉諭降之乘單車駕白馬往到賊所以義告諭臨素服名徳卽降服民立生祠曰白馬從事潛確類書王充以元和三年徙家辟詣揚州部後入爲治中材小任大職在刺割筆札之思歷年寖廢後漢書陳禪傳禪州辟治中從事時刺史爲人所上受納臧賂禪當傳拷無他所賫但持喪斂之具而已及至笞掠無算五毒畢加神意自若辭對無變事遂散釋第五種傳種遷兗州刺史中常侍單超兄子匡爲濟陰太守負勢貪放種欲收舉未知所使會聞從事衛羽素抗厲乃召羽具告之謂曰聞公不畏彊禦今欲相委以重事若何對曰願庶幾於一割羽出遂馳至定陶閉門收匡賓客親吏四十餘人六七日中糾發其臧五六十萬種卽奏匡並以劾超匡窘迫遣刺客刺羽羽覺其姦乃收系客具得情狀州內震栗朝廷嗟嘆之謝承後漢書周景爲豫州辟陳蕃爲別駕不就景題別駕輿曰陳仲舉座也不復更辟蕃惶懼起視職後漢書橋元傳元少爲縣功曹時豫州刺史周景行部到梁國元謁景因伏地言陳相羊昌罪惡乞爲部陳從事窮案其姦景壯元意署而遣之元到悉收昌賓客具考臧罪昌素爲大將軍梁冀所厚冀爲馳檄救之景承旨召元元還檄不發案之益急昌坐檻車徵元由是著名三輔決錄韋康成年十五身八尺長爲郡主簿楊彪奇之曰韋主簿昂昂千里駒後漢書袁紹傳紹領冀州牧以田丰爲別駕審配爲治中甚見器任冊府元龜魏審配漢末爲袁紹冀州別駕紹委以腹心並總幕府後漢書童恢傳恢少仕州郡爲吏司徒楊賜聞其執法廉平乃辟之及賜被劾當免掾屬悉投刺去恢獨詣闕爭之及得理掾屬悉歸府恢杖策而逝由是論者歸美復辟公府除不其令陳畱耆舊傳髙愼字孝甫惇質少華口不能劇譚嘿好深沈之謀爲州從事號曰臥虎故人謂之巖然不語名髙孝甫益郡耆舊傳柳宗字伯騫爲治中與人交結久而益淸其所拔進皆世所稱致位牧守鄕裏爲之語曰日得黃金一笥不如柳伯騫所識魏志龐�傳�少爲郡吏州從事初平中從馬騰擊反羌叛氐數有功稍遷至校尉王朗傳徐州刺史陶謙察朗茂才時漢帝在長安關東兵起朗爲謙治中與別駕趙昱等說謙曰春秋之義求諸侯莫如勤王今天子越在西京宜遣使奉承王命謙乃遣昱奉章至長安天子嘉其意拜謙安東將軍以昱爲廣陵太守朗會稽太守冊府元龜蜀王商爲益州牧劉璋治中從事時王塗隔絕州之牧伯猶七國之諸侯也而璋懦弱多疑不能黨信大臣商奏記諫璋璋頗感悟蜀志張嶷傳嶷州召爲從事建興五年丞相亮北住漢中廣漢�竹山賊張慕等鈔盜軍資劫略吏民嶷以都尉將兵討之嶷度其鳥散難以戰禽乃詐與和親克期置酒酒酣嶷身率左右因斬慕等五十餘級渠帥悉殄尋其餘類旬日淸泰劉琰傳琰先主在豫州辟爲從事以其宗姓有風流善談論厚親待之遂隨從周旋常爲賓客魏志盧毓傳毓崔琰舉爲冀州主簿時天下艸創多逋逃故重士亡法罪及妻子亡士妻白等始適夫家數日未與夫相見大理奏棄市毓駁之曰夫女子之情以接見而恩生成婦而義重故詩云未見君子我心傷悲亦旣見止我心則夷又禮云未廟見之婦而死歸葬女氏之黨以未成婦也今白等生有未見之悲死有非婦之痛而吏議欲肆之大辟則若同牢合巹之後罪何所加且記曰附從輕言附人之罪以輕者爲比也又書云與其殺不辜寧失不經恐過重也苟以白等皆受禮聘已入門庭刑之爲可殺之爲重太祖曰毓執之是也又引經典有意使孤嘆息龐淯傳淯初以涼州從事守破羌長會武威太守張猛反殺刺史邯鄲商猛令曰敢有臨商喪死不赦淯聞之棄官晝夜奔走號哭喪所訖詣猛門衷匕首欲因見以殺猛猛知其義士敕遣不殺由是以忠烈聞英雄記鈔張紘與張昭並與參謀常令一人居守一人從徵討後呂布襲取徐州因爲之牧不欲令與紘策從事追舉茂才移書發遣紘紘心惡布恥爲之屈策亦重惜紘欲以自輔答記不遣曰海產明珠所在爲寶楚𨿽有才晉實用之英偉君子所遊見珍何必本州哉晉書王祥傳祥徐州刺史呂虔檄爲別駕祥年垂耳順固辭不受覽勸之爲具車牛祥乃應召虔委以州事於時寇盜充斥祥率勵兵士頻討破之州界淸靜政化大行時人歌之曰海沂之康實賴王祥邦國不空別駕之功潛確類書呂虔爲刺史有佩刀相者以爲三公服乃贈別駕王祥曰苟非其人刀或有害以卿有公輔之量故相與之晉書羅憲傳憲兄子尙善屬文荊州刺史王戎以尙及劉喬爲參軍�委任之陸云傳云字士龍刺史周浚召爲從事謂人曰陸士龍當今之顏子也良吏傳潘京爲州所辟因謁見問策探得不孝字刺史戲京曰辟士爲不孝耶京舉版答曰今爲忠臣不得復爲孝子其機辯皆此類羅含傳太守謝尙與含爲方外之好乃稱曰羅君章可謂湘中之琳瑯尋轉州主簿後桓溫臨州又補徵西參軍溫嘗使含詣尙有所檢劾含至不問郡事與尙累日酣飲而還溫問所劾事含曰公謂尙何如人溫曰勝我也含曰豈有勝公而行非耶故一無所問溫奇其意而不責焉轉州別駕�鑑傳鑑子愔愔子超桓溫懷不軌欲立霸王之基超爲之謀謝安與王坦之嘗詣溫諭事溫令超帳中臥聽之風動帳開安笑曰�生可謂入幕之賓矣世說王珣�超並有奇才爲大司馬所眷拔珣爲主簿超爲記室參軍超多須珣狀短小於時荊州爲之語曰�參軍短主簿能令公喜能令公怒郝隆爲桓公南蠻參軍三月三日會作詩隆攬筆作一句云娵隅濯淸池桓問娵隅何物答曰蠻名魚爲娵隅桓公曰作詩何以作蠻語隆曰千里投公始得蠻府參軍那得不作蠻語也俗說謝景仁爲豫州主簿在元閣下桓聞其善彈箏便呼之旣至取箏令彈謝旣理弦撫箏因歌秋風意味殊邁桓大以此奇之晉書山濤傳濤州辟部河南從事與石鑑共宿濤夜起蹴鑑曰今爲何等時而眠邪知太傅臥何意鑑曰宰相三不朝與尺一令歸第卿何慮也濤曰咄石生無事馬蹄間邪投傳而去未二年果有曹爽之事續晉安帝記益州刺史李邈微時居漢川與別駕姜顯餞送刺史顯忽邈邈曰大丈夫何至守偏地爲姜顯所陵卽不復還家仍附船下自是十五年而鎭梁漢顯猶棲遲檄爲別駕晉書劉毅傳毅仕爲州從事桓弘以爲中兵參軍屬桓元篡位毅與劉裕何無忌魏詠之等起義兵密謀討元毅討徐州刺史桓修於京口靑州刺史桓弘於廣陵裕率毅等至竹裏元使其將皇甫敷吳甫之北距義兵遇之於江乘臨陣斬甫之進至羅落橋又斬敷首元大懼使桓謙何淡之屯覆舟山毅等軍至蔣山裕使羸弱登山多張旗幟元不之測益以危懼謙等士卒多北府人素懾伏裕莫敢出斗裕與毅等分爲數隊進突謙陣皆殊死戰無不一當百時東北風急義軍放火煙塵漲天鼓噪之音震駭京邑謙等諸軍一時奔散元旣西走裕以毅爲冠軍將軍靑州刺史鄧粲傳粲少以髙絜著名與南陽劉驎之南郡劉尙公同志友善並不應州郡辟命荊州刺史桓沖卑辭厚禮請粲爲別駕粲嘉其好賢乃起應召驎之尙公謂之曰卿道廣學深眾所推懷忽然攺節誠失所望粲笑答曰足下可謂有志於隱而未知隱夫隱之爲道朝亦可隱市亦可隱隱初在我不在於物尙公等無以難之然粲亦於此名譽減半矣豫章列士傳孔恂爲別駕從事別駕車前後舊有屏星如刺史車曲翳儀式刺史行部欲命去之恂曰使君毀國舊制別駕可去屏星不可去乃投傳去刺史追謝之乃止益都耆舊傳張充爲州治中從事刺史每日坐髙�爲從事設單席於地宋書沈演之傳演之除司徒左司掾州治中從事史元嘉十二年東諸郡大水民人饑饉吳義興及吳郡之錢唐升米三百以演之及尙書祠部郎江邃並兼散騎常侍巡行拯卹許以便宜從事演之乃開倉廩以賑饑民民有生子者口賜米一斗刑獄有疑枉悉制遣之百姓蒙賴轉別駕從事史南齊書劉懷珍傳懷珍祖昶宋武帝平齊以爲靑州治中至員外常侍伯父奉伯宋世爲陳南頓二郡太守懷珍幼隨奉伯至壽陽豫州刺史趙伯符出獵百姓聚觀懷珍獨避不視奉伯異之曰此兒方興吾宗本州辟主簿元嘉二十八年亡命司馬順則聚黨東揚州遣懷珍將數千人掩討平之宋文帝召問破賊事狀懷珍讓功不肯當親人怪問焉懷珍曰昔國子尼恥陳河間之級吾豈能論邦域之捷哉時人稱之梁書夏侯詳傳詳刺史殷琰召補主簿宋泰始初琰舉豫州叛宋明帝遣輔國將軍劉�討之攻守連月人情危懼將請救於魏詳說琰曰今日之舉本效忠節若社稷有奉便歸身朝廷何可屈身北面異域且今魏氏之卒近在淮次一軍未測去就懼有異圖今若遣使歸款必厚相慰納豈止免罪而已若謂不然請充一介琰許之詳見�曰將軍嚴圍峭壘矢刃如霜城內愚徒實同困獸士庶懼誅咸欲投魏僕所以逾城歸徳敢布腹心願將軍弘曠蕩之恩垂霈然之惠解圍退舍則皆相率而至矣�許之詳曰審爾當如君言而詳請反命�遣到城下詳呼城中人語以�辭卽日琰及眾俱出一州以全�爲刺史又補主簿南齊書周顒傳顒解褐海陵國侍郎益州刺史蕭惠開賞異顒攜入蜀爲厲鋒將軍帶肥鄕成都二縣令轉惠開輔國府參軍將軍令如故仍爲府主簿常謂惠開性太險峻每致諫惠開不悅答顒曰天險地險王公設險但問用險何如耳王思遠傳思遠宋建平王景素辟爲南徐州主簿深見禮遇景素被誅左右離散思遠親視殯葬手種松柏與廬江何昌沛郡劉琎上表埋之事感朝廷景素女廢爲庶人思遠分衣食以相資贍年長爲備笄總訪求素對傾家送遣庾杲之傳杲之爲王儉衛軍長史時人呼入儉府爲芙蓉池儉謂人曰昔袁公作衛軍欲用我爲長史𨿽不獲就要是意向如此今亦應須如我輩人也乃用杲之胡諧之傳世祖頓盆城使諧之守尋陽城及爲江州復以諧之爲別駕委以事任梁書陸襄傳襄父閒齊始安王遙光揚州治中永元末遙光據東府作亂或勸閒去之閒曰吾爲人吏何所逃死臺軍攻陷城見執將刑第二子絳求代死不獲遂以身蔽刃刑者俱害之庾域傳域長沙宣武王爲梁州以爲錄事參軍帶華陽太守時魏軍攻圍南鄭州有空倉數十所域封題指示將士云此中粟皆滿足支二年但努力堅守眾心以安軍退以功拜羽林監任中丞集建安王爲雍州刺史江革爲記室參軍與弟觀少長共居苦求同行乃以觀行參軍兼記室時沈約任昉並相賞重昉與革書云雍府妙選英才文房之職總卿昆季可謂馭二龍於長途騁騏驥於千里梁書陸襄傳襄爲揚州治中襄父終此官固辭職髙祖不許聽與府司馬換廨居之蕭介傳介從兄洽爲南徐州治中旣近畿重鎭吏數千人前後居之者皆致巨富洽爲之淸身率職饋遺一無所受妻子不免饑寒陳書王通傳勱通之弟也出爲南徐州別駕從事史大同末梁武帝謁陵道出朱方勱隨例迎候敕勱令從輦側所經山川莫不顧問勱隨事應對咸有故實又從登北顧樓賦詩辭義淸典帝甚嘉之孔奐傳僧辯爲揚州刺史奐補揚州治中從事史時侯景新平每事艸創憲章故事無復存者奐博物彊識甄明故實問無不知儀注體式箋表書翰皆出於奐梁書宗夬傳明帝卽位以夬爲郢州治中有名稱職南康王爲荊州刺史引爲別駕義師起時西土位望惟夬與同郡樂藹劉坦爲州人所推信故領軍將軍蕭穎冑深相委仗每事諮焉陳書蕭濟傳濟爲揚州長史髙宗嘗敕取揚州曹事躬自省覽見濟條理詳悉文無滯害乃顧謂左右曰我本期蕭長史長於經傳不意精練繁劇乃至於此梁書鄧元起傳元起爲益州刺史以庾黔婁爲錄事參軍又得荊州刺史蕭遙欣故客蔣光濟並厚待之任以州事黔婁甚淸潔光濟多計謀並勸爲善政元起之�季連也城內財寶無所私勤卹民事口不論財色性本能飲酒至一斛不亂及是絕之蜀土翕然稱之元起舅子梁矜孫性輕脫與黔婁志行不同乃言於元起曰城中稱有三刺史節下何以堪之元起由此�黔婁光濟而治迹稍損魏書裴駿傳駿從弟安祖弱冠州辟主簿民有兄弟爭財詣州相訟安祖召其兄弟以禮義責讓之此人兄弟明日相率謝罪內外欽服楊機傳機河南尹李平元暉並召署功曹暉尢委以郡事或謂暉曰弗躬弗親庶人弗信何得委事於機髙臥而已暉曰吾聞君子勞於求仕逸於任賢故前代有坐嘯之人主諾之守吾旣委得其才何爲不可由是聲名更著韋閬傳閬族弟珍珍子朏年十八辟州主簿時屬歲儉朏以家粟造粥以飼饑人所活甚眾楊播傳播子侃叔椿爲雍州刺史請爲其府錄事參軍帶長安令府州之務多所委決北齊書袁聿修傳聿修州辟主簿性深沈有鑑識淸淨寡欲與物無競深爲尙書崔休所知賞李義深傳義深爲並州長史時刺史可朱渾道元不親細務民事多委義深甚濟機速庫狄幹傳幹子士文拜貝州刺史發摘姦吏無所寬貸司馬京兆韋焜淸河令河東趙達二人並苛刻惟長史有惠政時人語曰刺史羅剎政司馬蝮�瞋長史含笑判淸河生喫人三國典略齊以太子率更令崔龍子爲司州司馬初龍子爲司徒功曹嫁女與穆提婆以求此職提婆許之以其品懸絕先轉爲率更令至是成婚旣畢便用之尋有謠言於路側曰州司馬崔老鴟取錢能疾判事遲禦史馮士幹見而劾之遂免其官周書申徽傳元顥入洛以元邃爲東徐州刺史邃引徽爲主簿顥敗邃被檻車送洛陽故吏賓客並委去惟徽送之及邃得免乃廣集賓友嘆徽有古人風尋除太尉府行參軍孝武初徽以洛陽兵難未已遂間行入關見文帝文帝與語奇之薦之於賀拔嶽嶽亦雅相敬待引爲賓客文帝臨夏州以徽爲記室參軍兼府主簿文帝察徽沈密有度量每事信委之乃爲大行臺郎中柳慶傳慶爲雍州別駕有賈人持金二十斤詣京師交易寄人停止每欲出行常自執管鑰無何緘閉不異而失之謂是人所竊郡縣訊問主人遂自誣服慶聞而嘆之乃召問賈人曰卿鑰恆置何處對曰恆自帶之慶曰頗與人同宿乎曰無與人同飲乎曰日者曾與一沙門再度酣飲醉而晝寢慶曰主人特以病自誣非盜也彼沙門乃眞盜耳卽遣吏逮捕沙門乃懷金逃匿後捕得盡獲所失之金隋書榮毗傳毗開皇中楊素薦爲華州長史世號爲能素之田宅多在華陰左右放縱毗以法繩之無所寬貸毗因朝集素謂之曰素之舉卿適以自罰也毗答曰奉法一心者但恐累公所舉素笑曰前者戲耳卿之奉法素之望也唐書張元素傳元素授景州錄事參軍太宗卽位問以政對曰自古未有如隋亂者得非君自專法日亂乎且萬乘之尊身決庶務日斷十事五不中中者信善有如不中者何一日萬機積其失不亡何待若上賢右能使百司善職則髙居深拱疇敢犯之隋末盜起爭天下者不十數餘皆保城邑以須有道聽命是欲背上怙亂者果鮮特人君不能安之而挻之亂也以陛下聖神迹所以危鑑所以亡日愼一日𨿽堯舜何以加帝曰善拜侍禦史張文瓘傳文瓘貞觀初補並州參軍時李績爲長史嘗歡曰稚圭今之管蕭吾所不及績入朝文瓘與屬僚二人皆餞績贈二人以佩刀玉帶而不及文瓘文瓘以疑請績曰子無爲嫌若某冘豫少決故贈以刀欲其果於斷某放誕少檢故贈以帶俾其守約束若子才無施不可焉用贈因極推引再遷水部員外郎大唐新語貞觀中金城坊有人家爲胡所劫者久稱賊不獲時楊纂爲雍州長史判勒京城坊市諸胡盡禁推問司法參軍尹伊異判之曰賊出萬端詐僞非一亦有胡著漢帽漢著胡帽亦須漢裏兼求不得胡中直覓請追禁西市胡余請不問纂初不同其判遽命沈吟少選乃判曰纂輸一籌余依判太宗聞之笑曰朕用尹伊楊纂聞義伏輸一籌朕復得幾籌耶俄果獲賊尹伊嘗因坊州司戶尙藥局牒省索杜若省符下坊州供送伊判曰坊州本無杜若天下共知省符忽有此科應由謝脁詩誤華省曹郎如此判豈不畏二十八宿向下笑人由是知名攺補雍州司法唐書郎余令傳余令徙幽州錄事參軍有爲浮屠者積薪自焚長史裴煚率官屬將觀焉余令曰人好生惡死情也彼違蔑教義反其所欲公當察之毋輕往煚試廉按果得其姦裴漼傳漼父琰之永徽中爲同州司戶參軍年甚少不主曹務刺史李崇義內輕之鐫諭曰同三輔吏事繁子盍求便官毋畱此琰之唯唯吏白積案數百崇義讓使趣斷琰之曰何至逼人乃命吏連紙進筆爲省決一日畢旣與奪當理而筆詞勁妙崇義驚曰子何自晦成吾過耶由是名動一州號霹靂手徐彥伯傳彥伯調永壽尉蒲州司兵參軍時司戶韋皓善判司士李工書彥伯屬辭時稱河東三絕大唐新語陸大同爲雍州司田時安樂公主韋溫等侵百姓田業大同盡斷還之長吏懼勢謀出大同會將有事南郊時已十月長吏乃舉牒令大同巡縣勸田疇冀他判司搖動其按也大同判雲南郊有事北陸已寒丁不在田人皆入室此時勸課切恐煩勞長吏益不悅乃奏大同爲河東令尋復爲雍州司倉長吏新興王晉附會太平公主故多阿黨大同終不從因謂大同曰雍州判佐不是公官公何爲不別求好官大同曰某無身材但守公直素無廊廟之望惟以雍州判佐爲好官晉不能屈大同闔門雍睦四從同居法言卽大同伯祖也唐書李元紘傳元紘爲雍州司戶參軍太平公主與民競碾磑元紘還之民長史竇懷貞大驚趣攺元紘大署判後曰南山可移判不可搖也彊循傳循累仕雍州司士參軍華原無泉人畜多暍死循教人渠水以浸田一方利之號彊公渠詔書褒予甚厚張文琮傳徐有功名弘敏舉明經累補蒲州司法參軍襲封東莞縣男爲政仁不忍杖罰民服其恩更相約曰犯徐參軍杖者必斥之訖代不辱一人累遷司刑丞蕭嵩傳嵩貌偉秀美須�調洺州參軍事桓彥範爲刺史待以異禮尹思貞傳思貞調隆州參軍事屬邑豪蒲氏驁肆不法州檄思貞按之擿其姦贓萬計卒論死部人稱慶刻石嘆頌崔元暐傳元暐子璩璩子渙起家亳州司功參軍還調於是入判者千餘吏部侍郎嚴挺之施特榻試彜尊銘謂曰子淸廟器故以題相命冊府元龜唐韋元甫初任滑州白馬尉以吏術知名本道采訪使韋陟深器之奏充支使與同幕判官員錫齊名元甫精於簡牘錫詳於平覆陟推誠任之時謂員推韋狀唐國史補柳相初名載後攺名渾佐江西幕中嗜酒好入市不事拘撿時路嗣恭初平五嶺元載奏言嗣恭多取南人金寶是欲爲亂陛下不信試召之必不入朝三伏中遣詔使至嗣恭不慮請待秋涼以修覲禮渾入雨泣曰公有大功方暑而追是爲執政所中今少遷延必滅族矣嗣恭懼曰爲之柰何渾曰健步追還表緘公今日過江宿石頭驛乃可嗣恭從之代宗謂載曰嗣恭不俟駕行矣載無以對唐書杜暹傳暹補婺州參軍秩滿歸吏以紙萬番贐之暹爲受百番眾嘆曰昔淸吏受一大錢何異哉裴遵慶傳遵慶子向建中初李紓爲同州刺史奏署判官李懷光叛河中使其將趙貴先築壘於同州紓奔奉天而向領州務貴先脇吏督役不及期將斬以徇民皆駭散向獨詣貴先壘開諭之貴先乃降同州不陷向力也馮宿傳宿貞元中徐州張建封表掌書記建封卒子愔爲軍中脇主畱事李師古將乘喪復故地愔大懼於是王武俊擁兵觀釁宿以書說曰張公與公爲兄弟欲共力驅兩河歸天子天下莫不知今張公不幸幼兒爲亂兵所脇內則誠款隔絕外則彊寇侵逼公安得坐視哉誠能奏天子不忘舊勛赦愔罪使束身自歸則公有靖亂之功繼絕之徳矣武俊悅卽以表聞遂授愔畱後唐國史補陸長源以舊徳爲宣武軍行軍司馬韓愈爲巡官同在使幕或譏其年輩相遼愈聞而答曰大虫老鼠俱爲十二相屬何怪之有旬日傳布於長安大唐新語李祥解褐監亭尉因校考爲錄事參軍所擠排祥趨入謂刺史曰錄事恃�曹之權祥當要居之地爲其妄褒貶耳使祥秉筆頗亦有詞刺史曰公試論錄事狀遂援筆曰怯斷大案好勾小稽隱自不淸疑他總濁階前兩競斗困方休獄裏囚徒非赦不出天下以爲譚笑之最矣卓異記盧簡能簡辭弘正簡求按使下書記必擇有文學得時稱者任之盧簡能兄弟四人並當嘉選時亦無比朝野僉載杭州參軍獨孤守忠領租船赴都夜半急追集船人更無他語乃曰逆風必不得張帆眾大哂焉王熊爲澤州都督府法曹斷掠糧賊惟各決杖一百通判熊曰總掠幾人法曹曰掠七人熊曰掠七人合決七百法曹曲斷府司科罪時人哂之前尹正義爲都督公平後熊來替百姓歌曰前得尹佛子後得王癩獺判事驢咬爪喚人牛嚼沫見錢滿面喜無鏹從頭喝嘗逢餓夜百姓不可活廣州錄事參軍柳慶獨居一室器用食物並致臥內奴有私取鹽一撮者慶鞭之見血宋史楊澈傳澈遷靑州司戶參軍知州張全操多不法澈鞫獄平允無所阿畏太祖知其名召試禁中攺著作佐郎燕翼貽謀錄今之司理參軍五代之馬步軍都虞候判官也以牙校爲之州鎭專殺而司獄事者輕視人命太祖皇帝開寶六年七月壬子詔州府並置司寇參軍以新及第九經五經及選人資序相當者充其後攺爲司理參軍宋史索湘傳湘開寶六年進士釋褐鄆州司理參軍齊州有大獄連逮者千五百人有司不能決湘受詔授鞫事隨以白澠水燕談錄國初州郡自置邸吏散在都下外州將吏不樂久居京師又符移行下率多稽遲或漏泄機事太平興國初起居郎何保樞奏置鈐轄諸道都進奏院以革其獘人給銅朱印一紐潛確類書分紀云禦史中丞孫抃言通判古監郡之職一州利害全藉議論與僚屬不同乞朝廷選差通判與知州同判一州事宋史胡則傳則調憲州錄事參軍時靈夏用兵轉運使索湘命則部送芻糧爲一月計則曰爲百日備尙恐不支柰何爲一月耶湘懼無以給遣則遂入奏太宗因問以邊策對稱旨顧左右曰州縣豈乏人命記姓名中書後李繼隆討賊久不解湘語則曰微子幾敗我事一日繼隆移文轉運司曰兵且深入糧有繼乎則告湘曰彼師老將歸欲以糧乏爲辭耳姑以有餘報之已而果爲則所料過庭錄陶嶽商公父也與寇萊同年嶽調密州幕屬寇守密寇且少陶公就拜講長少禮陶納之後有啟謝寇公云與韓非同傳於老子何傷以叔向爲兄是仲尼太過宋史兪獻卿傳獻卿再調昭州軍事推官會宜州陳進亂象州守不任事轉運使檄獻卿往佐之及至守謀棄城獻卿曰臨難苟免可乎賊至尙當力擊不勝有死而已柰何棄去初昭州積緡錢巨萬獻卿盡用平糴至積�數萬及是太兵至賴以饋軍循吏傳崔立爲果州團練推官役兵輦官物道險乃率眾錢傭舟載歸知州姜從革論如率斂法當斬三人立曰此非私己罪杖爾從革初不聽卒論奏詔如立議眞宗記之特攺大理寺丞袁抗傳抗薦補桂州司法參軍撫水蠻寇融州轉運使兪獻可檄抗權融州推官督兵糧與謀軍事蠻治舟且至抗卽楊梅石門兩隘建水柵二據其衝賊不得入後因置戍不廢陳從易傳從易再調彭州軍事推官王均盜據成都連陷綿漢諸郡彭人謀殺兵馬都監以應之時從易攝州事斬其首謀者召餘黨曉以禍福貰之眾皆呼悅乃率厲將吏修嚴守械戒其家僮積薪捨後曰吾力不足以守當死於此賊聞其有備不敢入境賊平安撫使王欽若以狀聞召爲祕省著作佐郎澠水燕談錄大中祥符中有劉偁者久困銓調爲陜州司法參軍廉愼至貧及罷官先聽爲歸計賣所乘馬�裝跨驢以歸魏野以詩贈行雲誰似甘棠劉法掾來時乘馬去騎驢未幾眞宗祀汾陰過陜詔徵野赴行在野不奉詔上遣中使就野家索其所著得贈偁詩上嘆賞久之語宰臣曰小官中有廉貧如此者使召之偁方爲江南幕吏至以爲京官知靑州博興縣後有差除上曰得如劉偁者可矣未數年亟遷主客郎中司戶部郎官宋史唐肅傳肅徙泰州司理參軍有商人寓逆旅而同宿者殺人亡去商人夜聞人聲往視之血沾商人衣爲捕吏所執州趣獄具肅探知其冤持之後數日得殺人者方偕傳偕爲溫州軍推官歲饑民欲隸軍就廩食州不敢擅募偕乃詣提點刑獄呂夷簡曰民迫流亡不早募之將聚爲盜矣夷簡從之籍爲軍者七千人胡順之傳順之爲靑州從事髙麗入貢中貴人挾以爲重使州官旅拜於郊順之曰靑大鎭也在唐押新羅渤海柰何卑屈如此獨不拜大姓麻士瑤陰結貴侍匿兵械服用擬尙方親黨僕使甚多州縣被陵蔑莫敢發其姦會士瑤殺兄子溫裕其母訴於州眾相視曰孰敢往捕者順之持檄徑去盡得其黨有詔鞫問士瑤論死其子弟坐流放者百餘人姚仲孫傳仲孫補許州司理參軍民婦馬氏夫被殺指裏胥嘗有求而其夫不應以爲裏胥殺之官捕系辭服仲孫疑其枉知州王嗣宗曰若敢以身任之耶仲孫曰幸勿遽決冀得徐辧後兩月果得殺人者鮮於侁傳侁爲江陵右司理參軍慶曆中天下旱詔求言侁推災變所由興又條當世之失有四其語剴切唐介與同鄕裏稱其名於上官交章論薦侁盛言左參軍李景陽枝江令髙汝士之美乞移與之介益以爲賢歸田錄張堯封者南京進士也累舉不第家甚貧有善相者謂曰視子之相不過一幕職然君骨貴必享王封人初莫曉其旨其後堯封舉進士及第終於幕職堯封溫成皇后父也後旣貴堯封累贈太師中書令兼尙書令封淸河郡王由是始悟相者之言揮麈餘話丁晉公自海外徙宅光州臨終以一巨篋寄郡帑中上題云候五十五年有姓丁人來此作通判可分付開之至是歲有姓丁者來貳郡政卽晉公之孫宋史何執中傳執中調臺亳二州判官亳數易守政不治曾鞏至頗欲振起之顧諸僚無可仗信者執中一見合意事無纖巨悉委以剸決有妖獄久不竟株連寖多執中訊諸囚聽其相與語謂牛羊之角皆曰股扣其故閉不肯言而相視色變執中曰是必爲師張角諱耳卽叩頭引伏蔣之奇使淮甸號彊明官吏望風震懾見執中喜曰一州六邑賴有君爾蘇軾傳軾通判杭州髙麗入貢使者發幣於官吏書稱甲子軾卻之曰髙麗於本朝稱臣而不稟正朔吾安敢受使者易書稱熙寧然後受之楊汲傳汲調趙州司法參軍州民曹潯者兄遇之不善兄子亦加侮焉潯持刀逐兄子兄挾之以走潯曰兄勿避自爲侄爾旣就吏兄子云叔欲紿吾父止而殺之吏當潯謀殺兄汲曰潯呼兄使勿避何謂謀若以意爲獄民無所措手足矣州用其言讞上潯得不死張亢傳亢兄奎歷並秀州推官監衢州酒徐生者毆人至死系婺州獄再問輒言冤轉運使命奎復治奎視囚籍印窾僞深探之乃獄吏竄易卒釋徐生抵吏罪眾驚伏賈易傳易調常州司法參軍自以儒者不閒法令歲議獄惟求合於人情曰人情所在法亦在焉訖去郡中稱平墨客揮犀盧秉侍郎嘗爲江南小郡司戶參軍於傳捨中題詩云靑衫白髮病參軍旋糶黃糧換酒�但得有錢畱客醉也勝騎馬傍人門王荊公過而見之尢極稱賞俄薦於朝數年間遂超顯仕宋史劉安世傳安世調洺州司法參軍司戶以貪聞轉運使吳守禮將按之問於安世安世云無之守禮爲止然安世心常不自安曰司戶實貪而吾不以誠對吾其違司馬公教乎後讀揚雄法言君子避礙則通諸理意乃釋張叔夜傳叔夜以蔭爲蘭州錄事參軍州本漢金城郡地最極邊恃河爲固每歲河冰合必嚴兵以備士不釋甲者累月叔夜曰此非計也不求要地守之而使敵迫河則吾旣殆矣有地曰大都者介五路間羌人入寇必先至彼點集然後議所向每一至則五路皆竦叔夜按其形勢畫攻取之策訖得之建爲西安州自是蘭無羌患陶節夫傳節夫爲廣州錄事參軍楊元寇暴山谷間捕系獄屢越以逸且不承爲盜旣累年節夫詰以數語元卽吐服將適市與諸囚訣曰陶公長者𨿽死可無憾蕭振傳振調婺州兵曹兼功曹時振婦翁許景衡以給事中召振祝之曰公至朝幸勿見薦景衡詢其故振曰今執政多私其親願爲時革獘景衡然之時盜賊所在猖獗婺卒揚言欲叛以應賊官吏震恐振選諸邑士兵彊勇者幾千人日習武以備蓄異謀者稍懼有一兵官素得軍士心守疑而罷之羣卒數百人被甲挺刃斬儀門入振聞卽往羣卒皆羅拜呼曰某等屈抑願兵曹理之振使之言厲色叱曰細事耳車駕南巡大兵咫尺汝速死耶可急釋械當爲汝言眾拜謝而去郡守由是益相信事悉與謀吳表臣傳表臣擢通州司理陳瓘謫居郡中一見而器之盛章者朱�黨也嘗市婢有武臣彊取之章誣以罪系獄表臣方鞫之郡將曰知有盛待制乎表臣佯若不知者卒直其事張闡傳闡調嚴州兵曹掾兼治右獄時方臘作亂闡倡守禦計有義士請身督戰旣戰稍卻州將怒付闡治將殺之闡力爭曰是士以義請戰官軍卻勢不得獨前非首奔者殺之何罪州將意解士得免李回帥江西席益帥河南皆辟置幕下羣盜據洞庭官軍多西北人不閒水戰闡建策造戰艦以大艦爲營小艦出戰乘水涸直搗賊巢賊勢以衰諸司交薦攺秩吏部石公弼傳公弼調衛州司法參軍淇水監牧馬逸食人稻爲田主所傷圉者訟至密郡守韓宗哲欲坐以重辟公弼謂此人無罪宗哲曰人傷官馬柰何無罪公弼曰禽獸食人食主者安得不禦禦之豈能無傷使上林虎豹出而食人可無殺乎今但當懲圉者民不可罪宗哲委以屬吏旣而使者來慮囚如公弼議獲嘉民甲與乙鬥傷指病小愈復與丙鬥病指流血死郡吏具獄兩人以他物傷人當死公弼以爲疑駁而鞫之乃甲指血流傷因自中風死非由擊傷也兩人皆得免章惇求太學官或薦公弼使往見謝曰丞相素侮人見者伺意苟容所不忍也洪皓傳皓宣和中爲秀州司錄大水民多失業皓白郡守以拯荒自任發廩損直以糶民坌集皓恐其紛競乃別以靑白幟涅其手以識之令嚴而惠徧浙東綱米過城下皓白守邀畱之守不可皓曰願以一身易十萬人命人感之切骨號洪佛子其後秀軍叛縱掠郡民無一得脫惟過皓門曰此洪佛子家也不敢犯黃祖舜傳祖舜通判泉州將行言抱道懷徳之士不應書幹祿老於韋布乞自科舉後有學行修明孝友純篤者縣薦之州州延之庠序以表率多士其卓行尢異者州以名聞是亦鄕舉裏選之意下其奏禮部謝諤傳諤爲吉州錄事參軍歲大祲饑民萬餘求廩官吏罔措諤植五色旗分部給糶頃刻而定張卲傳卲建炎元年爲衢州司刑曹事會詔求直言卲上疏曰有中原之形勢有東南之形勢今縱未能遽爭中原宜進都金陵因江淮蜀漢閩廣之資以圖恢復不應退自削弱三年金人南侵詔求可至軍前者卲慨然請行李祥傳祥調濠州錄事參軍安丰守臣冒占民田訟屢攻而不決監司委祥卒歸之民李孟傅傳孟傅爲楚州司戶參軍單車赴官公退閉戶讀易郡守部使者不敢待以屬吏徐積墓在境內蕪沒旣久加葺之修復陳公塘有灌漑之利崔與之傳與之授潯州司法參軍常平倉久弗葺慮雨壞米撒居廨瓦覆之郡守欲移兌常平之積堅不可守敬服更薦之李韶傳韶父文饒爲臺州司理參軍每謂人曰吾司臬多陰徳後有興者韶五歲能賦梅花嘉定四年與其兄同登進士趙希錧傳希錧調汀州司戶峒寇李元礪方起汀人震懼郡會僚佐議守城希錧下坐無一語守異之曰不言得無有所見乎希錧曰守城非策也距城三十里有關曰古城若悉精銳以扼其衝賊不足慮矣守以付希錧人爲危之希錧至關審形明間申令謹候分畫粗定賊已遣諜窺關希錧得諜詰之縱其舉火相示而羸師以誤之夜半賊數百銜枚突至希錧嚴兵以待賊且至始命矢石俱下賊無一免餘黨聞風而遁希錧引還老稚羅拜相屬希錧由他道以避之事聞詔升州推官董槐傳槐爲廣徳軍錄事參軍民有誣富人李桷私鑄兵結豪傑以應李全者郡捕系之獄槐察其枉以白守守曰爲反者解說族矣槐曰吏明知獄有枉而擠諸死地以傅於法顧法豈謂諸被告者無論枉不枉皆可殺乎不聽頃之守以憂去槐攝通判州事嘆曰桷誠枉今不爲出之生無由矣乃爲翻其辭明其不反書上卒脫桷獄洪天錫傳天錫授廣州司法長史盛气待僚屬天錫�正爲多丁內艱免喪調湖州司理勢家奪民田天錫言於守還之劉應龍傳應龍授饒州錄事參軍有毛隆者務剽掠殺人州民被盜遙呼盜曰汝毛隆也盜亦曰我毛隆也旣訟於官捕隆置獄應龍曰盜誠毛隆其肯自謂因言於州州不可乃委他官隆誣伏抵死未幾盜敗應龍由是著名李之才傳之才調孟州司法參軍時範雍守孟亦莫之知也雍初自洛建節守延安送者皆出境外之才獨別近郊或病之謝曰故事也頃之雍謫安陸之才沿檄見之洛陽前日遠送之人無一來者雍始恨知之之晚劉子薦傳子薦調撫州司錄有訴王應亨毆死荷擔黃九者獄成矣子薦閱受書疑而駁之俄烈風迅雷辟獄戶裂吏楔殺人者實孔目馮汝能非應亨也獄遂白得免死者八人事聞頒諭天下之爲理官者金史趙元傳天會間元同知薊州事有賊殺人橫道官吏圜視莫知所爲路人耕夫聚觀甚眾元指田中釋耒而來者曰此賊也叱左右縛之遂伏僚吏問其故元曰偶得於眉睫間耳楊伯雄傳伯雄調韓州軍事判官有二盜詐稱賈販逆旅主人見欺至州署陳訴實欲劫取伯雄伯雄心覺其詐執而詰之並獲其黨十餘人一郡駭服胡礪傳礪舉進士第一攺同知深州軍州事管五縣例置弓手百餘少者猶六七十人歲民錢五千餘萬爲顧直其人皆市井無賴以迹盜爲名所至擾民礪知其獘悉罷去繼而有飛語曰某日賊發將殺通守或請爲備礪曰盜所利者財耳吾貧如此何備爲是夕令公署撤關竟亦無事張翰傳翰大定二十八年進士調隰州軍事判官有誣昆弟三人爲劫者翰微行廉得其狀白於州釋之趙鑑傳鑑調廬州司理參軍是時江淮方用兵鑑棄官還鄕裏張彀傳彀大定二十八年進士調寧陵縣主簿攺泰定軍節度判官率儒士行鄕飲酒禮攺同州觀察判官是時出兵備邊州徵箭十萬限以雕雁羽爲之其價翔躍不可得彀曰矢去物也何羽不可節度使曰當須省報彀曰州距京師二千里如民急何萬一有責下官身任其咎一日之間價減數倍尙書省竟如所請張特立傳特立泰和中調宣徳州司候郡多皇族巨室特立律之以法闔境肅然馮璧傳璧承安四年調鄜州錄事明年伐蜀行部檄充軍前檢察帥府以書檄委之章宗欲招降吳曦詔先以文告曉之然後用兵蜀人守散關不下金兵殺獲甚眾璧言彼軍拒守而並禍其民無乃與詔旨相戾乎主帥憾之以璧招兩當潰卒璧卽日率鳳州已降官屬淡剛李果偕行道逢軍士所得子女金帛牛馬皆奪付剛使歸其家軍士則以違制決遣之比到兩當軍民三萬餘眾鼓舞迎勞璧以朝旨慰遣之及還主帥嘉其能奏遷一官輟耕錄孔某者皇慶癸丑間爲江浙省掾史身軀短小僅與堂上公案相等凡呈署牘文必用低凳閣足令髙脫歡丞相以其先聖子孫而且才學優長甚禮遇之時有詔許文正公從祀夫子廟庭公之子參知政事惡孔風度不雅因小過叱之退丞相曰他祖公容得參政父親坐參政反不容他一个子孫立耶許大慚元史虞盤傳盤延佑五年第進士授湘鄕州判官有巫至州稱神降告其人曰某方火卽火又曰明日某方火民以火告者盤皆赴救至達晝夜告者數十寢食盡廢縣長吏以下皆迎至家厚禮之又曰將有大水且兵至州大家皆盡室逃盤得劫火卒一人訊之盡得巫黨所爲坐捕盜司召巫至鞫之無敢施鞭箠者盤謂卒曰此將爲大亂安有神乎急治之盡得黨與數十人羅絡內外果將爲變者同僚皆不敢出視曰君自爲之盤乃斷巫並其黨如法一時吏民始服儒者爲政若此歸暘傳暘登至順元年進士第授同知潁州事鉏姦擊彊人不敢以年少易之至元五年十一月杞縣人範孟謀不軌詐爲詔使至河南省中殺平章左丞廉訪使召官屬及去位者署而用之使暘北守黃河口暘力拒不從賊怒系於獄眾叵測所爲暘無懼色已而賊敗污賊者皆獲罪暘獨免暘自此名譽赫然獻徵錄洪武初盧熙以薦授睢州同知適禦史銜命搜訪舊軍籍見民充之睢近千人檄熙拘送熙召民自實得常隸尺籍者數人畀之禦史怒械系曹吏必欲盡得不然以格詔論同僚議發民應之熙曰吾守民吏也民散吾誰與處乃自詣禦史曰州已無籍軍今民且散走獨有同知在耳請以充役禦史怒斥去堅立不動竟不能奪乃罷鄭華初授行人建文中詿誤謫東平州吏目靖難兵起謂其妻曰吾義必死柰親老汝少何妻泣對曰君能爲國妾獨不能爲君乎華乃攜其家托其友馳還州時州長貳盡棄城走華獨率吏民死守力疾戰不屈死之施雨謫濮州州同州事悉歸長吏日進校士譚經術銳意興古文翁之化歲丁酉山東當試士巡撫檄與試事所甄拔盡齊魯材雋世宗幸承天道東昌濮州長吏郊迎畱雨視事供饋旁午料理悉當閹校需索堅拒不爲動民徳之東兗間語曰施濮州逡巡若書生今遇事彊幹乃爾耶

幕屬部雜錄顏氏家訓或問曰何故名治獄參軍爲長流乎答曰帝王世紀云帝少昊崩其神降於長流之山於祀主秋按周禮秋官司寇主刑罰長流之職漢魏捕賊掾耳晉宋以來始爲參軍上屬司寇故取秋帝所居爲嘉名焉通典兩漢有功曹史主選署功勞歷代皆同至隋攺曰司功書佐唐攺曰司功參軍所掌非前代之職矣白帖州主簿郡督郵並今錄事參軍又云糾司糾職謂以糾察爲職也韋昭辯釋名主簿主諸簿書簿普也普關諸事曹羣也功曹吏所羣聚也遁齋閒覽杜甫贈適詩云脫身簿尉中始免捶楚辭韓愈贈張工曹詩云判司卑官不堪說未免捶楚塵埃間杜牧寄小侄阿宜詩云參軍與縣尉塵土驚劻勷一語不中治鞭箠身滿瘡以此明唐之參軍簿尉有過卽受笞杖之刑猶今之吏胥也二老堂詩話杜子美爲劍南參謀遣悶呈嚴鄭公詩云束縛酬知己蹉跎效小忠又云曉入朱扉啟昏歸畫角終不成尋別業未敢息微躬韓退之爲武寧節度使推官上張僕射書云使院故事晨入夜歸非有疾病事故輒不許出抑而行之必發狂疾乃知唐制藩鎭之屬皆晨入昏歸亦自少暇如牛僧孺待杜牧之固不以常禮也燕翼貽謀錄太祖皇帝收藩鎭之權𨿽大藩府不敢臣屬其下使之拜伏於庭而爲小官者亦漸有陵慢其上之意咸平五年五月知開封府寇準極陳其不可乃詔開封府左右軍巡使京官知司錄諸曹參軍知畿縣見知府並庭參設拜自後諸州選人並拜於庭故老泉上書亦嘗言之不知此禮廢於何時鼠璞庾杲之爲王儉衛將軍長史蕭與儉書曰盛府元僚實難其選庾景行泛綠水依芙蓉何其麗也今臺郡幕客多用紅蓮故事始此按齊衛將軍實預朝政猶漢三公開府豈泛常僚屬可比用之樞宰掾則其類也不然則用於諸戎之幹官卻無害墨莊漫錄松陵唱和皮日休新秋卽事云酒坊吏到常先見鶴俸符來每探支注云吳都有鶴料案殊未詳鶴俸之說曾文彥和博學之士也知滁州有次韻趙仲美表弟西齋自遣詩云謫守淒涼臥郡齋夫君失意偶同來海邊故國渺何許城上新樓空幾回寧羨一囊供鶴料會看千里躍龍媒淸吟未免縈機慮只恐飛鷗便見猜注云唐幕府官俸謂之鶴料今歲敕頭所得止此仲美省試下故云彥和用事必有所據當更考之又宋宣獻有送黃祕丞倅蘇臺云鶴料署文移鮆場收賦算此宣獻用皮日休所云吳郡事也日知錄古文苑注王延壽桐柏廟碑人名謂掾屬皆郡人可考漢世用人之法今考之漢碑皆然不獨此廟蓋其時惟守相命於朝廷而自曹掾以下無非本郡之人故能知一方之人情而爲之興利除害其辟用之者卽出於守相而不似後代之官一命以上皆由於吏部故廣漢太守陳寵入爲大司農和帝問在郡何以爲理寵頓首謝曰臣任功曹王渙以簡賢選能主簿鐔顯拾遺補闕臣奉宣詔書而已帝乃大悅至於汝南太守宗資任功曹範滂南陽太守成�委功曹岑晊並謠達京師名標史傳而鮑宣爲豫州牧郭欽奏其舉錯煩苛代二千石署吏是知署吏乃二千石之職州牧代之尙爲煩苛今以天子而代之宜乎事煩而日不給又其變也銓注之法攺爲掣簽而吏治因之大壞矣京房傳房爲魏郡太守自請得除用他郡人因此知漢時掾屬無不用本郡人者房之此請乃是破格杜氏通典言漢縣有丞尉及諸曹掾多以本郡人爲之三輔縣則兼用他郡及隋氏革選盡用他郡人唐髙宗時魏元同爲吏部侍郎上疏言臣聞傅說曰明王奉若天道建邦設都樹後王君公承以大夫師長不惟逸豫惟以理人昔之邦國今之州縣土有常君人有定主自求臣佐各選英賢其大臣乃命於王朝耳秦並天下罷侯置守漢氏因之有沿有革諸侯得自置吏四百石以下其傅相大官則漢爲置之州郡掾史督郵從事悉任之於牧守爰自魏晉始歸吏部遞相祖襲以迄於今用刀筆以量才按簿書而察行法令之獘其來已久蓋君子重因循而憚攺作有不得已者亦當運獨見之明定卓然之議如今選司所行者非上皇之令典乃近代之權道所宜遷革實爲至要何以言之夫丈尺之量所及者蓋短鍾庾之器所積者寧多況天下之大士人之眾而可委之數人之手乎假使平如權衡明如水鏡力有所極照有所窮絟綜旣多紊失斯廣又以比居此任時有非人豈直愧彼淸通亦將竭其庸妄情故旣行何所不至贓私一起以及萬端至乃爲人擇官爲身擇利顧親疏而舉筆看勢要而措情加以厚貌深衷險如溪壑擇言觀行猶懼不周今能百行九能祈之於一面具僚庶品專斷於一司其亦難矣天祚大聖比屋可封咸以爲有道恥賤得時無怠諸色入流歲以千計羣司列位無復增多官有常員人無定限選集之始霧積云屯擢敍於終十不收一淄澠雜混玉石難分用捨去畱得失相半撫卽事之爲獘知及後之滋失夏殷以前制度多闕周監二代煥乎可觀諸侯之臣不皆命於天子王朝庶官亦不專於一職故穆王以伯冏爲太僕正命之曰愼簡乃僚無以巧言令色便辟側媚其惟吉士此則令其自擇下吏之文也太僕正中大夫耳尙以僚屬委之則三公九卿亦必然矣周禮太宰內史並掌爵祿廢置司徒司馬別掌興賢詔事當是分任於羣司而統之以數職各自求其小者而王命其大者焉夫委任責成君之體也所委者當則所用者精裴子野有言曰官人之難先王言之尙矣居家視其孝友鄕黨服其誠信出入觀其志義憂歡取其智謀煩之以事以觀其能臨之以利以觀其廉周禮始於學校論之州裏告諸六事而後貢之王庭其在漢家尙猶然矣州郡積其功能然後爲五府所辟五府舉其掾屬而升幹朝三公參得除署尙書奏之天子一人之身所關者眾一士之進其謀也詳故官得其人鮮有敗事魏晉反是所失弘多子野所論蓋區區之宋朝耳猶謂不勝其獘而況於當今乎臣竊見制書每令三品五品薦士下至九品亦令舉人此聖朝側席旁求之意也而褒貶未明莫愼所舉且惟賢知賢聖人篤論身且濫進鑑豈知人今欲務得實才兼宜擇其舉主流淸以源潔影端由表正不詳舉主之行能而責舉人之庸濫不可得已漢書云張耳陳余之賓客廝役皆天下俊傑彼之蕞爾猶能若斯況以神皇之聖明國家之徳業而不建久長之策爲無窮之基盡得賢取士之術而但顧望魏晉之遺風畱意周隋之敝事臣竊惑之伏願稍回聖慮特采芻言略依周漢之規以分吏部之選卽望所用精詳鮮於差失疏奏不納元宗時張九齡爲左拾遺上言夫吏部尙書侍郎以賢而授者也𨿽知人之難豈不能拔十得五今膠以格條據資配職無得賢之實若刺史縣令必得其人於管內歲當選者使考才行可入流品然後送臺又加擇焉以所用多寡爲州縣殿最則州縣愼所舉可官之才多吏部因其成無今日之繁矣

幕屬部外編

