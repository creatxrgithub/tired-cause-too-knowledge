

宗人府部匯考一

周周制小宗伯掌三族之別按周禮春官宗伯禮官之屬小宗伯中大夫二人小宗伯之職掌三族之別以辧親�訂

義王昭禹曰人之生上親父下親子而已與之爲三以父而親祖以子而親孫是之謂以三爲五以祖親曾髙祖以孫親曾元孫是之謂以五爲九薛氏曰堯親九族此特掌三族何也三族親之本九族親之盡賈氏曰辧親�者據以上至髙祖下至元孫旁至緦麻重服曰親輕服曰�其正室皆謂之門子掌其政令

訂義

鄭康成曰正室適子將代父當門者王昭禹曰三族已立則本末斯從尊祖故敬宗敬宗故明嫡正室其嫡也王氏曰以其當室謂之正室以其當門謂之門子又詳說曰春秋有公族餘子公行以親�爲言詩有公子公姓公族以久近爲言此言門子者以嫡庶爲言古人重立嫡天子曰太子諸侯曰世子皆以嫡立三族之別亦皆有嫡子在曲禮則曰孤子當室是以當室名其嫡在文王世子則曰世室守太廟是以世室名世嫡此曰其正室皆謂之門子則其重嫡之意深矣黃氏曰諸子政官故掌役守之事宗伯禮官所掌宗法而已鄭鍔曰別親�明嫡庶使人不得以孽代宗程氏曰宗子之法不立則朝無世臣宗法須是一二巨公之家立法宗法立則人人各知來處

漢漢承秦設宗正以掌親屬公主家令門尉皆屬之按漢書百官公卿表宗正秦官掌親屬有丞平帝元始四年更名宗伯屬官有都司空令丞內官長丞又諸公主家令門尉皆屬焉王莽並其官於秩宗初內官屬少府中屬主爵後屬宗正注

如淳曰律司空主水及罪人師古曰律曆志主分寸尺丈也髙祖七年春二月置宗正官以序九族按漢書髙祖本紀云云文帝四年夏五月復諸劉有屬籍無所與賜諸侯王子邑各二千戶按漢書文帝本紀云云武帝元光元年夏四月赦天下復七國宗室前絕屬者按漢書武帝本紀云云昭帝始元二年春正月以宗室無在位者舉茂才劉辟疆劉長樂皆爲光祿大夫辟疆守長樂衛尉按漢書昭帝本紀云云宣帝地節元年詔宗室有罪者復屬籍按漢書宣帝本紀地節元年夏六月詔曰蓋聞堯親九族以和萬國朕蒙遺徳奉承聖業惟念宗室屬未盡而以罪絕若有賢材攺行勸善其復屬使得自新平帝元始元年春正月令宗室屬未盡而以罪絕者復其屬其爲吏舉廉佐史補四百石平帝元始五年詔宗室選有徳義者爲宗師按漢書平帝本紀元始五年春正月詔曰蓋聞帝王以徳撫民其次親親以相及也昔堯睦九族舜惇敍之朕以皇帝幼年且統國政惟宗室子皆太祖髙皇帝子孫及兄弟吳頃楚元之後漢元至今十有餘萬人𨿽有王侯之屬莫能相糾或陷入刑罪教訓不至之咎也傳不云乎君子篤於親則民興於仁其爲宗室自太上皇以來族親各以世氏郡國置宗師以糾之致教訓焉二千石選有徳義者以爲宗師考察不從教令有冤失職者宗師得因郵亭書言宗伯請以聞常以歲正月賜宗師帛各十匹

後漢後漢設宗正卿一人掌王國及諸宗室親屬而諸公主家令亦屬之按後漢書百官志宗正卿一人中二千石本注曰掌序錄王國嫡庶之次及諸宗室親屬遠近郡國歲因上計宗室名籍若有犯法當髡以上先上諸宗正宗正以聞乃報決丞一人比千石注

胡廣曰又歲一治諸王世譜差序秩第漢官四員吏四十一人其六人四科一人二百石四人百石三人佐六人騎吏二人法家家十八人學事一人官醫諸公主每主家令一人六百石丞一人三百石本注曰其餘屬吏增減無常注

漢書曰主簿一人秩六百石僕一人秩六百石私府長一人秩六百石家丞一人三百石直吏三人從官二人東觀書曰其主薨無子置傅一人守其家右屬宗正本注曰中興省都司空令丞

注如淳曰主罪人

晉晉初設宗正以統皇族宗人圖牒後省之按晉書職官志太常光祿勛衛尉太僕廷尉大鴻臚宗正大司農少府將作大匠太后三卿大長秋皆爲列卿各置丞曹主簿五官等員宗正統皇族宗人圖牒又統太醫令史又有司牧掾員及渡江哀帝省並太常太醫以給門下省武帝咸寧三年詔以扶風王亮爲宗師按晉書武帝本紀咸寧三年春正月詔曰宗室戚屬國之枝葉欲令奉率徳義爲天下式然處富貴而能愼行者寡召穆公糾合兄弟而賦棠棣之詩此姬氏所以本枝百世也今以衛將軍扶風王亮爲宗師所當施行皆諮之於宗師也

梁梁復設宗正卿以宗室爲之按隋書百官志宗正卿位視列曹尙書主皇室外戚之籍以宗室爲之梁初猶依宋齊皆無卿名天監七年以太常爲太常卿加置宗正卿以大司農爲司農卿三卿是爲春卿皆置丞及功曹主簿武帝中大通三年詔宗戚有服屬者並賜鄕亭侯按梁書武帝本紀中大通三年秋七月庚寅詔曰推恩六親義彰九族班以侯爵亦曰惟允凡是宗戚有服屬者並可賜沐食鄕亭侯各隨遠近以爲差次其有暱親自依舊章

陳陳承梁置宗正卿宗正丞按隋書百志官陳承梁皆循其制官其所制品秩宗正卿秩中二千石品第三宗正丞六百石品第八

北魏道武帝天賜元年立宗室宗師按魏書太祖本紀不載按官氏志天賜元年十一月以八國姓族難分故國立大師小師令辯其宗黨品舉人才自八國以外郡各自立師職分如八國比今之中正也宗室立宗師亦如州郡八國之儀孝文帝太和十七年宴四廟子孫於宣文堂按魏書髙祖本紀太和十七年夏五月壬戌宴四廟子孫於宣文堂帝親與之齒行家人之禮太和

年詔議官制定宗正寺官階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令六卿太僕廷尉大鴻臚宗正大司農少府第二品上少卿第三品上皇宗博士第五品下宗正丞從第五品中太和二十三年復次宗正寺官職令按魏書髙祖本紀不載按官氏志二十三年髙祖復次職令及帝崩世祖初班行之以爲永制六卿太僕廷尉大鴻臚宗正大司農太府第三品少鄕第四品上階丞第七品上階宣武帝

年詔修宗學按魏書世宗本紀不載按任城王澄傳澄都督淮南諸軍事加散騎常侍澄表曰臣參訓先朝藉規有日前言舊軌頗亦聞之又昔在恆代親習皇宗熟祕序闕庭無闕日臣每於侍坐先帝未嘗不以書典在懷禮經爲事周旋之則不輟於時自鳳舉中京方隆禮教宗室之範每蒙委及四門之選負荷銓量自先皇升遐未遑修述學宮虛荷四門之名宗人有闕四時之業靑矜之緒於玆將廢臣每惟其事竊所傷懷伏惟聖略宏遠四方罕務宴安之辰於是乎在何爲太平之世而令子衿之嘆興焉聖明之日而使宗人之訓闕焉愚謂可敕有司修復皇宗之學開辟四門之教使將落之族日就月將詔曰冑子崇業自古盛典國均之訓無應久廢尙書便可量宜修立宣武帝永平四年攺宗子羽林爲宗士按魏書世宗本紀不載按官氏志永平四年七月詔宗子羽林爲宗士其本秩付尙書計其資集敍從七已下從八已上官延昌三年詔皇族在議請之外悉依常法按魏書世宗本紀不載按刑罰志先是皇族有譴皆不持訊時有宗士元顯富犯罪須鞫宗正約以舊制尙書李平奏以帝宗盤固周布於天下其屬籍�遠蔭官卑末無良犯憲理須推冤請立限斷以爲定式詔曰云來綿遠繁衍世滋植籍宗氏而爲不善量亦多矣先朝旣無不訊之格而空相矯恃以長違暴諸在議請之外可悉依常法孝明帝熙平二年賜宴宗室詔庶族子弟未十五不聽入仕又詔俱從敍用咸陽京兆二王后復屬籍按魏書肅宗本紀熙平二年秋八月戊戌宴太祖以來宗室年十五以上於顯陽殿申家人之禮己亥詔庶族子弟年未十五不聽入仕詔曰皇魏開基道邁周漢蟬連二都徳盛百祀𨿽帝嗣蕃衍親賢並茂而猶沈屈素履巾褐衡門非所謂廣命戚族翼屏王室者也今可依世近遠敍之列位庚子詔咸陽京兆二王子女還附屬籍孝昌二年詔喪亂後屬籍爲雜濫門戶所拘辱者聽離絕增宗士庶子二官員數按魏書肅宗本紀孝昌二年閏月詔曰頃舊京淪覆中原喪亂宗室子女屬籍在七廟之內爲雜戶濫門所拘辱者悉聽離絕按官氏志二年十月詔宗士庶子二官各增二百人

北齊北齊太宗正寺卿以掌宗室屬籍按隋書百官志後齊制官多循後魏太宗正寺卿少卿丞各一人有功曹五官主簿錄事等員掌宗室屬籍統皇子王國諸王國諸長公主家

北周北周置宗師中大夫按杜佑通典後周有宗師中大夫掌皇族定世系辧昭穆訓以孝悌屬大冢宰

隋隋置宗正寺設卿丞主簿錄事員不統署按隋書百官志髙祖旣受命攺周之六官其所制名多依前代之法置宗正寺宗正寺置卿少卿各一人丞二人主簿錄事各二人不統署宗正卿爲正三品宗正少卿爲正四品宗正寺丞爲正七品煬帝大業三年宗正寺置二少卿更定卿以下官品按隋書本紀不載按百官志煬帝卽位多所攺革三年定令光祿以下八寺卿皆降爲從三品少卿各加置二人爲從四品

唐唐置宗正寺卿少卿丞佐之領陵臺崇元之屬按唐書百官志宗正寺卿一人從三品少卿二人從四品上丞二人從六品上掌天子族親屬籍以別昭穆領陵臺崇元二署凡親有五等先定於司封一曰皇帝周親皇后父母視三品二曰皇帝大功親小功尊屬太皇太后皇太后皇后周親視四品三曰皇帝小功親緦麻尊屬太皇太后皇太后皇后大功親視五品四曰皇帝緦麻親袒免尊屬太皇太后皇太后皇后小功親五曰皇帝袒免親太皇太后小功卑屬皇太后皇后緦麻親視六品皇帝親之夫婦男女降本親二等餘親降三等尊屬進一等降而過五等者不爲親諸王大長公主長公主親本品嗣王郡王非三等親者亦視五品駙馬都尉視諸親祭祀冊命朝會陪位襲封者皆以簿書上司封主簿二人從七品上知圖譜官一人修玉牒官一人知宗子表疏官一人錄事二人從九品上注

武徳二年置宗師一人後省龍朔二年攺宗正寺曰司宗寺卿曰正卿少卿曰大夫武后光宅元年曰司屬寺有府五人史五人亭長四人掌固四人京都太廟齋郎各一百三十人門僕各三十三人主簿錄事各二人諸陵臺令各一人從五品上丞各一人從七品下建初啟運興寧永康陵令各一人從七品下丞各一人從八品下掌守衛山陵凡陪葬以文武分左右子孫從父祖者亦如之宮人陪葬則陵戶成墳諸陵四至有封禁民葬惟故墳不毀注

開元二十四年以宗廟所奉不可名以署太常少卿韋絳奏廢太廟署以少卿一人知太廟事二十五年濮陽王徹爲宗正卿恩遇甚厚建議以宗正司屬籍乃請以陵寢宗廟隸宗正天寶十二載駙馬都尉張�爲太常卿得幸又以太廟諸陵署隸太常十載攺獻昭幹定橋五陵署爲臺升令品永康興寧二陵稱署如故至徳二年復以陵廟隸宗正永泰元年太常卿姜慶初復奏以陵廟隸太常大歷二年復置陵臺有錄事各一人府各二人史各四人主衣主輦主藥各四人典事各三人掌固各二人陵戶各三百人昭陵幹陵橋陵增百人諸陵有錄事各一人府各一人史各二人典事各二人掌固各二人陵戶各百人諸太子廟令各一人從八品上丞各一人正九品下錄事各一人從九品上令掌灑掃開闔之節四時享祭焉注

有府各一人史各二人典事各二人掌固各一人諸太子陵令各一人從八品下丞各一人從九品下錄事各一人從九品上注

有府各一人史各二人典事各二人掌固各一人陵戶各三十人太常舊有太廟署令一人從七品下丞二人從八品下齋郎二十四人崇元署令一人正八品下丞一人正九品下掌京都諸觀名數與道士帳籍齋醮之事新羅日本僧入朝學問九年不還者編諸籍道士女冠僧尼見天子必拜凡止民家不過三夜出逾宿者立案連署不過七日路遠者州縣給程天下觀一千六百八十七道士七百七十六女冠九百八十八寺五千三百五十八僧七萬五千五百二十四尼五萬五百七十六兩京度僧尼道士女冠禦史一人�之每三歲州縣爲籍一以畱縣一以畱州僧尼一以上祠部道士女冠一以上宗正一以上司封注

有府二人史三人典事六人掌固二人崇元學博士一人學生百人隋以署隸鴻臚又有道場元壇唐置諸寺觀監隸鴻臚寺每寺觀有監一人貞觀中廢寺觀監上元二年置漆園監尋廢開元二十五年置崇元學於元元皇帝廟天寶元年兩京置博士助教各一員學生百人每祠享以學生代齋郎二載攺崇元學曰崇賢館博士曰學士助教曰直學士置大學士一人以宰相爲之領兩京元元宮及道院攺天下崇元學爲通道學博士曰道徳博士未幾而罷寶應永泰間學生存者亡幾大歷三年復增至百人初天下僧尼道士女冠皆隸鴻臚寺武后延載元年以僧尼隸祠部開元二十四年道士女冠隸宗正寺天寶二載以道士隸司封貞元四年崇元館罷大學士後復置左右街大功徳使東都功徳使修功徳使總僧尼之籍及功役元和二年以道士女冠隸左右街功徳使會昌二年以僧尼隸主客太淸宮置元元館亦有學士至六年廢而僧尼復隸兩街功徳使

遼遼制大惕隱諸司掌皇族之政教及設南面朝官始置宗正寺有卿少卿等員按遼史百官志太祖神冊六年詔正班爵至於太宗兼制中國官分南北以國制治契丹以漢制待漢人國制簡朴漢制則沿名之風固存也大惕隱司太祖置掌皇族之政教興宗重熙二十五年耶律義先拜惕隱戒族人曰國家三父房最爲貴族凡天下風化之所自出不孝不義𨿽小不可爲其妻晉國長公主之女每見中表必具禮服義先以身率先國族化之遼國設官之實於此可見太祖有國首設此官其後百官擇人必先宗姓惕隱亦曰梯裏己知惕隱司事惕隱司事肅祖長子洽�之族在五院司叔子葛剌季子洽禮及懿祖仲子帖剌季子褭古直之族皆在六院司此五房者謂之二院皇族元祖伯子麻魯無後次子巖木之後曰孟父房叔子釋魯曰仲父房季子爲徳祖徳祖之元子是爲太祖天皇帝謂之橫帳次曰剌葛曰疊剌曰寅底石曰安端曰蘇皆曰季父房此一帳三房謂之四帳皇族二院治之以北南二王四帳治之以大內惕隱司皆統於大惕隱司大內惕隱司堂皇族四帳之政教大內惕隱知大內惕隱事大內惕隱都監大橫帳常衮司掌太祖皇帝後九帳皇族之事橫帳常衮亦曰橫帳敞穩橫帳太師橫帳太保橫帳司空橫帳郎君橫帳知事孟父族帳常衮司掌蜀國王巖木房族之事仲父族帳常衮司常隋國王釋魯房族之事季父族帳常衮司掌徳祖皇帝三房族之事四帳都詳穩司掌四帳軍馬之事都詳穩都監將軍本名敞史小將軍橫帳詳穩司孟父帳詳穩司仲父帳詳穩司季父帳詳穩司舍利司掌皇族之軍政舍利詳穩舍利都監舍利將軍舍利小將軍舍利梅裏親王國官制未詳王府近侍王府祇候大東丹國中臺省太祖天顯元年置幹亨元年聖宗省左大相右大相左次相右次相王子院掌王子各帳之事王子太師王子太保王子司徒王子司空王子班郎君南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官宗正寺職名總目職在大惕隱司卿

丞主簿太祖二年始置惕隱典族屬按遼史太祖本紀二年春正月辛巳始置惕隱典族屬以皇弟撒剌爲之

宋宋宗正寺設卿少卿丞統主簿及宗學博士之屬按宋史職官志宗正寺卿

少卿丞

主簿各一人卿掌敍宗派屬籍以別昭穆而定其親�少卿爲之貳丞參領之凡修纂牒譜圖籍其別有五曰玉牒以編年之體敍帝系而紀其歷數凡政令賞罰封域戶口丰凶祥瑞之事載焉曰屬籍序同姓之親而第其服紀之戚�遠近曰宗藩慶系錄辧譜系之所自出序其子孫而列其名位品秩曰仙源積慶圖考定世次枝分派別而系以本宗曰仙源類譜序男女宗婦族姓婚姻及官爵遷敍而著其功罪生死凡錄以一歲圖以三歲牒譜籍以十歲修纂以進宋初舊置判寺事二人以宗姓兩制以上充闕則以宗姓朝官以上知丞事掌奉諸廟諸陵薦享之事司皇族之籍主簿一員以京官充注

舊自丞簿以上皆宗姓爲之通署寺事初置卿少率命常參官判寺事大中祥符八年以兵部侍郎趙安易兼卿判寺趙世長攺爲知寺事九年始定丞郎以上兼卿給捨以下兼少卿郎中以下兼丞京官主簿其卿闕則丞以下行寺事而無知判之名元丰官制行詔宗正長貳不專用國姓蓋自有大宗正司以統皇族也渡江後卿不常置少卿一人以太常兼紹興三年復置少卿一人五年復置丞十年置主簿隆興元年並省次年詔丞簿復舊制嘉定九年詔以宗學攺隸宗正寺自此寺官又預校試之事分案二曰屬籍曰知雜吏額胥長一人胥史一人胥佐二人楷書二人貼書二人大宗正司景佑三年始置司以皇兄寧江軍節度使濮王知大宗正事皇侄彰化軍節度觀察畱後守節同知大宗正事元丰正名仍置知及同知官一人選宗室團練觀察使以上有徳望者充丞二人以文臣京朝官以上充掌糾合族屬而訓之以徳行道藝受其詞訟而糾正其愆違有罪則先劾以聞法例不能決者同上殿取裁若宮邸官因事出入日書於籍季終類奏歲錄存亡之數報宗正寺凡宗室服屬遠近之數及其賞罰規式皆總之官屬有記室一人掌箋奏講書教授十有二人分位講授兼領小學之事舊制擇宗室賢者爲知大宗正事次一人爲同知其後位髙屬尊者爲判熙寧三年始以異姓朝官二員知丞事置局爲睦親廣親宅是歲省管幹睦親廣親宅及提舉郡縣主等宅官以其事歸宗正注

自熙寧中置丞始以都官員外郎張稚圭爲之神宗疑用異姓王安石言前代宗正固有用庶姓者乃錄春秋時公侯大夫事神宗曰此𨿽無前代故事行之何害安石曰聖人刱法不必皆循前代所以行者於是召稚圭對而命之分案五置吏十有一元丰五年詔大宗正司不隸六曹其丞屬中書省奏差元佑四年詔宗室越本司訴事者罪之六年詔宗正按熙寧敕諸院建小學自八歲至十四歲首檢舉入學紹聖元年詔袒免外兩世孤遺貧乏者驗廩給之四年詔宗室婦女自外還京並報宗正崇寧三年詔大宗正及外宗正司將條貫事迹關宗正寺修纂圖牒政和三年詔以知大宗正事仲忽提舉宗子學事崇寧三年置南外宗正司於南京西外宗正司於西京各置惇宗院初講議司言宗室�屬願居兩京輔郡者各置惇宗院其兩京各置外宗正司從之仍詔各擇宗室之賢者一人爲知宗掌外居宗室詔復定宗學博士正錄員數大觀四年罷政和二年復舊又詔惇宗院宗子有文藝行實眾所共知者許外宗正官考察以聞中興後以位髙屬尊者爲判大宗正事其知及同知如舊制又置知大宗正丞一員以文臣充掌糾合宗室而檢防訓飭之凡南班宗室磨勘遷轉襲封請給核其當否嫁娶房奩分析財產酌厚薄多寡而訂其議凡宗室除合該賜名外皆大宗正定名而後報宗正寺其餘遷授官資支給錢米考核以詔予奪其不率教者以法拘之歲久知悔則除其過名復置南外宗正司西外宗正司以處宗室之在外者各仍舊制設惇宗院皆設知宗所在通判職官兼丞簿其糾合檢防訓飭如大宗宗正司西南外兩司闕知宗間令大宗正司選擇保明而後授之又各置教授以課其行藝南渡初先徙宗室於江淮於是大宗正司移江寧南外移鎭江西外移揚州其後屢徙後西外止於福州南外止於泉州又置紹興府宗正寺蓋初隨其所寓而分管轄之乾道七年嘗欲移紹興府宗司於蜀不果後並歸行在嘉定間用臣僚言乞凡除授知宗須擇老成更練之人詔知宗正丞照百司例每日入局所以示增重宗盟之意玉牒所淳化六年始設局置官詔以皇宋玉牒爲名建玉牒殿咸平初命趙安易梁周翰編屬籍始刱規制大中祥符六年以知制誥劉筠夏竦爲修玉牒官自後置一員或二員元丰官制行分隸宗正寺官寺丞王鞏奏玉牒十年一進並以學士典領自熙寧中範鎭進書之後神宗玉牒至今未修仙源類譜自慶曆中張方平修進之後僅五十年並無成書乞別立法其修玉牒及類譜官每二年一具艸繳進從之紹聖三年應宗室賜名三祖下各隨祖宗之支子而下𨿽兄弟數多並爲一字相連南渡後紹興十二年始建玉牒所提舉一人或二人以宰相執政爲之以侍從官一人兼修宗正卿少而下同修纂先是宗正寺丞邵大受奏講求宗正寺舊掌之書曰皇帝玉牒曰仙源積慶圖曰宗藩慶系錄曰宗支屬籍南渡四書散失今重加修纂仙源慶系屬籍總要合圖錄屬籍三者而一之旣無愧於昔矣獨玉牒一書未修宜搜訪討論以正九族以壯本支於是始置官如舊制分案五置吏十干道八年詔玉牒殿主管香火差內侍三員武臣一員充並攺作幹辦玉牒所殿仁宗慶曆五年春三月己未詔大宗正勵諸宗子授經務學按宋史仁宗本紀云云皇佑五年春二月乙未詔宗室通經者大宗正司以聞按宋史仁宗本紀云雲英宗治平元年夏六月己亥增宗室教授丁未增同知大宗正事一員按宋史英宗本紀云云神宗熙寧二年詔宣祖太祖太宗之子皆擇其後一人世世封公按宋史神宗本紀不載按秦王廷美傳熙寧二年詔宣祖太祖太宗之子皆擇其後一人爲宗世世封公以奉其祀不以服屬盡故殺其恩禮三年太常禮院言本朝近制諸王之後皆用本宮最長一人封公繼襲去年詔祖宗之子皆擇其後一人爲宗世世封公卽與舊制有異按禮文諸王公侯伯子男皆子孫承嫡者傳襲若無嫡子及有罪疾立嫡孫無嫡孫以次立嫡子同母弟無母弟立庶子無庶子立嫡孫同母弟無同母弟立庶孫曾孫以下準此合依禮令傳嫡承襲詔可乃以承亮爲秦國公奉秦王廷美祀熙寧十年始令宗子試法按宋史神宗本紀不載按選舉志初宗學廢置無常凡諸王屬尊者立小學於其宮其子孫自八歲至十四歲皆入學日誦二十字其已授環衛官有學藝得召試遷轉者每有之然非有司常試乃特恩也熙寧十年始立宗子試法凡祖宗袒免親已受命者附鎖廳試自袒免以外得試於國子監禮部別異其捲而校之十取其五舉者𨿽多解毋過五十人廷試亦不與進士同考年及四十�累舉不中疏其名以聞而錄用之其官於外而不願附各路鎖試許謁告試國子監徽宗崇寧年兩京皆置惇宗院院皆置大小學校立考選法按宋史徽宗本紀不載按選舉志崇寧初疏屬年二十五以經義律義試禮部合格分二等附進士榜與三班奉職文優者奏裁其不能試及試而黜者讀律於禮部推恩於三班借職勿著爲令及兩京皆置惇宗院院皆置大小學教授立考選法如熙寧格出官所�長貳或監司有二人任之乃注授後又許見在任者於本任附貢士試大觀四年詔宗子依貢士法殿試按宋史徽宗本紀不載按選舉志大觀三年宗子釋褐者十二人宗學官須宗子中上捨第且有行者方始爲之四年詔宗子之升上捨不經殿試遽命之官熙寧法不如是其依貢士法俟殿試補入上中等者唱名日取裁後又定上等賜上捨及第中等賜出身授官有差凡隸學有篤疾若親老無兼侍者大宗正察其實罷歸宣和二年詔罷宗子量試出官之法按宋史徽宗本紀不載按選舉志云云髙宗紹興二年初策士及宗子於集英殿按宋史髙宗本紀不載按選舉志云云紹興十四年始建宗學於臨安按宋史髙宗本紀不載按選舉志紹興十四年始建宗學於臨安生員額百人太學生五十人小學生四十人職事各五人置諸王宮大小學教授一員在學者皆南宮北宅子孫若親賢宅近屬則別選館職教授按宗室列傳子偁子伯琮被選入宮是爲孝宗旣封建國公就傳子偁召對言宗室之寓於外者當聚居官舍選尊長鈐束之年未十五附入州小學十五入大學許依進士就舉未出官者亦許入學聽讀及二年聽參選髙宗納其說紹興十五年命諸路宗室願赴行在試者依熙寧舊制按宋史髙宗本紀不載按選舉志初行在宗室試國子監者有官鎖廳七取其三無官應舉七取其四無官袒免親取應文理通爲合格不限其數而外任主宮觀嶽廟試於轉運司者取放之額同進士紹興十五年命諸路宗室願赴行在試者依熙寧舊制並國子監請解不願者依崇寧通用貢舉法紹興二十七年進呈玉牒按宋史髙宗本紀不載按禮志二十年五月八日進呈中興聖統太常博士丁屢明言乞比附進呈玉牒行禮二十四年進呈徽宗禦集禮部言昨紹興十年徽宗禦制擬以敷文名閣今乞權安奉於天章閣續俟崇建二十六年十月進呈太后回鑾事實二十七年三月宰臣沈該言玉牒所官陳康伯等先次編修太祖皇帝玉牒自誕聖至卽位自建隆元年至開寶九年通修一十七年開基玉牒舊制以梅紅羅面簽金字今欲題曰皇宋太祖皇帝玉牒又編修今上皇帝玉牒自誕聖之後聖徳祥瑞建大元帥府事迹至卽帝位二十餘年又自卽位後編修至紹興二年通修二十六年中興玉牒今欲題曰皇宋今上皇帝玉牒宣祖太祖太宗魏王下各宗仙源類譜五世昭穆今已修寫進本乞擇日進呈詔從其請前期儀鸞司臨安府於玉牒殿向南上設權安奉玉牒類譜並中興聖統幄次又於玉牒所向外設騎從官及文武百官等待班幕次又於景靈宮內外設騎從官幕次進呈前一日俟朝退玉牒所提領官都大提舉諸司官承受官玉牒所官等赴本所幕次宿衛俟儀仗樂人等排立禦史臺合門太常寺分引玉牒所官詣玉牒殿下北向立禮直官引提領官詣玉牒殿下北面立禮直官揖躬拜提領官拜在位官皆再拜訖次引提領官詣香案前搢笏三上香執笏退復位皆再拜訖班退歸幕次宿衛儀仗樂人作樂晝夜更互排立其日五更禦史臺合門太常寺引分提領官宰執使相侍從臺諫兩省官知合禮官南班宗室詣玉牒殿北向立禮直官揖躬拜提領官拜在位官皆再拜訖次引提領官詣玉牒類譜香案前搢笏三上香執笏退復位禮直官引提領官詣前西向立次騎從官分左右乘馬俟玉牒所率輦官奉擎玉牒類譜腰輿進行樂人作樂儀衛儀仗迎引次引提領官宰執使相侍從臺諫兩省官知合禮官南班宗室騎從至和寧門下馬執笏步從玉牒類譜至垂拱殿門外幄次步從官權歸幕次樂止儀衛樂人等並於幄次前排立俟進呈玉牒譜類並如合門儀訖俟玉牒類譜出殿門禦史臺合門太常寺分引提領官宰執使相侍從臺諫兩省官知合禮官南班宗室分左右執笏步從儀衛樂人前引迎奉出皇城北宮門步從等官上馬騎從至和寧門外前引將至玉牒所禦史臺合門太常寺分引文武百官於玉牒所門內殿門外立班內文臣釐務通直郎以上及承務郎見任寺監主簿執事官以上武臣修武郎以上迎拜訖如值雨地下沾濕迎拜官吏不迎拜騎從官至玉牒所並下馬執笏步從詣玉牒殿下分東西相向立禮直官引提領官詣玉牒類譜幄前西向立定俟玉牒所率輦官奉擎玉牒類譜入幄儀仗儀衛輦官樂人更互排立提領官宰執使相侍從臺諫兩省官知合禮官南班宗室及玉牒所官分官赴景靈宮迎奉皇帝中興聖統赴玉牒殿同時安奉俟安奉時將至設香案畢次禦史臺合門太常寺分引文武百官詣玉牒殿下並北向立班定直官引提領官詣幄前西立俟日官報時及次玉牒所安奉玉牒類譜訖次引提領官復位北向立定禮直官揖躬拜提領官拜在位官皆再拜訖禮直官引提領官詣香案前搢笏三上香執笏退復位立定在位皆再拜訖退儀衛樂人等以次退自是凡進書並仿此孝宗隆興元年詔宗子不以遠近多寡文解兩次者並赴廷試略通文墨者量試推恩量試不中年四十以上補承信郎按宋史孝宗本紀不載按選舉志孝宗登極凡宗子不以服屬遠近人數多寡其曾獲文解兩次者並直赴廷試略通文墨者量試推恩習經人本經義二道習賦人詩賦各一首試論人論一首仍限一十五歲以上合格第一名承節郎余並承信郎曾經下省人免量試推恩四川則附試於安撫制置司於是入仕者驟逾千人隆興元年詔量試不中年四十以上補承信郎展三年出官余並於後舉再試四月禦射殿引見取應省試第一人賜同進士出身第二第三人補保義郎餘四十人承節郎七人承信郎凡宗室鎖廳得出身者京官進一秩選人比類循資無官應舉得出身者補修職郎濮秀二王下子孫中進士舉者更特轉一秩乾道五年命宗室職事隨侍子弟許赴國子監補按宋史孝宗本紀不載按選舉志云云乾道六年宗子鎖廳登第者依元資攺授按宋史孝宗本紀不載按選舉志乾道六年臣僚上言神宗朝始立教養選舉宗子之法保義至秉義鎖試則與京秩在末科則升甲取應不過量試注官所以寵異同姓不與寒畯等也然曩時向學者少比年雋異者多或冠多士或登詞科幾與寒士齊驅而入仕寖繁未知裁抑非所以示至公也於是禮部請鎖廳登第者舊於元官上轉行兩官自今止依元資攺授余準舊制乾道十二年立宗子定額按宋史孝宗本紀不載按選舉志十二年右正言胡衛請自今宗室監試無官應舉照鎖廳例七取其二省試則三舉所放人數如取應例立爲定額從之光宗

年詔嗣秀王伯圭諸子得換班按宋史光宗本紀不載按宗室列傳嗣秀王伯圭字禹錫髙宗同母弟也淳熙三年授安徳軍節度使尋加開府儀同三司充萬壽觀使朝徳壽宮上皇賜玉帶加少保封滎陽郡王髙宗崩入臨充攢宮總護使除少傅光宗卽位升少師逾年召見遷太保封嗣秀王賜甲第於安僖祠側臣僚上言治平中追崇濮邸王子孫幾二十人皆自環衛序遷其官今居南班者止師夔一人非所以彊本支而固盤石也前未見秀邸時欲賦以祿則不免責以吏事今已建邸而猶責吏事他日或不免於議治則傷恩不則廢法曷歸之南班俾無吏責而享富貴遂詔伯圭諸子得換班寧宗嘉定四年宗子第一名於應得恩例外更遷一秩按宋史寧宗本紀不載按選舉志嘉定四年詔鎖廳應舉省試第一名殿試唱名授官日於應得恩例外更遷一秩嘉定九年以宮學並歸宗庠教授攺爲博士宗諭按宋史寧宗本紀不載按選舉志云云嘉定十四年宗子年十五以下者許試小學生置諸王宮大小學教授按宋史寧宗本紀不載按選舉志十四年命前隸宮學近屬令附宗學公私試中選者與正補宗學生近屬子孫年十五以下者許試小學生復置諸王宮大小學教授一員宗學解試依太學例取放每舉附國子監發解所異題別考理宗寶慶二年宗子賜同進士出身按宋史理宗本紀不載按選舉志寶慶二年以鎖廳宗子第一名若搢學深春秋秀出譜籍與補保義郎特賜同進士出身仍換修職郎端平元年宗子就試召知職官委保以防欺詐按宋史理宗本紀不載按選舉志端平元年命宗子鎖廳應舉解試凡在外州軍或寄居或見任隨侍及見寓行在就試者各召知職官委保正身國子監取其宗子出身訓名主長左驗以憑保收試仍於試卷家狀內具保官職位姓名以防欺詐淳佑二年爲宗子置內小學按宋史理宗本紀不載按選舉志淳佑二年建內小學置教授二員選宗子就學寶佑元年宗子進士二人授保義郎二十九人授承節郎按宋史理宗本紀不載按選舉志寶佑元年五月特正奏名進士宗子必�等二人特授保義郎若瑰等二十九人承節郎�略曰必�等取應及選咸補右階蓋欲誘之進學而教以入仕也其毋以是自畫焉度宗咸淳元年宗子舉人遇卽位恩並赴類試按宋史度宗本紀不載按選舉志咸淳元年以鎖廳應舉宗子兩請舉人遇卽位赦恩並赴類試其曾經覆試文理通者照例升等文理不通及未經覆試者則否第五等人特與免銓出官咸淳九年宗子並取乳名訓名公據方許收試按宋史度宗本紀不載按選舉志九年凡無官宗子應舉初生則用乳名給據旣長則用訓名其赴諸路漕司之試有一人前後用兩據印二卷者至是命漕司並索乳名訓名各項公據方許收試以杜姦獘宗人府部匯考二

金金置大宗正府後攺大睦親府以皇族屬親者判大宗正事設同判同簽及丞佐之按金史百官志大宗正府泰和六年避睿宗諱攺爲大睦親府判大宗正事一員從一品以皇族中屬親者充掌惇睦糾率宗族欽奉王命泰和六年攺爲大睦親事同判大宗正事一員從二品泰和六年攺爲同判大睦親事同簽大宗正事一員正三品宗室充大定元年置泰和六年攺同簽大睦親事大宗正丞二員從四品一員於宗室中選能幹者充一員不限親�分司上京長貳兼管治臨潢以東六司屬泰和六年攺爲大睦親丞知事一員從七品檢法從八品諸宗室將軍正七品上京東溫忒二處皆有之世宗時始命遷官其戶凡百二十明昌二年更名曰可屬設令丞承安二年以令同隨朝司令正七品丞正八品中都上京札裏瓜合右西南梅堅寨蒲與臨潢泰州金山等處置屬大宗正府

元元設大宗正府置斷事官札魯忽赤凡諸王駙馬蒙古色目人一切皆司之按元史百官志大宗正府秩從一品國初未有官制首置斷事官曰札魯忽赤會決庶務凡諸王駙馬投下蒙古色目人等應犯一切公事及漢人姦盜詐僞蠱毒厭魅誘掠逃驅輕重罪囚及邊遠出徵官吏每歲從駕分司上都存畱住冬諸事悉掌之至元二年置十員三年置八員九年降從一品銀印止理蒙古公事以諸王爲府長余悉禦位下及諸王之有國者又有怯薛人員奉旨署事別無頒受宣命十四年置十四員十五年置十三員二十一年置二十一員二十二年增至三十四員二十八年增至四十六員太徳四年省五員十一年四十一員皇慶元年省二員以漢人刑名歸刑部泰定元年復命兼理置札魯忽赤四十二員令史攺爲掾史致和元年以上都大都所屬蒙古人並怯薛軍站色目與漢人相犯者歸宗正府處斷其餘路府州縣漢人蒙古色目詞訟悉歸有司刑部掌管正官札魯忽赤四十二員從一品郎中二員從五品員外郎二員從六品都事二員從七品承發架閣庫管勾一員從八品掾史十人蒙古必闍赤十三人通事知印各三人宣使十人蒙古書寫一人典吏三人庫子一人醫人一人司獄二員世祖至元十七年夏六月丁丑阿合馬請立大府正按元史世祖本紀云云

明明初設大宗正院後攺爲宗人府設宗人令左右宗正宗人掌九族之屬籍以時修玉牒及封贈婚喪之事按明會典國初置大宗正院秩一品洪武二十二年攺爲宗人府設宗人掌皇九族之屬籍以時修其玉牒書宗室子女嫡庶名封生卒婚嫁謚葬之事正官宗人令左右宗正左右宗人以上後俱設止以勛戚大臣掌府事首領官經歷一員南京宗人府經歷一員凡宗室有所陳請卽爲上聞聽天子命初以親王領之後但以勛戚大臣攝府事不備官凡東宮親王位下各擬名二十字日後生子及孫卽以上聞付宗人府所立雙名每一世取一字以爲上字其下一字臨時隨意選擇編入玉牒至二十世後照例續添永爲定式下字俱用五行偏旁者以火土金水木爲序惟靖江王府不拘東宮位下允文遵祖訓欽武大君勝順道宜逢吉師良善用晟秦王位下尙志公誠秉惟懷敬誼存輔嗣資廉直匡時永信惇晉王位下濟美鐘奇表知新愼敏求審心咸景慕述學繼前修燕王位下今爲帝系髙瞻祁見佑厚載翊常由慈和怡伯仲簡靖迪先猷周王位下有子同安睦勤朝在肅恭紹倫敷惠潤昭恪廣登庸楚王位下孟季均榮顯英華蘊盛容宏才升博衍茂士立全功齊王位下賢能長可慶睿智實堪宗養性期淵雅寅思復會通魯王位下肇泰陽當健觀頤壽以弘振舉希兼達康莊遇本寧蜀王位下悅友申賓讓承宣奉至平懋進深滋益端居務穆淸湘王位下久鎭開方嶽揚威謹禮儀剛毅循超卓權衡素自持代王位下遜仕成聰俊充廷鼐鼎彜傳貽連秀郁炳耀壯洪基肅王位下瞻祿貢眞弼縉紳識烈忠曦暉躋富運凱諫處恆隆遼王位下貴豪恩寵致憲術儼尊儒云仍祺保合操翰麗龍輿慶王位下秩邃置臺鼒倪伸帥倬奇適完因巨衎騭眷發需毗寧王位下盤奠覲宸拱多謀統議中總添支庶闊作哲向親衷岷王位下徽音膺彥譽定幹企禋雍崇理原諮訪寬鎔喜賁從谷王位下賦質僖雄敞叢興闡福昌篤諧恂懌豫擴霽昱禎祥韓王位下衝範徵偕旭融謨朗璟逵亶韶愉顥慥令緒價蕃維瀋王位下佶幼詮勛引恬珵效迥�湜源諲�暐圭璧澈澄昂安王位下斐序斌延賞凝覃浚祉襄恢嚴顓輯矩縝密廓程綱唐王位下瓊芝彌宇宙碩器聿琳琚啟齡蒙頌體嘉歷協銘圖郢王位下偉聞參望奭箴誨洎臯夔麒麟余積兆奎�曄璇璣伊王位下顒勉諟吁典褒珂采鳳琛應疇頒冑選昆玉冠泉金以下六十字原無國號毖初斯建節勗好必貞銓執準符鈞正詢旼汝勵虔

薦諝演還暢先施遂省稽諏歡爰造就適藝冀塤箎

慧堅忻願確鑑潔綽侁孜習獻增盈謐臨饒軼績撝靖江王位下贊佐相約經邦任履亨若依純一行遠得襲芳名舊有

潭王位下福昌忻保定嘉應必興隆啟處詢從式尊聞汝貴中以國除祖訓不載凡郡王子孫有文武才能堪用者大宗正院具以名聞朝廷考驗授官升轉如常選法如或有犯宗正院取問明白具實聞奏輕則量罪降等重則黜爲庶人但明賞罰不加刑責凡各王府有新生子女具生年月日並分嫡庶及生母姓氏奏報本府抄出附注宗支簿籍遇該禮部行查仍驗各府造報玉牒文冊相同回報施行凡各王府親王郡王將軍中尉請名封襲封及出合新封郡主縣主郡君縣君鄕君並薨故等項奏報本府抄出亦各附注宗支簿籍凡親王未之國除授長史等官吏部行本府轉行各府長史司取具到任日期及啟王知會凡各王府奏請祿米戶部行本府查勘相同回報施行凡親王出府兵部奏撥儀衛司羣牧所等衙門官軍旗校人等隨侍行本府轉送各長史司啟王知會在外無行凡各王府有郡王將軍中尉及郡主縣主郡君縣君鄕君出合起造房屋奏行工部轉行本府查勘相同回報施行凡纂修玉牒十年一次宣徳三年奏準用翰林官一員同本府經歷於史館內附寫嘉靖十七年奏準吏部撥監生十名承差六名辦事官八員吏十二名工部撥工匠辦卓凳事完之日監生人等仍畱在府書寫年終禦覽揭帖並辦理一應公務滿日更替二十四年題準玉牒總圖仿古史世表之法以橫格分代數列書其名氏而各派所出之子孫則遞書於各派之下仍餘下方以俟續書其圖以帝系爲統有𨿽系長出而在藩封及國初追封爲王者俱不以加於帝系之前有長出而殤追授封號者惟冊內載之不以列於圖凡附注宗支弘治十年奏準吏部撥辦事吏三名凡玉牒紙札永樂二十二年奏準於司禮監關領表背匠工部取用洪熙元年奏準行司禮監別造紙札嘉靖十七年令順天府辦紙札筆墨等物公用凡本府印信於承差內選補知印一名凡本府合用紙札弘治十年奏準於刑部關領印色順天府買辦正徳十三年令紙札於刑部都察院分季關領南京宗人府永樂十八年攺本府爲南京宗人府不復降印惟攺降經歷司印與南京各衙門行移世宗嘉靖二十四年更定玉牒之制按春明夢餘錄明之玉牒至嘉靖重修其總圖仿古史世表之法以橫格分代數列書其名氏而各泒所出之子孫則遞書於各派之下仍餘下方以俟續書其圖以帝系爲統有𨿽系長出而在藩封及國初加封爲王者俱不以加書於帝系之前有長出而殤追授封號者惟冊內載之不以列於圖蓋從禮部之議也禮部疏云嘉靖二十四年九月初一日內閣題玉牒事宜臣等爲照玉牒紀載宗支以垂萬世系朝廷重事其制不敢不倍加詳愼其舊牒內有事當釐攺者理合開具上請臣等看得第一冊內例有總圖備載天潢世系於首所以表帝王之統合同气之親也竊因世代未遠人數未多有紙一面列書代氏而以朱綫各系所出之子孫於下但近年以來宗泒蕃衍已倍於前而數不下累萬玆仍用前制不惟紙狹不足備載而字迹微眇朱綫紛亂難以尋檢不無遺漏混淆之獘況將來天支萬代愈難增續臣等竊意略仿古史世表之法以橫格分代數而列書其名氏於上其各派所出子孫則從而遞書於各派之下庶世次不紊一覽可見仍餘下方以俟後來增入臣等又思得玉牒之修當以帝系爲宗統其中有𨿽系長出但不有天命位在藩封如懿文太子秦晉二王不敢以加於成祖之前又有𨿽系長出但旣殤而追受封號如悼恭太子嶽懷王哀衝太子惟當以冊內載之不敢立於圖之前俱所以尊帝統也其無可妨如�陽等王則仍書之又壽春王熙祖之長子仁祖之兄也南昌諸王仁祖之長子太祖之兄也俱在太祖有天下之後追封爲王今靖江王則南昌王之後也以太祖之聖子神孫視之則有堂仲之分舊圖以列於帝系之前今移置本支之後亦所以尊帝統也皇淸大淸會典宗人府

國初於

篤恭殿前列署十爲諸王議政之所順治九年設

宗人府以和碩親王或多羅郡王總領府事多

羅貝勒爲左宗正固山貝子爲右宗正鎭國公

或輔國公爲左右宗人掌皇族之屬籍以時修輯玉牒紀載宗室子女嫡庶名封生卒婚嫁謚葬等事

其正官有府丞屬官有理事官副理官主事筆

帖式其首領有經歷建置沿革詳見吏部官制

順治九年設宗人府以親王郡王總理府事左

右宗正或貝勒貝子左右宗人或分與將軍兼

攝俱由宗人府具題請旨

正官

漢府丞一員舊有覺羅啟心郎一員漢軍啟心

郎二員康熙十二年裁

首領官

滿經歷四員內滿文二員滿漢文二員漢經歷

一員

屬官

滿理事官六員

滿副理官六員

滿主事二員已上理事官副理官主事初俱系

覺羅員缺後不分覺羅滿洲補授

滿筆帖武二十六員內滿文二十員滿漢文六

員太宗文皇帝崇徳二年大淸會典崇徳二年定親王郡王貝勒女不論已嫁

未嫁者父升隨升父降隨降

崇徳三年大淸會典凡宗籍紀載崇徳三年定親王以下至宗

室所生子女年及一歲許將其名並所生年月

日時母氏某收生婦某開列送府詳載冊籍其

另室所居妾媵所出者亦準記籍如將未居另

室妾婢所出並撫養異姓之子謊報者治以重

罪覺羅子女年及一歲照前例記籍其庶出之

子亦準記籍如以撫養異姓謊報者治以重罪世祖章皇帝順治九年大淸會典順治九年題準親王以下所生子女詳開

某王某貝勒某妃夫人某氏所生子名某並生

子之年月日時收生婦某保結某送府記籍貝

子以下至宗室俱照此例開明送府覺羅所生

子女卽令報知各旗首領其首領於生子三日

前親加察詢某人某婦於某年月日時第幾男

第幾女名某收生婦某逐一開錄於每年正月

初十日以內親送府若遲�不送及錯送者

首領從重治罪其子不準載入覺羅冊籍

凡議罪國初定王貝勒貝子等除犯謀叛等重罪外其餘

過犯或黜奪人丁或罰贖銀兩不擬處死監禁

順治九年題準郡王以上緣事或傳至宗人府

問供或在本府問供具題候旨定奪

凡考敍是年題準考敍宗室軍功考察現任衙

門功過派撥圍獵出徵補授衙門員缺一應差

遣傳集並考敍覺羅官員軍功考察現任衙門

功過傳集查點事務俱令宗人府掌行至於派

覺羅官員圍獵出徵一應差遣補授旗下員缺

及各部院員缺令宗人府與吏部會議

又題定王以下公以上原系都察院查點今旣

設宗人府一切事務俱交宗人府仍令都察院

察參

順治十年大淸會典順治十年題定宗室犯罪止令議處免其

鎖責

又題定覺羅官員停其於各部院補用

順治十三年大淸會典凡纂修玉牒

國初定宗室覺羅子女名字俱令詳載冊籍順治

十三年題定宗人府會同內院禮部十年一次

纂修玉牒

順治十四年大淸會典凡給假順治十四年題定諸王以下或往

湯泉或往掃墓或以他事出城停宿者俱詣告

宗人府諸王以下奉恩將軍以上具題請旨閒散宗室令宗人府酌量準假在京公主以下縣

君以上亦詣告宗人府具題請旨其餘俱令宗人府酌量準假

凡驗病是年題定王以下奉恩將軍以上有患

病者宗人府委官不時察驗

是年又題定郡王以上犯大罪傳至宗人府訊

問若微罪止在本府訊問其貝勒以下俱傳至

宗人府訊問

順治十五年大淸會典凡習射順治十五年題定親王以下至宗

室十歲之子以上每旗會集一處五日步射一

次十日騎射一次歲滿諸王以下每年春季三

次秋季三次令披甲射箭其盔甲器械於每年

秋季驗閱一次至王等所屬官員器械亦一並

驗閱

凡禁令是年題定諸王以下毋得溺於逸樂�

玩絲竹及演戲觀魚在城外關廂放鷂並不許

妄行狎仍嚴飭各該長史等官令其規諫宗

人府官不時巡察有犯者該長史等官一並議

處

順治十八年大淸會典順治十八年題準宗室未居另室妾婢所

出之子亦準載入宗室冊籍

是年題定諸王以下每年春季二次秋季二次

令披甲射箭凡弓箭數目親王箭三千枝弓十

張郡王箭二千枝弓八張貝勒箭一千五百枝

弓六張貝子箭一千枝弓六張鎭國公箭七百

枝弓四張輔國公箭六百枝弓四張鎭國將軍

箭四百枝弓二張輔國將軍箭三百枝弓二張

奉國將軍箭二百枝弓二張奉恩將軍箭一百

七十枝弓二張

又題定城內關廂永禁放鷂王以下至宗室如

有�玩逸樂者令宗人府參奏

是年題準宗室有過犯者令革去宗室

是年題定覺羅官員復令補用各部院員缺其

一應傳集查點授職議罪等項仍照八旗官員

例在吏部刑部等衙門察議

康熙元年大淸會典康熙元年題準貝子公女照隨父升降例

康熙八年上諭宗人府自古帝王建國親親賢賢義在並重我太祖太宗世祖以來篤念本支惇睦九族咸加愛卹欲其成立以

共膺福祿也朕思罪有大小法有重輕宗室犯

罪遽行革除宗室朕心不忍除世祖皇帝時定案外自順治十八年以後凡宗室有犯

罪革除宗室者著將情節一並察明具奏特諭

康熙八年六月二十七日大淸會典康熙八年題準宗室過犯各照輕重議處

其革去宗室之例永行停止

是年題定覺羅官員各項事務仍移送宗人府

康熙十年大淸會典康熙十年題準皇上巡幸王等以下覺羅官員以上出城圍獵放鷹

鷂槪行停止惟新喪送葬者準往其有以他事

告假者俱不準行

凡優卹是年題準無品級閒散宗室年至十八

歲者準於披甲額數外令其披甲照披甲例支

給銀米至無父幼子亦照此例給銀米贍養

凡考敍是年題定覺羅官員停其補授各衙門

官

康熙十九年大淸會典凡弓箭數目康熙十九年題定世子箭二

千五百枝弓九張長子箭一千七百枝弓七張

康熙二十年大淸會典康熙二十年題定閒散宗室免其披甲仍

照例支給銀米

康熙二十二年大淸會典康熙二十二年題定閒散宗室十五歲以

上及未滿歲之無父幼子俱照拖沙喇哈番品

級給與俸祿其革職之閒散宗室不準給與若

緣罪被革將軍等乞恩贍養者具呈宗人府察

明奏請月給銀四兩

是年議準覺羅官員仍不分部院衙門準其補

用其蔭生監生照其品級亦於各部院衙門補

用

康熙三十二年上諭內閣宗族之始皆一祖所生當極致親睦共相

愛卹扶持以爲生也今見諸王以下互相讒害

樂禍幸災略無親睦之誼凡若此者朕知而不

言誰復言者吾宗室中如此於我人民得無愧

乎以親九族九族旣睦書有之矣且或者同爲

宗室以他祖父之名名其子若孫者有之今吾

宗室之中不定爲親睦以相愛卹扶持之道長

此安窮無所底止朕意此後入八分公以上諸

吉凶事會集之禮依向所定者行之如未入八

分公以下至於閒散宗室其吉凶之事亦宜定

會集儀式此皆令八旗會集則不勝其繁矣其

令本翼會集焉喪事則一旗之中爲之服別旗

惟去其纓又閒散宗室中有極貧者一有吉凶

之事則稱貸而爲之致有窘迫者凡若此類諸

王以下閒散宗室以上各以其意出助銀一兩

或數星出者旣不以爲難而得之者良有所益

庶不至苦於債負矣其會集自其身之品級以

下者而會集之閒散宗室無品級者則視其父

之品級會集凡會集不至者有司者察參如此

則皆相識而親不惟是也有爲不善者遇之亦

可教以正若貧宗室亦不困於爲生此欲我宗

室和協優遊以安處之意也又宗室中今名有

犯者宗人府悉察攺焉自玆以往歲所送名亦

卽詳察其有犯者駁之令攺焉朕此旨汝等同

滿洲尙書侍郎宣示諸王及閒散宗室令其會

同定議以聞康熙三十二年二月初十日

康熙三十六年上諭宗人府禮部國家樂育人材振興文教將使海

內英之士莫不蒸蒸蔚起矧宗室子弟系托

天潢豈無卓越之姿足稱令器允宜甄陶獎勵

俾克有成考諸前史以公族應制舉入仕者代

不乏人今屬籍所載日益繁衍除已授爵秩人

員外閒散子姓素無職業誠恐進取之途未辟

向學之意漸隳嗣後八旗宗室子弟有能力學

屬文奮志科目應令與滿洲諸生一體應試編

號取中如此則賦質穎異者咸服習於詩書而

學業成就者不阻抑於仕進凡屬宗支人人得

以自效而於朕興賢睦族之至意亦用是以允

愜焉爾等衙門卽遵諭行特諭康熙三十六年

九月二十八日

宗人府部名臣列傳一

秦

公子將閭按史記秦二世本紀二世陰與趙髙謀曰大臣不服官吏尙彊及諸公子必與我爭爲之柰何髙曰臣固願言而未敢也先帝之大臣皆天下累世名貴人也積功勞世以相傳久矣今髙素小賤陛下幸稱舉令在上位管中事大臣鞅鞅特以貌從臣其心實不服今上出不因此時案郡縣守尉有罪者誅之上以振威天下下以除去上生平所不可者今時不師文而決於武力願陛下遂從時毋疑卽羣臣不及謀明主收舉餘民賤者貴之貧者富之遠者近之則上下集而國安矣二世曰善乃行誅大臣及諸公子以罪過連逮少近官三郎無得立者而六公子戮死於杜公子將閭昆弟三人囚於內宮議其罪獨後二世使使令將閭曰公子不臣罪當死吏致法焉將閭曰闕廷之禮吾未嘗敢不從賓贊也廊廟之位吾未嘗敢失節也受命應對吾未嘗敢失辭也何謂不臣願聞罪而死使者曰臣不得與謀奉書從事將閭乃仰天大呼天者三曰天乎吾無罪昆弟三人皆流涕拔劍自殺宗室振恐羣臣諫者以爲誹謗大吏持祿取容黔首振恐按李斯傳三十七年七月始皇帝遊至沙丘崩胡亥立爲二世皇帝以趙髙爲郎中令常侍中用事二世燕居乃召髙與謀事趙髙曰夫沙丘之謀諸公子及大臣皆疑焉而諸公子盡帝兄大臣又先帝之所置也今陛下初立此其屬意怏怏皆不服恐爲變且蒙恬已死蒙毅將兵居外臣戰戰栗栗惟恐不終且陛下安得爲此樂乎二世曰爲之柰何趙髙曰嚴法而刻刑令有罪者相坐誅至收族滅大臣而遠骨肉貧者富之賤者貴之盡除去先帝之故臣更置陛下之所親信者近之此則陰徳歸陛下害除而姦謀塞羣臣莫不被潤澤蒙厚徳陛下則髙枕肆志寵樂矣計莫出於此二世然髙之言乃更爲法律於是羣臣諸公子有罪輒下髙令鞫治之殺大臣蒙毅等公子十二人僇死咸陽市十公主矺死於杜財物入於縣官相連坐者不可勝數

漢

劉辟彊按漢書楚元王傳元王子富封紅侯富子辟彊字少卿好讀詩能屬文武帝時以宗室子隨二千石論議冠諸宗室淸靜少欲常以書自娛不肯仕昭帝卽位或說大將軍霍光曰將軍不見諸呂之事乎處伊尹周公之位攝政擅權而背宗室不與共職是以天下不信卒至於滅亡今將軍當盛位帝春秋富宜納宗室又多與大臣共事反諸呂道如是則可以免患光然之乃擇宗室可用者辟彊子徳待詔丞相府年三十餘欲用之或言父見在亦先帝之所寵也遂拜辟彊爲光祿大夫守長樂衛尉時年已八十矣徙爲宗正數月卒

劉徳按漢書楚元王傳辟彊子徳字路叔少修黃老術有智略少時數言事召見甘泉宮武帝謂之千里駒昭帝初爲宗正丞雜治劉澤詔獄父爲宗正徙大鴻臚丞遷大中大夫後復爲宗正雜案上官氏蓋主事徳常持老子知足之計妻死大將軍光欲以女妻之徳不敢取畏盛滿也蓋長公主孫譚遮徳自言徳數責以公主起居無狀侍禦史以爲光望不受女承指劾徳誹謗詔獄免爲庶人屏居山田光聞而恨之復白召徳守靑州刺史歲餘復爲宗正與立宣帝以定策賜爵關內侯地節中以親親行謹厚封爲陽城侯子安民爲郎中右曹宗家以徳得官宿衛者二十餘人徳寬厚好施生每行京兆尹事多所平反罪人家產過百萬則以振昆弟賓客食飲曰富民之怨也立十一年子向坐鑄爲黃金當伏法徳上書訟罪會薨大鴻臚奏徳訟子罪失大臣體不宜賜謚置嗣制曰賜謚繆侯爲置嗣傳至孫慶忌復爲宗正太常薨子岑嗣爲諸曹中郎將列校尉至太常薨傳子至王莽敗乃絕

劉向按漢書楚元王傳徳子向字子政本名更生年十二以父徳任爲輦郎旣冠以行修飭擢爲諫大夫是時宣帝循武帝故事招選名儒俊材置左右更生以通達能屬文辭與王褒張子僑等並進對獻賦頌凡數十篇上復興神仙方術之事而淮南有枕中鴻寶苑祕書書言神仙使鬼物爲金之術及鄒衍重道延命方世人莫見而更生父徳武帝時治淮南獄得其書更生幼而讀誦以爲奇獻之言黃金可成上令典尙方鑄作事費甚多方不驗上乃下更生吏吏劾更生鑄僞黃金系當死更生兄陽城侯安民上書入國戶半贖更生罪上亦奇其材得逾冬減死論會初立谷梁春秋徵更生受谷梁講論五經於石渠復拜爲郎中給事黃門遷散騎諫大夫給事中元帝初卽位太傅蕭望之爲前將軍少傅周堪爲諸吏光祿大夫皆領尙書事甚見尊任更生年少於望之堪然二人重之薦更生宗室忠直明經有行擢爲散騎宗正給事中與侍中金敞拾遺於左右四人同心輔政患苦外戚許史在位放縱而中書宦官弘恭石顯弄權望之堪更生議欲白罷退之未白而語泄遂爲許史及恭顯所譖訴堪更生下獄及望之皆免官語在望之傳其春地震夏客星見昴捲舌間上感悟下詔賜望之爵關內侯奉朝請秋徵堪向欲以爲諫大夫恭顯白皆爲中郎冬地復震時恭顯許史子弟侍中諸曹皆側目於望之等更生懼焉乃使其外親上變事言竊聞故前將軍蕭望之等皆忠正無私欲致大治忤於貴戚尙書今道路人聞望之等復進以爲且復見毀讒必曰嘗有過之臣不宜復用是大不然臣聞春秋地震爲在位執政太盛也不爲三獨夫動亦已明矣且往者髙皇帝時季布有罪至於夷滅後赦以爲將軍髙後孝文之間卒爲名臣孝武帝時兒寬有重罪系按道侯韓說諫曰前吾丘壽王死陛下至今恨之今殺寬後將復大恨矣上感其言遂貰寬復用之位至禦史大夫禦史大夫未有及寬者也又董仲舒坐私爲災異書主父偃取奏之下吏罪至不道幸蒙不誅復爲大中大夫膠西相以老病免歸漢有所欲興常有詔問仲舒爲世儒宗定議有益天下孝宣皇帝時夏侯勝坐誹謗系獄三年免爲庶人宣帝復用勝至長信少府太子太傅名敢直言天下美之若乃羣臣多此比類難一二記有過之臣無負國家有益天下此四臣者足以觀矣前弘恭奏望之等獄決三月地大震恭移病出後復視事天陰雨雪由是言之地動殆爲恭等臣愚以爲宜退恭顯以章蔽善之罰進望之等以通賢者之路如此太平之門開災異之原塞矣書奏恭顯疑其更生所爲白請考姦詐辭果服遂逮更生系獄下太傅韋元成諫大夫貢禹與廷尉雜考劾更生前爲九卿坐與望之堪謀排車騎將軍髙許史氏侍中者毀離親戚欲退去之而獨專權爲臣不忠幸不伏誅復蒙恩徵用不悔前過而教令人言變事誣罔不道更生坐免爲庶人而望之亦坐使子上書自冤前事恭顯白令詣獄置對望之自殺天子甚悼恨之乃擢周堪爲光祿勛堪弟子張猛光祿大夫給事中大見信任恭顯憚之數譖毀焉更生見堪猛在位幾己得復進懼其傾危乃上封事諫曰臣前幸得以骨肉備九卿奉法不謹乃復蒙恩竊見災異並起天地失常徵表爲國欲終不言念忠臣𨿽在甽畝猶不忘君惓惓之義也況重以骨肉之親又加以舊恩未報乎欲竭愚誠又恐越職然惟二恩未報忠臣之義一抒愚意退就農畝死無所恨臣聞舜命九官濟濟相讓和之至也眾賢和於朝則萬物和於野故簫韶九成而鳳皇來儀擊石拊石百獸率舞四海之內靡不和寧及至周文開基西郊雜沓眾賢罔不肅和崇推讓之風以銷分爭之訟文王旣沒周公思慕歌詠文王之徳其詩曰於穆淸廟肅雍顯相濟濟多士秉文之徳當此之時武王周公繼政朝臣和於內萬國歡於外故盡得其歡心以事其先祖其詩曰有來雍雍至止肅肅相維辟公天子穆穆言四方皆以和來也諸侯和於下天應報於上故周頌曰降福穰穰又曰飴我釐麰釐麰麥也始自天降此皆以和致和獲天助也下至幽厲之際朝廷不和轉相非怨詩人疾而憂之曰民之無良相怨一方眾小在位而從邪議歙歙相是而背君子故其詩曰歙歙訿訿亦孔之哀謀之其臧則具是違謀之不臧則具是依君子獨處守正不撓眾枉勉彊以從王事則反見憎毒讒訴故其詩曰密勿從事不敢告勞無罪無辜讒口嗷嗷當是之時日月薄蝕而無光其詩曰朔日辛卯日有蝕之亦孔之丑又曰彼月而微此日而微今此下民亦孔之哀又曰日月鞠凶不用其行四國無政不用其良天變見於上地變動於下水泉沸騰山谷易處其詩曰百川沸騰山冢卒崩髙岸爲谷深谷爲陵哀今之人胡憯莫懲霜降失節不以其時其詩曰正月繁霜我心憂傷民之訛言亦孔之將言民以是爲非甚眾大也此皆不和賢不肖易位之所致也自此之後天下大亂篡殺殃禍並作厲王奔彘幽王見殺至乎平王末年魯隱之始卽位也周大夫祭伯乖離不和出奔於魯而春秋爲諱不言來奔傷其禍殃自此始也是後尹氏世卿而專恣諸侯背畔而不朝周室卑微二百四十二年之間日食三十六地震五山陵崩阤二彗星三見夜常星不見夜中星隕如雨一火災十四長狄入三國五石隕墜六退飛多麋有蜮蜚�鵒來巢者皆一見晝冥晦雨木冰李梅冬實七月霜降艸木不死八月殺菽大雨雹雨雪�霆失序相乘水旱饑蝝螽螟�午並起當是時禍亂輒應弒君三十六亡國五十二諸侯奔走不得保其社稷者不可勝數也周室多禍晉敗其師於貿戎伐其郊鄭傷桓王戎執其使衛侯朔召不往齊逆命而助朔五大夫爭權三君更立莫能正理遂至陵夷不能復興由此觀之和气致祥乖气致異祥多者其國安異眾者其國危天地之常經古今之通義也今陛下開三代之業招文學之士優遊寬容使得並進今賢不肖渾殽白黑不分邪正雜糅忠讒並進章交公車人滿北軍朝臣舛午膠戾乖剌更相讒訴轉相是非傳授增加文書紛糾前後錯謬毀譽渾亂所以營惑耳目感移心意不可勝載分曹爲黨往往羣朋將同心以陷正臣正臣進者治之表也正臣陷者亂之機也乘治亂之機未知孰任而災異數見此臣所以寒心者也夫乘權藉勢之人子弟鱗集於朝羽翼陰附者眾輻湊於前毀譽將必用以終乖離之咎是以日月無光雪霜夏隕海水沸出陵谷易處列星失行皆怨气之所致也夫遵衰周之軌迹循詩人之所刺而欲以成太平致雅頌猶卻行而求及前人也初元以來六年矣案春秋六年之中災異未有稠如今者也夫有春秋之異無孔子之救猶不能解紛況甚於春秋乎原其所以然者讒邪並進也讒邪之所以並進者由上多疑心旣已用賢人而行善政如或譖之則賢人退而善政還夫執狐疑之心者來讒賊之口持不斷之意者開羣枉之門讒邪進則眾賢退羣枉盛則正士消故易有否泰小人道長君子道消君子道消則政日亂故爲否否者閉而亂也君子道長小人道消小人道消則政日治故爲泰泰者通而治也詩又雲雨雪麃麃見晛聿消與易同義昔者鯀共工歡兜與舜禹雜處堯朝周公與管蔡並居周位當是時疊進相毀流言相謗豈可勝道哉帝堯成王能賢舜禹周公而消共工管蔡故以大治榮華至今孔子與季孟偕仕於魯李斯與叔孫俱宦於秦定公始皇賢季孟李斯而消孔子叔孫故以大亂污辱至今故治亂榮辱之端在所信任信任旣賢在於堅固而不移詩云我心匪石不可轉也言守善篤也易曰渙汗其大號言號令如汗汗出而不反者也今出善令未能逾時而反是反汗也用賢未能三旬而退是轉石也論語曰見不善如探湯今二府奏佞�不當在位歷年而不去故出令則如反汗用賢則如轉石去佞則如拔山如此望陰陽之調不亦難乎是以羣小窺見閒隙緣飾文字巧言醜詆流言飛文嘩於民閒故詩云憂心悄悄慍於羣小小人成羣誠足慍也昔孔子與顏淵子貢更相稱譽不爲朋黨禹稷與臯陶傳相汲引不爲比周何則忠於爲國無邪心也故賢人在上位則引其類而聚之於朝易曰飛龍在天大人聚也在下位則思與其類俱進易曰拔茅茹以其匯徵吉在上則引其類在下則推其類故湯用伊尹不仁者遠而眾賢至類相致也今佞邪與賢臣並在交戟之內合黨共謀違善依惡歙歙訿訿數設危險之言欲以傾移主上如忽然用之此天地之所以先戒災異之所以重至者也自古明聖未有無誅而治者也故舜有四放之罰而孔子有兩觀之誅然後聖化可得而行也今以陛下明知誠深思天地之心迹察兩觀之誅覽否泰之卦觀雨雪之詩歷周唐之所進以爲法原秦魯之所消以爲戒考祥應之福省災異之禍以揆當世之變放遠佞邪之黨壞散險詖之聚杜閉羣枉之門廣開眾正之路決斷狐疑分別猶豫使是非炳然可知則百異消滅而眾祥並至太平之基萬世之利也臣幸得托肺附誠見陰陽不調不敢不通所聞竊推春秋災異以效今事一二條其所以不宜宣泄臣謹重封昧死上恭顯見其書愈與許史比而怨更生等堪性公方自見孤立遂直道而不曲是歲夏寒日靑無光恭顯及許史皆言堪猛用事之咎上內重堪又患眾口之寖潤無所取信時長安令楊興以材能幸常稱譽堪上欲以爲助乃見問興朝臣齗齗不可光祿勛何邪興者傾巧士謂上疑堪因順指曰堪非獨不可於朝廷自州裏亦不可也臣見眾人聞堪前與劉更生等謀毀骨肉以爲當誅故臣前言堪不可誅傷爲國養恩也上曰然此何罪而誅今宜柰何興曰臣愚以爲可賜爵關內侯食邑三百戶勿令典事明主不失師傅之恩此最策之得者也上於是疑會城門校尉諸葛丰亦言堪猛短上因發怒免丰語在其傳又曰丰言堪猛貞信不立朕閔而不治又惜其材能未有效其左遷堪爲河東太守猛槐裏令顯等專權日甚後三歲餘孝宣廟闕災其晦日有蝕之於是上召諸前言日變在堪猛者責問皆稽首謝下詔曰河東太守堪先帝賢之命而傅朕資質淑茂道術通明論議正直秉心有常發憤悃愊信有憂國之心以不能阿尊事貴孤特寡助抑厭遂退卒不克明往者眾臣見異不務自修深惟其故而反暗昧說天托咎此人朕不得已出而試之以彰其材堪出之後天變仍臻眾亦嘿然堪治未期年而三老官屬有識之士詠頌其美使者過郡靡人不稱此固足以彰先帝之知人而朕有以自明也俗人乃造端作基非議詆欺或引幽隱非所宜明意疑以類欲以陷之朕亦不取也朕迫於俗不得專心乃者天著大異朕甚懼焉今堪年衰歲暮恐不得自信排於異人將安究之哉其徵堪詣行在所拜爲光祿大夫秩中二千石領尙書事猛復爲太中大夫給事中顯幹尙書尙書五人皆其黨也堪希得見常因顯白事事決顯口會堪疾喑不能言而卒顯誣譖猛令自殺於公車更生傷之乃著疾讒擿要救危及世頌凡八篇依興古事悼己及同類也遂廢十餘年成帝卽位顯等伏辜更生乃復進用更名向向以故九卿召拜爲中郎使領護三輔都水數奏封事遷光祿大夫是時帝元舅陽平侯王鳳爲大將軍秉政倚太后專國權兄弟七人皆封爲列侯時數有大異向以爲外戚貴盛鳳兄弟用事之咎而上方精於詩書觀古文詔向領校中五經祕書向見尙書洪範箕子爲武王陳五行陰陽休咎之應向乃集合上古以來歷春秋六國至秦漢符瑞災異之記推迹行事連傳禍福著其占驗比類相從各有條目凡十一篇號曰洪範五行傳論奏之天子心知同忠精故爲鳳兄弟起此論也然終不能奪王氏權久之營起昌陵數年不成復還歸延陵制度泰奢向上疏諫曰臣聞易曰安不忘危存不忘亡是以身安而國家可保也故聖賢之君博觀終始窮極事情而是非分明王者必通三統明天命所授者博非獨一姓也孔子論詩至於殷士膚敏祼將於京喟然嘆曰大哉天命善不可不傳於子孫是以富貴無常不如是則王公其何以戒愼民萌何以勸勉蓋傷微子之事周而痛殷之亡也𨿽有堯舜之聖不能化丹朱之子𨿽有禹湯之徳不能訓末孫之桀紂自古及今未有不亡之國也昔髙皇帝旣滅秦將都雒陽感寤劉敬之言自以徳不及周而賢於秦遂徙都關中依周之徳因秦之阻世之長短以徳爲效故常戰栗不敢諱亡孔子所謂富貴無常蓋謂此也孝文皇帝居霸陵北臨廁意淒愴悲懷顧謂羣臣曰嗟呼以北山石爲�用紵絮斫陳漆其閒豈可動哉張釋之進曰使其中有可欲𨿽錮南山猶有隙使其中無可欲𨿽無石�又何戚焉夫死者無終極而國家有廢興故釋之之言爲無窮計也孝文寤焉遂薄葬不起山墳易曰古之葬者厚衣之以薪臧之中野不封不樹後世聖人易之以棺槨棺槨之作自黃帝始黃帝葬於橋山堯葬濟陰丘壠皆小葬具甚微舜葬蒼梧二妃不從禹葬會稽不攺其列殷湯無葬處文武周公葬於畢秦穆公葬於雍橐泉宮祈年館下樗裏子葬於武庫皆無丘隴之處此聖帝明王賢君智士遠覽獨慮無窮之計也其賢臣孝子亦承命順意而薄葬之此誠奉安君父忠孝之至也夫周公武王弟也葬兄甚微孔子葬母於防稱古墓而不墳曰丘東西南北之人也不可不識也爲四尺墳遇雨而崩弟子修之以告孔子孔子流涕曰吾聞之古者不修墓蓋非之也延陵季子適齊而反其子死葬於嬴博之間穿不及泉斂以時服封墳掩坎其髙可隱而號曰骨肉歸復於土命也魂气則無不之也夫嬴博去吳千有餘裏季子不歸葬孔子往觀曰延陵季子於禮合矣故仲尼孝子而延陵慈父舜禹忠臣周公弟弟其葬君親骨肉皆微薄矣非苟爲儉誠便於體也宋桓司馬爲石槨仲尼曰不如速朽秦相呂不韋集知略之士而造春秋亦言薄葬之義皆明於事情者也逮至吳王闔閭違禮厚葬十有餘年越人發之及秦惠文武昭嚴襄五王皆大作丘隴多其瘞臧咸盡發掘暴露甚足悲也秦始皇帝葬於驪山之阿下錮三泉上崇山墳其髙五十餘丈周回五里有餘石槨爲遊館人膏爲燈燭水銀爲江海黃金爲鳧雁珍寶之臧機械之變棺�之麗宮館之盛不可勝原又多殺宮人生薶工匠計以萬數天下苦其役而反之驪山之作未成而周章百萬之師至其下矣項籍燔其宮室營宇往者咸見發掘其後牧兒亡羊羊入其鑿牧者持火照求羊失火燒其臧�自古至今葬未有盛如始皇者也數年之間外被項籍之災內離牧豎之禍豈不哀哉是故徳彌厚者葬彌薄知愈深者葬愈微無徳寡知其葬愈厚丘隴彌髙宮廟甚麗發掘必速由是觀之明暗之效葬之吉凶昭然可見矣周徳旣衰而奢侈宣王賢而中興更爲儉宮室小寢廟詩人美之斯幹之詩是也上章道宮室之如制下章言子孫之眾多也及魯嚴公刻飾宗廟多築臺囿後嗣再絕春秋刺焉周宣如彼而昌魯秦如此而絕是則奢儉之得失也陛下卽位躬親節儉始營初陵其制約小天下莫不稱賢明及徙昌陵增埤爲髙積土爲山發民墳墓積以萬數營起邑居期日迫卒功費大萬百餘死者恨於下生者愁於上怨气感動陰陽因之以饑饉物故流離以十萬數臣甚�焉以死者爲有知發人之墓其害多矣若其無知又安用大謀之賢知則不說以示眾庶則苦之若苟以說愚夫淫侈之人又何爲哉陛下慈仁篤美甚厚聰明疏達蓋世宜弘漢家之徳崇劉氏之美光昭五帝三王而顧與暴秦亂君競爲奢侈比方丘隴說愚夫之目隆一時之觀違賢知之心亡萬世之安臣竊爲陛下羞之惟陛下上覽明聖黃帝堯舜禹湯文武周公仲尼之制下觀賢知穆公延陵樗裏張釋之之意孝文皇帝去墳薄葬以儉安神可以爲則秦昭皇帝增山厚臧以侈生害足以爲戒初陵之�宜從公卿大臣之議以息眾庶書奏上甚感向言而不能從其計向睹俗彌奢淫而趙衛之屬起微賤逾禮制向以爲王教由內及外自近者始故采取詩書所載賢妃貞婦興國顯家可法則及孽嬖亂亡者序次爲列女傳凡八篇以戒天子及采傳記行事著新序說苑凡五十篇奏之數上疏言得失陳法戒書數十上以助觀覽補遺闕上𨿽不能盡用然內嘉其言常嗟嘆之時上無繼嗣政由王氏出災異寖甚向雅奇陳湯智謀與相親友獨謂湯曰災異如此而外家日盛其漸必危劉氏吾幸得同姓末屬絫世蒙漢厚恩身爲宗室遺老歷事三主上以我先帝舊臣每進見常加優禮吾而不言孰當言者向遂上封事極諫曰臣聞人君莫不欲安然而常危莫不欲存然而常亡失禦臣之術也夫大臣操權柄持國政未有不爲害者也昔晉有六卿齊有田崔衛有孫�魯有季孟常掌國事世執朝柄終後田氏取齊六卿分晉崔杼弒其君光孫林父�殖出其君衎弒其君剽季氏八佾舞於庭三家者以雍徹並專國政卒逐昭公周大夫尹氏管朝事濁亂王室子朝子猛更立連年乃定故經曰王室亂又曰尹氏殺王子克甚之也春秋舉成敗錄禍福如此類甚眾皆陰盛而陽微下失臣道之所致也故書曰臣之有作威作福害於而家凶於而國孔子曰祿去公室政逮大夫危亡之兆秦昭王舅穰侯及涇陽葉陽君專國擅埶上假太后之威三人者權重於昭王家富於秦國國甚危殆賴寤範睢之言而秦復存二世委任趙髙專權自恣雍蔽大臣終有閻樂望夷之禍秦遂以亡近事不遠卽漢所代也漢興諸呂無道擅相尊王呂產呂祿席太后之寵據將相之位兼南北軍之眾擁梁趙王之尊驕盈無厭欲危劉氏賴忠正大臣絳侯朱虛侯等竭誠盡節以誅滅之然後劉氏復安今王氏一姓乘朱輪華轂者二十三人靑紫貂蟬充盈幄內魚鱗左右大將軍秉事用權五侯驕奢僭盛並作威福擊斷自恣行污而寄治身私而托公依東宮之尊假甥舅之親以爲威重尙書九卿州牧郡守皆出其門管執樞機朋黨比周稱譽者登進忤恨者誅傷遊談者助之說執政者爲之言排擯宗室孤弱公族其有智能者尢非毀而不進遠絕宗室之任不令得給事朝省恐其與己分權數稱燕王蓋主以疑上心避諱呂霍而弗肯稱內有管蔡之萌外假周公之論兄弟據重宗族盤互歷上古至秦漢外戚僭貴未有如王氏者也𨿽周皇甫秦穰侯漢武安呂霍上官之屬皆不及也物盛必有非常之變先見爲其人徵象孝昭帝時冠石立於泰山僕柳起於上林而孝宣帝卽位今王氏先祖墳墓在濟南者其梓柱生枝葉扶疏上出屋根垂地中𨿽立石起柳無以過此之明也事埶不兩大王氏與劉氏亦且不並立如下有泰山之安則上有累卵之危陛下爲人子孫守持宗廟而令國祚移於外親降爲皂隸縱不爲身柰宗廟何婦人內夫家外父母家此亦非皇太后之福也孝宣皇帝不與舅平昌樂昌侯權所以全安之也夫明者起福於無形銷患於未然宜發明詔吐徳音援近宗室親而納信黜遠外戚毋授以政皆罷令就第以則效先帝之所行厚安外戚全其宗族誠東宮之意外家之福也王氏永存保其爵祿劉氏長安不失社稷所以褒睦外內之姓子子孫孫無疆之計也如不行此策田氏復見於今六卿必起於漢爲後嗣憂昭昭甚明不可不深圖不可不蚤慮易曰君不密則失臣臣不密則失身幾事不密則害成惟陛下深畱聖思審固幾密覽往事之戒以折中取信居萬安之實用保宗廟久承皇太後天下幸甚書奏天子召見向嘆息悲傷其意謂曰君且休矣吾將思之以向爲中壘校尉向爲人簡易無威儀廉靖樂道不交接世俗專積思於經術晝誦書傳夜觀星宿或不寐達旦元延中星孛東井蜀郡岷山崩雍江向惡此異語在五行志懷不能已復上奏其辭曰臣聞帝舜戒伯禹毋若丹朱敖周公戒成王毋若殷王紂詩曰殷監不遠在夏后之世亦言湯以桀爲戒也聖帝明王常以敗亂自戒不諱廢興故臣敢極陳其愚惟陛下畱神察焉謹案春秋二百四十二年日蝕三十六襄公尢數率三歲五月有奇而壹食漢興訖竟寧孝景帝尢數率三歲一月而一食臣向前數言日當食今連三年比食自建始以來二十歲間而八食率二歲六月而一發古今罕有異有小大希稠占有舒疾緩急而聖人所以斷疑也易曰觀乎天文以察時變昔孔子對魯哀公並言夏桀殷紂暴虐天下故歷失則攝提失方孟陬無紀此皆易姓之變也秦始皇之末至二世時日月薄食山陵淪亡辰星出於四孟太白經天而行無雲而雷枉矢夜光熒惑襲月火燒宮野禽戲廷都門內崩長人見臨洮石隕於東郡星孛大角大角以亡觀孔子之言考暴秦之異天命信可畏也及項籍之敗亦孛大角漢之入秦五星聚於東井得天下之象也孝惠時有雨血日食於衝滅光星見之異孝昭時有泰山臥石自立上林僵柳復起大星如月西行眾星隨之此爲特異孝宣興起之表天狗夾漢而西久陰不雨者二十餘日昌邑不終之異也皆著於漢紀觀秦漢之易世覽惠昭之無後察昌邑之不終視孝宣之紹起天之去就豈不昭昭然哉髙宗成王亦有雊雉拔木之變能思其故故髙宗有百年之福成王有復風之報神明之應應若景向世所同聞也臣幸得托末屬誠見陛下有寬明之徳冀銷大異而興髙宗成王之聲以崇劉氏故豤豤數姦死亡之誅今日食尢屢星孛東井攝提炎及紫宮有識長老莫不震動此變之大者也其事難一二記故易曰書不盡言言不盡意是以設卦指爻而復說義書曰伻來以圖天文難以相曉臣𨿽圖上猶須口說然後可知願賜淸燕之閒指圖陳狀上輒入之然終不能用也向每召見數言公族者國之枝葉枝葉落則本根無所庇蔭方今同姓疏遠母黨專政祿去公室權在外家非所以彊漢宗卑私門保守社稷安固後嗣也向自見得信於上故常顯訟宗室譏刺王氏及在位大臣其言多痛切發於至誠上數欲用向爲九卿輒不爲王氏居位者及丞相禦史所持故終不遷居列大夫官前後三十餘年年七十二卒卒後十三歲而王氏代漢向三子皆好學長子汲以易教授官至郡守中子賜九卿丞蚤卒少子歆最知名宗人府部名臣列傳二

後漢

劉愷按後漢書劉般傳般子愷字伯豫以當襲般爵讓與弟憲遁逃避封久之章和中有司奏請絕愷國肅宗美其義特優假之愷猶不出積十餘歲至允元十年有司復奏之侍中賈逵因上書曰孔子稱能以禮讓爲國於從政乎何有竊見居巢侯劉般嗣子愷素行孝友謙遜潔淸讓封弟憲潛身遠迹有司不原樂善之心而繩以循常之法懼非長克讓之風成含弘之化前世扶陽侯韋元成近有陵陽侯丁鴻鄳侯鄧彪並以髙行潔身辭爵未聞貶削而皆登三事今愷景仰前修有伯夷之節宜蒙矜宥全其先功以增聖朝尙徳之美和帝納之下詔曰故居巢侯劉般嗣子愷當襲般爵而稱父遺意致國弟憲遁亡七年所守彌篤蓋王法崇善成人之美其聽憲嗣爵遭事之宜後不得以爲比乃徵愷拜爲郎稍遷侍中愷之入朝在位者莫不仰其風行遷步兵校尉十三年遷宗正免復拜侍中遷長水校尉永初元年代周章爲太常愷性篤古貴處士每有徵舉必先巖穴論議引正辭气髙雅永初六年代張敏爲司空元初二年代夏勤爲司徒舊制公卿二千石刺史不得行三年喪由是內外眾職並廢喪禮元初中鄧太后詔長吏以下不爲親行服者不得典城選舉時有上言牧守宜同此制詔下公卿議者以爲不便愷獨議曰詔書所以爲制服之科者蓋崇化厲俗以弘孝道也今刺史一州之表二千石千里之師職在辯章百姓宣美風俗尢宜尊重典禮以身先之而議者不尋其端至於牧守則云不宜是猶濁其源而望流淸曲其形而欲景直不可得也太后從之時徵西校尉任尙以姦利被徵抵罪尙曾副大將軍鄧騭騭黨護之而太尉馬英司空李合承望騭旨不復先請卽獨解尙臧錮愷不肯與議後尙書案其事二府並受譴咎朝廷以此稱之視事五歲永寧元年稱病上書致仕有詔優許焉加賜錢三十萬以千石祿歸養河南尹常以歲八月致羊酒時安帝始親政事朝廷多稱愷之徳帝乃遣問起居厚加賞賜會馬英策罷尙書陳忠上疏薦愷曰臣聞三公上則臺階下象山嶽股肱元首鼎足居職協和陰陽調訓五品考功量才以序庶僚遭烈風不迷遇迅雨不惑位莫重焉而今上司缺職未議其人臣竊差次諸卿考合眾議咸稱太常朱倀少府荀遷臣父寵前忝司空倀遷並爲掾屬具知其能倀能說其經書而用心褊狹遷嚴毅剛直而薄於藝文伏見前司徒劉愷沈重淵懿道徳博備克讓爵土致祚弱弟躬浮雲之志兼浩然之气頻歷二司舉動得禮以疾致仕側身里巷處約思純進退有度百僚景式海內歸懷往者孔光師丹近世鄧彪張酺皆去宰相復序上司誠宜簡練卓異以厭眾望書奏詔引愷拜太尉安帝初淸河相叔孫光坐臧抵罪遂增錮二世釁及其子是時居延都尉範邠復犯臧罪詔下三公廷尉議司徒楊震司空陳褒廷尉張皓議依光比愷獨以爲春秋之義善善及子孫惡惡止其身所以進人於善也尙書曰上刑挾輕下刑挾重如令使臧吏禁錮子孫以輕從重懼及善人非先王詳刑之義也有詔太尉議是視事三年以疾乞骸骨久乃許之下河南尹禮秩如前歲餘卒於家詔使者護喪事賜東園祕器錢五十萬布千匹

劉茂按後漢書劉般傳般少子茂字叔盛亦好禮讓歷位出納桓帝時爲司空會司隸校尉李膺等抵罪而南陽太守成�太原太守劉下獄當死茂與太尉陳蕃司徒劉矩共上書訟之帝不悅有司承旨劾奏三公茂遂坐免建寧中復爲太中大夫卒於官

劉淑按後漢書本傳淑字仲承河間樂成人也祖父稱司隸校尉淑少學明五經遂隱居立精舍講授諸生常數百人州郡禮請五府連辟並不就永興二年司徒種皓舉淑賢良方正辭以疾桓帝聞淑髙名切責州郡使輿病詣京師淑不得已而赴洛陽對策爲天下第一拜議郎又陳時政得失災異之占事皆效驗再遷尙書納忠建議多所補益又再遷侍中虎賁中郎將上疏以爲宜罷宦官辭甚切直帝𨿽不能用亦不罪焉以淑宗室之賢特加敬異每有疑事常密諮問之靈帝卽位宦官譖淑與竇武等通謀下獄自殺

劉虞按後漢書本傳虞字伯安東海郯人也祖父嘉光祿勛虞初舉孝廉稍遷幽州刺史民夷感其徳化自鮮卑烏桓夫余穢貊之輩皆隨時朝貢無敢擾邊者百姓歌悅之公事去官中平初黃巾作亂攻破冀州諸郡拜虞甘陵相綏撫荒余以蔬儉率下遷宗正後車騎將軍張溫討賊邊章等發幽州烏桓三千突騎而牢稟逋懸皆畔還本國前中山相張純私謂前太山太守張舉曰今烏桓旣畔皆願爲亂涼州賊起朝廷不能禁又洛陽人妻生子兩頭此漢祚衰盡天下有兩主之徵也子若與吾共率烏桓之眾以起兵庶幾可定大業舉因然之四年純等遂與烏桓大人共連盟攻薊下燔燒城郭虜掠百姓殺獲烏桓校尉箕稠右北平太守劉政遼東太守楊終等眾至十餘萬屯肥如舉稱天子純稱彌天將軍安定王移書州郡云舉當代漢告天子避位敕公卿奉迎純又使烏桓峭王等步騎五萬入靑冀二州攻破淸河平原殺害吏民朝廷以虞威信素著恩積北方明年復拜幽州牧虞到薊罷省屯兵務廣恩信遣使告峭王等以朝恩寬弘開許善路又設賞購舉純舉純走出塞餘皆降散純爲其客王政所殺送首詣虞靈帝遣使者就拜太尉封容丘侯及董卓秉政遣使者授虞大司馬進封襄賁侯初平元年復徵代袁隗爲太傅道路隔塞王命竟不得達舊幽部應接荒外資費甚廣歲常割靑冀賦調二億有餘以給足之時處處斷絕委輸不至而虞務存寬政勸督農植開上谷胡市之利通漁陽鹽鐵之饒民悅年登谷石三十靑徐士庶避黃巾之難歸虞者百餘萬口皆收視溫卹爲安立生業流民皆忘其遷徙虞𨿽爲上公天性節約敝衣繩履食無兼肉遠近豪俊夙僭奢者莫不攺操而歸心焉初詔令公孫瓚討烏桓受虞節度瓚但務會徒眾以自彊大而縱任部曲頗侵擾百姓而虞爲政仁愛念利民物由是與瓚漸不相平二年冀州刺史韓馥勃海太守袁紹及山東諸將議以朝廷幼沖逼於董卓遠隔關塞不知存否以虞宗室長者欲立爲主乃遣故樂浪太守張岐等賫議上虞尊號虞見岐等厲色叱之曰今天下崩亂主上蒙塵吾被重恩未能淸雪國恥諸君各據州郡宜共戮力盡心王室而反造逆謀以相垢誤耶固拒之馥等又請虞領尙書事承制封拜復不聽遂收斬使人於是選掾右北平田疇從事鮮於銀蒙險間行奉使長安獻帝旣思東歸見疇等大悅時虞子和爲侍中因此遣和潛從武關出告虞將兵來迎道由南陽後將軍袁術聞其狀遂質和使報虞遣兵俱西虞乃使數千騎就和奉迎天子而術竟不遣之初公孫瓚知術詐固止虞遣兵虞不從瓚乃陰勸術執和使奪其兵自是與瓚仇怨益深和尋得逃術還北復爲袁紹所畱瓚旣累爲紹所敗而猶攻之不已虞患其黷武且虞得志不可復制固不許行而稍節其稟假瓚怒屢違節度又復侵犯百姓虞所賚賞典當邊彜瓚數抄奪之積不能禁乃遣驛使奉章陳其暴掠之罪瓚亦上虞稟糧不周二奏交馳互相非毀朝廷依違而已瓚乃築京於薊城以備虞虞數請瓚輒稱病不應虞乃密謀討之以告東曹掾右北平魏攸攸曰今天下引領以公爲歸謀臣爪牙不可無也瓚文武才力足恃𨿽有小惡固宜容忍虞乃止頃之攸卒而積忿不已四年冬遂自率諸屯兵眾合十萬人以攻瓚將行從事代郡程緒免冑而前曰公孫瓚𨿽有過惡而罪名未正明公不先告曉使得攺行而兵起蕭墻非國之利加勝敗難保不如駐兵以武臨之瓚必悔禍謝罪所謂不戰而服人者也虞以緒臨事沮議遂斬之以徇戒軍士曰無傷餘人殺一伯珪而已時州從事公孫紀者瓚以同姓厚待遇之紀知虞謀而夜告瓚瓚時部曲放散在外倉卒自懼不免乃掘東城欲走虞兵不習戰又愛人廬舍敕不聽焚燒急攻圍不下瓚乃簡募銳士數百人因風縱火直衝突之虞遂大敗與官屬北奔居庸縣瓚追攻之三日城陷遂執虞並妻子還薊猶使領州文書會天子遣使者段訓增虞封邑督六州事拜瓚前將軍封易侯假節督幽並靑冀瓚乃誣虞前與袁紹等欲稱尊號脇訓斬虞於薊市先坐而�曰若虞應爲天子者天當風雨以相救時旱埶炎盛遂斬焉傳首京師故吏尾惇於路劫虞首歸葬之瓚乃上訓爲幽州刺史虞以恩厚得眾懷被北州百姓流舊莫不痛惜焉初虞以儉素爲操冠敝不攺乃就補其穿及遇害瓚兵搜其內而妻妾服羅紈盛綺飾時人以此疑之和後從袁紹報瓚云

吳

孫靜按三國吳志本傳靜字幼臺堅季弟也堅始舉事靜糾合鄕曲及宗室五六百人以爲保障眾咸附焉策破劉繇定諸縣進攻會稽遣人請靜靜將家屬與策會於錢塘是時太守王朗拒策於固陵策數度水戰不能克靜說策曰朗負阻城守難可卒拔查瀆南去此數十里而道之要徑也宜從彼據其內所謂攻其無備出其不意者也吾當自帥眾爲軍前隊破之必矣策曰善乃詐令軍中曰頃連雨水濁兵飲之多腹痛令促具罌缶數百口澄水至昏暮四維然火誑朗便分軍夜投查瀆道襲髙遷屯朗大驚遣故丹楊太守周昕等帥兵前戰策破昕等斬之遂定會稽表拜靜爲奮武校尉欲授之重任靜戀墳墓宗族不樂出仕求畱鎭守策從之權統事就遷昭義中郎將終於家有五子皓瑜皎奐謙皓三子綽超恭超爲偏將軍恭生峻綽生綝

孫賁按三國吳志本傳賁字伯陽父羌字聖壹堅同產兄也賁早失二親弟輔嬰孩賁自贍育友愛甚篤爲郡督郵守長堅於長沙舉義兵賁去吏從徵伐堅薨賁攝帥餘眾扶送靈柩後袁術徙壽春賁又依之術從兄紹用會稽周昂爲九江太守紹與術不協術遣賁攻破昂於陰陵術表賁領豫州刺史轉丹楊都尉行徵虜將軍討平山越爲揚州刺史劉繇所迫逐因將士眾還住歷陽頃之術復使賁與吳景共擊樊能張英等未能拔及策東渡助賁景破英能等遂進擊劉繇繇走豫章策遣賁景還壽春報術值術僭號署置百官除賁九江太守賁不就棄妻孥還江南時策已平吳會二郡賁與策徵廬江太守劉勛江夏太守黃祖軍旋聞繇病死過定豫章上賁領太守後封都亭侯建安十三年使者劉隱奉詔拜賁爲徵虜將軍領郡如故在官十一年卒子鄰嗣

孫輔按三國吳志本傳輔字國儀賁弟也以揚武校尉佐孫策平三郡策討丹陽七縣使輔西屯歷陽以拒袁術並招誘餘民鳩合遺散又從策討陵陽生得祖郎等策西襲廬江太守劉勛輔隨從身先士卒有功策立輔爲廬陵太守撫定屬城分置長吏遷平南將軍假節領交州刺史遣使與曹公相聞事覺權幽系之數歲卒子興昭偉昕皆歷列位

孫翊按三國吳志本傳翊字叔弼權弟也驍悍果烈有兄策風太守朱治舉孝廉司空辟建安八年以偏將軍領丹陽太守時年二十後卒爲左右邊鴻所殺鴻亦卽誅子松爲射聲校尉都鄕侯黃龍三年卒蜀丞相諸葛亮與兄瑾書曰旣受東朝厚遇依依於子弟又子喬良器爲之惻愴見其所與亮器物感用流涕其悼松如此由亮養子喬咨述故云

孫匡按三國吳志本傳匡字季佐翊弟也舉孝廉茂才未試用卒時年二十餘子泰曹氏之甥也爲長水校尉嘉禾三年從權圍新城中流矢死泰子秀爲前將軍夏口督秀公室至親握兵在外�意不能平建衡二年�遣何定將五千人至夏口獵先是民間僉言秀當見圖而定遠獵秀遂驚夜將妻子親兵數百人奔晉晉以秀爲驃騎將軍儀同三司封會稽公

孫瑜按三國吳志孫靜傳靜子瑜字仲異以恭義校尉始領兵眾是時賓客諸將多江西人瑜虛心綏撫得其歡心建安九年領丹陽太守爲眾所附至萬餘人加綏遠將軍十一年與周瑜共討麻保二屯破之後從權拒曹公於濡須權欲交戰瑜說權持重權不從軍果無功遷奮威將軍領郡如故自溧陽徙屯牛渚瑜以永安人饒助爲襄安長無錫人顏連爲居巢長使招納廬江二郡各得降附濟陰人馬普篤學好古瑜厚禮之使二府將吏子弟數百人就受業遂立學宮臨饗講肄是時諸將皆以軍務爲事而瑜好樂墳典𨿽在戎旅誦聲不絕年三十九建安二十年卒瑜五子彌熙耀曼紘曼至將軍封侯

孫皎按三國吳志孫靜傳靜子皎字叔朗始拜護軍校尉領眾二千餘人是時曹公數出濡須皎每赴拒號爲精銳遷都護徵虜將軍代程普督夏口黃蓋及兄瑜卒又並其軍賜沙羨雲杜南新市竟陵爲奉邑自置長吏輕財能施善於交結與諸葛瑾至厚委廬江劉靖以得失江夏李允以眾事廣陵吳碩河南張梁以軍旅而傾心親待莫不自盡皎嘗遣兵候獲魏邊將吏美女以進皎皎更其衣服送還之下令曰今所誅者曹氏其百姓何罪自今以往不得擊其老弱由是江淮間多歸附者嘗以小故與甘寧忿爭或以諫寧寧曰臣子一例徵虜𨿽公子何可專行侮人邪吾值明主但當輸效力命以報所天誠不能隨俗屈曲矣權聞之以書讓皎曰自吾與北方爲敵中間十年初時相持年小今者且三十矣孔子言三十而立非但謂五經也授卿以精兵委卿以大任都護諸將於千里之外欲使如楚任昭奚卹揚威於北境非徒相使逞私志而已近聞卿與甘興霸飲因酒發作侵陵其人其人求屬呂蒙督中此人𨿽粗豪有不如人意時然其較略大丈夫也吾親之者非私之也我親愛之卿�憎之卿所爲每與吾違其可久乎夫居敬而行簡可以臨民愛人多容可以得眾二者尙不能知安可董督在遠禦寇濟難乎卿行長大特授重任上有遠方瞻望之視下有部曲朝夕從事何可恣意有盛怒邪人誰無過貴其能攺宜追前愆深自咎責今故煩諸葛子瑜重宣吾意臨書摧愴心悲淚下皎得書上疏陳謝遂與寧結厚後呂蒙當襲南郡權欲令皎與蒙爲左右部大督蒙說權曰若至尊以徵虜能宜用之以蒙能宜用蒙昔周瑜程普爲左右都督共攻江陵𨿽事決於瑜普自恃久將且俱是督遂共不睦幾敗國事此目前之戒也權寤謝蒙曰以卿爲大督命皎爲後繼禽關羽定荊州皎有力焉建安二十四年卒權追錄其功封子引爲丹陽侯引卒無子弟晞嗣領兵有罪自殺國除弟咨彌儀皆將軍封侯咨羽林督儀無難督咨爲滕引所殺儀爲孫峻所害

孫奐按三國吳志孫靜傳靜子奐字秀明兄皎旣卒代統其眾以揚武中郎將領江夏太守在事一年遵皎舊迹禮劉靖李允吳碩張梁及江夏閭舉等並納其善奐訥於造次而敏於當官軍民稱之黃武五年權攻石陽奐以地主使所部將軍鮮於丹帥五千人先斷淮道自帥吳碩張梁五千人爲軍前鋒降髙城得三將大軍引還權詔使在前住駕過其軍見奐軍陣整齊權歡曰初吾憂其遲鈍今治軍諸將少能及者吾無憂矣拜揚威將軍封沙羨侯吳碩張梁皆裨將軍賜爵關內侯奐亦愛樂儒生復命部曲子弟就業後仕進朝廷者數十人年四十嘉禾三年卒子承嗣以昭武中郎將代統兵領郡赤烏六年卒無子封承庶弟壹奉奐後襲業爲將孫峻之誅諸葛恪也壹與全熙施績功恪弟公安督融融自殺壹從鎭南遷鎭軍假節督夏口及孫綝誅滕引呂據據引皆壹之妹丈也壹弟封又知引據謀自殺綝遣朱異潛襲壹異至武昌壹知其攻己率部曲千餘口過將引妻奔魏魏以壹爲車騎將軍儀同三司封吳侯以故主芳貴人邢氏妻之邢美色�忌下不堪命遂共殺壹及邢氏壹入魏黃初三年死

孫慮按三國吳志本傳慮字子智權長子宣太子登弟也少敏惠有才藝權器愛之黃武七年封建昌侯後二年丞相雍等奏慮性聰體達所尙日新北方近漢宜進爵稱王權未許久之尙書僕射存上疏曰帝王之興莫不褒崇至親以光羣後故魯衛於周寵冠諸侯髙帝五王封列於漢所以藩屏本朝爲國鎭衛建昌侯慮稟性聰敏才兼文武於古典制宜正名號陛下謙光未肯如舊羣寮大小咸用於邑方今姦寇恣雎金鼓未弭腹心爪牙惟親與賢輒與丞相雍等議咸以慮宜爲鎭軍大將軍授任偏方以光大業權乃許之於是假節開府治半州慮以皇子之尊富於春秋遠近嫌其不能畱意及至臨事遵奉法度敬納師友過於眾望年二十嘉禾元年卒無子國除

孫鄰按三國吳志孫賁傳賁子鄰年九歲嗣都亭侯代領豫章進封都鄕侯在郡垂二十年討平叛賊政績修理召還武昌爲繞帳督時太常潘浚掌荊州事重安長陳畱舒燮有罪下獄浚嘗失燮欲置之於法論者多爲有言浚猶不釋鄰謂浚曰舒伯膺兄弟爭死海內義之以爲美譚仲膺又有奉國舊意今君殺其子弟若天下一統靑蓋北巡中州士人必問仲膺繼嗣答者云潘承明殺燮於事何如浚意卽解燮用得濟鄰遷夏口沔中督威遠將軍所居任職赤烏十二年卒子苗嗣苗弟旅及叔父安熙績皆歷列位

孫韶按三國吳志本傳韶字公禮伯父河字伯海本姓兪氏亦吳人也孫策愛之賜姓爲孫列之屬籍後爲將軍屯京城初孫權殺吳郡太守盛憲憲故孝廉嬀覽戴員亡匿山中孫翊爲丹陽皆禮致之覽爲大都督督兵員爲郡丞及翊遇害河馳赴宛陵責怒覽員以不能全權令使姦變得施二人議曰伯海與將軍�遠而責我乃耳討虜若來吾屬無遺矣遂殺河使人北迎揚州刺史劉馥令住歷陽以丹陽應之會翊帳下徐元孫髙傅嬰等殺覽員韶年十七收河餘眾繕治京城起樓櫓修器備以禦敵權聞亂從椒丘還過定丹陽引軍歸吳夜至京城下營試攻驚之兵皆乘城傳檄備警歡聲動地頗射外人權使曉諭乃止明日見韶甚器之卽拜承烈校尉統河部曲食曲阿丹徒二縣自置長吏一如河舊後爲廣陵太守偏將軍權爲吳王遷揚威將軍封建徳侯權稱尊號爲鎭北將軍韶爲邊將數十年善養士卒得其死力常以警疆場遠斥候爲務先知動靜而爲之備故鮮有負敗靑徐汝沛頗來歸附淮南濱江屯候皆撤兵遠徙徐泗江淮之地不居者各數百里自權西徵還都武昌韶不進見者十餘年權還建業乃得朝覲權問靑徐諸屯要害遠近人馬眾寡魏將帥姓名盡具識之所問咸對身長八尺儀貌都雅權歡悅曰吾久不見公禮不圖進益乃爾加領幽州牧假節赤烏四年卒子越嗣至右將軍越兄楷武衛大將軍臨成侯代越爲京下督楷弟異至領軍將軍奕宗正卿恢武陵太守天璽元年徵楷爲宮下鎭驃騎將軍初永安賊施但等劫�弟謙襲建業或白楷二端不卽赴討者�數遣詰楷楷常惶怖而卒被召遂將妻子親兵數百人歸晉晉以爲車騎將軍封丹陽侯

孫桓按吳志本傳桓字叔武河之子也年二十五拜安東中郎將與陸遜共拒劉備備軍眾甚盛彌山盈谷桓投刀奮命與遜戮力備遂敗走桓斬上兜道截其徑要備逾山越險僅乃得免忿恚嘆曰吾昔初至京城桓尙小兒而今迫孤乃至此也桓以功拜建武將軍封丹徒侯下督牛渚作橫江塢會卒

晉

司馬休之按晉書譙剛王遜傳遜子閔王承承子烈王無忌無忌子敬王恬恬四子尙之恢之允之休之休之字季豫少仕淸塗以平王恭庾楷功拜龍驤將軍襄城太守鎭歷陽桓元攻歷陽休之嬰城固守及尙之戰敗休之以五百人出城力戰不捷乃還城攜子侄奔於慕容超聞義軍起復還京師大將軍武陵王令曰前龍驤將軍休之才幹貞審功業旣成歷陽之戰事在機捷及至勢乖力屈奉身出奔猶鳩集義徒崎嶇險阻旣應親賢之舉宜委分陜之重可監荊益梁寧秦雍六州軍事領護南蠻校尉荊州刺史假節到鎭無幾桓振復襲江陵休之戰敗出奔襄陽寧朔將軍張暢之髙平相劉懷肅自沔攻振走之休之還鎭禦史中丞王楨之奏休之失戍免官朝廷以豫州刺史魏詠之代之徵休之還京師拜後將軍會稽內史禦史中丞阮歆之奏休之與尙書虞嘯父犯禁嬉戲降號徵鹵將軍尋復爲後將軍及盧循作逆加督浙江東五郡軍事坐公事免劉毅誅復以休之都督荊雍梁秦寧益六州軍事平西將軍荊州刺史假節以子文思爲亂上疏謝曰文思不能聿修自貽罪戾憂懼震惶惋愧交集臣禦家無方威訓不振致使子侄愆法仰負聖朝悚赧兼懷胡顏自處請解所任歸罪闕庭不許後以文思事怨望遂結雍州刺史魯宗之將共誅執政時休之次子文寶及兄子文祖並在都收付廷尉賜死劉裕親自徵之密使遺休之治中韓延之書曰文思事意遠近所知去秋遣康之送還司馬君者推至公之極也而了無愧心久絕表疏此是天地所不容吾受命西徵止其父子而已彼土僑舊爲之驅逼一無所問往年郗僧施謝邵任集之等交構積歲專爲劉毅規謀所以至此今卿諸人一時逼迫本無纖釁吾虛懷期物自有由來今在近路是諸賢濟身之日若六軍相臨交鋒接刃蘭艾雜揉或恐不分故白此意並可示同懷諸人延之報曰聞親率戎馬遠履西畿闔境士庶莫不恇駭何者莫知師出之名故也辱來疏始委以譙王前事良增嘆息司馬平西體國忠貞款懷待物以君有匡復之勛家國蒙賴推徳委誠每事詢仰譙王往以微事見劾猶自遜位況以大過而當默然也但康之前言有所不盡故重使胡道申白所懷道未及反已奏表廢之所不盡者命耳推寄相與正當如此有何不可便及兵戈自義旗以來方伯誰敢不先相諮疇而徑表天子可謂欲加之罪其無辭乎劉裕足下海內之人誰不見足下此心而復欲誑國士天地所不容在彼不在此矣來言虛懷期物自有由來今伐人之君人以利眞可謂虛懷期物自有由來矣劉藩死於閶闔之門諸葛獘於左右之手甘言詫語方伯襲之以輕兵遂使席上靡款懷之士閫外無自信諸侯以是爲得算良可恥也吾誠鄙劣嘗聞道於君子以平西之至徳寧可無授命之臣乎假令天長喪亂九流渾濁當與臧洪遊於地下耳裕得書嘆息以示諸佐曰事人應如此矣宗之聞裕向荊州自襄陽就休之共屯江陵使文思及宗之子軌以兵距裕戰於江津休之大敗遂與宗之俱奔於姚興後裕平姚泓休之將奔於魏未至道死

司馬允之按晉書譙剛王遜傳遜子閔王承承子烈王無忌無忌子敬王恬恬四子尙之恢之允之休之允之字季度出後叔父愔襲爵廣晉伯歷位輔國將軍吳國宣城譙梁內史王恭庾楷桓元等內伐也會稽王道子命允之兄弟距楷破之元興初與兄恢之同徙廣州於道被害義軍起追贈太常卿從弟康之以子文惠襲爵宋受禪國除

宋

劉遵考按宋書本傳遵考髙祖族弟也曾祖淳皇曾祖武原令混之弟官至正員郎祖巖海西令父涓子彭城內史遵考始爲將軍振武參軍預討盧循封鄕侯自建威將軍彭城內史隨髙祖北伐時髙祖諸子並弱宗室惟有遵考長安平定以督並州司州之北河東北平陽北雍州之新平安定五郡諸軍事輔國將軍並州刺史領阿東太守鎭蒲�關中失守南還除遊擊將軍遷冠軍將軍晉帝遜位居秣陵宮遵考領兵防衛髙祖初卽大位下推恩之詔曰遵考服屬之親國戚未遠宗室無多宜蒙寵爵可封營浦縣侯食邑五百戶以本號爲彭城沛三郡太守景平元年遷右衛將軍元嘉二年出爲徵虜將軍淮南太守明年轉使持節領護軍入直殿省出爲使持節督雍梁南北秦四州荊州之南竟陵順陽襄陽新野隨六郡諸軍徵虜將軍寧蠻校尉雍州刺史襄陽新野二郡太守遵考爲政嚴暴聚斂無節五年爲有司所糾上不問赦還都七年除太子右衛率加給事中明年督南徐兗州之江北淮南諸軍事徵虜將軍南兗州刺史領廣陵太守又徵爲侍中領後軍將軍徙太常九年遷右衛將軍加散騎常侍十二年坐厲疾不待對免常侍以侯領右衛明年復本官十五年又領徐州大中正太子中庶子本官如故其年監徐兗二州豫州之梁郡諸軍事前將軍徐兗二州刺史未之鎭畱爲侍中領左衛將軍明年出爲使持節監豫司雍並四州南豫州之梁郡弋陽馬頭荊州之義陽四郡諸軍事前將軍豫州刺史領南梁郡太守二十一年坐統內旱百姓饑詔加賑給而遵考不奉符旨免官起爲散騎常侍五兵尙書遷吳興太守秩中二千石二十五年徵爲領軍二十七年索虜南至瓜步率軍出江上假節置三十年復出爲使持節監豫州刺史元凶弒立進號安西將軍遣外監徐安期仰捷祖防守之遵考斬安期等起義兵應南譙王義宣義宣加遵考鎭西將軍夏侯獻率眾至瓜步承候世祖又坐免官孝建元年魯爽臧質反起爲徵虜將軍率眾屯臨沂縣仍除吳興太守明年徵爲湘州刺史未行遷尙書左僕射三年轉丹楊尹加散騎常侍復爲尙書右僕射領太子右衛率明年又除領軍將軍加散騎常侍五年復遷尙書右僕射金紫光祿大夫常侍如故明年轉左僕射常侍如故又領徐州刺史大中正崇憲太僕前廢帝卽位遷特進右光祿大夫常侍太僕如故景和元年出督南豫州諸軍事安西將軍南豫州刺史太宗卽位以爲侍中特進右光祿大夫領崇憲太僕給親侍三十人崇憲太后崩太僕解餘如故泰始五年賜幾杖大官四時賜珍味疾病太醫給藥固辭幾杖後廢帝卽位進左光祿夫大餘如故元徽元年卒時年八十二追贈左光祿大夫開府儀同三司侍中如故謚曰元公遵考無才能直以宗室不遠故歷朝顯遇年老有疾失明子澄之順帝升明末貴達澄之弟琨之爲竟陵王誕司空主簿誕作亂以爲中兵參軍不就縶系數十日終不受乃殺之追贈黃門郎詔吏部尙書謝莊爲之誄遵考從弟思考亦被遇歷朝官極淸顯爲豫章會稽太守益徐州刺史凡經十郡三州泰始元年卒於散騎常侍金紫光祿大夫時年七十五追贈特進常侍光祿如故

梁

蕭昱按梁書蕭景傳昱字子貞景第四弟也天監初除祕書郎累遷太子舍人洗馬中書舍人中書侍郎每求自試髙祖以爲淮南永嘉襄陽郡並不就志願邊州髙祖以其輕脫無威望抑而不許遷給事黃門侍郎上表曰夏初陳啟未垂采照追懷�懼實戰�心臣聞暑雨祁寒小人猶怨榮枯寵辱誰能忘懷臣藉以往因得預枝戚之重緣報旣雜時逢坎壈之運昔在齊季義師之始臣乃幼弱粗有識慮東西阻絕歸赴無由𨿽未能負戈擐甲實銜淚憤懣潛伏東境備履艱危首尾三年亟移數處𨿽復饑寒切身亦不以凍餒爲苦每涉驚疑惶怖失魄旣乖致命之節空有項領之憂希望開泰冀蒙共樂豈期二十餘年功名無紀畢此身骸方塡溝壑丹誠素願溘至長罷俯自哀憐能不傷嘆夫自媒自衒誠哉可鄙自譽自伐實在可羞然量己揆分自知者審陳力就列寧敢空言是以常願一試屢成千請夫上應元象實不易叨錦不輕裁誠難其制過去業鄣所以致乖算測聖監旣謂臣愚短不可試用豈容久居顯禁徒穢黃樞忝竊稍積恐招物議請解今職乞屏退私門伏願天照特垂允許臣𨿽叨榮兩宮報效無地方違省闥伏深戀悚髙祖手詔答曰昱表如此古者用人必前明試皆須績用旣立乃可自退之髙昔光武兄子章興二人並有名宗室就欲習吏事不過章爲平陰令興爲緱氏宰政事有能方遷郡守非直政績見稱卽是光武猶子昱之才地豈得比類焉往歲處以淮南郡旣不肯行續用爲招遠將軍鎭北長史襄陽太守又以邊外致辭攺除招遠將軍永嘉太守復云內地非願復問晉安臨川隨意所擇亦復不行解巾臨郡事不爲薄數有致辭意欲何在且昱諸兄遞居連率相繼推轂未嘗缺歲其同產兄景今正居藩鎭朕豈厚於景而薄於昱正是朝序物議次第若斯於其一門差自無愧無論今日不得如此昱兄弟昔在布衣以處成長於何取立豈得任情反道背天違地孰謂朝廷無有憲章特是未欲致之於理旣表解職可聽如啟坐免官因此杜門絕朝覲國家慶弔不復通普通五年坐於宅內鑄錢爲有司所奏下廷尉得免死徙臨海郡行至上虞有赦追還且令受菩薩戒昱旣至恂恂盡禮攺意蹈道持戒又精潔髙祖甚嘉之以爲招遠將軍晉陵太守下車勵名迹除煩苛明法憲嚴於姦吏優養百姓旬日之間郡中大化俄而暴疾卒百姓行坐號哭市裏爲之喧沸設祭奠於郡庭者四百餘人田舍有女人夏氏年百餘歲扶曾孫出郡悲泣不自勝其惠化所感如此百姓相率爲立廟建碑以紀其徳又詣京師求贈謚詔贈湘州刺史謚曰恭

北魏

元均按魏書陽平王熙傳熙長子他他子顯顯子世遵世遵弟均字世平累遷通直常侍徵虜將軍以河梁立義之功封安康縣開國伯食邑五百戶除散騎常侍平東將軍卒贈使持節徵東將軍靑州刺史出帝時復贈驃騎大將軍儀同三司冀州刺史均六子

元忻之按魏書陽平王熙傳均長子忻之性粗武幼有气力釋褐定州平北府中兵參軍稍遷尙書右中兵郎以河渚起義之勛賜爵東阿侯初孝莊之圖爾朱榮元天穆也忻之密啟臨事之日乞得侍立手斬二人及榮之死百寮入賀忻之獨蒙勞問莊帝崩於晉陽忻之內懼及齊獻武王起義河北忻之奔赴後廢帝時除散騎常侍大丞相右長史出帝初襲先封安康縣開國伯除撫軍將軍北徐州刺史便道之州屬樊子鵠據瑕丘反遂於中途遇害以死王事追贈使持節都督定殷二州諸軍事驃騎大將軍司空公定州刺史謚曰文貞

元禹按魏書陽平王熙傳均弟禹容貌魁偉起家司空參軍轉符璽郎太常丞鎭遠將軍東海太守帶峒峿戍主禹頗好內學每云晉地有福孝昌末遂詣爾朱榮建義元年與榮同入洛除中軍將軍金紫光祿大夫封鄄城縣開國伯邑五百戶爲並州東面大都督鎭樂平榮死之後爲土民王惡氈起義殺之後贈徵西將軍雍州刺史子長淵襲

元法壽按魏書陽平王熙傳吐萬弟鍾葵早卒長子法壽侍禦史中散累遷中散大夫出除龍驤將軍安州刺史法壽先令所親微服入境觀察風俗下車便大行賞罰於是境內肅然更滿還朝吏人詣闕訴乞肅宗嘉之詔復州任後徵爲太中大夫加左將軍遷平東將軍光祿大夫建義初於河陰遇害贈車騎將軍相州刺史子慶始大司農丞與父同時見害贈前將軍廣州刺史

北齊

髙靈山按北齊書本傳長樂太守靈山字景嵩神武族弟也從神武起兵信都終於長樂太守贈大將軍司空謚曰文宣子懿卒於武平鎭將無子文宣帝以靈山從父兄齊州刺史建國子伏護爲靈山後

隋

楊處綱按隋書本傳處綱髙祖族父也生長北邊少習騎射在周嘗以軍功拜上儀同髙祖受禪贈其父鍾葵爲柱國尙書令義城縣公以處綱襲焉授開府督武候事尋爲太子宗衛率轉左監門郎將後數載起授右領軍將軍處綱𨿽無才藝而性質直在官彊濟亦爲當時所稱尋拜蒲州刺史吏民悅之進位大將軍後遷秦州總管卒官謚曰恭弟處樂官至雒州刺史漢王諒之反也朝廷以爲有二心廢錮不齒

唐

李漢按唐書淮陽壯王道元傳道元六世孫漢字南紀少事韓愈通古學屬辭雄蔚爲人剛略類愈愈愛重以子妻之擢進士第累遷左拾遺敬宗侈宮室舶賈獻沈香亭材帝受之漢諫曰以沈香爲亭何異瑤臺瓊室乎是時王政謬僻漢言切多所救補坐婞訐出佐興元幕府文宗立召爲屯田員外郎史館修撰論次憲宗實錄書宰相李吉甫事不假借子徳裕惡之會李宗閔當國擢知制誥稍進禦史中丞吏部侍郎初徳裕貶袁州漢助爲排擠後徳裕復輔政漢坐宗閔黨出爲汾州刺史宗閔再逐攺州司馬詔有司不二十年不得用然不數歲徙絳州長史遂不復振太中時召拜宗正少卿卒始漢爲中丞表孔溫業爲禦史及漢晚見召溫業已爲中丞每燕集人以爲榮

李戡按唐書渤海敬王奉慈傳奉慈七世孫戡字定臣幼孤年十歲所卽好學大寒掇薪自炙夜無然膏默念所記年二十明六經舉進士就禮部試吏唱名乃入戡恥之明日徑返江東隱陽羨裏陽羨民有鬥爭不決不之官而詣戡以辧凡論著百篇常惡元和有元白詩多纖艷不逞而世競重之乃集詩人之類夫古者斷爲唐詩以譏正其失云平盧節度使王彥威表爲巡官府遷還洛陽卒

宗人府部名臣列傳三

遼

耶律敵祿按遼史本傳敵祿字陽隱孟父楚國王之後性質直多膂力察割作亂敵祿聞之入見壽安王慷慨言曰願得精兵數百破賊黨王嘉其忠穆宗卽位爲北院宣使上以飛狐道狹詔敵祿廣之明年將兵援河東至太原與漢王會於髙平擊周軍敗之仍降其眾忻代二州叛將兵討之會耶律撻烈至敗周師於忻口師還卒

耶律蒲古按遼史本傳蒲古字提隱太祖弟蘇之四世孫以武勇稱統和初爲涿州刺史從伐髙麗有功開泰末爲上京內客省副使太平二年城鴨綠江蒲古守之在鎭有治績五年攺廣徳軍節度使尋遷東京統軍使�政嚴肅諸部懾服九年大延琳叛以書結保州夏行美執其人送蒲古蒲古入據保州延琳气沮以功拜惕隱十一年爲子鐵驪所殺

耶律信先按遼史本傳信先興宗以其父瑰引爲刺血友幼養於宮善騎射重熙十四年爲左護衛太保同知殿前點檢司事十八年兼右祗候郎居班詳穩上問所欲信先曰先臣瑰引與陛下分如同气然不及王封倘使蒙恩地下臣願畢矣上曰此朕遺忘之過追封燕王是年從蕭惠伐夏敗於河南例被責淸寧初爲南面林牙卒

耶律良按遼史本傳良字習撚小字蘇著帳郎君之後生於幹州讀書醫巫閭山學旣博將入南山肄業友人止之曰爾無僕禦驅馳千里縱聞見過人年亦垂暮今若卽仕已有餘地良曰窮通命也非爾所知不聽畱數年而歸重熙中補寢殿小底尋爲燕趙國王近侍以家貧詔乘廏馬遷修起居注會獵秋山良進秋遊賦上嘉之淸寧中上幸鴨子河作捕魚賦由是寵遇稍隆遷知制誥兼知部署司事奏請編禦制詩文目曰淸寧集上命良詩爲慶會集親制其序頃之爲惇睦宮使兼權知皇太后宮諸局事良聞重元與子涅魯古謀亂以帝篤於親愛不敢遽奏密言於皇太后太后托疾召帝白其事帝謂良曰汝欲間我骨肉邪良奏曰臣若妄言甘伏斧鑕陛下不早備恐墮賊計如召涅魯古不來可卜其事帝從其言使者及門涅魯古意欲害之羈於帳下使者以佩刀斷帟而出馳至行宮以狀聞帝始信亂平以功遷漢人行宮都部署咸雍初同知南院樞密使事爲惕隱出知中京畱守事禾幾卒帝嗟悼遣重臣賻祭給葬具追封遼西郡王謚曰忠成

耶律特麼按遼史本傳特麼季父房之後重熙間爲北�累遷六部禿裏太尉大安四年爲倒撻嶺節度使頃之爲禁軍都監是冬討磨古斯斬首二千餘級十年復討之旣捷授南院宣徽使壽隆元年爲北院大王四年知黃龍府事薨

耶律仙童按遼史本傳仙童仲父房之後重熙初爲宿直官累遷惕隱都監以寬厚稱蒲奴裏叛仙童爲五國節度使率師討之擒其帥陶得裏又擊烏隗叛降其眾攺彰國軍節度使拜北院大王淸寧二年知黃龍府事遷侍衛親軍馬步軍都指揮歷忠順武定二軍節度使致仕封蔣國公咸雍初徙封許國卒

耶律阿息保按遼史本傳阿息保字特裏典五院部人祖胡劣太子時徙居西北部世爲招討司吏阿息保慷慨有大志年十六以才幹補內史天慶初轉樞密院侍禦金人起兵城境上遣阿息保問之金人曰若歸阿�敢不聽命阿息保具以聞金兵陷寧江州邊兵屢敗遣阿息保與耶律章奴等賫書而東冀以脇降阿息保曰臣前使依詔開諭略無所屈將還謂臣曰若所請不遂無相見今臣請獨往不聽將行別蕭得裏底曰不肖適異國必無生還願公善輔國家旣至阿息保見執久乃遁歸及天祚敗績遷都巡捕使六年從阿�討耶律章奴加領軍衛大將軍阿�將兵而東阿息保送至軍乃還天祚怒其專鞭之三百尋爲奚六部禿裏太尉後阿�反阿息保以偏師進擊臨陣墜馬被擒因阿�有舊得免時阿�頗好殺阿息保謂曰欲舉大事何以殺爲由是全活者眾會阿�敗乃還以戰失利囚中京數歲保大二年金兵至中京始出獄尋爲敵烈皮室詳穩是時魏王淳僭號屢遣人以書來招阿息保封書以獻因陳曰東兵甚銳未可輕敵及石輦鐸之敗天祚奔竄召阿息保不時至疑有二心並怒爲淳所招殺之初阿息保知國將亡前後諫甚切及死以非罪人尢惜之

宋一

趙徳彜按宋史魏悼王廷美傳魏王子徳彜字可久太祖召鞠於宮中徳隆卒授右千牛衛大將軍封長寧郡侯代兄徳隆判沂州時年十九飛蝗入境吏民請坎瘞火焚之徳彜曰上天降災守臣之罪也乃責躬引咎齋戒致禱旣而蝗自殪儒生乙恕者郊居肄業一日有屍橫舍下所司捕恕抵獄將置於法徳彜疑其冤命他司按之無異因令緩刑以俟未幾果獲殺人者恕遂得釋進封郡公淳化四年爲右監門衛大將軍遷左武衛大將軍攺封廣平部民詣闕乞畱有詔嘉獎眞宗初召還咸平二年命判滁州與徳恭並畱不遣三年授徐州刺史累遷保信軍節度觀察畱後大中祥符八年卒年四十九上臨奠廢朝三日贈昭信軍節度使追封信都郡王謚安簡

趙孚按宋史趙安仁傳安仁字樂道河南洛陽人曾祖武唐虢州刺史父孚字大信周顯徳初舉進士調補開封尉幹徳中爲浦江令持父喪服闋攝永寧令會親徵太原部送本邑糧饋民懷其惠列狀以聞卽眞授其任擢宗正丞開寶中初置衣庫令孚主之俄坐事連逮抵罪語見趙普傳太宗卽位起爲國子監丞知袁州還知開封府司錄參軍事受詔與殿中侍禦史柴成務供奉官葛彥恭殿直郭載行視黃河分南北岸按行復遙堤以紓湍決孚言治遙堤不如分水勢於是建議於澶滑二州立分水之制時決河未平重惜民力而寢焉朝廷議行封禪孚上封禪頌召拜祕書丞賜緋魚受詔鞫開封獄得其非辜者卽日授推官遷監察禦史出知舒州攺殿中侍禦史雍熙中詔詢文武禦戎之策孚奏議曰臣愚以爲不可干戈不勞飛挽爲萬世之利者敢獻其說惟明主擇之古者兵交使在其間𨿽飛矢在上走驛在下蓋信義不可廢也昔苗民逆命帝乃誕敷文徳而有苗格又仲尼曰有能一日克己復禮天下歸仁只如並門一方歷代難取聖襟英斷一舉成功當其逆城危於累卵生聚懷伏而陛下猶遣通事舍人薛文寶入城諭之日者北邊來賓全燕猶梗再興軍旅將復土疆臣竊計屯戍邊陲故非獲已暴露原野豈是願爲欲望朝廷通達國信近鑑唐髙祖之降禮遠法周古公之讓地聖人以百姓之心爲心君子見幾而作諭以禍福示以恩威議定邊疆永息徵戰養民事天濟時利物莫過於此臣又計彼𨿽嗜好不同然去危就安厭勞喜逸亦人情之所同也上嘉之雍熙中廷策貢士而安仁預爲考會賜金紫因顧安仁問孚年幾安仁曰臣父年六十二上曰孚名士也亟召對亦賜金紫明年卒

趙安仁按宋史本傳安仁字樂道河南洛陽人生而�悟幼時執筆能大字十三通經傳大旨早以文藝稱趙普沈倫李昉石熙載咸推獎之雍熙二年登進士第補梓州榷鹽院判官以親老弗果往會國子監刻五經正義板本以安仁善楷隸遂奏畱書之歷大理評事光祿寺丞召試翰林以著作佐郎直集賢院賜緋時王侯內戚家多以銘誄爲托太宗制九弦琴五弦阮時多獻賦頌上嘉文物之盛悉閱覽訂其工拙時稱安仁李諤楊億辭雅贍召詣中書獎諭翌日攺遷太常丞眞宗卽位拜右正言預重修太祖實錄上出師大名安仁上疏曰臣以爲有急務者三大要者五急務三者其一激勵戎臣舉勸懲之典其二振救邊民行優卹之惠其三車駕還京重神武之威大要五者其一選將略其二持兵勢其三求軍謀其四修軍政其五愛民力咸平三年同知貢舉未幾知制誥副夏侯嶠巡撫江南還知審刑院嘗有將校笞所部卒死罪議大辟安仁以軍中之令非嚴不整遂獲免死繼判尙書刑部兼制置羣牧使同知三班審官院景徳初翰林學士梁顥召對詢及當世臺閣人物上稱安仁文行尋顥卒卽以安仁爲工部員外郎充翰林學士初孚極陳和好之利至是安仁從幸澶州會北邊請盟首命安仁撰答書又獨記太祖時聘問書式遼使韓杞至首命接伴凡覲見儀制多所裁定館捨夕飲杞舉橙子曰此果嘗見髙麗貢安仁曰橘橙產吳楚朝廷職方掌天下圖經凡他國所產靡不知也今給事中呂佑之嘗使髙麗未聞有橙柚杞失於誇誕有愧色杞旣受襲衣之賜且以長爲解將辭復左衽安仁曰君將升殿受還書天顏咫尺如不衣所賜之衣可乎杞乃服以入及姚東之至又命安仁接伴東之談次頗矜兵彊戰勝安仁曰老氏云佳兵者不祥之器聖人不得已而用之勝而不美而美之者是樂殺人也樂殺人者不得志於天下東之自是不敢復言王繼忠將兵陷沒不能死節而反事之東之屢稱其材安仁曰繼忠早事藩邸聞其稍謹不知其他其敏於酬對切中事機類如此時論翕然稱其得體上益器之自是有意柄用安仁又集和好以來事宜及采古事作戴斗懷柔錄三卷以獻二年春又與晁�等同知貢舉三年以右諫議大夫參知政事俄修國史大中祥符初議封禪與王欽若並爲泰山經度制置使判兗州禮畢復拜工部侍郎內外書詔有切要者必經其裁進秩刑部五年以兵部侍郎仍兼修史奉祀又同知禮儀院八年知貢舉三典春闈擇士平允是故獨無譏誚上再賜詩嘉之尋知兼宗正卿舊制官闈令凡有議奏與寺連署上以安仁舊徳俾知寺以次列狀取裁寺掌玉牒屬籍梁周翰始創其制而未備安仁重加詳定又爲仙源積慶圖皆統例精簡奏置修玉牒官事具職官志國史成遷右丞是夏又爲景靈宮副使屢得對言事嘗奏曰方今治定功成固軼前代陛下尙親庶政旰食忘倦然而君臨之大所宜分飭有司爲式於天下遂詔諸司掌常務有條例者母或奏稟天禧二年攺禦史中丞請給禦寶印曆書三院禦史彈糾事五月暴疾卒年六十一廢朝贈吏部尙書謚文定以其子溫瑜爲大理寺丞良規爲奉禮郎承裕爲正字安仁質直純�無所矯飾寬恕謙退與物無競𨿽家人僕使未嘗見其喜慍女弟適董氏早寡取歸給養其甥董靈運尙幼躬自訓導爲畢婚娶幼少與宋元輿同學元輿門地貴盛待安仁甚厚元輿蚤卒家緒寖替安仁屢以金帛濟之善訓諸子各授一經尢嗜讀書所得祿賜多以購書𨿽至顯寵簡儉若平素時閱典籍手自讎校三館舊闕虞世南北堂書鈔惟安仁家有本眞宗命內侍取之嘉其好古手詔褒美尢知典故凡近世典章人物之盛悉能記之喜誨誘後進成其聲名當世推重之有集五十卷溫瑜後爲國子博士

趙良規按宋史趙安仁傳良規字元甫父安仁奏爲祕書省正字同判太常寺張知白薦之召試賜進士及第用王曙舉擢集賢校理兼宗正丞預修會要坐宗正吏盜太廟神禦物出通判蘄州徙河南府知泰滁二州歷京西陜西路提點刑獄荊湖南路轉運使奏罷馬氏時所賦丁口米數萬石權判三司開拆司度支勾院直集賢院知廬州積官至光祿卿罷職初與張憲掌禹錫齊郭張子思並爲太常少卿兼館職當進諫議大夫而執政靳之止遷卿故事卿不兼職故皆罷未幾皆還之攺直祕閣同宗正事遷祕書監知同陜相三州陜歲饑百姓請閣殘稅二分爲官伐芟以給河埽或以爲須報乃可行良規曰若爾無及矣檄縣遂行而以擅命自劾進太子賓客權判殿中省遷尙書工部侍郎判本部知濠州卒良規所至州郡爲政不甚力然善委任佐屬祿賜多分贈族人餘皆輸之酒家子君錫

趙允弼按宋史鎭王元偓傳元偓子允弼八歲召入禁中令皇子致拜允弼不敢當禦樓觀酺得與皇子並坐皇子卽位是爲仁宗允弼累遷武寧軍節度使兼侍中判大宗正事封北海郡王英宗時拜中書令徙王東平神宗卽位拜太保鳳翔雄武軍節度使朝朔望熙寧二年丁母憂悲痛不勝喪固辭起復母葬有日而允弼病篤顧諸子以不得終大事爲恨薨帝臨哭之慟輟朝三日贈太師尙書令兼中書令追封相王謚孝定允弼性端重時然後言諸宮增學官員允弼已貴猶日至講席延伴讀官讀孟子一節領宗正三十年與濮安懿王共事相友愛爲宗屬推敬

趙克繼按宋史魏王廷美傳魏王子徳恭徳恭子承慶承慶子克繼善楷書尢工篆隸宗正薦之仁宗親臨試及令臨蔡邕古文法寫論語詩書復詔與士朝分隸石經帝曰李陽冰唐室之秀今克繼朕之陽冰也訓子弟力學一門登儒科者十有二人嘗進所集廣韻字源帝稱善藏之祕閣元佑五年以定武軍節度觀察畱後卒贈開府儀同三司建國公謚章靖

趙克己按宋史魏王廷美傳魏王子徳恭徳恭子承壽承壽子克己曉音律嘗作雅樂圖樂曲以獻侍宴大淸樓進所學虞世南書賜器加等終右千牛衛大將軍贈深州防禦使饒陽侯

趙叔韶按宋史魏悼王廷美傳魏王子承壽承壽子克己克己子叔韶字君和慶曆六年與諸宗子帝前臨眞宗禦書選第一皇佑初進所爲文召試學士院中等賜進士及第自太子右監門率府副率遷右領軍衛將軍入謝命坐賜茶仁宗曰宗子好學者頗多獨爾以文章第進士前此蓋未有也朕欲天下知屬籍有賢者宜勿忘所學叔韶頓首謝旣退又出九經賜之遷右屯衛大將軍至和中上書求試煩劇加領賀州刺史終和州防禦使贈鎭東節度觀察畱後會稽郡公

趙師民按宋史本傳師民字周翰靑州臨淄人九歲能屬文舉進士第孫奭辟兗州說書領諸城主簿師民學問精博奭自以爲不及夏竦尢所奇重稱爲盛徳君子論其文行願回兩子恩授以京秩除齊州推官靑州教授天平軍節度推官年五十來京師近臣張觀宋郊王堯臣龐籍韓琦明鎬列薦爲國子監直講兼潤冀二王宮教授攺著作佐郎宗正寺主簿加崇文院檢討崇正殿說書遷宗正丞會趙元昊反罷進講師民上書陳十五事一曰咨輔相二曰命將帥三曰柬侍從四曰擇守宰五曰治軍旅六曰修邊防七曰求諫諍八曰延講誦九曰革貢舉十曰久官政十一曰謹財用十二曰不遺年十三曰容誹謗十四曰除忌諱十五曰愼出令因獻勸講箴明年春帝遂禦迎陽門召近臣觀圖畫復命講讀經史師民見朝廷厭兵屈意以招元昊內不能平乃上言請任方面以圖報效遷天章閣侍講同知貢舉進待制同判宗正寺嘗講詩如彼泉流曰水之初出諭王政之發順行則通通故淸潔逆亂則壅壅故濁敗賢人用則王政通而世淸平邪人進則王澤壅而世濁敗幽王失道用邪絀正正不勝邪𨿽有善人不能爲治亦將相牽而淪於污濁也帝曰水何以諭政對曰水者順行而潤下利萬物故以諭政此於比興義最大後講論語問修文徳曰文者經天緯地之總稱君人之道撫之以仁制之以義接之以禮講之以信皆是帝曰然其所先者無若信也曰信者天下之大本仁義禮樂皆必由之此實至道之要復問鉆燧攺火曰古之聖王舉動必順天時所以四時變火隨木色近世漸務苟簡以爲非治具而遂廢之至其萬事皆不如古又問子夏子張所言交道孰勝曰聖哲之道捨覆廣大與天地參善者有以進徳惡者俾之攺行子張之言爲優他日讀漢記問長安城眾莫能知共推師民因陳自古都壅年世舊址所在若畫諸掌帝悅曰何其所記如此在經筵十餘年甚見器異嘗盛夏屬疾家居帝飛白書團扇爲和平字賜以寄意累請補郡除龍圖閣直學士知耀州帝自寫詩寵行目以儒林舊徳將行上疏曰近睹太陽食於正朔此𨿽陰陽之事亦慮是天意欲以感動聖心臣非瞽史不知天道但率愚意言之其月在亥亥爲水水爲正陰其日在丙丙爲正陽月掩日陰侵陽下蔽上之象也詩曰十月之交朔日辛卯又曰彼月而微此日而微謂以陰姦陽失其�也又曰百川沸騰山冢崒崩髙岸爲谷深谷爲陵謂下陵上侵其權也又曰皇父卿士番惟司徒家伯冢宰仲允膳夫棸子內史蹶維趣馬楀維師氏謂大小之臣有不得其人者也宗周之間時王失徳今而引諭蓋事有所譬固當不諱凡天之示象由人君有失不然則下蔽其上古人君之失不過暴虐怠慢奢侈縱攺不師古始捨是何失道之有今聖心慈仁恭勤儉約自檢動循典禮如此自非下蒙上邪撓正使主恩不下究而誰之咎歟望陛下朝夕咨於丞弼心膂之臣洎左右近侍耳目之官其忠而純者與之愼東內外百執事及州縣牧宰使主恩究於下不爲羣邪所蔽塞則億兆之幸也三遷刑部郎中復領宗正卒師民淳靜剛敏舉止凝重幼喪父哀感不畜婢妾年四十四始婚志尙淸遠專以讀書爲事性極慈恕勤於吏治政有惠愛嘗奏蠲陜西旱租又欲論榷酤諸獘會仁宗不豫而止嘗患近世官失其守作正官名議多不載有集三十卷子彥若試中書舍人

趙君錫按宋史趙安仁傳安仁子良規良規子君錫字無愧性至孝母亡事父良規不違左右夜則寢於傍凡衾裯薄厚衣服寒溫藥石精粗飲食旨否櫛發剪爪整冠結帶如內則所載者無不親之及登進士第以親故不願仕良規每出必扶掖上下至雜立僕禦中嘗從謁文彥博彥博異其容止問而知之語諸子令視以爲法良規沒調知武彊縣從韓琦大名幕府彥博及吳充在樞管更薦之爲檢校吏房文字徙知大宗正丞加祕閣校理攺宗正丞時增諸宗院講書教授官而逐院自備緡錢爲月饋貧者或不能以時致宗師輒移文督取君錫言國家養天下士於太學尙不較其費安有教育宗室令自行束脩之理詔悉從官給歷開封府推官元佑初遷司勛右司郎中太常少卿擢給事中論蔡確章惇有罪不宜復職大河不可輕議東回請亟罷修河司以省邦費寬民力蘇軾出知杭州君錫言軾之文追攀六經蹈藉班馬知無不言壬人畏憚爲之消縮公論倚重隱如長城今飄然去國邪黨必謂朝廷稍厭直臣且將奉隙復進實系消長之機不若畱之在朝用其善言則天下蒙福聽其讜論則聖心開益行其詔令則四方風動爲利博矣進刑部侍郎樞密都承旨拜禦史中丞卽上疏勸哲宗親講學廣諮問爲躬政之漸君錫素有志行後隨人低昂無大建明初稱蘇軾之賢遇賈易劾軾題詩怨謗卽繼言軾負恩懷逆無禮先帝願亟正其罪宣仁後覽之不悅曰君錫全無執守復以吏部侍郎天章閣待制知鄭陳澶三州河南府徙應天因淸明出郊具奠謁杜衍張�張方平趙槪王堯臣蔡抗蔡挺之塋邀七家子孫陪祭於側時人傳其風義紹聖中貶少府少監分司南京卒年七十七紹興六年贈徽猷閣直學士

趙宗景按宋史鎭王元偓傳元偓子允弼允弼子宗景以相州觀察使同知大宗正事神宗以其父允弼司宗久故選用之宗景事母孝居喪如不能勝居第火冒急赴家廟不卹其他火亦不爲害元佑中累遷彰徳軍節度開府儀同三司檢校司空封濟陰郡王宗景喪其夫人將以妾繼室先出之於外而托爲良家女且納焉坐奪開府旣而還之紹聖四年薨年六十六贈太師循王謚曰思

趙子淔按宋史本傳子淔字正之燕王五世孫父令鑠官至寶文閣待制子淔以蔭補承務郎累遷少府監主簿攺河南少尹時治西內子淔有幹才漕使宋�器之或事有未便子淔輒力爭�每攺容謝之除蔡河撥發綱運官會夏旱河水涸轉餉後期貶秩一級提舉三門白波輦運事除直祕閣丁內艱起復累進龍圖閣祕閣修撰除陜西轉運副使初蔡京鑄夾錫錢民病壅滯子淔請鑄小鐵錢以權之因範格以進徽宗大說禦書宣和通寶四字爲錢文旣成子淔奏令民以舊銅錢入官易新鐵錢旬日易得百餘萬�帝手札以新錢百萬�付五路均糴細麥命子淔領其事民苦限迫詣子淔訴者日數百人子淔奏請寬其期民便之會蔡京再相言者希京意論子淔亂錢法落職奉祠靖康初復祕閣修撰金人侵洛子淔奔荊南潰兵祝靖盛徳破荊南城子淔匿民家靖等知之來謁言京城已破子淔泣說之曰君輩宜亟還都城護社稷取功名無貪財擾州縣也皆應曰諾子淔因艸檄趣之翌日靖等遂北行紹興元年召見復徽猷閣直學士知西外宗正司攺江西都轉運使時建督府軍須浩繁子淔運餉不絕以功進寶文閣直學士再知西外宗正司三京新復除京畿都轉運使以疾辭卒於家年六十七子淔幼警悟蘇軾過其家抱置膝上謂其父曰此公家千里駒也及長善談論工詩然崇寧大觀間土木繁興子淔每董其役識者鄙之

趙子崧按宋史本傳子崧字伯山燕懿王后五世孫登崇寧五年進士第宣和間官至宗正少卿除徽猷閣直學士知淮寧府汴京失守起兵勤王道阻未得進聞張邦昌僭位以書白康王宜遣師邀金人河上迎請兩宮問罪僭逆若議渡江恐誤大計遂與知潁昌府何志同等盟傳檄中外已而聞金人退引兵襄邑遣範塤徐文中詣濟王請王進兵南京且言國家之制無親王在外者主上特付大王以元帥之權此殆天意亟宜承制號召四方豪傑則中原可傳檄而定王命子崧充大元帥府參議官東南道都總管邦昌家在廬州子崧檄通守趙令儦幾察之且請捕誅其母子以絕姦心又言自圍城以來朝命隔絕乞下諸路凡有事宜並取大元帥府裁決僞檄毋輒行宣撫使範訥逗撓營私所宜加罪宜蠲被兵州縣租經理淮南荊浙形勢之地毋爲羣盜所據檄止諸路毋受邦昌僞赦移書責邦昌曰人臣當見危致命今議者籍籍謂劫請傾危之計實由閣下不然金人何堅拒孫傅之請而卒歸於閣下也敵旣遠去宜遠反正若少遲疑則天下共誅逆節𨿽悔無及矣又遺書王時雍曰諸公相與亡人之國方且以爲佐命功臣不知平日所學何事會邦昌遣使迎王次第白子崧子崧卽貽王書曰似聞謂以京師殘破不可復入止欲卽位軍中便圖遷徙臣竊惑焉夫欲致中興當謹舉措宜先謁宗廟覲母后明正誅賞降霈四方若京師果不可都然後徐議所向遂傳檄京師奏於隆佑太后曰諸路先聞二聖北遷易姓攺國恐間有假討逆之名以竊據州郡者乞速下明詔諭四方以迎立康王之意庶幾人心慰安姦宄自消矣尋以所部兵會濟州康王卽位子崧請放諸路常平積欠錢又言臺諫爲人主耳目近年用非其人率取旨言事請遵舊制聽學士中丞互舉範祖禹常安民上官均先朝言事盡忠請錄其子帝皆可其奏因建三屯之議一屯澶淵一屯河中陜華一屯靑鄆間以張聲勢萬一敵騎南侵則三道並進可成大功除延康殿學士知鎭江府兩浙路兵馬鈐轄上章論王時雍徐秉哲吳幵莫儔範瓊胡思王紹王及之顏博文余大均等逼遷上皇取太子辱六宮捕宗室竊禁物都人指爲國賊伏望肆諸市朝以爲臣子之戒時滑州兩經殘破子崧薦傅亮可任除亮滑州通判黃潛善沮之命遂寢賊趙萬犯鎭江子崧遣將擊萬於丹徒調鄕兵乘城爲備頃之官軍敗歸鄕兵驚潰子崧率親兵保焦山寺賊據鎭江初昌陵復土司天監苗昌裔謂人曰太祖後當再有天下子崧習聞其說靖康末起兵檄文頗涉不遜子崧與禦營統制辛道宗有隙道宗求得其文上之詔禦史往案其獄情得帝震怒不欲暴其罪坐以前擅棄城降單州團練副使謫居南雄州紹興二年赦復集英殿修撰而子崧已卒於貶所

趙子櫟按宋史本傳子櫟燕懿王后五世孫登元佑六年進士第靖康中爲汝州太守金人再渝盟破荊湖諸州獨子櫟能保境土李綱言於朝遷寶文閣直學士尋提舉萬壽觀紹興七年卒

趙子砥按宋史本傳子砥藝祖後令�之子也仕至鴻臚丞北遷至燕山久之欲遁歸乃遣其徒朱國寶王孝安至中京求得上皇宸翰懷之以歸建炎二年六月至行在帝命輔臣召問於都堂子砥言金人講和以用兵我國斂兵以待和往者契丹主和議女眞主用兵十餘年間竟滅契丹今復蹈其轍譬人畏虎虎以肉食盡終必食人若設陷�待之庶能制虎因復故官已而賜對稱旨命知臺州卒

趙子晝按宋史本傳子晝字叔問燕王五世孫少警敏彊記工書翰累官憲州通判宣和初充詳定九域圖志編修官出知澤州攺密州詔爲刑部員外郎以憂去建炎四年遷吏部員外郎尋用大宗正士薦遷尙書左司員外郎兼權貨務歲收茶鹽香錢六百九萬餘緡以功進秩一階試太常少卿集太常因革禮八十篇爲二十七卷上言復春分祀髙禖禮除權禮部侍郎遷徽猷待制樞密都承旨以公族爲侍從又攺官制後都承旨用文臣皆自子晝始衢嚴信饒之民生子多不舉子晝請禁絕之累求補外遷徽猷閣直學士知秀州旣而奉祠以歸寓於衢紹興十二年卒年五十四

趙子潚按宋史本傳子潚字淸卿秦康惠王后孝靖公令奧之子也七歲而孤家貧力學登宣和中進士第調眞州刑曹掾與守爭獄事解官去攺衢州推官胡唐老奇其才任之屬時多故子潚佐唐老繕完城具苗劉兵至城下不能攻以功進一秩累官吏部郎中求補外遷戶部郎中總領江淮軍馬錢糧諸司饋禮月以千緡悉歸之公帑除直祕閣兩淮轉運副使朝廷遣人檢沙田蘆場欲槪增租額子潚以承買異冒占力止之時議者言田之並太湖者被水患宜分道諸浦注之江詔子潚往案視還言太湖當數州巨浸豈松江一川所能獨泄昔人於常熟北開浦二十四以達大江又開浦十於昆山東南以入海今皆湮塞宜加疏浚從之遂浚常熟東柵至雉浦入於涇谷又疏鑿福山塘至尙市橋北注大江分殺其勢水患用息明州守趙善繼治郡殘酷子潚率諸監司劾罷之除直敷文閣知臨安府吏不能欺禁權家僦人子女爲僕妾者詔權戶部侍郎升華文閣待制復知臨安府調三衙卒修築都城不擾而辦金主亮渝盟子潚獻助軍錢十五萬緡特遷一秩帝幸建康充行宮畱守參謀官扈蹕還復知臨安府金人來議和子潚謂事情叵測宜以軍禮待之孝宗嗣位志圖恢復子潚練兵習爲鵝鸛魚麗陣上觀於便殿嘉之賜金帶擢敷文閣直學士移知明州沿海制置使臺諫王十朋王大寶抗疏畱之帝曰朕委以防海行召還矣初海寇以賂通郡胥吏吏反爲之用匿其蹤迹賊遂大熾商舶不通子潚以禮延土豪俾率郡胥分道入海告之曰用命者有厚賞不則殺無貸胥眾震恐爭指賊處悉禽獲凡豪猾爲賊囊橐者窮治之海道遂平升龍圖閣直學士知福州歲饑告糴旁郡米價頓平民賴以濟進龍圖閣學士移知泉州吏有掠民女爲妾者其妻�悍殺而磔之貯以缶抵其兄興化掾安廨中妾父詣郡訴吏不決子潚訪知狀亟遣人往興化果得缶以歸獄遂決其發擿槪類此乾道二年卒於官年六十六

趙士晤按宋史本傳士晤字公美濮安懿王曾孫也天資警敏兒時儼如成人比弱冠爲右監門衛大將軍貴州團練使從上皇北遷次洺州東與諸宗室議欲遁還據城謀未就而金人圍合皆散走士昭乘驢西亡夜半盜敓驢去徒步疾趨遲明抵武安酒家語人曰我皇叔也邑官聞之來謁資以衣冠鞍馬因募得少壯百餘人從至磁州招集義兵以解洺圍旬日間得勝兵五千人歸附者數萬時洺州守臣王麟欲叛降敵軍民怒殺之推統制韓一爲主士晤夜半薄城下力戰破圍翌日入城部分守禦敵治壕塹樹鹿角示以持久士晤礪將士死守飛火炮碎其攻具以計生得其首領敵乃解圍去以功遷權知洺州仍兼防禦使建炎二年金人再犯洺糧盡援絕眾不能守乃擁士晤出城由白家灘抵大名府詔赴行在紹興五年遷泉州觀察使再遷平海軍承宣使知南外宗正事時泉邸新建向學者少士晤奏宗子善軫文藝卓絕眾所推譽乞免文解由是人知激勸遷節度使未拜而卒年四十六贈少師追封和義郡王淳熙中謚忠靖於不流歷臨安紹興帥治有聲

趙士按宋史本傳士字仰夫太宗五世孫初以蔭補官累轉太子率府副率建炎初隆佑太后幸洪州敵奄至百司散走士至一大船中見二帝禦容負以走遇潰兵數百同行至山中眾欲聚爲盜士出禦容示之曰盜不過求食爲朝夕計耳孰若仰給州縣士以近屬諭之必從如此則今日不饑餓後日不失賞是一舉而兩得也眾聽命乃走謁太后虔州會虔民作亂鄕兵在外爲應與官軍相持士詣執政謂當請太后急肆赦人知免死庶可安集又宜急諭城中城中定則外寇可弭譬如服藥心腹已安外禦風濕乃餘事耳赦旣下城中遂定遷右監門衛大將軍惠州防禦使紹興二十一年卒贈建寧軍承宣使追封建安郡王

趙士按宋史本傳士�太宗之後商濮王之裔也從上皇俱北遷乘間變姓名入僧寺中落髮衣僧衣以行抵會稽扈駕循幸以覃恩轉千牛衛將軍奉朝請而卒

趙不羣按宋史本傳不羣字介然太宗六世孫宣和中量試授承事郎靖康初宰濟南章丘縣縣當山東海北之衝不羣募效用五千人增城浚濠爲戰守備敵攻圍兩月不能下遷維州通判升直祕閣通判鎭江府辟充兩浙宣撫司主管機宜文字髙宗在越詔攺郴州時羣盜出沒湖湘間不羣嚴備禦盜不能犯進直顯謨閣移知鼎州充湖北兵馬副鈐轄旣而朝廷慮郴失守復畱不羣於郴會嶽飛破曹成成遁因犯郴不羣乘城固守拒郤之進直寶文閣移知宣州軍需以時辦而民不擾進秩二階知廬州酈瓊叛擁不羣北去尋釋之以歸帝召見問瓊叛故不羣曰由劉錡除制置瓊等以爲圖己兼撫諭後時故叛帝悔之除知荊南府累遷兩浙路轉運副使卒於官

趙不尢按宋史本傳不尢有武力靖康之難與王明募義兵與金人戰雄張河南北盜皆避其鋒曰此小使軍也髙宗卽位引眾歸補武翼郎從嶽飛平金寇飛死檜奪其兵遣守橫州而卒子善悉進士登第累官敷文閣直學士兩浙轉運副使

趙不按宋史本傳不字仁仲嗣濮王宗暉曾孫也父士圃從上皇北遷遙拜集慶軍節度使不初補保義郎紹興二十七年登第易左宣義郎調婺州金華丞治縣豪何汝翼械請於郡編隸他州邑人懾服除永州通判郡歲輸米倍收其贏民病之不言於守損其數帥司檄不錄靖州獄辧出冤者數十百人靖人徳之繪其像以祠除知開州開在巴東俗鄙陋不爲興學俾民知孝義郡有鹽井舊長吏必遣所親監之私其利不罷遣鹽利倍入郡計用饒以羨余代民輸夏秋兩稅及天申節銀絹在開二年民絕鬥爭夜戶不閉諸司交薦以比古循吏轉夔州轉運判官開人數千遮城門不得行至夔民病上供銀時部使者以親故攝大寧鹽場專其利不斥去而鹽獲羨余乃出錢市羨鹽數十萬斤易米得三萬餘斛運抵湖北市銀以歸代諸郡納上供銀省�錢十五餘萬攺成都路轉運判官適歲饑不行抵瀘南貸官錢五萬�遣吏分糴比至下令曰米至矣富民爭發粟米價遂平雙流朱氏獨閉糴邑民羣聚發其廩不抵朱氏法籍其米黥盜米者民遂定永康軍歲治都江堰籠石蛇絕江遏水以灌數郡田吏盜金減役夫堰不固而圮田失水故歲屢饑不躬視操板築繩吏以法乃出令民業耕者田主貸之事末作者富民振之老幼疾患者官爲粥視全活數百萬黎州靑羌奴結兒反制司調兵往戍屬不給餉故事富人出糧而下戶以力致於邊不曰民饑不可擾也以糴余米發卒運之已而朝廷命不攝制司初官兵敗前制使遣人賂奴結兒以和不曰奴結兒吐蕃小種也今且和若大族何不聽會酋豪夢束畜列率數千人入漢地二百餘里成都大恐不靜以鎭之召僚屬飲夜遣步將領飛山軍徑赴沈黎又徙綿州兵戍邛州爲後援戒之曰堅守勿動密檄諸蕃部生獲吐蕃一人賞十縑殺一人二縑於是邛部川首領崖襪合諸部落大破吐蕃於漢源斬夢束畜列首來獻凡十有六日而平嘉州虛恨蠻入寇不標吐蕃百境上蠻懼一夕遁去不乃令緣邊家出丁夫一人分戍諸堡復其家不罷歸蜀人送者自成都至雙流遮道不得行未幾除成都提刑攺陜西路轉運判官廷臣薦其賢詔授右監門衛大將軍惠州防禦使知大宗正事非常制也吏白承受奏請須用中貴人不曰有司不存乎罷不用中貴人或請見輒謝出之進明州觀察使俄升招慶軍承宣使金人完顏烈來聘充館伴副使金使從者舊見館使皆對揖不不爲禮宴玉津園不連射皆中使者驚服不以文行訓勉族屬薦其秀傑者奏新學宮增廣弟子員仿大學校定法置自訟齋使有過者讀書其中人人感勵淳熙十四年卒年六十七贈開府儀同三司封崇國公不性篤孝生七歲遭父北遷每思慕涕泣長力學母曹氏止之答曰君父讎未報非敢志富貴也登第時已入仕法當超兩秩請回授其母母封法止令人髙宗嘉其志特封郡夫人居官所至有聲立朝好言天下事蜀中武帥操重權不請復置安撫司相維而治其論王抃不宜揀選諸路軍王友直不可爲副都指揮使尢人所難言者遇大旱一日九疏勸上求直言通下情退而燔其�時布衣上書狂悖多抵罪不謂太上皇帝不罪言者此宜書之禦座右帝悚然可之旣嘉其忠諒每宴禁中帝飲之酒顧謂皇太子曰此賢宗室也一日坐待漏院有給事中白英國公借擊球馬不正色曰上惟一皇孫萬一馬驚墮斬汝輩無益也馬竟不可得所敬者朱熹張栻栻死爲請謚又請用熹其好尙如此

趙善俊按宋史本傳善俊字俊臣太宗七世孫父不衰閩路兵馬鈐轄善俊初補承節郎紹興二十七年登第換左承務郎調南城丞攺昭信軍簽判奇之虞允文亦薦其有邊帥才除幹辦諸司審計司知郴州敷奏稱旨畱爲太府寺丞尋攝帥知廬州會歲旱江浙饑民麋至善俊括境內官田均給之貸牛種僦屋以居死者爲給槥人至如歸州城舊毀於兵善俊葺完之因言異時恃焦湖以通饋餫今旣堙涸宜募鄕兵保孤姥二山治屋以儲粟敵或敗盟則吾城守有餘餉道無乏矣又增築學捨新包拯祠春秋祀之人感其化累遷龍圖閣直學士移知建州建俗生子往往不舉善俊痛繩之給金穀損己俸以助其費再知廬州首言和好不可恃當髙坡浚池以爲備復芍陂七門堰農政用修免責屬邑坊場河渡羨錢百姓徳之以父憂去服闋起知鄂州適南市火善俊亟往視事弛竹木稅發粟振民開古溝創火巷以絕後患僚屬爭言用度將不足善俊曰吾將瘠己肥人乃省燕遊車騎鼓吹之費郡計用饒代輸民役錢再知建州歲饑民羣趨�家發其廩監司議調兵掩捕善俊曰是趣亂也諭許自新平米價民乃定邑尉入盜十三人死罪以希賞善俊辧其冤徙知隆興府移江西轉運副使時朝廷議減月樁錢善俊言及州不及縣則縣仍迫乞於民猶不減也宜一路通裁其額下之漕臣科郡縣輕重均減之又奏和買已是白科從而折變益加糜費其數反重於正絹並乞蠲減黥卒遇赦還者刺充鋪兵可除民害所言多見用轉湖南帥郴桂地絕遠守多非才善俊謂宜精其選代輸潭州經總制錢停醴陵淥水渡錢加祕閣修撰移知鎭江府丁母憂終喪而卒年六十四善俊風儀秀整喜功名尢好論事孝宗時日中有黑子地屢震每以飭邊備爲戒孝宗英武獨運缺相者累年善俊極言相位不可無人尢人所難言者

趙叔近按宋史本傳叔近悼王元孫榮良公克類之子也建炎元年爲秀州守杭卒陳通反詔辛道宗將西兵討之兵潰爲亂抵秀州城下叔近乘城諭以禍福亂兵乃去未幾差權兩浙提刑叔近招通通聽命叔近以素隊數十人入賊城眾猶不解甲叔近置酒推誠待之遂皆感服城中稍定叔近奏通初無叛心止緣葉夢得賞不時給遂至紛爭今已就招請赦其徒二百餘人帝許之臺諫皆言不可遂寢叔近還秀州已而王淵兵至杭詐傳呼云趙秀州來通郊迎淵遂誅之初淵在汴京狎娼周氏周氏後歸叔近淵�之乃誣叔近通賊奪職拘於州以朱芾代之芾肆殘虐軍民怨憤小卒徐明率眾囚芾迎叔近領郡事叔近不得辭因撫定之請擇守於朝奏未達朝廷命張俊致討俊淵部曲也辭行淵謂之曰叔近在彼俊諭意領兵至郡叔近出迎俊叱令置對方操筆羣刀遽前斷其右臂叔近呼曰我宗室也俊曰汝旣從賊何云宗室語未竟已折首於地徐明等見叔近死遂反戈嬰城縱火驅掠翌日俊斬關入捕明等誅之取周氏歸於淵紹興九年禦史言叔近之冤贈集英殿修撰

趙叔向按宋史本傳叔向魏王之系也方汴京破時叔向潛出之京西金人退引眾屯靑城入至都堂叱王時雍等速歸政置救駕義兵其後爲部將於渙上變告叔向謀爲亂詔劉光世捕誅之

趙善譽按宋史本傳善譽字靜之父不倚太宗之後也善譽幼敏慧力學乾道五年試禮部第一初調昌國簿攝邑事勸編戶裒金買田以助嫁娶喪葬捕得海盜全黨守欲上其功善譽曰柰何以人命希賞守益賢之薦於朝授兩浙運幹攺知撫州臨川縣縣嘗預借民賦善譽閱籍發逋負按籍徵催卒以時辦集遂罷預借攺常州添差通判史浩言其賢詔赴部堂審察累遷大理丞湖北常平茶鹽提舉會大旱善譽通融諸郡常平計戶振貸嗣歲麥禾倍收民爭負以償奏罷稅場十餘渡四十五民便之俾諸郡售田委郡文學董其入以給計偕者移潼川路提刑轉運判官遂寧守徐詡乏廉聲部使者以其故禦史寬假之善譽過遂寧詡出迎善譽抑使循廊詡大沮郡人聞之爭訟其過善譽劾諸朝宰相王淮善詡寢其章善譽徑以聞罷詡又以羨貲給諸郡置莊民生子及娠者俱給米威惠並孚宗子寓蜀者少業儒善譽卽郡庠立學以教之人始感勵引年乞祠歸處一室以圖書自娛無疾而卒年四十七時淳熙十六年也善譽早失怙恃撫育諸季備至居官廉靖自將多所著述郭雍朱熹嘗取其易說云

趙希言按宋史本傳希言字若訥惠王令元孫也淳熙十四年第登調衢州司戶合郡民以計表其坊裏摽其戶數爲圖獻於守守才之西安令不職守檄希言攝邑漕善令會嚴州請復烏龍嶺稅場檄希言往訪之俾令得復職希言力陳烏龍場不當復漕怒曰衢已復孔步章戴二場何烏龍獨不可復希言謂二場當並罷去漕不能奪二場竟亦廢攺吉州司理屬邑有誣人以殺人罪者吏治之急囚誣服希言鞫得實檄縣他捕乃得眞盜用楊萬里周必大薦授臨安府司法攺淮西總所幹辦移書約諸郡綱必時發至卽受納無滯畱始至軍庫見錢不滿千�此去庫錢充溢知臨安仁和縣辟學宮四百餘畝適大旱蝗集禦前蘆場中亙數里希言欲去蘆以除害中使沮其策希言驅卒燔之臨平塘堤決希言督役親捧土投石兵民爭奮堤成因築重堤後不復決民病和買絹折錢重希言節公費代其輸除大社令遷樞密院編修官兼右司上言諸將但務城守敵來不拒去不復追異時之憂殆不止保江而已宜諭諸將一軍受圍諸軍共守敵不渡淮則均受賞以戰爲守毋以守爲守遷宗正丞請南班得與輪對許之累遷祕書丞著作郎軍器少監皆兼右司又充密院檢詳爲宰屬樞掾凡六年奉祠去嘉定十七年卒年六十一贈資政殿大學士封越國公謚忠憲子與權登進士第再中刑法科官至開府儀同三司

趙希懌按宋史本傳希懌字伯和燕王八世孫登淳熙十四年進士第趙汝愚帥福建希懌爲屬吏嘗言治人如修身治政如理家愛民如處昆弟取古今官著惠愛者緝爲一編曰是吾師矣汝愚嘉之薦於憲辛棄疾棄疾尙气僚吏不敢與可否希懌獨盡言無所避屬邑候官苦稅重每不登額希懌稽核公帑羨錢以足之棄疾亦薦其能汝愚當國調江東運司幹辦同寅有坐冑黨者諸司莫敢薦希懌賢其人請以薦己者薦之攺太平州通判先是盜黥而逃者捕得處死希懌言彊盜特貸命而輒逃者斬今黥罪致死非法之平也自是皆減死論遷江西茶鹽提舉歲饑惡少聚劫希懌將自臨按幕屬力止之不聽曰希懌不出饑民終不得食且召亂矣遂行發粟賑給禽首謀者治之其黨遂散升本路帥兼漕事黑風峒羅世傳寇郴陽姦民潛通賊陰濟以糧希懌捕治之賊乏食乃去未幾李元礪寇郴陳廷佐寇南安復誘羅世傳與合劫掠至龍泉有何光世者能知賊動息希懌授光世計俾誘世傳誅元礪以自贖功未竟移知平江府其後世傳果縛元礪以獻廷佐勢孤亦降移知太平州希懌爲倅日習知其民利病遂損折市價減榷酤額以蘇民力已而乞祠遷端明殿學士換昭信軍節度使開府儀同三司致仕嘉定五年卒年五十八贈少保封成國公

宗人府部名臣列傳四

宋二

趙彥橚按宋史本傳彥橚字文長悼王七世孫祖訓之在忠義傳彥橚登乾道二年進士第尉樂淸會大旱令循故事禱雨而責租益急彥橚曰損斂已責所以招和气何禱爲已而果雨累官福建路運幹屬邑負振鹽本錢數千萬累歲不能償彥橚白其長蠲之慶元初知晉陵縣歲饑彥橚振卹有方所活幾二十萬又以羨錢爲五等戶代輸擢監登聞檢院時韓冑方柄用朝士悉趨其門彥橚切嘆惋出知汀州州民葉姓者嘯聚汀贛間彥橚遣將捕戮之遷廣西提刑諸郡鬻官鹽取息之六以奉漕司後增至八分彥橚復其舊以蘇民力朝廷從之冑死詔戶部侍郎兼樞密院檢詳士大夫前與兵議者坐冑黨將並逐之彥橚嘆曰士方以僞學廢今又以兵端斥去苟欲錮士何患無名每見帝必言才難遷湖廣總領舊士卒物故大將不落其籍而私其月請彥橚置別籍稽核之或傳軍中有怨言彥橚曰不樂者主帥耳何損士卒持之三年掛虛籍者贏三萬額減錢百萬緡用度以饒比去餘七百萬而諸路累積逋負猶四百萬盡蠲之知平江府郡之昆山並大海盜出沒莫可蹤迹彥橚奏分其半置嘉定縣屯兵以守轉寶謨閣待制卒於官年七十一

趙彥倓按宋史本傳彥倓字安卿彭城侯叔褧曾孫也父公廣饒州太守彥倓初調溧陽尉邑民潘氏兄弟橫邑中號三虎畜僮僕數百邑官莫敢誰何彥倓白其守治之縛潘氏昆弟正其罪攺揚州司戶攝獄掾有告主藏吏盜錢餘千萬治之急吏泣請死彥倓察其情屏人問則諸吏共貸也乃許自首免罪一日而畢攺平江府推官攝宜興縣縣自中興後預借民明年稅民挾此得慢其令彥倓請禁預借邑遂易治知臨安於潛縣縣胥往往通臺省吏得肆其姦彥倓執其黠者械送府臺省吏從中救之彥倓力爭竟抵胥罪浮橋屢以水敗彥倓梁以石民免溺死升臨安府通判開禧初知興國軍歲旱蝗而軍需益急屬邑令吳格負上供銀尢多彥倓坐累貶秩格愧謝彥倓曰屬時多艱宜寬民力以崇根本何謝爲潰卒據外城爲變彥倓募能斬捕者賞之旣而各斬首以獻散其餘黨累遷湖南運判徭人羅孟傳反累歲不能平彥倓謂帥臣曰徭人讎殺乃其常情況主斷不平是激之使叛也能遣諜者離其黨與俾還自相讎破之易矣帥從其計遂降孟傳尋知紹興府楮價輕彥倓權以法民便之復鹿鳴禮置興賢莊以資其費築捍海石塘亦置莊以備增築會旱饑民聚陂湖中彥倓取死囚羃首刖足徇於眾曰此劫菱藕者也遂散其眾乃第民髙下損其稅有差免輸湖籍田米舉緡錢四十萬以助荒政民賴以濟詔攺太府少卿遷顯謨閣知太平州調江西轉運使嘉定十一年卒於官年六十四

趙彥逾按宋史本傳彥逾字徳先魏悼王后崇簡國公叔寓曾孫也紹興三十年登第淳熙五年知秀州累遷太府少卿四川總領將入境利西帥吳挺遣屬吏安丙來迓彥逾見卽喜其人從容問之曰太尉統眾六萬得無虛籍乎丙以情告彥逾遺挺書俾損虛籍數千以寬四川之賦挺不敢隱攺知鎭江府郡適旱饑彥逾節浮費發粟賑糴民賴以濟遷戶部侍郎工部尙書孝宗崩光宗疾不能持喪樞密趙汝愚議請立嘉王爲皇帝欲倚殿帥郭杲爲用遣中郎將範任告之杲不應時中外洶洶彥逾見汝愚對泣汝愚密告以翊戴之議彥逾大喜力贊其決郭杲嘗被誣彥逾爲白於帝杲徳之遂馳告杲曰彥逾與樞密第能謀之耳太尉爲國虎臣當任其責杲未及對彥逾急責之杲許諾遂領兵爲衛寧宗卽位汝愚謂彥逾曰我輩宗臣不當言功會畱正免相汝愚登右揆彥逾以端明殿學士出知建康兼江東安撫使未行攺四川安撫制置使兼知成都府彥逾爲政不擾蜀人便安之以定策勛累遷資政殿大學士嘉泰間知明州兼沿海制置使嘉定間乞祠以歸尋卒彥逾始與汝愚協濟大計冀汝愚引己共政及外除頗觖望乃疏當時名臣上之目爲汝愚黨帝曰是疑汝愚其兩入蜀皆有聲然吳氏世守武興兼利西安撫操重權吳挺卒朝廷用丘議並利西安撫於東路以革世將之獘而彥逾奏復利西安撫乃領以武帥其後吳曦因之以生變人以是咎彥逾云

趙崇憲按宋史趙汝愚傳汝愚長子崇憲字履常淳熙八年以取應對策第一時汝愚侍立殿上降再拜以謝孝宗顧近臣曰汝愚年幾何已有子如此越三年復以進士對策擢甲科上謂執政曰此汝愚子豈卽前科取應第一人者耶崇憲初任爲保義郎監饒州贍軍酒庫換從事郎撫州軍事推官汝愚帥蜀辟書寫機宜文字攺江西轉運司幹辦公事監西京中嶽廟汝愚旣貶死海內憤郁崇憲闔門自處居數年復汝愚故官職多勸以仕攺奉議郎知南昌縣事奉行荒政所活甚眾升籍田令制曰爾先人有功王室中更讒毀思其功而錄其子國之典也崇憲拜命感泣陳疏力辭以爲先臣之冤未悉昭白而其孤先被寵光非公朝所以勸忠孝厲廉恥之意俄攺監行在都進奏院復引陳瓘論司馬光呂公著復官事申言之乞以所陳下三省集議若先臣心迹有一如言者所論卽近日恩典皆爲冒濫先臣復官賜謚與臣新命俱合追寢如公論果謂誣蔑乞昭示中外使先臣之讒謗旣辧忠節自明而憲聖慈烈皇后擁佑之功徳益顯然後申飭史館攺正誣史垂萬世之公又請正趙師召妄貢封章之罪究蔡璉與大臣爲仇之姦毀龔頤正續稽古錄之妄詔兩省史官考訂以聞已而吏部尙書兼修國史樓鑰等請施行如章從之及誣史未正復進言其略謂前日史官徒以權臣風旨刊舊史焚元�略無畱難今詔旨再三莫有慨然奮直筆者何小人敢於爲惡而謂之君子者顧不能勇於爲善耶聞者愧之其後玉牒日曆所卒以重修龍飛事實進呈因崇憲請也未幾贈汝愚太師封沂國公擢崇憲軍器監丞攺太府監丞遷祕書郎辭弗許尋爲著作佐郎兼權考功郎官嘗因閔雨求言乃上封事謂今日有更化之名無更化之實人才國之元气而忠鯁擯廢之士死者未盡省錄存者未悉褒揚言論國之風采其間輸忠亡隱有所規益者豈惟獎激弗加蓋亦罕見施用偸安取容無所建明者豈惟黜罰弗及或乃遂階通顯至若勉聖學以廣聰明教儲貳以固根本戒宰輔大臣同寅盡瘁以濟艱難責侍從臺諫思職盡規以宣壅蔽防左右近習竊弄之漸察姦憸餘黨窺伺之萌皆懇懇爲上言之請外知江州郡民歲苦和糴崇憲疏於朝永蠲之且轉糴旁郡谷別廩儲之以備歲儉瑞昌民負茶引錢新舊累積爲十七萬有奇皆困不能償死則以責其子孫猶弗貸會新券行視舊價幾倍蓰崇憲嘆曰負茶之民愈困矣亟請以新券一償舊券二詔從之受賜者千餘家刻石以紀其事修陂塘以廣漑灌凡數千所提舉江西常平兼權隆興府及帥漕司事遷轉運判官仍兼帥事初汝愚捐私錢百餘萬創養濟院俾四方賓旅之疾病者得藥與食歲久寖移爲它用崇憲至尋修復立規約數十條以愈疾之多寡爲賞罰棄兒於道者亦收鞠之社倉久敝訪其利害而更張之以兵部郎中召尋攺司封皆固辭遂直祕閣知靜江府廣西經略安撫靜江之屬邑十地肥磽略等而陽朔修仁荔浦之賦獨倍焉自張栻奏減之餘人猶以爲病崇憲請再加蠲減詔遞損有差三縣民立祠刻石瓊守非才激黎峒之變乃劾去之攺辟能者代其任蘿蔓峒者仍歲寇鈔爲暴實民何向父子陰誘導之崇憲捐金繒付小校使系以來置之法因嚴民彜交通之禁使邊民相什伍寇至則鳴鼓召眾先後掩擊俘獲者賞不至者有懲先是部內郡邑有警輒移統府兵戍之在宜州者百人古縣半之崇憲謂根本單虛非所以窒姦萌乃於其地各置兵如戍兵之數而斂戍者以歸邕爲邊要害地自狄靑平儂智髙所以設扞防者甚至歲久寖弛而溪峒日彊崇憲條上其議朝廷頗采其言然未及盡用也崇憲天性篤孝居父喪月餘始食食小祥始茹果實終喪不飲酒食肉比禦猶弗入者久之

趙汝談按宋史本傳汝談字履常生而�悟年十五以大父恩補將仕郎登淳熙十一年進士第丞相周必大得其文異之語參知政事施師點曰是子他日有大名於世調汀州教授攺廣徳軍添差江西安撫司幹辦公事嘗從朱熹訂疑議十數條熹嗟異之佐丞相趙汝愚定大策汝愚欲驟以詞掖處之力辭去持祖母服汝愚去國其弟汝讜力上疏乞畱汝愚斬冑聞者吐舌兄弟罹黨禍斥去尋調安慶府教授差浙東安撫司幹辦公事丁母憂免喪召爲大社令時冑用事熾甚汝談痛憤登壇讀祝大呼冑及陳自彊名自彊不能堪他日指汝談曰末坐白�者何人汝談不爲動以參知政事李璧薦召試館職擢正字是時吳曦叛上下束手或請就以曦爲王其人造汝談汝談詰之曰孰欲王曦者可斬其人面發赤不能對遂以言去主管崇道觀添差通判嘉興府與郡守王介志合攺知無爲軍與光州守柴中行安丰守陸峻俱稱循吏時金人內變有旨令獻料敵備邊二策其料敵之策曰禍亂猶在河北未遽至河南蓋豪雄擇形勢大盜窺貨寶金帛重器俱聚河北河南無大川爲之險欲起安所憑且金素以河南近我置守多完顏氏親黨其下亦令蕃漢錯居所以防慮備盡縱彼喪亂守將欲叛則自叛何至相率盡反然有天下者自不容易一日廢備豈以金人存亡之爲吾緩急哉其備邊之策曰今邊州大抵無城缺兵少糧鎧仗不足若使自辦何所取資�諸朝廷安得力給若仿古藩封拔用英傑守郡則並租稅市榷之利盡與之免其共貢上不置監臨下悉聽選辟民得自賦兵得自募凡百悉聽所爲其有功者亦不遽徙就峻爵秩增異車服給美田宅官其子孫凡可優寵無不極至使內爲公卿𨿽貴曾不如守邊之樂如此則有才者爭自奮勵緩急必能出死力報上於後河南二十餘年猶爲金守宋沿邊諸郡權大削兵事無肯任責者汝談之言若蓍龜然攺湖北提舉常平振饑盡力知溫州攺知外宗正作詩勉其族屬皆望風而化遷江西提舉常平寧宗崩以哀痛得疾賀理宗表力寓勸戒陳碩曰此諫書也數�祠授江西轉運判官辭不獲命之官一月以言者罷先是汝談因疾去官言者謂其傲睨軒冕不樂爲世用至是彌遠不與祠乃杜門著述端平初以禮部郎官召入對言倚用老成廣集忠智訪求眾敝之原辟取可行之策以飭積蠹之蠱而成終泰之功者願加聖心焉又言大佞似忠大姦似聖未免信向而擢任之始未見甚失久乃寖至差訛則綱維之臣將不能不執議論之士將不得不言執之堅寧不疑其侵權言之數寧不意其賣直至是則不特是非邪正易位而黜陟予奪失中多矣又曰外之得以窒吾聽雜吾目擾吾天君者以吾未得虛一而靜之理也苟得之導我聲色而不能入投我寶貨而不能中扇我以功名而不能動凝然湛然孰得幹之哉攺祕書少監兼權直學士院時集議出師汝談反復言不可輕戰而和尢非計旣而三京收復𨿽前言用兵不便者亦喜汝談獨有憂色未幾洛師敗朝論始服其先見遷宗正少卿兼權直兼編修國史檢討實錄兼崇政殿說書因講論語而言漢元帝恭儉無過惟以剛不克攺明不能繹優柔不斷而漢業遂衰權吏部侍郎升侍讀兼直學士院兼同修國史院同修撰以所注易進講時朝議履畝稱楮汝談言非便迕時宰意京師軍變宰相乞貶秩上已允汝談奏恐失體持不可艸答詔以爲貶秩易審舉措難宰相滋不悅以言去國提舉崇禧觀起知婺州四辭不允至郡力�祠召赴行在四辭權禮部侍郎兼學士院力辭兼直時金兵新破三閫增秩稱提官楮四郡獲賞汝談獨蹙額登對首疏言邊面無可倚仗乞超越拘攣簡拔俊傑如吳用周瑜魯肅晉任祖逖陶侃故事使之各分方面連數十城推轂授權盡歸賜履巴蜀一人荊襄一人兩淮各一人一切便宜行事不復更從中禦庶幾伸縮由己機用出心蓋推廣鄕者備邊之策且曰臣之此策行於開禧未用兵之前決不至罹今日之患其論楮法尢中時獘上稱嘆久之且謂卿文學髙世宜代予言力辭何爲卒以老祈免章四上免兼直攺侍講數日仍兼直學士院五辭權給事中權刑部尙書及卒轉兩官遺表上又轉四官汝談天資絕人沈思髙識自少至老無一日去書冊其論易以爲爲占者作書堯舜二典宜合爲一禹功只施於河洛洪範非箕子之作詩不以小序爲信禮記雜出諸生之手周禮宜傅會女主之書要亦卓絕特立之見爲文章有天巧篤於倫誼而忘仇怨禦史王益祥嘗劾之後汝談官其鄕益祥愧不敢見汝談乃數過之相得歡甚嘗論議韓非李斯皆有荀卿之才惟其富貴利欲之心重故世得而賤之惟卿獨能守其身不苟希合士何可不自重哉所著有易書詩論語孟子周禮禮記荀子莊子通鑑杜詩注

趙汝述按宋史本傳汝述字明可太宗八世孫曾祖士說從二帝北遷臨河罵敵而死汝述登淳熙十一年進士第調南劍州順昌尉嘉定六年詔主管官告院自是常兼宰士累遷將作少監權侍立修注官八年除起居郎兼密院都承旨俄遷兵部侍郎以母憂去服闋攺刑部侍郎遷尙書知平江府卒汝述爲尉應詔上封事論議懇惻立朝薦引多知名之士然爲時相所親躐躋通顯人亦以此少之

趙希錧按宋史本傳希錧字君錫舊名希�登慶元二年進士第攺賜今名少扶父喪歸道遇寇左右駭散希錧拊棺慟哭不懾寇義而去學於陳傅良徐誼旣舉進士調汀州司戶峒寇李元礪方起汀人震懼郡會僚佐議守城希錧下坐無一語守異之曰不言得無有所見乎希錧曰守城非策也距城三十里有關曰古城若悉精銳以扼其衝賊不足慮矣守以付希錧人爲危之希錧至關審形明間申令謹分畫粗定賊已遣諜窺關希錧得諜詰之縱其舉火相示而羸師以誤之夜半賊數百銜枚突至希錧嚴兵以待賊且至始命矢石俱下賊無一免餘黨聞風而遁希錧引還老稚羅拜相屬希錧由他道以避之事聞詔升州推官治疑獄決滯訟攝下邑弭亂卒去之日軍民遮道泣送者數十里調主管夔州路轉運司帳司疏大寧鹽井利病使者上諸朝民便之攺知玉山縣未行召對希錧首言民力困於貪吏軍力困於僨帥國家之力則外困於歸附之卒內困於浮沈之費次論四蜀銓科舉之獘次論大寧鹽井本末寧宗嘉納之授大理寺丞遷大宗正丞權工部郎官宗姓多貧而始生有訓名爲人後有過禮吏受賕亡藝莫敢自陳希錧白其長推行之會朝議燕邸近屬赴朝參者少命希錧易班希錧力辭弗克特換授吉州刺史提舉佑神觀未幾廷臣言宗姓換班人嘗舉進士請視朝士聽輪對於是希錧次對時首論今日多事之際而未有辦事之人朝紳淸選也以緘默爲淸重以刻薄爲舉職以無所可否爲識體閫寄重任也以大言爲有志以使過爲知恩臣非敢厚誣天下以爲無人患在選擇未得其道器使未當其才爾授成州團練使賜金帶令服系以寶璽推恩進和州防禦使理宗卽位進潭州觀察使以公族近邸恩特加厚又進安徳軍承宣使希錧引對言初政急務莫先於明道總治統收人心上爲動容越明年論祠祭不蠲禁衛不肅慈明宮上壽升節度封信安郡公卒遺奏聞上震悼輟視朝賜含斂贈以金帛希錧風資凝重�抱魁壘揚人之善不記人之過急人之難不忘人之恩居官祁寒盛暑未嘗謁告衣食取裁足而已追封信安郡王

趙汝讜按宋史本傳汝讜字蹈中少俶儻有軼材智略出人上龍泉葉適嘗過其家汝讜年少衣短後衣不得避適勸之曰名門子安可不學汝讜慚自是終身不衣短後衣折節讀書與兄汝談齊名天下稱爲二趙以祖遺恩補承務郎歷泉州市舶務利州大軍倉屬從臣薦宗室之賢者監行在右藏西庫韓冑謀逐趙汝愚汝讜兄弟昌言非是且上言訟汝愚冤冑懼其詞直使其黨胡紘再攻汝愚以汝讜兄弟受汝愚厚恩私屬爲之畫策惑亂天聽爲言斥使去國坐廢十年調華亭浦東鹽場棄職去辟浙西安撫司幕官調簽書昭慶軍節度判官皆不赴以前官攺鎭東軍登嘉定元年進士第爲大社令遷將作監簿大理司農丞與史彌遠不合請外攺湖南提舉常平易江西尋提點刑獄瑞州大姓幸氏貪徐氏田不可得彊取其禾終不與誣以殺婢置徐獄徐訴其冤汝讜以反坐法黥竄幸氏籍其家幸氏走告急於中宮徙汝讜湖南旣至則表直臣龔夬墓瀏陽有豪民羅氏奪民田汝讜復懲以法遷知溫州卒汝讜常言宗子不忘君孝子不辱身臨難則功業當如朱虛立身當如子政

趙必願按宋史本傳必願字立夫廣西經略安撫崇憲之子也未弱冠丁大母憂哀毀骨立服闋以大父汝愚遺表補承務郎開禧元年銓監平江府糧料院調常熟丞嘉定七年舉進士知崇安縣剖判如流吏不能困修學政立催科法列戶名爲三等以三期爲約足者旌之未足者寬以趣之逾期不納者裏胥程督之民皆感懌願輸革胥吏鬻鹽之敝擅發光化社倉活饑民帥怒逮吏欲懲之必願曰芻牧職也吏何罪束擔俟譴帥無以詰而止舊有均惠倉無所儲必願捐緡錢增糴至二千石力主義役之法鄕選善士任以推排入資買田助役則勉有產之家有感化者出己田以倡遂徧行一邑上下便之臺府以聞下其式八郡四十八縣秩滿民共立祠刻石授湖廣總所幹辦公事丁父憂居喪盡禮遺書問學於黃漧服除差充兩浙運司主管文字再考特差充提領安邊所主管文字差知全州陛辭奏乞下道江二州訪周惇頤之後知常州攺知處州陳折帛納銀之害皆得請移泉州罷白土課及免差吏榷鐵諷諸邑行義役秋旱力講行荒政乞撥永儲廣儲二倉米振救差主管官告院越五日詔依舊主管官告院兼知臺州一循大父之政察民疾苦撫摩雕瘵修養濟院建陳祠政教兼舉端平元年以直祕閣知婺州至郡免催紹定六年分小戶綾羅錢三萬緡有奇立淳良頑慢二籍勸懲人戶措置廣惠倉及諸倉積谷奏乞寬減內帑綾羅申省免用舊例預解諸色窠名錢罷開化稅場遷太府寺丞尋遷度支郎中詔以汝愚配享寧宗從必願請也兼右司郎中引見疏言陛下英明密運斷出於獨固欲一切轉移之然而大權若在我或者猶有下移之疑眾正若巳開或者猶有旁徑之疑策免二相銷天變也去者固難以復畱畱者恐終於引去虛鼎席以待故老疑者或意其未必來而況在數千里之外貴次補以任大政疑者或意其不敢專而況於不安其位中書政之本也今果何時尙可含糊意向以啟天下之疑乎親擢臺諫開言路也用之未久者何爲輕於易去去之未幾何爲使之復來召於外服者不知果能用之而必堅除目周行者不知果能聽之而無諱乎朝廷除授軍國賞罰本至公也今有姓名未達於廟堂而遷擢忽由於中出斥逐三衙竟不指名罪狀而人始得以疑陛下矣一除目之頒一號令之出𨿽未必由於閹宦而人或疑於閹宦𨿽未必由於私謁而人或疑於私謁𨿽未必由於戚畹宗邸而人或疑於戚畹宗邸夫天下者祖宗之天下也非陛下所私有也陛下𨿽有去獘之心而動涉可疑之迹陛下亦何樂於此時論偉之三京兵敗邊事甚亟詔條上守禦計必願言十事下哀痛之詔合江淮之兵救江陵之急節財用之宜縻議和之使撫無歸之民處北來之眾置鎭撫之使擇帥閫之代拔未用之將皆切於邊要政府議楮幣日輕欲令諸州再用印及他爲稱提之法必願力爭不可嘉熙元年貽書政府論邊防事宜授右司郎中火災必願應詔上封事曰開邊稔禍之刑牽制而未行激變棄城之戮姑息而未舉京襄淪沒祖宗之基業莫能保淮蜀蹂躪赤子之冤魂無所依履畝之令下而加以抑配稱提之法嚴而重以告訐民無蓋藏每有轉壑之憂士不宿飽常有思亂之志又曰臺諫給捨骨鯁之論莫容左右便嬖浸潤之言易入春夏常享闊略於原廟之尊節鉞隆恩殷勤於邸第之貴又曰必也正故相專國之罪嚴貪夫徇國之誅思室鬼髙明之瞰先編氓後親貴去木妖競治之釁尙堅故革奢華戒宴殿無度之燕酣節內庭不急之營繕又論濟王及國本事遷左司郎中又遷司農少卿兼左司轉對言正气日消月沮馴至今日非惟縉紳不肯論事下至艸茅之士皆結舌矣端平初年沈屙方去新病未作陛下猶勤於咨訪如恐不及今疾攻心腹決裂將潰乃不求瞑眩之劑以起其殆甚可惑也又曰毋使人臣以指斥懷疑毋致陛下以厭言得謗時直士相繼去故必願及之兼敕令所刪修官拜司農卿兼職如故翼日攺宗正少卿仍兼刪修敕令兼國史編修實錄檢討尋兼左司遷太府卿仍兼編修檢討遷宗正少卿詔依舊太府卿仍兼職且兼中書門下檢正諸房公事轉對言中才庸主惟其無所知覺故其言不可入而敗亡隨之陛下作敬天之圖朝夕對越謂宜天意可回而熒惑失度郁攸煽災迫近禁門幾毀左藏煙埃方息白晝隕星貫日之虹脇陽之雹疊見層出陛下觀時察變何由致此今日之事動無良策惟在側身修行祈天永命而已遷起居舍人兼職仍舊大水上封事曰海潮毀隘浸迫禁城災異之來理不虛發必上畏天戒下修人事易沴召和轉移於陛下方寸間耳又曰周官國有大事則舉大詢之理今日之事迫矣謂宜合眾謀屈羣策上而搢紳下而芻蕘各陳所見擇其可用之策以授任事之臣庶幾千慮一得以成天下人不因之意暫兼權右郎官言財非天雨鬼輸豈可輕施妄用長此不已必至顚覆異時或得罪今之大夫不能爲國生財程異皇甫鎛之徒乘間捷出推敲�剝以術相勝鑿空取辦以計巧取事掊斂獻羨余間架�錢之令下而唐祚愈促矣願陛下精思熟慮約己愛民必如勾踐之臥薪嘗膽必如衛文公之帛衣布冠可也權吏部右侍郎乞免兼檢正從之兼國史修撰時邊事急必願應詔言宜敕彭大雅自重慶領王靑之兵東下以復夔責李安民及歸峽二守以自效調一將督中流之師以伐其順流之謀調一將自間道出鼎澧之後以折其搗虛之鋒調一將助芮興之勢以備江陵之急又宜下湖南遣飛軍及團結民兵之類守沅江益陽江以防衝突長沙盡收江上民船無資敵用區畫皆中事機暫兼權侍左侍郎李宗勉每稱其平允暫兼權戶部侍郎兼同詳定敕令請立國本請親禱雨遷戶部侍郎暫兼給事中先是錢相常繳陳洵益贈節使不行必願復繳奏曰李韶向爲殿中侍禦史疏論洵益乞予外祠以絕窺伺陛下不行其言復奪其職韶不能自安徑求外補今召之不至正以此故若超贈洵益又繳駁不行韶愈無來期矣陛下忍於去一賢從官而不忍於沮一已死之內侍則何以興起治功振揚國勢欲望寢洵益節鉞趣韶供職於是必願三以疾乞祠不許權戶部尙書疏言端平元年洛師輕出明年徳安失襄陽失又明年固始失定遠失六安失郢復荊門失蜀道蹂成都破又明年夔峽徙浮光降又明年滁陽殲越二年壽春棄明年眞陽擾安丰危成都遺燼靡有孑遺又曰去冬安丰危而復安特天幸爾君臣動色太平自賀雷作於雪宴之先期蜀警於大宴之�命戒心一弛赫鑑已隨之矣又乞諭太府丞核戶部收支數目庶見多寡盈虛之實有餘則儲之以待朝廷之取撥闕則助之以示宮府之一體二疏迕丞相史嵩之乞免官乞祠皆不許以司諫鄭起潛論列以寶謨閣直學士奉祠辭職名不許淳佑五年以文華閣直學士知福州福建安撫使三辭不許閩人聞必願至忻然嘆羨必願平易以近民忠信以厚俗惻怛以勤政行鄕飲酒旌退士獎髙年裁僧寺實封之數尢畱意武事甫入境卽以軍禮見戎帥申明左翼軍節制事宜措置海道修水教士卒知勸居官四年累乞歸及命召又三辭皆不許卒遺表上贈銀靑光祿大夫必願才周器博心平量廣而又早聞家庭忠孝之訓師友正大之言故所立卓然可稱云

趙與歡按宋史本傳與歡字悅道燕懿王八世孫嘉定七年進士調會稽尉攺建寧司戶參軍中明法科攝浦城縣丁父憂作善慶五規示子孫免喪遷大理評事轉對言天變民情國威三事又言死囚以取會駁勘動涉歲時類瘐死而幹證者多斃逆旅宜精擇憲臣悉使詳覆果可疑則親往鞫正必情法輕重可閔始詳審奏遷籍田令久之拜宗正寺簿歷軍器監司農寺丞遷宗正丞兼權都官郎官攺倉部權度支以直寶章閣知安吉州郡計仰榷醋禁网峻密與歡首捐以予民設銅鉦縣門欲訴者擊之冤無不直有�民愬幼子察之非其本心姑逮其子付獄徐廉之乃二兄彊其父析業與歡曉以法開以天理皆忻然感悟又婺媼僅一子亦以不孝告畱之郡聽日爲饌俾親饋晨昏以禮未周月母子如初二家皆畫像事之喪母朝廷屢起之不可議使守邊授淮西提點刑獄弗能奪再期以刑部郎官召乞終禫奉祠復半載乃趍朝自恢復退師又議納使與歡言在朝迎合政出多門必得智識气節之士布列中外可也兼權檢正遷宗正少卿兼權戶部侍郎尋兼知臨安府浙西安撫使同詳定剖決明暢罪者咸服郊祀之夕大風雷與歡言國本未定又陳弭盜固本之策有以刑罰術數言於帝者與歡言導民有本如臣待罪天府豈遽能及民惟其眞實相孚待以不擾數月而庭訟彌寡人心本善有感必從或謂厲以威待以術者非知本之論且言朝令夕攺非以示作新旁蹊曲徑非以肅紀綱帝爲悚然又建言秦刻頌有端平法度語明年攺元嘉熙襄蜀殘破或望風棄地召見便殿言韓琦當仁宗朝猶晝夜泣血今主憂臣辱矣因具言防邊之道其後多見施行與歡招刺三千人爲忠毅軍又言禁衛虛籍及京口諸郡悉宜募兵統以郡將財先瞻軍余始上供乞省不急之費薦文武士四十人遷戶部侍郎兼權兵部尙書論邊事至深切星變上章請罷大火力言災變之烈謂臣罪擢發莫數猶欲以去國爲言少悟上聽願祗畏天威思以實徳及民始自上躬痛加節約廣推振卹五請竄於是中書方大琮言與歡素自潔修疏財輕爵人所共知不幸遇此觀其待罪之章懇切至到未嘗不嘆其知義也乞兪所請使小大之臣皆知引咎乃收一階尋復之與歡請先敍復同降官屬又言艱難不可爲之時當慷慨厲志深爲人才兵力思遷戶部尙書兼權吏部累匈祠不許論楮幣自嘉定以一易二失信天下嘗出內帑收換屢稱提而折閱益甚嘗請兩界並展十年勿議造新責州縣毋以損污抑沮至是遂請不立界限以絕其疑所以區畫者甚備其後詔宰相徧詢侍從與歡又以前說陳之有欲以端平錢當五行使與歡謂開禧嘗以二當三何救於楮且曰士大夫不淸白奉法恪意扶持𨿽日易一法無救於楮而國非其國矣法削國弱能獨享�貴乎每言端平以來竄贓吏禁包苴戒奔競戢橫斂而風俗沈痼自若或口仁義而身市井率以欺君爲常肥家爲樂遂臨事乏使而小人得從旁乘間竊取官爵矣疏乞別邪正警偸惰獎用恬退質直之士以絕躁競浮靡之習內廷有關於除授者必斥暗室有涉於謗議者必思淸心寡欲以革酣歌黷貨之風其機皆自陛下始又言軍政弛而尺籍不明總兵者或緣功賞開嫌隙內則班行惟求速化守牧類多貪庸楮事日非浮冗不節指陳無虛日大風震雷數見因具陳邊事且言人才國用民力兵威願乘此機加意根本勿徒困精神於除授老歲月於行移委公道於私情付事功於無可柰何也遷吏部尙書講筵言膏雨不降星變頻仍在京物價騰踴民士躁在外兵權渙散流民充斥登崇元老並建宰輔謂宜風采振揚而事勢若此士大夫未必任天下之責天下未必知陛下之志力求歸田會潮汐嚙堤執政道帝意畱治之手詔云忠正廉勤無如卿者授端明殿學士知臨安府浙西安撫使江堤竣事獄空力�罷依舊端明殿學士提舉萬壽觀提領戶部財用兼侍讀兼修國史實錄院修撰奉朝請出關遣使趣還會饑民相攜溺死帝仍付臨安府事恩例視執政與歡涕泣奉詔亟榜諭曰今申奏振救宜忍死須臾各全性命佇沐聖恩都人相謂毋死與歡上則祈哀公朝下則推誠勸分甘雨隨至米商來集流移至者有以濟之力求納祿授資政殿學士提舉萬壽觀兼侍讀監修國史實錄院修撰奉朝請與歡至浙江上召還卽日絕江去帝爲悵然與歡三爲府尹盡力民事都人稱趙端明必以手加額曰趙佛子也久之以舊職知溫州政事必親吏不敢欺刱水寨修貢院以侍讀召辭不許入對言爵祿之濫因及國本事五�歸又不許進春秋解升大學士薦士六十人史嵩之將復入相而人言不已帝以問與歡言嵩之老師費財私暱貪富過立名譽必不宜復用時嵩之猶子璟卿誦言其過忽斃而杜範劉漢弼徐元傑三賢暴死人皆疑嵩之致毒與歡請優卹漢弼元傑家帝從之而請優卹手詔則與歡所擬入也又請以兵財分任輔臣在講筵言以壞證付庸醫僅支殘息徒運巧心天下事尙堪再誤耶時相忌之尋授安徳軍節度使開府儀同三司萬壽觀使日食應詔言事益切月賜內帑與歡辭不取帝書安貧樂道植節秉忠字賜之建儲未定乃申言之又言人才乏使贓吏不悛民昔流而南今流而北盜昔伏於遠今伏於近體認不眞賢否無別國將誰與立邪願富一代之儲使小人無間可投以絕隱伏之禍帝爲攺容袁士宋斌少從黃漧李燔登朱熹之門學禁方嚴羈旅困沮年且八十與歡延之事以父行奏乞用旌禮布衣故事死葬西湖上歲一祭焉帝逐二諫臣與歡力爭之五乞免朝請三乞致仕俱不允賜泰卦詩忠邪辧自是國事皆縷縷言之有不勝書蓋其愛君憂國本諸天性拜少傅卒遺表猶不忘規正帝震悼輟朝賻贈有加詔有司治葬贈少師追封奉化郡王謚淸敏累贈太師手注六經及仁皇訓典詳釋又有髙宗寶訓要釋奏議詩文百卷與歡嘗謂士大夫有貪聲則𨿽奇才奧學徒以�國害民爾故斂之夕而金帶猶質錢民家云

趙汝騰按宋史本傳汝騰字茂實宗室子也居福州寶慶二年進士歷官差主管禮兵部架閣遷籍田令召試館職授祕書省正字升校書郎尋升祕書郎兼史館校勘輪對言節用先自乘輿宮掖始兼玉牒所檢討官以直煥章閣知溫州進直徽猷閣江東提點刑獄又進直寶文閣差知婺州召赴闕遷起居舍人兼權中書舍人升起居郎時暫兼權吏部侍郎兼國史編修實錄檢討兼同修國史實錄院同修撰兼侍講遷吏部侍郎兼侍講權工部尙書兼權中書舍人皆兼同修撰以左司諫陳垓論罷召爲禮部尙書兼給事中兼修國史實錄院修撰入奏言前後姦諛之臣傷善害賢自取穹官要職何益於陛下而深損於聖徳興利之臣移東就西順適宮禁自遂溪壑無厭之欲何益於陛下而深戕於國脈則陛下私惠羣小之心可以息矣又言陛下有用君子之名無用君子之實兼直學士院拜翰林學士兼知制誥兼侍讀辭歸故里累召力辭以龍圖閣學士知紹興府浙東安撫使召至闕以端明殿學士提舉佑神觀兼翰林學士承旨知泉州知州南外宗正事復提舉佑神觀兼侍讀兼翰林學士承旨景定二年卒遺表上特贈四官宗人府部名臣列傳五

金一

摑保按金史本傳昭祖族人摑保者從昭祖耀武於靑嶺白山還至姑裏甸昭祖得疾寢於村捨洞無門扉乃以車輪當門爲蔽摑保臥輪下爲扞禦已而賊至刃交於輪輻間摑保洞腹見膏恐昭祖知之乃然薪取膏以爲炙問之以闕五字知之遂中夜啟行

拔達盆納按金史本傳謝庫徳之孫拔達謝夷保之子盆納皆佐世祖有功盆納勇毅善射當時有與同名者嘗有貳志目之曰惡盆納天會十五年拔達贈儀同三司盆納贈開府儀同三司在世祖時歡都冶訶及劾者拔達盆納五人者不離左右親若手足元勛之最著者也明昌五年皆配饗世祖廟廷

冶訶按金史本傳冶訶系出景祖居神隱水完顏部爲其部勃堇與同部人把裏勃堇斡泯水蒲察部胡都化勃堇廝都勃堇泰神忒保水完顏部安團勃堇統八門水溫迪痕部活裏蓋勃堇俱來歸金之爲國自此益大肅宗拒桓已再失利世祖命歡都冶訶以本部謀克之兵助之冶訶與歡都常在世祖左右居則與謀議出則蒞行陣未嘗不在其間天會十五年贈銀靑光祿大夫明昌五年贈特進謚忠濟與代國公歡都特進劾者開府儀同三司盆納儀同三司拔達俱配享世祖廟廷冶訶子阿魯補骨訛古乃散答散答子蒲查

胡十門按金史本傳始祖兄弟三人保活裏之後爲神土懣迪古乃別有傳胡十門者曷蘇館人也父撻不野事遼爲太尉胡十門善漢語通契丹大小字勇而善戰髙永昌據東京招曷蘇館人眾畏髙永昌兵彊且欲歸之胡十門不肯從召其族人謀曰吾遠祖兄弟三人同出髙麗今大聖皇帝之祖入女直吾祖畱髙麗自髙麗歸於遼吾與皇帝皆三祖之後皇帝受命卽大位遼之敗亡有徵吾豈能爲永昌之臣哉始祖兄阿古乃畱髙麗中胡十門自言如此蓋自謂阿古乃之後云於是率其族屬部眾詣撒攺烏蠢降營於�回山之下永昌攻之胡十門力戰不能敵奔於撒攺及攻開州胡十門以糧餉給軍後攻保州遼將以舟師遁胡十門邀擊敗之降其士卒賞賜甚厚以爲曷蘇館七部勃堇給銀牌一木牌三天輔二年卒贈監門衛上將軍再贈驃騎衛上將軍子鉤空嘗從攻顯州領四謀克軍破魚梁務功最以其父所管十部爲曷蘇館都勃堇有合住者亦稱始祖兄苗裔但不知與胡十門相去幾從耳

朮魯按金史本傳朮魯宗室子從鄭王斡賽敗髙麗於曷懶取亞魯城克寧江州收黃龍府出河店之役達魯古城之役護步答岡之役皆力戰有功東京降爲本路招安副使敗遼兵破同刮營蘇州漢民叛走朮魯追復之以功爲謀克天輔四年卒年四十一皇統中贈鎭國上將軍

習室按金史石土門傳石土門子習室康宗時髙麗築九城於曷懶甸習室從斡賽軍太祖攻寧江州習室摧鋒力戰授猛安後從斜也克中京襲遼主於鴛鴦濼略定山敗夏將李良輔兵與婁室俱獲遼帝於余睹谷宗翰伐宋與銀朮可圍守太原明年攻襄垣下潞城降西京至汴元帥府以懷孟北阻太行南瀕河控制險要使習室統十二猛安軍鎭撫之於是殄平寇盜招集流亡四境以安天會五年薨熙宗時贈特進大定間謚威敏世宗思太祖太宗創業艱難求當時羣臣勛業最著者圖像於衍慶宮遼王斜也金源郡王撒攺遼王宗幹秦王宗翰宋王宗望梁王宗弼金源郡王習不失金源郡王斡魯金源郡王希尹金源郡王婁室楚王宗雄魯王闍母金源郡王銀朮可隋國公阿離合懣金源郡王完顏忠豫國公蒲家奴金源郡王撒離喝兗國公劉彥宗特進斡魯古齊國公韓企先並習室凡二十一人初海陵罷諸路萬戶置蘇濱路節度使世宗時近臣奏請攺蘇濱爲耶懶節度使不忘舊功上曰蘇濱耶懶二水相距千里節度使治蘇濱不必攺石土門親管猛安子孫襲封者可攺爲耶懶猛安以示不忘其初

斡魯古勃堇按金史本傳斡魯古勃堇宗室子也太祖伐遼使斡魯古阿魯撫諭斡忽忽賽兩路系遼女直與遼節度使撻不也戰敗之斬撻不也酷輦嶺阿魯臺罕等十四大彎皆降斡忽忽賽兩路亦降與遼都統實婁戰於咸州西敗之斬實婁於陣與婁室克咸州�滿忽吐以所部降於斡魯古鄰部戶七千亦來歸遂與遼將喝補戰破其軍數萬人太祖嘉之以爲咸州軍帥斡魯伐髙永昌於東京斡魯古以咸州軍佐之遼秦晉國王耶律捏裏來伐迪古乃婁室婆盧火等將二萬眾合斡魯古咸州兵往擊之胡突古嘗叛入於遼居於東京南永昌據東京太祖索之以歸斡魯古伐永昌以便宜署胡突古爲千戶散都魯訛魯補皆無功亦以便宜除官及以便宜解權謀克斛拔魯黃哥達及保等職皆非其罪太祖聞之盡復斛拔魯等謀克胡突古等皆罷去太祖聞斡魯古軍中往往闕馬而官馬多匿於私家遂檢括之耶律捏裏佛頂遺斡魯古書請和斡魯古以捏裏書並所答書來上且請曰復有書問宜如何報之詔曰若彼再來請和汝當以阿�等叛亡索而不獲至於交兵我行人賽剌亦不遣還若歸賽剌及送阿�等則和好之議方敢奏聞仍恐議和非實無失備禦耶律捏裏軍蒺藜山斡魯古以兵一萬戍東京太祖使迪古乃婁室復以兵一萬益之詔曰遼主失道肆命䢐徵惟爾將士當體朕意拒命者討之服者撫安之毋貪俘掠毋肆殺戮所賜捏裏詔書可傳致也詔捏裏曰汝等誠欲請和當廢黜昏主擇立賢者副朕弔伐之意然後可議和約不然當盡並爾國其審圖之捏裏復書斡魯古云降去人痕孛見還則當送阿�等上曰痕孛等乃交兵之後來降阿�則平日以罪亡去其事特異復詔捏裏令此月十三日送阿�至顯州各遣重臣議疆場事斡魯古等攻顯州知東京事完顏斡論以兵來會卽以兵三千先度遼水得降戶千餘遂薄顯州郭藥師乘夜來襲斡論擊走之斡魯古等遂與捏裏等戰於蒺藜山大敗遼兵追北至阿里眞陂獲佛頂家屬遂圍顯州攻其城西南軍士神篤逾城先入燒其佛寺煙焰撲人守陴者不能立諸軍乘之遂拔顯州於是幹懿豪徽成川惠等州皆降幹州後爲閭陽縣遼諸陵多在此禁無所犯徙成川州人於同銀二州居之捏裏再以書來請和斡魯古承前詔以阿�爲言答之駐軍顯州以聽命賜斡魯古等馬十匹詔曰汝等力摧大敵攻下諸城朕甚嘉之遼主未獲人心易搖不可恃戰勝而失備禦遼雙州節度使張崇降斡魯古以便宜命復其職仍令世襲斡魯古久在咸州多立功亦自恣劾裏保雙古等告斡魯古不法事遼帝在中京可追襲而不追襲咸州糧艸丰足而奏數不以實攻顯州獲生口財畜多自取捏裏孛剌束等亦告孛革瞢葛麻吉窩論赤閨阿剌本乙剌等多取生口財畜遂以闍哥代爲咸州路都統闍哥亦宗室子也旣代斡魯古治咸州初迪古乃婁室奏攻顯州新降附之民可遷其富者於咸州路其貧者徙內地於是詔使闍哥擇其才可幹事者授之謀克其豪右誠心歸附者擬爲猛安錄其姓名以聞饑貧之民官賑給之而使闍母爲其副統云久之遼通祺雙遼四州之民八百餘家詣鹹州都統降上曰遼人賦斂無度民不堪命相率求生不可使失望分置諸部擇善地以處之太祖召斡魯古自問之斡魯古引伏闍哥鞫窩論等詔降斡魯古爲謀克而禁錮窩論等天輔六年討賊於牛心山道病卒天眷中贈特進天徳二年配享太祖廟庭大定十五年謚莊翼

婆盧火按金史本傳婆盧火安帝五代孫太祖伐遼使婆盧火徵迪古乃兵失期杖之後與渾黜以四千人往助婁室銀朮哥攻黃龍府辭勒罕轍孛得兄弟直�裏部人嘗寇耶懶路穆宗遣婆盧火討之至阿里門河辭勒罕僞降遂略馬畜三百而去復元勒部掠二十五寨太祖復使婆盧火討之婆盧火渡蘇衮河招降旁近諸部因籍丁壯爲軍至特膝吳水轍孛得僞降復叛去執而殺之婆盧火至特鄰城圍之辭勒罕遁去婆盧火破其城執其妻子辭勒罕遂降曰我之馬牛財貨盡矣何以爲生婆盧火與之馬十匹直�裏部產良馬太祖使紇石烈阿習罕掌其畜牧婆盧火及子婆速俱爲謀克天輔五年摘取諸路猛安中萬餘家屯田於泰州婆盧火爲都統賜耕牛五十婆盧火舊居按出虎水自是徙居泰州而遣拾得查端阿里徒歡奚撻罕等俱徙焉惟族子撒剌喝嘗爲世祖養子獨得不徙太祖取燕京婆盧火爲右翼兵出居庸關大敗遼兵遂取居庸蕭妃遁去都監髙六等來送款乞降習古乃追蕭妃至古北口蕭妃已過三日不及而還上令婆盧火胡實賚率輕騎追之蕭妃已遠去獲其從官統軍察剌宣徽查剌並其家族及銀牌二印十有一及疊剌叛婆盧火石古乃討平之其羣官率眾降者就使領其所部太宗以空名宣頭及銀牌給之同時有婆盧火者婁室平陜西婆盧火繩果監戰後爲平陽尹西南路招討使終於慶陽尹泰州婆盧火守邊屢有功太宗賜衣一襲並賜其子剖叔八年以甲冑賜所部諸謀克天會十三年加同中書門下平章事天眷元年駐烏骨迪烈地薨贈開府儀同三司謚剛毅子剖叔襲猛安天眷二年爲泰州副都統子斡帶廣威將軍婆速官特進子吾札忽

拔離速按金史本傳拔離速銀朮可弟天輔六年宗翰在北安州將會斜也於奚王嶺遼兵奄至古北口使婆盧火渾黜各領兵二百擊之渾黜請濟師宗翰欲自往希尹婁室曰此易與耳請以千人爲公破之渾黜以騎士三十人前行至古北口遇其遊兵逐入山谷遼人以步騎萬餘迫戰亡騎五人渾黜退據關口希尹婁室至拔離速訛謀罕胡實海摧鋒奮擊大破之斬馘甚眾盡獲甲冑輜重希尹與撒裏古獨裴滿突撚敗其伏兵殺千餘人獲馬百餘匹婁室拒夏人出陵野嶺畱拔離速以兵二百據險守之銀朮可圍太原近縣先已降宋軍來救太原者復據太谷祁縣拔離速阿鶻懶復取之宋姚古軍隆州谷拔離速敗之張灝兵出汾州又擊走之天會四年克太原拔離速爲管勾太原府路兵馬事復與婁室敗宋兵於文水遂從宗翰圍汴與銀朮可略地襄鄧入均州還攻唐蔡陳三州皆破之克潁昌府遂與泰欲馬五襲宋康王於揚州康王渡江入於建康天會十五年遷元帥左都監宗弼再定河南撒離喝經略陜西至涇州拔離速大破宋軍於渭州渭州徳順軍皆降陜西平遷元帥左監軍加金吾衛上將軍卒謚敏定

習古乃按金史本傳習古乃亦書作實古乃嘗與銀朮可俱往遼國取阿�還言遼人可取之狀太祖始決意伐遼矣婆盧火取居庸關蕭妃自古北口出奔太祖使習古乃追之不及後爲臨潢府軍帥討平疊剌其羣臣率眾降者請使就領諸部太宗賜以空名宣頭及銀牌使以便宜授之獲遼許王莎邏駙馬都尉蕭乙辛遼梁王在紇裏水雅裏自立不知果在何處至是始知之於是徙遼降人於泰州時暑未可徙習古乃請姑處之嶺西及習古乃築新城於契丹周特城詔置會平州烏虎裏部人迪烈劃沙率部族降朝廷以撻僕野爲本部節度使烏虎爲都監習古乃封還撻僕野等宣誥以便宜加撻僕野散官塡空名告身授之及錄上降附有勞故官八百九十三人朝廷從之於是迪烈加防禦使爲本部節度使劃沙加諸司使爲節度副使知迪烈底部事撻離答加左金吾衛上將軍節度副使知突鞠部事阿枲加觀察使爲本部節度其餘遷授有差以龐葛城之城分賜烏虎裏迪烈底二部及契丹人其未墾者聽任力占射久之領咸州煙火事天輔六年完顏愼思所部及其餘未置猛安謀克戶口命習古乃通閱具籍以上天會十年攺南京路軍帥司爲東南路都統司習古乃爲都統移治東京鎭髙麗

宗亨按金史本傳金源郡王習不失子宗亨本名撻不也性忠謹天輔初以宗室子充護衛擒宗盤宗雋有功加忠勇校尉遷昭信校尉尙�局直長三年升本局副使丁父憂時宗正官屬例以材選宗亨在選中遂起復爲淑溫特宗室將軍攺會寧府少尹歷登州刺史攺獻州刺史澤州定爲特滿羣牧使同知北京路轉運使攺澤州定國軍節度使海陵庶人南伐以本職領武陽軍都總管過淮世宗卽位以手詔班賜宗亨宗亨得詔卽入朝大定二年授右宣徽使未幾爲西北路兵馬都統以討契丹右副元帥僕散忠義與窩斡遇於花道宗亨與左翼萬戶蒲察世傑等以七謀克軍與之戰失利及窩斡敗其黨括裏紮八率眾南奔宗亨追及之紮八詐稱降宗亨信之紮八詭曰括裏走願往邀宗亨不聽乃大縱軍士取賊所棄囊橐人畜多自有之括裏紮八亡入於宋坐是降爲寧州刺史

彀英按金史本傳彀英本名撻懶幼警敏有志膽初丱角太祖見而奇之年十六父銀朮可授以甲使從伐遼常爲先鋒授世襲謀克宗翰自太原還西京銀朮可圍守之彀英在行間屢有功宋兵數萬救太原至南關銀朮可與弟拔離速完顏婁室等擊之當隘巷間一卒揮刀向拔離速彀英以刀斷其腕一卒復從旁以槍刺之彀英斷其槍追殺之拔太原下河東諸州攻汴京皆有功與都統馬五徇地漢上至上蔡以先鋒破孔家軍睿宗攻開州彀英先登流矢中其口睿宗親視之創未愈彊起之攻大名府第功宗弼第一彀英次之攻東平彀英居最拔離速襲宋康王於揚州彀英爲先鋒拔離速追宋孟後於江南彀英前行趨潭州宋大兵在常武彀英以選兵薄其城敗千餘人明日城中出兵來戰彀英以五百騎敗之獲馬二百匹遂攻常武拔離速以諸軍爲大陣居其後彀英以五百騎爲小陣當前行卽麾兵馳宋軍宋軍亂遂大敗之拔離速觀其周旋嘆賞之其後河東郡縣多叛彀英以先鋒攻絳州克之復攻沁州飛炮擊其右脇舁歸營中諸軍攻沁州三日不能下別將骨彊起彀英指麾士卒遂克之攝河東路都統從左監軍移剌余睹招西北諸部彀英將騎三千五百平其九部獲生口三千馬牛羊十五萬以先鋒破宋吳山軍再戰再勝遂�宋兵於隘死者不可勝計宋兵遁去宗弼再取和尙原彀英以本部破宋五萬人遂奪新叉口宗弼畱兵守之是夜大雪道路皆冰和尙原宋兵勢重不可徑取宗弼用彀英策入自傍近髙山叢薄翳薈間出其不意遂取和尙原彀英請速入大散關自以本部爲殿以備伏兵宗弼至仙人關彀英先攻之宗弼止之彀英不止宗弼以刀背擊其兜鍪使之退彀英曰敵气已沮不乘此而取之後必悔之已而果然宗弼嘆曰旣往不咎乃班師彀英殿且戰且卻遂達秦中齊國初廢元帥右監軍撒離喝馳驛撫治諸郡至同州故齊觀察使李世輔出迎陽墜馬稱折臂舁歸撒離喝入城世輔詐使通判獻甲以壯士十人被甲上廳事世輔自壁後突出執撒離喝彀英方索馬於外變起倉卒不得入城門已閉皆有兵衛至東門合答雅領騎三十餘與彀英遇遂斬門者出而世輔擁眾自西門出彀英與合答雅襲之一進一退以綴世輔使不得速世輔慮救兵至乃要撒離喝與之盟勿使追之畱撒離喝於道側彀英識其聲與騎而歸除安遠大將軍攝太原尹四境咸治兼攝河東南北兩路兵馬都總管朝廷以河南陜西與宋已而復取之師至耀州宋人每旦出城張旗閱隊抵暮而還道隘騎不得逞彀英請兵五百薄暮先使五十人趨山巓令之曰旦日視敵出舉幟指其所向乃以餘兵伏山谷間明日城中人出閱如前山巓旗舉伏兵發宋兵爭馳入城彀英麾軍登城拔宋幟立金軍旗幟宋軍後者望見之不敢入遂降城中人亦降宋吳玠擁重兵據涇州涇原以西多應之元帥撒離喝欲退守京兆俟河南河東軍彀英曰我退守吳玠必取鳳翔京兆同華據潼關吾屬無類矣撒離喝曰計將安出彀英曰事危矣不如速戰我軍陣涇之南原宋兵必自西原來彀英與斜補出各以選騎五百摧其兩翼元帥當其中擊之可以得志監軍拔離速曰二子當其左右拔離速願當其中元帥據岡阜多張旗幟爲疑兵可以得志撒離喝從之吳玠兵果自西原來彀英斜補出擊其左右自旦至午吳玠左右軍少退拔離速當其前衝擊之遂敗玠軍僵屍枕籍大澗皆滿自此蜀人喪气不敢復出關陜遂定歷行臺吏部工部侍郎從宗弼巡邊遷刑部尙書轉元帥左都監天徳二年遷右監軍元帥府罷攺山西路統軍使領西北西南兩路招討兵馬坐無功降臨海軍節度使歷平陽太原尹正隆末爲中都畱守兼西北面都統討契丹撒八駐軍歸化州世宗卽位於遼陽使彀英侄阿魯瓦持詔往歸化命彀英爲左副元帥就遣使召陜西統軍徒單合喜宣大定攺元詔赦於西南西北招討司河東河北山東諸路州鎭調猛安軍屯京畿阿魯瓦見彀英彀英猶豫未決士卒皆欲歸世宗彀英不得已乃受詔以元帥令下諸路亟泥馬槽二萬具諸路聞之以爲大軍且至然後遣人宣赦所至皆聽命大定元年十一月彀英以軍至中都同知畱守璋請至府議事彀英疑璋有謀乃陽許諾排節仗若將往者遂率騎從出施仁門駐兵通州見世宗於三河詔彀英以便宜規措河南陜西山東邊事二年正月至南京遂復汝潁嵩等州縣授世襲猛安入拜平章政事罷爲東京畱守未行攺濟南尹初彀英宿將恃功在南京頗黷貨不卹軍民詔使問以邊事彀英不答謂詔使曰爾解何事待我到闕奏陳及召入竟無一語及邊事者在相位多自專己所欲輒自奏行之除畱守輒忿忿不接賓客𨿽近臣往亦不見上怒遂攺濟南上數之曰朕念卿父有大功於國卿舊將亦有功故攺授此職卿宜知之若復不悛非但不保官爵身亦不能保也彀英頓首謝久之攺平陽尹致仕起爲西京畱守以母憂去官尋以本官起復俄復爲東京歷上京詔曰上京王業所起風俗日趨詭薄宗室聚居號爲難治卿元老大臣眾所聽服當正風俗檢制宗室持以大體十五年致仕久之史臣上太宗睿宗實錄上曰當時舊人親見者惟彀英在詔修撰溫迪罕締達往北京就其家問之多更定焉十九年薨年七十四最前後以功被賞者十有一金爲兩二百五十銀爲兩六千五百絹爲匹八百綿爲兩二千馬三百十有四牛羊六千五百奴婢百三十人

宗憲按金史本傳金源郡王撒攺子宗憲本名阿懶頒行女直字書年十六選入學太宗幸學宗憲與諸生俱謁宗憲進止恂雅太宗召至前令誦所習語音淸亮善應對侍臣奏曰此左副元帥宗翰弟也上嗟賞久之兼通契丹漢字未冠從宗翰伐宋汴京破眾人爭趨府庫取財物宗憲獨載圖書以歸朝廷議制度禮樂往往因仍遼舊宗憲曰方今奄有遼宋當遠引前古因時制宜成一代之法何乃近取遼人制度哉希尹曰而意甚與我合由是器重之撻懶宗雋唱議以齊地與宋宗憲廷爭折之當時不用其言其後宗弼復取河南陜西地如宗憲策以捕宗盤宗雋功授昭武大將軍修國史累官尙書左丞熙宗從容謂之曰向以河南陜西地與宋人卿以爲不當與今復取之是猶用卿言也卿識慮深遠自今以往其盡言無隱宗憲拜謝遂攝門下侍郎初熙宗以疑似殺左丞相希尹久之察其無罪深閔惜之謂宗憲曰希尹有大功於國無罪而死朕將錄用其孫如之何宗憲對曰陛下深念希尹錄用其孫甚幸若不先明死者無罪生者何由得仕上曰卿言是也卽日復希尹官爵用其孫守道爲應奉翰林文字皇統五年將肆赦議覃恩止及女直人宗憲奏曰莫非王臣慶幸豈可有間耶遂攺其文使均被焉轉行臺平章政事天徳初爲中京畱守武安軍節度使封河內郡王攺太原尹進封巨鹿郡王正隆例奪王爵再遷震武武定軍節度使世宗卽位遣使召之詔曰叔若能來宜速至此若爲紇石烈志寧白彥敬所遏亦不煩叔憂宗憲聞世宗卽位先已棄官來歸與使者遇於中都遂見上於小遼口除中都畱守卽遣赴任詔與元帥完顏彀英同議軍事明年攺西京畱守八月攺南京僕散忠義自行臺朝京師宗憲攝行臺尙書省事召爲太子太師上謂宗憲曰卿年老舊人更事多矣皇太子年尙少謹訓導之俄拜平章政事太子太師如故詔以太子實錄賜宗憲及平章政事完顏元宜左丞紇石烈良弼判祕書監溫王爽各一本移剌髙山奴前爲寧州刺史以貪污免世宗以功臣子孫宗族中無顯仕者以爲祕書少監是時母喪未除有司奏其事宗憲曰髙山奴傲狠貪墨不可致之左右世宗曰朕以其父祖有功爾旣爲人如此豈可玷職位哉追還制命因顧右丞蘇保衡參政石琚曰此朕之過舉不可不攺卿等當盡心以輔朕也有司言諸路猛安謀克怙其世襲多擾民請同流官以三十月爲考詔下尙書省議宗憲乃上議曰昔太祖皇帝撫定天下誓封功臣襲猛安謀克今若攺爲遷調非太祖約臣謂凡猛安謀克當明核善惡進賢退不肖有不職者其弟侄中更擇賢者代之上從其議進拜右丞相大定六年薨年五十九上輟朝悼惜者久之命百官致奠賻銀一千五百兩重彩五十端絹五百匹

蒲查按金史本傳蒲查自上京梅堅河徙屯天徳初爲元帥府紮也使於四方稱職按事能得其實領猛安皇統間除同知開遠軍節度使斥候嚴整邊境無事正隆初爲中都路兵馬判官是時京畿多盜蒲查捕得大盜四十餘人百姓稍安攺安化軍節度副使大定六年領行軍萬戶充邳州刺史知軍事領本州萬戶管所屯九猛安軍昌武軍節度使山東副都統撒攺南徵元帥府以蒲查行副統事入爲太子少詹事再遷開遠軍節度使襲伯父骨猛安歷婆速路兵馬都總管西北路招討使卒蒲查性廉潔忠直臨事能斷凡被任使無不稱云

阿魯補按金史冶訶傳阿魯補冶訶之子爲人魁偉多智略勇於戰未冠從軍下咸州東京遼人來取海州從勃堇麻吉往援道遇重敵力戰斬首千級從斡魯古攻豪懿州以十餘騎破敵七百進襲遼主阿魯補徇北地招降營帳二十四民戶數千時已下西京闍母攻應州未下退營於州北十餘里夜遣阿魯補率兵四百伺敵城中果出兵三千來襲阿魯補道與之遇斬首百餘獲馬六十後遼兵三萬出馬邑之境以千兵擊之斬其將於陣天會初宋王宗望討張覺於平州聞應州有兵萬餘來援遣阿魯補與阿里帶迎擊之斬馘數千而還復從其兄虞劃率兵三千攻幹州虞劃道病卒代領其眾至幹州降其軍及營帳三十獲印四十與僕虺攻下義州宗望伐宋與郭藥師戰於白河宗望命阿魯補以二謀克先登奮戰賞賚特異至汴破淮南援兵斬其二將大軍退次孟陽姚平仲夜以重兵來襲阿魯補適當其中力戰敗之旣還聞大名開徳合兵十萬餘來爭河至河上知去敵尙遠乃以輕兵夜發詰旦至衛縣遇敵斬首數千級餘皆潰去師次邢州滹沱橋已焚阿魯補先以偏師營於水上比軍至而橋成宗望嘉其功出眞定庫物賞之爲長勝軍千戶及再伐宋從宗望破敵於井陘遂下欒城師自大名濟河阿魯補屯於洺州之境時康王畱相州大名府以兵來攻我營阿魯補乘夜以騎二百潛出其後反擊敗之居數日敵復來蘇統制以兵二萬先至阿魯補乘其未集以三百騎出戰大敗其眾生擒蘇統制殺之大軍旣克汴京攻洺州敗大名救兵遂下洺州從撻懶攻恩州還洺人復叛阿魯補先至城下城中出兵來戰敗之執其守佐遂與蒲魯歡取信徳軍梁王宗弼取開徳阿魯補以步兵五千赴之大名境內多盜命阿魯補畱屯其地賊犯莘縣聞阿魯補至卽潰去追襲一晝夜至館陶及之皆俘以歸從宗弼襲康王旣渡淮阿魯補以兵四千畱和州總督江淮間戍將以討未附郡縣遂攻下太平州隳其城廬州叛以偏師討之敗其騎六千擒三校明日復破敵二萬於愼縣斬首五百張永合步騎數萬來戰阿魯補兵止二千敵圍之阿魯補潰圍力戰竟敗之追殺四十里獲馬三百而還再攻廬州與迪古不敗敵萬眾於拓臯至廬州騎兵五百出戰敗之斬其二校師還宗弼趨陜西道聞大名復叛遣阿魯補經略之獨與譯者至城下招之大名果降翌日下令民間兵器悉上送官於是吏民安堵如故爲大名開徳路都統齊國建阿魯補屯兵於汴城外天會十五年詔廢齊國已執劉麟阿魯補先入汴京備變明年除歸徳尹割河南地與宋入爲燕京內省使宗弼復河南阿魯補先濟河撫定諸郡再爲歸徳尹河南路都統宋兵取河南地宗弼召阿魯補與許州韓常潁州大陳州赤盞暉皆會於汴阿魯補以敵在近獨不赴而宋將嶽飛劉光世等果乘間襲取許潁陳三州旁郡皆響應其兵犯歸徳者阿魯補連擊敗之復取亳宿等州河南平阿魯補功最皇統五年爲行臺參知政事授世襲猛安兼合紮謀克攺元帥右監軍婆速路統軍歸徳軍節度使累階儀同三司其在汴時嘗取官舍材木構私第於恩州至是事覺法當議勛議親海陵嘗在軍中惡阿魯補詔曰若論勛勞更有過於此者況官至一品足以酬之國家立法貴賤一也豈以親貴而有異也遂論死年五十五阿魯補以將家子從徵伐屢立功歷官有惠愛得民心及死人皆惜之大定三年贈儀同三司詔以其子爲右衛將軍襲猛安及親管謀克賜銀五百兩重彩二十端絹三百匹

骨按金史本傳骨冶訶子善騎射有材幹從討桓散達烏春窩謀罕畱可之叛皆有功從太祖伐遼骨從軍戰寧江州出河店破遼主親軍皆以力戰受賞襲其父謀克領秦王宗翰千戶攻下中西兩京宗翰伐宋圍太原未下宗翰還西京骨以右翼軍佐銀朮可守太原是時汾州團柏楡次嵐憲潞皆有兵來援骨凡四戰皆破之大軍圍汴骨引萬戶軍屢敗其援兵憲潞等州復叛骨引兵復取之並收撫保徳火山而還後領軍鎭夏邊在職十二年天會八年授世襲猛安天眷初爲天徳軍節度使致仕累遷開府儀同三司卒年八十五子喜哥襲猛安加宣武將軍

訛古乃按金史本傳訛古乃冶訶子資質魁偉年十四隸秦王宗翰軍中常領兵行前爲偵候及大軍襲遼主訛古乃以甲騎六十追遼招討徒山獲之又以七騎追獲遼公主牙不裏以獻有軍來爲遼援方臨陣中有躍馬而出者軍帥謂之曰爾能爲我取此乎訛古乃曰諾果生擒而還問其名曰同瓜蓋北部中之勇者也訛古乃善馳驛日能千里及伐宋屢遣將命以行天會八年從秦王在燕聞余睹反於西北秦王令訛古乃馳驛以往訛古乃黎明走天徳及至日未曛也皇統元年以功授寧遠大將軍豪剌唐古部節度使五年授千戶六年遷西北路招討使九年再遷天徳尹西南路招討使天徳二年召見四年遷臨洮尹加金紫光祿大夫卒官年五十三

撻懶按金史本傳特進撻懶宗室子年十六事太祖未嘗去左右出河店之役太祖欲親戰撻懶控其馬而止之曰主君何爲輕敵臣請效力卽挺槍前手殺七人已而槍折騎士曳而下者九人太祖壯之曰誠得此輩數十𨿽萬眾不能當也及戰於達魯古城遼兵一千陣於營外太祖遣撻懶往擊之撻懶衝出敵陣大敗其眾攻臨潢府春泰州中西二京皆有功天輔六年授謀克天會四年從伐宋屢以功受賞明年再舉至汴宗望聞宋人會諸路援兵於睢陽遣撻懶與阿里刮將兵二千往拒之敗其前鋒軍三萬於杞縣又破三寨擒宋京東路都總管胡直孺南路都統制隋師元及其三將並直孺二子遂取拱州降寧陵復破二萬於睢陽進取亳州聞宋兵十萬且至會宗望益兵四千合擊大敗之其卒二千陣而立馳之不動卽麾軍去馬擊之盡殪擒其將石瑱而還帥府嘉其功賞賚優渥睿宗駐兵熙州分遣諸將略地撻懶以軍五百入六盤山十六寨降其官八十餘民戶四千獲馬二千匹皇統中累加銀靑光祿大夫天徳初加特進授世襲猛安卒年六十五海陵遷諸陵於大房山以撻懶嘗給事太祖命作石像置睿陵前

宗賢按金史本傳宗賢本名賽裏習不失之孫也從都統杲取中原襲遼帝於鴛鴦濼宗翰使撻懶襲耶律馬哥都統使蒲家奴及賽裏等以兵助之蒲家奴使賽裏斜野裴蒲胡撻達魯古廝列耶律吳十等各率兵分行招諭獲遼畱守迪越家人輜重並降羣牧官木盧瓦得馬甚多使逐水艸牧之賽裏等趨業疊遂以偏師深入敵邀擊之撒合戰沒蒲家奴至旺國崖西賽裏兵會之累官至左副點檢天眷二年方捕宗雋賽裏坐會飲其家奪官爵未幾復官皇統四年授世襲謀克轉都點檢封豳國公拜平章政事進拜右丞相兼中書令進拜太保左丞相監修國史罷爲左副元帥無何復爲太保左丞相左副元帥如故進太師領三省事兼都元帥監修國史出爲南京畱守領行臺尙書省事復爲左副元帥兼西京畱守再爲太保領三省事復爲左丞相兼都元帥賽裏自護衛未十年位兼將相常感激思自效以報朝廷𨿽於悼後爲母黨後專政大臣或因之以取進用賽裏未嘗附之皇太子濟安薨魏王道濟死熙宗未有嗣子賽裏勸熙宗選後宮以廣繼嗣不少顧忌於後後以此怨之與海陵同在相位未嘗少肯假借海陵𨿽尊而心憚賽裏外以屬尊加禮敬而內常忌之海陵知悼後怨賽裏因與後共力排出之賽裏亦不以是少變胙王常勝死熙宗納其妻宮中頃之殺悼後及妃數人將常勝妻爲後未果也及海陵弒熙宗詭以熙宗將議立後召諸王大臣賽裏聞召以爲信然將入宮謂人曰上必欲立常勝妻爲後我當力爭之及被執猶以爲熙宗將立常勝妻而先殺之也曰誰能爲我言者我死固不足惜獨念主上左右無助爾遂遇害

思敬按金史本傳思敬本名撒攺押懶河人金源郡王神土懣之子辭不失弟也初名思恭避顯宗諱攺焉體貌雄偉美須髯純直有材幹年十一從其父謁見太祖太祖在納鄰澱方獵因詔從獵射黃羊獲之太祖賜以從馬宗翰自太原伐宋從其兄習室攻太原宗翰取河南思敬從完顏活女涉渡河下洛陽圍汴皆有功師還隸遼王宗幹麾下太宗幸東京溫湯思敬權護衛押衛卒百人從行領謀克從徵朮虎麟有功遂充護衛天眷二年以捕宗盤宗雋功遷顯武將軍熙宗捕魚混同江网索絕曹國王宗敏乘醉鞭馬入江手引系网大繩沈於水中熙宗呼左右救之倉卒莫有應者思敬躍入水引宗敏出熙宗稱嘆賞賚甚厚擢右衛將軍襲押懶路萬戶授世襲謀克七年召見賜以襲衣�馬錢萬貫及歸復遣使賜弓劍是年入爲工部尙書攺殿前都點檢無何爲吏部尙書天徳初爲報諭宋國使宋人以舊例請觀錢塘江潮思敬不觀曰我國東有巨海而江水有大於錢塘者竟不往使還拜尙書右丞罷爲眞定尹用廉封河內郡王徙封巨鹿丁母憂起復本官攺益都尹正隆二年例奪王爵攺慶陽尹大定二年授西南路招討使封濟國公兼天徳軍節度使俄爲北路都統佩金牌及銀牌二西北路招討使唐括孛古底副之將本路兵二千會孛古底視地形衝要或於狗濼屯駐伺契丹賊出沒之地置守禦遠斥候賊至則戰不以晝夜爲限詔孛古底曰爾兵少思敬未至不得先戰僕散忠義敗窩斡於陷泉詔思敬選新馬三千備追襲窩斡入於奚中思敬爲元帥右都監以舊領軍入奚地張哥宅會大軍討之敗僞節度特末也獲二百餘人賊降將稍合住與其黨神獨斡執窩斡並其母徐輦妻子弟侄家屬及金銀牌印詣思敬降思敬獻俘於京師賜金百兩銀千兩重彩四十端玉帶�馬名鷹拜右副元帥經略南邊駐山東罷爲西京畱守復拜右副元帥仍經略山東初猛安謀克屯田山東各隨所授地主散處州縣世宗不欲猛安謀克與民戶雜處欲使相聚居之遣戶部郎中完顏讓往元帥府議之思敬與山東路總管徒單克寧議曰大軍方進伐宋宜以家屬權寓州縣量畱軍眾以爲備禦俟邊事寧息猛安謀克各使聚居則軍民俱便還奏上從之其後遂以猛安謀克自爲保聚其田土與民田犬牙相入者互易之三年四月召還京師以爲北京畱守賜金鞍勒馬七年召爲平章政事先是省並猛安謀克及海陵時無功授猛克者皆罷之失職者甚眾思敬請量才用之上從其請思敬前爲眞定尹其子取部民女爲妾至是其兄乞離異其妾畏思敬在相位不敢去詔還其家九年拜樞密使上疏論五事其一女直人可依漢人以文理選試其二契丹人可分隸女直猛安其三鹽濼官可罷去其四與猛安同勾當副千戶官亦可罷其五親王府官屬以文資官擬注教以女直語言文字上皆從之其後女直人試進士夾谷衡尼厖古鑑徒單鎰完顏匡輩皆由此致宰相實思敬啟之也久之上謂思敬曰朕欲修熙宗實錄卿嘗爲侍從必能記其事迹對曰熙宗時內外皆得人風雨時年谷丰盜賊息百姓安此其大槪也何必餘事上大悅世宗喜立事故其從諫如此大定十三年薨上輟朝親臨喪哭之慟曰舊臣也賻贈加厚葬禮悉從官給孫吾侃朮特大定二十四年除明威將軍授速濱路寶鄰山猛安

神土懣按金史本傳神土懣本諸宗室贈銀靑光祿大夫胡速魯攺子也年十五事太宗爲左奉宸皇統二年充護衛除武器署丞累官肇州防禦使大定初除元帥右都監與咸平尹吾紮忽率秦州兵及曷懶路兵千五百人會臨潢尹移室懣討契丹契丹犯臨潢移室懣死攻之不能克乃引眾東行神土懣表乞濟師十二月甲辰世宗次海濱縣得奏上曰神土懣吾紮忽軍不少可以從長攻襲矣會右副元帥謀衍以大軍至神土懣攺曷速館節度使隸右翼與紇石烈志寧敗賊於長濼戰霿河皆有功攺婆速路兵馬都總管卒

宗人府部名臣列傳六

金二

胡石攺按金史本傳胡石攺宗室子也從太祖攻寧江敗遼兵於達魯古城破遼主親兵皆有功遼軍來援濟州胡石攺與其兄實古乃以兵迎擊敗之還攻濟州中流矢戰益力克其城軍中稱其勇從攻春泰州降之並降境內諸部族其不降者皆攻拔之遼主西走胡石攺追至中京獲其宮人輜重凡八百兩有思泥古者復以本部叛去胡石攺以兵五百追及之獲其親屬部人以遠徳州復叛胡石攺以兵五千克其城從婁室擊敗敵兵二萬於歸化之南並降歸化從取居庸關並燕之屬縣及其山谷諸屯移失部旣降復叛去胡石攺引兵追及戰敗之俘獲甚眾澤州諸部有逃者皆追復之又敗叛人於臨潢誅其酋領而安撫其人民天眷二年遷永定軍節度使攺武定軍徙汴京畱守天徳三年授世襲猛安卒年六十八

麻吉按金史本傳麻吉銀朮可之母弟也年十五隸軍中從破髙麗兵下寧江州平系遼女直克黃龍府皆身先力戰以功爲謀克繼領猛安破奚兵千餘自斡魯古攻下咸信瀋州及東京諸城麻吉皆有功都統杲取中京與稍合胡拾答別降楚裏迪部屯兵髙州以兵援蒙刮孛堇大破敵兵復敗恩州兵五萬人討平遼人聚中京山谷者降三千餘人戰於髙州境上伏矢射之中目遂卒麻吉大小三十餘戰所至皆捷皇統中贈銀靑光祿大夫謚毅敏子沃側

吾札忽按金史本傳吾札忽善騎射年二十以本班祗候郎君都管從徵伐有功授修武校尉皇統二年權領泰州軍平陜西至涇州大破宋兵於馬西鎭超遷寧遠大將軍襲猛安復以本部軍從宗弼權都統正隆末從海陵伐宋契丹反與徳昌軍節度使移室懣同討契丹許以便宜從事大定初除咸平尹駐軍泰州俄攺臨潢尹攝元帥左都監與廣寧尹僕散渾坦俱從元帥右都監神土懣解臨潢之圍契丹引眾東行吾札忽追及於窊歷山押軍猛安契丹忽剌叔以所部助敵攻官軍官軍失利泰州節度使烏裏雅來救未至臨潢與敵遇烏裏雅敗僅以數騎脫歸敵攻泰州其勢大振城中震駭將士不敢出戰敵四面登城押軍猛安烏古孫阿里補率軍士數人持刀循城應敵力戰斫刈甚眾敵乃退泰州得完吾札忽乃使謀克蒲盧渾徙百姓旁邑及險厄之地以俟大軍明年聚甲士萬三千於濟州會元帥謀衍敗窩斡於長濼戰霿河戰陷泉皆有功攺胡裏攺節度使卒吾札忽性聰敏有才智善用軍常出敵之不意故能以寡敵眾而所往無不克號爲鶻軍云

阿鄰按金史宗雄傳宗雄子阿鄰穎悟辯敏通女直契丹大小字及漢字幼時嘗入宮熙宗見而奇之曰是兒他日必能宣力國家年十八授定遠大將軍爲順天軍節度使天徳二年用廉遷益都尹兼山東東路兵馬都總管歷泰寧定海鎭西安國等軍節度海陵南伐以爲神勇武平等軍都總管由壽州道渡淮與勸農使移剌元宜合兵三萬爲先鋒是歲十月至廬州與宋將王權軍十餘萬戰於柘臯鎭渭子橋敗之至和州南復與王權軍八萬餘會戰又敗之追殺至江上斬首數千級上卽位於遼陽海陵死大軍北還將渡淮而舟楫甚少軍士爭舟不得亟渡阿鄰得生口知可涉處識以柳枝命本部涉濟旣至北岸而諸軍之爭渡者果爲宋人邀擊之及入見上聞阿鄰淮上戰功又以全軍還遷兵部尙書監督經畫徵窩斡諸軍糧餉授以金牌一銀牌四窩斡敗還至懿州以疾卒喪至京師上命致祭於永安寺百官赴弔賻銀五百兩重彩三十端絹百匹

合住按金史本傳合住曷速館苾裏海水人也仕遼領辰復二州漢人渤海子蒲速越襲父職再遷靜江中正軍節度使佩金牌爲曷速館女直部長子余裏也與胡十門同時歸朝屢以糧餉助伐髙永昌及髙麗新維後從宗望伐宋以功遷眞定府路安撫使兼曹州防禦使佩金牌授苾裏海水世襲猛安長子布輝

沃側按金史麻吉傳麻吉子沃側年十七隸軍中從拔離速擊遼將馬五敗之麻吉死領其職宗望伐宋至河上宋兵屯於河外以二舟來伺我師乃遣沃側率勇士數輩以一舟往迎之盡俘以還襲康王於江淮間沃側皆與焉師還駐東平及廢齊屯兵河北招降旁近諸營多獲畜產兵仗軍帥嘉之賞以甲馬從攻陜西爲右翼都統攻城破敵皆與有功師還正授謀克遷華州防禦使屬關中歲饑盜賊充斥沃側募兵討平之部以無事郡人列狀丐畱不報未畿除迪列部族節度使攺疊剌部用廉入爲都水使者秩滿同知燕京畱守事爲西北路招討使撒八秩滿已數月冒其俸祿不卽解去沃側發其事撒八反沃側遇害

璋按金史斡者傳斡者子神土懣神土懣子璋本名胡麻愈多勇略通女直契丹漢字年十八左副元帥撒離喝引在麾下以事如京師見梁王宗弼與語宗弼悅之皇統六年父神土懣卒宗弼奏璋可襲謀克詔從之天徳三年充牌印祗候以罪免奪其謀克寓居中都海陵伐宋左衛將軍蒲察沙離只同知中都畱守佩金牌掌畱府事世宗卽位於遼陽璋勸沙離只歸世宗沙離只不從璋與守城軍官烏林答石家奴烏林答願徒單三勝蒲察蒲查等以兵晨入畱守府遂殺沙離只及判官漫撚撒離喝推宗彊子阿瑣爲畱守璋行同知畱守事遣石家奴佩沙離只金牌與願蒲查中都轉運使左淵子貽慶大興少尹李天吉子盤奉表如東京賀卽位世宗嘉之以願蒲查爲武義將軍充護衛貽慶賜及第授從仕郎盤充合門祇候就以璋爲同知中都事璋以殺沙離只自攝同知畱守世宗因而授之心常不自安遂與兵部尙書可喜謀因世宗謁山陵作亂大定二年上謁山陵璋等九人會於可喜家說萬戶髙松不從璋知事不成乃與可喜共執斡論詣有司陳上誅可喜李惟忠等以璋爲彰化軍節度使宋將吳璘出散關寶雞以西詔璋赴元帥都監徒單合喜軍前任使於是宋人據原州寧州刺史顏盞門都以兵四千攻之不克宋將姚良輔以兵十萬至原州權副統完顏習尼列以千騎援門都兵而姚良輔兵多諸將皆不敢與戰及璋至軍會平涼涇州潘原長武等戍兵合二萬人璋使押軍猛安石抹許裏阿補以兵二千軍於城北習尼列以兵三千軍於城西北十里麥子原皆據髙阜爲陣璋以本部兵陣於城西姚良輔出自北嶺先遣萬人攻許裏阿補自以軍九萬陣麥子原下捍以劍盾行馬外列騎士步卒居其中敢死士鎖足行馬間持大刀爲拒分爲八陣而別以騎二千襲璋軍璋方出迎戰習尼列來報曰宋之重兵皆在麥子原矣璋遣萬戶特裏失烏也以押軍猛安奚慶喜照撒兵二千援許裏阿補遣撒屋出崔尹以兵二千益習尼列許裏阿補與宋人接戰良久敗之宋兵在麥子原者最堅習尼列與移剌補奧屯撒屋出崔尹僕根撒屋出以兵五千沿壕爲伏餘兵皆捨馬步戰擊其前行騎士走之於是行馬以前衝以長槍行馬以後射以勁弓良輔兵稍挫習尼列乘勝麾兵撒其行馬破其七陣良輔復整兵出習尼列少卻而璋已破城下宋兵與習尼列會使僕根以伏兵擊良輔習尼列亦整兵與戰奮擊之大破良輔軍斬首萬餘級墜壕死者不可勝數鎖足行馬者盡殪之獲甲矢萬餘器仗稱是良輔亦中兩創脫去遂圍原州穴其西城城圮宋人宵遁璋等入原州宋戍軍在寶雞以西聞之皆自散關遁去京兆尹烏延蒲離黑寧州刺史赤盞胡速魯攺已去徳順州宋吳璘復之都監合喜以璋權都統與習尼列將兵二萬救徳順璋率騎兵前行與璘騎兵二萬戰於張義堡遂沙山下敗之追北四十餘里璘軍遇隘不得前斬首數十級璋至徳順璘據城北險要爲營璋亦策營與璘相望可三里許兩軍遇於城東凡五接戰璘軍敗走璋追至城下璘軍已據城北岡阜與其城上兵相應以弩夾射璋軍璋軍佯卻城中出兵來追璋反�與戰大敗之合喜遣統軍都監泥河以兵七千來會與璘軍復戰敗之璘遣兵據東山堡欲樹柵璋與習尼列泥河議曰敵若據東山堡此城亦不可拔宜急擊之於是璋先據要地習尼列以兵逼東山堡璘兵恃濠相拒短兵接璘兵退走習尼列追擊之璘城北營兵可六千人登北岡來戰璋之漢軍少卻傷者二百人璘遂焚璋軍攻城具璋率移剌補猛安兵逾北岡擊走之璘軍隔小塹射璋軍移剌補少卻習尼列望見北原火發乃止攻東山堡亟與將士來赴引善射者先登率劉安漢軍三百人擊敗之璘軍皆走險璘以軍三萬據險作三陣皆環以劍盾行馬璋遣萬戶石抹疊勒由別路自後擊之特裏失烏也移剌補以二千人當其前以彊弓射之璘兵大敗墮溝壑者甚眾璋軍度澗追之斬數千級而還璘軍𨿽敗猶恃其眾都監合喜使武威軍副總管兵古查剌來問策諸將皆曰吳璘恃險不善野戰我退軍平涼彼必棄險就平地然後可圖也璋曰不然彼恃其眾非特恃險也昔人有言寧棄千軍不棄寸地故退兵不如濟師我退軍平涼彼軍深入吾地固壘以拒我則如之何查剌還報合喜於是親率四萬人赴之吳璘詰旦乘陰霧晦冥分兵四道來襲戰於城東離而復合者數四漢軍千戶李展率麾下兵先登奮擊之璘軍陣動璋乘勝踵擊璘軍復敗追至北岡璘走險璋急擊之殺略殆盡璘分半軍守泰州合喜駐軍水洛城東自六盤山至石山頭分兵守之斷其餉道璘乃引歸宋經略使荊臯以步騎三萬自徳順西去璋以兵八千習尼列以兵五千追擊之習尼列兵乃出其前還自赤觜遇其前鋒敗之於髙赤崖下復與其中軍戰自日昃至暮乃罷荊臯乘夜來襲營爲退軍八十里明日習尼列追之璋兵至上八節宋兵據險爲陣璋捨馬步戰地險不得接相拒至曙宋兵動璋乘之追至甘谷城習尼列兵亦至宋兵宵遁璋遂班師習尼列追至伏羌城不及而還上使禦史中丞達吉視諸軍功狀達吉舊與璋有隙故損其功詔璋將士賞比諸軍半之璋兼陜西路都統進官一階及元帥府上功璋居多詔達吉削官兩階杖八十解職上復賞璋及將士如諸軍以璋爲西北路招討使召爲元帥左都監兼安武軍節度使賜以弓矢衣帶佩刀攺益都尹左都監如故宋人棄海州遁去焚官民廬舍且盡璋至海州得所棄糧三萬六千餘石安集其人復其屯戍五年宋人約和罷三路都統復置陜西路統軍司璋爲統軍使上曰監軍合喜年老故授卿此職邊境無事且召卿矣以本官兼京兆尹召爲禦史大夫璋奏竊觀文武百官有相爲朋黨者今在臺自臣外無女直人乞不限資考量材奏擬上曰朋黨爲誰卽糾治之朕選女直人未得其人豈以資考爲限論其人材而已頃之璋奏曰太祖武元皇帝受天明命太宗皇帝奄定宋土自古帝王之興必稱受命當制大金受命之寶以明示萬世上曰卿言正合朕意乃遣使夏國市玉十八年受命寶成奏告天地宗廟社稷上禦正殿攺大興尹爲賀宋正旦使十三年璋受命使宋旣行上遣人馳諭璋曰宋人若不遵舊禮愼勿付書如不令卿等入見卽持書歸若迫而取之亦勿赴宴其回書及禮物一切勿受璋至臨安宋人請以太子接書不從宋人就館迫取書璋與之且赴宴多受禮物有司以聞上怒欲寘之極刑左丞相良弼奏曰璋爲將大破宋軍宋人讎之久矣將因此陷之死地未可知也今若殺璋或者墮其計中耳上以爲然乃杖璋百五十除名副使客省使髙翊杖百沒入其所受禮物後歲餘上念璋有徵伐功起爲景州刺史遷武定軍節度使授山東西路蒲底山拿兀魯河謀克攺臨洮尹十九年卒

宗敍按金史本傳宗敍本名徳壽闍母第四子也奇偉有大志喜談兵天徳二年充護衛授武義將軍明年授世襲謀克擢禦院通進遷翰林待制兼修起居注轉國子司業兼左補闕正隆初轉符寶郎在宮職五年皆帶劍押領宿衛遷太宗正丞以母憂去官以本官起復未幾遷侍衛親軍馬軍都指揮使攺左驍騎都指揮使明年海陵幸南京宗敍至汴契丹撒八反宗敍爲咸平尹兼本路兵馬都總管以甲仗四千付之許以便宜宗敍出松亭關取牛遞於廣寧聞世宗卽位將歸之廣寧尹按答海弟燕京勸宗敍乃還興中白彥敬紇石烈志寧使宗敍奉表降宗敍見世宗於梁魚務授寧昌軍節度使明年二月契丹攻寧昌宗敍止有女直渤海騎兵三十漢兵百二十人自將擊之遇賊千餘騎漢兵皆散走宗敍與女直渤海三十騎盡銳力戰身被二創所乘馬中箭而僕遂爲所執居百餘日會賊中有臨潢民移剌阿塔等盜馬授之得脫歸宗敍陷賊久盡得其虛實見元帥完顏謀衍平章政事完顏元宜謂之曰賊眾烏合無紀律破之易爾於是帥府欲授軍職宗敍見謀衍貪鹵掠失事幾欲歸白上不肯受職曰我有機密須面奏是夕乃遁去至廣寧矯取驛馬馳至京師而帥府先事以聞上遣中使詰之曰汝爲節度不度眾寡戰敗被獲幸得脫歸乃拒帥府命輒自乘傳赴都朕姑置汝罪可速還軍並力破賊宗敍附奏曰臣非辭難者事須面奏不得不來遂召入乃條奏賊中虛實及諸軍進退不合事機狀詔大臣議皆以其言爲然是時已詔僕散忠義代謀衍爲元帥進討於是拜宗敍爲兵部尙書以本職領左翼都統率宗寧烏延查剌烏林答剌撒兵各千人號三萬佐忠義軍至花道遇賊與戰右翼都統宗亨先敗走忠義亦引卻宗敍勒本部遮擊之麾帳下士三百捨馬步戰賊不得逞大軍整列復至合勢擊之賊遂敗去而元帥右監軍紇石烈志寧率軍至追及窩斡於陷泉大破之復與志寧及徒單克寧追至七渡河復大敗之元帥忠義遂畱宗敍自從賊平入爲右宣徽使宋兵據海州將謀深入詔以宗敍爲元帥右監軍往禦之宗敍駐山東分兵據守要害敵不得西尋奉詔與左副元帥紇石烈志寧參議軍事四年宗敍入朝奏曰暑月在近頓兵邊陲飛挽頗艱乞俟秋涼進發上從其請及還軍授以成算賜襲衣弓矢九月渡淮宗敍出唐鄧比至襄陽屢戰皆捷明年宋人請和軍還除河南路統軍使河決李固渡分流曹單之間詔遣都水監梁肅視河決宗敍言河道塡淤不受水故有決溢患今欲河復故道卒難成功幸而可塞他日不免決溢山東非曹單比若沿河數州驟興大役人心動搖恐宋人乘間扇誘構爲邊患梁肅亦請聽兩河分流以殺水勢遂止不塞十年召至京師拜參知政事上曰卿奏黃河利害甚合朕意朕念百姓差調官吏爲姦率斂星火所費倍蓰委積經年腐朽不可復用若此等類百孔千瘡百姓何以堪之卿參朝政擇利而行以副朕心及與上論南邊事宗敍曰南人遣諜來多得我事情我遣諜人多不得其實蓋彼以厚賞故也上曰彼以厚利資諜人徒費其財何能爲也十一年奉詔巡邊六月至軍中將戰有疾詔以右丞相紇石烈志寧代宗敍還七月病甚遺表朝政得失及邊防利害力疾使其子上之薨年四十六上見其遺表傷悼不已輟朝遣宣徽使敬嗣暉致祭賻銀千兩彩四十端絹四百匹

宗寧按金史本傳宗寧本名阿土古系出景祖太尉阿離合懣之孫性勤厚有大志起家爲海陵徵南都統戰瓜洲渡功最歷祁州刺史大定二年爲會寧府路押軍萬戶擢歸徳軍節度使時方旱蝗宗寧督民捕之得死蝗一斗給粟一斗數日捕絕移鎭寧昌軍攺知臨潢府事移天徳軍世宗嘗謂宰臣曰宗寧志慮𨿽淺然所至人皆愛之卽命爲行軍右翼都統爲賀宋正旦使累遷兵部尙書授降州路和團猛安烈裏沒世襲謀克出知大名府事徙鎭利涉軍俄同簽大睦親府事宗寧多病世宗欲以涼地處之俾知咸平詔以其子符寶郎爲韓州刺史以便養無幾入授同判大睦親府事拜平章政事明昌二年薨宗寧居家約儉如寒素臨事明敏其鎭臨潢鄰國有警宗寧聞知乏糧卽出倉粟令以牛易之敵知得粟卽遁去邊人以窩斡亂後苦無牛宗寧復令民入粟易牛旣而民得牛而倉粟倍於舊其經畫如此

宗道按金史本傳宗道本名八十上京司屬司人系出景祖太尉訛論之少子也通周易孟子善騎射大定五年充合門祇候累除近侍局使右丞相烏古論元忠左將軍僕散揆等嘗燕集有所竊議宗道卽密以聞世宗嘉之授右衛將軍出爲西南路副招討章宗卽位攺同知平陽府事陜西路副統軍左宣徽使移剌仲方舉以自代除西北路招討使故事諸部駕馬八百餘匹宗道辭不受諸部悅服邊鄙順治提刑司察廉召爲殿前右副都點檢尋除陜西路統軍使以鎭靜得軍民心特遷三階兼知京兆府事時夏旱俾長安令取太白湫水步迎於遠郊及城而雨是歲大稔人以爲精意所感刊石紀之承安二年爲賀宋正旦使尋授河南路統軍使泗州民張偉獲宋人王萬言彼界事情宗道疑其冤乃廉問得實萬楚州賈人偉負萬貨五千餘貫三年不償萬理索爲偉所誣乃坐偉而歸萬時人服其明後乞致仕朝廷知非本心攺知河中府有惠政民立像於層觀以時祭之移知臨洮以病解泰和四年卒贈龍虎衛上將軍

崇成按金史本傳崇成本名僕灰泰州司屬司人昭祖元孫也大定十八年收充奉職攺東宮入殿小底轉護衛二十五年章宗爲原王充本府祗候郎君明年上爲皇太孫復爲護衛上卽位授河間府判官以憂去職起服爲宿直將軍累遷武衛軍都指揮使泰和三年卒賻贈有加崇成謹飭有守宿衛二十餘年未嘗有過故久侍密近云

永元按金史本傳永元字惇禮本名元奴幼聰敏日誦千言皇統元年試宗室子作詩永元中格善左氏春秋通其大義天徳初授百女山世襲謀克海陵伐宋已渡淮軍士多亡歸而契丹叛由是疑宗室益甚已殺永元弟檀奴阿里白永元與弟耶補兒逃匿得免世宗卽位於遼陽與耶補兒俱來歸上慰勞甚厚授宗正丞攺符寶郎爲灤州刺史授世襲猛安乞以謀克與耶補兒詔許之轉棣州防禦使泰寧軍節度使張弘信通檢山東專以多得民間物力爲功督責苛急永元面責弘信曰朝廷以差調不均立通檢法今使者所至以殘酷妄加農民田產箠擊百姓有至死者市肆賈販貿易有贏虧田園屋宇利入有多寡故官子孫閉門自守使與商賈同處上役豈立法本意哉弘信無以對於是棣州賦稅得以實自占遷震武軍節度使大定六年丁母憂起復崇義軍節度使徙順義軍朔州西境多盜而猾吏大姓�獄訟暋亂賦役永元剔其宿姦百姓安之坐賣馬與驛人取贏利及浚州防禦使斡論坐縱孳畜踐民田俱解職頃之永元起爲保大軍節度使歷昭義絳陽震武軍遷濟南尹北京副畱守寧國家婢醜底與咸平人化胡有姦丑底於主印處紿取印署空紙與化胡遂寫作永元寧國生日時辰誣告永元寧國謀逆詔有司鞫問乃醜底意望爲良使化胡爲之上曰化胡與丑底有姦造作惡言誣害宗室化胡斬丑底處死攺興中尹爲彰徳軍節度使卒官年五十一喪過中都遣使致祭賻銀三百兩彩十端絹百匹永元歷典大藩多知民間利害所至稱治相棣順義政迹尢著其民並爲立祠

衷按金史本傳衷本名醜漢中都司屬司人世祖曾孫祖霸合布裏封鄆王父悟烈官至特進大定中收充合門祇候授代州宣銳軍都指揮使歲旱州委禱雨於五臺靈潭步致其水雨隨下人爲刻石紀之四遷引進使兼典客署令攺尙輦局使扈從北幸賜�馬二以旌其勤尋爲夏國王李仁孝封冊使歷寧海蠡州刺史入爲大睦親府丞除順義軍節度使陛辭賜金幣特寵異之移鎭鎭西泰和六年致仕卒衷孝悌貞謹深悉本朝婚禮皇族婚嫁每令衷相之治復有能稱其在寧海蠡州平賦役無擾民立石頌遺愛大安初追贈輔國上將軍

齊按金史本傳齊本名掃合穆宗曾孫父胡八曾寧州刺史大定中以族攺充司屬司將軍授同知復州軍州事累遷刑部員外郎上諭曰本朝以來未嘗有內族爲六部郎官者以卿歷職廉能故授之先是復州合廝罕關地方七百餘里因圍獵禁民樵捕齊言其地肥衍賦民開種則公私有益上然之爲弛禁卽牧民以居田收甚利因名其地曰合廝罕猛安章宗立攺戶部員外郎出爲磁州刺史治以寬簡未嘗畱獄屬邑武安有道士視觀宇不謹吏民爲請鄰郡王師者代主之道士忿奪其利告王私置禁銅器法當徒縣令惡其爲人反坐之具獄上齊審其誣又以王有徳不忍坐之問同寮無以對齊曰道士同請卽同居也當準首俱釋其罪其寬明大體皆此類也磁名郡刺史皆朝廷遴選郡人以前政有聲如劉徽柔程輝髙徳裕皆不及也河北提刑司以治狀聞明昌三年始議置諸王傅頗難其選乃以齊傅充王王將至任郡猛安迎接齊峻卻之王怪問故曰三國藩輔猛安皆總戎職於王何利焉卻之以遠嫌也王悅服王府家奴爲不法輒發還本猛安終更無敢犯者明年授山東東西路副統軍兼同知益都府事有惠愛郡人爲之立碑轉彰化軍節度使六年移利涉軍召見勞慰有加詔畱守上京承安二年致仕卒齊明法識治體所至有聲內族中與丞相承暉並稱云

阿喜按金史本傳阿喜宗室子好學問襲父北京路筈柏山猛安聽訟明決人信而愛之察廉能除彰國軍節度副使攺上京畱守判官提刑司奏彰國軍治狀遷同知速頻路節度使攺歸徳軍歷海邳二州刺史皆兼總押軍馬宋統領劉文謙以兵犯宿遷阿喜迎擊破之復破戚春夏興國舟兵萬餘人斬夏興國於陣遷鎭國上將軍再賜銀幣爲元帥左監軍紇石烈執中前鋒渡淮破寶應天長二縣師還遷同知歸徳府事攺泗州防禦使丁母憂起復大安二年攺華州防禦使遷鎭南軍節度使貞佑二年攺知大名府充馬軍都提控歷橫海安化軍節度使充宣差山東路左翼都提控尋知濟南府事徙沁南軍節度使遷河南統軍使兼昌武軍節度使卒

惟鎔按金史麻頗傳蠻睹襲父麻頗猛安蠻睹卒子掃合襲掃合卒子撒合輦襲撒合輦卒子惟鎔襲惟鎔本名沒烈字子鑄駢脇多力喜周給人至寧初守楊文關有功兼都統護漕運貞佑二年佩金牌護親軍家屬遷汴遙授同知祁州軍州事充提控貞佑三年破紅襖賊於大沬堌惟鎔入自北門諸軍繼進生獲劉二祖功最遷泰安軍節度副使攺遂王府尉都水少監東平府治中坐誤以刃傷同知府事紇石烈牙吾塔當削降殿年仍從軍自效討花帽賊於曹濟間行省蒙古綱奏其功復前職遷邳州經略使卒子從傑襲猛安累功遙授鎭南軍節度副使

慶山奴按金史本傳內族慶山奴名承立字獻甫統軍使拐山之子平章白撒之從弟也爲人儀觀甚偉而內恇怯無所有至寧初宣宗自彰徳赴闕慶山奴迎見於臺城宣宗喜遣先還中都觀變宣宗旣卽位以承立爲西京副畱守權近侍局直長進官五階賜錢五千貫且詔曰汝𨿽授此職姑畱侍朕遇闕赴之仍給汝副畱守祿此朕特恩宜知悉也貞佑初遷武衛軍副都指揮使兼提點近侍局胡沙虎專權僭竊嘗爲宣宗言之後胡沙虎伏誅慶山奴愈見寵幸以爲殿前右副都點檢三年大元兵圍中都詔以慶山奴爲宣差便宜都提控率所募兵往援俄爲元帥右都監行帥府事兼前職四年知慶陽府事兼慶原路兵馬都總管以所獲馬�進詔諭曰此皆軍士所得卽以與之可也朕安用哉後勿復進因令徧諭諸道帥府焉興定元年正月大元兵及夏人回經寧州慶山奴以兵邀擊敗之以功進元帥左都監兼保大軍節度使行帥府事於鄜州二年五月夏人率步騎三千由葭州入寇慶山奴以兵逆之戰於馬吉峯殺百餘人斬酋首二級生擒數十人獲馬三十餘匹三年四月夏人據通秦寨慶山奴遣提控納合買住討之夏人以步騎二萬逆戰買住擊敗之夏人由葭蘆川遁去凡斬首八百級俄而復攻寨據之慶山奴率兵與戰斬首五千級復其寨詔賜慶山奴金帶一將士賞賚有差四年四月破夏兵於宥州斬首千餘級遂圍神堆府慶山奴四面攻之士卒方登陴援兵大至復擊走之正大四年李全據楚州詔以慶山奴爲元帥同總帥完顏訛可將兵守盱眙且令城守勿出戰已而全軍盱眙界二帥迎敵大敗死者萬餘人委棄資仗甚眾時軍無見糧轉輸不繼民疲奔命愁嘆盈路諸相不肯正言樞密判官白華拜章乞斬之以謝天下不報降爲定國軍節度使又以受賂奪一官八年正月鳳翔破兩行省徙京兆居民於河南令慶山奴以行省守之時京兆行省止有病卒八百瘦馬二百承立懼不能守屢上奏請還每奏一帖附其兄白撒一書令爲地朝廷不許十月慶山奴棄京兆還朝畱同知幹州軍州事保義軍提控苟琪守之慶山奴行至閺鄕哀宗遣近侍裴滿七斤授以黃陵岡從宜不聽入見未幾代徒單兀典行省事於徐州九年正月自徐引兵入援選精銳一萬五千與徐帥完顏兀論統之將趨歸徳義勝軍總領侯進杜政張興等率所部三千人降大兵慶山奴畱睢州三日不敢進聞大兵且至懼此州不可守退保歸徳二月行次楊驛店遇小乃軍遂潰兀論戰死慶山奴馬躓被擒惟元帥郭恩都尉烏林答阿督率三百餘人走歸徳大兵以一馬載慶山奴擁迫而行道中見眞定史帥承立問曰君爲誰史帥言我眞定五路史萬戶也承立曰是天澤乎曰然曰吾國已殘破公其以生靈爲念及見大帥忒木誘之使招京城不從又偃蹇不屈左右以刀斫其足折亦不降卽殺之議者以承立累敗不能解其軍職死有餘責而能以死報國亦足稱云初睢州刺史張文壽聞大兵將至遷旁縣居民入城大聚芻粟然無固守意日夜謀走以自便旣而聞承立入援卽以州事付其僚佐托以應援徐兵夜啟關挈家走歸徳慶山奴以爲行部郎中死楊驛俄大兵圍睢州以無主將故殘破之甚也兀論丞相賽不之侄元光間例以諸帥爲總領兀論以丞相故獨不罷金朝防近族而用�屬故白撒承立兀論輩皆腹心倚之

承裕按金史本傳承裕本名胡沙頗讀孫吳書以宗室子充符寶祗候除中都左警巡副使通括戶籍百姓稱其平遷殿中侍禦史攺右警巡使彰徳軍節度副使刑部員外郎轉本部郎中歷會州惠州刺史遷同知臨潢府事攺東北路招討副使以病免起爲西南招討副使泰和六年伐宋遷陜西路統軍副使俄攺通遠軍節度使陜西兵馬都統副使與秦州防禦史完顏璘屯成紀界宋吳曦兵五萬由保岔姑蘇等谷襲秦州承裕璘以騎兵千餘人擊走之追奔四十里凡六戰宋兵大敗斬首四千餘級詔承裕曰昔乃祖乃父戮力戎旅汝年尙少善於其職故命汝與完顏璘同行出界昔汝自言得兵三萬足以辦事今以石抹仲溫朮虎髙琪及靑宜可與汝軍相合計可六萬斯亦足以辦矣仲溫髙琪兵道險阻汝兵道甚易也自秦州至仙人關才四百里耳從長計畫以副朕意詔完顏璘曰汝向在北邊以干勇見稱頃以過失逮問有司近知與宋人奮戰故特赦免仍充副統如能佐承裕立功業朕於官賞豈復吝惜聞汝臨事頗黠若復自速罪且不赦汝矣宋吳曦使其將馮興楊雄李珪以步騎八千入赤谷承裕璘及河州防禦使蒲察秉鋐逆擊破之宋步兵保西山騎兵走赤谷承裕遣部將唐括按答海率騎二百馳擊宋步兵甲士蒙括挺身先入乘之宋步兵大潰追奔至皂郊城斬二千餘級猛安把添奴追宋騎兵殺千餘人斬楊雄李瑾於陣馮興僅以身免承裕進兵克成州八年罷兵遷河南東路統軍使兼知歸徳府事俄攺知臨潢府事賜金帶重幣十端銀百五十兩大安初召爲禦史中丞三年拜參知政事與平章政事獨吉思忠行省戍邊烏沙堡之役不爲備失利朝廷獨坐思忠詔承裕主兵事八月大元大兵至野狐嶺承裕喪气不敢拒戰退至宣平縣中土豪請以土兵爲前鋒以行省兵爲聲援承裕畏怯不敢用但問此去宣徳間道而已土豪嗤之曰溪澗曲折我輩諳知之行省不知用地利力戰但謀走耳今敗矣其夜承裕率兵南行大元兵踵擊之明日至會河川承裕兵大潰承裕僅脫身走入宣徳大元遊兵入居庸關中都戒嚴識者謂金之亡決於是役衛紹王猶薄其罪除名而已崇慶元年起爲陜西安撫使至寧元年遷元帥右監軍兼咸平府路兵馬都總管與契丹畱可戰敗績攺同判大睦親府事遼東宣撫使貞佑初攺臨海軍節度使卒

思烈按金史本傳內族思烈南陽郡王襄之子也資性詳雅頗知書史自五六歲入宮充奉禦甚見寵幸世號曰自在奉禦當宣宗入承大統胡沙虎跋扈思烈尙在髫�嘗涕泣跪抱帝膝致說曰願早誅權臣以靖王室帝急顧左右掩其口自是帝甚器重之後由提點近侍局遷都點檢天興元年汴京被圍哀宗以思烈權參知政事行省事於鄧州會武仙引兵入援於是思烈率諸軍發自汝州過密縣遇大元兵不用武仙阻澗之策遂敗績於京水語在武仙傳中京畱守元帥左監軍任守眞死之上聞罷思烈行省之職以守中京無何大兵圍中京未能下崔立遣人監思烈子於中京城下招之使降思烈不顧令軍士射之旣而知崔立己以汴京歸順病數日而死初思烈會武仙等軍入援卽與仙論議不同仙以思烈方得君每假借之思烈謂仙本無入援意特以朝廷遣一參政召兵迫於不得已乃行耳然仙知兵頗以持重爲事思烈急於入京不聽仙策於是左右司員外郎王渥乃勸思烈曰武仙大小數百戰經涉不爲不多兵事當共議思烈疑其與仙有謀幾斬之渥自以無愧於內不懼也已而思烈果敗渥歿於陣

宗人府部藝文一

宗正箴

漢揚雄巍巍帝堯欽親九族經哲宗伯禮有攸訓屬有攸籍各有育子世以不錯昔在夏時太康不恭有仍二女五子家降晉獻悖統宋宣亂序齊桓不嗣而亡其宗緒周譏戎女魯喜子同髙作秦祟而扶蘇被凶宗廟荒墟魂靈靡附伯臣司宗敢告執主

劉虞傳論

後漢書論曰自帝室王公之冑皆生長脂腴不知稼穡其能厲行飭身卓然不羣者或未聞焉劉虞守道慕名以忠厚自牧美哉乎季漢之名宗子也若虞無間同情共力糾人完聚�保燕薊之饒繕兵昭武以臨羣雄之隙捨諸天運徵乎人文則古之休烈何遠之有

宗室世系表序

宋史昔者帝王之有天下莫不眾建同姓以樹蕃屏其不得以有國者則亦授之土田使帥其宗氏輯其分族故繼別之宗百世不遷豈惟賴其崇獎維持以成不拔之基哉蓋親親之仁爲國大經理固然也周官宗伯掌三族之別以辧親�於是敍昭穆而禮法之隆殺行焉此世系之所以不可不謹也後世封建廢而宗法壞帝王之裔至或雜於民伍倫爲皂隸甚可嘆也宋太祖太宗魏王之子孫可謂蕃衍盛大矣支子而下各以一字別其昭穆而宗正所掌有牒有籍有錄有圖有譜以敍其系而第其服屬之遠近列其男女婚姻及官爵敍遷而著其功罪生死歲月𨿽封國之制不可以復古而宗法之嚴恩禮之厚亦可槪見然靖康之變往往淪徙死亡於兵難南渡所存十無二三而國之枝葉日以悴矣今因載籍之舊考其原委作宗室世系表

宗室表序

金史古者太史掌敍邦國之世次辧其姓氏別其昭穆尙矣金人初起完顏十二部其後皆以部爲氏史臣記錄有稱宗室者有稱完顏者稱完顏者亦有二焉有同姓完顏蓋�族若石土門迪古乃是也有異姓完顏蓋部人若歡都是也大定以前稱宗室明昌以後避睿宗諱稱內族其實一而已書名不書氏其制如此宣宗詔宗室皆稱完顏不復識別焉大定泰和之間袒免以上親皆有屬籍以敍授官大功以上薨卒輟朝親親之道行焉貞佑以後譜牒散失大槪僅存不可殫悉今掇其可次第者著於篇其上無所系下無所承者不能盡錄也

宗人府部藝文二詩

宗親會樂歌

晉張華族燕明禮順餟食序親親骨肉散不殊昆弟豈他人本枝篤同慶棠棣著先民於皇聖明後天覆弘且仁降禮崇親戚旁施協族姻式宴盡酣娛飲禦備羞珍和樂旣宣洽上下同歡欣徳教加四海惇睦被無垠

別李義

唐杜甫神堯十八子十七王其門道國及舒國實惟親弟昆中外貴賤殊余亦忝諸孫丈人嗣王業之子白玉溫道國繼徳業請從丈人論丈人領宗卿肅穆古制惇先朝納諫諍直气橫乾坤子建文章比河間經術存溫克富詩禮骨淸慮不喧洗然遇知己談論淮湖奔憶昔初見時小襦繡芳蓀長成忽會面慰我久病魂三峽冬春交江山雲霧�正宜且聚集恨此當離樽莫怪執杯遲我衰涕唾煩重問子何之西上岷江源願子少干謁蜀都足戎軒誤失將帥意不如親故恩少年早歸來梅花已飛翻努力愼風水豈惟數盤餐猛虎臥在岸蛟螭出無痕王子自愛惜老夫困石根生別古所嗟發聲爲爾吞

送李卿

前人王子思歸日長安已亂兵沾衣問行在走馬向承明暮景巴蜀僻春風江漢淸晉山𨿽自棄魏闕尙含情

哀王孫

前人長安城頭頭白烏夜飛延秋門上呼又向人家啄大屋屋底達官走避胡金鞭斷折九馬死骨肉不待同馳驅腰下寶玦靑珊瑚可憐王孫泣路隅問之不肯道姓名但道困苦乞爲奴已經百日竄荊棘身上無有完肌膚髙帝子孫盡隆準龍種自與常人殊豺狼在邑龍在野王孫善保千金軀不敢長語臨交衢且爲王孫立斯須昨夜東風吹血腥東來橐�滿舊都朔方健兒好身手昔何勇銳今何愚竊聞太子已傳位聖徳北服南單於花門面請雪恥愼勿出口他人狙哀哉王孫愼勿�五陵佳气無時無

送李睢陽

王維將置酒思悲翁使君去出城東麥漸漸雉子斑槐陰陰到潼關騎連連車遲遲心中悲宋又遠周間之南淮夷東齊兒碎碎織練與素絲遊人賈客信難持五穀前熟方可爲下車閉合君當思天子當殿儼衣裳大官尙食陳羽觴彤庭散綬垂鳴璫黃紙詔書出東廂輕紈疊綺爛生光宗室子弟君最賢分憂當爲百辟先布衣一言相爲死何況聖主恩如天鸞聲噦噦魯侯旗明年上計朝京師須憶今日鬥酒別愼勿富貴忘我爲

賜周世子有燉純孝歌有

序明成祖

朕聞至孝足以動天地感鬼神匹夫匹婦一念誠切金石可貫豚魚可孚載之方策信不誣也矧於生死之際所處尢甚古今孝子欲代父死者幾何人哉建文用讒者誣構爾父逮爾父子至京備極苦辱有燉不忍父之無辜遂自承伏言父不知狀以死自期略無怖色建文由是竄爾雲南窮困萬狀終無悔辭玆非能處生死之際庶幾古人之至孝也歟朕遵古道惇明信義匹夫匹婦尙褒顯之況爾朕之猶子骨肉至親志行純誠造次不易其言顚沛不攺其義生死存亡不懾其志富貴貧賤無幾微動於顏色流離道路羈囚瘴癘克全爾生至有今日實由爾父慈子孝天地鬼神護相之也是用作歌以釋爾心以詔來世歌曰維我皇考建樹宗藩鞏固基圖實衍實安我有令弟分封於周帶礪河山永孚於休孝友之道稱於考妣人無間言以及兄弟建文嗣位信彼憸人讒言勃興構弟於屯父子羈累家邦蕩析欲誣以法陷之大逆維爾嫡長孔孝且仁篤愛其親弗顧其身陳詞懇訴爲父釋愆言竟弗通孰不爾憐父旣貶斥爾益興嗟蠻煙瘴霧各竄天涯有若編氓囚辱奴隸見者歔欷聞者出涕衣不掩體通食穴墻幽憂連歲艱苦備嘗天運循環過眼倏忽善惡之報纖毫不忒我亦遇難奉天舉兵拯爾沈淪宗社之靈遣使南來歸爾萬里父子相見驚乎悲喜彜倫載敍骨肉重歡俯仰天地永矢弗喧天報爾忱捷於響影我表爾孝著之歌詠曾參閔損名教所稱爾則效之聿駿有聲效法古人儀刑太祖永奠宗藩光華海宇

宗人府部紀事冊府元龜晉扶風王亮爲衛將軍武帝詔宗室戚屬國之枝葉欲令奉率徳義爲天下式然處富貴而能愼行者寡召穆公糾合兄弟而賦棠棣之詩此姬氏所以本支百世也亮爲宗師所當施行皆諮之於師時宗室殷盛無相統攝乃以亮爲宗師使訓道規察凡宗室中有不遵禮法大者正以義方小者隨事聞奏陳南康湣王曇朗子方慶少淸警涉獵書傳及長有幹略天嘉中權兼宗正卿魏書彭城王勰傳髙祖爲家人書於勰曰教風密微禮政嚴嚴若不深心日勸何以敬諸每欲立一宗師肅我元族汝親則宸極位乃中監風標才器實足師範屢有口�仍執衝遜難違淸挹荏苒至今宗制之重捨汝誰寄便委以宗儀責成汝躬有不遵教典隨事以聞吾別肅治之若宗室有愆隱而不舉鍾罰汝躬綱維相厲庶有勸攺吾朝聞夕逝不爲恨也勰翌日面陳曰奉詔令專主宗制糾舉非違臣聞其身正不令而行其身不正𨿽令不從臣處宗乏長幼之順按物無國士之禮每因啟請已蒙哀惜不謂今詔終不矜免猶願聖慈賜垂蠲遂髙祖曰汝諧往欽哉山堂肆考後魏世祖謂崔浩曰天下諸杜何處爲最欲取一人以爲宗正浩曰中書博士杜銓今爲諸杜之最卽命召之及見器貌雅世祖謂浩曰此眞吾所欲也拜爲宗正唐書蔣乂傳李錡誅詔宗正削一房屬籍宰相召乂問一房自大功可乎答曰大功錡之從父昆弟其祖神通有功配饗於廟𨿽裔孫之惡而忘其勛不可自�可乎曰�者錡昆弟其父若幽死社稷今以錡連坐不可執政然之故罪止錡及子息無旁坐者柳芳傳芳子登登子璟文宗開成初爲翰林學士初芳永泰中按宗正諜斷自武徳以昭穆系承撰永泰新譜二十篇璟因召對帝嘆新譜詳悉詔璟�摭永泰後事綴成之復爲十篇戶部供筆札稟料冊府元龜髙宗永徽二年召宗正卿李博文問曰比問諸親何以得有除屬者對曰以屬�降盡故除總三百餘人帝曰朕追遠之感實切於懷諸親服屬𨿽�理不可降並宜依舊編入屬籍談賓錄裴諝爲史思明所得僞授禦史中丞時思明殘殺宗室諝陰緩之全活者數千百人冊府元龜代宗永泰二年宗正卿吳王祇奏上皇室永嘉新譜二十卷太常博士柳房撰也房精於譜學按宗正譜牒自武徳以來宗支昭穆相承撰皇室譜二十卷因話錄李尙書益有宗人庶子同名俱出於姑臧公時人謂尙書爲文章李益庶子爲門戶李益而尙書亦兼門地焉嘗姻族間有禮會尙書歸笑謂家人曰大堪笑今日局席兩个坐頭總是李益冊府元龜穆宗長慶元年宗正寺奉準貞元二十一年�宗子陪位放五百七十人出身今年�放三百人伏緣人數至多不沾恩澤白身之輩將老村閭乞降特恩更放二百人出身許之雲溪友議文宗元年秋詔禮部髙侍郎鍇復司貢籍曰夫宗子維城本枝百代封爵承襲無令廢絕常年宗正寺解送人恐有浮薄以忝科名在卿精揀藝能勿妨賢路其所試賦則準常規詩則依齊梁體格乃試琴瑟合奏賦霓裳羽衣曲詩主司先進五人其一詩最佳者則李肱也次則王股日斜見賦肱以宗室徳行素明人才俱美乃以榜元及第霓裳羽衣曲詩任用韻李肱詩曰開元太平時萬國賀丰歲梨園獻舊曲玉座流新制鳳管遞參差霞衣競搖曳燕罷水殿空輦餘春艸細蓬壺事已久仙藥功無替詎肯聽遺音聖明知善繼上披文曰近屬如肱者其不忝乎有劉安之識可令著書執馬孚之正可以爲傅秦嬴統天下子弟同匹夫根本之不深固曹冏所深非也評曰李君文章精練行義昭詳策名於睿哲之朝得路於韋蕭之室然止於嶽齊二牧未登大任其有命焉五代史李鏻傳鏻唐宗室子也莊宗卽位拜鏻宗正卿以李瓊爲少卿獻祖懿祖墓在趙州昭慶縣唐國初建鏻瓊上言獻祖宣皇帝建初陵懿祖光皇帝啟運陵請置臺令縣中無賴子自稱宗子者百餘人宗正無譜牒莫能考按有民詣寺自言世爲丹陽竟陵臺令厚賂宗正吏鏻瓊不復詳考遂補爲令民卽持絳幡招置部曲侵奪民田百餘頃以謂陵園壖地民訴於官不能決以聞莊宗下公卿博士問故唐諸帝陵寢所在公卿博士言丹陽在今潤州而竟陵非唐事鏻不學無知不足以備九卿坐貶司農少卿宋史英宗本紀帝濮安懿王允讓第十三子母曰仙遊縣君任氏明道元年正月三日生於宣平坊第初王夢兩龍與日並墮以衣承之及帝生赤光滿室或見黃龍遊光中四歲仁宗養於內寶元二年豫王生乃歸濮邸帝天性篤孝好讀書不爲燕嬉慢服禦儉素如儒者每以朝服見教授曰師也敢弗爲禮時吳王宮教吳充進宗室六箴仁宗付宗正帝書之屏風以自戒張洞傳洞權開封府推官轉度支員外郎詔訊祈國公宗說獄宗說恃近屬貴驕不道獄具英宗以爲辱國不欲暴其惡洞曰宗說罪在不宥𨿽然陛下將懲惡而難暴之獨以其坑不辜數人置諸法可矣英宗喜曰卿知大體洞因言唐宗室多賢宰相名士蓋其知學問使然國家本支蕃衍無親�一切厚廩之不使知辛苦婢妾聲伎無多寡之限至滅禮義極嗜欲貸之則亂公共之法刑之則傷骨肉之愛宜因秩品立制度更選老成教授之宗室緣是怨洞痛詆訾言上亦起藩邸賴察之不罪也趙安仁傳安仁孫君錫攺宗正丞時增諸宗院講書教授官而逐院自備緡錢爲月饋貧者或不能以時致宗師輒移文督取君錫言國家養天下士於太學尙不較其費安有教育宗室令自行束脩之理詔悉從官給孔文仲傳文仲進禮部員外郎有言皇族惟楊荊二王得稱皇叔余宜各系其祖若唐人稱諸王孫之比文仲曰上新卽位宜廣惇睦之義不應�間骨肉議遂寢彭汝礪傳汝礪爲監察禦史裏行宗室以女賣婚民間有司奏罷之汝礪言此𨿽疏屬皆天家子孫不可使閭閻之賤得以貨取願更著婚法山堂肆考趙安仁兼宗正卿眞宗以安仁舊徳大僚特令知寺事自是多所規制重修玉牒屬籍卻掃編景徳四年詔皇侄武信軍節度使惟吉立班在鎭安軍節度使石保吉之上惟吉保吉俱帶平章事而保吉先拜眞宗令史館檢討故事準唐武徳中詔宗姓宜在同品官之上從之夢溪筆談宗子授南班官世傳王文正太尉爲宰相日始開此議不然也故事宗子無遷官法惟遇稀曠大慶則普遷一官景佑中初定祖宗並配南郊宗室欲緣大禮乞推恩使諸王宮教授刁約艸表上聞後約見丞相王沂公公問前日宗室乞遷官表何人所爲約未測其意答以不知歸而思之恐事窮且得罪乃再詣相府沂公問之如前約愈恐不復敢隱遂以實對公曰無他但愛其文詞耳再三嘉獎徐曰已得旨別有措置更數日當有指揮自此遂有南班之授近屬自初除小將軍凡七遷則爲節度使遂爲定制諸宗子以千縑謝約約辭不敢受予與刁親舊刁嘗出表�以示予石林燕語唐宗正卿皆以皇族爲之本朝踵唐故事而止命同姓慶曆初始置太宗正司以北海郡王允�爲知大宗正事其後相承皆以宗室領治平元年英宗以宗數倍多於前乃命增置同知大宗正事一員亦以懷州團練使宗惠爲之迄今以爲故事熙寧三年復置丞二員以命外官燕翼貽謀錄國初宗室尙少隸宗正寺仁宗景佑三年以宗室眾多特置大宗正司以皇兄寧江軍節度使允讓知大宗正事仍詔自今於祖宗後各擇一人爲之尙賢而不以齒糾正違失凡宗室奏陳先委詳酌而後聞不得專達其後又以宗室出居外州於西京置西外宗正司南京置南外宗正司矣宗室年五歲則官爲廩給此祖宗舊法也皇佑二年判大宗正事允讓請自三歲廩給仁宗以爲太過三月甲辰詔宗室三歲以上官爲給食今又復以五歲爲限矣老學庵筆記王荊公作相裁損宗室恩數於是宗子相率馬首陳狀訴云均是宗廟子孫且告相公看祖宗面荊公厲聲曰祖宗親盡亦須祧遷何況賢輩於是皆散去合璧事類元丰七年以宗景知大宗正事先是宗景父允�司宗久故神宗復選而用之使諭其母曰先王久司宗正徳及皇屬今命而子繼之卻掃編宗室令畤少有俊名一時名士多與之遊元佑間執政薦之簾前欲用以爲館職曰令畤非特文學可稱吏能亦自精敏其爲人材實未易得宣仁後曰皇親家惺惺者直是惺惺但不知徳行如何不如更少待於是遂止言行錄田畫字承君人物雄偉議論慷慨俱有前輩風入爲大宗正丞宰相曾布欲收置門下不能屈可談本朝置大宗正寺治宗華室濮邸最親嗣王最貴於屬籍最尊世世知大宗正事自宗晟迄宗漢皆安懿王子兄弟相繼宗子盡死諸孫仲增復嗣爵判宗正謹厚練敏宗子率從其教誨崇寧初分置惇宗院於三京以居��選宗子之賢者蒞治院中或有尊行治之者頗以爲難令郯初除南京惇宗院登對上問所以治宗子之略對曰長於臣者以國法治之幼於臣者以家法治之上稱善進職而遣之郯旣至宗子率教未嘗擾人京邑頗有賴焉合璧事類崇寧元年蔡京請宗室非袒免以下兩世欲分於西京南京近輔或沿流便郡居止每處置惇宗院差文武臣各一員管幹南渡後光宗卽位攺爲睦宗院趙仲忽入判大宗正事徽宗賜之甲第及建賢懋功之閣以示寵仲忽鯁亮端毅動循禮法立宗正司法式續會要政和二年知西外宗正事士暕奏廢兩京睦宗院宗子有文藝行實眾所共知者許宗正考實以聞揮麈後錄秦會之嘗對外舅自言靖康末與莫儔俱在金寨粘罕二太子者謂搜尋宗室有所未盡儔陳計於粘罕乞下宗正寺取玉牒其中有名者盡行根刷無能逃矣會之在傍曰尙書之言誤矣譬如吾曹人家宗族不少有服屬𨿽近而情好極�者有𨿽號同姓而恩義反不及異姓者多矣平時富貴旣不與共一旦禍患乃欲與之均以人情揆之恐無此理粘罕曰中丞之言是由此異待之燕閒常談靖康之變金人盡欲得京城宗室有獻計者謂宗正寺玉牒有籍可據以取則無遺矣金人立命取籍蒼黃間玉牒所有吏已持至南燻門亭子矣會金使以事暫還此夜惟監交物官數人在焉戶部邵澤民溥其一也遽索視之每揭三二板則掣取一板投之火鑪中嘆曰力不能徧存之得預名被者可以免計一籍中掣取而者無慮十二三俄頃使至吏舉籍以授之遂按籍以取凡京城宗室獲免者無數揮麈三錄趙叔近者宗室子登進士第有材略建炎初爲兩浙提刑統兵平錢塘之亂擢直龍圖閣時大駕駐維揚以掄選守秀州治績甚著或有言其貪污者免所居官拘系於郡遣朱芾代其任芾到官未久頗肆殘酷軍民怨憤有茶酒小卒徐明者帥其眾囚芾迎叔近復領州事叔近知事不可遏登廳呼卒徒安慰而告之曰新守暴虐不卹致汝輩爲此我當爲汝等守印請於朝別差慈祥愷悌之人來撫此一方羣卒俯伏不敢猖獗奏牘未及徹閽而朝廷已聞詔遣大軍往討之矣先是王淵在京爲小官時狎露臺周娼者艷甚亂後爲叔近所得歸家淵每對人切齒是時適淵爲禦營司都統制張韓俱爲淵部曲淵命張提師以往張素以父事淵拜辭於庭淵云趙叔近在彼張默解其指將次秀境叔近乘涼輿以太守之儀郊迎於郡北沈氏園張卽叱令供狀方下筆而羣刀悉前斷其右臂叔近號呼曰我宗室也眾云汝旣從逆何云宗室已折首於地秀卒見叔近被殺始忿怒返戈嬰城以距敵縱火毆略一郡之內喋血荼毒翌日破關誅其首惡𨿽曰平定然其擾尢甚凱旋行闕第功行賞焉張於亂兵中獲周娼以獻於淵淵勞之曰處置甚當但此婦人吾豈宜納君當自取之張云父旣不取某焉敢耶時韓在旁淵顧曰汝畱之無嫌也韓再拜而受之旣歸韓甚以寵嬖爲韓生子韓旣貴盛周遂享國封之榮朝廷後知叔近之死於不幸詔特贈集英殿修撰制詞云士有以權濟事當時賴之未幾姦人圖之於今公議歸之此朕所深悼者也可無湣典以光泉壤哉爾屬籍之英吏能優裕昨者嘉禾適所臨典旁近部狂寇三發悉賴爾以定一方帖然而適與禍會可謂眞不幸矣禦史以冤狀聞朕用衋傷追榮論撰式表忠勤尙或有知歆此休命官其二子髙宗實錄紹興五年帝詔復置宗正寺丞一員仍除儀王偉以偉收得宗枝事迹諳曉編類修纂籍屬次第淸波雜誌紹興十一年程克俊進呈乞以貢院所考合格宗室善能特令附正奏名殿試以示勸獎從之髙宗曰天族之貴溺於燕安往往自陷非法若以邦典繩之則非所以示惇睦之恩置不問又無以立國家之法惟擇其好學從善者稍加崇厲以風厲其餘是亦教化之術也宗室取應賜出身自此始善能居無錫惠山其後三四任州縣以選調終中興會要紹興二十六年知西外宗正事士術言西門兩外宗師相去不遠鈐束訓導事體一同有未便者理宜商議望許兩司宗官每年一次往來商議職事從之玉照新誌隆興三年趙汝愚廷試第一時外舅爲刑部侍郎臚傳旣歸明淸啟云適曾稱賀否宗室魁天下今日刱見可謂盛事禮宜爲慶外舅擊節云班行中無人舉此今無及矣太息久之玉堂雜記淳熙三年九月二十五日鎖院付下中書門下省熟狀趙伯圭除使相提舉洞霄宮必大奏按故事宗室戚裏或前宰執帶節度使多充宮觀使若至使相自領使無疑昨史浩以使相提舉宮觀者誤也恐自此遂以爲例今據士樽錢忱等例皆是以使相充宮觀使在外任便居住者合取旨攺正一更四點進入上批可依士樽等體例除宮觀使金史石琚傅宗室子或不勝任官事世宗欲授散官量與廩祿以贍足之以問宰臣曰於前代何如琚對曰堯親九族周家內睦九族皆帝王盛事也

宗人府部雜錄

