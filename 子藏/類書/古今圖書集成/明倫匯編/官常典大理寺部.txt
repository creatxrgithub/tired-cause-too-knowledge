

大理寺部匯考

上古黃帝有熊氏命后土爲李按史記五帝本紀不載按外紀黃帝得六相而天地治神明至后土辧乎北方故爲李注

釋義曰李古官卽大理之職也管子曰黃帝得后土辧於四方使爲李春秋元命包曰堯得臯陶聘爲大理舜時爲士師韓詩外傳有晉文公使李離爲大理劉向新序楚平王以伍奢爲大理大理之名自古有矣秦爲廷尉漢初因之至景帝中元中更名大理蓋復古號也

陶唐氏帝堯命臯陶作士按書經舜典帝曰臯陶蠻夷猾夏寇賊姦宄汝作士五刑有服五服三就五流有宅五宅三居惟明克允疏士卽周禮司寇之屬有士師鄕士等皆以士爲官名鄭元曰士察也主察獄訟之事

漢漢承秦制設廷尉以掌刑辟後更名大理有正有監有平皆統之按漢書百官公卿表廷尉秦官掌刑辟有正左右監秩皆千石景帝中六年更名大理武帝建元四年復爲廷尉宣帝地節三年初置左右平秩皆六百石哀帝元壽二年復爲大理王莽攺曰作士注

師古曰廷平也治獄貴平故以爲號按刑法志宣帝卽位廷史路溫舒上疏言秦有十失其一尙存治獄之吏是也上深湣焉乃下詔曰間者吏用法巧文寖深是朕之不徳也夫決獄不當使有罪興邪不辜蒙戮父子悲恨朕甚傷之今遣廷史與郡鞫獄任輕祿薄其爲置廷平秩六百石員四人其務平之以稱朕意於是選於定國爲廷尉求明察寬恕黃霸等以爲廷平季秋後請讞時上常幸宣室齋居而決事獄刑號爲平矣

後漢後漢設廷尉卿掌平決詔獄按後漢書百官志廷尉卿一人中二千石本注曰掌平獄奏當所應凡郡國讞疑罪皆處當以報注

應劭曰兵獄同制故稱廷尉胡廣曰讞質也漢官曰員吏百四十人其十一人四科十六人二百石廷吏文學十六人百石十三人獄史二十七人佐二十六人騎吏三十人假佐一人官醫正左監各一人

注前漢有左右監平世祖省右而猶曰左左平一人六百石本注曰掌平決詔獄右屬廷尉本注曰孝武帝以下置中都官獄二十六所各令長名世祖中興皆省惟廷尉及雒陽有詔獄注蔡質漢儀曰正月旦百官朝賀光祿勛劉嘉廷尉趙世各辭不能朝髙賜舉奏皆以被病篤困空文武之位闕上卿之贊旣無忠信斷金之用而有敗禮傷化之尢不謹不敬請廷尉治嘉罪河南尹治世罪議以世掌廷尉故轉屬他官

晉晉設廷尉以主刑獄正監評律博士屬之按晉書職官志太常光祿勛衛尉太僕廷尉大鴻臚宗正大司農少府將作大匠太后三卿大長秋皆爲列卿各置丞功曹主簿五官等員廷尉主刑法獄訟屬官有正監評並有律博士員

宋宋仍漢晉設廷尉丞正監評博士各一人按宋書百官志廷尉一人丞一人掌刑辟凡獄必質之朝廷與眾共之之義兵獄同制故曰廷尉舜攝帝位咎繇作士卽其任也周時大司寇爲秋官掌邦刑秦爲廷尉漢景帝中六年更名大理武帝建元四年復爲廷尉哀帝元壽元年復爲大理漢東京初復爲廷尉廷尉正一人廷尉監一人正監並秦官本有左右監漢光武省右猶云左監魏晉以來直云監廷尉評一人漢宣帝地節三年初置左右評漢光武省右猶云左評魏晉以來直云評正監評並以下官禮敬廷尉卿正監秩千石評六百石廷尉律博士一人魏武初建魏國置

南齊南齊置廷尉如宋制按南齊書百官志廷尉府置丞一人正一人監一人評一人律博士一人

梁梁初設大理後攺爲廷尉卿爲秋卿統正監平增置律博士按隋書百官志廷尉卿梁國初建曰大理天監元年復攺爲廷尉有正監平三人元會廷尉三官與建康三官皆法冠元衣朝服以監東西中華門手執方木長三尺方一寸謂之執方四年置冑子律博士位視員外郎梁初猶依宋齊皆無卿名天監七年以衛尉爲衛尉卿廷尉爲廷尉卿將作大匠爲大匠卿三卿是爲秋卿皆置丞及功曹主簿

陳陳承梁置廷尉卿監正平之屬按隋書百官志陳承梁皆循其制官其所制品秩廷尉卿秩中二千石品第三廷尉正監平六百石品第七廷尉丞冑子律博士六百石品第八按刑法志陳廷尉寺爲北獄建康縣爲南獄並置正監平

北魏孝文帝太和

年以詔議官制定廷尉卿以下階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令六卿太僕廷尉大鴻臚宗正大司農少府第二品上少卿第三品上廷尉正監評第五品中廷尉丞從第五品中律博士第六品中太和二十三年復次廷尉卿以下階品按魏書髙祖本紀不載按官氏志二十三年髙祖復次職令及帝崩世宗初班行之以爲永制六卿太僕廷尉大鴻臚宗正大司農太府第三品少卿第四品上階廷尉正監評第六品廷尉丞第七品律博士第九品上階孝莊帝永安二年詔復置司直十人視五品隸廷尉覆治禦史檢劾事按魏書敬宗本紀不載按官氏志云云

北齊北齊設大理寺置卿一人少卿丞佐之統正監評博士之屬按隋書百官志後齊制官多循後魏大理寺卿少卿丞各一人有功曹五官主簿錄事等員掌決正刑獄正監評各一人律博士四人明掾二十四人檻車督二人掾十人獄丞掾各二人司直明法各十人

隋隋仍置大理寺以掌刑獄按隋書百官志髙祖旣受命攺周之六官其所制名多依前代之法置大理寺大理寺置卿少卿各一人丞二人主簿錄事各二人大理寺不統署又有正監評各一人司直十人律博士八人明法二十人獄掾八人大理卿爲正三品大理少卿爲正四品大理司直爲從五品大理正監評爲正六品大理寺丞爲正七品大理寺律博士爲正九品上階按刑法志帝每季親錄囚徒常以秋分之前省閱諸州申奏罪狀開皇三年因覽刑部奏斷獄數猶至萬條以爲律尙嚴密故人多陷罪又敕蘇威牛弘等更定新律除死罪八十一條流罪一百五十四條徒杖等千餘條定畱惟五百條凡十二卷一曰名例二曰衛禁三曰職制四曰戶婚五曰�庫六曰擅興七曰賊盜八曰鬥訟九曰詐僞十曰雜律十一曰捕亡十二曰斷獄自是刑网簡要疏而不失於是置律博士弟子員斷決大獄皆先牒明法定其罪名然後依斷文帝開皇三年罷大理寺監評及律博士員加置正爲四人按隋書髙祖本紀不載按百官志云雲開皇十二年秋八月令大理覆治天下死罪按隋書髙祖本紀開皇十二年秋八月甲戌制天下死罪諸州不得便決皆令大理覆冶煬帝大業三年大理寺置二少卿攺丞爲勾檢官增置正員及司直評事按隋書煬帝本紀不載按百官志煬帝卽位多所攺革三年定令光祿已下八寺卿皆降爲從三品少卿各加置二人爲從四品大理寺丞攺爲勾檢官增正員爲六人分判獄事置司直十六人降爲從六品後加至二十人又置評事四十八人掌頗同司直正九品大業五年增大理丞爲從五品按隋書煬帝本紀不載按百官志五年光祿已下八寺丞並增爲從五品

唐唐置大理寺卿掌折獄詳刑正丞主簿司直佐之按唐書百官志大理寺卿一人從三品少卿二人從五品下掌折獄詳刑凡罪抵流死皆上刑部覆於中書門下系者五日一慮注

龍朔二年攺曰詳刑寺卿曰正卿少卿曰大夫武后光宅元年攺曰司刑寺中宗時廢獄丞有府二十八人史五十六人司直史十二人評事史二十四人獄史六人亭長四人掌固十八人問事百人正二人從五品下掌議獄正科條凡丞斷罪不當則以法正之五品以上論者�決巡幸則畱總持寺事丞六人從六品上掌分判寺事正刑之輕重徒以上囚則呼與家屬告罪問其服否主簿二人從七品上掌印省署鈔目句檢稽失凡官吏抵罪及雪免皆立簿私罪贖銅一斤公罪二斤皆爲一負十負爲一殿每歲吏部兵部牒覆選人殿負錄報焉獄丞二人從九品下掌率獄史知囚徒貴賤男女異獄五品以上月一沐暑則置漿禁紙筆金刃錢物杵梃入者囚病給醫藥重者脫械鎖家人入侍司直六人從六品上評事八人從八品下掌出使推按凡承制推訊長吏當停務禁錮者請魚書以往錄事二人從九品上憲宗元和九年十二月詔刑部大理官朔望入對按唐書憲宗本紀云云宣宗大中三年三月詔待制官與刑法官諫官次對按唐書宣宗本紀云云

遼遼制大理寺設卿少卿領丞簿諸職按遼史百官志南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官大理寺職名總目卿

少卿丞

主簿聖宗統和十二年增置大理寺官按遼史聖宗本紀統和十二年冬十月丁未大理寺置少卿及正按百官志大理寺有提點有大理寺正聖宗統和十二年置

宋宋大理寺初設判寺兼少卿後設卿少卿正丞司直評事等掌刑獄之事按宋史職官志大理寺舊制判寺一人兼少卿事一人建隆三年以工部尙書竇儀判寺事凡訟獄之事隨官司決劾本寺不復聽訊但掌斷天下奏獄送審刑院詳訖同署以上於朝詳斷官八人以京官充注國初大理正丞評事皆有定員分掌斷獄其後擇他官明法令者若常參官則兼正未常參則兼丞謂之詳斷官舊六人後加至十一人又去兼正丞之名咸平二年始定置法直官二人以幕府州縣官充攺京官則爲檢法官元丰官制行置卿一人少卿二人正二人推丞四人斷丞六人司直六人評事十有二人主簿二人卿掌折獄詳刑鞫讞之事凡職務分左右天下奏劾命官將校及大辟囚以下以疑請讞者隸左斷刑則司直評事詳斷丞議之正審之若在京百司事當推治或特旨委勘及系官之物應追究者隸右治獄則丞專推鞫蓋少卿分領其事而卿總焉凡刑獄應審議者上刑部被旨推鞫及情犯重者卿同所隸官請對奏裁若獄空或斷絕則禦史按實以聞分案十有一置吏六十有九先是舊制大理寺讞天下奏案而不治獄熙寧五年增詳斷官二爲十員七年置詳斷習學官十四詳復習學官六九年詔以京師官寺凡有獄皆系開封府司錄司及左右軍巡三院囚逮猥多難於隔訊又暑多瘐死因緣流滯動涉歲時參稽故事宜屬理官可復置大理獄始命崔臺符爲知卿事蹇周輔楊汲爲少卿各舉丞及檢法官初神宗謂國初廢大理獄非是以問孫洙洙對合旨至是命官起寺十七日而成元丰二年手詔大理寺近舉墜典俾治獄事推輪規摹皆以義起不少寬假必懷顧忌稽畱獘害無異前日宜依推制院及禦史臺例不供報糾察司三年詔依舊供報凡官屬依禦史臺例謁有禁又詔糾察司察訪本寺斷徒以上出入不當者索案點檢五年詔毋以大理寺官爲試官六年又詔凡斷公案先上正看詳當否論難攺正簽印注日然後過議司復議如有批難具記攺正長貳更加審定然後判成錄奏又刑部言應吏部補授大理寺左斷刑官先與刑部大理寺長貳同議可否然後注擬仍取經試得循資以上人充正闕以丞補丞闕以評事補詔刑部吏部同著爲令八年詔大理寺推斷事應奏及上尙書省者更不先申本曹元佑元年以右治獄勘斷公事全少並左右兩推爲一司三年三省請罷右治獄依三司舊例置推勘檢法官於戶部從之又詔大理寺並置長貳四年從刑部請攺本寺條任大理官失斷徒已上五人或死罪二人不在選限注

舊條失斷徒以上三人或死罪一人紹聖元年詔斷刑獄官依元丰元年選試法二年復置右治獄置官屬如元丰制左右推事有�異者互送再有異者朝廷委官審問或送禦史臺治之元符元年應大理寺開封府承受內降公事不得奏請移送又詔應奏斷公事依開封府專條不許諸處取索崇寧四年詔大理寺官諸司輒奏辟者以違制論政和二年詔法官任滿擇職事修舉人材可錄者奏舉再任仍許就任關升理本等資序五年依熙丰故事復置習學公事四員長貳立課程正丞同指教宣和七年評事以上並差試中刑法人又詔大理寺開封府承受公事依法斷遣不得乞降特旨中興並省官寺惟大理寺不並紹興初詔正與丞並堂除評事闕則委本寺長貳選擇應格人赴刑部議定申朝廷差塡如無應格卽選諳習刑法人權充又立比較法以懲差失隆興二年評事鞏衍言評事檢斷躬自節案親書斷語最爲勞苦詔增置以八員爲額淳熙末嚴寺官出謁之禁以防請托漏泄之獘紹熙初除試中刑法評事八員外司直主簿選用有出身曾歷任人各兼評事系銜將八評事已擬斷文字分兩廳點檢或有未安則述所見與長貳商量慶元四年定逐季仲月定日斷絕之法嘉定八年申嚴紹熙指揮重司直主簿之選增選試取人數以勸法科左斷刑分案三曰磨勘掌批會吏部等處攺官事曰宣黃掌凡斷訖命官指揮曰分簿掌行分探諸案文字設司有四曰表奏議掌拘催詳斷案八房斷議獄案兼旬申月奏曰開折曰知雜曰法司又有詳斷案八房專定斷諸路申奏獄案等又有敕庫掌收管架閣文書吏額胥長一人胥吏三人胥佐三十人貼書六人楷書十四人注

隆興共減七人右治獄分案有四曰左右寺案掌斷公事案後收理追贓等曰驅磨掌驅磨兩推官錢官物文書曰檢法掌檢斷左右推獄案並供檢應用條法曰知雜又有開折表奏二司有左右推主鞫勘諸處送下公事及定奪等吏額前司胥史一人胥佐九人表奏司一人貼書三人左右推胥史二人胥佐八人般押推司四人貼書四人注

隆興共減五人仁宗寶元二年冬十二月庚申詔審刑院大理寺刑部毋通賓客按宋史仁宗本紀云云

金金大理寺置卿少卿統丞司直評事及知法明法之屬按金史百官志大理寺天徳二年置自少卿至評事漢人通設六員女直契丹各四員卿正四品少卿從五品正正六品丞從六品掌審斷天下奏案詳讞疑獄司直四員正七品掌參議疑獄披詳法狀注

舊有契丹司直一員明昌二年罷評事三員正八品掌同司直

注明昌二年省契丹評事二員大安二年省漢人一員知法十一員從八品

注女直司五員漢人司六員掌檢斷刑名事明法二員從八品興定二年置同流外四年罷之

明明大理寺設卿少卿寺丞統寺正寺副評事之屬按明會典正官卿一員左右少卿二員左右寺丞二員首領官司務二員屬官左寺左寺正一員左寺副二員右評事四員注萬曆九年革一員十一年復設右寺右寺正一員右寺副一員右評事四員

注舊八員後革四員凡律內該載請旨發落者本寺具本開寫犯由罪名奏聞取自上裁卽將奉到旨意於奏本年月後批寫訖就寫某官批於下押字其餘有奉旨意者亦同此例批寫訖回寺立案備云前項旨意於平允內開寫回報各衙門施行南京大理寺卿一員右寺丞一員

注萬曆三年革十一年復設司務一員左右寺正各一員左右評事各二員注左右評事舊三員隆慶三年革一員萬曆九年革一員十一年復設一員南京大理寺本寺左右二寺分審衙門與在京同凡會審囚犯每五年守備太監奉敕會同南京刑部都察院於本寺審錄每年霜降後本寺會同南京五府六部都察院通政司科道等官於京畿道審錄若京畿道有刷捲禦史亦在本寺會審凡本寺每日審過囚犯平允勘合司務廳差辦事吏送通政司掛號通政司仰鋪兵領出送刑部都察院施行若旨意平允該寺承行吏送該部院施行太祖洪武元年革大理司按明會典國初置大理司正三品衙門設卿少卿丞洪武元年革洪武十四年復置大理寺按明會典十四年復置攺爲大理寺正五品衙門其屬置左右二寺設左右寺正左右寺副左右評事及審刑司官洪武初令刑部都察院五軍斷事官所按輕重獄囚連案牘俱送左右二寺覆審冤濫然後送審刑司評駁是非復轉送磨勘司磨考當否以聞後革去二司諸司刑獄惟二司分審十四年遣禦史分按各道罪囚罪重者送京令大理寺詳讞其在京刑獄系軍者屬左寺系民者屬右寺又定以在京諸司及直隸衛所府州縣衙門屬左寺在外十三布政司都司所轄衛所府州縣屬右寺續定南北兩京五府六部內府京衛等衙門及長史司未出京城者屬左寺應天順天二府南北直隸衛所府州縣並在外浙江等布政司都司所轄衛所府州縣及邊衛外夷屬右寺洪武十九年審刑司革按明會典云云洪武二十二年大理寺升正三品衙門按明會典云云洪武二十六年定大理寺一應審覆奏駁事宜設司務官按明會典二十六年定凡刑部十二部都察院十二道五軍都督府斷事官五司問擬一應囚人犯該死罪徒流者具寫奏本發審笞杖罪名者行移公文發審俱由通政司掛號另行入遞預先差人連案同囚送發到寺照依該管地方先從左右寺審錄若審得囚無冤枉者取訖各囚服辯在官案呈本寺連囚引領赴堂圓審無異取據原問衙門司獄司印信收管入捲將囚連案責付原押人收領回監聽候發落候遞到各項奏本公文到寺將奏本抄白立案務要仔細參詳情犯罪名比照律條如罪名合律者準擬本寺依式具本同將原來奏本繳送該科給事中編號收掌然後印押平允仍由通政司回報原衙門如擬施行如罪名不合律者依律照駁亦依式具本將原來奏本繳送該科收掌仍發原問衙門再擬如二次攺擬不當仍前駁回議擬候三次攺擬不當照例將當該官吏具奏送問或中間招情有未明者必須駁回再問若公文不必抄白就卽立案其參詳罪名準擬合律照駁不合律及送問等項並如前行若審得囚人告訴冤枉果有明白證佐取責所欣詞狀案呈本寺連囚引領赴堂圓審相同將囚連案依前發回原問衙門聽候發落待奏本公文到寺將原來奏本依式具本如前繳送該科公文止畱本寺立案然後仰令左右寺抄案備開囚人供詞行移隔別衙門再問若二次番異者再取本囚供狀在官照例具奏會同六部都察院通政司等衙門堂上官圓審回奏施行合律照駁式大理寺卿臣某等謹奏爲照駁失出不應事刑部某部問擬李甲等一十六名數內合律一十五名依合律張丙一名有照駁謹具奏聞一照駁前件本寺照律張丙合得計贓準竊盜一貫之上律杖七十罪無出入其刑部某部卻準不應律笞四十未審故失己出張丙杖罪三十所擬不當官吏除尙書某侍郎某取自上裁其子部某部官吏某人合送法司問罪仍令攺正一準擬事內幹連人王乙等合得笞罪十名陳丁等合得杖罪四名李甲一名無罪釋放洪武年

月日番異式大理寺卿臣某等謹奏爲某事某衙門問擬某人一名審問番異原招某囚合發隔別衙門再問謹具奏聞洪武年

月日二次番異式大理寺卿臣某等謹奏爲某事某衙門問擬某人等二名除審擬允當外數內某人一名先爲某衙門具本發審若原系公文者則云公文發審本囚告訴冤枉取責供詞在官已經照例行移隔別衙門再問去後今據某衙門發審仍前執稱冤枉除再取供詞在官外本囚合照例會各衙門堂上官圓審謹具奏聞準擬某人合得某罪一名洪武年月

日各問刑衙門轉詳是年定在外都司布政司按察司並直隸衛所府所一應刑名問擬完備將犯人就彼監收具由申達於各上司都司並衛所申都督府布政司並直隸府州申呈刑部按察司呈都察院具各衙門備開招罪轉行到寺詳擬凡罪名合律者回報如擬施行內有犯該重刑本寺奏聞回報不合律者駁回再擬中間或有招詞事情含糊不明者駁回再問凡在京問刑衙門大小詞訟非經通政司準行非由各衙門參送不許聽理非由本寺評允不許發落若徇私拘審及攺易發落者聽本寺參究凡天下問刑衙門死罪重刑必由巡按禦史會審詳允方許轉詳敢有故違聽本寺查出參究凡刑部等衙門送審囚犯是年定本寺每月審過一應囚數分豁死罪徒流笞杖等項罪名置立印信文冊著令架閣庫典吏日逐明白附寫候至月終通類具本奏聞凡本寺審過囚犯每半月並刑部都察院原來奏本通類封裹屬官賫捧堂上官於禦前面奏詳審過審擬合律若干名先行回報原問衙門依律照例發落某人等若干名照依欽奉聖旨發落問招不明駁回再問擬罪不當照駁再擬若干名並本寺日報囚數奏本送科近例於每月十三二十六日禦前面奏遇免朝則候下月是年定凡本寺審過刑部等衙門死罪囚人犯該十惡決不待時者每月具本覆奏聞訖移文回報各該衙門處決不系十惡者待秋分後覆奏處決近例惟彊盜眞犯覆奏奉旨卽便處決者則不時行刑余俱待秋後處決是年設大理寺司務洪武二十九年大理寺革按明會典云云成祖永樂年復大理寺官名按明會典洪武二十九年寺革後復置攺左右寺爲司官爲都評副都評司務爲都典簿永樂初左右寺及官俱復舊左右寺職專主審錄天下刑名凡罪有出入者依律照駁事有冤枉者推情辧明務俾刑歸有罪不陷無辜永樂七年令大理寺每月赴承天門外會同審錄罪犯按明會典凡兩法司囚犯七年以後令大理寺官每月引赴承天門外行人司持節傳旨會同五府六部通政司六科等官審錄輸情服罪者如原擬發遣其或稱冤有詞則仍令有司照勘推鞫永樂十九年奏準刑部都察院問擬囚犯仍照洪武年間定制送大理寺審錄發遣按明會典云雲英宗正統六年令大理寺屬官同兩法司官審錄直省罪囚按明會典正統六年令本寺選差屬官與刑部都察院官請敕於南北直隸各布政司會同審錄罪囚憲宗成化六年定大理寺審奏事宜按明會典永樂以來南京大理寺所審徒流已上罪囚先移文回報原問衙門每季差官類奏請旨發落成化六年以後俱經本寺復審其情罪允當者通類奏請回報該寺施行其不當者照例駁回再問近由南京奏來者止及大辟不及徒流以下凡本寺詳審過輕重罪囚舊例先移文回報原問衙門每季差官類奏聖旨於本寺奏本上批出欽遵發落成化六年以後下大理寺覆奏得旨回報本寺發落成化十七年定大理寺審錄罪囚年限及定罪會問事宜按明會典凡五年審錄十七年命司禮監太監一員會同三法司堂上官於本寺審錄罪囚以後每五年一次著爲令凡兩法司發審罪囚本寺承行歷事監生卽於來文上粘小方紙一幅橫列本寺卿少卿寺丞之姓於上寺正寺副及該掌行評事之姓於其下若奏本粘於護紙上連囚犯先送評事看詳審覆若情詞不悖議擬相符因犯服辯文移停當卽書允字於其姓之下其或情詞有異擬議未當囚犯番異文移舛錯則直隨其事明白批之次以傳於寺正寺副各批訖承行監生呈於卿少卿寺丞復各看詳若可允卽各書行於其姓之下不然亦隨事批下該寺附案候圓審相同或參駁或調問各依諸司職掌定制施行凡發審罪囚有事情重大執詞稱冤不肯服辯者具由奏請會同刑部都察院或錦衣衛堂上官於京畿道問理神宗萬曆三年定審錄官往返程限及考核優劣之制按明會典萬曆三年議準差去審錄官各量地方遠近立爲程限北直隸三个月山東山西陜西河南四个月江南江北浙江江西福建湖廣五个月四川廣東廣西雲南六个月入境以辭朝之日爲始復命以出境之日爲始先具揭帖送部待各查事完備省各官前後所奏已經議覆依準攺駁件數多寡詳加考核如稱職者奏準復職其有不識刑名攺駁數多者參奏降黜萬曆九年更定二寺分理事務按明會典九年以二寺事務煩簡不均題準以刑部十三司都察院十三道分管衙門分左右二寺審讞令左寺審浙江等六司道右寺審江西等七司道無外詳日行與軍民之分矣左寺分審衙門舊定內府各監局六科尙寶司光祿寺宗人府中書舍人五府六部都察院通政使司詹事府翰林院國子監太常寺太僕寺鴻臚寺行人司太醫院欽天監上林苑監五城兵馬司未出京長史司都稅司太倉等倉大興隆寺臺基廠錦衣衛旗手衛府軍衛府軍左衛府軍右衛府軍前衛府軍後衛羽林左衛羽林右衛羽林前衛金吾左衛金吾右衛金吾前衛金吾後衛虎賁左衛燕山左衛燕山右衛燕山前衛大興左衛濟陽衛濟州衛通州衛彭城衛永淸左衛永淸右衛武功左衛武功右衛武功中衛武驤左衛武驤右衛騰驤左衛騰驤右衛江淮衛濟川衛畱守中衛畱守左衛畱守右衛畱守前衛畱守後衛神策衛應天衛和陽衛廣陽衛蕃牧千戶所驍騎右衛鎭南衛龍虎衛龍虎左衛龍江右衛沈陽右衛沈陽左衛水軍左衛水軍右衛英武衛龍江左衛虎賁右衛武徳衛廣武衛龍驤衛飛熊衛天策衛豹韜衛豹韜左衛興武衛犧牲所鷹揚衛江陰衛橫海衛義勇右衛義勇前衛義勇後衛武成前衛武成中衛武成後衛忠義右衛忠義前衛忠義後衛神武左衛神武右衛神武后衛大寧中衛大寧前衛蔚州左衛富峪衛會州衛寬河衛牧馬千戶所九年更定浙江司道崇府中府禦用監司設監內官監成國公刑科神策衛畱守中衛和陽衛騰驤左衛廣洋衛金吾前衛沈陽右衛武功右衛涿鹿左衛涿鹿中衛蕃牧千戶所直隸和州浙江都布按三司兩淮鹽運司福建司道戶部戶科太僕寺都知監印綬監甲字等十庫寶鈔提舉司孝陵衛獻陵衛景陵衛裕陵衛泰陵衛金吾後衛武功中衛武成中衛應天衛會州衛牧馬千戶所美峪千戶所定邊衛開平中屯衛直隸常州府廣徳州福建都布按三司福建行都司福建鹽運司山東司道魯府徳府衡府涇府宗人府左府兵部兵科尙寶司供用庫戈戟司司苑局典牧所會同館東直門外牛房皇陵衛長陵衛羽林右衛沈陽左衛金山口奠靖所潮河川守禦千戶所保定後衛徳州左衛寧靖千戶所龍門千戶所中都畱守司鳳陽府鳳陽衛壽州衛長淮衛泗州衛沂州衛滁州滁州衛安東中護衛山東都布按三司山東鹽運司遼東行太僕寺遼東都司廣東司道應天府錦衣衛府軍左衛水軍左衛畱守左衛虎賁左衛濟陽衛飛熊衛懷來千戶所直隸延慶州廣東都布按三司四川司道蜀府工部工科巾帽局織染局僧錄司道錄司金吾左衛濟州衛永淸左衛府軍衛武驤右衛大寧前衛蔚州左衛廣武衛神木千戶所大名府懷來衛懷安衛松江府金山衛四川都布按三司四川行都司貴州司道吏部吏科司菜局忠義中衛鎭朔衛涿鹿衛遵化衛興州五屯衛涿州巡捕指揮梁城千戶所萬全都司大寧都司保定府河間府衛眞定府順徳府天津衛天津左衛天津右衛保安州衛永寧衛開平衛蔚州衛宣府左衛宣府右衛興和千戶所廣昌千戶所徳州衛蘇州府衛太倉衛貴州都布按三司長蘆鹽運司右寺分審衙門舊定順天府並各屬州縣應天府並各屬州縣北直隸府州縣並衛所南直隸府州縣並衛所大寧都指揮使司並衛所萬全都指揮使司並衛所中都畱守司並衛所興都畱守司並衛所皇陵衛孝陵衛長陵衛獻陵衛景陵衛裕陵衛茂陵衛泰陵衛顯陵衛康陵衛永陵衛浙江都布按三司並府州縣衛所江西都布按三司並府州縣衛所湖廣都布按三司並府州縣衛所福建都布按三司行都司並府州縣衛所廣東都布按三司並府州縣衛所廣西都布按三司並府州縣衛所四川都布按三司行都司並府州縣衛所雲南都布按三司並府州縣衛所貴州都布按三司並府州縣衛所河南都布按三司並府州縣衛所陜西都布按三司行都司並府州縣衛所山東都布按三司並府州縣衛所山西都布按三司行都司並府州縣衛所各王府衙門各行太僕寺苑馬寺各鹽運市舶等司各土官衙門邊外外夷九年更定江西司道益府淮府弋陽府建安府樂安府前府禦馬監酒醋局火藥局面斤局畱守前衛燕山左衛永淸右衛忠義前衛忠義後衛龍驤衛府軍前衛寬河衛龍江左衛龍江右衛天策衛武淸衛宣府前衛龍門衛廬州府衛六安衛九江衛江西都布按三司陜西司道秦府韓府慶府肅府後府南和伯行人司尙衣監鍼工局西城兵馬司康陵衛昭陵衛府軍後衛豹韜衛騰驤右衛義勇右衛興武衛鷹揚衛江陰衛橫海衛保定中衛保定前衛保定左衛保定右衛紫荊關太平府建陽衛陜西都布按三司陜西行都司陜西行太僕寺甘肅行太僕寺河東鹽運司河南司道周府唐府趙府鄭府伊府徽府禮部禮科中書舍人詹事府太常寺光祿寺鴻臚寺國子監兵仗局靈臺司鐘鼓司神樂觀犧牲所東城兵馬司教坊司府軍右衛羽林左衛彭城衛神武左衛武徳衛畱守後衛神武右衛寧山衛淮安府衛大河衛邳州衛揚州府衛髙郵衛儀眞衛武平衛歸徳衛兩淮鹽運司徐州海州守禦所鹽城守禦所通州守禦所河南都布按三司山西司道晉府代府瀋府懷仁府慶成府翰林院欽天監上林苑監甜食房混堂司南城兵馬司北城兵馬司旗手衛金吾右衛驍騎衛義勇前衛義勇後衛大寧中衛龍虎衛英武衛沈陽中護衛沈陽中屯衛鎭江府衛徐州衛平定千戶所倒馬關山西都布按三司山西行都司湖廣司道楚府岷府吉府遼府榮府興都畱守司右府司禮監尙膳監尙寶監神宮監天財庫茂陵衛永陵衛武功左衛忠義右衛虎賁右衛神武中衛畱守右衛義勇左衛南水軍右衛濟川衛江淮衛寧國府池州府宣州衛定州衛茂山衛保定左衛保定右衛渤海千戶所湖廣都布按三司湖廣行都司廣西司道靖江王府通政使司寶鈔局銀作局中兵馬司富峪衛鎭南衛武驤左衛大興左衛燕山左衛燕山前衛羽林前衛羽林後衛通州衛通州左衛通州右衛通州巡捕指揮延慶衛延慶左衛延慶右衛徽州府新安衛安慶府衛廣西都布按三司雲南司道承運庫惜薪司太醫院順天府廣平府永平府衛眞定衛山海衛撫寧衛盧龍衛萬全左衛萬全右衛大同中屯衛密雲中衛密雲後衛薊州守備都指揮營州五屯衛東勝左衛東勝右衛潼關衛鎭海衛蒲州千戶所樂安千戶所平定千戶所寬河千戶所雲南都布按三司皇淸大淸會典大理寺

正官

滿漢卿各一員

滿漢少卿三員內滿一員漢二員

漢寺丞一員

首領官

滿漢司務各一員

屬官

滿左右寺正各一員漢軍左右寺正各一員漢

左右寺正各一員

漢左右寺副各一員

堂評事二員內滿洲一員漢軍一員漢左右評

事各一員

滿筆帖式六員內滿文四員滿漢文二員漢軍

筆帖式二員

大理寺正三品衙門設滿漢卿各一員滿少卿

一員漢少卿二員漢寺丞一員其屬置滿洲漢

軍漢寺正各二員漢寺副二員滿洲漢軍評事

各一員漢評事二員筆帖式八員其首領有滿

漢司務各一員沿革詳見吏部官制

職掌

大理寺掌管天下刑名內而刑部外而督撫有

具題重辟事情奉旨三法司核擬者直省原有招揭到寺該左右寺官

卽行據揭詳核查所擬罪名是否與律例相符

出具看語呈堂俟刑部定立稿案送寺畫題時

視其看語意見果屬相同別無疑義者堂屬一

體畫題或其間情罪未明律例未協將稿案交

還刑部再行參酌若彼此意見仍有異同該左

右寺官卽擬稿另爲一議呈堂送刑部都察院

酌量議覆其在京現審事件止取刑部原案口

供詳核有未協者呈堂赴刑部會同該司及該

道禦史審擬眞確務期明允方行畫題

二寺分屬

左右二寺分管在京各衙門曁直隸

盛京各省刑名與刑部十四司都察院六掌道會

同審讞

左寺分管

江南全省漕運總督霸州並所屬縣以上與刑

部江南淸吏司都察院江南道會同審讞

浙江全省刑部都察院刑科京畿道南城涿州

並所屬縣以上與刑部浙江淸吏司都察院浙

江道會同審讞

福建全省戶部倉場戶科倉院寶泉局坐糧廳

大通橋京通十倉宣課司左右兩翼保定府除

新城定興二縣外余所屬州縣俱隸此保定左

衛以上與刑部福建淸吏司都察院河南道會

同審讞

四川全省工部工科寶源局琉璃廠惜薪司街

道廳永平府並所屬州縣永平衛以上與刑部

四川淸吏司都察院江南道會同審讞

貴州全省吏部吏科河間府除滄州並屬縣外

余所屬州縣俱隸此天津衛河間衛以上與刑

部貴州淸吏司都察院山西道會同審讞

廣東全省鑾儀衛順徳府並所屬州縣昌平州

並所領順義密雲二縣延慶州延慶衛定興縣

以上與刑部廣東淸吏司都察院山西道會同

審讞

山東全省宗人府兵部督捕理藩院太僕寺兵

科盛京所屬地方寧古塔將軍衙門河道總督衙門

廣平府並所屬州縣以上與刑部山東淸吏司

都察院山東道會同審讞

右寺分管

湖廣全省通州並所屬縣通州所以上與刑部

湖廣淸吏司都察院陜西道會同審讞

廣西全省通政使司宛平縣眞定府並所屬州

縣以上與刑部廣西淸吏司都察院山東道會

同審讞

陜西全省本寺西城行人司滄州並所屬縣以

上與刑部陜西淸吏司都察院陜西道會同審

讞

雲南全省順天府太醫院直隸巡撫衙門金吾

左衛彭城衛神武左衛騰驤右衛永淸左衛燕

山右衛遵化州並所屬縣薊州並所屬縣良鄕

縣固安縣永淸縣東安縣香河縣懷柔縣以上

與刑部雲南淸吏司都察院浙江道會同審讞

河南全省禮部詹事府國子監太常寺光祿寺

鴻臚寺禮科東城大興縣以上與刑部河南淸

吏司都察院河南道會同審讞

山西全省內閣翰林院中書科欽天監上林苑

監北城拱極城宣府保安州宣府前衛萬全左

衛萬全右衛懷安衛蔚州衛保安衛懷來衛永

寧衛開平衛龍門衛梁城所以上與刑部山西

淸吏司都察院山西道會同審讞

江西全省中城大名府並所屬州縣新城縣以

上與刑部江西淸吏司都察院江南道會同審

讞

大理寺部名臣列傳

有虞氏

臯陶按書經舜典帝曰臯陶蠻夷猾夏寇賊姦宄汝作士五刑有服五服三就五流有宅五宅三居惟明克允按大禹謨帝曰臯陶惟玆臣庶罔或幹予正汝作士明於五刑以弼五教期於予治刑期於無刑民協於中時乃功懋哉臯陶曰帝徳罔愆臨下以簡禦眾以寬罰弗及嗣賞延於世宥過無大刑故無小罪疑惟輕功疑惟重與其殺不辜寧失不經好生之徳洽於民心玆用不犯於有司帝曰俾予從欲以治四方風動惟乃之休按益稷予創若時娶於塗山辛壬癸甲啟呱呱而泣予弗子惟荒度土功弼成五服至於五千州十有二師外薄四海咸建五長各迪有功苗頑弗卽工帝其念哉帝曰迪朕徳時乃功惟敍臯陶方祗厥敍方施象刑惟明按史記五帝本紀臯陶爲大理平民各伏得其實疏正義曰臯陶作士正平天下罪惡也

漢

張釋之按漢書本傳釋之字季南陽堵陽人也與兄仲同居以貲爲騎郎事文帝十年不得調亡所知名釋之曰久宦減仲之產不遂欲免歸中郎將爰盎知其賢惜其去乃請徙釋之補謁者釋之旣朝畢因前言便宜事文帝曰卑之毋甚髙論令今可行也於是釋之言秦漢之間事秦所以失漢所以興者文帝稱善拜釋之爲謁者僕射從行上登虎圈問上林尉禽獸簿十餘問尉左右視盡不能對虎圈嗇夫從旁代尉對上所問禽獸簿甚悉欲以觀其能口對向應亡窮者文帝曰吏不當如此邪尉亡賴詔釋之拜嗇夫爲上林令釋之前曰陛下以絳侯周勃何如人也上曰長者又復問東陽侯張相如何如人也上復曰長者釋之曰夫絳侯東陽侯稱爲長者此兩人言事曾不能出口豈效此嗇夫喋喋利口捷給哉且秦以任刀筆之吏爭以亟疾苛察相髙其敝徒文具亡惻隱之實以故不聞其過陵夷至於二世天下土崩今陛下以嗇夫口辯而超遷之臣恐天下隨風靡爭口辯亡其實且下之化上疾於景向舉錯不可不察也文帝曰善乃止不拜嗇夫就車召釋之驂乘徐行行問釋之秦之敝具以質言至宮上拜釋之爲公車令頃之太子與梁王共車入朝不下司馬門於是釋之追止太子梁王毋入殿門遂劾不下公門不敬奏之薄太后聞之文帝免冠謝曰教兒子不謹薄太后使使承詔赦太子梁王然後得入文帝繇是奇釋之拜爲中大夫頃之至中郎將從行至霸陵上居外臨�時愼夫人從上指視愼夫人新丰道曰此走邯鄲道也使愼夫人鼓瑟上自倚瑟而歌意淒愴悲懷顧謂羣臣曰嗟乎以北山石爲�用紵絮斫陳漆其間豈可動哉左右皆曰善釋之前曰使其中有可欲𨿽錮南山猶有隙使其中亡可欲𨿽亡石�又何戚焉文帝稱善其後拜釋之爲廷尉頃之上行出中渭橋有一人從橋下走乘輿馬驚於是使騎捕之屬廷尉釋之治問曰縣人來聞蹕匿橋下久以爲行過旣出見車騎卽走耳釋之奏當此人犯蹕當罰金上怒曰此人親驚吾馬馬賴和柔令它馬固不敗傷我乎而廷尉乃當之罰金釋之曰法者天子所與天下公共也今法如是更重之是法不信於民也且方其時上使使誅之則已今已下廷尉廷尉天下之平也壹傾天下用法皆爲之輕重民安所錯其手足惟陛下察之上良久曰廷尉當是也其後人有盜髙廟座前玉環得文帝怒下廷尉治案盜宗廟服禦物者爲奏當棄市上大怒曰人亡道乃盜先帝器吾屬廷尉者欲致之族而君以法奏之非吾所以共承宗廟意也釋之免冠頓首謝曰法如是足也且罪等然以逆順爲基今盜宗廟器而族之有如萬分一假令愚民取長陵一抔土陛下且何以加其法乎文帝與太后言之乃許廷尉當是時中尉條侯周亞夫與梁相山都侯王恬咸見釋之持議平乃結爲親友張廷尉繇此天下稱之文帝崩景帝立釋之恐稱疾欲免去懼大誅至欲見則未知何如用王生計卒見謝景帝不過也王生者善爲黃老言處士常召居廷中公卿盡會立王生老人曰吾�解顧謂釋之爲我結�釋之跪而結之旣已人或讓王生獨柰何廷辱張廷尉如此王生曰吾老且賤自度終亡益於張廷尉廷尉方天下名臣吾故聊使結�欲以重之諸公聞之賢王生而重釋之釋之事景帝歲餘爲淮南相猶尙以前過也年老病卒

於定國按漢書本傳定國字曼倩東海郯人也其父於公爲縣獄史郡決曹決獄平羅文法者於公所決皆不恨郡中爲之生立祠號曰於公祠東海有孝婦少寡亡子養姑甚謹姑欲嫁之終不肯姑謂鄰人曰孝婦事我勤苦哀其亡子守寡我老久累丁壯柰何其後姑自經死姑女告吏婦殺我母吏捕孝婦孝婦辭不殺姑吏驗治孝婦自誣服具獄上府於公以爲此婦養姑十餘年以孝聞必不殺也太守不聽於公爭之弗能得乃抱其具獄哭於府上因辭疾去太守竟論殺孝婦郡中枯旱三年後太守至卜筮其故於公曰孝婦不當死前太守彊斷之咎黨在是乎於是太守殺牛自祭孝婦冢因表其墓天立大雨歲熟郡中以此大敬重於公定國少學法於父父死後定國亦爲獄史郡決曹補廷尉史以選與禦史中丞從事治反者獄以材髙舉侍禦史遷禦史中丞會昭帝崩昌邑王徵卽位行淫亂定國上書諫後王廢宣帝立大將軍光領尙書事條奏羣臣諫昌邑王者皆超選定國繇是爲光祿大夫平尙書事甚見任用數年遷水衡都尉超爲廷尉定國乃迎師學春秋身執經北面備弟子禮爲人謙恭尢重經術士𨿽卑賤徒步往過定國恩敬甚備學士咸稱焉其決疑平法務在哀鰥寡罪疑從輕加審愼之心朝廷稱之曰張釋之爲廷尉天下無冤民於定國爲廷尉民自以不冤定國食酒至數石不亂冬月請治讞飲酒益精明爲廷尉十八歲遷禦史大夫甘露中代黃霸爲丞相封西平侯

後漢

郭躬按後漢書本傳躬字仲孫潁川陽翟人也家世衣冠父弘習小杜律太守寇恂以弘爲決曹掾斷獄至三十年用法平諸爲弘所決者退無怨情郡內比之東海於公年九十五卒躬少傳父業講授徒眾常數百人後爲郡吏辟公府永平中奉車都尉竇固出擊匈奴騎都尉秦彭爲副彭在別屯而輒以法斬人固奏彭專擅請誅之顯宗乃引公卿朝臣平其罪科躬以明法律召入議議者皆然固奏躬獨曰於法彭得斬之帝曰軍徵校尉一統於督彭旣無斧鉞可得專殺人乎躬對曰一統於督者謂在部曲也今彭專軍別將有異於此兵事呼吸不容先關督帥且漢制棨戟卽爲斧鉞於法不合罪帝從躬議又有兄弟共殺人者而罪未有所歸帝以兄不訓弟故報兄重而減弟死中常侍孫章宣詔誤言兩報重尙書奏章矯制罪當腰斬帝復召躬問之躬對章應罰金帝曰章矯詔殺人何謂罰金躬曰法令有故誤章傳命之謬於事爲誤誤者其文則輕帝曰章與囚同縣疑其故也躬曰周道如砥其直如矢君子不逆詐君王法天刑不可以委曲生意帝曰善遷躬廷尉正坐法免後三遷元和三年拜爲廷尉躬家世掌法務在寬平及典理官決獄斷刑多依矜恕乃條諸重文可從輕者四十一事奏之事皆施行著於令章和元年赦天下系囚在四月丙子以前減死罪一等勿笞詣金城而文不及亡命未發覺者躬上封事曰聖恩所以減死罪使戍邊者重人命也今死罪亡命無慮萬人又自赦以來捕得甚眾而詔令不及皆當重論伏惟天恩莫不蕩宥死罪已下並蒙更生而亡命捕得獨不沾澤臣以爲赦前犯死罪而系在赦後者可皆勿笞詣金城以全人命有益於邊肅宗善之卽下詔赦焉躬奏讞法科多所生全永元六年卒官中子晊亦明法律至南陽太守政有名迹弟子鎭字桓鍾少修家業辟太尉府再遷延光中爲尙書及中黃門孫程誅中常侍江京等而立濟陰王鎭率羽林士擊殺衛尉閻景以成大功事在宦者傳再遷尙書令太傅三公奏鎭冒犯白刃手劍賊臣姦黨殄滅宗廟以寧功比劉章宜顯爵土以勵忠貞乃封鎭爲定潁侯食邑二千戶拜河南尹轉廷尉免永建四年卒於家詔賜冢塋地長子賀當嗣爵讓與小弟時而逃去積數年詔大鴻臚下州郡追之賀不得已乃出受封累遷復至廷尉及賀卒順帝追思鎭功下詔賜鎭謚曰昭武侯賀曰成侯賀弟禎亦以能法律至廷尉鎭弟子禧少明習家業兼好儒學有名譽延熹中亦爲廷尉建寧二年代劉寵爲太尉禧子鴻至司隸校尉封城安鄕侯郭氏自弘後數世皆傳法律子孫至公者一人廷尉七人侯者三人刺史二千石侍中郎將者二十餘人侍禦史正監平者甚眾

魏

髙柔按三國魏志本傳柔字文惠陳畱圉人也父靖爲蜀郡都尉柔畱鄕裏謂邑中曰今者英雄並起陳畱四戰之地也曹將軍𨿽兗州本有四方之圖未得安坐守也而張府君先得志於陳畱吾恐變乘間作也欲與諸君避之眾人皆以張邈與太祖善柔又年少不然其言柔從兄幹袁紹甥也在河北呼柔柔舉宗從之會靖卒於西州時道路艱澀兵寇縱橫而柔冒艱險詣蜀迎喪辛苦荼毒無所不嘗三年乃還太祖平袁氏以柔爲管長縣中素聞其名姦吏數人皆自引去柔教曰昔邴吉臨政吏嘗有非猶尙容之況此諸吏於吾未有失乎其召復之咸還皆自勵咸爲佳吏髙幹旣降頃之以並州叛柔自歸太祖太祖欲因事誅之以爲刺姦令史處法允當獄無畱滯辟爲丞相倉曹屬太祖欲遣鍾繇等討張魯柔諫以爲今猥遣大兵西有韓遂馬超謂爲己舉將相扇動作逆宜先招集三輔三輔苟平漢中可傳檄而定也繇入關遂超等果反魏國初建爲尙書郎轉拜丞相理曹掾令曰夫治定之化以禮爲首撥亂之政以刑爲先是以舜流四凶族臯陶作士漢祖除秦苛法蕭何定律掾淸識平當明於憲典勉卹之哉鼓吹宋金等在合肥亡逃舊法軍徵士亡考竟其妻子太祖患猶不息更重其刑金有母妻及二弟皆給官主者奏盡殺之柔啟曰士卒亡軍誠在可疾然竊聞其中時有悔者愚謂乃宜貸其妻子一可使賊中不信二可使誘其還心正如前科固已絕其意望而猥復重之柔恐自今在軍之士見一人亡逃誅將及己亦且相隨而走不可復得殺也此重刑非所以止亡乃所以益走耳太祖曰善卽止不殺金母弟蒙活者甚眾遷爲潁川太守復還爲法曹掾時置校事盧洪趙達等使察羣下柔諫曰設官分職各有所司今置校事旣非居上信下之旨又達等數以憎愛擅作威福宜檢治之太祖曰卿知達等恐不如吾也要能刺舉而辧眾事使賢人君子爲之則不能也昔叔孫通用羣盜良有以也達等後姦利發太祖殺之以謝於柔文帝踐阼以柔爲治書侍禦史賜爵關內侯轉加治書執法民間數有誹謗妖言帝疾之有妖言輒殺而賞告者柔上疏曰今妖言者必戮告之者輒賞旣使過誤無反善之路又將開凶狡之羣相誣罔之漸誠非所以息姦省訟緝熙治道也昔周公作誥稱殷之祖宗咸不顧小人之怨在漢太宗亦除妖言誹謗之令臣愚以爲宜除妖謗賞告之法以隆天父養物之仁帝不卽從而相誣告者滋甚帝乃下詔敢以誹謗相告者以所告者罪罪之於是遂絕校事劉慈等自黃初初數年之間舉吏民姦罪以萬數柔皆請懲虛實其餘小小掛法者不過罰金四年遷爲廷尉魏初三公無事又希與朝政柔上疏曰天地以四時成功元首以輔弼興治成湯仗阿衡之佐文武憑旦望之力逮至漢初蕭曹之儔並以元勛代作心膂此皆明王聖主任臣於上賢相良輔股肱於下也今公輔之臣皆國之棟梁民所具瞻而置之三事不使知政遂各偃息養髙鮮有進納誠非朝廷崇用大臣之義大臣獻可替否之謂也古者刑政有疑輒議於槐棘之下自今之後朝有疑議及刑獄大事宜數以咨訪三公三公朝朔望之日又可特延入講論得失博盡事情庶有裨起天聽弘益大化帝嘉納焉帝以宿嫌欲枉法誅治書執法鮑勛而柔固執不從詔命帝怒甚遂召柔詣臺遣使者承指至廷尉考竟勛勛死乃遣柔還寺明帝卽位封柔延壽亭侯時博士執經柔上疏曰臣聞遵道重學聖人洪訓褒文崇儒帝者明義昔漢末陵遲禮樂崩壞雄戰虎爭以戰陣爲務遂使儒林之羣幽隱而不顯太祖初興湣其如此在於撥亂之際並使郡縣立教學之官髙祖卽位遂闡其業興復辟雍州立課試於是天下之士復聞庠序之教親俎豆之禮焉陛下臨政允迪睿哲敷弘大猷光濟先軌𨿽夏啟之承基周成之繼業誠無以加也然今博士皆經明行修一國淸選而使遷除限不過長懼非所以崇顯儒術帥勵怠惰也孔子稱舉善而教不能則勸故楚禮申公學士銳精漢隆卓茂縉紳競慕臣以爲博士者道之淵藪六藝所宗宜隨學行優劣待以不次之位惇崇道教以勸學者於化爲弘帝納之後大興造殿捨百姓勞役廣采眾女充盈後宮後宮皇子連夭繼嗣未育柔上疏曰二虜狡猾潛自講肄謀動干戈未圖束手宜蓄養將士繕治甲兵以逸待之而頃興造殿捨上下勞擾若使吳蜀知人虛實通謀並勢復俱送死甚不易也昔漢文惜十家之資不營小臺之娛去病慮匈奴之害不遑治第之事況今所損者非惟百金之費所憂者非徒北狄之患乎可粗成見所營立以充朝宴之儀訖罷作者使得就農二方平定復可徐興昔軒轅以二十五子傳祚彌遠周室以姬國四十歷年滋多陛下聰達窮理盡性而頃皇子連多夭逝熊羆之祥又未感應羣下之心莫不悒戚周禮天子后妃以下百二十人嬪嬙之儀旣以盛矣竊聞後庭之數或復過之聖嗣不昌殆能由此臣愚以爲可妙簡淑媛以備內宮之數其餘盡遣還家且以育精養神專靜爲寶如此則螽斯之徵可庶而致矣帝報曰知卿忠允乃心王室輒克昌言他復以聞時獵法甚峻宜陽典農劉龜竊於禁內射兔其功曹張京詣校事言之帝匿京名收龜付獄柔表請告者名帝大怒曰劉龜當死乃敢獵吾禁地送龜廷尉廷尉便當考掠何復請告者主名吾豈妄收龜邪柔曰廷尉天下之平也安得以至尊喜怒而毀法乎重復爲奏辭指深切帝意悟乃下京名卽還訊各當其罪時制吏遭大喪者百日後皆給役有司徒吏解弘遭父喪後有軍事受�當行以疾病爲辭詔怒曰汝非曾閔何言毀邪促收考竟柔見弘信甚羸劣奏陳其事宜加寬貸帝乃詔曰孝哉弘也其原之初公孫淵兄晃爲叔父恭任內侍先淵未反數陳其變及淵謀逆帝不忍市斬欲就獄殺之柔上疏曰書稱用罪伐厥死用徳彰厥善此王制之明典也晃及妻子叛逆之類誠應梟縣勿使遺育而臣竊聞晃先數自歸陳淵禍萌𨿽爲凶族原心可恕夫仲尼亮司馬牛之憂祁奚明叔向之過在昔之美義也臣以爲晃信有言宜貸其死苟自無言便當市斬今進不赦其命退不彰其罪閉著囹圄使自引分四方觀國或疑此舉也帝不聽竟遣使賫金屑飲晃及其妻子賜以棺衣殯殮於宅是時殺禁地鹿者身死財產沒官有能覺告者厚加賞賜柔上疏曰聖王之禦世莫不以廣農爲務儉用爲資夫農廣則谷積用儉則財蓄蓄財積谷而有憂患之虞者未之有也古者一夫不耕或爲之饑一婦不織或爲之寒中間已來百姓供給眾役親田者旣減加頃復有獵禁羣鹿犯暴殘食生苗處處爲害所傷不貲民𨿽障防力不能禦至如滎陽左右周數百里歲略不收元元之命實可矜傷方今天下生財者甚少而麋鹿之損者甚多卒有兵戎之役凶年之災將無以待之惟陛下覽先聖之所念湣稼穡之艱難寬放民間使得捕鹿遂除其禁則眾庶永濟莫不悅豫矣頃之護軍營士竇禮近出不還營以爲亡表言逐捕沒其妻盈及男女爲官奴婢盈連至州府稱冤自訟莫有省者乃辭詣廷尉柔問曰汝何以知夫不亡盈垂泣對曰夫少單特養一老嫗爲母事甚恭謹又哀兒女撫視不離非是輕狡不顧室家者也柔重問曰汝夫不與人有怨讎乎對曰夫良善與人無讎又曰汝夫不與人交錢財乎對曰嘗出錢與同營士焦子文求不得時子文適坐小事系獄柔乃見子文問所坐言次曰汝頗曾舉人錢不子文曰自以單貧初不敢舉人錢物也柔察子文色動遂曰汝昔舉竇禮錢何言不邪子文怪知事露應對不次柔曰汝已殺禮便宜早服子文於是叩頭具首殺禮本末埋藏處所柔便遣吏卒承子文辭往掘禮卽得其屍詔書復盈母子爲平民班下天下以禮爲戒在官二十三年轉爲太常旬日遷司空後徙司徒太傅司馬宣王奏免曹爽皇太后詔召柔假節行大將軍事據爽營太傅謂柔曰君爲周勃矣爽誅進封萬歲鄕侯髙貴鄕公卽位進封安國侯轉爲太尉常道鄕公卽位增邑並前四千前後封二子亭侯景元四年年九十薨謚曰元侯孫渾嗣咸熙中開建五等以柔等著勛前朝攺封渾昌陸子

司馬岐按三國魏志司馬芝傳芝子岐從河南丞轉廷尉正遷陳畱相梁郡有系囚多所連及數歲不決詔書徙獄於岐屬縣縣請豫治牢具岐曰今囚有數十旣巧詐難符且已倦楚毒其情易見豈當復久處囹圄邪及囚至詰之皆莫敢匿詐一朝決竟遂超爲廷尉是時大將軍爽專權尙書何晏鄧揚等爲之輔翼南陽圭泰嘗以言迕指考系廷尉揚訊獄將致泰重刑岐數揚曰夫樞機大臣王室之佐旣不能輔化成徳齊美古人而乃肆其私忿枉論無辜使百姓危心非此焉在揚於是慚怒而退岐終恐久獲罪以疾去官居家未期而卒年三十五子肇嗣

晉

衛展按晉書衛瓘傳瓘子恆恆族弟展字道舒歷尙書郎南陽太守永嘉中爲江州刺史累遷晉王大理詔有考子證父或鞭父母問子所在展以爲恐傷正教並奏除之中興建爲廷尉上疏宜復肉刑語在刑法志卒贈光祿大夫

北齊

宋世軌按北齊書宋世良傳世良弟世軌幼自嚴整好法律稍遷廷尉卿洛州民聚結欲河橋吏捕案之連諸元徒黨千七百人崔暹爲廷尉以之爲反數年不斷及世軌爲少卿判其事爲劫於是殺魁首余從坐悉捨焉時大理正蘇珍之亦以平幹知名寺中爲之語曰決定嫌疑蘇珍之視表見裏宋世軌時人以爲寺中二絕南臺囚到廷尉世軌多雪之仍移攝禦史將問其濫狀中尉畢義云不送移往復不止世軌遂上書極言義云酷擅顯祖引見二人親敕世軌曰我知臺欺寺久卿能執理與之抗�但守此心勿慮不富貴敕義云曰卿比所爲誠合死以志在疾惡故且一恕仍顧謂朝臣曰此二人�我骨鯁臣也及疾卒廷尉禦史諸系囚聞世軌死皆哭曰宋廷尉死我等豈有生命

北周

趙肅按周書本傳肅字慶雍河南洛陽人也世居河西及沮渠氏滅曾祖武始歸於魏賜爵金城侯祖興中書博士父申侯舉秀才後軍府主簿肅早有操行知名於時魏正光五年酈元爲河南尹辟肅爲主簿孝昌中起加殿中侍禦史加威烈將軍奉朝請員外散騎侍郎尋除直後轉直寢永安初授廷尉天平二年轉監後以母憂去職起爲廷尉正以疾免久之授徵虜將軍中散大夫遷左將軍大中大夫東魏天平初除新安郡守秩滿還洛大統三年獨孤信東討肅率宗人爲鄕導授司州治中轉別駕監督糧儲軍用不匱太祖聞之謂人曰趙肅可謂洛陽主人也七年加鎭南將軍金紫光祿大夫都督仍別駕領所部義徒守大塢又兼行臺左丞東道慰勞九年行華山郡事十三年除廷尉少卿明年元日當行朝禮非有封爵者不得預焉肅時未有茅土左僕射長孫儉白太祖請之太祖乃召肅謂曰歲初行禮豈得使卿不預然何爲不早言也於是令肅自選封名肅曰河淸乃太平之應竊所願也於是封淸河縣子邑三百戶十六年除廷尉卿加徵東將軍肅久在理官執心平允凡所處斷咸得其情廉愼自居不營產業時人以此稱之十七年進位車騎大將軍儀同三司散騎常侍賜姓乙弗氏先是太祖命肅撰定法律肅積思累年遂感心疾去職卒於家子正禮

隋

源師按隋書本傳師字踐言河南雒陽人也父文宗有重名於齊開皇初終於莒州刺史師早有聲望起家司空府參軍事稍遷尙書左外兵郎中又攝祠部後屬孟夏以龍見請雩時髙阿那肱爲相謂眞龍出見大驚喜問龍所在師整容報曰此是龍星初見依禮當雩祭郊壇非謂眞龍別有所降阿那肱忿然作色曰何乃幹知星宿祭竟不行師出而竊嘆曰國家大事在祀與戎禮旣廢也何能久乎齊亡無日矣七年周武帝平齊授司賦上士髙祖受禪除魏州長史入爲尙書考功侍郎仍攝吏部朝章國憲多所參定十七年曆尙書左右丞以明幹著稱時蜀王秀頗違法度乃以師爲益州總管司馬俄而秀被徵秀恐京師有變將謝病不行師數勸之不可違命秀作色曰此是我家事何預卿也師垂涕對曰師荷國厚恩忝參府幕僚吏之節敢不盡心但比年以來國家多故秦孝王寢疾奄至薨殂庶人二十年太子相次淪廢聖上之情何以堪處而有敕追王已淹時月今乃遷延未去百姓不識王心儻生異議內外疑駭發雷霆之詔降一介之使王何以自明願王自計之秀乃從徵秀廢之後益州官屬多相連坐師以此獲免後加儀同三司煬帝卽位拜大理少卿帝在顯仁宮敕宮外衛士不得輒離所守有一主帥私令衛士出外帝付大理繩之師據律奏徒帝令斬之師奏曰此人罪誠難恕若陛下初便殺之自可不關文墨旣付有司義歸恆典脫宿衛近侍者更有此犯將何以加之帝乃止轉刑部侍郎師居職彊明有口辧而無廉平之稱未幾卒官有子�玉

趙綽按隋書本傳綽河東人也性質直剛毅在周初爲天官府史以恭謹恪勤擢授夏官府下士稍以明幹見知累轉內史中士父艱去職哀毀骨立世稱其孝旣免喪闕三字教中士髙祖爲丞相知其淸正引爲錄事參軍尋闕

三字大夫從行軍總管是云暉擊叛蠻以功拜儀同賜物千段髙祖受禪授大理丞處法平允考績連最轉大理正尋遷尙書都官侍郎未幾轉刑部侍郎治梁士彥等獄賜物三百段奴婢十口馬二十匹每有奏讞正色�然上嘉之漸見親重上以盜賊不禁將重其法綽進諫曰陛下行堯舜之道多存寬宥況律者天下之大信其可失乎上忻然納之因謂綽曰若更有聞見宜數陳之也遷大理少卿故陳將蕭摩訶其子世略在江南作亂摩訶當從坐上曰世略年未二十亦何能爲以其名將之子爲人所逼耳因赦摩訶綽固諫不可上不能奪欲綽去而赦之固命綽退食綽曰臣奏獄未決不敢退朝上曰大理其爲朕特赦摩訶也因命左右釋之刑部侍郎辛亶嘗衣緋褌俗云利於官上以爲厭蠱將斬之綽曰據法不當死臣不敢奉詔上怒甚謂綽曰卿惜辛亶而不自惜也命左僕射髙熲將綽斬之綽曰陛下寧可殺臣不得殺辛亶至朝堂解衣當斬上使人謂綽曰竟何如對曰執法一心不敢惜死上拂衣而入良久乃釋之明日謝綽勞勉之賜物三百段時上禁行惡錢有二人在市以惡錢易好者武候執以聞上令悉斬之綽進諫曰此人坐當杖殺之非法上曰不關卿事綽曰陛下不以臣愚暗置在法司欲妄殺之豈得不關臣事上曰撼大木不動者當退對曰臣望感天心何論動木上復曰啜羹者熱則置之天子之威欲相挫耶綽拜而益前訶之不肯退上遂入治書侍禦史柳彧復上奏切諫上乃止上以綽有誠直之心每引入閣中或遇上與皇后同榻卽呼綽坐評論得失前後賞賜萬計其後進位開府贈其父爲蔡州刺史時河東薛冑爲大理卿俱名平恕然冑斷獄以情而綽守法俱爲稱職上每謂綽曰朕於卿無所愛惜但卿骨相不當貴耳仁壽中卒官時年六十三上爲之流涕中使弔祭鴻臚監護喪事有二子元方元襲

唐

徐有功按唐書本傳有功名弘敏避孝敬皇帝諱以字行國子博士文遠孫舉明經累補蒲州司法參軍襲封東莞縣男爲政仁不忍杖罰民服其恩更相約曰犯徐參軍杖者必斥之訖代不辱一人累遷司刑丞時武后僭位畏唐大臣謀己於是周興來俊臣丘神績王弘義等揣識後指置總監牧院諸獄捕將相俾相鉤逮掩搦護送楚掠凝慘又汗引天下豪傑馳使者卽按一切以反論吏爭以周內窮詆相髙後輒勸以官賞於是以急變相告言者無虛日朝野震恐莫敢正言獨有功數犯顏爭枉直後厲語折抑有功爭益牢時博州刺史瑯琊王衝責息錢於貴鄕遣家奴督斂與尉顏餘慶相聞知奴自市弓矢還會衝坐逆誅魏州人告餘慶豫衝謀後令俊臣鞫治以反狀聞有司議餘慶更永昌赦法當流侍禦史魏元忠謂餘慶爲衝督償通書合謀明甚非曰支黨請殊死籍其家詔可有功曰永昌赦令與虺貞同惡魁首已伏誅支黨未發者原之書曰殲厥渠魁律以造意爲首尋赦已伏誅則魁首無遣餘慶赦後被言是爲支黨今以支爲首是以生入死赦而復罪不如勿赦生而復殺不如勿生竊謂朝廷不當爾後怒曰何謂魁首答曰魁者大帥首者元謀後曰餘慶安得不爲魁首答曰若魁首者虺貞是已旣已伏誅餘慶今方論罪非支黨何后意解乃曰公更思之遂免死當此時左右及衛仗在廷陛者數百人皆縮項不敢息而有功气定言詳然不撓有韓紀孝者受徐敬業僞官前已物故推事使顧仲琰籍其家詔己報可有功追議曰律謀反者斬身亡卽無斬法無斬法則不得相緣所緣之人亡則所因之罪減詔從之皆以更赦免如此護宥者數十百姓累轉秋官郎中鳳閣侍郎任知古冬官尙書裴行本等七人被誣當死後謂宰相曰古人以殺止殺我今以恩止殺就羣公丐知古等賜以再生可乎俊臣張知默固請如法後不許俊臣獨引行本更驗前罪有功奏曰俊臣違陛下再生之賜不可以示信於是悉免死道州刺史李仁褒兄弟爲人誣構有功爭不能得秋官侍郎周興劾之曰漢法附下罔上者斬面欺者亦斬在古析言破律者殺有功故出反囚罪當誅請按之後不許猶坐免官俄起爲左肅政臺侍禦史辭曰臣聞鹿走山林而命系庖廚者勢固自然陛下以法官用臣臣守正行法必坐此死矣後固授之天下聞有功復進灑然相賀時有詔公坐流私坐徒以上會赦免逾百日不首者復論有功奏曰陛下寬殊死罪已發者原之是通攺過之心自新之路故律告赦前事以其罪坐之若無告言所犯終不自發如告言赦前事則與律乖今赦前之罪不自言者還以法論卽恩𨿽布天下而一罪不能貸臣竊爲陛下不取後更詔五品以上議可又上疏曰天下員有定比選者日多選曹諉囑公行囂謗滿路唐季人多逆節鞫訊結斷刑慘獄嚴革命歲久其流弗攺事表生情法外構理而刻薄吏驅扇成姦𨿽朝堂進表列匭內牒叫閽弗聽叩鼓弗聞使申其冤正增其枉誠令天官銓注有所不平法司推斷舞法深詆三司理匭受所上章擁塞不白者皆許臣按驗劾發奪祿貶勞不越月逾時可致刑措後納之竇孝諶妻龐爲其奴怖以妖祟教爲夜解因告以厭詛給事中薛季昶鞫之龐當死子希瑊訟冤有功明其枉季昶劾有功黨惡逆當棄市有功方視事令史泣以告有功曰豈獨吾死而諸人長不死耶安步去後召詰曰公比斷獄多失出何耶對曰失出臣小過好生陛下大徳後默然龐得減死有功免爲民起拜右司郎中轉司刑少卿與皇甫文備同按獄誣有功縱逆黨久之文備坐事下獄有功出之或曰彼嘗陷君於死今生之何也對曰爾所言者私忿我所守者公法不可以私害公嘗謂所親曰大理人命所系不可阿旨詭辭以求苟免故有功爲獄常持平守正以執冤罔凡三坐大辟將死泰然不憂赦之亦不喜後以此重之所全活甚眾酷吏爲少衰然疾之如讎矣攺司僕少卿卒年六十八贈司刑卿中宗卽位加贈越州都督遣使就第弔祭賜物百段授一子官開元初竇希瑊等請以己官讓有功子惀以報舊徳由是自大理司直遷恭陵令會昌中追謚忠正初鹿城主簿潘好禮慕有功爲人論之曰昔稱張釋之爲廷尉天下無冤人今有功斷獄亦天下無冤人然釋之當漢文帝時中外無事守法而已有功居革命之際周興來俊臣等掩義隱賊崇飾惡言以誣盛徳有功守死明道身濱殆者數矣此其賢於釋之明甚或稱有功仁恕過漢於張起居舍人盧若虛曰徐公當雷霆之震而能全仁恕𨿽千載未見其比

宋

劇可久按宋史本傳可久字尙賢涿州範陽人沈毅方正明律令與馮道趙鳳爲友後唐同光初鳳薦於朝補徐州司法以干職聞召爲大理評事賜緋逾年遷大理正坐誤治獄責授登州司戶遇赦召爲著作郎仕晉歷殿中少監太子右諭徳大理少卿賜金紫晉祖崩可久方在病告有司糾以不赴國哀坐免未幾復官遷大理卿周廣順初攺太僕卿復爲大理卿會鄭州民李思美妻詣禦史臺訴夫私鬻鹽罪不至死判官楊瑛置以大辟有司攝治瑛瑛具伏可久斷瑛失入減三等徒二年半宰相王峻欲殺瑛召可久謂之曰死者不可復生瑛枉殺人其可恕耶可久執議益堅瑛得免死由是忤峻攺太僕卿分司西京顯徳三年所舉官犯贓可久坐停任明年復起爲右庶子世宗以刑書深古條目繁細難於檢討又前後敕格重互亦難詳審於是中書門下奏曰伏以刑法者禦人之�勒救獘之斧斤有國家者不可一日而廢也𨿽堯舜之世亦不能捨此而致治今奉制旨刪定律令有以見明罰敕法之意也竊以朝廷之所用者律十二卷律疏三十卷式二十卷令三十卷開成格一十卷大中統類一十二卷後唐以來至漢末編敕三十三卷及國朝制敕等律令則文辭古質或難以詳明格敕則條目繁多或有所疑誤將救舞文之獘宜伸畫一之規所冀民不陷刑吏有所守臣等商議望準制旨施行仍命侍禦史知雜事張湜太子右庶子劇可久殿中侍禦史率汀職方郎中鄧守中倉部郎中王瑩司封員外郎賈玭太常博士趙礪國子博士李光贊大理正蘇曉太子中允王伸等十人編集新格勒成部秩律令之有難解者就文訓釋格敕之有繁雜者隨事刪削其有矛盾相違輕重失宜者盡從攺正無或拘牽候畢日委禦史臺尙書省四品以上及兩省五品以上官參詳可否送中書門下議定從之自是湜等於都省集議刪定仍令大官供膳五年書成凡三十卷目曰刑統宰相請頒天下與律疏令式並行可久復拜大理卿建隆三年告老攺光祿卿致仕卒年七十七可久在廷尉四十年用法平允以仁恕稱

陳太素按宋史本傳太素字仲華河南緱氏人中進士第嘗爲大理評斷官入審刑爲詳議官權大理少卿又判大理事任刑法二十餘年朝廷有大獄疑必召與議太素爲推原人情以傳法意眾皆釋然自以爲不及𨿽號明習法令然所論建亦或有不中每臨案牘至忘寢食大寒暑不變子弟或止之答曰囹圄之苦豈不甚於我也歷知江陰軍兗州明州有治迹在大理耳疾數求罷執政以爲任職弗許累官至尙書兵部郎中卒太素家行修治尢善論刑名常以爲有司議法當據文直斷不可求曲當法求曲當法所以亂也

馬尋按宋史陳太素傳同時有馬尋者須城人舉毛詩學究累判大理寺以明習法律稱歷提點兩浙陜西刑獄廣東淮南兩浙轉運使知湖撫汝襄洪宣鄧滑八州襄州饑人或羣入富家掠囷粟獄吏鞫以彊盜尋曰此脫死耳其情與彊盜異奏得減死論著爲例終司農卿

杜純按宋史本傳純字孝錫濮州甄城人少有成人之操伯父沒官南海上其孤弱柩不能還純白父請往如期而喪至以蔭爲泉州司法參軍泉有蕃舶之饒雜貨山積時官於州者私與爲市價十不償一惟知州關詠與純無私買人亦莫知後事敗獄治多相牽系獨兩人無與詠猶以不察免且檄參對純憤懣陳書使者爲訟冤詠得不坐熙寧初以河西令上書言政王安石異之引置條例司數與論事薦於朝充審刑詳議官或議復肉刑先以刖代死刑之輕者純言今盜賊抵死歲不減五十以死懼民民常不畏而況於刖乎人知不死犯者益眾是爲名輕而實重也事遂寢秦帥郭逵與其屬王韶成訟純受詔推鞫得韶罪安石主韶變其獄免純官韓絳爲相以檢詳三司會計安石再來乃請監池州酒久之爲大理正上言朝廷非不惡告訐而有覘事者以擿抉隱微蓋京師聚萬姓易以宿姦於計當然非擾人也比來或徒隸觖望或民相怨仇或意冒告賞但泛云某有罪某知狀官不識所逮之囚囚不省見逮之故若許有司先計其實而坐爲欺者以誣告當無不竟矣隰州商尹奇貿溫泉礬有羨數云官潤之寺欲械訊河東純曰奇情止爾若傅致其罪恐自是民無復敢貨礬則數百萬之儲皆爲土石請姑沒其羨而釋其人曹州民王坦避水患以車載貨入京徵商者以爲匿稅將議黥坦純復爭之卿楊汲奏爲立異又廢於家元佑元年範純仁韓維王存孫永交薦之除河北轉運判官初更役書司馬光稱其論議詳盡予之書曰足下在彼朝廷無河北憂純因建言河防舊隸轉運今乃領屬都水外丞計其決溢之變前日不加多今日不加少然出財之司則常憂費而緩不急用財之官則寧過計而無不及不如使之歸一後如其言召爲刑部員外郎大理少卿擢侍禦史言者詆其不由科第攺右司郎中尋知相州徙徐州陜西轉運使還拜鴻臚光祿卿權兵部侍郎謝病以集賢院學士提舉崇福宮攺修撰卒年六十四

韓晉卿按宋史本傳晉卿字伯修密州安丘人爲童子時日誦書數千言長以五經中第歷肥鄕嘉興主簿安肅軍司法參軍平城令大理詳斷審刑詳議官通判應天府知同州壽州奏課第一擢刑部郎中元佑初知明州兩浙轉運使差役法復行諸道處畫多倉卒失敍獨晉卿視民所宜而不戾法指入爲大理少卿遷卿晉卿自仁宗朝已典訟臬時朝廷有疑議輒下公卿雜議開封民爭鶉殺人王安石以爲盜拒捕斗而死殺之無罪晉卿曰是鬥殺也登州婦人謀殺夫郡守許遵執爲按問安石復主之晉卿曰當死事久不決爭論盈庭終持之不肯變用是知名元丰置大理獄多內庭所付晉卿持平考核無所上下神宗稱其才每讞獄𨿽明若事連貴要屢鞫弗成者必以委之常被詔按治寧州獄循故事當入對晉卿曰奉使有指三尺法具在豈應刺候主意輕重其心乎受命卽行諸州請讞大辟執政惡其多將劾不應讞者晉卿曰聽斷求所以生之仁恩之至也苟讞而獲譴後不來矣議者又欲引唐日覆奏令天下庶戮悉奏決晉卿言可疑可矜者許上請祖宗之制也四海萬里必須系以聽朝命恐自今瘐死者多於伏辜者矣朝廷皆行其說故士大夫間推其忠厚不以法家名之卒於官

王吉甫按宋史本傳吉甫字邦憲同州人舉明經練習法律試斷刑入等爲大理評事累遷丞正刑部員外郎大理少卿舒亶以官燭引至第執政欲坐以自盜吉甫謂不可執政怒移獄他所吉甫亦就辧亶乃用飲食論罪不以燭也南郊起幔城役卒急於畢事董役者責之曰此殆類白露屋耳卒訴之吏當非所宜言論死吉甫謂非�詛不應死遂求對神宗怒曰得非爲白露屋事來耶吉甫從容敷陳不少懾帝爲霽怒其人得釋蘇軾南遷所過郡守有延館之者走馬使上聞詔鞫之吉甫議當笞宰相章惇不悅吉甫曰法如是難以增加成罪卒從笞太倉火議誅守者十餘人亦爭之皆得不死其持論寬平大抵類此請知齊州梓州梓在東州爲壯藩戶口最盛轉運使欲增折配以取羨余吉甫謂其僚曰民力竭矣一增之後不可復減吾寧貽使者怒忍爲國斂怨爲民基禍哉竟卻之歷提點梓州路京畿刑獄開封少尹知同邢漢三州以中大夫卒年七十吉甫老於爲吏廉介不回但一於用法士恨其少緣飾云

李伯宗按宋史本傳伯宗字會之河陽人第進士知內丘咸陽太康縣建言朝廷行方田均稅之法令以丰歲推行今州縣吏苟簡懷異者指熟爲災而貪進幸賞者掩災爲熟望深察其違戾而置諸罰括縣壯丁爲兵得千人上其名數與按閱之法知樞密院蔡卞喜而薦之提舉京畿保甲使行其說增籍二萬已而有訴者陳牒至八百七十左遷通判相州提舉白波輦運提點江淮坑冶鑄錢入爲將作少監開封民有鬻神祠故帽飾以龍者吏以爲乘輿服禦伯宗曰此無他當坐不應爲爾尹不從具以請如伯宗議歷大理卿入對言今情重法輕者許奏請而情輕法重者不得焉恐非仁聖忠恕之意徽宗納之遷刑部侍郎與王黼不相能用胥吏微過罷提舉崇福宮明年知同州徙陜西都轉運使以通奉大夫顯謨閣待制卒贈光祿大夫謚曰榮

王衣按宋史本傳衣字子裳濟南歷城人以門蔭仕中明法科歷深冀二州法曹掾入爲大理評事升寺正林靈素得幸將毀釋氏以逞其私襄州僧杜徳寶毀體然香有司觀望靈素意捕以聞衣閱之曰律自傷者杖而已靈素求內批坐以害風教竄流之停衣官尋予祠爲陜西都轉運司主管文字詳定一司�令所刪定官通判襲慶府知濠州未行召爲刑部員外郎建炎初爲司勛郎中遷大理少卿三年韓世忠執苗傅劉正彥獻俘檻車幾百兩先付大理獄將盡屍諸市衣奏曰此曹在律當誅顧其中婦女有顧買及鹵掠以從者髙宗矍然曰卿言極是朕慮不及此也卽詔自傅正彥妻子外皆釋之範瓊有罪下大理寺衣奉詔鞫之瓊不伏衣責以靖康圍城中逼遷上皇擅殺吳革迎立張邦昌事瓊稱死罪衣顧吏曰囚詞服矣遂賜死釋其親屬將佐四年升大理卿初帶禦器械王球爲龍徳宮都監盡盜本宮寶玉器玩事覺帝大怒欲誅之衣曰球固可殺然非其所隱匿則盡爲敵有何從復歸國家乎乃寬之先是百司愆戾付寺劾之至三問取伏狀被劾者懼對莫敢辧衣奏曰伏與辧二事也若一切取伏是以威迫之不使自直非法意也乞三問未承者聽辧從之同詳定一司�令刪雜犯死罪四十七條書成帝嘉其議法詳明紹興元年權刑部侍郎二年除集英殿修撰奉祠旣而趙令畤應詔薦之復召爲刑部侍郎爲言者所格四年卒於家衣質直和易持法不阿議者賢之

金

移剌慥按金史本傳慥本名移敵列契丹虞呂部人通契丹漢字尙書省辟契丹令史攝知除擢右司都事正隆南伐兼領契丹漢字兩司都事大定二年除眞定少尹入爲侍禦史母憂去官起復右司員外郎累官陳州防禦使左丞相紇石烈良弼致仕上問誰可代卿者對曰陳州防禦使移剌慥淸幹忠正臣不及也遂召爲太府監攺刑部侍郎十九年以按出虎等八猛安自河南徙置大名東平之境還爲大理卿被詔典領更定制條初皇統間參酌隋唐遼宋律令以爲皇統制條海陵虐法率意更攺或同罪異罰或輕重不倫或共條重出或虛文贅意吏不知適從夤緣舞法慥取皇統舊制及海陵續降通類校定通其窒礙略其繁碎有例該而條不載者用例補之特闕者用律增之凡制律不該及疑不能參決者取旨畫定凡特旨處分及權宜條例內有可常行者收爲永格其餘未可削去者別爲一部大凡一千一百九十餘爲十二卷書奏詔頒行之賜銀幣有差頃之摘徙山東猛安八謀克於河北東路置之�幹靑狗兒兩猛安舊居之地詔無牛耕者買牛給之攝禦史大夫數月攺禦史中丞兼同修國史遷刑部尙書攺吏部尙書尋攺大興尹駕幸上京顯宗守國使人諭之曰自大駕東巡京尹所治甚善我將有春水之行當益勤乃事還以所獲鵝鴨賜之有疾在告遣官醫診視復爲刑部尙書上還自上京以爲西京畱守攺臨洮尹卒

明

湯宗按明外史本傳宗字正傳浙江平陽人洪武末由太學生擢河南按察僉事攺北平建文時上變告言按察使陳瑛受燕王金錢有異謀詔逮瑛安置廣西而遷宗山東按察使坐事左遷刑部郎中出知蘇州府時蘇連歲大水民流逋租至十餘萬石宗不忍迫促諭富民出米代輸民素徳宗從之不三月逋租悉完永樂元年有譖其坐視水患者逮下獄謫判潞州以黃淮薦召還爲大理守丞或言宗曾發潛邸事者帝曰帝王惟才是使何論舊嫌竟擢用之尋奉命賑饑河南還署戶部事解縉下獄詞連宗坐系十餘年仁宗立復大理丞進左少卿再進南大理卿宣宗初淸軍山東會天久不雨宗極陳民間饑困之狀帝爲蠲租免役罷不急之務宣徳二年卒

王槪按明外史本傳槪字同節廬陵人正統七年進士授刑部主事歷郎中景泰初遷湖廣右參政調河南槪邁負气習於刑名每行部輒立決疑獄轉按察使時多系囚槪訊鞫三日獄爲之空天順初帝甚重封誥長吏非政績著聞未嘗濫予惟槪與布政使胡本惠得之朝覲入都校尉發其納屬官賄下詔獄旣有奏其縱子侄索賄者遣官按問皆無驗初槪之在湖廣也襄憲王才之至是王入朝帝問所過長吏賢否對曰臣道出河南百姓數千遮道言王廉使冤幸奏天子還我王廉使帝喜立命槪復任有弘農千戶陳安者與同僚爭毆訴於指揮李斌斌不問安�之欲奏陷斌斌文致安罪縊之獄中安家訴冤下巡按禦史邢宥訊治斌懼厚賂石亨適槪考滿至京亨屬槪言於宥薄斌罪已而事露槪已憂去逮下詔獄會赦得釋六年起復爲右副都禦史巡撫陜西時關中洊饑盜賊竊發槪督所司發廩賑貸流移復業召爲大理卿成化初奏言舊制天下獄訟無不由州縣近法司每寬越訴者致獄益繁請仍禁之便詔可久之奏行處置條例十事槪居大理十年多所平反審駁奏當會文切理讞獄者傳爲式九年代陸瑜爲刑部尙書明年卒謚恭毅

大理寺部藝文一

廷尉箴

漢揚雄天降五刑惟夏之績亂玆平民不回不辟昔在尢爰作淫刑延於苗民夏氏不寧穆王耄荒甫侯伊謀五刑訓天周以阜基厥後陵遲上帝不觚周輕其制秦繁其辜五刑紛紛靡遏靡止寇賊滿山刑者半市昔唐虞象刑天民是全紂作炮烙墜民於淵故有國者無雲何謂是刖是劓無雲何害是剖是割惟虐惟殺人莫予柰殷以刑顚秦以酷敗獄臣司理敢告執謁

大理箴

後漢崔駰邈矣臯陶翊唐作士設爲犴狴九刑允理如石之平如淵之淸三槐九棘以質以聽罪人斯殛凶旅斯迸熙乂帝載旁施作明昔在仲尼哀矜聖人子罕禮刑衛人釋艱釋之其忠勛亮孝文於公哀寡定國廣門敻哉邈矣舊訓不遵主慢臣驕虐用其民賞以崇欲刑以肆忿紂作炮烙周人滅殷桀用淫刑湯誓其軍衛鞅酷烈卒殞於秦不疑加害禍不及身嗟玆大理愼於爾官賞不可不思斷不可不虔或有忠能被害或有孝而見殘吳沈子胥殷剖比干莫遂爾情是截是刑無遂爾心以速以殛天鑑在顯無細不錄福善禍惡其效甚速理臣思律敢告執獄

授蔡法度廷尉制

梁沈約民命所懸系乎三尺止殺除殘實由乎此是以臯陶作士五刑惟明於張蒞官世無冤獄且漢代律書出乎小杜吳雄以三世法家繼爲理職郭躬以律學通明仍業司士爰及晉氏此風未泯叔則元凱並各名家自玆厥後斯尙漸薄迄至於今損棄頓盡衣冠士子恥復用心州郡姦吏恣其取捨舞文弄法非止一塗朕膺天受命爲兆民主每一念此忘寢與食尙書刪定左曹郎中蔡法度少好律書明曉法令世之所廢篤志不怠至於章句蹐滯名程乖礙莫不斟酌厥衷允得其門方欲寄以國刑開示後學拔才取士豈有定方自世道澆流浮僞雲起量計多少辯校錐刀若遵往從舊守而勿失豈所以軌儀上世垂風於後宜加褒擢弗系常階可守廷尉卿主者施行宗正卿陸餘慶早回翔於近密久踐歷於中外雍容文雅自然素徵淸商蕭散風華莫不瑤林瓊樹必當和而不撓貞則有恆正罰金於後人戒刻木於前吏念玆欽卹深可哀矜宜修白雲之典俾靜黃沙之職

大理寺箴

明宣宗有虞用士弼教明刑秦漢相繼廷尉是稱命曰大理由景之世曁於今玆一以輔治列之九卿有翼有承鑑空衡平視獄之成簡於五辟以正刑罰維過斯宥維義之合刑不可贖死不可生惟爾是憑不可不矜易簡明愼書戒欽卹祗率勿違乃徳之吉惟官惟反惟貨惟來終迷不復乃禍之階粵昔蘇公式敬由獄以長王國永命攸屬嗚呼若人悠悠我思爾儀爾規服此戒辭

大理寺部藝文二詩

江陵道中呈李孫三學士

唐韓愈棲棲法曹掾何以自卑陬生平企仁義所學皆孔周早知大理官不列三臺儔何況親犴獄敲榜發姦偸懸知失事勢恐自罹罝罘

送大理寺卿出鎭江西

杜牧一室何勞掃三章自不冤精明如定國孤峻似陳蕃

和許朝奉

宋蘇軾淸絕聞詩語疏通豈法流傳家有衣�斷獄盡春秋大理寺部紀事新序管仲言齊桓公曰決獄折中不誣無罪不殺無辜則臣不若弦寧請置以爲大理說苑楚令尹子文之族有幹法者廷理拘之聞其令尹之族也而釋之子文召廷理而責之曰凡立廷理者將以司犯王令而察觸國法也夫直士持法柔而不撓剛而不折今棄法而背令而釋犯法者是爲理不端懷心不公也豈吾營私之意也何廷理之駁於法也吾在上位以率士民士民或怨而吾不能免之於法今吾族犯法甚明而使廷理因緣吾心而釋之是吾不公之心明著於國也執一國之柄而以私聞與吾生不以義不若吾死也遂致其族人於廷理曰不是刑也吾將死廷理懼遂刑其族人成王聞之不及履而至於子文之室曰寡人幼少置理失其人以違夫子之意於是黜廷理而尊子文使及內政國人聞之曰若令尹之公也吾黨何憂乎乃相與作歌曰子文之族犯國法程廷理釋之子文不聽卹顧怨萌方正公平新序晉文公反國李離爲大理過殺不辜自系曰臣之罪當死文公令之曰官有上下法有輕重是下吏之罪也非子之過也李離曰臣居官爲長不與下讓位受祿爲多不與下分利過聽殺無辜委下畏死非義也臣之罪當死矣文公曰子必自以爲有罪則寡人亦有過矣李離曰君量能而授官臣奉職而任事臣受印綬之日君命曰必以仁義輔政寧過於生無失於殺臣受命不稱壅惠蔽恩如臣之罪乃當死君何過之有且理有法失生卽生失殺卽死君以臣爲能聽微決疑故任臣以理今離刻深不顧仁義信文墨不察是非聽他辭不精事實掠服無罪使百姓怨天下聞之必議吾君諸侯聞之必輕吾國怨積於百姓惡揚於天下權輕於諸侯如臣之罪是當重死文公曰吾聞之也直而不枉不可與往方而不圓不可與長存願子以此聽寡人也李離曰君以所私害公法殺無罪而生當死二者非所以教於國也離不敢受命文公曰子獨不聞管仲之爲人臣邪身辱而君肆行污而霸成李離曰臣無管仲之賢而有辱污之名無霸王之功而有射鉤之累夫無能以臨官藉污以治人君𨿽不忍加之於法臣亦不敢污官亂治以生臣聞命矣遂伏劍而死韓詩外傳楚昭王有士曰石奢其爲人也公而好直王使爲理於是道有殺人者石奢追之則父也還返於廷曰殺人者臣之父也以父成政非孝也不行君法非忠也弛罪廢法而伏其辜臣之所守也遂伏鈇鑕曰命在君君曰追而不及庸有罪乎子其治事矣石奢曰不然不私其父非孝也不行君法非忠也以死罪生不廉也君欲赦之上之惠也臣不能失法下之義也遂不去鈇鑕刎頸而死說苑衛靈公問於史曰政孰爲務對曰大理爲務聽獄不中死者不可生也斷者不可屬也故曰大理爲務韓子荊莊王有茅門之法曰羣臣大夫諸公子入朝馬蹄踐澑者廷理斬其輈戮其禦於是太子入朝馬蹄踐澑廷理斬其輈戮其禦太子怒入爲王泣曰必爲我誅戮廷理王曰法者所以敬宗廟尊社稷故能立法從令尊敬社稷者社稷之臣也焉可誅也夫犯法廢令不尊敬社稷者是臣乘君而下尙校也臣乘君則失主威下尙校則上位危威失位危社稷不守吾將何以遺子孫於是太子乃還走避舍露宿三日北面再拜請死罪漢書張湯傳湯爲延尉是時上方鄕文學湯決大獄欲傅古義乃請博士弟子治尙書春秋補廷尉史平亭疑法奏讞疑必奏先爲上分別其原上所是受而著讞法廷尉挈令揚主之明奏事卽譴湯摧謝鄕上意所便必引正監掾史賢者曰固爲臣議如此上責臣臣弗用愚抵此罪常釋間卽奏事上善之曰臣非知爲此奏乃監掾史某所爲其欲薦吏揚人之善解人之過如此所治卽上意所欲�予監吏深刻者卽上意所欲釋予監吏輕平者所治卽豪必舞文巧詆卽下戶羸弱時口言𨿽文致法上裁察於是往往釋湯所言丞相弘數稱其美及治淮南衡山江都反獄皆窮根本嚴助伍被上欲釋之湯爭曰伍被本造反謀而助親幸出入禁闥腹心之臣乃交私諸侯如此弗誅後不可治上可論之其治獄所巧排大臣自以爲功多此類由是益尊任遷禦史大夫兒寬傳寬以射策爲掌故功次補廷尉文學卒史寬爲人溫良有廉知自將善屬文然懦於武口弗能發明也時張湯爲廷尉廷尉府盡用文史法律之吏而寬以儒生在其間見謂不習事不署曹除爲從史之北地視畜數年還至府上畜簿會廷尉時有疑奏已再見卻矣掾史莫知所爲寬爲言其意掾史因使寬爲奏奏成讀之皆服以白廷尉湯湯大驚召寬與語乃奇其材以爲掾上寬所作奏卽時得可異日湯見上問曰前奏非俗吏所及誰爲之者湯言兒寬上曰吾固聞之久矣湯由是鄕學以寬爲奏讞掾以古法義決疑獄甚重之杜周傳周爲廷尉其治大抵放張湯而善候司上所欲擠者因而之上所欲釋久系待問而微見其冤狀客有謂周曰君爲天下決平不循三尺法專以人主意指爲獄獄者固如是乎周曰三尺安出哉前主所是著爲律後主所是疏爲令當時爲是何古之法乎至周爲廷尉詔獄亦益多矣二千石系者新故相因不減百餘人郡吏太府舉之廷尉一歲至千餘章章大者連逮證案數百小者數十人遠者數千里近者數百里會獄吏因責如章告劾不服以掠笞定之於是聞有逮證皆亡匿獄久者至更數赦十餘歲而相告言大抵盡詆以不道以上廷尉及中都官詔獄逮至六七萬人吏所增加十有餘萬孔光傳光左遷廷尉久典尙書練法令號稱詳平時定陵侯淳於長坐大逆誅長小妻乃始等六人皆以長事未發覺時棄去或更嫁及長事發丞相方進大司空武議以爲令犯法者各以法時律令論之明有所訖也長犯大逆時乃始等見爲長妻已有當坐之罪與身犯法無異後乃棄去於法無以解請論光議以爲大逆無道父母妻子同產無少長皆棄市欲懲後犯法者也夫婦之道有義則合無義則離長未自知當坐大逆之法而棄去乃始等或更嫁義已絕而欲以爲長妻論殺之名不正不當坐有詔光議是朱博傳博遷廷尉職典決疑當讞平天下獄博恐爲官屬所誣視事召見正監典法掾史謂曰廷尉本起於武吏不通法律幸有眾賢亦何憂然廷尉治郡斷獄以來且二十年亦獨耳剽日久三尺律令人事出其中掾史試與正監共撰前世決事吏議難知者數十事持以問廷尉得爲諸君覆意之正監以爲博苟彊意未必能然卽共條白焉博皆召掾史並坐而問爲平處其輕重十中八九官屬咸服博之疏略材過人也每遷徙易官所到輒出奇譎如此以明示下爲不可欺者三輔決錄茂陵何比干漢武時丞相公孫弘舉爲廷尉右平世無冤民號曰何公後漢書陳寵傳永元六年寵代郭躬爲廷尉性仁矜及爲理官數議疑獄常親自爲奏每附經典務從寬恕帝輒從之濟活者甚眾其深文刻敝於此少衰寵又鉤校律令條法溢於甫刑者除之曰臣聞禮經三百威儀三千故甫刑大辟二百五刑之屬三千禮之所去刑之所取失禮則入刑相爲表裏者也今律令死刑六百一十耐罪千六百九十八贖罪以下二千六百八十一溢於甫刑者一千九百八十九其四百一十大辟一千五百耐罪七十九贖罪春秋保幹圖曰王者三百年一蠲法漢興以來三百二年憲令稍增科條無限又律有三家其說各異宜令三公廷尉平定律令應經合義者可使大辟二百而耐罪贖罪二千八百並爲三千悉刪除其餘令與禮相應以易萬人視聽以致刑措之美傳之無窮未及施行會坐詔獄吏與囚交通抵罪詔特免刑陳忠傳忠字伯始永初中辟司徒府三遷廷尉正以才能有聲稱司徒劉愷舉忠明習法律宜備機密於是擢拜尙書使居三公曹忠自以世典刑法用心務在寬詳初父寵在廷尉上除漢法溢於甫刑者未施行及寵免後遂寢而苛法稍繁人不堪之忠略依寵意奏上二十三條爲決事比以省請讞之敝又上除蠶室刑解臧吏三世禁錮狂易殺人得減重論母子兄弟相代死聽赦所代者事皆施行楊賜傳賜拜尙書令數日出爲廷尉賜自以代非法家言曰三後成功惟殷於民臯陶不與焉蓋吝之也遂固辭以特進就第何敞傳敞六世祖比干武帝時爲廷尉正與張湯同時湯持法深而比干務仁恕數與湯𨿽不能盡得然所濟活者以千數會稽典錄盛吉字君達爲廷尉性多哀憐其妻謂吉曰君爲天下執法不可使一人濫罪殃及子孫其囚無後嗣者令其妻妾得入使有遺類視事十二年天下稱有恩也述異記後漢季子長爲政欲知囚情以梧桐木爲之像囚形穿地爲坎臥木囚於其中祝之罪正者不動冤者木囚動出時謂精誠所應子長時爲大理卿三國魏志司馬芝傳芝爲大理正有盜官練置都�上者吏疑女工收以付獄芝曰夫刑罪之失失在苛暴今贓物先得而後訊其辭若不勝掠或至誣服誣服之情不可以折獄且簡而易從大人之化也不失有罪庸世之治耳今宥所疑以隆易從之義不亦可乎太祖從其議鍾毓傳毓爲禦史中丞侍中廷尉聽君父己沒臣子得爲理謗晉書劉頌傳頌遷議郎守廷尉時尙書令史扈寅非罪下獄詔使考竟頌執據無罪寅遂得免時人以頌比張釋之在職六年號爲詳平會滅吳諸將爭功遣頌校其事以王渾爲上功王浚爲中功帝以頌持法失理左遷京兆太守王彪之傳彪之爲侍中廷尉時永嘉太守謝毅赦後殺郡人周矯矯從兄球詣州訴冤揚州刺史殷浩遣從事收毅付廷尉彪之以球爲獄主身無王爵非廷尉所料不受與州相反復穆帝發詔令受之彪之又上疏執據時人比之張釋之時當南郊簡文帝爲撫軍執政訪彪之應有赦不答曰中興以來郊祀往往有赦愚意常謂非宜何者黎庶不達其意將謂郊祀必赦至此時凶愚之輩復生心於僥幸矣遂從之南史顧協傳協少淸介有志操初爲廷尉正冬服單薄寺卿蔡法度欲解襦與之憚其淸嚴不敢發口魏書遊明根傳明根子肇肇之爲廷尉也世宗常私敕肇有所降恕肇執而不從曰陛下自能恕之豈足令臣曲筆也其執意如此隋書盧思道傳思道爲散騎侍郎奏內史侍郎事於時議置六卿將除大理思道上奏曰省有駕部寺畱太僕省有刑部寺除大理斯則重畜產而賤刑名誠爲未可又陳殿庭非杖罰之所朝臣犯笞罪請以贖論上悉嘉納之刑法志大理寺丞楊遠劉子通等性愛深文每隨牙奏獄能承順帝旨帝大悅並遣於殿庭三品行中供奉每有詔獄專使主之候帝所不快則案以重抵無殊罪而死者不可勝原遠又能附楊素每於塗中接候而以囚名白之皆隨素所爲輕重其臨終赴市者莫不塗中呼枉仰天而哭文帝嘗發怒六月棒殺人大理少卿趙綽固爭曰季夏之月天地成長庶類不可以此時誅殺帝報曰六月𨿽曰生長此時必有雷霆天道旣於炎陽之時震其威怒我則天而行有何不可遂殺之大理掌固來曠上封事言大理官司恩寬帝以曠爲忠直遣每旦於五品行中參見曠又告少卿趙綽濫免徒囚帝使信臣推驗初無阿曲帝又怒曠命斬之綽因固爭以爲曠不合死帝乃拂衣入閣綽又矯言臣更不理曠自有他事未及奏聞帝命引入閣綽再拜請曰臣有死罪三臣爲大理少卿不能制馭掌固使曠觸掛天刑死罪一也囚不合死而臣不能死爭死罪二也臣本無他事而妄言求入死罪三也帝解顏會獻皇后在坐帝賜綽二金杯酒飲訖並以杯賜之曠因免死配徒廣州唐書孫伏伽傳伏伽累遷大理卿時司農市木橦倍直與民右丞韋悰劾吏隱沒事下大理訊鞫伏伽曰緣官市貴故民直賤臣見司農識大體不見其罪帝悟顧悰曰卿不逮伏伽遠矣劉徳威傳徳威爲大理卿太宗問曰比刑网密咎安在徳威曰在君不在臣下之寬猛視主之好律失入者減三失出者減五今坐入者無辜坐出者有罪所以吏務深文爲自營計非有教使然也帝然其言後遷刑部尙書戴冑傳秦王引冑爲參軍封武昌縣男大理少卿缺太宗曰大理人命所系冑淸直其人哉卽日命冑長孫無忌被召不解佩刀入東上閣尙書右僕射封徳彜論監門校尉不覺罪死當無忌贖冑曰校尉與無忌罪均臣子於尊極不稱誤法著禦湯劑飲食舟�𨿽誤皆死陛下錄無忌功原之可也若罰無忌殺校尉不可謂刑帝曰法爲天下公朕安可阿親戚詔復議徳彜固執帝將可冑曰不然校尉緣無忌以致罪法當輕若皆誤不得獨死由是校尉皆免時選者盛集有詭資蔭冒牒取調者詔許自首不首罪當死俄有詐得者獄具冑以法當流帝曰朕詔不首者死而今當流是示天下不以信卿賣獄邪冑曰陛下登殺之非臣所及旣屬臣敢虧法乎帝曰卿自守法而使我失信柰何冑曰法者布大信於人言乃一時喜怒所發陛下以一朝忿將殺之旣知不可而置於法此忍小忿存大信也若阿忿違信臣爲陛下惜之帝大感寤從其言冑犯顏正數查參處法意至析秋毫隨類指擿言若泉湧帝益重之遷尙書左丞矜其貧特詔賜錢十萬唐臨傳臨遷大理卿髙宗嘗錄囚臨占對無不盡帝喜曰爲國之要在用法刻則人殘寬則失有罪惟是折中以稱朕意他日復訊余司斷者輒紛訴不已獨臨所訊無一言帝問故答曰唐卿斷囚不冤所以絕意帝嘆曰爲獄者固當如是乃自述其考曰形如死灰心若鐵石云張文瓘傳文瓘攺黃門侍郎秉太子右庶子又兼大理卿下旬日斷疑獄四百抵罪者無怨言嘗有小疾囚相與齋禱願亟視事時以執法平恕方戴冑後拜侍中兼太子賓客諸囚聞其遷皆垂泣其得人心如此尹思貞傳思貞擢大理卿雍人韋月將告武三思大逆中宗命斬之思貞以方發生月固奏不可乃決杖流嶺南三思諷所司加法殺之復固爭禦史大夫李承嘉助三思而以他事劾思貞不得謁思貞謂承嘉曰公爲天子執法乃擅威福慢憲度諛附姦臣圖不軌今將除忠良以自恣邪承嘉慚怒劾思貞爲靑州刺史或問曰公敏行何與承嘉辯答曰石非能言者而或有言承嘉恃權而侮吾義不辱亦不知言何從而至倪若水傳若水出爲汴州刺史時天下久平朝廷尊榮人皆重內任𨿽自冗官擢方面皆自謂下遷班景倩自揚州采訪使入爲大理少卿過州若水餞於郊顧左右曰班公是行若登仙吾恨不得爲騶僕李朝隱傳朝隱入爲大理卿武彊令裴景仙丐贓五千匹亡命帝怒詔殺之朝隱曰景仙其先寂有國功載初時家爲酷吏所破誅夷略盡而景仙獨存且承嫡於法當請又丐乞贓無死比藉當死坐猶將宥之使私廟之祀無餒魂可也帝不許固請曰生殺之柄人主專之條別輕重有司當守且贓惟枉法抵死今丐贓卽斬後有枉法抑又何加且近發徳音杖者聽減流者給程豈一景仙獨過常法有詔決杖百流嶺南大唐新語權善才髙宗朝爲將軍中郎將範懷義宿衛昭陵有飛騎犯法善才繩之飛騎因番請見先涕泣不自勝言善才等伐陵柏大不敬髙宗悲泣不自勝命殺之大理丞狄仁傑斷善才罪止免官髙宗大怒命促刑仁傑曰法是陛下法臣僅守之柰何以數株小柏而殺大臣請不奉詔髙宗涕泣曰善才斫我父陵上柏我爲子不孝以至是知卿好法官善才等終須死仁傑固諫侍中張文瓘以笏築令出仁傑乃引張釋之髙廟辛毗牽裾之例曰臣聞逆龍鱗忤人主自古以爲難臣以爲不難居桀紂時則難堯舜時則不難臣今幸逢堯舜不懼比干之誅陛下不納臣言臣瞑目之後羞見釋之辛毗於地下髙宗曰善才情不可容法𨿽不死朕之恨深矣須法外殺之仁傑曰陛下作法懸諸象魏徒流及死具有等差豈有罪非極刑特令賜死法旣無恆萬方何所措其手足陛下必欲變法請今日爲始髙宗意乃解曰卿能守法朕有法官命編入史又曰仁傑爲善才正朕豈不能爲朕正天下耶授侍禦史後因諫事髙宗笑曰卿得權善才便也時左司郎中王本立恃寵用事朝廷懼之仁傑按之請付法髙宗特原之仁傑奏曰𨿽國之英秀豈少本立之類陛下何惜罪人而虧王法必不欲推問請曲赦之棄臣於無人之境以爲忠貞將來之戒髙宗乃許之由是朝廷肅然延和中沂州人有反者詿誤坐者四百餘人將隸於司農未卽路系州獄大理評事敬昭道援赦文刊而免之時宰相切責大理柰何免反者家口大理及正等失色引昭道以見執政執政怒而責之昭道曰赦云見禁囚徒沂州反者家口並系在州獄此卽見禁也反復詰對至於五六執政無以奪之詿誤者悉免昭道遷監察禦史先是中州徵人舒萬福等十人次於巴陽灘溺死昭道因使巴渝至萬春驛方睡見此十人祈哀才寐覺至於再三乃召驛吏問之驛人對如夢昭道卽募善游者出其屍具酒殽以酹之觀者莫不歔欷乃移牒近縣備槥櫬歸之故鄕徵人聞者無不感激天中記王正雅字光謙穆宗時爲大理卿會宋申錫事起獄自內出卒無證驗是時王守澄之威權鄭注之寵勢𨿽宰相重臣無敢顯言其事者惟正雅與京兆尹崔綰上疏請出造事者付外考驗其事別具狀聞由是申錫止於貶官中外翕然推重之遼史劉伸傳伸字濟時宛平人少�悟長以辭翰聞重熙五年登進士第歷彰武軍節度使掌書記大理正因奏獄上適與近臣語不顧伸進曰臣聞自古帝王必重民命願陛下省臣之奏上大驚異擢樞密都承旨權中京副畱守詔徙富民以實春泰二州伸以爲不可奏罷之遷大理少卿人以不冤升大理卿攺西京副畱守以父憂終制爲三司副使加諫議大夫提點大理寺以伸明法而恕案冤獄全活者眾徙南京副畱守宋史崔臺符傳臺符字平反入判大理寺初王安石定按問欲舉法舉朝以爲非臺符獨舉手加額曰數百年誤用刑名今乃得正安石喜其附己故用之歷知審刑院判少府監復置大理獄拜右諫議大夫爲大理卿時中官石得一以皇城偵邏爲獄臺符與少卿楊汲輒伺其意所向以鍛煉笞掠成之都人惴栗至不敢偶語數年間斃文法者且萬人王濟傳濟爲鹽鐵判官時選官判大理寺上曰法寺宜擇當官不回者苟非其人或有冤濫卽感傷和气王濟近數言事似有操持可試之遂令濟權判大理寺事福津尉劉瑩集僧捨屠狗羣飲杖一伶官致死濟論以大辟遇赦從流時王欽若知審刑與濟素不相得又以濟常忤齊賢乃奏瑩當以徳音原釋齊賢王欽若議濟坐故入停官逾年復爲監察禦史國老談苑雷徳讓判大理寺適有疑讞非次請對時太祖放鷙禽於後苑見徳讓奏曰陛下以放禽爲急刑獄爲常臣切未諭上怒舉持玉鍼撞之二齒墜地徳讓拾結於帶中上謂曰汝待訴我耶徳讓曰臣安敢訴陛下自有史官書之上從而悔厚賜以遣之澠水燕談錄咸平三年大理寺上言曰本寺案牘未決者常幾百事近日逾月並無公案漢文決死刑四百唐太宗決死罪三百史臣書之以爲刑措今以四海之廣而奏牘不聞動輒逾月足以知民識禮義而不犯於有司也請載之史筆東觀奏記大理寺司直王景初與刑部郎中唐技議讞不平景初坐貶潭州司戶參軍制下景初撾登聞鼓稱冤再貶昭州司戶制曰不遵嚴譴輒冒登聞以懲不恭也甲申記陳刑部縝公密雲祖宗刑部大理寺每半年一次斷訖天下案牘至神宗朝以春秋二時差銓試官遂四季各斷訖上等賜絹十五匹中等十匹下等七匹恩賜止如此今年乙酉於例十二月五日合斷絕但移先一月至十一月五日斷訖宰府及刑寺稱賀自侍郎劉賡大理曹調李孝稱而下各遷兩官簿一官乃非常之恩也揮麈後錄靖康末駙馬都尉王師約之子球爲龍徳宮都監佑陵北狩禦府器玩服禦不能盡從者悉爲其掩有攜以南渡事露下廷尉伏罪髙宗欲戮之時叔祖子裳爲棘卿啟於上曰球誠可殺但倘非其隱匿則諸物悉爲金人得無從復歸天上矣上於是貸而不誅先人摹得其古玉印數十今假於楊伯虎文昺未歸建炎己酉髙宗蹔駐蹕於建康閩中擒苗傅劉正彥獻俘於朝檻車幾百兩先付之大理獄將盡屍諸市子裳請對以陳雲在律俱當誅死然其中婦女有雇買及鹵掠以從者倘殺之未免無辜願賜哀矜上矍然曰卿言極是朕思慮之所不到卽詔除二凶妻子之外餘皆釋放歡呼而出金史移剌慥傳慥爲大理卿被詔典領更定制條初皇統間參酌隋唐遼宋律令以爲皇統制條海陵虐法率意更攺或同罪異罰或輕重不倫或共條重出或虛文贅意吏不知適從夤緣舞法慥取皇統舊制及海陵續降通類校定通其窒礙略其繁碎有例該而條不載者用例補之特闕者用律增之凡制律不該及疑不能參決者取旨畫定凡特旨處分及權宜條例內有可常行者收爲永格其餘未可削去者別爲一部大凡一千一百九十餘爲十二卷書奏詔頒行之鄒谷傳谷字應仲密州諸城人中大定十三年進士第累官瀋王府文學尙書省奏議大理司直上曰司直爭論情法折正疑難谷非所長也宰臣曰谷有吏才陜西河南訪察及定課皆稱職上以谷爲同知曹州軍事召爲刑部主事轉北京臨潢提刑判官入爲大理寺丞尙書省點差接送伴宋國使官令史周昂具數員呈請左司都事李炳乘醉見之怒曰吾口舉兩人卽是安用許爲命左右攬昂衣欲杖之會左司官召昂去乃已詈諸令史爲奴畜明日語權令史李秉鈞曰吾豈惟箠罵汝進退去畱亦皆在我羣吏將陳訴會官劾奏事下大理寺議差接送伴官事當奏聞炳謂口舉兩人當科違制谷曰口舉兩人一時之言當杖贖攬昂衣欲加杖當決三十上曰李炳讀書人何乃至是宰臣對曰李炳疾惡眾人不能容耳上曰炳誠過矣告者未必是也乃從谷議掾曹名臣錄楊時習江西人永樂二十二年仁廟初卽位大理卿虞謙奏事侍臣有言此當榻前密請旨不當於朝班對眾敷奏爲賣恩者又有言其屬官楊時習先導之密陳而謙不從者遂降謙爲大理寺少卿而升時習爲卿其後大學士楊士奇獨進奏事畢未退上問士奇曰汝有欲言者否對曰有非虞謙乎對曰然上曰吾亦頗悔之汝試言之對曰外間皆云時習實無先導之言時習是臣江西人亦親語臣本無此言今冒居卿位慚懼不安士奇又言謙歷事三朝皆居通顯頗爲得大臣體者且今所犯小過上曰吾之悔亦念此因問時習其人若何對曰𨿽起於吏然明習法律公正廉潔上喜曰吾有以處之會以吏部言交址闕按察使上乃復虞謙大理卿取時習交址憲使吾學編胡閏鄱陽人建文中進大理少卿靖難兵起數與齊黃議軍國事壬午七月不屈死之籍其家子傳道論死傳慶戌邊一女得釋歸貧甚無依鄕人競遺錢谷曰此忠臣女也明詩小傳薛瑄歷大理少卿時人呼爲薛夫子後忤王振下獄振老奴伏下抱薪而泣人問之曰聞欲殺薛夫子故泣耳振心動乃免春明夢餘錄林俊罪人送大理寺疏嘉靖元年十月管牛房尙膳監左少監賈全奉禦王大安郭文王川長隨段仲張仲堂姜輔閻川內使任信等侵盜餵養牛只料豆三十九石倉官徐鈞失於覺察該本部浙江司問擬賈全等俱犯斬罪徐鈞減等杖罪具奏送審奉旨是賈全送司禮監奏請發落徐鈞等送大理寺審了來說欽此看得刑部大理寺皆古刑官虞謂之士師周謂之司寇我太祖愼重刑獄鞫於刑部而讞於大理寺然後告成於天子而聽之成法也近者內侍有犯多付司禮監似無刑部也今付刑部又卽付司禮監又似無大理也竊意終非祖宗成法伏望聖明將賈全等仍同徐鈞送大理寺審錄然後付之司禮監庶幾成法具存爲聖子神孫萬世不易之定守臣等可勝願幸

大理寺部雜錄

