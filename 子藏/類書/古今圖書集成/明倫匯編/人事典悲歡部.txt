

悲歡部匯考方言

悲傷雜釋悼惄悴慭傷也自關而東汝潁陳蔡之間通語也汝謂之惄秦謂之悼宋謂之悴楚潁之間謂之慭悲歡部藝文一

笑賦

晉孫楚有度俗之公子總萬物之細故心仿�乎巢由以得意爲至樂不拘戀乎凡流會親戚於髙宇結宗盟於綢繆所以交頸偃仰椎�指掌亢洪聲於通谷順長風以流響气參譚以相屬若將頹而復往或嚬蹙俯首狀似愁悲怫郁惟轉呻吟郁伊或手悲嘯噓天長叫遲重則如陸沈輕疾則如水漂徐疾任其口頰圓合得乎機要或中路背叛更相毀賤傾倚叵我雕聲迄乎日晏信天下之笑林調謔之巨觀也

連珠

陸機臣聞死別長城生離函谷遼東寡婦之悲代郡孀妻之哭是流痛所感還崩杞梁之城灑淚所沾終變湘陵之竹

傷己賦

宋謝靈運嗟夫卞賞珍於連城孫別駿於千里彼珍駿以貽愛此陋容其敢擬丁曠代之渥惠遭謬眷於君子眺䢐歲之驟經睹芳春之每始始春芳而羨物終歲䢐而感已貌憔悴以衰形意幽翳而苦心出衾裯而載坐辟襜幌以迥臨望步檐而周流眺幽閨之淸陰想輕綦之往迹餐和聲之餘音播芬煙而不燻張明鏡而不照歌白華之絕曲奏蒲生之促調

傷心賦有

序

北周庾信

餘五福無徵三靈有譴至於繼體多從夭折二男一女並得勝衣金陵喪亂相繼亡歿羈旅關河倏然白首苗而不秀頻有所悲一女成人長孫孩稚奄然原壤何痛如之旣傷卽事追悼前亡惟覺傷心遂以傷心爲賦若夫入室生光非復企及夾河爲郡前途逾遠婕妤有自傷之賦揚雄有哀祭之文王正長有北郭之悲謝安石有東山之恨斯旣然矣至若曹子建王仲宣傅長虞應徳璉劉韜之母任延之親書翰傷切文詞哀痛千悲萬恨何可勝言龍門之桐其枝已折捲葹之艸其心實傷嗚呼哀哉賦曰悲哉秋風搖落變衰魂兮遠矣何去何依望思無望歸來不歸未達東門之意空懼西河之譏在昔金陵天下喪亂王室板蕩生民塗炭兄弟則五郡分張父子則三州離散地鼎沸於袁曹人豺狼於楚漢或有擁樹罹災藏衣遭難未設桑弧先空柘館人惟一丘亭遂千秋邊韶永恨孫楚長愁張武壯之心疾羊南城之淚流痛斯傳體尋玆世載天道斯慈人倫此愛膝下龍摧掌中珠碎芝在室而先枯蘭生庭而蚤刈命之修短哀哉已滿鶴聲孤絕猿吟腸斷嬴博之間路似新安藤緘櫝�掩虞棺不封不樹惟棘惟欒天愴愴而無色云蒼蒼而正寒況乃流寓秦川飄颻播遷從官非官歸田不田對玉關而羈旅坐長河而暮年已觸目於萬恨更傷心於九泉至於三虎二龍三珠兩鳳並有山澤之靈各入熊羆之夢望隴首而不歸出都門而長送對寶而痛心撫元經而流慟石華空服犀角虛篸風無少女艸不宜男烏毛徒覆獸乳空含震爲長男之宮爲長女之位在我生年先雕此地人生幾何百憂俱至二王奉佛二郗奉道必至有期何能相保淒其零露颯焉秋艸去矣黎民哀哉仲仁冀羊祜之前識期張衡之後身一朝風燭萬古埃塵丘陵兮何忍能畱兮幾人

泣賦

梁江淹秋日之光流兮以傷霧離披而殺艸風淸冷而繞堂視左右而不暖具衣冠而自涼默而登髙谷坐景山倚桐柏對石泉直�百里處處秋煙�寂以思情緒畱連江之永矣蓮欲紅南有喬木葉以窮心蒙蒙兮恍惚魄漫漫兮囪東詠河兗之故俗眷徐揚之遺風眷徐揚兮阻關梁詠河兗兮路未央道尺折而寸斷魂十逝而九傷欷潺湲兮沫袖泣嗚唈兮染裳若夫景公齊山荊卿燕市孟嘗聞琴馬遷廢史少卿悼躬夷甫傷子皆泣緒如絲詎能仰�鏡終古而若斯況余輩情之所使哉

三笑圖又贊

宋蘇軾近於士人處見石恪畫此圖三人者皆大笑至於冠履衣服手足皆有笑容其後三小童罔測所謂亦大笑世言侏儒觀優而笑或問其所見則曰彼豈欺我哉此畫正類此寫呈欽之兄想亦當捧腹絕倒撫掌胡盧冠纓索絕也彼三士者得意忘言胡盧一笑其樂也天嗟此小子麋鹿狙猿爾各何知亦復粲然萬生紛綸何鄙何妍各笑其笑未知孰賢

登西臺慟哭記

謝翺始故人唐宰相魯公開府南服余以布衣從明年別公漳水湄後明年公以事過張睢陽及顏杲卿所嘗往來處悲歌慷慨卒不負其言而從之遊今其詩具在可考也餘恨死無以藉手見公而獨記別時數語每一動念卽於夢中求之或山水池榭云嵐艸木與所別之處及其時適相類則徘徊顧盼悲不敢泣又後三年過姑蘇姑蘇公初開府舊治也望夫差之臺而始哭公焉又後四年而哭之於越臺又後五年及今而哭於子陵之臺先是一日與友人甲乙若丙約越宿而集午雨未止買榜江涘登岸謁子陵祠憩祠旁僧捨毀垣枯甃如入墟墓還與榜人治祭具須臾雨止登西臺設主於荒亭隅再拜跪伏祝畢號而慟者三復再拜起又念予弱冠時往來必謁拜祠下其始至也侍先君焉今余且老江山人物眷焉若失復東望泣拜不已有雲從南來渰浥浡鬱气薄林木若相助以悲者乃以竹如意擊石作楚歌招之曰魂朝往兮何極暮來歸兮關水黑化爲朱鳥兮有咮焉食歌闋竹石俱碎於是相向感唶復登東臺撫蒼石還憩於榜中榜人始驚予哭云適有邏舟之過也盍移諸遂移榜中流舉酒相屬各爲詩以寄所思薄暮雪作風凜不可畱登岸宿乙家夜復賦詩懷古明日益風雪別甲於江余與丙獨歸行三十里又越宿乃至其後甲以書及別詩來言是日風帆怒駛逾久而後濟旣濟疑有神陰相以著玆遊之偉余曰嗚呼阮步兵死空山無哭聲且千年矣若神之助固不可知然玆遊亦良偉其爲文詞因以達意亦誠可悲已余嘗欲仿太史公著季漢月表如秦楚之際今人不有知余心後之人必有知餘者於此宜得書故紀之以附季漢事後時先君登臺後二十六年先君諱某字某登臺之歲在乙丑云臯羽倜儻有節嘗布衣杖策參人軍事未幾善哭如唐衢過姑蘇望夫差之臺慟哭終日過勾越行禹窆間北向哭乘舟至鄞過蛟門登候潮山感夫子浮桴之嘆則又哭晚登子陵西臺以竹如意擊石歌招魂之詞歌闋竹石俱碎失聲哭何其情之悲也

歡賦有

序

明屠隆

余處冗賤百憂煎人側身天地長苦局蹐思欲揮悶散心寄興楮墨我思古人動多憂戚昔士衡嘆逝文通賦恨驚心動魄一字一嘆每一披覽秋气颯颯風雨欲來使人惻愴幾不知有生人之樂矣友人馮夢禎謂僕曰子何不爲歡賦悅心暢意破彼我之煩懣宣萬物之郁塞則此道貴矣夫愁苦之語易好歡娛之言難工然烏可以其難而含毫喪沮也於是爲賦焉文通諸君子見當掩口晨登山阿下覽八紘天地開朗風日熹明遊人出嬉川塗載平於是僕本曠士解顏暢郁百慮盡捐萬愁若失我思古人歡情靡一娟娟皇娥夜處璇閨薄焉遵渚帝子是依精靈感化中心不違淸歌相答遊漾忘歸軒轅守和冥心合道夢遊華胥萬國熙�終登空同後天地老子晉天才神骨蕭爽丹經旣成捫霞直上羣英夷猶九州糞壤薄�貴而不懷希世外之幽賞英英穆滿志狹乾坤萬里煙騖八駿雷奔謁西王母登彼昆侖奏白雲之長謠俯弱水而歷天門秦家公主气淩紫氛一當蕭史遂厭人羣攬虹霓而作佩制丹霞以爲裙睇樓上之明月躡天邊之彩雲長辭綺閣永隨夫君千秋萬歲此樂何云越王破吳奏凱言歸載蛾眉於金車掛將士以錦衣樓船壓江濤朱旗晃日輝緹騎塡乎廣陌羅綺盈於中閨堂上燭滅笙歌不喧尊罍酒淸房櫳月昏閽者出客主人畱髡坐細毳以中夜傾一石而何言至若漢帝英雄初誅項王山河入掌弓矢斯藏過丰沛兮訪故偕父老兮徜徉歌大風兮而慷慨覽云物之飛揚又如延年獻歌夫人初禦驚玉骨之凝霜艷輕綃之如霧樓閣含風階除墜露洵明珠之照人判傾城於一顧衛霍出塞士馬精彊匈奴滅漢道昌黃金朱第列侯煌煌細釵作隊歌舞成行相如弄琴文君私喜臨邛夜亡成都歸市姿態艷目芙蓉心死紅蘭茁芳砌靑苔生玉戺𨿽貧賤其何傷願百齡以爲矢若夫太液波明昭陽月滿香蓮舟涼風送管黛色欲絕歌聲乍緩旣和媚而魂癡亦宛麗而心斷兔園旣開梁王意歡碧瓦宵白朱門夜寒集詞客之鴻藻驅凍雲於毫端孟徳芟除四方蒿萊雄圖旣就猛士歸來引漳河以爲池鑄銅雀以爲臺淸吹干云步輦轟雷髙歌烈士泰山崔嵬陳王妙才應劉卓犖寶馬金羈光輝歷落出馳東郊歸宴平樂神�蕩空靑山映閣會稽諸賢遠覽髙步山川崩峭云物莽互喬松夾道修篁繞戶一詠一觴淩虛徑度庾公風流作鎭武昌挾賓佐娛景光覽明月登胡�酣飲其無人代長嘯而下天霜又有徵夫戍邊思婦含淒長想忽見遠行乍歸今夕何夕月白星輝髙堂敞兮春溶溶朱簾捲兮秋漫漫新婚合兮出瓊佩佳期至兮藉芳蘭金鑪兮乍焰紅燭兮未殘莫不款爾彌洽爽焉和愉寸腸不結雙眉長舒知離憂之爲何物豈羨夫神仙之所居

悲歡部雜錄易經同人卦九五同人先號咷而後笑離卦六五出涕沱若戚嗟若吉震卦笑言啞啞按程傳啞啞言笑和適之貌萃卦上六賫咨涕洟�咎按大全縉雲馮氏曰萃極而散窮�所倚之象賫咨嘆也涕洟悲泣也詩經召南艸虫篇未見君子我心傷悲邶風燕燕篇之子於歸遠送於野瞻望弗及泣涕如雨衛風氓蚩篇乘彼垝垣以望復關不見復關泣涕漣漣旣見復關載笑載言總角之宴言笑晏晏豳風東山篇我東曰歸我心西悲小雅斯幹篇爰笑爰語大東篇眷言顧之潸焉出涕小明篇念彼共人涕零如雨禮記曲禮父母有疾笑不至矧按注齒本曰矧笑而見矧是大笑也禮斗威儀君乘土而王其民人好大笑樂動聲儀人情喜則笑矣淮南子說林訓楊子見逵路而哭之爲其可以南可以北墨子見練絲而泣之爲其可以黃可以黑說苑貴徳篇滿堂飲酒有一人獨索向隅而泣則一堂之人皆不樂矣無能子答魯問篇無能子從父之弟魯問曰魯嘗念未得而憂追已往而悲得酒酣醉陶然不知今則不能忘乎酒矣無能子曰汝之憂汝之悲自形乎自心乎曰自心曰心可睹乎曰不可睹無能子曰不可睹者憂悲之所生也求憂悲之所生且不可睹憂悲何寄哉憂悲無寄則使汝遂其未得還其已往又將誰付耶今汝隨而悲憂之是欲系風擒影也汝無憂悲之所寄而有味酒之陶然不能自得反浸漬於曲�豈釀器乎欒城遺言程正叔引論語雲南郊行事回不當哭溫公曰古人但云哭則不歌不曰歌則不哭蓋朋友之故何可預期可談蔡持正自左揆責知安州常作安陸十詩吳處厚捃摭箋注蔡坐此貶新州其詩有云睡起莞然成獨笑數聲漁笛在滄浪吳注云未知蔡確此時獨笑何事先公帥廣崇寧元年正月遊蒲澗同越俗也見遊人簪鳳尾花作口號中一聯云孤臣正泣龍須艸遊子空簪鳳尾花蓋以被遇先朝自傷流落後監司元論乃指此句以爲罪其誣注云契勘正月十二日哲宗皇帝已大祥豈是孤臣正泣之時鞫獄竟無他意讒口可畏如此旣不得笑又不得哭釋常談泣於岐路謂之楊朱之泣淮南子曰楊朱見岐路而泣之曰可以南可以北髙誘曰嗟其別易而會難也五色綫桓譚新論人聞長安樂則出門西向而笑聞肉味美則過屠門而大嚼能攺齋漫錄世言笑之不情者爲漧笑按宋範曄謀逆就刑於市妻來別罵曄曰身固不足塞罪柰何枉殺子孫曄漧笑而已按漧笑自此始祕閣有古笑林十卷晉孫楚笑賦曰信天下之笑林調謔之具觀笑林本此輟�錄楊鐵崖云坡翁跋石恪所畫以爲三人皆大笑至衣服冠屨皆有笑態其後之童子赤罔知而大笑永叔書室圖三笑於壁想見石恪所作與此無異然坡翁所跋三笑不言爲誰山谷特實以遠公陶陸事陳賢良舜兪廬山記亦謂舉世信之有趙彥通者作廬嶽獨笑一篇謂遠公不與修靜同時樓攻愧亦言修靜元嘉末始來廬山時遠公亡已三十餘年淵明亡亦二十餘年其不同時信哉後世傳訛往往如此使坡翁見之亦當絕倒也凝齋筆語陽主笑陰主哭故同人號咷指六二笑指九五也玉笑零音楊朱泣岐路阮籍泣窮途一以悲道之多端一以悲道之不達珍珠船南史樂預傳曰此事人笑褚公至今齒冷無爲效也

悲歡部藝文二詩

乾元中寓居同谷縣作歌七首唐杜甫有客有客字子美白頭亂髮垂過耳歲拾橡栗隨狙公天寒日暮山谷裏中原無書歸不得手腳凍皮肉死嗚呼一歌兮歌已哀悲風爲我從天來長鑱長鑱白木柄我生托子以爲命黃精無苗山雪盛短衣數挽不掩脛此時與子空歸來男呻女吟四壁靜嗚呼二歌兮歌始放鄰里爲我色惆悵有弟有弟在遠方三人各瘦何人彊生別展轉不相見胡塵暗天道路長東飛駕鵝後鶖鶬安得送我置汝旁嗚呼三歌兮歌三發汝歸何處收兄骨有妹有妹在鍾離良人早歿諸孤癡長淮浪髙蛟龍怒十年不見來何時扁舟欲往箭滿眼杳杳南國多旌旗嗚呼四歌兮歌四奏林�爲我啼淸晝四山多風溪水急寒雨颯颯枯樹濕黃蒿古城云不開白狐跳梁黃狐立我生何爲在窮谷中夜起坐萬感集嗚呼五歌兮歌正長魂招不來歸故鄕南有龍兮在山湫古木巃嵷枝相樛木葉黃落龍正蟄蝮蛇東來水上游我行怪此安敢出拔劍欲斬且復休嗚呼六歌兮歌思遲溪壑爲我回春姿男兒生不成名身已老三年饑走荒山道長安卿相多少年�貴應須致身早山中儒生舊相識但話宿昔傷懷抱嗚呼七歌兮悄終曲仰視皇天白日速

自悲

白居易火宅煎熬地霜松摧折身因知羣動內易死不過人

悲哉行

李鹹用云色陰沈弄秋气危葉髙枝恨深翠用卻春風力幾多微霜逼迫何容易

愁感代哭

明劉基燕鴻北去又南來斷壠荒岡幾劫灰慈母磯寒風落木望夫石老雨添苔江流定與天河合客淚還經地底回未必春光便銷歇白華猶發燒殘梅

仿杜工部同谷七歌

虞淳熙有客有客吟澤畔短墻缺岸蓬蒿亂妖魚撥刺白蛇橫橫皮塔下無昏旦我生何爲在曠野盲風夜號塵滿案鹿門無妻獠奴走皮骨空畱腸已斷嗚呼一歌兮思仿徨髙天爲我零寒霜鷂子塢寒山鬼行有冢累累黃蒿平往年拾骨方家峪攜母就父同佳城朝廷𨿽頒兩道敕塵車茅車空有名幽宅一閉不復曉夢中往往疑平生嗚呼二歌兮歌似哭白楊瑟瑟悲風木六月六日夜飛電坐艸畏風不敢扇我行呼妹炊蘭湯浴弟盆中看婉孌長大有才實倍我學字磨穿靑鐵硯口絕鹽酰恥共牢相隨南北常相見憐我無依在我傍寒原幽谷同貧賤嗚呼三歌兮歌樂饑鶺鴒鴻雁霜洲飛大妹哭夫城東隅小妹哭夫海昌廬城隅淚幹海昌濕新鬼舊鬼爭冥途買舟昨日弔新鬼雉經暑月無完膚牽衣頓足相向哭弟妹失聲眼盡枯三年不見語音攺是耶非耶燈前呼可憐頭上榛半尺良人一擲簪珥無嗚呼四歌兮轉淒切野田水澀寒聲咽雄雉單飛兩雌死丈夫歸來哭內子楊家孤墳艸蕭蕭李家靈衣風靡靡去歲長安笑語喧今年繐帳煙塵委霞帔新裁翟冠好芳魂不去驚猶視嗚呼五歌兮意難陳鼓盆欲下還逡巡有女有女寄外家伶仃飄泊空如花采得雙柑不忍食索人遠道寄阿爺陶令多情中郎苦一形一影西日斜願汝出門鼓琴瑟不願去國悲胡笳嗚呼六歌兮音轉細晦日無光掩靑桂白白袒免頭上繞兩度三號哭年少長夜幽林嘆一聲山鳥驚飛虎倀叫千里提多苦辛十年夢寐空啼笑病骨稜層影漸銷蘋香何日生秋廟嗚呼七歌兮歌正哀操戈揮日登荒臺

虎溪三笑圖

僧良琦境緣心妄起心悟境自忘三老同一笑物我兩茫茫月照淸溪水風散白蓮香無端一笑已千古笑何長悲歡部總論藝圃折中

無聲樂僕在童�與同隊行笑令曰無聲樂其令以十數輩環立相視笙簫鼓板各司其一無其器而有其狀其手之所指口之所擬身之所倚足之所履儼如其部之器瞪目禁聲先笑者犯大抵笑者不惑人之狀亦自惑其狀曰是何等作爲貌像邪此笑機所以暗發而不可禁也然亦多輕衒者犯沈重者免僕素非沈重者而率當不犯每記當是時亦有道處之方其將作此態也先定想於�中曰此予之平時手足口體也今變動而爲是耳而又何足笑哉又能目寓而神不營形接而心不隨常恃此以自免輩類且訝之嗚呼壯而長也能守此道以涉世何憂患之能入哉悲歡部紀事吳越春秋禹濟江南省水理南到計於蒼梧而見縛人禹拊其背而哭益曰斯人犯法自合如此哭之何也禹曰天下有道民不罹辜天下無道罪及善人吾聞一男不耕有受其饑一女不桑有受其寒吾爲帝統治水土調民安居使得其所今乃罹法如斯此吾徳薄不能化民證也故哭之悲耳史記周本紀幽王以褒姒爲後褒姒不好笑幽王欲其笑萬方故不笑幽王爲烽燧大鼓有寇至則舉燧火諸侯悉至至而無寇褒姒乃大笑幽王說之爲數舉烽火其後不信諸侯益亦不至韓子和氏篇楚人和氏得玉璞楚山中奉而獻之厲王厲王使玉人相之玉人曰石也王以和爲誑而刖其左足及厲王薨武王卽位和又奉其璞而獻之武王武王使玉人相之又曰石也王又以和爲誑而刖其右足武王薨文王卽位和乃抱其璞而哭於楚山之下三日三夜泣盡而繼之以血王聞之使人問其故曰天下之刖者多矣子奚哭之悲也和曰吾非悲刖也悲夫寶玉而題之以石眞士而名之以誑此吾所以悲也說苑復恩篇鮑叔死管仲舉上�而哭之泣下如雨從者曰非君父子也此亦有說乎管仲曰非夫子所知也吾嘗與鮑子負販於南陽吾三辱於市鮑子不以我爲怯知我之欲有所明也鮑子嘗與我有所說王者而三不見聽鮑子不以我爲不肖知我之不遇明君也鮑子嘗與我臨財分貨吾自取多者三鮑子不以我爲貪知我之不足於財也生我者父母知我者鮑子也士爲知己者死而況爲之哀乎韓子外儲說篇文公反國至河令豆捐之席蓐捐之手足胼胝面目黧黑者後之咎犯聞之而夜哭公曰寡人出亡二十年乃今得反國咎犯聞之不喜而哭意不欲寡人反國耶犯對曰豆所以食也席蓐所以臥也而君捐之手足胼胝面目黧黑勞有功者也而君後之今臣有與在後中不勝其哀故哭說苑權謀篇晉文公伐衛入郭坐士令食曰今日必得大垣公子慮俯而笑之文公曰奚笑對曰臣之妻歸臣送之反見桑者而助之顧臣之妻則亦有送之者矣文公懼還師而歸至國而貉人攻其地左傳僖公十五年秦伯伐晉戰於韓原獲晉侯秦許晉平晉侯使郤乞告瑕呂飴甥且召之子金教之言曰朝國人而以君命賞且告之曰孤𨿽歸辱社稷矣其卜圉也眾皆哭晉於是乎作爰田三十二年杞子自鄭使告於秦曰鄭人使我掌其北門之管若潛師以來國可得也公召孟明西乞白乙使出師於東門之外蹇叔哭之曰孟子吾見師之出而不見其入也蹇叔之子與師哭而送之曰晉人禦師必於殽殽有二陵焉必死是間余收爾骨焉秦師遂東文公十五年齊人歸公孫敖之喪葬視共仲聲已不視帷堂而哭襄仲欲勿哭惠伯曰喪親之終也𨿽不能始善終可也史佚有言曰兄弟致美救乏賀善弔祭敬喪哀情𨿽不同毋絕其愛親之道也子無失道何怨於人襄仲說帥兄弟以哭之十八年丁丑公薨冬十月襄仲殺惡及視而立宣公夫人姜氏歸於齊將行哭而過市曰天乎仲爲不道殺適立庶市人皆哭魯人謂之哀姜宣公十二年楚子圍鄭鄭人卜行成不吉卜臨於大宮且巷出車吉國人大臨守陴者皆哭楚子退師注臨哭也哀其窮哭故爲退師十七年晉侯使郤克徵會於齊齊頃公帷婦人使觀之婦人笑於房獻子怒出而誓曰所不此報無能涉河成公十七年初聲伯夢涉洹或與己瓊瑰食之泣而爲瓊瑰盈其懷從而歌之曰齊洹之水贈我以瓊瑰歸乎歸乎瓊瑰盈吾懷乎襄公二十二年楚觀起有寵於令尹子南未益祿而有馬數十乘楚人患之王將討焉子南之子棄疾爲王禦士王每見之必泣棄疾曰君三泣臣矣敢問誰之罪也王曰令尹之不能爾所知也國將討焉爾其居乎對曰父戮子居君焉用之泄命重刑臣亦不爲二十三年孟孫卒臧孫入哭甚哀多涕出其禦曰孟孫之惡子也而哀如是季孫若死其若之何臧孫曰季孫之愛我疾疢也孟孫之惡我藥石也美疢不如惡石夫石猶生我疢之美其毒滋多孟孫死吾亡無日矣三十一年夏六月公薨冬十月滕成公來會葬惰而多涕子服惠伯曰滕君將死矣怠於其位而哀已甚兆於死所矣能無從乎史記孫武傳武以兵法見於吳王闔閭闔閭曰可試以婦人乎曰可於是出宮中美人得百八十人孫子分爲二隊以王之寵姬二人各爲隊長卽三令五申之於是鼓之右婦人大笑孫子曰約束不明申令不熟將之罪也復三令五申而鼓之左婦人復大笑孫子曰約束不明申令不熟將之罪也旣以明而不如法吏士之罪也遂斬隊長二人以徇韓子難三篇鄭子產晨出過束匠之閭聞婦人之哭也撫其禦之手而聽之有間遣吏執而問之則手絞其夫者也異日其禦問曰夫子何以知之子產曰其聲懼凡人於其親愛也始病而憂臨死而懼已死而哀今哭夫已死不哀而懼是以知其有姦也左傳昭公十六年三月晉韓起聘於鄭鄭伯享之子產戒曰苟有位於朝無有不共恪孔張后至立於客間執政禦之適客後又禦之適縣間客從而笑之事畢�子諫曰夫大國之人不可不愼也幾爲之笑而不陵我我皆有禮夫猶鄙我國而無禮何以求榮十八年鄭禳火於元冥回祿祈於四墉書焚室而寬其徵與之材三日哭國不市使行人告於諸侯二十一年秋七月壬午朔日有食之叔輒哭日食﹝注意在於憂災﹞昭子曰子叔將死非所哭也八月叔輒卒二十八年昔賈大夫惡娶妻而美三年不言不笑禦以如臯射雉獲之其妻始笑而言賈大夫曰才之不可以已我不能射女遂不言不笑定公四年吳入郢楚子奔隨初伍員與申包胥友其亡也謂申包胥曰我必復楚國申包胥曰子能復之我必能興之及昭王在隨申包胥如秦乞師秦伯使辭焉曰寡人聞命矣子姑就館將圖而告對曰寡君越在艸莽未獲所伏下臣何敢卽安立依於庭墻而哭日夜不絕聲勺飲不入口七日秦師乃出十年公子地有白馬四公嬖向魋魋欲之公取而朱其尾鬣以與之地怒使其徒抶魋而奪之魋懼將走公閉門而泣之目盡腫晏子雜上篇晏子爲莊公臣言大用每朝賜爵益邑俄而不用每朝致邑與爵爵邑盡退朝而乘嘳然而嘆終而笑其僕曰何嘆笑相從數也晏子曰吾嘆也哀吾君不免於難吾笑也喜吾自得也吾亦無死矣崔杼果弒莊公諫上篇景公遊於牛山北臨其國城而流涕曰若何滂滂去此而死乎艾孔梁丘據皆從而泣晏子獨笑於傍公刷涕而顧晏子曰寡人今日遊悲孔與據皆從寡人而涕泣子之獨笑何也晏子對曰使賢者常守之則太公桓公將常守之矣使勇者常守之則莊公靈公將常守之矣數君者將守之則吾君安得此位而立焉以其疊處之疊去之至於君也而獨爲之流涕是不仁也不仁之君見一諂諛之臣見二此臣之所以獨竊笑也外篇景公宿於路寢之宮夜分聞西方有男子哭者公悲之明日朝問於晏子曰寡人夜者聞西方有男子哭者聲甚哀气甚悲是奚爲者也寡人哀之晏子對曰西郭有布衣之士盆成括也父之孝子兄之順弟也又嘗爲孔子門人今其母不幸而死祔柩未葬家貧身老子恐力不能合祔是以悲也公曰子爲寡人弔之因問其偏祔何所在晏子奉命往弔而問偏之所在盆成括再拜稽首而不起曰偏祔寄於路寢得爲地下之臣擁札操筆給事宮殿中右陛之下願以某日送未得君之意也窮困無以圖之布唇枯舌焦心熱中今君不辱而臨之願君圖之晏子入復乎公公喟然太息乃使開凶門以迎盆成括盆成括於是臨事不敢哭奉事以禮畢出門然後舉聲焉列子周穆王篇燕人生於燕長於楚及老而還本國過晉國同行者誑之指捨曰此若先人之廬乃涓然而泣指壠曰此若先人之冢其人哭不自禁同行者啞然大笑曰予昔紿若此晉國耳其人大慚及至燕眞見先人之廬冢悲心更微禮記檀弓孔子先反門人後雨甚至孔子問焉曰爾來何遲也曰防墓崩孔子不應三孔子泫然流涕曰吾聞之古不修墓伯魚之母死期而猶哭夫子聞之曰誰與哭者門人曰鯉也夫子曰嘻其甚也伯魚聞之遂除之孔子之衛遇舊館人之喪入而哭之哀出使子貢說驂而賻之子貢曰於門人之喪未有所說驂說驂於舊館無乃已重乎夫子曰予鄕者入而哭之遇於一哀而出涕予惡夫涕之無從也小子行之孔子過泰山側有婦人哭於墓者而哀夫子式而聽之使子路問之曰子之哭也壹似重有憂者而曰然昔者吾舅死於虎吾夫又死焉今吾子又死焉夫子曰何爲不去也曰無苛政夫子曰小子識之苛政猛於虎也陽門之介夫死司城子罕入而哭之哀晉人之覘宋者反報於晉侯曰陽門之介夫死而子罕哭之哀而民說殆不可伐也家語致思篇孔子適齊中路聞哭者之聲其音甚哀孔子謂其僕曰此哭哀則哀矣然非喪者之哀矣驅而前少進見有異人焉擁鐮帶索哭者不哀孔子下車追而問曰子何人也對曰吾丘吾子也曰子今非喪之所奚哭之悲也丘吾子曰吾有三失晚而自覺悔之何及吾少時好學周徧天下後還喪吾親是一失也長事齊君君驕奢失士臣節不遂是二失也吾平生厚交而今皆離絕是三失也夫樹欲靜而風不停子欲養而親不待往而不來者年也不可再見者親也請從此辭遂投水而死說苑辧物篇孔子晨立堂上聞哭者聲音甚悲孔子援琴而鼓之其音同也孔子出而弟子有叱者問誰也曰回也孔子曰回何爲而叱回曰今者有哭者其音甚悲非獨哭死又哭生離者孔子曰何以知之回曰似完山之鳥孔子曰何如回曰完山之鳥生四子羽翼已成乃離四海哀鳴送之爲是往而不復返也孔子使人問哭者哭者曰父死家貧賣子以葬父將與其別也孔子曰善哉聖人也左傳哀公十年公會吳子邾子郯子伐齊南鄙師於鄎齊人弒悼公赴於師吳子三日哭於軍門之外家語辧物篇叔孫氏之車士曰子鉏商采薪於大野獲麟焉折其前左足載以歸叔孫以爲不祥棄之郭外使人告孔子曰有而角者何也孔子往觀之曰麟也胡爲來哉胡爲來哉反袂拭面涕泣沾衿子貢問曰夫子何泣爾孔子曰麟之至爲明王也出非其時而見害吾是以傷哉正論篇郕人子蒲卒哭之呼滅子遊曰若是哭也其野哉孔子惡野哭者哭者聞之遂攺之尸子曾子每讀喪禮下淚沾襟禮記檀弓子夏喪其子而喪其明曾子弔之曰吾聞之也朋友喪明則哭之曾子哭子夏亦哭曰天乎予之無罪也曾子怒曰商女何無罪也吾與女事夫子於洙泗之間退而老於西河之上使西河之民疑女於夫子爾罪一也喪爾親使民未有聞焉爾罪二也喪爾子喪爾明爾罪三也而曰爾何無罪歟子夏投其杖而拜曰吾過矣吾過矣吾離羣而索居亦已久矣文伯之喪敬姜據其�而不哭曰昔者吾有斯子也吾以將爲賢人也吾未嘗以就公室今及其死也朋友諸臣未有出涕者而內人皆行哭失聲斯子也必多曠於禮矣夫說苑正諫篇趙簡子舉兵而攻齊令軍中有敢諫者罪至死被甲之士名曰公盧望見簡子大笑簡子曰子何笑對曰臣有夙笑簡子曰有以解之則可無以解之則死對曰當桑之時臣鄰家夫與妻俱之田見桑中女因往追之不能得還反其妻怒而去之臣笑其曠也簡子曰今吾伐國失國是吾曠也於是罷師而歸呂氏春秋精通篇鍾子期夜聞擊磬者而悲使人召而問之曰子何擊磬之悲也答曰臣之父不幸而殺人不得生臣之母得生而爲公家爲酒臣之身得生而爲公家擊磬臣不睹臣之母三年矣昔爲捨氏睹臣之母量所以贖之則無有而身固公家之財也是故悲也鍾子期嘆嗟曰悲夫悲夫心非臂也臂非椎非石也悲存乎心而木石應之故君子誠乎此而諭乎彼感乎已而發乎人豈必彊說乎哉賈誼新書鄒穆公死鄒之百姓若失慈父行哭三月四境之鄰於鄒者士民向方而道哭禮記檀弓陳莊子死赴於魯魯人欲勿哭繆公召縣子而問焉縣子曰古之大夫束脩之問不出竟𨿽欲哭之安得而哭之今之大夫交政於中國𨿽欲勿哭焉得而勿哭且臣聞之哭有二道有愛而哭之有畏而哭之公曰然然則如之何而可縣子曰請哭諸異姓之廟於是與哭諸縣氏說苑權謀篇下蔡威公閉門而哭三日三夜泣盡而繼以血旁鄰窺墻而問之曰子何故而哭悲若此乎對曰吾國且亡曰何以知也應之曰吾聞病之將死也不可爲良醫國之將亡也不可爲計謀吾數諫吾君吾君不用是以知國之將亡也列子湯問篇韓娥東之齊過逆旅逆旅人辱之韓娥因曼聲哀哭一里老幼悲愁垂涕相對三日不食史記滑稽傳齊威王八年楚大發兵加齊齊王使淳於髡之趙請救兵賫金百斤車馬十駟淳於髡仰天大笑冠纓索絕王曰先生少之乎髡曰何敢王曰笑豈有說乎髡曰今者臣從東方來見道傍有穰田者操一豚蹄酒一盂而祝曰甌窶滿篝污邪滿車五穀蕃熟穰穰滿家臣見其所持者狹而所欲者奢故笑之於是齊威王乃益賫黃金千鎰白璧十雙車馬百駟髡辭而行至趙趙王與之精兵一萬革車千乘楚聞之夜引兵而去艾子後語齊宣王謂淳於髡曰天地幾萬歲而翻覆髡對曰聞之先師天地以萬歲爲元十二萬歲爲會至會而翻覆矣艾子聞其言大哭宣王訝曰夫子何哭艾子收淚而對曰臣爲十一萬九千九百九十九年上百姓而哭王曰何也艾子曰愁他那年上何處去躲這�災難戰國策魏文侯與田子方飲酒而稱樂文侯曰鐘聲不比乎左髙田子方笑文侯曰奚笑子方曰臣聞之君明則樂官不明則樂音今君審於聲臣恐君之聾於官也文侯曰善敬聞命魏王與龍陽君共船而釣龍陽君得十餘魚而涕下王曰有所不安乎如是何不相告也對曰臣無敢不安也王曰然則何爲涕出曰臣爲臣之所得魚也王曰何爲也對曰臣之始得魚也臣甚喜後得又益大今臣直欲棄前之所得矣今以臣之凶惡而得爲王拂枕席今臣爵至人君走人於庭辟人於塗四海之內美人亦甚多矣聞臣之得幸於王也必褰裳而趨大王臣亦猶曩臣之前所得魚也臣亦將棄矣臣安能無涕出乎淮南子覽冥訓雍門子以哭見孟嘗君已而陳辭通意撫心發聲孟嘗君爲之增欷歍唈流涕狼戾不可止史記平原君傳平原君家樓臨民家民家有躄者盤散行汲平原君美人居樓上臨見大笑之明日躄者至平原君門請曰臣聞君之喜士士不遠千里而至者以君能貴士而賤妾也臣不幸有罷癃之病而君之後宮臨而笑臣臣願得笑臣者頭平原君笑應曰諾躄者去平原君笑曰觀此豎子乃欲以一笑之故殺吾美人不亦甚乎終不殺居歲餘賓客門下舍人稍稍引去者過半平原君怪之曰勝所以待諸君者未嘗敢失禮而去者何多也門下一人前對曰以君之不殺笑躄者以君爲愛色而賤士士卽去耳於是平原君乃斬笑躄者美人頭自造門進躄者因謝焉其後門下乃復稍稍來孔叢子儒服篇子髙遊趙平原君客有鄒文季節者與子髙相善及將還魯諸故人訣旣畢文節送行三宿臨別文節流涕交頤子髙徒抗手而已分背就路其徒問曰先生與彼二子善彼有戀戀之心未知後會何如淒愴流涕而先生厲聲髙揖此無乃非親親之謂乎子髙曰始焉謂此二子丈夫爾乃今知其婦人也人生則有四方之志豈鹿豕也哉而常聚乎其徒曰若此二子之泣非邪答曰斯二子良人也有不忍之心若於取斷必不足矣其徒曰凡泣者一無取乎子髙曰有二焉大姦之人以泣自信婦人懦夫以泣著愛說苑尊賢篇應侯與賈午子坐聞其鼓琴之聲應侯曰今日之琴一何悲也賈午子曰夫張急調下故使人悲耳急張者良材也調下者官卑也取夫良材而卑官之安能無悲乎應侯曰善哉呂氏春秋長見篇吳起治西河之外王錯譖之於魏武侯武侯使人召之吳起至於岸門止車而望西河泣數行而下其僕謂吳起曰竊觀公之意視釋天下若釋�今去西河而泣何也吳起抿泣而應曰子不識君知我而使我畢能西河可以王今君聽讒人之議而不知我西河之爲秦取不久矣魏從此削矣吳起果去魏入楚有間西河畢入秦秦日益大此吳起之所先見而泣也論衡逢遇篇昔周人有仕數不遇年老白首泣涕於途者人或問之何爲泣乎對曰吾仕數不遇自傷年老失時是以泣也漢書項籍傳羽與漢王約中分天下巳約羽解而東五年漢王進兵追羽用張良計與齊梁諸侯皆大會羽壁垓下軍少食盡漢帥諸侯兵圍之數重羽夜聞漢軍四面皆楚歌乃驚曰漢皆已得楚乎是何楚人多也起飲帳中有美人姓虞氏常幸從駿馬名騅常騎乃悲歌慷慨自爲歌詩曰力拔山兮气蓋世時不利兮騅不逝騅不逝兮可柰何虞兮虞兮柰若何歌數曲美人和之羽泣下數行左右皆泣莫能仰視外戚傳惠帝七年而崩太后發喪哭而泣不下畱侯子張辟疆爲侍中年十五謂丞相陳平曰太后獨有帝今哭而不悲君知其解未陳平曰何解辟疆曰帝無壯子太后畏君等今請拜呂臺呂產爲將將兵居南北軍及諸呂皆官居中用事如此則太后心安君等幸脫禍矣丞相如辟疆計請之太后說其哭乃哀中山靖王勝傳勝建元三年來朝天子置酒勝聞樂聲而泣問其故勝對曰臣聞悲者不可爲絫欷思者不可爲嘆息故髙漸離擊築易水之上荊軻爲之低而不食雍門子壹微吟孟嘗君爲之於邑今臣心結日久每聞幼眇之聲不知涕泣之橫集也神異經東方有人不妄語恆笑倉卒見之如癡淮南子說山訓東家母死其子哭之不哀西家子見之歸謂其母曰社何愛速死吾必悲哭社夫欲其母死者𨿽死亦不能悲哭矣漢書昌邑哀王髆傳髆薨子賀嗣昭帝崩無嗣大將軍霍光徵王賀典喪賀到霸上大鴻臚郊迎騶奉乘輿車王使僕壽成禦郎中令龔遂參乘旦至廣明東都門遂曰禮奔喪望見國都哭此長安東郭門也賀曰我嗌痛不能哭至城門遂復言賀曰城門與郭門等耳且至未央宮東闕遂曰昌邑帳在是闕外馳道北未至帳所有南北行道馬足未至數步大王宜下車鄕闕西面伏哭盡哀止王曰諾到哭如儀王莽傳莽軍師外破大臣內畔愈憂不知所出崔發言周禮及春秋左氏國有大災則哭以厭之故易稱先號咷而後笑宜呼嗟告天以求救莽自知敗乃率羣臣至南郊陳其符命本末仰天曰皇天旣命授臣莽何不殄滅眾賊卽令臣莽非是願下雷霆誅臣莽因搏心大哭气盡伏而叩頭又作告天策自陳功勞千餘言諸生小民會旦夕哭爲設�粥甚悲哀及能誦策文者除以爲郎至五千餘人惲將領之何並傳並徙潁川太守代陵陽嚴詡詡本以孝行爲官謂掾史爲師友有過輒閉合自責終不大言郡中亂王莽遣使徵詡官屬數百人爲設祖道詡據地哭掾史曰明府吉徵不宜若此詡曰吾哀潁川士身豈有憂哉我以柔弱徵必選剛猛代代到將有僵僕者故相弔耳後漢書來歙傳歙與蓋延進攻公孫述蜀人大懼使刺客刺歙未殊馳召蓋延延見歙因伏悲哀不能仰視歙叱延曰虎牙何敢然今使者中刺客無以報國故呼巨卿欲相屬以軍事而反效兒女子涕泣乎刃𨿽在身不能勒兵斬公邪延收淚彊起受所誡趙壹傳壹造河南尹羊陟不得見壹以公卿中非陟無足以托名者乃日往到門陟自彊許通尙臥未起壹徑入上堂遂前臨之曰竊伏西州承髙風舊矣乃今方遇而忽然柰何命也因舉聲哭門下驚皆奔入滿側陟知其非常人乃起延與語大奇之執其手曰良璞不剖必有泣血以相明者矣梁冀傳冀妻孫壽善爲妖態作折腰步齲齒笑以爲媚惑三齊略記鄭司農常居不其城南山中教授黃巾亂乃避遣生徒崔琰王經諸賢於此揮涕而散後漢書逸民傳陳畱老父者不知何許人也桓帝世黨錮事起守外黃令陳畱張升去官歸鄕裏道逢友人共班艸而言升曰吾聞趙殺鳴犢仲尼臨河而反覆巢竭淵龍鳳逝而不至今宦豎日亂陷害忠良賢人君子其去朝乎夫徳之不建人之無援將性命之不免柰何因相抱而泣老父趨而過之植其杖太息言曰吁二大夫何泣之悲也夫龍不隱鱗鳳不藏羽网羅髙懸去將安所𨿽泣何及乎二人欲與之語不顧而去禰衡傳孔融愛衡才數稱述於曹操操欲見之而衡數辱操操怒謂融曰禰衡豎子孤殺之猶雀鼠耳顧此人素有虛名遠近將謂孤不能容之今送與劉表視當如何於是遣人騎送之臨發眾人爲之祖道先供設於城南乃更相戒曰禰衡悖虐無禮今因其後到咸當以不起折之也及衡至眾人莫肯興衡坐而大號眾問其故衡曰坐者爲冢臥者爲屍屍冢之間能不悲乎吳志孫權傳建安五年孫策薨以事授權權哭未及息策長史張昭謂權曰孝廉此寧哭時邪且周公立法而伯禽不師非欲違父時不得行也況今姦宄競逐豺狼滿道乃欲哀親戚顧禮制是猶開門而揖盜未可以爲仁也乃攺易權服扶令上馬使出巡軍魏志王修傳注傅子曰太祖旣誅袁譚梟其首令曰敢哭之者戮及妻子於是王叔治田子泰相謂曰生受辟命亡而不哭非義也畏死忘義何以立世遂造其首而哭之哀動三軍軍正白行其戮太祖曰義士也赦之蘇則傳注魏略曰則在金城聞漢帝禪位以爲崩也乃發喪後聞其在自以不審意頗默然臨淄侯植自傷失先帝意亦怨激而哭其後文帝出遊追恨臨淄顧謂左右曰人心不同當我登大位之時天下有哭者時從臣知帝此言有爲而發也而則以爲爲己欲下馬謝侍中傅巽目之乃悟蜀志譙周傳建興中丞相亮領益州牧命周爲勸學從事按注蜀記曰周初見亮左右皆笑旣出有司請推笑者亮曰孤尙不能忍況左右乎馬忠傳忠爲人寬濟有度量但詼啁大笑忿怒不形於色晉書阮籍傳籍性至孝母終正與人圍棋對者求止籍畱與決賭旣而飲酒二斗舉聲一號吐血數升及將葬食一蒸肫飲二斗酒然後臨訣直言窮矣舉聲一號因又吐血數升毀瘠骨立殆致滅性裴楷往弔之籍散發箕踞醉而直視楷弔喭畢便去或問楷凡弔者主哭客乃爲禮籍旣不哭君何爲哭楷曰阮籍旣方外之士故不崇禮典我俗中之士故以軌儀自居時人嘆爲兩得又兵家女有才色未嫁而死籍不識其父兄徑往哭之盡哀而還其外坦蕩而內淳至皆此類也時率意獨駕不由徑路車迹所窮輒慟哭而反陸云傳云與兄機齊名吳平入洛機初詣張華華問云何在機曰云有笑疾未敢自見俄而云至華爲人多姿致又好帛繩纏須云見而大笑不能自已先是嘗著縗絰上船於水中顧見其影因大笑落水人救獲免世說王戎喪兒萬子山簡往省之王悲不自勝簡曰孩抱中物何至於此王曰聖人忘情最下不乃情情之所鍾正在我輩服其言更爲之慟襄陽耆舊傳羊公與鄒潤甫登峴山垂泣曰自有宇宙便有此山由來賢達登此遠望者多矣皆湮滅無聞不可得知念及令人悲傷晉書羊祜傳祜卒時年五十八帝素服哭之甚哀是日大寒帝涕淚沾須鬢皆爲冰焉南州人徵市日聞祜喪莫不號慟罷市巷哭者聲相接吳守邊將士亦爲之泣其仁徳所感如此魏舒傳舒子混淸惠有才行爲太子舍人年二十七先舒卒朝野咸爲舒悲惜舒每哀慟退而嘆曰吾不及莊生遠矣豈以無益自損乎於是終服不復哭淳於智傳夏侯藻母病困詣智卜忽有一狐當門向之嗥藻怖愕馳見智智曰其禍甚急君速歸在狐嗥處拊心啼哭令家人驚怪大小必出一人勿出哭勿止然後其禍可救也藻還如其言母亦扶病而出家人旣集堂屋五間拉然而崩語林王武子葬孫子荊哭之甚悲賓客莫不垂涕哭畢向靈座曰卿常好驢鳴今爲君作驢鳴旣作聲似眞賓客大笑孫聞笑顧謂曰諸君不死令王武子死乎世說任育長嘗行從棺邸下度流涕悲哀王丞相聞之曰此是有情癡王長史登茅山大慟哭曰瑯邪王伯輿終當爲情死晉書孝武本紀簡文之崩也時年十歲至晡不臨左右進諫答曰哀至則哭何常之有謝安嘗嘆以爲精理不減先帝顧愷之傳愷之桓溫引爲大司馬參軍甚見親暱溫薨後愷之拜溫墓賦詩雲山崩溟海竭魚鳥將何依或問之曰卿憑重桓公乃爾哭狀其可見乎答曰聲如震雷破山淚如傾河注海王珣傳初珣旣與謝安有隙在東聞安薨便出京師詣族弟獻之曰吾欲哭謝公獻之驚曰所望於法護於是直前哭之甚慟法護珣小字也謝安傳羊曇者太山人知名士也爲安所愛重安薨後輟樂彌年行不由西州路嘗因石頭大醉扶路唱樂不覺至州門左右白曰此西州門曇悲感不已以馬策扣扉誦曹子建詩曰生存華屋處零落歸山丘慟哭而去慕容熙載記熙僞皇后苻氏死熙服斬縗食粥制百寮於宮內哭臨令沙門素服使有司案檢哭者有淚以爲忠孝無則罪之於是羣臣震懼莫不含辛以爲淚焉苻登載記登率眾下隴入朝那姚萇據武都相持累戰互有勝負萇退還安定登率騎萬餘圍萇營四面大哭哀聲動人萇惡之乃命三軍哭以應登登乃引退世說桓南郡被召作太子洗馬船泊荻渚王大服散後已小醉往看桓桓爲設酒不能冷飲頻與左右令溫酒來桓乃流涕嗚咽王便欲去桓以手巾掩淚因謂王曰犯我家諱何預卿事王嘆曰靈寶故自達桓南郡與道曜講老子王侍中爲主簿在坐桓公曰王主簿可顧名思義王未有答且大笑桓公曰王思道故能作大家兒笑蓮社髙賢傳陸修靜吳興人早爲道士置館廬山時遠法師居東林其處流泉匝寺下入於溪每送客過此輒有虎號鳴因名虎溪後送客未嘗過獨陶淵明與修靜至語道契合不覺過溪因相與大笑世傳爲三笑圖宋書王元謨傳元謨遷寧蠻校尉雍州刺史加都督雍土多僑寓元謨請土斷流民當時百姓不願屬籍罷之其年元謨又令九品以上租使貧富相通境內莫不嗟怨民間訛言元謨欲反時柳元景當權元景弟僧景爲新城太守以元景之勢制令南陽順陽上庸新城諸郡並發兵討元謨元謨令內外宴然以解眾惑馳啟孝武具陳本末帝知其虛馳遣主書吳喜公撫慰之又答曰梁山風塵初不介意君臣之際過足相保聊復爲笑伸卿眉頭元謨性嚴未嘗妄笑時人言元謨眉頭未曾伸故帝以此戲之劉懷愼傳懷愼子徳願爲秦郡太守徳願性粗率爲世祖所狎侮上寵姬殷貴妃薨葬畢數與羣臣至殷墓謂徳願曰卿哭貴妃若悲當加厚賞徳願應聲便號慟撫膺擗踴涕泗交流上甚悅以爲豫州刺史又令醫術人羊志哭殷氏志亦嗚咽他日有問志卿那得此副急淚志時新喪愛姬答曰我爾時自哭亡妾耳志滑稽善爲諧謔上亦愛狎之談藪王元景使梁劉孝綽送之泣下元景無淚謝曰卿勿怪我別後當闌干耳魏書諸帝子孫傳艾陵伯萇性剛毅𨿽有吉慶事未嘗開口而笑髙祖遷都萇以代尹畱鎭除懷朔鎭都大將因別賜萇酒𨿽拜飲而顏色不泰髙祖曰聞公一生不笑今方隔山當爲朕笑竟不能得髙祖曰五行之气偏有所不入六合之間亦何事不有左右見者無不扼腕大笑北齊書安徳王延

