

遇合部總論易經

乾九五文言九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物睹本乎天者親上本乎地者親下則各從其類也本

義作猶起也睹釋利見之意也物各從其類聖人人類之首也故興起於上則人皆見之大全

朱子曰

天下所患無君不患無臣有如是君必有如是臣𨿽使而今無少間也必有出來雲從龍風從虎只怕不是眞龍虎若是眞龍虎必生風致云也

睽九二九二遇主於巷�咎象曰遇主於巷未失道也程傳

二以剛中之徳居下上應六五之君道合則志行成濟睽之功矣而居睽離之時其交非固二當委曲求於相遇覬其得合也故曰遇主於巷必能合而後�咎巷者委曲之途也遇者會逢之謂也當委曲相求期於會遇與之合也呂氏春秋

遇合凡遇合也時不合必待合而後行故比翼之鳥死乎木比目之魚死乎海孔子周流海內再乾世主如齊至衛所見八十餘君委質爲弟子者三千人達徒七十人七十人者萬乘之主得一人用可爲師不爲無人以此遊僅至於魯司寇此天子之所以時絕也諸侯之所以大亂也亂則愚者之多幸也幸則必不勝其任矣任久不勝則幸反爲禍其幸大者其禍亦大非禍獨及己也故君子不處幸不爲苟必審諸己然後任任然後動凡能聽說者必達乎論議者也世主之能識論議者寡所遇惡得不苟凡能聽音者必達於五聲人之能知五聲者寡所善惡得不苟客有以吹籟見越王者羽角宮徵商不謬越王不善爲野音而反善之說之道亦有如此者也人有爲人妻者人告其父母曰嫁不必生也衣器之物可外藏之以備不生其父母以爲然於是令其女常外藏姑妐知之曰爲我婦而有外心不可畜因出之婦之父母以謂爲己謀者以爲忠終身善之亦不知所以然矣宗廟之滅天下之失亦由此矣故曰遇合也無常說適然也若人之於色也無不知說美者而美者未必遇也故嫫母執乎黃帝黃帝曰屬女徳而弗忘與女正而弗衰𨿽惡奚傷若人之於滋味無不說甘脆而甘脆未必受也文王嗜菖蒲葅孔子聞而服之縮頞而食之三年然後勝之人有大臭者其親戚兄弟妻妾知識無能與居者自苦而居海上海上人有說其臭者晝夜隨之而弗能去說亦有若此者陳有惡人焉曰惇洽讎糜雄顙廣顏色如浹赬垂眼臨鼻長肘而盭陳侯見而甚說之外使治其國內使制其身楚合諸侯陳侯病不能往使惇洽讎糜往謝焉楚王怪其名而先見之客有進狀有惡其名言有惡狀楚王怒合大夫而告之曰陳侯不知其不可使是不知也知而使之是侮也侮且不智不可不攻也興師伐陳三月然後喪惡足以駭人言足以喪國而友之足於陳侯而無上也至於亡而友不衰夫不宜遇而遇者則必廢宜遇而不遇者此國之所以亂世之所以衰也天下之民其苦愁勞務從此生凡舉人之本太上以志其次以事其次以功三者弗能國必殘亡羣孽大至身必死殃年得至七十九十猶尙幸賢聖之後反而孽民是以賊其身豈能獨哉說苑

善說篇陳子說梁王梁王說而疑之曰子何爲去陳侯之國而教小國之孤於此乎陳子曰夫善亦有道而遇亦有時昔傅說衣褐帶�而築於秕傅之城武丁夕夢旦得之時王也寧戚飯牛康衢擊車輻而歌顧見桓公得之時霸也百里奚自賣五羊之皮爲秦人虜穆公得之時彊也論若三子之行未得爲孔子駿徒也今孔子經營天下南有陳蔡之厄而北乾景公三坐而五立未嘗離也孔子之時不行而景公之時怠也以孔子之聖不能以時行說之怠亦獨能如之何乎韓詩外傳

遇合惟時孔子困於陳蔡之間卽三經之席七日不食藜羹不糝弟子有饑色讀書習禮樂不休子路進曰爲善者天報之以福爲不善者天報之以賊今夫子積徳累仁爲善久矣意者當遣行乎奚居之隱也孔子曰由來汝小人也未講於論也居吾語汝子以知者爲無罪乎則王子比干何爲刳心而死子以義者爲聽乎則伍子胥何爲抉目而懸吳東門子以廉者爲用乎則伯夷叔齊何爲餓於首陽之山子以忠者爲用乎則鮑叔何爲而不用葉公子髙終身不仕鮑焦抱木而泣之推登山而燔故君子博學深謀不遇時者眾矣豈獨丘哉賢不肖者材也遇不遇者時也今無有時賢安所用哉故虞舜耕於歷山之陽立爲天子其遇堯也傅說負土而版築以爲大夫其遇武丁也伊尹故有莘氏僮也負鼎操俎調五味而立爲相其遇湯也呂望行年五十賣食棘津年七十屠於朝歌九十乃爲天子師則遇文王也管夷吾束縛自檻車以爲仲父則遇齊桓公也百里奚自賣五羊之皮爲秦伯牧牛舉爲大夫則遇秦繆公也虞丘於天下以爲令尹讓於孫叔敖則遇楚莊王也伍子胥前功多後戮死非知有盛衰也前遇闔閭後遇夫差也夫驥罷鹽車此非無形容也莫知之也使驥不得伯樂安得千里之足造父亦無千里之手矣夫蘭生於茂林之中深山之間人莫見之故不芬夫學者非爲通也爲窮而不憂困而志不衰先知禍福之始而心無惑焉故聖人隱居深念獨聞獨見夫舜亦賢聖矣南面而治天下惟其遇堯也使舜居桀紂之世能自免於刑戮之中則爲善矣亦何位之有桀殺關龍逢紂殺王子比干當此之時豈關龍逢無知而王子比干不慧乎哉此皆不遇時也故君子務學修身端行而須其時者也子無惑焉詩曰鶴鳴於九�聲聞於天論衡

逢遇篇操行有常賢仕宦無常遇賢不賢才也遇不遇時也才髙行潔不可保以必尊貴能薄操濁不可保以必卑賤或髙才潔行不遇退在下流薄能濁操遇在眾上世各自有以取士士亦各自得以進進在遇退在不遇處尊居顯未必賢遇也位卑在下未必愚不遇也故遇或抱洿行尊於桀之朝不遇或持潔節卑於堯之廷所以遇不遇非一也或時賢而輔惡或以大才從於小才或俱大才道有淸濁或無道徳而以技合或無技能而以色幸伍員帛喜宜讀作伯嚭字俱事夫差帛喜尊重伍員誅死此異操而同主也或操同而主異亦有遇不遇伊尹箕子是也伊尹箕子才俱也伊尹爲相箕子爲奴伊尹遇成湯箕子遇商紂也夫以賢事賢君君欲爲治臣以賢才輔之趨捨偶合其遇固宜以賢事惡君君不欲爲治臣以忠行佐之操志乖忤不遇固宜或以賢聖之臣遭欲爲治之君而終有不遇孔子孟軻是也孔子絕糧陳蔡孟軻困於齊梁非時君主不用善也才下知淺不能用大才也夫能禦驥騄者必王良也能臣禹稷�陶者必堯舜也禦百里之手而以調千里之足必有摧衡折軛之患有接具臣之才而以禦大臣之知必有閉心塞意之變故至言棄捐聖賢距逆非憎聖賢不甘至言也聖賢務髙至言難行也夫以大才乾小才小才不能受不遇固宜以大才之臣遇大才之主乃有遇不遇虞舜許由太公伯夷是也虞舜許由俱聖人也並生唐世俱面於堯虞舜紹帝統許由入山林太公伯夷俱賢也並出周國皆見武王太公受封伯夷餓死夫賢聖道同志合趨齊虞舜太公行耦許由伯夷操違者生非其世出非其時也道𨿽同同中有異志𨿽合合中有離何則道有精粗志有淸濁也許由皇者之輔也生於帝者之時伯夷帝者之佐也出於王者之世並由道徳俱發仁義主行道徳不淸不畱主爲仁義不髙不止此其所以不遇也堯混舜濁武王誅殘太公討暴同濁皆粗舉措鈞齊此其所以爲遇者也故舜王天下�陶佐政北人無擇深隱不見禹王天下伯益輔治伯成子髙委位而耕非�陶才愈無擇伯益能出子髙也然而�陶伯益進用無擇子髙退隱進用行耦退隱操違也退隱勢異身𨿽屈不願進人主不須其言廢之意亦不恨是兩不相慕也商鞅三說秦孝公前二說不聽後一說用者前二帝王之論後一霸者之議也夫持帝王之論說霸者之主𨿽精見拒更調霸說𨿽粗見受何則精遇孝公所不得粗遇孝公所欲行也故說者不在善在所說者善之才不待賢在所事者賢之馬圄之說無方而野人說之子貢之說有義野人不聽吹籟工爲善聲因越王不喜更爲野聲越王大說故爲善於不欲得善之主𨿽善不見愛爲不善於欲得不善之主𨿽不善不見憎此以曲伎合合則遇不合則不遇或無伎妄以姦巧合上志亦有以遇者竊簪之臣雞鳴之客是竊簪之臣親於子反雞鳴之客幸於孟嘗子反好偸臣孟嘗愛僞客也以有補於人君人君賴之其遇固宜或無補益爲上所好籍孺鄧通是也籍孺幸於孝惠鄧通愛於孝文無細簡之才微薄之能偶以形佳骨嫻皮媚色�夫好容人所好也其遇固宜或以醜面惡色�媚於上嫫母無鹽是也嫫母進於黃帝無鹽納於齊王故賢不肖可豫知遇難先圖何則人主好惡無常人臣所進無豫偶合爲是適可爲上進者未必賢退者未必愚合幸得進不幸失之世俗之議曰賢人可遇不遇亦自其咎也生不希世準主觀鑑治內調能定說審詞際會能進有補贍主何不遇之有今則不然作無益之能納無補之說以夏進鑪以冬奏扇爲所不欲得之事獻所不欲聞之語其不遇禍幸矣何福佑之有乎進能有益納說有補人之所知也或以不補而得佑或以有益而獲罪且夏時鑪以炙濕冬時扇以翣火世所希主不可準也說可轉能不可易也世主好文己爲文則遇主好武己則不遇主好辯有口則遇主不好辯己則不遇文主不好武武主不好文辯主不好行行主不好辯文與言尙可暴習行與能不可卒成學不宿習無以明名名不素著無以遇主倉猝之業須臾之名日力不足不預聞何以準主而納其說進身而托其能哉昔周人有仕數不遇年老白首泣涕於塗者人或問之何爲泣乎對曰吾仕數不遇自傷年老失時是以泣也人曰仕柰何不一遇也對曰吾年少之時學爲文文徳成就始欲仕宦人君好用老用老主亡後主又用武吾更爲武武節始就武主又亡少主始立好用少年吾年又老是以未嘗一遇仕宦有時不可求也夫希世準主尙不可爲況節髙志妙不爲利動性定質成不爲主顧者乎且夫遇也能不預設說不宿具邂逅逢喜遭觸上意故謂之遇如準推主調說以取尊貴是名爲揣不名曰遇春種谷生秋刈谷收求物得物作事事成不名爲遇不求自至不作自成是名爲遇猶拾遺於塗摭棄於野若天授地生鬼助神輔禽息之精陰慶鮑叔之魂默舉若是者乃遇耳今俗人旣不能定遇不遇之論又就遇而譽之因不遇而毀之是據見效案成事不能量操審才能也

累害篇凡人仕宦有稽畱不進行節有毀傷不全罪過有累積不除聲名有暗昧不明才非下行非悖也又知非�策非昧也逢遭外禍累害之也非惟人行凡物皆然生動之類咸被累害累害自外不由其內夫不本累害所從生起而徒歸責於被累害者智不明暗塞於理者也物以春生人保之以秋成人必不能保之卒然牛馬踐根刀鐮割莖生者不育至秋不成不成之類遇害不遂不得生也夫鼠涉飯中捐而不食捐飯之味與彼不污者鈞以鼠爲害棄而不禦君子之累害與彼不育之物不禦之飯同一實也俱由外來故爲累害修身正行不能來福戰栗戒愼不能避禍禍福之至幸不幸也故曰得非己力故謂之福來不由我故謂之禍不由我者謂之何由由鄕裏與朝廷也夫鄕裏有三累朝廷有三害累生於鄕裏害發於朝廷古今才洪行淑之人遇此多矣何謂三累三害凡人操行不能愼擇友友同心恩篤異心疏薄疏薄怨恨毀傷其行一累也人才髙下不能鈞同同時並進髙者得榮下者漸恚毀傷其行二累也人之交遊不能常歡歡則相親忿則疏遠疏遠怨恨毀傷其行三累也位少人眾仕者爭進進者爭位見將相毀增加傅致將昧不明然納其言一害也將吏異好淸濁殊操淸吏增鬱鬱之白舉涓涓之言濁吏懷恚恨徐求其過因纖微之謗被以罪罰二害也將或幸佐吏之身納信其言佐吏非淸節必拔人越次迕失其意毀之過度淸正之仕抗行伸志遂爲所憎毀傷於將三害也夫未進也身被三累已用也身蒙三害𨿽孔丘墨翟不能自免顏回曾參不能全身也動百行作萬事嫉妒之人隨而雲起枳棘鉤掛容體�蠆之黨喙螫懷操豈徒六哉六者章章世曾不見夫不原士之操行有三累仕宦有三害身完全者謂之潔被毀謗者謂之辱官升進者謂之善位廢退者謂之惡完全升進幸也而�之毀謗廢退不遇也而訾之用心若此必爲三累三害也論者旣不知累害者行賢潔也以塗摶泥以黑點繒孰有知之淸受塵白取垢靑蠅所污常在練素處顚者危勢丰者虧頹墜之類常在懸垂屈平潔白邑犬羣吠吠所怪也非俊疑傑固庸能也偉士坐以俊傑之才坐讀爲生招致羣吠之聲夫如是豈宜更勉奴下循不肖哉不肖奴下非所勉也豈宜更偶俗全身以弭謗哉偶俗全身則鄕原也鄕原之人行全無闕非之無舉刺之無刺也此又孔子之所罪孟軻之所愆也古賢美極無以衛身故循性行以俟累害者果賢潔之人也極累害之謗而賢潔之實見焉立賢潔之迹毀謗之塵安得不生弦者思折伯牙之指禦者願摧王良之手何則欲專良善之名惡彼之勝己也是故魏女色艷鄭袖鼻之朝吳忠貞無忌逐之戚施彌妒蘧除多佞是故濕堂不灑塵卑屋不蔽風風衝之物不得育水湍之岸不得峭如是牖裏陳蔡可得知而沈江蹈河也以軼才取容媚於俗求全功名於將不遭鄧析之禍取子胥之誅幸矣孟賁之屍人不刃者气絕也死灰百斛人不沃者光滅也動身章智顯光气於世奮志敖黨立卓異於俗固常通人所讒嫉也以方心偶俗之累求益反損蓋孔子所以憂心孟軻所以惆悵也徳鴻者招謗爲士者多口以休熾之聲彌口舌之患求無危傾之害遠矣臧倉之毀未嘗絕也公伯寮之訴未嘗滅也垤成丘山污爲江河毫髮之善小人不得有也以玷污言之淸受塵而白取垢以毀謗言之貞良見妒髙奇見噪以遇罪言之忠言招患髙行招恥以不純言之玉有瑕而珠有毀焦陳畱君兄名稱兗州行完迹潔無纖介之毀及其當爲從事刺史焦康絀而不用夫未進也被三累已用也蒙三害𨿽孔丘墨翟不能自免顏回曾參不能全身也何則眾好純譽之人非眞賢也公侯以下玉石雜糅賢士之行善惡相苞夫采玉者破石拔玉選士者棄惡取善夫如是累害之人負世以行指擊之者從何往哉抱朴子

任命抱朴子曰余之友人有居冷先生者恬愉靜素形神相忘外不飾驚愚之容內不寄有爲之心遊精墳誥樂以忘憂晝競羲和之末景夕照望舒之餘耀道靡遠而不究言無微而不研然車迹不軔權右之國尺牘不經貴勢之庭是以名不出蓬戶身不離畎畝於是翼亮大夫候而難之曰余聞淵蟠起則元云赴道化沾則逸才奮故康衢有角歌之音鼎俎發淩風之迹沽之則收不貲之賈踴之則超在天之舉輝逸景於暘谷播大明乎九垓勛蔭當時聲揚罔極故尋仞之塗甚近而弗往者𨿽追風之腳不能到也楹梲之下至卑而不動者𨿽鴻鵾之翅未之及也況乎寢足於大荒之表斂羽於幽梧之枝安得效迅以尋景振輕乎蒼霄哉年期奄冉而不久托世飄迅而不再智者履霜則知堅冰之必至處始則悟生物之有終六龍促軌於大渾華顚倏忽而告暮古人所以映順流而寄嘆眄過隙而興悲矣先生資命世之逸量捨英偉以邈俗銳翰汪濊以波湧六奇抑鬱而淵�然不能淩扶搖以髙竦揚淸耀於九元器不陳於瑚簋之末體不免於負薪之勞猶奏和音於聾俗之地鬻章甫於被髮之域徒忘寤於翰林銳意以窮神崇琬琰於懷抱之內吐琳瑯於毛墨之端躬困屢空之儉神勞堅髙之間譬若埋尺璧於重壤之下封文錦於沓匱之中終無交易之富孰賞堙翳之珍哉夫龍驥維縶無以別乎蹇驢赤刀韜鋒則曷用異於鉛刃鱣鮪不居牛迹大鵬不滯蒿林願先生委龍蛇之穴升利見之塗釋戶庭之獨潔覽二鼠而遠寤越窮谷以登髙襲丹藻以攺素競驚�於淸晨不盤旋以詣夜收名器於崇髙饗鐘鼎之慶祚柏成一介之夫采薇何足多慕乎居冷先生應曰蓋聞靈機冥緬混芒眇眛禍福交錯乎倚伏之間興亡�綿乎盈虛之會迅逝者不能脫逐身之景樂成者不能免理致之敗匠流末者未若挺冶元兆之中整已然者不逮原本乎元朴之外是以學尺蠖者甘屈保伸識通塞者不慘悅於否泰且夫洪陶範物大象流形躁靜異尙翔沈舛情金寶其重羽矜其輕篤隘者執束於滓浧達妙者逍遙於元淸潢洿納行潦而潘噎渤澥吞百川而不盈��踴悅於泥濘赤螭淩厲乎髙冥嚼香餌者快嗜欲而赴死味虛淡者含天和而趨生識機神者瞻無兆而弗惑暗休咎者觸彊弩而不驚各附攸好安肯攺營吾聞五玉不能自剖於嵩岫螣蛇不能無霧而電徵龍淵不能勿操而斷犀兕景鐘不能莫扣而揚洪聲金芝須商風而激耀倉庚俟煙熅而修鳴騏騄不苟馳以赴險君子不詭遇以毀名運屯則沈淪於弗用時行則髙乎天庭士以自衒爲不髙女以自媒爲不貞何必委洗耳之峻標放負俎之千榮哉夫其窮也則有虞婆娑而陶鈞尙父見逐於愚嫗範生來辱於溺簀弘式匿奇於耕牧及其達也則淮陰投竿而稱孤文種解屩而紆靑傅說釋築而論道管子脫桎爲上卿蓋君子藏器以有待也�徳以有爲也非其時不見也非其君不事也窮達任所值出處無所系其靜也則爲逸民之宗其動也則爲元凱之表或運思於立言或銘勛乎國器殊塗同歸其致一焉士能爲可貴之行而不能使俗必貴之也能爲可用之才而不能使世必用之也被褐茹艸垂綸罝兔則心歡意得如將終身服冕乘軺兼朱重紫則若固有之此至人之用懷也若席上之珍不積環堵之操不粹者予之過也知之者希名位不臻以玉爲石謂鳳曰鷃者非餘罪也夫汲汲於見知悒悒於否滯者常民之情也浩然而養气淡爾而靡欲者無悶之志也時至道行器大者不悅天地之間知命者不憂若乃徇萬金之貨索百十之售多失骭毛我則未暇矣新論

遇不遇賢有常質遇有常分賢不賢性也遇不遇命也性見於人故賢愚可定命在於天則否泰難期命運應遇危不必禍愚不必窮命運不遇安不必福賢不必達故患齊而死生殊徳同而榮辱異者遇不遇也春日麗天而隱者不照秋霜被地而蔽者不傷遇不遇也昔韓昭侯醉臥而寒典官加之衣覺而問之知典官有愛於己也以越職之故而加誅焉衛之驂乘見禦者之非從後呼車有救危之意不蒙其罪加之以衣恐主之寒呼車憂君之危忠愛之情是同越職之愆亦等典官獲罪呼車見徳遇不遇也鴟墮腐鼠非虞氏之慢鈃冰沃地非射姑之穢事出慮外固非其罪而俠客大怒虞氏見滅邾君大怒而射姑獲免遇不遇也齊之華士棲志丘壑而太公誅之魏之乾木遁代幽居而文侯敬之太公之賢非有減於文侯乾木之徳非有逾於華士而或榮或戮者遇不遇也董仲舒智徳冠代位僅過士田千秋無他殊操以一言取相同遇明主而貴賤懸隔者遇不遇也莊姜適衛美而無寵宿癅適齊醜而蒙幸遇不遇命也賢不賢性也怨不肖者不通性也傷不遇者不知命也如能臨難而不懾貧賤而不憂可爲達命者矣冊府元龜

不遇春秋之際禮樂喪壞列國爭霸賢者不遇故宣父之言曰鳳鳥不至河圖不出吾已矣夫蓋困於歷聘不得行其道也若乃望庶幾而出晝謂濡滯而見譏初學少年被毀於豪貴不修威儀多爲於排抵矧復坐衣冠之不整爲饑寒之所斃者哉

遇合部藝文一

九章

周屈原

惜誦惜誦以致湣兮發憤以抒情所非忠而言之兮指蒼天以爲正令五帝以折中兮戒六神與向服俾山川以備禦兮命咎繇使聽直竭忠誠以事君兮反離羣而贅�忘儇媚以背眾兮待明君其知之言與行其可迹兮情與貌其不變故相臣莫若君兮所以証之不遠吾誼先君而後身兮羌眾人之所仇也專惟君而無他兮又眾兆之所仇也一心而不豫兮羌不可保也疾君親而無他兮有招禍之道也思君其莫我忠兮忽忘身之賤貧事君而不貳兮迷不知寵之門忠何辜以遇罰兮亦非余之所志也行不羣以顚越兮又眾兆之所咍也紛逢尢以離謗兮謇不可釋也情沈抑而不達兮又蔽而莫之白也心郁邑余侘傺兮又莫察余之中情固煩言不可結而詒兮願陳志而無路退靜默而莫余知兮進號呼又莫余聞申侘傺之煩惑兮中悶瞀之忳忳昔餘夢登天兮魂中道而無杭吾使厲神占之兮曰有志極而無旁終危獨以離異兮曰君可思而不可恃故眾口其鑠金兮初若是而逢殆懲熱羹而吹兮何不變此志也欲釋階而登天兮猶有曩之態也眾駭遽以離心兮又何以爲此伴也同極而異路兮又何以爲此援也晉申生之孝子兮父信讒而不好行婞直而不豫兮�功用而不就吾聞作忠以造怨兮忽謂之過言九折臂而成醫兮吾至今乃知其信然矰弋機而在上兮罻羅張而在下誤張辟以娛君兮願側身而無所欲儃佪以干傺兮恐重患而離尢欲髙飛而遠集兮君罔謂女何之欲橫奔而失路兮蓋堅志而不忍背膺牉以交通兮心鬱結而紆軫搗木蘭以矯蕙兮�申椒以爲糧播江離與滋菊兮願春日以爲糗芳恐情質之不信兮故重著以自明撟玆媚以私處兮願曾思而遠身

涉江余幼好此奇服兮年旣老而不衰帶長鋏之陸離兮冠切云之崔嵬被明月兮佩寶璐世混濁而莫余知兮吾方髙馳而不顧駕靑虯兮驂白螭吾與重華遊兮瑤之圃登昆侖兮食玉英吾與天地兮比壽與日月兮齊光哀南夷之莫吾知兮旦余將濟乎江湘乘鄂渚而反顧兮欸秋冬之緒風步餘馬兮山�邸余車兮方林乘舲船余上沅兮齊吳榜而擊汰船容與而不進兮淹回水而凝滯朝發枉陼兮夕宿辰陽苟余心之端直兮𨿽僻遠其何傷人漵浦余儃佪兮迷不知吾所如深林杳以冥冥兮乃�狖之所居山峻髙以蔽日兮下幽晦以多雨霰雪紛其無垠兮云霏霏其承宇哀吾生之亡樂兮幽獨處乎山中吾不能變心以從俗兮固將愁苦而終窮接輿髡首兮桑扈裸行忠不必用兮賢不必以伍子逢殃兮比干葅醢與前世而皆然兮吾又何怨乎今之人余將董道而不豫兮固將重昏而終身亂曰鸞鳥鳳凰日以遠兮燕雀烏鵲巢堂壇兮露申辛夷死林薄兮腥臊並禦芳不得薄兮陰陽易位時不當兮懷信侘傺忽乎吾將行兮

哀郢皇天之不純命兮何百姓之震愆民離散而相失兮方仲春而東遷去故鄕而就遠兮遵江夏以流亡出國門而軫懷兮甲之吾以行發郢都而去閭兮怊荒忽其焉極楫齊揚以容與兮哀見君而不再得望長楸而太息兮涕淫淫其若霰過夏首而西浮兮顧龍門而不見心嬋媛而傷懷兮眇不知其所跖順風波而從流兮焉洋洋而爲客淩陽侯之泛濫兮忽翺翔之焉薄心絓結而不解兮思蹇產而不釋將運舟而下浮兮上洞庭而下江去終古之所居兮今逍遙而來東羌靈魂之欲歸兮何須臾而忘反背夏浦而西思兮哀故都之日遠登大墳以遠望兮聊以舒吾憂心哀州土之平樂兮悲江介之遺風當陵陽之焉至兮渺南渡之焉如曾不知夏之爲丘兮孰兩東門之可蕪心不怡之長久兮憂與愁其相接惟郢路之遼遠兮江與夏之不可涉忽若去不信兮至今九年而不復慘鬱鬱而不開兮蹇侘傺而含戚外承歡之汋約兮諶荏弱而難持忠湛湛而願進兮�被離而鄣之彼堯舜之抗行兮瞭杳杳其薄天眾讒人之嫉�兮被以不慈之僞名憎慍惀之修美兮好夫人之慷慨眾踥蹀而日進兮美超遠而逾邁亂曰曼余目以流觀兮冀一反之何時鳥飛返故鄕兮狐死必首丘信非吾罪而棄逐兮何日夜而忘之

抽思心鬱鬱之憂思兮獨永嘆乎增傷思蹇產之不釋兮曼遭夜之方長悲秋風之動容兮何四極之浮浮數惟蓀之多怒兮傷余心之懮懮願遙赴而橫奔兮覽民尢以自鎭結微情以陳詞兮矯以遺夫美人昔君與我成言兮曰黃昏以爲期羌中道而回畔兮反旣有此他志憍吾以其美好兮覽余以其修姱與餘言而不信兮蓋爲余而造怒願承間而自察兮心震悼而不敢悲夷猶而冀進兮心怛傷之憺憺玆歷情以陳辭兮蓀佯聾而不聞固切人之不媚兮眾果以我爲患初吾所陳之耿著兮豈不至今其庸亡何獨樂斯之謇謇兮願蓀美之可完望三五以爲像兮指彭咸以爲儀夫何極而不至兮故遠聞而難虧善不由外來兮名不可以虛作孰無施而有報兮孰不實而有獲少歌曰與美人之抽思兮並日夜而無正憍吾以其美好兮敖朕辭而不聽倡曰有鳥自南兮來集漢北好姱佳麗兮牉獨處此異域旣惸獨而不羣兮又無良媒在其側道卓遠而日忘兮願自申而不得望北山而流涕兮臨流水而太息望孟夏之短夜兮何晦明之若歲惟郢路之遼遠兮魂一夕而九逝曾不知路之曲直兮南指月與列星願徑逝而不得兮魂識路之營營何靈魂之信直兮人之心不與吾心同理弱而媒不通兮尙不知余之從容亂曰長瀨湍流溯江潭兮狂顧南行聊娛心兮軫石崴嵬蹇吾願兮超回志度行隱進兮低佪夷猶宿北姑兮煩冤瞀容實沛䢐兮愁嘆苦神靈遙思兮路遠處幽又無行媒兮道思作頌聊以自救兮憂心不遂斯言誰告兮

懷沙滔滔孟夏兮艸木莽莽傷懷永哀兮汨䢐南土眴兮杳杳孔靜幽默鬱結紆軫兮離�而長鞠撫情�志兮俯首以自抑刓方以爲圜兮常度未替易初本迪兮君子所鄙章畫志墨兮前圖未攺內厚質正兮大人所�巧倕不斫兮孰察其揆正元文處幽兮瞍謂之不章離婁微睇兮瞽以爲無明變白以爲黑兮倒上以爲下鳳凰在笯兮雞鶩翔舞同糅玉石兮一槪而相量夫惟黨人之鄙固兮羌不知余之所臧任重載盛兮陷滯而不濟懷瑾握瑜兮窮不知所示邑犬羣吠兮吠所怪也非俊疑桀兮固庸態也文質疏內兮眾不知余之異采材朴委積兮莫知余之所有重仁襲義兮謹厚以爲丰重華不可�兮孰知余之從容古固有不並兮豈知其何故湯禹久遠兮邈而不可慕懲違攺忿兮抑心而自彊離�而不遷兮願志之有像進路北次兮日昧昧其將暮舒憂娛哀兮限之以大故亂曰浩浩沅湘分流汨兮修路幽蔽道遠忽兮懷情抱質獨無匹兮伯樂旣沒驥焉程兮民生稟命各有所錯兮定心廣志余何畏懼兮曾傷爰哀永嘆喟兮世混濁莫吾知人心不可謂兮知死不可讓願弗愛兮明告君子吾將以爲類兮

思美人思美人兮掔涕而�眙媒絕路阻兮言不可結而詒蹇蹇之煩冤兮淊滯而不發申旦以舒中情兮志沈菀而莫達願寄言於浮雲兮遇丰隆而不將因歸鳥而致辭兮羌迅髙而難當髙辛之靈晟兮遭元鳥而致詒欲變節以從俗兮愧易初而屈志獨歷年而離湣兮羌憑心猶未化寧隱閔而壽考兮何變易之可爲知前轍之不遂兮未攺此度車旣覆而馬顚兮蹇獨懷此異路勒騏驥而更駕兮造父爲我操之遷逡次而弗驅兮聊假日以須時指嶓冢之西隈兮與纁黃以爲期開春發歲兮白日出之悠悠吾將蕩志而愉樂兮遵江夏以娛憂掔大薄之芳�兮搴長洲之宿莽惜吾不及古之人兮吾誰與玩此芳艸解篇薄與雜菜兮備以爲交佩佩繽紛以繚轉兮遂萎絕而離異吾且儃佪以娛憂兮觀南人之變態竊快在其中心兮揚厥憑而不�芳與澤其雜糅兮羌芳華自中出紛鬱鬱其遠烝兮滿內而外揚情與質信可保兮羌居蔽而聞章令薜荔以爲理兮憚舉趾而緣木因芙蓉以爲媒兮憚褰裳而濡足登髙吾不說兮入下吾不能固朕形之不服兮然容與而狐疑廣遂前畫兮未攺此度也命則處幽吾將罷兮願及白日之未暮也獨煢煢而南行兮思彭咸之故也

惜往日惜往日之曾信兮受命詔以昭時奉先功以照下兮明法度之嫌疑國富彊而法立兮屬貞臣而日娭祕密事之載心兮𨿽過失猶弗治心純龐而不泄兮遭讒人而嫉之君含怒以待臣兮不淸澄其然否蔽晦君之聰明兮虛惑誤又以欺勿參驗以考實兮遠遷臣而勿思信讒諛之混濁兮�气志而過之何貞臣之無罪兮被讟謗而見尢�光景之誠信兮身幽隱而備之臨沅湘之元淵兮遂自忍而沈流卒沒身而絕名兮惜廱君之不昭君無度而弗察兮使芳艸爲藪幽焉舒情而抽信兮恬死亡而不聊獨鄣廱而蔽隱兮使貞臣而無由聞百里之爲虜兮伊尹烹於庖廚呂望屠於朝歌兮寧戚歌而飯牛不逢湯武與桓繆兮世孰云而知之吳信讒而勿味兮伍胥死而後憂介子忠而立枯兮文公寤而追求封介山而爲之禁兮報大徳之優遊思久故之親身兮因縞素而哭之或忠信而死節兮或訑謾而不疑弗省察而按實兮聽讒人之虛辭芳與澤其雜糅兮孰申旦而別之何芳艸之早夭兮微霜降而下戒諒不聰明而蔽廱兮使讒諛而日得自前世之嫉賢兮謂蕙若其不可佩妒佳冶之芬芳兮母姣而自好𨿽有西施之美容兮讒妒入以自代願陳情以白行兮得罪過之不意情冤見之日明兮如列宿之錯置�騏驥而馳騁兮無轡�而自載乘泛泭以下流兮無舟�而自備背法度而心治兮辟與此其無異寧溘死而流亡兮恐禍殃之有再不畢辭以赴淵兮惜廱君之不識

橘頌後皇嘉樹橘徠服兮受命不遷生南國兮深固難徙更一志兮綠葉素榮紛其可喜兮曾枝剡棘圓果搏兮靑黃雜糅文章爛兮精色內白類任道兮紛縕宜修姱而不醜兮嗟爾幼志有以異兮獨立不遷豈不可喜兮深固難徙廓其無求兮蘇世獨立橫而不流兮閉心自愼終不過失兮秉徳無私參天地兮願歲並謝與長友兮淑離不搖梗其有理兮年歲𨿽少可師長兮行比伯夷置以爲像兮

悲回風悲回風之搖蕙兮心冤結而內傷物有微而隕性兮聲有隱而先倡夫何彭咸之造思兮曁志介而不忘萬變其情豈可蓋兮孰虛僞之可長鳥獸鳴以號羣兮艸苴比而不芳魚葺鱗以自別兮蛟龍隱其文章故荼薺不同畝兮蘭�幽而獨芳惟佳人之永都兮更統世以自貺眇遠志之所及兮憐浮雲之相羊介眇志之所惑兮竊賦詩之所明惟佳人之獨懷兮折芳椒以自處曾歔欷之嗟嗟兮獨隱伏而思慮涕泣交而淒淒兮思不眠以至曙終長夜之曼曼兮掩此哀而不去寤從容以周流兮聊逍遙以自恃傷太息之湣憐兮气於邑而不可止�思心以爲纕兮編愁苦以爲膺折若木以蔽光兮隨�風之所仍存仿�而不見兮心踴躍其若湯撫佩�以案志兮超惘惘而遂行歲曶曶其若頹兮時亦冉冉而將至薠蘅稿而節離兮芳已歇而不比憐思心之不可懲兮證此言之不可聊寧溘死而流亡兮不忍此心之常愁孤子吟而抆淚兮放子出而不還孰能思而不隱兮昭彭咸之所聞登石巒以遠望兮路眇眇之默默入景響之無應兮聞省想而不可得愁鬱鬱之無快兮居戚戚而不可解心鞿羈而不開兮气繚轉而自締穆眇眇之無垠兮莽芒芒之無儀聲有隱而相感兮物有純而不可爲邈漫漫之不可量兮縹綿綿之不可紆愁悄悄之常悲兮翩冥冥之不可娛淩大波而流風兮托彭咸之所居上髙巖之峭岸兮處雌霓之標顚據靑冥而攄虹兮遂倏忽而捫天吸湛露之浮涼兮漱凝霜之氛氛依風�以自息兮忽傾寤以嬋媛馮昆侖以澄霧兮隱山以淸江憚湧湍之��兮聽波聲之洶洶紛容容之無經兮罔芒芒之無紀軋洋洋之無從兮馳委移之焉止漂翻翻其上下兮翼遙遙其左右泛潏潏其前後兮伴張弛之信期觀炎气之相仍兮窺煙液之所積悲霜雪之俱下兮聽潮水之相擊借光景以往來兮施黃棘之枉策求介子之所存兮見伯夷之放迹心調度而弗去兮刻著志之無適曰吾怨往昔之所冀兮悼來者之浮江淮而入海兮從子胥而自適望大河之洲渚兮悲申徒之抗迹驟諫君而不聽兮任重石之何益以絓結而不解兮思蹇產而不釋

弔屈原賦

漢賈誼恭承嘉惠兮�罪長沙仄聞屈原兮自湛汨羅造托湘流兮敬弔先生遭世罔極兮乃隕厥身嗚呼哀哉兮逢時不祥鸞鳳伏竄兮鴟鴞翺翔闒茸尊顯兮讒諛得志賢聖逆曳兮方正倒植謂隨夷混兮謂跖蹺廉莫邪爲鈍兮鉛刀爲銛於嗟默默生之亡故兮斡棄周鼎寶康瓠兮騰駕罷牛驂蹇驢兮驥垂兩耳服鹽車兮章父薦屨漸不可久兮嗟若先生獨離此咎兮誶曰已矣國其莫吾知兮子獨壹郁其誰語鳳縹縹其髙逝兮夫固自引而遠去襲九淵之神龍兮沕淵潛以自珍偭蟂獺以隱處兮夫豈從蝦與蛭螾所貴聖之神徳兮遠濁世而自臧使麒麟可系而羈兮豈云異夫犬羊般紛紛其離此郵兮亦夫子之故也歷九州而相其君兮何必懷此都也鳳凰翔於千仞兮覽徳輝而下之見細徳之險微兮遙增擊而去之彼尋常之污瀆兮豈容吞舟之魚橫江湖之鱣鯨兮固將制於螻蟻

惜誓

前人惜餘年老而日衰兮歲忽忽而不反登蒼天而髙舉兮歷眾山而日遠觀江河之紆曲兮臨四海之沾濡攀北極而一息兮吸沆瀣以充虛飛朱鳥使先驅兮駕太一之象輿蒼龍蚴虯於左驂兮白虎騁而爲右騑建日月以爲蓋兮載玉女於後車馳騖於杳冥之中兮休息呼昆侖之墟樂窮極而不厭兮願從容乎神明涉丹水而馳騁兮右大夏之遺風鴻鵠之一舉兮知山川之紆曲再舉兮睹天地之圜方臨中國之眾人兮托回�乎尙羊乃至少原之�兮赤松王喬皆在旁二子擁瑟而調均兮余因稱乎淸商淡然而自樂兮吸眾气而翺翔念我長生而久仙兮不如反余之故鄕黃鵠後時而寄處兮鴟梟羣而制之神龍失水而陸居兮爲螻蟻之所裁夫黃鵠神龍猶如此兮況賢者之逢亂世哉壽冉冉而日衰兮固儃回而不息俗流從而不止兮眾枉聚而矯直或偸合而苟進兮或隱居而深藏若稱量之不審兮同權槪而就衡或推移而苟容兮或直言之諤諤傷誠是之不察兮並紉茅絲以爲索方世俗之幽昏兮眩白黑之美惡放山淵之龜玉兮相與貴夫礫石梅伯數諫而至醢兮來革順志而用國悲仁人之盡節兮反爲小人之所賊比干忠諫而剖心箕子被髮而佯狂水背流而源竭兮木去根而不長非重軀以慮難兮惜傷身之無功已矣哉獨不見夫鸞鳳之髙翔兮乃集太皇之�循四極而回周兮見盛徳而後下彼聖人之神徳兮遠濁世而自藏使麒麟可得羈而系兮又何以異乎犬羊

士不遇賦

董仲舒嗚呼嗟乎遐哉邈矣時來曷遲去之速矣屈意從人非吾徒矣正身俟時將就木矣悠悠偕時豈能覺矣心之憂歟不期祿矣皇皇匪寧祇增辱矣努力觸藩徒摧角矣不出戶庭庶無過矣重曰生不丁三代之聖隆兮而丁三季之末俗以辯詐而期通兮貞士耿介而自束𨿽日三省於吾身兮猶懷進退之惟谷彼實繁之有徒兮指其白而爲黑目信嫮而視眇兮口信辯而言訥鬼神不能正人事之變戾兮聖賢亦不能開愚夫之違惑出門則不可以偕往兮藏器又嗤其不容退洗心而內訟兮亦未知其所從也觀上古之淸濁兮廉士亦煢煢而靡歸殷湯有卞隨與務光兮周武有伯夷與叔齊卞隨務光遁迹於深淵兮伯夷叔齊登山而采薇使彼聖人其猶周遑兮矧舉世而同迷若伍員與屈原兮固亦無所復顧亦不能同彼數子兮將遠遊而終慕於吾儕之雲遠兮疑荒途而難踐憚君子之於行兮誡三日而不飯嗟天下之偕違兮悵無與之偕返孰若返身於素業兮莫隨世而輪轉𨿽矯情而獲百利兮復不如正心而歸一善紛旣迫而後動兮豈云稟性之惟褊昭同人而大有兮明謙光而務展遵幽昧於默足兮豈舒采而蘄顯苟肝膽之可同兮奚須髮之足辧也

答客難

東方朔客難東方朔曰蘇秦張儀一當萬乘之主而都卿相之位澤及後世今子大夫修先王之術慕聖人之義諷誦詩書百家之言不可勝數著於竹帛唇腐齒落服膺而不釋好學樂道之效明白甚矣自以智能海內無雙則可謂博聞辯智矣然悉力盡忠以事聖帝曠日持久官不過侍郎位不過執戟意者尙有遺行邪同胞之徒無所容居其故何也東方先生喟然長息仰而應之曰是故非子之所能備也彼一時也此一時也豈可同哉夫蘇秦張儀之時周室大壞諸侯不朝力政爭權相擒以兵並爲十二國未有雌雄得士者彊失士者亡故談說行焉身處尊位珍寶充內外有廩倉澤及後世子孫長享今則不然聖帝流徳天下震懾諸侯賓服威震四夷連四海之外以爲帶安於覆盂天下平均合爲一家動發舉事猶運之掌賢不肖何以異哉遵天之道順地之利物無不得其所故綏之則安動之則苦尊之則爲將卑之則爲虜抗之則在靑雲之上抑之則在深泉之下用之則爲虎不用則爲鼠𨿽欲盡節效情安知前後夫天地之大士民之眾竭精談說並進輻輳者不可勝數悉力慕之困於衣食或失門戶使蘇秦張儀與僕並生於今之世曾不得掌故安敢望常侍郎平傳曰天下無害災𨿽有聖人無所施才上下和同𨿽有賢者無所立功故曰時異事異𨿽然安可以不務修身乎哉詩云鼓鐘於宮聲聞於外鶴鳴於九�聲聞於天苟能修身何患不榮太公體行仁義七十有二乃設用於文武得信厥說封於齊七百歲而不絕此士所以日夜孳孳敏行而不敢怠也辟若鴿飛且鳴矣傳曰天不爲人之惡寒而輟其冬地不爲人之惡險而輟其廣君子不爲小人之匈匈而易其行天有常度地有常形君子有常行君子道其常小人計其功詩云禮義之不愆何卹人之言故曰水至淸則無魚人至察則無徒冕而前旒所以蔽明黈纊充耳所以塞聰明有所不見聽有所不聞舉大徳赦小過無求備於一人之義也枉而直之使自得之優而柔之使自求之揆而度之使自索之蓋聖人之教化如此欲其自得之自得之則敏且廣矣今世之處士時𨿽不用魁然無徒廓然獨居上觀許由下察接輿計同範蠡忠合子胥天下和平與義相扶寡耦少徒固其宜也子何疑於我哉若夫燕之用樂毅秦之任李斯酈食其之下齊說行如流曲從如環所欲必得功若丘山海內定國家安是遇其時也子又何怪之邪語曰以管窺天以蠡測海以莛撞鐘豈能通其條貫考其文理髮其音聲哉繇是觀之譬猶鼱鼩之襲狗孤豚之咋虎至則靡耳何功之有今以下愚而非處士𨿽欲弗困固不得已此適足以明其不知權變而終惑於大道也

七諫

前人平生於國兮長於原�言語訥譅兮又無彊輔淺智褊能兮聞見又寡數言便事兮見怨門下王不察其長利兮卒見棄乎原�伏念思過兮無可攺者羣眾成朋兮上侵以惑巧佞在前兮賢者滅息堯舜聖已沒兮孰爲忠直髙山崔巍兮水流湯湯死日將至兮與麋鹿同坑塊鞠兮當道宿舉世皆然兮余將誰告斥逐鴻鵠兮近習鴟梟斬伐橘柚兮列樹苦桃便娟之修竹兮寄生乎江潭上葳蕤而防露兮下泠泠而來風孰知其不合兮若竹柏之異心往者不可及兮來者不可待悠悠蒼天兮莫我振理竊怨君之不寤兮吾獨死而後已

初放惟往古之得失兮覽私微之所傷堯舜聖而慈仁兮後世稱而弗忘齊桓失於專任兮夷吾忠而名彰晉獻惑於驪姬兮申生孝而被殃偃王行其仁義兮荊文寤而徐亡紂暴虐以失位兮周得佐乎呂望修往古以行恩兮封比干之丘壠賢俊慕而自附兮日浸淫而合同明法令而修理兮蘭芷幽而有芳苦眾人之妒予兮箕子寤而佯狂不顧地以貪名兮心怫郁而內傷聯蕙芷以爲佩兮過鮑肆而失香正臣端其操行兮反離謗而見攘世俗更而變化兮伯夷餓於首陽獨廉潔而不容兮叔齊久而逾明浮雲陳而蔽晦兮使日月乎無光忠臣貞而欲諫兮讒諛毀而在旁秋艸榮其將實兮微霜下而夜降商風肅而害生兮百艸育而不長眾並諧以妒賢兮孤聖特而易傷懷計謀而不見用兮巖穴處而隱藏成功隳而不卒兮子胥死而不葬世從俗而變化兮隨風靡而成行信直退而毀敗兮虛僞進而得當追悔過之無及兮豈盡忠而有功廢制度而不用兮務行私而去公終不變而死節兮惜年齒之未央將方舟而下流兮冀幸君之發痛忠言之逆耳兮恨申子之沈江願悉心之所聞兮遭值君之不聰不開寤而難道兮不別橫之與縱聽姦臣之浮說兮絕國家之久長滅規矩而不用兮背繩墨之正方離憂患而乃寤兮若縱火於秋蓬業失之而不救兮尙何論乎禍凶彼離畔而朋黨兮獨行之士其何望日漸染而不知兮秋毫微哉而變容眾輕積而折軸兮原咎雜而累重赴湘沅之流澌兮恐逐波而復東懷沙礫而自沈兮不忍見君之蔽壅

沈江世沈淖而難論兮俗岑峨而嵾嵯淸泠泠而殲滅兮混湛湛而日多梟鴞旣以成羣兮元鶴弭翼而屏移蓬艾親入禦於�第兮馬蘭踸踔而日加棄捐藥芷與杜蘅兮余柰世之不知芳何周道之平易兮然蕪穢而險戲髙陽無故而委塵兮唐虞點灼而毀議誰使正其眞是兮𨿽有八師而不可爲皇天保其髙兮后土持其久服淸白以逍遙兮偏與乎元英異色西施媞媞而不得見兮母勃屑而日侍桂�不知所淹畱兮蓼虫不知徙乎葵菜處湣湣之濁世兮今安所達乎吾志意有所載而遠逝兮固非眾人之所識驥躊躕於獘輂兮遇孫陽而得代呂望窮困而不聊生兮遭周文而舒志�戚飯牛而商歌兮桓公聞而弗置路室女之方桑兮孔子過之以自侍吾獨乖刺而無當兮心悼怵而耄思思比干之恲恲兮哀子胥之愼事悲楚人之和氏兮獻寶玉以爲石遇厲武之不察兮羌兩足以畢斫小人之居勢兮視忠貞之何若攺前聖之法度兮喜囁嚅而妄作親讒諛而疏賢聖兮訟謂閭娵爲醜惡愉近習而蔽遠兮孰知察其黑白卒不得�其心容兮安眇眇而無所歸薄專精爽以自明兮晦冥冥而壅蔽年旣已過大半兮然軻而畱滯欲髙飛而遠集兮恐離网而滅敗獨冤抑而無極兮傷精神而壽夭皇天旣不純命兮餘生終無所依願自沈於江流兮絕橫流而徑逝寧爲江海之泥塗兮安能久見此濁世

怨世賢士窮而隱處兮廉方正而不容子胥諫而靡軀兮比干忠而剖心子推自剖而君兮徳日忘而怨深行明白而日黑兮荊棘聚而成林江離棄於窮巷兮蒺藜蔓乎東廂賢者蔽而不見兮讒諛進而相朋梟鴞並進而俱鳴兮鳳凰飛而髙翔願一往而徑逝兮道壅絕而不通

怨思居愁勤其誰告兮獨永思而憂悲內自省而不�兮操愈堅而不衰隱三年而無決兮歲忽忽其若頹憐余身不足以卒意兮冀一見而復歸哀人事之不幸兮屬天命而委之咸池身被疾而不間兮心沸熱其若湯冰炭不可以相並兮吾固知乎命之不長哀獨苦死之無樂兮惜予年之未央悲不反余之所居兮恨離予之故鄕鳥獸驚而失羣兮猶髙飛而哀鳴狐死必首丘兮夫人孰能不反其眞情故人疏而日忘兮新人近而兪好莫能行於杳冥兮孰能施於無報若眾人之皆然兮乘回風而遠遊淩恆山其若陋兮聊偸娛以忘憂悲虛言之無實兮苦眾口之鑠金過故鄕而一顧兮泣歔欷而沾襟厭白玉以爲面兮懷琬琰以爲心邪气入而惑內兮施玉色而外淫何靑雲之流瀾兮微霜降之蒙蒙徐風至而徘徊兮疾風過之湯湯聞南藩樂而欲往兮至會稽而且止見韓眾而宿之兮問天道之所在借浮雲以送予兮載雌霓而爲旌駕靑龍以馳騖兮班衍衍之冥冥忽容容其安之兮超慌忽其焉如苦眾人之難信兮願離羣而遠舉登巒山而遠望兮好桂樹之冬榮觀天火之炎煬兮聽大壑之波聲引八維以自道兮含沆瀣以長生居不樂以時思兮食艸木之秋實飲菌若之朝露兮構桂木而爲室雜橘柚以爲囿兮列辛夷與椒楨�鶴孤而夜號兮哀居者之誠貞

自悲哀時命之不合兮傷楚國之多憂內懷情之潔白兮遭亂世而離尢惡耿介之直行兮世混濁而不知何君臣之相失兮上沅湘而分離測汨羅之湘水兮知時固而不反傷離散之交亂兮遂側身而旣遠處元捨之幽門兮穴巖石而窟伏從水蛟而爲徒兮與神龍乎休息何山石之�巖兮靈魂屈而偃蹇含素水而蒙深兮日耿耿而旣遠哀形體之離解兮神罔兩而無捨惟椒蘭之不反兮魂迷惑而不知路願無過之設行兮𨿽滅沒之自樂痛楚國之流亡兮哀靈修之過到固時俗之混濁兮志瞀迷而不知路念私門之正匠兮遙涉江而遠去念女之嬋娟兮涕泣流乎於悒我決死而不生兮𨿽重追吾何及戲疾瀨之素水兮望髙山之蹇產哀髙丘之赤岸兮遂沒身而不反

哀命怨靈修之浩蕩兮夫何執操之不固悲太山之爲隍兮孰江河之可涸願承間而效志兮恐犯忌而乾諱卒撫情以寂寞兮然怊悵而自悲玉與石而同匱兮貫魚眼於珠璣駑駿雜而不分兮服罷牛而驂驥年滔滔而日遠兮壽冉冉而兪衰心悇憛而煩冤兮蹇超遙而無冀固時俗之工巧兮滅規矩而攺錯卻騏驥而不乘兮策駑駘而取路當世豈無騏驥兮誠無王良之善馭見執轡者非其人兮故駒跳而遠去不量鑿而正枘兮恐�矱之不同不論世而髙舉兮恐操行之不調弧弓弛而不張兮孰云知其所至無傾危之患難兮焉知賢士之所死俗推佞而進富兮節行張而不著賢良蔽而不羣兮朋曹比而黨譽邪枉說飾而多曲兮正法弧而不公直士隱而辟匿兮讒諛登乎明堂棄彭咸之娛樂兮滅巧倕之繩墨菎蕗雜於叢蒸兮機蓬矢以射革駕蹇驢而無策兮又何路之能極以直鍼而爲釣兮又何魚之能得伯牙之絕弦兮無鍾子期而聽之和抱璞而泣血兮安得良工而剖之同音者相和兮同類者相似飛鳥號其羣兮鹿鳴求其友故叩宮而宮應兮彈角而角動虎嘯而谷風生兮龍舉而景云往音聲之相和兮言物類之相感也夫方圜之異形兮勢不可以相錯列子隱身而窮處兮世莫可以寄托眾鳥皆有行列兮鳳獨翺翔而無所薄經濁世而不得志兮願側身巖穴而自托欲闔口而無言兮嘗被君之厚徳獨便悁而懷毒兮愁鬱鬱之焉極念三年之積思兮願一見而陳詞不及君而騁說兮世孰可爲明之身寢疾而日愁兮情沈抑而不揚眾人莫可與論道兮悲精神之不通

謬諫亂曰鸞凰孔鳳日以遠兮畜鳧駕鵝雞鶩滿堂壇兮�黽遊乎華池要裊奔亡兮騰駕�駝鉛刀進禦兮遙棄太阿拔搴元芝兮列樹芋荷橘柚萎枯兮苦李旖旎甂甌登於明堂兮周鼎潛乎深淵自古而固然兮吾又何怨乎今之人

悲士不遇賦

司馬遷悲夫士生之不辰愧顧影而獨存恆克己而復禮懼志行而無聞諒才韙而世戾將逮死而長勤𨿽有形而不彰徒有能而不陳何窮達之易惑信美惡之難分時悠悠而蕩蕩將遂屈

遇合部藝文二

自陳疏

後漢馮衍臣伏念髙祖之略而陳平之謀毀之則疏譽之則親以文帝之明而魏尙之忠繩之以法則爲罪施之以徳則爲功逮至晚世董仲舒言道徳見妒於公孫弘李廣奮節於匈奴見排於衛靑此忠臣之常所爲流涕也臣衍自惟微賤之臣上無無知之薦下無馮唐之說乏董生之才寡李廣之勢而欲免讒口濟怨嫌豈不難哉臣衍之先祖以忠貞之故成私門之禍而臣衍復遭擾攘之時值兵革之際不敢回行求時之利事君無傾邪之謀將帥無虜掠之心衛尉陰興敬愼周密內自修�外遠嫌疑故敢與交通興知臣之貧數欲本業之臣自惟無三益之才不敢處三損之地固讓而不受之昔在更始太原執貨財之柄居倉卒之間據位食祿二十餘年而財產歲狹居處日貧家無布帛之積出無輿馬之飾於今遭淸明之時飭躬力行之秋而怨讎叢興譏議橫世蓋富貴易爲善貧賤難爲工也疏遠壠畝之臣無望髙闕之下惶恐自陳以救罪尢

顯志賦

前人開歲發春兮百卉含英甲子之朝兮汨吾西徵發軔新丰兮徘徊鎬京陵飛廉而太息兮登平陽而懷傷悲時俗之險厄兮哀好惡之無常棄衡石而意量兮隨風波而飛揚紛綸流於權利兮親雷同而妒異獨耿介而慕古兮豈時人之所�沮先聖之成論兮邈名賢之髙風忽道徳之珍麗兮務富貴之樂耽遵大路而徘徊兮履孔徳之窈冥固眾夫之所眩兮孰能觀於無形行勁直以離尢兮羌前人之所有內自省而不�兮遂定志而弗攺欣吾黨之唐虞兮湣吾生之愁勤聊發憤而揚情兮將以蕩夫憂心往者不可攀援兮來者不可與期病沒世之不稱兮願橫逝而無由陟雍畤而消搖兮超略陽而不反念人生之不再兮悲六親之日遠陟九�而臨嶭兮聽涇渭之波聲顧鴻門而歔欷兮哀吾孤之早零何天命之不純兮信吾罪之所生傷誠善之無辜兮賫此恨而入冥嗟我思之不遠兮豈敗事之可悔𨿽九死而不瞑兮恐餘殃之有再淚汍瀾而雨集兮气滂浡而云披心拂郁而紆結兮意沈抑而內悲瞰太行之嵯峨兮觀壺口之崢嶸悼丘墓之蕪穢兮恨昭穆之不榮歲忽忽而日邁兮壽冉冉其不與恥功業之無成兮赴原野而窮處昔伊尹之乾湯兮七十說而乃信�陶釣於雷澤兮賴虞舜而後親無二士之遭遇兮抱忠貞而莫達率妻子而耕耘兮委厥美而不伐韓盧抑而不縱兮騏驥絆而不試獨慷慨而遠覽兮非庸庸之所識卑衛賜之阜貨兮髙顏回之所慕重祖考之洪烈兮故收功於此路循四時之代謝兮分五土之刑徳相林麓之所產兮嘗水泉之所殖修神農之本業兮采軒轅之奇策追周棄之遺教兮軼範蠡之絕迹陟隴山以逾望兮眇然覽於八荒風波�其�興兮情惆悵而增傷覽河華之泱漭兮望秦晉之故國憤馮亭之不遠兮慍去疾之遭惑流山嶽而周覽兮徇碣石與洞庭浮江河而入海兮溯淮濟而上徵瞻燕齊之舊居兮歷宋楚之名都哀羣後之不祀兮痛列國之爲墟馳中夏而升降兮路紆軫而多艱講聖哲之通論兮心愊憶而紛紜惟天路之同軌兮或帝王之異政堯舜煥其蕩蕩兮禹承平而革命並日夜而幽思兮終悇憛而洞疑髙陽邈其超遠兮世孰可與論玆訊夏啟於甘澤兮傷帝典之始傾頌成康之載徳兮詠南風之歌聲思唐虞之晏晏兮揖稷契與爲朋苗裔紛其條暢兮至湯武而勃興昔三後之純粹兮每季世而窮禍弔夏桀於南巢兮哭殷紂於牧野詔伊尹於亳郊兮享呂望於酆州功與日月齊光兮名與三王爭流楊朱號乎衢路兮墨子泣乎白絲知漸染之易性兮怨造作之弗思美關雎之識微兮湣王道之將崩拔周唐之盛徳兮捃桓文之譎功忿戰國之遘禍兮憎權臣之擅彊黜楚子於南郢兮執趙武於溴梁善忠信之救時兮惡詐謀之妄作聘申叔於陳蔡兮禽荀息於虞虢誅�鉏之介聖兮討臧倉之訴知訴子反於彭城兮爵管仲於夷儀疾兵革之寖滋兮苦攻伐之萌生沈孫武於五湖兮斬白起於長平惡叢巧之亂世兮毒縱橫之敗俗流蘇秦於洹水兮幽張儀於鬼谷澄徳化之陵遲兮烈刑罰之峭峻燔商鞅之法術兮燒韓非之說論誚始皇之跋扈兮投李斯於四裔滅先主之法則兮禍寖淫而弘大援前聖以制中兮矯二主之驕奢饁女齊於絳臺兮饗椒舉於章華摛道徳之光耀兮匡衰世之眇風褒宋襄於泓谷兮表季札於延陵摭仁智之英華兮激亂國之末流觀鄭僑於溱洧兮訪晏嬰於營丘日曀曀其將暮兮獨於邑而煩惑夫何九州之博大兮迷不知路之南北駟素虯而馳騁兮乘翠云而相佯就伯夷而折中兮得務光而愈明款子髙於中野兮遇伯成而定慮欽眞人之徳美兮淹躊躇而弗去意斟愖而不淡兮俟回風而容與求善捲之所存兮遇許由於負黍軔吾車於箕陽兮秣吾馬於潁滸聞至言而曉領兮還吾反乎故宇覽天地之幽奧兮統萬物之維綱究陰陽之變化兮昭五徳之精光躍靑龍於滄海兮豢白虎於金山鑿巖石而爲室兮托髙陽以養仙神雀翔於鴻�兮元武潛於嬰冥伏朱樓而四望兮采三秀之華英纂前修之姱節兮曜往昔之光勛披綺季之麗服兮揚屈原之靈芬髙吾冠之岌岌兮長吾佩之洋洋飲六醴之淸液兮食五芝之茂英揵六枳而爲籬兮築蕙若而爲室播蘭芷於中庭兮列杜蘅於外術攢射乾而雜蘼蕪兮構木蘭與辛夷光扈扈而煬耀兮紛鬱鬱而暢美華芳其發越兮時恍忽而莫貴非惜身之轗軻兮憐眾美之��遊精神於大宅兮抗元妙之常操處淸靜以養志兮實吾心之所樂山峨峨而造天兮林冥冥而暢茂鸞回翔索其羣兮鹿哀鳴而求其友誦古今以散思兮覽聖賢以自鎭嘉孔丘之知命兮太老聃之責元徳與道其孰寶兮名與身其孰親陂山谷而閒處兮守寂寞而存神夫莊周之釣魚兮辭卿相之顯位於陵子之灌園兮似至人之仿�蓋隱約而得道兮羌窮悟而入術離塵垢之窈冥兮配喬松之妙節惟吾志之所庶兮固與俗其不同旣俶儻而髙引兮願觀其從容

自論

前人馮子以爲大人之徳不碌碌如玉落落如石風興雲蒸一龍一蛇與道翺翔與時變化夫豈守一節哉用之則行舍之則藏進退無主屈伸無常故曰有法無法因時爲業有度無度與物趣捨常務道徳之實而不求當世之名闊略杪小之禮蕩佚人間之事正身直行恬然肆志顧嘗好俶儻之策時莫能聽用其謀喟然長嘆自傷不遭久棲遲於小官不得舒其所懷抑心折節意淒情悲夫伐冰之家不利雞豚之息委積之臣不操市井之利況歷位食祿二十餘年而財產益狹居處益貧惟夫君子之仕行其道也慮時務者不能興其徳爲身求者不能成其功去而歸家復羈旅於州郡身愈據職家彌窮困卒離饑寒之災有喪元子之禍先將軍葬渭陵哀帝之崩也營之以爲園於是以新丰之東鴻門之上壽安之中地埶髙敞四通廣大南望酈山北屬涇渭東瞰河華龍門之陽三晉之路西顧酆鄗周秦之丘宮觀之墟通視千里覽見舊都遂定塋焉退而幽居蓋忠臣過故墟而歔欷孝子入舊室而哀嘆每念祖考著盛徳於前垂鴻烈於後遭時之禍墳墓蕪穢春秋蒸嘗昭穆無列年衰歲暮悼無成功將西田牧肥饒之野殖生產修孝道營宗廟廣祭祀然後闔門講習道徳觀覽乎孔老之論庶幾乎松喬之福上隴阪陟髙岡遊精宇宙流目八紘歷觀九州山川之體追覽上古得失之風湣道陵遲傷徳分崩夫睹其終必原其始故存其人而詠其道疆理九野經營五山眇然有思淩雲之意乃自賦自厲命其篇曰顯志顯志者言光明風化之情昭章元玅之思也

答賓戲有

序

班固

永平中爲郎典校祕書專篤志於儒學以著述爲業或譏以無功又感東方朔揚雄自諭以不遭蘇張範蔡之時曾不折之以正道明君子之所守故聊復應焉其辭曰賓戲主人曰蓋聞聖人有一定之論烈士有不易之分亦云名而已矣故太上有立徳其次有立功夫徳不得後身而特盛功不得背時而獨彰是以聖�之治棲棲遑遑孔席不暖墨突不黔由此言之取捨者昔人之上務著作者前烈之餘事耳今吾子幸遊帝王之世躬帶紱冕之服浮英華湛道徳矕龍虎之文舊矣卒不能攄首尾奮翼鱗振拔洿塗跨騰風雲使見之者影駭聞之者響震徒樂枕經籍書紆體衡門上無所下無所根獨攄意乎宇宙之外銳思於毫芒之內潛神默記緪以年歲然而器不賈於當已用不效於一世𨿽馳辯如濤波摛藻如春華猶無益於殿最也意者且運朝夕之策定合會之計使存有顯號亡有美謚不亦優乎主人逌爾而笑曰若賓之言所謂見世利之華暗道徳之實守窔奧之熒燭未仰天庭而睹白日也曩者王塗蕪穢周失其馭侯伯方軌戰國橫騖於是七雄虓闞分裂諸夏龍戰虎爭遊說之徒風颮電激�起而救之其餘焱飛景附霅煜其間者蓋不可勝載當此之時搦朽磨鈍鉛刀皆能一斷是故魯連飛一矢而蹶千金虞卿以顧盼而捐相印夫啾發投曲感耳之聲合之律度淫而不可聽者非韶夏之樂也因勢合變偶時之會風移俗易乖迕而不可通者非君子之法也及至從人合之衡人散之亡命漂說羇旅騁辭商鞅挾三術以鉆孝公李斯奮時務而要始皇彼皆躡風塵之會履顚沛之勢據僥乘邪以求一日之富貴朝爲榮華夕爲��福不盈眥禍溢於世凶人且以自悔況吉士而是賴乎且功不可以虛成名不可以僞立韓設辯以激君呂行詐以賈國說難旣遒其身乃囚秦貨旣貴厥宗亦墜是以仲尼抗浮雲之志孟軻養浩然之气彼豈樂爲迂闊哉道不可以貳也方今大漢灑掃羣穢夷險芟荒廓帝紘恢皇綱基隆於羲農規廣於黃唐其君天下也炎之如日威之如神涵之如海養之如春是以六合之內莫不同源其流沐浴元徳稟仰太和枝附葉著譬猶艸木之植山林鳥魚之毓川澤得气者蕃滋失時者零落參天地而施化豈云人事之厚薄哉今吾子處皇代而論戰國曜所聞而疑所覿欲從堥墩而度髙乎泰山懷泛濫而測深乎重淵亦未至也賓曰若夫鞅斯之倫衰周之凶人旣聞命矣敢問上古之士處身行道輔世成名可述於後者默而已乎主人曰何爲其然也昔者咎繇謨虞箕子訪周言通帝王謀合神聖殷說夢發於傅巖周望兆動於渭濱齊�激聲於康衢漢良受書於邳垠皆俟命而神交匪詞言之所信故能建必然之策展無窮之勛也近者陸子優遊新語以興董生下帷發藻儒林劉向司籍辯章舊聞揚雄譚思法言太元皆及時君之門闈究先聖之壼奧婆娑乎術藝之場休息乎篇籍之囿以全其質而發其文用納乎聖徳烈炳乎後人斯非其亞歟若乃伯夷抗行於首陽柳惠降志而辱仕顏潛樂於簞瓢孔終篇於西狩聲盈塞於天淵眞吾徒之師表也且吾聞之一陰一陽天地之方乃文乃質王道之綱有同有異聖哲之常故曰愼修所志守爾天符委命供己味道之腴神之聽之名其捨諸賓又不聞和氏之璧韞於荊石隋侯之珠藏於蚌蛤乎歷世莫�不知其將含景曜吐英精曠千載而流光也應龍潛於潢污魚黿媟之不睹其能奮靈徳合風雲超�荒而躆昊蒼也故夫泥蟠而天飛者應龍之神也先賤而後貴者和隋之珍也時暗而久章者君子之眞也若乃牙曠淸耳於管弦離婁眇目於毫分逄蒙絕技於弧矢般輸摧巧於斧斤良樂軼能於相馭烏獲抗力於千鈞和鵲發精於鍼石研桑心計於無垠走亦不任�技於彼列故密爾自娛於斯文

達旨

崔駰或說己曰易稱備物致用可觀而有所合故能扶陽以出順陰而入春發其華秋收其實有始有極爰登其質今子韞櫝六經服膺道術歷世而遊髙談有日俯鉤深於重淵仰探遠乎九乾窮至賾於幽微測潛隱之無源然下不步卿相之庭上不登王公之門進不黨以贊己退不黷於庸人獨師友道徳合符曩眞抱景特立與士不羣蓋髙樹靡陰獨木不林隨時之宜道貴從凡於時太上運天徳以君世憲王僚而布官臨雍泮以恢儒疏軒冕以崇賢率惇徳以厲忠孝揚茂化以砥仁義選利器於良材求鏌於明智不以此時攀臺階窺紫闥據髙軒望朱闕夫欲千里而咫尺未發蒙竊惑焉故英人乘斯時也猶逸禽之赴深林�蚋之趨大沛胡爲默默而久沈滯也答曰有是言乎子苟欲勉我以世路不知其跌而失吾之度也古者陰陽始分天地初制皇綱亡緒帝紀乃設傳序歷數三代興滅昔大庭尙矣赫胥罔識淳朴散離人物錯乖髙辛攸降厥趣各違道無常稽與時張弛失仁爲非得義爲是君子通變各審所履故士或掩目而淵潛或盥耳而山棲或艸耕而僅飽或木茹而長饑或重聘而不來或屢黜而不去或冒詢以干進或望色而斯舉或以役夫發夢於王公或以漁父見兆於元龜若夫紛繷塞路凶虐播流人有昏墊之�主有疇咨之憂條垂藟蔓上下相求於是乎賢人授手援世之災跋涉赴俗急斯時也昔堯含戚而�陶謨髙祖嘆而子房慮禍不散而曹絳奮結不解而陳平權及其策合道從克亂弭衝乃將鏤元珪冊顯功銘昆吾之冶勒景襄之鐘與其有事則褰裳濡足冠掛不顧人溺不拯則非仁也當其無事則躐纓整襟規矩其步徳讓不修則非忠也是以險則救俗平則守禮舉以公心不私其體今聖上之育斯人也朴以皇質雕以唐文六合怡怡比屋爲仁壹天下之眾異齊品類之萬殊參差同量壞冶一陶羣生得理庶績其凝家家有以樂和人人有以自優威械藏而俎豆布六典陳而九刑厝濟玆兆庶出於平易之路𨿽有力牧之略尙父之厲伊�不論奚事範蔡夫廣廈成而茂木暢遠求存而良馬縶陰事終而水宿藏場功畢而大火入方斯之際處士山積學者川流衣裳被宇冠蓋云浮譬猶衡陽之林岱陰之麓伐尋抱不爲之稀蓻拱把不爲之數悠悠罔極亦各有得彼采其華我收其實捨之則藏己所學也故進動以道則不辭執珪而秉柱國復靜以理則甘糟糠而安藜藿夫君子非不欲仕也恥誇毗以求舉非不欲室也惡登墻而摟處叫呼衒鬻縣旌自表非隋和之寶也暴智耀世因以干祿非仲尼之道也遊不倫黨苟以徇己污血競時利合而友子笑我之沈滯吾亦病子屑屑而不已也先人有則而我弗虧行有枉俓而我非隨臧否在予惟世所議固將因天質之自然誦上哲之髙訓詠太平之淸風行天下之至順懼吾躬之穢徳勤百畝之不耘縶余馬以安行俟性命之所存昔孔子起威於夾谷晏嬰發勇於崔杼曹劌舉節於柯盟卞嚴克捷於彊禦範蠡錯勢於會稽伍�樹功於柏舉魯連辯言以退燕包胥單辭而存楚唐且華顚以悟秦甘羅童牙而報趙原衰見廉於壺�宣孟收徳於束脯吳札結信於丘木展季�貞於門女顏回明仁於度轂程嬰顯義於趙武僕誠不能編徳於數者竊慕古人之所序

七辧

張衡無爲先生祖述列仙背世絕俗惟誦道篇形虛年衰志猶不遷於是七辧謀焉曰無爲先生淹在幽隅藏聲隱景�迹窮居抑其不韙盍往辧諸乃偕而就之虛然子曰樂國之都設爲閒館公輸制匠詭譎煥爛重屋百層連閣周漫應門鏘鏘華闕雙建雕虫彤綠螭虹蜿蜒於是彈比翼落鸝黃加雙鵾經鴛鴦然後棹云舫觀中流搴芙蓉集芳洲縱文身搏潛鱗探水玉拔瓊根收明月之照曜玩赤瑕之璘豳此宮室之麗也子盍歸而處之乎安存子曰淮南淸歌燕余材舞列乎前堂遞奏代序結鄭衛之遺風揚流哇而脈激楚鼙鼓協吹竽籟應律金石合奏妖冶邀會觀者交目衣解忘帶於是樂中日晚移卽昏庭美人妖服變曲爲淸攺賦新詞轉歌流聲此音樂之麗也子盍歸而聽諸闕丘子曰西施之徒姿容修嫮弱顏固植妍姱閒暇形似削成腰如約素淑性窈窕秀色美艷鬒發元髻光可以靨輔巧笑淸眸流盼皓齒朱唇的皪粲練於是紅華曼理遺芳酷烈侍夕先生同玆宴衎假明蘭燈指圖觀列蟬綿宜愧夭紹紆折此女色之麗也子盍歸而從之空同子曰交趾緅絺筒中之紵京城阿縞譬之蟬羽制爲時服以適寒暑駟秀騏之駁駿載軨獵之輶車建采虹之長旃系雌霓而爲旗逸駭�於靑丘超廣漢而永逝此輿服之麗也子盍歸而乘之雕華子曰元淸白醴葡萄醲嘉肴雜醢三臡七葅荔支黃柑寒梨乾榛沙餳石蜜遠國儲珍於是乃有芻豢腯牲麋麛豹胎飛鳧棲鷩養之以時審其齊和適其辛酸芳以姜椒拂以桂蘭會稽之菇冀野之粱珍羞雜沓灼爍芳香此滋味之美也子盍歸而食之依衛子曰若夫赤松王喬羨門安期噓吸沆瀣飲醴茹芝駕應龍戴行雲桴弱水越炎氛覽八極度天垠上游紫宮下棲昆侖此神仙之麗也子盍行而求之先生乃興而言曰吁美哉吾子之誨穆如淸風啟乃嘉實慰我心矯然傾首邪睨元圃軒臂矯翼將飛未舉仿無子曰在我聖皇躬勞至思參天兩地匪怠厥司率由舊章遵彼前謀正邪理謬靡有所疑旁窺八索仰鏡三墳講禮習樂儀則彬彬是以英人底材不賞而勸學而不厭誨而不倦於是二八之儔列乎帝庭揆事施教地平天成然後建明堂而班辟雍和邦國而說遠人化明如日下應如神漢𨿽舊邦其政維新而先生乃翻然回面曰君子一言於是觀智先民有言談何容易予𨿽蒙蔽不敏指趣敬受教命敢不務諸

應間有序附後

前人有間餘者曰蓋聞前哲首務務於下學上達佐國理民有云爲也朝有所聞則夕行之立功立事式昭徳音是故伊尹思使君爲堯舜而民處唐虞彼豈虛言而已哉必旌厥素爾咎單巫咸實守王家申伯樊仲實乾周邦服衮而朝介圭作瑞厥迹不朽垂烈後昆不亦丕歟且學非以要利而富貴萃之貴以行令富以施惠惠施令行故易稱以大業質以文美實由華興器賴雕飾爲好人以輿服爲榮吾子性徳體道篤信安仁約己博藝無堅不鉆以思世路斯何遠矣曩滯日官今又原之𨿽老氏曲全進道若退然行亦以需必也學非所用術有所仰故臨川將濟而舟�不存焉徒經思天衢內昭獨智固合理民之式也故嘗見謗於鄙儒深厲淺揭隨時爲義曾何貪於支離而習其孤技邪參輪可使自轉木雕猶能獨飛已垂翅而還故棲盍亦調其機而銛諸昔有文王自求多福人生在勤不索何獲曷若卑體屈己美言以相�鳴於喬木乃金聲而玉振之用後勛雪前吝婞佷不柔以意誰靳也應之曰是何觀同而見異也君子不患位之不尊而患徳之不崇不恥祿之不夥而恥智之不博是故藝可學而行可力也天爵髙懸得之在命或不速而自懷或羨旃而不臻求之無益故智者偭而不思阽身以僥幸固貪夫之所爲未得而豫喪也枉尺直尋議者譏之盈欲虧志孰云非羞於心有猜則簋�饌餔猶不屑餐旌瞀以之意之無疑則兼金盈百而不嫌辭孟軻以之士或解裋褐而襲黼黻或委臿築而據文軒者度徳拜爵量績受祿也輸力致庸受必有階渾元初基靈軌未紀吉凶分錯人用膧朦黃帝爲斯深慘有風後者是焉亮之察三辰於上迹禍福乎下經緯歷數然後天步有常則風後之爲也當少昊淸陽之末實或亂徳人神雜擾不可方物重黎又相顓頊而申理之日月卽次則重黎之爲也人各有能因蓺受任鳥師別名四叔三正官無二業事不並濟晝長則宵短日南則景北天且不堪兼況以人該之夫元龍迎夏則淩雲而奮鱗樂時也涉冬則淈泥而潛蟠避害也公旦道行故制典禮以尹天下懼教誨之不從有人之不理仲尼不遇故論六經以俟來辟恥一物之不知有事之無範所考不齊如何可一夫戰國交爭戎車競驅君若綴旒人無所麗燭武懸縋而秦伯退師魯連系箭而聊城弛柝從往則合橫來則離安危無常要在說夫咸以得人爲梟失士爲尢故樊噲披帷入見髙祖髙祖踞洗以對酈生當此之會乃黿鳴而�應也故能同心戮力勤卹人隱奄受區夏遂定帝位皆謀臣之由也故一介之策各有攸建子長諜之爛然有第夫女魃北而應龍翔洪鼎聲而軍容息溽暑至而鶉火棲寒冰沍而黿鼉蟄今也皇澤宣洽海外混同萬方億醜並質共劑若修成之不暇尙何功之可立立事有三言爲下列下列且不可庶矣奚冀其二哉於玆縉紳如雲儒士成林及津者風攄失塗者幽僻遭遇難要趨偶爲幸世易俗異事埶舛殊不能通其變而一度以揆之斯契船而求劍守株而伺兔也冒愧逞願必無仁以繼之有道者所不履也越王勾踐事此故厥緒不永捷徑邪至我不忍以投步干進苟容我不忍以歙肩𨿽有犀舟勁�猶人涉卬否有須者也姑亦奉順惇篤守以忠信得之不休不獲不吝不見是而不�居下位而不憂允上徳之常服焉方將帥天老而友地典與之乎髙睨而大談孔甲且不足慕焉稱殷彭及周聃與世殊技固孤是求子憂朱泙曼之無所用吾恨輪扁之無所教也子睹木雕獨飛湣我垂翅故棲吾感去�附鴟悲爾先笑而後號也斐豹以斃督燔書禮至以掖國作銘弦髙以牛餼退敵墨翟以縈帶全城貫髙以端辭顯義蘇武以禿節效貞蒲且以飛矰逞巧詹何以沈鉤致精奕秋以�局取譽王豹以淸謳流聲僕進不能參名於二立退又不能羣彼數子湣三墳之旣頹惜八索之不理庶前訓之可鉆聊朝聽乎柱史且韞櫝而待價踵顏氏以行止曾不慊夫晉楚敢告誠於知己

應間序間者觀余去史官五載而復還非進取之勢也惟衡內識利鈍操心不攺或不我知者以爲失志矣用爲間余余應之以時有遇否性命難求因玆以露余誠焉名之應間云

九思

王逸

逢尢悲兮愁哀兮憂天生我兮當暗時被諑譖兮虛獲尢心煩憒兮意無聊嚴載駕兮出戲遊周八極兮歷九州求軒轅兮索重華世旣卓兮遠眇眇握佩玖兮中路躇羨�繇兮建典謨懿風後兮受瑞圖湣余命兮遭六極委玉質兮於泥塗遽傽遑兮驅林澤步屏營兮行丘阿車軏折兮馬虺頹惷悵立兮涕滂思丁文兮聖明哲哀平差兮迷謬愚呂傅舉兮殷周興忌嚭專兮郢吳虛仰長嘆兮气結悒絕兮活復蘇虎兕爭兮於廷中豺狼鬥兮我之隅雲霧會兮日冥晦飄風起兮揚塵埃走鬯兮作東西欲竄伏兮其焉如念靈閨兮奧重深�願竭節兮隔無繇望舊邦兮路委隨憂心悄兮志勤劬魂煢煢兮不遑寐目眩眩兮寤終朝

怨上令尹兮謷謷羣司兮譨譨哀哉兮淈淈上下兮同流菽藟兮蔓衍芳兮挫枯朱紫兮雜亂曾莫兮別諸倚此兮巖�永思兮窈悠嗟懷兮眩惑用志兮不昭將喪兮玉斗遺失兮鈕樞我心兮煎熬惟是兮用憂集慕兮九旬退顧兮彭務擬斯兮二蹤未知兮所投謠吟兮中野上察兮璇璣大火兮西睨攝提兮運低雷霆兮硠�雹霰兮霏霏奔電兮光晃涼風兮愴淒鳥獸兮驚駭相從兮宿棲鴛鴦兮噰噰狐貍兮哀吾兮介特獨處兮罔依螻蛄兮鳴東蟊蠽兮號西蛓緣兮我裳蠋入兮我懷虫豸兮夾余惆悵兮自悲佇立兮忉怛心結縎兮折摧

疾世周徘徊兮漢渚求水神兮靈女嗟此國兮無良謀女詘兮謰謱鷃雀列兮嘩歡鴝鵒鳴兮聒余抱昭華兮寶璋欲衒鬻兮莫收言逝邁兮北䢐叫我友兮配耦日陰曀兮未光闃雿兮靡睹紛載驅兮髙馳將諮詢兮皇羲遵河臯兮周流路變易兮時乖濿滄海兮東遊沐盥浴兮天池訪太昊兮道要云靡貴兮仁義志欣樂兮反徵就周文兮邠岐秉玉英兮結誓日欲暮兮心悲惟天祿兮不再背我信兮自違逾隴堆兮渡漠過桂車兮合黎赴昆山兮騄從盧敖兮棲遲吮玉液兮止渴嚙芝華兮療饑居嵺廓兮�疇遠梁昌兮幾迷望江漢兮濩渃心緊豢兮傷懷時朏朏兮且旦塵漠漠兮未晞憂不暇兮寢食吒增嘆兮如雷

憫上哀世兮睩睩諓諓兮嗌喔眾多兮阿媚�靡兮成俗貪枉兮黨比貞良兮煢獨鵠竄兮枳棘鵜集兮帷幄蘮蕠兮靑�本兮萎落睹斯兮僞惑心爲兮隔錯逡巡兮圃藪率彼兮畛陌川谷兮淵淵山峊兮硌硌叢林兮崟崟林榛兮嶽嶽霜雪兮漼溰冰凍兮洛澤東西兮南北罔所兮歸薄庇蔭兮枯樹匍匐兮巖石蜷�兮寒局數獨處兮志不申年齒盡兮命迫促魁累擠摧兮常困辱含憂彊老兮愁無樂須髮蔓�兮顠鬢白思靈澤兮一膏沐懷蘭英兮把瓊若待天明兮立躑躅云蒙蒙兮電倏爍孤鶵驚兮鳴呴呴思怫郁兮肝切剝忿悁悒兮孰訴告

遭厄悼屈子兮遭厄沈玉躬兮湘汨何楚國兮難化迄於今兮不易士莫志兮羔裘競佞諛兮讒鬩鬩指正義兮爲曲訿璧玉兮爲石鶻雕遊兮華屋鵔鸃棲兮柴蔟起奮迅兮奔走違羣小兮謑�載靑雲兮上升適昭明兮所處躡天衢兮長驅踵九陽兮戲蕩越云漢兮南濟秣余馬兮河鼓霄霓紛兮暗翳參辰回兮顚倒逢流星兮問路顧指我兮從左俓觜兮直馳禦者迷兮失軌遂蹋達兮邪造與日月兮殊道志閼絕兮安如哀所求兮不耦攀天階兮下視見鄢郢兮舊宇意逍遙兮欲歸眾穢盛兮杳杳思哽饐兮詰詘涕流瀾兮如雨

悼亂嗟嗟兮悲夫殽亂兮紛拿茅絲兮同冠履兮共絇督萬兮侍宴周邵兮負�白龍兮見射靈龜兮執拘仲尼兮困厄鄒衍兮幽囚伊余兮念玆奔遁兮隱居將升兮髙山上有兮猴猿欲入兮深谷下有兮虺蛇左見兮鳴鵙右睹兮呼梟惶悸兮失气踴躍兮距跳便旋兮中原仰天兮增嘆菅蒯兮野莽萑葦兮千眠鹿蹊兮貒貉兮蟫蟫鸇鷂兮軒軒鶉兮甄甄哀我兮寡獨靡有兮匹倫意欲兮沈吟迫日兮黃昏元鶴兮髙飛增逝兮靑冥鶬鶊兮喈喈山鵲兮嚶嚶鴻鸕兮振翅歸雁兮於徵吾志兮覺悟懷我兮聖京垂屣兮將起跓�兮須明

傷時惟昊天兮昭靈陽气發兮淸明風習習兮和暖百艸萌兮華榮堇荼茂兮敷疏蘅芷雕兮瑩嫇湣貞良兮遇害將夭折兮碎糜時混混兮澆饡哀當世兮莫知覽往昔兮俊彥亦詘辱兮系累管束縛兮桎梏百貿易兮傳賣遭桓繆兮識舉才徳用兮列施且從容兮自慰玩琴書兮遊戲迫中國兮迮�吾欲之兮九夷超五嶺兮嵯峨觀浮石兮崔嵬陟丹山兮炎野屯余車兮黃支就祝融兮稽疑嘉已行兮無爲乃回朅兮北遊遇神孈兮冥娭欲靜居兮自娛心愁戚兮不能放余轡兮策駟忽風騰兮云浮跖飛杭兮越海從安期兮蓬萊緣天梯兮北上登太一兮玉臺使素女兮鼓簧乘戈和兮謳謠聲噭誂兮淸和音晏衍兮要淫咸欣欣兮酣樂余眷眷兮獨悲顧章華兮太息志戀戀兮依依

哀歲旻天兮淸涼元气兮髙朗北風兮潦烈艸木兮蒼唐吷兮��蝍蛆兮穰穰歲忽忽兮惟暮余感時兮淒愴傷俗兮泥濁蔽兮不章寶彼兮砂礫捐此兮夜光椒瑛兮涅污枲耳兮充房攝衣兮緩帶操戈兮墨陽升車兮命僕將馳兮四荒下堂兮見蠆出門兮觸�巷有兮蚰蜒邑多兮螳螂睹斯兮嫉賊心爲兮切傷俯念兮子胥仰憐兮比干投劍兮脫冕龍屈兮蜿蟤潛藏兮山澤匍匐兮叢攢窺見兮溪澗流水兮遇合部藝文三

七徵

晉陸機元虛子耽性衝素雍容元泊棄時俗而弗徇甘漁釣於一壑乃有通微大夫怨皇居之失寶傷鴻誓之後聞策元黃於榛險憑穴巖而放言通微大夫曰奇膳玉食窮滋致丰簡犧羽族考牲毛宗俯出沈鮪仰落歸鴻剖柔胎於孕豹宰潛肝乎豢龍拾朝陽之遺卵納丹穴之飛凰神宰奇稔嘉禾之穗含滋發馨素穎玉銳灼若皓雪之頹元云皎若明珠之積緇匱素蟣踴而瀺灂滋芬溢而相徽味𨿽濃而弗爽气旣惠而復奇介景福於眉壽裕溫克乎齊聖子能饗之乎通微大夫曰丰居華殿奇構磊落萬宇云覆千楹林錯仰綏瑰木俯積�石敷延袤之廣廡矯淩霄之髙閣秀淸暉乎云表騰藻蔭之奕奕珍觀淸榭嶽立連行雲階飛陛仰陟穹蒼聳浮柱而虯立施飛檐以龍翔回房旋室綴珠襲玉圖畫神仙延佑承福懸闥髙達長廊回屬於是登漸臺理俊音鏡元沚望長林逐狡獸弋輕禽覽壯藝以悅觀聆和樂而怡心子能居之乎通微大夫曰金石諧而齊響塤箎協而和鳴於是才人進羽鑰元弁被藻襲俯縈領以鴻歸仰矯首而鶴立激長歌於丹唇發鏗鏘乎柔木合淸商以絕節揮流徵而赴曲奏南荊之髙嘆詠易水之淸角爾乃睹蛾眉之羣麗容旣都而又閒矯纖腰以逐節頓皓足於鼓盤舒妍暉以妖韶若陵危之未安通微大夫曰蓋聞洙北有采唐之思淇上有送予之嘆關雎以寤寐爲戚溱洧以謔浪爲歡若夫妖嬪艷女搜羣擢俊穆藻儀於令表茂當年之柔嫚罄妍規之約綽體每變而增閒秀芳蕤其愉愉若余穎之可餐若夫靈晷潛祖顏退羽觴升淸琴厲因淸明以宣誠流微睇而授愛纖手揮而鳴佩鏗華衿被則芳塵萃子其納之乎通微大夫曰塗有殊而一致業有殊而名約各因姿以效績期寄響於天人也孰與顯奇蹤於萬邦撫六轡而髙遊瞰八宇以攄眄齊淸風乎諸侯言成否泰气作溫涼弭侵略於彊暴綜墜紀乎危邦子豈不願斯之雍容乎通微大夫曰明主應期撫民以徳配仁風於黃唐齊威靈乎宸極彜倫幸序庶績咸乂蕩流風於雍俗給天民乎齊泰是以元靈感而表應嘉神繁而畢覿舞唐庭之來儀鳴岐陽之鸑鷟應天監之休命荷神聽之介福然聖主達持盈之寶術寤經國之在賢各畢榮於分局期贊化於大鈞吾子豈不欲縻好爵於天宇顯列業乎帝臣歟元虛子作而言曰甚哉鄙人之惑也猶窮繩自逸於井乾憑河盜本於黃川欽至論敷敝衽謹聞命於王孫

演連珠

前人臣聞應物有方居難則易藏器在身所乏者時是以充堂之芳非幽蘭所難繞梁之音實縈弦所思臣聞智周通塞不爲時窮才經夷險不爲世屈是以淩飆之羽不求反風曜夜之目不思倒日臣聞利眼臨云不能垂照朗璞蒙垢不能吐暉是以明哲之君時有蔽壅之累俊乂之臣屢抱後時之悲臣聞因云灑潤則芬澤易流乘風載響則音徽自遠是以徳教俟物而濟榮名緣時而顯臣聞絕節髙唱非凡耳所悲肆義芳訊非庸聽所善是以南荊有寡和之歌東野有不釋之辧臣聞飛轡西頓則離朱與瞍收察懸景東秀則夜光與碔砆匿曜是以才換世則俱困功偶時而並劭

九湣

陸云昔屈原放逐而離騷之詞興自今及古文雅之士莫不以其情而玩其詞而表意焉遂�作者之末而述九湣裔皇聖之丰祜膺萬乘之多福眞龍暉以底載啟元辰而誕育考度中以錫命端嘉令而自肅蘭情馥以芬香瓊懷皎其如玉希千載以遙想昶遠思而自怡範方地而式矩儀穹天而承規結丹款於璇璣協朱誠於四時咨中心之信修佩日月以爲旗悲年歲之晚暮殉修名而競心仰勛華之耿暉詠三辟之遐音握遺芳而自玩挹浩露於蘭林陰雲紛以興靄�風起而回波黨朋淫以惡美疾傾宮之揚娥樹椒蘭於瑤圃掩夜光於瓊華遘貞心以誰忒毀玉質而蒙瑕甘莠言而棄予忽遐放其若遺瞻前軌而我先顧後乘而駕遲遵荒塗而伏軾撫鳴鑾而稱悲感瞻烏之有集嗟離雁之焉歸靜沈思以自瘁願淩雲而髙飛

修身逢天怒而離紛遘時咎於惟塵端周誠以恪居祗後命而自寅悲讒口之罔極隔離情於參辰豈三錫之又晞乃裔予於遐賓運羽棹以涉江浮鄂渚而駕言背夏首以窘逝兮溯行川而永嘆結風回而薄水兮源波縈而重瀾情懷眷以疊結舟淹流而中盤昶愁心以自邁肅榜人而曾謳詔河馮以淸川命湘娥而安流濟南詔以佇望野蕭條而振疇獸悲號以命侶鳥狂顧而鳴仇悲我行之悠悠怨同懷之莫求發辰陽而往彼緣湘沅而來假亦芳樹於縣車秣梁苗於樊馬山嵩髙以藏景云掩靄而荒野鳥拊翼於甍巓水回波於宇下指明星以脈路景卽陰而無旅隨長川以問津響修聲而和予聽歸音以自聞踐無迹以窮處𨿽遘湣之旣多亦顚沛其何悔仰眾芳之遺情希絕風之延佇亂曰有鳥翻飛集江湘兮彼美一人莫予將兮念玆涉江懷故鄕兮生日何短戚日長兮顧我愁景惟永傷兮

涉江原本闕六字

積沈毒於苦心魂憑虛以飄蕩形息景於重陰虎鳴�以拂谷螭回云而結林操土音以懷郢涕頻代而盈襟辭終古之舊墟托玆邦而遙集望龍門而屢顧攀惟桑而抵泣悲愁心之難狀振枯形而獨立撫雕容之日頹怊炯思而弗及聞先黎之達教固積善於遺慶晞明休而受言想介福之保定靡心貞以祗服溯大順而委命君在初之嘉惠每成言而永日怨谷風之攸嘆彌九齡而未徹願自獻於承間悲黨人之造膝舒幽情其曷訴捲永懷而淹卹嗟哲士之足嘆傷邦家之殄瘁痛靈修之匪懷頹九成於一簣忘大寶之勿假輕挈瓶之守器仰剪翮於淩霄俯歸飛於矰罻毀方城於秦川投江漢於泥渭悲彼黍之在郢悼宗楚之莫餼撫傷心以哀告將斯情之孰慰

悲郢登髙山以遐望念悠處之淹流豈大川之難濟悲利涉之莫由申修誠以砥節反內鑑而自求考余心其焉可往稽度於神謀訪斯言以卜居想貞龜以告將矯翼而塗險思振淸而世濁羌釋策而評子諒不疑其何卜朝彈冠以晞發夕振裳而濯足有懷沙以赴淵無抱素而蒙辱愁纏綿以宅心長嘆息而飲淚步江潭以仿徉頻行吟而含悴遇漁父之戾止興讜言而來憩𨿽懷芳而握瑜懼輕塵之我穢顧虛景而端形矧同波於俱醉迨伊人之逍遙聊仰葉於林側懷達心以遠寤怡衰顏而表色仰班荊之遺情想嘉訊而良食若有言而未吐忽棄予而淩波揮龍榜以鼓汰遺芬響而淸歌俟滄浪之濯纓悲余壽之幾何愧褊心之嘆渝恨爾謁之莫和捐江魚之言志營元寢於汨羅苟懷忠而死節豈有生之足嘉

行吟悲怨思之多感情惆悵而遠慕世元黃而旣渝心居貞而抱素冀斯气之一淸要佳人於天路考年載以遲之悲歲律之已暮攬丰艸於朝日思先晞於湛露規法圓而天象矩則方於地形祇信順以自範邀式谷於神聽悲登魂之無抗訊貞夢而通靈悔抱道而懷顧悲實蕃之已盈頓椒丘而息駕振初服而翺翔結瓊蕤之芳襟襲淩華之藻裳懷瑤林之珍秀握蘭野之芳香命巫咸以啟期訪百神而考祥靖永言以聽命欽靈誶而肅邁振華冕之玉藻樹象軒之髙蓋鸞假翼以鳴和霓揮景而縈�芳塵穆以煙熅彤雲起而深藹遊八極以大觀解飛轡以長想將結軌而世狹願援楫而川廣𨿽我服之方壯思振策其安往舒遠懷以弭節褰世羅於天网亂曰猗猗芳艸植山阿兮朝日來照發丰華兮秋風蕭瑟凝霜加兮傾葉懷春猶俟河兮

紆思徧周流而無過悲窮思之永久聽幽荒而罔詔眷寥廓而無友沈流液於繩樞逝回�於甕牖呼寂寞而靡應攬虛無其何有神悠悠而永念憂綢繆而盈室哀惻心而響起時棄予而景逸招逝運其難徵儀遺範而無律𨿽芳林之將焚豈蘭響之可謐晞馥風於曠野思同芬而靡質命險太其靡常道離隆而匪易紆幽情而思古援在昔而立辟俟重華以同遊悲瑤圃之難適舟登陸其焉濟輪涉淵而無迹悲荒塗之旣舛臨遵渚而投策欲隨波以周流恨匪石之難頹將從風而捲舒悲直矢之辭懷貞朗志而玉折厲勁心而蘭摧喟我懷以寤嘆闡前鑑而自融忠與邪其莫可豈余命之所窮俯投迹而世洿仰晞志而道隆恥蒙垢於同塵思振袂於別風明爽心以畢志考吾道以自終

考志天機偏其挺蓋玉衡運而回襄景彌修而日短時愈促而夜長和音變而攺律乘風革而爲商感秋林之夙暮悲芳艸之中霜存倏忽而風邁逝揮霍而雲散方輕焱而炯遲比收電而景宴將愉樂以夙興迢良日於昧旦痛予生之不辰逢此世之多難將藹藹而未揚世渾渾其難澄風頹山以離谷波平淵而爲陵道曠世而朴散化固滯而物凝恨輶徳以莫舉悲民鮮之孰勝景照明以妙見音振響而攄聞金淬堅以示斷靡質而效芬罄貞規以殉節反蒙謫於朋羣咨小心以惴惴悲江艸之蕓蕓亂曰浮雲暗靄天明息兮矰羅重設鳳矯翼兮梧桐逝矣樹榛棘兮思我芳林喟嘆息兮

感逝哀時命之險薄懷斯類以結憂手拊膺而永嘆形顧景而長愁生遺年而有盡居靜言其何須將輕舉以遠覽眇天路而髙遊結垂云之翠虯駕琬琰之玉輿揮采旄以煙指靡華旌而電舒命日月以淸天吾將遊乎九閡命屏翳以夕降式飛廉以朝興塗蒙雨而後淸景貞暉而先登陪湘妃於雕輅列漢女以後乘瓊蛾起而淸嘯神風穆其來應騑憑云而響駭驂噓天而景淩望紫微以振策躡太階而遂升飛芝蓋之翼翼回云車之轔轔朝總轡於扶桑夕飲馬於天津伐河鼓以解徵迄昆侖而凱振軌淩虛而遺迹塵蒙�而絕輪豈遠遊之無樂懷故都而傷情靡龍首以還顧轉瑤衡而回縈溯凱風以流盼悲舊邦之穢傾眷南云以興悲蒙東雨而涕零淩百川而絕蹈仰濯髮於崢嶸豈沈瘁之足弭將蟬蛻於長生

徵痛世路之隘狹詠遂古而長悲鏡端形於三接照直影於太徵祇中懷以眷暮豈鑑昧而忘歸悼天朝之遂晦構貝錦於繁文侈南箕以鼓物藹靑陽而播芬迹同塵而壤絕景和光而天分俯隕息於縈波仰頹嘆而崩云折若華以翳日時靡靡而難停餐秋菊以卻老年冉冉其旣盈欲假翼以天飛怨曾飆之我經思戢鱗以遁沼悲沈网之在淵有河淸而志得挫千載之長年擠哀響於頹風寓悲音於絕弦嗟有生之必死固逸我以自休彼達人之遺物甘褰裳而赴流矧餘情之沈毒資有生以速憂悼居世其何戚固形存其爲尢想百年之促期悲樂少而難多修與短其足曷久沈於汨羅投瀾漪而負石涉淸湘以懷沙臨恆流而自墜蒙浚壑之隆波接申胥於南江﹝闕三字﹞於

闕二字鼓層雲以手仰接景而登遐

元居釋

晉束�束�閒居門人�侍方下帷深譚隱機而咍含毫散藻考撰同異在側者進而問之曰蓋聞道向變通達者無窮世亂則救其紛時泰則扶其隆振天維以贊百務熙帝載而鼓皇風生則率土樂其存死則宇內哀其終是以君子屈已伸道不恥於時上國有不索何獲之言周易著躍以求進之辭莘老負金鉉以陳烹割之說齊客當康衢而詠白水之詩今先生耽道修藝嶷然山峙潛朗通微洽覽深識夜兼忘寐之勤晝騁鉆元之思曠年累稔不墮其志鱗翼成而愈伏術業優而不試乃欲闔闠辭價泥蟠深處永戢琳瑯之耀匿首窮魚之渚當唐年而慕長沮邦有道而反�武識彼迷此愚竊不取若乃士以援登進必待求附藝之黨橫擢則林藪之彥不抽丹墀步紈�之童東野遺白顚之叟盍亦因子都而事博陸憑鷁首以涉洪流蹈翠云以駭逸龍振光耀以驚沈徒屈蟠於坎井眄天路而不遊學旣種而身困夫何爲乎祕丘且歲不我與時若奔駟有來無反難得易失先生不知盱豫之讖悔遲而忘夫朋盍之義務疾亦豈能登海湄而仰東流之水臨虞泉而招西歸之日徒以曲畏爲梏儒學自桎囚大道於環堵苦形骸於蓬室豈能托身權戚憑勢假力擇棲芳林飛不待翼夕宿七娥之房朝享五鼎之食匡三正則太階平贊五教而玉繩直孰若茹藿餐蔬終身以匿哉束子曰居吾將導爾以君子之道諭爾以出處之事爾其明受余訓謹聽余志昔元一旣啟兩儀肇立離光夜隱望舒晝戢羽族翔林蟨蛁赴濕物從性之所安士樂志之所執或背丰榮以巖棲或排蘭闥而求入在野者龍逸在朝者鳳集𨿽其軌迹不同而道無貴賤必安其業交而相羨稷契奮庸以宣道巢由洗耳以避禪同垂不朽之稱俱入賢者之流參名比譽誰劣誰優何必貪與二八爲羣而恥爲七人之疇乎且道暌而通士不同趣吾竊綴處者之末行未敢聞子之髙諭將忽蒲輪而不眄夫何權戚之云附哉昔周漢中衰時難自托福兆旣開患端亦作朝遊巍峨之宮夕墜崢嶸之壑晝笑夜嘆晨華暮落忠不足以衛己禍不可以預度是士諱登朝而競赴臨薄或毀名自污或不食其祿比從政於匣笥之龜譬官者於郊廟之犢公孫泣涕而辭相揚雄抗論於赤族今大晉熙隆六合寧靜蜂蠆止毒熊羆輟猛五刑勿用八紘備整主無驕肆之怒臣無犛纓之請上下相安率禮從道朝養觸邪之獸庭有指佞之艸禍戮可以忠逃寵祿可以順保且夫進無險懼而惟寂之務者率其性也兩可俱是而捨彼趣此者從其志也蓋無爲可以解天下之紛淡泊可以救國家之急當位者事有所窮陳策者言有不入翟璜不能回西鄰之寇平勃不能正如意之立乾木臥而秦師退四皓起而戚姬泣夫如是何捨何執何去何就謂山岑之林爲芳谷底之莽爲臭守分任可惟天所授鳥不假甲於龜魚不假足於獸何必笑孤竹之貧而求齊景之富恥布衣以肆志寧文裘而拖繡且能約其躬則儋石之�以丰苟肆其欲則海陵之積不足存道徳者則匹夫之身可榮忘大倫者則萬乘之主猶辱將研六籍以訓世守寂泊以鎭俗偶鄭老於海隅匹嚴叟於僻蜀且世以太虛爲輿元壚爲肆神遊莫競之林心存無營之室榮利不擾其覺殷憂不乾其寐捐誇者之所貪收躁務之所棄剃聖籍之荒蕪總羣言之一至全素履於丘園背纓緌而長逸請子課吾業於千載無聽吾言於今日也

抵疑

夏侯湛當路子有疑夏侯湛者而謂之曰吾聞有其才而不遇者時也有其時而不遇者命也吾子童幼而岐嶷弱冠而著徳少而流聲長而垂名拔萃始立而登宰相之朝揮翼初儀而受卿尹之舉蕩典籍之華談先王之言入閶闔躡丹墀染彤管吐洪輝乾當世之務觸人主之威有效矣而官不過散郎舉不過賢良鳳棲五期龍蟠六年英耀禿落羽儀摧殘而獨雍容藝文蕩駘儒林志不輟著述之業口不釋雅頌之音徒費精而耗力勞神而苦心此術亦已薄矣而終莫之辯宜吾子之陸沈也且以言乎才則吾子優矣以言乎時則子之所與二三公者義則骨肉之固交則明道之觀也富於徳貴於官其所發明𨿽叩牛操築之客傭賃抱關之隸負俗懷譏之士猶將登爲大夫顯爲卿尹於何有寶咳唾之音愛錙珠之力向若垂一鱗回一翼令吾子扳其飛騰之勢掛其羽翼之末猶奮迅於雲霄之際騰驤於四極之外今乃金口玉音漠然沈默使吾子棲遲窮巷守此困極心有窮志貌有饑色吝江河之流不以濯舟船之畔惜東壁之光不以寓貧婦之目抑非二三公之蔽賢也實吾子之拙惑也夏侯子曰噫湛也幸有過人必知之矣吾子所以褒飾之大矣斟酌之諭非小醜之所堪也然過承古人之誨抑因子大夫之忝在敝室也敢布其腹心豈能隱幾以覽其槪乎客曰敢祗以聽夏侯子曰吾聞先大夫孔聖之言徳之不修學之不講聞義不能徙不善不能攺是吾憂也四徳具而名位不至者非吾任也是以君子求諸己小人求諸人僕也承門戶之業受過庭之訓是以得接冠帶之末充乎士大夫之列頗窺六經之文覽百家之學弱年而入公朝蒙蔽而當顯舉進不能拔羣出萃卻不能抗排當世志則乍顯乍昧文則乍幽乍蔚知之者則謂之欲逍遙以養生不知之者則謂之欲遑遑以求達此皆未是僕之所匱也僕又聞世有道則士無所執其節黜陟明則下不在量其力是以當舉而不辭入朝而酬問僕東野之鄙人頑直之陋生也不識當世之便不達朝廷之情不能依靡容悅出入崎傾逐巧點妍嘔喁辯佞隨羣班之次伏簡墨之後當此之時若失水之魚喪家之狗行不勝衣言不出口安能乾當世之務觸人主之威適足以露狂簡而增塵垢縱使心有至言言有偏直此委巷之誠非朝廷之欲也今天子以茂徳臨天下以八方六合爲四境海內無虞萬國元靜九夷之從王化猶洪聲之收淸響黎苗之樂函夏若遊形之招惠景鄕曲之徒一介之士曾諷急就習甲子者皆奮筆揚文議制論道出艸茅起林藪禦靑瑣入金墉者無日不有充三臺之寺盈中書之閣有司不能竟其文當年不能編其籍此執政之所厭聞也若乃羣公百辟卿士常伯被朱佩紫耀金帶白坐而論道者又充路盈寢黃幄玉階之內飽其尺牘矣若僕之言皆糞土之說消磨灰爛垢辱招穢適可充衛士之爨盈掃除之器譬猶投盈寸之膠而欲使江海易色燒一羽之毛而欲令大壚增勢若燎原之煙彌天之云噓之不益其熱之不減其气今子見僕入朝蹔對便欲坐望髙位吐言數百便謂陵嶒一世何吾子之失評也僕固脂車以須放秣馬以待卻反耕於枳落歸志乎渦瀨從容乎農夫優遊乎卒歲矣古者天子畫土以封羣後羣後受國以臨其邦懸大賞以樂其成列九伐以討其違興衰相形安危相傾故在位者以求賢爲務受任者以進才爲急今也則九州爲一家萬國爲百郡政有常道法有恆訓因循而禮樂自定揖讓而天下大順夫道學之貴遊閭邑之搢紳皆髙門之子世臣之裔弘風長譽推成而進悠悠者皆天下之彥也諷詁訓傳詩書講儒墨說元虛僕皆不如也二三公之簡僕於凡庸之肆顯僕於細猥之中則爲功也重矣時而淸談則爲親也周矣且古之君子不知士則不明不安是以居逸而思危對食而肴乾今也則否居位者以善身爲靜以寡交爲愼以弱斷爲重以怯言爲信不知士者無公誹不得士者不私愧彼在位者皆稷契咎益伊呂周召之倫叔豹仲熊之儔稽古則逾黃唐經緯則越虞夏蔑昆吾之功嗤桓文之勛抵管仲蹉跎晏嬰遠升鼎湖近超太平方將保重嗇神獨善其身元白沖虛仡爾養眞𨿽力挾泰山將不舉一羽揚波萬里將不濯一鱗哆唾成珠玉揮袂出風雲豈肯鄙事取才進人此又吾子之失言也子獨不聞夫神人乎風飲露不食五穀登太淸遊山嶽靡芝艸弄白玉不因而獨備無假而自足不與人路同嗜欲不與世務齊榮辱故能入無窮之門享不死之年以此言之何待進賢客曰聖人有言曰邦有道貧且賤焉恥也今子值有道之世當太平之會不攘袂奮气發謀出奇使鳴鶴受和好爵見縻抑乃沈身郎署約志勤卑不亦羸哉且伊尹之乾成湯�戚之迕桓公或投己鼎俎或庸身飯牛明廢興之機歌白水之流徳入殷王義感齊侯故伊尹起庖廚而登阿衡�戚出車下而階大夫外無微介內無請謁矯身擢手徑躡名位吾子亦何不慕賢以自厲希古以慷慨乎夏侯子曰嗚呼是何言歟富與貴是人之所欲非僕之所惡也夫乾將之劍陸斷狗馬水截蛟龍而鉛刀不能入泥騏驥驊驑之乘一日而致千里而駑蹇不能邁畝百煉之鑑別須眉之數而壁土不見泰山鴻鵠一舉橫四海之區出靑雲之外而尺鷃不陵桑楡此利鈍之較優劣之決也夫欲進其身者不過千萬乘而僕已上朝堂答世問不過顯所知而僕已竭心思盡才學意無雅正可準論無片言可采是以頓於鄙劣而莫之能起也以此言之僕何爲其不自衒哉子不嫌僕徳之不劭而疑其位之不到是猶反鏡而索照登木而下釣僕未以此爲不肖也若乃伊尹負鼎以干湯呂尙隱遊以僥文傅說操築以寤主�戚擊角以要君此非僕所能也莊周駘蕩以放言君平賣卜以自賢接輿陽狂以蔽身梅福棄家以求仙又非僕之所安也若乃季札抗節於延陵揚雄覃思於太元伯玉和柔於仕懷柳惠三黜於士官僕𨿽不敏竊頗仿佛其淸塵

元守論

皇甫謐或謂謐曰富貴人之所欲貧賤人之所惡何故委形待於窮而不變乎且道之所貴者理世也人之所美者及時也先生年邁齒變饑寒不贍轉死溝壑其誰知乎謐曰人之所至惜者命也道之所必全者形也性形所不可犯者疾病也若擾全道以損性命安得去貧賤存所欲哉吾聞食人之祿者懷人之憂形彊猶不堪況吾之弱疾乎且貧者士之常賤者道之實處常得實沒齒不憂孰與富貴擾神耗精者乎又生爲人所不知死爲人所不惜至矣喑聾之徒天下之有道者也夫一人死而天下號者以爲損也一人生而四海笑者以爲益也然則號笑非益死損生也是以至道不損至徳不益何哉體足也如回天下之念以追損生之福運四海之心以廣非益之病豈道徳之至乎夫惟無損則至堅矣夫惟無益則至厚矣堅故終不損厚故終不薄苟能體堅厚之實居不薄之眞立乎損益之外遊乎形骸之表則我道全矣

釋勸論

前人魏郡召上計掾舉孝廉景元初相國辟皆不行其後鄕親勸令應命謐爲釋勸論以通誌焉其辭曰相國晉王辟余等三十七人及泰始登禪同命之士莫不畢至皆拜騎都尉或錫爵關內侯進奉朝請禮如侍臣惟餘疾困不及國寵宗人父兄及我寮類咸以爲天下大慶萬民賴之𨿽未成禮不宜安寢縱其疾篤猶當致身余惟古今明王之制事無巨細斷之以情實力不堪豈慢也哉乃伏枕而嘆曰夫進者身之榮也退者命之實也設余不疾執髙箕山尙當容之況余實篤故堯舜之世士或收迹林澤或過門不敢入咎繇之徒兩遂其願者遇時也故朝貴致功之臣野美全志之士彼獨何人哉今聖帝龍興配名前哲仁道不遠斯亦然乎客或以常言見逼或以逆世爲慮余謂上有寬明之主必有聽意之人天网恢恢至否一也何尢於出處哉遂究賓主之論以解難者名曰釋勸客曰蓋聞天以懸象致明地以含通吐靈故黃鍾次序律呂分形是以春華發萼夏繁其實秋風逐暑冬冰乃結人道以之應機乃發三材連利明若符契故士或同升於唐朝或先覺於有莘或通夢以感主或釋釣於渭濱或叩角以干齊或解褐以相秦或冒謗以安鄭或乘駟以救屯或班荊以求友或借術於黃神故能電飛景拔超次邁倫騰髙聲以奮遠抗宇宙之淸音由此觀之進徳貴乎及時何故屈此而不伸今子以英茂之才遊精於六藝之府散意於眾妙之門者有年矣旣遭皇禪之朝又投祿利之際委聖明之主遇知己之會時淸道眞可以衝邁此眞吾生濯髮云漢鴻漸之秋也韜光逐藪含章未耀龍潛九泉然執髙棄通道之遠守介人之局操無乃乖於道之趣乎且吾聞招搖昏回則天位正五教班敍則人理定如今王命切至委慮有司上招迕主之累下致駭眾之疑達者貴同何必獨異羣賢可從何必守意方今同命並臻饑不待�振藻皇塗咸秩天官子獨棲遲衡門放形世表遜遁丘園不睨華好惠不加人行不合道身嬰大疢性命難保若其羲和促轡大火西頹臨川恨晚將復何階夫貴陰賤璧聖所約也顚倒衣裳明所箴也子其鑑先哲之洪範副聖朝之虛心衝靈翼於雲路浴天池以濯鱗排閶闔步玉岑登紫闥侍北辰翻然景耀雜沓英塵輔唐虞之主化堯舜之人宣刑措之政配殷周之臣銘功景鐘參敍彜倫存則鼎食亡爲貴臣不亦茂哉而忽金白之輝曜忘靑紫之班瞵辭容服之光粲抱獘褐之終年無乃勤乎主人笑而應之曰吁若賓可謂習外觀之暉暉未睹幽人之仿�也見俗人之不容未諭聖皇之兼愛也循方圓於規矩未知大形之無外也故曰天元而淸地靜而寧含羅萬類旁薄羣生寄身聖世托道之靈若夫春以陽散冬以陰凝泰液含光元气混蒸眾品仰化誕制殊徵故進者享天祿處者安丘陵是以寒暑相推四宿代中陰陽不治運化無窮自然分定兩克厥中二物俱靈是謂大同彼此無怨是謂至通若乃衰周之末貴詐賤誠牽於權力以利要榮故蘇子出而六主合張儀入而橫勢成廉頗存而趙重樂毅去而燕輕公叔沒而魏敗孫臏刖而齊寧蠡種親而越霸屈子疏而楚傾是以君無常籍臣無定名損義放誠一虛一盈故馮以彈劍感主女有反賜之說項奮拔山之力蒯陳鼎足之勢東郭劫於田榮顏闔恥於見逼斯皆棄禮喪眞苟榮朝夕之急者也豈道化之本歟若乃聖帝之創化也參徳乎二皇齊風乎虞夏欲溫溫而和暢不欲察察而明切也欲混混若源流不欲蕩蕩而名發也欲索索而條解不欲契契而繩結也欲茫茫而無垠不欲區區而分別也欲暗然而內章不欲示白若冰雪也欲醇醇而任徳不欲瑣瑣而執法也是以見機者以動成好遁者無所迫故曰一明一昧得道之槪一弛一張合體之方一浮一沈兼得其眞故上有勞謙之愛下有不名之臣朝有聘賢之禮野有遁竄之人是以支伯以幽疾拒唐李老寄迹於西鄰顏氏安陋以成名原思娛道於至貧榮期以三樂感尼父黔婁定謚於布衾乾木偃息以存魏荊萊志邁於江岑君平因蓍以道著四皓潛徳於洛濱鄭眞躬耕以致譽幼安發令乎今人皆持難奪之節執不回之意遭拔俗之主全彼人之志故有獨定之計者不借謀於眾人守不動之安者不假慮於羣賓故能棄外親之華通內道之眞去顯顯之明路入昧昧之埃塵宛轉萬情之形表排托虛寂以寄身居無事之宅交釋利之人輕若鴻毛重若泥沈損之不得測之愈深眞吾徒之師表余迫疾而不能及者也子議吾失宿而駭眾吾亦怪子較論而不折中也夫才不周用眾所斥也寢疾彌年朝所棄也是以胥克之廢丘明列焉伯牛有疾孔子斯嘆若黃帝創制於九經岐伯剖腹以蠲腸扁鵲造虢而屍起文摯徇命於齊王醫和顯術於秦晉倉公發祕於漢皇華佗存精於獨識仲景垂妙於定方徒恨生不逢乎若人故乞命訴乎明王求絕編於天籙亮我躬之辛苦冀微誠之降霜故俟罪而窮處

客傲

郭璞客傲郭生曰玉以兼城爲寶士以知名爲賢明月不妄映蘭葩豈虛鮮今足下旣以拔文秀於薈蔭弱根於慶雲淩扶搖而竦翮揮淸瀾以濯鱗而響不徹於九臯價不登乎千金傲岸榮悴之際頡頏龍魚之間進不爲諧隱退不爲放言無沈冥之韻而希風乎嚴光徒費思於鉆�摹洞林乎連山尙何名乎夫攀驪龍之�撫翠禽之毛者而不得絕霞肆跨天津者未之前聞也郭生粲然而笑曰鷦鷯不可與論云翼井蛙難與量海鰲𨿽然將祛子之惑訊以未悟其可乎乃者地維中絕乾光墜采皇運暫回廓祚淮海龍徳時乘羣才云駭藹若鄧林之會逸翰爛若溟海之納奔濤不煩咨嗟之訪不假蒲帛之招羈九有之奇駿咸總之於一朝豈惟丰沛之英南陽之豪昆吾挺鋒驌驦軒髦杞梓競敷蘭荑爭翹嚶聲冠於伐木援類繁乎拔茅是以水無浪士巖無幽人刈蘭不暇爨桂不給安得錯薪乎且夫窟泉之潛不思云翚熙冰之采不羨旭晞渾光曜於埃藹者亦曷願滄浪之深秋陽之映乎登降紛於九五淪湧懸乎龍津蚓蛾以不才陸槁蟒蛇以騰鶩暴鱗連城之寶藏於褐裏三秀𨿽艷靡於麗采香惡乎芬賈惡乎在是以不塵不冥不驪不騂支離其神蕭悴其形形廢則神王迹粗而名生體全者爲犧至獨者不孤傲俗者不得以自得默覺者不足以涉無故不恢心而形遺不外累而智喪無巖穴而冥寂無江湖而放浪元悟不以應機洞不以昭曠不物物我我不是是非非忘意非我意得意非我懷寄羣籟乎無象域萬殊於一歸不壽殤子不夭彭涓不壯秋毫不小太山蚊�與天地齊流蜉蝣與大椿齒年然一闔一開兩儀之迹一衝一溢懸象之節渙沍期於寒暑雕蔚要乎春秋靑陽之翠秀龍豹之委�駿狼之長暉元陸之短景故臯壤爲悲欣之府蝴蝶爲物化之器矣夫欣黎黃之音者不顰蟪蛄之吟豁雲臺之觀者必閟帶索之歡縱蹈而詠采薺擁壁而嘆抱關戰機心以外物不能得意於一弦悟往復於嗟嘆安可與言樂天者乎若乃莊周偃蹇於漆園老萊婆娑於林窟嚴平澄漠於塵肆梅貞隱淪乎市卒梁生吟嘯而矯迹焦先混沌而槁杌阮公昏酣而賣傲翟叟遁形以倏忽吾不能幾韻於數賢故寂然玩此員策與智骨

對儒

曹毗或問曹子曰夫寶以含珍爲貴士以藏器爲峻麟以絕迹摽奇松以負霜稱雋是以蘭生幽澗玉輝千仞故子州浮滄瀾而龍蟠吳季忽萬乘以解印虞公潛崇巖以頤神梁生適南越以保愼故能全眞養和夷迹洞庭陵冬揚芳披雪獨振也今子少晞冥風弱挺秀容奇發幼齡翰披儒童吐辭則藻落揚班抗心則志擬髙鴻味道則理貫莊肆研妙則�奪豪鋒故以騰廣莫而萋蒨排素薄而靑�者矣何必以刑理爲己任申韓爲宏通旣登東觀染史筆又據太學理儒功曾無元韻淡泊逸气虛洞養采幽翳晦明蒙籠不追林棲之迹不希抱鱗之龍不營練眞之術不慕內聽之聰而處泛位以核物扇塵教以自蒙負鹽車以顯能飾一己以求恭退不居漆園之場出不躡曾城之衝遊不踐綽約之室趠不希騄駬之蹤徒以區區之懷而整名目之典覆簣之量而塞北川之洪檢名實於俄頃之間定得失乎一管之鋒子若謂我果是耶則是不必以合俗子若云俗果非耶則俗非不可以苟從俗我紛以交爭利害渾而彌重何異執朽轡以禦逸駟承勁風以握秋蓬役恬性以充勞府對羣物以耦怨讎者乎子不聞乎終軍之�賈生之才拔奇山東玉映漢臺可謂響播六合聲駭嬰孩而見毀絳灌之口身離狼狽之災由此言之名爲實賓福萌禍胎朝敷榮華夕歸塵埃未若澄虛心於元圃蔭瑤林於蓬萊絕世事而雋黃綺鼓滄川而浪龍鰓者矣蒙竊惑焉主人煥耳而笑欣然而言白夫兩儀旣辟陰陽汗浩五才疊用化生紛擾萬類蕓蕓孰測其兆故不登閬風安以瞻殊目之形不步景宿何以觀恢廓之表是以迷粗者循一往之智狷介者守一方之矯豈知火林之蔚炎柯冰津之擢陽艸故大人達觀任化昏曉出不極勞處不巢皓在儒亦儒在道亦道運屈則紆其淸暉時申則散其龍藻此蓋員動之用捨非尋常之所寶也今三明互照二气載宣元教夕凝朗風晨鮮道以才暢化隨理全故五典�明於百揆虞音齊響於五弦安期解褐於秀林漁父罷釣於長川如斯則化無不容道無不延風澄於俗波淸於川方將舞黃虯於慶雲招儀鳳於靈山流玉醴於華闥秀朱艸於庭前何有違理之患累眞之嫌子徒知辧其說而未測其源明朝菌不可逾晦朔蟪蛄無以觀大年固非管翰之所述聊敬對以終篇

釋時論

王沈東野丈人觀時以居隱耕污�之墟有冰氏之子者出自沍寒之谷過而問塗丈人曰子奚自曰自涸陰之鄕奚適曰欲適煌煌之堂丈人曰入煌煌之堂者必有赫赫之光今子困於寒而欲求諸熱無得熱之方冰子瞿然曰胡爲其然也丈人曰融融者皆趨熱之士其得鑪冶之門者惟挾炭之子苟非斯人不如其巳冰子曰吾聞宗廟之器不要華林之木四門之賓何必冠蓋之族前賢有解韋索而佩朱韍捨徒擔而乘丹轂由此言之何卹而無祿惟先生告我塗之速也丈人曰嗚呼子聞得之若是不知時之在彼吾將釋子夫道有安危時有險易才有所應行有所適英奇奮於縱橫之世賢智顯於霸王之初當厄難則騁權譎以良圖值制作則展儒道以暢攄是則衮龍出於縕褐卿相起於匹夫故有朝賤而夕貴先捲而後舒當斯時也豈計門資之髙卑論勢位之輕重乎今則不然上聖下明時隆道寧羣後逸豫晏安守平百辟君子奕世相生公門有公卿門有卿指禿腐骨不簡蚩獰多士丰於貴族爵命不出閨庭四門穆穆綺襦是盈仍叔之子皆爲老成賤有常辱貴有常榮肉食繼踵於華屋疏食襲迹於耨耕談名位者以諂媚附勢舉髙譽者因資而隨形至乃空囂者以泓噌爲雅量璅慧者以淺利爲槍槍脢胎者以無檢爲弘曠僂垢者以守意爲堅貞嘲哮者以粗發爲髙亮韞

遇合部紀事淮南子道應訓墨者有田鳩者欲見秦惠王約車申轅畱於秦周年不得見客有言之楚王者往見楚王楚王甚悅之予以節使於秦至因見予之將軍之節惠王見而說之出捨喟然而嘆告從者曰吾畱秦三年不得見不識道之可以從楚也物故有近之而遠遠之而近者漢書金日磾傳日磾與母閼氏弟倫俱沒入官輸黃門養馬時年十四矣久之武帝遊宴見馬后宮滿側日磾等數十人牽馬過殿下莫不竊視至日磾獨不敢日磾長八尺二寸容貌甚嚴馬又肥好上異而問之具以本狀對上奇焉卽日賜湯沭衣冠拜爲馬監遷侍中駙馬都尉光祿大夫晉書華譚傳太康中刺史嵇紹舉譚秀才將行別駕陳總餞之因問曰思賢之主以求才爲務進取之士以功名爲先何仲舒不仕武帝之朝賈誼失分漢文之時此吳晉之滯論可辧此理而後別譚曰夫聖人在上物無不理百揆之職非賢不居故山林無匿景衡門不棲遲至承統之王或是中才或復凡人居聖人之器處兆庶之上是以其教日頹風俗漸獘又中才之君所資者偏物以類感必於其黨黨言𨿽非彼以爲是以所授有顏冉之賢所用有廊廟之器居官者日冀元凱之功在上者日庶堯舜之義彼豈知其政漸毀哉朝𨿽有求賢之名而無知才之實言𨿽當彼以爲誣策𨿽奇彼以爲妄誣則毀己之言入妄則不忠之責生豈故爲哉淺明不見深理近才不睹遠體也是以言不用計不施恐死亡之不暇何論功名之立哉故上官暱而屈原放宰嚭寵而伍員戮豈不哀哉若仲舒抑於孝武賈誼失於漢文蓋復是其輕者耳故白起有云非得賢之難用之難非用之難信之難得賢而不能用用而不能信功業豈可得而成哉世說劉道眞少時常漁艸澤善歌嘯聞者莫不畱連有一老嫗識其非常人甚樂其歌嘯乃殺豚進之道眞食豚盡了不謝嫗見不飽又進一豚食半余半乃還之後爲吏部郎嫗兒爲小令史道眞超用之不知所由問母母告之於是賫牛酒詣道眞道眞曰去去無可復用相報梁書範云傳初云與髙祖遇於齊竟陵王子良邸又嘗接裏閈髙祖深器之及義兵至京邑云時在城內東昏旣誅侍中張稷使云銜命出城髙祖因畱之便參帷幄天監元年髙祖受禪以佐命功封霄城縣侯云以舊恩見拔超居佐命盡誠翊亮知無不爲髙祖亦推心任之所奏多允唐書馬周傳周至長安捨中郎將常何家貞觀五年詔百官言得失何武人不涉學周爲條二十餘事皆當世所切太宗怪問何何曰此非臣所能家客馬周教臣言之客忠孝人也帝卽召之間未至道使者四輩惇趣及謁見與語帝大悅詔直門下省拜監察禦史禦史臺記唐辛郁舊名太公弱冠遭太宗於行所問何人曰辛太公太宗曰何如舊太公郁曰舊太公八十始遇文王今臣年適十八已遇陛下過之遠矣太宗悅命值中書唐書王琚傳琚懷州河內人少孤敏悟有才略明天文象緯以從父隱客嘗爲鳳合侍郎故數與貴近交時年甫冠見駙馬都尉王同皎同皎器之會謀刺武三思琚義其爲卽與周璟張仲之等共計事泄亡命自傭於揚州富商家識非庸人以女嫁之厚給以貲琚亦賴以濟睿宗立琚自言本末主人厚賫使還長安元宗爲太子間遊獵韋杜間怠休樹下琚以儒服見且請過家太子許之至所廬乃蕭然窶陋坐久殺牛進酒殊丰厚太子駭異自是每到韋杜輒止其廬初太子在潞州襄城張暐爲銅鞮令性豪殖喜賓客弋獵事厚奉太子數集其家山東倡人趙元禮有女善歌舞得幸太子止暐第其後生子瑛者也太子已平內難召暐拜宮門郎與姜皎崔滌李令問王守一薛伯陽等並侍左右令問累擢殿中少監守一太僕少卿此數人以東宮皆勢重天下琚是時方補諸曁縣主簿過謝東宮至廷中徐行髙視侍衛呵止曰太子在琚怒曰在外惟聞太平公主不聞有太子太子本有功於社稷孝於君親安得此聲太子遽召見琚曰韋氏躬行殺逆天下動搖人思李氏故殿下取之易也今天下已定太平專思立功左右大臣多爲其用天子以元妹能忍其過臣竊爲殿下寒心太子命坐且泣曰計將安便琚曰昔漢蓋主供養昭帝其後與上官桀謀殺霍光不及天子而帝猶以大義去之今太子功定天下公主乃敢妄圖大臣樹黨有廢立意太子誠召張說劉幽求郭元振等計之憂可紓也太子曰先生何以自隱而日與寡人遊琚曰臣善丹沙且工諧隱願比優人太子喜恨相知晚翌日授詹事府司直內供奉兼崇文學士日以諸王及姜皎等入侍獨琚常豫祕謀不逾月遷太子舍人兼諫議大夫太子受內禪擢中書侍郎公主謀益甚幽求暐謀先事誅之侍禦史鄧光賓漏謀不克皆得罪久之琚見事迫請帝決策先天二年七月乃與岐王薛王姜皎李令問王毛仲王守一以鐵騎至承天門太上皇聞外嘩噪召郭元振升承天樓閉關以拒俄而侍禦史任知古召募數百人於朝堂不得入少選琚從帝至樓下誅蕭至忠岑羲竇懷貞斬常元楷李慈北闕下賈膺福李於內客省事平琚進戶部尙書封趙國公皎工部尙書楚國公毛仲輔國大將軍霍國公守一太常卿晉國公各食實戶五百令問殿中監宋國公實戶三百琚皎令問辭不就以舊官增戶二百於是帝召燕內殿賜金銀雜皿皆一�帛二千第一區帝於琚眷委特異豫大政事時號內宰相北夢瑣言唐襄陽孟浩然與李太白交遊元宗徵李入翰林孟以故人之分與有彈冠之望久無消息乃入京謁之一日元宗召李入對因從容說及孟浩然李奏曰臣故人也見在臣私第上令急召賜對俾口進佳句孟浩然誦詩曰北闕休上書南山歸獘廬不才明主棄多病故人疏上意不悅乃曰未曾見浩然進書朝廷退黜何不雲气蒸云夢澤波動嶽陽城緣是不降恩澤終於布衣而已宣宗索趙嘏詩其卷首有題秦皇詩其略云徒知六國隨斤斧莫有羣儒定是非上不悅東觀奏記敕鄕貢進士溫庭筠早隨計吏夙蓍雄名徒負不羈之才罕有適時之用放騷人於湘浦移賈誼於長沙尙有前席之期未爽抽毫之思可隨州隋縣尉舍人裴坦之詞也庭筠字飛卿彥博之裔孫也詞賦詩篇冠絕一時與李商隱齊名時號溫李連舉進士竟不中第至是謫爲九品吏進士紀唐夫嘆庭筠之冤贈之詩曰鳳凰詔下𨿽承命鸚鵡才髙卻累身人多諷誦上明主也而庭筠反以才廢制中自引騷人長沙之事君子譏之前一年商隱以鹽鐵推官死商隱字義山文學宏博箋表尢著於人間自開成二年升進士第至上十二年竟不升於王廷而庭筠亦恓恓不涉第豈以文學爲極致已靳於此遂於祿位有所愛耶不可得而問矣北夢瑣言唐陜州廉使盧沆在舉場甚有時稱曾於滻水逆旅遇宣宗皇帝微行意其貴人斂身回避帝揖與相見沆乃自稱進士盧沆帝請詩卷袖之乘騾而去他日對大臣語及盧沆令主事擢第沆不自安恐僭冒之辱宰臣問沆與主上有何階緣沆乃具陳因由時亦不訝以其文章非叨忝也沆後自廉察入朝知舉遇黃寇犯闕不及終場趙崇大夫戲之曰出腹不生養主司也初盧家未嘗知舉盧相攜恥之故拔沆爲主文竟不果賈島遇宣宗微行問秀才名對曰賈島帝曰久聞詩名島曰何以知之後言於宰臣與平曾相次謫授長沙尉所謂不識貴人也舒溥者萬州人粗解書記事前恩州刺史李希元往廣州謁嗣薛王歸裝甚丰於時蜀兵部毛文晏侍郎宣徽宋光葆開封府前陵州王洪使君皆未宦達舒子竊資而奉之爾後三人繼登顯秩而恃此階緣多行無禮於恩牧因笞而遣之始依陵州王洪奏授井研令尋爲王公所鄙次依宋開封亦以不恭見棄轉薦於嘉牧顧珣珣承奉貴近誤奏爲團練判官賜緋轉員外郎未久失意復疏之俾其入貢仍假一表希除畿邑實要斥遠之邸吏知意表竟不行淹畱經年乃經堂陳狀只望本分入貢之恩澤時相因依莫測本末優與擬議轉檢校工部郎中所謂三斥三遇也愚嘗覽吳武陵爲李吉甫相所�致及第因類而附之五代史敬翔傳翔字子振同州馮翊人也自言唐平陽王暉之後少好學工書檄乾符中舉進士不中乃客大梁翔同里人王發爲汴州觀察支使遂往依焉久之發無所薦引翔客益窘爲人作箋刺傳之軍中太祖素不知書翔所作皆俚俗語太祖愛之謂發曰聞君有故人可與俱來翔見太祖太祖問曰聞子讀春秋春秋所記何等事翔曰諸侯爭戰之事耳太祖曰其用兵之法可以爲吾用乎翔曰兵者應變出奇以取勝春秋古法不可用於今太祖大喜補以軍職非其所好乃以爲館驛巡官太祖與蔡人戰汴郊翔時時爲太祖謀畫多中太祖欣然以爲得翔之晚動靜輒以問之洛陽舊聞記梁祖之初兼四鎭也英烈剛狠視之若乳虎左右小忤其旨立殺之梁之職史每日先與家人辭訣而入歸必相賀賓客對之不寒而栗進士杜荀鶴以所業投之且乞一見掌客以事聞於梁祖默無所報荀鶴住大梁數月先是凡有求謁梁祖如已通姓名而不得見者𨿽逾年困躓於逆旅中寒餓殊甚主者畱之不令私去不爾卽公人輩及禍矣荀鶴逐日詣客次一日梁祖在便廳謂左右曰杜荀鶴何在左右以現在客次爲對未見間有馳騎者至梁祖見之至巳午間方退梁祖遽起歸宅荀鶴謂掌客曰某饑甚告欲歸公人輩爲設食且曰乞命若大王出要見秀才言已歸館捨卽某等求死不暇至未申間梁祖果出復坐於便廳令取盆骰子來旣至梁祖擲數十擲意似有所卜擲且久終不愜旨怒甚屢顧左右怖懼縮頸重足若蹈湯火須臾梁祖取骰子在手大叫曰杜荀鶴遂擲之視之六隻俱赤乃連聲命屈秀才荀鶴爲主客者引入令趨驟至階陛下梁祖言曰秀才不合趨階荀鶴聲喏恐懼流汗在背敍謝訖命坐荀鶴慘悴戰栗神不主體梁祖徐曰知秀才久矣荀鶴欲降階拜謝梁祖曰不可於是再拜復坐梁祖顧視階下謂左右曰似有雨點下令視之實雨也然仰首視之天無片雲雨點甚大沾階檐有聲梁祖自起熟視之復坐謂杜曰秀才曾見無雲而雨否荀鶴答言未曾見梁祖笑曰昔所謂無雲而雨謂之天泣不知是何祥也又大笑命左右將紙筆來請秀才題一篇無雲雨詩杜始對梁祖坐身如在燃炭之上憂悸殊甚復令賦詩不敢辭立成一絕獻之梁祖覽之大喜立召賓席共飲極歡而散且曰來日特爲秀才開一筵復拜謝而退杜絕句云同是乾坤事不同雨絲飛灑日輪中若教陰朗都相似爭表梁王造化功由是大獲見賞杜旣歸驚惶成疾水瀉數十度气貌羸絕幾不能起客司守之供侍湯藥若事慈父母明晨再有主客者督之且曰大王欲見秀才請速上馬不獲已巾櫛上馬比至凡促召者五七輩杜困頓無力趨進遲緩梁祖自起大聲曰杜秀才爭表梁王造化功杜頓忘其病趨走如飛連拜敍謝數四自是梁祖特設帳賓館賜之衣服錢物待之甚厚福建人徐夤下第獻過梁郊賦梁祖覽而器重之且曰古人酬文士有一字千金之語軍督費用且多今一字奉絹一匹畱於賓館厚禮待之南唐書劉洞傳洞廬陵人隱居廬山二十年能詩長於五字唐律自言得賈島法後主嗣位尢屬意詩文或以洞言者洞遂獻詩百篇卷首石城篇其詞石城古波頭一望思悠悠幾許六朝事不禁江水流後主讀之感愴不怡者久之因棄不復觀洞亦不復見省金陵受圍洞猶在城中國亡洞過故宮闕徘徊賦詩多感慨悲傷不以不遇故有怨懟語東軒筆錄太祖幸西都肆赦張文定公齊賢時以布衣獻策太祖召至便坐令面陳其事文定以手畫地條陳十策內四說稱旨文定堅執其六說皆善太祖怒令武士拽出及車駕還京語太宗曰我幸西都惟得一張齊賢耳我不欲爵之以官異時汝可收之使輔汝爲相也至太宗初卽位放進士榜欲置子髙等而有司偶失掄選置第三甲之末太宗不悅及注官有旨一榜盡與京官通判文定釋褐將作監丞通判衡州十年果爲相石林燕語太宗時陳文忠公廷試第一曾會第二皆除光祿寺丞直史館會繼遷殿中丞知宣州賜緋衣銀魚前無此比也治平初彭器資諒暗榜亦爲進士第一乃連三任職官十年而後始攺太子中允蓋器資未嘗求於當路代還多自赴吏部銓然卒以是知名仕宦淹速信不足較也春渚紀聞先友郭照爲京東憲日嘗爲先生言其曾大父中令公贄初爲布衣時肄業京師皇建院一日方與僧對奕外傳南衙大王至以太宗龍潛日嘗判開封府故有南衙之稱忘收棋局太宗從容問所與棋者僧以郭對太宗命召至郭不敢隱卽前拜謁太宗見郭進趨詳雅襟度朴遠屬意再三因詢其行捲適有詩軸在案間卽取以跪呈首篇有觀艸書詩云髙低艸木芳爭發多少龍蛇眼未開太宗大加稱賞蓋有合聖意者卽載以後乘歸府第命章聖出拜之不閱月而太宗登極遂以隨龍恩命官爾後眷遇益隆不十數年位登公輔蓋與孟襄陽賈長沙不侔矣湘山野錄王尙書拱辰長安上事日理掾撰樂詞有人間合作大丞相天下猶呼小狀元之句又梅龍圖摯余杭上事日一曹僚撰頭盞曲有黃閣方開鼎和羹正待梅之句二吏因受知蒙二公薦擢不數年並升於臺閣玉照新誌韓子蒼駒本蜀人父爲峽州夷陵令老矣有一妾子蒼不能奉之父怒逐出內侍賈祥先坐罪竄是郡駒父事祥甚謹祥不能忘子蒼父逐之後走京師祥已收召大用事子蒼往投之祥不知其得罪於其父也獻其所業偶裕陵忽問遷謫中有何人材祥卽出子蒼詩文以進首篇太乙眞人之句上覽奇之卽批出賜進士及第除祕書省正字不數年遂掌外制江緯字彥文三衢人元符中爲太學生徽宗登極應詔上書陳大中至正之道言頗剴切上大喜召對稱旨賜進士及第除太學正自此聲名籍甚陸農師爲左丞以其子妻之政和末爲太常少卿蒙上之知將有禮簉之命時陸氏已亡再娶錢氏秦魯大主女也偶因對揚奏畢上忽問云聞卿近納錢景臻女爲室亦好親情言訖微笑是晚批出攺除宗正少卿彥文知非美意卽丐外出知處州由是遂擯不復用元符末巨公爲太學博士輪對建言比因行事太廟冠冕皆前俯後仰不合古制詔行下太常寺中奏云自來前仰後俯必是本官行禮之時倒戴之誤哲宗顧宰臣笑曰如此豈可作學官可與一閒散去處攺端王府記室參軍未幾端邸龍飛風雲感會至登宰席寵祿光大震耀一時禍福倚伏有如此者宋史蔡攸傳攸字君安京長子也元符中監在京裁造院徽宗時爲端王每退朝攸適趨局遇諸塗必下馬拱立王問左右知爲蔡承旨子心善之及卽位記其人遂有寵揮麈後錄髙俅者本東坡先生小史筆札頗工東坡自翰苑出帥中山畱以予曾文肅文肅以史令已多辭之東坡以屬王晉卿元符末晉卿爲樞密都承旨時佑陵爲端王在潛邸日已自好文故與晉卿善在殿廬待班解後王云今日偶忘記帶篦刀子來欲假以掠鬢可乎晉卿從腰間取之王云此樣甚新可愛晉卿言近創造二副一猶未用少刻當以馳內至晚遣俅往值王在園中蹴鞠俅候報之際睥睨不已王呼來前詢曰汝亦解此技耶俅曰能之漫令對蹴遂愜王之意大喜呼隸輩云可往傳語都尉旣謝篦刀之貺井所送人皆輟畱矣由是日見親信逾月王登寶位上優寵之眷渥甚厚不次遷拜其儕類援以祈恩上云汝曹爭如彼好腳迹邪數年間建節循至使相徧歷三衙者二十年領殿前司職事自俅始也父惇復復爲節度使兄伸自言業進士直赴殿試後登八座子侄皆爲郎恩幸無比極其富貴玉照新誌李漢老邴少年日作漢宮春詞膾炙人口所謂問玉堂何似茅舍疏籬者是也正和間自書省丁憂歸山東服終造朝舉國無與立談者方悵悵無計時王黼爲首相忽遣人招至東閣開宴延之上坐出其家姬數十人皆絕色也漢老惘然莫曉酒中羣唱是詞以侑觴漢老私切自欣除目可無慮矣甚大醉而歸又數日有館閣之命不數年遂入翰苑話腴徽廟一日幸來夫人閣偶灑翰於小白團扇書七言十四字而天思稍倦顧在側璫云汝有能吟之客可令續之乃薦鄕裏太學生旣宣入內侍省恭讀宸制不知指意乞爲取旨或續句呈或就書扇左上曰朝來不喜餐必惡阻也當以此爲詞以續於扇續進上大喜會將策士生時未奏名徑使造廷賜以第焉上禦詩曰選飯朝來不喜粲禦廚空費八珍盤生續曰人間有味都嘗徧只許江梅一點酸貴耳集道君幸李師師家偶周邦彥先在焉知道君至遂匿於�下道君自攜新棖一顆云江南初進來遂與師師謔語邦彥悉聞之檃括成少年遊雲並刀如水吳鹽勝雪纖手破新棖後云嚴城上已三更馬滑霜濃不如休去直是少人行李師師因歌此詞道君問誰作李師師奏云周邦彥詞道君大怒坐朝宣諭蔡京雲開封府有監稅周邦彥者聞課額不登如何京尹不按發來蔡京罔知所以奏云容臣退朝呼京尹叩問續得復奏京尹至蔡以禦前聖旨諭之京尹云惟周邦彥課額增羨蔡云上意如此只得遷就將上得旨周邦彥職事廢弛可日下押出國門隔一二日道君復幸李師師家不見李師師問其家知送周監稅道君方以邦彥出國門爲喜旣至不遇坐久至更初李始歸愁眉淚睫憔悴可掬道君大怒云爾去那里去李奏臣妾萬死知周邦彥得罪押出國門略致一杯相別不知官家來道君問曾有詞否李奏云有蘭陵王詞今柳陰直者是也道君云唱一徧看李奏云容臣妾奉一杯歌此詞爲官家壽曲終道君大喜復召爲大晟樂正後官至大晟樂樂府待制邦彥以詞行當時皆稱美成詞殊不知美成文筆大有可觀作汴都賦如箋奏雜著皆是傑作可惜以詞掩其他文也當時李師師家有二邦彥一周美成一李士美皆爲道君狎客士美因而爲宰相吁君臣遇合於娼優下賤之家國之安危治亂可想而知矣揮麈後錄蘇叔黨以黨禁屏處潁昌極無憀有泗州招信士人李植元秀者鄕風慕義歲一過之必遲徊以師資焉且致饋餉甚腆叔黨懷之宣和末向伯恭出爲淮漕自京師枉道以訪叔黨畱連請委叔黨道李之義風而屬其左顧之伯恭入境首令訪問加禮以待未幾金虜南寇髙宗以元帥在河北伯恭卽命李金帛往訪問行府犒師並上表勸進行數程而與前驅遇已而飛龍禦天補承務郎由是遂被眷知後來官職俱至列卿揮麈餘話陳彥育序丹揚士子從後湖蘇養直學詩造其三昧向伯恭爲浙漕訪養直於隱居彥育適在坐一見喜之邀與之共途益以契合遂以其愛姬寇氏嫁之攜歸逾年伯恭登從班乃啟於思陵云寇氏萊公之元孫其後獨有此一女乞以一官與其夫陳序遂詔特補和州文學伯恭爲自制簪裳靴笏令人黃牒往並授之並以白金爲餉彥育方教村童於陋巷持書人至彥育疑非其所有至出補牒見其姓名始拜命望逾意表不勝驚喜閭巷爲之攺觀其後終於刪定官明淸有其詩一帙至今尙存也靖康初秦會之自禦史丐祠歸建康僦捨以居適當炎暑上元宰張師言昌訪之會之語師言此屋粗可居但每爲西日所苦柰何得一涼棚備矣翌日未曉但聞斤斧之聲會之起視之則松棚已就詢之匠者云縣宇中方創一棚昨日聞侍禦之言卽輟以成此會之大喜次年會之入爲中司北去又數年還朝已而拜相時師言年逾七十會之於是就官簿中減去十歲擢知楚州把麾持節者又逾十年然後掛冠老於潛近九十而終師言詩文甚佳多傳於外揮麈三錄汪明遠澈任衢州教授以母憂歸從吉後造朝從秦會之仍求舊闕詞甚懇到秦問何苦欲此汪云彼中人情旣熟且郡有兩臺可以求知秦愈疑之不與乃以沅州教授處之旣不遂意而地偏且遠汪家素貧稱貸赴官極爲不滿到郡見井邑之荒涼遊從之寥落尢以郁陶心竊怒秦而不敢言也適萬俟元忠與秦異議自參政安置秭歸後徙沅江汪因謁之投分甚歡日夕往還三載之間益以膠固萬俟還朝繼而大拜首加薦引力爲之地入朝七年間遂登政府事不可料有如此者貴耳集徳壽丁亥降聖遇丙午慶八十壽皇講行慶禮上尊號周益公當國差官撰冊文讀冊書冊擬楊誠齋尢延之各撰一本預先進呈益公與誠齋鄕人借此欲除誠齋一侍從爲潤筆冊文壽皇披閱至再卽宣諭益公楊之文太聱牙在禦前讀時生受不若用尢之文溫潤益公又思所以處誠齋奏爲讀冊官壽皇云楊江西人聲音不淸不若移作奉冊壽皇過內奏冊寶儀節及行禮官讀至楊某徳壽作色曰楊某尙在這里如何不去壽皇奏云不曉聖意徳壽曰楊某殿冊內比朕作晉元帝甚道理楊卽日除江東漕誠齋由是薄憾益公談藪甄龍友云卿永嘉人滑稽辯捷爲近世之冠樓宣獻自西掖出守以首春觴客甄預坐席間謂公曰今年春气一何太盛公問其故甄曰以果�甘蔗知之根在公前而末已至此公爲罰掌吏眾訾其猥率遊天竺寺集詩句贊大士大書於壁云巧笑倩兮美目盼兮彼美人兮西方之人兮孝廟臨幸一見賞之詔侍臣物色其人或以甄姓名聞曰是溫州狂生用之且敗風俗上曰惟此一人朕自舉之甄時爲某邑宰趣召登殿上迎問曰卿何故名龍友甄罔然不知所對旣退乃得之曰君爲堯舜之君故臣得與夔龍爲友由是不稱旨猶得添倅後至國子監輟耕錄胡石塘先生嘗應聘入京世皇召見於便殿趨進張皇不覺笠子攲側上問曰秀才何學對曰修身齊家治國平天下之學上笑曰自家一笠尙不端正又能平天下邪然憐其貧特授揚州路教授吁以先王之學行而不見遇於明君是果命矣夫剪勝野聞太祖嘗微行裏市間過國子監監生某者入酒坊帝揖而問之曰先生亦過酒家飲乎對曰旅次艸艸聊寄食爾帝因與之入時坐客滿案惟供司土神幾尙餘空帝攜之在地曰神姑讓我坐乃與生對席問其鄕裏曰某四川重慶府人也帝因屬詞曰千里爲重重水重山重慶府生應聲曰一人成大大邦大國大明君帝又舉翣幾小木命生賦詩因諭己意其詩曰寸木元從斧削成每於低處立功名他時若得臺端用要向人間治不平帝私喜因探錢償酒家相別而去生不知其爲帝也明日忽移名召生入謁生茫然自失旣至帝笑曰秀才憶昨與天子對席乎生惶恐謝罪又曰汝欲登臺端乎遂命除爲按察使太祖之封十王也親艸冊文適李韓公北徵唐之淳在軍中曾爲艸露布帝讀其文嘉之問艸者爲誰韓公以之淳對帝令飛騎召之使者不諭旨械系之淳之淳以父肅得罪悚栗不自保至京師過其姑之門告使者止索其姑出泣曰善爲我斂屍姑乃大慟之行次東華門已閉守者曰有旨令以布裹從屋上遞入累累傳易數遞始至便殿膏燈煌耀帝坐閱書之淳俯首庭下帝問曰是汝艸露布耶之淳對曰臣昧死艸之良久中侍以短幾置之淳前列燭帝令膝坐以封王冊文一篇授之曰少爲私潤之之淳叩首曰臣萬死不敢當帝曰卽不敢姑旁注之之淳如命帝令中侍續續報定畢乃上之遙望燭影下帝微微喜次第下凡十篇悉定之每奏輒嘉悅奏畢時夜未央帝令明日朝謁復如故出至姑家姑尙守門見之淳相慶幸具酒食沐具及旦庭謁帝問曰汝世宦否對曰臣父翰林應奉唐肅卽日命嗣父官備遺錄胡公閏字松友江西鄱陽人嘗題竹詩於吳芮祠壁間太祖徵陳友諒時見之深加嘆賞陰記其姓名詩云幽人無俗懷寫此蒼龍骨九天風雨來飛騰作靈物後以薦至闕上識之曰此題詩鄱陽廟者也授都督府經歷

遇合部藝文四詩

詞

邶風北門三章

衛之賢者處亂世事暗君不得其志故因出北門而賦以自比出自北門憂心殷殷終窶且貧莫知我艱已焉哉天實爲之謂之何哉王事適我政事一埤益我我入自外室人交��我已焉哉天實爲之謂之何哉王事惇我政事一埤遺我我入自外室人交�摧我已焉哉天實爲之謂之何哉

飯牛歌

周�戚淮南子曰�戚欲乾齊桓公困窮無以自達於是爲商旅將任車以商於齊暮宿於郭門外桓公郊迎客夜開門辟任車爝火甚眾越飯牛車下擊牛角而疾商歌桓公聞之曰異哉非常人也令後車載之因授以政蜩笑外稿云此歌不類春秋時人語蓋後世所擬者髙誘注呂氏春秋謂戚所歌乃詩碩鼠之辭𨿽未見所據亦可見南山白石之歌誘初未之見也然其辭亦激烈足以動人南山矸白石爛生不逢堯與舜禪短布單衣適至骭從�飯牛薄夜半長夜漫漫何時旦滄浪之水白石粲中有鯉魚長尺半獘布單衣裁至骭淸朝飯牛至夜半黃犢上阪且休息吾將捨汝相齊國

又劉向別錄所載

出東門兮厲石斑上有松柏靑且闌粗布衣兮縕縷時不遇兮堯舜主牛兮努力食細艸大臣在爾側吾當與爾適楚國

龜山操

孔子琴操曰季桓子受齊女樂孔子欲諫不得退而望魯龜山作此曲以諭季氏之蔽魯也予欲望魯兮龜山蔽之手無斧柯柰龜山何

息鄹操

同前孔叢子曰趙子使聘夫子將至焉及河聞鳴犢趙犨之見殺也回輿而旋之衛息鄹爲操云雲家語曰還息於鄹作盤琴以哀之卽此歌也周道衰微禮樂陵遲文武旣墜吾將焉歸周遊天下靡邦可依鳳鳥不識珍寶梟鴟眷然顧之慘然心悲巾車命駕將適唐都黃河洋洋攸攸之魚臨津不濟還轅息鄹傷予道窮哀彼無辜翺翔於衛復我舊廬從吾所好其樂只且

盤操

同前事與前同又名息鄹操竭澤而漁蛟龍不遊覆巢毀卵鳳不翔畱慘予心悲還轅息鄹

猗蘭操

同前琴操曰孔子歷聘諸侯諸侯莫能任自衛反魯隱谷之中見薌蘭獨茂喟然嘆曰蘭當爲王者香今乃與眾艸爲伍止車援琴歌之自傷不逢時托辭於蘭云習習谷風以陰以雨之子於歸遠送於野何彼蒼天不得其所逍遙九州無所定處時人暗蔽不知賢者年紀逝邁一身將老

去魯歌

同前史記曰孔子相魯齊人遺女樂季桓子受之三日不聽政郊又不致膰俎於大夫孔子遂行宿乎屯而師己送曰夫子則非罪孔子曰吾歌可夫歌云云桓子聞之曰夫子罪我以羣婢故也彼婦之口可以出走彼婦之謁可以死敗優哉遊哉維以卒歲

臨河嘆

同前孔子適晉臨河不濟嘆而作歌秋水衍兮風揚波舟楫顚倒更相加歸來歸來胡爲斯

楚聘歌

同前孔叢子曰楚王使使奉金幣聘夫子宰予冉有曰夫子之道至是行矣遂請見問曰太公勤身苦志八十而遇文王孰與許由之賢乎曰許由獨善其身者也太公兼利天下者也然今世無文王𨿽有太公孰能識之乃歌曰大道隱兮禮爲基賢人竄兮將待時天下如一兮欲何之

丘陵歌

同前孔叢子曰哀公使以幣如衛迎夫子而不能賞用也故夫子作丘陵之歌登彼丘陵峛崺其阪仁道在邇求之若遠遂迷不復自嬰屯蹇喟然回慮題彼泰山郁確其髙梁甫回連枳棘充路陟之無緣將伐無柯患玆蔓延惟以永嘆涕霣潺湲

佹詩

荀卿佹詩者荀卿子之所作也或曰荀卿旣爲蘭陵令客有說春申君者曰湯以亳武王以鎬皆有天下今荀子賢而君借以百里之勢臣爲君危之春申君乃謝荀子荀子去之趙人又說春申君曰昔伊尹去夏入殷殷王而夏亡管仲去魯入齊魯弱而齊彊賢者所在其君未嘗不尊榮也今荀子天下賢士君何爲謝之春申君又使人請荀子荀子不還而遺之賦卽此佹詩也天下不治請陳佹詩天地易位四時易鄕列星隕墜旦暮晦盲幽暗登昭日月下藏公正無私反見縱橫志愛公利重樓疏堂無私罪人憼革二兵道徳純備讒口將將仁人絀約敖暴擅彊天下幽險恐失世英螭龍爲蝘蜓鴟梟爲鳳凰比干見刳孔子拘匡昭昭乎其知之明也鬱鬱乎其遇時之不祥也拂乎其欲禮義之大行也暗乎天下之晦盲也皓天不復憂無疆也千秋必反古之常也弟子勉學天不忘也聖人共手時幾將矣與愚亦疑願聞反辭其少歌也念彼遠方何其塞矣仁人絀約暴人衍矣忠臣危殆讒人般矣璇玉瑤珠不知佩也雜布與錦不知異也閭娵子奢莫之媒也嫫母刀父是之喜也以盲爲明以聾爲聰以危爲安以吉爲凶嗚呼上天曷維其同

與春申君書後賦戰國策載小異

前人寶珍隨珠不知俾兮褘衣與絲不知異兮閭姝子奢莫知媒兮嫫母求之又甚喜兮以瞽爲明以聾爲聰以是爲非以吉爲凶嗚呼上天曷謂其同

琴思楚歌

漢王逸盛陰修夜何難曉思念糾戾腸摧繞時節晚莫年齒老冬夏更運去若頹寒來暑往難逐追形容減少顏色虧時忽暗暗若騖馳意中私喜施用爲內無所恃失本義志願不得心肝沸憂懷感結重嘆噫歲月已盡去奄忽亡官失祿去家室思想君命幸復位久處無成卒放棄

見志詩二首

酈炎大道夷且長窘路狹且促修翼無卑棲遠趾不步局舒吾淩霄羽奮此千里足超邁絕塵驅倏忽誰能逐賢愚豈常類稟性在淸濁富貴有人藉貧賤無天祿通塞苟由己志士不相卜陳平敖里社韓信釣河曲終居天下宰食此萬鍾祿徳音流千載功名重山嶽靈芝生河洲動搖因洪波蘭榮一何晚嚴霜瘁其柯哀哉二芳艸不植泰山阿文質道所貴遭時用有嘉絳灌臨衡宰謂誼崇浮華賢才抑不用遠投荊南沙抱玉乘龍驥不逢樂與和安得孔仲尼爲世陳四科

豫章行

魏曹植窮達難豫圖禍福信亦然虞舜不逢堯耕耘處中田太公未遭文漁釣終渭川不見魯孔丘窮困陳蔡間周公下白屋天下稱其賢

琴歌

阮瑀魏書曰太祖雅聞瑀名辟之不應乃逃入山中太祖使人焚山得瑀太祖時徵長安大延賓客怒瑀不與語使就技人列瑀善解音能鼓琴撫弦而歌爲曲旣捷音聲殊妙太祖大悅奕奕天門開大魏應期運靑蓋巡九州在東西人怨士爲知己死女爲悅者玩恩義苟潛暢他人焉能亂

贈毋丘儉

杜摯文章敍錄曰摯與毋丘儉鄕裏相親故爲詩與儉求仙人藥一丸欲以相感切儉求助也儉答以詩然摯竟不得遷卒於祕書騏驥馬不試婆娑槽櫪間壯士志未伸坎軻多辛酸伊摯爲媵臣呂望身操竿夷吾困商販寧戚對牛嘆食其處監門淮陰饑不餐買臣老負薪妻叛呼不還釋之宦十年位不增故官才非八子倫而與齊其患無知不在此袁盎未有言被此萬病久榮衛動不安聞有韓眾藥信來給一丸

贈毋丘荊州

前人鵠飛舉萬里一飛翀昊蒼翔髙志難得離鴻失所望

答杜摯

毋丘儉鳳鳥翔京邑哀鳴有所思才爲聖世出徳音何不怡八子未際遇今者遭明時胡康出隴畝楊偉無根基飛騰衝雲天奮迅協光熙駿驥骨法異伯樂觀知之但當養羽翮鴻舉必有期體無纖微疾安用問良醫聯翩輕棲集還爲燕雀嗤韓眾藥𨿽良恐便不能治悠悠千里情薄言答嘉詩信心感諸中中賞不在辭

贈山濤

晉司馬彪苕苕椅桐樹寄生於南嶽上淩靑雲霓下臨千仞谷處身孤且危於何托余足昔也植朝陽傾枝俟鸑鷟今世絕世用倥�見迫束班匠不我顧牙曠不我錄焉得成琴瑟何由揚妙曲冉冉三光馳逝者一何速中夜不能寐撫劍起躑躅感彼孔聖嘆哀此年命促卞和潛幽冥誰能證奇璞冀願神龍來揚光以見燭

鞠歌行有序

陸機

序曰按漢宮閣有含章鞠室靈芝鞠室後漢馬防第宅卜臨道連閣通池鞠城彌於街路鞠歌將謂此也又東阿王詩連騎擊壤或謂蹙鞠乎三言七言𨿽奇寶名器不遇知己終不見重願逢知己以托意焉朝云升應龍攀乘風遠遊騰雲端鼓鐘歇豈自歡急弦髙張思和彈時希值年夙愆循己𨿽易人知難王陽登貢公歡罕生旣沒國子嘆嗟千載豈虛言邈矣遠念情愾然

詠史詩二首

左思主父宦不達恩肉還相薄買臣困樵采伉儷不安宅陳平無產業歸來翳負郭長卿還成都壁立何寥廓四賢豈不偉遺烈光篇籍當其未遇時憂在塡溝壑英雄有迍邅由來自古昔何世無奇才遺之在艸澤

又習習籠中鳥舉翮觸四隅落落窮巷士抱影守空廬出門無道路枳棘塞中塗計策棄不收塊若枯池魚外望無寸祿內顧無斗儲親戚還相蔑朋友日夜疏蘇秦北遊說李斯西上書俯仰生榮華咄嗟復雕枯飲河期滿腹貴足不願余巢林棲一枝可爲達士模

雜詩

張協昔我資章甫聊以適諸越行行入幽荒歐駱從祝發窮年非所用此貨將安設瓴甋誇玙璠魚目笑明月不見郢中歌能否居然別陽春無和者巴人皆下節流俗多昏迷此理誰能察

擬古二首

宋鮑照魯客事楚王懷金襲丹素旣荷主人恩又蒙令尹顧日宴罷朝歸輿馬塞衢路宗黨生兆輝賓僕遠傾慕富貴人所欲道得亦何懼南國有諸生迷方獨淪誤伐木淸江湄設罝守毚兔

又十五諷詩書篇翰靡不通弱冠參多士飛步遊秦宮側睹君子論預見古人風兩說窮舌端五車摧筆鋒羞當白璧貺恥受聊城功晚節從世務乘障遠和戎解佩襲犀渠捲�奉盧弓始願力不及安知今所終

種蘭

袁淑袁淑從母兄劉湛欲淑附己而淑不爲攺意由是大相乖失淑乃賦詩尋以病免種蘭忌當門懷璧莫向楚楚少別玉人門非植蘭所

擬左記室思詠史

梁江淹韓公淪賣藥梅生隱市門百年信荏苒何用苦心魂當學衛霍將建功在河源珪組賢君眄靑紫明主恩終軍才始達賈誼位方尊金張服貂冕許史乘華軒王侯貴片議公卿重一言太平多歡娛飛蓋東都門顧念張仲蔚蓬蒿滿中園

初至壽春作

吳均桓譚不賣交馮子任紆直浮溺逐波影飄揚恣風力北州少知舊南陽寡相識申駕每傾輪當騫復摧翼望美無津梁私自憐何極

示程伯達

北魏胡叟叟安定臨涇人以姚氏將衰入長安沮渠牧鞬遇之不重乃爲詩示所知廣平程伯達歸魏賜爵復始男羣犬吠新客佞暗排疏賓直途旣已塞曲路非所遵望衛惋祝鮀盻楚悼靈均何用宣憂懷托翰寄輔仁

墻上難爲趨

北周王褒昔稱梁孟子兼聞魯孔丘訪政聊爲述問陳豈相酬末代多僥幸卿相盡經由臺郎百金價臺司千萬求當朝少直筆趨代多曲鉤廷尉十年不得調將軍百戰未封侯夜伏擁門作常伯自有葡萄得涼州白璧求善價明珠難暗投髙墻不可踐井水自難浮風胡有年歲銛利比吳鉤

東徵歌

隋王通文中子世家曰隋仁壽三年文中子西遊長安見文帝奏太平十有二策帝下其議於公卿公卿不悅文中子知謀之不用賦東徵之歌而歸帝聞而再徵之不赴我思國家兮遠遊京畿忽逢帝王兮降禮布衣遂懷古人之心兮將興太平之基時異事變兮志乖願違吁嗟道之不行兮垂翅東歸皇之不斷兮勞身西飛

重酬範郎中並序

唐王維

頃輒奉贈忽枉見酬敍末云且久不還因而嘲及詩落句云應同羅漢無名欲故作馮唐老歲年亦解嘲之類也何幸含香奉至尊多�未報主人恩艸木盡能酬雨露榮枯安敢問乾坤仙郎有意憐同捨丞相無私斷掃門揚子解嘲徒自遣馮唐已老復何論

寄荊州張丞相

前人所思竟何在悵望深荊門舉世無相識終身思舊恩方將與農圃藝植老丘園目盡南飛雁何由寄一言

書情獻相公一本獻下有劉字嚴維年來白髮欲星星誤卻生涯是一經魏闕望中何日見商歌奏罷復誰聽孤根獨棄�山木弱質無成狀水萍今日更須詢哲匠不應休去老巖扃

放歌行

王昌齡南渡洛陽津西望十二樓明堂坐天子月朔朝諸侯淸樂動千門皇風被九州慶雲從東來泱漭抱日流升平貴論道文墨將何求有詔徵艸澤微誠將獻謀冠冕如星羅拜揖曹與周望塵非吾事入賦且遲畱幸蒙國士識因脫負薪裘今者放歌行以慰梁甫愁但營數斗祿奉養每丰羞若得金膏遂飛雲亦可儔

歲暮歸南山

孟浩然按本傳王維私邀浩然入內署俄而元宗至浩然匿�下維取實對帝喜曰朕聞其人而不見也詔使出帝問其詩浩然再拜自誦此詩至不才明主棄之句帝曰卿不求仕而朕未嘗棄卿柰何誣我因放還北闕休上書南山歸敝廬不才明主棄多病故人疏白髮催年老靑陽逼歲除永懷愁不寐松月夜虛

古風四首

李白抱玉入楚國見疑古所聞良寶終見棄徒勞三獻君直木忌先伐芳蘭哀自焚盈滿天所損沈冥道爲羣東海泛碧水西關乘紫雲魯連及柱史可以躡淸芬

又燕昭延郭隗遂築黃金臺劇辛方趙至鄒衍復齊來柰何靑雲士棄我如塵埃珠玉買歌笑糟糠養賢才方知黃鶴舉千里獨徘徊

又寶�雙蛟龍雪花照芙蓉精光射天地雷騰不可衝一去別金匣飛沈失相從風胡滅已久所以潛其鋒吳水深萬丈楚山邈千重雌雄終不隔神物會當逢

又郢客吟白雪遺響飛靑天徒勞歌此曲舉世誰爲傳試爲巴人唱和者乃數千吞聲何足道嘆息空淒然

贈範金卿

前人君子枉靑盼不知東走迷離家未幾月絡緯鳴中閨桃李君不言攀花願成蹊那能吐芳信惠好相招攜我有結緣珍久藏濁水泥時人棄此物乃與燕石齊摭拭欲贈之申肩路無梯遼東�白豕楚客羞山雞徒有獻芹心終流泣玉啼祇應自索漠畱舌示山妻

奉贈韋丈左丞二十二韻

杜甫紈�不餓死儒冠多誤身丈人試靜聽賤子請具陳甫昔少年日早充觀國賓讀書破萬卷下筆如有神賦料揚雄敵詩看子建親李邕求識面王翰願卜鄰自謂頗挺出立登要路津致君堯舜上再使風俗淳此意竟蕭條行歌非隱淪騎驢三十載旅食京華春朝扣富兒門暮隨肥馬塵殘杯與冷炙到處潛悲辛主上頃見徵�然欲求伸靑冥卻垂翅蹭蹬無縱鱗甚愧丈人厚甚知丈人眞每於百寮上猥誦佳句新竊效貢公喜難甘原憲貧焉能心怏怏祇是走踆踆今欲東入海卽將西去秦尙憐終南山回首淸渭濱常擬報一飯況懷辭大臣白鷗沒浩蕩萬里誰能馴

遣興

前人丰年孰云遲甘澤不在早耕田秋雨足禾黍已映道春苗九月交顏色同日老勸汝衡門士勿悲尙枯�時來展才力先後無醜好但訝鹿皮翁忘機對芳艸

述古

前人赤驥頓長纓非無萬里姿悲鳴淚至地爲問馭者誰鳳凰從天來何意復髙飛竹花不結實念子忍朝饑古時君臣合可以物理推賢人識定分進退固其宜

短歌行贈王郎司直

前人王郎酒酣拔劍斫地歌莫哀我能拔爾抑塞磊落之奇才豫章翻風白日動鯨魚跋浪滄溟開且脫佩劍休徘徊西得諸侯棹錦水欲向何門趿珠履仲宣樓頭春色深靑眼髙歌望吾子眼中之人吾老矣

寄狄明府

前人梁公曾孫我姨弟不見十年官濟濟大賢之後竟陵遲浩蕩古今同一體比者伯叔四十人有才無命百寮底今者弟兄一百人幾人卓絕秉周禮在汝更用文章爲長兄白眉復天啟汝門請從曾公說太后當朝多巧計狄公執政在末年濁河中不污淸濟國嗣初將付諸武公獨廷諍守丹陛禁中冊決詔房陵前朝長老皆流涕太宗社稷一朝正漢官威儀重昭洗時危始識不世才誰謂荼苦甘如薺汝曹又宜裂土食身使門戶多旌棨胡爲飄泊岷漢間干謁王侯頗歷詆況乃山髙水有波秋風蕭蕭露泥泥虎之饑下巉巖蛟之橫出淸泚早歸來黃污人衣眼易瞇

君不見簡蘇徯

前人君不見道邊廢棄池君不見前者摧折桐百年死樹中琴瑟一斛舊水藏蛟龍丈夫蓋棺事始定君今幸未成老翁何恨憔悴在山中深山窮谷不可處霹靂魍魎兼狂風

投簡成華兩縣諸子

前人赤縣官曹擁材傑軟裘快馬當冰雪長安苦寒誰獨悲杜陵野老骨欲折南山豆苗早荒穢靑門瓜地新凍裂鄕裏兒童項領成朝廷故舊禮數絕自然棄擲與時異況乃疏頑臨事拙饑臥動卽向一旬獘裘何止聯百結君不見空墻日色晚此老無聲淚垂血

可嘆

前人天上浮雲如白衣斯須攺變如蒼狗古往今來共一時人生萬事無不有近者抉眼去其夫河東女兒身姓柳丈夫正色動引經酆城客子王季友羣書萬卷常暗誦孝經一通看在手貧窮老瘦家賣屐好事就之爲攜酒豫章太守髙帝孫引爲賓客敬頗久問道三年未曾語小心恐懼閉其口太守得之更不疑人生反復看亦丑明月無瑕豈容易紫气鬱鬱猶衝鬥時危可仗眞豪俊二人得置君側否太守頃者領山南邦人思之比父母王生早曾拜顏色髙山之外皆培塿用爲羲和天爲成用平水土地爲厚王也論道阻江湖李也疑丞曠前後死爲星辰終不滅致君堯舜焉肯朽吾輩碌碌飽飯行風後力牧長回首

緩歌行

李頎少年托身攀貴遊傾財破產無所憂莫擬經過石渠暑朝將出入銅龍樓結交杜陵輕薄子謂言可生復可死一沈一浮會有時棄我翻然如脫屣男兒立身須自彊十年閉戶潁水陽業就功成見明主擊鐘鼎食坐華堂二八蛾眉梳墮馬美酒淸歌曲房下文昌宮中賜錦衣長安陌上退朝歸五陵賓從莫敢視三省官僚揖者稀早知今日讀書是悔作從來任俠非

懷哉行

薛據明時無廢人廣廈無棄材良工不我顧有用寧自媒懷策望君門歲晏空遲回秦城多車馬日夕飛塵埃伐鼓千門啟鳴珂雙闕來我聞雷雨施天澤罔不該何意斯人徒棄之如死灰主好臣必�時禁權不開俗流實驕矜得志輕艸萊文王賴多士漢帝資羣才一言並拜將片善咸居臺夫君何不遇爲泣黃金臺

古興

前人投珠恐見疑抱玉但垂泣道在君不舉功成嘆何及

送綦毋潛

盧象夫君不得意本自滄海來髙足未云騁虛舟空復回淮南楓葉落灞岸桃花開出處暫爲間浮沈安在哉如何天覆初還遣世遺才欲識秦將漢嘗聞王與裴離筵對寒食別雨乘春雷會有辟書至荷衣莫漫裁

辭房相公

張偁秋風颯颯雨霏霏愁殺棲遑一布衣辭君且作隨陽雁海內無家何處歸

雜體

韋應物同聲自相應體質不必齊誰知賈人鐸能使大樂諧鏗鏘發宮徵和樂變其哀人神旣昭享鳳鳥亦下來豈非至賤物一奏升天階物情苟有合莫問玉與泥

贈康洽

李端黃須康兄酒泉客平生出入王侯宅今朝醉臥有明朝忽憶故鄕頭已白流年恍惚瞻西日陳事蒼茫指南陌聲名恆壓鮑參軍班位不過揚執邇來七十遂無機空是咸陽一布衣後輩輕肥賤衰朽五侯門館許因依自言萬物有移攺始信桑田變成海同時獻賦人皆盡共壁題詩君獨在步出東城風景和靑山滿眼少年多漢家尙壯今則老發短心長知柰何華堂舉杯白日晚龍鐘相見誰能免君今已返我正來朱顏空笑幾能回借問朦朧花樹下誰家畚鍤築髙臺

失意歸吳因寄東臺劉侍郎

孟郊自念西上身忽隨東歸風長安日下影又落江湖中離婁豈不明子野豈不聰至寶非眼別至音非耳通因緘俗外調仰寄髙飛鴻

致酒行

李賀零落棲遲一杯酒主人奉觴客長壽主父西遊困不歸家人折斷門前柳吾聞馬周昔作新丰客天荒地老無人識空將箋上兩行書直犯龍顏請恩澤我有迷魂招不得雄鷄一聲天下白少年心事當拿云誰念幽寒坐嗚呃

將歸故山畱別杜侍郎

王建有川不得涉有路不得行沈沈百憂中一日如一生錯來乾諸侯石田廢春耕虎衛重門何因達中誠日月俱照耀山川異陰晴如何百里間開目不見明我今歸故山誓與艸木並願君去丘�長使道路平

感興

明髙岱天員不中規地方不中矩人生天地間安得無齟齬仲尼屢放逐顏回苦貧窶賢哲不偶時古今那可數達士貴樂天仁人亦安土勉哉宣令徳庶以表千古

送王明善有序

兪允文

王明善屢試不合嘗鬱鬱不樂遂以乙卯六月北轅朔都以展所蓄積且將復觀塞垣求古興廢之所由余謂以彼其才而偃蹇若此則𨿽君山放逐亭伯流離殊未足增其憤懣也因寓於詞以述乖離之思云爾威鳳集珍條積風限髙翔巨鯤志江海尺澤焉足量懿玆中林士敷文聊頡頑塊然寡徒偶舉足蹈峻防伸眉竟何階念之郁中腸抑我同心歡乖離越他鄕他鄕三千里道狹艸木長白露浩已盈但恐沾衣裳

沁園春夢方孚若

明劉潛夫

