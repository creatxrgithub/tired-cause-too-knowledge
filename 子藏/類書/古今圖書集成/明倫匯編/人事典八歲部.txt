

八歲部匯考禮記

內則八年出入門戶及卽席飲食必後長者始教之讓素問

上古天眞論丈夫八歲腎气實發長齒更

注八爲少陰之數男本陽體而得陰數者陽中有陰也

八歲部紀事尸子蒲衣生八年舜讓以天下周王太子晉生八年而服師曠後漢書馮勤傳勤八歲善計按注計算術也承宮傳宮字少子瑯邪姑幕人也少孤年八歲爲人牧豕鄕裏徐子盛者以春秋經授諸生數百人宮過息廬下樂其業因就聽經遂請畱門下爲諸生拾薪執苦數年勤學不倦經典旣明乃歸家教授吳志駱統傳統字公緒會稽烏傷人也父俊官至陳相爲袁術所害統母攺適爲華歆小妻統時八歲遂與親客歸會稽其母送之拜辭上車面而不顧其母涕泣於後禦者曰夫人猶在也統曰不欲增母思故不顧耳兒世說駱統八歲年饑統飲食裒少曰士大夫糟糠不足我何心獨飽何晏別傳晏時小養魏宮七八歲便慧心天悟眾無愚智莫不貴異之魏武帝讀兵書有所未解試以問晏晏分晰所疑無不冰釋蜀志諸葛瞻傳瞻字思遠建興十二年亮出武功與兄瑾書曰瞻今已八歲聰慧可愛嫌其早成恐不爲重器耳魏志王昶傳昶稱樂安任昭先淳粹履道內敏外恕吾友之善之願兒子遵之注昭先名嘏別傳曰嘏八歲喪母號泣不絕聲自然之哀同於成人故幼以至性見稱裴潛傳潛子秀咸寧中爲尙書僕射注文章敍錄曰秀字季彥弘通博濟八歲能屬文遂知名晉書裴秀傳秀好學有風操八歲能屬文盛彥傳彥少有異才年八歲詣吳太尉戴昌昌贈詩以觀之彥於坐答之辭甚慷慨劉曜載記曜字永明元海之族子也少孤見養於元海幼而聰惠有奇度年八歲從元海獵於西山遇雨止樹下迅雷震樹旁人莫不顚僕曜神色自若元海異之曰此吾家千里駒也從兄爲不亡矣樂廣傳廣字彥輔南陽淯陽人也父方參魏徵西將軍夏侯元軍事廣時年八歲元常見廣在路因呼與語還謂方曰向見廣神姿朗徹當爲名士卿家𨿽貧可令專學必能興卿門戶也謝尙傳尙字仁祖豫章太守鯤之子也八歲神悟夙成鯤嘗攜之送客或曰此兒一坐之顏回也答曰坐無尼父焉別顏回席賓莫不嘆異苻堅載記堅質性過人八歲請師就家學洪曰汝戎狄異類世知飲酒今乃求學邪欣而許之前秦錄苻堅八歲請就師學洪曰尙小未可吾年十三方欲求師時人猶以爲速成世說張吳興年八歲虧齒先達知其不常故戲之曰君口中何爲開狗竇張應聲答曰正使君輩從此中出入範宣年八歲後園挑菜誤傷指大啼人問痛邪答曰非爲痛身體發膚不敢毀傷是以啼耳兒世說索琳八歲父靖曰吾兒廊廟之才州郡吏不足污吾兒也宋書周續之傳續之年八歲喪母哀戚過於成人奉兄如事父裴松之傳松之年八歲學通論語毛詩博覽墳籍立身簡素南齊書徐孝嗣傳孝嗣字始昌東海郯人也祖湛之宋司空父聿之著作郎並爲太子劭所殺孝嗣在孕得免幼而挺立風儀端簡八歲襲爵枝江縣公見宋孝武升階流涕迄於就席帝甚愛之尙康樂公主王慈傳慈字伯寶瑯邪臨沂人司空僧虔子也年八歲外祖宋太宰江夏王義恭迎之內齋施寶物恣聽所取慈取素琴石研義恭善之梁書丘遲傳遲字希範吳興烏程人也父靈鞠有才名仕齊官至太中大夫遲八歲便屬文靈鞠常謂气骨似我黃門郎謝超宗徵士何點並見而異之庾肩吾傳肩吾八歲能賦詩特爲兄於陵所友愛範云傳云字彥龍南鄕舞陰人晉平北將軍汪六世孫也年八歲遇宋豫州刺史殷琰於塗琰異之要就席云風姿應對傍若無人琰令賦詩操筆便就坐者嘆焉嘗就親人袁照學書一夜不怠照撫其背曰卿精神秀朗而勤於學卿相才也甄恬傳恬數歲喪父哀感有若成人年八歲問其母恨生不識父遂悲泣累日忽若有見言其形貌則其父也時以爲孝感陳書王元規傳元規八歲而孤兄弟三人隨母依舅氏往臨海郡時年十二郡土豪劉瑱者資財巨萬以女妻之母以其兄弟幼弱欲結彊援元規泣請曰因不失親古人所重豈得苟安異壤輒婚非類母感其言而止謝貞傳貞八歲嘗爲春日閒居五言詩從舅尙書王筠奇其有佳致謂所親曰此兒方可大成至如風定花猶落乃追步惠連矣由是名輩知之陸瓊傳瓊父云公梁給事黃門侍郎掌著作大同末云公受梁武帝詔校定棋品到漑朱異以下並集瓊時年八歲於客前覆局由是京師號曰神童異言之武帝有�召見瓊風神警亮進退詳審帝甚異之瓊第三子從典幼而聰敏八歲讀沈約集見回文研銘從典援筆擬之便有佳致魏書裴駿傳駿從弟安祖少而聰惠年八九歲就師講詩至鹿鳴篇語諸兄云鹿𨿽禽獸得食相呼而況人也自此之後未曾獨食陽平王新成傳新成子欽欽子子孝字季業早有令譽年八歲司徒崔光見而異之曰後生領袖必此人也北齊書永安簡平王浚傳浚字定樂神武第三子也初神武納浚母當月而有孕及產浚疑非己類不甚愛之而浚早慧後更被寵年八歲時問於博士盧景裕曰祭神如神在爲有神邪無神邪對曰有浚曰有神當云祭神神在何煩如字景裕不能答彭城景思王浟傳浟字子深神武第五子也元象二年拜通直散騎常侍封長樂郡公博士韓毅教浟書見浟筆迹未工戲浟曰五郎書畫如此忽爲常侍開國今日後宜更用心浟正色答曰昔甘羅幼爲秦相未聞能書凡人惟論才具何如豈必動誇筆迹博士當今能者何爲不作三公時年蓋八歲矣徐之才傳之才丹陽人也父雄事南齊位蘭陵太守以醫術爲江左所稱之才幼而�發五歲誦孝經八歲略通義旨曾與從兄康造梁太子詹事汝南周捨宅聽老子捨爲設食乃戲之曰徐郎不用心思義而但事食乎之才答曰蓋聞聖人虛其心而實其腹捨嗟賞之周書王羆傳羆孫述字長述少聰敏有識度年八歲太祖見而奇之曰王公有此孫足爲不朽卽以爲鎭遠將軍隋書蘇威傳威子夔八歲誦詩書兼解騎射何妥傳妥少機警八歲遊國子學助教顧良戲之曰汝旣姓何是荷葉之荷爲是河水之河應聲答曰先生姓顧是眷顧之顧是新故之故眾咸異之庾質傳質字行修少而明敏早有志尙八歲誦梁世祖元覽言志等十賦拜童子郎唐書孔穎達傳穎達八歲就學誦記日千餘言暗記三禮義宗徐齊聃傳齊聃八歲能文太宗召試賜所佩金削刀嚴武傳武幼豪爽母裴不爲挺之所答獨厚其妾英武始八歲怪問其母母語之故武奮然以鐵錘就英寢碎其首左右驚白挺之曰郎戲殺英武辭曰安有大臣厚妾而薄妻者兒故殺之非戲也父奇之曰眞嚴挺之子劉晏傳元宗封泰山晏始八歲獻頌行在帝奇其幼命宰相張說試之說曰國瑞也卽授太子正字公卿邀請旁午號神童名震一時傳信記劉晏年八歲獻東封書上覽而奇之命宰相出題就中書試驗張說源乾曜等咸寵薦上以晏間生秀妙引晏於內殿縱六宮觀看貴妃坐晏於膝上親爲晏畫眉作丱髻宮中人投果遺花者不可勝數也尋拜晏祕書省正字宋史慕容延釗傳延釗子徳丰幼聰悟延釗愛之嘗曰興吾門者必此子八歲補山南東道衙內指揮使郭諮傳諮字仲謀趙州平棘人八歲始能言聰敏過人舉進士累英州刺史劉恕傳恕字道源筠州人恕少穎悟書過目卽成誦八歲時坐客有言孔子無兄弟者恕應聲曰以其兄之子妻之一坐驚異蔡元定傳元定字季通建州建陽人生而穎悟八歲能詩日記數千言邢恕傳恕子居實有異材八歲爲明妃引黃庭堅晁補之張耒秦觀陳師道皆見而愛之劉庠傳庠字希道彭城人八歲能詩蔡齊妻以子用齊遺奏補將作監主簿復中進士第西淸詩話魯直少警悟八歲能作詩送人赴舉云送君歸去明主前若問舊時黃庭堅謫在人間今八年此已非髫稚語矣元史嶽柱傳柱自幼容止端嚴性穎悟有遠識方八歲觀畫師何澄畫陶母剪髮圖嶽柱指陶母手中金釧詰之曰金釧可易酒何用剪髮爲也何大驚卽易之明外史劉珝傳珝子鈗八歲時憲宗召見愛其聰敏且拜起如禮卽命爲中書舍人宮殿門閾髙同官楊一淸常提之出入帝慮牙牌易損命易以銀楊繼宗傳繼宗擢嘉興知府大興社學民間子弟八歲不就學者罰其父兄劉溥傳溥八歲賦溝水詩時目爲聖童

