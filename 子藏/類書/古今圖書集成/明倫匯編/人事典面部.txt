

面部紀事左傳晉程鄭卒子產始知然明問爲政焉對曰視民如子見不仁者誅之如鷹鸇之逐鳥雀也子產喜曰他日吾見蔑之面而已今吾見其心矣荀子非相篇衛有公孫呂身長七尺面長三尺莊子盜跖篇孔子往見盜跖曰今將軍身長八尺二寸面目有光唇如激丹齒如齊貝音中黃鍾而名曰盜跖丘竊爲將軍恥不取焉淮南子修務訓吳與楚戰申包胥求救於秦庭晝吟宵哭面若死灰顏色黴墨漢書賈誼傳豫讓事中行之君智伯伐而滅之移事智伯及趙滅智伯豫讓釁面吞炭必報襄子按注鄭氏曰釁漆面以易貌也師古曰釁燻也以毒藥燻之左傳哀公十六年楚白公勝作亂殺子西子期於朝子西以袂掩面而死葉公在蔡方城之外冑而進遇人曰君胡冑國人望君如望歲焉若見君面是得艾也而掩面以絕民望不亦甚乎乃免冑而進春秋後語秦急攻趙趙求救於齊齊王曰必以長安君爲質兵乃出長安君太后小子也太后愛之不肯遣大臣彊諫太后怒謂左右曰敢復言長安君爲質者老婦必唾其面戰國策聶政刺殺韓傀因自皮面抉眼屠腸遂以死燕丹子田光云竊觀太子客無可用者夏扶且血勇之人怒而面赤宋意脈勇之人怒而面靑秦武陽骨勇之人怒而面白光所知荊軻者神勇之人怒而色不變漢書李夫人傳夫人病篤上自臨候之蒙被謝曰妾形貌毀壞不可以見帝遂轉鄕歔欷而不復言朱博傳博守左馮翊長陵大姓尙方禁少時嘗盜人妻見斫創著其頰府功曹受賂白除禁調守尉博聞知以他事召見視其面果有瘢博辟左右問禁是何等創也禁自知情得叩頭服狀博笑曰大丈夫固時有是馮翊欲灑卿恥抆拭用禁能自效不禁且喜且懼對曰必死因親信之以爲耳目張禹傳禹爲兒數隨家至市喜觀於卜相者前久之頗曉其別蓍布卦意卜者愛之又奇其面貌謂禹父曰是兒多知可令學經薛宣傳哀帝初卽位博士申咸毀宣不供養行喪服薄於骨肉不宜復列封侯使在朝省宣子況爲右曹侍郎數聞其語賕客楊明欲令創咸面目使不居位會司隸缺況恐咸爲之遂令明遮斫咸宮門外斷鼻唇身八創事下有司況徙惇煌宣坐免爲庶人王莽傳孔休守新都相謁見莽莽緣恩意進其玉具寶劍欲以爲好休不肯受莽因曰誠見君面有瘢美玉可以滅瘢欲獻其瑑耳耿弇傳弇弟國國子秉拜徵西將軍擊匈奴破之永元年卒匈奴聞秉卒舉國號哭或至面流血趙�傳�爲赤眉所圍迫急乃逾屋�走與所友善韓仲伯等數十人攜小弱越山阻徑出武關仲伯以婦色美慮有彊暴者而己受其害欲棄之於道�責怒不聽因以泥塗仲伯婦面載以鹿車身自推之每道逢賊或欲逼略�輒言其病狀以此得免郅惲傳惲爲上東城門候帝常出獵車駕夜還惲拒關不開帝令從者見面門間惲曰火明遼遠不受詔明帝本紀帝生而丰下按注丰下蓋面方也後漢書應奉傳奉凡所經履莫不暗記讀書五行並下時人奇之按注謝承書曰奉年二十時嘗詣彭城相袁賀賀時出行閉門造車匠於內開扇出半面視奉奉卽委去後數十年於路見車匠識而呼之姜肱傳肱與徐俱徵不至桓帝乃下彭城使畫工圖其形狀肱臥於幽暗以被韜面言感眩疾不欲出風工竟不得見之吳志孫策傳注吳歷曰策旣被創醫言可治當好自將護百日勿動策引鏡自照謂左右曰面如此尙可復建功立事乎推幾大奮創皆分裂須臾卒魏略徐庶先名福本單家子少好任俠擊劍中平末嘗爲人報讎白堊突面被髮而走吳志潘浚傳注江表傳曰權克荊州將吏悉皆歸附而浚獨稱疾不見權遣人以�就家輿致之浚伏面著�席不起涕泣交橫哀咽不能自勝權慰勞與語使親近以手巾拭其面浚起下地拜謝卽以爲治中荊州諸軍事一以諮之諸葛恪傳恪父瑾面長似驢孫權大會郡臣使人牽一驢入長檢其面題曰諸葛子瑜恪跪曰乞請筆益兩字因聽與筆恪續其下曰之驢舉坐歡笑乃以驢賜恪世說何平叔美姿儀面至白魏明帝疑其傅粉正夏月與熱湯旣啖大汗出以朱衣自拭色轉皎然蜀志周羣傳蜀郡張裕曉相術每舉鏡視面自知刑死未嘗不撲之於地劉琰傳琰妻胡氏入賀太后太后令特畱胡氏經月乃出胡氏有美色琰疑其與後主有私呼卒撾胡至於以履搏面而後棄遣胡具以告言琰琰坐下獄有司議曰卒非撾妻之人面非受杖之地琰竟棄市譙周法訓昔有人使妻爲母作粥妻不肯乃以刀劈傷妻面此可爲孝乎會稽後賢記謝仙女者謝承孫吳歸命侯采仙女充後宮仙女乃炙面服醇酰以取黃瘦竟得免語林賈充問孫皓何以好剝人面皮皓曰憎其顏之厚王武子與武帝圍棋孫皓在旁王曰孫歸命何以好剝人面皮皓曰見無禮於其君者則剝其面皮乃舉棋局武子伸腳在局下晉書趙王倫傳倫僭卽帝位孫秀已誅惠帝自金墉入升殿遣尙書袁敞持節賜倫死飲以金屑苦酒倫慚以巾覆面曰孫秀�我周顗傳王惇素憚顗每見顗輒面熱𨿽復冬月扇面手不得休王衍傳衍嘗因宴集爲族人所怒舉樏擲其面衍初無言引王導共載而去然心不能平在車中攬鏡自照謂導曰爾視吾目光乃在牛背上矣謝萬傳萬嘗與蔡系送客於徵虜亭與系爭言系推萬落�冠帽傾脫萬徐拂衣就席神意自若坐定謂系曰卿幾壞我面系曰本不爲卿面計然俱不以介意朱伺傳陶侃戍夏口伺依之隨侃討杜弢夏口之戰伺用鐵面自衛世說謝鎭西少時聞殷浩能淸言故往造之殷未過有所通爲謝標榜諸義作數百語旣有佳致兼辭條丰蔚甚足以動心駭聽謝注神傾意不覺流汗交面殷徐語左右取手巾與謝郎拭面康僧淵目深而鼻髙王丞相每調之僧淵曰鼻者面之山目者面之淵山不髙則不靈淵不深則不淸晉書桓溫傳溫豪爽有風槪姿貌甚偉面有七星王導溫嶠俱見明帝帝問溫前世所以得天下之由溫未答王乃具敍宣王創業之始誅夷名族寵樹同己及文王之末髙貴鄕公事明帝聞之覆面著�曰若如公言祚安得長異苑陳郡謝石字石奴少患面瘡諸治莫愈乃自匿遠山臥於巖下中宵有物來舐其瘡隨舐隨除旣不見形意爲是龍而處悉白故世呼爲謝白面郭子瑯邪諸葛忘名面病鼠�劉眞長見嘆曰鼠乃復窟穴人面乎語林劉眞長病積時公主毀悴將終喚主主旣見其如此乃舉指指云君危篤何以自修飾劉便牽被覆面背之不忍視王右軍見杜弘治嘆曰面如凝脂眼如點漆此神仙中人王隱晉書趙命字長舒入補尙書都令史善於淸談有國士之風其面有疵黯諸事不決皆言當問疵面也晉書劉牢之傳牢之面紫赤色鬢目驚人而沈毅多計畫劉毅傳毅於東府聚樗蒲大擲一判應至數百萬餘人並黑犢以還惟劉裕及毅在後毅次擲得雉大喜褰衣繞�叫謂同座曰非不能盧不事此耳裕惡之因挼五木久之曰老兄試爲卿答卽成盧焉毅意殊不快然素黑其面如鐵色焉宋書沈懷文傳竟陵王誕據廣陵反及城陷士庶皆裸身鞭面然後加刑劉穆之傳穆之子式之式之子瑀爲右衛將軍瑀願爲侍中不得除益州刺史甚不得意至江陵與顏竣書曰朱修之三世叛兵一旦居荊州靑油幕下作謝宣明面見族叔秀之爲丹陽尹瑀又與親故書曰吾家黑面阿秀遂居畱安眾處朝廷不爲多士南齊書李安民傳晉安王子勛反明帝除安民積射將軍軍主安民進軍破之事平明帝大會新亭勞接諸軍主樗蒲官賭安民五擲皆盧帝大驚目安民曰卿面方如田封侯狀也劉休傳帝憎婦人�尙書右丞榮彥遠以善棋見親婦�傷其面帝曰我爲卿治之何如彥遠率爾應曰聽聖旨其夕遂賜藥殺其妻暌車志齊東昏卽位多行殺戮沈昭略與沈文季徐孝嗣同召入省例賜藥酒徐孝嗣曰廢昏立明古今令典宰相無才致有今日卽以甌投孝嗣面曰汝便作破面鬼陳書會稽王莊傳莊性嚴酷左右有不如意輒剟刺其面或加燒爇魏書陽平王新成傳新成子欽字思若位中書監尙書右僕射儀同三司欽色尢黑故時人號爲黑面僕射北史斛律光傳光馬面彪身神爽雄偉談藪北齊李恕無須崔諶戲之曰何不錐頰頤作數百孔拔左右好須者栽之北齊書崔傳淸河邑中正趙郡李渾嘗燕聚名輩詩酒正歡嘩後到一坐無復談話者鄭伯嘆曰身長八尺面如刻畫韾咳爲洪鐘響胸中貯千卷書使人那得不畏服珍珠船北齊蘭陵王體身白�而美風姿乃著假面以對敵數立奇功齊人作舞以效之號代面舞周書文帝本紀太祖面有紫光人望而敬畏之蕭�傳宗如周南陽人隨�歷度支尙書如周面狹長以法華經云聞經隨喜面不狹長嘗戲之曰卿何爲謗經如周踧踖自陳不謗�又謂之如初如周懼出告蔡大寶大寶知其旨笑謂之曰君當不謗餘經政應不信法華耳如周乃悟突厥傳突厥俟斤狀貌奇異面廣尺餘其色甚赤眼如琉璃袁天綱外傳天綱精於相術竇軌初爲益州行臺僕射武徳九年軌被徵詣京謂天綱曰更得何官對曰面上家人坐位不動輔角右畔光澤更有喜色至京必蒙聖恩還來此任其年果重授益州都督天綱初至洛陽韋挺來見謂挺曰公面似大獸之面文角成就必得貴人攜接初爲武官唐書滕王元嬰傳元嬰遷洪州都督官屬妻美者紿爲妃召逼私之嘗爲典簽崔簡妻鄭嫚罵以履抵元嬰面血流乃免元嬰慚歷旬不視事楊再思傳張易之兄司禮少卿同休請公卿宴其寺酒酣戲曰公面似髙麗再思欣然爲髙麗舞李林甫傳林甫數危太子未得志一日從容曰古者立儲君必先賢徳非有大勛力於宗稷則莫若元子帝久之曰慶王往年獵爲豽傷面甚答曰破面不愈於破國乎帝頗惑之雷萬春傳萬春事張巡爲偏將令狐潮圍雍丘萬春立城上與潮語伏弩發六矢著面萬春不動潮疑刻木人諜得其實乃大驚云仙雜記郭汾陽每遷官則面長二寸額有光气事已乃復唐書盧杞傳杞有口才體陋甚鬼貌藍面元稹傳稹爲河南尉會召還次敷水驛中人仇士良夜至稹不讓中人怒擊稹敗面耳目記唐宜城公主駙馬裴巽有外寵一人公主遣人執之截其耳鼻剝其陰皮附駙馬面上並截其發令廳上判事集僚吏共觀之駙馬公主一時皆被奏降公主爲郡主駙馬左遷也云仙雜記丁系自尙書郎參靈度禪師棄官修道夏月夜禪𨿽飛蚊咂食終不搖動坐夏旣滿面爲破爛髙展爲並門判官一日見砌間沫出以手撮之試塗一老吏面上皺皮頓攺如少年色承天道士曰此名地脂食之不死中山僧表堅面多瘢痕偶溪中得石如雞子夜覺涼冷信手磨面瘢痕盡滅後讀博異志曰龍窠石磨瘡瘢大效唐書吐蕃傳其人以赭塗面爲好五代史桑維翰傳維翰字國僑河南人也爲人醜怪身短而面長常臨鑑以自奇曰七尺之身不如一尺之面偃曝談余昔盧多遜素與趙韓王不協韓王爲樞密多遜爲翰林學士一日偶同奏事上初攺元幹徳因言此號從古未有韓王從旁稱贊盧曰此僞蜀時號也帝大驚遽令檢史視之果然遂怒以筆抹韓王面曰汝爭得如他多遜韓王經宿不敢洗面翌日奏對帝方命洗去啽囈集李國主歸附後與金陵舊宮人書云此中日夕只以眼淚洗面涑水記聞王旦與錢若水同直史館有僧善相謂若水曰王舍人他日位極人臣若水曰王舍人面偏喉骨髙如何其貴也僧曰作相之後面偏自正喉骨髙者主自奉養薄耳續詩話梅聖兪之卒也余與宋子才選韓欽聖宗彥沈文通遘俱爲三司僚屬共痛惜之子才曰比見聖兪面光澤特甚意爲充盛不知乃爲不祥也時欽聖面亦光澤文通指之曰次至欽聖矣眾皆尢其暴謔不數日欽聖抱疾而卒余謂文通曰君𨿽不爲�詛亦戲殺耳楊文公談苑馮暉爲靈武節度使有威名羌戎畏服號麻胡以其面有子也音鹿黑子也

湘山野錄潘佑有文而容陋其妻右僕射嚴續之女有絕態一日晨妝佑潛窺於鑑臺其面落鑑中妻怖遽倒佑怒其惡己因棄之東軒筆錄呂惠卿嘗語王荊公曰公面有用園荽洗之當去荊公曰吾面黑耳非也呂曰園荽亦能去黑荊公笑曰天生黑於予園荽其如予何有朝士陸東通判蘇州而權州事因斷流罪命黥其面曰特刺配某州牢城黥畢幕中相與白曰凡言特者罪不至是而出於朝廷一時之旨今此人應配矣又特者非有司所得行東大恐卽攺特刺字爲準條字再黥之頗爲人所笑後有薦東之才於兩府者石參政聞之曰吾知其人矣得非權蘇州日於人面上起艸者乎聞見後錄歸州有昭君村村人生女無美惡皆炙其面續筆記蔡元度對答喜笑溢於顏面𨿽見所甚恨者亦親厚無間人莫能測謂之笑面夜叉可談余表伯父袁應中面多黑子望之如灑墨錢塘陳鑑如以寫神見推一時嘗持趙文敏公眞像來呈公援筆攺其所未然者因謂曰唇之上何以謂之人中若曰人身之中半則當在臍腹間蓋自此而上眼耳鼻皆雙竅自此而下口曁二便皆單竅三畫陰三畫陽成泰卦也異聞總錄葛文康爲大司成日有�卒病癩滿面瘡穢可憎以無他使令未暇易嘗馭馬至寶籙宮止於門外葛公入宮燒香出見其面乃瑩淨無瘢驚問之卒元不自知曰但見一道人來與我戲伸手摩面上一再卻去耳葛細扣其狀遣從吏尋求不復見元史李泂傳泂顏面如冰玉名公像記王太守公可大修軀銳首面長尺白�眉目疏朗劉都督公璽面巉削無渥顏聳肩如寒士姚太守公汝循身可中人面上圓下稍銳白�小有須向人多笑容盧苑馬公璧長身面如之黃色古而硬老矣多皺紋客座新聞予聞吾鄕原云一朝士麻臉胡須一朝士面歪而眇一目眇士戲麻士云麻臉胡須羊肚石倒栽蒲艸麻士答云歪腮白眼海螺杯斜嵌珍珠眾爲之絕倒又太倉陸孟昭爲刑部郎中嘗往一朝士家駕牛投剌不書名惟云東海釣鰲客過其士歸見之知其孟昭也亦遞一帖云西番進象人來蓋孟昭黑面白齒人皆嘲爲象奴云明歷科狀元事略景泰五年甲戌科孫賢首擢是科賢面黑徐溥面白徐轄面黃時謂鐵狀元銀榜眼金探花

面部雜錄易經夬九三壯於頄有凶按本義頄顴也九三當決之時以剛而過乎中是欲決小人而剛壯見於面目也革卦上六君子豹變小人革面禮記曲禮凡視上於面則敖內則女子出門必擁蔽其面儀禮士相見禮凡與大人言始視面中視抱卒視面毋攺眾皆若是若父則遊目毋上於面左傳襄公三十一年鄭子產曰人心之不同如其面焉吾豈敢謂子面如吾面乎管子小稱篇毛嬙西施天下之美人也盛怨气於面不能以爲可好我且惡面而盛怨气焉怨气見於面惡言出於口去惡充以求美名又可得乎尸子禹長頸烏喙面目顏色亦惡矣天下獨賢之子貢問孔子曰古者黃帝四面信乎孔子曰黃帝合己者四人使治四方大有成功此之謂四面也韓子觀行篇古之人目短於自見故以鏡觀面目失鏡則無以正須眉淮南子齊俗訓窺面於盤水則圓於杯則隨面形不變其故有所員有所隨者所自窺之異也說文面顏前也顏眉目之間也面不正也短面也頷面黃也瘦淺面也面赤也蔡邕女戒夫心猶面首也一旦不修飾則塵垢穢之人心不思善則邪惡入之人盛飾其面而莫修其心惑矣黃庭經寸田尺宅可治生注云面爲靈宅一名尺宅以眉目口鼻之所居故爲宅傅子相者三亭九候定於一尺之面博物志北方太陰土平廣深其人廣面縮頸唐子人多遠見百步而不自知眉頰續博物志面者神之庭心悲則面燋輟耕錄人之四肢百骸莫不畏寒獨面則否醫書謂頭者諸陽之會諸陰脈至頸及胸而還獨諸陽脈上至頭所以然也醫閭漫記謝元吉言人看聖賢之書當如看相書然乃有益人觀相書如言面正滿則吉偏狹則凶以鏡照面自考曰我面正滿耶偏狹耶正滿則喜不然則憂矣

面部匯考素問

上古天眞論女子五七陽明脈衰面始焦

陽明之脈榮於面故其衰也面焦六七三陽脈衰於上面皆焦

三陽之脈盡上於頭三陽脈衰故面皆焦丈夫六八陽气衰竭於上面焦

平脈篇曰寸口脈遲而緩緩則陽气長其色鮮其顏光陽气衰故顏色焦

六節藏象論心者生之本神之變也其華在面

十二經脈三百六十五絡其气血皆上於面心主血脈故其華在面也

鍼解篇人齒面目應星

人面有七竅以應七星靈樞

邪气藏府病形篇黃帝問於岐伯曰首面與身形也屬骨連筋同血合於气耳天寒則裂地淩冰其卒寒或手足懈惰然而其面不衣何也岐伯答曰十二經�三百六十五絡其血气皆上於面而走空竅其气之津液皆上燻於面而皮又厚其肉堅故天熱甚寒不能勝之也

陰陽二十五人篇木形之人比於上角似於蒼帝其人蒼色長面面長者木之體長也火形之人比於上徵似於赤帝其爲人赤色銳面小頭面銳頭小者火之炎上者銳且小也土形之人比於上宮似於上古黃帝其爲人黃色圓面面圓者土之體圓也金形之人比於上商似於白帝其人方面白色面方者金之體方也色白者金之色白也水形之人比於上羽似於黑帝其爲人黑色面不平面不平者水面有波也足太陽之上血多气少則面多小理血少气多則面多肉血气和則美色面多小理者多細小之文理蓋气少而不能充皮膚也血少气多則面多肉气之所以肥腠理也血气和者謂經�皮膚之血气和調則顏色鮮美也手太陽之上血气盛則面多肉以平血气皆少則面瘦惡色釋名

釋形體面漫也博雅

釋親顴

權頄

求頞

烏葛

音拙

也酉陽雜俎

面西方之人面大竅通於鼻北方之人竅通於陰短頸中央之人竅通於口析骨分經

面面目鼻並屬足陽明胃經面頰至目銳眥屬手太陽小腸經面頰至下縫中屬足陽明胃經

顴顴骨在鼻兩傍屬手太陽小腸經

腮顴下爲腮屬足陽明胃經

頷腮下爲頷屬足陽明胃經

頤頷下爲頤屬足陽明胃經證治準繩

面部所屬面統屬諸陽

靈樞曰諸陽之會皆在於面又統屬足陽明胃經

素問曰五七陽明�衰面始焦發始墮六八衰竭面焦發鬢頒白靈樞曰邪中於面則下陽明中藏曰胃熱則面赤如醉人素問又曰已食如饑者胃疸面腫曰風注胃陽明之�行於面故耳又屬足太陽膀胱經

靈樞曰足太陽之上血多气少則面多小理血少气多則面多肉肥而不澤血气和則美色俱有餘則肥澤俱不足則瘦而無澤又統屬手少陰心經

素問曰心者生之本神之變也其華在面又曰心之合�也其榮色也又以五色候五藏故面靑屬肝

素問曰生於肝如以縞裹紺故靑欲如蒼璧之澤不欲如藍注縞繒之精白者紺深靑陽赤色又曰靑如翠羽者生如艸玆者死注玆滋也如艸初生之色也赤屬心

素問曰生於心如以縞裹朱故赤欲如白裹朱不欲如赭注赭赤土也又曰赤如雞冠者生如衃血者死注衃血凝血也黃屬脾

素問曰生於如以縞裹括蔞實故黃欲如羅裹雄黃不欲如黃土又曰黃如蟹腹者生如枳實者死白屬肺

素問曰生於肺如以縞裹紅故白欲如鵝羽不欲如鹽又曰白如豖膏者生如枯骨者死黑屬腎

素問曰生於腎如以縞裹紫故黑欲如重漆色不欲如地蒼又曰黑如烏羽者生如炱者死注炱煤也

又曰五藏六腑固盡有部視其五色黃赤爲熱白爲寒靑黑爲痛

面部外編河圖蒼帝方面赤帝圓面白帝廣面黑帝深面山海經大荒之山日月所入有顓頊之子三面一臂不死一目國一目中其面而居珍珠船賈�夢易其頭明日人見皆驚遂能半面笑半面啼異聞總錄道人劉景眞爲人家作黃籙醮歸過所知中貴人家少憩門外五更月明見一人綠衣元裏垂腳頭引小侍數十自街中叫過指其家曰汝每酒不祭我且翻倒燭臺燒卻面劉細視之皆鬼也明旦劉專往謁主人見面上傅藥問之云夜來招數客飲未竟燭臺無故攲倒正敗吾面云

面部藝文詩

賦得欲曉看面

唐吳融

