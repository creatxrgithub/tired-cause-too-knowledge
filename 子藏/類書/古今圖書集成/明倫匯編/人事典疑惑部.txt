

疑惑部總論書經

洪範次七曰明用稽疑

注稽疑曰明所以辧惑也七稽疑擇建立卜筮人乃命卜筮

注稽考也有所疑則卜筮以考之龜曰卜蓍曰筮汝則有大疑謀及乃心謀及卿士謀及庶人謀及卜筮爾雅

釋詁蠱疑也

注蠱惑有心者皆疑也左傳曰天命不疏

皆

謂疑惑也郭云蠱惑有心者皆疑也者案昭元年左傳晉趙孟問於醫和曰何謂蠱對曰淫溺惑亂之所生也於文皿虫爲蠱谷之飛亦爲蠱在周易女惑男風落山謂之蠱是蠱惑也者心疑不一也大雅大明云無爾心毛傳云無敢懷心也

釋言迷惑也

疏小雅節南山云俾民不迷謂不惑也

疑惑部紀事韓子內儲說篇鄭桓公將欲襲鄶先問鄶之豪桀良臣辯智果敢之士盡錄其名姓擇鄶之良田賂之爲官爵之名而書之因爲設壇場郭門之外而理之釁之以雞豭若盟狀鄶君以爲內難也而盡殺其良臣桓公襲鄶遂取之風俗通世間多有見怪驚怖以自傷者謹按管子書齊公出於澤見衣紫衣大如轂長如轅拱手而立還歸寢疾數月不出有皇士者見公語驚曰物惡能傷公公自傷也此所謂澤神委蛇者也惟霸主乃得見之於是桓公欣然笑不終日而疾愈予之祖父郴爲汲令以夏至日詣見主簿杜宣賜酒時北壁上有懸赤弩照於杯形如蛇宣畏惡之然不敢不飲其日便得�腹痛切妨損飲食大用羸露攻治萬端不爲愈後郴因事過至宣家窺視問其變故云畏此蛇蛇入腹中郴還聽事思惟良久顧見懸弩必是也則使門下史將鈴下待徐扶輦載宣於故處設酒杯中故復有蛇因謂宣此壁上弩影耳非有他怪宣遂解甚夷懌由是瘳平官至尙書歷四郡有威名焉韓子說難篇宋有富人天雨墻壞其子曰不築必將有盜其鄰人之父亦雲暮而果大亡其財其家甚智其子而疑鄰人之父說林篇下鄭人有一子將宦謂其家曰必築壞墻是不善人將竊其巷人亦云不時築而人果竊之以其子爲智以巷人告者爲盜列子說符篇人有亡鈇者意其鄰之子視其行步竊鈇顏色竊鈇也言語竊鈇也動作態度無爲而不竊鈇也俄而其谷而得其鈇他日復見其鄰人之子動作態度無似竊鈇者淮南子人間訓魏將樂羊攻中山其子執在城中縣其子以示樂羊樂羊曰君臣之義不得以子爲私攻之愈急中山因烹其子而遺之鼎羹與其首樂羊循而泣之曰是吾子已爲使者跪而啜三杯使者歸報中山曰是伏約死節者也不可忍也遂降之爲魏文侯大開地有功自此之後日以不信此所謂有功而見疑者也魏志武帝紀董卓表太祖爲驍騎校尉欲與計事太祖乃變易姓名間行東歸按注世語曰太祖過呂伯奢伯奢出行五子皆在備賓主禮太祖自以背卓命疑其圖己手劍夜殺八人而去又孫盛雜記曰太祖聞其食器聲以爲圖己遂夜殺之晉書樂廣傳廣嘗有親客久闊不復來廣問其故答曰前在坐蒙賜酒方欲飲見杯中有蛇意甚惡之旣飲而疾於時河南聽事壁上有角漆畫作蛇廣意杯中蛇卽角影也復置酒於前處謂客曰酒中復有所見不答曰所見如初廣乃告其所以客豁然意解珍珠船南史梁王蕭�惡見婦人相去數步遙聞其臭經禦婦人之衣不復更著北夢瑣言元頏博士話唐時中表間有一婦人從夫南中�官曾�食一虫常疑之由是成疾頻療不愈京城醫者忘其姓名知其所患乃請主姨你中謹密者一預戒之曰今以藥吐瀉但以盤盂盛之當吐之時但言有一个蝦蟆走去然切勿令娘子知之是誑語也其你僕遵之此疾永除攝生要錄國史補云李蟠常疑遇毒鎖井而飲心靈府也爲外物所中終身不痊多疑惑病之本也昔有飲廣客酒者壁有雕弓影落杯中客疑蛇也歸而疾作後飲其地始知弓也遂愈又僧人入暗室踏破生茄疑爲物命念念不釋夜有叩門索命者僧約明日薦拔天明視之茄也疑之爲害如此東坡志林石普好殺人以殺爲娛未嘗知其暫悔也醉中縛一奴使其指使投之於河指使哀而縱之旣醒而悔指使畏其暴不敢以實告居久之普病見奴爲祟自以必死指使呼奴示之祟不復出普亦愈澠水燕談錄諫議大夫崔領博君子人也性有疑疾防閒閨門過於嚴密圬者塗室以帛幕其目恐竊視其私也與夫羅灰扃戶殆不遠暌車志梁北丈人有之市而醉歸者黎丘鬼喜�人子侄之狀扶而迫苦之歸而誚其子始知奇鬼也明旦復往其眞子往迎之丈人望其眞子拔劍而刺之

疑惑部雜錄易經旣濟象曰終日戒有所疑也按程傳終日戒懼常疑患之將至也處旣濟之時當畏愼如是也系辭上傳子曰易何爲者也聖人以斷天下之疑書經大禹謨去邪勿疑疑謀勿成罪疑惟輕功疑惟重周官蓄疑敗謀

