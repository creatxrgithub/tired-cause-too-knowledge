

師弟部匯考禮記

曲禮上宦學事師非禮不親

集說

熊氏曰宦謂學仕宦之事學謂習學六藝此二者俱是事師非禮不親藍田呂氏曰宦家臣也仕爲家臣而未升諸公蓋亦學爲仕者也學者學道藝者也二者之學皆有師師弟子之分不正則學之意不誠學之意不誠則師弟子之情不親而教不行故曰非禮不親永嘉戴氏曰夫禮主於分分主於嚴疑非所以爲親也然粲然有文以相接而情意相通乃其所以爲親也狎則不敬不敬則乖戾隨之矣故曰非禮不親

又從於先生不越路而與人言遭先生於道趨而進正立拱手先生與之言則對不與之言則趨而退陳注

呂氏曰先生者父兄之稱有徳齒可爲人師者猶父兄也故亦稱先生以師爲父兄則學者自比於子弟故稱弟子

又先生書策琴瑟在前坐而遷之戒勿越

注戒勿越廣敬也陳

注疏曰坐亦跪也弟子將行若

遇師諸物或當己前則跪而遷移之戒愼不得逾越集說

藍田呂氏曰書策琴瑟之爲物先生之所常

禦也物猶加敬人可知也虛坐盡後食坐盡前坐必安執爾顏長者不及毋儳言陳

注古者席地而俎豆在其前盡後謙也盡前恐污席也儳暫也亦參錯不齊之貌長者言事未竟未及其他少者不可舉他事爲言錯雜長者之說正爾容聽必恭毋剿說毋雷同必則古昔稱先王陳注

上言執爾顏謂顏色無或變異此言正爾容則正其一身之容貌也聽必恭亦謂聽長者之言也取他人之說以爲己說謂之剿說聞人之言而附和之謂之雷同如雷之聲發而物同應之也惟法則古昔而稱述先王乃爲善耳侍坐於先生先生問焉終則對

陳注

問終而後對欲盡聞所問之旨且不敢雜亂尊者之言也請業則起請益則起父召無諾先生召無諾惟而起注請業請益則起尊師重道也起若今摳衣前請業謂篇卷益謂受說不了欲師更明說之惟諾皆應辭惟恭於諾集說

藍田呂氏曰此章言弟子敬師

之道問未終而對不敬其所問也業謂所學於先生者如詩書禮樂之類是也益謂所問未明或欲卒學或欲少進也有所請必起敬業也敬業所以敬師敬師所以敬道也故請業請益皆不可不起也弟子之事師猶子事父父召無諾則先生召亦無諾諾者許而未行也惟而起聞名卽往也

檀弓事師無犯無隱左右就養無方服勤至死心喪三年陳注

或左或右無一定之方子之於親不分職守事事皆當理會無可推托事師如事父故皆無方劉氏曰隱皆以諫言師生處恩義之間而師者道之所在諫必不見拒不必犯也過則當疑問不必隱也大全

張子曰古不制師服師服無定體也見彼之

善而己效之亦師也故有得其一言一義而如朋友者有親炙如兄弟者有成就己身而恩如天地父母者此豈可一槪服之故聖人不制其服心喪之可也孔子死門人一時心喪又豈可責其一槪以傳道久近而各盡其哀之隆殺如子貢獨居三年然後歸周禮

天官太宰以九兩系邦國之民

注兩猶耦也系猶綴也所以協耦萬民而聯綴不散者三曰師以賢得民

注庠序之師徳爲人範

地官大司徒以本俗六安萬民四曰聯師儒

注以賢以道所以同其善疏

師儒鄕裏教以道藝

者以其鄕立庠州黨及遂皆立序致仕賢者使教鄕閭子弟鄕閭子弟皆相聯合同就師儒也師氏中大夫一人上士二人府二人史二人胥十有二人訂

義薛平仲曰天佑下民作之君作之師君師之職人主所以承天之寄以善天下之民有一未善先王以爲由己致之師保之官特設於教典之中尊之中大夫下大夫之爵責之長善救失之任使人主無動不善所以善天下之本楊謹仲曰書太師太傅太保曰三公蓋周公之所位者也�宰卿之職也以其爲百官之長是以周公或謂�宰以公任卿之職今師氏保氏乃中大夫下大夫之職司徒之屬官𨿽職兼詔王媺諫王惡實以教國子爲事其徒至百二十人則職至煩冗矣安得以爲周召之師保哉鄭鍔曰三代之教世子入則有保出則有師則師氏保氏教世子之官其職掌以媺詔王繼言教國子之事蓋其進則詔王以媺退則掌國子之教故以師名官言其足以爲人之範模也程氏曰古者自天子達於庶人必須師氏以成其徳業故舜禹文武之聖皆有所從學後世師傅之職不修友臣之義未著所以尊徳樂道之風未成於天下陳及之曰師氏以道教國子以媺詔王而其徒百二十人蓋居虎門之左司王朝帥四夷之隸以守王門其徒不得不多也教三行三曰順行以事師長

訂義

呂氏曰所謂賢良者國中之先生長者也所謂師長者朝夕與吾處者也朝夕與吾處者其歲月爲甚久其條目爲甚煩才有一毫不順便失事師長之道須是十分遜悌方可王昭禹曰師以徳行教人者也長以齒位臨我者也荀子曰師然而然則是知若師也此以順行事師之謂記曰悌長而無遺此以順事長之謂掌國中失之事以教國子弟

訂義

陳君舉曰教以國政使之通達治體則他日皆良公卿也凡國之貴遊子弟學焉管子

弟子職

困學紀聞曰弟子職漢志附於孝經朱子謂疑是作內政時士之子常爲士因作此以教之又曰大戴記之夏小正管子之弟子職孔叢子之小爾雅古書之存者三子之力也先生施教弟子是則溫恭自虛所受是極見善從之聞義則服溫柔孝弟毋驕恃力志毋虛邪行必正直遊居有常必就有徳顏色整齊中心必式夙興夜寐衣帶必飭朝益莫習小心翼翼一此不懈是謂學則右學則

少者之事夜寐蚤作旣盥�執事有恪攝衣共盥先生乃作沃盥徹盥泛拚正席先生乃坐出入恭敬如見賓客危坐鄕師顏色毋怍右蚤作

受業之紀必由長始一周則然其餘則否始誦必作其次則已凡言與行思中以爲紀古之將興者必由此始後至就席狹坐則起若有賓客弟子駿作對客無讓應且遂行趨進受命所求𨿽不在必以反命反坐復業若有所疑捧手問之師出皆起右受業對客

至於食時先生將食弟子饌饋攝�盥漱跪坐而饋置醬錯食陳膳毋悖凡置彼食鳥獸魚�必先菜羹羹胾中別胾在醬前其設要方飯是爲卒左酒右醬告具而退捧手而立三飯二斗左執虛豆右執挾七周旋而貳惟嗛之視同嗛以齒周而有始柄尺不跪是謂貳紀先生已食弟子乃徹趨走進漱拚前斂祭右饌饋

先生有命弟子乃食以齒相要坐必盡席飯必捧羹不以手亦有據膝無有隱肘旣食乃飽循咡覆手振�掃席已食者作摳衣而降旋而鄕席各徹其饋如於賓客旣徹並器乃還而立右乃食

凡拚之道實水於盤攘臂袂及肘堂上則播灑室中握手執箕膺揲厥中有帚入戶而立其儀不忒執帚下箕倚於戶側凡拚之紀必由奧始俯仰磬折拚毋有徹拚前而退聚於戶內坐板排之以葉適已實帚於箕先生若作乃興而辭坐執而立遂出棄之旣反立是協是稽右灑掃暮食復禮昏將舉火執燭隅坐錯總之法橫於坐所櫛之遠近乃承厥火居句如矩蒸閒容蒸然者處下捧�以爲緒右手執燭左手正櫛有墮代燭交坐毋倍尊者乃取厥櫛遂出是去右執燭

先生將息弟子皆起敬奉枕席問何所趾俶�則起有常則否先生旣息各就其友相切相磋各長其儀周而復始是謂弟子之紀右習

師弟部藝文一

與阮瞻書

晉司馬越禮年八歲出就外傅明始可以加師訓之責十年曰幼學明可以漸先王之教也然學之所入者淺體之所安者深諷誦遺言不如親承風旨小兒旣無令淑之質不聞道徳之風望諸君時以閒暇周旋誨接

送劉太眞詩序

唐蕭穎士記有之尊道成徳嚴師其難哉故在三之禮極乎君親而師也參焉無犯與隱義斯貫矣孔聖稱顏子有視予猶父嘆其至歟今吾於太眞也然乎爾且後進而余師者自賈邕盧翼之後比歲舉進士登科名與實皆相望騰遷凡十數子其他自京畿大學逾於淮泗行束脩以上而未及門者亦云倍之餘勿敏曷云當乎而莫之讓蓋有來學微往教蒙匪余求若之何其拒哉噫爾之所以求我之所以誨學乎文乎學也者非云徵辯說摭文字以扇夫談端轢厥詞意其於識也必鄙而近矣所務乎憲章典法膏腴徳義而已文也者非云尙形似牽比類必局夫儷偶放於奇靡其於言也必淺而乖矣所務乎激揚雅訓彰宣事實而已眾之言文學或不然於戲彼以我爲僻爾以我爲正同聲相求爾後我先安得而不問哉問而教教而從從而達欲辭師得乎孔門四科吾是以竊其一矣然夫徳行政事非學不言言而無文行之不遠豈相異哉四者一夫正而已矣故曰詩三百一言以蔽之曰思無邪不正之謂也吾嘗謂門弟子有尹徵之學劉太眞之文首其選焉今玆春連茹甲乙淑問休闡爲時之冠浹旬有詔俾徵典校祕書且馳傳壠首領元戎書記之事四牡騑騑薄言旋歸聲動宇下浹於寰外而太眞元昆前已科甲大衝間歲翩其連舉謂予不信豈其然乎夏五月回棹京洛告歸江表岵兮兮歡旣萃兮兄矣弟矣榮斯繼矣縉紳之徒習禮聞詩者僉曰劉氏二子可謂立乎身光乎親蹈極致於人倫者矣上京餞別庭闈望歸從古以來未之聞也余羈宦此邑睹斯云舉彼吳之丘曾是昔遊心乎往矣有懷伊阻行矣風帆載飛載揚爾思不及黯然以泣先師孝悌謹信泛愛親仁餘力學文之訓爾其志之南條北固朱方舊裏昔與太眞初會於玆余之門人有柳並者前是一歲亦嘗覯玆地其請業也必始乎此焉並也有尹之敏劉之工其少且病故莫之逮太眞亦嘗曰何敢忘並並與眞難乎其相奪也緬彼江陰京阜是臨言念二子從予於此爾云過之其可忘諸同是餞者賦江有歸舟以寵夫嘉慶焉爾

答韋中立論師道書

柳宗元二十一日宗元白辱書云欲相師僕道不篤業甚淺近環顧其中未見可師者𨿽嘗好言論爲文章甚不自是也不意吾子自京師來蠻夷間乃幸見取僕自卜固無取假令有取亦不敢爲人師爲眾人師且不敢況敢爲吾子師乎孟子稱人之患在好爲人師由魏晉氏以下人益不事師今之世不聞有師有輒嘩笑之以爲狂人獨韓愈奮不顧流俗犯笑侮收召後學作師說因抗顏而爲師世果羣怪聚罵指目牽引而憎與爲言辭愈以是得狂名居長安炊不暇熟又挈挈而東如是者數矣屈子賦曰邑犬羣吠吠所怪也僕往聞庸蜀之南恆雨少日日出則犬吠余以爲過言前六七年僕來南二年冬幸大雪逾嶺被南越中數州數州之犬皆蒼黃吠噬狂走者累日至無雪乃已然後始信前所聞者今韓愈旣自以爲蜀之日而吾子又欲使吾爲越之雪不以病乎非獨見病亦以病吾子然雪與日豈有過哉顧吠者犬耳度今天下不吠者幾人而誰敢衒怪於羣目以召�取怒乎僕自�過以來益少志慮居南中九年增腳气病漸不喜�豈可使呶呶者早暮拂吾耳騷吾心則固僵僕煩憒逾不可過矣平居望外遭齒舌不少獨欠爲人師耳抑又聞之古者重冠禮將以責成人之道是聖人所尢用心者也數百年來人不復行近有孫昌引者獨發憤行之旣成禮明日造朝至外廷薦笏言於卿士曰某子冠畢應之者咸憮然京兆尹鄭叔則怫然曳笏卻立曰何預我耶廷中皆大笑天下不以非鄭尹而快孫子何哉獨爲所不爲也今之命師者大類此吾子行厚而辭深凡所作皆恢恢然有古人形貌𨿽僕敢爲師亦何所增加也假而以僕年先吾子聞道著書之日不後誠欲往來言所聞則僕固願悉陳中所得者吾子苟自擇之取某事去某事則可矣若定是非以教吾子僕材不足而又畏前所陳者其爲不敢也決矣吾子前所欲見吾文旣悉以陳之非以耀明於子聊欲以觀子气色誠好惡何如也今書來言者皆大過吾子誠非佞譽誣諛之徒直見愛甚故然耳始吾幼且少爲文章以辭爲工及長乃知文者以明道是固不苟爲炳炳烺烺務采色誇聲音而以爲能也凡吾所陳皆自謂近道而不知道之果近乎遠乎吾子好道而可吾文或者其於道不遠矣故吾每爲文章未嘗敢以輕心掉之懼其剽而不畱也未嘗敢以怠心易之懼其弛而不嚴也未嘗敢以昏气出之懼其昧沒而雜也未嘗敢以矜气作之懼其偃蹇而驕也抑之欲其奧揚之欲其明疏之欲其通廉之欲其節激而發之欲其淸固而守之欲其重此吾所以羽翼夫道也本之書以求其質本之詩以求其恆本之禮以求其宜本之春秋以求其斷本之易以求其動此吾所以取道之原也參之谷梁氏以厲其气參之孟荀以暢其支參之老莊以肆其端參之國語以博其趣參之離騷以致其幽參之太史以著其潔此吾所以旁推交通而以爲之文也凡若此者果是耶非耶有取乎抑其無取乎吾子幸觀焉擇焉有徐以告焉苟亟來以廣是道子不有得焉則我得矣又何以師云爾哉取其實而去其名無招越蜀吠怪而爲外廷所笑則幸矣宗元復白

答嚴厚輿論師道書

前人二十五日某白馮翊嚴生足下得生書言爲師之說怪僕所作師友箴與答韋中立書欲變僕不爲師之志屈己爲弟子凡僕所爲二文其卒果不異僕之所避者名也所憂者其實也實不可一日忘僕聊歌以爲箴行且求中以益己栗栗不敢暇又不敢自謂有可師乎人者耳若乃名者方爲薄世笑罵僕脆怯尢不足當也內不足爲外不足當眾口𨿽懇懇見迫其若吾子何實之要二文中皆是也吾子其詳讀之僕見解不出此吾子所云仲尼之說豈易耶仲尼可學不可爲也學之至斯則仲尼矣未至而欲行仲尼之事若宋襄公好霸而敗國卒中矢而死仲尼豈易言邪馬融鄭元者二子獨章句師耳今世固不少章句師僕幸非其人吾子欲之其有樂而望吾子者矣言道講古窮文辭以爲師則固吾屬事僕才能勇敢不如韓退之故又不爲人師人之所見有同異吾子無以韓責我若曰僕拒千百人又非也僕之所拒拒爲師弟子名而不敢當其禮者也若言道講古窮文辭有來問我者吾豈嘗瞋目閉口邪敬叔吾所信愛今不得見其人又不敢廢其言吾子文甚暢遠恢恢乎其辟大路將疾馳也攻其車肥其馬長其策調其六轡中道之行大都捨是又奚師歟亟謀於知道者而考諸古師不乏矣幸而亟來終日與吾子言不敢倦不敢愛不敢肆苟去其名全其實以其餘易其不足亦可交以爲師矣如此無世俗累而有益乎已古今未有好道而避是者宗元白

報袁君陳秀才避師名書

前人秀才足下僕避師名久矣往在京師後學之士到僕門日或數十人僕不敢虛其來意有長必出之有不至必惎之其教也𨿽若是當時無師弟子之說其所不樂爲者非以師爲非弟子爲罪也有兩事故不能自視以爲不足爲一也世久無師弟子決爲之且見非且見罪懼而不爲二也其大說具答韋中立書今以往可觀之秀才貌甚堅辭甚彊僕自始覿固奇秀才及見兩文愈益奇𨿽在京都日數十人到門者誰出秀才右耶前已必秀才可爲成人僕之心固虛矣又何鯤鵬互鄕於尺牘哉秋風益髙暑气益衰可偶居卒談秀才時見咨僕有詣內者不敢愛惜大都文以行爲本在先誠其中其外者當先讀六經次論語孟軻書皆經言左氏國語莊周屈原之辭稍采取之谷梁子太史公甚峻潔可以出入余書俟文成異日討也其歸在不出孔子此其古人賢士所懍懍者求孔子之道不於異書秀才志於道愼勿怪勿雜勿務速顯道苟成則勃然爾久則蔚然爾源而流者歲旱不涸蓄谷者不病凶年蓄珠玉者不虞殍死矣然則成而久者其術可見𨿽孔子在爲秀才計未必過此不具宗元白

答貢士蕭纂求爲師書

前人十二日宗元白始者負戴經籍退迹艸廬塊守蒙陋坐自壅塞不意足下曲見記憶遠辱書詢貺以髙文開其知思而又超僕以宗師之位貸僕以丘山之號流汗伏地不知逃匿幸過厚也前時獲足下灌鍾城銘竊用唱導於聞人僕常赧然羞其僭逾今覽足下尺牘殷勤備厚似欲僕贊譽者此固所願也詳視所貺曠然以喜是何旨趣之博大詞采之蔚然乎鼓行於秀造之列此其戈矛矣舉以見投爲賜甚大俯用忖度不自謂宜顧視何徳而克堪哉且又教以耘其蕪穢甚非所宜僕不敢聞也其他惟命

師說

韓愈古之學者必有師師者所以傳道受業解惑也人非生而知之者孰能無惑惑而不從師其爲惑也終不解矣生乎吾前其聞道也固先乎吾吾從而師之生乎吾後其聞道也亦先乎吾吾從而師之吾師道也夫庸知其年之先後生於吾乎是故無貴無賤無長無少道之所存師之所存也嗟乎師道之不傳也久矣欲人之無惑也難矣古之聖人其出人也遠矣猶且從師而問焉今之眾人其下聖人也亦遠矣而恥學於師是故聖益聖愚益愚聖人之所以爲聖愚人之所以爲愚其皆出於此乎愛其子擇師而教之於其身也則恥師焉惑矣彼童子之師授之書而習其句讀者非吾所謂傳其道解其惑者也句讀之不知惑之不解或師焉或不焉小學而大遺吾未見其明也巫醫樂師百工之人不恥相師士大夫之族曰師曰弟子云者則羣聚而笑之問之則曰彼與彼年相若也道相似也位卑則足羞官盛則近諛嗚呼師道之不復可知矣巫醫樂師百工之人君子不齒今其智乃反不能及其可怪也歟聖人無常師孔子師郯子萇弘師襄老�郯子之徒其賢不及孔子孔子三人行則必有我師是故弟子不必不如師師不必賢於弟子聞道有先後術業有專攻如是而已李氏子蟠年十七好古文六藝經傳皆通習之不拘於時學於余余嘉其能行古道作師說以貽之

答竇秀才書

前人愈白愈少駑怯於他藝能自度無可努力又不通時事而與世多齟齬念終無以樹立遂發憤篤專於文學學不得其術凡所辛苦而僅有之者皆符於空言而不適於實用又重以自廢是故學成而道益窮年老而智愈困今又以罪黜於朝廷遠宰蠻縣愁憂無聊瘴癘侵加惴惴焉無以冀朝夕足下年少才俊辭雅而气銳當朝廷求賢如不及之時當道者又皆良有司操數寸之管書盈尺之紙髙可以釣爵位循次而進亦不失萬一於甲科今乃乘不測之舟入無人之地以相從問文章爲事身勤而事左辭重而請約非計之得也𨿽使古之君子積道藏徳遁其光而不曜膠其口而不傳者遇足下之請懇懇猶將倒廩傾囷羅列而進也若愈之愚不肖又安敢有愛於左右哉顧足下之能足以自奮愈之所有如前所陳是以臨事愧恥而不敢答也錢財不足以賄左右之匱急文章不足以發足下之事業�載而往垂橐而歸足下亮之而已愈白

策問

前人問古之學者必有所師以通其業成就其徳者由漢代以來師道日微然猶時有授經傳業者及於今則無聞矣徳行若顏回言語若子貢政事若子路文學若子遊猶且有師非獨如此𨿽孔子亦有師問禮幹老�問樂於萇弘是也今之人不及孔子顏回遠矣而且無所師然其不聞有業不通而道徳不成者何也

上韓吏部書

林簡言人有儒其業與孟軻同代而生不遂師於軻不得聞乎道閣下豈不謂之惜乎又有與揚雄同代而生不遂師於雄不得聞乎道閣下豈不謂之惜乎有習於琴者問其所習必曰吾師於某某所傳師曠之道也習於弧者問其所習必曰吾師於某某所傳濯孺子之道也脫二人未至於古然亦無敢是非者以所習有據故也儻曰吾自能非授受於人也必知其音俚音也其能庸能也嗚呼聖人之道與琴弧之道相遠矣而琴弧尙能自習之如此況聖人之道乎去夫子千有餘載孟軻揚雄死今得聖人之旨能傳說聖人之道閣下耳今人視閣下之門孟軻揚雄之門也小子幸儒其業與閣下同代而生閣下無限其門俾小子不得聞其道爲異代惜焉

薦師疏

李徳裕前試宣州溧水縣尉胡震博通六藝華皓一志臣童幼之時從震授業豈謂年逾四紀位列三公𨿽自君恩亦由儒訓幸因家舊事輒敢薦聞

胡先生墓表節

宋歐陽修先生諱瑗字翼之姓胡氏泰州如�人先生爲人師言行而身化之使誠明者達昏愚者勵而頑傲者革故其爲法嚴而信爲道久而尊師道廢久矣自景佑明道以來學者有師惟先生曁泰山孫明復石守道三人而先生之徒最盛其在湖州學弟子去來常數百人各以其經轉相傳授其教學之法最備行之數年東南之士莫不以仁義禮樂爲學慶曆四年天子開天章閣與大臣講天下事始慨然詔州縣皆立學於是建太學於京師而有司請下湖州取先生之法以爲太學法至今爲著令後十餘年先生始來居太學學者自遠而至太學不能容取旁官署以爲學捨禮部貢舉歲所得士先生弟子十常居四五其髙第者知名當時或取甲科居顯仕其餘散在四方隨其人賢愚皆循循雅飭其言談舉止不問可知爲先生弟子其學者相語稱先生不問可知爲胡公也嘉佑元年遷太子中允仍居太學已而東歸太學諸生與賢士大夫送之東門執弟子禮路人嗟嘆以爲榮

師說

王令上古之書旣已汨沒其它治具不可稽見而五帝之學求之傳說間或見之夏商之書𨿽號殘缺然學之名具存周則大備故其設施炳然彰白若然帝王之於治具它𨿽世有取捨於學則未聞或廢也豈非君師云者兩立不可一缺耶夫惟至治之世其措民各有本而次第之以及其化故地有井而自養其業𨿽有士農工商之云未嘗不力而食因其資給然後繩其遊惰澄其淫邪鋤其彊梗其治略已定矣然猶鄕遂有庠序之教家國有塾學之設自世子以及卿大夫之子皆入學爲之師以諭其道爲之保以詔其業示之智仁聖義中和使相充擴孝友睦�任卹使相修飾禮樂射禦書數使相開曉故其左右之聞前後之觀不仁義則禮樂迨其淬磨漸漬之成則入孝而出弟尊尊而長長然後取而置之民上則君盡其所以爲君臣盡其所以爲臣卒無一背戾者其出於學而存於師也道之衰微迄於余周如擔石之將墜其引綴未絕者猶一�發繼之暴秦不扶而抑遂至墮壞漢興宜大更制而裁補縫之故其俗無所防範聽民所爲卒於無所不至然能制郡縣創孔子祠立五經博士置弟子員策賢良求經術以對當世得失於古𨿽未爲善而其風俗遂號爲平豈前世遺風余化漸濆深而未斬耶抑民苦秦而效易見也當此之時士猶能相尊師故終漢世傳詩書禮易春秋而名家者以百十計晉魏而下寖以沈溺更數十世惟唐爲近古大抵才追齊漢治而未能遠過嗚呼何爲而止此也夫天下之所以不治患在不用儒而漢唐以來例嘗任儒矣卒不甚治者何也有儒名有儒位而不用儒術而然爾其獘在於學師不立而育賢無方聖人之道不講不明士無根源而競枝流故不識所以治亂之本而不知所以爲儒之任而又上之取之不以實而以言故也夫人所以能自明而誠者已非生知則出於教導之明而修習之至也如其無師則天下之士𨿽有彊力向進之心且何自明而誠也夫天下之材力訓導而懋勉之且猶患其�窳故七十子親逢聖人而燻炙之其聞與見不爲不至猶且柴愚參魯師僻由喭賜不受命而貨殖冉求爲宰而賦粟倍又況後聖人數千歲其書殘缺訛蠹又資才下於數子而欲聽其自爲而不立學與師猶其願獲而顧不耕也如必待其自賢而取之多見其希闊不可俟也自周至唐綿數千歲其卓然聖賢自名可以治國者孟軻抵韓愈才三四人是其力能扶持其教而竟不知用者所以歷年已遠而人出甚少也如其多則或用之矣苟患其少無如廣學而樹師續其所不長擢其所未髙使知其所以救亂然後名聞而實取之則庶矣天下之師絕久矣今之名師者徒使組刺章句希望科第而已昔者子路使子羔爲費宰子曰賊夫人之子今賊人者皆是是皆取戾於孔子者也惡得爲人師

感舊賦有

序

明王寵

正徳辛未寵師事林屋先生於包山精舍凡再閱暑寒而退迄今庚辰八年於玆矣乃復來山中作感舊賦其辭曰紛余慕夫好修兮潛大道以遊神漭江河之浩溔兮悵欲渡而無津彼哲匠之巍�兮揚日月於八垠折疏麻之瑤華兮將以贈夫斯人亟戃恍而仰鉆兮又靡知其所止紛虯龍之下上兮尺蠖蜷旋於泥滓車旣殆而馬煩兮阻山川而徙倚忽日月之我遒兮去冉冉而不已經疇昔之故居兮志欿憾而顙泚漭淹畱以無成兮將復修吾初服佩長劍之陸離兮冠切云而矗矗民生各有所樂兮放吾道於容谷吸朝霞以爲漿兮夕復餐夫秋蘜苟矩矱之攸存兮冀來者之可追吾令羲和弭節兮將以窮乎我師路漫漫其阻修兮殫吾生以求之亂曰驂騑斯皇莫余好也洵彼前修爲我導也海嶽嶄巖何當造也長夜漫漫志懣操也矢心白日遵長道也

師說上

王世貞經有之民生於三事之如一先王之制師也齊於君親若此其尊也君治之無適而非君也者親生之無適而非親也者師成之無適而非師也者禮云事師無犯無隱服勤至死心喪三年報若此其隆也昔者孔子之卒也其門人議曰若喪父而無服旣除子貢復廬墓焉三年而後返當其生也其門人辟君離父母比而遊於列辟之邦顚躓困厄而不悔及其卒也而各以其所得守其說而不變曰吾師云爾又百世而其裔弟子曰吾師之師云爾𨿽然孔子不師老�郯子孔子非無師也而不稱師曰聞之某某而已故曰心喪不言服明無制也言心由心別也故陳相倍良而學許行倍也卽許行之徒倍行而學孟子非倍矣受墨而之師楊也受楊而之師儒也受佛老而之師吾道也皆非倍也鄭元業成而辭馬融融欲追殺之元疑其追也而以厭勝免融以卜免元而弗追也是何師弟子哉逄蒙學射於羿思天下惟羿爲愈己於是殺羿飛衛之得紀昌也荀卿之得李斯也天下以爲戒矣故曰其師也以道其喪也以心天下有道而師者有業而師者有利而師者道而師者道成則君親之孔子是也從一者也孔子之不師其師以無常也業而師者業成則長之去君親間矣利而師者何居嗚呼天下之不相師利者寡也

師說下天下之利而師者其說何也今夫士之及髫而受書也其爲親者曰師苟貴吾子足矣無論道也其爲師者曰自行束脩以上未嘗無誨焉余以糊其口於四方何道之授未也弟子得執其利權以進退其師庚而甲辛而乙曰業此而晦者業彼而顯者惟弟子之利而已猶未也其達而先者得執其利權以招要其弟子曰吾門士吾能榮重之弟子亦惟曰吾利吾師而已朝而甲暮而乙闤闠其門墻而爭賂焉噫吁是何君親之多也猶未也庠序行而世之以利蒞諸生者科舉行而世之以利進諸生者皆偃然而居師彼所謂進諸生者古所稱座主也辟之則爲舉主吏之則爲府主進之則爲座主其義一也其所傳何道授何業也噫吁是何君親之多也彼其執弟子者固已謬矣然猶諉之曰厚至偃然而居師者何也私天子之公法而身之私天子之公人而弟子之易曰渙其羣此非所謂羣乎乃至欲以區區一第而籠賢者亦淺矣聞之先臣霍公韜者舉南宮第一然不爲座主稱門生旣知舉亦謝諸生不相通曰吾以矯夫世之無恥者嗚呼如霍公者知師者也

與吳次尾論師生稱謂書

張自烈正名定分關系國體不可不愼卽師生稱謂間非誠無以致敬非信無以行久不誠不信則爲亂隨之近世以爲細故而忽之者非也沈治先語僕云金陵黃圯孺少嘗受業家眉生每謁某稱晚生及登賢書則攺稱晚弟僕曰使圯孺成進士不攺晚弟爲侍弟乎以晚弟施之業師之弟異日得志爲顯官是其師落落諸生耳不又攺門生爲晚生乎治先笑而退夫弟之尊師與子之尊父情與文一也今弟子面謁其師稱老師退與同儕語則稱師之字與號某老師矣師之友與師同學同道年相若則師�行也齒長於師而文行過之又師所兄事師事者也凡弟子謁見師之友名刺當稱晚稱其師兄事師事之人當稱先生當隅坐今則槪稱小弟社弟與之抗禮矣朴謹者稱晚弟止矣不稱先生而稱老兄矣至稱其師於師之友之前又不直稱之曰某老師不明言某老師之門人僅稱之曰某老若未嘗親受業於其門者使吾輩道路接遇之時不識某爲某先生之徒往往加等見待某生恬然受之弗辭孟軻曰人役而恥爲役由弓人而恥爲弓矢人而恥爲矢也豈意今天下弟子恥受命於其師哉後生心術之儇薄器量之褊狹學問之疏陋皆如此可見無惑乎徳業文章之不古若也僕嘗慨師道陵替四方士無復知隆師重道者一切執贄稱弟子於僕之門僕皆不苟受一二年少有學識之士旣問業於僕僕先舉生平良友如兄輩者詳示以裏處姓氏且戒之曰此某先生爲某所兄事卽汝儕師也謹事之以故凡爲山門人如許生顧生蔡生謁兄未有不稱門下晚生者也兄四方及門年少如某某每謁諸同人名刺或泛稱教下晚弟或妄稱社小弟失與圯孺稱晚弟於治先同兄蓋未之知也大學之禮𨿽詔於天子無北面唐貞觀定太子見三師儀其與書前後稱名惶恐皆所以尊師也僕謂弟子之於師宜無事不遵繩尺今也一稱謂間悍焉不奉師命如此可以傲睨師之友卽可以傲睨其師可以傲睨其師卽可以侮慢君父不臣不子職爲厲階吾輩抗顏爲人師豈不可反復曉譬使諸生痛攺前失哉尢可嘆者吳中諸子皆好爲人師遊其門者諸子皆降體屈節汝爾相嬲無復古人督課成就之意甚有朝執經而夕叛去者此又爲人師者之過非盡年少諸生之罪也吾輩爲守待計思所以正人心易風俗杜漸防微自師弟稱謂始𨿽以必敬必信勗諸生而其間先自治而後治人之道尢不可不加謹偶感黃生事爲訟言至此知兄不以僕爲謬風便郵僕書並告維斗仲馭使知爲人師者𨿽稱謂亦有道諸生或聞僕言而少知警也幸甚

續師說

前人唐韓愈慨師道不古著師說以貽李生蓋謂學無常師師無少長貴賤恥師則愚以益愚陸象山亟稱之餘意聖師賢長師少貴師賤似也然猶有進於是者歐陽修曰世無師學者當師經或又曰賢人師聖人聖人師萬物夫經以貫道其人亡而其書存非有語言相講授苟從而師之傳道解惑胥是焉在若夫萬物則異類耳何師之有然古者師�立君臣師蜘蛛立网罟師拱鼠制禮師戰蟻制兵前民利用皆於物是取豈獨剡子師襄可師哉𨿽然師經師萬物求善而止不善則廢猶未盡師之道也書曰主善爲師師善也孔子曰其不善者而攺之見不賢而內自省師不善也至於不善皆師則萬物之可師者眾矣孰謂善師者徒求諸弟子哉然則不求師失之妄專師善失之隘能師不善則日進無疆惜夫退之告李生者不及此耳或問何以師不善曰毋自欺內訟過而已入道自寡過始寡過自求師始求師自省身始不自省而徒賓賓焉求吾師而從之𨿽終身遊仲尼之門若宰予陳亢輩模範儼然惡在其能傳道解惑哉師弟部藝文二詩

贈武十七諤並

序

唐李白

門人武諤深於義者也質本沈悍慕要離之風潛釣川海不數數於世間事聞中原作難西來訪余余愛子伯禽在魯許將冒胡兵以致之酒酣感激援筆而贈馬如一匹練明日過吳門乃是要離客西來欲報恩笑開燕匕首拂拭竟無言狄犬吠淸洛天津成塞垣愛子隔東魯空悲斷腸猿林回棄白璧千里阻同奔君爲我致之輕賫涉淮源精誠合天道不愧遠遊魂

師資吟

宋邵雍未知道義尋人爲師旣知道義人來爲資尋師未易爲資實難指南向道非去非還師人則恥人師則喜喜恥皆非我獨無是好爲人師與恥何異

師道

潘興嗣師道久不振小儒咸自私破崖求規角務出己新奇惻惻去聖遠六經秦火隳不有傳授學涉獵安所爲漢儒守一經學者如雲隨承習𨿽未盡模法有根基薦紳立朝廷開口應萬幾附對皆據經金石確不移熟爛見本末較然非可欺吾願下學宮各立一經師務盡道徳業不取章句辭庶幾昔人風炳然復在玆

遣兒僑就學於王介甫以詩爲贄郟亶十里松陰蔣之山暮煙收盡梵宮寬夜深更向紫微宿坐久始知凡骨寒一派石泉流沆瀣數庭霜竹顫瑯玕大鵬況有摶風便還許鷦鷯附羽翰

九日攜諸生登西山

元劉因九日秋服成童冠從我遊萬古淸沂春重結西山秋白雲歸靑岑狂瀾落滄洲永笑長風來爽籟生巖幽淸商失搖落生气浮林丘門生顧我言樂矣行歸休風袂尙飄然此意浩難收

水南絳帳和韻

明魏時敏故老傳經日諸生立雪時瓶香人送酒門響客催詩白髮經秋短靑燈坐夜遲河汾有遺稿讀罷一興思

八月二十九日門人華云來自汪司成器之所

致吾師少師西涯先生之訃哭已有作

邵寶忽自司成得訃音燕山湘水夜沈沈﹝公今年七十寶作燕山髙湘水深二辭壽之﹞百年恩義師兼父千載文章古在今無路可奔空縞素有身堪鑄乏黃金京華北斗遙瞻處泣對朱弦欲毀琴

師弟部選句晉潘嶽閒居賦教無常師道在則是故賢士投紱明王懷璽訓若風行應如艸靡梁昭明太子十二月啟懷經問道不遇披云負笈尋師罕逢見日

師弟部紀事一莊子天地篇堯之師曰許由許由之師曰嚙缺嚙缺之師曰王倪王倪之師曰被衣左傳襄公十四年衛獻公出奔齊孫氏追之敗公徒於阿澤初尹公佗學射於庾公差庾公差學射於公孫丁二子追公公孫丁禦公子魚曰射爲背師不射爲戮射爲禮乎射兩軥而還尹公佗曰子爲師我則遠矣乃反之公孫丁授公轡而射之貫臂昭公七年九月孟僖子病召其大夫曰吾聞孔丘聖人之後也而滅於宋其祖弗父何以有宋而受厲公及正考父佐戴武宣三命玆益共故其鼎銘云一命而僂再命而傴三命而俯循墻而走亦莫余敢侮饘於是鬻於是以糊余口其共也如是臧孫紇有言曰聖人有明徳者若不當世其後必有達人今其將在孔丘乎我若獲沒必屬說與何忌於夫子使事之故孟懿子與南宮敬叔師事仲尼莊子徳充符篇魯有兀者王駘從之遊者與仲尼相若常季問於仲尼曰王駘兀者也從之遊者與夫子中分魯立不教坐不議虛而往實而歸固有不言之教無形而心成者耶是何人也仲尼曰夫子聖人也丘直後而未往耳丘將以爲師而況不若丘者乎奚假魯國丘將引天下而與從之常季曰彼兀者也而王先生其與庸亦遠矣孔叢子論書篇孟懿子問書曰欽四鄰何謂也孔子曰王者前有疑後有丞左有輔右有�謂之四近言前後左右近臣當畏敬之不可以非其人也周文王胥附奔輳先後禦侮謂之四鄰以免乎羑里之害懿子曰夫子亦有四鄰矣孔子曰吾有四友焉自吾得回也門人加親是非胥附乎自吾得賜也遠方之士日至是非奔輳乎自吾得師也前有光後有輝是非先後乎自吾得仲由也惡言不至於門是非禦侮乎孔子家語六本篇子夏問於孔子曰顏回之爲人奚若子曰回之信賢於丘曰子貢之爲人奚若子曰賜之敏賢於丘曰子路之爲人奚若子曰由之勇賢於丘曰子張之爲人奚若子曰師之莊賢於丘子夏避而問曰然則四子何爲事先生子曰居吾語汝夫回能信而不能反賜能敏而不能詘由能勇而不能怯師能莊而不能同兼四子者之有以易吾勿與也此其所以事吾而弗貳也禮記檀弓孔子之喪門人疑所服子貢曰昔者夫子之喪顏淵若喪子而無服喪子路亦然請喪夫子若喪父而無服孔子之喪二三子皆絰而出羣居則絰出則否史記孔子世家孔子以魯哀公十六年四月己丑卒葬魯城北泗上弟子皆服三年三年心喪畢相訣而去則哭各復盡哀或復畱惟子貢廬於冢上凡六年然後去弟子及魯人往從冢而家者百有餘室因命曰孔裏有若傳孔子旣沒弟子思慕有若狀似孔子弟子相與共立爲師師之如夫子時也他日弟子進問曰昔夫子當行使弟子持雨具已而果雨弟子問曰夫子何以知之夫子曰詩不云乎月離於畢俾滂沱矣昨暮月不宿畢乎他日月宿畢竟不雨商瞿年長無子其母爲娶室孔子使之齊瞿母請之孔子曰無憂瞿年四十後當有五丈夫子已而果然敢問夫子何以知此有若默然無以應弟子起曰有子避之此非子之座也韓詩外傳孟嘗君請學於閔子使車往迎閔子閔子曰禮有來學往教致師而學不能禮往教則不能化君也君所謂不能學者也臣所謂不能化者也於是孟嘗君曰敬聞命矣明日袪衣請受業詩曰日就月將莊子田子方篇田子方侍坐於魏文侯數稱溪工文侯曰溪工子之師邪子方曰非也無擇之里人也稱道數當故無擇稱之文侯曰然則子無師邪子方曰有曰子之師誰邪子方曰東郭順子文侯曰然則夫子何故未嘗稱之子方曰其爲人也眞人貌而天虛緣而葆眞淸而容物物無道正容以悟之使人之意也消無擇何足以稱之史記田單傳單令城中人曰當有神人爲我師有一卒曰臣可以爲師乎因反走單乃起引還東鄕坐師事之卒曰臣欺君誠無能也單曰子勿言也因師之每出約束必稱神師淮南子道應訓公孫龍在趙之時謂弟子曰人而無能者龍不能與遊有客衣褐帶索而見曰臣能呼公孫龍顧謂弟子曰門下故有能呼者乎對曰無有公孫龍曰與之弟子之籍後數日往說燕王至於河上而航在一汜使善呼者呼之一呼而航來故曰聖人之處世不逆有伎能之士宋袁淑眞隱傳鬼谷先生不知何許人也隱居韜智居鬼谷山因以爲稱蘇秦張儀師之遂立功名史記李斯列傳斯從荀卿學帝王之術學已成度楚王不足事而六國皆弱無可爲建功者欲西入秦辭於荀卿曰斯聞得時無怠今萬乘方爭時遊者主事今秦王欲吞天下稱帝而治此布衣馳騖之時而遊說者之秋也處卑賤之位而計不爲者此禽鹿視肉人面而能彊行者耳故詬莫大於卑賤久處卑賤之位困苦之地非世而惡利自托於無爲此非士之情也故斯將西說秦王矣漢書叔孫通傳通之降漢從弟子百餘人然無所進剸言諸故羣盜壯士進之弟子皆曰事先生數年幸得從降漢今不進臣等剸言大猾何也通乃謂曰漢王方蒙矢石爭天下諸生寧能鬥乎故先言斬將搴旗之士諸生且待我我不忘矣漢王拜通爲博士號稷嗣君漢王已並天下諸侯共尊爲皇帝於定陶通就其儀號髙帝悉去秦儀法爲簡易羣臣飲爭功醉或妄呼拔劍擊柱上患之通知上益厭之說上曰夫儒者難與進取可與守成臣願徵魯諸生與臣弟子共起朝儀於是通使徵魯諸生三十餘人及上左右爲學者與其弟子百餘人爲綿蕞野外習之月餘通曰上可試觀上使行禮曰吾能爲此乃令羣臣習肄漢七年長樂宮成諸侯羣臣朝十月竟朝置酒無敢歡嘩失禮者於是髙帝曰吾乃今日知爲皇帝之貴也拜通爲奉常賜金五百斤通因進曰諸弟子儒生隨臣久矣與共爲儀願陛下官之髙帝悉以爲郎通出皆以五百金賜諸生諸生乃喜曰叔孫生聖人知當世務董仲舒傳仲舒少治春秋孝景時爲博士下帷講誦弟子傳以久次相授業或莫見其面仲舒爲江都相中廢爲中大夫先是遼東髙廟長陵髙園殿災仲舒居家推說其意艸�未上主父偃候仲舒私見嫉之竊其書而奏焉上召視諸儒仲舒弟子呂步舒不知其師書以爲大愚於是下仲舒吏當死赦之仲舒遂不敢復言災異兒寬傳梁相褚大通五經爲博士時寬爲弟子及禦史大夫缺徵褚大大自以爲得禦史大夫至洛陽聞兒寬爲之褚大笑及至與寬議封禪於上前大不能及退而服曰上誠知人於定國傳定國少學法於父爲廷尉乃迎師學春秋身執經北面備弟子禮丁寬傳寬字子襄梁人梁項生從田何受易時寬爲項生從者讀易精敏才過項生遂事何學成何謝寬寬東歸何謂門人曰易以東矣施讎傳讎從田王孫受易後讎徙長陵田王孫爲博士復從卒業與孟喜梁丘賀並爲門人及梁丘賀爲少府乃薦讎結髮事師數十年賀不能及詔拜讎爲博士孫寶傳寶以明經爲郡吏禦史大夫張忠辟寶爲屬欲令授子經更爲除捨設儲偫寶自劾去忠固還之心內不平後署寶主簿寶徙入舍祭請比鄰忠陰察怪之使所親問寶曰前大夫爲君設除大捨子自劾去者欲爲髙節也今兩府髙士俗不爲主簿子旣爲之徙捨甚說何前後不相副也寶曰髙士不爲主簿而大夫君以寶爲可一府莫言非士安得獨自髙前日君男欲學文而移寶自近禮有來學義無往教道不可詘身詘何傷且不遭者可無不爲況主簿乎忠聞之甚慚揚雄傳雄家素貧嗜酒人希至其門時有好事者載酒肴從遊學而巨鹿侯芭常從雄居受其太元法言焉劉歆亦嘗觀之謂雄曰空自苦今學者有祿利然尙不能明易又如元何吾恐後人用覆醬瓿也雄笑而不應年七十一天鳳五年卒侯芭爲起墳喪之三年張禹傳禹嘗爲相性習知音聲內奢淫身居大第後堂理絲竹管弦禹弟子尢著者淮陽彭宣至大司空沛郡戴崇至少府九卿宣爲人恭儉有法度崇愷弟多智二人異行禹心親愛崇敬宣而疏之崇每候禹常責師宜置酒設樂與弟子相娛禹將崇入後堂飲食婦女相對優人管弦鏗鏘極樂昏夜乃罷而宣之來也禹見之於便坐講論經義日宴賜食不過一肉�酒相對宣未嘗得至後堂兩人相聞知各自得也儒林傳尙書有大小夏侯之學周堪與孔霸俱事大夏侯勝堪授牟卿及許商由是大夏侯有孔許之學商善爲算著五行論歷四至九卿號其門人沛唐林子髙爲徳行平陵吳章偉君爲言語重泉王吉少音爲政事齊炔欽幼卿爲文學孔光傳光自爲尙書止不教授後爲卿時會門下大生講問疑難舉大義云其弟子多成就爲博士大夫者見師居大位幾得其助力光終無所薦舉至或怨之其公如此云敞傳云敞字幼孺平陵人也師事同縣吳章章治尙書經爲博士平帝以中山王卽帝位年幼莽秉政自號安漢公以平帝爲成帝後不得顧私親帝母及外家衛氏皆畱中山不得至京師莽長子宇非莽鬲絕衛氏恐帝長大後見怨宇與吳章謀夜以血塗莽第門若鬼神之戒冀以懼莽章欲因對其咎事發覺莽殺宇誅滅衛氏謀所聯及死者百餘人章坐要斬磔屍東市門初章爲當世名儒教授尢盛弟子千餘人莽以爲惡人黨皆當禁錮不得仕宦門人盡更名他師敞時爲大司徒掾自劾吳章弟子收抱章屍歸棺斂葬之京師稱焉車騎將軍王舜髙其志節比之欒布表奏以爲掾薦爲中郎諫大夫莽篡位王舜爲太師復薦敞可輔職以病免唐林言敞可典郡擢爲魯郡大尹更始時安車徵敞爲禦史大夫復免病去卒於家西京雜記余少時聞平陵曹敞在吳章門下往往好斥人過以爲輕薄世人皆以爲然章後爲王莽所殺人無有敢收葬者弟子皆更易姓名以從他師敞時爲司徒掾獨稱吳章弟子收葬其屍方知亮直者不見容於冗輩中矣平陵人生爲立碑於吳章墓側在龍首山南幕嶺上按此作曹敞與漢書異故�存之

後漢書楊政傳政字子行京兆人也少好學從代郡範升受梁丘易善說經書京師爲之語曰說經鏗鏗楊子行教授數百人範升嘗爲出婦所告坐系獄政乃肉袒以箭貫耳抱升子潛伏道傍候車駕而持章叩頭大言曰範升三娶惟有一子今適三歲孤之可哀武騎虎賁懼驚乘輿舉弓射之猶不肯去旄頭又以戟叉政傷胸政猶不退哀泣辭請有感帝心詔曰乞楊生師卽尺一出升政由是顯名乞讀曰气

歐陽歙傳歙爲汝南太守在郡教授數百人視事九年徵爲大司徒坐在汝南臧罪千餘萬發覺下獄諸生守闕爲歙求哀者千餘人至有自髡剔者平原禮震年十七聞獄當斷馳之京師行到河內獲嘉縣自系上書求代歙死曰伏見臣師大司徒歐陽歙學爲儒宗八世博士而以臧咎當伏重辜歙門單子幼未能傳學身死之後永爲廢絕上令陛下獲殺賢之譏下使學者喪師資之益乞殺身以代歙命書奏而歙已死獄中歙掾陳元上書追訟之言甚切至帝乃賜棺木贈印綬賻縑三千匹樂恢傳恢好經學事博士焦永永爲河東太守恢隨之官閉廬精誦不交人物後永以事被考諸弟子皆以通關被系恢獨皦然不污於法任末傳末字叔本蜀郡繁人也爲郡功曹辭以病免後奔師喪於道物故臨命敕兄子造曰必致我屍於師門使死而有知魂靈不慚如其無知得土而已造從之郭憲傳憲字子橫汝南宋人也少師事東海王仲子時王莽爲大司馬召仲子仲子欲往憲諫曰禮有來學無有往教之義今君賤道畏貴竊所不取仲子曰王公至重不敢違之憲曰今正臨講業且當訖事仲子從之日晏乃往莽問君來何遲仲子具以憲言對莽陰奇之李合傳合年八十餘卒於家門人上黨馮冑獨制服心喪三年時人異之冑字世威奉世之後也常慕周伯況閔仲叔之爲人隱處山澤不應徵辟鄭弘傳弘師同郡河東太守焦貺楚王英謀反發覺以疏引貺貺被收捕疾病於道亡沒妻子閉系詔獄掠考連年諸生故人懼相連及皆攺變姓名以逃其禍弘獨髡頭負鈇鑕詣闕上章爲貺訟罪顯宗覺悟卽赦其家屬弘躬送貺喪及妻子還鄕裏由是顯名邊韶傳韶字孝先陳畱浚儀人也以文學知名教授數百人韶口辯曾晝日假臥弟子私嘲之曰邊孝先腹便便懶讀書但欲眠韶潛聞之應時對曰邊爲姓孝爲字腹便便五經笥但欲眠思經事寐與周公通夢靜與孔子同意師而可嘲出何典記嘲者大慚韶之才捷皆此類也廉範傳範詣京師受業博士薛漢後辟公府會薛漢坐楚王事誅故人門生莫敢視範獨往收斂之吏以聞顯宗大怒召範入詰責範叩頭曰臣無狀愚戇以爲漢等皆已伏誅不勝師資之情罪當萬坐帝怒稍解因貰之荀淑傳淑少有髙行安帝時拜郎中遷當塗長去職還鄕裏當世名賢李固李膺等皆師宗之李膺傳膺詣詔獄考死妻子徙邊門生故吏及其父兄並被禁錮時侍禦史蜀郡景毅子顧爲膺門徒而未有錄牒故不及於譴毅乃慨然曰本謂膺賢遣子師之豈可以漏奪名籍苟安而已遂自表免歸時人義之李固傳固少好學常步行尋師不遠千里謝承後漢書董春字紀陽會稽余姚人少好學師事侍中祭酒王君仲受古文尙書後詣京房授易究極聖旨條列科義還爲師立精舍遠方門徒學者常數百人東觀漢記顯宗卽位尊桓榮以師禮常幸太常府令榮坐東面設幾杖會百官驃騎將軍東平王蒼以下榮門生數百人天子親自執業每言太師在是旣罷悉以大官供具賜太常家其恩禮如此永平二年璧雍初成拜榮爲五更每大射養老禮畢上輒引榮及弟子升堂執經自爲辧說顯宗以張酺授皇太子業甚得輔導之體章帝卽位出拜東郡元和二年東巡狩幸東郡引酺及門生並郡掾吏並會庭中帝先備弟子之儀使酺講尙書一篇然後修君臣之禮賞賜殊特海內先賢傳仇覽字季智郭太刺從之曰暮求畱宿明旦太下�拜之曰君非太友乃太師也世說新語鄭元在馬融門下三年不得相見髙足弟子傳授而已嘗算渾天不合諸弟子莫能解或言元能者融召令算一轉便決眾咸駭服及元業成辭歸旣而融有禮樂皆東之嘆恐元擅名而心忌焉元亦疑有追乃坐橋下在水上據屐融果轉式逐之告左右曰元在土下水上而據木此必死矣遂罷去元竟以得免異苑鄭元字康成師馬融三載無聞融鄙而遣還元過樹陰假寢夢一老父以刀開腹心傾墨汁著內曰子可以學矣於是寤而卽返遂精洞典籍融嘆曰詩書禮樂皆已東矣潛欲殺元元知而竊去融推式以算元元當在土木上躬騎馬襲之元入一橋下俯伏柱上融踟躕橋側云土木之間此則當矣有水非也從此而歸元用免焉世說補鄭康成在袁冀州坐時汝南應劭亦歸於袁因起自贊曰故泰山太守應仲遠北面稱弟子何如鄭笑曰仲尼之門考以四科回賜之徒不稱官閥應有慚色兒世說童子魏照求事郭泰供給灑掃曰經師易遇人師難遭欲以素絲之質附近朱藍魏志邴原傳注原別傳曰原十一而喪父家貧早孤鄰有書捨原過其傍而泣師問曰童子何悲原曰孤者易傷貧者易感夫書者必皆具有父兄者一則羨其不孤二則羨其得學心中惻然而爲流涕也師亦哀原之言而爲之泣曰欲書可耳答曰無錢資師曰童子苟有志我徒相教不求資也於是遂就書一冬之間誦孝經論語自在童齔之中嶷然有異及長金玉其行欲遠遊學詣安丘孫崧崧辭曰君鄕裏鄭君君知之乎原答曰然崧曰鄭君學覽古今博文彊識鉤深致遠誠學者之師模也君乃捨之躡屣千里所謂以鄭爲東家丘者也君似不知而曰然者何原曰先生之說誠可謂苦藥良鍼矣然猶未達僕之微趣也人各有志所規不同故乃有豋山而采玉者有入海而采珠者豈可謂登山者不知海之深入海者不知山之髙哉君謂僕以鄭爲東家丘君以僕爲西家愚夫邪崧辭謝焉又曰兗豫之士吾多所識未有若君者當以書相分原重其意難辭之持書而別原心以爲求師啟學志髙者通非若交遊待分而成也書何爲哉乃藏書於家而行原舊能飲酒自行之後八九年間酒不向口單步負笈苦身持力至陳畱則師韓子助潁川則宗陳仲弓汝南則交範孟博涿郡則親盧子幹臨別師友以原不飲酒會米肉送原原曰本能飲酒但以荒思廢業故斷之耳今當遠別因見貺餞可一飲燕於是共坐飲酒終日不醉歸以書還孫崧解不致書之意夏侯惇傳惇字元讓沛國譙人夏侯嬰之後也年十四就師學人有辱其師者惇殺之由是以烈气聞王朗傳朗字景興東海郡人也以通經拜郎中除災丘長師太尉楊賜賜薨棄官行服牽招傳招字子經安平觀津人也年十餘歲詣同縣樂隱受學後隱爲車騎將軍何苗長史招隨卒業值京都亂苗隱見害招與隱門生史路等觸蹈鋒刃共殯斂隱屍送喪還歸道遇寇鈔路等皆悉散走賊欲斫棺取釘招垂淚請赦賊義之乃釋而去由此顯名荀攸傳攸字公達文帝在東宮太祖謂曰荀公達人之師表也汝當盡禮敬之攸曾病世子問病獨拜�下其見尊異如此荀氏家傳爽字慈明幼而岐嶷太學儒林咸嘆服之年十二大尉杜喬師焉陳畱志樓望字次子雍丘人也少受春秋於丁少府孑然以節操稱建武二十八年趙孝王聞其名遣大夫玉帛聘望爲師不受零陵先賢傳劉先主欲遣周不疑就劉巴學巴曰昔遊荊北時涉師門記問之學不足紀名猶天之南箕虛而不用賜書乃欲賢甥摧鸞鳳之翮遊燕雀之宇將何以啟明之哉晉書汝南文成王亮傳亮進號衛將軍加侍中時宗室殷盛無相統攝乃以亮爲宗師使訓導觀察有不遵禮法小者正以義方大者隨事聞奏文立傳立字廣休巴郡臨江人也蜀時遊太學專毛詩三禮師事譙周門人以立爲顏回陳壽李虔爲遊夏羅憲爲子貢王裒傳裒字偉元城陽營陵人也門人爲本縣所役告裒求屬令裒曰卿學不足以庇身吾徳薄不足以蔭卿屬之何益且吾不執筆已四十年矣乃步擔漧飯兒負鹽豉艸�送所役生到縣門徒隨從者千餘人安丘令以爲詣己整衣出迎之裒乃下道至土牛旁磬折而立雲門生爲縣所役故來送別因執手涕泣而去令卽放之一縣以爲恥許孜傳孜字季義東陽吳寧人也孝友恭讓敏而好學年二十師事豫章太守會稽孔衝受詩書禮易及孝經論語學竟還鄕裏衝在郡喪亡孜聞問盡哀負擔奔赴送喪還會稽蔬食執役制服三年唐彬傳彬字儒宗魯國鄒人也歷持節監幽州諸軍事右將軍彬初受學於東海閻徳門徒甚多獨目彬有廊廟才及彬官成而徳已卒乃爲之立碑郭瑀傳瑀字元瑜惇煌人也少有超俗之操東遊張掖師事郭荷盡傳其業精通經義雅辯談論多才藝善屬文荷卒瑀以爲父生之師成之君爵之而五服之制師不服重蓋聖人謙也遂服斬衰廬墓三年禮畢隱於臨松薤谷王祥傳魏髙貴鄕公之入學也將崇先典乃命王祥爲三老侍中鄭小同爲五更祥南面幾杖以師道自居帝北面乞言王承傳承字安期爲東海王越記室參軍越與世子毗書曰夫學之所益者淺體之所安者深閒習禮度不如式瞻儀形諷詠遺言不如親承音旨王參軍人倫之表汝其師之後秦錄初姚泓之爲太子受經太學博士淳於岐岐病在家泓以師者人之表範傳先聖之訓加在三之義不可以不重親詣省拜於�下前燕錄劉瓚字彥眞平原人經學博通爲世純儒貞淸非禮不動慕容廆重其徳學使太子皝師事之後趙錄張躍淸河武城人也學敏才達雅善淸談石勒偉其儀辯拜世子衛軍長史敕世子曰張長史人之表範汝其師之南史範云傳雲從兄縝從沛國劉瓛學瓛甚奇之親爲之冠在瓛門下積年恆芒�布衣徒行於路瓛門下多車馬貴遊縝在其間聊無恥愧及長博通經術尢精三禮性質直好危言髙論不爲士友所安惟與外弟蕭琛善琛名曰口辯每服縝簡詣韓懷明傳懷明十五喪父幾至滅性負土成墳賻助無所受免喪與鄕人郭麻俱師南陽劉��嘗一日廢講獨居涕泣懷明竊問�家人答云是外祖亡日時�母亦已亡矣懷明聞之卽日罷學還家就養�嘆曰韓生無丘吾之恨矣太平淸話孫遊嶽齊永明初詔主興世館門弟子數百人惟陶弘景入室梁書範述曾傳述曾字子元吳郡錢唐人也幼好學從余杭呂道惠受五經略通章句道惠學徒常有百數獨稱述曾曰此子必爲王者師臧盾傳盾幼從徵士瑯琊諸葛璩受五經通章句璩學徒常有數十百人盾處其間無所狎比璩異之嘆曰此生重器王佐人也南史戚衮傳衮少聰慧遊學都下受三禮於國子助教劉文紹一二年中大義略舉年十九梁武帝敕策孔子正言並周禮禮記義衮對髙第除揚州祭酒從事史就國子博士宋懷方質儀禮義懷方北人自魏攜儀禮禮記疏祕惜不傳及將亡謂家人曰吾死後戚生若赴便以儀禮禮記義本付之若其不來卽隨屍而殯爲儒者推許如此張譏傳譏受學於汝南周弘正每有新意爲先輩推服天嘉中爲國子助教時周弘正在國學發周易題弘正第四弟弘直亦在講席譏與弘正論議弘正屈弘直危坐厲聲助其申理譏乃正色謂弘直曰今日義集辧正名理𨿽知兄弟急難四公不得有助弘直謂曰僕助君師何爲不可舉坐以爲笑樂弘正嘗謂人曰吾每登坐見張譏在席使人懍然魏書胡叟傳叟學不師受友人勸之叟曰先聖之言精義入神者其惟易乎猶謂可思而過半末世腐儒粗別剛柔之位寧有探賾未兆者哉就道之義非在今矣賈思伯傳思伯字士休齊郡益都人也遷徵虜將軍南靑州刺史初思伯與弟思同師事北海陰鳳授業無資酬之鳳遂質其衣物及思伯之部送縑百匹遺鳳因具車馬迎之鳳慚不往時人稱嘆焉徐遵明傳遵明字子判華陰人也教授門徒二十餘年海內莫不宗仰後廣平王懷聞而徵焉至而尋退不好京輦孝昌末南渡河客幹任城以兗州有舊因徙居焉永安初東道大使元羅表薦之竟無禮辟二年元顥入洛任城太守李湛將舉義兵遵明同其事夜至民間爲亂兵所害時年五十五永熙二年遵明弟子通直散騎常侍李業興表曰臣聞行道樹徳非求利於當年服義履仁豈邀恩於沒世但天爵所存果致式閭之禮民望攸屬終有祠墓之榮伏見故處士兗州徐遵明生在衡泌長於原野而托心淵曠置情恬雅處靜無悶居約不憂故能垂簾自精下帷獨得鉆經緯之微言研聖賢之妙旨莫不入其門戶踐其堂奧信以稱大儒於海內擅明師於日下矣是故眇眇四方知音之類延首慕徳跂踵依風每精廬暫辟杖策不遠千里束脩受業編錄將逾萬人固已企盛烈於西河擬髙蹤於北海若慕奇好士愛客尊賢罷吏遊梁紛而成列遵明以碩徳重名首蒙禮命曳裾雅步眷同置醴黃門李郁具所知明方申薦奏之恩處心守壑之志潛居樂道遂往不歸故北海王入洛之初率土風靡遵明確然守志忠潔不渝遂與太守李湛將誅叛逆時有邂逅受斃凶險至誠髙節湮沒無聞朝野人士相與嗟悼伏惟陛下遠應龍序俯執天衷每端聽而忘昃常坐思而候曉𨿽微功小善片言一行莫不衣裳加室玉帛在門況遵明冠蓋一時師表當世溘焉冥沒旌紀寂寥逝者長辭無論榮價文明敍物惇厲斯在臣托迹諸生親承顧盼惟伏膺之義感在三之重是以越分陳愚上喧幄座特乞加以顯謚追以好爵仰申朝廷尙徳之風下示學徒稽古之利若宸鑑昭回曲垂矜采則荒墳千載式貴生平卒無贈謚李業興傳業興上黨長子人也祖�父元紀並以儒學舉孝廉元紀卒於金鄕令業興少耿介志學精力負帙從師不憚勤苦耽思章句好覽異說晚乃師事徐遵明於趙魏之間時有漁陽鮮於靈馥亦聚徒教授而遵明聲譽未髙著錄尙寡業興乃詣靈馥黌捨類受業者靈馥乃謂曰李生久逐羌博士何所得也業興默爾不言及靈馥說左傳業興問其大義數條靈馥不能對於是振衣而起曰羌子弟正如此耳遂便徑還自此靈馥生徒傾學而就遵明遵明學徒大盛業興之爲也程駿傳駿字驎駒本廣平曲安人也六世祖良晉都水使者坐事流於涼州祖父肇呂光民部尙書駿少孤貧居喪以孝稱師事劉�性機敏好學晝夜無倦�謂門人曰舉一隅而以三隅反者此子亞之也駿謂�曰今世名教之儒咸謂老莊其言虛誕不切實要弗可以經世駿意以爲不然夫老子著抱一之言莊生申性本之旨若斯者可謂至順矣人若乖一則煩僞生爽性則衝眞喪�曰卿年尙稚言若老成美哉由是聲譽益播範紹傳紹少聰敏年十二父命就學師事崔光以父憂廢業母又誡之曰汝父卒日令汝遠就崔生希有成立今已過期宜遵成命紹還赴學李�傳�曾孫密師事國子助教包愷受史記漢書愷門徒皆出其下文中子問易篇董常死子哭之終日不絕門人曰何悲之深也曰吾悲夫天之不相道也之子歿吾亦將逝矣明王𨿽興無以定禮樂矣立命篇繁師元聞董常賢問賈瓊以齒瓊曰始冠矣師元曰吁其幼達也瓊曰夫子十五爲人師焉陳畱王孝逸先達之傲者也然白首北面豈以年乎瓊聞之徳不在年道不在位

師弟部紀事二唐書徐曠傳曠字文遠性方正舉動純重竇威楊元感李密王世充皆從受學隋開皇中累遷太學博士詔與漢王諒授經會諒反除名爲民大業初禮部侍郎許善心薦文遠及包愷褚徽陸徳明魯達爲學官擢國子博士愷等爲太學博士世稱左氏有文遠禮有褚徽詩有魯達易有陸徳明皆一時冠云文遠說經徧舉先儒異論分明是非乃出新意以折衷聽者忘勞越王侗署國子祭酒時洛陽饑文遠自出城樵拾爲李密所得密使文遠南向坐備弟子禮拜之文遠謝曰前日以先王之道授將軍今將軍擁兵百萬威振四海猶能屈體老夫此盛徳也安敢不盡將軍若欲爲伊霍繼絕扶傾吾𨿽老猶願盡力如爲莽卓乘危迫險則僕耄矣無能爲也密頓首曰幸得位上公思所以竭力先徵伐及刷國恥然後入見天子請罪於有司惟先生教之答曰將軍名臣子累世盡節前陷元感黨迷未遠而復今若終之以忠天下之人所望於將軍者密頓首曰恭聞命俄而世充專制密又問焉對曰彼殘忍而意褊促必速於亂將軍非破之不可以朝密曰常謂先生儒者不學軍旅至籌大計乃明略過人密敗復入東都世充給稍異等而文遠見輒先拜或問君踞見李密而下王公何邪答曰密君子能受酈生之揖世充小人無容故人義相時而動可也世充僭號以爲國子博士子士會奔長安世充怒絕其稟文遠餓幾死數矣身出樵爲羅士信所獲送京師仍爲國子博士張后引傳後引字嗣宗蘇州昆山人祖僧紹梁零陵太守父衝陳國子博士入隋爲漢王諒並州博士後引甫冠以學行禪其家髙祖鎭太原引爲客以經授秦王義寧初爲齊王文學封新野縣公武徳中擢員外散騎侍郎賜宅一區太宗卽位進燕王諮議從王入朝召見初帝在太原嘗問隋運將終得天下者何姓答曰公家徳業天下系心若順天而動自河以北指撝可定然後長驅關洛帝業可成至是自陳所言帝曰是事未始忘之乃賜之月廩帝從容曰今日弟子何如後引曰昔孔子門人三千達者無子男之位臣翼贊一人乃王天下計臣之功過於先聖帝爲之笑令羣臣以春秋酬難帝曰朕昔受大誼於君今尙記之後引頓首謝曰陛下乃生知臣叨天功爲己力罪也帝大悅遷燕王府司馬出爲睦州刺史乞骸骨帝見其彊力問欲何官因陳謝不敢帝曰朕從卿授經卿從朕求官何所疑後引頓首願得國子祭酒授之遷散騎常侍永徽中致仕加金紫光祿大夫朝朔望祿賜防合如舊卒年八十三贈禮部尙書謚曰康陪葬昭陵蓋文達傳文達冀州信都人博涉前載尢明春秋三家刺史竇抗集諸生講論於是劉焯劉軌思孔穎達並以耆儒開門受業是日悉至而文達依經辯舉皆諸儒意所未叩一坐厭嘆抗奇之問安所從學焯曰若人岐嶷出自天然以多問寡則焯爲之師抗曰冰生於水而寒於水其謂此邪王義方傳義方以孤士觸宰相貶萊州司戶參軍歲終不復調往客昌樂聚徒教授母喪隱居不出卒年五十五門人員半千何彥先行喪時松柏冢側三年乃去張行成傳行成字徳立定州義丰人少師事劉炫炫謂門人曰行成體局方正廊廟才也韓愈傳愈性明銳不詭隨成就後進士往往知名經愈指授皆稱韓門弟子韋表微傳表微以學者薄師道不如聲樂賤工能尊其師乃著九經師授譜詆其違摭言李頻師方幹後頻及第詩僧淸越贈幹詩云弟子已得桂先生猶灌園葆化錄李建州頻與方處士幹爲吟友頻有題四皓廟詩自言奇絕云東西南北人髙迹此相親天下已歸漢山中猶避秦龍樓曾作客鶴氅不爲臣獨有千年後靑松廟木春示於幹漧笑而言善則善已然內有二字未穩作字太粗而難換爲字甚不當幹聞率土之濱莫非王臣請攺作稱字頻遂拜爲一字師全唐詩話方漧哭姚監云入室幾人成弟子爲儒是處哭先生五代史裴�傳�以右僕射致仕卒年八十五贈太子太保�以文學在朝廷久宰相馬引孫桑維翰皆�禮部所放進士也後引孫知舉放榜引新進士詣��喜作詩曰門生門下見門生世傳以爲榮維翰已作相嘗過��不迎不送人或問之�曰我見桑公於中書庶寮也桑公見我於私第門生也何送迎之有人亦以爲當王仁裕傳仁裕與和凝於五代時皆以文章知名又嘗知貢舉仁裕門生王溥凝門生範質皆至宰相時稱其得人王延傳延拜中書舍人權知貢舉吏部尙書盧文紀與故相崔協有隙是時協子頎方舉進士文紀謂延曰吾嘗譽子於朝貢舉選士當求實效無以虛名取人昔有越人善泅生子方睟其母浮之水上人怪而問之則曰其父善泅子必能之若是可乎延退而笑曰盧公之言爲崔協也恨其父遂及其子邪明年選頎甲科人皆稱其公和凝傳凝字成績鄆州須昌人也爲翰林學士知貢舉是時進士多浮薄喜爲誼嘩以動主司主司每放榜則圍之以棘閉省門絕人出入以爲常凝徹棘開門而士皆肅然無嘩所取皆一時之秀稱爲得人馬令南唐書夏寶松傳寶松廬陵吉陽人也少學詩於建陽江爲爲羈旅臥病寶松躬嘗藥餌夜不解帶爲徳之與處數年終就其業與詩人劉洞俱顯名於當世晚進儒生求爲師事者多賫金帛不遠數百里輻輳其門寶松黷貨每授弟子未嘗會講惟貲帛稍厚者背眾與議而紿曰詩之旨訣我有一葫蘆兒授之將待價由是多私賂焉宋齊丘傳齊丘書體不工自矜衒馮延己工書遠勝齊丘而佯爲師授以求媚齊丘謂之曰子書非不善然不能精往往似虞世南其何堪也其狂瞽如此黃載傳載出遊湘潭州將辟致庠序講說之際未嘗敷演注疏肆口成言曾不滯泥性頗嗜酒函丈之間常置罌缶興來輒飲而義理不亂受業者以百數苟獲貲鏹飲歠之外一無所蓄宋史張昭傳昭字潛夫世居濮州範縣祖楚平壽張令楚平生直卽昭父也初楚平赴調長安值巢寇亂不知所終直幼避地河朔旣冠以父失所在時盜賊�起道路榛梗乃自秦抵蜀徒行丐食求父所在積十年不能得乃發哀行服躬耕海濱靑州王師範開學館延置儒士再以書幣招直署賓職師範降梁直脫難北歸以周易春秋教授學者自遠而至時號逍遙先生昭始十歲能誦古樂府詠史詩百餘篇未冠徧讀九經盡通其義處儕類中緩步闊視以爲馬鄭不己若也後至贊皇遇程生者專史學以爲專究經旨不通今古率多拘滯繁而寡要若極談王霸經緯治亂非史不可因出班範漢書十餘義商榷乃授昭荀紀國志等後又盡得十三史五七年間能馳騁上下數千百年事又注十代興亡論處亂世躬耕負米以養親李穆傳穆從酸棗王昭素受易及莊老書盡究其義昭素謂曰子所能得精理往往出吾意表且語人曰李生異日必爲廊廟器以所著易論三十三篇授之戚同文傳同文聞邑人楊�教授生徒日過其學捨因授禮記隨卽成誦日諷一卷�異而畱之不終歲畢誦五經�卽妻以女弟自是彌益勤勵讀書累年不解帶時晉末喪亂絕意祿仕且思見混一遂以同文爲名字�嘗勉之仕同文曰長者不仕同文亦不仕�依將軍趙直家遇疾不起以家事托同文卽爲葬三世數喪直復厚加禮待爲築室聚徒請益之人不遠千里而至登第者五六十人宗度許驤陳象輿髙象先郭成範王礪滕涉皆踐臺閣孫奭傳奭字宗古博州博平人幼與諸生師裏中王徹徹死有從奭問經者奭爲解析微指人人驚服於是門人數百皆從奭王佑傳佑孫質少謹厚淳約力學問師事楊億億嘆以爲英妙李至傳至嘗師徐鉉手寫鉉及其弟鍇集置於几案又賦五君詠爲鉉及李昉石熙載王佑李穆作也郎簡傳簡幼從學四明朱�長學文於沈天錫旣仕均奉資之後二人亡又訪其子孫爲主婚嫁鄭戩傳戩早孤力學客京師事楊億以屬辭知名後復還吳及億卒賓客弟子散去戩乃倍道會葬梁顥傳王禹偁始與鄕貢顥以疑義質於禹偁禹偁拒之顥發憤讀書不期月復有所質禹偁大加器賞李之才傳之才靑社人也天聖八年同進士出身師河南穆修修性莊嚴寡合𨿽之才亦頻在訶怒中之才事之益謹卒能受易時蘇舜欽輩亦從修學易其專授受者惟之才爾修之易受之種放放受之陳摶源流最遠之才爲共城令時邵雍居母憂躬爨以養父之才叩門來謁勞苦之曰好學篤志果何似雍曰簡策之外未有適也之才曰君非迹簡策者其如物理之學何他日則又曰物理之學學矣不有性命之學乎雍再拜願受業於是授易其後雍卒以易名世澤人劉羲叟從受歷法世稱羲叟歷法遠出古今上有揚雄張衡所未諭者實之才授之張載傳載字子厚嘗坐虎皮講易京師聽從者甚眾一夕二程至與論易次日語人曰比見二程深明易道吾所弗及汝輩可師之撤坐輟講孫覺傳覺字莘老髙郵人甫冠從胡瑗受學瑗之弟子千數別其老成者爲經社覺年最少儼然居其間眾皆推服孫復傳復晉州平陽人舉進士不第退居泰山學春秋著尊王發微十二篇大約本於陸淳而增新意石介有名山東自介而下皆以先生事復年四十不娶李迪知其賢以其弟之子妻之復初猶預石介與諸弟子請曰公卿不下士久矣今丞相不以先生貧賤欲托以子宜因以成丞相之賢名復乃聽孔道輔聞復之賢就是之介執杖履立侍復左右升降拜則扶之其往謝亦然介旣爲學官語人曰孫先生非隱者也於是範仲淹富弼皆言復有經術宜在朝廷除祕書省校書郎國子監直講遷殿中丞陳襄傳襄字述古福州候官人少孤能自立出遊鄕校與陳烈周希孟鄭穆爲友時學者沈溺於雕琢之文所謂知天盡性之說皆指爲迂闊而莫之講四人者始相與倡道於海濱聞者皆笑以驚守之不爲變卒從而化謂之四先生馬默傳默字處厚單州城武人家貧徒步詣䢐徠從石介學諸生時以百數一旦出其上旣而將歸介語諸生曰馬君他日必爲名臣送之山下彭汝礪傳汝礪少時師事桐廬倪天隱旣死並其母妻葬之且衣食其女陳師道傳師道字履常彭城人少而好學苦志年十六早以文謁曾鞏一見奇之許其以文著時人未之知也畱受業熙寧中王氏經學盛行師道心非其說遂絕意進取鞏典五朝史事得自擇其屬朝廷以白衣難之又教授潁州蘇軾知州事待之絕席欲參諸門弟子間而師道賦詩向來一瓣香敬爲曾南丰之語其自守如是範鎭傳鎭少受學於鄕先生龐直溫直溫子昉卒於京師鎭娶其女爲孫婦養其妻子終身劉安世傳安世登進士第不就選從學於司馬光咨盡心行己之要光教之以誠且令自不妄語始調洺州司法參軍司戶以貪聞轉運使吳守禮將按之問於安世安世云無之守禮爲止然安世心常不自安曰司戶實貪而吾不以誠對吾其違司馬公教乎周惇頤傳惇頤字茂叔掾南安時程�通判軍事視其气貌非常人與語知其爲學知道因與爲友使二子顥頤往受業焉惇頤每令尋孔顏樂處所樂何事二程之學源流乎此矣故顥之言曰自再見周茂叔後吟風弄月以歸有吾與點也之意侯師聖學於程頤未悟訪惇頤惇頤曰吾老矣說不可不詳畱對榻夜談越三日乃還頤驚異之曰非從周茂叔來耶其善開發人類此安燾傳燾字原卿開封人幼警悟年十一從學裏中羞與羣兒伍聞有老先生聚徒往師之先生曰汝方爲誦數之學未可從吾遊當羣試省題一詩中選乃置汝燾無難色詩成出諸生上由是知名錢惟演傳惟演孫景臻尙秦魯國大長公主景諶景臻之從兄也由殿直巡轄兩京馬遞中進士第初赴開封解試時王安石得其文以爲知道者旣薦送之又推譽於公卿間自是執弟子禮安石提點府界景諶爲屬主簿又以文薦之執喪居許聞安石得政喜因事來京師謁之方盛夏安石與僧智緣臥於地一最親者袒坐其側顧景諶褫服脫帽未及它語卒然問曰靑苗助役何如景諶曰利少害多異日必爲民患又問孰爲可用之人曰居喪不交人事而知人尢難事也遂辭出後調官復來安石已作相又往詣之安石令先與弟安國相見安國亦與之善謂景諶曰相君欲以館閣相處而任以事景諶曰百事皆可爲所不知者新書役法耳及見安石安石欲令治峽路役書且委以戎瀘蠻事景諶曰峽路民情僕固不能知而戎瀘用兵系朝廷舉動一路生靈休戚願擇知兵愛人者安石大怒坐上客數十人皆爲之懼退就謁捨賞激之與詆以爲矯者參半景諶笑曰自古以來好利者眾而顧義者寡故天下萬事皆由人而不在於己苟爲利所動而由於人則盜亦可爲也夫盜之所以爲盜者利勝於義而不知所以爲之者耳吾又何憾焉遂與安石絕熙寧末從張景憲辟知瀛州終身爲外官僅至朝請郎而卒陸佃傳佃字農師越州山陰人居貧苦學夜無燈映月光讀書躡屩從師不遠千里過金陵受經於王安石熙寧三年應舉入京適安石當國首問新政佃曰法非不善但推行不能如初意還爲擾民如靑苗是也安石驚曰何爲乃爾吾與呂惠卿議之又訪外議佃曰公樂聞善古所未有然外間頗以爲拒諫安石笑曰吾豈拒諫者但邪說營營顧無足聽佃曰是乃所以致人言也明日安石召謂曰惠卿云私家取債亦須一雞半豚已遣李承之使淮南質究矣旣而承之還詭言於民無不便佃說不行禮部奏名爲舉首廷試擢甲科授蔡州推官累遷中書舍人給事中哲宗立是時更先朝法度去安石之黨士多諱變所從安石卒佃率諸生供佛哭而祭之識者嘉其無向背呂大防傳大防兄大忠以直龍圖閣知秦州進寶文閣待制馬涓以進士舉首入幕府自稱狀元大忠謂曰狀元云者及第未除官之稱也旣爲判官則不可今科舉之習旣無用修身爲己之學不可不勉又教以臨政治民之要涓自以爲得師焉弟大鈞從張載學能守其師說而踐履之居父喪衰麻葬祭一本於禮後乃行於冠昏膳飲慶弔之間節文粲然可觀關中化之尢喜講明井田兵制謂治道必自此始悉撰次爲圖籍可見於用𨿽皆本於載而能自信力行載每嘆其勇爲不可及弟大臨字與叔學於程頤與謝良佐遊酢楊時在程門號四先生呂公著傳公著子希哲字原明少從焦千之孫復石介胡瑗學復從程顥程頤張載遊聞見由是益廣李傳廌字方叔少以學問稱鄕裏謁蘇軾於黃州贄文求知軾謂其筆墨瀾�有飛沙走石之勢拊其背曰子之才萬人敵也抗之以髙節莫之能禦廌再拜受教又數年再見軾軾閱其所著嘆曰張耒秦觀之流也鄕舉試禮部軾典貢舉遺之賦詩以自責呂大防嘆曰有司試藝乃失此奇才耶軾與範祖禹謀曰廌𨿽在山林其文有錦衣玉食气棄奇寶於路隅昔人所嘆我曹得無意哉將同薦諸朝未幾相繼去國不果軾亡哭之慟曰吾愧不能死知己至於事師之勤詎敢以生死爲間卽走許汝間相地卜兆授其子作文祭之曰皇天后土鑑一生忠義之心名山大川環萬古英靈之气詞語奇壯讀者爲悚蘇軾傳軾時文人如黃庭堅晁補之秦觀張耒陳師道舉世未之識軾待之如朋儔未嘗以師資自予也馬伸傳伸字時中東平人紹聖四年進士崇寧初範致虛攻程頤爲邪說下河南府盡逐學徒伸注西京法曹欲依頤門以學因張繹求見十反愈恭頤固辭之伸欲休官而來頤曰時論方異恐貽子累子能棄官則官不必棄也曰使伸得聞道死何憾況未必死乎頤嘆其有志進之自是公暇𨿽風雨必日一造忌媢者飛語中傷之弗顧卒受中庸以歸李光傳光字泰發越州上虞人登進士第知平江府攺京東西學事司管勾文字劉安世居南京光以師禮見之安世告以所聞於溫公者曰學當自無妄中入光欣然領會嶽飛傳飛字鵬舉相州湯陰人世力農父和能節食以濟饑者有耕侵其地割而與之貰其財不責償飛少負气節沈厚寡言家貧力學尢好左氏春秋孫吳兵法生有神力未冠挽弓三百斤弩八石學射於周同盡其術能左右射同死朔望設祭於其家父義之曰汝爲時用其徇國死義乎楊時傳時字中立南劍將樂人幼穎異能屬文稍長潛心經史熙寧九年中進士第時河南程顥與弟頤講孔孟絕學於熙丰之際河洛之士翕然師之時調官不赴以師禮見顥於潁昌相得甚歡其歸也顥目送之曰吾道南矣四年而顥死時聞之設位哭寢門而以書赴告同學者至是又見程頤於洛時蓋年四十矣一日見頤頤偶瞑坐時與遊酢侍立不去頤旣覺則門外雪深一尺矣關西張載嘗著西銘二程深推服之時疑其近於兼愛與其師頤辧論往復聞理一分殊之說殆豁然無疑時在東郡所交皆天下士先達陳瓘鄒浩皆以師禮事時曁渡江東南學者推時爲程氏正宗與胡安國往來講論尢多子迪力學通經亦嘗師程頤尹焞傳焞少師事程頤金人陷洛焞闔門被害焞死復蘇門人舁置山谷中而免焞自商州奔蜀至閬得程頤易傳十卦於其門人呂稽中又得全本於其婿邢純拜而受之紹興四年止於涪涪頤讀易地也辟三畏齋以居邦人不識其面侍讀範仲舉焞自代奏給五百金爲行資遣漕臣奉詔至涪親遣六年始就道作文祭頤而後行左司諫陳公輔上疏攻程氏之學乞加屏絕焞至九江上奏曰臣僚上言程頤之學惑亂天下焞實師頤垂二十年學之旣專自信甚篤使焞濫列經筵其所敷繹不過聞於師者捨其所學是欺君父加以疾病衰耗不能支持遂畱不進當是時學於程頤之門者固多然求質直弘毅實體力行若焞者蓋鮮頤嘗以魯許之且曰我死而不失其正者尹氏子也薛季宣傳季宣永嘉人起居舍人徽言之子也徽言卒時季宣始六歲伯父敷文閣待制弼收鞠之從弼宦遊及見渡江諸老聞中興經理大略喜從老校退卒語得嶽韓諸將兵間事甚悉年十七起從荊南帥辟書寫機宜文字獲事袁漑漑嘗從程頤學盡以其學授之季宣旣得漑學於古封建井田鄕遂司馬法之制靡不研究講畫皆可行於時林光朝傳光朝興化軍莆田人再試禮部不第聞吳中陸子正嘗從尹焞學因往從之遊自是專心聖賢踐履之學通六經貫百氏言動必以禮四方來學者亡慮數百人南渡後以伊洛之學倡東南者自光朝始王十朋傳十朋字龜齡溫州樂淸人資穎悟日誦數千言及長有文行聚徒梅溪受業者以百數汪應辰傳應辰少受知於諭樗旣擢第知張九成賢問之於樗往從之遊所學益進又少從呂居仁胡安國遊張栻呂祖謙深器許之謝諤傳諤爲右諫議大夫兼侍講上嘗問曰聞卿與郭雍遊雍學問甚好豈曾見程頤乎諤奏雍父忠孝嘗事頤雍蓋得其傳於父上遂封雍爲頤正先生曾幾傳幾三任嶺表家無南物人稱其廉早從舅氏孔文仲武仲講學初佐應天時諫官劉安世亡恙黨禁方厲無敢窺其門者幾獨從之談經論事與之合避地衡嶽又從胡安國遊其學益粹李侗傳侗字願中南劍州劍浦人年二十四聞郡人羅從彥得河洛之學遂以書謁之從之累年授春秋中庸語孟之說汪伯彥傳伯彥落職帝謂輔臣曰元帥舊僚往往淪謝惟汪伯彥實同艱難朕之故人所存無幾宜與牽復秦檜張浚曰臣等已議曰郊恩取旨更得天筆明其舊勞庶幾內外孚信始伯彥之未第也受館於王氏檜嘗從之學而浚亦伯彥所引故共贊焉朱熹傳熹少時慨然有求道之志父松病亟嘗屬熹曰籍溪胡原仲白水劉致中屏山劉彥三人學有淵源吾所敬畏吾卽死汝往事之而惟其言之聽三人謂胡憲劉勉之劉子翚也故熹之學旣博求之經傳復徧交當世有識之士延平李侗老矣嘗學於羅從彥熹歸自同安不遠數百里徒步往從之吳獵傳獵字徳夫潭州醴陵人初從張栻學乾道初朱熹會栻於潭獵又親炙湖湘之學一出於正獵實表率之楊簡傳簡字敬仲慈溪人乾道五年舉進士授富陽主簿會陸九淵道過富陽問答有所契遂定師弟子之禮詹體仁傳體仁�邁特立博極羣書少從朱熹學以存誠愼獨爲主爲文明暢悉根諸理周必大當國體仁嘗疏薦二十餘人皆當世知名士郡人眞徳秀早從其遊嘗問居官蒞民之法體仁曰盡心平心而已盡心則無愧平心則無偏世服其確論云蔡幼學傳幼學字行之溫州瑞安人年十八試禮部第一是時陳傅良有文名於太學幼學從之遊月書上祭酒芮華及呂祖謙連選拔輒出傅良右皆謂幼學之文過其師徐僑傳僑字崇甫義烏人早從學於呂祖謙門人葉邽淳熙十四年舉進士調上饒主簿始登朱熹之門熹稱其明白剛直命以毅名齋僑嘗言比年熹之書滿天下不過割裂掇拾以爲進取之資求其專精篤實能得其所言者蓋鮮故其學一以眞踐實履爲尙黃幹傳幹字直卿福州閩縣人父瑀在髙宗時爲監察禦史以篤行直道著聞瑀沒幹往見淸江劉淸之淸之奇之曰子乃遠器時學非所以處子也因命受業朱熹幹家法嚴重乃以白母卽日行時大雪旣至而熹他出幹因畱客邸臥起一榻不解衣者二月而熹始歸幹自見熹夜不設榻不解帶少倦則微坐一倚或至達曙熹語人曰直卿志堅思苦與之處甚有益嘗詣東萊呂祖謙以所聞於熹者相質正及廣漢張栻亡熹與幹書曰吾道益孤矣所望於賢者不輕後遂以其子妻幹寧宗卽位熹命幹奉喪補將仕郎銓中授迪功郎監臺州酒務丁母憂學者從之講學於墓廬甚眾熹作竹林精舍成遺幹書有他時便可請直卿代卽講席之語及編禮書獨以喪祭二編屬幹�成熹見而喜曰所立規模次第縝密有條理他日當取所編家鄕邦國王朝禮悉仿此更定之病革以深衣及所著書授幹手書與訣曰吾道之托在此吾無憾矣訃聞幹持心喪三年陳淳傳淳字安卿漳州龍溪人少習舉子業林宗臣見而奇之且曰此非聖賢事業也因授以近思錄淳退而讀之遂盡棄其業焉及朱熹來守其鄕淳請受教熹曰凡閱義理必窮其源如爲人父何故止於慈爲人子何故止於孝其他可類推也淳聞而爲學益力日求其所未至熹數語人以南來吾道喜得陳淳門人有疑問不合者則稱淳善問後十年淳復往見熹陳其所得時熹已寢疾語之曰如今所學已見本原所闕者下學之功爾自是所聞皆要切語凡三月而熹卒淳追思師訓痛自裁抑無書不讀無物不格日積月累義理貫通洞見條緒陳自彊傳自彊字勉之福建閩縣人登淳熙五年進士第慶元二年入都待銓自以嘗爲韓冑童子師欲見之無以自通適僦居主人出入冑家爲言於冑一日召自彊比至則從官畢集冑設褥於堂鄕自彊再拜次召從官同坐冑徐曰陳先生老儒汨沒可念明日從官交薦其才除太學錄遷博士數月轉國子博士又遷祕書郎入館半載擢右正言諫議大夫禦史中丞入臺未逾月遂登樞府由選人至兩地財四年嘉泰三年拜右丞相歷封祁衛秦國公李燔傳燔字敬子南康建昌人少孤依舅氏中紹熙元年進士第授嶽州教授未上往建陽從朱熹學熹告以曾子弘毅之語且曰致遠固以毅而任重貴乎弘也燔退以弘名其齋而自儆焉攺襄陽府教授復往見熹熹嘉之凡諸生未達者先令訪燔俟有所發乃從熹折衷諸生畏服熹謂人曰燔交友有益而進學可畏且直諒朴實處事不苟他日任斯道者必燔也熹沒學禁嚴燔率同門往會葬視封窆不少怵陸九齡傳九齡父賀以學行爲里人所宗生六子九齡其第五子也幼穎悟端重稍長補郡學弟子員時秦檜當國無道程氏學者九齡獨尊其說久之聞新博士學黃老不事禮法慨然嘆曰此非吾所願學也遂歸家從父兄講學益力是時吏部員外郎許忻有名中朝退居臨川少所賓接一見九齡與語大說盡以當代文獻告之自是九齡益大肆力於學翻閱百家晝夜不倦悉通陰陽星歷五行卜筮之說與弟九淵相爲師友和而不同學者號二陸廣漢張栻與九齡不相識晚歲以書講學期以世道之重董槐傳槐字庭植濠州定遠人少喜言兵陰讀孫武曹操之書而曰使吾得用將汛掃中土以還天子槐貌甚偉廣顙而丰頤又美�論事慷慨自方諸葛亮周瑜父永遇槐嚴聞其自放怒而嘻曰不力學又自喜大言此狂生耳吾弗願也槐心愧乃益自摧折學於永嘉葉師雍聞輔廣者朱熹之門人復往從廣難其善學趙逢龍傳逢龍家居講道四方從遊者皆爲巨公名士丞相葉夢鼎出判慶元修弟子禮常謂師門庳陋欲市其鄰居充拓之逢龍曰鄰里粗安一旦驚擾彼𨿽勉從我能無愧於心舒璘傳璘字元質一字元賓奉化人補入太學張栻官中都璘往從之有所開警又從陸九淵遊曰吾惟朝於斯夕於斯刻苦磨厲攺過遷善日有新功亦可以弗畔矣乎朱熹呂祖謙講學於婺璘徒步往謁之以書告其家曰敝�疏席摠是佳趣櫛風沐雨反爲美境牟子才傳子才少從其父客陳咸咸張樂大宴子才閉戶讀書若不聞見者咸異之學於魏了翁楊子謨虞剛簡又從李方子方子朱熹門人也王野傳野字子文寶章閣待制介之子也以父蔭補官登嘉定十二年進士第仕潭時帥眞徳秀一見異之延致幕下遂執弟子禮徳秀欲授以詞學野曰所以求學者義理之奧也詞科惟彊記者能之徳秀益器重之野因徳秀知朱熹之學凡熹門人髙弟必加敬禮知建寧府創建安書院祠熹以徳秀配蔡元定傳元定字季通建州建陽人生而穎悟八歲能詩日記數千言父發博覽羣書號牧堂老人以程氏語錄邵氏經世張氏正蒙授元定曰此孔孟正脈也元定深涵其義旣長辧析益精登西山絕頂忍饑啖薺讀書聞朱熹名往師之熹扣其學大驚曰此吾老友也不當在弟子列遂與對榻講論諸經奧義每至夜分四方來學者熹必俾先從元定質正焉尹谷傳谷知崇陽縣廉正有聲丁內艱居家教授不攺儒素日未出授諸生經及朱氏四書士𨿽有才思而不謹飭者擯不齒諸生隆暑必盛服端居終日夜滅燭始免巾幘早作必冠而後出帷行市中市人見其舉動有禮相謂曰是必尹先生門人也詰之果然鄰幾雜誌胡瑗字翼之卒凶訃至京錢公輔學士與太學生徒百餘人詣興國戒壇院舉哀又自陳以師喪給假二日近時無此事聞見前錄太學博士姜愚字子發京師人長康節先公一歲從康節學稱門生先公年四十五未娶潞州張仲賓太博字穆之自未第亦從康節二君同白康節曰不孝有三無後爲大先生年逾四十不娶親老無子恐未足以爲髙康節曰貧不能娶非爲髙也子發曰某同學生王允修頗樂善有妹甚賢似足以當先生穆之曰先生欲婚則某備聘令子發與王允修言之康節遂娶先夫人傳講雜記程伯淳正叔兄弟嘗事周惇頤後與關中諸張爲友大勝惇頤人以爲靑出於藍紫薇詩話朱撰子權荊門人崇寧初嘗客予家未有聞也其後赴舉滎陽公送之以詩子權後見胡康侯給事康侯問朱子久從呂公亦嘗聞呂公議論乎朱曰未也獨記公有送行詩卒章云他日稱成毛義志再求師友究淵源康侯曰是乃呂公深教子以子問學爲未至故勉子再求師友爾子權由是發憤爲學與兄震子發俱從師請問焉國老談苑李遵勗爲駙馬都尉折節待士宗楊億爲文於第中築室塑像晨夕伸函丈之禮刻石爲記未幾億卒眞西山文集袁燮行狀自諸老淪謝天下之士視公出處以爲輕重及是聞者莫不傷衋太學諸生相率爲位於西湖之昭慶寺以哭四方之來奠者其辭皆哀學者稱公不以爵氏而曰潔齋先生云自象山先生闡明大道揭以示人曰學問之要得其本心而已心之本眞未嘗不善有不善者非其初然也公始遇之都城一見卽指本心洞徹通貫警策之言字字切己公神悟心服遂師事焉研精覃思有所未合不敢自信居一日豁然大明因筆於書曰以心求道萬別千差通體吾道道不在他此公自得之實也慈湖楊公與公同師造道亦同而每稱公之覺爲不可及過庭錄李充子美洛人家業賣餅好學不倦從程正叔遊忠宣招館下隨仕五六年歸見正叔正叔曰子久從範何所聞見充曰範公奧蘊妙用某固難測相從累年但見貴者見之忘其貴賤者見之忘其賤爾正叔首肯回謂門人曰李生非常才也二三子速往見之性理大全河東侯氏曰朱公掞來見明道於汝歸謂人曰光庭在春風中坐了一个月遊楊初見伊川伊川瞑目而坐二子侍立旣覺顧謂曰賢�尙在此乎今旣晚且休矣及出門門外之雪深一尺金史蕭永祺傳永祺字景純本名蒲烈少好學通契丹大小字廣寧尹耶律固奉詔譯書辟置門下因盡傳其業固卒永祺率門弟子服齊衰喪完顏匡傳匡本名撤速事豳王允成爲其府教讀大定十九年章宗年十餘歲顯宗命詹事烏林答願擇徳行淳謹才學該通者使教章宗兄弟閱月願啟顯宗曰豳王府教讀完顏撤速徐王府教讀僕散訛可二人可使教皇孫兄弟顯宗曰典教幼子須用淳謹者已而召見於承華殿西便殿顯宗問其年對曰臣生之歲海陵自上京遷中都歲在壬申顯宗曰二十八歲爾詹事乃云三十歲何也匡曰臣年止如此詹事謂臣出入宮禁故增其歲言之耳顯宗顯謂近臣曰篤實人也命擇日使皇孫行師弟子禮七月丁亥宣宗章宗皆就學顯宗曰每日先教漢字至申時漢字課畢教女直小字習國語因賜酒及彩幣元史金履祥傳履祥字吉父婺之蘭溪人向濂洛之學事同郡王柏從登何基之門基則學於黃幹而干親承朱熹之傳者也自是講貫益密何基王柏之喪履祥率其同門之士以義制服觀者始知師弟子之系於常倫也闊闊傳闊闊爲近侍世祖聞王鶚賢遣使徵至問以治道命闊闊與廉希憲皆師事之旣而闊闊出使於外迨還而鶚已行思慕號泣不食者累日世祖聞而異之憲宗復召鶚至仍命闊闊從之遊每旦起盛飾其冠服鶚讓之曰聖主好賢樂善徵天下士命若從學若等不能稱主上心惟誇衒鮮華以益驕貴之气恐窒於外而塞於中道義之言無自而入吾所不取也闊闊深自悔悟明日俱純素以進鶚乃悅浙江通誌舒嶽祥天臺人王應麟四明人皆以文學師表一代奉化戴表元從二子受業大徳間表元爲東南大家者其學得於二子爲多元史吳澄傳元明善以文學自負嘗問澄易詩書春秋奧義嘆曰與吳先生言如探淵海遂執子弟禮終其身至大元年召爲國子監丞旦燃燭堂上諸生以次受業日昃退燕居之室執經問難者接踵而至澄各因其材質反復訓誘之每至夜分𨿽寒暑亦不易也輟耕錄周易癡處館講授賓主不合遂作白日圜文飄然而去其文曰聽之不聞視之不見子以我爲隱乎用之則行舍之則藏吾亦從此逝矣未得靑雲路且坐白日圜飯疏食樂亦在中素貧賤不願乎外玆承賢主人不取通士乃求拘儒匪我求童蒙取其交以道饋以禮擇師教子弟蓋亦據於徳依於仁圜土而居重門以待當爾耳不聽淫目不視惡將以塞其兌閉其聰然而口不絕吟手不停披安能存其心養其性黃芽若就白髮已空常念流地上之白水眞人且作鎖洞門之淸溪道士子其子親其親固宜造次必於是顚沛必於是爾爲爾我爲我安肯哀矜而辟焉敖惰而辟焉不越文字之間自行束脩以上受風魔貶爲自在囚口出雌黃用狙翁朝四暮三之術目生虛白披羲皇天一地二之圖有朋自遠方來與進也與退也使君從此中入或止之或尼之俾我行其庭不見其人而子過我門不入我室望而未見招之不來所不與同心指蒼天而爲證亦欲從遊耳曰黃昏以爲期不以我爲貧知有時爲養所願諸生人十己千以一識百師也過商也不及尙得夫子之中庸參也魯回也如愚竟傳聖人之道統而某詩書無祟筆墨有靈蟬蛻污濁之中鳳翔塵埃之表排云叫閶闔吐三千丈豪气之沈埋乘風歸蓬萊訴百萬億顚�之辛苦籓籬旣剖門闥洞開縱意所如從吾所好口說五千言乘牛出函谷願與關門令尹遊乎腰纏十萬貫騎鶴上揚州皆曰閉戶先生來也文定王今上之師也爲學士時嘗在上左右一日體少倦遂於便殿之側偃臥因而就寐上因以藉坐方褥國語所謂兒別眞者親扶其首而枕之後嘗患癤額上上於金缽中取佛手膏躬與貼之上之隆師重道可謂至矣盡矣王字敬臣號山齋畏吾人顧徳玉字潤之檇李人自幼從寧國路儒學教授兪觀光先生學先生無子嘗語人曰吾昔寢疾於杭潤之侍湯藥情至切若父子醫爲之感動弗忍受金今我行且老必托之以死旣而訪醫吳中病且革趣舟歸潤之進次尹山卒明日乃至檇李潤之奉其屍斂於家衰絰就位邦人士爲潤之來弔者潤之拜之越明年葬於海鹽近顧氏之先塋歲時祭享惟謹或曰斂於家禮與曰吾聞師哭諸寢又云生於我乎館死於我乎殯非家斂之則將師屍委諸艸莽生服其訓死而委諸艸莽有人心者弗爲也曰師無服而爲衰絰固近於掠美者矣曰疑衰加麻之絰帶禮也故曰二三子絰而出至葬除之心喪戚容終三年夫民生於三師居其一於父子也何異今吾則加一等以行之蓋出於人心天理之本然若之何其惑也聞者嘆服吁聖遠言湮世道不古久矣朝爲師生而暮若途人者比比皆是潤之乃獨能行人之所難行於不可行之時蓋絕無而僅有者眞仁矣哉天下後世之爲人弟子而忘其師聞潤之之言寧不有動於中歟浙江通誌李孝光少博學篤志好古隱居雁蕩山五峯下四方從學者眾聲譽日聞泰不花以師事之元史陳旅傳旅字眾仲莆田人遊京師旣至翰林侍講學士虞集見其所爲文慨然嘆曰此所謂我老將休付子斯文者矣卽延至館中朝夕以道義學問相講習自謂得旅助爲多與馬祖常交口遊譽於諸公間咸以爲旅博學多聞宜居師範之選中書平章政事趙世延又力薦之除國子助教居三年考滿諸生不忍其去請於朝再任焉元統二年出爲江浙儒學副提舉至元四年入爲應奉翰林文字至正元年遷國子監丞階文林郎又二年卒年五十有六旅於文自先秦以來至唐宋諸大家無所不究故其文典雅峻潔必求合於古作者不徒以徇世好而已有文集十四卷旅平生於師友之義尢篤每感虞集爲知己其在浙江時集歸田已數載歲且大比請於行省參知政事孛朮魯翀親奉書幣請集主文鄕闈欲爲問候計乃衝冒炎暑千里訪集於臨川集感其來畱旬日而別惓惓以斯文相勉慘然若將永訣焉集每於學者語必以旅爲平生益友也一日夢旅舉杯相向曰旅甚思公亦知公之不忘旅也但不得見爾旣而聞旅卒集深悼之遂昌雜錄梁溪王文友諱仁輔刻苦讀書里人倪文光諱昭奎者延之以教其兩弟曰子瑛曰元鎭居久之文光歿而子瑛騃元鎭出應門戶不勝州郡之朘剝也資力遂耗減已而子瑛卒家中乾元鎭刓無作有以濟朋友會文友卒元鎭買油杉棺葬之芙蓉峯傍葬之日梁溪士友皆至葬文友後元鎭窘於誅求顧未有能振之者浙江通誌桂彥良名徳稱以字行慈溪人元鄕貢士初爲衢之包山書院山長轉平江路儒學教授罷歸時張士誠據江西方國珍分省浙東數致禮聘俱不就洪武六年朝廷大徵天下儒士浙江參政徐本首以彥良應薦待詔闕下奏對稱旨擢太子正字時給事中蔣學等十七人講學文華堂寵愛特甚學等多恃寵不自修飾上欲擇端重儒者以率厲之乃命彥良及修撰孔克表爲之師各賜白金三十兩俾學等執弟子禮西樵野記盛景華吾吳徵士也有翰林待詔李貞臣洪武初棄官如吳景華延之俾教諸子李以無嗣卒景華勒銘石祔葬祖塋之側歲用二享今子孫亦如之明外史南康公主傳主下嫁胡觀觀初在選中帝爲命黃巖徐宗實教之旣成婚中使置駙馬位南向而師席東向宗實引駙馬位使下然後爲說書又爲書數千言引古義相戒勸觀流涕執弟子禮甚恭李仕魯傳仕魯少�敏篤學足不窺戶外者三年聞鄱陽朱公遷得宋朱熹之傳往從之遊盡受其學宋濂傳濂遷贊善大夫皇太子一言動濂皆以禮法諷諭使歸於道至有關政教及前代興亡事必拱手曰當如是不當如彼皇太子每斂容嘉納言必稱師父云方孝孺傳孝孺師宋濂深器之濂及門多天下知名士一旦盡出其下先輩如胡翰蘇伯衡亦皆自謂弗如孝孺顧末視文藝恆以明王道致太平爲己任病絕糧家人以告笑曰古人三旬九食貧豈獨我哉從濂入京濂侍太祖受命作靈芝甘露頌賜酒大醉歸孝孺見濂醉寢私爲艸以俟比明濂愕然曰死矣上命作頌醉甚誤不爲柰何孝孺乃進所屬艸濂攜以入太祖覽之曰此非學士筆濂頓首謝曰實臣門人方孝孺作太祖喜召見試一論五策立就會父克勤坐空印事誅扶喪歸葬哀動行路已復從濂卒業凡四載辭歸致仕居浦陽坐事徙蜀孝孺欲往省不獲爲文吁天願減己算以延齡正气紀方孝孺傳孝孺父克勤爲濟寧守學術治行名於一時被誣逮系孝孺疏乞身代時宋學士濂以文行重海內克勤於獄中命孝孺往學焉濂一見深異之曰吾閱士多矣未有如子肯從我遊乎卽假館受業宋濂遷蜀孝孺不得與俱爲文吁天願輸壽以延之時閱其遺文談及往事泣數行下濂沒於夔孝孺自漢中走哭盡哀言於蜀獻王厚卹其家道夔必艤舟哭移時乃去林嘉猷傳嘉猷名升以字行浙寧海人師同邑王琦琦坐累徙雲南姻族無顧卹者惟嘉猷徒步千里追送泣別人髙其誼後復與鄭公智負笈走六千里至漢中師方孝孺時學於孝孺之門者接踵而孝孺獨以得二人爲喜曰匡我者二子也廖鏞傳鏞與弟銘巢縣人建文中與議兵事時宿衛殿庭靖難後文皇以鏞兄弟嘗受學方孝孺令召之孝孺怒曰汝讀幾年書尙不識个是字鏞銘復命上怒令收孝孺至磔於聚寶門外凡七日而罵聲不絕鏞銘拾遺骸葬聚寶門外山上甫畢廖氏亦收鏞銘逃去永樂元年四月錦衣衛奏獲之送刑部論死都督僉事倪旺傳旺巢縣人佐髙祖有功累官是職子遴受世襲指揮僉事博學好問嘗同廖鏞兄弟受業於方孝孺門後孝孺死遴哭之慟設奠祭之遂不朝上怒削職論死余學夔傳學夔尙气節喜周人緩急方孝孺族誅學夔知其幼子徳宗攜之匿海島中進士兪允方門人也家居不仕學夔攜徳宗訪之三叩得見允大驚喜默祝天地髙皇收育爲子遂更姓兪陜西通誌李錫字天祿咸寧有�敏過人苦志勤學永樂戊子解元授蒲州學正毅然以師道自居教人立心制行皆以身先之出其門者多成令器明通紀正統九年五月枷國子祭酒李時勉於監前旣而釋之時勉爲祭酒崇廉恥抑奔競別賢否示勸懲仿胡安定教條隨其材器而造就之待諸生恩義兼盡病者委醫調治死者助其棺衾爲文以祭諸生感之先是議攺建太學上命王振視之時勉待之不能加禮振頷之令人廉其事無所得彜倫堂前有大樹時勉嫌其一面陰翳妨諸生班列稍令伐去傍枝振遂聲聞以爲檀伐官樹入私家用傳旨並司業趙琬皆枷於監前諸生皆伏闕請有石大用者蘇州人獨上疏請代罪曰民生於三事之如一今李時勉擅伐官樹薄示枷號切緣時勉年已七十兼患風疾況值炎熱死亡無日乞容臣代枷以全師生恩義疏上並釋之大用由此知名武進縣誌龔穆字孟遠隱居躬耕授徒裏中王文肅白康敏昂皆其弟子也爲學士時往候穆會穆方與其儕通功桔�灌田竦立桔�下穆曰子先入吾室吾償其功畢方歸不可以子故怠若事也抵其家久之穆歸拜穆答以長揖贈金帛不受受其肴核卽與通夕對談晨起辭穆曰曩子肴也吾亦有一臠出而食之別去處州府誌裘仁字天爵處州衛人中弘治己酉鄕試任北京都察院都事嚴毅端方言笑不苟居常授徒克惇師道諸生侍立不敢傾側有程門立雪之風寧波府誌孫志達生有異表七歲就外傅師事姚賡虞姚故博學通儒見志達�悟盡出其業授之弱冠從鄭南凡先生遊質重端嚴先生館其家二載未嘗見其忿怒嘆曰吾學顏子半生日覺泮奐今心折於子矣湖廣通誌從龍字云舉故安陸州人也爲弟子員時有學正朱輝卒於官龍扶櫬還鄕候安厝乃歸陜西通誌呂楠字仲木髙陵人孫大行昂楠經師也卒於京楠衰絰爲之主或曰禮與楠曰禮喪無主比鄰爲主況師乎明皇朝盛事正徳中楊少師廷和爲宮保靳貴座主靳公又嘗受業楊少師一淸先後同居內閣袁少傅煒爲少師徐階督學所取士少保張居正爲徐階教習庶吉士俱同居內閣又弘治乙丑少傅謝遷廷試讀卷己丑與門生翟鑾同居內閣正徳庚辰少保石�以禮侍主考及丁亥罷相門生張孚敬實代之嘉靖戊戌分宜以禮書知貢舉辛酉與門生袁煒同居內閣客座贅語李遠庵名重嘗授經溧陽史氏歲俸八十金史憐先生貧私爲之置子錢歲暮進之李但受如約余揮之弗顧後舉正徳辛未進士官至副使歸老後仍授經於溧陽髙淳間以貧無以自給也明外史王守仁傳徐愛字曰仁余姚人王守仁妹婿也正徳三年進士官至南京工部郎中初守仁被謫歸愛與山陰蔡宗兗朱節從之學守仁言徐生之溫恭蔡生之沈潛朱生之明敏皆我所不逮良知之說學者多未信愛爲疏通辧析暢其指要門人日益親守仁嘗曰曰仁吾之顏淵也卒年三十一愛及門最先淵和粹造詣過宗兗節遠甚守仁哭之慟一日講畢拊而嘆曰安得起曰仁九泉聞斯言乎率門人之其墓所酹酒告之盧可久字一松永康人爲諸生聞守仁倡道偕同邑程粹應典往師之比歸守仁曰吾道東矣錢徳洪名寬字徳洪後以字行攺字洪甫余姚人王守仁自尙書歸裏徳洪偕數十人共學焉四方士踵至徳洪與王畿先爲疏通其大旨而後卒業於守仁嘉靖五年舉會試徑歸七年冬偕畿赴廷試聞守仁訃乃奔喪之貴溪議喪服徳洪曰某有親在麻衣布絰弗敢有加焉畿曰我無親遂服斬衰喪歸徳洪與畿築室於揚以終心喪聶豹傳豹初好王守仁良知之說與辧難益心服後聞守仁沒爲位哭以弟子自處及系獄著困辧錄於守仁說頗有異同云權子昔陽明先生居羣弟子侍一初來學士蓋愚騃人也乍聞先生論良知不解卒然起問曰良知何物黑耶白耶羣弟子啞然失笑士慚而赧先生徐語曰良知非黑非白其色赤也弟子未諭先生曰其徵於色者固良知也魏文靖爲松江訓導汲汲成就人材諸生在學者候一更攜茶往視之見書聲者供茶一甌至二更攜粥以往尙有誦者供粥一碗如此者亦不頻數間一行之士子感激陳祭酒美須�容儀端整步履有定望之者起敬當會食諸生稍有失儀卽待罪不輕容或有所�嚴於對君之禮師道卓立名重一時六館殆千人凡升堂聽講會饌儀矩森嚴𨿽朝廷之上不之過也莘野纂聞希顏先生楊翥嘗講道於胥溪之上徒彌眾楊士奇自廬陵來邂逅間以求館事公叩其中而器之乃告主人曰吾不足爲若師尙當求我之所師者以師之遂辭去主人詢其所謂師者蓋指士奇也竟延之花艸蒙拾王渼陂初作北曲自謂極工徐召一老樂工問之殊不見許於是爽然自失北面執弟子禮以伶爲師久遂以曲擅名天下詞曲𨿽不同要不可盡作文字觀此詩與樂府所以同源也琬琰錄耿好問爲祭酒誨教有恩義時異姓諸侯年幼者令學於國學公類古諸侯勛戚言行可法者爲書以授之在國學十年士類感而化之江南通誌馮恩字子仁華亭人嘉靖丙戌進士以行人勞王文成軍因薦束脩爲弟子文成甚器之尋擢禦史分司畱臺論畱守魏公不得越江役衛卒時總憲汪鋐愎而險恩疏論之又彗星見東並恩劾張孚敬汪鋐方獻夫爲根本腹心門庭三彗上怒逮下詔獄及冬當就法恩長子行可刺血上疏請代死得減戍雷州赦歸雷人祀之十賢堂配宋寇準等穆宗登極進大理寺丞吳鍾巒字巒武進人幼以文行著受業顧憲成從髙攀龍悟治心養性之要門下士數百人江陰李應升爲最應升攖璫禍被逮過郡交遊閉戶不敢通鍾巒獨迎至館談論如平生以季子訂姻張國華字懷禹丹徒人性直諒人有過輒面折之授經數十年及門多所成就其貧不能具修脯者反貲助之有補博士弟子者奉白金爲壽輒正色以拒明外史沈煉傳煉爲錦衣經歷嚴嵩用事煉疏請罷斥以謝天下帝怒責佃保安里長老日致薪米遣子弟就學煉日詈嵩父子語聞京師嵩大恨後嵩黨楊順來爲總督巡按禦史路楷與順合圖中煉會蔚州妖人閻浩等素以白蓮教惑眾竄煉名其中誣浩等師事煉具獄以上竟斬煉後嵩敗世蕃坐誅臨刑時煉所教保安子弟在太學者以一帛署煉姓名官爵於其上持入市觀世蕃斷頭訖大呼曰沈公可瞑目矣因慟哭而去沈傳故事詞臣教習內書堂所教內豎執弟子禮李進忠劉朝皆弟子李進忠者魏忠賢始名也旣至密結二人乃奏募材官勇士隸錦衣衛量材授職進忠朝方舉內操得奏大喜吳縣誌鄭光宙字道夫曉子少補縣學生稍長師事王敬臣與言道學之要渙然解悟敬臣語人曰昔鄭元事馬融三年辭歸融曰鄭生今去吾道東矣吾於道夫亦云敬臣暮年有來從遊者每謂之曰道夫進業立誠足爲學者師盍事諸自是生徒日進嘗有百數說書必依考亭言文必宗先正尢邃於易陜西通誌趙應震師馮少墟先生爲及門第一主太和書院講學比肩從遊者皆師事之歸裏讀書淸涼山寺購書萬卷執經問字者盈門吉安府誌賀沚字汝定號定齋廬陵人年二十三以易經中隆慶庚午榜幼立志修身攻苦篤學悟大學誠求之義嘆曰士子讀聖賢書不透性命宗旨寧不愧衾影耶官荊門學正歷文昌縣尹政治淸簡轉蘇州府丞將赴任詣所師事王塘南先生言別先生曰吾老矣朝夕講論需子相益子去我將如之何言畢淚下公亦泣曰師恩與君恩等沚今出而從王猶是功名路上事何如終身事吾師以畢道徳之願乎沚不行矣遂決計侍王先生於西原專志理學及王先生捐館執三年喪遂以斯道爲己任與同郡鄒南�先生講學靑原及白鷺書院士大夫多遊其門吳江縣誌崇禎年邑大疫嘗一家數十人闔門相枕藉死無遺類者偶觸其气必死諸生王玉錫字來宣其師陳君山一門父子妻孥五人一夜死親鄰無一人敢窺其門無論棺殮也玉錫獨毅然直入曰平日師弟之謂何忍坐視耶乃率數丐者至屍所一一棺殮之止有一𦇤褓子亦已死猶略有微息親抱出藥乳得生陳氏賴以有後

師弟部雜錄書經咸有一徳徳無常師主善爲師善無常主協於克一禮記曲禮席間函丈注

函猶容也講問宜相對容丈足以指畫也檀弓師吾哭諸寢奔喪哭師於廟門外禮運人其父生而師教之谷梁傳昭公曰子旣生不免乎水火母之罪也羈貫成童不就師父之罪也就師學問無方心志不通師之罪也三墳气墳傳長歸從師聖人以立學教民關尹子三極篇以聖師聖者賢人以賢師聖者聖人蓋以聖師聖者徇迹而忘道以賢師聖者反迹而合道聖人師蜂立君臣師蜘蛛立网罟師拱鼠制禮師戰蟻制兵眾人師賢人賢人師聖人聖人師萬物惟聖人同物所以無我五鑑篇善弓者師弓不師羿善舟者師舟不師善心者師心不師聖管子權修篇鄕置師以說道之然後申之以憲令勸之以慶賞振之以刑罰君臣篇鄕樹之師以遂其學荀子儒效篇四海之內若一家通達之屬莫不從服夫是之謂人師禮論篇禮有三本天地者生之本也先祖者類之本也君師者治之本也無天地惡生無先祖惡出無君師惡治三者偏亡焉無安人大略篇國將興必貴師而重傅貴師而重傅則法度存國將衰必賤師而輕傅賤師而輕傅則人有快人有快則法度壞宥坐篇孔子曰如垤而進吾與之如丘而止吾已矣今學曾未如�贅則具然欲爲人師韓子主道篇不賢而爲賢者師不智而爲上智者正詭使篇私學成羣謂之師徒五蠹篇無先王之語以吏爲師韓詩外傳智如泉源行可以爲儀表者人之師也新書道徳說篇弟子隨師而問受傳學以達其知而明其辭以立其誠揚子寡見篇天下之亡聖也久矣呱呱之子各識其親譊譊之學各習其師抱朴子勗學篇欲測淵微而不役神必得之乎明師故朱綠所以攺素絲訓誨所以移蒙蔽昔仲由冠雞帶珥鳴蟬杖劍而見拔白而舞盛稱南山之勁竹欲任掘彊之自然尼父善誘染以徳教遂成升堂之生而登四科之哲子張鄙人而灼聚凶猾漸漬道訓成化名儒乃抗禮於王公豈眞免於庸陋翼莊平粹者足以師人文中子立命篇文中子曰度徳而師易子而教今亡矣同話錄人之五倫朋友寓焉而不言師三人行必有我師焉是師寓於朋友中矣然有曰君師有曰父師是君父皆有師之道也人之常尊曰君曰父曰師三者而已記曰師無當於五服五服弗得師不親以此推之君之於臣父之於子力有所不及處賴師之教爾故師之徳配君父國史補董仲舒墓門人至皆下馬謂之下馬陵後人語訛爲蝦蟆陵易潛虛範師也天垂日星聖人像之地出圖書聖人則之漁叟之微文武是資剡子之陋孔子所咨若之何其無師初易子之義責善是爲惟嚴之利惟嚴之利人知畏也三章句之見授其訓傅以鑰投鍵以鑰投鍵發蒙也五準矩繩規眾法攸資準矩繩規先自修也三建其師立其規執其笞建其師擇師長也立其規示執物也執其笞弼以刑也懶眞子禮記載曾子數子夏之罪云吾昔與女從夫子於洙泗之間退而老於西河之上使西河之人疑汝於夫子汝罪三也注云言其不稱師也蓋古之君子言必稱師示有所授且不忘本也故子張一篇載羣弟子之語子夏之言十一而未嘗稱師曾子之言五而三稱曰吾聞諸夫子則子夏爲曾子所罪固其宜矣禮記樂正子春曰吾聞諸曾子曾子聞諸夫子蓋曾子稱師故子春亦稱師也又知古人注解各有所本不若後人妄意穿鑿也韓退之列傳雲從愈遊者若孟郊張籍亦皆有名於時以僕觀之郊籍非輩行也東野乃退之朋友張籍乃退之爲汴宋觀察推官日所解進士也而李翺皇甫湜則從退之學問者也故詩云東野窺禹穴李翺觀濤江又云東野動驚俗天葩吐奇芬張籍學古談軒昂避雞羣故於東野則稱字而於羣弟子則稱名若孔子稱蘧伯玉子產回也由也之類而唐史乃使東野與羣弟子同附於退之傳之後而世人不知遂皆稱爲韓門弟子誤矣容齋續筆唐六典國子生初入置束帛一篚酒一壺修一案爲束脩之禮太學四門律學書學算學皆如國子之法其習經有暇者命習隸書並國語說文字林三蒼爾雅每旬前三日則試其所習業乃知唐世士人多攻書蓋在六館時以爲常習其說文字林蒼雅諸書亦欲責以結字合於古義不特銓選之時方取楷法遒美者也束脩之禮乃於此見之開元禮載皇子束脩束帛一篚五匹酒一壺二斗修一案三脡皇子服學生之服至學門外陳三物於西南少進曰某方受業於先生敢請見執篚者以篚授皇子皇子跪奠篚再拜博士答再拜皇子還避遂進跪取篚博士受幣皇子拜訖乃出其儀如此州縣學生亦然史記有若傳云孔子沒弟子以若狀似孔子立以爲師他日進問曰昔夫子當行使弟子持雨具已而果雨弟子問何以知之夫子曰詩不云乎月離於畢俾滂沱矣昨暮月不宿畢乎他日月宿畢竟不雨商瞿年長無子孔子曰瞿年四十後當有五丈夫子已而果然敢問何以知此有若無以應弟子起曰有子避之此非子之座也予謂此兩事殆近於星歷卜祝之學何足以爲聖人而謂孔子言之乎有若不能知何所加損而弟子遽以是斥退之乎孟子稱子夏子張子遊以若似聖人欲以所事孔子事之曾子不可但言江漢秋陽不可尙而已未嘗深詆也論語記諸善言以有子之言爲第二章

在曾子之前使有避坐之事弟子肯如是哉檀弓載有子聞曾子喪欲速貧死欲速朽兩語以爲非君子之言又以爲夫子有爲言之子遊曰甚哉有子之言似夫子也則其爲門弟子所敬久矣太史公之書於是爲失矣且門人所傳者道也豈應以貌狀之似而師之邪東谷所見招師教子弟正望其成人克紹實非細事不可忽也中產之家師席固不當需索富貴之家何待師席之需索書院中凡百自當如儀每見富貴者寧丰財多粟納好寵姬何嘗肯隆禮厚幣延好師席寵姬辦首飾則甚易子弟買書冊則甚難蘭房用度必是周致書籍缺典置之不問气象如此宜乎碩師去而庸師來碩師有抱負有見識合則畱不合則去庸師無學問以自持惟佞諛而媚主庸師因棲身之謀一年復畱一年子弟乏開導之益一日昏鈍一日及其長大塊然一物而已耳約言聖人眾人之同類也由眾人而參天地得道而已矣其得道也必自於聞道其聞道也必自於得師是故古人務求得師而亟聞道不聞道者人之大不幸也無師者人之大不幸也華川�辭學必有師尊信其師說故易爲道師道廢學者始騖其私說而道術乖矣斷木爲棋刳革爲鞠猶必有師焉況於學道乎潛溪邃言古之帝者必有師炎帝師悉諸黃帝師封巨大塡泰山稽顓帝師大彭亮父樛圖帝嚳師赤松子柏招堯師君疇夫五帝大聖人也猶或有師者誠以天下之大未易君也後世乃反此何哉見聞搜玉張迥寄遠詩蟬鬢雕將盡�須白也無齊己攺爲�髭黑在無迥拜爲一字師又齊己詠早梅云前村深雪裏昨夜數枝開鄭谷曰數枝非早也未若一枝齊己拜爲一字師一謂張迥禮齊己一謂齊己禮鄭谷豈一事訛爲兩人將齊己以其師人者還爲人師耶然攺白也爲黑在則是兩字師也又蕭楚才知溧陽乖崖作牧有一絕云獨恨太平無一事江南閒殺老尙書楚才攺恨作幸亦一字師也此卻用前故事續問奇類林孔子於諸弟子惟語於閔子騫記於子遊字余俱名醫閭先生因謂孔子於弟子只稱名至程門便有秀才賢輩諸君等稱呼余按不止如此孔子於弟子直爾汝之孟子去孔子無幾時已是稱子至文中子又稱房元齡杜如晦魏徵爲先輩朱子去程子又亡幾時其稱門人往往曰公又呼廖徳明余大雅輩老兄則師道至今不知更幾變矣委巷叢談曹元寵題村學堂圖云此老方捫虱眾雛爭附火想當訓誨間都都平丈我𨿽調笑而曲盡社師之狀杭諺言社師讀論語鬱鬱乎文哉訛爲都都平丈我委巷之童習而不悟一日宿儒到社中爲正其訛學童皆駭散時人爲之語云都都平丈我學生滿堂坐鬱鬱乎文哉學生都不來曹詩蓋取此也羣碎錄親傳業者爲弟子弟子復傳於人爲門生故史記曰七十二弟子傳而歐陽公爲轉相授受者曰門生圖書編聖訓釋目今人延師只求易供應薄贄儀不知師道尊重則生徒嚴憚而教化易行反是則玩易而規矩不立故須擇端重誠�剛明特達之士爲師以教其子俾有所視效其人品卑污舉止輕佻語言慢易及作文怪僻者𨿽有時名亦不足取庶幾言動不涉於浮薄文辭不病於新奇而徳器之成就可望矣其各裏大姓能刱建義塾延師教裏中子弟有成效者約正副以聞於官加獎異焉

師弟部總論書經

商書仲虺之誥予聞曰能自得師者王謂人莫己若者亡好問則裕自用則小蔡

傳自天子至於庶人未有捨師而能成者𨿽生知之聖亦必有師焉後世之不如古非特世道之降抑亦師道之不明也禮記

學記大學之教也時教必有正業退息必有居學不學操縵不能安弦不學博依不能安詩不學雜服不能安禮不興其藝不能樂學故君子之於學也藏焉修焉息焉遊焉注

操縵雜弄博依廣譬諭也興喜也歆也藏謂懷抱之四時之教各有正業如春秋教禮樂冬夏教詩書春誦夏弦之類是也退而燕息必有燕居之學卽如退而省其私亦足以發是也弦也詩也禮也此時教之正業也操縵博依雜服此退息之居學也凡爲學之道貴於能安安則心與理融而成熟矣然未至於安則在乎爲之不厭而不可有作輟也操縵操弄琴瑟之弦也初學者手與弦未相得故𨿽退息時亦必操弄之不廢乃能習熟而安於弦也詩人比興之辭多依托於物理而物理至博也故學詩者但講之於學校而不能於退息之際廣求物理之所依附者則無以驗其實而於詩之辭必有疑殆而不能安者矣雜服冕弁衣裳之類先王制作禮各有服極爲繁雜學者但講之於學而不於退息時遊觀行禮者之雜服則無以盡識其制而於禮之文必有仿佛而不能安者矣興者意之興起而不能自己者藝卽三者之學是也言退息時若不興此三者之藝則謂之不能好學矣故君子之於學也藏焉修焉之時必有正業則所習者專而志不分息焉遊焉之際必有居學則所養者純而藝愈熟故其學易成也夫然故安其學而親其師樂其友而信其道是以𨿽離師輔而不反也兌命曰敬孫務時敏厥修乃來其此之謂乎陳

注承上文而言藏修遊息無不在於學是以安親樂信𨿽離師友亦不畔於道也今之教者呻其占畢多其訊言及於數進而不顧其安使人不由其誠教人不盡其材其施之也悖其求之也佛夫然故隱其學而疾其師苦其難而不知其益也𨿽終其業其去之必速教之不刑其此之由乎陳注

呻吟諷之聲也占視也畢簡也訊問也言今之教人但吟諷其所占視之簡牘不能通其蘊奧乃多發問辭以訊問學者而所言又不止一端故云言及於數也不顧其安不卹學者之安否也不由其誠不肯實用其力也不盡其材不能盡其材之所長也夫多其訊而言及於數則與時教必有正業者異矣使人不由其誠教人不盡其材則與退息必有居學者異矣惟其如此是以師之所施者常至於悖逆學者之所求每見其拂戾也隱其學不以所學自表見也終業而又速去之以其用工間斷鹵莽滅裂而不安不樂故也刑成也

又大學之法禁於未發之謂豫當其可之謂時不陵節而施之謂孫相觀而善之謂摩此四者教之所由興也陳

注豫者先事之謂時者不先不後之期也陵逾犯也節如節候之節禮有禮節樂有樂節人有長幼之節皆言分限所在不陵節而施謂不教幼者以長者之業也相觀而善如稱甲之善則乙者觀而效之乙有善可稱甲亦如之孫以順言摩以相厲而進爲言也發然後禁則扞格而不勝時過然後學則勤苦而難成雜施而不孫則壞亂而不修獨學而無友則孤陋而寡聞燕朋逆其師燕辟廢其學此六者教之所由廢也陳

注扞拒扞也格讀如凍洛之洛謂如地之凍堅彊難入也不勝不能承當其教也一讀爲去聲謂教不能勝其爲非之心亦通雜施謂躐等陵節也燕私之朋必不責善或相與以慢其師燕遊邪僻必惑外誘得不廢其業乎此燕朋燕辟之害皆由於發然後禁以下四者之失皆與上文四者相反也君子旣知教之所由興又知教之所由廢然後可以爲人師也故君子之教諭也道而弗牽彊而弗抑開而弗達道而弗牽則和彊而弗抑則易開而弗達則思和易以思可謂善諭矣陳

注示之以入道之所由而不牽率其必進作興其志气之所尙而不沮抑之使退開其從入之端而不竟其所通之地則不扞格而和不勤苦而易不雜施以亂其心有相觀以輔其志而思則得之矣學者有四失教者必知之人之學也或失則多或失則寡或失則易或失則止此四者心之莫同也知其心然後能救其失也教也者長善而救其失者也善歌者使人繼其聲善教者使人繼其志其言也約而達微而臧罕譬而諭可謂繼志矣注

失於多謂才少失於寡謂才多失於易謂好問不思者失於止謂好思不問者君子知至學之難易而知其美惡然後能博諭能博諭然後能爲師能爲師然後能爲長能爲長然後能爲君故師也者所以學爲君也是故擇師不可不愼也記曰三王四代惟其師其此之謂乎凡學之道嚴師爲難師嚴然後道尊道尊然後民知敬學是故君之所不臣於其臣者二當其爲屍則弗臣也當其爲師則弗臣也大學之禮𨿽詔於天子無北面所以尊師也善學者師逸而功倍又從而庸之不善學者師勤而功半又從而怨之善問者如攻堅木先其易者後其節目及其久也相說以解不善問者反此善待問者如撞鐘叩之以小者則小鳴叩之以大者則大鳴待其從容然後盡其聲不善答問者反此此皆進學之道也陳

注庸功也感師之有功於己也記問之學不足以爲人師必也其聽語乎力不能問然後語之語之而不知𨿽捨之可也陳

注記問謂記誦古書以待學者之問也以此爲學無得於心而所知有限故不足以爲人師聽語聽學者所問之語也不能問則告之不知而捨之以其終不可入徳也不以三隅反則不復亦此意

又古之學者比物醜類鼓無當於五聲五聲弗得不和水無當於五色五色弗得不章學無當於五官五官弗得不治師無當於五服五服弗得不親陳

注比物醜類謂以同類之事相比方也當猶主也鼓聲不宮不商於五聲本無所主然而五聲不得鼓則無諧和之節水無色不在五色之列而繢畫者不得水則不章明五官身口耳目心之所職卽洪範之五事也學於吾身五者之官本無所當而五官不得學則不能治師於弟子不當五服之一而弟子若無師之教誨則五服之屬不相和親老子

上篇善人不善人之師不善人善人之資不貴其師不愛其資𨿽智大迷荀子

修身禮者所以正身也師者所以正禮也無禮何以正身無師吾安知禮之爲是也禮然而然則是情安禮也師云而云則是知若師也情安禮知若師則是聖人也故非禮是無法也非師是無師也不是師法而好自用譬之是猶以盲辧色以聾辧聲也捨亂妄無爲也故學也者禮法也夫師以身爲正儀而貴自安者也詩曰不識不知順帝之則此之謂也

儒效人無師無法而知則必爲盜勇則必爲賊云能則必爲亂察則必爲怪辯則必爲誕人有師有法而知則速通勇則速威云能則速成察則速盡辯則速論故有師法者人之大寶也無師法者人之大殃也人無師法則隆情矣有師法則隆性矣而師法者所得乎情非所受乎性不足以獨立而治

致仕師術有四而博習不與焉尊嚴而憚可以爲師耆艾而信可以爲師誦說而不陵不犯可以爲師知微而論可以爲師故師術有四而博習不與焉水深則回樹落糞本弟子通利則思師詩曰無言不讎無徳不報此之謂也呂子

尊師三曰神農師悉諸黃帝師大撓帝顓頊師伯夷父帝嚳師伯招帝堯師子州父帝舜師許由禹師大成贄湯師小臣文王武王師呂望周公旦齊桓公師管夷吾晉文公師咎犯隨會秦穆公師百里奚公孫枝楚莊王師孫叔敖沈申巫吳王闔閭師伍子胥文之儀越王句踐師範蠡大夫種此十聖人六賢者未有不尊師者也今尊不至於帝智不至於聖而欲無尊師奚由至哉此五帝之所以絕三代之所以滅且天生人也而使其耳可以聞不學其聞不若聾使其目可以見不學其見不若盲使其口可以言不學其言不若爽使其心可以知不學其知不若狂故凡學非能益也達天性也能全天之所生而勿敗之是謂善學子張魯之鄙家也顏涿鄹梁父之大盜也學於孔子段幹木晉國之大駔也學於子夏髙何縣子石齊國之暴者也指於鄕曲學於子墨子索盧參東方之巨狡也學於禽滑黎此六人刑戮死辱之人也今非徒免於刑戮死辱也以此爲天下名士顯人以終其壽王公大人從而禮之此得之於學也凡學必務進業心則無營疾諷誦謹司聞觀歡愉問書意順耳目不逆志退思慮求所謂時辧說以論道不苟辧必中法得之無矜失之無慚必反其本生則謹養謹養之道養心爲貴死則敬祭敬祭之術時節爲務此所以尊師也治唐圃疾灌寖務種樹織葩屨結罝网捆蒲葦之田野力耕耘事五穀如山林入川澤取魚�求鳥獸此所以尊師也視輿馬愼駕禦適衣服務輕�臨飲食必蠲潔善調和務甘肥必恭敬和顏色審辭令疾趨翔必嚴肅此所以尊師也君子之學也說義必稱師以論道聽從必盡力以光明聽從不盡力命之曰背說義不稱師命之曰叛背叛之人賢主弗內之於朝君子不與交友故教也者義之大者也學也者知之盛者也義之大者莫大於利人利人莫大於教知之盛者莫大於成身成身莫大於學身成則爲人子弗使而孝矣爲人臣弗令而忠矣爲人君弗彊而平矣有大勢可以爲天下正矣故子貢問孔子曰後世將何以稱夫子孔子曰吾何足以稱哉勿已者則好學而不厭好教而不倦其惟此耶天子入太學祭先聖則齒嘗爲師者弗臣所以見敬學與尊師也

誣徒四曰達師之教也使弟子安焉樂焉休焉遊焉肅焉嚴焉此六者得於學則邪辟之道塞矣理義之術勝矣此六者不得於學則君不能令於臣父不能令於子師不能令於徒人之情不能樂其所不安不能得於其所不樂爲之而樂矣奚待賢者𨿽不肖者猶若勸之爲之而苦矣奚待不肖者𨿽賢者猶不能久反諸人情則得所以勸學矣子華子曰王者樂其所以王亡者亦樂其所以亡故烹獸不足以盡獸嗜其脯則幾矣然則王者有嗜乎理義也亡者亦有嗜乎暴慢也所嗜不同故其禍福亦不同不能教者志气不和取捨數變固無恆心若晏陰喜怒無處言談日易以恣自行失之在己不肯自非愎過自用不可證移見權親勢及有富厚者不論其材不察其行驅而教之阿而諂之若恐弗及弟子居處修潔身狀出倫聞識疏達就學敏疾本業幾終者則從而抑之難而懸之妒而惡之弟子去則冀終居則不安歸則愧於父母兄弟出則慚於知友邑裏此學者之所悲也此師徒相與異心也人之情惡異於己者此師徒相與造怨尢也人之情不能親其所怨不能譽其所惡學業之敗也道術之廢也從此生矣善教者則不然視徒如己反己以教則得教之情矣所加於人必可行於己若此則師徒同體人之情愛同於己者譽同於己者助同於己者學業之章明也道術之大行也從此生矣不能學者從師苦而欲學之功也從師淺而欲學之深也艸木雞狗牛馬不可譙詬遇之譙詬遇之則亦譙詬報人又況乎達師與道術之言乎故不能學者遇師則不忠用心則不專好之則不深就業則不疾辯論則不審教人則不精於師慍懷於俗羈神於世矜勢好尢故湛於巧智昏於小利惑於嗜欲問事則前後相悖以章則有異心以簡則有相反離則不能合合則弗能離事至則不能受此不能學者之患也

勸學聖人生於疾學不疾學而能爲魁士名人者未之嘗有也疾學在於尊師師尊則言信矣道論矣故往教者不化召師者不化自卑者不聽卑師者不聽師操不化不聽之術而以彊教之欲道之行身之尊也不亦遠乎學者處不化不聽之勢而以自行欲名之顯身之安也是懷腐而欲香也是入水而惡濡也漢劉向說苑

建本人之幼童蒙之時非求師正本無以立身全性夫幼者必愚愚者妄行愚者妄行不能保身孟子曰人皆知以食愈饑莫知以學愈愚韓詩外傳

論尊師凡學之道嚴師爲難師嚴然後道尊道尊然後民知敬學故太學之禮𨿽詔於天子無北面尊師尙道也故不言而信不怒而威師之謂也詩曰日就月將學有緝熙於光明揚子

學行學者所以修性也視聽言貌思性所有也學則正否則邪師哉師哉桐子之命也務學不如務求師師者人之模範也模不模範不範爲不少矣一哄之市不勝異意焉一卷之書不勝異說焉一哄之市必立之平一卷之書必立之師習乎習以習非之勝是也況習是之勝非乎於戲學者審其是而已矣

問明或曰小每知之可謂師乎曰是何師歟是何師歟天下小事爲不少矣每知之是謂師乎師之貴也知大知也小知之師亦賤矣王符潛夫論

贊學天地之所貴者人也聖人之所尙者義也徳義之所成者智也明智之所求者學問也𨿽有至聖不生而智𨿽有至材不生而能故志曰黃帝師風後顓頊師老彭帝嚳師祝融堯師務成舜師紀後禹師墨如湯師伊尹文武師姜尙周公師庶秀孔子師老�若此言之而信則人不可以不就師矣夫此十一君者皆上聖也猶待學問其智乃博其徳乃碩而況於凡人乎徐幹中論

治學志者學之師也才者學之徒也賢者不能學於遠乃學於近故以聖人爲師昔顏淵之學聖人也聞一以知十子貢聞一以知二斯皆觸類而長之篤思而得之者也非惟賢者學於聖人聖人亦相因而學也孔子因於文武文武因於成湯成湯因於夏后夏后因於堯舜故六籍者羣聖相因之書也其人𨿽亡其道猶存今之學者勤心以取之亦足以到昭明而成博達矣宋周子通書

師或問曷爲天下善曰師曰何謂也曰性者剛柔善惡中而已矣注

此所謂性以气稟而言也不達曰剛善爲義爲直爲斷爲嚴毅爲幹固惡爲猛爲隘爲彊梁柔善爲慈爲順爲巽惡爲懦弱爲無斷爲邪佞剛柔固陰陽之大分而其中又各有陰陽以爲善惡之分焉惡者固爲非正而善者亦未必皆得乎中也惟中也者和也中節也天下之達道也聖人之事也此以得性之正而言也然其以和爲中與中庸不合蓋就已發無過不及者而言之如書所謂允執厥中者也故聖人立教俾人自易其惡自至其中而止矣故先覺覺後覺暗者求於名而師道立矣師者所以攻人之惡正人之不中而已矣師道立則善人多善人多則朝廷正而天下治矣冊府元龜

帝王尊師周禮師氏以媺詔王傳曰詔於天子無北面又曰當其爲師則弗臣然則尊賢貴徳承師問道屈萬乘之重明五學之義上以達經國之要下以得化人之本是知尊師重傅則法度存𨿽曰聖人必繇學也嚴恭之道於是在焉若乃尊其爵位委以樞要厚師臣之遇執弟子之禮或不名以示恩或乞言以惇教生則優其奉祿歿則蒙其渥澤至於幸第以存問變服以臨弔皆所以成主善之美繇諮徳之旨誠帝者之懿範也故曰𨿽天子必有尊也斯之謂歟

師道夫師嚴道尊民乃貴學束脩受業人知向方是故傳先聖之訓有在三之重焉若乃列徒著籍而博諭不倦升堂窺奧而請益彌堅心志旣通行業增廣道之所在義亦至焉故有廬墓盡哀去官行服或詠嘆其至徳或撰集其緒言或罔避嚴刑上章以訟其枉或不敢受爵讓封以歸其功或藐是孤遺竄身以全受或罹於刑辟冒禁以收瘞是皆誠發於衷義形於外足以報師資之徳惇風教之本誠士大夫之懿行哉朱子語類

力行問人倫不及師何也曰師之義卽朋友而分則與君父等朋友多而師少以其多者言之又問服中不及師何也曰正是難處若論其服則當與君父等故禮謂若喪父而無服又曰平居則絰李問人倫不及師曰師與朋友同類而勢分等於君父惟其所在而致死焉性理會通

人倫

