

盟誓部匯考詛

祝附詩經

小雅何人斯出此三物以詛爾斯

傳三物豕犬雞也民不相信則盟詛之君以豕臣以犬民以雞朱注

刺其血以詛民也禮記

曲禮約信曰誓�牲曰盟

注�臨也坎用牲臨而讀其盟書誓盟禮亡誓之辭尙書見有六篇疏約信者以其不能自和好故

用言辭共相約束以爲信知此則用誓�牲者盟所用也�臨也盟者殺牲歃血誓於神也若約束而臨牲則用盟禮皆諸侯事也盟之爲法先鑿地爲方坎殺牲於坎上割牲左耳盛以珠盤又取血盛以玉惇用血爲盟書成乃歃血讀書知坎血加書者見僖二十五年左傳又襄二十六年歃用牲加書是也知用耳者戎右云贊牛耳馘用左耳故知用左也知珠盤玉惇者戎右以玉惇辟盟又玉府共珠盤玉惇是也知口歃血者襄九年左傳云新與楚盟口血未幹是也盟牲所用據韓詩雲天子諸侯以牛豕大夫以犬庶人以雞又毛詩疏君以豕臣以犬民以雞又左傳鄭伯使卒出豭行出犬雞以詛射�考叔者又云衛伯姬盟孔悝以豭而戎右云贊牛耳又左傳云諸侯盟誰執牛耳然則人君盟當以牛也集說

盟詛之事其起於衰世乎

先王之治諸侯命方伯連帥以統制之同志協慮以勤王事有不帥者則奉王命以討之𨿽有盟詛且將安用及王政不行大不字小小不事大天下解弛不相維持伯者於是假仁義之事帥諸侯以事天子約不深則情不齊於是盟詛焉政𨿽不自天子出猶有至公同好之情故葵丘之盟足以合天下諸侯猶無異心五伯旣衰則結私黨執私仇心不同而要之於神𨿽盟不信此大亂之道也周官𨿽有司盟之官疑非治世之事也諸侯惡其害己而去其籍非特去也附益者有焉此詩所以非屢盟春秋之書盟所以多譏也誓有輕重則約有淺深故誓約之淺盟約之深也約信曰誓古者舉大事以齊眾皆有誓舜徵有苗禹誓於師啟伐有扈以誓於師湯誓泰誓費誓秦誓皆有書周官則祭祀師役莫不誓也長樂陳氏曰周禮有盟有詛則盟詛固有大小矣玉府若合諸侯則共珠盤玉惇戎右以玉惇辟盟贊牛耳桃茢封人凡賓客軍旅大盟飾牛牲其未殺也飾以文繡其殺也置之於坎加書其上盤以盛耳惇以盛血尸之者執耳大者先歃小者亞之有玉帛以禮明神有桃茢以祓不祥旣盟則以盟書登於天府大史內史司會及六官皆受其貳而藏之然則司盟共祈酒酺則旣殺以盟於前又用酒酺以祈於後也王巡狩之盟其神主日諸侯之盟其神主山川王官之伯會諸侯其神主月周禮左傳天子諸侯之盟皆執牛耳而衛太子蒯聵與伯姬輿豭以盟蓋下人君之禮也然盟詛皆坎牲加書以告明神其異者盟有執耳歃血旣盟有祈而詛無是也春秋之盟有適一時之急而不用牲者若孟任割臂以盟莊公華元登楚子反之牀子反懼而與之盟此皆假行其禮而不用牲也春秋之盟或尋或同或乞或要或逃或渝或盟君以大夫或辱人以城下日以長亂莫之或熄皆先王之罪人也周禮

天官玉府掌共王之珠玉若合諸侯則共珠盤玉惇音對注

惇盤類珠玉以爲飾疏

合諸侯謂時見曰會若

司儀之爲壇十有二尋王與諸侯殺牲歃血而盟則共珠盤玉惇訂義

王昭禹曰珠盤以盛牛耳玉惇

以盛血

地官大司徒施十有二教八曰以誓教卹則民不怠訂義

黃氏曰祭祀有誓軍旅有誓鄭鍔曰民之所以倦怠不勤視人危難不趨赴而救之者以不知困卹之道也必以誓而教之設爲誓戒之辭訓以鄕黨之義使之患難必相救疾病必相扶持出入必相友守望必相助死生不背負彼時患難之際被髮纓冠而往救之矣安敢有怠惰之心哉封人凡大盟則飾其牛牲訂

義易氏曰大盟有載書之牛

春官詛祝下士二人府一人史一人徒四人

注詛謂祝之使沮敗也掌盟詛類造攻說禬禜之祝號

注八者之辭皆所以告神明疏

按秋官自有司盟

之官此兼言之者司盟直掌盟載之法不掌祝號與載辭訂義

易氏曰歃血以詔明神謂之盟渝盟則

詔明神以殛之謂之詛春秋諸侯皆以一時之事言不相信故盟以結之耳然亦有詛焉如鄭伯使出豭犬雞以詛射�考叔者非詛乎鄭以大事用盟小事用詛非也盟也詛也類也造也攻也說也禬也禜也凡此八事皆掌告神之祝號其六則大祝之六祈也祝號乃掌於此蓋盟詛之時用此六祈則掌之也王氏曰於人也盟詛以要之於鬼神也類造攻說禬禜以求之民之所不能免也先王與同患焉因爲典禮置官以掌之彌亂救災於是乎在矣鄭鍔曰所謂盟諸大門之外詛諸五父之衢則盟與詛不同作盟詛之載辭以敍國之信用以質邦國之劑信注載辭爲辭而載之於策坎用牲加書於其上疏

人多無信故爲要誓之辭對神要之使用信故云以敍國之信用訂義

王昭禹曰國之信用謂王國爲

載辭以使人信而用之有先後之序焉劉執中曰劑謂盟約之載謂彼不信而渝盟以負於神故敍國之信以詛之於神用以質邦國之劑信俾明神信其劑而降禍於渝者則天下無敢持不信以事其君無敢渝盟以事不信鄭鍔曰司盟掌盟載之法詛祝則掌爲之辭其辭則敍述王國之所信用者非後王所僞爲也諸侯祖先受先王誓告之詞書於質劑傳以爲信固可以爲驗也使爲諸侯者歸而求之故府知夫故事則無敢不率者李嘉會曰盟詛帝堯之所去惟苗民罔中於信則用之今詛祝作爲載詞所以輔其信於悠久而安人心於無所反復特不可屢盟而爲長亂之道必繼以質邦國之劑信者觀春秋之鄭屢爭盟於上國慮大國一時之言或偏徇而難從必盟載作於王朝則邦國之要約乃可質以爲信易氏曰王者以信待人故天下不期信而自信焉用是歃血之盟與夫渝盟之詛哉先施於民者信而已然後以盟詛輔之

夏官戎右盟則以玉惇音

對辟盟遂役之

注惇器名將歃血者先執其器爲眾陳其載辭使心皆開辟也役之者傳惇血授當歃者訂義

鄭鍔曰

會同或盟其不協者用血以爲歃戎右則執其玉惇而開盟載之書遂充盟事之役取其勇足以禦侮使不協者有所畏玉府言若合諸侯則共珠盤玉惇盤盛牛耳而惇以盛血以玉惇而辟盟者奉血以告神乃辟開盟載之書也贊牛耳桃茢

注尸盟者割牛耳取血助爲之及血在惇中以桃茢拂之又助之也耳者盛以珠盤尸盟者執也訂義

鄭鍔曰盟𨿽歃血必有尸盟者執牛耳又用桃與茢以掃去不祥牛牲至順用牛耳者取其順從以聽命也桃百鬼所畏而苕茢可以掃除也

秋官大司寇凡邦之大盟約�其盟書而登之於天府大史內史司會及六官皆受其貳而藏之疏

大盟約者謂王與諸侯因大會同而與盟所有約誓之辭訂義

易氏曰盟約二事也約之爲信書而

已盟則歃牲焉大司寇兼言之則宜兼掌其事今以盟書爲重而不及乎約以司約大史見之鄭

鍔曰大盟約所以結諸侯之信司盟掌其書刑官不親�之則人無所畏�其盟要於天地鬼神乃登而藏於天府與賢能之書民榖之數同大史掌邦之典法則之貳以待逆者也內史掌八枋之法以詔王制者也司會掌邦之典法則之貳以逆治者也六官六卿之長皆使受盟書之貳重其事故藏之也謹備其失墜故貳之者眾王氏曰大史內史司會皆受其貳而藏之者各以考事焉非特備失亡而已黃氏曰大史內史史官也受盟約之貳職也司會六官皆受之何也盟所以息爭不信而後有盟苟或不可恃而刑不能禁必至於生事費財隳體敗徳無所不有故使司會六官俱受其貳豈徒爲有司存藏考核之事而已哉故其事屬大司寇李嘉會曰司寇所�天府所登大史內史司會六官所受皆大盟約也非大盟約則不若是士師以五戒先後刑罰毋使罪麗於民一曰誓用之於軍旅訂

義鄭鍔曰用兵然後有誓誓者折之以言使斷然必信湯誓泰誓作於用兵之時是也司盟下士二人府一人史二人徒四人

注盟以約辭告神殺牲歃血明著其信也曲禮曰�牲曰盟訂義

鄭鍔曰說者見春秋書盟謂爲衰世

之事其說出於禮記所謂盟詛不及三王也考之書載苗民罔中於信以覆詛盟則五帝之世已有是事第苗民覆之故數之以爲罪也詩云君子屢盟亂是用長非謂不可盟謂其盟之屢而無信學者不察以周官太平之書胡爲玉府有珠盤玉惇之事戎右有贊牛耳桃茢之文於此又設司盟之官遂信何休戰國陰謀之說不考之於詩書耳古者結繩足以示信盟詛𨿽有而未必用去古稍遠淳厚一散世未嘗皆君子而無小人皆善良而無嵬瑣此司盟之官所由設王昭禹曰世之治也人以心相與家以誠相示知畏於神而不敢欺也知敬於神而不敢慢也先王因其有畏敬鬼神之心而躬信畏以先之而因以覆詛盟爲大戮至其成俗則盟邦國之不協焉萬民之犯命而詛其不信者有獄訟者使之盟詛彌亂息爭豈小補哉掌盟載之法注

載盟辭也盟者書其辭於策殺牲取血加書於上而埋之謂之載書春秋傳曰宋寺人惠墻伊戾坎用牲加書爲世子痤與楚客盟訂義

易氏曰以法

行之謂之盟載之法盟而加之以約又謂之盟約之載凡邦國有疑會同則掌其盟約之載及其禮儀注有疑不協也訂

義鄭鍔曰此謂合諸侯而盟將與

之有所作爲而未知其心之同否此所以有疑必有會同會同必有盟盟則司盟掌其法與禮儀焉北面詔明神注

明神神之明察者謂日月山川也覲禮加方明於壇上所以依之也詔之者讀其載書以告之也訂義

鄭鍔曰神之明者吉凶禍福必審神向幽以神爲幽而南面人將告幽故北面也詔之者使神察背盟之人是誅是殛也王昭禹曰幽則質諸神而盟者神之所爲也明則盡諸人而約者人之所爲也盟諸神約諸人所以結信之道旣盟則貳之

訂義

鄭鍔曰左傳襄十一年載亳盟之文甚悉而可考已盟則司盟藏其貳蓋諸侯各受其盟誓之詞而此有副貳以爲異日之證王昭禹曰其正則藏於天府司盟則藏其貳也大司寇曰太史內史司會及六官皆受其貳而藏之則藏其貳者非特司盟而已盟萬民之犯命者詛其不信者亦如之

訂義

鄭鍔曰此謂合萬民而盟民有犯禁令者旣待之以刑矣又慮其敢效而爲之者於是盟其犯分之人蓋與共盟戒以無或如彼犯命者所爲也左傳魯人盟臧紇曰無或如臧紇犯門斬關以出是其類也萬民有不信者謂向已結言而今背之無復信義則與眾共詛之詛者�之以言欲使背信之人必蒙其禍也盟與詛異盟者戒其未然詛者懲其已往左傳鄭伯使卒出豭豚行出雞犬以詛射潁考叔者謂已射之後故追詛之也盟詛𨿽異禮儀皆北面以詔明神故曰亦如之黃氏曰犯命不信皆當刑鄭引臧紇斬關罪當連坐而眾不可施刑故乃盟臧紇氏又引詛射潁考叔者射考叔當坐而子都譎以避罪𨿽使文而情不然故詛之獄訟覆情匿詐無質證不可推究者多矣雀角鼠牙非召公之明安能聽之是故株連則恐其枉故爲盟詛以止之詩蘇公刺暴公之語曰出此三物以詛爾斯是蓋恥格之風猶在不敢自欺其心敬畏昭明故有事可行也苗民罔中於信以覆詛盟則以亂濟亂而已左丘明論鄭事曰政以正民刑以止邪邪而詛之將何益哉反諸本之謂也王昭禹曰邦國有疑會同掌其盟約之載者貴者之盟也盟萬民之犯命者詛其不信者亦如之賤者之盟也凡民之有約劑者其貳在司盟

訂義

鄭鍔曰凡民之有約劑書於丹圖司約掌之此則藏其貳以備遺失有獄訟者則使之盟詛

訂義

鄭鍔曰有約劑而不信至於獄訟者使之詛盟則中有所愧者不敢聽而獄訟自息矣此乃省刑獄之術凡盟詛各以其地域之眾庶共其牲而致焉旣盟則爲司盟共祈酒脯訂

義鄭鍔曰民有盟詛則鄰里當共其牲旣使眾庶共質之而鄰里共牲之人必能詰責之者彼將知愧而自悔也已盟又與司盟共酒脯以祈神祈其盟之必驗也神之小者用酒脯故祭侯之禮以酒脯醢也考經之所載竊疑周家之於獄訟者先使之盟詛已訖乃使之入矢鉤金旣入金矢乃爲之受理而聽之然則刑措之術本諸此乎條狼氏掌執鞭凡誓執鞭以趨於前且命之誓僕右曰殺誓馭曰車轘誓大夫曰敢不關鞭五百誓師曰三百誓邦之大史曰殺誓小史曰墨疏

誓自有大官若月令田獵司徒北面以誓之誓時此條狼氏爲之大言使眾聞知故云且命之爾雅

釋言誥誓謹也

注皆所以約勤謹戒眾疏

皆謹敕也以大義諭眾

謂之誥集將士而戒之曰誓尙書誥誓之類是也矢誓也注

相約誓劉熙釋名

釋言語祝屬也以善惡之詞相屬者也詛阻也使人行事阻限於言也盟明也告其事於神明也誓制也以拘制之也

盟誓部總論詩經

小雅巧言君子屢盟亂是用長

傳凡國有疑會同則用盟而相要也箋

云屢數也

盟之所以數者由世衰亂多相背違時見曰會殷見曰同非此時而盟謂之數朱注

屢數也盟邦國有

疑則殺牲歃血告神以相要束也言君子不能已亂而屢盟以相要則亂是用長矣春秋四傳

隱公元年盟蔑春秋三月公及邾儀父盟於蔑按公羊邾字下有婁字谷梁蔑作昧大

全此私盟之始左傳公攝位而欲求好於邾故爲蔑之盟公羊傳及者何與也會及曁皆與也曷爲或言會或言及或言曁會猶最也及猶汲汲也曁猶曁曁也及我欲之曁不得已也儀父者何邾婁之君也何以名字也曷爲稱字褒之也曷爲褒之爲其與公盟也與公盟者眾矣曷爲獨褒乎此因其可褒而褒之此其爲可褒柰何漸進也昧者何地期也注

凡書盟者惡之也爲其約誓大甚朋黨深背之生患禍重胥命於蒲善近正是也君大夫盟例日惡不信也此月者隱推讓以立邾婁慕義而來相親信故爲小信辭也大信者時柯之盟是也谷梁傳及者何內爲志焉爾儀字也父猶傅也男子之美稱也其不言邾子何也邾之上古微未爵命於周也不日其盟渝也注

日者所以謹信盟變故不日大

全永嘉呂氏曰其

盟渝謂七年伐邾也昧地名也胡傳我所欲曰及

大全

張氏曰凡會盟侵伐內爲主書及夫結好息民固有國之當然而殺牲要神則非爲人上者相與講信修睦之道故書公及以譏之春秋大義公天下以講信修睦爲事而刑牲歃血要質鬼神則非所貴也故盟有弗獲已者大

全汪氏曰諸侯相仇怨不得已而爲盟以釋之而汲汲欲焉惡隱公之私也或言褒其首與公盟而書字失之矣

盟宿春秋九月及宋人盟於宿

大全

此參盟之始公羊傳孰及之內之微者也

注微者謂士也微者盟例時不能專故責略之疏

春秋之例若尊者之盟則大信時小信月不信日見其責也若其微者不問信與不信皆書時以略之�梁傳及者何內卑者也宋人外卑者也卑者之盟不日胡傳內稱及外稱人皆微者其地以國宿亦與焉微者盟會不志於春秋此其志者有宿國之君也凡書盟者惡之或曰周官有司盟掌盟載之法詛祝作其詞玉府共其器戎右役其事大史藏其約蘇公亦曰出此三物以詛爾斯夫盟以結信出於人情先王猶不禁也而謂凡書盟者惡之可乎曰盟以結信非先王所欲而不禁逮徳下衰欲禁之而不克也春秋之時會而歃血其載果掌於司盟猶不以爲善也又況私相要誓慢鬼神犯刑政以成傾危之習哉今魯旣及儀父宋人盟矣尋自叛之信安在乎故知凡書盟者惡之也大

全朱子曰盟詛畢竟非君子之所爲故曰君子屢盟亂是用長將欲變之非去盟崇信俗不可得而善也

二年周鄭交質左傳君子曰信不由衷質無益也明恕而行要之以禮𨿽無有質誰能間之苟有明信澗溪沼沚之毛蘋蘩薀藻之菜筐筥錡釜之器潢污行潦之水可薦於鬼神可羞於王公而況君子結二國之信行之以禮又焉用質注

通言盟約彼此之情故言二國風有采蘩采蘋雅有行葦洞酌昭忠信也

三年盟石門春秋冬卞有二月齊侯鄭伯盟於石門

大全

此外諸侯特相盟之始程子曰天下無王諸侯不守信義數相盟誓所以長亂也故外諸侯盟來告者則書之胡傳外盟會常事也何以書在春秋之亂世常事也於聖人之王法則非常也有虞氏未施信於民而民信夏后氏未施敬於民而民敬殷人作誓而民始畔周人作會而民始疑子曰大道之行與三代之英丘未之逮也而有志焉諸侯會盟來告則書而弗削者其諸以是爲非常典而有志於天下爲公之世乎故凡書盟者惡之也

六年盟艾春秋夏五月辛酉公會齊侯盟於艾

大全

此齊魯交盟之始

八年盟瓦屋春秋秋七月庚午宋公齊侯衛侯盟於瓦屋

大全

此參盟之始�梁傳外盟不日此其日何也諸侯之參盟於是始故謹而日之也注

世道交喪盟詛滋彰非可以經世軌訓故存日以記惡蓋春秋之始也誥誓不及五帝

注誥誓尙書六誓七誥是其遺文五帝之世道化淳備不須誥誓而信自著盟詛不及三王交質子不及二伯胡傳大道隱而家天下然後有誥誓忠信薄而人心疑然後有詛盟詛盟煩而約劑亂然後有交質子至是傾危之俗成民不立矣春秋革薄從忠於參盟書日謹其始也大

全陳氏曰有參盟然後有主盟矣周官設司盟掌盟載之法凡邦國有疑則請盟於會同聽命於天子亦聖人待衰世之意爾徳又下衰諸侯放恣其屢盟也不待會同其私約也不由天子口血未幹而渝盟者有矣其未至於交質子猶有不信者焉春秋謹參盟善胥命美蕭魚之會以信待人而不疑也蓋有志於天下爲公之世凡此類亦變周制矣

盟浮來春秋九月辛卯公及莒人盟於浮來按公羊作包來大

全程子曰鄰國之交講信修睦可也安用盟爲公屈己與臣盟義非安也胡傳莒小國人微者而公與之盟故特言及以譏失禮且明非大夫之罪也

桓公三年胥命春秋夏齊侯衛侯胥命於蒲

注申約言以相命而不歃血也左傳胥命於蒲不盟也公羊傳胥命者何相命也

注胥相也時盟不歃血但以命相誓何言乎相命近正也此其爲近正柰何古者不盟結言而退注

善其近正似於古而不相背故書以撥亂也�梁傳胥之爲言猶相也相命而信諭結言而退以是爲近古也是必一人先其以相言之何也不以齊侯命衛侯也胡傳人愛其情私相疑貳以成傾危之俗其所由來漸矣有能相命而信諭豈不獨爲近正乎故特起胥命之文於此有取焉聖人以信易生重桓王之失信去則民不立矣故荀卿言春秋善胥命大

全髙氏曰胥命者相推爲牧伯也諸侯之變始於齊衛胥命而終於吳晉爭盟自爭盟觀胥命所謂彼善於此也朱子曰說亦有理

十有一年盟折春秋柔會宋公陳侯蔡叔盟於折

大全

杜氏曰柔魯大夫未賜族永嘉呂氏曰以大夫與諸侯盟此不待貶絕而自見者也內大夫與諸侯盟自柔始家氏曰以大夫盟諸侯彊國行之則爲伉弱國行之則爲僭末流之獘大夫因是而外交彊國以�制君此其權輿也

莊公九年盟蔇春秋公及齊大夫盟於蔇按公谷作曁

公羊傳公曷爲與大夫盟齊無君也然則何以不名爲其諱與大夫盟也使若眾然注

鄰國之臣猶吾臣也君之於臣當告從命行而反歃血約誓故諱使若悉得齊諸大夫約束之者愈也

十有九年盟鄄春秋秋公子結媵陳人之婦於鄄遂及齊侯宋公盟�梁傳媵淺事也不志此其志何也辟要盟也注魯實使公子結要二國之盟欲自托於大國未審得盟與不故以媵婦爲名得盟則盟不則止此行有辭也何以見其辟要盟也媵禮之輕者也盟國之重也以輕事遂乎國重無說注

以輕遂重無他異說故知辟要盟耳其曰陳人之婦略之也其不日數渝惡之也

二十有七年盟幽春秋夏六月公會齊侯宋公陳侯鄭伯同盟於幽�梁傳桓盟不日信之也衣裳之會十有一未嘗有歃血之盟也信厚也

僖公三年友�盟春秋冬公子友如齊�盟公羊傳�盟者何往盟乎彼也

注猶曰往盟於齊�臨也時齊國都盟主國主名不出者春秋王魯故言�以見王義使若王者遣使臨諸侯盟飭法度其言來盟者何來盟於我也

注此亦因魯都以見王義使若來之京師盟白事於王不加�者來就魯魯已尊矣�梁傳�者位也

注傅例曰�位也內之前定之盟謂之�外之前定之盟謂之來盟誓之言素定今但往其位而盟其不日前定也不言及者以國與之也不言其人亦以國與之也

五年盟首止春秋秋八月諸侯盟於首止公谷作首戴鄭伯逃歸不盟公羊傳諸侯何以不序一事而再見者前目而後凡也其言逃歸不盟者何不可使盟也注

時鄭伯內欲與楚外依古不盟爲解安居會上不肯從桓公盟故後言不盟不可使盟則其言逃歸何魯子曰蓋不以寡犯眾也�梁傳無中事而復舉諸侯何也尊王世子而不敢與盟也尊則其不敢與盟何也盟者不相信也故謹信也不敢以所不信而加之尊者桓諸侯也不能朝天子是不臣也王世子子也塊然受諸侯之尊己而立乎其位是不子也桓不臣王世子不子則其所善焉何也是則變之正也天子微諸侯不享覲桓控大國扶小國統諸侯不能以朝天子亦不敢致天王尊王世子於首戴乃所以尊天王之命也世子含王命會齊桓亦所以尊天王之命也世子受之可乎是亦變之正也天子微諸侯不享覲世子受諸侯之尊己而天王尊矣世子受之可也

八年盟洮春秋春王正月公會王人齊侯宋公衛侯許男曹伯陳世子款盟於洮鄭伯乞盟公羊傳乞盟者何處其所而請與也其處其所而請與柰何蓋酌之也注

酌挹也時鄭伯欲與楚不肯自來盟處其國遣使挹取其血而請與之約束無汲汲慕中國之心故抑之使若叩頭乞盟者也不錄使者方抑鄭伯使若自來也不盟不爲大惡者古者不盟也�梁傳以向之逃歸乞之也注

向謂五年逃首戴之盟齊桓爲兵車之會於此乃震服懼不得盟故乞得與之不錄使者使若鄭伯自來所以抑一人之惡申眾人之善乞者重辭也重是盟也乞者處其所而請與也蓋汋之也注

汋血而與之

九年盟葵丘春秋九月戊辰諸侯盟於葵丘公羊傳桓之盟不日此何以日危之也何危爾貫澤之會桓公有憂中國之心不召而至者江人黃人也葵丘之會桓公震而矜之叛者九國震之者何猶曰振振然矜之者何猶曰莫若我也�梁傳桓盟不日此何以日美之也爲見天子之禁故備之也葵丘之盟陳牲而不殺讀書加於牲上壹明天子之禁曰毋雍泉毋訖糴注

訖止也謂貯粟毋易樹子毋以妾爲妻毋使婦人與國事胡傳葵丘之盟美之大者也諸侯咸諭乎桓之志束牲載書而不歃血是故會盟同地而再言葵丘美之也觀孟子所載初命之辭則知桓公翼戴襄王之事信矣

文公二年及晉處父盟春秋三月乙巳及晉處父盟

注因朝而盟始此公羊傳此晉陽處父也何以不氏諱與大夫盟也注諱去氏者使若得其君如經言邾婁儀父矣不地者起公就於晉也日者起公盟也俱沒公齊髙徯不使若君處父使若君者親就其國恥不得其君故使若得其君也如晉不書不致者深諱之�梁傳不言公處父伉也爲公諱也何以知其與公盟以其日也何以不言公之如晉所恥也出不書反不致也

盟垂隴春秋夏六月公孫敖會宋公陳侯鄭伯晉士縠盟於垂隴大

全蜀杜氏曰春秋盟會未有外大夫別會於諸侯者垂隴之會譏政在於大夫也桓文之伯或盟王人或致天子是天子受制於諸侯也春秋不與之故書王人以先諸侯晉襄紹伯致諸侯而大夫會之是諸侯受制於大夫也春秋亦不與之故序諸侯以先士縠陳氏曰大夫而敵諸侯於是始晉遂以大夫主諸侯也然士縠主盟曷爲序諸侯之下春秋不以大夫主盟也故訖於宋不以大夫主�盟

七年盟扈春秋秋八月公會諸侯晉大夫盟於扈公孫敖如莒�盟公羊傳諸侯何以不序大夫何以不名公失序也公失序柰何諸侯不可使與公盟眣晉大夫使與公盟也注

以目通指曰眣�梁傳其曰諸侯略之也�位也其曰位何也前定也其不日前定之盟不日也

十有六年會陽谷齊侯弗及盟春秋春季孫行父會齊侯於陽谷齊侯弗及盟公羊傳其言弗及盟何不見與盟也

宣公七年孫良夫盟春秋春衛侯使孫良夫來盟�梁傳來盟前定也不言及者以國與之不言其人亦以國與之不日

成公二年盟蜀春秋丙申及楚人秦人宋人陳人衛人鄭人齊人曹人邾人薛人鄫人盟於蜀�梁傳楚其稱人何也於是而後公得其所也會與盟同月則地會不地盟不同月則地會地盟此其地會地盟何也以公得其所申其事也注

公得其所謂楚稱人申其事謂地會地盟今之屈向之驕也

三年及荀庚孫良夫盟春秋冬十有一月晉侯使荀庚來聘衛侯使孫良夫來聘丙午及荀庚盟丁未及孫良夫盟注

聘而遂盟之於是始公羊傳此聘也其言盟何聘而言盟者尋舊盟也注尋猶尋繹也以不舉重連聘而言之知尋繹舊故約誓也書者惡之詩曰君子屢盟亂是用長二國旣修禮相聘不能相親信反復相疑故舉聘以非之�梁傳其日公也來聘而求盟不言及者以國與之也不言其人亦以國與之也不言求兩欲之也胡傳劉敞曰諸侯有聘無盟聘禮也盟非禮也庚與良夫不務引其君當道而生事專命爲非禮不信以干先王之典故不系於國以見其遂事之辱非人臣之操此說然也其言及者公與之盟而不言公見二卿之抗也盟者春秋所惡於惡之中又有惡焉者此類是也大

全番陽萬氏曰聘者固出於其君之命而及盟則出於其臣之私也況夫大夫之於諸侯五等之君皆其君也諸侯之於大夫列國之臣皆其臣也今也列國之臣忘其分之卑而盟五等之君五等之君屈其分之尊而盟列國之臣豈非一時之大夫旣不知自有其君而專盟於外則不知有列國之君而敢於與之同盟也乎

襄公三年盟雞澤春秋六月公會單子晉侯宋公衛侯鄭伯莒子邾子齊世子光己未同盟於雞澤陳侯使袁僑如會戊寅叔孫豹及諸侯之大夫及陳袁僑盟公羊傳其言如會何后會也

注不直言會盟者時諸侯不親與袁僑盟又下方殊及之曷爲殊及陳袁僑爲其與袁僑盟也

注陳鄭楚之與國陳侯有慕中國之心有疾使大夫會諸侯欲附疏不復備責遂與之盟共結和親故殊之起主爲與袁僑盟也復出陳者喜得陳國也不重出地有諸侯在臣擊君故因上地�梁傳同者有同也同外楚也如會外乎會也於會受命也及以及與之也注

諸侯在會而大夫又盟是大夫執國之權亢君之禮陳君不會袁僑受使來盟袁僑之盟得其義也通言叔孫豹及諸侯之大夫則無以表袁僑之得禮故再言及明獨與袁僑不與諸侯之大夫諸侯以爲可與則與之不可與則釋之諸侯盟又大夫相與私盟是大夫張也故雞澤之會諸侯始失正矣大夫執國權曰袁僑異之也注

不但總言及諸侯之大夫而復別言袁僑者是異袁僑之得禮胡傳同盟或以爲有三例一則王臣預盟而書同二則諸侯同欲而書同三則惡其反復而書同夫惡其反復與諸侯同欲而書同信矣王臣預盟而書同義則未安盟於女粟及蘇子也而不書同盟於洮於翟泉會王人也而不書同然則此三盟者正所謂諸侯同欲而書同盟也其同欲柰何同病楚也王臣將命必惇信明義而後可以表正乎天下諸侯守邦必尊主奉法而後可以保其社稷今王臣下與諸侯約誓諸侯亦敢上與王臣要言斯大亂之道也則亦不待書同盟而罪自見矣

十有六年谷梁大夫盟春秋三月公會晉侯宋公衛侯鄭伯莒子邾子薛伯杞伯小邾子於溴梁戊寅大夫盟公羊傳諸侯皆在是其言大夫盟何信在大夫也何言乎信在大夫徧刺天下之大夫也曷爲徧刺天下之大夫君若贅旒然谷梁傳溴梁之會諸侯失正矣諸侯會而曰大夫盟正在大夫也諸侯在而不曰諸侯之大夫大夫不臣也

昭公十有三年同盟平丘春秋秋公會劉子晉侯齊侯宋公衛侯鄭伯曹伯莒子邾子滕子薛伯杞伯小邾子於平丘八月甲戌同盟於平丘公不與盟晉人執季孫意如以歸公羊傳公不與盟者何公不見與盟也

注時晉主會疑公如楚不肯與公盟故諱使若公自不肯與盟公不見與盟大夫執何以致會不恥也曷爲不恥諸侯遂亂反陳蔡君子不恥不與焉�梁傳同者有同也同外楚也公不與盟者可以與而不與譏在公也其日善是盟也注

公不與盟當從外盟不日今日之善其會盟因楚有難而反陳蔡之君胡傳按左氏晉將尋盟齊人不可叔向曰諸侯有間矣不可以不示眾辛未治兵建而不�壬申復�諸侯畏之辭諸魯曰寡君有甲車四千乘在𨿽以無道行之猶必可畏牛𨿽瘠僨於豚上其畏不死南蒯子仲之憂庸可棄乎若奉晉之眾間其二憂何求而弗克請君無勤魯人聽命甲戌同盟於平丘其書同盟者劉子與盟同懼楚也會與盟同地再書平丘者書之重詞之復其中必有美惡焉見行事之深切著明故詞繁而不殺也是盟蓋或善之而以爲惡何哉盟𨿽衰世之事然有定人道之大倫者矣有備天子之明禁者矣有束牲不歃相命而信自諭者矣有納斥候禁侵掠誠格而不復叛者矣其次猶以載書詞命相爭約於大神而不敢越者則未聞主盟中國奉承齊犧而矜其威力恐迫諸侯又信蠻夷之訴絕兄弟之歡求逞私憤間其憂疑如此盟者流及戰國彊眾相誇恫疑恐喝恣行陵暴死者十九積習所致有自來矣春秋禮義之大宗也曾是以爲善乎詞繁而不殺則惡其競力不道爲後世鑑也冊府元龜

盟會傳稱誥誓不及五帝盟詛不及三王自周室東遷諸侯力政彊陵弱大侵小由是坎牲歃血之事作矣若夫稱之以先代要之以明神形於載書以著其信誓及後世以圖其終固宜守之而勿渝奉之而可久其或假璧易田乃成於詐援捧盤執耳或至於紛紜可尋可寒逮乎長亂是糾是殛垂之空言自非仗仁義之名保丹靑之誓卹病討貳以存�國而討不睦勤王尊主以翼天子而訓諸侯苟異於斯亦鮮以濟葉時禮經會元

詛盟�梁子曰誥誓不及五帝盟詛不及三王愚謂五帝非無詛盟也而後之誥誓則不及五帝之時三王非無詛盟也而後之盟詛則不及三王之時蓋虞氏未施信而民信夏后氏未施敬而民敬商人作誓而民始叛周人作會而民始疑商人且爾他可知也故曰誥誓不及五帝蚩尢惟始作亂苗民弗用靈民興胥漸泯泯棼棼罔中信以覆詛盟苗民且爾他可知也故曰詛盟不及三王今周官有詛祝有司盟先正橫渠亦嘗疑之以爲王法不行人無所取直故要之於神決非周公之意亦不可以此病周公之法又不可以此病周禮夫旣不以盟詛病周公之意而又曰不可以此病周公之法蓋周公立法非爲當時慮爲後世慮也周公知時變之不可回人情之不可遏故事爲之制曲爲之防如韁馬堤川庶其無奔踶濫溢之患𨿽其奔踶濫溢有不可遏不猶愈於壞堤徹韁乎詩云侯詛侯祝靡屆靡究君子屢盟亂是用長周公逆知後之必至此也是故詛祝有官掌作盟詛之載辭以敍國之信用以質邦國之劑信司盟有官掌盟載之法與盟約之禮儀邦國之有疑會同者則北面詔明神盟萬民之犯命者詛其不信者有獄訟者使之盟詛焉夫所以盟詛者獄訟一也有疑會同二也萬民犯命不信三也有是三事而盟詛焉則詔之於明神歃之於牲血祈之以酒脯約之以載辭亦期於相信而已故詛祝盟詛之辭亦惟敍信用爾曰質劑信爾此所以先結其信於未叛之前也旣盟詛矣而又有不信者則司約如所掌若有訟者則珥而辟藏其不信者服墨刑若大亂則六官辟藏其不信者殺也又以太史所掌邦國官府都鄙辧法者考焉不信者刑之六官之所登若約劑亂則辟法不信者刑之也此所以繼施其刑於不信之後也豈有王法不行人無所處置而姑一聽之神邪且以詛祝一官固爲禮官之屬而在大史之前司盟一職是爲刑官之屬而繼於司約之後是其始焉之不信者固有盟終焉之不信則有刑也不然則大司寇凡大盟約�其盟書登於天府以司寇而�盟特以天府而藏盟書亦已重矣又何以使太史內史司會及六官皆受其貳而藏之何邪昔展禽有言曰周公太公股肱王室成王勞而賜之盟曰世世子孫無相害也載在盟府太史職之周公太公固無待於盟載然後人必以盟而爲據則人心之賴盟者亦固矣迨至春秋之時斯盟替矣春秋之作始於隱公元年所書未遑他事首之以邾之盟繼之以宋之盟自時厥後有書來盟有書�盟有書同盟然盟墨牲血之未幹使聘邦交之未反而相侵相伐之兵已環四境是盟也果有信用之敍果有劑信之質否乎觀周禮之司盟而知世變之猶可防觀春秋之書盟而嘆世變之不可遏故嘗謂周公立法爲衰世慮而孔子作春秋亦所以救周禮之壞而拯世道之窮不獨詛盟一事爲然也田制壞而春秋以稅畝田賦書軍賦壤而春秋以丘甲三軍書三日之役不均而春秋以城築書九伐之法不正而春秋以侵伐書講武之田不時而春秋以大搜大閱書救荒之政不施而春秋以大饑請糴書宗伯之賓禮廢而春秋有來朝來聘之書司徒之封疆廢而春秋有歸田易田之書太史之告朔不頒而春秋書不視朔司烜之火禁不修而春秋書宣榭火保章失其官而春秋書日食書星孛職方失其官而春秋書彭城書虎牢員丘之祝不典而春秋以卜郊書以猶望書廟祧之序不明而春秋以立宮書以躋祀書婚姻之禮失而春秋書曰夫人於齊曰季姬歸鄫貢獻之禮失而春秋書曰家父求車毛伯求金典命之職不修而春秋書曰天王使來錫命天府之藏不謹而春秋書曰盜竊寶玉大弓此類實繁未易殫舉無非以權衡一字之微而救禮經三百之壞也周公慮後世之深於是乎詳曲防之制孔子救後世之力於是乎嚴直筆之書世道盛衰實賴二聖人先後爲之維持也不然孔子何拳拳於周公之夢歟

盟誓部藝文一

惜誓章句

後漢王逸惜誓者不知誰所作也或曰賈誼疑不能明也惜者哀也誓者信也約也言哀惜懷王與己信約而復背之也古者君臣將共爲治必以信誓相約然後言乃從而身以親也蓋刺懷王有始無終也

與段匹磾盟文

晉劉琨天不靜晉難集上邦四方豪傑是焉扇動乃憑陵於諸夏俾天子播越震蕩罔有攸底二寇交侵區夏將泯神人乏主蒼生無歸百罹備臻死喪相枕肌膚潤於鋒鏑骸骨曝於艸莽千里無煙火之廬列城有兵曠之邑玆所以痛心疾首仰訴皇穹者也臣琨蒙國寵靈叨竊臺嶽臣磾世效忠節忝荷公輔大懼醜類猾夏王旅殞首喪元盡其臣禮古先哲王貽厥後訓所以翼戴天子惇敍同好者莫不臨之以神明結之以盟誓故齊桓會於邵陵而羣後知恭晉文盟於踐土而諸侯玆順如臣等介在遐鄙而與主相去回遼是以敢幹先典刑牲歃血自今日旣盟之後皆盡忠竭節以剪夷二寇有加難於磾琨必救加難於琨磾亦如之繾綣齊契披布胸懷書功金石藏於王府有渝此盟亡其宗族俾墜軍旅無有遺育

祭墓文

王羲之維永和十一年三月癸卯朔九日辛亥小子羲之敢告二尊之靈羲之不天夙遭閔凶不蒙過庭之訓母兄鞠育徳漸庶幾遂因人乏蒙國寵榮進無忠孝之節退違推賢之義每仰詠老氏周任之誡常恐斯亡無日憂及宗祀豈在微身而已是用寤寐永嘆若墜深谷止足之分定之於今謹以今月吉辰肆筵設席稽顙歸誠告誓先靈自今之後敢渝此心貪冒苟進是有無尊之心而不子也子而不子天地所不覆載名教所不得容信誓之誠有如皦日

爲陳霸先與王僧辯盟文

陳沈�賊臣俟景凶桀小人逆天無狀構造姦惡違背我恩義破掠我國家毒害我生民移毀我社廟我髙祖武皇帝靈聖聰明光宅天下劬勞兆庶亭育萬民如我考妣五十所載哀景以窮見歸全景將戮之首置景要害之地崇景非次之榮我髙祖於景何薄我百姓於景何怨而景長戟彊弩陵蹙朝廷鋸牙郊甸殘食含靈刳肝斫趾不其快曝骨焚屍不謂爲酷髙祖菲食卑宮春秋九十屈志凝威憤終賊手大行皇帝溫嚴恭默丕守鴻名於景何有復加忍毒皇枝𦇤抱已上緦功己還窮刀極俎旣屠且鱠豈有率土之濱謂爲王臣食人之禾飲人之水忍聞此痛而不悼心況臣僧辯臣霸先等荷稱國藩湘東王臣繹泣血銜哀之寄摩頂至足之恩世受先朝之徳身當將相之任而不瀝膽抽�共誅姦逆雪天地之痛報君父之讎則不可以�靈含識戴天履地今日相國至孝元感靈武斯發已破賊徒獲其元帥止余景身尙在京邑臣僧辯與臣霸先協和將帥同心共契必誅凶豎尊奉相國嗣膺鴻業以主郊祭前途若有一功獲一賞臣僧辯等不推己讓物先身帥眾則天地宗廟百神之靈共誅共責臣僧辯臣霸先同心共事不相欺負若有違戾明神殛之

盟誓部藝文二詩

澠池會盟臺

明趙貞吉天弧夜射靑麟死天下諸侯慶牛耳完璧城邊走趙人擊缶臺畔聞秦聲池中夜浸一片月年年艸綠春風發猛將鞬腰取豹韜牧童扣角來狐窟

盟誓部紀事莊子讓王篇昔周之興有士二人處於孤竹曰伯夷叔齊二人相謂曰吾聞西方有人似有道者試往觀焉至於岐陽武王聞之使叔旦往見之與之盟曰加富二等就官一列血牲而埋之二人相視而笑曰嘻異哉此非吾所謂道也昔者神農之有天下也時祀盡敬而不祈喜其於人也忠信盡治而無求焉樂與政爲政樂與治爲治不以人之壞自成也不以人之卑自髙也不以遭時自利也今周見殷之亂而遽爲政上謀而下行貨阻兵而保威割性而盟以爲信揚行以說眾殺伐以要利是推亂以易暴也吾聞古之士遭治世不避其任遇亂世不爲苟存今天下暗周徳衰其並乎周以塗吾身也不如避之以潔吾行二子北至於首陽之山遂餓而死焉韓非子內儲說下篇鄭桓公將欲襲鄶先問鄶之豪傑良臣辧智果敢之士盡與姓名擇鄶之良田賂之爲官爵之名而言之因爲設壇�郭門之外而埋之釁之以雞豭若盟狀鄶君以爲內難也而盡殺其良臣桓公襲鄶遂取之左傳隱公元年初鄭武公娶於申曰武姜生莊公及共叔段莊公寤生驚姜氏故名曰寤生遂惡之愛共叔段欲立之武公弗許及莊公卽位大叔將襲鄭夫人將啟之公命子封帥車二百乘以伐大叔大叔出奔共遂置姜氏於城潁而誓之曰不及黃泉無相見也旣而悔之潁考叔爲潁谷封人聞之有獻於公公賜之食食捨肉公問之對曰小人有母皆嘗小人之食矣未嘗君之羹請以遺之公曰爾有母遺繄我獨無潁考叔曰敢問何謂也公語之故且告之悔對曰君何患焉若闕地及泉隧而相見其誰曰不然公從之公入而賦大隧之中其樂也融融姜出而賦大隧之外其樂也泄泄遂爲母子如初七年陳及鄭平十二月陳五父如鄭�盟壬申及鄭伯盟歃如忘泄伯曰五父必不免不賴盟矣鄭良佐如陳�盟辛巳及陳侯盟亦知陳之將亂也十一年鄭伯將伐許授兵於大宮公孫閼與潁考叔爭車潁考叔挾輈以走子都拔棘以逐之及大逵弗及子都怒秋七月傅於許潁考叔取鄭伯之旗蝥弧以先登子都自下射之顚鄭伯使卒出豭行出犬雞以詛射潁考叔者桓公元年夏四月丁未公及鄭伯盟於越結祊成也盟曰渝盟無享國十二年公欲平宋鄭秋公及宋公盟於句瀆之丘宋成未可知也故又會於虛冬又會於龜宋公辭平故與鄭伯盟於武父遂帥師而伐宋戰焉宋無信也君子曰苟信不繼盟無益也詩云君子屢盟亂是用長無信也新序雜事篇昔者齊桓公與魯莊公爲柯之盟魯大夫曹劌謂莊公曰齊之侵魯至於城下城壞壓境君不圖歟莊公曰嘻寡人之生不若死曹劌曰然則君請當其君臣請當其臣及會兩君就壇兩相相揖曹劌手斂拔刃而進迫桓公壇上曰城壞壓境君不圖歟管仲曰然則君何求曹劌曰願請汶陽田管仲謂桓公曰君其許之桓公許之曹劌請盟桓公遂與之盟已盟標劍而去左右曰要盟可倍曹劌可讎請倍盟而討曹劌管仲曰要盟可負而君不負曹劌可讎而君不讎著信天下矣遂不倍天下諸侯翕然而歸之爲鄄之會幽之盟諸侯莫不至焉爲陽谷之會貫澤之盟遠國皆來南伐彊楚以致菁茅之貢北伐山戎爲燕開路三存亡國一繼絕世尊事周室九合諸侯一匡天下功次三王爲五伯長本信起乎柯之盟也左傳僖公七年秋諸侯盟王使周公召鄭伯曰吾撫女以從楚輔之以晉可以少安鄭伯喜於王命而懼其不朝於齊也故逃歸不盟孔叔止之曰國君不可以輕輕則失親失親患必至病而乞盟所喪多矣君必悔之弗聽逃其師而歸九年秋齊侯盟諸侯於葵丘曰凡我同盟之人旣盟之後言歸於好宰孔先歸遇晉侯曰可無會也齊侯不務徳而勤遠略故北伐山戎南伐楚西爲此會也東略之不知西則否矣其在亂乎君務靖亂無勤於行晉侯乃還二十四年秦伯納之納重耳也及河子犯以璧授公子曰臣負羇紲從君巡於天下臣之罪甚多矣臣猶知之而況君乎請由此亡公子曰所不與舅氏同心者有如白水投其璧於河說苑反質篇晉文公合諸侯而盟曰吾聞國之昏不由聲色必由姦利好樂聲色者淫也貪姦者惑也夫淫惑之國不亡必殘自今以來無以美妾疑妻無以聲樂妨正無以姦情害公無以貨利示下其有之者是謂伐其根素流於華葉若此者有患無憂有寇勿弭不如言者盟示之於是君子聞之曰文公其知道乎其不王者猶無佐也左傳僖公二十八年衛侯聞楚師敗懼出奔楚遂適陳使元咺奉叔武以受盟癸亥王子虎盟諸侯於王庭要言曰皆獎王室無相害也有渝此盟明神殛之俾隊其師無克祚國及其元孫無有老幼君子謂是盟也信或訴元咺於衛侯曰立叔武矣其子角從公公使殺之咺不廢命奉夷叔以入守六月晉人復衛侯�武子與衛人盟於宛濮曰天禍衛國君臣不協以及此憂也今天誘其衷使皆降心以相從也不有居者誰守社稷不有行者誰扞牧圉不協之故用昭乞盟於爾大神以誘天衷自今日以往旣盟之後行者無保其力居者無懼其罪有渝此盟以相及也明神先君是糾是殛國人聞此盟也而後不貳文公十三年晉人患秦之用士會也乃使魏壽餘僞以魏叛者以誘士會執其帑於晉使夜逸請自歸於秦秦伯許之壽餘曰謂東人之能與夫二三有司言者吾與之先使士會士會辭曰晉人虎狼也若背其言臣死妻子爲戮無益於君不可悔也秦伯曰若背其言所不歸爾帑者有如河旣濟魏人噪而還秦人歸其帑宣公十五年春公孫歸父會楚子於宋宋人懼使華元夜入楚師登子反之牀起之曰寡君使元以病告曰敝邑易子而食析骸以爨𨿽然城下之盟有以國斃不能從也去我三十里惟命是聽子反懼與之盟而告王退三十里宋及楚平華元爲質盟曰我無爾詐爾無我虞十七年春晉侯使郤克徵會於齊齊頃公帷婦入使觀之郤子登婦人笑於房獻子怒出而誓曰所不此報無能涉河成公二年冬楚師侵衛遂侵我師於蜀使臧孫往辭曰楚遠而久固將退矣無功而受名臣不敢楚侵及陽橋孟孫請往賂之以執斫執鍼織紝皆百人公衡爲質以請盟楚人許平十一月公及楚公子嬰齊蔡侯許男秦右大夫說宋華元陳公孫寧衛孫良夫鄭公子去疾及齊國之大夫盟於蜀卿不書匱盟也於是乎畏晉而竊與楚盟故曰匱盟九年春爲歸汶陽之田故諸侯貳於晉晉人懼會於蒲以尋馬陵之盟季文子謂範文子曰徳則不競尋盟何爲範文子曰勤以撫之寬以待之堅彊以禦之明神以要之柔服而伐貳徳之次也是行也將始會吳吳人不至十一年秦晉爲成將會於令狐晉侯先至焉秦伯不肯涉河次於王城使史顆盟晉侯於河東晉郤犨盟秦伯於河西範文子曰是盟也何益齊盟所以質信也會所信之始也始之不從其可質乎秦伯歸而背晉成十二年宋華元克合晉楚之成夏五月晉士燮會楚公子罷許偃癸亥盟於宋西門之外曰凡晉楚無相加戎好惡同之同卹災危備救凶患若有害楚則晉伐之在晉楚亦如之交贄往來道路無壅謀其不協而討不庭有渝此盟明神殛之俾隊其師無克胙國鄭伯如晉聽成會於瑣澤成故也十五年夏六月楚將北師子囊曰新與晉盟而背之無乃不可乎子反曰敵利則進何盟之有申叔時老矣在申聞之曰子反必不免信以守禮禮以庇身信禮之亡欲免得乎襄公九年冬十月諸侯伐鄭庚午季武子齊崔杼宋皇鄖從荀罃士�門於鄟門衛北宮括曹人邾人從荀偃韓起門於師之梁滕人薛人從欒黶士魴門於北門杞人郳人從趙武魏絳斬行栗甲戌師於泛令於諸侯曰修器備盛餱糧歸老幼居疾於虎牢肆眚圍鄭鄭人恐乃行成中行獻子曰遂圍之以待楚人之救也而與之戰不然無成知武子曰許之盟而還師以敝楚人吾三分四軍與諸侯之銳以逆來者於我未病楚不能矣猶愈於戰暴骨以逞不可以爭大勞未艾君子勞心小人勞力先王之制也諸侯皆不欲戰乃許鄭成十一月己亥同盟於戲鄭服也將盟鄭六卿公子騑公子發公子嘉公孫輒公孫蠆公孫捨之及其大夫門子皆從鄭伯晉士莊子爲載書曰自今日旣盟之後鄭國而不惟晉命是聽而或有異志者有如此盟公子騑趨進曰天禍鄭國使介居二大國之間大國不加徳音而亂以要之使其鬼神不獲歆其禋祀其民人不獲享其土利夫婦辛苦墊隘無所底告自今日旣盟之後鄭國而不惟有禮與彊可以庇民者是從而敢有異志者亦如之荀偃曰攺載書公孫捨之曰昭大神要言焉若可攺也大國亦可叛也知武子謂獻子曰我實不徳而要人以盟豈禮也哉非禮何以主盟姑盟而退修徳息師而來終必獲鄭何必今日我之不徳民將棄我豈惟鄭若能休和遠人將至何恃於鄭乃盟而還楚子伐鄭子駟將及楚平子孔子蟜曰與大國盟口血未幹而背之可乎子駟子展曰吾盟固云惟彊是從今楚師至晉不我救則楚彊矣盟誓之言豈敢背之且要盟無質神弗臨也所臨惟信信者言之瑞也善之主也是故臨之神明不蠲要盟背之可也乃及楚平公子罷戎入盟同盟於中分楚莊夫人卒王未能定鄭而歸十一年春季武子將作三軍告叔孫穆子曰請爲三軍各徵其軍穆子曰政將及子子必不能武子固請之穆子曰然則盟諸乃盟諸僖閎詛諸五父之衢正月作三軍三分公室而各有其一夏四月諸侯伐鄭己亥齊太子光宋向戍先至於鄭門於東門其莫晉荀罃至於西郊東侵舊許衛孫林父侵其北鄙六月諸侯會於北林師於向右還次於瑣圍鄭觀兵於南門西濟於濟隧鄭人懼乃行成秋七月同盟於亳範宣子曰不愼必失諸侯諸侯道敝而無成能無貳乎乃盟載書曰凡我同盟毋薀年毋壅利毋保姦毋畱慝救災患卹禍亂同好惡獎王室或間玆命司愼司盟名山名川羣神羣祀先王先公七姓十二國之祖明神殛之俾失其民隊命亡氏踣其國家十六年晉侯與諸侯宴於溫使諸大夫舞曰歌詩必類齊髙厚之詩不類荀偃怒且曰諸侯有異志矣使諸大夫盟髙厚髙厚逃歸於是叔孫豹晉荀偃宋向戍衛�殖鄭公孫蠆小邾之大夫盟曰同討不庭十八年晉人伐齊齊侯禦諸平陰丙寅晦齊師夜遁十一月丁卯朔入平陰遂從齊師夙沙衛連大車以塞隧而殿殖綽郭最曰子殿國師齊之辱也子姑先乎乃代之殿衛殺馬於隘以塞道晉州綽及之射殖綽中肩兩矢夾脰曰止將爲三軍獲不止將取其衷顧曰爲私誓州綽曰有如日乃弛弓而自後縛之其右具丙亦捨兵而縛郭最皆衿甲面縛坐於中軍之鼓下十九年春諸侯還自沂上盟於督揚曰大毋侵小執邾悼公以其伐我故遂次於泗上疆我田取邾田自漷水歸之於我二十三年初斐豹隸也著於丹書欒氏之力臣曰督戎國人懼之斐豹謂宣子曰苟焚丹書我殺督戎宣子喜曰而殺之所不請於君焚丹書者有如日乃出豹而閉之督戎從之隃隱而待之督戎隃入豹自後擊而殺之二十五年叔孫宣伯之在齊也叔孫還納其女於靈公嬖生景公丁丑崔杼立而相之慶封爲左相盟國人於大宮曰所不與崔慶者晏子仰天嘆曰嬰所不惟忠於君利社稷者是與有如上帝乃歃辛巳公與大夫及莒子盟二十九年鄭伯有使公孫黑如楚辭曰楚鄭方惡而使余往是殺余也伯有曰世行也子晰曰可則往難則已何世之有伯有將彊使之子晰怒將伐伯有氏大夫和之十二月己巳鄭大夫盟於伯有氏裨諶曰是盟也其與幾何詩云君子屢盟亂是用長今是長亂之道也禍未歇也必三年而後能紓新序義勇篇崔杼弒莊公令士大夫盟者皆脫劍而入言不疾指不至血者死所殺十人次及晏子晏子奉杯血仰天嘆曰惡乎崔子將爲無道殺其君盟者皆視之崔杼謂晏子曰子與我我與子分國子不吾與吾將殺子直兵將推之曲兵將勾之惟子圖之晏子曰嬰聞回以利而背其君者非仁也劫以刃而失其志者非勇也詩云愷悌君子求福不回嬰可謂不回矣直兵推之曲兵鉤之嬰不之回也崔子捨之晏子趨出授綏而垂其僕將馳晏子拊其手曰虎豹在山林其命在庖廚馳不益生緩不益死按之成節然後去之詩云彼其之子捨命不渝晏子之謂也左傳昭公元年鄭爲遊楚亂故六月丁巳鄭伯及其大夫盟於公孫段氏罕虎公孫僑公孫段印段遊吉駟帶私盟於閨門之外實燻隧公孫黑彊與於盟使太史書其名且曰七子子產弗討十三年晉合諸侯於平丘將尋盟齊人不可晉侯使叔向告劉獻公曰抑齊人不盟若之何對曰盟以底信君苟有信諸侯不貳何患焉告之以文辭董之以武師𨿽齊下許君庸多矣天子之老請帥王賦元戎十乘以先啟行遲速惟君定公四年吳入郢楚王奔隨吳人從之謂隨人曰周之子孫在漢川者楚實盡之天誘其衷致罰於楚而君又竄之周室何罪君若顧報周室施及寡人以獎天衷君之惠也漢陽之田君實有之楚子在公宮之北吳人在其南子期似王逃王而己爲王曰以我與之王必免隨人卜與之不吉乃辭吳曰以隨之辟小而密邇於楚楚實存之世有盟誓至於今未攺若難而棄之何以事君執事之患不惟一人若鳩楚竟敢不聽命吳人乃退鑪金初宦於子期氏實與隨人要言王使見辭曰不敢以約爲利王割子期之心以與隨人盟八年晉師將盟衛侯於鄟澤趙簡子曰羣臣誰敢盟衛君者涉佗成何曰我能盟之衛人請執牛耳成何曰衛吾溫原也焉得視諸侯將歃涉佗捘衛侯之手及捥衛侯怒王孫賈趨進曰盟以信禮也有如衛君其敢不惟禮是事而受此盟也衛侯欲叛晉而患諸大夫王孫賈使次於郊大夫問故公以晉詬語之且曰寡人辱社稷其攺卜嗣寡人從焉大夫曰是衛之禍豈君之過也公曰又有患焉謂寡人必以而子與大夫之子爲質大夫曰苟有益也公子則往羣臣之子敢不皆負羈紲以從將行王孫賈曰苟衛國有難工商未嘗不爲患使皆行而後可公以告大夫乃皆將行之行有日公朝國人使賈問焉曰若衛叛晉晉五伐我病何如矣皆曰五伐我猶可以能戰賈曰然則如叛之病而後質焉何遲之有乃叛晉晉人請攺盟弗許孔子家語相魯篇定公與齊侯會於夾谷孔子攝相事曰臣聞有文事者必有武備有武事者必有文備古者諸侯並出疆必具官以從請具左右司馬定公從之至會所爲壇位土階三等以遇禮相見揖讓而登獻酢旣畢齊使萊人以兵鼓噪劫定公孔子歷階而進以公退曰士以兵之吾兩君爲好裔夷之俘敢以兵亂之非齊君所以命諸侯也裔不謀夏夷不亂華俘不幹盟兵不逼好於神爲不祥於徳爲義於人爲失禮君必不然齊侯心怍麾而避之有頃齊奏宮中之樂俳優侏儒戲於前孔子趨進歷階而上不盡一等曰匹夫熒侮諸侯者罪應誅請右司馬速刑焉於是斬侏儒手足異處齊侯懼有慚色將盟齊人加載書曰齊師出境而不以兵車三百乘從我者有如此盟孔子使玆無還對曰而不返我汶陽之田吾以供命者亦如之齊侯將設享禮孔子謂梁丘據曰齊魯之故吾子何不聞焉事旣成矣而又享之是勤執事且犧象不出門嘉樂不野合享而旣具是棄禮若其不具是用�粺用�稗君辱棄禮名惡子盍圖之夫享所以昭徳也不昭不如其已乃不果享齊侯歸責其羣臣曰魯以君子道輔其君而子獨以夷狄道教寡人使得罪於是乃歸所侵魯四邑及汶陽田左傳哀公十二年公會吳於橐臯吳子使太宰嚭請尋盟公不欲使子貢對曰盟所以周信也故心以制之玉帛以奉之言以結之明神以要之寡君以爲苟有盟焉弗可攺也已若猶可攺日盟何益今吾子曰必尋盟若可尋也亦可寒也乃不尋盟十四年小邾射以句繹來奔曰使季路要我吾無盟矣使子路子路辭季康子使冉有謂之曰千乘之國不信其盟而信子之言子何辱焉對曰魯有事於小邾不敢問故死其城下可也彼不臣而濟其言是義之也由弗能十五年衛孔圉取大子蒯瞶之姊生悝孔氏之豎渾良夫長而美孔文子卒通於內大子在戚孔姬使之焉大子與之言曰苟使我入獲國服冕乘軒三死無與與之盟爲請於伯姬閏月良夫與大子入舍於孔氏之外圃昏二人蒙衣而乘寺人羅禦如孔氏孔氏之老欒寧問之稱姻妾以告遂入適伯姬氏旣食孔伯姬杖戈而先大子與五人介輿豭從之迫孔悝於�彊盟之遂劫以登臺十六年衛侯謂渾良夫曰吾繼先君而不得其器若之何良夫代執火者而言曰疾與亡君皆君之子也召之而擇材焉可也若不材器可得也豎告大子大子使五人輿豭從己劫公而彊盟之且請殺良夫公曰其盟免三死曰請三之後有罪殺之公曰諾哉十七年春衛侯爲虎幄於籍圃成求令名者而與之始食焉大子請使良夫良夫乘衷甸兩牡紫衣狐裘至袒裘不釋劍而食大子使牽以退數之以三罪而殺之十七年公會齊侯盟於蒙孟武伯相齊侯稽首公拜齊人怒武伯曰非天子寡君無所稽首武伯問於髙柴曰諸侯盟誰執牛耳季羔曰鄫衍之役吳公子姑曹發陽之役衛石魋武伯曰然則彘也新序義勇篇陳恆弒簡公而盟盟者皆完其家不盟者殺之石他人曰昔之事其君者皆得其君而事之今謂他人曰捨而君而事我他人不能𨿽然不盟則殺父母也從而盟是無君臣之禮也生於亂世不得正行劫於暴上不得道義故𨿽盟不以父母之死不如退而自殺以禮其君乃自殺史記孔子世家孔子去陳過蒲會公叔氏以蒲叛蒲人止孔子弟子有公良孺者以私車五乘從孔子其爲人長賢有勇力謂曰吾昔從夫子遇難於匡今又遇難於此命也已吾與夫子再罹難寧斗而死鬥甚疾蒲人懼謂孔子曰苟毋適衛吾出子與之盟出孔子東門孔子遂適衛子貢曰盟可負耶孔子曰要盟也神不聽國語吳王夫差起師伐越越王句踐起師逆之江大夫種乃獻謀曰夫吳之與越惟天所授王其無庸戰夫申胥華登簡服吳國之士於甲兵而未嘗有所挫也夫一人善射百夫決拾勝末可成夫謀必素見成事焉而後履之不可以授命王不如設戎約詞行成以喜其民以廣侈吳王之心吾以卜之於天天若棄吳必許吾成而不吾足也將必寬然有伯諸侯之心焉旣罷獘其民而天奪之食安受其燼乃無有命矣越王許諾乃命諸稽郢行成於吳曰寡君句踐使下臣郢不敢顯然布幣行禮敢私告於下執事曰昔者越國見禍得罪於天王天王親趨玉趾以心孤句踐而又宥赦之君王之於越也繄起死人而肉白骨也孤不敢忘天災其敢忘君王之大賜乎今句踐申禍無良艸鄙之人敢忘天王之大徳而思邊垂之小怨以重得罪於下執事句踐用帥二三之老親委重罪頓顙於邊今君王不察盛怒屬兵將殘伐越國越國固貢獻之邑也君王不以鞭箠使之而辱軍士使寇令焉句踐請盟一介嫡女執箕以姓於王宮一介嫡男奉盤以隨諸禦春秋貢獻不解於王府天王豈辱裁之亦徵諸侯之禮也夫諺曰狐埋之而狐搰之是以無成功今天王旣封殖越國以明聞於天下而又刈亡之是天王之無成勞也𨿽四方之諸侯則何實以事吳敢使下臣盡辭惟天王秉利度義焉吳王夫差乃告諸大夫曰孤將有大志於齊吾將許越成而無拂吾慮若越旣攺我又何求若其不攺反行吾振旅焉申胥諫曰不可許也夫越非實忠心好吳也又非懾畏吾甲兵之彊也大夫種勇而善謀將環玩吳國於股掌之上以得其志夫固知君王之蓋威以好勝也故婉約其辭以從逸王志使淫樂於諸夏之國以自傷也使吾甲兵鈍獘民人離落而日以憔悴然後安受吾燼夫越王好信以愛民四方歸之年谷時熟日長炎炎及吾猶可以戰也爲虺弗摧爲蛇將若何吳王曰大夫奚隆於越越曾足以爲犬虞乎若無越則吾何以春秋曜吾軍士乃許之成將盟越王又使諸稽郢辭曰以盟爲有益乎前盟口血未幹足以結信矣以盟爲無益乎君王捨甲兵之威以臨使之而胡重於鬼神而自輕也吳王乃許之荒成不盟會稽先賢傳陳業字文理業兄渡海傾命時依止者五六十人骨肉消爛而不可辧別業仰皇天誓后土曰聞親戚者必有異焉因割臂流血以灑骨上應時受血餘皆流去魏志臧洪傳洪爲卽丘長靈帝末棄官還家太守張超請洪爲功曹董卓殺帝圖危社稷洪說超曰明府歷世受恩兄弟並據大郡今王室將危賊臣未梟此誠天下義烈報恩效命之秋也今郡境尙全吏民殷富若動枹鼓可得二萬人以此誅除國賊爲天下倡先義之大者也超然其言與洪西至陳畱見兄邈計事邈亦素有心會於酸棗邈謂超曰聞弟爲郡守政教威恩不由己出動任臧洪洪者何人超曰洪才略智數優超超甚愛之海內奇士也邈卽引見洪與語大異之致之於劉兗州公山孔豫州公緒皆與洪親善乃設壇場方共盟誓諸州郡更相讓莫敢當咸共推洪洪乃升壇操盤歃血而盟曰漢室不幸皇綱失統賊臣董卓乘釁縱害禍加至尊虐流百姓大懼淪喪社稷剪覆四海兗州刺史岱豫州刺史陳畱太守邈東郡太守瑁廣陵太守超等糾合義兵並赴國難凡我同盟齊心戮力以致臣節殞首喪元必無二志有渝此盟俾墜其命無克遺育皇天后土祖宗明靈實皆鑑之洪辭气慷慨涕泣橫下聞其言者𨿽卒伍廝養莫不激揚人思致節頃之諸軍莫適先進而食盡眾散吳志孫權傳黃龍元年卽皇帝位蜀遣衛尉陳震慶權踐位權乃參分天下豫靑徐幽屬吳兗冀並涼屬蜀其司州之土以函谷關爲界造爲盟曰天降喪亂皇綱失敍逆臣乘釁劫奪國柄始於董卓終於曹操窮凶極惡以覆四海至令九州幅裂普天無統民神痛怨靡所戾止及操子丕桀逆遺醜薦作姦回偸取天位而叡�麼尋丕凶迹阻兵盜土未伏厥誅昔共工亂象而髙辛行師三苗幹度而虞舜徵焉今日滅睿禽其徒黨非漢與吳將復誰任夫討罪剪暴必聲其罪宜先分裂奪其土地使士民之心各知所歸是以春秋晉侯伐衛先分其田以宋人斯其義也且古建大事必先盟誓故周禮有司盟之官尙書有告誓之文漢之與吳𨿽信由中然分土裂境宜有盟約諸葛丞相徳威遠著翼戴本國典戎在外信感陰陽誠動天地重復結盟廣誠約誓使東西士民咸共聞知故立壇殺牲昭告神明再歃加書副之天府天髙聽下靈威棐諶司愼司盟羣臣羣祀莫不臨之自今日漢吳旣盟之後戮力一心同討魏賊救危卹患分災共慶好惡齊之無或攜貳若有害漢則吳伐之若有害吳則漢伐之各守分土無相侵犯傳之後葉克終若始凡百之約皆如載書信言不艷實居於好有渝此盟創禍先亂違貳不協慆慢天命明神上帝是討是督山川百神是糾是殛俾墜其師無克祚國於爾大神其明鑑之裴啟語林魏伐蜀羅獻爲巴東太守吳聞蜀已敗遣盛獻等水陸並到說獻以合同之計獻�枚夜出擊破獻旋軍保城告誓將士勵以節義莫不用命晉書劉琨傳段匹磾奔其兄喪琨遣世子羣送之而末波率眾要擊匹磾而敗走之羣爲末波所得末波厚禮之許以琨爲幽州刺史共結盟而襲匹磾密遣使賫羣書請琨爲內應而爲匹磾邏騎所得時琨別屯故徵北府小城不之知也因來見匹磾匹磾以羣書示琨曰意亦不疑公是以白公耳琨曰與公同盟志獎王室仰憑威力庶雪國恥若兒書密達亦終不以一子之故負公忘義也慕容熙載記衛中將軍馮跋左衛將軍張興以熙政之虐與跋從兄萬泥等二十二人結盟推慕容云爲主發尙方徒五千餘人閉門拒守中黃門趙洛生奔告之熙曰此鼠盜耳朕還當誅之乃收發貫甲馳還赴難夜至龍城攻北門不克遂敗走入龍騰苑微服隱於林中爲人所執云得而弒之五代新說梁沈中丞俊見侯景景怒橫刃於膝瞋目叱之俊正色謂景曰舉兵向闕赦過結盟血未幹而又翻背死生有命豈畏逆臣之刀乎不顧而去景後竟殺之南史虞荔傳荔弟寄少篤行造次必於仁厚𨿽僮豎未嘗加以聲色至臨危執節則辭气凜然白刃不憚也所居官未嘗至秩滿裁�月便自求解退常曰知足不辱吾知足矣及謝病私庭每諸王爲州將下車必造門致禮命釋鞭板以幾杖侍坐嘗出遊近寺閭裏傳相告語老幼羅列望拜道左或言誓爲約者但指寄便不欺其至行所感如此南史陳髙宗本紀太建十年九月乙巳立方明壇於婁湖戊申以揚州刺史始興王叔陵兼王官伯臨盟甲寅幸婁湖臨誓眾乙卯分遣大使以盟誓班下四方上下相警北史劉休賓傳休賓仕宋爲兗州刺史娶崔邪利女生子文崔氏先歸寧在魯郡邪利之降文母子與俱入魏及慕容白曜軍至休賓不降白曜請崔氏與文至以報休賓休賓密遣主簿尹文達向歷城觀魏軍形勢文達詣白曜詐祗候白曜令文達往升城見其妻子文哭泣以爪發爲信文達還復經白曜誓約而還見休賓休賓撫爪發泣復遣文達與白曜期白曜喜以酒灌地啟告山河誓不負休賓文達還謂休賓可早決計於是休賓乃出請命楊播傳播子侃除侍中加衛將軍右光祿大夫普泰初爾朱天光在關西遣侃子婦父韋義遠招慰之立盟許恕其罪從兄昱恐爲家禍令侃出應假其食言不過一人身沒冀全百口侃赴之爲天光所害李靈傳渾字季初靈之曾孫也時河北流移人聚靑土眾逾二十萬共劫河間邢杲爲主起自北海襲東陽靑州刺史元世�欲謀誅之府人遂猜貳渾乃與長吏崔光韶具陳禍福由是歃血而盟上下還睦爾朱榮傳榮在明光殿重謝河橋之事誓言無復二心莊帝自起止之因復爲榮誓言無疑心榮喜五代新說隋二劉生大劉名焯河間人小劉名炫信都人結盟爲友好學不倦𨿽衣食不繼淡如也著五經義疏諸論古今滯義前賢不通者大劉生皆明之小劉亦亞之故稱二劉唐書王義方傳義方素善張亮亮抵罪故貶吉安丞道南海舟師持酒脯請福義方酌水誓曰有如忠獲戾孝見尢四維廓氛千里安流神之聽之無作神羞是時盛夏濤霧蒸湧旣祭天雲開露人壯其誠久之徙洹水丞而亮兄子皎自朱崖還依義方將死諉妻子願以屍歸葬義方許之以皎妻少故與之誓於神使奴負柩輟馬載皎妻身步從之旣葬皎原武歸妻其家而告亮墓乃去韋陟傳肅宗卽位起爲吳郡太守使者趣追未至會永王兵起委陟招諭乃授禦史大夫江東節度使與髙適來瑱會安州陟曰今中原未平江淮騷離若不齊盟質信以示四方知吾等協心戮力則無以成功乃推瑱爲地主爲載書登壇曰淮西節度使瑱江東節度使陟淮南節度使適銜國威命糾合三垂剪除凶慝好惡同之毋有異志有渝此盟墜命亡族罔克生育皇天后土祖宗明神實鑑斯言辭旨慷慨士皆隕泣永王敗帝趣陟赴鳳翔陸遊南唐書申屠令堅傳開寶中令堅爲吉州刺史劉茂忠爲袁州刺史金陵破後主歸京師兩人者相約不以主存亡易節誓死報國令堅卒茂忠度不能獨奮遂降遼史劉哥傳劉哥請帝博欲因進酒弒逆帝覺之不果被囚一日召劉哥鎖項以博帝問汝實反耶劉哥誓曰臣若有反心必生千頂疽死遂貰之耶律屋質固諍以爲罪在不赦上命屋質按之具服詔免死流烏古部果以千頂疽死宋史李瓊傳瓊字子玉幽州人幼好學涉獵史傳杖策詣太原依唐莊宗屬募勇士卽應募與周祖等十人約爲兄弟一日會飲瓊熟視周祖知非常人因舉酒祝曰凡我十人龍蛇混合異日富貴無相忘苟渝此言神降之罰皆刺臂出血爲誓李濤傳涇帥張彥澤殺記室張式奪其妻式家人詣闕上訴晉祖以彥澤有軍功釋其罪濤伏合抗疏請置於法晉祖召見諭之濤植笏叩階聲色俱厲晉祖怒叱之濤執笏如初晉祖曰吾與彥澤有誓約恕其死濤厲聲曰彥澤私誓陛下不忍食其言範延光嘗賜鐵券今復安在晉祖不能答卽拂衣起濤隨之諫不已晉祖不得已召式父鐸弟守貞子希範等皆拜以官罷彥澤節制濤歸洛下賦詩自悼有三諫不從歸去來之句先是範延光據鄴叛晉祖賜鐵券許以不死終亦不免故濤引之太祖母昭憲杜太后傳建隆二年太后不豫太祖侍藥餌不離左右疾亟召趙普入受遺命太后因問太祖曰汝知所以得天下乎太祖嗚噎不能對太后固問之太祖曰臣所以得天下者皆祖考及太后之積天慶也太后曰不然正由周世宗使幼兒主天下耳使周氏有長君天下豈爲汝有乎汝百歲後當傳位於汝弟四海至廣萬幾至眾能立長君社稷之福也太祖頓首泣曰敢不如教太后顧謂趙普曰爾同記吾言不可違也命普於榻前爲約誓書普於紙尾書臣普書藏之金匱命謹密宮人掌之曹彬傳開寶八年金陵受圍城垂克彬忽稱疾不視事諸將皆來問疾彬曰余之疾非藥石所能愈惟須諸公同心自誓以克城之日不妄殺一人則自愈矣諸將許諾共焚香爲誓明日稍愈又明日城陷煜與其臣百餘人詣軍門請罪彬慰安之待以賓禮請煜入宮治裝彬以數騎待宮門外左右密謂彬曰煜入或不測柰何彬笑曰煜素�無斷旣已降必不能自引決煜之君臣卒賴保全自出師至凱旋士眾畏服無輕肆者符彥卿傳彥卿領禁兵屯澶淵遂歸遼會徐宋寇盜�起遼主卽遣彥卿歸鎭行次甬橋賊魁李仁恕擁眾數萬攻徐州彥卿領數十騎遽至城下仁恕遣其徒執彥卿馬請隨入城俄頃彥卿子昭序自城中遣軍校陳守習縋而出大呼城中曰相公當爲國討賊何故自入虎口乃助賊攻城我𨿽父子今爲仇敵當死戰城不可入賊惶愧羅拜彥卿前乞免罪彥卿爲設誓乃解去潘美傳美嘗巡撫至代州旣秣馬蓐食俄而遼兵萬騎來寇近塞美誓眾銜枚奮擊大破之向拱傳拱知陜州會延州髙允權卒命拱權知州事所屬部落有侵盜漢戶者拱招其酋帥犒之令誓不敢侵犯王繼忠傳繼忠爲髙陽關副都署徙定州與契丹戰遂陷於契丹眞宗聞之震悼初謂已死優詔贈大同軍節度賵賻加等又官其四子景徳初契丹請和令繼忠奏章乃知其尙在朝廷從之自是南北戢兵繼忠有力焉歲遣使至契丹必以襲衣金帶器幣茶藥賜之繼忠對使者亦必泣下嘗附表懇請召還上以誓書約各無所求不欲渝之賜詔諭意寇準傳景徳元年契丹大入準請帝幸澶州契丹統軍撻覽死乃密奉書請盟準不從而使者來請益堅帝將許之準欲邀使稱臣且獻幽州地帝厭兵欲羈縻不絕而已有譖準幸兵以自取重者準不得已許之帝遣曹利用如軍中議歲幣曰百萬以下皆可許也準召利用至幄語曰𨿽有敕汝所許毋過三十萬過三十萬吾斬汝矣利用至軍果以三十萬成約而還河北罷兵準之力也丁謂傳謂爲轉運使除三司戶部判官攺夔州路初王均叛朝廷調施黔髙漢州蠻子弟以捍賊旣而反爲寇謂至召其種酋開諭之且言有詔赦不殺酋感泣願世奉貢乃作誓刻石柱立境上寇瑊傳瑊爲梓州路轉運使晏州多剛縣酋斗望劫瀘州燒淯並監殺官吏瑊趨富順監命部兵多張旗幟逾山西北趨戎州盡取公私舟載糧甲具音樂合兩路兵至江安誘溪藍順史个松南廣移悅等州刺史及八姓烏蠻首領使斷賊徑用夷法植竹爲誓門橫竹系貓犬雞各一於其上老夷人執刀劍謂之打誓呼曰誓與漢家同心擊賊卽刺牲血和酒而飲瑊給鹽及酒食鍼梳衣服等付以大榜約大軍至揭榜以別逆順不殺汝老少不燒汝欄柵夷人大喜曹光實傳光實從子克明眞宗朝領平州刺史知辰州撫水蠻叛徙宜融桂昭柳象邕飲廉白十州都巡檢使兼安撫使旣至蠻酋獻藥一器曰溪峒藥藥箭中人以是解之可不死克明曰何以驗之曰請試以雞犬克明曰當試以人乃取藥箭刺首股而飲以藥卽死羣蠻慚懼而去是年冬安撫使監王文慶馬玉出天河寨東克明與眾人楊守珍出環州樟嶺西磴道危絕林木深阻蠻多伏弩以待玉所向力戰屢敗蠻軍是時朝廷意在招撫數詔諭克明而克明亦憚深入屢移文止玉玉至如門團爲蠻所扼不得進克明遷延顧望月餘乃至撫水州與知州蒙承貴等約盟而還王漢忠傳漢忠有識略軍政甚肅每行師詰旦必行香祝曰願軍民無犯吾令違者一毫不貸故所部無盜劉文質傳文質子渙知遼州夏人叛朝廷議遣使通河西唃氏渙請行間道走靑唐諭以恩信唃氏大集庭帳誓死扞邊遣騎護出境得其誓書與西州地圖渙獻加直昭文館遷陜西轉運使夏國傳李元昊慶曆四年上誓表言兩失和好遂歷七年立誓自今願藏盟府其前日所掠將校民戶各不復還自此有邊人逃亡亦毋得襲逐臣近以本國城寨進納朝廷其栲栳鐮刀南安承平故地及他邊境蕃漢所居乞畫中爲界於內聽築城堡凡歲賜銀綺絹茶二十五萬五千乞如常數臣不復以他相干乞頒誓詔蓋欲世世遵守永以爲好倘君親之義不存或臣子之心渝變使宗祀不永子孫罹殃詔答曰朕臨制四海廓地萬里西夏之土世以爲胙今乃納忠悔咎表於信誓質之日月要之鬼神及諸子孫無有渝變申復懇至朕甚嘉之俯閱來誓一皆如約馮京傳京以資政殿學士知茂州渭州夷叛徙知成都府蕃部何丹方寇雞粽關聞京兵至請降議者遂欲蕩其巢窟京請於朝爲禁侵掠給稼器餉糧食使之歸夷人喜爭出犬豕割血受盟願世世爲漢藩程迪傳迪字惠老開封人以門蔭得官宣和中從楊惟中徵方臘有功加武功大夫滎州團練使瀘南潼川府路走馬承受公事諸使合薦迪忠義謀略可任將帥召赴行在經略制置使唐重以敵迫近畱迪還蜀迪思有以報國不從乃詣種氏諸豪謀率眾保險俟其勢稍衰出奇擊之轉運使桑景詢知其謀以告唐重揭榜許民擇險自固會前河東經制使傅亮建議當守不當避重從之以亮爲制置副使去者悉還旣而金兵益迫重乃以迪提舉永興路軍馬措置民兵令迪行視南山諸谷將運金帛徙治其中因召土豪集民兵以補軍籍會應募者眾亮語重曰人心如此假以旬日守備且柰何望風棄去重大然之卽檄諸司聽亮節制金人近城迪又欲選兵迎戰使老稚得趨險尙可以活十萬人亮執議城守金人四面急攻外無援兵迪率諸司及統制偏裨以下東鄕會盟危急必以死相應誓不與敵俱生慷慨嗚咽同盟皆感泣城破乃自亮所分地始亮先出降眾潰迪率其徒行徇於眾曰敵讎我矣降亦死戰亦死努力與鬥憤怒大呼口流血士皆感奮多所斬殺迪冒飛矢持短兵接戰數十合身被創幾徧絕而復蘇猶厲聲叱戰不已遂死之麾下士舁置空室中比屋皆燼室獨不火及斂容色如生詔贈明州觀察使謚恭湣趙良嗣傳良嗣本燕人馬植世爲遼國大族仕至光祿卿行污而內亂不齒於人政和初童貫出使道盧溝植夜見其侍史自言有滅燕之策因得謁童貫與語大奇之載與歸易姓名曰李良嗣薦諸朝卽獻策曰女直恨遼人切骨而天祚荒淫失道本朝若遣使自登萊涉海結好女直與之相約攻遼其國可圖也帝嘉納之賜姓趙氏以爲祕書丞圖燕之議自此始遷直龍圖閣提點萬壽觀加右文殿修撰宣和二年二月使於金國見其主阿骨打議取燕云使還進徽猷閣待制自是將命至六七頗能緩頰盡心與金爭議進龍圖閣直學士旣得燕山又加延康殿學士提舉上淸宮官至光祿大夫良嗣言頃在北國與燕中豪士劉範李奭及族兄柔吉三人結義同心欲拔幽薊歸朝瀝酒於北極祠下祈天爲約俟他日功成卽掛冠謝事以表本心初非取功名而僥富貴也願陛下威靈今日之事幸而集顧前日之約豈可欺哉願許臣致仕使得買田歸耕令有識者曰此平燕首謀之人得請閒退天下美事也不然則臣爲敢欺神明何所不至凡三上章詔不許旣而朝廷納張覺良嗣爭之云國家新與金國盟如此必失其歡後不可悔不聽坐奪職削五階靖康元年四月禦史胡舜陟論其結成邊患敗契丹百年之好使金寇侵陵禍及中國乞戮之於市時已竄柳州詔廣西轉運副使李升之卽所至梟其首徙妻子於萬安軍宗澤傳澤通判登州朝廷遣使由登州結女直盟海上謀夾攻契丹澤語所親曰天下自是多事矣吳玠傳紹興元年金將沒立自鳳翔別將烏魯折合自階成出散關約日會和尙原烏魯折合先期至陣北山索戰玠命諸將堅陣待之更戰疊休山谷路狹多石馬不能行金人捨馬步戰大敗移寨黃牛會大風雨雹遂遁去沒立方攻箭筶關玠復遣將擊退之兩軍終不得合始金人之入也玠與璘以散卒數千駐原上朝問隔絕人無固志有謀玠兄弟北去者玠知之召諸將歃血盟勉以忠義將士皆感泣願爲用張浚錄其功承制拜明州觀察使李好義傳開禧初韓冑開邊吳曦主帥好義爲興州正將數請出精兵襲金人曦蓄異謀不納未幾關外四州俱陷金人長軀入散關曦受金人說以蜀叛好義自靑坊聞變亟歸與其兄對哭謀誅之會曦遣李貴追殺宣撫程松貴語其徒曰程宣撫朝廷重臣不可殺好義知其赤心可以所謀告之貴遂約李彪張淵陳立劉虎張海等好義又密結親衛軍黃術趙亮吳政等女弟夫楊君玉亦與知好義兄弟謀立長史安丙以主事蓋曦嘗授丙僞丞相而丙托疾不往故兄弟有是謀也旣而君玉與李坤辰者來坤辰因言丙亦與合江倉楊巨源陰結忠義欲圖曦好義遂遣君玉偕坤辰約巨源以報丙丙大喜曰非統制李定一之子乎此人旣來斷曦之臂矣遂與好義約二月晦舉事見巨源傳乃約彪術貴等七十有四人及士人路良弼王芾好義夜饗士麾眾受甲與好古好仁及子姓拜決於家廟囑妻馬氏曰日出無耗當自爲計死生從此決矣馬氏叱之曰汝爲朝廷誅賊何以家爲我決不辱李家門戶馬氏之母亦曰行矣勉之汝兄弟生爲壯夫死爲英鬼好義喜曰婦人女子尙念朝廷不愛性命我輩當如何眾皆踴躍旣行小將祿褘引十卒來助各以黃巾爲號好義誓於眾曰入宮妄殺人掠財物者死大呼而入遂斫其首引眾擁曦首出僞宮亟馳告丙宣詔軍民拜舞歡聲動天地持曦首撫定城中王登傳登字景宋吳淵爲制置使邊事甚亟因憶弟潛盛言王登才略具書幣招之登方與客奕發書衣冠拜家廟長揖出門問牛幾何可盡發犒師淵慨然曰事亟矣柰何登曰亟呼諸將共議眾至歡躍曰景宋在此淵曰汝輩欲西門出景宋欲從方城如何眾曰惟命登曰用兵患不一登書生不過馮軾觀戰請五大帥中擇一人爲節制淵曰請監丞出正謂此也卽書銀牌曰監丞代某親行將事用命不用命賞罰畢具申登至沙市椎牛釃酒得七千人誓曰登與諸將義同骨肉今日之事登不用命諸將殺登以獻主帥諸將有一不用命登有制札在不敢私也眾股栗聽命竟立奇功於沮河括異志嘉興府周大郎每賣香時才與人評直或疑其不中周曰此香若不好願出門當逢惡神撲死常以此誓爲詞淳佑年間忽一日過府後橋如逢一物絆倒眾卽扶持气已絕矣甲乙剩言黃白仲寓居武林適友人攜一名姬邀余兩人赴飲黃便入內少時其容有蹙邀者言主人候湖上久促之行黃復入內聞剌剌詈聲余知其以妓故不敢往也故促之黃不得已相赴日未晡便謝歸明日余往佯問於黃黃曰凡赴妓席必涕泣至歸方已又問遠出何以制君曰出必歃血蒞盟余因大嗟曰余方愧王茂弘九錫不意足下更是馮敬通也澗泉日記李生者居余幹門外善貨殖日賣養脾丸於市嘗揭巨榜於前曰不使丁香木香合則天誅地滅家蓄二婢以事炮制李一旦飲醉而溺於河其家弗知也但惟連日弗歸遣親信四方尋求略無蹤迹泊官驗視或有報其家者亟前詣之已腐敗僅能辧認欲求免洗滌已不及矣遂�葬於藂冢間立木牌於墳云賣藥李郎中之墓或有題於牌後曰賣藥李郎中昂藏辦不窮一朝天賜報溺死運河東未幾家計蕭然其妻遣去二婢尋棄所居攜二子以事人或有問於妻曰爾夫修合不苟天當佑之何返報之酷邪他日後夫醉之以酒叩之妻云向所遣去二婢先夫專委之修合一名曰木香一名曰丁香其實不用二藥也故受所報云金史歡都傳歡都完顏部人祖石魯與昭祖同時同郡同名交相得誓曰生則同川居死則同谷葬土人呼昭祖爲勇石魯呼石魯爲賢石魯完顏希尹傳希尹權西南西北兩路都統是時夏人已受盟遼主已獲耶律大石自立而夏國與婁室書責諸帥棄盟軍入其境多掠取者希尹上其書且奏曰聞夏使人約大石取山西諸郡以臣觀之夏盟不可信也上曰夏事酌宜行之軍入其境不知信與否也大石合謀不可不察其嚴備之楊仲武傳仲武知寧州遷同知臨洮尹攺同知河中府海陵營繕南京典浮橋工役臨洮地結西羌與木波雜居邊將貪暴木波苦之遂相率爲寇掠仲武前至臨洮乃從數騎入其營諭之曰此皆將校侵漁汝等以至此爾今懲治此輩不復擾害汝也並以禍福曉之羌人喜悅寇掠遂息至是木波復掠熙河熙河主帥使人諭之不肯去曰楊總管來我乃解去熙河具奏詔復遣仲武當是時木波謂仲武不能復來及仲武與其酋帥相見責以負約對曰邊將苦我今之來求訴於上官耳今幸見公願終身不復犯塞乃舉酒酹天折箭爲誓仲武因以�酒飲之曰當更爲汝請若復背約必用兵矣羌人羅拜而去元史耶律畱哥傳畱哥契丹人仕金爲北邊千戶太祖起兵朔方金人疑遼遺民有他志下令遼民一戶以二女直戶夾居防之畱哥不自安歲壬申遁至隆安韓州糾壯士剽掠其地州發卒追捕畱哥皆擊走之因與耶的合勢募兵數月眾至十餘萬推畱哥爲都元帥耶的副之營帳百里威震遼東太祖命按陳那衍渾都古行軍至遼遇之問所從來畱哥對曰我契丹軍也往附大國道阻馬疲故逗𨖻於此按陳曰我奉旨討女直適與爾會庸非天乎然爾欲效順何以爲信畱哥乃率所部會按陳於金山刑白馬白牛登髙北望折矢以盟按陳曰吾還奏當以徵遼之責屬爾旣而耶廝不等勸畱哥稱帝畱哥曰向者吾與按陳那衍盟願附大蒙古國削平疆宇倘食其言而自爲東帝是逆天也逆天者必有大咎眾請愈力不獲已稱疾不出耶律阿海傳阿海善騎射通諸國語金季遣使王可汗見太祖姿貌異常因言金國不治戎備俗日侈肆亡可立待帝曰汝肯臣我以何爲信阿海對曰願以子弟爲質明年復出使與弟禿花俱往慰勞加厚遂以禿花爲質直宿衛阿海得參預機謀出入戰陣常在左右歲壬戍王可汗叛盟謀襲太祖太祖與宗親大臣同休戚者飲辧屯河水爲盟阿海兄弟皆預焉紮八兒火者傳太祖與克烈汪罕有隙一夕汪罕潛兵來倉卒不爲備聚軍大潰太祖遽引去從行者僅十九人紮八兒預焉至班朱尼河餱糧俱盡荒遠無所得食會一野馬北來諸王哈紮兒射之殪遂刳革爲釜出火於石汲河水煮而啖之太祖舉手仰天而誓曰使我克定大業當與諸人同苦苟渝此言有如河水將士莫不感泣王善傳善權中山府治中時武仙鎭眞定陰蓄異志忌善威名密令知府李濟府判郭安圖之己卯秋濟安張宴伏兵召善計事善覺卽還治眾倉卒得八十人慷慨與盟人爭自奮遂誅濟安按竺邇傳豪民陳苟集數千人潛新寨諸洞眾議以火攻之按竺邇曰招諭不出攻之未晚遂偕數騎抵寨縱馬解弓矢召苟遙語折矢與爲誓苟卽相呼羅拜謝更生之恩皆降明外史胡大海傳太祖以寧越重地召大海於紹興使守之士誠將呂珍圍諸全大海救之珍堰水灌城中大海奪堰反灌珍營珍勢蹙乃馬上折矢誓請各解兵許之郎中王愷曰珍猾賊不可信不如因擊之大海曰言出而背之不信旣縱而擊之不武師還人皆服其威信陳友定傳太祖旣平方國珍卽發兵伐友定將軍胡建美何文輝由江西趨杉關湯和廖永忠由明州海道取福州李文忠由浦城取建寧而別遣使至延平招諭友定友定置酒大會諸將及賓客殺明使者瀝其血酒甕中與眾酌飲之酒酣誓於眾曰吾曹並受元厚恩有不以死拒者身礫妻子爲戮明通紀方國珍以溫臺慶元三郡來附且以其次子關爲質上曰古人慮人不從則爲盟誓盟誓變而爲交質皆由未能相信故也今旣誠信來歸便當推誠相與如靑天白日何自懷疑而以質子爲哉乃厚賜關而遣之遜國正气紀張倫傳倫勇悍負气節喜觀古忠義事建文初薊州衛官起兵攻北平不克死倫發憤合兩衛官率兵南奔建義旗募敢死士結盟報國周是修傳是修與楊士奇解縉胡靖金幼孜黃淮胡巖約同死義惟是修不負其言旣死陳英言其不順天命請加誅戮文皇曰彼食其祿自盡其心耳勿問後士奇爲作傳語其子轅曰脫我當時偕死誰爲若翁傳聞者笑之黃鉞傳鉞授刑科給事中升戶科又攺禮科建文中外艱歸方孝孺弔之屏左右密言曰北方不靖蘇常鎭京師之佐輔也君吳人朝廷近臣今𨿽去當以教我鉞曰三郡惟鎭江最要害守非其人是撤垣以納盜也鎭江指揮童俊狡獪不宜獨任吾近見其奏事上前視遠而言遊此其心不可測也蘇州知府姚善忠義激烈有國士風必能獨當一面但仁慈有餘禦下過寬此治郡之良才恐不足以定亂耳然國家大勢不在江南待戎馬至此而禦之晚矣君其豫圖之孝孺乃因鉞附書於善以忠孝相勉期戮力王室善得書與鉞相對痛哭以死自誓靖難兵至江上姚善受詔總率蘇松常鎭嘉五郡兵馬勤王以書招鉞鉞以親喪在殯請營葬畢乃可趨命旣而童俊果以鎭江降靖難後詔收善善麾下許千戶乘緊縛善邀賞鉞聞之遂絕食閉目三四日求死家人彊爲救免或傳善款服已復宥鉞復瞪目曰吾知善決無二心且少俟之脫善果不死吾將獨死報明君亦以謝希直也遂復稍稍食已七月十一日善被刑報至鉞登琴川橋西向再拜祝而哭之曰吾與君同受國恩國有難義同許身今君與希直同死吾忍背義獨生乎祝畢給家人歸祭具遂從容整衣冠奮身入水死永昌府誌正徳間王驥旣以孟養賞緬甸卜剌浪因以長子銀起莽守之卽以爲宣撫司彜民不服乃立思任幼子思洪以攻緬緬懼因棄孟養保其子以歸思洪隨上狀願永供朝廷差發銀驥以西南用師久財力疲困賊又未可卒滅乃許之因以金沙江爲界礱石與立誓曰石爛江枯爾乃得渡洪懼聽命孟養遂世爲思氏按孟養在金沙江西去麓川又千餘里漸近西海矣諸彜咸謂自古漢人無渡此江者今大軍至此眞天威也列朝詩集孫一元字太初正徳中劉瑾亂政紹興守劉麟去官卜築吳興之南垣建業龍霓以按察掛冠隱西溪郡人禦史陸昆亦在罷而長興吳珫隱居蒙山窮徑著書諸公皆主焉珫乃以書招太初太初至相與盟於社稱苔溪五隱而珫爲之長明外史伍文定傳戴徳孺遷臨江知府宸濠反遣使收府印徳孺斬之與家人誓曰吾死守孤城脫有急若輩沈池中吾不負國也何卿傳卿進都督僉事威茂番十餘寨連兵�軍餉卿戰屢捷諸番乃爭獻首惡歃血斷指耳誓不復叛張居正傳徐階旣去令三子事居正謹而髙拱銜階甚欲殺之嗾言路追論不已且使其所讎誣諸子罪下之獄階求救居正居正從容爲拱言拱客構之拱言居正納階子三萬金拱無子居正多子戲謂居正造物胡不均居正曰多子甚爲衣食憂拱忽正色曰公有徐氏金何憂也居正色變指天誓辭甚苦拱謝不審以故兩自疑而拱客給事中宋之韓具疏且論居正居正知之盛气謁拱曰公不念香火盟忍逐我拱錯諤問得其故晨入部出之韓參政以自白而相猜益甚江南通誌張采字受先太倉人少敏慧折節讀書以復古爲己任崇禎戊辰進士歸籍鄕老幹城隍廟誓曰自今已往幸通籍毋以勢淩人毋縱奴僕橫行毋使宗黨子弟肆裏門毋使私屬隸官府有渝約者共斥之風俗亦大變荊本澈字濂之丹陽人崇禎甲戌進士出溫體仁門下與同年負气節者誓曰異日苟待罪言路宜別邪正罔顧私恩執政者銜之授建昌府推官所屬南丰瀘溪令爲相私人激發其陰事白直指罷之益怒誣以浮躁免官歸

盟誓部雜錄書經呂刑民興胥漸泯泯棼棼罔中於信以覆詛盟詩經風擊鼓章死生契闊與子成說注成說謂成其約誓之言墉風氓章總角之宴言笑宴宴信誓旦旦不思其反反是不思亦已焉哉王風大車章謂予不信有如皦日注

約誓之詞也禮記檀弓殷人作誓而民始畔周人作會而民始疑左傳僖公二十六年昔周公太公股肱周室夾輔成王成王勞之而賜之盟曰世世子孫無相害也載在盟府大師職之昭公三年子大叔曰昔文襄之霸也其務不煩諸侯令有事而會不協而盟關尹子五鑑篇蔽盟詛者奇鬼攝之荀子大略篇誥誓不及五帝盟詛不及三王交質子不及五伯不足於行者說過不足於信者誠言故春秋善胥命而詩非屢盟其心一也淮南子齊俗訓胡人彈骨越人嚙臂中國歃血也所由各異其於信一也論衡問孔篇孔子見南子子路不悅子曰予所鄙者天厭之天厭之南子衛靈公夫人也聘孔子子路不悅謂孔子淫亂也孔子解之曰我所爲鄙陋者天厭殺我至誠自誓不負子路也問曰孔子自解安能解乎使世人有鄙陋之行天曾厭殺之可引以誓子路聞之可信以解今未曾有爲天所厭者也曰天厭之子路肯信之乎行事雷擊殺人水火燒溺人墻屋壓塡人如曰雷擊殺我水火燒溺我墻屋壓塡我子路頗信之今引未曾有之禍以自誓於子路子路安肯曉解而信之行事適有臥厭不悟者謂此爲天所厭邪案諸臥厭不悟者未皆爲鄙陋也子路入道𨿽淺猶知事之實事非實孔子以誓子路必不解矣孔子稱曰死生有命富貴在天若此者人之死生自有長短不在操行善惡也成事顏淵早死孔子謂之短命由此知短命夭死之人必有邪行也子路入道𨿽淺聞孔子之言知死生之實孔子誓以予所鄙者天厭之獨不爲子路言夫子惟命未當死天安得厭殺之乎若此誓子路以天厭之終不見信不見信則孔子自解終不解也尙書曰毋若丹朱敖惟慢遊是好謂帝舜敕禹毋子不肖子也重天命恐禹私其子故引丹朱以敕戒之禹曰予娶若時辛壬癸甲聞呱呱而泣予弗子陳己行事以往推來以見卜隱效己不敢私不肖子也不曰天厭之者知俗人誓好引天也孔子爲子路行所疑不引行事效己不鄙而雲天厭之是與俗人解嫌引天祝詛何以異乎劉子履信篇昔齊攻魯求其岑鼎魯侯僞獻他鼎而請盟焉齊侯不信使柳季云是則請受之魯使柳季柳季曰君以鼎爲國信者亦臣之國今欲破臣之國全君之國臣所難也乃獻岑鼎小邾射以邑奔魯魯使季路要我君無盟矣乃使子路子路辭焉季孫謂之曰千乘之國不信其盟而信子之一言子何辱焉子路曰彼不成而濟其言是不義也由不能矣夫柳季季路魯之匹夫立信於衡門而聲馳於天下故齊邾不信千乘之盟而重二子之言信之爲徳豈不大哉希通錄誓誥盟詛切切然恐其下之不我信至於假天地神明以誘之亦甚費力矣如堯舜時都兪吁咈四字成就天下無限大事二典三謨寂寥簡短則知未施信於民而民信其盛徳不可及如此容齋四筆齊景公有疾梁丘據請誅祝史晏子曰祝有益也詛亦有損聊攝以東姑尢以西其爲人也多矣𨿽其善祝豈能勝億兆人之詛晉中行寅將亡召其太祝欲加罪曰子爲我祝齋不敬使吾國亡祝簡對曰今舟車飾賦斂厚民怨謗詛多矣苟以爲祝有益於國則詛亦將爲損一人祝之一國詛之一祝不勝萬詛國亡不亦宜乎祝其何罪此二說者若出一國眞藥石之言也珍珠船長沙有銅棺山湘中記雲程普關羽分界於此共鑄銅棺爲誓相侵者以銅棺貯之

盟誓部外編

