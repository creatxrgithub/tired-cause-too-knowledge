

生死部藝文一

臨終遺表

漢諸葛亮伏念臣賦性拙直遭時艱難興師北伐未獲全功何期病在膏肓命垂旦夕伏願陛下淸心寡欲約己愛民達孝道於先君布仁心於寰宇提拔隱逸以進賢良屏斥姦讒以厚風俗臣家成都有桑八百株薄田十五頃子孫衣食自有餘饒臣身在外別無調度隨時衣食悉仰於官不別治生以長尺寸臣死之日不使內有餘帛外有盈財以負陛下也

遺令

晉杜預古不合葬明於終始之理同於無有也中古聖人攺而合之蓋以別合無在更緣生以示教也自此以來大人君子或合或否未能知生安能知死故各以己意所欲也吾往爲臺郎嘗以公事使過密縣之邢山山上有冢問耕父云是鄭大夫祭仲或云子產之冢也遂率從者祭而觀之焉其造冢居山之頂四望周達連山體南北之正而邪東北向新鄭城意不忘本也其隧道惟塞其後而空其前不塡之示藏無珍寶不取於重深也山多美石不用必集洧水自然之石以爲冢藏貴不勞工巧而此石不入世用也君子尙其有情小人無利可動歷千載無毀儉之致也吾去春入朝因郭氏喪亡緣陪陵舊義自表營洛陽城東首陽之南爲將來兆域而所得地中有小山上無舊冢其髙顯𨿽未足比邢山然東奉二陵西瞻宮闕南觀伊洛北望夷狄曠然遠覽情之所安也故遂表樹開道爲一定之制至時皆用洛水圓石開隧道南向儀制取法於鄭大夫欲以儉自完耳棺器小斂之事皆當稱此

大暮賦有

序

陸機

夫死生是得失之大者故樂莫甚焉哀莫深焉使死而有知乎安知其不如生如遂無知耶又何生之足戀故極言其哀而終之以達庶以開夫近俗云夫何天地之遼闊而人生之不可久長日引月而並隕時維歲而俱喪知自壯而得老體自老而得亡顧黃壚之杳杳悲泉路之翳翳挫千乘猶一毫當何數乎智慧徒假願於須臾指夕景而爲誓忽呼吸而不振奄神䢐而形斃顧萬物而遺恨收百慮而長逝於是六親雲起姻族如林爭塗掩淚望門舉音敷幄席以悠想陳備物而虞靈仰寥廓而無見俯寂寞而無聲肴饛饛其不毀酒湛湛而每盈屯送客於山足伏道而哭之扃幽戶以大畢訴元闕而長辭歸無塗兮往不返年彌去兮逝彌遠彌遠兮日隔無塗兮曷因庭樹兮葉落暮艸兮根陳

自祭文

陶潛歲惟丁卯律中無射天寒夜長風气蕭索鴻雁於徵艸木黃落陶子將辭逆旅之館永歸於本宅故人淒其相悲同祖行於今夕羞以嘉蔬薦以淸酌候顏已冥聆音愈漠嗚呼哀哉茫茫大塊悠悠髙旻是生萬物余得爲人自余爲人逢運之貧簞瓢屢罄絺綌冬陳含歡谷汲行歌負薪翳翳柴門事我宵晨春秋代謝有務中園載耘載耔乃育乃繁欣以素牘和以七弦冬曝其日夏濯其泉勤靡余勞心有常閒樂天委分以至百年惟此百年夫人愛之懼彼無成愒日惜時存爲世珍沒亦見思嗟我獨邁曾是異玆寵非己榮涅豈吾淄捽兀窮廬酣飲賦詩識運知命疇能罔眷余今斯化可以無恨壽涉百齡身慕肥遁從老得終奚所復戀寒暑愈邁亡旣異存外姻晨來良友宵奔葬之中野以安其魂窅窅我行蕭蕭墓門奢恥宋臣儉笑王孫廓兮已滅慨焉已遐不封不樹日月遂過匪貴前譽孰重後歌人生實難死如之何嗚呼哀哉

傷逝賦

宋鮑照晨登南山望美中阿露團秋槿風捲寒蘿淒愴傷心悲如之何盡若窮煙離若剪弦如影滅地猶星隕天棄華宇於明世閉金扃於下泉永山河以自畢眇千齡而弗旋思一言於向時邈眾代於古年逝稍遠而變體浸幽明而攺時覽篇迹之如旦婉遺意而在玆忽若謂其不然自惆悵而驚疑循堂廡而下降歷幃戶而升基服委襟而褫帶器蒙管而韜絲志存業而遺緒身先物而長辭豈重歡而可覯追前感之無期寒往暑來而不窮哀極樂反而有終燧已遷而禮革月旣逾而慶通心微微而就遠迹離離而絕容白日靄而回陰閨館寂而深重冀憑靈於前物佇美目乎房櫳徒望思於永久邈歸來其何從結單心於暮條掩行淚於晨風念沈悼而誰劇獨嬰哀於逝躬艸忌霜而逼秋人惡老而逼衰誠衰耄之可忌或甘願而志違彼一息之短景乃累恨之長暉尋平生之好丑成黃塵之是非將滅耶而尙在何有去而無歸惟桃李之零落生有促而非夭觀龜鶴之千祀年能富而情少反靈質於二塗亂感悅於雙抱日月飄而不畱命倏忽而誰保譬明隙之在梁如風露之停艸發迎憂而送華貌先悴而收藻共甘苦其幾人曾無得而偕老拂埃琴而抽思啟陳書而遐討自古來而有之夫何怨乎天道

臨終遺表

梁沈約臣約言臣抱疾彌畱迄今卽化形神欲離月已十數窮楚極毒無言以諭平日健時不言若此舉刀坐劍比此爲輕仰惟深入法門厲玆苦節內矜外恕實本人情伏願聖心重加推厲微臣臨途無復遺恨𨿽慚也善庶等鳴哀

爲王尙書遺表

唐房元齡臣某聞死生者天地之常數忠孝者臣子之本心某孝未立於家忠未報於國而桑楡遽迫風燭俄驚𨿽修短之分偶然而古今之嘆一也臣受性頑�昧於攝理常服石乳頗歷歲年始自去冬微覺發動皇慈軫念睿渥旁流特賜祕方兼傳要訣王人薦至驛騎載馳竊見聖心密聞天語方驗君臣之藥克旋瞑眩之功碎首微軀無階上答將謂載安營魄更長皮膚得沾雨露之慈可延犬馬之命不悟才微任重福過災生從此月十二日已後舊疾再發气緒羸憊心慮沈綿徒加藥餌竟未瘳損自三十二日已後轉覺危惙生意寂寥視陰恐盡渴日不足臣自揣度必難保全𨿽覆載所容亭育之恩至廣且鬼神不捨膏肓之計已成永辭明聖憂在漏刻臣自荷深恩謬居方鎭三承寵命六變霜星撫俗臨戎幸無敗闕此皆陛下聖謨弘貸元貺昭宣誓欲乘此遭逢少施勞�使千載之後知聖代有守土之臣焉永懷楊僕之移關常念於牟之戀闕是以仍歲抗表備述本誠瞻望軒墀冀獲朝覲儻丹誠曲遂元鑑俯從則臣此生沒齒無恨豈意隱慝爲咎至誠不通徒知生也有涯何遽死之將至行潦微波望朝宗而先竭衰楊弱質待歲寒而已雕無由假魯陽之戈空想結杜回之艸伏惟聖念俯察哀懷仰天無聲伏表流涕無任感戀歔欷之至

代僕射濮陽公遺表

李商隱臣某言臣聞螻蟻知雨𨿽通感於元天蒲柳望秋必雕華於厚夜況臣攝生寡要將命無方寒暑頓侵精神坐竭乏傳薪之火余焰幾何隙無畱影之駒殘光卽盡叩心戀闕忍死封章叫白日而不回望靑天而永訣臣某中謝臣𨿽忝望族本實將家自先臣出郊圻遇任大國靜無師旅被服元化翺翔盛時遂與季弟參無俱以詞�就貢久而不調因以上書自薦求通幹時願試蕓香作吏始筮仕於徳宗瑞節臨戎復分憂於陛下𨿽性分有限而忠誠不移固無韓彭爲將之能實慕趙竇散財之義兩逾嶺嶠四建牙旗約己潔身絕甘分少良田五頃慮莫及於子孫厚祿萬鍾惠頗沾於賓客恭承詔命以守藩條而掌事者徒以元和中呂元膺畱守東都李師古潛謀洛邑托以郡邸入之甲兵臣當時爲元膺賓僚值師古竊發藍衫不脫竹簡仍持因爲麾兵虜其明帥遂以將材相許戎統見期頡頑遐途纂修舊服光榮以再遷授頻仍昨者分領許昌兼臨河內當上黨阻兵之始是孽童拒詔之初臣方將奮勵疲駑指揮精銳所冀解鞍赤狄息駕晉城大攘蜂蠆之羣以雪人神之憤自前月某日後軍聲大振賊勢稍衰人一其心士百其勇燕頷有相曾無定遠之期馬革裹屍實負伏波之願而精誠靡著素心見違援枹之意方堅就木之期俄及忽自今月某日疾生腹藏獘及筋骸藥劑之攻擊愈深神理之禱祠無益固已謄名鬼籙收气人寰復燃無望於死灰更起難同於僕樹然臣素窺長者曾慕達人省於變化之端粗識死生之理豈其有貪富貴敢冀延長但以未報國恩未誅賊黨視冑長免對弓莫彎思犬馬以自悲悼鐘漏之先迫志有所在傷如之何撫節而乏淚以流伏弢而無血可臣某中謝其行營三軍已舉牒差某官某河陽畱務差某官某懷州畱務差某官某訖並皆授之方略各有司存至於旬日必無逗撓臣又伏思任司農大卿之日授忠武統帥之時紫殿承恩彤庭入對躬膽堯日親沐舜風獲睹陛下神武之姿獲聞陛下憂勤之旨卽北蕃小寇東土微妖亦何足煩陛下之甲兵污陛下之鈇鑕伏望時推明略光闡睿圖內則收徳裕讓夷紳弦之嘉謨外則任彥佐允達宰沔之威力廓淸華夏昭薦祖宗然後廢玉勒成鏤金垂烈臣𨿽百死復何恨焉臣精爽已虧言辭失次气無復續蒙以纊而莫勝口不能言飯用貝而何益故園千里明君萬年永將覆載之恩長入幽明之路殘魂不昧𨿽溫序之思歸枯骨有知遇杜回而必抗回望聖代哀號不能無任荒惙攀戀之至

代安平公遺表

前人臣某言臣聞風葉露華榮落之姿何定夏朝冬日短長之數難移臣幸屬昌期謬登貴位行年五十五歷官三十三念犬馬之常期死亦非夭柰君親之厚施生以無酬是以時及含珠命余屬纊心猶向闕手尙封章撫躬而气息奄然戀生而方寸亂矣臣某中謝臣少而羇屑長乃遭逢常將直道而行實以明經入仕王畿作吏非州縣之職徒勞侯國從知愧軍旅之事未學憲宗皇帝謂臣剛決擢以憲司穆宗皇帝謂臣才能登之郎選忝霜威而無所摧拉歷星紀而有紊次纏旋屬皇帝陛下大明禦宇至道承幹澄汰之初臣不居有過超擢之際臣獨出常倫髙選掖垣箴規未效入居瑣闥論駁無聞自去年秋來典河關兼臨甸服惟當靜而阜俗淸以繩姦粗致丰腴幸逃逋責豈意陛下謂臣奄有三縣未稱其能謂臣出以一麾未足爲貴爰降綸綍移之藩方錫以海隅與之嶽鎭將吾君之驍果萬計使得齊聯吾君之牧伯三人以居巡屬時𨿽相羨臣實深憂旣辱聖恩果遭鬼瞰況臣素無微恙未及大年方思髙掛饋魚不燃官燭成陛下比屋可封之化分陛下一夫不獲之憂志願未伸大期俄迫忽自今月十日夜暴染霍亂並兩脇气當時檢驗方書煎和藥物百計療治竟無痊除至十一日辰時轉加困劇漸不支持想彼孤魂猶懷岱嶽念玆二豎徒訪秦醫對印執符碎心殞首人之到此命也如何戀深而乏力以言泣盡而無血可繼臣某誠哀誠戀頓首頓首臣當道三軍將士準前使李文悅例差監軍使元順通勾當訖臣與順通𨿽近同王事已備見公才假之統臨必能和協其團練觀察兩使事差都團練巡官盧涇勾當訖臣亦授之方略示以規模伏惟聖明不至憂軫臣精神危促言詞爽錯行當窮塵埋骨枯木容身螻蟻卜鄰烏鳶食祭黃河兩曲長安幾千生入舊關望絕班超之請力封陳奏痛深來歙之辭回望昭代不勝荒惙眷戀之至謹差某奉表代辭以聞

生死部紀事三宋史錢氏世家錢俶雍熙元年攺封漢南國王四年春出爲武勝軍節度攺封南陽國王俶久被病詔免入辭將發賜玉束帶金唾壺�盎等朝廷遣使賜生辰器幣與使者宴飲至暮有大流星墮正寢前光燭一庭是夕暴卒年六十俶以天成四年八月二十四日生至是八月二十四日卒復與父元瓘卒日同人皆異之楓窗小牘吳越忠懿王以天成四年八月二十四日四鼓生以端拱元年八月二十四日四鼓薨年政六十是夕大流星墜於正寢之上光燭滿庭南唐書後主本紀後主太平興國三年七月辛卯殂年四十二是日七夕也後主蓋以是日生聞見後錄李王煜以太平興國三年七月七日生日錢王俶以雍熙四年八月二十四日生日皆與賜器幣中使燕罷暴死並見國史宋史宋琪傳至道二年春琪拜右僕射特令月給實奉一百千又以其衰老詔許五日一朝是年九月被病令其子貽序秉筆授辭作多幸老民敍大抵謂洪範五福人所難全而己兼有之實天幸也又口占遺表數百字而卒王禹偁傳禹偁出知黃州四年州境二虎鬥其一死食之殆半羣雞夜鳴經月不止冬雷暴作禹偁手疏引洪範傳陳戒且自劾上遣內侍乘驛勞問醮禳之詢日官云守土者當其咎上惜禹偁才是日命徙蘄州禹偁上表謝有宣室鬼神之問不望生還茂陵封禪之書止期身後之語上異之果至郡未逾月而卒年四十八孫奭傳奭以太子少傅致仕疾甚徙正寢屏婢妾謂子瑜曰無令我死婦人之手卒奏至帝謂張士遜曰朕方欲召奭還而奭遂死矣嗟惜者久之罷朝一日贈左僕射謚曰宣種放傳放大中祥符歸山八年十一月乙丑晨興忽取前後章疏稿悉焚之服道士衣召諸生會飲於次酒數行而卒李瀆傳瀆素嗜酒人或勉之答曰扶羸養疾捨此莫可從吾所好以盡餘年不亦樂乎嘗語諸子曰山水足以娛情苟遇醉而卒吾之願也吾將與爾永訣爾輩當常在左右卽設外寢與諸子同處一日忽曰適有人至牀下誦詩云行到水窮處不知天盡時言訖不見吾當逝矣亟取瑩集七十編洎書畫付諸子促家人置酒頃之卒澠水燕談錄陜右魏處士野蒲中李徵君瀆乃中表也俱有髙節以吟詠相善野於東郊鑿土室方丈蔭以修竹泉流其前曰樂天洞瀆結茅齋中條之陰曰浮雲堂皆有瀟灑之趣每乘興相過賦詩飲酒累日乃去一日瀆過野曰前夕恍惚若夢中牀下有人曰行到水窮處未知天盡時卽正其誤曰盍云坐看雲起時對曰此浮雲安得興起耶瀆命此必死期故來訪別還家未幾年卒宋史張詠傳初詠與靑州傅霖少同學霖隱不仕詠旣顯求霖者三十年不可得至是來謁閽吏曰傅霖請見詠責之曰傅先生天下賢士吾尙不得爲友汝何人敢名之霖笑曰別子一世尙爾邪是豈知世間有傅霖者乎詠問昔何隱今何出霖曰子將去矣來報子爾詠曰詠亦自知之霖曰知復何言翌日別去後一月而詠卒年七十贈左僕射謚忠定國老談苑張詠爲兵部尙書臨終上疏言丁謂姦邪用之亂國願殺之以謝天下田錫爲諫議大夫疾亟進遺表眞宗宣禦醫上藥馳往已無及矣俄召宰相對袖其表而示之且曰朕自臨大寶閱是表多矣非祈澤宗族則希恩子孫未有如錫生死以國家爲慮而儆戒於朕興嘆久之命優其贈典宋史王旦傳旦與楊億素厚延至臥內請撰遺表且言爲宰輔不可以將盡之言爲宗親求官止敍生平遭遇願日親庶政進用賢士少減焦勞之意仍戒子弟我家盛名淸徳當務儉素保守門風不得事於泰侈勿爲厚葬以金寶置柩中表上眞宗嘆之遂幸其第賜白金五千兩旦作奏辭之�末自益四句云益懼多藏況無所用見欲散施以息咎殃卽舁至內闥詔不許還至門旦已薨續湘山野錄本朝眷待耆徳於儀物之盛惟王文貞公也病深屢乞骸不允扶掖求對於便坐面懇之眞宗遣皇太子出幕拜畱曰吾方以卿翼吾兒卿瘦瘠殆此朕安敢彊翊日冊拜太尉詔禮官艸儀就都堂赴上五日一起居起居日入中書預參決遇軍國重事不限時日並入至病之革公召楊文公於臥內囑以後事曰吾深厭煩惱慕釋典願未來世得爲苾芻林間宴坐觀心爲樂將易簀之時君爲我剃除須髮服壞色衣勿以金銀之物置棺內用茶毗火葬之法藏骨先塋之側起一茆塔用酬夙願吾𨿽深戒子弟恐其拘族囑子叮嚀告之又曰仗子撰遺表但罄敍感戀而已愼毋及姻戚大年謂曰餘事敢不一一拜教若剃髮三衣之事此必難遵公三公也萬一薨奄鑾輅必有祓祧之臨自當斂贈公衮豈可加於僧體乎至薨太年與諸孤協議但以三衣置柩中不藏寶貨而已壽六十一配享眞宗廟庭鄰幾雜誌張樞言說楊大年臨卒戒家人曰吾頂赤趺坐汝輩勿哭驚吾旣而果然家人驚懇財復寤而寢遂卒釋教頂赤生天腹赤生人足赤沈滯宋史聶冠卿傳冠卿入翰林爲學士一日墜笏上前帝憫冠卿喪毀羸瘠旣退賜禁中湯劑未幾告歸葬親至揚州卒詔以其弟太常博士世卿通判宣州初冠卿監延丰倉掘地得古磚有隸書字半漫滅其可辧者云公先世餌霞棲雲髙尙不仕累石於江濱又云昭王大丞相聶又雲水龍夜號夕雞駭飛其年九月十二日卒年五十有五冠卿始見而惡之至是校所卒歲月及其享年無少異者澠水燕談錄太子賓客謝濤生平淸愼恬於榮利晚節乞知西臺尋分務洛中接賓客屏去外事日覽舊史一編以待賓話將終前一日夢中見詩一章覺呼其孫景初錄之曰百年事業一張紙千古英雄一窖塵惟有炳然周孔教至今仁義浸生民足以見仁義著乎神明故至死而不亂也陳文惠將終前一日自爲墓志曰宋有潁川先生堯佐字希元道號智餘子年八十不爲夭官一品不爲賤使臣納祿不爲辱三者粗備歸息於先秦國大夫仲兄丞相棲神之域吾何恨哉宋史陳堯咨傳堯咨徙天雄軍所居棟摧大星霣於庭散爲白气已而卒寇準傳準天聖元年徙衡州司馬初太宗嘗得通天犀命工爲二帶一以賜準及是準遣人取自洛中旣至數日沐浴具朝服束帶北面再拜呼左右趣設臥具就榻而卒東軒筆錄丁晉公臨終前半月已不食但焚香危坐默誦佛書以沈香煎湯時時呷少許啟手足之際付囑後事神識不亂正衣冠奄然化去鄰幾雜誌李昉相致仕後陪位南郊病傷寒卒子宗諤內翰爲玉淸昭應宮副使自齋所得疾卒宗諤子昭述右丞祫享告奏景靈得疾卒三世皆死於祠祭之所宋史王曾傳曾以左僕射資政殿大學士判鄆州寶元元年冬大星晨墜其寢左右驚告曾曰後一月當知之如期而薨喬執中傳執中以寶文閣待制知鄆州執中寬厚有仁心屢典刑獄雪活以百數明年夢神人畀以騎都尉詰旦爲客言之少焉談笑而逝年六十三富弼傳弼薨年八十手封遺奏使其子紹庭上之其大略云陛下卽位之初邪臣納說圖任之際聽受失宜上誤聰明浸成禍患今上自輔臣下及多士畏禍圖利習成敝風忠詞讜論無復上達臣老病將死尙何顧求特以不忍上負聖明輒傾肝膽冀哀憐愚忠曲垂采納去年永樂之役兵民死亡者數十萬今久戍未解百姓困窮豈諱過恥敗不思救禍之時乎天地至仁寧與羌夷校曲直勝負願歸其侵地休兵息民使關陜之間稍遂生理兼陜西再團保甲又葺教場州縣奉行勢侔星火人情惶駭難以復用不若寢罷以綏懷之臣之所陳急於濟事若夫要道則在聖人所存與所用之人君子小人之辧耳陛下審觀天下之勢豈以爲無足慮耶帝覽奏震悼輟朝三日續湘山野錄李相簡穆公沆嘗被同年馬亮責之曰外議以兄爲無口匏公笑曰吾居政府然無長才但中外所陳利害一切報罷聊以此補國爾今國家防制纖悉密若凝脂苟或徇所陳一一行之則所傷實多陸象先曰庸人撓正正所謂也憸人苟一時之進豈念於民邪公薨沐浴右脇而逝七日盛暑中方斂不聞腐气信履踐之明效也冷齋夜話尹師魯謫官過大梁與一老衲語師魯曰以退靜爲樂衲曰孰若退靜兩忘師魯頓若有所得及移鄧州時範文正守南陽師魯手書與文正別文正馳至則師魯已沐浴衣冠而坐少頃而化文正哭之甚哀師魯忽舉首曰已與公別安用復來文正驚問所以師魯笑曰死生常理也何文正不達此又問後事曰此在公耳乃揖希文復逝俄頃又舉手謂文正曰亦無鬼亦無恐怖言訖長逝沈存中曰師魯所養至此可謂有力然尙未脫有無之見何也得非退靜兩忘尙存胸中乎獨無爲子楊次公曰存中識樂矣然未識樂之忘也聞見前錄呂獻可病手書以墓銘委司馬溫公公亟省之獻可已瞑目矣公伏而呼之曰更有以見囑乎獻可復開目曰天下事尙可爲君實其自愛遂閉目以絕聞見前錄伊川丈人與李夫人因山行於雲霧間見大黑猿有感夫人遂孕臨蓐時慈烏滿庭人以爲瑞是生康節公公初生發被面有齒能呼母七歲戲於庭蟻穴中豁然別見天日雲气往來久之以告夫人夫人至無所見禁勿言旣長遊學晉州山路馬突同墜深澗中從者攀緣下尋公無所傷惟壞一帽熙寧十年公年六十七矣夏六月屬微疾一日晝睡覺且言曰吾夢旌旗鶴雁自空而下下導吾行亂山與司馬君實呂晦叔諸公相分別於一驛亭回視其壁間有大書四字曰千秋萬歲吾神往矣無以醫藥相逼也嗚呼異哉靑箱雜記楊文公深達性理精悟禪觀捐館時作偈曰漚生復漚滅二法本來齊要識眞歸處趙州東院西丞相王公隨亦悟性理捐館時知河陽作偈曰畫堂燈已滅彈指向誰說去住本尋常春風掃殘雪是夕薨淩晨大雪實正月六日道山淸話彭汝礪久在侍從剛明正直朝野推重晚娶宋氏婦有姿色器資承順惟恐不及後出守九江病中忽索紙筆大書云宿世冤家五年夫婦從今以往不打這鼓投筆而逝宋史杜衍傳衍卒年八十贈司徒兼侍中謚正獻戒其子努力忠孝斂以一枕一席小壙卑冢以葬自作遺疏其略曰無以久安而忽邊防無以旣富而輕財用宜早建儲副以安人心語不及私宋祁傳祁進工部尙書以羸疾請便醫藥入判尙書都省逾月拜翰林學士承旨詔遇入直許一子主湯藥復爲羣牧使尋卒遺奏曰陛下享國四十年東宮虛位天下系望人心未安爲社稷深計莫若擇宗室賢材進爵親王爲匕鬯之主若六宮有就館之慶聖嗣蕃衍則宗子降封郡王以避正嫡此定人心防禍患之大計也又自爲志銘及治戒以授其子三日斂三月葬愼無爲流俗陰陽拘忌也棺用雜木漆其四會三塗卽止使數十年足以臘吾骸朽衣巾而已毋以金銅雜物置冢中且吾學不名家文章僅及中人不足垂後爲吏在良二千石下勿請謚勿受贈典冢上植五株柏墳髙三尺石翁仲他獸不得用若等不可違命若等兄弟十四人惟二孺兒未仕以此諉莒公莒公在若等不孤矣代淵傳淵以太子中允致仕謝絕諸生著周易旨要老佛雜說數十篇田況上其書自太常丞攺祠部員外郎晚年菜食巾褐山林間自號虛一子長吏歲時致問淡然與對略不及私嘉佑二年九月有癡召術士擇日云丙申吉頷之是日沐浴而絕夢溪筆談吳人鄭夷甫少年登科有美才嘉佑中監髙郵軍稅務嘗遇一術士能推人死期無不驗者令推其命不過三十五歲憂傷感嘆殆不可堪人有勸其讀老莊以自廣久之潤州金山一僧端坐與人談笑間遂化去夷甫聞之喟然嘆息曰旣不得壽得如此僧復何憾哉乃從佛者授首楞嚴經往還吳中歲餘忽有所見曰生死之理我知之矣遂釋然放懷無復芥蒂後調封州判官預知死日先期旬日作書與交遊親戚敍訣及次敍家事備盡至期沐浴更衣公捨外有小園面溪一亭潔飾夷甫至其間親督人灑掃及焚香揮手指畫之間屹然立化家人奔出呼之已僵矣亭亭如植木一手猶作指畫之狀郡守而下少時皆至士民觀者如墻明日乃就斂髙郵崔伯易爲墓誌略敍其事予與夷甫遠親知之甚詳士人中蓋未曾有此事淸波雜誌狄武襄赴陳州不懌語所親曰靑此行必死問其然曰陳州出一梨子號靑沙爛今去本州靑必爛死一時𨿽笑之未幾果卒初實戲談適會其死耳宋史髙懌傳懌嘉佑中除光祿寺丞固辭夢道士持素書聘爲白鹿洞主卒包恢傳恢年八十有七臨終舉盧懷愼臥簀窮約事戒諸子斂以深衣作書別親戚而後卒有光隕其地遺表聞帝輟朝贈少保謚文肅賻銀絹五百聞見前錄伯溫上世範陽以中直篤實讀書謹禮爲家法大父伊川丈人尢質直平生不妄笑語年七十有九以治平四年正月初一日捐館初無疾不食飲水者累日除夜康節先公以下侍立左右伯溫方七歲大父鐘愛之亦立其傍大父曰吾及新年往矣康節先公以下皆掩泣大父止之曰吾兒以布衣名動朝廷子孫皆力學孝謹吾瞑目無憾何用哭大父平日喜用大杯飲酒謂康節先公曰酌酒與汝別康節同叔父滿酌大杯以獻大父一舉而盡再酌飲及半气息微矣謂康節曰吾平生不害物不妄言自度無罪卽死以肉祭勿做佛事亂吾教無令吾死婦人手汝兄弟候吾就小殮方令家之人哭勿叫號俾我失路康節先公泣涕以從康節謀葬大父與程正叔先生同卜地於伊川神陰原不盡用葬書大抵以五音擇地以昭穆序葬陰陽拘忌之說皆所不信以是年十月初三日葬開棺大父顏貌如生伯溫尙記之熙寧十年夏康節先公感微疾气日益耗神日益明笑謂司馬溫公曰某欲觀化一巡如何溫公曰先生未應至此康節先公曰死生常事耳張橫渠先生喜論命來問疾因曰先生論命否當推之康節先公曰若天命則知之世俗所謂命則不知也橫渠曰先生知天命矣某尙何言程伊川曰先生至此他人無以爲力願自主張康節先公曰平生學道豈不知此然亦無可主張時康節正寢諸公議後事於外有欲葬近洛城者康節先公已知呼伯溫入曰諸公欲以近城地葬我不可當從伊川先塋耳七月初四日大書詩一章曰生於太平世長於太平世死於太平世客問年幾何六十有七歲俯仰天地間浩然獨無愧以是夜五更捐館其治命如大父伯溫不敢違先是康節先公每展伊川大父墓中塗上官店必過孝傑殿丞家孝傑從康節先公最早孝傑死有八子康節先公遇之如子侄每過之則迎拜侍立左右甚恭康節先公捐館之年寒食過之謂諸子曰吾再經此與今日異矣諸子不敢問至葬喪車及上官店諸子泣而言之以爲異張景觀字臨之學行甚髙康節先公喜之將赴涪州武龍尉告別康節先公泣數行下謂曰吾不見子之歸矣張峋字子堅康節先公於門弟子中謂可語道者赴調京師康節先公愀然色變曰吾老矣不復相見也皆是年之春也嗚呼康節先公所以預知者何止此哉伯溫不肖不能有所述也惟修身俟死下從九原耳尙追憶其遺言以示子孫筆記黃長睿遭會稽公之喪廣讀佛書恍若有悟遂篤好之嘗作西方淨土發願記將殆之夕沐浴易衣西向念佛而逝東軒筆錄劉丞相沆鎭陳州日鄭獬經由丞相爲啟宴於外庭使妓樂迎引至通衢有朱衣樂人�旨公性卞急遽杖於馬前旣卽席酒數行而公得疾舁還府衙而終先是張侍讀環夢公馬前有一朱衣人被血而立至是果有此變梅堯臣爲公挽詞詩二首具載其事云處外諸侯重居朝聖主知祅逢庚子日夢異戊丁時歸�江山遠凝笳道路悲欲傳千古迹佐世本無爲古今皆可見富貴不常存歌者未離席弔賓俄在門朱輪空返轍淥酒尙盈樽人事固如此令名貽後昆老學庵筆記元丰間有兪充者諂事中官王中正中正每極口稱之一日充死中正輒侍神廟言充非獨吏事過人遠甚參禪亦超然悟解今談笑而終略無疾恙上亦稱嘆以語中官李舜舉舜舉素敢言對曰以臣觀之止是猝死耳人重其直東軒筆錄熙寧三年京輔猛風大雪艸木皆稼厚者冰及數寸旣而華山震阜頭谷圮折數十百丈蕩搖十餘里覆壓甚眾唐天寶中冰稼而寧王死故當時諺曰冬淩樹稼達官怕又詩有泰山其頹哲人其萎之說眾謂大臣當之未數年而司徒侍中魏國韓公琦薨王荊公作挽詞略曰冰稼嘗聞達官怕山頹今見哲人萎蓋謂是也韓魏公以病乞鄕郡遂以使相侍中判相州旣而疾革一夕星隕於園中櫪馬皆鳴翊日公薨上爲神道碑具述其事王安國熙寧六年冬直宿崇文院夢有邀之至海上見海中宮殿甚盛其中樂作笙簫鼓吹之伎甚眾題其宮曰靈芝宮邀平甫者欲與之俱往焉有人在宮側隔水止之曰時未至且令去它日迎之至此平甫恍然夢覺禁中已鳴鐘矣平甫頗自負其不凡爲詩紀之曰萬頃波濤木葉飛笙簫宮殿號靈芝揮毫不是人間世長樂鐘來夢覺時後四年平甫卒其家哭訊之曰君嘗夢往靈芝宮其果然乎當以兆告我是夕暮奠若有音聲接於人者其家復哭以錢卜之曰往靈芝宮其果然乎卜曰然又三年太常寺曾阜夢與平甫會因弔之曰平甫不幸早世今所處良苦如何但見平甫笑不止傍一人曰平甫已列仙官矣其樂非塵世比也阜方喜甚而寤聞見近錄李文靖端默寡言堂下花檻頹圮經歲不問魚軒一日語之文靖不答累以爲言文靖曰豈以此故動吾一念哉亦不之問旣薨盛夏顏色不變吐香如蓮花七日不滅老學庵筆記張文潛三子秬稭和皆中進士第秬稭在陳死於兵和爲陜府教官歸葬二兄復遇盜見殺文潛遂亡後可哀也宋史兪汝尙傳汝尙以屯田郎中致仕蘇軾蘇轍孫覺李常皆賦詩文嘆美之優遊數年當六月䢐暑寢室不可居出捨於門妻黃就視之汝尙曰人生七十者希吾與夫人皆過之可以行矣妻應曰然則我先去後三日卒汝尙庀其喪爲作銘召諸子告曰吾亦從此逝矣隱幾而終相去才十日談圃兪次尙與其妻素達理性次尙病呼其妻曰我將死時次尙二子在外妻曰我欲先死君俟諸子至未晚也其妻奄然而化次尙爲文志其墓已而諸子至明日告曰吾亦行矣卽燻沐趺坐而化竹坡詩話郭功父晚年不廢作詩一日夢中作遊采石二詩明日書以示人曰予決非久於世者人問其故功父曰余近時有欲尋鐵索排橋處只有楊花慘客愁之句豈特非余平日所能到𨿽前人亦未嘗有也忽得之不祥不逾月果死李端叔聞而笑曰不知杜少陵如何活得許多歲墨莊漫錄蔡丞相確持正嘗有治命遺訓云吾沒之後斂以平日閒居之服棺但足以周衣衾作壙不得過楚公葬時制棺前設一坐陳瓦器以衣衾巾履數事及筆硯置左右自初斂至於祖載襄葬悉從簡質稱吾平生毋煩公家毋幹恩典毋受賻遺毋求人作埋銘神道碑二處但刻石云宋淸源蔡某墓而紀葬之歲月於其旁可矣夫達人君子安於性命之際而不憂窮乎死生之變而不惑超然自得與道消息生以形骸爲寓死奚丘隴之念哉吾𨿽鄙薄亦粗聞大道之方矣欲效楊王孫與沐徳信則必傷汝曹之意又幹矯俗之稱故命送終聊爲中制將使子孫近者視吾藏足以無憾遠尙及見吾墓道之石足以伸敬如是而已汝曹其遵吾言愼勿易也其字畫淸勁髙如六朝人書其言可法也鄰幾雜誌梅聖兪云叔父爲陜西漕知客卒浴殮畢他婢欲竊其衣其屍熱如火驚告家人遂傳於外或云不祥此當有重喪俄而嬸氏卒泊宅編朝奉郎李遘知興化軍時蔡君謨襄自福帥尋罷歸鄕病革以後事屬李守守夜夢神人紫綬金章從數百鬼物升廳與守云迓代者守問何神代者復何人神曰予閻羅王蔡襄當代我明日蔡公薨李作挽詞有不向人間爲冢宰卻歸地下作閻王之句蓋實錄也過庭錄彭思永字季長歷陽人微時常夢人告曰爾生爲兩制死往秦州季長異其事嘗語於親識間彭拜禦史中丞未幾除知秦州彭母尙無恙深疑其行因告執政者曰定數固不可逃柰老母在執政憐其意且預知其說乃奏易江寧季長大喜奉親之任至淮更促裝登舟一夕感疾而卒蓋秦淮亭下舟中也果如其夢東坡志林錢塘壽禪師本北郭稅務專知官每見魚�輒買放生以是破家後遂盜官錢爲放生之用事發坐死領赴市矣吳越錢王使人視之若悲懼如常人卽殺之否則捨之禪師淡然無異也乃捨之遂出家得法眼淨禪師應以市曹得度故菩薩乃見市曹以度以學出生死法得向死地走之一遭抵三十年修行吾竄逐海上去死地稍近當於此證阿羅漢果談圃吳頤云荊公薨之前一歲淩晨閽者見一蓬頭小靑衣送白楊木笏裹以靑布荊公惡甚棄之墻下曰明年祖龍死予因言唐相趙憬將薨長安諸城門金吾見一小兒衣豹犢鼻攜五色繩子覓趙相公不旬日憬薨此相類也墨莊漫錄荊公病革甚吳夫人令蔡元度詣茅山謁劉混康問狀劉曰公之病不可爲已適見道士數十人往迎公前二人執旛旛面有字若金書然左曰中函法性右曰外習塵紛元度自言如此或者又云荊公臨薨頗有陰譴怪異之事與此不同未知孰是冷齋夜話蔡元度焚黃余杭舟次泗州病亟僧伽塔吐光射其舟萬人瞻仰中有棺呈露士大夫知元度不起矣至髙郵而歿元度生於髙郵而死於此亦異矣世言元度蓋僧伽侍者木叉之後身初以爲誕今乃信然老學庵筆記李公擇孫莘老平時至相親厚皆終於禦史中丞元佑五年二月二日公擇卒三日莘老卒先後才一日春渚紀聞東坡先生稱景文博學能詩凜凜有英气如三國陳元龍之流元佑五年坡守錢塘景文爲東南將領佐公開治西湖日由萬松嶺以至新堤坡在潁州和景文詩有萬松嶺上黃千葉載酒年年踏松雪劉郎去後誰復來花下有人愁斷絕謂此後坡薦景文得隰州以歿景文晚歲常夢與晉文公神友夢中酬唱甚多家有編錄旣至隰州三日謁神祠出東城所歷之地及拜瞻神像曉然夢中往還文公及每至所在也一日夢文公云已受帝旨得景文爲代月餘景文得疾郡人有宿郊外者見郡守嚴衛而入文公祠中淩晨趨府公已屬纊矣桯史葉丞相衡罷相歸金華裏居不復問時事但召布衣交日飲亡何一日覺意中忽忽不怡問諸客曰某且死所恨未知死後佳否耳一士人在下坐作而對曰佳甚丞相驚顧問何以知之曰使死而不佳死者皆逃歸矣一死不返是以知其佳也滿坐皆笑明年丞相竟不起王中父觀之宰徳化暇日爲余戲言士人姓金滑稽人也宋史陳塤傳塤知溫州以言罷忽臥疾戒其子抽架上書占之得呂祖謙文集其墓志曰祖謙生於丁巳歲沒於辛丑歲塤曰異哉我生於慶元丁巳今歲在辛丑於是一甲矣吾死矣夫郎簡傳簡導引服餌晚歲顏如丹花尢好醫術人有疾多自處方以療之有集驗方數十行於世一日謂其子絜曰吾退居十五年未嘗小不懌今意惓豈不逝歟就寢而絕秦觀傳觀徙雷州徽宗立復宣徳郎放還至藤州出遊華光亭爲客道夢中長短句索水欲飲水至笑視之而卒先自作挽詞其語哀甚讀者悲傷之年五十三有文集四十卷觀長於議論文麗而思深及死軾聞之嘆曰少遊不幸死道路哀哉世豈復有斯人乎蔡幼學傳幼學權兵部尙書兼太子詹事一夕感異夢星隕於屋西南隅遂卒年六十四鄧孝甫傳孝甫字成之臨川人第進士歷陳畱尉萬載永明令知上饒縣積官奉議郎提點開封府界河渠坐事去官遂閉戶著書不復言仕元符末詔求直言孝甫年八十一上書云亂天下者新法也末流之禍將不可勝言今宜以時更化純法祖宗因論熙寧而下權臣疊起欺世誤國歷指其事而枚數其人蔡京嫉之謂爲詆訕宗廟削籍羈筠州崇寧去黨碑釋逐臣同類者五十三人其五十人得歸惟孝甫與範柔中封覺民獨否遂卒於筠且死命幼孫名世執筆口占百餘言其略曰予自謂山中宰相虛有其才也自謂文昌先生虛有其詞也不得大用於盛世亦無憾焉蓋有天命爾春渚紀聞建中靖國元年陳無已以正字入館未幾得疾樓異試可時爲登封令夜夢無已見別行李匆甚樓問是行何之曰暫往杏園東坡少遊諸人在彼已久樓起視事而得參寥子報云無已逝矣冰華居士錢濟明丈嘗跋施能叟藏先生帖後云建中靖國元年先生以玉局還自嶺海四月自當塗寄十一詩且約同程徳儒至金山相候旣往迓之遂決議爲毗陵之居六月自儀眞避疾臨江再見於奔牛埭先生獨臥榻上徐起謂某曰萬里生還乃以後事相托也惟吾子由自再貶及歸不復一見而訣此痛難堪余無言者久之復曰某前在海外了得易書論語三書今盡以付子願勿以示人三十年後會有知者因取藏篋欲開而鑰失匙某曰某獲侍言方自此始何遽及是也卽遷寓孫氏館日往造見見必移時慨然追論往事且及人間出嶺海詩文相示時發一笑覺眉宇間秀爽之气照映坐人七月十二日疾少間曰今日有意喜近筆硯試爲濟明戲書數紙遂書惠州江月五詩明日又得跋桂酒頌自爾疾稍增至十五日而終老學庵筆記曾子宣以大觀元年八月二日卒其弟子開以三日卒先後才一日蔡京祖某父準及京皆以七月二十一日卒三世同忌日春渚紀聞金陵邵衍字仲昌篤實好學終老不倦年八十二以大觀四年五月十五日無疾而終臨終時一日顧謂其甥黃子文曰老子明日與甥訣矣疇昔之夜夢黃衣人召至一官府侍衛嚴肅據案而坐者冠服類王者謂余曰世傳后土詞瀆慢太甚汝亦藏本何也卽命黃衣人復引余過數城闕止一殿庭余傍視殿廡金碧奪目但寂不聞人語聲須臾簾間忽有呼邵衍者曰帝命汝爲圓眞相俾汝禁絕世所傳后土詞當何以處之餘對以傳者應死呼者曰可也乃卽日�職余拜命出門足蹶而覺所夢極明予亦欲吾家與甥知此詞之不可復傳志之志之子文未之深信翌日淩晨往視之衍謂子文曰甥更聽吾一頌卽舉聲髙唱曰𨿽然萬事了絕何用逢人更說今朝拂袖便行要�一輪明月言訖而終子文余侄婿也余亦素與仲昌遊雲揮麈後錄宣和庚子蔡元長當軸外祖曾空靑守山陽時方臘據二浙甚熾初元長怨陳瑩中以陳嘗上書詆文肅編置郡中欲外祖甘心焉旣至外祖極力照矚之適瑩中告病外祖卽令醫者朝夕診視具疾之進退與夫所供藥餌申官已而不起亦令作佛事僧眾下至凶肆之徒悉入狀用印系案僚吏以爲何至是外祖曰數日之後當知之已而朝廷遣淮南轉運使陸長民體究云盜賊方作未審陳瓘之死虛實外祖卽以案牘繳奏以聞人始服先見之明宋史孟珙傳珙以檢校少卿寧武軍節度使致仕終於江陵府治時九月戊午也是月朔大星隕於境內聲如雷薨之夕大風發屋折木訃至帝震悼輟朝賻銀絹各千特贈少師三贈至太師封吉國公謚忠襄廟曰威愛黃伯思傳伯思歷祕書郎服除至京夢人告曰子非久人間上帝有命典司文翰覺而書之不逾月以政和八年卒年四十蔡元定傳元定謫道州同其子沈行貽書訓諸子曰獨行不愧影獨寢不愧衾勿以吾得罪故遂懈一日謂沈曰可謝客吾欲安靜

生死部紀事一左傳莊公四年楚武王伐隨將齊入告夫人鄧曼曰余心蕩鄧曼嘆曰王祿盡矣盈而蕩天之道也先君其知之矣故臨武事將發大命而蕩王心焉若師徒無虧王薨於行國之福也王遂行卒於樠木之下文公十三年邾文公卜遷於繹史曰利於民而不利於君邾子曰苟利於民孤之利也天生民而樹之君以利之也民旣利矣孤必與焉左右曰命可長也君何弗爲邾子曰命在養民死之短長時也民苟利矣遷也吉莫如之遂遷於繹五月邾文公卒君子曰知命宣公三年冬鄭穆公卒初鄭文公有賤妾曰燕姞夢天使與己蘭曰余爲伯倏余而祖也以是爲而子以蘭有國香人服媚之如是旣而文公見之與之蘭而禦之辭曰妾不才幸而有子將不信敢徵蘭乎公曰諾生穆公名之曰蘭穆公有疾曰蘭死吾其死乎吾所以生也刈蘭而卒成公十年晉侯夢大厲被髮及地搏膺而踴曰殺余孫不義余得請於帝矣壞大門及寢門而入公懼入於室又壞戶公覺召桑田巫巫言如夢公曰何如曰不食新矣公疾病六月丙午晉侯欲麥使甸人獻麥饋人爲之召桑田巫示而殺之將食張如�陷而卒小臣有晨夢負公以登天及日中負晉侯出諸�遂以爲殉說苑立節篇楚莊王獵於云夢射科雉得之申公子倍攻而奪之王將殺之大夫諫曰子倍自好也爭王雉必有說王姑察之不出三月子倍病而死邲之戰楚大勝晉歸而賞功申公子倍之弟進請賞於王曰人之有功也賞於車下王曰奚謂也對曰臣之兄讀故記曰射科雉者不出三月必死臣之兄爭而得之故夭死也王命發乎府而視之於記果有焉乃厚賞之左傳成公十七年聲伯夢涉洹或與己瓊瑰食之泣而爲瓊瑰盈其懷從而歌之曰齊洹之水贈我以瓊瑰歸乎歸乎瓊瑰盈吾懷乎懼不敢占也還至鄭壬申至於貍脤而占之曰余恐死故不敢占也今眾繁而從餘三年無傷也言之之莫而卒襄公十三年楚子疾告大夫曰不谷不徳少主社稷生十年而喪先君未及習師保之教訓而應受多福是以不徳而亡師於鄢以辱社稷爲大夫憂其弘多矣若以大夫之靈獲保首領以歿於地惟是春秋窀穸之事所以從先君於禰廟者請爲靈若厲大夫擇焉莫對及五命乃許秋楚共王卒十四年楚子囊還自伐吳卒將死遺言謂子庚必城郢君子謂子囊忠君薨不忘增其名將死不忘衛社稷可不謂忠乎十八年晉侯伐齊十九年春諸侯還自沂上荀偃癉疽生瘍於頭濟河及著雍病目出大夫先歸者皆反士�請見弗納請後曰鄭甥可二月甲寅卒而視不可含宣子盥而撫之曰事吳敢不如事主猶視欒懷子曰其爲未卒事於齊故也乎乃復撫之曰主苟終所不嗣事於齊者有如河乃瞑受含宣子出曰吾淺之爲丈夫也二十年衛�惠子疾召悼子曰吾得罪於君悔而無及也名藏在諸侯之策曰孫林父�殖出其君君入則掩之若能掩之則吾子也若不能猶有鬼神吾有餒而已不來食矣悼子許諾惠子遂卒晉語魯襄公使叔孫穆子來聘範宣子問焉曰人有言曰死而不朽何謂也穆子未對宣子曰昔�之祖自虞以上爲陶唐氏在夏爲禦龍氏在商爲豕韋氏在周爲唐杜氏周卑晉繼之爲範氏其此之謂乎對曰以豹之所聞此之謂世祿非不朽也魯先大夫臧文仲其身沒矣其言立於後世此之謂死而不朽左傳昭公七年九月公至自楚孟僖子病不能相禮乃講學之苟能禮者從之及其將死也召其大夫曰禮人之幹也無禮無以立吾聞將有達者曰孔丘聖人之後也而滅於宋其祖弗父何以有宋而授厲公及正考父佐戴武宣三命玆益共故其鼎銘云一命而僂再命而傴三命而俯循墻而走亦莫余敢侮饘於是鬻於是以糊余口其共也如是臧孫紇有言曰聖人有明徳者若不當世其後必有達人今其將在孔丘乎我若獲沒必屬說與何忌於夫子使事之而學禮焉以定其位故孟懿子與南宮敬叔師事仲尼仲尼曰能補過者君子也詩曰君子是則是效孟僖子可則效已矣莊子養生主篇老聃死秦失弔之三號而出弟子曰非夫子之友邪曰然然則弔焉若此可乎曰然始也吾以爲其人也而今非也向吾入而弔焉有老者哭之如哭其子少者哭之如哭其母彼其所以會之必有不蘄言而言不蘄哭而哭者是遁天倍情忘其所受古者謂之遁天之刑適來夫子時也適去夫子順也安時而處順哀樂不能入也古者謂是帝之縣解指窮於爲薪火傳也不知其盡也家語困誓篇史魚病將卒命其子曰吾在衛朝不能進蘧伯玉退彌子瑕是吾爲臣不能正君也生而不能正君則死無以成禮我死汝置屍牖下於我畢矣其子從之靈公弔焉怪而問焉其子以其父言告公公愕然失容曰是寡人之過也於是命之殯於客位進蘧伯玉而用之退彌子瑕而遠之孔子聞之曰古之列諫者死則已矣未有若史魚死而屍諫忠感其君者也不可謂直乎說苑辧物篇晉平公置酒虒祁之臺使郎中馬章布蒺藜於階上令人召師曠師曠至履而上堂平公曰安有人臣履而上人主堂者乎師曠解履刺足伏刺膝仰天而嘆公起引之曰今者與叟戲叟遽憂乎對曰憂夫肉自生虫而還自失也木自生蠹而還自刻也人自興妖而還自賊也五鼎之具不當生藜藿人主堂廟不當生蒺藜平公曰今爲之柰何師曠曰妖已在前無可柰何入來月八日修百官立太子君將死矣至來月八日平旦謂師曠曰叟以今日爲期寡人如何師曠不樂謁歸歸未幾而平公死乃知師曠神明矣史記衛世家蒯瞶奔宋靈公卒衛以輒爲君蒯瞶入國孔悝以登臺子路入曰太子焉用孔悝𨿽殺之必或繼之石乞孟黶敵子路以戈擊之割纓子路曰君子死冠不免結纓而死列子力命篇齊景公遊於牛山北臨其國城而流涕曰美哉國乎鬱鬱芊芊若何滴滴去此國而死乎使古無死者寡人將去斯而之何史孔梁丘據皆從而泣曰臣賴君之賜疏食惡肉可得而食駑馬稜車可得而乘也且猶不欲死而況吾君乎晏子獨笑於旁公雪涕而顧晏子曰寡人今日之遊悲孔與據皆從寡人而泣子之獨笑何也晏子對曰使賢者常守之則太公桓公將常守之矣使有勇者而常守之則莊公靈公將常守之矣數君者將守之吾君方將被蓑笠而立乎畎畝之中惟事之卹何暇念死乎則吾君又安得此位而立焉以其疊處之疊去之至於君也而獨爲之流涕是不仁也見不仁之君見諂諛之臣臣見此二者臣之所爲獨竊笑也景公慚焉舉觴自罰罰二臣者各二觴焉晏子雜下篇晏子病將死其妻曰夫子無欲言乎子曰吾恐死而俗變謹視爾家毋變爾俗也晏子病將死鑿楹納書焉謂其妻曰楹語也子壯而示之及壯發書之言曰布帛不可窮窮不可飾牛馬不可窮窮不可服士不可窮窮不可任國不可窮窮不可竊也左傳哀公六年秋七月楚子在城父將救陳卜戰不吉卜退不吉王曰然則死也再敗楚師不如死棄盟逃讎亦不如死死一也其死讎乎命公子申爲王不可則命公子結亦不可則命公子啟五辭而後許將戰王有疾庚寅昭王攻大冥卒於城父子閭退曰君王捨其子而讓羣臣敢忘君乎從君之命順也立君之子亦順也二順不可失也與子期子西謀潛師閉塗逆越女之子章立之而後還是歲也有云如眾赤鳥夾日以飛三日楚子使問諸周太史周太史曰其當王身乎若禜之可移於令尹司馬王曰除腹心之疾而置諸股肱何益不谷不有大過天其夭諸有罪受罰又焉移之遂弗禜初昭王有疾卜曰河爲祟王弗祭大夫請祭諸郊王曰三代命祀祭不越望江漢睢漳楚之望也禍福之至不是過也不谷𨿽不徳河非所獲罪也遂弗祭孔子曰楚昭王知大道矣其不失國也宜哉夏書曰惟彼陶唐帥彼天常有此冀方今失其行亂其紀綱乃滅而亡又曰允出玆在玆由己率常可矣莊子大宗師篇子祀子輿子犁子來四人相與語曰孰能以無爲首以生爲脊以死爲尻孰知死生存亡之一體者吾與之友矣四人相視而笑莫逆於心遂相爲友俄而子輿有病子祀往問之曰偉哉夫造物者將以予爲此拘拘也曲僂發背卜有五管頤隱於齊肩髙於頂句贅指天陰陽之气有沴其心間而無事跰�而鑑於井曰嗟乎夫造物者又將以予爲此拘拘也子祀曰汝惡之乎曰亡予何惡浸假而化予之左臂以爲雞予因以求時夜浸假而化予之右臂以爲彈予因以求鴞炙浸假而化予之尻以爲輪以神爲馬予因而乘之豈更駕哉且夫得者時也失者順也安時而處順哀樂不能入也此古之所謂縣解也而不能自解者物有結之且夫物不勝天久矣吾又何惡焉俄而子來有病喘喘然將死其妻子環而泣之子犁往問之曰叱避無怛化倚其戶與之語曰偉哉造化又將奚以汝爲將奚以汝適以汝爲鼠肝乎以汝爲虫臂乎子來曰父母於子東西南北惟命之從陰陽於人不翅於父母彼近吾死而我不聽我則悍矣彼何罪焉夫大塊載我以形勞我以生佚我以老息我以死故善吾生者乃所以善吾死也今大冶鑄金金踴躍曰我且必爲鏌大冶必以爲不祥之金今一犯人之形而曰人耳人耳夫造化者必以爲不祥之人今一以天地爲大鑪以造化爲大冶惡乎往而不可哉成然寐蘧然覺子桑戶孟子反子琴張三人相與友曰孰能相與於無相與相爲於無相爲孰能登天遊霧撓挑無極相忘以生無所終窮三人相視而笑莫逆於心遂相與友莫然有間而子桑戶死未葬孔子聞之使子貢往待事焉或編曲或鼓琴相和而歌曰嗟來桑戶乎嗟來桑戶乎而已反其眞而我猶爲人猗子貢趨而進曰敢問臨屍而歌禮乎二人相視而笑曰是惡知禮意子貢反以告孔子曰彼何人者邪修行無有而外其形骸臨屍而歌顏色不變無以命之彼何人者邪孔子曰彼遊方之外者也而丘遊方之內者也外內不相及而丘使女往弔之丘則陋矣彼方且與造物者爲人而遊乎天地之一气彼以生爲附贅縣疣以死爲決疣潰癰夫若然又惡知死生先後之所在假於異物托於同體忘其肝膽遺其耳目反復終始不知端倪芒然仿徨乎塵垢之外逍遙乎無爲之業彼又惡能憒憒然爲世俗之禮以觀眾人之耳目哉子貢曰然則夫子何方之依曰丘天之戮民也𨿽然吾與汝共之子貢曰敢問其方孔子曰魚相造乎水人相造乎道相造乎水者穿池而養給相造乎道者無事而生定故曰魚相忘乎江湖人相忘乎道衛子貢曰敢問畸人曰畸人者畸於人而侔於天故曰天之小人人之君子人之君子天之小人也顏回問仲尼曰孟孫才其母死哭泣無涕心中不戚居喪不哀無是三者以善喪蓋魯國固有無其實而得其名者乎回一怪之仲尼曰夫孟孫氏盡之矣進於知矣惟簡之而不得夫已有所簡矣孟孫氏不知所以生不知所以死不知就先不知就後若化爲物以待其所不知之化已乎且方將化惡知不化哉方將不化惡知已化哉吾特與汝其夢未始覺者邪且彼有骸形而無損心有旦宅而無情死孟孫氏特覺人哭亦哭是自其所以乃且也相與吾之耳矣庸詎知吾所謂吾之乎且汝夢爲鳥而厲乎天夢爲魚而沒於淵不識今之言者其覺者乎其夢者乎造適不及笑獻笑不及排安排而去化乃入於寥天一吳越春秋勾踐寢疾將卒謂太子興夷曰吾自禹之後承元常之徳蒙天靈之佑神祇之福從窮越之地藉楚之前鋒以摧吳王之干戈跨江涉淮從晉齊之地功徳巍巍自致於斯其可不誡乎夫霸者之後難以久立其愼之哉遂卒禮記檀弓趙文子所舉於晉國管庫之士七十有餘家生不交利死不屬其子焉孔子家語終記解孔子晨作負手曳杖逍遙於門而歌曰泰山其頹乎梁木其壞乎�人其萎乎旣歌而入當戶而坐子貢聞之曰泰山其頹則我將安仰梁木其壞吾將安仗�人其萎吾將安放夫子殆將病也遂趨而入夫子嘆而言曰賜女來何遲予疇昔夢坐奠於兩楹之間夏后氏殯於東階之上則猶在阼殷人殯於兩楹之間卽與賓主夾之周人殯於西階之上則猶賓之而丘也殷人也夫明王不興則天下其孰能宗余余逮將死遂寢病七日而終時年七十三矣哀公誄曰昊天不弔不�遺一老俾屏餘一人以在位煢煢余在疚於乎哀哉尼父無自律禮記檀弓成子髙寢疾慶遺入請曰子之病革矣如至乎大病則如之何子髙曰吾聞之也生有益於人死不害於人吾縱生無益於人吾可以死害於人乎哉我死則擇不食之地而葬我焉按注不食之地謂不耕墾之土衛有太史曰柳莊寢疾公曰若疾革𨿽當祭必告公再拜稽首請於屍曰有臣柳莊也者非寡人之臣社稷之臣也聞之死請往不釋服而往遂以襚之與之邑裘氏與縣潘氏書而納諸棺曰世世萬子孫毋變也曾子寢疾病樂正子春坐於�下曾元曾申坐於足童子隅坐而執燭童子曰華而睆大夫之簀與子春曰止曾子聞之瞿然曰呼曰華而睆大夫之簀與曾子曰然斯季孫之賜也我未之能易也元起易簀曾元曰夫子之病革矣不可以變幸而至於旦請敬易之曾子曰爾之愛我也不如彼君子之愛人也以徳細人之愛人也以姑息吾何求哉吾得正而斃焉斯已矣舉扶而易之反席未安而沒子張病召申詳而語之曰君子曰終小人曰死吾今日其庶幾乎說苑辧物子貢問孔子死人有知無知也孔子曰吾欲言死者有知也恐孝子順孫妨生以送死也欲言無知恐不孝子孫棄不葬也賜欲知死人有知將無知也死徐自知之猶未晚也前漢書楊王孫傳楊王孫者孝武時人也學黃老之術家業千金厚自奉養生亡所不致及病且終先令其子曰吾欲裸葬以反吾眞必亡易吾意死則爲布囊盛屍入地七尺旣下從足引脫其囊以身親土其子欲默而不從重廢父命欲從其心又不忍乃往見王孫友人祁侯祁侯與王孫書曰王孫苦疾僕迫從上祠雍未得詣前願存精神省思慮進醫藥厚自持竊聞王孫先令裸葬令死者亡知則已若其有知是戮屍地下將裸見先人竊爲王孫不取也且孝經曰爲之棺槨衣衾是亦聖人之遺制何必區區獨守所聞願王孫察焉王孫報曰蓋聞古之聖王緣人情不忍其親故爲制禮今則越之吾是以裸葬將以矯世也夫厚葬誠亡益於死者而俗人競以相髙靡財單幣腐之地下或乃今日入而明日發此眞與暴骸於中野何異且夫死者終生之化而物之歸者也歸者得至化者得變是物各反其眞也反眞冥冥亡形亡聲乃合道情夫飾外以華眾厚葬以隔眞使歸者不得至化者不得變是使物各失其所也且吾聞之精神者天之有也形骸者地之有也精神離形各歸其眞故謂之鬼鬼之爲言歸也其屍塊然獨處豈有知哉裹以幣帛隔以棺槨支體絡束口含玉石欲化不得郁爲枯臘千載之後棺槨朽腐乃得歸土就其眞宅繇是言之焉用久客昔帝堯之葬也窾木爲�葛藟爲緘其穿下不亂泉上不泄殠故聖王生易尙死易葬也不加功於亡用不損財於亡謂今費財厚葬畱歸隔至死者不知生者不得是謂重惑於戲吾不爲也祁侯曰善遂裸葬朱云傳云年七十餘終於家病不呼醫飲藥遺言以身服斂棺周於身土周於槨爲丈五墳葬平陵東郭外息夫躬傳初躬待詔數危言髙論自恐遭害著絕命辭曰元靈泱郁將安歸兮鷹隼橫厲鸞徘徊兮矰若浮猋動則機兮藂棘棧棧曷可棲兮發忠忘身自繞罔兮冤頸折翼庸得往兮涕泣流兮萑蘭心結愲兮傷肝虹霓曜兮日微孽杳冥兮未開痛入天兮鳴呼冤際絕兮誰語仰天光兮目列招上帝兮我察秋風爲我�浮雲爲我陰嗟若是兮欲何畱撫神龍兮其須遊曠迥兮反亡期雄失據兮世我思後數年乃死如其文西京雜記安定嵩眞元菟曹元理並明算術皆成帝時人眞嘗自算其年壽七十三眞綏和元年正月二十五日晡時死書其壁以記之至二十四日晡時死其妻曰見眞算時長下一算欲以告之慮脫眞旨故不敢言今果後一日杜子夏葬長安北四里臨終作文曰魏郡杜鄴立志忠款犬馬未陳奄先艸露骨肉歸於后土气魂無所不之何必故丘然後卽化封於長安北郭此焉宴息及死命刊石埋於墓側漢書何並傳並爲潁川太守疾病召丞掾作先令書曰告子恢吾生素日久死𨿽當得法賻勿受葬爲小�亶容下棺恢如父言兩龔傳王莽篡國拜勝爲講學祭酒勝稱疾不應徵門人髙暉等言朝廷虛心待君宜示有行意必爲子孫遺大業勝卽謂暉等吾受漢家厚恩亡以報今年老矣旦暮入地誼豈以一身事二姓下見故主哉勝因敕以棺斂喪事衣周於身棺周於衣勿隨俗動吾冢種柏作祠堂語畢遂不復開口飲食積十四日死死時七十九矣後漢書來歙傳歙進攻公孫述將王元環安於河池下辯陷之乘勝遂進蜀人大懼使刺客刺歙未殊馳召蓋延延見歙因伏悲哀不能仰視歙叱延曰虎牙何敢然今使者中刺客無以報國故呼巨卿欲相屬以軍事而反效兒女子涕泣乎刃𨿽在身不能勒兵斬公耶延收淚彊起受所誡歙自書表曰臣夜人定後爲何人所賊傷中臣要害臣不敢自惜誠恨奉職不稱以爲朝廷羞夫理國以得賢爲本大中大夫段襄骨鯁可任願陛下裁察又臣兄弟不肖終恐被罪陛下哀憐數賜教督投筆抽刃而絕祭彤傳彤以太僕將萬餘騎與南單於左賢王信伐北匈奴期至涿邪山信初有嫌於彤行出髙闕塞九百餘里得小山乃妄言以爲涿邪山彤到不見虜而還坐逗𨖻畏懦下獄免彤性沈毅內重自恨見詐無功出獄數日嘔血死臨終謂其子曰吾蒙國厚恩奉使不稱微績不立身死誠慚恨義不可以無功受賞死後若悉簿上所得賜物身自詣兵屯效死前行以副吾心旣卒其子逢上疏具陳遺言帝雅重彤方更任用聞之大驚召問逢疾狀嗟嘆者良久焉烏桓鮮卑追思彤無已每朝賀京師常過冢拜謁仰天號泣乃去樊宏傳宏世祖之舅二十七年卒遺敕薄葬一無所用以爲棺柩一藏不宜復見如有腐敗傷孝子之心使與夫人同墳異藏帝善其令以書示百官因曰今不順壽張侯意無以彰其徳且吾萬歲之後欲以爲式樊倏傳倏卒贈賵甚厚謚曰哀侯帝遣小黃門張音問所遺言先是河南縣亡失官錢典負者坐死及罪徙者甚眾遂委責於人以償其耗鄕部吏司因此爲姦倏常疾之又野王歲獻甘醪膏餳每輒擾人吏以爲利倏並欲奏罷之疾病未及得上音歸具以聞帝覽之而悲嘆敕二郡並令從之向長傳長讀易至損益卦喟然嘆曰吾已知富不如貧貴不如賤但未知死何如生耳建武中男女娶嫁旣畢敕斷家事勿相關當如我死也於是遂肆意與同好北海禽慶俱遊五嶽名山竟不知所終王喬傳喬顯宗世爲葉令天下玉棺於堂前吏人推排終不搖動喬曰天帝獨召我邪乃沐浴服飾寢其中蓋便立覆張酺傳酺代魯恭爲司徒月餘薨乘輿縞素臨弔賜冢塋地賵贈恩寵異於他相酺病臨危敕其子曰顯節陵掃地露祭欲率天下以儉吾爲三公旣不能宣揚王化令吏人從制豈可不務節約乎其無起祠堂可作�蓋廡施祭其下而已周盤傳盤年七十三歲朝會集諸生講論終日因令其二子曰吾日者夢見先師東裏先生與我講於陰堂之奧旣而長嘆豈吾齒之盡乎若命終之日桐棺足以周身外�足以周棺斂形懸封濯衣幅巾編二尺四寸簡寫堯典一篇並刀筆各一以置棺前示不忘聖道其月望日無病忽終學者以爲知命焉楊震傳樊丰等共譖震怨懟遣使收震印綬於是柴門絕賓客丰等復惡之乃請大將軍耿寶奏震大臣不服罪懷恚望有詔遣歸本郡震行至城西夕陽亭乃慷慨謂其諸子門人曰死者士之常分吾蒙恩居上司疾姦臣狡猾而不能誅惡嬖女傾亂而不能禁何面目復見日月身死之日以雜木爲棺布單被裁足蓋形勿歸冢次勿設祭祠因飲鴆而卒時年七十餘弘農太守移良承樊丰等旨遣吏於陜縣畱停震喪露棺道側�震諸子代郵行書道路皆爲隕涕歲餘順帝卽位樊丰周廣等誅死震門生虞放陳翼詣闕追訟震事朝廷咸稱其忠乃下詔除二子爲郎贈錢百萬以禮攺葬於華陰潼亭遠近畢至先葬十餘日有大鳥髙丈餘集震喪前俯仰悲鳴淚下沾地葬畢乃飛去郡以狀上梁商傳商病篤敕子冀等曰吾以不徳享受多福生無以補益朝廷死必耗費帑藏衣衾飯唅玉匣珠貝之屬何益朽骨百僚勞擾紛華道路祗增塵垢𨿽云禮制亦有權時方今邊境不寧盜賊未息豈宜重爲國損气絕之後載至冢捨卽時殯斂斂以時服皆以故衣無更裁制殯已開冢冢開卽葬祭食如存無用三牲孝子善述父志不宜違我言也及薨帝親臨喪諸子欲從其誨朝廷不聽賜以東園朱壽之器銀鏤玉匣什物二十八種錢二百萬布三千匹皇后錢五百萬布萬匹崔瑗傳瑗病卒年六十六臨終顧命子實曰夫人稟天地之气以生及其終也歸精於天還骨於地何地不可藏形骸勿歸鄕裏其賵贈之物羊豕之奠一不得受實奉遺令遂畱葬洛陽張霸傳霸爲侍中後當爲五更會疾卒年七十遺敕諸子曰昔延州使齊子死嬴博因坎路側遂以葬焉今蜀道阻遠不宜歸塋可止此葬足藏髮齒而已務遵敕速朽副我本心人生一世但當畏敬於人若不善加己直爲受之諸子承命葬於河南縣因遂家焉任文公傳公孫述時蜀武擔石折文公曰噫西州智士死我乃當之自是常聚會子孫設酒食後三月果卒故益部爲之語曰任文公智無雙張奐傳奐光和四年卒年七十八遺命曰吾前後仕進十要銀艾不能和光同塵爲讒邪所忌通塞命也始終常也但地底冥冥長無曉期而復纏以纊綿牢以釘密爲不喜耳幸有前窀朝殞夕下措屍靈�幅巾而已奢非晉文儉非王孫推情從意庶無咎吝諸子從之趙咨傳咨徵拜議郎抗疾京師將終告其故吏朱祗蕭建等使薄斂素棺藉以黃壤欲令速朽早歸后土不聽子孫攺之乃遺書敕子引曰夫含气之倫有生必終蓋天地之常期自然之至數是以通人達士鑑玆性命以存亡爲晦明死生爲朝夕故其生也不爲娛亡也不爲戚夫亡者元气去體貞魂遊散反素復始歸於無端旣已消僕還合糞土土爲棄物豈有性情而欲制其厚薄調其燥濕邪但以生者之情不忍見形之毀乃有掩胳埋窆之制易曰古之葬者衣以薪藏之中野後世聖人易之以棺槨棺槨之造自黃帝始爰自陶唐逮於虞夏猶尙簡朴或瓦或木及至殷人而有加焉周室因之制兼二代復重以墻翣之飾表以旌銘之儀招復含斂之禮殯葬宅兆之期棺槨周重之制衣衾稱襲之數其事煩而害實品物碎而難備然而秩爵異級貴賤殊等自成康以下其典稍乖至於戰國漸至頹陵法度衰毀上下僭雜終使晉侯請隧秦伯殉葬陳大夫設槮門之木宋司馬造石槨之奢爰曁暴秦違道廢徳滅三代之制興淫邪之法國貲靡於三泉人力殫於酈墓玩好窮於糞土伎巧費於窀穸自生民以來厚終之獘未有若此者𨿽有仲尼重明周禮墨子勉以古道猶不能禦也是以華夏之士爭相陵尙違禮之本事禮之末務禮之華棄禮之實殫家竭財以相營赴廢事生而營終亡替所養而爲厚葬豈云聖人制禮之意乎記曰喪𨿽有禮哀爲主矣又曰喪與其易也寧戚今則不然並棺合槨以爲孝愷丰貲重隧以昭惻隱吾所不取也昔舜葬蒼梧二妃不從豈有匹配之會守常之所乎聖主明王其猶若斯況於品庶禮所不及古人時同卽會時乖則別動靜應禮臨事合宜王孫裸葬墨夷露骸皆達於性理貴於速變梁伯鸞父沒捲席而葬身亡不反其屍彼數子豈薄至親之恩亡忠孝之道邪況我鄙暗不徳不敏薄意內昭志有所慕上同古人下不爲咎果必行之勿生疑異恐爾等目厭所見耳諱所議必欲攺殯以乖吾志故遠采古聖近揆行事以悟爾心但欲制坎令容棺槨棺歸卽葬平地無墳勿卜時日葬無設奠勿畱墓側無起封樹於戲小子其勉之哉吾蔑復有言矣朱祗蕭建送喪到家子引不忍父體與土並合欲更攺殯祗建譬以顧命於是奉行時稱咨明達範冉傳冉年七十四卒於家臨命遺令敕其子曰吾生於昏暗之世值乎淫侈之俗生不得匡世濟時死何忍自同於世气絕便斂斂以時服衣足蔽形棺足周身斂畢便穿穿畢便埋其明堂之奠漧飯寒水飲食之物勿有所下墳封髙下令足自隱知我心者李子堅王子炳也今皆不在制之在爾勿令鄕人宗親有所加也於是三府各遣令史奔弔大將軍何進移書陳畱太守累行論謚僉曰宜爲貞節先生會葬者二千餘人刺史郡守各爲立碑表墓焉張奮傳奮父純臨終敕家丞曰司空無功於時猥蒙爵土身死之後勿議傳國任末傳末奔師喪於道物故臨命敕兄子造曰必致我屍於師門使死而有知魂靈不慚如其無知得土而已造從之趙岐傳岐爲太常年九十餘建安六年卒先自爲壽藏圖季札子產晏嬰叔向四像居賓位又自畫其像居主位皆爲贊頌敕其子曰我死之日墓中聚沙爲�布簟白衣散發其上覆以單被卽日便下下訖便掩謝夷吾傳夷吾字堯卿會稽山陰人少爲郡吏學風角占候太守第五倫擢爲督郵時烏程長有贓釁倫使收案其罪夷吾到縣無所驗但望合伏哭而還一縣驚怪不知所爲及還白倫曰竊以占候知長當死近三十日遠不過六十日遊魂假息非刑所加故不收之倫聽其言至月餘果有驛馬賫長印綬上言暴卒倫以此益禮信之轉下邳令豫�死日如期果卒時博士勃海郭鳳亦好圖讖善說災異吉凶占應先自知死期豫令子市棺殮具至其日而終矯愼傳愼少學黃老隱遁山谷年七十餘竟不肯娶後忽歸家自言死日及期果卒折像傳像通京氏易自知亡日召賓客九族飲食辭訣忽然而終時年八十四方術傳計子勛者不知何郡縣人皆謂數百歲行來於人間一旦忽言日中當死主人與之葛衣子勛服而正寢至日中果死鄭元傳元建安五年春夢孔子告之曰起起今年歲在辰來年歲在已旣寤以讖合之知命當終有頃寢疾時袁紹興曹操相拒於官渡令其子譚遣使逼元隨軍不得已載病到元城縣疾篤不進其年六月卒年七十四遺令薄葬吳志孫權傳注吳書曰鄭泉性嗜酒臨卒謂同類曰必葬我陶家之側庶百歲之後化而成土幸見取爲酒壺實獲我心矣太史慈傳注吳書曰慈臨亡嘆息曰丈夫生世當帶七尺之劍以升天子之階今所志未從柰何而死乎權甚悼惜之張紘傳紘建計宜出都秣陵權從之令還吳迎家道病卒臨困授子靖畱箋曰自古有國有家者咸欲修徳政以比隆盛世至於其治多不馨香非無忠臣賢佐暗於治體也由主不勝其情弗能用耳夫人情憚難而趨易好同而惡異與治道相反傳曰從善如登從惡如崩言善之難也人君承奕世之基據自然之勢操八柄之威甘易同之歡無假取於人而忠臣挾難進之術吐逆耳之言其不合也不亦宜乎𨿽則有釁巧辯緣間眩於小忠戀於恩愛賢愚雜錯長幼失序其所由來情亂之也故明君悟之求賢如饑渴受諫而不厭抑情損欲以義割恩上無偏謬之授下無希冀之望宜加三思含垢藏疾以成仁覆之大時年生死部藝文二詩

臨終詩

漢孔融言多令事敗器漏苦不密河潰蟻孔端山壞由猿穴涓涓江漢流天窗通冥室讒邪害公正浮雲翳白日靡辭無忠誠華繁竟不實人有兩三心安能合爲一三人成市虎浸漬解膠漆生存多所慮長寢萬事畢

七哀詩

魏阮瑀丁年難再遇富貴不重來良時忽一過身體爲土灰冥冥九泉室漫漫長夜臺身盡气力索精魂靡所回嘉殽設不禦旨酒盈觴杯出壙望故鄕但見蒿與萊

挽歌

繆襲生時遊國都死沒棄中野朝發髙堂上暮宿黃泉下白日入虞淵懸車息駟馬造化𨿽神明安能復存我形容稍歇滅齒髮行當墮自古皆有然誰能離此者

挽歌三首

晉陸機卜擇考休貞嘉命咸在玆夙駕警徒禦結轡頓重基龍旒被廣柳前驅矯輕旗殯宮何嘈嘈哀響沸中闈中闈且勿喧聽我薤露詩死生各異倫祖載當有時捨爵兩楹位啟殯進靈�飲餞觴莫舉出宿歸無期帷�曠遺影楝宇與子辭周親咸�湊友朋自遠來翼翼飛輕軒駸駸策素騏按轡遵長薄送子長夜臺呼子子不聞泣子子不知嘆息重櫬側念我疇昔時三秋猶足收萬世安可思殉沒身易亡殺子非所能含言言哽咽揮涕涕流離

又流離親友思惆悵神不泰素驂佇�軒元駟騖飛蓋哀鳴興殯宮回遲悲野外魂輿寂無響但見冠與帶備物象平生長旌誰爲�悲風徽行軌傾云結流靄振策指靈丘駕言從此逝

又重阜何崔嵬元廬竄其間磅礡立四極穹隆放蒼天側聽陰溝湧臥觀天井懸壙宵何寥廓大暮安可晨人往有返歲我行無歸年昔居四民宅今托萬鬼鄰昔爲七尺軀今成灰與塵金玉素所佩鴻毛今不振丰肌饗螻蟻妍姿永夷泯壽堂延魑魅虛無自相賓螻蟻爾何怨魑魅我何親拊心痛荼毒永嘆莫爲陳

擬古

陶潛迢迢百尺樓分明望四荒暮作歸云宅朝爲飛鳥堂山河滿目中平原轉茫茫古時功名士慷慨爭此�一旦百歲後相與還北邙松柏爲人伐髙墳互低昂頹基無遺主遊魂在何方榮華誠足貴亦復可憐傷

擬挽歌辭三首

前人有生必有死早終非命促昨暮同爲人今旦在鬼錄魂气散何之枯形寄空木嬌兒索父啼良友撫我哭得失不復知是非安能覺千秋萬歲後誰知榮與辱但恨在世時飲酒不得足

又在昔無酒飲今但湛空觴春醪生浮蟻何時更能嘗肴案盈我前親舊哭我傍欲語口無音欲視眼無光昔在髙堂寢今宿荒艸鄕一朝出門去歸來夜未央

又荒艸何茫茫白楊亦蕭蕭嚴霜九月中送我出遠郊四面無人居髙墳正嶕峣馬爲仰天鳴風爲自蕭條幽室一已閉千年不復朝千年不復朝賢達將柰何向來相送人各自還其家親戚或餘悲他人亦已歌死去何所道托體同山阿

代蒿裏行

宋鮑照同盡無貴賤殊願有窮伸馳波催永夜零露逼短晨結我幽山駕去此滿堂親虛容遺劍佩實貌戢衣巾鬥酒安可酌尺書誰復陳年代推久遠懷抱日幽淪人生良自劇天道與何人賫我長恨意歸爲狐兔塵

代挽歌

前人獨處重冥下憶昔登髙臺傲岸平生中不爲物所裁埏門只復閉白蟻相將來生時芳蘭體小虫今爲災元鬢無復根枯髏依靑苔憶昔好飲酒素盤進靑梅彭韓及廉藺疇昔已成灰壯士皆死盡餘人安在哉

松柏篇並序

前人

余患腳上气四十餘日知舊先借傅元集以余病劇遂見還開�適見樂府詩龜鶴篇於危病中見長逝詞惻然酸懷抱如此重病彌時不差呼吸乏喘舉目悲矣火藥間闕而擬之松柏受命獨歷代長不衰人生浮且脆鴥若晨風悲東海迸逝川西山導落暉南廓悅籍短蒿裏收永歸諒無疇昔時百病起盡期志士惜牛刀忍勉自療治傾家行藥事顚沛去迎醫徒備火石苦奄至不得辭龜齡安可獲岱宗限已迫睿聖不得畱爲善何所益捨此赤縣居就彼黃壚宅永離九原親長與三辰隔屬纊生望盡闔棺世業埋事痛存人心恨結亡者懷祖葬旣云及壙亦已開室族內外哭親�同共哀外姻遠近至名列通夜臺扶輿出殯宮低回戀庭室天地有盡期我去無還日居者今已盡人事從此畢火歇煙旣沒形銷聲亦滅鬼神來依我生人永辭訣大暮杳悠悠長夜無時節郁湮重冥下煩冤難具說安寢委沈寞戀戀念平生事業有餘結刊述未及成資儲無儋石兒女皆孩嬰一朝放捨去萬恨纏我情追憶世上事束教已自拘明發靡怡愈夕歸多憂虞轍閒晨徑荒撤宴式酒濡知今瞑目苦恨失爾時娛遙遙遠民居獨埋深壤中墓前人迹滅冢上艸日丰空林響鳴蜩髙松結悲風長寐無覺期誰知逝者窮生存處交廣連榻舒華茵已沒一何苦楛哉不容身昔日平居時晨夕對六親今日掩柰何一見無諧因禮席有降殺三齡速過隙幾筵就收撤室宇攺疇昔行女遊歸途仕子復王役家世本平常獨有亡者劇時祀望歸來四節靜塋丘孝子撫墳號父兮知來不欲還心依戀欲見絕無由煩冤荒隴側肝心盡崩抽

擬行路難二首

前人君不見蕣華不終朝須臾奄冉零落銷盛年妖艷浮華輩不久亦當詣冢頭一去無還期千秋萬歲無音詞孤魂煢煢空壠間獨魄徘徊繞墳基但聞風聲野鳥吟豈憶平生盛年時爲此令人多悲悒君當縱意自熙怡

又君不見枯籜走階庭何時復靑著故莖君不見亡靈蒙享祀何時傾杯竭壺罌君當見此起憂思寧及得與時人爭人生倏忽如絕電華年盛徳幾時見但令縱意存髙尙旨酒嘉殽相胥燕持此從朝竟夕暮差得亡憂消愁怖胡爲惆悵不能已難盡此曲令君忤

臨終

吳邁遠傷歌入松路鬥酒望靑山誰非一丘土參差前後間

臨終詩

齊顧歡五塗無恆宅三淸有常捨精气因天行遊魂隨物化鵬�適大海蜩鳩之桑柘達生任去畱善死均日夜委命安所乘何方不可駕翹心企前覺融然從此謝

宴闌思舊

梁蕭統孝若信儒雅稽古文惇淳茂沿實俊朗文義縱橫陳佐公持方介才學罕爲鄰灌蔬實溫雅摛藻每淸新余非狎異者惟舊且懷仁綢繆似河曲契闊等漳濱如何離災盡眇漠同埃塵一起應劉念泫泫欲沾巾

告逝篇

陶弘景性靈昔旣肇緣業久相因卽化非冥滅在理淡悲欣冠劍空衣影鑣轡乃仙身去此昭軒侶結彼瀛臺賓儻或踵畱轍爲子道元津

挽歌

北齊祖珽昔日驅駟馬謁帝長楊宮旌懸白雲外騎獵紅塵中今來向漳浦素蓋轉悲風榮華與歌笑萬事盡成空

古挽歌

唐孟云卿艸艸閭巷喧塗車儼成列冥冥何所須盡我生人意北邙路非遠此別終天地臨穴頻撫棺至哀反無淚爾形未衰老爾息才童稚骨肉安可離皇天若容易房帷卽靈帳庭宇爲哀次薤露歌若斯人生盡如寄

送終

韋應物奄忽逾時節日月獲其良蕭蕭車馬悲祖載發中堂生平同此居一旦異存亡斯須亦何益終復委山岡行出國南門南望郁蒼蒼日入乃云造慟哭宿風霜晨遷俯元廬臨訣但遑遑方當永潛翳仰視白日光俯仰遽終畢封樹已荒涼獨畱不得還欲去結中腸童稚知所失啼號捉我裳卽事猶倉卒歲月始難忘

遣病

元稹自古誰不死不復記其名今年京城內死者老少並獨孤才四十仕宦方榮榮李三三十九登朝有淸聲趙昌八十餘三擁大將旌爲生信異異之死同冥冥其家哭泣哀一一無異情其類嗟嘆息各各無重輕萬齡龜菌等一死天地平以此方我病我病何足驚借如今日死亦足了一生借使到百年不知何所成況我早師佛屋宅此身形捨彼復就此去畱何所縈前身爲過迹來世卽前程但念行不息豈憂無路行蛻骨龍不死蛻皮蟬自鳴胡爲神蛻體此道人不明持謝愛朋友寄之仁弟兄吟此可達觀世言何足聽

臨終

薛準舊國恩深不易酬又離繼母出他州誰知天怒無因息積愧終身乞速休

王可封臨終

杜牧十世爲儒少子孫一生長負信陵恩今朝埋骨寒山下爲報慈親休倚門

臨化示弟子

陳寡言我本無形暫有形偶來人世逐營營輪回債負今還畢搔首翛然歸上淸

臨終詩

崔元亮蹔榮蹔悴石敲火卽空卽色眼生花許時爲客今歸去大歷元年是我家

短歌

釋皎然古人若不死吾亦何所悲蕭蕭煙雨九原上白楊靑松葬者誰貴賤同一塵死生同一指人生萬代共如此何異浮雲與流水短歌行短歌無窮日已傾鄴宮梁苑徒有名春艸秋風傷我情何爲不學金仙侶一悟空王無死生

臨終召客

五代妓顏令賓气餘三五喘花剩兩三枝話別一尊酒相邀無後期

絕命詞四首

明董斯張十年浪迹五湖涯歷落蓬門白帢斜巴蜀杜鵑新帝鳥洛陽魏紫舊妃花無情出岫云成我到處飄萍雪是家客夢蕭然關塞遠西園擲否綠沈瓜

又寒風觱栗怒天吳俠客精魂未便枯旱母也知東海孝巨靈翻惜北山愚錢塘石上三生句仙掌臺中六甲符前度劉郎貧似我無勞野鬼共揶揄

又風雨龍門一敝廬山心寂寂艸元余誰人狐假連山易有客螢爭汲冢書結夏僧招俱惠遠悲秋賦早似相如鴛鴦瓦上霜侵骨獨夜空樓气不除

又紙上曇花偶自拈煙靑石葉夜鑪忝谷神語合猶成綺溪到名畱未是廉好客從來龍作畫獻公何意虎爲鹽可憐眉目皆齊楚徙倚風前想蜀嚴

自挽二首

趙宜生嗚呼騎牛人汝往一何速形神如此�壽命豈終促壯歲卽抱病有書不能讀守玆固窮節不能養親祿旣無耕種力靡適水與菽日月忽不掩今晨就當木大化已云終何勞妻子哭永別竟無歸荒墳艸餘綠

又先輩多達士後人罔知死苦爲聲色迷蚩蚩竟如彼我當年半百已悟此中理富貴隨所望貧賤隨所以布衣及蔬食適足充諸己修短自由天气化返爲鬼哭者何必哀爾豈不然爾田橫有悲歌秋風起蒿裏

辭世述

前人浮雲歸大壑斂迹隨風去我生等浮雲亦與飄風遇馳送山谷中邈然不知處雲散風已息澄秋廓天宇庶云大化盡詎爲身後慮

生死部匯考禮記

曲禮天子死曰崩諸侯曰薨大夫曰卒士曰不祿庶人曰死在�曰屍在棺曰柩羽鳥曰降四足曰漬死寇曰兵注

卒終竟也士祿以代耕不祿不終其祿也死者澌也消盡無餘之謂屍陳也古人病困气未絕之時下置在地气絕之後更還�上所以如此者凡人初生在地病將死故下復其初生冀得脫死重生也若其不生復反本�旣未殯斂陳列在�故曰屍也呂氏曰柩久也比化者無使土親膚故在棺欲其久也羽鳥飛翔之物降而下則死矣獸能動之物腐敗則死矣漬謂其體腐敗漸漬也兵者死於寇難之稱也

又生曰父曰母曰妻死曰考曰妣曰嬪壽考曰卒短折曰不祿注

嬪者婦人之美稱嬪猶賓也夫所賓敬也短折夭橫而死也此言卒與不祿與上文大夫士之稱同者彼以位之尊卑言此以數之修短言也又按呂氏說死寇曰兵之下當以此二句承之蓋錯簡也謝氏曰易曰有子考�咎又曰意承考也又書言事厥考厥長之類皆非死而後稱蓋古者通稱後世乃異之耳爾雅

釋詁崩薨無祿卒殂落殪死也

注古者死亡尊卑同稱耳故尙書堯曰殂落舜曰陟方乃死疏此皆死之別稱也曲禮雲天子死曰

崩諸侯曰薨大夫曰卒士曰不祿庶人曰死鄭注云異死名者爲人其無知若猶不同然也自上顚壞曰崩薨顚壞之聲卒終也不祿不終其祿死之言澌也精神澌盡也又曰壽考曰卒短折曰不祿鄭注云祿謂有徳行任爲大夫士而不爲者老而死從大夫之稱少而死從士之稱此云無祿者卽彼之不祿也䢐落者李巡曰䢐落堯死之稱郭云古者死亡尊卑同稱耳故尙書堯曰殂落舜曰陟方乃死者皆虞書舜典文也謂之殂落者蓋殂爲往也言人命盡而往落者若艸木葉落也殪者案隱九年左傳云衷戎師前後擊之盡殪杜注云殪死也小爾雅

廣名諱死謂之大行死而復生謂之大蘇疾甚謂之阽請天子命曰未可以戚先王請諸侯命曰未可以近先君請大夫命曰未可以從先子釋名

釋喪制人死气絕曰死死澌也就消澌也士曰不祿不復食祿也大夫曰卒言卒竟也諸侯曰薨薨壞之聲也天子曰崩崩壞之形也崩硼聲也殪翳也就隱翳也䢐落䢐祚也福祉殞落也䢐亦往也言往去落也罪人曰殺殺竄也埋竄之使不復見也罪及餘人曰誅誅株也如株木根枝葉盡落也死於水者曰溺溺溺也不能自勝之言也死於火者曰燒燒燋也戰死曰兵言死爲兵所傷也下殺上曰弒弒伺也伺間而後得施也懸繩曰縊縊厄也厄其頸也屈頸閉气曰雉經如雉之爲也獄死曰考竟考得其情竟其命於獄也市死曰棄市市眾所聚言與眾人共棄之也斫頭曰斬斬腰曰腰斬斬暫也暫加兵卽斷也車裂曰轘轘散也肢體分散也煮之於鑊曰烹若烹禽獸之肉也槌而死者曰掠掠狼也用畏大暴於豺狼也老死曰壽終壽久也終盡也生已久遠气終盡也少壯而死曰夭如取物中夭折也未二十而死曰殤殤傷也可哀傷也父死曰考考成也亦言稿也稿於義爲成凡五材膠漆陶冶皮革幹稿乃成也母死曰妣妣比也比之於父亦然也漢以來謂死爲物故言其諸物皆就朽故也旣定死曰屍屍舒也骨節解舒不復能自勝斂也衣屍曰襲襲匝也以衣周匝覆衣之也以囊韜其形曰冒覆其形使人勿惡也已衣所以束之曰絞衿絞交也交結之也衿禁也禁系之也含以珠具含其口中也握以物著屍手中使握之也衣屍棺曰斂斂藏不復見也

生死部總論易經

離卦九三日昃之離不鼓缶而歌則大耋之嗟凶

程傳

九三居下體之終是前明將盡後明當繼之始人之始終時之革易也故爲日昃之離日下昃之明也昃則將沒矣以理言之盛必有衰始必有終常道也達者順理爲樂缶常用之器也鼓缶而歌樂其常也不能如是則以大耋爲嗟憂乃爲凶也大耋傾沒也人之終盡達者則知其常理樂天而已遇常皆樂如鼓缶而歌不達者則恐怛有將盡之悲乃大耋之嗟爲其凶也此處死生之道也大全

或問日昃之離朱子曰死生常理也若不能安以自樂則不免有嗟戚又問生之有死猶晝之必夜故君子當觀日昃之象以自處曰人固知常理如此只是臨時自不能安耳

系辭上傳仰以觀於天文俯以察於地理是故知幽明之故原始反終故知死生之說精气爲物遊魂爲變是故知鬼神之情狀本

義此窮理之事以者聖人以易之書也易者陰陽而已幽明死生鬼神皆陰陽之變天地之道也天文則有晝夜上下地理則有南北髙深原者推之於前反者要之於後陰精陽气聚而成物神之伸也魂遊魄降散而爲鬼變之歸也大全

程子曰原始

反終故知死生之說但窮得則自知死生之說不須將死生便做一道理求人能原始知得生理便能要終知得死理若不明得便𨿽千萬般安排著亦不濟事原始則足以知其終反終則足以知其始死生之說如是而已矣故以春爲始而原之其必有冬以冬爲終而反之其必有春死生者其與是類也道徳經

貴生篇出生入死生之徒十有三死之徒十有三人之生動之死地十有三夫何故以其生生之厚蓋聞善攝生者陸行不遇兕虎入軍不避甲兵兕無所投其角虎無所措其爪兵無所容其刃夫何故以其無死地列子

天瑞篇子列子適衛食於道從者見百歲髑髏攓蓬而指顧謂弟子百丰曰惟予與彼知而未嘗生未嘗死也此過養乎過歡乎種有幾厥昭生乎濕酰雞生乎酒羊奚比乎不筍久竹生靑寧靑寧生程程生馬馬生人人久入於機萬物皆出於機皆入於機黃帝書曰形動不生形而生影聲動不生聲而生響無動不生無而生有形必終者也天地終乎與我偕終終進乎不知也道終乎本無始進乎本不久有生則復於不生有形則復於無形不生者非本不生者也無形者非本無形者也生者理之必終者也終者不得不終亦如生者之不得不生而欲恆其生畫其終惑於數也精神者天之分骨骸者地之分屬天淸而散屬地濁而聚精神離形各歸其眞故謂之鬼鬼歸也歸其眞宅黃帝曰精神入其門骨骸反其根我尙何存人自生至終大化有四嬰孩也少壯也老耄也死亡也其在嬰孩气專志一和之至也物不傷焉徳莫加焉其在少壯則血气飄溢欲慮充起物所攻焉徳故衰焉其在老耄則欲慮柔焉體將休焉物莫先焉𨿽未及嬰孩之全方於少壯間矣其在死亡也則之於息焉反其極矣孔子遊於太山見榮啟期行乎郕之野鹿裘帶索鼓琴而歌孔子問曰先生所以樂何也對曰吾樂甚多天生萬物惟人爲貴而吾得爲人是一樂也男女之別男尊女卑故以男爲貴吾旣得爲男矣是二樂也人生有不見日月不免𦇤褓者吾旣已行年九十矣是三樂也貧者士之常也死者人之終也處常得終當何憂哉孔子曰善乎能自寬者也林類年且百歲底春被裘拾遺穗於故畦並歌並進孔子適衛望之於野顧謂弟子曰彼叟可與言者試往訊之子貢請行逆之隴端面之而嘆曰先生曾不悔乎而行歌拾穗林類行不畱歌不輟子貢叩之不已乃仰而應曰吾何悔邪子貢曰先生少不勤行長不競時老無妻子死期將至亦有何樂而拾穗行歌乎林類笑曰吾之所以爲樂人皆有之而反以爲憂少不勤行長不競時故能壽若此老無妻子死期將至故能樂若此子貢曰壽者人之情死者人之惡子以死爲樂何也林類曰死之與生一往一反故死於是者安知不生於彼故吾知其不相若矣吾又安知營營而求生非惑乎亦又安知吾今之死不愈昔之生乎子貢聞之不諭其意還以告夫子夫子曰吾知其可與言果然然彼得之而不盡者也子貢倦於學告仲尼曰願有所息仲尼曰生無所息子貢曰然則賜息無所乎仲尼曰有焉耳望其壙睪如也宰如也墳如也鬲如也則知所息矣子貢曰大哉死乎君子息焉小人伏焉仲尼曰賜汝知之矣人胥知生之樂未知生之苦知老之憊未知老之佚知死之惡未知死之息也晏子曰善哉古之有死也仁者息焉不仁者伏焉死也者徳之僥也古者謂死人爲歸人夫言死人爲歸人則生人爲行人矣行而不知歸失家者也一人失家一世非之天下失家莫知非焉有人去鄕土離六親廢家業遊於四方而不歸者何人哉世必謂之爲狂蕩之人矣又有人鍾賢世矜巧能修名譽誇張於世而不知已者亦何人哉世必以爲智謀之士此二者胥失者也而世與一不與一惟聖人知所與知所去

楊朱篇楊朱曰百年壽之大齊得百年者千無一焉設有一者孩抱以逮昏老幾居其半矣夜眠之所弭晝覺之所遺又幾居其半矣痛疾哀苦亡失憂懼又幾居其半矣量十數年之中逌然而自得亡介焉之慮者亦亡一時之中爾則人之生也奚爲哉奚樂哉爲美厚爾爲聲色爾而美厚復不可常厭足聲色不可常玩聞乃復爲刑賞之所禁勸名法之所進退遑遑爾競一時之虛譽規死後之餘榮偊偊爾愼耳目之觀聽惜身意之是非徒失當年之至樂不能自肆於一時重囚累梏何以異哉太古之人知生之暫來知死之暫往故從心而動不違自然所好當身之娛非所去也故不爲名所勸從性而遊不逆萬物所好死後之名非所取也故不爲刑所及名譽先後年命多少非所量也楊朱曰萬物所異者生也所同者死也生則有賢愚貴賤是所異也死則有臭腐消滅是所同也𨿽然賢愚貴賤非所能也臭腐消滅亦非所能也故生非所生死非所死賢非所賢愚非所愚貴非所貴賤非所賤然而萬物齊生齊死齊賢齊愚齊貴齊賤十年亦死百年亦死仁聖亦死凶愚亦死生則堯舜死則腐骨生則桀紂死則腐骨一矣孰知其異且趣當生奚遑死後楊朱曰伯夷非亡欲矜淸之郵以放餓死展季非亡情矜貞之郵以放寡宗淸貞之誤善之若此楊朱曰原憲窶於魯子貢殖於衛原憲之窶損生子貢之殖累身然則窶亦不可殖亦不可其可焉在曰可在樂生可在逸身故善樂生者不窶善逸身者不殖楊朱曰古語有之生相憐死相捐此語至矣相憐之道非惟情也勤能使逸饑能使飽寒能使溫窮能使達也相捐之道非不相哀也不含珠玉不服文錦不陳犧牲不設明器也晏平仲問養生於管夷吾管夷吾曰肆之而已勿壅勿閼晏平仲曰其目柰何夷吾曰恣耳之所欲聽恣目之所欲視恣鼻之所欲向恣口之所欲言恣體之所欲安恣意之所欲行夫耳之所欲聞者音聲而不得聽謂之閼聰目之所欲見者美色而不得視謂之閼明鼻之所欲向者椒蘭而不得嗅謂之閼顫口之所欲道者是非而不得言謂之閼智體之所欲安者美厚而不得從謂之閼適意之所欲爲者放逸而不得行謂之閼性凡此諸閼廢虐之主去廢虐之主熙熙然以俟死一日一月一年十年吾所謂養拘此廢虐之主錄而不捨戚戚然以至久生百年千年萬年非吾所謂養管夷吾曰吾旣告子以養生矣送死柰何晏平仲曰送死略矣將何以告焉管夷吾曰吾固欲聞之平仲曰旣死豈在我哉焚之亦可沈之亦可瘞之亦可露之亦可衣薪而棄諸溝壑亦可衮衣繡裳而納諸石�亦可惟所遇焉管夷吾顧謂鮑叔黃子曰生死之道吾二人進之矣莊子

齊物論長梧子曰予惡乎知說生之非惑邪予惡乎知惡死之非弱喪而不知歸者邪麗之姬艾封人之子也晉國之始得之也涕泣沾襟及其至於王所與王同匡�食芻豢而後悔其泣也予惡乎知夫死者不悔其始之蘄生乎淮南子

人間訓單豹倍世離俗巖居谷飲不衣絲麻不食五�行年七十猶有童子之顏色卒而遇饑虎殺而食之張毅好恭過宮室廊廟則必趨見門閭聚眾則必下�徒馬圉皆與之伉禮然不終其壽內熱而死豹養其內而虎食其外毅修其外而疾攻其內故直意適情則堅彊賊之以身役物則陰陽食之論衡

論死篇世謂死人爲鬼有知能害人試以物類驗之死人不爲鬼無知不能害人何以驗之驗之以物人物也物亦物也物死不爲鬼人死何故獨能爲鬼世能別人物不能爲鬼則爲鬼不爲鬼尙難分明如不能別則亦無以知其能爲鬼也人之所以生者精气也死而精气滅能爲精气者血�也人死血�竭竭而精气滅滅而形體朽朽而成灰土何用爲鬼人無耳目則無所知故聾盲之人比於艸木夫精气去人豈徒與無耳目同哉朽則消亡荒忽不見故謂之鬼神人見鬼神之形故非死人之精也何則鬼神荒忽不見之名也人死精神升天骸骨歸土故謂之鬼鬼者歸也神者荒忽無形者也或說鬼神陰陽之名也陰气逆物而歸故謂之鬼陽气導物而生故謂之神神者伸也申復無已終而復始人用神气生其死復歸神气陰陽稱鬼神人死亦稱鬼神气之生人猶水之爲冰也水凝爲冰气凝爲人冰釋爲水人死復神其名爲神也猶冰釋更名水也人見名異則謂有知能爲形而害人無據以論之也人見鬼若生人之形以其見若生人之形故知非死人之精也何以效之以囊�盈粟米米在囊中若粟在�中滿盈堅彊立樹可見人瞻望之則知其爲粟米囊橐何則囊橐之形若其容可察也如囊穿米出橐敗粟棄則囊�委辟人瞻望之弗復見矣人之精神藏於形體之內猶粟米在囊�之中也死而形體朽精神散猶囊�穿敗粟米棄出也粟米棄出囊�無復有形精气散亡何能復有體而人得見之乎禽獸之死也其肉盡索皮毛尙在制以爲裘人見之似禽獸之形故世有衣狗裘爲狗盜者人不覺知假狗之皮毛故人不意疑也今人死皮毛朽敗𨿽精气尙在神安能復假此形而以行見乎夫死人不能假生人之形以見猶生人不能假死人之魂以亡矣六畜能變化象人之形者其形尙生精气尙在也如死其形腐朽𨿽虎兕勇悍不能復化魯公牛哀病化爲虎亦以未死也世有以生形轉爲生類者矣未有以死身化爲生象者也天地開辟人皇以來隨壽而死若中年夭亡以億萬數計今人之數不若死者多如人死輒爲鬼則道路之上一步一鬼也人且死見鬼宜見數百千萬滿堂盈庭塡塞巷路不宜徒見一兩人也人之兵死也世言其血爲燐血者生時之精气也人夜行見燐不象人形渾沌積聚若火光之狀燐死人之血也其形不類生人之血也其形不類生人之形精气去人何故象人之體人見鬼也皆象死人之形則可疑死人爲鬼或反象生人之形病者見鬼云甲來甲時不死气象甲形如死人爲鬼病者何故見生人之體乎天地之性能更生火不能使滅火復燃能更生人不能令死人復見能使滅灰更爲燃火吾乃頗疑死人能復爲形案火滅不能復燃以況之死人不能復爲鬼明矣夫爲鬼者人謂死人之精神如審鬼者死人之精神則人見之宜徒見裸袒之形無爲見衣帶被服也何則衣服無精神人死與形體俱朽何以得貫穿之乎精神本以血气爲主血气常附形體形體𨿽朽精神尙在能爲鬼可也今衣服絲絮布帛也生時血气不附著而亦自無血气敗朽遂已與形體等安能自若爲衣服之形由此言之見鬼衣服象之則形體亦象之矣象之則知非死人之精神也夫死人不能爲鬼則亦無所知矣何以驗之以未生之時無所知也人未生在元气之中旣死復歸元气元气荒忽人气在其中人未生無所知其死歸無知之本何能有知乎人之所以聰明智慧者以含五常之气也五常之气所以在人者以五藏在形中也五藏不傷則人智慧五藏有病則人荒忽荒忽則愚癡矣人死五藏腐朽腐朽則五常無所托矣所用藏智者已敗矣所用爲智者已去矣形須气而成气須形而知天下無獨燃之火世間安得有無體獨知之精人之死也其猶夢也夢者殄之次也殄者死之比也人殄不悟則死矣案人殄復悟死從來者與夢相似然則夢殄死一實也人夢不能知覺時所作猶死不能識生時所爲矣人言談有所作於臥人之旁臥人不能知猶對死人之棺爲善惡之事死人不能復知也夫臥精气尙在形體尙全猶無所知況死人精神消亡形體朽敗乎人爲人所毆傷詣吏告苦以語人有知之故也或爲人所殺則不知何人殺也或家不知其屍所在使死人有知必恚人之殺己也當能言於吏告以賊主名若能歸語其家告以尸之所在今則不能無知之效也世間死者今生人殄而用其言及巫叩元弦下死人魂因巫口談皆誇誕之言也如不誇誕物之精神爲之象也或曰不能言也夫不能言則亦不能知矣知用气言亦用气焉人之未死也智慧精神定矣病則�亂精神擾也夫死病之甚者也病死之微猶�亂況其甚乎精神擾自無所知況其散也人之死猶火之滅也火滅而耀不照人死而知不慧二者宜同一實論者猶謂死有知惑也人病且死與火之且滅何以異火滅光消而燭在人死精亡而形存謂人死有知是謂火滅復有光也隆冬之月寒气用事水凝爲冰逾春气溫冰釋爲水人生於天地之間其猶冰也陰陽之气凝而爲人年終壽盡死還爲气夫春水不能復爲冰死魂安能復爲形�夫娼妻同室而處淫亂失行忿怒鬥訟夫死妻更嫁妻死夫更娶以有知驗之宜大忿怒今夫妻死者寂寞無聲更嫁娶者平忽無禍無知之驗也孔子葬母於防旣而雨甚至防墓崩孔子聞之泫然流涕曰古者不修墓遂不復修使死有知必恚人不修也孔子知之宜輒修墓以喜魂神然而不修聖人明審曉其無知也枯骨在野時嗚呼有聲若夜聞哭聲謂之死人之音非也何以驗之生人所以言語吁呼者气括口喉之中動搖其舌張歙其口故能成言譬猶吹簫笙簫笙折破气越不括手無所弄則不成音夫簫笙之管猶人之口喉也手弄其孔猶人之動舌也人死口喉腐敗舌不復動何能成言然而枯骨時呻鳴者人骨自有能呻鳴者焉或以爲秋也是與夜鬼哭無以異也秋气爲呻鳴之變自有所爲依倚死骨之側人則謂之骨尙有知呻鳴於野艸澤暴體以千萬數呻鳴之聲宜步屬焉夫有能使不言者言未有言者死能復使之言言者亦不能復使之言猶物生以靑爲气或予之也物死靑者去或奪之也予之物靑奪之靑去去後不能復予之靑物亦不能復自靑聲色俱通並稟於天靑靑之色猶梟梟之聲也死物之色不能復靑獨爲死人之聲能復自言惑也人之所以能言語者以有气力也气力之盛以能飲食也飲食損減則气力衰衰則聲音嘶困不能食則口不能復言夫死困之甚何能復言或曰死人歆肴食气故能言夫死人之精生人之精也使生人不飲食而徒以口歆肴食之气不過三日則餓死矣或曰死人之精神於生人之精故能歆气爲音夫生人之精在於身中死則在於身外死之與生何以殊身中身外何以異取水實於大盎中盎破水流地地水能異於盎中之水乎地水不異於盎中之水身外之精何故殊於身中之精人死不爲鬼無知不能語言則不能害人矣何以驗之夫人之怒也用气其害人用力用力須筋骨而彊彊則能害人忿怒之人呴呼於人之旁口气喘射人之面𨿽勇如賁育气不害人使舒手而擊舉足而蹶則所擊蹶無不破折夫死骨朽筋力絕手足不舉𨿽精气尙在猶呴吁之時無嗣助也何以能害人也凡人與物所以能害人者手臂把刃爪牙堅利之故也今人死手臂朽敗不能復持刃爪牙隳落不能復嚙噬安能害人兒之始生也手足具成手不能搏足不能蹶者气適凝成未能堅彊也由此言之精气不能堅彊審矣气爲形體形體微弱猶未能害人況死气去精神絕微弱猶未能害人寒骨謂能害人者邪死人之气不去邪何能害人雞卵之未字也澒溶於中潰而視之若水之形良雌傴伏體方就成就成之後能啄蹶之夫人之死猶澒溶之時澒溶之气安能害人人之所以勇猛能害人者以飲食也飲食飽足則彊壯勇猛彊壯勇猛則能害人矣人病不能飲食則身羸弱羸弱困甚故至於死病困之時仇在其旁不能咄叱人盜其物不能禁奪羸弱困劣之故也夫死羸弱困劣之甚者也何能害人有雞犬之畜爲人所盜竊𨿽怯無勢之人莫不忿怒忿怒之極至相賊滅敗亂之時人相啖食者使其神有知宜能害人身貴於雞犬己死重於見盜忿怒於雞犬無怨於食己不能害人之驗也蟬之未蛻也爲復育已蛻也去復育之體更爲蟬之形使死人精神去形體若蟬之去復育乎則夫爲蟬者不能害爲復育者夫蟬不能害復育死人之精神何能害生人之身夢者之義疑惑言夢者精神自止身中爲吉凶之象或言精神行與人物相更今其審止身中死之精神亦將復然今其審行人夢殺傷人夢殺傷人若爲人所復殺明日視彼之身察己之體無兵刃創傷之驗夫夢用精神精神死之精神也夢之精神不能害人死之精神安能爲害火熾而釜沸沸止而气歇以火爲主也精神之怒也乃能害人不怒不能害人火猛中釜湧气蒸精怒胸中力盛身熱今人之將死身體淸涼涼益淸甚遂以死亡當死之時精神不怒身亡之後猶湯之離釜也安能害人物與人通人有癡狂之病如知其物然而理之病則愈矣夫物未死精神依倚形體故能變化與人交通已死形體壞爛精神散亡無所復依不能變化夫人之精神猶物之精神也物生精神爲病其死精神消亡人與物同死而精神亦滅安能爲害禍設謂人貴精神有異成事物能變化人則不能是反人精神不若物物精奇於人也水火燒溺凡能害人者皆五行之物金傷人木毆人土壓人水溺人火燒人使人死精神爲五行之物乎害人不爲乎不能害人不爲物則爲气矣气之害人者太陽之气爲毒者也使人死其气爲毒乎害人不爲乎不能害人夫論死不爲鬼無知不能害人則夫所見鬼者非死人之精其害人者非其精所爲明矣

死僞篇傳曰周宣王殺其臣杜伯而不辜宣王將田於囿杜伯起於道左執彤弓而射宣王宣王伏韔而死趙簡公殺其臣莊子義而不辜簡公將入於桓門莊子義起於道左執彤杖而捶之斃於車下二者死人爲鬼之驗鬼之有知能害人之效也無之柰何曰人生萬物之中物死不能爲鬼人死何故獨能爲鬼如以人貴能爲鬼則死者皆當爲鬼杜伯莊子義何獨爲鬼也如以被非辜者能爲鬼世間臣子被非辜者多矣比干子胥之輩不爲鬼夫杜伯莊子義無道忿恨報殺其君罪莫大於弒君則夫死爲鬼之尊者當復誅之非杜伯莊子義所敢爲也凡人相傷憎其生惡見其身故殺而亡之見殺之家詣吏訟其仇仇人亦惡見之生死異路人鬼殊處如杜伯莊子義怨宣王簡公不宜殺也當復爲鬼與己合會人君之威固嚴人臣營衛卒使固多眾兩臣殺二君二君之死亦當報之非有知之深計憎惡之所爲也如兩臣神宜知二君死當報己如不知也則亦不神不神胡能害人世多似是而非虛僞類眞故杜伯莊子義之語往往而存晉惠公攺葬太子申生秋其僕狐突適下國遇太子太子趨登僕車而告之曰夷吾無禮余得請於帝矣將以晉畀秦秦將祀余狐突對曰臣聞之神不歆非類民不祀非族君祀無乃殄乎且民何罪失刑乏祀君其圖之太子曰諾吾將復請七日新城西偏將有巫者而見我焉許之遂不見及期狐突之新城西偏巫者之舍復與申生相見申生告之曰帝許罰有罪矣斃之於韓其後四年惠公與秦穆公戰於韓地爲穆公所獲竟如其言非神而何曰此亦杜伯莊子義之類何以明之夫攺葬私怨也上帝公神也以私怨爭於公神何肯聽之帝許以晉畀秦狐突以爲不可申生從狐突之言是則上帝許申生非也神爲上帝不若狐突必非上帝明矣且臣不敢求私於君者君尊臣卑不敢以非干也申生比於上帝豈徒臣之與君哉恨惠公之攺葬於上帝之尊命非所得爲也驪姬譖殺其身惠公攺葬其屍攺葬之惡微於殺人惠公之罪輕於驪姬請罰惠公不請殺驪姬是則申生憎攺葬不怨見殺也秦始皇用李斯之議燔燒詩書後又坑儒博士之怨不下申生坑儒之惡痛於攺葬然則秦之死儒不請於帝見形爲鬼諸生會告以始皇無道李斯無狀周武王有疾不豫周公請命設三壇同一墠植璧秉圭乃告於太王王季文王史乃策祝辭曰予仁若考多才多藝能事鬼神乃元孫某不若旦多才多藝不能事鬼神鬼神者謂三王也卽死人無知不能爲鬼神周公聖人也聖人之言審則得幽冥之實得幽冥之實則三王爲鬼神明矣曰實人能神乎不能神也如神宜知三王之心不宜徒審其爲鬼也周公請命史策告祝祝畢辭已不知三王所以與否乃卜三龜三龜皆吉然後乃喜能知三王有知爲鬼不能知三王許己與不須卜三龜乃知其實定其爲鬼須有所問然後知之死人有知無知與其許人不許人一實也能知三王之必許己則其謂三王爲鬼可信也如不能知謂三王爲鬼猶世俗之人也與世俗同知則死人之實未可定也且周公之請命用何得之以至誠得之乎以辭正得之也如以至誠則其請之說精誠致鬼不顧辭之是非也董仲舒請雨之法設土龍以感气夫土龍非實不能致雨仲舒用之致精誠不顧物之僞眞也然則周公之請命猶仲舒之請雨也三王之非鬼猶聚土之非龍也晉荀偃伐齊不卒事而還癉疽生瘍於頭及著雍之地病目出卒而視不可唅範宣子浣而撫之曰事吳敢不如事主猶視宣子睹其不瞑以爲恨其子吳也人情所恨莫不恨子故言吳以撫之猶視者不得所恨也欒懷子曰其爲未卒事於齊故也乎乃復撫之曰主苟死所不嗣事於齊者有如河乃瞑受唅伐齊不卒荀偃所恨也懷子得之故目瞑受唅宣子失之目張口噤曰荀偃之病卒苦目出目出則口噤口噤則不可唅新死气盛本病苦目出宣子撫之早故目不瞑口不闓少久气衰懷子撫之故目瞑口受唅此自荀偃之病非死精神見恨於口目也凡人之死皆有所恨志士則恨義事未立學士則恨問多不及農夫則恨耕未畜谷商人則恨貨財未殖仕者則恨官位未極勇者則恨材未優天下各有所欲乎然而各有所恨必有目不瞑者爲有所恨夫天下之人死皆不瞑也且死者精魂消索不復聞人之言不能聞人之言是謂死也離形更自爲鬼立於人旁𨿽人之言已與形絕安能復入身中瞑目闓口乎能入身中以屍示恨則能不免與形相守按世人論死謂其精神有若能更以精魂立形見面使屍若生人者誤矣楚成王廢太子商臣欲立王子職商臣聞之以宮甲圍王王請食熊蹯而死弗聽王縊而死謚之曰靈不瞑曰成乃瞑夫爲靈不瞑爲成乃瞑成王有知之效也謚之曰靈心恨故目不瞑更謚曰成心喜乃瞑精神聞人之議見人變易其謚故喜目瞑本不病目人不撫慰目自翕張非神而何曰此復荀偃類也𨿽不病目亦不空張成王於時縊死气尙盛新絕目尙開因謚曰靈少久气衰目適欲瞑連更曰成目之視瞑與謚之爲靈偶應也時人見其應成乃瞑則謂成王之魂有所知則宜終不瞑也何則太子殺己大惡也加謚爲靈小過也不爲大惡懷忿反爲小過有恨非有神之效見示告人之驗也夫惡謚非靈則厲也紀子竹帛爲靈厲者多矣其屍未殮之時未皆不瞑也豈世之死君不惡而獨成王憎之哉何其爲靈者眾不瞑者寡也鄭伯有貪愎而多欲子晰好在人上二子不相得子晰攻伯有伯有出奔駟帶率國人以伐之伯有死其後九年鄭人相驚以伯有曰伯有至矣則皆走不知所往後歲人或夢見伯有介而行曰壬子余將殺帶也明年壬寅余又將殺段也及壬子之日駟帶卒國人益懼後至壬寅日公孫段又卒國人愈懼子產爲之立後以撫之乃止其後子產適晉趙景子問曰伯有猶能爲鬼乎子產曰能人生始化曰魄旣生魄陽曰魂用物精多則魂魄彊是以有精爽至於神明匹夫匹婦彊死其魂魄猶能憑依人以爲淫厲況伯有我先君穆公之冑子良之孫子耳之子敝邑之卿從政三世矣鄭𨿽無腆抑諺曰蕞爾小國而三世執其政柄其用物弘矣取精多矣其族又大所憑厚矣而彊死能爲鬼不亦宜乎伯有殺駟帶公孫段不失日期神審之驗也子產立其後而止知鬼神之操也知其操則知其實矣實有不空故對問不疑子產智人也知物審矣如死者無知何以能殺帶與段如不能爲鬼子產何以不疑曰與伯有爲怨者子晰也子晰攻之伯有�駟帶乃率國人遂伐伯有公孫段隨駟帶不造本辯其惡微小殺駟帶不報子晰公孫段惡微與帶俱死是則伯有之魂無知爲鬼報仇輕重失宜也且子產言曰彊死者能爲鬼何謂彊死謂伯有命未當死而人殺之邪將謂伯有無罪而人冤之也如謂命未當死而人殺之未當死而死者多如謂無罪人冤之被冤者亦非一伯有彊死能爲鬼比干子胥不爲鬼春秋之時弒君三十六君爲所弒可謂彊死矣典長一國用物之精可謂多矣繼體有土非直三世也貴爲人君非與卿位同也始封之祖必有穆公子良之類也以至尊之國君受亂臣之弒禍其魂魄爲鬼必明於伯有報仇殺讎禍繁於帶段三十六君無爲鬼者三十六臣無見報者如以伯有無道其神有知世間無道莫如桀紂桀紂誅死魄不能爲鬼然則子產之說因成事者也見伯有彊死則謂彊死之人能爲鬼如有不彊死爲鬼者則將云不彊死之人能爲鬼子晰在鄭與伯有何異死與伯有何殊俱以無道爲國所殺伯有能爲鬼子晰不能彊死之說通於伯有塞於子晰然則伯有之說杜伯之語也杜伯未可然伯有亦未可是也秦桓公伐晉次於輔氏晉侯治兵於稷以略翟土立黎侯而還及魏顆敗秦師於輔氏獲杜回杜回秦之力人也初魏武子有嬖妾無子武子疾命顆曰必嫁是妾病困則更曰必以是爲殉及武子卒顆不殉妾人或難之顆曰疾病則亂吾從其治也及輔氏之役魏顆見老人結艸以亢杜回杜回躓而顚故獲之夜夢見老父曰余是所嫁婦人之父也爾用先人之治命是以報汝夫嬖妾之父知魏顆之徳故見體爲鬼結艸助戰神曉有知之效驗也曰夫婦人之父能知魏顆之徳爲鬼見形以助其戰必能報其生時所善殺其生時所惡矣凡人交遊必有厚薄厚薄當報猶婦人之當謝也今不能報其生時所厚獨能報其死後所善非有知之驗能爲鬼之效也張良行泗水上老父授書光武困厄河北老人教誨命貴時吉當遇福喜之應驗也魏顆當獲杜回戰當有功故老人妖象結艸於路人者也王季葬於滑山之尾灤水擊其墓見棺之前和文王曰嘻先君必欲一見羣臣百姓也夫故使灤水見之於是也而爲之張朝而百姓皆見之三日而後更葬文王聖人也知道事之實見王季棺見知其精神欲見百姓故出而見之曰古今帝王死葬諸地中有以千萬數無欲復出見百姓者王季何爲獨然河泗之濱立冢非一水湍崩壤棺�露見不可勝數皆欲復見百姓者乎灤水擊滑山之尾猶河泗之流湍濱坼也文王見棺和露惻然悲恨當先君欲復出乎慈孝者之心幸冀之意賢聖惻怛不暇思論推生況死故復攺葬世俗信賢聖之言則謂王季欲見百姓者也生死部紀事二宋書王微傳微遺令薄葬不設�旐鼓挽之屬施五尺牀爲靈二宿便毀以嘗所彈琴置牀上何長史來以琴與之何長史者偃也無子家人遵之蓮社髙賢傳張銓字秀碩野之族子也尙情髙逸酷嗜典墳𨿽耕鋤猶帶經不釋朝廷徵爲散騎常侍不起庾悅以其貧起爲尋陽令笑曰古人以容膝爲安若屈志就祿何足爲榮乃入廬山依遠公研窮釋典深有悟入宋景平元年無疾向西念佛安臥而卒春秋六十五南齊書豫章王嶷傳嶷疾篤表解職不許賜錢百萬營功徳嶷又啟曰臣自嬰今患亟降天臨醫走術官泉開藏府慈寵優渥備極人臣生年疾迫遽陰無幾願陛下審賢與善極壽蒼昊彊徳納和爲億兆禦臣命違昌數奄奪恩憐長辭明世伏涕嗚咽薨年四十九其日上再視疾至薨乃還宮嶷臨終召子子廉子恪曰人生在世本自非常吾年已老前路幾何居今之地非心期所及性不貪聚自幼所懷政以汝兄弟累多損吾暮志耳無吾後當共相勉勵篤睦爲先才有優劣位有通塞運有富貧此自然理無足以相陵侮若天道有靈汝等各自修立灼然之分無失也勤學行守基業治閨庭尙閒素如此足無憂患聖主儲皇及諸親賢亦當不以吾沒易情也三日施靈惟香火盤水漧飯酒脯檳榔而已朔望菜食一盤加以甘果此外悉省葬後除靈可施吾常所乘轝扇傘朔望時節席地香火盤水酒脯漧飯檳榔便足𨿽才愧古人意懷粗亦有在不以遺財爲累主衣所餘小弟未婚諸妹未嫁凡應此用本自茫然當稱力及時率有爲辦事事甚多不復甲乙棺器及墓中勿用餘物爲後患也朝服之外惟下鐵鐶刀一口作冢勿令深一一依格莫過度也後堂樓可安佛供養外國二僧餘皆如舊與汝遊戲後堂船乘吾所乘牛馬送二宮及司徒服飾衣裘悉爲功徳子廉等號泣奉行竟陵王子良傳子良隆昌元年疾篤謂左右曰門外應有異遣人視見淮中魚萬數皆浮出水上向城門尋薨時年三十五南齊書文憲太子傳太子有疾上自臨視有憂色疾篤上表曰臣地屬元良業微三善光道樹風於焉蓋闕晨宵恟懼有若臨淵攝生舛和構離屙疾大漸惟幾顧陰待謝守器難永視膳長違仰戀慈顏內懷感哽竊惟死生定分理不足悲伏願割無已之悼損旣往之傷寶衛聖躬同休七百臣𨿽九原無所遺恨時年三十六冊府元龜南齊盧度有道術逆知死年月與親友別永明末以壽終南齊書劉虯傳虯精信釋氏衣粗布衣禮佛長齋注法華經自講佛義建武二年詔徵國子博士不就其冬虯病正晝有白雲徘徊檐戶之內又有香气及磬聲其日卒張融傳融建武四年病卒年五十四遺令建白旌無旒不設祭令人捉麈尾登屋復魂曰吾生平所善自當淩雲一笑三千買棺無制新衾左手執孝經老子右手執小品法華經妾二人哀事畢各遣還家又曰以吾平生之風調何至使婦人行哭失聲不須暫停閨閣蕭景先傳景先爲領軍將軍遷徵虜將軍丹陽尹五年荒人桓天生引蠻虜於雍州界土司部以北人情騷動上以景先諳究司土詔曰得雍州刺史張啟事蠻虜相扇容或侵軼蜂蠆有毒宜時剿蕩可遣徵虜將軍丹陽尹景先總率步騎直指義陽可假節司州諸軍皆受節度景先至鎭屯軍城北百姓乃安牛酒來迎軍未還遇疾遺言曰此度疾病異於前後自省必無起理但夙荷深恩今謬充戎寄暗弱每事不稱上慚慈旨便長違聖世悲哽不知所言可爲作啟事上謝至尊粗申愚心毅𨿽成長素闕訓範貞等幼稚未有所識方以仰累聖明非殘息所能陳謝自丁荼毒以來妓妾已多分張所餘醜猥數人皆不似事可以明月佛女桂支佛兒玉女美玉上臺美滿艷華奉東宮私馬有二十餘匹牛數頭可簡好者十匹牛二頭上臺馬五匹牛一頭奉東宮大司馬司徒各奉二匹驃騎鎭軍各奉一匹應私仗器亦悉輸臺六親多未得料理可隨宜溫卹微申素意所賜宅曠大恐非毅等所居須喪服竟可輸還臺劉家前宅久聞其貨可合率市之直若短少啟官乞足三處田勤作自足供衣食力少更隨宜買粗猥奴婢充使不須余營生周旋部曲還都理應分張其久舊勤勞者應料理隨宜啟聞乞恩卒時年五十顧歡傳歡自知將終賦詩言志云精气因天行遊魂隨物化�死日卒於剡山身體柔軟時年六十四還葬舊墓木連理出墓側縣令江山圖表狀崔慰祖傳慰祖爲始安王撫軍參軍病卒慰祖著海岱志起太公迄西晉人物爲四十卷半未成臨卒與從弟緯書云常欲注遷固二史采史漢所漏二百餘事在廚簏可檢寫之以存大意海岱志良未周悉可寫數本付護軍諸從事人一通及友人任昉徐寅劉洋裴揆又令以棺親土不須磚勿設靈座獨異志齊王奐二子融琛同是殷夫人四月二日孿生又以四月二日同刑於都市南史吳苞傳時有趙僧巖北海人寥廓無常人不能測常以一壺自隨一旦謂弟子曰吾今夕當死壺中大錢一千以通九泉之路臘燭一挺以照七尺之屍至夜而亡時人以爲知命梁書王茂傳茂薨年六十茂以元勛髙祖賜以鐘磬之樂茂在江州夢鐘磬在格無故自墮心惡之及覺命作樂旣成列鐘磬在格果無故編皆絕墮地茂謂長史江詮曰此樂天子所以惠勞臣也樂旣極矣能無憂乎俄而病少日卒裴子野傳子野中大通二年卒官年六十二先是子野自�死期不過庚戌歲是年自省移病謂同官劉子亨曰吾其逝矣遺命儉約務在節制髙祖悼惜爲之流涕詔曰鴻臚卿領步兵校尉知著作郎兼中書通事舍人裴子野文史足用廉白自居劬勞通事多歷年所奄致喪逝惻愴空懷可贈散騎常侍賻錢五萬布五十匹卽日舉哀謚曰貞子庾詵傳詵晚年以後尢遵釋教宅內立道場環繞禮懺六時不輟誦法華經每日一徧後夜中忽見一道人自稱願公容止甚異呼詵爲上行先生授香而去中大通四年因晝寢忽驚覺曰願公復來不可久住顏色不變言終而卒時年七十八舉室咸聞空中唱上行先生已生彌陀淨域矣何引傳引卒年八十六先是引疾妻江氏夢神人告之曰汝夫壽盡旣有至徳應獲延期爾當代之妻覺說焉俄得患而卒引疾乃瘳至是引夢一神女並八十許人並衣帢行列至前俱拜牀下覺又見之便命營凶具旣而疾動因不自治袁昂傳昂進號中撫軍大將軍遷司空侍中尙書令親信鼓吹並如故五年加特進左光祿大夫增親信爲八十人大同六年薨時年八十詔曰侍中特進左光祿大夫司空昂奄至薨逝惻怛於懷公器宇凝素志誠貞方端朝燮理嘉猷載緝追榮表徳實惟令典可贈本官鼓吹一部給東園祕器朝服一具衣一襲錢二十萬絹布一百匹蠟二百斤卽日舉哀初昴臨終遺疏不受贈謚敕諸子不得言上行狀及立志銘凡有所須悉皆停省復曰吾釋褐從仕不期富貴但官序不失等倫衣食粗知榮辱以此闔棺無慚鄕裏往忝吳興屬在昏明之際旣暗於前覺無識於聖朝不知天命甘貽顯戮幸遇殊恩遂得全門戶自念罪私門階榮望絕保存性命以爲幸其不謂叨竊寵靈一至於此常欲竭誠酬報申吾乃心所以朝廷每興師北伐吾輒啟求行誓之丹款實非矯言旣庸懦無施皆不蒙許𨿽欲罄命其議莫從今日瞑目畢恨泉壤若魂而有知方期結艸聖朝遵古知吾名品或有追遠之恩𨿽是經國恆典在吾無應致此脫有贈官愼勿祗奉諸子累表陳奏詔不許冊謚曰穆正公陶弘景傳弘景大同二年卒時年八十五顏色不變屈申如恆詔贈中散大夫謚曰貞白先生仍遣舍人監護喪事弘景遺令薄葬弟子遵而行之劉吁傳吁善元言尢精釋典曾與族兄劉歊聽講於鐘山諸寺因共卜築宋熙寺東澗有終焉之志天監十七年卒於歊捨時年三十一臨終執歊手曰气絕便殮殮畢卽埋靈筵一不須立勿設饗祀無求繼嗣歊從而行之宗人至友相與刊石立銘謚曰元貞處士劉歊傳歊著革終論其辭曰死生之事聖人罕言之矣孔子曰精气爲物遊魂爲變知鬼神之情狀與天地相似而不違其言約其旨妙其事隱其意深未可以臆斷難得而精核聊肆狂瞽請試言之夫形慮合而爲生魂質離而稱死合則起動離則休寂當其動也人皆知其神及其寂也物莫測其所趣皆知則不言而義顯莫測則逾辯而理微是以勛華曠而莫陳姬孔抑而不說前達往賢互生異見季札云骨肉歸於土魂气無不之莊周云生爲徭役死爲休息尋此二說如或相反何者气無不之神有也死爲休息神無也原憲云夏后氏用明器示民無知也殷人用祭器示人有知也周人兼用之示民疑也考之記籍驗之前志有無之辯不可歷言若稽諸內教判乎釋部則諸子之言可尋三代之禮無越何者神爲生本形爲生具死者神離此具而卽非彼具也𨿽死者不可復反而精靈遞變未嘗滅絕當其離此之日識用廓然故夏后明器示其弗反卽彼之時魂靈知滅故殷人祭器顯其猶存不存則合乎莊周猶存則同乎季札各得一隅無傷厥義設其實也則亦無故周人有兼用之禮尼父發遊魂之唱不其然乎若廢偏攜之論探中途之旨則不仁不智之譏於是乎可息夫形也者無知之質也神也者有知之性也有知不獨存依無知以自立故形之於神逆旅之館耳及其死也神去此而適彼也神已去此館何用存速朽得理也神已適彼祭何所祭祭則失理而姬孔之教不然者其有以乎蓋禮樂之興出於澆薄俎豆綴兆生於俗獘施靈筵陳棺槨設饋奠建丘隴蓋欲令孝子有追思之地耳夫何補於已遷之神乎故上古衣之以薪棄之中野可謂尊盧赫胥皇雄炎帝蹈於失理哉是以子羽沈川漢伯方壙文楚黃壤士安麻索此四子者得理也忘教也若從四子而遊則平生之志得矣然積習生常難卒攺革一朝肆志儻不見從今欲剪截煩厚務存儉易進不裸屍退異常俗不傷存者之念有合至人之道孔子云斂首足形還葬而無�斯亦貧者之禮也余何陋焉且張奐止用幅巾王肅惟盥手足範冉殮畢便葬奚珍無設筵幾文度故舟爲�子廉牛車載柩叔起誡絕墳隴康成使無卜吉此數公者尙或如之況於吾人而尙華泰今欲仿�景行以爲軌則儻合中庸之道庶免徒費之譏气絕不須復魂盥洗而斂以一千錢市治棺單故裙衫衣巾枕履此外送往之具棺中常物及余閣之祭一不得有所施世多信李彭之言可謂惑矣余以孔釋爲師差無此惑斂訖載以露車歸於舊山隨得一地地足爲坎坎足容棺不須磚甓不勞封樹勿設祭饗勿置幾筵無用茅君之虛座伯夷之杅水其蒸嘗繼嗣言象所絕事止余身無傷世教家人長幼內外姻戚凡厥友朋爰及寓所咸願成余之志幸勿奪之明年疾卒時年三十二歊幼時嘗獨坐空室有一老公至門謂歊曰心力勇猛能精死生但不得久滯一方耳因彈指而去歊旣長精心學佛有道人釋寶志者時人莫測也遇歊於興皇寺驚起曰隱居學道淸淨登佛如此三說歊未死之春有人爲其庭中栽柿歊謂兄子弇曰吾不見此實爾其勿言至秋而亡人以爲知命親故誄其行迹謚曰貞節處士顧憲之傳憲之𨿽累經宰郡資無擔石及歸環堵不免饑寒八年卒於家年七十四臨終爲制以敕其子曰夫出生入死理均晝夜生旣不知所從死亦安識所往延陵所云精气上歸於天骨肉下歸於地魂則無所不之良有以也𨿽復茫昧難徵要若非妄百年之期迅若馳隙吾今豫爲終制瞑目之後宜並遵行勿違吾志也莊周澹臺達生者也王孫士安矯俗者也吾進不及達退無所矯常謂中都之制允理愜情衣周於身示不違禮棺周於衣足以蔽臭入棺之物一無所須載以輴車覆以粗布爲使人勿惡也漢明帝天子之尊猶祭以杅水脯糗範史云烈士之髙亦奠以寒水漧飯況吾卑庸之人其可不節衷也喪易寧戚自是親親之情禮奢寧儉差可得由吾意不須常施靈筵可止設香燈使致哀者有憑耳朔望祥忌可權安小牀暫設幾席惟下素饌勿用牲牢烝嘗之祀貴賤罔替備物難辦多致疏怠祀先人自有舊典不可有闕自吾以下祀止用蔬食時果勿同於上世也示令子孫四時不忘其親耳孔子云𨿽菜羹瓜祭必齊如也本貴誠敬豈求備物哉劉杳傳杳臨終遺命殮以法服載以露車還葬舊墓隨得一地容棺而已不得設靈筵祭醊其子遵行之南史阮孝緒傳孝緒自筮卦吾壽與劉著作同年及劉杳卒孝緒曰劉侯逝矣吾其幾何其年十月卒年五十八陳書袁泌傳泌爲云旗將軍司徒左長史光大元年卒年五十八臨終戒其子蔓華曰吾於朝廷素無功績瞑目之後殮手足旋葬無得輒受贈謚其子述泌遺意表請之朝廷不許贈金紫光祿大夫謚曰質周弘直傳弘直遷太常卿光祿大夫加金章紫綬太建七年遇疾且卒乃遺疏敕其家曰吾今年以來筋力減耗可謂衰矣而好生之情曾不自覺惟務行樂不知老之將至今時制云及將同朝露七十餘年頗經稱足啟手告全差無遺恨气絕已後便買市中見材材必須小形者使易提挈殮以時服古人通制但下見先人必須備禮可著單衣裙衫故履旣應侍養宜備紛帨或逢善友又須香煙棺內惟安白布手巾粗香鑪而已其外一無所用卒於家時年七十六謝貞傳貞至徳三年以母憂去職頃之敕起還府仍加招遠將軍掌記室貞累啟固辭敕報曰省啟具懷𨿽知哀煢在疚而官俟得才禮有權奪可便力疾還府也貞哀毀羸瘠終不能之官舍時尙書右丞徐祚尙書左丞沈客卿俱來候貞見其形體骨立祚等愴然嘆息徐諭之曰弟年事已衰禮有恆制小宜引割自全貞因更感慟气絕良久二人涕泣不能自勝憫默而出祚謂客卿曰信哉孝門有孝子客卿曰謝公家傳至孝士大夫誰不仰止此恐不能起如何吏部尙書吳興姚察與貞友善及貞病篤察往省之問以後事貞曰孤子舋禍所集將隨灰壤族子凱等粗自成立已有疏付之此固不足仰塵厚徳卽日迷喘時不可移便爲永訣弱兒年甫六歲名靖字依仁情累所不能忘敢以爲托耳是夜卒敕賻米一百斛布三十匹後主問察曰謝貞有何親屬察因啟曰貞有一子年六歲卽有敕長給衣糧初貞之病亟也遺疏告族子凱曰吾少罹酷罰十四傾外蔭十六鍾太淸之禍流離絕國二十餘載號天蹐地遂同有感得還侍奉守先人墳墓於吾之分足矣不悟朝廷采拾空薄累致淸階縱其殞絕無所酬報今在憂棘晷漏將盡斂手而歸何所多念气絕之後若直棄之艸野依僧家屍�林法是吾所願正恐過爲獨異耳可用薄板周身載以露車覆以葦茨坎山而埋之又吾終�兄弟無他子孫靖年幼少未閒人事但可三月施小牀設香水盡卿兄弟相厚之情卽除之無益之事勿爲也姚察傳察年七十四大業二年終於東都遺命薄葬務從率儉其略曰吾家世素士自有常法吾意斂以法服並宜用布上周於身又恐汝等不忍行此必不爾須松板薄棺才可周身土周於棺而已葬日止粗車卽送厝舊塋北吾在梁世當時年十四就鐘山明慶寺尙禪師受菩薩戒自爾深悟苦空頗知回向矣嘗得畱連山寺一去忘歸及仕陳代諸名流遂許與聲價兼時主恩遇官途遂至通顯自入朝來又蒙恩渥旣牽纏人世素志弗從且吾習蔬菲五十餘年旣歷歲時循而不失瞑目之後不須立靈置一小牀每日設淸水六齋日設齋食�菜任家有無不須別經營也徐孝克傳孝克卒時年七十三臨終正坐念佛室內有非常異香气鄰里皆驚異之魏書裴宣傳宣爲益州刺史永平四年患篤世宗遣太醫令馳驛就視並賜禦藥宣素明陰陽之書自始患便知不起因自�亡日果如其言王睿傳睿歷尙書令進爵中山王及疾病髙祖太后每親視疾侍官省問相望於道及疾篤上疏曰臣聞忠於事君者節義著於臨終孝於事親者淳誠表於垂沒故孔明卒軍不忘全蜀之計曾參疾甚情存善言之益𨿽則庸昧敢忘景行臣荷天地覆載之恩蒙大造生成之徳漸風訓於華年服道教於弱冠濯纓淸朝垂周三紀受先帝非分之眷叨陛下殊常之寵遂乃齊迹功舊內侍帷幄爵列諸王位班上等從容聞道與知國政誠思竭盡力命以報所受不謂事與心違忽嬰重疾每屈輿駕親臨問之榮洽生平惠流身後犬馬之誠銜佩罔極今所病遂篤慮必不起延首闕庭哽戀終日仰恃皇造宿眷之隆敢陳愚昧管窺之見臣聞爲治之要其略有五一者愼刑罰二者任賢能三者親忠信四者遠讒佞五者行黜陟夫刑罰明則姦宄息賢能用則功績著親忠信則視聽審遠讒佞則疑間絕黜陟行則貪叨攺是以欽卹惟刑載在唐典知人則哲惟帝所難周書垂好徳之文漢史列防姦之論考省幽明先王大典又八表旣廣遠近事殊撫荒裔宜待之以寬信綏華甸宜惠之以明簡哀卹孤獨賑施困窮錄功舊赦小罪輕徭役薄賦斂修福業禁淫祀願聽政餘暇賜垂覽察使子囊之誠重申於當世將墜之志獲用於明時尋薨時年四十八髙祖文明太后親臨哀慟賜溫明祕器宕昌公王遇監護喪事贈衛大將軍太宰並州牧謚曰宣王內侍長董丑奴營墳墓將葬於城東髙祖登城樓以望之京都文士爲作哀詩及誄者百餘人乃詔爲睿立祠於都南二十里大道右起廟以時祭薦井立碑銘置守祀五家又詔褒睿圖其捍虎狀於諸殿命髙允爲之贊崔亮傳亮從父弟光韶歷廷尉遂還鄕裏尋除徵東將軍金紫光祿大夫不起光韶以世道迍邅朝廷屢變閉門卻埽吉凶斷絕誡子孫曰吾自謂立身無慚古烈但以祿命有限無容希世取進在官以來不冒一級官𨿽不達經爲九卿且吾平生素業足以遺汝官閥亦何足言也吾旣運薄便經三娶而汝之兄弟各不同生合葬非古吾百年之後不須合也然贈謚之及出自君恩豈容子孫自求之也勿須求贈若違吾志如有神靈不饗汝祀吾兄弟自幼及老衣服飲食未嘗一片不同至於兒女冠婚榮利之事未嘗不先以推弟弟頃橫禍權作松櫬亦可爲吾作松棺使吾見之卒年七十一髙允傳允卒年九十八初允每謂人曰吾在中書時有陰徳濟救民命若陽報不差吾壽應享百年矣先卒旬外微有不適猶不寢臥呼醫請藥出入行止吟詠如常髙祖文明太后聞而遣醫李修往脈視之告以無恙修入密陳允榮衛有異懼其不久於是遣使備具禦膳珍羞自酒米至於鹽醢百有餘品皆盡時味及牀帳衣服茵被幾杖羅列於庭王官往還慰問相屬允喜形於色語人曰天恩以我篤老大有所賚得以贍客矣表謝而已不有他慮如是數日夜中卒家人莫覺裴伯茂傳伯茂末年劇飲不已乃至傷性多有愆失未亡前數日忽云吾得密信將被收掩乃與婦乘車西逃避後因顧指壁中言有官人追逐其妻方知其病卒後殯於家園崔光傳光疾甚敕子侄等曰諦聽吾言聞曾子有云人之將死其言也善啟予手啟予足而今而後吾知免夫吾荷先帝厚恩位至於此史功不成歿有遺恨汝等以吾之故並得名位勉之勉之以死報國修短命也夫復何言速可送我還宅气力𨿽微神明不亂至第而薨王慧龍傳慧龍僕射愉之孫入魏拜滎陽太守眞君元年拜使持節寧南將軍虎牢鎭都副將未至鎭而卒臨沒謂功曹鄭煜曰吾羈旅南人恩非舊結蒙聖朝殊特之慈得在疆場效命誓願鞭屍吳市戮墳江陰不謂嬰此重疾有心莫遂非惟仰愧國靈實亦俯慚后土修短命也夫復何言身沒後乞葬河內州縣之東鄕依古墓而不墳足藏髮齒而已庶魂而有知猶希結艸之報時制南人入國者皆葬桑幹煜等申遺意詔許之程駿傳駿歷祕書令太和九年正月病篤乃遺令曰吾存尙儉薄豈可沒爲奢厚哉昔王孫裸葬有感而然士安籧篨頗亦矯厲今世旣休明百度循禮彼非吾志也可斂以時服器皿從古遂卒魏收自敍魏子建歷驃騎大將軍及疾篤顧敕二子曰死生大分含气所同世有厚葬吾平生不取籧篨裸身又非吾意气絕之後斂以時服吾生年契闊前後三娶合葬之事抑又非古且汝二母先在舊塋墳地久固已有定別惟汝次母葬在外耳可遷入兆域依班而定行於吾墓之後如此足矣不須祔合當順吾心勿令吾有遺恨永熙二年春卒於洛陽孝義裏捨時年六十三贈儀同三司定州刺史謚曰文靜二子收祚北齊書慕容紹宗傳西魏遣其大將王思政入據潁州又以紹宗爲南道行臺與太尉髙嶽儀同劉丰等率軍圍擊堰洧水以灌之時紹宗頻有凶夢意每惡之乃私謂左右曰吾自年二十已還恆有蒜發昨來蒜發忽然自盡以理推之蒜者算也吾算將盡乎未幾與丰臨堰見北有塵气乃入艦同坐暴風從東北來遠近晦冥舟纜斷飄艦徑向敵城紹宗自度不免遂投水而死神武本紀武定四年九月神武圍玉壁以挑西師不敢應西魏晉州刺史韋孝寬守玉壁城中出鐵面神武使元盜射之每中其目用李業興孤虛術萃其北北天險也乃起土山鑿十道又於東面鑿二十一道以攻之城中無水汲於汾神武使移汾一夜而畢孝寬奪據土山頓軍五旬城不拔死者七萬人聚爲一冢有星墮於神武營眾驢並鳴士皆詟懼神武有疾十一月庚子輿疾班師庚戌遣太原公洋鎭鄴辛亥徵世子澄至晉陽有惡鳥集亭樹世子使斛律光射殺之己卯神武以無功表解都督中外諸軍事魏帝優詔許焉是時西魏言神武中弩神武聞之乃勉坐見諸貴使斛律金作敕勒歌神武自和之哀感流涕侯景素輕世子嘗謂司馬子如曰王在吾不敢有異王無吾不能與鮮卑小兒共事子如掩其口至是世子爲神武書召景景先與神武約得書書背微點乃來書至無點景不至又聞神武疾遂擁兵自固神武謂世子曰我𨿽疾爾面更有餘憂色何也世子未對又問曰豈非憂侯景叛耶曰然神武曰景專制河南十四年矣常有飛揚拔扈志顧我能畜養豈爲汝駕禦也今四方未定勿遽發哀厙狄幹鮮卑老公斛律金敕勒老公並性遒直終不負汝可朱渾道元劉丰生遠來投我必無異心賀拔焉過兒朴實無罪過潘相樂本作道人心和厚汝兄弟當得其力韓軌少�宜寬借之彭樂心腹難得宜防護之少堪敵侯景者惟有慕容紹宗我故不貴之畱以與汝宜深加殊禮委以經略五年正月朔日蝕神武曰日蝕其爲我耶死亦何恨丙午陳啟於魏帝是日崩於晉陽薛琡傳琡遷尙書僕射卒臨終敕其子斂以時服逾月便葬不聽干求贈官自制喪車不加雕飾但用麻爲流蘇繩用网絡而已明器等物並不令置鄭述祖傳述祖遷兗州刺史初述祖未貴時在鄕單馬出行忽有騎者數百見述祖皆下馬曰公在此行列而拜述祖顧問從人皆不見心甚異之未幾被徵終歷顯位及病篤乃自言之且曰吾今老矣一生富貴足矣以淸白之名遺子孫死無所恨遂卒於州杜弼傳杜弼歷驃騎將軍衛尉卿別封長安縣伯常與邢卲扈從東山共論名理邢以爲人死還生恐爲蛇畫足弼答曰蓋謂人死歸無非有能生之力然物之未生本亦無也無而能有不以爲疑因前生後何獨致怪邢云聖人設教本由勸獎故懼以將來理望各遂其性弼曰聖人合徳天地齊信四時言則爲經行則爲法而云以虛示物以詭勸民將同魚腹之書有異鑿楹之誥安能使北辰降光龍宮韞櫝就如所論福果可以鎔鑄性靈弘獎風教爲益之大莫極於斯此卽眞教何謂非實邢云死之言澌精神盡也弼曰此所言澌如射箭盡手中盡也小雅曰無艸不死月令又云靡艸死動植𨿽殊亦此之類無情之卉尙得還生含靈之物何妨再造若云艸死猶有種在則復人死亦有識識種不見謂以爲無者神之在形亦非自矚離朱之明不能睹𨿽孟軻觀眸賢愚可察鍾生聽曲山水呈狀乃神之工豈神之質猶玉帛之非禮鐘鼓之非樂以此而推義斯見矣邢云季札言無不之亦言散盡若復聚而爲物不得言無不之也弼曰骨肉下歸於土魂气則無不之此乃形墜魂遊往而非盡如鳥出巢如�出穴由其尙有故無所不之若令無也之將焉適延陵有察微之識知其不隨於形仲尼發習禮之嘆美其斯與形別若許以廓然然則人皆季子不謂髙論執此爲無邢云神之在人猶光之在燭燭盡則光窮人死則神滅弼曰舊學前儒每有斯語羣疑眾惑咸由此起蓋辧之者未精思之者不篤竊有末見可以核諸燭則因質生光質大光亦大人則神不系於形形小神不小故仲尼之智必不短於長狄孟徳之雄乃遠奇於崔琰神之於形亦猶君之有國國實君之所統君非國之所生不與同生孰云俱滅邢云捨此適彼生生恆在周孔自應同莊周之鼓缶和桑扈之循歌弼曰共陰而息尙有將別之悲窮轍以遊亦興中途之嘆況曰聯體同气化爲異物稱情之服何害於聖邢云鷹化爲鳩鼠變爲鴽黃母爲�皆是生之類也類化而相生猶光去此燭復然彼燭弼曰鷹未化爲鳩鳩則非有鼠旣二有何可兩立光去此燭復然彼燭神云此形亦托彼形又何惑哉邢云欲使土化爲人木生眼鼻造化神明不應如此弼曰腐艸爲螢老木爲蠍造化不能誰其然也其後別與邢書云夫建言明理宜出典證而違孔背釋獨爲君子若不師聖物各有心馬首欲東誰其能禦奚取於適衷何貴於得一逸韻𨿽髙管見未諭前後往復再三邢邵理屈而止文多不載周書韋敻傳敻前後十見徵辟皆不應命建徳中敻以年老預戒其子等曰昔士安以蘧蒢束體王孫以布囊繞屍二賢髙達非庸才能繼吾死之日可殮舊衣勿更新造使棺足周屍牛車載柩墳髙四尺壙深一丈其餘煩雜悉無用也朝晡奠食於事彌煩吾不能頓絕汝輩之情可朔望一奠而已仍薦素蔬勿設牲牢親友欲以物弔祭者並不得爲受吾常恐臨終恍惚故以此言預戒汝輩瞑目之日勿違吾志也宣政元年二月卒於家時年七十七武帝遣使祭賻賵有加其喪制葬禮諸子等並遵其遺戒李彥傳彥臨終遺誡其子等曰昔人以窾木爲櫝葛虆爲緘下不亂泉上不泄臭此實吾平生之志也但事旣矯枉恐爲世士所譏今可斂以時服葬於磽塉之地勿用明器芻塗及儀衛等爾其念之朝廷嘉焉不奪其志姚僧垣傳僧垣隋開皇初進爵北絳郡公三年卒時年八十五遺誡衣白帢入棺朝服勿斂靈上惟置香奩每日設淸水而已隋書李穆傳穆薨於第年七十七遺令曰吾荷國恩年宦已極啟足歸泉無所復恨竟不得陪玉鑾於岱宗預金泥於梁甫眷眷光景其在斯乎辛彥之傳開皇十一年州人張元暴死數日乃蘇雲遊天上見新構一堂制極崇麗元問其故人云潞州刺史辛彥之有功徳造此堂以待之彥之聞而不悅其年卒官蕭巋傳巋父�封嶽陽王�薨巋嗣巋寢疾臨終上表曰臣以庸暗曲荷天慈寵冠外藩恩逾連山爰及子女尙主婚王每願躬擐甲冑身先士卒掃蕩逋寇上報明時而攝生乖舛遽罹屙疾屬纊在辰顧陰待謝長違聖世感戀嗚咽遺嗣孤藐特乞降慈伏願聖躬與山嶽同固皇基等天日俱永臣𨿽九泉實無遺恨並獻所服金裝劍上覽而嗟悼焉韓擒傳擒封壽光縣公食邑千戶以行軍總管屯金城禦備胡寇卽拜涼州總管俄徵還京上宴之內殿恩禮殊厚無何其鄰母見擒門下儀衛甚盛有同王者母異而問之其中人曰我來迎王忽然不見又有人疾篤忽驚走至擒家曰我來謁王左右問曰何王也答曰閻羅王擒子弟欲撻之擒止之曰生爲上柱國死作閻羅王斯亦足矣因寢疾數日竟卒時年五十五唐書袁天綱傳王遠智少事陶弘景傳其術爲道士多怪言詫其弟子潘師正曰吾少也有累不得上天今署少室伯吾將行卽沐浴加冠衣若寢者遂卒舊唐書袁天綱傳天綱工相術申國公髙士廉嘗謂曰君更作何官天綱曰自知相命今年四月盡矣果至是月而卒

生死部雜錄書經舜典二十有八載帝乃殂落按注死者魂气歸於天故曰殂體魂降於地故曰落詩經唐風葛生章夏之日冬之夜百歲之後歸於其居又冬之夜夏之日百歲之後歸於其室老子戒彊章民之生也柔弱其死也堅彊萬物艸木之生也柔脆其死也枯槁故堅彊者死之徒柔弱者生之徒是以堅彊居下柔弱處上列子仲尼篇季梁之死楊朱望其門而歌隨梧之死楊朱撫其屍而哭隸人之生隸人之死眾人且歌眾人且哭莊子天地篇知天樂者其生也天行其死也物化韓子解老篇人始於生而卒於死始之謂出卒之謂入故曰出生入死人之身三百六十節四肢九竅其大具也四肢與九竅十有三者十有三者之動靜盡屬於生焉屬之謂徒也故曰生之徒也十有三者至其死也十有三具者皆還而屬之於死死之徒亦有十三故曰生之徒十有三死之徒十有三凡民之生生而生者固動動盡則損也而動不止是損而不止也損而不止則生盡生盡之謂死則十有三具者皆爲死死地也故曰民之生生而動動皆之死地之十有三是以聖人愛精神而貴處靜此甚大於兕虎之害夫兕虎有域動靜有時避其域省其時則免其兕虎之害矣民獨知兕虎之有爪角也而莫知萬物之盡有爪角也不免於萬物之害何以論之時雨降集曠野閒靜而以昏晨犯山川則風露之爪角害之事上不忠輕犯禁令則刑法之爪角害之處鄕不節憎愛無度則爭鬥之爪角害之嗜欲無限動靜不節則座疽之爪角害之好用其私智而棄道理則网羅之爪角害之兕虎有域而萬害有原避其域塞其原則免於諸害矣凡兵革者所以備害也重生者𨿽入軍無忿爭之心無忿爭之心則無所用救害之備此非獨謂野處之軍也聖人之遊世也無害人之心無害人之心則必無人害無人害則不備人故曰陸行不遇兕虎入山不恃備以救害故曰入軍不被甲兵遠諸害故曰兕無所投其角虎無所錯其爪兵無所容其刃不設備而必無害天地之道理也體天地之道故曰無死地焉動無死地而謂之善攝生矣淮南子人間訓或貪生而反死或輕死而得生或徐行而反疾何以知其然也魯人有爲父報讎於齊者刳其腹而見其心坐而正冠起而更衣徐行而出門上車而步馬顏色不變其禦欲驅撫而止之曰今日爲父報讎以出死非爲生也今事已成矣又何去之追者曰此有節行之人不可殺也解圍而去之使被衣不暇帶冠不及正蒲伏而走上車而馳必不能自免於千步之中矣今坐而正冠起而更衣徐行而出門上車而步馬顏色不變此眾人所以爲死也而反乃以得活續博物志人死必視其形如生人足不靑皮不皺目光不毀頭髮盡脫而失形骨者皆尸解也筆記吾歿後稱家之有亡以治喪斂用濯浣之鶴氅紗表帽�履三日棺三月葬愼無爲陰陽拘忌棺用木漆其四會三塗卽止使數十年足以臘吾骸朽衣巾而已吾之焄然朗朗有識者還於造物放之太虛可腐敗者合於黃壚下付無窮吾尙何患掘冢三丈小爲冢室劣取容棺及明器左置明水水二盎酒二缸右置米麵二奩朝服一稱私服一稱革履一副左列吾志右刻吾銘卽掩壙惟簡惟儉無以金銅雜物置冢中吾學不名家文章僅及中人不足垂後爲吏在良二千石下可著數人故無功於國無惠於人不可以請謚有司不可受賵贈又不宜求巨公作志及碑冢上樹五株柏墳髙三尺石翁仲獸不得用蓋自標置者非千載永安計爾不得作道佛二家齋醮此吾生平所志若等不可違命作之違命作之是死吾也是以吾爲遂無知也喪之詣塋以繪布纏棺四翣引勿得作方相俑人陳列衣服器用累吾之儉吾生平語言無過人者愼無妄編綴作集銘曰祁之爲名宋之爲氏學也則儒亦顯其仕行年六十有四孤操完履三封之南葬從孔子生非吾生死非吾死吾亦妄吾要明吾理吾侍上講勸凡十七年上頗記吾面目姓名然身後不得妄丐恩澤爲無厭事若等兄弟十四人惟二孺兒未經任子此以諉莒國公莒公在若等不爲孤矣孔子稱天下有至徳要道謂之孝故自作經一篇以教後人必到於善謂曰至莫不切於事謂曰要舉一孝百行無不該焉故吾以此教若等凡孝於親則悌於長友於少慈於幼出於事君則爲忠於朋友則爲信於事爲無不敬無不敬則庶乎成人矣若等兄弟十四人𨿽有異母者但古人謂四海之內皆兄弟況同父均气乎詩稱死喪之威兄弟孔懷不可不念也兄弟之不懷求合他人他人渠肯信哉縱陽合之彼應背憎也若等視吾事莒公莒公友吾云何可以爲法矣大抵人不可以無學至於章奏箋記隨宜爲之天分自有所稟不可彊也要得數百卷書在胸中則不爲人所輕誚矣貴耳集司馬公語元城曰因看三國誌識破一事曹公平日之姦至此盡矣臨死作遺令令者世之遺囑也操之遺令諄諄數百言下至分香賣履之事家人婢妾無不處置獨禪代之事此子孫自爲吾未嘗教爲之實以天下遺子孫自享漢臣之名姦雄𨿽死亦有術也操夜臥圓枕啖野葛尺許飲鴆酒至一盞恐人報己揚此聲以誑人遺令又揚此聲以誑後世老學庵筆記古所謂路寢猶今言正廳也故諸侯將薨必遷於路寢不死於婦人之手非惟不瀆亦以絕婦寺矯命之禍也近世乃謂死於堂奧爲終於正寢誤矣前輩墓志之類數有之皆非也黃魯直詩云公虛采蘋宮行樂在小寢按魯僖公薨於小寢杜預謂小寢夫人寢也魯直亦習於近世謂堂爲正寢故以小寢爲妾媵所居耳不然旣云虛采蘋宮又云在小寢何耶容齋續筆老子出生入死章云出生入死生之徒十有三死之徒十有三人之生動之死地十有三夫何故以其生生之厚王弼注曰十有三猶云十分有三分取其生道全生之極十分有三耳取死之道全死之極十分亦有三耳而民生生之厚更之無生之地焉其說甚淺且不解釋後一節惟蘇子由以謂生死之道以十言之三者各居其三矣豈非生死之道九而不生不死之道一而已乎老子言其九不言其一使人自得之以寄無思無爲之妙其論可謂盡矣比事摘錄憲宗賜裴晉公玉帶公臨終封進表曰內府之珍先朝所賜旣不敢將歸地下又不合畱在人間識者賞其明而簡王文正公疾革上臨視賜白金五千兩召楊文公於牀前作讓表公覽乃自書四句已懼多藏況無用處見謀散施以息災殃是夕公薨文公嘆曰精爽不亂如此前代之風後世之法也性理會通朱子曰嘗見輔漢卿說某人死其气溫溫然燻蒸滿室數日不散是他气盛所以如此劉元城死時風雷轟於正寢雲霧晦冥少頃辧色而公已薨矣他是甚麼樣气魄曰莫是元城忠誠感動天地之气否曰只是元城之气自散爾他養得此气剛大所以散時如此冥影契佛氏云生死事大仲尼云朝聞夕死然則道之未聞死不得也不但死不得𨿽生在世間亦在鬼窟裏過日蓋其死也久矣何必死而謂之死先須生得然後死得其所以死乃其所以生者也故曰未知生焉知死程子曰死之道卽生是也更無別理病榻寤言死生者天地之定制人理之必至定於稟气受形之初不以貴賤愛惡有所增損故曰賢愚同盡然而顏跖之辧大椿之於朝菌玉石俱焚燻蕕同臭而其辧不可紊也故有死而不朽沒世而名無稱與艸木同腐者非所論於生死之同也故曰至人以萬世爲箕裘蜉蝣以旦暮爲大年蠛蠓以甕天爲一世道徇編生時平安由得我死後平安由不得我由不得我底要在由得我處做農田餘話朱子曰人死終歸於散然亦未便散盡故祭祀有感格之理然已散者不可復聚釋氏卻謂人死爲鬼鬼復爲人如此則天地間常只是許多气來來去去更不由造化生生必無是理也巖棲幽事白骨觀法想右腳大指腫爛流惡水漸漸至脛至膝至腰左腳亦如此漸漸爛過腰至腹至胸以至頸頂盡皆爛了惟有白骨須分明歷歷觀看白骨一一盡見靜心觀看良久乃思觀白骨者是誰白骨是誰是知身體與我常爲二物矣又漸漸離白骨觀看先離一丈以至五丈十丈乃至百丈千丈是知白骨與我了不相干也常作此想則我與形骸本爲二物我暫在於形骸中豈可謂此形骸終久不壞而我常住其中如此便可齊死生矣見聞錄陸平泉先生謂余云古人言天地如逆旅不知此身亦小逆旅也看來造物是房子主人我們是借房子居住的若限定幾年便不許住了此謂大限已盡余曰不然若借房人平日安分守法不得罪於房主人彼此相得再容他多住數年亦有此理此又聖賢修徳凝命之說也平翁笑而點首野客叢談進士放榜須有一人謝世名曰報羅使言報大羅天也摭言又謂羅玠貞元中及第開宴曲江泛舟玠以溺死後有開試前卒者謂之報羅二說不同問奇類林世俗多言李太白在當塗采石白因醉泛舟於江見月影俯而取之遂溺死故其地有捉月臺予按李陽冰作太白艸堂集序云陽冰試弦歌於當塗公疾亟艸�萬卷手集未修枕上授簡俾爲序又李華作太白墓志亦云賦臨終歌而卒乃知俗傳良不足信蓋與謂杜子美因食白酒牛炙而死者同也珍珠船襄陽耆舊傳南陽太守張忠曰吾年往志盡譬如八百錢烏生死同價太平淸話李賀修白玉樓又宣室志云召爲月圃白瑤宮樂章汪伯玉言李長吉語涉生死輒嚬蹙與諸眷屬言人之生妻子未足爲累惟將死爲妻子累耳日知錄考父也旣言父又言考者猶易言乾父之蠱有子考�咎也降者骨肉歸復於土也記曰體魄則降人死則魂升於天魄降於地書曰禮陟配天陟言升也又曰放勛乃䢐落落言降也然而曰文王陟降何也神無方也可以兩在而兼言之人死謂之不淑禮記如何不淑是也

