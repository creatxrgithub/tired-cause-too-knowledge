

太僕寺部匯考

周周制夏官以太僕太馭掌王之僕馭而校人則率其屬以掌王馬之政令按周禮夏官司馬政官之屬大僕下大夫二人小臣上士四人祭僕中士六人禦僕下士十有二人府二人史四人胥二人徒二十人大僕掌正王之服位出入王之大命注

服王舉動所當衣也位立處也出大命王之教也入大命羣臣所奏行掌諸侯之復逆

注鄭司農云復謂奏事也逆謂受下奏王�朝則前正位而退入亦如之

注前正位而退道王王旣立退居路門左待朝畢建路鼓於大寢之門外而掌其政注

大寢路寢也其門外則內朝之中如今宮殿端門下矣政鼓節與早晏以待達窮者與遽令聞鼓聲則速逆禦僕與禦庶子注鄭司農云窮謂窮冤失職則來擊此鼓以達於王若今時上變事擊鼓矣遽傳也若今時驛馬軍書當急聞者亦擊此鼓令聞此鼓聲則速逆禦僕與禦庶子也太僕主令此二官使速逆窮遽者元謂達窮者謂司寇之屬朝士掌以肺石達窮民聽其辭以告於王遽令郵驛上下程品禦僕禦庶子直事鼓所者太僕聞鼓聲則速逆此二官當受其事以聞祭祀賓客喪紀正王之服位詔儀贊王牲事

注詔告也牲事殺割匕載之屬王出入則自左馭而前驅

注前驅如今道引也道而居左自馭不驂乘辟王也亦有車右焉凡軍旅田役贊王鼓

注王通鼓佐擊其餘面救日月亦如之

注日月食時

又掌三公孤卿之弔勞

注王使往王燕飲則相其

注相左右王射則贊弓矢

注贊謂授之受之王�燕朝則正位掌擯相

注燕朝朝於路寢之庭王圖宗人之嘉事則燕朝王不�朝則辭於三公及孤卿注

辭謂以王不視朝之意告之春秋傳曰公有疾不視朔小臣掌王之小命詔相王之小儀

注小命時事所敕問也小儀趨行拱揖之容掌三公及孤卿之復逆正王之燕服位

注謂燕居時也玉藻曰王卒食元端而居王之燕出入則前驅

注燕出入若今遊於諸觀苑大祭祀朝覲沃王盥小祭祀賓客饗食賓射掌事如太僕之注

賓射與諸侯來朝者射掌士大夫之弔勞凡大事佐太僕祭僕掌受命於王以�祭祀而警戒祭祀有司糾百官之戒具注

謂王有故不親祭也祭祀有司有事於祭祀者糾謂校錄所當共之牲物旣祭帥羣有司而反命以王命勞之誅其不敬者

又凡祭祀王之所不與則賜之禽都家亦如之

注鄭司農云王之所不與謂非郊廟尊祭祀則王不與也則賜之禽公卿自祭其先祖則賜之禽也鄭元謂王所不與同姓有先王之廟凡祭祀致福者展而受之

注臣有祭事必致祭肉於君所謂歸胙也展謂錄視其牲體數體數者太牢則以牛左肩臂臑折九少牢則以羊左肩七特牲則以豕左肩五禦僕掌羣吏之逆及庶民之復與其弔勞

注羣吏府史以下大祭祀相盥而登

注相盥者謂奉盤授與登謂爲王登牲體於俎

特牲饋食禮主人降盥出舉入乃七載

又掌王之燕令

注燕居時之令以序守路鼓

注序更隸僕下士二人府一人史二人胥四人徒四十人隸僕掌五寢之埽除糞灑之事注

五寢五廟之寢也周天子七廟惟祧無寢詩云寢廟繹繹相連貌也前曰廟後曰寢泛埽曰埽埽席前曰灑灑也祭祀修寢

注於廟祭寢或有事焉月令凡新物先薦寢廟王行洗乘石

注鄭司農雲乘石王所登上車之石也掌蹕宮中之事

注宮中有事則蹕鄭司農云蹕謂止行者淸道大馭中大夫二人大馭掌馭玉路以祀及犯軷王自左馭馭下祀登受轡犯軷遂驅之注

行山曰軷犯之者封土爲山象以菩芻棘柏爲神主旣祭之以車轢之而去諭無險難也王由左馭禁制馬使不行也軷謂祖道轢軷磔犬也及祭酌僕僕左執轡右祭兩軹祭軌乃飲注

故書軹爲軌爲範杜子春云文當如此左不

當重重非是書亦或如子春言又云斬當作軹軹謂兩也其或言軷亦非是又云軌當爲謂車前軾也或讀軌爲簪笄之笄凡馭路行以肆夏趨以采薺

注凡馭路謂五路也行謂大寢至路門趨謂路門至應門凡馭路儀以鸞和爲節

注舒疾之法也鸞在衡和在軾皆以金爲鈴戎僕中大夫二人戎僕掌馭戎車

注戎車革路也師出王乘以自將掌王倅車之政正其服

注倅副也服謂眾乘戎車者之衣服犯軷如玉路之僕凡巡守及兵車之會亦如之注如在軍掌凡戎車之儀

注凡戎車眾之兵車也書序曰武王戎車三百兩齊僕下大夫二人齊僕掌馭金路以賓注

以待賓客朝覲宗遇饗食皆乘金路其儀各以其等爲車送逆之節注

節謂王乘車迎賓客及送相去遠近之數上公九十步侯伯七十步子男五十步司儀職曰車逆拜辱又曰及出車送道僕上士十有二人道僕掌馭象路以朝夕燕出入其儀如齊車注

朝夕朝朝莫夕掌貳車之政令

注貳亦副田僕上士十有二人田僕掌馭田路以田以鄙注田路木路也田田獵也鄙循行縣鄙掌佐車之政

注佐亦副設驅逆之車

注驅驅禽使前趨獲逆衙還之使不出圍衙本又作禦同五嫁反令獲者植旌

注以告獲也植樹也及獻比禽

注田獘獲者各獻其禽比種物相從次數之凡田王提馬而走諸侯晉大夫馳

注提猶舉也晉猶抑也使人扣而舉之抑之皆止奔也馳放不扣馭夫中士二十人下士四十人馭夫掌馭貳車從車使車注

貳車象路之副也從車戎路田路之副也使車驅逆之車分公馬而駕治之

注乘調六種之馬挍人中大夫二人上士四人下士十有六人府四人史八人胥八人徒八十人挍人掌王馬之政注

政謂差擇養乘之數也月令曰班馬政辧六馬之屬種馬一物戎馬一物齊馬一物道馬一物田馬一物駑馬一物注

種謂上善似母者以次差之玉路駕種馬戎路駕戎馬金路駕齊馬象路駕道馬田路駕田馬駑馬給宮中之役凡頒良馬而養乘之乘馬一師四圉三乘爲皂皂一趣馬三皂爲系系一馭夫六系爲廏廏一僕夫六廏成挍挍有左右駑馬三良馬之數麗馬一圉八麗一師八師一趣馬八趣馬一馭夫注

良善也善馬五路之馬鄭司農云四匹爲乘養馬爲圉故春秋傳曰馬有圉牛有牧鄭元謂二耦爲乘師趣馬馭夫僕夫師之名也趣馬下士馭夫中士則僕夫上士也自乘至廏其數三百一十六匹易幹爲馬此應干之策也至挍變言爲成者明六馬爲一廏而王馬小備也挍有左右則良馬一種者四百三十二匹五種合二千一百六十匹駑馬三之則爲千二百九十六匹五良一駑凡三千四百五十六匹然後王馬大備詩云騋牝三千此謂王馬之大數與麗耦也駑馬自圉至馭夫凡馬千二十四匹與三良馬之數不相應八皆宜爲六字之誤也師十二匹趣馬七十二匹則馭夫四百三十二匹矣然後而三之旣三之無僕夫者不駕於五路卑之也天子十有二閒馬六種邦國六閒馬四種家四閒馬二種注

降殺之差每廏爲一閒諸侯有齊馬道馬田馬大夫有田馬各一閒其駑馬則皆分爲三焉凡馬特居四之一注

欲其乘之性相似也物同气則心一鄭司農云四之一者三牝一牡春祭馬祖執駒

注馬祖天駟也孝經說曰房爲龍馬鄭司農云執駒無令近母猶攻駒也夏祭先牧頒馬攻特

注先牧始養馬者攻其特爲其蹄嚙不可乘用鄭司農云攻特謂騬之騬音繩秋祭馬社臧僕

注馬社始乘馬者世本作相作乘馬鄭司農云臧僕謂簡練馭者令皆善也鄭元謂僕馭五路之僕冬祭馬步獻馬講馭夫注

馬步神爲災害馬者獻馬獻成馬於王也馭夫馭貳車從車使車者講猶簡習從才用反凡大祭祀朝覲會同毛馬而頒之

注毛馬齊其色也頒授當乘之飾幣馬執撲而從之

注鄭司農云挍人主飾之也幣馬以馬遺人當幣處者也聘禮曰馬則北面奠幣於其前士喪禮下篇曰薦馬纓三就入門北面交轡圉人夾牽之馭者執策立於馬后凡賓客受其幣馬

注賓客之幣馬來朝聘而享王者田獵則帥驅逆之車

注帥猶將也凡將事於四海山川則飾黃駒

注四海猶四方也王巡守過大山川則有殺駒以祈沈禮與玉人職有宗祝以黃金勺前馬之禮凡國之使者共其幣馬注

使者所用私覿凡軍事物馬而頒之

注物馬齊其力等馭夫之祿

注馭夫於趣馬僕夫爲中舉中見上下宮中之稍食

注師圉府史以下也鄭司農云稍食曰廩趣馬下士皂一人徒四人趣馬掌贊正良馬而齊其飲食簡其六節注

贊佐也佐正者謂挍人臧僕講馭夫之時簡差也節猶量也差擇王馬以爲六等掌駕說之頒

注用馬之第次說始銳反辧四時之居治以聽馭夫

注居謂牧庌所處治爲執駒攻特之屬庌音雅巫馬下士二人醫四人府一人史二人賈二人徒二十人巫馬掌養疾馬而乘治之相醫而藥攻馬疾受財於挍人注

乘謂驅步以發其疾知所疾處乃治之相助也馬死則使其賈粥之入其布於挍人注

布泉也鄭司農云賈謂其屬官小吏賈二人粥賣也牧師下士四人胥四人徒四十人牧師掌牧地皆有厲禁而頒之注

頒馬授圉者所牧處孟春焚牧

注焚牧地以除陳生新艸也中春通淫

注中春陰陽交萬物生之時可以合馬之牝牡也月令季春乃合累牛騰馬遊牝於牧秦時書也秦地寒涼萬物後動掌其政令凡田事贊焚萊

注焚萊者山澤之虞廋人下士閒二人史二人徒二十人廋人掌十有二閒之政教以阜馬佚特教駣攻駒及祭馬祖祭閒之先牧及執駒散馬耳圉馬注

九者皆有政教焉阜盛壯也詩云四牡孔阜杜子春云佚當爲逸鄭司農云馬三歲曰駣二歲曰駒散讀爲中散大夫之散謂聒馬耳毋令善驚也鄭元謂逸者用之不使甚勞安其血气也散駣始乘習之也攻駒制其蹄嚙者閒之先牧先牧制閒者散馬耳以竹括押其耳頭動搖則括中物後遂串習不復驚正挍人員選

注挍人謂師圉也正員選者選擇可備員者平之馬八尺以上爲龍七尺以上爲騋六尺以上爲馬注大小異名爾雅曰騋牡驪牝元駒裊驂鄭司農云以月令曰駕蒼龍圉師乘一人徒二人圉師掌教圉人養馬春除蓐釁廏始牧夏庌馬冬獻馬射則充椹質茨墻則剪闔注蓐馬玆也馬旣出而除之新釁焉神之也春秋傳曰凡馬日中而出日中而入故字庌爲訝鄭司農云當爲庌鄭元謂庌廡也廡所以庇馬涼也充猶居也茨蓋也闔苫也椹質剪闔圉人所習也杜子春讀椹爲齊人言鐵椹之椹椹質所射者習射處圉人良馬匹一人駑馬麗一人圉人掌養馬芻牧之事以役圉師注

役者圉師使令焉凡賓客喪紀牽馬而入陳

注賓客之馬王所以賜之者詩云𨿽無予之路車乘馬喪紀之馬啟後所薦馬廞馬亦如之

注廞馬遣車之馬人捧之亦牽而入陳

漢漢承秦制置太僕諸廏府監牧令丞皆統之又爲皇太后置中太僕按漢書百官公卿表太僕秦官掌輿馬有兩丞屬官有大廏未央家馬三令各五丞一尉又車府路軨騎馬駿馬四令丞又龍馬閒駒橐泉騊駼承華五監長丞又邊郡六牧師菀令各三丞又牧橐昆令丞皆屬焉注

應劭曰周穆王所置也蓋大禦眾僕之長中大夫也師古曰家馬者主供天子私用非大祀戎事軍國所須故謂之家馬也伏儼曰主乘輿路車又主凡小車軨今之小馬車曲輿也師古曰軨音零如淳曰橐泉廏在橐泉宮下師古曰閒闌養馬之所也故曰閒駒騊駼出北海中其狀如馬師古曰漢官儀云牧師諸菀三十六所分置北邊西邊分養馬三十萬頭如淳曰爾雅曰昆研善升甗者也因以爲廏名師古曰牧橐言牧養橐�也昆獸名也研者謂其下平也善升甗者謂山形如甑而能升之也中太僕掌皇太后輿馬不常置也武帝太初元年更名家馬爲挏馬初置路軨注

應劭曰主乳馬取其汁挏治之味酢可飲因以名官也如淳曰主乳馬以韋革爲夾兜受數斗盛馬乳挏取其上肥因名曰挏馬禮樂志丞相孔光奏省樂官七十二人給大官挏馬酒今梁州亦名馬酪爲馬酒師古曰挏音徒孔反

後漢後漢設太僕卿掌天子車馬統考工車府未央諸廏令按後漢書百官志太僕卿一人中二千石本注曰掌車馬天子每出奏駕上鹵簿用大駕則執馭丞一人比千石注

漢官曰員吏七十人其七人四科一人二百石文學八人百石六人鬥食七人佐六人騎吏三人假佐三十一人學事一人官醫考工令一人六百石本注曰主作兵器弓弩刀鎧之屬成則傳執金吾入武庫及主織綬諸雜工左右丞各一人注

漢官曰員吏百九人車府令一人六百石本注曰主乘輿諸車丞一人注漢官曰員吏二十四人未央廏令一人六百石本注曰主乘輿及廏中諸馬注漢官曰員吏七十人卒騶三十人長樂廏丞一人

注漢官曰員吏十五人卒騶二十人苜蓿苑官田所一人守之右屬太僕本注曰舊有六廏皆六百石令中興省約但置一廏後置左駿令廏別主乘輿禦馬后或並省又有牧師苑皆令官主養馬分在河西六郡界中中興皆省惟漢陽有流馬苑但以羽林郎監領注

前書曰有大廏未央家馬三令各五丞一尉又車府路軨騎馬駿馬四令丞晉灼曰六廏名也主馬萬匹古今注曰漢安元年七月置承華廏令秩六百石

晉晉設太僕以統典農典虞典牧諸都尉及乘黃諸廏令按晉書職官志太常光祿勛衛尉太僕廷尉大鴻臚宗正大司農少府將作大匠太后三卿大長秋皆爲列卿各置丞功曹主簿五官等員太僕統典農典虞都尉典虞丞左右中典牧都尉車府典牧乘黃廏驊驑廏龍馬廏等令典牧又別置羊牧丞太僕自元帝渡江之後或省或置太僕省故驊驑爲門下之職

宋宋郊祀則置太僕事畢則省而以乘黃令屬太常驊驑廏丞屬侍中按宋書百官志太僕掌輿馬周穆王所置秦因之周官則挍人掌馬巾車尙車及置太僕兼其任也晉江左或置或省宋以來不置郊祀則權置太僕執轡事畢卽省乘黃令一人掌乘輿車及安車諸馬魏世置屬太常車府令一人丞一人秦官也二漢魏晉並隸太僕太僕旣省隸尙書駕部驊驑廏丞一人漢西京爲龍馬長漢東京爲未央廏令魏爲驊驑令隸侍中

南齊南齊郊禮則置太僕車駕設乘黃令司之而驊驑廏丞屬起部領軍按南齊書百官志太僕掌郊禮有事權置兼官畢乃省乘黃令一人掌五輅安車大行凶器轀輬車內外驊驑廏丞各一人屬起部亦屬領軍

梁梁置太僕卿爲夏卿又有弘訓太僕各置屬員按隋書百官志梁太僕卿位視黃門侍郎統南馬牧左右牧龍廏內外廏丞又有弘訓太僕亦置屬官梁初猶依宋齊皆無卿名天監七年加置太府卿以少府爲少府卿加置太僕卿三卿是爲夏卿皆置丞及功曹主簿

陳陳承梁置太僕卿丞按隋書百官志陳承梁制置太后太僕卿太僕卿秩中二千石品第三太僕丞六百石品第八

北魏孝文帝太和十五年太僕寺置少卿官按魏書髙祖本紀不載按官氏志太和十五年十二月置少卿官按杜佑通典後魏置太僕寺少卿

注太武帝平統萬赫連昌定隴右禿發沮渠等河西水艸善乃以爲牧地六畜滋息馬三百餘萬匹馲駝將半之牛則無數孝文帝遷洛陽之後復以河陽爲牧場恆置戎馬四萬匹以擬京師軍警之備每歲自河西徙牧於並州漸南欲其習水土而無死傷也而河西之牧滋盛太和

年詔議官制定太僕卿以下階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令六卿太僕廷尉大鴻臚宗正大司農少府從第二品上少卿第三品上典牧都尉太僕丞從第五品中太和二十三年復次太僕卿以下職令按魏書髙祖本紀不載按官氏志太和二十三年髙祖復次職令及帝崩世宗初頒行之以爲永制六卿太僕廷尉大鴻臚宗正大司農太府第三品少卿第四品太僕丞第七品

北齊北齊始置太僕寺掌車馬統驊驑等諸令丞局丞按隋書百官志後齊太僕寺置卿少卿丞各一人有功曹五官主簿錄事等員掌諸車輦馬牛畜產之屬統驊驑左右龍左右牝駝牛司羊乘黃車府等署令丞驊驑署又有奉承直長二人左龍署有左龍局右龍署有右龍局左牝署有左牝局右牝署有右牝局駝牛署有典駝特牛牸牛三局司羊署有特羊牸羊局諸局並有都尉寺又領司訟典臘出入等三局丞驊驑署掌禦馬及諸鞍乘左右龍左右牝署掌駝馬駝牛署掌飼駝騾驢牛司羊署掌諸羊乘黃署掌諸輦輅車府署掌諸雜車

北周北周置司輅及太僕挍人諸職典制一如周官按隋書禮儀志周設六官置司輅之職以掌公車之政辧其名品與其物色按杜佑通典周官有太僕下大夫掌正王之服位出入王之大命後周如古周之制又周官有挍人圉師趣馬掌十二閒之馬后周有左右廏各上士一人典牝典牡上士中士又有典駝典羊典牛中士

隋隋設太僕寺統驊驑乘黃諸廏令按隋書百官志髙祖旣受命攺周之六官其所制名多依前代之法置太僕寺太僕寺置卿少卿各一人丞三人主簿錄事二人又有獸醫博士員一百二十人統驊驑乘黃龍廏車府典牧牛羊等署各置令二人乘黃車府則各減二人丞二人乘黃則一人典牧牛羊則各三人等員太僕卿爲正三品太僕少卿爲正四品太僕寺丞爲正七品驊驑署令爲正八品乘黃龍廏牛羊典牧署令車府署令爲從八品驊驑署丞爲正九品乘黃龍廏牛羊典牧署丞車府署丞爲從九品煬帝大業三年太僕寺置二少卿更定卿以下官品而諸廏署各有增減廢置按隋書煬帝本紀不載按百官志煬帝卽位多所攺革三年定令光祿以下八寺卿皆降爲從三品少卿各加置二人爲從四品諸寺上署令並增爲正六品中署令爲從六品下署令爲正七品始開皇中署司惟典掌受納至是署令爲判首取二卿判丞惟知勾檢令闕丞判太僕減驊驑署入殿內尙乘局攺龍廏曰典廏署有左右駁皂二廏加置主乘司庫司廩官罷牛羊署

唐唐置太僕寺卿少卿丞佐之統乘黃典廏典牧車府四署及諸監牧按唐書百官志太僕寺卿一人從三品少卿二人從四品上丞四人從六品上主簿二人從七品上錄事二人從九品上卿掌廏牧輦輿之政總乘黃典廏典牧車府四署及諸監牧行幸供五路屬車凡監牧籍帳歲受而會之上駕部以議考課注

永徽中太僕寺曰司馭寺龍朔二年攺卿曰正卿少卿曰大夫武后光宅元年攺曰司僕寺有府十七人史三十四人獸醫六百人獸醫博士四人學生百人亭長四人掌固六人乘黃署令一人從七品下丞一人從八品下掌供車路及馴馭之法凡有事前期四十日率駕士調習尙乘隨路色供馬前期二十日調習於內侍省注

有府一人史二人駕士一百四十人羊車小史十四人掌固六人典廏署令二人從七品下丞四人從八品下掌飼馬牛給養雜畜良馬一丁中馬二丁駑馬三丁乳駒乳犢十給一丁注

有府四人史八人主乘六人典事八人執馭百人駕士八百人掌固六人典牧署令三人正八品上丞六人從九品上掌諸牧雜畜給納及酥酪脯臘之事羣牧所送羊犢以供廩犧尙食監事八人正九品上注

有府四人史八人典事十六人主酪七十四人駕士百六十人掌固四人車府署令一人正八品下丞一人正九品下掌王公以下車路及馴馭之法從官三品以上昏葬給駕士凡路車之馬牛率馭士調習注

有府一人史二人典書四人馭士百七十五人掌固六人諸牧監上牧監監各一人從五品下副監各二人正六品下丞各二人正八品上主簿各一人正九品下中牧監監正六品下副監從六品下丞從八品上主簿從九品上下牧監監從六品下副監正七品下丞正九品上主簿從九品下中牧監副監丞減上牧監一員南使西使丞各三人從七品下錄事各一人從九品下北使鹽州使丞各二人從七品下掌羣牧孳課凡馬五千爲上監三千爲中監不及爲下監馬牛之羣有牧長有尉馬之駑良皆著籍良馬稱左駑馬稱右每歲孟秋羣牧使以諸監之籍合爲一以仲秋上於寺送細馬則有牽夫識馬小兒獸醫等凡馬遊牝以三月駒犢在牧者三歲別羣孳生過分有賞死耗亦以率除之歲終監牧使巡按以功過相除爲考課注

上牧監有錄事各一人府各三人史各六人典事各八人掌固各四人中牧監減府一人史典事各減二人下牧監典事掌固減三人南使西使錄事史各一人府各五人史各九人北使鹽州使錄事以下員數及品如南使麟徳中置八使分總監坊秦蘭原渭四州及河曲之地凡監四十有八南使有監十五西使有監十六北使有監七鹽州使有監八嵐州使有監二自京師西屬隴右有七馬坊置隴右三使領之又有沙苑樓煩天馬監沙苑監掌畜隴右諸牧牛羊給宴祭及尙食所用每歲與典牧署供焉自監以下品數如下牧監至開元二十三年廢監東宮九牧監丞二人正八品上錄事一人從九品下掌牧養馬牛以供皇太子之用注

有錄事史各一人府三人史六人初監有監副監丞主簿錄事各一人府二人史四人典事四人掌固二人自監以下品同下牧監又有馬牧使有丞以下官

遼遼初設牧廏諸職後循唐制設太僕寺有卿少卿丞主簿等員按遼史百官志太祖神冊六年詔正班爵至於太宗兼制中國官分南北以國制治契丹以漢制待漢人國制簡朴漢制則沿名之風固存也北面牧廏官羣牧職名總目某路羣牧使司某羣太保某羣侍中某羣敞史總典羣牧使司總典羣牧部籍使羣牧都林牙某羣牧司羣牧使羣牧副使西路羣牧使司倒塌嶺西路羣牧使司渾河北馬羣司漠南馬羣司漠北滑水馬羣司牛羣司

注已上羣牧官尙廏尙廏使尙廏副使飛龍苑飛龍使飛龍副使總領內外廏馬司總領內外廏馬

注以上諸廏官南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官太僕寺職名總目卿

少卿丞

主簿太僕寺有乘黃署

宋宋太僕寺設卿少卿丞掌車輅廏牧之政羣牧司鞍轡庫皆統之按宋史職官志太僕寺卿少卿丞主簿各一人掌車輅廏牧之令少卿爲之貳丞參領之國有大禮供其輦輅屬車前期戒有司教閱象馬凡儀仗旣陳則巡視其行列后妃親王公主執政官應給車乘者視品秩而頒之總國之馬政籍京都坊監畿甸牧地畜馬之數謹其飼養察其治療考蕃息損耗之實而定其賞罰焉死則斂其鬃尾筋革入於官府凡閱馬差次其髙下應給賜則如格歲終鉤覆帳籍以上駕部若有事於南北郊侍中請降輿升輅則卿授綏舊置判寺事一人以朝官以上充凡邦國廏牧車輿之政令分隸羣牧司騏驥院諸坊監本寺但掌天子五輅屬車后妃王公車輅給大中小祀羊元丰官制行始歸本寺分案五置吏十有八總局十有二元佑二年詔外監事令本寺依羣牧司舊法施行應內外馬軍專隸太僕直達樞密院更不經尙書省及駕部三年詔省主簿一員崇寧二年詔太僕寺依舊制不治外事歸尙書駕部應馬事上樞密院所隸官司車輅院掌乘輿法物凡大駕法駕小駕供輦輅及奉引屬車辧其名數與陳列先後之序左右騏驥院左右天駟監掌國馬別其駑良以待軍國之用鞍轡庫應奉禦馬鞍勒及以韉轡給賜臣下養象所掌調禦馴象�坊車營致遠務掌分養雜畜以供負載般運牧養上下監掌治療病馬及申駒數有耗失則送皮剝所元丰末廢畿內牧馬監元佑初置左右天廏坊聽民間承佃牧地紹聖元年依元丰法置孳生監中興後廢太僕寺並入兵部羣牧司制置使一人景徳四年置以樞密使副爲之至道三年罷而復置使一人咸平三年置以兩省以上官充副使一人以合門以上及內侍都知充都監二人以諸司使以上充判官二人以京朝官充掌內外廏牧之事周知國馬之政而察其登耗焉凡受宣詔文牒則以時下於院監大事則制置使同簽署小事則專遣其副使都監多不備置判官都監每歲更出諸州巡坊監點印國馬之蕃息者又有左右廂提點隸本司都勾押官一人勾押官一人押司官一人鞍轡庫使副使監官二人以諸司副使及三班使臣內侍充掌禦馬金玉鞍勒及給賜王公羣臣外國使並國信韉轡之名物勾管一人典五人掌庫十四人元丰並入太僕寺

金金不設太僕寺惟殿前司置尙廏尙輦二局各率其屬以掌承奉輿馬之事按金史百官志殿前都點檢司掌諸局署尙廏局提點正五品使從五品副使從六品掌禦馬調習牧養以奉其事注

大定二十九年添副使一員管小馬羣直長一員司馬牛羣掌廏都轄正九品

注不限員副轄從九品

注不限員數資考尙輦局使從五品副使從六品掌承奉輿輦等事直長正八品注

不限資考大定十九年除年六十以下人充典輿都轄從九品

注不限資考收支局監正九品大定二十年設掌給受之事同監泰和四年設注

大定二年省本把四人

元元制設太僕寺以掌馬匹又設尙乘寺司禦鞍轡之事按元史百官志太僕寺秩從二品掌阿塔思馬匹受給造作鞍轡之事中統四年設羣牧所至元十六年攺尙牧監十九年又攺太僕院二十年攺衛尉院二十四年罷院立太僕寺又別置尙乘寺以管鞍轡而本寺只管阿塔思馬匹二十五年隸中書置提調官二員大徳十一年復攺太僕院至大四年仍爲寺卿二員從二品少卿二員從四品丞二員從五品經歷知事照磨管勾各一員令史七人譯史知印通事各二人奏差四人回回令史一人典吏二人尙乘寺秩從三品掌上禦鞍轡輿輦阿塔思羣牧騸馬驢騾及領隨路局院鞍轡等造作收支行省歲造鞍轡理四怯薛阿塔赤詞訟起取南北遠方馬匹等事卿四員正三品少卿二員從四品丞二員從五品經歷知事照磨管勾各一員令史六人譯史二人知印二人通事二人奏差五人典吏二人至元二十四年罷衛尉院始設尙乘寺領資乘庫大徳十一年升爲院秩從二品至大四年復爲寺延佑七年降從三品資乘庫秩從五品提點四員從五品大使三員正六品副使四員正七品庫子四人掌收支鞍轡等物至元十三年置二十年隸衛尉三十四年隸尙乘寺

明明太僕寺設卿少卿寺丞統諸牧監按明會典正官卿一員少卿三員

注舊二員正徳十一年添設一員萬曆九年革一員十一年復設寺丞三員

注舊四員後增至十二員又裁革止存三員萬曆九年革一員十一年復設首領官主簿一員常盈庫大使一員所屬衙門各牧監

注後革舊有監正監副錄事各一員俱革各羣

注後革舊有羣長各一員俱革南京太僕寺卿一員少卿一員

注舊二員隆慶二年革一員寺丞一員

注舊二員隆慶四年革一員主簿一員太祖洪武六年始設太僕寺於滁州按明會典國初設羣牧所牧養馬匹洪武六年始置太僕寺從三品衙門在滁州設卿少卿寺丞典簿等職專馬政洪武七年南京太僕寺設羣牧監隸本寺按明會典云云洪武二十三年南京太僕寺定爲十四牧監九十八羣按明會典云云洪武二十八年裁革牧監諸羣按明會典二十八年南京太僕寺裁十四牧監九十八羣以其馬屬有司提調孳牧今所領府衛州縣總六十七處在京應天府八縣全屬在外江南直隸鎭江府三縣全屬寧國府南陵一縣屬太平府三縣全屬廣徳州一縣屬江北直隸鳳陽府四縣屬淮安府二州九縣全屬揚州府惟海門一縣不屬餘二州六縣屬廬州府惟英山一縣不屬餘二州五縣屬滁州二縣全屬和州一縣屬徐州四縣全屬滁州衛以上各屬專委管馬官員及本寺出巡交代等項俱與太僕寺同洪武三十年置北平及遼東山西陜西甘肅等處行太僕寺按明會典云云成祖永樂元年攺北平行太僕寺爲北京行太僕寺按明會典云云永樂四年設北京苑馬寺領淸河金臺等六監常春順義等二十四苑按明會典云云永樂十六年裁苑馬寺屬北京行太僕寺按明會典永樂十六年裁革苑馬寺以其馬屬北京行太僕寺牧於民間其原額艸場今議徵銀兩備艸料支用凡所屬地方在京順天府五州二十二縣全屬金吾左衛金吾右衛富峪衛濟陽衛大寧前衛大寧中衛武城中衛龍驤衛神武左衛義勇右衛義勇前衛義勇後衛燕山左衛燕山右衛燕山前衛忠義右衛忠義前衛忠義後衛大興左衛羽林前衛寬河衛會州衛蔚州左衛在外直隸保定府三州十七縣全屬順徳府九縣全屬眞定府惟阜平一縣不屬餘五州二十六縣屬廣平府九縣全屬永平府一州五縣全屬河間府二州十六縣全屬大名府一州十縣全屬河間衛徳州衛徳州左衛大同中屯衛沈陽中屯衛眞定衛定州衛永平衛撫寧衛盧龍衛東勝左衛東勝右衛山海衛開平中屯衛興州左屯衛興州右屯衛興州前屯衛興州後屯衛興州中屯衛涿鹿衛涿鹿左衛涿鹿中衛定邊衛武淸衛忠義中衛鎭朔衛薊州衛通州左衛通州右衛神武中衛遵化衛滄州千戶所武定千戶所沂州衛大寧都司保定左衛保定右衛保定中衛保定前衛保定後衛營州左屯衛營州右屯衛營州中屯衛營州前屯衛營州後屯衛寬河千戶所山東布政司濟南府惟歷城一縣不屬餘四州二十五縣屬兗州府惟曲阜泗水二縣不屬餘四州二十一縣屬東昌府三州十五縣全屬河南布政司開封府陳州項城陽武封丘沈丘蘭陽儀封七州縣屬彰徳府磁州安陽湯陰臨漳一州三縣屬衛輝府六縣全屬歸徳府考城一縣屬以上各屬俱有專管馬政官各府通判一員各州判官一員各縣縣丞或主簿一員各衛指揮一員各所千戶或百戶一員弘治十三年各衛止委指揮一員十八年令各州縣馬不及五百匹者革去管馬官以掌印官帶管凡分管少卿舊設二員一員巡視京營及各邊騎操馬匹一員提督順天河間保定三府所屬寄牧馬匹俱領敕一年更替凡分管寺丞舊設十二員以九員分管順天保定眞定河間永平大名濟南兗州東昌九府一員管順徳廣平二府一員管開封衛輝彰徳三府各馬匹一員管京衛孳牧騎操馬匹英宗正統六年北京行太僕寺定名太僕寺以原置在滁州者爲南京太僕寺按明會典云云孝宗弘治十八年裁革太僕寺丞四員按明會典云云武宗正徳七年添設分管少卿員按明會典正徳七年添設一員收兌馬匹及會同科道官兵部委官秤收馬價子粒各營樁棚銀兩正徳九年太僕寺添設分管寺丞一員專管寄養馬匹按明會典云云世宗嘉靖八年裁革太僕寺分管寺丞三員以寄養馬匹令該管地方官帶管按明會典嘉靖八年裁革分管寺丞三員以寄養馬匹令該管地方官帶管其六員一員分管順天順徳廣平三府並京衛孳牧騎操馬匹一員分管眞定保定二府一員分管大名永平二府一員分管河間及濟南府一員分管兗州東昌二府一員分管開封衛輝彰徳三府俱三年更代每歲二八月出巡照依兵部馬政事例逐一興舉歲終比較遇更代之年具所行事迹造冊繳部查照其山東等都司所屬衛所各從本司委官提督遇有解到孳生馬匹照例發屬寄養穆宗隆慶三年題定太僕寺少卿寺丞員數職掌按明會典隆慶三年題準太僕寺少卿一員仍提督京邊馬政二員分管東西二路各兼寄牧孳牧驗烙巡養之事俱領敕不更替寺丞定爲三員以一員提督庫藏兼協理京邊二員協理東西二路神宗萬曆九年裁革太僕寺少卿寺丞各一員按明會典萬曆九年裁革太僕寺少卿一員裁革寺丞一員尋復舊少卿敕內兼載寺丞職名遇少卿缺則寺丞暫攝行事萬曆十一年太僕寺少卿復舊置三員按明會典云云皇淸大淸會典太僕寺

正官

滿漢卿各一員

滿漢少卿三員內滿少卿二員漢少卿初設三

員後裁二員

舊有滿漢寺丞各一員順治十五年裁十六年

復設康熙二年裁

舊有首領官漢主簿一員康熙二年裁

屬官

滿員外郎八員

滿筆帖式十一員內滿文十員滿漢文一員漢

軍筆帖式二員

舊有常盈庫漢大使一員順治十八年裁世祖章皇帝順治元年大淸會典順治元年置太僕寺設滿漢卿各一員滿

漢少卿各二員滿漢寺丞各一員漢主簿一員

筆帖式六員國初馬政止設大庫口外騍騸二羣孳牧調習兵

部掌之順治元年除外省馬匹折色外又預備欽賞行幸馬匹駱駝太僕寺與兵部分司焉

凡直省馬價錢糧順治元年題準直隸江南河

南山東四省州縣馬匹每匹折銀三十兩歲徵

銀六十餘萬兩俱解送太僕寺收貯庫內考核

完欠年終奏銷

凡皮張口外馬羣內如有倒斃馬匹將皮張令

沿途地方官員按跕解送太僕寺查明數目咨

送工部選畱充用余交太僕寺變價咨送戶部

順治七年大淸會典順治二年令馬價錢糧攺歸戶部七年仍

歸太僕寺管理

順治十年大淸會典凡武淸縣額設放靑場地順治十年丈量

定界北自董家莊前起至運糧河王家莊止南

自後桃花口前離廟柱三十五度起至小河岸

邊止以備太僕寺馬匹駱駝夏秋放靑﹝舊有順義縣場

地康熙二十二年交還戶部﹞

順治十三年大淸會典凡孳生調習馬匹

國初定大庫騍馬羣每三年整頓時比原額孳生

多者阿惇大阿惇人議賞或孳生少並缺額者

阿惇大阿惇人議責大庫騸馬羣每三年整頓

時倒斃少者議賞倒斃多者議責其調習馬駒

如得良馬送進禦廏大馬以備賞給余馬以備出差如賞給馬匹不

足移咨戶部購買順治十三年題準種馬場三

年整頓一次察驗孳生多寡分爲五等一等者

員外郎各賞貉皮一件六匹阿惇大各賞

貉皮一件油靑布十匹阿惇人各賞油靑布

十匹二等者員外郎各賞貉皮一件四匹

阿惇大各賞貉皮一件油靑布八匹阿惇人

各賞油靑布八匹三等者免議四五等者該管

員外郎交該部議處阿惇大阿惇人分別鞭責

順治十五年大淸會典順治十五年裁漢卿一員滿漢少卿各一

員漢寺丞一員

康熙二年大淸會典康熙二年裁滿寺丞一員漢主簿一員筆

帖式三員

是年太僕寺馬價錢糧復令戶部編入條銀

康熙三年大淸會典康熙三年題準種馬場孳生二百匹以下

者爲頭等孳生六七十匹者爲二等比照原額

無孳生亦無缺額者爲三等比照原額缺四十

匹有餘者爲四等缺七八十匹者爲五等

凡賞給馬匹舊例額設馬六十匹以備欽賞四季俱在廠內餵養每匹日支料豆六倉升七

斤重谷艸二束又運艸料牛三隻每只日支料

豆四倉升七斤重谷艸二束如賞給缺額在通

州餵養馬匹內取補於八旗內取馬法四名同

太僕寺人役看餵康熙三年題準購買預備馬

二千匹交阿惇大等餵養如遇綠旗兵丁馬缺

或給發他處在此數內取給如預備馬缺仍咨

戶部買補足額

康熙六年大淸會典康熙六年題準種馬場孳生三百五十匹

以上者爲頭等三百二十匹者爲二等二百七

十匹者爲三等一百五十匹以上者爲四等比

原額有缺者爲五等

康熙十二年大淸會典康熙十二年題準大庫種馬二場名色攺

爲太僕寺馬場若有缺少通融補足停令戶部

購買

康熙十三年大淸會典凡預備馬匹舊例額設馬三百匹以備聖駕行幸其馬匹三月放靑五月進廠餵養康熙十

三年題準裁去二百匹其一百匹在通州二廠

分餵三月放靑五月進廠如馬缺額於口外騸

馬羣內取補每匹日支料豆六倉升七斤重谷

艸二束每廠設阿惇大一名阿惇副一名阿惇

人十名如有缺額在八旗各府佐領下取補其

應給阿惇大等銀米亦在各旗佐領下支放應

用艸料槽刀家夥等物俱於該部咨取

康熙十五年大淸會典康熙十五年賞給馬匹裁去馬法止用太

僕寺人役一十一名看餵每名月給銀一兩米

二斛在戶部咨取其應用艸料槽刀家夥等物

俱於該部咨取

凡牧養駱駝人役舊例於八旗內取馬法二名

同太僕寺人看餵二廠駱駝康熙十五年裁去

馬法止用太僕寺管駱駝頭一名駱駝人十七

名駱駝頭每月給銀三兩一年給米四十四斛

駱駝人每月給銀一兩米一斛俱於戶部咨取

至廠內應用艸料刀家夥等物俱於該部咨

取

凡餵養駱駝馬匹壯丁額設六十六名每名給

地三十五畝

康熙十七年大淸會典康熙十七年題準太僕寺官員不許騎羣

內馬匹

又議定口外騸馬羣內馴練不熟不堪騎用一

分以上者該管員外郎罰俸三个月二分以上

者罰俸六个月三分以上者罰俸九个月四分

以上者罰俸一年五分以上者降一級畱任六

分以上者降二級畱任七分以上者降三級調

用其原整頓時分給馬匹內馴練不熟不堪騎

用五匹以上至二十匹者阿惇大鞭一百阿惇

人鞭八十二十匹以上者阿惇大鞭一百革去

阿惇大降爲阿惇人其阿惇人亦鞭一百若馴

練純熟皆堪騎用者阿惇大各賞貉皮一件

油靑布十匹阿惇人各賞油靑布十匹其騍馬

羣內照原整頓時缺額一分以上者該管員外

郎罰俸一年二分以上者降一級畱任三分以

上者降二級畱任四分以上者降三級調用五

分以上者降四級調用阿惇大阿惇人亦分爲

五等一等者阿惇大各賞貉皮一件油靑布

十匹阿惇人各賞油靑布十匹二等者阿惇大

各賞貉皮一件油靑布八匹阿惇人各賞油

靑布八匹三等者免議四等者阿惇大鞭七十

阿惇人鞭五十五等者阿惇大鞭一百阿惇人

鞭八十凡牧養馬匹人役定例騍馬每旗五羣

共四十羣每羣設阿惇大一名阿惇副一名阿

惇人十名騸馬每旗一羣共八羣每羣設阿惇

大一名阿惇副一名阿惇人十二名俱於口外

八旗蒙古內移取牧養如有缺額仍按各該旗

取補至阿惇大所騎鞍轡馬羣所用馬槽鐵器

等物俱於該部咨取

凡預備駱駝舊例額設駱駝三百一十隻內二

百隻預備聖駕行幸十隻供應理藩院出差駱駝人所騎馬一

十八匹俱在京廠張家灣廠分餵每駱駝一隻

馬一匹各日支料豆六倉升七斤重谷艸二束

其餘駱駝一百隻在口外牧放如二廠駱駝缺

額於口外駱駝內取補口外駱駝缺額太僕寺

請旨咨行戶部購買補足其餵養駱駝夏秋牧放春冬

進廠康熙十七年題準口外原設有駱駝場二

馬羣六今攺駱駝場爲馬羣均爲八旗八羣

康熙二十一年大淸會典康熙二十一年定駱駝俱在京廠張家灣

廠二處分餵

太僕寺部總論賈誼新書

等齊天子衛禦號爲大僕銀印秩二千石諸侯之禦號曰大僕銀印秩二千石則禦已齊矣禦旣已齊則車飾具惡得不齊

輔佐下執事職道行典知變化以爲規是非明利害掌僕及輿馬之度羽旄旌旗之制步驟徐疾之節春夏秋冬馬之倫色居車之容登降之禮見規宜諭見過則調故職不率義則道行之任也

太僕寺部名臣列傳

周

伯冏按書經穆王命伯冏爲周太僕正作冏命王若曰伯冏惟予弗克於徳嗣先人宅丕後怵惕惟厲中夜以興思免厥愆昔在文武聰明齊聖小大之臣咸懷忠良其侍禦僕從罔匪正人以旦夕承弼厥辟出入起居罔有不欽發號施令罔有不臧下民祗若萬邦咸休惟予一人無良實賴左右前後有位之士匡其不及繩愆糾謬格其非心俾克紹先烈今予命汝作大正正於羣僕侍禦之臣懋乃後徳交修不逮愼簡乃僚無以巧言令色便辟側媚其惟吉士僕臣正厥後克正僕臣諛厥後自聖後徳惟臣不徳惟臣爾無暱於憸人充耳目之官迪上以非先王之典非人其吉惟貨其吉若時瘝厥官惟爾大弗克祗厥辟惟予汝辜王曰嗚呼欽哉永弼乃後於彜憲

漢

夏侯嬰按漢書本傳嬰沛人也爲沛廏司禦每送使客還過泗上亭與髙祖語未嘗不移日也髙祖之初與徒屬欲攻沛也嬰時以縣令史爲髙祖使上降沛一日髙祖爲沛公賜爵七大夫以嬰爲太僕常奉車破李由軍雍丘以兵車趣攻戰疾破之賜爵執帛從擊章邯軍東阿濮陽下以兵車趣攻戰疾破之賜爵執圭又擊秦軍雒陽東以兵車趣攻戰疾賜爵封轉爲滕令因奉車沛公爲漢王賜嬰爵列侯號昭平侯復爲太僕從入蜀漢還定三秦從擊項籍至彭城項羽大破漢軍漢王不利馳去見孝惠魯元載之漢王急馬罷虜在後常蹳兩兒棄之嬰常收載行面雍樹馳漢王怒欲斬嬰者十餘卒得脫而致孝惠魯元於丰漢王卽帝位食汝陰剖符世世勿絕從擊韓信軍至平城爲胡所圍七日不得通髙帝使使厚遺閼氏冒頓乃開其圍一角髙帝出欲馳嬰固徐行弩皆持滿外鄕卒以得脫嬰自上初起沛常爲太僕從竟髙祖崩以太僕事惠帝惠帝及髙後徳嬰之脫孝惠魯元於下邑間也乃賜嬰北第第一曰近我以尊異之惠帝崩以太僕事髙後髙後崩代王之來嬰以太僕與東牟侯入淸宮廢少帝以天子法駕迎代王代邸與大臣共立文帝復爲太僕八歲薨謚文侯

後漢

來歷按後漢書來歙傳歙曾孫歷字伯珍少襲爵徵羌侯以公主子永元中爲侍中監羽林右騎永初三年遷射聲校尉永寧元年代馮石爲執金吾延光元年尊歷母爲長公主二年遷歷太僕明年中常侍樊丰與大將軍耿寶侍中周廣謝惲等共讒陷太尉楊震震遂自殺歷謂侍禦史虞詡曰耿寶托元舅之親榮寵過厚不念報國恩而傾側姦臣誣奏楊公傷害忠良其天禍亦將至矣遂絕周廣謝惲不與交通時皇太子驚病不安避幸安帝乳母野王君王聖捨太子乳母王男廚監邴吉等以爲聖捨新繕修犯土禁不可久禦聖及其女永與大長秋江京及中常侍樊丰王男邴吉等互相是非聖永遂誣譖男吉皆幽囚死家屬徙比景太子思男等數爲嘆息京丰懼有後害妄造虛無構讒太子及東宮官屬帝怒召公卿以下會議廢立耿寶等承旨皆以爲太子當廢歷與太常桓焉廷尉張皓議曰經說年未滿十五過惡不在其身且男吉之謀皇太子容有不知宜選忠良保傅輔以禮義廢置事重此誠聖恩所宜宿畱帝不從是日遂廢太子爲濟陰王時監太子家小黃門籍建中傅髙梵等皆以無罪徙朔方歷乃要結光祿勛諷宗正劉瑋將作大匠薛皓侍中閭丘弘陳光趙代施延大中大夫朱倀第五頡中散大夫曹成諫議大夫李尢符節令張敬持書侍禦史龔調羽林右監孔顯城門司馬徐崇衛尉守丞樂闈長樂未央廏令鄭安世等十餘人俱詣鴻都門證太子無過龔調據法律明之以爲男吉犯罪皇太子不當坐帝與左右患之乃使中常侍奉詔脇羣臣曰父子一體天性自然以義割恩爲天下也歷諷等不識大典而與羣小共爲歡嘩外見忠直而內希後福飾邪違義豈事君之禮朝廷廣開言事之路故且一切假貸若懷迷不反當顯明刑書諫者莫不失色薛皓先頓首曰固宜如明詔歷怫然廷詰皓曰屬通諫何言而今復背之大臣乘朝車處國事固復輾轉若此乎乃各稍自引起歷獨守闕連日不肯去帝大怒乃免歷兄弟官削國租黜公主不得會見歷遂杜門不與親戚通時人爲之震栗及帝崩閻太后起歷爲將作大匠順帝卽位朝廷咸稱社稷臣於是遷爲衛尉諷劉瑋閭丘弘等先卒皆拜其子爲郎朱倀施延陳光趙代等並爲公卿任職徵王男邴吉家屬還京師厚加賞賜籍建髙梵等悉蒙顯擢永建元年拜歷車騎將軍弟祉爲步兵校尉超爲黃門侍郎三年母長公主薨歷稱病歸第服闋復爲大鴻臚陽嘉二年卒官子定嗣

宋

司馬池按宋史本傳池字和中夏縣人舉進士樞密使曹利用奏爲羣牧判官辭不就朝廷固授之利用嘗委括大臣所負進馬價池曰令之不行由上犯之公所負尙多不先輸何以趣他人利用驚曰吏紿我已輸矣亟命送官數日而諸負者皆入利用貶其黨畏罪從而毀短者甚眾池獨揚言於朝稱利用枉朝廷卒不問會詔百官轉對池言唐制門下省詔書之出有不便者得以封還今門下𨿽有封駁之名而詔書一切自中書以下非所以防過舉也內侍皇甫繼明給事章獻太后合兼領估馬司自言估馬有羨利乞遷官事下羣牧司閱無羨利繼明方用事自制置使以下皆欲附會爲奏池獨不可除開封府推官敕至合門爲繼明黨所沮罷知耀州

明

楊砥按明外史本傳砥字大用澤州人洪武末由進士授行人司右司副上疏言揚雄爲莽大夫著劇秦美新論貽譏萬世董仲舒天人三策及正誼明道之言足以扶翼世教今孔子廟有雄而無仲舒臣以爲宜進仲舒而退雄太祖從之歷官湖廣布政司參議建文中言帝堯之徳始於親九族今宜惇睦諸藩無自剪枝葉盡而根本撥矣爲齊黃輩所惡罷斥之父喪廬墓側成祖卽位起爲鴻臚寺卿疏乞終制服闋擢禮部左侍郎坐巡視河渠失職降工部主事攺禮部歷北京行太僕寺卿兼苑馬寺時吳橋至天津等衛大水決堤傷稼砥請開徳州東南黃河故道及土河以殺水勢帝命工部侍郎藺芳經理之定牧馬法請令民五丁養種馬一匹每十匹立羣頭一人五十馬立羣長一人養馬之家歲蠲租銀之半而薊州以東至山海諸衛土地寬廣水艸丰美其屯種軍士亦宜人養種馬一匹歲子粒亦免其半帝命軍租盡蠲之餘悉從其議於是馬大蕃息砥剛介有守尢篤孝行母喪哀毀未至家卒

太僕寺部藝文一

太僕箴

漢揚雄肅肅太僕車馬是供鏘鏘和鸞駕彼時龍昔在上帝巡狩四宅王用三驅前禽是射紂作不令武王徵殷檀車孔夏四騵孔昕僕夫執鞗載騂載駰我輿云安我馬惟閒𨿽馳𨿽驅匪逸匪愆昔有淫羿馳騁忘歸景公千駟而淫於齊詩好牡馬牧於坰野輦車就牧而詩人興魯廏焚問人仲尼厚丑孟子蓋惡夫廏多肥馬而野有餓殕僕臣司駕敢告執皂

隴右監牧頌徳碑

唐張說周禮校人掌王馬之政天子十二閒馬六種閒爲一廏馬二百一十六應干之策也六廏成校五良一駑是之謂小備校有左右閒成十二合月之道也駑馬三良馬之數凡三千四百五十六是之謂大備秦並一海內六萬騎之國馬盡歸之帝家則周制陋矣漢孝武富文景儉局之積雄衛霍張皇之勢勒兵塞上廏馬有四十萬匹東漢魏晉國馬陵夷不可復逮武帝時矣後魏胡馬入洛蹴�千里軍陣之容𨿽壯和鸞之儀亦闕大唐接周隋亂離之後承天下徵戰之獘鳩括殘燼得牝牡三千從赤岸澤徙之隴右始命太僕張萬歲葺其政焉而奕世載徳纂修其緒肇自貞觀成於麟徳四十年間馬至七十萬六千匹置八使以董之設四十八監以掌之跨隴西金城平涼天水四郡之地輻員千里猶爲隘狹更拆八監布於河曲丰曠之野乃能容之於斯之時天下以一縑易一馬秦漢之盛未始聞也張氏中廢馬官亂職或戎狄外攻或師圉內寇垂拱之後二十餘年潛耗太半所存蓋寡開元神武皇帝登大寶受靈符水瑞感而河龍出星精應而天駟下二年春帝乃簡心腑善畜之將卜福佑宜生之長俾領內外閒廏使焉卽開府霍公其人也公名毛仲姓王氏開元佐命之元勛東國亡王之後裔四伯輔禹與理水之謨四七興漢在經星之列淸明虛受察含冰鑑籌謀先覺慮出蓍龜竭無私之忠而善歸天造輸不懈之力而元同日用故得騰躍風雲攀附日月策功第一承恩莫二庭羅魏絳之鐘鼓第賞堂邑之山林文馬蕃錫於晉侯禦衣亟分於韓信庶姜如玉則降榮彤管眾子垂髫則抱拜朱茀聖人之見之也必猶爾爲之四顧而滿志聖人之不見之也乃卹然若無與樂其天下仲尼所謂是必才全而徳不形者也夫其處身則立無跂正也視無還端也聽無聳誠也言無遠愼也國有憂未嘗不戚國有慶未嘗不怡其禦下則明利害之鄕阜財求之務使之趨善而避害懷徳而畏威身不離於闕庭令遠行於坰牧亦有不學而暗合於古未更而懸辯其事然其從政必問於遺訓而咨於故實者也若夫春祭馬祖夏祭先牧秋祭馬社冬祭馬步敬其本也日中而出日中而入焚原燎牧除蓐釁廏時其事也潔泉美薦庌涼棧濕翹足而陸交頸相靡宣其性也攻駒教駣講馭臧僕刻之剔之羈之策之就其才也不反其性故親人樂藝節樂如舞之心自生不窮其才故闉扼鷙曼竊轡詭銜之態不作爾乃舉其神異則望騊駼騕裊乘黃玆白來儀外廏呈技內櫪朝刷閬風夕洗天泉聖皇一馭長壽萬年別其種類則有研蹄繁鬣小頷遠志曰龍曰騋曰戎曰驥差其毛物則有蒼龍白驪黃騂紫驈皇騅駓驒駱駰騢雒駁驓駩騧騏騽騝豪骭馵足狼尾魚目宗廟齊豪戎事齊力田獵齊足罔不畢有元年牧馬二十四萬匹十三年乃四十三萬匹初有牛三萬五千頭是年亦五萬頭初有羊一十一萬二千口是年乃亦二十八萬六千口皇帝東巡狩封岱嶽輦輅旣陳羽衛咸備大駕百里煙塵一色其外又有閒人萬夫散馬千隊骨必殊貌毛不錯羣行如動地止若屯云百蠻震聳四方抃躍威懷紛紜壯觀揮霍回衡飲至朝廷宴樂上顧謂太僕少卿兼秦州都督監牧都副使張景順曰吾馬幾何其蕃育卿之力也對曰帝之福也仲之令也臣何力之有因具上其狀帝用嘉焉霍光口無伐辭貌無徳色朝髦庠齒歆以多之於是明威將軍行左衛郎將南使梁守忠忠武將軍行左羽林中郎將西使馮嘉秦右千牛長史北使張知古左驍衛中郎將兼鹽州刺史鹽州監牧使張景遵隴州別駕修武縣男東宮監牧使韋衡都使判官果毅齊琛監韋績及五使長戶三萬一千人僉曰自開府庇我十三年矣畜有娩息人無乏匱克厭帝心莫非嘉績且如停西南兩使六頓人夫�谷計八十萬工圍石以息人約費其政一也納長戶隱田稅二萬五千石以儉私肥公其政二也減太僕長支乳駱馬錢九千三百貫以窒隙止散其政三也供軍筋膠十萬七千斤以收絹繕工其政四也蒔茼麥苜蓿一千九百頃以茭蓄禦冬其政五也使監官料舊給庫物新奏置本牧分其利不喪正錢二萬五千貫以實府宜官其政六也賈死畜貯絹八萬匹往嚴道市僰僮千口以出滯足人其政七也五侯長戶數盈三萬墾田給食糧不外資以勤農卻挽其政八也敢問羣牧之事孰能加於此乎然則稱伐計功前典所貴上以美聖主擇才之得人下以贊忠臣受任之盡節末以道官屬承風之成事竟以示後代昭前之令聞是四烈者不可廢也旣而大君有命舊史書功吟�奇篆刻金石秦汧眇眇尙想非子之風魯野區區猶傳史克之頌誠從此而觀彼夫何足以言哉頌曰皇天考牧兮聖之君四十三萬兮馬爲羣塹汧渭兮垣隴阪飛黃皂兮昆蹄苑山崆峒兮水嗚咽泉噴玉兮艸汗血聚如花兮散如雪性旣馴兮才亦絕維國家之大事駕時龍兮祭天地和鸞發兮文物備維皇帝之七徳戎馬兮威萬國彩髦翻兮金介直有霍公之掌政擇張氏之舊令天王大駕兮仗黃麾太僕驂乘兮展輅儀舞月駟兮蹀云螭神倜儻兮態權奇騏驥溢野兮牛羊日多子孫榮位兮恩寵如何頌皇靈兮篆石鼓萬斯年兮羣玉府

太僕寺箴

明宣宗軍國所用馬爲之最軍國之政馬政亦大肆予愼之有駜如雲旣充內閒亦渙其羣疇厥庶民析之畜牧司其政令命汝太僕政令攸宜閱省以時不愆不忘乃蕃乃滋之甿國家之本甿旣阜丰馬息斯奮爾篤於民毋侵毋�爾勤於職必敬乃徳魯僖無邪衛文塞淵爾師古人厥功懋焉

贈何君遷太僕少卿序

李東陽何君以河南左參政而遷太僕寺少卿人曰髙其地厥階縮重入乎或曰脫繁哉予曰拔才也以嘗歷試然亦漸耳旣入必重庸君往予計天官公會公自西來謂予曰頃觀子元淸理西北馬有巨才云夫子元才識巨使握大藩柄敷化而弘載民汔康乎夫馬之政一焉耳拘而簡以君遷不優馬后民哉斯非諳夫馬者也馬之登耗國之舒戚系之矣是故丘甸歲取圍事嚴矣數馬以對屢富占矣騋牝彊衛斯臧興魯阡陌成羣漢以張矣是以兵戎之事顒碩佶閒詠者侈焉比足同色圉者弗之捐也然古之人思寓馬必民也至有復其三卒免二丁者備矣而猶責之官何也政非人不行也故有張萬歲爲太僕而後天下以一縑易一馬今監苑無陳堯叟勒石之功茶馬非李杞蜀市之嚴而編戶馬有文彥博難耕靡息之憂卒有急則太僕每發帑金市之民非今之民非嘗復而免者也遇市則昂其直直昂州縣官必區畫付之矣付之而有不朘民者乎於是馬一而民亦大擾故謂馬之政一拘而簡謂君之優遷馬而後民者非諳馬者也辯者曰何君前淸理西北馬嘗糾勢官私田湖益馬歲入約數千金行期年矣然卒弗行也於時君子有馬政之章略曰私茶不絕勢鹽不革馬卒不登亦未聞措之行今卽遷玆官能使馬遽足而民靡擾乎夫道以志行官以誠守時非逆度知之而弗白非仁當行而畏縮非勇相幾審力智斯立矣以君才誠重庸君夫奚往不可矣而但馬政哉君寮方嶽諸公以君行也思有贈於君而屬予爲之言予非度時誠守行志者也而從之言以鮑子知我也

太僕寺部藝文二詩

太僕座上詩

晉孫楚朝欽厥庸出尹京畿回授太僕四牡騑騑綠耳盈箱翠華葳蕤勛齊庭實增國之輝

太僕寺部紀事

