

姻婭部匯考爾雅

釋親兩婿相謂爲亞

注詩曰瑣瑣姻亞今江東人呼同門爲僚婿漢劉熙釋名

釋親屬兩婿相謂曰亞言一人取姊一人取妹相亞次也又並來至女氏門姊夫在前妹夫在後亦相亞而相倚共成其禮也又曰友婿言相親友也婦之父曰婚言婿親迎用昏又恆以昏夜成禮也婿之父曰姻姻因也女往因媒也魏張揖博雅

釋親同門謂之友婿

姻婭部藝文一

與郗家論婚書

晉王羲之十一月四日右將軍會稽內史瑯邪王羲之敢致書司空髙平郗公足下上祖舒散騎常侍撫軍將軍會稽內史鎭軍儀同三司夫人右將軍劉闕女誕晏之允之允之建威將軍錢塘令會稽都尉義興太守南中郎將江州刺史衛將軍夫人散騎常侍荀文女誕希之仲之及尊叔廙平南將軍荊州刺史侍中驃騎將軍武陵康侯夫人雍州刺史濟陰郗說女誕頤之胡之耆之美之內兄胡之侍中丹陽尹西中郎將司州刺史妻常侍譙國夏侯女誕茂之承之羲之妻太宰髙平郗鑑女誕元之凝之肅之徽之操之獻之肅之授中書郎驃騎諮議太子左率不就徽之黃門郎獻之字子敬少有淸譽善隸書咄咄逼人仰與公宿舊通家光陰相接承公賢女淑質直亮確懿純美敢欲使子敬爲門閭之賓故具書祖宗職諱可否之言進退惟命羲之再拜

爲王儀同謝國姻啟

梁劉潛卽日主書王靜民宣�安吉主降嬪臣第三息實臣素裏庸族蓬衡賤品事隔伊緡之理望絕下嫁之姬而聖慈猥洽皇姻曲逮荊布陋飾已膺凡獎負薪微引復降肅邕頻煩叨荷內外榮忭

與邁求婚啟

宋蘇軾裏閈之遊篤於早歲交朋之分重以世姻某長子邁天資朴魯近憑一藝於師傅賢小娘子姆訓夙成遠有萬石之家法聊伸不腆之幣願結無窮之歡

與過求婚啟

前人敢議婚姻蓋恃鄕裏之末遂忘門閥亦緣聲气之同龜筮旣從祖考咸喜伏承令子第二小娘子慶闈擢秀豈獨衛公之五長而某第二子某駑質少文庶幾南容之三復恭馳不腆之幣永結無窮之歡悚忭於懷敷述罔旣

求婚啟

前人結褵早歲已聯昆弟之姻親垂白南荒尙念子孫之嫁娶敢憑良妁往款髙閎軾長子某之第二子符天質下中生有蓬麻之陋祖風綿邈庶幾弓冶之餘符承故令弟子立先輩之愛女第十四小娘子稟粹徳門教成家廟中郎墳典之付豈在他人太眞姑舅之婚復見今日仰緣夙契祗聽兪音

姻婭部藝文二詩

小雅我行其野三章

民適異國依其婚姻而不見收卹故作此詩我行其野蔽芾其樗昏姻之故言就爾居爾不我畜復我邦家我行其野言采其蓫昏姻之故言就爾宿爾不我畜言歸思復我行其野言采其葍不思舊姻求我新特誠不以富亦祗以異

閒吟贈皇甫郎中親家翁

唐白居易誰能嗟嘆光陰暮豈復憂愁活計貧忽忽不知頭上事時時猶憶眼中人早爲良友非交勢晚接嘉姻不失親最喜兩家婚嫁畢一時抽得尙平身

皇甫郎中親家翁赴任絳州宴送出城贈別

前人慕賢入室交先定結援通家好復成新婦不嫌貧活計嬌孫同慰老心情洛橋歌酒今朝散絳路風煙幾日行欲識離羣相戀意爲君扶病出都城

寄楊虢州與之舊姻

劉禹錫避地江湖知幾春今來本郡擁朱輪阮郎無復裏中舊楊僕卻爲關外人各系一官難命駕每懷前好易沾巾玉城山裏多靈藥擺落功名且養神

敬酬陳掾親家翁秋夜有贈

儲光羲大姬配胡公位乃三恪賓盛徳百代祀斯言良不泯敬仲爲齊卿當國名益震仲舉登宰輔太丘榮縉紳武皇受瑤圖爵土封其新繁祉旣驟集裔孫生賢臣特達逾珪璋節操方松筠云漢一矯翼天地三振鱗曳裾朝赤墀酌醴侍紫宸大君錫車馬時復過平津言則廣臺階道亦資天均淸秋忽髙興震藻若有神曜曜趨宮廷洸洸邁徐陳鎬京旣錫第門巷交朱輪方將襲伊臯永以崇夏殷宗黨無遠近敬恭依仁人雪盡宇宙暄歸滄海春沈吟白華頌帝闥降絲綸驛騎及蕪城相逢在郊鄄別離曠南北譴謫罹苦辛晝遊還荊吳迷方客咸秦惟賢惠重義男女期嘉姻梧桐生朝陽鳴蕭晨豈不畏時暮坎壈無與鄰中夜涼風來顧我闕音塵瓊瑤不遐棄寤寐如日新姻婭部雜錄詩經小雅節南山篇瑣瑣姻亞則無膴仕集

傳瑣瑣小貌婿之父曰姻兩婿相謂曰亞懶眞子天下之事有一可笑者今輒記之子路在弟子中號爲好勇天下之至剛彊人也而衛彌子瑕者至以色悅人天下之至柔弱人也然同爲友婿故孟子曰彌子之妻與子路之妻兄弟也彌子謂子路曰夫子主我衛卿可得也夷考其時正衛靈公之時何二人賦性之殊也爾雅曰兩婿相謂爲亞注云今江東人呼同門爲僚婿嚴助傳呼友婿江北人呼連袂又呼連襟輟�錄凡男女締姻者兩家相謂曰親家此二字見唐蕭嵩傳今北方以親字爲去聲按盧綸作王駙馬花燭詩云人主人臣是親家則是亦有所祖親家又曰親家翁五代史劉昫傳昫與馮道爲姻家而同爲相道罷李愚代之愚素惡道之爲人凡事有稽失者愚必指以誚昫曰此公親家翁所爲

姻婭部紀事左傳莊公十年夏蔡哀侯娶於陳息侯亦娶焉息嬀將歸過蔡蔡侯曰吾姨也止而見之弗賓息侯聞之怒使謂楚文王曰伐我吾求救於蔡而伐之楚子從之秋九月楚敗蔡師於莘以蔡侯獻舞歸十四年蔡哀侯爲莘故繩息嬀以語楚子楚子如息以食入享遂滅息以息嬀歸生堵敖及成王焉未言楚子問之對曰吾一婦人而事二夫縱弗能死其又奚言楚子以蔡侯滅息遂伐蔡秋七月楚入蔡君子曰商書所謂惡之易也如火之燎於原不可鄕邇其猶可撲滅者其如蔡哀侯乎晉公子重耳奔狄從趙衰狄人伐廧咎如獲其二女叔隗季隗納諸公子公子取季隗以叔隗妻趙衰史記項籍本紀項籍聞沛公已破咸陽大怒欲擊破沛公軍項羽季父項伯乃夜馳之沛公軍私見張良具告以事良具告沛公沛公曰君爲我呼入吾得兄事之項伯入見沛公沛公奉卮酒爲壽約爲婚姻漢書公孫賀傳賀字子叔自武帝爲太子時賀爲舍人及武帝卽位遷至太僕賀夫人君孺衛皇后姊也賀由是有寵嚴助傳助家貧爲女婿富人所辱上問所欲對願爲會稽太守於是拜會稽太守楚國先賢傳孫攜字文英與李元禮俱娶太尉桓焉女時人謂桓叔元兩女俱乘龍言得婿如龍也三國誌周瑜傳孫策以瑜爲中護軍領江夏太守從攻皖拔之時得橋公兩女皆國色也策自納大橋瑜納小橋注江表傳策從容戲瑜曰橋公二女𨿽流離得吾二人作婿亦足爲歡

