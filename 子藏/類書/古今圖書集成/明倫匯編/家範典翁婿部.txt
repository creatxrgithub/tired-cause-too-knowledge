

翁婿部匯考爾雅

釋親妻之父爲外舅妻之母爲外姑

注謂我舅者吾謂之甥然則亦宜呼婿爲甥孟子曰帝館甥於貳室是也

又女子子之夫爲婿

又婦之父爲婚漢揚雄方言

雜釋南楚洭之間謂婦妣曰母姼稱婦考曰父姼

注姼音多古者通以考妣爲生存之稱

又東齊之間謂之倩

注言可借倩也今俗呼女爲卒便是也卒便一

作平使劉熙釋名

釋親屬妻之父曰外舅母曰外姑言妻從外來謂至己家爲婦故反以此義稱之夫妻匹敵之義也魏張揖博雅

釋親妻之父謂之父姼妻之母謂母姼

翁婿部藝文一

祭外姑宇文夫人文

唐陳子昂維年月日朔女夫陳子昂謹以淸酌嘉蔬之奠奉祭於故髙氏河南宇文夫人之靈恭聞夫人有淸穆之徳皓潔之行淳懿肅恭內外仰則而道風素範蕙敷蘭滋用能惠心光浮氛氳梁沚崇嚴壼訓芬郁母儀中饋柔嘉娣姒有則豈圖慈顏幽翳於今十年墓木已拱尊靈廓然今吉辰�應幽殯方開容象如在器質已灰攺卜有典宅兆方遷山園旣列祖載行焉哀子號咷女也蟬媛於天永訣泣血流連子昂謬承嘉惠預叨姻戚生事早暌送終空積竊聞精意以享黍稷非馨敢陳薄酹以獻明靈伏惟夫人明神尙饗

重祭外舅司徒公文

李商隱嗚呼哀哉人之生也變而往耶人之逝也變之來耶冥寞之間杳惚之內虛變而有气气變而有形形變而有生今將歸生於形歸形於气漠然其不識浩然其無歸則𨿽有憂喜悲歡而亦弗能措於其間矣苟或以變而之有變而之無若朝昏之相交若春夏之相易則四時見代尙動於情豈百生莫追遂可無恨儻或去此亦孰貴於最靈哉嗚呼公之世冑勛華職官揚歷並已托於寄奠備在前文今所以重具酒牢載形翰墨蓋意有所未盡痛有所難忘以公之平生之恩曩昔顧盼屬纊之夕不得聞啟手之言祖庭之時不得在執紼之列終哀且痛其可道耶嗚呼七十之年人誰不及三公之位人誰不登何數月之間不及從心之歲聞天有慟方登論道之司時泰命屯才長運否爲善何益彼蒼難知昔澤怪旣明告敖釋桓公之病陰徳未報夏侯知邴吉不亡何昔有其傳今無其證豈人言之不當將天道之或欺𨿽北海懸定薨期長沙前覺災至偃如巨室去若歸人處順不憂得正之喜在公之徳斯盛在物之痛何言矧乎再軫慮居屢垂理命簡子將戰之誓惟止桐棺晏嬰送死之文寧思石槨素車僕馬�巾獘帷成一代之淸規揚百古之休問所謂有始有卒髙朗令終嗚呼往在涇川始受殊遇綢繆之迹豈無他人樽空花朝燈盡夜室忘名器於貴賤去形迹於尊卑語皇王致理之文考聖哲行藏之旨每有論次必蒙褒稱及移秩農卿分憂舊許羇牽少暇陪奉多違迹�意通期賒道密紵衣縞帶雅兄或比於僑吳荊釵布裙髙義每符於梁孟今則已矣安可贖乎嗚呼哀哉千里歸途東門故第數尺素帛一鑪香煙耿賓從之雲歸儼盤筵而不禦小君多恙諸孤善喪升堂輒啼下馬先哭含懷舊極撫事新傷植玉求歸已輕於舊日立珠報惠寧盡於玆辰況邢氏吾姨蕭門仲妹愛深猶女思切仁兄撫嫠緯以增摧闔孀閨而永慟艸荄土梗旁助酸辛髙鳥深魚遙添怨咽嗚呼精神何往形气安歸苟才能有所未伸勛庸有所未極則其彊气宜有異聞玉骨化於終山楸柏實於裘氏驚愚駭俗佇有聞焉嗚呼姜氏懷安之規旣聞之矣畢萬名數之慶可稱也哉篋有遺經匣藏傳劍積玆餘慶必有揚名愚方遁迹丘園遊心墳素前耕後餉並食易衣不忮不求道誠有在自媒自衒病或未能𨿽呂範以久貧本冶長之無罪昔公愛女今愚病妻內動肝肺外揮血淚得仲尼三尺之喙論意無窮盡交通五色之毫書情莫旣嗚呼哀哉公其監之

爲王司馬祭妻父文

張九齡維年月朔日某乙謹遣少牢淸酌之奠敬祭故某公府君之靈惟公聯華公侯振景天朝昔也時來則地分茅土今也福過則海變桑田豈惟魑魅之憂方爲螻蟻之患嗚呼哀哉始更榮盛早睦嘉姻謬入�公之選當荷戴侯之遇情契闊而彌積義流離而益固公之謫官某又犯時永矣去國賁然來思𨿽窮途之至此幸鄰境之在玆所忌者法豈忘於私聞柝聲而密邇畏簡書而間之然猶風煙可冀翰墨無輟心已運於虛舟迹尙濡於涸轍驟寒暑之䢐謝紛吉凶之回穴京兆之使忽追廣陵之音遽絕嗚呼哀哉平生多感自傷千里之心已矣長辭徒發九原之嘆計疇昔之光寵痛淪亡於旅竄嘗許卹人之孤況沾愛子之半謹因遣奠敢昭明靈心不可倦徳以爲馨匪羞是薦惟魂是聽遣行人於信宿空泫目於郊坰嗚呼哀哉尙饗

祭外舅房州李使君文

符載波澗浚廣根柢深長沃日淮海捎云豫章气韻孤髙鴛鴻翺翔髙行端簡秉心直方在天寶中族大且光一門六姻鳴玉瑯瑯作宰藍田政聳民康棲遲半刺亦振芬芳才盛位卑屈聲昭彰遂登侯牧答時之望雨泄雲蒸�螭騰驤闕路方騁羽鱗摧傷嗚呼昔公典郡歸江之涘小子旋蜀道途捨此扁舟旋泊弱植殘鄙公辱車馬晤言則喜與能獎善感慨知己意敵周親禮成半子迫切寧覲不遑畱止爰方浹旬遽徵千里縈紆巖嶂浩蕩雲水惠愛�綿書塡委食貧多故淹歷周祀遠侍板輿敬符深旨嗚呼哀哉歲暮胊積雪皚皚旅館蕭條凶訃亦來望風一號使人甚哀心腸結塞彌旬不開公嘗好古服膺儒藝擅美素琴騰芳艸隸洎拜靈座淸塵四蔽札蠹徽銷空知灑涕嗚呼公用中孚納人於誠人負長者薄塵頌聲道孤無鄰怨抑不平逝景潛晦崇山忽傾孀稚冤號自硤䢐荊霜降露濡毒漬中情今則虔恭歸厝先塋靈有安宅道無弛程泬寥之晨萬象淒淸野曠鴻斷天色光明煌煌素車翩翩銘旌出祖荒逵惋慟交並聞諸格言黍稷非馨意有所欽生芻豈輕湛彼�罍冀降明靈儻精爽之如在庶哀詞之是聽

劉相請女婿潘炎罷元帥判官陳情表

王諫臣晏言臣實凡淺謬典樞衡元元未安庶政多闕涓塵罕錄屍素空慚臣女婿元帥判官駕部員外郎知制誥潘炎入侍幃幄又司戎政嫌疑之地顚沛是憂頃者累表陳聞冀炎得歸省闥不謂天聽未達尙阻愚誠內懷冰炭若墜泉谷臣某誠惶誠恐臣聞統天下者以天下舉直錯枉不私其親故能啟至公之門塞羣邪之路伏惟元聖文武皇帝陛下紹休聖緒惟新寶歷內釐百揆外淸四海鵷鸞之士充庭漸階而臣與潘炎俱忝近密兵權國政在臣二人是使惡炎者易爲辭嫉臣者易爲毀倘炎獲戾臣無以見雪脫臣遇謗炎無以自明此臣所以寤寐兢惶罔知攸止昔霍光爲大司馬長女婿度遼將軍範明友次女婿羽林監任勝爲東西宮衛尉威勢崇重冠於一時不能抑退卒見傾覆前史所惡書而貶之又劉弘爲鎭南將軍事時朝廷以其女婿夏侯陟爲襄陽太守弘表陟親戚舊制不得相監有詔聽從竟免禍敗先賢所尙美而書之臣𨿽才謝古人智不經遠每憂覆餗大懼妨賢竊惟瓜李之嫌寧望桑藿之許今是以瀝肝上請昧死聞天必元帥藉炎諮謀則臣甘引退如或廟堂畱臣擇用伏願終許罷炎庶遂劉弘之心無成子孟之禍無任懇願迫切之至

祭楊憑詹事文

柳宗元年月子婿謹以淸酌庶羞之奠昭祭於丈人之靈卿雲輪囷天漢昭回自然物外寧雜塵埃公稟間气心靈洞開翺翔自得誰屑羣猜孝友忠信聞於九垓摛華發藻其動如雷世榮甲科亦務顯處公之俊徳有而不顧禦史之選朝之所注公勤於養投劾引去時任方隅威刑是務公施其惠亦莫有遻京兆之難下多怨怒或由以黜瓦石盈路公捍其彊仁及童孺左遷而出擁道牽慕道峻多謗徳優見憎煩言旣詆倚法斯繩南過九疑東逾秣陵顚沛三載天書乃徵入傅王國嘉聲聿興詹事東宮致政是膺年𨿽始至道則彌勵頡頏今古優遊徳藝實期浚發再光文陛誰謂昊天遽玆降厲嗚呼哀哉某以通家承徳夙奉良姻莫成子姓早喪淑人恩禮斯重眷撫惟新綢繆其志實敬實勤迨今挈然十有八祀家缺主婦身遷萬里謗言未明黜伏逾紀徳輝間絕音塵莫俟歲首發函視遠如邇𨿽當沈痼心術猶治撫膺頓首流泣瞪視旣斂而還莫傳音旨鄕風長慟於玆已矣嗚呼哀哉承訃之始卜兆旣逾載馳斯文出拜路隅哀從海澨禮致皇都寸誠相續終歲不渝天道悠遠人世多虞寄心雙表長憾囚拘嗚呼哀哉

常春堂記

明羅倫外父雲巖翁與其弟與言與莊爲堂於南園曰常春命子婿羅倫記之倫適與客過其堂焉方嚴冬也風觱發而气栗烈冰柱掛檐雪花如手坐良久足麻木齒牙下上指僵袖外不得屈伸客笑曰今日之春何在乎常如何也指酒壺曰春在此乎非也巡檐索梅花笑曰春在此乎非也二物𨿽可名春非春之常也夫天地之化燠而爲春熱而爲夏涼而爲秋寒而爲冬方其至也推之而不可拒及其去也執之而不可畱雨生於雲水生於山云與山不得而有也春生於天天且不得而有之而人欲有之以爲常不亦惑歟春之爲也邵子曰收天下春歸之肝肺是春形於身則睟面盎背形於家則父子慈孝兄弟友讓夫婦唱隨卽其人入其室如在春風中矣臯夔稷契得之爲唐虞之春伊傅周召得之爲三代之春孔子得之爲萬世之春當時弟子得之浴沂詠歸亦爲聖人之所與自是千有餘歲周子春於濂溪明道春於河南夫是春也得於天而有於我是固所以爲常也翁兄弟垂白嬉怡羣從朝夕奉觴和顏是亦所以爲常歟翁老矣翁之子孫收是春於身未用春於家用則春天下進進乎周程臯夔之域而後可以爲常也翁字與仁兄弟五人與廉與爵已亡云

外舅太僕卿三符先生壽序

羅洪先太僕卿三符曾先生年滿八十聞宗族閭裏戚屬與其子弟將期爲壽深謝避曰何庸辱吾宗族戚屬子弟爲家人代以請則曰將吾宗族戚屬閭裏子弟與爲禮若不能堪也於是先生幼婿宰問於長婿洪先曰已諸禮歟洪先曰古禮弗行之故也禮在位八十者不俟朝有政則就捨而問之若曰得無有所苦乎是以安其體如是也在野東西行者方巡狩必佇車而敢過若曰得無與相迫乎是以舒其气如是也上之於養老也八十有五豆矣然必袒而割牲非爲無庖也執醬而饋執爵而酳非爲無百有司也憲徳而不敢乞言卽有請亦微其禮不必言與否也老者之事上也八十拜命一坐而再至若賓客之事固弗與聞也夫位莫尊於天子政莫遠於巡守事莫辱於庖翟善莫美於乞言榮莫加於賜命然施於八十者卽殊常焉又況公卿大夫而下不得以爵先之者哉又況其宗族閭裏戚屬子弟不得以年等之者哉故朝不俟畢則燕享之節必不敢有所拘行不避尊則出入之宜必不敢有所制執饋重於養體則酬酢必不行相見主於憲徳則應對必不及拜命止於一坐則遜揖必不施此其優逸靜暇恬愉泰適何所不得而豈病於禮之行哉今先生不然位登九卿矣然早致其事以歸旣不得與就問躬饋之事居專一室矣而今時無事巡幸又不得與於髙年延見之列其公卿大夫寓是邦者旣未嘗居位敍齒以時其存溫候省之意而宗族閭裏戚屬子弟又未嘗聚居觀物以動其歆慕敬畏之誠先生身無重綺口嘗脫粟人旣忘其齒之甚尊然少長不遺答問不倦又無以異於五十六十之年以是獻食不求其所宜進謁不乘其所便聞言不能稽其故覿徳不能觀其深顏色不加則曰先生其遺我哉吾不敢以繼見也議論不入則曰先生其挾我哉吾不欲以盡聞也葸葸然役其視聽於接遇之時而勞其智慮於應對之末卽使彊有力者猶不能以朝夕而況於先生哉夫古禮之行也可使田野之老皆得蒙幸於天子其廢也𨿽爵隆齒尊如先生不得享其宗族閭裏戚屬之奉忠信薄而彌文盛孝弟衰而少儀缺此豈直細故哉𨿽然使吾能行於禮而使先生安焉則長者必曰吾亦其子弟也彼之致敬若是吾何敢以色驕之少者必曰是猶吾父兄也彼之致敬若是吾何敢以辭煩之宗族曰將以教吾家閭裏曰將以仁吾族戚屬子弟曰將以篤吾親羣而化焉固不特爵如先生者得全所尊也將田野之老可免於陵賤固不特齒如先生者得安所養也將五十六十之年可免於饑寒如是則古禮之行不庶幾乎於是宰徧告其宗族閭裏戚屬子弟使皆以其觴豆進而洪先復書以申之

翁婿部藝文二詩

送子婿崔眞甫李穆往揚州四首

唐劉長卿渡口發梅花山中動泉�蕪城春艸生君作揚州客半邏鶯滿樹新年人獨還落花逐流水共到茱�灣雁還空渚在人去落潮翻臨水獨揮手殘陽歸掩門狎鳥攜稚子釣魚終老身殷勤囑歸客莫話桃源人

登遷仁樓酬子婿李穆

前人臨風敞麗譙落日聽吹鐃歸路空回首新章已在腰非才受官謗無政作人謠儉歲安三戶餘年寄六條春蕪生楚國古樹過隋朝賴有東�客池塘免寂寥

送子婿崔眞甫歸長城

前人送君�酒不成歡幼女辭家事伯鸞桃葉宜人誠可詠柳花如雪若爲看心憐稚齒鳴環去身愧衰顏對玉難惆悵暮帆何處落靑山無限水漫漫

寄妻父劉長卿

李穆處處雲山無盡時桐廬南望轉參差舟人莫道新安近欲上潺湲行自遲

賈公閭貴婿曲

李賀朝衣不須長分花對袍縫嚶嚶白馬來滿腦黃金重今朝香气苦珊瑚澀難枕且要弄風人暖蒲沙上飲燕語踏簾鉤日虹屏中碧潘令在河陽無人死芳色

呈外舅孫莘老

宋黃庭堅九陌黃塵烏帽底五湖春水白鷗前扁舟不爲鱸魚去收取聲名四十年

寄外舅郭大夫

陳師道巴蜀通歸使妻孥且舊居深知報消息不忍問何如身健何妨遠情親未肯�功名欺老病淚盡數行書

送外舅愼翁之燕京

元薩都剌楊子江頭柳色濃小船春雨去��靑袍鐵甕龍門婿紫錦蒲帆鶴髮翁晉府舊臣還塞北星門嬌客臥�東明年亦是燕山客騎馬天街踏軟紅

次韻春日謾興四首奉酬外舅達翁

明髙啟老去風情似樂天恨無張態抹朱弦一春酒病稀遊賞啼鳥鶯花共悵然水邊簾幕遠籠花遊女時時出浣沙記得橫塘沽酒處畫船明月載琵琶雨多池館艸毿毿酒色寒銷舊舞衫燕子自憐花落地殷勤長帶軟泥銜菖蒲葉老芷花新地暖鴛鴦護水紋不上髙樓無遠恨江南春盡艸如雲

答岱宗外舅

王衡我有越紈素一日再三洗褰裳過天津見人且掩耳京洛正日中美言如可市但恐謀生拙飄零愧妻子

外父石屏守唐公別業池上作朱茂曙買斷一池水重編六枳籬露寒聞蟋蟀潮落走蟛蜞柳色陶元亮山心向子期逃禪有精舍畱賦八關詩翁婿部雜錄詩說摽有梅女父擇婿之詩興也史記滑稽傳淳於髡者齊之贅婿也注

索隱曰贅婿女之夫也比於子如人疣贅是餘剩之物也秦始皇本紀三十三年發諸嘗逋亡人贅婿賈人略取陸梁地注瓚曰贅謂居窮有子使就其婦家爲贅婿

後漢書楊震傳震中子秉秉子賜光和元年有虹霓晝降於嘉徳殿前帝惡之引賜問以祥異禍福所在賜仰天而嘆曰吾每讀張禹傳未嘗不憤恚嘆息不能竭忠盡情極言其要而反畱意少子乞還女婿朱遊欲得尙方斬馬劍以理之固其宜也顏氏家訓治家篇婚姻素對靖侯成規近世嫁娶遂有賣女納財買婦輸絹比量父祖計校錙銖責多還少市井無異或猥婿在門或傲婦擅室貪榮求利反招羞恥可不愼歟西溪叢語杜甫詩雲門闌多喜色女婿近乘龍楚國先賢傳謂婿如龍也女得賢婿謂之乘龍黃憲爲司徒與李元禮俱娶太尉桓焉女時人謂之桓叔元女俱乘龍老學庵筆記昭徳諸晁謂婿爲借倩之倩云近世方訛爲倩盼之倩予幼小不能叩所出至今悔之嶽陽風土記湖湘之民生男往往多作贅生女反招婿捨居然男子爲其婦家承門戶不憚勞苦無復怨悔俗之移人有如此者行營雜錄皇女爲公主其夫必拜駙馬都尉故謂之駙馬宗室女封郡主者謂其夫爲郡馬縣主者爲縣馬不知何義懶眞子駙馬都尉之名起於三國故何晏尙魏公主謂之駙馬都尉然不獨官名以駙馬給之蓋禦馬之副謂之駙馬從而給之示親愛也故杜預尙晉文帝妹髙陸公主至武帝踐祚拜鎭南大將軍給追鋒車第二駙馬考晏面如傅粉宜爲帝婿若預乃癭如瓠爾何至妻帝之女也始信前古帝婿惟擇人材不專以貌也後世浸失此意惜哉淸波雜誌蜀先主傳載漢獻帝舅車騎將軍董承之語裴松之注按漢靈帝母董太后之侄於獻帝爲丈人蓋古無丈人之名故謂之舅也後呼丈人爲外舅其本此乎然漢匈奴傳書且鞮單於云漢天子吾丈人行若曰此語止爲尊老言非專指妻之父則可若謂古無丈人之名後學竊有疑焉泰山亦有丈人峯故俗於婦翁有泰山之呼暖姝由筆今人娶婦之明日婿率妻具禮同至妻家拜禮名拜門亦曰回門又名轉馬若在鄕地遠者或婿獨行有之或擇別日有之春秋宣五年齊髙固及子叔姬來傳曰此以髙固偕來反馬非禮蓋轉馬卽反馬也羣碎錄今人呼妻父曰嶽翁曰丈人匈奴傳曰漢天子我丈人行也故呼爲丈人又以泰山有丈人峯故又呼丈人曰嶽翁亦曰泰山

翁婿部紀事一書經堯典帝曰咨四嶽朕在位七十載汝能庸命巽朕位嶽曰否徳忝帝位帝曰明明揚側陋師錫帝曰有鰥在下曰虞舜帝曰兪予聞如何嶽曰瞽子父頑母嚚象傲克諧以孝烝烝乂不格姦帝曰我其試哉女於時觀厥刑於二女釐降二女於嬀汭嬪於虞帝曰欽哉左傳桓公十五年祭仲專鄭伯患之使其婿雍糾殺之將享諸郊雍姬知之謂其母曰父與夫孰親其母曰人盡夫也父一而已胡可比也遂告祭仲曰雍氏捨其室而將享子於郊吾惑之以告祭仲殺雍糾屍諸周氏之汪公載以出曰謀及婦人宜其死也夏厲公出奔蔡懿氏卜妻敬仲其妻占之曰吉是謂鳳凰於飛和鳴鏘鏘有嬀之後將育於姜五世其昌並於正卿八世之後莫之與京注其妻懿氏妻齊慶封好田而嗜酒與慶捨政使諸亡人得賊者以告而反之故反盧蒲癸癸臣子之有寵妻之慶捨之士謂盧蒲癸曰男女辧姓子不辟宗何也曰宗不余辟余獨焉辟之賦詩斷章余取所求焉惡識宗癸言王何而反之二人皆嬖使執寢戈而先後之公膳日雙雞饔人竊更之以鶩禦者知之則去其肉而以其洎饋子雅子尾怒陳文子謂桓子曰禍將作矣盧蒲癸王何卜攻慶氏示子之兆曰或卜攻讎敢獻其兆子之曰克見血冬十月慶封田於萊慶嗣聞之曰禍將作矣謂子家速歸禍作必於嘗歸猶可及也子家弗聽亦無悛志盧蒲姜謂癸曰有事而不告我必不捷矣癸告之姜曰夫子愎莫之止將不出我請止之癸曰諾十一月乙亥嘗於大公之廟慶捨�事盧蒲姜告之且止之弗聽曰誰敢者遂如公盧蒲癸王何執寢戈慶氏以其甲環公宮陳氏鮑氏之圉人爲優慶氏之馬善驚士皆釋甲束馬而飲酒且觀優至於魚裏欒髙陳鮑之徒介慶氏之甲子尾抽桷擊扉三盧蒲癸自後刺子之王何以戈擊之解其左肩猶援廟桷動於甍以俎壺投殺人而後死慶封歸遇告亂者丁亥伐西門弗克還伐北門克之入伐內宮弗克反陳於嶽請戰弗許遂來奔楚伍參與蔡太師子朝友其子伍舉與聲子相善也伍舉娶於王子牟王子牟爲申公而亡楚人曰伍舉實送之伍舉奔鄭衛太叔疾出奔宋初疾娶於宋子朝其娣嬖子朝出孔文子使疾出其妻而妻之疾使侍人誘其初妻之娣置於犁而爲之一宮如二妻然文子怒欲攻之仲尼止之遂奪其妻或淫於外州外州人奪之軒以獻恥是二者故出衛人立遺使室孔姞家語叔梁紇有九女而無子其妾生孟皮孟皮一字佰尼有足病於是乃求婚於顏氏顏氏有三女其小曰徵在顏父問三女曰陬大夫𨿽父祖爲士然其先聖王之裔今其人身長十尺武力絕倫吾甚貪之𨿽年長性嚴不足爲疑三子孰能爲之妻二女莫對徵在進曰從父所制將何問焉父曰卽爾能矣遂以妻之韓非子昔有鄭武公欲伐胡乃以其子妻之因問羣臣曰吾欲用兵誰可伐者關其思曰胡可伐乃戮關其思曰胡兄弟之國也子言伐之何也胡君聞之以鄭爲親己而不備鄭鄭人襲胡取之史記秦始皇本紀二世使使責讓髙以盜賊事髙懼乃陰與其婿咸陽令閻樂謀詐爲有大賊令樂召吏發卒追至望夷宮麾其兵進二世自殺孔叢子獨治篇子魚名鮒甲陳人或謂之子鮒或稱孔甲陳勝旣立爲王其妻之父兄往焉勝以眾兵待之長揖不拜無加其禮其妻之父怒曰估亂僭號而傲長者不能久矣不辭而去陳王跪謝遂不爲顧王心慚焉遂適博士太師之館而言曰予𨿽丈夫哉然塞於禮義以啟於姻婭惟先生幸訓誨之使免於戾可乎子魚曰王所問者善也敢固無辭以對乎今以禮言耶則禮無不拜且宗族婚媾又與眾賓異敬者也敬而加親自古以然也王曰𨿽已失之於前庶欲收之於後也願先生修明其事必遵奉焉對曰昔唐堯內親九族外協萬邦禮以婚爲昆弟妻之父母爲外舅姑由是明之則拜之可知夫婚親之義非宗賢之類也𨿽自己臣莫敢不敬昔魏信陵君嘗以此質臣之父臣之父曰於諸母之昆弟妻之諸父則以親配徳年以上𨿽拜之可也幼於己者揖之可也此出於人情而可常者也王曰善哉史記髙祖本紀呂公者好相人見髙祖狀貌因重敬之引入坐上坐呂公因目固畱髙祖髙祖竟酒後呂公曰臣少好相人相人多矣無如季相願季自愛臣有息女願爲箕妾呂媼怒呂公曰公始常欲奇此女與貴人沛令善公求之不與何自妄許與劉季呂公曰此非兒女子所知也卒與劉季呂公女乃呂后也生孝惠魯元公主陳余傳陳餘者亦大梁人也好儒術數遊趙苦陘富人公乘氏以其女妻之亦知陳余非庸人也漢五年張耳薨謚爲景王子敖嗣立爲趙王髙祖長女魯元公主爲趙王敖後漢七年髙祖從平城過趙趙王朝夕袒蔽自上食禮甚卑有子婿禮髙祖箕倨詈甚慢易之趙相貫髙等請爲王殺之怨家上變告之於是上皆並逮捕吏治呂后數言張王以魯元公主故不宜有此上怒曰使張敖據天下豈少而女乎陳丞相世家平長可娶妻富人莫肯與者貧者平亦恥之久之戶牖富人有張負張負女孫五嫁而夫輒死人莫敢娶平欲得之邑中有喪平貧侍喪以先往後罷爲助張負旣見之喪所獨視偉平平亦以故後去負隨平至其家家乃負郭窮巷以獘席爲門然門外多有長者車轍張負歸謂其子仲曰吾欲以女孫予陳平張仲曰平貧不事事一縣中盡笑其所爲獨柰何予女乎負曰人固有好美如陳平而長貧賤者乎卒予女平曾孫陳掌以衛氏親貴戚願得續封陳氏然終不得注徐廣曰陳掌者衛靑之子婿劉敬傳冒頓爲單於兵彊控弦三十萬數苦北邊上患之問劉敬劉敬對曰陛下誠能以適長公主妻之厚奉遺之彼知漢適女送厚蠻夷必慕以爲閼氏生子必爲太子代單於何者貪漢重幣陛下以歲時漢所餘彼所鮮數問遺因使辯士風論以禮節冒頓在固爲子婿死則外孫爲單於豈嘗聞外孫敢與大父抗禮者哉兵可無戰以漸臣也若陛下不能遣長公主而令宗室及後宮詐稱公主彼亦知不肯貴近無益也髙帝曰善欲遣長公主呂后日夜泣曰妾惟太子一女柰何棄之匈奴上竟不能遣長公主而取家人子名爲長公主妻單於使劉敬往結和親約司馬相如傳臨�富人卓王孫有女文君新寡好音故相如以琴心挑之相如之臨邛從車騎雍容閒雅甚都及飲卓氏弄琴文君竊從戶窺之心悅而好之恐不得當也旣罷相如乃使人重賜文君侍者通殷勤文君夜亡奔相如相如乃與馳歸家居徒四壁立卓王孫大怒曰女至不材我不忍殺不分一錢也人或謂王孫王孫終不聽文君久之不樂曰長卿第俱如臨�從昆弟假貸猶足爲生何至自苦如此相如與俱之臨�盡賣其車騎買一酒捨酤酒而令文君當壚相如身自著犢鼻褌與保庸雜作滌器於市中卓王孫聞而恥之爲杜門不出昆弟諸公更謂王孫曰有一男兩女所不足者非財也今文君已失身於司馬長卿長卿故倦遊𨿽貧其人材足依也獨柰何相辱如此卓王孫不得已分予文君僮百人錢百萬及其嫁時衣被財物文君乃與相如歸成都買田宅爲富人及相如爲中郎將建節往使副使王然於壺充國呂越人馳四乘之傳因巴蜀吏幣物以賂西夷至蜀蜀太守以下郊迎縣令負弩矢先驅蜀人以爲寵於是卓王孫臨�諸公皆因門下獻牛酒以交歡卓王孫喟然而嘆自以得使女尙司馬長卿晚而厚分與其女財與男等同匈奴傳冒頓旣立是時東胡彊盛聞冒頓殺父乃使使謂冒頓欲得頭曼時有千里馬冒頓問羣臣羣臣皆曰千里馬匈奴寶馬也勿與冒頓曰柰何與人鄰國而愛一馬乎遂與之千里馬居頃之東胡以爲冒頓畏之乃使使謂冒頓欲得單於一閼氏冒頓復問左右左右皆怒曰東胡無道乃求閼氏請擊之冒頓曰柰何與人鄰國愛一女子遂取所愛女子予東胡東胡王愈益驕不爲備遂襲滅東胡漢書上官皇后傳昭帝始立年八歲詔召安女入爲倢安爲騎都尉月餘遂立爲皇后年甫六歲安以后父封桑樂侯食邑千五百戶遷車騎將軍日以驕淫受賜殿中出對賓客言與我婿飲大樂見其服飾使人歸欲自燒物容齋隨筆漢武帝外事四夷出爵勸賞凡將士有軍功無問貴賤未有不封侯者及昭帝時大鴻臚田廣明平益州夷斬首捕虜三萬但賜爵關內侯蓋霍光爲政務與民休息故不欲求邊功益州之師不得已耳然數年之後以範明友擊烏桓傅介子刺樓蘭皆卽侯之則爲非是蓋明友光女婿也後漢書烏桓傳其嫁娶則先略女通情或半歲百日然後送牛馬羊畜以爲聘幣婿隨妻還家妻家無尊卑旦旦拜之而不拜其父母爲妻家僕役一二年間妻家乃厚遣送女居處財物一皆爲辦楊震傳注張禹成帝時爲丞相以師傅恩禹每疾輒以起居聞車駕日臨問之拜禹�下禹頓首謝恩言老臣有四男一女愛女甚於男遠嫁爲張掖太守蕭咸妻不勝父子私情思與女相近上卽時徙咸爲弘農太守又屬少子未有官上臨候禹禹數視其少子上卽禹�下拜爲黃門給事中也第五倫傳建武二十九年帝謂倫曰聞卿爲吏篣婦公不過從兄飯寧有之邪倫對曰臣三娶妻皆無父少遭饑亂實不敢妄過人食帝大笑郭躬傳桓帝時汝南有陳伯敬者行必矩步坐必端膝呵叱狗馬終不言死目有所見不食其肉行路聞凶便解駕畱止還觸歸忌則寄宿鄕亭年老寢滯不過舉孝廉後坐女婿亡吏太守卲夔怒而殺之時人罔忌禁者多談爲證焉馬融傳融字季長扶風茂陵人也將作大匠嚴之子爲人美辭貌有俊才初京兆摯恂以儒術教授隱於南山不應徵聘名重關西融從其遊學博通經籍恂奇融才以女妻之荀彧傳彧父緄爲濟南相緄畏憚宦官乃爲彧娶中常侍唐衡女董卓傳卓以牛輔子婿素所親信使以兵屯陜呂布使李肅以詔討輔輔乃金寶逾城走左右利其貨斬輔送首長安楚國先賢傳孫字文英與李元禮俱娶太尉桓焉女時人謂桓叔元兩女俱乘龍言得婿如龍也三國誌陶謙傳注吳書曰謙父故余姚長謙少孤始以不羈聞於縣中年十四猶綴帛爲旛乘竹馬而戲邑中兒僮皆隨之故蒼梧太守同縣甘公出遇之塗見其容貌異而呼之住車與語甚悅因許妻以女甘公夫人聞之怒曰妾聞陶家兒敖戲無度如何以女許之公曰彼有奇表長必大成遂妻之呂範傳範字子衡汝南細陽人也有容觀姿貌邑人劉氏家富女美範求之女母嫌欲勿與劉氏曰觀呂子衡寧當久貧者邪遂與之婚張昭傳昭子承生女權爲子和納之權數令和修敬於承執子婿之禮諸葛亮傳注襄陽記曰黃承彥者髙爽開列爲沔南名士謂諸葛孔明曰聞君擇婦身有醜女黃頭黑色而才堪相配孔明許卽載送之時人以爲笑樂鄕裏爲之諺曰莫作孔明擇婦止得阿承醜女公孫瓚傳瓚字伯珪遼西令支人也爲郡門下書佐有姿儀大音聲故太守器之以女妻焉遣詣涿郡盧植讀經後復爲郡吏劉太守坐事徵詣廷尉瓚爲禦車身執徒養及劉徙日南瓚具米肉於北芒上祭先人舉觴祝曰昔爲人子今爲人臣當詣日南日南瘴气或恐不還與先人辭於此再拜慷慨而起時見者莫不歔欷劉道得赦還典略韓遂在湟中其婿閻行欲殺遂以降夜攻遂不下遂嘆息曰丈夫危厄禍起婚姻乎江表傳孫策從容戲瑜曰橋公二女𨿽流離得吾二人作婿亦足爲歡魏略丁儀字正禮太祖聞儀爲令士𨿽未見欲以愛女妻之以問五官將五官將曰女人觀貌而正禮目不便誠恐愛女未必悅也以爲不如與伏波子楙太祖從之尋辟儀爲掾到與論議嘉其才朗曰丁掾好士也卽使其兩目盲尙當與女何況但眇是吾兒誤我晉書王羲之傳羲之爲從伯導所器重�鑑使門生求女婿於導導令就東廂徧觀子弟門生歸謂鑑曰王氏諸少並佳然聞信至咸自矜持惟一人在東�坦腹食獨若不聞鑑曰正此佳婿邪訪之乃羲之也遂以女妻之王浚傳浚辟河東從事守令有不廉潔者皆望風自引而去刺史燕國徐邈有女才淑擇夫未嫁邈乃大會佐吏令女於內觀之女指浚告母邈遂妻之劉殷傳殷七歲喪父哀毀過禮事曾祖母王氏郡命主簿州辟從事皆以供養無主辭不赴命司徒齊王攸辟爲掾徵南將軍羊祜召參軍事皆以疾辭同郡張宣子識達之士也勸殷就徵殷曰當今二公有晉之棟楹也吾方希達如榱椽耳不憑之豈能立乎吾今王母在堂旣應他命無容不竭盡臣禮便不得就養子輿所以辭齊大夫良以色養爲主故耳宣子曰如子所言豈庸人所識哉而今而後吾子當爲吾師矣遂以女妻之宣子者並州豪族也家富於財其妻怒曰我女年始十四姿識如此何慮不得爲公侯妃而遽以妻劉殷乎宣子曰非爾所及也戒其女曰劉殷至孝冥感兼才識超世此人終當遠達爲世名公汝其謹事之張氏性亦婉順事王母以孝聞奉殷如君父焉王忱傳忱性任達不拘末年尢嗜酒一飲連月不醒或裸體而遊每嘆三日不飲便覺形神不相親婦父常有慘忱乘醉弔之婦父慟哭忱與賓客十許人連臂被髮裸身而入繞之三匝而出其所行多此類樂廣傳廣爲尙書令成都王穎廣之婿也及與長沙王乂遘難而廣旣處朝望羣小讒謗之乂以問廣廣神色不變徐答曰廣豈以五男易一女乂猶以爲疑廣竟以憂卒荀藩聞廣之不免也爲之流涕衛玠傳玠妻父樂廣有海內重名議者以爲婦公冰淸女婿玉玠以天下大亂移家南行轉至江夏玠妻先亡徵南將軍山簡見之甚相欽重簡曰昔戴叔鸞嫁女惟賢是與不問貴賤況衛氏權貴門戶令望之人乎於是以女妻焉張華傳華字茂先範陽方城人也父平魏漁陽郡守華少孤貧自牧羊同郡盧欽見而器之鄕人劉放亦奇其才以女妻焉裴楷傳楷長兄黎次兄康並知名康子盾永嘉中爲徐州刺史委任長史司馬奧奧勸盾刑殺立威大發良人爲兵有不奉法者罪使至死在任三年百姓嗟怨東海王越盾妹夫也越旣薨騎督滿衡便引所發良人東還尋而劉元海遣將王桑趙固向彭城前鋒數騎至下邳文武不堪苛政悉皆散走盾奧奔淮陰妻子爲賊人所得奧又誘盾降趙固固妻盾女有寵盾向女涕泣固遂殺之卞壼傳壼父粹正直不阿張華之誅粹以華婿免官謝萬傳太原王述萬之妻父也爲揚州刺史萬嘗衣白綸巾乘平肩輿徑至廳事前謂述曰人言君侯癡君侯信自癡述曰非無此論但晚合耳劉遐傳遐性果毅便弓馬開豁勇壯值天下大亂遐爲塢主每擊賊率壯士陷堅摧鋒冀方比之張飛關羽鄕人冀州刺史邵續深器之以女妻焉王國寶傳國寶少無士操不修廉隅婦父謝安惡其傾側每抑而不用除尙書郎國寶以中興膏腴之族惟作吏部不爲余曹郎甚怨望固辭不拜鄧攸傳攸詣鎭軍賈混混以人訟事示攸使決之攸不視曰孔子稱聽訟吾猶人也必也使無訟乎混奇之以女妻焉王浚傳浚日以彊盛乃設壇告類建立皇太子備置眾宮浚自領尙書令以棗嵩裴憲並爲尙書時童謠曰十囊五囊入棗郎棗嵩浚之子婿也浚聞責嵩而不能罪之也王濟傳濟尙常山公主每侍見善於淸言修飾詞令諷議將順朝臣莫能尙焉帝益親貴之仕進𨿽速論者不以主婿之故咸謂才能致之華廙傳廙字長駿弘敏有才義妻父盧毓典選難舉姻親故廙年三十五不得調葛洪傳洪以師事南海太守上黨鮑元元亦內學逆占將來見洪深重之以女妻洪洪傳元業苻堅載記特進樊世氐豪也有大勛於苻氏負气辱猛猛言之於堅堅怒曰必須殺此老氐然後百僚可整俄而世入言事堅謂猛曰吾欲以楊壁尙主壁何如人也世勃然曰楊壁臣之婿也婚已久定陛下安得令之尙主乎猛讓世曰陛下帝有海內而君敢競婚是爲二天子安有上下世怒起擊猛左右止之世遂丑言大罵堅由此發怒命斬之於西�杜有道妻嚴氏傳嚴氏字憲十八而嫠居女韡有淑徳傅元求爲繼室憲便許之時元與何晏鄧揚不穆晏等每欲害之時人莫肯共婚及憲許元內外以爲憂懼或曰何鄧執權必爲元害亦由排山壓卵以湯沃雪耳柰何與之爲親憲曰爾知其一不知其他晏等驕侈必當自敗司馬太傅獸睡耳吾恐卵破雪銷行自有在遂與元爲婚晏等尋亦爲宣帝所誅晉陽秋劉弘在江漢值王室多難時帝在長安命弘得選用宰守徵士武陵伍朝髙尙其事牙門將皮初有勛江漢弘上朝爲零陵太守初爲襄陽太守詔書以襄陽顯郡初資名輕淺以弘婿夏侯陟爲襄陽弘曰夫統天下者當與天下同心治一國者當與一國推實吾統荊州十郡安得十女婿然後爲治哉乃表陟姻親舊制不得相監臨事初勛宜見酬報聽之眾益服其公當獨異志晉王卓妻鍾氏名琰有藻鑑生女子淑求天有兵家之子甚俊欲妻之令與羣吏處琰自帷中竊視之曰此人才足拔萃然地寒壽促不足展其器遂止其人數月卒小名錄王文度弟阿智不慧年長而無人與婚孫興公有一女小字阿桓亦僻錯又無嫁娶理綽因詣文度求見阿智旣見便揚言此定可殊不如所傳那至今未婚我有一女但吾寒士不宜與卿計文度欣然而啟藍田遂驚喜成婚女之頑嚚更過阿智博物志王粲與族兄凱避地荊州依劉表表有女表愛粲才欲以妻之嫌其形陋周率乃謂曰君才過人而體貌躁非女才凱有風貌乃妻凱宋書杜驥傳北土舊法問疾必遣子弟驥年十三父使候同郡韋華華子元有髙名見而異之以女妻焉羊元保傳元保兄子希字泰聞泰始三年出爲寧朔將軍廣州刺史希初請女夫鎭北中兵參軍蕭惠徽爲長史帶南海太守太宗不許又請爲東莞太守希旣到鎭長史南海太守陸法眞喪官希又請惠徽補任詔曰希卑門寒士累世無聞輕薄多舋備彰歷職徒以淸刻一介擢授嶺南幹上逞欲求訴不已可降號橫野將軍殷景仁傳景仁少有大成之量司徒王謐見而以女妻之徐湛之傳湛之父達之尙髙祖長女會稽公主爲振威將軍彭城沛二郡太守髙祖諸子並幼以達之姻戚將大任之欲先令立功及討司馬休之使統軍爲前鋒配以精兵利器事�當卽授荊州休之遣魯宗之子軌擊破之於陣見害追贈中書侍郎劉秀之傳秀之少孤貧有志操十許歲時與諸兒戲於前渚忽有大�來勢甚猛莫不顚沛驚呼秀之獨不動眾並異焉東海何承天雅相知器以女妻之南齊書謝傳年七歲王彧見而異之言於宋孝武孝武召見於稠人廣眾之中舉動閒詳應對合旨帝甚悅詔尙公主值景和敗事寢僕射褚淵聞年少淸正不惡以女結昏厚爲資送王繢傳繢女適安陸王子敬世祖寵子永明三年納妃修外舅姑之敬世祖遣文惠太子相隨往繢家置酒設樂公卿皆冠冕而至當世榮之陸慧曉傳慧曉以母老侍養十餘年不仕太祖輔政除爲尙書殿中郎鄰族來相賀慧曉舉酒曰陸慧曉年逾三十婦父領選始作尙書郎卿輩乃復以爲慶邪謝朓傳朓字元暉建武四年行南徐州事啟王敬則反謀上嘉賞之敬則女爲朓妻常懷刀欲報朓朓不敢相見朓臨敗嘆曰我不殺王公王公由我而死朱謙之傳謙之兄選之字處林有志節著辧相論幼時顧歡見而異之以女妻焉梁書殷鈞傳鈞字季和父睿有才辧知名齊世歷官司徒從事中郎睿妻王奐女奐爲雍州刺史鎭北將軍乃言於朝以睿爲長史河南太守奐誅睿並見害鈞時年九歲以孝聞及長恬靜簡交遊好學有思理善隸書爲當時楷法南郡範云樂安任昉並稱賞之髙祖與睿少舊故以女妻鈞卽永興公主也陳書周弘正傳弘正字思行年十歲通老子周易河東裴子野深相賞納請以女妻之徐陵傳陵子儉一名眾幼而修立勤學有志操汝南周弘正重其爲人妻以女魏書劉�傳�字延明惇煌人也父寶字子玉以儒學稱�年十四就博士郭瑀學時瑀弟子五百餘人通經業者八十餘人瑀有女始笄妙選良偶有心於�遂別設一席於坐前謂諸弟子曰吾有一女年向成長欲覓一快女婿誰坐此席者吾當婚焉�遂奮衣來坐神志肅然曰向聞先生欲求快女婿�其人也瑀遂以女妻之慕容廆傳寶字道佑垂之第四子也自龍城而南將攻中山眾憚徵逃潰寶還龍城垂舅蘭汗拒之寶南走奔薊汗遣使誘迎寶寶殺之將南奔叔父範陽王徳聞徳稱制退潛辟陽汗復遣迎寶寶以汗垂之季舅子盛又汗之婿也必謂無二乃還龍城汗殺之及子弟等百餘人汗自稱大都督大單於昌黎王號年靑龍以盛子婿哀而宥之盛字道運寶之長子也垂封爲長樂公曆位散騎常侍左將軍寶旣僭立進爵爲王拜徵北大將軍司隸校尉尙書左僕射蘭汗之殺寶也以盛爲侍中左光祿大夫盛乃間汗兄弟使相疑害李旱衛雙劉志張眞等皆盛之舊暱汗太子穆並引爲腹心盛要結旱等因汗穆等酒醉夜襲殺之李欣傳欣字元盛父崇使入都爲中書學士世祖幸中書學見而異之指謂從者曰此小兒終效用於朕之子孫矣因識眄之世祖舅陽平王杜超有女將許貴戚世祖聞之謂超曰李欣後必宦達益人門戶可以女妻之勿許他貴也遂勸成婚南人李哲嘗言欣必當貴達杜超之死也世祖親哭三日欣以超婿得在喪位出入帝目而指之謂左右曰觀此人舉動豈不有異於眾人必爲朕家幹事之臣鄭羲傳羲字幼驎父曄不仕娶於長樂潘氏生六子粗有志气而羲第六文學爲優弱冠舉秀才尙書李孝伯以女妻之希�弟幼儒好學修謹時望甚優丞相髙陽王雍以女妻之眭誇傳誇一名昶趙郡髙邑人也少有大度不拘小節耽誌書傳未曾以世務經心好飲酒浩然物表婦父巨鹿魏攀當時明達之士未嘗備子婿之禮情同朋好李順傳順子式式子憲字仲軌淸粹善風儀好學有器度除揚州刺史孝昌二年蕭衍遣元樹等來寇憲力屈以城降因求還國衍聽歸旣至敕付廷尉三年秋憲女婿安樂王鑑據相州反靈太后謂鑑心懷劫�遂詔賜憲死時年五十八司馬叔璠傳叔璠長子靈壽娶太宰頓丘王李峻女與婦父雅不相善每見抑退故位不大至陸俟傳俟子麗麗子睿字思弼麗之亡也睿始十餘歲襲爵撫軍大將軍平原王沈雅好學折節下士年未二十時人便以宰輔許之娶徐州刺史博陵崔鑑女鑑謂所親云平原王才度不惡但恨其姓名殊爲重復南安王禎傳禎子英英子熙延昌二年襲封累遷兼將作大匠拜太常少卿給事黃門侍郎尋轉光祿勛時領軍於忠執政熙忠之婿也故歲中驟遷尋除平西將軍東秦州刺史進號安西將軍祕書監尋以本將軍授相州刺史及元叉隔絕二宮熙起兵赴難爲叉斬於鄴街傳首京師始於忠之誣郭祚裴植也忠意未決害之由熙勸獎遂至極法世以爲冤及熙之禍議者以爲有報應焉崔浩傳浩始弱冠太原郭逸以女妻之浩晚成不曜華采故時人未知逸妻王氏劉義隆鎭北將軍王仲徳�也每奇浩才能自以爲得婿俄而女亡王深以傷恨復以少女繼婚逸及親屬以爲不可王固執與之逸不能違遂重結好北齊書後主皇后斛律氏傳後左丞相光之女也初爲皇太子妃後主受禪立爲皇后武平三年正月生女帝欲悅光詐稱生男爲之大赦髙陽康穆王湜傳湜以滑稽便辟有寵於文宣其妃父護軍長史張晏之常要道拜湜湜不禮焉帝問其故對曰無官職漢何須禮帝於是擢拜晏之爲徐州刺史鄭述祖傳述祖女爲趙郡王睿妃述祖常坐受王拜命坐王乃坐妃薨後王更娶鄭道蔭女王坐受道蔭拜王命坐乃敢坐王謂道蔭曰鄭尙書風徳如此又貴重宿舊君不得譬之顏氏家訓治家篇南陽有人爲生奧博性殊儉吝冬至後女婿謁之乃設一銅甌酒數臠�肉婿恨其單率一舉盡之主人愕然俯仰命益如此者再退而責其女曰某郎好酒故汝嘗貧及其死後諸子爭財兄遂殺弟周書韋孝寬傳孝寬沈敏和正涉獵經史弱冠屬蕭寶夤作亂關右乃詣闕請爲軍前驅朝廷嘉之卽拜統軍隨馮翼公長孫承業西徵每戰有功拜國子博士行華陰郡事屬侍中楊侃爲大都督出鎭潼關引孝寬爲司馬侃奇其才以女妻之長孫澄傳澄字士亮年十歲司徒李琰之見而奇之遂以女妻焉年十四從徵討有策謀勇冠諸將陸騰傳騰字顯聖代人也尙安平主卽東萊王貴平女也魏孝武幸貴平第見騰與語悅之謂貴平曰阿翁眞得好婿卽擢爲通直散騎常侍申徽傳魏東陽王元榮爲瓜州刺史其女婿劉彥隨焉及榮死瓜州首望表榮子康爲刺史彥遂殺康而取其位屬四方多難朝廷不遑問罪因授彥刺史盧柔傳柔字子剛性聰敏好學未弱冠解屬文但口喫不能持論頗使酒誕節爲世所譏司徒臨淮王彧見而器之以女妻焉隋書田式傳式拜襄州總管專以立威爲務每視事於外必盛气以待其下官屬股栗無敢仰視有犯禁者𨿽至親暱無所容貸其女婿京兆杜寧自長安省之式誡寧無出外寧久之不得還竊上北樓以暢羇思式知之笞寧五十趙元淑傳元淑性�宕不事生產家徒壁立後數歲授驃騎將軍將之官無以自給時長安富人宗連家累千金仕周爲三原令有季女慧而有色連獨奇之每求賢夫聞元淑如是請與相見連有風儀美談笑元淑亦異之及至其家服玩居處擬於將相酒酣奏女樂元淑所未見也元淑辭出連曰公子有暇可復來也後數日復造之宴樂更侈如此者再三因謂元淑曰知公子素貧老夫當相濟因問元淑所須盡買與之臨別元淑再拜致謝連復拜曰鄙人竊不自量敬慕公子今有一女願爲箕帚妾公子意何如元淑感愧遂聘爲妻連復送奴婢二十口良馬十餘匹加以縑帛錦綺及金寶珍玩元淑遂爲富人蘇威傳威字無畏周大冢宰宇文護見而禮之以其女新興主妻焉見護專權恐禍及己逃入山中爲叔父所逼卒不獲免然威每屏居山寺以諷讀爲娛柳莊傳莊字思敬少有遠量博覽墳籍兼善辭令蔡大寶有重名於江左見莊便嘆曰襄陽水鏡復在於玆矣大寶遂以女妻之唐書髙祖皇后竇氏傳後父毅在周尙武帝�襄陽長公主後生發垂過頸三歲與身等讀女誡列女等傳一過輒不忘毅常謂主曰此女有奇相且識不凡何可妄與人因畫二孔雀屏間請昏者使射二矢陰約中目則許之射者閱數十皆不合髙祖最後射中各一目遂歸於帝淮陽壯王道元傳道元弟道明六世孫漢字南紀少事韓愈通古學屬辭雄蔚爲人剛略類愈愈愛重以女妻之髙祖女丹陽公主傳公主下嫁薛萬徹萬徹蠢甚公主羞不與同席者數月太宗聞笑焉爲置酒悉召他婿與萬徹從容語握槊賭所佩刀陽不勝遂解賜之主喜命同載以歸宣宗女廣徳公主傳公主下嫁於琮初琮尙永福公主主與帝食怒折匕筋帝曰此可爲士人妻乎更許琮尙主髙智周傳智周所善義興蔣子愼有客嘗視兩人曰髙公位極人臣而嗣少弱蔣侯宦不達後且興子愼終達安尉其子繒往見智周智周方貴以女妻之生子挺歷湖延二州刺史而髙氏後無聞裴炎傳中宗欲以后父韋元貞爲侍中炎固執不從帝怒曰我意讓國與元貞豈不可何惜侍中邪炎懼因與武后謀廢帝勒兵入宮宣太后令扶帝下殿帝曰我何罪後曰以天下與元貞安得無罪乃廢帝爲廬陵王王琚傳琚年甫弱冠王同�器之會謀刺武三思琚義其爲共計事泄亡命自傭於揚州富商家識非常人以女嫁之厚給以資琚亦賴以濟睿宗立琚自言本末主人厚賫使還長安裴寬傳寬性通敏工騎射彈�投壺略通書記景雲中爲潤州參軍事刺史韋詵有女擇所宜歸會休日登樓見人於後圃有所瘞藏者訪諸吏曰參軍裴寬居也與偕來詵問狀答曰寬義不以包苴污家適有人以鹿爲餉致而去不敢自欺故瘞之詵嗟異乃引爲按察判官許妻以女歸語妻曰常求佳婿今得矣明日幃其族使觀之寬時衣碧瘠而長旣入族人皆笑呼爲碧鸛雀詵曰愛其女必以爲賢公侯妻也何可以貌求人卒妻寬潘孟陽傳孟陽父炎官禮部侍郎方劉晏任權炎乃其婿𨿽書疏報答未嘗輒開時稱有古人節晏得罪坐貶灃州司馬時輿疾上道不自言於邵髙其介申救不見聽杜黃裳傳黃裳字遵素遷太常卿婿韋執誼輔政黃裳勸請太子監國執誼曰公始得一官遽開口議禁中事黃裳怒曰吾受恩三朝登以一官見賣卽拂衣出皇太子總軍國事擢黃裳門下侍郎同中書門下平章事王沛傳沛許州許昌人少勇決爲節度使上官涗所器妻以女署牙門將涗卒它婿田偁脇涗子襲領其軍謀殺監軍沛知其計密告之支黨悉禽徳宗嘉美卽拜行軍司馬張鎰傳鎰字季權建中二年拜平章事郭子儀婿太僕卿趙縱爲奴告下禦史劾治而奴畱內侍省鎰奏言貞觀時有奴告其主謀反者太宗曰謀反理不獨成尙當有佗人論之豈藉奴告邪乃著令奴告王者斬由是賤不得幹貴下不得陵上教本旣修悖亂不萌頃者長安令李濟以奴得罪萬年令霍晏因婢坐譴輿臺下類主反畏之悖慢成風漸不可長建中元年五月辛卯詔書奴婢告主非謀叛者同自首法並準律論由是獄訴衰息今縱事非叛逆而奴畱禁中獨下縱獄情所不厭且將帥功孰大於子儀冢土僅幹兩婿前已得罪縱復繼之不數月斥其三婿假令縱實犯法事不緣奴尙宜錄勛念亡以從蕩宥況爲奴所訴邪陛下方貴武臣以討賊彼𨿽見寵一時不能忘懷於異日也帝納之貶縱循州司馬杖奴死鎰召子儀家僮數百示奴屍李�傳�並州汶水人或言其先出興聖皇帝譜系疏晦不復傳父希倩神龍初右臺監察禦史�少秀敏舉明經髙第授成安尉張說罷宰相爲相州刺史坐有善相者說徧問官屬後孰當貴工指�及臨河尉鄭巖說以女妻巖而歸其甥陰於�楊嗣復傳嗣復字繼之父於陵始見識於浙西觀察使韓滉妻以其女歸謂妻曰吾閱人多矣後貴且壽無若生者有子必位宰相旣而生嗣復滉撫其頂曰名與位皆逾其父楊氏之慶也因字曰慶門杜悰傳權徳輿爲相其婿翰林學士獨孤郁以嫌自白憲宗見郁文雅嘆曰徳輿有婿乃爾時岐陽公主帝愛女舊制選多戚裏將家帝始詔宰相李吉甫擇大臣子皆辭疾惟悰以選召見麟徳殿禮成授殿中少監駙馬都尉杜佑傳佑子式方式方子悰字永裕岐陽公主帝愛女悰以選召見麟徳殿禮成太和初會公主薨悰久不謝文宗怪之戶部侍郎李�曰比駙馬都尉皆爲公主服斬衰三年故悰不得謝帝矍然始詔杖而�著於令齊映傳映瀛州髙陽人滑亳節度使令狐彰署掌書記彰疾甚引映托後事映因說彰納節歸諸子京師彰從之卽以女妻映崔行功傳行功少好學唐儉愛其才妻以女因倩作文奏王勃傳勃父福畤遷交址令勃往省道出鍾陵九月九日都督大宴滕王閣宿命其婿作序以誇客因出紙筆徧請客莫敢當至勃泛然不辭都督怒起更衣遣吏伺其文輒報一再報語益奇乃矍然曰天才也請遂成立極歡罷柳並傳並弟談字中庸蕭穎士愛其才以女妻之李商隱傳商隱字義山試拔萃中選王茂元鎭河陽愛其才表掌書記以子妻之李頻傳頻字徳新少秀悟於詩尢長給事中姚合名爲詩士多歸重頻走千里丐品合大加獎挹以女妻之韋安石傳安石爲侍中中書令太平公主有異謀欲引安石數因其婿唐朘邀之拒不納會妻薛怨婿婢笞殺之爲禦史中丞楊茂謙所劾下遷蒲州刺史張說傳說子均��尙寧親公主時說居中秉政均爲舍人諸父光爲銀靑光祿大夫榮盛冠時元宗眷�厚卽禁中置內宅侍爲文章珍賜不可數均供奉翰林而�以所賜誇均均曰此婦翁遺婿非天子賜學士也�嘗爲帝贊禮舉止都雅帝悅之因幸內宅顧�曰希烈辭宰相孰可代者�錯愕未得對帝曰無易吾婿�頓首謝張嘉貞傳嘉貞子延賞𨿽蚤孤而博涉經史通吏治苗晉卿尢器許以女妻之始元載被用以晉卿力故厚遇延賞薦爲給事中禦史中丞呂諲傳諲河中河東人少力於學志行整飭孤貧不自業里人程氏財雄於鄕以女妻諲亦以諲才不久困厚分貲繕濟所欲故稱譽日廣上元初加同中書門下三品諲引妻之父楚賓爲衛尉少卿楚賓子震爲郎官路隋傳隋字南式監修國史初韓愈撰順宗實錄書禁中事爲切直宦豎不喜訾其非實帝詔隋刊正隋建言衛尉卿周居巢諫議大夫王彥威給事中李固言史官蘇景引皆上言攺修非是夫史冊者褒勸所在匹夫美惡尙不可誣況人君乎議者至引雋不疑第五倫爲比以蔽聰明臣宗閔臣僧孺謂史官李漢蔣系皆愈之婿不可參撰俾臣得下筆臣謂不然且愈所書已非自出元和以來相循逮今𨿽漢等以嫌無害公誼請條示甚謬誤者付史官刊定有詔摘貞元永貞間數事爲失實余不復攺漢等亦不罷大唐新語李績徵髙麗將引其子杜懷恭行以求勛效懷恭性滑稽績甚重之懷恭初辭以貧績贍給之又辭以無奴馬又給之旣而辭窮乃亡匿岐陽山中謂人曰乃公將吾作法則耳固不行績聞泫然流涕曰杜郎放而不拘或有此事遂不之逼時議曰英公持法者杜之懷慮深矣耕桑偶記白厚貧而圖婚娶劉純材女厚送烏璫十事麩紙爲書純材大笑答以象田珠十升紫弱千餘頭及使家僮撒燭花盈路厚閉門大慚賓客走去唐國史補王鍔累任大鎭財貨山積有舊客誡鍔以積而能散之義後數日客復見鍔鍔曰前所見教誠如公言已大散矣客曰請問其曰鍔曰諸男各與萬貫女婿各與千貫矣因話錄郭曖嘗與升平公主琴瑟不調曖罵公主倚乃父爲天子耶我父嫌天子不作公主恚啼奔車奏之上曰汝不知他父實嫌天子不作使不嫌社稷豈汝家有也因泣下但命公主還尙父拘曖自詣朝堂待罪上召而慰之曰諺云不癡不聾不作阿家阿翁小兒女子閨幃之言大臣安用聽錫以遣之尙父杖曖數十而已酉陽雜俎信都民蘇氏有二女擇良婿張文成往求蘇曰子𨿽有才不能富貴得五品官卽死時魏知古方及第蘇曰此𨿽官小後必貴乃以長女女之女發長七尺黑光如漆相者云大富貴後知古拜相封夫人云明皇封禪泰山張說爲封禪使說女婿鄭鎰本九品官舊例封禪後自三公以下皆遷轉一級惟鄭鎰因說驟遷五品兼賜緋服因大酺次元宗見鎰官位騰躍�而問之鎰無詞以對黃旛綽曰此泰山力也玉泉子白敏中爲相嘗欲以前進士侯溫爲子婿且有日矣其妻盧氏曰身爲宰相願求爲我婿者多矣己旣姓白又以侯氏兒爲婿必爲人呼作白侯耳敏中爲之止焉趙琮妻父爲鍾陵大將琮久隨計不第妻族益相薄一日軍中髙會大將家相率列棚以觀其妻所服故敝眾以帷隔絕之廉使忽馳吏呼將至臨軒笑曰趙琮非君之婿乎已及第矣授所持書乃榜也將遽奔歸呼曰趙郎及第矣妻之族卽撤去帷障相與同席競以簪服慶遺焉開元天寶遺事郭元振少時美風姿有才藝宰相張嘉貞欲納爲婿元振曰知公門下有女五人未知孰陋事不可倉卒更待忖之張曰吾女各有姿色但不知誰是匹偶以子風骨奇秀非常人也吾欲令五女各持一絲幔前使子取便牽之得者爲婿元振欣欣從命遂牽一紅絲綫得第三女大有姿色後果然隨夫貴達也李林甫有女六人各有姿色雨露之家求之不允林甫廳事壁間開一橫窗飾以雜寶縵以絳紗常日使六女列於下每有貴人子弟入謁林甫卽使女於中自選可意者事之卓異記與妻父同時爲相有杜黃裳韋執誼初黃裳爲相時執誼自吏部郎中賜緋紫直及平章事此近古未有南部新書李翺牧江淮郡進士盧儲投卷來謁李禮待之置文卷几案間長女及笄見文謂小靑衣曰此人必作狀元李公聞之乃�爲婿來年果狀元及第遂成佳姻北夢瑣言李太師光顏以大勛康國品位穹崇愛女未聘幕僚謂其必選嘉婿從容語次盛譽一鄭秀才詞學門閥人韻風流異常太師宜以子妻之他日又言之太師謝幕僚曰李光顏一健兒也遭遇多難偶立微功豈可妄求名族乎某已選得一佳婿諸賢未見乃召客司小將指之曰此卽某女之匹也超三五階軍職厚與金帛而已從事許當曰李太師建定難之勛懷弓藏之慮武寧保境止務圖存而欲結拔名家非其志也與夫侯景求婿王謝何其遠哉雲溪友議淸河公張延賞累代臺鉉每宴賓客選子婿莫有入意者其妻苗氏太宰晉卿之女也有才鑑特選韋臯秀才曰此人之貴無與比儔旣以女妻之不二三歲韋郎性度髙廓不拘小節張公稍侮之至不齒禮一門婢僕漸見輕怠惟夫人待之極厚然於眾侍視之悒怏而不能制遏臯妻垂泣而言曰韋郎七尺之軀學兼文武豈有沈滯兒家爲尊卑見誚良時勝境何忍虛擲乎韋乃遂辭東遊妻罄奩贈送淸河公喜其往也贐以七驢馱物每之一驛則附遞一馱而還行經七驛所送之物盡歸之矣其所有者妻所贈奩資及布囊書冊而已淸河公睹之莫可測也後權隴右軍事會徳宗幸奉天在西面之功獨居其上車駕旋復之日自金吾持節西川以代淸河公乃攺易姓名以韋作韓以臯作翺人莫敢言至天回驛去府城三十里有人特報相公曰替相公者金吾韋臯將軍非韓翺也夫人曰若是韋臯必韋郎也公笑曰天下同姓名者何限彼韋生應已委棄溝壑豈能乘吾位乎夫人曰韋郎比𨿽貧賤气陵霄漢每於相公所誚未嘗一言屈媚因而見尢成事立功必此人也翌早入州方知不誤公憂惕莫敢瞻視曰吾不識人從西門而出凡是舊時婢僕曾無禮者悉遭韋公杖殺投於蜀江獨苗氏夫人無愧於韋郎韋公侍奉外姑過幹布素之時自是海內貴門莫敢忽於貧賤東�所以郭泗濱詩曰宣父從周又適秦昔賢多少屈風塵當時甚訝張延賞不識韋臯是貴人翁婿部紀事二五代史朱宣傳瑾宣從父弟也從宣居鄆州補軍校少倜儻有大志兗州節度使齊克讓愛其爲人以女妻之瑾行親迎乃選壯士爲輿夫伏兵器輿中夜至兗州兵發遂虜克讓自稱畱後王章傳章魏州南樂人也爲州孔目官張令昭逐節度使劉延皓章事令昭令昭敗章婦翁白文珂與副招討李周善乃以章托周周匿章褚中以橐駝負之洛陽藏周第唐滅章乃出爲河陽糧料使劉景巖傳景巖家素富以太子太師致仕居華州契丹犯京師以周密鎭延州景巖乃還故里而州人逐密立髙允權允權妻劉氏景巖孫女也景巖良田甲第僮僕甚盛黨項司家族畜牧近郊尢富彊景巖與之往來允權頗患之允權妻歲時歸省景巖謂曰髙郎一縣令而有此州其可保乎允權意惡之而心又利其田宅乃誣其反而殺之年八十餘長子行琮徳州刺史罷畱京師亦被誅次子行謙允權婦翁也爲奏言非劉氏子遂免不誅盧文進傳唐莊宗攻範陽文進先降拜壽州刺史莊宗以屬其弟存矩文進有女幼而美存矩求之爲側室文進以其大將不敢拒𨿽與而心常歉之也因與亂軍殺存矩反晉本紀髙祖敬塘姓石氏爲人沈厚寡言明宗愛之妻以女是爲永寧公主由是常隸明宗帳下號左射軍姚顗傳顗字百眞少蠢不修容止時人莫之知中條山處士司空圖一見以爲奇以其女妻之和凝傳凝幼聰敏形神秀發舉進士梁義成軍節度使賀瑰辟爲從事瑰與唐莊宗戰於胡柳瑰戰敗脫身走獨凝隨之反顧見凝麾之使去凝曰大丈夫當爲知己死吾恨未得死所爾豈可去也已而一騎追瑰幾及凝叱之不止卽引弓射殺之瑰由此得免瑰歸戒其諸子曰和生志義之士也後必富貴爾其謹事之因妻之以女南唐書徐主傳主義祖長女也性�睦動循禮法嘗偃蹇擇配初義祖疑李徳誠有貳志徳誠不自安使其子建勛入謁義祖義祖見之大驚曰有子如此非惡人也以主妻之常夢錫傳夢錫無子以其婿王繼沂掌家務或言繼沂亂內夢錫盡出妻妾室爲之一空奏出繼沂於虔州姚景傳景始事劉金爲�卒金暇日至�中見景晝瞑有二赤�悠揚景面少頃入鼻竅而寤金由是奇之引爲親信俄遷裨將金以女妻之髙越傳越燕人也有才思時威武軍節度使盧文進有女美而慧喜屬文時稱女學士越聞而慕焉往謁文進文進以妻之南唐近事髙越燕人也將舉進士文價藹然器宇森挺時人無出其右者鄂帥李公賢之待以殊禮將妻以愛女越竊諭其意因題鷹一絕書於屋壁云雪爪星眸眾鳥歸摩天專待振毛衣虞人莫謾張羅网未肯平原淺艸飛遂不告而去後爲範陽王盧文進納之爲婿宋史張永徳傳永徳父穎事晉至安州防禦使周祖初爲侍衛吏與穎善乃以女妻永徳周祖爲樞密使表永徳授供奉官押班幹佑中命賜潞帥常遇生辰禮幣遇周祖之外兄弟也時周祖鎭鄴被讒族其家永徳在潞州聞有密詔授遇永徳探知其意謂遇曰得非�殺永徳耶永徳卽死無怨恐累君侯家耳遇愕然曰何謂也永徳曰姦邪蠹政郭公誓淸君側願且以永徳屬吏事成足以爲徳不成死未晚遇以爲然止令壯士嚴衛然所以饋之甚厚親問之曰君視丈人事得成否永徳曰殆必成未幾周祖使至遇賀且謝曰老夫幾誤大事初魏人柴翁以經義教裏中有女後唐莊宗時備掖庭明宗入洛遣出宮柴翁夫妻往迎之至鴻溝遇雨甚逾旬不能前女悉取裝具計直千萬分其半以與父母令歸魏曰兒見溝旁郵捨隊長項黵黑爲雀形者極貴人也願事之問之乃周祖也父母大愧然終不能奪他日語周祖曰君貴不可言妾有緡錢五百萬資君時不可失周祖因其資得爲軍司柴翁好獨寢人傳其能司冥間事一日晨起大笑不已妻問之不對翁好飲其妻逼令飲極醉因漏言曰花項漢作天子矣其妻頗露之遇亦微有聞未深言至是永徳故以此諷遇遇送永徳歸周祖周祖登位封永徳妻爲晉國公主授永徳左衛將軍內殿直小底四班都知加駙馬都尉領和州刺史逾年擢爲殿前都虞候領恩州團練使俄遷殿前都指揮使泗州防禦使張淡傳淡字成文幼而好學有才藻晉開運初登進士第宰相桑維翰器之妻以女王審琦傳審琦子承衍承衍孫克臣克臣子師約字君授少習進士業英宗欲求儒生爲主婿命宰相召克臣諭旨令師約持所爲文至第明日獻賦一編卽坐中賦大人繼明詩遂賜對選爲駙馬都尉尙徐國公主竇儀傳儀弟偁字日章在涇州與丁顥同官顥子謂方幼偁見之曰此兒必遠到以女妻之後爲宰相三公趙昌言傳昌言字仲謨王旦宰嶽州昌言一見識其遠大以女妻之後爲賢相趙積傳積字表微爲人誠質寬厚少好學吳大府卿田霖退居郡中名有風鑑故以女妻積王旦傳旦字子明就攺將作監丞趙昌言爲轉運使以威望自任屬吏屏畏入旦境稱其善政以女妻之向敏中傳敏中字常之權判大理寺妖尼道安構獄事連開封判官張去華敏中妻父也以故得請不預決讞旣而法官皆貶猶以親累落職出知廣州張詠傳詠字復之知杭州有民家子與姊婿訟家財婿言妻父臨終此子裁三歲故見命掌貲產且有遺書令異日以十之三與子餘七與婿詠覽之索酒�地曰汝妻父智人也以子幼故托汝苟以七與子則子死汝手矣亟命以七給其子餘三給婿人皆服其明斷張汝明傳汝明字舜文少嗜學刻意屬文下筆輒千百言入太學有聲一時國子司業黃隱將以子妻之汝明約無飾華侈協力承親歡然後受室崔鶠傳鶠字徳符平生爲文至多輒爲人取去篋無畱者尢長於詩淸峭雄深有法度無子婿衛昂集其遺文爲三十卷傳於世李植傳植字元直幼明敏篤學兩舉於鄕太史晁無咎見之曰此國士也以女妻之黃龜年傳龜年字徳邵微時永福簿李朝旌奇之許妻以女龜年旣登第而朝旌已死家貧甚或勸龜年別娶龜年正色曰吾許以諾死而負之何以自立遂娶之熊克傳克字子復嘗愛臨川童子王克勤之才將妻以女而乏資遣會艸制獲賜金遂以歸之人稱其淸介王鬷傳鬷少時館禮部尙書王化基之門樞密副使宋湜見而以女妻之宋氏親族或侮易之化基曰後三十年鬷富貴矣果如所言周行逢傳行逢盡有湖南之地宋初加兼中書令在鎭盡心爲治辟署官屬必取廉介之士有女婿求補吏不許返給以耒耜語之曰吏所以治民也汝才不能任職豈敢私汝以祿邪姑歸墾田以自活其公正多此類條教簡約民皆悅之狄棐傳棐字輔之潭州長沙人少隨父官徐州以文謁路振振器愛之妻以女舉進士甲科韓丕傳丕幼孤貧有志操劉熙古延置門下掌書奏以孫女妻之胥偃傳偃字安道歐陽修始見偃偃愛其文召置門下妻以女偃糾察刑獄範仲淹尹京偃數糾其立異不循法者修方善仲淹因與偃有隙馬亮傳亮字叔明有知略呂夷簡少時從其父蒙亨爲縣福州亮見而奇之妻以女妻劉恚曰嫁女當與縣令兒邪亮曰非爾所知也張雍傳雍以尙書右丞致仕雍姿貌魯朴始登科爲滕中正婿中正子錫世寧咸笑之中正曰此人異日必顯達壽考非汝曹所及錫兄弟𨿽有名然終不越郎署亦無耆年者胡宿傳宿子宗炎哲宗崩遼使來弔祭宗炎以鴻臚少卿迓境上使者不易服宗炎以禮折之須其聽命乃相見曁還升爲卿初父宿使遼遼人重之其後宗炎婿鄧忠臣迓客客問中外嘗有充使者否忠臣以宿告且言前使鴻臚其子也客嘆胡氏世不乏人諭樗傳樗字子才二女方擇配富人交請昏不許及見汪洋張孝祥乃曰佳婿也遂以妻之眞徳秀傳徳秀字景元四歲受書過目成誦十五而孤同郡楊圭見而異之使歸共諸子學卒妻以女陳塤傳塤子蒙年十八上書萬言論國事吳子良奇之妻以女孔維傳維字爲則通經術將終召其婿鄭革口授遺表以五經疏未畢爲恨陳宜中傳宜中字與權少甚貧而性特俊有賈人推其生時以爲當大貴以女妻之湯傳字君保嘗擇婿得蔣重珍後舉進士第一雷徳驤傳徳驤與子有鄰淳化二年爲其婿如京副使衛濯訟有鄰子祕書省校書郎孝先內亂帝素憐徳驤忽暴揚其醜不以孝先屬吏止除名配徳均州徳驤坐失教責授感徳軍行軍司馬並其子少府少監有終責授衡州團練副使徳驤因慚憤成疾二年卒軒渠錄米元章喜潔金陵人段拂字去塵登第元章見其小錄喜曰觀此人名字必潔人也亟造議親以女妻之淸波雜誌頃歲兒女合�之夕婿登髙座賦詩催妝爲常禮後皆略去京師貴遊納婿類設次通衢先觀人物嶽母忽笑曰我女如菩薩卻嫁个麻胡子謂其多髯也迨索詩乃大喜曰一雙兩好古來無好女從來無好夫卻扇捲簾明點燭待交菩薩看麻胡一座傳觀烘堂蓋婿亦不凡也嘗得其姓名今失記章子厚爲息女擇配久而未諧蔡因曰相公擇婿如此其艱豈不男女失時乎子厚曰待寧一个似蔡郎者蔡甚慚王荊公日錄八十卷北陵張氏有全帙頃曾借觀凡舊徳大臣不附己者皆遭詆毀論法度有不便於民者皆歸於上可以垂耀後世者悉己有之盡出其婿蔡卞誣罔其詳具載陳了齋瑩中四明尊堯集蔡卞之妻七夫人頗知書能詩詞荊公嘗謂千度爲千載人物卓有宰輔之器不因某歸以女憑借而然其後蔡惟知報婦翁之知不知掩婦翁之失致使得罪天下後世其於報也何有東軒筆錄皇甫泌向敏中之婿也少年縱逸多外寵往往涉旬不歸敏中方秉政每優容之而其女抱病甚篤敏中妻深以爲憂且有恚怒之詞敏中不得已具札子乞與泌離婚一日奏事畢方欲開陳眞宗聖體似不和遽離扆坐敏中迎前奏曰臣有女婿皇甫泌語方至此眞宗連應曰甚好甚好會得已還內矣敏中詞不及畢下殿不覺抆淚蓋莫知聖意如何已而傳詔中書皇甫泌特轉兩官敏中茫然自失欲翊日奏論是夕女死竟不能辧直其事﹝按靑箱雜記載此事亦詳稱皇甫泌系畢文簡公之婿與此有異未知孰是﹞晏元獻判西京範希文以大理寺丞丁憂權掌西監一日晏謂範曰吾一女及笄仗君爲吾擇婿範曰監中有舉子富臯張爲善皆有文行他日皆至卿輔並可婿也晏曰然則孰優範曰富修謹張�俊晏曰惟卽取富臯爲婿臯後攺名卽丞相鄭國富公弼聞見前錄時晏元獻公爲相求婿於文正文正曰公之女若嫁官人某不敢知必求國士無如富某者元獻一見公大愛重之遂議婚慶曆二年大遼以重兵壓境汛使劉六符再至求關南十縣之地虜意叵測在廷之臣無敢行者富韓公往聘面折虜之君臣虜辭屈增幣二十萬而和方富公再使也受國書及口傳之詞於政府旣行謂其副曰吾爲使者而不見國書萬一書辭與口傳者異則吾事敗矣發書視之果不同公馳還見仁宗具論之曰政府固爲此欲置臣於死臣死不足惜柰國命何仁宗召宰相呂夷簡面問之夷簡從容袖其書曰恐是誤當令攺定富公益辧論不平仁宗問樞密使晏殊曰夷簡決不肯爲此眞恐誤耳富公怒曰晏殊姦邪黨呂夷簡以欺陛下富公晏公之婿也富公忠直如此忠正軍節度使王審琦與太祖皇帝有舊爲殿前都指揮使禁中火審琦不待召領兵入救臺諫官有言罷歸壽州本鎭朝辭太祖諭之曰汝不待召以兵入衛忠也臺臣有言不可不行第歸鎭吾當以女嫁汝子承衍者召承衍至則已有婦樂氏辭帝曰汝爲吾婿吾將更嫁樂氏以禦龍直四人控禦馬載承衍歸遂尙秦國大長公主樂氏厚資嫁之帝謂承衍曰汝父可以安矣審琦歸鎭七年率先諸鎭納節遊宦紀聞余童字端蒙鄱之樂平人由學省登紹興戊辰第幼學以能文同裏項氏極愛重之欲納爲婿其意未決餘一日來訪項謂曰偶得寫景句雲杜宇一聲春晝永午夢驚殘子能對否余應聲云黃鸝百囀曉風淸宿酲消盡項喜卽以女妻之仕至蘄守玉照新誌明淸投轄錄所敍劉快活事後來思索所未盡者今列於編外曾祖空靑文肅之第三子也快活每以三運使呼之後果終漕挽舅氏宏父談天者多言他日必爲卿相劉笑曰官職俱是正郎去不得矣文肅當國先祖爲起曹郎中一日忽見過曰我今日見曾三女兒他日當爲公之子婦時先妣方五六歲又謂先人曰曾三女汝之夫人也歸見文肅呼先祖字云王樂道之子三運使之婿此兒他日名滿天下然位壽俱嗇柰何已而文肅罷相遷宅衡陽北歸後先祖守九江遣先人訪文肅於京口一見奇之遂以先妣歸焉後所言一一皆合不差毫釐其他類此尙多不能悉記異哉墨客揮犀柳如京開知蔡州有監兵錢供奉者亦忠懿之近屬也乃父方奉朝請在京師開乘間來謁造其書閣見壁有繪婦人像甚美詰以誰氏監兵對曰某之女弟也旣笄矣柳喜曰開喪偶已逾期願娶爲繼室錢曰俟白家君敢議�事柳曰以開之材學不辱於錢氏之門遂彊委禽焉不旬日遂成禮錢不之敢拒走介白其父遂乞上殿面訴柳開取臣女仁宗問曰識柳開否曰不識謂曰眞奇傑之士也卿家可謂得佳婿矣吾爲卿媒可乎錢父不敢再言但拜謝而退遁齋閒覽今人於榜下擇婿號臠婿其語蓋本諸袁山松尢無義理其間或有意不願就而爲貴勢豪族擁逼而不得辭者有一新貴少年有風姿爲貴族之有勢力者所慕命十數僕擁致其第少年欣然而行略不辭遁旣至觀者如堵須臾有衣金紫者出曰某惟一女亦不至醜陋願配君子可乎少年鞠躬謝曰寒微得托迹髙門固幸待更歸家試與妻子商量如何眾皆大笑而散石林燕語王沂公初就殿試時固已有盛名李文靖公沆爲相適求婿語其夫人曰吾得婿乃舉公姓名曰此人今次不第後亦當爲公輔是時呂文穆公家亦求姻於沂公公聞文靖言曰李公知我遂從李氏唱名果爲第一靑箱雜記龍圖劉公煜未第前娶趙尙書晃之長女早亡而趙氏猶有二妹皆未適人旣而劉公登科晃已捐館夫人復欲妻之使媒婦通意劉公曰若是武有之徳則不敢爲姻如言禹別之州則庶可從命蓋劉公不欲七姨爲匹意欲九姨議姻故也夫人詰之曰諺云薄餅從上揭劉郎才及第豈得便簡點人家女劉公曰非敢有擇但七姨骨相寒薄非某之對九姨乃宜匹遂娶九姨後生七子皆至大官七姨後適關生竟不第落泊寒餒暮年劉氏養之終身世傳陳執中作相有婿求差遣執中曰官職是國家的非臥房籠篋中物婿安得有之竟不與故仁宗朝諫官累言執中不學無術非宰相器而仁宗注意愈堅揮麈後錄元佑中有郭槪者東平人法家者流徧歷諸路提點刑獄善於擇婿趙淸憲陳無己髙昌庸謝良弼名位皆優而謝獨不甚顯其子乃任伯後爲參知政事無己集中首篇送外舅郭大夫詩是也趙髙子孫甥婿皆聲華籍甚數十年間爲薦紳之榮耀焉良弼顯道之弟也畫墁錄西京畱臺李建中博雅多藝其子宗魯善相人一年春榜之京師命擇婿行次任村逆旅方就食有一人荷書囊琴驅驢亦就食於逆旅宗魯一見前揖寒溫延之共案詢其所自曰今春不第將還洛也宗魯不復之京師與之同歸洛中其父詰之曰今旣得貴婿可復回矣此人生不出選調死封眞王於是婿之乃張堯封也實生溫成皇後天聖中登進士第終亳州軍事推官後封淸河郡王懶眞子韓魏公父諫議大夫國華嘗仕於蜀蜀中士人胡廣善相術見諫議而奇之曰是必生貴子請納女焉金史世宗皇后烏林答氏傳後歸世宗甚得婦道大定二年追冊爲昭徳皇后贈三代父石土黑太尉瀋國公�有司攺葬以後兄暉子天錫爲太尉石土黑後授世襲猛安上謂天錫曰朕四五歲時與皇后定婚乃祖太尉置朕於膝上曰吾婿七人此婿最幼後來必大吾門今卜葬有期疇昔之言驗矣祁宰傳海陵將伐宋宰上疏諫言甚激切海陵怒命戮於市籍其家產天下哀之綦戩宰婿也海陵疑奏疏戩爲之辭曰實不知也海陵猶杖戩紇石烈志寧傳志寧沈毅有大略娶梁王宗弼女永安縣主宗弼於諸婿中最愛之吳激傳激字彥髙米芾之婿也工詩能文字畫俊逸得芾筆意王元節傳元節字子元弘州人也祖山甫遼戶部侍郎父詡海陵朝左司員外郎元節幼穎悟𨿽家世貴顯而從學甚謹渾源劉撝愛其才俊以女妻之遂傳其賦學元史姚燧傳燧字端甫生三歲而孤育於伯父樞樞隱居蘇門謂燧蒙暗教督之甚急燧不能堪楊奐馳書止之曰燧令器也長自有成爾何以急爲且許醮以女張晉亨傳晉亨字進卿其兄顥以冀州數道之眾附嚴實於靑崖後從實來歸西徵戰沒木華黎承制署晉亨襲顥爵晉亨涉獵書史小心畏愼臨事周密實器之以女妻焉實徵澤潞遣子忠貞入質命晉亨與俱齊榮顯傳榮顯字仁卿幼聰悟九歲代父任爲千戶佩金符從外舅嚴實來歸屢立戰功王盤傳盤年老致仕無子命其婿著作郎李賓爲東平判官以便養史弼傳弼字君佐通國語膂力絕人能挽彊弓裏門石獅重四百斤弼舉之置數步外潼關守將王彥弼奇其材妻以女又薦其材勇於左丞相耶律鑄虞集傳集父汲娶楊氏國子祭酒文仲女咸淳間文仲守衡以汲從未有子爲禱於南嶽集之將生文仲晨起衣冠坐而假寐夢一道士至前牙兵啟曰南嶽眞人來見旣覺聞甥館得男心頗異之孛朮魯翀傳翀字子翚稍長卽勤學後從京兆蕭遊其學益宏以肆翰林學士承旨姚燧以書抵曰燧見人多矣學問文章無足與子翚比倫者於是以女妻之王都中傳都中除郴州路總管鄰州茶陵富民覃乙死無子惟一小妻及其贅婿妻誣其婿拜屍成婚藏隱玉杯夜明珠株連八百餘人奉使宣撫移其獄委之都中窮治悉得其情而正其罪州長吏而下計其贓至十一萬五千餘緡人以爲神明誠齋雜記楊玠娶崔季讓女崔家富圖籍殆將萬卷成婚之後頗亦遊其書齋旣而告人曰崔氏書被人盜盡曾不知覺崔遽令檢之玠叩腹曰已藏之經笥矣輟�錄吾鄕陳剛中先生孚臨海縣人國初時嘗爲僧以避世變一日大書所作詩於其父執某之粉墻上云我不學寇丞相地黃變發發如漆又不學張長史醉後揮毫掃狂墨平生紺髮三十丈幾度和云眠石上不合感時怒衝冠天公罰作圓頂相肺肝本無兒女情亦豈惜此雙鬢靑只憶山間秋月冷搔首不見髼松影父執見之曰此子欲歸俗也呼來館谷之命養發經半年餘謂曰汝當娶吾將以女事汝先生辭謝再三旣而命寓他所遣媒妁行言擇日迎歸父執喜曰五馬入門矣先生𨿽獲佳偶自妻母以至妻之兄姊弟妹皆不然遂挈家入京後以功授治中典鄕郡終老焉若父執者可謂識人也已明外史常遇春傳遇春子茂性驕不習事太祖知之故不使將兵洪武二十年始命從大將軍馮勝北徵納哈出勝茂婦翁也茂以不任偏裨將意邑邑不樂多不奉勝約束勝數誚責之茂應之又不順勝頗怒茂未有以發也會納哈出請降詣右副將軍藍玉營酒次與玉相忤納哈出取酒澆地顧其下咄咄語是時茂方在坐麾下趙指揮者解蒙古語密以告茂謂納哈出將遁矣茂因出不意直前搏之納哈出大驚起欲就馬茂拔刀砍其臂傷於是納哈出所部聞之有驚潰者勝故怒茂至是增飾其狀奏茂激變遂械系至京師茂亦言勝諸不法事帝收勝總兵印而安置茂龍州梅殷傳殷字伯殷洪武十一年尙寧國公主爲駙馬都尉太祖十六女諸駙馬中尢愛殷十九年命殷提督山東學校賜�褒之謂殷精通經史堪爲儒宗勛戚中惟李文忠以上公典國學及殷以駙馬視學政當世以爲榮王詔傳詔字文振生有異姿學士曹鼐見而奇之妻以女孫需傳需字孚吉除浙江按察司使就遷左布政使大學士費宏需婿也嘗言需在浙時長婿來候鑰門累日終不得一見其嚴峻如此羅洪先傳洪先字達夫嘉靖八年舉進士第一授修撰外舅太僕卿曾直喜曰幸吾婿成此大名洪先曰儒者事業有大於此若此則三年一人安足喜也余佑傳佑字子積鄱陽人往從余幹胡居仁遊居仁知其遠器以女女焉王翺傳翺字九臯進太子太保婿賈傑宦於近畿翺夫人數遣迎女傑恚曰若翁典銓移我官京師反手爾何往來不憚煩也夫人聞之乘間置酒跪請翺翺怒推案擊夫人傷面夏言傳言字公謹爲首輔加少師特進光祿大夫上柱國江都人蘇綱者言繼妻父也雅善陜西總督曾銑銑方復河套綱爲通於言言喜功名信銑可倚密疏薦銑言羣臣無如銑忠者帝意不謂善也姑聽言所爲言遂擬優旨獎銑者再銑喜益銳意出師帝忽降旨詰責語甚厲嵩揣知帝意遂力言河套不可復語侵言言始大懼謝罪且自辧帝責言彊君脇眾嵩復騰疏攻言言亦辯而帝怒已不可解二十七年正月盡奪言官階令以尙書致仕猶無意殺之也會有蜚語流聞禁中謂言去時有怨謗語而嵩復代仇鸞艸奏訐言納銑金交關爲姦利事連蘇綱遂下銑綱詔獄嵩與陸炳崔元合謀坐銑交結近侍律斬遣官校逮言言抵通州聞所坐大驚墮車曰噫吾死矣其年十月竟棄言市曹祥傳祥字世奇太倉人家貧爲人贅婿力學久不售其婭有先舉於鄕者外姑薄祥不以爲婿數祥卽並日食不從外家乞憐久之外姑悔稍割田與之謝不受鄭濂傳鄭銘婦翁張無子盡以其業畀銘銘受其三之一及翁歿銘籍所受歸於張李頤傳頤字惟貞余幹人初爲禦史首稱祀胡居仁於文廟寢未行見居仁之裔孫希祖幼且貧字以女養之於家沈應奎傳應奎字伯和武進人生有絕力好急人患難州裏俠少年皆附之其妻丹陽邵芳女也芳任俠有聲京師中貴人咸願與交髙拱之再相芳有力焉後爲張居正所殺其子幼族人欲剪之而分其產聚守其廬應奎召少年十餘輩爲乞丐裝殺毒其猛犬縋墻而入篡奪孤嫠以歸錦衣誌都指揮使朱驥驥始以父任百戶家貧未娶落魄不爲人所知嘗給事少保於謙門下晨傴而候掃少保出見奇其貌謂曰家有弱息以奉箕可乎驥巽謝不敢夫人恚曰老悖生女不嫁官人乃得窮兵耶少保笑謂非兒女子所知卒以歸驥後用少保勞至指揮僉事少保死坐累戍邊還累遷都指揮使治錦衣者二十餘年明朝盛事國朝婦翁與婿同時大位者洪武初宋國公馮勝以大將軍北討婿鄭國公常茂參其軍事學士劉三吾預機密婿趙勉爲戶部尙書正徳中周文端經爲太子太保禮部尙書婿曹元以太子太保兵部尙書入閣孫需爲南京吏部尙書婿費宏爲大學士陳金爲少保左都禦史婿蔣冕爲大學士嘉靖中吳太保鵬爲吏部尙書婿董份爲學士亦遷禮部尙書仙居雜誌李右都一瀚與叔兄一潮年相及一潮穎悟特達一瀚資稍不逮其父與鄕長者多奇一潮而意雅不在一瀚應編修南州公獨以詣遠期之爲二女擇婿一以妻一瀚一以妻林公應麒旣果與林皆後先登第人莫不服應之識鑑云

翁婿部外編搜神記漢有談生年四十無婦常讀書至夜半有一好女年十五六姿顏無雙與爲夫婦生一兒有二歲婦辭云與君今將離別然念君貧不能自活乃以珠被與之裂取談生衣裾畱別後談生持被詣市睢陽王買之直錢千萬王識之曰是我女被那得在市此人必發吾女冢乃收考談生談生具以實對王猶不信乃往視女冢冢全如故乃復發視果於棺蓋下得衣裾呼其兒視貌似王女王乃信之卽出談生而復之遂以爲女婿表其兒爲郎中冥祥記宋順陽郭銓字仲衡晉益州刺史亡後三十餘載元嘉八年忽見形詣女婿南陽劉凝之家車衛甚盛謂凝之曰僕有謫事可見爲作四十僧會當得免也言終不見劉謂是魍魎不以在意後夕銓又與女夢言吾有謫罰已告汝婿令爲設會不能見矜耶女晨起見銓從戶過怒言竟不能相救今便就罪女號踴畱之問當何處設齋答云可歸吾捨倏然復沒凝之卽狼狽供辦會畢有人稱銓與凝之相聞言感君厚惠事始獲宥言已失去於是而絕法苑珠林唐瑯琊王之弘貞觀年中爲沁州和川縣令有女適博陵崔軌軌於和川會病而卒卒經數十日其家忽於夜中聞軌語聲初時傾家驚恐其後乃以爲常聞語云軌是女婿𨿽不合於妻家立靈然以苦無所依但爲置立也妻從其請朝夕置食不許置肉𨿽令下具素食恆勸禮佛不聽懈怠又具說地獄中事云人一生恆不免殺生及不孝自余之罪蓋亦小耳又云軌𨿽無罪然大資福助爲軌數設齋供並寫法華金剛般若觀音等經各三兩部兼舊功徳如獲羅漢自玆以後卽不復來王家一依其言寫經設供軌忽更來愧謝因云今卽取別舉家哭而送之軌有遺腹之子巳年四五歲云軌此子必有仕宦願善養畜自此以後不復更來

翁婿部總論易經

泰卦六五帝乙歸妹以祉元吉

程傳

以爻義觀之帝乙制王姬下嫁之禮法者也自古帝女𨿽皆下嫁至帝乙然後制爲禮法使降其尊貴以順從其夫也六五以陰柔居君位下應於九二剛明之賢五能倚任其賢臣而順從之如帝乙之歸妹然降其尊而順從於陽則以之受祉且元吉也元吉大吉而盡善者也謂成治泰之功也本義

以陰居尊爲泰之主柔中虛己下應九二吉之道也而帝乙歸妹之時亦嘗占得此爻占者如是則有祉而元吉矣禮記

喪服世子不降妻之父母其爲妻也與大夫之適子同陳注

世子天子諸侯之適子傳世者也不降殺其妻父母之服者以妻故親之也大夫適子死服齊衰不杖今世子旣不降其妻之父母則其爲妻服與大夫服適子之服同也

服問有從重而輕爲妻之父母

陳注

妻爲其父母齊衰是重也夫從妻而服之乃緦麻是從重而輕也

坊記子云婚禮婿親迎見於舅姑舅姑承子以授婿恐事之違也以此坊民婦猶有不至者陳

注舅姑女之父母也承進也子女也儀禮父戒女曰夙夜無違命母戒女曰無違宮事言事皆恐事之違也末世禮壞故有男行而女不隨者亦有親迎而女不至者成氏曰婦人謂夫之父母曰舅姑男子亦謂妻之父母曰舅姑但加外字耳夫婦齊體父母互相敬也儀禮

喪服婿

注女子子之夫也傳曰何以緦也報之也

疏釋曰發問之者怪女之父母爲外親女之夫服答云報之者婿旣從妻而服妻之父母妻之父母遂報之服前疑侄及甥之名而發問此不疑婿而發問者侄甥本親而疑異稱故發問而婿本是疏人宜有異稱故不疑而問之也妻之父母傳曰何以緦從服也

注從於妻而服之疏

釋曰傳發問者亦怪外親而

有服答曰從服故有此服若然上言甥下次言舅此言婿次卽言妻之父母者舅甥本親不相報故在後別言舅此婿本疏恐不是從服故卽言妻之父母也唐杜氏通典

娶同堂姊之女爲妻姊亡服議晉李嵩行事記云有娶同堂姊子爲婦婦母亡不制婦母服猶制同堂姊服嘗謂三綱之義不可得而無服多以內外姊妹爲婦則絕其本服服絕而情重何嫌不減從姊之服月數作婦母之服邪又以謝沈所言舅爲外舅事訪魏君思難云舅本緦麻與外舅之服自可得同然娶姑之女姑亡豈可累降爲三月耶太常劉彥祖云譬如父母服本斬齊至於攺葬而制緦麻也近羊彭有叔父服而攺葬其父更叔之服而著攺葬之服此豈以緦麻爲輕也蓋禮所謂以輕爲重者正此類也宋司馬光居家雜儀

翁受婿拜凡受女婿及外甥拜立而扶之外孫則立而受之可也注

扶謂搊策

婿見婦之父母明日婿往見婦之父母次見婦黨諸親婦家禮婿如常儀注

婦父迎送揖讓如賓禮拜卽跪而扶之入見婦母婦母闔門左扉立於門內婿拜於門外皆有幣婦父非宗子卽先見宗子夫婦不用幣如上儀然後見婦之父母補注

按鄭氏家禮婿婦同往婦家行

謁見之禮𨿽非古禮頗合人情宜從之

見婦黨諸親不用幣婦女相見如上儀補

注蓋旣見

婦之父母婦先歸婿獨畱見婦黨諸親

婦家禮婿如常儀親迎之夕不當見婦母及諸親及設酒饌以婦未見舅姑故也朱子小學

嘉言司馬溫公曰凡議婚姻當先察其婿之性行及家法何如勿苟慕其富貴婿苟賢矣今𨿽貧賤安知異時不富貴乎苟爲不肖今𨿽富貴安知異時不貧賤乎

又安定胡先生曰嫁女必須勝吾家者勝吾家則女之事人必欽必戒明徐三重明善全編

家則

