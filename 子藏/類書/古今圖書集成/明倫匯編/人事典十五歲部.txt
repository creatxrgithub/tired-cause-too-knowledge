

十五歲部紀事史記五帝本紀髙辛氏生而神靈按注帝王紀云年十五而佐顓頊孔子家語六本篇荊公子年十五而攝相事孔子聞之使人往觀其爲政焉使者反曰視其朝淸淨而少事其堂上有五老焉其堂下有二十壯士焉孔子曰合二十五人之智以治天下其固免矣況荊乎說苑尊賢篇介子推行年十五而相荊仲尼聞之使人往視還曰廊下有二十五俊士堂上有二十五老人仲尼曰合二十五人之智智於湯武並二十五人之力力於彭祖以治天下其固免矣乎戰國策王孫賈年十五事閔王王出走失王之處其母曰女朝出而晚來則吾倚門而望女暮出而不還則吾倚閭而望女今事王王出走女不知其處女尙何歸王孫賈乃入市中曰淖齒亂齊國殺閔王欲與我誅齒者袒右市人從者四百人與之誅淖齒刺而殺之前漢書萬石君石奮傳奮父趙人也趙亡徙溫髙祖東擊項籍過河內時奮年十五爲小吏侍髙祖髙祖與語愛其恭問曰若能從我乎曰願盡力於是髙祖以奮爲中涓受書謁外戚傳惠帝崩太后發喪哭而泣不下畱侯子張辟疆爲侍中年十五謂丞相陳平曰太后獨有帝今哭而不悲君知其解未陳平曰何解辟疆曰帝毋壯子太后畏君等今請拜呂臺呂產爲將將兵居南北軍及諸呂皆官居中用事如此則太后心安君等幸脫禍矣丞相如辟疆計太后悅其哭乃哀西京雜記慶安世年十五爲成帝侍郎善鼓琴能爲雙鳳離鸞之曲趙后悅之白上得出入禦內絕見愛幸後漢書廉範傳範祖父丹王莽時爲大司馬範父遭喪亂客死於蜀漢範年十五辭母西迎父喪蜀郡太守張穆丹之故吏乃重資送範範無所受與客步負喪歸葭萌載船觸石破沒範抱持棺柩遂俱沈溺眾傷其義鉤求得之療救僅免於死穆聞復馳遣使持前資物追範範又固辭彭修傳修字子陽會稽毗陵人也年十五時父爲郡吏得休與修俱歸道爲盜所劫修困迫乃拔佩刀前持盜帥曰父辱子死卿不顧死耶盜相謂曰此童子義士也不宜逼之遂辭謝而去霍諝傳諝字叔智魏郡鄴人也少爲諸生明經有人誣諝舅宋光於大將軍梁商者以爲妄刊章文坐系洛陽詔獄掠考困極諝時年十五奏記於商曰將軍天覆厚恩湣舅光冤結前者溫教許爲平議𨿽未下吏斷決其事已蒙神明顧省之聽皇天后土實聞徳音竊獨踴躍私自慶幸諝聞春秋之義原情定過赦事誅意故許止𨿽弒君而不罪趙盾以縱賊而見書此仲尼所以垂王法漢世所宜遵前修也傳曰人心不同譬若其面斯蓋謂大小窳隆醜美之形至於鼻目眾竅毛髮之狀未有不然者也情之異者剛柔舒急倨敬之間至於趨利避害畏死樂生亦復均也諝與光骨肉義有相隱言其冤濫未必可諒且以人情平論其理光衣冠子孫徑路平易位極州郡日望徵辟亦無瑕穢纖介之累無故刊定詔書欲以何名就有所疑當求其便安豈有觸冒死禍以解細微譬猶療饑於附子止渴於鴆毒未入腸胃已絕咽喉豈可爲哉昔東海孝婦見枉不辜幽靈感革天應枯旱光之所坐情旣可原守闕連年而終不見理呼嗟紫宮之門泣血兩觀之下傷和致災爲害滋甚凡事更赦令不應復案夫以罪刑明白尙蒙天恩豈有冤謗無徵反不得理是爲刑宥正罪戮加誣侵也不偏不黨其若是乎明將軍徳盛位尊人臣無二言行動天地舉厝移陰陽誠能畱神沛然曉察必有於公髙門之福和气立應天下幸甚商髙諝才志卽爲奏原光罪由是顯名申屠蟠傳蟠同郡緱氏女玉爲父報讎殺夫氏之黨吏執玉以告外黃令梁配配欲論殺玉蟠時年十五爲諸生進諫曰玉之節義足以感無恥之孫激忍辱之子不遭明時尙當表旌廬墓況在淸聽而不加哀矜配善其言乃爲讞得減死論鄕人稱美之陳蕃傳蕃字仲舉汝南平輿人也祖河東太守蕃年十五嘗閒處一室而庭宇蕪穢父友同郡薛勤來候之謂蕃曰孺子何不灑掃以待賓客蕃曰大丈夫處世當掃除天下安事一室乎勤知其有淸世志甚奇之臧洪傳洪父旻有幹事才熹平元年會稽妖賊許昭起兵句章自稱大將軍立其父生爲越王攻破城邑眾以萬數拜旻揚州刺史旻率丹陽太守陳夤擊昭破之昭遂復更屯結大爲人患旻等進兵連戰三年破平之獲昭父子斬首數千級遷旻爲使匈奴中郎將洪年十五以功拜童子郎知名太學按注漢法孝廉試經者拜爲郎洪以年幼才俊故拜童子郎也李固傳梁冀誅固而露固屍於四衢令有敢臨者加其罪固弟子汝南郭亮年始成童﹝成童年十五也禮記曰十五成童舞象也﹞遊學洛陽乃左提章鉞右秉鈇鑕詣闕上書乞收固屍不許因往臨哭陳辭於前遂守喪不去夏門亭長呵之曰李公爲大臣不能安上納忠而興造無端卿曹何等腐生公犯詔書干試有司乎亮曰亮含陰陽以生戴乾履坤義之所重豈知性命何爲以死相懼亭長嘆曰居非命之世天髙不敢不局地厚不敢不蹐耳目適宜視聽口不可以妄言也太后聞而不誅廣州先賢傳董正字伯和南海人少有令姿貧寒不戚耽意術籍志在規俗年十五通毛詩三禮春秋兒世說魯肅十五好爲奇計周瑜提兵過候肅並求資糧肅家有二囷米三千斛指與瑜遂相結納魏志溫恢傳恢字曼基太原祁人也父恕爲涿郡太守卒恢年十五送喪還歸鄕裏內足於財恢曰世方亂安以富爲一朝盡散振施宗族州裏髙之比之郇越劉卲傳注廬江何氏家傳曰明帝時有譙人胡康年十五以異才見送又陳損益求試劇縣詔特引見眾語翕然號爲神童詔付祕書使博覽典籍管輅別傳輅年八九歲便喜仰視星辰得人輒問其名夜不肯寐自言家雞野鵠猶尙知時況於人乎與比鄰兒共戲土壤中輒書地作天及日月星辰每答言說事語皆不常宿學耆人不能折之父爲瑯琊頓丘長時年十五來在官舍始讀論及易便開源布華辭義斐然時黌上諸生四百餘人皆服其才瑯琊太守單子春雅有才度聞輅一黌之雋欲見之父遣輅造之大會賓客百餘人輅旣年少懼失精神請先飲三升淸酒然後言子春大喜便酌酒獨使飲之子春曰吾欲自與卿旗鼓相當於是唱大論之端遂經乎陰陽子春及眾士互共攻劫論難鋒起而輅答對言皆有餘至日向暮酒食不行子春語眾人曰此年少盛有才器聽其言語正似司馬犬子遊獵之賦何其磊落雄壯英神以茂必能明天文地理變化之數於是發聲徐州號之爲神童晉書劉聰載記聰年十五習擊刺猿臂善射彎弓三百斤膂力驍捷冠絕一時太原王渾見而悅之謂元海曰此兒吾所不能測也弱冠遊於京師名士莫不交結樂廣張華尢異之也庾龢傳龢字道季好學有文章叔父翼將遷襄陽龢年十五以書諫曰承進據襄陽耀威荊楚且田且戍漸臨河洛使向化之萌懷徳而附凶愚之徒畏威反善太平之基便在於旦夕昔殷伐鬼方三年而克樂生守齊遂至歷載今皇朝𨿽隆無有殷之盛凶羯𨿽衰猶醜類有徒而沔漢之水無萬仞之固方城𨿽峻無千尋之險加以運漕供繼有溯流之艱徵夫勤役有勞來之嘆若窮寇慮逼送死一決東西互出首尾俱進則廩糧有抄截之患遠略乏率然之勢進退惟思不見其可此明暗所共見賢愚所共聞況於臨事者乎願回師反�詳擇全勝修城池立壘壁勤耕農練兵甲若凶運有極天亡此虜則可泛舟北濟方軌齊進水陸騁邁亦不逾旬朔矣願詳思遠猷算其可者翼甚奇之慕容盛載記盛燕其羣臣於新昌殿盛曰諸卿各言其志朕將覽之七兵尙書丁信年十五盛之舅子也進曰在上不驕髙而不危臣之願也盛笑曰丁尙書年少安得長者之言乎盛以威嚴馭下驕暴少親多所猜疑故信言及之王戎傳戎父渾阮籍與爲友戎年十五隨渾在郎捨戎少籍二十歲而籍與之交籍每適渾俄頃輒去過視戎良久然後出謂渾曰浚衝淸賞非卿倫也共卿言不如共阿戎談荀羨傳羨年十五將尙尋陽公主羨不欲連婚帝室仍遠遁去監司追不獲已乃出尙公主拜駙馬都尉會稽典錄夏香字曼卿永興人也年十五縣長葛君會客飲宴時郡遭大旱香進諫曰昔殷湯遭旱以六事自責而雨澤應澍成王悔過偃禾復起自古賢聖畏懼天異必思過以濟民命今始羅天災縣界獨甚未聞明達崇殷周之徳飲宴獨歡百姓枯瘁神祇有靈必不享也百姓不足君孰與足宜當還縣葛卽羅會身捐俸祿以贍民饑梁書吉翂傳翂幼有孝性天監初父爲吳興原鄕令爲姦吏所誣逮詣廷尉翂年十五號泣衢路祈請公卿行人見者皆爲隕涕其父理𨿽淸白恥爲吏訊乃虛自引咎罪當大辟翂乃撾登聞鼓乞代父命髙祖異之敕廷尉卿蔡法度曰吉翂請死贖父義誠可嘉但其幼童未必自能造意卿可嚴加脇誘取其款實法度受敕還寺盛陳徽纆備列官司厲色問翂曰爾求代父死敕已相許便應伏法然刀鋸至劇審能死不且爾童孺志不及此必爲人所教姓名是誰可具列答若有悔異亦相聽許翂對曰囚𨿽蒙弱豈不知死可畏憚顧諸弟稚藐惟囚爲長不忍見父極刑自延視息所以內斷胸臆上千萬乘今欲殉身不測委骨泉壤此非細故柰何受人教耶明詔聽代不異登仙豈有回貳法度知翂至心有在不可屈撓乃更和顏誘語之曰主上知尊侯無罪行當釋亮觀君神儀明秀足稱佳童今若轉辭幸父子同濟奚以此妙年苦求湯鑊翂對曰凡鯤鮞螻蟻尙惜其生況在人斯豈願齏粉但囚父掛深劾必正刑書故思殞僕冀延父命今瞑目引領以聽大戮情殫意極無言復對翂初見囚獄掾依法備加桎梏法度矜之命脫其二械更令著一小者翂弗聽曰翂求代父死死罪之囚惟宜增益豈可減乎竟不脫械法度具以奏聞髙祖乃宥其父丹陽尹王志求其在廷尉故事並請鄕居欲於歲首舉充純孝之選翂曰異哉王尹何量翂之薄乎夫父辱子死斯道固然若翂有靦面目當其此舉則是因父買名一何甚辱拒之而止蕭幾傳幾年十歲能屬文早孤有弟九人並皆稚幼幾恩愛篤睦聞於朝野性溫和與物無競淸貧自立好學善艸隸書湘州刺史楊公則曲江之故吏也每見幾謂人曰康公此子可謂桓靈寶出及公則卒幾爲之誄時年十五沈約見而奇之謂其舅蔡撙曰昨見賢甥楊平南誄文不減希逸之作始驗康公積善之慶荀匠傳匠祖瓊年十五復父讎於成都市以孝聞何�傳�年十五從兄引受業一期並通五經章句陳書周弘正傳弘正十五召補國子生仍於國學講周易諸生傳習其義以季春入學孟冬應舉學司以其日淺弗之許焉博士到洽議曰周郎年未弱冠便自講一經𨿽曰諸生實堪師表無俟策試徐伯陽傳伯陽字隱忍東海人也祖度之齊南徐州議曹從事史父僧權梁東宮通事舍人領祕書以善書知名伯陽敏而好學善色養進止有節年十五以文筆稱學春秋左氏家有史書所讀者近三千餘卷北齊書王紘傳紘年十五隨父在北豫州行臺侯景與人論掩衣法爲當左爲當右尙書敬顯�曰孔子云微管仲吾其被髮左衽矣以此言之右衽爲是紘進曰國家龍飛朔野雄步中原五帝異儀三王殊制掩衣左右何足是非景奇其早慧賜以名馬周書崔彥穆傳彥穆幼明悟神彩卓然年十五與河間邢子才京兆韋孝寬俱入中書學偏相友愛伏膺儒業爲時輩所稱魏吏部尙書隴西李神�有知人之鑑見而嘆曰王佐才也隋書許善心傳善心九歲而孤爲母範氏所鞠養幼聰明有思理所聞輒能誦記多聞默識爲當世所稱家有舊書萬餘卷皆徧通涉十五解屬文箋上父友徐陵陵大奇之謂人曰才調極髙此神童也李徳林傳徳林年十五誦五經及古今文集日數千言俄而該博墳典陰陽緯候無不通涉善屬文辭核而理暢魏收嘗對髙隆之謂其父曰賢子文筆終當繼溫子升隆之大笑曰魏常侍殊己嫉賢何不近比老彭乃遠求溫子史萬歲傳萬歲父靜周滄州刺史萬歲少英武善騎射驍捷若飛好讀兵書兼精占候年十五值周齊戰於芒山萬歲時從父入軍旗鼓正相望萬歲令左右趣治裝急去俄而周師大敗其父由是奇之唐書蘇烈傳烈字定方以字行冀州武邑人後徙始平父邕當隋季率裏中數千人爲本郡討賊定方驍悍有气決年十五從父戰數先登陷陣權徳輿傳徳輿生四歲能屬詩七歲居父喪以孝聞十五著文數百篇編爲童蒙集七十卷名聲日大孫逖傳逖幼有文屬思警敏年十五見雍州長史崔日用令賦土火鑪援筆成篇理趣不凡日用駭嘆遂與定交舉手筆俊哲人奇士隱淪屠釣及文藻宏麗等科珍珠船開元初常敬忠十五歲能一過誦千言張燕公召問曰能十過誦萬言乎以萬字試之七過通熟遼史韓延徽傳延徽子徳樞年甫十五太宗見之謂延徽曰是兒卿家之福朕國之寶眞英物也宋史黃友傳友字龍文溫州平陽人少不羈十五入太學語同輩曰大丈夫不能爲國立功亦造化中贅物耳因投筆西遊邊帥劉法一見奇之延致門下魏了翁傳了翁字華父�州蒲江人年數歲從諸兄入學儼如成人少長英悟絕出日誦千餘言過目不再覽鄕裏稱爲神童年十五著韓愈論抑揚頓挫有作者風李師中傳師中字誠之楚丘人年十五上封事言時政父緯爲涇源都監夏人十餘萬犯鎭戎緯帥兵出戰而帥司所遣別將郭志髙逗𨖻不進諸將以眾寡不敵不敢復出緯坐責降師中詣宰相辯父無罪時呂夷簡爲相詰問不屈夷簡怒以爲非布衣所宜言對曰師中所言父事也由是知名元史孟速思傳孟速思畏兀人世居別失八里古北庭都護之地幼有奇質年十五盡通本國書太祖聞之召至闕下一見大悅曰此兒目中有火它日可大用溶溪雜記卓敬生質秀敏孝悌年十五讀書寶香山風雨夜歸迷失道路得一兕牛馮之歸比入門乃異虎也見聞錄王元美十五詠寶刀詩師爲之避席

十五歲部匯考釋名

釋長幼十五曰童故禮有陽童牛羊之無角者曰童山無艸木曰童言未巾冠似之也白虎通

入太學

