

十三歲部紀事通鑑綱目前編伊耆氏年十有三佐帝摯封植受封於陶史記荊軻傳燕太子豫求天下之利匕首得趙人徐夫人匕首取之百金使工以藥焠之以試人血濡縷人無不立死者乃裝爲遣荊卿燕國有勇士秦舞陽年十三殺人人不敢忤視乃令秦舞陽爲副漢書項羽傳羽擊陳畱外黃外黃不下數日降羽悉令男子年十五以上詣城東欲坑之外黃令舍人兒年十三往說羽曰彭越彊劫外黃外黃恐故且降待大王大王至又皆坑之百姓豈有所歸心哉從此以東梁地十餘城皆恐莫肯下矣羽然其言乃赦外黃當坑者而東至睢陽聞之皆爭下西京雜記漢承周史官至武帝置太史公太史公司馬談世爲太史子遷年十三使乘傳行天下求古諸侯史記續孔氏古文序世事作傳百三十卷五十萬字談死子遷以世官復爲太史公位在丞相下東觀漢記鄧禹字仲華南陽新野人年十三能誦詩受業長安時上亦遊學京師禹年𨿽幼而見上知非常人遂相親附及漢兵初起卽策杖北渡追及上於鄴後漢書朱暉傳朱暉字文季南陽宛人也家世衣冠暉早孤有气決年十三王莽敗天下亂與外氏家屬從田間奔入宛城道遇羣賊白刃劫諸婦女略奪衣物昆弟賓客皆惶迫伏地莫敢動暉拔劍前曰財物皆可取耳諸母衣不可得今日朱暉死日也賊見其小壯其志笑曰童子內刀遂捨之而去崔駰傳駰年十三能通詩易春秋博學有偉才盡通古今訓話百家之言善屬文杜根傳根字伯堅潁川定陵人也父安字伯夷少有志節年十三入太學號奇童京師貴戚慕其名或遺之書安不發悉壁藏之及後捕案貴戚賓客安開壁出書印封如故竟不離其患時人貴之楊終傳終蜀郡成都人也年十三爲郡小吏太守奇其才遣詣京師受業習春秋顯宗時徵詣蘭臺拜校書郎東觀漢記丁鴻年十三從桓榮受歐陽尙書三年而明章句善論難爲都講遂篤志精銳布衣荷擔不遠千里魏志陶謙傳注謝承漢書曰趙昱年十三母嘗病經涉三月昱慘戚消瘠至目不交睫握粟出卜祈禱泣血鄕黨稱其孝杜襲傳襲曾祖父安著名前世按注先賢行狀曰安年十歲名稱鄕黨至十三入太學號曰神童劉曄傳曄字子陽淮南成�人也漢光武子阜陵王延後也父普母修產渙及曄渙九歲曄七歲而母病困臨終戒渙曄以普之侍人有諂害之性身死之後懼必亂家汝長大能除之則吾無恨矣曄年十三謂兄渙曰亡母之言可以行矣渙曰可爾曄卽入室殺侍者徑出拜墓捨內大驚白普普怒遣人追曄曄還拜謝曰亡母顧命之言敢受不請擅行之罰普心異之遂不責也荀攸傳攸祖父曇廣陵太守攸少孤及曇卒故吏張權求守曇墓攸年十三疑之謂叔父衢曰此吏有非常之色殆將有姦衢寤乃推問果殺人亡命由是異之零陵先賢傳周不疑字文直長安人始嬰孩時已有奇異至年十三曹公聞之欲拜識旣見卽以女妻之不疑不受時有白雀瑞儒林並以作頌不疑見操授紙筆令復作操異而奇之會稽先賢傳闞澤字徳潤在母胞八月叱聲震外年十三夢見名字炳然在月中世說鍾毓鍾會少有令譽年十三魏文帝聞之語其父鍾繇曰可令二子來於是敕見毓面有汗帝曰卿面何以汗毓對曰戰戰惶惶汗出如漿復問會卿何以不汗對曰戰戰栗栗汗不得出梓潼士女志李余涪人父早世兄夷殺人亡命母愼當死余年十三問人曰兄弟相代能免母否人曰趣得一人耳余乃詣吏乞代母死吏以餘年小不許余因自死吏以白令令哀傷言郡郡上書天子與以財幣圖畫府廷晉書羅憲傳憲字令則襄陽人也父蒙蜀廣漢太守憲年十三能屬文早知名師事譙周周門人稱爲子貢趙至傳至字景眞代郡人也寓居洛陽緱氏令初到官至年十三與母同觀母曰汝先世本非微賤世亂流離遂爲士伍耳爾後能如此不至感母言詣師受業聞父耕叱牛聲投書而泣師怪問之至曰我小未能榮養使老父不免勤苦師甚異之髙嵩傳嵩父悝少孤事母以孝聞年十三值歲饑悝菜蔬不饜每致甘肥於母撫幼弟以友愛稱王羲之傳羲之幼訥於言人未之奇年十三嘗謁周顗顗察而異之時重牛心炙坐客未啖先割啖羲之於是始知名郭文傳文少愛山水尙嘉遁年十三每遊山林彌旬忘反世說王敬仁年十三作賢人論長史送示眞長眞長答云見敬仁所作論便是參微言後趙錄徐光字季武頓丘人父聰以牛醫爲業光幼好學有文才年十三嘉平中王陽攻頓丘掠之令主扶馬光但書柱爲詩賦而不親事馬陽怒撻之啼呼終夜不止左右以白陽陽召光付紙筆光立爲頌陽奇之南涼錄�檀利子明徳歸雋爽聰悟檀甚寵之年始十三命爲昌髙殿賦援筆卽成影不移漏檀覽而善之擬之曹子建梁書馮道根傳道根少失父家貧傭賃以養母行得甘肥不敢先食必遽還以進母年十三以孝聞於鄕裏兒世說江淹十三於樵所得貂蟬將鬻以供母母止之曰此汝休徵也陳書蕭摩訶傳摩訶父諒梁始興郡丞摩訶隨父之郡年數歲而父卒其姑夫蔡路養時在南康乃收養之稍長果毅有勇力侯景之亂髙祖赴援京師路養起兵拒髙祖摩訶時年十三單騎出戰軍中莫有當者及路養敗摩訶歸於侯安都陸瓊傳瓊第三子從典年十三作柳賦其詞甚美瓊時爲東宮管記宮僚並一時俊偉瓊示以此賦咸奇其異才魏書胡叟傳叟少聰敏年十三辧疑釋理知名鄕國其意之所悟與成人交論�有屈焉韋閬傳閬族弟珍珍子纘年十三補中書學生聰敏明辧爲博士李彪所稱伽藍記潁川荀子文年十三幼而聰辧神情卓異𨿽黃琬文舉無以加之正光初廣宗潘崇和講服氏春秋於城東昭義裏子文攝齊北面就和受道時趙郡李予問子文曰荀生住何處子文對曰僕住在中甘裏予曰何爲住城南城有四夷裏館予以此譏之子文對曰國陽勝地卿何怪也若言川澗伊洛崢嶸語其舊事靈臺石經招提之美報徳景明當世富貴髙陽廣平四方風俗萬國千城若論人物有我無卿予無以對之崇和曰汝潁之士利如錐燕趙之士鈍如錘信非虛也舉學皆笑焉北齊書王紘傳紘少好弓馬善騎射頗愛文學性機敏應對便捷年十三見揚州刺史太原郭元貞元貞撫其背曰汝讀何書對曰誦孝經曰孝經云何曰在上不驕爲下不亂貞曰吾作刺史豈其驕乎紘曰公𨿽不驕君子防未萌亦願畱意元貞稱善徐之才傳之才年十三召爲太學生粗通禮易彭城劉孝綽河東裴子野吳郡張嵊等每共論周易及喪服儀酬應如響咸共嘆曰此神童也孝綽又云徐郎燕頷有班定遠之相周書柳虯傳虯字仲蟠司會慶之兄也年十三便專精好學時貴遊子弟就學者並車服華盛惟虯不事容飾徧授五經略通大義兼博涉子史雅好屬文長孫紹遠傳紹遠父稚魏太師錄尙書上黨王紹遠性寬容有大度望之儼然朋儕莫敢狎雅好墳籍聰慧過人時稚作牧壽春紹遠幼年甫十三稚管記王碩聞紹遠彊記心以爲不然遂白稚曰伏承世子聰慧之姿發於天性目所一見誦之於口此旣歷世罕有竊願驗之於是命紹遠試焉讀月令數紙才一徧誦之若流自是碩乃款服柳慶傳慶父僧習齊奉朝請魏景明中與豫州刺史裴叔業據州歸魏歷北地潁川二郡守揚州大中正慶幼聰敏有器量博涉羣書不治章句好飲酒閒於占對年十三因曝書僧習謂慶曰汝𨿽聰敏吾未經特試乃令慶於雜賦集中取賦一篇千有餘言慶立讀三徧便卽誦之無所遺漏時僧習爲潁川郡地接都畿民多豪右將選鄕官皆依倚貴勢競來請托選用未定僧習謂諸子曰權貴請托吾並不用其後欲還皆須有答汝等各以意爲吾作書也慶乃具書艸云下官受委大邦選吏之日有能者進不肖者退此乃朝廷恆典僧習讀書嘆曰此兒有意气丈夫理當如是卽依慶所艸以報隋書薛道衡傳道衡六歲而孤專精好學年十三講左氏傳見子產相鄭之功作國僑贊頗有詞致見者奇之唐書張九齡傳九齡七歲知屬文十三以書幹廣州刺史王方慶方慶嘆曰是必致遠會張說謫嶺南一見厚遇之大唐新語盧莊道年十三造於父友髙士廉以故人子引坐會有獻書者莊道竊窺之謂士廉曰此文莊道所作士廉甚怪之曰後生何輕薄之甚莊道請諷之果通復請倒諷又通士廉請敍良久莊道謝曰此文實非莊道所作向窺記之耳士廉卽取他文及案牘試之一覽倒諷並呈己作文章士廉具以聞太宗召見策士擢第十六授河池尉滿復制舉擢甲科召見太宗識之曰此是朕聰明小兒耶授長安尉太宗將錄囚徒京宰以莊道幼年懼不舉欲以他尉代之莊道不從但閒暇不之省也時系囚四百餘人令丞深以爲懼翊日太宗召囚莊道乃徐狀以進引諸囚入莊道評其輕重畱系月日應對如神太宗驚異卽日拜監察禦史杜審言自洛陽縣丞貶吉州司戶與羣僚不�司馬周季重與員外司戶郭若訥共構之審言系獄將因事殺之審言子並年十三伺季重等酬燕密懷刃以刺季重季重中刃而死並亦見害季重臨死嘆曰吾不知杜審言有孝子郭若訥誤我至此審言由是免官歸東都自爲祭文以祭並士友咸哀並孝烈蘇頲爲墓志劉允濟爲祭文則天召見審言甚加嘆異累遷膳部員外宋史範質傳質九歲能屬文十三治尙書教授生徒柳開傳開字仲塗大名人父承翰幹徳初監察禦史開幼穎異有膽勇周顯徳末從父任南樂夜與家人立庭中有盜入室眾恐不敢動開裁十三亟取劍逐之盜逾垣出開揮刃斷二足指魏仁浦傳仁浦字道濟衛州汲人幼孤貧母爲假黃縑制暑服仁浦年十三嘆曰爲人子不克供養乃使慈母求貸以衣我我能安乎因慷慨泣下辭母詣洛陽濟河沈衣中流誓曰不貴達不復渡此陳彭年傳彭年幼好學母惟一子愛之禁其夜讀書彭年篝燈密室不令母知年十三著皇綱論萬餘言爲江左名輩所賞唐主李煜聞之召入宮令子仲宣與之遊劉恕傳恕年十三欲應制科從人假漢唐書閱月皆歸之詣丞相晏殊問以事反復詰難殊不能對恕在巨鹿時召至府重禮之使講春秋殊親帥官屬往聽未冠舉進士呂陶傳陶字元鈞成都人蔣堂守蜀延多士入學親程其文嘗得陶論集諸生誦之曰此賈誼之文也陶時年十三一坐皆驚由是禮諸賓筵一日同遊僧捨共讀寺碑酒闌堂索筆書碑十紙行斷句闕以示陶曰老夫不能盡憶子爲我足之陶書以獻不繆一字中進士第調銅梁令歐陽修傳修中子棐廣覽彊記能文辭年十三時見修著鳴蟬賦侍側不去修撫之曰兒異日能爲吾此賦否因書以遺之王安石傳安石子雱性敏甚未冠已著書數萬言年十三得秦卒言洮河事嘆曰此可撫而有也使西夏得之則吾敵彊而邊患博矣其後王韶開熙河安石力主其議蓋兆於此徐霖傳霖字景說衢州西安人年十三有志聖人之道取所作文焚之研精六經之奧探賾先儒心傳之要澠水燕談錄劉少逸少有俊才年十三端拱二年中禮選及禦試詩賦外別召升殿賜禦題賦詩數首皆有旨意授校書郎令於三館讀書故王元之愛其少俊而贈之詩曰待學韓退之矜誇李長吉東坡志林天聖中曹瑋以節鎭定州王鬷爲三司副使疏決河北囚徒至定州瑋謂鬷曰君相甚貴當爲樞密副使然吾昔爲秦州聞徳明歲使人以羊馬貨易於邊課所獲多少爲賞罰時將以此殺人其子元昊年十三諫曰吾本以羊馬爲國今反以資中原所得皆茶彩輕浮之物適足以驕惰吾民今又以此戮人茶彩日增羊馬日減吾國其削乎乃止不戮吾聞而異之使人圖其形信奇偉若明徳死此子必爲中國患其當君之爲樞密時乎盍自今學兵講邊事鬷𨿽受教蓋亦未必信也其後鬷與張觀陳執中在樞府元昊反楊義上書論土兵事上問三人皆不知遂皆罷之鬷之孫爲子由婿故知之金史石卞傳卞本名阿魯古列五代祖王五遼駙馬都尉父五斤爲羣牧使從睿宗秋山卞年十三已能射連獲二鹿睿宗奇之賜以良馬及金吐鶻元史劉敏中傳敏中幼卓異不凡年十三語其父景石曰昔賢足於學而不求知丰於功而不自衒此後人所弗逮也父奇之安童傳安童木華黎四世孫霸突魯長子也中統初世祖追錄元勛召人長宿衛年方十三位在百寮上母弘吉剌氏昭睿皇后之姊通籍禁中世祖一日見之問及安童對曰安童𨿽幼公輔器也世祖曰何以知之對曰每退朝必與老成人語未嘗狎一年少是以知之世祖悅見聞錄黃公諱潤玉字孟淸世爲鄞人十三歲時攺元永樂命江南富民實北京其父當行先生詣官請代官少之對曰父去日益長官異而從之師逵字九達山東之阿人少孤事母孝年十三母疾危殆思食藤花菜地不常有逵亟出求至城南二十五里得之及歸夜已二鼓道遇虎逵驚而呼天虎捨之去持菜還母食之遂愈

十三歲部匯考禮記

內則十有三年學樂誦詩舞勺成童舞象學射禦

大全

