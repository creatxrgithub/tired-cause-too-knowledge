

十一歲部紀事後漢書樂恢傳恢字伯奇京兆長陵人也父親爲縣吏得罪於令收將殺之恢年十一常俯伏寺門晝夜號泣令聞而矜之卽解出親世說陳元方年十一時候袁公袁公問曰賢家君在太丘遠近稱之何所履行元方曰老父在太丘彊者綏之以徳弱者撫之以仁恣其所安久而益敬袁公曰孤往者嘗爲鄴令正行此事不知卿家君法孤孤法卿父元方曰周公孔子異世而出周旋動靜萬里如一周公不師孔子孔子亦不師周公魏志邴原傳注原別傳曰原十一而喪父家貧早孤鄰有書捨原過其旁而泣師問曰童子何悲原曰孤者易傷貧者易感夫書者必皆俱有父兄者一則羨其不孤二則羨其得學心中惻然而爲流涕也師亦哀原之言而爲之泣曰欲書可耳答曰無錢資師曰童子苟有志我徒相教不求資也於是遂就書一冬之間誦孝經論語吳志孫權傳注吳錄沈友字子正吳郡人年十一華歆行風俗見而異之因呼曰沈郎可登車語乎友逡巡卻曰先生禦命將以裨補先王之教整齊風俗而輕脫威儀猶負薪救火無乃更崇其熾乎歆慚曰自桓靈以來未有幼童若此者晉書周訪傳訪子光少有父風年十一見王惇惇謂曰貴郡未有將誰可用者光曰明公不恥下問竊謂無復見勝惇笑以爲寧遠將軍尋陽太守及惇舉兵光率千餘人赴之旣至惇已死光未之知求見惇王應祕不言以疾告光退曰今我遠來而不得見王公公其死乎遽見其兄撫曰王公已死兄何爲與錢鳳作賊眾並愕然其夕眾散錢鳳走出至闔廬洲光捕鳳詣闕贖罪故得不廢前秦錄苻堅性至孝有器度博學多才藝年十一便有經略大志梁書孔休源傳休源父佩齊廬陵王記室參軍早卒休源年十一而孤居喪盡禮每見父手所寫書必哀慟流涕不能自勝見者莫不爲之垂泣傅昭傳昭年十一隨外祖於朱雀舫賣歷日爲雍州刺史袁顗客顗嘗來昭所昭讀書自若神色不攺顗嘆曰此兒神情不凡必成佳器南海王大臨傳大臨年十一遭左夫人憂哭泣毀瘠以孝聞劉歊傳歊幼有識慧十一讀莊子逍遙篇曰此可解耳客因問之隨問而答皆有情理家人異之陳書周文育傳文育年十一能反復游水中數里跳髙五六尺與羣兒聚戲眾莫能及義興人周薈爲壽昌浦口戍主見而奇之陸瓊傳瓊年十一丁父憂毀瘠有至性從祖襄嘆曰此兒必荷門基所謂一不可少魏書楊播傳播弟津字羅漢本名延祚髙祖賜名焉少端謹以器度見稱年十一除侍禦中散於時髙祖衝幼文明太后臨朝津曾久侍左右忽咳逆失聲遂吐血數升藏衣袖太后聞聲閱而不見問其故具以實言遂以敬愼見知賜縑百匹遷符璽郎中江氏家傳江蕤字世林年十一始知摴蒲數以爲遊祖母費爲說往事有以博奕破業廢身者於是卽棄五木終身不以爲戲周書齊王憲傳憲子貴字幹福少聰敏涉獵經史尢便騎射始讀孝經便謂人曰讀此一經足爲立身之本天和四年始十歲封安定郡公邑一千五百戶太祖之初爲丞相也始封此郡未嘗假人至是封貴焉年十一從憲獵於鹽州一圍之中手射野馬及鹿十有五頭趙文深傳文深少學楷隸年十一獻書於魏帝立義歸朝除大丞相府法曹參軍隋書於義傳義子宣敏少沈密有才思年十一詣周趙王招王命之賦詩宣敏爲詩甚有幽貞之志王大奇之坐客莫不嗟賞楊尙希傳尙希齠齔而孤年十一辭母請受業長安涿郡盧辯見而異之令入太學專精不倦同輩皆共推伏唐書阿史那社爾傳社爾年十一以智勇聞

