

郡判部匯考

晉晉州置刺史別駕治中從事諸曹從事等員按晉書職官志州置刺史別駕治中從事諸曹從事等員所領中郡州上及江陽朱提郡郡各置從事一人小郡亦置一人又有主簿門亭長錄事記室書佐諸曹佐守從事武猛從事等凡吏四十一人卒二十人諸州邊遠或有山險濱近寇賊羌夷者又置弓馬從事五十餘人徐州又置淮海涼州置河津諸州置都水從事各一人涼益州置吏八十五人卒二十人荊州又置鹽佃督一人

遼遼制黃龍府判官興中府判官按遼史百官志云云

宋宋置諸州通判按宋史職官志宋初懲五代藩鎭之獘幹徳初下湖南始置諸州通判命刑部郎中賈玭等充建隆四年詔知府公事並須長史通判簽議連書方許行下時大郡置二員余置一員州不及萬戶不置武臣知州小郡亦特置焉其廣南小州有試秩通判兼知州者職掌倅貳郡政凡兵民錢谷戶口賦役獄訟聽斷之事可否裁決與守臣通簽書施行所部官有善否及職事修廢得刺舉以聞元佑元年詔知州系帥臣其將下公事不許通判同管元符元年詔通判募職官令日赴長官廳議事及都廳簽書文檄南渡後設官如舊入則貳政出則按縣有軍旅之事則專任錢糧之責經制總制錢額與本郡協力拘催以入於戶部旣而諸州通判有兩員處減一員凡軍監之小者不置又詔更不添差其後或以廢事請或以控扼去處講五年以後旋添置之除潭廣洪州鎭江建康成都府見系兩員外凡帥府通判並以兩員爲額余置一員乾道元年詔買馬州軍通判令茶馬司依舊法奏辟余堂除差人淳熙十四年利州路提刑言關外四州通判乞自制置司奏辟所有金洋興利文龍等州通判乞送轉運司擬差並從之幕職官簽書判官廳公事兩使防團軍事推判官節度掌書記觀察支使掌裨贊郡政總理諸案文移斟酌可否以白於其長而罷行之凡員數多寡視郡大小及職務之繁簡初政和攺簽書判官廳公事爲司錄建炎初復舊凡節度推判官從軍額察推及支使從州府名凡諸州減罷通判處則升判官爲簽判以兼之小郡推判官不並置或以判官兼司法或以推官兼支使亦有並判官窠闕省罷則令錄參兼管凡要郡簽判及推官皆堂除余吏部使闕二廣間許監司辟差紹熙元年臣僚言廣西奏擬簽判多恩科癃老乞行下轉運司不許差年六十以上昏眊之人嘉定二年臣僚言監司有幹官州郡有職官以供簽廳之職或非才不勝任則按刺易置可也今乃差兼簽廳者動輒三兩員或四五員其餘冗費與添差何異乞將諸州郡所差兼簽廳官並行住罷從之諸曹官舊制錄事參軍掌州院庶務糾諸曹稽違戶曹參軍掌戶籍賦稅倉庫受納司法參軍掌議法斷刑司理參軍掌訟獄勘鞫之事中興詔曹掾官依舊惟司理司法並注經任及試中刑法人乾道以來間以司戶兼司法知錄亦或兼職六年汪大猷言司戶初官令專主倉庫知錄依司理例以獄事爲重不兼他職從之仍依知縣格法銓量如有老疾昏眊難任事者卽從本州知通於判司簿尉內選經一考以上無罪犯曉法人對換紹熙元年詔不曾銓試人不許注授司法慶元五年臣僚言司理獄事煩重宜優其舉主照提刑司合舉主三員以上許間歲舉獄官一員嘉定中申明年滿六十不許爲獄官之令仍不許恩科人注授眞宗景徳四年秋七月壬申增置開封府判官一員按宋史眞宗本紀云云仁宗天聖三年秋七月戊子詔諸路轉運使察舉通判之不任職者按宋史仁宗本紀云云哲宗元佑五年二月丁酉罷諸州軍通判奏舉攺官按宋史哲宗本紀云云徽宗崇寧三年八月庚子詔諸路通判增入主管學事四字按宋史徽宗本紀云云髙宗建炎元年六月丁卯罷開封諸州軍府通判二員者省其一按宋史髙宗本紀云云建炎四年六月辛巳罷諸州添差通判職官按宋史髙宗本紀云云紹興三年五月乙丑罷諸州在任所辟通判按宋史髙宗本紀云云孝宗乾道四年詔未歷親民之任者授通判之職按宋史孝宗本紀乾道四年冬十月乙未臣僚言天下之事必歷而後知試而後見爲縣令者必爲丞簿爲郡守者必爲通判爲監司者必爲郡守皆有差等自今職事官吏局務官必任滿方許求外未歷親民任使卽未得擬州郡且授通判詔從之

金金諸總管府判官並諸府判官之制按金史百官志諸總管府副都總管一員所掌與同知同總管判官一員從六品掌紀綱總府眾務分判兵案之事府判一員從六品掌紀綱眾務分判戶禮案仍掌通檢推排簿籍諸府府判一員從六品掌紀綱眾務分判吏戶禮案事專掌通檢推排簿籍

明各府通判一員後通判因事忝革無定員按明會典云云皇淸國朝外官大淸會典各府通判一員因事添革無定員

郡判部名臣列傳

漢

陳茂按廣東通誌茂字若恩汝南人容止儼恪須眉甚偉爲交趾別駕從事並有奇績舊令刺史行部不涉海永初中盜賊橫行海濱皆震刺史周敞渡海巡方遇大風船欲覆茂按劍呵水神風卽息海上人望之如神明莫不畏仰比敞遷豫州刺史與茂俱行到潁川陽翟傳傳中有置美酒一柙敞去敕禦驑載酒以行茂見卽擊柙破之敞問茂曰刺史年老須酒益气別駕破柙名亦何益茂答曰所過皆仰明使君傳車而騑驂載酒非宜也敞愈敬重茂後遷荊州刺史以公正著聲

隋

趙軌按隋書本傳軌河南雒陽人也父肅魏廷尉卿軌少好學有行檢周蔡王引爲記室以淸苦聞遷衛州治中髙祖受禪轉齊州別駕有能名其東鄰有桑葚落其家軌遣人悉拾還其主誡其諸子曰吾非以此求名意者非機杼之物不願侵人汝等宜以爲誡在州四年考績連最持節使者合陽公梁子恭狀上髙祖嘉之賜物三百段米三百石徵軌入朝父老相送者各揮涕曰別駕在官水火不與百姓交是以不敢以壺酒相送公淸若水請酌一杯水奉餞軌受而飲之

宋

劉隨按宋史本傳隨字仲豫開封考城人以進士及第爲永康軍判官軍無城堞每伐木爲柵壞輒以他木易之頗用民力隨因令環植楊柳數十萬株使相連屬以爲限界民遂得不擾屬縣令受賕鬻獄轉運使李士衡托令於隨不從士衡忿怒乃奏隨苛刻不堪從政罷歸不得調初西南夷市馬入官苦吏誅索隨爲繩按之旣罷夷人數百訴於轉運使曰吾父何在事聞乃得調後攺大理寺丞

孔勗按廣東通誌勗兗州人孔子四十四代孫進士及第以殿中丞通判廣州有廉名眞宗東封時躬詣孔子祠帝問宰孔氏今孰知名或言勗有治行卽召對擢太常博士知曲阜縣瀕行彜酋爭持珠寶以獻並慰遣之後以工部侍郎致仕卒年八十九子道輔禦史中丞以直名

李及之按宋史本傳及之字公達亦迪弟之子由蔭登第通判安肅軍康定中夏人犯邊契丹復發兵並塞疆戒嚴及之言契丹以與夏人甥舅之故特此慰其心且姑張虛勢以疑我必不失誓好願無過虞已而果然徙通判河南府亡卒張海倚山嘯聚白晝掠城市及之督捕單騎與海語諭使歸命當奏貸其死海感動弛備奏方上而眾兵集悉獲之知信州靈鷲山浮屠犯法者眾及之治其姦流數十人乃自劾朝廷嘉之釋不問入判刑部嘗撰次唐史有益治體者爲君臣龜鑑八十卷王堯臣上其書並表有學行韓琦亦以館職薦之召試除直祕閣歷開封府判官知涇晉陜三州及之吏事精明所居官皆稱職以太中大夫致仕再轉正議大夫卒年八十五及之子孝壽孝稱

竇卞按宋史本傳卞字彥法曹州冤句人進士第二通判汝州秦悼王葬汝宗室來汝者眾得兵三千郡守林濰以汝與其鄕近因使輦薪芻鐵石致其家眾怨憤謀殺濰會日暮門閉不果遂挾大校叛卞啟關招諭之曰汝曹得醉酒狂呼爾毋恐忽少定乃密推首惡羈之請於朝詔濰致仕悉配徙亂者加集賢校理

徐九思按廣東通誌九思字公謹崇安人登進士調蘄水尉歷知雙流宣化南陵三邑時趙抃唐介交薦入判三司坐忤時相通判廣州嘗與進士梁杞建議立香山鎭爲縣以便徵役神宗召對面賜褒諭有老練之稱旣而王安石惡其譏議新法復以附司馬光坐廢十餘年元佑初召爲江淮等路發運判副使致仕有新丰集行於世

傅大聲按廣東通誌大聲字仲廣仙遊人淳熙中進士通判循州適寇起守稱疾大聲調發諸軍奮力鏖戰賊皆潰去未幾餘黨復熾諸司專委大聲督捕乃上禦賊策曹使劉彊學韙之頒行於廣遂劾守不職以大聲攝州事尋奏爲眞守闔城歡呼曰傅父再畱吾屬有依矣郡中舊有例冊錢千緡悉卻之倉量斛大於舊首爲較定在循四年民樂其政相率祠之

宋翊按廣東通誌翊字叔晦煜之孫以蔭補官端平初通判廣州時廣帥崔與之疏薦辟知循州循與汀梅接壤寇盜充斥翊甫至集官兵扼其要衝率以俘獻復增陴浚隍募兵益戍爲異日慮急撫綏緩催科是以循民安生樂業修學校增廩秩閱軍政稽版籍禁嘩訐獎孝悌斛面取羸丁錢虛額一切去之復奏於朝永爲定式後復有小警翊修城壁嚴保障措置捍禦尢極詳備循民徳之

汪�按黟縣誌�字仲理侍禦義和之子補承務郎歷復州簽慕贊理藩條多所裨益制帥趙方時爲湖州討使獨以�有才略奏薦之攺調荊州簽判授江西帥幕調徳安倅時方備邊以軍儲爲急版曹條下同郡守均糴幾十萬石邊例酬賞餉臺以亟上聞�謂廣積貯效忠勤皆臣子分內事何以規賞爲置不問倅廳財計優裕兩制常賦如期趣發前次濫額取贏往往掩而歸橐�以余帑十萬緡上制司以萬緡助郡猶存數萬以與代者一毫無所私命之壽昌攺界漢陽轉朝散大夫

徐天麟按臨江府誌天麟字仲祥開禧進士調撫州教授累遷至武學博士輪對言人主當持心以敬通判惠潭二州權英徳府所至興學明教有惠政有兩漢會要七十卷漢兵本末一卷西漢地理疏六卷山經三十卷旣謝官作亭蕭灘之上畫嚴子陵像事之

範士表按金華府志士表字叔端蘭溪人丞相鍾之從子嘉熙戊戌以別院亞選登第由廣濟簿宰湘鄕以治行聞倅於括又倅於衢適郡民有嘯眾爲亂者守懼委印去人心大震老幼星散奔迸士表攝郡事協僚佐集籌畫爲守備計登城撫勞益兵誅討越半旬元惡就戮妖黨鼠竄十萬生靈賴以全活軍民雷動歡呼曰我輩若無範權州皆爲魚肉矣司封郎中杜夢炎志其墓稱士表恭而禮仁而勇廉而能潔已奉公不可幹以私有全活衢郡之功而賞不酬勞祿不及徳公論憾之

元

許維禎按元史本傳維禎字周卿遂州人至元十五年爲淮安總管府判官屬縣鹽城及丁溪場有二虎爲害維禎默禱於神祠一虎去一虎死祠前境內旱蝗維禎禱而雨蝗亦息是年冬無雪父老言於維禎曰冬無雪民多疾柰何維禎曰吾當爲爾禱已而雪深三尺朝廷聞其事方欲用之而卒年四十四子殷

明

徐垕按蘇州府誌垕字宗實黃巖人負才抱气有經時之志元末不仕洪武初應薦入朝數被顧問敷對明切皆中時宜上喜將授憲職垕辭乃除銅陵簿請迎母就養忤旨謫役湘陰驛未幾選教駙馬能以師道自尊召見獎諭擢蘇州府通判奏發粟二十萬以活饑民春漲病堤垕相度原隰大興築捍之役部使者以爲妨農勞民垕言他務誠防農水不退則田不可耕妨農孰甚焉且令有田者量募貧力饑人得哺正所謂佚道使民何爲勞哉卒就其庸屬邑有樓貞婦奏乞旌表禮部爲前朝不允垕言生死有間則比干之墓誰封禮官不能奪從之官終兵部侍郎

髙從訓按衡州府誌從訓洪武初判衡州愛民如子轉同知遂知府事時庶事艸昧從訓定章程創郡治興學校課耕桑恩信久而愈孚民皆頌徳有古循吏風

徐行按廣東通誌行字同倫進賢人永樂三年以監察禦史左遷徳慶州判官學優才贍有守有爲興利除害徳威並濟政暇則臨學校誨生徒士民戴之如父母至今猶有能道其政者

史中按衡州府誌中徳化人永樂中由國子生判衡州守法卹民不畏彊禦擢知本府時有中貴人黷貨滿載中執以聞上特命戮之名震中外在郡九年吏胥懷服後遷陜西參政

吳桓按寧波府誌桓字廷用父江正統間以閭右徙實京師桓侍行中景泰四年順天鄕試選汀州府通判嘗攝守事剖決若流庭無滯訟時漳州衛官以髙貲豪舉於鄕淩鑠儕輩至死上下結納莫敢誰何積十數年不決桓被檄按之輒置於法上杭阻山爲固溪南民多反側桓撫以恩威卒服其化已而朝廷遣重臣巡視民訛傳剿之輒嘯聚欲亂桓單車往諭眾遂帖然時遷長汀縣學立歸化縣治城上杭大役屢作而不率民一錢丁憂服闋攺常州職專督賦賦戶長歲致千金爲壽名分例錢桓峻卻之時王文肅公語人曰管糧官不受分例者自洪武迄今僅兩人周同知與吳通判耳秩滿當遷常民詣闕上書畱之升本府同知九年加四品俸又五年剔�釐姦吏墨用洗他如均徭役導水利平賦稅修橋梁招流亡給種佃田歸者相望宜興山崩暴水墊溺瀕死者眾桓卽發倉粥之又捐俸倡富民出粟以賑靖江濱海風潮蝕田額稅無辦躬爲核實以漲沙田米補焉郡亢旱不雨桓徒跣致禱以不職自咎澍雨隨浹乃遂有秋撫按凡七上意薦以病乞骸骨進階中憲大夫常州府知府致仕

桑瑾按蘇州府誌瑾字廷璋常熟人景泰丙子領鄕薦與兄瓊弟瑜在國學有名瑾選處州府通判麗水松陽二邑間故有通濟堰蓄水灌田可數萬畝一夕爲震霆所破瑾修復之民賴其利巨寇吳大八夏文義負險劫掠瑾諭散其黨乃選士窮其穴擒二賊還處有礦內臣銷銀以貢多擾民瑾節其費充貢民以爲徳致仕歸瑾以祿不逮養終身不受燕賀瓊病至嘗惡以驗姊少寡迎歸以養年逾大耄不廢書所著讀易備志三經集說節義林前後集蘿雜記韻府摘玉等書門人私謚淵靜先生子翹泉州府通判工文辭有寒靑集

宋迪按廣西通誌迪字吉之賓州人天性至孝親有不悅肅衣冠立寢門待罪必俟釋乃退登天順己卯鄕舉授雲南廣南府通判盡心民事丁父憂居喪一遵朱文公家禮服闋補判順寧府時甸州有大獄迪撈獲十二屍立辧其冤咸頌神明又卻景都土官饋金數百兩稱廉吏云

李文昭按寧波府誌文昭字誠之登成化十六年鄕薦授淮安通判飭己愛民上下安之東海有富民殺人屢年不決一訊得其情鹽城大饑道饉相望乃說守長屬僚各捐俸入並公私得米數千文昭親爲粥活人以萬計沭陽有腴田數萬頃故有河澮墮髙堙庳旱潦俱病文昭爲疏導陂障民甚賴之頌曰東海死冤公來始白沭陽萬頃賴公封殖我今祀公惟公宜食回紇降寇憑啞入內釁南鄙勢甚猖獗撫臣張縉檄文昭監軍鼓勇誓眾遂平之撫臣上其績遷南寧同知至則飭己愛民一如淮焉監榷梧州得羨餘三千金悉籍之官撫臣陳金薦遷潯州知府已而命下得重慶未行況村土官黃文昌猖亂乃單騎往諭降之旣以馳驅勞瘁感痺疾不起時謂文昭生以忠誠報國死以淸白貽家云

姚文灝按武進縣誌文灝字秀夫貴州人進士官刑部主事弘治間以詿誤左遷通判常州政嚴明而勵精治水尢著成績所作河渠議皆可遵行遷工部主事仍督蘇常水利蓋當事者用其長也

王文佐按武進縣誌文佐字廷輔涿州人舉人弘治庚申判常州政務卹民入都舟車費例盡革之屢攝屬邑以廉能著正徳丙寅海寇竊發當道檄禦之文佐練卒儲器以扼要害寇弗敢犯夏旱步禱致疾卒郡人毛憲爲作志

廖憲按�州府誌憲大田人少有志問學不遠千里遊吉水羅文恭之門由鄕貢倅虔刻厲淸修嚴於一介日惟脫粟菜羹鮮知肉味精勤職業一以誠心直道行之不撓於法而亦無戾於情僚長貳敬而愛之署縣榷關秋毫無染代守入覲不能以一帊遺知交嘗修信丰邑志文獻賴以表章滿考升廣西永安知州去之日攜家口乘一小船中惟竹簏一肩圖書數卷而已父老謂百年來僅此一見者

彭應星按長沙府誌應星茶陵人以明經拜池州別駕時郡邑大旱應星親詣屬邑徧省之悉圖其所傷以聞官吏耆老供給饋遺如常禮應星厲聲曰吾來此以蘇民也豈以飲食病民哉一無所受在郡多異績釋死罪八人出孤子於獄雪其冤郡人戴之立祠以祀後榷稅蕪湖獨上羨余銀三千兩入庫巡按禦史嘉獎之曰此茹�飲冰之操長駕遠馭之才也縣有金馬門便民出入民屢以爲請縣令不聽應星始令啟是門民咸便之代大守報政北上過山東時山東大旱民饑甚應星捐俸賑之齊魯之民咸以是徳應星目爲淸惠長者

揭鴻按延平府誌鴻字於漸將樂人嘉靖乙酉中應天舉人深兵法短小精銳舞槊如飛初判潮州署海陽兩蘆淸神山溝及石帆倭寇前後斬級奪男婦六百餘繼署海澄時南洋賊王若魯擁眾萬餘合黨吳平分立十六澳焚逼城鴻單騎撫諭探虛實領兵力戰躬冒鋒刃生擒若魯並黨五百救被擄三千人轉連州守值余阿五兄弟倡首聚眾爲亂鴻親臨較武法調狼兵威名大著阿五懼服請降地方藉安兩地至今頌之

廖文陛按延平府誌文陛將樂人貌偉才贍以恩貢判惠州會有旨剿陳萬鍾淩秀二寇督撫以轉餉屬文陛飛檄諸邑兵未集而寇迫城文陛密趨鄕勇夜炊直搗賊營斬獲無算各邑輸挽以通又督餉永安遇賊於道交陛度兵少令砍竹系衣爲槍勢設伏疑之賊怯遁去大軍駐長樂立檄餉米七百斛俄頃而赴將士飽騰嘗視篆興寧長樂擊寇於槎江擒馘百餘已而興寧大饑積谷不濟時富戶遏糶文陛立令平價饑民賴以蘇功當特敍爲同事者所忌羅織坐之憤憊病發卒官

楊軒按寶慶府誌軒字子昂城步人嘉靖末以歲薦任四川重慶府通判遇事敢爲大酋譚紹幹鳳繼祖相繼叛大中丞檄之督兵人有勸其以他故辭者軒曰事不避難臣職也吾而委之誰復有任者隨以兵道相機設伏元惡次第就擒歷任六載謝事歸雅尙淸修爲一邑重性剛介不阿鄕人有失輒以大義折之皆畏服焉卒年七十六祀鄕賢

張書紳按濟南府誌書紳字佩訓陽信人隆慶丁卯舉人授松江府通判卻修河羨金千餘兩鹽徒負販懼罪豫贖習爲成例書紳盡爲蠲除歲省商人數萬緡織人困憊積逋動至數歲書紳間出俸金佐之上供有餘而民困以蘇蒲匯六磊諸塘日月諸河水疏鑿詳豫禁泥於河幹以防偸惰運泥於下澤以廣田疇其一事而數利類如此忌者陰構左遷河南臬幕委署禹州州多大猾操長吏短長書紳以廉介自持而玩法者斂手升五臺縣令自解綬歸年七十六卒

吳銓文按南昌郡乘銓文字行甫更名遇南昌人萬曆壬午鄕舉授故城教諭升安慶府推官丁母憂服闋補漢陽推官有鄕猾以畝鬻富生蕭某紿生值而實無畝生往按他莊猾偵其僕舊私莊婦夜羣擊殺婦質明執生誣構屬銓文訊狀銓文曰生暱媼復怒殺媼耶論報惟輕而後鞫者竟入生坐償會禦史慮獄生牿拳候鞫僕苴履�衣懷刃詣直指前一手拔刃一手挾冤狀大號曰殺莊婦者我也語畢立自引直指愕甚閱牘得銓文所著讞語遂直生而出之上下驚服自是疑獄悉下銓文咸質神矢公以聽適楚宗以嬴呂事構王而嗛趙中丞可懷爲王倚一日多宗白事復抵牾遂攘臂格中丞至死因熛忽廣自固銓文時在黃聞變曰非撫莫靖乃夜馳省諭諸宗以朝廷優養徳意會禦史按安陸銓文率諸李官往謁禦史曰當以反聞眾嘿然銓文曰殺重臣誠不法幸猶未斬關掠藏也脫不解毋乃驅使速叛禦史曰我得以風聞言事銓文曰他事得風聞公按楚楚事獨不得風聞且亂形未成今王卽莫制而宗皆八郡王屬猶可繩約公宜駐省示重禦史尙恍徉銓文曰無已請速檄八郡教授申敕可乎夫宗憾中丞非仇國也而猶不能已者恐事聞不貰耳今檄以嚴出入曉利害明無深誅則人自安而羣渙矣至市棍借助暴橫逞檄監司密緝分其黨又檄閫衛整備示武以消傍睨而已禦史悉用銓文言不逾月事悉定升雲南安州知州題攺興國州入覲卒於髙塘逆旅

鄭之韶按武進縣誌之韶臨桂人舉人萬曆癸未通判常州嘗視篆武進訟者及旁聽者盈廷或環擁几案勿爲訶也剖判如流一一中情兼之慰勸諄至每衙散頌聲沸衢卽被譴者亦無不心服自俸薪外不取一錢未期致仕去士民遮道畱之不得爲樹丰碑於西右通衢

彭簪按武進縣誌簪安城人舉人嘗令楚作衡山誌羅洪先序之來判郡與唐順之友善不以聲名自好視篆宜興多善政革裏胥例金貌古气凝居處苦約嘗攜自隨卽生死之際亦漠然矣竟致仕去

呂大英按廣西通誌大英字元聲文簡曾孫幼多穎悟博聞彊記垂髫遊泮時伯氏已登鄕薦父希彜念官蔭久虛萬曆丙午計偕遂攜大英北上補一品蔭讀書太學大司成器之請攺外授廣東惠州別駕署篆興寧革陋規裁冗費淸盜源建學宮時地方惡俗人有隙卽采斷腸艸服之以藉圖賴大英訪知諭百姓挖其根獲一石卽準銷贖銀一兩毒山幾平治行卓異有徳政錄時鄰境盜餉金數千大英鞫之盜招金匿家旁兩起之不得金盜亦旋斃公慮供扳蔓引良民受害齋戒禱於城隍數日雷電大作擊盜匿贓處地爲裂得金數百距前死盜所指贓處僅咫尺諸盜悚伏願自首不逾月原金俱完人咸服公神明感格督府商周祚廉其事特薦之薦未到部三日以例轉王府長史大英以病乞歸隱居不事家人產而賑饑周急靡所吝惜卒祀賢鄕

桑瑜按蘇州府誌瑜字廷瓚常熟人弱冠舉於鄕不第選溫州通判爲治尙寬盛寒暑不禁人於獄屬邑泰順有銀坑歲久礦微白於上官遂得奏減瀕海有地曰蒲莊設二千戶領卒以備倭寇平陽舊籍居民三千餘其田漸爲衛卒所侵民爲之代輸瑜被檄往勘道經鐵沙嶺有嵐瘴從者憚行瑜往籍其畝賦其租以爲官軍俸給民喜躍護送過嶺溫有鹽戶多逃亡課坐是虧部官議以三丁充一丁戶攜老幼泣訴於瑜瑜假寐若有言於旁曰有舊額寐訊之人云舊額在於戶部爲言於部官從其言自是兩浙南北直隸皆用舊額以徵課謝靈運守溫有夢艸池瑜作堂其上兄瑾來自處相與會合觴�以繼其風瑜初仕與瑜相約早致政年四十五卒解任如約同日還故里瑜自傷親不及養得一味必設位以薦瑾有疾當會試不忍行畱以侍疾兄弟有山水之好每風日佳霽必出遊遊必有篇詠有吟選粹檢齋集

何自謙按池州府誌自謙字益之該博典籍以歲選除瓊州府判躬受撫黎之任自總捕督儲外若饑饉癘疫中璫調劑得當使黎帖然嗣是攝安定攝瓊山皆得民心代守修覲而黎變作自謙力疾至瓊帥健兵擒其元凶十數輩尋奉旨協雷陽三路兵冒暑火攻數旬而首惡獻俘因疏撫黎數事奏皆如議升審理正致仕逾年敍功賜金進階長史文章詩賦卓然一時著有夢雪壯遊歸與濟偉諸集

蕭灼如按揚州府誌灼如字茹一江都人由選貢授廣東潮州通判職司良民多逋賦灼如盡爲請免歲饑捐賑存活甚眾有能聲巡按周應期所至以灼如從凡有疑難詢之立決潮關有稅命其代理灼如設匭中庭令自投其中不問羨余當事益重其賢將疏特薦灼如曰吾治潮以勞得疢幸不隕厥職足矣敢更他望乎遂告養乞休潛心理學參究龍溪姚江分合得明善誠身之旨卒祀鄕賢

倪祚善按安慶府誌祚善字永錫天啟間以明經授永興令居官淸愼會洞寇猖獗日繕兵厲甲寇不敢犯遷嶽州別駕一日嶽陽樓之東隅白煙一�上衝霄漢不絕者三日訛言城將災嶽民騰沸時方署篆肅衣冠而酬之曰天降災應災吾蒞民者民無災煙卽息無恐眾言訖煙果息以父憂去職服闋補金華同知許都倡亂首犯金華祚善甲冑登陴親冒矢石廉知郡內姦宄數十人卽日縛斬之賊退以功升處州知府解綬之日行裝蕭然卒年七十有二

歐爚按衡州府誌爚字洞陽衡陽人蚤歲以文章知名工爲古文辭典麗爾雅爲巨公所引重以貢授姑蘇掌故文譽傾吳下尋內召攺國子監學錄擢梧州通判梧州稅務府正佐各視一季輒苦墨吏取盈公淸剛不染公務之外一無私取有珠商骫法當受杖藏走盤珠於衣間褫衣珠見公笑曰豎賈欲以此貸刑乎卒杖之商儈以其廉約不已侵保畱更視兩季仍�請不已爚終以其膻辭之益力會和尙山猺賊亂躬請帥師入巢剿撫瀧封底平以功最遷髙州府同知抵任未匝歲嘆曰廉吏可爲而不可爲𨿽爲廉不如弗爲吏也遂引疾乞休

蒲以懌按永明縣誌以懌字徳臺生而淸臞有勁骨束髮攻舉子業輒冠軍督學使者鄒迪光負人倫鑑較士湖南得以懌捲大奇之拔第一貢於朝授四川鹽亭令爲政左禮讓右科條不襲因仍苟且之治疏鹽艘減運木民食其福間當簿書之暇率諸孝秀課文講藝亹亹勿倦三年轉常州別駕攝府篆益加砥礪當受事之日管掾持藏金數百兩相餉謂此公帑無名物應得歸諸私橐以懌叱曰纖毫皆民膏脂安得若累累者以無名取之以無名入之乎其淸操峻節如此至事親純孝人無間言每遇父母忌日臨祭必縞服哀泣終身之慕八十年如一日云

郡判部藝文一

授李守一別駕等制

唐蘇頲黃門皇三從兄前洛州司馬守一等自登官序並穆政聲趙際燕陲漳濱淇上控河朔之風土盡山東之郡國宜膺別乘往佐專城可依前件主者施行

授蕭誠弘農別駕制

孫逖敕某官早因才藝久踐榮班頃涉微瑕未爲深累佐郡之職冗員頗多旣有名於省官俾稍遷於近服可守弘農郡別駕散官如故

謝澶州簽判表

宋程顥論議無補職業不修國有典刑罪在誅戮曲蒙宏貸仰荷洪私期於糜捐莫可報謝臣性質朴魯學術空虛志意粗修智識無取陛下講圖大政博謀羣材過聽侍臣之言猥加風憲之任臣旣遭遇明聖亦思誓竭疲駑惟知直道以事君豈忍曲學而阿世屢進闊�之論愧非擊搏之才徒嘗刳瀝肺肝曾無裨補毫髮旣不能繩愆糾繆固不願沽直買名豈敢冒寵以居惟是奉身而退自劾之章繼上闔門之請冞堅天意未回憲章尙屈更奉發中之詔俾分提憲之權不惟沮諍論之風亦懼廢賞刑之實力形奏述恭候誅夷此蓋伏遇皇帝陛下極天淸明普日臨照洞正邪之心迹辧眞僞於幽微察臣忠誠恕臣狂直不忍寘諸重辟投之遠荒解其察視之官處以便安之地生成之賜義固等於乾坤涵容之恩重益逾於山嶽臣敢不日新素學力蹈所知秉心不回信道愈篤願徇小人之志不爲儒者之羞或能自進於尋常庶可仰酬於萬一

潭州通判謝上表

唐介始竄嶺南人皆謂之必死及遷湖外恩實出於再生仍復前官俾關郡政仰叨成命增激微衷切念臣寒素立身孤直無援歷官再紀才貳郎曹入朝逾年幸兼風憲臣自以逢聖明之治當言責之司祗知忠義以事君不顧禍患之及己凡所上奏必盡至公流輩爲臣寒心姦邪見臣切齒臣本欲爲耳目於陛下勉副東求不能效鷹犬於他人以希進用心𨿽無愧迹已甚孤屬權臣之擅朝肆己私而害政輒輸忠款冀補涓塵陛對之間未能悉意天威之下卒莫自明得罪一時竄身萬里流離遠道殆及期年擯棄遐荒分甘散秩豈謂皇帝陛下存國大體察臣愚忠欲招諫者之言免爲後來之誡三推皇澤特與一官以邕廣之寇攘擇湖湘之守倅俾從徵管得佐郡符然臣粗識義方薄知臣節納忠獲罪顧百謫以誠甘盡瘁報君𨿽九死而不悔謹當益勤官守以助軍興夙夜以思冀免於敗事毫分有補少答於大恩

承議郎充祕閣校理權判登聞鼓院張舜民可

通判虢州

劉攽前以禦史言事不合朝廷優容直臣未嘗備責故移位他局仍在轂下而舜民力自推謝又以其多病及家婚娶求得自便天道從欲而有曲成吾何�焉虢略要郡倅貳維重祇服恩寵毋怠勤恪

密州通判廳題名記

蘇軾始尙書郎趙君成伯爲眉之丹稜令邑人至今稱之餘其鄰邑人也故知之爲詳君旣罷丹稜而余適還眉於是始識君其後余出官於杭而君亦通守臨淮同日上謁辭相見於殿門外握手相與語已而見君於臨淮劇飲大醉於先春亭上而別又移守膠西未一年而君來倅是邦勤於吏職視官事如家事余得少休焉君曰吾廳事未有壁記乃集前人之姓名以屬於余余未暇作也及爲彭城君每書來輒以爲言且曰吾將托子以不朽昔羊叔子登峴山謂從事鄒湛曰自有宇宙卽有此山登此遠望如我與卿者多矣皆湮滅無聞使人悲傷湛曰公之名當與此山俱傳若湛輩乃當如公言耳夫使天下至今有鄒湛者羊叔子之言也今余頑鄙自放而且老矣然無以自表見於後世自計且不足而況能以及子乎𨿽然不可以不一言使數百年之後得此文於頹垣廢井之間者茫然長思而一嘆也

吉州通判廳記

周必大郡丞秦官惟掌兵馬自漢迄唐其名不常曰別駕曰司馬曰治中曰長史𨿽均號上佐其實從事之長耳故緹油屏設下與主簿同賜而州牧或得辟置間以處王子及近臣之左降若起廢者其於政事罕得與聞藝祖創業之四年繼五代擾攘之後首置諸州通判不動聲色於朝廷之上而興利除害功徧天下是冬又詔凡公事非守倅簽議連書勿行規模宏遠豈歷代明君賢臣思慮所能及嗚呼盛哉

筠州判官廳記

前人國家以民之休戚政之臧否寄二千石其設官有亞有旅亞者倅也位逼未免於嫌意不盡者多矣掾曹旅也分職以治各司其局而已若乃事無不預而非逼職未嘗分而情通惟幕職爲然

賀通判啟

戴翼歷日頒元忻際三陽之泰屏星增重懋膺百福之升式對昌辰恪陳善頌恭惟某官炳炳文章之鳳振振仁厚之麟聞望顒昂�襟衝粹共仰泰山北斗平分霽月光風屬鳳紀之更新宜龍光之鼎至歌騰康海想驥足之難淹詔下自天佇鵬程之直上某幸依廈屋倏轉春規無階修敬於壽觴謹用披誠於慶牘春生別駕燻陶分屬邑之輝日奉瓣香耆艾頌閟宮之詠

通判到任謝臺諫啟

李劉別洛下之諸生久歸來於茅屋補黔中之上佐偶及代於葵丘旣滌以服勤盍濡毫而貢謝伏念某地寒寡挾天巧素慳鹵莽而耕鹵莽而耘已�學落鼓噪以入鼓噪以出更愧名浮頃從文學掌故之聯躐綴國子先生之後經笥之嘲未發謗篋之惡已盈鄕人不善者惡之成是貝錦相國之賜也大矣止於甌臾荏苒三年僥幸貳郡軫之旁鶉之尾不惟非螃蟹之宮丹之穴犀之�近又築鯨鯢之觀然以菲材之典午固在協公而同寅水火弗與百姓交寧須餞別風月不用一錢買何必平分伏遇某官道格君心識通治體進務閉邪而陳善退思激濁以揚淸天豁露繁南嶽要聞於鳴鳳冰淸霜潔北臺自肅於西烏姑試治中且遊方外某敢不修其可願勉爾循思聾且何傷正欲不聞於黜陟噤不得用又當且近於吟哦

賀通判啟

方嶽閶闔開黃道聿新鳳歷之元燕寢凝淸香誕輯虎符之瑞春融蒸管頌浹椒盤某官气涵玉燭之和識造璣衡之妙昔無襦而今�汗靑遄紀於竹書言如綍而出綸泥紫已塗於芝宇地天交泰朝野所需某三見諑訾一歸坱圠云深戟衛諒鳴璆蟻泛之春日轉觚稜覬將佩�人之曉中和气盎熙�詠均

送孝丰吳公之蘇倅序

明王世貞隆慶之二年冬孝丰吳公貳吾州僅七月而遷吾郡倅前是吳公爲建寧司理超焯以髙第旌入郎儀部諸儀部郎稱多才名士顧獨推吳公而會有所嫌忤前禦史大夫前禦史大夫爲言之吏部中以事下遷爲吾州貳吳公至屬闕守吳公遂攝守吳公日晏坐堂皇召諸吏以某事某事次第受署卽無敢論有所下上或稍緩其急者而急其緩者冀因緣爲姦吳公至則發摘之吳公抶吏不過十然一左顧輒屏退惴惴無人色其聽訟不待悉兩造而剖各得意去卽被吳公法欣然曰吾故不敢以幸望吳公庶幾公寬之耳州當歲定賦吳公攝守不三月爲定三歲賦曰疇寬畝而瘠疇減畝而腴疇商而實�疇匿稅貴豪吾能司知之毋擾擾昏夜居閒令乃公借行法也吳公間爲具召諸公飲諸公亦以次第奉鬥酒日治飲相得歡甚當張飲時人人意益舒若不知邦大夫旣罷酒輒戒其子弟戚黨曰吳公待我厚何以當之若曹幸爲吾守吳公法使我得終事吳公何若吳公以嚴愛諸公故益得吏民情時有所按捨出意外中豪家數十百里人若一吳公臨之彊飾自勵爲善後吳公𨿽佐守不在攝而州大治公旣遷臺使者大修治水利意欲以屬吳公不敢言吳公慨然曰臺使者重勞我我安能爲吏民愛旬日筋骨乃出捨河上第令一胥號諸鄕三老曰公在河公在河三老則大驚先其子弟奉畚鍤雲集窮旦夕事事曰公爲我治水得望歲供縣官賦安敢久勞公不旬日告竣於是吳公當之倅任而諸公嘗從吳公遊者前爲祖顧謂不佞習公兄中丞先生又最遊於公當有言不佞蓋讀漢宣帝紀稱其綜核名實錯用法理而趙京兆廣漢首以銳精應之一時聲稱赫赫冠天下然不能深中帝心而其所尊寵者乃在龔渤海黃潁川彼其惇本節嗇興教禮義意若欲緩收吏治之效而不盡用其才其民之應之顧不後於京兆而思以心報二公何也亦可以深長思矣宣帝尊寵不及京兆班氏傳循吏首二公𨿽未盡仿經術亦庶幾合之吾吳俗剽輕奓詐以繁麗爭雄長太守蔡公力欲勝之於道而患寡與合者往吳公佐吾州蔡公不以屬吏視公日相與談甚適今吳公晉而佐郡獲從蔡公共策一堂之上所以回易觀聽而成吾郡於仁讓者寧有涯哉不佞竊從諸公�下風若倅務公固百優之無所藉不佞言矣中丞公字峻伯與公之先王父苕源公俱嘉靖中循吏也

郡判部紀事謝承後漢書周景爲豫州刺史辟陳蕃爲別駕不就景題別駕輿曰陳仲舉座也不復更辟蕃惶懼起視職王允別傳本郡民有路仁者少無名行太守王殊召補吏允犯顏直諫殊怒收允欲殺之刺史鄧盛聞而馳傳補爲別駕從事蜀志統傳統字士元襄陽人也先主領荊州統以從事守耒陽令在縣不治免官吳將魯肅遺先主書曰士元非百里才也使處治中別駕之任始當展其驥足耳諸葛亮亦言之於先主先主見與譚善大器之以爲治中從事劉璋傳璋遣別駕張松詣曹公曹公時已定荊州走先主不復存錄松松以此怨會曹公軍不利於赤壁兼以疫死松還疵毀曹公勸璋自絕麋竺傳竺字子仲東海胊人也祖世貨殖僮客萬人貲產巨億後徐州牧陶謙辟爲別駕從事謙卒竺奉謙遺命迎先主於小沛先賢行狀袁紹領冀州牧以審配爲別駕委以腹心之任魏志管輅傳安平趙孔曜薦輅於冀州刺史裴徽曰輅雅性寬大與世無忌仰觀天文則同妙甘公石申俯覽周易則齊思季主今明使君方垂神幽藪畱精九臯輅宜蒙陰和之應得及羽儀之時徽於是辟爲文學從事引與相見大善友之徙部巨鹿遷治中別駕呂虔傳虔遷徐州刺史請瑯琊王祥爲別駕民事一以委之世多其能任賢白帖呂虔爲刺史有佩刀相者以爲三公服虔乃贈別駕王祥曰苟非其人刀或有害以卿有公輔之量故相與之晉書王祥傳祥漢末遭亂扶母弟覽避地廬江隱居三十餘年不應州郡之命母終居喪毀瘁杖而後起徐州刺史呂虔檄爲別駕祥年垂耳順固辭不受覽勸之爲具車牛祥乃應召虔委以州事於時寇盜充斥祥率勵兵士頻討破之州界淸靜政化大行時人歌之曰海沂之康實賴王祥邦國不空別駕之功廣州先賢傳董正字伯和南海人也時州治蒼梧郡張使君舉正三辟不就後更辟書正難重違州意從詣州使君聞已在途命書佐賫別駕從事假正正�俯就復上傳送本郡晉陽秋王沈檄唐彬爲治中別駕忠肅公亮匡救違闕盡規誨以納善不顯諫以自彰當朝正色焉晉書鄧粲傳粲少以髙潔著名與南陽劉驎之南郡劉尙公同志友善並不應州郡辟命荊州刺史桓沖卑辭厚禮請粲爲別駕粲嘉其好賢乃起應召北齊書崔伯謙傳伯謙字士遜博陵人父文業巨鹿守伯謙少孤貧善養母髙祖召赴晉陽補相府功曹稱之曰淸直奉公眞良佐也遷瀛州別駕世宗以爲京畿司馬勞之曰卿騁足瀛部已著康歌督府務殷是用相授周書柳慶傳慶以尙書都兵郎中兼雍州別駕廣陵王元欣魏之懿親其甥孟氏屢爲匈橫或有告其盜牛慶捕推得實趣令就禁孟氏殊無懼容乃謂慶曰今若加以桎梏後復何以脫之欣亦遣使辧其無罪孟氏由此益驕慶於是大集寮吏盛言孟氏依倚權戚侵虐之狀言畢卽令笞殺之此後貴戚斂手不敢侵暴有賈人持金二十斤詣京師交易寄人停止每欲出行常自執管鑰無何緘閉不異而失之謂是人所竊郡縣訊問主人遂自誣服慶聞而嘆之乃召問賈人曰卿鑰恆置何處對曰恆自帶之慶曰頗與人同宿乎曰無與人同飲乎曰日者曾與一沙門再度酣宴醉而晝寢曰主人特以病自誣非盜也彼沙門乃眞盜耳卽遣吏逮捕沙門乃懷金逃匿後捕得盡獲所失之金十二年攺三十六曹爲十二部詔以慶爲計部郎中別駕如故有胡家被劫郡縣按察莫知賊所鄰近被囚系者甚多慶以賊徒旣眾似是烏合旣非舊交必相疑阻可以詐求之乃作匿名書多榜官門曰我等共劫胡家徒侶混雜終恐泄露今欲首懼不免誅若聽先首免罪便欲來告慶乃復施免罪之榜居二日廣陽王欣家奴面縛自告榜下因此推窮盡獲黨與慶之守正明察皆此類也每嘆曰昔於公斷獄無私辟髙門可以待封儻斯言有驗吾其庶幾乎舊唐書狄仁傑傳仁傑以明經舉授汴州判佐時工部尙書閻立本爲河南道黜陟使仁傑爲吏人誣告立本見而謝曰仲尼云觀過斯知仁矣足下可謂海曲之明珠東南之遺寶薦授並州都督府法曹冊府元龜唐貞元時宰相齊抗奏罷州別駕元和後兩河用兵裨將立功得補東宮王府官朱紫淆並韋處厚爲相乃奏置六雄十望十緊等州悉補別駕由是流品澄別韋臯爲鳳翔判官權知隴州營田畱後徳宗幸奉天鳳翔兵馬使李楚琳殺張鎰以府城叛歸於朱泚隴州刺史郝通奔於楚琳先是朱泚自範陽入朝以甲士隨因爲鳳翔節度故隴州有盧龍之卒五百人而牛雲光爲之將雲光素事泚泚旣以兵圍奉天雲光因稱疾請臯爲帥將謀亂擒臯以赴泚臯將翟知之白臯雲光知事泄遂率其兵以奔泚及汧陽遇泚之家僮蘇玉將使於臯所蘇玉因謂雲光曰太尉旣爲天子矣今使我持詔以韋臯爲禦史中丞君可領兵士疾返韋臯若承命卽吾人矣如不受彼圖之無不濟矣乃反旗疾趨隴州臯迎勞之先納蘇玉受其命乃問雲光曰始不告而去今又來者何雲光曰前未知公心故前去今公旣受新天子命則復來願與公合力立功同生死耳臯應曰大使苟不懷詐請納器甲使城中人無所疑眾乃可入雲光以書生視臯且以爲信然乃屏戈甲臯卽受之乃納其眾明日臯伏兵宴雲光蘇玉並陳牛酒犒其卒卽就坐殺其卒斬雲光蘇玉首以殉事文類聚唐徳宗命盧峴爲渭州別駕知州事賜緋魚袋賞有功也山堂肆考唐南承嗣霽云子也歷施涪二州爲別駕柳宗元稱其服忠思孝無替負荷見雎陽廟碑宋史卞衮傳衮通判宣州淳化間上命采庶僚中廉幹者給禦書印紙課最仍賜實俸以旌異之衮與焉王嗣宗傳嗣宗通判河州太宗遣武徳卒潛察遠方事嗣宗械送京師因奏曰陛下不委任賢俊猥信此輩以爲耳目臣竊不取太宗怒其橫遣使械嗣宗下吏削秩會赦復官陳堯佐傳堯佐坐言事忤旨降通判潮州修孔子廟作韓吏部祠以風示潮人民張氏子與其母濯於江鱷魚尾而食之母弗能救堯佐聞而傷之命二吏拿小舟操网往捕鱷魚暴非网可得至此鱷弭受网作文示諸市烹之人皆驚異武進縣誌馬亮字叔明廬州合肥人至道中通判常州民有亡失官錢者籍其貲猶不足償妻子姻戚逮系至數百人亮悉縱遣之自償其錢與立約令如期償至期果盡輸所負羅處約使江東以亮治行聞擢知濮州山堂肆考趙昌言喜推獎後進時李沆通判澶州昌言謂其有臺輔之量表聞於朝宋史範諷傳諷通判鄆州時知州李迪貶衡州副使宰相丁謂戒使者持詔書促上道諷輒畱迪數日爲治裝祖行楊偕傳偕字次公少從種放學於終南山舉進士再調漢州軍事判官道遇術士曰君知世有化瓦石爲黃金者就偕試之旣驗欲授以方偕曰吾從吏祿安事化金哉術士曰子志若此非吾所及也出戶失所之名臣言行錄呂夷簡通判濱州人稱其才王旦嘗謂王曾曰此人異日與公對秉鈞軸曾曰何以知之曰以其奏請知之如不稅農具數事後卒與曾並相按夷簡嘗判濠通二州往河北按行水災還奏國家田器有算非所以重本也請除之因詔天下農器皆免算老學庵筆記晏安恭爲越州教授張子韶爲僉判晏美�人目之爲晏胡一日同赴郡集晏最末至張戲之曰來何晏乎滿座皆笑宋史王祜傳祜孫質通判蘇州州守黃宗旦少質嘗因爭事宗旦曰少年乃與丈人抗耶質曰事有當爭職也卒不爲屈宗旦得盜鑄錢者百餘人下獄治退告質曰吾以術鉤致得之喜見於色質曰以術鉤人寘之死而又喜仁者之政固如是乎宗旦�沮爲薄其罪廣東通誌齊唐字祖之山陰人天聖中第進士判南雄州會交趾進麒麟唐據史傳證其欺罔斥之眾服其博物後歷職方員外郎致仕宜春傳信錄屯田郎中李公衢明道中通判筠州爲性寬慈不擾民有婦人輸官絹以兩段縫合爲一匹吏執詣公公詢其故婦人曰官中催科限逼而夫逃竄貧無所出是以至此公惻然良久遣其婦人去紿主吏曰封絹於庫內俟支春衣下官自要他前官受秋租而吏恣取無藝公知之逐日入倉監視吏無所措其手筠人爲之語曰輸租不使錢賴有李屯田每出則人呼曰李佛子來矣廣東通誌林積字公濟龍溪人慶曆中循州判官廉勤方嚴嘗覆彊盜獄多平反忤部使者意初使者欲薦積因是止之積笑曰失一薦而活五十八人吾何憾焉鄭彜甫嘉佑中封州判官有惠政預知死日至期沐浴更衣面溪亭親督灑埽揮手指畫屹然立化僵如直木東軒筆錄丁寶臣守端州儂智髙入境寶臣棄州遁坐廢累年嘉佑末大臣薦得編校館閣書籍久之除集賢校理是時蘇采新得禦史知雜首采其端州棄城事遂出寶臣通判永州士大夫皆惜其去王存有詩云病鸞方振翼饑隼乍離韝蓋謂是也過庭錄李禹卿文正夫人兄也爲泗倅有才略禦下頗峻官吏怨之其侄嘗稛載貨物過境上稅官以狀聞意欲李放免持以爲訟李卽判曰系禹卿大功親並無稅物稅官如得奇貨將欲訟於上未及發李先追稅務官吏致獄曰吾五服內所當隱而監吏漏重稅耶各抵罪時楚有大獄屢易官讞翻覆累年不決上司委李李至於鞫案中取事令吏問白犯者慟哭伏辜山堂肆考�弼從王曾辟通判鄆州時趙元昊反弼上疏陳八事議者以爲有宰相之器遂召還宋史陳瓘傳瓘字瑩中中甲科僉書越州判官守蔡卞察其賢每事加禮而瓘測知其心術每欲遠之屢引疾求歸章不得上神宗本紀熙寧二年八月乙巳殿中侍禦史孫昌齡以論新法貶通判蘄州兪汝尙傳汝尙字退翁擢進士第熙寧初簽書劍南西川判官趙抃守蜀以簡靜爲治每旦退坐便齋諸吏莫敢至惟汝尙來輒排闥徑入相對淸談竟暮周惇頤傳惇頤初爲合州判官部使者趙抃惑於譖口臨之甚威惇頤處之泰然通判虔州抃守虔熟視其所爲乃大悟執其手曰吾幾失君矣今而後乃知周茂叔也山堂肆考歐陽修知潁州呂公著爲通判爲人有賢行而深自晦默時人未甚知後修還朝力薦之由是漸見擢用東軒筆錄有朝士陸東通判蘇州而權州事因斷流罪命黥其面曰特剌配某州牢城黥畢幕中相與白曰凡言特者罪不至是而出於朝廷一時之旨今此人應配矣又特者非有司所得行東大恐卽攺特剌字爲準條字再黥之頗爲人所笑後有薦東之才於兩府者石參政聞之曰吾知其人矣得非權蘇州日於人面上起艸者乎張鑄河北轉運使緣貝州事降通判太平州是時葛原初得江東西提點銀銅坑冶欲薦鑄而移文取其腳色鑄不與但以詩答之曰銀銅坑冶是新差職比催綱勝一階更使下官供腳色下官蹤迹轉沈埋卻掃編歐陽文忠公爲滑州通判有祕書丞孫琳者簽書判官事自言頃被差與崇儀副使郭咨均肥鄕縣稅嘗創爲千步方田法公私皆利簡當易行未幾召入爲諫官會朝廷方議均稅因薦琳咨使試其法詔從其請起自蔡州一縣以方田法均稅事方施行而議者多言不便遂罷後秉政適復有旨置均稅司命官分均陜西河北稅命下兩路騷然民爭斫伐桑棗逃匿又羣訴於三司者至數千人公復上疏請罷之且言均稅一事本是臣先建言聞今事有不便臣固不敢緘默也事亦尋寢宋史蘇軾傳軾貶惠州又貶瓊州別駕居昌化昌化故儋耳地非人所居初僦官屋以居有司猶爲不可軾遂買地築室儋人運甓畚土以助之廣東通誌吳羣番禺人紹興壬戌以員外郎出判瓊州時海寇竊發羣捐俸立城堡以禦之峒黎爲亂單騎詣壘開諭利害遂戢兵歸耕宋史劉�傳�紹興二十七年進士累遷通判潭州王佐爲帥負其能盛气以臨僚吏�約以中道多屈而攺爲及陳峒反所擒賊多�計策帥上其功曰簽判宜居臣上汪應辰傳應辰謫判袁州時丞相趙鼎死朱崖扶喪過郡應辰爲文祭之曰惟公兩登上宰皆值艱危之時一斥南荒遂爲死生之別事已定於蓋棺恩特崇於歸骨吏付之火其子借三兵以護行道出衢州章傑爲守希秦檜意指應辰爲阿附爲死黨符移訊鞫徧搜行橐求祭文不可得事乃寢王十朋傳十朋擢對策第一授紹興府簽判旣至咸以書生易之十朋裁決如神吏姦不行黃震傳震出判廣徳軍初孝宗頒朱熹社倉法於天下而廣徳則官置此倉民困於納息至以息爲本而息皆橫取民窮至自經人以爲熹之法不敢議震曰不然法出於堯舜三代聖人猶有變通安有先儒爲法不思救其獘耶況熹社倉法歸之於民而官不得與震爲別買田六百畝以其租代社倉息約非凶年不貸而貸者不取息廣東通誌馬晞驥新會人持國之子淳熙七年進士判肇慶府畱心佐政有潛以奇硯獻者晞驥謝之曰此非暮夜金但吾職貳郡當飲水自勵何敢以長物污家聲耶其人�而退金史張奕傳奕字彥微其先澤州髙平人以蔭補官仕齊爲歸徳府通判齊國廢齊兵之在郡者二萬人謀爲亂約夜半舉燎相應奕知之選市人丁壯授以兵結陣扼其要巷開小南門以示生路亂不得作比明亡匿略盡擒其首惡誅之後五日都統完顏魯補以軍至歸徳欲根株餘黨奕以闔門保郡人無他遂止行臺承制除同知歸徳尹元史楊景行傳景行字賢可吉安太和州人登延佑二年進士第授贛州路會昌州判官會昌民素不知井飲汲於河流故多疾癘不知陶瓦以茅覆屋故多火災景行教民穿井以飲陶瓦以代茅茨民始免於疾癘火災豪民十人號十虎干政害民悉捕置之法乃創學捨禮師儒勸民斥腴田以�士弦誦之聲遂盛調永新州判官奉郡府命核民田租除�宿獘姦欺不容細民賴焉蘇州府誌張顯祖泰定元年爲吳江州判官重建長橋撤去木柱鼎新爲竇六十二每竇用鐵鐍八條長十三尺重四斤仍市桫枋於水底築址以防傾圮畢功宴犒工人甚厚武進縣誌鄭云翼至元間爲常州路判官先是宋徳佑乙亥毗陵被屠僅餘婦女嬰兒四百城內外積骸井池溝塹皆滿云翼捐俸收枯骨瘞於邑東孝仁鄕之周巷秦淮龔�作義冢記趙文敏孟俯隸書石刻尙存袁徳麟字彥祥益都人至正間爲常州路判官創城東倉徙呂城舊倉於無錫以便委輸遇水旱賑給多方民賴全活常州漕渠舊貫城東民廬水淺舟膠則晝夜喧闐爲邑病徳麟浚城南外渠九里以分行舟公私利之去任人思其徳爲立碑廣東通誌黃名善洪武初髙州通判四年賊黨羅子仁劫奪府印逼名善附之名善罵賊不絕賊怒執之至霞垌新營遂遇害後子仁被雷州衛遣千戶黃靑擒而斬之獻徵錄明初兪允字嘉言華亭人也以禮部主事謫判長沙未至會道病暴卒已而復蘇先是允病旣革以易簀待櫬於沙門七日矣忽有醫者貿藥而至或戲之曰寺有死者可復生否曰可入取靑囊一粒納允口中有頃得嘔數聲竟起不死於是家人大喜競以金帛酬醫醫無所受詢其姓名亦不答也第雲長沙有白鶴大仙廟盍往修之俄失所在眾皆駭然然後知其爲白鶴仙神也或以問允允始爲言疇昔事謂我實神遊其地而未嘗死也往而復還而未嘗生也及至官訪之果得白鶴廟重建焉允蓋儒而自托於仙者鄭述字季述蒲田人永樂中進士正統初通判惠州勤於其職監司檄委叢集無弗辦者先是民居茅茨竹椽述令民陶瓦構材爲棟宇環之以堵身往督勸賞其先就者不贍則賑給之自是無火患邑人吳髙曰唐宋璟刺廣之政也推南雄知府太平府誌劉進字文叔河南光州人景泰五年任通判學老性純歷三載以能稱將奏績於部軍民慮遷擢去遮道保畱臺使俾復治以慰人望天官嘉其卓行遷太僕寺丞賜敕進階獻徵錄明譚讓爲南昌通判職綱稅糧一切謝賄賂寢包代賀表京師舟將發投金甚眾悉命吏投水中人競网取之爭多寡訟官於是人知讓有異政攺衢州通判政務尙嚴厲夜有書廨壁者曰虎豹在山雷行於天人宜自度不可犯譚譚顧視笑曰爲政不能使民無犯而使不可犯耶更治簡緩民愈稱順濟南府誌楊邦相靑城人正徳己卯舉人授漢中府通判淸而有守富民某扞罔伺邦相他出饋稻一囊匿金其中歸卽取金還之置諸法漢中父老爲立生祠升懷慶府同知廣東通誌符錫新諭人嘉靖三年判韶州翁源賊李英誘九連山劇寇千五百人流劫境內遠近震駭錫督兵會討大破之獲李英郡中驛傳科擾遂議徵銀髮驛至今便之十七年以太僕丞擢知本府廣西通誌徐南金字體幹丰城人嘉靖間判桂時年未三十見者憚其英敏比臨事不妄發上下翕然以爲凝重靖江諸軍校熒惑王聽錢侍禦嶪捕置之法其黨或遁或匿錢去後又還府惡氛熾甚南金廉其狀遣官卒就府中縛出以狀列奏命刑科王給事中國楨刑部張員外祉錦衣衛千戶某按其罪株連景附多所逮訊府中官校爲之一空三使歸覆奏亡異報下侍禦朱有孚枷其黨露立市逾日死自後無敢指稱侍衛親近陵暴其國人者濟南府誌安科泰安人嘉靖丙午舉人任鎭江府通判江寇周至廉率眾作亂水道梗塞科逆戰獲之升河南陜州守渡江見大炬百餘往來江岸隱隱有哭聲科禱曰年來倭夷犯順江北將士陣亡者多爾欲仗我歸籍耶果爾登我舟禱畢羣炬隨舟得渡其精誠格鬼神如此武進縣誌呂應期章丘人由舉人通判常州嘉靖己亥郡大災應期𨿽職催科然悉心撫字饋遺供例革之殆盡攝無錫令並公宴罷之視鹺政不收商人開引錢其修潔如此獻徵錄嘉靖間朱光霽爲重慶府通判謠頌滿道聲望大起有僉事發銀買簪時光霽視府篆遂持銀入白曰通判自幼但知讀書未嘗造簪也僉事且怒且�而寢嘉靖間劉容字汝大通判黃州單車赴任布袍蔬食不殊寒士風廉平之譽孚於上下黠吏悍卒相戒斂戢時景王柩回京中使僕從橫甚兩臺以下凜凜惟懼獲譴容力任之中貴人素聞其名持其靑袍嘆息嚴諭其下無所擾巡撫徐君謂所屬曰吾儕疾閹宦如讎畏之如虎每每激而取禍睹劉別駕良愧矣太平府誌郭大綸錦衣衛籍山東博興縣人隆慶間以進士任通判淸廉多惠政歷署三邑事民戴之若父母相率謠云郭君若去天無眼黃犬重來地沒皮黃指郡守泮也廣東通誌髙守謙臨安舉人萬曆二年通判惠州職督捕時寇初平餘黨復熾守謙行縣募家兵自隨屢馘賊上司稱能委永安篆爲招徠流民度地以居披艸墾土常廢寢食見白骨拾而掩之閱五月疲瘁卒於官民追思之武進縣誌趙堪寧海人萬曆間通判常州嘗督修郡城視如家事旦暮程督功巨而力省費僅六千餘金巖城屹然迄今無毀泐會攝武進當校士堪北人又以貢起家或用爲疑竟試才士無一遺者所拔士如龔三益陳睿謨皆相繼取髙第始服其知人云尋擢知昌平州彰徳府誌牛任大字幹所萬曆二十二年選貢任夔州通判甫三月卽以彊幹總運皇木數萬蔽江而下至天津汐颶飄沒幾半屬吏惶懼無措任大從容禱神次朝大木溯潮而上多元時所貢楠也表奏神宗大悅特簡代州知州適叛軍掠境兵巡某曰代稱天下精銳處今臥貉子過且狂逞老羆當道之謂何任大奮兵剿滅後拂衣歸

郡判部藝文二詩

送李判官赴東江

唐王維聞道皇華使方隨皂蓋臣封章通左語冠冕化文身樹色分楊子潮聲滿富春遙知辧璧吏恩到泣珠人

送懷州吳別駕

岑參灞上柳枝黃壚頭酒正香春流飲去馬暮雨濕行裝驛路通函谷州城接太行覃懷人總喜別駕得王祥

送程劉二侍郎兼獨孤判官赴安西幕府

李白安西幕府多材雄喧喧惟道三數公繡衣貂裘明積雪飛書走檄如飄風朝辭明主出紫宮銀鞍送別金城空天外飛霜下蔥海火旗云馬生光彩胡塞淸塵幾日歸漢家艸綠遙相待

贈田九判官

杜甫崆峒使節上靑霄河隴降王款聖朝宛馬總肥春苜蓿將軍只教霍嫖姚陳畱阮瑀誰爭長京兆田郎早見招麾下賴君才並入獨能無意向漁樵

送洪州李別駕之任

郎士元南去秋江遠孤舟興自多能將流水引更入洞庭波夏口帆初上潯陽雁正過知音在霄漢佐郡豈蹉跎

送榮別駕赴華州

皇甫冉直到三峯下應無累日程髙車入郡捨流水出關城艸色田家回槐陰府吏迎還將海沂詠籍甚漢公卿

有懷重送斛斯判官

杜牧蒼蒼煙月滿川亭我有勞歌一爲聽將取離魂隨白騎三臺星裏拜文星

送張侍禦赴郴州別駕

耿湋佐郡人難料分襟日復斜一帆隨遠水百口過長沙明月江邊夜平陵夢裏家王孫對芳艸愁思杳無涯

送陸判官防秋

周賀匹馬無窮地三年逐大軍算程淮邑遠起帳夕陽曛瀑浪行時漱邊笳語次聞要傳書札去應到磧東云

上兪許二判官

釋貫休近拋蓑笠者急善遇休明未省親宗伯焉能識正聲病容經夏在嶽夢入秋並無限林中意今逢許郭傾

送龐僉判

宋王安石北都兩去不辭勤仕路論才回出羣一相開藩嘗負弩三年通籍更從軍淸談猶得當時事遺愛應從此日聞我憶荊溪山最樂看君摩翮上靑雲

送文學士倅�州

前人文翁出治蜀蜀士始文章司馬唱成都嗣音得王揚犖犖漢守孫千秋起相望操筆賦上林脫身選爲郎擁書天祿閣奇字校偏傍忽乘駟馬車牛酒過故鄕時平無諭檄不訪碧雞祥問君行何爲關隴正繁霜中和助宣布循吏綴前芳豈特爲親榮區區誇一方

送曾仲錫通判如京師

蘇軾邊城歲暮多風雪彊壓春醪與君別玉帳夜談霜月苦鐵騎曉出冰河裂斷蓬飛葉捲黃沙祇有千林松花應爲王孫朝上國珠幢玉節與排衙左援公孝右孟博我居其間嘯且諾僕夫爲我催歸來要與北海春水爭先回

送張恕朝奉南京僉判二首錄

一首

蘇轍楚蟹吳柑初著霜梁園官酒試羔羊老如計相非無齒淸似畱侯未卻糧杖履稍通賓客過殽蔬要遣子孫嘗詔書委曲如公意幕府新除朱紱郎

送朱郎中壽昌通判河中府

蘇頌詩詠凱風以成孝子志鄭人復君母傳稱能錫類中郎常有懷生不識所恃登朝𨿽厚祿當食每忘饋念昔鞠育勞嗟今出處異倚門豈不待兩求終莫致乳烏思反哺哀鳴自垂翅百艸搖春暉寧無謝生意灑血向穹壤解組出臺寺馳驅咸雍郊歷訪經行地至行感神明精神通夢寐悠悠大道傍親息忽相值紫綬拜北堂白頭歸長嗣悲忻敍契闊恍如隔生事四紀世路殊一朝版輿侍玆事昔未有聞此共驚喟帥守爲之言詔趣還官次當年二千石寵名非所利仕或便鄕關安用竹符使蒲中母家近自屈爲倅貳受命慰慈顏騰裝愜歸思旣徇報徳心亦安效官智觴以萬壽薦衣成五彩戲無復興寒泉何須賦大隧令人及聖善孝慈兩不匱贈言述髙風庶用激忠義

別兪公任通判

陳造房陵望毗陵計捨六十餘今我從遠役羨君方逸居勞逸不足道會合嗟愈�向來江南北二年能幾書殘山剩水地詩題當不虛得句茹不吐思君定愁予�江日千里豈無紅尾魚交情儻未忘與問今何如

送張倅

孔平仲淸若冰壺斷若金孜孜長見卹民深三年佐郡神明政一旦歸朝父老心遺愛海波無斷處去思秋色有餘陰臨行曲爲畱旬日少慰攀轅淚滿襟

途次金陵訪同年沈玉判官

祖無擇數載天涯別年來不定居扁舟忽相值孤抱信何如公幹猶多病孝先仍懶書人生從坎壈客意且躊躕淡薄市橋酒鮮肥江岸魚可來同飲食勿笑此蕭�

畱別蘇仁仲通判

周必大公才豈合尙題輿天遣寒儒此曳裾午夜燈光曾共賞三春樂事未全�尊前窈窕傳新唱耳畔瀾�聽異書此別不須勤怨惜君王日日問嚴徐

送人通判洪州三

首

前人朝集分五載前衝泥各上浙江船如今再贈城南柳依舊黃梅夜雨天花發河橋政早成策勛恩擢佐藩臣雞翹豹尾他年從且作銀章第一人南浦飛雲繞棟桴西山爽气入魚須公庭散吏文書盡許我他時解榻無

送聶士友通判上印入朝

楊萬里君家樞相扶天極气淩霜雪忠貫日史家有筆嘆無人今有此人無此筆君侯名家千里駒拱璧盈尺徑寸珠合登淸廟薦六瑚合參豹尾隨屬車胡爲小緩雲間翮朅來螺浦分風月開軒不與俗客談明月淸風入牙頰只今上印去朝天玉筍春風催綴班相門有相君勉旃淩煙再寫進賢冠

送王恭父監丞倅同州

前人淡墨掄魁正少年蓬山璧水得詩仙集賢學士看文筆國子先生費酒錢濯錦江頭頻入夢桃花水面送歸船平分風月眞聊爾不日來朝尺五天

送楊通判

葉適花稀讓林稠苗�與田遠共欣永日寬更笑餘寒褊窮閻多樂事粲粲翠幄展惜君盍少假忽泛江流緬三年綱紀地一意圭玉琬臞儒道義深傲吏威稜淺山鞋蠟已就畫筆枯未吮不上雁蕩峯何由寄髙蹇

送包通判兼寄滕季度

前人風雨逍遙地排衙印簏新鈿車分路闊寶瑟聽歌頻燈市曉侵月花田晚占春卻過張翰宅方信有閒人

送袁校書赴湖州別駕

崔與之奎璧光芒久聚東奏篇入獻大明宮�中抱負經綸業筆下鋪張造化功四海髙名如日揭一襟和气與春融誰知正大傳家學惟有擎拳體國忠華踐峻登羣玉表淸修屹立急流中校讎正對靑藜月關浹俄分畫戟風自喜合簪方衮衮不堪分袂太��送君悵望雲帆別顧我雕殘雪鬢蓬戢羽孤棲憐病鶴脫身髙舉羨冥鴻星躔已應魁三象天路須知尺五通若水臘前新蟻綠橘洲霜後巨螯紅淸談岸幘聊遊戲獻納歸班萬口同

送宋子華通判長沙

呂祖謙騷人故悲秋九辧播三楚宋公舊題壁文彩照潭府千載得君侯遙遙接華緒還當初秋天又進湖湘櫓當家多勝事此役可兼取江山日日新一若相勞苦木脫獻羣峯云生失前浦況持別乘權光華動徒旅元戎下分庭百吏羣趨廡後車載仁風習習被南土預知潢池盜無復驚枹鼓政當勸賣劍不必禁挾弩入獻有吁謨論賞駢圭組臨分一杯酒不爲離愁舉

山中奉寄通判楊宗博

嶽珂多病山中客無人傍酒�與猿分橡子爲鹿長禾孫白晝雲歸屋黃昏雨打門忽懷楊別駕煙靄隔重閽

餞魏州判鵬舉

卲桂子松下吟哦幾唱酬卻攜螃蟹餞監州穩挑書擔去環碧頻寄詩筒來雪舟異姓弟兄千里月故山泉石一天秋葛峯隱者如相問爲道瓜侯已白頭

送余嘉賓赴常寧州判官

元陳旅家在洞庭左舟行湘水間湍流多度竹石聳不依山野郭看花出州田載稻還舊聞官事少幽興轉相關

進士張於髙得�州判官歸成都

揭傒斯�竹山前負弩迎去年曾是一書生天寒劍閣猶車馬雪滿繩橋正甲兵卽恐徵求民力竭莫將憂患客心並六千餘里關河路不盡深期遠別情

送明原道南丰判官

貢師泰日華西轉萬年枝記得甘泉奏賦歸佩馬新迎州倅節緋魚舊賜從臣衣詩成江驛梅花瘦酒醒山城蕨菜肥爲謝南丰舊詩友白鷗春夢繞苔磯

陪湖州田府倅采茶行春

華廉聯騎東風踏早霞堯山雨過梵王家老僧下榻延佳客童子開軒埽落花竹外披云尋嫩筍茶邊和露摘新芽髙情重惜春多好爭出佳篇詠物華

池州通判權州事趙公

劉塤若人作何狀立節乃殊偉人言此蜀珍位卑名未起坐分秋浦月攝此千里寄沙頭風色惡寒城凜弘峙吾聞開關迎棄遁亦復恥玆惟城郭臣大義我知己間道走帛書灑血別玉季細君絕可人雙飛同一死南八彼男兒此婦乃知此骨朽香不廢吾詩當靑史

送顧倅之錢塘

明髙啟之官卽勝遊送別漫多愁艸色荒宮燕槐陰遠驛騶湖通朝汲井潮動夜眠樓早向臨平過荷花已欲秋

送葉判官赴髙唐時使安南還

前人銅柱崖前使節過貢隨歸騎入京多一官暫遣陪成�片語曾煩下趙佗曉拜賜衣辭絳闕秋催徵棹渡黃河政余好賦登臨詠聞說州人最善歌

與先復初判官

劉三吾左身痿痺耳仍聾近被刀傷更怯風亦有將軍憐杜甫豈無髙弟念王通敝廬謾枉過朝使束帛終難起病翁欲涉湘江采蘅芷美人遙隔暮雲中

雪夜鄧州顧別駕送至丹江有詩見贈賦答

盧楠寂寂丹江夜色空風塵郡國嘆飄蓬豈無佐吏同殷浩惟有中郎識顧雍雪霰微茫漁火外星河搖落戍樓東憐君尙策靑絲騎卻與山陰訪戴同

送陸別駕之安州

吳子孝作吏本三畿盧溝葉亂飛秋風吹易水寒雨灑徵衣戍火鄰邊障原霜見獵圍陸機吟興好還喜簿書稀

送淩應賢判常徳

曹世盛雄郡開南紀行旌出北燕別憐孤館夕交憶故鄕年曉月沈平楚春山帶遠煙離魂與孤雁共逐洞庭船

送張徳常之松江判官

余詮萬匯涵濡雨露中百年文物倏飄蓬鱸魚獨擅吳中美驥足寧如冀北空肝膽幾時酬楚國裏閭從此變王風吳淞江水秋無底好與使君襟抱同

送瀘州判官孫彥博

管訥新除貳守向瀘川西上長江萬里船行李莫辭爲客遠判花正喜得君賢官鹽歲汲千家井火米時收五月田緩帶從容有佳興寄詩細寫薛濤箋

送張虞部謫常州別駕還婺覲省

汪道昆謫去應吾道流言亦世情聖朝仍得罪郎署早知名落日梁溪棹平蕪縠水城秋風回首地淚灑逐臣纓郡判部雜錄

