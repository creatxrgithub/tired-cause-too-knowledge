

構陷部總論書經

泰誓中朋家作仇脇權相滅

傳臣下朋黨爲仇怨脇上權命以相誅滅疏

正

義曰小人好忿天性之常臣下朋黨共爲一家與前人並作仇敵姦宄之臣脇於在下假用在上之權命脇之更相誅滅也周禮

秋官士師掌士之八成八曰爲邦誣

訂義

鄭鍔曰是者誣以爲非曲者誣以爲直變亂黑白使事無不失實是爲邦誣冊府元龜

憲官誣罔夫職司邦憲位振朝綱則必篤之以嚴明守之以正直行之以禮奉之以仁故法靡不通事無不舉若乃誣妄以肆其意髙下以快其心或以報仇讎或以伸怨憾或構讒以成其罪或邀寵以重其法無辜受禍因私被戮夫如是苟逃人患必致天誅士君子束髮從官出身事主可不鑑於斯而已夫

內臣誣構害政之大者莫甚於誣構之徒若髦俊之士生值昭世秉介石之操遇知己之君則讒間之言無從而入伊譖人者自貽其咎旣露彼姦狀復罹其顯戮繇是勵忠臣之志快天下之心蒼黔以之安皇基以之固也如其出於季世得肆巧言惑旒冕之聰明陷棟梁之賢哲國家由之喪敗億兆以之塗炭故小雅之詩曰萋兮菲兮成是貝錦又曰讒人罔極交亂四國覽之編次得不爲之痛心哉

陪臣構患釁勇嗇禍斯爲小人掩義隱賊謂之凶徳乃有務逞己欲罔顧時艱崇飾詖辭專任小智騁彊辯之策激怒所趣肆威寵之勢斂怨於下至有離天族猜阻臣節煽惑有漸翻覆靡常承間隙而率作因觖望而交構外虞莫禦內蠱攸興實啟厲階豈思敗類湯止沸而寧息火燎原而莫向亂是用長職此之繇亦有始謀不臧矯枉過正欲滌蕭墻之禍終掇無名之舉用殄厥族其可悲矣

傾險言僞行僻色厲內荏傾險之謂也故不畏不義著之於前聞難養難近垂之於往典蓋人稟五行之秀最萬物之靈守正不回去惡務本斯可謂之君子矣乃有疾賢務進附勢取容乘隙以爲姦掠美以沽譽或縱其關說之辯或極其諂諛之態或構之飛語以害忠良或置之深文以執仇怨以致翻覆靡定計數叵測爲鬼爲蜮如溪如壑歷代而下實繁有徒非聰明睿哲之主安能察而遠之哉大學衍義

憸邪罔上之情宋寺人惠墻伊戾爲太子內師而無寵楚客聘於晉過宋太子請野享之公使往伊戾請從之公曰夫不惡女乎對曰小人之事君也惡之不敢遠好之不敢近敬以待命敢有二心乎臣請往也至則欿用牲加書徵而騁告公曰太子將爲亂旣與楚客盟矣公曰爲我子又何求對曰欲速公使視之則信有焉問諸夫人與左師則皆曰固聞之公囚太子乃縊而死公徐聞其無罪也乃烹伊戾臣按甚矣宋平公之暗也初伊戾之請從太子以享客也公固知太子之惡之矣及設詐以陷太子乃信之而不疑夫欿牲加書誰不能爲平公聞之逆折其姦而戮之上也徐究其妄而罪之次也乃遽用其言以囚太子使不得自直而死太子君之貳也而輕之若是可乎後𨿽能烹讒者亦無益矣詩所謂君子不惠不舒究之殆是之類歟宋寺人柳有寵太子佐惡之華合比曰我殺之柳聞之乃坎用牲埋書而告公曰合比將納亡人之族旣盟於北郭矣公使視之有焉遂逐華合比臣按坎牲埋書伊戾以之誣太子痤矣寺人柳又用之以誣華合比焉使三尺童子嘗誤聽於前猶必省悟於後而平公又信之以逐合比區區小數隨用輒驗非爲讒者之工乃聽者之不聰也我朝仁宗時元昊撓邊邊臣有欲間其驍將者乃陳牲酒於野若聞其將之死而祭之者祝辭具述交通之由而悼其不遂元昊邏者至則委而去之是亦坎牲加書之類其術至淺也元昊黠鹵且墮吾邊臣之計疑其將而殺之況平公乎臣故並著之以明讒臣之譖敵國之間用智略同人主皆不可以弗察也楚子之在蔡也生太子建及卽位使伍奢爲之師費無極爲少師無寵焉欲譖諸王曰建可室矣王爲之聘於秦無極與逆勸王取之楚夫人嬴氏至自秦無極言於楚子曰晉之伯也邇於諸夏而楚僻遠故弗能與爭若大城城父而置太子焉以通北方王收南方是得天下也王說從之故太子建居於城父明年無極又言於楚子曰建與伍奢將以方城之外叛王信之問伍奢對曰君亦過多矣何信於讒王執伍奢太子建奔宋臣按費無極以無寵之故而譖太子其始則勸平王爲納室焉旣娶秦女矣又勸王自納焉父子之疑隙旣開又勸大城城父而置太子以通北方焉此卽驪姬二五出申生居曲沃之故智也父子之勢隔而情不通且其居近北方可以交通齊魯於是以叛譖之而並及伍奢焉其搖之有漸其發之有機平王之心往往以爲忠於己而不知奪子之室曾鳥獸之不如無罪殺子又虎狼之弗若皆無極實陷之也伍奢旣死子員奔吳卽啟異時入郢之禍昭王出走楚國幾亡又無極實基之也嗚呼讒人之患一至此哉楚郤宛直而和國人悅之鄢將師爲右領與費無極比而惡之令尹子常賄而信讒無極譖郤宛焉謂子常曰子惡欲飲子酒又謂子惡令尹欲飲酒於子氏子惡曰我賤人也不足以辱令尹令尹將必來辱爲惠已甚吾無以酬之若何無極曰令尹好甲兵子出之吾擇焉取五甲五兵曰置諸門令尹至必觀之而從以酬之及饗日帷諸門左無極謂令尹曰吾幾禍子子惡將爲子不利甲在門矣子必無往令尹使視郤氏則有甲焉不往召鄢將師而告之遂攻郤氏且爇之子惡自殺盡滅郤氏之族黨殺陽令終與其弟完及佗與晉陳及其子弟楚郤宛之難國言未已進胙者莫不謗令尹沈尹戍言於子常曰夫左尹與中廏尹莫知其罪而子殺之以興謗毀至於今未止夫無極楚之讒人也人莫不知喪太子建殺連尹奢屏王之耳目使不聰明不然平王之溫惠共儉有過成莊無不及者所以不獲諸侯邇無極也今又殺三不辜以興大謗幾及子矣子而不圖將焉用之吳新有君疆場日駭楚國若有大事子其危哉知者除讒以自安也今子愛讒以自危也甚矣其惑也子常曰是瓦之罪敢不良圖九月子常殺費無極與鄢將師盡滅其族以說於國謗言乃止臣按費無極之陷郤宛也豈不冤哉郤宛未嘗欲飲子常子常未嘗欲就郤氏以飲也鑿空造端締怨梯禍旣勸以甲兵獻子常又從而讒之帷兵在門有實可驗子常安得而不信諸三族無罪而誅由無極一言以陷之也嗚呼酷哉善乎沈尹戍之言也曰屏王之耳目使不聰明夫人君之耳目本自聰明讒人翳之於是耳不得聞天下之利害目不得睹天下之是非塊然孤立若聾瞽然斯語也豈獨無極哉古今讒人之害此一語足以蔽之矣衛侯占夢嬖人求酒於大叔僖子不得與十人比而告公曰君有大臣在西南隅弗去懼害乃逐大叔遺遺奔晉臣按大臣重任也卜夢賤工也以大臣之重而爲賤工者私求弗獲假卜夢以傾之足以知衛侯之不明也其後漢孝武時丘子明之屬以卜筮射蠱因公行誅恣意所爲以破滅聞者不可勝數近世亦有郭天信之流受賂薦人至於卿相蓋其托卜筮也若出於無心而不知其實有心也嗚呼戒哉鄒忌爲齊相田忌爲將不相悅公孫閈謂鄒忌曰公何不爲王謀伐魏勝則君之功也戰不勝田忌不進戰而不死曲撓而誅鄒忌以爲然乃說王使田忌伐魏三戰三勝鄒忌以告公孫閈閈乃使人操十金卜於市曰我田忌之人也吾三戰三勝聲威天下欲爲大事吉否卜者出因令人捕卜者驗其辭於王前田忌遂走臣按公孫閈此謀可謂淺矣豈有謀叛其君而卜於市者哉威王明主也儻田忌出而與辯其事必直而鄒忌屈矣何走之遽耶夫讒巧多端惟以理察之則其誣可以坐照不然未有不墮其欺者北齊尙書右僕射祖珽勢傾朝野咸陽王斛律光惡之見必遙罵珽聞而怨之女侍中陸令萱子穆提婆嘗求牧田於帝光又爭之不與由是祖穆皆怨之光性節儉不好聲色罕接賓客杜絕饋餉不貪權勢每朝廷會議常獨後言言輒合理行兵營捨未定終不入幕身不脫介冑常爲士卒先結髮從軍未嘗敗北深爲鄰敵所憚周勛州刺史韋孝寬密爲謠言曰百升飛上天明月照長安又曰髙山不推自崩槲木不扶自舉令諜人傳之於鄴鄴中小兒歌之於路珽因續之曰盲老公背受大斧饒舌老母不得語使其妻兄鄭道蓋奏之帝以問珽珽與陸令萱皆曰實聞有之珽因解之曰百升者斛也盲老公謂臣也與國同憂饒舌老母似謂女侍中陸氏也且斛律累世大將明月聲震關西威行突厥謠言甚可畏也遂召光入殺之血流於地�之迹終不滅周主聞光死爲之大赦後六年周滅齊臣按周之與齊實爲敵國周有韋孝寬齊有斛律光皆名將也然是時周主方明賢能效職齊君昏暴政出多門陸令萱以保母用事於內祖珽以憸邪弄權於外而穆提婆者令萱之子也表裏交煽肆爲姦利斛律光以忠勞自奮實深嫉之於是珽與提婆皆切齒之矣韋孝寬之謠所以傾光也傾光所以傾齊也敵國相傾末世常態而珽等又從而傾之是自傾其國也光死而周爲之大赦蓋曰莫予毒也已讒邪之臣殺忠良以資敵國而庸君昏主一不之察可勝嘆哉光之死才六年而周滅齊非周能滅之髙緯君臣實自滅也臣前嘗論讒臣之譖敵國之間用智略同不可不察此一事而二者故俱錄之以爲千載之戒

構陷部藝文一

黨錮列傳序節

後漢書孔子曰性相近也習相遠也言嗜惡之本同而遷染之塗異也夫刻意則行不肆牽物則其志流是以聖人導人理性裁抑宕佚愼其所與節其所偏𨿽情品萬區質文異數至於陶物振俗其道一也叔末澆訛王道陵缺而猶假仁以效己憑義以濟功舉中於理則彊梁褫气片言違正則�臺解情蓋前哲之遺塵有足求者霸徳旣衰狙詐萌起彊者以決勝爲雄弱者以詐劣受屈至有畫半策而綰萬金開一說而錫琛瑞或起徒步而仕執珪解艸衣以升卿相士之飾巧馳辯以要能釣利者不期而景從矣自是愛尙相奪與時回變其風不可畱其敝不能反乃漢祖杖劍武夫興憲令寬賒文禮簡闊緒餘四豪之烈人懷陵上之心輕死重气怨惠必讎令行私庭權移匹庶任俠之方成其俗矣自武帝以後崇尙儒學懷經協術所在霧會至有石渠分爭之論黨同伐異之說守文之徒盛於時矣至王莽專僞終於篡國忠義之流恥見纓紼遂乃榮華丘壑甘足枯槁𨿽中興在運漢徳重開而保身懷方彌相慕襲去就之節重於時矣逮桓靈之間主荒政謬國命委於閹寺士子羞與爲伍故匹夫抗憤處士橫議遂乃激揚名聲互相題拂品核公卿裁量執政婞直之風於斯行矣夫上好則下必甚矯枉故直必過其理然矣若範滂張儉之徒淸心忌惡終陷黨議不其然乎

李逢吉元稹牛僧孺李宗閔楊嗣復傳贊

唐書贊曰夫口道先王語行如市人其名曰盜儒僧孺宗閔以方正敢言進旣當國反奮私暱黨排擊所憎是時權震天下人指曰牛李非盜謂何逢吉險邪稹浮躁嗣復辯給固無足言幸主孱昏不底於戮治世之罪人歟

釋懷賦並

序

李翺

讀黨錮傳哀直道之多尢不容作釋懷賦其詞曰懷夫人之��兮歷晦蚤而傷離吾心直以無差兮惟上大其能知�何徳而必好兮忠何尢而甚疑彼陳詞之多人兮胡不去眾而訊之進盡言之不信兮退遠去而不獲弗驗實而考省兮固余道之所厄昔師商之親聖兮徳旣均而行革惟肝腸之有殊兮守不同其何責願披懷而竭聞兮道旣塞而已行路非險而不通兮人忘我而異情王章直而獄死兮李固忠而陷刑自古世之所悲兮矧末俗之衰誠哀貞心之潔白兮疾苗莠之紛生令農夫以手鋤兮反剪去乎嘉莖豈捐穢而語之兮詳瞪瞢而不肯聽欲釋去而不忍兮終畱滯亦何成當晨夕而步丘兮仰白日而自明處一世之若流兮何久求而傷情樂此言而自抑兮壯大觀於競生拔馨香之蘭兮樹蒿蔚以羅列斥通路而使蕪兮戀棘徑之中絕置春秋而徇心兮羌與此其奚別昔誓辭而約文兮期共死以皆居嗟所守之旣異兮乃汗漫而遺初心皓白而不容兮非市直而望利忠不顧兮立忌交不同而行棄悲夫不徇己而必仇兮諒非水火其可畏猥吾行之不然兮直愧心而懼義嘉山松之蒼蒼兮歲苦寒而亦瘁吾固樂其貞剛兮夫何尢乎小異欲靜默而絕聲兮豈不悼厥初之所志抑此懷而不可兮終永夜以歔欷

跋朱掾辯誣詩卷後

元黃溍人莫不有是非之心充是心也行於朝廷則爲公道發於士君子則爲公論公道廢而後公論興公論息則天理滅矣敬之以剛直取惄受誣而臺府爲別白是非以昭雪之朝廷之公道行矣奚以士君子之公論爲哉諸公猶嗟嘆之詠歌之而不已者非專爲敬之發也蓋將使在髙位而無是非之心滅天理窮人欲者聞敬之之事足以戒也敬之之事前序已詳玆故弗論獨論其所以不宜無傳庸俟夫觀人風者焉

酬徳賦有序

明盧楠

昔謝宣城作酬徳賦以報沈侯楠自庚子歲被誣系獄十年餘自分朽髊永絕人世趙王殿下憫然鋟楠四賦灑以睿藻用雪梧臺之冤壬子冬楠旣以上命平反乃如趙朝謝王哀其窮錫之珍饌肉藥寵隆渙汗天日疊耀方之宣城所感爲徳何如然神以理超情以文遣匪辭之麗斯焉取酬於是因謝名篇聊著鄙賦爾乃歲旣暮時將竭寒螿鳴流芳歇搖落州渚泬寥丘樊千里直視黯然銷魂情感�雞愁淒斷猿悵氛濁之褊狹馳淸想於天埏慨誇父之鄧林弔燭龍於昆侖�余馬兮扶桑枝涉余兮桂水湍拾江妃之明璫跨湘靈之翠鑾於是巖巘互起江河橫變封豕臥啼雄虺坐眄夙露傷足晨風瘁骭汨海濟以傾��淩風而鍛翰豈蒼蠅之點玉實萋菲之交煽囚圜土兮曳長纓俯冤頸兮泣吞聲仰飛鳥兮不可攀思日月兮何時明嘉虞卿之撰籍希黃霸之授經簡一閱而三嘆魂竟夕以九升志沈緬以�陶气於邑而塡膺揮思彤管裂衷竹素秋澀就章風謠托賦信陰陽之疊運韙虧盈之無愆將長號於帝閽賴造始於英藩偉神聖之授彩播天人之名篇涆瀝液以淫漓紛藻潤而芳妍振金碧之琳瑯照丹雘之斒斕羌云湧以霞駁倏龍變而鳥騫皎若淩天河窺織女云漢之章鏘若升淸廟聆師涓洞瑟之弦隮末伎於何李藉隆譽於謝田翼二京之可紹埒三都之並翾警司命之炯旨款士師之酸言爾乃聲流臣工華照八表市虎解讒亭姬雪懆返景崦嵫合劍龍沼超灰骴兮發夜臺披雲霧兮天門開攬衣帶兮非疇昔聊躑躅兮心魂哀於是緩貳負之虐械啟華表之靈思𨿽城郭其如故已人民之半非陟北堂以仿徨痛考妣之先違二稚逝以如往一女殞而方歸彼蓬婦之苟活亦老醜而堪悲涉園亭以凝眺見蒹葭之蒼蒼橋偃蹇以斷石壁陊阤而橫窗雲幽咽於翠岫葉蕭瑟於銀�瑤章委兮煙壑桂枝雕兮垂墻望佳人兮不還歲將杪兮怨長於是季冬嚴寒北風騷屑江云結凍海煙飛雪蒼隼淩�代馬警節邁世懷賢銜恩赴國仰攀巑岏俯涉淸冽揭閶闔以延佇遵玉階而屏營壁連錢以銜釭牖疏鏤而瑣靑爛昭華於東序裊翠葆於西淸擬承明之彤廬或鈞天之帝庭冏虯顏之粹渥冠日表之奇熒侍螭頭以敶辭撫龍翼而若驚爾乃玉音綸發神衷燦亮天風四敷春陽疊暢八珍馨流三臡芬揚�羹已沾鳳炙再貺醴酒陳兮泛翠瀾醉起舞兮嬌朱顏願君王兮惠一見壽千秋兮歌瑤壇精仿�其如思情邑�而弗安步徙倚以舛陛涕淋浪而流泉將振翮以遐舉忽掩臆而長嘆元凝�以凝盼悲風颯而無端昔圜門之多險嬰金鐵之鉤聯效魑魅之微軀望豺虎之一餐敢謬想於煙闕覽淸輝於鳳鸞徳裕命而匪測恩潤身於無埏幸濡翰於藝圃銜一羽而塞乎巨川乃爲之謠曰若有人兮滄海湄汲光景兮馭雲螭時蹇產兮隳淵涯宛將逝兮長離思大人造兮參南離恢冤网兮超塗泥惠芳腆兮恩不訾誠旣感兮我心悲輸丹悃兮歷賦詩彌億萬兮英聲垂

構陷部藝文二詩

趨翰苑遭誣構四十六韻

唐李紳九五當幹徳三千應瑞符纂堯昌聖歷宗禹盛丕圖畫像垂新令消兵易舊謨選賢方去智招諫忽升愚大樂調元气神功運化壚脫鱗超沆瀣翻翼集蓬壺捧日恩光別抽毫顧問殊鳳形憐彩筆龍頷借驪珠擲地聲名寡摩天羽翮孤潔身酬雨露利口扇讒諛碧海同宸眷鴻毛比賤軀辧疑分黑白舉直抵朋徒庭獸方呈角階蓂始效莩日傾烏掩魄星落斗摧樞墜劍悲喬嶽號弓泣鼎湖亂羣逢害馬擇肉縱狂貙膽爲隳肝竭心因瀝血枯滿帆摧駭浪徵棹折危途燕客書方詐堯門信未孚謗興金就鑠毀極玉生愈礪吻矜先搏張羅騁疾驅地嫌稀魍魎海恨止番禺瘴嶺衝蛇入蒸池躡虺趨望天收雪涕看鏡攬霜須艸毒人驚剪茅荒室未誅火風晴處扇山鬼雨中呼窮老鄕關遠羈愁骨肉無鵲靈窺牖戶龜瑞出泥塗煙島深千瘴滄波渺四隅海標傳信使江棹認妻孥到接三冬暮來經六月䢐暗灘朝不怒驚瀨夜無虞俯首安羸業齊眉慰病夫涸魚思雨潤僵燕望雷蘇詔下因頒朔恩移詎省辜誑夫猶指鹿依社尙憑狐度嶺瞻牛斗浮江淬轆轤未平人睚�誰懼鬼揶揄湓浦潮通楚匡山地接吳庾樓淸桂滿遠寺素蓮敷髣�皆停馬悲歡盡隙駒舊交封宿艸衰鬢重生芻萬戟分梁苑雙旌寄魯儒駸駸移歲月冉冉近桑楡疲馬愁千里孤鴻念五湖終當賦歸去那更學楊朱

構陷部紀事左傳莊公二十八年晉獻公娶於賈無子烝於齊姜生秦穆夫人及太子申生娶二女於戎大戎狐姬生重耳小戎子生夷吾晉伐驪戎驪戎男女以驪姬歸生奚齊其娣生卓子驪姬嬖欲立其子賂外嬖梁五與東關嬖五使言於公曰曲沃君之宗也蒲與二屈君之疆也不可以無主宗邑無主則民不威疆埸無主則啟戎心戎之生心民慢其政國之患也若使太子主曲沃而重耳夷吾主蒲與屈則可以威民而懼戎且旌君伐使俱曰狄之廣莫於晉爲都晉之啟土不亦宜乎晉侯說之夏使太子居曲沃重耳居蒲城夷吾居屈羣公子皆鄙惟二姬之子在絳二五卒與驪姬譖羣公子而立奚齊晉人謂之二五耦僖公四年初晉獻公欲以驪姬爲夫人卜之不吉筮之吉公曰從筮卜人曰筮短龜長不如從長且其繇曰專之渝攘公之羭一燻一蕕十年尙猶有臭必不可弗聽立之生奚齊其娣生卓子及將立奚齊旣與中大夫成謀姬謂太子曰君夢齊姜必速祭之太子祭於曲沃歸胙於公公田姬置諸宮六日公至毒而獻之公祭之地地墳與犬犬斃與小臣小臣亦斃姬泣曰賊由太子太子奔新城公殺其傅杜原款或謂太子子辭君必辯焉太子曰君非姬氏居不安食不飽我辭姬必有罪君老矣吾又不樂曰子其行乎太子曰君實不察其罪被此名也以出人誰納我十二月戊申縊於新城姬遂譖二公子曰皆知之重耳奔蒲夷吾奔屈五年陳轅宣仲怨鄭申侯之反己於召陵故勸之城其賜邑曰美城之大名也子孫不忘吾助子請乃爲之請於諸侯而城之美遂譖諸鄭伯曰美城其賜邑將以叛也申侯由是得罪七年夏鄭殺申侯以說於齊且用陳轅濤塗之譖也晏子仲尼相魯景公患之謂晏子曰鄰國有聖人敵國之憂也今孔子相魯若何晏子對曰君其勿憂彼魯君弱主也孔子聖相也君不如陰重孔子說以相齊孔子彊諫而不聽必驕魯而有齊君勿納也夫絕於魯無主於齊孔子困矣居期年孔子去魯之齊景公不納故困於陳蔡之間左傳昭公六年宋寺人柳有寵大子佐惡之華合比曰我殺之柳聞之乃坎用牲埋書而告公曰合比將納亡人之族旣盟於北郭矣公使視之有焉遂逐華合比合比奔衛十二年季平子立而不禮於南蒯南蒯謂子仲吾出季氏而歸其室於公子更其位我以費爲公臣子仲許之南蒯語叔仲穆子且告之故季悼子之卒也叔孫昭子以再命爲卿及平子伐莒克之更受三命叔仲子欲構二家謂平子曰三命逾父兄非禮也平子曰然故使昭子昭子曰叔孫氏有家禍殺適立庶故婼也及此若因禍以斃之則聞命矣若不廢君命則固有著矣昭子朝而命吏曰婼將與季氏訟書辭無頗季孫懼而歸罪於叔仲子故叔仲小南蒯公子慭謀季氏慭告公而遂從公如晉南蒯懼不克以費叛如齊子仲還及衛聞亂逃介而先及郊聞費叛遂奔齊十九年楚子之在蔡也鄖陽封人之女奔之生大子建及卽位使伍奢爲師費無極爲少師無寵焉欲譖諸王曰建可室矣王爲之聘於秦無極與逆勸王取之正月楚夫人嬴氏至自秦二十一年夏晉士鞅來聘叔孫爲政季孫欲惡諸晉使有司以齊鮑國歸費之禮爲士鞅士鞅怒曰鮑國之位下其國小而使鞅從其牢禮是卑敝邑也將復諸寡君魯人恐加四牢焉爲十一牢韓非子內儲說下篇齊中大夫有夷射者禦飲於王醉甚而出倚於郎門門者刖跪請曰足下無意賜之餘瀝乎夷射曰叱去刑余之人何事乃敢乞飲長者刖跪走退及夷射去刖跪因捐水郎門澑下類溺者之狀明日王出而訶之曰誰溺於是刖跪對曰臣不見也𨿽然昨日中大夫夷射立於此王因誅夷射而殺之費無極荊令尹之近者也�宛新事令尹令尹甚愛之無極因謂令尹曰君愛宛甚何不一爲酒其家令尹曰善因令之爲具於�宛之家無極教宛曰令尹甚傲而好兵子必謹敬先亟陳兵堂下及門庭宛因爲之令尹狂而大驚曰此何也無極曰君殆去之事未可知也令尹大怒舉兵而誅�宛遂殺之中山有賤公子馬甚瘦車甚獘左右有私不善者乃爲之請王曰公子甚貧馬甚瘦王何不益之馬食王不許左右因微令夜燒芻廏王以爲賤公子也乃誅之文公之時宰臣上炙而發繞之文公召宰人而譙之曰女欲寡人之哽耶奚爲以發繞炙宰人頓首再拜請曰有死罪三援礪砥刀利猶幹將也切肉肉斷而發不斷臣之罪一也援木而貫臠而不見發臣之罪二也奉熾鑪炭火盡赤紅而炙熟而發不燒臣之罪三也堂下得無微有疾臣者乎公曰善乃召其堂下而譙之果然乃誅之叔向之讒萇弘也爲書曰萇弘謂叔向曰子爲我謂晉君所與君期者時可矣何不亟以兵來因佯遺其書周君之庭而急去行周以萇弘爲賣周也乃誅萇弘而殺之漢書霍光傳光長女爲桀子安妻桀因帝姊鄂邑蓋主內安女後宮爲婕妤數月立爲皇后父安爲驃騎將軍封桑樂侯桀父子旣尊盛而徳長公主公主近幸河間丁外人桀安欲爲外人求封以列侯尙公主者光不許長主以是怨光桀父子並爲將軍皇后親安女光乃其外祖而顧專制朝事由是與光爭權燕王旦自以昭帝兄常懷怨望及禦史大夫桑弘羊建造酒榷鹽鐵爲國興利伐其功欲爲子弟得官亦怨恨光於是蓋主上官桀安及弘羊皆與燕王旦通謀詐令人爲燕王上書言光出都肄郎羽林道上稱蹕太官先置又引蘇武前使匈奴拘畱二十年不降還乃爲典屬國而大將軍長史敞亡功爲搜粟都尉又擅調益莫府校尉光專權自恣疑有非常臣且願歸符璽入宿衛察姦臣之變候伺光出沐日奏之桀欲從中下其事桑弘羊當與諸大夫共執退光書奏帝不肯下明旦光聞之止畫室中不入帝問大將軍安在桀對曰以燕王告其罪故不敢入有詔召大將軍光入免冠頓首謝上曰將軍冠朕知是書詐也將軍亡罪光曰陛下何以知之上曰將軍之廣明都郎屬耳調校尉以來未能十日燕王何以得而知之且將軍爲非不須校尉是時帝年十四尙書左右皆驚而上書者果亡捕之甚急桀等懼白上小事不足遂帝不聽後桀黨與有譖光者上輒怒曰大將軍忠臣先帝所屬以輔朕身敢有毀者坐之自是桀等不敢復言谷永傳永爲安定太守時上諸舅皆修經書任政事平阿侯譚年次當繼大將軍鳳輔政尢與永善陽朔中鳳薨鳳病困薦從弟禦史大夫音以自代上從之以音爲大司馬車騎將軍領尙書事而平阿侯譚位特進領城門兵永聞之與譚書曰君侯躬周召之徳執管晏之操敬賢下士樂善不倦宜在上將久矣以大將軍在故抑鬱於家不得舒憤今大將軍不幸蚤薨累親�序材能宜在君侯拜吏之日京師士大夫悵然失望此皆永等愚劣不能褒揚萬分屬聞以特進領城門兵是則車騎將軍秉政雍容於內而至戚賢舅執管鑰於外也愚竊不爲君侯喜宜深辭職自陳淺薄不足以固城門之守收太伯之讓保謙謙之路闔門髙枕爲知者首願君侯與博覽者參之小子爲君侯安此譚得其書大感遂辭讓不受領城門職繇是譚音相與不平永遠爲郡吏恐爲音所危病滿三月免轉爲長史音用從舅越親輔政威權損於鳳時永復說音曰將軍履上將之位食膏腴之都任周召之職擁天下之樞可謂富貴之極人臣無二天下之責四面至矣將何以居之宜夙夜孳孳執伊尹之彊徳以守職匡上誅惡不避親愛舉善不避仇讎以章至公立信四方篤行三者乃可以長堪重任久享盛寵太白出西方六十日法當參天今已過期尙在桑楡之間質弱而行遲形小而光微熒惑角怒明大逆行守尾其逆常也守尾變也意豈將軍忘湛漸﹝師古曰湛讀曰沈漸讀曰潛﹞之義委曲從順所執不彊不廣用士尙有好惡之忌蕩蕩之徳未純方與將相大臣乖離之萌也何故始襲司馬之號俄而金火並有此變上天至明不虛見異惟將軍畏之愼之深思其故攺求其路以享天意音猶不平薦永爲護菀使者後漢書度尙傳尙爲荊州刺史尙見胡蘭餘黨南走蒼梧懼爲己負乃僞上言蒼梧賊入荊州界於是徵交址刺史張盤下廷尉辭狀未正會赦見原盤不肯出獄方更牢持械節獄吏謂盤曰天恩曠然而君不出何也盤因自列曰前長沙賊胡蘭作難荊州餘黨散入交址盤身嬰甲冑涉危履險討擊凶患斬殄渠帥餘燼鳥竄冒遁還奔尙懼盤先言怖畏罪戾伏奏見誣盤備位方伯爲國爪牙而爲尙所枉受罪牢獄夫事有虛實法有是非盤實不辜赦無所除如忍以苟免永受侵辱之恥生爲惡吏死爲敝鬼乞傳尙詣廷尉面對曲直足明眞僞尙不徵者盤埋骨牢檻終不虛出望塵受枉廷尉以其狀上詔書徵尙到廷尉詞窮受罪以先有功得原垣榮祖傳榮祖爲新蔡太守作大形棺材盛仗使鄕人田天生王道期載渡江北監奴有罪告之有司奏免官削爵付東治按無實見原梁江淹自序傳淹字文通少年倜黨不俗或爲世士所嫉遂誣淹以受金者將及抵罪乃上書見意而免焉魏書薛野傳子虎子爲徐州刺史沛郡太守邵安下邳太守張攀咸以髒污虎子按之於法安等遣子弟上書誣虎子南通髙祖曰此其妄矣朕度虎子必不然也推按果虛乃下詔曰夫君臣體合則功業可興上下猜懼則治道替矣沛郡太守邵安下邳太守張攀咸以貪婪獲罪各遣子弟詣闕告刺史虎子縱民通賊妄稱無端安宜賜死攀及子僧保鞭一百配惇煌安息他生鞭一百可集州官兵民等宣告行決塞彼輕狡之源開此陳力之效北史崔亮傳光韶亮從父弟也刺史元弼前妻是光韶之繼室兄女弼貪婪不法韶以親情極相非責弼銜之時耿翔反於州界弼誣光韶子通與賊連結囚其合家考掠非理而光韶與之辯爭詞色不屈北齊書宋遊道傳遊道爲尙書左丞魏安平王坐事亡章武二王及諸王妃太妃是其近親者皆被徵責都官郎中畢義云主其事有奏而禁有不奏輒禁者遊道判下廷尉科罪髙隆之不同於是反誣遊道厲色挫辱己遂枉考羣令史證成之與左僕射襄城王旭尙書鄭述祖等上言曰飾僞亂眞國法所必去附下罔上王政所不容謹按尙書左丞宋遊道名望本闕功績何紀屬永安之始朝士亡散乏人之際叨竊臺郎躁行諂言肆其姦詐罕識名義不顧典文人鄙其心眾畏其口出州入省歷淸資而長惡不悛曾無忌諱毀譽由己憎惡任情比因安平王事遂肆其褊心因公報隙與郎中畢義云遞相�舉又左外兵郎中魏叔道牒云局內降人左澤等爲京畿送省令取保放出大將軍在省日判聽遊道發怒曰往日官府成何物官府將此爲例又雲乘前旨格成何物旨格依事請問遊道並皆承引案律對捍詔使無人臣之禮大不敬者死對捍使者尙得死坐況遊道吐不臣之言犯慢上之罪口稱夷齊心懷盜跖欺公賣法受納苞苴產隨官厚財與位積𨿽髒污未露而姦詐如是舉此一隅余詐可驗今依禮據律處遊道死罪是時朝士皆分爲遊道不濟而文襄聞其與隆之相抗之言謂楊遵彥曰此眞是鯁直大剛惡人遵彥曰譬之畜犬本取其吠今以數吠殺之恐將來無復有吠狗詔付廷尉遊道坐除名冊府元龜崔季舒爲黃門郎髙隆之爲太保初文襄委任兼右僕射崔暹及季舒等及文宣卽位隆之啟文宣王並欲害之不許文宣以隆之舊齒委以政事季舒等仍前隙乃譖云隆之每見訴訟者輒加哀矜之意以示非己能裁文宣以其受任旣久知有冤狀便宜申滌何得委過要名非大臣義天寶五年禁止尙書省隆之曾與元昶宴飲酒酣語昶曰與王交遊當生死不相背人有密言之者文帝未登庸之日隆之意常侮帝帝將受魏禪大臣咸言未可隆之又在其中帝深銜之因此遂大發怒令壯士築百餘棒放出渴將飲水人止之隆之曰今日何在遂飲之因從駕死於路中北齊書杜弼傳弼爲衛尉卿以本官行鄭州事未發爲家客告弼謀反收下獄案治無實久乃見原因此絕朝見斛律金傳金子光爲左丞相祖穆積怨周將軍韋孝寬忌光英勇乃作謠言令間諜漏其文於鄴曰百升飛上天明月照長安又曰髙山不推自崩檞樹不扶自豎祖珽因續之曰盲眼老公背上下大斧饒舌老母不得語令小兒歌之於路提婆聞之以告其母令萱萱以饒舌斥己也盲老公謂珽也遂相與協謀以謠言啟帝曰斛律累世大將明月聲震關西丰樂威行突厥女爲皇后男尙公主謠言甚可畏也帝以問韓長鸞鸞以爲不可事寢祖珽又見帝請間惟何洪珍在側帝曰前得公啟卽欲施行長鸞以爲無此理珽未對洪珍進曰若本無意則可旣有此意而不決行萬一泄露如何帝曰洪珍言是也猶豫未決會丞相府佐封士讓密啟雲光前西討還敕令放兵散光令軍逼帝京將行不軌事不果而止家藏弩甲奴僮千數每遣使丰樂武都處陰謀往來若不早圖恐事不可測啟云軍逼帝京會帝前所疑意謂何洪珍云人心亦大聖我前疑其欲反果然帝性至怯�恐卽變發令洪珍馳召祖珽告之又恐追光不從命珽因云正爾召之恐疑不肯入宜遣使賜其一駿馬語云明日將往東山遊觀王可乘此馬同行光必來奉謝因引入執之帝如其言頃之光至引入涼風堂劉桃枝自後拉而殺之時年五十八於是詔稱光謀反今已伏法其餘家口並不須問尋而發詔盡滅其光長子武都爲梁兗二州刺史光死遣使於州斬之次須達中護軍開府儀同三司先卒次世雄開府儀同三司次恆伽假儀同三司並賜死舊唐書皇甫無逸傳無逸遷禦史大夫時益部新開長吏橫恣令無逸持節巡撫之有皇甫希仁者見無逸專制方面僥幸上變云臣父在雒陽無逸爲母之故陰遣臣與王世充相知髙祖審其詐數之曰無逸逼於世充棄母歸朕今之委任異於眾人其在益州極爲淸正此蓋羣小不耐欲誣之也此乃離間君臣惑亂我視聽於是斬希仁於順天門遣給事中李公昌馳往慰諭之俄而又告無逸陰與蕭銑交通者無逸時與益州行臺僕射竇琎不協於是上表自理又言琎罪狀髙祖覽之曰無逸當官執法無所回避必是邪佞之徒惡直醜正共相構扇也因令劉世龍溫彥博將按其事率無驗而止所告者坐斬竇琎亦以罪黜無逸旣返命髙祖勞之曰公立身行己朕之所悉比多譖訴者但爲正直致邪佞所憎耳冊府元龜崔善武徳中爲尙書左丞甚獲當時之譽諸令史惡其明察爲謗書曰崔子曲如鉤隨例得封侯髙祖聞而勞勉之曰澆薄之後人多醜正昔齊末姦吏歌斛律明月髙緯愚暗遂滅其家朕𨿽不明幸免斯事因下敕購流言者將加罪焉楊表陜州人時劉師立爲左騎衛將軍奉使幽州道簡典軍國表上書告師立自云眼有赤光體有非常之相姓氏又膺符讖及師立還太宗謂之曰人言卿欲反師立大懼曰臣仕於隋不過六品身材駑下不敢輒希富貴過蒙陛下非常之遇以性命許國而陛下功成事立臣致位將軍顧己循省實逾�分臣是何人輒敢言反太宗笑曰知卿不然此人妄言耳宜勿爲懷賜帛六十匹召入臥內而慰諭之李義府髙宗永徽中爲中書侍郎同中書門下三品其狀貌溫恭與人語必嬉怡微笑而褊忌陰賊旣處權要欲人附己微忤意者輒加傾陷故時人言義府笑中有刀又以其柔而害物亦謂之李貓許敬宗髙宗顯慶中爲中書令初皇后武氏以長孫無忌害重賜而不助己也深銜之又韋寧預聞廢立之謀獨無言以持兩端亦不悅無忌以敬宗希旨附會嘗正色折之繇是敬宗嘗候無忌將因事構陷之會有雒陽人李奉節上封告太子洗馬韋季方監察禦史季巢交通朝貴有朋黨之事詔敬宗與侍中辛茂將命鞫之敬宗按之甚急季方事迫自刺不死又搜奉節得私書有題與趙師者遂奏言趙師卽無忌也隱爲陰語擬陷忠良伺隙謀反帝驚曰豈當有此或容惡人間構少生疑阻至於卽反猶恐不然敬宗奏曰臣始未推勘自奉節有趙師之言又得僞書是季方所作卽疑無忌欲反使其潛行構間斥除忠臣近戚此計若行自然權歸無忌蹤迹已露陛下猶有所疑恐非社稷之福帝泣曰我家不幸親戚中頻有惡事往年髙陽公主與朕同气遂共其夫協計謀反今阿舅復作惡心近親如此使我慚見百姓此事若實當如之何敬宗奏曰房遺愛乳臭小兒與女子謀反寧能成事豈如無忌當今姦雄天下之所畏伏若一旦竊發陛下遣誰當之此是宗廟有靈皇天嫉惡因推小事發其大罪豈非天下之慶臣恐無忌知季方自刺卽爲急計攘袂一呼嘯命同惡必爲宗廟之憂臣往見宇文化及其父述爲煬帝所委地居親婭身執國權十有餘年勢傾天下父終子繼化及典禁兵遂於江都作亂初夜宮城門閉旣稱驍果欲叛矯制集人先殺不同己者臣家亦卽被破蘇威裴矩崔君肅等皆於馬前舞蹈比至天明卽傾隋室故事不遠誠願陛下決之帝又令審加按問翌日敬宗又奏曰韓瑗嘗語無忌云柳奭褚遂良等勸舅立梁王爲太子今梁王旣廢帝又疑舅故遣髙履行外出自安之計見長孫祥又出及瑗得罪卽日夜共計方等圖謀覓便卽反臣參驗辭伏並相符合請卽收捕掛法破家帝又泣曰阿舅果爾我決不忍殺之若處分與罪後代書史道我不知和其親戚使至於此天下將謂我何敬宗曰漢文帝漢室之明主薄昭卽是阿舅從代來日亦有元勛於後惟坐無辜殺人帝惜國之法紀遂令朝臣喪服就宅哭而殺之良史不以爲失今無忌忘先朝之大徳捨陛下至親聽受邪謀遂懷悖道意在移社稷傾宗廟撓亂天下塗炭生靈若此薄昭罪惡未可同日而語按諸刑典合誅五族願速卽處分以安天下臣聞當斷不斷反受其亂大機之事間不容髮若少遲延恐卽生變且無忌先朝謀取天下天下伏其智作宰相三十年百姓畏其威可謂威能伏物智能動眾有同漢之王莽魏之司馬懿今反從首露逆黨自承陛下何疑不卽斷決帝竟不引問無忌便下詔廷斥之仍發道次州府兵援送於黔州其子祕書監駙馬都尉衝等並除名配流嶺表張易之爲麟臺監長安三年八月易之與其弟司僕卿昌宗權位日煽傾朝附之其心自負益欲作難將因皇太子遂贊禦史大夫魏元忠及司禮丞髙戩交通密謀造飛語曰君老矣吾屬當挾太子可謂耐久則天感其言召皇太子相王諱及諸宰相令易之昌宗與元忠及戩於前參對反復不絕昌宗又引鳳閣舍人張說令證其事說初不知之及則天重令宰相與河內王懿宗推鞫遂堅執不附會由是貶元忠爲髙安尉及戩流於嶺表鄭愔則天時爲臨武丞及來俊臣受制按獄志在屠害忠良每有羅織文狀密令愔艸定深情致其罪取於俊臣舊唐書楊國忠傳國忠蒲州永樂人也天寶初授監察禦史時李林甫將不利於皇太子掎摭陰事以傾之侍禦史楊愼矜承望風旨誣太子妃兄韋堅與皇甫惟明私謁太子以國忠怙寵敢言援之爲黨以按其事京兆府法曹吉溫舞文巧托爲國忠爪牙之用因深竟堅獄堅及太子良娣杜氏親屬柳績杜昆吾等痛繩其罪以樹威權於京城別置推院自是歲連大獄追捕擠陷誅夷者數百家皆國忠發之林甫方深阻保位國忠凡所奏劾涉疑似於太子者林甫𨿽不明言以指導之皆林甫所使國忠乘而爲邪得以肆意遷禦史中丞日加親幸初楊愼矜希林甫旨引王爲禦史中丞因構大獄以傾東宮旣帝意不回愼矜稍避事防患因與有隙乃附國忠奏誣愼矜誅其昆弟由是權傾內外公卿惕息隋唐嘉話補闕喬知之有寵婢爲武承嗣所奪知之爲綠珠篇以寄之末句云百年離別在髙樓一旦紅顏爲君盡寵者結於衣帶上投井而死承嗣驚惋不知其故旣見詩大恨知之竟坐此見構陷亡冊府元龜來子珣爲侍禦史天授二年臘月誣構文昌左相魏王承嗣文昌右相岑長倩監修國史殿中監河內王懿宗兼簡較右金吾衛大將軍雅州刺史劉行實及弟渠州刺史行瑜尙衣奉禦行感並兄子鷹揚衛將軍虔通並以謀反誅來俊臣累遷侍禦史天授初王公百僚皆勸革命右衛將軍李安靜太子少保綱之孫獨義形於色無所陳請及被收下制獄俊臣詰其反狀安靜謂曰以我是唐家老臣須殺任殺若問以謀反實無可對俊臣竟誣構殺之二年臘月劉行感兄弟坐謀反制令納言史務滋與俊臣同鞫其獄俊臣奏言務滋素與行感周密意欲寢其反狀則天怒令俊臣鞫之務滋恐被陷於極刑遂自殺俊臣遷禦史中丞三年十月奏鳳閣侍郎裴宣禮前文昌右丞盧獻禦史中丞魏元史潞州刺史李嗣眞並謀逆請誅之制不許特令免死文昌左相魏王承嗣曰仁傑包藏逆節事迹並彰陛下𨿽欲屈法申恩無以懲艾凶慝則天曰朕好生惡殺志在卹刑渙汗已行不可更返殿中侍禦史霍獻可奏曰陛下不殺裴宣禮等臣請絕命於前遂以頭觸殿階流血覆面獻可卽禮之甥以此表人臣之節鳳閣舍人向光道侍禦史張知默又極言請誅之不許惟左授知古江夏縣令仁傑彭澤令宣禮夷陵令元史涪陵令獻西鄕令行本嗣眞流於嶺表又羽林將軍蘇幹俊臣素忌嫉之遂誣奏在魏州與瑯琊王衝書疏往復囚系獄發憤而卒又泉獻誠爲右衛大將軍俊臣怒遂誣其謀反縊殺之又俊臣與太僕少卿李昭徳素不協遂誣構以反罪姚庭筠爲禦史中丞節湣太子之舉兵魏元忠子升爲其�從遂爲亂兵所殺庭筠誣奏曰臣聞貞觀中兵部尙書侯君集有社稷元勛蒙賜鐵券後與太子承幹謀反法司斷以極法太宗臨朝謂羣臣曰君集有功於國朕將乞其性命公卿等許我乎於是羣臣爭進皆云君集擬傾危社稷天地不容請處斬之以明大法太宗涕泣與訣令依國典斬於四達之衢以謝天下其後房遺愛薛萬徹及齊王祜等作逆𨿽是懿親皆從國法誅戮今魏元忠與李多祚等結構謀反並男俱入逆從陛下仁恩欲掩其過臣今訐揚是犯龍鱗忤主意但以事緣宗社豈能希旨不言且元忠功不逮君集身又非國戚君集等反形才見未有兵戈元忠等兵纏紫微圍徧宸座今朝廷喧議皆云據元忠釁逆合赤族污宮在朝廷有朋黨寬救其惡爲飾詐詞以惑聖聽昔宣尼爲魯司寇七日誅少正卯臣蒙擢居憲司已經十日不能誅鋤逆黨息朝廷紛議可謂素餐屍祿負陛下鼎鑊之烹願行兩觀之誅以絕四凶之慝中宗頗然之由是貶元忠宋州員外司馬崔湜中宗時爲吏部員外郎桓敬之作相也�武三思讒間推湜爲耳目使伺其動靜俄而中宗�忌功臣於三思恩寵漸密湜每得桓敬一言片議皆以報三思及諸公被流湜又說三思宜盡除之以絕歸望三思問誰可使者湜表兄周利貞先爲桓敬所惡自侍禦史出爲嘉州司馬湜舉之克行桓敬等聞利貞至皆自殺三思擢利貞爲禦史中丞湜後爲襄州刺史時譙王重福謫居均州陰懷異志贈湜黃金寶帶帝之爲太子有郎李慶遠特承恩寵頗弄權勢湜以帶贈之會慶遠以罪被錄觀者怪金帶奇作非人間所有湜密謂慶遠曰勿款此帶所來我當使汝無事乃厚賂行笞者冀殺慶遠以滅口其傾險如此湜謂人曰吾之入門及出身歷官未嘗不爲第一丈夫當先據要路以制人豈能默默受制於人也是故進趣無已而不以令終李林甫開元末爲中書令耽固權寵已自封植朝望稍著必陰計中傷之初韋堅登朝以堅皇太子妃兄引居要職示結恩信實圖傾之乃潛令禦史中丞楊愼矜陰伺堅隙會正月望夜皇太子出遊與堅相見愼矜知之奏帝帝大怒以爲不軌黜堅林甫因是奏李適之與韋堅暱狎及裴寬韓朝宗並曲附遞之帝以爲然賜堅自盡後愼矜權位漸盛林甫又忌之乃引王爲禦史中丞托以心腹希林甫意遂誣罔密奏愼矜左道不法遂夷其家天寶八載太府趙奉璋告林甫罪狀一十餘條告書未上林甫知之諷禦史臺逮捕以爲妖言重杖決殺常侍言旨元宗爲太上皇時在興慶宮屬久雨初晴幸勤政樓樓下市人及往來者愈喜曰今日再得見我太平天子傳呼萬歲聲動天地時肅宗不豫李輔國誣奏云此皆九仙媛髙力士陳元禮之異謀也下矯詔遷太上皇於西內絕其扈從部伍不過老弱二三十人及中道攢刃輝日輔國統之太上皇驚欲墜馬數四左右扶持得免髙力士躍馬前進厲聲曰五十年太平天子李輔國舊爲家臣不宜無禮李輔國下馬失其轡又宣太上皇語曰將士各得好在否於是輔國令兵士咸韜刃鞘中髙聲云太上皇萬福一時拜舞力士又曰李輔國攏馬輔國遂攏馬著靴行與將士等護侍太上皇平安到西內輔國領眾旣退太上皇泣持力士手曰微將軍阿瞞已爲兵死鬼矣九仙媛力士元禮皆嗚咽流涕翌日竟爲輔國所構流九仙媛於嶺南安置力士元禮長流遠惡處此事本在朱崖太尉所續桯史第十六條內蓋以避時事所以不書也冊府元龜唐旻肅宗時爲禦史誣蒲州刺史顏眞卿貶饒州刺史唐書顏眞卿傳禦史吉溫以私怨構中丞宋渾謫賀州眞卿曰柰何以一時忿欲危宋璟後乎冊府元龜顧繇吳人代宗時詣闕獻書稱旨受京兆府華原縣令性�狂時封事可以奏冀有超拜及領華原骯髒不受詔乃訕時政發宰臣元載陰私載稽顙自陳代宗遂怒繇逐爲綿州百姓陳少遊代宗時爲宣越揚三鎭觀察初結元載每年饋金帛約十萬貫又多納賄於用事中官賂奉先劉淸潭吳承倩等繇是美聲達於中禁後見元載在相位年深以過犯漸見疑忌少遊亦稍�之無何載子伯和貶官揚州少遊外與之深交結而陰使人伺其過失密以上聞代宗以爲忠待之益厚令狐峘徳宗時爲禮部侍郎有杜封者故相鴻漸之子求補弘文生宰相楊炎嘗出杜氏門下托封於峘峘謂使者曰相公誠憐封欲成其名乞署封名下一字峘因得以記焉炎不意峘之賣己乃暑名托峘明日疏言宰相炎迫臣以私臣從之則負陛下不從則炎當害臣徳宗以問炎炎具道所以徳宗怒曰此姦人不可柰何欲杖殺之炎救解乃出爲衡州別駕李逢吉憲宗朝爲門下侍郎平章事時用兵討淮蔡帝以兵機委裴度逢吉慮其成功密沮之由是相惡穆宗長慶初逢吉爲兵部尙書時裴度自太原入朝以招懷河朔功度復與工部侍郎元稹相次拜平章事度在太原時表論元稹姦邪及同居相位逢吉以爲勢必相傾乃遣人告和王傅於方結客欲爲稹刺度及捕於方鞫之無狀稹度俱罷相位逢吉代爲門下侍郎平章事自是寖以恩澤結朝臣之不逞者作謗言百端中傷度賴學士李紳韋處厚於帝前言度爲逢吉排斥而度有功不宜擯棄故得以僕射在朝李紳有寵逢吉惡之乃除爲中丞又欲出於外乃以吏部侍郎韓愈爲京兆尹兼禦史大夫仍放臺參以紳福直必與愈爭及制出紳果移牒往來乃罷愈爲兵部侍郎紳爲江西觀察使舊唐書竇羣傳羣危言激切宰相武元衡李吉甫皆愛重之元衡輔政舉羣代己爲中丞羣奏刑部郎中呂溫羊士諤爲禦史吉甫以羊呂險躁持之數日不下羣等怒怨欲因傾之吉甫嘗召術士陳登宿於安邑裏第翌日羣命捕登考劾僞構吉甫陰事密以上聞帝召登面訊之立辧其僞憲宗怒將誅羣等吉甫救之出爲湖南觀察使數日攺黔州冊府元龜於方穆宗時爲和王傅會元稹作相欲以奇策平河朔羣盜方以策畫幹稹而李逢吉之黨欲傾裴度乃令人告稹欲結客刺度事下法司按鞫無狀而方竟坐誅李訓爲國子博士翰林侍講學士文宗性守正嫉惡以宦者權寵太過繼爲禍胎訓在翰林講詩之際或語及巷伯事則再三憤激以動帝心帝以其言論縱橫謂能成事遂以其誠謀於訓及鄭注太和九年累遷禮部侍郎平章事出鄭注爲鳳翔節度使約以其年十一月誅中官至其月二十一日帝禦紫宸殿左右班定金吾使韓約上書臣本署內廳後有石橊樹昨夜三更甘露降臣已有狀遞門賀訖臣以甘露上瑞味甘气香其色炫耀此實聖徳廣被上天降休臣目睹嘉祥不勝慶悅蹈舞再拜宰相王涯賈餗舒元輿香案前拜賀百官相次皆稱賀訓元輿因奏曰甘露發祥俯邇宮禁陛下實宜親觀以受天慶帝允之班退出閣百官復列班於含元殿庭日至辰時帝乘軟舁出自紫宸門內官兩中尉樞密使已下翼侍而進由含元殿東階升殿宰相供奉官分列於副階之上南班官兩列於殿下渠北帝曰宰相及兩省官且往樹下觀之於是宰相領兩省官東入金吾仗將軍廳事同看甘露曰此非眞甘露也訓謂兩省官曰公等子細視之帝令辧驗不可容易良久歸班訓奏曰臣與兩省官細視其狀恐非甘露此事不可輕言言出之後四方須有稱賀臣恐未是眞瑞帝曰豈當有如此事顧左右軍中尉及內官等曰爾等往驗之皆羅而去時新除太原節度使王璠邠寧節度使郭行余並在本班訓皆相約曰有急須相就共張形勢於是訓急召王璠郭行余曰來受敕旨時邠寧兵士來迎行餘數百人皆執弓刀立於丹鳳門外訓復徧呼之曰兩鎭軍將官健悉入聖上欲親有處分王璠恐悚不前行余獨拜殿下邠寧兵士竟亦不至內官至甘露下回旋良久韓約气懾汗流不能舉首左右軍中尉曰將軍何故如此後風吹廳幕內見執兵仗者甚眾內官驚恐走出閽者執關欲鎖其外門爲眾所叱執關而不能舉內官回或持樹枝乃以小瓷�盛甘露以進訓見如此連聲呼金吾兵仗令上殿護衛乘輿每人賞錢一百貫文內官以事勢非常眾扶輦輿決破罘罳自含元殿北下殿疾趨訓攀輦連呼曰陛下不得入內金吾兵仗數十人亦隨訓而入京兆少尹知府事羅立言傾其徒自東來禦史中丞李孝本領其徒自西來各二百餘人皆上殿縱擊但聞有叫呼冤枉之聲內官或有被血羅拽出者數人訓持輦愈急迆邐入宣政門帝叱之內官郤志榮以手擊其胸訓僕於地輦入東上閣門閣門旣閉聞呼萬歲者數四百官錯愕莫知所爲王涯賈餗舒元輿歸中書就食曰必將開延英召對兩省官就見宰相涯曰不知是何事也諸公且各自取便須臾吏走曰有兵自內來遇人卽殺宰相已下倉皇走出兩省人吏及金吾健兒共千餘闐門爭出宰相等才及出門兵士已合在門內不能出者凡六七百人皆死時王璠男遐休直弘文館其日初蒞所職館中官屬駕部郎中充學士令狐定領其僚六人送之悉爲兵士所擒欲殺者三四內官大盈庫使宋守義自號爲斬斫使翌日執遐休送神策軍戮之其餘皆獲而免焉其日王涯步行至永昌裏茶肆爲左神策所擒舒元輿易服單騎出安化門右神策軍騎追及之賈餗變服宿於人間明日自詣右神策軍其日夜半左神策軍取王璠於長興裏私第取羅立言於太平裏私第自王涯已下骨肉妻子一時捕擊訓再從弟戶部員外郎元臯涯子工部郎中集賢殿學士孟堅太常博士仲興其餘稚少皆連襟系頸送入兩軍無少長盡誅之婦女或有存者配沒掖庭天下州縣捕索尢切至於嬰孩亦皆流竄北夢瑣言朱全忠先以蔣元暉爲樞密使伺帝動靜積慶何太后以昭宗見害之後常恐不保旦夕曾使宮人阿秋面召元暉屬戒所乞它日傳禪之後保全子母性命言發無不涕零先是全忠速要傳禪召元暉到汴州責以太遲元暉以傳禪先須封國授九錫之命俟次第行之全忠怒曰我不要九錫看作天子否元暉歸奔洛陽與宰相商量爲趙殷衡誣譖云與太后交通欲延唐祚乃命殷衡逼殺太后及宮人而誅蔣元暉時人冤之趙殷衡後攺姓孔名召循亦莫知其實是何姓仕後唐明宗爲宣徽使出爲許昌滄州兩鎭時人知其狡譎傾險莫不憚之冊府元龜後唐韓玫與供奉官烏昭遇同使兩浙昭遇本僞梁之承旨數使吳越先是以其數將命故令使之昭遇至彼每以國情私於吳人仍名吳越國王錢鏐爲殿下自稱臣指兩地則雲南朝北朝及昭遇謁鏐稱見拜蹈如事至尊副使韓玫數讓之昭遇對其人誚玫曰昭遇事過五朝天子四爲吳越使時事數變昭遇猶在公輩何凝滯耶復陰許鏐陳奏所求之事使回玫具陳其事故停削鏐官爵令致仕是日以烏昭遇下禦史臺尋賜自盡後有自杭州使還者言昭遇無臣鏐事皆玫誣構云玫恃安重誨之勢頗淩烏昭遇嘗於杭州旣醉以馬箠擊昭遇鏐欲奏之昭遇祈而止及復命反誣昭遇人頗以爲冤孔謙莊宗同光初爲租庸副使謙本州之幹吏上自天佑十二年帝平定魏博會計皆委制置謙能曲事權要效其才力帝委以泉貨之務設法箕斂七八年間軍儲獲濟及帝卽位於鄴城謙已當爲租庸使物議以謙𨿽有經營濟贍之勞然人地尙卑不欲驟總重任樞密使郭崇韜舉魏博觀察判官張憲爲租庸使以謙爲副謙悒然不樂者久之帝旣平梁許謙徑自魏州馳之行在因謂崇韜曰魏都重地須大臣彈壓以謙籌之非張憲不可崇韜以爲忠告卽奏憲爲鄴都副畱守乃命宰臣豆盧革專判租庸謙彌失望乃尋革過失時革以手書使省庫錢數十萬謙以手書示崇韜微諷聞於革革懼上表請崇韜專其事崇韜亦辭避帝問當委何人爲可崇韜曰孔謙𨿽久掌貨泉然物議未嘗居大任以臣所見卻委張憲爲便帝促徵之憲性精辧爲趍時者所忌人不佑之謙乘間訴於豆盧革曰租庸錢谷悉在眼前委一小吏可辦鄴都本根之地不可輕付於人與唐尹王正言無裨益之才徒有獨行詔書旣徵張憲復以何人爲代豆盧革言於崇韜崇韜曰鄴都分司列職皆主上舊人委王正言何慮不辦革曰俱是失也設不獲巳以正言掌租庸取書於大臣或可辦矣若付之方面必敗人事謙以正言非徳非勛懦而易制曰此議爲便然非己志尋摘正言之失泣訊於崇韜厚賂閹伶以求進用人知姦諂沮之乃上章請退帝怒其規避將置於法樂人景進於帝前解諭而止王正言風病恍惚不能綜三司事景進屢言於帝乃以正言守禮部尙書以謙爲租庸使晉張彭常山九門人少不知書始爲公府通贊遂假州縣後唐莊宗攺鎭州爲北都以任圜爲眞定尹兼知管內戎事則以彭爲畱守推官事無巨細悉訪於彭由是趙之士大夫無得而進彭素貪黷利權所入圜多爲所賣及廢都爲方面朝廷命樞密使郭崇韜爲節度使遙領之崇韜素愛其地欲歸利私門而彭獻計於圜擇公籍所有多隱之以爲他費崇韜深忿其事會莊宗平常山時獲趙王鎔家妓千餘使宦者選畱百人聞有許氏尢色彭賂守者以廢疾匿於僧坊後宮中訪知急召彭赴雒欲害之彭將戒途以前與圜所隱泉貨使人封籍馳白崇韜崇韜乃徳彭而怒圜尋奏解許氏之罪授祕書丞知齊州管田事其險巧多此類也明宗卽位以圜爲相判三司事圜奏彭守祕書少監度支判官圜竟得罪死於塗陽議者以彭誤敗之所致也近安重誨亦云任之過盡由張彭王瑜天福中爲贊善大夫會濮陽郡秋稼丰秀藉稅不均命乘使車按察定計旣至郡謂校簿吏胡蘊惠鶚曰余有處約之疾室無增貨爲我致意縣尹且求假貸於是鄄城令劉承珪濮陽令王傅寶臨濮令曹光裔雷澤令張璇範陽令範臯聚錢五十萬私書而獻瑜以書上奏帝覽稱嘆曰廉直淸愼尙有如此者誠良臣也二吏五宰卽時黜瑜則進位大尉少卿詔書褒美十國春秋吳越仁俊傳仁俊警敏有智略文穆王繼立諸將多恃彊詣府請誅劉仁杞等王命仁俊宣教音詞弘亮意旨曉暢諸將皆懾服去王以爲仁俊能大奇之及元元�獲罪於王王欲按將吏與交通者株連未巳仁俊諫曰昔光武克王郎曹公破袁紹皆焚其書疏以安反側今宜效之由是中外得以帖然忠獻王時仁俊爲內外馬步都統軍使而仁俊母故杜昭達之姑也富人程昭悅者以私憾誣闞璠與昭達謀奉仁俊爲亂王於是殺璠昭達而奪仁俊官幽之東府昭悅復收仁俊故吏愼溫其使證仁俊之罪每上彭時五毒備至溫其堅守不屈王嘉溫其節擢爲顯職未幾昭悅伏誅釋仁俊之囚廣順元年忠懿王以仁俊無罪復其官爵歷仕威武軍節度使檢校太保卒謚安簡錢惟濟傳惟濟知絳州民有植條桑者盜奪桑不能得乃自創其臂誣桑主欲殺人久系不能辯惟濟取盜與之食視之盜以左手舉匕箸惟濟曰以右手創人者上重下輕今汝創特下重正用左手傷右臂非爾自爲之耶盜乃服誣妄罪南唐徐鉉傳鉉知制誥與宰相宋齊丘不協時有得軍中書檄者鉉與鍇評其援引不當檄故殷崇義筆也由是崇義與齊丘誣鉉鍇泄機事鉉坐貶泰州司戶掾鍇貶烏江尉南漢鍾允章傳後主嗣皇帝位以允章藩府舊僚頗加敬禮擢尙書左丞參知政事允章素疾宦官用事且性戇不善作隱語至是直請誅亂法者數人以正綱紀後主不能從而宦官輩已人人切齒矣大寶初會後主將祀圜丘前三日允章與禮官登壇四顧指麾設神位內侍監許彥眞望見之以謂是可誣允章而殺之也陽言曰此謀反耳乃拔劍升壇允章迎叱彥章彥章卽馳告允章反後主曰朕待允章厚豈有此耶龔澄樞李托等共證以爲然後主乃下允章獄遣宦官與禮部尙書薛用丕雜治之遂族誅允章是日天色慘淡國人以允章素忠鯁皆爲掩涕及彥眞被殺後始收葬焉自是宦官益橫而國亦因以亡遼史蕭陶隗傳太康中累遷契丹行宮都部署上嘗謂羣臣曰北樞院軍國重任久闕其人耶律阿思蕭斡特剌二人孰愈羣臣各譽所長陶隗獨默然上問卿何不言陶隗曰訛特剌懦而敗事阿思有才而貪將爲禍基不得已而用敗事猶勝基禍上曰陶隗𨿽魏徵不能過但恨吾不及太宗爾然竟以阿思爲樞密使由是阿思銜之九年西圉不寧阿思奏曰邊隅事大可擇重臣鎭撫上曰陶隗如何阿思曰誠如聖旨遂拜西南招討使阿思陰與蕭阿忽帶誣奏賊掠漠南牧馬及居民畜產陶隗不急追捕罪當死詔免官宋史馮瓚傳幹徳三年充樞密直學士太祖獨任用瓚嘗與趙普言瓚有奇才普忌之乃遣詣蜀平寇潛令所親信從其行密察其過卽亡入京師擊登聞鼓訟瓚及監軍綾錦副使李美通判殿中侍禦史李�受財爲姦事急召歸闕親問之詞理屢屈旣而普遣人至潼關閱其囊裝得金帶珍玩之物皆封題將以賂劉��方在太宗幕府瓚具伏普言法當究太祖欲貸之普固執不可乃削去名籍瓚流登州沙門島美配隸通州海門島�免所居官王榮傳榮爲定州行營都部署母老不迎養詔罷督責授右驍衛大將軍寄班供奉官張明獲定州兵睹榮不法間嘗規正榮護短每疾其攻己莊宅使王斌亦監軍是州素與榮善意明構榮之罪因摭明以報怨下樞密院問狀皆不實上怒語左右曰張明起賤微中以蹴鞠事朕潔己小心見於輩流夫刑罰之加必當其罪今王斌以榮故而曲奏明罪欲致刑憲苟失其當適足以快榮之心而誣罔得以肆行矣且榮淩轢同類事君與親鮮竭其力國家賞罰之柄非所敢私將帥之職非裨校同朕豈黨張明而棄王榮哉柰何不求直於理之當也遂賜勞明緡錢束帛榮遷右羽林軍大將軍侯益傳益子仁寶以蔭遷太子中允卽趙普妹婿盧多遜與普有隙普罷相卽以仁寶知邕州州之右江生毒藥樹宣化縣人常采貨之仁寶以聞詔盡伐去九年不代太平興國中上言陳取交州之策太宗大喜令馳驛召歸多遜遽奏曰若召仁寶其謀必泄蠻裔增備未易取也不如授仁寶飛挽之任且經度之別遣偏將發荊湖士卒一二萬人長驅而往勢必萬全帝以爲然遂以仁寶爲交州水陸計度轉運使前軍發遇賊鋒甚盛援兵不繼遇害死江中畢士安傳士安與寇準同拜平章事士安兼監修國史居準上準爲相守正嫉惡小人日思所以傾之有布衣申宗古告準交通安王元傑準皇恐莫知所自明士安力辯其誣下宗古吏具得姦罔斬之準乃安王拱辰傳蘇舜卿會賓客於進奏院王益柔醉作傲歌拱辰風其僚魚周詢劉元瑜舉劾之兩人旣竄廢同席者俱逐時杜衍範仲淹爲政多所更張拱辰之黨不便舜卿益柔皆仲淹所薦而舜卿衍婿也故因事傾之由此爲公議所薄歐陽修傳修爲龍圖閣學士河北都轉運使時杜衍等相繼以黨議罷去修慨然上疏曰杜衍韓琦範仲淹富弼天下皆知其有可用之賢而不聞其有可罷之罪自古小人讒害忠良其說不遠欲廣陷良善不過指爲朋黨欲動搖大臣必須誣以顓權其故何也去一善人而眾善人尙在則未爲小人之利欲盡去之則善人少過難爲一一求瑕惟指以爲黨則可一時盡逐至如自古大臣已被主知而蒙信任則難以他事動搖惟有顓權是上之所惡必須此說方可傾之正士在朝羣邪所忌謀臣不用敵國之福也今此四人一旦罷去而使羣邪相賀於內四裔相賀於外臣爲朝廷惜之孔道輔傳道輔復入爲禦史中丞受詔鞫馮士元獄事連參知政事程琳宰相張士遜素惡琳而嫉道輔不附己將逐之察帝有不悅琳意卽謂道輔上顧程公厚今爲小人所誣見上爲辧之道輔入對言琳罪薄不足深治帝果怒以道輔朋黨大臣出知鄆州已而道輔知爲士遜所賣頗憤惋時大寒上道行至韋城發病卒天下莫不以直道許之蘇紳傳紳銳於進取善中傷人陰中王徳用其疏至有宅枕乾岡貌類藝祖之語帝惡之匿其疏不下遂出紳知河陽紳與梁適同在兩禁人以爲險詖故語曰艸頭木腳陷人倒呂惠卿傳惠卿見王安石論經義多合惠卿知諫院爲翰林學士安石求去惠卿使其黨變姓名日投匭上書畱之安石力薦惠卿爲參知政事鄭俠疏惠卿朋姦壅蔽惠卿恐又惡馮京異己而安石弟安國惡惠卿姦諂面辱之於是乘勢並三人皆獲罪王安石傳安石興新法鄭俠上疏繪所見流民扶老攜幼困苦之狀爲圖以獻曰旱由安石所致去安石天必雨俠又坐竄嶺南慈聖宣仁王太后流涕謂帝曰安石亂天下帝亦疑之遂罷爲觀文殿大學士知江陵府自禮部侍郎超九轉爲吏部尙書呂惠卿服闋安石朝夕汲引之至是白爲參知政事又乞召韓絳代己二人守其成模不少失時號絳爲傳法沙門惠卿爲護法善神而惠卿實欲自得政忌安石復來因鄭俠獄陷其弟安國又起李士寧獄以傾安石絳覺其意密白帝請召之八年二月復拜相安石承命卽倍道來三經義成加尙書左僕射兼門下侍郎以子雱爲龍圖閣直學士雱辭惠卿勸帝允其請由是嫌隙愈著惠卿爲蔡承禧所擊居家俟命雱風禦史中丞鄧綰復彈惠卿與知華亭縣張若濟爲姦利事置獄鞫之惠卿出守陳華亭獄久不成雱以屬門下客呂嘉問練亨甫共議取鄧綰所列惠卿事雜他書下制獄安石不知也省吏告惠卿於陳惠卿以狀聞且訟安石曰安石盡棄所學隆尙縱橫之末數方命矯令罔上要君此數惡力行於年歲之間𨿽古之失志倒行而逆施者殆不如此又發安石私書曰無使上知者帝以示安石安石謝無有歸以問雱雱言其情安石咎之雱憤恚疽發背死安石暴綰罪云爲臣子弟求官及薦臣婿蔡卞遂與亨甫皆得罪綰始以附安石居言職及安石與呂惠卿相傾綰極力助攻惠卿上頗厭安石所爲綰懼失勢屢畱之於上其言無所顧忌亨甫險薄諂事雱以進至是皆斥安石之再相也屢謝病求去及子雱死尢悲傷不堪力請解幾務上益厭之罷爲鎭南軍節度使同平章事判江寧府李定傳定爲禦史中丞劾蘇軾湖州謝上表摘其語以爲侮慢因論軾自熙寧以來作爲文章怨謗君父交通戚裏逮赴臺獄窮治當會赦論不已竄之黃州王安國傳安國官祕書校理屢以新法力諫安石又質責曾布誤其兄深惡呂惠卿之姦先是安國教授西京頗溺於聲色安石在相位以書戒之曰宜放鄭聲安國復書曰亦願兄遠佞人惠卿銜之及安石罷相惠卿遂因鄭俠事陷安國坐奪官放歸田裏章惇傳惇黜知汝州哲宗親政有復熙寧元丰之意首起惇爲尙書左僕射兼門下侍郎於是專以紹述爲國是凡元佑所革一切復之引蔡卞林希黃履來之卲張商英周秩翟思上官均居要地任言責協謀朋姦報復讎怨小大之臣無一得免死者禍及其孥甚至詆宣仁後謂元佑之初老姦擅國又請發司馬光呂公著冢斫其棺哲宗不聽惇意不愜請編類元佑諸臣章疏識者知禍之未弭也遂治劉安世範祖禹諫禁中雇乳媼事又以文及甫誣語書導蔡渭使告劉摯梁燾有逆謀起同文館獄命蔡京安惇蹇序辰窮治欲覆諸人家又議遣呂升卿董必察訪嶺南將盡殺流人哲宗曰朕遵祖宗遺訓未嘗殺戮大臣其釋勿治然重得罪者千餘人或至三四謫徙天下冤之揮麈餘話紹聖初治元佑黨人秦少遊出爲杭州通判坐以修史詆誣道貶監處州酒稅在任兩浙運使胡宗哲觀望羅織劾其敗壞場務始送郴州編管黃魯直罷守當塗寓居荊南作承天院塔記湖北轉運判官陳舉迎合中司趙正夫發其中捨謗訕遂編管宜州陳舉者乃哲宗之婿可謂冰淸玉潤也夢溪筆談黃宗旦晚年病目每奏事先具奏目成誦於口至上前展奏目誦之其實不見也同列害之密以他書易其奏目宗旦不知也至上前所誦與奏目不同歸乃覺之遂乞致仕宋史範純仁傳純仁子正平紹聖中爲開封尉有向氏於其壙造慈云寺戶部尙書蔡京以向氏後戚規欲自結奏拓四鄰田廬民有訴者正平按視以爲所拓皆民業不可奪民又撾鼓上訴京坐罰金二十斤用是蓄恨正平及當國乃言正平矯撰父遺表又謂李之儀所述純仁行狀妄載中使蔡克明傳二聖虛佇之意遂以正平逮之儀克明同詣禦史府正平將行其弟正思曰議行狀時兄方營窀穸之事參預筆削者正思也兄何爲哉正平曰時相意屬我且我居長我不往兄弟俱將不免不若身任之遂就獄捶楚甚苦皆欲誣服獨克明曰舊制凡傳聖語受本於禦前請寶印出注籍於內東門使從其家得永州傳宣聖語本有禦寶又驗內東門籍皆同其遺表八事諸子以朝廷大事防後患不敢上之繳申潁昌府印寄軍資庫自潁昌取至亦實獄遂解正平羇管象州之儀羇管太平州正平家屬死者十餘人會赦得歸劉摯傳初摯與呂大防爲相文及甫居喪在洛怨望服除恐不得京官抵書邢恕曰攺月遂除入朝之計未可必當塗猜怨於鷹揚者益深其徒實繁司馬昭之心路人所知也濟之以粉昆必欲以眇躬爲甘心快意之地可謂寒心其謂司馬昭者指呂大防獨當國久粉昆者世以駙馬都尉爲粉侯韓嘉彥尙主以兄忠彥爲粉昆也恕以書示蔡碩蔡渭渭上書訟摯及大防等十餘人陷其父確謀危宗社引及甫書爲證時章惇蔡卞誣造元佑諸人事不已因是欲殺摯及梁燾王巖叟等以爲摯有廢立之意遂起同文館獄用蔡京安惇雜治逮問及甫及甫元佑末徳大防除權侍郎忠彥𨿽罷哲宗眷之未衰乃托其亡父嘗說司馬昭指劉摯粉謂王巖叟面白如粉昆謂梁燾字況之況猶兄也又問實狀但云疑其事勢如此會摯卒京奏不及考驗遂免其子官與家屬徙英州凡三年死於瘴者十人任伯雨傳伯雨爲大宗正丞甫至擢右正言時徽宗初政納用讜論伯雨首擊章惇繼論蔡卞又上書皇太后乞暴蔡京之惡大臣畏其多言俾權給事中密諭以少默卽爲眞伯雨不聽抗論愈力且將劾曾布布覺之徙爲度支員外郎尋知虢州崇寧黨事作削籍編管通州爲蔡卞所陷與陳瓘龔夬張庭堅等十三人皆南遷獨伯雨徙昌化姦人猶未甘心用匿名書復逮其仲子申先赴獄妻適死於淮報訃俱至伯雨處之如平常曰死者已矣生者有負於朝廷亦當從此訣如其不然天豈殺無辜耶曾布傳布當國蔡京爲左丞京與布異會布擬陳佑甫爲戶部侍郎京奏曰爵祿者陛下之爵祿柰何使宰相私其親布婿陳迪佑甫子也布忿然爭辯久之聲色稍厲溫益叱布曰曾布上前安得失禮徽宗不悅而罷禦史遂攻之罷爲觀文殿大學士知潤州京積憾未已加布以贓賄令開封呂嘉問逮捕其諸子鍛煉訊鞠誘左證使自誣而貸其罪布落職提舉太淸宮太平州居住陳瓘傳瓘爲左司諫議論持平務存大體惟極論蔡卞章惇安惇邢恕之罪禦史龔央擊蔡京朝廷將逐夬瓘遂疏論京未及上時皇太后已歸政瓘言外戚向宗良兄弟與侍從希寵之士交通使物議籍籍謂皇太后今猶預政由是罷監揚州糧料院攺知無爲軍明年還爲著作郎遷右司員外郎兼權給事中宰相曾布使客說以將卽眞瓘語子正匯曰吾與丞相議事多不合今若此是欲以官爵相餌也若受其薦進復有異同則公議私恩兩有愧矣吾有一書論其過將投之以決去就汝其書之但郊祀不遠彼不相容則澤不及汝矣能不介於心乎正匯願得書旦持入省布使數人邀相見甫就席遽出書布大怒爭辯移時至箕踞誶語瓘色不爲動徐起白曰適所論者國事是非有公議公未可失待士禮布矍然攺容信宿出知泰州崇寧中除名竄袁州廉州移郴州稍復宣徳郎正匯在杭告蔡京有動搖東宮迹杭守蔡薿執送京師先飛書告京俾爲計事下開封府制獄並逮瓘尹李孝稱逼使證其妄瓘曰正匯聞京將不利社稷傳於道路瓘豈得預知以所不知忘父子之恩而指其爲妄則情有所不忍挾私情以符合其說又義所不爲京之姦邪必爲國禍瓘固嘗論之於諫省亦不待今日語言聞也內侍黃經臣�鞫聞其辭失聲嘆息謂曰主上正欲得實但如言以對可也獄具正匯猶以所告失實流海上瓘亦安置通州瓘嘗著尊堯集謂紹聖史官專據王安石日錄攺修神宗史變亂是非不可傳信深明誣妄以正君臣之義張商英爲相取其書旣上而商英罷瓘又徙臺州宰相徧令所過州出兵甲護送至臺每十日一徙告且命凶人石悈知州事執至庭大陳獄具將脇以死瓘揣知其意大呼曰今日之事豈被制旨耶悈失措始告之曰朝廷令取尊堯集爾瓘曰然則何用許使君知尊堯所以立名乎蓋以神考爲堯主上爲舜助舜尊堯何得爲罪時相學術淺短爲人所愚君所得幾何乃亦不畏公議干犯名分乎悈慚揖使退所以窘辱之百端終不能害宰相猶以悈爲怯而罷之在臺五年乃得自便才復承事郎帝批進自以爲所擬未當令再敍一官仍與差遣執政持不行卜居江州復有譖之者至不許輒出城旋令居南康才至又移楚瓘平生論京卞皆披擿其處心發露其情慝最所忌恨故得禍最酷不使一日少安蔡確傳吳處厚者邵武人登進士第始確從處厚學賦及作相處厚通箋乞憐確無汲引意王珪用爲大理丞王安禮舒亶相攻事下大理處厚知安禮與珪善論亶用官燭爲自盜確密遣達意救亶處厚不從確怒欲逐之未果珪請除處厚館職確又沮之珪爲永裕山陵使辟掌箋奏確代使出知通利軍又徙知漢陽處厚不悅元佑中確知安州郡有淸江卒當戍漢陽確固不遣處厚怒曰爾在廟堂時數陷我今比郡作守猶爾耶會得確車蓋亭詩引郝甑山事乃箋釋上之云郝處俊封甑山公會髙宗欲遜位武后處俊諫止今乃以比太皇太后且用滄海揚塵事此蓋時運之大變尢非佳語譏謗切害非所宜言確遂南竄擢處厚知衛州然士大夫由此畏惡之未幾卒紹聖間追貶歙州別駕宗室叔近傳叔近悼王元孫榮良公克類之子也建炎元年爲秀州守杭卒陳通反叔近招通通聽命叔近還秀州已而王淵兵至杭詐傳呼云趙秀州來通郊迎淵遂誅之初淵在汴京狎娼周氏周氏後歸叔近淵銜之乃誣叔近通賊奪職拘於州以朱芾代之芾肆殘虐軍民怨憤小卒徐明率眾囚芾迎叔近領郡事叔近不得辭因撫定之請擇守於朝奏未達朝廷命張俊致討俊淵部曲也辭行淵謂之曰叔近在彼俊諭意領兵至郡叔近出迎俊叱令置對方操筆羣刀遽前斷其右臂叔近呼曰我宗室也俊曰汝旣從賊何云宗室語未竟已折首於地徐明等見叔近死遂反戈嬰城縱火驅掠翼日俊斬關入捕明等誅之取周氏歸於淵紹興九年禦史言叔近之冤贈集英殿修撰嶽飛傳紹興十一年諜報金人分道渡淮飛請合諸帥之兵破敵兀朮韓常與龍虎大王疾驅至廬帝趣飛應援凡十七札飛策金人舉國南來巢穴必虛若長驅京洛以搗之彼必奔命可坐而敝時飛方苦寒嗽力疾而行又恐帝急於退敵乃奏臣如搗虛勢必得利若以爲敵方在近未暇遠圖欲乞親至蘄黃以議攻卻帝得奏大喜賜札曰卿苦寒疾乃爲朕行國爾忘私誰如卿者師至廬州金兵望風而遁飛還兵於舒以俟命帝又賜札以飛小心恭謹不專進退爲得體兀朮破濠州張俊駐軍黃連鎭不敢進楊沂中遇伏而敗帝命飛救之金人聞飛至又遁時和議旣決檜患飛異己乃密奏召三大將論功行賞韓世忠張俊已至飛獨後檜又用參政王次翁計俟之六七日旣至授樞密副使位參知政事上飛固請還兵柄五月詔同俊往楚州措置邊防總韓世忠軍還駐鎭江初飛在諸將中年最少以列校拔起累立顯功世忠俊不能平飛屈己下之幕中輕銳教飛勿苦降意金人攻淮西俊分地也俊始不敢行師卒無功飛聞命卽行遂解廬州圍帝授飛兩鎭節俊益恥楊�平飛獻俊世忠樓船各一兵械畢備世忠大悅俊反忌之淮西之役俊以前途糧乏訹飛飛不爲止帝賜札褒諭有曰轉餉艱阻卿不復顧俊疑飛漏言還朝反倡言飛逗𨖻不進以乏餉爲辭至視世忠軍俊知世忠忤檜欲與飛分其背嵬軍飛義不肯俊大不悅及同行楚州城俊欲修城爲備飛曰當戮力以圖恢復豈可爲退保計俊變色會世忠軍吏景著與總領胡紡言二樞密若分世忠軍恐至生事紡上之朝檜捕著下大理寺得以扇搖誣世忠飛馳書告以檜意世忠見帝自明俊於是大憾飛遂倡言飛議棄山陽且密以飛報世忠事告檜檜大怒初檜逐趙鼎飛每對客嘆息又以恢復爲己任不肯附和議讀檜疏至徳無常師主善爲師之語惡其欺罔恚曰君臣大倫根於天性大臣而忍面謾其主耶兀朮遺檜書曰汝朝夕以和請而嶽飛方爲河北圖必殺飛始可和檜亦以飛不死終梗和議己必及禍故力謀殺之以諫議大夫萬俟與飛有怨風劾飛又風中丞何鑄侍禦史羅汝楫交章彈論大率謂今春金人攻淮西飛略至舒蘄而不進比與俊按兵淮上又欲棄山陽而不守飛累章請罷樞柄尋還兩鎭節充萬壽觀使奉朝請檜志未伸也又諭張俊令劫王貴誘王俊誣告張憲謀還飛兵檜遣使捕飛父子證張憲事使者至飛笑曰皇天后土可表此心初命何鑄鞫之飛裂裳以背示著有盡忠報國四大字深入膚埋旣而閱實無佐驗鑄明其無辜攺命萬俟誣飛與憲書令虛申探報以動朝廷云與憲書令措置使飛還軍言其書已焚飛坐系兩月無可證者或教以臺章所指淮西事爲言喜白檜簿錄飛家取當時禦札藏之以滅迹又逼孫革等證飛受詔逗𨖻命評事元龜年取行軍時日雜定之傅會其獄歲暮獄不成檜手書小紙付獄卽報飛死時年三十九云棄市籍家貲徙家嶺南張孝祥傳紹興二十四年廷試第一時策問師友淵源秦塤與曹冠皆力攻程氏專門之學孝祥獨不攻考官已定塤冠多士孝祥次之曹冠又次之髙宗讀塤策皆秦檜語於是擢孝祥第一而塤第三授承事郎簽書鎭東軍節度判官諭宰相曰張孝祥詞翰俱美先是上之抑塤而擢孝祥也秦檜已怒旣知孝祥乃祁之子祁與胡寅厚檜素憾寅且唱第後曹泳揖孝祥於殿廷以請婚爲言孝祥不答泳憾之於是風言者誣祁有反謀系詔獄會檜死上郊祀之二日魏良臣密奏散獄釋罪遂以孝祥爲祕書省正字故事殿試第一人次舉始召孝祥第甫一年得召由此張浚傳酈瓊等舉軍叛浚引咎求去位髙宗問可代者且曰秦檜何如浚曰近與共事方知其暗髙宗曰然則用趙鼎檜由是憾浚紹興十六年彗星出西方浚將極論時事恐貽母憂母訝其瘠問故浚以實對母誦其父對策之語曰臣寧言而死於斧鉞不能忍不言以負陛下浚意乃決上疏謂當今事勢譬如養成大疽於頭目心腹之間不決不止惟陛下謀之於心謹察情僞使在我有不可犯之勢庶幾社稷安全不然後將噬臍事下三省秦檜大怒令臺諫論浚以特進提舉江州太平興國宮居連州二十年徙永州浚去國幾二十載天下士無賢不肖莫不傾心慕之武夫健將言浚者必咨嗟太息至兒童婦女亦知有張都督也金人憚浚每使至必問浚安在惟恐其復用當是時秦檜怙寵固位懼浚爲正論以害己令臺臣有所彈劾論必及浚反謂浚爲國賊必欲殺之以張柄知潭州汪召錫使湖南使圖浚張常先使江西治張宗元獄株連及浚捕趙鼎子汾下大理令自誣與浚謀大逆會檜死乃免燕懿王徳昭傳徳昭元孫令衿除徳安府通判遷知泉州歸寓三衢嘗會賓客觀秦檜家廟記口誦君子之澤五世而斬之句通守汪召錫檜兄婿也頗疑令衿諷教官莫汲訴令衿論日月無光謗訕朝政侍禦史董徳元承風旨劾之誣以贓私詔治令衿獄案驗無狀乃論令衿謗訕不遜追一官勒停令南外宗正司拘之檜除召錫湖南提舉以報之銜令衿必欲置死地初趙鼎之子汾歸過衢令衿贐之侍禦史徐希檜旨誣令衿與汾有密謀伺朝廷機事捕汾下大理寺俾汾自誣與張浚李光等謀逆而令衿預焉獄上檜病不能省乃獲免檜死復爵趙汝愚傳孝宗將攢汝愚議攢宮非永制欲攺卜山陵與畱正議不合韓冑因而間之出正判建康命汝愚爲光祿大夫右丞相汝愚力辭至再三不許汝愚本倚正共事怒冑不以告及來謁故不見冑慚忿簽書樞密羅點曰公誤矣汝愚亦悟復見之冑終不懌自以有定策功且依托肺腑出入宮掖居中用事日夜謀引其黨爲臺諫以擯汝愚汝愚請令近臣舉禦史冑密諭中司令薦所厚大理寺簿劉徳秀內批擢徳秀爲監察官其黨牽聯以進言路遂皆冑之人會黃裳羅點卒冑又擢其黨京鏜代點汝愚始孤天子益無所倚信於是中書舍人陳傅良監察禦史吳獵起居郎劉光祖各先後斥去羣憸和附視正士如仇讎而衣冠之禍始矣冑欲逐汝愚而難其名或教之曰彼宗姓誣以謀危社稷則一网無遺冑然之擢其黨將作監李沭爲正言沭彥穎之子也嘗求節度使於汝愚不得奏汝愚以同姓居相位將不利於社稷乞罷其政汝愚出浙江亭待罪遂罷右相除觀文殿學士知福州韓冑傳冑以汝州防禦使知閣門事孝宗崩光宗以疾不能執喪中外洶洶趙汝愚議定策立皇子嘉王時憲聖太后居慈福宮而冑雅善慈福內侍張宗尹汝愚乃使冑介宗尹以其議密啟太后冑兩至宮門不獲命仿徨欲退遇重華宮提舉關禮問故入白憲聖言甚懇切憲聖可其議禮以告冑冑馳白汝愚日已向夕汝愚亟命殿帥郭杲以所部兵夜分衛南北內翌日憲聖太后卽喪次垂簾宰臣傳旨命嘉王卽皇帝位寧宗旣立冑欲推定策恩汝愚曰吾宗臣也汝外戚也何可以言功惟爪牙之臣則當推賞乃加郭杲節鉞而冑但遷宣州觀察使兼樞密都承旨冑始觖望然以傳導詔旨寖見親幸時時乘間竊弄威福朱熹白汝愚當用厚賞酬其勞而�遠之汝愚不以爲意右正言黃度欲劾冑謀泄斥去朱熹奏其姦冑怒使優人峨冠闊袖象大儒戲於上前熹遂去彭龜年請畱熹而逐冑未幾龜年與郡冑進保寧軍承宣使提舉佑神觀自是冑益用事而以抑賞故怨汝愚日深霅川劉者曩與冑同知合門事頗以知書自負方議內禪時汝愚獨與冑計議弗得與聞內懷不平至是謂冑曰趙相欲專大功君豈惟不得節度將恐不免嶺海之行矣冑愕然因問計曰惟有用臺諫爾冑問若何而可曰禦筆批出是也冑悟卽以內批除所知劉徳秀爲監察禦史楊大法爲殿中侍禦史罷吳獵監察禦史而用劉三傑代之於是言路皆冑之黨汝愚之迹始危冑欲逐汝愚而難其名謀於京鏜鏜曰彼宗姓誣以謀危社稷可也慶元元年冑引李沭爲右正言沭嘗有求於汝愚不獲卽奏汝愚以同姓居相位將不利於社稷汝愚罷相始冑之見汝愚徐誼實薦之汝愚旣斥遂並逐誼朱熹彭龜年黃度李祥楊簡呂祖儉等以攻冑得罪太學生楊宏中張�徐範蔣傅林仲麟周端朝等又以上書論冑編置朝士以言冑遭責者數十人而已而冑拜保寧軍節度使提舉佑神觀又設僞學之目以网括汝愚朱熹門下知名之士用何淡胡紘爲言官淡言僞學宜加風厲或指汝愚爲僞學罪首紘條奏汝愚有十不遜且及徐誼汝愚謫永州誼謫南安軍慮他日汝愚復用密諭衡守錢鍪圖之汝愚抵衡暴薨金史孟浩傳浩與田�皆在尙書省�出爲橫海軍節度使選人龔裔鑑除名值赦赴吏部銓得預覃恩�已除橫海部吏以裔鑑白��乃倒用月日署之許霖在省典覃恩行臺省工部員外郎張子周素與�有怨以事至京師微知裔鑑覃恩事嗾許霖發之詆以專擅朝政詔獄鞫之擬�與奚毅邢具瞻王植髙鳳庭王效趙益興龔裔鑑死其妻子及所往來孟浩等三十四人皆徙海上仍不以赦原天下冤之曹望之傳望之除右司都事吏部侍郎田�素薄望之願交不肯納遂與蔡松年許霖構致黨獄宗室傳宗本本名阿魯皇統九年爲右丞相兼中書令進太保領三省事海陵篡立進太傅領三省事初宗幹謀誅宗兗故海陵心忌太宗諸子熙宗時海陵私議宗本等勢彊主上不宜優寵太甚及篡立猜忌益深遂與祕書監蕭裕謀殺太宗諸子誣以秉徳出領行臺與宗本別因會飲約內外相應使尙書省令史蘭玉告宗本親謂玉言以汝與我故舊必無他意可布心腹事領省臨行言彼在外諭說軍民無以外患爲慮若太傅爲內應何事不成又雲長子鎖裏虎當大貴因是不令見主上宗本又言左丞相於我及我妃處稱主上近日見之輒不喜故心常恐懼若太傅一日得大位此心方安唐括辧謂宗本言內侍張彥善相相太傅有天子分宗本答曰宗本有兄東京畱守在宗本何能爲是時宗美言正是太宗主家子太傅便合爲北京畱守卞臨行與宗本言事不可遲宗本與玉言大計只於日近圍場內予決宗本因以馬一匹袍一領與玉充表識物玉恐圍場日近身縻於外不能親奏遂以告祕書監蕭裕裕具以聞蕭玉出入宗本家親信如家人海陵旣與蕭裕謀殺宗本秉徳詔天下恐天下以宗本秉徳輩皆親懿大臣本無反狀裕構成其事而蕭玉與宗本厚人所共知使玉上變庶可示信於是使人召宗本等擊鞠海陵先登樓命左衛將軍徒單特思及蕭裕妹婿近侍局副使耶律辟離剌小底密伺宗本及判大宗正事宗美至卽殺之宗美本名胡里甲臨死神色不變宗本已死蕭裕使人召蕭玉是日玉送客出城醉酒露發披衣以車載至裕弟點檢蕭祚家逮日暮玉酒醒見軍士圍守之意爲人所累得罪故至此以頭觸屋壁號咷曰臣未嘗犯罪老母年七十願哀憐之裕附耳告之曰主上以宗本諸人不可畱已誅之矣欲加以反罪令汝主告其事今書汝告款已具上卽問汝汝但言宗本輩反如狀勿復異詞恐禍及汝家也裕乃以巾服與玉引見海陵海陵問玉玉言宗本反具如裕所教海陵遣使殺東京畱守宗懿北京畱守卞及遷益都畢王宗哲平陽尹稟左宣徽使京等家屬分置別所止聽各以奴婢五人自隨旣而使人要之於路並其子男無少長皆殺之而中京畱守宗雅喜事佛世稱善大王海陵知其無能將存之以奉太宗後召至闕不數日竟殺之太宗子孫死者七十餘人太宗後遂絕杲傳杲本名撒離喝海陵念撒離喝久握兵在外頗得士心忌之以爲行臺左丞相兼左元帥又恐不奉命陽尊以殊禮使系屬籍以玉帶璽書賜之撒離喝至汴詔諭行臺右丞相右副元帥撻不野無使撒離喝預軍事撒離喝不知每事輒爭之撻不野詭曰太師梁王以陜西事屬公以河南事屬撻不野今未嘗別奉詔命陜西軍事撻不野固不敢干涉撻不野久在河南將帥畏而附之撒離喝始至勢孤爭之不得白於朝大臣知上旨報曰如梁王教及詔使至汴諭旨於撻不野使還撻不野獨有附奏撒離喝不得與聞人皆知海陵使撻不野圖之矣會海陵欲除遼王斜也子孫及平章政事宗義等元帥府令史遙設希海陵旨誣撒離喝父子謀反並平章宗義尙書謀裏野等遙設學撒離喝手署及印文詐爲契丹小字家書與其子宗安從左都監奔睹上變封題作已經開拆者書紙隱約有白字作曾經水浸至字畫分明者稱禦史大夫宗安於宮門外遺下此書遙設拾得之其書略曰撻不野自來與我不好凡有常有堤防應是知得上意移剌補丞相與我不好若遲緩分毫猜疑必落他手也又曰阿渾每見此書約定月日教掃胡令史卻寫白字書來有司鞫問宗安不服曰使眞有此書我剖肌肉藏之猶恐漏泄安得於朝門下遺之有司掠笞楚毒宗安神色不變乃置掃胡鑪炭上掃胡不能堪自誣服宗安謂掃胡曰爾苦矣宗義被掠笞不能當亦自誣服曰我輩知不免矣不早決徒自苦宗安曰今𨿽無以自明九泉之下當有冤對吾終不能引屈竟不服而死使�魯殺撒離喝於汴族其家而無寫書及傳書者主名有折哥者能契丹小字舊嘗從撒離喝特末者陜西舊將嘗以左副元帥事馳驛赴闕兩人者皆族誅撒離喝親屬坐是死者二十餘人元史趙良弼傳良弼升參議陜西省事蜀人費寅以私憾誣廉希憲商挺在京有異志者九事以良弼爲徵帝召良弼詰問良弼泣曰二臣忠良保無是心願剖臣心以明之帝意不釋會平李得王文統交通書益有疑二臣意切責良弼無所不至至欲斷其舌良弼誓死不少變帝意乃解大政紀正統八年四月太監王振構陷大理少卿薛瑄下錦衣衛獄坐死罪以侍郎王偉申救除名瑄素不屈於王振振銜之會有武官病死其妾有色振侄王山欲娶之妻持不可妾因誣告毒殺其夫都察院問已誣服瑄辯其冤屢駁還之都察院都禦史王文諂事振譖之振嗾禦史劾瑄受賄故出人罪請廷鞫竟坐瑄死罪下獄瑄怡然曰辯冤獲咎死何愧焉在獄讀易以自娛至復奏將訣家人以待死以偉申救之得免死除名放歸田裏六月太監王振與錦衣衛指揮馬順計陷翰林院侍講劉球下錦衣衛擅令小校盜殺之初球以災異上疏中謂太常不可用道士宜以進士處之至是編修董璘自陳願爲太常少卿振因誣球與璘同謀故先以言爲璘地並逮球下獄卽令其黨錦衣衛指揮馬順以計殺球一日五更順一小校推獄門入球與董璘同臥小校前持球球知有變大呼曰太祖太宗之靈在天汝何得擅殺我小校持刀斷球頸流血被體屹立不動順舉足踢倒曰如此無禮遂支解之裹以蒲包埋衛后空地董璘從旁匿球血裙數日密歸球家家人始知球死乃以血裙爲櫬歸葬小校與耿九疇爲鄕鄰九疇素愛其年少俊美因與往來後久不至甚訝之一日來見九疇視其黃瘠不類惜之曰汝無有疾乎狀貌頓異如此小校吐實且曰馬順將舉事之日密語吾曰今夜有事汝當早來至期令懷刃相隨迫於勢不敢不行比聞劉公忠臣吾儕小人無故作逆天理事殆死有餘罪矣特來別公且謝誤愛耳因慟哭悔恨不已未幾死馬順子亦發狂疾代球數順罪一時謂球所憑云成化十三年七月兵部主事陸容六年考滿奏河南道禦史張蕙挾私忿考已殿下吏部議容竟考稱蕙考容有兩京從仕公不勝私之語容不能平亦奏蕙心術陰險倫理有乖弘治四年三月禦史鄒魯懷私恨誣奏刑部尙書何喬新受親故饋遺囑托下錦衣衛獄先是喬新惟重王恕每不平劉吉吉銜之值鄒魯謀升大理寺丞喬新薦升郎中魏紳補之吉主使魯誣奏正徳十一年七月寧王宸濠因舉人劉養正誣�吉安府科舉生員康照令秦榮羅織打死照在人前非笑劉養正交結宸濠故陷之無錫縣誌施方升字仲光爲郡諸生慷慨好義重然諾其友有華兆登者姊適彊以虐死兆登訟於官而直之彊以是讎兆登必報焉亡何兆登家有喪事華之少長畢會而族之人某者以攘義田租爲眾所疾遂羣擊之喪所而死彊曰是可以殺兆登矣厚資其家使力主兆登誣服系獄於是方升命其子元徽曰善人在患饑不及餐況而師耶子必勉之元徽敬受命每左右兆登不能脫久之朝廷遣使者卹刑江南元徽乃挾貲走荊溪謀營救卒用華氏之以他事死者二人論抵而兆登竟得釋歸永陵編年史嘉靖四年冬十一月帝禦經筵費宏不至張璁遂劾宏倨慢不敬正徳時旁注試錄傾陷僚友帝置不問八年學士樊孟春乞敕言官公糾劾以淸聖聽乃命兩京科道官及撫按凡糾劾官員必須核實勿得假以風聞造言傾陷十年秋七月壬子吏部侍郎徐�爲國子生詹所訐太常卿彭澤欲去之而獵其位乃僞爲縉手書具黃精白蠟遺孚敬以激怒之復勸曰縉可劾也孚敬劾去之吏部果以澤名上時帝心固以缺屬夏言矣遂不允而澤又思所以陷言也會行人司正薛侃者澤同年也艸疏云祖宗分封宗室畱親王一人司香名曰守城王乞查舊典擇賢而親者迎取入京艸具澤見之乞攜歸締閱侃信之澤持以白敬孚曰此侃疏夏言所艸也將上矣孚敬愕然密以上聞澤復紿侃曰相君見疏艸深嘆忠愛可行侃猶豫孚敬以詰澤澤乃坐趣侃分隸爲上之孚敬密疏出言畫也帝怒命系禦文華殿召孚敬問狀對如初次召言以疏示之問可否言對曰陛下春秋鼎盛前星方耀此諭不可行帝猶疑其誑也命出對訊及出侃已械至羣臣會訊矣言不知仍就列聽訊時刑部尙書許瓚都禦史汪鋐方被論杜門孚敬趣令出以附己孚敬首詰侃曰執使爲此侃曰我自爲之非人所使孚敬曰聞夏言主畫宜吐實侃曰言𨿽同年久不聞問顧彭澤以白相君云相君許之故敢上耳汪鋐從旁大噱曰言實主之何得云無吾與爾矢諸神言不勝誣擊案大詈曰姦賊爾主此畫反以陷忠良耶遂與孚敬同入奏閽者弗納乃各艸疏上頃之命逮言詔獄諭勿拷掠侃訊迫但曰夏言實不預見此艸者惟歐陽徳黃宗明及吾弟僑耳科臣孫應奎葉洪曹汴面叱孚敬憸壬疏劾之孚敬乃奏逮徳宗明僑應奎洪汴同訊侃五毒備至乃曰必欲扳夏言當釋我系矢諸天則可尙書梁材大理丞張鳳鳴信言果不預也明日甲寅彗出東井帝知言冤乃命司理太監張佐出訊而令孚敬勿至訊所比會訊彭澤見孚敬不至不敢復誣言侃對簿云鍛煉羅織非聖朝美事萬死萬死惟侃爲之耳聖上之明不免爲太傅所誤薛侃之愚宜爲彭澤所賣也佐等以聞日晡特命釋徳宗明等明日帝召羣臣至閣下聽諭曰薛侃猖狂之性發言不諱朕非暮年豈無建儲之期妄生異議法當重論彭澤狡詐姦邪交關口語致薛侃對簿有連宗室且使輔臣急於攻擊情犯深重謫邊衛充軍孚敬以大禮不次擢用被劾旨令省攺乃不愼於思罔悛於法負朕倚任卽致仕夏言旣不預知何爲擊案喧詬念爲誣陷所激特赦不問孫應奎洪汴職在糾繆迹涉回護念系言官亦從輕貸其餘一並釋之彭澤戍山西侃納贖爲民

構陷部選句韓愈柳子厚墓志銘今夫平居里巷相慕悅酒食遊戲相徵逐詡詡彊笑語以相取下握手出肺肝相示指天日涕泣誓生死不相背負眞若可信一旦臨小利害僅如毛髮比反眼若不相識落陷�不一引手救反擠之又下石焉者皆是也元稹謝狀感恩深切頻獻封章遂遭分外侵誣不敢保全軀命豈謂恩光轉至睿澤逾深出自宸衷選居近地

構陷部雜錄

