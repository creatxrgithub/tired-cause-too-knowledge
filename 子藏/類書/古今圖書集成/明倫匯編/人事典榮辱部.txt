

榮辱部藝文一

君子無榮辱解

唐韋瑞符所謂榮與辱者賢不肖之辧也朝暮之所存也君子小人所以異道而殊名也君子無榮辱小人有辱而無榮志意修術業明徳行備飾是榮之自內者也由之而爵列尊谷祿厚無擇而不宜是榮之自外者也君子有諸內而外者至焉猶是藝之耨之鏄之水澤以時而苗之猥大者也而世謂之榮是果不足爲君子榮也以至貴於天下立國家偃然若固有之者彼修之非一日也得之誠有術也吾所以待之無愧也又何榮乎哉厄窮詈侮暴怒橫逆以至於系悴逐磔世所謂之辱者是又果不足爲君子辱也問其逢何物也其遭何時也吾之所以不容用吾之所修可於堯禹孔子而不可於斯時也吾又何辱乎哉君子無榮非不榮也所以爲榮者出於吾道耳異乎世之所謂幸而榮者也謂種而收者幸可乎君子無辱非不辱也吾之道大彼不足用吾之說是彼不足聞辱誠有所在也猶河海之不可內於坳涔也是豈河海辱哉故曰君子無榮辱由是爲說也小人有辱無榮曲哆險詭突誕嫉賊是辱自內者也由之而得刑殺流放是亦有諸內而外者至焉是猶薉蕪之郁澀之而蓬亂疽結也謂飯肉死者不幸可乎幸而集姦容邪盜有位勢則當時之賢者陰指而默笑之憤之甚者筆之於書以示戒於後視其所處如鼠之肥肆於廩也豕之腯澤於欄也其榮乎哉故曰小人有辱無榮也小人之有辱無榮內外備至而不容說焉然則就是說吾又有明焉君子非有榮者有仁義之榮而無勢仕之榮也在吾之修者堯禹孔子吾將坦蕩蕩而君師之立其朝躋其堂悟而有之流千萬世鼻口吾芳醲故曰有仁義之榮也若勢與仕吾又惡取哉得之吾不屑也流千萬世不遂者稱道而自信焉惡在乎得與否也故曰無勢仕之榮也若小人則無適而不辱也學者述道行吾說而審取焉君子小人分矣榮辱部藝文二詩

絕句

唐童翰卿大朴逐物盡哀我天地功爭得榮辱心灑然歸西風

效古

僧澹交榮辱又榮辱一何�與覆人生百歲中孰肯死前足元鬢忽如絲靑叢不再綠自古爭名徒黃金是誰祿

歌

僧元寂酒禿酒禿何榮何辱但見衣冠成古丘不見江河變陵谷

榮辱部總論禮記

曲禮四郊多壘此卿大夫之辱也地廣大荒而不治此亦士之辱也注

壘者屯軍之壁卿大夫不能謀國數見侵伐故多壘土廣人稀荒穢不理此二者固皆卿大夫之責士卑不與謀國而田裏之事則其職也故曰亦士之辱道徳經

厭恥寵辱若驚何謂寵辱寵爲下得之若驚失之若驚是謂寵辱若驚晏子

問下篇叔向問晏子曰何若則可謂榮矣晏子對曰事親孝無悔往行事君忠無悔往辭和於兄弟信於朋友不諂過不責得言不相坐行不相反在上治民足以尊君在下蒞修足以變人身無所咎行無所創可謂榮矣荀子

榮辱篇憍泄者人之殃也恭儉者偋五六也𨿽有戈矛之刺不如恭儉之利也故與人善言暖於布帛傷人之言深於矛戟故薄薄之地不得履之非地不安也危足無所履者凡在言也巨塗則讓小塗則殆𨿽欲不謹若云不使快快而亡者怒也察察而殘者忮也博而窮者訾也淸之而兪濁者口也豢之而兪瘠者交也辯而不說者爭也直立而不見知者勝也廉而不見貴者劌也勇而不見憚者貪也信而不見敬者好剸行也此小人之所務而君子之所不爲也斗者忘其身者也忘其親者也忘其君者也行其少頃之怒而喪終身之軀然且爲之是忘其身也室家立殘親戚不免乎刑戮然且爲之是忘其親也君上之所惡刑法之所大禁也然且爲之是忘其君也憂忘其身內忘其親上忘其君是刑法之所不赦也聖王之所不畜也乳彘不觸虎乳狗不遠遊不忘其親也小人憂忘其身內忘其親上忘其君則是人也而曾狗彘之不若也凡斗者必自以爲是而以人爲非也己誠是也人誠非也則是己君子而人小人也以君子與小人相賊害也憂以忘身內以忘親上以忘君豈不過甚矣哉是人也所謂以狐父之戈钃牛矢也將以爲智耶則愚莫大焉將以爲利耶則害莫大焉將以爲榮耶則辱莫大焉將以爲安耶則危莫大焉人之有斗何哉我欲屬之狂惑疾病耶則不可聖王又誅之我欲屬之鳥鼠禽獸耶則不可其形體又人而好惡多同人之有斗何哉我甚醜之有狗彘之勇者有賈盜之勇者有小人之勇者有士君子之勇者爭飲食無廉恥不知是非不辟死傷不畏眾彊然惟利飲食之見是狗彘之勇也爲事利爭貨財無辭讓果敢而振猛貪而利然惟利之見是賈盜之勇也輕死而暴是小人之勇也義之所在不傾於權不顧其利舉國而與之不爲攺視重死持義而不撓是士君子之勇也倏者浮陽之魚也胠於沙而思水則無逮矣掛於患而欲謹則無益矣自知者不怨人知命者不怨天怨人者窮怨天者無志失之己反之人豈不亦迂哉榮辱之大分安危利害之常體先義而後利者榮先利而後義者辱榮者常通辱者常窮通者常制人窮者常制於人是榮辱之大分也材�者常安利蕩悍者常危害安利者常樂易危害者常憂險樂易者常壽長憂險者常夭折是安危利害之常體也夫天生烝民有所以取之志意致修徳行致厚智慮致明是天子之所以取天下也政法令舉措時聽斷公上則能順天子之命下則能保百姓是諸侯之所以取國家也志行修臨官治上則能順上下則能保職是士大夫之所以取田邑也修法則度量刑辟圖籍不知其義謹守其數愼不敢損益也父子相傳以持王公是故三代𨿽亡治法猶存是官人百吏之所以取秩祿也孝悌原�拘錄疾力以惇比其事業而不敢怠傲是庶人之所以取暖衣飽食長生久視以免於刑戮也飾邪說文姦言爲倚事陶誕突盜惕悍憍暴以偸生反側於亂世之間是姦人之所以取危辱死刑也其慮之不深其擇之不謹其定取捨楛僈是其所以危也材性知能君子小人一也好榮惡辱好利惡害是君子小人之所同也若其所以求之之道則異矣小人也者疾爲誕而欲人之信己也疾爲詐而欲人之親己也禽獸之行而欲人之善己也慮之難知也行之難安也持之難立也成則必不得其所好必遇其所惡焉故君子者信矣而亦欲人之信己也忠矣而亦欲人之親己也修正治辯矣而亦欲人之善己也慮之易知也行之易安也持之易立也成則必得其所好必不遇其所惡焉是故窮則不隱通則大明身死而名彌白小人莫不延頸舉踵而願曰知慮材性固有似賢人也夫不知其與己無以異也則君子注錯之當而小人注錯之過也故熟察小人之知能足以知其有餘可以爲君子之所爲也譬之越人安越楚人安楚君子安雅是非知能材性然也是注錯習俗之節異也仁義徳行常安之術也然而未必不危也污慢突盜常危之術也然而未必不安也故曰君子道其常而小人道其怪凡人有所一同饑而欲食寒而欲暖勞而欲息好利而惡害是人之所生而有也是無待而然者也是禹桀之所同也目辧白黑美惡耳辧聲音淸濁口辧碱酸甘苦鼻辧芬芳腥臊骨體膚理辧寒暑疾養是又人之所常生而有也是無待而然者也是禹桀之所同也可以爲堯舜可以爲桀跖可以爲工匠可以爲農賈在勢注錯習俗之所積耳是又人之所生而有也是無待而然者也是禹桀之所同也爲堯禹則常安榮爲桀跖則常危辱爲堯禹則常愉佚爲工匠農賈則常煩勞然而人力爲此而寡爲彼何也曰陋也堯禹者非生而具者也夫起於變故成乎修修之爲待盡而後備者也人之生固小人無師無法則惟利之見耳人之生固小人又以遇亂世得亂俗是以小重小也以亂得亂也君子非得勢以臨之則無由得開內焉今是人之口腹安知禮義安知辭讓安知廉恥隅積亦呥呥而�鄕鄕而飽已矣人無師無法則其心正其口腹也今使人生而未嘗睹芻豢稻梁也惟菽藿糟糠之爲睹則以至足爲在此也俄而粲然有秉芻豢稻粱而至者則瞲然視之曰此何怪也彼臭之而無嗛於鼻嘗之而甘於口食之而安於體則莫不棄此而取彼矣今以夫先王之道仁義之統以相羣居以相持養以相藩飾以相安固邪以夫桀跖之道是其爲相懸也幾直夫芻豢之懸糟糠爾哉然而人力爲此而寡爲彼何也曰陋也陋也者天下之公患也人之大殃大害也故曰仁者好告示人告之示之靡之儇之鉛之重之則夫塞者俄且通也陋者俄且�也愚者俄且知也是若不行則湯武在上曷益桀紂在上曷損湯武存則天下從而治桀紂存則天下從而亂如是者豈非人之情固可與如此可與如彼也哉人之情食欲有芻豢衣欲有文繡行欲有輿馬又欲夫餘財蓄積之富也然而窮年累世不知不足是人之情也今人之生也方多蓄雞狗豬彘又蓄牛羊然而食不敢有酒肉余刀布有囷窌然而衣不敢有絲帛約者有筐篋之藏然而行不敢有輿馬是何也非不欲也幾不長慮顧後而恐無以繼之故也於是又節用禦欲收斂蓄藏以繼之也是於己長慮顧後幾不甚善矣哉今夫偸生淺知之屬曾此而不知也糧食太侈不顧其後俄則屈安窮矣是其所以不免於凍餓操瓢囊爲溝壑中瘠者也況夫先王之道仁義之統詩書禮樂之分乎彼固天下之大慮也將爲天下生民之屬長慮顧後而保萬世也其長矣其溫厚矣其功盛姚遠矣非熟修爲之君子莫之能知也故曰短綆不可以汲深井之泉知不幾者不可與及聖人之言夫詩書禮樂之分固非庸人之所知也故曰一之而可再也有之而可久也廣之而可通也慮之而可安也反鉛察之而兪可好也以治情則利以爲名則榮以羣則和以獨則足樂意者其是耶夫貴爲天子富有天下是人情之所同欲也然則從人之欲則勢不能容物不能贍也故先王案爲之制禮義以分之使有貴賤之等長幼之差知賢愚能不能之分皆使人載其事而各得其宜然後使�祿多少厚薄之稱是夫羣居和一之道也故仁人在上則農以力盡田賈以察盡財百工以巧盡械器士大夫以上至於公侯莫不以仁厚知能盡官職夫是之謂至平故或祿天下而不自以爲多或監門禦旅抱關擊柝而不自以爲寡故曰斬而齊枉而順不同而一夫是之謂人倫詩曰受小共大共爲下國駿蒙此之謂也

正論篇子宋子曰明見侮之不辱使人不鬥人皆以見侮爲辱故斗也知見侮之爲不辱則不鬥矣應之曰然則亦以人之情爲不惡侮乎曰惡而不辱也曰若是則必不得所求焉凡人之鬥也必以其惡之爲說非以其辱之爲故也今俳優侏儒狎徒詈侮而不鬥者是豈詎知見侮之爲不辱哉然而不鬥者不惡故也今人或人其央瀆竊其豬彘則援劍戟而逐之不避死傷是豈以喪豬爲辱也哉然而不憚斗者惡之故也𨿽以見侮爲辱也不惡則不鬥𨿽知見侮爲不辱惡之則必斗然則斗與不鬥邪亡於辱之與不辱也乃在於惡之與不惡也夫今子宋子不能解人之惡侮而務說人以勿辱也豈不過甚矣哉金舌蔽口猶將無益也不知其無益則不知知其無益也直以欺人則不仁不仁不知辱莫大焉將以爲有益於人邪則與無益於人也則得大辱而退耳說莫病是矣子宋子曰見侮不辱應之曰凡議必將立隆正然後可也無隆正則是非不分而辯訟不決故所聞曰天下之大隆也是非之封界分職名象之所起王制是也故凡言議期命是非以聖王爲師而聖王之分榮辱是也是有兩端矣有義榮者有勢榮者有義辱者有勢辱者志意修徳行厚知慮明是榮之由中出者也夫是之謂義榮爵列尊貢祿厚形勢勝上爲天子諸侯下爲卿相士大夫是榮從外至者也夫是之謂勢榮流淫污僈犯分亂理驕暴貪利是辱之由中出者也夫是之謂義辱詈侮捽搏捶笞臏腳斬斷枯磔藉靡舌是辱之由外至者也夫是之謂勢辱是榮辱之兩端也故君子可以有勢辱而不可以有義辱小人可以有勢榮而不可以有義榮有勢辱無害爲堯有勢榮無害爲桀義榮勢榮惟君子而後兼有之義辱勢辱惟小人而後兼有之是榮辱之分也聖王以爲法士大夫以爲道官人以爲守百姓以爲成俗萬世不能易也潛夫論

論榮所謂賢人君子者非必髙位厚祿富貴榮華之謂也此則君子之所宜有而非其所以爲君子者也所謂小人者非必貧賤凍餒困厄窮之謂也此則小人之所宜處而非其所以爲小人者也奚以明之哉夫桀紂者夏殷之君王也崇侯惡來天子之三公也而猶不免於小人者以其心行惡也伯夷叔齊餓夫也傅說胥靡而井臼處虜也然世猶以爲君子者以爲志節美也故論士苟定於志行勿以遭命則𨿽有天下不足以爲重無所用不可以爲輕處隸圉不足以爲恥撫四海不足以爲榮況乎其未能相懸若此者哉故曰寵位不足以爲尊我而卑賤不足以卑己夫令譽從我興而二命自天降之詩雲天實爲之謂之何哉故君子未必富貴小人未必貧賤或潛龍未用或亢龍在天從古以然今觀俗士之論也以族舉徳以位命賢玆可謂得論之一體矣而未獲至論之淑貞也堯聖父也而丹凶傲舜聖子也而叟頑惡叔向賢兄也而鮒貪暴季友賢弟也而慶父淫亂論若必以族是丹宜禪而舜宜誅鮒宜賞而友宜夷也論之不可必以族也若是昔祁奚有言鯀殛而禹興管蔡爲戮周公佑王故書稱父子兄弟不相及也幽厲之貴天子也而又富有四海顏原之賤匹庶也而又凍餒屢空論若必以位則是兩王是爲世士而二處爲愚鄙也論出不可必以位也又若是焉故曰仁重而勢輕位辱而義榮今之論者多此之反而又以九族或以所來則亦遠於獲眞賢矣昔自周公不求備於一人況乎其徳義旣舉乃可以宅故而弗之采乎由余生於五狄越象產於八蠻而功施齊秦徳立諸夏令名美譽載於圖書至今不滅張儀中國之人也衛鞅康叔之孫也而皆讒佞反復交亂四海由斯觀之人之善惡不必世族性之賢鄙不必世俗中堂生負苞山野生蘭芷夫和氏之璧出於璞石隋氏之珠產於蜃蛤詩云采葑采菲無以下體故苟有大美可尙於世則𨿽細行小瑕曷足以爲累乎是以用士不患其非國士而患其非中世非患無臣而患其非賢蓋無羇縻陳平韓信楚俘也而髙祖以爲藩輔實平四海安漢室衛靑霍去病平陽之私人也而武帝以爲司馬實攘北狄郡河西惟其任也何卑遠之有然則所難於非此士之人非將相之世者爲其無是能而處是位無是徳而居是貴無以我尙而不乘我勢也黃憲外史

恥辱楚王問曰賢士之處貧賤也富貴者可以辱乎徵君對曰昔者仲尼之釣於沂也李孫過其車耕者皆遁男女不得有從者引仲尼之衣而叱之仲尼揚竿而行從者撫其竿曰勿揚仲尼乃負竿而歌從者裂竿而擊之魯人曰此孔丘也從者曰吾知孔丘故擊之耳以魯國之眾辱一賤士奚足道哉及孔丘攝相於魯魯人與其從者斗從者將死季孫聞而怒遂捕從者百人桎梏以見孔子當是時魯人皆相率而往以觀孔子之政爲從者之有怨季氏之執魯命也旣而從者死孔子曰吾聞訟之窒者折於天刑君子之幸也罪未成而桎梏小人之幸也由此觀之貧賤者奚辱於富貴哉夫貧賤而不辱則進而無黨出而無求獨行其志而盡天者乎故舜不以耕稼爲辱禹不以誅鯀爲辱文王不以拘羑爲辱周公不以流言爲辱仲尼不以裂竿爲辱聖人之心盡於天而奚迹之爲楚王曰善文中子

王道篇靖君亮問辱子曰言不中行不謹辱也冊府元龜

困辱夫鷙獸罹乎网罟則不能奮攫噬之威應龍潛於污潢則不能效神靈之用乃有負王霸之略躬明哲之屬命不我與時無己知困於石而若愚辱在塗而無告阽危顚躓殆無所容及夫遇明哲之君不好賢之世奮庸廊廟之上預議縉紳之列銘勛於鐘鼎垂譽於簡冊則蹇剝之患庸何傷乎是知處困而亨先賤後貴者士君子之常也

忍恥士有時運之未亨饑寒之切己忍恥自適志在功名苟活土糞之中甘心傭保之下或負薪以自給或滌器而雜作或略賣而爲奴或乞食以見辱及夫君臣交感智略獲伸則龍蛇起陸非復蚯蚓之類鴻鵠遠引何傷燕雀之比哉淸暑筆談

寵辱失生於得者也辱生於寵者也故得爲失先寵爲辱先惟能以未得爲失則失不足患矣以遺寵待辱則辱不能驚矣故曰得者時也失者順也以得委時何寵之有以順處失何辱之有

榮辱部雜錄易經否六三包羞按程傳小人情狀其所包蓄謀慮邪濫無所不至可羞恥也恆九三不恆其徳或承之羞系辭上傳樞機之發榮辱之主也禮記內則將爲不善思爲父母羞辱必不果祭義不辱其身不羞其親可謂孝矣儒行儒有可殺而不可辱者老子立戒章知足不辱管子樞言篇先王重榮辱榮辱在爲天下無私愛也無私憎也申政體篇榮辱者賞罰之精華也故禮教榮辱以加君子化其情也桎梏鞭撲以加小人治其刑也君子不犯辱況於刑乎小人不忌刑況於辱乎中說關朗篇子曰辱莫大於不知恥避暑錄話俗言忍事敵災星此司空表聖詩也表聖休休亭記自言嘗爲匪人所辱宜以耐辱自警因號耐辱居士蓋指柳璨豈白馬之禍璨將爲不利有不得已而忍辱以免者故爲是言耶貴耳集古人有言登公卿之門而不見公卿面目一辱也對公卿面目而莫測公卿之心二辱也識公卿之心不知我之心三辱也大丈夫寧就萬死不受一辱筆疇辱之一事最所難忍自古豪傑之士多由此敗也竊意辱之來也察其人如何彼爲小人耶則直在我何怒之有彼爲君子耶則直在彼何怒之有世之人不審辱之所自來一以怒應之此其所以相讎而相害也歟書曰必有忍其乃有濟意正如此

榮辱部紀事

