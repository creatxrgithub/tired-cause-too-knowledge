

巡檢部匯考

漢漢承秦制縣有遊僥僥循禁盜賊按漢書百官表云云

遼遼制置西南西北諸路巡檢司按續文獻通考遼北面控制西夏者有西南路巡察司西南面巡檢司控制西北諸國者有西北路巡檢司南面邊防有巡檢使司

宋宋設巡檢司掌甲兵巡邏擒捕盜賊事按宋史職官志巡檢司有沿邊溪洞都巡檢或蕃漢都巡檢或數州數縣管界或一州一縣巡檢掌訓治甲兵巡邏州邑擒捕盜賊事又有刀魚船戰棹巡檢江河淮海置捉賊巡檢及巡馬遞鋪巡河巡捉私茶鹽等各視其名以修舉職業皆掌巡邏幾察之事中興以後分置都巡檢使都巡檢巡檢州縣巡檢掌土軍禁軍招塡教習之政令以巡防扞禦盜賊凡沿江沿海招集水軍控扼要害及地分闊遠處皆置巡檢一員往來接連合相應援處則置都巡檢以總之皆以材武大小使臣充各隨所在聽州縣守令節制本寨事並申取州縣指揮若海南瓊管及歸峽荊門等處跨連數郡控制溪峒又置水陸都巡檢使或三州都巡檢使以增重之

金金制置諸巡檢按金史百官志諸巡檢中都東北都巡檢使一員正七品通州置司分管大興漷陰昌平通順盈州界盜賊事注

司吏一人掌行署文書馬軍十五人於武衛馬軍內選少壯熟閒弓馬人充西南都巡檢一員正七品良鄕縣置司分管良鄕宛平安次永淸縣並涿易州界盜賊事諸州都巡檢使各一員正七品副都巡檢使各一員正八品注

司吏各一人右宿泗唐鄧蔡亳陳棣徳華河隴泰等州並西北路依此置余不加使字散巡檢正九品內泗州以管勾排岸兼之皆設副巡檢一員爲之佐注

地險要處置司唐鄧宿泗潁壽蔡等州及緣邊二十五處置世宗大定二十二年令廣寧府大斧山置巡檢按金史世宗本紀不載按百官志注云云章宗明昌五年七月升蔡州劉輝村置巡檢按金史章宗本紀不載按百官志注云云

元世祖至元三年令江北州縣置巡檢司按元史世祖本紀不載按百官志至元三年合並江北州縣置巡檢司秩九品巡檢一員至元二十一年令置西北南關廂巡檢司按元史世祖本紀不載按百官志東關廂巡檢司秩從九品巡檢三員司吏一人掌巡捕盜賊姦宄之事至元二十一年置西北南關廂兩巡檢司設置並同上至元二十七年令置巡檢於宿遷之北護送會通河上供之物按元史世祖本紀二十七年九月丁卯置四巡檢司於宿遷之北以所罷陸運夫爲兵護送會通河上供之物禁發民挽舟至元二十九年令置香河等處巡檢司巡檢一人按元史世祖本紀不載按續文獻通考尙供總管府所轄香河等處巡檢司巡檢一人至元二十九年置成宗大徳十年春正月丁卯升巡檢爲九品按元史成宗本紀云云仁宗延佑四年十二月己酉令蘆溝橋澤畔店�璃河並置巡檢司按元史仁宗本紀云云延佑五年秋七月丙寅令丰州石泉店置巡檢司按元史仁宗本紀云云延佑六年六月戊子令以莊浪巡檢司爲莊浪縣移巡檢司於北卜渡按元史仁宗本紀云云順帝元統二年冬十月丁卯創立武安縣移石山寨巡檢司於淸水寨立霍丘縣淮陰鄕臨水山巡檢司按元史順帝本紀云云至元二年春正月己丑立穆陵關巡檢司按元史順帝本紀云云至元三年六月壬辰立髙密縣濰川鄕景芝社巡檢司按元史順帝本紀云云

明明制外府州縣關津要害處所各設巡檢一員按續文獻通考明在內不設在外府州縣地方關津要害處所各設巡檢司巡檢一員俱從九品率領徭編弓兵或二十人或三十人專主巡緝盤詰諸務太祖洪武年定巡檢考滿升降之制按明會典凡巡檢考滿洪武初定無私過者升正九品犯私笞者本等用杖罪降雜職洪武六年定諸府設所屬衙門有巡檢司巡檢一人按續文獻通考云云洪武二十五年定巡檢考滿以捕獲多寡爲升降之制按明會典洪武二十五年奏定巡檢考滿捕獲軍囚盜賊等項二百名之上無私杖者升一級有私杖對品用一百名之上無私杖者對品用有私杖降雜職三十名之上無私杖者降雜職有私杖者降邊遠雜職不滿三十名者發邊遠充軍若有彊賊及逃軍聚眾劫掠能擒獲以除民害者二十名之上無私杖者升一級有私杖者對品用一十名之上無私杖者對品用有私杖者降雜職九名之下無私杖者降雜職有私杖者降邊遠雜職若擒彊賊逃軍六十名之上或止二十名而又能獲軍囚二百名之上及擒僞造寶鈔及僞印者具奏升用成祖永樂元年令巡檢考滿應升自陳仍舊職者聽按明會典永樂元年令巡檢考滿應升自陳不堪別用乞仍舊職者聽英宗正統六年令土官巡檢九年通考赴部黜陟按明會典正統六年奏準土官巡檢三年六年攢造牌冊赴本布政司給由復職九年通考赴部黜陟憲宗成化年定巡檢考滿升降之例按明會典成化間定巡檢考滿例獲彊盜三名至九名軍囚不及一百名者無過降雜職有過降邊遠雜職彊盜十名之上軍囚百名之上者無過對品用有笞杖過降雜職徒罪降邊遠雜職軍囚二百名之上彊盜二十名之上有招或不及二十名或無彊盜無過升一級有笞杖過對品用徒罪降雜職若獲成羣彊盜二十名之上或六十名之上又有招由軍囚二百名之上有事由或不及無過升一級有笞杖過對品用徒罪降雜職若獲僞印一顆或二顆有覆造招由軍囚不論有無無過升一級有笞杖過對品用徒罪降雜職孝宗弘治二年令巡檢三年考滿府州縣正官查勘結送之例按明會典弘治二年題準巡檢三年考滿以新官更替日扣算例限府州縣掌印正官將任內捉獲軍囚等項從實查勘具結起送其沿海巡檢亦要畫圖貼說以憑查考若起送無府縣巡司保結軍囚公文止開起數不開花名或止開花名無籍貫並所犯事由彊竊盜抄招無縣印鈐縫僞印不開是何衙門印信及令犯人當官覆造相同丁憂起復無本司關文及洗攺更替月日彊竊盜軍囚總數者送問神宗萬曆十年令各處衛所巡檢司官系關兩處隔越者該管上司注考按明會典云云皇淸

順治元年大淸會典順治元年設順天府所屬衙門蘆溝橋巡

檢司巡檢一員王平口巡檢司巡檢一員石港

口巡檢司巡檢一員齊家莊巡檢司巡檢一員俱屬宛平縣

順治十四年大淸會典順治十四年設盛京奉天府所屬衙門巨

流河巡檢司巡檢一員

康熙七年大淸會典康熙七年設在外直省各府州縣所屬衙

門巡檢司巡檢一員各鹽運提舉二司所屬衙

門各場巡檢止兩淮二員

康熙九年大淸會典國初各官品級滿漢間有不同康熙九年

攺歸畫一從九品巡檢司巡檢土司副巡檢巡檢部藝文一

書沿淮巡檢廳壁

宋傅堯兪巡檢職捕盜職舉則盜去如失其職兵皆盜也何則上旣不戢下從而縱恃賴勢力侵漁良民非盜而何噫鼠竊狗偸者逐可去捕可擒系縲囚戮其勢易制至於士兵一得縱放則欺擾公行使民口膠舌結噤不敢出聲是誠盜之巨者新息腋淮面山地𨿽褊隘實爲咽喉故置巡檢提健兵百人以遏狂寇官事修舉民倚之得安存一非其人下罹苦害以區區之邑若先用百盜縱乎其間傍與他盜者並力賊之則𨿽欲背死趨生路亦無繇也曹君徳華受命職捕盜旣至頗革前獘約身廉馭兵嚴士不敢犯民則向所謂百盜者固以息矣於是封域寧靜帖焉亡驚居日多暇頗圖燕安先是視事廳風頹雨剝殆不可居徳華醜之命工新其棟宇𨿽有取於民半出私奉規模宏偉數倍平昔可以視壯大若益堅其廉益厲其嚴𨿽亡是廳不害居是廳不愧苟易其廉其嚴則是廳廣豁邃深軒危瑰琦更盛於今日亦奚以爲哉徒增過重不徳爾後人至者其廉與嚴思有以上曹君可也若曰某屋未丰於是廳某屋未華於是聽思以土木之功加之則可乎不可也吾懼來者不知而務侈以殘吾民志壁以示之

巡檢部藝文二詩

答林巡檢惠詩

宋宋伯仁客久情懷惡逢人懶說詩不堪秋到後將近雁來時攲枕皆歸夢同心只舊知淵明籬下菊誰伴傲霜枝

送葉仲輿巡檢

元黃溍重著儒冠望帝鄕翩然一舸犯晨霜秋來鬢髮依然黑日射河流徹底黃此去乘槎須有路可容執戟更爲郎絲綸閣下多知己握手應分滿袖香

送楊田甫巡檢之官潮陽

陳旅與君相識三十載邂逅都門白髮生南海珠明飛別鶴上林花暖囀新鶯蜑丁浦口迎官艦瘴母雲頭避使旌自是升平遊宦樂不教瀧吏惱吟情

送海丰劉巡檢

前人隨牒遊丹僥春風協气舒蜑丁鳴鼓吹魚吏掌文書浦嶼煙霞遠村墟瘴癘除石華肥可食無用膾蜛蠩

送人彭湖巡檢

屠性三十六島繞彭湖見說泉南天下無花時小隊旌旗出處處春風啼鷓鴣

過楓亭驛和周艸庭巡檢韻就寄

劉仁本饋糧千里又南徵笑犯弓刀擁將星汗血沙塵前後騎檄書烽火短長亭天連閩海團團白山繞彭湖點點靑遙想環峯三十六將軍晏坐對滄溟

書西坑楊子威巡檢官舍

舒�詰曲山蹊穿復斜溪流淺碧漾寒沙山�亂後蕭條甚隱約疏林一兩家

送黃仲遜之安平鎭巡檢

明王紱聞說安平鎭荊湖當要關瀟湘環二水衡霍拱千山地僻居民少時淸邏卒閒遙知到官後多在醉吟間

寄賈文彬巡檢

鐂炳故人爲別動經春野渡維舟送夕曛銀燭照窗秋聽雨角弓懸壁晚看雲山城旗影中流見艸閣書聲隔岸聞江漢茫茫多舊識猶能俎豆說將軍

巡檢部紀事宋史神宗本紀熙寧三年十二月庚午夏人寇鎭戎軍三川寨巡檢趙普伏兵邀擊敗之尹玉傳玉以捕盜功爲贛州三寨巡檢秩滿城居從文天祥勤王何灌傳灌爲府州大山軍巡檢盜蘇延福狡悍爲二邊患灌親梟其首賈胡�有泉遼人常越境而汲灌親申畫界堠遏其來忿而舉兵犯我灌迎髙射之發輒中或著崖石皆沒鏃敵驚以爲神逡巡斂去後三十年契丹蕭大師與灌會道曩事數何巡檢神射灌曰卽灌是也蕭矍然起拜

巡檢部名臣列傳

宋

王師道按宋史本傳師道字居中兗州人爲人沈勇任吉州栗傳寨巡檢紹興中與盜戰於吳村每射輒斃追擊數里遇賊有伏於民居者挺身力戰遂死立廟其地部使者以聞官其二子

王輝按宋史王師道傳王輝者靑州人亦嘗爲栗傳寨巡檢靖康初詔起義兵輝應募立奇功官至正使寓吉州淳熙二年茶寇犯邑郡以輝驍勇檄之使行至勝鄕地險輝勇於進士卒不繼爲賊所得以刃加頸欲全之輝含血大罵遂死帥司以聞贈忠州刺史與恩澤二人立廟

明

李保按明外史何聰傳保雲南南安州瑯井巡檢也其鄕老言本州俱羅舞和泥烏蠻雜種頑獷難馴向無土官約束多致流移徭賦莫辦自保署州事賦政公勤民胥向化流移復歸如擢任本州土官實慰民望吏部言此州向無土官難從其請帝曰卿守舊固善但古人爲治在順民情可從所奏遂用爲南安判官

曾仍按掾曹名臣錄仍字弘宗號訥庵曾氏故莆大姓世居望江裏沂山東津之鄫濱六歲失怙髫髦知孝比長禮度循習辭辟惟諾無子弟之過舉進士彌勤術者曰非以利子也曷他圖之遂應辟爲藩臬從事矢心在公持法惟謹大方伯廉訪以下咸器愛之成化戊子拜浙之小鹿巡檢屬歲饑民多亡匿爲盜仍安輯勞來伺其長而尢者還致之發摘如神盜用遁去境賴以不擾越三歲忽悒悒不樂曰吾少有大志謂功名可裂契取竟爲術者所誤斑白是官紅腐五斗吾何屑焉遂致政而歸問田園就松菊月夕花朝則炙海鮮溫家釀葛巾野服與一二耆舊徜徉於名山勝水間若忘其身之旣老者鄕閭髙之

王剛甫按寧波府誌剛甫象山人倜儻負气節讀書略通大義攝東門巡檢七年蘭秀山賊反襲縣擄令丞入海剛甫與友蔣公直謀曰狂寇擄我令丞據我縣治罪宜誅死事聞於朝大兵必來邑民盡受屠矣盍先格殺之乃募眾掩擊殺其渠魁釋其脇從者若干人初天兵聞亂將屠邑遣軍二萬已發錢塘而賊先授首邑免於兵邑人泣曰微王君吾邑數萬人皆爲鬼矣巡檢部雜錄

