

遊部匯考禮記

月令仲夏之月可以遠眺望可以升山陵宋沈括忘懷錄

遊覽物制安車輪不欲髙髙則搖車身長六尺可以臥也其廣合轍輞以蒲索纏之索如錢大可也車上設柱蓋密簟爲之紙糊黑漆勿加校恐太重又蔽眼害於觀眺廂髙尺四寸設菵粗之外可以飲馬車後爲門前設扶拔加於廂上在前可憑在後可倚臨時移徙以鐵跌子簪於兩廂之板上可闊之餘令可容書策及看樽之數廂下稱以一版臥則障風近後爲窣尺以備及臥臨時以鐵跌之簪於車蓋梁及廂下無用則捲之立於車前車後爲納陛令可垂足而坐要臥則以版架之令平琴書酒榼扇帽之類駐車攜蓋間車後皆可也臥觀山也車後施幰幰兩頭施輕如畫軸大如指有雨則展之傳於前柱欲障風日則半展或偏展一邊遊山客不可多多則應接人事勞頓有妨靜賞兼僕眾所至擾人令爲三人具諸應用共物爲兩扇二人荷之操幾杖持蓋雜使更三人足矣肩輿者不預客有所攜則相照裁損無浪重復惟輕簡爲便器皿皆木漆輕而可負惟酒杯或可用甕石左幾且倚令人不倦仍可左右盤足或枕檔角攲眠無不適便其座方二尺足髙一尺八寸檔髙一尺五寸從地至檔共髙三尺三寸木制藤�或竹爲之尺寸隨人所便增減爲�長七尺廣三尺髙一尺八寸自居以上別爲子面嵌大�中間子面廣二尺五寸長三尺皆木制靠坐欲澀欲眠令身不褪常下虛二寸�下以板稱之勿令通風又子面嵌下與大�平一頭施轉軸中間子面底設一拐撐分五刻子面首掛一枕若欲危坐卽撐起令子面直上便可靠背以枕承腦欲稍偃則退一刻尺五刻卽與大�平矣凡飲酒不宜便臥常倚�而坐稍倦則稍偃之困卽放平而臥使一童移撐髙下如意不須移身可以遂四體之適大�兩椽有二尺前後鑿三孔上爲直孔二其下爲筍欲倚手則嵌凡於窌孔中觀雪�長九尺闊八寸髙六尺以輕木爲格紙糊之三面如枕屏風上以一格覆之面前施夾幔中間可容小坐�四具不妨設火及飲具隨處移背風屏之迥地卽就雪中卓之比之氈帳輕而開闊不礙瞻眺施之別用皆可不獨觀雪也湯鍚溫酒爲槍以銅深三寸平底可貯一寸湯以酒杯排湯中酒溫卽取飲之冬時擁鑪靜坐免使童僕紛紛殊盡幽致行具二有甲肩一左衣篋一衣被枕盥漱具手巾足布湯瓶梳鏡右食具一行爲之二隔平底蓋爲四食盤子三每盤果子揲下矮酒榼一可容數升以備注酒匏一杯三涑筒合子貯脯修幹果嘉蔬各數品餅少許以備飲食不時以應倉卒惟三盤相重爲一隔其餘分任之暑月果修皆不須移一肩竹隔二下爲櫃上爲虛隔左隔上層書箱一紙筆墨硯剪刀韻略雜書數卷櫃中�楪各六匙箸各四生果數品削果刀子右隔上層琴一竹匣貯之折疊棋局一中貯棋子茶二三品臘茶卽煨熟者盞托各三杯盂瓢七等附帶雜物小斧子砟刀斸藥鋤子蠟燭拄杖泥靴雨衣傘笠食銚虎子急須子油筒攲�如今倚�也但兩向施檔齊髙令曲而上平僧亦有偏禪倚亦有反檔然髙低不等難爲攲倚若背倚左檔可右檔亦可凡臂倚左檔可右檔則不可藥井道院中擇好土地鑿一井須至深而狹小勿令太大卽費藥江南浙東以至遠方山間多紫白石英洞中多鍾乳孔公�投銀錢三千使人腰之操幾杖者可兼也令人采掇各一二石搗如豆粒雜投井中磁石亦好雲母廬山尢多欲用之須揀成塊者勿擊碎皆完用之仍須先下雲母乃以眾石蓋其上深數尺蓋防雲母屑入水中飲之有害故也每日汲水飲或供烹茶釀酒作羹飲皆用之久極益人唐李文饒家藥井仍用朱砂硫黃黃金珠玉如此尢好但山家不可致耳其井須極深深則容藥多多則力盛而堪久仍以此井難卽浚須要一鑿便深乃可久用井上設楹常扃鎖之恐虫鼠墜其間一或爲庸人孺子所蕓艸古人藏書中謂之蕓香是也采置書帙中卽去蠹置席下卽去蚤虱栽園庭間數十步極可愛葉類豌豆作小叢生秋間葉上微白如粉汗南人謂之七里香江南極多大率香艸多只是花香過則已縱有葉香者須采掇嗅之方香此種十步外此間已香自春至秋不歇絕可玩也洞天遊錄

笠有細藤作笠方廣二尺四寸以皂絹蒙之綴檐以遮風日名云笠有竹絲爲之上以檞葉細密鋪蓋名葉笠有竹絲爲之上綴鶴羽名羽笠三者最輕便甚有道气

杖有方竹上生九節其崇不滿七尺有棕竹合竹之別竹俱可作杖有三代時立鳩飛鳩杖頭周身金銀塡嵌用以飾杖上懸二三寸長小葫蘆小靈芝及五嶽圖捲暮年攜之探奇歷怪多有相長之益若萬歲藤藜藿爲杖形𨿽奇怪此爲老衲行具恐非山人家扶老也姑置勿取

漁竿江上一蓑釣爲樂事釣用綸竿竿用紫竹綸不欲大竿不宜長但絲長則可釣耳豫章有叢竹其節長而直爲竿最佳長七八尺敲鍼作鉤釣出滄浪月釣出千秋萬古心是樂志也意不在魚或於紅蓼灘頭或在靑林古岸或值西風撲面或教飛雪打頭於是披羽蓑頂羽笠執竿煙水儼在米芾寒江獨釣圖中比之嚴陵渭水不亦髙哉

舟形如�船底惟平長可三丈有餘頭闊五尺內容賓主六人僮僕四人中倉四柱結頂幔以篷簟更用布幕走檐罩之兩傍朱欄欄內以布絹作帳用蔽東西日色無日則懸鉤髙卷中置桌凳列筆�香鼎盆玩酒具花尊之屬後倉以藍布作一長幔兩邊走檐前縛船尾釘兩圈處以蔽僮僕風日用二面槳泛湖棹溪更著茶起煙一縷恍若畫圖中一孤航也別置小船如葉系於柳浪陰處時平閒暇執竿把釣放於中流或於雪霽月明桃紅柳媚之時放舟當澑吹紫簫鼓鐵笛以動天籟使孤鶴乘風唳空或扣舷而歌飽風月回舟返棹歸臥松逍遙一世之情何其樂也

葉箋取吳中羅紋長箋爲之以蠟板砑肖葉紋用剪裁成紅色者肖紅葉綠色者象蕉葉黃色者肖貝葉山遊時偶得絕句書葉投空隨風飛揚泛舟付之中流逐水浮沈自多幽趣

葫蘆有天生一寸小葫蘆用以綴爲衣紐又可懸於念珠有物外風致若用杖頭掛帶盛藥二三寸葫蘆亦妙其長腰鷺鷥葫蘆可懸藥籃左畔右可爲鷺瓢吸飲小匾葫蘆可爲冠及瓢俱以生相周匝摹弄精神無汗气方妙

瓢有癭瓢其形如芝如瓠者山人攜以飲泉大不過四五寸而小者半之惟以水磨其中布擦其外光彩如漆明亮燭人𨿽水濕不變塵污不染庶入精鑑有小匾葫蘆可作瓢須摹弄瑩潔方妙

藥籃卽水火籃也有以二匾瓢爲之有退紅漆者上開一蓋放丹鑪一个內實應驗藥膏藥以便隨處濟人山童攜之有物外風致

衣匣以皮護杉木爲之髙五六寸蓋底不用板幔惟布裏皮面軟而可舉長闊如氈包式少長一二寸攜於春時內裝綿夾便服以備風寒之變夏月裝以夾衣秋與春同冬則綿服暖帽圍頂等件匣中更帶搔背竹鈀並鐵如意以便取用

疊桌二張一張髙一尺六寸長三尺二寸闊二尺四寸作二面折腳活法展則成桌疊則成匣以便攜帶席地用此�合以供酬酢其小幾一張同上疊式髙一尺四寸長一尺二寸闊八寸以水磨楠木爲之置之坐外列鑪焚香置瓶插花以供淸賞

提盒深夫所制髙總一尺八寸長一尺二寸入深一尺式如小廚爲外體也下畱空方四寸二分以板閘住作一小倉內裝酒杯六酒壺一筋子六勸杯二空作六格如方盒底每格髙一寸九分以四格每格裝碟六枚置果殽供酒觴又二格每格裝四大碟置鮭菜供饌筋外總一門裝卸卽可關鎖遠宜提甚輕便足以供六賓之需

提鑪式如提盒亦深夫制髙一尺八寸闊一尺長一尺二寸作三撞下層一格如方匣內用銅造水火鑪身如匣方坐嵌匣內中分二孔左孔炷火置茶壺以供茶右孔注湯置一桶子小鑊有蓋頓湯中煮酒長日午餘此鑊可煮粥供客傍鑿一小孔出灰進風其壺鑊迥出鑪格上太露不雅外作如下格方匣一格但不用底以罩之便壺鑊不外見也一虛一實共二格上加一格置底蓋以裝炭總三格成一架上可箾關與提盒作一付也

備具匣近制以輕木爲之外加皮包厚漆如拜匣髙七寸闊八寸長一尺四寸中作一替上淺下深置小梳匣一茶盞四骰盆一香鑪一香盒一茶盒一匙筋瓶一上替內小硯一墨一筆二小水注一水洗一圖書小匣一骨牌匣一骰子枚馬盒一香炭餅盒一文具匣一內藏裁刀錐子穵耳挑牙消息修指甲刀銼發刡等件酒牌一詩韻牌一詩筒一內藏紅葉各箋以錄詩下藏梳具匣者以便山宿外用關鎖以啟閉攜之山遊亦似甚備

酒尊注酒遠遊古有�器甚佳銅提次之近以錫造者惡甚余意磁者負重銅者有腥不若蒲蘆作具內用光漆挾之遠遊似甚輕便山遊當與以上三物束以二架共作一肩彼此助我逸興

遊部藝文一

遠遊

周屈原悲時俗之迫厄兮願輕舉而遠遊質菲薄而無因兮焉托乘而上浮遭沈濁而污穢兮獨鬱結其誰語夜耿耿而不寐兮魂營營而至曙惟天地之無窮兮哀人生之長勤往者余弗及兮來者吾不聞步徙倚而遙思兮怊惝恍而永懷意荒忽而流蕩兮心愁淒而增悲神倏忽而不返兮形槁枯而獨畱內惟省以端操兮求正气之所由漠虛靜以恬愉兮無爲而自得聞赤松之淸塵兮願承風乎遺則貴眞人之休徳兮美往世之登仙與化去而不見兮聲名著而日延奇傅說之托辰星兮美韓眾之得一形穆穆以寖遠兮離人羣而遁逸因气變而遂曾舉兮忽神奔而鬼怪時仿�以遙見兮精皎皎以往來超氛埃而淑郵兮終不反其故都免眾患而不懼兮世莫知其所如恐天時之代序兮耀靈曄而西徵微霜降而下淪兮悼芳艸之先蘦聊仿佯而逍遙兮永曆年而無成誰可與玩斯遺芳兮長鄕風而舒情髙陽邈以遠兮余將焉所程重曰春秋忽其不淹兮奚久畱此故居軒轅不可攀援兮吾將從王喬而娛戲餐六气而飲沆瀣兮漱正陽而含朝霞保神明之淸澄兮精气入而粗穢除順凱風以從遊兮至南巢而一息見王子而宿之兮審壹气之和徳曰道可受兮而不可傳其小無內兮其大無垠毋滑而魂兮彼將自然壹气孔神兮於中夜存虛以待之兮無爲之先庶類以成兮此徳之門聞至貴而遂䢐兮忽乎吾將行仍羽人於丹丘兮畱不死之舊鄕朝濯髮於湯谷兮夕晞余目於九陽吸飛泉之微液兮懷琬琰之英華玉色頩以脕顏兮精醇粹而始壯質銷鑠以汋約兮神要眇以淫放嘉南州之炎徳兮麗桂樹之冬榮山蕭條而無獸兮野寂漠其無人載營魄而登霞兮掩浮雲而上徵命天閽其開關兮排閶闔而望予召丰隆使先導兮問太微之所居集重陽入帝宮兮造旬始而觀淸都朝發軔於太儀兮夕始臨乎於微閭屯余車之萬乘兮紛容與而並馳駕八龍之婉婉兮載云旗之逶蛇建雄虹之采旄兮五色雜而炫耀服偃蹇以低昂兮驂連蜷以驕驁騎膠葛以雜亂兮斑漫衍而方行撰余轡而正策兮吾將過乎句芒歷太皓以右轉兮前飛廉以啟路陽杲杲其未光兮淩天地以徑度風伯爲余先驅兮氛埃辟而淸涼鳳凰翼其承旗兮遇蓐收乎西皇彗星以爲旍兮舉斗柄以爲麾叛陸離其上下兮遊驚霧之流波�曖�其曭莽兮召元武而奔屬後文昌使掌行兮選署眾神以並轂路曼曼其修遠兮徐弭節而髙厲左雨師使徑待兮右雷公而爲衛欲度世以忘歸兮意恣睢以�撟內欣欣而自美兮聊偸娛以淫樂涉靑雲以泛濫遊兮忽臨睨夫舊鄕僕夫懷余心悲兮邊馬顧而不行思舊故以想象兮長太息而掩涕泛容與而遐舉兮聊抑志而自弭指炎帝而直馳兮吾將往乎南疑覽方外之荒忽兮沛瀁而自浮祝融戒而蹕禦兮騰告鸞鳥迎虙妃張咸池奏承云兮二女禦九韶歌使湘靈鼓瑟兮令海若舞馮夷元螭虫象並出進兮形蟉�而逶蛇雌霓便娟以增撓兮鸞鳥軒翥而翔飛音樂博衍無終極兮焉乃逝以徘徊舒並節以馳騖兮逴絕垠乎寒門軼迅風於淸源兮從顓頊乎層冰歷元冥以邪徑兮乘間維以反顧召黔羸而見之兮爲余先乎平路經營四方兮周流六漠上至列缺兮降望大壑下崢嶸而無地兮上寥廓而無天視倏忽而無見兮聽惝恍而無聞超無爲以至淸兮與泰初而爲鄰

遊居賦

後漢班彪夫何事於冀州聊托公以遊居歷九土而觀風亦哲人之所虞遂發軫於京洛臨孟津而北厲想尙父之威虞號蒼兕而明誓旣中流而嘆息美周武之知性謀人神以動作享烏魚之瑞命瞻淇澳之園林善綠竹之猗猗望常山之峨峨登北嶽而髙遊嘉孝武之幹干親飾躬於伯姬建封禪於岱宗瘞元玉於此丘徧五嶽與四瀆觀滄海以周流鄙臣恨不及事陪後乘之下僚今匹馬之獨徵豈斯樂之足娛且休精於敝邑聊卒歲以須臾

節遊賦

魏曹植覽宮宇之顯麗實大人之攸居建三臺於前處飄飛陛以淩虛連云閣以遠徑營觀榭於城隅亢髙軒以回眺緣云霓而結疏仰西嶽之松岑臨漳淦之淸渠觀靡靡而無終何渺渺而難殊亮靈後之所處非吾人之所廬於是仲春之月百卉叢生萋萋藹藹翠葉朱莖竹林靑蔥珍果含榮凱風發而時鳥歡微波動而水虫鳴感气運之和順樂時澤之有成遂乃浮素蓋禦驊驑命友生攜同儔誦風人之所嘆遂駕言而出遊步北園而馳騖庶翺翔以解憂望洪池之滉瀁遂降集乎輕舟浮沈蟻於金罍行觴爵於好仇絲竹發而響厲悲風激於中流且容與以盡觀聊永日而忘愁嗟羲和之奮迅怨曜靈之無光念人生之不永若春日之微霜諒遺名之可紀信天命之無常逾志蕩以淫遊非經國之大綱罷曲宴而旋服遂言歸乎舊房

臨觀賦

前人登髙墉兮望四澤臨長流兮送遠客春風暢而气通靈艸含幹兮木交莖丘陵崛兮松柏靑南園薆兮果載榮樂時物之逸豫悲予志之長違嘆東山之�勤歌式微以詠歸進無路以效功退無隱以營私俯無鱗以遊遁仰無翼以翻飛

閒居賦

前人何吾人之介特去朋匹而無儔出靡時以娛志入無樂以消憂何歲月之若騖復民生之無常感陽春之發節聊輕駕而遠翔登髙丘以延企時薄暮而起雨仰歸云以載奔遇蘭蕙之長圃冀芬芳之可服結春衡以延佇入虛廊之閒館步生風之髙廡踐密邇之修除卽蔽景之元宇翡翠翔於南枝元鶴鳴於北野靑魚躍於東沼白鳥戲於西渚遂乃背通谷對綠波藉文茵翳春華丹轂更馳羽騎相過

與從弟君冑書

應璩間者北遊喜歡無量登芒濟河曠若發蒙風伯掃塗雨師灑道按轡淸路周望山野亦旣至止酌彼春酒接武茅茨涼過大夏膚寸肴修味逾方丈逍遙陂塘之上吟詠菀柳之下結春芳以崇佩折若華以翳日弋下髙云之鳥餌出深淵之魚蒲且贊善便嬛稱妙何其樂哉𨿽仲尼忘味於虞韶楚人流遁於京臺無以過也班嗣之書信不虛矣來還京都塊然獨處營宅濱洛困於囂塵思樂汶上發於寤寐昔伊尹輟耕郅惲投竿思致君於有虞濟蒸民於塗炭而吾方欲執耒於山陽沈緡於丹水知其不如古人遠矣然山甫不貪天地之樂曾參不慕晉楚之�亦其志也

節遊賦

楊修爾乃偃息暇豫攜手同徵遊乎北園以娛以逞欽太�之統气樂乾坤之布靈誕煙熅之純和百卉挺而滋生谷風習以順時撓百物而有成行中林以彷徨玩奇樹之抽英或素華而雪朗或紅彩而發赬綠葉白蒂紫柯朱莖楊柳依依龍鐘蔚靑紛灼灼以舒葩芳馥馥以播馨嗟珍果之叢生每異類而絕形稟沖和以固植信能實而先榮於是回旋詳觀目周意倦禦於方舟載笑載宴仰溯涼風俯濯纖腕極歡欣以從容乃升車而來返

梓潼南江泛舟序

唐王勃咸亨二年六月癸巳梓潼縣令韋君以淸湛幽凝鎭流靖俗境內無事艤舟於江潭縱觀於丘壑渺然有山林陂澤之思遂長懷悠想周覽極思其人則呂望藉茅於磻溪之陰屈平制芰於涔陽之浦覺瀛洲方丈森然在目於是間以投壺讎以妙論亦有嘉殽旨酒鳴弦朗笛以補尋幽之致焉

楚望賦有

序

李嶠

序曰登髙能賦謂感物造端者也夫情以物感而心由目暢非歷覽無以寄杼軸之懷非髙遠無以開沈鬱之緒是以騷人發興於臨水柱史詮妙於登臺不其然歟蓋人稟情性是生哀樂思必深而深必怨望必遠而遠必傷千里開年且悲春目一葉早落足動秋襟坦蕩忘情臨大川而永息憂喜在色陟崇岡以累嘆故惜逝�時思深之怨也搖情蕩慮望遠之傷也傷則感遙而悼近怨則戀始而悲終達節弘人且猶軫念苦心志士其能遣懷是知靑山之上每多惆悵之客白蘋之野斯見不平之人良有以也余少歷艱虞睌就推擇揚子甘泉之歲潘生秋興之年曾無侍從之榮顧有池籠之嘆而行藏莫寄心迹罕並歲月推遷志事遼落棲遑卑辱之地窘束文墨之間以此爲心心可知矣縣北有山者卽禹貢所謂岐東之荊也岧峣髙敞可以遠望余簿領之暇蓋嘗遊斯俯鏡八川周萬里悠悠失鄕縣處處盡雲煙不知悲之所集也歲聿云莫遊子多懷援筆慨然遂爲賦云爾眇乎忽然髙山之顚露團團而濕艸風烈烈而鳴泉對蒼茫之寒日聽蕭瑟之悲蟬朝獨處而無晤吾凝乎八埏於是繁懷載紆積慮未豁生遠情於地表起遙恨於天末霜盡川長云平野闊恨遊襟之浩蕩憤羇怨之忉怛寂焉長想倏若有亡固將言而已嘆信無哀而自傷撫餘情之增軫悼人事之多戚曾浮促之幾何而思緒之纏邈思何憂而不入心何慮而不攢𨿽感目之一致終寄懷而百端若乃平原杳兮千里春晴山杳兮萬里新迷故鄕之處所滅愛舊之聲塵願寄言而靡托思假翼而無因徒極而盡思終夭性而傷神或復天髙朔漠气冷河關漢塞鴻度吳宮燕還對落葉之驅影怨浮雲之慘顏爾乃永眺無見端居不聊愴歸軒之寂寂傷遠客之悠悠月臨城曉風送邊秋唳鶴聞兮炯不寐凝笳動兮此夜愁及夫寒野蕭條空山寂寥目鄢郢而途眇指邯鄲而路遙傷永離兮浦曲訣遠送兮河橋眺平蕪之漫漫瞻遠樹之迢迢仡然直視嗌矣魂銷形將槁木同植心與飛蓬共飄至如隴上從軍漢陽謫戍插羽朝急要鞭夜赴黯黯塞云蒼蒼關樹甘埋影於異域暫回首於歸路魂逝兮邑裏目斷兮煙霧步將前而復畱望欲罷而還顧睹驚塵之欻起見徵羽之將度泉石愴而增咽行旅悲而失措亦有搗衣思婦織錦懷人看粉黛兮無色視桃李兮非春君去兮還無期妾心兮私自悲髙臺四望杳無極天涯一去何盡時天涯兮綿綿問道路兮將幾千朝朝暮暮綺窗前長懷此恨終永年若夫羇旅失職之人放逐流離之客羌抱恨而誰訴塊緘愁而不釋於是窮澤際天滄流拂漢屬榮悴兮時攺遇炎涼兮節換莫不瞻艸木而孤絕向風煙而永嘆故夫望之爲體也使人慘淒伊郁惆悵不平興廢思慮震蕩心靈其始也罔兮若有求而不致也悵乎若有待而不至也悠悠揚揚似出天壤而涉雲莊逡逡巡巡若失其守而忘其眞羣感方興眾念始並旣情招而思引亦目受而心傾浩兮漫兮終逾遠兮肆兮流兮宕不返兮然後精回魄亂神薾志否憂憤總集莫能自止𨿽剛悍武力之夫法度禮容之士孰不解威失毅廢綱遺紀借使據河負海牛山之美可遊左江右湖京臺之樂難忘闕四字

邈千秋金石悲兮綺羅傷顧山川以永慨邀日月而詎央若乃羊公愴惻於峴山孔宣憫然於曲阜王生臨遠而沮气顏子登髙而白首惟夫作聖明哲寬和惇厚亦復怛色愀容喪精虧壽故望之感人深矣而人之激情至矣必也念終懷始感往悲來沿未形而至造思系無而生哀此歡娛者所以易情而慨慷達識者所以凝慮而徘徊者也

楚望賦有

序

劉禹錫

予旣謫於武陵其地故郢之裔邑與夜郎諸夷錯系乎天者陰伏陽驕系乎人者風巫气窳是以囂氛浮浮利於樓居城之麗譙實鄰所捨四垂無蔽萬景坌入因道其遠邇所得爲楚望賦云翼軫之野祝融所司陰迫而專專實生沴天濡而雺土泄而泥气罕淑淸兮淫氛曀曀中人之體兮爲瘥爲瘵以曠滌煩兮利居髙於物外我卜我居於城之隅宛在藩落麗譙渠渠四阿垂空洞戶發極眸子不運坐陵虛無歲更周流時極慘舒萬象起滅森來貺予欞軒之外羣山巃嵷岡陵靡�勢若相拱出云見怪窈蔚森聳露夕霞朝望如飛動檐廡之下大江澒洞支流合輪泄入云夢羲和望舒出沒兩涯涵泳之族聱取呀秋水灌盈漩石飄沙流�軒昂舞於盤渦逮及收潦如綠醽白石燐燐倒影羅生蘋末風起有文無聲悠遠煙綿與空蒼然湘沅之春先令而行臘月寒盡溫風發榮土髙如濡言鳥嚶嚶三星嘒其曉中植物颯以飄英雲歸髙唐艸蔽洞庭目與天盡神將化並圓方相函遊气杳冥熙熙藹譪藻飾羣形�樹同丘積空凝靑環洲曲塘含景曜明恢臺之气發於春季涉夏如鑠逮秋愈熾土山焦熬止水漫沸翔禽跕墮呀喙垂翅曦赫歊蒸陽極反陰二儀交精下上相歆云興天際�若車蓋凝�未瞬彌漫霮驚雷出火喬木糜碎殷地爇空萬夫皆廢懸澑綆縋日中見沫移晷而收野無完塊少陰之中景物澄鮮丹葉星房燭耀川原夕月旣望曜於丹泉上鏡下冰湔塵濯煙宿麗潛芒獨行髙躔皓一气之悠悠潔有形而溢淸元杳微明以斐亹想遊目於化先夜無朕以䢐徵金霞暈乎海壖明星方揚斜漢西懸璇柄如墮半沈層瀾雞啁哳而晨鳴兮日荏苒以騰晶動植瞭兮已分山川郁乎不平復人寰之喧卑洶浩浩以營營追向時之景光不可驟得以再更意華胥之夢還猶仿像而馳精日次於房天未降霜百卉猶澤水泉收脈故道朘削衍爲廣斥水禽嬉戲引吭伸翮紛驚鳴而決起捨彩翠於砂礫時當北風振槁揚埃蕭條邊聲與雁俱來寒氛委積萬竅交激楚云攺容飛雨凝滴灑林遞響淅瀝梢槭飛電照雪以騰光柔蔬傲霜而透坼躔次殊气川谷異宜民生其間俗鬼言夷招三閭以成謠徳伏波而構祠投粔籹以鼓�豢鱣魴而如蟻蟠木靚深孽妖憑之祈年去厲於蠲敬祗擊鼓肆筵河旁水湄薦誠致祝卻落躨跜渚居�食大掩水物罟張餌啖不可遁伏顯舉潛縋晝撞夜觸設機沈深如捨於陸彼遊鯈之瑣類咸跳脫於窘束𨿽三趾與六眸時或加於一目亦有輕舟拖綸往復軒輊泛浮馴鷗相逐暮夜澄寂嘯歌羣族傖音俚態幽怨委曲逗疏柝於江城引哀猿於山木巢山之徒抨木開田灼龜伺澤兆食而蟠郁攸起於巖阿騰絳气而蔽天燻歇雨濡穎垂林顚盜天和而藉地勢諒無勞而有年罷士閒人逸爲末作求金渚涘淘汰瀺灂流注濻沱繁光熠爚貪賈來貿發於懷握無翼而飛潤於丰屋哂耘耕之悒悒徒胼胝以自鞠我處層軒日星回還閱天數而視民風百態變見乎其間非耳剽以臆說兮固幽求而縱觀觀物之餘遂觀我生何廣覆與厚載豈有形而無情髙莫髙兮九閽遠莫遠兮故園舟有�兮車有轄江山坐兮不可越吾又安知其所如恍臨髙以觀物

遊箴

韓愈余少之時將求多能蚤夜以孜孜余今之時旣飽而嬉蚤夜以無爲嗚呼予乎其無知乎君子之棄而小人之歸乎

閒遊賦有

序

徐魁

柰嘗讀易至謙豫二卦乃廢書而嘆曰嗟乎天道其何遠哉故逍遙山阿內身外物自保幽靜庶無悔吝遂援毫命牘賦閒遊之章云爾夫居幽而思遠兮固先達之所言吾乘元以靜拙兮亦自得於丘園羨馬蹄之踐雪兮憐澤雉之處樊朅歸來以遂志兮豈榮華之足惇傍山阿而葺宇兮卽樹楦而啟門爾其山則盤紆深沈穹窿杳譪下枝回溪上瀉懸瀨絕峯交竦深林縈帶魚鳥�以來往煙雨紛其雜會喧以騰倚之獸蔭以偃蹇之木百藥爭妍千芳競馥紫芝所業黃精所蓄元�遊嘯於陰林惠風徘徊於陽谷澗綿靡而成文泉暾鏡而自肅若乃春華旣落秋實就成翔云亹亹流月亭亭髙蟬嘶韻元鳥辭楹气淒淸而開朗露冽而含淸或仿徨乎松壑亦偃息乎林�覽五聖之餘軌酌三古之遺經信居謙而履福如在豫而忘鳴遵養性於黃術鑑止足於老生欣松屑之可餌嘆黃金之未成至乎身乖俗偶志罷世紛坐鄰沙雪臥接煙雲耿長宵而未寐乍含詠以成文傷孤雁之失伴懷哀鵠之離羣何物類之多感郁餘懷其誰語希體逸而心廣願飄然而髙舉美人兮巖阿芳非兮襲予天奄冉其將暮山蕭條而無侶發淸琴以輔志操長歌以延佇歌曰上幽岫兮得所欽山蔬陳兮桂酒斟嗟艸木兮樂春心悼日月兮遊相尋貴龍鳳兮就髙深悅張邴兮托蕭森歌響旣畢月已沈乃擁荷蓋命漢舟越蘭渚泛滄流意超遙其誰恨何俗累之爲憂傷路人之狹隘聊放心以閒遊

大遊賦有

序

元吳萊

毗陵道士盛允升東遊會稽予聞其風神穎異被服蕭爽蓋將自是而汗漫六合者也張君子長約同送之賦用是作遂題曰大遊夫何一髙士兮獨曠視乎八區朝吾車之夙駕兮夕予至於淸都仰天路之迢遞兮挾陵陽而與俱�剛風而俯倒景兮浮沆瀣而靑霞蜚廉起而前導兮毄�使後驅素霓夭矯而爲纓茀兮神鳳褷以揭旟恍大遊之所歷兮撫四海其無家唶塵濁之不可以止息兮吾將抵乎昆侖之遺墟嗟東轅之我蹞兮探宛委之嵌穴帝禹告予以所藏兮發濤江之漲雪登桐柏之嶄巖兮瞰赤城之嶱嵑飆蓬嶠而我欲徑到兮恐蜃樓之明滅�南轉而弭節兮過灊霍之層峯放盛唐之匯怒兮梁魚�而躡蛟龍掎巫山之臺觀兮莽峨嵋之雲松溯丹丘予定不死兮躋羽國以從容曶浩歌而西邁兮適金天之沃野遵黃河而吸石室兮王母被髮以嘯處尋泰一與九嵕兮貫華陰之幽岨招韓眾而許度世兮固肉人之弗遑遽睹乃北折而亟去兮出雁門之嚴寒恆嶽綿亙乎不絕兮縋碣石於彌漫搜赤舄於遺榛兮簸樓船乎狂瀾候雞鳴而直上日觀兮吾特痛夫仙學之艱難伊天地之晦冥兮倏陵谷之遷徙邅女媧之�阜兮顧嵩少之起經陽都之酒家兮嚌王屋之石髓披河上之靈筌兮摘漆園之奧旨惟小別而千齡兮復一瞬以萬里劃狐鳥之丘垤兮洞蟪蛄之年紀心委蛇而自神兮形曠蕩其離滓信吹萬之不同兮恆抱一以終始胡久居乎寰內兮欲絕出於大荒攀建木而與爲陟降兮�鐵�於無傍瞻帝車之中運兮闖閶闔以上徵屈軒轅之蜷伏兮耿招搖之耀芒引弧井之壘落兮炫奎璧之圖章翻龍漢之寶歷兮徹郁�之神鄕幸置身於一气兮卒齊壽於三光宜凡夫之穢濁兮又孰契夫大道而翺翔自放懷於天外兮眇累塊於千億惕世途之崄巇兮��蟻之營役豈耽名而嗜利兮或酣酒而溺色諒金石之銷泐兮竟丘壠之堆積唉吉云之巨藪兮�步景而我服嘆甘露之靈甕兮和水玉以爲食彼策精之有書兮吾尙懼夫骨籙之弗得將蕊珠之不遠兮盡蝌蚪而莫識懿周流而至此兮聿笑傲以言旋樂自然之日月兮攬無鞅之風煙壓洞庭之浩渺兮屣林屋之聯綿龍威蚴蟉而跱踞兮寶鎭晃朗而瑛鮮乃霄崢之欲�兮覺鼎之猶燃大還而蟬蛻兮擊小有以鶴翩躬虛無而不宅兮味淡泊以爲淵等古今於一軌兮混生死其同儼坐在而立蛻兮蘊執袂與拍肩眞山澤之一臞兮夫豈論乎三廛曁九仙固道術之所致兮曷曲諛而究旃馳箋語而往訣兮卻永存於上元

五嶽遊艸序

明王士性余行遊海內五嶽舉矣作菟裘於白龍溪之滸計了滇云遂息足焉客有濯纓詣余溪頭爰問余曰子好遊乎夫遊亦有道耶余曰夫太上天遊其次神遊又次人遊無之而非也上焉者形神俱化次焉者神舉形畱下焉者神爲形役然卑之或玩物髙之亦采眞客曰其人何如曰若士汗漫於九垓是天遊也軒轅隱幾於華胥是神遊也尙子長敕斷婚嫁謝幼輿置身丘壑是人遊也夫元關寂寥天神邈矣子孰與二子余曰一丘一壑良吾願也淸溪鑑我心矣尙生云婚嫁旣畢五嶽必遊余髫�之子視吾年不十四焉猥云婚嫁姜也就木矣若余則烏能待哉若余則烏能待哉然則子遊其天乎曰唯唯否否余未能莽蕩其馬支離其禦余遊四荒之內未能睹六合之外餘人之畸也請言其人曰夫遊淺之乎人也然亦難言矣思夫馭回九折踵垂百仞鳥道羊腸蛇退猿飲幽壑無底顚崖半攲履險心悸手足爲痺彼無其具猶勿遊也抑有益州悵老牛山嘆逝靚遘不常河淸難俟澤啄王雉櫪伏灰驥白首靑山意興盡矣彼非其時猶勿遊也若夫石室再閉酒壚寂若七聖路迷三山風卻陰晴未定僕馬告痛涕笑邂逅萍梗參差彼厄之緣猶勿遊也然則孰與子曰茂陵𨿽渴不余倦矣少文未老曷事臥矣九州已十勿類此子矣昔人一泉之旁一山之阻神林鬼冢魑魅之穴猿狖所家魚龍所宮無不托足焉眞吾師也豈此三者於余獨窮嗜與不嗜爾請言子之所嗜曰心志不分者神凝耳目不眩者慮定故丈人之承蜩也若或掇之也夏侯氏之倚柱而書也雷霆而嬰兒之也余之嗜遊類有然者夫遊必具賓主戒車徒提筐斝語曰良辰美景賞心樂事所以試也余遊則不擇是當其霜雪慘烈手足皸瘃波濤撼空帆檣半覆朝畏嵐煙夜犯虎迹垂堂不坐千金誰擲余不其然余此委蛻於大冶何惜遇佳山川則遊抑或王程有嚴星分夙駕受命大吏弩矢是荷風波眼底緇塵滿袖迂回間道動稱掣肘余不其然余此雞肋於枕上乎何有遇佳山川則遊又或百憂憝心萬事勞形死生離別黯然銷魂云陰月黑風雨連旬追歡買笑彊顏掀唇余不其然余此郎當舞袖一付偃師氏之手遇佳山川則遊吾視天地間一切造化之變人情物理喜怒順逆之遭無不於吾遊寄焉當其意得形骸可忘物我盡喪吾亦不知何者爲玩物吾亦不知何者爲采眞語未畢客乃起曰夫遊道則盡矣子之迹蹤類可述乎曰可請崖略而言之神州赤縣五嶽爲尊太元帝畤作配自今瑤池寶軸用祕眞形誰其竊之負局先生述五嶽遊齊魯雍冀賢聖之鄕大哉禹功明徳未央金臺易水俠骨生香梁園鄴下藝圃擅場次大河南北諸遊岷汶萬里其委三吳再起天目匯爲太湖蓊气千年作帝王都嗟�乎邯鄲乎臨淄今之武林姑蘇次吳遊若夫山川詭幻兩越爲多天臺雁宕余卽而家東海三山一葦可跂洞天福地越得十二次越遊靑神故壘白帝舊城雪銷水漲一日江陵瞿塘劍閣自昔不守蜀道𨿽云難登天亦何有次蜀遊六千大楚是稱江南茫茫洞庭七澤注焉江漢好遊沅湘習怨指雲雨兮堪疑望蒼梧兮不見次楚遊粵土疏理四時多暑髙風揚塵滇境咸春碧篸玉筍幻出桂林蒼洱昆華兼產奇珍次滇粵遊披圖九曲是爲武夷幔亭雲气恍惘霏微莽莽寰區縱余所如嗜而未食惟閩荔支俟將以閩遊終焉客斂�而謝曰有是哉是不可以無記遂記之時萬曆才十有九稔記者滇西隱吏天臺王士性恆叔也

遊部總論淮南子

俶眞訓聖人內修道術而不外飾仁義不知耳目之宜而遊於精神之和若然者下揆三泉上尋九天橫廓六合揲貫萬物此聖人之遊也若夫眞人則動溶於至虛而遊於滅亡之野騎蜚廉而從惇圄馳於方外休乎宇內燭十日而使風雨臣雷公役誇父妾宓妃妻織女天地之間何足以畱其志

遊部藝文二詩

古詩

無名氏靑靑陵上柏磊磊澗中石人生天地間忽如遠行客驅車策駑馬遊戲宛與洛長衢羅夾巷王侯多第宅兩宮遙相望雙闕百餘尺極宴娛心意戚戚何所迫

芙蓉池

魏文帝乘輦夜行遊逍遙步西園雙渠相漑灌嘉木繞通川卑枝拂羽蓋修條摩蒼天驚風扶輪轂飛鳥翔我前丹霞夾明月華星出雲間上天垂光采五色一何鮮壽命非松喬誰能得神仙遨遊快心意保己終百年

雜詩

王粲吉日簡淸時從君出西園方軌策良馬並驅厲中原北臨淸漳水西看柏陽山回翔遊廣囿逍遙波水間列車息眾駕相伴綠水湄幽蘭吐芳烈芙蓉發紅暉百鳥何繽翻振翼羣相追投网引潛鯉彊弩下髙飛白日已西邁歡樂忽忘歸

遊西池

晉謝混悟彼蟀蟋唱信此勞者歌有來豈不疾良遊嘗蹉跎逍遙越城肆願言屢經過回阡被陵闕髙臺眺飛霞惠風蕩繁囿白雲屯層阿景仄鳴琴集水木湛淸華褰裳順蘭沚徙倚引芳柯美人愆歲月遲暮獨如何無爲牽所思南榮戒其多

初往新安至桐廬口

宋謝靈運絺綌𨿽淒其授衣尙未至感節良已深懷古徒役思不有千里棹孰申百代意遠協尙子心遙得許生計旣及泠風善又卽秋水駛江山共閒曠云日相照媚景夕羣物淸對玩咸可喜

從遊京口北固應詔

前人玉璽戒誠信黃屋示崇髙事爲名教用道以神理超昔聞汾水遊今見塵外鑣鳴笳發春渚稅鑾登山椒張組眺倒影列筵矚歸潮遠巖映蘭薄白日麗江臯原隰荑綠柳墟囿散紅桃皇心美陽澤萬象咸光照顧己枉維縶撫志慚場苗工拙各所宜終以反林巢曾是縈舊想覽物奏長謠

於南山往北山經湖中瞻眺

前人朝旦發陽崖景落憩陰峯捨舟眺回渚停策倚茂松側徑旣窈窕環洲亦玲瓏俯視喬木杪仰聆大壑淙石橫水分流林密蹊絕蹤解作竟何感升長皆丰容初篁苞祿籜新蒲含紫茸海鷗戲春岸天雞弄和風撫化心無厭覽物眷彌重不惜去人遠但恨莫與同孤遊非情嘆賞廢理誰通

從斤竹澗越嶺溪行

前人�鳴誠知曙谷幽光未顯巖下云方合花上露猶泫逶迆傍隈隩迢遞陟陘峴過澗旣厲急登棧亦淩緬川渚屢徑復乘流玩回轉蘋萍泛沈深菇蒲冒淸淺企石挹飛泉攀林摘葉捲想見山阿人薜蘿若在眼握蘭勤徒結折麻心莫展情用賞爲美事昧竟誰辧觀此遺物慮一悟得所遣

遊豫章西山觀洪崖井

謝莊幽願平生積野好歲月彌捨簪神區外整褐靈鄕陲林遠炎天隔山深白日虧遊陰騰鵠嶺飛淸起鳳池隱曖松霞被容與澗煙移將遂丘中性結駕終在斯

和徐勉出新亭渚

齊謝脁宛洛佳遨遊春色滿皇州結軫靑郊路回瞰滄江流日華川上動風光艸際浮桃李成蹊徑桑楡蔭道周

遊東田

前人戚戚苦無悰攜手共行樂尋云陟累榭隨山望菌閣遠樹曖芊芊山煙紛漠漠魚戲新荷動鳥散餘花落不對芳春酒還望靑山郭

薄晚逐涼北樓回望

梁簡文帝平衢望如掌曾雉曖相連斷雲畱去日長山減半天戲鳧乘洑下漁舟冒浪前

暮遊山水賦韻得磧應令

庾肩吾餘春屬淸夜西園恣遊歷入徑轉金輿開橋通畫鷁細藤初上楦新流漸涵磧雲峯沒城柳電影開巖壁

遊山

北周庾信聊登元圃殿更上增城山不知髙幾里低頭看世間唱歌云欲聚彈琴鶴欲舞澗底百重花山根一片雨婉婉藤倒垂亭亭松直豎

登武昌岸望

陳陰鏗遊人試歷覽舊迹但丘墟巴水瀠非字楚山斷類書荒城髙仞落古柳細條疏煙蕪遂若此當不爲能居

河曲遊

隋盧思道鄴下盛風流河曲有名遊應徐托後乘車馬踐芳洲丰茸雞樹密遙裔鶴煙稠日上疑髙蓋雲起類重樓金羈自沃若蘭棹成夷猶懸匏動淸吹采菱轉艷謳還珂響金埒歸袂拂銅溝惟畏三春晚勿言千載憂

春晚從李長史遊開道林故山

唐駱賓王幽尋極幽壑春望陟春臺雲光棲斷樹靈影入仙杯古藤依格上野徑約山隈落蕊�風去流鶯滿樹來興闌荀禦動歸路起浮埃

遊禹穴回出若邪

宋之問禹穴今朝到邪溪此路通著書聞太史煉藥有仙翁鶴往籠猶掛龍飛劍已空石帆搖海上天鏡落湖中水底寒云白山邊墜葉紅歸舟何慮晚日暮使樵風

遊石門墨山二山相連有禪堂觀天下絕境

張說囷輪江上山近在華容縣常陟巴丘首天晴遙可見佳遊屢前諾芳月愆幽眷及此符守移歡言臨道便旣攜賞心客復有送行掾竹徑入陰窅松崖上空蒨艸共林一色云與峯萬變探窺石門斷緣越沙澗轉兩山勢爭雄峯巘相顧眄藥妙靈仙寶境華巖壑選淸都西淵絕金地東敞宴池果接園畦風煙邇臺殿髙尋去石頂曠覽天宇徧千山紛滿目百川豁對面騎來雲气迎人去鳥聲戀長揖桃源士舉世同企羨

早秋與諸子虢州西亭觀眺

岑參亭髙出鳥外客到與云齊樹點千家小天圍萬嶺低殘虹掛陜北急雨過關西酒榼緣靑壁瓜田傍綠溪微官何足道愛客且相攜惟有鄰園處依依望不迷

冬日遊覽

王維步出城東門試騁千里目靑山橫蒼林赤日團平陸渭北走邯鄲關東出函谷秦地萬方會來朝九州牧雞鳴咸陽中冠蓋相追逐丞相過列侯羣公餞光祿相如方老病獨歸茂陵宿

入彭蠡經松門觀石鏡緬懷謝康樂題詩書遊

覽之志

李白謝公之彭蠡因此遊松門余方窺石鏡兼得窮江源將欲繼風雅豈徒淸心魂前賞逾所見後來道空存況屬臨泛美而無洲渚喧漾水向東去漳流直南奔空蒙三川夕回合千里昏靑桂隱遙月綠楓鳴愁�水碧或可采金精祕莫論吾將學仙去冀與琴髙言

送友人尋越中山水

前人聞道稽山去偏宜謝客才千巖泉灑落萬壑樹縈回東海橫秦望西陵繞月臺湖淸霜鏡曉濤白雪山來八月枚乘筆三吳張翰杯此中多逸興早晚向天臺

渼陂行

杜甫岑參兄弟皆好奇攜我遠來遊渼陂天地黤慘忽異色波濤萬頃堆琉璃琉璃汗漫泛舟入事殊興極憂思集鼉作鯨吞不復知惡風白浪何嗟及主人錦帆相爲開舟子喜甚無氛埃鳧鷖散亂棹謳髮絲管啁啾空翠來沈竿續蔓深莫測菱葉荷花淨如拭宛在中流渤澥淸下歸無極終南黑半陂已南純浸山影動裊窕沖融間船舷冥雲際寺水面月出藍田關此時驪龍亦吐珠馮夷擊鼓神龍趨湘妃漢女出歌舞金支翠旗光有無咫尺但愁雷雨至蒼茫不曉神靈意少壯幾時柰老何向來哀樂何其多

登兗州城樓

前人東郡趨庭日南樓縱目初浮雲連海岱平野入靑徐孤嶂秦碑在荒城魯殿余從來多古意臨眺獨躊躇

野望

前人淸秋望不極迢遞起層陰遠水兼天淨孤城隱霧深葉稀風更落山迥日初沈獨鶴歸何晚昏鴉已滿林

送包何東遊

錢起水國嘗獨往送君還念玆湖山遠近色�旦煙霞時子好謝公迹常吟孤嶼詩果乘扁舟去若與白鷗期野趣及春好客遊欣此辭入云投館僻采碧過帆遲江上日回首琴中勞別思春鴻刷歸翼一寄杜蘅枝

越中山水

孟郊自覺耳目勝我來山水州蓬瀛若仿�四野如泛浮碧嶂幾千繞淸泉萬餘流莫窮合沓步孰盡泒別遊越水淨難污越天陰易收气鮮無隱物目視遠更周舉俗媚蔥蒨連冬擷芳柔菱湖有餘翠茗圃無荒疇賞異忽已遠探奇誠淹畱永言終南色去矣銷人憂

西郊遊

元稹東風散餘沍陂水淡已綠煙芳何處尋杳靄春山曲新禽咔暄節晴光泛嘉木一與諸君遊華觴秋見屬

游水南寺

宋余靖雙剎聳浮雲層軒絕世塵松溪千蓋雨茶圃一旗春夜梵龕燈暗朝香篆火新暫來猶永日堪羨白蓮人

和丁寶臣遊甘泉寺

歐陽修江上孤峯蔽綠蘿縣樓終日對嵯峨叢林已廢姜祠在事迹難尋楚語訛空餘一派寒巖側澄碧泓渟涵玉色野僧豈解惜淸泉蠻俗那知爲勝迹西陵老令好尋幽時共登臨向此遊攲危一徑穿林樾盤石蒼涼畱客歇山深云日變陰晴澗柏巖松度歲靑谷裏花開知地暖林間鳥語作春聲依依渡口夕陽時卻望層巒在翠微城頭暮豉休催客更待橫江弄月歸

重遊鏡曲次韻

林景熙靑眼重逢白髮新舊遊卻忘是前身野鳩妒客招呼雨江燕隨人管領春曾附仙舟追李郭獨提詩律繼黃陳鏡中恨不移家住山水蒼蒼老釣綸

郊遊

明劉基艸根螻蟈鳴湖上蒹葭靡繁林溺深綠淸池散圓紫離居昧節序陶情類佳士泛舟出郊甸緩步信所履壺觴展倡酬及此晴日美嘯歌望山川慷慨集悲喜歸雨入禹穴返照射宛委鳥啼樹有風帆過煙在水興盡各言還適意聊復爾

遠遊

李攀龍乘屩萬里外言造太微庭雲霞曜朱闕日月夾丹欞羣後儼金止仙女紛玉亭隨風列以雨出窈而入冥沆瀣飛素液芝艸不復零虹霓爲我帶雜佩搖華星濯纓河漢流淸波正泠泠俯視世間人泛泛如浮萍

遠遊篇

吳國倫一隅非我宅九土安足州迫厄從世人四顧嬰百憂經營甕盎間區區欲何求金石良易敝曜靈忽以遒白雲啟閶闔飄然思遠遊道逢赤松子仙藥爲我投舉翼昆侖顚息駕扶木丘扶木掛東海元气鼓洪流下枝九陽伏上枝一陽浮神魚戴五城气吐金銀樓登樓瞰列缺六漠何悠悠始知泰初理可與天地侔

紀遊

徐愛壁磴臨絕壑兼乘欲疲馬屢盤羊腸出還驚虎頷下逼險悔初進稍縱覬復假如何窮探心阻困每未捨無端�憂虞中止固由我回思競利人何殊履危者行旅部紀事說苑權謀篇鄭桓公東會封於鄭暮捨於宋東之逆旅逆旅之叟從外來曰客將焉之曰會封於鄭逆旅之叟曰吾聞之時難得而易失也今客之寢安殆非封也鄭桓公聞之援轡自駕其僕接淅而載之行十日夜而至釐何與之爭封以鄭桓公之賢微逆旅之叟幾不會封也左傳莊公二十二年陳人殺其大子禦寇陳公子完奔齊齊侯使敬仲爲卿辭曰羈旅之臣幸若獲宥及於寬政赦其不閒於教訓而免於罪戾弛於負擔君之惠也所獲多矣敢辱髙位以速官謗請以死告僖公二年晉伐虢使荀息假道於虞曰今虢爲不道保於逆旅以侵敝邑之南鄙敢請假道以請罪於虢按注逆旅客捨也虢稍遣人分依客捨以聚眾抄晉邊邑五年晉復假道於虞以伐虢宮之奇諫弗聽許晉使宮之奇以其族行曰虞不臘矣襄公二十一年秋欒盈出奔過於周周西鄙掠之辭於行人曰天子陪臣盈得罪於王之守臣將逃罪罪重於郊甸無所伏竄敢布其死昔陪臣書能輸力於王室王施惠焉其子黶不能保任其父之勞大君若不棄書之力亡臣猶有所逃若棄書之力而思黶之罪臣戮余也將歸死於尉氏不敢還矣敢布四體惟大君命焉王曰尢而效之其又甚焉使司徒禁掠欒氏者歸所取焉使候出諸轘轅二十六年楚伍舉與聲子相善伍舉娶於王子牟王子牟爲申公而亡楚人曰伍舉實送之伍舉奔鄭將遂奔晉聲子將如晉遇之於鄭郊班荊相與食而言復故聲子曰子行也吾必復子昭公七年楚子成章華之臺願與諸侯落之大宰薳啟疆來召公公將往夢襄公祖梓愼曰君不果行襄公之適楚也夢周公祖而行今襄公實祖君其不行子服惠伯曰行先君未嘗適楚故周公祖以道之襄公適楚矣而祖以道君不行何之三月公如楚儀禮聘禮使者受命遂行舍於郊斂�若過邦至於竟使次介假道束帛將命於朝曰請帥奠幣按注帥道也請道已道路所當由晉語範宣子與龢大夫爭田久而無成宣子欲攻之問於孫林父孫林父曰旅人所以事子也惟事是待按注旅客也言客寄之人不敢違命莊子山木篇陽子之宋宿於逆旅逆旅人有妾二人其一人美其一人惡惡者貴而美者賤陽子問其故逆旅小子對曰其美者自美吾不知其美也其惡者自惡吾不知其惡也陽子曰弟子記之行賢而去自賢之行安往而不愛哉韓子說林篇鴟夷子皮事田成子田成子去齊走而之燕鴟夷子皮負傳而從至望邑子皮曰子獨不聞涸澤之蛇乎涸澤蛇將徙有小蛇謂大蛇曰子行而我隨之人以爲蛇之行者耳必有殺子不如相銜負我以行人必以我爲神君也今子美而我惡以子爲我上客千乘之君也以子爲我使者萬乘之卿也子不如爲我舍人田成子因負傳而隨之至逆旅逆旅之君待之甚敬因獻酒肉溫人之周周不納客問之曰客耶對曰主人問其巷人而不知也吏因囚之君使人問之曰子非周人也而自謂非客何也對曰臣少也誦詩曰普天之下莫非王土率土之濱莫非王臣今君天子則我天子之臣也豈有爲人之臣而又爲之客哉故曰主人也君使出之列子湯問篇韓娥東之齊匱糧過雍門鬻歌假食旣去而餘音繞梁欐三日不絕左右以其人弗去過逆旅逆旅人辱之韓娥因曼聲哀哭一里老幼悲愁垂涕相對三日不食戰國策張儀之楚貧舍人怒而欲歸張儀曰子必以衣冠之敝故欲歸待我爲子見楚王張子見楚王南後鄭�以金千斤進左右漢書鄭當時傳當時遷大司農使視決河自請治行五日上曰吾聞鄭莊行千里不賫糧治行者何也後漢書樊傳爲天水太守道不拾遺行旅至夜聚衣裝道傍曰以付樊公劉翊傳翊字子相潁川潁陰人也家世丰產常能周施而不有其惠曾行於汝南界中有陳國張季禮遠赴師喪遇寒冰車毀頓滯道路翊見而謂曰君愼終赴義行宜速達卽下車與之不告姓名自策馬而去範式傳式友人孔嵩辟公府之京師道宿下亭盜共竊其馬尋問知其嵩也乃相責讓曰孔仲山善士豈宜侵盜乎於是送馬謝之臧洪傳洪中平末太守張超請爲功曹時討鹵校尉公孫瓚與大司馬劉虞有隙超乃遣洪詣虞共謀其難行至河間而值幽冀交兵行塗阻絕因寓於袁紹魏志胡質傳質子威咸熙中官至徐州刺史注晉陽秋曰威字伯虎少有志尙厲操淸白質之爲荊州也威自京都省之家貧無車馬僮僕威自驅驢單行拜見父停廏中十餘日告歸臨辭質賜其絹一匹爲道路糧威每至客捨自放驢取樵炊爨食畢復隨旅進道往還如是質帳下都督素不相識先其將歸請假還家陰資裝百餘里要之因與爲伴每事佐助經營之又少進飲食行數百里威疑之密誘問乃知其都督也因取向所賜絹答謝而遣之搜神記吳人費季久客於楚時道多劫妻常憂之季與同輩旅宿廬山下各相問出家幾時季曰吾去家已數年矣臨來與妻別就求金釵以行欲觀其志當與吾否耳得釵乃以著戶楣上臨發失與道此釵故當在戶上也爾夕其妻夢季曰吾行遇盜死已二年若不信吾言吾行時取汝釵遂不以行畱在戶楣上可往取之妻覺揣釵得之家遂發喪後一年餘季乃歸還晉書阮瞻傳瞻常羣行冒熱渴甚逆旅有井眾人競趨之瞻獨逡巡在後須飲者畢乃進其夷退無競如此桑虞傳虞常行寄宿逆旅同宿客失脯疑虞爲盜虞默然無言便解衣償之主人曰此捨數失魚肉雞鴨多是孤貍偸去君何以疑人乃將脯主至山冢間尋求果得之客求還衣虞投之不顧周書庾信傳梁元帝卽位信來聘於我屬大軍南討遂畱長安陳氏與朝廷通好南北流寓之人各許還其舊國陳氏乃請王褎及信等十數人髙祖惟放王克殷不害等信及褎並畱而不遣尋徵爲司宗中大夫信𨿽位望通顯常有鄕國之思乃作哀江南賦以致其意云隋書郎茂傳恆山贊治王文同與茂有隙奏茂朋黨徙且末郡茂怡然受命不以爲憂在途作登壠賦以自慰唐書馬周傳周武徳中補州助教不治事刺史達奚恕數咎讓周乃去客密州趙仁本髙其才厚以裝使入關畱客汴爲浚儀令崔賢所辱遂感激而西捨新丰逆旅主人不之顧周命酒一斗八升悠然獨酌眾異之楊再思傳再思至京師捨逆旅有盜竊其衣囊再思遇之盜窘謝再思曰爾貧苦故至此囊中檄無所事幸畱它物可持去初不爲人言但假貸以還采淸課杜子美促織微細哀音動人之作初謂偶然及入豫章都城秋涼作客四壁寒蛩而一燈熒熒憶懸藜夜話白雲捨冷不勝淒然乃知此老體物之妙造境愈淡造語彌精唐國史補熊執易應舉道中秋雨泥潦逆旅有人同宿而屢嘆息者問之乃堯山令樊澤將赴制舉驢劣不能進執易乃輟所�馬並囊中縑帛悉與澤以遂其往詰朝執易乃東歸澠池道中有車載瓦甕塞於隘路屬天寒冰雪峻滑進退不得日向暮官私客旅羣隊鈴鐸數千羅擁在後無可柰何有客劉頗者揚鞭而至問曰車中甕直幾錢答曰七八千頗開囊取縑立償之命僮僕登車斷其結絡悉推甕於崖下須臾車輕得進羣噪而前北夢瑣言唐羅員外衮成都臨邛人應進士舉文學優贍操尙甚髙唐大順中策名不歸故鄕時屬喪亂朝廷多故契闊兵難備歷饑寒蜀先主致書於翰林令狐學士與侍郎選書記一員欲以桂陽應騁外郎謂知己曰誓擁馬通衢服獘布衣以俟外朝無復西歸爲魯國東家丘也竟通朝籍終於梁禮部員外郎蜀人有志者惟外郎乎揚子云二媳亡遺骸葬於蜀與夫延陵季子何相遠哉近代李頻黃匪躬皆嶺表人頻卽遺其糟糠別婚士族黃卽三十年不返鄕裏於時妻母俱在又何心乎稽神錄楊彥伯廬陵新淦人也童子科及第天福辛酉歲赴選至華陰捨於逆旅時京國多艱朝無親識選事不能如意亦甚憂悶會豫章郎吏姓楊鄕裏舊知同宿於是因教己云凡行旅至此未嘗不禱於天必獲夢寐之報縱無夢則此店之嫗亦能知方來事苟獲一言亦可矣彥伯因畱一日精意以祠之爾夕竟無夢旣曙店嫗方迎送他客又無所言彥伯愈怏怏將行忽失所著鞋詰責僮僕甚喧旣卽路嫗乃從而呼之曰少年何其喧耶彥伯因具道其事嫗曰嘻此卽神告也夫將行而失其鞋則是事皆不諧矣非徒如此而已也京國將有亂當不可復振君當百艱備歷然足爲憂也子之爵祿皆在江淮官當至門下侍郎彥伯因思之江淮安得有門下侍郎遂行至長安適會大駕西幸隨至岐隴梁寇圍城彥伯辛苦備至駕旣出城彥伯逃還吉州刺史彭珍厚遇之累攝縣邑僞吳平江西復見選用登朝至戶部侍郎會臨軒策命齊王彥伯攝爲門下侍郎行事旣受命思店嫗之言大不悅數月遂卒北夢瑣言後唐明宗皇帝微時隨蕃將李存信巡邊宿於雁門逆旅逆旅媼方娠帝至媼慢不時具食腹中兒語謂母曰天子至宜速具食聲聞於外媼異之遽起親奉庖爨敬事尢謹帝以媼前倨後恭詰之曰公貴不可言也問其故具道娠中腹語事帝曰老媼遜言懼吾辱耳後果如其言澠水燕談錄盧多遜南遷朱崖逾嶺憩一山店店嫗舉止和淑頗能談京華事盧訪之嫗不謂盧也曰家故汴都累代仕族一子事州縣盧相公違法治一事子不能奉誣竄南方到方周歲盡室淪喪獨殘老軀流落居此意有所待盧相欺上罔下倚勢害物天道昭昭行當南竄未亡間庶見於此以快宿憾爾因號呼泣下盧不待食促駕而去湘山野錄鼎州甘泉寺介官道之側嘉泉也便於漱酌行客未有不捨車而畱者始寇萊公南遷日題於東檻曰平仲酌泉經此回望北闕黯然而行未幾丁晉公又過之題於西檻曰謂之酌泉禮佛而去後範補之諷安撫湖南畱詩於寺云平仲酌泉回北望謂之禮佛向南行煙嵐翠鎖門前路轉使髙僧厭寵榮詩碑猶存夢溪筆談趙閱道爲成都轉運使出行部內惟攜一琴一鶴坐則看鶴鼓琴嘗過靑城山遇雪捨於逆旅逆旅人不知其使者也或慢狎之公頹然鼓琴不問過庭錄湘潭進士胡景佑好問博學信義人也舊與先子相識京邑己酉冬避地至潭卻乏餘資行裝垂罄胡亦困居乃以千錢爲贈曰某𨿽貧裏中有所貸公今流落窮途少助行色先公謝其意而卻之篷櫳夜話余夜投屯溪胡氏酒館館人醉歸踉蹌與余接語又引余袖令視其二女二女匿笑帷中不肯出時於燈後閃露偶一瞥眼皆殊色也女又摘琵琶弦唱蔡郎歌斷續窈裊余襆被不能寐知其欲爲眩亂乃詭呼店嫗寄行橐久之檢視橐中悉布納艸屩始寂然不復弄姿越二日上賈人船有操舟健兒與余僕語宛轉詰之卽其二婿也往來溪中如織歲一二省家不能信宿畱也畫墁錄西京畱臺李建中博雅多藝其子宗魯善相人一年春榜之京師命擇婿行次任村逆旅方就食有丈夫荷布囊從驅驢亦就食於逆旅宗魯一見前揖寒溫延之共案詢其所自曰今春不第將還洛也宗魯不復之京師與之同歸洛中其父詰之曰今旣得貴婿可復回矣淸波雜誌至和三年劉原父敞使契丹檀州守李翰勞其行役劉云跋涉不辭但山路迂曲自過長興卻西北行六程到柳河方稍南行意甚不快又云聞有直路自松亭關往中京才十餘程自柳河才二百餘里翰笑曰盡知所示乃初踏逐修館捨已定至今迂曲後範中濟子奇出使虜道使者由迂路以示廣遠範詰之曰抵雲中有直道旬日可至何乃出此耶虜情得嘿然緣二公素精地理學故毋得而欺輝出疆過白溝日日行六七十里若百餘里窮日力方到或問今日之程行遠答曰此中宿食頓地理遠近初不定蓋亦取夫館捨之便

遊部紀事列子周穆王篇周穆王肆意遠遊命駕八駿之乘右服驑而左綠耳右驂赤驥而左白主車則造父爲禦爲右次車之乘右服渠黃而左逾輪左驂盜驪而右山子柏夭主車參百爲禦奔戎爲右馳驅千里至於巨搜氏之國巨搜氏乃獻白鵠之血以飲王具牛馬之湩以洗王之足及二乘之人已飲而行遂宿於��之阿赤水之陽別日升��之丘以觀黃帝之宮而封之以詒後世遂賓於西王母觴於瑤池之上西王母爲王謠王和之其辭哀焉乃觀日之所入一日行萬里王乃嘆曰於乎予一人不盈於徳而諧於樂後世其追數吾過乎說苑正諫篇齊景公遊於海上而樂之六月不歸顏燭趨進諫曰君樂治海上而六月不歸彼儻有治國者君且安得樂此海也景公遂歸中道聞國人謀不內矣楚昭王欲之荊臺遊司馬子綦進諫曰荊臺之遊左洞庭之波右彭蠡之水南望獵山下臨方淮其樂使人遺老而忘死人君遊者盡以忘其國願大王勿往遊焉王曰荊臺乃吾地也有地而遊之子何爲絕我遊乎怒而擊之於是令尹子西駕安車四馬徑於殿下曰今日荊臺之遊不可不觀也王登車而拊其背曰荊臺之遊與子共樂之矣步馬十里引轡而止曰臣不敢下車願得有道大王肯聽之乎王曰第言之令尹子西曰臣聞之爲人臣而忠其君者爵祿不足以賞也爲人臣而諛其君者刑罰不足以誅也若司馬子綦者忠臣也若臣者諛臣也願大王殺臣之軀罰臣之家而祿司馬子綦王曰若我能止聽公子獨能禁我遊耳後世遊之無有極時柰何令尹子西曰欲禁後世易耳願大王山陵崩�爲陵於荊臺未嘗有持鐘鼓管弦之樂而遊於父之墓上者也於是王還車卒不遊荊臺指武篇孔子北遊東上農山子路子貢顏淵從焉孔子喟然嘆曰登髙望下使人心悲列子仲尼篇子列子好遊壺丘子曰禦寇好遊遊何所好列子曰遊之樂所玩無故人之遊也觀其所見我之遊也觀其所變遊乎遊乎未有能辧其遊者壺丘子曰禦寇之遊固與人同歟而曰固與人異歟凡所見亦恆見其變玩彼物之無故不知我亦無故務外遊不知務內觀外遊者求備於物內觀者取足於身取足於身遊之至也求備於物遊之不至也於是列子終身不出自以爲不知遊壺丘子曰遊其至乎至遊者不知所適至觀者不知所�物物皆遊矣物物皆觀矣是我之所謂遊是我之所謂觀也故曰遊其至矣乎遊其至矣乎莊子秋水篇莊子與惠子遊於濠梁之上莊子曰倏魚出遊從容是魚樂也惠子曰子非魚安知魚之樂莊子曰子非我安知我不知魚之樂史記太史公自序太史公有子曰遷遷年二十而南遊江淮上會稽探禹穴窺九疑浮於沅湘北涉汶泗講業齊魯之都觀孔子之遺風鄕射鄒嶧�困鄱薛彭城過梁楚以歸後漢書向長傳長潛隱於家讀易至損益卦嘆曰吾已知富不如貧貴不如賤但未知死何如生耳建武中男女娶嫁旣畢敕斷家事勿相關當如我死也於是遂肆意與同好北海禽慶俱遊五嶽名山竟不知所終山棲志荊州記載鹿門事云龐徳公居漢之陰司馬徳操宅州之陽望衡對宇歡情自接泛舟褰裳率爾休暢寄沮水幽勝云稠木傍生淩空交合危嶁傾嶽恆有落勢風泉傳響於靑林之下巖猿流聲於白雲之上游者常苦目不周玩情不給賞臥遊錄阮籍志气宏放傲然獨得或閉戶讀書累月不出或登山臨水經日忘歸當其得意忽忘形骸襄陽記漢侍中習郁於峴山南依範蠡養魚法作魚池池邊有髙堤種竹及長楸芙蓉菱芡覆水是遊燕名處也山簡每臨此池未嘗不大醉而還曰此是我髙陽地也晉書嵇康傳康嘗采藥遊山澤會其得意忽焉忘返時有樵蘇者遇之咸謂神至汲郡山中見孫登康遂從之遊孫統傳統家於會稽性好山水乃求爲令轉在吳寧居職不畱心碎務縱意遊肆名山勝川靡不窮究孫綽傳綽少與髙陽許詢俱有髙尙之志居於會稽遊放山水十有餘年乃作遂初賦以致其意郭文傳文少愛山水尙嘉遁年十三每遊山林彌旬忘反父母終服畢不娶辭家遊名山歷華陰之崖以觀石室之石函洛陽陷乃步擔入吳興余杭大辟山中窮谷無人之地倚木於樹苫覆其上而居焉謝安傳安放情丘壑每遊賞必以妓女從王羲之傳羲之旣去官與東士人士盡山水之遊不遠千里徧遊東中諸郡窮諸名山泛滄海嘆曰我卒當以樂死世說新語許掾好遊山水而體便登陟時人云許非徒有勝情實有濟勝之具簡文入華林園顧謂左右曰會心處不必在遠翳然林水便自有濠濮間想也覺鳥獸禽魚自來親人宋書鄭鮮之傳鮮之歷都官尙書性好遊行命駕或不知所適隨禦者所之謝靈運傳靈運以名輩才能應參時政初被召便以此自許旣至文帝惟以文義見接每侍上宴談賞而已王曇首王華殷景仁等名位素不逾之�見任遇靈運意不平多稱疾不朝直穿池植楦種竹樹菫驅課公役無復期度出郭遊行或一日百六七十里經旬不歸旣無表聞又不請急上不欲傷大臣諷旨令自解靈運乃上表陳疾上賜假東歸靈運以族東歸而遊娛宴集以夜續晝復爲禦史中丞傅隆所奏坐以免官是歲元嘉五年靈運旣東還與族弟惠連東海何長瑜潁川荀雍太山羊璇之以文章賞會共爲山澤之遊時人謂之四友靈運因父祖之資生業甚厚奴僮旣眾義故門生數百鑿山浚湖功役無已尋山陟嶺必造幽峻巖嶂千重莫不備盡登躡常著木履上山則去前齒下山去其後齒嘗自始寧南山伐木開徑直至臨海從者數百人臨海太守王琇驚駭謂爲山賊徐知是靈運乃安又要琇更進琇不肯靈運贈琇詩曰邦君難地險旅客易山行在會稽多徒眾驚動縣邑太守孟顗事佛精懇而爲靈運所輕嘗謂顗曰得道應須慧業文人生天當在靈運前成佛必在靈運後顗深恨此言會稽東郭有回踵湖靈運求決以爲田太祖令州郡履行此湖去郭近水物所出百姓惜之顗堅執不與靈運旣不得回踵又求始寧岯崲湖爲田顗又固執靈運謂顗非存利民正慮決湖多害生命言論毀傷之與顗遂構讎�因靈運橫恣百姓驚擾乃表其異志發兵自防露板上言靈運馳出京都詣闕上表曰臣自抱疾歸山於今三載居非郊郭事乖人間幽棲窮巖外緣兩絕守分養命庶畢餘年忽以去月二十八日得會稽太守臣顗二十七日疏云比日異論噂此𨿽相了百姓不許寂默今微爲其防披疏駭惋不解所由便星言奔馳歸骨陛下及經山陰防衛彰赫彭排馬槍斷截衢巷偵邏縱橫戈甲竟道不知微臣罪爲何事及見顗𨿽曰見亮而裝防如此惟有罔懼臣昔忝近侍豫蒙天恩若其罪迹炳明文字有證非但顯戮司敗以正國典普天之下自無容身之地今虛聲爲罪何酷如之夫自古讒謗聖賢不免然致謗之來要有由趣或輕死重气結黨聚羣或勇冠鄕邦劍客馳逐未聞俎豆之學欲爲逆節之罪山棲之士而構陵上之釁今影迹無端假謗空設終古之酷未之或有匪吝其生實悲其痛誠復內省不疚而抱理莫申是以牽曳疾病束駭歸款仰憑陛下天鑑曲臨則死之日猶生之年也臣憂怖彌日羸疾發動屍存恍惚不知所陳太祖知其見誣不罪也不欲使東歸以爲臨川內史賜秩中二千石在郡遊放不異永嘉爲有司所糾司徒遣使隨州從事鄭望生收靈運靈運執錄望生興兵叛逆遂有逆志爲詩曰韓亡子房奮秦帝魯連恥本自江海人忠義感君子追討擒之送廷尉治罪廷尉奏靈運率部眾反叛論正斬刑上愛其才欲免官而已彭城王義康堅執謂不宜恕乃詔曰靈運罪釁累仍誠合盡法但謝元勛參微管宜宥及後嗣可降死一等徙付廣州孔淳之傳淳之少有髙尙愛好墳籍爲太原王恭所稱居會稽剡縣性好山水每有所遊必窮其幽峻或旬日忘歸嘗遊山遇沙門釋法崇因畱共止遂停三載法崇嘆曰緬想人外三十年矣今乃傾蓋於玆不覺老之將至也及淳之還反不告以姓南史袁粲傳粲領丹陽尹粲負才尙气愛好虛遠𨿽位任隆重不以事物經懷獨步園林詩酒自適家居附郭每杖策逍遙當其意得悠然忘反郡南一家頗有竹石率爾步往亦不通主人直造竹所嘯詠自得主人出語笑款然俄而車騎羽儀並至門方知是袁尹又嘗步屧白楊郊野間道遇一士大夫便呼與酣飲�日此人謂被知顧到門求進粲曰昨飲酒無偶聊相要耳竟不與相見嘗作五言詩言訪迹𨿽中宇循寄乃滄洲蓋其志也蓮社髙賢傳宗炳雅好山水往必忘歸西陟荊巫南登衡嶽因結宇山中懷尙平之志以疾還江陵嘆曰老病俱至名山不可再登惟澄懷觀道臥以遊之凡所遊履悉圖之於室謂人曰撫琴動操欲令眾山皆響玉澗雜書陶通明旣隱茅山自號華陽隱君復徧遊名山每經澗谷必坐臥其間吟詠不已謂門人曰吾見朱門廣廈𨿽識其華樂而無欲往之心望髙巖瞰大澤𨿽知難止自常欲就之永明中求祿得輒差舛不爾豈得今日之事乎臥遊錄梁昭明太子性愛山水嘗泛舟後池番禺侯軌盛稱此中宜奏女樂太子不答詠左思招隱詩云何必絲與竹山水有淸音南史劉吁傳吁嘗著谷皮巾披衲衣每遊山澤輒畱連忘返神理閒正姿貌甚華在林谷之間意气彌遠或有遇之者皆謂神人徐君蒨傳君蒨爲梁湘東王鎭西諮議參軍頗好聲色時載伎肆意遊行荊楚山川靡不畢踐朋從遊好莫得見之世說新語補王沙彌母終後遨遊鞏洛悅其山水與範陽盧元明巨鹿魏季景結侶同契往天陵山浩然有終焉之志北齊書邢邵傳邵少在洛陽會天下無事與時名勝專以山水遊晏爲娛不暇勤業屬尙書令元羅出鎭靑州啟爲府司馬遂在靑土終日酣賞盡山泉之致文中子魏相篇子遊馬頰之谷遂至牛首之溪登降信宿從者樂姚義竇威進曰夫子遂得潛乎子曰潛𨿽伏矣亦孔之昭威曰聞朝廷有召子議矣子曰彼求我則如不我得執我仇仇亦不我力姚義曰其車旣載乃棄爾輔竇威曰終逾絕險曾是不意子喟然遂歌正月終焉旣而曰不可爲矣臥遊錄王休髙尙不親勢利常與名僧數人或跨驢或騎牛尋訪山水自謂結物外之遊世說新語補王無功有田十六頃在河渚間奴婢數人自課種黍春秋釀酒養鳧雁蒔藥艸自供與仲長子光服食養性遊北山東臯著書自號東臯子唐書李白傳白嘗侍帝醉使髙力士脫力士素貴恥之擿其詩以激楊貴妃帝欲官白妃輒沮止白自知不爲親近所容懇求還山帝賜金放還白浮游四方嘗乘舟與崔宗之自采石至金陵著宮錦袍坐舟中旁若無人代宗立以左拾遺召而白已卒年六十餘白晚好黃老度牛渚磯至姑熟悅謝家靑山欲終焉及卒葬東麓臥遊錄李白遊江淮去之齊魯入吳至長安北抵趙魏燕晉西涉邠岐歷商於至洛陽遊梁最久復之齊魯南遊淮泗再入吳轉金陵上秋浦潯陽臥廬山後流夜郎遂泛洞庭上峽江至巫山唐書杜甫傳甫往來梓夔間大歷中出瞿唐下江陵溯沅湘以登衡山因客耒陽遊嶽祠大水遽至涉旬不得食縣令具舟迎之乃得還甫少與李白齊名嘗從白及髙適過汴州酒酣登吹臺慷慨懷古人莫測也王維傳維別墅在輞川地奇勝有華子岡欹湖竹裏館柳浪茱萸沜辛夷塢與裴迪遊其中賦詩相酬爲樂張志和傳志和以親旣喪不復仕居江湖自稱煙波釣徒顏眞卿爲湖州刺史誌和來謁眞卿以舟敝漏請更之志和曰願爲浮家泛宅往來苕霅間柳渾傳渾罷政事後數日置酒召故人出遊酣肆乃還曠然無黜免意盧鈞傳鈞大中九年召爲左僕射始被召自以當輔政旣失志故內怨望數移病不事事遨遊林墅累日一還令狐綯惡之罷僕射以檢校司空守太子太師山棲志王士源者藻思淸遠深鑑文理好遊名山年十八首事陵山踐止恆嶽資求通元丈人又過蘇門問道隱者元知運入太行采藥經王屋小有洞至太白習隱訣終南修亢倉子九篇石林詩話慶曆八年王則叛貝州旣誅始析河北大名定武眞定髙陽爲四路制帥更命儒臣以輯邊備魏公自鄆州徙鎭各大興方略無不自親嘗有題養貞亭詩云所期淸策慮不是愛精神又云吏民還解否吾豈苟安人其志可見矣郡圃號眾春會歲饑涉春未嘗一遊陳薦在幕府以詩請公雲水底魚龍思鼓吹沙頭鷗鷺望旌旗公亟答之云細民溝壑方援手別館鶯花任送春在鎭五年政聲流聞自是天下遂屬以爲相續詩話劉�字孟節棄官隱居好遊山常獨挈飯一罌窮探幽險無所不至夜則宿於巖石之下或累日乃返不畏虎豹蛇聞見前錄司馬溫公旣居洛時往夏院展墓省其兄郎中公爲其羣從鄕人說書講學或乘興遊荊華諸山以歸多遊壽安山買磁�畔爲休息之地嘗同範景仁過韓城抵登封憩峻極下院登嵩頂入崇福宮會善寺由轘轅道至龍門遊廣愛奉先諸寺上華嚴閣千佛巖尋髙公堂渡潛溪入廣化寺觀唐郭汾陽鐵像涉伊水至香山皇龕憩石樓臨八節灘過白公顯堂凡所經從多有詩什自作序曰遊山錄士大夫爭傳之公不喜肩輿山中亦乘馬路險策杖以行故嵩山題字曰登山有道徐行則不困措足於平穩之地則不跌愼之哉其旨遠矣宋史隱逸傳張愈字少愚益州郫人樂山水遇有興𨿽數千里輒盡室往遂浮湘沅觀浙江升羅浮入九嶷買石載鶴以歸漫笑錄蘇子瞻任鳳翔府節度判官章子厚爲商州令同試永興軍進士劉原父爲帥皆以國士遇之二人相得歡甚同遊南山諸寺寺有山魈爲祟客不敢宿子厚宿山魈不敢出抵仙遊潭下臨絕壁萬仞岸甚狹橫木架橋子厚推子瞻過潭書壁子瞻不敢過子厚平步以過用索系樹躡之上下神色不動以漆墨濡筆大書石壁上曰章惇蘇軾來遊子瞻拊其背曰子厚必能殺人子厚曰何也子瞻曰能自命者能殺人也子厚大笑臥遊錄蘇子瞻初謫黃州布衣芒屩出入阡陌多挾彈擊江水與客爲娛樂每數日必一泛舟江上聽其所往乘興或入旁郡界經宿不返晚貶嶺外無一日不遊山水東坡志林紹聖元年十月十二日與幼子過遊白水佛迹院浴於湯池熱甚其源殆可熟物循山而東少北有懸水百仞山八九折折處輒爲潭深者�石五丈不得其所止雪濺雷怒可喜可畏水涯有巨人迹數十所謂佛迹也暮歸倒行觀山燒火甚俯仰度數谷至江山月出擊汰中流掬弄珠璧到家二鼓復與過飲酒食餘甘煮菜顧影頹然不復甚寐書以付過山棲志米芾風韻瀟遠趣向髙潔山水佳處遊題殆徧範景仁致仕一朝思鄕裏遂徑行入蜀至成都日與鄕鄰樂飲散財於親舊之貧者遂遊峨嵋靑城山下巫峽出荊門凡暮歲乃還京師林逋恬淡好古客遊江淮久之歸杭結廬西湖之孤山二十年足不及城市嘗蓄兩鶴或泛小艇出遊客至則童子開籠縱鶴逋遂放植而歸朱文公每經行處聞有佳山水𨿽迂塗數十里必往遊焉攜樽酒一壺銀杯大幾容升時引一杯登覽竟日未嘗厭倦又嘗欲以木作華山圖刻山水凹凸之勢合木八片爲之以雌雄筍相入可以折度一人之力足以負之每出則以自隨齊東野語楊凝式居洛日將出遊僕請所之楊曰宜東遊廣愛寺僕曰不若西遊石壁寺凝式曰姑遊廣愛僕又以石壁爲請凝式曰姑遊石壁聞者爲之撫掌辟寒黃哲番禺人性好山水結廬蒲澗棲息其中往來羅浮峽山南華諸名勝自以爲未足乃辭家度庾嶺過吳楚遊燕齊間當風雪時泊舟秦淮遇朱文昭塗�輩相與握手吟�沽酒大噱霏雪錄顧號半癡老人放浪山水間以繪事自娛每出遊奇巒異嶂珍木怪石輒瞪目凝視久之境與意會便欣然忘返山棲志王冕買舟下東吳渡大江入楚淮歷覽名山川或遇奇才俠客談古豪傑事卽呼酒共飲慷慨悲吟人目爲狂奴北遊燕館泰不花家泰薦之曰不滿十年此中狐兔遊矣隱九里山種豆三畝粟倍之樹梅花千桃杏居其半芋一區薤韭各百本引水爲池種魚千餘頭結茅廬三間自題爲梅花屋方正學曰往者壬戌七月之望予偕葉夷仲張廷璧林公輔陳元采夜登巾山絕頂飲酒望月縱談千古竟夕不眠予謂葉君曰昔蘇子瞻夜登黃樓觀王定國諸公登桓山吹笛飲酒乘月而歸以爲太白死三百年無此樂矣斯樂又子瞻死三百年後所無也諸君皆大笑宋景濂性疏曠每攜友生徜徉梅花間轟笑竟日或獨臥長林下看晴雪墮松頂云出沒巖扉間悠然以自適嘗與弟子入龍門山著書二十四篇曰龍門凝道記孫太初關中人年十八入終南山繼入太白山嚼艸木居息大石�上時有所得赤腳散發走山最髙峯持古松根扣巨奇石以歌久之東入華南浮湘漢登衡祝融峯返嵩山度汴謁闕裏思孔子遺風依依不忍捨去遂上岱宗日觀峯觀夜半日出滄海中發狂大叫自以爲奇偉復南經吳入越探會稽禹穴訪天臺石橋返渡揚子江訪殷雲霄東海上與登孤山海門月餘別去

遊部雜錄詩經邶風泉水章駕言出遊以寫我憂

