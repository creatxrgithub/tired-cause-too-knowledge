

故舊部藝文一

思友賦

魏王粲登城隅之髙觀忽臨下以翺翔行遊目於林中睹舊人之故場身旣沒而不見余迹存而未喪滄浪浩兮回流波水石激兮揚素精夏木兮結莖春鳥兮愁鳴平原兮泱漭綠艸兮羅生超長路兮逶迆實舊人兮所經身旣逝兮幽翳魂眇眇兮藏形

懷舊賦有

序

晉潘嶽

餘十二而獲見於父友東武戴侯楊君始見知名遂申之以婚姻而道元公嗣亦隆世視之愛不幸短命父子雕殞余旣有私艱且尋役於外不歷嵩丘之山者九年於玆矣今而經焉慨然懷舊而賦之曰啟開陽而朝邁濟淸洛以徑渡晨風淒以激冷夕雪皓以掩路轍含冰以滅軌水漸軔以凝沍塗艱屯其難進日晼晚而將暮仰睎歸云俯鏡泉流前瞻太室旁眺嵩丘東武托焉建塋啟疇巖巖雙表列列行楸望彼楸矣感於予思旣興慕於戴侯亦悼元而哀嗣墳累累以接隴柏森森以攢植何逝沒之相尋曾舊艸之未異余總角而獲見承戴侯之淸塵名余以國士眷余以嘉姻自祖考而隆好逮二子而世親歡攜手以偕老庶報徳之有鄰今九載而一來空館�其無人陳荄被於堂除舊圃化而爲薪步庭廡以徘徊涕泫流而沾巾宵展轉而不寐驟長嘆以達晨獨鬱結其誰語聊綴思於斯文

連珠

陸機臣聞達之所服貴有或遺窮之所接賤而必尋是以江漢之君悲其墜屨少原之婦哭其亡簪

與博昌父老書

唐駱賓王某月日駱賓王謹致書於博昌父老等承並無恙甚善甚善雲雨俄別封壤異鄕春渚靑山載勞延想秋天白露幾度光陰古人云別易會難不期然也自解攜襟袖將十五年交臂存亡略無半在陸處士溘先朝露辟閭公倏掩夜臺故舊門人多遊蒿裏耆年宿徳但見松丘嗚呼泉壤殊途幽冥永隔人理危促天道奚言感今懷舊不覺涕之無從也況過隙不畱藏舟難固追惟逝者浮生幾何哀緣物興淚因情起𨿽蒙莊一指殆先覺於勞生秦逸三號遽忘情於恆化啜其泣矣尙何言哉又聞移縣就安樂故城廨宇邑居咸從其地裏門阡陌徒有其名荒徑三秋蔓艸滋於舊館頹墉四望拱木多於故人嗟乎仙鶴歸來遼東之城郭猶是靈烏代謝漢南之陵谷已非昔吾先君出宰斯邑淸芬𨿽遠遺愛猶存延首城池何心天地𨿽則山河四望是稱無棣之墟松檟千秋有切維桑之裏故每懷宿昔尙想經過於役不遑駕言徒極今西城有望東戶無爲野老淸談怡然自得田家濁酒樂以忘憂故可洽賞當年相歡卒歲寧復心存舊好追思昔遊所恨跂予望之徑途密邇停中衢而空軫巾下澤而莫因風月虛心形畱神往山川在目地邇人遐以此懷勞增其嘆息情不遺舊書何盡言故舊部藝文二詩

詞

懷故人

齊謝朓芳洲有杜若可以贈佳期望望忽超遠何由見所思行行未千里山川已間之離居方歲月故人不在玆淸風動簾夜孤月照時安得同攜手酌酒賦新詩

夜夢故人

梁何遜客心驚夜魂言與故人同開簾覺水動映竹見牀空浦口望斜月洲外聞長風九秋時未晚千里路難窮已如臃腫木復似飄颻蓬相思不可寄直在寸心中

詠史

唐髙適尙有綈袍贈應憐範叔寒不知天下士猶作布衣看

逢謝偃

前人紅顏爲別久白髮始相逢惟餘昔時慮無復舊時容

傷友

白居易陋巷孤寒士出門苦棲棲𨿽云志气在豈免顏色低平生同門友通籍在金閨曩昔膠漆契邇來雲雨暌正逢下朝歸車騎五門西是時天久陰三日雨淒淒蹇驢避路立肥馬當風嘶回顧忘相識占道上沙堤昔年洛陽社貧賤相提攜今日長安道對面隔云泥近日多如此非君獨慘淒死生不變者惟聞任與黎

長安逢故人

郎士元數年音信斷不意在長僞馬上相逢久人中欲認難一官今懶道雙鬢竟羞看莫問生涯事只應持釣竿

寄髙云

皇甫冉南徐風日好悵望陵道陵有故人一見恨無因獨戀靑山久惟令白髮新每嫌持手板時見著頭巾煙景淩寒食農桑接仲春家貧仍嗜酒生事今何有芳艸徧江南勞心憶攜手

江南逢故人

張祜河洛多塵事江山半舊遊春風故人夜又醉白蘋洲

逢故人

杜牧年年不相見相見卻成悲教我淚如霰嗟君發似絲正傷攜手處況值落花時莫惜今宵醉人間忽忽期

又

前人故交相見稀相見倍依依塵路事不盡雲巖閒好歸投人銷壯志徇俗變眞機又落他鄕淚風前一滿衣

巴中逢故人

項斯勞思空積歲偶會更無由以分難相捨將行且暫畱路岐何處極江峽半猿愁到此分南北離懷豈易收

汧上勸舊友

馬戴鬥酒故人同長歌起北風斜陽髙壘閉秋角暮山空雁叫寒流上螢飛薄霧中坐來生白髮況復久從戎

岐陽逢曲陽故人話舊

前人異地還相見平生問可知壯年俱欲暮往事盡堪悲道路頻艱阻親朋久別離解兵逃白刃謁帝值明時淹疾生涯故因官事業移雞鳴關月落雁度朔風吹客淚翻岐下鄕心落海湄積愁何計遣滿酌浣相思

懷博陵故人

賈島孤城易水頭不忘舊交遊雲壓圍棋石風吹飲酒樓路遙千萬里人別十三秋吟苦相思處天寒水急流

灞上逢故人

諭坦之花落杏園枝驅車問路岐人情誰可會身事自堪疑嶽雨狂雷送溪槎漲水吹家山如此景幾處不相隨

江上逢故人

崔道融故里琴樽侶相逢近臘梅江�買一醉破淚卻成咍

天南懷故人

於鄴獨行千里塵軋軋轉徵輪一別已多日總看成老人洞庭雪不下故國艸應春三月煙波暖南風生綠蘋

與僧話舊

前人艸堂前有山一見一相寬處世貴僧靜靑松因歲寒他山逢舊侶盡日話長安所以閒行迹千回繞藥欄

細雨遙懷故人

李建勛江云未散東風暖溟蒙正在髙樓見細柳緣堤少過人平蕪隔水時飛燕我有近詩誰與和憶君狂醉愁難破昨夜南窗不得眠閒�點滴回燈坐

江上逢故人

陳陶十年蓬轉金陵道長哭靑雲身不早故鄕逢盡白頭人淸江顏色何曾老

得故人消息

李中多難分離久相思每淚垂夢歸殘月曉信到落花時未必乖良會何當有後期那堪樓上望煙水接天涯

維舟秋浦逢故人張矩同泊

前人卸帆淸夜碧江濱冉冉涼風動白蘋波上正迎新霽月岸頭恰見故鄕人共驚別後霜侵鬢互說年來疾逼身且飲一壺消百恨會須遭遇識通津

贈維揚故人

徐鉉東京少長認維桑書劍誰教入帝鄕一事無成空放逐故人相見重淒涼樓臺寂寞官河晚人物稀疏驛路長莫怪臨風惆悵久十年春色憶維揚

喜故人至

宋王操地僻無賓侶柴門晝始開溪山寒葉落江國故人來話舊驚霜鬢論詩滯酒杯相畱喜同宿不寐曙光回

月夜懷故人

寇準淸夜月初滿蘚庭吟更幽梧桐疏影老蟋蟀亂聲秋舊國情何極空江思欲流故人今底處危坐獨凝愁

思故人

邵雍芳酒一樽𨿽甚滿故人千里柰思何柳挼池閣條偏細花近檐楹香更多

寄都下故人示王子安

陳師道湖海相忘日自疏經年不作一行書世間惟有韓康伯肯爲淵明住世余

濟陰寄故人

呂本中柳絮飛時與君別南樓把酒看新月月似當年離別時柳絮隨君何處飛千書百書要相就思君不見令人瘦念君情意只如新顧我形骸已非舊朝來有信渡黃河雁足系書多网羅城南城北芳艸多明月如此柰愁何

寄山中舊知二首

朱熹客子歸來晚江湖欲授衣岐路終寂寞老大足傷悲慷慨生平志冥茫造物機淸秋雕鶚上萬里看橫飛故園今夜半林影淡逾淸曳杖南溪路君應獨自行潺湲流水思蕭索早秋聲盡向琴中寫焉知離恨情

夢山中故人

前人風雨蕭蕭已送愁不堪懷抱更離憂故人只在千巖裏桂樹無端一夜秋把袖追歡勞夢寐舉杯相屬暫綢繆覺來卻似天涯客檐響潺潺瀉未休

寄荊南故人

章甫餘生自判一虛舟未害尋詩慰客愁梅欲飄零猶醞藉柳才依約已風流關心弟妹無黃犬入夢江湖有白鷗別後故人相念否東風應倚仲宣樓

示故人

杜浚之在家同匏系遊子似籜飛昔分參與商今作塤與箎感子意气殊顧我齒髮非茅屋正蕭蕭野花亦離離無酒水可飲無飯黍可炊杲杲看朝陽連連弄夕暉男兒重交好雪霜以爲期

吳中會故人

林景熙一聲新雁荻花秋片月吳淞共客舟卻憶去年今夜月思君獨上越山樓

月夜溪莊訪舊

柴望山山明月路何處認梅花石色冷疑水溪流白是沙淸吟幽客夢華發故人家相見卽歸去已應河漢斜

寄鄕中故人

金曹之謙十年夢繞故山薇世事悠悠與願違華表未成遼鶴語靑冥空羨塞鴻歸雲橫北嶺迷鄕眼塵滿西風涴客衣爲報吾州舊相識短書相慰莫令稀

夢故人

元貢奎千里萬里道三年二年別鴻雁去復來我友音書絕夢中忽一見款語情更切覺來失處所殘釭半明滅相思各天涯長夜寒栗冽風霜艸木變貧賤不易節中心諒誰知素月當空潔

相逢行贈別舊友治將軍並

序薩都剌

予遷官出閩舟行抵興田驛二十里許俄聞擊鳴金鼓應響山谷間隨見旌旗導前兵卒衛后中有乘馬者毳袍帕首徐行按轡屢目吾舟吾病久气餒不能無懼心也頃之興田驛吏以行輿見迓遂捨舟乘輿向之旌旗兵卒移導輿前馬從輿後輿行馬鳴途中未敢交一語迨暮至邸捨燭光之下毳袍者進曰某乃建之五夫巡檢官聞使君至候此將一月矣某嘗三識使君面自都門一別今已五載使君豈遺忘耶僕驚謝曰將軍何人也答曰某卽使君舊友雲中也熟視久之恍如夢寐雲中復能記余闕下丰采時否耶歷歷關河舊遊如隔世乃對燭光夜道故舊明日復同遊武彜九曲煮茶酌酒臨流賦詩出入丹崖碧嶂間心與境會天趣妙發長歌劇飲相與爲樂酒闌興盡秋風淒淒落木雨下閩關在望復作遠行予始見君而懼次得君而喜終會君而樂又得名山水以發揮久別抑鬱之懷樂甚而復別別而復悲悲復繼之以思也嗟夫人生聚散信如浮雲地北天南會有相見因賦詩復爲相逢行以送之一年相逢在京口笑解吳鉤換新酒城南桃杏花正開白面靑衫鞭馬走一年相逢白下門短衣窄袖呼郎君朝馳燕趙暮吳楚逸气自覺淩靑雲一年相逢在闕下東家蹇驢日相假有如臣甫去朝天泥滑沙堤不敢打都門一別今五年今年相逢滄海邊千山木葉下如雨雁聲墮地秋連天將軍毳袍腰羽箭擁馬旌旗照溪面小官不識將軍誰臥病孤舟彊相見豈知此地逢故人摩挲老眼開層雲舊遊歷歷似隔世夜雨豈不思同羣郎君別後瘦如許無乃從前作詩苦溪頭月落山館深剪燭猶疑夢中語人生聚散亦有時且與將軍遊武彜弓刀掛在洞前樹洞裏仙童來覓詩稽首武彜君借我幔峯頂分我紫霞漿與子連夜飲左手招子喬右手招飛瓊舉觴星月下聽吹雙鳳笙我酌一杯酒持勸天上月勸爾常照人相逢莫向關山照離別鳳笙換曲曲未終天風木杪吹晨鐘拂衣罷宴下山去又隔雲山千萬重

尋故人

黃淸老適興一尋君君家在白雲幽花秋後見落葉夜深聞隨喜坐苔石呼童煮澗芹不須談世事詩意正紛紛

憶舊寄金陵馮壽之

宋�憶昔江東日離居托孟鄰儒家見君好談席偶情親南斗文昌近西山爽气新驪珠驚俗眼瓊樹倚芳晨大雅今重睹奇才豈易倫珊瑚生海网汗血出天津句滿雞林賈名齊雁塔人傳經心入聖用筆意凝神射策應先手藏環定後身巨流思待濟吾道詘當伸落魄傷遲邁依棲笑隱淪三年爲倦翼萬里作窮鱗伏枕思霜橘歸溪戀紫蒓鴻稀石城信魚隔太湖濱故宅閒多艸空船獨采蘋夜吟酬蟋蟀暮景嘆麒麟老恐襟期斷悲懷轍迹陳舊峯還似洛淮水想猶秦勝地登臨數殊鄕夢寐頻潮吞李白月花動謝安春有興須相覓無聊謾自呻休疑交契闊尙覺膽輪囷遠物那堪贈佳音欲細詢勞歌因奉寄題罷更沾巾

九江逢故人

劉玉汝九江江水抱城回洶湧回濤亦壯哉雨散淮濆隨地足云移廬阜向天開曳裾鄒子長爲客待詔公孫已擢魁邂逅他鄕急呼酒樓頭今日早秋來

鄮城逢故人

戴良一別無消息誰知住此城忽逢難面認驟語各心驚身世丹衷折干戈白髮生憑君陳往事相看重含情

故人

趙汸故人別我秋江涘幾載重逢春夢裏忽觀明月憶髙情愁絕長空三萬里荒山久病莫能興狂風暴雨何憑淩麈尾呦呦呼厥類雉媒求其朋

逢故人

釋圓至共看咸淳上苑花錦箋彩句敵春華白頭相見鍾陵市我亦如君未有家

憶昨行寄吳中諸故人

明髙啟憶昨結交豪俠客意气相傾無促戚十年離亂如不知日費黃金出遊劇狐裘蒙茸欺北風霹靂應手鳴雕弓桓王墓下沙艸白仿佛地似遼城東馬行雪中四蹄熱流影欲追飛隼滅歸來笑學曹景宗生擊黃獐飲其血臯橋泰娘雙翠蛾喚來尊前爲我歌白日欲沒柰愁何回潭水綠春始波此中夜遊樂更多月出東山白雲裏照見船中笛聲起驚鷗飛過片片輕有似梅花落江水天峯最髙明月登手接飛鳥攀危藤龍門路黑不可上松風吹滅巖中燈眾客欲歸我不能更度前嶺緣崚嶒遠攜茗器下相候喜有白首楞伽僧館娃離宮已爲寺香徑無人欲愁思醉題髙壁墨如鴉一半欹斜不成字夫差城南天下稀狂遊累日忘卻歸座中爭起勸我酒但道飲此無相違自從飄零各江海故舊如今幾人在荒煙落日野烏啼寂寞靑山顏亦攺須知少年樂事偏當飲豈得言無錢我今自算𨿽未老豪健已覺難如前去日已去不可止來日方來猶可喜古來達士有名言只說人生行樂耳

寄錢塘諸故人

前人年少客名都狂遊每共呼荷深箏在舫竹靜矢鳴壺明月潮千里殘陽雨半湖故人能念否歡意近來無

與徐廷緯話舊

陸容春風一醉故人樓轉眼重來十五秋酒博明瓊談故事畫傳昌歜記曾遊泉臺二子空遺恨竹馬諸郎盡裹頭此去又成千里別玉驄臨發更遲畱

逢故人夜飲話舊

韓奕風色蕭蕭木落天故人邂逅會尊前靑燈照影冷淸夜白髮聽歌感少年身未死前惟別苦難相忘處是情牽不因世故身親見肯信人言海變田

逢故人

前人相逢喜見白頭新頭白相逢有幾人湖海年來舊知識半隨流水半隨塵

東郭見故人

王問筍輿出東郭靑陽應初候融气燻林臯靈風在襟袖行至野田中角角聞雉雊偶見支頤人執手嘆耆舊

舟次京口逢故人

程元輔相逢一曲酒如澠京口畱歡去未能波影滿船煙雨散瓜洲晚見隔江燈

西江月福唐別故人

宋趙鼎世態浮雲易變時光飛箭難畱五年重見海東頭只有交情似舊未盡別來深意難堪老去離愁靑山迢遞水悠悠明日扁舟病酒

怨三三寄

舊遊

李之儀淸溪一派瀉柔藍岸艸毿毿記得黃鸝語畫檐喚狂裏醉重三春風不動垂簾似三五初圓素蟾鎭淚眼廉纖何時歌舞再和池南

瑞鷓鴣京口懷山中故人

辛棄疾暮年不賦短長詞和得淵明數首詩君自不歸歸甚易今猶未足足何時偸閒定向山中老此意須教鶴輩知聞道只今秋水上故人曾榜北山移

漁家傲次丹陽憶故人

毛幵揚子津頭風色暮孤舟渺渺江南去憶得佳人臨別處愁返顧靑山幾點斜陽樹可忍歸期無定據天涯已聽邊鴻度昨夜鄕心畱不住無驛數夢中行了來時路

齊天樂抵吳寄舊友

張炎分明柳上春風眼曾看少年人老雁拂沙黃天垂海白野艇誰家昏曉驚心夢覺漫慷慨悲歌賦歸不早想得相如此時終是倦遊了經行幾度怨別酒痕消不盡空被花惱茂苑重來竹溪深隱還勝飄零多少羈懷頓掃尙識得妝樓那回蘇小寄語鷗盟問春何處好

蘭陵王爲十年故人作

髙觀國鳳簫咽花底寒輕夜月蘭堂靜香霧翠深曾與瑤姬恨輕別羅巾淚暗疊情入歌聲怨切殷勤意欲去又畱柳色和秋爲重折十年迥淒絕念髻怯瑤簪衣褪香雪雙鱗不度煙江闊自春來人見水邊花外羞倚東風翠袖怯正愁恨時節南陌阻金勒甚望斷靑禽難倩紅葉春愁欲解丁香結整新歡羅帶舊香官篋淒涼風景待見了更何說

木蘭花慢寄豫章故人

元李玨故人知健否又過了一番秋記十載心期蒼苔茅屋杜若芳洲天遙夢飛不到但滔滔歲月水東流南浦春波舊別西山暮雨新愁吳鉤先透黑貂裘客思晚悠悠更何處相逢殘更聽雁落日呼鷗滄江白雲無數約他年攜手上扁舟鴉陣不知人意黃昏飛向城頭

滿江紅別大名親舊

許衡河上徘徊未分袂孤懷先怯中年後此般憔悴怎禁離別淚苦滴成襟畔濕愁多擁就心頭結倚東風搔首謾無聊情難說黃卷在消白日靑鏡裏增華發念歲寒交友故山煙月虛負人生歸去好誰知美事難雙得計從今佳會幾何時長相憶

故舊部匯考禮記

曲禮君子行禮不求變俗去國三世爵祿有列於朝出入有詔於國若兄弟宗族猶存則反告於宗後去國三世爵祿無列於朝出入無詔於國惟興之日從新國之法陳

注去本國𨿽已三世而舊君猶仕其族人於朝以承祖祀此人往來出入他國仍詔告於本國之君其宗族兄弟猶存則必有宗子凡冠娶妻必告死必赴不忘親也若去國三世朝無仕宦之列出入與舊君不相聞其時已久其義已絕可以攺其國之故矣然猶必待興起而爲卿大夫乃從新國之法厚之至也周禮

天官大宰之職以八統詔王馭萬民二曰敬故

注敬故不慢舊也疏

君與民皆須恭敬故舊朋友

春官大宗伯以賓射之禮親故舊朋友

注王之故舊朋友爲世子時共在學者天子亦有友諸侯之義

故舊部外編鐵圍山叢談任宗堯者字子髙名家子仕至典樂後攺服武弁終贈觀察使宗堯多藝能洞曉天官律呂蓋傳授於魏漢律先生宗堯始仕宦時卽喜功名大觀末從尙書王寧中書舍人張邦昌使髙麗爲上節至四明則放洋而去不十日四明忽傳副使船壞人爲痛之始宗堯將登舟則寄所賫玩好琴書於相識故人家而邁及是傳也其故人者嗟惻一旦有女奴忽暴病不省遂爲宗堯音訴其故人曰某所以涉鯨波萬里本希尺寸賞不謂遽持千金之軀而葬於魚腹故人念乎某所寓三琴實平生愛賞甲可歸之我家乙亦奇古當奉故人下者可與某凡所寓篋笥中百物歷歷分區不遺毫髮其故人大駭爲奠哭久之女奴始蘇翼日則四明一郡皆傳謂使者舟壞信矣其後使人髙麗歸上下一無恙故人者得見宗堯歡喜竊笑獨異於常宗堯始疑而詢焉方道其事乃知爲黠鬼所侮

故舊部雜錄荀子大略篇民語曰欲富乎忍恥矣傾絕矣絕故舊矣與義分背矣上好富則人民之行如此安得不亂宥坐篇去其故鄕事君而達卒遇故人曾無舊言吾鄙之東谷所見故舊不遺則民不偸世俗薄故舊衰平日同筆硯同出處同貧賤同患難相與相愛不啻骨肉一旦得志有若路人吁犬不忘家燕尋故壘彼旣犬燕之不若亦何足責世人多以富貴忘舊爲憾此特不能理遣耳理遣宜如何曰譬似當初不相識淸波雜誌舊說臺諫當上殿未有題目五更不寐平生親舊一一上心蓋惟親舊可得其詳庶免風聞之誤事𨿽戲語嘗親見之紹興間某任言責欲論一人未得出處不葉公議與之齊者偶一鄕人來訪私謂得其人矣敍契闊接殷勤甚歡其人大喜過望意汲引可必矣越兩日章疏上乃同行欲論者降旨卽日押出國門寧逢惡友莫逢故人又云故人相逢不吉則凶讀書鏡漢陳涉旣王其故人嘗與傭耕者叩宮門求見閽吏不肯爲通會涉出遮道而呼乃載歸後宮發舒自恣言涉故情涉怒殺之公孫弘起家徒步爲丞相故人髙賀詣之弘食以脫粟飯覆以布被賀怨曰何用故人富貴爲脫粟布被我自有之弘大慚賀告人曰公孫弘內服貂蟬外服麻枲內廚五鼎外膳一肴豈可以示天下於是朝廷疑其矯焉弘嘆曰寧逢惡賓莫逢故人宋向柳與顏竣友善及竣貴柳猶素情自許不推先之範劇戒柳曰名位不同禮有異數卿何得作曩時意耶柳曰我與士遜心期久矣豈可一旦以勢利處之及柳以事系獄屢密請竣竟不助之柳遂伏法今人富貴忘久要困窮過責望遂使歲寒之盟殞越中路王公髙誼削迹布衣斯亦末世友道之羞也

故舊部紀事左傳莊公二十五年春女叔來聘注

季友相魯原仲相陳二人有舊故女叔來聘季友冬亦報聘公羊傳莊公二十七年秋公子友如陳葬原仲非禮也原仲季友之舊也禮記檀弓孔子之故人曰原壤其母死夫子助之沐�原壤登木曰久矣予之不托於音也歌曰貍首之斑然執女手之捲然夫子爲弗聞也者而過之從者曰子未可以已乎夫子曰丘聞之親者毋失其爲親也故者毋失其爲故也韓子外儲說左上篇文公反國至河令籩豆捐之席蓐捐之手足胼胝面目黧黑者後之咎犯聞之而夜哭公曰寡人出亡二十年乃今得反國咎犯聞之不喜而哭意不欲寡人反國耶犯對曰籩豆所以食也席蓐所以臥也而君捐之手足胼胝面目黧黑勞有功者也而君後之今臣有與在後中不勝其哀故哭且臣爲君行詐僞以反國者眾矣臣尙自惡也而況於君再拜而辭文公止之曰諺曰築社者攓撅而置之端冕而祀之今子與我取之而不與我治之與我置之而不與我祀之焉可解左驂而盟於河吳起出遇故人而止之食故人曰諾令返而禦吳子曰待公而食故人至暮不來起不食待之明日早令人求故人故人來方與之食韓詩外傳孔子出遊少源之野有婦人中澤而哭其音甚哀孔子使弟子問焉曰夫人何哭之哀婦人曰鄕者刈蓍薪亡吾蓍簪吾是以哀也弟子曰刈蓍薪而亡蓍簪有何悲焉婦人曰非傷亡簪也蓋不忘故也史記範睢傳範睢者魏人也字叔遊說諸侯欲事魏王家貧無以自資乃先事魏中大夫須賈須賈爲魏昭王使於齊範睢從畱數月未得報齊襄王聞睢辯口乃使人賜睢金十斤及牛酒睢辭謝不敢受須賈知之大怒以爲睢持魏國陰事告齊故得此饋令睢受其牛酒還其金旣歸心怒睢以告魏相魏相魏之諸公子曰魏齊魏齊大怒使舍人笞擊睢折脇折齒睢佯死卽捲以簀置廁中賓客飲者醉更溺睢故僇辱以懲後令無妄言者睢從簀中謂守者曰公能出我我必厚謝公守者乃請出棄簀中死人魏齊醉曰可矣範睢得出後魏齊悔復召求之魏人鄭安平聞之乃遂操範睢亡伏匿更姓名曰張祿當此時秦昭王使謁者王稽於魏鄭安平詐爲卒侍王稽王稽問魏有賢人可與俱西遊者乎鄭安平曰臣裏中有張祿先生欲見君言天下事其人有仇不敢晝見王稽曰夜與俱來鄭安平夜與張祿見王稽語未究王稽知範睢賢謂曰先生待我於三亭之南與私約而去王稽辭魏去過載範睢入秦範睢旣相秦秦號曰張祿而魏不知以爲範睢已死久矣魏聞秦且東伐韓魏魏使須賈於秦範睢聞之爲微行敝衣閒步之邸見須賈須賈見之而驚曰範叔固無恙乎範睢曰然須賈笑曰範叔有說於秦耶曰不也睢前日得過於魏相故亡逃至此安敢說乎須賈曰今叔何事範睢曰臣爲人庸賃須賈意哀之畱與坐飲食曰範叔一寒如此哉乃取其一綈袍以賜之須賈因問曰秦相張君公知之乎吾聞幸於王天下之事皆決於相君今吾事之去畱在張君孺子豈有客習於相君者哉範睢曰主人翁習知之惟睢亦得謁睢請爲君見於張君須賈曰吾馬病車軸折非大車駟馬吾不出範睢曰願爲君借大車駟馬於主人翁範睢歸取大車駟馬爲須賈禦之入秦相府府中望見有識者皆避匿須賈怪之至相捨門謂須賈曰待我我爲君先入通於相君須賈待門下持車良久問門下曰範叔不出何也門下曰無範叔須賈曰鄕者與我載而入者門下曰乃吾相張君也須賈大驚自知見賣乃肉袒膝行因門下人謝罪於是範睢盛帷帳侍者甚眾見之須賈頓首言死罪曰賈不意君能自致於靑雲之上賈不敢復讀天下之書不敢復與天下之事賈有湯鑊之罪請自屏於胡貉之地惟君死生之範睢曰汝罪有幾曰擢賈之發以續賈之罪尙未足範睢曰汝罪有三耳昔者楚昭王時而申包胥爲楚卻吳軍楚王封之以荊五千戶包胥辭不受爲丘墓之寄於荊也今睢之先人丘墓亦在魏公前以睢爲有外心於齊而惡睢於魏齊公之罪一也當魏齊辱我於廁中公不止罪二也更醉而溺我公其何忍乎罪三矣然公之所以得無死者以綈袍戀戀有故人之意故釋公乃謝罷入言之昭王罷歸須賈須賈辭於範睢範睢大供具盡請諸侯使與坐堂上飲食甚設而坐須賈於堂下置莝豆其前令兩黥徒夾而馬食之數曰爲我告魏王急持魏齊頭來不然者我且屠大梁須賈歸以告魏齊魏齊恐亡走趙匿平原君所湖廣通誌景差至蒲騷見宋玉曰不意重見故人慰此去國戀戀之心昨到夢澤喜見楚山之碧眼力頓明今又會故人開心目足矣漢書陳勝傳勝字涉初爲王其故人嘗與傭耕者聞之乃之陳叩宮門曰吾欲見涉宮門令欲縛之自辯數乃置不肯爲通勝出遮道而呼涉乃召見載與歸入宮見殿屋帷帳客曰夥涉之爲王沈沈者楚人謂多爲夥故天下傳之夥涉爲王由陳涉始客出入愈益發舒言勝故情或言客愚無知專妄言輕威勝斬之諸故人皆自引去由是無親勝者西京雜記公孫弘起家徒步爲丞相故人髙賀從之弘食以脫粟飯覆以布被賀告人曰公孫弘內服貂蟬外衣麻枲內廚五鼎外膳一肴豈可以示天下於是朝廷疑其矯焉弘嘆曰寧逢惡賓不逢故人漢書樓護傳護免爲庶人退居里巷時五侯皆已死年老失埶賓客益衰至王莽篡位以舊恩召見護封爲樓舊裏附城師古曰莽爲此爵名效古之附庸也而成都侯商子邑

