

嫂叔部匯考爾雅

釋親女子謂兄之妻爲嫂弟之妻爲婦

注猶今言新婦也

又夫之兄爲兄公

注今俗呼兄鍾語之轉耳夫之弟爲叔夫之姊爲女公夫之女弟爲女妹漢劉熙釋名

釋親屬嫂叟也叟老者稱也叟縮也人及物老皆縮小於舊也叔少也幼者稱也叔亦俶也見嫂俶然卻退也夫之兄曰公公君也君尊稱也俗間曰兄章章灼也章灼敬奉之也又曰兄忪是己所敬見之怔忡自肅齊也俗或謂舅曰章又曰忪亦如之也漢書

楚元王交傳丘嫂注丘空也兄亡空有嫂也

又丘大也長嫂稱也魏張揖博雅

釋親也

嫂叔部總論禮記

曲禮嫂叔不通問

陳注

不通問無問遺之往來也

檀弓子思之哭嫂也爲位婦人倡踴

陳注

馬氏曰凡哭必爲位者所以敍親疏恩紀之差嫂叔疑於無服而不爲位故曰無服而爲位者惟叔嫂蓋無服者所以遠男女近似之嫌而爲位者所以篤兄弟內喪之親子思哭嫂爲位婦人倡踴以婦人有相爲娣姒之義而不敢以己之無服先之也

又喪服嫂叔之無服也蓋推而遠之也

陳注

嫂叔之分𨿽同居也然在義所可嫌故推而遠之不相爲服

大傳其夫屬乎父道者妻皆母道也其夫屬乎子道者妻皆婦道也謂弟之妻婦者是嫂亦可謂之母乎名者人治之大者也可無愼乎陳

注屬聯也父之兄弟爲伯叔父則其妻謂之伯叔母兄弟之子爲從子則其妻謂之婦此於昭穆爲宜弟之妻不可謂之爲婦猶兄之妻不可謂之爲母以紊昭穆也故云謂弟之妻婦者是嫂亦可謂之母乎言皆不可也舊說弟妻可婦嫂不可母失其指矣大全

長樂陳氏曰母婦無昭穆而昭穆系於

父子之別嫂叔無長幼而長幼系於兄弟之倫故婦於世叔父母則大功世叔於婦亦大功以其相遠而親之也兄公與叔於嫂婦無服嫂婦於兄公與叔亦無服以其相邇而遠之也山陰陸氏曰孔子曰必也正名乎是也若子路者猶以爲迂故曰可不愼乎

雜記嫂不撫叔叔不撫嫂

陳注

撫死而撫其屍也嫂叔宜遠嫌故皆不撫

奔喪無服而爲位者惟嫂叔及婦人降而無服者麻陳注

檀弓云子思之哭嫂也爲位婦人降而無服謂姑姊妹在室者緦麻嫁則降而無服也哭之亦爲位麻者弔服而加緦之繯絰也鄭氏曰正言嫂叔尊嫂也兄公於弟之妻則不能也春秋公羊傳

紀叔姬歸酅春秋莊公十有二年春王三月紀叔姬歸於酅公羊傳其言歸於酅何隱之也何隱爾其國亡矣徒歸於叔爾也大

全家氏曰公羊謂歸於酅者歸於其叔叔其可歸乎蓋紀之宗廟在焉義當歸也汪氏曰或謂叔姬歸於叔非其所歸亂也夫叔姬歸於酅酅乃紀五廟之所在叔姬之歸以奉祭祀而非歸於紀季也夏侯令女之依爽與叔姬正同豈可亦責之依其伯乎春秋書內女惟紀叔姬宋伯婭錄其本末甚詳非賢而得若是乎後澤書大家女誡

和叔妹婦人之得意於夫舅姑之愛己也舅姑之愛己由叔妹之譽己也由此言之我臧否譽毀一由叔妹叔妹之心復不可失也皆莫知叔妹之不可失而不能和之以求親其蔽也哉自非聖人鮮能無過故顏子貴於能攺仲尼嘉其不貳而況婦人者也𨿽以賢女之行聰哲之性其能備乎是故室人和則謗掩於內離則惡揚此必然之勢也易曰二人同心其利斷金同心之言其臭如蘭此之謂也夫嫂妹者體敵而尊恩疏而義親若淑媛謙順之人則能依義以篤好崇恩以結援使徽美顯章而瑕過隱塞舅姑矜善而夫主嘉美聲譽曜於邑鄰休光延於父母若夫蠢愚之人於嫂則托名以自髙於妹則因寵以驕盈驕盈旣施何和之有恩義旣乖何譽之臻是以美隱而過宣姑忿而夫慍毀訾布於中外恥辱集於厥身進增父母之羞退益君子之累斯乃榮辱之本而顯否之基也可不愼哉然則求叔妹之心固莫尙於謙順矣謙則徳之柄順則婦之行凡斯二者足以和矣詩云在彼無惡在此無射其斯之謂也唐杜氏通典

嫂叔宜服小功議唐貞觀十四年太宗謂侍臣曰同爨尙有緦麻之恩而嫂叔無服宜集學者詳議侍中魏徵等議曰嫂叔之不服蓋推而遠之也禮繼父同居則爲之周未嘗同居則不爲服又從母之夫舅之妻二人不相爲服或曰同爨緦然則繼父之徒�非骨肉服重由乎同爨恩輕在乎異居故知制服𨿽系於名亦緣恩之厚薄也或有長年之嫂遇孩童之叔劬勞鞠養情若所生分饑共寒契闊偕老譬同居之繼父方他人之同爨情義之深淺寧可同日哉在其生也愛之同於骨肉及其死也則推而遠之求之本源深所未諭若推而遠之爲是不可生而共居死同行路重其生而輕其死厚其始而薄其終稱情立文其義安在且事嫂見稱載籍非一鄭仲虞則其見必冠孔伋則哭之爲位此躬踐教義仁深孝友察其所行之旨豈非先覺者歟但於時上無哲王禮非下之所議遂使深情郁乎千載至理藏於萬古今屬欽明在辰聖人有作五禮詳洽一物無遺詳求厥中申明聖旨謹按嫂叔舊無服今請小功五月報制可

帝嫂服晉後孝武寧康中崇徳太后褚氏崩後於帝爲從嫂或疑其服博士徐藻議以爲資父事君而敬同又禮其夫屬父道者妻皆母道則夫屬君道妻亦後道矣服後宜以資母之義魯譏逆祀以明尊尊今上躬奉康穆哀後及靖後之禮致敬同於所天豈可敬之以君道而服廢於本親謂宜服齊衰於是帝制周服宋袁氏世範

睦親凡人之婦性行不相遠而有小姑者獨不爲舅姑所喜此固舅姑之愛偏然爲兒婦者要當一意承順則尊長久而自悟或父或舅姑終於不察則爲子爲婦無可柰何加敬之外任之而已

嫂叔部藝文一

亡嫂帖

晉王羲之頓首頓首亡嫂居長情所鍾奉始獲奉集冀遂至誠展其情願何圖至此未盈數旬奄見背棄情至乖喪莫此之甚追尋酷恨悲惋深至痛切心肝當柰何柰何兄子荼毒備嬰不可忍見發言痛心柰何柰何王羲之頓首頓首

江州帖

王獻之知汝決欲來下是至願然嫂當得供養冀郡固有理若宣城瑯琊不果南有空缺可作者此信還具白當與在事論爲不可須畱者便可決作來下記也上方大枋想汝不過數枋足彼故當足合偶此耳人方當粗足不果耳可白吾當托桓江州助汝此不辧得遣人船迎汝當具東攺枋枋三四吾小可當自力無湖迎汝故可得五六十人小枋諸謝當有便是見今當語之大理盡此信還一一白胛痛不可堪而比作書欲不能成之

奏彈劉整疏

梁任昉禦史中丞臣任昉稽首言臣聞馬援奉嫂不冠不入泛毓字孤家無常子是以義士節夫聞之有立千載美談斯爲稱首臣昉頓首頓首死罪死罪謹按齊故西陽內史劉寅妻範詣臺訴列稱出適劉氏二十許年劉氏喪亡撫養孤弱叔郎整恆欲傷害侵奪分前奴教子當伯�己入眾又以錢婢姊妹弟溫仍畱奴自使又奪寅息逡婢綠艸私貨得錢�不分逡寅第二庶息師利去歲十月往整田上經十二日整便責範米六斗哺食米未展送忽至戶前隔箔攘拳大罵突進房中屏風上取車帷準米去二月九日夜婢采音偸車欄夾杖龍牽範問失物之意整便打息逡整及母並奴婢等六人來共至範屋中髙聲大罵婢采音舉手查範臂求攝撿如訴狀輒攝整父舊使奴海蛤到臺辧問列稱整亡父興道先爲零陵郡得奴婢四人分財以奴教子乞大息寅寅亡後第二弟整仍奪教子云應入眾整便畱自使婢姊及弟各準錢五千文不分逡其奴當伯先是眾奴整兄弟未分財之前整兄寅以當伯貼錢七千共眾作田寅罷西陽郡還𨿽未別火食寅以私錢七千贖當伯仍使上廣州去後寅喪亡整兄弟後分奴婢惟餘婢綠艸入眾整復云寅未分財贖當伯又應屬眾整意貪得當伯推綠艸與逡整規當伯行還擬欲自取當伯遂經七年不返整疑已死亡不回更奪取婢綠艸貨得錢七千整兄弟及姊共分此錢又不分逡寅妻範云當伯是亡夫私贖應屬息逡當伯天監二年六月從廣州還至整復奪取云應充眾準顧借上廣州四年夫直今在整處使進責整婢采音劉整兄寅第二息師利去年十月十二日忽往整墅停住十二日整就兄妻範求米六斗哺食範未得還整怒仍自進範所住屏風上取車帷爲質範送米六斗整則納受範今年二月九日夜云失車欄子夾杖龍牽等範及息逡道是采音所偸整聞聲仍打逡範喚問何意打我兒整母子爾時便同出中庭隔箔與範相罵婢采音及奴教子楚玉法忠等四人於時在整子母左右整語采音其道汝偸車校具汝何不進裏罵之旣進爭口舉手誤查範臂車欄夾杖龍牽實非采音所偸進責寅妻範奴苟奴列稱娘去二月九日夜失車欄夾杖龍牽疑是整婢采音所偸苟奴與郎逡往津陽門糴米遇見采音在津陽門賣車欄龍牽苟奴登時欲捉取逡謂苟奴已爾不須復取苟奴隱僻少時伺視人買龍牽售五千錢苟奴仍隨逡歸宅不見度錢�如采音苟奴等列狀粗與範訴相應重核當伯教子列稱被奪今在整處使悉與海蛤列不異以事訴法令史潘僧尙議整若輒略兄子逡分前婢貨賣及奴教子等私使若無官令輒收付近獄測治諸所逮連繼應洗之源委之獄官悉以法制從事如法所稱整卽主臣謹案新除中軍參軍臣劉整閭閻茸名教所絕直以前代外戚仕因紈�惡積釁稔親舊側目理絕通問而妄肆醜辭終夕不寐而謬加大杖薛包分財取其老弱髙鳳自穢爭訟寡嫂未見孟嘗之深心惟效文通之僞迹昔人睦親衣無常主整之撫侄食有故人何其不能折契鍾庾而襜帷交質人之無情一何至此實教義所不容紳冕所共棄臣等參議請以見事免整新除官輒勒外收付廷尉法獄治罪諸所連逮應洗之源委之獄官悉以法制從事婢采音不款偸車欄龍牽請付獄測實其宗長及地界職司初無糾舉及諸連逮請不足申盡臣昉誠惶誠恐頓首頓首死罪死罪稽首以聞

祭鄭夫人文

唐韓愈維年月日愈謹於逆旅備時羞之奠再拜頓首敢昭祭於六嫂滎陽鄭氏夫人之靈嗚呼天禍我家降集百殃我生不辰三歲而孤蒙幼未知鞠我者兄在死而生實維嫂恩未齔一年兄宦王官提攜負任去洛居秦念寒而衣念饑而�疾疹水火無災及身劬勞閔閔保此愚庸年方及紀薦及凶屯兄罹讒口承命遠遷窮荒海隅夭閼百年萬里故鄕幼孤在前相顧不歸泣血號天微嫂之力化爲夷蠻水浮陸走丹旐翩然至誠感神返葬中原旣克反葬遭時艱難百口偕行避地江濆春秋霜露薦敬蘋蘩以享韓氏之祖考曰此韓氏之門視余猶子誨化諄諄爰來京師年在成人屢貢於王名乃有聞念玆頓頑非訓曷因感傷懷歸隕涕燻心苟容躁進不顧其躬祿仕而還以爲家榮奔走乞假東西北南孰云此來乃睹靈車有志弗及長負殷勤嗚呼哀哉昔在韶州之行受命於元兄曰爾幼養於嫂喪服必以期今其敢忘天實臨之嗚呼哀哉日月有時歸合塋封終天永辭絕而復蘇伏惟尙饗

嫂疾得藥判

楊守納顏甲養寡嫂疾求藥無出有童子授之化鳥而去鄰告妖異甲不伏對曰天昭著神心正直苟精誠而聿敷何貺施而靡應顏甲族承先哲行不違仁寧見倨於下機每防嫌於通問榮擢棣萼痛違愛於仁兄諷起伯梁遂虔心於寡嫂衣冠肅敬方禮國而躬勤衾枕嬰纏忽孀閨而寢疾四時有厲始見攻裏五藥無資爰將瞑眩至誠攸感異兆旋臻豈童子之何知有神人之�契香囊遽委俄瞻見於靈蛇斂�方回宛遷形於翥鳥聯翩彩翩疑徵入夢之祥坱北元功卽降痊�之慶勿藥有喜道則𨿽殊無言不酬義終可尙鄕黨稱孝固足當仁鄰伍生誣何誠蔽善

與史氏太君嫂

宋蘇軾某謫海南狼狽廣州知時侄及第流落中尢以爲慶乃知三哥平生孝義廉靜自守嫂賢明教誨有方天不虛報也明日當渡大海聊致此書嫂知意而已

寡婦賦有序

明何景明

予痛吾兄宦業未竟抱志中逝而孤嫂懷保遺孩煢煢在疚且訓其長雅志自厲庶以不殄兄之義問矣痛而更以喜作寡婦賦以道其志焉嗟伊人之伶俜兮訴明昏以自伸言我被遺質之薄軀兮竊幼訓之專眞遭盛年之昌運兮尙君子之末陳侍巾帶之雅惠兮期畢齒而委身奉周旋以逾紀兮羌中道以先夭緬日月之恆逝兮佩生平之末光衾裯捲以獨處兮潛幽宮以自防弛膏鉛之盛飾兮脫�褘之文章陳單幃以自蔽兮蓀荃莝以爲香紛履綦之委弛兮琴瑟偃而不張修夜漫以靡旦兮灼寒膏而不明像生存之極娛兮心絓結而不釋忽頹思而就枕兮怳若君之我卽承邂逅於寤寐兮托精魂於遙夕風飄飄以吹幃兮起覽視其何適淚交頤以橫下兮魂震蕩而無抗循周除以舒志兮下蘭室與蕙房望明星以撫楹兮微月而綴廊秋气凜以憯切兮悲回風與降霜痛蕙艸之不敷兮撫梧桐之雕傷感孤獸之離偶兮恥單翼之無行遂躑躅以反室兮心怛惋而若喪眺丘墳之嶕峣兮陟山椒而慘惻極隴隧之修延兮翳宿莽之蔓域徙荒亭以卽之兮眇神靈之莫得攀下泉之不逮兮隱哀號而拊臆徵受命之不祥兮艾愆尢於往軌抱遺孤之煢煢兮指皎日以爲矢蹈未亡之微齡兮敢遺君之盛美苟明忱之罔虧兮豈速殞之可悔重曰幼蒙慈育秉志良兮服事潔修充君房兮從子遨遊涉江湘兮攺轍東國逾河梁兮思妃文鵷永翺翔兮何意中逵失其行兮嗟維我儀安可忘兮潛身閫內不下堂兮女史陳圖慕共姜兮恪諶一志舉令名兮閨中之媛永爲像兮

嫂叔部藝文二詩

孤兒行

漢樂府孤兒生孤子遇生命獨當苦父母在時乘堅車駕駟馬父母已去兄嫂令我行賈南到九江東到齊與魯臘月來歸不敢自言苦頭多蟣虱面目多塵大兄言辦飯大嫂言視馬上髙堂行取殿下堂孤兒淚下如雨使我朝行汲暮得水來歸手爲錯足下無菲愴愴履霜中多蒺藜拔斷蒺藜腸月中愴欲悲淚下渫渫淸涕累累冬無復襦夏無單衣居生不樂不如早去下從地下黃泉春气動艸萌芽三月蠶桑六月收瓜將是瓜車來到還家瓜車反復助我者少啖瓜者多願還我兄與嫂嚴獨且急歸當興校計亂曰裏中一何譊譊願欲寄尺書將與地下父母兄嫂難與久居

小姑謠

元郭翼小姑年可十五餘幼小只依兄嫂居爹娘愛惜不肯嫁婀娜一朵紅芙蕖大嫂含笑向小姑小姑今年當嫁夫嫁夫須嫁田家兒莫貪滿屋金與珠不見東家樓上女去年嫁作軍中婦良人戰沒招魂歸日日靈前哭如雨今年再嫁花娉婷車馬滿街相送迎寧爲守義泉下鬼如何失節須臾生田家種田𨿽苦辛百年貧賤可終身荊釵布裙灰土面小姑歸來好相見嫂叔部雜錄儀禮嫂者尊嚴之稱聞見後錄或曰嫂叔不親授禮也嫂溺而不援曰禮不親授可乎是禮有時去取也曰嫂叔不親授禮也嫂溺援之以手亦禮也何去取之有容齋三筆婦人呼夫之兄爲伯於書無所載予頃使金國時辟景孫弟輔行弟婦在家許齋醮及還家賽願予爲作靑詞云頃因兄伯出使夫婿從行𨿽借用陳平傳兄伯之語而自不以爲然偶憶爾雅釋親篇曰婦稱夫之兄爲兄公夫之弟爲叔於是攺兄伯字爲兄公視前所用大爲不侔矣玉篇妐字音鐘注云夫之兄也然於義訓不若前語

嫂叔部紀事列女傳娥皇女英堯使承事舜於畎畝之中舜之女弟系與二嫂諧左傳哀十一年冬衛太叔疾出奔宋初疾娶於宋子朝其娣嬖子朝出孔文子使疾出其妻而妻之疾使侍人誘其初妻之娣置於犁而爲之一宮如二妻文子怒欲攻之仲尼止之遂奪其妻或淫於外州外州人奪之軒以獻恥是二者故出衛人立遺使室孔姞禮記檀弓陳子車死於衛其妻與其家大夫謀以殉葬定而後陳子亢至以告曰夫子疾莫養於下請以殉葬子亢曰以殉葬非禮也𨿽然則彼疾當養者孰若妻與宰得已則吾欲已不得已則吾欲以二子者之爲之也於是弗果用戰國策蘇秦說秦王書十上而說不行黑貂之裘敝黃金百斤盡資用乏絕去秦而歸蠃縢履蹺負書擔囊形容枯槁面目黧黑狀有愧色歸至家妻不下不爲炊父母不與言蘇秦喟然嘆曰妻不以我爲夫不以我爲叔父母不以我爲子是皆秦之罪也乃夜發書陳篋數十得太公陰符之謀伏而誦之簡練以爲揣摩讀書欲睡引錐自刺其股血流至足曰安有說人主不能出其金玉錦繡取卿相之尊者乎期年揣摩成曰此眞可以說當世之君矣於是乃摩燕烏集闕見說趙王於華屋之下抵掌而談趙王大說封爲武安君受相印革車百乘錦繡千純白璧百雙黃金萬鎰以隨其後約從散衡以抑彊秦將說楚王路過洛陽父母聞之淸宮除道張樂設飲郊迎三十里妻側目而視側耳而聽蛇行匍伏四拜自跪而謝蘇秦曰何前倨而後卑也曰以季子位尊而多金蘇秦曰嗟乎貧窮則父母不子富貴則親戚畏懼人生世上勢位富厚蓋可以忽乎哉史記楚元王世家髙祖兄弟四人長兄伯伯蚤卒始髙祖微時嘗辟事時時與賓客過巨嫂食嫂厭叔叔與客來嫂詳爲羹盡櫟釜賓客以故去已而視釜中尙有羹髙祖由此怨其嫂及髙祖爲帝封昆弟而伯子獨不得封太上皇以爲言髙祖曰某非忘封之也爲其母不長者耳於是乃封其子信爲羹頡侯陳丞相世家陳丞相平者陽武戶牖鄕人也少時家貧好讀書有田三十畝獨與兄伯居伯常耕田縱平使遊學平爲人長美色人或謂陳平曰貧何食而肥若是其嫂嫉平之不視家生產曰亦食糠核耳有叔如此不如無有伯聞之逐其婦而棄之及漢王以平爲亞將絳侯灌嬰等咸讒陳平曰平𨿽美丈夫如冠玉耳其中未必有也臣聞平居家時盜其嫂願王察之漢王疑之直不疑傳不疑稍遷至太中大夫朝廷見人或毀之曰不疑狀貌甚美然獨無柰其善盜嫂何也不疑聞曰我乃無兄然終不自明也漢書東方朔傳朔字曼倩少失父母長養兄嫂後漢書馬援傳援兄況卒援行服期年不離墓所敬事寡不冠不入廬梁竦傳竦性好施不事產業長嫂舞陰公主贍給諸梁親疏有序特重敬竦𨿽衣食器物必有加異竦悉分與親族自無所服第五訪傳訪字仲謀少孤貧常傭耕以養兄嫂有閒暇則以學文髙鳳傳鳳字文通名聲著聞太守連召請恐不得免自言本巫家不應爲吏又詐與寡嫂訟田遂不仕會稽典錄鄭弘守陽羨縣民有弟用兄錢者爲嫂所責未還嫂詣弘訴弘爲叔還錢兄聞之慚愧自系於獄遂遣婦賫錢還弘弘不受也魏略甄后年十四喪仲兄儼悲哀過制事寡嫂謙敬事處其勞撫養儼子慈愛甚篤後母性嚴待諸婦有常後數諫母兄不幸早亡嫂年少守節顧畱一子以大義言之待之當如婦愛之宜如女母感後言流涕便令後與嫂共止寢室坐起常相隨恩愛益密列女傳廣漢汝歸者汝惇之妻也居世殷富兄弟早孤而嫂貪�以所受田宅奴婢三百餘萬悉讓與兄裁畱園地數十畝起捨耕作上中得金一器惇以示妻妻曰本言讓先祖所有也此金非其有耶惇曰固吾意也乃俱擔金與兄嫂嫂初謂叔窮乏來欲借貸有不悅之色見金而喜乃兄惻然感悟棄妻還金晉書懷帝紀永興元年立爲皇太弟光熙元年十一月庚午孝惠帝崩羊皇后以於太弟爲嫂不得爲太后尊爲惠皇后王澄傳澄字平子生而警悟衍妻郭性貪鄙欲令婢路上擔糞澄年十四諫郭以爲不可郭大怒謂澄曰昔夫人臨終以小郎屬新婦不以新婦屬小郎因捉其衣裾將杖之澄爭得脫逾窗而走吐谷渾傳視連有二子長曰視熊少曰烏紇堤視熊卒子樹洛幹年少傳位於烏紇堤烏紇堤性�弱耽酒淫色樹洛幹年九歲而孤其母念氏聰惠有姿色烏紇堤妻之有寵遂專國事慕容熙載記熙昭儀苻氏死慕容隆妻張氏熙之嫂也美姿容有巧思熙將以爲苻氏之殉欲以罪殺之乃毀其襚中有獘氈遂賜死三女叩頭求哀熙不許顏含傳含二親旣終兩兄繼沒次嫂樊氏因疾失明含課勵家人盡心奉養每日自�省藥饌察問息耗必簪履束帶醫人疏方應須髯蛇膽而尋求備至無由得之含憂嘆累時當晝獨坐忽有靑衣童子年可十三四持一靑囊授含含開視乃蛇膽也童子逡巡出戶化成靑鳥飛去得膽藥成嫂病卽愈由是著名鄭休妻石氏傳石氏不知何許人也少有徳操年十餘歲鄕邑稱之旣歸鄭氏爲九族所重休前妻女旣幼又休父臨終有庶子沈生命棄之石氏曰柰何使舅之嗣不存乎遂養沈及前妻女力不兼舉九年之中三不舉子阮籍傳籍嫂嘗歸寧籍相見與別或譏之籍曰禮豈爲我設邪謝朗傳朗善言元理文義艷發名亞於元總角時病新起體甚羸未堪勞於叔父安前與沙門支遁講論遂至相苦其母王氏再遣信命還安欲畱使竟論王氏因出云新婦少遭艱難一生所寄惟在此兒遂流涕攜朗去安謂坐客曰家嫂辭情慷慨恨不使朝士見之王凝之妻謝道韞傳道韞聰識有才辧凝之弟獻之嘗與賓客談議詞理將屈道韞遣婢白獻之曰欲爲小郎解圍乃施靑綾步障自蔽申獻之前議客不能屈宋書蔡興宗傳興宗幼立風槪家行尢謹奉宗姑事寡嫂養孤兄子有聞於世太子左率王錫妻範聰明婦人也有才藻學見與錫弟僧達書詰讓之曰昔謝太傅奉嫂王夫人如慈母今蔡興宗亦有恭和之稱其爲世所重如此江智淵傳智淵子季筠太子洗馬早卒季筠妻王平望鄕君智淵兄子槪早孤養之如子向靖傳靖字奉仁小字彌彌弟劭永初中爲宣城太守劭弟子亮以私忿殺彌妻施氏托云奴客所殺劭輒於墓所殺亮及彌妾並奴婢七八人匿不聞官爲有司所奏詔無所問宗愨傳愨兄泌娶妻始入門夜被劫愨年十四挺身拒賊賊十餘人皆披散不得入室孫棘傳棘弟薩坐軍法棘詣郡乞以身代薩棘妻許又寄語屬棘君當門戶豈可委罪小郎且大家臨死以小郎屬君竟未妻娶家道不立君已有二兒死亦何恨詔特原罪南齊書劉祥傳祥少好文學性韻剛疏輕言肆行不避髙下兄整爲廣州卒官祥就整妻求還資事聞朝廷於朝士多所貶忽禦史中丞任遐奏曰祥少而狡異長不悛徙請謁絕於私館反唇彰於公庭輕議乘輿歷貶朝望肆醜無避縱言自若厥兄浮櫬天倫無一日之悲南金弗獲嫂侄致其輕絕孤舟敻反存歿相捐遂令暴客掠奪骸柩行路流嘆有識傷心攝祥門生孫狼兒列祥頃來飲酒無度言語闌逸道說朝廷亦有不遜之語實不避左右非可稱紙墨兄整先爲廣州於職喪亡去年啟求迎喪還至大雷聞祥與整妻孟爭計財物瞋忿祥仍委前還後未至鵲頭其夜遭劫內人並爲凶人所淫略如所列與風聞符同請免官付廷尉上別遣敕祥曰卿素無行檢朝野所悉輕棄骨肉侮蔑兄嫂此是卿家行不足乃無關他人卿才識所知蓋何足論位涉淸途於分非屈何意輕肆口噦詆目朝士造席立言必以貶裁爲口實獄鞫乃徙廣州祥至廣州不得意終日縱酒少時病卒張融傳融有孝義忌月三旬不聽樂事嫂甚謹韓靈敏傳靈敏兄靈珍亡無子妻卓氏守節不嫁慮家人奪其志未嘗告歸靈敏事之如母封延伯傳延伯字仲璉勃海人也有學行不與世人交事寡嫂甚謹吳達之傳達之義興人也嫂亡無以葬自賣爲十夫客以營冢槨梁書範云傳云字彥龍性篤睦事寡嫂盡禮家事必先諮而後行劉潛傳潛字孝儀爲人寬厚內行尢篤第二兄孝能早卒孝儀事寡嫂甚謹家內巨細必先諮決與妻子朝夕供事未嘗失禮世以此稱之陳書殷不傳不少立名節第三兄不疑次不占次不齊並早亡不最小事第二寡嫂張氏甚謹所得祿俸不入私室南史竟陵文宣王子良傳子良字雲英爲會稽太守時有山陰人孔平詣子良訟嫂市米負錢不還子良嘆曰昔髙文通與寡嫂訟田義異於此乃賜米錢以償平魏書江陽王繼傳繼子小字夜靈太后以妹夫遷侍中兼總禁兵專綜機要巨細決之弟羅實名羅剎除梁州刺史孝靜初蕭衍遣將圍逼羅以州降死之後羅通妻時人穢之或云其救命之計也盧元傳道約子正通開府諮議少有令譽徵赴晉陽遇患卒妻鄭氏與正通弟正思淫亂武定中爲禦史所劾人士疾之袁�傳�弟揚揚弟升揚死後升通其妻�慚恚爲之發病升終不止時人鄙穢之李元護傳元護子會頑騃好酒其妻南陽太守淸河房伯玉女也甚有姿色會不答之房乃通於其弟機因會飲醉殺之機與房遂如夫婦積十餘年房氏色衰乃更婚娶沮渠蒙遜傳蒙遜第三子牧犍尙世祖妹武威公主牧犍淫嫂李氏兄弟三人傳嬖之李與牧犍姊共毒公主上遣解毒醫乘傳救公主得愈上徵李氏牧犍不遣厚送居於酒泉北齊書文襄敬皇后元氏傳後歸文襄容徳兼美文宣受禪尊爲文襄皇后居靜徳宮及天保六年文宣漸致�狂乃移居於髙陽之宅而取其府庫曰吾兄昔姦我婦我今須報乃淫於後文宣皇后李氏傳後諱祖娥武成踐阼逼後淫亂雲若不許我當殺爾兒後懼從之後有娠太原王紹徳至合不得見慍曰兒豈不知耶姊姊腹大故不見兒後聞之大慚由是生女不舉帝橫刀詬曰爾殺我女我何不殺爾兒對後前築殺紹徳後大哭帝愈怒裸後亂撾撻之號天不已盛以絹囊流血淋漉投諸渠水良久乃蘇犢車載送妙勝足寺後性愛佛法因此爲尼周書顏之儀傳京兆郡丞樂運字承業南陽淯陽人少事母及寡嫂甚謹由是以孝義聞梁故都官郎瑯邪王澄美之爲次其行事爲孝義傳隋書牛弘傳弘字裏仁有弟曰弼好酒而酗嘗因醉射殺弘駕車牛弘來還宅其妻迎謂之曰叔射殺牛矣弘聞之一無所怪問直答云作脯坐定其妻又曰叔忽射殺牛大是異事弘曰已知之矣顏色自若讀書不輟唐書王珪傳珪字叔玠少孤且貧奉寡嫂家事咨而後行李大亮傳大亮性忠謹至妻子未始見惰容事兄嫂以禮聞徐彥伯傳彥伯兗州瑕丘人名洪以字顯事寡嫂謹撫諸侄同己子韓愈傳愈生三歲而孤隨伯兄會貶官嶺表會卒嫂鄭鞠之鄭喪爲服期以報張志和傳志和字子同婺州金華人嘗欲以大布制裘嫂爲躬績織及成衣之𨿽暑不解趙弘智傳弘智兄弘安卒奉嫂謹甚

