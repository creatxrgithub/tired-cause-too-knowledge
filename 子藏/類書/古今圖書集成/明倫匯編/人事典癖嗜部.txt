

癖嗜部雜錄貴耳集漢人尙气好博晉人尙曠好醉唐人尙文好狎本朝尙名好貪道山淸話人問邵堯夫人有潔病何也堯夫曰胸中滯礙而多疑耳未有人天生如此也初因多疑積漸而日深此亦未爲害但疑心旣重則萬境皆錯最是害道第一事不可不知也太平淸話香令人幽酒令人遠石令人雋琴令人寂茶令人冷月令人孤棋令人閒杖令人輕水令人空雪令人曠劍令人悲蒲團令人枯美人令人憐僧令人淡花令人韻金石鼎彜令人古

癖嗜部紀事左傳定公三年邾子在門臺臨廷閽以瓶水沃廷邾子望見之怒閽曰夷射姑旋焉注旋小便命執之弗得滋怒自投於�廢於鑪炭爛遂卒先葬以車五乘殉五人莊公卞急而好潔故及是楚語屈到嗜芰有疾召其宗老而屬之曰祭我必以芰及祥將薦芰子木曰不然祭典有之曰不羞珍異不陳庶侈夫子不以其私欲干國之典遂不用晉書杜預傳時王濟解相馬又甚愛之而和嶠頗聚斂預常稱濟有馬癖嶠有錢癖武帝聞之謂預曰卿有何癖對曰臣有左傳癖異苑東莞劉邕性嗜食瘡痂以爲味似鰒魚嘗詣孟靈休靈休先患灸瘡痂落在�邕取食之靈休大驚痂未落者悉褫取飴邕南康國吏二百許人不問有罪無罪遞與鞭瘡痂常以給膳宋書庾炳之傳炳之性好潔士大夫造之者去未出戶輒令人拭席洗�時陳郡殷衝亦好淨小史非淨浴新衣不得近左右士大夫小不整潔每容接之炳之反是衝每以此譏焉南齊書王思遠傳思遠淸修立身簡潔衣服�筵窮治素淨賓客來通輒使人先密覘視衣服垢穢方便不前形儀新楚乃與促膝𨿽然旣去之後猶令二人交帚拂其坐處南史何佟之傳佟之性好潔一日之中洗滌者十餘過猶恨不足時人稱爲水淫又有遂安令劉澄爲性彌潔在縣掃拂郭邑路無橫艸水剪虫穢百姓不堪命坐免官云仙雜記王維居輞川宅宇旣廣山林亦遠而性好溫潔地不容浮塵日有十數掃飾者使兩童專掌縛帚而有時不給唐書獨孤及傳及晚嗜琴有眼疾不肯治欲聽之專也姜師度傳師度喜渠漕所至由役紛紜不能皆便然所就必爲後世利是時太史令傅孝忠以知星顯時爲語曰孝忠知仰天師度知相地嘲所嗜也北夢瑣言唐朱崖李太尉與同列款曲或有徵其所好者掌武曰喜見未聞言新書策崔魏公鉉好食新頭以爲珍美從事開筵先一夕前必到使院索新煮頭也杜豳公每早食饋飯幹脯崔侍官安潛好看鬥牛𨿽各有所美而非近利與夫牙籌金埒錢癖谷堆不亦遠邪軒渠錄米元章喜潔金陵人段拂字去塵登第元章見其小錄喜曰觀此人名字必潔人也亟造議親以女妻之避暑錄話沈翰林文通喜吏事每覺有疾藥餌未驗亟取難決詞狀連判數百紙落筆如風雨意便欣然韓持國喜聲樂遇極暑輒求避屢徙不如意則臥一榻使婢執板緩歌不絕聲展轉徐聽或頷首撫掌與之相應往往不復揮扇範徳孺喜琵琶暮年苦夜不得睡家有琵琶箏二婢每就枕卽使雜奏於前至熟寐乃方得去人性固不能無喜好亦是不能處閒故必待一物而後遣余少時苦上气每作輒不能臥藥餌起居須人乃能辦侍先君官上饒一日秋晚遊鵝湖中夕疾作使令旣非素所知篋中適不以藥行喘懣頃刻不度起吹燈據案偶見一易冊取讀數十板不覺遂平自是每疾作輒用此術多愈於服藥然均不免三公之累也可談王舒王越國吳夫人性好潔成疾王任眞率每不相合自江寧乞骸歸私第有官藤�吳假用未還郡吏來索左右莫敢言王一旦跣而登�偃仰良久吳望見卽命送還舒王吳夫人有潔疾其意不獨恐污己亦恐污人長女之出省之於江寧夫人欣然裂綺縠制衣將贈其甥皆珍異也忽有貓臥衣笥中夫人卽叱起婢揭衣置浴室下終不肯與人竟腐敗無敢收者余大父至貧掛冠月俸折支得壓酒囊諸子幼時用爲脛衣先公痛念玆事旣顯盡以俸頒昆弟宗族終身不自吝一錢諸父仰祿以活不治生事晚年遷謫族人失俸大有狼狽者五叔父遂不聊生余竊謂使舒王與大父易地吳夫人安得有此疾輟耕錄毗陵倪元鎭有潔病一日眷歌姬趙買兒畱宿別業中心疑其不潔俾之浴旣登榻以手自頂至踵且捫且嗅復俾浴凡再三東方旣白不復作巫山之夢徒贈以金趙或自談必至絕倒明外史倪瓚傳瓚爲人有潔癖盥濯不離手偶俗客造其廬客去必爲洗滌其處妮古錄白鹿�陸樗自嘆有蘭亭癖

