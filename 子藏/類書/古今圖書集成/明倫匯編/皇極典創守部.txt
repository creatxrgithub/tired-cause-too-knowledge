

創守部總論易經

屯卦屯元亨利貞勿用有攸往利建侯

本義

以震遇坎乾坤始交而遇險陷故其名爲屯震動在下坎險在上是能動乎險中能動𨿽可以亨而在險則宜守正而未可遽進故筮得之者其占爲大亨而利於正但未可遽有所往耳又初九陽居陰下而爲成卦之主是能以賢下人得民而可君之象故筮立君者遇之則吉也彖曰屯剛柔始交而難生動乎險中大亨貞雷雨之動滿盈天造艸昧宜建侯而不寧本

義陰陽交而雷雨作雜亂晦冥塞乎兩間天下未定名分未明宜立君以統治而未可遽謂安寧之時也初九盤桓利居貞利建侯

本義

屯難之初以陽在下又居動體而上應陰柔險陷之交故有盤桓之象然居得其正故其占利於居貞又本成卦之主以陽下陰爲民所歸侯之象也故其象又如此而占者如是則利建以爲侯也象曰𨿽盤桓志行正也以貴下賤大得民也

革卦彖曰天地革而四時成湯武革命順乎天而應乎人革之時大矣哉程

傳推革之道極乎天地變易時運終始也時運旣終必有革而新之者王者之興受命於天故易世謂之革命

鼎卦象曰木上有火君子以正位凝命

本義

鼎重器也故有正位凝命之意書經

周書洛誥周公曰己汝惟衝子惟終

蔡傳

周之王業文武始之成王當終之也汝其敬識百辟享亦識其有不享享多儀儀不及物惟曰不享惟不役志於享凡民惟曰不享惟事其爽侮蔡

傳此禦諸侯之道也乃惟孺子頒朕不暇聽朕教汝於棐民彜汝乃是不蘉乃時惟不永哉篤敍乃正父罔不若予不敢廢乃命汝往敬哉玆予其明農哉彼裕我民無遠用戾蔡傳

此教養萬民之道也王若曰公明保予衝子公稱丕顯徳以予小子揚文武烈奉答天命和恆四方民居師蔡

傳此下成王答周公及畱公也惇宗將禮稱秩元祀咸秩無文惟公徳明光於上下勤施於四方旁作穆穆迓衡不迷文武勤教予衝子夙夜毖祀王曰公功棐迪篤罔不若時蔡

傳言周公之功所以輔我啟我者厚矣當常如是未可以言去也周公拜手稽首曰王命予來承保乃文祖受命民越乃光烈考武王弘朕恭蔡

傳此下周公許成王畱等事也承保乃文祖受命民及光烈考武王者答誕保文武受民之言也孺子來相宅其大惇典殷獻民亂爲四方新辟作周恭先曰其自時中乂萬邦咸休惟王有成績予旦以多子越禦事篤前人成烈答其師作周孚先考朕昭子訓乃單文祖徳蔡

傳唐孔氏曰蓋周公與羣臣篤前人成烈所以成成王之刑乃殫文祖徳也

無逸周公曰嗚呼厥亦惟我周太王王季克自抑畏文王卑服卽康功田功徽柔懿恭懷保小民惠鮮鰥寡自朝至於日中昃不遑暇食用咸和萬民文王不敢盤於遊田以庶邦惟正之供文王受命惟中身厥享國五十年周公曰嗚呼繼自今嗣王則其無淫於觀於逸於遊於田以萬民惟正之供蔡

傳則法也其指文王而言淫過也言自今日以往嗣王其法文王無過於觀逸遊田以萬民惟正賦之供

康王之誥太保曁芮伯咸進相揖皆再拜稽首曰敢敬告天子皇天攺大邦殷之命惟周文武誕受羑若卹克西土大全

張氏曰言克卹西土以文武基業本於西土亦不忘本也臨川吳氏曰文王出羑里之囚天命始順西土文武所興之地言文武所以誕受天命以其能卹西土之民也惟新陟王畢協賞罰勘定厥功用敷遺後人休今王敬之哉張皇六師無壞我髙祖寡命蔡

傳張皇六師大戒戎備無廢壞我文武艱難寡得之基命也按召公此言若導王以尙威武者然守成之世多溺宴安而無立志苟不詰爾戎兵奮揚武烈則廢弛怠惰而陵遲之漸見矣成康之時病正在是故周公於立政亦懇懇言之詩經

大雅下武下武惟周世有哲王三後在天王配於京

朱注

此章美武王能纘太王王季文王之緒而有天下也大全

丰城朱氏曰聖人興王之業非先後固無

以基之於前而先後在天之神非聖人無以配之於下蓋一代興王之業必世徳之相承有以基之於其始而後聖徳之受命有以成之於其終也周之王業自文王而始著自武王而始成是文王武王實造周矣然推原其始則文王之前固有王季也王季之前又有太王謂王業之所基不在於是而可乎夫惟太王王季文王旣沒而其精神上與天合也是以武王繼之實能配彼在天之靈於鎬京焉則武王之繼三後謂非王業之所成而可乎詩人於此原其始而歸美於三後要其終而歸功於武王則夫任繼述之責者其必知所法矣王配於京世徳作求永言配命成王之孚大

全三山李氏曰武王所以配三後者以其繼世徳之求故也起而求以繼之也成王之孚下土之式永言孝思孝思維則

大全

朱子曰求其世徳而成王之孚孝思之至孰大於是媚玆一人應侯順徳永言孝思昭哉嗣服昭玆來許繩其祖武於萬斯年受天之祜朱

注言武王之道昭明如此來世能繼其迹則久荷天祿而不替矣受天之祜四方來賀於萬斯年不遐有佐

大全

定宇陳氏曰天且福之人將焉往宜來世之得人與得天相爲長久也不徒賀之而尢佐之見人心藩屏王室之至也

周頌天作天作髙山大王荒之彼作矣文王康之彼岨矣岐有夷之行子孫保之朱

注言天作岐山而太王始治之太王旣作而文王又安之於是彼險僻之岐山人歸者眾而有平易之道路子孫當世世保守而不失也

武於皇武王無競維烈允文文王克開厥後嗣武受之勝殷遏劉耆定爾功朱

注言武王無競之功實文王開之而武王嗣而受之勝殷止殺以致定其功也冊府元龜

創業易曰云雷屯君子以經綸孟子曰天下溺援之以道其創業之謂乎神農以前爲而不有功成不居故無得而稱焉炎帝下衰諸侯放恣蚩尢貪暴害於有眾黃帝修徳治兵順天行罰諸侯百姓咸所欣戴遂應土徳之運而有天下非夫聰明睿智神武而不殺者其孰能與於此商周開基其義益顯湯誥曰有夏昏徳民墜塗炭天乃錫王勇知表正萬邦泰誓曰予有臣三千惟一心商罪貫盈天命誅之故云爲淵驅魚者獺也爲叢驅爵者鸇也爲湯武驅民者桀與紂也漢魏以降豪傑�馳莫不英謀沈斷雄圖遠馭乘時以建義任能以協力撥亂反正與民休息天人合符乃膺大寶有以知天造艸昧王業之艱難也

創守部藝文

創守論

唐楊夔貞觀中文皇帝聽政之暇問房魏以創業守文之難易房對以創業魏對以守文蓋房以經綸之始備極勤劬所以見創業之難矣魏以升平之後率多懈怠所以見守文之難也然則創業之初雄豪未賓生民嗷嗷惟徳是歸所以開基之主皆乘釁而起睹覆車之轍焉肯更修其軌哉當其云雷未亨天地猶蒙龍虎交馳煙塵晝昏故得一士則前席以待問聞一言則傾耳而聳聽用人若不及從諫若轉圓勇於得而�於失冒履鋒鏑涉歷險危其取也旣勞其得也亦勤誠爲創業之難也及乾坤霧霽山河有主四海之內罔不臣妾言而必從如影之附欲而必至如響之應愛之可以升九霄怒之可以擠九泉順意者駢肩逆耳者畏忌好惡之情不由其臧否賞罰之道匪關於功過下懾以求命眾怒而莫諫此所以爲守文之難也然則自漢而下有天下者孰不始則孜孜以親萬機將傒乎治及時旣平俗旣康以泰自逸怠於庶務者多矣其終而不惰者則幾希矣且創業之主旣得之後猶隳夙志以壞大業而況求旣治之後卽已安之朝其能納讜言任正人屈己以順從抑心以從下者不亦鮮乎魏文貞公守文之難豈初心盈中心昃也總而論之療饑者易爲食其創業乎醫者難爲藥其守文乎

保業疏

宋司馬光天下重器也得之至艱守之至艱王者始受天命之時天下之人皆我比肩也相與角智力而爭之智竭不能抗力屈不能支然後肯稽顙而爲臣當是之時有智力相偶者則爲二相參者則爲三愈多則愈分自非智力首出於世則天下莫得而一也斯不亦得之至艱乎及夫繼體之君羣雄已服眾心已定上下之分明彊弱之勢殊則中人之性皆以爲子孫萬世如泰山不可搖也於是有驕惰之心生驕者玩兵黷武窮泰極侈神怒不卹民怨不知一旦渙然四方潰糜秦隋之季是也二者或失之彊或失之弱其致敗一也斯不亦守之至艱乎臣竊觀自周室東遷以來王政不行諸侯多僭分崩離析不可勝紀凡五百有五十年而合於秦秦虐用其民十有一年而天下亂又八年而合於漢漢得天下二百有六年而其柄王莽盜之十有七年而復爲漢更始不能自保光武誅除僭僞凡十有四年復能一之又一百五十有三年董卓擅朝州郡瓦解更相吞噬至於魏氏海內三分凡九十有一年而合於晉晉得天下才二十年惠帝昏愚宗室作難羣寇乘釁濁亂中原散爲六七聚爲二三凡二百八十有八年而合於隋隋得天下才二十有八年煬帝無道九州幅裂八年而天下合於唐唐得天下一百有二十年明皇恃其承平荒於酒色養其疽囊以爲子孫不治之疾於是漁陽竊發而四海橫流矣肅代以降方鎭跋扈號令不從朝貢不至名爲君臣實爲讎敵陵夷衰微至於五代三綱頹絕五常殄滅懷璽未暖處宮未安朝成夕敗有如逆旅禍亂相尋戰爭不息流血成川澤聚骸成丘陵生民之類其不盡者無幾矣於是太祖皇帝受命於上帝起而拯之躬擐甲冑櫛風沐雨東徵西伐掃除海內當是之時食不暇飽寢不遑安以爲子孫建太平之基大勛未集太宗皇帝嗣而成之凡二百二十有五年然後大禹之迹復混而爲一黎民遺種始有所息肩矣由是觀之上下一千七百餘年天下一統者五百餘年而已其間時時有小禍亂不可悉數國家自平河東以來八十餘年內外無事然則三代以來治平之世未有若今日之盛者也今民有十金之產猶以爲先人之所營苦身勞志謹而守之不敢失墜況於承祖宗盛美之業奄有四海傳祚萬世可不重哉可不審哉夏書曰予臨兆民懍乎若朽索之馭六馬周書曰心之憂危若蹈虎尾涉於春冰臣願陛下夙興夜寐兢兢業業思祖宗之勤勞致王業之不易援古以鑑今知太平之世難得而易失則天下生民至於鳥獸艸木無不幸甚矣

惜時疏

前人夏至陽之極也而一陰生冬至陰之極也而一陽生故盛衰之相承治亂之相生天地之常經自然之至數也其在周易泰極則否否極則泰丰亨宜日中孔子傳之曰日中則昃月盈則食天地盈虛與時消息而況於人乎況於鬼神乎是以聖人當國家隆盛之時則戒懼彌甚故能保其令聞永久無疆也凡守太平之業者其術無他如守巨室而已今人有巨室於此將以傳之子孫爲無窮之規則必實其堂基壯其柱石彊其棟梁厚其茨蓋髙其垣墉嚴其關鍵旣成又擇子孫之良者使謹守之日省而月視欹者扶之獘者補之如是則𨿽亙千萬年無頹壞也夫民者國之堂基也禮法者柱石也公卿者棟梁也百吏者茨蓋也將帥者垣墉也甲兵者關鍵也是六者不可不朝念而夕思也夫繼體之君謹守祖宗之成法苟不隳之以逸欲敗之以讒則世世相承無有窮期及夫逸欲以隳之讒以敗之神怒於上民怨於下一旦渙然而去之則𨿽有仁智恭儉之君焦心勞力猶不能救陵夷之運遂至於顚沛而不振嗚呼可不鑑哉今國家以此承平之時立綱布紀定萬世之基使如南山之不朽江河之不竭可以指顧而成耳失今不爲已乃頓足扼腕而恨之將何益矣詩云我日斯邁而月斯徵夙興夜寐無忝爾所生時乎時乎誠難得而易失也

立國規模疏

元許衡爲天下國家有大規模規模旣定循其序而行之使無過焉無不及焉則治功可期否則心疑目眩變易紛更日計有餘而歲計不足未見其可也昔子產處衰周之列國孔明用西蜀之一隅且有定論而終身由之況堂堂天下可無一定之論而妄爲之哉古今立國規模𨿽各不同然其大要在得天下心得天下心無他愛與公而已矣愛則民心順公則民心服旣順且服於爲治也何有然開創之始重臣挾功而難制有以害吾公小民雜屬而未一有以梗吾愛於此爲計其亦難矣自非英睿之君賢良之佐未易處也勢𨿽難制必求其所以制眾𨿽未一必求其所以一前慮卻顧因時順理予之奪之進之退之內主甚堅外行甚易日月摩周旋曲折必使吾之愛吾之公達於天下而後已至是則紀綱法度施行有地天下𨿽大可不勞而理也然其先後之序緩急之宜密有定則可以意會而不可以言傳之是之謂規模國朝土宇曠遠諸民相雜俗旣不同論難遽定考之前代北方奄有中夏必行漢法可以長久故後魏遼金歷年最多其他不能實用漢法皆亂亡相繼史冊具載昭昭可見也後魏拓拔氏攺姓元都雲中遷洛十六帝一百七十一年遼耶律攺劉氏都臨潢徙無常處九帝二百一十八年金完顏氏都上京遷燕九帝一百一十八年前趙劉元海據平陽三主二十五年後趙石勒都襄國六主三十二年前燕慕容皝都薊遷鄴三主三十四年前秦苻堅都長安五主四十四年後秦姚萇都長安三主三十四年南燕慕容徳據廣固二主十二年南涼禿發烏姑據廣固三主十八年西秦乞伏國仁據金城四主四十七年後燕慕容垂據中山鄴四主二十五年夏赫連勃勃據朔方三主二十五年國家仍處遠漠無事論此必如今日形勢非用漢法不宜也陸行資車水行資舟反之則必不能行幽燕以北服食宜涼蜀漢以南服食宜熱反之則必有變異以是論之國家當行漢法無疑也然萬世國俗累朝勛貴一旦驅之下從臣僕之謀攺就亡國之俗其勢有甚難者苟非聽悟特達曉知中原實歷代帝王爲治之地則必咨嗟怨憤喧嘩其不可也竊嘗思之寒之與暑固爲不同然寒之變暑也始於微溫溫而熱熱而暑積百有八十二日而寒气始盡暑之變寒其勢亦然山水之根力可破石是亦積之之驗也苟能漸之摩之待以歲月心堅而確事易而常未有不可變者然事有大小時有久近期小事於遠則遷延虛曠而無功期大事於近則急迫倉惶而不達此創業垂統也以北方之俗攺用中國之法也非三十年不可成功在昔金國初亡便當議此此而不務孰爲可務顧乃晏安逸豫垂三十年養成尾大之勢祖宗失其機於前陛下繼其難於後外事徵伐內撫瘡疾𨿽曰守成實如創業規模之定又難於向時矣然尾大之勢計聖謀神算已有處之之道非臣區區所能及也此外惟當齊一吾民之富實興學練兵隨時損益稍爲定制如臣輩者皆能論此在陛下篤信而堅守之不雜小人不營小利不責近效不卹浮言則天下之心庶幾可得而致治之功庶幾可成也

創守部紀事貞觀政要貞觀十年太宗謂侍臣曰帝王之業開創與守成孰難尙書左僕射房元齡對曰天地艸昧羣雄競起攻破乃降戰勝乃�由此言之艸創爲難魏徵對曰帝王之起必承衰亂覆彼昏狡百姓樂推四海歸命天授人與乃不爲難然旣得之後志趣驕逸百姓欲靜而徭役不休百姓雕殘而侈豫不息國之衰獘恆由此起以斯而言守成則難太宗曰元齡昔從吾定天下備嘗艱苦出萬死而遇一生所以見艸創之難也今艸創之難旣已往矣守成之難者當思與公等愼之遼史道宗本紀大安二年九月己卯出太祖太宗所禦鎧仗示燕國王延禧諭以創業徵伐之難泳化類編洪武元年戊申春正月太祖謂侍臣曰朕念創業之艱難日不暇食夜不安寢又曰汝不知創業之初其功實難守成之後其事尢難朕安敢懷宴安而忘艱難哉明寶訓洪武元年四月戊申太祖命畫古孝行及身所經歷艱難起家戰伐之事爲圖以示子孫謂侍臣曰朕家本業農祖父偕祖母世承忠厚積善餘慶以及於朕今圖此者使後世觀之知王業艱難也詹同等頓首曰陛下昭徳垂訓莫此爲切太祖曰富貴易驕艱難易忽久遠易忘後世子孫生長深宮惟見富貴習於奢侈不知祖宗積累之難故示之以此使朝夕覽觀庶有所警也七月辛巳太祖與侍臣論及創業之難太祖曰朕賴將帥之力掃除禍亂以成大業今四海漸平朕豈不欲休養以自娛然所畏者天所懼者民苟所爲一有不當上違天意下失民心馴致其極而天怒人怨未有不危亡者矣朕每念及之中心惕然明昭代典則洪武元年十一月上諭皇太子曰自古帝王以天下爲憂者惟創業之艱中興之主及守成賢君能之其尋常之君不以天下爲憂反以天下爲樂國亡自此而始何也帝王得國之初天必授於有徳者然頻履憂患而得之其得之也難故其憂之也深若守成繼治之君常存敬畏以祖宗憂天下之心爲心則永受天命苟生怠慢危亡必至可不畏哉太祖朝罷召宿衛武臣諭之曰朕與爾等起布衣歷戰陣十五六年乃得成功朕今爲天子卿等亦任顯榮居富貴非偶然也朕提孤軍應敵危亦甚矣然每出師必戒將士毋妄殺毋焚民居此心簡在上帝故有今日卿等亦思曩時在民間視元之將帥輕裘肥馬气焰赫然何敢望之然彼之君民不思祖宗創業之難驕淫奢侈但顧一身逸樂不卹生民疾苦一旦天更其運非特不能保其富貴遂至喪身滅名今歷數在朕朕何敢驕怠常恐政事廢缺日愼一日自非犒賞將士宴百官享外使未嘗設宴爲樂爾等亦須勤身守法勿忘貧賤之時勿爲驕奢淫佚之事則身常榮而家常裕矣明昭代典則洪武三年十一月戊戌大宴功臣宴罷上曰創業之際朕與卿等勞心苦力艱難多矣今天下已定朕日理萬機不敢斯須自逸誠思天下大業以艱難得之必當以艱難守之卿等今皆安享爵位優遊富貴不可忘艱難之時人之常情每謹於憂患而忽於宴安然不知憂患之來常始於宴安也明者能燭於未形昧者猶蔽於已著事未形猶可圖也患已著則無及矣大抵人處富貴欲不可縱欲縱則奢情不可佚情佚則淫奢淫之至憂危乘之今日與卿等宴飲極歡恐久而忘其艱難故戒勉也大政紀洪武六年正月辛酉上諭儒臣詹同曰朕嘗思聲色乃伐性之斧斤易以溺人一有溺焉則禍敗隨之故其爲害甚於鴆毒朕觀前代人君以此敗亡者不少蓋爲君居天下之尊享四海之福靡曼之色窈窕之聲何求而不得苟不知遠之則小人乘間納其淫邪不爲迷惑者有幾況創業垂統之君爲子孫之承式尢不可以不謹同對曰不邇聲色昔成湯所以能垂裕後昆陛下此言端本澄源誠萬世子孫之法也明寶訓洪武十六年三月庚戌太祖與侍臣論歷代創業及國祚修短侍臣皆曰前代祚運之長莫逾成周其次莫如漢諫議大夫唐鐸進曰三代以後起布衣而有天下者惟漢髙帝及陛下而已陛下祖宗積徳累善至於陛下遂膺天命以臣觀之非漢髙所及漢髙除秦苛法雜伯道而不純陛下去元獘政一復先王之舊所謂撥亂世反之正漢髙帝不事詩書陛下畱心聖學告諭萬方自爲制命卓然與典謨訓誥相表裏漢髙初欲都洛陽聞婁敬之言始都關中陛下一渡江卽以金陵爲定鼎之地萬世之基固肇於此故非漢髙所及太祖曰周家自公劉后稷世積忠厚至文王三分有二武王始有天下若使其後君非成康臣非周召益修厥徳則文武之業何能至八百歲之久乎書曰皇天無親惟徳是輔使吾後世子孫皆如成康輔弼之臣皆如周召則可以祈天永命國祚綿昌侍臣頓首曰陛下之言宗社萬年之福也明寶訓洪武二十二年六月庚子太祖退朝與侍臣論及守成之道太祖曰人常慮危乃不蹈危常慮患乃不及患車行於峻�而僕於平地者愼於難而忽於易也保天下亦如禦車𨿽治平何可不愼明昭代典則洪武二十八年八月�諭禮部曰自古國家建立法制皆在始受命之君起自側微備歷世故艱難周知人情善惡恐後世守成之君生長深宮未諳世故山林初出之士自矜己長至有姦賊之臣徇權利作聰明上不能察而信任之變更祖法以敗亂國家貽害天下故日夜精思立法垂後求爲不刊之典昔漢髙祖刑白馬盟曰非劉氏者不王以後諸呂用事盡攺其法遂至國家大亂劉氏幾亡此可爲深戒者朕少遭亂離賴皇天眷命剪除羣雄混一天下卽位以來勞神焦思定制立法革元獘政至於開導後世復爲祖訓一編立爲家法俾子孫世世守之爾禮部其以朕祖訓頒行天下諸司使知朕立法垂後之意永爲遵守後世敢有言攺更祖法者卽以姦臣論無赦大政記永樂十二年五月癸酉朔駐蹕楊林戌上閱武之暇皇太孫侍語及創業守成之難上曰前代帝王多有生長深宮狃於富貴安逸不通古今不識民艱經國之務懵然弗究而至於亡者朕嘗以之爲戒汝將來有嗣統之責須勉力學問於凡天下之事不可不周知人之艱難不可不涉歷聞見廣而涉歷多自然心胸開豁於萬幾之來皆有以處之而不差矣如此非惟不負祖宗之付托亦有福澤被及下人勉之勉之宣徳五年三月上禦武英殿與侍臣論漢以下創業諸君侍臣有言漢髙帝之大度有言唐太宗之英武有言宋太祖之仁厚不相上下者上曰唐太宗宋太祖皆假借權力襲取天下太宗慚徳尢多漢髙帝及我太祖皇帝起布衣光明正大可比而同然漢髙帝除秦苛政而禮文制度不修我太祖剪除羣雄革前元獘俗申明先王之教要爲過之侍臣皆叩首以爲至論

創守部雜錄

