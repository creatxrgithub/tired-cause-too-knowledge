

叔侄部匯考爾雅

釋親父之晜弟先生爲世父後生爲叔父

注世有爲嫡者嗣世統故也

又父之兄妻爲世母父之弟妻爲叔母漢劉熙釋名

釋親屬父之兄曰世父言爲嫡統繼世也又曰伯父伯把也把持家政也父之弟曰仲父仲中也位在中也仲父之弟曰叔父叔少也叔之弟曰季父季癸也甲乙之次癸最在下季亦然也許愼說文

釋叔侄伯長也

又叔作從上小言尊行之小也

又兄弟之子皆曰侄

叔侄部總論禮記

檀弓喪服兄弟之子猶子也蓋引而進之也

陳注

方氏曰兄弟之子𨿽異出也然在恩爲可親故引而進之與子同服

又縣子瑣曰吾聞之古者不降上下各以其親滕伯文爲孟虎齊衰其叔父也爲孟皮齊衰其叔父也陳注

縣子名瑣疏曰古者殷時也周禮以貴降賤以適降庶惟不降正耳而殷世以上𨿽貴不降賤也上下各以其親不降之事也上謂旁親族曾祖從祖及伯叔之班下謂從子從孫之流彼𨿽賤不以己尊降之猶各隨本屬之親輕重而服之故云上下各以其親滕國之伯名文爲孟虎著齊衰之服者虎是文之叔父也又爲孟皮著齊衰之服者文是皮之叔父也言滕伯上爲叔父下爲兄弟之子皆著齊衰也儀禮

喪服世父母叔父母

疏釋曰世叔旣卑於祖故次之伯言世者欲見繼世爲昆弟之子亦期不言報者以昆弟之子猶子若言報爲疏故不言報也傳曰世父叔父何以期也與尊者一體也然則昆弟之子何以亦期也旁尊也不足以加尊焉故報之也父子一體也夫妻一體也昆弟一體也故父子首足也夫妻牉合也昆弟四體也故昆弟之義無分然而有分者則辟子之私也子不私其父則不成爲子故有東宮有西宮有南宮有北宮異居而同財有餘則歸之宗不足則資之宗世母叔母何以亦期也以名服也注

宗者世父爲小宗典宗事者也資取也爲姑在室亦如之疏釋曰傳發何以期問比例者雷氏云

非父之所尊嫌服重故問也不直云何以言世父叔父者以經總言而傳離釋故二文各別問也云與尊者一體也者𨿽非至尊旣與尊者爲一體故服期不言與父爲一體者直言尊者明父爲一體也爲與二尊故加期也云然則昆弟之子何以亦期也者以世叔父與二尊爲體故加期昆弟之子無此義何以亦期故怪而致問也云旁尊也不足以加尊焉故報之也者凡得降者皆由己尊也故降之世叔非正尊故生報也云父子一體已下云云傳云此者上旣云一體故傳又廣明一體之義凡言體者若人之四體故傳解父子夫妻兄弟還比人四體而言也云父子一體也者謂子與父骨血是同爲體因其父與祖亦爲一體又見世叔與祖亦爲一體也云夫妻一體也者亦見世叔母與世叔父爲一體也云昆弟一體也者又見世叔與父亦爲一體也故馬云言一體者還是至親因父加於世叔故云昆弟一體因世叔加於世叔母故云夫妻一體也因上世叔是旁尊故以下廣明尊有正有旁之義也二母是路人以來配世叔父則生母名旣有母名則當隨世叔而服之故云以名服也

又昆弟之子傳曰何以期也報之也

注檀弓曰喪服昆弟之子猶子也蓋引而進之疏

釋曰昆弟子疏於親子故次之世叔父爲之此兩相爲服不言報者引同己子與親子同故不言報是以檀弓爲證言進者進同己子故也

又夫之昆弟之子

注男女皆是疏

釋曰檀弓云兄弟之子猶子也蓋

引而進之進同己子故二母爲之亦如己子服期也云男女皆是者據女在室與出嫁與二母相爲服同期與大功故子中兼男女但以義服情輕同婦事舅姑故次在下也傳曰何以期也報之也

疏釋曰報之者二母與子本是路人爲配二父而有母名爲之服期故二母報子還服期若然上世叔之下不言報至此言之者二父本是父之一體又引同己子不得言報至此本疏故言報也風俗通義

十反

巴郡太守太山但望伯門爲司徒掾同產子作客殺系望自劾去星行電徵數日歸趨詣府露首肉袒辭謝太守太尉李固謝與相見頓頭流血自說弟薄命早亡以孤爲托無義方之教自陷罪惡自男穿旣與知情幸有微息乞以代之言甚哀切李公達於原度卽活出之髙唐令樂安周糾孟玉爲大將軍掾弟子使客殺人捕得太守盛亮陰爲宿畱糾亦自劾去詣府亮與相見不乞請又不辭謝亮告賓客周孟玉欲作抗直不卹其親我何能枉憲乎遂斃於獄弟婦不哭死子而哭孟玉世人誤之猶以爲髙謹按春秋叔牙爲慶父殺般閔公大惡之甚而季子緣獄有所歸不探其情緩追逸賊親親之道州吁旣殺其君而虐用其人石碏惡之而厚與焉大義滅親君子猶曰純臣之道備矣於恩未也君親無將王誅宜耳今二家之子幸非元惡但望誠心內發哀情外露義動君子合禮中矣周糾苟執果毅忽如路人昔樂羊爲魏伐中山歠其子羹文侯壯其功而疑其心秦西巴蜀命放獸而孟氏旋進其位麑猶不忍況弟子乎孟軻譏無惻隱之心傳曰於厚者薄則無所不薄矣唐杜氏通典

甥侄名不可施伯叔從母議宋代或問顏延之曰甥侄亦可施於伯叔從母耶顏答曰伯叔有父名則兄弟之子不得稱侄從母有母名則姊妹之子不可言甥且甥侄惟施之於姑舅耳何者侄之言實也甥之言生也女子𨿽出情不自絕故於兄弟之子稱其情實男子居內據自我出故於姊妹之子言其出生伯叔本內不得言實從母俱出不得言甥然謂吾伯叔者吾謂之兄弟之子謂吾從母者吾謂之姊妹之子雷次宗曰夫謂吾姑者吾謂之侄此名獨從姑發姑與伯叔於昆弟之子其名宜同姑以女子有行事殊伯叔故獨制侄名而字偏從女如舅與從母爲親不異而言謂吾舅者吾謂之甥亦猶自舅而制也名發於舅字亦從男故侄字有女明不及伯叔甥字有男見不及從母是以周服篇無侄字小功篇無甥名也宋朱子近思錄

人倫問第五倫視其子之疾與兄子之疾不同自謂之私如何伊川先生曰不待安寢與不安寢只不起與十起便是私也父子之愛本是公才著些心做便是私也又問視己子與兄子有間否曰聖人立法曰兄弟之子猶子也是欲視之猶子也又問天性自有輕重疑若有間然曰只爲今人以私心看了孔子曰父子之道天性也此只就孝上說故言父子天性若君臣兄弟賓主朋友之類亦豈不是天性只爲今人小看卻不推其本所由來故爾己之子與兄之子所爭幾何是同出於父者也只爲兄弟異形故以兄弟爲手足人多以異形故親己之子異於兄弟之子甚不是也又問孔子以公冶長不及南容故以兄之子妻南容以己之子妻公冶長何也曰此亦以己之私看聖人也凡人避嫌者皆內不足也聖人自至公何更避嫌凡嫁女各量其才而求配或兄之子不甚美必擇其相稱者爲之配己之子美必擇其才美者爲之配豈更避嫌耶若孔子事或是年不相若或是時有先後皆不可知以孔子爲避嫌則大不是如避嫌事賢人且不爲況聖人乎袁氏世範

睦親父之兄弟謂之伯父叔父其妻謂之伯母叔母服制減於父母一等者蓋謂其撫字教育有父母之道與親父母不相遠而兄弟之子謂之猶子亦謂其奉承報孝有子之道與親子不相遠故幼而無父母者苟有伯叔父母則不至於無所養老而無子孫者苟有猶子則不至於無所歸此聖王制禮立法之本意今人或不然自愛其子而不顧兄弟之子又有因其無父母欲兼其財百端以擾害之何以擾其猶子之孝故猶子亦視其伯叔父母如仇讎矣人有數子無所不愛而於兄弟則相視如仇讎往往其子因父之意遂不禮於伯父叔父者殊不知己之兄弟卽父之諸子己之諸子卽他日之兄弟我於兄弟不和則我之諸子更相視效能禁其不乖戾否子不禮於伯叔父則不孝於父亦其漸也故欲吾之諸子和同須以吾之處兄弟者示之欲吾子之孝於己須以其善事伯叔父者先之

叔侄部藝文一

誡兄子書

漢張奐汝曹薄祜早失賢父財單藝盡今適喘息聞仲祉輕傲耆老侮狎同年極口恣意當崇長幼以禮自持間燉煌有人來同聲相道皆稱叔時寬仁聞之喜而且悲喜叔時得美稱悲汝得惡論經言孔子於鄕黨恂恂如也恂恂者謙恭之貌也經難知且自以汝資父爲師汝父寧輕鄕裏耶年少多失攺之爲貴蘧伯玉年五十見四十九年之非但能攺之不可不思吾言不自克責反云張甲謗我李乙怨我我無是過爾亦已矣

仲雍哀辭

魏曹植曹字仲雍魏太子之中子也三月而生五月而亡昔后稷之在寒冰斗之在楚澤咸依鳥憑虎而無風塵之災今之元綈文茵無寒冰之慘羅幃綺帳暖於翔鳥之翼幽房閒宇密於云夢之野慈母良保仁乎鳥虎之情卒不能延期於暮載𨿽六旬而夭歿彼孤蘭之眇眇亮成幹其畢榮哀綿綿於弱子早背世蓋悲風動其扶輪臨埏闥以欷歔淚流射而沾巾

誡兄子及子書

王昶郭伯益好尙通達敏而有智得其人重之如山不得其人忽之如艸吾是以親之暱之不願兒子爲之北海徐偉長不沽髙名不求苟得淡然自守惟道自務有所是非則托古人以見意當時無所褒貶吾欽之重之願兒子師之

從子永寧令誄

梁王僧孺余之從子謙字幼光以昭陽紀歲蕤賓旅月啟足閩隅瞑目泉岫是殲才子實喪俊民若其孝親睦友故非天墮地出異才絕學如有鬼告神授玉懷瑕而可指桂含蠹其取傷孰與九徳彰於造次百行動爲表徵吐論含毫宣赴鍾管標心用己懸符矩矱惠響棲道淸心可鏡和而靡屈簡而周爽邃若凝雲潔如止水無慚座右不愧屋漏蒼苔繞路素塵滿席蕭索庭戶靡事鮮明沈淪典籍將絕弔賀室如夏甫狀等安期所有淸塵惟不能忘懷藝而已斯美宜久宜長而驥騄之步中䢐鸞鷟之翅未矯一歸寥廓長反虛無𨿽東隅再暝鉗丙之禦無及北顧相望隸首之數不盡而怛化非常人所不免況風雲萬里間此山川客思故鄕次房之念何極輕棺反蜀允南之思可知而魂兮渺渺扁舟靡靡生人之望已冥死歸之期又阻痛心傷目豈伊一事無以少寄辛傷故復誄之云爾昭昭洪冑映策光書違嬴避項從衛遷徐基忠踐孝抱約懷虛有顯而默匪屈伊舒如玆邴魏譬彼董疏入登髙闕出啟精廬瞻星畫野望閫推車履仁不匱蹈道有餘九世盛矣七葉光諸往�睿主來傅英儲峨峨三祖羅室�居前瞻紫闕旁望白渠髙軒霞被四馬龍攎溫溫司武皎皎祕書義髙松竹價重璠玙元昆世父重規疊矩容與學丘徘徊詞府靑紫已拾大夫斯取盛藩往相名畿來撫暉光不已驚生之子謖謖萬尋昂昂千里實鳳匪雜眞龍非似均情蘧寧得意莊李室有虛白門無囂滓遺心沮勸忘懷慍喜貧靡斯攝富其無恥險而不峭方而能理徳有潤身學斯爲己逸羽難集孤峯易峙南邁瑤琨西逾杞梓人亦有言名爲實使譽傾邦國價騫州裏崇蘭自芳玨玉自光汪汪巨壑曖曖重墻靡造靡請不迎不將久而愈敬狎而愈莊卽無矯資此有尋常默非蓄短顯弗用長豈伊墜岸如彼懸梁惟學已聚待問則彊偏在三篋兼下五行亦脫其巾於彼王吏如龍宮楚有斯內侍蘊此上才安玆下位儲扉始辟傅府初開爾其戾止辟彼昔才從斯簡帝仍此追陪何以闕二字

自玆翰飛傍佐戎列來攝儒衣儒衣濟濟訪對斯歸是義罔惑惟禮無違悠悠越嶂泱泱閩海薄言銅墨蒲密斯在孰云識吏政均舊宰循猛是兼弦韋無怠補袍方服治情莫攺增貲匪課歸民自倍十郡爲則百城斯采化日未逢政稱異等斯痛斯傷喪善殲良妖同武擔疾甚淸漳闔棺陋邑掩櫬蕪鄕嗚呼哀哉眇眇輕艫悠悠長途風生閶闔日去昆吾空歸故國寧識舊都水鳴秋鶴岸集寒烏寒不夜哭惟獨呱呱茫茫大塊杳杳元墟嗚呼哀哉伊吾與爾大別惟名肥泉猶接瓜瓞永輕義𨿽子道恩實友生歡憂共日險泰均情如菊有芬如蘭有燻別惟慕類居實呼羣盡日持論遙夜披文漸漬羲老祖述淵云惟昏及旦自旭䢐曛人道實難譬彼䢐湍驅車崤嶝執手河幹三川縈薄七嶺悠漫自玆不見心譬回瀾歲佇會面日望音翰歡無一緒悲有萬端蒙陰遽戢扶景易殘卽斯大暮爲此一棺山足難曉壠首易寒秋虫相叫暮羽來摶宿艸行沒宰樹方攢昭塗長已大夜斯安孰知冥默徒此汍瀾嗚呼哀哉

與兄子秀書

陳陳暄旦見汝書與孝典陳吾飲酒過差吾有此好五十餘年昔吳國張長公亦稱耽嗜吾見張時伊已六十自言引滿大勝少年時吾今所進亦多於往日老而彌篤惟吾與張季舒耳吾方與此子交歡於地下汝欲笑吾所志耶昔阮咸阮籍同遊竹林宣子不聞斯言王湛能元言巧騎武子呼爲癡叔何陳畱之風不嗣太原之气巋然翻成可怪吾旣寂寞當世朽病殘年產不異於顏原名未動於卿相若不日飲醇酒復欲安歸汝以飲酒爲非吾不以飲酒爲過昔周伯仁渡江惟三日醒吾不以爲少鄭康成一飲三百杯吾不以爲多然洪醉之後有得有失成�養之志是其得也使次公之狂是其失也吾嘗譬酒之猶水亦可以濟舟亦可以覆舟故江諮議有言酒猶兵也兵可千日而不用不可一日而不備酒可千日而不飲不可一飲而不醉美哉江公可與共論酒矣汝驚吾墮馬侍中之門陷池武陵之第徧布朝野自言焦悚丘也幸苟有過人必知之吾生平所願身沒之後題吾墓云陳故酒徒陳君之神道若斯志意豈避南徵之不復賈誼之慟哭者哉何水曹眼不識杯鐺吾口不離瓢杓汝寧與何同日而醒與我同日而醉乎政言其醒可及其醉不可及也速營糟丘吾將老焉爾無多言非爾所及

陳情表

沈炯臣嬰生不幸弱冠而孤母子零丁兄弟相長謹身爲養仕不擇官承襲朝命偶在亂世冒危履險自死輕生妻息誅夷昆季屠滅但餘老母得逢興運臣母妾劉今年八十有一臣叔母妾丘七十有五私門弟侄故自無人妾丘兒孫又久亡滅兩家侍養余臣一人前帝知臣之孤煢眷臣以州裏不欲使頓居艸萊又復矜臣溫凊所以一年之內再三休沐臣之屢披丹款頻冒宸鑑非欲苟避朝廷遠離畿輦一者以年將六十湯火居心每跪讀家書前懼後喜溫席扇枕無復成童二者職居彜憲邦之司直若自虧身體何問國章前徳綢繆始許哀放內侍近臣多悉此旨正以選賢與能廣求明哲趄荏苒未始取才而上元降戾奄至今日徳音在耳墳土遽幹悠悠皇天哀此罔極兼臣私心煎切彌迫近時慺慺之祈轉忘塵觸伏惟陛下睿徳聰明嗣興下武刑於四海弘此孝治寸管求天仰歸帳扆有感必應實望聖明特乞霈然申其私禮則王者之徳覃及無方矧彼翔沈孰非涵養

祭十二郎文

唐韓愈年月日季父愈聞汝喪之七日乃能銜哀致誠使建中遠具時羞之奠告汝十二郎之靈嗚呼吾少孤及長不省所怙惟兄嫂是依中年兄歿南方吾與汝俱幼從嫂歸葬河陽旣又與汝就食江南零丁孤苦未嘗一日相離也吾上有三兄皆不幸早世承先人後者在孫惟汝在子惟吾兩世一身形單影只嫂嘗撫汝指吾而言曰韓氏兩世惟此而已汝時幼小當不復記憶吾時𨿽能記憶亦未知其言之悲也吾年十九始來京城其後四年而歸視汝又四年吾往河陽省墳墓遇汝從嫂喪來葬又二年吾佐董丞相於汴州汝來省吾止一歲請歸取其孥明年丞相薨吾去汴州汝不果來是年吾佐戎徐州使取汝者始行吾又罷去汝又不果來吾念汝從於東東亦客也不可以久圖久遠者莫如西歸將成家而致汝嗚呼孰謂汝遽去吾而歿乎吾與汝俱年少以爲𨿽暫相別終當久與相處故捨汝而旅食京師以求斗斛之祿誠知其如此𨿽萬乘之公相吾不以一日輟汝而就也去年孟東野往吾書與汝曰吾年未四十而視茫茫而發蒼蒼而齒牙動搖念諸父與諸兄皆康彊而早世如余之衰者其能久存乎吾不可去汝不肯來恐旦暮死而汝抱無涯之戚也孰謂少者歿而長者存彊者夭而病者全乎嗚呼其信然耶其夢耶其傳之非其眞耶信也吾兄之盛徳而夭其嗣乎汝之純明而不克蒙其澤乎少者彊者而夭歿長者衰者而存全乎未可以爲信也夢也傳之非其眞也東野之書耿蘭之報何爲而在吾側也嗚呼其信然矣吾兄之盛徳而夭其嗣矣汝之純明宜業其家者不克蒙其澤矣所謂天者誠難測而神者誠難明矣所謂理者不可推而壽者不可知矣𨿽然吾自今年來蒼蒼者或化而爲白矣動搖者或脫而落矣毛血日益衰志气日益微幾何不從汝而死也死而有知其幾何離其無知悲不幾時而不悲者無窮期矣汝之子始十歲吾之子始五歲少而彊者不可保如此孩提者又可冀其成立耶嗚呼哀哉嗚呼哀哉汝去年書云比得軟腳病往往而劇吾曰是疾也江南之人常常有之未始以爲憂也嗚呼其竟以此而殞其生乎抑別有疾而至斯乎汝之書六月十七日也東野雲汝歿以六月二日耿蘭之報無月日蓋東野之使者不知問家人以月日如耿蘭之報不知當言月日東野與吾書乃問使者使者妄稱以應之耳其然乎其不然乎今吾使建中祭汝弔汝之孤與汝之乳母彼有食可守以待終喪則待終喪而取以來如不能守以終喪則遂取以來其餘奴婢並令守汝喪吾力能攺葬終葬汝於先人之兆然後惟其所願嗚呼汝病吾不知時汝歿吾不知日生不能相養以共居歿不能撫汝以盡哀斂不憑其棺窆不臨其穴吾行負神明而使汝夭不孝不慈而不得與汝相養以生相守以死一在天之涯一在地之角生而影不與吾形相依死而魂不與吾夢相接吾實爲之其又何尢彼蒼者天曷其有極自今已往吾其無意於人世矣當求數頃之田於伊潁之上以待餘年教吾子與汝子幸其成長吾女與汝女待其嫁如此而已嗚呼言有窮而情不可終汝其知也耶其不知也耶嗚呼哀哉尙饗

祭周氏侄女文

前人維年月日十八叔叔母具時羞淸酌之奠祭於周氏二十娘子之靈嫁而有子女子之慶纏疾中年又命不永今當長歸與一世違凡汝親戚孰能不哀撰此酒食以與汝訣汝會知乎我念曷闋尙饗

祭侄女行軍夫人文

令狐楚年月日某官某致祭於故十三侄女行軍夫人之靈嗚呼婦徳尙柔以宜其家人之不幸生也有涯側聞夫人明懿穠華輝奪夜光鮮侔晨葩行軍之妻尙書之女動而中禮欲不逾矩婉彼宋子歸於鄭武主吏之昌副軍大鹵雲霄玆始琴瑟方調孰云大年曾莫崇朝煜煜蕣華不思風飄瀼瀼薤露先旦而消嗚呼哀哉昔也北來繡帷虧蔽今玆南去丹旐容曳遊矣冥漠宛然慈惠嫡女墜心良人迸涕嗚呼哀哉本支百世如水一源況是鰥夫彌憐小孫千齡共盡萬化如存申奠致詞悲何可言尙饗

祭六伯母文

柳宗元代叔父纁作維貞元十七年歲次辛巳二月癸巳朔二十五日丁巳侄男華州華陰縣主簿纁謹以淸酌庶羞之奠敬祭於六伯母之靈伏惟天錫考壽神資淑徳髙明而和柔惠且直敬長慈幼宗姻仰則不偕貴位孰不淒惻嗚呼哀哉移天夙喪丁此閔凶主器繼夭莫承於宗懿彼賢女孝誠自中溫溫良人竟揚徳風承順必敬滑甘則丰致養有榮其道克終天禍獘族造承哀訃纏牽官事奔哭無路亦旣請告聿來京師以號以呼祗拜堂帷子姓雕落宗門日衰托於外姻陳此靈儀幼女號戀誓言固之仁賢見容曲遂其私內顧孱眇祗益摧悲誠愧於人豈曰得宜今歲調選獲參士林主其簿書於華之陰受祿𨿽微莫遂曩心夙駕東徵祖軷將臨朔望是違哀懷豈任嗚呼哀哉

小侄女墓磚記

前人字爲雅氏爲柳生甲申死己丑日十二月在九是日葬東岡首生而惠命則夭始也無今何有質之微當速朽銘玆瓦期永久

猶子蔚適越誡

劉禹錫猶子蔚晨跪於席端曰臣幼承叔父訓始勾萌至於扶疏前日不自意有司以名污賢能書又不自意被丞府召爲從事重兢累愧懼貽叔父羞今當行乞辭以爲戒余曰若知彜器乎始乎斫輪因人規矩中度外枵然而有容者理膩質堅後加密石焉風戾日晞不剖不聲然後靑黃之鳥獸之飾乎瑤金貴在淸廟其用也羃以養潔其藏也櫝以養光苟措非其所一有毫髮之傷儡然與破甑爲伍矣汝之始成人猶器之作朴是宜力學爲礱斫親賢爲靑黃睦僚友爲瑤金忠所奉爲淸廟盡敬以爲羃愼微以爲櫝去怠以護傷在勤而行之耳設有人思披重霄而挹顥气病無階而升有力者揭層梯而倚泰山然而一舉足而一髙非獨揭梯者所能也凡大位未嘗曠故世多貴人惟天爵並者乃可偉耳夫偉人之一顧逾乎華章而一非亦慘乎黥刖行矣愼諸吾見垂天之云在爾肩掖間矣昔吾友柳儀曹嘗謂吾文雋而膏味無窮而炙愈出也遲汝到丞相府居一二日袖吾文入謁以取質焉丞相吾友也汝事所從如事諸父借有不如意推起敬之心以奉焉無忽

奠小侄女寄寄文

李商隱正月二十五日伯伯以果子弄物招送寄寄體魂歸大塋之旁哀哉爾生四年方復本族旣復數月奄然歸無於鞠育而未申結悲傷而何極來也何故去也何緣念當稚戲之辰孰測死生之位時吾赴調京下移家關中事故紛綸光陰遷貿寄瘞爾骨五年於玆白艸枯荄荒塗古陌朝饑誰抱夜渴誰憐爾之棲棲吾有罪矣今吾仲姊反葬有期遂遷爾靈來復先域平原卜穴刊石書銘明知過禮之文何忍深情所屬自爾歿後侄輩數人竹馬玉環繡襜文葆堂前�下日裏風中弄藥爭花紛吾左右獨爾精誠不知所之況吾別娶已來嗣緒未立猶子之義倍切他人念往撫存五情空熱嗚呼滎水之上壇山之側汝乃曾乃祖松檟森行伯姑仲姑冢墳相接汝來往於此勿怖勿驚華彩衣裳甘香飲食汝來受此無少無多汝伯祭汝汝父哭汝哀哀寄寄汝知之耶

祭處士房叔父文

前人某爰在童蒙最承教誘違訣𨿽久音旨長存近者以壇山舊塋忽罹風水壽堂圮壞冢樹雕傾𨿽崩則不修聞諸前哲且墮而罔治那俟他人況眞隱昭芳鴻儒著美豈可令趙岐之表墊彼元扃郭泰之碑淪於夜壑載惟瑊頊藐爾孤衝誠叫號之不停顧營辦之無素某等輒考諸蓍筮別卜丘封使羲叟以令日吉時奉移神寢奢無僭縟儉免虧疏是期永閟尊靈長安幽穸眠牛有慶自及於諸孤白馬垂祥豈祈於猶子追懷莫及感切徒深文思平昔之時兼預生徒之列陸公賜杖念滎益以何成殷氏著文愧獻酬而早屈引進之恩方極禍凶之感俄鍾誰言一紀之餘又奉再遷之兆哀深永往情極初聞矧宗緒衰微簪纓殆歇五服之內一身有官將使澤底名家翻同單系山東舊族不及寒門靜思肯構之文敢怠成書之托瑊等旣幽明無累年志漸成則當授以詩書諭其婚宦使烝嘗有奉名教無虧靈其鑑此微誠助夫至願敢有求於必大庶免嘆於忽諸迫其哀憂兼之瘵恙曾非遐遠不獲躬親瀝血裁詞叩心寫懇長風破浪敢忘昔日之規南捲齊名永絕今生之望冀因薄奠少降明輝延慕酸傷不能堪處苦痛至深永痛至深

爲鄭從事妻李氏祭從父文

前人有美吾門實公族絳霄結蔭皇極流輝自嚴君以交避延榮仲父以立朝衍慶叔父𨿽禮疏五服而義�一家馬援於兒侄之間一情無異王華在弟兄之列數從猶親吉人寡辭君子無諍屬者以獻賦不遇投筆從戎鏡水稽山聊屈觀書之望甬東浙右始開傳劍之名經塗幾千去國數歲爰因職貢來奉闕庭傳車方馳朝露溘至禍生朽索釁起揚鞭始驚香而不禁俄折臂而無望嗚呼存亡恆理壽夭常期所悲者方次中途所痛者非因美疢稅鞍告痛肩轝數晨旣鍼艾之莫徵果含襚而斯及況乎合室遠在海涯一女方羇二子未丱人生甚痛天道奚言今以國家載遙干戈未息尙稽歸祔乃議從權定鼎城東永通門外南瞻嵩嶺北望祈山式崇寓殯之封且作藏神之室必也慶延異日時屬通年光溫序之恩歸俟臧孫之有後二十一侄女早蒙慈撫久嘆違離今又從夫山東食貧洛水將療無及驚悲有加敢因祭酹之馨仰冀積靈之降嗚呼叔父永卑誠

與侄書

宋司馬光近蒙聖恩除門下侍郎舉朝忌嫉者何可勝數而獨以愚直之性處於其間如一黃葉在烈風中幾何不危墜也是以受命以來有懼而無喜汝輩當識此意倍須謙恭退讓不得恃賴我聲勢作不公不法攪擾官司侵陵小民使爲鄕人所厭若則我之禍皆起於汝輩而汝輩亦不如人也

家書

範仲淹三郎官人昨得書知在官平善此中亦如常則是純佑未全安汝守官處小心不得欺事與同官和睦多禮有事只與同官議莫與公人商量莫縱鄕親來部下興販自家且一向淸心做官莫營私利汝看老叔自來如何還曾營私否自家好家門各爲好事以光祖宗頻寄書言彼動靜將息將息不具叔押報十五日新�孩兒各安好十叔房下如何弟兄還漸識好惡否右範文正公與其兄子之書也其言近而易知凡今之仕者得其說而謹守之亦足以檢身而及物矣然所謂自未嘗營私者必若公之先天下之憂而憂後天下之樂而樂事上遇人一以自信不擇利害爲趨捨然後足以充其名而其所論親僚友以絕壅蔽之萌明禁防以杜姦私之漸者引而伸之亦非獨效一官者所當知也友人陳君明仲爲候官宰得公此帖刻置坐隅以自觀省而以其墨本見寄熹蓋三復焉而深贊其言之近指之遠敢書其說於左方庶幾覽者有以發焉淳熙戊辰季夏閏月新安朱熹謹書

祭叔父給事文

黃庭堅嗚呼叔父忠信足以感欺匿和裕足以諧怨爭行不祈報之施爲不近名之淸孝弟達於艸木勤勞載於朝廷謂當朝夕三事光輝九族白首庇民百僚是戒黃扉靑瑣曾不期月如何昊天殲奪斯亟嗚呼哀哉在昔叔父典獄宜春牧民會昌恐一不淸視之如傷司農討論禦之補察持節賑饑鰥寡受職六年在晉民可卽戎教之信義不奪農功元佑考績民兵蠹政監觀四方維晉不病使君奪印以謝逋逃維叔父畱才節民曹是將使節並護並蜀食茶乘馬夷夏各足入佐衮司與聞和羹起居柱下日著淸明人謂叔父宜在帝側山龍黼黻潤色衮職二聖材之俾承密旨有冤沈獄無根受詆叔父拜章極謝罔功亦憂兵革遂到關中日月照臨白珪無考來給事中方將未老陰徳在民民功在邦善士彈冠豈惟我宗嗚呼何負於神祇忽遽隕傾越在襄荊聞訃顚踣荼蓼燻心無淚績哭今我不天又失叔父彼蒼者何忍此窮露兄弟之子猶子然有是言叔父拊我我乃信然平生拜至教誨笑色今哭歸船斷旌�木幾筵在堂不聞金玉之音酌酒不觴落涕隕心嗚呼哀哉

與濟川侄

前人濟川侄夜來細觀所作文字極有筆力他日可爲諸父雪恥但須勤讀書令精博極養心使純靜根本若深不患枝葉不茂也

黃州與千乘侄

蘇軾念二秀才別來又復春深相念不去心邁自北還得手書及見數詩慰喜不可言日月不居奄已除服哀念忽忽如何可言久不得鄕書想諸叔已下各安子明微累想免矣因書略報大舅書中甚相稱更在勉力副尊長意家門雕落逝者不可復如老叔固已無望而子明子由亦已潦倒頭顱可知正望侄輩振起耳念此可不加意末由會合千萬自愛

離黃州與千之侄

前人必彊侄近在泗州得書喜知安樂房眷子孫各無恙秋試又不利老叔甚失望然愼勿動心益務積學而已人苟知道無適而不可初不計得失也聞侄欲暫還鄕信否叔舟行幾一年近於陽羨買得少田意欲老焉尋奏乞居常見邸報已許文字必在南都此行略到彼葬卻老你二姨住二十來日卻乘舟還陽羨侄能來南都一相見否叔甚欲一往見傳正自惟罪廢之餘動輒累人故不果爾甚有欲與侄言者非面莫盡想不憚數捨之遠也寒暖不定惟萬萬自愛

又

前人獨立不懼者惟司馬君實與叔兄弟耳萬事委命直道而行縱以此竄逐所獲多矣因風寄書此外勤學自愛近來史學雕廢去歲作試官問史傳中事無一兩人詳者可讀史書爲益不少也

祭叔父崇仁府君文

朱熹故三叔父崇仁府君故三叔母安人丁氏之墓昔拜叔父於霅之川粵旣南歸遂不復見及拜叔母於帝之鄕告違未幾卽以訃告今復來此雙冢巋然微弟之賢孰襄此事旣被先澤行吳官榮尙與後人無怠嗣慶一觴所酹林長艸丰尊靈不亡歆此誠意尙饗叔侄部藝文二詩

詞

贈族叔衛軍詩

齊王融臺曜澄華鉉嶽截峻經天爲象麗地作鎭不器其徳有斐斯文質超瑚璉才逸卿云搖筆泉瀉動詠霙紛徳馨伊何如蘭之宣貞筠抽箭潤璧懷山六樂畢該五禮備貫七訓是敷三英有粲惟旦惟公惟公惟旦

新構亭臺示諸弟侄

唐白居易平臺髙數尺臺上結茅茨東西疏二牖南北開兩扉蘆簾前後卷竹簟當中施淸泠白石枕疏涼黃葛衣開襟向風坐夏日如秋時嘯傲頗有趣窺臨不知疲東�對華山三峯碧參差南檐當渭水臥見雲帆飛仰摘枝上果俯折畦中葵足以充饑渴何必慕甘肥況有好羣從旦夕相追隨

見小侄龜兒詠燈詩並臘娘制衣因寄行簡

前人已知臘子能裁服復報龜兒解詠燈巧婦才人常命薄莫教男女苦多能

聞龜兒詠詩

前人憐渠己解詠詩章搖膝支頤學二郎莫學二郎吟太苦才年四十鬢如霜

狂言示諸侄

前人世欺不識字我忝攻文筆世欺不得官我忝居班秩人老多病苦我今幸無疾人老多憂累我今婚嫁畢心安不移轉身泰無牽率所以十年來形神閒且逸況當垂老歲所要無多物一裘暖過冬一飯飽終日勿言宅舍小不過寢一室何用鞍馬多不能騎兩匹如我優幸身人中十有七如我知足心人中百無一旁觀愚亦見當己賢多失不敢論他人狂言示諸侄

弄龜羅

前人有侄始六歲字之爲阿龜有女生三年其名曰羅兒一始學笑語一能誦歌詩朝戲抱我足夜眠枕我衣汝生何其晚我年行已衰物情小可念人意老多慈酒美竟須壞月圓終有虧亦如恩愛緣乃是憂惱資舉世同此累吾安能去之

宴忠州使君侄宅

杜甫出守吾家侄殊方此日歡自須遊阮巷不是泊河灘樂助長歌逸杯饒旅思寬昔曾如意舞牽率彊爲看

醉歌行

前人自注雲從侄勤落第歸作此以別之陸機二十作文賦汝更小年能綴文總角艸書又神速世上兒子徒紛紛驊驑作駒已汗血鷙鳥舉翮連靑雲詞源倒流三峽水筆陣獨掃千人軍只今年才十六七射策君門期第一舊穿楊葉眞自知暫�霜蹄未爲失偶然擢秀非難取會是排風有毛質汝身已見唾成珠汝伯何由發如漆春光淡秦東亭渚蒲芽白水荇靑風吹客衣日杲杲樹攪離思花冥冥灑盡沙頭雙玉瓶眾賓皆醉我獨醒乃知貧賤別更苦吞聲躑躅涕淚零

示侄佐

前人佐艸堂在東柯谷多病秋風落君來慰眼前自聞茅屋趣只想竹林眠滿谷山雲起侵籬澗水懸嗣宗諸子侄早覺仲容賢

佐遷山後寄

前人山晚黃雲合歸時恐路迷澗寒人欲到林黑鳥應棲野客茅茨小田家樹木低舊諳疏懶叔須汝故相攜

送族侄赴任

錢起林下不成興仲容微祿牽客程千里遠別念一帆懸欲嘆卑棲去其如興趣偏雲山深郡郭花木淨潮田坐嘯帷應下離居月復圓此時知小阮相憶綠�前

九日寄侄箊箕等

前人采菊偏相憶傳香寄便風今朝竹林下莫使桂尊空

餞校書叔云

李白少年費白日歌笑矜朱顏不知忽已老喜見春風還惜別且爲歡徘徊桃李間看花飲美酒聽鳥臨晴山向晚竹林寂無人空閉關

宣州謝朓樓餞別校書叔云

前人棄我去者昨日之日不可畱亂我心者今日之日多煩憂長風萬里送秋雁對此可以酣髙樓蓬萊文章建安骨中間小謝又淸發俱懷逸興壯思飛欲上靑天覽明月抽刀斷水水更流舉杯消愁愁更愁人生在世不稱意明朝散發弄扁舟

贈淸漳明府侄聿

前人我李百萬葉柯條布中州天開靑雲器日爲蒼生憂小邑且割雞大刀佇烹牛雷聲動四境惠與淸漳流弦歌詠唐堯脫落隱簪組心和得天眞風俗猶太古牛羊散阡陌夜寢不扃戶問此何以然賢人宰吾土舉邑樹桃李垂陰亦流芬河堤繞綠水桑柘連靑雲趙女不冶容提籠晝成羣繰絲鳴機杼百里聲相聞訟息鳥下�髙臥披道帙蒲鞭掛檐枝示恥無撲抶琴淸月當戶人寂風入室長嘯無一言陶然上皇逸白玉壺冰水壺中見底淸淸光洞毫髮皎潔照羣情趙北美佳政燕南播髙名過客覽行謠因之誦徳聲

獻從叔當塗宰陽冰

前人金鏡霾六國亡新亂天經焉知髙光起自有羽翼生蕭曹安屼耿賈摧欃槍吾家有季父傑出聖代英𨿽無三臺位不借四豪名激昂風雲气終協龍虎精弱冠燕趙來賢彥多逢迎魯連善談笑季布折公卿遙知禮數絕常恐不合並惕想結宵夢素心久已冥顧慚靑雲器謬奉玉樽傾山陽五百年綠竹忽再榮髙歌振林木大笑喧雷霆落筆灑篆文崩云使人驚吐辭又炳煥五色羅華星秀句滿江國髙才掞天庭宰邑艱難時浮雲空古城居人若剃艸掃地無纖莖惠澤及飛走農夫盡歸耕廣漢水萬里長流玉琴聲雅頌播吳越還如泰階平小子別金陵來時白下亭羣鳳憐客鳥差池相哀鳴各拔五色毛意重泰山輕贈微所費廣斗水澆長鯨彈劍歌苦寒嚴風起前楹月�天門曉霜落牛渚淸長嘆卽歸路臨川空屏營

對雪奉餞任城六父秩滿歸京

前人龍虎謝鞭策鴛鸞不司晨君看海上鶴何似籠中鶉獨用天地心浮雲乃吾身𨿽將簪組狎若與煙霞親季父有英風白眉超常倫一官卽夢寐脫屣歸西秦竇公敞華筵墨客盡來臻燕歌落胡雁郢曲回陽春徵馬百度嘶遊車動行塵躊躇未忍去戀此四座人餞離駐髙駕惜別空殷勤何時竹林下更與步兵鄰

稍秋曉坐閣遇舟東下揚州卽事寄上族父江

陽令

盧虎嘯山城晚猿鳴江樹秋紅林架落照靑峽送歸流歸流赴淮海徵帆下揚州族父江陽令盛業繼前修文掩崔亭伯徳齊陳太丘時哉惜未與千載且爲儔憶昔山陽會長懷東上游稱觴阮林下賦雪謝庭幽道濃禮自略气舒文轉遒髙情薄雲漢酣態坐芳洲接席復連軫出入陪華輈獨善與兼濟語默奉良籌歲月歡無已風雨暗颼颼掌憲時持節爲邦邈海頭子人惠𨿽樹蒼生望且畱微躬趨直道神甸忝淸猷仙臺適西步蠻僥忽南浮宇內皆安樂天涯獨遠投忠信徒堅仗神明豈默酬觀生海漫漫稽命天悠悠云昏巴子峽月遠吳王樓懷昔明不寐悲今歲屬周喟無排云翮暫得抒離憂空灑沾紅淚萬里逐行舟

奉酬處士叔見示

韋應物掛纓守貧賤積雪臥郊園叔父親降趾壺觴攜到門髙齋樂宴罷淸夜道心存卽此同疏氏可以一忘言

示從子河南尉班並序

前人

永泰中余任洛陽丞以撲抶軍騎時從子河南尉班亦以剛直爲政俱見訟於居守因詩示意府縣好我者豈曠斯文拙直余恆守公方爾所存同占朱鳥�俱起小人言立政思懸棒謀身類觸籓不能林下去祇戀府廷恩

盧十五竹亭送侄偁歸山

楊衡落葉寒擁壁淸霜夜沾石正是憶山時復送歸山客殷勤一尊酒曉月當�白

送從叔赴洪州

李端榮家兼佐幕叔父似還鄕王粲名𨿽重郗超�未長鳴橈過夏口斂笏見潯陽後夜相思處中庭月一方

寄上舍人叔

前人車馬朝初下看山憶獨尋會知逢水盡但愛入云深殘雨開斜日新蟬發迥林阮咸𨿽別巷遙識此時心

冬至日寄小侄阿宜詩

杜牧小侄名阿宜未得三尺長頭圓筋骨緊兩眼明且光去年學官人竹馬繞四廊指揮羣兒輩意气何堅剛今年始讀書下口三五行隨兄旦夕去斂手整衣裳去歲冬至日拜我立我旁祝爾願爾貴仍且壽命長今年我江外今日生一陽憶爾不可見祝爾傾一觴陽徳比君子初生甚微茫排陰出九地萬物隨開張一似小兒學日就復月將勤勤不自已二十能文章仕宦至公相致君作堯湯我家公相家劍佩嘗丁璫舊第開朱門長安城中央第中無一物萬卷書滿堂家集二百編上下馳皇王多是撫州寫今來五紀彊尙可與爾讀助爾爲賢良經書括根本史書閱興亡髙摘屈宋艷濃燻班馬香李杜泛浩浩韓柳摩蒼蒼近者四君子與古爭彊梁願爾一祝後讀書日日忙一日讀十紙一月讀一箱朝廷用文治大開官職場願爾出門去取官如羊吾兄苦好古學問不可量晝居府中治夜歸書滿�後貴有金玉必不爲汝藏崔昭生崔蕓李兼生窟郎堆錢一百屋破散何披猖今𨿽未卽死餓凍幾欲僵參軍與縣尉塵土驚劻勷一語不中治笞箠身滿瘡官罷得絲髮好買百樹桑稅錢未輸足得米不敢嘗願爾聞我語歡喜入心腸大明帝宮闕杜曲我池塘我若自潦倒看爾爭翺翔總語諸小道此詩不可忘

家叔徵君東溪艸堂二首

盧象開山十餘里靑壁森相倚欲識堯時天東溪白雲是雷聲轉幽壑雲气杳流水澗影生龍蛇巖端翳檉梓大道終不易君恩曷能已鶴羨無老時龜言攝生理浮年笑六甲元化潛一指未暇掃云梯空�阮氏子今朝共遊者得性閒未歸已到仙人家莫驚鷗鳥飛水深嚴子釣松掛巢父衣雲气轉幽寂溪流無是非名理未足羨腥臊詎所希自惟負貞意何歲當食薇

奉陪鄭中丞自宣州解印與諸侄宴余幹後溪

劉長卿迹遠親魚鳥功成厭鼓鼙林中阮生集池上謝公題戶牖垂藤合藩籬插槿齊夕陽山向背春艸水東西度雨諸峯出看花幾路迷何勞問秦漢更入武陵溪

洛陽主簿叔知和驛承恩赴選伏辭一首

前人仲父王佐材屈身仇香位一從理京劇萬事皆容易則知無不可通變有餘地器宇溟渤寬文鋒鏌利憧憧洛陽道日夕皇華使二載出江亭一心奉王事功成良可錄道在知無愧天府畱香名銓闈就明試賦詩皆舊友攀轍多新吏彩服辭髙堂靑袍擁徵騎此行季春月時物正鮮媚官柳陰相連桃花色如醉長安想在目前路遙仿�落日看華山關門逼靑翠行襜稍已隔結戀無能慰誰念尊酒間裴回竹林意

送從侄端之東都

李嘉佑敵近人行少憐君獨出城故關逢落葉寒日逐䢐徵聞笛添歸思看山愜野情皇華今絕少龍額也相迎

送王牧往吉州謁王使君叔詩

前人細艸綠汀州王孫耐薄遊年華初冠帶文禮舊弓裘野渡花爭發春塘水亂流使君憐小阮應念倚門愁

送從叔陽冰祇召赴都

前人自小從遊慣多由戲笑偏常時矜禮數漸老荷優憐見主承休命爲郎貴晚年伯喈文與篆虛作漢家賢

寒食日毛空路示侄晦及從簡

元稹我昔孩提從我兄我今衰白爾初成分明寄取原頭路百世長須此路行

河之水二首寄子侄老成

韓愈河之水去悠悠我不如水東流我有孤侄在海陬三年不見兮使我生憂日復日夜復夜三年不見汝使我鬢髮未老而先化河之水悠悠去我不如水東注我有孤侄在海浦三年不見兮使我心苦采蕨於山緡魚於淵我䢐京師不遠其還

酬趙少尹戲示諸侄元陽等因以見贈

盧綸八龍三虎儼成行瓊樹花開鶴翼張且請同觀舞�鵒何須竟哂食檳榔歸時每愛懷朱橘戲處常聞佩紫囊謬入阮家逢慶樂竹林因得奉壺觴

送從叔牧永州

前人五侯軒蓋行何疾零陵太守登車日零陵太守淚盈巾此日長安方欲春虎符龍節照岐路何苦愁爲江海人彼方韶景無時節山水諸花恣開發客投津戍少聞猿雁過瀟湘更逢雪郡齋無事好閒眠�稻油油綠滿川浪裏爭迎三蜀貨月中喧泊九江船今朝小阮同夷老欲問明年借幾年

送從侄滁州覲省

前人愛爾似龍媒翩翩千里回書從外氏學竹自晉時栽擁棹逢鷗舞�欄見雨來上堂多慶樂不醉莫停杯

春送從叔遊襄陽

李頎言別恨非一棄置我宗英向日五經笥今爲千里行裹糧顧庭艸羸馬詰朝鳴鬥酒對寒食雜花宜晚晴春衣采洲路夜飲南陽城客夢峴山曉漁歌江水淸楚俗少相知遠遊難稱情同人應館�刺史出郊迎只合侍丹扆翻令辭上京時方春欲暮嘆息向流鶯

旅中別侄暐

許渾相見又南北中宵淚滿襟旅遊知世薄貧別覺情深歡會一樽酒山川萬里心此身多在路休誦異鄕吟

投從叔

李羣玉可惜出羣蹄毛焦久臥泥孫陽如不顧騏驥向誰嘶

別從叔

杜荀鶴立馬不忍上醉醒天气寒都緣在門易直似別家難世路旣如此客心須自寬江村亦饑凍爭及問長安

默侄之官襄陽詩以送之

宋張栻潦雨彌旬月予方念鞠窮子行何艸艸別語又��漢沔英靈在江山今昔同未須登峴首先合拜隆中

送祖七侄西歸

前人故國非喬木名家重典刑飄零念吾黨寂寞撫遺經菽水知何病芝蘭要滿庭汝歸應記取爲我話丁寧

送侄隨侍詩

黃庭堅莫去沙邊學釣魚莫將百丈作轆轤淸江濯足江上坐燕子日長宜讀書

送千乘千能兩侄還鄕

蘇軾治生不求富讀書不求官譬如飲不醉陶然有餘歡君看龐徳翁白首終泥蟠豈無子孫念顧獨遺以安鹿門上冢回�下拜龍鸞躬耕竟不起耆舊節獨完念汝少多難冰雪落綺紈五子如一人奉養眞色難烹雞獨饋母自饗苜蓿盤口腹正累人寧我食無肝西來四千里敝袍不言寒秀眉似我兄亦復心閒寬忽然捨我去歲晚畱余酸我豈軒冕人靑雲意先闌汝歸蒔松菊環以靑瑯玕榿陰三年成可以掛我冠淸江入城郭小圃生微瀾相從結茅舍曝背談金鑾

侄安節遠來夜坐三首

前人南來不覺歲崢嶸坐撥寒灰聽雨聲遮眼文書元不讀伴人燈火亦多惰嗟予潦倒無歸日令汝蹉跎已半生免使韓公悲世事白頭還對短長檠心衰面攺瘦崢嶸相見惟應識舊聲永夜思家在何處殘年知汝遠來情畏人默坐成癡鈍問舊驚呼半死生夢斷酒醒山雨絕笑看饑鼠上燈檠落第汝爲中酒味吟詩我作忍饑聲便思絕粒眞亡策苦說歸田似不情腰下牛閒方解佩洲中奴長足爲生大弨一弛何緣彀已覺翻翻不受檠

次韻四十叔父白鹿之作

朱熹誅茅結屋想前賢千載遺蹤尙宛然故作軒�挹蒼翠要將弦誦答潺湲諸郎有志須精學老子無能但欲眠多少个中名教樂莫談空諦莫求仙

送四十叔父

前人吾家從昔號淸門叔父於今道更尊客路艱難空自惜遺經終始向誰論獨尋云嶠逢孤侄共愛春江接故園細說刈葵休放手此來眞不爲盤餐

柬捨侄

前人回頭別子時歲月劇風雨老大無所成慚嘆中夜舞長鑱足呻吟短褐極藍縷古人不可期炯炯心獨苦

送子謹叔二首

杜範古道日雕敝人心競險薄風雨晦朝暮平陸變溝壑歸來尋故廬六�靜猶昨殷勤時拂拭埃塵易侵剝此地寬且明休哉有餘樂聚首日嬉戲胡乃遽言別回首十年間坐令肝膽裂東陽古佳地先民有遺烈爲我一問之山寒水淸絕無以持贈君髙秋千里月

示侄

元歐陽元吾宗孫子多好學爭持卷軸求餘詩嗟餘膏馥有幾許況復老懶惟其時子年弱冠气方銳立志要與靑雲期冀馬生駒污血器越女墮地瓊瑤姿固知美質故應爾所貴論道隆師資牧之涉世晚自誤冬至作詩鐫阿宜初陽萌動愼培養萬木一本含春滋

山莊晚立有懷捨侄沆督獲臨川

揭傒斯黃桑葉蒼蒼白竹峯居人爭野碓歸客背村鐘路暗緣溪濕山寒著霧濃阿咸收稻未辛苦闕相從

杭州送兒侄歸裏

黃溍空江月滿潮聲怒二兒勇蹈潮頭去故園天末渺餘懷夢中識汝歸時路起向江樓遙望汝江上靑楓正霜露涼風颯颯吹汝急櫓搖背指龍山渡翩然一葉舞中流嗟汝童心得毋懼自我西遊歷三紀舉目交朋半新故下車相揖何紛紛白頭朝士猶徒步元都觀裏舊桃花見我重來能幾度緬思疇昔仍念汝徙倚闌干日將暮前潮將斷後潮續層波復浪無重數魚龍出沒相後先疾雷槌山雨如注隔岸峯巒空復多沙際冥茫但煙霧計程知汝已登陸息肩弛擔今何處明朝過我三釜山能勿徘徊起哀慕近聞旱魃肆爲虐殺我手植千株樹且須爲我語比鄰莫遣牛羊上丘墓

送師道侄赴太常奉禮並寄勉師泰

貢奎江浦風帆拂翠微官程日日去如飛容臺晝靜花明佩玉禁春深柳染衣隨直定知車北上思親莫忘雁南歸靑雲故友應相問爲說煙蓑老釣磯

送有亨侄還錢塘

貢師泰嗣宗諸侄仲容賢客路飄零雪滿顚曾爲頌椒畱子美卻思戲蠟愛僧虔十年江海三杯酒百里溪山一釣船何日兵戈得休息敬亭春雨共歸田

山野中秋有懷諸子侄

劉詵百里不能返孤村圍碧�茅廬佳節夜秋雨老人懷多病猶能賦長貧更寡諧中郎諸子侄今日定誰佳

十六夜雨邀諸侄小飲

前人世事不可期今宵竟疏雨豈無樽中酒終復減歡趣子侄旣滿前稍稍相笑語共言見面稀無月亦良聚燭花剪欲盡絡緯語庭樹雲開月已髙還照人歸去

示侄

戴良老來逃世難心力豈能及賴有平生親得免諸患入時當萬里行所向輒險澀山多虎豹虞水有風浪急自非吾骨肉誰能去鄕邑已遂伯陽遁尙灑楊朱泣何邦爲樂土仍期共棲集囊中黃金盡資用將何給豈惜終憔悴在困難獨立憮然念猶子詠言著斯什

歲除示侄十六韻

前人時將遊西浙客裏光陰速天涯道路長漂流知幾處奔走已三霜似汝年猶壯如余老足傷應慚謝氏父徒憶阮家郎識曠惟遊衍時艱可薦揚第須依竹徑未用羨羅囊卜賣嚴公術醫鈔陸姓方暇仍研史冊閒亦愛詩章運至終超達道窮姑退藏晴�開藥籠雨館倚書�苕水支支綠淞云片片黃客行隨處是旅食在身彊白首摧頹甚靑春奔迅將頻年同患難此去莫淒涼木徳迎新節條風換歲陽萍蹤如可合處困更何鄕

秋夜有懷侄元童

乃賢八月絲衣已怯涼伶俜絕似沈東陽薄帷風動流螢入斷甃霜零促織忙病裏思家憐稚子燈前聽雨憶江鄕墓田丙舍知何所一夜令人白髮長

送侄讓從軍武安

陳基送爾徐州去秋風幾日程水通彭子國山擁楚王城虎帳氍毹暖犀船五兩輕從軍古云樂今我不勝情

送侄讓還吳

前人西風蕭蕭鴻雁鳴行子悠悠隨�旌百年衣食仰奔走四海甲兵紛戰爭猥將筆札事卿相叨備戎行陪俊英軍中艸檄吾何有馬上操觚汝所能人稱阿買八分好我愛永興戈法精吾女嚘學言語汝兒讀書知姓名中年竊祿正爲此使有石田歸力耕汝今還家我羈旅各勸加餐調寢興升堂再拜謁從母兒妹踉蹌欣走迎扁舟石湖上先隴霜露旣降艸木零丁寧爲我戒樵牧愼勿剪傷松柏靑我欲還山結茅屋五嶽逍遙期向平乞身時宰若未許南望白雲勞我情

九日飲侄女家

舒�菊花杯泛茱�酒楊柳村沿石鏡山門掩黃雲千百頃溪藏紅葉兩三灣歡然自覺情難盡醉後都忘夜易闌細雨斜風休作惡歲寒心事正相關

送侄南歸

林諫淸秋送侄出都門別淚臨風墮酒尊在客豈無鄕井念爲官肯負國朝恩鶺鴒飛疾家偏遠鴻雁行稀目欲昏獨上居庸最髙處回頭一望一銷魂

送侄胡文學修江館

胡天遊我祖文章伯餘光耿未休聖朝崇學校猶子重箕裘蠹簡三生債臯比幾度秋登髙還小魯觀禮復從周琴爲知音鼓珠寧暗室投小奚藤作笈長鋏蒯爲緱細柳牽徵袂飛花餞去舟嗟予倚市拙壯士異鄕遊白酒春風席紅燈夜雨樓生徒交授受賓主疊賡酬章甫儀刑重湯盤徳業修多能宜下問博學更旁求勿謂靑氈冷毋貽素食羞句休吟苜蓿交重擇燻蕕忽忽山川異行行歲月遒竹林難共醉江樹攪離愁幕阜山前屋修江月上鉤白雲飛暫遠莫惜重回頭

蘇州送君輿侄赴試北上

明朱國祚駕言勞舟發送爾出金閶遊子將何之行行入帝鄕帝鄕日已近佳气逾蒼蒼俯視碧水流仰看浮雲翔情隨水偕遠意逐云俱長重寶抱璠玙殊材堪棟梁努力獻文賦佇聽聲名揚

示瓚侄秀才

徐階身自三吳一布衣幸逢明聖到黃扉已緣多病思辭祿久厭浮華學息機韋氏一經時所羨謝家諸少世還稀願從勤苦承先業佇看雲霄六翮飛

寄侄公翰

包聖彌旬苦局促擾擾曷能止鳴琴不成調攤書聊復已風定荷气淸日出茶煙紫煩襟望一舒開軒俟吾子

寄懷家叔時官黎平

陳文燭音書南望暮云低官舍蕭蕭對五溪衡雁北來飛又盡不知曾過夜郎西

弟恪之子可教可錄入學詠以勉之

周怡吾家無別業經史是生涯探索勤�曉交遊辧正邪速成非所望求益乃爲嘉韡韡連枝艷爭看棠棣華

家叔致考功事山居寄呈

吳維嶽窈窕巖阿松桂繁沙田數畝傍仙源開尊白石依汀鷺搗藥淸齋引洞猿花外小車鄰客至架中紛帙野僮翻南樓月上村墟靜醉倚孤琴無一言

酒房戲爲長慶體示四郎侄

王世貞且問吾家小杜康潑醅濃醁許誰嘗�炊新稻眞珠粒細壓寒槽白玉漿瀉出流霞偏讓色摘來甘露有生香休論染指涎先下任遣持螯手自忙晝要督郵缸底靜宵防吏部甕頭狂十年奔走愁爲伴萬里歸來醉是鄕席上淸樽仍北海城中舊侶有髙陽秫田已滿七百斛泥飲從今三萬場漉後葛巾堪倒戴頹時藜杖好扶將憑教卯酌還丁夜不擬人間喚索郎

勗從子

鄒元標勗哉諸子無汨爾眞詵詵輪輪難得者身修身惟何蹈道履淳彼佻者子自墮沈淪耽於酒色比干匪人時移運失受此艱辛光陰駒隙黽勉靑春縱爾不思當念爾親

滿工紅謫玉山與諸父別宋晁補之莫話南徵船頭轉三千餘里未嘆此浮生飄蕩但傷佳會滿眼靑山芳艸外半篙碧水斜陽裏問此中何處芰荷深漁人指淸時事羈遊意盡付與狂歌醉有多才南阮自爲知己不似朱公江海去未成陶令田園計便楚鄕風景勝吾鄕何人對

一叢花生日答十二叔

前人碧山無意解銀魚花底且攜壺華顚又喜熊羆旦笑騏驥老反爲駒文史漸功名更懶隨處見眞如髙情敢�漢庭疏長揖去田廬囊無上賜金堪散也未妨山獵溪漁廉頗縱彊莫隨年少白馬向黃楡

漁家傲從叔父乞濕紅箋

陳師道一舸姑蘇風雨疾吳箋滿載紅猶濕色斗朝花光觸日人未識街南小阮應先得靑入柳條初著色溪梅已露春消息擬作新詞酬帝力輕落筆秦黃去後無彊敵

叔侄部紀事一史記魯世家初成王少時病周公乃自揃其蚤沈之河以祝於神曰王少未有識姦神命者乃旦也亦藏其策於府成王病有瘳及成王用事人或譖周公周公奔楚成王發府見周公禱書乃泣反周公管蔡世家蔡叔度旣遷而死其子曰胡胡乃攺行率徳馴善周公聞之而舉胡以爲魯卿士魯國治於是周公言於成王復封胡於蔡以奉蔡叔之祀是爲蔡仲陳世家文公元年取蔡女生子佗十年文公卒長子桓公鮑立三十八年桓公卒故蔡人爲佗殺五父及桓公太子免而立佗是爲厲公厲公取蔡女蔡女與蔡人亂厲公數如蔡淫七年厲公所殺桓公太子免之三弟長曰躍中曰林少曰杵臼共令蔡人誘厲公以好女與蔡人共殺厲公而立躍是爲利公利公者桓公子也左傳初王姚嬖於莊王生子頹子頹有寵蒍國爲之師及惠王卽位取蒍國之圃以爲囿邊伯之宮近於王宮王取之王奪子禽祝跪與詹父田而收膳夫之秩故蒍國邊伯石速詹父子禽祝跪作亂因蘇氏秋五大夫奉子頹以伐王不克出奔溫蘇子奉子頹以奔衛衛師燕師伐周冬立子頹初楚司馬子良生子越椒子文曰必殺之是子也熊虎之狀而豺狼之聲弗殺必滅若敖氏矣諺曰狼子野心是乃狼也其可畜乎子良不可子文以爲大戚及將死聚其族曰椒也知政乃速行矣無及於難且泣曰鬼猶求食若敖氏之鬼不其餒而鄭駟偃卒子遊娶於晉大夫生絲弱其父兄立子瑕子產憎其爲人也且以爲不順弗許亦弗止駟氏聳他日絲以告其舅冬晉人使以幣如鄭問駟乞之立故駟氏懼駟乞欲逃子產弗遣請龜以卜亦弗予大夫謀對子產不待而對客曰鄭國不天寡君之二三臣札瘥夭昏今又喪我先大夫偃其子幼弱其一二父兄懼隊宗主私族於謀而立長親寡君與其二三老曰抑天實剝亂是吾何知焉諺曰無過亂門民有兵亂猶憚過之而況敢知天之所亂今大夫將問其故抑寡君實不敢知其誰實知之平丘之會君尋舊盟曰無或失職若寡君之二三臣其卽世者晉大夫而專制其位是晉之縣鄙也何國之爲辭客幣而報其使晉人捨之注子遊駟偃也子瑕子遊叔父駟乞不順捨子立叔不順禮也問駟乞立故問駟氏何故捨子而立叔鄭厲公自櫟侵鄭及大陵獲傅瑕傅瑕曰苟捨我吾請納君與之盟而赦之傅瑕殺鄭子及其二子而納厲公厲公入殺傅瑕使謂原繁曰傅瑕貳周有常刑旣伏其辜矣納我而無貳心者吾皆許之上大夫之事吾願與伯父圖之且寡人出伯父無裏言入又不念寡人寡人憾焉對曰先君桓公命我先人典司宗祏社稷有主而外其心其何貳如之苟主社稷國內之民其誰不爲臣臣無二心天之制也子儀在位十四年矣而謀召君者庸非貳乎莊公之子猶有八人若皆以官爵行賂勸貳而可以濟事君其若之何臣聞命矣乃縊而死宋穆公疾召大司馬孔父而屬殤公焉曰先君捨與夷而立寡人寡人弗敢忘若以大夫之靈得保首領以沒先君若問與夷其將何辭以對諸子奉之以主社稷寡人𨿽死亦無悔焉對曰羣臣願奉馮也公曰不可先君以寡人爲賢使主社稷若棄徳不讓是廢先君之舉也豈曰能賢光昭先君之令徳可不務乎吾子其無廢先君之功使公子馮出居於鄭八月庚辰宋穆公卒殤公卽位君子曰宋宣公可謂知人矣立穆公其子饗之命以義夫商頌曰殷受命咸宜百祿是荷其是之謂乎公羊傳宣公謂繆公曰以吾愛與夷則不若愛女以爲社稷宗廟主則與夷不若女盍終爲君矣宣公死繆公立繆公逐其二子莊公馮與左師勃曰爾爲吾子生毋相見死毋相哭與夷復曰先君之所爲不與臣國而納國乎君者以君可以爲社稷宗廟主也今君逐君之二子而將致國乎與夷此非先君之意也且使子而可逐則先君其逐臣矣繆公曰先君之不爾逐可知矣吾立乎此攝也終致國乎與夷國語文公如楚秦伯召公子於楚楚子厚幣以送公子於秦秦伯歸女五人懷嬴與焉公子使奉匜沃盥旣而揮之嬴怒曰秦晉匹也何以卑我公子懼降服囚命秦伯見公子曰寡人之適此爲才子圉之辱備嬪嬙焉欲以成婚而懼離其惡名非此則無故不敢以禮致之歡之故也公子有辱寡人之罪惟命是聽公子欲辭司空季子曰同姓爲兄弟黃帝之子二十五人其同姓者二人而已惟靑陽與夷鼓皆爲己姓靑陽方雷氏之甥也夷鼓彤魚氏之甥也其同生而異姓者四母之子別爲十二姓凡黃帝之子二十五宗其得姓者十四人爲十二姓姬酉祁己滕葴任荀僖姞嬛依是也惟靑陽與倉林氏同於黃帝故皆爲姬姓同徳之難也如是昔少典取於有蟜氏生黃帝炎帝黃帝以姬水成炎帝以薑水成成而異徳故黃帝爲姬炎帝爲姜二帝用師以相濟也異徳之故也異姓則異徳異徳則異類異類𨿽近男女相及以生民也同姓則同徳同徳則同心同心則同志同志𨿽遠男女不相及畏黷敬也黷則生怨怨亂毓災災毓滅姓是故取妻避其同姓畏亂災也故異徳合姓同徳合義義以道利利以阜姓姓利相更成而不遷乃能攝固保其土房今子於子圉道路之人也取其所棄以濟大事不亦可乎公子謂子犯曰何如對曰將奪其國何有於妻惟秦所命從也謂子余曰何如對曰禮志有之曰將有請於人必先有入焉欲人之愛己也必先愛人欲人之從己也必先從人無徳於人而求用於人罪也今將婚媾以從秦受好以愛之聽從以徳之懼其未可也又何疑焉乃歸女而納幣且逆之家語孔子兄子有孔篾者與宓子賤偕仕孔子往過孔篾而問之曰自汝之仕何得何亡對曰未有所得而所亡者三王事若龍學焉得習是學不得明也俸祿少饘粥不及親戚是骨肉益疏也公事多急不得弔死問疾是朋友之道闕也其所亡者三卽謂此也孔子不悅史記項籍本紀項籍季父項梁教籍兵法籍大喜略知其意不肯竟學項梁殺人與籍避仇於吳中秦始皇帝遊會稽梁與籍俱觀籍曰彼可取而代也梁掩其口曰毋妄言族矣梁以此奇籍項羽聞沛公已破咸陽大怒曰旦日饗士卒爲擊破沛公軍楚左尹項伯者項羽季父也乃夜馳之沛公軍具告以事沛公奉�酒爲壽約爲婚姻楚元王世家髙祖兄弟四人長兄伯伯蚤卒始髙祖微時嘗辟事時時與賓客過巨嫂食嫂厭叔叔與客來嫂詳爲羹盡櫟釜賓客以故去已而視釜中尙有羹髙祖由此怨其嫂及髙祖爲帝封昆弟而伯子獨不得封太上皇以爲言髙祖曰某非忘封之也爲其母不長者耳於是乃封其子信爲羹頡侯袁盎傳盎楚人也字絲爲中郎將常引大體慷慨宦者趙同以數幸常害袁盎袁盎患之盎兄子種爲常侍騎持節夾乘說盎曰君與鬥廷辱之使其毀不用孝文帝出趙同參乘袁盎伏車前曰臣聞天子所與共六尺輿者皆天下豪英今漢𨿽乏人陛下獨柰何與刀鋸餘人載於是上笑下趙同趙同泣下車然袁盎亦以數直諫不得久居中調爲隴西都尉仁愛士卒士卒皆爭爲死遷爲齊相徙爲吳相辭行種謂盎曰吳王驕日久國多姦今苟欲劾治彼不上書告君卽利劍刺君矣南方卑濕君能日飲毋何時說王曰毋反而已如此幸得脫盎用種之計吳王厚遇盎漢書疏廣傳廣字仲翁地節三年立皇太子選廣爲太傅廣兄子受字公子亦以賢良舉拜少傅太子每朝因進見太傅在前少傅在後父子並爲師傅朝廷以爲榮在位五歲皇太子年十二通論語孝經廣謂受曰吾聞知足不辱知止不殆功遂身退天之道也今仕宦至二千石宦成名立如此不去懼有後悔豈如父子相隨出關歸老故鄕以壽命終不亦善乎受叩頭曰從大人議卽日父子俱移病滿三月賜告廣遂稱篤上疏乞骸骨上以其年篤老皆許之加賜黃金二十斤皇太子贈以五十斤公卿大夫故人邑子設祖道供張東都門外送者車數百兩辭決而去及道路觀者皆曰賢哉二大夫或嘆息爲之下泣王莽傳莽兄永爲諸曹蚤死有子光莽使學博士門下莽休沐出振車騎奉羊酒勞遺其師恩施下竟同學諸生縱觀長老嘆息光年小於莽子宇莽使同日納婦儒林傳夏侯勝其先夏侯都尉從濟南張生受尙書以傳子始昌始昌傳勝勝又事同郡簡卿勝傳從兄子建建又事歐陽髙勝至長信少府建太子太傅由是尙書有大小夏侯之學西京雜記王鳳以五月五日生其父欲不舉曰俗諺舉五日子長及戶則自害不則害其父母其叔父曰昔田文以此日生其父嬰敕其母曰勿舉其母竊舉之後爲孟嘗君號其母爲薛公大家以古事推之非不祥也遂舉之後漢書光武帝紀光武年九歲而孤養於叔父良建武元年六月己未卽皇帝位封叔父良爲廣陽王趙孝王良傳良字次伯光武之叔父也平帝時舉孝廉爲蕭令光武兄弟少孤良撫循甚篤及光武起兵以事告良大怒曰汝與伯升志操不同今家欲危亡而反共謀如是旣而不得已從軍至小長安注東觀記曰光武初起兵良搏手大呼曰我欲詣納言嚴將軍叱上起去出合令人視之還白方坐啖脯良復歡呼上言不可歡露明旦欲去前白良曰欲竟何時詣嚴將軍所良意下曰我爲詐汝耳復當何若乎趙熹傳熹拜懷令大姓李子春先爲瑯邪相豪猾並兼爲人所患熹下車聞其二孫殺人事未發覺卽窮詰其姦收考子春二孫自殺京師爲請者數十終不聽時趙王良疾病將終車駕親臨王問所欲言王曰素與李子春厚今犯罪懷令趙熹欲殺之願乞其命帝曰吏奉法律不可枉也更道它所欲王無復言旣薨帝追感趙王乃貰出子春張堪傳堪早孤讓先父餘財數百萬與兄子桓榮傳榮子郁榮卒郁當襲爵上書讓於兄子泛顯宗不許不得已受封悉以租入與之樊倏傳倏子梵字文髙爲郎二十餘年三署服其重愼悉推財物二千餘萬與孤兄子樊準傳準少厲志行修儒術以先父產業數百萬讓孤兄子永第五倫傳或問倫曰公有私乎對曰吾兄子常病一夜十往退而安寢吾子有疾𨿽不省視而竟夕不眠若是者豈可謂無私乎馬援傳援字文淵兄子嚴惇並喜譏議而通輕俠客援在交趾還書誡之曰吾欲汝曹聞人過失如聞父母之名耳可得聞口不可得言也好議論人長短妄是非正法此吾所大惡也寧死不願聞子孫有此行也汝曹知吾惡之甚矣所以復言者施衿結褵申父母之戒欲使汝曹不忘之耳龍伯髙惇厚周愼口無擇言謙約節儉廉公有威吾愛之重之願汝曹效之杜季良豪俠好義憂人之憂樂人之樂淸濁無所失父喪致客數郡畢至吾愛之重之不願汝曹效也效伯髙不得猶爲謹敕之士所謂刻鵠不成尙類鶩者也效季良不得陷爲天下輕薄子所謂畫虎不成反類狗者也訖今季良尙未可知郡將下車輒切齒州郡以爲言吾常爲寒心是以不願子孫效也委良名保京兆人時爲越騎司馬保仇人上書訟保爲行浮薄亂羣惑眾伏波將軍萬里還書以誡兄子而梁松竇固以之交結將扇其輕僞敗亂諸夏書奏帝召責松固以訟書及援誡書示之松固叩頭流血而得不罪詔免保官伯髙名述亦京兆人爲山都長由此擢拜零陵太守淳於恭傳恭字孟孫北海淳於人也王莽末歲饑兵起恭兄崇將爲盜所烹恭請代得與俱免後崇卒恭養孤幼教誨學問有不如法輒反用杖自箠以感悟之兒�而攺過張禹傳禹字伯達趙國襄國人也父歆後仕爲淮陽相終於汲令禹性篤厚節儉父卒汲吏人賻送前後數百萬悉無所受又以田宅推與伯父身自寄止劉平傳平字公子楚郡彭城人也更始時天下亂平弟仲爲賊所殺其後賊復忽然而至平扶侍其母奔走逃難仲遺腹女始一歲平抱仲女而棄其子母欲還取之平不聽曰力不能兩活仲不可以絕類遂去不顧許荊傳荊少爲郡吏兄子世嘗報讎殺人怨者操兵攻之荊聞乃出門逆怨者跪而言曰世前無狀相犯咎皆在荊不能訓導兄旣早沒一子爲嗣如令死者傷其滅絕願殺身代之怨家扶荊起曰許掾郡中稱賢吾何敢相侵因遂委去荊名譽益著髙鳳傳建初中將作大匠任隗舉鳳直言到公車托病逃歸推其財產悉與孤兄子隱身漁釣袁閎傳注謝承書曰袁閎嘗入京師太學其從父逢爲太尉呼閎與相見遇逢宴會作樂閎伏稱頭痛不聽音聲而退遂不復往紹術兄弟亦不與通應劭傳劭字仲遠少篤學博覽多聞弟子瑒璩並以文才稱趙歧傳歧年三十餘有重疾臥蓐七年自慮奄忽乃爲遺令敕兄子曰大丈夫生世遁無箕山之操仕無伊呂之勛天不我與復何言哉可立一員石於吾墓前刻之曰漢有逸人姓趙名嘉有志無時命也柰何其後疾瘳永興二年辟司空掾劉矩傳矩字叔方沛國蕭人也叔父光順帝時爲司徒矩少有髙節以叔父遼未得仕進遂絕州郡之命太尉朱寵太傅桓焉嘉其志義故叔遼以此爲諸公所辟拜議郎矩乃舉孝廉袁紹傳紹愛士養名賓客爭赴輜軿柴轂塡接街陌內官皆惡之中常侍趙忠言於省內曰袁本初坐作聲價好養死士不知此兒終欲何作叔父太傅隗聞而呼紹以忠言責之紹終不攺及董卓擁制彊兵將有異志紹遂起兵董卓聞紹起山東乃誅紹叔父隗及宗族在京師者盡滅之楚國先賢傳陰蒿字文玉南陽新野人衛尉興從祖兄也少喪父母與叔父居恭謙婉順溫良節儉王莽末義兵初起乃與叔父避世蒼梧後徵拜謁者以叔父憂棄官張掖袁山松後漢書範凡爲萊蕪長去官於市賣卜妻紡績以自給丹弟子愷見丹籓不完載柴將客籓之丹適行還怒敕子拔柴載以還之東觀漢記魏譚有一孤兄子年一二歲嘗自養視遭饑饉分升合以相生活譚時有一女生才數月念無谷食終不能兩全棄其女養活兄子州郡髙其義蘇氏家語蔡邕蚤喪二親年逾三十鬢髮二色叔父親之猶若幼童車則對坐食則比豆範遷爲司徒裁有一宅復推與兄子及薨子建自田種置宅三畝時人美之文學錄桓驎字元鳳精察好學年十三四在伯父焉坐有宿年客焉告之曰吾此弟子頗有異才殊能作詩賦君試爲口賦詩與之客乃爲詩曰甘羅十二楊烏九齡昔有二子今則桓生參差等蹤異世齊名驎卽答曰邈矣甘羅超等絕倫卓彼楊烏命世稱賢嗟乎蠢弱殊才侔年仰慚二子俯愧前言三國誌太祖本紀注曹瞞傳云太祖少好飛鷹走狗遊蕩無度其叔父數言之於嵩太祖患之後逢叔父於路乃陽敗面咼口叔父怪而問其故太祖曰卒中惡風叔父以告嵩嵩驚愕呼太祖太祖口貌如故嵩問曰叔父言汝中風已差乎太祖曰初不中風但失愛於叔父故見罔耳嵩乃疑焉自後叔父有以告嵩終不復信太祖於是益得肆意矣張範傳範弟承太祖表以爲諫議大夫範子陵及承子戩爲山東賊所得範直詣賊請二子賊以陵還範範謝曰諸君相還兒厚矣夫人情𨿽愛其子然吾憐戩之小請以陵易之賊義其言悉以還範荀攸傳攸字公達彧從子也祖父曇廣陵太守攸少孤及曇卒故吏張權求守曇墓攸年十三疑之謂叔父衢曰此吏有非常之色殆將有姦衢寤乃推問果殺人亡命由是異之注魏書曰攸年七八歲衢曾醉誤傷攸耳而攸出入遊戲常避護不欲令衢見衢後聞之乃驚其夙智如此王基傳基字伯輿東萊曲城人也少孤與叔父翁居翁撫養甚篤基亦以孝稱進封安樂鄕侯上疏求分戶二百賜叔父子喬爵關內侯以報叔父撫育之徳有詔特聽王昶傳昶字文舒太原晉陽人也其爲兄子及子作名字皆依謙實以見其意故兄子默字處靜沈字處道其子渾字元衝深字道衝遂書戒之劉繇傳繇年十九從父韙爲賊所劫質繇篡取以歸由是顯名夏侯淵傳注魏略曰兗豫大亂淵以饑乏棄其幼子而活亡弟孤女常林傳太守王匡起兵討董卓遣諸生於屬縣微伺吏民罪負便收之考責錢谷贖罪稽遲則夷滅宗族以崇威嚴林叔父檛客爲諸生所白匡怒收治舉宗惶怖不知所責多少懼系者不救林往見匡同縣胡毋彪曰王府君以文武髙才臨吾鄙郡鄙郡表裏山河土廣民殷又多賢能惟所擇用今主上幼沖賊臣虎據華夏震栗雄才奮用之秋也若欲誅天下之賊扶王室之微智者望風應之若響克亂在和何徵不捷苟無恩徳任失其人覆亡將至何暇匡翼朝廷崇立功名乎君其藏之因說叔父見拘之意彪卽書責匡匡原林叔父張昭傳昭弟子奮年二十造作攻城大攻車爲步騭所薦昭不願曰汝年尙少何爲自委於軍旅乎奮對曰昔童汪死難子奇治阿奮實不才耳於年不爲少也遂領兵爲將軍連有功效諸葛丞相集恪爲亮兄瑾之子孫權置節度官典掌軍糧將用恪亮與陸遜書曰家兄年老而恪性疏今使點主糧谷糧谷軍之要最僕𨿽在遠竊用不安足下特爲啟至尊轉之遜以白權卽轉恪領兵劉先主志先主幼孤其母販履織席自業捨東南角籬上有桑樹髙有五丈餘遙望童童如車蓋人皆異之或謂當出貴人先主少時與宗中諸兒戲於樹下言吾必乘此羽葆蓋車叔父子敬謂曰汝勿妄言滅吾門也晉書王湛傳湛衝素簡淡器量隤然有公輔之望兄子濟輕之所食方丈盈前不以及湛湛命取菜蔬對而食之濟嘗詣湛見�頭有周易問曰叔父何用此爲湛曰體中不佳時脫復看耳濟請言之湛因剖析元理微妙有奇趣皆濟所未聞也濟才气抗邁於湛略無子侄之敬旣聞其言不覺栗然心形俱肅遂畱連彌日累夜自視缺然乃嘆曰家有名士三十年而不知濟之罪也旣而辭去湛送出門濟有從馬絕難乘濟問湛曰叔頗好騎不湛曰亦好之因騎此馬姿容旣妙回策如縈善騎者無以過之又濟所乘馬甚愛之湛曰此馬𨿽快然力薄不堪苦行近見督郵馬當勝但芻秣不至耳濟試養之當與己馬等湛又曰此馬任重方知之平路無以別也於是當蟻封內試之濟馬果躓而督郵馬如常濟益嘆異還白其父曰濟始得一叔乃濟以上人也武帝亦以湛爲癡每見濟輒調之曰卿家癡叔死未濟常無以答及是帝又問如初濟曰臣叔殊不癡因稱其美帝曰誰比濟曰山濤以下魏舒以上時人謂湛上方山濤不足下比魏舒有餘湛聞曰欲處我於季孟之間乎鄧攸傳攸字伯道石勒過泗水攸斫壞車以牛馬負妻子而逃又遇賊掠其牛馬步走擔其兒及其弟子綏度不能兩全乃謂其妻曰吾弟早亡惟有一息理不可絕止應自棄我兒耳幸而得存我後當有子妻泣而從之乃棄之其子朝棄而暮及明日攸系之於樹而去卒以無嗣弟子綏服攸喪三年阮咸傳咸字仲容父熙武都太守咸任達不拘與叔父籍爲竹林之遊當世禮法者譏其所爲咸與籍居道南諸阮居道北北阮富而南阮貧霍原傳原字休明燕國廣陽人也少有志力叔父坐法當死原入獄訟之楚毒備加終免叔父庾兗傳兗孤兄女曰芳將嫁美服旣具衮乃刈荊苕爲箕召諸子集之於堂男女以班命芳曰芳乎汝少孤汝逸汝豫不汝疵瑕今汝適人將事舅姑灑埽庭內婦之道也故賜汝以此匪器之爲美欲溫恭朝夕𨿽休勿休也而以舊宅與其長兄子賡翕及翕卒衮哀其早孤痛其成人而未娶乃撫柩長號哀感行路聞者莫不垂涕魏舒傳舒字陽元任城樊人也姿望秀偉飲酒石餘而遲鈍質朴不爲鄕親所重從叔父吏部郎衡有名當世亦不之知使守水碓每嘆曰舒堪數百戶長我願畢矣舒亦不以介意檀憑之傳憑之字慶子髙平人也少有志力閨門邕肅爲世所稱從兄子韶兄弟五人皆稚弱而孤憑之撫養若己所生荀崧傳崧字景猷潁川臨潁人元帝踐阼徵拜尙書僕射使崧與刁協共定中興禮儀從弟馗早亡二息序廞年各數歲崧迎與共居恩同其子太尉臨淮公荀顗國嗣廢絕朝廷以崧屬近欲以崧子襲封崧哀序孤微乃讓封與序論者稱焉王彪之傳彪之字叔武初除佐著作郎東海王文學從伯導謂曰選官欲以汝爲尙書郎汝幸可作諸王佐邪彪之曰位之多少旣不足計自當任之於時至於超遷是所不願遂爲郎殷浩傳浩字深源陳郡長平人也識度淸遠弱冠有美名尢善元言與叔父融俱好老易融與浩曰談則辭屈著篇則融勝浩由是爲風流談論者所宗孔嚴傳嚴太和中拜吳興太守余杭婦人經年荒賣其子以活夫之兄子武康有兄弟二人妻各有孕弟遠行未反遇荒歲不能兩全棄其子而活弟子嚴並褒薦之謝安傳苻堅彊盛安遣兄子元等應機徵討所在克捷堅後率眾號百萬次於淮肥京師震恐元入問計安夷然無懼色答曰已別有旨旣而寂然元不敢復言元等旣破堅有驛書至安方對客圍棋看書旣竟便攝放�上了無喜色棋如故客問之徐答云小兒輩遂已破賊旣罷還內過戶限心喜甚不覺屐齒之折又於土山營墅樓館林竹甚盛每攜中外子侄往來遊集肴饌亦屢費百金世頗以此譏焉而安殊不以屑意元字幼度少穎悟與從兄朗俱爲叔父安所器重安常戒約子侄因曰子弟亦何與人事而正欲使其佳諸人莫有言者元答曰譬如芝蘭玉樹欲使其生於庭階耳安悅元少好佩紫羅香囊安患之而不欲傷其意因戲賭取卽焚之於此遂止於時苻堅彊盛邊境數被侵寇朝廷求文武良將可以鎭禦北方者安乃以元應舉中書郎�超𨿽素與元不善聞而嘆之曰安違眾舉親明也元必不負舉才也王羲之傳羲之爲從伯惇導所器重時陳畱阮裕有重名爲惇主簿惇嘗謂羲之曰汝是吾家佳子弟當不減阮主簿王徽之傳徽之子楨之字公幹桓元爲太尉朝臣畢集問楨之我何如君亡叔在坐咸爲气咽楨之曰亡叔一時之標公是千載之英一坐皆悅虞傳字思行譚之兄子也𨿽機幹不及於譚然而素行過之陸納傳納少有淸操貞厲絕俗謝安嘗欲詣納而納殊無供辦其兄子俶不敢問之乃密爲之具安旣至納所設惟茶果而已俶遂陳盛饌珍羞畢具客罷納大怒曰汝不光益父叔乃復穢我素業邪於是杖之四十其舉措類如此兄子禽犯法應刑乞免官謝罪詔特許輕降張實傳實在位六年子駿年幼弟茂攝事太寧三年卒臨終執駿手泣曰昔吾先人以孝友見稱自漢初以來世執忠順今𨿽華夏大亂皇輿播遷汝當謹守人臣之節無或失墜吾遭擾攘之運承先人余徳假攝此州以全性命上欲不負晉室下欲保完百姓然官非王命位由私議苟以集事豈榮之哉气絕之日白帢入棺無以朝服以彰吾志焉年四十八在位五年駿嗣位張重華傳重華子耀靈年十歲嗣事伯父長寧侯祚性傾巧善承內外初與重華寵臣趙長尉緝等結異姓兄弟長等矯稱重華遺令以祚爲持節都督中外諸軍撫軍將軍輔政長等議以耀靈衝幼時難未夷宜立長君祚先烝重華母馬氏馬氏遂從緝議命廢耀靈爲涼寧侯而立祚祚尋使楊秋胡害耀靈於東苑埋之於沙坑裴秀傳秀少好學有風操八歲能屬文叔父徽有盛名賓客甚眾秀年十歲有詣徽者出則過秀顧和傳和字君孝總角便有淸操族叔榮雅重之曰此吾家麒麟興吾宗者必此子也謝朗傳朗善言元理文義艷發名亞於元總角時病新起體甚羸未堪勞於叔父安前與沙門支遁講論遂至相苦其母王氏再遣信命還安欲畱使竟論王氏因出云新婦少遭艱難一生所寄惟在此兒遂流涕攜朗去安謂坐客曰家嫂辭情慷慨恨不使朝士見之庾龢傳龢字道季好學有文章叔父將遷襄陽龢年十五以書諫曰承進據襄陽耀威荊楚且田且戍漸臨河洛使向化之萌懷徳而附凶愚之徒畏威反善太平之基便在於旦夕昔殷伐鬼方三年而克樂生守齊遂至歷載今皇朝𨿽隆無有殷之盛凶羯𨿽衰猶醜類有徒而沔漢之水無萬仞之固方城𨿽峻無千尋之險加以運漕供繼有溯流之艱徵夫勤役有勞來之嘆若窮寇慮逼送死一決東西互出首尾俱進則廩糧有抄截之患遠略乏率然之勢進退維思不見其可此明暗所共見賢愚所共聞況於臨事者乎願回師返�詳擇全勝修城池立壘壁勤耕農練兵甲若凶運有極天亡此虜則可泛舟北濟方軌齊進水陸騁邁亦不逾旬朔矣願詳思遠猷算其可者翼甚奇之王允之傳允之字深猷總角從伯惇謂爲似己以自隨出則同輿入則同寢惇嘗夜飲允之辭醉先臥惇與錢鳳謀爲逆允之已醒悉聞其言慮惇或疑己便於臥處大吐衣面並污鳳旣出惇果照視見允之臥吐中以爲大醉不復疑之時父舒始拜廷尉允之求還定省惇許之至都以惇鳳謀議事白舒舒卽與導俱啟明帝羅含傳含幼孤爲叔母朱氏所養少有志尙嘗晝臥夢一鳥文彩異常飛入口中因驚起說之朱氏曰鳥有文彩汝後必有文章自此後藻思日新苻朗載記朗字元達堅之從兄子也性宏達神气爽邁幼懷遠操不屑時榮堅嘗目之曰吾家千里駒也李雄載記楊難敵奔葭萌李稚請討之雄遣中領軍琀攻下辧至武街難敵遣兵斷其歸道四面攻之獲琀稚死者數千人琀稚雄兄蕩之子也雄深悼之不食者數日言則流涕深自咎責焉其後將立蕩子班爲太子雄有子十餘人羣臣咸欲立雄所生雄曰起兵之初舉手扞頭本不希帝王之業也值天下喪亂晉氏撥蕩羣情義舉志濟塗炭而諸君遂見推逼處王公之上本之基業功由先帝吾兄適統丕祚所歸恢懿明叡殆天所命大事垂�薨於戎戰班姿性仁孝好學夙成必爲名器李驤與司徒王達諫曰先王樹冢適者所以防篡奪之萌不可不愼吳子捨其子而立其弟所以有專諸之禍宋宣不立與夷而立穆公卒有宋督之變猶子之言豈若子也深願陛下思之雄不從竟立班驤退而流涕曰亂自此始矣及雄寢疾班晝夜侍側雄少數攻戰多被傷夷至是疾甚痕皆膿潰雄子越等惡而遠之班爲吮膿殊無難色每嘗藥流涕不脫衣冠其孝誠如此龔壯傳壯叔父爲李特所害壯積年不除喪力弱不能復仇及李壽戍漢中與李期有嫌期特孫也壯欲假壽以報乃說壽曰節下若能並有西土稱藩於晉人必從之壽然之遂率眾討期果�之會壽遣使入胡壯諫不納壯謂百行之本莫大忠孝旣假壽殺期私仇以雪又欲使其歸朝以明臣節壽旣不從壯遂稱聾王沈傳沈少孤養於從叔司徒昶事昶如父王戎傳戎從子將婚戎遺其一單衣婚訖而更責取華表傳表子廙遭喪舊例葬訖復任廙固辭有違忤之咎遂於喪服中免廙官大鴻臚何遵奏免爲庶人不應襲封請以表世孫混嗣表混以世孫當受封逃避斷髮陽狂病喑不能語故得不拜世咸稱之潘嶽傳嶽從子尼少有淸才與嶽俱以文章見知陳騫傳騫弟稚與其子輿忿爭遂說騫子女穢行輿歷將校左軍大司農侍中坐與叔父不睦出爲河內太守陶侃傳侃兄子輿果烈善戰後與杜弢戰輿被重創卒侃哭之曰喪吾家寶三軍皆爲之垂涕慕容皝載記陽裕字士倫右北平無終人也少孤兄弟皆早亡單煢獨立𨿽宗族無能識者惟叔父耽幼而奇之曰此兒非惟吾門之標秀乃佐時之良器也慕容�載記�寢疾謂慕容恪曰吾所疾惙然當恐不濟修短命也復何所憾但二寇未除景茂衝幼慮其未堪多難吾欲遠追宋宣以社稷屬汝恪曰太子𨿽幼天縱聰聖必能勝殘刑措不可以亂正統也�怒曰兄弟之間豈虛飾也恪曰陛下若以臣堪荷天下之任者寧不能輔少主乎�曰汝若行周公之事吾復何憂李績淸方忠亮堪任大事汝善遇之及暐立慕容恪欲以績爲尙書右僕射暐恨績往言不許恪屢請乃謂恪曰萬機之事委之叔父伯陽一人暐請獨裁績遂憂死暐初封中山王尋立爲太子及�死羣臣欲立慕容恪恪辭曰國有儲君非吾節也於是立暐苻堅載記堅兄法子東海公陽與王猛子散騎侍郎皮謀反事泄堅問反狀陽曰禮云父母之仇不同天地臣父哀公死不以罪齊襄復九世之仇而況臣也皮曰臣父丞相有佐命之勛而臣不免貧餒所以圖富也堅流涕謂陽曰哀公之薨事不在朕卿寧不知之讓皮曰丞相臨終托卿以十具牛爲田不聞爲卿求位知子莫若父何斯言之徵也皆赦不誅徙陽於髙昌皮於朔方之北慕容超載記超字祖明徳兄北海王納之子苻堅破鄴以納爲廣武太守數歲去官家於張掖徳之南徵畱金刀而去及垂起兵山東苻昌收納及徳諸子皆誅之納母公孫氏以耄獲免納妻段氏方娠未決囚之於郡獄獄掾呼延平徳之故吏也常有死罪徳免之至是將公孫及段氏逃於羌中而生超焉年十歲而公孫氏卒臨終授超以金刀曰若天下太平汝得東歸可以此刀還汝叔也平又將超母子奔於呂光及呂隆降於姚興超又隨涼州人徙於長安超母謂超曰吾母子全濟呼延氏之力平今𨿽死吾欲爲汝納其女以答厚惠於是娶之超自以諸父在東恐爲姚氏所錄乃陽狂行乞秦人賤之惟姚紹見而異焉勸興拘以爵位召見與語超深自晦匿興大鄙之謂紹曰諺云妍皮不裹癡骨妄語耳由是得去來無禁徳遣使迎之超不告母妻乃歸及至廣固呈以金刀且宣祖母臨終之言徳撫之號慟超身長八尺腰帶九圍精彩秀發容止可觀徳甚加禮遇始名之曰超封北海王拜侍中驃騎大將軍司隸校尉開府置佐吏徳無子欲以超爲嗣故爲超起第於萬春門內朝夕觀之超亦深達徳旨入則盡歡承奉出則傾身下士於是內外稱美焉頃之立爲太子及徳死以義熙元年僭嗣僞位沮渠蒙遜載記蒙遜臨松盧水胡人也其先世爲匈奴左沮渠遂以官爲氏焉蒙遜博涉羣史頗曉天文雄傑有英略滑稽善權變梁熙呂光皆奇而憚之故常遊飲自晦會伯父羅仇曲粥從呂光徵河南光前軍大敗曲粥言於兄羅仇曰主上荒耄驕縱諸子朋黨相傾讒人側目今軍敗將死正是智勇見猜之日可不懼乎吾兄弟素爲所憚與其經死溝瀆豈若勒眾向西平出苕藋奮臂大呼涼州不足定也羅仇曰理如汝言但吾家累世忠孝爲一方所歸寧人負我無我負人俄而皆爲光所殺宗姻諸部會葬者萬餘人蒙遜哭謂眾曰昔漢祚中微吾之乃祖翼獎竇融保寧河右呂王昏耄荒虐無道豈可不上繼先祖安時之志使二父有恨黃泉眾咸稱萬歲遂斬光中田護軍馬邃臨松令井祥以盟一旬之間眾至萬餘屯據金山隆安五年梁中庸等推蒙遜爲涼州牧張掖公蒙遜伯父中田護軍親信臨松太守孔篤並驕奢侵害百姓苦之蒙遜曰亂吾國者二伯父也何以紀綱百姓乎皆令自殺何法盛晉中興書何充字次道年在童齔伯父邃謂之曰我爲小兒時亡伯車騎謂我汝後當與伯父爭名汝今器宇深弘亦當出我右陳畱耆舊傳髙�字孝甫惇厚少文華有深沈之量撫育兄孤子五人恩誼甚篤瑯邪相何英嘉其行履以女妻焉奚彌字伯仁年十歲叔父蘭部濟陰從事與俱獵縣進酒肉彌不肯嘗問其故答曰聞之臨其事不食其食蘭然其言還而不受貞潔之質由是以彰也世說新語�鑑遭永嘉喪亂窮餒鄕人共飴之公常攜兄子外甥周翼二小兒往食鄕人曰各自窮餒以君之賢共欲存君耳恐不能兼飴公於是獨往食輒含飯著兩頰還吐與二兒王汝南旣除所生服遂停墓所兄子濟每來拜墓略不過叔叔亦不候脫時過止寒溫而已晉桓元車騎將軍衝之侄也車騎與故文武別因指語元曰此汝家故佐吏元應聲痛哭車騎每自目己坐曰靈寶成人當以此坐還之鞠愛過於所生小名錄王右軍在南丞相與書每嘆子侄不令云虎虎犢還其所知王臨之字仲產僕射彪之子位至東城太守王右軍曰我家阿林情章太出蘇氏家語晉羊祜年十五歲而孤事伯母蔡氏以孝聞宋書謝弘微傳弘微陳郡陽夏人也祖韶車騎司馬父思武昌太守從叔峻司空琰第二子也無後以弘微爲嗣弘微本名密犯所繼內諱故以字行童幼時精神端審時然後言所繼叔父混名知人見而異之謂思曰此兒深中夙敏方成佳器有子如此足矣年十歲出繼所繼父於弘微本緦麻親戚中表素不相識率意承接皆合禮衷義熙初襲峻爵建昌縣侯弘微家素貧儉而所繼丰泰惟受書數千卷國吏數人而已遺財祿秩一不關豫混聞而驚嘆謂國郎中令漆凱之曰建昌國祿本應與北捨共之國侯旣不措意今可依常分送弘微重違混言乃少有所受混風格髙峻少所交納惟與族子靈運瞻曜弘微並以文義賞會嘗共宴處居在烏衣巷故謂之烏衣之遊混五言詩所云昔爲烏衣遊戚戚皆親侄者也其外𨿽復髙流時譽莫敢造門瞻等才辭辧富弘微每以約言服之混特所敬貴號曰微子謂瞻等曰汝諸人𨿽才義丰辧未必皆眾心至於領會機賞言約理要故當與我共推微子常云阿遠剛躁負气阿客博而無檢曜恃才而持操不篤晦自知而納善不周設復功濟三才終亦以此爲恨至如微子吾無間然又云微子異不傷物同不害正若年迨六十必至公輔嘗因酣宴之餘爲韻語以獎勸靈運瞻等曰康樂誕通度實有名家韻若加繩染功剖瑩乃瓊瑾宣明體遠識�達且沈雋若能去方執穆穆三才順阿多標獨解弱冠纂華蔭質勝誡無文其尙又能峻通遠懷淸悟采采標蘭訊直轡鮮不躓抑用解偏吝微子基微尙無�由慕藺勿輕一簣少進往將千仞數子勉之哉風流由爾振如不犯所知此外無所愼靈運等並有誡厲之言惟弘微獨盡褒美曜弘微兄多其小字也遠卽瞻字靈運小名客兒晉世名家身有國封者起家多拜員外散騎侍郎弘微亦拜員外散騎瑯琊王大司馬參軍義熙八年混以劉毅黨見誅妻晉陵公主攺適瑯琊王練公主𨿽執意不行而詔與謝氏離絕公主以混家事委之弘微混仍世宰輔一門兩封田業十餘處僮僕千人惟有二女年數歲弘微經紀生業事若在公一錢尺帛出入皆有文簿遷通直郎髙祖受命晉陵公主降爲東鄕君以混得罪前代東鄕君節義可嘉聽還謝氏自混亡至是九載而室宇修整倉庫充盈門徒業使不異平日田疇墾辟有加於舊東鄕君嘆曰僕射平生重此子可謂知人僕射爲不亡矣中外姻親道俗義舊見東鄕之歸者入門莫不嘆息或爲之涕流感弘微之義也性嚴正舉止必循禮度事繼親之黨恭謹過常伯叔二母歸宗兩姑晨夕瞻奉盡其誠敬內或傳語通訊輒正其衣冠婢僕之前不妄言笑由是尊卑小大敬之若神宗炳傳炳字少文閒居無事髙祖召爲太尉參軍不就二兄蚤卒孤累甚多家貧無以相贍頗營稼穡髙祖數致餼賚其後子弟從祿乃悉不復受江智淵傳智淵父僧安太子中庶子世父夷有盛名夷子湛又有淸譽父子並貴達智淵父少無名問湛禮敬甚簡智淵常以爲恨自非節歲不入湛門蔡廓傳廓兄軌少子興宗興宗年十歲失父哀毀有異凡童廓罷豫章郡還起二宅先成東宅與軌廓亡而館字未立軌罷長沙郡還送錢五十萬以補宅直興宗年十歲白母曰一家由來丰儉必共今日宅價不宜受也母悅而從焉軌有愧色謂其子淡曰我年六十行事不及十歲小兒謝晦傳晦爲荊州甚有自矜之色將之鎭詣從叔光祿大夫淡別淡問晦年答曰三十三淡笑曰昔荀中郎年二十七爲北府都督卿比之已爲老矣晦有愧色臨川烈武王道規傳道規髙祖少弟也無子以長沙景王第二子義慶爲嗣義慶幼爲髙祖所知常曰此吾家丰城也王誕傳誕少有才藻晉孝武帝崩從叔尙書令珣爲哀策文久而未就謂誕曰猶少序節物一句因出本示誕誕攬筆便益之接其秋冬代變後云霜繁廣除風回髙殿珣嗟嘆淸拔因而用之謝方明傳方明隨伯父吳興太守邈在郡孫恩寇會稽東土諸郡皆響應吳興民胡桀郜驃破東遷縣方明勸邈避之不從賊至被害方明逃竄遂免初邈舅子長樂馮嗣之及北方學士馮翊仇元達俱往吳興投邈並捨之郡學禮待甚簡二人並忿慍遂與恩通謀恩常爲嗣之等從者夜入郡見邈眾遁不悟本欲於吳興起兵事趣不果乃遷於會稽及郜等攻郡嗣之元達並豫其謀劉牢之謝琰等討恩恩走入海嗣之等不得同去方更聚合方明結邈門生義故得百餘人掩討嗣之等悉禽而手刃之袁顗傳顗死時年四十七太宗忿顗違叛流屍於江弟子彖微服求訪四十一日乃得密致喪瘞於石頭後岡與一舊奴躬共負土謝瞻傳瞻字宣遠一名檐字通遠陳郡陽夏人衛將軍晦第三兄也爲桓偉安西參軍楚臺祕書郎瞻幼孤叔母劉撫養有恩紀兄弟事之同於至親劉弟柳爲吳郡將姊俱行瞻不能違解職隨從爲柳建威長史胡藩傳藩少孤居喪以毀稱太守韓伯見謂藩叔尙書少廣曰卿此侄當以義烈成名袁淑傳淑字陽源少有風气年數歲伯湛謂家人曰此非凡兒宗�傳�字元幹南陽人也叔父炳髙尙不仕�年少時炳問其志�曰願乘長風破萬里浪炳曰汝不富貴卽破我家矣炳素髙節諸子羣從皆好學而�獨任气好武故不爲鄕曲所稱沈慶之傳廢帝狂悖無道慶之盡言諫爭帝不悅乃遣慶之從子攸之賫藥賜慶之死時年八十慶之之死也不肯飲藥攸之以被揜殺之劉秀之傳秀之字道寶大明元年徵爲右衛將軍明年遷丹陽尹先是秀之從叔穆之爲丹陽與子弟於廳事上飲宴秀之亦與焉廳事柱有一穿穆之謂子弟及秀之曰汝等試以栗遙擲此柱若能入穿後必得此郡穆之諸子並不得中惟秀之獨入焉時賒市百姓物不還錢市道嗟怨秀之以爲非宜陳之甚切𨿽納其言竟不從王球傳球兄子履進利爲行深結劉湛委誠大將軍彭城王義康與劉斌孔引季等並有異志球每訓厲不納自大將軍從事中郎轉太子中庶子流涕訴義康不願違離以此復爲從事中郎太祖甚銜之及湛誅之夕履徒跣告球球命爲取履先溫酒與之謂曰常日語汝何如履悕懼不得答球徐曰阿父在汝亦何憂命左右扶卽還齋上以球故履得免死廢於家王元謨傳元謨幼而不羣世父蕤有知人鑑常笑曰此兒气槪髙亮有太尉彥云之風袁粲傳粲字景倩陳郡陽夏人太尉淑兄子也父濯揚州秀才蚤卒祖母哀其幼孤名之曰湣孫伯叔並當世榮顯而湣孫饑寒不足母瑯邪王氏太尉長史誕之女也躬事織紡以供朝夕湣孫少好學有淸才有欲與從兄顗婚者伯父洵卽顗父曰顗不堪政可與湣孫婚耳時湣孫在坐流涕起出蚤以操立志行見知許昭先傳昭先義興人也叔父肇之坐事系獄七年不判子侄二十許人昭先家最貧薄專獨料訴無日在家餉饋肇之莫非珍新家產旣盡賣宅以充之肇之諸子倦怠昭先無有懈息如是七載尙書沈寅之嘉其操行肇之事由此得釋本邑補主簿昭先以叔未仕又固辭沈道虔傳道虔吳興武康人也少仁愛好老易居縣北石山下孫恩亂後饑荒縣令庾肅之迎出縣南廢頭裏爲立小宅臨溪有山水之玩時復還石山精廬與諸孤兄子共釜庾之資困不攺節冬月無復衣戴融聞而迎之爲作衣服並與錢一萬旣還分身上衣及錢悉供諸兄弟子無衣者太祖聞之遣使存問賜錢三萬米二百斛悉以嫁娶孤兄子小名錄劉秀之小字阿秀瑀叔秀之爲丹陽尹瑀與親故書曰吾家黑面阿秀遂居劉安眾處朝廷不爲多士湘州刺史王蘊太后兄弟有膽力以父楷名宦不達將欲自奮每撫劍曰龍泉太阿汝知我者叔父景文曰阿答滅我門戶蘊答曰與童烏貴賤覺異童烏景文子絢小字阿答蘊小字後與劉秉袁粲舉兵死三十國春秋劉鎭之毅季父也謂毅等曰汝輩才力勢運足以得志當身事耳我不就汝求位求財又不受汝罪累每見毅等導從吏卒到門輒罵詬之毅甚敬畏每至宅數百步止與白衣數人而進及毅敗天下服其先見而劉裕敬遇之南齊書柳世隆傳世隆字彥緒河東解人也祖憑馮翊太守父叔宗早卒世隆少有風器伯父元景宋大明中爲尙書令獨賞愛之異於諸子言於孝武帝曰三公一人是將來事也海陵王休茂爲雍州辟世隆爲迎主簿除西陽王撫軍法曹行參軍出爲虎威將軍上庸太守帝謂元景曰卿昔以虎威之號爲隨郡今復以授世隆使卿門世不絕公也王僧虔傳僧虔伯父太保弘父曇首右光祿大夫曇首兄弟集會諸子孫弘子僧達下地跳戲僧虔年數歲獨正坐采蠟燭珠爲鳳凰弘曰此兒終當爲長者僧虔孝武初出爲武陵太守兄子儉於中途得病僧虔爲廢寢食同行客慰諭之僧虔曰昔馬援處兒侄之間一情不異鄧攸於弟子更逾所生吾實懷其心誠未異古亡兄之嗣不宜忽諸若此兒不救便當回舟謝職無復遊官之興矣建元二年遷湘州刺史世祖卽位僧虔以風疾欲陳解會遷侍中左光祿大夫開府儀同三司僧虔少時羣從宗並會客有相之者云僧虔年位最髙仕當至公餘人莫及也及授僧虔謂兄子儉曰汝任重於朝行當有八命之禮我若復有此授則一門有二臺司實可畏懼乃固辭不拜上優而許之攺授侍中特進左光祿大夫客問僧虔固讓之意僧虔曰君子所憂無徳不憂無寵吾衣食周身榮位已過所慚庸薄無以報國豈容更授髙爵方貽官謗邪兄子儉爲朝宰起長梁齋制度小過僧虔視之不悅竟不入戶儉卽毀之張緒傳緒少知名淸簡寡欲叔父鏡謂人曰此兒今之樂廣也陸澄傳澄弟鮮揚州主簿顧測以兩奴就鮮質錢鮮死子暉誣爲賣券澄爲中丞測與書相往反後又箋與太守蕭緬云澄欲遂子弟之非未近義方之訓此趨販所不爲況搢紳領袖儒宗勝達乎測遂爲澄所排抑世以此少之竟陵文宣王子良傳初豫章王嶷葬金牛山文惠太子葬夾石子良臨送望祖硎山悲感嘆曰北瞻吾叔前望吾兄死而有知請葬玆地旣薨遂葬焉何昌傳昌字儼望廬江灊人也少而淹厚爲伯父司空尙之所遇袁彖傳彖字偉才父覬武陵太守彖少有風疾好屬文及元言舉秀才歷諸王府參軍不就覬臨終與兄顗書曰史公才識可嘉足懋先基矣史公彖之小字也彖幼而母卒養於伯母王氏事之如親閨門中甚有孝義劉懷珍傳懷珍字道玉伯父奉伯宋世爲陳南頓二郡太守懷珍幼隨奉伯至壽陽豫州刺史趙伯符出獵百姓聚觀懷珍獨避不視奉伯異之曰此兒方興吾宗張岱傳岱兄子弟恕誅吳郡太守劉遐太祖欲以恕爲�陵郡岱曰恕未嫻從政美錦不宜濫裁太祖曰恕爲人我所悉且又與同勛自應有賞岱曰若以家貧賜祿此所不論語功推事臣門之恥垣崇祖傳崇祖字敬遠年十四有幹略伯父豫州刺史護之謂門宗曰此兒必大成吾門汝等不及也沈驎士傳驎士字云禎吳興武康人也少時稱疾不與人物通養孤兄子義著鄕曲作元散賦以絕世徐伯珍傳伯珍字文楚少孤貧叔父璠之與顏延之友善還祛蒙山立精舍講授伯珍往從學積十年究尋經史遊學者多依之韓靈敏傳吳興乘公濟妻姚氏生二男而公濟及兄公願幹伯並卒各有一子欣之天保姚養育之賣田宅爲娶婦自與二男寄止鄰家明帝詔爲其二子婚表門閭復徭役王融傳融遷祕書丞從叔儉初有儀同之授融贈詩及書儉甚奇憚之笑謂人曰穰侯印詎便可解尋遷丹陽丞梁書王份傳份兄奐於雍州被誅奐子肅奔於魏份自拘請罪齊世祖知其誠款諭而遣之屬肅屢引魏人來侵疆場世祖嘗因侍坐從容謂份曰比有北信不份斂容對曰肅旣近忘墳柏寧遠憶有臣帝亦以此亮焉沈顗傳顗字處默吳興武康人也父坦之齊都官郎顗幼淸靜有至行慕黃叔度徐孺子之爲人讀書不爲章句著述不尙浮華常獨處一室人罕見其面顗從叔勃貴顯齊世每還吳興賓客塡咽顗不至其門勃就之顗送迎不越於閫勃嘆息曰吾乃今知貴不如賤蔡道恭傳道恭爲司州刺史天監三年魏圍司州會道恭疾篤乃呼兄子僧勰從弟靈恩及諸將帥謂曰吾受國厚恩不能破滅寇賊今所苦轉篤勢不久支汝等當以死固節無令吾沒有遺恨又令取所持節謂僧勰曰稟命出疆憑此而已卽不得奉以還朝方欲攜之同逝可與棺柩相隨眾皆流涕長沙嗣王業傳業字靜曠髙祖長兄懿之子也宣武之難與二弟藻象俱逃匿髙祖旣至乃赴於軍業性惇篤所在畱惠深信因果篤誠佛法髙祖每嘉嘆之薨謚曰元藻字靖藝元王弟也少立名行志操淸潔髙祖每嘆曰子弟並如迦葉吾復何憂迦葉藻小名也入爲安左將軍尙書左僕射加侍中藻固辭不就詔不許大同五年遷中衛將軍開府儀同三司中書令侍中如故藻性恬靜獨處一室�有膝痕宗室衣冠莫不楷則常以爵祿太過每思屏退門庭閒寂賓客罕通太宗尢敬愛之自遭家禍恆布衣蒲席不食鮮禽非在公庭不聽音樂髙祖每以此稱之永陽郡王伯遊傳伯遊字士仁髙祖次兄敷之子美風神善言元理天監元年四月詔曰兄子伯遊𨿽年識未弘意尙粗可浙東奧區宜須撫�可督會稽東陽新安永嘉臨海五郡諸軍事輔國將軍會稽太守呂僧珍傳僧珍字元瑜東平範人也髙祖欲榮之使爲本州乃授使持節平北將軍南兗州刺史僧珍在任平心率下不私親戚從父兄子宏以販蔥爲業僧珍旣至乃棄業欲求州官僧珍曰吾荷國重恩無以報效汝等自有常分豈可妄求叨越但當速反蔥肆耳裴邃傳之髙字如山邃兄中散大夫髦之子也起家州從事新都令奉朝請遷參軍頗讀書少負異气常隨叔父邃徵討所在立功甚爲邃所器重戎政咸以委焉沈瑀傳瑀字伯瑜叔父昶事宋建平王景素景素謀反昶先去之及敗坐系獄瑀詣臺陳請得免罪由是知名韋睿傳睿字懷文伯父祖徵累爲郡守每睿之職祖之如子時睿內兄王�姨弟杜惲並有鄕裏盛名祖徵謂睿曰汝自謂何如�惲睿謙不敢對祖徵曰汝文章或小減學識當過之然而干國家成功業皆莫汝逮也蕭琛傳琛字彥瑜年數歲從伯惠開撫其背曰必興吾宗劉苞傳苞字孝嘗彭城人也父愃齊太子中庶子苞四歲而父終及年六七歲見諸父常泣時世叔父悛繪並顯貴苞母謂其畏憚怒之苞對曰早孤不及有識聞諸父多相似故心中欲悲無有他意因而歔欷母亦慟甚初苞父母及兩兄相繼亡沒悉瘞焉苞年十六始移墓所經營攺葬不資諸父未幾而皆畢繪常異之劉昭傳昭字宣卿幼淸警七歲通老莊義旣長善屬文初昭伯父肜集眾家晉書注幹寶晉紀爲四十卷至昭又集後漢同異以注範書世稱博悉謝幾卿傳幾卿免官居宅𨿽不持操檢然於家門篤睦兄才卿早卒其子藻幼孤幾卿撫養甚至及藻成立歷淸官公府祭酒主簿皆幾卿獎訓之力也世以此稱之賀琛傳琛字國寶會稽山陰人也伯父瑒步兵校尉爲世碩儒琛幼瑒授其經業一聞便通義理瑒異之常曰此兒當以明經致貴瑒卒後琛家貧常往還諸曁販粟以自給閒則習業尢精三禮初瑒於鄕裏聚從教授至是又依琛焉王規傳規字威明八歲以丁所生母憂居喪有至性叔父暕深器重之常曰此兒吾家千里駒也劉孺傳孺字孝稚幼聰敏七歲能屬文年十四居父喪毀瘠骨立宗黨咸異之服闋叔父瑱爲義興郡攜以之官常置坐側謂賓客曰此兒吾家之明珠也庾仲容傳仲容幼孤爲叔父泳所養旣長杜絕人事專精篤學晝夜手不輟捲初爲安西法曹行參軍泳時已貴顯吏部尙書徐勉擬泳子宴嬰爲宮僚泳垂泣曰兄子幼孤人才粗可願以宴嬰所回用之勉許焉因轉仲容爲太子舍人遷安成王主簿宋齊語錄梁特進沈約撰史王希聃常問曰從叔太常何故無傳約戲之曰賢從叔者何可載答曰從叔惟忠與孝君當不以忠孝爲美約有慚色陳書南康湣王曇朗傳曇朗髙祖母弟忠壯王休先之子也曇朗少孤尢爲髙祖所愛寵逾諸子有�力善綏禦侯景平後起家爲著作佐郎髙祖北濟江圍廣陵宿預人東方光據鄕建義乃遣曇朗與杜僧明自淮入泗應赴之齊援大至曇朗與僧明築壘抗禦尋奉命班師以宿預義軍三萬家濟江髙祖誅王僧辯畱曇朗鎭京口知畱府事紹泰元年除中書侍郎監南徐州二年徐嗣徽任約引齊寇攻逼京邑尋而請和求髙祖子侄爲質時四方州郡多未賓京師虛弱糧運不繼在朝文武咸願與齊和親髙祖難之而重違眾議乃言於朝曰孤謬輔王室而使蠻夷猾夏不能戡殄何所逃責今在位諸賢且欲息肩偃武與齊和好以靜邊疆若違眾議必謂孤惜子侄今決遣曇朗棄之寇庭且齊人無信窺窬不已謂我浸弱必當背盟齊寇若來諸君須爲孤力斗也髙祖慮曇朗憚行或奔竄東道乃自率步騎往京口迎之以曇朗還京師仍使爲質於齊齊果背約復遣蕭軌等隨嗣徽渡江髙祖與戰大破之虜蕭軌東方光等齊人請割地並入馬牛以贖之髙祖不許及軌等誅齊人亦害曇朗於晉陽時年二十八是時旣與齊絕弗之知也髙祖踐祚猶以曇朗襲封南康王奉忠壯王祀禮秩一同皇太子天嘉二年齊人結好方始知之世祖謚曰湣世祖本紀世祖文皇帝諱蒨字子華始興昭烈王長子也少沈敏有識量美容儀畱意經史舉動方雅造次必遵禮法髙祖甚愛之常稱此兒吾宗之英秀也孔奐傳奐字休文會稽山陰人也數歲而孤爲叔父虔孫所養周弘正傳弘正幼孤及弟弘讓弘直俱爲叔父侍中護軍捨所養年十歲通老子周易捨每與談論輒異之曰觀汝神情�悟淸理警發後世知名當出吾右弘直子確字士潛美容儀寬大虫團博涉經史篤好元言世父弘正特所鐘愛顧野王傳野王字希馮吳郡吳人也第三弟充國早卒野王撫養孤幼恩義甚篤陸瓊傳瓊第三子從典字由儀幼而聰敏八歲讀沈約集見回文研銘從典援筆擬之便有佳致年十三歲作柳賦其詞甚美瓊時爲東宮管記宮僚並一時俊偉瓊示以此賦咸奇其異才從父瑜特所賞愛及瑜將終家中墳籍皆付從典從典乃集瑜文爲十卷仍制集序其文甚工謝貞傳貞字元正父藺正員外郎兼散騎常侍貞年十四丁父艱號頓於地絕而復蘇者數矣初父藺居母阮氏憂不食泣血而卒家人賓客懼貞復然從父洽乃往華嚴寺請長爪禪師爲貞說法仍謂貞曰孝子旣無兄弟極須自愛若憂毀滅性誰養母耶自後稍進饘粥南史王僧虔傳僧虔金紫光祿大夫僧綽弟也父曇首與兄弟集會子孫任其戲適僧達跳下地作彪子時僧虔累十二博棋旣不墜落亦不重作僧綽采蠟燭珠爲鳳皇僧達奪取打壞亦復不惜伯父弘嘆曰僧達俊爽當不減人然亡吾家者終此子也僧虔必至公僧綽當以名義見美或云僧虔采燭珠爲鳳皇弘稱其長者云王僧佑傳僧佑字引宗幼聰悟叔父微撫其首曰兒神明意用當不作率爾人謝瞻傳瞻字宣遠六歲能屬文爲紫石英贊果然詩爲當時才士嘆異與從叔混族弟靈運俱有盛名嘗作喜霽詩靈運寫之混詠之王弘在坐以爲三絕魏書序紀始祖子文帝爲諸部大人所讒殺昭皇帝諱祿官立始祖之子也分國爲三部帝自以一部居東在上谷北濡源之西東接宇文部以文帝之長子桓皇帝諱猗統一部居代郡之參合陂北以桓帝之弟穆皇帝諱猗盧統一部居定襄之盛樂故城穆皇帝天姿英特勇略過人昭帝崩後遂總攝三部以爲一統臨淮王譚傳譚子提提子昌昌弟孚字秀和少有令譽後拜冀州刺史爲葛榮所執兄佑爲防城都督兄子子禮爲錄事參軍榮欲先害子禮孚請先死以贖子禮叩頭流血榮乃捨之又大集將士議其死事孚兄弟各誣己引過爭相爲死又孟都潘紹等數百人皆叩頭就法請活使君榮曰此魏之誠臣義士也凡同禁五百人皆得免門文愛傳文愛汲郡山陽人也早孤供養伯父以孝謹聞伯父亡服未終伯母又亡文愛居喪持服六年哀毀骨立鄕人魏中賢等相與標其孝義淸河王懌傳懌弟悅爲性不倫及懌爲元叉所害悅了無讎恨之意乃以桑落酒候伺之盡其私又大喜以悅爲侍中太尉臨拜日就懌子亶求懌服玩之物不時稱旨召亶杖之百下亶居廬未葬形气羸弱暴加威撻殆至不濟齊郡王簡傳簡字叔亮髙祖常與簡俱朝文明太后於皇信堂簡居帝之右行家人禮髙祖仁孝以諸父零落存者惟簡每見立以待之俟坐致敬問起居衛操傳操字徳元代人也少通俠晉衛瓘以操爲牙門將數使於國頗自結附始祖崩後與從子雄來歸國說桓穆帝招納晉人於是晉人附者稍眾桓帝嘉之以爲輔相桓帝崩後操立碑於大邗城南以頌功徳稱桓穆二帝心在宸極輔相二衛對揚毗翼操展文謀雄奮武烈承命會議諮論奮發劉庫仁傳庫仁弟眷繼攝國事曰部大人絜佛叛眷力不能討乃引苻堅並州刺史張蠔擊佛破之眷又破賀蘭部於善無又擊蠕蠕別帥胏渥於意親山破之獲牛羊數十萬頭眷第二子羅辰性機警有智謀謂眷曰比來行兵所向無敵心腹之疾願早圖之眷曰誰也曰從兄顯忍人也爲亂非旦則夕耳眷不以爲意其後徙牧於牛川庫仁子顯果殺眷而代立羅辰奔太祖邢巒傳巒弟晏篤於義讓初爲南兗州刺史例得一子解褐乃啟其孤弟子子愼年甫十二而其子已弱冠矣後爲滄州復啟孤兄子昕爲府主簿而其子並未從宦世人以此多之廣平王洛侯傳洛侯薨無子以陽平幽王第五子匡後之匡字建扶性耿介有气節髙宗器之謂曰叔父必能儀型社稷匡輔朕躬今可攺名爲匡以成克終之美任城王云傳云子嵩字道嶽髙祖時自中大夫遷員嵩便遊田髙祖聞而大怒詔曰嵩不能克己復禮企心典憲大司馬薨殂甫爾便以鷹鷂自娛有如父之痛無猶子之情損心棄禮何其太速便可免官崔亮傳亮從父弟光韶事親以孝聞太和二十年以光韶爲司空行參軍請讓從叔和曰臣誠微賤未登讓品屬逢皇朝恥無讓徳和亦謙退辭而不當髙祖善之遂以和爲廣陵王國常侍尋敕光韶兼祕書郎掌校華林禦書崔光傳光弟敬友敬友子鴻字彥鸞景明三年詔太師彭城王勰以下公卿朝士儒學才明者三十人議定律令於尙書上省鴻與光俱在其中時論榮之爾朱兆傳兆字萬仁榮從子也少驍猛善騎射手格猛獸蹺捷過人數從榮遊獵至於窮巖絕澗人所不能升降者兆先之榮以此特加賞愛任爲爪牙榮曾送臺使見二鹿乃命兆前止授二箭曰可取此鹿供今食也遂停馬構火以待之俄然兆獲其一榮欲矜誇使人責兆曰何不盡取杖之五十後兆爲天柱大將軍謂人曰此是叔父終官我何敢受固辭不拜兆果於戰鬥每有徵伐常居鋒首當時諸侯伏其材力而粗脫少智無將領之能榮𨿽奇其膽決然每云兆不過將三千騎多則亂矣濟陰王小新成傳小新成子郁字伏生襲位死長子�字邕明剛正有文學位中散大夫以世嫡應襲先爵爲季父尙書僕射麗因於氏親寵遂奪�王爵橫授同母兄子誕於是�絕棄人事托疾還私第世宗徵爲侍中�上表固讓入嵩山以穴爲室布衣蔬食卒建義元年子暉業訴復王爵永安三年追贈尙書令司徒公謚曰文獻初�常夢人謂之曰君身不得傳世封其紹先爵者君長子紹遠也�覺卽語暉業終如其言裴叔業傳叔業子蒨之蒨之子譚性粗險然孝事諸叔盡於子道國祿歲入每以分贍世以此稱之山偉傳偉字仲才弟少亡偉撫寡訓孤同居二十餘載恩義甚篤不營產業身亡之後賣宅營葬妻子不免飄泊士友嘆湣之李琰之傳琰之字景珍早有盛名時人號曰神童從父司空衝雅所嘆異每曰興吾宗者其此兒乎恆資給所須愛同己子石虎傳虎字季龍勒之從子也祖曰匐邪父曰寇覓寇覓有七子虎第四勒父幼而子之故或謂之爲勒弟也晉永興中與勒相失永嘉五年劉琨送勒母王氏及虎於葛陂時年十七矣性殘忍遊獵無度能左右射好以彈彈人軍中甚患之勒白母曰此兒凶暴無賴使軍人殺之聲名可惜宜自除也王曰快牛爲犢子時多能破車爲復小忍勿卻之慕容廆傳徳字元明雅爲兄垂所重入都廣固僭稱尊號號年建平女水竭徳聞而惡之因而寢疾兄子超請祈女水徳曰人君之命豈女水所知超固請終不許立超爲太子徳死超僭立崔敞傳敞字公世弟鍾字公祿金紫光祿大夫敞亡後鍾貪其財物誣敞息子積等三人非兄之嗣辭訴累歲人士嫉之爾朱世隆奏除其官終身不齒長孫道生傳道生嵩從子也與嵩俱爲三公當世以爲榮穆崇傳崇子觀觀子壽恭宗監國壽輔政自恃位任以爲人莫己及遇諸父兄弟有如僕隸夫妻並坐共食而令諸父餕余其自矜無禮如此爲時人所鄙笑刁雍傳雍字叔和父暢司馬徳宗右衛將軍初暢兄逵以劉裕輕狡薄行負社錢三萬違時不還執而徵焉及裕誅桓元以嫌故先誅刁氏雍爲暢故吏所匿奔至長安泰常二年歸國於河濟之間建牙誓眾劉裕遣李嵩等討雍雍斬之於蒙山八年太宗南幸鄴朝於行觀問先聞卿家縛劉裕於卿親疏雍曰是臣伯父太宗笑曰劉裕父子當應憚卿裴駿傳駿子修字元寄次弟務早喪修愛育孤侄同於己子及將異居奴婢田宅悉推與之時人以此稱焉子詢字敬叔時本邑中正闕司徒召詢爲之詢族叔�自陳情願詢遂讓焉時論善之李衝傳衝字思順始衝之見私寵也兄子韶恆有憂色慮至傾敗後榮名日顯稍乃自安楊播傳椿子昱字元晷尙書令王肅除揚州刺史出頓於洛陽東亭朝貴畢集詔令諸王送別昱伯父播同在餞席酒酣之後廣陽王嘉北海王詳等與播論議競理播不爲之屈北海顧謂昱曰尊伯性剛不伏理大不如尊使君也昱前對曰昱父道隆則從其隆道洿則從其洿伯父剛則不吐柔亦不茹一坐嘆其能言肅曰非此郎何得申二父之美也昱轉太尉掾奏揚州刺史李崇五車載貨恆州刺史楊鈞造銀食器十具並餉領軍元叉靈太后召叉夫妻泣而責之叉深恨之昱第六叔舒妻武昌王和之妹和卽叉之從祖父舒早喪有一男六女及終喪而元氏頻請別居昱父椿乃集親姻泣而謂曰我弟不幸早終今男不婚女未嫁何��便求離居不聽遂懷憾焉神龜二年瀛洲民劉宣明謀反事覺逃竄叉乃使和及元氏誣告昱藏隱宣明云父定州刺史椿叔華州刺史津並送甲仗三百具謀圖不逞叉又構成其事乃遣左右禦仗五百人夜圍昱宅而收之並無所獲靈太后問其狀昱具對元氏構釁之端言至哀切太后乃解昱縛和及元氏並處死刑而叉相左右和直免官元氏卒亦不坐吐谷渾傳樹洛千立自號車騎將軍樹洛千死弟阿豺立阿豺臨死召諸子弟告之曰先公車騎捨其子虔以大業屬吾吾豈敢忘先公之舉而私於緯代其以慕�繼事言終而死兄子慕�立崔挺傳挺長子孝芬字恭梓叔振旣亡之後孝芬等奉承叔母李氏若事所生旦夕溫凊出入啟覲家事巨細一以咨決每兄弟出行有獲財物尺寸以上皆內李氏之庫四時分賚李自裁之如此二十餘歲撫從弟宣伯子朗如同气焉三十國春秋燕金紫光祿大夫髙平公平歆初歆伯父光祿大夫熙拊歆首而告之曰汝儀容偉茂志節果毅當有佐命之功顯吾門者必汝也

叔侄部紀事二北齊書河間王孝琬傳孝琬文襄第三子也天保元年封天統中累遷尙書令初突厥與周師入太原武成將避之而東孝琬叩馬諫請委趙郡王部分之必整齊帝從其言孝琬免冑將出帝使追還周軍退拜並州刺史孝琬以文襄世嫡驕矜自負河南王之死諸王在宮莫敢舉聲惟孝琬大哭而出又怨執政爲艸人而射之和士開與祖珽譖之云艸人擬聖躬也又前突厥至州孝琬脫兜鍪抵地云豈是老嫗須著此此言屬大家也初魏世謠言河南種谷河北生白楊樹頭金雞鳴珽以說曰河南河北河間也金雞鳴孝琬將建金雞而大赦帝頗惑之時孝琬得佛牙置於第內夜有神光照室元都法順請以奏聞不從帝聞使搜之得鎭庫�幡數百帝聞之以爲反訊其諸姬有陳氏者無寵誣對曰孝琬畫作陛下形哭之然實是文襄像孝琬時時對之泣帝怒使武衛赫連輔元倒鞭撾之孝琬呼阿叔帝怒曰誰是爾叔敢喚我作叔孝琬曰神武帝嫡孫文襄皇帝嫡子魏孝靜皇帝外甥何爲不得喚作叔也帝愈怒折其兩脛而死瘞諸西山帝崩後乃攺葬河南康舒王孝瑜傳孝瑜字正徳文襄長子也養於神武宮中與武成同年相愛將誅楊愔等孝瑜預其謀及武成卽位禮遇特隆帝在晉陽手敕之曰吾飲汾淸二杯勸汝於鄴酌兩杯其親愛如此武成常使和士開與胡後對坐握槊孝瑜諫曰皇後天下之母不可與臣下接手帝深納之後又言趙郡王父死非命不可親由是睿及士開皆側目士開密告其奢僭睿又言山東惟聞河南王不聞有陛下帝由是忌之爾朱禦女名摩女本事太后孝瑜先與之通後因太子婚夜孝瑜竊與之言武成大怒頓飲其酒三十七杯體至肥大腰帶十圍使婁子彥載以出鴆之於車至西華門煩熱躁悶投水而絕安徳王延宗傳延宗文襄第五子也母陳氏廣陽王妓也延宗幼爲文宣所養年十二猶騎置腹上令溺己臍中抱之曰可憐止有此一个問欲作何王對曰欲作衝天王文宣問楊愔愔曰天下無此郡名願使安於徳於是封安徳焉楊愔傳愔字遵彥一門四世同居家甚隆盛昆季就學者三十餘人學庭前有柰樹實落地羣兒咸爭之愔頹然獨坐其季父暐適入學館見之大用嗟異顧謂賓客曰此兒恬裕有我家風宅內有茂竹遂爲愔於林邊別葺一室命獨處其中常以銅盤具盛饌以飯之因以督厲諸子曰汝輩但如遵彥謹愼自得竹林別室銅盤重肉之食太原王紹徳傳紹徳文宣第二子也武成因怒李后罵紹徳曰汝父打我時竟不來救以刀環築殺之親以土埋之樂陵王百年傳百年孝昭第二子也孝昭初卽位在�陽羣臣請建中宮及太子帝謙未許都下百寮又請乃稱太后令立爲皇太子帝臨崩遺詔傳位於武成並有手書其末曰百年無罪汝可以樂處置之勿學前人大寧中封樂陵王河淸三年五月白虹圍日再重又橫貫而不達赤星見帝以盆水承星影而蓋之一夜盆自破欲以百年厭之會博陵人賈徳冑教百年書百年嘗作數敕字徳冑封以奏帝乃發怒使召百年百年被召自知不免割帶玦畱與妃斛律氏見帝於元都苑涼風堂使百年書敕字驗與徳冑所奏相似遣左右亂捶擊之又令人曳百年繞堂且走且打所過處血皆徧地气息將盡曰乞命願與阿叔作奴遂斬之棄諸池池水盡赤於後園親看埋之妃把玦哀號不肯食月餘亦死玦猶在手拳不可開時年十四其父光自擘之乃開後主時攺九院爲二十七院掘得一小屍緋袍金帶一髻一解一足有靴諸內參竊言百年太子也或言太原王昭徳封隆之傳隆之字祖裔表以先爵富城子及武城子轉授弟子孝琬等朝廷嘉而從之孝琬字子倩七歲而孤獨爲隆之所鞠養慈愛甚篤盧文偉傳文偉族人勇字季禮初從兄景裕俱在學其叔同稱之曰白頭必以文通季禮當以武達興吾門在二子也崔昂傳昂字懷遠年七歲而孤伯父吏部尙書孝芬嘗謂所親曰此兒終當遠至是吾家千里駒也邢邵傳邵字子才事寡嫂甚謹養孤子恕慈愛特深在兗州有都信云恕疾便憂之廢寢食顏色貶損及卒人士爲之傷心痛悼𨿽甚竟不再哭賓客弔慰抆淚而已其髙情達識開遣滯累東吳以還所未有也司馬子如傳子如性滑稽而撫諸兄子慈篤當時名士並加欽愛以此稱之兄纂先卒子膺之字仲慶少好學天平中子如別封須昌縣公回授膺之魏收傳收從叔季景有才學歷官著名並在收前然收常欺忽季景收初赴並頓丘李庶者故大司農諧之子也以華辯見稱曾謂收曰霸朝便有二魏收率爾曰以從叔見比便是邪輸之比卿邪輸者故尙書令陳畱公繼伯之子也愚癡有名好自入市肆髙價買物商賈共所嗤玩收忽季景方之不遜例多如此周書宣帝紀宣皇帝諱贇字幹伯髙祖長子也西陽公溫杞國公亮之子卽帝之從祖兄子也其妻尉遲氏有容色因入朝帝遂飲之以酒逼而淫之亮聞之懼誅乃反才誅溫卽追尉遲氏入宮初爲妃尋立爲皇后晉蕩公護傳護字薩保太祖之兄卲惠公顥之少子也幼有志度普泰初自晉陽至涼時年十七太祖諸子並幼遂委護以家務內外不嚴而肅太祖嘗嘆曰此兒志度類我大統十五年太祖西巡至牽屯山遇疾馳驛召護護至涇州見太祖而太祖疾已綿篤謂護曰吾形容若此必是不濟諸子幼小寇賊未寧天下之事屬之於汝宜勉力以成吾志護涕泣奉命齊煬王憲傳髙祖崩宣帝嗣位以憲屬尊望重深忌憚之時髙祖未葬諸王在內治服司衛長孫覽總兵輔政而諸王有異志奏令開府於智察其動靜及髙祖山陵還諸王歸第帝又命智就宅候憲因是告憲有謀帝乃遣小冢宰宇文孝伯謂憲曰三公之位宜屬親賢今欲以叔爲太師九叔爲太傅十一叔爲太保叔以爲何如憲曰臣才輕位重滿盈是懼三師之任非所敢當且太祖勛臣宜膺此舉若專用臣兄弟恐乖物議孝伯反命尋而復來曰詔王晚共諸王俱至殿門憲獨被引進帝先伏壯士於別室至卽執之憲辭色不撓固自陳說帝使於智對憲憲目光如炬與智相質或謂憲曰以王今日事勢何用多言憲曰我位重屬尊一旦至此死生有命寧復圖存但以老母在堂恐畱玆恨耳因擲笏於地乃縊之時年三十五以於智爲柱國封齊國公又殺上大將軍安邑公王興上開府獨孤熊開府豆盧紹等皆以暱於憲也帝旣誅憲無以爲辭故托興等與憲結謀遂加其戮時人知其冤酷咸云伴憲死也柳霞傳霞字子升河東解人也幼而爽邁神彩嶷然髫歲便有成人之量篤好文學動合規矩其世父慶遠特器異之謂霞曰吾昔逮事伯父太尉公嘗語吾云我昨夢汝登一樓樓甚峻麗吾以坐席與汝汝後名宦必達恨吾不及見耳吾向聊復晝寢又夢將昔時坐席還以賜汝汝之官位當復及吾特宜勉勵以應嘉祥也李穆傳穆字顯慶兄賢遠太祖進穆侍中又賜穆世子惇安樂郡又以賢子爲平髙郡守遠子爲平髙縣令並加鼓吹穆自以叔侄一家三人皆牧宰鄕裏恩遇過隆固辭不拜孝閔帝踐阼又別封一子爲縣伯穆請回封賢子孝軌許之李遠傳遠子基字仲和以兄植被收例合坐死爲季父穆所請得免武成二年除江州刺史旣被譴謫常憂懼不得志保定元年卒於位年三十一申公穆尢所鐘愛每哭輒悲慟謂其所親曰好兒捨我去門戶豈是欲興王勇傳勇代武川人也魏恭帝元年進爵新陽郡公又論討茹茹功別封永固縣伯時有別封者例聽回授次子勇獨請封兄子元興時人義之韋叔裕傳叔裕字孝寬長子諶年已十歲魏文帝欲以女妻之孝寬辭以兄子世康年長帝嘉之遂以妻世康劉璠傳璠子祥字休徵幼而聰慧占對俊辯賓客見者皆號神童事嫡母以至孝聞其伯父黃門郎璆有名江左在嶺南聞而奇之乃令名祥字休徵豆盧寧傳寧字永安封楚國公初寧未有子養弟永恩子績及生子贊親屬皆請贊爲嗣寧曰兄弟之子猶子也吾何擇焉遂以績爲世子世以此稱之及寧薨贊襲爵柳慶傳慶字更興解人也保定三年又入爲司會先是慶兄檜爲魏興郡守爲賊黃寶所害檜子三人皆幼弱慶撫養甚篤後寶率眾歸朝朝廷待以優禮居數年檜次子雄亮白日手刃寶於長安城中晉公護聞而大怒執慶及諸子侄皆囚之讓慶曰國家憲綱皆君等所爲𨿽有私怨寧得擅殺人也對曰慶聞父母之讎不同天昆弟之讎不同國明公以孝治天下何乃責於此乎護愈怒慶辭色無所屈卒以此免盧柔傳柔字子剛少孤爲叔母所養撫視甚於其子柔盡心溫凊亦同己親宗族嘆重之裴文舉傳文舉字道裕河東聞喜人也叔父季和爲曲沃令卒於聞喜川而叔母韋氏卒於正平縣屬東西分隔韋氏墳隴在齊境及文舉在本州每加賞募齊人感其孝義潛相要結以韋氏柩西歸竟得合葬張元傳元字孝始村陌有狗子爲人所棄者元見卽收而養之其叔父怒曰何用此爲將欲更棄之元對曰有生之類莫不重其性命若天生天殺自然之理今爲人所棄而死非其道也若見而不收養無仁心也是以收而養之叔父感其言遂許焉未幾乃有狗母禦一死兔置元前而去隋書李穆傳穆薨孫筠嗣叔父渾忿其�嗇陰遣兄子善衡賊殺之求盜不獲髙祖大怒盡禁其親族初筠與從父弟瞿曇有隙時渾有力遂證瞿曇殺之瞿曇竟坐斬而善衡獲免楊素傳素弟約字惠伯拜浙陽太守其兄子元感時爲禮部尙書與約恩義甚篤旣愴分離形於顏色帝謂之曰公比憂悴得非爲叔邪元感再拜流涕曰誠如聖旨約由是徵入朝許善心傳善心字務本宇文化及弒逆之日隋官盡詣朝堂謁賀善心獨不至許弘仁馳告之曰天子已崩宇文將軍攝政合朝文武莫不咸集天道人事自有代終何預於叔而低徊若此善心怒之不肯隨去弘仁反走上馬泣而言曰將軍於叔全無惡意忽自求死豈不痛哉還告唐奉義以狀白化及遣人就宅執至朝堂化及令釋之善心不舞蹈而出化及目送之曰此人大負气命捉將來罵云我好欲放你敢如此不遜其黨輒牽曳因遂害之李安傳安字元徳髙祖作相引之左右遷職方中大夫復拜安弟悊爲儀同安叔父梁州刺史璋時在京師與周趙王謀害髙祖誘悊爲內應悊謂安曰寢之則不忠言之則不義失忠與義何以立身安曰丞相父也其可背乎遂陰白之及趙王等伏誅將加官賞安頓首而言曰兄弟無汗馬之勞過蒙獎擢合門竭節無以酬謝不意叔父無狀爲凶黨之所熒惑覆宗絕嗣其甘若薺蒙全首領爲幸實多豈可將叔父之命以求官賞於是俯伏流涕悲不自勝髙祖爲之攺容曰我爲汝特存璋子乃命有司罪止璋身髙祖亦爲安隱其事而不言髙祖嘗言及作相時事因湣安兄弟滅親奉國乃下詔曰先王立教以義斷恩割親愛之情盡事君之道用能弘獎大節體此至公往者周曆旣窮天命將及朕登庸惟始王業初基承此澆季實繁姦宄上大將軍寧州刺史趙郡公李安其叔璋潛結藩枝扇惑猶子包藏不逞禍機將發安與弟開府儀同三司衛州刺史黃臺縣男悊深知逆順披露丹心凶謀旣彰罪人斯得朕每念誠節嘉之無已庸冊賞宜不逾時但以事涉其親猶有疑惑欲使安等名教之方自處有地朕嘗爲思審遂致淹年今更詳案聖典求諸往事父子天性誠孝猶不並立況復叔侄恩輕情禮本有差降忘私奉國深得正理宜錄舊勛重弘賞命於是拜安悊俱爲柱國賜縑各五千匹馬百匹羊千口復以悊爲備身將軍進封順陽郡公安謂親族曰𨿽家門護全而叔父遭禍今奉此詔悲愧交懷因歔欷悲感不能自勝先患水病於是疾甚而卒李士謙傳士謙事母以孝聞伯父魏岐州刺史瑒深所嗟尙每稱曰此兒吾家之顏子也張虔威傳虔威字元敬性聰敏涉獵羣書其世父皓之謂人曰虔威吾家千里駒也房彥謙傳彥謙字孝衝事伯父樂陵太守豹竭盡心力每四時珍果口弗先嘗裴矩傳矩字弘大𦇤褓而孤及長好學頗愛文藻有智數世父讓之謂矩曰觀汝神識足成才士欲求宦達當資幹世之務矩始畱情世事突厥傳初攝圖以其子雍虞閭性�遺令立其弟葉護處羅侯雍虞閭遣使迎處羅侯將立之處羅侯曰我突厥自木汗可汗以來多以弟代兄以庶奪嫡失先祖之法不相敬畏汝當嗣位我不憚拜汝也雍虞閭又遣使謂處羅侯曰叔與我父共根連體我是枝葉寧有我作主令根本反同枝葉令叔父之尊下我卑稚又亡父之命其可廢乎願叔勿疑相讓者五六處羅侯竟立是爲葉護可汗以雍虞閭爲葉護唐書任傳字瑋廬州合淝人父七寶陳將忠之弟爲陳定遠太守早孤忠撫愛甚每曰吾子𨿽多庸保耳所以寄門戶者也杜如晦傳如晦弟楚客少尙奇節與叔父淹皆沒於王世充淹與如晦有隙譖其兄殺之並囚楚客瀕死世充平淹當誅楚客請於如晦不許楚客曰叔殘兄今兄又棄叔門內幾盡豈不痛哉如晦感悟請之髙祖得釋殷踐猷傳踐猷字伯起陳給事中不害五世從孫博學尢通氏族歷數醫方與賀知章陸象先韋述最善知章嘗號爲五總龜謂龜千年五聚問無不知也初爲杭州參軍舉文儒異等科授祕書省學士用曹州司法參軍兼麗正殿學士以叔父喪哀慟歐血而卒踐猷族子成己母顏叔父吏部郎中敬仲爲酷吏所陷率二妹割耳訴冤敬仲得減死元徳秀傳秀字紫芝河南人徳秀不及親在而娶不肯婚人以爲不可絕嗣答曰兄有子先人得嗣吾何娶爲初兄子𦇤褓喪親無資得乳媼徳秀自乳之數日湩流能食乃止旣長將爲娶家苦貧乃求爲魯山令魏徵傳徵字元成魏州曲成人以定五禮當封一子縣男徵請封孤兄子叔慈帝愴然曰此可以勵俗卽許之盧邁傳邁字子元河南人每有功緦喪必容稱其服而情有加焉叔下邽令休沐過家邁終日與羣子姓均指使無位貌之異再娶無子或勸畜姬媵對曰兄弟之子猶子也可以主後蕭復傳復字履初衡子生戚裏�從豪汰以服禦輿馬相誇復常衣垢獘居一室學自力非名士夙儒不與遊以淸操顯衡兄華每嘆曰此子當興吾宗劉悟傳悟叔父全諒節度宣武器其敢毅署牙將全諒積緡錢數百萬悟破縢鐍用之王君廓傳君廓並州石艾人少無行善盜大業末欲聚兵爲盜請與叔俱不從乃誣鄰人通叔母者與叔共殺之遂皆亡命李績傳績子敬業武后旣廢中宗又立睿宗囚之諸武擅命唐子孫誅戮敬業起兵魏思溫爲軍師敬業之叔父思文爲潤州刺史敬業兵起以使間道聞固守逾月城陷敬業責曰廬陵王繼天下無罪見廢今兵以義動何過拒邪若太后是助宜卽姓武思溫等欲殺之敬業不許及揚楚平乃獨免後遂賜武姓柳公綽傳公綽字寬京兆華原人始生三日伯父子華曰興吾門者此兒也因小字起之幼孝友性質嚴重起居皆有禮法杜兼傳兼字處弘父廙安祿山亂爲追騎所害兼尙幼逃入終南山伯父存介爲賊執臨刑兼號呼願爲奴以贖遂皆免賈餗傳餗字子美河南人少孤客江淮間從父全觀察浙東餗往依之全尢器異收卹良厚郎余令傳余令博於學擢進士第授霍王元軌府參軍事從父知年亦爲王友元軌每曰郎家二賢皆入府不意培塿而松柏爲林也王珪傳珪字叔玠教撫孤侄𨿽其子不過也薛收傳收字伯褒從兄子元敬隋選部郎邁之子與收及族兄徳音齊名世稱河東三鳳收爲長雛徳音爲鸑鷟元敬年最少爲鵷雛鄭餘慶傳餘慶與從父絪家昭國坊絪第在南餘慶第在北世謂南鄭相北鄭相云田承嗣傳承嗣從子悅早孤母更嫁平盧戍卒悅隨母轉側淄靑間承嗣得魏訪獲之年十三拜有禮承嗣異之委以號令裁處皆與承嗣意合及長慓悍善斗冠軍中賊忍狙詐外飭行義輕財重施以釣美譽人皆附之承嗣愛其才將死顧諸子弱乃命悅知節度事令諸子佐之帝因詔悅自中軍兵馬使府左司馬擢畱後俄檢校工部尙書爲節度使陽嶠傳嶠撫孤侄與子均常語人曰吾備方伯而心亦昔時一尉耳崔引傳引宰相愼由子也愼由晚無子遇異浮屠以術求生引字淄郎及爲相其季父安潛唶曰吾父兄刻苦以持門戶終爲淄郎壞之韋夏卿傳夏卿字云客性通簡終年不見其喜慍撫孤侄恩逾己子薛播傳播早孤伯母林通經史善屬文躬授經諸子及播兄弟故開元天寶間播兄弟七人皆擢進士第爲衣冠光韙因話錄李約初至金陵於叔李錡坐屢贊招隱寺標致一日錡宴寺中謂約曰十郎傳誇招隱寺昨遊宴何殊州中約笑曰約所賞者疏野耳若遠山將翠幕遮古松用彩物裹鮏羴涴鹿跑泉音樂亂山鳥聲實不如在叔父大廳錡笑小學善行篇唐河東節度使柳公綽子仲郢弟公權及公綽卒仲郢事公權如事公綽非甚病見公權未嘗不束帶爲京兆鹽鐵使出遇公權於通衢必下馬端笏立候公權過乃上馬公權暮歸必束帶迎候於馬首公權屢以爲言仲郢終不以官達有小攺五代史唐家人傳太祖弟克寧爲人仁孝居兄弟中最賢事太祖小心不懈太祖病召莊宗侍側屬張承業與克寧曰以亞子累公等太祖崩莊宗告於克寧曰兒年孤稚未通庶政𨿽有先王之命恐不足以當大事叔父勛徳俱髙先王嘗任以政矣敢以軍府煩季父以待兒之有立克寧曰吾兄之命以兒屬我誰敢易之因下而北面再拜稱賀莊宗乃卽晉王位初太祖起於云朔之間所得驍勇之士多養以爲子而與英豪戰爭卒就霸業諸養子之功爲多故尢寵愛之衣服禮秩如嫡諸養子麾下皆有精兵恃功自恣自先王時常見優假及新王立年少或托疾不朝或見而不拜養子存顥存實告克寧曰兄亡弟及古之道也以叔拜侄理豈安乎人生富貴當自取之克寧曰吾家三世父慈子孝先王土宇苟有所歸吾復何求也克寧妻孟氏素剛悍存顥等各遣其妻入說孟氏數以迫克寧克寧仁而無斷惑於羣言遂至於禍都虞候李存質得罪於克寧克寧殺之而與張承業李存璋有隙又求兼領大同軍節度使於是幸臣史敬鎔見太后告克寧與存顥謀執王及太后以降梁莊宗召承業存璋告之曰季父所爲如此柰何然骨肉不可自相魚肉吾當避賢路以紓禍於吾家承業等請誅克寧乃伏兵於府置酒大會克寧旣至執而殺之�本紀出帝父敬儒髙祖兄也早卒髙祖以其子重貴爲子髙祖六子五皆早卒而重睿幼故重貴得立重貴少而謹厚善騎射髙祖使博士王震教以禮記久之不能通大義謂震曰此非我家事也髙祖爲契丹所立謀以一子畱守太原契丹使盡出諸子自擇之指重貴曰此眼大者可也遂拜金紫光祿大夫行太原尹北京畱守冊府元龜漢張瓘同州車渡村人故太原監軍使承業之猶子也承業佐後唐武皇莊宗有功甚見委遇瓘聞之與昆仲五人自故里奔於太原莊宗皆任用之瓘天佑十三年補麟州刺史承業治家嚴毅小過無所容恕一侄爲磁州副使以其殺河西賣羊客承業立捕斬之嘗誡瓘等曰如車渡村百姓劉開道下賊慣作非爲今須攺行若故態不除死無日矣故瓘所至不敢誅求南唐書顏詡傳詡季父非理據鄕人桑詣邑求治令尹下詡評之詡償以己緡其訟遂止王輿傳輿爲光州刺史先是輿兄子拯爲海州副使叛入北方以爲刺史輿在光州間遣親信通書幣輿執之以聞因求罷郡復爲控鶴都虞候遼史耶律滌魯傳滌魯爲都點檢扈從獵黑嶺獲熊上因樂飲謂滌魯曰汝有求乎對曰臣富貴逾分不敢他望惟臣叔先朝優遇身歿之後不肖子坐罪籍沒四時之薦享諸孫中得赦一人以主祭臣願畢矣詔免籍復其產耶律曷魯傳曷魯字控溫父偶思遙輦時爲本部夷離堇曷魯其長子也性質厚在髫鬌與太祖遊從父釋魯奇之曰興我家者必二兒也太祖旣長相與易裘馬爲好然曷魯事太祖彌謹會滑哥弒其父釋魯太祖顧曷魯曰滑哥弒父料我必不能容將反噬我今彼歸罪臺哂爲解我姑與之是賊吾不忘也自是曷魯常佩刀從太祖以備不虞居久之曷魯父偶思病召曷魯曰阿保機神略天授汝率諸弟赤心事之已而太祖來問疾偶思執其手曰爾命世奇才吾兒阿魯者他日可委以事吾已諭之矣旣而以諸子屬之蕭胡睹傳胡睹字乙辛口喫視斜發鬈伯父孝穆見之曰是兒狀貌族中未嘗有宋史燕懿王徳昭傳太平興國四年從徵幽州軍中嘗夜驚不知上所在有謀立徳昭者上聞不說及歸以北徵不利久不行太原之賞徳昭以爲言上大怒曰待汝自爲之賞未晚也徳昭退而自刎上聞驚悔往抱其屍大哭曰癡兒何至此邪吳榮王顥傳顥字仲明元佑初賜咸宜坊第一區榜曰親賢與弟頵對邸車駕偕三宮臨幸畱宴終日拜太尉諸子皆命賜官制曰先皇帝篤兄弟之好以恩勝義不許二叔出居於外蓋武王待周公之意太皇太后嚴朝廷之禮以義制恩始從其請出就外宅得孔子遠其子之意二聖不同同歸於道皆可以爲萬世法朕承侍兩宮按行新第顧瞻懷思潸然出涕昔漢明帝問東平在王家何以爲樂王言爲善最樂帝大其言因送列侯印十九枚諸子五歲以上悉佩之著之簡策天下不以爲私今王諸子性於忠孝漸於禮義自勝衣以上頎然皆有成人之風朕甚嘉之其各進一官以助其爲善之樂尙勉之哉毋忝父祖以爲邦家光徙封徐王詔書不名顥被病徙封楚王病益篤帝親挾醫視診令晝夜具起居狀聞小愈則喜旣而薨年四十七帝卽臨哭輟朝五日眞宗本紀眞宗太宗第三子也太祖愛之育於宮中嘗登萬歲殿升禦榻坐太祖大奇之撫而問曰天子好作否對曰由天命耳範質傳質字文素爲宰相從子校書郎杲求奏遷秩質作詩曉之時人傳誦以爲勸戒杲字師回少孤質視如己子石守信傳守信子保興世豪貴累財巨萬悉爲季弟保從之子所廢仁宗張貴妃傳妃父堯封爲石州推官卒時堯封兄堯佐補蜀官堯封妻錢氏求挈孤幼隨之官堯佐不收卹以道遠辭妃幼無依錢氏遂納於章惠皇后宮寢長得幸有盛寵而堯佐因緣僥幸致位通顯云康延澤傳延澤爲供奉官遷左藏庫副使坐與諸侄爭家財失官居西洛卒李濤傳濤孫仲容字儀父三弟早卒字其諸孤十餘人如己子當世稱其長者曹光實傳光實從子克明字堯卿旣生會敵攻百丈縣父光遠遇害姆抱克明匿葦蒲中得免旣長喜兵法善騎射從父光實奇之補爲衙內都虞候光實擊敵於葭蘆川戰沒克明時護輜重在後聞光實死懼軍亂祕不發喪陽令人西來傳光實令還軍銀州而潛與僕張貴入敵中獲光實屍以還葬京師繇是顯名陳希亮傳希亮幼孤好學年十六將從師其兄難之使治錢息三十餘萬希亮悉召取錢者焚其券而去業成乃召兄子庸諭使學遂俱中天聖八年進士第里人表其閭曰二�張去華傳去華父誼字希賈好學不事產業旣孤諸父使督耕隴上他日往視之見閱書於樹下怒其不親穡事詬辱之誼謂其兄曰若不就學於外素志無成矣遂潛詣洛陽龍門書院與宗人沆鑾湜結友故名聞都下李若拙傳若拙子繹知華州蒲城民李蘊訴人盜其從子亡去繹問曰若有仇邪曰無有曰有失亡邪曰無有繹揮蘊去因密刺蘊蘊有陰罪侄覺之懼事暴殺之以滅口遂收蘊致法王珪傳珪季父罕字師言珪少孤罕教養有恩後珪貴每予書必以盛滿爲戒雲杜純傳純字孝錫少有成人之操伯父沒官南海上其孤弱柩不能還純白父請往如期而喪至曲珍傳珍字君玉好馳馬試劍嘗與叔父出塞遊獵猝遇夏人陷其圍中馳擊大呼眾披靡得出顧叔不至復持短兵還決鬥遂俱脫崔遵度傳遵度字堅白純介好學始七歲受經於叔父憲嘗以春秋編年史漢紀傳之例問於憲憲曰此兒他日成令名矣馬仁瑀傳仁瑀遷瀛州防禦使兄子嘗因醉誤殺平民系獄當死民家自言非有宿恨但過誤爾願以過失殺傷論仁瑀曰我爲長吏而兄子殺人此怙勢爾非過失也豈敢以私親而亂國法哉遂論如律給民間布帛爲棺斂具宋湜傳湜字持正父溫故弟溫舒兄弟皆有時名湜幼警悟早孤勵志篤學溫舒典耀州湜侍行代作箋奏詞斂而麗溫舒拊背曰此兒眞國器恨吾兄不及見也王嗣忠傳嗣忠尢睦宗族撫諸侄如己子著遺戒以訓子孫勿得析居王博文傳博文子疇爲開封府推官宦者李允良訴其叔父死疑爲仇家所毒請發棺驗視眾欲許之疇獨不可曰苟無實是無故而暴屍且安知非允良有姦窮治果與其叔父家有怨李庭芝傳庭芝字祥甫少穎異日能誦數千言而智識恆出長老之上王旻守隨庭芝年十八告其諸父曰王公貪而不卹下下多怨之隨必亂請徙家徳安以避諸父勉彊從之未浹旬旻果爲部曲挾之以叛隨民死者甚眾胡安國傳寅字明仲安國弟之子也寅將生弟婦以多男欲不舉安國妻夢大魚躍盆水中急往取而子之少桀黠難制父閉之空閣其上有雜木寅盡刻爲人形安國曰當有以移其心別置書數千卷於其上年餘寅悉成誦不遺一卷吳曦傳曦僭王位於興州使人告其伯母趙氏趙怒絕之叔母劉日夜號泣罵不絕口曦扶出之族子爲興元統制見僞檄色甚不平陳文龍傳文龍字君貴益王稱制於福州文龍參知政事已而大軍入廣建寧泉福皆降王剛中徇興化文龍乃使其將林華偵伺境上華卽降且導兵至城下通判曹澄孫開門降執文龍與其家人至軍中欲降之不屈左右陵挫之文龍指其腹曰此皆節義文章也可相逼邪彊之卒不屈乃械系送杭州文龍去興化卽不食至杭餓死大兵旣歸文龍之侄瓚復舉兵殺林華據興化未幾復破瓚死之鄭興裔傳興裔父蕃和州防禦使興裔早孤叔父藻以子字之分以余貲興裔不受請立義莊贍宗族及藻沒遂解官致追報之義蘇軾傳軾子過字叔黨軾謫貶遷徙獨過侍之凡生理晝夜寒暑所須者一身百爲不知其難初至海上爲文曰志隱軾覽之曰吾可以安於島夷矣因命作孔子弟子列傳時稱爲小坡蓋以軾爲大坡也其叔轍每稱過孝以訓宗族且言吾兄遠居海上惟成就此兒能文也呂蒙正傳正授太子太師表請歸洛上過洛兩幸其第錫賚有加上謂蒙正曰卿諸子孰可用對曰諸子皆不足用有侄夷簡任潁州推官宰相才也夷簡由是見知於上孫瑜傳瑜奭之子始奭之亡朝廷錄其子孫時瑜之子爲諸孫長瑜曰吾忍因父喪而官吾子乎以兄之孤上之範鎭傳鎭兄鎡卒幹隴城無子聞其有遺腹子在外鎭時未仕徒步求之兩蜀間二年乃得之曰吾兄異於人體有四乳是兒亦必然已而果然名曰百常歐陽守道傳守道歷著作佐郎守道之兄之妻蚤喪其子演五歲餘且多病浚生甫數月守道三十未有室顧無能乳哺者日夜抱二子泣里巷憐之演旣長出莫知所之守道哭而求諸野終不能得三年不食肉��不釋者終身史嵩之傳嵩之遭父喪起復嵩之從子璟卿嘗以書諫曰伯父秉天下之大政必能辦天下之大事膺天下之大任必能成天下之大功比所行寖不克終用人之法不待舉削而攺官者有之譴責未幾而旋蒙敍理者有之丁難未幾而遽被起復者有之借曰有非常之才有不次之除醲恩異賞所以收拾人才而不知斯人者果能運籌帷幄獻六奇之策而得之乎抑亦獻賂幕賓而得之乎果能馳身鞍馬效一戰之勇而得之乎抑亦效顰奴僕而得之乎徒聞包苴公行政出多門便嬖私暱狼狽萬狀祖宗格法壞於今日也自開督府東南民力困於供需州縣倉卒匱於應辦輦金帛挽芻粟絡繹道路曰一則督府二則督府不知所幹者何事所成者何功近聞蜀川不守議者多歸退師於鄂之失何者分戍列屯備邊禦戎首尾相援如常山之蛇維揚則有趙葵廬江則有杜伯虎金陵則有別之傑爲督府者宜據鄂渚形勢之地西可以援蜀東可以援淮北可以鎭荊湖不此之圖盡損藩籬深入堂奧伯父謀身自固之計則安其如天下蒼生何是以饑民叛將乘虛搗危侵軼於沅湘搖蕩於鼎澧爲江陵之勢苟孤則武昌之勢未易守荊湖之路稍警則江浙之諸郡焉得髙枕而臥況殺降失信則前日徹疆之計不可復用矣內地失護則前日淸野之策不可復施矣此隙一開東南生靈特幾上之肉耳則宋室南渡之疆土惡能保其金甌之無闕也盍早爲之圖上以寬九重宵旰之憂下以慰雙親朝夕之望不然師老財殫績用不成主憂臣辱公論不容萬一不畏彊禦之士繩以春秋之法聲其討賊不效之咎當此之時𨿽優遊菽水之養其可得乎異日國史載之不得齒於趙普開國勛臣之列而乃廁於蔡京誤國亂臣之後遺臭萬年果何面目見我祖於地下乎人謂禍起蕭墻危如朝露此愚所痛心疾首爲伯父苦口極言爲今之計莫若盡去在幕之羣小悉召在野之君子相與攺弦易轍戮力王事庶幾失之東隅收之桑楡矣如其視失而不知救視非而不知革燻蕕同器駑驥同櫪天下大勢駸駸日趨於危亡之域矣伯父與璟卿親猶父子也伯父無以少年而忽之則吾族幸甚天下生靈幸甚我祖宗歸田錄燕王元儼太宗幼子也太宗子八人眞宗朝六人已亡歿至仁宗卽位獨燕王在以皇叔之親特見尊禮契丹亦畏其名其疾亟時仁宗幸其宮親爲調藥平生未嘗語朝政遺言一二事皆切於理余時知制誥所作贈官制所載皆其實事也東坡雜記九江陳輔之有於陵仲子之操不娶無子曰我罪人也東坡曰子有猶子乎曰有坡曰魯山道州乃前比也輔之一笑曰賴古多此賢陶彭澤不解事忍饑作此詩意古賢能飽人輔之今爲丹陽南郭人燕翼貽謀錄歐陽修少孤其叔父教之學旣貴乞以一官回贈以報其徳詔從之乃自員外郎贈郎中後世以爲美談不知又有先於修者王曾爲參知政事攺葬叔太子中捨宗元叔母嚴氏自言幼孤叔父母育之詔贈宗元工部員外郎嚴氏懷仁縣太君靑箱雜記龔穎邵武人先仕江南歸朝爲侍禦史嘗憤叛臣盧絳殺其叔愼儀又害其家後絳來陛見舞蹈次穎遽前以笏擊而踣之太祖驚問其故穎曰臣爲叔父復讎非有他也因俯伏頓首請罪極言絳狼子野心不可畜太祖卽下令誅絳而赦穎家世舊事少師卜居醴泉第捨卑狹頤少時嘗到宛然如舊諸房門皆題誰居先公太中所記也後十年再到則已爲四翁房子孫所賣更易房室不忍復觀矣自少師貴顯居京師醴泉第宅大評事諸孫居之後遂分而賣之先公未嘗問也券契皆存以其上有少師書字故不忍毀去然收藏甚密家中子弟有未嘗見者先公守鳳州時四翁問欲得宅否先公答以叔有之與�有之正同當善守而已又出一少師小印合示頤曰祖物也可收之頤曰翁能保之足矣不敢受者所以安其疑心也又知太宗皇帝禦書及少監眞像皆在亦未敢求見不意才數年四翁卒比再至醴泉則散失盡矣思之痛傷後又二十年頤到醴泉攺葬少師始求得少監段太君告於三翁家少師犀帶於長安太監薄家少師綠玉枕於四翁女和家鞍瓦於三翁家欒城遺言東坡伯達叔仲歸許昌生事蕭然公篤愛天倫曩歲別業在浚都鬻之九阡數百緡悉以助焉囑勿輕用時公方降三官謫籍奪俸竹坡詩話東坡嘗有書與其侄云大凡爲文當使气象崢嶸五色絢爛漸老漸熟乃造平淡余以謂不但爲文作詩者尢當取法於此瘦竹齋談藪韓冑冬月攜家遊西湖覽南北二山之勝置宴南園同族判院與焉席間有獻牽絲傀儡爲土偶負小兒者名爲遊春黃胖韓顧族子汝名能詩可詠卽承命一絕云腳踏虛空手弄春一人頭上要安身忽然綫斷兒童手骨肉都爲陌上塵韓大不樂不終宴而去未幾禍作厚徳錄趙閱道少保寬厚長者與物無忤家於三衢所居甚隘弟侄有欲悅公意者厚以直易鄰翁之居以廣公第公聞不樂曰吾與此翁三世爲鄰矣忍棄之乎命亟還翁居而不追其值拊掌錄張丞相好艸聖而不正流輩皆譏笑之丞相似若也一日得句索筆疾書滿紙龍蛇飛動使其侄錄之當波險處侄罔然而止執所書問曰此何字丞相熟視久之亦自不識詬其侄曰胡不早問致吾忘之倦遊錄陳恭公判亳州遇生日親戚多獻老人星圖侄世修獨獻範蠡遊五湖圖且贊曰賢哉陶朱霸越平吳名遂身退扁舟五湖公卽日納節明年乞致仕金史世紀昭祖諱石魯剛毅質直生女直無書契無約束不可檢制昭祖欲稍立條教諸父部人皆不悅欲坑殺之已被執叔父謝裏忽知部眾將殺昭祖曰吾兄子賢人也必能承家安輯部眾此輩柰何輒欲坑殺之亟往彎弓注矢射於眾中卻執者皆散走昭祖乃得免昭祖稍以條教爲治部落寖彊謝裏忽傳來流水烏薩札部殺完顏部人昭祖往烏薩札部以國俗治之大有所獲頒之於諸父昆弟而不及謝裏忽謝裏忽曰前日免汝於死者吾之力往治烏薩札部者吾之謀也分不及我何邪昭祖於是早起自賫間金列鞢往饋之時謝裏忽猶未起擁寢衣而問曰爾爲誰昭祖曰石魯先擇此寶而後頒及他人敢私布之謝裏忽旣揚言初不自安至是乃大喜列鞢者腰佩也太祖諸子傳海陵謀弒立畏宗敏屬尊且材勇欲構誣以除之時熙宗屢殺大臣宗敏憂之謂海陵曰主上喜殘殺而國家事重柰何宗敏言時適左右無人海陵將以此爲指斥構害之自念無證不可發乃止及弒熙宗使葛王召宗敏葛王者世宗初封也宗敏聞海陵召疑懼不敢往葛王曰叔父今不卽往至明日如何與之相見宗敏入宮海陵欲殺之尙猶豫以問左右烏帶曰彼太祖子也不殺之眾人必有異議不如除之乃使僕散忽土殺之忽土刃擊宗敏宗敏左右走避膚髮血肉狼藉徧地葛王見殺宗敏問於眾曰國王何罪而死烏帶曰天許大事尙已行之此蟣虱爾何足道者豫王永成傳章宗以永成誕日親爲詩以賜有美譽自應輝玉牒忠誠不待啟金縢之語當世榮之劉徽柔傳徽柔字君美遷洪洞令徽柔明敏善聽斷縣人楊遠者投牒於縣以爲夜雨屋壞壓其侄死號訴哀切徽柔熟視而笑曰汝利侄財而殺之乃誣雨邪叱付獄其人立伏曰公神明也不敢延死遂置於法賈少衝傳少衝字若虛天會中再伐宋調及民兵少衝甫冠代其叔行龐迪傳迪字仲由官爵之蔭率先諸侄溫迪罕移室懣傳移室懣兄朮輦國初有功授世襲謀克移室懣性忠正彊毅善騎射膂力過人皇統初襲其兄謀克積戰功爲洮州刺史謂人曰謀克兄職也兄子斡魯古今已長矣遂以謀克讓還兄子宗�聞而嘉之曰能讓世襲可謂難矣董師中傳師中方在政府近侍傳語將錄用其子師中奏曰臣有侄孤幼若蒙恩錄勝於臣子上義之以其侄爲筆硯承奉元史太祖本紀帝十世祖孛端兒歿子八林昔黑剌禿合必畜嗣生子曰咩撚篤惇咩撚篤惇妻曰莫拿倫生七子而寡莫拿倫性剛急時押剌伊而部有羣小兒掘田間艸根以爲食莫拿倫乘車出適見之怒曰此田乃我子馳馬之所羣兒輒敢壞之邪驅車徑出輾傷諸兒有至死者押剌伊而忿怨盡驅莫拿倫馬羣以去莫拿倫諸子聞之不及被甲往追之莫拿倫私憂曰吾兒不甲以往恐不能勝敵令子婦載甲赴之已無及矣旣而果爲所敗六子皆死押剌伊而乘勝殺莫拿倫滅其家惟一長孫海都尙幼乳母匿諸積木中得免先是莫拿倫第七子納眞於八剌忽民家爲贅婿故不及難聞其家被禍來視之見病嫗十數與海都尙在其計無所出幸驅馬時兄之黃馬三次掣套竿逸歸納眞至是得乘之乃僞爲牧馬者詣押剌伊而路逢父子二騎先後行臂鷹而獵納眞識其鷹曰此吾兄所擎者也趨前紿其少者曰有赤馬引羣馬而東汝見之乎曰否少者乃問曰爾所經過有鳧雁乎曰有曰汝可爲吾前導乎曰可遂同行轉一河隈度後騎相去稍遠刺殺之縶馬與鷹趨迎後騎紿之如初後騎問曰前射鳧雁者吾子也何爲久臥不起耶納眞以鼻�對騎者方怒納眞乘隙刺殺之復前行至一山下有馬數百牧者惟童子數人方擊髀石爲戲納眞熟視之亦兄家物也紿問童子亦如之於是登山四顧悄無來人盡殺童子驅馬臂鷹而還取海都並病嫗歸八剌忽之地止焉海都稍長納眞率八剌忽怯谷諸民共立爲君巴而朮阿而忒的斤亦都護傳亦都護者髙昌國主號也紐林的斤始封髙昌王子帖木兒補化爲鞏昌等處都總帥達魯花赤奔父喪於永昌請以王爵讓其叔父欽察臺叔父力辭乃嗣爲亦都護髙昌王至治中其弟籛吉乃以讓嗣爲亦都護髙昌王布魯海牙傳布魯海牙幼時叔父阿里普海牙欺之盡有其產及貴顯築室宅傍迎阿里普海牙居之弟益特思海牙以宿恨爲言嘗慰諭之終無間言扈鐸傳鐸汴梁蘭陽人蚤孤育於伯父及壯事伯父如所生伯父老無子鐸爲買妾歲餘產一女其妾性頗不慧熟寐壓女死久之伯父卒鐸喪之甚哀遺腹生一男鐸懲前失告其母及妻妹護視之已復廬戶外中夜審察不敢安寢弟能食常自抱哺與同臥起十年不少怠弟有疾鐸夜稽顙星斗哀禱曰天不伐余家鐸父子間可去一人勿喪吾弟使伯父無後也明旦弟愈楊一傳一懷孟人至元間憐其叔淸家貧密以分契詣神祠焚之與淸同居者三十年無間言張本東昌荏平人篤孝事伯父叔父皆甚謹伯父常病本晝夜不去側復載以巾車步挽詣岱禱之張慶眞定人善事繼母伯父泰異居河南慶聞其貧迎歸養之供膳丰備過於所生元善大名人父有昆弟五人因貧流散江淮久之遂客死至大四年善往尋其骸骨並迎弟侄等一十五喪而歸攺葬祖父母以諸喪序列祔於塋次州縣以聞並旌其家張閏傳閏延安延長縣人兄顯卒卽以家事付侄聚聚辭曰叔父行也叔宜主之閏曰侄宗子也侄宜主之相讓旣久卒以付聚縉紳之家自謂不如闊裏吉思傳闊裏吉思封髙唐王西北不安請往平之陷敵不屈死焉追封趙王子朮安幼詔以弟木忽難襲髙唐王木忽難才識英偉謹守成業撫民禦眾境內乂安痛其兄死節遣使如京師表請卹典又請翰林承旨閻復銘諸石教養朮安過於己子命家臣之謹厚者掌其兄之珍服祕玩待朮安成立悉以付之至大二年木忽難加封趙王卽以讓朮安三年朮安襲趙王尙晉王女阿剌的納八剌公主卜顏鐵木兒傳卜顏鐵木兒性至孝幼養於叔父阿朮事之如親父秦長卿傳長卿尙風節好論事阿合馬專政長卿請誅之由是大恨長卿誣以折閱課額數萬緡下吏殺之長卿從子山甫爲建康府判官聞長卿冤狀卽日棄官累薦不起以卒劉徳泉傳有朱汝諧濮州人仲父子昭子玉貧病汝諧迎至家奉湯藥甘旨甚謹後卒喪葬盡禮鄕人賢之許謙傳謙字益之生數歲而孤甫能言世母陶氏口授孝經論語入耳輒不忘廉希憲傳希憲從弟希賢字達甫迫父布魯海牙嘗曰是兒剛果當大吾家帖木兒不花傳帖木兒不花世祖孫鎭南王脫歡第四子也脫歡薨子老章襲封鎭南王老章薨弟脫不花襲封鎭南王脫不花薨子孛羅不花幼帖木兒不花乃嗣爲鎭南王文宗天歷初賜帖木兒不花黃金帖木兒不花請以其位復還孛羅不花朝廷以其讓而不居也攺封宣讓王賜金印移鎭於廬州史天倪傳武仙叛天倪爲仙所殺子五人其三人尙幼俱死於難惟楫權在楫字大濟歲己亥知中山府事尋遷徵南行軍萬戶翼經略徇地蘄黃善撫士卒所向有功壬寅天澤引楫入見太宗奏曰臣兄天倪死事時二子尙幼臣受詔攝行府事今楫已成人乞解職授之帝嘉嘆曰今之爭官者多讓官者少卿此舉殊可嘉尙朕自有官與之卽以楫爲眞定兵馬都總管佩金虎符孛羅帖木兒傳至正十一年盜起孛羅帖木兒同從子馬哈失力與賊相持孛羅帖木兒被重創麾馬哈失力使去曰吾以死報國汝無畱此馬哈失力泣曰死生從叔父旣而孛羅帖木兒被執賊請同爲逆孛羅帖木兒怒罵之遂遇害馬哈失力帥家奴求其屍復與賊戰俱沒於陣舉家死者凡二十六人姚燧傳燧字端甫世系見燧伯父樞傳父格燧生三歲而孤育於伯父樞樞隱居蘇門謂燧蒙暗教督之甚急燧不能堪楊奐馳書止之曰燧令器也長自有成爾何以急爲且許醮以女伯顏傳初伯顏欲以其侄脫脫宿衛伺帝起居懼涉物議乃以樞密知院汪家奴翰林承旨沙剌班同侍禁近實屬意脫脫故脫脫政令日修而衛士拱聽約束伯顏自領諸衛精兵以燕者不花爲屏蔽導從之盛塡溢街衢而帝側儀衛反落落如晨星勢焰燻灼天下之人惟知有伯顏而已脫脫深憂之乘間自陳忘家徇國之意帝猶未之信遣阿魯世傑班日以忠義與之往復論難益知其心無他遂聞於帝帝始無疑是年車駕自上都還京伯顏數以兵巡行紅城諸處歸輒在後三人謀益堅伯顏不知益逞凶虐構陷郯王徹徹篤奏賜死帝未允輒傳旨行刑復奏貶宣讓王帖木兒不花威順王寬徹普化辭色憤厲不待旨而行帝益忿之伯顏且日益立威鍛煉諸獄延及無辜六年二月伯顏自領兵衛請帝出田脫脫告帝托疾不往伯顏固請太子燕帖古思出次柳林脫脫欲有所爲遂與世傑班阿魯合議白於帝戊戌脫脫悉拘門鑰受密旨領軍阿魯世傑班侍帝側傳命是夜帝禦玉徳殿主符檄發號令詳見脫脫傳中夜二鼓遣太子怯薛月可察兒率三十騎抵太子營取之入城夜半見帝四鼓命只兒瓦歹奉詔往柳林出伯顏爲河南行省左丞相己亥伯顏遣人來城下問故脫脫倨城門上宣言有旨黜丞相一人諸從官無罪可各還本衛伯顏奏乞陛辭不許遂行道出眞定父老奉觴酒以進伯顏問曰爾曾見子殺父事耶父老曰不曾見子殺父惟見臣殺君伯顏俯首有慚色三月辛未詔徙南恩州陽春縣安置病死於龍興路驛舍脫脫傳脫脫字大用生而岐嶷異於常兒及就學師浦江吳直方至元四年脫脫伯父伯顏爲中書右丞相旣誅唐其勢益無所忌擅爵人赦死罪任邪殺無辜諸衛精兵收爲己用府庫錢帛聽其出納帝積不能平脫脫𨿽幼養於伯顏常憂其敗私請於其父曰伯父驕縱已甚萬一天子震怒則吾族赤矣曷若於未敗圖之其父以爲然復懷疑久未決質之直方直方曰傳有之大義滅親大夫但知忠於國家耳余復何顧焉當是時帝之左右前後皆伯顏所樹親黨獨世傑班阿魯爲帝腹心日與之處脫脫遂與二人深相結納而錢唐楊瑀嘗事帝潛邸爲奎章閣廣成局副使得出入禁中帝知其可用每三人論事使瑀參焉五年秋車駕畱上都伯顏時出赴應昌脫脫與世傑班阿魯謀欲禦之東門外懼弗勝而止會河南範孟矯殺省臣事連廉訪使段輔伯顏風臺臣言漢人不可爲廉訪使時別兒怯不花亦爲禦史大夫畏人之議己辭疾不出故其章未上伯顏促之急監察禦史以告脫脫脫脫曰別兒怯不花位吾上且掌印我安敢專邪別兒怯不花聞之懼且將出脫脫度不能遏謀於直方直方曰此祖宗法度決不可廢盍先爲上言之脫脫入告於帝及章上帝如脫脫言伯顏知出於脫脫大怒言於帝曰脫脫𨿽臣之子其心專佑漢人必當治之帝曰此皆朕意非脫脫罪也及伯顏擅貶宣讓威順二王帝不勝其忿決意逐之一日泣語脫脫脫脫亦泣下歸與直方謀直方曰此宗社安危所系不可不密議論之際左右爲誰曰阿魯及脫脫木兒直方曰子之伯父挾震主之威此輩苟利富貴其語一泄則主危身戮矣脫脫乃延二人於家置酒張樂晝夜不令出遂與世傑班阿魯議候伯顏入朝禽之戒衛士嚴宮門出入螭坳悉爲置兵伯顏見之大驚召脫脫責之對曰天子所居防禦不得不爾伯顏遂疑脫脫益增兵自衛六年二月伯顏請太子燕帖古思獵於柳林脫脫與世傑班阿魯合謀以所掌兵及宿衛士拒伯顏戊戌遂拘京城門鑰命所親信列布城門下是夜奉帝禦玉徳殿召近臣汪家奴沙剌班及省院大臣先後入見出午門聽命又召瑀及江西範匯入艸詔數伯顏罪狀詔成夜已四鼓命中書平章政事只兒瓦歹賫赴柳林己亥脫脫坐城門上而伯顏亦遣騎士至城下問故脫脫曰有旨逐丞相伯顏所領諸衛兵皆散而伯顏遂南行明外史章溢傳溢字三益寇破龍泉執溢從子存仁溢曰吾兄止有一子不可令絕挺身出代存仁賊得溢大喜就問計策溢厲聲責之賊怒縛溢於柱以刀磨脇欲降之溢不爲屈賊竟不敢害何遵傳遵上疏極言江彬怙權倡亂廷杖四十遂卒時與遵同死杖下者詹軾字敬之爲人開爽磊落善談論從父瀚字汝約時方爲刑部主事亦以諫受杖軾死爲經紀其喪以歸嘉靖中瀚爭大禮再受杖每陰雨創痛曰吾無愧敬之地下足矣王鈁傳鈁字子宣伯父誥弘治年舉進士時鈁初入塾或語之曰孺子讀書亦當如是鈁曰讀書但求進士邪聞者異之李頤傳頤字惟貞余幹人弟謙賢而早卒己以蔭畀其子鄕人稱焉汪褆傳褆字介夫祁門人伯父有疾率從兄弟臥�下不解衣帶旣卒寢不離喪次鄭傳鄭淵字仲涵從弟澧及妻早亡遺三女淵撫之過於己生劉基傳基九世孫瑜嗣伯爵瑜孫世延卒嫡孫萊臣年幼庶足藎臣僭襲其爵藎臣卒萊臣當襲藎臣子孔昭復據之孔昭性凶戾崇禎時附溫體仁搏擊善類爲眾所疾尋出督南京操江卽捕萊臣斃之獄襄王瞻墡傳瞻墡仁宗第五子母昭皇后永樂二十二年封仁宗崩監國宣宗徵漢畱守敬恪有令譽宣徳四年就藩長沙正統元年徙襄陽七年來朝英宗北狩諸王中瞻墡最長且賢眾望頗屬太后命取襄國金符入宮不果召而瞻墡上書太后請立英宗世子令郕王監國募勇智士迎鑾書至景帝立數月矣英宗還京師居南內又上書景帝宜旦夕省膳問安率羣臣朔望見無忘恭順英宗復辟石亨等誣戮於謙王文有迎立外藩語帝頗疑瞻墡久之從宮中得瞻墡所上二書而金符果在太后合中乃賜書召瞻墡比二書於金縢入朝宴便殿避席請曰臣過汴汴父老遮道言按察使王槪賢以誣逮詔獄願皇上加察帝立出槪命爲大理卿數請反國賜護衛旗手鷹坊司且令宮殿制如黃屋瞻墡踧踖謝不敢帝稱善親送至午門外握手泣別瞻墡拜帝亦拜瞻墡逡巡復拜如是者再帝曰叔父欲何言頓首曰萬方望治如饑渴願省刑薄斂帝拱謝曰敬受教目送瞻墡出端門乃還四年復入朝帝爲制峴山漢水賦及襄陽四時歌親餞之盧溝橋六年又召以老辭歲時存問禮遇之盛諸藩所未有也漢王髙煦傳髙煦成祖第二子負气力凶很狡悍嘗以成祖命同仁宗謁孝陵仁宗體肥重且足疾兩中使掖之行恆失足髙煦從後言曰前人蹉跌後人知警皇太孫應聲曰更有後人知警也髙煦回顧色變太孫卽宣宗也宣宗卽位髙煦遂反帝親徵髙煦出歸罪羣臣請正典刑不允同歸京師錮之帝一日欲往視髙煦左右止之不聽及至熟視久之髙煦出不意伸一足勾帝僕地左右亟扶起乃命壯士舁銅缸覆之缸約重三百斤髙煦項負之輒動帝命積炭缸上燃之逾時火熾銅鎔髙煦死諸子並死趙簡王髙燧傳靖王見灂嘗乘醉欲殺其叔父詔奪祿米三之二去冠服戴民巾陳旺妻唐氏傳唐氏汝陽人隨其夫以歌舞逐食四方正徳三年秋旺攜妻及女環兒幼侄成兒至江夏九峯山有史聰者亦以傀儡爲業見婦女皆艷麗而旺且老因紿旺出求食至靑山夜殺之明日聰獨返攜其婦女幼侄入武昌山吳王祠越數日持利刃脇唐氏氏曰汝殺吾夫吾不能殺汝以復讎忍從汝亂耶遂遇害賊裹以席置荊棘中明日徙蓑衣團又數日賊迫環兒臨以刃詈曰汝賊也殺吾父母吾恨不能報讎肯從賊爲狗彘行乎詈聲振林木賊亦殺之瘞糞壤中而去其年冬至賊被酒成兒夜潛出告官擒於葛店市伏誅靖江王守謙傳守謙太祖從孫父文正南昌王子也太祖起兵時文正母王攜文正從軍中帝與髙後撫如己子比長涉傳記饒勇略隨渡江取集慶路已有功授樞密院同僉太祖與語若欲何官文正對曰叔父成大業何患富貴爵賞先及私親無以服眾太祖善其言益愛之太祖爲吳王命爲大都督節制中外諸軍事及再定江西謂洪都重鎭屏翰西南非骨肉重臣莫能守乃命文正統元帥趙得勝等鎭其地江西之平文正功居多太祖還京告廟飲至賜常遇春廖永忠及諸將士金帛甚厚念文正前言知大體錫功尙有待也文正遂不能無少望性素卞急至是益暴怒無常度任掾吏衛可達奪部中子女按察使李飲冰奏其驕侈觖望太祖遣使詰責文正慚懼飲冰益言其有異志太祖卽日登舟至城下遣人召之文正倉卒出迎太祖持之泣曰汝何爲者遂載與俱歸廷臣請竟其事髙後力解之曰兒特性剛耳無他也免官安置桐城尋命督築荊州城事竣將復之未幾卒飲冰亦以他事伏誅文正之謫也守謙甫四歲太祖撫其頂曰兒無恐爾父背訓教貽我憂我終不以父故廢爾育之宮中守謙幼名鐵柱吳元年以諸子命名告廟更名煒洪武三年更名守謙封靖江王祿視郡王官屬親王之半浦延禧妻王氏傳王氏蓬萊人年二十守節撫孤崇禎五年李九成等叛城陷氏叔允章至其家問所向答曰兒豈向患難中求活時有麻索在�頭叔以手振之曰然則宜決計於此耳氏首肯遂從容就縊張以寧傳以寧字志道古田人年八歲或訟其伯父於縣逮系獄因詣縣伸理尹異而詰之以寧自言能爲詩命賦琴堂詩立就伯父由是得釋呂楠鷲峯東所語何掌科說刑部有一婦人與小叔通此婦人夫喪了止有一子婦人又與他人通嫁之他人後又出之婦人歸小叔遂收之爲妻其子恥之乃殺小叔刑部問以殺期親尊長死罪大理評不當死刑部曰律無該載請旨先生曰律有上下比附春秋梁人有繼母殺其父者而其子殺之有司欲當以大逆孔季彥曰文姜與弒魯桓春秋去其姜氏傳謂絕不爲親卽凡人耳方諸古義宜以非司寇而擅殺當之不得以逆論玆叔與嫂姦是無人倫弟無其兄侄可無其叔矣其殺之不當死罪

叔侄部雜錄詩經小雅伐木篇旣有肥羜以速諸父寧適不來微我弗顧大全

孔氏曰稱之以父親親之辭也天子呼諸侯同姓大國曰伯父同姓小國曰叔父魯頌閟宮篇王曰叔父建爾元子俾侯於魯大啟爾宇爲周室輔注王成王也叔父周公也元子魯公伯禽也啟開宇居也輟耕錄宋張文潛明道雜誌云經傳中無嬸妗二字嬸字乃世母字二合呼妗字乃舅母字二合呼也二合如眞言中合兩字音爲一日知錄古人於父之昆弟必稱伯父叔父未有但呼伯叔者若不言父而但曰伯叔則是字之而已詩所謂叔兮伯兮伯兮朅兮叔於田之類皆字也今之天子稱親王爲叔祖曾叔祖甚非古義禮天子稱同姓諸侯曰伯父叔父稱其先君亦曰伯父叔父左傳昭九年景王使詹桓伯辭於晉曰伯父惠公十五年景王謂籍談曰叔父唐叔皆稱其先君爲伯父叔父之證也故禮有諸父無諸祖

叔侄部外編

