

聖裔部匯考一

周魏安釐王以孔子八世孫謙爲相始封魯國文信君按闕裏志八代孫謙史記作愼字子順又名斌仕魏爲安釐王相以孔子後封魯國文信君有三子鮒騰樹按孔氏自叔梁至斌一世相承以至九世始生三子

秦始皇元年封孔子九世孫孔鮒爲魯國文通君按史記秦本紀不載按闕裏志始皇並天下召九代孫鮒爲魯國文通君拜少傅卒於陳下子隨字元路四傳至吉吉生何齊皆承殷後爲宋公

漢髙帝元年封十世孫孔聚爲蓼侯按漢書髙祖本紀不載按闕裏志髙帝元年賜孔聚爵蓼侯傳子臧孫琳曾孫黃俱嗣侯坐事失爵按兗州府誌九代孫樹之子聚以將事髙祖破項羽垓下封蓼平侯髙帝十二年封九世孫孔騰爲奉祀君按漢書髙祖本紀不載按闕裏志十二年冬十一月行自淮南還過魯以太牢祀孔子封孔子九世孫騰爲奉祀君惠帝年以孔騰爲長沙太傅按漢書惠帝本紀不載按闕裏志惠帝時以孔騰爲博士遷長沙太傅卒有子忠文帝年徵十世孫孔忠爲博士封褒侯按漢書文帝本紀不載按兗州府誌文帝時徵十世孫忠爲博士封褒侯忠字子貞生子武及安國武字子威爲臨淮太守是爲十一世生子延年武帝年以十二世孫孔延年爲博士臧爲太常安國爲侍中按漢書武帝本紀不載按兗州府誌武帝時以十二世孫延年爲博士臧爲太常安國爲侍中延年博覽羣書官至少傅將軍元帝初元元年賜十三世孫孔霸爵關內侯號褒成君按漢書元帝本紀不載按孔光傳光父霸以初元元年爲關內侯食邑霸上書求奉孔子祭祀元帝下詔曰其令師褒成君關內侯霸以所食邑八百戶祀孔子焉故霸還長子福名數於魯奉孔子祀霸薨子福嗣福薨子房嗣房薨子莽嗣永光年以孔澍爲魯從事按漢書元帝本紀不載按闕裏志元帝永光間以十八代孫澍爲魯從事此孔氏任鄕官之始成帝

年以十四代孫孔福襲封關內侯按漢書成帝本紀不載按兗州府誌云云綏和元年詔封孔吉爲殷紹嘉侯尋進爵爲公按漢書成帝本紀綏和元年春二月癸丑詔曰蓋聞王者必存二王之後所以通三統也昔成湯受命列爲三代而祭祀廢絕考求其後莫正孔吉其封吉爲殷紹嘉侯三月進爵爲公及周承休侯皆爲公地各百里按梅福傳福上書曰臣聞不在其位不謀其政政者職也位卑而言髙者罪也越職觸罪危言世患𨿽伏質橫分臣之願也守職不言沒齒身全死之日屍未腐而名滅𨿽有景公之位伏歷千駟臣不貪也故願臺登文石之陛涉赤墀之塗當戶牖之法坐盡平生之愚慮亡益於時有遺於世此臣寢所以不安食所以忘味也願陛下深省臣言臣聞存人所以自立也壅人所以自塞也善惡之報各如其事昔者秦滅二周夷六國隱士不顯佚民不舉絕三統滅天道是以身危子殺厥孫不嗣所謂壅人以自塞者也故武王克殷未下車存五帝之後封殷於宋紹夏於杞明著三統示不獨有也是以姬姓半天下遷廟之主流出於戶所謂存人以自立者也今成湯不祀殷人亡後陛下繼嗣久微殆爲此也春秋經曰宋殺其大夫谷梁傳曰其不稱名姓以其在祖位尊之也此言孔子故殷後也𨿽不正統封其子孫以爲殷後禮亦宜之何者諸侯奪宗聖庶奪嫡傳曰賢者子孫宜有土而況聖人又殷之後哉昔成王以諸侯禮葬周公而皇天動威雷風著災今仲尼之廟不出闕裏孔氏子孫不免編戶以聖人而歆匹夫之祀非皇天之意也今陛下誠能據仲尼之素功以封其子孫則國家必獲其福又陛下之名與天亡極何者追聖人素功封其子孫未有法也後聖必以爲則不滅之名可不勉哉福孤遠又譏切王氏故終不見納武帝時始封周后姬嘉爲周子南君至元帝時尊周子南君爲周承休侯位次諸侯王使諸大夫博士求殷後分散爲十餘姓郡國往往得其大家推求子孫絕不能紀時匡衡議以爲王者存二王后所以尊其先王而通三統也其犯誅絕之罪者絕而更封他親爲始封君上承其王者之始祖春秋之義諸侯不能守其社稷者絕今宋國巳不守其統而失國矣則宜更立殷後爲始封君而上承湯統非當繼宋之絕侯也宜明得殷後而已今之故宋推求其嫡久遠不可得𨿽得其嫡嫡之先已絕不當得立禮記孔子曰丘殷人也先師所共傳宜以孔子世爲湯後上以其語不經遂見寢至成帝時梅福復言宜封孔子後以奉湯祀綏和元年立二王后推迹古文以左氏谷梁世本禮記相明遂下詔封孔子世爲殷紹嘉公哀帝

年以十五代孫孔房襲關內侯按漢書哀帝本紀不載按兗州府志哀帝世以孔子十五世孫房襲封關內侯房福之子也平帝元始元年夏六月封周公後公孫相如爲褒魯侯孔子後孔均爲褒成侯奉其祀按漢書平帝本紀云云按孔光傳元始元年封周公孔子後爲列侯食邑各二千戶房子莽更封爲褒成侯後避王莽更名均按兗州府誌元年追封孔子爲褒成宣尼公封十六世孫均爲魯國褒成侯食邑二千戶均字長平房之子也惇篤好學有文才初襲關內侯爲尙書郎至是因追封孔子進爵食邑王莽篡位拜太尉不就有子曰志

後漢世祖建武五年春二月壬申封殷後孔安爲殷紹嘉公按後漢書光武本紀云云

注武帝封孔吉爲殷紹嘉公安卽吉之裔也建武十三年春二月庚午以殷紹嘉公孔安爲宋公按後漢書光武本紀云云建武十四年夏四月辛巳封孔子後志爲褒成侯按後漢書光武本紀云云注

平帝封孔均爲褒成侯志均子也古今注曰志時爲密令按兗州府誌建武十四年以十七世孫志襲封褒成侯食邑二千戶明帝永平十五年封十八代孫孔損爲褒成侯按後漢書明帝本紀不載按兗州府誌永平十五年以十八世孫損襲封褒成侯損志之子也章帝元和二年東巡狩詔孔子後助祭幸魯賜孔氏帛按後漢書章帝本紀元和二年春二月丙辰東巡狩丙子詔曰朕巡狩岱宗柴望山川告祠明堂以章先勛其二王之後先聖之裔咸來助祭三月己丑進幸魯庚寅祠孔子於闕裏及七十二弟子賜褒成侯及諸孔男女帛和帝永元四年徙封褒成侯爲褒亭侯按後漢書和帝本紀不載按兗州府誌四年追封孔子爲褒尊侯徙封褒成侯損爲褒亭侯食邑一千戶安帝延光三年東巡會孔氏男女以十九代孫孔曜襲褒亭侯按後漢書安帝本紀延光三年春二月丙子東巡狩三月戊戌祀孔子及七十二弟子於闕裏自魯相令丞尉及孔氏親屬婦女諸生悉會賜褒亭侯以下帛有差按兗州府誌是年以十九世孫曜襲封褒亭侯曜損之子也質帝本初元年以二十世孫孔完襲褒亭侯按後漢書質帝本紀不載按續文獻通考本初元年以二十代孫完曜子襲褒亭侯早亡無子以母弟贊之子羨襲封桓帝元嘉三年詔選孔氏宗人置孔子廟百戶卒史一人按後漢書桓帝本紀不載按兗州府誌魯相置孔子廟卒史碑司徒臣雄司空臣戒稽首言魯前相瑛書言詔書崇聖道勉六蓺孔子作春秋制孝經刪述五經演易系辭經緯天地幽贊神明故特立廟褒成侯四時來祠事已卽去廟有禮器無常人掌領請置百戶卒史一人典主守廟春秋饗禮財出王家錢給大酒直須報謹問太常祠曹掾馮牟史郭元辭對故事辟雍禮未行祠先聖師侍祀者孔子子孫太宰太祝令各一人皆備爵太常丞監祀河南尹給牛羊豕雞各一大司農給米祠臣愚以爲如瑛言孔子大聖則象乾坤爲漢制作先世所尊祠用眾牲長吏備爵今欲加寵子孫敬恭明祀傳於罔極可許臣請魯相爲孔子廟置百戶卒史一人掌領禮器出王家錢給大酒直他如故事臣雄臣戒愚戇誠惶誠恐頓首頓首死罪死罪臣稽首以聞制曰可元嘉三年三月二十七日壬寅司徒雄司空戒下魯相承書從事下當用者選年四十以上經通一蓺雜試通利能奉弘先聖之禮爲宗所歸者如詔書到言永興元年六月甲辰朔十日辛酉魯相平行長史事下守長�叩頭死罪敢言司徒司空府壬寅詔書爲孔子廟置百戶卒史一人掌主禮器選年四十以上經通一蓺雜試能奉弘先聖之禮爲宗所歸者平叩頭叩頭死罪死罪謹按文書守文學掾魯孔龢師孔憲戶曹史孔覽等雜試龢修春秋嚴氏通經髙第事親至孝能奉弘先聖之禮爲宗所歸除龢補名狀如牒平惶恐叩頭死罪上司空府贊曰巍巍大聖赫赫彌章相乙瑛字少卿平原髙唐人令鮑疊字文公上黨屯畱人政教稽古名重規矩乙君察舉守宅除吏孔子十九世孫麟廉請置百戶卒史一人鮑君造作百戶吏捨功垂無窮永壽二年復顏氏亓官氏族人繇發按後漢書桓帝本紀不載按兗州府誌永壽二年魯相顏午碑文聖母顏氏聖配亓官氏聖族之親禮所宜異復其邑中繇發延熹年詔孔氏一人爲魯從事按後漢書桓帝本紀不載按闕裏志桓帝詔孔氏一人爲魯從事終漢世十有一人延熹間二十代孫浮綱承俱東魯督郵

魏文帝黃初二年正月詔以議郎孔羨爲宗聖侯按三國誌魏文帝本紀黃初二年春正月壬午詔曰昔仲尼資大聖之才懷帝王之器當衰周之末無受命之運在魯衛之朝教化乎洙泗之上棲棲焉遑遑焉欲屈己以存道貶身以救世於時王公終莫能用之乃退考三代之禮修素王之事因魯史而制春秋就太師而正雅頌俾千載之後莫不宗其文以述作仰其聖以謀咨可謂命世之大聖億載之師表者也遭天下大亂百祀墮壞舊居之廟毀而不修褒成之後絕而莫繼闕裏不聞講誦之聲四時不睹蒸嘗之位斯豈所謂崇禮報功盛徳百世必祀者哉其以議郎孔羨爲宗聖侯邑百戶奉孔子祀按兗州府誌二十一世孫羨完之弟子也漢末褒亭侯絕至是攺封黃初年始建三氏學按三國誌魏文帝本紀不載按續文獻通考黃初中於闕裏建三氏學專教孔顏孟三氏子孫

晉武帝泰始三年冬十二月徙封宗聖侯孔震爲奉聖亭侯按晉書武帝本紀云云按禮志三年十一月攺封宗聖侯孔震爲奉聖亭侯又詔太學及魯國四時備三牲以祀孔子按闕裏志二十二代孫震泰始三年攺封奉聖亭侯拜太常卿黃門侍郎食邑二千戶震羨之子也以故宗聖侯攺封有子曰嶷惠帝

年以二十三世孫孔嶷襲奉聖亭侯按晉書惠帝本紀不載按兗州府誌惠帝時以二十三代孫嶷襲奉聖亭侯食邑一千戶嶷卒子撫嗣是爲二十四世明帝大寧三年詔奉聖亭侯孔嶷四時祀孔子如泰始故事按晉書明帝本紀不載按宋書禮志云云哀帝

年以二十五世孫孔懿襲奉聖亭侯按晉書哀帝本紀不載按兗州府志哀帝某年以二十五世孫懿襲封奉聖亭侯食邑一千戶懿撫之子官至從事中郎有子曰鮮孝武帝太元十一年秋八月庚午封孔靖之爲奉聖亭侯奉宣尼祀按晉書孝武帝本紀云云

宋文帝元嘉三年詔以十八代孫孔龢爲百戶主掌禮器按宋書文帝本紀不載按闕裏志云云元嘉八年奪奉聖亭侯孔繼之爵按宋書文帝本紀不載按禮志晉明帝太寧三年詔給事奉聖亭侯孔亭四時祠孔子祭直如太始故事亭五代孫繼之博塞無度嘗以祭直顧進替慢不祀宋文帝元嘉八年有司奏奪爵元嘉十九年以孔熙先謀逆奪隱之爵仍以二十六代孫鮮襲奉聖亭侯按宋書文帝本紀不載按禮志十九年又授孔隱之奉聖亭侯爵以兄子熙先謀逆又失爵按闕裏志是年二十六代孫鮮襲封奉聖亭侯攺封崇聖侯生子乘元嘉二十八年以孔惠云爲奉聖侯按宋書文帝本紀不載按禮志二十八年更以孔惠云爲奉聖侯後有重疾失爵孝武帝大明二年以孔邁爲奉聖侯按宋書孝武帝本紀不載按禮志大明二年又以孔邁爲奉聖侯邁卒子�嗣有罪失爵

南齊武帝永明七年始復奉聖之爵按南齊書武帝本紀永明七年春二月己丑詔曰宣尼誕敷文徳峻極自天發輝七代陶鈞萬品英風獨舉素王誰匹功隱於當年道深於日月感麟厭世緬邈千祀川竭穀虛丘夷淵塞非但洙泗湮淪至乃饗嘗乏主前王敬仰崇修寢廟歲月亟流鞠爲茂艸今學興立實稟洪規撫事懷人彌增欽屬可攺築宗祊務在爽塏量給祭秩禮同諸侯奉聖之爵以時紹繼

梁敬帝太平二年春正月詔舉魯國之族嗣奉聖侯按梁書敬帝本紀太平二年春正月壬寅詔曰夫子降靈體�經仁緯義允光素王載闡元功仰之者彌髙誨之者不倦立忠立孝徳被蒸民制禮作樂道冠羣後𨿽泰山頹峻一簣不遺而泗水余瀾千載猶在自皇圖屯阻祀薦不修奉聖之門裔嗣殲滅敬神之寢簠簋寂寥永言聲烈實兼欽愴外可搜舉魯國之族以爲奉聖後並繕廟堂供備祀典四時薦秩一皆遵舊

陳廢帝光大元年以孔英哲爲奉聖亭侯按陳書廢帝本紀光大元年冬十二月庚寅以兼從事中郎孔英哲爲奉聖亭侯奉孔子祀按兗州府誌元年封三十二世孫英哲爲奉聖侯英哲長孫子也英哲無子以弟嗣哲奉祀

北魏獻文帝皇興二年詔孔氏四人爲官按魏書顯祖本紀不載按闕裏志云云按魏書髙祖本紀二年詔曰尼父稟達聖之姿體生知之量窮理盡性道光四海頃者淮徐未賓廟隔非所致令祠典寢頓禮章殄滅自今以後臨事致敬令肅如也三年夏四月詔以孔子二十七世孫魯郡孔乘爲崇聖大夫給十戶以供灑掃孝文帝延興三年詔以二十七世孫孔乘爲崇聖大夫按闕裏志三年封二十七代孫乘爲崇聖大夫食邑五百戶生子靈珍太和十六年拜孔氏四人爲官按魏書髙祖本紀不載按闕裏志太和十六年帝祀孔子拜孔氏四人爲官太和十九年詔訪孔氏宗子攺封二十八代孫靈珍爲崇聖侯按魏書髙祖本紀十九年夏四月庚申行幸魯城親祀孔子廟辛酉詔拜孔氏四人顏氏二人爲官又詔選諸孔宗子一人封崇聖侯邑一百戶以奉孔子之祀按兗州府誌十九年車駕幸魯城親祀孔子修飾墳壠更建碑銘拜孔氏四人官仍封二十八世孫靈珍爲崇聖侯食邑一千戶奉祀靈珍嘗仕北魏爲校書郎卒子文泰嗣是爲二十九世

北齊文宣帝天保元年詔封孔子後爲崇聖侯尋又攺封恭聖侯按北齊書文宣帝本紀天保元年夏六月辛巳詔封崇聖侯邑一百戶以奉孔子之祀按兗州府誌元年攺封三十世孫渠爲恭聖侯食邑一千戶渠文泰子也以崇聖侯攺封有子長孫

北周宣帝大象二年詔封孔子爲鄒國公以三十一世孫長孫襲封按周書宣帝本紀大象二年春三月詔追封孔子爲鄒國公邑數準舊並立後承襲別於京師置廟以時祭享按兗州府誌二年攺封孔子爲鄒國公立後承襲列於京師遂攺封三十一世孫長孫爲鄒國公食邑千戶長孫生二子英哲嗣哲

隋文帝年以孔嗣哲襲封鄒國公按隋書髙祖本紀不載按闕裏志文帝時嗣哲應制登科官至太子通事舍人襲封鄒國公煬帝大業四年封孔子後爲紹聖侯按隋書煬帝本紀大業四年冬十月丙午詔曰先師尼父聖徳在躬誕發天縱之姿憲章文武之道命世膺期蘊玆素王而頹山之嘆忽逾於千祀盛徳之美不存於百代永惟懿範宜有優崇可立孔子後爲紹聖侯有司求其苗裔錄以申上按闕裏志四年攺封孔嗣哲爲紹聖侯食邑千戶卒子徳倫嗣按程敏政聖裔考孔羨之後傳至二十五世懿從晉元帝南渡居於會稽懿子曰鮮當元嘉八年有罪奪爵以隱之嗣復以子不道失爵以惠云嗣又以重疾失爵以邁嗣後亦以罪失爵此南宗也後魏孝文求先聖之後得二十七世孫乘以爲崇聖大夫其子靈珍攺封崇聖侯三傳入齊攺封恭聖侯四傳入周進封鄒國公五傳入隋攺封紹聖侯此北宗也至於隋亡又並失傳矣以此觀之孔子之裔在晉宋六朝又分爲南北二宗而闕裏志直以乘爲鮮之子未知孰是

唐髙祖武徳九年封孔子後爲褒聖侯按唐書髙祖本紀不載按禮樂志云云按闕裏志武徳九年十二月二十九日詔曰宣尼以大聖之徳天縱多能王道藉以裁成人倫資其教益故孟軻稱生民以來一人而已自漢氏馭歷魏室分區爰及晉朝曁於隋代咸相崇尙用存享祀朕欽若前王憲章故實親師宗聖是所庶幾存亡繼絕抑惟通典可立孔子後爲褒聖侯以隋故紹聖侯孔嗣哲嫡子徳倫爲嗣按兗州府誌九年攺封三十三世孫徳倫爲褒聖侯徳倫嗣哲子也太宗貞觀元年詔孔氏子孫並免賦役按唐書太宗本紀不載按闕裏志云云貞觀十一年詔褒聖侯與朝會位同三品家祭服元冕按唐書太宗本紀不載按闕裏志十一年詔褒聖侯徳倫朝會位同三品食邑一千戶家祭服元冕髙宗幹封元年詔免孔氏子孫賦役按唐書髙宗本紀不載按闕裏志髙宗幹封元年敕褒聖侯徳倫旣承裔嗣有異常流其子孫並免賦役中宗嗣聖七年賜褒聖侯孔徳倫敕書及時服﹝卽武後天授元年﹞

按唐書武后本紀不載按闕裏志云云嗣聖十二年三十四代孫孔崇基襲封褒聖侯﹝卽武後天冊萬歲元年﹞

按唐書武后本紀不載按闕裏志云云神龍元年授褒聖侯朝散大夫按唐書中宗本紀不載按闕裏志神龍元年五月制授褒聖侯崇基朝散大夫陪祭朝會元宗開元五年三十五代孫孔璲之襲封褒聖侯按唐書元宗本紀不載按闕裏志開元五年三十五代孫璲之襲封褒聖侯特授四門博士郡王府文學兗州長史開元十三年幸闕裏詔文宣公家每代長子承襲兼賜一子官免孔氏賦役按唐書元宗本紀不載按闕裏志云雲開元二十七年攺封褒聖侯孔璲之爲文宣公按唐書元宗本紀不載按闕裏志二十七年攺封褒聖侯璲之爲文宣公兼兗州長史遷都水使者食邑一千戶按兗州府誌攺封褒聖侯爲文宣公位於文官二品之下卒子萱嗣肅宗上元二年詔凡大祀其褒聖公朝位在文官二品之下按唐書肅宗本紀不載按闕裏志云云代宗

年三十六代孫孔萱襲封文宣公按唐書代宗本紀不載按闕裏志三十六代孫萱襲封文宣公兼兗州泗水令卒子齊卿嗣按兗州府誌代宗時以孔萱襲封文宣公徳宗建中三年三十七代孫孔齊卿襲封文宣公按唐書徳宗本紀不載按闕裏志建中三年三十七代孫齊卿襲封文宣公兼除兗州功曹轉靑州司兵參軍時遭叛亂陷於東平卒子惟晊嗣憲宗元和十三年以三十八代孫孔惟晊襲封文宣公按唐書憲宗本紀不載按闕裏志三十八代孫惟晊元和十三年東平兵解歸魯授兗州參軍襲封文宣公卒子策嗣元和十五年詔文宣王家與一子官按唐書憲宗本紀不載按闕裏志云云武宗會昌元年三十九代孫孔策襲封文宣公按唐書武宗本紀不載按兗州府誌會昌元年以三十九世孫策襲封文宣公策惟晊子也由明經及第以國子監丞受封遷國子尙書博士有子曰振會昌五年南郊詔文宣公與一子官按唐書武宗本紀五年春正月辛亥有事於南郊大赦文宣公予一子出身宣宗大中元年正月大赦攺元文宣王后與一子官按唐書宣宗本紀云云懿宗咸通四年四十代孫孔振及第襲封文宣公按唐書懿宗本紀不載按闕裏志四十代孫振咸通四年狀元及第除祕書省校書郎歷運判監察禦史左補闕水部員外郎襲封文宣公賜百縑卒子昭儉嗣僖宗乾符二年正月南郊大赦賜文宣王后一子官按唐書僖宗本紀云云乾符年四十一代孫孔昭儉襲封文宣公按唐書僖宗本紀不載按闕裏志四十一代孫昭儉任南陵尉授廣文館博士兗州司馬賜緋除祕書郎襲封文宣公累宰曲阜有子光嗣遭亂未嗣爵按兗州府誌乾符間孔昭儉襲封昭宗天佑二年授四十二代孫孔光嗣泗水令按唐書昭宗本紀不載按闕裏志四十二代光嗣齋郎出身天佑二年授泗水令主祀陵廟按兗州府誌光嗣遭五季之亂失其世爵故授是官後唐封其子仁玉

後唐明宗長興元年封四十三代孫孔仁玉爲文宣公按五代史唐明宗本紀不載按兗州府誌長興元年除四十三世孫仁玉曲阜主簿遷縣令襲封文宣公仁玉光嗣子也當五季之亂灑掃戶孔末欲冒襲封盡賊孔氏之族仁玉生方九月育於外氏免焉至是乃得嗣爵孔氏謂之中興祖

後周太祖廣順二年以孔仁玉爲曲阜令按五代史周太祖本紀不載按兗州府誌廣順二年親徵兗州瞻謁林廟給復廟旁數十戶以孔仁玉爲曲阜縣令兼監察禦史賜緋魚袋仁玉卒贈兵部尙書四子宜憲冕勗

宋太祖幹徳四年以四十四代孫孔宜爲曲阜主簿按宋史太祖本紀不載按闕裏志四十四代孫宜十歲能文幹徳四年詣闕上書述其家世詔以爲曲阜主簿太宗太平興國元年始以孔宜襲封文宣公按宋史太宗本紀不載按闕裏志太宗卽位召宜入見遷司農寺丞鎭關市於星子尋入覲乃授太子右贊善大夫襲封文宣公太平興國三年冬十月復兗州曲阜縣文宣公家按宋史太宗本紀云云按闕裏志太宗太平興國三年詔曲阜縣文宣王家歷代以聖人之後不與庸調周顯徳中遣使均田抑同編戶今可特免至道三年以四十五世孫孔延世襲封文宣公按宋史眞宗本紀至道三年春三月眞宗卽位秋七月癸酉詔訪孔氏嫡孫九月戊寅以孔子四十五世孫延世爲曲阜令襲封文宣公按兗州府誌延世先爲曲阜主簿遷長葛令眞宗卽位召見詢問家世授以世封賜祭器經書金帛遣之卒子聖佑嗣弟延澤進士及第爲諫議大夫延澤子宗願眞宗景徳四年秋八月辛亥賜文宣王四十六世孫聖佑同學究出身按宋史眞宗本紀云云大中祥符元年謁廟以四十六世孫孔聖佑爲奉禮郎按宋史眞宗本紀大中祥符元年冬十月車駕東封十一月戊午幸曲阜謁文宣王廟賜其家錢三十萬帛三百匹以四十六世孫聖佑爲奉禮郎近屬授官賜出身者六人按闕裏志元年駕至曲阜謁廟詔文宣公伯叔兄弟子侄著衣巾陪位又賜孔延渥等五人同學究出身又宣賜孔氏銀三百兩帛三百匹大中祥符六年以孔勗知曲阜縣按宋史眞宗本紀不載按兗州府誌六年再幸曲阜以孔勗知曲阜縣孔氏世職始此天禧五年二月庚午以孔子四十六世孫聖佑襲封文宣公按宋史眞宗本紀云云按兗州府誌天禧五年以四十六世孫聖佑襲封文宣公知仙源縣事遷太子贊善大夫聖佑年九歲賜同學究出身眞宗東封賜緋陪位尋授曲阜縣令至是以光祿寺丞襲封卒無子以從弟宗願嗣仁宗景佑二年詔以孔子四十六世孫宗願襲封文宣公按宋史仁宗本紀不載按禮志景佑二年詔以孔子四十六世孫北海尉宗願爲國子監主簿襲封文宣公皇佑三年秋七月丙辰以孔氏子孫知仙源縣事按宋史仁宗本紀云云按禮志皇佑三年七月詔曰國朝以來世以孔氏子孫知仙源縣使奉承廟祀近歲廢而不行非所以尊先聖也宜以孔氏子孫知仙源縣事按兗州府誌三年詔兗州仙源縣知縣自今宜復於孔氏子孫中選充遂以爲常至和二年三月始攺封孔子後爲衍聖公按宋史仁宗本紀至和二年三月丙子封孔子後爲衍聖公按禮志至和初太常博士祖無擇言按前史孔子後襲封者在漢魏曰褒成褒尊宗聖在晉宋曰奉聖後魏曰崇聖北齊曰恭聖後周隋並封鄒國唐初曰褒聖開元中始追謚孔子爲文宣王又以其後爲文宣公不可以祖謚而加後嗣遂詔有司定封宗願衍聖公令世襲焉英宗治平年罷孔氏知仙源縣令襲封人不得去家廟按宋史英宗本紀不載按禮志治平初用京東提點王綱言自今勿以孔氏子弟知仙源縣其襲封人如無親屬在鄕裏令常任近便官不得去家廟神宗熙寧元年二月乙卯孔若蒙襲封衍聖公按宋史神宗本紀云云按禮志熙寧中以四十七代孫若蒙爲沂州新泰縣主簿襲封按兗州府誌熙寧元年以四十七世孫若蒙襲封衍聖公若蒙宗願子也以長嗣封哲宗元佑元年攺衍聖公爲奉聖公令襲封者專主祠事按宋史哲宗本紀元佑元年冬十月丙戌攺衍聖公爲奉聖公按禮志元佑初朝議大夫孔宗翰辭司農少卿請依家世例知兗州以奉祀又言孔子後襲封疏爵本爲侍祠今乃兼領他官不在故郡請自今襲封者無兼他職終身使在鄕裏朝議依所請命官以司其用度立學以訓其子孫襲封者專主祠事增賜田百頃供祭祀之餘許均贍族人其差墓戶並如舊法賜書置教授一員教諭其家子弟鄕鄰或願學者聽攺衍聖公爲奉聖公及刪定家祭冕服等制度頒賜之按闕裏志元年敕白身合襲封人與除承奉郎專以主先聖祠事爲職添支供給隨本資次每三年理爲一任用本路及按察官薦舉依吏部格關升資任如朝廷非次擢用許依舊帶管公爵令以次合襲封人權主祀事每遇親祠大禮冬正朝會許赴闕陪位元佑四年置三氏學教授按宋史哲宗本紀不載按續文獻通考先是幹興元年孫興公守兗因廟建學請以楊光輔爲講書轉奉禮郎元佑四年尹復奏以文潞公薦爲教授而學正學錄分任其事前代皆孔子後爲之蓋當時教授自置也元符元年以孔若蒙弟若虛襲奉聖公按宋史哲宗本紀不載按禮志通直郎孔宗壽等舉若蒙弟若虛襲封仍請自今眾議擇承襲之人不必子繼庶幾畱意祖廟惇睦族人按闕裏志四十七代孫若蒙坐事廢以弟若虛承襲元符元年襲奉聖公若虛卒朝廷復以若蒙子端友繼之徽宗崇寧元年二月追封孔鯉孔伋按宋史徽宗本紀崇寧元年二月庚戌追封孔鯉爲泗水侯孔伋爲沂水侯崇寧二年詔文宣王家選一人判司簿尉事按宋史徽宗本紀不載按闕裏志二年詔文宣王家選親族一名判司簿尉事卽以家長承繼此家長之名所從來也至於舉事則佐家長督理林廟繩愆子孫者大觀年復以奉聖公爲衍聖公按宋史徽宗本紀不載按闕裏志大觀間復以奉聖公爲衍聖公每遇大禮許赴闕陪位宣和三年詔以四十八代孫孔端友襲衍聖公仍以親屬補迪功郎按宋史徽宗本紀不載按禮志宣和三年詔宣議郎孔端友襲封衍聖公爲通直郎直祕閣仍許就任關升以示崇獎端友言詔敕文宣王后與親屬一人判司簿尉今孔若采當承繼推恩詔補迪功郎按兗州府誌端友若蒙子也若蒙二子曰端友端操端操四子瑄璠瑱玠端友旣復父封建炎之難與其族叔傳攜弟子玠扈從南遷家於衢州而端操畱居曲阜攝主祀事其後端友無子以玠爲嗣端操旣卒以璠繼爵故玠受宋封於南璠受金封於北兩公皆端操子也而孔氏宋金之間又分爲南北二宗矣髙宗紹興二年以四十九代孫孔玠襲封衍聖公按宋史髙宗本紀不載按禮志紹興二年以四十九代孫孔玠襲封衍聖公其後以搢以文遠以萬春以洙終宋世皆襲封主祀事按闕裏志端友弟端操金權襲封衍聖公於魯生子四瑄璠琪玠按兗州府誌二年以四十九世孫玠襲封衍聖公奉先聖祠事是爲南宗玠傳五世至元罷封其後亦絕而孔傳之後繼之傳者端友族叔所與俱南者也世居衢州府至明世襲翰林院五經博士一員以奉祠事紹興八年六月壬戌賜衍聖公孔玠衢州田五頃奉先聖祠事按宋史髙宗本紀云云按文獻通考八年詔衢州於系官田內撥賜五頃賜主奉先聖祠事襲封衍聖公孔玠以孔氏渡江子孫隔絕林廟故賜田以奉先聖烝嘗也寧宗嘉定十七年以孔元用爲通直郎行可爲迪功郎按宋史寧宗本紀嘉定十七年春正月戊戌朔詔補先聖裔孔元用爲通直郎按理宗本紀十七年閏月嗣皇帝位九月詔以先聖四十九代孫行可爲迪功郎理宗寶慶元年以孔元用權襲封衍聖公按宋史理宗本紀不載按兗州府誌寶慶元年恢復山東乃以孔元用權襲封衍聖公仙源令元用字俊卿宗願第三子若愚之後也若愚生端立端立生琥琥生拂拂生二子長曰元孝次曰元用元孝旣從金人遷汴元用攝主祀事故受宋封其後元木華黎兵至亦拜爲衍聖公世襲曲阜令復以爲濟南通判從徵益都沒於軍其子之全權公攝祀爲曲阜令寶慶二年六月壬寅詔以孔子五十二代孫萬春襲封衍聖公按宋史理宗本紀云云紹定三年冬十二月庚申詔錄用孔子四十九代孫燦補官按宋史理宗本紀云云寶佑四年詔衍聖公孔洙通判吉州賜孔元龍爲迪功郎按宋史理宗本紀寶佑四年春二月丙子詔襲封衍聖公孫孔洙添差通判吉州不釐務夏五月先聖五十代孫孔元龍賜迪功郎授初品官度宗咸淳三年詔封孔伋沂國公按宋史度宗本紀不載按禮志云云

金熙宗天眷三年加孔璠承奉郎襲封衍聖公按金史熙宗本紀天眷三年冬十一月癸丑以孔子四十九代孫璠襲封衍聖公按孔璠傳璠字文老至聖文宣王四十九代孫故宋朝奉郎襲封端友弟端操之子齊阜昌三年補迪功郎襲封衍聖公主管祠事天會十五年齊國廢熙宗卽位興制度禮樂立孔子廟於上京天眷三年詔求孔子後加璠承奉郎襲封衍聖公奉祠事按兗州府誌三年以四十九世孫璠襲封衍聖公管勾祀事是爲北宗璠字文老端操次子也官至榮祿大夫生子拯皇統二年以孔拯襲封衍聖公孔瑀爲曲阜主簿按金史熙宗本紀皇統二年春正月壬子衍聖公孔璠薨子拯嗣按闕裏志二年攺仙源縣復曲阜舊名以登仕郎孔瑀任主簿海陵天徳二年定襲封衍聖公俸格按金史海陵本紀天徳二年冬十二月丙午初定襲封衍聖公俸格按孔璠傳璠子拯字元濟天徳二年定襲封衍聖公俸格有加於常品是歲立國子監久之加拯承直郎按闕裏志二年行省咨文宣王四十九代孫璠已襲封未施行間身故令男拯次當襲封奏奉敕旨準行時年七歲二十六歲卒無嗣以弟繼按兗州府誌二年以五十世孫拯襲封衍聖公管勾祀事璠初受封而卒拯方七歲嗣爵其後無子以弟繼當金人之世大修聖廟孔氏子孫以恩澤爲郎者至十餘人賜田前後一百八十餘頃世宗大定三年秋七月以孔襲封衍聖公按金史世宗本紀云云大定十六年詔立兗州學闕裏廟宅按金史世宗本紀不載按續文獻通考十六年詔立兗州學闕裏廟宅子孫年十三以上者入學不限數大定二十年冬十二月癸卯特授襲封衍聖公孔兗州曲阜令封爵如故按金史世宗本紀云云按孔拯傳拯大定元年卒弟襲封加文林郎二十年召至京師欲與之官尙書省奏主先聖祀事若加任使守奉有闕上曰然乃授曲阜縣令章宗明昌元年以五十一世孫孔元措襲衍聖公按金史章宗本紀不載按孔拯傳拯弟授曲阜令明昌元年卒子元措襲封加文林郎明昌二年詔衍聖公超遷中議大夫按金史章宗本紀明昌二年夏四月詔襲封衍聖公孔元措視四品秩按孔拯傳元措字夢得二年四月詔曰衍聖公視四品階止八品不稱可超遷中議大夫永著於令按兗州府誌元措年十一襲封衍聖公管勾祀事超授中議大夫仍賜四品勛爵封後六年乃兼曲阜縣令金人遷汴從焉以隨朝官職累遷至光祿大夫遙授泰定軍節度使尋攺太常卿已而汴京陷遂歸於元仍封爲衍聖公明昌三年冬命於春暖召孔端甫按金史章宗本紀三年冬十一月庚午朔尙書省奏翰林侍講學士黨懷英舉孔子四十八代孫端甫年徳俱髙該通古學敕孔端甫俟春暖召之明昌四年三月特賜孔端甫及第按金史章宗本紀四年春三月丙子特賜有司孔端甫及第授小學教授尋以年老命食主簿半俸致事承安二年春二月特命襲封衍聖公孔元措世襲兼曲阜令按金史章宗本紀云云按孔拯傳拯弟子元措承安二年二月詔元措兼曲阜縣令仍世襲元措歷事宣宗哀宗後歸大元終焉按闕裏志二年克昌任曲阜令後以元措兼攝宣宗貞佑三年召衍聖公孔元措爲太常博士按金史宣宗本紀貞佑三年冬十月召中奉大夫襲封衍聖公孔元措爲太常博士上初用元措於朝或言宣聖墳廟在曲阜宜遣之奉祀旣而上念元措聖人之後山東寇盜縱橫恐罹其害是使之奉祀而反絕之也故有是命

元太宗五年夏六月詔以孔子五十一世孫元措襲封衍聖公按元史太宗本紀云云按兗州府誌五年復以故衍聖公元措襲封奉祀元措歸自汴京攝公之全以爵讓元措元措亦以邑讓之全東平行臺嚴實因兩從之故以元措爲公以之全爲曲阜令其後元措無子以侄孫湞爲嗣湞亦無子端操之後遂絕而之全嗣封太宗年權授五十二代孫孔之全爲衍聖公按元史太宗本紀不載按闕裏志五十二代孫之全元用子也元壬子年二月宣差東平路行軍萬戶總管管民長官依奉牙魯花赤眾斷事官言語權授襲封衍聖公降到印信兼曲阜令太宗九年蠲免孔氏差徭按元史太宗本紀不載按闕裏志太宗九年詔孔氏奉上絲綿顏色稅石軍役大小差徭並行蠲免世祖中統二年九月命設三氏學教授按元史世祖本紀中統二年秋九月戊辰大司農姚樞請以儒人楊庸教孔顏孟三氏子孫東平府詳議官王鏞兼充禮樂提舉詔以庸爲教授以鏞特兼太常少卿按姚樞傳世祖卽位樞攺大司農樞奏曰在太宗世詔孔子五十一代孫元措仍襲封衍聖公卒其子與族人爭求襲爵訟之潛藩帝時曰第往力學俟有成徳達材我則官之又曲阜有太常雅樂憲宗命東平守臣輦其歌工舞郎與樂色俎豆至日月山帝親臨觀飭東平守臣員闕充補無輟肄習且陛下閔聖賢之後詩書不通與凡庶等旣命洛士楊庸選孔顏孟三族諸孫俊秀者教之乞眞授庸教官以成國家育材待聘風動四方之美王鏞煉習故實宜令提舉禮樂使不致崩壞皆從之至元十三年夏六月己巳以孔子五十三世孫曲阜縣尹孔治兼權主祀事按元史世祖本紀云云至元十九年以衍聖公孔洙提舉浙東道學校事按元史世祖本紀至元十九年冬十一月江南襲封衍聖公孔洙入覲以爲國子祭酒兼提舉浙東道學校就給俸祿與護持林廟成宗元貞元年召五十三世孫孔治朝見命襲爵按元史成宗本紀不載按兗州府誌元貞元年召五十三世孫治赴闕朝見特授中議大夫襲封衍聖公給四品印仍詔愼選師儒訓迪三氏子孫優其秩大徳五年敕賜祭田五千畝治之全子也以曲阜令受封生子思誠罷封大徳二年復免孔氏子孫合納稅粟三十三石四斗二升按元史成宗本紀不載按闕裏志云云大徳四年定衍聖公關支四品俸祿按元史成宗本紀不載按闕裏志四年翰林國史院準翰林學士閻中奉牒竊惟先聖文宣王之後自漢以來襲封公侯之爵俱有食邑歷代相仍至唐宋金視舊有加各依品秩頒支俸給國朝有天下累聖崇奉至元三十一年今上皇帝卽位首授五十三代孫密州知州孔治中議大夫襲封衍聖公爵一品散官四品合得俸祿未蒙給賜古者任官然後爵之位定然後祿之上自一品下至司縣小吏俱有俸給況朝廷崇聖人之後旣已頒降宣命獨領虛名未沾實祿豈稱爵祿相須之義照得前代襲封各兼他職視其兼職以爲俸廩之差今旣無兼職合視散官品秩照依隨朝正四品例每月幫支俸鈔俾之有爵有祿以奉祭祀益見明時尊崇聖道之意送戶部照擬得孔治乃先聖之後欽受宣命中議大夫襲封衍聖公行使正四品印信旣是有爵例應有祿玆準翰林國史院所舉比依太史院同知俸例月支中統鈔二錠於濟寧路就便支給本部照得我朝自定官制以來無封爵食邑之例內外百官止請所受官職之俸參詳國制遵依前代盛典旣封孔治爲衍聖公授以四品散官及四品印信擬合比照隨朝四品官例給俸實爲應得咨襲封府依上關支施行仁宗延佑元年冬十二月己亥敕中書省定議孔子五十四代孫當襲封衍聖公者以名聞按元史仁宗本紀云云延佑三年以五十四代孫孔思晦襲封衍聖公按元史仁宗本紀不載按兗州府誌延佑三年以五十四世孫思晦爲中議大夫襲封衍聖公賜四品印思晦字明道元孝之曾孫也初拂生二子元孝爲長元孝子之厚爲濟寧路總管之厚子浣爲禮部尙書歷三世不封以讓元用元用傳子至孫而浣子思晦舉孝廉爲範陽寧陽兩學教諭以經學著聞至是仁宗卽位訪問孔子之後乃知思晦爲嫡長故有是命思晦旣封因請大修祖廟及加封啟聖王爵朝廷從之卒贈河南江北等處行中書省參知政事追封魯郡公延佑年添設衍聖公府官屬按元史仁宗本紀不載按闕裏志元初衍聖公府止設掌書一人延佑間始添設管勾典籍司樂各一員祿視國子監且給管勾印掌書祿視監寺從衍聖公思晦之請也英宗至治二年正月敕有司卹孔氏子孫貧乏者按元史英宗本紀云云泰定帝泰定三年升衍聖公秩三品按元史泰定帝本紀不載按闕裏志泰定三年山東廉訪副使王鵬南言襲封上公而秩四品於格弗稱明年升嘉議大夫詔給三品印﹝按文宗紀至順二年始給衍聖公三品印志作泰定存疑﹞

泰定四年春二月進襲封衍聖公孔思晦階嘉議大夫按元史泰定帝本紀云云文宗至順二年給衍聖公三品印添設屬員按元史文宗本紀至順二年秋七月歐陽元言先聖五十四代孫襲封衍聖公爵崇五等秩登三品而用四品銅印於爵秩不稱詔鑄從三品印給之按闕裏志二年正月賜襲封衍聖公屬官三員管勾典籍司樂各一員掌書一名書寫一名知印一名奏差一名尼山洙泗二處書院山長各一員順帝至元六年以五十五代孫孔克堅襲衍聖公給三品銀印按元史順帝本紀不載按闕裏志朝廷謂公爵與階不稱制授中奉大夫按兗州府誌六年以五十五世孫克堅襲封衍聖公制授中奉大夫易以三品銀印克堅明習禮樂官至集賢直學士國子祭酒至正八年夏四月賜衍聖公銀印升秩從二品按元史順帝本紀云云按汪澤民傳澤民調濟寧路兗州知州孔子後衍聖公襲封職三品澤民建議以爲宜升其品秩以示褒崇廷議從之按闕裏志八年進衍聖公克堅中奉大夫秩二品攺授二品銀章至正十五年冬十月庚午以襲封衍聖公孔克堅同知太常禮儀院事以克堅子希學爲襲封衍聖公按元史順帝本紀云云

聖裔部匯考二

明太祖洪武元年封孔子五十六代孫孔希學爲資善大夫襲衍聖公置官屬希大襲曲阜知縣按明大政紀吳元年十一月丁未下東平以先聖孔子五十六世孫希學襲封衍聖公時希學聞大軍至率曲阜尹希舉鄒縣主簿孟思諒等迎見汪興祖於軍門洪武元年四月戊申元國子監祭酒孔克堅來朝上賜宅一區馬一匹日給米二石諭之曰爾祖明先王之道立教經世萬世之君君臣臣父父子子實有賴焉故爾孔氏髙出常人常人且知求望聖賢之學況孔氏子孫乎爾宜勉爾族人各務進學十一月甲辰以孔希學襲封衍聖公希大知曲阜縣世襲按闕裏志元年十二月仍封孔子五十六代孫孔希學爲襲封衍聖公制曰古之聖人自羲農至於文武法天治民明並日月徳化之盛莫有加焉然皆隨時制宜世有因革至於孔子𨿽不得位會前聖之道而統之以垂教萬世爲帝者師其孫子思又能傳述而明言之以極其盛有國家者求其統緒尊其爵號蓋所以崇徳而報功也歷代以來膺襲封號者或不能繩其祖武朕甚湣焉當臨禦之初訪其世襲者得五十六代孫孔希學大宗是紹爰行典禮以致崇爾其勤敏以進學恭儉以成徳庶幾領袖世儒益展聖道之用於當時以副朕之至望豈不偉與可封資善大夫襲封衍聖公是月十九日禮部議設官員人數奏準額設官屬人等宜從襲封衍聖公保舉堪用人數具呈都省以憑銓用管勾一員司樂一員典籍一員書寫一名奏差一名掌書一名知印一名前件本部傅侍郎張郎中同陳修撰李起居注單起居注安給事中安殿中侍禦史宿衛等官於奉天門奏奉聖旨準擬欽此又是日戶部崔尙書竇侍郎同朱學士濮指揮周指揮陸鎭撫等官於謹身殿西廊下奉太祖髙皇帝聖旨孔氏子孫皆免差役稅糧有司依例科徵欽此按兗州府誌元年手詔孔氏子孫諭令入朝封孔子五十六代孫希學爲資善大夫衍聖公班亞上相給二品銀印世職知縣如舊制先是衍聖公克堅自元時襲封入仕於朝以子希學嗣已而辭歸祖庭累召不起戊申太祖革命希學首朝京師奏對稱旨賜幣遣歸至是歲攺元乃以禦札諭孔氏子孫爾祖宗垂教萬世世賓於王家吾率中土之士奉天以安中夏爾其可稱疾不至以慢吾乎克堅奉詔始以是年十一月入朝進見謹身殿面賜獎諭待以賓禮已念其老不煩以政賜祿給焉旋封希學公爵賜之誥命按春明夢餘錄明衍聖公秩二品特賜麟袍玉帶誥命用玉軸大朝會班一品上示不臣也孔氏世舉一人爲曲阜令公親弟承子思爲翰林院五經博士其從南渡系衢州者亦世襲博士凡曲阜孔氏大小俱免徭役公許蔭五百戶丁爲從人洪武六年以孔克表爲翰林院修撰衍聖公服闋來朝按明大政紀六年四月戊子以孔克表爲翰林院修撰八月乙酉襲封衍聖公孔希學以父喪服闋來朝敕勞之敕曰卿家昭名歷代富貴不絕者乃由陰騭之重耳何者以其闡聖學之精微明彜倫之攸敍表萬世綱常而不泯也朕嘗思爾祖之道貫通天人則所以繩祖武者誠爲不易朕聞卿來朝已敕中書饗勞至則領之仍賜襲衣冠帶靴鞋九月丁未衍聖公孔希學請歸賜白金百兩文綺帛各五匹賜宴於光祿寺命翰林院官待之洪武七年賜衍聖公一品誥詔禮部議奏優待聖裔典故以五十五代孫孔克伸知曲阜縣事按明通紀七年衍聖公賜誥如一品法按闕裏志七年二月二十二日禮部劉尙書張員外郎等官於奉天門東板房奏奉聖旨寫出漢唐宋待孔氏子孫典故來我就定奪將去當月二十四日本部劉尙書張員外郎等官於武英殿將漢唐宋待孔氏子孫典故奏準欽依聖旨內一款凡歷代撥賜贍廟贍學田土議得上項田土旣稱歲久荒閒宜從山東省行移襲封衍聖公從常設法募佃開墾相應撥給佃戶承種收打籽粒以充本廟祭祀等項支費欽此七月敕五十五代孫孔克伸曰昔君天下者官以五爵自漢以下職分九等凡斯之職非有徳功者弗登可見昔君皆愼名爵而重志能朕上承天運布衣而起艸萊帝命歸而羣英附不五七年間偃兵息民一華夏主兆民紀年洪武當建國之初已定神人之分故天地位黔黎育焉其於先聖先師朕不敢外稽諸歷代載在祀典者則仲尼有血食後嗣有襲封於是法前代仍舊章孔希學受封世爲縣令者希大職如前何期希大不依祖訓屢干國憲自蹈罪戾以失世官今特選本族以孔克伸授承仕郎知曲阜縣事爾尙夙夜忠勤承流宣化鑑前車之失求無忝於聖裔則予汝嘉爾勉哉按曲阜縣誌七年蠲免衍聖公本戶稅糧三十頃洪武十一年衍聖公入覲命以禮待之又定祭葬之禮按明會典凡衍聖公及夫人造墳開壙行山東布政司照例措辦磚灰夫匠物料及棺槨一副按兗州府誌十一年衍聖公希學入覲賜手敕勞問有加仍敕中書禮部禮待是歲希學卒遣行人賜祭葬遂著爲例洪武十五年敕五十五代孫孔克知曲阜縣事按闕裏志十五年三月敕五十五代孫孔克朕聞古人有必報而不忘者先師也蓋謂明徳傳道終身不受禍患故報之朕與臣民同生於明時方知大成至聖文宣王當世之先師時人去古旣遠有失報禮稽諸古典報則有光其光之顯揚師徒共之若果誠能報之則益而無損洪武十四年吏部奏爲襲封衍聖公長逝生前因曲阜知縣孔克伸卒其官系孔氏子孫世職昔衍聖公已薦族人孔克爲知縣朕思衍聖公逝後方奏慮恐不實以爾族中長者悉至京師論賢排嫡族人旣至宗派分明以爾克爲賢特命爲曲阜知縣以報先師爾當敬事以在公而信以來庶民儉於自奉勤問民艱用力以時以揚先師盛徳於戲陰騭流芳萬世不泯英靈長存子孫承之爾宜懋哉洪武十七年敕五十七代孫孔訥襲封衍聖公按闕裏志十七年二月初二日敕五十七代孫孔訥三皇五帝之道明陳攸敍大展彜倫協天地陰陽定民居者爲此也至周文繁於三墳道迷於五典兼八索五丘之泛而諸家之說並生是致道縱塗橫𨿽欲馳之莫知所向獨先師孔子明哲心樞睿智定眞析僞以成詩書其修道之謂教可謂至矣率性之謂道可謂堅矣由是天鑑善徳血食之祀萬世子孫弘衍於今耿光而弗磨者因幽明之誠無間感通天下故若是也前衍聖公孔希學嬰疾長往嫡長子訥服闋來朝令襲其爵洪武二十六年定衍聖公下程按明會典二十六年定衍聖公下程鵝二隻一十五斤酒四瓶茶醬鹽各一斤燭十枝洪武二十八年敕以五十六代孫孔希範知曲阜縣事按闕裏志二十八年二月敕五十六代孫孔希範古昔盛時仕者不出其國生於其鄕而治其鄕國之民故能察其好惡知其土俗拯其疾苦政教行而民從之也易後世或私於其鄕於是此道不復也久矣惟爾孔氏以先師裔孫之故前代特遣治其鄕邑庶幾古昔之意焉玆命孔希範爲承仕郎知曲阜縣事爾尙杜爾私窒爾欲無以勢陵下無以親撓公爾祖不云乎不能正其身如正人何其務正身以宣政化使鄕邑之民蒙爾之惠謂聖者之子孫果異於眾人不亦善乎惠宗建文四年以五十八代孫孔公鑑襲衍聖公按兗州府誌洪武三十五年卽建文四年以五十八世孫孔公鑑襲封衍聖公公鑑字昭文訥子也好學有文稱其家世寵眷隆渥光於前代云成祖永樂八年以五十九代孫孔彥縉襲衍聖公按明大政紀永樂八年十二月乙巳孔子五十九代孫彥縉來朝賜宴於奉天殿辛亥命孔彥縉襲封衍聖公按闕裏志八年十二月十九日封五十九代孫孔彥縉爲衍聖公制曰孔子之道配乎天地師表萬世咸在尊崇欽仰素王傳襲後裔今五十九代孫彥縉允爲世嫡雅有令資俾紹顯榮用光儒冑可襲封衍聖公惟克懋勤服玆寵命勉修聖學承藉家聲欽哉按兗州府誌八年以五十九世孫彥縉襲封衍聖公彥縉公鑑子也永樂二十二年仁宗卽位賜衍聖公宅及一品服按明大政紀二十二年十月甲辰仁宗賜衍聖公孔彥縉宅於京師彥縉數來朝皆館於民間上聞之顧近臣曰四夷朝貢之使至京皆有公館先聖子孫乃寓宿民家何以稱崇儒重道之意遂命工部賜宅十二月己巳賜孔彥縉一品金織衣呂震言衍聖公是二品如旨賜之過矣上曰朝廷用孔子之道治家國天下今孔子之徒在官有一品服者孔子之後襲封承先師之祀服之何過且先帝時五品儒臣有賜二品服者亦何過哉其賜之用稱朕崇儒之意按春明夢餘錄衍聖公府在皇城西太僕寺街仁宗初諭四裔來貢皆有公館先聖子孫乃寓民捨無以示崇尙之意乃賜府第仁宗洪熙元年衍聖公赴京封其妻夏氏爲夫人按明會典洪熙元年衍聖公進表赴京欽賜羊一隻鵝三隻酒十瓶二十五斤茶鹽醬各二斤油燭二十枝按闕裏志元年正月十三日封衍聖公孔彥縉妻夏氏爲夫人制曰朕致敬先師施及厥後至其家室亦有榮者所以廣崇儒重道之恩也先聖五十九代孫孔彥縉受命先帝襲封衍聖公歲時來朝雍容進退朕用嘉之厚其禮遇其妻夏氏內助克賢而未有封命今從其夫之貴封爲夫人凡天下後世有事於修齊治平者皆誦法孔子矧配孔子之孫可不愼哉可不敬哉益懋率履毋忝於家宣宗宣徳四年定衍聖公下程順天府辦送按明會典宣徳四年衍聖公到京欽賜羊一隻鵝二隻酒六瓶二十斤茶鹽醬各二斤油燭十枝自後俱照此例舊屬膳部辦送今皆行順天府辦英宗正統元年六月詔凡先聖子孫寓流他處所在俱免差役按明大政紀云云代宗景泰二年幸學召衍聖公率三氏子孫觀禮按兗州府誌景泰二年上幸太學召衍聖公彥縉率三氏子孫觀禮賜一品服是後遂著爲令景泰六年贈六十世孫承慶爵衍聖公以六十一世弘緒襲封按闕裏志六十代承慶彥縉長子未襲爵而卒景泰六年十二月贈襲封衍聖公命以六十一代孫承慶長子弘緒襲封衍聖公時年八歲延入內殿特賜金鈕麒麟圖書禦篆謹禮崇徳四字亦異數也憲宗成化元年令三氏學三年貢一人優免孔氏地糧按明會典凡三氏歲貢成化元年令三氏學三年貢一人提學官考試起送按曲阜縣誌元年蠲免孔氏地糧一百一十六頃五十六畝四分成化五年衍聖公有罪逮問免系按明大政紀五年二月大學士彭時等奏衍聖公孔弘緒貪淫暴虐宜置之法但弘緒爲先聖嫡孫今宜從厚伏望念先師功徳在萬世律有八議弘緒正合應議之例上曰弘緒罹法殊玷家聲卿等欲彼散行就逮𨿽非所以處弘緒而於孔氏之道則得矣其勿系之成化六年詔以孔弘緒弟權襲衍聖公按明大政紀六年五月國子監丞李紳奏前衍聖公弘緒自幼失學長狎羣小以致干冒刑憲聖明念先聖後裔特加寬宥革職爲民命其弟弘泰襲封然教之不豫將復蹈前轍伏望畱之京師俾隨侍班行伏睹禮制退則從遊太學親近師儒俟其學成遣歸奉祀禮部覆奏著弘泰在監讀書一年然後許歸朔望隨班朝參從之按闕裏志六年五月以六十一世孫弘泰襲封衍聖公弘泰弘緒弟緒子聞韶尙在𦇤褓權以弟襲封成化十六年兵部題準衍聖公入朝回日付馬快船裝送按明大政紀十六年七月兵部尙書餘子俊題衍聖公入朝應付馬快船從之先是衍聖公每歲赴京朝賀沿途水陸驛傳起中馬站船廩給回日無馬快船裝送而張眞人往回水陸起上馬站船廩給且有馬快船從之蓋其時方崇道教而內官梁芳左道李孜省輩方用事故致隆於其所尊如此及郎中陸容言於餘子俊欲優厚之子俊慨然曰是義舉也卽日題允自是衍聖公往回陸路得騎上等馬回日應付馬快船裝送孝宗弘治十六年仍以六十二世孫聞韶襲衍聖公以次子襲五經博士奉述聖祀按闕裏志六十二代聞韶弘治十六年襲封衍聖公先是巡撫都禦史徐源奏聞韶系孔子六十二代孫次當襲封上曰崇儒重道莫先於孔氏其亟行之事下吏部遣官詣闕裏傳召命是歲九月入覲襲封焉擇日上表陳謝如儀上益思所以崇之者特遣中貴人持玉帶一麒麟文綺一以賜仍之璽書以侈其事述聖子思子書院在兗州府鄒縣南門外舊名中庸精舍相傳卽孟子受業處也亦於十六年題準世以衍聖公次子襲翰林院五經博士奉子思子書院祠事每歲春秋二祭博士赴鄒縣主祭從衍聖公聞韶之請也按兗州府誌聞韶字知徳弘緒之子弘泰借襲卒而兄子復封也武宗正徳元年始以孔彥繩世襲五經博士奉衢州廟祀按明大政紀正徳元年六月辛酉以先師裔孫孔彥繩爲五經博士按西安縣誌孔氏家廟在縣治東宋建炎初孔子四十八代孫衍聖公端友扈從髙宗南渡賜家於衢州紹興五年詔權以衢州學爲家廟賜田五頃以奉祀寶佑乙卯郡守孫子秀請於朝始建廟於城北菱塘規制一如曲阜元季毀於兵明永樂初禮部奏遷廟於南隅崇文坊後子孫益多廟乏主祀衣冠祭儀混同流俗弘治乙丑郡守沈傑奏請將端友嫡派子孫一人添授五經博士一員以主家廟祭祀將舊賜田每歲依稅上納官倉按月支給以供灑掃祭奠武宗允其疏特授孔氏嫡嗣彥繩爲五經博士許世襲正徳十五年舊廟傾圯博士承美以廟基淺狹請於巡按禦史唐鳳儀乞奏遷西安儒學舊址卽今家廟是也五十九代孔彥繩公誠子字朝武孝宗弘治十八年正月三十日守臣沈傑以衢州孔子家廟自孔洙讓爵之後衣冠祭儀混同流俗奏奉欽依查勘孔端友嫡派子孫孔彥繩世授翰林院五經博士主奉祠事正徳元年六月十一日吏部題覆十三日奉武宗聖旨是孔彥繩準與做翰林院世襲五經博士正徳二年命免孔氏稅糧衍聖公奏攺山長爲學錄添設學員按闕裏志二年衍聖公聞韶奏攺洙泗書院山長爲學錄又設四氏教授一員學錄一員學司一名按兗州府誌二年用衍聖公聞韶奏孔氏稅糧盡行蠲免正徳三年命淸查先聖宗派分別當差按闕裏志三年五月初四日左丞相宣國公等官於正宮門西耳房欽奉聖旨孔祭酒在前曾說多有同姓的指著先聖宗派都來曲阜四散居住中間多有不知禮義相聚日久恐致連累今後除襲封這一宗派休教他當差其餘不系聖派子孫分揀出來與百姓一體當差欽此正徳四年定三氏學歲貢例按明會典四年令三氏學每三年貢孔氏子孫一人至第四次方貢顏孟子孫一人仍行提學官考選曾經科舉者不許將年老無學之人一槪入選收用世宗嘉靖六年令三氏學設廩增按明會典嘉靖六年令三氏子孫照州學例設廩增各三十名以廩膳名次起貢嘉靖二十五年以孔貞幹襲封衍聖公按兗州府誌二十五年以六十三世孫貞幹襲封衍聖公貞幹字用濟聞韶子也嘉靖三十五年以孔尙賢襲封衍聖公按兗州府誌三十五年以六十四世孫尙賢襲封衍聖公尙賢字象之貞幹子也嘉靖三十七年定衍聖公應給勘合例按明會典三十七年定衍聖公赴京進表朝賀支廩給陸起雙馬車輛人夫水給站船或量撥馬快船多不過三隻帶典籍支廩給廟丁一名家人二名俱支口糧應付驛驢各一頭水路本船帶去衍聖公府差掌書帶廟丁一人獸醫一人赴京進貢馬匹掌書支廩給其餘支口糧陸路驛驢各一頭水路站船俱往回應付又定衍聖公撥夫二十名嘉靖三十八年命衍聖公年少者送監學習按明會典三十八年奏準襲封衍聖公年少未學照公侯伯例送監讀書習禮嘉靖四十五年穆宗卽位幸學優賜衍聖公並給家長冠帶按闕裏志穆宗登極之年八月初一日駕幸太學遣禮部主事劉繼文取衍聖公尙賢並三氏子孫孔謑承讀承元承宇弘立觀禮欽賞賜宴俱照前例又以分奠大臣特賜衍聖公羊一隻酒十瓶鈔三千貫家長孔謑吏部給與冠帶穆宗隆慶三年敕諭衍聖公約束宗族接闕裏志隆慶三年三月初八日皇帝敕諭襲封衍聖公孔尙賢惟我祖宗列聖稽古右文崇儒重道於先師孔子特隆象賢之典其大宗之裔錫爵嗣封承奉祀事而支庶之眾亦加優遇又慮其族屬繁衍哲愚不一恐干國憲有玷聖門降敕令其統攝宗人督率訓勵朕今嗣統爾復具奏族屬愈繁善惡宜別特允所請再降敕一道令爾回府申飭訓規嚴明約束凡爾族人如有爲善出羣無忝先徳者許爾疏聞特示旌勵如有輕犯國典不守家法及恃彊挾長背違教令者輕則聽爾查照家範發落重則指名參奏依法治罪爾尢宜正己率人砥徳礪行以身先之庶不負朝廷優嘉盛典爾其欽承之故諭隆慶四年令衍聖公照例守制按明會典凡衍聖公歿後聽其應襲子孫赴京襲爵四年題準照例守制撫按官代爲具奏令其暫管府事服滿之日起送承襲神宗萬曆七年諭衍聖公入賀萬壽不與朝參按春明夢餘錄萬曆七年諭衍聖公萬壽入賀朝廷待以賓禮不在職官文武之列不必朝參此又三恪所不及萬曆年賜衍聖公長子冠服次子襲博士按闕裏志衍聖公尙賢長子引椿萬曆間題準比照勛衛欽賜冠服麟袍犀帶次引桂襲五經博士熹宗天啟元年賜觀禮孔氏生員送監讀書並敕部優選按闕裏志天啟攺元駕幸國學特賜觀禮生員孔聞範孔聞謨孔貞祚送監讀書下銓部優選從衍聖公引植之請也永依此例天啟二年詔以六十五代孫孔引植襲封衍聖公敕諭約束宗族按闕裏志孔尙賢生二子俱早卒無嗣先於萬曆二十七年取嫡次支堂侄孔引植到京承繼隨經題授五經博士至二十八年繼父尙賢卒遂於天啟二年五月襲封焉六月皇帝敕諭襲封衍聖公孔引植曰惟我祖宗列聖稽古右文崇儒重道於先師孔子特隆象賢之典其大宗之裔錫爵嗣封承奉祀事而支庶之眾亦加優遇顧族類繁衍賢愚不同干國憲而玷聖門者往往有之今特允爾所請降敕一道令爾回府統攝宗人督率訓勵申飭教規嚴明約束如有輕犯國典不守家法恃彊陵挾朋謀爲非者輕則徑自查處發落重則據實指名參奏依律正罪爾尢宜正己率人謹徳修行以身先之庶不負朝廷優嘉盛典爾其欽承之故諭湣帝崇禎元年加衍聖公孔引植太子太保按闕裏志云云崇禎三年加衍聖公孔引植太子太傅按闕裏志云云崇禎十四年衍聖公至京特命賜宴按闕裏志崇禎十四年八月十八日上重幸太學遣行人魯近暹欽取衍聖公孔引植等四氏族人興訓弘化貞恆貞來貞璘興誨等陪祀觀禮一應恩例賜衣送監冠帶俱照崇禎二年幸學事例遵行外欽取到京朝見上諭衍聖公博士欽取到京著賜宴優待於八月十三日設宴於禮部著侍郎王錫衮待本月十四日傳賜衍聖公等官甜食盒兒羊酒幸學事完復賜宴於禮部著侍郎王錫衮待按春明夢餘錄辛巳七月行幸學禮取衍聖公孔引植五經博士孟聞玉等至京傳令賜宴舊無賜宴禮例亦屬特典皇淸世祖章皇帝順治元年大淸會典凡聖賢後裔承襲順治元年覆準衍聖公

襲封督撫代爲奏請吏部具題由長子承襲主

子思子祀事五經博士由衍聖公次子承襲主

聖澤書院祀事太常寺博士由衍聖公三子承

襲顏曾孟仲五經博士由嫡派子孫承襲俱照

衍聖公咨送題補程朱五經博士由禮部具題

咨送嫡派子孫到部題請承襲國子監學正亦

照衍聖公咨送題請承襲

衍聖公銀印直鈕三臺方三寸二分厚一寸九

疊篆文

是年覆準尼山書院學錄由衍聖公咨送弟侄

題補曲阜縣知縣四氏學錄洙泗書院學錄由

孔氏生員題補四氏學教授至聖廟司樂由各

省生員題補管勾典籍掌書書寫知印奏差由

保舉堪用人員題補俱照衍聖公咨送具題

凡遇皇上幸學之年先期行取衍聖公及五經博士並孔

氏族人生員五人孔顏曾孟仲族人生員各二

人到京陪祀俱本監掌行先期傳集滿洲蒙古

漢軍漢人監生演習禮儀至期各監生服藍鑲

靑袍迎送聖駕

凡聖裔監生恭遇聖駕臨雍及躬詣闕裏於陪祀五氏生員內選擇十五名送監讀

書

闕裏志吏部

啟爲崇聖學以培人材事驗封淸吏司案呈奉本

部送順治元年九月初七日吏科抄出巡撫山

東等處地方督理營田提督軍務都察院右僉

都禦史方大猷啟前事內稱臣奉令旨隨撫將出

都時曾具一疏爲恭陳平定山東十二要策事內

第七款爲崇聖學請先聖孔子爲萬世道統之

宗本朝開國之初一代綱常培植於此禮應敕官崇祀復衍聖公並四氏學博等之封可卜國脈靈長人文蔚起迄今未見舉行兗州曲阜一

帶久已歸順況朝廷尊師樂道與接待臣子不同古來啟運之主盡

有崇祀之文禮宜先施碑志可考謹詳列歷朝

恩例以備皇上采仿而行此天下所仰以爲盛典後世傳之以

爲美治萬不可再遲也伏候聖裁緣系崇聖學以培人材事理未敢擅便爲此具

本專差官孫英賫捧謹啟請旨計開一公爵孔子嫡孫則承大爵自秦始皇始封

孔鮒爲文通君歷代封爵不一有加無已悉載

史冊可考至宋仁宗始封爲衍聖公曆金元至

明洪武二年仍封爲衍聖公賜正一品服色麟

袍玉帶三臺銀印一顆列文武班首歷傳至今

自天啟二年又晉階太子太傅襲封衍聖公一

衍聖公長子年至十五歲卽準襲授隨加冠服

準用二品服色至崇禎年間各公侯伯長子俱

加玉帶事例相同一博士衍聖公長子則承大

爵次子至十五歲則授以世襲翰林院五經博

士以主子思子祀事三子則襲太常寺博士主

汶上縣聖澤書院祀事每隨一代公爵遞爲更

授一知縣天下州縣皆用流官獨曲阜用孔氏

世職以宰此邑者蓋以大聖之子孫不使他人

統攝之也其官先由本爵保舉賢能孔氏任事

後攺考選廩膳生員徳行兼優者以授此職五

年任滿照例考選升轉一學錄天下學官皆用

教諭獨四氏學用學錄者蓋以比隆國學亦以

聖賢之子孫不與他學同也其官亦自孔姓生

員中徳行兼懋者由本爵咨部以授此職一尼

山乃孔子發祥之地亦設學錄一員以主其祀

其官系本爵弟侄中選徳行兼異者咨部授職

一洙泗書院乃孔子闡教之地亦設學錄一員

以主其祀其官於孔氏中遴舉徳行秀異者由

本爵咨部以授此職一本爵屬官員役明洪武

元年十二月十九日欽設管勾一員司五屯錢

糧司樂官一員司樂舞生典籍一員司禮生書

籍掌書一名司文移書寫一名司繕寫知印一

名司印務奏差一名司差遣以上俱由本府保

舉堪用人數咨部銓用一屯田孔廟祀田歷代

各有欽賜至明洪武二年欽賜祭田二千大頃

坐落兗屬二十七處其界段數目載在闕裏志

可考近以寇盜擾亂土地荒蕪佃丁逃亡錢糧

無備每至祭期賣產毀器心血幾枯幸際聖朝惟冀新恩一佃戶凡孔廟鄆城巨野平陽東阿獨山五屯

佃戶系洪武二年欽撥民間身家無過俊秀五

百戶湊人二千丁見丁百畝佃種五屯祭田辦

納籽粒以供本廟祭祀等項支用其民間一應

雜派差役俱行蠲免至今年荒兵亂死亡逃移

十存二三丁逃地蕪祭祀匱乏甚爲可慮伏乞裁酌一廟戶孔廟戶丁歷代欽撥不一自明洪武二

年欽撥民間俊秀子弟一百一十五戶以供本

廟灑掃至今或死於荒或死於盜十存一二至

於灑掃寥寥無人此又不可不加意者也一樂

舞生孔廟每年四時祭祀樂用八佾額設樂舞

生二百四十名於兗屬二十七州縣遴選民間

俊秀子弟以授斯役以供本廟奔走其本生一

應差徭與廩膳生員事例一體優免仍免本戶

人二丁以供本生往返盤費目今世亂多致逃

亡故其樂亦廢伏乞新旨招采一禮生孔廟禮生每月朔望及四時祭祀

在本廟引贊禮儀額設禮生六十名於曲阜縣

選用民間俊秀子弟以授斯役其優免例與樂

舞生同近因兵亂死亡逃移以致禮節多廢亦

乞新旨招采因順治元年九月初四日奉旨先聖爲萬世道統之宗禮當崇祀昭朝廷尊師重

道之意這本內所開各款俱應相沿期於優渥

以成盛典著該部查照一體飭行敬此敬遵抄

部送司案查天啟二年五月內該本部覆題孔

子六十五代孫翰林院世襲五經博士孔引植

奏稱伊繼父尙賢於嘉靖三十五年九月內襲

爵病故植系嫡次親枝侄已襲五經博士乞要

承襲祖爵等因奉明朝旨意孔引植準襲封衍

聖公在案除銀印祭田佃戶戶丁樂舞生禮生

應聽戶禮二部議覆外通察案呈到部看得衍

聖公封爵原階並伊男應加冠服四氏學博及

保舉知縣等官一節旣經該撫具啟請復奉有這本內所開各款俱應相沿期於優渥

以成盛典著該部察照一體飭行之旨相應議覆合無將孔引植仍封衍聖公照原階太

子太傅伊長男孔興燮應加二品冠服四氏世

襲五經博士孔引鈺顏紹緒曾聞達孟聞璽俱

應仍照舊原襲五經博士世職曲阜知縣孔貞

堪系衍聖公保舉堪任咨部考授今見任仍應

照舊準用四氏學錄孔聞然尼山書院學錄孔

興榮洙泗書院學錄孔尙澄俱見在仍應照舊

準用典籍桂存正書寫田世旺知印張應登奏

差齊有成俱見在仍應照舊畱用世襲太常寺

博士主汶上縣聖澤書院應該衍聖公第三子

承襲今缺管勾司樂掌書俱缺應聽衍聖公咨

部補授謹遵旨覆奏合候命下行令臣部遵奉施行但恩典出自朝廷臣等未敢擅便伏候聖裁謹題請旨

順治元年九月二十九日啟十月初二日奉聖旨是

又是年十二月十五日衍聖公保舉廩膳生員

孔引淳咨部題授曲阜知縣於順治五年加升

東昌府通判仍管理曲阜縣事

又是年十二月十五日衍聖公孔引植赴闕朝賀本月二十二日賜衍聖公宴設席於禮部備辦上桌品物命禮部左侍郎孫之獬待宴復欽賜天字號下程一分羊一隻鵝二隻麥四十斤

酒二十瓶油鹽醬醋各二斤白蠟燭三十枝

順治二年

闕裏志順治二年正月十五日欽頒衍聖公三臺銀印一顆

是年二月初六日衍聖公孔引植具奏

陛辭回裏奉祀奉聖旨覽卿奏陛辭回裏準照舊例行禮部知道兵部

給勘合一道馳驛旋裏

是年五月十二日欽頒衍聖公專敕一道鈐束族屬員役

順治三年

闕裏志順治三年正月內衍聖公孔引植赴京慶賀萬壽聖節二月內賜衍聖公宴設席於禮部備辦上桌品物命禮部侍郎孫之獬待宴復欽賜天字號下程一分羊一隻鵝二隻麥四十斤

酒二十瓶油鹽醬醋各二斤白蠟燭三十枝

順治四年

闕裏志孔引植明天啟二年五月襲封衍聖公

於崇禎元年加太子太保於崇禎三年加太子

太傅恭遇皇淸定鼎盛京首先趨

朝又際巡撫山東方大題

請封爵加銜一體照舊因而給印賜荼賜宴恩篤

一時之盛於順治四年十二月十五日以疾終

於家年五十六訃音奏聞蒙遣山東左布政致

祭工部造墳葬於祖墓之北子興燮襲封衍聖

公於順治七年晉階太子少保又於順治八年

晉階少保兼太子太保

順治七年

闕裏志順治七年六月內衍聖公孔興燮服闋

赴闕謝恩本月內賜衍聖公宴設席於禮部備辦上桌品物命禮部尙書李若琳待宴復欽賜天字號下程一分羊一隻鵝二隻麥四十斤

酒二十瓶油鹽醬醋各二斤白蠟燭三十枝

順治八年大淸會典凡衍聖公來朝順治八年定給羊一隻鵝

二隻酒六瓶二十斤茶醬醋各二斤黃蠟十

枝康熙元年議準停給羊酒餘如舊

闕裏志順治八年正月內衍聖公孔興燮慶賀萬壽聖節二月內賜衍聖公宴設席於禮部備辦上桌品物命禮部尙書李若琳待宴復欽賜天字號下程一分羊一隻鵝二隻麥四十斤

酒二十瓶油鹽醬醋各二斤白蠟三十枝

是年八月內皇上遣行人王天眷欽取衍聖公孔顏曾孟仲五博士及老成族人孔尙

燃等十五人陪祀聖駕幸學九月內進京十月內賜衍聖公五經博士及族人滿洲宴設席於禮部命禮部尙書陳之麟待宴準暫回裏俟擇有吉期行

取到京陪祀聖駕幸學本月十五日復賜衍聖公天字號下程一分羊一隻鵝二隻麥四

十斤酒二十瓶油鹽醬醋各二斤白蠟燭三十

枝

順治九年大淸會典順治九年上幸太學行釋奠禮先期禮部具題行取衍聖公五

經博士陪祀並令取五氏子孫赴京觀禮

是年上幸國學禮成王貝勒貝子公等

內院禮部大臣衍聖公四氏子孫在禮部筵宴一

次聖駕臨雍行釋奠禮後三日賜衍聖公蟒朝衣一領貂冠一頂五經博士孔氏

生員顏曾孟仲氏生員素袍各一件

闕裏志順治九年正月內衍聖公孔興燮赴京

慶賀

萬壽聖節二月內賜衍聖公宴設席於禮部備辦上桌品物命禮部尙書陳之麟待宴復賜衍聖公天字號下程一分羊一隻鵝二隻麥四

十斤酒二十瓶油鹽醬醋各二斤白蠟燭三十

枝

順治十年大淸會典凡陪祀恩貢順治十年覆準免其撥歷孔

氏以知縣通判考用顏曾孟仲四氏以州同州

判考用

康熙八年大淸會典康熙八年上幸太學行釋奠禮一應禮儀俱照順治九年例行

重頒敕諭一道其五氏觀禮生員準十五名送監讀書本

監鄕試廣額八名

闕裏志康熙八年皇上臨雍賜衍聖公蟒朝衣一領貂冠一頂五經博士孔氏

生員顏曾孟仲氏生員素袍各一件

康熙九年

西安縣誌六十五代孔衍楨尙朝子字泗柯父

早世衍楨方幼時當鼎革內部以年久案牒無

徵衢之襲爵幾廢衍楨乃援舊制瀝陳於守道

李際期李際期力請於總制陳錦具題復核再

四於順治九年奉部文承襲時年十七歲自衍

楨先世輿導仍明時制用皂蓋至是始易爲黃

又具呈請得循三年入覲之例慶賀

萬壽聖節衢襲爵之有覲典自此始

康熙二十三年大淸會典康熙二十三年上幸闕裏特授孔氏後二人俱爲國子博士其聖賢

後裔陪祀者從優議敍現任及候選官遇應升

應選之缺先行錄用舉人以知縣缺先用貢生

俟考定職銜後以應選之缺先用陪祀聽講執

事各官俱加一級其異姓執事官員不在此例

又議準以周公後裔爲世襲五經博士

是年皇上東巡臨幸闕裏致祭

先師奉上諭祀禮成日舉行講書大典應講四書經由翰林

院擬定題請衍聖公於五氏子孫內選擇二人

進講應宣敕諭令翰林院繕寫進呈禦覽宣讀敕諭官預請欽點一應行禮儀注由禮部擬定前期一日恭捧敕諭陳設於大成門東詩禮堂內東旁案上設講案

於堂前檐下西旁陳所講書於案上上致祭

先師禮畢鴻臚寺堂官導上禦更衣所少憩扈從文職大學士以下京堂科道

等官以上地方官巡撫以下道員以上各於講

堂門外左翼排列衍聖公以下五氏職官及講

書人員俱於講堂門外右翼排列畢禮部堂官

奏請皇上詣講書堂導引官導駕至講堂門外排列各官跪迎候過俱隨上入於大門內照前分翼排立上升座畢鴻臚寺鳴贊官贊衍聖公五氏職官及講

書人員俱於臺下行三跪九叩頭禮畢退立原

班鳴贊官贊講書西班內講四書人員詣講案

前一跪三叩頭起立進講畢退立原班次講經

人員照前進講畢鴻臚寺堂官於東邊向西跪

奏請宣敕諭鳴贊官贊跪衍聖公五氏職官及講書人員俱

跪大學士就東案上捧舉敕諭向西宣讀諭曰至聖之道與日月並行與天地同運萬世帝王

咸所師法下逮公卿士庶罔不率由爾等遠承

聖澤世守家傳務期型仁講義履中蹈和存忠

恕以立心惇孝弟以修行斯須弗去以奉先訓

以稱朕懷爾等其祗遵母替特諭衍聖公等跪

聽謝恩行禮禮部堂官奏禮畢上還行宮衍聖公等及地方文武各官俱於門外跪

候駕過各退

聖裔部列傳二

秦

孔鮒按史記孔子世家子愼生鮒年五十七爲陳王涉博士死於陳下按孔叢子獨治篇子魚生於戰國之世長於兵戎之間然獨樂先王之道講習不倦季則謂子魚曰丈夫不生則已生則有云爲於世者也今先生淡泊世務修無用之業當身不蒙其榮百姓不獲其利竊爲先生不取也子魚曰不如子之言也武者可以進取文者可以守成今天下將擾擾焉終必有所定子修武以助之取吾修文以助之守不亦可乎且吾不才無軍旅之任徒能保其祖業優遊以卒歲者也秦始皇東並子魚謂其徒叔孫通曰子之學可矣盍仕乎對曰臣所學於先生者不用於今不可仕也子魚曰子之材能見時變今爲不用之學殆非子情也叔孫通遂辭去以法仕秦尹曾謂子魚曰子之讀先王之書將奚以爲答曰爲治也世治則助之行道世亂則獨治其身治之至也陳余謂子魚曰秦將滅先王之籍而子爲書籍之主其危矣子魚曰顧有可懼者或必求天下之書焚之書不出則有禍吾將先藏之以待其求求至無患矣子魚居衛與張耳陳余相善耳余魏之名士也秦滅魏求耳魚懼走會陳勝吳廣起兵於陳欲以誅秦餘謂陳王曰今必欲定天下取王侯者其道莫若師賢而友智孔子之孫今在魏居亂世能正其行修其祖業不爲時變其父相魏以聖道輔戰國見利不易操名諸侯世有家法其人通材足以干天下博知足以慮未形必宗此人天下無敵矣陳王大悅遣使者賫千金加束帛以車三乘聘焉耳又謂子魚曰天下之事已可見矣今陳王興義兵討不義子宜速來以集其事王又聞子賢欲諮良謀虛意相望也子魚遂往陳王郊迎而執其手議世務子魚以霸王之業勸之王悅其言遂尊以博士爲太師諮度焉子魚名鮒甲陳人或謂之子鮒或稱孔甲陳勝旣立爲王其妻之父兄往焉勝以眾兵待之長揖不拜無加其禮其妻之父怒曰怙亂僭號而傲長者不能久矣不辭而去陳王跪謝遂不爲顧王心慚焉遂適博士太師之館而言曰予𨿽丈夫哉然塞於禮義以啟於姻婭惟先生幸訓誨之使免於戾可乎子魚曰王所問者善也敢固無辭以對乎今以禮言耶則禮無不拜且宗族婚媾又與眾賓異敬者也敬而加親自古以然也王曰𨿽已失之於前庶欲收之於後也願先生修明其事必遵奉焉對曰昔唐堯內親九族外協萬邦禮以婚爲昆弟妻之父母爲外舅姑由是明之則拜之可知夫婚親之義非宗賢之類也𨿽自己臣莫敢不敬昔魏信陵君嘗以此質臣之父臣之父曰於諸母之昆弟妻之諸父則以親配徳年以上𨿽拜之可也幼於己者揖之可也此出於人情而可常者也王曰善哉請問同姓而服不及者其制何耶對曰先王制禮𨿽國君有合族之道宗人掌其列繼之以姓而無別醊之以食而無殊各隨本屬之隆殺屬近則死爲之免屬遠則弔之而已禮之正也是故臣之家哭孔氏之別姓於弗父之廟哭孔氏則於夫子之廟此有據而然也周之道𨿽百世婚姻不通重先君之同體也王跪曰先生之言厥義博哉寡人𨿽固敢不盡心問軍禮篇陳王問太師曰行軍之禮可得備聞乎答曰天子有道禮樂徵伐自天子出自天子出必以歲之孟秋賞軍師武人於朝簡練傑俊任用有功命將選士以誅不義於是孟冬以級授軍司徒執撲北面而誓之誓於社以習其事先期五日太史筮於祖廟擇吉日齋戒告於郊社稷宗廟旣筮則獻兆於天子天子使有司以牲特告社告以所徵之事而受命焉捨奠於帝學以受成然後乃類於上帝柴於郊以出以齋車遷廟之主及社主行大司馬職奉之無遷廟主則以幣帛皮圭告於祖禰謂之主命亦載齋車凡行主皮圭幣帛皆每捨奠焉而後就館主車止於中門之外外門之內廟主居於道左社主居於道右其所經名山大川皆祭告焉及至敵所將戰太史卜戰日卜右禦先期三日有司明以敵人罪狀告之史史定誓命戰日將帥陳列車甲卒伍於軍門之前有司讀誥誓使周定三令五申旣畢遂禱戰祈克於上帝然後卽敵將士戰全己克敵史擇吉日復禡於所徵之地柴於上帝祭社奠祖以告克者不頓兵傷士也戰不克則不告也凡類禡皆用甲丙戊庚壬之剛日有司簡功行賞不稽於時其用命者則加爵受賜於祖奠之前其奔北犯令者則加刑罰戮於社主之前然後鳴金振旅有司徧告捷於時所有事之山川旣至捨於國外三日齋以特牛親格於祖禰然後入設奠以反主若主命則卒奠斂主埋之於廟兩階間反社主如初迎之禮捨奠於帝學以訊馘告大享於羣吏用備樂饗有功於祖廟捨爵策勛焉謂之飲至天子親徵之禮也陳王曰其命將出徵則如之何太師曰古者大將受命而出則忘其國卽戎師陣則忘其家故天子命將出徵親潔齋盛服設奠於祖以詔之大將先入軍吏畢從皆北面再拜稽首而受天子當階南面命授之節鉞大將受天子乃東向西面而揖之亦弗禦也然後告太社冢宰執蜃宜於社之右南面授大將大將北面稽首再拜而受之承所頒賜於軍吏其出不類其克不禡戰之所在有大山川則祈焉禱克於五帝捷則報之振旅復命簡異功勤親告廟告社而後適朝禮也王曰將居軍中之禮勝敗之變則如之何太師曰將帥尙左士卒尙右出國先鋒入國後刃介冑在身執銳在列𨿽君父不拜若不幸軍敗則驛騎赴告於載櫜韔天子素服哭於庫門之外三日大夫素服哭於社亦如之亡將失城則皆哭七日天子使使迎於軍命將帥無請罪然後將帥結艸自縛袒右肩而入蓋喪禮也王曰行古禮如何太師曰古之禮固爲於今也有其人行其禮則可無其人行其禮則民弗與也答問篇陳人有武臣謂子鮒曰夫聖人者誠髙材美稱也吾謂聖人之知必見未形之前功垂於身後立教而戾夫弗犯吐言而辯士不破也子之先君可謂當之矣然韓子立法其所以異夫子之謂者紛如也予每探其意而校其事持久歷遠遏姦勸善韓氏未必非孔子未必得也吾今而後乃知聖人無世不有前聖後聖法制固不一也若韓非者亦當世之聖人也子鮒曰子信之爲然是固未免凡俗也今世人有言髙者必以極天爲稱言下者必以深淵爲名是資勢之談而無其實者也好事而未鑿也必言經以自輔援聖以自賢欲以取信於羣愚而度其說也若諸子之書其義皆然吾先君之所自志也請略說一隅而君子審其信否焉武臣曰諾子鮒曰乃者趙韓共並知氏趙襄子之行賞先加具臣而後有功韓非書云夫子善之引以張本然後難之豈有不似哉然實詐也何以明其然昔我先君以春秋哀公十六年四月己丑卒至二十七年荀瑤與韓趙魏伐鄭遇東垣而還是時夫子卒已十一年矣而晉四卿皆在也後悼公十四年知氏乃亡此先後甚遠而韓非公稱之曾無怍意是則世多好事之徒皆非之罪也故吾以是默口於小道塞耳於諸子久矣而子立尺表以度天植寸指以測淵曚大道而不悟信誣說以疑聖殆非所望也武臣叉手跪謝施施而退遂告人曰吾自以爲學之博矣而可否於孔氏方知學不在多要在精之也陳王問太師曰寡人不得爲賢所推而得南面稱孤其幸多矣今旣賴二三君子且又欲規久長之圖何施而可答曰信王之言萬世之福也敢稱古以對昔周代殷乃興滅繼絕以爲政首今誠法之則六國定不攜抑久長之本王曰周存二代別有三恪其事云何答曰封夏殷之後以爲二代紹虞帝裔備爲三恪恪敬也禮之如賓客也非謂特有二代別有三恪也凡所以立二代者備王道通三統也王曰三統者何答曰各自用其正朔二代與周是謂三統王曰六國之後君吾不能封也遠世之王於我何有吾自舉不及於周又安能純法之乎陳王涉讀國語言申生事顧博士曰始予信聖賢之道乃今知其不誠也先生以爲何如答曰王何謂哉王曰晉獻惑聽讒而書又載驪姬夜泣公而以信入其言人之夫婦夜處幽室之中莫能知其私焉𨿽黔首猶然況國君乎予以是知其不信乃好事者爲之辭將欲成其說以誣愚俗也故使予並疑於聖人也博士曰不然也古者人君外朝則有國史內朝則有女史舉則左史書之言則右史書之以無諱示後世善以爲式惡以爲戒廢而不記史失其官故凡若晉侯驪姬�笫之私房中之事不得捨焉若夫設教之言驅羣俗使人入道而不知其所以者也今此皆書實事累累若貫珠可無疑矣王曰先生眞聖人之後風也今幸得聞命寡人無過焉陳王涉使周章爲將西入關以誅秦秦使將章邯拒之陳王以秦國之亂也有輕之之意勢若有餘而不設敵備博士太師諫曰章邯秦之名將周章非其敵也今王使章霈然自得而不設備臣竊惑焉夫𨿽天之所捨其禍福吉凶大者在天小者由人今王不修人利以應天祥若跌而不振悔之無及也王曰寡人之軍先生無累也請先生息慮也又諫曰臣聞兵法無恃敵之不我攻恃吾之不可攻也今恃敵而不自恃非良計也王曰先生所言計策深妙予不識也先生休矣已而告人曰儒者可與守成難與進取信哉博士他日復諫曰臣聞國大兵眾無備難恃一人善射百夫決拾章邯梟將卒皆死士也周章若懦使彼席捲來前莫有當其鋒者王曰先生所稱寡人昧昧焉願以人間近事諭之答曰流俗之事臣所不忍也今王命之敢不盡情願王察之也臣昔在梁梁人有陽由者其力扛鼎伎巧過人骨騰肉飛手搏獸國人懼之然無治室之訓禮教不立妻不畏憚浸相泄瀆方乃積怒妻坐於�答焉左手建杖右手制其頭妻亦奮恚因授以背使杖擊之而自撮其陰由乃僕地气絕而不能興鄰人聞其凶凶也窺而見之趨而救之妻愈�忿莫肯捨旃或發其裳然後乃放夫以無敵之伎力而劣於女子之手者何也輕之無備故也今王與秦角彊弱非若由之夫婦也而輕秦過甚臣是以懼故區區之心欲王備患之也王曰譬類誠佳然實不同也弗聽周章果敗而無後救邯遂進兵擊陳王師大敗博士凡仕六旬老於陳將沒戒其弟子曰魯天下有仁義之國也戰國之世講頌不衰且先君之廟在焉吾謂叔孫通處濁世而淸其身學儒術而知權變是今師也宗於有道必有令圖歸必事焉按詰墨墨子稱景公問晏子以孔子而不對又問三皆不對公曰以孔子語寡人者眾矣俱以爲賢人今問子而不對何也晏子曰嬰聞孔子之荊知白公謀而奉之以石乞勸下亂上教臣弒君非聖賢之行也詰之曰楚昭王之世夫子應聘如荊不用而反周旋乎陳宋齊衛楚昭王卒惠王立十年令尹子西乃召王孫勝以爲白公史云二年是時魯哀公十五年也夫子自衛反魯居五年矣白公立一年然後乃謀作亂亂作在哀公十六年秋也夫子已卒十旬矣墨子𨿽欲謗毀聖人虛造妄言柰此年世不相值何墨子曰孔子之齊見景公公悅之封之於尼溪晏子曰不可夫儒浩居而自順立命而怠事崇喪遂哀盛用繁禮其道不可以治國其學不可以導家公曰善詰之曰卽如此言晏子爲非儒惡禮不欲崇喪遂哀也察傳記晏子之所行未有以異於儒焉又景公問所以爲政晏子答以禮云景公曰禮其可以治乎晏子曰禮於政與天地並此則未有以惡於禮也晏桓子卒晏嬰斬衰枕艸苴絰帶杖菅菲食粥居於倚廬遂哀三年此又未有以異於儒也若能以口非之而躬行之晏子所弗爲墨子曰孔子怒景公之不封己乃樹鴟夷子皮於田常之門詰之曰夫樹人爲信己也記曰孔子適齊惡陳常而終不見卽田常常病之亦惡孔子交相惡而又任事其然矣記又曰陳常弒其君孔子齋戒沐浴而朝請討之觀其終不樹子皮審矣墨子曰孔子爲魯司寇捨公家而奉季孫詰之曰若以季孫爲相司寇統焉奉之自法也若附意季孫季孫旣受女樂則孔子去之季孫欲殺囚則孔子赦之非苟順之謂也墨子曰孔子厄於陳蔡之間子路烹豚孔子不問肉之所由來而食之剝人之衣以沽酒孔子不問酒之所由來而飲之詰之曰所謂厄者沽酒無處藜羹不粒乏食七日若烹豚飲酒則何言乎厄斯不然矣且子路爲人勇於見義縱有豚酒不以義不取之可知也又何問焉墨子曰孔子諸弟子子貢季路輔孔悝以亂衛陽虎亂魯佛肸以中牟叛漆雕開形殘詰之曰如此言衛之亂子貢季路爲之耶斯不待言而了矣陽虎欲見孔子孔子不見何弟子之有佛肸以中牟叛召孔子則有之矣爲孔子弟子未之聞也且漆雕開形殘非行己之致何傷於徳哉墨子曰孔子相魯齊景公患之謂晏子曰鄰有聖人國之憂也今孔子相魯爲之若何晏子對曰君其勿憂彼魯君弱主也孔子聖相也不如陰重孔子欲以相齊則必彊諫魯君魯君不聽將適齊君勿受則孔子困矣詰之曰按如此辭則景公晏子畏孔子之聖也上乃云非聖賢之行上下相反若晏子悖可也否則不然矣墨子曰孔子見景公公曰先生素不見晏子乎對曰晏子事三君而得順焉是有三心所以不見也公告晏子晏子曰三君皆欲其國安是以嬰得順也聞君子獨立不慚於影今孔子伐樹削迹不自以爲辱身窮陳蔡不自以爲約始吾望儒貴之今則疑之詰之曰若是乎孔子晏子交相毀也小人有之君子則否孔子曰靈公污而晏子事之以潔莊公怯而晏子事之以勇景公侈而晏子事之以儉晏子君子也梁丘據問晏子曰事三君而不同心而俱順焉仁人固多心乎晏子曰一心可以事百君百心不可以事一君故三君之心非一也而嬰之心非三也孔子聞之曰小子記之晏子以一心事三君君子也如此則孔子譽晏子非所謂毀而不見也景公問晏子曰若人之眾則有孔子乎對曰孔子者君子行有節者也晏子又曰盈成匡父之孝子兄之弟弟也其父尙爲孔子門人門人且以爲貴則其師亦不賤矣是則晏子亦譽孔子可知也夫徳之不修己之罪也不幸而屈於人己之命也伐樹削迹絕糧七日何約乎哉若晏子以此而疑儒則晏子亦不足賢矣墨子曰景公祭路寢聞哭聲問梁丘據對曰魯孔子之徒也其母死喪三年哭泣甚哀公曰豈不可哉晏子曰古者聖人非不能也而不爲者知其無補於死者而深害生事故也詰之曰墨子欲以親死不服三日哭而已於意安者卒自行之空用晏子引而同乎己適證其非耳且晏子服父禮則無緣非行禮者也曹明問子魚曰子魚孔鮒觀子詰墨者之辭事義相反墨者妄矣假使墨者復起對之乎答曰苟得其理𨿽百墨吾益明白焉失其正𨿽一人猶不能當前也墨子之所引者矯晏子晏子之善吾先君先君之善晏子其事庸盡乎曹明曰可得聞諸子魚曰昔齊景公問晏子曰吾欲善治可以霸諸�乎對曰官未具也臣亟以聞而君未肯然也臣聞孔子聖人然猶居處�惰廉隅不修則原憲季羔侍气�而疾志意不通則仲由卜商侍徳不盛行不勤則顏閔冉雍侍今君之朝臣萬人立車千乘不善之政加於下民者眾矣未能以聞者臣故曰官未備也此又晏子之善孔子者也子曰晏平仲善與人交久而敬之此又孔子之貴晏子者也曹明曰吾始謂墨子可疑今則決妄不疑矣按闕裏志鮒字子魚一字甲該通六藝秦始皇並天下召爲魯國文通君拜少傅三十四年丞相李斯始議焚書鮒與其弟騰子襄藏其家語論語尙書孝經等於祖堂舊壁中自隱於嵩山教弟子百餘人後陳涉爲楚王聘爲太傅凡仕六月托疾而退卒於陳下年五十七書二十餘篇記先聖及子思子上子髙子順與己行事名曰孔叢子子隨字元路四傳至吉吉生何齊皆承殷後爲宋公嗣絕

漢

孔騰按史記孔子世家鮒弟子襄年五十七嘗爲孝惠皇帝博士遷爲長沙太守長九尺六寸子襄生忠按兗州府誌宗子世表騰字子襄鮒之弟長九尺六寸類孔子髙帝過魯封爲奉祀君

孔樹按闕裏志九代樹字子文鮒幼弟兄弟自師友

孔忠按史記孔子世家子襄生忠年五十七忠生武按闕裏志十代忠字子貞有髙尙之志徵爲博士褒成侯年五十七卒

孔隨按闕裏志十代隨字元路鮒子承殷後爲宋公

孔聚按闕裏志十代聚一名彥字子產樹子漢爲王將軍破項羽垓下漢王卽帝位以功封蓼侯史所謂孔將軍居左是也年五十三謚曰夷

孔武按史記孔子世家忠生武武生延年及安國按兗州府誌宗子世表十一代武字子威忠子文帝博士遷臨淮太守﹝按漢書孔光傳及闕裏志俱云忠生武及安國史記云武生安國存

疑﹞

孔臧按兗州府誌孔臧孔子十一世孫也父聚爲漢都尉以破項羽功封蓼侯臧嗣爵歷位九卿武帝時遷禦史大夫辭曰臣世以經學爲家相承以作訓法今俗儒繁說遠本雜以妖妄難可以訓侍中安國受詔綴集古義臣乞爲太常典臣家業與安國紀綱古訓使永垂後嗣帝從之禮賜如三公著書十篇賦二十篇

孔延年按史記孔子世家武生延年及安國按漢書孔光傳延年以治尙書爲武帝博士按闕裏志十二代延年博覽羣書武帝時爲博士轉少傅遷大將軍年七十一卒葬祖墓北生子霸

孔安國按史記孔子世家安國爲武帝博士至臨淮太守蚤卒生子卬卬生驩按漢書本傳孔氏有古文尙書孔安國以今文字讀之因以起其家逸書得十餘篇蓋尙書玆多於是矣遭巫蠱未立於學官安國爲諫大夫授都尉朝而司馬遷亦從安國問故遷書載堯典禹貢洪範微子金縢諸篇多古文說都尉朝授膠東庸生庸生授淸河胡常少子以明谷梁春秋爲博士部刺史又傳左氏常授虢徐敖敖爲右扶風掾又傳毛詩授王璜平陵塗惲子眞子眞授河南桑欽君長王莽時諸學皆立劉歆爲國師璜惲等皆貴顯世所傳百兩篇者出東萊張霸分析合二十九篇以爲數十又采左氏傳書敍爲作首尾凡百二篇篇或數簡文意淺陋成帝時求其古文者霸以能爲百兩徵以中書校之非是霸辭受父父有弟子尉氏樊並時大中大夫平當侍禦史周敞勸上存之後樊並謀反乃黜其書按申公傳孔安國至臨淮太守按兗州府誌孔安國字子國孔子十二世孫也父忠文帝時爲博士封褒成侯生子武及安國武爲臨淮太守安國師事申公嘗爲武帝博士魯共王欲壞孔子舊宅於壁中得古文尙書及傳論語孝經乃不壞宅悉以書還孔氏安國承詔作書傳又作古文孝經傳論語訓解會巫蠱事作不果上仕至某郡太守子卬傳家學尢善詩禮

孔霸按漢書孔光傳延年生霸字次孺霸治尙書事太傅夏侯勝昭帝末年爲博士宣帝時爲大中大夫以選授皇太子經遷詹事髙密相是時諸侯王相在郡守上元帝卽位徵霸以師賜爵關內侯食邑八百戶號褒成君給事中加賜黃金二百斤第一區徙名數於長安霸爲人謙退不好權埶常稱爵位太過何徳以堪之上欲致霸相位自禦史大夫貢禹卒及薛廣徳免輒欲拜霸霸讓位自陳至三上深知其至誠乃弗用以是敬之賞賜甚厚及霸薨上素服臨弔者再至賜東園祕器錢帛策贈以列侯禮謚曰烈君霸四子長子福嗣關內侯次子捷捷弟喜皆列校尉諸曹光最少子也按闕裏志十三代霸上書求奉先聖祭詔令以所食邑祀孔子還子福名數於魯年七十二卒於第

孔茂按孔叢子敍世臧子琳位至諸吏亦博學琳子黃厥徳不修失侯爵大司徒光以其祖有功徳而邑土廢絕分所食邑三百戶封黃弟茂爲關內侯按闕裏志十三代茂﹝按此則臧爲十一代孔叢子載臧與侍中從弟安國書是安國亦十一代也﹞

孔驩按闕裏志十三代歡卬子善春秋三傳爲博士弘農太守

孔福按漢書孔光傳霸長子福嗣關內侯按闕裏志十四代福襲封關內侯年六十二卒葬祖墓北生子房

孔光按漢書本傳光字子夏孔子十四世之孫也霸四子長子福次子捷捷弟喜光最少子也經學尢明年未二十舉爲議郎光祿勛匡衡舉光方正爲諫大夫坐議有不合左遷虹長自免歸教授成帝初卽位舉爲博士數使錄�獄行風俗振贍流民奉使稱旨由是知名是時博士選三科髙第爲尙書次爲刺史其不通政事以久次補諸侯太傅光以髙第爲尙書觀故事品式數歲明習漢制及法令上甚信任之轉爲僕射尙書令有詔光周密謹愼未嘗有過加諸吏官以子男放爲侍郎給事黃門數年遷諸吏光祿大夫秩中二千石給事中賜黃金百斤領尙書事後爲光祿勛復領尙書諸吏給事中如故凡典樞機十餘年守法度修故事上有所問據經法以心所安而對不希指苟合如或不從不敢彊諫爭以是久而安時有所言輒削艸�以爲章主之過以姦忠直人臣大罪也有所薦舉惟恐其人之聞知沐日歸休兄弟妻子燕語終不及朝省政事或問光溫室省中樹皆何木也光嘿不應更答以它語其不泄如是光帝師傅子少以經行自著進官蚤成不結黨友養遊說有求於人旣性自守亦其勢然也徙光祿勛爲禦史大夫綏和中上卽位二十五年無繼嗣至親有同產弟中山孝王及同產弟子定陶王在定陶王好學多材於帝子行而王祖母傅太后陰爲王求漢嗣私事趙皇后昭儀及帝舅大司馬驃騎將軍王根故皆勸上上於是召丞相翟方進禦史大夫光右將軍廉褒後將軍朱博皆引入禁中議中山定陶王誰宜爲嗣者方進根以爲定陶王帝弟之子禮曰昆弟之子猶子也爲其後者爲之子也定陶王宜爲嗣褒博皆如方進根議光獨以爲禮立嗣以親中山王先帝之子帝親弟也以尙書盤庚殷之及王爲比中山王宜爲嗣上以禮兄弟不相入廟又皇后昭儀欲立定陶王故遂立爲太子光以議不中意左遷廷尉光久典尙書練法令號稱詳平時定陵侯淳於長坐大逆誅長小妻乃始等六人皆以長事未發覺時棄去或更嫁及長事發丞相方進大司空武議以爲令犯法者各以法時律令論之明有所訖也長犯大逆時乃始等見爲長妻已有當坐之罪與身犯法無異後乃去於法無以解請論光議以爲大逆無道父母妻子同產無少長皆市欲懲後犯法者也夫婦之道有義則合無義則離長未自知當坐大逆之法而去乃始等或更嫁義已絕而欲以爲長妻論殺之名不正不當坐有詔光議是是歲右將軍褒後將軍博坐定陵紅陽侯皆免爲庶人以光爲左將軍居右將軍官職執金吾王咸爲右將軍居後將軍官職罷後將軍官數月丞相方進薨召左將軍光當拜已刻侯印書贊上暴崩卽其夜於大行前拜受丞相博山侯印綬哀帝初卽位躬行儉約省減諸用政事由己出朝廷翕然望至治焉褒賞大臣益封光千戶時成帝母太皇太后自居長樂宮而帝祖母定陶傅太后在國邸有詔問丞相大司空定陶共王太后宜當何居光素聞傅太后爲人剛暴長於權謀自帝在𦇤�而養長教道至於成人帝之立又有力光心恐傅太后與政事不欲令與帝旦夕相近卽議以爲定陶太后宜攺築宮大司空何武曰可居北宮上從武言北宮有紫房復道通未央宮傅太后果從復道朝夕至帝所求欲稱尊號貴寵其親屬使上不得直道而行頃之太后從弟子傅遷在左右尢傾邪上免官遣歸故郡傅太后怒上不得已復畱遷光與大司空師丹奏言詔書侍中駙馬都尉遷巧佞無義漏泄不忠國之賊也免歸故郡復有詔止天下疑惑無所取信虧損聖徳誠不小愆陛下以變異連見避正殿見羣臣思求其故至今未有所攺臣請歸遷故郡以銷姦黨應天戒卒不得遣復爲侍中脇於傅太后皆此類也又傅太后欲與成帝母俱稱尊號羣下多順指言母以子貴宜立尊號以厚孝道惟師丹與光持不可上重違大臣正議又內迫傅太后猗違者連歲丹以罪免而朱博代爲大司空光自先帝時議繼嗣有持異之隙矣又重忤傅太后指由是傅氏在位者與朱博爲表裏共毀譖光後數月遂策免光曰丞相者朕之股肱所與共承宗廟統理海內輔朕之不逮以治天下也朕旣不明災異重仍日月無光山崩河決五星失行是章朕之不徳而股肱之不良也君前爲禦史大夫輔翼先帝出入八年卒無忠言嘉謀今相朕出入三年憂國之風復無聞焉陰陽錯謬歲比不登天下空虛百姓饑饉父子分散流離道路以十萬數而百官羣職曠廢姦軌放縱盜賊並起或攻官寺殺長吏數以問君君無怵惕憂懼之意對毋能爲是以羣卿大夫咸惰哉莫以爲意咎由君焉君秉社稷之重總百僚之任上無以匡朕之闕下不能綏安百姓書不云乎毋曠庶官天工人其代之於呼君其上丞相博山侯印綬罷歸光退閭裏杜門自守而朱博代爲丞相數月坐承傅太后指妄奏事自殺平當代爲丞相數月薨王嘉復爲丞相數諫爭忤指旬歲閒閱三相議者皆以爲不及光上由是思之會元壽元年正月朔日有蝕之後十餘日傅太后崩是月徵光詣公車問日蝕事光對曰臣聞日者眾陽之宗人君之表至尊之象君徳衰微陰道盛彊侵蔽陽明則日蝕應之書曰羞用五事建用皇極如貌言視聽思失大中之道不立則咎徵薦臻六極屢降皇之不極是爲大中不立其傳曰時則有日月亂行謂朓側匿甚則薄蝕是也又曰六沴之作歲之朝曰三朝其應至重乃正月辛丑朔日有蝕之變見三朝之會上天聰明苟無其事變不虛生書曰惟先假王正厥事言異變之來起事有不正也臣聞師曰天右與王者故災異數見以譴告之欲其攺更若不畏懼有以塞除而輕忽簡誣則凶罰加焉其至可必詩曰敬之敬之天惟顯思命不易哉又曰畏天之威於時保之皆謂不懼者凶懼之則吉也陛下聖徳聰明兢兢業業承順天戒敬畏變異勤心虛己延見羣臣思求其故然後敕躬自約總正萬事放遠讒說之黨援納斷斷之介退去貪殘之徒進用賢良之吏平刑罰薄賦斂恩澤加於百姓誠爲政之大本應變之至務也天下幸甚書曰天旣付命正厥徳言正徳以順天也又曰天棐諶辭言有誠道天輔之也明承順天道在於崇徳博施加精致誠孳孳而已俗之祈禳小數終無益於應天塞異銷禍興福較然甚明無可疑惑書奏上說賜光束帛拜爲光祿大夫秩中二千石給事中位次丞相詔光舉可尙書令者封上光謝曰臣以朽材前比歷位典大職卒無尺寸之效幸免罪誅全保首領今復拔擢備內朝臣與聞政事臣光智謀淺短犬馬齒臷誠恐一旦顚僕無以報稱竊見國家故事尙書以久次轉遷非有踔絕之能不相逾越尙書僕射敞公正勤職通敏於事可尙書令謹封上敞以舉故爲東平太守敞姓成公東海人也光爲大夫月餘丞相嘉下獄死禦史大夫賈延免光復爲禦史大夫二月爲丞相復故國博山侯上乃知光前免非其罪以過近臣毀短光者復免傅嘉曰前爲侍中毀譖仁賢誣訴大臣令俊艾者久失其位嘉傾覆巧僞挾姦以罔上崇黨以蔽朝傷善以肆意詩不云乎讒人罔極交亂四國其免嘉爲庶人歸故郡明年定三公官光更爲大司徒會哀帝崩太皇太后以新都侯王莽爲大司馬徵立中山王是爲平帝帝年幼太后稱制委政於莽初哀帝罷黜王氏故太后與莽怨丁傅董賢之黨莽以光爲舊相名儒天下所信太后敬之備禮事光所欲搏擊輒爲艸以太后指風光令上之�眥莫不誅傷莽權日盛光憂懼不知所出上書乞骸骨莽白太后帝幼少宜置師傅徙光爲帝太傅位四輔給事中領宿衛供養行內署門戶省服禦食物明年徙爲太師而莽爲太傅光常稱疾不敢與莽並有詔朝朔望領城門兵莽又風羣臣奏莽功徳稱宰衡位在諸侯王上百官統焉光愈恐固稱疾辭位太后詔曰太師光聖人之後先師之子徳行純淑道術通明居四輔職輔道於帝今年耆有疾俊艾大臣惟國之重其猶不可以闕焉書曰無遺老國之將興尊師而重傅其令太師毋朝十日一賜餐賜太師靈壽杖黃門令爲太師省中坐置幾太師入省中用枚賜餐十七物然後歸老於第官屬按職如故光凡爲禦史大夫丞相各再壹爲大司徒太傅太師歷三世居公輔位前後十七年自爲尙書止不教授後爲卿時會門下大生講問疑難舉大義云其弟子多成就爲博士大夫者見師居大位幾得其助力光終無所薦舉至或怨之其公如此光年七十元始五年薨莽白太后使九卿策贈以太師博山侯印綬賜乘輿祕器金錢雜帛少府供張諫大夫持節與謁者二人使護喪事博士護行禮太后亦遣中謁者持節視喪公卿百官會弔送葬載以乘輿轀輬及副各一乘羽林孤兒諸生合四百人挽送車萬餘兩道路皆舉音以過喪將作穿復土可甲卒五百人起墳如大將軍王鳳制度謚曰簡烈侯初光以丞相封後益封凡食邑萬一千戶病甚上書讓還七千戶及還所賜一第子放嗣莽篡位後以光兄子永爲大司馬封侯昆弟子至卿大夫四五人臷老也與耋同

孔吉按漢書成帝本紀綏和元年春二月癸丑詔封孔吉爲殷紹嘉侯三月進爵爲公地百里

孔立按闕裏志十四代立歡子善詩書與劉歆友善教授數百人

孔宣按闕裏志十四代宣聚之元孫爲長安公仕宣帝元康四年詔復家

孔何齊按闕裏志十五代何齊吉子嗣宋公食邑一千六百七十戶哀帝建平二年益戶九百三十二

孔房按闕裏志十五代房霸孫福之子襲封關內侯生子均

孔元按闕裏志十五代元立子爲校書郎

孔永按闕裏志十五代永光兄之子爲大司馬封寧鄕侯食邑千戶

孔壽按闕裏志十五代壽封合意侯

孔放按闕裏志十五代放光子歷侍郎嗣博山侯

孔均按後漢書孔僖傳平帝時王莽秉政乃封孔子後孔均爲褒成侯追謚孔子爲褒成宣尼公及王莽敗失國按闕裏志十六代均字長平初名莽避王莽攺名惇篤好學有大才徵拜尙書郎言辭淸辧奏對成章平帝元始元年更封褒成侯食邑二千戶五年王莽篡位拜太尉不就三辭疾乃得還年八十一卒生子志

孔子建按後漢書孔僖傳子建少遊長安與崔篆友善及篆仕王莽爲建新大尹嘗勸子建仕對曰吾有布衣之心子有衮冕之志各從所好不亦善乎請從此辭遂歸終於家按兗州府誌子建孔子十六代孫也

孔奮按闕裏志十六代奮字君魚提孫有學術通左氏春秋後漢初除姑臧長賜爵關內侯有功世祖下詔褒美拜武都丞遷太守

孔奇按闕裏志十六代奇字子異博通經典著左氏刪故與兄奮家於茂陵

孔尙按闕裏志十六代尙霸曾孫巨鹿太守

孔仁按闕裏志十七代仁子建子以文學爲議郎遷博士南海太守

孔嘉按闕裏志十七代嘉奮子有才學作左氏說終城門校尉

聖裔部列傳一

周

孔鯉按孔子家語孔子年十九娶於宋之幵官氏一歲而生伯魚魚之生也魯昭公以鯉魚賜孔子榮君之貺故因以名曰鯉而字伯魚年五十先孔子卒孔子謂伯魚曰鯉乎吾聞可以與人終日不倦者其惟學焉其容體不足觀也其勇力不足憚也其先祖不足稱也其族姓不足道也終而有大名以顯聞四方聲後裔者豈非學者之效也故君子不可以不學其容不可以不飭不飭無類無類失親失親不忠不忠失禮失禮不立夫遠而有光者飭也近而愈明者學也譬之污池水潦注焉萑葦生焉𨿽或以觀之孰知其源乎按禮記檀弓伯魚之母死期而猶哭夫子曰誰與哭者門人曰鯉也夫子曰嘻其甚也伯魚聞之遂除之按史記注皇覽曰伯魚冢在孔子冢東與孔子並大小相望也按闕裏志宗子世紀伯魚生於周景王十三年爲魯昭公之十年也按兗州府誌宗子世表伯魚孔子子魯哀公聘不應先孔子卒敬王三十八年己未年五十宋封泗水侯從祀後攺配啟聖祠

孔伋按史記孔子世家伯魚生伋字子思年六十二嘗困於宋子思作中庸按禮記檀弓子上之母死而不喪門人問諸子思曰昔者子之先君子喪出母乎曰然子之不使白也喪之何也子思曰昔者吾先君子無所失道道隆則從而隆道污則從而污伋則安能爲伋也妻者是爲白也母不爲伋也妻者是不爲白也母故孔氏之不喪出母自子思始也子思曰喪三日而殯凡附於身者必誠必信勿之有悔焉耳矣三月而葬凡附於棺者必誠必信勿之有悔焉耳矣喪三年以爲極亡則弗之忘矣故君子有終身之憂而無一朝之患故忌日不樂曾子謂子思曰伋吾執親之喪也水漿不入於口者七日子思曰先王之制禮也過之者俯而就之不至焉者跂而及之故君子之執親之喪也水漿不入於口者三日杖而後能起子思之母死於衛柳若謂子思曰子聖人之後也四方於子乎觀禮子蓋愼諸子思曰吾何愼哉吾聞之有其禮無其財君子弗行也有其禮有其財無其時君子弗行也吾何愼哉穆公問於子思曰爲舊君反服古與子思曰古之君子進人以禮退人以禮故有舊君反服之禮也今之君子進人若將加諸膝退人若將隊諸淵毋爲戎首不亦善乎又何反服之禮之有子思之母死於衛赴於子思子思哭於廟門人至曰庶氏之母死何爲哭於孔氏之廟乎子思曰吾過矣吾過矣遂哭於他室按孔叢子記問篇夫子閒居喟然而嘆子思再拜請曰意子孫不修將忝祖乎羨堯舜之道恨不及乎夫子曰爾孺子安知吾志子思對曰伋於進瞻亟聞夫子之教其父析薪其子弗克負荷是謂不肖伋每思之所以大恐而不解也夫子忻然笑曰然乎吾無憂矣世不廢業其克昌乎子思問於夫子曰爲人君者莫不知任賢之逸也而不能用賢何故子曰非不欲也所以官人在能者由於不明也其君以譽爲賞以毀爲罰賢者不居焉子思問於夫子曰伋聞夫子之詔正俗化民之政莫善於禮樂也管子任法以治齊而天下稱仁焉是法與禮樂異用而同功也何必但禮樂哉子曰堯舜之功百世不輟仁義之風遠也管仲任法身死則法息嚴而寡恩也若管仲之知足以定法材非管仲而專任法終必亂成矣子思問於夫子曰物有形類事有眞僞必審之奚由子曰由乎心心之精神是謂聖推數究理不以疑周其所察聖人難諸雜訓篇子上雜所習請於子思子思曰先人有訓焉學必由聖所以致其材也礪必由砥所以致其刃也故夫子之教必始於詩書而終於禮樂雜說不與焉又何請子思謂子上曰白乎吾嘗深有思而莫之得也於學則寤焉吾嘗企有望而莫之見也登髙則睹焉是故𨿽有本性而加之以學則無惑矣縣子問子思曰吾聞同聲者相好子之先君見子產時則兄事之而世謂子產仁愛稱夫子聖人是謂聖道事仁愛乎吾未諭其人之孰先後也故質於子子思曰然子之問也昔季孫問子遊亦若子之言也子遊答曰以子產之仁愛譬夫子其猶浸水之與膏雨乎康子曰子產死鄭人丈夫捨玦佩婦女捨珠瑱巷哭三月竽瑟不作夫子之死也吾未聞魯人之若是也奚故哉子遊曰夫浸水之所及也則生其所不及則死故民皆知焉膏雨之所生也廣莫大焉民之受賜也普矣莫識其由來者上徳不徳是以無徳季孫曰善縣子曰其然孟子車尙幼請見子思子思見之甚悅其志命子上侍坐焉禮敬子車甚崇子上不願也客退子上請曰白聞士無介不見女無媒不嫁孟孺子無介而見大人悅而敬之白也未諭敢問子思曰然吾昔從夫子於郯遇程子於塗傾蓋而語終日而別命子路將束帛贈焉以其道同於君子也今孟子車孺子也言稱堯舜性樂仁義世所希有也事之猶可況加敬乎非爾所及也子思在魯使以書如衛問子上子上北面再拜受書伏讀然後與使者晏遂爲復書返中庭北面再拜以授使者旣受書然後退使者還魯問子思曰吾子堂上南面立授臣書事畢送臣子上中庭拜授臣書而不送何也子思曰拜而不送敬也使而送之賓也魯人有同姓死而弗弔者人曰在禮當免不免當弔不弔有司罰之如之何子之無弔也答曰吾以其�遠也子思聞之曰無恩之甚也昔者季孫康子

問於夫子曰百世之宗有絕道乎子曰繼之以姓義無絕也故同姓爲宗合族爲屬𨿽國子之尊不廢其親所以崇愛也是以綴之以食序列昭穆萬世婚姻不通忠篤之道然也魯穆公訪於子思曰寡人不得嗣先君之業二年矣未知所以爲令名者且欲掩先君之惡以揚先君之善使談者有述焉爲之若何願先生教之也子思答曰以伋所聞舜禹之於其父非勿欲也以爲私情之細不如公義之大故弗敢私之云耳責以虛飾之教又非伋所得言公曰思之可以利民者子思曰顧有惠百姓之心則莫如一切除非法之事也毀不居之室以賜窮民奪嬖寵之祿以賑困匱無令人有悲怨而後世有聞見抑亦可公曰諾縣子問子思曰顏回問爲邦夫子曰行夏之時若是殷周異正爲非乎子思曰夏數得天堯舜之所同也殷周之王徵伐革命以應乎天因攺正朔若雲天時之攺耳故不相因也夫受禪於人者則襲其統受命於天者則革之所以神其事如天道之變然也三統之義夏得其正是以夫子云穆公問於子思曰立太子有常乎答曰有之在周公之典公曰昔文王捨適而立其次微子捨孫而立其弟是何法也子思曰殷人質而尊其尊故立弟周人文而親其親故立子亦各其禮也文質不同其禮則異文王捨適立次權也公曰苟得行權豈惟聖人惟賢與愛立也子思曰聖人不以權教故立制垂法順之爲貴若必欲犯何有於異公曰捨賢立聖捨愚立賢何如子思曰惟聖立聖其文王乎不及文王者則各賢其所愛不殊於適何以限之必不能審賢愚之分請父兄羣臣卜於祖廟亦權之可也孟軻問牧民何先子思曰先利之曰君子之所以教民亦仁義固所以利之乎子思曰上不仁則下不得其所上不義則樂爲亂也此爲不利大矣故易曰利者義之和也又曰利用安身以崇徳也此皆利之大者也居衛篇子思居衛言苟變於衛君曰其材可將五百乘君任軍旅率得此人則無敵於天下矣衛君曰吾知其材可將然變嘗爲吏賦於民而食人二雞子以故弗用也子思曰夫聖人之官人猶大匠之用木也取其所長棄其所短故杞梓連抱而有數尺之朽良工不棄何也知其所妨者細也卒成不訾之器今君處戰國之世選爪牙之士而以二卵棄幹城之將此不可使聞於鄰國者也衛君再拜曰謹受教矣子思適齊齊君之嬖臣美須眉立乎側齊君指之而笑且言曰假貌可相易寡人不惜此之須眉於先生也子思曰非所願也所願者惟君修禮義富百姓而伋得寄帑於君之境內從𦇤負之列其榮多矣若無此須鬣非伋所病也昔堯身修十尺眉乃八彩實聖舜身修八尺有奇面頷無毛亦聖禹湯文武及周公勤思勞體或折臂望視或禿骭背僂亦聖不以須眉美鬣爲稱也人之賢聖在徳豈在貌乎且吾性無須眉而天下王侯不以此損其敬由是言之伋徒患徳之不卲美也不病毛鬢之不茂也子思謂子上曰有可以爲公之尊而富貴人眾不與焉者非惟志乎成其志者非惟無欲乎夫錦繢紛華所服不過溫體三牲大牢所食不過充腹知以身取節者則知足矣苟知足則不累其志矣曾子謂子思曰昔者吾從夫子巡守於諸侯夫子未嘗失人臣之禮而猶聖道不行今吾觀子有傲世主之心無乃不容乎子思曰時移世異人有宜也若吾先君周制𨿽毀君臣固位上下相持若一體然夫欲行其道不執禮以求之則不能入也今天下諸侯方欲力爭競招英雄以自輔翼此乃得士則昌失士則亡之秋也伋於此時不自髙人將下吾不自貴人將賤吾舜禹揖讓湯武用師非故相詭乃各時也子思在齊尹文子生子不類怒而杖之告子思曰此非吾子也吾妻殆不婦吾將黜之子思曰若子言則堯舜之妃復可疑也此二帝聖者之英而丹朱商均不及匹夫以是推之豈可類乎然舉其多者有此父斯有此子道之常也若夫賢父之有愚子此由天道自然非子之妻之罪也尹文子曰先生止之願無言文畱妻矣孟軻問子思曰堯舜文武之道可力而致乎子思曰彼人也我人也稱其言履其行夜思之晝行之滋滋焉汲汲焉如農之赴時商之趣利惡有不至者乎子思謂孟軻曰自大而不修其所以大不大矣自異而不修其所以異不異矣故君子髙其行則人莫能階也遠其志則人莫能及也禮接於人人不敢慢辭交於人人不敢侮其惟髙遠乎申祥問曰殷人自契至湯而王周人自棄至武王而王同嚳之後也周人追王太王王季文王而殷人獨否何也子思曰文質之異也周人之所追太王王迹起焉又曰文王受命斷虞芮之訟伐崇邦退犬戎追王太王王季何也子思曰狄人攻太王太王召耆老而問焉曰狄人何來耆老曰欲得菽粟財貨太王曰與之與之至無而狄人不止太王又問耆老曰狄人何欲耆老曰欲土地太王曰與之耆老曰君不爲社稷乎太王曰社稷所以爲民也不可以所爲民者�民也耆老曰君縱不爲社稷不爲宗廟乎大王曰宗廟者私也不可以吾私害民遂杖策而去過梁山止乎岐下豳民之束脩奔而從之者三千乘一止而成三千乘之邑此王道之端也成王於是追而王之王季其子也承其業廣其基焉𨿽同追王不亦可乎羊客問子思曰古之帝王中分天下使二公治之謂之二伯周自后稷封爲王者後子孫據國至大王王季文王此固世爲諸侯矣焉得爲西伯乎子思曰吾聞諸子夏殷王帝乙之時王季以功九命作伯受珪瓚秬鬯之賜文王因之得專徵伐此以諸侯爲伯猶周召之君爲伯也子思年十六適宋宋大夫樂朔與之言學焉朔曰尙書虞夏數四篇善也下此以訖於秦費效堯舜之言耳殊不如也子思答曰事變有極正自當耳假令周公堯舜不更時異處其書同矣樂朔曰凡書之作欲以諭民也簡易爲上而乃故作難知之辭不亦繁乎子思曰書之意兼復深奧訓詁成義古人所以爲典雅也曰昔魯委巷亦有似君之言者伋答之曰道爲知者傳苟非其人道不傳矣今君何似之甚也樂朔不悅而退曰孺子辱吾其徒曰魯𨿽以宋爲舊然世有讎焉請攻之遂圍子思宋君聞之不待駕而救子思子思旣免曰文王困於羑里作周易祖君屈於陳蔡作春秋吾困於宋可無作乎於是撰中庸之書四十九篇巡狩篇子思遊齊陳莊伯與登泰山而觀見古天子巡狩之銘焉陳子曰我生獨不及帝王封禪之世子思曰子不欲爾今周室卑微諸侯無霸假以齊之眾連鄰國以輔文武子孫之有徳者則齊桓晉文之事不足言也陳子曰非不悅斯道力不堪也子聖人之後吾願有聞焉敢問昔聖帝明王巡狩之禮可得聞乎子思曰凡求聞者爲求行之也今子自計必不能行欲聞何爲陳子曰吾𨿽不敏亦樂先王之道於子何病而不吾告也子思乃告之曰古者天子將巡守必先告於祖禰命史告羣廟及社稷圻內名山大川告者七日而徧親告用牲史告用幣申命冢宰而後淸道而出或以遷廟之主行載於齋車每捨奠焉及所經五嶽四瀆皆有牲幣歲二月東巡狩至於岱宗柴於上帝望秩於山川所過諸侯各待於境天子先問百年者所在而親問之然後覲方嶽之諸侯有功徳者則發爵賜服以順陽義無功者則削黜貶退以順陰義命史采民詩謠以觀其風命市納價察民之所好惡以知其志命典禮正制度均量衡考衣服之等協時月日辰入其疆遺老失賢掊克在位則君免山川社稷有不親舉土荒民遊爲無教無教者則君退民淫僭上爲無法無法者則君罪入其疆土地墾辟養老尊賢俊傑在位則君有慶遂南巡五月至於南嶽又西巡八月至於西嶽又北巡十有一月至於北嶽其禮皆如岱宗歸反舍於外次三日齋親告於祖禰用特命有司告羣廟社稷及圻內名山大川而後入聽朝此古者明王巡狩之禮也陳子曰諸侯朝於天子盟會霸主則亦告宗廟山川乎子思曰告哉陳子曰王者巡狩不及四嶽諸侯會盟不越鄰國則其禮同乎異乎子思曰天子封圻千里公侯百里伯七十里子男五十里虞夏殷周之常制也其或出此封者則其禮與巡狩朝會無變其不越封境𨿽行如國陳子曰古之義也吾今而後知不學者淺之爲人也公儀篇魯人有公儀僭者砥節礪行樂道好古恬於榮利不事諸侯子思與之友穆公因子思欲以爲相謂子思曰公儀子必輔寡人參分魯國而與之一子其言之子思對曰如君之言則公儀子愈所以不至也君若饑渴待賢納用其謀𨿽蔬食水飲伋亦願在下風令徒以髙官厚祿釣餌君子無信用之意公儀子之智若魚鳥可也不然則彼將終身不躡乎君之庭矣且臣不佞又不任爲君操竿下釣以蕩守節之士也閭丘溫見田氏將必危齊欲以其邑叛而適魯穆公聞之謂子思曰子能懷之則寡人割邑如其邑以常宗子思曰伋𨿽能之義所不爲也公曰何子思對曰彼爲人臣君將敗弗能扶而叛之逆臣制國弗能以其身死而逃之此罪誅之人也伋縱不能討而又要利以召姦非忍行也穆公問子思曰吾聞龍欄氏子不孝其行何如對曰吾聞明君之爲政尊賢以崇徳舉善以勸民則四方之內孰敢不化若夫過行是細人所識不治其本而問其過臣不知所以也公曰善穆公謂子思曰子之書所記夫子之言或者以謂子之辭子思曰臣所記臣祖之言或親聞之者有聞之於人者𨿽非正其辭然猶不失其意焉且君之所疑者何公曰於事無非子思曰無非所以得臣祖之意也就如君言以爲臣之辭臣之辭無非則亦宜貴矣事旣不然又何疑焉穆公謂子思曰縣子言子之爲善不欲人譽己信乎子思對曰非臣之情也臣之修善欲人知之知之而譽臣是臣之爲善有勸也此所願而不可得者也若臣之修善而人莫知莫知則必毀臣是臣之爲善而受毀也此臣所不願而不可避者也若夫雞鳴爲善滋滋以至夜半而曰不欲人之知恐人之譽己臣以謂斯人也者非虛則愚也胡母豹謂子思曰子好大世莫能容子也盍亦隨時乎子思曰大非所病所病不大也凡所以求容於世爲行道也毀道以求容容何行焉大不見容命也毀大而求容罪也吾勿攺矣子思居貧其友有饋之粟者受二車焉或獻樽酒束脩子思勿爲當也或曰子取人粟而辭吾酒脯是辭少而取多也於義則無名於分則不全而子行之何也子思曰然伋不幸而貧於財至乃困乏將恐絕先人之祀夫以受粟爲周之也酒脯則所以飲宴也方乏於食而乃飲宴非義也吾豈以爲分哉度義而行也或者擔其酒脯以歸穆公問子思曰吾國可興乎子思曰可公曰爲之柰何對曰苟君與大夫慕周公伯禽之治行其政化開公家之惠杜私門之利結恩百姓修禮鄰國其興也勃矣子思曰吾之富貴甚易而由不能夫不取於人謂之富不辱於人謂之貴不取不辱其於富貴庶矣哉抗志篇曾申參之子謂子思曰屈己以伸道乎抗志以貧賤乎子思曰道伸吾所願也今天下王侯其孰能哉與屈己以富貴不若抗志以貧賤屈己則制於人抗志則不愧於道子思居衛衛人釣於河得鰥魚焉其大盈車子思問之曰鰥魚魚之難得者也子果何得之對曰吾始下釣垂一魴之餌鰥過而勿視焉更以豚之半體則吞之矣子思喟然曰鰥𨿽難得貪以死餌士𨿽懷道貪以死祿矣子思居衛魯穆公卒縣子使乎衛聞喪而服謂子思曰子𨿽未臣魯父母之國也先君宗廟在焉柰何不服子思曰吾豈愛乎禮不得也縣子曰請問之答曰臣而去國君不掃其宗廟則爲之服寄公寓乎是國而爲國服吾旣無列於魯而祭在衛吾何服哉是寄臣而服所寄之君則舊君無服明不二君之義也縣子曰善哉我未之思也衛君言計是非而羣臣和者如出一口子思曰以吾觀所爲君不君臣不臣者也公丘懿子曰何乃若是子思曰人主自臧則眾謀不進事是而臧之猶卻眾謀況和非以長乎夫不察事之是非而悅人之贊己暗莫甚焉不度理之所在而阿諛求容諂莫甚焉君暗臣諂以居百姓之上民弗與也若此不已國無類矣子思謂衛君曰君之國事將日非矣君曰何故對曰有由然焉君出言皆自以爲是而卿大夫莫敢矯其非卿大夫出言亦皆自以爲是而士庶莫敢矯其非君臣旣自賢矣而羣下同聲賢之賢之則順而有福矯之則逆而有禍故使如此如此則善安從生詩曰具曰予聖誰知烏之雌雄抑亦似衛之君臣乎衛君問子思曰寡人之政何如答曰無非君曰寡人不知其不肖亦望其如此也子思曰希旨容媚則君親之中正�非則君疏之夫能使人富貴貧賤者君也在朝之士孰肯捨所以見親而取其所以見疏者乎是故競求射君之心而莫敢有非君之非者此臣所謂無非也公曰然乎寡人之過也今知攺矣答曰君弗能焉口順而心不懌者臨其事必疣君𨿽有命臣未敢受也司徒文子攺葬其叔父問服於子思子思曰禮父母攺葬緦旣葬而除不忍無服送至親也非父母無服無服則弔而加麻文子曰喪服旣除然後乃葬則其服何服答曰三年之喪未葬服不變除何有焉期大功之喪服其所除之服以葬旣葬而除之其虞也吉服以行事也公叔木謂申祥曰吾於子思親而敬之子思未吾察也申祥以告曰人求親敬於子子何辱焉子思答曰義也申祥曰請聞之答曰公叔氏之子愛人之同己慢而不知賢夫其親敬非心見吾所可親敬也以人口而親敬吾則亦以人口而�慢吾矣申祥曰其不知賢柰何答曰有龍穆者徒好飾弄辭說觀於坐席相人眉睫以爲之意天下之淺人也而公叔子交之橋子良修實而不修名爲善不爲人之知己不撞不發如大鐘然天下之深人也而公叔子與之同邑而弗能知此其所以爲愛同己而不知賢也子思自齊反衛衛君館而問曰先生魯國之士然不以衛之褊小猶步玉趾而慰存之願有賜於寡人也子思曰臣羇旅於此而辱君之威尊亟臨蓽門其榮多矣欲報君以財幣而君之府藏已盈而伋又貧欲報君以善言恐未合君志而徒言不聽也顧未有可以報君者惟進賢爾衛君曰賢固寡人之所願也子思曰未審君之願將何以爲君曰必用以治政子思曰君弗能也君曰何故答曰衛國非無賢才之士而君未有善政是賢才不見用故也君曰𨿽然願聞先生所以爲賢者答曰君將以名取士耶以實取士耶君曰必以實子思曰衛之東境有李音者賢而有實者也君曰其父祖何也答曰世農夫也衛君乃胡盧大笑曰寡人不好農農夫之子無所用之且世臣之子未悉官之子思曰臣稱李音稱其賢才也周公大聖康叔大賢今魯衛之君未必皆同其祖考李音父祖𨿽善農則音亦未必與之同也君言世臣之子未悉官之則臣所謂有賢才而不見用果信矣臣之問君固疑君之取士不以實也今君不問李音之所以爲賢才而聞其世農夫因笑而不愛則君取士果信名而不由實者也衛君屈而無辭衛君曰夫道大而難明非吾所能也今欲學術何如子思曰君無然也體道者逸而不窮任術者勞而無功古之篤道君子生不足以喜之利何足以動之死不足以禁之害何足以怨之故明於生死之分通於利害之變𨿽以天下易其脛毛無所槪於志矣是以與聖人居使窮士忘其貧賤使王公簡其富貴君無然也衛君曰善齊王謂子思曰今天下擾擾諸侯無伯吾國大人眾圖帝何如子思曰不可也君不能去君貪利之心王曰何害子思曰夫水之性淸而土壤汨之人之性安而嗜欲亂之故能有天下者必無以天下爲者也能有名譽者必無以名譽爲者也達此則其利心外矣衛將軍文子之內子死復者曰�媚女復子思聞之曰此女氏之字非夫氏之名也婦人於夫氏以姓氏稱禮也費子陽謂子思曰吾念宗周將滅泣涕不可禁也子思曰然此亦子之善意也夫能以智知可知而不能以智知未可知危之道也今以一人之身憂世之不治而泣涕不禁是憂河水之濁而以泣淸之也其爲無益莫大焉故微子去殷紀季入齊良知時也惟能不憂世之亂而患身之不治者可與言道矣齊王戮其臣不辜謂子思曰吾知其不辜而適觸吾忿故戮之以爲不足傷義也子思曰文王葬枯骨而天下知仁商紂斬朝涉而天下稱暴夫義者不必徧利天下也暴者不必盡虐海內也以其所施而觀其意民乃去就焉今君因心之忿遷戮不辜以爲無傷於義此非臣之所敢知也王曰寡人實過乃今聞命請攺之衛公子交見於子思曰先生聖人之後執淸髙之操天下之君子莫不服先生之大名也交𨿽不敏竊慕下風願師先生之行幸顧卹之子思曰公子不宜也夫淸髙之節不以私自累不以利煩意擇天下之至道行天下之正路今公子紹康叔之緒處戰伐之世當務收英雄保其疆土非所以明臧否立規檢修匹夫之行之時也衛公子交饋馬四乘於子思曰交不敢以此求先生之歡而辱先生之潔也先生久降於鄙土蓋爲賓主之餼焉子思曰伋寄命以來度身以服衛之衣量腹以食衛之粟矣又且朝夕受酒脯及祭燔之賜衣食已優意气已定以無行志未敢當車馬之貺禮𨿽有爵賜人不逾父兄今重違公子之盛旨則有失禮之僭焉若何公子曰交已言於君矣答曰不可爲人子者三賜不及車馬公子曰我未之聞也謹受教穆公欲相子思子思不願將去魯魯君曰天下之王亦猶寡人也去將安之子思答曰蓋聞君子猶鳥也疑之則舉今君旣疑矣又以己限天下之君臣竊爲言之過也齊王謂子思曰先生名髙於海內吐言則天下之士莫不屬耳目今寡人欲相梁起起也名少願先談說之也子思曰天下之士所以屬耳目者欲伋之言是非當也今君使伋虛談於起則天下之士必攺耳目矣耳目旣攺又無益於起是兩有喪也故不敢承命齊君曰起之不賢何也子思曰君豈未之知乎厚於財物必薄於徳自然之道也今起以貪成富聞於諸侯而無救施之惠焉以好色聞於齊國而無男女之別焉有一於此猶受其咎而起二之能無累乎王曰寡人之言實過願先生赦焉子思見老萊子老萊子聞穆公將相子思老萊子曰若子事君將何以爲乎子思曰順吾性情以道輔之無死亡焉老萊子曰不可順子之性也子性剛而傲不肖又且無所死亡非人臣也子思曰不肖固人之所傲也夫事君道行言聽則何所死亡道不行言不聽則亦不能事君所謂無死亡也老萊子曰子不見夫齒乎齒堅剛卒盡相磨舌柔順終以不敝子思曰吾不能爲舌故不能事君按韓子魯穆公問於子思曰吾聞龐氏之子不孝其行奚如子思對曰君子尊賢以崇徳舉善以勸民若夫過行是細人之所識也臣不知也子思出子服厲伯入見問龐氏子子服厲伯對曰其過三皆君之所未嘗聞自是之後君子思而賤子服厲伯也字典無此字

孔白按史記孔子世家子思生白字子上年四十七子上生求按禮記檀弓子上之母死而不喪門人問諸子思曰昔者子之先君子喪出母乎曰然子之不使白也喪之何也子思曰昔者吾先君子無所失道道隆則從而隆道污則從而污伋則安能爲伋也妻者是爲白也母不爲伋也妻者是不爲白也母按孔叢子雜訓篇子上雜所習請於子思子思曰先人有訓焉學必由聖所以致其材也礪必由砥所以致其刃也故夫子之教必始於詩書而終於禮樂雜說不與焉又何請子思謂子上曰白乎吾嘗深有思而莫之得也於學則寤焉吾嘗企有望而莫之見也登髙則睹焉是故𨿽有本性而加之以學則無惑矣孟子車尙幼請見子思子思見之甚悅其志命子上侍坐禮敬子車甚崇子上不願也客退子上請曰白聞士無介不見女無媒不嫁孟孺子無介而見大人悅而敬之白也未諭敢問子思曰然吾昔從夫子於郯遇程子於塗傾蓋而語終日而別命子路將束帛贈焉以其道同於君子也今孟子車孺子也言稱堯舜性樂仁義世所希有也事之猶可況加敬乎非爾所及也子思在魯使以書如衛問子上子上北面再拜受書伏讀然後與使者宴遂爲復書返中庭北面再拜以授使者旣受書然後退使者還魯問子思曰吾子堂上南面立授臣書事畢送臣子上中庭拜授臣書而不送何也子思曰拜而不送敬也使而送之賓也居衛篇子思謂子上曰有可以爲公之尊而富貴人眾不與焉者非惟志乎成其志者非惟無欲乎夫錦繢紛華所服不過溫體三牲大牢所食不過充腹知以身取節者則知足矣苟知足則不累其志矣按闕裏志四代白字子上齊威王召白爲國相不受再召又不受年四十九卒葬祖墓西北生子求

孔求按史記孔子世家子上生求字子家年四十五子家生箕按闕裏志五代求字子家楚召不受年四十五卒葬祖墓東北

孔箕按史記孔子世家子家生箕字子京年四十六子京生穿按闕裏志六代箕字子京爲魏相年四十六卒葬祖墓東南

孔穿按史記孔子世家子京生穿字子髙年五十一子髙生子愼按孔叢子公孫龍篇公孫龍者平原君之客也好刑名以白馬爲非白馬或謂子髙曰此人小辧而毀大道子盍往正諸子髙曰大道之悖天下之校枉也吾何病焉或曰𨿽然子爲天下故往也子髙適趙與龍會平原君家謂之曰僕居魯遂聞下風而髙先生之行也願受業之日久矣然所不取於先生者獨不取先生以白馬爲非白馬爾誠去非白馬之學則穿請爲弟子公孫龍曰先生之言悖也龍之學正以白馬非白馬者也今使龍去之則龍無以教矣今龍爲無以教而乃學於龍不亦悖乎且夫學於龍者以智與學不逮也今教龍去白馬非白馬是先教也而後師之不可也先生之所教龍者似齊王之問尹文也齊王曰寡人甚好士而齊國無士尹文曰今有人於此事君則忠事親則孝交友則信處鄕則順有此四行者可謂士乎王曰善是眞吾所謂士者也尹文曰王得此人肯以爲臣乎王曰所願不可得也尹文曰使此人於廣庭大眾之中見侮而不敢斗王將以爲臣乎王曰夫士也見侮而不鬥是辱則寡人不以爲臣矣尹文曰𨿽見侮而不鬥是未失所以爲士也然而王不以爲臣則鄕所謂士者乃非士乎夫王之令殺人者死傷人者刑民有畏王令故見侮終不敢斗是全王之法也而王不以爲臣是罰之也且王以不敢斗爲辱必以敢斗爲榮是王之所賞吏之所罰也上之所是法之所非也賞罰是非相與曲謬𨿽十黃帝固所不能治也齊王無以應且白馬非白馬者乃子先君仲尼之所取也龍聞楚王張繁弱之弓載忘歸之矢以射蛟兕於云夢之囿反而喪其弓左右請求之王曰止也楚人遺弓楚人得之又何求乎仲尼聞之曰楚王仁義而未遂亦曰人得之而已矣何必楚乎若是者仲尼異楚人於所謂人也夫是仲尼之異楚人於所謂人而非龍之異白馬於謂馬悖也先生好儒術而非仲尼之所取也欲學而使龍去所以教𨿽百龍之智固不能當前也子髙莫之應退而告人曰言非而博巧而不理此固無所不答也異日平原君會眾賓而延子髙平原君曰先生聖人之後也不遠千里來顧臨之欲去夫公孫子白馬之學今是非未分而先生�然欲髙逝可乎子髙曰理之至精者則自明之豈任穿之退哉平原君曰至精之說可得聞乎答曰其說皆取之經傳不敢以意春秋記六鶂退飛睹之則六察之則鶂鶂猶馬也六猶白也睹之得見其白察之則知其馬色以名別內由外顯謂之白馬名實當矣若以絲麻加之女工爲緇素靑黃色名𨿽殊其質則一是以詩有素絲不曰絲素禮有緇布不曰布緇牛元武此類甚眾先舉其色後名其質萬物之所同聖賢之所常也君子之謂貴當物理不貴繁辭若尹文之折齊王之所言與其法錯故也穿之所說於公孫子髙其智悅其行也去白馬之說智行固存是則穿未失其所師者也稱此云云沒其理矣是楚王之言楚人亡弓楚人得之先君夫子探其本意欲以示廣其實狹之故曰不如亦曰人得之而已也是則異楚王之所謂楚非異楚王之所謂人也以此爲諭乃相擊切矣凡言人者總謂人也亦猶言馬者總謂馬也楚自國也白自色也欲廣其人宜在去楚欲正名色不宜去白忱察此理則公孫之辧破矣平原君曰先生言於理善矣因顧謂眾賓曰公孫子能答此乎燕客史由對曰辭則有焉理則否矣字典無此字

公孫龍又與子髙記論於平原君所辧理至於臧三耳公孫龍言臧之三耳甚辧析子髙弗應俄而辭出明日復見平原君曰疇昔公孫之言信辧也先生實以爲何如答曰然幾能臧三耳矣𨿽然實難僕願得又問於君今爲臧三耳甚難而實非也謂臧兩耳甚易而實是也不知君將從易而是者乎亦從難而非者乎平原君弗能應明日謂公孫龍曰公無復與孔子髙辧事也其人理勝於辭公辭勝於理辭勝於理終必受詘李寅言曹良於平原君欲仕之平原君以問子髙子髙曰不識也平原君曰良嘗得見於先生矣故敢問子髙曰世人多自稱上用我則國無患夫用智莫若觀其身其身且猶不免於患國用之亦烏得無患乎平原君曰良之有患時不明也居家理治可移於官良能殖貨故欲仕之子髙曰未可知也今有人於此身修計明而貧者志不存也身不修會計暗而富者非盜無所得之也儒服篇子髙衣長裾振袖方屐粗翣見平原君君曰吾子亦儒服乎子髙曰此布衣之服非儒服也儒服非一也平原君曰請吾子言之答曰夫儒者居位行道則有冕之服統禦師旅則有介冑之服從容徒步則有若穿之服故曰非一也平原君曰儒之爲名何取爾子髙曰取包眾美兼六藝動靜不失中道子髙遊趙平原君客有鄒文季節者與子髙相善及將還魯諸故人訣旣畢文節送行三宿臨別文節流涕交頤子髙徒抗手而已分背就路其徒問曰先生與彼二子善彼有戀戀之心未知後會何期淒愴流涕而先生厲聲髙揖此無乃非親親之謂乎子髙曰始焉謂此二子丈夫爾乃今知其婦人也人生則有四方之志豈鹿豕也哉而常聚乎其徒曰若此二子之泣非邪答曰斯二子良人也有不忍之心若於取斷必不足矣其徒曰凡泣者一無取乎子髙曰有二焉大姦之人以泣自信婦人懦夫以泣著愛平原君與子髙飲彊子髙酒曰昔有遺諺堯舜千鍾孔子百觚子路嗑嗑尙飲十榼古之聖賢無不能飲也吾子何辭焉子髙曰以穿所聞賢聖以道徳兼人未聞以飲食也平原君曰卽如先生所言則此言何生子髙曰生於嗜酒者蓋其勸厲獎戲之辭非實然也平原君欣然曰吾不戲子無所聞此雅言也平原君問子髙曰吾聞子之先君親見衛夫人南子又雲南遊遇乎阿谷而交辭於漂女信有之乎答曰士之相信聞流言而不信者何哉以其所已行之事占之也昔者先君在衛衛君問軍旅焉拒而不告問不已攝駕而去衛君請見猶不能終何夫人之能覿乎古者大饗夫人與焉於時禮儀𨿽廢猶有行之者意衛君夫人饗夫子則夫子亦弗獲巳矣若夫阿谷之言起於近世殆是假其類以行其心者之爲也子髙適魏會秦兵將至信陵君懼造子髙之館而問祈勝之禮焉子髙曰命勇謀之將以禦敵先使之迎於敵所從來之方爲壇祈克於五帝衣服隨其方色執事人數從其方之數牲則用其方之牲祝史告於社稷宗廟邦域之內名山大川君親素服誓眾於太廟曰某人不道侵犯大國二三子尙皆同心比力死守將帥稽首再拜受命旣誓將帥勒士卒陳於廟之右君立太廟之庭祝史立於社百官各警其事禦於君以待命乃大鼓於廟門詔將帥命卒習射三發擊刺三行告廟用兵於敵也五兵備效乃鼓而出以卽敵此諸侯應敵之禮也信陵君曰敬受教信陵君問子髙曰古者軍旅賞人必於祖戮人必於社其義何也答曰賞功於祖告分之均示不敢專也戮罪於社告中於土示聽之當也陳尪性多穢訾每得酒食必先撥捐之然後乃食子髙告之曰子無然也似有態者昔君子之於酒食有率嘗之義無捐放之道假其可食其上下如擇假令不潔其下滋甚陳尪曰吾知其無益意欲如此子髙曰意不可恣也夫木之性以括自直可以人而不如木乎子不見夫雞耶聚谷如陵跪而啄之若縱子之意則與雞豈有異乎陳尪跪曰吾今而後知過矣請終攺之子髙任司馬乂爲將於齊與燕戰而敗齊君曰以子賢明故信子也答曰君知穿孰若周公齊君曰周公聖人而子賢者弗如也子髙曰然臣固弗如周公也以臣之知乂孰若周公之知其弟齊君曰兄弟審於他人子髙曰君之言是也夫以周公之聖兄弟相知之審而近失於管蔡明人難知也臣與乂相見觀其材志察其所履齊國之士弗能過也書曰知人則哲惟帝難之穿何慚焉且曹子爲魯三與齊戰三敗失地然後以勇敢之節奮三尺之劍要桓公管仲於盟壇卒收其所喪夫君子之敗如日月之蝕人各有能乂庸可棄於今燕以詐破乂是乂不能於詐也臣之稱乂稱其武勇才藝不稱其詐也乂𨿽敗臣固不失其所稱焉齊君屈辭而不黜司馬乂對魏王篇魏王問人主所以爲患子髙對曰建大臣而不與謀嬖幸者言用則知士以�自疑嬖臣以遇僥幸者內則射合主心外則挺主之非此最人主之大患也子髙謂魏王曰臣入魏國見君之二計臣焉張叔謀有餘範威智不逮然其功一也王曰叔也有餘威也不逮何同乎答曰駑驥同轅伯樂爲之咨嗟玉石相揉和氏爲之嘆息故賢愚共貫則能士匿謀眞僞相錯則正士結舌叔𨿽有餘猶威不逮也魏王問何如可謂大臣子髙答曰大臣則必取眾人之選能犯顏諫爭公正無私者計陳事成主裁其賞事敗臣執其咎主任之而無疑臣當之而弗避君總其美臣行其義然則君不猜於臣臣不隱於君故動無過計舉無敗事是以臣主並各有得也信陵君問曰古之善爲國至於無訟其道何由答曰由乎政善也上下勤徳而無私徳無不化俗無不移眾之所譽政之所是也眾之所毀政之所非也毀譽是非與政相應所以無訟也齊王行車裂之刑羣臣諍之弗聽子髙見於齊王曰聞君行車裂之刑無道之刑也而君行之臣竊以爲下吏之過也王曰寡人爾民多犯法爲法之輕也子髙曰然此誠君之盛意也夫人含五常之性有喜怒哀樂喜怒哀樂無過其節節過則毀於義民多犯法以法重無所措手足也今天下悠悠士無定處有徳則住無徳則去欲規霸王之業與眾大國爲難而行酷刑以懼遠近國內之民將叛四方之士不至此乃亡國之道君之下吏不具以聞徒恐逆主意以爲憂不慮不諫之危亡其所矜者小所喪者大故曰下吏之過也臣觀之又非徒不諍而已也心知此事之爲不可將有非議在後則因曰君忿意實然我諫諍必有龍逢比干之禍是爲虛自居於忠正之地而暗推君主使同於桀紂也且夫爲人臣見主非而不諍以陷主於危亡罪之大者也人主疾臣之�己而惡之資臣以箕子比干之忠惑之大者也齊王曰謹聞命遂除車裂之法馬子髙見齊王齊王問誰可臨淄宰稱管穆焉王曰穆容貌陋民不敬答曰夫見敬在徳且臣所稱稱其材也君王聞晏子趙文子乎晏子長不過三尺面貌惡齊國上下莫不宗焉趙文子其身如不勝衣其言如不出口非但體陋辭气又吶吶然其相晉國晉國以寧諸侯敬服皆有徳故也以穆軀形方之二子猶悉賢之昔臣嘗行臨淄市見屠商焉身修八尺須�如戟面正紅白市之男女未有敬之者無徳故也王曰是所謂祖龍始屠商姓名者也忱如先生之言於是乃以管穆爲臨淄宰按闕裏志七代穿字子髙楚魏趙三國交聘不就著儒家之語十二篇名曰讕言年五十一卒葬祖墓南生子謙

孔斌按史記孔子世家子髙生子愼年五十七嘗爲魏相子愼生鮒按孔叢子陳士義篇魏王遣使者奉黃金束帛聘子順爲相孔武后名斌子髙之子字子順子順謂使者曰若王信能用吾道吾道固爲治世也𨿽疏食飲水吾猶爲之若徒欲制服吾身委以重祿吾猶一夫爾則魏王不少於一夫子度魏王之心以告我使者曰魏國狹小乏於聖賢寡君久聞下風願委國先生親受教訓如肯降節豈惟魏國君臣是賴其亦社稷之神祇實永受慶於是乃之魏魏王郊迎謂子順曰寡人不肖嗣先君之業先生聖人之後道徳懿卲幸見顧臨願圖國政對曰臣羈旅之臣慕君髙義是以戾此君辱貺而問以政事敢不敬受君之明令魏王朝羣臣問理國之所先季文對曰惟在知人王未之應子順進曰知人則哲帝堯所病故四凶在朝鯀任無功夫豈樂然哉人難知故也今文之對不稱吾君之所能行而乃欲彊吾君以聖人所難此不可行之說也王曰先生言之對曰當今所急在修仁尙義崇徳惇禮以接鄰國而已昔舜命眾官羣臣競讓徳禮之致也苟使朝臣皆有推賢之心主𨿽不知人則臣位必當若皆以知人爲治則人主宜未過堯且其目所不見者亦必漏矣王曰善矣秦王得西戎利刀以之割玉如割木焉以示東方諸侯魏王問子順曰古亦有之乎對曰周穆王大徵西戎西戎獻錕鋘之劍火浣之布其劍長尺有咫煉鋼赤劍用之切玉如泥焉是則古亦有也王曰火浣之布若何對曰周書火浣布垢必投諸火布則火色垢乃灰色出火振之皓然疑乎雪焉王曰今何以獨無對曰秦貪而多求求欲無厭是故西戎閉而不致此以素防絕之也然則人主貪欲乃異物所以不至不可不愼也魏王曰吾聞道士登華山則長生不死意亦願之對曰古無是道非所願也王曰吾聞信之對曰未審君之所聞親聞之於不死者耶聞之於傳聞者耶君聞之於傳聞者妄也若聞之於不死者今安在在者君學之勿疑不在者君勿學無疑李由之母少寡與李音竊相好而生由由有才藝仕於魏王甚愛之或曰李由母姦不知其父不足貴也王以告由且曰吾不以此賤子也𨿽然古之聖賢亦有似子者乎吾將舉以折毀子者李由對曰今人不通於遠在臣欲言誰爾且孔子少孤則亦不知其父者也孔子母死殯於五父之衢人見之皆以爲孤葬問鄹曼父之母得合葬於防此則聖人與臣同者也王笑曰善子順聞之問魏王曰李由安得斯言王曰假以自顯無傷也對曰虛造謗言以誣聖人非無傷也且夫明主之於臣惟徳所在不以小疵妨大行也昔斗子文生於淫而不害其爲令尹今李由可則寵之何患於人之言而使橫生不然之說若欺有知則有知不受若欺凡人則凡人無知必亦問臣則臣亦不爲君之故誣祖以顯由也如此羣臣更知由惡此必聚矣所謂求白潔而益其垢猶抱石以救溺愈不濟矣魏王使相國修好鄰國遂連和於趙趙王旣賓之而燕問子順曰今寡人欲求北狄不知其所以然答曰誘之以其所利而與之通市則自至矣王曰寡人欲因而弱之若與交市分我國貨散於夷狄是彊之也可乎答曰夫與之市者將以我無用之貨取其有用之物是固所以弱之之術也王曰何謂我之無用彼之有用答曰衣服之物則有珠玉五彩飲食之物則有酒醪五熟此卽我之所有而彼之所利者也荒裔之貨惟牛馬旃裘弓矢之器是其所饒而輕以與人者也以吾所有易彼所饒如斯不已則荒裔之用將麋於衣食矣殆可舉箠而驅之豈徒弱之而已乎趙王曰敬受教枚產問子順曰臣匱於財聞猗頓善殖貨欲學之然先生同國也當知其術願以告我答曰然知之猗頓魯之窮士也耕則常饑桑則常寒聞陶朱公富往而問術焉朱公告之曰子欲速富當畜五牸於是乃適西河大畜牛羊於猗氏之南十年之間其滋息不可計貲擬王公馳名天下以興富於猗氏故曰猗頓且夫爲富者非惟一術今子徒問猗頓何也枚產曰亦將問之於先生也答曰吾貧而子問以富術縱有其術是不可用之術也昔人有言能得長生者道士聞而欲學之比往言者死矣道士髙蹈而恨夫所欲學學不死也其人已死而猶恨之是不知所以爲學也今子欲求殖貨而問術於我我且自貧安能教子以富乎子之此問有似道士之學不死者也東裏閭空腹而好自賢欲自親於子順子順不下或曰夫君子之交於世士亦取其一節而已東閭子疏達亮直大丈夫也求爲先生役而先生無意接之斯者無乃非周公之交人乎子順曰此吾所以行周公之行也夫東閭子外質頑拙有似�直然內懷容媚諂魅非大丈夫之節也若其度骸稱膚面目鬢眉實美於人聖人論士不以爲貴者無益於徳故也然東閭子中不應外侮慢世士卽所謂愚人而謂人爲愚者也持其虛狀以不徳於人此乃周公之所罪何交之有宮他見子順曰他困貧賤將欲自托富貴之門庶克免乎子順曰夫富而可以托貧貴而可以寄賤者天下寡矣非信義君子明識窮達則不可今子所欲托者誰也宮他曰將適趙公子子順曰非其人矣𨿽好養士自奉而已終弗能稱也宮他曰將適燕相國子順曰彼徒兄弟甥舅各濟其私無求賢之志不足歸也宮他曰將適齊田氏子順曰齊大國也其士大夫皆有自多之心不能容子也他曰然則何向而可子順曰吾勿識也宮他曰惟先生知人願告所擇將往庇焉子順曰濟子之欲則宜若郈成子者也昔郈成子自魯聘晉過乎衛右宰谷臣止而觴之陳樂而不作送以寶璧反過而不辭其僕曰日者右宰之觴吾子甚歡也今過而不辭何也成子曰夫止而觴我與我歡也陳樂而不作告我哀也送我以璧寄之我也若由此觀之衛其有亂乎背衛三十里聞�喜作難右宰死之還車而臨三舉而歸反命於君乃使人迎其妻子隔宅而居之分祿而食之其子長而反其璧夫子聞之曰智可與徵謀仁可與托孤廉可以寄財者其郈成子之謂乎今子求若人之比庇焉可也宮他曰循先生之言捨先生將安之請從執事子順辭不得已乃言之魏王而升諸朝子順相魏攺嬖寵之官以事賢才奪無任之祿以賜有功諸喪職秩者不悅乃造謗言文咨以告且曰夫不害前政而有成孰與變之而起謗哉子順曰民不可與始久矣古之善爲政者其初不能無謗子產相鄭三年而後謗止吾先君相魯三月而後謗止今吾爲政日新𨿽不能及聖賢庸知謗止獨無時乎文咨曰子產之謗嘗亦聞之未識先君之謗何也子順曰先君初相魯魯人謗誦曰麛裘而芾投之無戾芾之麛裘投之無郵及三年政成化旣行民又作誦曰衮衣章甫實獲我所章甫衮衣惠我無私文咨喜曰乃知先生亦不異乎聖賢矣魏王謂子順曰吾欲致天下之士柰何子順對曰昔周穆公問祭公謀父曰吾欲得天下賢才對曰去其帝王之色則幾乎得賢才矣今臣亦請君去其尊貴之色而已王曰吾欲得無欲之士爲臣何如子順曰人之可使以有欲也故欲多者其所得用亦多欲少者其所得用亦少夫夷齊無欲𨿽文武不能制君安得而臣之論勢篇魏王問相國曰今秦負彊以無道陵天下天下莫不患寡人欲割國之半以親諸侯求從事於秦可乎子順對曰以臣觀之殆無益也今天下諸侯畏秦之日久矣數被其毒無欲復之之志心無所計委國於遊說之士遊說之士挾彊秦以爲資賣其國以收利叉手服從曾不能制如君之謀未獲其利而祗爲名適足以速秦之首誅則無以得之不如守常以須其變也王曰秦其遂有天下乎對曰必然焉𨿽然取不以道得不以道自古以來未有能終之者五國西誅秦子順會之秦未入境而還諸侯畱兵於成�子順謂市丘子曰此師楚爲之主今兵罷而不散殆有異意君其備之市丘子曰先生幸而教之願以國寄先生子順許諾遂見楚王曰王約五國而西伐秦事旣不集又久師於市丘謗君者或以君欲攻市丘以償兵費天下之士且以是輕君而重秦又且不義君之爲矣王可不卜交乎楚王曰柰何子順曰王出令使五國勿攻市丘五國重王則聽王之令矣不重王則且反王之令而攻市丘以此卜五國交王之輕重必明矣楚王敬諾而五國散趙間魏將以求親於秦子順謂趙王曰此君之下吏計過也比目之魚所以不見得於人者以偶視而俱走也今秦有兼吞天下之志日夜伺間不忘於側息也趙魏與之鄰接而彊弱不敵秦所以不敢圖並趙魏者徒以二國並目周旋者也今無故自離以資彊秦天下拙謀無過此者故臣曰君之下吏計過也夫連雞不能上捷亦猶二國構難不能自免於秦也願王熟慮之趙王曰敬受教韓與魏有隙子順謂韓王曰昭釐侯一世之明君也申不害一世之賢相也韓與魏敵侔之國而釐侯執圭見梁君者非好卑而惡尊過而計失也與嚴敵爲鄰而動有滅亡之變獨勁不能支二難故降心以相從屈己以求存也申不害事而言忠臣也昭釐侯聽而行之明君也今韓弱於始之韓魏弱於始之魏秦彊於始之秦而背先人之舊好以區區之眾居二敵之間非良策也齊楚遠而難恃秦魏呼吸而至捨近而求遠是以虛名自累而不免近敵之困者也爲王計者莫如除小忿全大好也吳越之人同舟濟江中流遇風波其相救如左右手者所患同也今不卹所同之患是不如吳越之舟人也韓王曰善秦兵攻趙魏大夫以爲於魏便子順曰何謂曰勝趙則吾因而服焉不勝趙則可乘獘而擊之子順曰不然秦自孝公以來戰未嘗屈今皆良將何獘之乘大夫曰縱其勝趙於我何損鄰之不修國之福也子順曰秦貪暴之國也勝趙必復他求吾恐於時受其師也先人有言燕雀處屋子母相哺喣喣然其相樂也自以爲安矣突炎上棟宇將焚燕雀顏不變不知禍之及己也今子不悟趙破患將及己可以人而同於燕雀乎齊攻趙圍廩丘趙使孔靑帥五萬擊之�齊軍獲屍三萬趙王詔勿歸其屍將以困之子順聘趙問王曰不歸屍其困何也曰其父兄子弟悲苦無已廢其產也子順曰非所以困之也死一也歸屍與不悲苦胡異焉以臣愚計貧齊之術乃宜歸屍王曰何謂對曰使其家遠來迎屍不得事農一費也歸所葬使其送死終事二費也二年之中喪卒三萬三費也欲無困貧不能得已王曰善旣而齊大夫聞子順之謀曰君子之謀其利溥哉子順相魏凡九月陳大計輒不用乃喟然嘆曰不見用是吾言之不當也言不當於主而居人之官食人之祿是屍利也屍利素餐吾罪深矣退而以病致事魏王遣使入其館謝曰寡人昧於政事不顯明是非以啟罪於先生今知攺矣願先生爲百姓故幸起而教之辭曰臣有犬馬之疾不任國事苟得從四民之列子弟供魏國之徵乃君惠也敢辱君命以速刑書人謂子順曰王不用子子其行乎答曰吾將行如之山東則山東之國將並於秦秦爲不義義所不入遂寢於家秦急攻魏王恐或謂子順曰如之何答曰吾私有計然豈能賢於執政故無言焉魏王聞之駕如孔氏親問焉曰國亡矣如之何對曰夫棄之不如用之之易也死之不如棄之之易也人能棄之弗能用也能死之不能棄也今王亡地數百里亡城數十而患不解是王棄之非用之也秦之彊天下無敵魏之弱甚矣而王是以質秦此王能死不能棄之也是重過也若能用臣之計則虧地不足傷國卑體不足苦身患除怨報矣今秦四境之內執政以下固曰與嫪氏乎與呂氏乎門閭之下廊廟之上猶皆如是今王誠能割地賂秦以爲嫪毐功卑身尊秦以固嫪毐王是以國贊嫪毐也則嫪毐勝矣於是太后之徳王也深如骨肉王之交最爲天下之上矣孰不棄呂氏而從嫪毐天下皆然則王怨必報矣執節篇趙孝成王問曰昔伊尹爲臣而放其君其君不怨何行而得乎此也子順答曰伊尹執人臣之節而�其君以禮亦行此道而已矣王曰方以放君爲名而先生稱禮何也子順曰以禮括其君使入於善也曰其說可得聞乎答曰其在商書太甲嗣立而幹冢宰之政伊尹曰惟王舊行不義習與性成予不狎於不順王始卽桐邇於先王其訓罔以後人迷王往居憂允思厥祖之明徳是言太甲在喪不明乎人子之道而欲知政於是伊尹使之居桐近湯之墓處憂哀之地放之不俾知政三年服竟然後反之卽所以奉禮執節事太甲者也率其君以義彊其君以孝道未有行此見怨也王曰善哉我未之聞也魏安釐王問子順曰馬回之爲人𨿽少才文梗梗亮直有大丈夫之節吾欲以爲相可乎答曰知臣莫若君何有不可至於亮直之節臣未明也王曰何故答曰聞諸孫卿云其爲人也長目而豕視者必體方而心圓每以其法相人千百不失臣見回非不偉其體幹也然甚疑其目王卒用之三月果以諂得罪新垣固謂子順曰賢者所在必興化致治今子相魏未聞異政而卽自退其有志不得白何去之速也答曰以無異政所以自退也且死病無良醫今秦有吞食天下之心以義事之固不獲安救亡不暇何化之興昔伊摰在夏呂望在商而二國不理豈伊呂之不欲哉勢不可也當如今日山東之國獘而不振三晉割地以求安二周折節而入秦燕齊宋楚已屈服矣以此觀之不出二十年天下盡爲秦乎季節見於子順子順賜之酒辭問其故對曰今日家之忌日也故不敢飲子順曰飲也禮𨿽服衰麻見於君及先生與之粱肉無辭所以敬尊長而不敢遂其私也忌日方於有服則輕矣魏安釐王問天下之髙士子順曰世無其人也抑可以爲次其魯仲連乎王曰魯仲連彊作之者非體自然也答曰人皆作之作之不止乃成君子文武欲作堯舜而至焉昔我先君夫子欲作文武而至焉作之不變習與體成習與體成則自然矣虞卿著書名曰春秋魏齊曰子無然也春秋孔聖所以名經也今子之書大抵談說而已亦以爲名何答曰經者取其事常也可常則爲經矣且不爲孔子其無經乎齊問子順子順曰無傷也魯之史記曰春秋經因以爲名焉又晏子之書亦曰春秋吾聞泰山之上封禪者七十二君其見稱述數不盈十所謂貴賤不嫌同名也邯鄲之民以正月之旦獻雀於趙王而綴之以五絲趙王大悅申叔以告子順曰王何以爲也對曰正旦放之示有生也子順曰此委巷之鄙事爾非先王之法也且又不令申叔曰敢問何謂不令答曰夫雀者取其名焉則宜受之於上不宜取之於下下人非所得制爵也而王悅此殆非吉祥矣昔虢公祈神神賜之土田是失國而更受田之祥也今以一國之王受民之雀將何悅哉申叔問曰犬馬之名皆因其形色而名焉惟韓盧宋鵲獨否何也子順答曰盧黑色鵲白色非色而何魏公子無忌死韓君將親弔焉其子榮之以告子順子順曰必辭之禮鄰國君弔君主之今君不命子則子無所受其君也其子辭韓韓君乃止子髙以爲趙平原君霸世之士惜其不遇時也其子子順以爲衰世之好事公子無伯相之才也申叔問子順曰子之家公有道先生旣論之矣今子易之是非焉在答曰言貴盡心亦各其所見也若是非則明智者裁之申叔問子順曰禮爲人臣三諫不從可以稱其君之非乎答曰禮所不得也曰叔也昔者逮事有道先生問此義焉而告叔曰得稱其非者所以使天下人君不敢遂其非也子順曰然吾亦聞之是亡考起時之言非禮意也禮受放之臣不說人以無罪先君夫子曰事君欲諫不欲陳言不欲顯君之非也申叔曰然則晏子叔向皆非禮也答曰此二大夫相與私燕言及國事未以爲非禮也晏子旣陳屨賤踴貴於其君其君爲之省刑然以及叔向叔向聽晏子之私又承其問所宜亦答以其事也魏王問子順曰寡人聞昔者上天神異后稷而爲之下嘉谷周以遂興往中山之地無故有谷非人所爲雲天雨之反亡國何故也答曰天𨿽至神自古及今未聞下谷與人也詩美后稷能大教民種嘉谷以利天下故詩曰誕降嘉種猶書所謂稷降播種農殖嘉谷皆說種之其義一也若中山之谷妖怪之事非所謂天祥也趙王問相於平原君平原君曰鄒文趙人

可王曰其行如何對曰夫孔子髙天下之髙士也取友以行交遊以道文與之遊稱曰好義王其用之王卒不用後以平原君言問子順且曰先生知之乎答曰先父之所交也何敢不知王曰寡人𨿽失之在前猶願聞其行於先生也答曰行不苟合𨿽賤不渝君子人也王遂禮之固以老辭趙王問子順曰寡人聞孔氏之世自正考父以來儒林相繼仲尼重之以大聖自玆以降世業不替天下諸侯咸資禮焉先生承其緒作二國師從古及今載徳流聲未有若先生之嗣率由前訓將與天地相敝矣答曰若先祖父並稟聖人之性如君王之言也至如臣者學行不敏寄食於趙祿仕於魏幸遇二國之君寬以容之若乃師也未敢承命假令賴君之願後世克祚不忝前人不泯祖業豈徒一家之賜哉亦天下之慶也王曰必然必然按兗州府誌八代謙史記作愼字子順又名斌穿之子也仕魏爲安釐王相攺嬖寵之官以事賢才奪無任之祿以賜有功諸喪職秩者不悅相魏九月以病致仕遂寢於家嘗曰今秦有吞天下之心不出二十年天下其盡爲秦乎秦莊襄王聞其賢遣使往召不就魏以其爲孔子後使嗣封文信君年五十七卒孔叢子雲家之族裔一子相承以至九世始有三子鮒騰樹

聖裔部列傳三

後漢

孔志按後漢書孔僖傳建武十三年世祖復封均子志爲褒成侯志卒子損嗣按闕裏志十七代志後漢光武帝拜大司馬建武十四年襲封褒成侯食邑二千戶卒謚元成生子損

孔損按後漢書孔僖傳孔志卒子損嗣褒成侯永元四年徙封褒亭侯按闕裏志十八代損字君益明帝永平十五年襲封褒成侯章帝元和二年東巡狩褒成侯助祭焉和帝永元四年襲封褒亭侯食邑一千戶生子曜

孔曜按後漢書孔僖傳孔損卒子曜嗣按闕裏志十九代曜字君曜襲封褒亭侯生子二完贊

孔僖按後漢書本傳僖字仲和魯國魯人也自安國以下世傳古文尙書毛詩曾祖父子建少遊長安與崔篆友善及篆仕王莽爲建新大尹嘗勸子建仕對曰吾有布衣之志子有衮冕之志各從所好不亦善乎道旣乖矣請從此辭遂歸終於家僖與崔篆孫駰復相友善同遊太學習春秋因讀吳王夫差時事僖發書嘆曰若是所謂畫龍不成反爲狗者注

劉攽曰畫龍案古語皆云畫虎此誤駰曰然昔孝武皇帝始爲天子年方十八崇信聖道師則先王五六年間號勝文景及後恣己忘其前之爲善僖曰書傳若此多矣鄰房生梁郁儳和之曰如此武帝亦是狗耶僖駰默然不對鬱怒恨之陰上書告駰僖誹謗先帝刺譏當世事下有司駰詣吏受訊僖以吏捕方至恐誅乃上書肅宗自訟曰臣之愚意以爲凡言誹謗者謂實無此事而虛加誣之也至如孝武皇帝政之美惡顯在漢史坦如日月是爲直說書傳實事非虛謗也夫帝者爲善則天下之善咸歸焉其不善則天下之惡亦萃焉斯皆有以致之故不可以誅於人也且陛下卽位以來政教未過而徳澤有加天下所具也臣等獨何譏刺哉假使所非實是則固應悛攺儻其不當亦宜含容又何罪焉升下不推原大數深自爲計徒肆私忿以快其意臣等受戮死卽死耳顧天下之人必回視易慮以此事窺陛下心自今以後苟見不可之事終莫復言者矣臣之所以不愛其死猶敢極言者誠爲陛下深惜此大業陛下若不自惜則臣何賴焉齊桓公親揚其先君之惡以唱管仲然後羣臣得盡其心今陛下乃欲以十世之武帝遠諱實事豈不與桓公異哉臣恐有卒然見構銜恨蒙枉不得自敍使後世論者擅以陛下有所方比寧可復使子孫追掩之乎謹詣闕伏待重誅帝始亦無罪僖等意及書奏立詔勿問拜僖蘭臺令史元和二年春帝東巡狩還過魯幸闕裏以太牢祀孔子及七十二弟子作六代之樂大會孔氏男子二十以上者六十三人命儒者講論僖因自陳謝帝曰今日之會寧於卿宗有光榮乎對曰臣聞明王聖主莫不尊師貴道今陛下親屈萬乘辱臨敝裏此乃崇禮先師增輝聖徳至於光榮非所敢承帝大笑曰非聖者子孫焉有斯言乎遂拜僖郎中賜褒成侯損及孔氏男女錢帛詔僖從還京師使校書東觀冬拜臨晉令崔駰以家林筮之注

崔篆所作易林也謂爲不吉止僖曰子盍辭乎僖曰學不爲人仕不擇官吉凶由己而由卜乎在縣三年卒官遺令卽葬二子長彥季彥並十餘歲蒲�令許君然勸令反魯對曰今載柩而歸則違父令捨墓而去心所不忍遂畱華陰長彥好章句學季彥守其家業門徒數百人延光元年河西大雨雹大者如斗安帝詔有道術之士極陳變眚乃召季彥見於徳陽殿帝親問其故對曰此皆陰乘陽之徵也今貴臣擅權母后黨盛陛下宜修聖徳慮此二者帝默然左右皆惡之舉孝廉不就三年年四十七終於家初平帝時王莽秉政乃封孔子後孔均爲褒成侯追謚孔子爲褒成宣尼公及王莽敗失國建武十三年世祖復封均子志爲褒成侯志卒子損嗣永元四年徙封褒亭侯損卒子曜嗣曜卒子完嗣世世相傳至獻帝初國絕

孔季彥按兗州府誌孔季彥孔子二十代孫也常過梁梁人有繼母殺父其子殺之有司欲當以大逆季彥曰繼母如母謂有父也今旣殺父母名已絕昔文姜與殺魯桓春秋去其姜氏宜以非司寇而擅殺當之不當以逆論延光二年河南大雨雹帝召見問其故對曰此陰乘陽之徵也今貴臣擅權母后黨熾陛下宜修聖徳慮此二者帝默然左右皆惡之季彥曰吾豈容媚勢臣而欺人君乎歸終於家

孔昱按後漢書本傳昱字元世魯國魯人也七世祖霸成帝時歷九卿封褒成侯自霸至昱爵位相系其卿相牧守五十三人列侯七人昱少習家學大將軍梁冀辟不應太尉舉方正對策不合乃辭病去後遭黨事禁錮靈帝卽位公車徵拜議郎補洛陽令以師喪棄官卒於家

孔完按後漢書孔僖傳褒亭侯曜卒子完嗣獻帝初國絕按闕裏志二十代完襲封褒亭侯早卒無子以母弟贊之子羨襲封

孔融按後漢書本傳融字文舉魯國人孔子二十世孫也七世祖霸爲元帝師位至侍中父太山都尉融幼有異才年十歲隨父詣京師時河南尹李膺以簡重自居不妄接士賓客敕外自非當世名人及與通家皆不得白融欲觀其人故造膺門語門者曰我是李君通家子弟門者言之膺請融問曰髙明祖父嘗與僕有恩舊乎融曰然先君孔子與君先人李老君同徳比義而相師友則融與君累世通家眾坐莫不嘆息大中大夫陳煒後至坐中以告煒煒曰夫人少而聰了大未必奇融應聲曰觀君所言將不早慧乎膺大笑曰髙明必爲偉器年十三喪父哀悴過毀扶而後起州裏歸其孝性好學博涉多該覽山陽張儉爲中常侍侯覽所怨覽爲刊章下州郡以名捕儉儉與融兄褒有舊亡抵於褒不遇時融年十六儉少之而不告融見其有窘色謂曰兄𨿽在外吾獨不能爲君主耶因畱捨之後事泄國相以下密就掩捕儉得脫走遂並收褒融送獄二人未知所坐融曰保納含藏者融也當坐之褒曰彼來求我非弟之過請甘其罪吏問其母母曰家事任長妾當其辜一門爭死郡縣疑不能決乃上讞之詔書竟坐褒焉融由是顯名與平原陶丘洪陳畱邊讓齊聲稱州郡禮命皆不就辟司徒楊賜府時隱核官僚之貪濁者將加貶黜融多舉中官親族尙書畏迫內寵召掾屬詰責之融陳對罪惡言無阿撓河南尹何進當遷爲大將軍楊賜遣融奉謁賀進不時通融卽奪謁還府投劾而去河南官屬恥之私遣劍客欲追殺融客有言於進曰孔文舉有重名將軍若造怨此人則四方之士引領而去矣不如因而禮之可以示廣於天下進然之旣拜而辟融舉髙第爲侍禦史與中丞趙捨不同托病歸家後辟司空掾拜中軍候在職三日遷虎賁中郎將會董卓廢立融每因對答輒有匡正之言以忤卓旨轉爲議郎時黃巾寇數州而北海最爲賊衝卓乃諷三府同舉融爲北海相融到郡收合士民起兵講武馳檄飛翰引謀州郡賊張饒等羣輩二十萬眾從冀州還融逆擊爲饒所敗乃收散兵保朱虛縣稍復鳩集吏民爲黃巾所誤者男女四萬餘人更置城邑立學校表顯儒術薦舉賢良鄭元彭璆邴原等郡人甄子然臨孝存知名早卒融恨不及之乃命配食縣社其餘𨿽一介之善莫不加禮焉郡人無後及四方遊士有死亡者皆爲棺具而斂葬之時黃巾復來侵暴融出屯都昌爲賊管亥所圍融逼急乃遣東萊太史慈求救於平原相劉備備驚曰孔北海乃復知天下有劉備耶卽遣兵三千救之賊乃散走時袁曹方盛而融無所協附左丞黃祖者稱有意謀勸融有所結納融知紹操終圖漢室不欲與同故怒而殺之融負其髙气志在靖難而才�意廣迄無成功在郡六年劉備表領靑州刺史建安元年爲袁譚所攻自春至夏戰士所餘裁數百人流矢雨集戈矛內接融隱幾讀書談笑自若城夜陷乃奔東山妻子爲譚所虜及獻帝都許徵融爲將作大匠遷少府每朝會訪對融輒引正定議公卿大夫皆隸名而已初太傅馬日磾奉使山東及至淮南數有意於袁術術輕侮之遂奪取其節求去又不聽因欲逼爲軍帥日磾深自恨遂嘔血而斃及喪還朝廷議欲加禮融乃獨議曰日磾以上公之尊秉髦節之使銜命直指寧輯東夏而曲媚姦臣爲所牽率章表署用輒使首名附下罔上姦以事君昔國佐當晉軍而不撓宜僚臨白刃而正色王室大臣豈得以見脇爲辭又袁術僭逆非一朝一夕日磾隨從周旋歷歲漢律與罪人交關三日已上皆應知情春秋魯叔孫得臣卒以不發揚襄仲之罪貶不書日鄭人討幽公之亂斫子家之棺聖上哀矜舊臣未忍追案不宜加禮朝廷從之時論者多欲復肉刑融乃建議曰古者惇庬善否不別吏端刑淸政無過失百姓有罪皆自取之末世陵遲風化壞亂政撓其俗法害其人故曰上失其道民散久矣而欲繩之以古刑投之以殘棄非所謂與時消息者也紂斫朝涉之脛天下謂爲無道夫九牧之地千八百君若各刖一人是下常有千八百紂也求俗休和弗可得已且被刑之人慮不全生志在思死類多趨惡莫復歸正夙沙亂齊伊戾禍宋趙髙英布爲世大患不能止人遂爲非也適足絕人還爲善耳𨿽忠如鬻權信如卞和智如孫臏冤如巷伯才如史遷達如子政一離刀鋸沒世不齒是太甲之思庸穆公之霸秦南睢之骨立衛武之初筵陳湯之都賴魏尙之守邊無所復施也漢開攺惡之路凡爲此也故明徳之君遠度深惟棄短就長不苟革其政者也朝廷善之卒不攺焉是時荊州牧劉表不供職貢多行僭僞遂乃郊祀天地擬斥乘輿詔書班下其事融上疏曰竊聞領荊州牧劉表桀逆放恣所爲不軌至乃郊祭天地擬儀社稷𨿽昏僭惡極罪不容誅至於國體宜且諱之何者萬乘至重天王至尊身爲聖躬國爲神器陛級縣遠祿位限絕猶天之不可階日月之不可逾也每有一豎臣輒云圖之若形之四方非所以杜塞邪萌愚謂𨿽有重戾必宜隱忍賈誼所謂擲鼠忌器蓋謂此也是以齊兵次楚惟責包茅王師敗績不書晉人前以露袁術之罪今復下劉表之事是使跛牂欲窺髙岸天險可得而登也案表跋扈擅誅列侯遏絕詔命斷盜貢篚招呼元惡以自營衛專爲羣逆主萃淵藪郜鼎在廟章孰甚焉桑落瓦解其埶可見臣愚以爲宜隱郊祀之事以崇國防五年南陽王馮東海王祗薨帝傷其早歿欲爲修四時之祭以訪於融融對曰聖恩惇睦感時增思悼二王之靈發哀湣之詔稽度前典以正禮制竊觀故事前梁懷王臨江湣王齊哀王臨淮懷王並薨無後同產昆弟卽景武昭明四帝是也未聞前朝修立祭祀若臨時所施則不列傳紀臣愚以爲諸在衝�聖慈哀悼禮同成人加以號謚者宜稱上恩祭祀禮畢而後絕之至於一歲之限不合禮意又違先帝已然之法所未敢處初曹操攻屠鄴城袁氏婦子多見侵略而操子丕私納袁熙妻甄氏融乃與操書稱武王伐紂以妲己賜周公操不悟後問出何經典對曰以今度之想當然耳後操討烏桓又嘲之曰大將軍遠徵蕭條海外昔肅愼不貢楛矢丁零盜蘇武牛羊可並案也時年饑兵興操表制酒禁融頻書爭之多侮慢之辭旣見操雄詐漸著數不能堪故發辭偏宕多致乖忤又嘗奏宜準古王畿之制千里寰內不以封建諸侯操疑其所論建漸廣益憚之然以融名重天下外相容忍而潛忌正議慮鯁大業山陽郗慮承望風旨以微法奏免融官因顯明讎怨操故書激厲融曰蓋聞唐虞之朝有克讓之臣故麟鳳來而頌聲作也後世徳薄猶有殺身爲君破家爲國及至其敝睚�之怨必讎一餐之惠必報故錯念國遘禍於袁盎屈平悼楚受譖於椒蘭彭寵傾亂起自朱浮鄧禹威損失於宗馮由此言之喜怒怨愛禍福所因可不愼與昔廉藺小國之臣猶能相下寇賈倉卒武夫屈節崇好光武不問伯升之怨齊侯不疑射鉤之虜夫立大操者豈累細故哉往聞二君有執法之平以爲小介當收舊好而怨毒漸積志相危害聞之憮然中夜而起昔國家東遷文舉盛嘆鴻豫名實相副綜達經學出於鄭元又明司馬法鴻豫亦稱文舉奇逸博聞誠怪今者與始相違孤與文舉旣非舊好又於鴻豫亦無恩紀然願人之相美不樂人之相傷是以區區思協歡好又知二君羣小所構孤爲人臣進不能風化海內退不能建徳和人然撫養戰士殺身爲國破浮華交會之徒計有餘矣融報曰猥惠書教告所不逮融與鴻豫州裏比鄰知之最早𨿽嘗陳其功美欲以厚於見私信於爲國不求其覆過掩惡有罪望不坐也前者黜退歡欣受之昔趙宣子朝登韓厥夕被其戮喜而求賀況無彼人之功而敢枉當官之平哉忠非三閭智非錯竊位爲過免罪爲幸乃使餘論遠聞所以慚懼也朱彭寇賈爲世壯士愛惡相攻能爲國憂至於輕弱薄劣猶昆虫之相嚙適足還害其身誠無所至也晉侯嘉其臣所爭者大而師曠以爲不如心競性旣遲緩與人無傷𨿽出胯下之負楡次之辱不知貶毀之於己猶蚊虻之一過也子產謂人心不相似或矜埶者欲以取勝爲榮不念宋人待四海之客大鑪不欲令酒酸也至於屈谷巨瓠堅而無竅當以無用罪之耳他者奉遵嚴教不敢失墜郗爲故吏融所推進趙衰之拔郤縠不輕公叔之升臣也知同其愛訓誨發中𨿽懿伯之忌猶不得念況恃舊交而欲自外於賢吏哉輒布腹心修好如初苦言至意終身誦之歲餘復拜大中大夫性寬容少忌好士喜誘益後進及退閒職賓客日盈其門常嘆曰坐上客恆滿尊中酒不空吾無憂矣與蔡邕素善邕卒後有虎賁士貌類於邕融每酒酣引與同坐曰𨿽無老成人且有典刑融聞人之善若出諸己言有可采必演而成之面告其短而退稱所長薦達賢士多所獎進知而未言以爲己過故海內英俊皆信服之曹操旣積嫌忌而郗慮復構成其罪遂令丞相軍謀祭酒路粹枉狀奏融曰少府孔融昔在北海見王室不靜而招合徒眾欲規不軌云我大聖之後而見滅於宋有天下者何必卯金刀及與孫權使語謗訕朝廷又融爲九列不遵朝儀禿巾微行唐突宮掖又前與白衣禰衡跌蕩放言云父之於子當有何親論其本意實爲情欲發耳子之於母亦復奚爲譬如寄物瓶中出則離矣旣而與衡更相贊揚衡謂融曰仲尼不死融答曰顏回復生大逆不道宜極重誅書奏下獄棄市時年五十六妻子皆被誅初女年七歲男年九歲以其幼弱得全寄他捨二子方弈棋融被收而不動左右曰父執而不起何也答曰安有巢毀而卵不破乎主人有遺肉汁男渴而飲之女曰今日之禍豈得久活何賴知肉味乎兄號泣而止或言於曹操遂盡殺之及收至謂兄曰若死者有知得見父母豈非至願乃延頸就刑顏色不變莫不傷之初京兆人脂習元升與融相善每戒融剛直及被害許下莫敢收者習往撫屍曰文舉捨我死吾何用生爲操聞大怒將收習殺之後得赦出魏文帝深好融文辭嘆曰揚班儔也募天下有上融文章者輒賞以金帛所著詩頌碑文論議六言策文表檄教令書記凡二十五篇文帝以習有欒布之節加中散大夫

魏

孔羨按闕裏志二十一代羨字子余魏文帝黃初元年拜議郎封宗聖侯以魯縣百戶奉祀卒葬祖墓南生子震

吳

孔恬按闕裏志二十四代恬孔竺長子字公默吳侍中選曹尙書

晉

孔震按闕裏志二十二代震字伯起晉武帝泰始三年攺封奉聖亭侯拜太常卿黃門侍郎食邑二千戶年七十五卒生子嶷

孔衍按晉書本傳衍字舒元魯國人孔子二十二世孫也祖文魏大鴻臚父毓徵南軍司衍少好學年十二能通詩書弱冠公府辟本州舉異行直言皆不就避地江東元帝引爲安東參軍專掌記室書令殷積而衍每以稱職見知中興初與庾亮俱補中書郎明帝之在東宮領太子中庶子於時庶事艸創衍經學深博又練識舊典朝儀軌制多取正焉由是元明二帝並親愛之王惇專權衍私於太子曰殿下宜博延朝彥搜揚才俊詢謀時政以廣聖聰惇聞而惡之乃啟出衍爲廣陵郡時人爲之寒心而衍不形於色𨿽郡鄰接西賊猶教誘後進不以戎務廢業石勒常騎至山陽敕其黨以衍儒雅之士不得妄入郡境視職期月以大興三年卒於官衍𨿽不以文才著稱而博覽過於賀循凡所撰述百餘萬言子啟爲廬陵太守宗人夷吾有美名博學不及衍涉世聲譽過之元帝以爲主簿轉參軍稍遷侍中徙太子左衛率卒追賜太僕

孔嶷按闕裏志二十三代嶷字功成襲封奉聖亭侯食邑二千戶年五十七卒生子撫

孔撫按闕裏志二十四代無舉孝廉辟太尉掾襲封奉聖亭侯爲豫章太守食邑一千戶生子懿

孔懿按闕裏志二十五代懿東晉襲封奉聖亭侯從事中郎食邑一千戶年六十一卒葬祖墓西生子鮮

孔愉按晉書本傳愉字敬康會稽山陰人也其先世居梁國曾祖潛太子少傅漢末避地會稽因家焉祖竺吳豫章太守父恬湘東太守從兄侃大司農俱有名江左愉年十三而孤養祖母以孝聞與同郡張茂字偉康丁潭字世康齊名時人號曰會稽三康吳平愉遷於洛惠帝末歸鄕裏行至江淮間遇石冰封云爲亂雲逼愉爲參軍不從將殺之賴云司馬張統營救獲免東還會稽入新安山中攺姓孫氏以稼穡讀書爲務信著鄕裏後忽捨去皆謂爲神人而爲之立祠永嘉中元帝始以安東將軍鎭揚土命愉爲參軍邦族尋求莫知所在建興初始出應召爲丞相掾仍除駙馬都尉參丞相軍事時年已五十矣以討華軼功封余不亭侯愉嘗行經余不亭見籠龜於路者愉買而放之溪中龜中流左顧者數四及是鑄侯印而印龜左顧三鑄如初印工以告愉乃悟遂佩焉帝爲晉王使長兼中書郎於時刁協劉隗用事王導頗見�遠愉陳導忠賢有佐命之勛謂事無大小皆宜諮訪由是不合旨出爲司徒左長史累遷吳興太守沈充反愉棄官還京師拜禦史中丞遷侍中太常及蘇峻反愉朝服守宗廟初愉爲司徒長史以平南將軍溫嶠母亡遭亂不葬乃不過其品至是峻平而嶠有重功愉往石頭詣嶠嶠執愉手而流涕曰天下喪亂忠孝道廢能持古人之節歲寒不雕者惟君一人耳時人咸稱嶠居公而重愉之守正尋徙大尙書遷安南將軍江州刺史不行轉尙書右僕射領東海王師尋遷左僕射咸和八年詔曰尙書令玩左僕射愉並恪居官次祿不代耕端右任重先朝所崇其給玩親信三十人愉以二十人稟賜愉上疏固讓優詔不許重表曰臣以朽闇忝�朝右而以惰劣無益毗佐方今彊寇未殄疆埸日駭政煩役重百姓困苦姦吏擅威暴人肆虐大獘之後倉庫空虛功勞之士賞報不足困悴之餘未見拯卹呼嗟之怨人鬼感動宜並官省職貶食節用勤撫其人以濟其艱臣等不能贊揚大化糾明刑政而偸安髙位橫受寵給無徳而祿殃必及之不敢橫受殊施以重罪戾從之王導聞而非之於都坐謂愉曰君言姦吏擅威暴人肆虐爲患是誰愉欲大論朝廷得失陸玩抑之乃止後導將以趙引爲護軍愉謂導曰中興以來處此官者周伯仁應思遠耳今誠乏才豈宜以趙引居之邪導不從其守正如此由是爲導所銜後省左右僕射以愉爲尙書僕射愉年在懸車累乞骸骨不許轉護軍將軍加散騎常侍復徙領軍將軍加金紫光祿大夫領國子祭酒頃之出爲鎭軍將軍會稽內史加散騎常侍句章縣有漢時舊陂毀廢數百年愉自巡行修復故堰漑田二百餘頃皆成良業在郡三年乃營山陰湖南侯山下數畝地爲宅艸屋數間便棄官居之送資數百萬悉無所取病篤遺令斂以時服鄕邑義賵一不得受年七十五咸康八年卒贈車騎將軍開府儀同三司謚曰貞三子誾汪安國誾嗣爵位至建安太守誾子靜字季恭再爲會稽內史累遷尙書左僕射加後將軍

孔祗按晉書孔愉傳愉弟祗字承祖太守周札命爲功曹史札爲沈充所害故人賓吏莫敢近者祗冒刃號哭親行殯禮送喪還義興時人義之

孔羣按晉書孔愉傳羣字敬林嚴叔父也有智局志尙不羈蘇峻入石頭時匡術有寵於峻賓從甚盛羣與從兄愉同行於橫塘遇之愉止與語而羣初不視術術怒欲刃之愉下車抱術曰吾弟發狂卿爲我宥之乃獲免後峻平王導保存術嘗因眾坐令術勸羣酒以釋橫塘之憾羣答曰羣非孔子厄同匡人𨿽陽和布气鷹化爲鳩至於識者猶憎其目導有愧色任歷中丞性嗜酒導嘗戒之曰卿恆飲不見酒家覆瓿布日月久糜爛邪答曰公不見肉糟淹更堪久邪嘗與親友書云今年田得七百石秫米不足了曲�事其�湎如此卒於官嗣子沈

孔倫按闕裏志二十五代倫孔奕長子晉黃門侍郎注儀禮

孔汪按晉書孔愉傳愉子汪字徳澤好學有志行孝武帝時位至侍中時茹千秋以佞媚見幸於會稽王道子汪屢言之於帝帝不納遷尙書太常卿以不合意求出爲假節都督交廣二州諸軍事徵虜將軍平越中郎將廣州刺史甚有政績爲嶺表所稱太元十七年卒

孔安國按晉書孔愉傳愉子安國字安國年小諸兄三十餘歲羣從諸兄並乏才名以富彊自立惟安國與汪少厲孤貧之操汪旣以直亮稱安國亦以儒素顯孝武帝時甚蒙禮遇仕歷侍中太常及帝崩安國形素瘦服衰絰涕泗竟日見者以爲眞孝再爲會稽內史領軍將軍安帝隆安中下詔曰領軍將軍孔安國貞愼淸正出內播譽可以本官領東海王師必能導達津梁依仁遊藝後歷尙書左右僕射義熙四年卒贈左光祿大夫

孔坦按晉書孔愉傳愉從子坦字君平祖衝丹陽太守父侃大司農坦少方直有雅望通左氏傳解屬文元帝爲晉王以坦爲世子文學東宮建補太子舍人遷尙書郎時臺郎初到普加策試帝手策問曰吳興徐馥爲賊殺郡將郡今應舉孝廉不坦對曰四罪不相及殛鯀而興禹徐馥爲逆何妨一郡之賢又問姦臣賊子弒君污宮瀦宅莫大之惡也鄕舊廢四科之選今何所依坦曰季平子逐魯昭公豈可廢仲尼也竟不能屈先是以兵亂之後務存慰悅遠方秀孝到不策試普皆除署至是帝申明舊制皆令試經有不中科刺史太守免官太興三年秀孝多不敢行其有到者並托疾帝欲除署孝廉而秀才如前制坦奏議曰臣聞經邦建國教學爲先移風崇化莫尙斯矣古者且耕且學三年而通一經以平康之世猶假漸漬積以日月自喪亂以來十有餘年干戈載揚俎豆禮戢家廢講誦國闕庠序率爾責試竊以爲疑然宣下以來涉歷三載累遇慶會遂未一試揚州諸郡接近京都懼累及君父多不敢行其遠州邊郡掩誣朝廷冀於不試冒昧來赴旣到審試遂不敢會臣愚以不會與不行其爲闕也同若當偏加除署是爲肅法奉憲者失分僥幸投射者得官頹風傷教懼於是始夫王言如絲其出如綸臨事攺制示短天下人聽有惑臣竊惜之愚以王命無貳憲制宜信去年察舉一皆策試如不能試可不拘到遣歸不署又秀才𨿽以事策亦泛問經義苟所未學實難暗通不足復曲碎乖例違舊造異謂因宜其不會徐更革制可申明前下崇修學校普延五年以展講習鈞法齊訓示人軌則夫信之與法爲政之綱施之家室猶弗可貳況經國之典而可玩黷乎帝納焉聽孝廉申至七年秀才如故時典客令萬默領諸胡胡人相誣朝廷疑默有所偏助將加大辟坦獨不署由是被譴遂棄官歸會稽久之除領軍司馬未赴召會王惇反與右衛將軍虞潭俱在會稽起義而討沈充事平始就職揚州刺史王導請爲別駕咸和初遷尙書左丞深爲臺中之所敬憚尋屬蘇峻反坦與司馬司徒陶回白王導曰及峻未至宜急斷阜陵之界守江西當利諸口彼少我眾一戰決矣若峻未至可往逼其城今不先往峻必先至先人有奪人之功時不可失導然之庾亮以爲峻脫徑來是襲朝廷虛也故計不行峻遂破姑熟取鹽米亮方悔之坦謂人曰觀峻之勢必破臺城自非戰士不須戎服旣而臺城陷戎服者多死白衣者無他時人稱其先見及峻挾天子幸石頭坦奔陶侃侃引爲長史時侃等夜築白石壘至曉而成聞峻軍嚴聲咸懼來攻坦曰不然若峻攻壘必須東北風急令我水軍不得往救今天淸靜賊必不動決遣軍出江乘掠京口以東矣果如所籌時�鑑鎭京口侃等各以兵會旣至坦議以爲本不應須召�公遂使東門無限今宜遣還𨿽晚猶勝不也侃等猶疑坦固爭甚切始令鑑還據京口遣郭默屯大業又令驍將李閎曹統周光與默並力賊遂勢分卒如坦計及峻平以坦爲吳郡太守自陳吳多賢豪而坦年少未宜臨之王導庾亮並欲用坦爲丹陽尹時亂離之後百姓雕獘坦固辭之導等猶未之許坦慨然曰昔肅祖臨崩諸君親據禦�共奉遺詔孔坦�賤不在顧命之限旣有艱難則以微臣爲先今由俎上肉任人膾截耳乃拂衣而去導等亦止於是遷吳興內史封晉陵男加建威將軍以歲饑運家米以賑窮乏百姓賴之時使坦募江淮流人爲軍有殿中兵因亂東還來應坦募坦不知而納之或諷朝廷以坦藏臺叛兵遂坐免尋拜侍中咸康元年石聰寇歷陽王導爲大司馬討之請坦爲司馬會石勒新死季龍專恣石聰及譙郡太守彭彪等各遣使請降坦與聰書曰華狄道乖南北迥邈瞻河企宋每懷饑渴數會陽九天禍晉國姦凶猾夏乘釁肆虐我徳𨿽衰天命未攺乾符啟再集之慶中興應靈期之會百六之艱旣過惟新之美日隆而神州振蕩遺氓波散誓命戎狄之手局蹐豺狼之穴朝廷每臨寐永嘆痛心疾首天罰旣集罪人斯隕王旅未加自相魚肉豈非人怨神怒天降其蘭艾同焚賢愚所嘆矜哀勿喜我後之仁大赦曠廓惟季龍是討彭譙使至粗具動靜知將軍忿疾醜類翻然同舉承問欣豫慶若在己何知幾之先覺介石之易悟哉引領來儀怪無聲息將軍出自名族誕育洪冑遭世多故國傾家覆生離親屬假養異類𨿽逼僞寵將亦何賴聞之者猶或有悼況身嬰之能不憤慨哉非我族類其心必異誠反族歸正之秋圖義建功之日也若將軍諭納往言宣之同盟率關右之眾輔河南之卒申威趙魏爲國前驅𨿽竇融之保西河黥布之去項羽比諸古今未足爲諭聖上寬明宰輔弘納𨿽射鉤之隙賞之故行雍齒之恨侯之列國況二三子無曩人之嫌而遇天啟之會當如影響有何遲疑今六軍誡嚴水陸齊舉熊羆踴躍齕噬爭先鋒鏑一交玉石同碎𨿽復後悔何嗟及矣僕以不才世荷國寵𨿽實不敏誠爲行李之主區區之情還信所具夫機事不先鮮不後悔自求多福惟將軍圖之朝廷遂不果北伐人皆懷恨坦在職數年遷侍中時成帝每幸丞相王導府拜導妻曹氏有同家人坦每切諫時帝刻日納後而尙書左僕射王彬卒議者以爲欲卻期坦曰婚禮之重重於救日蝕救日蝕有後之喪太子墮井則止納後盛禮豈可以臣喪而廢從之及帝旣加元服猶委政王導坦每發憤以國事爲己憂嘗從容言於帝曰陛下春秋已長聖敬日躋宜博納朝臣諮諏善道由是忤導出爲廷尉怏怏不悅以疾去職加散騎常侍遷尙書未拜疾篤庾冰省之乃流涕坦慨然曰大丈夫將終不問安國寧家之術乃作兒女子相問邪冰深謝焉臨終與庾亮書曰不謂疾苦遂至頓獘自省綿綿奄忽無日修短命也將何所悲但以身往名沒朝恩不報所懷未敍卽命多恨耳足下以伯舅之尊居方伯之重抗威顧盻名震天下榱椽之佐常願下風使九服式序四海一統封京觀於中原反紫極於華壤是宿昔之所味詠慷慨之本誠矣今中道而斃豈不惜哉若死而有靈潛聽風烈俄卒時年五十一追贈光祿勛謚曰簡亮報書曰廷尉孔君神遊體離嗚呼哀哉得八月十五日書知疾患轉篤遂不起濟悲恨傷楚不能自勝足下方在中年素少疾患𨿽天命有在亦禍出不圖且足下才經於世世常須才況於今日倍相痛惜吾以寡乏忝當大任國恥未雪夙夜憂憤常欲足下同在外藩戮力時事此情未果來書奄至申尋往復不覺深隕深明足下慷慨之懷深痛足下不遂之志邈然永隔夫復何言謹遣報答並致薄祭望足下降神饗之子混嗣

孔嚴按晉書孔愉傳愉從子嚴字彭祖祖父奕全椒令明察過人時有遺其酒者始提入門奕遙呵之曰人餉吾兩罌酒其一何故非也檢視之一罌果是水或問奕何以知之笑曰酒重水輕提酒者手有輕重之異故耳在官有惠化及卒市人若喪慈親焉父倫黃門郎嚴少仕州郡歷司徒掾尙書殿中郎殷浩臨揚州請爲別駕遷尙書左丞時朝廷崇樹浩以抗擬桓溫溫深以不平浩又引接荒人謀立功於閫外嚴言於浩曰當今時事艱難可謂百六之運使君屈己應務屬當其會聖懷所以日昃匪懈臨朝斤斤每欲深根固本靜邊寧國耳亦豈至私哉而處任者所至不同所見各異人口云云無所不至頃來天時人情良可寒心古人爲政防人之口甚於防川閒日侍座亦已粗申所懷不審竟當何以鎭之老子云夫惟不爭則萬物不能與之爭此言不可不察也愚意故謂朝廷宜更明授任之方韓彭可專徵伐蕭曹守管鑰內外之任各有攸司深思廉藺屈申之道平勃相和之義令婉然通順人無間言然後乃可保大定功平濟天下也又觀頃日降附之徒皆人面獸心貪而無親難以感義而聚著都邑雜處人間使君常疲聖體以接之虛府庫以拯之足以疑惑視聽耳浩深納之及哀帝踐阼議所承統時多異議嚴與丹楊尹庾龢議曰順本居正親親不可奪宜繼成皇帝諸儒咸以嚴議爲長竟從之隆和元年詔曰天文失度太史𨿽有祈禳之事猶釁眚屢彰今欲依鴻祀之制於太極殿前庭親執虔肅嚴諫曰鴻祀𨿽出尙書大傳先儒所不究歷代莫之興承天接神豈可以疑殆行事乎天道無親惟徳是輔陛下祗順恭敬畱心兆庶可以消災復異皆己蹈而行之徳合神明丘禱久矣豈須屈萬乘之尊修雜祀之事君舉必書可不愼歟帝嘉之而止以爲揚州大中正嚴不就有司奏免詔特以侯領尙書時東海王奕求海鹽錢塘以水牛牽埭稅取錢直帝初從之嚴諫乃止初帝或施私恩以錢帛賜左右嚴又啟諸所別賜及給廚食皆應減省帝曰左右多困乏故有所賜今通斷之又廚膳宜有減徹思詳具聞嚴多所匡益太和中拜吳興太守加秩中二千石善於宰牧甚得人和余杭婦人經年荒賣其子以活夫之兄子武康有兄弟二人妻各有孕弟遠行未反遇荒歲不能兩全棄其子而活弟子嚴並褒薦之又甄賞才能之士論者美焉五年以疾去職卒於家三子道民宣城內史靜民散騎侍郎福民太子洗馬皆爲孫恩所害

孔沈按晉書孔愉傳愉從弟羣羣子沈字徳度有美名何充薦沈於王導曰文思通敏宜登宰門辟丞相司徒掾瑯邪王文學並不就從兄坦以裘遺之辭不受坦曰晏平仲儉祀其先人豚肩不掩豆猶狐裘數十年卿復何辭於是受而服之是時沈與魏顗虞球虞存謝奉並爲四族之�沈子廞位至吳興太守廷尉廞子琳之以艸書擅名又爲吳興太守侍中

聖裔部列傳四

宋

孔鮮按闕裏志二十六代鮮字鮮之恢廓大度好學善誨後人宋文帝元嘉十九年襲封奉聖亭侯攺封崇聖侯生子乘

孔淳之按宋書本傳淳之字彥深魯郡魯人也祖惔尙書祠部郎父粲祕書監徵不就淳之少有髙尙愛好墳籍爲太原王恭所稱居會稽剡縣性好山水每有所遊必窮其幽峻或旬日忘歸常遊山遇沙門釋法崇因畱共止遂停三載法崇嘆曰緬想人外三十年矣今乃傾蓋於玆不覺老之將至也及淳之還反不告以姓除著作佐郎太尉參軍並不就居喪至孝廬於墓側服闋與徵士戴顒王弘之及王敬弘等共爲人外之遊敬弘以女適淳之子尙會稽太守謝方明苦要入郡終不肯往茅屋蓬戶庭艸蕪徑惟�上有數卷書元嘉初復徵爲散騎侍郎乃逃於上虞縣界家人莫知所之弟默之爲廣州刺史出都與別司徒王弘要淳之集冶城卽日命駕東歸遂不顧也元嘉七年卒時年五十九默之儒學注谷梁春秋默之子熙先按闕裏志二十六代淳之默之

孔季恭按宋書本傳孔靖字季恭會稽山陰人也名與髙祖祖諱同故稱字祖愉晉車騎將軍父誾散騎常侍季恭始察郡孝廉功曹史著作佐郎太子舍人鎭軍司馬司徒左西掾未拜遭母憂隆安五年於喪中被起建威將軍山陰令不就髙祖東徵孫恩屢至會稽季恭曲意禮接贍給甚厚髙祖後討孫恩時桓元篡形已著欲於山陰建義討之季恭以爲山陰去京邑路遠且元未居極位不如待其篡逆事彰舋成惡稔徐於京口圖之不憂不�髙祖亦謂爲然虞嘯父爲徵東將軍會稽內史季恭初求爲府司馬不得及帝定桓元以季恭爲內史使賫封板拜授季恭相值季恭便舟夜還至卽叩扉告嘯父並令掃拂別齋卽便入郡嘯父本爲桓元所授聞元敗震懼開門請罪季恭慰勉使且安所住明旦乃移季恭到任務存治實敕止浮華剪罰遊惰由是寇盜衰止境內肅淸徵爲右衛將軍加給事中不拜尋除侍中領本國中正徙瑯邪王大司馬司馬尋出爲吳興太守加冠軍先是吳興頻喪太守云項羽神爲卞山王居郡聽事二千石至常避之季恭居聽事竟無害也遷尙書右僕射固讓義熙八年復督五郡諸軍徵虜會稽內史修飾學校計課調習十年復爲尙書右僕射加散騎常侍又讓不拜頃之除領軍將軍加散騎常侍本州大中正十二年致仕拜金紫光祿大夫常侍如故是歲髙祖北伐季恭求從以爲太尉軍諮祭酒後將軍從平關洛髙祖爲相國又隨府遷宋臺初建令書以爲尙書令加散騎常侍又讓不受乃拜侍中特進左光祿大夫辭事東歸髙祖餞之戲馬臺百僚咸賦詩以述其美及受命加開府儀同三司辭讓累年終以不受永初三年薨時年七十六追贈侍中左光祿大夫開府儀同三司子歷顯位侍中會稽太守坐小弟駕部郎道穰逼略良家子女白衣領郡元嘉二十七年卒官弟靈符元嘉末爲南譙王義宣司空長史南郡太守尙書吏部郎世祖大明初自侍中爲輔國將軍郢州刺史入爲丹陽尹山陰縣土境褊狹民多田少靈符表徙無貲之家於余姚鄞鄮三縣界墾起湖田上使公卿博議太宰江夏王義恭議曰夫訓農修本有國所同土著之民習玩日久如京師無田不聞徙居他縣尋山陰豪富室頃畝不少貧者肆力非爲無處耕起空荒無救災歉又緣湖居民魚鴨爲業及有居肆理無樂徙尙書令柳元景右僕射劉秀之尙書王瓚之顧凱之顏師伯嗣湘東王諱議曰富戶溫房無假遷業窮身寒室必應徙居葺宇疏�產粒無待資公則公未易充課私則私卒難具生計旣完畬功自息宜募亡叛通卹及與樂田者其往經創須粗修立然後徙居侍中沈懷文王景文黃門侍郎劉敳�顒議曰百姓𨿽不親農不無資生之路若驅以就田則坐相違奪且鄞等三縣去治�遠旣安之民忽徙他邑新垣未立舊居已毀去畱兩困無以自資謂宜適任民情徙其所樂開宥逋亡且令就業若審成腴壤然後議遷太常王元謨議曰小民貧匱遠就荒疇去舊卽新糧種俱闕習之旣難勸之未易謂宜微加資給使得肆勤明力田之賞申怠惰之罰光祿勛王升之議曰遠廢之疇方剪荊棘率課窮乏其事彌難資徒粗立徐行無晚上違議從其徙民�成良業靈符自丹陽出爲會稽太守尋加豫章王子尙撫軍長史靈符家本丰產業甚廣又於永興立墅周回三十三里水陸地二百六十五頃含帶二山又有果園九處爲有司所糾詔原之而靈符答對不實坐以免官後復舊官又爲尋陽王子房右軍長史太守如故�實有材幹不存華飾每所蒞官政績修理前廢帝景和中犯忤近臣爲所讒構遣鞭殺之二子湛之淵之於都賜死太宗卽位追贈靈符金紫光祿大夫淵之大明中爲尙書比部郎時安陸應城縣民張江陵與妻吳共罵母黃令死黃忿恨自經死值赦律父子賊殺傷毆父母梟首罵詈棄市謀殺夫之父母亦棄市值赦免刑補治江陵罵母母以之自裁重於傷毆若同殺科則疑重用毆傷及罵科則疑輕制惟有打母遇赦猶梟首無罵母致死值赦之科淵之議曰夫題裏逆心而仁者不入名且惡之況乃人事故毆傷咒詛法所不原詈之致盡則理無可宥罰有從輕蓋疑失善求之文旨非此之謂江陵𨿽值赦恩故合梟首婦本以義愛非天屬黃之所恨情不在吳原死補治有允正法詔如淵之議吳免棄市

孔熙先按宋書範傳魯國孔熙先博學有縱橫才志文史星算無不兼善爲員外散騎侍郎不爲時所知久不得調初熙先父默之爲廣州刺史以贓貨得罪下廷尉大將軍彭城王義康保持之故得免及義康被黜熙先密懷報效欲要朝廷大臣未知誰可動者以志意不滿欲引之而熙先素不爲所重無因進說外甥謝綜雅爲所知熙先常經相識乃傾身事綜與之結厚熙先藉嶺南遺財家甚富足始與綜諸弟共博故爲拙行以物輸之綜等諸年少旣屢得物遂日夕往來情意稍款綜乃引熙先與爲數又與戲熙先故爲不敵前後輸物甚多旣利其財寶又愛其文藝熙先素有詞辯盡心事之遂相與異常申莫逆之好始以微言動不回熙先乃極辭譬說素有閨庭論議朝野所知故門冑𨿽華而國家不與姻娶熙先因以此激之曰丈人若謂朝廷相待厚者何故不與丈人婚爲是門戶不得耶人作犬豕相遇而丈人欲爲之死不亦惑乎默然不答其意乃定時與沈演之�爲上所知待每被見多同若先至必待演之俱入演之先至嘗獨被引又以此爲怨屢經義康府佐見待素厚及宣城之授意好乖離綜爲義康大將軍記室參軍隨鎭豫章綜還申義康意於求解晚隙復惇往好旣有逆謀欲探時旨乃言於上曰臣歷觀前史二漢故事諸蕃王政以訞詛幸災便正大逆之罰況義康姦心舋迹彰著遐邇而至今無恙臣竊惑焉且大梗常存將重階亂骨肉之際人所難言臣受恩深重故冒犯披露上不納熙先素善天文云太祖必以非道晏駕當由骨肉相殘江州應出天子以爲義康當之綜父述亦爲義康所遇綜弟約又是義康女夫故太祖使綜隨從南上旣爲熙先所獎說亦有酬報之心廣州人周靈甫有家兵部曲熙先以六十萬錢與之使於廣州合兵靈甫一去不反大將軍府史仲承祖義康舊所信念屢銜命下都亦潛結腹心規有異志聞熙先有誠密相結納丹揚尹徐湛之素爲義康所愛𨿽爲舅甥恩過子弟承祖因此結事湛之告以密計承祖南下申義康意於蕭思話及云本欲與蕭結婚恨始意不果與範本情不薄中間相失傍人爲之耳有法略道人先爲義康所供養粗被知待又有王國寺法淨尼亦出入義康家內皆感激舊恩規相拯拔並與熙先往來使法略罷道本姓孫攺名景元以爲臧質寧遠參軍熙先善於治病兼能診�法淨尼妹夫許耀領隊在臺宿衛殿省嘗有病因法淨尼就熙先乞治爲合湯一劑耀疾卽損耀自往酬謝因成周旋熙先以耀膽幹可施深相待結因告逆謀耀許爲內應豫章胡遵世藩之子也與法略甚款亦密相酬和法淨尼南上熙先遣婢采藻隨之付以箋書陳說圖讖法淨還義康餉熙先銅匕銅鑷袍段綦奩等物熙先慮事泄鴆采藻殺之湛之又謂等臧質見與異常歲內當還已報質悉攜門生義故其亦當解人此旨故應得健兒數百質與蕭思話款密當仗要之二人並受大將軍眷遇必無異同思話三州義故眾力亦不減質郡中文武及合諸處偵邏亦當不減千人不憂兵力不足但當勿失機耳乃略相署置湛之爲撫軍將軍揚州刺史中軍將軍南徐州刺史熙先左衛將軍其餘皆有選擬凡素所不善及不附義康者又有別簿並入死目熙先使弟休先先爲檄文曰夫休否相乘道無恆泰狂狡肆逆明哲是殛故小白有一匡之勛重耳有翼戴之徳自景平肇始皇室多故大行皇帝天誕英姿聰明睿哲拔自藩國嗣位統天憂勞萬幾垂心庶務是以邦內安逸四海同風而比年以來姦豎亂政刑罰乖淫陰陽違舛致使舋起蕭墻危禍萃集賊臣趙伯符積怨含毒遂縱姦凶肆兵犯蹕禍流儲宰崇樹非類傾墜皇基罪百浞過十元莽開辟以來未聞斯比率土叨心華夷泣血咸懷亡身之誠同思糜軀之報湛之與行中領軍蕭思話行護軍將軍臧質行左衛將軍孔熙先建威將軍孔休先忠貫白日誠著幽顯義痛其心事傷其目投命奮戈萬殞莫顧卽日斬伯符首及其黨與𨿽豺狼卽戮王道維新而普天無主羣萌莫繼彭城王體自髙祖聖明在躬徳格天地勛溢區宇世路威夷勿用南服龍潛鳳棲於玆六稔蒼生饑徳億兆渴化豈惟東徵有鴟鴞之歌陜西有勿剪之思哉靈祗告徵祥之應讖記表帝者之符上答天心下愜民望正位辰極非王而誰今遣行護軍將軍臧質等賫皇帝璽綬星馳奉迎百官備禮絡繹繼進並命羣帥鎭戍有常若干撓義徒有犯無貸昔年使反湛之奉賜手敕逆誡禍亂預睹斯萌令宣示朝賢共拯危溺無斷謀事失於後機遂使聖躬濫酷大變奄集哀恨崩裂撫心摧哽不知何地可以厝身輒督厲尪頓死而後已熙先以旣爲大事宜須義康意旨乃作義康與湛之書宣示同黨曰吾凡人短才生長富貴任情用己有過不聞與物無恆喜怒違實致使小人多怨士類不歸禍敗已成猶不覺悟退加尋省方知自招刻肌刻骨何所復補然至於盡心奉上誠貫幽顯拳拳謹愼惟恐不及乃可恃寵驕盈實不敢故爲欺罔也豈苞藏逆心以招灰滅所以推誠自信不復防護異同率意信心不顧萬物議論遂致讒巧潛構眾惡歸集甲姦險好利負吾事深乙凶愚不齒扇長無賴丙丁趨走小子惟知諂進伺求長短共造虛說致令禍陷骨肉誅戮無辜凡在過釁竟有何徵而刑罰所加同之元惡傷和枉理感徹天地吾𨿽幽逼日苦命在漏刻義慨之士時有音信每知天文人事及外間物情土崩瓦解必在朝夕是爲釁起羣賢濫延國家夙夜憤踴心腹交戰朝之君子及士庶白黑懷義秉理者寧可不識時運之會而坐待橫流耶除君側之惡非惟一代況此等狂亂罪孰終古所無加之剪戮易於摧朽耶可以吾意宣示眾賢若能同心奮發族裂逆黨豈非功均刱業重造宋室乎但兵凶戰危或致侵濫若有一豪犯順誅及九族處分之要委之羣賢皆當謹奉朝廷動止聞啟往日嫌怨一時豁然然後吾當謝罪北闕就戮有司苟安社稷瞑目無恨勉之勉之二十二年九月徵北將軍衡陽王義季右將軍南平王鑠出鎭上於武帳岡祖道等期以其日爲亂而差互不得發於十一月徐湛之上表曰臣與範本無素舊中忝門下與之鄰省屢來見就故漸成周旋比年以來意態轉見傾動險忌富貴情深自謂任遇未髙遂生怨望非惟攻伐朝士譏謗聖時乃上議朝廷下及藩輔驅扇同異恣口肆心如此之事已具上簡近員外散騎侍郎孔熙先忽令大將軍府吏仲承祖騰及謝綜等意欲收合不逞規有所建以臣昔蒙義康接盻又去歲羣小爲臣妄生風塵謂必有嫌懼深見勸誘兼云人情樂亂機不可失讖緯天文並有徵驗尋自來復具陳此並說臣論議轉惡全身爲難卽以啟聞被敕使相酬引究其情狀於是悉出檄書選事及同惡人名手墨翰迹謹封上呈凶悖之甚古今罕比由臣暗於交士聞此逆謀臨啟震惶荒情無措詔曰湛之表如此良可駭惋素無行檢少負瑕釁但以才蓺可施故收其所長頻加榮爵遂參淸顯而險利之性有過溪壑不識恩遇猶懷怨憤每存容養冀能悛革不謂同惡相濟狂悖至此便可收掩依法窮詰其夜先呼及朝臣集華林東合止於客省先已於外收綜及熙先兄弟並皆款服於時上在延賢堂遣使問倉卒布懼不卽首款上重遣問曰卿與謝綜徐湛之孔熙先謀逆並已答款猶尙未死徵據見存何不依實對曰今宗室盤石蕃嶽張跱設使竊發僥幸方鎭便來討伐幾何而不誅夷且臣位任過重一階兩級自然必至如何以滅族易此古人云左手據天下之圖右手刎其喉愚夫不爲臣𨿽尼下朝廷許其粗有所及以理而察臣不容有此上復遣問曰熙先近在華林門外寧欲面辧之乎辭窮乃曰熙先苟誣引臣臣當如何熙先聞不服笑謂殿中將軍沈卲之曰凡諸處分符檄書疏皆範所造及治定云何於今方作如此抵蹋耶上示以墨迹乃具陳本末明日仗士送付廷尉入獄問徐丹陽所在然後知爲湛之所發熙先望風吐款辭气不撓上奇其才遣人慰勞之曰以卿之才而滯於集書省理應有異志此乃我負卿也又詰責前吏部尙書何尙之曰使孔熙先年將三十作散騎郎那不作賊熙先於獄中上書曰囚小人猖狂識無遠槪徒徇意气之小感不料逆順之大方與第二弟休先首爲姦謀干犯國憲膾脯醢無補尢戾陛下大明含弘量包天海錄其一介之節猥垂優逮之詔恩非望始沒有遺榮終古以來未有斯比夫盜馬絕纓之臣懷璧投書之士其行至賤其過至微由識不世之恩以盡驅命之報卒能立功齊魏致勛秦楚囚𨿽身陷禍逆名節俱喪然少也慨竊慕烈士之遺風但墜崖之木事絕升躋覆盆之水理乖收汲方當身膏鐵鉞詒誡方來若使魂而有靈結艸無遠然區區丹抱不負夙心貪及視息少得申暢自惟性愛羣書心解數術智之所周力之所至莫不窮攬究其幽微考論旣往誠多審驗謹略陳所知條牒如故別狀願且勿遺棄存之中書若囚死之後或可追存庶九泉之下少塞釁責所陳並天文占候讖上有骨肉相殘之禍其言深切本息謂入獄便死而上窮其獄遂經二旬更有生望獄吏因戲之曰外傳詹事或當長系聞之驚喜綜熙先笑之曰詹事尙可共疇事時無不攘袂瞋目及在西池射堂上躍馬顧盼自以爲一世之雄而今擾攘紛紜畏死乃爾設令今時賜以性命人臣圖主何顏可以生存謂衛獄將曰惜哉薶如此人將曰不忠之人亦何足惜曰大將言是也及子藹遙叔蔞孔熙先及弟休先景先思先熙先子桂甫桂甫子白民謝綜及弟約仲承祖許曜諸所連及並伏誅

孔琳之按宋書本傳琳之字彥琳會稽山陰人祖沈晉丞相掾父殿光祿大夫琳之彊正有志力好文義解音律能彈�善艸隸郡命主簿不就後辟本國常侍輕之尉桓元時議欲廢錢用谷帛琳之議曰洪範八政以貨次食豈不以交易之資爲用之至要者乎若使不以交易百姓用力於爲錢則是妨其爲生之業禁之可也今農自務谷工自務器四民各肄其業何嘗致勤於錢故聖王制無用之貨以通有用之財旣無毀敗之費又省運置之苦此錢所以嗣功龜貝歷代不廢者也谷帛爲寶本充衣食今分以爲貨則致損甚多又勞毀於商販之手耗棄於割截之用此之爲獘著於自曩故鍾繇曰巧僞之民競蘊濕谷以要利制薄絹以充資魏世制以嚴刑弗能禁也是以司馬芝以爲用錢非徒丰國亦所以省刑錢之不用由於兵亂積久自至於廢有由而然漢末是也今旣用而廢之則百姓頓亡其財今括囊天下谷以周天下之食或倉庾充衍或糧靡斗儲以相資通則貧者仰富致之之道實假於錢一朝斷之便爲棄物有錢無糧之民皆坐而饑困此斷錢之立敝也且據今用錢之處不爲貧用谷之處不爲富又民習來久革之必惑語曰利不百不易業況又錢便於谷邪魏明帝時錢廢谷用三十年矣以不便於民乃舉朝大議精力達治之士莫不以宜復用錢民無異情朝無異論彼尙捨谷帛而用錢足以明谷帛之獘著於已試世謂魏氏不用錢久積累巨萬故欲行之利公富國斯殆不然昔晉文後舅犯之謀而先成季之信以爲𨿽有一時之勛不如萬世之益於時名賢在列君子盈朝大謀天下之利害將走經國之要術若谷實便錢義不昧當時之近利而廢永用之通業斷可知矣斯實由困而思革攺而更張耳近孝武之未天下無事時和年丰百姓樂業便自谷帛殷阜幾乎家給人足驗之事實錢又不妨民也頃兵革屢興荒饉薦及饑寒未振實此之由公旣援而拯之大革視聽弘惇本之教明廣農之科敬授民時各順其業遊蕩知反務末自休固已南畝競力野無遺壤矣於是以往升平必至何衣食之足卹愚謂救獘之術無取於廢錢元又議復肉刑琳之以爲唐虞象刑夏禹立辟蓋淳薄旣異致化實同寬猛相濟惟變所適書曰刑罰世輕世重言隨時也夫三代風純而事簡故罕蹈刑辟季末俗巧而務殷故動陷憲网若三千行於叔世必省踴貴之尢此五帝不相循法肉刑不可悉復者也漢文發仁惻之意傷自新之路莫由革古創制號稱刑厝然名輕而實重反更傷民故孝景嗣位輕之以緩緩而民慢又不禁邪期於刑罰之中所以見美在昔歷代詳論而未獲厥中者也兵荒後罹法更多棄市之刑本斬右趾漢文一謬承而弗革所以前賢悵恨議之而未辯鍾繇陳羣之意𨿽小有不同而欲右趾代棄市若從其言則所活者眾矣降死之生誠爲輕法然人情愼顯而輕昧忽遠而驚近是以盤盂有銘韋弦作佩況小人尢其所惑或目所不睹則忽而不戒日陳於前則驚心駭矚由此言之重之不必不傷輕之不必不懼而可以全其性命蕃其產育仁旣濟物功亦益眾又今之所患逋逃爲先屢叛不革逃身靡所亦以蕭戒未犯永絕惡原至於余條宜依舊制豈曰允中貴獻管穴元好人附悅而琳之不能順旨是以不見知遷楚臺員外散騎侍郎遭母憂去職服闋除司徒左西掾以父致仕自解時司馬休之爲會稽內史後將軍仍以琳之爲長史父憂去官服闋補太尉主簿尙書左丞揚州治中從事史所居著績眾官獻便宜議者以爲宜修庠序卹典刑審官方明黜陟舉逸拔才務農簡調琳之於眾議之外別建言曰夫璽印者所以辯章官爵立契符信官莫大於皇帝爵莫尊於公侯而傳國之璽歷代疊用襲封之印奕世相傳貴在仍舊無取攺作今世惟尉一職獨用一印至於內外羣官每遷悉攺討尋其義私所未達若謂官各異姓與傳襲不同則未若異代之爲殊也若論其名器𨿽有公卿之貴未若帝王之重若以或有誅夷之臣忌其凶穢則漢用秦璽延祚四百未聞以子嬰身戮國亡而棄之不佩帝王公侯之尊不疑於傳璽人臣眾僚之卑何嫌於卽印載籍未聞其說推例自乖其準而終年刻鑄喪功消實金銀銅炭之費不可稱言非所以因循舊貫易簡之道愚謂眾官卽用一印無煩攺作若有新置官又官多印少文或零失然後乃鑄則仰裨天府非惟小益又曰凶門柏裝不出禮典起自末代積習生常遂成舊俗爰自天子達於庶人誠行之有由卒革必駭然苟無關於情而有愆禮度存之未有所明去之未有所失固當式遵先典釐革後謬況復兼以遊費實爲民患者乎凡人士喪儀多出閭裏每有此須動十數萬損民財力而義無所取至於寒庶則人思自竭𨿽復室如懸罄莫不傾產殫財所謂葬之以禮其若此乎謂宜謹遵先典一罷凶門之式表以素扇足以示凶又曰昔事故饑荒米谷綿絹皆貴其後米價登復而絹於今一倍綿絹旣貴蠶業者滋𨿽勤厲兼倍而貴猶不息愚謂致此良有其由昔事故之前軍器正用鎧而已至於袍襖裲襠必俟戰陣實在庫藏永無損毀今儀從直衛及邀羅使命有防衛送迎悉用袍襖之屬非惟一府眾軍皆然綿帛易敗勢不支久又晝以禦寒夜以寢臥曾未周年便自敗裂每絲綿新登易折租以市又諸府競收動有千萬積貴不已實由於斯私服爲之難貴官庫爲之空盡愚謂若侍衛所須固不可廢其餘則依舊用鎧小小使命送迎之屬止宜給仗不煩鎧襖用之旣簡則其價自降又曰夫不恥惡食惟君子能之殽饌尙奢爲日久矣今𨿽攺張是弘而此風未革所甘不過一味而陳必方丈適口之外皆爲說目之費富者以之示誇貧者爲之單產眾所同比而莫能獨異愚謂宜粗爲其品使奢儉有中若有不攺加以貶黜則徳儉之化不日而流遷尙書吏部郎義熙六年髙祖領平西將軍以爲長史大司馬瑯邪王從事中郎又除髙祖平北徵西長史遷侍中宋臺初建除宋國侍中出爲吳興太守公事免永初二年爲禦史中丞明憲直法無所屈撓奏劾尙書令徐羨之曰臣聞事上以奉憲爲恭臨下以威嚴爲整然後朝典惟明�眾必肅斯道或替則憲綱其頹臣以今月七日預皇太子正會會畢車去並猥臣停門待闕有何人乘馬當臣車前收捕驅遣命去何人罵詈收捕諮審欲錄每有公事臣常慮有紛紜語令勿問而何人獨罵不止臣乃使錄何人不肯下馬連叫大喚有兩威儀走來擊臣收捕尙書令省事倪宗又牽威儀手力擊臣下人宗雲中丞何得行凶敢錄令公人凡是中丞收捕威儀悉皆縛取臣敕下人一不得斗凶勢輈張有頃乃散又有羣人就臣車側錄收捕樊馬子牙行築馬子頓伏不能還臺臣自錄非本無對校而宗敢乘勢凶恣篡奪罪身尙書令臣羨之與臣別車紛紜若此或云羨之不禁或云羨之禁而不止縱而不禁旣乖國憲禁而不止又不經通陵犯監司凶聲彰赫容縱宗等曾無糾問虧損國威無大臣之體不有準繩風裁何寄羨之內居朝右外司輦轂位任隆重百辟所瞻而不能弘惜朝章肅是風軌致使宇下縱肆淩暴憲司凶赫之聲起自京邑所謂己有短垣而自逾之又宗爲篡奪之主縱不糾問二三虧違宜有裁貶請免羨之所居官以公還第宗等篡奪之愆已屬掌故禦史隨事檢處詔曰小人難可檢禦司空無所問餘如奏羨之任居朝端不欲以犯憲示物時羨之領揚州刺史琳之弟璩之爲治中羨之使璩之解釋琳之停寢其事琳之不許璩之固陳琳之謂曰我觸忤宰相正當罪止一身爾汝必不應從坐何須勤勤邪自是百僚震肅莫敢犯禁髙祖甚嘉之行經蘭臺親加臨幸又領本州大中正遷祠部尙書不治產業家尢貧素景平元年卒時年五十五追贈太常子邈有父風官至揚州治中從事史邈子覬別有傳覬弟道存世祖大明中歷黃門吏部郎臨海王子頊前軍長史南郡太守晉安王子勛建僞號爲侍中行雍州事事敗自殺按兗州府誌琳之孔子二十八代孫也

孔佑按闕裏志二十八代佑晉子有至行通神隱於四明山太守王僧虔引爲主簿不就

孔靈產按闕裏志二十八代靈產道隆子解天文有髙志累遷光祿大夫齊髙帝嘗稱有古人之風

孔道徽按闕裏志二十九代道徽佑子少厲髙行隱居南山終身不窺都邑豫章王辟之不至

孔覬按宋書本傳覬字思遠會稽山陰人太常琳之孫也父邈揚州治中覬少骨梗有風力以是非爲己任口喫好讀書早知名初舉揚州秀才補主簿長沙王義欣鎭軍功曹衡陽王義季安西主簿戶曹參軍領南義陽太守轉署記室奉箋固辭曰記室之局實惟華要自非文行秀敏莫或居之覬遜業之舉無聞於鄕部惰遊之貶有編於疲農直山淵藏引用不遐棄故得抃風�潤憑附彌年今日之命非所敢冒昔之學優藝富猶尙斯難況覬能薄質魯亦何容易覬聞居方辧物君人所以官才陳力就列自下所以奉上覬𨿽不敏常服斯言今寵藉惟舊舉非尙徳恐無以提衡一隅僉允視聽者也伏願天明照其心請乞攺今局授以閒曹則鳧鶴從方所憂去矣又曰夫以記室之要宜須通才敏忠加性情勤密者覬學不綜貫性又疏惰何可以屬知祕記秉筆文閨假吹之尢方斯非濫覬少淪常檢本無遠植榮進之願何能忘懷若實有螢爝增暉光景固其騰聲之日飛藻之辰也豈敢自求從容保其淡逸伏願矜其魯拙業之有地則曲成之施終始優渥義季不能奪遂得免召爲通直郎太子中舍人建平王友祕書丞中書侍郎隨王誕安東諮議參軍領記室黃門侍郎建平王宏中軍長史復爲黃門臨海太守初晉世散騎常侍選望甚重與侍中不異其後職任閒散用人漸輕孝建三年世祖欲重其選詔曰散騎職爲近侍事居規納置任之本實惟親要而頃選常侍陵遲未允宜簡授時良永置淸轍於是吏部尙書顏竣奏曰常侍華選職任俟才新除臨海太守孔覬意業閒素司徒長史王彧懷尙淸理並任爲散騎常侍世祖不欲威權在下其後分吏部尙書置二人以輕其任侍中蔡興宗謂人曰選曹要重常侍閒淡攺之以名而不以實𨿽主意欲爲輕重人心豈可變邪旣而常侍之選復卑選部之貴不異覬領本州大中正大明元年攺太子中庶子領翊軍校尉轉祕書監欲以爲吏部郎不果遷廷尉卿禦史中丞坐鞭令史爲有司所糾原不問六年除義興太守未之任爲尋陽王子房冠軍長史加寧朔將軍行淮南宣城二郡事其年復除安陸王子綏冠軍長史江夏內史復隨府轉後軍長史如故爲人使酒仗气每醉輒彌日不醒僚類之間多所淩忽尢不能曲意權幸莫不畏而疾之不治產業居常貧罄無有丰約未嘗關懷爲二府長史典簽諮事不呼不敢前不令去不敢去𨿽醉日居多而明曉政事醒時判決未嘗有壅眾咸云孔公一月二十九日醉勝他人二十九日醒也世祖每欲引見先遣人覘其醉醒性眞素不尙矯飾遇得寶玩服用不疑而他物粗敗終不攺易時吳郡顧覬之亦尙儉素衣裘器服皆擇其陋者宋世言淸約稱此二人覬弟道存從弟徽頗營產業二弟請假東還覬出渚迎之輜重十餘船皆是綿絹紙席之屬覬見之僞喜謂曰我比困乏得此甚要因命上置岸側旣而正色謂道存等曰汝輩忝預士流何至還東作賈客邪命左右取火燒之燒盡乃去先是庾徽之爲禦史中丞性豪麗服玩甚華覬代之衣冠器用莫不粗率蘭臺令史並三吳富人咸有輕之之意覬蓬首緩帶風貌淸嚴皆重迹屏气莫敢欺犯庾徽之字景猷潁川鄢陵人也自中丞出爲新安王子鸞北中郎長史南東海太守卒官八年覬自郢州行眞徵爲右衛將軍未拜徙司徒左長史道存代顗爲後軍長史江夏內史時東土大旱都邑米貴一斗將百錢道存慮覬甚乏遣吏載五百斛米餉之覬呼吏謂之曰我在彼三載去官之日不辦有路糧二郎至彼未幾那能便得此米邪可載米還彼吏曰自古以來無有載米上水者都下米貴乞於此貨之不聽吏乃載米而去永光元年遷侍中未拜復爲江夏王義恭太宰長史復出爲尋陽王子房右軍長史加輔國將軍行會稽郡事太宗卽位召覬爲太子詹事遣故佐平西司馬庾業爲右軍司馬代覬行會稽郡事時上流反叛上遣都水使者孔璪入東慰勞璪至說覬以廢帝侈費倉儲耗盡都下罄匱資用巳竭今南北並起遠近離叛若擁王郡之銳招動三吳事無不克覬然其言遂發兵馳檄覬子長公璪二子淹元並在都馳信密報泰始二年正月並叛逃東歸遣書要吳郡太守顧琛琛以母年篤老又密邇京邑與長子寶素謀議未叛少子寶先時爲山陰令馳書報琛以南師已近朝廷孤弱不時順從必有覆滅之禍覬前鋒軍已渡浙江琛遂據郡同反吳興太守王曇生義興太守劉延熙晉陵太守袁標一時響應庾業旣東太宗卽以代延熙爲義興加建威將軍以延熙爲巴陵王休若鎭東長史業至長唐湖卽與延熙合太宗遣建威將軍沈懷明東討尙書張永系進鎭東將軍巴陵王休若董統東討諸軍事移檄東土曰蓋聞釁集有兆禍至無門倚伏之來實惟人致故囂述貪亂終殄宗祀昌憲構氛旋潤斧鉞斯則昭章記牒�戒今古者也自國步時艱三綱道盡神歇靈繹璇業綴旒皇上仁雄集瑞英睿應歷鳳儀熛升龍輝電舉蕩穢紫樞不俟鳴條之誓凝政中不肆漂杵之威是以墜維再造虧天重構幽明裁紀標配斯光而羣凶肆虐協扇童孺蕞爾東垂復淪醜迹邪回從慝蜂動蟻附聖圖霆發神威四臨羽馹所屆義旅云屬攙鉞所麾逆徒冰泮勝負之效皎然已顯司徒建安王英冠世董率元戎驃騎山陽王風略夙昭撫厲中陳或振霜江蠡或騰焱荊河金甲燭天庭囂聲震海浦前將軍吳興太守張永東南標秀協贊戎機建威將軍沈懷明鎭東中兵參軍劉亮武衛將軍壽寂之霜銳五千熊騰虎步龍驤將軍王穆之龍驤將軍頓生鐵騎連羣風驅電邁右軍將軍齊王射聲校尉姚道和樓艦千艘覆川蓋汜左軍垣恭祖步兵校尉杜幼文�從僕射全景文員外散騎侍郎孫超之並率虎旅駱驛云赴殿中將軍杜敬眞殿中將軍陸攸之建武將軍吳喜甲楯一萬分趣義興予猥承人乏總司戎統聳劍東馳申憤海曲歕气則白日盡晦刷馬則淸江倒流以此伐叛何勍不剿以此柔服何順不懷湣彼羣迷弗辧堯桀螳黽微命擬雷電之衝已枯之葉當霜�之隊尺豎所爲寒心匹婦所爲嘆息夫因禍提慶資敗爲成前監不忘後事明筮若能相率歸順投兵�款則福鍾當年祉覃來裔孰如身轘宗屠鬼餵魂泣者哉詳鏡安危自求多福購生擒覬千五百戶開國縣侯生擒琛千戶開國縣侯斬送者半賞時將士多是東人父兄子弟皆已附逆上因送軍普加宣示曰朕方務徳簡刑使四罪不相及助順同逆者一以所從爲斷卿等當深達此懷勿以親戚爲慮也眾於是大悅覬所遣孫曇瓘等軍頓晉陵九里部陳甚盛懷明至奔牛所領寡弱以築壘自固張永至曲阿未知懷明安否百姓驚擾將士咸欲離散永退還延陵就休若諸將帥咸勸退保破岡其日大寒風雪甚猛塘埭決壞眾無固心休若宣令敢有言退者斬眾小定乃築壘息甲尋得懷明書賊定未進軍主劉亮又繼至兵力轉加人情乃安時永世令孔景宣復反柵縣西江峴山斷遏津徑劉延熙加其寧朔將軍杜敬眞陸攸之溧陽令劉休文攻景宣別寨斬其中兵參軍史覽之等十五人永世人徐崇之率鄕裏起義攻縣斬景宣吳喜至板崇之領縣事太宗嘉休文等誠效除休文寧朔將軍縣如故崇之殿中將軍行永世縣事並賜侯爵喜敬眞及員外散騎侍郎竺超之等至國山縣界遇東軍於虎檻村擊大破之自國山進吳城去義興十五里劉延熙遣楊元孫矯之沈靈秀黃泰四軍拒喜喜等兵力甚弱眾寡勢懸交戰盡日臨陳斬元孫黃泰餘眾一時奔走因進義興南郭外延熙屯軍南射堂喜遣步騎擊之卽退還水北乃柵斷長橋保郡自守喜築壘與之相持庾業於長塘湖口夾岸築城有眾七千餘人器甲甚盛與延熙遙相犄角沈懷明張永與晉陵軍相持久不決太宗每遣軍輒多所求須不時上道外監朱幼舉司徒參軍督護任農夫驍果有膽力性又簡率資給甚易乃以千人配之使助東討時庾業兵盛農夫於延陵出長唐𨿽云千兵至者裁四百未至數十里遣人參候云賊築城猶未合農夫率廣武將軍髙尙之永興令徐崇之馳往攻之因其城壘未立農夫親持刀楯赴城入陳大破之庾業棄城走義興先是龍驤將軍阮佃夫募得蜀人數百多壯勇便戰皆著犀皮鎧執短兵本應就佃夫向晉陵未發會農夫須人分以配之及戰每先登東人並畏憚又怪其形飾殊異舊傳狐獠食人每見之輒奔走農夫收其船杖與髙志之進義興援吳喜二月一日乃度水攻郡分兵擊諸壘柵農夫𨿽至眾力尙少兵勢不敵喜乃與數騎登髙東西指麾若招引四面俱進者東軍大駭諸營一時奔散惟龍驤將軍孔睿一柵未拔喜以殺傷者多乃開圍緩之其夜庾業孔睿相率奔走義興平劉延熙投水死有人告之乃斬屍傳首京邑義興諸縣惟綏安令巢邃秉節不移不受僞爵時齊王率軍東討與張永劉亮杜幼文沈懷明等於晉陵九里西結營與東軍相持義興軍旣爲吳喜等所破奔散者多投晉陵東軍震恐上又遣積射將軍江方興南臺禦史王道隆至晉陵視賊形勢賊帥孫曇瓘程捍宗陳遠凡有五城互相連帶捍宗城猶未固其月三日道隆與齊王張永共議捍宗城旣未立可以藉手上副聖旨下成眾气道隆便率所領急攻之俄頃城陷斬捍宗首劉亮果勁便刀楯朝士先不相悉上亦弗聞惟尙書左丞徐爰知之白太宗稱其驍敢至是每戰以刀楯直蕩往輒陷決張永嫌其過銳不令居前賊連柵周亙塘道迫狹將士力不得展亮乃負楯而進直入重柵眾軍因之卽皆摧破袁標遣千人繼至齊王與永等乘勝馳擊又大破之屠其兩城曇瓘率眾數百鼓噪而至標又遣千人繼之眾軍駭懼將欲散矣江方興率勇士迎射之應弦倒者相繼曇瓘因此敗走吳喜軍至義鄕僞輔國將軍車騎司馬孔璪屯吳興南亭太守王曇生詣璪所事會信還雲臺軍已近璪大懼墮�曰懸賞所購惟我而已今不遽走將爲人禽左右聞之並各散走璪與曇生焚燒倉庫東奔錢塘喜至吳興頰置郡城倉廩遇雨不然無所損失初曇生遣寧朔將軍沈靈寵率八千人向黃鵠嶠欲候道出蕪湖迎接南軍廣徳令王蘊發兵據崄靈寵不得進屯住故鄣曇生旣走靈寵乃與弟靈昭軍副姚天覆率偏裨以下十七軍歸順太宗嘉之擢爲鎭東參軍事因率所領東討喜分遣軍主沈思仁吳系公追躡璪等陸攸之任農夫自東遷進向吳郡臺遣軍主張靈符卽晉陵其月四日齊王急攻之其夜孫曇瓘陳景遠一時奔潰諸軍至晉陵袁標棄郡東走晉陵旣平吳中震動吳興軍又將至顧琛與子寶素攜其老母泛海奔會稽海鹽令王孚邀討不及太宗以四郡平定畱吳喜統全景文沈懷明劉亮孫超之壽寂之等東平會稽追齊王張永姚道和杜幼文垣恭祖張靈符北討王穆之頓生江方興南伐其月九日喜等至錢唐錢唐令顧昱及孔璪王曇生等奔渡江東喜仍進軍柳浦諸曁令傅琰將家歸順喜遣鎭北參軍沈思仁彊弩將軍任農夫龍驤將軍髙志之南臺禦史沈佃夫揚武將軍盧僧澤等率軍向黃山浦東軍據岸結寨農夫等攻破之乘風舉帆直趣定山破其大帥孫會之於陳斬首自定山進向魚浦戍主孔睿率千餘人據壘拒戰佃夫使隊主闕法炬射殺樓上弩手睿眾驚駭思仁縱兵攻之斬其軍主孔奴於是敗散其月十九日吳喜使劉亮由鹽官海渡直指同浦壽寂之濟自漁浦邪趣永興喜自柳浦渡趣西陵西陵諸軍皆悉散潰斬庾業顧法直吳恭傳首京都東軍主卜道濟督戰許天賜請降庾業新野人也父彥達以干局爲太祖所知爲益州刺史世祖世官至豫章太守太常卿劉亮全景文孫超之進次永興同市遇覬所遣陸孝伯孔豫兩軍與戰破之斬孝伯豫首會稽聞西軍稍近將士多奔亡覬不能復制二十日上虞令王晏起兵攻郡覬以東西交逼憂遽不知所爲其夕率千餘人聲云東討實趣石先已具船海浦值湖涸不得去眾叛都盡門生載以小船竄於山村僞車騎從事中郎張綏先遣人於錢唐詣喜歸誠及覬走綏閉封倉庫以待王師二十一日晏至郡入自北門囚綏付作部其夜殺之執尋陽王子房於別署縱兵大掠府庫空盡若邪村民錄送僞龍驤將軍車騎中兵參軍軍主孔睿將斬之睿曰吾年已過立未沾官伍蒙知己之顧以身許之今日就死亦何所恨含笑就戮孔璪叛投門生陸林夫林夫斬首送之二十二日山民縛覬送晏晏謂之曰此事孔璪之爲無豫卿事可作首辭當相爲申上覬曰江東處分莫不由身委罪求活便是君輩行意耳晏乃斬之東合外臨死求酒曰此是平生所好時年五十一顧琛王曇生袁標等並詣喜歸罪喜皆宥之琛子寶素與父相失自縊死東軍主凡七十六人於陳斬十七人其餘皆原宥初遣庾業向會稽追使奉朝請孫長度送仗與之並令召募行達晉陵袁標就其求仗長度不與爲標所殺追贈給事中先是鄧琬遣臨川內史張淹自南路出東陽淹遣龍驤將軍桂遑徵西行參軍劉越緒屯據定陽縣巴陵王休若遣沈思仁討之思仁遣軍主崔公烈攻其營斬幢主朱伯符首桂遑劉越緒諸軍並奔逸晉安太守劉瞻據郡同逆建安內史趙道生起義討之聚徒未合七月思仁遣軍主姚宏祖鮑伯奮應寄生等討破瞻斬之於羅江縣鄧琬先遣新安太守楊伯子及軍主任獻子襲黟縣縣令吳茹公固守力不敵棄城走伯子等屯縣城茹公與臺軍主丘敬文李靈賜蕭伯壽等攻圍彌時八月乃�斬伯子獻子首張淹屯軍上饒縣聞劉胡敗軍副鄱陽太守費曇欲圖之詐云得鄧琬信急宜諮論欲因此斬淹淹素事佛方禮佛不得時進曇復誑云捕虎借大鼓及仗士二百人淹信而與之曇因率眾入山饗士約誓揚言虎走城西鳴鼓大呼直來趣城城門守衛悉委仗觀之曇率眾突入淹正禮佛聞難走出因斬首

南齊

孔稚珪按南齊書本傳稚珪字徳璋會稽山陰人也祖道隆位侍中父靈產泰始中罷晉安太守有隱遁之懷於禹井山立館事道精篤吉日於靜屋四向朝拜涕泗滂沱東出過錢塘北郭輒於舟中遙拜杜子恭墓自此至都東向坐不敢背側元徽中爲中散大中大夫頗解星文好術數太祖輔政沈攸之起兵靈產密白太祖曰攸之兵眾𨿽彊以天時冥數而觀無能爲也太祖驗其言擢遷光祿大夫以簏盛靈產上靈臺令其占候餉靈產白羽扇素隱幾曰君性好古遺君古物稚珪少學涉有美譽太守王僧虔見而重之引爲主簿州舉秀才解褐宋安成王車騎法曹行參軍轉尙書殿中郎太祖爲驃騎以稚珪有文翰取爲記室參軍與江淹對掌辭筆遷正員郎中書郎尙書左丞父憂去官與兄仲智還居父山捨仲智妾李氏驕妒無禮稚珪白太守王敬則殺之服闋爲司徒從事中郎州治中別駕從事史本郡中正永明七年轉驍騎將軍復領左丞遷黃門郎左丞如故轉太子中庶子廷尉江左相承用晉世張杜律二十卷世祖畱心法令數訊囚徒詔獄官詳正舊注先是七年尙書刪定郎王植撰定律章表奏之曰臣尋晉律文簡辭約旨通大綱事之所質取斷難釋張裴杜預同注一章而生殺永殊自晉泰始以來惟斟酌參用是則吏挾威福之勢民懷不對之怨所以溫舒獻辭於失政絳侯慨而興嘆皇運革祚道冠前王陛下紹興光開帝業下車之痛每惻上仁滿堂之悲有矜聖思爰發徳音刪正刑律敕臣集定張杜二注謹礪愚蒙盡思詳撰削其煩害錄其允衷取張注七百三十一條杜注七百九十一條或二家兩釋於義乃備者又取一百七條其注相同者取一百三條集爲一書凡一千五百三十二條爲二十卷請付外詳校擿其違謬從之於是公卿八座參議考正舊注有輕重處竟陵王子良下意多使從輕其中朝議不能斷者制旨平決至九年稚珪上表曰臣聞匠萬物者以繩墨爲正馭大國者以法理爲本是以古之聖王臨朝思理遠防邪萌深杜姦漸莫不資法理以成化明刑賞以樹功者也伏惟陛下躡歷登皇乘圖踐帝天地更築日月再張五禮裂而復縫六樂頹而爰緝乃發徳音下明詔降卹刑之文申愼罰之典敕臣與公卿八座共刪注律謹奉聖旨諮審司徒臣子良稟受成規創立條緒使兼監臣宋躬兼平臣王植等抄撰同異定其去取詳議八座裁正大司馬臣嶷其中洪疑大議眾論相背者聖照元覽斷自天筆始就成立律文二十卷錄敍一卷凡二十一卷今以奏聞請付外施用宣下四海臣又聞老子仲尼曰古之聽獄者求所以生之今之聽獄者求所以殺之與其殺不辜寧失有罪是則斷獄之職自古所難矣今律文𨿽定必須用之用失其平不異無律律書精細文約例廣疑似相傾故誤相亂一乖其綱枉濫橫起法吏無解旣多謬僻監司不習無以相斷則法書徒明於帙裏�魂猶結於獄中今府州郡縣千有餘獄如令一獄歲枉一人則一年之中枉死千餘矣�毒之死上干和气聖明所急不可不防致此之由又非但律吏之咎列邑之宰亦亂其經或以軍勛餘力或以勞吏暮齒獷情濁气忍並生靈昏心狠態吞剝氓物虐理殘其命曲文被其罪�積之興復緣斯發獄吏𨿽良不能爲用使於公哭於邊城孝婦�於遐外陛下𨿽欲宥之其已血濺九泉矣尋古之名流多有法學故釋之定國聲光漢臺元常文惠績映魏閣今之士子莫肯爲業縱有習者世議所輕良由空勤永歲不逢一朝之賞積學當年終爲閭伍所將恐此書永墜下走之手矣今若弘其爵賞開其勸慕課業宦流班習冑子拔其精究使處內局簡其才良以居外任方嶽咸選其能邑長�擢其術則臯繇之謀指掌可致杜鄭之業郁焉何遠然後姦邪無所逃其刑惡吏不能藏其詐如身手之相驅若弦括之相接矣臣以�短謬司大理陛下發自聖衷憂矜刑网禦筵奉訓遠照民瘼臣謹仰述天官伏奏云陛所奏繆允者宜寫律上國學置律學助教依五經例國子生有欲讀者策試上過髙第卽便擢用使處法職以勸士流詔報從納事竟不施行轉禦史中丞遷驃騎長史輔國將軍建武初遷冠軍將軍平西長史南郡太守稚珪以虜連歲南侵徵役不息百姓死傷乃上表曰匈奴爲患自古而然𨿽三代智勇兩漢權奇算略之要二塗而已一則鐵馬風馳奮威沙漠二則輕車出使通驛虜庭推而言之優劣可睹今之議者咸以丈夫之气恥居物下況我天威寧可先屈吳楚勁猛帶甲百萬截被鯨鯢何往不碎請和示弱非國計也臣以爲荒裔之性本昧人倫鴟鳴狼踞不足喜怒蜂目蠆尾何關美惡惟宜勝之以深權制之以遠弘之以大度處之以蟊賊豈足肆天下之忿捐蒼生之命發雷電之怒爭虫鳥之气百戰百勝不足稱雄橫屍千里無益上國而蟻聚蠶攢窮誅不盡馬足毛羣難與競逐漢髙橫威海表窘迫長圍孝文國富刑淸事屈陵辱宣帝撫納安靜朔馬不驚光武卑辭厚禮寒山無靄是兩京四主英濟中區輸寶貨以結和遣宗女以通好長轡遠馭子孫是賴豈不欲戰惜民命也惟漢武藉五世之資承六合之富驕心奢志大事匈奴遂連兵積歲轉戰千里長驅瀚海飲馬龍城𨿽斬獲名王屠走凶羯而漢之器甲十亡其九故衛霍出關千隊不反貳師入漢百旅頓降李廣敗於前鋒李陵沒於後陣其餘奔北不可勝數遂使國儲空懸戶口減半好戰之功其利安在戰不及和相去何若自西朝不綱東晉遷鼎羣鹵沸亂羌狄交橫荊棘攢於陵廟豺虎咆於宮闈山淵反復黔首塗地逼迫崩騰開辟未有是時得失略不稍陳近至元嘉多年無事末路不量復挑彊敵遂乃連城覆徙虜馬飲江靑徐之際艸木爲人耳建元之初鹵塵犯塞永明之始復結通和十餘年間邊候且息陛下張天造歷駕日登皇聲雷宙勢壓河嶽而封豕殘魂未屠劍首長蛇余喘偸窺外甸烽亭不靜五載於斯昔歲蟻壞�食樊漢今玆虫毒浸淫未已興師十萬日費千金五歲之費寧可貲計陛下何惜匹馬之驛百金之賂數行之詔誘此凶頑使河塞息肩關境全命蓄甲養民以觀彼獘我策若行則爲不世之福若不從命不過如戰失一隊耳或云遣使不受則爲辱命夫以天下爲量者不計細恥以四海爲任者寧顧小節一城之沒尙不足惜一使不反曾何取慚且我以權取貴得我略行何嫌其恥所謂尺蠖之屈以求伸也臣不言遣使必得和自有可和之理猶如欲戰不必勝而有可勝之機耳今宜早發大軍廣張兵勢徵犀甲於岷峨命樓船於浦海使自靑䢐豫候騎星羅沿江入漢云陣萬里據險要以奪其魂斷糧道以折其膽多設疑兵使精銷而計亂固列金湯使神茹而慮屈然後發衷詔馳輕驛辯辭重幣陳列吉凶北虜頑而愛奇貪而好貨畏我之威喜我之賂畏威喜賂願和必矣陛下用臣之啟行臣之計何憂玉門之下而無款塞之胡哉彼之言戰旣殷勤臣之言和亦慊闊伏願察兩塗之利害檢二事之多少聖照元省灼然可斷所表謬奏希下之朝省使同博議臣謬荷殊恩奉佐侯嶽敢肆瞽直伏奏千里帝不納徵侍中不行畱本任稚珪風韻淸�好文詠飲酒七八斗與外兄張融情趣相得又與瑯邪王思遠廬江何點點弟引�款交不樂世務居宅盛營山水憑機獨釣傍無雜事門庭之內艸萊不剪中有蛙鳴或問之曰欲爲陳蕃乎稚珪笑曰我以此當兩部鼓吹何必期效仲舉永元元年爲都官尙書遷太子詹事加散騎常侍三年稚珪疾東昏屏除以�轝走因此疾甚遂卒年五十五贈金紫光祿大夫

孔琇之按南齊書本傳琇之會稽山陰人也祖季恭光祿大夫父靈運著作郎琇之初爲國子生舉孝廉除衛軍行參軍員外郎尙書三公郎出爲烏程令有吏能還遷通直郎補吳令有小兒年十歲偸刈鄰家稻一束琇之付獄治罪或諫之琇之曰十歲便能爲盜長大何所不爲縣中皆震肅遷尙書左丞又以職事知名轉前軍將軍兼少府遷驍騎將軍少府如故出爲寧朔將軍髙宗冠軍徵虜長史江夏內史還爲正員常侍兼左民尙書廷尉卿出爲臨海太守在任淸約罷郡還獻漧薑二十斤世祖嫌少及知琇之淸乃嘆息除武陵王前軍長史未拜仍出爲輔國將軍監吳興郡尋拜太守治稱淸嚴髙宗輔政防制諸蕃致密旨於上佐隆昌元年遷琇之爲寧朔將軍晉熙王冠軍長史行郢州事江夏內史琇之辭不許未拜卒

梁

孔休源按兗州府誌休源字慶緒孔子三十一代孫也齊舉秀才梁歷中書舍人尙書右丞累佐名藩甚得人譽精通詳練彊正愼密終金紫光祿大夫謚曰貞手校書七十卷有文集十五卷

陳

孔奐按陳書本傳奐字休文會稽山陰人也曾祖琇之齊左民尙書吳興太守祖�太子舍人尙書三公郎父稚孫梁寧遠枝江公主簿無錫令奐數歲而孤爲叔父虔孫所養好學善屬文經史百家莫不通涉沛國劉顯時稱學府每共奐討論深相嘆服乃執奐手曰昔伯喈墳索悉與仲宣吾當希彼蔡君足下無愧王氏所保書籍尋以相付州舉秀才射策髙第起家揚州主簿宣惠湘東王行參軍並不就又除鎭西湘東王外兵參軍入爲尙書倉部郎中遷儀曹侍郎時左民郎沈�爲飛書所謗將陷重辟事連臺閣人懷憂懼奐廷議理之竟得明白丹陽尹何敬容以奐剛正請補功曹史出爲南昌侯相值侯景亂不之官京城陷朝士並被拘縶或薦奐於賊帥侯子鑑子鑑命脫桎梏厚遇之令掌書記時景軍士悉資其凶威子鑑景之腹心委任又重朝士見者莫不卑俯屈折奐獨敖然自若無所下或諫奐曰當今亂世人思苟免獯羯無知豈可抗之以義奐曰吾性命有在𨿽未能死豈可取媚凶醜以求全乎時賊徒剝掠子女拘逼士庶奐每保持之得全濟者甚眾尋遭母憂哀毀過禮時天下喪亂皆不能終三年之喪惟奐及吳國張種在寇亂中守持法度並以孝聞及景平司徒王僧辯先下辟書引奐爲左西曹掾又除丹陽尹丞梁元帝於荊州卽位徵奐及沈�並令西上僧辯累表請畱之帝手敕報僧辯曰孔沈二士今且借公其爲朝廷所重如此仍除太尉從事中郎僧辯爲揚州刺史又補揚州治中從事史時侯景新平每事艸創憲章故事無復存者奐博物彊識甄明故實問無不知儀注體式箋表書翰皆出於奐髙祖作相除司徒右長史遷給事黃門侍郎齊遣東方老蕭軌等來寇軍至後湖都邑騷擾又四方壅隔糧運不繼三軍取給惟在京師乃除奐爲貞威將軍建康令時累歲兵荒戶口流散勍敵忽至徵求無所髙祖�日決戰乃令奐多營麥飯以荷葉裹之一宿之間得數萬裹軍人旦食訖棄其餘因而決戰遂大破賊髙祖受禪遷太子中庶子永定二年除晉陵太守晉陵自宋齊以來舊爲大郡𨿽經寇擾猶爲全實前後二千石多行侵暴奐淸白自守妻子並不之官惟以單船臨郡所得秩俸隨卽分贍孤寡郡中大悅號曰神君曲阿富人殷綺見奐居處素儉乃餉衣一襲氈被一具奐曰太守身居美祿何爲不能辦此但民有未周不容獨享溫飽耳勞卿厚意幸勿爲煩初世祖在吳中聞奐善政及踐祚徵爲禦史中丞領揚州大中正奐性剛直善持理多所糾劾朝廷甚敬憚之深達治體每所敷奏上未嘗不稱善百司滯事皆付奐決之遷散騎常侍領步兵校尉中書舍人掌詔誥揚東揚二州大中正天嘉四年重除禦史中丞尋爲五兵尙書常侍中正如故時世祖不豫臺閣眾事並令僕射到仲舉共奐決之及世祖疾篤奐與髙宗及仲舉並吏部尙書袁樞中書舍人劉師知等入侍醫藥世祖嘗謂奐等曰今三方鼎峙生民未乂四海事重宜須長君朕欲近則晉成遠隆殷法卿等須遵此意奐乃流涕歔欷而對曰陛下禦膳違和痊復非久皇太子春秋鼎盛聖徳日躋安成王介弟之尊足爲周旦阿衡宰輔若有廢立之心臣等愚誠不敢聞詔世祖曰古之遺直復見於卿天康元年乃用奐爲太子詹事二州中正如故世祖崩廢帝卽位除散騎常侍國子祭酒光大二年出爲信武將軍南中郎康樂侯長史尋陽太守行江州事髙宗卽位進號仁威將軍云麾始興王長史余並如故奐在職淸儉多所規正髙宗嘉之賜米五百斛並累降敕書殷勤勞問太建三年徵爲度支尙書領右軍將軍五年攺領太子中庶子與左僕射徐陵參掌尙書五條事六年遷吏部尙書七年加散騎常侍八年加侍中時有事北討�復淮泗徐豫酋長降附相繼封賞選敍紛紜重疊奐應接引進門無停賓加以鑑識人物詳練百氏凡所甄拔衣冠縉紳莫不悅伏性耿介絕請托𨿽儲副之尊公侯之重溺情相及終不爲屈始興王叔陵之在湘州累諷有司固求臺鉉奐曰衮章之職本以徳舉未必皇枝因抗言於髙宗髙宗曰始興那忽望公且朕兒爲公須在鄱陽王后奐曰臣之所見亦如聖旨後主時在東宮欲以江總爲太子詹事令管記陸瑜言之於奐奐謂瑜曰江有潘陸之華而無園綺之實輔弼儲宮竊有所難瑜具以白後主後圭深以爲恨乃自言於髙宗髙宗將許之奐乃奏曰江總文華之人今皇太子文華不少豈藉於總如臣愚見願選惇重之才以居輔導帝曰卽如卿言誰當居此奐曰都官尙書王廓世有懿徳識性惇敏可以居之後主時亦在側乃曰廓王泰之子不可居太子詹事奐又奏曰宋朝範卽範泰之子亦爲太子詹事前代不疑後主固爭之帝卒以總爲詹事由是忤旨其梗正如此初後主欲官其私寵以屬奐奐不從及右僕射陸繕遷職髙宗欲用奐已艸詔訖爲後主所抑遂不行九年遷侍中中書令領左驍騎將軍揚東揚丰三州大中正十一年轉太常卿侍中中正並如故十四年遷散騎常侍金紫光祿大夫領前軍將軍未拜攺領弘範宮衛尉至徳元年卒時年七十贈散騎常侍本官如故有集十五卷彈文四卷子紹薪紹忠紹忠字孝揚亦有才學官至太子洗馬儀同鄱陽王東曹掾

孔宗範按闕裏志三十二代宗範休源少子聰敏有識度陳中書黃門侍郎

北魏

孔靈珍按闕裏志二十八代靈珍授祕書郎孝文帝太和十九年仍封崇聖侯食邑一千戶生子一文泰

孔文泰按闕裏志二十九代文泰襲封崇聖侯食邑一千戶年五十八卒葬祖墓南生子渠

北齊

孔渠按闕裏志三十代渠襲封崇聖侯北齊文宣帝天保元年攺封恭聖侯後周靜帝大象二年攺封鄒國公食邑一千戶生子一長孫

北周

孔長孫按闕裏志三十一代長孫周武帝宣政元年襲封鄒國公食邑一千戶年六十四卒葬祖墓西北生子二英哲嗣哲

孔英哲按闕裏志三十二代英哲封奉聖侯無子

隋

孔嗣哲按闕裏志嗣哲隋文帝時應制登科授涇州司兵參軍遷太子通事舍人襲封鄒國公煬帝大業四年攺封紹聖侯食邑一千戶年七十卒葬祖墓西生子一徳倫

唐

孔穎達按唐書本傳穎達字仲達冀州衡水人八歲就學誦記日千餘言暗記三禮義宗及長明服氏春秋傳鄭氏尙書詩禮記王氏易善屬文通步歷嘗造同郡劉焯焯名重海內初不之禮及請質所疑遂大畏服隋大業初舉明經髙第授河內郡博士煬帝召天下儒官集東都詔國於祕書學士與論議穎達爲冠又年最少老師宿儒恥出其下陰遣客刺之匿楊元感家得免補太學助教隋亂避地虎牢太宗平洛授文學館學士遷國子博士貞觀初封曲阜縣男轉給事中時帝新卽位穎達數以忠言進帝問孔子稱以能問於不能以多問於寡有若無實若虛何謂也對曰此聖人教人謙耳己𨿽能仍就不能之人以資所未能己𨿽多仍就寡少之人更資其多內有道外若無中𨿽實容若虛非特匹夫君徳亦然故易稱蒙以養正明夷以�眾若其據尊極之位衒聰耀明恃才以肆則上下不通君臣道乖自古滅亡莫不由此帝稱善除國子司業歲餘以太子右庶子兼司業與諸儒議歷及明堂事多從其說以論撰勞加散騎常侍爵爲子皇太子令穎達撰孝經章句因文以盡箴諷帝知數爭太子失賜黃金一斤絹百匹久之拜祭酒侍講東宮帝幸太學觀釋菜命穎達講經畢上釋奠頌有詔美後太子稍不法穎達爭不已乳夫人曰太子旣長不宜數面折之對曰蒙國厚恩𨿽死不恨剴切愈至後致仕卒陪葬昭陵贈太常卿謚曰憲子志終司業志子惠元力學寡言又爲司業擢累太子諭徳三世司業時人美之

孔徳倫按闕裏志三十三代徳倫唐髙祖武徳九年攺封聖侯太宗貞觀十一年詔朝會位同三品食邑一千戶天授元年賜敕書及時服年七十一卒子崇基

孔崇基按闕裏志三十四代崇基中宗嗣聖十二年襲封褒聖侯年五十六卒生子一燧之

孔燧之按闕裏志三十五代燧之字藏暉元宗開元五年襲封褒聖侯二十七年攺封文宣公邑一千戶生子萱

孔季詡按闕裏志三十五代季詡字季和楨子早知名登制科陳子昂嘗稱公神淸韻遠終左補闕

孔若思按闕裏志三十五代若思紹安孫以學行知名累遷給事中中宗朝再轉禮部侍郎出爲衛州刺史以淸白稱加銀靑光祿大夫歷汝州刺史太子右諭徳

孔萱按闕裏志三十六代萱襲封文宣公兼兗州泗水令生子一齊卿

孔至按闕裏志三十六代至字惟微若思子著作郎明氏族學撰百家類例

孔巢父按唐書本傳巢父字弱翁孔子三十七世孫也少力學隱䢐來山永王璘稱兵江淮辟署幕府不應鏟迹民伍璘敗知名廣徳中李季卿宣撫江淮薦爲左衛兵曹參軍三遷庫部員外郎出爲涇原行軍司馬累拜湖南觀察使未行會普王爲荊裏副元帥署行軍司馬俄而徳宗狩奉天行在擢給事中爲河中陜華招討使累上破賊方略帝嘉納未幾兼禦史大夫爲魏博宣慰使巢父辯而才及見田悅與言君臣大義利害逆順開曉其眾是時悅久不臣下皆厭亂雜然喜曰不圖今日還爲王人酒中悅起自陳騎射工曰陛下見用何敵不摧巢父曰若爾不蚤自歸乃一劇賊耳悅曰能爲劇賊豈不能爲功臣乎巢父曰國方多虞待子而息悅謝焉數日田緒殺悅與大將邢曹俊等聽命巢父卽以緒權知軍務紓其難李懷光據河中帝復令巢父宣慰罷其兵以太子太保授之懷光素服待命巢父不止眾忿曰太尉無官矣方宣詔乃噪而合害巢父並殺中人啖守盈初巢父至懷光以其使魏博而田悅死疑其謀出巢父故軍亂不肯救帝聞震悼贈尙書左僕射謚曰忠詔具禮收葬賜其家粟帛存卹之從子戣戡戢

孔齊卿按闕裏志三十七代齊卿徳宗建中三年襲封文宣公遭叛亂陷於東平生子惟晊文瑾

孔惟晊按闕裏志三十八代惟晊憲宗元和十三年東平兵解歸魯襲封文宣公年六十五卒葬祖墓東生子策

孔戣按唐書孔巢父傳巢父從子戣字君嚴擢進士第鄭滑盧羣辟爲判官羣卒攝總畱務監軍楊志謙雅自肆眾皆恐戣邀志謙至府與對榻臥起示不疑志謙嚴憚不敢動入爲侍禦史累擢諫議大夫條上四事一多冗官二吏不奉法三百姓田不盡墾四山澤榷酤爲州縣獘憲宗異其言中人劉希光受賕二十萬緡抵死吐突承璀坐厚善逐爲淮南監軍太子舍人李涉知帝意投上言承璀有功不可棄戣得副章不肯受面質讓之涉更因左右以聞戣劾奏涉結近幸營罔上聽有詔斥涉峽州司馬宦寵側目人爲危之戣自以適所志軒軒甚得俄兼太子侍讀攺給事中江西觀察使李少和坐贓獄寢不下博陵崔易簡殺從父兄鞫狀具京兆尹左右之翻其情戣慷慨論正貶少和殺易簡奪尹三月俸再遷尙書左丞信州刺史李位好黃老道數祠禱部將韋嶽告位集方士圖不軌監軍髙重謙上急變捕位劾禁中戣奏刺史有罪不容系仗內請付有司詔送禦史臺戣與三司雜治無反狀嶽坐誣罔誅貶位建州司馬中人愈怒故出爲華州刺史明州歲貢淡菜蚶蛤之屬戣以爲自海抵京師道路役凡四十三萬人奏罷之歷大理卿國子祭酒會嶺南節度使崔詠死帝謂裴度曰嘗論罷蚶菜者誰歟今安在是可往爲朕求之度以戣對卽拜嶺南節度使旣至免屬州逋負十八萬緡米八萬斛黃金稅歲八百兩先是屬刺史俸率三萬又不時給皆取部中自衣食戣乃倍其俸約不得爲貪暴稍以法繩之南方鬻口爲貨掠人爲奴婢戣峻爲之禁親吏得嬰兒於道收育之戣論以死由是閭裏相約不敢犯士之斥南不能北歸與有罪之後百餘族才可用用之稟無告者女子爲嫁遣之蕃舶泊步有下碇稅始至有閱貨宴所餉犀琲下及僕隸戣禁絕無所求索舊制海商死者官籍其貲滿三月無妻子詣府則沒入戣以海道歲一往復苟有驗者不爲限悉推與自貞元中黃洞諸蠻叛久不平容桂二管利虜掠幸有功乃請合兵討之戣固言不可帝不聽大發江湖兵會二管入討士被瘴死者不勝計安南乘之殺都護李象古而桂管裴行立容管陽旻皆無功憂死獨戣不邀一旦功交廣晏然大治穆宗立以吏部侍郎召攺右散騎常侍還爲左丞以老自乞雅善韓愈謂曰公尙壯上三畱何去之果戣曰吾豈要君者吾年一宜去吾爲左丞不能進退郎官二宜去愈曰公無畱資何恃而歸曰吾負二宜去尙奚顧子言愈嗟嘆卽上疏言臣與戣同在南省數與戣相見其爲人守節淸苦論議正平年七十筋力耳目未衰憂國忘家用意至到如戣輩在朝不過三數人陛下不宜苟順其求不畱自助也禮大夫七十致事若不得謝則賜之幾杖安車不必七十盡許致仕今戣據禮求退陛下若不聽許亦無傷義而有貪賢之美不報以禮部尙書致仕歲致羊酒如漢徵士禮卒年七十三贈兵部尙書謚曰貞子遵孺溫裕仕爲天平節度使遵孺子緯

孔戡按唐書孔巢父傳巢父從子戡字勝始進士及第補修武尉以大理評事佐昭義李長榮節度府長榮死盧從史自別將代之畱署掌書記從史稍得志益驕與王承宗田緒陰相結欲久連兵以固其位戡始陰爭不從則於會肆言以折之從史始若受其言後偃蹇不軌戡遂以疾歸洛陽未幾李吉甫鎭揚州表置幕府戡未應從史曰是欲捨我而從人邪卽誣以事奏三上詔以衛尉丞分司東都自貞元後帥鎭劾奏僚佐不驗輒斥至是給事中呂元膺執不可憲宗遣使諭曰朕非不知戡行用之矣未幾卒年五十七從史敗追贈司勛員外郎

孔戢按唐書孔巢父傳巢父從子戢字方舉初父死難詔與一子官補修武尉不受以讓其兄戡擢明經書判髙等爲校書郎陽翟尉累遷殿中侍禦史分司東都昭義判官徐玫故嘗助盧從史爲跋扈者從史敗孟元陽代欲復用之戢移書昭義前系玫乃上列其狀帝怒流玫播州轉侍禦史庫部員外郎始朱泚以彭偃爲中書舍人偃子充符得不死辟鄜坊府或薦其能召還京師戢謂京兆尹裴武曰泚所下詔令皆偃爲之悖逆子不鳥竄獸伏乃幹譽求進乎子盍效季孫行父逐莒僕以勉事君者武卽逐出充符拜京兆尹再遷爲湖南觀察使召授右散騎常侍京兆尹歲旱文宗憂甚戢躬祠曲江池一夕大澍帝悅詔兼禦史大夫卒贈工部尙書子溫業

孔載按闕裏志三十八代載父子貞元二十七年及第

孔溫業按唐書孔巢父傳巢父從子戢戢子溫業字遜志擢進士第大中時爲吏部侍郎求外遷宰相白敏中顧同列曰吾等可少警孔吏部不樂居朝矣後爲太子賓客

孔緯按唐書孔巢父傳巢父從子戣戣孫緯字化文少孤依諸父多與有名者遊才譽蚤成擢進士第東川崔愼由表置幕府從崔鉉淮南復從愼由守河中再遷觀察判官宰相楊收薦以長安尉直弘文館遷監察禦史進禮部員外郎兼集賢直學士母喪解還爲右司員外郎趙隱言其才拜翰林學士俄知制誥頻遷戶部侍郎擢禦史中丞緯方雅疾惡若讎中外聞風未繩輒肅三遷吏部侍郎權要私謁至盈幾一不省當路不悅攺太常卿從僖宗西到蜀以刑部尙書判戶部蕭遘雅不喜坐調度不給攺太子少保及帝避朱玫次陳倉惟黃門衛士數百扈乘輿詔拜緯禦史大夫令趣百官至行在時羣臣露次盩厔爲盜剽脇衣囊略盡緯謁宰相欲有所論遘與裴澈怨田令孜不欲行辭不見緯召禦史曰吾等身被恩誼不辭難今詔羣臣皆不至夫與人布衣遊猶有緩急相卹況於君乎且泣下禦史亦辭方寇�丏食請辦一日費而行緯曰吾妻疾旦暮盡丈夫豈以家事後國事乎公善自謀吾行決矣往見李昌符曰詔書再至而羣臣顧未行僕大夫也不敢後願假兵護送天子所昌符具資裝送之旣及行在緯策玫必反建言關邑�狹不足駐六師請幸梁州卽日去陳倉而玫兵至微緯言幾不脫進拜兵部侍郎同中書門下平章事玫平從帝還領諸道鹽鐵轉運使累遷尙書左僕射賜號持危啟運保乂功臣鐵券恕十死又賜天興良田善和裏第各一區兼京畿營田使昭宗卽位進司空以太學焚殘乃兼國子祭酒完治之加司徒封魯國公帝將郊見中尉樞密使索宰相朝服有司白中人無衣冠助祭事中尉怒責禮官必得緯言中人不朝服國典也陛下欲假借之則請以所兼官爲之服諫官固執帝召謂曰方舉大禮爲我容之進兼太保時天武都頭李順節疏暴人也以浙西節度使兼平章事臺史白已謝當班見百官緯判止之明日順節盛服至則無班怏怏去他日見緯以爲言緯曰固疑公見望也且百辟卿士天子廷臣班見宰相以宰相爲之長公提天武健兒壉堂受禮安乎必欲用之去都頭乃可順節慚縮不敢言張浚將伐太原帝不決以問緯緯助浚請旣浚敗坐傅會出爲荊南節度使俄貶均州刺史二人皆密結朱全忠全忠爲請詔聽所便乃屏居華陰李茂貞入殺韋昭度帝惡大臣朋比與藩臣交更召緯入朝擢吏部尙書以司空門下侍郎復輔政使者惇勸力疾到京師見帝嗚咽流涕自陳衰疾不任事乞歸田裏帝動容詔使者送緯至堂視事會天子出次石門從至莎城以病還都家人召醫視緯曰天下方亂何久求生不肯服藥卒贈太尉

孔策按闕裏志三十九代策明經及第歷國子監丞襲封文宣公遷國子尙書博士生子振

孔振按闕裏志四十代振字國文懿宗咸通四年狀元及第除祕書省校書郎歷監察禦史左補闕水部員外郎襲封文宣公生子一昭儉

孔拯按闕裏志四十代拯字弘濟襲封振之弟中和二年狀元及第歷侍郎拯弟鬱鬱子述字彰聖述子檜同光元年避地吳越因家於溫州之平陽吳越王累聘不就

孔綸按闕裏志四十代綸字昌言咸通二年與兄絢同榜進士第九人及第歷殿中侍禦史戶部郎中

孔纁按闕裏志四十代纁字徵夫咸通十四年狀元及第

孔緒按闕裏志四十代緒任曲阜令

孔昭儉按闕裏志四十一代昭儉任南陵尉受廣文館博士兗州司馬賜緋除祕書郎襲封文宣公屢宰曲阜年六十卒葬祖墓西生子一光嗣

孔昌�按闕裏志四十一代昌�字佐化緯子進士及第終散騎常侍

孔昌序按闕裏志四十一代昌序字昭舉晦子進士及第終散騎常侍

孔邈按闕裏志四十一代邈字隼之溫質孫織子幹寧五年進士第五人及第終諫議大夫

孔仲良按闕裏志四十一代仲良唐莆田令卒於官因家焉今尙有世譜及唐誥刻石於縣齋朱文公熹嘗爲訂其譜宋淳佑中官刱涵光書院建先聖殿又爲立聖冑莊以教養孔氏子孫五十代孫元龍嘗跋其譜云

孔光嗣按闕裏志四十二代光嗣齋郎出身哀帝天佑二年授泗水令陵廟主年四十二爲灑掃戶孔末所害葬祖墓西北生子一仁玉

後周

孔仁玉按闕裏志四十三代仁玉字溫如初孔末旣害光嗣自爲曲阜令時仁玉生始九月母張氏抱歸育於外家後魯人見其長訴於官事聞於朝乃罷末以仁玉爲先聖嗣身長七尺姿貌異常善六藝尢精春秋爲人嚴整臨事有斷時年九歲任曲阜主簿兩考滿升縣令襲封文宣公後周太祖廣順二年幸謁祖廟及孔林召對數刻賜五品服銀器雜彩復敕授曲阜縣令兼監察禦史年四十五卒於官葬祖墓東贈兵部尙書後世以孔氏苗裔幾絕而復續推爲中興祖生子四宜憲冕勗

聖裔部列傳五

宋

孔承恭按兗州府誌承恭字光祖戡五世孫也由戡至其父莊皆登進士第以門蔭授祕書省正字歷溫安丰二縣主簿時王審琦節制壽春以承恭名家子奏攝節度推官入爲大理寺丞出監西京酒曲歲增課六千萬遷大理正讞獄平允擢庫部員外郎判大理少卿事遷屯田兵部二郎中同考校京朝官課第端拱三年以爲太常少卿詔與徐元刊正道書俄以疾求解官且言早遊嵩少間樂其風土願卜居焉上召見哀其羸瘠出禦藥賜之授將作監致仕以其子玢同學究出身爲登封縣尉俾就祿養未果行而卒年六十二承恭少�縱及長能折節自勵尢奉佛多疏食所得俸祿大半以飯僧人多言其迂闊云

孔宜按宋史儒林傳孔宜字不疑兗州曲阜人孔子四十四世孫孔子生鯉字伯魚鯉生伋字子思伋生白字子上白生永字子家水生箕字子京箕生穿字子髙穿生謙字子愼謙生鮒字子魚以弟子騰爲嗣騰字子襄值秦難藏其家書於屋壁騰生正字季忠正生武武生延年及安國延年生霸字次儒漢昭帝時爲博士宣帝時爲大中大夫授皇太子經元帝卽位賜爵關內侯號褒成君霸生福福生房房生均字長平好學有才爲尙書郎平帝元始元年封均爲褒成侯食邑二千戶追謚夫子爲褒成宣尼公王莽以均爲太尉三以疾辭得還莽敗失國後漢世祖建武十四年復封均子志爲褒成侯謚元成志生損襲爵和帝永元四年徙封損爲褒亭侯損卒子曜嗣侯邑千戶子完嗣邑百戶完早卒無子以弟子羨襲爵羨仕魏爲議郎黃初二年封宗聖侯邑百戶羨生震晉武帝泰始三年徙封奉聖亭侯邑二百戶歷太常黃門侍郎震生嶷嶷生撫舉孝廉辟太尉掾歷豫章太守撫生懿懿生鮮有度量好學宋文帝元嘉十九年襲封奉聖候鮮生乘博學有才藝後魏孝文延興初舉孝廉三年封乘爲崇聖大夫復十戶以供灑掃乘生靈珍襲爵歷祕書郎太和十九年攺封崇聖侯邑百戶靈珍生文泰文泰生渠北齊文宣帝天保元年攺封恭聖侯後周宣帝大象二年追封孔子爲鄒國公以渠襲爵邑百戶渠生長孫隋文帝復封長孫爲鄒國公長孫生嗣哲應制舉歷涇州司兵參軍太子通事舍人大業四年攺封紹聖侯邑百戶嗣哲生徳倫唐太宗貞觀十一年封褒聖侯邑百戶朝會位同三品復其子孫則天天授二年賜徳倫璽書衣服徳倫生崇基襲侯中宗神龍元年授朝散大夫崇基生璲之元宗開元中歷國子四門博士邠王府文學蔡州長史二十七年詔追謚孔子爲文宣王攺封褒聖侯璲之爲襲文宣公兼兗州長史璲之生萱襲封歷兗州泗水令萱生齊卿徳宗建中三年詔以齊卿爲兗州司馬陷於東平卒至憲宗元和十三年平李師道其子惟晊歸魯詔以惟晊爲兗州參軍奉夫子祀復五十戶以供灑掃惟晊生策會昌元年曆國子監丞尙書博士大中元年宰相白敏中奏歲給封戶絹百匹充春秋奉祀自璲之至策五世並襲封文宣公策生振懿宗咸通四年舉進士甲科歷兗州觀察判官至刑部員外郎振生昭儉歷兗州司馬曲阜令自策至昭儉三世歲給封絹以供享祀昭儉生光嗣哀帝天佑中爲泗水主簿奉孔子祀光嗣生仁玉九歲通春秋姿貌雄偉後唐明宗長興元年以爲曲阜主簿三年遷龔丘令襲文宣公晉髙祖天福五年攺曲阜令周髙祖廣順二年平慕容彥超幸曲阜拜孔子廟墓召仁玉賜五品服復以爲本縣令仁玉四子長曰宜舉進士不第幹徳中詣闕上書述其家世詔以爲曲阜主簿歷黃州軍事推官遷司農寺丞掌星子鎭市徵宜上言星子當江湖之會商賈所集請建爲軍詔以爲縣就命宜知縣事後以爲南康軍宜代還獻文賦數十篇太宗覽而嘉之召見問以孔子世嗣因下詔曰素王之道百代所崇傳祚襲封抑存典制文宣王四十四代孫司農寺丞宜服勤素業砥礪廉隅亟歷官聯洽聞政績聖人之後世徳不衰俾登朝倫以光儒胃可太子右贊善大夫襲封文宣公復其家未幾通判密州太平興國八年詔修曲阜孔子廟宜貢方物爲謝詔褒之遷殿中丞雍熙三年王師北徵受詔督軍糧涉拒馬河溺死年四十六子延世字茂先以父死事賜學究出身爲曲阜主簿歷閩長葛二令眞宗至道三年十一月召赴闕以爲曲阜令襲封文宣公賜白金束帛及太宗禦書印九經咸平三年詔本道轉運使本州長吏待以賓禮仍畱三年卒官年三十八次曰憲太平興國二年進士及第至工部員外郎知浚儀縣次曰冕應城主簿次曰勗雍熙中進士及第延世子聖祜景徳初始九歲特賜同學究出身大中祥符元年東封泰山特聽聖佑衣綠陪位綴京官班後及還至兗州十一月朔幸曲阜謁孔子廟行酌獻之禮孔氏宗屬並令陪位又幸孔林觀其墓久之又禦北亭召從臣觀古碑加謚孔子爲元聖文宣王追封孔子父叔梁紇齊國公母顏氏魯國太夫人擢聖佑爲太常寺奉禮郎又錄其近屬進士謂三傅出身習進士延佑習學究延渥延魯延齡並同學究出身共賜銀二百兩絹三百匹以充奉祠廟時勗爲殿中丞通判廣州王欽若言其有聲於鄕曲召赴闕攺太常博士賜緋令知曲阜縣專主祠廟二年三月又遣使賜太宗禦書及九經書疏三史藏於廟令本州選儒生講說聖祜後攺大理評事天禧五年授光祿寺丞襲封文宣公知仙源縣事後攺名佑遷太子中捨卒年三十勗爲司封郎中延魯大中祥符五年復舉進士及第後攺名道輔爲左司諫龍圖閣待制自有傳

孔勗按宋史孔道輔傳道輔父勗進士及第爲太平州推官以殿中丞通判廣東會眞宗東封躬詣孔子祠帝問宰相孔氏今孰爲名者或言勗有治行卽召對以爲太常博士知曲阜縣初勗在廣州以淸潔聞及被召蕃酋爭持寶貨以獻皆慰遣之後爲禦史臺推直官累遷祕書監分司南京管勾祖廟以尙書工部侍郎致仕後道輔卒年八十九

孔道輔按宋史本傳道輔字原魯初名延魯孔子四十五代孫也幼端重舉進士第爲寧州軍事推官數與州將爭事有蛇出天慶觀眞武殿中一郡以爲神州將帥官屬往奠拜之欲上其事道輔徑前以笏擊蛇碎其首觀者初驚後莫不嘆月遷大理寺丞知仙源縣主孔子祠事孔氏故多放縱者道輔一繩以法上言廟制卑陋請加修崇詔可再遷太常博士章獻太后臨朝召爲左正言受命日論奏樞密使曹利用尙禦藥羅崇勛竊弄威柄宜早斥去以淸朝廷立對移刻可其言乃退未幾爲直史館判三司理欠憑由司奉使契丹道除右司諫龍圖閣待制契丹宴使者優人以文宣王爲戲道輔艴然徑出契丹使主客者邀道輔還坐且令謝之道輔正色曰中國與北朝通好以禮文相接今俳優之徒慢侮先聖而不之禁北朝之過也道輔何謝契丹君臣默然又酌大�謂曰方天寒飲此可以致和气道輔曰不和固無害旣還言者以爲生事且開爭端仁宗問其故對曰契丹比爲黑水所破勢甚蹙平時漢使至契丹輒爲所侮若不較恐益慢中國帝然之歷判吏部流內銓糾察在京刑獄坐糾事不當出知鄆州徙靑州還判流內銓遷尙書兵部員外郎復出知徐許二州徙應天府明道二年召爲右諫議大夫權禦史中丞會郭皇后廢道輔率諫官孫祖徳範仲淹宋郊劉渙禦史蔣堂郭勸楊偕馬絳段少連十人詣垂拱殿伏奏皇後天下之母不當輕議絀廢願賜對盡所言帝使內侍諭道輔等至中書令宰相呂夷簡以皇后當廢狀告之道輔語夷簡曰大臣之於帝後猶子事父母也父母不和可以諫止柰何順父出母乎夷簡曰廢後有漢唐故事道輔復曰人臣當道君以堯舜豈得引漢唐失徳爲法邪夷簡不答卽奏言伏合請對非太平美事於是出道輔知泰州明日晨入至待漏聞有詔亟馳出城頃之徙徐州又徙兗州進龍圖閣直學士遷給事中在兗三年復入爲禦史中丞道輔性鯁挺特達遇事彈劾無所避出入風采肅然及再執憲權貴益忌之初道輔與其父裏中僦郭贄舊宅居之有言於帝者曰道輔家近太廟出入傳呼非所以尊神明卽詔道輔他徙集賢校理張宗古上言漢內史府在太廟堧垣中國朝以來廟垣下皆有官私第捨謂不須避帝出宗古通判萊州道輔嘆曰憸人之言入矣會受詔鞫馮士元獄事連參知政事程琳宰相張士遜素惡琳而疾道輔不附己將逐之察帝有不悅琳意卽謂道輔上顧程公厚今爲小人所誣見上爲辧之道輔入對言琳罪薄不足深治帝果怒以道輔朋黨大臣出知鄆州已而道輔知爲士遜所賣頗憤惋時大寒上道行至韋城發病卒天下莫不以直道許之皇佑三年王素因對語及道輔仁宗思其忠特贈尙書工部侍郎子宗翰

孔彥輔按闕裏志慶曆八年以彥輔爲主簿任滿除將作監主簿告養親十五年服闋知縣事官至國子博士

孔良輔按闕裏志天聖五年以良輔任仙源縣主簿

孔宗願按闕裏志宗願字子莊延澤子仁宗天聖中以叔父道輔蔭補太廟齋郎寶元二年授守國子監主簿襲封文宣公知仙源縣事至和二年攺封衍聖公遷尙書比部員外郎通判濰州卒於官年六十三葬祖墓西南四子若蒙若虛若愚若拙

孔舜亮按闕裏志四十六代舜亮字君亮道輔長子位至左中散大失致仕累贈特進少師

孔宗翰按宋史孔道輔傳道輔子宗翰字周翰登進士第知仙源縣而爲治有條理遇族人有恩不以私故骫法王珪司馬光皆上章論薦由通判陵州爲夔峽轉運通判官提點京東刑獄知虔州城濱章貢兩江歲爲水嚙宗翰伐石爲址冶鐵錮之由是屹然詔書褒美歷陜揚洪兗州皆以治聞哲宗初立求言吏民上書以千數詔司馬光采閱其可用者十五人獨稱獎其二乃宗翰與王鞏也元佑初召爲司農少卿遷鴻臚卿言孔子之後自漢以來有褒成奉聖宗聖之號皆賜實封或縑帛以奉先祀至於國朝益加崇禮眞宗東封臨幸賜子孫世襲公爵然兼領他官不在故郡於名爲不正請自今襲封之人使終身在鄕裏詔攺衍聖公爲奉聖公不領他職給廟學田萬畝賜國子監書立學官以誨其子弟進刑部侍郎屬疾求去以寶文閣待制知徐州未拜而卒按闕裏志四十六世孫宗翰嘗嘆家譜�略宗族世有賢俊苟非見於史冊卽泯然不聞是可痛也魏晉而下逮於隋唐見紀者止百餘人按議郎傳云自霸至昱七世之內爵位相繼卿相牧守五十二人列侯七人五十一世元祚謹按南史有孔逿字世遠好典故學宋升明中爲齊臺儀曹郎齊永明中爲太子家令又有孔嗣之字敬伯宋時與齊髙帝俱爲中書舍人淡於仕進自廬江郡守去官隱於鐘山朝廷以爲中奉大夫卒又有孔僉通五經尢明三禮考經論語生徒數百人爲五經博士歷海鹽山陰令太淸間卒子淑元涉文學官至太學博士僉兄子元素亦善三禮有盛名又有孔子祛少好學挾書耕樵勤苦自勵遂通經術累遷中書通事舍人加通直正員郎卒於官凡著尙書義二十卷集注三十卷續朱異集注易一百卷續何承天集禮論一百五十卷又有孔子云仕梁官至五經博士尙書祠部郎又有孔廣字淹源美容止善談論仕至揚州中從事又有孔逭抗直有才藻制東都賦才士稱之又著三吳決錄卒於衛軍武陵王東曹掾此皆聞達表表者史失其世次姑附錄於此

孔宗旦按兗州府誌宗旦孔子四十六代孫也爲邕州司戶參軍儂智髙未反時州有白气出庭中江水溢宗旦以爲兵象度智髙必反以書告知州陳珙珙不聽後智髙破橫州卽載其親往桂州曰吾有官守不得去無爲俱死也旣而州破被執賊欲任其事宗旦叱賊且大罵遂被害知袁州祖無擇以其事聞贈太子中允

孔宗禎按闕裏志慶曆五年以將作監丞宗禎知仙源縣

孔宗質按闕裏志慶曆五年以宗質爲從事郎仙源縣丞

孔宗壽按闕裏志治平四年以宗壽任仙源縣主簿紹聖元年知縣事

孔宗哲按闕裏志四十六代宗哲以白身最長補迪功郎堂差興仁府乘氏縣主簿終兗州仙源縣丞

孔延之按闕裏志四十六代延之績五世孫慶曆二年登進士第司封郎中與濂溪先生周惇頤友善卒葬廬山南丰曾鞏志其墓贈殿中丞金紫光祿大夫

孔旼按兗州府誌旼字寧極孔子四十六代孫也隱居汝州性孤潔喜讀書有田數百畝賦稅常爲鄰里先遇歲饑分所餘賙不足者未常計有無動止必依禮法環所居百餘里人皆愛慕之見旼於路輒斂以避葬其父廬墓三年臥破棺中日食米一溢壁間生紫芝數十本州以行義聞賜粟帛又給復其家近臣列薦授祕書省校書郎致仕居數年召爲國子監直講辭不赴卽遷光祿寺丞頃之起知龍興縣復辭卒贈太常丞旼居山未常逢毒蛇虎豹或謂之曰子毋夜行此亦可畏旼曰無心則無所畏晚年惟玩周易老子他書亦不復讀爲太元圖張壁上外列方州部家而規其中心空之無所書曰易所謂寂然不動者與此無異也

孔若蒙按闕裏志四十七代若蒙字公明熙寧元年襲封衍聖公天佑元年攺封奉聖公坐事廢以弟若虛承襲

孔若虛按闕裏志若虛字公實元符元年襲奉聖公卒朝廷復以若蒙子端友繼之熙丰間專主祀事不任他職大觀間復以奉聖公爲衍聖公每遇大禮許赴闕陪位至明列聖視學遣官欽取衍聖公觀禮始此

孔若升按闕裏志四十七代若升字公漸道輔子舜亮之長子也元丰元年以若升爲仙源縣主簿五年以新泰縣令監修祖廟贈朝奉大夫

孔若谷按闕裏志四十七代若谷字公應道輔子舜亮之次子也大觀二年爲文林郎任仙源縣令右朝散郎致仕

孔文仲按宋史本傳文仲字經父臨江新諭人性狷直寡言笑少刻苦問學號博洽舉進士南省考官呂夏卿稱其詞賦贍麗策論深博文勢似荀卿揚雄白主司擢第一調余杭尉恬介自守不事請謁轉運使在杭召與議事事已馳歸不詣府人問之曰吾於府無事也再轉臺州推官熙寧初翰林學士範鎭以制舉薦對策九千餘言力論王安石所建理財訓兵之法爲非是宋敏求第爲異等安石怒啟神宗禦批罷歸故官齊惔孫固封還禦批韓維陳薦孫永皆力言文仲不當黜五上章不聽範鎭又言文仲艸茅�遠不識忌諱且以直言求之而又罪之恐爲聖明之累亦不聽蘇頌嘆曰方朝廷求賢如饑渴有如此人而不見錄豈其論太髙而難合邪言太激而取怨邪吳充爲相欲置之館閣又有忌之者僅得國子直講學者方用王氏經義進取文仲不習其書換爲三班主簿出通判保徳軍時徵西夏眾數十萬皆道境上久不解邊人厭苦文仲陳三不便曰大兵未出而丁夫預集河東顧夫勞民而損費諸路出兵首尾不相應虞夏商周之盛未嘗無外侮然懷柔制禦之要不在彼而在此也元佑初哲宗召爲祕書省校書郎進禮部員外郎有言皇族惟揚荊二王得稱皇叔余宜各系其祖若唐人稱諸王孫之比文仲曰上新卽位宜廣惇睦之義不應�間骨肉議遂寢遷起居舍人擢左諫議大夫日食七月朔上疏條五事曰邪說亂正道小人乘君子遠服侮中國斜封奪公論人臣輕國命宜察此以消厭兆祥論靑苗免役首困天下保甲保馬茶鹽之法爲遺螫畱�攺中書舍人三年同知貢舉文仲先有寒疾及是晝夜不廢職同院以其形瘵勸之先出或居別寢謝曰居官則任其責敢以疾自便乎於是疾益甚還家而卒年五十一士大夫哭之皆失聲蘇軾拊其柩曰世方嘉軟熟而惡崢嶸求勁直如吾經父者今無有矣詔厚卹其家命弟平仲爲江東轉運判官視其葬初文仲與弟武仲平仲皆以文聲起江西時號三孔後追貶梅州別駕元符末復其官有文集五十卷按兗州府誌文仲孔子四十七代孫

孔武仲按宋史孔文仲傳丈仲弟武仲字常父幼力學舉進士中甲科調谷城主簿選教授齊州爲國子直講喪二親毀瘠特甚右肱爲不舉元佑初歷祕書省正字校書集賢校理著作郎國子司業嘗論科舉之獘詆王氏學請復詩賦取士又欲罷大義而益以諸經策禦試仍用三題進起居郎兼侍講邇英殿除起居舍人數月拜中書舍人直學士院初罷侍從轉對專責以論思武仲言苟不持之以法則言與不言將各從其意願輪二人次對時議祠北郊久不決武仲建用純陰之月親祠如神州地祇擢給事中遷禮部侍郎以寶文閣待制知洪州請從臣爲州者杖以下公坐止劾官屬俟獄成聽大理約法庶幾刑不逮貴近又全朝廷體貌之意遂著爲令徙宣州坐元佑黨奪職居池州卒年五十七元符末追復之所著詩書論語金華講義內外制雜文共百餘卷

孔平仲按宋史孔文仲傳文仲弟平仲字義甫登進士第又應制科用呂公著薦爲祕書丞集賢校理文仲卒歸葬南康詔以平仲爲江東轉運判官護葬事提點江浙鑄錢京西刑獄紹聖中言者詆其元佑時附會當路譏毀先烈削校理知衡州提舉董必劾其不推行常平法陷失官米之直六十萬置獄潭州平仲疏言米貯倉五年半陳不堪食若非乘民闕食隨宜泄之將成棄物矣儻以爲非臣不敢逃罪乃徙韶州又坐前上書之故摘惠州別駕安置英州徽宗立復朝散大夫召爲戶部金部郎中出提舉永興路刑獄帥鄜延環慶黨論再起罷主管兗州景靈宮卒平仲長史學工文詞著續世說釋解稗詩戲諸書傳於世

孔傳按兗州府誌傳字世文道輔孫也精於易學操行介潔建炎初與孔端友南渡寓居衢州率族人拜疏闕下敍家門故事嘗知邠州鋤彊扶弱吏民畏服知陜州平鼎澧寇以功知撫州建昌進續白氏六帖文樞要記詔送祕書省所著有東家雜記杉溪集官至中散大夫子端己歷官奉議郎按闕裏志傳元佑四年任仙源縣主簿八年任仙源縣尉

孔端木按闕裏志四十八代端木字子工若升子爲若谷後宣和四年駕幸太學詔大臣先聖後有在學者特賜進士第當自今始召見賜上捨出身建炎三年十月南渡明年八月特差徽州黟縣令紹興二年召試館職歷祕書郎著作佐郎司封員外郎終朝散郎知臨江軍見家於徽

孔端己按闕裏志四十八代端己字子正傳子侍父渡江習見祖庭舊事常舉以訓族子弟歷官五十年介潔不污終奉議郎年八十一贈少保

孔端友按闕裏志四十八代端友字子交宋崇寧三年封衍聖公建炎初偕叔父傳扈蹕南渡寓三衢終知郴州無嗣以侄玠襲於衢凡六世至明始罷封弟端操金權襲封衍聖公於魯生子四長瑄次璠次瑱次卽玠也

孔端問按闕裏志宣和七年詔以端問爲迪功郎任仙源縣丞

孔玠按闕裏志四十九代玠字錫老端友子紹興二年襲衍聖公於衢一說端友無子卽端操之子按西安縣誌四十九代玠端友子字錫老紹興中襲封衍聖公終通直郎髙宗詔以衢州學爲家廟計口量賜田畝除烝嘗外均贍族人�免租稅八年六月壬戌賜田五頃奉先聖祠事

孔搢按闕裏志第五十代搢玠子髙宗紹興二十四年襲封衍聖公於衢按西安縣誌五十代搢玠子字季紳紹興中襲封衍聖公轉承事郎知建昌軍浙東安撫使參議孝宗淳熙間召入侍祠貌似先聖玉音嘉獎擢知建昌

孔元龍按兗州府誌元龍字季凱孔子五十代孫也尙志篤學從眞徳秀遊任余幹縣尉後爲柯山精舍山長以宣教郎致仕年至九十手不釋卷所著有柯山講義論語集說魯樵斐�奏議叢璧卒贈太子少師

孔拱按闕裏志五十代拱字執謙瑑子少孤好學篤意義方鄕黨賢之年五十三卒有習經讀史各三卷錫山艸堂集五卷村居雜興三卷

孔文遠按西安縣誌五十一代文遠搢子字紹先光宗紹熙中襲封衍聖公吉州通判

孔應選按闕裏志五十一代應選字舜舉攄子與弟應發自爲師友刻意問學嘉定十二年同請鄕舉淳佑七年用四十四代世基舊例賜同本科出身授迪功郎臨安府余杭主簿

孔應得按闕裏志五十一代應得字徳夫元龍子嘉熙二年補入太學淳佑元年理宗車駕幸太學賜同進士出身初任吉州太和縣主簿終端明殿學士僉書樞密院事福建江浙宣諭大使年六十一自號退學

孔文朴按闕裏志五十一代文朴字伯厚拱子寶佑元年及第以先聖後特旨轉修職郎復玉沙縣簿尉終奉議郎知潭州湘潭尉

孔萬春按西安縣誌五十二代萬春文遠子字耆年宋寶慶中襲封衍聖公通判衢州泉州內外宗正丞

孔夢斗按闕裏志五十二代夢斗字元極宋嘉熙四年浙漕附試發解寶佑元年以兄閣捨牒試國子補入太學升前廊宰執列薦經明行修特旨免省赴殿景定三年進士及第歷臨安府學教授召試館職除祕書省正字史館校勘終承議郎通判慶元府年七十七號愚齋有尙書解愚齋文集

孔洙按西安縣誌五十三代洙萬春子字思曾一字景淸號存齋理宗淳熙中襲封衍聖公通判衢州吉州平江元授祭酒浙東學校宋亡家居不仕元世祖至元十九年立孔子後廷議寓衢者乃其宗召赴闕載封歸魯奉祀洙以廟墓在衢不忍捨去義讓封爵於曲阜宗弟治子承緒世祖曰寧違塋而不違親眞聖人後也自端友後六世衍聖公其罷封自洙始

金

孔政按闕裏志四十六代政天徳二年爲忠勇校尉曲阜縣尉

孔若鑑按闕裏志四十七代若鑑天會八年爲迪功郎任仙源縣主簿

孔端操按闕裏志四十八代端操端友弟金權襲封衍聖公於魯生子四瑄璠瑱玠

孔端甫按金史孔璠傳四十八代端甫明昌初學士黨懷英薦其年徳俱髙讀書樂道該通古學召至京師特賜王澤榜及第除將仕郎小學教授以主簿奉祀致仕

孔璠按金史本傳璠字文老至聖文宣王四十九代孫故宋朝奉郎襲封端友弟端操之子齊阜昌三年補迪功郎襲封衍聖公主管祀事天會十五年齊國廢熙宗卽位興制度禮樂立孔子廟於上京天眷三年詔求孔子後加璠承奉郎襲封衍聖公奉祀事是時熙宗頗讀論語尙書春秋左氏傳及諸史通歷唐律乙夜乃罷皇統元年三月戊午上謁奠孔子廟北面再拜顧謂侍臣曰朕幼年遊佚不知志學歲月逾邁深以爲悔大凡爲善不可不勉孔子𨿽無位其道可尊萬世髙仰如此皇統三年璠卒子拯襲加文林郎按闕裏志四十九代璠字文老端操第二子廢齊阜昌三年襲封衍聖公於魯金天眷三年贈榮祿大夫皇統二年卒年三十八葬祖墓西南生子二拯

孔瑀按闕裏志皇統二年攺仙源縣復曲阜舊名以登仕郎瑀任主簿

孔按闕裏志皇統五年以將仕郎任曲阜縣主簿

孔拯按金史孔璠傳璠子拯字元濟天徳二年定襲封衍聖公俸格有加於常品是歲立國子監久之加拯承直郎大定元年卒弟襲封加文林郎按闕裏志五十代拯字元濟金熙宗皇統二年行省咨文宣王四十九代孫璠已襲封未施行令男拯次當襲封奏奉敕旨準行時年七歲襲封衍聖公管勾祀事金世宗大定元年卒年二十六葬祖墓西無嗣以弟繼

孔擢按闕裏志五十代擢字用之性資純古通經術金大定二十二年進士及第待闕萊州掖縣令章宗以聖人後特授太學助教爲都省掾三部司正終刑部都事

孔按金史孔璠傳璠子拯拯弟字元會大定二十年召至京師欲與之官尙書省奏主先聖祀事若加任使守奉有闕上曰然乃授曲阜縣令明昌元年卒子元措襲封加文林郎按闕裏志字元會大定三年襲封衍聖公管勾祀事二十一年世宗召赴闕下欲畱任用力辭請專祀事特授曲阜縣令少穎悟通左氏春秋其襲封也嚴潔祭祀惇睦親族嘗言曰生爲聖人子孫而謬當嗣職坐觀隘陋寧不愧於心乎乃親率佃戶之東蒙山采伐材木增廣林廟及尼丘防山殿宇廊廡五十餘楹終奉直大夫卒年五十三贈光祿大夫葬祖墓西南初四十得子多不育夜夢異人衣冠偉然告曰今此非爾子後丑年庚月丁日所生則眞爾子矣當名元措後果如其言生子二元措元�

孔元措按金史孔璠傳璠子子元措字夢得明昌三年四月詔曰衍聖公視四品階止八品不稱可超遷中議大夫永著於令四年八月丁未章宗行釋奠禮北面再拜親王百官六學生員陪位承安二年正月詔元措兼曲阜縣令仍世襲元措歷事宣宗哀宗後歸大元終焉按闕裏志五十一代元措字夢得年十一金章宗明昌二年襲封衍聖公管勾祀事特旨令視四品是年章宗行郊禮召赴闕侍祠位在終獻之次三年特旨超授中議大夫仍賜四品勛封承安二年敕襲封衍聖公年及十七兼曲阜縣令仍令世襲不得別行差占於是始世襲曲阜令宣宗貞佑二年幸汴京趨赴行在所適丁母憂三年起復遙授東平府判初有旨授府判俟來春令赴任尙書省奏若擬正授是職緣今多事之際恐曠廢本職姑且遙授至來春乃正授令往管勾祀事況見丁母憂有無特恩起復於是遙授仍起復與隨朝除授時平章政事髙琪奉旨曰初與此職時曾尋思欲與隨朝職事緣多得勝奏孔聖墳塋見在河北若與本人隨朝除授恐致曠廢祭祀可與附近州府職事以故不得已授以東平府通判竊思目今土寇尙未寧靜若謂恐廢宗祀與以河北職事倘因而被害是絕聖人之後終廢祭祀也如今且與隨朝職事授太常博士其年十一月二十七日也興定二年秩滿赴任四年攺行太常丞元光元年授同知集賢院兼行太常丞正大二年三月授知集賢院兼太常丞四年秩滿復任六年十二月又任前職至天興元年八月通歷三考九月一日攺除遙授泰定軍節度使兗州總管觀察使兼行太常少卿天興二年正月遷光祿大夫尋攺授太常卿癸巳年歸附元朝於汴梁特取元措還東平依舊襲封衍聖公主奉祀事無子以侄之固庶子湞嗣爵之固乃元措母弟元�子也坐罪奪爵無子以元措從弟元用權襲封焉

孔元孝按闕裏志初宗願第三子若愚生端立端立生琥金特恩授進義校尉琥生拂拂長子元孝

孔思逮按闕裏志世宗大定初思逮入覲授承事郎曲阜令

孔克昌按闕裏志章宗承安二年克昌任縣令

孔天監按郿縣誌天監系出闕裏金明昌間令郿舊斜谷水環漑城外歷皇統饑饉湮塞六十餘年天監委聽黃冠力主興復不爲姦人所撓沮卒底於成民甚利之憲司張子明錄其事白臺臣具奏尋謄美除進嘉議大夫同知曲阜縣開國男賜紫金魚袋無世系可敍附金末

元

孔元用按闕裏志元用字俊卿元孝弟金貞佑二年襲封元措從宣宗還汴擬兄元用攝祀事及宋克平山東寶慶元年權襲封衍聖公仙源令二年攺濟州通判兼京東西路安撫司主管機宜文字元初太師國王木華裏統諸道兵至承制封拜權授襲封衍聖公世襲曲阜令給降衍聖公印乙酉年太師徵益都以元用偕行世襲曲阜令

孔之厚按闕裏志五十二代之厚元孝子也贈亞中大夫濟寧路總管輕車都尉魯郡侯自元措傳湞以來嫡長乃元孝生之厚至浣凡三世

孔湞按闕裏志湞之固子元憲宗元年繼伯祖元措襲封八年族人以不事儒雅攻之褫其爵罷爲維州尹無子自端操至湞凡六世北襲封嗣絕於是推端立之後焉

孔治按闕裏志治字世安之全子壬子年補替父闕充曲阜管民長官中統元年攺曲阜令四年權主祀事至元十三年授承事郎曲阜令兼管諸軍奧魯仍權祀事二十二年授奉訓大夫單州防禦使二十九年遷奉直大夫密州知州元貞元年赴闕朝見特授中議大夫襲封衍聖公子思誠罷封

孔浣按闕裏志五十三代浣字日新贈中議大夫太常禮儀院同僉上騎都尉追封平郡伯再贈通議大夫禮部尙書上輕車都尉追封魯郡侯生子一思晦

孔濟按闕裏志延佑間授孔濟承事郎曲阜尹

孔涇按闕裏志五十三代涇舊名泳字世淸元興化路學正累官翰林國史院檢閱太祖革命以賢良官隨例居臨濠衍聖公克堅奏請釋還鄕裏爲孔庭族長洪武十七年九月十五日召見應對稱旨面賜藤拐一枝諭令主領家務教訓子孫永遠遵守

孔思晦按元史本傳思晦字明道孔子五十四代孫也資質端重性簡默童丱時讀書已識大義及長受業於張講求義理於詞章之習薄而勿爲家貧躬耕以爲養𨿽劇寒暑而爲學未嘗懈遠近爭聘爲子弟師大徳中遊京師祭酒耶律有尙欲薦之以母老辭而歸母臥疾躬進藥餌衣不解帶居喪勺水不入口者五日至大中舉茂才爲範陽儒學教諭延佑初調寧陽學先是兩縣教官率以廩薄不能守職而思晦以儉約自將教養有法比代去學者皆不忍捨之於是孔氏族人相與議思晦適長且賢宜襲封爵奉祠事狀上政府事未決仁宗在位雅崇尙儒道一日問孔子之裔今幾世襲爵爲誰廷臣具對曰未定帝親取孔氏譜牒按之曰以嫡應襲封者思晦也復奚疑特授中議大夫襲封衍聖公月俸百緡加至五百緡賜四品印泰定三年山東廉訪副使王鵬南言襲爵上公而階止四品於格弗稱且失尊崇意明年升嘉議大夫至順二年攺賜三品印思晦以宗祀責重恆懼勿勝每遇祭祀必敬必愼初廟毀於兵後𨿽苟完而角樓圍墻未備思晦竭力營度以復其舊金絲堂壞又一新之祭器禮服悉加整飭以尼山乃毓聖之地故有廟已毀民冒耕祭田且百年思晦復其田裏請置尼山書院以列於學官朝廷從之三氏學舊有田三千畝占於豪民子思書院舊有營運錢萬緡貸於民取子錢以供祭祀久之民不輸子錢並負其本思晦皆理而復之聖父舊封齊國公思晦言於朝曰宣聖封王而父爵猶公願加褒崇乃詔加封聖父啟聖王聖母王夫人五季時孔末之後方盛欲以僞滅眞害宣聖子孫幾盡至是其裔復欲冒稱宣聖後思晦以爲不早辧則眞僞久益不可明彼與我不共戴天乃列於族與共拜殿庭遂會族人稽典故斥之旣又重刻宗譜於石而孔氏族裔益明矣元統元年卒年六十七卒之日有鶴百餘翔其屋上又見神光自東南落其捨北至正中朝廷加贈其官而賜謚曰文肅

孔思誠按闕裏志至元二十二年授思誠從事郎襲縣尹大徳五年修廟成衍聖公治遣其子曲阜令思誠請碑遂畱爲國子監丞敕中書賜尙珍署田五十頃

孔思凱按闕裏志至治二年思凱由國子生襲縣尹

孔克堅按元史孔思晦傳思晦子克堅襲封衍聖公階嘉議大夫旣而進通奉大夫至正十五年召爲同知太常禮儀院事拜陜西行臺侍禦史遷國子祭酒擢山東肅政廉訪使不赴孫希學襲封衍聖公按兗州府誌克堅字璟夫思晦之子也聰敏博學能爲詩賦至元六年襲封衍聖公進位中奉大夫時宰薦其習禮徵拜太常卿歷治書侍禦史受詔辭歸又召入爲集賢直學士禮部尙書出爲西臺侍禦史召拜國子祭酒以世亂不樂仕謝病歸祖庭累召不起二十六年兵取中原明太祖手詔趨入覲待以賓禮而不名賜廩祿不煩以政郊社必致膰肉慰勞甚至上嘗謂曰爾有福快活人也政不煩爾洪武三年以疾告遣中使存問日再至疾篤詔驛傳還家賜白金百兩雜彩十端錢物稱是三月次邳之新安驛卒於舟中諸子扶柩歸葬祖墓西北年五十五生子九長希學次希說希範希進希麟希鳳希順希尹希贇按孔氏分九門自此始

孔克欽按曲阜縣誌克欽孔子五十五代孫世襲曲阜縣尹創洙泗書院置義倉以給族人之貧者邑民戴之如父母

明

孔克伸按闕裏志洪武元年攺元從事郎縣尹希大爲承事郎曲阜尹七年以克伸爲世職知縣希大坐罪廢世襲攺世職衍聖公希學同族人思矩等二十八人赴京保舉克伸堪任前職太祖召見問曰爾能爲詩否對曰會學詩因命題蔣山須臾詩成上悅遂領敕赴任嘉靖二十八年入鄕祠孔氏世職始此按曲阜縣誌克伸孔子五十五代孫以學行聞太祖召面試蔣山詩立成授曲阜知縣招逃墾荒興學校均賦役潔祀睦族寵褒屢下入鄕賢春秋祭祀

孔克中按曲阜縣誌克中孔子五十五代孫衍聖公曁族眾舉於朝授知曲阜縣事撫輯有方施設有序吏民愛之宗黨悅之其邑大治錫獎勵至今有聲入鄕賢春秋祭祀

孔克按闕裏志洪武十五年克任曲阜知縣嘉靖戊子入鄕賢

孔克忠按西安縣誌五十五代克忠思許字信夫任福建福淸州學正時元滅明興克忠新受恩例

孔希學按闕裏志五十六代希學字士行年二十一至正五年授中奉大夫襲封衍聖公元末兵起誓不污亂侍父走燕南召見拜祕書卿仍襲封焉洪武元年朝京師問以歷代治理條對甚悉上嘉之賜雜彩六端卽命回守祖庭是年十二月授資善大夫襲封衍聖公歲入覲賜予稠疊恩禮益隆歲旦萬國來朝特命班列上相始至中使慰勞館饋𨿽童隸無不沾給祖庭兵後廊廡圮壞祭田荒蕪官賦徵逼條理復故禮器樂器佾舞儀式次第畢舉皆希學請也卒年四十七朝廷遣使致祭葬墓西北生子二訥諝洪武六年八月二十九日上禦端門文武百官早朝召衍聖公孔希學問曰爾年幾何對曰臣三十有九上曰今去爾祖孔子歷年幾何對曰僅二千年上曰年代𨿽遠而人尊敬如一日何也爲爾祖明綱常興禮樂正彜倫所以爲帝者師爲常人教傳至萬世其道不可廢也且爾祖無所不學無所不通故得爲聖人如問禮於老學琴於師襄之類此謂學無常師非特如此楚王渡江得一物其大如斗其赤如日其甜如蜜眾皆不知遣使問於爾祖曰此萍實也問何以知之爾祖曰昔聞諸童謠云童子之言爾祖尙記之不忘況道徳之奧者乎今爾襲封爵至上公不爲不榮矣此非爾祖之遺蔭與朕以爾孔子之裔不欲於流內銓注以政事煩爾正爲保全爾也爾若不讀書孤朕意矣且人年自八歲至弱冠多昏蒙未開不肯向學自冠至壯年有室血气正盛百爲營營亦無暇好學爾亦四十志慮漸凝定見識漸老成正好讀聖人之書親近名師良友蚤夜講明道義必期有成學成之後四方之人知爾之能俱來執經問難且曰此無愧孔氏子孫者豈不美與然四體之動乃徳之符步履進退亦必用安詳不可攲斜飛舞久久習熟遂爲端人正士朕今婉曲教爾爾其自擇還家亦以此教子孫可也勉之哉勉之哉

孔希大按闕裏志至正十二年以從事郎希大襲曲阜縣尹明洪武元年攺承事郎曲阜尹

孔希章按闕裏志至正二十三年授希章從事郎曲阜縣尹洪武初入鄕賢

孔希文按闕裏志洪武十七年希文任曲阜知縣嘉靖戊子入鄕賢

孔希範按闕裏志洪武二十八年希範任曲阜知縣嘉靖戊子入鄕賢

孔希永按闕裏志成化二十三年希永任曲阜知縣

孔希路按西安縣誌五十六代希路克忠子字士正任福州嶽山書院山長

孔訥按闕裏志五十七代訥字言伯篤學恭謹能詩書工篆洪武十六年丁父憂以國哀赴京祭孝陵旣竣事入覲太祖顧謂廷臣曰孔訥眞聖人子孫也賜膳光祿命禮官館於太學遣尙書劉仲質勞問日給庖廩復賜衣服鈔錠充牣館捨將俾襲爵以居喪乃止十七年正月朝京師拜襲封之命受誥大廷百僚班列仍敕禮官以教坊樂導至太學學官率諸生二千餘人迎於成賢街觀者莫不贊嘆明日入謝復賜襲衣宴於禮部誥詞吏部奏用資善階上諭曰旣爵公勿事散官但誥以織文玉軸爲異耳遂爲故事每歲入覲得給符乘傳班序列文臣首厚其廩餼下及侍從皆古未有者也三十三年九月十六日以疾卒年四十三葬祖墓西北祔考墓也生子四長鑑次鐸鈞鏜

孔諤按兗州府誌諤孔子五十七代孫也永樂中舉鄕試特賜進士任左春坊中允賜宅一區教皇太子師道嚴正一無所阿後轉大理寺評事累官河南按察司僉事

孔按闕裏志景秦元年任曲阜知縣敕封文林郎入鄕賢

孔燮按闕裏志成化八年燮任曲阜知縣敕封文林郎加兗州府通判銜父希敬如其官

孔議按西安縣誌五十七代議希路子字文伯不仕

孔公鑑按闕裏志五十八代公鑑字昭文生而岐嶷長益端謹洪武三十三年襲封衍聖公嗜學尢篤三十五年以疾卒年二十三太宗文皇帝臨禦之初遣使諭祭生子彥縉

孔公恂按明外史本傳公恂字宗文曲阜人先聖五十八世孫也景泰五年舉會試聞母疾不赴廷對帝以問禮部具言其故乃遣使召之於時日且午矣不及備試卷命翰林院給以筆札旣登第卽丁母憂歸衍聖公孔彥縉卒妾江氏訴孫弘緒幼弱爲族人所侵詔遣禮部郎治喪公恂理其家事天順初授禮科給事中時弘緒已襲封大學士李賢妻以女公恂因得交於賢久之賢言於帝謂公恂大聖人後贊善司馬恂裔出宋溫國公光大賢人後可輔導太子帝喜同日超拜少詹事侍東宮講讀入語孝肅皇后曰吾今日得聖賢子孫爲汝子傅孝肅皇后者憲宗生母是時方以皇貴妃有寵於帝於是具冠服拜謝宮中歡傳以爲盛事憲宗嗣位加恩宮僚攺公恂大理左少卿公恂怏怏上言臣世儒家不通法律乞還舊職乃復以少詹事兼左諭徳成化二年上言京師天下根本京師固則四方安今邊隅多事內政不修將老兵疲何以應變毛裏孩數爲邊患其志叵測近兵部榜諭郡縣招募壯勇夫朝廷養兵百年一遇小警輒欲募兵萬一敵窺虛實擁眾南下不知誰可禦之頃命京營總兵官朱永南徵荊襄臣思荊襄一隅與京師孰爲輕重如永威望今武臣中一人而已宜畱鎭京師別遣代者總督尙書白圭諳曉邊事宜予司馬之職假以便宜使與代永者分守要害斷賊出入招徠撫綏不戰而功倍矣臣又見京師以南徳州臨淸東昌濟寧徐州皆南北襟要而守城疲卒不逾二三百人甚有空城無一卒者請集民壯專官訓練用備不虞疏入諸武人嘩然不平給事中袁愷禦史陳煒等交章駁之謂永𨿽有威重豈遂無匹圭旣督軍務節制自專何事攺任民壯無異壯勇旣以招募爲非何爲又欲起集帝乃下公恂獄罪當輸贖謫漢陽知府未至丁父憂服闋會大學士商輅請復建言得罪者官乃還故秩�南京詹事府久之卒公恂自以聖裔舉科第頗尙气淩物然能髙自標置於孔氏子孫號最賢恂字恂如浙江山陰人正統末由舉人擢刑科給事中天順元年攺贊善侍憲宗於東宮旣遷少詹事仍侍講讀逾年憲宗立命兼國子祭酒省親歸未幾卒久之贈禮部左侍郎善彊記通篆隸爲人惇厚與物無忤及擢宮端遂懷柄用情態頗異士論以是少之

孔公鏜按闕裏志宣徳九年公鏜任曲阜知縣

孔公錫按闕裏志天順五年公錫由舉人任曲阜知縣敕封文林郎以考績加兗州府通判銜仍管縣事按世職加銜始此

孔公統按闕裏志正徳十一年公統任曲阜知縣

孔公�按曲阜縣誌公�孔子五十八代孫由監生授曲阜縣令才品髙卓政教浹洽時有蝗蝻爲患偶生黑蜂嚙盡邑人以爲仁政所感歷官十有二載急流勇退當道贈以完名全節匾於堂至今族屬仰重人所難也

孔公誠按西安縣誌五十八代公誠議子字貴道鄕飲正賓

孔公澤按闕裏志嘉靖二十一年公澤任曲阜知縣

孔公璜按闕裏志公璜成化丁酉任四氏學錄修理祖廟塋寢考正家門典故自號北窗迂叟有文集若干捲行世

孔彥縉按闕裏志五十九代彥縉字朝紳其名與字皆仁宗昭皇帝所命也蚤孤母胡夫人教育永樂八年十二月襲封衍聖公太宗觀其言動進退從容喜謂侍臣曰眞聖人之裔也館之太學禮待甚厚旣歸日讀祖書不懈洪熙元年賜第於東安門北宣徳正統間禮遇尢厚景泰二年上幸太學特召率三氏子孫觀禮遣內官金英傳旨衍聖公來朝與正一品衣服一套鈔二千貫下程羊酒永依此例又賜三氏子孫冠帶錦衣越三年朝會復賜三臺銀印玉帶織錦麒麟衣秩視一品皆異數也卒年五十五命禮部治喪工部治墳葬祖墓之次生子四承慶吉澤源

孔彥繩按西安縣誌五十九代彥繩公誠子字朝武孝宗弘治十八年正月三十日守臣沈傑以衢州孔子家廟自孔洙讓爵之後衣冠祭儀混同流俗奏奉欽依查勘孔端友嫡派子孫孔彥繩世授翰林院五經博士主奉祠事正徳元年六月十一日吏部覆題十三日奉武宗聖旨是孔彥繩準與做翰林院世襲五經博士

孔彥士按闕裏志弘治二年彥士由舉人任曲阜知縣敕封文林郎

孔承慶按闕裏志六十代承慶年六歲遭母夏夫人喪奉父及繼母盡孝旣長從三氏學學錄孔克宴學所著有禮庭吟�行於世未襲爵而卒景泰六年十二月贈襲封衍聖公葬祖考墓次生子二長弘緒次弘泰

孔承美按西安縣誌六十代承美彥繩子字永實正徳十四年三月初七日襲封翰林院五經博士主奉衢州孔子祠事

孔承泗按闕裏志正徳元年承泗任曲阜知縣

孔承夏按闕裏志正徳五年承夏任曲阜知縣

孔承震按闕裏志嘉靖元年承震由舉人任曲阜知縣

孔承業按闕裏志嘉靖二十五年承業任曲阜知縣

孔承厚按闕裏志隆慶二年承厚由廩膳生兩院薦舉孝行題授曲阜知縣未幾致仕

孔弘緒按闕裏志六十一代弘緒字以敬早失怙景泰六年十二月十三日襲封衍聖公時年八歲延入內宮特賜金鈕麒麟圖書禦篆謹禮崇徳四字亦異數也弘治十七年以疾卒年五十七葬祖墓之次生子二聞韶聞禮

孔弘泰按闕裏志弘泰字以和成化六年五月十一日以侄尙在𦇤褓權繼兄襲封衍聖公弘治十六年五月十六日以疾卒年五十四

孔弘章按西安縣誌六十一代弘章承美子字以達嘉靖二十六年三月初十日襲封翰林五經博士

孔弘幹按闕裏志六十一代弘幹字以象魯府審理正進階奉議大夫所著輯談柄孔門僉載淳龐風味橋梓聯編文獻集

孔弘廓按闕裏志嘉靖四十三年弘廓任曲阜知縣

孔弘復按闕裏志萬曆元年弘復由廩膳生奉新例由提學道考選呈送兩院覆考送部題授曲阜知縣四年始奉例朝覲加銜歷官運司同知

孔弘毅按闕裏志崇禎二年弘毅任曲阜知縣由廩生選授

孔聞韶按闕裏志六十二代聞韶字知徳弘緒長子弘治十六年襲封衍聖公篤學明敏本年巡撫都禦史徐源奏聞韶系孔子六十二代孫次當襲封上曰崇儒重道莫先於孔氏其亟行之事下吏部遣官詣闕裏傳召命是歲九月入覲襲封焉擇日上表陳謝如儀上益思所以褒崇之者特遣中貴人持玉帶一麒麟文綺一以賜仍之璽書以侈其事一時文武廷臣下曁宿衛將校至都人士見者莫不稱嘆曰朝廷待宣聖後其盛如此吾等何幸親見云自館閣九卿相率爲詩以紀其盛嘉靖二十五年二月十二日以疾卒年六十五生子二長貞幹次貞寧

孔聞詩按闕裏志六十二代聞詩字知言衍聖公弘泰長子以父代兄襲封弘治十六年恩蔭翰林院五經博士有名當世又按志六十二代聞詩字知言中萬曆戊午舉人天啟壬戌進士授內閣中書舍人考選吏科給事中升禮科右給事中﹝按聞詩志兩見名字世數俱同而事實各異姑兩存之﹞

孔聞禮按闕裏志六十二代聞禮字知節衍聖公弘緒次子正徳中襲翰林院五經博士

孔聞音按西安縣誌六十二代聞音弘章於字知正萬曆五年六月初二日襲封翰林院五經博士

孔聞簡按闕裏志天啟元年聞簡由廩生選授曲阜知縣升東昌府通判

孔貞幹按闕裏志六十三代貞幹字用濟嘉靖二十五年襲封衍聖公嘉靖三十五年七月抱疾慶賀萬壽聖節至京疾亟世宗皇帝遣禦醫徐煒來視八月初八日卒於賜第年三十八生子尙賢

孔貞寧按闕裏志六十三代貞寧字用致衍聖公聞韶次子嘉靖二十五年世襲翰林院五經博士以孫引植襲衍聖公攺贈衍聖公

孔貞運按西安縣誌六十三代貞運聞音子字用行萬曆四十三年二月初一日襲封翰林院五經博士

孔貞教按闕裏志萬曆二十二年貞教由廩膳生選授曲阜知縣二十八年以衍聖公奏兩院勘明攺常州府學教授三十三年升京衛武學教授三十五年仍以本縣知縣候缺尋致仕

孔貞叢按闕裏志萬曆二十七年貞叢由廩膳生選授曲阜知縣加銜歷官鹽運使

孔貞堪按闕裏志崇禎十三年貞堪由廩膳生授曲阜知縣

孔尙賢按闕裏志六十四代尙賢字象之別號龍宇嘉靖三十五年襲封衍聖公年方十四歲早失怙幸祖母衛太夫人養育至是拜襲封之命蒙世宗皇帝特敕該部傳與撫按官知道孔尙賢年幼你撫按官不時存問他敢有族人恃長欺淩他的指名參來治罪歷侍四朝三幸辟雍賜宴賜茶冠帶錦衣酬眷益隆奉神宗皇帝畱京隨朝禮遇尢篤天啟元年十一月二十四日以疾卒於賜第年七十九遣禮部尙書孫愼行致祭工部造墳遣行人盧時泰護靈歸祖墓之次生子引椿先於萬曆年題準比照勛衛欽依冠服長子麟袍犀帶皆異數也次引桂襲五經博士俱早卒無嗣先於四十七年取嫡次枝堂侄孔引植到京承繼題授五經博士至次年繼父尙賢旣卒於天啟二年五月襲封焉

孔尙達按闕裏志六十四代尙達崇禎元年聖公借任翰林院五經博士

孔尙朝按西安縣誌六十四代孔尙期貞運長子字象元早卒未襲職

孔引桂按闕裏志六十五代引桂衍聖公尙賢次子萬曆二十二年世襲翰林院五經博士

孔引隆按闕裏志六十五代引隆字懋徳天啟四年聖公借任翰林院五經博士

孔引相按闕裏志六十五代引相崇禎初聖公借任翰林院五經博士

孔引錫按闕裏志六十五代引錫崇禎十四年聖公借任翰林院五經博士

孔引鈺按闕裏志六十五代引鈺崇禎十六年聖公借任翰林院五經博士

孔輔無世數附明末

按汝寧府誌輔道元汝陽人先聖五十四代孫思友仕元汝寧府司理子孫因家焉輔幼以神童稱登正徳戊長進士授中書舍人時名孟富遷刑部員外郎鞫獄明允上覽其疏賜名輔蓋以公輔期之也己卯三月上將南巡輔偕同捨郎孫鳳等伏闕諫廷杖三十奪俸半年尋出爲松江守丁內艱復補辰州世宗攺元大褒諫臣進輔俸一級又以外艱歸起補廣南卒輔天資穎異讀書至萬餘卷過目輒不忘所著詩文甚富

聖裔部藝文一

制命宗聖侯孔羨奉家祀碑

魏曹植維黃初元年大魏受命嗣軒轅之髙蹤紹虞氏之遐統應歷數以攺物揚仁風以作教於是輯五瑞班宗彜鈞衡石同度量秩羣祀於無文順天時以布化旣乃緝熙聖緒紹顯上世追存三代之禮兼紹宣尼之後以魯縣百戶命孔子二十一世孫議郎孔羨爲宗聖侯以奉孔子之祀制詔三公曰昔仲尼負大聖之才懷帝王之器當衰周之末而無受命之運在魯衛之朝教化洙泗之上棲棲焉皇皇焉欲屈己以存道貶身以救世於是王公終莫能用之乃退考五代之禮修素王之事因魯史而制春秋就太師而正雅頌俾千載之後莫不宗其文以述作仰其聖以謀咨可謂命世大聖億載之師表者也遭天下大亂百祀墮壞舊居之廟毀而不修褒成之後絕而莫繼闕裏不聞講誦之聲四時不睹烝嘗之位斯豈所謂崇禮報功盛徳必百世祀者哉嗟乎朕甚憫焉其以議郎孔羨爲宗聖侯邑百戶奉孔子之祀令魯郡修起舊廟置百戶卒吏以守衛之又於其外廣爲屋宇以居學者於是魯之父老諸生遊士睹廟堂之始復觀俎豆之初設嘉聖靈於仿�想禎祥之來集乃慨然而嘆曰大道衰廢禮樂絕滅三十餘年皇上懷仁聖之懿徳兼二儀之化育廣大包於無方淵深淪於不測故自受命以來天人咸和神气氤氳嘉瑞踵武休徵屢臻殊俗解編髮而慕義遐夷越險阻而來賓𨿽太皞遊龍以君世虞氏儀鳳以臨民伯禹命元圭而爲夏后西伯出岐社而爲周文尙何足稱於大魏哉若乃紹繼微絕興修廢官疇咨稽古崇配乾坤況神明之所福作宇宙之所觀欣欣之色豈徒魯邦而已哉爾乃感殷人路寢之義嘉先民泮宮之事以爲髙宗僖公蓋嗣世之王諸侯之國耳猶著徳於三頌騰聲於千載況今聖皇肇造區夏創業垂統受命之日曾未下輿而褒美大聖隆化如此能無頌乎乃作頌曰煌煌大魏受命溥將繼體黃唐包夏含商降釐下土廓淸三光羣祀咸秩靡事不綱嘉彼元聖有赫其靈遭世瞀亂莫顯其榮褒成旣絕寢廟斯傾闕裏蕭條靡韶靡馨我皇悼之尋其世武乃建宗聖以紹厥後修復舊堂丰其甍宇莘莘學徒爰居爰處王教旣新羣小遄沮魯道以興永作憲矩洪聲豈遐神祇來和休徵雜沓瑞我邦家內光區域外被荒遐殊方慕義搏拊揚歌於赫四聖運世應期仲尼旣沒文亦在玆彬彬我後越而五之垂於億載如山之基

至和二年攺封文宣公爲衍聖公制

宋仁宗孔子之後以爵號褒顯世世不絕其來遠矣自漢元帝封爲褒成君以奉其祀至平帝時攺爲褒成侯始追謚孔子爲褒成宣尼公褒成其國也宣尼其謚也公侯其爵也後之子孫𨿽更攺不一而不失其義至唐開元中始追謚孔子爲文宣而尊以王爵其嗣褒聖侯爲嗣文宣公孔子子孫去國名而襲謚號禮之失也蓋由於此比朕稽考前訓博采羣議皆謂宜去漢之舊革唐之失稽古正名於義爲得朕念先帝崇尙儒術親祀闕裏而始加至聖之號務極尊顯之意肆朕纂臨繼奉先志不敢失墜而正其後裔嗣襲之號不其重歟宜攺至聖文宣王四十六代孫宗願爲衍聖公

上孔中丞書

石介夫子之道不行於當年傳於其家直四十餘世以俟子孫如此其遠也夫子沒後世有子思焉安國焉穎達焉止於發揚其言而已自漢相光唐相緯𨿽得位亦不能盡行其道夫子之道其肯�然蟠伏於其家乃躍起奮出彌漫於天下天下人皆可以得之漢髙祖唐太宗能得之於上以之有天下三百年孟軻揚雄文中子韓愈能得之於下以之有其名於億萬世惟孔氏子孫無有得之者俟四十餘世僅二千年閣下乃得之今夫子之道不專在於閣下也閣下又且赫然有聲烈於天下復得位於朝見用於天下其將以夫子之道事於聖君施於天下俾國家爲二帝爲三王爲兩漢爲巨唐矣夫子之志曰吾志在春秋春秋天子之事也世衰道微邪說暴行又作臣弒其君者有之子弒其父者有之夫子懼之而又時無君己無位不能誅不能正乃作春秋焉所以正王綱舉王法故春秋成亂臣賊子懼爲司寇則七日而誅少正卯於兩觀之下攝相事則齊終不敢窺兵河南當時之君則昏也當時之位則攝也尙不及閣下得明君有大位爲中丞逾月而未聞有舉焉閣下在朝朝廷尙有姦臣敢在位天下�賊未悉除是夫子道猶未克盡舉豈夫子直四十餘世僅二千年以俟閣下閣下宜念之且天子之設禦史府尊其位崇其任不與他府並舊有大夫則中丞亞大夫而領其屬今大夫闕則中丞其長也故中丞之任特重焉中丞之責尢重焉君有佚豫失徳悖亂無道荒政咈諫廢忠慢賢禦史府得以諫責之相有依違順旨蔽上罔下貪寵忘諫專福作威禦史府得以糾繩之將有驕悍不順恃武肆害玩兵棄戰暴刑毒民禦史府得以舉劾之君至尊也相與將至貴也且得諫責糾劾之餘可知也禦史府之尊嚴也如軒陛之下廟堂之上進退百官行政教出號令明制度紀賞罰有不如法者禦史得言之禦史府視中書樞密𨿽若卑中書樞密亦不敢與禦史府抗威爭禮而反畏悚而尊事之禦史府之重其無與比然須得如閣下者居之始貴矣易曰苟非其人道不虛行禮曰人存則政舉閣下聖人之後又能得聖人之道以方重剛正公忠淸直烈烈在朝爲天子獻可替否贊謀猷持綱紀天下想望其風采者十五年間簡於淸衷期將大用且歷試於外更觀其能違更三大藩皆卓然有治聲聞於天府浹於日下禦史府中丞虛位日久紫宸殿下佩金煌煌行聲鏘鏘且有百數天子弗錄之乃南走三百里外以驛召閣下直入其府登其位自陛下獨決萬幾來登崇俊良黜逐纖人革故鼎新百度修舉太平之望日月以隆然而天人之心猶�然不大舒釋者以閣下尙稽大任也至是天人之心始大舒釋矣閣下自初及終皆以直道進詩曰靡不有初鮮克有終介嘗聞朝大夫語曰有某人爲某官時忠鯁直讜謇謇敢言觸龍逆鱗不避誅死由是人主知之聲名藹然聳動朝野不四五年取顯仕今爲某官位彌髙身彌貴祿厚惠渥私庭曳靑綬者五六人門前炎炎可炙手顧此勢力榮寵有所惜也如有物塞其耳如有葉蔽其目如有鉗緘其口朝廷有闕政國家遺事若不聞若不睹而不復言則向之忠鯁讜直謇謇敢言乃沽名耳其以爲速進之媒乎意士之積道徳富仁義於厥身蓋假於權位以布諸行事利於天下也豈有屑屑然謀夫衣食者歟正色直己立於朝廷行其道乃使天下有此論庸無傷乎古今君子少小人多君子常不勝小人小人不惟常勝君子而又不能容之惡直醜正嚚嚚實繁幸而有一君子在於朝則百小人排之非鐵心石腸剛正不折未有不隨而靡者小人不容君子也如是而不能死節以永終譽中途晚節須有渝變宜其爲小人之所排也今有人位未顯身在下能堅正不顧其身敢直言極諫犯天子顏色封章抗疏論天下利害羣小人必叢立指點曰此人速進也沽虛名也非以行道也吁吾徒不見容於小人也不取信於天下也固若是乎學周公孔子之道不用則捲而懷之用則肯己乎實將施及國家布於天下以左右吾君綏吾民矣羣小人排毀不已無足怪也閣下亦當大警戒之勿使天下有所論則君子幸甚天下幸甚

五賢堂記

孔道輔五星所以緯天五嶽所以鎭地五賢所以輔聖萬象𨿽列非五星之運不能成歲功眾山𨿽廣非五嶽之大不能成厚徳諸子𨿽博非五賢之文不能成正道由是三才之理具萬物之情得故聖人與天地並髙卑設位道在其中矣所以尊君徳安國紀治天物立人極皆斯道也然天地有否閉日月有薄蝕聖人之道有屯塞若天地否則聖人建大中之道以開泰之聖人之道壅則五賢疊起而輔導之先聖生當戰伐之世法令機祥巫祝之獘亨楊墨之迂誕莊列之詼詭窮聖汨常三騶孫田術勝於時則我聖人大道爲異端破之不容於世也而孟荀繼作乃述唐虞之業序仁義道徳之源俾諸子變怪不軌之勢息聖人之教復振其功甚大矣後至漢室圮缺揚子惡諸子之舛詆訾聖人獨能懷二聖三王之迹譏時著書以尊大聖使古道昭昭不泯者揚之力也西漢之後皇綱弛紊六代喪亂文章散靡妖狂之風蕩然無革文中子澄其源兆興王之運韓文公治其末廣尊道之旨致聖化益光顯夷夏歸正道𨿽諸子譊噪或欲攘其法戕其教蓁其途蕪其說弗可得已然賢者違世矯俗能去難者蓋寡矣孟不免齊梁之困臧倉之毀荀不免齊人之讒楚國之廢揚不免劉歆之侮投閣之患王不免隋氏之抑羣公之沮韓不免潮陽之竄皇甫之譖其間或譏其作經或短其修史彼徒能毀之弗顧己之弗逮也達者以爵位爲虛器太過者人猶嫉之況抱道徳富仁義立終古之名寧無惡乎天地𨿽否無傷於體日月𨿽蝕無傷於明聖賢𨿽困無損於道得其時則堯舜禹湯之爲君臯陶伊呂之爲臣功濟於當世非其時則孔聖之無位五賢之不遇道行於後世亦猶歲旱則澤益甘夕暗則燭益明世亂則賢者益固歷代以斯爲難也孔聖之道否則五賢振起之今五賢湮蔽振之者無聞焉道輔學不及前哲幸以事親守故國爲儒者榮嘗謂伏生之徒以訓傳之功像設於祖堂西序而五賢立言排邪說翊大道非諸子所能跂及反不及配缺孰甚焉因建堂收五賢所著事圖其儀敍先儒之時薦庶幾識者登斯堂觀是像覽是書肅然革容知聖賢之道盡在是矣

贈正奉大夫襲封衍聖公孔墓表

金黨懷英至聖文宣王五十代孫諱字元會曾祖諱若蒙襲封奉聖公贈朝奉郎伯祖諱端友朝奉郎直祕閣襲封衍聖公宋建炎二年冬祀大禮赴揚州陪位值大兵隔絕以其弟端操之子璠襲封璠長子拯皇統二年三月補文林郎襲封衍聖公無嗣其弟大定三年七月補文林郎襲封衍聖公管勾先聖祀事公三歲而孤幼警悟及長力學自彊通春秋左氏尢喜韓愈詩文談論簡尺多引二書先輩每稱譽之公職在嚴奉林廟艸木諸人無敢輒犯宗族之間少長有禮人敬其勤畏而愛之一日顧瞻鄆國夫人殿嘿自責曰生爲人子孫而謬當其職使之隘陋如此寧不愧於心乎乃親率佃戶攜斧斤入蒙山躬親指畫采伐中椽桷者旬有餘日連車接軫以歸起西廟尼山兩處鄆國夫人殿及大中門家廟齋廳祭祀庫計五十餘楹彩飾圖繪畢備朝廷聞公名召赴闕欲畱隨朝任用公力辭職專祀事不宜妨職任之不專則特授曲阜縣令未到任歲大旱旣到任甘雨三日而止稼穡益茂歲仍大熟公精勤吏事縣署至所居往返十餘里及晚治縣無一日稍闕差科甚均詞訟無滯親族有訟卽移佐官無少長背向意諸村當首者舊驗物力赴役公預令定奪相次明以公文告示比至其人已自承認交替不復更至庭下每歲夏絹凡丈尺小戶舊合並全匹輸納隨村首目皆自斂掠公止令依市價積算扣買使並起納盡革舊獘縣城摧壞官計工修築公戒董役者曰愼勿拆廬舍壞冢墓若廬舍有礙當隨地築之冢墓有壞當以己俸完之二者旣安吾心亦安矣其有不成葬穴無主暴露枯骨當遣使厚葬之有碑曰叢冢邑人春冬祀之葬畢是夜夢眾人來謝內一人稍前云嗟哉莫之能及旣寤遣人搜求又得十餘副復夢來謝公年四十得數子皆不育一日夜夢異人衣冠偉然告曰今此非爾子後丑年庚月丁日所生眞爾子矣當名元措公儉於奉己厚於賓客周惠困窮不問家之有無娶泗水孫氏宋副樞密孫傳之女孫後封魯郡太夫人又娶泗水侯氏二子長卽元措今襲封衍聖公次元紘舉進士女一人適兗州宣武韓昺公享年五十三終奉直大夫以子貴贈正奉大夫嗚呼孔子之澤及於無窮國家褒崇之恩方自此始又豈止此而已哉

贈中議大夫襲封衍聖公孔治神道碑記

元蔡文淵朝列大夫濮州尹致政孔思誠以書幣緘父祖二世徳業之狀命文淵文於石以著其不墜厥緒之實文淵謹按素王世紀思誠宣聖五十四代孫也公之曾祖諱元用字俊卿當金季政亂播越南遷幾二十餘年時天兵壓境公以林廟爲重乃率孔族曁庶姓以降其大帥太師國王承制封拜以公世襲曲阜縣令公有文武才復拜其子之全仍令其邑授公兵柄攻取益都累有勝捷沒於王事曾祖妣聶氏封宜人婦徳爲宗族楷範一子卽之全字工叔金已前襲封公元措來歸同謁武惠嚴侯公因讓曰以賢以長責在吾叔元措乃許曰子父子保全林廟當世其邑武惠允之仍居邑宰二十餘年公先考諱治字世安一字先己孝友仁厚公謹廉明文章政事爲一時稱首弱冠從翰長鹿庵遊同門李孟閻徐恆以斯文相諮議年登二十襲曲阜尹雞鳴而起坐以待旦勤於庶務聲達朝廷其待同僚愛百姓咸盡其道時潛齋楊君師表於魯公退食執弟子禮事之潛齋去損齋楊公繼之復從遊盡仕優則學之道相下處士任公持正嘉其才徳以女妻之其內助居多壽四十一先公卒贈東平郡君再娶畢氏一子一女皆任氏出子卽朝列公也女適長垣尹張執中封恭人公於二弟甚相友愛中統四年公始權祀事嚴潔典禮惠睦宗族待炊之家百室之半至元三年公謂權祀之職匪事功何以塞繼述之責聞於上賜白金五十兩重修啟聖王殿葺書閣刱環廊以石易木殿楹再新築垣圍廟百堵皆作至元六年罷灑掃戶凡廟庭大祭維丰維潔咸備於己三十餘年給國家南徵之役以才幹聞年五十三告老以男思誠襲替世尹升公奉訓大夫知單州事將行戒其子曰無妄怒輕笞楚人邑長者如汝之父兄幼者如汝之子弟可不愼乎其知單州也興學校延名士以成士風時憲府貴公按問有倫有要人自以爲不�至元二十八年擢公奉直大夫知密州事首刱儒學三皇廟正彜倫明禮法建醫學濟斯民扶仁壽導江張公洎損齋楊公碑刻悉焉元眞攺元公見成宗皇帝於上都時大臣奏至聖文宣王孔夫子之嫡孫其祖元用以軍功沒於王事實開國立功之臣治權奉祀事三十餘年有徳有文可襲封爵上可其奏仍賜坐慰勞甚厚特授中議大夫衍聖公以祖庭儀等之制飛章於朝賜尙珍署田五十頃復給灑掃戶重修禮殿從公請也作堂私第名以詩禮示不忘過庭之教也辛泉楊公大書之紫山胡公記焉大徳十一年冬十一月九日公薨於私第之正寢享年七秩有二冬十二月望日葬公於宣聖墓西北任氏祔焉濮州尹朝列公由鄕縣以師表國學復授安慶推官尋知息州丁內憂不赴繼拜僉江南湖北道肅政廉訪司事以朝列大夫濮州尹致仕公之所處皆有能名其忠孝廉勤皆先公教誨之力也公娶翰林應奉任君之女振文處士公子也再娶畢氏牛氏馮氏封魯郡君孫男三人長曰克欽牛氏出授從仕郎承襲世尹權奉祀事娶東野嘉議公女孫女孫五長適廣東廉使楊倬次適本縣儒士呂恪次適蘄州路府判馬侃子元魯次適主泗水簿馬克仁次適禮部尙書李庭實孫士良其子孫端潔繩蟄如此我公徳業益茂矣文淵謹考世紀自子思子敍正傳漢唐以下安國穎達而已我朝隆盛天生數公者赫然聲烈著於兩間保林廟以佑鄕民好學不倦以承道統力陳大義以新廟庭近能迓續累世之忠孝遠能銘述先聖之心法以欽承有國右文之典故爲之銘昭示後世彰我聖人溥嗣之恩渥於無極云銘曰天生夫子師表百王慶流萬古奕業隆昌天朝受命休有烈光素王之裔帝錫純良扶文拱武以保魯疆象賢世邑以死勤王猗歟乃祖公爵是承孝思惟則天子來寧嗟若先考聿新聖宮濟人利物以孝移忠繼述祖道朝覲帝容帝若曰咨汝襲祖封賜田復戶命爵上公又宣之澤萬類含春永遵心迹拱視北辰天淸地肅正我彜倫續玆譜諜以貽後人

故襲封衍聖公贈中奉大夫河南江北等處行

中書省參知政事護軍追封魯郡公謚文肅孔

思晦神道碑

危素公諱思晦字明道孔子五十四世孫也曾祖元孝祖之厚贈亞中大夫濟寧路總管輕車都尉魯郡侯父浣贈通議大夫禮部尙書上輕車都尉魯郡侯母李氏追封魯郡夫人公生至元四年七月天姿穎秀總角讀書已識大義導江張先生爲三氏教授公授業焉講求義理薄詞章尊徳行家貧躬耕𨿽劇寒暑不懈於學先生深器重之甫年十有七禮部公棄世喪葬以禮奉母以孝聞大徳七年遊京師國子祭酒耶律公有尙謀薦辟之以親老固辭至大元年太夫人臥病躬進藥餌衣不解帶及居喪勺水不入口者五日三年喪畢三氏教授舉茂才授範縣儒學教諭延佑二年調寧陽學先是兩邑校官率以廩薄不能受職公儉約自將教養有法比代皆挽畱不忍捨三年族人合議以公嫡長且賢宜襲封爵主祀事上政府未決平章政事李韓公偕禮部力主之會仁宗皇帝問孔子之裔迨今幾世襲封爲誰李公具以對仁宗親閱譜曰以嫡應襲者思晦也復奚疑且以前襲封秩卑俸薄遂授中議大夫襲封衍聖公月俸自百緡加至五百緡鑄印四品泰定三年山東廉訪副使王鵬南言襲封上公而秩正四品於格弗稱且失尊崇意明年升嘉議大夫至順三年攺鑄三品印公自以宗祀責重恆懼弗稱蒞事之際必敬且愼初廟毀於兵後𨿽苟全而樓角圍墻未備乃竭力營度卒復舊規金絲堂壞儲時祀余貲葺新之不足補以己俸繪飾從祀塑像補完祭器禮服請於中書置江南郡縣書籍尼山毓聖之地廟毀而碑存居民冒耕祭田且百年矣稽諸典故言於部使者命鄒縣長沭陽令往核之復田百五十畝歲入粟四十有八石因請置尼山書院三氏學田三千畝在沛縣之刁陽爲豪民所據檄州與沛縣歸侵疆州官受贓敗其事公往復辯議再歲克定前代封聖父齊國母魯國公言於朝宣聖封王而父爵猶公願加褒崇有旨加聖父啟聖王母王夫人公府初止設掌書一人書籍音樂無司之者金穀無任出納者以是爲言遂置典籍司樂管勾凡三人分掌之祿秩視國子監且給管勾印掌書祿視寺監五季時孔永之後方盛欲以僞滅眞乘亂害宣聖子孫幾盡其後欲冒稱公以爲不早辧則眞僞久益莫究彼於我不共戴天乃共拜殿庭而列於族可乎遂會族人稽典故斥絕之家譜石刻旣毀因參究詳考廣記諸書重刻焉元統元年寢疾閏月乙巳薨於寢異香滿室羣鶴百餘翔於上又見神光自東南隕於捨北云己酉葬祖塋西二百步娶張氏封魯郡夫人子男一人克堅爵嘉議大夫襲封衍聖公女四人適李徳明孫大用喬元善馬元用孫男九人希學嗣爵中奉大夫襲封衍聖公希說希範希進希麟希鳳希順希尹皆國子生希贇其季也孫女二人曾孫男五人女四人公端重簡默動容不苟嗜學誨人本乎眞誠於宗族尢隆恩義嘗曰吾蒙祖宗遺澤殊流同源可不念諸或不自給者周之子弟皆籍於學教養不怠女兄適裴氏而貧迎養甚謹女弟末疾且不慧起居必待於人每親爲�沭性尙淸素�財好義所居就襲封舊廨不攺作終不構私室其薨也家無尺寸之遺公暮年多疾未嘗廢書作字端楷可法故三氏子孫與凡四方受業仕而有聞於時者多公造就薨之日莫不哀之會葬者以千計後十有七年贈中奉大夫河南江北等處行中書省參知政事護軍追封魯郡公謚文肅克堅以江浙行省左右丞汪公澤民守兗州時所述行狀屬林廟學正夏以忠來俾素論撰先徳篆銘神道之碑素不敢以固陋辭則序而爲之銘銘曰微子之引篤生聖師歷聘侯國式扶民彜維文肅公五十四世克昌其家宏廓震厲導江張氏學探本源授業三氏遊道之園有粲羣經出自屋壁芟辟蕪辭毋俾蓁塞濮有範縣兗之寧陽教行下邑弦誦瑯瑯眷玆大宗猶秉周禮襲封上公明斷天啟超進華秩匪公之榮右文貴徳天下化成公在魯邦士有標準胡不遐齡耆碩斯隕繄子洎孫丕承寵光節惠易名錫命煒煌爰述始終刻名闕裏與國咸休宜受多祉

故國子祭酒孔克堅墓志銘

明宋濂公諱克堅字璟夫世家魯之曲阜孔子五十五代孫也曾祖曰之厚贈濟寧路總管輕車都尉祖曰浣累贈通議大夫禮部尙書上輕車都尉皆追封魯郡侯父曰思晦嘉議大夫襲封衍聖公累贈通奉大夫河南江北等處行中書省參知政事護軍追封魯郡公謚文肅曾祖妣女眞氏祖妣李氏妣張氏皆追封魯郡夫人公少廓達通敏日誦千餘言學極博精尢善春秋左氏傳文肅公薨襲封衍聖公元重紀至元之年上疏請修飾廟像順帝可其奏賜山東歷日錢之半給其費命監察禦史族人思立持楮幣二萬五千緡勒石以紀成績至正六年中書謂公爵與階不稱奏升之制授中奉大夫賜二品銀章十五年平章政事達世帖木兒薦公明習禮學徵爲同知太常禮儀院事以子希學襲公爵是年冬帝親郊公攝太常事盛服襜然登降有容觀者以爲達禮禦史大夫雪雪言公材宜近侍左右拜中書臺治書侍禦史公辭歸明年拜山東道肅政廉訪使旣受詔復辭會山東兵亂公率家人北行次�城丞相賀太平奏召公集賢直學士希學爲祕書卿遣使者卽�城起之公至燕都劇盜毛貴犯畿甸且迫廷議棄燕遷關中公曰天子當與社稷宗廟俱爲存亡焉可棄而他之今勤王之兵頗眾與之決戰盜可平也如公言盜果敗去十九年遷禮部尙書知貢舉時四方之士避亂多集郡邑公請設流寓科以取之是年冬擢陜西行臺侍禦史李思齊及察罕帖木兒二軍爭秦隴相攻朝廷不能制陜西行省丞相帖裏木兒納思齊降將命張良弼禦之及中丞袁澳諍曰不可二軍不敢舉兵以犯奉元豈其力不足哉特以無名耳今納其叛將而出兵禦之是引虎使噬也丞相不從澳亦被劾去公怒曰謀之不善亂且至矣遂自劾而歸月餘二軍及良弼戰於鹿臺奉元果陷二十二年除國子祭酒帝賜上尊太子書大成殿額以賜公以世亂不樂居位竟謝病歸闕裏營別業城南以居後起公爲資善大夫集賢學士不就復以公爲山東廉訪使卒不起二十八年天兵取中原上手詔趣公入朝待以賓禮而不名賜廩祿不煩以職郊社必致膰肉撫勞甚至洪武三年春以疾告遣中使存問疾篤詔還公於家給驛以行賜白金百兩文綺八端他錢物稱是三月二十八日還至下邳新安驛薨於舟中壽五十有五希學奉喪歸以六月十三日葬於孔林去孔子墓二百餘步公寬厚樂易事親極孝遇族人有恩與人交不爲掩覆之計一以誠信丰下美�容止甚都順帝以福人稱之公娶張氏濟寧路總管子仁女封魯郡太夫人夫人九子長卽希學次希說希範希進希麟希鳳希順希尹皆元國子生希贇其季也女二人孫男十八人長曰訥次曰譒詢諲諴諯�諤�詗評譓諓譽�詮曾孫男四人長曰鑑次曰鐸曰鈞曰鏜曾孫女四人希學今資善大夫襲封衍聖公每歲朝正於京師上寵賜之甚厚以袁澳狀來請曰先君沒今十年而墓道之石無文恐休徳不聞於後世人其謂何濂嘗獲識公且與希學善𨿽老矣其忍不銘銘曰天生大聖爲萬世師廓幽昭潛雨施日輝功如堯舜位則不有斂其惠澤以昌厥後歷年二千有興有亡五十餘世封君相望自侯而公愈遠彌貴桓圭衮衣肅將祀事惟公紹家惇大且文人曰休哉聖師之孫入爲秩宗左禮右樂格於幽明上下允若因亂趍遷宗社震騫君臣合謀棄而西遷公曰不然君死社稷以正伐亂勝不以力王師焞焞如虎如貔盜遁南夷公實啟之關陜之間將驕胥噬彼謀不臧以水止潰公謂元戎世方興亂無失厥防以速其叛言臧不從是臧是爲禍將逮身云何弗歸璽書迎拜俾掌邦教大訓宏敷聖人之道土宇日隳位其可居退修於家琴瑟詩書皇明禦極取聖爲則陟降帝庭禮儀有翼生享其榮死篤其誠云誰致然聖澤休明惟聖之澤如山如川有址有源以永厥傳繼聖惟賢守位惟徳昭續垂聲後嗣是式

故資善大夫襲封衍聖公孔希學神道碑

宋訥洪武十四年秋九月二十日宣聖五十六代孫資善大夫襲封衍聖公以疾終於正寢越三年爲洪武甲子春正月其子訥以服闋入覲禮官引見華蓋殿上問以宗族蕃衍子姓賢否訥奏對動合禮度卽命館於太學翌日召嗣襲封衍聖公禦制誥詞以賜旣受封之五日出前左司員外郎王翌志其先公墓志銘示余曰不肖孤負荷先徳忝嗣厥世聖天子不以訥無所肖似俾襲顯封位列公爵惟是先考之卒𨿽紀其歲月納諸壙中墓道碑石尙未有刻先生職司文衡捨先生其誰托哉敢固以請旣還之四月復以書來速遂卽其世系封爵卒葬月日以著之按公諱希學字士行宣聖五十六代孫妣張氏封魯郡太夫人公賦性明敏好學尢嗜漢隸甫冠卽有成人志二十一歲侍禦公始起同知太常禮儀院事以公襲封公克自樹立於經籍子史靡不研究問學優贍文詞典雅每賓客燕集談笑揮灑輒以成章皆出人意表觀者奇之四方好事者多求公書隸得之則什襲珍藏元季兵起靑齊憂沒闕裏公誓不汗於亂卽間道走燕城得賜見拜祕書卿仍襲封爵歲戊申秋皇明初革元命海宇以次平治朝謁行在上淸問下民公卽以歷代治亂條對從容有序甚嘉納之自後歲入覲於京師賜予稠疊恩禮益隆每正旦上受萬國朝賀特命公班亞上相始至中使慰勞館饋下及童隸無不沾給蓋其誠意所動宸衷特加異數也祖庭自兵後日就圮壞所廢浩穰公從容措置期以歲月卒就成功復祭田之侵於豪民者五十頃禮器禮服樂舞儀文以次備舉燦然一新卒復舊規年四十有七卒士大夫聞者莫不悼其不壽也訃聞朝廷遣使禮祭是年十有一月初六日葬於孔林之西公凡再娶先配董氏中州功臣世家贈魯郡夫人繼室孫氏前進士遼陽行省平章彥明女卒皆祔葬子男二人長曰訥董氏出也次曰諝孫氏出也女二人長適漵南衛鎭撫子楊思次在室孫男一人曰稱尙幼公昆弟八人在公爲長次希說希範希進希麟希鳳希順希尹希贇皆有文學家庭雍睦爲東魯家法余記弱冠遊太學師事助教陳仲眾先生而公之父侍禦公實同齋捨者有年情好日洽後幾二十年當元季兵起公間道歸朝時侍禦公主太常公侍左右神采迥異信其爲名門子也余今獲領太學而公之子訥已襲封號則知公者莫余若也請銘奚敢辭銘曰聖澤汪洋厚徳流芳公承其慶奕世稱昌才�乎中鑑其琳瑯脫略芳葩惟徳是將皇明啟運奄有萬方崇文右教盛際虞唐遹修衰典先我素王公襲其封世奉烝嘗惟聖子孫表表昂昂歲時來朝禮錫孔彰報�未伸早夜匪康祖庭百儀遄復其常魯山蒼蒼泗水湯湯�然孔林爲公之藏有子才良早服寵章制誥維新云漢輝煌存沒有光樹碑道傍千載不忘

承事郎曲阜縣知縣孔希範墓表胡儼故承事郎曲阜縣知縣孔希範者孔子五十六世孫也歷官十有七年以目眚致仕逾年而終享年六十有五旣葬之五年其子詢寓書奉狀來徵墓文公字士則元中奉大夫襲封衍聖公國子祭酒克堅之子嘉議大夫襲封衍聖公屢贈通奉大夫河南江北等處行中書省參知政事護軍追封魯郡公謚文肅諱思晦之孫累贈通奉大夫禮部尙書上輕車都尉追封魯郡侯諱浣之曾孫曾祖妣李氏祖妣張氏皆追封魯郡夫人妣張氏元濟寧路總管子仁之女封魯郡太夫人公天姿穎秀器宇魁岸自少侍中奉讀書成均精勤博涉已爲人所器重元季兵亂侍中奉歸闕裏入國朝王師下中原有詔卽闕裏起中奉公侍行當是時朝廷褒崇先聖於中奉特加恩禮而公之兄希學仍襲封衍聖公族人復以賢推欲薦公知曲阜公曰先聖徳澤均被後裔吾兄弟豈得獨專其美於是讓其從叔父克克卒又讓其從兄希文希文卒旣而族人卒薦公遂拜世職之命實洪武二十八年春二月也公爲政直道而行於宗族於鄕人不以私廢公不以恩掩義遠近之間小大親�咸懷其惠邑嘗有豪彊誣細民代戍邊者其人上下關節民被鉗制受誣不能自直公嘆曰吾爲令民枉而不理非職也乃具本末辯於上官由是細民得直而罪其豪彊其他效尢者遂斂迹初五季時有外孔氏嘗冒聖緒因亂肆毒幾絕孔氏至其子孫亦假托世冑覬蠲徭賦公曰是亂吾宗也今不明後世莫知矣乃力斥其非絕不與通因以家譜重刻石廟庭本支原委燦然別白千百世之下𨿽有冒昧不能紊也四代祖考璲之墓碑闕公皆建立上以昭先徳下以貽孫謀其志勤矣哉凡族有喪不能舉邑有窮獨死無後者往往具棺斂以葬之人有孤子女貧無以嫁娶者又給貲裝爲之嫁娶今襲封衍聖公彥縉公之從曾孫也初在𦇤褓而孤公保育調護俾克成立歲時祭享皆主於公而事無大小不避愛憎一切視爲己任由是宗族姻婭無不順適賓禮往來各得其宜至於督修廟宮而著其功能墾復土田而增其歲廩衛先陵而申樵采之禁贊公府而杜請謁之私凡於宗家無不盡心焉乃以永樂十年十一月初八日終於正寢是月丙午葬祖林之原孺人畢氏有賢徳克相其家後公五年卒其葬也祔於公墓子男三人曰詢曰諴曰早夭女四人俱適賢士孫男八人公貞公英公欽公良公剛公恕公禮公溫孫女四人皆在室嗚呼公之心純而正行潔而方才敏而周政通而和孝友忠信出乎自然髙懷雅量不見畛域而又文以詩書節以禮樂雍容揖讓於其間信乎神明之裔卓然不可及矣而遺愛之在人者詎可泯耶謹論次其徳善用表諸墓以告來者

五十七世孫襲封衍聖公孔訥神道碑銘

胡儼公諱訥字言伯姓孔氏世家魯曲阜前資善大夫襲封衍聖公希學之子元中奉大夫襲封衍聖公國子祭酒克堅之孫嘉議大夫襲封衍聖公累贈通奉大夫河南江北等處行中書省參知政事護軍魯郡文肅公思晦之曾孫實宣聖五十七世孫也公魁梧厚重寡言笑篤學恭謹不以貴冑驕人士大夫喜與之遊樂善好施遇孤寡不克婚葬者𨿽傾資濟之無難色又能詩工篆法人得之者皆傳誦誇美相貴重華聞益彰洪武癸亥居父憂以國哀赴京祭孝陵旣竣事入見天眷甚隆顧謂廷臣曰孔訥眞聖人子孫遂賜膳光祿命禮官館於太學遣尙書劉仲質勞問日給庖廩復賜衣物鈔錠充牣館捨將俾襲爵以居喪乃止服除丙寅正月朝京師旣見上大喜卽命禮官卜日授爵於是以二月二日拜襲封之命受誥大廷百僚班列仍敕禮官以教坊樂導送至太學學官率諸生二千餘人迎於成賢街觀者莫不贊嘆光榮明日入謝復賜襲衣宴於禮部又明日釋奠於學廟以拜命告恩禮之加古未有也初行誥詞吏部奏用資善階聖諭曰旣爵公勿事散官但誥以織文玉軸爲異耳遂爲故事每歲入覲得給符乘傳班序列文臣首厚其廩餼下及侍從此又古未有也公天性仁孝待宗族克盡禮意奉祭祀極其嚴敬至於廟庭修作朝夕程督竭其心力不以爲勞洪武庚辰九月十六日竟以疾終時年四十有三以本年十月二十六日葬祖林祔考墓也夫人陳氏繼商氏王氏子男四人公鑑公鐸公鈞公鏜公鑑襲封衍聖公後公二年卒女五人俱適賢士公鑑之子彥縉今襲封衍聖公公之冢孫也曾孫一人曰承慶公沒後二十年墓無文彥縉將樹碑墓道以昭先徳來請銘其詞曰維道之髙維徳之厚金聲玉振以昌厥後歷世五十而又七葉偉矣賢孫克紹先業宇量恢恢威儀帖帖明詩習禮光華烈烈天之所與族之所宗保佑申錫格於宸衷榮名尊爵超秩顯融寵恩異數維聖之崇佩仁服義如守憲律終始惟一靡有愆忒由來龍蛇賢人之嗟溘爾長逝徳音孔遐祖林之原楷木蒼蒼若斧若堂昭穆相望維公之兆祔考宅幽旣封且固世徳作求延畀後昆慶澤斯流刻詞樹碑永昭厥休

五十八代襲封衍聖公孔公鑑墓表

楊士奇公諱公鑑字昭文姓孔氏宣聖五十八代孫而世爲嫡自髙祖至考皆襲封衍聖公考諱訥妣夫人陳氏子男三人公其長也生而岐嶷稍長端厚簡重不妄言笑而嗜問學讀書窮理日進月益其器識宏遠儕輩莫及也持身以禮而事親至孝親歿哀毀屢絕復蘇終喪不一逾於禮度歲時薦祭竭誠敬如生養者旣襲封衍聖公益愼儀則恂恂下鄕裏襲封之又明年以疾終壬午四月五日也年才二十有三遠近聞者無問識不識咸共悼惜太宗皇帝初臨禦遣使賜祭公娶胡氏孔顏孟三氏教授進士胡復性之女有婦道二子彥縉襲封衍聖公彥縉與餘同朝久間泣謂余曰惟先公之行之實不愧古人而棄代於今二十有六年墓石未有刻詞願僥惠執事庶貽不朽嗟夫孔子明先聖之道立教萬世而禮爲大防天下之人其言與行有一弗迪於禮不可以名士矧爲孔子之後者哉聖人嘗謂其子不學禮無以立如公者眞不忝孔氏之後哉惜乎年之不永而世莫睹其所至也故撮其行之可以範俗者表諸墓道

故襲封衍聖公孔彥縉神道碑

王直公孔氏諱彥縉字朝紳其名與字皆仁宗皇帝所命也公早孤母胡夫人教育之天性孝友不妄言笑屹然端重如成人焉甫十歲太宗皇帝召使襲爵觀其言動進退從容詳雅喜謂侍臣曰眞神明之裔也館之太學禮待甚厚曲阜知縣公鏜者公之季父也公於事無巨細皆咨決焉由是才識益髙聞見益廣度量益寬而有容輕財好義出於自然人以爲有長者風是以上自朝廷公卿大夫以及士庶人皆敬愛公其入覲得乘傳班列文臣首洪熙中賜第於東安門北宣徳正統以來禮之尢厚皇帝視學特召公觀禮賜冠帶錦衣越三年來朝復賜三臺銀印玉帶織金麒麟服秩視一品皆異數也公受恩而歸卽上表謝告宣聖廟而大會宗姻以彰殊遇宴享未終得風疾而卒景泰乙亥十月二十一日也距其生洪武辛巳三月十二日壬子年五十五訃聞上深嗟悼命禮部治喪工部治墳塋而厚賻卹焉公配夏氏子曰承慶皆先卒江氏子曰承吉亦先卒郭氏子曰承澤茅氏子曰承源女三適某某孫二弘緒弘泰長子承慶旣卒孫弘緒當立卽驛召來京俾襲封衍聖公而恩禮篤至所以錫賚者一不異於公昔時弘緒歸將奉葬於祖林先考墓次謂神道之碑宜有銘而以請於余余乃爲序而銘之銘曰文教之興大聖以生天實相之後有曾孫自周以來綿綿其冑曁公之世五十有九於昭聖神煥乎文章日月有恆道徳之光惟我皇明實賴於治疏爵襲封列聖之制位秩之髙章服之華厚徳殊恩乃錫乃加公之俁俁克念舊武胡不百年以篤斯祜魯林之原封樹在焉雨露潤之�其蔥芊神道有碑負以龜趾刻詩勒銘焜耀無已

贈襲封衍聖公孔承慶神道碑

陳循君諱承慶姓孔氏宣聖六十代孫以嫡派世家曲阜縣之闕裏自其父彥縉祖公鑑曾祖訥以上俱以宣聖恩襲封衍聖公配皆夫人景泰六年君之父卒訃聞於朝君𨿽冢嗣而先五年卒矣詔卽日驛召其長子弘緒至京襲衍聖公特賜冠帶秩視一品並贈君襲封衍聖公配王氏封太夫人亦自弘緒推恩也旣而弘緒痛惟先徳無以表示後世乃奉工科左給事中同郡孫昱所狀君平生求書於神道碑君母夫人夏氏江西布政使司參政濟之女也君生自幼端重敏於問學年甫十一遭母夫人之喪秉禮嶷如成人而孝以奉父遇諸弟妹無間於母之異同於書無所不讀尢銳志於壁經嘗從前教授淸江裴侃學錄族祖克晏及今教授徽州江永淸授業朝夕淬礪𨿽盛寒暑喜吟�所作多有新意集若干卷名曰禮庭吟�先是君父欲因衰老上請以君襲封如己會君祖母太夫人喪不果至是乃蒙贈典益加厚云享年三十有一其配則今順天府尹寧陽王君女也子男二人弘緒以卒之年十二月葬君祖林之側銘曰巍巍孔宗儒道所寄肇自宣聖四方仰止功在六經澤被萬世世承有自爵襲無替由昔至今爲代凡幾綿歷六十彥縉之嗣生稟不羣資性淳美志重族姻行先孝弟博學多才人稱無異璠玙魯玉瑚璉夏器昔重當時今見闕裏爲國之珍爲家之瑞天界胡厚神奪孰厲壽比於顏少其一歲古今殊時死生常理不泯者存君其何愧祖林之原山水淸麗況有依歸安其何旣煌煌美爵及於賢子於乎孔君死猶不死

贈衍聖公孔承慶夫人王氏合葬墓志銘

劉珝公諱承慶字永祚曾祖訥祖公鑑父彥縉夫人王氏父諱賢致仕順天府尹寧陽人公生於永樂庚子三月七日夫人生於永樂己亥二月二十日公十一歲遭母喪自知秉禮不易旦夕哭泣本族人尊卑無慮數百皆曰此兒遠大稍長奉諸母諸弟行皆得其歡心其於六經子史涉獵殆盡獨嗜詩有禮庭吟�若干捲藏於家視世之富貴侈靡若將浼己鄕族有衣食不足婚喪不舉者周之以爲常一時賢譽駸駸孔宗之右公之行實如此夫人少讀女教諸書善於筆札且天性孝友嚴慈女工家務如素習然井井有法旣歸以事京兆之孝事舅姑以治父母之家治夫家夫喪舅喪一遵家禮守節三十年不禦膏沐魯之女婦前乎夫人者自嘆曰不及後乎夫人者咸取以爲法夫人之行實如此公以景泰庚午十一月二十六日卒春秋三十一後三十二年爲成化辛丑夫人以正月八日卒春秋六十三訃聞朝廷遣行人汪舜民諭祭進士王寅營葬是歲十二月二日祔於夫墓子二長弘緒彥縉卒未幾驛召至京命襲爵賜誥贈公如例封夫人爲太夫人次弘泰爰銘曰孔門五十有一世裔嗣繩繩引無替禮庭頭角逸凡庸有淑者媛其伉儷家藏詩句鬼神驚人許才華瑚璉器本宗族屬恩禮周宗魯貧窮同一視昭彰聲譽四方聞座右奄有鵩鳥至夫人傷盡未亡身三十餘年堅節義懿規內範女中師二郎並是雲間瑞髙堂盛福老逾安泉下卿卿久相遲大廷卹典已均覃幽顯哀榮良有自聖澤綿延天地長萬古虹光照淸泗遲去聲

聖裔部藝文二

前衍聖公南溪孔先生墓志銘

明李東陽南溪孔公之病也其子聞韶馳書京師請致醫藥余爲延醫遣價兼程以往比至已弗療越月而訃至矣初公以聞韶議婚於余東莊公實代行之東莊之喪公以銘見屬甫八越月而聞韶以公銘請於呼余何能爲情哉公諱弘緒字以敬南溪其所自號宣聖六十一代長孫也父承慶早卒鞠於母王夫人景泰乙亥祖衍聖公彥縉卒公時方八歲景皇帝遣使驛召之陛見之日賜冠服於東角門俾襲封爵公進止應對如老成人帝見公垂髫命中官卽廡下鬄之俾歸遺其母親賜玉帶以其軀尙小去其二銙授之俾藏焉又賜金圖書印其文曰謹禮崇徳復念公幼�特敕其叔祖少詹事公恂爲治葬事仍降旨戒其族人共加保護如有恃彊挾長肆爲淩害者許具實以聞令懸之公堂永爲法守又命吏部特簡教授一人誨之皆異數也天順丁丑英廟復阼公入覲上召見便殿親握其手置膝上與語久之賜白金五十兩彩幣四襲自是每歲入賀萬壽聖節上聞公賜第湫隘以大第易之凡南城賞花西苑較獵皆從親視郊壇亦預分獻成化乙酉憲廟視學賜坐彜倫堂聽講退率三氏子孫表謝復賜宴及冠服親耕籍田亦預宴焉公在官十有七年奏給三氏教授印開生員歲貢格蠲孔氏田租十之七皆前所未有者庚寅公坐事失爵下廷臣議以爲世嫡相傳古今通義乃據宋若蒙若虛故事以請命自後代襲仍歸其子弘治戊午巡按禦史奏公遷善修行宜加抆拭請復其舊爵天子命以冠服家居己未宣聖廟災會東莊在朝公躬率徒眾奔走拯護素服廟哭蔬食百日如居喪儀及朝廷命官修建公𨿽不預經費與其弟贊畫爲多工且就而東莊卒公哀痛頓劇凡喪事舉爲綜治始以憂悴致疾比聞韶承召襲爵時新廟已成旣禮奠歸陳所賜敕及麟服玉帶金幣諸物於庭公曰此吾祖之澤聖天子之賜也汝愼守之疾漸不起比終不亂公孝敬天至太夫人疾必跪進湯藥居喪骨立與東莊友愛殊篤凡田廬財�未嘗以盈肭介意東莊間語歸爵輒曰吾以少爲羣下所誤今吾子未壯安可遽及每對客談詠略不及功利其爲人內朗外達抱謙秉直見者無不意滿睦處宗族厚遇鄰里子𨿽甚愛不廢譴訶聞韶始受命公卿大夫士皆稱其靜重簡默足承世澤方視事公府卽減佃夫廟戶額外供億及代耕牛種請免孔氏賑貸官逋議積谷以贍族之貧者皆公教也公歿聞韶以訃請於朝上遣官賜祭命有司治喪事以閏四月朔日啟李夫人之壙而合葬焉李公之元配太師文達公女也繼熊氏兗州護衛百戶槇之孫再繼袁氏山東按察司副使端之女其貳室江氏爲濟寧衛指揮僉事耘之孫子七聞韶其長次聞禮聞善聞義聞政聞忠聞孝女五長適濟寧衛指揮鄔玉之子祜次適贈太保尹恭簡公之孫中書舍人繼祖銘曰維嶽在東聖靈所鍾國有元嗣家有大宗越在先朝茂膺顯封峨冠長裾綽有祖風中更事端遵晦養蒙優遊桑楡命服在躬冑子旣爵新廟旣宮物虛則盈數變必通周旋其間善始令終林以姓著葬以穆從龜筮旣吉子孫其逢於昭卹恩一代兩公我銘𨿽殊於義則同死者可作生無怍容後百千�庶其知公

明故襲封衍聖公孔聞韶生母江夫人墓志銘

李時選嘉靖庚寅正月十五日衍聖公成庵孔公生母江太夫人卒將葬走書京師屬余銘余與成庵公交甚舊矧惟夫人賢矧又孔氏之母誼不可辭乃據太常少卿劉君汝忠狀敍而銘之按狀夫人姓江氏先聖公南溪先生二室也祖諱耘濟寧衛指揮父諱洪夫人生有異質父母雅愛之屬先聖公喪其夫人李氏艱於擇偶聞夫人賢遂聘焉夫人旣歸遂攝家政怡容惠心恪遵紀度相祀宗廟凡豆登蘋藻滫之薦無不殷潔事夫子婉而恭善諷諫凡進退詞气無不恪愼庭幃雍肅內外羣僕咸無間辭偲偲焉惟恐夫人之弗專內政也旣而先聖公娶袁夫人夫人貶抑寅畏事無己出卽袁夫人咨之言弗隱也命之所弗後也袁夫人安焉性儉素自奉甚約慈惠喜賙予工女紅華而不靡遇宗姻降而有節先聖公訓諸子嚴夫人相之亦嚴嘗命諸子曰爾先聖人後也國家崇徳象賢世表上公以維王道夫苟纖微弗度則弗若祖矣弗若祖則弗若君矣愼哉毋庸縱逸其若而家訓乃報國恩已也諸子拜受焉以故無弗踵徳者初弘治甲子先聖公薨夫人哀毀篤至積有郁疾竟以是卒距生天順丁丑九月十二日享年七十有四成庵公告哀於朝天子卹之特賜祭葬蓋異數云子男七長聞韶卽成庵公次聞禮任五經博士次聞善先夫人卒次聞義三氏學生次政次忠次孝俱幼女四長適都指揮鄔祜次適尹恭簡公孫長史繼祖次適劉元昌次適東甌王長子孫男四卒之年十二月十七日葬於祖塋之次從先聖公之兆也嗟乎予讀江夫人之狀而信其可銘也夫人之於人有三異焉凡婦之偶嫡者無能宰家政卽又弗獲其心江夫人歸則適先聖公無內配旣宰家政矣值袁夫人又以柔遜獲志遂終其身成內治焉不賢而能之乎國家崇飾教化褒尊孔氏世紹厥封使先聖公無冢嗣爵幾及他子弟矣娶夫人舉七子長成庵公繼大聖人之後豈偶然也哉國制母以子貴而生母有嫡者不得與封誥卒亦不得祭葬聖天子因心錫孝特賜卹典以樹慈烈蓋明所未有可不謂難乎故曰予讀江夫人之狀而信其可銘也銘曰赫赫孔氏世弘厥宗天建神冑錫之上公粵爲南溪幾乏厥嗣維天授之使夫人有子維子之賢含光纘緒奕世其昌惟夫人不死天冊焞焞賁於元宮嗚呼夫人秉徳考終死也哀榮爰坎而封其隱其隆於昭有融維夫人奠只維永終譽以承其夫子

明故襲封衍聖公孔聞韶墓志銘嚴嵩公諱聞韶字知徳宣聖第六十二代孫也年弱冠召至闕下美風儀孝宗皇帝面賜玉帶麒麟服人咸榮之時少傅西涯李公名重海內登公於門歸以其子一時傾動朝著有冰玉之稱焉正徳攺元視學召公爲分奠官命坐彜倫堂聽講賜茶仍賜宴禮部賜衣帶寶鏹丁卯入賀賜禦制回文詩庚午復入賀屬疾命醫診視命中官頒賜上尊珍饌夫人以歸寧卒於京邸詔遣官諭祭驛歸其喪賻給甚厚皇上兩視學皆驛召公觀禮而常賜外加賜織金麒麟緋服一襲及冠帶各一以示優異公每值萬壽聖節則奉表入賀比歲患疾艱於拜起然猶力勉以來甲辰復來上溫旨慰之免其朝賀逾年疾遂殆卒於家嘉靖丙午之二月十一日也訃聞詔賜祭葬如例公生成化壬寅八月十八日享年六十有五元配李故相文正公之女繼配衛宣城伯璋之女封皆夫人男子二人長曰貞幹今襲封衍聖公次貞寧五經博士女子一人許配尙書李公廷相子孝元孫男一尙賢孫女二公性質惇重不苟言笑識達世故施於有政厥績爲多嘗請蠲孔氏祭田租詔從之尼山洙泗二書院各設學錄一員典教事鄒故有子思子祠特授公弟聞禮爲翰林院五經博士世其職使主祀事皆從公之請也闕裏故有志殘缺請於文正公輯之以成巨典劉賊之變疏請城闕裏而遷曲阜縣創義倉以歲給三氏子孫之貧者事繼母袁夫人及生母江以孝稱居喪一準禮制而友愛其五弟尢至弟皆先卒撫其孤如子敬禮士大夫來謁闕裏者皆款接盡歡焉將以明年四月三日葬孔林家塋之次貞干等屬予銘銘曰維孔有家實肇洙泗聖有遺澤施於世世崇徳象賢纓組攸嗣爵之上公粵爲明制洵美成庵宗聖主祀溫溫其恭淑愼爾止歲朝京師罔有愆禮享有牲醪居有賜第都人來觀宣聖之裔曷不復來溘云其逝皇有異恩軫卹彌至昭徳贊休刻銘以志

明故衍聖公孔貞幹墓志銘

前人嘉靖丙辰衍聖孔公以入賀萬壽來京師先是已遘疾久未愈時秋暑蘊隆或勸之可疏勿行公曰其可愛身而忘君乎乃攜其冢嗣尙賢以隨力疾前進至則未及拜慶疾增劇以八月八日卒於賜第正寢上聞驚悼詔問致疾何由殞何亟也命禮卿臨祭凡祭九壇卽命尙賢嗣其爵給驛扶櫬以還遣行人何煃護送尙賢年方�敕山東撫按諭孔氏族人善視之否治罪皇上崇念聖裔恩禮優至如此公先師孔子六十三世孫諱貞幹字用濟可亭其號也祖諱弘緒考諱聞韶俱襲封衍聖公祖妣李氏太師文達公女前妣李氏太師文正公女今母衛氏宣城伯璋之女俱封夫人公曆世外內遠承聖裔茂哲夙就動容率禮頃上疏言族屬繁家範日弛往往違度干紀無以仰稱朝廷崇重至意上特賜敕命公督率族長管束而重戒其不率者君子謂公得正家之法平居愼默而和易遇賢士大夫執禮恭甚𨿽被爵上公循循如儒生可謂不忝於大聖人之後者矣公生正徳己卯十一月七日得年僅三十有八元配張夫人先卒玆葬與公合子男一卽尙賢聘吾子之長女女一許配翰林檢討梁紹儒子卜以明年二月十八日葬公於孔林祖塋之次尙賢以梁君所爲狀來請予銘予與先成庵公及公兩世雅相契好以予求婚遂許聘焉成庵之葬予旣銘之矣玆甫數年而銘其兩世能無悲乎然奚忍弗銘銘曰恭以致其身匪忝乎臣義以正其家人匪暱乎親胡弗永其齡嗟乎可亭其生也順事而歿以寧

明誥封衍聖公孔貞幹夫人張氏墓志銘

葛守禮自先師夫子之封其親墓曰不可無識也而其題延陵季子之墓亦曰賢者不欲其泯泯於宿艸也是故志銘之興也有其義矣其宜爲者賢者也貴者也有關系者也無間於婦人也衍聖公先聖之裔孫也其夫人卒乃以翰林檢討梁君紹儒狀來請銘予有鄕曲之誼矧夫人聖系所托其曷可辭按狀夫人姓張氏昭聖太后弟故建昌侯延齡之女母崔氏駙馬都尉京山侯元妹也夫人生於貴戚儀性端淑恪遵姆訓讀孝經列女傳能通其義先衍聖公成庵聞韶爲厥子今襲封衍聖公貞幹聘爲配及笄歸闕裏實先師六十三世孫冢婦也旣成庵公久疾太夫人衛氏不遑家事事無巨細一以委夫人內外井井家人咸宜成庵公薨今公嗣封夫人相祀事惟謹奉太夫人甘旨親饋常得怡顏辛亥歲萬壽聖節公入賀禮成聞夫人疾亟圖歸訃且至公悲曰母失色養家失壼範吾母曷勝內顧之戚乎促歸比再至亦��輒辭去夫人所系之重槪可知已是烏可無銘夫人卒於七月二十五日距生正徳辛巳年僅三十有一卜以嘉靖三十二年十二月十日祔葬孔林祖墓北朝廷遣行人方正修諭祭中書舍人文希儒營其葬事子男一尙賢聘嚴少師介翁孫女也女一許聘梁內翰子銘曰於惟夫人闕裏冢婦古今望族乾坤有數顯顯大家克禮度無射孝思有齋內助夫愛安貞宗稱修嫮溘焉早逝孰測其故裔嗣玉立丕承聖祚與天罔極景我賢淑孔林佳兆懿靈載祔命使臨封銘玆安厝

重修四氏學記

莊尙稷黌序爲尊賢育才地所系非細也邇司縣事者以四氏學科目久湮請而遷之營度綜理躬自董率堂宇齋捨煥然攺觀屏泮更新墻垣孔固又貿古書百餘部仍置櫃貯之藏尊經閣以備士人誦讀至於本庠殫力修葺亦如之猶然樂引後進時時作興課程授發廩賑貧兩庠人士益斌斌向風焉由學校而廟廡而公署以及倉廒養濟社倉社學靡不經略周詳繕治完壯公私稱便蓋百載碩畫哉自是倉庾丰積神祇時歆煢獨有養凶荒有備凡邑之父老子弟舉莫不欣欣誦說而監臨使者每至必嘖嘖異之斯其實迹之卓卓可紀者如此故因纂修學志而類及之云

明故六十四代誥贈太子太傅襲封衍聖公孔

尙賢曁配張氏合葬墓志銘

姚希孟山頹木壞而後趨庭之教爰及文孫迨子上子髙子順子魚之屬抱厥心矩守而弗替所謂洙泗之間齗齗如也漢髙帝封子魚之弟騰爲奉嗣君其子忠爲褒城侯然以博士世不世侯至孔次孺以大中大夫授太子經爵關內侯侯關內三世仍褒城後復爲褒亭至奉聖崇聖紹聖褒聖代有互更周大象二年稱鄒國公唐元宗仍其公號而系曰文宣其稱衍聖公則宋至和二年封宗願始也由宋迄今無攺其世爵而賢者漢有均六朝有鮮有乘六季有仁玉宋有宜金元有有思晦勝國有克堅克堅歷官禁近至國子祭酒我髙皇帝待以三恪禮子希學首朝京師蒙顧問自希學八傳而至公先聖六十四世孫也諱尙賢字象之別號龍宇父貞幹母張氏感異夢生公生卽敏慧泛覽經史輒成誦晨昏定省準內則行之世廟三十五年襲公爵居恆自矢遠不負祖訓上不負國恩下不負所學累朝祿賜擬於徹侯而往往屏去聲色淡若寒素與人交推誠待之情誼藹洽多長者之風事三朝兩遇臨廱盛典皆以特召領奉璋峨峨之班神宗嘗諭侍臣曰此聖人後也當賓禮遇之命坐賜荼纓紳交羨焉畱京師賜第不聽歸惟杜門讀書而已復笥該洽叩之若鏞鐘朝章國憲當事者時一取衷焉研思聖學以明明徳爲宗每語人曰心體本自湛然習气蒙之憧憧四出惟以明還明朗若初體則學之能事畢矣外而事業千流萬派總發源於此暢其旨者惟王文成其曰無善無惡心之體本無不明也有善有惡意之動明或流於不明也知善知惡是良知明自常明也爲善去惡是格物以明還明也聞者爲之憬悟嗚呼此豈徒衣租食稅守先世烝嘗而於見聞之統茫無津梁者哉余考先聖之後以旁系亢宗者風槪有文舉淹雅有徳璋至唐之憲公爲貞觀名臣圖像淩煙宋龍圖學士正色立朝人主嘉其忠一則因乘輿幸學講孝經上釋奠頌一則治兗三年化被齊魯斯文未喪職在後人皆能發五徳之光壯兩楹之色若慕效貂冠蟬翼與五侯七貴豪侈相髙出而韝拳踘蹋系鮮陳伎居然魏其平陽也入而駿奔俎豆問誰氏之子孫有不局然汗浹愧入地之無從哉如公者其於羹墻堂奧未知何如然能讀其遺書尋牖光隙采以仰承中天之照則凡聖徳遐蔭天寵昭敷庶幾當之無恧乎公以天啟元年十一月二十四日歾於邸第距其生爲嘉靖甲辰年七月初二日得壽七十有八訃聞上予祭九壇益以聞喪一壇遣禮部尙書蒞事中書舍人護靈輀行人董兆域榮哀備焉公始配嚴氏繼張氏子二人皆張氏出長引椿欽賜冠帶未襲爵而卒聘殷氏次引桂翰林院五經博士亦先卒聘王氏今以從弟之子引植爲後襲封衍聖公女二人長適泰興王長子次適東原王長子襲公爵者卜以崇禎四年六月十二日奉張夫人柩與公合葬於孔林之次而走書屬銘余爲銘曰聖道輝輝麗日月子孫千姓紛羅列何必一氏稱後哲統承先世稽宗牒明禋代守歆蠲潔以玆累代箕裘接三恪不與羣公頡簪裾罔敢相逾越更老之席芳體設爰思得姓區類別至聖苗裔尊無埒獨有眞性洪蒙結此性直與三才揭魄藏仿�成馬鬣檜柏陰森護丹穴神何遊兮朝帝闕更有紹庭宜降陟

明故六十五代贈衍聖公孔引椿墓志銘

宋鳴梧謹按狀公諱引椿字懋齡震寰別號也至聖六十五世元孫父龍宇翁母張氏父襲封衍聖公母封夫人公兄弟二人公居長次公早逝公生時龍翁甫弱冠公生而岐嶷顧視非常龍翁眷愛特異時驚掌上之珍幼卽目爲天下士稍長遂恆置之膝下耳提面命無異當年過庭訓也以是一趨一步居然孔氏家法𨿽產神明世冑家而錦繡窩中曾不異藜藿寒素抑且神情朗朗晉大夫百間屋胸次汪汪黃叔度萬頃陂居常不苟言笑一遇文人墨士可與語者遂鼓頰而前剌剌不休語言妙天下當世罕有其儔匹公及壯而龍翁已期頤矣翁以歲覲聖壽憚於跋涉適會朝命欽畱因居都下不克歸魯於是屬公恪守廟林淸修祀事公一一是遵不�毫髮禴祀烝嘗無弗舉舉之而卜吉卜潔種種不違舊式亦卽以龍翁之所以事先者事之而倍加毖愼豈非詩所謂君子有孝子孝子不匱者乎龍翁愛其類己因比當朝戚畹例奏請欽依冠服長子麟袍犀帶以統攝族屬公念龍翁遠住京師日日遣人省候曾不旋踵蓋不異家庭問視時也四時供獻弗缺丰盛特異蓋不異家庭服養時也此亦豈故飾之也哉蓋純孝是其天性云時遭龍翁督過不變夔栗愈加恪愼乃先聖所謂勞而不怨者非乎族中有冠者婚者喪不能舉者公一一賚助不遺餘力而族中賴以舉火者無慮數十家而河潤何啻九里哉其弟博士公早逝尙遺弱息二女公撫摩鞠育愛如己出及笄爲之相攸幾徧齊魯尋乃一字泰興王長子一字東原王長子辦治妝奩各逾萬金且於弟之長逝時飲血數斗痛不欲生而友愛之篤有如此者後於萬曆四十七年省親京邸承顏怡志朝夕靡寧卒致淹淹成病抱�歸裏行至直隸靑縣官署中溘焉朝露嗚呼痛哉公生於隆慶五年八月初八日卒於萬曆四十七年十月初九日享年四十九歲元配武英殿大學士殷公諱士儋女無出天啟五年太子太傅襲封衍聖公孔引植以兄早卒未襲公爵奏請蒙熹宗皇上敕贈衍聖公殷氏誥封衍聖公夫人公居闕裏余居蘭陵雞犬相望踵相接也余且少侍公函丈時聆謦咳其弟對寰公又與予同拜丹墀共伏靑蒲數載矣然亦何啻累世通家乎知公詳乃僭爲志而銘之銘曰斯文蓁蕪千有餘年公維聖裔克紹厥傳心體躬行立徳立言哲人再作有光杏壇洋洋洙水鬱鬱尼山佳城永奠賁此丘泉

聖裔部藝文三詩

送孔巢父還山

唐李白獵客張兔罝不能掛龍虎所以靑雲人髙歌在巖戶韓生信英彥裴子含淸貞孔侯復秀出俱與雲霞親峻節淩遠松同衾臥盤石斧水嗽寒泉三子同二屐時時或乘興往往云無心出山揖牧伯長嘯輕衣簪昨宵夢裏還云弄竹溪月今辰魯東門暢飲與君別雪�滑去馬蘿徑迷歸人相思若煙艸歷亂無冬春

送故人孔公歸魯

韓翃魯客多歸興居人悵別情雨餘衫袖冷風惹馬蹄輕秋艸靈光殿寒云曲阜城知君親省後少婦下機迎

題金絲堂

宋孔道輔秦火自焚寧害聖金絲堂壁閟家書典墳啟發皆天意非爲共王好治居

手植檜

孔舜亮聖人嘉異種移對誦弦堂雙本無今古千年任雪霜右旋符地順左紐象乾綱影覆詩書府根盤禮義鄕盛同文不朽髙與道相當洙泗滋榮茂龜蒙借郁蒼毓靈全木帝鍾秀極勾芒气爽羣居席煙凝數仞墻陰連槐市綠子落杏壇香布露周千尺騰淩上百常傍欺泮林小遠笑嶧桐黃屹若檠天柱森如出日桑風中雕虎嘯雲際老龍驤直欲驚魑魅端凝待鳳凰鱗差闕鞏甲幹錯羽林搶大節忠臣槪堅心志士方魯宮侵不得秦火縱何傷宣子休誇樹姬人謾愛棠松卑虛視爵花賤枉封王誰念眞儒迹何當議寵章

題擊蛇笏

元趙孟俯以笏擊蛇有孔公義與段公擊賊同事之巨細𨿽有異正气憤激生於中偉哉孔公聖人裔豈聽妖邪亂民志卽今槐木一尺彊气象凜凜含風霜子孫守之愼寶藏絕勝象牙堆滿�

太祖面諭題蔣山詩

明孔克伸壓盡羣山素有名巍巍雄峙獨崢嶸數峯碧玉朝天闕一帶螺屏映帝京雲竇雨晴龍虎現月巖風暖鳳凰鳴應知聖主無疆福日聽昆侖萬歲聲

送衍聖公希學還闕裏

貝瓊星劍光芒萬丈騰賜書連舸出金陵雁違靑冢天將雪馬渡黃河夜已冰博士經存終漢出上公爵重自唐升喜聞手植庭中檜翠接東蒙第幾層

陪駕幸太學釋奠賜宴

孔公恂聖主崇儒幸辟雍鑾輿曉出大明宮千官侍從橋門下三氏趨陪殿陛中宴賜黃封人盡醉衣頒文綺寵偏隆吾家世世承殊渥祖澤君恩詎有窮

送族人陪駕幸太學南還詩

前人素王宮殿曉雲開雨霽都城萬乘來龍衮遙從天上下鸞輿還向日邊來明朝禮樂兼三代盛世人文徧九垓東魯儒生勞睿眷臨雍宣召許重陪

贈張主事潛奉使闕裏取衍聖公及三氏子孫

赴京觀幸學禮

李東陽漢家天子臨雍日孔氏云孫應時出關西俊士東魯曹奉使南來馬行疾長安雪後開新霽炫耀山川豁蒙密經心道路遠逶迆翹首殿庭髙崒嵂百年盛典聞褒卹萬古遺經重刪述極知禮樂超唐宋冕十二旒庭八佾平生仰止在宮墻眞見升堂還入室杏壇弦誦想三千童冠舞雩思六七顏祠孟廟皆吾黨近者數弓遙天驛會陪圭組導衿裾歸向虞廷拜天秩

尼山髙贈孔公伯

程敏政尼山髙髙碧嶙峋千年孕此大聖人聖人一去聖澤新云孫玉樹何振振公伯先生號賢者韋布不沾京洛塵生時分植祖庭檜荏苒於今六十春蒼然勢欲淩秋旻朔風吹地才一日先生笑坐開芳辰戲彩兒孫行繞身攜壺陸續來親賓崧髙一紙馳獻壽知有內翰聯佳婚新詩在眼酒入唇先生然岸烏巾家山喬木色不攺百歲願作無懷民

拜祖廟

孔公易孔氏宗支一�傳派分兩地豈徒然君臣大義扶持重祖禰先塋護守堅魯北已承宗子爵江南難捨舊家氈百年有幸躬瞻掃忠孝於今喜得全

陪李相公拜祖廟

孔公璜古木參天黛色新祖庭深處迥無塵千年道徳猶宗聖百世弦歌尙有人花戰東風承化雨樹畱西日醉陽春遙遙旌節躬瞻拜幸接淸朝老縉紳

祖庭述事

前人一王端拱自唐封天爲斯文佑聖宗六十世長人衍聖二千年古樹蟠龍祠增籩豆新人物像設衣冠舊禮容遺迹尙畱壇杏在春深紅雨落花濃

送衍聖公還闕裏

李時聖主臨雍出紫宸上公承召促朱輪衣冠兩度逢殊典禮樂千年重大倫聽講坐依龍衮近拜恩歸賜錦袍新歌成振鷺情何限東望尼山萬古春

題擊蛇笏詩

孔承慶傳家何所有槐笏至今存不假朱云劍能殲白帝魂姦邪皆遠避魑魅自驚奔要識剛風在須看漬血痕

邑隱士送族人陪駕幸太學詩孔承懿聖主龍飛十二春辟雍重幸武彜倫九天星使傳東魯三世云孫覲紫宸漢代儀刑光復舊皇明日月喜更新竹東原是文章客命服還充上國賓

送孔上公助祭太學歸闕裏

唐順之國喜嘉賓至人攀上客行來觀周室禮去入魯王城新衮山龍炫余堂金石鳴聖朝稽古意待爾示諸生

遊魯泮宮

孔弘泰雨餘無事日情思正悠然曲徑連芳艸髙臺鎖暮煙幽芹香馥馥皓月影懸懸魯泮閒遊處何須畫輞川

爲衍聖公賦詩禮庭

許彬共說趨庭處全聲問道庵寸心知景慕萬里事幽探豈但聞三禮還看學二南髙山頻仰止隔座挹淸嵐

詠魯壁

孔貞棟蝌蚪出從古壁中至今大地書文同秦人遺下六經火三月咸陽焰尙紅

聖裔部紀事輟耕錄孔某者皇慶癸丑間爲江浙省掾史身軀短小僅與堂上公案相等凡呈署牘文必用低凳閣足令髙脫歡丞相以其先聖子孫而且才學優長甚禮遇之時有詔許文正公從祀夫子廟庭公之子參知政事惡孔風度不雅因小過叱之退丞相曰他祖公容得參政父親坐參政反不容他一个子孫立耶許大慚闕裏志徽宗政和四年命後苑作制造禦前生活所造牌禦書曰大成殿頒降本廟從四十七代孫文林郎舒州司戶曹事若谷之請也又太學辟雍先聖殿皆禦書又襲封衍聖公奏朝廷稽考三代制禮作樂乞頒降大樂許內族人及縣學生咸使肄習並乞降禮器以備釋奠及家祭使用至六年五月差四十七代孫宣教郎若谷押賜堂上正聲大樂一副禮器一副孔庭纂要金貞佑二年正月二十四日元兵犯本廟殿堂應廊灰燼什伍植檜三株亦遭厄數適有四十九世孫學正瑭洎族人避於其間俄有五色云覆其上雲中羣鶴翔鳴良久而去田夫野老無不見之西安縣誌思魯閣在縣東孔氏家廟後下奉夫子及元官夫人木像長可三尺許蓋自端友孔公隨髙宗南渡時抱負以來者吾郡人士得以歲時瞻仰亦有生之大幸也承澤堂在孔聖家廟西子孫祭畢燕享之所

聖裔部雜錄

