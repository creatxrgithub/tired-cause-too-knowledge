

法祖部總論書經

商書太甲上惟嗣王不惠於阿衡伊尹作書曰先王顧諟天之明命以承上下神祗社稷宗廟罔不祗肅天監厥徳用集大命撫綏萬方惟尹躬克左右厥辟宅師肆嗣王丕承基緒蔡

傳伊尹言成湯常目在是天之明命以承天地神祗社稷宗廟無不敬肅故天視其徳用集大命以有天下撫安萬邦我又身能左右湯以居民眾故嗣王得以大承其基業也惟尹躬先見於西邑夏自周有終相亦有終其後嗣王罔克有終相亦罔終嗣王戒哉祗爾厥辟辟不辟忝厥祖王惟庸罔念聞伊尹乃言曰先王昧爽丕顯坐以待旦旁求俊彥啟迪後人無越厥命以自覆愼乃儉徳惟懷永圖若虞機張往省括於度則釋欽厥止率乃祖攸行惟朕以懌萬邦有辭蔡

傳欽厥止者所以立本率乃祖者所以致用所謂省括於度則釋也王能如是則動無過舉近可以慰悅尹心遠可以有譽於後世矣

太甲中伊尹拜手稽首曰修厥身允徳協於下惟明後先王子惠困窮民服厥命罔有不悅並其有邦厥鄰乃曰徯我後後來無罰蔡

傳此言湯徳所以協下者王懋乃徳視乃烈祖無時豫怠

蔡傳

湯之盤銘曰苟日新日日新又日新湯之所以懋其徳者如此太甲亦當勉於其徳視烈祖之所爲不可頃刻而逸豫怠惰也

太甲下先王惟時懋敬厥徳克配上帝今王嗣有令緒尙監玆哉蔡

傳成湯勉敬其徳徳與天合故克配上帝今王嗣有令緒庶幾其監視此也

說命下監於先王成憲其永無愆

蔡傳

先王成法子孫之所當守者也孟子言遵先王之法而過者未之有也亦此意大全

張氏曰監先王

成憲欲髙宗以湯爲法也

周書康誥王若曰孟侯朕其弟小子封惟乃丕顯考文王克明徳愼罰蔡

傳左氏曰明徳謹罰文王所以造周也明徳務崇之之謂謹罰務去之之謂不敢侮鰥寡庸庸祗祗威威顯民用肇造我區夏越我一二邦以修我西土惟時怙冒聞於上帝帝休天乃大命文王殪戎殷誕受厥命越厥邦厥民惟時敍乃寡兄勗肆汝小子封在玆東土大

全陳氏大猷曰恐康叔以受封爲當然故歷言文王之積累汝兄之勉勵故汝得有此土地庶其念所自之艱難而不敢慢易也王曰鳴呼封汝念哉今民將在祗遹乃文考紹聞衣徳言往敷求於殷先哲王用保乂民汝丕遠惟商成人宅心知訓別求聞由古先哲王用康保民弘於天若徳裕乃身不廢在王命蔡

傳今治民將在敬述文考之事繼其所聞而服行文王之徳言也

無逸周公曰嗚呼厥亦惟我周太王王季克自抑畏文王卑服卽康功田功徽柔懿恭懷保小民惠鮮鰥寡自朝至於日中昃不遑暇食用咸和萬民文王不敢盤於遊田以庶邦惟正之供文王受命惟中身厥享國五十年周公曰鳴呼繼自今嗣王則其無淫於觀於逸於遊於田以萬民惟正之供蔡

傳則法也其指文王而言言自今日以往嗣王其法文王無過於觀逸遊田以萬民惟正賦之供上文言遊田而不言觀逸以大而包小也言庶邦而不言萬民以遠而見近也詩經

大雅文王穆穆文王於緝熙敬止假哉天命有商孫子商之孫子其麗不億上帝旣命侯於周服侯服於周天命靡常殷士膚敏祼將於京厥作祼將常服黼王之藎臣無念爾祖朱

注呼王之藎臣而告之曰得無念爾祖文王之徳乎蓋以戒王而不敢斥言猶所謂敢告僕夫云爾無念爾祖聿修厥徳永言配命自求多福殷之未喪師克配上帝宜鑑於殷駿命不易大

全三山李氏曰成王欲念爾祖則在乎聿修厥徳而已能修徳則可以長合天理而福祿自來矣命之不易無遏爾躬宣昭義問有虞殷自天上天之載無聲無臭儀刑文王萬邦作孚朱

注言上天之事無聲無臭不可得而度也惟取法於文王則萬邦作而信之矣

周頌閔予小子念玆皇祖陟降庭止維予小子夙夜敬止

朱注

皇祖文王也言武王之念文王常若見其陟降於庭猶所謂見堯於墻見堯於羹也於乎皇王繼序思不忘

朱注

皇王兼指文武也承上文言我之所以夙夜敬止者思繼此序而不忘耳大全

三山李氏曰武王能

以念玆皇祖爲孝則成王亦當以繼祖考爲孝法祖部藝文

進祖宗家法札子

宋呂大防哲宗禦邇英閣召宰執講讀官讀寶訓至漢武帝籍南山提封爲上林苑哲宗曰山澤之利當與眾共之何用此也丁度曰臣事陛下二十年每奉徳音未始不及於憂勤此蓋祖宗家法爾大防因推廣祖宗家法以進曰自三代以後惟本朝百二十年中外無事蓋由祖宗所立家法最善臣請舉其略自古人主事母后朝見有時如漢武帝五日一朝長樂宮祖宗以來事母后皆朝夕見此事親之法也前代大長公主用臣妾之禮本朝必先致恭仁宗以侄事姑之禮見獻穆大長公主此事長之法也前代宮闈多不肅宮人或與廷臣相見唐入合圖有昭容位本朝宮禁嚴密內外整肅此治內之法也前代外戚多豫政事常致敗亂本朝母后之族皆不豫此待外戚之法也前代宮室多尙華侈本朝宮殿止用赤白此尙儉之法也前代人君𨿽在宮禁出輿入輦祖宗皆步自內庭出禦後殿豈乏人力哉亦欲涉歷廣庭稍冒寒暑此勤身之法也前代人主在禁中冠服苟簡祖宗以來燕居必以禮竊聞陛下昨郊禮畢具禮謝太皇太后此尙禮之法也前代多深於用刑大者誅戮小者遠竄惟本朝用法最輕臣下有罪止於罷黜此寬仁之法也至於虛己納諫不好田獵不尙玩好不用玉器不貴異味此皆祖宗家法所以致太平者陛下不須遠法前代但盡行家法足以爲天下

廣寒殿記

明宣宗北京之萬歲山在宮城西北隅周回數里其顚有廣寒殿永樂中朕嘗侍皇祖太宗文皇帝萬機之下燕遊於此從容之頃天顏悅懌指顧山川而諭朕曰此古軒轅所都而後來趙宋之疆境也宋弗良於行金取而都之金又弗良元取而都之元之後裔不存殷鑑加弗良焉天鑑我太祖髙皇帝聖徳命之弔伐用誕安天下天下旣定髙皇帝念前故都也簡於諸子以命我奠玆一方我惟夙夜敬勵不敢怠寧以仰副髙皇帝付托之重曁建文嗣位信用姦回戕劉宗室舉四方全盛之師以加我於時玆城孤立殆一發引千鈞矣賴天地宗廟之佑護以城之孱弱羸老安其危而存其覆又因以淸姦憝奠社稷而至於今日夫山川猶昔也昔之人以否徳而失之髙皇帝以大徳而得之我承藉髙皇帝克艱難而保存之柰何其可忘愼徳又顧玆山而諭朕曰此宋之艮嶽也宋之不振以是金不戒而徙於玆元又不戒而加侈焉�其處思其人夏書所爲儆峻宇雕墻者也肆吾始來就國汰其侈存其槪而時遊焉則未嘗不有儆於中昔唐九成宮太宗亦因隋之舊去其泰侈而不攺作時資燕遊以存監省汝將來有國家天下之任政務餘閒或一登此則近而思吾之言遠而不忘聖賢之明訓國家生民無窮之福矣朕拜稽受命無時或忘書不云乎皇祖有訓詩不云乎儀刑文王肆嗣位以來凡事天愛民一體皇祖之心敬而行之洞洞屬屬罔間夙夜比登玆山顧視殿宇歲久而�遂命工修葺永念皇祖儼如在上敬以所授大訓筆而勒諸石旣以自省亦以昭示我子孫於億萬年宣徳八年四月丁亥記

法祖疏

蔡懋徳臣邊僥末吏不敢越位妄言每念聖主焦勞勉期少效葵藿近接邸抄恭誦局災三見皇上靑衣減膳省求夙過之睿諭不勝惶懼伏思皇上臨禦以來聰明首出親鑑萬機教誡臣工露霆並運今災變復爾頻仍庶明猶未勵翼致令至尊獨憂凡爲臣子何所逃罪今皇上不督罪諸臣而反求己過聖衷淵微固與堯兢舜業萬古媲媺而臣猶有不容巳者敢引伸聖意少佐髙深易曰風雷益君子以見善則遷有過則攺言攺過之大勇如風如雷之震迅也論語曰君子之過也如日月之食過也人皆見之更也人皆仰之言攺過之大徳如日如月之光明也惟我髙帝禦極九年求言詔云邇來五星紊度日月相刑靜居日省殃咎在乎人君尋思至此惶惶無措手足惟詔誥臣民許言朕過又諭山東布政吳印詔天變於上朕心惶惶詔令旣行布滿天下中外寂然無有言者獨卿敷露肝膽備陳國事𨿽的否中半豈不盡己之謂忠哉所言忠者卽時施行其餘未至者權且勿論夫髙帝再造乾坤眞堯舜復出寧有過舉遇災而懼猶詔臣民言過忠者卽時施行豈非風雷之大勇日月之大明萬古爲烈正以好聞己過而益昭聖徳乎逖稽成湯桑林之禱六事自責曰政不節與民失職與宮室崇與女謁盛與苞苴行與讒夫昌與言未巳大雨方數千里書稱湯智勇天錫攺過不吝夫湯又古再造乾坤之眞堯舜也而六事自責攺過不吝告之天下垂之史冊萬古頌徳至今不衰又風雷大勇日月大明之彰明較著者也今我皇上宵旰憂勤日求才而眞才未出日卹民而民困未瘳日理財而財用愈詘日治兵而兵威未壯固臣負皇上非皇上負諸臣然上天垂戒多難殷憂中豈無因皇上則旣齋居省過矣必恭默深思實有過以致天變之疊警必幹斷立奮實用何攺圖以契天心之仁愛又必不但深宮自省而法髙帝之詔告臣民許言朕過以宣達下情爲格天之實事又必不但懸鐸求言而法髙帝之言忠者卽時施行未至者權且勿論以容納�直爲回天之要圖蓋過不攺始謂之過過而能攺則過復於無過而直謂之聖徳且帝王之道與卿士眾庶不同湯曰萬方有罪罪在朕躬武王曰百姓有過在予一人故過與天下共見更與天下共仰卽共見之過亦徵聖徳也今夫一代之才原足供一代之用天下之財原足養天下之人中原赤子原樂爲良民不樂爲盜賊國家兵力原足平禍亂只要得其人得其道在皇上一念轉旋間譬若陰翳寒結風雷一作而萬物俱蘇日月偶蝕明體一復而世界俱朗精誠下濟呼吸上通遠邁成湯近述太祖如是而天心不感格助順气運不挽回淸寧者臣未之前聞卽今夏皇上吁天罪己亟釋累囚千七百餘人而甘霖應期大霈此尢皇上所親驗而無待臣言者也若臣無戡亂之能而謬效責難之義卽加譴斥以爲溺職妄言者戒法祖部紀事

