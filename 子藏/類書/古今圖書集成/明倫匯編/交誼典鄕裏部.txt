

鄕裏部匯考一禮記

曲禮年長以倍則父事之十年以長則兄事之五年以長則肩隨之羣居五人則長者必異席注

年長以倍謂年二十於四十者人年二十弱冠成人有爲人父之端今四十於二十者有子道內則曰年二十惇行孝弟肩隨者與之並行差退席以四人爲節因宜有所尊疏此謂鄕裏之中非親

非友但年長倍己則以父道事之卽父黨隨行也人年三十而娶於後乃有子則三十於六十乃是倍年今鄭言二十於四十者但加冠責以爲人父爲人子之禮𨿽未有妻子有爲人父之端以二十未合有子有子道也年二十於三十者半倍故兄事之則止差退而雁行也若二十於二十五者肩隨之則齊於雁行也羣居謂朋友居處法也古者地敷橫席而容四人四人則推長者居席端若有五人會應一人別席因推長者異席若賓主禮席皆無同坐故鄕飲酒賓介異席又云眾賓之席皆不屬焉鄕射眾賓之席繼而西謂相連屬也燕禮及大射公三重大夫再重是皆異席也集說

廬陵胡

氏曰此謂鄕裏之中父兄之黨也入裏必式

注入裏必式不誣十室也疏

二十五家爲裏里巷

首有門入裏則必式而禮之集

說馬氏曰詩曰維桑

與梓必恭敬止此入裏必式之意也石慶入裏門不下車而其父責之張湛望裏門則步君子多之則入裏必式者父母國之道也周禮

天官小宰之職以官府之八成經邦治三曰聽閭裏以版圖疏

在六鄕則二十五家爲閭在六遂則二十五家爲裏閭裏之中有爭訟則以戶籍之版土地之圖聽決之

地官大司徒施教法於邦國都鄙使之各以教其所治民令五家爲比使之相保五比爲閭使之相受四閭爲族使之相葬五族爲黨使之相救五黨爲州使之相賙五州爲鄕使之相賓注

此所以勸民者也使之者皆謂立其長而教令使之保猶任也救救凶災也賓賓客其賢者受者宅舍有故相受寄托也賙者禮物不備相給足也閭二十五家族百家黨五百家州二千五百家鄕萬二千五百家疏立長謂若比長閭胥至鄕大夫

等訂

義項氏曰人之生有天屬有人屬天屬則不待

教而相親至於人屬無事則相往來有事則相棄背非上之人有以教之不可是故先王爲比爲閭則必有以令之相保相受則必有以使之令之則不容於或遺使之則不容於或背陳君舉曰百家之中不幸有死者相與辦其葬事不使五家與二十五家供之者以百家然後眾輕易舉也大利害大患難非百家所可禦必五百家然後足以相救水旱凶荒欲以相賙又非五百家所能辦惟二千五百家則其地必闊必無皆水皆旱之理庶幾有無可以相通王昭禹曰鄕遂之制始於五家之寡而終於萬有二千五百家之眾居𨿽異室而從容若一家體𨿽異腹而和合若一心司徒以安之則相爲愷悌焉司馬以用之則相爲憂患焉小司徒凡民訟以地比正之疏

六鄕之民有爭訟之事是非難辧故以地之比鄰知其是非者共正斷之鄕師之職各掌其所治鄕之教而聽其治以國比之法以時稽其夫家眾寡辧其老幼貴賤廢疾馬牛之物辧其可任者與其施捨者掌其戒令糾禁聽其獄訟訂

義鄭諤曰小司徒有九比之法以稽夫家之數謂之比法鄕師用法則謂之國比之法言其法乃國之法而非鄕師之所制也項氏曰小司徒先貴賤鄕師先老幼蓋朝廷莫如爵鄕黨莫如齒可任爲軍所謂可任者家三人之類戒之使謹令之使行糾之使不肆禁之使勿爲大役則帥民徒而至治其政令旣役則受州裏之役要以考司空之辟以逆其役事訂

義玉昭禹曰大役任眾力役之大者若城郭溝渠之役州裏州所裏也五黨爲州民所居曰裏而所役之民出於州裏役要役數之要書欲知役數之多寡項氏曰司空掌役州裏出役卽州裏所遣役之本數以考司空治役之章程則役事可得而鉤考矣凡邦事令作秩敍

訂義

王昭禹曰凡有所興治皆謂之事言邦事則非鄕裏之自興治者也秩則制其常賜之多寡敍則差其事治之先後作秩敍者鄕吏也鄕師令之而已大祭祀羞牛牲共茅蒩大軍旅會同正治其徒役與其輦輦戮其犯命者大喪用役則帥其民而至遂治之及葬執纛以與匠師禦而治役及窆執斧以�匠師凡四時之田前期出田法於州裏簡其鼓鐸旗物兵器修其卒伍及期以司徒之大旗致眾庶而陳之以旗物辧鄕邑而治其政令刑禁巡其前後之屯而戮其犯命者斷其爭禽之訟凡四時之徵令有常者以木鐸徇於市朝以歲時巡國及野而賙萬民之厄以王命施惠歲終則考六鄕之治以詔廢置正歲稽其鄕器比共吉凶二服閭共祭器族共喪器黨共射器州共賓器鄕共吉凶禮樂之器訂

義鄭鍔曰先王之世宮室車輿以爲居衣裳冕弁以爲服尊爵俎豆以爲器金石絲竹以爲樂非特用之朝廷又用之閭裏民日從事於其間耳聞而目見之所以知禮樂之意而成粹美之俗竊疑閭裏之間何從有是器而用之及考鄕師然後知六鄕之民俱合眾財以爲之人眾則財用足財用足則器用備故觀其人所聚之眾寡各因其財力使制其器比五家耳財適足以制吉凶弔祭之二服故比集財爲之而一比共用焉器則未能備也閭二十五家財適足以制簠簋鼎俎之器故閭集財以爲之而一閭共用焉族之百家財適足以制夷盤輁軸之器故族集財以爲之而一族共用焉至於射器則定其位有物課其功有算詔之有旌節之有鼓有弓有矢有侯有布用財多故合五百家之財而爲之賓器則六十者三豆七十者四豆八十者五豆九十者六豆有爵有罍有笙有瑟其用尢多故合二千五百家之財而爲之然後共用也吉凶禮樂之器卽閭裏黨州所共者是已王昭禹曰吉器非必祭器凡飲食冠昏之屬皆是凶器非必喪器凡干戈戚揚之屬皆是禮樂之器非必賓射之器凡有其具於禮樂者皆是吉凶禮樂之器眾矣故集一鄕之財爲之然後足以供也若國大比則考教察辭稽器展事以詔誅賞訂

義王昭禹曰六鄕之吏各主教其所屬之民或書其敬敏任卹或書其孝悌睦�有學者或書其徳行道藝或考其徳行道藝而勸之若此之屬無非教矣然教之不明也常起於辭之不正辭苟不正則言僞而辧順非而澤飾智以驚愚訛言以惑眾將至於不可禦矣鄕老二鄕則公一人鄕大夫每鄕卿一人

訂義

王氏曰鄕老公也尊之於鄕憲其言行不累以事故稱老鄕老於司徒之官非屬而無職黃氏曰鄕大夫猶有職掌鄕老惟大比興賢能獻書於王則與焉所謂師也父兄也陳君舉曰鄕大夫卿也謂之大夫卿知進止之義大夫以智帥人者也進止所以事人帥人所以臨下列職於朝名之曰卿正其位也分治六鄕名之曰大夫非卑之也蓋掌鄕之政教禁令非以智帥人不可鄕大夫之職所以異於地官者以此鄕大夫之職各掌其鄕之政教禁令

注鄭司農曰萬二千五百家爲鄕正月之吉受教法於司徒退而頒之於其鄕吏使各以教其所治以考其徳行察其道藝以歲時登其夫家之眾寡辧其可任者國中自七尺以及六十野自六尺以及六十有五皆徵之訂

義王昭禹曰族師職卑所統者寡故使之校其數然後登上其籍鄕大夫職尊所統者眾故登其籍不校其數小司徒頒比法於六鄕之大夫使各登其鄕之眾寡則使登其籍於大司徒也辧其可任者辧其力彊而可任以事者也黃氏曰徵不言歲而言七尺六尺者歲𨿽登而身不及則爲疾所謂痤短侏儒者也則捨之國中晚徵而早捨爲其近而役多野則早徵而晚捨以其遠而役少其捨者國中貴者賢者能者服公事者老者疾者皆捨注

鄭司農云捨者謂有復除捨不收役事也以歲時入其書三年則大比考其徳行道藝而興賢者能者鄕老及鄕大夫帥其吏與其眾寡以禮禮賓之厥明鄕老及鄕大夫羣吏獻賢能之書於王王再拜受之登於天府內史貳之退而以鄕射之禮五物詢眾庶一曰和二曰容三曰主皮四曰和容五曰興舞訂

義黃氏曰和內志正也容外體直也主皮中也復曰和容中不驕不中不懾也興舞其節比於樂也此謂使民興賢出使長之使民興能入使治之歲終則令六鄕之吏皆會政致事正歲令羣吏考法於司徒以退各憲之於其所治之國大詢於眾庶則各帥其鄕之眾寡而致於朝國有大故則令民各守其閭以待政令疏

大故謂災變寇戎之事警急須人故鄕大夫令州長已下使民各守其閭以旌節輔令則達之

訂義

黃氏曰徵發𨿽有號令無節不達守法之嚴如此鄕大夫專行考察行藝以興賢能而令民守閭之事參焉鄕大夫皆卿也是爲軍將州長每州中大夫一人各掌其州之教治政令之法正月之吉各屬其州之民而讀法以考其徳行道藝而勸之以糾其過惡而戒之若以歲時祭祀州社則屬其民而讀法亦如之春秋以禮會民而射於州序凡州之大祭祀大喪皆�其事若國作民而師田行役之事則帥而致之掌其戒令與其賞罰歲終則會其州之政令正歲則讀教法如初三年大比則大考州裏以贊鄕大夫廢興注

廢興所廢退所興進也訂

義史氏曰不曰誅賞而

曰廢興者鄕大夫之教民興賢能廢愚不肖而已至於誅賞則大司徒王之事也黨正每黨下大夫一人各掌其黨之政令教治及四時之孟月吉日則屬民而讀邦法以糾戒之春秋祭禜亦如之國索鬼神而祭祀則以禮屬民而飲酒於序以正齒位壹命齒於鄕裏再命齒於父族三命而不齒訂

義陳君舉曰一命者天子之下士公侯伯之上士子男之大夫而與鄕裏齒焉再命者天子之中士公侯伯之大夫子男之卿而又與族齒焉三命者天子之上士公侯伯之卿𨿽云不齒亦異席而已非敢居其上凡其黨之祭祀喪紀昏冠飲酒教其禮事掌其戒禁凡作民而師田行役則以其法治其政事歲終則會其黨政帥其吏而致事正歲屬民讀法而書其徳行道藝訂

義鄭鍔曰戒謂黨正四時孟月之吉與夫春秋之禜有糾戒之讀法歲十二月又有正齒位之飲酒於是時也不書其民徳行道藝至於正歲讀法則一書之何也蓋讀法而糾戒之特以勉勵其修爲之始大蠟而正齒位特以變革其田野之習正歲始一書者見徳行道藝之難能使人終歲修之以俟一朝之見錄非正歲則黨正不書非修習之已成則正歲不書聚民讀法以書之重難其事如此彼見書之人豈一朝而幸得之哉王昭禹曰黨正之所書固非一日之積州長所以考而勸之者亦因黨正之所書而已鄕大夫所以考而興之者又因州長之所考而已以歲時�校比

注鄭司農云校比族師職所謂以時屬民而校登其族之夫家之眾寡辧其貴賤老幼廢疾可任者及其六畜車輦如今小案比及大比亦如之

疏族師至三年大案比黨正亦�之族師每族上士一人各掌其族之戒令政事月吉則屬民而讀邦法書其孝弟睦�有學者春秋祭酺亦如之以邦比之法帥四閭之吏以時屬民而校登其族之夫家眾寡辧其貴賤老幼廢疾可任者及其六畜車輦五家爲比十家爲聯五人爲伍十人爲聯四閭爲族八閭爲聯使之相保相受刑罰慶賞相及相共以受邦職以役國事以相葬埋訂

義黃氏曰比閭黨州皆以五而登惟閭四族變其中者所以爲聯法也故五家爲比有聯則閭合四閭爲族有聯則黨合如是則比閭族黨無不合者居則五家爲比十家爲聯行則五人爲伍十人爲聯五伍也十什也故士師曰掌鄕合州黨族閭比之聯與其人民之什伍是也鄕合非野法也四閭爲族八閭爲聯八閭二百家軍法𨿽四而調一要必以是而起鄭康成注稍人曰以人數調之使勞逸遞焉是也大司馬有車有徒故十人爲聯則伍合二伍二百人爲聯則卒合二卒以二百人計之七十五人共車三伍百二十五人爲徒兵五伍皆伍也合則皆什也晉荀吳毀車爲行而曰以伍共車爲先又曰困諸厄又克蓋當險野利用徒盡合車人而用之故謂之以什共車此本先王微意荀吳窺見之耳然必素聯合故倉卒可用若作民而師田行役則合其卒伍簡其兵器以鼓鐸旗物帥而至掌其治令戒禁刑罰歲終則會政致事閭胥每閭中士一人各掌其閭之徵令以歲時各數其閭之眾寡辧其施捨凡春秋之祭祀役政喪紀之數聚眾庶旣比則讀法書其敬敏任卹者凡事掌其比�撻罰之事訂

義鄭鍔曰六行之教曰孝友睦�任卹而已初未嘗教以敬敏也今乃書其敬敏任卹者蓋世有好名之人以任卹爲能者臨事或慢侮而待人不敬赴事或遲緩而應機不速必視其能敬敏於任卹之事然後書之皆不足以爲髙行此與族師書其睦�有學者意同王昭禹曰二十五家其數寡而可以數計之敬敏任卹其事易見其行易知閭胥之賢不足於族師故書其敬敏任卹而已任卹與孝友睦�同爲六行任卹爲末孝友睦�爲本故族師書其孝友睦�閭胥書其任卹而已比長五家下士一人各掌其比之治五家相受相和親有罪奇�則相及徙於國中及郊則從而授之訂義

王昭禹曰死徙無出鄕者其常也此言徙於國中及郊於他者其變也若徙於他則爲之旌節而行之若無授無節則惟圜土內之訂

義劉迎曰居鄕無授出鄕無節此無根著之人故以圜土內之呂氏曰先王之民無一人無系屬者徙於彼又授之於他徙於他則爲旌節無授無節則是無系屬之民而囚之圜土矣閒民無常職但不服職而已有身則有家有家則系於此可知如是則𨿽有遊手機巧之民亦將日漸月化而不自知使成周之君長守法則𨿽姦雄豪傑且俯首而不敢倡惟其失此法遂至於民無附著而遊手機巧徧天下矣遂人中大夫二人

注六遂之地自遠郊以達於畿中有公邑家邑小都大都焉遂謂王國百里外訂義

王氏詳說曰六遂

之官與六鄕之官一同六遂之法與六鄕之法一同但六遂之官卑於六鄕一等六遂之法與六鄕相爲異同耳且以鄕遂之官言之六鄕有大司徒在六遂則爲遂人六鄕有小司徒在六遂則爲遂師六鄕有鄕大夫在六遂則爲遂大夫六鄕有州長在六遂則爲縣正鄙師卽黨正也長卽族師也裏宰卽閭胥也鄰長卽比長也然大司徒六命之卿而遂人不過中大夫小司徒中大夫而遂師不過下大夫此六遂之間長貳也鄕大夫六命之卿而遂大夫不過中大夫州長中大夫而縣正不過下大夫等而下之皆卑一命故六鄕之下士一命而六遂之下士不命此鄕遂之官異也且以鄕遂之法言之六鄕上地無萊畝而六遂上地則有萊五十畝矣六鄕以一人爲正卒其餘爲羨卒六遂則以一人爲正卒一人爲羨卒其餘爲余夫矣六鄕所言伍兩卒旅師軍詳於軍制六遂所言遂溝洫澮川詳於田制然軍旅未始無田田制亦未始無軍要之互文見義也他如遂大夫所謂三歲大比則帥其吏而興甿卽鄕大夫所謂賓興賢能之法鄙師所謂祭祀若黨正所謂祭禜長所謂祭祀卽族師所謂祭酺裏宰所謂召斂卽閭胥所謂召令鄰長所謂徙於他邑從而授之卽比長所謂徙於國中及郊從而授之也然五物之詢徳行道藝之考見於鄕而不見於遂豈六遂無此等人耶﹝按六遂不言五物之詢徳行道藝之考者非六遂無此等人也蓋亦如六鄕詳軍制六遂詳田制互文見義不復再舉耳﹞掌邦之野

注郊外曰野此野謂甸稍縣都訂

義黃氏曰遂人因

六遂而爲名六遂在甸則所掌者甸地而已而曰掌邦之野蓋合稍縣都鄙法之當行者通掌之稍縣都鄙居民廛裏授田溝洫治地皆野法與甸同其法悉自遂人出稍爲邑縣鄙爲都則各聽於其主非遂人之所屬也遂人中大夫秩比小司徒縣二千五百家鄙五百家隨民眾寡而爲之甸稍縣鄙居民皆如此惟甸則合縣爲遂以土地之圖經田野造縣鄙形體之法五家爲鄰五鄰爲裏四里爲酇五酇爲鄙五鄙爲縣五縣爲遂訂義

王昭禹曰土地之圖大司徒所建之國以土地之圖經田野則以所建之國爲井牧溝塗田萊之類而經之也易氏曰小不曰鄰言鄙之成則鄰之成可知大不曰遂言縣之成則遂之成在其中言縣鄙則舉中以見上下項氏曰比則親之至鄰則始相鄰近閭則同門裏則同居族則族葬酇則相贊助而已鄙之名卑於黨縣之名小於州凡遂之制皆放於鄕王氏曰比相保則鄰亦相保閭相受則裏亦相受族相葬則酇亦相葬黨相救則鄙亦相救州相賙則縣亦相賙鄕相賓則遂亦相賓矣王東巖曰遂之鄰里酇鄙縣遂與鄕之比閭族黨州鄕之法無異然司徒於鄕不說經田野者以國中民廛接比行保伍之法易故不必經與造民野處四散保伍之法難行復用經田野造縣鄙成然後可定民居若小司徒經土地而井牧田野一句乃是制井田起軍賦與制保伍以定民居不同井邑自四井以下則以四起數造縣鄙自五家以下則以五起數井天下之田用丘甸法比天下之居用保伍法故曰地不裏居田不井授終苟道也曹氏曰鄕遂王政之本皆以室數制之不容增減自鄭氏參以里數欲求彊合始指若干裏爲鄕若干裏爲遂旣室數與里數不合於是積算王畿千里之地去若干裏爲山林川澤又去若干裏爲不易一易再易之數然終有抵牾安有采地之制異於鄕遂之說旁加廣狹之說周家簡易之制未免汨沒於異同之論皆有地域溝樹之使各掌其政令刑禁

訂義

鄭鍔曰皆有地域以爲之辧溝之以水樹之以木有限域之周圍有溝樹之阻固建官設吏以治之使各掌其所治之政令刑禁民可得而治矣以歲時稽其人民而授之田野簡其兵器教之稼穡疏授之田野若下文一廛百畝簡其兵器若族師旗鼓兵革遂師下大夫四人上士八人中士十有六人旅下士三十有二人府四人史十有二人胥十有二人徒百有二十人疏

遂師所掌如鄕師亦二人共主三遂訂

義劉執中

曰遂大夫各居其遂以施政教遂師則贊遂人居司徒之府以治六遂之政令猶鄕司贊小司徒居於內以治六鄕遂大夫每遂中大夫一人

疏遂大夫各主一遂如鄕大夫各主一鄕但其官皆卑於鄕官命數皆減一等縣正每縣下大夫一人鄙師每鄙上士一人酇長每酇中士一人裏宰每裏下士一人鄰長五家則一人掌相糾相受

疏鄰長不命之士爲之各領五家使五家有過各相糾察宅舍有故又相容受也訂義

曹氏曰相糾相

受乃使五家之鄰長得以專之蓋比屋而居五家之勢爲至近朝夕出處五家之情爲易知其間純實而朴厚與懷姦而飾詐者皆不逃於目睫之頃以之相糾可使有所警而不爲非以之相受可使有所勸而必爲善變化其气質潛消其邪心所謂舉賢興甿皆由此乎基之

秋官士師之職掌鄕合州黨族閭比之聯與其民人之什伍使之相安相受以比追胥之事以施刑罰慶賞注鄕合鄕所合也訂

義王昭禹曰六鄕之內比其居

則有州黨族閭比其民則有什伍合州黨族閭比者以比合比以閭合閭所以聯其居也合其人民之什伍者以伍合伍以什合什所以聯其人也聯比其居什伍其人鄕官之事而士師又掌之使之相安相受故也王氏詳說曰大司徒族師比長特言相受未嘗有相安之文此士師掌鄕合州黨族閭之聯而云相安者正所謂誅亂民以容民也此所以爲刑官之考易氏曰人有罪過未麗於法而害於州裏者去之則不善者遠而善者得以相安上罪�役以至下罪三月役任於州裏者捨之則不善者反而善者得以相受相安相受是與眾同欲也與眾同欲則與眾同惡也以比追胥之事則出入相友守望相助是有利存焉以施刑罰慶賞則賞一人而同所勸罰一人而同所戒是有義存焉此士師所以掌鄕而弼六鄕之教也劉

執中曰追襲寇盜也胥�也相聚夜宿以伺盜賊之謂鄭鍔曰此皆小司徒與族師之職乃使士師掌之者蓋司徒官屬專治其事而刑官之屬以刑助之教以誘之於先刑以鞭之於後則民知所畏而六鄕之政成矣李嘉會曰士師所聯比而用之者亦止追胥刑罰慶賞之事若有大於此者則司徒司馬當任之曰相安相受者使斯民知聯比之合在諸刑官自然相安相保不然刑官得以責罰之矣管子

立政分國以爲五鄕鄕爲之師分鄕以爲五州州爲之長分州以爲十里裏爲之尉分裏以爲十遊遊爲之宗十家爲什五家爲伍什伍皆有長焉築障塞匿注匿隱一道路博出入審閭閈愼管鍵管藏於裏尉置閭有司以時開閉閭有司觀出入者以復於裏尉復白凡出入不時衣服不中圈屬

羊豕之類也羣徒

眾作役也不順於常者閭有司見之復無時若在長家子弟臣妾屬役賓客則裏尉以譙於遊宗譙責讓也遊宗以譙於什伍什伍以譙於長家譙敬而勿復旣譙能敬而從命無事可白則是教令旣行又何復一再則宥三則不赦凡孝悌忠信賢良俊材若在長家子弟臣妾屬役賓客則什伍以復於遊宗遊宗以復於裏尉裏尉以復於州長州長以計於鄕師計上計也鄕師以著於士師

著標著也凡過黨其在家屬及於長家

及坐及也其在長家及於什伍之長其在什伍之長及於遊宗其在遊宗及於裏尉其在裏尉及於州長其在州長及於鄕師其在鄕師及於士師三月一復六月一計十二月一著凡上賢不過等謂上賢𨿽才用絕倫無得過其勞級使能不兼官罰有罪不獨及

罪必有首從及黨與也賞有功不專與孟春之朝君自聽朝論爵賞校官終五日季冬之夕君自聽朝論罰罪刑殺亦終五日正月之朔百吏在朝君乃出令布憲於國憲法也五鄕之師五屬大夫皆受憲於太史大朝之日五鄕之師五屬大夫皆身習憲於君前太史旣布憲入籍於太府入籍者入取籍於太府也憲籍分於君前五鄕之師出朝遂於鄕官致於鄕屬及於遊宗皆受憲憲所以察時令籍所以視功過憲旣布乃反致令焉

致令於君然後敢就捨憲未布令未致不敢就捨就捨謂之畱令死罪不赦五屬大夫皆以行車朝出朝不敢就捨遂行至都之日五屬之都遂於廟致屬吏皆受憲憲旣布乃發使者致令以布憲之日早宴之時憲旣布使者以發然後敢就捨憲未布使者未發不敢就捨就捨謂之畱令罪死不赦憲旣布有不行憲者謂之不從令罪死不赦考憲而有不合於太府之籍者侈曰專制績按謂增之不足曰虧令

績按謂損之罪死不赦首憲

歲朝之憲旣布然後可以布憲

憲謂月朝之憲朱長春評卽五鄕內政之功令詳志齊語此首憲特其頒令甲之科條罰格耳周遒人之振鐸黨正之讀法蓋首憲所出也意當時興伯大政紀之國冊而私書止載其典要耶然而左氏不述國語則此一無頭凡例耳其文從周禮變來近古可爲後代典志式

乘馬方六里命之曰暴五暴命之曰部五部命之曰聚聚者有市無市則民乏五聚命之曰某鄕四鄕命之曰方官制也官成而立邑五家而伍十家而連五連而暴五暴而長命之曰某鄕四鄕命之曰都邑制也邑成而制事四聚爲一離五離爲一制五制爲一田二田爲一夫三夫爲一家事制也事成而制器方六里爲一乘之地也漢劉熙釋名

釋鄰里鄕黨五家爲伍以五爲名也又謂之鄰鄰連也相接連也又曰此相親比也五鄰爲裏居方一里之中也五百家爲黨黨長也一聚之所尊長也萬二千五百家爲鄕鄕向也眾所向也晉書

地理誌序昔在帝堯�和萬邦制八家爲鄰三鄰爲朋三朋爲裏五里爲邑十邑爲都十都爲師州十有二師焉朱子大全集

增損呂氏鄕約凡鄕之約四一曰徳業相勸二曰過失相規三曰禮俗相交四曰患難相卹眾推有齒徳者一人爲都約正有學行者二人副之約中月輪一人爲直月都副正不與置三籍凡願入約者書於一籍徳業可勸者書於一籍過失可規者書於一籍直月掌之月終則以告於約正而授於其次徳業相勸徳謂見善必行聞過必攺能治其身能治其家能事父兄能教子弟能禦僮僕能肅政教能事長上能睦親故能擇交遊能守廉介能廣施惠能受寄托能救患難能導人爲善能規人過失能爲人謀事能爲眾集事能解鬥爭能決是非能興利除害能居官舉職業謂居家則事父兄教子弟待妻妾在外則事長上接朋友教後生禦僮僕至於讀書治田營家濟物畏法令謹租賦好禮樂射禦書數之類皆可爲之非此之類皆爲無益右件徳業同約之人各自進修互相勸勉會集之日相與推舉其能者書於籍以警勵其不能者過失相規過失謂犯義之過六犯約之過四不修之過五犯義之過一曰酗博鬥訟二曰行止逾違三曰行不恭遜四曰言不忠信五曰造言誣毀六曰營私太甚犯約之過一曰徳業不相勸二曰過失不相規三曰禮俗不相成四曰患難不相卹不修之過一曰交非其人二曰遊戲怠惰三曰動作無儀四曰臨事不恪五曰用度不節右件過失同約之人各自省察互相規戒小則密規之大則眾戒之不聽則會集之日直月以告於約正約正以義理誨諭之謝過請攺則書於籍以俟其爭辧不服與終不能攺者皆聽其出約禮俗相交禮俗之交一曰尊幼輩行二曰造請拜揖三曰請召送迎四曰慶弔贈遺尊幼輩行凡五等曰尊者謂長於己三十歲以上在父行者曰長者

謂長於己十歲以上在兄行者曰敵者

謂年上下不滿十歲者長者爲稍長少者爲稍少曰少者謂少於己十歲以下者曰幼者

謂少於己二十歲以下者造請拜揖凡三條曰凡少者幼者於尊者長者歲首冬至四孟月朔辭見賀謝皆爲禮見皆具門狀用頭公服腰帶靴笏無官具名紙用頭襕衫腰帶絲鞋惟四孟通用帽子皂衫腰帶凡當行禮而有恙故皆先使人白之或遇雨雪則尊長先使人諭止來者此外候問起居質疑白事及赴請召皆爲燕見深衣涼衫皆可尊長令免卽去之尊者受謁不報

歲首冬至具己名榜子令子弟報之如其服長者歲首冬至具榜子報之如其服余令子弟以己名榜子代行凡敵者歲首冬至辭見賀謝相往還門狀名紙同上惟止服帽子凡尊者長者無事而至少者幼者之家惟所服深衣涼衫道服帽子可也敵者燕見亦然曰凡見尊者長者門外下馬俟於外次乃通名凡往見人入門必問主人食否有他客否有他幹否度無所妨乃命展刺有妨則少候或且退後皆仿此主人使將命者先出迎客客趨入至廡間主人出降階客趨進主人揖之升堂禮見四拜而後坐燕見不拜旅見則旅拜少者幼者自爲一列幼者拜則跪而扶之少者拜則跪扶而答其半若尊者長者齒徳殊絕則少者幼者堅請納拜尊者許則立而受之長者許則跪而扶之拜訖則揖而退主人命之坐則致謝訖揖而坐退

凡相見主人語終不更端則告退或主人有倦色或方幹事而有所俟者皆告退可也則主人送於廡下若命之上馬則三辭許則揖而退出大門乃上馬不許則從其命凡見敵者門外下馬使人通名俟於廡下或廳側禮見則再拜稍少者先拜旅見則特拜退則主人請就階上馬

徒行則主人送於門外凡少者以下則先遣人通名主人具衣冠以俟客入門下馬則趨出迎揖升堂來報禮則再拜謝客止之則止退則就階上馬

客徒行則迎於大門之外送亦如之仍隨其行數步揖之則止望其行遠乃入曰凡遇尊長於道皆徒行則趨進揖尊長與之言則對不則立於道側以俟尊長已過乃揖而行或皆乘馬於尊者則回避之於長者則立馬道側揖之俟過乃揖而行若己徒行而尊長乘馬則回避之若己乘馬而尊長徒行望見則下馬前揖己避亦然過旣遠乃上馬若尊長令上馬則固辭遇敵者皆乘馬則分道相揖而過彼徒行而不及避則下馬揖之過則上馬遇少者以下皆乘馬彼不及避則揖之而過彼徒行不及避則下馬揖之於幼者則不必下可也請召迎送凡四條曰凡請尊長飲食親往投書禮薄則不必書專召他客則不可兼召尊長旣來赴明日親往謝之召敵者以書簡明日交使相謝召少者用客目明日客親往謝曰凡聚會皆鄕人則坐以齒非士類則不若有親則別序若有他客有爵者則坐以爵

不相妨者猶以齒若有異爵者𨿽鄕人亦不以齒

異爵謂命士大夫以上今升朝官是若特請召或迎勞出餞皆以專召者爲上客如昏禮則姻家爲上客皆不以齒爵爲序曰凡燕集初坐別設卓子於兩楹間置大杯於其上主人降席立於卓東西向上客亦降席立於卓西東向主人取杯親洗上客辭主人置杯卓子上親執酒斟之以器授執事者遂執杯以獻上客上客受之復置卓子上主人西向再拜上客東向再拜興取酒東向跪祭遂飲以杯授贊者遂拜主人答拜若少者以下爲客飲畢而拜則主人跪受如常上客酢主人如前儀主人乃獻眾賓如前儀惟獻酒不拜若眾賓中有齒爵者則特獻如上客之儀不酢若婚會姻家爲上客則𨿽少亦答其拜曰凡有遠出遠歸者則迎送之少者幼者不過五里敵者不過三里各期會於一處拜揖如禮有飲食則就飲食之少者以下俟其旣歸又至其家省之慶弔贈遺凡四條曰凡同約有吉事則慶之冠子生子預薦登第進官之屬皆可賀昏禮𨿽曰不賀然禮有曰賀娶妻者蓋但以物助其賓客之費而已有凶事則弔之

喪葬水火之類每家只家長一人與同約者俱往其書問亦如之若家長有故或與所慶弔者不相接則其次者當之曰凡慶禮如常儀有贈物用幣帛酒食果實之屬眾議量力定數多不過三五千少至一二百如情分厚薄不同則從其厚薄或其家力有不足則同約爲之借助器用及爲營幹曰凡弔禮聞其初喪聞喪同未易服則率同約者深衣而往哭弔之

凡弔尊者則爲首者致詞而旅拜敵以下則不拜主人拜則答之少者以下則扶之不識生者則不弔不識死者則不哭且助其凡百經營之事主人旣成服則相率素頭素襕衫素帶皆用白生紗絹爲之具酒果食物而往奠之

死者是敵以上則拜而奠以下則奠而不拜主人不易服則亦不易服主人不哭則亦不哭情重則𨿽主人不變不哭亦變而哭之賻禮用錢帛眾議其數如慶禮及葬又相率致賵俟發引則素服而送之

賵如賻禮或以酒食犒其役夫及爲之幹事及卒哭及小祥及大祥皆常服弔之曰凡喪家不可具酒食衣服以待弔客弔客亦不可受曰凡聞所知之喪或遠不能往則遣使致奠就外次衣弔服再拜哭而送之惟至親篤友爲然過期年則不哭情重則哭其墓右禮俗相交之事直月主之有期日者爲之期日當糾集者督其違慢凡不如約者以告於約正而詰之且書於籍患難相卹患難之事七一曰水火

小則遣人救之甚則親往多率人救且弔之二曰盜賊近者同力追捕有力者爲告之官司其家貧則爲之助出募賞三曰疾病

小則遣人問之甚則爲訪醫藥貧則助其養疾之費四曰死喪

闕人則助其幹辦乏財則賻贈借貸五曰孤弱

孤遺無依者若能自贍則爲之區處稽其出內或聞於官司或擇人教之及爲求婚姻貧者協力濟之無令失所若有侵欺之者眾人力爲之辧理若稍長而放逸不檢亦防察約束之無令陷於不義六曰誣枉有爲人誣枉過惡不能自伸者勢可以聞於官府則爲言之有方略可以救解則爲解之或其家因而失所者眾共以財濟之七曰貧乏

有安貧守分而生計大不足者眾以財濟之或爲之假貸置產以歲月償之右患難相卹之事凡有當救卹者其家告於約正急則同約之近者爲之告約正命直月徧告之且爲之糾集而程督之凡同約者財物器用車馬人僕皆有無相假若不急之用又有所妨者則不必借可借而不借及逾期不還及損壞借物者論如犯約之過書於籍鄰里或有緩急𨿽非同約而先聞知者亦當救助或不能救助則爲之告於同約而謀之有能如此者則亦書其善於籍以告鄕人以上鄕約四條本出藍田呂氏今取其他書及附己意稍增損之以通於今而又爲月旦集會讀約之禮如左方曰凡預約者月朔皆會朔日有故則前期三日別定一日直月報會者所居遠者惟赴孟朔又遠者歲一再至可也直月率錢具食

每人不過一二百孟朔具果酒三行飯一會餘月則去酒果或直設飯可也會日夙興約正副正直月本家行禮若會族罷皆深衣俟於鄕校設先聖先師之像於北壁下無鄕校則別擇一寬閒處先以長少序拜於東序

凡拜尊者跪而扶之長者跪而答其半稍長者俟其俯伏而答之同約者如其服而至

有故則先一日使人告於直月同約之家子弟𨿽未能入籍亦許隨眾序拜未能序拜亦許侍立觀禮但不與飲食之會或別率錢略設點心於他處俟於外次旣集以齒爲序立於門外東向北上約正以下出門西向南上約正與齒最尊者正相向揖迎入門至庭中北面皆再拜約正升堂上香降與在位者皆再拜約正升降皆自阼階揖分東西向立

如門外之位約正三揖客三讓約正先升客從之

約正以下升自阼階餘人升自西階皆北面立

約正以下西上餘人東上約正少進西向立副正直月次其右少退直月引尊者東向南上長者西向南上皆以約正之年推之後放此西向者其位在約正之右少進餘人如故約正再拜凡在位者皆再拜

此拜尊者尊者受禮如儀

惟以約正之年爲受禮之節退北壁下南向東上立直月引長者東面如初禮退則立於尊者之西向東上此拜長者拜時惟尊者不拜直月又引稍長者東向南土約正與在位者皆再拜稍長者答拜退立於西序東向北上此拜稍長者拜時尊者長者不拜直月又引稍少者東面北上拜約正約正答之稍少者退立於稍長者之南直月以次引少者東北向西北上拜約正約正受禮如儀拜者復位又引幼者亦如之旣畢揖各就次同列未講禮者拜於西序如初頃之約正揖就坐

約正坐堂東南向約中年最尊者坐堂西南向副正直月次約正之東南向西上餘人以齒爲序東西相向以北爲上若有異爵者則坐於尊者之西南向東上直月抗聲讀約一過副正推說其意未達者許其質問於是約中有善者眾推之有過者直月糾之約正詢其實狀於眾無異詞乃命直月書之直月遂讀記善籍一過命執事以記過籍徧呈在坐各默觀一過旣畢乃食食畢少休復會於堂上或說書或習射講論從容講論須有益之事不得輒道神怪邪僻悖亂之言及私議朝廷州縣政事得失及揚人過惡違者直月糾而書之至晡乃退明通紀

致仕官處鄕黨禮洪武十二年十月定致仕官處鄕黨之禮惟於族內序尊卑如家人禮其於外祖及妻家亦序尊卑若筵宴則設別席不許坐於無官者之下如與異姓致仕官會則序爵爵同則序齒其與異姓無官者相見不須答禮庶民以官禮謁見敢有淩侮者論如律興化縣誌

李少師春芳訂鄕約事宜一婚嫁凡結婚姻兩情相好兒女相配此誠百年緣分聘娶禮不必較其厚薄量力行之嘗見平日相好後因計較財禮反傷情義女家需索者固爲可惡男家力可爲而慳吝鄙俗尢爲薄劣若盛時結親或後一貧一富男家力歉女家頗過卽量力自備衣物以完兒女之債倘兩家力乏不能成親其至厚親友當相助之無使有怨女曠夫此亦厚道也一喪禮凡有父母之喪親友題銘旌送之蓋謚號殊稱喪家不宜自僭也及發引時喪家具席邀至親至交拜請代事其事之輕重費之多寡量情力管認喪主纖毫不理事畢具席相謝亦彼此報施之道蓋喪禮事煩人子哀痛慘怛之中不能纖悉中宜托親友行之庶不致失禮此亦厚道也原議弔儀香紙虛文以銀代之少爲省約至親至交止於一錢多至三錢其餘不過一分二分近好事者出至兩數反覺累人合當復原議一時不能遽變其多寡亦當以漸遞減可也初喪不用酒席坐飲心亦不安一序齒吾鄕士夫衣冠文物較前頗甚但人多輕薄之習鄕無謙厚之風長幼失序本之則無如之何今後年長者務宜自立毋與晚輩相以取其慢倘會坐少當遜長有傲不爲禮者長者徑出不必與較庶使少者有省而隅坐隨行之禮可復舉矣一稱呼長幼之道有序存焉凡父輩學士年長者對面稱號心頗不安加以翁字似也若朋輩一槪以老翁稱之甚至年幼者亦以翁相稱或以老相呼夫稱呼若子若孫以翁老不知見其祖父又何以稱之此澆漓之甚者宜痛革之凡通家父輩只前輩以伯叔稱之朋輩以弟兄相呼自然中節庶免過情之愆也一壽誕年遇六十七十八十此人生難得者當衣冠相拜禮儀稱情不必過厚其平常生日止隨眾出分借此一會可也不必相拜若親友父母年髙者𨿽常誕亦當拜之一會宴酒席先年尙簡物薄情眞近來侈靡杯盤羅列堆積滿案殊爲可厭今後每大會二人一席常會四人一席肴止五簋果止四碟五碟止行蔬菜不拘倘有客相畱小坐出家中見有者一菜一魚不嫌於薄舉杯相酢無用巨觴所謂客亦可來主亦可辦且會可常繼而俗不淫湎也一相見平友止於一揖慶賀止行兩拜禮父母師長行四拜禮賓主相見切不可效南北禮作轉揖並多打躬相厚親友倘有時鮮一菜一魚相饋不拘多寡物薄情眞自是親愛其餘節禮並賀禮往來煩擾不必虛行亦節省之一端一分資凡出入人情情也三分五分不必計彼此以至三錢五錢有力者易辦不足者難以一時措處或至相累甚至缺禮眞情反失今後顧事之輕重量力行之有餘者不過二錢三錢不足者𨿽三分五分亦見情矣一柬帖親友往來通門並常相邀只用單帖不用封筒其縣學並遠來士客大事酒席方用全柬非喜慶不須帖簽帖上或稱老親翁老契丈亦不爲不尊稱也近不寫全號只寫某翁不知號上一字相同者太多反致混亂今後只寫全號通家晚輩直稱其字轉覺相厚也

鄕裏部匯考二圖書編

保甲鄕約社倉社學總序古人良法美意凡以爲民也今之蒞官行法者苟實心以爲民則周官法度率不外是顧力行何如耳是故保甲之法人知足以弭盜賊也而不知比閭族黨之籍定則民自不敢以爲非鄕約之法人知其足以息爭訟也而不知孝順忠敬之教行則民自相率以爲善由是社倉興焉其所以厚民生者爲益周由是社學興焉其所以正民徳者爲有素可見四者之法實相須也使以此行之一鄕則一鄕之風俗同道徳一弦誦之聲徧於族黨禮讓之化達於閭閻民日遷善遠罪而不自知而古道其再見於今矣鄕鄕皆然縣有不治乎縣縣皆然天下其有不平乎所以孔子觀於鄕而知王道之易易也噫我朝載之洪武禮制教民榜文可謂盡美而盡善矣志經濟者幸畱意焉夫法當便民事宜畫一惟一則民易從而法可久也卽如舉行鄕約則宜立鄕約亭申明里社則宜立里社壇興起社學則宜增置社學勸立社倉則宜蓋造社倉然四者�舉勢難遽行除里社壇不必別立止以土谷八蠟之神牌加入本村神廟奉祀更爲省便且順民情因以正俗其餘三項亦止當合爲一處各村宜擇空地一方周以墻垣中立一堂傍立二倉則鄕約亭在此社學在此社倉在此矣工費旣省且教讀訓蒙於中亦有看守之便況是舉也禮法兼資教養具備使盜息民安政平訟簡風移俗易其責自鄕之賢士大夫始自鄕之父老長者始一倡百和或合眾共造或倡義獨造則於各鄕之賢達者有厚望焉

洪武里社禮制凡各處鄕村人民每裏一百戶立壇一所祀五土五穀之神專爲祈禱雨暘時若五穀丰熟每歲一戶輪當會首常川潔淨壇場遇春秋二社預相率辦祭物至日約聚祭祀其祭用一羊一豖酒果香燭隨用祭畢就行會飲會中先令一人讀抑彊扶弱之誓其詞曰凡我同裏之人各遵守禮法毋恃力陵弱違者先共治之然後經官或貧無可靠周給其家三年不立不使與會其婚姻喪葬有乏隨力相助如不從眾及犯姦盜詐僞一切非爲之人不許入會讀誓詞畢長幼以次序坐盡歡而退務在恭敬神明和睦鄕裏以厚風俗

儀注前祭一日會首及預祭之人各齋戒一日會首先遣執事人掃除壇所爲瘞坎於壇所之西北方深取足容物會首洗滌廚房鑊器以淨室爲饌所至晚宰牲執事者以楪取毛血與祭器俱置於饌所祭器俱用磁瓦器

祭日未明執事者於廚中烹牲設五土五穀神位於壇上五土俱東五穀俱西設讀所於壇上居中間設會首拜位於壇下俱南向設預祭人位於其後設引禮及諸執事人位又於其後執事者於饌所實祭物於楪內解牲體置於二俎置酒於樽書祝文於紙祭物旣備執事者各捧設於神位前然香明燭自會首以下各服常服盥手入就拜位立定執事者執壺於尊中取酒立於五土神位之左引禮唱鞠躬拜興拜興平身會首以下各鞠躬拜興拜興平身執事者取毛血瘞於坎中引禮引會首詣五土神位前唱跪會首詣五土神位前跪舉杯執壺者斟酒引禮唱三祭酒會首三祭酒訖引禮唱俯伏興平身執事者執壺詣五穀神位之左引禮引會首詣五穀神位前唱跪會首詣五穀神位前跪舉杯執壺者斟酒引禮唱三祭酒會首三祭酒訖引禮唱俯伏興平身會首俯伏興平身引禮唱就讀祝位讀祝者取祝立於讀祝位之左會首詣讀祝所引禮唱跪會首跪唱讀祝讀祝者跪讀祝訖興置祝於案引禮唱俯伏興平身會首俯伏興平身引禮唱復位會首復位引禮唱鞠躬拜興拜興平身會首以下皆鞠躬拜興拜興平身執事者徹祭物讀祝者取祝文焚瘞於坎所禮畢行會飲讀誓文禮

祝文維某年某月某日某州縣某鄕裏某人等謹致祭於五土之神五穀之神曰維神參贊造化發育萬物凡我庶民悉賴生植時維仲春東作方興秋歲事有成謹具牲醴恭伸

祈告報祭伏願雨暘時若五穀丰登官賦足供民食充裕神其鑑之尙饗

鄕厲凡各鄕村每裏一百戶內立壇一所祭無祀鬼神專祈禱民庶安康孳畜蕃盛每歲三祭春淸明秋七月十五日冬十月一日祭物牲酒隨鄕俗置辦其輪流會首及祭畢會飲讀誓等儀與祭禮社同

鄕法洪武十五年詔凡我良民各守禮法若眾以暴寡彊以淩弱巧以取愚詐以騙良按治得實斷沒其家遷徙遠方十九年頒行大誥續編申明五常臣民之家務要父子有親率土之民要知君臣之義務要夫婦有別鄕裏親戚必然長幼有序朋友有信眾尊有徳不拘年之壯幼不序長幼之分此古人之大禮此誥也朕本非能不過申明先王之舊章而民從之家和戶平吉哉倘有不如朕言者父子不親罔知君臣之義夫婦無別卑淩尊朋友失信鄕裏髙年並年壯豪傑者會議而戒訓之凡此三而至五加至七次不循教者髙年英豪壯者拿赴有司如律治之有司不受狀者具在律條愼之哉互知丁業先王之教其業有四曰士農工商昔民從教專守四業人民大安異四業而外乎其事未有不墮刑憲者也朕本無才申先王之教與民約告誥出凡民鄰里互相知丁互知務業具在里甲縣州府務必周知市村絕不許有逸夫若或異四業而從釋道者戶下除名凡有夫丁除公占外餘皆四業然必有效若或不遵朕教或頑民丁多及單丁不務生理捏巧於公私以構患民之禍許鄰里親戚諸人等拘拿赴京以憑罪責明孝冬溫夏凊昏定晨省飲食潔淨節之父母有命善正速行毋怠命乖於禮法則哀告再三父母已成之業毋消父母運蹇家業未成則當竭力以爲之事君以忠夫婦有別長幼有序朋友有信居處端莊蒞官以敬戰陣勇敢不犯國法不損肌膚閒中不致人罵詈朝出則告往某方暮歸則告事已成未成嗚呼孝子之節非止一端豈有但供飲膳而已二十八年二月己丑太祖諭戶部臣曰古者風俗淳厚民相親睦貧窮患難親戚相救婚姻死喪鄰保相助近世教化不明風俗頹敝鄕鄰親戚不能周卹甚者彊淩弱眾暴寡富吞貧大失忠厚之道朕卽位以來恆申明教化於今未臻其效豈習俗之固未易變邪朕置民百戶爲裏一里之間有貧有富凡遇婚姻死喪富者助財貧者助力民豈有窮苦急迫之憂又如春秋耕獲之時一家無力百家代之推此以往百姓寧有不親睦者乎爾戶部其申諭以此意使民知之三十一年頒示

保甲總敍保民非無法也無行法之人也得其人以行之豈古法之不善哉周禮五家爲比使之相保積之五州爲鄕以比追胥凡徒役毋過家一人惟田與追胥竭作孟子曰鄕田同井守望相助近代保甲之法非此謂乎古兵農不分居則爲比閭族黨州鄕出則爲伍兩卒旅師軍𨿽用之徵伐皆耕稼之民也而況止於保察防禦乎後世以農養兵兵民爲二然爲農者不知兵且居常出粟以養兵一旦有警莫獲其保護之力矣循習旣久町畦自便一行察禦頓苦追呼豈思保人所以自保圖危所以居安莫善於保甲之法乎

保甲法宋程顥爲畱城令立保伍法量鄕裏遠近爲保伍使力役相助患難相卹姦僞無所容孤煢老疾者責親黨使無失所行旅出於途者疾病皆有所養是謂善政王安石行之名曰保甲稍督其操練亦循守望之意時賢輒斥以爲非今之所行眾以爲當行者則又安石之法也熙寧保甲法聯比其民以相保伍有大小保長有都付保正有隊法三人爲一小隊三小隊爲一中隊五中隊爲一大隊引戰一人居前擁隊一人執刀居後二人居左右執旗一人居中凡五十人皆選士也隊中兵械或純用一色或雜用皆於結隊時商定教習保內如遇有賊盜畫時告執大保長以下同保人戶卽時前去救應追捕如入別保卽遞相擊鼓報應襲逐舊有鋪屋及鼓處依舊仍輪保丁巡宿

保甲規條一審編之法將各該地方挨門順戶每十戶編爲一甲共制一牌不拘親從人丁多寡逐一塡寫軍民籍貫年貌生理每一門卽爲一戶如系己房卽塡注己房如系賃房卽塡注某人房如本地止有十二三戶亦止編作一甲止有六七八戶亦止編作一甲若獨家孤村卽將鄰近孤村或四五六家編作一甲不必取盈於數俱塡注牌面送該州縣官親筆標點不許遺漏一戶一丁違者被人首出或查出定行重治一各保甲人戶俱以各州縣衙門爲主分別東西南北四至各照該關鄕村列爲字號不分鄕宦舉監生員軍民之家一體次第編號如魚鱗格式蓋此系排門保甲必不遺漏一戶一丁方可無事互相保守有事逐戶挨查非如地方總小甲火夫等役有傳報接應差役之煩若仍前照例優免中間更生規避且火盜生發富貴者安居而欲以守望救助專責之貧者賤者理勢亦有所難行也各宜相體以靖地方一一甲末戶卽二甲緊鄰其於覺察救助尢爲切要若有火盜爭鬥人命等項不得委之別甲不理每甲牌面須將上甲尾戶下甲首戶姓名一並塡注以便稽查一每甲卽於十戶內審編甲長一名每十甲卽於百戶內審編保長一名每四街四關及大村大鎭不拘甲數多少各編保正一名其小村小鎭或三四五處酌量人多少地遠近共編保正一名俱聽各甲各保公舉到官以憑復審裁定各塡注牌面凡里甲人等止於互相稽察出入不明之人嚴行舉首窩隱之條更無別項差遣亦不許巡捕官查點生擾保長保正俱擇殷實人戶有行止才幹足以統率眾人者爲之專一督率各甲人戶嚴申條約保安地方更無別事亦不必迎送官府火夫雜差俱準優免或二三年一換或一年一換聽民自便不許濫受詞狀生事害人違者查究其有與約正屢舉善惡得實舉行有功定行優待獎賞以爲諸保之勸一每二牌之內保長精選報精壯能幹鄕勇一名注於牌面免其火夫專司巡察一遇地方有警若小盜鄕村可捕者卽率各甲並力捕之若大盜勢不易擒者卽令鄕勇數人飛報沿途地方保甲人等並力協拿一面馳馬飛報官司添兵捕剿不許時刻違�擒賊有功定行給賞一各處寺廟庵堂多有停畱遠方遊僧遊道齋化不明之人或倡行邪教惑眾圖財或盜賊隱名懷姦窺伺爲害地方不小仰各照例與民家一體編入保甲隨行鄕約以便稽查其樂戶之家尢姦盜藏匿之所亦各就近附於甲牌之末聽鄕保正長人等稽查毋令遺漏以滋他獘一每月初一日爲始各甲長將牌懸在一戶門上初二日懸在二戶門上周而復始月無三十卽止仍照初一日懸掛如有出入存亡應增減姓名會上揭報於約正保正明注牌面以憑四季類報於官攺正底冊一各保甲人等止於每月初二日赴會所申明鄕約保甲條規一次保正保長止於每月十六日赴官遞地方有事無事結狀一紙此外再無別擾遞結之日卽帶善惡簿聽掌印官查考酌量獎戒會多一日恐難徧查卽以四至定限分作四日遞結亦可如或無善濫書有惡不舉訪出定行究治一保甲人等各隨地裏遠近人戶多寡酌量立爲一會如居於城之四街四關者卽就閒曠公所寬廣寺觀各爲一會居於各鄕村者亦就附近寺觀社廟寬廣去處行之鄕村大者各就同保中立爲一會鄕村小者或三四處或四五處共爲一會每月初二日保正率諸保甲同鄕約正俱赴鄕保會所行禮若實有事或疾病不能赴者卽先期告於約正或托故不赴會者卽非良民也約正保正逐一掣牌查點量情罰谷公用秋成無事每月十五日再行一次一保甲審編立會旣定該州縣卽移文該學共推請鄕士大夫數位爲約正以倡率士民無士大夫處則推髙年耆徳眾所尊信者爲之又選生員五六人司贊禮鳴鼓講諭之事老人二人振鐸月輪五六人爲直月置辦會事如鄕村少生員處則以老成忠謹熟於禮儀者代之約正或系鄕宦或有徳年髙有事不必赴官保正代之右保甲旣定卽此舉行鄕約誦讀聖諭六言申明約規四條令其善相勸惡相規婚喪相助貧窘相賙鬥爭相救解火盜相援應彼此互相稽察窩隱互相覺舉有不如令者十家連坐庶家諭戶曉不知犯法且同鄕冠婚喪祭悉依家禮舉行一切敝俗咸禁革之實爲百姓親睦風俗淳厚之要法也古道其可復見矣乎

鄕約總敍周禮州長黨正族師咸以時屬民而讀邦法讀法之典廢後儒於是乎有鄕約之舉藍田呂氏之言可徵也我太祖髙皇帝立里社鄕厲之祭因以禮義法禁勸戒斯民卽古屬民讀法之意而又頒聖訓六言以木鐸徇於天下𨿽深山窮谷咸使聞知大誥三篇及教民榜文其於五常之訓養親祀先教子睦族勤生業厚閭裏舉善懲惡之事言之不一而足而尢諄諄者同裏之義孝子順孫義夫節婦則里甲老人奏聞士農工商各守本業毋許閒惰則賢者良者互相勸勉見丁著業用心生理則老人督並勸民爲善細微事務互相含忍則本裏民人懇切告戒五常不率則鄕髙年並年壯豪傑者會議訓誡斯亦曷非鄕約之意哉歷歲旣久奉行者怠忽而不知所存者諸鄕村春秋社稷而農巫告賽亦非欽降之文其在城郭方隅則社厲之禮守宰行之法戒𨿽明而環聽無幾然則申聖代之明謨述前賢之彜訓以淑鄕閭以厚風俗行之豈不以坊郭爲首乎坊郭阜藩當以禮義舊家衣冠長者倡之古族師月吉則行或恐太繁黨正以四孟吉時行之似可依也凡鄕約一遵太祖髙皇帝聖訓孝順父母尊敬長上和睦鄕裏教訓子孫各安生理毋作非爲右六言各處訓釋非一言𨿽異述義則同歸每會舉一處所釋者徐讀而申演之又依朱子增損藍田呂氏鄕約四條徳業相勸過失相規禮俗相交患難相卹右四言各具條件定爲約規每百家或二三百家隨其遠近連爲一會眾推一人有齒徳者爲約正有學行者二人副之一會共制聖諭牌一面立簿二扇一書同約姓名及舉約費用一記徳行一記過失牌與簿會首以次相傳會日擇公所預先陳牌案坐次通會皆深衣如期畢至三揖三讓升堂端肅班立贊者唱排班以次北面各序立班齊鞠躬拜興拜興拜興拜興平身分班揖平身各就位坐定歌生進班依次序立庭前揖平身分班唱設講案鳴講鼓進講者宣演聖諭首二句畢揖平身皆坐唱歌詩司鼓鐘者依歌節奏送茶再進講次二句畢揖平身皆坐歌詩如前送茶三進講末二句畢揖平身皆坐唱歌詩如前送茶唱舉善行或舉有善行者約正副諗於眾無異詞遂書於徳行簿唱規過失或聞有過失者約正副戒之再次不攺遂書於過失簿會首將本日費用書於費用簿畢皆興揖平身禮畢凡同會禮讓相先如進退升降立班坐次一以尊卑少長爲序就坐各宜肅容端默敬聽尊長教訓未達者宜虛心請教問答之間切戒神怪邪僻之語及私議朝廷州縣政事得失播揚他人過惡違者卽當糾而書之每會至晡乃退

聖訓解孝順父母父母生身養身恩徳至大爲人子者當孝順以報本平居則供奉衣食有疾則親嘗湯藥代其勞苦順其顏色務使父母身安神怡不至憂惱如父母偶行一事不合道理有違法度須要下气再三勸諫如或不從則請父母素所交好之人婉辭勸諫務使父母不得罪於鄕黨不陷身於不義而後已此孝順父母之道也故聖祖教爾以此者欲爾盡事親之仁以爲孝子順孫者也尊敬長上長上不一有本宗之長上若伯叔祖父母伯叔父母姑兄姊堂兄姊之類是也有外親之長上若外祖父母母舅母姨妻父母之類是也有鄕黨之長上與祖同輩者與父同輩者與己同輩而年稍長者皆是也本宗外親制服𨿽各不同皆當加意尊敬遠別則拜常會則揖行則隨行遞酒則跪命之起則起不命之坐不敢坐問則起而對食則後舉筋遇鄕黨之先輩者則以伯叔稱呼同輩者則以兄長稱呼坐則讓席行則讓路此尊敬長上之道也故聖祖教爾以此者欲爾盡敬長之義以爲賢人君子也和睦鄕裏鄕裏之人居住相近田土相鄰朝夕相見若能彼此和睦交相敬讓則喜慶相賀急難必相救疾病必相扶持婚喪必相資助有無必相借貸𨿽則異姓有若一家出入自無疑忌作事未有不成若不相和睦則爾爲爾我爲我孤立無助嫌疑易生作事難成豈能久處故聖主教爾以和睦鄕裏者欲爾興仁興讓以成善俗也教訓子孫人家子孫自幼之時須教以忠信孝弟使知尊卑上下之分性資聰俊者擇明師教之務使徳器成就以爲國用光顯門戶若性資庸下不能讀書者亦要謹守禮法勤做生理切不可令其驕惰放肆自由則飲酒賭博無所不爲家門必被其敗壞產業必被其浪費故聖祖教爾以教訓子孫者欲爾後昆賢達家門昌盛也各安生理耕種田地農之生理也造作器用工之生理也出外經營商之生理也坐家買賣賈之生理也至若無產無本不諳匠藝與人傭工挑腳亦是生理若能各安生理則衣食自足可以供養父母妻子可以持門戶不爲鄕人所笑故聖祖教爾以各安生理者欲爾有衣有食不饑不寒也毋作非爲若殺人放火姦盜詐僞搶奪掏摸恐嚇誆騙賭博撒潑教唆詞訟挾制官府欺壓良善暴橫鄕裏凡一應不當爲之事皆非爲也人若爲之大則身亡家破小則喫打坐牢累及父母妻子若能安分守己不作非爲自然安穩無禍故聖祖教爾以毋作非爲者欲爾不犯刑憲保全身家也

聖訓釋目孝順父母其一常禮凡子事親晨昏定省出告反面飲食衣服不違其志奔走服役不敢辭勞每事必稟命而行無或專制父或移於後母溺於妾媵偏於幼子亦當不見父之非委曲承順若婦事舅姑宜同子道一或有違子當以禮戒之甚者出之若父亡子事祖父母與嫡母庶母繼母如父存日方可爲孝其二養疾父母有疾人子當常在左右扶持衣不解帶藥必先嘗尋訪名醫以求治療之方若俗尙祈禱設齋醮均系無益宜禁之若父母必欲則勉從以安其心可也其三諫過禮曰事父母幾諫父母行事偶有失道理違法度者須下气柔聲諫之如不從則請父母素所交好之人婉辭諷諭所謂敬不違勞不怨必攺方已若過則稱親善則稱己不孝孰加焉其四喪禮人子居喪之理只當哀痛不顧其他擇子弟知禮者一二人爲護喪悉遵文公家禮行之衣衾棺槨務極誠信修薦求福一切禁戒三年之內不得飲酒食肉混處家室尢可恨者俗拘年月不利遂不發哀不孝極矣深戒深戒其五葬禮葬者藏也藏者安也人子葬親求以安之而已惟擇藏風聚气水蟻不侵之所足矣愼勿拘泥風水禍福報應之說其有侵占他人山地者有冒認他人祖墳或利誘人子孫遷葬竊買者有因無主舊墳棄屍竊葬者有連年暴露不知痛卹者甚至火化屍棺不以爲慘所謂安其親者何在哉至於營造墳墓宜稱家有無富者吝財貧而厚葬均於不孝若俗以紙作金銀山錠獅象駝馬送喪設酒席絹帛待客則悖禮當戒也其六祭禮孔子曰事死如事生孝之至也祭豈可忽自始喪至追遠常祭務遵文公家禮其祭品在精不在丰祭器在潔不在華稱家有無行之必盡其誠可也尊敬長上其一處常事長之道當謙卑遜順常見則揖遠別則拜進酒則跪食則後長者不命之坐不敢坐問則起而對不問則不敢言或有事理當辯論有疑難當質問者必俟長者言畢乃陳己意無得攙奪其稱呼�不許以名以字與父同輩者則稱呼以叔伯而父事之十年以長則稱呼以兄長而兄事之五年以長則肩隨之於道路則父之齒隨行兄之齒雁行若子弟謁外父母禮當侍坐舊有失者今宜攺正其餘長幼往來迎送之禮悉依居鄕雜儀而行其二遇釁凡本宗外親尊長或遇之非禮或偶然啟釁必反求諸己曲果在彼當婉辭謝之或理勢有不可已者當躬委曲陳其是非如不聽則告相知者諷諭之又不聽則告約正副斷之鄕黨之長有爭亦必婉辭請相知者諭以是非不聽告約正副斷之皆毋得厲聲抵觸以致詬詈訐訟有傷和气和睦鄕裏其一禮讓鄕裏所以不睦者多因計較禮節責望施報今後凡事當存恕心古人謂人有不及可以情恕非意相干可以禮遣聞一好事協力贊助見一過失盡言規諷毋謂我富而彼貧可欺毋謂我壯而彼老可侮毋占便宜毋尙詐僞毋面是背非毋飲食細故輒興鬥訟有一如此皆非居鄕之誼悉宜省戒其二守望凡同約所以更相守望保禦地方無事則彼此獲安有變則同心協力如盜賊所生發水火不測鄰保務相應援救護此所謂患難相扶持也如有臨事而坐視不赴者各保長告於約正副呈縣治罪仍量罰銀米給被害之家爲約中不義之戒乘機搶掠者以贓以竊盜論其三喪病凡有父母兄弟妻子之喪不能舉者有患病不能延醫措藥者約內議處措之或勸有力者濟之若借貸但令其償不責利息其四孤貧凡無子孫供養無父母兄弟可依者謂之孤饑無食寒無衣者謂之貧約內當卹之濟之若有反行欺侮陵害者此盜賊殘忍之性也約正等呈官治之教訓子孫其一養蒙人教子孫多姑息於嬰孩之時殊不知幼而不教養成驕惰長遂難攺自其識人顏色知人喜怒之時便加教誨導以禮節防其欺誑使爲則爲使止則止有犯則嚴訓以禁之稍長入塾教以入事父兄出事長上而於孝弟忠信禮義廉恥等語時常解講證以日用實事俾之易曉十五以上量其才質各守一藝以責其成其二隆師今人延師只求易供應薄贄儀不知師道尊重則生徒嚴憚而教化易行反是則玩易而規矩不立故須擇端重誠�剛明特達之士爲師以教其子俾有所視效其人品卑污舉止輕佻語言慢易及作文怪僻𨿽有時名亦不足取庶幾言動不涉於浮薄文辭不病於新奇而徳器之成就可望矣其各裏大姓能刱建義塾延師教裏中子弟有成效者約正副以聞於官加獎異焉其三冠禮禮曰冠者成人之道也三加一醮之禮亦簡易易行其延賓幣帛牲酒不必丰侈約正副時率子弟演習使觀感而興習以爲常庶幾古道可復中戶以下力不及者亦不責備其四婚禮婚禮之廢久矣女家責聘禮不充男家責妝奩不備遂至嫁娶愆期甚有淹溺子女者又有一等過於簡便將聘禮折銀私自授受或止換庚帖舉族莫知遂至日後棄貧悔婚冒認彊娶爭訟之端實由此起自今定婚之初詳審良賤憑媒通知各從所願具一茶告報宗族凡諸儀節悉遵家禮行之若仍有溺女悔婚冒認彊娶及孀婦夫死未寒輒行聘定甚至聚眾攔搶者俱從法重治各安生理其一民生凡民各有生理且如爲農而勤於耕種則稼穡有秋而農之生理安矣其間或有惰於農業耕耘不肯及時或地二熟止種一熟何以仰事俯育今後務宜勤力毋自怠惰至於商賈皆然農爲衣食之本故特舉之其二士習士者民之望也進徳修業無欲速無見小利斯無愧於爲士邇來教道不明士習不善或謔浪歡狎取媚市童或詩酒豪放妄自髙大或縱談道徳不惇躬行或依托師友以文姦慝皆士之蠹也有則攺之無則加勉如躬親駔儈之務手操吏胥之筆或囑托官府營殖己私或淩鑠族間不卹人言數者有一於此名教罪人豈可列於冠裳乎約正副從實告官以行止有虧論其三男務禮男不言內治外者男之生理也男子於士農工商各專一以奉公或售藝醫卜以濟物至於轉販執事以自食皆男之所有事也若不安生理而懶惰飄蓬爲家長者當諭以禮法檢束教導至必不可禁制然後以法治之其四女工禮女不言外治內者女之生理也若操井臼勤紡織紉衣裳治酒漿謹祭祀皆女之所有事也其或內治混淆帷薄不謹抵觸公姑毀罵妯娌欺淩宗族傷敗風化者罪坐夫男毋作非爲其一毋窩盜賊地方不寧莫甚於盜賊盜賊滋蔓實由於窩隱窩隱無地盜何所容今後各保內或家長或子弟輩百里之外出不拘歸期久近俱要報於同保及約正副回日如前報知其有外府縣投住者或親或有貨物商人不拘在家久近初到與起程之日亦一體如前報知同保仍察其來歷如有出沒無定形迹可疑者約正副會眾戒飭之盜情顯露明知窩隱者報官以法處之𨿽不知情難逃不檢之罪約正副率眾攻之其二毋受投獻今之姦民有將互爭產業及混占他人田土投獻勢豪之家或稱典當或稱轉賣或資酒食或得半價又有身爲不善恐事敗露仗其庇覆以滋凶惡者勢豪知利而不知義公然掩爲己業收爲爪牙不思一日埶去則此業此輩又將轉而爲他人矣爾之子孫能保守乎約內凡有投獻者約正副核實勸諭召原主而歸之亦不許姦刁之徒乘此冒認輒行告爭其三毋酗博訕訟酗謂縱酒無賴博謂賭博財物每見市井五七成羣誘良家子弟賭博飲酒宿妓耗用無經傾敗立至訕謂毀謗善人以無爲有以有爲無顚倒是非其類不一訟謂欺壓良善誣人罪名教唆代告以訟爲生是也凡此邑之大蠹宜痛加省攺怙終不悛者約正副告官處之其四毋圖賴人命尙气輕生世之薄俗有偶因爭忿或負欠錢谷一家服毒圖賴一家亦服以相抵兩人俱死及或兄弟夫婦爭利亦然又有或將老幼殘疾之人服毒或投水或自縊或將病故之人妄捏打死圖賴財物煩擾官司其禍甚慘其情可惡今後凡有此者約正副率同約驗實情輕責令自行埋葬仍重加責罰故殺情重者率被害人赴官告理其五毋拖欠稅糧先公後私庶民定分姦頑之民不肯及時完納稅糧負累里長杖並賠�殊不知己享租利之入使人剝膚椎髓是何心哉今後稅糧不許恃頑愆期亦不許糧裏巧立名色逼竄貧民又有買田未經收糧貽累田主輸納者其惡尢甚於拖糧所當戒之其六毋斗奪斗有三今俗有忿集眾執持凶器相毆者有因忿以酒食相勝爭覓異品盛設筵宴或出銀謝中多至數十兩其作中者利於得謝愈搬弄是非構成大釁報復相尋又有因時節賽會妝飾神船搬演戲文施張燈火鳴金放銃彼此相角亦謂之斗是皆敗俗糜財有損無益奪亦有二有市井無賴白晝攔街奪人財物者有當客商要路邀截貨物牲口或假稱盤詰公然奪取者或賤價彊買者凡此皆宜速攺犯者約正等請官法治之其七毋僞造近來一種姦貪之徒專一僞造低假之銀名爲神仙包銅貫鉛鹽燒靑花光鐵等項不一俱充白銀行使小民被其騙害至有夫婦自縊者此其爲害足以殺人犯者約眾送官懲治至於升斗戥秤亦無得大小輕重以滋姦獘其八毋霸占水利水利關系民用甚大官豪陂圳及民間公塘往往有恃彊霸占者以致柔善之田荒旱無收自今務在均平凡陂塘之當疏浚者當築堤者約正副率眾及時爲之遇耕耘之日挨次車放灌救毋得阻占及穵壞陂圳利己損人其九毋違例取債凡借放錢債貧富均爲有益富無貧者所幹利息何由而生貧無富者相周患難何從而給若富而取盈謂之不仁貧而負騙謂之不義各宜省攺今後放債利息不得過二分三分如有年月過期疊至數倍或故令殘疾老幼塡門逼取或捉鎖私家準折家產與恃頑欺賴不償反爲刁告者是皆自速其禍約正副告官從重治之其十毋侵占產業凡鄕裏爭競多起於田業買者或掯畱價值不付或套典不與杜絕或利其成片不與贖回或恃彊侵占那移年月假立契券賣者或盜賣重賣與彊賣多勒價錢又有彊梁之徒賣田與人不由田主換佃者有耕人田土不肯依時輸租者有遇天年荒旱仍要佃戶納租者有豪彊欺陵貧弱占人田產者皆爲可惡各宜省攺其十一毋彊主山林山林之利民用所資除用價所買及墳山管業久遠明白外其餘官山官地及陰注陂湖原無定主者聽人樵采瀦水若豪彊冒認稱主樹立界牌阻人得利及放人故燒茅嶺松山沿燒人房屋並盜伐他人墳塋內樹木者約正副告官一體從重究治其十二毋縱牲食踐田禾畦菜豆麥皆民生衣食之資豪橫之徒每縱放牛馬豬羊鵝鴨踐食佃人告白反致嗔怒盍反而思之我之所種者他人縱牲畜食踐我能容乎己所不欲自當勿施於人也其十三毋縱下侮上良賤上下不可不嚴近來豪右多豢養猾桀之徒爲伴當義男以張威勢縱其彊暴肆無忌憚𨿽屬親黨師友亦肆欺侮陵辱及告其主略不加意殊不知豪奴悍僕惡不可縱今日欺其主之親屬他日安知不欺其主之子孫乎自今嚴加戒飭如有不悛罪歸其主其十四毋傲惰奢侈俗有浮薄子弟倚勢自傲恃富自惰曾不知傲乃喪徳惰乃喪家害不在人又鄕俗本來尙儉近日富家漸侈居室輿馬衣服飲食日見華靡犯分傷財獘不可長自今持己當謙勤處家當節儉毋蹈前非自取傾覆其十五毋崇尙邪術民俗有等非僧非道之人倡北方白蓮之教往往全家齋素誘引婦女敗傷風化此左道亂政者也律有重刑毋貽後悔如有違教不悛仍在地方者約正副卽便呈官治之其十六毋屠宰耕牛私宰耕牛法例嚴禁各該地方有等交通賊徒盜牛開剝病農肆姦及牧牛之家牛壯則用其力力盡則付之屠宰忍心至此其惡尢甚於盜者自今卽行禁革敢有仍蹈前惡呈縣照例重治

社倉規條社倉之制乃古人良法積谷賑饑亦斯人良心特患上之人不知所以倡之耳有父母斯民之責者果知民爲邦本食爲民天水旱之凶荒不時官倉之積谷有限思爲備荒之善策須酌社倉之事宜乃計之得也合於各保甲鄕約中各創立社倉先捐俸金以爲倡率或罰紙贖以便上納且誠心勸諭各村士民使咸知以義相尙不待督責而谷皆其情願輸因倉置簿登記其數凡出谷多者則破格旌獎民其有不以義相從者乎況因時制宜隨俗勸誘或禁止神廟賽會定爲香錢或違犯鄕保規條略示懲罰由此日積月累則一村之谷自足以養一村之民每年靑黃不接之時令其出放息止加二小饑加一大饑免息成熟之年仍令各村量行添入此法若行之有常三數年間各村之谷殆將不可勝食但民之誠僞不一而官司之意向不同若非出納有經姦民或因之以滋侵漁負騙之私官司或移之以補官倉積貯之數是非惟無益於民而且有害於民也然使經官查盤則又重爲民累合無免其查盤止於府縣給印文簿付約正副每歲稽查然各村管理收放卽於本鄕每年輪一公直殷實者以司出納量與免其火夫丁差以示酬勸如此則姦民不得以負騙官司不得以那移卽遇水旱凶災復有官谷以濟之自是貧者不患於阻饑富者可免於勸借而盜賊亦因以潛消地方之民永有賴矣一社倉之設本以爲一鄕也谷以義名則當以義相先期爲善俗除捐俸並發紙贖以爲之倡及士民尙義出谷多至百十石者不可爲例大凡當秋熟之時或每畝量出谷半升或通鄕各戶富者以石計貧者以升斗計俱報數約正副登簿保長收入社倉每春有闕食者量準借與就於保長處會同約正副批立合同登記簿籍候秋收之日加息二分納還但借谷者亦不得多至十石以外恐一人姦頑無恥催收稍難則將並一鄕之義舉而壞之也一每遇年荒大戶例有勸借蓋官谷有限各村又無義谷故也若使村村有谷則一鄕之積自足以供一鄕之人加以縣倉積有官谷勸借之事以後可免且尙義出谷而使本鄕之人俱感其惠亦處富和鄰之一道也不然富本眾所忌也積心慳吝因而阻壞義舉設遇凶荒寧能獨保其富哉一出谷𨿽非貧者之事而歲時丰稔或一斗或二三斗亦可量力出辦準與荒年揭借義谷亦有數倍之利若丰收之時斗谷不肯出者荒歉之年義谷官糧俱不準與一各鄕舊有土神廟卽有社祭之禮但俗尙奢侈因而迎神賽會花費不訾不特瀆神明幽有鬼責致怠事端且明有人非從今鄕約舉行一切禁止或有情願施捨冀神佑助卽宜準作香錢自家告諸神明登記鄕約簿積爲義谷以濟人貧難不其神人兩得之乎每歲春秋祈報買辦豬羊酒果香燭等項卽於義谷內支用祭畢舉行社飲申明約法和睦鄕裏庶彬彬然成禮讓之俗矣或有貧不能存喪不能舉者亦於義谷內量給以助之皆須會眾公議而後動支各明白登簿以備稽查無得徇私濫支冒破一各村納谷或社倉未備權借民間空房收貯待置倉後再行收入或鄕村空曠苦於看守不願立倉者卽公議積貯亦從其便一給借固貴均平亦慮陷失谷本每年支借之時須會眾公議量其可借方準托保借與敢有輕借遊手無賴之人以致負騙及彊梁姦貪之徒以市私恩俱於收管人名下追賠其收管人敢有捏開花名私取規利者眾共呈官追罰若出入公明每年亦宜量給以酬收管之勞

社學規條竊聞古之教者教以人倫後世記誦詞章之習起而先王之教亡今教童子惟當以孝弟忠信禮義廉恥爲專務其栽培涵養之方則宜誘之歌詩以發志意導之習禮以肅威儀諷之讀書以開知覺今人往往以歌詩習禮爲不切時務此皆末俗庸鄙之見烏足以知古人立教之意哉大抵童子之情樂嬉遊而憚拘檢如艸木之始萌芽舒暢之則條達摧撓之則衰萎今教童子必使其趨向鼓舞中心喜悅則其進自不能已譬之時雨春風沾被卉木莫不萌動勃發自然日長月化若冰霜剝落則生意蕭瑟日就枯槁矣故凡誘之歌詩者非但發其志意而已亦所以泄其號咷呼嘯於詠歌宣其幽抑結滯於音節也導之習禮者非但肅其威儀而已亦所以周旋揖讓而動蕩其血脈拜起屈伸而固束其筋骸也諷之讀書者非但開其知覺而已亦所以沈潛反復而存其心抑揚諷誦以宣其志也凡此皆所以順導其志意調理其性情潛消其鄙吝默化其粗頑日使之漸於禮義而不苦其難入於中和而不知其自是蓋先王立教之微意也若近世之訓蒙者日惟督以句讀課程責其檢束而不知導之以禮求其聰明而不知養之以善鞭撻繩縛若待拘囚彼視學捨如囹圄而不肯入視師長如寇讎而不欲見規避掩覆以遂其嬉遊設詐飾詭以肆其頑鄙偸薄庸劣日趨下流是蓋驅之於惡而求其爲善也何可得乎此陽明先生訓蒙大意今復申明以諭各村教讀其教讀悉心體會遵行教諭鄕之子弟其鄕保條規及附刻律禮亦要隨方講說以勸諭子弟之父兄庶使子弟之蒙童者卽知禮義而父兄之不學者亦知信從乃不負其責成之意一每日淸晨諸生參揖畢教讀以次徧詢諸生在家所以愛親敬長上之心得毋懈忽未能眞切否溫凊定省之儀得無虧闕未能實踐否往來街衢步趨禮節得無於蕩未能謹飭否一應言行心術得毋欺妄非僻未能忠信篤敬否諸童子務要各以實對有則攺之無則加勉教讀復隨時就事曲加誨諭開發然後各退就席肄業一凡歌詩須要整容定气淸朗其聲音均審其節調毋躁而急毋蕩而囂毋餒而懾久則精神宣暢心气和平矣每學量生童多少分爲三班每日輪一班歌詩其餘皆就席斂容肅聽一凡習禮須要澄心肅慮審其儀節度其容止毋忽而惰毋沮而詐毋徑而野從容而不失之迂緩修謹而不失之拘局久則禮貌習熟徳性堅定矣亦如前分爲三班日輪一班習禮餘皆就席斂容肅觀一凡授書不在徒多但貴精熟量其資稟能二百字者止可授以一百字常使精神力量有餘則無厭苦之患而有自得之美諷誦之際務令專心一志口誦心惟字字句句綢繹反復抑揚其音節寬虛其心意久則義理浹洽聰明日開矣一每日工夫先考徳次背書誦書次習禮或作課次復誦書讀書次歌詩凡習禮歌詩之類皆所以常存童子之心使其樂習不倦而無暇安於邪僻教者如此則知所施矣𨿽然此其大略也若夫隨方誨誘使知趨向則在各教讀以意而推廣焉

鄕裏部總論易經

小畜卦九五有孚攣如富以其鄰

程傳

五以居尊位之勢如富者推其財力與鄰比共之也本義

巽體二爻同力畜幹鄰之象也而九五居

中處尊勢能有爲以兼乎上下故爲有孚攣固用富厚之力而以其鄰之象以言能左右之也占者有孚則能如是也

泰卦六四翩翩不富以其鄰不戒以孚

程傳

謂五與上夫人富而其類從者爲利也不富而從者其志同也三陰皆在下之物居上乃失其實其志皆欲下行故不富而相從不待戒告而誠意相合也

震卦上六震索索視矍矍徵凶震不於其躬於其鄰�咎婚媾有言程

傳不於其躬謂未及身也鄰者近於身者也能震懼於未及身之前則不至於極矣故得�咎象曰震索索中未得也𨿽凶�咎畏鄰戒也程

傳若能見鄰戒而知懼變於未極之前則�咎也

旣濟卦九五東鄰殺牛不如西鄰之禴祭實受其福象曰東鄰殺牛不如西鄰之時也實受其福吉大來也禮記

祭義居鄕以齒而老窮不遺彊不犯弱眾不暴寡而弟達乎州巷矣集

說嚴陵方氏曰若耆耋艾耄之類所謂老若鰥寡孤獨之類所謂窮不遺謂養之有政也彊弱以力言眾寡以數言凡此皆州巷禮順之事故曰弟達乎州巷石林葉氏曰彊以力言眾以人言老而窮者猶所不棄則寡弱者固不患於無告此弟所以達乎州巷壹命齒於鄕裏

疏此明鄕裏之中敬齒之法管子

八觀鄕毋長遊

注什長遊宗也裏無士捨

士謂裏尉每裏當置舍使尉居焉時無會同

鄕裏每時當有會同所以結恩好也喪蒸不聚

蒸冬祭名禁罰不嚴則齒長輯睦毋自生矣

鄕里長弟當以齒也宋袁采世範

雜論待鄕曲之道髙年之人鄕曲所當敬者以其近於親也然鄕曲有年髙而徳薄者謂刑罰不加於己輕詈辱人不知愧恥君子所當優容而不較也居鄕曲間或有貴顯之家以州縣觀望而淩人者又有髙資之家以賄賂公行而淩人者方其得勢之時州縣不能誰何鬼神猶或避之況貧窮之人豈可與之較屋宅墳墓之所鄰山林田園之所接必橫加殘害使歸於己而後已衣食所資器用之微凡可其意者必奪而有之如此之人惟當遜而避之逮其稔惡之深天誅之加則其家之子孫自能爲其父祖破壞以與鄕人復讎也鄕曲更有健訟之人把持短長妄有論訟以致追擾州縣不敢治其罪又有恃其父兄子弟之眾結集凶惡彊奪人所有之物不稱意則羣聚毆打又復賄賂州縣多不竟其罪如此之人亦不必求以窮治逮其稔惡之深天誅之加則無故而自罹於憲网有計謀所不及救者大抵作惡而幸免於罪者必於他時無故而受其報所謂天网恢恢疏而不漏也鄕曲士夫有挾術以待人近之不可遠之則難者所謂君子中之小人不可不防慮其信義有失爲我之累也農工商賈僕隸之流有天資忠厚可任以事可委以財者所謂小人中之君子不可不知宜稍撫之以思不復慮其詐欺也居於鄕曲輿馬衣服不可鮮華蓋鄕曲親故居貧者多在我者揭然異眾貧者羞澀必不敢相近我亦何安之有此說不可與口尙乳臭者言人有居貧困時不爲鄕人所顧及其榮達則視鄕人如仇讎殊不知鄕人不厚於我我以爲憾我不厚於鄕人鄕人他日亦獨不記耶但於平時薄我者勿與之厚亦不必致怨若其平時不與吾相識苟我可以濟助之者亦不可不爲也居宅不可無鄰家慮有火燭無人救應宅之四圍如無溪流當爲池井慮有火燭無水救應又須平時撫卹鄰里有恩義有士大夫平時多以官勢殘虐鄰里一日爲讎人刃其家火其屋宅鄰里更相戒曰若救火火熄之後非惟無功彼更訟我以爲盜取他家財物則獄訟未知了期若不救火不過杖一百而已鄰里甘受杖而坐視其大廈爲煨燼生生之具無遺此其平時暴虐之效也今人於兄弟析產或因一根荄之微忿爭失歡比鄰山地偶有竹木在兩界之間則興訟連年寧不思使向來天不產此則將何所爭若以爭訟所費傭工植木則一二十年之間所謂材木不可勝用也其間有以果木逼於鄰家實利有及於其童稚則怒而伐去之者尢無所見也人有小兒須常戒約莫令與鄰里損折果木之屬人養牛羊須常看守莫令與鄰里蹈踐山地六種之屬人養雞鴨須常照管莫令與鄰里損啄菜茹六種之屬鄕人有糾率錢物以造橋修路及打造渡船者宜隨力助之不可謂捨財不見獲福而不爲且如道路旣成吾之晨出暮歸僕馬無疏虞及乘輿馬過橋渡而不至惴栗者皆所獲之福也富貴乃命分偶然豈宜以此驕傲鄕曲若本自貧窶身致富厚本自寒素身致通顯此𨿽人之所謂賢亦不可以此取尢於鄕曲若因父祖之遺資而坐享肥濃因父祖之保任而馴致通顯此何以異於常人其間有欲以此驕傲鄕曲不亦羞而可憐哉世有無知之人不能一槪禮待鄕曲而因人之富貴貧賤設爲髙下等級見有資財有官職者則禮恭而心敬資財愈多官職愈髙則恭敬又加焉至親貧者賤者則禮傲而心慢曾不少顧卹殊不知彼之富貴非我之榮彼之貧賤非我之辱何用髙下分別如此長厚有識君子必不然也言忠信行篤敬乃聖人教人取重於鄕曲之術蓋財物交加不損人而益己患難之際不妨人而利己所謂忠也有所許諾纖毫必償有所期約時刻不易所謂信也處事近厚處心誠實所謂篤也禮貌卑下言辭謙恭所謂敬也若能行此非惟取重於鄕曲則亦無入而不自得然敬之一事於己無損世人頗能行之而矯飾假僞其中心則輕薄是能敬而不能篤者君子指爲諛佞鄕人久亦不歸重也朱子語類

訓門人問處鄕黨宗族見他有礙理不安處且欲與之和同則又不便欲正己以遠之又失之孤介而不合中道如何曰這般處也是難也只得無忿疾之心爾問謨於鄕曲自覺委靡隨順處多恐不免有同流合污之失曰孔子於鄕黨恂恂如也似不能言者處鄕曲固要人情周盡但須分別是非不要一向隨順失了自家天下事只有一个是一个非是底便是非底便非問是非自有公論曰如此說便不是了是非只是是非如何是非之外更有一个公論才說有个公論便又有个私論也此卻不可不察圖書編

保甲鄕約社倉社學總論經國莫先於立法法制旣定則張而理之而紀綱振於上矣立法莫要於便民民情旣順則驅而從之而禮教興於下矣何爲而必於法之立也廣谷大川異制民生其間異俗剛柔遲速異齊使法有不立民將曷從何爲而必於民之便也以定民志以厚民生以正民徳使情有不協法將安用君子知上下本一體也情法本相維也惟法立而民便則民皆見其利而不見其害夫是之謂良法惟情順而法行則民特日遷於善而不罹於刑夫是之謂良民盡天下皆良民而相忘於法𨿽帝王之法何以加此是故法莫詳於周而考周之法莫詳於周禮也地官司徒所以掌邦教以佐王安擾邦國者也而其所以安擾之法不有足稽乎彼五家爲比使之相保則比有長以帥之五比爲閭使之相受則閭有胥以帥之四閭爲族使之相望則族有師以帥之五族爲黨使之相救則黨有正以帥之五黨爲州使之相賙則州有長以帥之五州爲鄕使之相賓則鄕有大夫以帥之上之統斯民者何其肅也州長各掌其州之教治政令正月之吉各屬其州之民而讀法以考其徳行道藝而勸之以糾其過惡而戒之歲時祭祀州社屬民讀法亦如之黨正四時之孟月吉日屬民而讀邦法以糾戒之族師月吉屬民而讀邦法凡孝弟睦�有學者則書之閭胥春秋之祭祀役政喪紀之數聚眾庶旣比則讀其法凡敬敏任卹者則書之上之教斯民者何其詳也夫比閭族黨所以因民情之樂生而安之也而後世保甲之法其肇於斯乎屬民讀法所以因民情之好惡而導之也而後世鄕約之法其肇於斯乎自周而下漢唐或廢之不行宋或行而未善此治化所以不能比隆成周矣𨿽程伯子曾舉保甲於晉城而止於一邑呂氏曾舉鄕約於藍田而止於一鄕何怪乎古道之日微邪洪惟我太祖髙皇帝作民君師而立之法紀夫固盡善而盡美矣十戶爲甲甲有首百戶爲裏裏有長是卽比閭族黨之法也因里社鄕厲之祭示以禮義禁令之詳是卽屬民讀法之意也恭睹大誥三編教民榜文及聖訓六言眞可與周禮�傳矣但法久而獘滋時變而勢異里甲移徙不常而居或相遠得不因民情之便而聯屬之哉要必隨其城邑鄕村無論貴賤貧富編定十家爲甲立甲長十保爲黨立黨正使其出入相友貧乏相助平居則互相覺察有儆則互相救援如此而盜賊有不息者乎隨其居之遠近疏密舉里社鄕厲於以申明國朝之聖訓斟酌呂氏之規條使其道義相勉禮讓相先善則記之以示勸過則罰之以示懲如此而爭訟有不息者乎然而周正之治化終不可復者何也蓋成周因比閭族黨戶居而卽寓夫五兩卒徒之眾因屬民讀法之禮而卽行夫鄕舉裏選之規以其一本於井田學校而教養之兼備故民不必出粟以養兵而自養自衛盜何從而起也民皆欲惇行以待舉而有恆心訟何自而興也今也欲行井田之政固已難矣苟師其意不師其迹不尙有可潤色者在乎彼厚生正徳民之情也保甲固足以弭盜矣然富者得以保其財而貧乏何能以自給也莫若於一保之中共立社倉以待乎凶荒之賑則衣食有藉庶乎禮義其可興矣鄕約固足以息爭矣然長者得以讀其法而子弟不可以無教也莫若於一約之內共立社學以豫乎童蒙之訓則禮教相尙庶乎道徳其可一矣可見四者名𨿽殊而實相須也以此行之一鄕則盜息民安政平訟理孔子所謂觀於鄕而知王道之易易也使各鄕皆如此焉郡縣其有不治乎各郡縣皆如此焉天下其有不太平乎以立法制以便民情要在握化理之權者加之意焉耳

鄕裏部紀事二宋書嚴世期傳世期會稽山陰人也好施慕善出自天然同裏張邁三人妻各產子時歲饑儉慮不相存欲棄而不舉世期聞之馳往拯救分食解衣以贍其乏三子並得成長同縣兪陽妻莊年九十莊女蘭七十並各老病單孤無所依世期衣飴之二十餘年死並殯葬宗親嚴弘鄕人潘伯等十五人荒年並餓死露骸不收世期買棺器殯埋存育孩幼山陰令何曼之表言之元嘉四年有司奏榜門曰義行嚴氏之閭復其身徭役蠲租稅十年南史範叔孫傳叔孫吳郡錢唐人也少而仁厚周窮濟急同裏範法先父母兄弟七人同時疫死惟餘法先病又危篤喪屍經月不收叔孫悉備棺器親爲殯埋又同裏施疾病父死不殯又同裏範苗父子並亡又同裏範敬宗家口六人俱得病二人喪沒親鄰畏遠莫敢營視叔孫並殯葬躬卹病者並皆得全鄕曲貴其義行莫有呼其名者沈麟士傳麟士嘗行路鄰人認其所著屐麟士曰是卿屐耶卽跣而反鄰人得屐送前者還之麟士曰非卿屐耶笑而受之蕭思話傳思話十歲許時未知書好騎屋棟打細腰鼓侵暴鄰曲莫不患毒之自此折節數年中遂有令譽沈慶之傳慶之旣通貴鄕裏老舊素輕慶之者後見皆膝行而前慶之嘆曰故是昔時沈公世說補張新安少與顏光祿延之鄰居顏談議飲酒喧呼不絕新安靜翳無言聲後顏於籬邊聞其與客語設胡牀坐聽辭義淸元顏指謂坐賓曰此中有人由此不復酣叫南史曹景宗傳景宗新野人也少與州裏張道門善道門車騎將軍敬兒少子也爲武陵太守敬兒誅道門於郡伏法親屬故吏莫有敢收景宗自襄陽遣船到武陵收其屍迎還殯葬鄕裏以此義之襄陽耆舊傳齊韓系伯襄陽人也事父母謹鄰居種桑樹於界上爲志系伯以桑枝蔭妨他地遷數尺鄰畔隨復侵之系伯輒更攺種鄰人慚愧還所侵地躬往謝之梁書韋睿傳睿出爲平北將軍寧蠻校尉雍州刺史初睿起兵鄕中客陰�光泣止睿睿還爲州�光道候睿笑謂之曰若從公言乞食於路矣餉耕牛十頭睿於故舊無所遺惜士大夫年七十以上多與假板縣令鄕裏甚懷之南史梁宗室傳吳平侯景字子照梁武帝從父弟也祖道賜以禮讓稱居鄕有爭訟專賴平之又周其疾急鄕裏號曰墟王陰子春傳子春父智伯與梁武帝鄰居少相善常入帝臥內見有異光成五色因握帝手曰公後必大貴非人臣也天下方亂安蒼生者其在君乎帝曰幸勿多言於是情好轉密帝每有求如外府焉及帝踐祚官至梁秦二州刺史庾杲之傳杲之叔父蓽早歷憲官鄕人樂藹有幹用素與蓽不平互相陵競藹事齊豫章王嶷嶷薨藹仕不得志自步兵校尉求助戍歸荊州時蓽爲州別駕益忽藹及梁武帝踐祚藹以西朝勛爲禦史中丞蓽始得會稽從事旣恥之矣會職事微有譴帝以藹其鄕人也使宣旨誨之蓽大憤發病卒呂僧珍傳宋季雅市宅在僧珍側呂問宅價曰千一百萬呂怪其貴宋曰一百萬買宅千萬買鄰也北史索敞傳敞與鄕人陰世隆文才相友世隆至京師被罪徙和龍屆上谷困不能達士人徐能抑掠爲奴敞因行至上谷遇見世隆對泣而別敞爲訴理得免侯莫陳崇傳崇兄順與周文帝同裏閈素相友善且崇先在關中周文見之甚歡進爵彭城郡公獨孤信傳賀拔勝出鎭荊州表信爲大都督及勝弟嶽爲侯莫陳悅所害勝乃令信入關撫嶽餘眾屬周文帝已統嶽兵與信鄕裏少相友善相見甚歡因令信入洛請事裝文舉傳文舉父邃性方嚴爲州裏所推挹大統三年東魏來寇邃乃糾合鄕人分據險要以自固及李弼略地東境邃爲之鄕導多所降下周文帝嘉之特賞衣物封澄縣子甘澤謠隋末兵興楊元感戰敗謀主李密亡命雁門變姓名以教授魏先生同其鄕曲由是遂相來往常論鐘律世說補仲長子光隱居北渚王無功愛其眞素徙與相近唐書張柬之傳柬之子漪以著作佐郎侍父襄陽恃其家立功簡接鄕人鄕人怨之北夢瑣言昭義軍節度使孟方立邢州平鄕人也少以勇力隸於本軍爲裨將廣明中三軍以方立爲帥因有首丘之思遂移軍於邢州始拜墳墓於鄕裏詣縣令裏所陳桑梓之敬有識者賞焉葆光子曰羅虯累舉不第務於躁進因罷舉依於宦官典臺州晝錦也嘗以展墓勉謁邑宰橫笏傲然宰曰某𨿽塵吏不達事體然使君豈不看松柏下人乎譏其無桑梓之敬曾武人之不若也馬令南唐書宋齊丘傳齊丘拜洪州節度使所居舊裏愛親坊攺爲衣錦坊大啟第宅窮極宏壯居坊中人皆使修飾墻屋門巷備極華潔民不堪命相率逃去坊中爲之空周彬傳彬素鄙於鄕裏至是猶有嫚言者親友以告彬笑曰昔魯人俚孔子謂之東家丘況庸人乎彭利用傳鄰家失火災利用往救徐望之曰煌煌然赫赫然不可向邇自鉆燧而降未有若斯之盛其可撲滅乎蕭儼傳儼歸葬廬陵巾素裾詣郡廳設拜敬守桑梓言談服禦不攺鄕俗會燕故老姻舊語笑雍穆實賓錄不語楊家五代中楊行密有一子病喑鄕裏號爲不語楊家遼史髙模翰傳模翰應歷初召爲中臺省右相至東京父老歡迎曰公起戎行致身富貴爲鄕裏榮相如買臣輩不足過也湘山野錄開平元年梁太祖卽位封錢武肅鏐爲吳越王時有諷錢拒其命者錢笑曰吾豈失爲一孫仲謀耶拜受之攺其鄕臨安縣爲臨安衣錦軍是年省塋壠延故老旌鉞鼓吹振耀山谷自昔遊釣之所盡蒙以錦繡或樹石至有封官爵者舊貿鹽肩�亦裁錦韜之一鄰媼九十餘攜壺漿角黍迎於道鏐下車亟拜媼撫其背猶以小字呼之曰錢婆畱喜汝長成蓋初生時光怪滿室父懼將沈於丫溪此媼酷畱之遂字焉爲牛酒大陳鄕飲別張蜀錦爲廣幄以飲鄕婦凡男女八十已上金樽百歲以上玉樽時黃髮飲玉者尙不減十餘人鏐起執爵於席自唱還鄕歌以娛賓曰三節還鄕兮掛錦衣吳越一王駟馬歸臨安道上列旌旗碧天明明兮愛日輝父老遠近來相隨家山鄕眷兮會時稀鬥牛光起兮天無欺止時父老𨿽聞歌進酒都不之曉武肅覺其歡意不甚浹洽再酌酒髙揭吳喉唱山歌以見意詞曰輩見儂底歡喜吳人謂儂爲我別是一般滋味子呼味爲寐永在我儂心子裏止

歌闋合聲賡贊叫笑振席歡感閭裏今山民尙有能歌者宋史李谷傳谷字惟珍潁州汝陰人少勇力善射以任俠爲事頗爲鄕人所困發憤從學所覽如宿習年二十七舉進士李處耘傳處耘潞州上黨人晉末處耘尙幼隨兄處疇至京師遇張彥澤斬關而入縱士卒剽略處耘年猶未冠獨當裏門射殺十數人眾無敢當者會暮夜遂退迨曉復斗又殺數人鬥未解有所親握兵聞難來赴遂得釋裏中賴之侯益傳漢祖遣客省使王景崇召益入朝曰侯益貌順朝廷心懷攜貳爾至彼如益遲疑不決卽以便宜從事益懼卽謀入朝會聞漢祖崩景崇欲誅益慮隱帝不知先朝密旨從事程渥景崇里人也益因遣之說景崇曰君致位通顯亦可小知止足何必懷禍人之心爲已甚之事乎況侯君親戚爪牙甚眾事若妄發禍亦旋踵至矣景崇怒曰子去勿爲遊說吾將族爾益知不用渥言卽率數十騎奔入朝王晏傳晏徐州滕人家世力田晏少壯勇無賴嘗率羣寇行功劫梁末徐方大亂屬邑皆爲他盜所剽惟晏鄕裏恃晏獲全漢祖以晏爲建雄軍節度周祖卽位加兼侍中廣順元年來朝周祖以晏家彭城授武寧軍節度初晏至鎭悉召故時同爲盜者遺以金帛從容置酒語之曰吾鄕素多盜我與諸君昔嘗爲之後來者固當出諸君之下爲我告諭令不復爲若不能攺吾必盡滅其族由是境內安靜吏民詣闕舉畱請爲晏立衣錦碑世宗初復請立徳政碑世宗命比部郎中知制誥張正撰文賜之詔攺其鄕裏爲使相鄕勛徳裏潘美傳美字仲詢少倜儻隸府中典謁嘗語其里人王密曰漢代將終凶人肆虐四海有攺卜之兆大丈夫不以此時立功名取富貴碌碌與萬物共盡可羞也趙上交傳上交身長七尺黑色美丰儀善談論負才任气爲鄕裏所推張永徳傳永徳寓睢陽有書生鄰居臥疾永徳療之獲愈生一日就永徳求汞五兩旣得卽置鼎中煮之成中金自是日與永徳遊王昭素傳昭素開封酸棗人少篤學不仕有至行爲鄕裏所稱常聚徒教授以自給李穆與弟肅及李惲皆常師事焉鄕人爭訟不詣官府多就昭素決之李謙溥傳謙溥與宣祖同裏閈弟謙升與太祖爲布衣交其母閻嘗厚待太祖及卽位數迎入宮中使左右掖之不令拜命坐飲食話及舊故賜賚優厚李崇矩傳崇矩潞州上黨人幼孤貧有至行鄕裏推服呂端傳故相馮道鄕裏世舊道子正之病廢端分奉給之吳育傳育父待問與楊億同州裏每造億億厚禮之門下少年多易之億曰彼他日所享非若曹可望也累官光祿卿以禮部侍郎致仕該聞錄龍圖閣待制唐公肅文行淵雅先與濟陽丁相同舉進士爲三益友後官各顯著居水櫃街與濟陽宅相對一日朝廷自金陵召濟陽入議有弼諧之命唐遂遷居州北避之畋往謁唐公諮其由唐曰丁相入卽大拜權勢日隆若數與之往還事涉依附或經旬不見情必猜疑故避之�歲濟陽因妖誣事黜降嶺表宋史石揚休傳揚休字昌言平生好殖財因使契丹道感寒毒得風痺謁告歸鄕別墳墓揚休初在鄕時衣食不足徒步去家十八年後以從官還鄕裏疇昔同貧窶之人尙在皆曰昌言來必賙我矣揚休卒不揮一金反徧受裏中富人金以去夢溪筆談石曼卿居蔡河下曲鄰有一豪家日聞歌鐘之聲其家僮僕數十人常往來曼卿之門曼卿呼一僕問豪爲何人對曰姓李氏主人方二十歲並無昆弟家妾曳羅綺者數十人曼卿求欲見之其人曰郎君素未嘗接士大夫他人必不可見然喜飲酒屢言聞學士能飲酒意亦似欲相見待試問之一日果使人延曼卿曼卿卽著帽往見之坐於堂上久之方出主人著頭巾系勒帛都不具衣冠見曼卿全不知拱揖之禮引曼卿入一別館供張赫然坐良久有二鬟妾各持一小盤至曼卿前盤中紅牙牌十餘其一盤是酒其一盤肴饌名令擇五品旣而二鬟去有羣妓十餘人各執肴果樂器妝服人品皆艷麗粲然一妓酌酒以進酒罷樂作羣妓執果肴者萃立其前食罷則分列其左右京師人謂之�盤酒五行羣妓皆退主人者亦翻然而入略不揖客曼卿獨步而出曼卿言豪者之狀懵然愚騃殆不分菽麥而奉養如此極可怪也他日試使人通鄭重則閉門不納亦無應門者問其近鄰云其人未嘗與人往還𨿽鄰家亦不識面古人謂之錢癡信有之續詩話範景仁鎭年六十三致仕一朝思鄕裏遂徑行入蜀歸至成都日與鄕人樂飲散財干親舊之貧者遂遊峨眉靑城山下巫峽出荊門凡�歲乃還京師厚徳錄趙閱道少保寬厚長者與物無忤家於三衢所居甚隘弟侄有欲悅公意者厚以直易鄰翁之居以廣公第公聞不樂曰吾與此翁三世爲鄰矣忍棄之乎命亟還翁居而不追其直曹州於令儀者市井人也長厚不忤物晚年家頗丰富一夕盜入其家諸子擒之乃鄰捨子也令儀曰爾素寡過何苦而爲盜耶迫於貧耳問其所欲曰得十千足以資衣食如其欲與之旣去復呼之盜大懼語之曰爾貧卒負十千以歸恐爲邏者所詰畱之至明使去盜大感愧卒爲良民鄕裏稱君爲善士楊玢尙書致仕歸長安舊居多爲鄰里侵占子弟欲詣府訴其事以狀白玢玢批紙尾云四鄰侵我我從伊必竟須思未有時試上含元殿基望秋風秋艸正離離子弟不敢復言靑箱雜記劉沅與鄕人尹鑑少同場屋劉已登第大拜皇佑中尹以恩榜登第還鄕劉以詩送之少年相款老相逢鄕舉𨿽同遇不同我已位塵三事後君方名列五科中榮登莫計名髙下宦達須由善始終若到鄕關人見問爲言歸思滿秋風宋史劉夔傳夔官吏部侍郎不治財產所收私田有餘谷則以賑鄕裏貧人侯可傳可篤志爲學隨計入京裏中醵金贐行比還悉散其餘同舉者曰此金鄕裏所以資應詔者也不可以爲他利且行聞鄕人病念曰吾歸則彼死矣遂畱不去病者愈輟己馬載之徒步而歸聞見前錄司馬溫公居洛買園於尊賢坊以獨樂名之始與伯溫先君子康節遊嘗曰光陜人先生衛人今同居洛卽鄕人也有如先生道學之尊當以年徳爲貴官職不足道也公一日著深衣自崇徳寺書局散步洛水堤上因過康節天津之居謁曰程秀才云旣見溫公也問其故公笑曰司馬出程伯休父故曰程畱詩云拜罷歸來抵寺居解鞍縱馬罷傳呼紫衣金帶盡脫去便是林間一野夫艸軟波淸沙路微手攜筇杖著深衣白鷗不信忘機久見我猶穿岸柳飛康節和曰冠蓋紛紜塞九衢聲名相軋在前呼獨君都不將爲事始信人間有丈夫風背河聲近亦微斜陽淡薄隔云衣一雙白鷺來煙外將下沙頭卻背飛司馬溫公旣居洛時往夏院展墓省其兄郎中公爲其羣從鄕人說書講學宋史杜純傳純弟紘宦京師時里人馬隨調選病臥逆旅紘載與歸醫視之隨竟死爲治喪第中或以爲嫌不自卹其風義蓋天性云聞見雜錄張乖崖布衣時客長安旅次聞鄰家夜聚哭甚悲訊之其家無他故乖崖詣其主人力叩之主人遂以實告曰某在官不自愼嘗私用官錢爲家僕所持欲娶長女拒之則畏禍從之則女子失節約在朝夕所以舉家悲泣也乖崖明日至門首俟其僕出卽曰我白汝主假汝至一親家僕遲遲彊之而去出城使導馬前至崖間卽數其罪僕倉皇間以刃揮墜崖中歸告其鄰曰僕已不復來矣速歸汝鄕後當謹於事也宋史趙俊傳俊字徳進南京宋城人紹聖四年進士官至朝奉郎隱居杜門𨿽鄕裏不妄交劉安世無恙時居河南暇則獨一過之徐處仁與俊厚善及爲丞相鄕人多見用俊未嘗往求處仁亦忘之獨不得官王存傳存字正仲潤州丹陽人以資政殿學士知揚州揚潤相去一水用故相例得歲時過家上冢出賜錢給鄰里又具酒食召會父老親與酬酢鄕黨傳爲美談呂大防傳大防與兄大忠及弟大臨同居相切磋論道考禮冠昏喪祭一本於古關中言禮樂者推呂氏嘗爲鄕約曰凡同約者徳業相勸過失相規禮俗相交患難相卹有善則書於籍有過若違約者亦書之三犯而行罰不悛者絕之讀書鏡王黼爲宰相與宦者梁師成鄰居密開後戶往來徽宗幸黼第徘徊觀覽偶見之大不樂宋史嶽飛傳飛相州湯陰人僞齊張用亦相人飛以書諭之曰吾與汝同裏南燻門鐵路步之戰皆汝所悉今吾在此欲戰則出不戰則降用得書遂降葉顒傳顒友人髙登嘗上書譏切時相召捕甚急顒與同村擿令逸去登曰不爲君累乎顒曰以此獲罪固所願也卽爲具舟舟移乃去王次翁傳次翁論事不合出知處州乞祠歸寓於婺呂頤浩帥長沙辟爲參謀官頃之力乞致仕秦檜召還道出婺次翁見之樓照言頤浩與次翁同郡頤浩再相次翁貧困至此檜笑曰非其類也檜居朝遂以爲吏部員外郎蘇云卿傳云卿廣漢人紹興間來豫章東湖結廬獨居待鄰曲有恩禮無良賤老稚皆愛敬之稱曰蘇翁陸九齡傳九齡爲興國軍教授未上會湖南茶寇剽廬陵聲搖旁郡人心震懾舊有義社以備寇郡從眾請以九齡主之門人多不悅九齡曰文事武備一也古者有徵討公卿卽爲將帥比閭之長則伍兩之率也士而恥此則豪俠武斷者專之矣遂領其事調度屯禦皆有法寇𨿽不至而郡縣倚以爲重暇則與鄕之子弟習射曰是固男子之事也歲惡有剽劫者過其門必相戒曰是家射多命中無自取死趙逢龍傳逢龍慶元之鄞人家居講道四方從遊者皆爲巨公名士丞相葉夢鼎出判慶元修弟子禮常謂師門庳陋欲市其鄰居充拓之逢龍曰鄰里粗安一旦驚擾彼𨿽勉從我能無愧於心劉宰傳宰歷浙東倉司幹官告歸累進直祕閣知寧國府訖不爲起尋卒鄕人罷市走送袂相屬者五十里人人如哭其私親宰剛大正直明敏仁恕施惠鄕邦其烈實多置義倉創義役三爲粥以與饑者自冬䢐夏日食凡萬餘人薪粟衣纊藥餌棺衾之類靡謁不獲某無田可耕某無廬可居某之子女長矣而未婚嫁皆汲汲經理如己實任其責橋有病涉路有險阻𨿽巨役必捐貲先倡而程其事宰生理素薄見義必爲旣竭其力藉質貸以繼之無倦若定折麥錢額更縣斗斛如制毀淫祠八十四所凡可以白於有司利於鄕人者無不爲也劉子俊傳子俊字民章廬陵人嘗中漕試少與文天祥同裏閈相友善天祥開督府興國子俊詣府計事補宣教郎帶行軍器監簿兼督府機宜天祥兵敗子俊被執自詭爲天祥意使大兵不窮追天祥可間走也未幾別隊執天祥至相遇於途各爭眞贗至大將前始得其實乃烹子俊劉沐傳沐字淵伯廬陵人文天祥鄰曲也少相狎暱天祥好弈與沐對弈窮思忘日夜以爲常及起兵辟補宣教郎督府機宜兵敗被執至豫章父子同日死焉仲子死亂兵季子復從天祥死嶺南當時江西忠義皆沐所號召云行營雜錄天臺宋氏家本富後貧鬻廬於鄰價成作詩曰自嘆年來刺骨貧吾廬今已屬西鄰殷勤說與東園柳他日相逢是路人富者見詩惻然卽以券還之亦不索其直鄕人嘉其誼遁齋閒覽羅可沙陽之碩儒也性度寬弘鄕人共以師禮事焉人有竊刈其園中蔬者可適見因躡足伏艸間避之以俟其去又有攘殺其雞者可乃攜壺就之其人慚服罪可執其手曰與子幸同裏閭不能烹雞以待子我誠自愧乃設席呼其妻孥環坐盡醉而歸終不以語人人由是相誡無犯金史后妃傳景祖昭肅皇后唐括氏有識度父母出則多置酒饌享鄰里迨於行旅丁暐仁傳暐仁父筠以吏補州縣所至有治聲其後致仕杜門不出鄕裏有鬥訟者不之官而就筠質焉移剌斡裏朵傳斡裏朵爲博州防禦使再遷利涉軍節度使先是有農民避賊入保郡城以錢三十千寄之鄰家賊平索之鄰人諱不與訴於縣官以無契驗卻之乃訴於州斡裏朵陽怒械系之捕其鄰人關以三木詰之曰汝鄰乙坐劫殺人指汝同盜鄰人大懼始自陳有欺錢之隙乃責歸所隱錢而釋之郡人駭服王去非傳去非字廣道平陰人北鄰有喪忌東出西與北皆人居南則去非家去非壞蠶室使喪南出遂得葬焉元史和尙傳和尙退居濮上築先聖宴居祠堂於歷山之下聚書萬卷延名師教其鄕裏子弟出私田百畝以給養之曹伯啟傳伯啟除浙西廉訪不果行泰定初引年北歸優遊鄕社碭人賢之表所居爲曹公里東園友聞吳興陳伯敷翰林編修時爲璋言參政王公繼學自筮仕京師遊宦四方久去鄕裏及拜中書參議歸省逮裏門捨騎徒步遇長者輒拜過市有老翁坐肆公趨拜肆下翁倨坐曰小大久不見汝汝來奚自公曰自京師翁曰仕否公曰忝參議中書翁又曰小大朝廷官爵不可得在意公逡巡拜謝翁倨坐如故吁中原習俗之厚王公謙徳之隆君子所樂道也讀書鏡歐陽文公元歸於鄕省墓交謁公應接紛紛一日令勒馬入隘巷問某人家訪之乃治履者所居左右驚問公以其人亦嘗謁見故答其意耳明寶訓丙午四月戊辰太祖幸濠州父老經濟等來見太祖與之宴謂濟等曰吾與諸父老不相見久矣今還故鄕念父老鄕人遭罹兵難以來未遂生息吾甚閔焉濟等對曰久困兵爭莫獲寧居今賴主上威徳各得安息勞主上憂念太祖曰濠吾故鄕父母墳墓所在豈得忘之諸父老宴飲極歡太祖又謂之曰諸父老皆吾故人豈不欲朝夕相見然吾不得久畱此父老歸宜教導子弟爲善立身孝弟勤儉養生鄕有善人由家有賢父兄也濟等頓首謝太祖又曰鄕人耕作交易且令無遠出濱淮都郡尙有寇兵恐爲所抄掠父老等亦宜厚自愛以樂髙年於是濟等皆歡醉而去揚州府誌夏應芳江都人裏有不孝子曰李打虎性凶暴陵虐其母鄕人莫敢誰何應芳使勇士縛之歸攜其母來令其母坐上座應芳亦坐責之曰汝不孝鄕黨所共誅吾今爲裏中除惡撻之數十打虎頭流血謝罪母子俱感泣應芳曰汝能攺卽孝子矣命坐母側與食飲勸勉遣去明通紀太祖有救天下安生民之心乃糾合義旅招延豪傑於是鄕裏壯士徐達等數十人率先歸附徐達等二十四將皆濠州人後皆爲開國功臣封公侯賜鐵券焉明外史曾魯傳魯以文學聞於時元至正中魯率裏中豪集少壯保鄕井數具牛酒爲開陳順逆眾無敢爲非義者人號其裏曰君子鄕明玉珍傳玉珍隨州玉沙村人徐壽輝起玉珍與裏中父老謀避兵父老曰足下素剛直儻能集壯勇完鄕裏眾所願也乃團結千餘人屯靑山推玉珍爲屯長龍興慈記季巴巴王媽媽者聖祖微時有恩鄰人也登極後召至命工部造房與居官其子攜入宮燕之二人直呼禦名而疑曰如何哄我到古廟中來聖祖笑而不較蓋不知宮殿之髙廣而帝王之尊嚴也系曰今人一至富貴舊皆忘之豈思圖報惟我聖祖天縱英明不忘人所易忘云賢奕編皇陵初建時量度界限將築周垣所司奏民家墳墓在傍者當外徙髙皇云此墳墓皆吾家舊鄰里不必外徙至今墳在陵域者春秋祭掃聽民出入無禁明外史湯和傳和晚年益爲恭愼所得賞賜多分遺鄕曲故舊及貧無告者賢奕編王端毅公恕家居時見子侄易鄰居爲業公呼而讓曰是世與我比居者何忍令其遠去乃召之各還居給以原券不問價震澤紀聞王竑李秉俱號一時名臣及二人致仕居鄕竑髙自標岸不妄與人交秉出入閭巷每與人對奕終日無忤竑告人曰李執中朝廷大臣而與市井小人親狎何自輕之甚秉聞之曰所謂大臣者詎能常爲之在朝在鄕固各有體何至以官驕鄕人哉其不同如此九朝野記楊公翥厚徳冠一時鄕邦傳誦其事甚多如鄰家構捨侵其甬澑墜其庭公不問曰晴日多天雨日少也又或侵其址公有普天之下皆王土更過些些也不妨之句又以鄰翁生兒恐乘驢驚之徒行如此等載紀已多又聞其先墓前碑爲數田兒戲推僕墓人奔告公曰傷兒乎曰否曰幸矣語諸兒家善護兒毋驚之賢奕編屠襄惠公滽致政歸營第宅前爲老嫗敗屋二楹適當門使人從容譬說欲券之嫗曰此吾死所也鬻則須徙老寡將安歸乎公曰今鬻而不卽徙但去敗屋而更新之可爾嫗曰如是幸甚公乃出柴薪二錠付其子久之嫗告公曰賴公之賜今已立業娶婦擇日當徙矣公曰嫗幸得所其如去舊鄰何款以飯食爲之惆悵而遣之鄞洞云張翁是尙書文定公邦奇父公爲學憲時廳事僅二楹旁一楹故是叔所居叔有宿逋求售公倍價得之告於翁翁問價知其倍也甚悅已忽潸然淚下公訝問故嘆曰吾想異日更刱撤彼舊居其夫婦何以爲情公爲惻然欲取券還之翁曰毋計其銀已償人矣可若何公言當並其價不取公始欣然明外史羅倫傳倫裏居倡行鄕約相率無敢犯衣食粗惡或遺之衣見道殣解以覆之晨畱客飲妻子貸粟鄰家及午方炊不爲意周洪謨傳洪謨矜莊寡合然與萬安同鄕安居政府時頗與之善至是言官先後論奏致仕歸見聞錄李文正公西涯與巡按王禦史書云近得董郡守書云本州欲爲僕擇地蓋屋巡按已準行此恐是舊按王公俯從州議而本州者又或有寒族子弟以鄙意誑惑而爲之也僕居京師累世作宦四十年不能一庇鄕裏豈可以木石畚鍤爲之累況祖父墳墓親戚聚處之所在縱令得脫羈亦豈能遠涉數千里而用此虛名實怨爲哉僕屬有哭子之痛本不暇及第恐工役已興緩不及事故亟致一辭惟冀深諒鄙懷愛人以徳公便中善諭本州早爲停止使區區一身少免咎戾其視屋宇之惠蓋萬萬也東山徐公與少師夏公言同裏自舉鄕薦以至謁選未嘗輕造其門及夏公之再相罷而道被逮也公獨使一老蒼頭侍行惟謹夏公從檻車中問而得之爲感泣見聞搜玉昔鄭尙書與常省元爲鄰鄭欲買常之園常立券後書一律云乾坤浩蕩是吾津機械從來不是眞覆雨翻雲成底事淸風明月冷看人蘭亭修禊人非昔桃洞神仙也笑秦園是主人吾是客問君還有幾多身鄭慚而謝之陜西通誌吳講性質直儉素歸裏時偕二三親友銜杯柳陰壠畦間鬥酒自勞灑然無累嘗曰士遇則官歸則氓與物奚競吾爲訓令後人力本節嗇無淫佚思庶以可耕者待可讀耳其志尙如此王之士謂居鄕不能善俗如先正和叔何乃立鄕約爲十二會赴會者百餘人設科勸糾身先不倦諸灑掃應對冠婚喪祭禮久廢每率諸宗族弟子一一惇行之溫純乞休抵家與裏中髙年爲耆英會六親之內殯者厝者羔雁者舉火者倚之若外府築縣北城建石橋功大費繁破家爲之不惜也立義田百�創大小宗祠著雅約以化俗湖廣通誌黃卷麻城人嘉靖己丑進士歷官憲副年逾彊仕卽解組歸服犢鼻褌躬督田事與奴僕同甘苦嘗從鄰捨借耒耜鄰人負送捲曰但借足矣豈可復妨汝工自負去陜西通誌劉文曄居鄕謙讓仁恕終身與人無忤色鄕人有爭詬者輒取平焉至今稱慕不衰王之采朝邑人知無極縣爲鄕約六十有五所里社九十有六社設師教童蒙一千二百有奇弦歌徹於遠邇湖廣通誌崔思敬光化人父嶽與同邑王寶友善寶司鐸天寧卒於官貧不能歸敬往奔其喪鄕裏義之郭儀平居蓄一木梃里巷人有斗輒撲其不義者人敬畏之江南通誌範昌世字仁溥吳縣人登鄕薦授蕭縣令有治聲同鄕徐某戍南丹道經縣昌世憐其非辜令佯逸潛匿署中使訓蒙及升南昌慮徐失所乃爲娶妻籍其業爲居人生三子先後成進士長爲給事中次爲主事其季爲禦史以事過吳訪求昌世時已卒後偕兩兄詣其家拜奠久之昌世幼子至南昌徐所娶婦尙存室中供昌世像每日必祭遂厚遺而歸列朝詩集吳夢暘歸安人稟性彊直鄕裏有不平事奮袂剖陳不避權貴崔子忠字道母萊陽人僑居都門崇禎戊寅余匏系都城道母因漳浦劉履丁見余履丁寓方閣老園池去余寓一牛鳴地有疏林古木前臨雉堞道母喜其消閒履丁去遂徙居焉晨夕過從者凡兩月安慶府誌劉鐸窶人也居樅陽嘗逸驢蹊鄰之田鄰羈之索錢五百以贖鐸解衣質錢鄰受之與驢去移時召鐸曰吾迂子而戲之出錢無慍色得驢無喜色可謂賢矣吾何忍受賢者錢遂還之經曰受親者不敢惡於人劉鐸有焉

鄕裏部藝文一

告髙密縣立鄭公鄕教

後漢孔融昔齊置士鄕越有君子軍皆異賢之意也鄭君好學實懷明徳昔太史公廷尉吳公謁者僕射鄧公皆漢之名臣又商山四皓東園公夏黃公潛光隱耀世嘉其髙皆悉稱公然則公者仁徳之正號不必三事大夫也今鄭君鄕宜曰鄭公鄕昔東海於公僅有一節猶或戒鄕人侈其門閭矧乃鄭公之徳而無駟牡之路可廣開門衢令容髙車號爲通徳門

書蜀公約鄰

宋蘇軾範蜀公許我卜鄰許下許下多公卿而我蓑衣蒻笠放浪於東坡之上豈復能事公卿哉若人久放浪不覺有病忽然持養百病皆作如州縣久不治因循苟簡亦曰無事忽遇能吏百獘紛然非數月不能淸淨也要且堅忍不退所謂一勞永逸也

卹鄰里

鄭至道古者五家爲比使之相保五比爲閭使之相愛四閭爲族使之相葬五族爲黨使之相救五黨爲州使之相賙五州爲鄕使之相賓如此則百姓之情歡欣交通而和睦之道著矣孟子曰鄕田同井出入相友守望相助疾病相扶持則百姓親睦蓋爲此也禮記云居鄕之禮年長以倍則父事之十年以長則兄事之五年以長則肩隨之見父之執不使之進不敢進不使之退不敢退不問不敢對其於道路則父之齒隨行兄之齒雁行所任輕則並之重則分之以至斑白者不負戴於道路則古人所以待鄕黨之老者又如此也鄕飲酒之禮於歲十二月率鄕黨之民會聚飲酒以正齒位長者坐少者立老者食以厚少者食以薄所以示民以孝悌之道也其有禍患則鄰里之人同其憂故曰鄰有喪舂不以聲相勸里有殯不巷歌行弔之日不飲酒食肉焉漢萬石君居鄕裏其子慶爲內史醉歸入外門不下車萬石君聞之怒而不食慶惶恐請罪萬石君責之曰內史入閭裏裏中長老皆走避內史坐車中自如固當如此自後慶及諸子入裏門嘗趨至家王吉居長安東家有大棗木垂吉庭中其婦取以吉後知之乃去其婦東家聞之欲伐其棗鄰里共止之因請吉令還婦裏中爲之語曰東家有樹王陽婦去東家棗全去婦復還又曹節素仁厚鄰人有失豕者相似詣門認之節不與爭後所失豕自還鄰人大慚送前所認豕�謝節笑而受之夫古人所以睦鄰里者如此今爾百姓以富役貧以彊淩弱以少犯長豈知古人所交鄰里之意哉

浦城諭保甲文

眞徳秀古者於鄕田同井之義甚重出入相友守望相助疾病相扶持今之里社亦古之遺意然今人少知此義鄰里相視往往皆如路人近因官司舉行保甲某甚以爲喜蓋不惟可備不虞之患亦欲因此與里社相親漸還古意以諸隅區處未定故未能行近者官司又再催促而各隅之人反生疑惑者恐其別有差使故也某嘗聞令君與丞公之議矣大抵保甲之行止是堤防小竊與遺漏而已一家有盜不能自獲也鄰里畢至則其獲必矣一家有火不能自滅也鄰里畢至則其滅必矣若夫扞禦外盜近則有尉寨之兵與招募之兵遠則有朝廷之大兵不以責之保甲也一家一名特其大綱耳貧士之無僕者單丁之老弱者不彊之使出也五日一點欲見其大數耳𨿽有拽隊巡警之說未必常行也此皆縣官本意而外人未盡知故有疑論不知此法之行實以卹民而非擾民特疑之者過耳某卜居於此倏已六年闔邑之人皆吾鄰里鄕黨也思一聚會而未能今因此徧會吾同邑之人而力有所不及將以此月中旬與同社百家修祀於本坊之社牲牢酒醴皆一力自備退而分胙則百家之人皆預不以士農工商爲間庶合古人崇重鄕社之意其坐次則別有區處是日當爲陳說鄰里鄕黨相親相睦之義及官司所以團結保甲本意庶幾眾心曉然無復疑惑今先浼隅官總首徧行告報仍爲此文揭之門首庶鄰里通知焉

體仁

明方孝孺天之生人豈不欲使各得所哉然而勢有所不能故托諸人以任之俾有餘補不足智愚之相懸貧富之相殊此出於气運之相激而成者天非欲其若此不齊也而卒不能免焉是气行乎天地之間而萬物資之以生猶江河之流渾涵淪其所衝激不同而所著之狀亦異水非有意爲巨細於其間也而萬變錯出而不可禦人何以異於斯乎智可以綜核海內而闇者無以謀其躬財或可以及百世而餒者無一啜之粟天非不欲人人之皆智且富也而不能者勢不可也勢之所在天不能爲而人可以爲之故立君師以治使得於天厚者不自專其用薄者亦有所仰以容其身然後天地之意得聖人之用行而政教之說起故聖賢非爲己設也所以爲愚不肖之資貨財非富匹夫也固將俾分其餘以補人之匱乏三代之盛是法行於朝廷達於州裏成於風俗而入於人心是以天下無怨嗟之民今世之志義之士有推其所有餘行其所可爲者其亦先王之所取者乎然非知本者不知其意之美也使知斯人之生皆本於天視人之顚隮陷溺與己無異則民焉有所失之患哉余病乎未能而欲試諸鄕閭以爲政本數百家之鄕其人必有才智貲產殊絕於眾者𨿽廢興疊出而未嘗無每鄕推其尢者爲之表使爲二廩三學廩之法丰歲夏秋自百畝之家以上皆入稻麥於廩稱其家爲多寡寡不下十升多不過十斛使鄕之表籍其數而眾閱守之度其九歲可得千斛以備荒凶札瘥及死喪之不能自存者其入也先富而出也先貧出也視口而入也視產多者皆庚加息十一不能庚則否廩之左立祠以祠入粟多而及人博者祠之左右序揭二版左曰嘉善書其人之績版以朱書以靑右曰愧頑版不飾書以白書吝而私者爲衣而不均者漁其利而不卹民者歲再集眾謁祠而讀之以爲戒學之法各立師一人以有徳而服人者爲之立司教二人司過二人司禮三人鄕人月吉盛衣冠相率謁學暇則遊於學問乎師有違過者於師乎治悖教不良者師與其罰其教法如族學之儀

議行鄕約以轉移風俗

姜寶鄕約之行於民間風俗甚有益其與保甲法相兼行者則善俗而弭盜於民間尢更有益者也第在長民者實意行又能選擇約正副保甲長得其人斯善矣往見尹翀莘父母曾行此未兼保甲也而約正副未盡得人憑信一二人名實不相副者主玆事而約正以狡而姦者廁其間甚至委以剖決詞訟查勘事情淸理課稅而往往爲所欺是以徒爲文具而未見有實效甘紫亭父母相繼欲行此謀於予予告以實意行請自予家奉法始說具予所作鄕約序中而亦未兼保甲也兼行保甲法及予宗自爲約不令他姓人得參與有所妨惟予自請於公公特許可嘗行之而已有效矣公丁艱去他約皆停寢而獨予家請於府攺鄕約爲宗約以宗約行又以保甲法相兼行冀垂諸永遠而不廢今猶念公意專誠不粉飾爲文具鄕士夫致其事及諸生已告出學有行者坊裏有其人必惇請請以禮必不慢必無有作輟彬彬然風俗爲之變約正副卽一二非其人尋革去惡外界流來刁棍教唆誣害我良民驅逐之禁治之地方有慣盜某爲患害者擒致之立斃於杖下良善賴以安生不文具苟簡爲而一以眞實行仁且勇先教化而後誅罰若公非眞欲惇行古道者歟今卽已去任猶可仿其意損益而行之第一在選撰約正副得人約中眞有孝父母敬長上睦鄕裏教子孫及凡爲義夫節婦眞修實行之人務推舉以憑核實而旌賞眞有不孝不弟不睦不�慣爲訟師慣賭博宿娼一切開局勾引及行使低假銀之類一切爲非不法亦從實開報以憑查訪而罰治至於各保長與其各保下之甲長每月稽查各甲下有出入不時往來不明交遊不類者地方有慣掏摸慣捵竊者�舉首有水火寇盜等事甲長聞於保長務相與防禦而救卹在鄕以若干家爲一約一保務使地相近聲相聞休戚相關也而一聞有事不辭星雨率有眾卽赴之如手足腹心之相扞護在城以某坊某坊爲一約一保約於每月一再講勿懷市心勿習狷薄行保於坊每日夜相保受勿分人我如家人父子之相親愛合鄕城成美俗合君子細人皆攺過而遷善以鄕約法教民爲善以鄕約法兼行保甲法又思所以爲民防患推廣甘公徳意由予一家徧推於家家由一時行之於時時將見化行俗美盜息民安刁訟不嚴而漸少逋負不嚴而易完無論民間受益卽官長不煩心力可臥而待治矣予著爲此議望後來賢令君以二法相兼行務以實心求實益庶民爲良民賢令君亦爲良大夫矣是爲議

題汝南鄕約冊

史桂芳夫敷教同風莫善於鄕約禁姦止亂莫善於保甲是二法者蓋相表裏會而通之實一法也此法行而社倉義倉卽次第可舉司牧者惟了此一法卽盜可弭姦可戢訟獄可省徭賦可均禮教可興武備可飭諸餘簿書期會不足言矣昔明道先生令晉城近陽明先生撫南贛率用此法其治效可睹也乃俗吏視之以爲迂闊腐儒行之多增煩擾故𨿽廟議勤拳當道督切而此法卒格不行卽行鮮效矣

金壇縣保甲鄕約記

王樵保甲鄕約實古司徒之教法也五家爲比十家爲聯五人爲伍十人爲聯四閭爲族八閭爲聯使之相保相愛有罪奇�則相及此卽保法也州長各掌其州之教治政令之法正月之吉各屬其州之民而讀法以考其道徳行藝而勸之以糾其過惡而戒之自州長而下彌親民者於教亦彌篤此卽鄕法也三代而下惟漢此意猶存彼所謂三老嗇夫者得與縣令丞以事相教又置孝弟力田二千石一人蓋其重之如此是以黎民醇厚幾於刑措至我太祖髙皇帝致治實遠復成周之盛上自六官下至比閭之長無不得其人重其仕至親降徳音以代面命令布滿天下所謂聖諭六條者是已主之以三老家臨而戶至朝命而夕申如父母之訓子弟至成祖文皇帝又表章家禮及取藍田呂氏鄕約列於性理成書頒降天下使誦行焉噫二百餘年治平之美豈無自而然與吾金壇爲地最僻爲俗最朴三十年前民有白首不識縣庭者旣而人物日以阜蕃乃故俗漸失識者憂之萬曆五載西川劉侯以治洋有聲九重簡命移治金壇至則以安民厚俗之道莫如保甲鄕約二法爰取近賢之所已試者而損益推行之其詳略適中其條貫盡善也侯又躬先倡率無問窮鄕下裏靡不親臨督視軒車所至民扶老攜幼而往聽之爲之感動興起至多矣是豈聲音笑貌所能爲哉侯之家行純備誠意感人蓋在於未言之先故其爲教易成如是也侯且報政於朝內召有期矣父老子弟恐其久而或忘也請予記之則謂之曰不忘在汝之心蓋所謂興起者非是外來也我固有之也尊所聞行所知侯之條約具在也侯之勸民手抄具在也願相與堅守之是在父老子弟而已眾曰諾是爲記

行鄕約法序

黃彥士鄕約之法卽古比閭族黨遺意牧民者萬善之根本也夫牧民者期於安之養之教之而止矣此法行戶口於是乎取焉田畝於是乎取焉是故可以稽逃亡可以淸賦稅可以別淑慝可以靖盜賊可以卹貧困可以移風俗故曰萬善之本也今郡邑多行之者然而其效不臻何也有司往往以爲應上之具或行之而法不備或備矣而時不久上旣以芻狗陳之民亦以土羹玩之已非法之過也語曰非常之原民懼焉及臻厥成天下晏如也立法之初小小勞擾豈能無之若行之而三年五年愈詳愈密愈習愈安民且樂其利於善良者而趨之矣樂而趨之百年可無變矣夫三年五年司牧者一考再考之日也若使蒞政之始卽設誠而行之必有觀其法之成而解任者矣憚三年五年之勞而忽百年之計何其慮之不長也不佞是書之頒不過取前人所已行者稍稍增損而布之豈有他謬巧能使法之卽舉要亦需賢有司共成其美而已矣然旣已布之必不敢以芻狗自視且將著爲令甲定爲課程巡方所至進父老子弟而問之以驗其當否其他以差往者必稽也以事至者必詢也而牧民者之殿最亦於是乎取焉不佞豈自爲哉亦與諸蒞玆土者共此民爾並以告夫執事者

黃陂縣鄕約議

楊廷蘊鄕約之設原以宣揚聖諭勸誡一方民俾善者有所興起不肖者有所嚴憚法至善也鼎革來寢不復舉間有行之盡失古意約正約副先非其人卽約講聲說一番於開導勸懲本旨毫無關切方今舉行必推齒徳兼優素履無玷者二人以爲約正副朔望開講日卽立善惡二簿存約正處一方有某人行某善事某人行某惡事從公分注簿內徐俟長吏行查賞罰諸凡地方利病通約恆得直陳之如是者一年約正副公平方正果無只雞壺酒之私則隆以禮貌給與頂帶以風通裏使兒童婦女咸曉六諭之應遵絕域窮鄕皆識爲善之可樂輶軒問俗所至良多可觀也鄕裏部藝文二詩

詞

南蒯鄕人歌

左傳曰魯昭公十二年季平子立而不禮於南蒯南蒯以費叛將適費飲鄕人酒鄕人或歌云云我有圃生之杞乎從我者子乎去我者鄙乎倍其鄰者恥乎已乎已乎非吾黨之士乎注

圃以殖疏菜枸杞非可食之物圃不宜生以諭蒯也從我謂爲魯不去也子男子之美稱已乎決絕之辭也

門有車馬客行

晉張華門有車馬客問君何鄕士捷步往相訊果是舊鄰里語昔有故悲論今無新喜淸晨相訪慰日暮不能已詞端競未究忽唱分途始前悲尙未弭後憂方復起

移居二首

陶潛昔欲居南村非爲卜其宅聞多素心人樂與數晨夕懷此頗有年今日從玆役獘廬何必廣取足蔽牀席鄰曲時時來抗言談在昔奇文共欣賞疑義相與析春秋多佳日登髙賦新詩過門更相呼有酒斟酌之農務各自歸閒暇輒相思相思則披衣言笑無厭時此理將不勝無爲忽去玆衣食當須幾力耕吾不欺

北鄰

唐杜甫明府豈辭滿藏身方告勞靑錢買野竹白幘岸江臯愛酒晉山簡能詩何水曹時來訪老疾步屧到蓬蒿

南鄰

前人錦裏先生烏角巾園收芋栗未全貧慣看賓客兒童喜得食�除鳥雀馴秋水才深四五尺野航恰受兩三人白沙翠竹江村暮相送柴門月色新

過南鄰朱山人水亭

前人相近竹參差相過人不知幽花欹滿樹細水曲通池歸客村非遠殘尊席更移看君多道气從此數追隨

逼側行贈畢曜

前人逼側復逼側我居巷南子巷北可恨鄰里間十日不一見顏色自從官馬送還官行路難行澀如棘我貧無乘非無足昔者相過今不得實不是愛微軀又非關足無力徒步翻愁官長怒此心炯炯君應識曉來急雨春風顚睡美不聞鍾鼓傳東家蹇驢許借我泥滑不敢騎朝天已令請急會通籍男兒性命絕可憐焉能終日心拳拳憶君誦詩神凜然辛夷始花亦已落況我與子非壯年街頭酒價常苦貴方外酒徒稀醉眠速宜相就飲一斗恰有三百靑銅錢

與瀼溪鄰里有

序

元結

乾元元年元子將家自全於瀼溪上元二年領荊南之兵鎭於九江方在軍旅與瀼溪鄰里不得如往時相見遊又知瀼溪之人日轉窮困故作詩與之昔年苦逆亂舉族來南奔日行幾十里愛君此山村峯谷呀回映誰家無泉源修竹多夾路扁舟皆到門瀼溪中曲濱其陽有閒園鄰里昔贈我許之及子孫我嘗有匱乏鄰里能相分我嘗有不安鄰里能相存斯人轉貧弱力役非無冤終以瀼濱訟無令天下論

灃頭送蔣侯

岑參君住灃水北我家灃水西兩村辧喬木五里聞鳴雞飲酒溪雨過彈�山月低徒開蔣生徑爾去誰相攜

贈鄰居齊六司倉

錢起沈冥眾所遺咫尺絕佳期始覺衡門下翛然太古時雞聲共林巷燭影隔茅茨坐惜羊求徑芳蓀白露滋

逢王泌自東京至

李端逢君自鄕至雪涕問田園幾處生喬木誰家在舊村山峯橫二室水色映千門愁見遊從處如今花正繁

觀鄰老栽松

前人𨿽過老人宅不解老人心何事殘陽裏栽松欲待陰

冬曉呈鄰里

盧綸終夜寢衣冷開門思曙光空�一藂葉華室四鄰霜望闕覺天迥憶山愁路荒途中一畱滯雙鬢颯然蒼

每度過東鄰

宋邵雍每度過東鄰東鄰愈覺勤旣來長是愧相見只如親飲食皆隨好兒童亦自欣吾鄕有是樂何必更求仁

每度過東街

前人每度過東街東街怨暮來只知閒說話那覺太開懷我有千般樂人無一點猜半醺歡喜酒未晚未成回

裏閈吟

前人裏閈閒過從太平之盛事吾鄕多吉人況與他鄕異

比與鄰曲諸賢修舉歲事攜壺石馬追補斜川

之遊而公濟適至飲罷首出和陶之句以紀其

勝輒以用韻酬答兼呈諸同遊者請共賦之

朱熹皇天分四序代謝無時休昔人抱孤念感此成淸遊回眺曾城臯朗詠斜川流歲月今幾許長波沒輕鷗眷言撫佳辰荒尋靡靡丘且復置往事及玆命髙儔縱策聊�歡飛觴起相酬未知千載下亦記此日不商歌有遺音林樂無餘憂但得長如此吾君復何求

鄰曲小飲

陸遊早稻喜登場相呼集野堂迎霜新兔美近社濁醪香茅屋滴殘雨竹籬圍夕陽新丰不須作眞个是吾鄕

招里巷諸友和韻

李曾伯小有家林適歸來已恨遲引杯懷楚舞飽飲和陶詩慷慨多新語綢繆半舊知夜深橋雪滑亟命短筇支

春懷示鄰里

陳師道斷墻著雨蝸成字老屋無僧燕作家剩欲出門追笑語卻嫌歸鬢著塵沙風翻蛛网開三面雷動蜂窠趁兩衙屢失南鄰春事約只今容有未開花

初約鄰人至石湖

範成大窈窕崎嶇學種園此生丘壑是前緣隔籬日上浮天水當戶山橫匝地煙春入葑田蘆綻筍雨傾沙岸竹垂鞭荒寒未辦招君醉且吸湖光當酒泉

同鄕客

元何中遙見江西船認是同鄕客何日發龍興迎人問消息長河落雁秋古渡啼鴉夕不見楚天長重重暮云色

寄鄕友

馬祖常河邊老父念我出遠寄京華書一行謂言白髮今多少又報南園竹樹荒門前石田耕秫熟犢子新生如走鹿莫戀官家有俸錢長年作客身如束

與鄰寓人隔屋對月夜話

吾丘衍禦寇連墻屋神交得謝瞻偶逢吾所契共語月當檐微祿終何補良才尙此淹憑君縱元論未怪發幽潛

畱別鄕裏諸友

張養浩枌署�香十許年故鄕重到重畱連子牟戀闕心空赤江總還家鬢尙元金縷歌殘華鵲月蘭舟搖碎濼湖煙一襟離恨東州路莫訝羸驂不肯前

初夏憶京城鄰捨

柳貫石家院裏葡萄酒荊媼池邊芍藥廳倦劇擁書終日坐醉來支枕片時醒主人�直飛龍衛鄰客誰開放鶴亭萬里滄江云一去欲將孤影寄伶仃

北裏

倪瓚捨北捨南來往少自無人覓野夫家鳩鳴桑上還催種人語煙中始焙茶池水雲籠芳艸气井牀露淨碧桐花綀衣掛石生幽夢睡起行吟到日斜

贈鄰友

明髙啟同居一塢中只隔水西東林近書燈露溪回酒舫通放鳧長合隊移竹每分叢只恐君徵起難期作兩翁

南歸途中先寄諸鄕友

陳憲章不分賓主共林塘脫下朝衫作道裝酒爲老夫開甕盎茗和春露摘旗槍津頭水滿鴛鴦下墻背風來枳殼香何處與君坐久萬株花裏小藜牀

社西村

前人結茅依里社村以社西名客至惟談稼年衰不入城鄰雞上樹宿水鶴傍人鳴向晚尋牛去前岡笛又轟

又君家里社西我家里社東平分社公雨不隔馬牛風瓜地妻能種衣巾俗與同云邊采芝徑髙盡玉臺空

又社主對諸阡居廬散百煙共來鄕社會同樂帝堯年折花潮沒屐吹笛月隨船偶尋社西去又賦社西篇

又社西逢酒伴埭北有花枝詎識愚公意聊同牧豎嬉圍棋松崦久度馬板橋遲袖有葳蕤艸還家不告饑

山中贈友人

王問情性各有營繄予在山水昔出暫相違今玆返桑裏鱸鱖正鮮肥扁舟自能理與君衡門下行歌互相倚下渚亂鳧飛湖中夕風起

南鄰

金大車白髮南鄰叟藏身水石間長辭五馬貴獨對萬峯閒瓶粟貧常乏山松醉亦攀時時邀我坐明月踏歌還

雨後酌鄰翁

顧祖辰江平新雨過林闕晚山微采綠仍驅牧看云方揜扉因知農事暇遠貰村醪歸秉燭招比鄰相酌願無違

鄰翁

趙汸世亂人心薄年荒虎迹多鄰翁近相戒日暮少經過

城山訪鄰叟

盛時泰獨是躬耕處相依亦有君山從千嶂繞徑向一林分水滿漁竿覺苔香屐齒聞從余深隱好莫使勒移文

對酒懷裏中諸同好

唐時升濟之沈淪者家有常稔田不能治生產朝夕常燕閒甘泉貯屋後美蔭交堂前茶香至日夕圍棋自窮年客來輒呼酒五木鏘鏘然所貴志意愜何必致肥鮮東風捲海水震蕩婁江玉粒入洪濤所憂粥與饘亦知性好客何以得酒錢咫尺行遊地欲往還迍邅

其二伯咸意落落賓客常滿堂通達曉萬事要言不可忘肅焉老成人而亦好壺觴晉楚爭盟主申韓制令章我時在其間得雋神揚揚烈士惜暮年讀書城南莊出門蔭楡柳臨沼出鱮魴田廬信可樂柰此道路長憶昔酩酊飲一月八九場今此不十一餘日多淒涼

其三伯隅人如玉文質爛有餘縱令樵蘇絕豈與芝蘭疏況乃陳鼎食文夾綺疏石闌涼風至山閣霽雪初樹色依幾席花香媚衣裾應門謝髙蓋入座多比廬易水淸且瀉薏苡動盈車北人善釀法吳越不能如安得共一醉以洗久郁紆亭云西北徵佇立以躊躇

其四孺谷本淸眞瀟灑意遺俗翩翩謝紈綺咥咥親醽醁室中治書郎美者顏如玉素手行深杯朱唇度麗曲春寒同衾裯夜半喚炬燭一朝人事非七尺如濕束寧辭案牘煩幸免縲紲辱憶昔過從時光景何由贖豈不思同憂事勢多躑躅縱有酒如泉悒悒何能沃

口號送鄰家米

石沆東鄰雨濕火難吹斗米田家尙可爲晚稻未舂潮水白早紅先送救公饑

贈南山鄰友

陳鴻卻喜爲鄰好君西我住東夜泉皆屋後曉塔共中竹色籬交綠燈花壁送紅時時過王翰花底一樽同

余嘗過一山鄰老而嗜花紅紫映戶弄孫負日

使人不復知有城居車馬之鬧贈以詩

陳繼儒有个小扉松下開堂前蔬藥繞畦栽老翁抱孫不抱甕剛欲灌花山雨來

句章裏寄城中諸社長

呂時臣白石江鄕家益貧聖朝漁父不稱臣門前江水通三島谷口人煙雜四民手種參苓羲世藥心知雞犬漢時鄰卻憐叔景浮雲溥畱得風流一季眞

逢鄕人

孫友箎爾從山中來今喜江上遇我家老梅花開到第幾樹

菩薩蠻赴東鄰集戲作

宋張孝祥庭葉翻翻秋向晚砧聲敲月催金剪樓上已淸寒不堪頻倚闌鄰翁開社甕喚客情應重不醉且無歸醉時歸路迷

賀新郎贈鄕人朱唐卿

劉過多病劉郎瘦最傷心天寒歲晚客他鄕久大舸翩翩何許至元是髙陽舊友便一笑相歡攜手與問武昌城下月又何如揚子江頭柳追往事兩眉皺燭花自剪明如晝喚靑娥小紅樓上殷勤勸酒暱暱琵琶恩怨語春筍輕籠翠袖看舞徹金釵微澑若見故鄕吾父老道長安市上彊如舊重會面幾時又鄕裏部選句魏徐幹西徵賦降曲崤而憐虢托與國於亡虞貪誘賂以賣鄰不及臘而就拘唐王勃滕王閣序非謝家之寶樹接孟氏之芳鄰晉左思詩南鄰擊鐘磬北裏吹笙竽唐張九齡詩轍迹陳家巷詩書孟子鄰崔湜詩懷璧常貽訓捐金詎得鄰張說詩山水含秋興池亭借善鄰王維詩城外靑山如屋裏東家流水入西鄰李白詩臥病宿松山蒼茫空四鄰杜甫詩堂前撲棗任西鄰無食無兒一婦人不爲困窮寧有此祇緣恐懼轉須親又休怪兒童延俗客不將鵝鴨惱比鄰皇甫冉詩野色春冬樹雞聲遠近鄰王建詩買斷竹溪無別主散分泉水與新鄰柳宗元詩見擬移居作鄰里不勞時節請開關又務閒酒熟饒經過捨南巷北遙相語白居易詩每因暫出猶思伴豈得安居不擇鄰聶夷中詩南鄰好臺榭北鄰美歌吹曹唐詩笙歌寂寞閒深洞云鶴蕭條絕舊鄰吳融詩南陌來尋伴東城去結鄰袁皓詩鄕曲多耆舊逢迎盡杖藜殷勤傾白酒相勸有黃雞宋蘇軾詩莫上岡頭更相望吾方祭請比鄰蘇轍詩雞豚不攺舊鄰里自相歡又

蒸豚釀酒多爲具鄰里十年成舊故陸遊詩雞黍何妨約近鄰

鄕裏部紀事一左傳昭公三年晏子如晉公更其宅反則成矣旣拜乃毀之而爲裏室皆如其舊則使宅人反之且諺曰非宅是卜惟鄰是卜二三子先卜鄰矣違卜不祥君子不犯非禮小人不犯不祥古之制也吾敢違諸乎卒復其舊宅公弗許因陳桓子以請乃許之昭公十二年南蒯之將叛也其鄕人或知之過之而嘆且言曰卹卹乎湫乎攸乎深思而淺謀邇身而遠志家臣而君圖有人矣哉南蒯枚筮之遇坤之比曰黃裳元吉以爲大吉也示子服惠伯曰卽欲有事何如惠伯曰吾嘗學此矣忠信之事則可不然必敗外彊內溫忠也和以率貞信也故曰黃裳元吉黃中之色也裳下之飾也元善之長也中不忠不得其色下不共不得其飾事不善不得其極外內倡和爲忠率事以信爲共供養三徳爲善非此三者弗當且夫易不可以占險將何事也且可飾乎中美能黃上美爲元下美則裳參成可筮猶有闕也筮𨿽吉未也將適費飲鄕人酒鄕人或歌之曰我有圃生之杞乎從我者子乎去我者鄙乎倍其鄰者恥乎已乎已乎非吾黨之士乎平子欲使昭子逐叔仲小小聞之不敢朝昭子命吏謂小待政於朝曰吾不爲怨府哀公八年吳爲邾故將伐魯問於叔孫輒對曰伐之必得志公山不狃曰非禮也人之行也不以所惡廢鄕今子以小惡而欲覆宗國不亦難乎注不以私怨惡廢棄其鄕黨之好髙士傳商容有疾老子曰先生無遺教以告弟子乎容曰將語子過過故鄕而下車知之乎老子曰非謂不忘故耶列子仲尼篇子列子旣師壺丘子林友伯昏瞀人乃居南郭從之處者日數而不及𨿽然子列子亦微焉朝朝相與辧無不聞而與南郭子連墻二十年不相謁請相遇於道目若不相見者門之徒役以爲子列子與南郭子有敵不疑有自楚來者問子列子曰先生與南郭子奚敵子列子曰南郭子貌充心虛耳無聞目無見口無言心無知形無惕往將奚爲𨿽然試與汝偕往閱弟子四十人同行見南郭子果若欺魄焉而不可與接顧視子列子形神不相偶而不可與羣南郭子俄而指子列子之弟子末行者與言衎衎然若專直而在雄者子列子之徒駭之反舍咸有疑色子列子曰得意者無言進知者亦無言用無言爲言亦言無知爲知亦知無言與不言無知與不知亦言亦知亦無所不言亦無所不知亦無所言亦無所知如斯而已汝奚妄駭哉說符篇人有枯梧樹者其鄰父言枯梧之樹不祥其鄰人遽而伐之鄰人父因請以爲薪其人乃不悅曰鄰人之父徒欲爲薪而教吾伐之也與我鄰若此其險豈可哉人有亡鈇者意其鄰之子視其行步竊鈇也顏色竊鈇也言語竊鈇也作動態度無爲而不竊鈇也俄而抇其谷而得其鈇他日復見其鄰人之子動作態度無似竊鈇者新序刺奢篇士尹池爲荊使於宋司城子罕止而觴之南家之墻擁於前而不直西家之潦經其宮而不止士尹池問其故司城子罕曰南家工人也爲鞔者也吾將徙之其父曰吾恃爲鞔已食三世矣今徙是宋邦之求鞔者不知吾處也吾將不食願相國之憂吾不食也爲是故吾不徙西家髙吾宮卑潦之經吾宮也利爲是故不禁也劉向列女傳孟母鄒孟軻之母也號孟母其捨近墓孟子之少也嬉遊爲墓間之事踴躍築埋孟母曰此非吾所以居處子乃去捨市傍其嬉戲爲賈人衒賣之事孟母又曰此非吾所以居處子也復徙捨學宮之傍其嬉遊乃設俎豆揖讓進退孟母曰眞可以居吾子矣遂居之水經注父老傳言屈原旣流放忽然暫歸鄕人喜悅因名曰歸鄕史記項羽本紀羽引兵西屠咸陽收其寶貨婦女而東人或說項王曰關中可都以霸項王懷思欲東歸曰富貴不歸故鄕如衣繡夜行誰知之者髙祖本紀髙祖擊布軍還歸過沛畱置酒沛宮悉召故人父老子弟縱酒發沛中兒得百二十人教之歌酒酣髙祖擊築自爲歌詩曰大風起兮雲飛揚威加海內兮歸故鄕安得猛士兮守四方令兒皆和習之髙祖乃起舞慷慨傷懷泣數行下謂沛父兄曰遊子悲故鄕吾𨿽都關中萬歲後吾魂魄猶樂思沛且朕自沛公以誅暴逆遂有天下其以沛爲朕湯沐邑復其民世世無有所與石奮傳奮爲太子太傅長子建次子甲次子乙次子慶官皆至二千石乃號奮爲萬石君萬石君徙居陵裏內史慶醉歸入外門不下車萬石君聞之不食慶恐肉袒請罪不許舉宗及兄建肉袒萬石君讓曰內史貴人入閭裏裏中長老皆走匿而內史坐車中自如固當乃謝罷慶慶及諸子弟入裏門趨至家漢書王吉傳吉字子陽少時居長安東家有大棗樹垂吉庭中吉婦取棗以啖吉吉後知之乃去婦東家聞而欲伐其樹鄰里共止之因固請吉令還婦裏中爲之語曰東家有樹王陽婦去東家棗完去婦復還孫寶傳禦史大夫張忠署寶爲主簿寶徙入舍祭請比鄰後漢書蔡衍傳衍字孟喜汝南項人也少明經講授以禮讓化鄕裏鄕裏有爭訟者輒詣衍決之其所平處皆曰無怨王丹傳丹字仲回京兆下邽人也哀平時仕州郡王莽時連徵不至家累千金隱居養志好施周急每歲農時輒載酒肴於田間候勤者而勞之其惰懶者恥不致丹皆兼功自厲邑聚相率以致殷富其輕黠遊蕩廢業爲患者輒曉其父兄使黜責之沒者則賻給親自將護其遭喪憂者輒待丹爲辦鄕鄰以爲常行之十餘年其化大洽風俗以篤髙士傳管寧鄰人有牛寧田者寧爲牽牛著涼處自爲飲食過於牛主牛主得牛大慚若犯嚴刑魏志王修傳修七歲喪母母以社日亡來歲鄰里修社會修感念亡母哀甚初喪鄰里爲之罷社常林傳林避地上黨耕種山阿當時旱蝗林獨丰收盡呼比鄰升斗分之水經注沔水中有魚梁洲龐徳公所居士元居漢之陰在南白沙世故謂是地爲白沙曲矣司馬徳操宅洲之陽望衡對宇歡情自接泛舟褰裳率爾休暢豈待還桂柁於千里貢深心於永思哉魏志常林傳林進封髙陽鄕侯晉宣王以林鄕邑耆徳每爲之拜或謂林曰司馬公貴重君宜止之林曰司馬公自欲惇長幼之序爲後生之法貴非吾之所畏拜非吾之所制也言者踧踖而退晉書王接傳接性簡率不修俗操鄕裏大族多不能善之石勒載記勒稱趙王令武鄕耆舊赴襄國旣至勒親與鄕老齒坐歡飲語及平生初勒與李陽鄰居歲常爭麻地疊相毆擊至是謂父老曰李陽壯士也何以不來漚麻是布衣之恨孤方崇信於天下寧讎匹夫乎乃使召陽旣至勒與酣謔引陽臂笑曰孤往日厭卿老拳卿亦飽孤毒手因賜甲第一區拜參軍都尉令曰武鄕吾之丰沛萬歲之後魂靈當歸之其復之三世

鄕裏部雜錄詩經小雅正月章彼有旨酒又有嘉殽洽比其鄰昏姻孔云禮記曲禮州閭鄕黨稱其孝也檀弓鄰有喪舂不相里有殯不巷歌鄭

注相謂以聲音相勸不相不歌皆所謂助哀也有殯聞遠兄弟之喪𨿽緦必往非兄弟𨿽鄰不往王制凡執技以事上者不貳事不移官出鄕不與士齒仕於家者出鄕不與士齒五十養於鄕集

說嚴陵方氏曰養於鄕者特尊於一鄕之人而已六十杖於鄕禮運長惠幼順集

說長樂陳氏曰長惠幼順者鄕黨之義

郊特牲鄕人禓孔子朝服立於阼存室神也雜記姑姊妹其夫死而夫黨無兄弟使夫之族人主喪夫若無族矣則前後家東西家無有則裏尹主之經解敬讓之道也以處鄕裏則長幼有序孔子燕居射鄕之禮所以仁鄕黨也問喪親始死三日不舉火故鄰里爲之糜粥以飲食之管子重令篇謹於鄕裏之行而不逆於本朝之事者國之經俗也法法篇上不行君令下不合於鄕裏變更自爲易國之成俗者曰不牧之民韓非子有與悍者鄰欲賣宅而避之曰是其貫將滿也或曰子姑待之曰我恐其以我滿貫也遂去說難篇宋有富人天雨墻壞其子曰不築且有盜其鄰人之父亦雲暮而果大亡其財其家甚知其子而疑鄰人之父淮南子說山訓烹牛以饗其裏而罵其東家母徳不報而身見殆大戴禮朋友之讎不與聚鄕族人之讎不與聚鄰鹽鐵論周秦篇君不臣士不友於閭裏無所容漢揚雄答劉歆書田儀與雄同鄕裏幼稚爲鄰長艾相更視覬動精采似不爲非者故舉至之雄之任也不意淫迹污暴於官朝令舉者懷赧而低眉任者含聲而冤苦知人之徳堯有病諸雄何慚焉徐幹中論虛道篇舜之在鄕黨也非家饋而戶贈之也人莫不稱善焉象之在鄕黨也非家奪而戶掠之也人莫不稱惡焉由此觀之人無賢愚見善則譽之見惡則謗之此人情也未必有私愛也未必有私憎也今夫立身不爲人之所譽而爲人之所謗者未盡爲善之理也盡爲善之理將若舜焉人𨿽與舜不同而敢謗之乎文中子事君篇鄕人有窮而索者曰爾於我乎取無擾爾鄰里鄕黨爲也我則不厭鄕人有喪子必先往反必後子之鄕無爭者鄕人有水土之役則具畚鍤以往曰吾非從大夫也子之他鄕舍人之家出入必告旣而曰奚適而無稟萬春鄕社子必與執事翼如也周公篇陳守謂薛生曰吾行令於郡縣而盜不止夫子居於鄕裏而爭者息何也薛生曰此以言化彼以心化易潛虛禮也國不閒禮紀綱不舉四鄰之侮薉其途拒其戶四鄰攻之莫之或助東鄰無客西鄰之集西鄰之集亦可畏也

