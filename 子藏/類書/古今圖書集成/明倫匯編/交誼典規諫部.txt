

規諫部總論孝經

諫爭章士有爭友則身不離於令名

注解

元宗曰令善也益者三友言受忠告故不失其善名大義

董深山曰士所有者身所賴者友故士以

友諍則身不離於令名魏徐幹中論

貴驗周書有言人毋鑑於水鑑於人也鑑也者可以察形言也者可以知徳小人恥其面之不及子都也君子恥其行之不如堯舜也故小人尙明鑑君子尙至言至言也非賢友則無取之故君子必求賢友也詩曰伐木丁丁鳥鳴嚶嚶出自幽谷遷於喬木言朋友之義務在切直以升於善道者也故君子不友不如己者非羞彼而大我也不如己者須己而植者也然則扶人不暇將誰相我哉吾之僨也亦無日矣故僨事則縱多友邪則已僻也是以君子愼取友也冊府元龜

規諷書曰官師相規所以更箴其闕也傳曰士有爭友所以成人之美也是知相勸以義相勉以正時惟君子之道聞善則告有過則規斯乃朋友之職故其至言而無隱同心而多益蓋繇乎切切偲偲忠告善道使其喜聞其過莫逆於心不離於令名罔於非義者矣故臧孫有惡石之諭荀伯有盡心之說仲尼之論友貴乎直諒重華之申戒鄙乎面從皆是物也亦有位下而輸忠交疏而詰過盡拳拳之志成諤諤之美斯蓋聞善必告竭誠無隱俾夫心善其說深納其戒釋回而增美縫闕而窒非亦異夫未見顏色而言之也若乃遭其惡直始終固拒後以致敗卒如所規良可太息者已性理會通

人倫問某與人居視其有過而不告則於心有所不安告之而人不受則柰何曰與之處而不告其過非忠也要使誠意之交通在於未言之前則言出而人信矣不信誠不至也五峯胡氏曰能攻人實病者至難也能受人實攻者爲尢難人能攻我實病我能受人實攻朋友之義其庶幾乎不然其不相陷而爲小人者幾希矣魯齋許氏曰凡求益之道在於能受盡言或議論經旨有見不到或撰文字有所未工以至凡在己者或有未善人能爲我盡言之我則致恭盡禮虛心而納之果有可從則終身服膺而不失其或不可從則退而自省也

規諫部藝文一

上王暢奏記

漢張敞五教在寬著之經典湯去三面八方歸仁武王入殷先去炮烙之刑髙祖鑑秦惟定三章之法孝文皇帝感一緹縈蠲除肉刑卓茂文翁召父之徒皆疾惡嚴刻務崇溫厚仁賢之政流聞後世夫明哲之君网漏吞舟之魚然後三光明於上人物悅於下言之若迂其效甚近發屋伐樹將爲嚴烈𨿽欲懲惡難以聞遠以明府上智之才日月之曜敷仁惠之政則海內攺觀實有折枝之易而無挾山之難郡爲舊都侯甸之國園廟出於章陵三後生於新野士女沾教化黔首仰風流自中興以來功臣將相繼世而隆愚以爲懇懇用刑不如行恩孳孳求姦未若禮賢舜舉臯陶不仁者遠隨會爲政晉盜奔秦虞芮入境讓心自生化人在徳不在用刑

與羣下教

諸葛亮夫參署者集眾思廣忠益也若遠小嫌難相違覆曠闕損矣違覆而得中猶棄獘蹺而獲珠玉然人心苦不能盡惟徐元直處玆不惑又董幼宰參署七年事有不至至於十反來相啟告苟能慕元直之十反幼宰之殷勤有忠於國則亮可少過矣

又

前人昔初交州平屢聞得失後交元直勤見啟誨前參軍於幼宰每言則盡後從事於偉度數有諫止𨿽姿性鄙暗不能悉納然與四子終始相合亦足以明其不疑於直言也

與參軍掾屬教

前人任重才輕故多闕漏前參軍董幼宰每言輒盡數有諫云𨿽性鄙薄不能悉納幼宰參署七年事有不至至於十反未有忠於國如亮可以少其過也

戒盈賦有

序

魏文帝

避暑東閣延賓髙會酒酣樂作悵然懷盈滿之戒乃作斯賦惟應龍之將舉飛雲降而下徵資物類之相感信貫徹之通靈何今日之延賓君子紛其集庭信臨髙而增懼獨處滿而懷愁願羣士之箴規博納我以良謀

又與許靖書

王朗前夏有書而未達今重有書而並致前問皇帝旣深悼劉將軍之早世又湣其孤之不易又惜使足下孔明等士人气類之徒遂沈溺於羌夷異種之間永與華夏乖絕而無朝聘中國之期緣瞻睎故土桑梓之望也故復運慈念而勞仁心重下明詔以發徳音申敕朗等使重爲書與足下等以足下聰明揆殷勤之聖意亦足悟海岱之所常在知百川之所宜注矣昔伊尹去夏而就殷陳平違楚而歸漢猶曜徳於阿衡著功於宰相若足下能弼人之遺孤定人之猶豫去非常之僞號事受命之大魏客主兼不世之榮名上下蒙不朽之常耀功與事並聲與勛著考績效足以超越伊呂矣旣承詔直且服舊之情情不能已若不言足下之所能陳足下之所見則無以宣明詔命弘光大之恩敍宿昔夢想之思若天啟眾心子導蜀意誠此意有攜手之期若險路未夷子謀不從則懼聲問或否復面何由前後二書言每及斯希不切然有動於懷足下周遊江湖以曁南海歷觀夷俗可謂徧矣想子之心結思華夏可謂深矣爲身擇居猶願中土爲主擇居安可以不系意於京師而持疑於荒裔乎詳思愚言速示還報也

誡謝萬書

晉王羲之以君邁往不屑之韻而俯同羣辟誠難爲意也然所謂通識正自當隨事行藏乃爲遠耳願君每與士之下者同則盡善矣食不二味居不重席此復何有而古人以爲美談濟否所由實在積小以致髙大君其存之

善友勸獎門

南齊蕭子良夫能了除疑惑內發慚愧勸獎之功善知識也今欲修習萬行非善知識無由進道經云如旃檀葉在伊羅林其葉則臭伊羅臭葉在旃檀林其葉則香書云與善人居如入芝蘭之室久而偕芳與惡人居如在鮑魚之肆與之俱臭又云近墨必緇近朱必赤故知善友能作佛事是大因緣是同梵行善知識者今能將我得升淨土惡知識者今能陷我墜於地獄當知善恩不可酬報夫善惡之理皎然明白但以任情適道則進趨之理遲善友勸獎便勇猛之心疾經有獎課之文書有勸學之說當知要行實由勸成故經云菩薩自身布施亦勸他人令行布施自行持戒忍辱精進一心智慧亦勸他人令行此事然則勝美之事欣樂羨仰物之恆情今若徒有願樂之心不行願樂之事未見其果猶若絕糧思味其於饑渴終無濟益故略引數條盛行要事以相警誡今有財富室溫家給人足不勞營�自然而至復有貧苦饑獘形骸勞悴終日願於富饒而富饒未嘗暫有以此苦故勸其布施力厲修福若有衣裘服玩鮮華充備又有尺布不全垢膩臭是以勸獎令施衣服及以室宇若見百味珍羞連幾重案又有藜藿不充困於水菜所以勸獎令施飲食若見榮位通顯乘肥衣輕適意自在復有卑陋猥賤人不齒錄塗炭溝渠坐臥糞穢此苦可厭勸令修福除滅驕慢奉行謙敬豈可他人常貴我常在賤若見形貌端正吐言廣利又有面狀矮陋所言險暴此苦可捨勸令忍辱若見意力彊幹少病登勞行道無礙有人多患不安所行莫濟見有此苦勸施醫藥令其進趨故法句經云四時行道得度眾苦一者少年有力勢時二者有財物時三者遇三寶福田時四者當計萬物必離散時常行此四必得道迹應自督課不待他勸

上姚令公書

唐張九齡公登廟堂運天下者久之矣人之情僞事之得失所更多矣非曲學之說小子之慮所能損益亦已明矣然而意有不盡未可息區區之懷或以見容亦猶用九九之術以此道也忍棄之乎今君侯秉天下之鈞爲聖朝之佐大見信用渴日太平千載一時胡可遇也而君侯旣遇非常之主已踐難得之機加以明若鏡中運如掌上有形必察無往不臻朝暮羲軒之時何云伊呂而已際會易失功業垂成而舉朝之眾傾心前人之獘未盡往往擬議愚用惜焉何者任人當才爲政大體與之共理無出此途而曩之用才非無知人之鑑其所以失者皆緣情之舉夫見勢則附俗人之所能也與不妄受志士之所難也君侯察其不苟附及不輕受就而厚之因而用之則禽息之首爲知己而必碎豫讓之身感國士而能漆至於合如市道廉公之門客盈虛勢比雀羅廷尉之交情貴賤初則許之以死殉體面俱柔終乃背之而飽飛身名已遂小人恆態不可不察自君侯職相國之重持用人之權而淺中弱植之徒已延頸企踵而至諂親戚以求譽媚賓客以取容情結笑言談生羽翼萬事至廣千變難知其間豈不有才所失在於無恥君侯或棄其所短收其所長人且不知深旨之若斯便謂盡私情於此輩其有議者則曰不識宰相無以得遷不因交遊無以求售明主在上君侯爲相安得此言猶出其口此九齡所以爲君侯至惜也且人可誠感難可戶說爲君侯之計謝媒介之徒卽𨿽有所長一皆阻抑專謀選眾之舉息彼訕上之失禍生有胎亦不可忽嗚呼古人有言禦寒莫若重裘止謗莫如自修修之至極何謗不息勿曰無害其禍將大夫長才廣度珠潛璧匿無先容以求達𨿽後時而自安今豈無之何近何遠但問於其類人焉廋哉𨿽不識之有何不可是知女不私人可以爲婦矣士不苟進可以爲臣矣此君侯之度內耳安用小人之說爲固知山藏海納言之無咎下情上通气用和洽是以不敢默默而已也願無以人故而廢其言以傷君侯之明此至願也幸甚幸甚

出規

元結元子門人叔將出遊三年及還元子問之曰爾去我久矣何以異乎諾曰叔將始自山中至長安見權貴之盛心憤然切悔比年於空山窮谷與夫子甘饑寒愛水木而已不數月自王公大人卿相近臣之門無不至者及一年有向與歡宴過之可弔有始賀拜候已聞就誅豈不裂封疆土未識豈無印綬懷之未暖其客得祿位者隨死得金玉者皆孥參遊宴者或刑或免叔將之身如犬逃者五六似鼠藏者八九當其時環望天地如置在杯鬥之中元子聞之嘆曰叔將汝何思而爲乎汝若思爲社稷之臣則非正直不進非忠讜不言𨿽手足斧鉞口能出聲猶極忠言與气偕絕汝若思爲祿位之臣猶當避赫赫之路晦顯顯之機如下�粟馬齒食而已汝忽然望權勢而往自致身於刑禍之方得筋骨載肉而歸幸也大矣二三子以叔將爲戒乎

處規

前人州舒吾問元子曰吾聞子多矣竟將何爲對曰雲山幸不求吾是林泉又不責吾非熙然能目全順時而老可矣復安爲哉舒吾曰元子其過誤乎其大矯也吾厭世人飾言以由道藏智以全璞退身以顯行設機以樹名吾子由之使我何信元子俯而謝之滕許大夫友元子聞不應舒吾之說乃曰嗟嗟元子少辭者耶何不曰使我得所處但如山林不見吾是非吾將娭而往也以子爲飾言藏智退身設機何不曰如此豈不多於盜權竊位蒙污萬物富貴始及而刑禍促之者乎元子謝不及季川問曰終不復二論兟有意乎於戲季川吾有言則自是言達則人非吾安能使吾身之有是而令他人之有非至於汶汶也哉

戲規

前人元子友倚於云丘之巓戲牧兒曰爾爲牧歌當不責爾暴牧兒歌去乃暴他田田主鞭之啼而冤元子啼不止召其父而止之元子友眞卿聞之書過於元子曰嗟嗟次山苟戲小兒俾陷鞭焉而蒙冤之彼牧兒望次山猶儓隸不敢幹其主及苟戲乃或與次山猶仇讎斯豈愼徳也與吾聞君子不苟戲無似非如何惑一兒使不知所以蒙過此非苟戲似非之非者邪惡不必易此元子報眞卿曰於戲吾獨立於空山之上戲歌牧兒得過幾不可免彼行於世上有愛憎相忌是非相反名利相奪禍福相從至於有蒙戮辱者焉得不因苟戲似非世兒惑之以及者乎眞卿吾當以戲爲規

心規

前人元子病遊世歸於商余之中以酒自肆有醉歌夫公聞之音多

元子之酒請歌之歌曰元子樂矣我曰我云我山我林我泉又曰元子樂矣我曰我鼻我目我口我耳歌巳矣夫公曰自樂山林可也自樂耳目何哉人誰無此元子引酒當夫曰勸君此杯酒緩飲之聽我說子行於世間目不隨人視耳不隨人聽口不隨人語鼻不隨人气其甚也則須封苞裹塞不爾有滅身亡家之禍傷污毀辱之患生焉𨿽王公大人亦不能自主口鼻耳目夫公何思之不熟邪

時規

前人乾元已亥漫叟待詔在長安時中行公掌制在中書中書有醇酒時得一醉醉中叟誕曰願窮天下鳥獸虫魚以充殺者之心願窮天下之醇酎美色以充欲者之心中行公聞之嘆曰子何思不盡邪何不曰願得如九州之地者億萬分封君臣父子兄弟之爭國者使人民免賊虐殘酷者乎何不曰願得布帛錢貨珍寶之物溢於王者府藏滿將相權勢之家使人民免饑寒勞苦者乎叟聞公言退而書之授於學者用爲時規

惡圓

前人元子家有乳母爲圓轉之器以悅嬰兒嬰兒喜之母使爲之聚孩孺助嬰兒之樂友人公植者聞有戲兒之器請見之及見之趨焚之責元子曰吾聞古之惡圓之士歌曰寧方爲皂不圓爲卿寧方爲污辱不圓爲顯榮其甚者則終身不仰視曰吾惡天圓或有諭之以天大無窮人不能極遠視四垂因謂之圓天不圓也對曰天縱不圓爲人稱之我亦惡焉次山柰何任造圓轉之器恣令悅媚嬰兒小喜之長必好之教兒學圓且陷不義躬自戲圓又失方正嗟嗟次山入門愛嬰兒之樂圓出門當愛小人之趨圓吾安知次山異日不言圓行圓動圓靜圓以終身乎吾豈次山之友也元子召季川謂曰吾目嬰兒戲圓公植尙辱我言絕忽乎吾與汝圓以應物圓以趨時非圓不預非圓不爲公植其操矛戟刑我乎

惡曲

前人元子時與鄰里會曲全當時之歡以順長老之意歸泉上叔盈問曰向夫子曲全其歡道然也苟爲爾乎元子曰叔盈視吾曲其心以徇財利曲其行以希名位當過吾吾苟全一歡於鄰里無惡然可也東邑有全道之士聞元子對叔盈恐曰吾聞元次山約其門人曰無惡我之小曲眞惛鄙惡辭也吾輩全直三十年未嘗曲气以轉聲曲辭以達意曲步以便往曲視以回目猶患於古人古人有惡曲者不曲臂以取物不曲膝以便坐見天下有曲於君曲於民曲於鬼神者往劫而死之今元次山苟曲言貌彊全一歡以爲不褻其直慁哉若能苟曲於鄰里彊全一歡豈不能苟曲於鄕縣以全言行能苟曲於鄕縣豈不能苟曲於邦國以彰名譽能苟曲於邦國豈不能苟曲於天下以揚徳義若言行名譽徳義偕顯豈有鍾鼎不入門權位不在己乎嗚呼曲爲之小爲大之漸曲爲之也有何不可姦邪凶惡其音由

乎元子聞之頌曰吾以顏貌曲全一歡君子之惡我如此尢有過於此者何以自免

諍臣論

韓愈或問諫議大夫陽城於愈可以爲有道之士乎哉學廣而聞多不求聞於人也行古人之道居於晉之鄙晉之鄙人燻其徳而善良者幾千人大臣聞而薦之天子以爲諫議大夫人皆以爲華陽子不色喜居於位五年矣視其徳如在野彼豈以富貴移易其心哉愈應之曰是易所謂恆其徳貞而夫子凶者也惡得爲有道之士乎哉在易蠱之上九云不事王侯髙尙其事蹇之六二則曰王臣蹇蹇匪躬之故夫不以所居之時不一而所蹈之徳不同也若蠱之上九居無用之地而致匪躬之節以蹇之六二在王臣之位而髙不事之心則冒進之患生曠官之刺興志不可則而尢不終無也今陽子在位不爲不久矣聞天下之得失不爲不熟矣天子待之不爲不加矣而未嘗一言及於政視政之得失若越人視秦人之肥瘠忽焉不加喜戚於其心問其官則曰諫議也問其祿則曰下大夫之秩也問其政則曰我不知也有道之士固如是乎哉且吾聞之有官守者不得其職則去有言責者不得其言則去今陽子以爲得其言乎哉得其言而不言與不得其言而不去無一可者也陽子將爲祿仕乎古之人有云仕不爲貧而有時乎爲貧謂祿仕者也宜乎辭尊而居卑辭富而居貧若抱關擊柝者可也蓋孔子嘗爲委吏矣嘗爲乘田矣亦不敢曠其職必曰會計當而已矣必曰牛羊遂而已矣若陽子之秩祿不爲卑且貧章章明矣而如此其可乎哉或曰否非若此也夫陽子惡訕上者惡爲人臣招其君之過而以爲名者故𨿽諫且議使人不得而知焉書曰爾有嘉謨嘉猷則入告爾後於內爾乃順之於外曰斯謨斯猷惟我後之徳夫陽子之用心亦若此者愈應之曰若陽子之用心如此滋所謂惑者矣入則諫其君出不使人知者大臣宰相者之事非陽子之所宜行也夫陽子本以布衣隱於蓬蒿之下主上嘉其行誼擢在此位官以諫爲名誠宜有以奉其職使四方後代知朝廷有直言骨鯁之臣天子有不僣賞從諫如流之美庶巖穴之士聞而慕之束帶結髮願進於闕下而伸其辭說致吾君於堯舜熙鴻號於無窮也若書所謂則大臣宰相之事非陽子之所宜行也且陽子之心將使君人者惡聞其過乎是啟之也或曰陽子之不求聞而人聞之不求用而君用之不得已而起守其道而不變何子過之深也愈曰自古聖人賢士皆非有求於聞用也閔其時之不平人之不乂得其道不敢獨善其身而必以兼濟天下也孜孜矻矻死而後已故禹過家門不入孔席不暇暖而墨突不得黔彼二聖一賢者豈不知自安佚之爲樂哉誠畏天命而悲人窮也夫天授人以賢聖才能豈使自有餘而已誠欲以補其不足者也耳目之於身也耳司聞而目司見聽其是非視其險易然後身得安焉聖賢者時人之耳目也時人者聖賢之身也且陽子之不賢則將役於賢以奉其上矣若果賢則固畏天命而閔人窮也惡得以自暇逸乎哉或曰吾聞君子不欲加諸人而惡訐以爲直者若吾子之論直則直矣無乃傷於徳而費於辭乎好盡言以招人過國武子之所以見殺於齊也吾子其亦聞乎愈曰君子居其位則思死其官未得位則思修其辭以明其道我將以明道也非以爲直而加人也且國武子不能得善人而好盡言於亂國是以見殺傳曰惟善人能受盡言謂其聞而能攺之也子告我曰陽子可以爲有道之士也今𨿽不能及已陽子將不得爲善人乎哉

答陳生書

前人愈白陳生足下今之負名譽享顯榮者在上位幾人足下求速化之術不於其人乃以訪愈是所謂借聽於聾求道於盲𨿽其請之勤勤教之云云未有見其得者也愈之志在古道又甚好其言辭觀足下之書及十四篇之詩亦云有志於是矣而其所問則名所慕則科故愈疑於其對焉𨿽然厚意不可虛辱聊爲足下誦其所聞蓋君子病乎在己而順乎在天待己以信而事親以誠所謂病乎在己者仁義存乎內彼聖賢者能推而廣之而我蠢焉爲眾人所謂順乎在天者貴賤窮通之來平吾心而隨順之不以累於其初所謂待己以信者己果能之人曰不能勿信也己果不能人曰能之勿信也孰信哉信乎己而已矣所謂事親以誠者盡其心不誇於外先乎其質而後乎其文者也盡其心不誇於外者不以己之得於外者爲父母榮也名與位之謂也先乎其質者行也後乎其文者飲食甘旨以外物供養之道也誠者不欺之名也待於外而後爲養薄於質而厚於文斯其不類於欺歟果若是子之汲汲於科名以不得進爲親之羞者惑也速化之術如是而已古之學者惟義之問誠將學於大學愈猶守是說而�見焉愈白

答馮宿書

前人垂示僕所闕非情之至僕安得聞此言朋友道缺絕久無有相箴規磨切之道僕何幸乃得吾子僕常閔時俗人有耳不自聞其過懍懍然惟恐己之不自聞也而今而後有望於吾子矣然足下與僕交久僕之所守足下之所熟知在京城時囂囂之徒相訾百倍足下時與僕居朝夕同出入起居亦見僕有不善乎然僕退而思之𨿽無以獲罪於人亦有以獲罪於人者僕在京城一年不一至貴人之門人之所趨僕之所傲與己合者則從之遊不合者𨿽造吾廬未嘗與之坐此豈徒足致謗而已不戮於人則幸也追思之可爲戰栗寒心故至此以來克己自下𨿽不肖人至未嘗敢以貌慢之況時所尙者耶以此自謂庶幾無時患不知猶復云云也聞流言不信其行嗚呼不復有斯人也君子不爲小人之恟恟而易其行僕何能委曲從順向風承意汲汲恐不得合猶且不免云云命也可如何然子路聞過則喜禹聞昌言則下車拜古人有曰告我以吾過者吾之師也願足下不憚煩苟有所聞必以相告吾亦有以報子不敢虛也不敢忘也

答崔立之書

前人斯立足下僕見險不能止動不得時顚頓狼狽失其所操持困不知變以至辱於再三君子小人之所憫笑天下之所背而馳者也足下猶復以爲可教貶損道徳乃至手筆以問之扳援古昔辭義髙遠且進且勸足下之於故舊之道得矣𨿽僕亦固望於吾子不敢望於他人者耳然尙有似不相曉者非固欲發余乎不然何子不以丈夫期我也不能默默輒復自明僕始年十六七時未知人事讀聖人之書以爲人之仕者皆爲人耳非有利乎己也及年二十時苦家貧衣食不足謀於所親然後知仕之不惟爲人耳及來京師見有舉進士者人多貴之僕誠樂之就求其術或出禮部所試詩賦策等以相示僕以爲可無學而能因詣州縣求舉有司好惡出於其心四舉而後有成亦未卽得仕聞吏部有以博學宏辭選者人尢謂之才且得美仕就求其術或出所試文章亦禮部之類私怪其故然猶樂其名因又詣州府求舉凡二試於吏部一旣得之而又黜於中書𨿽不得仕人或謂之能焉退自取所試讀之乃類於俳優者之辭顏忸怩而心不寧者數月旣已爲之則欲有所成就書所謂恥過作非者也因復求舉亦無幸焉乃復自疑以爲所試與得之者不同其程度及得觀之餘亦無甚愧焉夫所謂博學者豈今之所謂者乎夫所謂宏辭者豈今之所謂者乎誠使古之豪傑之士若屈原孟軻司馬遷相如揚雄之徒進於是選必知其懷慚乃不自進而已耳設使與夫今之善進取者競於蒙昧之中僕必知其辱焉然彼五子者且使生於今之世其道𨿽不顯於天下其自負何如哉肯與夫鬥筲者決得失於一夫之目而爲之憂樂哉故凡僕之汲汲於進者其小得蓋欲以具裘葛養窮孤其大得蓋欲以同吾之所樂於人耳其他可否自計已熟誠不待人而後知今足下乃復比之獻玉者以爲必�工人之剖然後知於天下𨿽兩刖足不以爲病且無使勍者再�誠足下相勉之意厚也然仕進者豈捨此無門哉足下謂我必待是而後進者尢非相悉之辭也僕之玉固未嘗獻而足固未嘗刖足下無爲爲我戚戚也方今天下風俗尙有未及於古者邊境尙有被甲執兵者主上不得怡而宰相以爲憂僕𨿽不賢亦且潛究其得失致之乎吾相薦之乎吾君上希卿大夫之位下猶取一障而乘之若都不可得猶將耕於寬閒之野釣於寂寞之濱求國家之遺事考賢人哲士之終始作唐之一經垂之於無窮誅姦諛於旣死發潛徳之幽光二者將必有一可足下以爲僕之玉凡幾獻而足凡幾刖也又所謂勍者固誰哉再�之刑信如何也士固信於知己微足下無發吾之狂言愈再拜

答侯髙第二書

李翺足下復書來會與一二友生飲酒甚樂故不果以時報三讀足下書感嘆不能休非足下之愛我甚且欲吾身在而吾道光明也則何能開難出之辭如此之無憂乎前書所以不受足下之說而復辟之者將以明吾道也吾之道非一家之道是古聖人所由之道者也吾之道塞則君子之道消矣吾之道明則堯舜禹湯文王孔子之道未絕於地矣前書若與足下混然同辭是宮商之一其聲音也道何由而明哉吾故拒足下之辭知足下必將憤予而復其辭也足下再三教我適時以行道所謂時也者乃仁義之時乎將沈浮之時乎苟仁且義則吾之道何所屈焉爾如順沈浮之時則是乘流望風而髙下焉苟如此𨿽足下之見我且不識矣況天下乎不修吾道而取容焉其志亦不遐矣故君子非仁與義則無所爲也如有一朝之患古君子則不患也吾之道學孔子者也蓋孔子畏於匡圍於蒲伐樹於桓魋逐於魯絕糧於陳蔡之師夫孔子豈不知屈伸之道邪賢不肖在我者也貴與富貧與賤道之行否則有命焉君子正己而須之爾𨿽人不能取其容焉故孔子謂子路子貢曰詩云匪兕匪虎率彼曠野吾道非邪吾何爲於此子路對曰意者吾未仁且智也而人之不信也與子曰有是乎使仁者而必信安有伯夷叔齊使智者而必行安有王子比干子貢對曰夫子之道至大故天下莫能容盍少貶夫子之道子曰良農能稼而不能爲穡良工能巧而不能爲順君子能修其道綱而紀之統而理之而不能爲容爾不修爾道而求爲容賜而志不遠矣謂顏回如謂由也賜也顏淵對曰夫子之道至大故天下莫能容𨿽然夫子推而行之不容何病不容然後見君子夫道之不修也是吾醜也道旣已大修而不用是有國者之醜也不容何病不容然後見君子孔子蓋嘆之也以孔子其門人三千其聖徳如彼之至也而知孔子者獨顏回其他皆學焉而不能到也然則僕之道天下人安能信而行邪足下之言曰西伯孔子何等人也皆以柔气污辭同用明夷也以避禍患斯人豈浮世邪人乎夫西伯聖人也羑里之拘僅不免焉孔子聖人之大者也其屈厄如前所陳惡在其能取容於世乎故曰危行言遜所以遠害也其道則爾其能遠之與否而必容焉則吾不敢知也非吾獨爾孔子亦不知也僕之道窮則樂仁義而安之者也如用焉則推而傳之於天下者也何獨天下哉將後世之人大有得於吾之功者爾天之生我也亦必有意矣將欲愚生民之視聽乎則吾將病而死尙何能伸其道也如欲生民有所聞乎則吾何敢辭也然則吾道之行與否皆運也吾不能自知也天下人安能害於我哉足下又曰吾子夷齊之道也如僕向者所陳亦足以免矣故不復有所說若韓孟與吾子之於我親故知我者也苟異口同辭皆如足下所說是僕於天下眾多之人而未有一知己也安能合於吾心乎吾非不信子之云者也信子則於吾道不光矣欲默默則道無所傳云爾子之道子宜自行之者也勿以誨我

重與陸賓虞書

劉軻別韶卿已逾時𨿽遊處燕賞不接然予心未嘗一日去韶卿也且京洛相去八百里足以絕韶卿車轍馬迹矧又自洛南而東涉淮浮江沿洄數千里安得不悒悒西望邪比予在輦下五六年始不知韶卿及知韶卿兩心始親而形骸已相遠苟未能忘情忍不酸鼻出涕爲吾友之思邪前陸掾來得韶卿書知韶卿欲屈道以從人求京兆解送知韶卿道在與否固不在首解於京兆也愚嘗謂與遊者道韶卿膚未雞發未鶴然其心甚老脫一旦脇肩低眉與諸子爭甲乙於縣官豈愚所謂甚老者邪韶卿曾不是思也愚所謂首出者謂四科首顏閔三十世家首太伯七十列傳首伯夷其爲首出豈不多邪韶卿不首於是而欲首於何哉僕又聞京兆等試試官知與否脫有知韶卿人聞烏有不心躬嘿禮靈冠統待之邪夫然亦何害小伸於知己耳不然則東國絀臣西山餓夫微仲尼何傷爲展季伯夷矣韶卿獨不見旣得者邪豈盡爲顏子太伯伯夷然幸韶卿熟思之無以予不食太牢爲不知味者也前月中兩寄狀計必有達者過重陽當決策東去計韶卿無以予身遠而不予思也勉矣自愛策名春官後當會我於貞山

與陶進士書

李商隱去一月多故不常在故屢辱吾子之至皆不睹昨又垂示東岡記等數篇不惟其辭彩奧大不宜爲冗慢無勢者所窺見且又厚紙謹字如貢大諸侯卿士及前達有文章積學者何其禮甚厚而所與之甚下邪始僕小時得劉氏六說讀之嘗得其語曰是非系於褒貶不系於賞罰禮樂系於有道不系於有司密記之蓋嘗於春秋法度聖人綱紀久羨懷藏不敢薄賤聯綴比次手書口詠非惟求以爲已而已亦所以爲後來隨行者之所師稟已而被鄕曲所薦入來京師久亦思前輩達者固已有是人矣有則將依之系�出門寂寞往返其間數年卒無所得私祕之而比有相親者曰子之書宜貢於某氏某氏可以爲子之依歸矣卽走往貢之出其書乃復有置之而不暇讀者又有默而視之不暇朗讀者又有始朗讀而中有失字壞句不見本義者進不敢問退不能解默默已已不復咨嘆故自太和七年後𨿽尙應舉除吉凶書及人憑倩作箋啟銘表之外不復作文文尙不復作況復能學人行捲邪時獨令狐補闕最相厚歲歲爲寫出舊文納貢院旣得引試會故人夏口主舉人時素重令狐賢明一日見之於朝揖曰八郎之友誰最善綯直進曰李商隱者三道而退亦不爲薦托之辭故夏口與及第然此時實於文章懈退不復細意經營述作乃命合爲夏口門人之一數耳爾後兩應科目者又以應舉時與一裴生者善復與其挽拽不得已而入耳前年乃爲吏部上之中書歸自驚笑又復懊恨周李二學士以大法加我夫所謂博學宏辭者豈容易哉天地之災變盡解矣人事之興廢盡究矣皇王之道盡識矣聖賢之文盡知矣而又下及虫豸艸木鬼神精魅一物已上莫不開會此其可以當博學宏辭者邪恐猶未也設他日或朝廷或持權衡大臣宰相問一事詰一物小若毛甲而時脫有盡不能知者則號博學宏辭者當其罪矣私自恐懼憂若囚械後幸有中書長者曰此人不堪抹去之乃大快樂曰此後不能知東西左右亦不畏矣去年入南場作判比於江淮選人正得不憂長名放耳尋復啟與曹主求尉於虢實以太夫人年髙樂近地有山水者而又其家窮弟妹細累喜得賤薪菜處相養活耳始至官以活獄不合人意輒退去將遂脫衣置笏永夷農牧會今太守憐之催去復任徑使不爲升斗汲汲疲瘁低儽耳然至於文字章句愈怗息不敢驚張常自�願得時人曰此物不識字此物不知書是我生獲忠肅之謚也而吾子反殷勤如此者豈不知邪豈有意邪不知則可有意則已虛矣然所以拳拳而不能忘者正以往年愛華山之爲山而有三得始得其卑者朝髙者復得其揭然無附者而又得其近而能遠思欲窮搜極討灑豁襟抱始以往來番番不遂其願閒者得李生於華郵爲我指引巖谷列視生植僅得其半又得謝生於雲臺觀暮畱止宿旦相與去愈復記熟後又復得吾子於邑中至其所不至者於華之山無恨矣三人力邪今李生已得第而又爲老貴人從事雲臺生亦顯然有聞於諸公間吾子之文粲然成就如是我不負華之山而華之山亦將不負吾子之三人矣以是思得聚會話旣往探歷之勝至於切磋善惡分擘進趨僕此世故不待學奴婢下人指誓神佛而後已耳吾子何所用意邪明日東去旣不得面寓書惘惘九月三日弘農尉李某頓首

別令狐綯拾遺書

前人子直足下行日已定昨幸得少展寫足下去後憮然不怡今早垂致葛衣書辭委曲惻惻無已自昔非有故舊援拔卒然於稠人中相望見其表得所以類君子者一日相從百年見肺肝爾來足下仕益達僕困不動固不得有常合而有常離足下觀人與物共此天地耳錯行雜居蟄蟄哉不幸天能恣物之生而不能與物慨然量其欲牙齒者恨不得翅羽角者又恨不得牙齒此意人與物略同耳有所趨故不能無爭有所爭故不能不於同中而有各異耳足下觀此世其同異如何哉兒冠出門父翁不知其枉直女笄上車夫人不保其貞污此於親親不能無異勢也親者尙爾則不親者惡望其無隙哉故近世交道幾喪欲盡足下與僕於天獨何稟當此世生而不同此世每一會面一分散至於慨然相執手嚬然相蹙泫然相泣者豈於此世有他事哉惜此世之人率不能如吾之所樂而又甚懼吾之徒孑立寡處而與此世者蹄尾紛然蛆吾之白擯置譏誹襲出不意使後日有希吾者且懲吾困而不能堅其守乃捨吾而之他耳足下不知與此世者居常紿於其黨何語哉必曰吾惡市道嗚呼此輩眞手搔鼻而喉嘁人之灼痕爲癩者市道何肯如此輩邪今一大賈坐滯貨中人人往須之甲得若干曰其贏若干丙曰吾索之乙得若干曰其贏若干戊曰吾索之旣與之則欲其蕃不願其亡失口舌拜父母出妻子伏臘相見有贄男女嫁娶有問不幸喪死有致饋葬有臨送弔哭是何長者大人哉他日甲乙俱入之不欺則又愈得其所欲矣回環出入如此是終身欲其蕃不願其亡失口舌拜父母益嚴出妻子益敬伏臘相見贄益厚男女嫁娶問益丰不幸喪死饋贈臨送弔哭情益悲是又何長者大人哉惟是於信誓有大欺謾然後罵而絕之擊而逐之訖身而勿與通也故一市人率少於大賈而不信者此豈可與此世交者等邪今日亦肝腦相憐明日眾相唾辱皆自其時之與勢耳時之不在勢之移去𨿽百仁義我百忠信我我尙不顧矣豈不顧己而又唾之足下果爲市道何如哉今人娶婦入門母姑必祝之曰善相宜則祝曰蕃息後日生女子貯之幽房密寢四鄰不得識兄弟以時見欲其好不顧性命卽一日可嫁去是宜擇何如男子屬之邪今山東大姓家非能違摘天性而不如此至其羔鶩在門有不問賢不肖健病而但論財貨恣求取爲事當其爲女子時誰不恨及爲母婦則亦然彼父子男女天性豈有大於此者邪今尙如此況他捨外人燕生越養而相望相救抵死不相販賣哉綢而繹之眞令人不愛此世而欲狂走遠揚耳果不知足下與僕之守是邪非邪首陽之二百豈蘄盟津之八百吾又何悔焉千百年下生人之權不在富貴而在直筆者得有此人足下與僕當有所用意其他復何云云但當誓不羞市道而又不爲忘其素恨之母婦耳商隱再拜

上範司諫書

宋歐陽修前月中得進奏吏報云自陳州召至闕拜司諫卽欲爲一書以賀多事倉卒未能也司諫七品官耳於執事得之不爲喜而獨區區欲一賀者誠以諫官者天下之得失一時之公議系焉今世之官自九卿百執事外至一郡縣吏非無貴官大職可以行其道也然縣越其封郡逾其境𨿽賢守長不得行以其有守也吏部之官不得理兵部鴻臚之卿不得理光祿以其有司也若天下之得失生民之利害社稷之大計惟所見聞而不系職司者獨宰相可行之諫官可言之耳故士學古懷道者仕於時不得爲宰相必爲諫官諫官𨿽卑與宰相等天子曰不可宰相曰可天子曰然宰相曰不然坐乎廟堂之上與天子相可否者宰相也天子曰是諫官曰非天子曰必行諫官曰必不可行立於殿陛之前與天子爭是非者諫官也宰相尊行其道諫官卑行其言言行道亦行也九卿百司郡縣之吏守一職者任一職之責宰相諫官系天下之事亦任天下之責然宰相九卿而下失職者受責於有司諫官之失職也取譏於君子有司之法行乎一時君子之譏著之簡冊而昭明垂之百世而不泯甚可懼也夫七品之官任天下之責懼百世之譏豈不重耶非材且賢者不能爲也近執事始被召於陳州洛之士大夫相與語曰我識範君知其材也其來不爲禦史必爲諫官及命下果然則又相與語曰我識範君知其賢也他日聞有立天子陛下直辭正色面爭廷論者非他人必範君也拜命以來翹首企足�乎有聞而卒未也竊惑之豈洛之士大夫能料於前而不能料於後也將執事有待而爲也昔韓退之作諍臣論以譏陽城不能極諫卒以諫顯人皆謂城之不諫蓋有待而然退之不識其意而妄議修獨以爲不然當退之作論時城爲諫議已五年後又二年始廷論陸贄及沮裴延齡作相欲裂其麻才兩事耳當徳宗時可謂多事矣授受失宜叛將彊臣羅列天下又多猜忌進任小人於此之時豈無一事可言而須七年耶當時之事豈無急於沮延齡論陸贄兩事耶謂宜朝拜官而夕奏疏也幸而城爲諫官七年適遇延齡陸贄事一諫而罷以塞其責向使止五年六年而遂遷司業是終無一言而去也何所取哉今之居官者率三歲而一遷或一二歲甚者半歲而遷也此又非可以待乎七年也今天子躬親庶政化理淸明𨿽爲無事然自千里詔執事而拜是官者豈不欲聞正議而樂讜言乎然今未聞有所言使天下知朝廷有正士而彰吾君有納諫之明也夫布衣韋帶之士窮居艸茅坐誦書史嘗恨不見用及用也又曰彼非我職不敢言或曰我位猶卑不得言得言矣又曰我有待是終無一人言也可不惜哉伏惟執事思天子所以見用之意懼君子百世之譏一陳昌言以塞重望且解洛士大夫之惑則幸甚幸甚

與王介甫第二書

曾鞏鞏頓首介甫足下比辱書以謂時時小有案舉而謗議已紛然矣足下無怪其如此也夫我之得行其志而有爲於世則必先之以教化而待之以久然後乃可以爲治此不易之道也蓋先之以教化則人不知其所以然而至於遷善而遠罪𨿽有不肖不能違也待之以久則人之功罪善惡之實自見𨿽有幽隱不能掩也故有漸磨陶冶之易而無按致操切之難有愷悌忠篤之純而無偏聽摘抉之苛己之用力也簡而人之從化也博𨿽有不從而俟之以刑者固少矣古之人有行此者人皆悅而恐不得歸之其政已熄而人皆思而恨不得見之而豈至於謗且怒哉今爲吏於此欲遵古人之治守不易之道先之以教化而待之以久誠有所不得爲也以吾之無所於歸而不得不有負冒於此則姑汲汲乎於其厚者徐徐乎於其薄者其亦庶幾乎其可也顧反不然不先之以教化而遽欲責善於人不待之於久而遽欲人之功罪善惡之必見故按致操切之法用而怨忿違倍之情生偏聽摘抉之勢行而譖訴告訐之害集己之用力也愈煩而人之違己也愈甚況今之士非有素厲之行而爲吏者又非素擇之材也一日卒然除去遂欲齊之以法豈非左右者之誤而不爲無害也哉則謗怒之來誠有以召之故曰足下無怪其如此也𨿽然致此者豈有他哉思之不審而已矣顧吾之職而急於奉法則志在於去惡務於達人言而廣視聽以謂爲治者當如此故事至於已察曾不思夫志於去惡者俟之之道已盡矣則爲惡者不得不去也務於達人言而廣視聽者己之治亂得失則吾將於此而觀之人之短長之私則吾無所任意於此也故曰思之不審而已矣足下於今最能取於人以爲善而比聞有相曉者足下皆不受之必其理未有以奪足下之見也鞏比懶作書旣離南康相見尙遠故因書及此足下爲何如

與李方叔書

蘇軾軾頓首方叔先輩足下累書見責以不相薦引讀之甚愧然其說不可不盡君子之知人務相勉於道不務相引於利也足下之文過人處不少如李氏墓表及子駿行狀之類筆勢翩翩有可以追古作者之道至若前所示兵鑑則讀之終篇莫知所謂意者足下未甚有得於中而張其外者不然則老病昏惑不識其趣也以此私意猶冀足下積學不倦落其葉而成其實深願足下爲禮義君子不願足下丰於才而廉於徳也若進退之際不甚愼靜則於足下不能有毫髮增益而於道徳有丘山之損矣古之君子貴賤相因先後相援固多矣軾非敢廢此道平生相知心所謂賢者則於稠人中譽之或因其言以考其實實至則名隨之名不可掩其自爲世用理勢固然非力致也陳履常居都下逾年未嘗一至貴人之門章子厚欲一見終不可得中丞傅欽之侍郎孫莘老薦之軾亦掛名其間會朝廷多知履常者故得一官軾孤立言輕未嘗獨薦人也爵祿砥世人主所專宰相猶不敢必而欲責於軾可乎近秦少遊有書來亦論足下近文益奇明主求人如不及豈有終汨沒之理足下但信道自守當不求自至若不深自重恐喪失所有言切而盡臨楮悚息

答趙尙書節

朱熹四月二十六日熹叩首再拜上覆吏部尙書臺座熹久病不得拜書第切馳仰卽日淫雨寒涼伏惟論思多暇神人交相臺候起居萬福竊聞淸蹕已禦外朝尙書首奉延訪忠言至論聳動上心有識傳聞無不感嘆但以疇昔所嘗商較者揆之似已太勁切矣豈忠肝義�得全於天有不可得而抑者抑以論議不齊事功難必而故出此以趨勇退之塗耶以出處語默之常理言之二者誠皆有當然非海內深思遠識之士所以望於明公者也顧今指趨已聞標的已建而未見幡然聽納之效不審髙明又當何以繼此此恐更宜廣詢博訪以善其後未可以便謂無策而付之不可如何也朝士下僚中恐不能無可咨訪者願自今以來稍加延納虛心降意采其所長庶乎其有補耳東府復畱勢豈能久意其亦必自知如此而姑爲偸安引日之計以媚羣小冀無後災此其爲害又將有不可勝言者尙書與之情義不薄曷若勸之乘此必不能久之勢力言於上極陳安危治亂之機大明忠邪枉直之辧以爲國家久遠之計其濟則宗社之靈生民之幸不濟則與其抑首下心前迫後畏以保此須臾之光景纖介之榮祿而不能自拔於小人之羣以誤國家以此易彼豈不浩然而無愧悔於心哉但其人自無遠識親狎庸佞全身保妻子之慮深而憂國愛民之念淺恐未必能聽此大度之言耳但尙書旣與之厚而不乘此機發此策則於吾之心有不盡者嘗試一言之政使未必能用亦未至於有害又與建白於朝事體不同也不審髙明以爲何如熹一春病腳醫藥雜進灸灼滿身殊未見效只今兩脛細軟飲食減少自度非能久於世者所幸小屋垂成旦夕可以定居便與世相忘矣向來小報幸是誤傳不然又費分疏益增罪累耳閩中自得林辛一路幸甚若象先來更能爲上四州整頓得財賦源流卽爲久遠之惠但恐只如所謂去泰去甚者則又失望耳近日此等議論眞全軀保位之良藥而病國殄民之烏喙也無由瞻晤寫此紆郁切冀深爲人望千萬自重不宣

與趙尙書書

前人竊以仲春之月气候暄和伏惟某官茂對明恩神人協相臺候起居萬福玆者竊聞榮被追詔入長天宮夫以尙書望實之隆宜在廟堂參斷國論之日久矣去歲入朝登用在卽而抗論極言不以利害之私少有回屈士論益以歸重而深恨其不少畱也乃今幸甚天啟聖心召還故官是蓋將授以政無可疑者有識傳聞交相慶賀蓋不獨爲門下之私喜也然今日之事蓋有甚難於爲力者不審明公何以處之竊計雅懷於其大者素有定論不待愚者之言矣其惟小者之一二區區鄙懷竊有所疑於平日輒忘僭易而一言之惟髙明之垂聽焉蓋天下之事決非一人之聰明才力所能獨運是以古之君子𨿽其徳業智謀足以有爲而未嘗不博求人才以自裨益方其未用而收置門墻勸獎成就已不勝其眾是以至於當用之日推挽成就布之列位而無事之不成也今日明公之立朝不爲不久而未聞天下有卓然可用之才出於門墻之下自頃出臨藩服而熹始得觀於進退官屬之際則見明公之所與者率多碌碌凡庸睢盱偵伺以希寸進之流未聞以職修事舉爲眾所稱以爲當舉而得之者也而況於其學行畜眞有以大過於人者乎今者進位於輔相之列則所資於天下之才者益眾而所進退於天下之才者益重若但以前日進退官屬之尺度取之則熹恐天下之士所以望於明公者有未厭也時事如此之難明公之任如此之重而所以求助者如此之狹熹𨿽至愚猶竊爲明公慮之而辱知有素不敢不及此而一言也伏惟寬宏恕其狂易試加察焉蓋不惟明公所自舉而凡所爲屬之同列以妨賢者之路若宜皆在詘指之中則熹之虛實可睹矣來使還自三山熹前此已屢拜啟薄冗姑此少伸賀禮而亦不敢爲無益之空言也末由趨拜履舄伏乞以時爲國自重

責善

明王守仁責善朋友之道然須忠告而善道之悉其忠愛致其婉曲使彼聞之而可從繹之而可攺有所感而無所怒乃爲善耳若先暴白其過惡痛毀極詆使無所容彼將發其愧恥憤恨之心𨿽欲降以相從而勢有所不能是激之而使爲惡矣故凡訐人之短攻發人之陰私以沽直者皆不可以言責善𨿽然我以是而施於人不可也人以是而加諸我凡攻我之失者皆我師也安可以不樂受而心感之乎某於道未有所得其學鹵莽耳謬爲諸生相從於此每終夜以思惡且未免況於過乎人謂事師無犯無隱而遂謂師無可諫非也諫師之道直不至於犯而婉不至於隱耳使吾而是也因得以明其是吾而非也因得以去其非蓋教學相長也諸生責善當自吾始

與楊椒山

唐順之執事豪傑士也忘身許國不回不撓使滿世間脂韋淟涊全軀保祿之士聞風縮頸羞愧不暇執事之志則然而才足濟之自丹陽奉晤令人嘆羨不已然竊有少致愛助於執事者頗覺慷慨激發之气太勝而含蓄沈幾之力或不及焉施爲欲似千鈞弩磨礪當如百煉金願益畱意則不朽之業終當在執事且夫直前太銳近於用壯取必太過近於浚恆在易固有戒矣惟幾也能通天下之志惟深也能成天下之務自古欲以成務而或僨焉者未必盡是庸人或豪傑與有責焉耳僕少頗負意气屏廢以來槁形灰心之餘化爲繞指柔焉久矣以此自量乃欲以此量豪傑固知必且爲笑然以敬慕執事之至也故不敢不盡其愚

規諫部藝文二詩

詞

小雅鶴鳴二章

此詩之作不可知其所由然必陳善納誨之辭也鶴鳴於九臯聲聞於野魚潛在淵或在於渚樂彼之園爰有樹檀其下維萚他山之石可以爲錯鶴鳴於九臯聲聞於天魚在於渚或潛在淵樂彼之園爰有樹檀其下維谷他山之石可以攻玉

示孟郊

唐孟浩然蔓艸蔽極野蘭枝結孤根眾音何其繁伯牙獨不喧當時髙深意舉世無能分鍾期一見知山水千秋聞爾其保靜節薄俗徒云云

勗曹生

盧�桑扈交飛百舌忙祖亭聞樂倍思鄕尊前有恨慚卑宦席上無憀愛艷莫爲狂花迷眼界須求眞理定心王遊蜂采掇何時已祇恐多言議短長

師利上人喜作艷詞以詩箴之宋僧孚大道久淩遲正風還陊隳無人整頹綱目亂空傷悲卓有出世士蔚爲人天師文章通造化動與王公知囊括十洲香名翼四海馳肆志放山水灑脫無羈縻雲輕三事袖瓶錫天下之詩曲相間作百紙頃刻爲藻思洪泉瀉翰墨淸且奇惜哉大手筆胡爲弄柔詞願師持此才奮起革澆漓驚彼東山嵩圖祖進丰碑再續輔教編髙步淩丹墀他日僧史上萬世爲蓍龜迦葉聞琴舞終被習气隨伊余浮薄人贈言增忸怩倘能循我言佛日重光離

諷黃蘭谷

元胡天遊雨花風絮兩飄颻興味都非舊寂寥白足懶穿雲外履翠眉低按月中簫重拈曉鏡添新發旋試春衫減舊腰金鎖玉函千載恨爭如雲雨自朝朝

玉蝴蝶杜仲髙書來戒酒宋辛棄疾貴賤偶然渾似隨風簾幕籬落飛花空使兒曹馬上羞面頻遮向空江誰捐玉佩寄離恨應折�麻暮云多佳人何處數盡歸鴉儂家生涯蠟屐功名破甑交友摶沙往日曾論淵明似勝臥龍些算來從人生行樂休更說日飲亡何快斟呵裁詩未穩得酒良佳規諫部紀事左傳文公六年晉襄公卒晉人欲立長君使先蔑如秦逆公子雍七年宣子背先蔑而立靈公戊子敗秦師於令狐先蔑奔秦先蔑之使也荀林父止之曰夫人大子猶在而外求君此必不行子以疾辭若何不然將及攝卿以往可也何必子同官爲寮吾嘗同寮敢不盡心乎弗聽爲賦板之三章又弗聽及亡荀伯盡送其帑及其器用財賄於秦曰爲同寮故也襄公十五年春宋向戍來聘且尋盟見孟獻子尢其室曰子有令聞而美其室非所望也對曰我在晉吾兄爲之毀之重勞且不敢間二十九年吳公子札來聘見叔孫穆子說之謂穆子曰子其不得死乎好善而不能擇人吾聞君子務在擇人吾子爲魯宗卿而任其大政不愼舉何以堪之禍必及子三十一年子皮欲使尹何爲邑子產曰少未知可否子皮曰願吾愛之不吾叛也使夫往而學焉夫亦愈知治矣子產曰不可人之愛人求利之也今吾子愛人則以政猶未能操刀而使割也其傷實多子之愛人傷之而已其誰敢求愛於子子於鄭國棟也棟折榱崩僑將厭焉敢不盡言子有美錦不使人學制焉大官大邑身之所庇也而使學者制焉其爲美錦不亦多乎僑聞學而後入政未聞以政學者也若果行此必有所害譬如田獵射禦貫則能獲禽若未嘗登車射禦則敗績厭覆是懼何暇思獲子皮曰善哉虎不敏吾聞君子務知大者遠者小人務知小者近者我小人也衣服附在我身我知而愼之大官大邑所以庇身也我遠而慢之微子之言吾不知也他日我曰子爲鄭國我爲吾家以庇焉其可也今而後知不足自今請𨿽吾家聽子而行子產曰人心之不同如其面焉吾豈敢謂子面如吾面乎抑心所謂危亦以告也子皮以爲忠故委政焉子產是以能爲鄭國昭公六年三月鄭人鑄刑書叔向使詒子產書曰始吾有虞於子今則已矣昔先王議事以制不爲刑辟懼民之有爭心也猶不可禁禦是故閒之以義糾之以政行之以禮守之以信奉之以仁制爲祿位以勸其從嚴斷刑罰以威其淫懼其未也故誨之以忠聳之以行教之以務使之以和臨之以敬�之以彊斷之以剛猶求聖哲之士明察之官忠信之長慈惠之師於是乎可任使也而不生禍亂民知有辟則不忌於上並有爭心以徵於書而僥幸以成之弗可爲矣夏有亂政而作禹刑商有亂政而作湯刑周有亂政而作九刑三辟之興皆叔世也今吾子相鄭國作封洫立謗政制參辟鑄刑書將以靖民不亦難乎詩曰儀式刑文王之徳日靖四方又曰儀刑文王萬邦作孚如是何辟之有民知爭端矣將棄禮而徵於書錐刀之末將盡爭之亂獄滋丰賄賂並行終子之世鄭其敗乎肸聞之國將亡必多制其此之謂乎復書曰若吾子之言僑不才不能及子孫吾以救世也旣不承命敢忘大惠二十八年賈辛將適其縣見於魏子魏子曰辛來昔叔向適鄭鬷蔑惡欲觀叔向從使之收器者而往立於堂下一言而善叔向將飲酒聞之曰必鬷明也下執其手以上曰昔賈大夫惡娶妻而美三年不言不笑禦以如臯射雉獲之其妻始笑而言賈大夫曰才之不可以已我不能射女遂不言不笑夫今子少不揚子若無言吾幾失子矣言不可已也如是遂如故知今女有功於王室吾是以舉女行乎敬之哉毋墮乃力仲尼聞魏子之舉也以爲義曰近不失親遠不失舉可謂義矣又聞其命賈辛也以爲忠詩曰永言配命自求多福忠也魏子之舉也義其命也忠其長有後於晉國乎冬梗陽人有獄魏戊不能斷以獄上其大宗賂以女樂魏子將受之魏戊謂閻沒女寬曰主以不賄聞於諸侯若受梗陽人賄莫甚焉吾子必諫皆許諾退朝待於庭饋入召之比至三嘆旣食使坐魏子曰吾聞諸伯叔諺曰惟食忘憂吾子置食之間三嘆何也對曰或賜二小人酒不夕食饋之始至恐其不足是以嘆中置自咎曰豈將軍食之而有不足是以再嘆及饋之畢願以小人之腹爲君子之心屬厭而已獻子辭梗陽人哀公七年季康子欲伐邾乃饗大夫以謀之子服景伯曰小所以事大信也大所以保小仁也背大國不信伐小國不仁民保於城城保於徳失二徳者危將焉保孟孫曰二三子以爲何如惡賢而逆之對曰禹合諸侯於塗山執玉帛者萬國今其存者無數十焉惟大不字小小不事大也知必危何故不言魯徳如邾而以眾加之可乎不樂而出新序雜事篇昔者周捨事趙簡子立趙簡子之門三日三夜簡子使人出問之曰夫子將何以令我周捨曰願爲諤諤之臣墨筆操牘隨君之後司君之過而書之日有記也月有效也歲有得也簡子悅之與處居無幾何而周捨死簡子厚葬之三年之後與諸大夫飲酒酣簡子泣諸大夫起而出曰臣有死罪而不自知也簡子曰大夫反無罪昔者吾友周捨有言曰百羊之皮不如一狐之腋眾人之唯唯不如周捨之諤諤昔紂��而亡武王諤諤而昌自周捨之死後吾未嘗聞君過也故人君不聞其非及聞而不攺者亡吾國其幾於亡矣是以泣也禮記檀弓子夏喪其子而喪其明曾子弔之曰吾聞之也朋友喪明則哭之曾子哭子夏亦哭曰天乎予之無罪也曾子怒曰商女何無罪也吾與女事夫子於洙泗之間退而老於西河之上使西河之民疑女於夫子爾罪一也喪爾親使民未有聞焉爾罪二也喪爾子喪而明爾罪三也而曰女何無罪與子夏投其杖而拜曰吾過矣吾過矣吾離羣而索居亦已久矣荀子子道篇子路盛服見孔子孔子曰由是裾裾何也昔者江出於岷山其始出也其源可以濫觴及其至江之津也不放舟不避風則不可涉也非維下流水多耶今汝服旣盛顏色充盈天下且孰肯諫汝矣新序雜事篇葉公諸梁問樂王鮒曰晉大夫趙文子爲人何若對曰好學而受規諫葉公曰疑未盡之矣對曰好學智也受規諫仁也江出汶山其源若甕口至楚國其廣十里無他故其下流多也人而好學受規諫宜哉其立也詩曰其惟哲人告之話言順徳之行此之謂也左傳昭公十三年春叔弓圍費弗克敗焉平子怒令見費人執之以爲囚俘冶區夫曰非也若見費人寒者衣之饑者食之爲之令主而共其乏困費來如歸南氏亡矣民將叛之誰與居邑若憚之以威懼之以怒民疾而叛爲之聚也若諸侯皆然費人南歸不親南氏將焉入矣平子從之費人叛南氏十六年三月晉韓起聘於鄭鄭伯享之子產戒曰苟有位於朝無有不共恪孔張后至立於客間執政禦之適客後又禦之適縣間客從而笑之事畢富子諫曰夫大國之人不可不愼也幾爲之笑而不陵我我皆有禮夫猶鄙我國而無禮何以求榮孔張失位吾子之恥也子產怒曰發命之不衷出令之不信刑之頗類獄之放紛會朝之不敬使命之不聽取陵於大國罷民而無功罪及而弗知僑之恥也孔張君之昆孫子孔之後也執政之嗣也爲嗣大夫承命以使周於諸侯國人所尊諸侯所知立於朝而祀於家有祿於國有賦於軍喪祭有職受脤歸脤其祭在廟已有著位在位數世世守其業而忘其所僑焉得恥之辟邪之人而皆及執政是先王無刑罰也子寧以他規我國語司馬子期欲以其妾爲內子訪之左史倚相曰吾有妾而願欲笄之其可乎對曰昔先大夫子囊違王之命謚子夕嗜芰子木有羊饋而無芰薦君子曰違而道谷陽豎愛子反之勞也而獻飲焉以獘於鄢芊尹申亥從靈王之欲以隕於幹溪君子曰從而逆君子之行欲其道也故進退周旋惟道之從夫子木能違若敖之欲以之道而去芰薦吾子經楚國而欲薦芰以干之其可乎子期乃止左史倚相廷見申公子亹子亹不出左史謗之舉伯以告子亹怒而出曰子無以謂我老耄而捨我而又謗我左史曰惟子老耄故欲見以交儆子若子方壯能經營百事倚相將奔走承序於是不給何暇得見昔衛武公年數九十有五矣猶箴儆於國曰自卿以下至於師長士苟在朝者無謂我老耄而捨我必恭恪於朝朝夕以交戒我聞一二之言必誦志而納之以訓道我在輿有旅賁之規位寧有官師之典倚幾有誦訓之諫居寢有�禦之箴臨事有瞽史之道宴居有師工之誦史不失書不失誦以訓禦之於是乎作懿戒以自儆也及其歿也謂之睿聖武公子實不睿聖於倚相何害周書曰文王至於日中昃不皇暇食惠於小民惟政之恭文王猶不敢惰今子老楚國而欲自安也以禦數者王將何爲若常如此楚其難哉子亹懼曰老之過也乃驟見左史漢書朱建傳建故嘗爲淮南王黥布相布欲反時問建建諫止之布不聽遂反漢旣誅布聞建諫之髙祖賜號平原君季布傳布爲河東守辯士曹丘生數招權顧金錢事貴人趙談等與竇長君善布聞寄書諫長君曰吾聞曹丘生非長者勿與通吳志呂岱傳岱親近吳郡徐原原性忠壯好直言岱時有得失原輒諫諍又公論之人或以告岱岱嘆曰此我所以貴徳淵者也世說補石季倫嘗與長水校尉孫舒酣飲孫慢傲過度季倫欲表免之裴叔則聞而謂之曰季舒酒狂四海所知足下飲人狂藥責人正禮不亦乖乎晉書苟晞傳晞至上將志頗盈滿刑政苛虐縱情肆欲遼西閻亨以書固諫晞怒殺之晞從事中郎明預有疾居家聞之乃轝病諫晞曰皇晉遭百六之數當危難之機明公親稟廟算將爲國家除暴閻亨美士柰何無罪一旦殺之晞怒曰我自殺閻亨何關人事而轝病來罵我左右爲之戰栗預曰以明公以禮見進預欲以禮自盡今明公怒預其若遠近怒明公何昔堯舜之在上也以和理而興桀紂之在上也以惡逆而滅天子且猶如此況人臣乎願明公且置其怒而思預之言晞有�色由是眾心稍離莫爲致用世說新語王丞相爲揚州遣八部從事之職顧和時爲下傳還同時俱見諸從事各奏二千石官長得失至和獨無言王問顧曰卿何所聞答曰明公作輔寧使网漏吞舟何緣采聽風聞以爲察察之政丞相咨嗟稱嘉諸從事自視缺然也世說補祖士言深好奕棋王處叔謂之曰禹惜寸陰不聞數棋祖云聊用忘憂耳處叔曰古人遭時則以功達其道不遇則以言達其才故否泰不窮也今晉未有書而天下傾覆舊事蕩滅君少長王都遊宦四方華夷成敗皆在耳目何不記述使有裁成昔應仲遠作風俗通崔子眞作政論蔡伯喈作勸學篇史遊作急就章便爲沒而不朽當其同時人豈少哉而皆無聞由無述作也故君子疾沒世而名不稱況國史明乎得失之迹何必博奕然後忘憂哉世說新語陸玩拜司空有人詣之索美酒得便自起瀉著梁柱間地祝曰當今乏才以爾爲柱石之用莫傾人棟梁玩笑曰戢卿良箴王處仲世許髙尙之目嘗荒恣於色體爲之敝左右諫之處仲曰吾乃不覺耳如此者甚易耳乃開後合驅諸婢妾數十人出路任其所之時人嘆焉王右軍與王敬仁許元度並善二人亡後右軍爲論議更克孔巖戒之曰明甫昔與王許周旋有情及逝沒之後無愼終之好民所不取右軍甚愧桓南郡好獵每田狩車騎甚盛五六十里中旌旗蔽隰騁良馬馳擊若飛或行陣不整兔騰逸參佐無不被系束桓道恭元之族也時爲賊曹參軍頗敢直言常自帶絳綿繩著腰中元問此何爲答曰公獵好縛人士會當被縛手不能堪芒也元自此小差桓元欲以謝太傅宅爲營謝混曰召伯之仁猶惠及甘棠文靖之徳更不保五畝之宅元�而止王緒王國寶相爲唇齒並上下權要王大不平其如此乃謂緒曰汝爲此��曾不慮獄吏之爲貴乎北史張湛傳湛知名涼土崔浩識而禮之湛至京師家貧浩常給其衣食薦爲中書侍郎湛知浩必敗固辭每贈浩詩頌多箴規之言浩亦欽敬其志鹿悆傳悆初爲眞定公子直國中尉恆勸以忠廉之節嘗賦五言詩曰嶧山萬丈樹雕鏤作琵琶由此材髙遠弦響藹中華又曰援琴起何調幽蘭與白雪絲管韻未成莫使弦響絕子直少有令問悆欲其善終故以諷焉北齊書崔傳子瞻除給事黃門侍郎與趙郡李槪爲莫逆之交槪將東還瞻遺之書曰仗气使酒我之常獘詆訶指切在卿尢甚足下告歸吾於何聞過也隋書房彥謙傳黃門侍郎張衡與彥謙相善於時帝營東都窮極侈麗天下失望又漢王構逆罹罪者多彥謙見衡當塗而不能匡救以書諭之衡得書嘆息而不敢奏聞冊府元龜唐淩敬爲竇建徳國子祭酒初建徳嘗破趙州執刺史張志昂邢州刺史陳君賓大使張道源等以侵軼其境建徳將戮之敬諫曰夫犬各吠非其主今鄰人堅守力屈就擒此乃忠確士也若加酷害何以勸大王之臣乎建徳怒曰我至城下猶迷不降勞我師旅罪何可赦敬又曰今大王使大將軍髙士興於易水北抗禦羅藝兵才至士興卽降大王之意復爲可否建徳乃悟卽命釋之陳振鷺客崔湜門下韋庶人臨朝湜爲中書侍郎同中書門下三品睿宗卽位出爲華州刺史俄爲太平公主所引復遷中書侍郎同中書門下三品先天元年拜中書令與劉幽求爭權不協陷幽求徙於嶺表湜旣私附太平公主時人咸爲之懼振鷺獻海鷗賦以諷之湜𨿽稱善而心實不悅也契苾何力爲左驍衛大將軍時司稼少卿梁孝仁監造新宮於諸庭院列樹何力入中宮縱觀孝仁指白楊曰此木易長不過二三年宮中可得蔭映何力不答但誦古詩曰白楊多悲風蕭蕭愁殺人意謂此是冢墓間木也孝仁遽令拔去更植梧桐袁楚客陳郡人也魏元忠則天時稱爲淸正中宗神龍初重爲宰相天下莫不傾屬元忠乃親附權豪抑棄寒畯竟不能賞善罰惡勉修徳政議者以此少之楚客嘗致書規正元忠曰今皇帝新服厥徳任官惟賢才左右惟其人君爲元首臣作股肱可布大化以利朝廷存古道以正天下去邪佞使小人之道消進忠良使君子之道長豈得安其榮寵守其循默者哉若以此爲常非所以愛人治國矣傳曰苟利社稷專之可也君侯念之哉昔漢成帝時王氏擅權劉向諫曰臣聞公族者國之枝葉枝葉落本根無所庇蔭方今同姓�遠母黨專政排擯宗枝孤弱公族非所以保守社稷安固國嗣也其言甚切多所稱引成帝𨿽悲傷嘆息而不能用此非帝不知也而不贊者臣之罪也其後王氏竟假周公之事而起田常之亂此乃大臣循默之失也惟君侯誡之哉夫利萬物者道也惟君子能行之害萬物者邪也惟小人固爲之以道心濟物𨿽履危而必安以邪心害物𨿽居安而必危何則勢使之然也故濟物者其心廣害物者其心褊心廣者所務不專於身心褊者所利不及於物哲人知其若此必守道以廣其心屈己以利其物行道於身而必全其身行道於國而必全其國帝王失道之正大臣必以道化之伊尹有言予弗克俾厥後惟堯舜其心愧恥若撻於市獲覽伊尹之說非堯舜之君以道佐之亦可致之於堯舜也食人主之祿憂人主之事光贊其美規救其惡建功於當年可謂無負於天下惟君侯志之哉夫欲安天下者先正其本本正則天下必固不正其本則天下必危國之興亡實在此矣師丹曰太子者天下之本也譬之大樹無本則枝葉零瘁國無太子則朝野不安先王必立之者以儲君有次立之勢故令師保教以君人之道用蘊崇其徳所以重宗社而安天下也今皇子旣長而未定嫡嗣是天下無本也天下無本可謂危矣猶大樹無枝葉何以存乎願君侯以淸宴之間盡言於上擇其賢者而立之此乃安天下之道也書曰一人元良萬邦以貞斯之謂也而使靑宮久曠豈謂宜乎此則朝廷之失君侯不正誰正之哉又聞古之封子弟建侯伯者將以藩屏王室安固邦基垂永代之業爲盤石之宗也又聞女有內則男有外傅男女有別剛柔分矣內外斯隔陰陽著矣豈可濫哉然而幕府者丈夫之職非婦人之事今諸公主並開建府僚悉置官秩若以女處男職所謂長陰抑陽也而望陰陽不愆風雨無爽其可得乎竊謂非致遠之計乖久長之策書曰事不師古以克永世匪說攸聞此之謂也此則朝廷之二失君侯不正誰正之哉又聞人之生也有禍有福有貴有賤此並稟之於前業當受之於此身然崇佛教者特以資彼來生鮮有益於見報若求之理國恐不在此矣然三教俱設各有所務而行之者不可過也行釋教者修身之本行儒教者理國之源修身是來生之資理國乃卽代之務然則卽代至近來生至遠捨近求遠不亦乖乎存彼棄此不亦謬乎今度人旣多緇衣滿路率無戒行寧有輕業空賫重寶專附權門取錢奏名皆有定價昔之賣官也錢入公府今賣度也錢入私家以玆入道實非履正詭情不變徒爲遊食使法侶有失而流俗生厭名曰度人其實頹矣今主上𨿽希心聖教專想泯空柰社稷何柰蒼生何君侯不以中庸之義悟大聖之志但能致一代於仁壽之域斯亦至尊之道也此則朝廷之三失君侯不正誰正之哉又聞古人有言曰惟名與器不可以假人書曰天工人其代之故知代天工非才不可若有所濫必失天意而無患禍者未之有也今不專精於庶政而畱心於奇伎至於倡優之輩因其耳目之好遂升之以位授之以官豈非輕朝廷而亂正法邪然人君無私賞此上天之化人私怒者恐害物私賞者恐費財古人此之尢愼豈得私人以官乎若以此爲政何以答皇天之命也此則朝廷之四失君侯不正誰正之哉又聞賢者邦家之光也任之可以致理棄之足能生亂三仁去而殷亡百里入而秦霸有國家者固須擇也昔者戰國之代得士者昌失士者亡莫不以求賢爲急務霸者仗之以命諸侯況巍巍唐國明天子苟存斯道則三皇五帝可緩步而越也近者有制搜揚廣求賢俊戔戔束帛賁於丘園翹翹車乘訪及山谷此我皇勤之至也𨿽有好賢之名竟無得賢之譽非皇情之不眷諒有司之過也何則聖主求賢訪諸艸澤及有司選士多是親黨若非有賄必以勢求上失天心下違人望旣非爲官擇吏所謂爲人擇官�政之源敗國之甚書曰治亂在庶官孔安國曰得人則理失人則亂葛洪曰舉秀才不知書察孝廉濁如泥良將武猛怯如雞古人規職勤誦經今人圖家勉營生此之謂也此則朝廷之五失君侯不正誰正之哉又閹豎者給宮掖之事供掃除之役上古皆備此職但以奴隸畜之豈及於官次中古以來大道乖喪不重賢哲惟親近習或委以事或授以權遂使豎刁亂齊伊戾敗宋君側之人眾所畏懼葛洪所謂鷹頭之蠅廟垣之鼠無拳無勇職爲亂階者也洎乎後漢用事尢甚時君旣不知其失大臣又畏罪不言所以害及生靈毒流天下至於晚節竟亂中朝各相黨與屠宰良善此時也忠臣義士睹斯慷慨不得不權行殺戮至於無須而橫死者不可勝言豈非結禍之深自危之速易曰小人用壯斯之謂也自大君受命中興成務獨有閹豎坐升班秩旣無正闕多授員外舉其全數尙滿千人苟綰靑紫蠶食府藏旣非致理之道實爲長亂之階書曰人無於水鑑當於人鑑觀往古之成敗亦可見今之得喪故曰前事之驗後事之師此則朝廷之六失君侯不正誰正之哉又聞自古聖帝卑宮菲食茅茨不剪采椽不斫將以儉約遺子孫亦所以愛惜人力也書曰酣酒嗜音峻宇雕墻有一於此未或不亡況於臣下安得以肆奢爲務乎若有僭濫必生患禍患禍之來可翹足而待也今之公王凡有所賞將以傾府庫所造私宅皆是官供觀其疏鑿池亭崇峻廊宇山無木石必他山以致之木無因近必窮遠以采之珍館出云畫堂赫日造之竟歲功用不絕自開泰以來未之有也而行者見之僉曰非國戚不得如此非尊貴不得若斯僕每聞此言將以有譏於君矣何者爲君所以養人非所以害人今外戚不助養人反害於人豈有益於吾君乎然堂上遠於百里君門隔於九重人主旣不知之君侯又不言之豈使人主虛受謗於天下也此則朝廷之七失君侯不正誰正之哉又聞官者將以理人將以安人非以亂人非以害人故先王欲人理必選才以理之欲人安必省事以安之不欲人於亂必撥亂以整之不欲人有害必去害以全之若此誠欲與天下同憂矣人有樂君共之君有樂人慶之可謂同樂矣如此則上下無間君臣合徳同於一體也若下有懷憂之人上無同憂之主欲求人理不可得也今天下困窮海內虛耗復以州牧縣宰選授多不得人自余僚佐鮮有稱職不務公謹專於割剝人不聊生安肯懼死旣不懼死是能生變下有憂而上不知也比之馬也必除其害牧狀之羊也必去其亂羣此道尙有所闕而反更員外置官所謂助桀爲虐足以速禍也夫人之情自知員外恐人不畏必峻法以懼之恐財之不足必枉道以奪之以有限之物供無厭之用欲其不亂豈可得哉古人有言十羊九牧羊旣不得食人亦不得息唐虞之代建官惟百夏商官倍亦克用乂書曰官不必備惟其人孔子譏管仲曰官事不攝焉得儉據此𨿽正員之官猶不欲其備況正員之外更置員外乎此則朝廷之八失君侯不正誰正之哉又聞英主開基以定天下者將以傳之於萬代也繼明之帝豈得隳之哉有所下廢則政出多門政出多門大亂之漸也近封數夫人者皆先朝之宮女賞其勤勞加之邑號若備內職則不當知外不備內職自可居外安得出入內外往來宮掖者哉若欲創革內言必出外言必入內外五言禁衛何施必弄君之法縱而不禁非所以重宗廟固國家也孔子曰彼婦之口可以出走彼婦之謁可以死敗戒之哉戒之哉此則朝廷之九失君侯不正誰正之哉又聞以正道事君者將以安天下也以非道事君者將以危天下也若有危天下之臣不可不逐之若有安天下之臣不可不任之正道者行仁義以補君之過非道者行蠱媚以成君之惡補過者國之幹也成惡者國之賊也今代或有不修忠正以事君引鬼神而惑主然則鬼神之事冥寞難知故左道之人因此自致其詐售其賂遺必據非材之位必食非徳之祿此國賊也書曰官不及私暱惟其能爵罔及惡徳惟其賢又曰與治同道罔不興與亂同事罔不亡傳曰國之將興聽於人將亡聽於神豈近是乎此則朝廷之十失君侯不正誰正之哉此十失者誠國之巨蠹粗而言之以有言於君侯者將以扶危去蠹救蒼生之命願君侯稍垂意微有所采此亦君侯自安之道也庶幾無忽元忠覽而大�頗引咎自責唐國史補元載擅權累年客有爲都盧緣橦歌諷其至危之勢載覽而泣下北夢瑣言唐薛澄州昭緯卽保遜之子也恃才傲物亦有父風每入朝省弄笏而行傍若無人好唱浣溪紗詞知舉後有一門生辭歸鄕裏臨岐獻規曰侍郎重徳某乃受恩爾後不請弄笏與唱浣溪紗卽某幸甚時人謂之至言段相文昌寓家江陵少以貧窶修進常患口食不給每聽曾口寺齋鐘動輒詣謁爲寺僧所厭自此乃齋後扣鐘冀其晚至而不逮食也後入登臺座連出大鎭拜荊南節度有詩題曾口寺云曾遇闍黎飯後鐘蓋爲此也富貴後打金蓮花盆盛水濯足徐相商致書規之鄒平曰人生幾何要酬平生不足也冊府元龜西方鄴爲夔州節度使爲政貪虐判官譚善達每諫其失鄴忿之令左右告善達受人金下獄拷掠死於獄中漢王繼弘爲神徳軍節度使節度判官張易每見繼弘所爲不法必切言之繼弘含怒以爲輕己幹佑中因事誣奏之又奏觀察推官張制削官牒逐之因與郭謹代竟令害制焉馬令南唐書王景�傳元宗卽位出爲虔州節度使書記孫峴每能諫其過失景�爲之加禮及峴卒厚給其家時人以此美之宋史張昭傳昭攜文謁興唐尹張憲卽署府推官同光初奏授眞秩加監察禦史裏行憲爲北京畱守昭亦從至晉陽莊宗及難聞鄴中兵士推戴明宗憲部將符彥超合戍將應之昭謂憲曰得無奉表勸進爲自安之計乎憲曰我本書生見知主上位至保釐乃布衣之極苟靦顏求生何面目見主於地下昭曰此古人之志也公能行之死且不朽矣相泣而去憲遂死之時論重昭能成憲之節顏衎傳符習表爲觀察推官習致仕衎東歸養親未幾房知溫鎭靑州復辟置幕下知溫險愎厚斂多不法衎每極言之不避其患晉祖入洛知溫恃兵力偃蹇衎勸其入貢知溫以善終衎之力也知溫諸子不慧衎勸令以家財十萬餘上進晉祖嘉之歸功於衎李濤傳濤弟澣爲學士契丹入汴澣與同職徐臺符俱陷塞北永康王兀欲襲位置澣宣政殿學士兀欲死述律立以其妻族蕭海貞爲幽州節度使海貞與澣相善澣乘間諷海貞以南歸之計海貞納之張去華傳去華父誼長興中和凝掌貢舉誼舉進士凝拜端明殿學士署門不接賓客誼聞之卽日致書於凝以爲切近之職實當顧問四方利害所宜詢訪若不接賓客聾瞽耳目坐虧職業𨿽欲自安計其可得乎凝大奇之他日薦於宰相超拜左拾遺田敏傳敏淄州鄒平人判國子監顯徳五年遷工部尙書嘗使湖南路出荊渚以印本經書遺髙從誨誨謝曰祭酒所遺經書僕但能識孝經耳敏曰讀書不必多十八章足矣如諸侯章云在上不驕髙而不危制節謹度滿而不溢皆至要之言也時從誨兵敗於郢故敏以此諷之從誨大慚王仁鎬傳仁鎬性端謹儉約崇信釋氏所得俸祿多奉佛飯僧每晨誦佛經五卷或至日旰方出視事從事劉謙責仁鎬曰公貴爲藩侯不能勤卹百姓孜孜事佛何也仁鎬斂容遜謝無慍色當時稱其長者郭進傳太平興國初領云州觀察使判邢州仍兼西山巡檢賜京城道徳坊第一區四年車駕徵太原先命進分兵控石嶺關爲都部署以防北邊契丹果犯關進大破之攻西龍門寨俘馘來獻自是並人喪气時田欽祚護石嶺恣爲姦利諸不法事進𨿽力不能禁亦屢形於言進武人性剛烈戰功髙欽祚以他事侵之心不能甘自經死年五十八欽祚以暴卒聞太宗悼惜久之贈安國軍節度中使護葬後頗聞其事因罷欽祚內職出爲房州團練使王佑傳初佑掌誥會盧多遜爲學士陰傾趙普多遜累諷佑比己佑不從一日以宇文融排張說事勸釋之多遜滋不悅及普再入多遜果敗與宇文融事頗類識者服其先見寇準傳初張詠在成都聞準入相謂其僚屬曰寇公奇材惜學術不足爾及準出陜詠適自成都罷還準嚴供帳大爲具待詠將去準送之郊問曰何以教準詠徐曰霍光傳不可不讀也準莫諭其意歸取其傳讀之至不學無術笑曰此張公謂我矣王禹偁傳禹偁爲文著書多涉規諷以是頗爲流俗所不容故屢見擯斥國老談苑寇準謫營道惟衣裘系爲相時所得金笏頭帶當權希時者諷其逾禮準拒之曰君父所賜服之不忘未見禮之失也諷者�恧而退湘山野錄寇忠湣罷相移鎭長安悰恍牢落有戀闕之興無階而入忽天書降於幹佑縣指使朱能傳意密諭之俾公保明入奏欲取信於天下公損節遂成其事物議已譏之未幾果自秦川再召入相將行有門生者忘其名請獨見公召之其生曰某愚賤有三策輒瀆鈞重公曰試陳之生曰第一莫若至河陽稱疾免覲求外補以遠害第二陛覲日便以干佑之事露誠奏之可少救平生公直之名第三不過入中書爲宰相爾公不悅揖起之後詩人魏野以詩送行中有好去上天辭將相歸來平地作神仙之句蓋亦警之爲赤松之遊竟不悟至有海康之往楓小牘呂夷簡有總髻交王至淸以屢試不第隱遁山壑後以子簿畿縣薄遊京師呂折簡召之不赴會仁宗詔廢郭后呂實贊之至淸寓書夷簡曰僕初與坦夫讀書山寺論家人一卦坦夫獨以孔子反身二字爲此卦入證語乃今天子第有取於威如之吉使天下夫婦之主不得終始其義坦夫獨不可以反身之說諫之而將順至此乎安在其有證於尼父一言也僕今知讀書與仕宦自是兩截事幸哉天以布衣終我身也𨿽然坦夫自今永保祿位矣何者有所廢必有所愛能從人主所愛處有勛力焉亦必不愛爵祿以愛其人於眾人之外也此一牘也先爲相業唁後爲相位賀惟坦夫兩受之夷簡大怒並其子逐焉錢氏私誌歐文忠任河南推官親一妓時先文僖罷政爲西京畱守梅聖兪謝希深尹師魯同在幕下惜歐有才無行共白於公屢微諷而不之卹一日宴於後園而歐與妓俱不至移時方來在坐相視以目公責妓云末至何也妓雲中暑往涼堂睡著覺失金釵猶未見公曰若得歐推官一詞當爲償汝歐卽席云柳外輕雷池上雨雨聲滴碎荷聲小樓西角斷虹明闌干倚徧待得月華生燕子飛來棲畫棟玉鉤垂下簾旌涼波不動簟紋平水精雙枕猶有墮釵橫座皆稱善遂命妓滿酌賞歐而令公庫償釵戒歐當少戢不惟不卹翻以爲怨宋史蒲宗孟傳宗孟趨尙嚴整而性侈汰嘗以書抵蘇軾云晚年學道有所得軾答之曰聞所得甚髙然有二事相勸一曰慈二曰儉也蓋鍼其失云王安石傳安石參知政事興新法禦史中丞呂誨論安石過失十事帝爲出誨安石薦呂公著代之韓琦諫疏至帝感悟欲從之安石求去司馬光答詔有士夫沸騰黎民騷動之語安石怒抗章自辧帝爲辭謝令呂惠卿諭旨韓絳又勸帝畱之安石乃視事琦說不得行安石與光素厚光援朋友責善之義三貽書反復勸之安石不樂範純仁傳純仁除給事中時宣仁後垂簾司馬光爲政將盡攺熙寧元丰法度純仁謂光去其太甚者可也差役一事尢當熟講而緩行不然滋爲民病願公虛心以延眾論不必謀自己出謀自己出則諂諛得乘間迎合矣役議或難回則可先行之一路以觀其究竟光不從持之益堅純仁曰是使人不得言爾若欲媚公以爲容悅何如少年合安石以速富貴哉又云熙寧按問自首之法旣已行之有司立文太深四方死者視舊數倍殆非聖王寧失不經之意純仁素與光同志及臨事規正類如此溫公瑣語崔公孺諫議大夫立之子韓魏公夫人之弟性亮直喜面折人魏公甚嚴憚之道山淸話劉貢父平生不曾議人長短人有不韙必當面折之𨿽介甫用事諸公承順不及惟貢父屢當面攻之然退與人言未嘗出一語人皆服其長者𨿽介甫亦敬服之見聞搜玉王荊公罷相出鎭金陵時飛蝗自北而南江東諸郡皆有之百官餞公於郊外劉貢父後至追之不及乃寄以一絕云靑苗助役兩妨農天下嗷嗷怨相公惟有蝗虫偏感徳又隨車騎過江東聞見前錄溫公與安石相論辯尢力神宗欲兩用之命溫公爲樞密副使溫公以言不從不拜以三書抵安石冀其或聽而攺也安石不聽乃絕交蘇軾傳軾以黃州團練使安置神宗手札移汝州道過金陵見王安石曰大兵大獄漢唐滅亡之兆祖宗以仁厚治天下正欲革此今西方用兵連年不解東南數起大獄公獨無一言以救之乎安石曰二事皆惠卿啟之安石在外安敢言軾曰在朝則言在外則不言事君之常禮耳上所以待公者非常禮公所以待上者豈可以常禮乎安石厲聲曰安石須說又曰出在安石口入在子瞻耳又曰人須是知行一不義殺一不辜得天下弗爲乃可軾戲曰今之君子爭減半年磨勘𨿽殺人亦爲之安石笑而不言軾舊善司馬光章惇時光爲門下侍郎惇知樞密院二人不相合惇每以謔侮困光光苦之軾謂惇曰司馬君實時望甚重昔許靖以虛名無實見鄙於蜀先主法正曰靖之浮譽播流四海若不加禮必以賤賢爲累先主納之乃以靖爲司徒許靖且不可慢況君實乎惇以爲然光賴以少安邵伯溫傳伯溫康節處士雍之子也紹聖初章惇爲相惇嘗事康節欲用伯溫伯溫不往會法當赴吏部銓程頤曰吾危子之行也伯溫曰豈不欲見先公於地下耶至則先就部擬官而後見宰相惇論及康節之學曰嗟乎吾於先生不能卒業也伯溫曰先君先天之學論天地萬物未有不盡者其信也則人之讎怨反復者可忘矣時惇方興黨獄故以是動之惇悚然聞見前錄田畫者字承君陽翟人故樞密宣簡公侄也其人物雄偉議論慷慨俱有前輩之風鄒浩志完者教授潁昌與承君遊相樂也浩性懦因得承君故遇事輒自激勵元符間承君監京城門一日報上召志完承君爲之喜又一日報志完賜對承君益喜監門法不許出志完亦不來久之志完除言官承君始望志完矣志完遣客見承君以測其意客問承君近讀何書承君曰吾作墨子詩有知君旣得云梯後應悔當年泣染絲之句爲鄒志完發也客言於志完志完折簡謝承君辭甚苦因約相見承君曰斯人尙有所畏未可絕也取告見之問志完曰平生與君相許者何如今君爲何官志完愧謝曰上遇羣臣未嘗假以聲色獨於某若相喜者今天下事故不勝言意欲使上益相信而後言貴於有益也承君許之旣而朋黨之禍大起時事日變更承君謝病歸陽翟田舍一日報廢皇后孟氏立劉氏爲皇后承君告諸子曰志完不言可以絕交矣又一日誌完以書約承君會潁昌中途承君喜甚亟往志完具言諫廢立皇后時某之言戇矣上初不怒也某因奏曰臣卽死不復望淸光矣下殿拜辭以去至殿門望上猶未興凝然若有所思也明日某得罪志完承君相畱三日臨別誌完出涕承君正色責曰使志完隱默官京師遇寒疾不汗五日死矣豈獨嶺海之外能死人哉願君無以此舉自滿士所當爲者未止此也志完茫然自失嘆息曰君之贈我厚矣乃別去曲洧舊聞章子厚與晁祕監美叔同生乙亥年同榜及第又同爲館職常以三同相呼元佑間子厚有詩云三同晁祕監乃謂此也然紹聖初子厚作相美叔見其施設大與在金山時所言背違因竭力諫之子厚怒黜爲陜守美叔謂所親曰三同今百不同矣見聞搜玉蔡君謨守福州上元日令民家點燈七盞陳烈作大燈書其上曰富家一盞燈太倉一粒粟貧家一盞燈摳卻心頭肉風流太守知不知猶恨笙歌無妙曲君謨見之卽罷性理會通上蔡謝氏曰申顏不可一日無侯無可或問其故曰無可能攻人之過一日不見則吾不得聞吾過矣宋史呂大防傳大防弟大臨學於程頤每欲掇習三代遺文舊制令可行不爲空言以拂世駭俗富弼致政於家爲佛氏之學大臨與之書曰古者三公無職事惟有徳者居之內則論道於朝外則主教於鄕古之大人當是任者必將以斯道覺斯民成己以成物豈以爵位進退體力盛衰爲之變哉今大道未明人趨異學不入於莊則入於釋疑聖人爲未盡善輕禮義爲不足學人倫不明萬物憔悴此老成大人惻隱存心之時以道自任振起壞俗在公之力宜無難矣若夫移精變气務求長年此山谷避世之士獨善其身者之所好豈世之所以望於公哉弼謝之張觷傳觷字柔直福州人舉進士爲小官不與世詭隨時蔡京當國求善訓子弟者觷適到部京族子應之以觷薦觷再三辭不獲遂卽館京亦未暇與之接觷嚴毅聳拔意度凝然異於他師諸生已不能堪忽謂之曰汝曹曾學走乎諸生駭而問曰嘗聞先生教令讀書徐行未聞教以走也觷曰天下被而翁破壞至此旦夕賊來先至而家汝曹惟有善走庶可逃死爾諸子大驚亟以所聞告京曰先生心恙京矍然曰此非汝所知也卽見觷深語觷慷慨言曰宗廟社稷危在旦夕京斂容問計觷曰宜亟引耆徳老成置諸左右以開道上心羅天下忠義之士分布內外爲第一義爾京因叩其所知遂以楊時薦於是召時梅執禮傳執禮爲禮部侍郎素與王黼善黼嘗置酒其第誇示園池妓妾之盛有驕色執禮曰公爲宰相當與天下共憂樂今方臘流毒吳地瘡痍未息是豈歌舞宴樂時乎退又戒之以詩黼愧怒會饗原廟後至以顯謨閣待制知蘄州又奪職春渚紀聞徐崇之少時偉俊政和間余過禦兒訪其隱居坐定謂余曰數夕頗爲飛蚊所擾夜不能寐因得一絕句云空堂夜合勢如雲溝壑寧知過去身滿腹經營盡膏血那知通夕不眠人時蔡京當國方引用小人布列要近賦外橫斂以供花石之費天下之民殆不聊生而無敢形言者崇之托以規諷云見聞搜玉範周字無外值方臘之亂州民團結巡護𨿽士流亦不免周率諸生冠帶夜行題詩燈籠云自古輕儒莫若秦山河社稷付他人而今重士如周室忍使書生作夜巡守將聞之亟爲罷去宋史孫鼛傳鼛由福建轉運判官召爲屯田員外微時與蔡京善常曰蔡子貴人也然才不勝徳恐貽天下憂至是京還朝遇諸塗旣見京逆謂曰我若用於天子願助我鼛曰公誠能謹守祖宗之法以正論輔人主示節儉以先百吏而絕口不言兵天下幸甚鼛何爲哉京默然魏矼傳矼爲侍禦史劉豫挾金人入寇宰相趙鼎決親徵之議矼請扈從因命督江上諸軍時劉光世韓世忠張俊三大將權均勢敵又懷私隙莫肯協心矼首至光世軍中諭之曰賊眾我寡合力猶懼不支況軍自爲心將何以戰爲諸公計當思爲國雪恥釋去私隙不獨有利於國亦將有利其身光世許之遂勸其貽書二帥示以無他二帥復書交歡光世以書聞由此眾戰屢捷軍聲大振後渠漫記張浚興符離之師李椿告之曰復讎討賊天下大義也必也正名定分養威觀釁而後可圖今議不出於督府而出於諸將已爲輿師之凶況藩籬敝儲備薄將多非才兵弱未練節制未允議論不定彼佚我勞𨿽得地不能守也李公洺水人朱子志其墓乃力行之士云宋史遊仲鴻傳仲鴻爲四川制置司幹辦公事制置使趙汝愚一見卽知敬之汝愚移帥閩舉仲鴻自代制置使京鏜轉運劉光祖亦交薦於朝紹熙四年赴召趙汝愚在樞密謂仲鴻直諒多聞訪以蜀中利病汝愚欲親出經略西事仲鴻曰宥密之地斡旋者易公獨不聞呂申公經略西事當在朝廷之語乎汝愚悟而止差幹辦諸司糧料院光宗以疾久不朝重華宮仲鴻遺汝愚書陳宗社大計書有伊周霍光語汝愚讀之駭立焚之不答又遺書曰大臣事君之道苟利社稷死生以之旣不死曷不去汝愚又不答孝宗崩仲鴻泣謂汝愚曰今惟有率百官哭殿庭以請親臨宰相畱正以病去仲鴻亟簡汝愚曰禫日不決禍必起矣汝愚又不答後三日嘉王卽位於重華宮汝愚旣拜右丞相以仲鴻久遊其門辟嫌不用初汝愚之定策也知閣韓冑頗有勞望節鉞汝愚不與冑方居中用事恚甚汝愚迹已危方益自嚴重選人求見者例不許仲鴻勸以降意容接覬遏異論而汝愚以淮東西總賦積獘奏遣仲鴻核實仲鴻曰丞相之勢已孤不憂此而顧憂彼耶攺監登聞鼓院以行會侍講朱熹以論事去國仲鴻上疏願亟還熹監察禦史胡紘希冑意誣汝愚久蓄邪心嘗語人以乘龍授鼎之夢又謂朝士中有推其宗派以爲裔出楚王元佐正統所在者指仲鴻也初欲直書仲鴻名同臺張孝伯見之曰書其名則竄之矣凡阿附宰相本冀官爵此人沈埋六院且三年心迹可察卒不書其名慶元元年汝愚罷相仲鴻遷軍器監主簿金史內族思烈傳天興元年汴京被圍哀宗以思烈權參知政事行省事於鄧州會武仙等軍入援卽與仙論議不同仙以思烈方得君每假借之思烈謂仙本無入援意特以朝廷遣一參政召兵迫於不得已乃行耳然仙知兵頗以持重爲事思烈急於入京不聽仙策於是左右司員外郎王渥乃勸思烈曰武仙大小數百戰經涉不爲不多兵事當共議思烈疑其與仙有謀幾斬之渥自以無愧於內不懼也已而思烈果敗渥沒於陣元史李昶傳昶還鄕裏嚴實辟授都事攺行軍萬戶府知事實卒子忠濟嗣升昶爲經歷居數歲忠濟怠於政事貪佞抵隙而進昶言於忠濟曰比年內外裘馬相尙飲宴無度庫藏空虛百姓匱乏若猶循習故常恐或生變惟閣下接納正士黜遠小人去浮華惇朴素損騎從省宴遊𨿽不能救已然之失尙可以彌未然之禍輟耕錄禦史大夫也先帖木兒與夫人不睦已數年矣翰林學士承旨阿目茄八剌死大夫遣司馬明裏往唁之及歸問其所以明裏云承旨帶罟罟娘子十有五人皆務爭奪家財全無哀戚之情惟正室坐守靈幃哭泣不已大夫默然是夜遂與夫人同寢歡愛如初若司馬者可謂善於寓諫者矣元史楊奐傳奐不治生產人有片善則委曲稱獎惟恐其名不聞小過失必盡言勸止不計其怨怒也見聞搜玉張士誠弟士徳豪占民田一日雪大作設宴邀門下士請各賦詩有張明善者醉題詞曰漫天墮撲地飛白占許多田地教眾口嗷嗷喫甚的早知如此誰道是國家祥瑞明外史王叔英傳叔英與孝孺友善以道義相切劘建文初孝孺欲行井田叔英貽書曰凡人有才固難能用其才尢難子房於漢髙能用其才者也賈誼於漢文不能用其才者也子房察髙帝可行而言故髙帝用之一時受其利𨿽親如樊酈信如平勃任如蕭曹莫能間焉賈生不察而易言且言之太過故絳灌之屬得以短之方今明良相值千載一時但事有行於古亦可行於今者如夏時周冕之類是也亦有行於古不可行於今者如井田封建之類是也可行者行則人之從之也易難行而行則從之也難從之易則民樂其利從之難則民受其患時井田𨿽不行然孝孺卒以更易制度爲燕王借口而無濟實事叔英之遠識如此制府雜錄初予致政家居彊長史晟書云先生之在位也不患於難進而患於難退今旣得謝不患於無復起之日而患其有復起之機比起廢西徵過西安見之曰某不幸復起柰何晟曰朝廷以事起公安得不出但功成之日宜早退以全晚節耳彊汝南人予提學時爲眞寧訓導以文學見知前所言非道義不及此顧予細事甫定旋被召命屢辭不獲愧負忠言震澤紀聞王竑李秉俱號一時名臣及二人致仕居鄕竑髙自標岸不妄與人交秉出入閭巷每與人對奕終日無忤竑告人曰李執中朝廷大臣而與市井小人親狎何自輕之甚秉聞之曰所謂大臣者詎能常爲之在朝在鄕固各有體何至以官驕鄕人哉其不同如此見聞搜玉姑蘇劉完庵善詩一憲臣索題牧牛圖詩曰牧子驅牛去若飛免教風雨濕蓑衣回頭笑指桃林外多少牧牛人未歸憲臣感此掛冠而去揚州陸滄浪狂生也喜作俚語有楊果不果一淸不淸朱安不安朱寧不寧等語寧執而問之曰汝作詩時曾醉否陸正色曰我實不醉寧釋其罪僅調邊方有人投詩送之曰落魄當年老陸郎智囊今已作詩囊醉中又復重來醉狂裏如何更著狂逾海逾河何日了奔南奔北自家忙不如檢點親經史一榻淸風舊艸堂駒陰冗記定海沃太守泮性褊急宦路鮮合者太傅王襄敏公越嘗爲詩規之有云今日牧民當尙簡此行聽訟貴從寬黃堂正是三公路莫負吾儒洗眼看沃公終不能用晚年家居猶指摘大臣過失訐奏坐戍楡林窮苦特甚久之宥還綠雪亭雜言長沙有朝士某者還鄕意气滿盈賓至則鼓吹喧闐裏中有執友來謁之朝士曰翁素好誦詩近日誦得何詩執友曰近誦得孫鳳洲贈歐陽圭齋之詩甚有味乃朗然誦之曰圭齋還是舊圭齋不帶些兒官樣回若使他人居二品門前簫鼓�如雷朝士聞詩嘿然明日賓至門庭寂然趙東山垂髫有詩名裏中有二執友其一因投荒過家其一以磨勘需調皆棲棲桑楡猶戀雞肋者一日同訪東山見庭下有鋸匠解木因以命題東山口占絕句曰一條黑路兩人忙傍晚相看鬢有霜去我來何日了虧他扯拽度時光二執友知詩意諷己也相與感嘆而去同年楊宗喬尹新鄕質任峭直與人議論不能下气監臨者惡其不遜同列又從而交構其間勢如騎虎不可收拾一日桂古山過之宗喬告以故古山曰譬如對奕且饒一著譬如爭路且退一步便無事矣宗喬惕然謝教告攺教職樂府紀聞成都楊愼因議禮謫戍瀘州暇時紅粉傅面作雙丫髻插花令諸妓攜觴遊行了不爲怍有以書規之者答云文有仗境生情詩或托物起興如崔延伯臨陣則召田僧超爲壯士歌宋子京修史使麗豎椽燭吳元中起艸令遠山磨隃糜是或一道也走豈能執鞭古人聊以耗壯心遣餘年耳知我者不可以不聞此言不知我者不可以不聞此言松江府誌宋堯兪字叔然華亭人舉嘉靖壬子鄕試薦辟居別墅不入城府以節俠著嘗遊南雍值張居正爲祭酒課置髙第及相欲延以館席屬徐文貞具裝遣之謝不往丁丑計偕因失引不就試婆娑燕市終不干謁居正聞之命諸子就拜堯兪乃報謁居正出就諸子席見之因畱之曰君無歸老夫曩以文知君君今獨不當以文課吾諸兒乎請就邸捨明日致廩餼堯兪不得已因畱焉會居正遭父喪堯兪從諸子徵奔喪期則以重違兩宮對堯兪乃上書諫曰國家當土木之後安危系於肅湣然懇志終喪景皇莫奪今覆盂安瀾之日正相公行禮知足之時且令天下後世以爲口實曰昔有江陵相公者兩宮畱之不獲主上挽之不獲禮不可違如是一舉而名教重風俗惇矣初居正欲以紫薇舍人官之及得書大拂其意堯兪默默不得志竟病卒於京師堯兪所上書灑灑數千言一時傳誦稱爲先秦古文明通紀張居正丁憂奪情吉服供事刑部員外艾穆主事沈思孝合疏上皆言其忘親貪位居正大怒時大宗伯馬自彊曲爲之解居正跪而以一手撚須曰公饒我公饒我掌院學士王錫爵徑造喪次爲之求解居正曰聖怒不可測錫爵曰聖怒亦爲老先生而怒語未訖居正屈膝於地舉手索刃作刎剄狀曰爾殺我爾殺我錫爵大驚趨出讀書鏡浮屠師宗杲宛陵人法一汴人相與爲友同師蜀僧克勤相與磨礱浸灌至忘寢食遇中原亂同舟下汴杲數視其笠一怪之伺杲起去亟視笠中杲有一金釵取投水中杲還色頗動一叱之曰吾期汝了生死乃爲一金動耶吾已投之水矣杲起整衣作禮曰兄眞宗杲師也交益密於呼世多詆浮屠者然今之士有如一之能規其友者乎藉有之有如杲之能受者乎列朝詩集周詩字以言風致逸爽著書多不起艸成輒散去皇甫子安書規之曰以言有聰明之資曠蕩之才而落魄不羈篇章委散惜此奇寶委諸泥塵以言之齒長矣忽爾浮沈筋力異昔𨿽有驅策末路無從僕知以言後世不知萬年長恨誰任其悔乎常熟縣誌張炯字鑑翁父慶之自蘇挈家居沂州依其友朱景云炯與其友舜民俱避兵昆山舜民駕春簾舫以聲樂自隨炯辭曰公方避患不知斂戢禍將及矣不聽至巴城湖羣盜縛之罄其資去無錫縣誌錢綱字孝常世所稱錢偃師者也居鄕遇有不可必面斥無所避知縣某新視事殘酷多杖殺人綱過縣廳事有扁曰視民如傷指語令曰請爲公易一字令曰幸甚敬請所易曰當易傷爲讎耳令踧踖謝過爲省刑杖

規諫部雜錄荀子子道篇士有爭友不爲不義劉子貴言篇夫先聖猶能采言於芻蕘奚況布衣而不貴言乎故臣子之於君父則有獻可替否諷諫之文知交之於朋友亦有切磋琢磨相成之義君子若能聽言如響從善如流則身安南山徳茂松柏聲振金石名流千載也朱子語類曾子固初與介甫極厚善入館後出倅會稽今集中有詩云知者尙復然悠悠誰可語必是曾諫介甫來介甫不樂故其當國不曾引用世範鄕曲有不肖子弟耽好酒色博奕遊蕩親近小人豢養馳逐輕於破蕩家產至爲乞丐竊盜者此其家門厄數如此或其父祖稔惡至此未聞有因諫誨而攺者𨿽其至親亦當處之無可柰何不必譊譊徒厚其怨勉人爲善諫人爲惡固是美事先須自省若我之平昔自不能爲人豈惟人不見聽亦反爲人所薄且如己之立朝可稱刀可誨人以立朝之方己之臨政有效乃可誨人以臨政之術己之才學爲人所尊乃可誨人以進修之要己之信行爲人所重乃可誨人以操履之詳己能身致富厚乃可誨人以治家之法己能處父母之側而諧和無間乃可誨人以至孝之行苟惟不然豈不反爲所笑螢雪叢說房管以片言取宰相楊炎以單議悟天子一言之感人也如此頃年陳公大卿生平好飲一日席上有一同寮舉以知命者不立於巖墻之下而問之陳曰酒亦巖墻也陳因是有聞遂終不飲何其一言之感人如此今人或有所溺而乃諄諄之誨縷縷之詞勉之不從何也蓋勸其以所欲而禁其所不欲豈遽然惟我是聽而忘其所愛斷然不能投合不若以節之之說告之漸令攺過可也大凡諫諍之道無出於此丹鉛總錄優旃漆城那律瓦衣今曰諷諫古云滑稽周訥溪集喜人譽己則諂諛者進惡人非己則直諒者退彼交相稱曰伊曰管曰周曰葛是諸子者文藻言葩自以爲賢自俊自偉自豪目傑而天下後世則皆目之小人永以爲戒古聖如大舜至矣禹猶戒之曰無若丹朱傲益戒之曰罔違道以干百姓之譽罔咈百姓以從己之欲臯陶戒之曰無教逸欲有邦舜之戒臣曰予違汝弼汝無面從禹恐舜傲舜恐自違後人乃反自賢自是怒人非己由其不知虞夏學問養成傲違敢不日警日惕利瑪竇友論正友不常順友亦不常逆友有理者順之無理者逆之故直言獨爲友之責矣交友如醫疾然醫者誠愛病者必惡其病也彼以救病之故傷其體苦其口醫者不忍病者之身友者豈忍友之惡乎諫之諫之何卹其耳之逆何畏其頞之蹙滄江野史薛文淸曰余昨自京師來河南瀕行院中寮友有誦唐人此鄕多寶玉愼莫厭淸貧之句余每不忘其規戒之益導友善不納則當止宜體此言未合者不可彊言以鉤之若然則近於譎見聞錄唐荊川公與楊焦山先生書云執事豪傑士也忘身許國不回不撓使滿世間脂韋淟涊全軀保祿之士聞風縮頸羞愧不暇執事之志則然而才足濟之自丹陽奉晤令人嘆羨不已然竊有少致愛助於執事者頗覺慷慨激發之气太勝而含蓄沈幾之力或不及焉施爲欲似千鈞弩磨礪當如百煉金願益畱意則不朽之業終當在執事且夫直前太銳近於用壯取必太過近於浚恆在易固有戒矣惟幾也能通天下之志惟深也能成天下之務自古欲以成務而或僨焉者未必盡是庸人或豪傑與有責焉耳僕少頗負意气屏廢以來槁形灰心之餘化爲繞指柔焉久矣以此自量乃欲以此量豪傑固知必且爲笑然以敬慕執事之至也故不敢不盡其愚荊川此書直欲焦山百尺竿上進步究竟後來地位終輸焦山一著乃知精微之學問不如專詣之气節也王龍溪謂陸平翁云他人以戒定慧救貪嗔癡公須以貪嗔癡救戒定慧此語何等尖新然龍溪之拖泥帶水視平翁九十而淸名然者竟何如耶

規諫部外編莊子盜跖篇孔子與柳下季爲友柳下季之弟名曰盜跖盜跖從卒九千人橫行天下侵暴諸侯穴室樞戶驅人牛馬取人婦女貪得忘親不顧父母兄弟不祭先祖所過之邑大國守城小國入保萬民苦之孔子謂柳下季曰夫爲人父者必能詔其子爲人兄者必能教其弟若父不能詔其子兄不能教其弟則無貴父子兄弟之親矣今先生世之才士也弟爲盜跖爲天下害而弗能教也丘竊爲先生羞之請爲先生往說之柳下季曰先生言爲人父者必能詔其子爲人兄者必能教其弟若子不聽父之詔弟不受兄之教𨿽今先生之辧將柰之何哉且跖之爲人也心如湧泉意如飄風彊足以拒敵辧足以飾非順其心則喜逆其心則怒易辱人以言先生必無往孔子不聽顏回爲馭子貢爲右往見盜跖盜跖乃方休卒徒太山之陽膾人肝而餔之孔子下車而前見謁者曰魯人孔丘聞將軍髙義敬再拜謁者謁者入通盜跖聞之大怒目如明星發上指冠曰此夫魯國之巧僞人孔丘非邪爲我告之爾作言造語妄稱文武冠枝木之冠帶死牛之脇多辭謬說不耕而食不織而衣搖唇鼓舌擅生是非以迷天下之主使天下學士不反其本妄作孝弟而僥幸於封侯富貴者也子之罪大極重疾走歸不然我將以子肝益晝餔之膳孔子復通曰丘得幸於季願望履幕下謁者復通盜跖曰使來前孔子趨而進避席反走再拜盜跖盜跖大怒兩展其足按劍瞋目聲如乳虎曰丘來前若所言順吾意則生逆吾心則死孔子曰丘聞之凡天下有三徳生而長大美好無雙少長貴賤見而皆說之此上徳也知維天地能辧諸物此中徳也勇悍果敢聚眾率兵此下徳也凡人有此一徳者足以南面稱孤矣今將軍兼此三者身長八尺二寸面目有光唇如激丹齒如齊貝音中黃鍾而名曰盜跖丘竊爲將軍恥不取焉將軍有意聽臣臣請南使吳越北使齊魯東使宋衛西使晉楚使爲將軍造大城數百里立數十萬戶之邑尊將軍爲諸侯與天下更始罷兵休卒收養昆弟共祭先祖此聖人才士之行而天下之願也盜跖大怒曰丘來前夫可規以利而可諫以言者皆愚陋恆民之謂耳今長大美好人見而說之者此吾父母之遺徳也丘𨿽不吾譽吾獨不自知邪且吾聞之好面譽人者亦好背而毀之今丘告我以大城眾民是欲規我以利而恆民畜我也安可長久也城之大者莫大乎天下矣堯舜有天下子孫無置錐之地湯武立爲天子而後世絕滅非以其利大故邪且吾聞之古者禽獸多而人民少於是民皆巢居以避之晝拾橡栗暮棲木上故命之曰有巢氏之民古者民不知衣服夏多積薪冬則煬之故命之曰知生之民神農之世臥則居居起則於於民知其母不知其父與麋鹿共處耕而食織而衣無有相害之心此至徳之隆也然而黃帝不能致徳與蚩尢戰於涿鹿之野流血百里堯舜作立羣臣湯放其主武王殺紂自是之後以彊陵弱以眾暴寡湯武以來皆亂人之徒也今子修文武之道掌天下之辧以教後世縫衣淺帶矯言僞行以迷惑天下之主而欲求富貴焉盜莫大於子天下何故不謂子爲盜丘而乃謂我爲盜跖子以甘辭說子路而使從之使子路去其危冠解其長劍而受教於子天下皆曰孔丘能止暴禁非其卒也子路欲殺衛君而事不成菹於衛東門之上是子教之不至也子自謂才士聖人邪則再逐於魯削迹於衛窮於齊圍於陳蔡不容身於天下子教子路菹此患上無以爲身下無以爲人子之道豈足貴邪世之所髙莫若黃帝黃帝尙不能全徳而戰涿鹿之野流血百里堯不慈舜不孝禹偏枯湯放其主武王伐紂文王拘羑里此六子者世之所髙也孰論之皆以利惑其眞而彊反其性情其行乃甚可羞也世之所謂賢士伯夷叔齊辭孤竹之君而餓死於首陽之山骨肉不葬鮑焦飾行非世抱木而死申徒狄諫而不聽負石自投於河爲魚鱉所食介子推至忠也自割其股以食文公文公後背之子推怒而去抱木而燔死尾生與女子期於梁下女子不來水至不去抱梁柱而死此四子者無異於磔犬流豕操瓢而乞者離名輕死不念本養壽命者也世之所謂忠臣者莫若王子比干伍子胥子胥沈江比干剖心此二子者世謂忠臣也然卒爲天下笑自上觀之至於子胥比干皆不足貴也丘之所以說我者若告我以鬼事則我不能知也若告我以人事者不過此矣皆吾所聞知也今吾告子以人之情目欲視色耳欲聽聲口欲察味志气欲盈人上壽百歲中壽八十下壽六十除病瘐死喪憂患其中開口而笑者一月之中不過四五日而已矣天與地無窮人死者有時操有時之具而托於無窮之間忽然無異騏驥之過隙也不能說其志意養其壽命者皆非通道者也丘之所言皆吾之所棄也亟去走歸無復言之子之道狂狂汲汲詐巧虛僞事也非可以全眞也奚足論哉孔子再拜趨走出門上車執轡三失目芒然無見色若死灰據軾低頭不能出气歸到魯東門外適遇柳下季柳下季曰今者闕然數日不見車馬有行色得微往見跖邪孔子仰天而嘆曰然柳下季曰跖得無逆汝意若前乎孔子曰然丘所謂無病而自灸也疾走料虎頭編虎須幾不免虎口哉燕書越人甲父史與公石師交甲父史能計而弗決公石師善決而計疏各合其長事無畱行人兩而一心也因語相侵離去政輒敗密須奮泣諫二人曰君不聞海虫有水母乎水母無目資蝦以行蝦亦資水母食兩不能無也水母姑置之又不聞有鮚乎腹藏蟹饑則蟹出求食歸則鮚飽否乃死蟹失所巢亦兩不能無也鮚姑置之又不聞夏屋有蟨鼠乎與��駏驢比爲��駏驢嚙甘艸卽有難��駏驉負而走亦兩不能無也蟨鼠姑置之又不聞西域有共命之鳥乎枳首一體性多妒饑則爭啄一俟其瞑餐毒艸害之及下嗌皆斃亦兩不能無也是皆山海虫爾不足怪𨿽人亦有之北方有比肩之民疊食而疊望失一則死亦兩不能無也今二人甚類之其所異者彼以形此以事爾柰何離去柰何離去二人相顧曰微奮言吾等將愈敗歡焉如初君子曰十二官各有所思必相資以成體況尺有所短寸有所長何可自用哉密須奮可謂善諷矣

毀譽部雜錄管子形勢篇訾讆之人勿與任大注

訾毀賢讆譽惡也如此之人則亂大邦也法禁篇濟人以美譽聖王之禁也列子仲尼篇龍叔曰吾鄕譽不以爲榮國毀不以爲辱莊子逍遙遊篇舉世而譽之而不加勸舉世而非之而不加沮定乎內外之分辧乎榮辱之境斯已矣大宗師篇與其譽堯而非桀也不如兩忘而化其道天地篇以天下譽之得其所謂然不顧以天下非之失其所謂儻然不受天下之非譽無損益焉是謂全徳之人哉寓言篇寓言十九藉外論之親父不爲其子媒親父譽之不若非其父者也非吾罪也人之罪也與己同則應不與己同則反同於己爲是之異於己爲非之盜跖篇好面譽人者亦好背而毀之墨子修身篇名不徒生而譽不自長功成名遂名譽不可虛假反之身者也耕柱篇巫馬子謂子墨子曰捨今之人而譽大王是譽槁貴也譬若匠人然智槁木也而不智生木子墨子曰天下之所以生者以大王之道教也今譽大王是譽天下之所以生也可譽而不譽仁也商子修權篇君好言則毀譽之臣在側荀子非十二子篇不誘於譽不恐於訓率道而行端然正己不爲物傾側夫是謂誠君子致仕篇朋黨比周之譽君子不聽殘賊加累之譖君子不用韓非子八姦篇其於說議也稱譽者所善毀疵者所惡必實其能察其過不使羣臣相爲語孤憤篇人主之左右行非伯夷也求索不得貨賂不至則精辧之功息而毀誣之言起矣治亂之功制於近習精潔之行決於毀譽則修智之吏廢而人主之明塞矣姦劫弒臣篇主有所善臣從而譽之主有所憎臣因而毀之孔叢子記問篇子思問於夫子曰爲人君者莫不知任賢之逸也而不能用賢何故子曰非不欲也所以官人任能者由於不明也其君以譽爲賞以毀爲罰賢者不居焉淮南子俶眞訓毀譽之於己猶蚊之一過也是故舉世而譽之不加勸舉世而非之不加沮能有名譽者必無以趨行求者也繆稱訓三代之稱千歲之積譽也桀紂之謗千歲之積毀也齊俗訓古者親戚不相毀譽朋友不相怨徳及至禮義之興貨財之貴而詐僞萌興非譽相紛詮言訓譽生則毀隨之善見則怨從之聖人不爲可非之行不憎人之非己也修足譽之徳不求人之譽己也人間訓使人髙賢稱譽己者心之力也使人卑下誹謗己者心之罪也大戴禮文王官人篇面譽者不忠揚子淵騫篇妄譽人之賊也妄毀義之賊也賊仁近鄕願賊義近鄕訕論衡定賢篇選舉多少未可以知實或徳髙而舉之少或才下而薦之多明君求善察惡於多少之間時得善惡之實矣且廣交多徒求索眾心者人愛而稱之淸直不容鄕黨志潔不交非徒失眾心者人憎而毀之故名多生於知識毀多失於眾意齊威王以毀封卽墨大夫以譽烹阿大夫卽墨有功而無譽阿無效而有名也子貢問曰鄕人皆好之何如孔子曰未可也鄕人皆惡之何如曰未可也不若鄕人之善者好之其不善者惡之夫如是稱譽多而小大皆言善者非賢也善人稱之惡人毀之毀譽者半乃可有賢以善者所稱惡者所毀可以知賢乎夫如是孔子之言可以知賢不知譽此人者賢也毀此人者惡也或時稱者惡而毀者善也人昡惑無別也以人眾所歸附賓客云合者爲賢乎則夫爲眾所歸附者或亦廣交多徒之人也眾愛而稱之則蟻附而歸之矣或尊貴而爲利或好士下客折節俟賢信陵孟嘗平原春申食客數千稱爲賢君大將軍衛靑及霍去病門無一客稱爲名將故賓客之會在好下之君利害之賢或不好士不能爲輕重則眾不歸而士不附也潛夫論潛嘆篇夫詆訾之法者伐賢之斧也徳化篇論士必定於志行毀譽必參於效驗不隨俗而雷同不遂聲而寄論申鑑政體篇善惡要於功罪毀譽放於準驗

