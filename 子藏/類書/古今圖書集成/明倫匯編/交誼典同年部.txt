

同年部藝文一

與常相公書

唐於卲相公閣下自蒼生允望帝載緝熙大小仲父四方風動旣絕橫議且無多聞幸甚幸甚卲復何幸又當此時之則然命乃未偶通塞之分並在去年則相公首薦之恩鄙夫膺受之美徒拭人目孰知其心是以區區子牟不敢忘闕而又自惜昔常陪相公鄕裏之舉時應神州甲乙之選其餘馳逸足揮勁翮修容峨峨來以干進者蓋千百數在公堂預鹿鳴之宴猶不可得況會府鶯遷之地者乎相公當時傑然於天下第一愚實不佞忝從斯列六子登科又廁其數凡我連茹世論以榮皆因依相公用白粉黛是乃降神維嶽有開必先右掖司言中均典翰出入承盼從容十年啟沃之由自此而始則知輔弼之道在天非人嗚呼同時之人零落向盡彭楊李賀冥寞何之今相公宰平天下而鄙夫拘束邊外獨不得一見顏色更露腹心則漢庭於相公何厚哉內省可知命焉是以垂頭塌翼不敢思奮況家事未畢立錐無地男可從官女可許笄耳順之年馳復始滿名位日退沈�歲深君臣之道天人之際心𨿽如丹誰表赤實此皆鄙夫與相公今日之事也豈無他人在我同志而已況相公無失其親無失其故二江之上獨立無親一麾以還未之有故舉目生憤傷如之何未知相公何以畱念悲趙武之視蔭感伍員之逆施拳拳之心欲罷不忍伏望體道垂統加餐保和乘風雲之感會行宰相之能事無寶斯位無愛斯權無念同升於朝無念若撻於市咸有一徳不其盛歟方將伊臯比崇管樂論霸寧展禽三黜無怨在胡廣七登何補鄙老也有知美善不識忌諱遠塵視聽忠告尺書然非盡言之具庶咨道意之本所不爾者謂之何哉前漢州司田樊登兄弟舊遊三十載矣相公席硯昔與之同言念無塵今也祗召甚大惠也因是我利攸往得無謝焉

姑蘇同年會詩序

宋範成大進士科始於隋盛於唐本朝因之偕升者謂之同年衣冠之好由來尙矣唐人尢喜期集燕設之名亡慮十數而曲江大會長安坊市爲半空天子至禦樓以觀當此時通榜之士意气相予甚厚否則有紫陌靑雲之譏國朝略去浮侈但存聞喜一燕而同年之制則加詳焉旣朝謝揆日集貢院奉賜第錄黃於香案則拜禮畢更以齒班立四十以上東序西鄕未四十西序東鄕推年最長若最少者各一人升堂長者中立南鄕少者北鄕春官吏贊拜少者拜又贊答拜長者洎兩序皆再拜謂之拜黃甲敍同年所以明章風期篤敍事契委曲之意過唐遠矣士大夫寧得輕負此意恝然雲散異日相視如塗之人乎

同年燕集詩序

明何喬新君子之燕樂非肆情觴豆而已所以講禮文惇交誼而盡歡洽之情也予同年登進士第者三百有五十人其官秋臺者蓋五十餘人自甲戌迄今十有五年之間或遷他官或以喪去職或不幸化爲異物五十餘人之中其在者十有一人而已成化戊子春正月上以元夕令節百官各予假十日員外郎廣信周宗用語凡同年官秋臺者曰吾曹終歲詢鞫不遑燕私今天子幸賜休假盍相與爲會以罄一日之歡乎眾咸以爲然期以是月十八日合醵治具於宗用之家至期畢會會者永丰劉寬仁永新劉主敬古嵊謝永淸丰城範彥聲南昌熊迪吉華亭王廷玉羊城韓阜民廬陵陳時莊會稽吳文謨曁予與宗用也是會也坐以齒爲序尙齒也酒以醉爲度極歡也獻酬進退必以禮違禮者輒罰三巨觴崇禮也歌伐木之詩鼓南燻之調而金縷艷曲檀槽淫響不奏於樽俎之間樂而不失其正也其所謂講禮文惇交誼而盡歡洽之情者歟予在京師者八年公卿貴人酒食伎樂之燕未嘗赴𨿽寮友之會亦鮮與焉與而樂者莫玆會若也於是諸君子取蘇子卿贈李陵詩願言崇令徳隨時愛景光之句爲韻各賦詩一章以志之而屬予爲序予因循未暇爲又二月而予有福建憲副之命念暌違之有日而玆樂之不可再也乃序之以歸宗用嗟乎予同年之友亦多矣其有名位稍崇而傲然視同進若塗人者亦有乘其顚危而擠之者彼獨何心哉而予十一人獨相親厚如此是可以警薄俗矣乃各錄一卷藏於家異時湖山千里之外覽斯文而誦諸君子之詩停雲之思殆將悵然不自勝矣

同年三會序

呂楠予戊辰同年三百五十人其始未之能會也辛未初會於石碑胡氏與會者二百餘人而予在告未之能從也丙子再會於學坊沈氏與會者八九十人而予在告未之能從也今歲壬午嘉靖攺元復於沈氏爲第三會與者止四十二人而予病起獲與執爵之末矣然會皆有詩詩必有序初會間有詩而未序再會景子有序而諸詩未完今玆三會周太僕醵買手卷四十二欲人各藏一卷焉欲捲各具一人詩焉而其序命之楠於以徵百世之講而開屢數之會也斯其志良亦厚矣嗟乎初會未具卷軸𨿽爲缺典然亦其時志皆未定行皆未成材猷皆未大著若𨿽捲且軸也不過說杯酌之好述交遊之勤而已豈如後之會也以諫者成其直以守者考其廉以法者崇其智以財者達其會以兵者振其武以禮者存其度以法者昭其信以董學者揚其文彬彬乎光邁先後科而皆可以爲會之榮乎又其變也有城者死城如郁子采有官者死官如許子逵幸而未至於死或謫戍於前或編民於後或系獄數年或宰驛萬里而勁風直操猶足凜秋霜照白日其心未嘗或悔也若是者又豈科甲所能限而但曰爲我會之榮乎嗟乎合內外之暌違喜生死之相見嘆升沈之浮雲悲聚散之萍梗笑歲月之易老斯亦皆可略而弗道也惟夫性以同野爲亨命以艮背爲位不可易也夫同而未野者比艮而非背者私苟止其所而同乎大則體用咸章於道其庶幾乎審若是前之政事文章气節皆其緒焉耳而吾戊辰科𨿽如朱晦翁者可種種出一詔千百世而予顧不能賴之以傳王佐耶

贈蔡年兄道卿序

唐順之嘉靖己丑余始識道卿於同年中已而同事於吏部後數年道卿爲刑部郎余見之京師又數年道卿謫爲廣徳同知余遊金陵而道卿適在焉於是又見之於金陵自始見道卿則貌朴而气溫如良金之蘊於礦也再見之其貌偉然其气充然問之以古人之書無所不通間或作爲文辭率能與一時文士相馳騁上下如虎豹之不肯自晦其章而蔚炳時見乎外也又再見之則貌之偉然者以凝气之充然者以虛與之語非六經之蘊不以言從而叩之非君子之儒不以存諸胸中如艸木之將落其華斂其元气而歸乎其根也道卿年未三十而餘三見道卿亦不過四五年間耳旣已屢變不可涯涘而且卓然有志於道借使過此數十年餘不知幾見道卿不知道卿容貌辭气又何如而其於道何如也其所謂速化者歟夫學者非其才之足貴而聞道之難聖賢之道易以簡而學者每病其難聞何也其毋乃多岐誤之歟故學者必一其所志而後精乎其進百家眾藝莫不皆有可喜可慕而皆可以附托於聖賢之道後生耳目好奇而不擇方其力蓄而气銳力蓄則必有所滲泄非泛濫不足以肆气銳則恥於一藝之不及又安能奪其可喜可好而專事於澹乎無味之至道哉其習之也惟恐其不博而不知博之適足以溺心其羅而張之也惟恐其不文而不知文之適足以喪質及其力刓於無所不搜气竭於無所不恢於是向之可喜可慕者或如搏影而不可得或得之又不足以理身而養性而適以溺乎其心喪乎其質於是始欲反之於道則力已刓而不能果气已竭而不可鼓大率少年剛銳之士不患乎進之難精而常患乎志之不一至於力刓而气竭則𨿽或不患乎志之不一而常患乎進之難精道卿旣已落其華歸其根以一乎其志矣夫聚其全气與力無所滲泄而一以輸之於道至於久而未有聞焉者吾不信也在道卿精進之而已於是道卿遷官廬州將行廣徳諸生彭某輩來求余文以贈余欲堅道卿之志而勵乎其進也故聊爲之言以俟異日更見道卿云爾

同年部藝文二詩

詞

寄蘇州白二十二使君

唐張籍三朝出入紫微臣頭白金章未在身登第早年同座主題詩今日異州人閶門柳色煙中遠茂苑鶯聲雨後新此處吟詩向山寺知君忘卻曲江春

寄舊同年

何扶金榜題名墨尙新今年依舊去年春花間每被紅妝問何事重來只一人

陪新及第赴同年會

李遠曾攀芳桂英處處共君行今日杏園宴當時天樂聲柳濃堪系馬花上未藏鶯滿座皆仙侶同年別有情

赴職梓潼畱別畏之員外同年李商隱佳兆聯翩遇鳳凰雕文羽帳紫金�桂花香處同髙第柿葉翻時獨悼亡烏鵲失棲長不定鴛鴦何事自相將京華庸蜀三千里送到咸陽見夕陽

送同年鄭祥先輩歸漢南

薛逢年來驚喜兩心知髙處同攀次第枝人倚繡屏閒賞夜馬嘶花徑醉歸時聲名本自文章得藩混曾勞筆硯隨家去恩門四千里只應從此夢旌旗

和徐先輩秋日遊涇州南亭呈三二同年

姚鵠多此歡情泛鷁舟桂枝同折塞同遊聲喧島上巢松鶴影落杯中過水鷗送日暮鐘交戍嶺叫云寒角動城樓酒酣笑語秋風裏誰道槐花更起愁

春夜樊川竹亭陪諸同年

項斯相知皆是舊每恨獨遊頻幸此同芳夕寧辭倒醉身燈光遙映燭萼粉暗飄茵明月分歸騎重來更幾春

覆落後呈同年

楊知至由來梁雁與冥鴻不合翩翩向碧空寒谷謾勞鄒氏律長天獨遇宋都風此時泣玉情𨿽異他日銜環事亦同二月春光正搖蕩無因得醉杏園中

漢上逢同年崔八

李頻去歲曾遊帝裏春杏花開過各離秦偶先托質逢知己獨未還家作旅人世上路岐何繚繞空中光景自逡巡一回相見一回別能得幾時年少身

杏園卽席上同年

曹鄴岐路不在天十年行不至一旦公道開靑雲在平地枕上數聲鼓衡門已如市白日探得珠不待驪龍睡��出九衢僮僕顏色異故衣未及換尙有去年淚晴陽照花影落絮浮野翠對酒時忽驚猶疑夢中事自憐孤飛鳥得接鸞鳳翅永懷共濟心莫起吳越意

報何澤

崔安潛四十九年前及第同年惟有老夫存今日殷勤訪吾子穩將鬐鬣上龍門

獻同年孔郎中

林寬炊瓊爇桂帝關居賣盡寒衣典盡書驅馬每尋霜影裏到門常在鼓聲初蟾枝交彩淸蘭署鸞佩排光映玉除一顧深恩身未殺爭期皎日負吹噓

登第後寒食杏園有宴因寄錄事宋垂丈同年

皮日休雨洗淸明萬象鮮滿城車馬簇紅筵恩榮𨿽得陪髙會科禁惟憂犯列仙當醉不知開火日正貧那似看花年縱來恐被靑娥笑未納春風一宴錢

吳中言懷寄南海二同年

前人曲水分飛歲已賒東南爲客各天涯退公祇傍蘇勞竹移宴多隨末利花銅鼓夜敲溪上月布帆晴照海邊霞三年謾被鱸魚累不得橫經侍絳紗

次同年張曙先輩見寄之什

杜荀鶴天上詩名天下傳引來齊到玉皇前大仙錄後頭無雪至藥成來絕煙笑躡紫雲金作闕夢拋塵世鐵爲船九華山叟驚凡骨同到蓬萊豈偶然

晚春寄同年張曙先輩

前人莫將時態破天眞祇合髙歌醉過春易落好花三个月難畱浮世百年身無金潤屋渾閒事有酒扶頭是了人恩地未酬閒未得一回醒話一沾巾

賀同年第三人劉先輩咸辟命殷文圭甲門才子鼎科人拂地藍衫榜下新脫俗文章笑鸚鵡淩雲頭角壓麒麟金壺藉艸溪亭晚玉勒穿花野寺春多愧受恩同闕裏不嫌師僻與顏貧

曲江宴日呈諸同年

徐夤鷦鷯驚與鳳凰同忽向中興遇至公金榜連名升碧落紫花封敕出瓊宮天知惜日遲遲暮春爲催花旋旋紅好是慈恩題了望白雲飛盡塔連空

贈垂光同年

前人丹桂攀來十七春如今始見茜袍新須知紅杏園中客終作金鑾殿裏臣逸少家風惟筆札元成世業是陶鈞他時黃閣朝元處莫忘同年射策人

答同年李昉見贈次韻

鄧洵美詞場幾度讓長鞭又向淸朝賀九遷品秩𨿽然殊此日歲寒終不攺當年馳名早已超三院侍直仍忻步八磚今日相逢翻自愧閒吟對酒倍潸然

寄晁同年

宋張詠昔同白日升穹碧還同水國司民籍三年不見頻寄書兩月相過忘行役桃花江上雪霏霏黃鶴樓中風力微幽勝逼人魂欲飛此時不醉無與歸人間美事應有主別馬蹄沾邊塞土髙樓一望心淒迷昨夜疏檐滴寒雨休誇筆力驅眞風勿憶雲山千萬重但遇西風一行雁殺靑相問莫辭慵

寄深州同年

王安石秀色歸荒隴新聲換氄毛日催花�急云避雁行髙駐馬旌旗暖傳觴鼓吹豪班春不知負短髮爲君搔

途次金陵訪同年沈玉判官

祖無擇數載天涯別年來不定居扁舟忽相值孤抱信何如公幹猶多病孝先仍懶書人生從坎壈客意且躊躇淡薄市橋酒鮮肥江岸魚可來同飲食勿笑此蕭疏

題範亦顏聖鄰同年集後

馮山聖鄰生西南豪傑如山東倜儻負奇節脫身起蒿蓬文章學西漢不作雕篆工東京太學士議論傾羣公髙適遊大梁馬周隱新丰酒酣吐素霓意气橫煙空翻身落州縣束手如兒童無人解秋隼摩天看飛衝黃鵠垂兩趐飲啄雞鶩籠始知命使然甘作冥冥終資陽數尺墳萬事隨秋風相從嘉佑初擊發每兒蒙死生𨿽云異坎坷略已同然猶有子孤芳秀珍叢慷慨悲父書收拾塵土中蘭山四百首玉佩淸玲瓏余文隱圭璧夜气如長虹古人身後名乃是不世功蜀士去不朽存者惟卿雄有子兼斯名昔否今始通聊書附篇末相與傳無窮

送堅甫同年

文同春風吹雪滿西窗此夜無人對酒缸若到杭州見蘇子爲言常夢過松江

初夏過西苑呈商居平程良弼二年兄

鄒浩紅香吹盡綠陰垂恰似當年錫宴時今日玉津樓下過午聲依舊囀黃鸝

近會同年賞芍藥嘗櫻桃楊謹仲教授有詩次

韻爲謝兼簡周孟覺知縣

周必大淸晨自掃落花廳小甕親篘竹葉淸簪盍莫辭過陋巷臚傳相與記彤庭階翻紅藥曾重見敕賜朱櫻亦屢經老去飄零無此夢詩來吟詠有餘馨

寄元貞同年

金韓汝嘉十年塵土鬢毛斑杖履還來踏故山葉寄殘紅春尙在云酣濕翠雨仍慳不堪倚樹追前事更恐臨溪見病顏一日暫來千日去何時倦鳥得眞還

送李同年徳之歸洛西

元好問亡柰流光冉冉何逢君聊得慰蹉跎飛黃老去空奇骨社燕歸來只舊窠舉世盡從愁裏過一尊獨愛醉時歌洛中定有人相問休道今年白髮多

將離京師別李朝端陳伯奎二同年

元陳泰陳生射策未三十筆箭如鋒不破的自古英雄感慨多直比梟盧懸一擲文章有命不論巧得喪窮通兩何惜吾州二妙眞豪放白璧明珠炯相望蜚英已邁時輩先通籍還兼伯兄行霜蹄歷塊千里空風采承恩九天上我辭君歸春正晚天風吹帆落花滿靑冥浩蕩南極深白日波濤洞庭遠感君惜別重徘徊令我長歌激肝膽雲山之東佳气濃磔裂華蓋晶熒通紛紛鸞鵠好羽翼莫笑垂翅南飛鴻

送同年王在中編修代祀西行

宋褧聯鑣席帽杏園春五見宮花照路塵今日分攜重惆悵順承門外艸如茵

同年會

前人臨水亭臺似曲江同年人物宴華堂嬋娟笑弄龍香撥醽醁深涵鳥羽觴醉後方言頻爾汝座中除目互平章從來期集輸京洛仍見詩歌播八方

題進士索士巖詩卷士巖與餘同榜又同爲燕

南官由翰林編修爲禦史臺掾兼經筵檢討除

爲燕南廉訪經歷

薩都剌憶昔登天府文華萃帝鄕俊才魚貫列多士雁成行寶劍懸秋水驪珠耿夜光三場如拾芥一箭已穿楊上策師周孔蜚聲陋漢唐鳳池開禦宴虎榜出宮墻賜笏丘山重恩袍雨露香天花皆剪翠法酒盡封黃冠蓋遊三日聲名滿四方歷階超宰輔捧表謝君王第甲分三館鐫碑立上庠曲江嘉宴會合席盡才良契誼同昆弟比和鼓瑟簧誓辭猶在耳離思各驚腸臺閣需材器儒林作棟梁超遷烏府掾輝映繡衣郎迫晏封幾事平明出奏章日披墳典舊時念簿書忙檢討超經幄論思近禦�聖朝稽古道日暮下回廊羇旅然薪桂長吟出錦坊弱妻貧且病羸馬瘦仍僵窮巷回車轍空廚泛酒漿故人傳奏目請便趣行裝皇極三臺重燕南各道昌承恩辭魏闕攬轡去恆陽曉幕芙蓉露秋空柏葉霜諸司循直矢羣吏肅宏綱漢水浮神馬岐山出鳳凰行須冠獬廌已見走豺狼慚愧蓬蒿翼乘風亦下翔

丁丑三月七日會同年於城南子期工部仲禮

省郎世文編修文遠照磨學升縣尹子威主事

克成祕書至能照磨子通編修凡十人

黃淸老曾記城南尺五天重來手宴同年春風遠塞葡萄酒明月佳人玳瑁筵苔上藥闌紅染露鶯啼柳徑碧生煙瓊林十載多離別欲拂金徽思渺然

又川鳧浴日金粼粼垂楊馬嘶三月春遊蜂舞蝶總愛客飛絮落花時近人東風吹水入銀甕芳艸爲我鋪綠茵更催曉露染魏紫舞袖一拂南山塵

次同年辜徳中知州

葛元�虎榜同升若弟兄看花憶在賞心亭葡萄曉出宮壺紫楊柳春深禦苑靑愧我無謀能報國多君有子已傳經近來更有憂時念銷盡干戈歲始寧

寄同年宋吏部

泰不華金鏡承恩對紫微錦韉白馬耀春暉謾隨仙仗朝天去不記宮花壓帽歸海國風髙秋气早關河云冷雁聲稀嗟予已屬明時棄自整絲綸覓釣磯

黃土道中李員外同年畱宿明李東陽雨淡荒溪野水昏蕭條鞍馬入空村平沙問渡逢漁子深樹聞鐘隔寺門白飯靑芻非舊主細泉嘉果得名園東曹一榻分燈意夜下虛庭白露繁

次韻答同年邵汝學約過園居

吳寬觸熱相過敢憚煩會呼童子掃蓬門俗流未許通車馬年契長期到子孫已擬置�刓木局旋教開酒擊泥樽荒園半畝淸風足他日應消楚客魂

答郭兗州同年見寄

陳琛黃生不見許多時兩地懸懸想共之千里好風剛送字五更斜月正侵帷曾聞當路多靑眼更喜承家有白眉我亦衡門誇自在那知鬢髮欲成絲

送劉希尹同年

蔡昂冥鴻得意且髙騫鷙鳥髙飛正刺天元佑黨人滄海上貞元朝士曙星前煙花紫禁同遊少風月孤舟別夢牽遙憶政成多暇日郡齋還記著書年

寄同年陸給事

華察著書經歲掩蓬扉江左才名重陸機宅近寒塘黃葉滿窗開遠岫白雲飛山中春艸輕朱綬夢裏晨鐘隔瑣闈自惜蠻荒投竄後至今朝省諫書稀

沙河逢同年髙令

李維楨故人觴我沙河岸十載相逢各詫顏腰佩魚符今不賤花開雁塔舊同攀傍河官柳低波綠狎客仙鳧占渚閒更把瑤琴畱取醉座中流水聽潺湲

沁園春壽同年陳探花

宋姚勉憶昔東坡秀奪�山生丙子年蓋丙離子坎四方中气宜當此歲間出英賢河嶽鍾靈星辰再孕來自赤城中洞天新秋霽萃一襟爽气風露澄鮮玉階同聽臚傳伴寶馬如龍絲裊鞭正椿庭未老同躋榮路萼樓爭耀相照魁躔卽似坡公金蓮夜對身作玉堂雲霧仙憐同歲但乞如夢得分買山錢

同年部選句唐楊巨源詩二十年前同日喜碧霄何路得相逢宋趙抃詩同芳晉堂桂共聽禹門雷蘇軾詩通家不隔同年面

同年部紀事後漢書李固傳潁川甄卲附梁冀爲鄴令有同歲生得罪於冀亡奔卲卲僞納而陰以告冀冀卽捕殺之唐書許孟容傳孟容弟季同始署西川韋臯府判官劉辟反棄妻子歸拜監察禦史歷長安令再遷兵部郎中孟容爲禮部侍郎徙季同京兆少尹時京兆尹元義方出爲鄜坊觀察使奏劾宰相李絳與季同舉進士爲同年才數月輒徙帝以問絳絳曰進士明經歲大抵百人吏部得官至千人私謂爲同年本非親與舊也今季同以兄嫌徙少尹豈臣所助耶且忠臣事君不以私害公設有才𨿽親舊當白用避嫌不用乃臣下身謀非天子用人意帝然之摭言崔沆爲主罰錄事同年盧彖赴近關宴請假往洛及同年宴於曲江亭彖微服縱觀爲團司所發因話錄大中九年沈詢侍郎以中書舍人知舉其登第門生李彬父叢爲萬年令同年有起居者之會倉部李郎中蠙時在座因戲諸進士曰今日極盛蠙與賢座主同年時右司李郎中從晦又在座戲蠙曰殊未耳小生與賢座主同年如何謂郴州柳侍郎也眾皆以爲異是日數公皆詣賓客馮尙書審則又柳公座主楊相國之同年舉座嗟嘆侍讀諫議漳說劇談錄白中書方居郎署未有知者惟朱崖李相國器之許於縉紳間多所延譽然而資用不充無以祗奉僚友一旦相國遺錢十萬俾爲酒殽之備約省閣名士數人�日同過其第時秋暮陰沈涉旬霖瀝賀拔惎員外求官未遂將欲出京薄遊與白公同年登第羸駒就門告別閽者以方俟朝客乃以他適對之賀拔惎遂駐車備述羈遊之意白公覽書嘆曰丈夫處世窮達當有時命苟不才以僥幸取容未足爲發身之道豈家蓄美饌止邀當路豪貴曩時登第貧交今日閉關不接縱使便有榮顯又安得不愧於懷遽令僕者命賀拔惎回車遂以杯盤同費俄而所約朝賢聯騎而至閽者具陳賀拔惎從容無不惋愕而去翼日於私第謁見相國詢朝士來者爲誰白公對以賓客未至適有同年出京訪別憫其龍鐘委困不忍棄之畱餘數杯遂闕祇接旣負吹噓之際甘從譴斥之罪相國稱賞逾時云此事眞古人之道由玆貴達所以激勸澆薄不旬月自使下評事先授美官白公以庫部郎中入爲翰林學士未逾三載便秉鈞衡其後五鎭藩維再居廊廟蹈義懷仁終始一致流芳傳素士林美之北夢瑣言唐右補闕張曙於裴贄侍郎下擢進士第官至右補闕曾戲同年杜荀鶴曰杜十四仁賢大榮幸得與張五十郎同年荀鶴答曰張五十郎大榮幸得與荀鶴同年天下只聞杜荀鶴名字豈知張五十郎耶彼此大咍是知虛名不足定人優劣唐相國裴公坦太和八年李漢侍郎下及第自以舉業未精遽此叨忝未嘗曲謝座主辭歸鄠縣別墅三年肄業不入城歲時恩地惟啟狀而已至於同年鄰於謝絕掩關勤苦文格乃變進士崔昭矩爲狀元有進士團司所由動靜舉罰一日所由疏失狀元笞之逡巡所由謝伏於階前對諸進士曰崔十五郎不合於同年前面瞋決所由請罰若干博陵無言以對閩川名士傳王播年五十始登第同年陳通方年最少因戲拊播背曰王老王老奉贈一第言日暮途遠便同贈官也播曰應擬三篇通方曰一之爲甚其可再乎王銜之及爲相通方竟爲所困而終全唐詩話陳通方登貞元進士第與王播同年播年五十六通方甚少因期集撫播背曰王老奉贈一第言其日暮途遠及第同贈官也播恨之後通方丁家難辛苦萬狀播捷三科爲正郎判鹽鐵通方窮悴求助不甚給之時李虛中爲副使通方以詩求爲汲引云應念路傍憔悴翼昔年喬木幸同遷播不得已薦爲江西院官按閩川名士傳所載與此不同姑並存之

沈肩吾與崔嘏同年不睦嘏舊失一目以珠代之施嘲之曰二十九人及第五十七眼看花元和十五年也大順中王渙自左史拜考工員外同年李徳鄰自右史拜小戎趙光引自補衮拜小儀王極自小戎拜小勛渙首唱長句感恩上裴公曰靑衿七十榜三年建禮含香次第遷珠影下連星錯落桂花曾對月嬋娟玉經磨琢多成器劍拔沈埋更倚天應念銜恩最深者春來爲壽拜樽前裴公答曰謬持文柄得時賢粉署淸華次第遷昔歲策名皆健筆今朝稱職並同年各懷器業寧推讓俱上靑霄肯後先何事老夫猶賦詠欲將酬和永流傳馬令南唐書孟賓於傳賓於遷塗陽令黷貨當死時李昉事皇朝爲翰林學士乃賓於同年進士也聞賓於縲紲以詩遺之曰幼書劍別湘潭金榜標名第十三昔日聲塵喧洛下近年詩價滿江南後主見詩貸之復其官宋史扈蒙傳宋初由中書舍人遷翰林學士坐請托於同年仇華黜爲太子左贊善大夫溫仲舒傳仲舒少與呂蒙正契厚又同登第仲舒黜廢累年蒙正居中書極力援引及被任用反攻蒙正士論薄之北漢世家李惲字孟深開封陽武人漢幹佑中舉進士客遊嵐州會劉崇自立署州從事擢知制誥翰林學士累至司空平章事惲性疏達善談名理年少時好滑稽及爲相頗事持重初與王溥李昉同年登第太原平相見敍舊情好益固論者美之趙昌言傳昌言遷工部侍郎時鹽鐵副使陳象輿與昌言善知制誥胡旦度支副使董儼皆昌言同年右正言梁灝嘗在大名幕下四人者日夕會昌言之第京師爲之語曰陳三更董半夜臧丙傳太平興國初舉進士太宗平晉陽以丙爲右贊善大夫知遼州丙素剛果有吏幹會同年生馮汝士以祕書丞知石州與監軍不�一夕剚刃於腹而死事可疑丙上疏言汝士死非自殺乞按治上覽奏驚駭遣吏鞫之召丙問狀丙曰汝士居牧守之任不聞有私罪而言自殺若使冤死不明不加宿直者以罪今後書生不能治邊郡矣上嘉其直攺著作郎王禹偁傳禹偁字元之濟川巨野人世爲農家九歲能文畢士安見而器之太平興國八年擢進士授武城主簿徙知長洲縣就攺大理評事同年生羅處約時宰吳縣日相與賦詠人多傳誦彭乘傳乘字利建益州華陽人少以好學稱州裏進士及第嘗與同年生登相國寺閣皆瞻顧鄕關有從宦之樂乘獨西望悵然曰親老矣安敢捨晨昏之奉而圖一身之榮乎翼日奏乞侍養居數日授漢陽軍判官遂得請以歸劉恕傳恕字道源筠州人父渙字凝之爲潁上令以剛直不能事上官棄去家於廬山之陽時年五十歐陽修與渙同年進士也髙其節作廬山髙詩以美之渙居廬山三十餘年環堵蕭然饘粥以爲食而遊心塵垢之外超然無戚戚意以壽終滕宗諒傳宗諒字子京河南人與範仲淹同年舉進士其後仲淹稱其才乃以秦州軍事推官召試學士院攺大理寺丞劉越傳越大名人少孤貧有學行亦宗諒同年進士嘗知襄城固始二縣有能名馮京傳京嘗過外兄宋適出侍妾詢知爲同年進士妻亟請而嫁之彭汝礪傳汝礪治平二年舉進士第一同年生宋渙死經理其後不啻如子徐積傳積字仲車楚州山陽人孝行出於天稟三歲父死旦旦求之甚哀母使讀孝經輒淚落不能止事母至孝朝夕帶冠定省從胡翼之學所居一室寒一衲裘啜菽飲水翼之饋以食弗受應舉入都不忍捨其親徒載而西登進士第舉首許安國率同年生入拜且致百金爲壽謝卻之汪大猷傳大猷官終敷文閣學士與丞相史浩同裏又同年進士未嘗附麗以於進浩深嘆美之歐陽守道傳淳佑元年舉進士廷對言國事成敗在宰相人才消長在臺諫昔者當國惡箴規言者疑觸迕及其去位共謂非才或有迎合時宰自效殷勤亦有疾惡乖方苟求疵颣以致忠邪不辧黜陟無章唱名徐儼夫爲第一儼夫握守道起曰吾愧出君上矣君文未嘗不在我上也王氏談錄宋丞相庠與翰林祁皆公布衣之舊同年登科皆貴達益篤契好初宣獻公薦公入史局時邯鄲李公叔領撰著李方貴顯與宋公同列而不相下頗有間隙宋旣與公舊勸公毋受命公辭以辱宣獻公知不敢避讓宋怒遽折簡謂公曰自古爲史者不免天災或人禍子何爲當而不避今且賀子而弔子也過庭錄陶嶽商公父也與寇公同年嶽調密州幕屬寇守密寇且少陶公就拜講長少禮陶納之後有啟謝寇公云與韓非同傳於老子何傷以叔向爲兄是仲尼太過靑箱雜記向敏中寇準同以太平興國五年登科後向秉鈞寇以使相知永興軍向作絕句贈寇寇酬之曰玉殿登科四十年當時僚友盡英賢歲寒惟有君兼我白首猶持將相權聞見前錄王安石𨿽髙科有文學本遠人未爲中朝士夫所服乃深交韓呂二家兄弟韓呂朝廷之巨室也天下之士不出於韓卽出於呂韓氏兄弟絳字子華與安石同年髙科維字持國學術尢髙不出仕用大臣薦入館呂氏公著字晦叔最賢亦與安石爲同年進士子華持國晦叔爭揚於朝安石之名始盛春渚紀聞宗君汝霖建中靖國間爲文登令同年靑州教授黃策上書自姑蘇編置文登州遣牙校押赴貶所過縣而黃適感寒疾不能前進牙校督行𨿽加厚賂祈爲一日之畱堅不可得不得已使人致殷勤於公卽具供帳於行館及命醫診候至調理安完而了不知牙校所在密訊其從行者云自至縣卽爲縣之胥魁約飲於營妓而已次胥史日更主席此校嗜酒而貪色至今不肯出戶屢迫促之乃始同進揮麈三錄元佑中舒州有李亮工者以文鳴薦紳間與蘇黃遊兩集中有與其唱和而李伯時以善丹靑妙絕冠世且好古博雅多收三代以來鼎彜之類爲考古圖又有李元中字畫之工追蹤鍾王時號龍眠三李同年登進士第出處相若約以先貴毋相忘其後位俱不顯先大父大觀初從郎曹得守九江有同年生宋景瞻者姑溪人其子惠直爲徳化縣主簿迎侍其父以來先祖愛其淸修好學甚前席之教以習宏詞科薦之於時相已而中詞科揮麈餘話王文穆欽若以故相來守杭州錢塘一老尉蒼顏華發矣文穆初甚不樂詢其履歷乃同年生惻然哀之遂封章於朝詔特攺京秩尉以詩謝之云當年同試大明宮文字𨿽同命不同我作尉曹君作相東君元沒兩般風聶賁遠山王將明甫同年生也始甚歡而聶於樂籍中有所屬意王亦�之每戒不令前聶恨之因而遂成仇怨其後攺名黼爲相聶以蔡元長稱其剛方立薦之攺名昌擢侍從黼大用事貶聶散官安置衡州靖康時事大變召登政府黼之誅死聶有力焉江南通誌胡林卿華亭人淳熙中進士與史彌遠同年史旣柄國勢焰燻灼林卿終身不登其門明通紀成化五年三月以少詹事萬安爲吏部右侍郎兼翰林學士入內閣預機務安四川眉州人體貌魁碩眉目如刻畫外寬如長者而內深刻刺骨與同年進士李泰深相結泰中官李永昌之乞子永昌養以爲後累遷至少詹事兼侍講學士內閣缺人議欲用泰泰推安曰子先爲之我不患不至故安得先入明外史李文祥傳文祥弱冠舉於鄕成化末登進士內閣萬安重其才以其孫弘璧與同榜令款於家屬題畫鳩文祥素鄙安語含刺安深銜之周思兼傳思兼除平度知州擢工部員外郎同年生貌類思兼使經平度民競走謁見非是各嘆息去羅洪先傳洪先初告歸過儀眞同年生主事項喬爲分司有富人坐死行萬金求爲地洪先拒不聽喬微諷之厲聲曰君不聞志士不忘在溝壑耶葉向髙傳萬曆三十五年六月擢向髙禮部尙書兼東閣大學士與王錫爵於愼行李廷機並命十一月向髙入朝愼行已先卒錫爵堅辭不出廷機位居下向髙以父恩貢同年生讓居其次明狀元事略沈坤與李春芳同中辛卯鄕試後丁未芳亦首擢一榜二殿元罕有並者正統四年劉儼中榜時有邵進者在甲尾劉嘗致柬於邵自稱年末邵謂劉輕己故云然劉聞而解之以詩云狀元本是龍頭選龍尾分明屬邵卿龍尾掉時天必雨龍頭未必敢相輕邵聞之亦解顏江南通誌惲釜字器之武進人正徳辛巳進士歷任吏部考功郎後出知溫州時永嘉張孚敬爲相釜同年也方柄用釜剛直不阿時與之忤華金字子宜無錫人正徳辛巳進士歷官天津副使執政張孚敬貴用事與金同榜一日邂逅於朝招與同事金峻卻之張慚而罷朱笈字懋學桃源人嘉靖丁未進士授南戶部主事時彈齊庶人之暴肆與楊忠湣同榜忠湣劾嚴嵩下獄故識不敢通問笈時饋慰之因出爲口紮僉事朱陛宣字徳升吳江人萬曆壬子登應天鄕試少與周忠介同業又同鄕舉及忠介被逮陛宣周旋患難晨夕不離左右吳嶽秀字幼鍾懷寧人萬曆庚辰成進士授中書舍人與同年顧憲成諸人講學東林以道徳文章相砥礪世號五君爲一時鳳遊宦紀聞雲南大理府李智夢人語之曰君與省城張輝同科及應試偶見此子尙幼再往見其發漸長後果同登而李智年已五十二矣其定數如此見聞紀訓同年葉肅卿名應驄鄞人爲刑部郎中以勘獄忤時宰謫戍遼東余服闋赴京會於蘇蘇人魏維翰名應召亦爲刑部郎謫戍還家來訪余因同過肅卿舟中坐語及郡守李公曰此君之同年也今君遠戍宜有厚贐云云肅卿艴然不悅曰魏君烏得爲是言吾畱此豈有覬耶旣別遽解纜去李公聞之疾趨挽畱一餞不肯止乃遣吏持贐追至滸墅再三陳懇悃意第頷之所贐𨿽箋餌微物皆峻郤無一受者夫肅卿當患難顚沛之時而不苟如此其志節可尙也已見聞搜玉楊宗喬尹新鄕質任峭直監司同列交構其間勢如騎虎莫可收拾一日遇同年桂古山告之故古山曰譬如對奕且饒一著譬如爭路且退一步則無事矣宗喬致謝告攺教職得以善終賢奕編劉忠宣公大夏戍肅州行時故人贈遺悉謝絕止受同年李文正一羊裘吳大宰公嶽守廬州時中丞南明王公廷守蘇州二公同年友也一日以公務會於鎭江吳折柬徵王公爲金山之遊載酒一瓶米數合肉斤許蔬一束於舟中屏騶從趣王公同舟往王公熟視其具笑曰兄昨折簡相徵具止是耶曰吾兩人自足用多具何爲比至命庖人卽所載治具相與論心盡歡竟日而還列朝詩集茅坤字順甫嘉靖戊戌進士自命有文武才好談兵事嘉靖末年東南中倭胡績溪爲制府以同年生虛心咨訪料敵設謀用順甫之策爲多順甫亦沾沾自喜以爲扣囊底余智猶足以辦倭也眉公見聞錄嘉靖丙戌刑部趙尙書乃費閣老同年也每投謁費書年晚生同館屠公應�曰趙老眞神童問何故云費鵝湖二十作狀元年最少今渠稱年晚生非神童而何相對撫掌

同年部雜錄摭言進士榜出謝後便往期集院狀元與同年相見請一人爲錄事其餘主宴主酒主樂探花主茶之類咸以其年辟之俱捷謂之同年五色綫杏園宴後於慈恩塔下題名同年人推一善書人記之他時有將相則朱書之中山詩話太宗時同年數輩取名似姓者爲句云郭鄭鄭東東野絳馬張張夏夏侯璘熙寧初有崔度崔公度王韶王子韶又有章君陳陳君章如以西門豹對東方虯也湖山勝槪丰樂樓舊爲眾樂亭又攺聳翠樓政和中攺今名淳佑間趙京尹與重建宏麗爲湖山冠又甃月池立秋千梭門植花木構數亭春時遊人繁盛舊爲酒肆後以學館致爭但爲朝紳同年會拜鄕會之地觚不觚錄兄弟之子曰從子自是而推次從兄弟之子次五服以內兄弟之子次妻之親從子與姊妹之子曰甥者次知已義兄弟之子次五服以外兄弟之子是諸子者行必隨行坐必侍坐不可逾也次中表兄弟之子次同年之子次寮采會友之子年齒懸絕者行必隨行坐必侍坐有宴會不並席也子之同年與遠戚兄弟之子𨿽同年之子而年位髙者行不必隨坐不必侍不據上席可也今獨同年之世講重者身貴而爲同年之子多賤故也何以明其可小殺也同年至宰輔而身下寮則不敢講敵禮也遇公事�攝不避矣甚至勢避而首相傾名軋而陰相毀有利必相競有害必相擠卽先君子之難與後之幾不獲伸伸而不能盡一一皆同年爲之故曰可小殺也日知錄今人以同舉爲同年唐憲宗問李絳曰人於同年固有情乎對曰同年乃九州四海之人偶同科第或登科然後相識情於何有然穆宗欲誅皇甫鎛而宰相令狐楚蕭俯以同年進士保護之矣按漢人已有之後漢書李固傳云有同歲生得罪於冀風俗通雲南陽五世公爲廣漢太守與司徒長史段遼叔同歲又云與東萊太守蔡伯起同歲又云蕭令吳斌與司徒韓演同歲三國誌魏武帝紀云公與韓遂父同歲孝廉魏武故事載公令曰顧視同歲中年有五十未名爲老漢惇煌長史武班碑云金鄕長河間髙陽史恢等追惟昔日同歲郎署孝廉柳敏碑云縣長同歲犍爲屬國趙臺公晉書陶侃傳侃與陳敏同郡又同歲舉吏其云司歲蓋卽今之同年也﹝惟吳志周瑜傳言堅子策與瑜同年步騭傳言與廣陵衛旌同年此當是年齒之年﹞私恩結而公義衰非一世之故矣

