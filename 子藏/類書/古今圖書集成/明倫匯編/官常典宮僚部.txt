

宮僚部匯考一

漢漢爲太子設太傅少傅而門大夫庶子先馬舍人屬之又設詹事丞而率更家令諸令長丞僕皆屬之按漢書百官公卿表太子太傅少傅古官屬官有太子門大夫注

應劭曰員五人秩六百石庶子

注應劭曰員五人秩六百石先馬舍人

注張晏曰先馬員十六人秩比謁者如淳曰前驅也國語曰句踐親爲夫差先馬先或作洗也詹事秦官掌皇后太子家有丞屬官有太子率更家令丞僕中盾衛率廚廏長丞注

應劭曰詹省也給也臣瓚曰茂陵書詹事秩眞二千石師古曰皇后太子各置詹事隨其所在以名官張晏曰太子稱家故曰家令臣瓚曰茂陵中書太子家令秩八百石應劭曰中盾主周衛僥道秩四百石如淳曰漢儀注衛率主門衛秩千石師古曰掌知漏刻故曰率更自此以上太子之官也

後漢按漢設太子太傅掌輔導設太子少傅領其官屬按後漢書百官志太子太傅一人中二千石本注曰職掌輔導太子禮如師不領官屬注

荀綽晉百官表注曰唐虞官太子少傅二千石本注曰亦以輔導爲職悉主太子官屬注

漢官曰員吏十三人太子率更令一人千石本注曰主庶子舍人更直職似光祿太子庶子四百石本注曰無員如三署中郎太子舍人二百石本注曰無員更直宿衛如三署郎中注

漢官曰十三人選良家子孫太子家令一人千石本注曰主倉谷飲食職似司農少府太子倉令一人六百石本注曰主倉谷太子食官令一人六百石本注曰主飲食太子僕一人千石本注曰主車馬職如太僕太子廏長一人四百石本注曰主車馬太子門大夫六百石本注曰舊注云職比郎將舊有左右戶將別主左右戶直郎建武以來省之注

漢官曰門大夫二人選四府掾屬太子中庶子六百石本注曰員五人職如侍中太子洗馬比六百石本注曰舊注云員十六人職如謁者太子出則當直者在前導威儀注

漢官曰選郎中補也太子中盾一人四百石本注曰主周衛僥循太子衛率一人四百石本注曰主門衛士右屬太子少傅本注曰凡初卽位未有太子官屬皆罷惟舍人不省領屬少府

晉晉爲太子置太傅少傅率東宮諸官屬後置詹事以掌宮事按晉書職官志太子太傅少傅皆古官也泰始三年武帝始建官各置一人尙未置詹事官事無大小皆由二傅並有功曹主簿五官太傅中二千石少傅二千石其訓導者太傅在前少傅在後皇太子先拜諸傅然後答之武帝後以儲副體尊遂命諸公居之以本位重故或行或領時侍中任愷武帝所親敬復使領之蓋一時之制也咸寧元年以給事黃門侍郎楊珧爲詹事掌宮事二傅不復領官屬及楊珧爲衛將軍領少傅省詹事遂崇廣傅訓命太尉賈充領太保司空齊王攸領太傅所置吏屬復如舊二傅進賢兩梁冠黑介幘五時朝服佩水蒼玉食奉日三斛太康二年始給春賜絹五十匹秋絹四匹綿百斤其後太尉汝南王亮車騎將軍楊駿司空衛瓘石鑑皆領傅保猶不置詹事以終武帝之世惠帝元康元年復置詹事二傅給菜田六頃田騶六人立夏後不給田者食奉一年置丞一人秩千石主簿五官掾功曹史主記門下史錄事戶曹法曹倉曹賊曹功曹書佐門下亭長門下書佐省事各一人給赤耳安車一乘及湣懷建官乃置六傅三太三少以景帝諱師故攺太師爲太保通省尙書事詹事文書關由六傅然自元康之後諸傅或二或三或四或六及永康中復不置詹事也自太安以來置詹事終孝懷之世渡江之後有太傅少傅不立師保中庶子四人職如侍中中舍人四人咸寧四年置以舍人才學美者爲之與中庶子共掌文翰職如黃門侍郎在中庶子下洗馬上食官令一人職如太官令庶子四人職比散騎常侍中書監令舍人十六人職比散騎中書等侍郎洗馬八人職如謁者祕書掌圖籍釋奠講經則掌其事出則直者前驅導威儀率更令主宮殿門戶及賞罰事職如光祿勛衛尉家令主刑獄谷貨飲食職比司農少府漢東京主食官令食官令及晉自爲官不復屬家令僕主車馬親秩職如太僕宗正左右衛率按惠帝建東宮置衛率初曰中衛率泰始五年分爲左右各領一軍惠帝時湣懷太子在東宮又加前後二率及江左省前後二率孝武太元中又置

宋宋承晉制設太傅少傅詹事以統東宮諸官而增置�從僕射旅賁之屬按宋書百官志太子太傅一人丞一人太子少傅一人丞一人傅古官也文王世子曰凡三王教世子太傅在前少傅在後並以輔導爲職漢髙帝九年以叔孫通爲太子太傅位次太常二漢並無丞魏世無東宮然則晉氏置丞也晉武帝太始五年詔太子拜太傅少傅如弟子事師之禮二傅不得上疏曲敬二傅並有功曹主簿五官太傅中二千石少傅二千石太子詹事一人丞一人職比臺尙書令領軍將軍詹省也漢西京則太子門大夫庶子洗馬舍人屬二傅率更令家令僕衛率屬詹事皆秦官也後漢省詹事太子官屬悉屬少傅而太傅不復領官屬晉初太子官屬通屬二傅咸寧元年復置詹事二傅不復領官屬詹事一千石家令一人丞一人晉世置漢世太子食湯沐邑十縣家令主之又主刑獄飲食職比廷尉司農少府漢東京主食官令食官令晉世自爲官不復屬家令率更令一人主宮殿門戶及賞罰事職如光祿勛衛尉漢東京掌庶子舍人晉世則不也自漢至晉家令在率更下宋則居上僕一人漢世太子五日一朝非入朝日遣僕及中允旦入請問起居主車馬親族職如太僕宗正自家令至僕爲太子三卿三卿秩千石門大夫二人漢東京置職如中郎將分掌遠近表箋秩六百石中庶子四人職如侍中漢東京員五人晉減爲四人秩六百石中舍人四人漢東京太子官屬有中允之職在中庶子下洗馬上疑若今中書舍人中書舍人晉初置職如黃門侍郎食官令一人職如太官令漢東京官也今屬中庶子庶子四人職比散騎常侍中書監令晉制也漢西京員五人漢東京無員職如三署中郎古者諸侯世子有庶子之官秦因其名也秩四百石舍人十六人職如散騎中書侍郎晉制也二漢無員掌宿衛如三署中郎洗馬八人職如謁者祕書郎也二漢員十六人太子出則當直者前驅導威儀秩比六百石太子左衛率七人太子右衛率二人二率職如二衛秦時直云衛率漢因之主門衛晉初曰中衛率太始分爲左右各領一軍惠帝時湣懷太子在東宮加置前後二率成都王�爲太弟又置中衛是爲五率江左初省前後二率孝武太元中又置皆有丞晉初置宋世止置左右二率秩舊四百石太子屯騎校尉太子步兵校尉太子翊軍校尉三校尉各七人並宋初置屯騎步兵因臺校尉翊軍晉武帝太康初置始爲臺校尉而以唐彬居之江左省太子冗從僕射七人宋初置太子旅賁中郎將十人職如虎賁中郎將宋初置周官有旅賁氏漢制天子有虎賁王侯有旅賁旅眾也太子左積弩將軍十人太子右積弩將軍二人漢東京積弩將軍雜號也無左右之積弩魏世至晉江左左右積弩爲臺職領營兵宋世度東宮無復營矣武帝永初元年秋七月置東宮冗從僕射旅賁中郎將官按宋書武帝本紀云云永初二年夏五月置東宮屯騎步兵翊軍三校尉官按宋書武帝本紀云云孝武帝元嘉三十年省置宮僚按宋書孝武帝本紀不載按百官志孝武元嘉三十年十二月以將置東宮省太子率更令步兵翊軍校尉旅賁中郎將冗從僕射左右積弩將軍官中庶子中舍人庶子舍人洗馬各減舊員之半

南齊南齊承宋制設二傅詹事領其屬屬員稍省按南齊書百官志太子太傅少傅府置丞功曹五官主簿太子詹事府置丞一人以下太子率更令太子家令置丞太子僕太子門大夫太子中庶子太子中舍人太子洗馬太子舍人太子左右衛率各一太子翊軍步兵屯騎三校尉太子旅賁中郎將一人太子左右積弩將軍太子殿中將軍員外殿中將軍太子倉官令太子常從虎賁督

梁梁爲太子置太傅少傅詹事各率其屬按隋書百官志梁太子太傅一人位視尙書令少傅一人位視左僕射天監初又置東宮常侍皆散騎常侍爲之詹事位視中護軍任總宮朝二傅及詹事各置丞功曹主簿五官家令率更令僕各一人家令自宋齊以來淸流者不爲之天監六年帝以三卿陵替乃詔革選家令視通直常侍率更僕視黃門三等皆置丞中大通三年以昭明太子妃居金華宮又置金華家令左右衛率各一人位視禦史中丞各有丞左率領果毅統遠立忠建寧陵鋒夷冠祚徳等七營右率領崇榮永吉崇和細射等四營二率各置殿中將軍十人員外將軍十人正員司馬四人又有員外司馬督官其屯騎步兵翊軍三校尉各一人謂之三校旅賁中郎將冗從僕射各一人謂之二將左右積弩將軍各一人門大夫一人視謁者僕射中庶子四人功髙者一人爲祭酒行則負璽前後部護駕中舍人四人功髙者一人與中庶子祭酒共掌其坊之禁今又有通事守舍人典事守舍人典法守舍人員庶子四人掌侍從左右獻納得失髙功者一人與髙功舍人共掌其坊之禁令舍人十六人掌文記通事舍人二人視南臺禦史多以余官兼職典經局洗馬八人位視通直郎置典經守舍人典事守舍人員又有外監殿局內監殿局導客局齋內局主璽主衣扶侍等局門局錫庫局內廏局中藥藏局食官局外廏局車廏局等各置有司以承其事

陳陳承梁置太子太傅少傅詹事各率其屬按隋書百官志陳承梁皆循其官制其所制品秩太子二傅秩中二千石品第二太子詹事中二千石品第三太子中庶子太子左右衛率二千石太子三卿千石品第四太子中舍人庶子六百石品第五太子洗馬六百石太子步兵翊軍屯騎三校尉並秩同臺校千石品第六太子舍人二百石依減秩例太子門大夫六百石太子旅賁中郎將冗從僕射並秩同臺將六百石太子二傅丞秩六百石品第七太子左右積弩將軍六百石太子詹事丞六百石太子太傅五官功曹史主簿少傅五官功曹史主簿並不言秩品第八東宮通事舍人不言秩太子左右二率衛殿中將軍及丞並不言秩品第九

北魏太武帝太平眞君五年選諸良吏給事東宮按魏書世祖本紀不載按官氏志眞君五年正月選諸曹良吏給事東宮孝文帝太和年詔議官制定東宮寮屬階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令太子太師太子太傅太子太保從第一品上太子左右詹事第二品下太子左右衛率第三品上太子中庶子第三品中太子家令太子率更令太子僕太子庶子從第三品上太子三校第四品上太子中舍人第四品中太子洗馬從第四品上太子門大夫從第四品下太子食官令太子中盾第五品上太子舍人太子倉令第五品中太子廏長詹事丞從第五品中詹事五官第六品上詹事主簿太子常從虎賁督太子守舍人太子主書舍人太子主衣舍人太子左右衛率主簿第七品上太子典書令史太子典衣令史從第八品上太和二十三年復次東宮寮屬職令按魏書髙祖本紀不載按官氏志二十三年髙祖復次職令及帝崩世宗初班行之以爲永制太子太師太子太傅太子太保第二品太子少師太子少傅太子少保太子詹事第三品太子左右衛率從第三品太子中庶子第四品上階太子率更令太子僕太子庶子從第四品上階太子中舍人第五品上階太子洗馬從第五品上階太子屯騎校尉太子步兵校尉太子翊軍校尉從第五品詹事丞第七品太子門大夫從第六品上階太子舍人從第六品太子三卿丞第九品太子廏長從第九品上階詹事功曹五官從第九品

北齊北齊爲皇太子置三師三少又有詹事以掌內外家務而家令僕寺左右衛率典書坊各率其屬按隋書百官志後齊制官多循後魏太子太師太傅太保是爲三師掌師範訓導輔翊皇太子少師少傅少保是爲三少各一人掌奉皇太子以觀三師之徳出則三師在前三少在後詹事總東宮內外眾務事無大小皆統之府置丞功曹五官主簿錄事員領家令率更令僕等三寺左右衛二坊三寺各置丞二坊各置司馬俱有功曹主簿以丞其事家令領食官典倉司藏等署令丞又領內坊令丞其食官又別領器局酒局二丞典倉又別領園丞司藏又別領仗庫典作二局丞率更領中盾署令丞各一人注

內坊掌知合內諸事中盾掌周衛禁防漏刻鐘鼓僕寺令廏牧署令丞署又別有車輿局丞左右衛坊率各領騎官備身正副都督騎官備身五職騎官備身員又有內直備身正副都督內直備身五職內直備身員又有備身正副都督備身五職員又有直合直前直後員又有旅騎屯衛典軍等校尉各二人騎尉三十人門下坊中庶子中舍人通事守舍人主事守舍人各四人又領殿內典膳藥藏齋帥等局殿內局內有直監二人副直監四人典膳藥藏局監丞各二人藥藏又有侍醫四人齋帥局齋帥內合帥各二人典書坊庶子四人舍人二十八人又領典經坊洗馬八人守舍人二人門大夫坊門大夫主簿各一人並統伶官西涼二部伶官淸商二部

北周北周太子宮置諫議員及宮正宮尹司戎司武司衛之屬按杜佑通典後周加置太子諫議員四人又置太子宮正宮尹又有司戎司武司衛等員髙祖建徳三年初加置太子諫議員四人文學十人按周書髙祖本紀云云

隋隋爲太子置三師三少罷詹事而設門下坊左右庶子及左右衛率虞候監門之屬按隋書百官志太子置太師太傅太保少師少傅少保開皇初置詹事二年定令罷之門下坊置左庶子二人內舍人四人錄事二人主事令史四人統司經宮門內直典膳藥藏齋帥等六局司經置洗馬四人校書六人正字二人宮門置大夫二人內直置監副監各二人監殿舍人四人典膳藥藏並置監丞各二人藥藏又有侍醫四人齋帥置四人典書坊右庶子二人舍人通事舍人各八人錄事二人主事令史四人內坊典內及丞各二人承直四人錄事一人內廏置尉二人掌內車輿之事家令掌刑法食膳倉庫什物奴婢等事率更令掌伎樂漏刻僕掌宗族親疏車輿騎乘各一人三寺各置丞家令二人寺各一人錄事家令二人寺各一人家令領食官典倉司藏三署令各一人丞食官二人典倉一人司藏三人僕寺領廏牧令一人左右衛各置率一人副率二人掌宮中禁衛各置長史司馬及錄事功倉兵騎兵等曹參軍事法曹鎧曹行參軍各一人行參軍四人員外又各有直合四人直寢八人直齋直後各十人左右宗衛制官如左右衛各掌以宗人侍衛加置行參軍二人而無直合直寢直齋直後等員左右虞候各置開府一人掌斥候伺非長史已下如左右衛而無錄事參軍員減行參軍一人左右內率副率各一人掌領備身已上禁內侍衛供奉兵仗又無功騎兵法等曹及行參軍員余與虞候同有千牛備身八人掌執千牛刀備身左右八人掌供奉弓箭備身二十人掌宿衛侍從左右監門各率一人副率二人掌諸門禁長史已下同內率府而各有直長十人太子三師爲正二品太子三少爲正三品太子左右衛宗衛內等率太子左庶子爲正四品上階太子右庶子爲正四品太子左右衛宗衛內副率左右監門率太子家令率更令僕爲從四品上階太子內舍人太子左右監門副率爲正五品上階太子洗馬爲從五品上階太子直合爲從五品太子內直監爲正六品太子直寢太子門大夫爲從六品上階太子舍人太子直齋太子副直監太子典內爲從六品太子千牛備身太子備身左右太子通事舍人太子典膳藥藏等監太子齋帥爲正七品太子左右衛宗衛等率左右虞候左右內率等府長史太子親衛爲從七品上階太子直後太子左右監門直長太子侍醫太子左右衛左右宗衛左右虞候左右內率等司馬爲從七品太子左右監門率府長史太子內坊丞太子勛衛爲正八品上階太子左右監門率府司馬爲正八品太子左右衛宗衛率等府錄事參軍事太子翊衛爲從八品上階太子三寺丞太子左右衛宗衛等率左右虞候左右內率等府諸曹參軍事爲從八品太子備身太子左右衛宗衛虞候府等諸曹行參軍太子左右內率府鎧曹行參軍爲正九品上階太子食官典倉司藏等令太子左右監門率府諸曹參軍事太子典膳藥藏等局丞爲正九品太子廏牧令太子校書太子左右衛宗衛虞候率府等行參軍太子內坊承直爲從九品上階太子正字爲從九品文帝開皇二十年冬十二月戊午詔東宮官屬不得稱臣於皇太子按隋書髙祖本紀云云煬帝大業三年太子諸坊衛各有攺置按隋書煬帝本紀不載按百官志煬帝卽位多所攺革三年定令門下坊減內舍人洗馬員各置二人減侍醫置二人攺門大夫爲宮門監正字爲正書典書坊攺太子舍人爲管記舍人減置四人攺通事舍人爲宣令舍人爲八員家令攺爲司府令內坊承直攺爲典直左右衛率攺爲左右侍率正四品攺親衛爲功曹勛衛爲義曹翊衛爲良曹置直齋直合員左右宗衛率攺爲左右武侍率正四品左右虞候開府攺爲左右虞候率正四品並置副率左右內率降爲正五品千牛備身攺爲司仗左右備身左右攺爲主射左右各員八人左右監門率攺爲宮門將降爲正五品監門直長攺爲直事置六十人

唐唐爲皇太子置三師三少詹事又設左右春坊率府各率其屬按唐書百官志太子太師太傅太保各一人從一品掌輔導皇太子每見迎拜殿門三師答拜每門必讓三師坐太子乃坐與三師書前名惶恐後名惶恐再拜太子出則乘路備鹵簿以從少師少傅少保各一人從二品掌曉三師徳行以諭皇太子奉太子以觀三師之道徳自太師以下惟其人不必備注

先天元年開府置令丞各一人隸詹事府尋廢太子賓客四人正三品掌侍從規諫贊相禮儀宴會則上齒侍讀無常員掌講導經學注

貞觀十八年以宰相兼賓客開元中定員四人太宗時晉王府有侍讀及爲太子亦置焉其後或置或否開元初十王宅引辭學工書者入教亦爲侍讀詹事府太子詹事一人正三品少詹事一人正四品上掌統三寺十率府之政少詹事爲之貳皇太子書稱令庶子以下署名奉行書案畫日丞二人正六品上掌判府事知文武官簿假使凡敕令及尙書省二坊符牒下東官諸司者皆發焉主簿一人從七品上錄事二人正九品下

注隋廢詹事府武徳初復置龍朔二年曰端尹府詹事曰端尹少詹事曰少尹武后光宅元年攺曰宮尹府詹事曰宮尹少詹事曰少尹有令史九人書令史十八人司直一人正七品上掌糾劾宮寮及率府之兵皇太子朝則分知東西班監國則詹事庶子爲三司使司直一人與司議郎舍人分日受理啟狀太子出則分察鹵簿之內注

有令史一人書令史二人亭長四人掌固六人左春坊左庶子二人正四品上中允二人正五品下掌侍從贊相駁正啟奏總司經典膳藥藏內直典設宮門六局皇太子出則版奏外辦中嚴則解嚴凡令書下則與中允司議郎等畫諾覆審畱所畫以爲案更寫印署注令諾送詹事府司議郎二人正六品上掌侍從規諫駁正啟奏凡皇太子出入朝謁從祀釋奠講學監國之命可傳於史冊者錄爲記注宮坊祥眚官長除拜薨卒歲終則錄送史館左諭徳一人正四品下掌諭皇太子以道徳隨事諷贊皇太子朝宮臣則列侍左階出入騎從左贊善大夫五人正五品上掌傳令諷過失贊禮儀以經教授諸郡王錄事二人從八品下主事三人從九品下注

隋有內允武徳三年攺曰中舍人隸門下坊貞觀初曰中允十八年置司議郎永徽三年避皇太子名復攺中允曰內允太子廢復舊龍朔二年攺門下坊曰左春坊左庶子曰左中護中允曰左贊善大夫司議郎分左右置左右諭徳各一人咸亨元年皆復舊司議郎不分左右其後諭徳廢而司議郎復分儀鳳四年置左右贊善大夫各十人以同姓爲之景云二年始兼用庶姓攺門下坊曰左春坊復置諭徳庶子以比侍中中允以比門下侍郎司議郎以比給事中贊善大夫以比諫議大夫諭徳以比散騎常侍右坊則庶子以比中書令中舍人以比中書侍郎太子監國則庶子比尙書令有令史六人書令史十二人傳令四人掌儀一人贊者三人亭長三人掌固十人崇文館學士二人掌經籍圖書教授諸生課試舉送如弘文館校書郎二人從九品下掌校理書籍注貞觀十三年置崇賢館顯慶元年置學士二十人上元二年避太子名攺曰崇文館有學士直學士及讎校皆無常員無其人則庶子領館事開元七年攺讎校曰校書郎乾元初以宰相爲學士總館事貞元八年隸左春坊有館生十五人書直一人令史二人書令史二人典書二人榻書手二人楷書手十人熟紙匠一人裝潢匠二人筆匠一人司經局洗馬二人從五品下掌經籍出入侍從圖書上東宮者皆受而藏之文學三人正六品下分知經籍侍奉文章校書四人正九品下正字二人從九品上掌校刊經史注

唐攺太子正書曰正字龍朔三年攺司經局曰桂坊罷隸左春坊領崇賢館比禦史臺以詹事二人爲令比禦史大夫司直二人比侍禦史以洗馬爲司經大夫置文學四人錄事一人正九品下三年攺司經大夫曰桂坊大夫紏正違失咸亨元年復隸左春坊省錄事有書令史二人書吏二人典書四人楷書二十五人掌固六人裝潢匠二人熟紙匠筆匠各一人典膳局典膳郎二人從六品下丞二人正八品上掌進膳嘗食丞爲之貳每夕更直於廚注

龍朔二年攺典膳監曰典膳郎有書令史二人書吏四人主食六人典食二百人掌固四人藥藏局藥藏郎二人從六品下丞二人正八品上掌和醫藥丞爲之貳皇太子有疾侍醫診候議方藥將進宮臣�嘗如尙藥局之職注

有書令史一人書吏二人侍醫四人典藥二人藥童六人掌固四人內直局內直郎二人從六品下丞二人正八品下掌符璽衣服傘扇几案筆硯垣墻注

龍朔二年攺監曰內直郎副監曰丞有令史二人書吏二人典服十二人典扇八人典翰八人掌固六人武徳中有典璽四人開元中廢典設局典設郎四人從六品下丞二人正八品下掌湯沐燈燭汛掃鋪設凡皇太子散齋別殿致齋正殿前一日設幄坐於東序及室內張帷前楹注

龍朔二年攺齋帥局曰典設局齋帥曰郎有書令史二人書吏四人幕士二百四十五人掌固十二人宮門局宮門郎二人從六品下丞二人正八品下掌宮門管鑰凡夜漏盡擊漏鼓而開夜漏上水一刻擊漏鼓而閉歲終行儺則先一刻而啟皇太子不在則闔正門還仗如常凡宮中唱時不鼓注

龍朔三年攺宮門監曰宮門郎有書令史一人書吏二人門僕百人掌固四人右春坊右庶子二人正四品下中舍人二人正五品下掌侍從獻納啟奏中舍人爲之貳皇太子監國下令書則畫日至春坊則庶子宣傳中舍人奉行太子舍人四人正六品上掌令書表啟諸臣上皇太子大事以箋小事以啟其封題皆上右春坊通事舍人以進通事舍人八人正七品下掌導宮臣辭見承令勞問右諭徳一人右贊善大夫五人錄事一人主事二人品皆如左春坊注

隋內舍人隸典書坊武徳初攺曰中舍人管記舍人曰太子舍人永徽元年避太子名復攺中舍人曰內舍人龍朔三年攺典書坊曰右春坊右庶子曰右中護中舍人曰右贊善大夫舍人曰右司議郎有令史九人書令史十八人傳令四人典謁四人亭長六人掌固十人家令寺家令一人從四品上掌飲膳倉儲總食官典倉司藏三署皇太子出入則乘軺車爲導祭祀賓客則供酒食賜予則奉金玉貨幣凡�幾茵席器物非取於將作少府者皆供焉丞二人從七品下掌判寺事凡三署出納皆刺於詹事莊宅田園審肥瘠爲收斂之數宮朝坊府土木營繕則下於司藏主簿一人正九品下注

唐攺司府令曰家令龍朔二年攺家令寺曰宮府寺家令曰大夫有錄事一人府十人史二十人亭長四人掌固四人雜匠百人食官署令一人從八品下丞二人從九品下掌飲食酒醴凡四時供送設食皆顓焉供六品以下元日寒食冬至食於家令廚者注

有府二人史四人掌膳四人供膳百四十人奉觶三十人典倉署令一人從八品下丞二人從九品下掌九谷酰醢庶羞器皿燈燭凡園圃樹藝皆受令焉每月籍出納上於寺歲終上詹事府給戶奴婢番戶雜戶資糧衣服注

有府三人史五人園丞二人史二人司藏署令一人從八品下丞二人從九品下掌庫藏財貨出納營繕注

有府三人史四人計史二人率更寺令一人從四品上掌宗族次序禮樂刑罰及漏刻之政太子釋奠講學齒冑則總其儀出入乘軺車爲導居家令之次坊寺府有罪者論罰庶人杖以下皆送大理皇太子未立則斷於大理丞一人從七品上掌貳令事宮臣有犯理於率更者躬問蔽罪而上於詹事主簿一人正九品下掌印局凡宗族不序禮儀不節音律不諧漏刻不審刑名不法皆舉而正之決囚則與丞同�注

龍朔二年攺曰司更寺令曰司更大夫有錄事一人府三人史四人漏刻博士二人掌漏六人漏吏二十人典鐘典鼓各十二人亭長四人掌固四人漏刻博士掌教漏刻僕寺僕一人從四品上掌車輿乘騎儀仗喪葬總廏牧署太子出則率廏牧令進路親馭丞一人從七品上掌判寺事凡馬畜芻粟歲以季夏上於詹事以時出入而節其數主簿一人正九品下掌廏牧畜養車騎駕馭儀仗注龍朔二年攺曰馭僕寺僕曰大夫有進馬十一人錄事一人府三人史五人亭長二人掌固三人廏牧署令一人從八品下丞二人從九品下掌車馬閒廏牧畜皇太子出則率典乘先期習路馬率駕士馭車乘旣出進路式路車於西合外南向以俟凡羣牧隸東宮者皆受其職事典乘四人從九品下注有府三人史六人翼馭十人駕士十五人掌閒六百人獸醫十人主酪三十人翼馭掌調馬執馭太子左右率府率各一人正四品上副率各二人從四品上掌兵仗儀衛凡諸曹及三府外府皆隸焉元日冬至皇太子朝宮臣諸方使則率衛府之屬爲衛每月三府三衛及五府超乘番上者配以職注

武徳五年攺左右侍率曰左右衛率府左右武侍衛率曰左右宗衛率府左右宮門將曰左右監門率府龍朔二年攺左右衛率府曰左右典戎衛左右宗衛率府曰左右司禦率府左右虞候率府曰左右淸道衛左右內率府曰左右奉裕衛左右監門率府曰左右崇掖衛武后垂拱中攺左右監門率府曰左右鶴禁衛神龍元年攺左右司禦率府曰左右宗衛府左右淸道衛曰左右虞候率府景云二年左右宗衛府復曰左右司禦率府開元初左右虞候率府復曰左右淸道率府長史各一人正七品上掌判諸曹府季秋以屬官功狀上於率而爲考課錄事參軍事各一人從八品上倉曹參軍事兵曹參軍事冑曹參軍事騎曹參軍事各一人從八品下倉曹掌文官簿書兵曹掌武官簿書冑曹掌器械公廨營繕司皆各一人從六品上中候各二人從七品下司戈各二人從八品上執戟各三人散長上各十人從九品下左右司禦淸道監門內率府自率以下品同注

有錄事一人府一人史一人倉曹府一人史二人兵曹冑曹各府二人史三人騎曹府五人史七人亭長掌固各二人親府勛府翊府三府每府中郎將各一人從四品上左右郎將各一人正五品下中郎將郎將掌其府校尉旅帥及親勛翊衛之屬宿衛而總其事兵曹參軍事各一人從九品上掌判句大朝會及皇太子出則從鹵簿而�其儀親衛從七品上勛衛正八品上翊衛從八品上員皆亡校尉各五人從六品上旅帥各十人正七品下隊正各二十人從八品上注武徳元年攺功曹曰親衛義曹曰勛衛良曹曰翊衛置三府有錄事二人府史各一人太子左右司禦率府率各一人正四品上副率各二人從四品上掌同左右衛凡諸曹及外府旅賁番上者隸焉長史各一人正七品上錄事參軍事各一人從八品上倉曹參軍事兵曹參軍事冑曹參軍事騎曹參軍事各一人從八品下司階各一人中候各二人司戈各二人執戈各三人親衛勛衛翊衛三府中郎將以下如左右衛率府注

有錄事一人史二人倉曹府一人史二人兵曹府二人史三人冑曹府史各二人亭長一人掌固二人太子左右淸道率府率各一人副率各二人掌晝夜巡警凡諸曹及外府直蕩番上者隸焉皇太子出入則以淸遊隊先導後拒隊爲殿長史各一人錄事參軍事各一人從八品上倉曹參軍事兵曹參軍事冑曹參軍事各一人從八品下左右司階各一人左右中候各二人左右司戈各一人左右執戈各三人親衛勛衛翊衛三府中郎將以下如左右衛率府注有錄事一人史二人亭長二人掌固二人倉曹府一人史二人兵曹府二人史三人冑曹府二人史二人細引押仗五十人太子左右監門率府率各一人副率各二人掌諸門禁衛凡財物器用出者有籍長史各一人錄事參軍事各一人正九品上兵曹參軍事各一人正九品下兼領倉曹冑曹參軍事各一人正九品下監門直長七十八人從七品下注

唐攺宮門將曰監門率直事曰直長有錄事一人史二人亭長一人掌固二人兵曹府二人史二人冑曹府二人史三人太子左右內率府率各一人副率各一人掌千牛供奉之事皇太子坐日領千牛升殿射於射宮則千牛奉弓矢立東階西面率奉弓副率奉矢決拾北面張弓左執弣右執簫以進副率以弓拂矢而進各退立於位旣射右內率啟其中否長史各一人錄事參軍事各一人正九品上兵曹參軍事各一人正九品下兼領倉曹冑曹參軍事各一人正九品下千牛各四十四人從七品上注

唐置兵曹攺司使左右復曰千牛備身主射左右復曰備身左右弓箭備身去弓箭之名龍朔二年攺千牛備身曰奉裕開元中千牛備身備身左右並爲千牛有備身二十八人主仗四十人錄事一人史二人兵曹府一人史二人冑曹府一人史一人元宗開元二十七年以東宮內坊隸內侍省按唐書元宗本紀不載按百官志內侍省太子內坊局令二人從五品下丞二人從七品下掌東宮合內及宮人糧稟坊事五人從八品下注

初內坊隸東宮開元二十七年隸內侍省爲局攺典內曰令置丞坊事及導客舍人六人掌序導賓客合帥六人掌帥閽人內給使以供其事內閽人八人掌承諸門出入管鑰內傘扇燈燭內廏尉二人掌車乘有錄事一人令史三人書令史五人典事二人駕士三十人亭長掌固各二人典直四人正九品下掌宮內儀式導通傳勞問糾劾非違察出納

宮僚部匯考二

遼遼制初設北面官皇太子置惕隱司祗應司後設南面官始立三師府及詹事春坊官屬按遼史百官志遼國官制分北南院北面治宮帳部族屬國之政南面治漢人州縣租賦軍馬之事因俗而治得其宜矣初太祖分疊剌夷離菫爲北南二大王謂之北南院宰相樞密宣徽林牙下至郎君護衛皆分北南其實所治皆北面之事北面禦帳官皇太子惕隱司掌皇太子宮帳之事皇太子惕隱北面著帳官古者刑人不在君側叛逆家屬沒爲著帳執事禁衛皇太子祗應司著帳戶司本諸斡魯朵戶析出及諸色人犯罪沒入凡禦帳皇太后皇太妃皇后皇太子近位親王祗從伶官皆充其役南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官東宮三師府凡東宮官多見遼朝雜禮太子太師太宗大同元年見太子太師李崧太子太傅世宗天祿五年見太子太傅趙瑩太子太保大同元年見太子太保趙瑩太子少傅聖宗太平十一年見太子少師蕭從順太子少傅耶律合禮重熙中爲太子少傅太子少保大同元年見太子太保馮玉太子賓客院太子賓客太子詹事院太子詹事少詹事詹事丞詹事主簿太子司直司太子司直左春坊太子左庶子太子中允聖宗太平五年見太子中允馮若谷太子司議郎太子左諭徳太子左贊善大夫文學館崇文館學士崇文館直學士太子校書郎聖宗太平五年見太子校書郎韓灤司經局太子洗馬劉輝大安末爲太子洗馬太子文學太子校書郎聖宗太平五年見太子校書郎張昱太子正字典設局典設郎宮門局宮門郎右春坊太子右庶子太子中舍人太子舍人太子右諭徳太子右贊善大夫太子通事舍人太子家令寺太子家令丞

主簿太子率更寺太子率更令丞

主簿太子僕寺太子僕丞

主簿太子率府職名總目某率興宗重熙十四年見率府率習羅太子左右衛率府太子左右司禦率府太子左右淸道率府太子左右監門率府太子左右內率府聖宗太平五年命張昱等爲太子校書郎按遼史聖宗本紀太平五年冬十一月庚子幸內果園宴京民聚觀求進士得七十二人命賦詩第其工拙以張昱等一十四人爲太子校書郎韓灤等五十八人爲崇文館校書郎

宋宋皇太子三師三少不常設賓客詹事庶子諭徳多兼官又有侍讀侍講翊善說書舍人教授左右衛按宋史百官志太子太師太傅太保太子少師少傅少保國初師傅不常設仁宗升儲置三少各一人參政李昉兼掌賓客及升首相遂進少傅此宰相兼宮僚之始也丁謂兼少師馮拯兼少傅曹利用兼少保是時實爲東宮官餘多以前宰執爲致仕官若太子太師太傅太保以待宰相官未至僕射者及樞密使致仕亦隨本官髙下除授太子少師少傅少保以待前執政惟少師非經顧命不除若因遷轉則遞進一官至太師卽遷司空天禧末皇太子同聽政乃以首相兼少師自後神宗欽宗孝宗光宗在東宮皆不置開禧三年史彌遠自詹事入樞府乃進兼賓客已而太子侍立遂以丞相錢象祖兼太子少傅明年景憲太子立象祖兼少師彌遠以右相兼少傅未幾彌遠丁內艱象祖亦去位又明年彌遠起復遂兼進少師景定元年度宗升儲以賈似道爲少師太子賓客至道元年建儲初置賓客二人以他官兼天禧四年參政任中正樞副錢惟演參政王曾並兼太子賓客執政兼東宮官始此中興後不置開禧三年景憲太子立始以執政兼賓客後復省景定元年度宗升儲以朱熠皮龍榮沈炎並兼賓客太子詹事仁宗升儲置詹事二人神宗欽宗升儲並置二人皆以他官兼登位後省乾道元年莊文太子立置詹事二人逾月詔太子詹事遇東宮講讀日並往陪侍七年光宗正儲位以敷文閣直學士王十朋敷文閣待制陳良翰爲太子詹事不兼他官非常制也景定元年度宗升儲以楊棟兼詹事太子左庶子右庶子左諭徳右諭徳舊制不常設儲闈之建隨宜制官以備寮采多以他官兼領仁宗神宗升儲庶子諭徳各置二人欽宗升儲置一人紹興三十二年孝宗以建王立爲皇太子置庶子諭徳各一人除右虛左乾道元年及七年各置一人開禧三年景獻太子立初除左虛右明年左右始並置太子侍讀侍講神宗升儲始置各一人乾道淳熙開禧各依故事並置乾道七年禮部太常寺言討論東宮開講並節朔賀慶辭謝禮儀宮僚講讀無已行故事當依仿講筵少殺其禮每遇講讀詹事以下至講讀官上堂並用賓禮參見依官職序坐皇太子正席講讀官疊起如延英儀講罷復位節朔不受宮僚參賀元日冬至詹事以下箋賀謝辭初如常見之禮後離位致辭復位就坐茶湯罷詹事初上參見皇太子拜皇太子答拜庶子等初上參見皇太子受拜庶子諭徳及講讀官𨿽有坐受之禮止是五禮新儀所載兼逐日致拜之禮近例皆已不行或遇合致拜日更合參酌天禧至道故事施行並從之注

按天禧二年九月五日左庶子張士遜等言臣等日詣資善堂參見皇太子得令升階而拜然後跪受望令皇太子坐受參見詔不許至道二年皇太子每見太子賓客必先拜迎送常降階及門太子中舍人捨人至道天禧各置一人神宗欽宗升儲並如舊置嘉定初除二人慶元以中舍人在舍人上資善堂翊善贊讀直講說書皇太子宮小學教授資善堂小學教授翊善贊讀直講皆舊制說書而下中興以後增置資善堂自仁宗爲皇子時爲肄業之所每皇子出就外傅選官兼領元丰八年哲宗初開講筵詔講讀官日赴資善堂以雙日講讀仍輪一員宿直又詔三省樞密院講讀修注官賜宴於資善堂政和元年定王嘉王出就資善堂聽讀詔宰執就見靖康元年詔皇太子出就外傅就資善堂置學捨令國子監供監書紹興五年孝宗封建國公出就資善堂聽講先是宰臣趙鼎得旨於宮門內造書院至是始成以爲資善堂命儒臣爲直講翊善悉如資善故事尋用趙鼎言以左史範衝充翊善右史朱震充贊讀時稱極選帝曰朕令國公見衝震必設拜蓋尊重師傅不得不如此紹興十二年建國公出就外第及紹興三十年由普安王郡王爲皇子進封建王時皇孫皆就傅以校書郎王十朋爲小學教授紹興三十二年孝宗卽位詔三皇子位各置說書官一員又置贊讀直講一員淳熙七年皇孫英國公始就傳詔置皇太子宮小學教授一員十六年光宗卽位皇子進封嘉王置王府贊讀翊善直講各一員慶元六年景獻太子爲福州觀察使詔令資善堂授書置小學教授二員開禧元年進封榮王仍開資善堂置贊讀直講說書官各一員又置翊善一員度宗升儲並置翊善贊讀等官主管左右春坊事二人以內臣兼同主管左右春坊事二人以武臣兼承受官一人以內侍充仁宗神宗升儲並置中興後置官並同太子左右衛率府率副率左右司禦率府率副率左右淸道率府率副率左右監門率府率副率左右內率府率副率官存而無職司至道元年東宮置左淸道率府率副率兼左春坊謁者主贊引三年眞宗卽位而省天禧二年又以左淸道率郭承慶左右監門副率夏元亨兼左右春坊謁者仁宗卽位復省中興後不置惟以監門率府副率爲環衛太宗至道元年冬十月甲戌朔皇太子讓宮僚稱臣許之按宋史太宗本紀云云按眞宗本紀至道元年八月立爲皇太子故事宮僚稱臣皆推讓弗受見賓客李至李沅必先拜迎送降階

金金制東宮設三師三少詹事而三寺十率府皆隸焉諭徳以下皆爲僚屬按金史百官志東宮官宮師府太子太師太子太傅太子太保正二品太子少師太子少傅太子少保正三品掌保護東宮導以徳義海陵天徳四年始定制宮師府三師三少詹事院詹事三寺十率府皆隸焉左右諭徳爲東宮僚屬詹事院太子詹事從三品少詹事從四品掌總統東宮內外庶務左右衛率府從五品掌周衛導從儀仗左右監門正六品掌門衛禁鑰僕正正六品副僕正七品僕丞正九品掌車馬廏牧弓箭鞍轡器物等事掌寶二人從六品掌奉寶謹其出入典儀從六品贊儀從七品司贊禮儀侍正正七品侍丞正八品掌冠帶衣服左右給使之事典食令正八品丞正九品承奉膳羞侍藥正八品奉藥正九品承奉醫藥掌飲令正八品丞正九品承奉賜茶及酒果之事家令正八品家丞正九品掌營繕栽植鋪設及燈燭之事司經正八品副正九品掌經史圖籍筆硯等事司藏從八品副從九品掌庫藏財貨出入之事司倉從八品副從九品掌倉廩出納薪炭等事中侍局都監正九品同監從九品掌東合內之禁令省察宮人廩賜給納諸物轄侍人等左諭徳右諭徳正五品左贊善右贊善正六品掌贊諭道徳侍從文章內直郎正七品

元元置儲政院備設僚屬而掌謁及威衛諸司並隸東宮按元史百官志儲政院秩正二品至元十九年立詹事院備左右輔翼皇太子之任置左右詹事各一員副詹事詹事丞院判各二員吏屬六十有二人別置宮臣賓客二員左右諭徳左右贊善各一員校書郎二員中庶子中允各一員三十一年太子裕宗旣薨乃以院之錢糧選法工役悉歸太后位下攺爲徽政院以掌之大徳九年復立詹事院尋罷十一年更置詹事院秩從一品設官十二員至大四年罷延佑四年復立七年罷泰定元年罷徽政院攺立詹事如前天歷元年攺詹事院爲儲慶使司二年罷復立詹事院未幾攺儲政院院使六員正二品同知二員正三品僉院二員從三品同僉二員正四品院判二員正五品司議二員從五品長史二員正六品照磨二員管勾二員俱正八品掾史一十二人譯史四人回回掾史二人通事知印各二人宣使十人典吏六人其屬附見家令司秩三品家令家丞各二員典簿二員照磨一員掌太子飲膳供帳倉庫至元二十年置三十一年攺內宰司隸徽政大徳十一年復立秩升從二至大四年罷延佑四年復立秩正三品七年罷泰定元年復以內宰司爲家令司天歷元年罷未幾復立二年又罷典幄署掌太子供帳令丞各二員書史書吏各二人府正司秩從三品掌鞍轡弓矢等物至元二十年置府正府丞各二員典簿二員照磨一員三十一年攺官正司大徳十一年復爲府正司至大四年罷延佑四年復立七年罷泰定元年復立天歷二年增府正府丞各二員尋罷資武庫掌軍器提點一員大使一員冀用庫掌鞍轡提點一員大使一員延慶司秩正三品掌修建佛事使一員同知一員副使典簿各二員照磨一員至元二十一年始立隸詹事院三十一年隸徽政院大徳十一年立詹事院別立延慶司秩仍正三品置卿丞等員泰定元年攺隸詹事院天歷元年罷二年復立增丞二員典用監卿四員太監二員少監二員丞二員經歷知事各一員照磨一員掌供須文成藏珍三庫內府供給段匹寶貨等物至大元年立天歷二年設官如故以三庫隸內宰司典醫監秩正三品領東宮太醫修合供進藥餌至元十九年置典醫署秩從五品三十一年攺掌醫署尋罷大徳十一年復立典醫監至大四年罷泰定四年復立署天歷二年攺典醫監秩正三品置達魯花赤二員卿三員太監二員少監二員丞二員經歷知事各一員吏屬凡十八人其屬司一局二廣濟提舉司達魯花赤一員提舉同提舉副提舉各一員掌修合藥餌以施貧民行典藥局達魯花赤一員大使副使各二員掌供奉東宮藥餌典藥局達魯花赤一員大使副使直長各二員掌修制東宮藥餌典牧監秩正三品卿二員太監二員少監二員丞二員經歷知事各一員照磨一員吏屬凡十六人掌孳畜之事天歷二年始置儲膳司秩正三品卿四員少卿二員丞二員主事二員照磨一員令史六人譯史通事知印各二人奏差六人典吏四人掌皇太子飲膳之事天歷二年立典寶監秩正三品卿太監少監丞各二員經歷知事各一員吏屬八人至元十九年立典寶署從五品二十年升正五品三十一年罷大徳十一年立監秩正三品至大四年罷延佑四年復立七年罷泰定元年復置天歷元年罷二年復置注

以上俱系詹事院司屬掌謁司秩正三品司卿四員少卿四員丞二員典簿二員典書九人奏差二人知印譯史通事各一人至元三十一年攺典寶署爲掌謁司秩從五品設官如之元貞元年升四品設官四員大徳十一年升正三品至治三年罷甄用監秩正三品卿三員太監少監丞各二員經歷知事照磨各一員掌供須文成藏珍三庫出納之事至大元年設至治三年罷延福司秩正三品令丞各四員典簿二員照磨一員掌供帳及扈從蓋造之人大徳十一年置後並入羣牧監章慶使司秩正三品司使四員同知副使司丞各二員經歷都事各二員照磨管勾各一員至大三年立至治三年罷奉徽庫秩從五品提點大使各二員副使四員庫子六人掌內府供給至治三年罷並入文字等庫壽和署秩正五品署令四員署丞六員舊隸儀鳳司皇慶元年攺隸徽政院遂爲章慶使司之屬至治二年罷上都掌設署秩正五品署令五員署丞二員至大四年立至治三年罷掌醫監秩正五品領監官一員達魯花赤一員卿四員太卿五員太監五員少監六員丞二員至元三十一年攺典醫爲掌醫署秩五品至大元年升監設已上官員至治三年罷修合司藥正司秩從五品達魯花赤一員副使直長各二員掌藥六人掌修合禦用藥餌至治三年罷廣濟提舉司秩從五品達魯花赤提舉同提舉副提舉各一員掌修合藥餌以濟貧民羣牧監秩正二品掌中宮位下孳畜卿三員太卿少卿監丞各二員至大四年立至治三年罷掌儀署秩正五品令丞各二員掌戶口房舍等至元二十年立隸詹事院三十一年攺隸徽政院泰定元年攺典設署上都掌儀署秩五品令丞各一員掌戶口房舍等大徳十一年立至治三年罷江西財賦提舉司秩從五品達魯花赤一員提舉同提舉副提舉各一員掌事產戶口錢糧造作等事至元二十七年立至治二年罷織染局局使副使局副各一員相副官一員桑落蛾眉洲管民提領所提領副提領各一員封郭等洲管民提領所提領同提領副提領各一員龍興打捕提領所提領副提領各一員鄂州等處民戶水陸事產提舉司達魯花赤一員提舉同提舉副提舉各一員掌太子位下江南園囿地土莊宅人戶至元二十一年立隸詹事後攺隸徽政至治三年罷瑞州上髙縣戶計長官司秩從五品達魯花赤一員長官副長官各一員領本處戶八千後隸徽政院至治三年罷以上俱系徽政院司屬左都威衛使司秩正三品使三員副使二員僉事二員經歷知事照磨各一員至元十六年以侍衛親軍一萬戶撥屬東宮立侍衛都指揮使司三十一年攺隆福宮左都威衛使司隸中宮至大三年選造作軍士八百人立千戶所一百戶翼八以領之而分局造作延佑二年置教授二至治三年罷軍匠千戶所鎭撫所鎭撫二員都目一員行軍千戶所千戶二員副千戶二員知事彈壓各一員百戶二十員屯田左右千戶二所千戶二員都目一員彈壓一員百戶每所二十員弩軍千戶所千戶二員都目一員彈壓一員資食倉大使一員副使一員右都威衛使司秩正三品衛使三員副使二員僉事二員經歷知事照磨各一員中統三年以世祖五投下探馬赤立總管府秩四品設總管一員二十一年撥屬東宮二十二年攺蒙古侍衛親軍都指揮使司秩正三品三十一年攺隆福宮右都威衛使司秩仍舊延佑二年置儒學教授一員四年增蒙古字教授一員其屬附見鎭撫司鎭撫二員都目一員行軍千戶凡五所秩正四品千戶五員副千戶五員知事五員百戶五十員彈壓五員屯田千戶所秩正五品千戶二員彈壓一員百戶七員都目一人廣貯倉秩從九品大使一員副使一員攢典一人衛候直都指揮使司秩正四品至元二十年以控鶴一百三十五人隸府正司三十年隸家令司三十一年增控鶴六十五人立衛候司以領之兼掌東宮儀從金銀器物置衛候一員副衛候二員及儀從庫百戶大徳十一年復增懷孟從行控鶴二百人升都指揮使司秩正四品延佑元年升正三品七年降正四品至治三年罷四年以控鶴六百三十人歸中宮位下泰定四年復立司秩仍正四品達魯花赤二員佩三珠虎符都指揮使二員佩三珠虎符副指揮使二員佩雙珠虎符知事一員提控案牘一員令史四人譯史通事各一人奏差二人其屬附見百戶所凡六秩從七品每所置百戶二員儀從庫秩從七品大使二員副使一員內宰司秩三品至元三十一年旣立徽政院攺家令爲內宰司泰定元年復爲家令司天歷元年罷未幾復立二年罷復攺內宰司內宰六員司丞四員典簿二員照磨一員令史十有二人譯令史知印通事各二人奏差六人典吏四人其屬附見典膳署秩五品令二員丞二員書史一員倉赤三十五人掌內府飲膳之事至元十九年始立隸家令司三十一年攺掌膳隸內宰泰定元年復攺爲典膳柴炭局秩從七品提領一員大使一員副使一員至元二十年以東宮位下民一百戶燒炭二月軍一百人采薪二月供內府歲用立局以主其出納設官三員俱受詹事院札大徳十一年隸徽政院藏珍文成供須三庫秩俱從五品各設提點二員大使二員副使二員分掌金銀珠玉寶貨段匹絲綿皮氈鞍轡等物國初詹事出納之事未有官署印信至元二十七年分爲三庫各設官六員及庫子有差提舉備用庫秩從五品達魯花赤一員提舉一員大使一員提控案牘一員掌出納田賦財賦差發課程一切錢糧規運等事至元二十年置二十二年設達魯花赤及首領官嘉醞局秩五品至元十七年立掌飲局大徳十一年攺掌飲司秩升正四品延佑六年降掌飲司爲局至治三年罷泰定四年復立天歷二年攺嘉醞局提點二員大使二員副使二員書史一員書吏四人西山煤�場提領一員大使一員副使二員俱受徽政院札至元二十四年置領馬安山大峪寺石灰煤�辦課奉皇太后位下保定等路打捕提領所秩從七品提領四員典史一員至元十一年收集人戶爲打捕戶計及招到管絲銀差發稅糧等戶立提領所廣平彰徳課麥提領所秩從七品至元三十年以二路渡江時駐蹕之地召民種佃遂立所置官統之廣惠庫大使一員副使一員至元三十年以鈔本五千錠立庫放典收息納於備用庫丰裕倉秩從七品掌收貯中官位下糯米至治二年設提領等官三年罷天歷二年立儲政院復給印置監支納一員倉史一員攢典二人備物庫秩從七品掌東宮造作顏料及雜貨等物至元二十五年置隸詹事院大徳元年給印十一年置官四員至治三年罷泰定三年復立大使二員副使二員庫子二人攢典二人世祖至元十年秋九月丙戌劉秉忠姚樞王盤竇默徒單公履等奏置東宮宮師府詹事以次官屬三十八人按元史世祖本紀云云至元十六年秋七月乙卯置東宮侍衛軍按元史世祖本紀云云至元十九年冬十月丙申初立詹事院以完澤爲右詹事賽陽爲左詹事按元史世祖本紀云云

明明設詹事府置正詹少詹府丞統主簿錄事之屬而左右春坊司經局亦兼隸焉皆爲東宮官屬不全設亦無定員按明會典詹事府正官詹事一員少詹事二員首領官主簿一員錄事二員注

內一員後添設萬曆九年革十一年復設屬官通事舍人二員左右春坊大學士左右庶子左右諭徳各一員左右中允左右贊善左右司直郎各二員左右淸紀郎各一員左右司諫各二員司經局洗馬校書正字各二員

注以上詹事府及坊局官後不全設亦無定員凡東宮講讀洪武初置大本堂令皇太子親王講學設官授經後皇太子居文華殿各官分班入直並選秀才入充伴讀凡講讀纂修考試等事坊局官皆預凡坊局官吏俸糧舊於禮部帶支後俱從詹事府支給凡紙札印色等項俱於詹事府分給南京詹事府後不設官止設主簿一員南京左春坊右春坊司經局後俱不設官太祖洪武年東宮官屬以勛舊兼充按明會典國初設東宮官屬有同知詹事院事副詹事左右詹事詹事丞左右率府使副使同知左右率府事諭徳贊善文學中捨正字侍正洗馬庶子等官皆以勛舊大臣兼之不別設已又攺贊善爲贊善大夫設贊讀洪武十年置通事令丞按明會典洪武十年詹事院置通事司設司令司丞尋革洪武十四年設左右司直郎按明會典云云洪武十五年置左右春坊設大學士又置司經局設洗馬校書正字按明會典云云洪武二十二年以各衙門無所統屬始置詹事院按明會典云云洪武二十三年詹事院設校書按明會典云云洪武二十五年攺詹事院爲府備置府僚按明會典二十五年攺詹事院爲府左右春坊司經局皆列署府中府設詹事一員少詹事二員府丞一員主簿一員錄事二員左右春坊設大學士各一員左右庶子各一員左右諭徳各一員左右中允各二員左右贊善各二員左右司直郎各二員司經局設洗馬二員校書二員正字二員洪武二十六年令給牌詹事府官驗其出入午門按明會典凡本府官於午門內出入洪武二十六年令給牌爲驗後不給洪武二十九年添設春坊官屬按明會典二十九年添設春坊左右淸紀郎各一員左右司諫各一員通事舍人二員皆以侍從輔導東宮爲職左右春坊則專典東宮上奏請下啟箋講讀之事司直郎掌彈劾糾舉淸紀郎佐之司諫掌箴誨鑑戒之事以拾遺補過洗馬掌收貯經史子集刊緝圖書立正本副本貯本以備進覽校書正字掌繕寫裝潢並詮其訛謬調其音切以助洗馬主簿管勾會文移檢稽脫失錄事佐之通事舍人典東宮朝參謁辭見之禮與承令勞問之事而皆統之於本府成祖永樂二年定宮僚講讀啟請諸事例按明會典永樂二年令春坊司經局官與翰林院官日分二員講書以尙書春秋通鑑大學衍義貞觀政要等書直述大義輯成篇章進呈禦覽然後赴文華殿講說三師三少及詹事府官鴻臚寺並每科給事中一員侍立進講畢眾官齊出若有召問亦須前項官員一同進出如有獨進並獨自畱後者許給事中鴻臚寺官並司直淸紀郎糾劾之其遇上位發落過五府軍政六部緊要事務及撫諭四夷恩意其大經大法詹事府官同春坊司經局官將緣由於文華殿讀書之後眾官未退之時一一敷陳天順以後講讀止用東宮官與翰林院凡遇正旦冬至節行慶賀禮並進歷進春等事本府例該啟皇太子知必先奏聞俟得旨方具啟本進凡遇皇太子千秋節行慶賀禮奏啟本同進凡正旦冬至千秋節禮部官進箋並進歷進春通事舍人二員舉案凡正旦冬至皇太子千秋節兩坊局官二員與翰林院官於文華殿侍班凡東宮官屬與翰林院官互兼職事遇有講讀纂修考試等事本府官皆豫與翰林院同皇淸大淸會典詹事府官員爲

東宮僚屬職在侍從並司講讀箋奏之事與翰林

院互兼職掌

正官

滿漢詹事各一員漢詹事兼翰林院侍讀學士

銜

滿漢少詹事各二員漢少詹事兼翰林院侍講

學士銜

首領官

滿漢主簿各一員

滿漢錄事各二員

舊有屬官漢通事舍人二員順治十五年裁

左春坊

滿漢左庶子各一員漢左庶子兼翰林院侍讀

銜

滿漢左諭徳各一員漢諭徳兼翰林院修撰銜

右同

滿漢左中允各二員漢中允兼翰林院編修銜

右同

滿漢左贊善各二員漢贊善兼翰林院檢討銜

右同

右春坊

滿漢右庶子各一員漢右庶子兼翰林院侍講

銜

滿漢右諭徳各一員

滿漢右中允各二員

滿漢右贊善各二員

司經局

滿漢洗馬各一員漢洗馬兼翰林院修撰銜

滿漢正字各二員漢官以應授內閣中書舍人

攺管

府坊局滿筆帖式共十員內滿文五員滿漢文

五員世祖章皇帝順治元年大淸會典順治元年置詹事府設漢少詹事一員

署府事本年裁並內三院

順治九年大淸會典順治九年復置詹事府設詹事一員掌理

府事少詹事二員協理府事主簿一員掌勾會

文移錄事二員佐之通事舍人二員置左右春

坊及司經局各給印信列署詹事府中左右春

坊設左右庶子各一員左右諭徳各一員左右

中允各二員左右贊善各二員司經局設洗馬

一員正字二員詹事兼內院侍讀學士少詹事

兼內院侍講學士左庶子兼內院侍讀右庶子

兼內院侍講諭徳洗馬兼內院修撰中允兼內

院編修贊善兼內院檢討正字以內院中書捨

人兼管時止設漢官本年添設滿詹事一員掌

管印信兼銜與漢官同

順治十五年大淸會典順治十五年裁詹事府

康熙十四年大淸會典康熙十四年冊立

皇太子復置詹事府設滿漢詹事各一員滿漢少

詹事各二員滿漢主簿各一員滿漢錄事各二

員滿文筆帖式五員滿漢文筆帖式五員左右

春坊設滿漢左右庶子各一員滿漢左右諭徳

各一員滿漢左右中允各二員滿漢左右贊善

各二員司經局設滿漢洗馬各一員滿漢正字

各二員其漢詹事少詹事庶子諭徳洗馬中允

贊善仍照例兼翰林院官銜

凡元旦冬至

皇太子千秋節行慶賀禮在外督撫及文武官員

表箋文式俱由詹事府坊局等官撰文頒發

凡皇太子出閣講學後每日早滿講官一員漢講官

二員進至左門外坐賜茶候內使出引至

毓慶宮

惇本殿行一跪三叩頭禮進至講案前

皇太子先講本日書畢後講官進講如遇上駐蹕瀛臺

皇太子講幄設於

勤政殿後之西俟上禦殿聽政畢講官進講

凡

皇太子曰講之期新歲開印後請旨開講遇寒暑齋戒日期俱不停講惟遇忌辰及皇上親祭與慶賀日停講封印後亦照常進講至歲

暮祫祭齋戒日始停講

凡

皇太子日講講章卽用皇上日講講章正本先期送進副本由正字繕寫每

日講官恭捧進講

凡

皇太子講官用滿講官二員漢講官四員以詹事

府坊局官及翰林院官充補

凡司經局洗馬掌收貯書籍正字繕寫講章並

司裝潢

凡官吏俸糧及紙張心紅由戶部關給筆墨印

色由工部關給

宮僚部總論孔子家語

子夏問子夏問於孔子曰記云周公相成王教之以世子之禮有諸孔子曰昔者成王嗣立幼未能�阼周公攝政而治抗世子之法於伯禽欲王之知父子之道君臣之道所以善成王也夫知爲人子者然後可以爲人父知爲人臣者然後可以爲人君知事人者然後可以使人是故抗世子之法於伯禽使成王知父子君臣長幼之義焉凡君之於世子親則父也尊則君也有父之親有君之尊然後兼天下而有之不可不愼也行一物而三善皆得惟世子齒於學之謂也世子齒於學則國人觀之曰此將君我而與我齒讓何也曰有父在則禮然然而眾知父子之道矣其二曰此將君我而與我齒讓何也曰有君在則禮然然而眾知君臣之義矣其三曰此將君我而與我齒讓何也曰長長也則禮然然而眾知長幼之節矣故父在斯爲子君在斯爲臣居子與臣之位所以尊君而親親也在學學之爲父子焉學之爲君臣焉學之爲長幼焉父子君臣長幼之道得而後國治語云學正司業父師司成一有元良萬國以貞世子之謂也聞之曰爲人臣者殺其身而有益於君則爲之況於其身以善其君乎周公優爲也大戴禮記

保傅篇天子不諭先聖王之徳不知國君畜民之道不見禮義之正不察應事之理不博古之典傳不閒於威儀之數詩書禮樂無經學業不法凡是其屬太師之任也天子無恩於父母不惠於庶民無禮於大臣不中於制獄無經於百官不哀於喪不敬於祭不信於諸侯不誡於戎事不誠於賞罰不厚於徳不彊於行賜與侈於近臣鄰愛於疏遠卑賤不能懲忿窒欲不從太師之言凡是之屬太傅之任也天子處位不端受業不敬言語不序聲音不中律進退節度無禮升降揖讓無容周旋俯仰視瞻無儀安顧咳唾趨行不得色不比順隱琴瑟凡此其屬太保之任也天子宴瞻其學左右之習反其師答遠方諸侯不知文雅之辭應羣臣左右不知已諾之正簡聞小誦不傳不習凡此其屬少師之任也天子居處出入不以禮冠帶衣服不以制禦器在側不以度縱上下雜采不以章忿怒說喜不以義賦與集讓不以節凡此其屬少傅之任也天子晏私安如易樂而湛飲酒而醉食肉而餕飽而彊饑而婪暑而暍寒而嗽寢而莫宥坐而莫侍行而莫先莫後天子自爲開門戶取玩好自執器皿亟顧環面禦器之不舉不藏凡此其屬少保之任也號呼歌謠聲音不中律宴樂雅誦送樂序不知日月之時節不知先王之諱與大國之忌不知風雨雷電之眚凡此其屬太史之任也易曰正其本萬物理失之毫釐差之千里故君子愼始也賈誼新書

傅職或稱春秋而爲之聳善而抑惡以革勸其心教之禮使知上下之則宣或爲之稱詩而廣道顯徳以馴明其志教之樂以疏其穢而鎭其浮气教之語使明於上世而知先王之務明徳於民也教之故志使知廢興者而戒懼焉教之任術使能紀萬官之職任而知治化之儀教之訓典使知族類疏戚而隱比馴焉此所謂學太子以聖人之徳者也或明惠施以道之忠明長短以道之信明度量以道之義明等級以道之禮明恭儉以道之孝明敬戒以道之事明慈愛以道之仁明�雅以道之文明除害以道之武明精直以道之罰明正徳以道之賞明齊肅以道之教此所謂教太子也左右前後莫非賢人以輔相之威儀以先後之攝體貌以左右之制義行以宣翼之章恭敬以監行之勤勞以勸之孝順以內之惇篤以固之忠信以發之徳言以揚之此所謂順者也此傅人之道也非賢者不能行天子不諭於先聖王之徳不知君國畜民之道不見義禮之正不察應事之理不博古之典傳不閒於威儀之數詩書禮樂無經天子學業之不法凡此其屬太師之任也古者齊太公職之天子不姻於親戚不惠於庶民無禮於大臣不忠於刑獄無經於百官不哀於喪不敬於祭不誡於戎事不信於諸侯不誠於賞罰不厚於徳不彊於行賜予侈於左右近臣愛於疏遠卑賤不能懲忿窒欲大行大禮大義大道不從太師之教凡此其屬太傅之任也古者魯周公職之天子處位不端受業不敬教誨諷誦詩書禮樂之不經不法不古言語不序音聲不中律將學趨讓進退節度不以禮升降揖讓無容視瞻俯仰周旋無節妄咳唾數顧趨行不徳色不比順隱琴肆瑟凡此其屬太保之任也古者燕召公職之天子燕辟廢其學左右之習詭其師答遠方諸侯遇貴大人不知文雅之辭答左右近臣不知己諾之適簡文小誦之不博不習凡此其屬少師之任也古者史佚職之天子居處出入不以禮衣服冠帶不以制禦器在側不以度雜彩從美不以章忿怒說喜不以義賦與譙讓不以節小行小禮小義小道凡此其屬少傅之任也天子居處燕私安所易樂而湛夜漏屏入而數飲酒而醉食肉而飽飽而彊饑而婪暑而暍寒而嗽寢而莫宥坐而莫侍行而莫先莫後尙自爲開戶自取玩好自執器皿亟顧還面而禦器之不舉不臧拆毀喪傷凡此其屬少保之任也干戚戈羽之舞管鑰琴瑟之會號呼謠聲音不中律燕樂雅誦頌樂序凡此其屬詔工之任也不知日月之不時節不知先王之諱與國之大忌不知風雨雷電之眚凡此其屬太史之任也

保傅殷爲天子三十餘世而周受之周爲天子三十餘世而秦受之秦爲天子二世而亡人性非甚相遠也何殷周之君有道之長而秦無道之暴也有故可知也古之王者太子初生固舉以禮使士負之有司齊肅端冕見之南郊見於天也過闕則下過廟則趨孝子之道也故自爲赤子時教固已行矣昔者周成王幼在𦇤褓之中召公爲太保周公爲太傅太公爲太師保保其身體傅傅之徳義師道之教訓此三公之職也於是爲置三少皆上大夫也曰少保少傅少師是與太子燕居者也故孩提有識三公三少固明孝仁禮義以道習之逐去邪人不使見惡行於是皆選天下之端士孝弟博聞有道術者以衛翼之使與太子居處出入故太子初生而見正事聞正言行正道左右前後皆正人也習與正人居之不能毋正也猶生長於齊之不能不齊言也習與不正人居之不能毋不正猶生長於楚之不能不楚言也故擇其所嗜必先受業乃得嘗之擇其所樂必先有習乃得爲之孔子曰少成若天性習慣如自然是殷周之所以長有道也及太子少長知好色則入於學學者所學之官也學禮曰帝入東學上親而貴仁則親疏有序而恩相及矣帝入南學上齒而貴信則長幼有差而民不誣矣帝入西學上賢而貴徳則賢智在位而功不遺矣帝入北學上貴而尊爵則貴賤有等而下不逾矣帝入太學承師問道退習而考於太傅太傅罰其不則而匡其不及則徳智長而理道得矣此五學者旣成於上則百姓黎民化輯於下矣學成治就是殷周所以長有道也及太子旣冠成人免於保傅之嚴則有司過之史有徹膳之宰天子有過史必書之史之義不得書過則死而宰收其膳宰之義不得收膳卽死於是有進善之旌有誹謗之木有敢諫之鼓瞽史誦詩工誦箴諫大夫進謀士傳民語習與智長故切而不愧化與心成故中道若性是殷周之所以長有道也三代之禮天子春朝朝日秋暮夕月所以明有敬也春秋入學坐國老執醬而親饋之所以明有孝也行以鸞和步中采薺趨中肆夏所以明有度也其於禽獸見其生不忍見其死聞其聲不忍食其肉故遠庖廚所以長恩且明有仁也食以禮徹以樂失度則史書之工誦之三公進而讀之宰夫減其膳是天子不得爲非也明堂之位曰篤仁而好學多聞而道愼天子疑則問應而不窮者謂之道道者導天子以道者也常立於前是周公也誠立而敢斷輔善而相義者謂之充充者充天子之志也常立於左是太公也潔廉而切直匡過而諫邪者謂之��者拂天子之過者也常立於右是召公也博聞而彊記捷給而善對者謂之承承者承天子之遺忘者也常立於後是史佚也故成王中立而聽朝則四聖維之是以慮無失計而舉無過事殷周之所以長久者以其輔翼天子有此具也及秦而不然其俗固非貴辭讓也所尙者告訐也固非貴禮義也所尙者刑罰也故趙髙傅胡亥而教之獄所習者非斬劓人則夷人之三族也故今日卽位而明日射人忠諫者謂之誹謗深爲之計者謂之妖言其視殺人若艾艸菅然豈胡亥之性惡哉彼其所以習道之者非其理故也鄙諺曰不習爲吏而視已事又曰前車覆而後車戒夫殷周之所以長久者其已事可知也然而不能從者是不法聖智也秦世之所以亟絕者其轍迹可見也然而不避是後車又將覆也夫存亡之變治亂之機其要在是矣天下之命縣於太子太子之善在於蚤諭教與選左右夫心未濫而先諭教則化易成也夫聞於道術知義理之指則教之切也若其服習積貫則左右而已矣夫胡越之人生而同聲嗜欲不異及其長而成俗也累數譯而不能相通行者有𨿽死而不相爲者則教習然也臣故曰選左右蚤諭教最急夫教得而左右正則太子正矣太子正而天下定矣書曰一人有慶兆民賴之此時務也

宮僚部名臣列傳二

唐

李綱按唐書本傳綱字文紀觀州蓨人少慷慨尙風節始名瑗慕張綱爲人攺焉仕周爲齊王憲參軍事宣帝將殺憲召僚屬誣左其罪綱矢死無撓辭及憲誅露車載屍故吏奔匿綱撫棺號慟爲瘞訖乃去事隋爲太子洗馬太子勇宴宮臣左庶子唐令則奏琵琶又歌武媚娘曲綱曰令則官調護乃自比倡優進淫聲惑視聽誠使上聞之豈不爲殿下累乎臣請正其罪勇曰置之我欲爲樂耳後勇廢文帝切讓官屬無敢對綱獨曰陛下不素教故太子至此太子資中人得賢者輔而善得不肖導而惡柰何歌舞鷹犬纖兒使曰侍側何特太子罪邪帝曰以汝爲洗馬何不擇人綱曰臣非東宮得言者帝曰朕過矣擢尙書右丞時楊素蘇威用事綱據正不詭迎隨素等多憾會大將軍劉方討林邑素言林邑多珍貲非綱不可任遂署行軍司馬方揣素指數危辱之幾殆軍還不得調稍除齊王府司馬復詔出南海應接林邑久不召乃身入奏威劾綱擅去所部以屬吏會赦免屏居鄠大業末賊帥何潘仁劫爲長史髙祖平京師綱上謁授丞相府司錄參軍封新昌縣公領選舉受禪拜禮部尙書兼太子詹事齊王元吉爲並州總管縱左右攘奪民愁苦宇文歆諫不聽騰狀顯言王坐免俄而復畱下危惴劉武周入太原元吉懼棄軍奔京師並州陷帝怒謂綱曰王年少不習事故以歆及竇誕佐之太原興王地兵十萬粟支十年柰何一旦棄去歆建此計我當斬於軍綱曰王過惡誕養成之歆事王淺有闕必諍今賴歆計使陛下不失愛子且有功又何加罪乎翼日帝悟引綱升禦榻勞曰卿不言我幾濫罰於是釋歆然猶貸誕也帝以舞工安叱奴爲散騎常侍綱諫曰周家均工樂胥不得預士伍𨿽復妙如師襄才如子野皆繼世不易業故魏武使禰衡擊鼓衡先解朝衣曰不敢以先王法服爲伶人衣齊髙緯封曹妙達爲王以安馬駒開府有國家者可爲鑑戒今新造天下開太平之基功臣賞未及徧髙才猶伏艸茅而先令舞胡鳴玉曳組位五品趨丹墀殆非創業垂統詒子孫之道也帝不納綱在東宮太子建成尢加禮嘗遊溫湯綱疾不從有進魚者太子使膾之唐儉趙元楷自言其能太子曰操刀膾鯉和鼎味公等善之若弼諧審諭固屬綱矣遣使賜絹二百匹後太子狎亡賴猜間朝廷綱頻諫不見聽遂乞骸骨帝罵曰卿爲潘仁長史而羞朕尙書耶綱頓首曰潘仁賊也志殘殺然每諫輒止爲其長史故無愧陛下功成厚自伐臣言如持水內石敢久爲尙書乎且臣事東宮東宮又與臣忤是以上印綬帝謝曰知公直士幸卒輔吾兒乃拜太子少保尙書詹事如故綱上書太子曰綱老矣幸未就木備位保傅冀得效愚鄙日殿下飲酒過量非養生之道凡爲人子務孝謹以慰上心不宜聽受邪說與朝廷生惎間太子覽書不懌所爲益縱綱悒悒不自賴固請老優詔解尙書帝以綱隋名臣手敕未嘗名貞觀四年復爲少師以足疾賜步輿聽乘至合問以政事詣東宮太子承幹爲拜每聽政必詔綱與房元齡王珪侍坐嘗言曰托六尺之孤寄百里之命古人爲難綱以爲易故發言陳事毅然不可奪及疾而遣元齡至家存問明年卒年八十五贈開府儀同三司謚曰貞太子爲立碑初齊王憲女嫠居綱厚卹之及卒女被髮號哭如喪其親然綱在隋宦不進筮之得鼎筮人曰君當爲卿輔然待易姓乃如志仕不知退折足爲敗故綱𨿽顯於唐數稱疾辭位云孫安仁安靜安仁永徽中爲太子左庶子太子忠廢還邸寮屬奔散獨安仁泣拜而去終桓州刺史安靜天授中爲右衛將軍武氏革命羣臣皆勸進安靜獨無所請及收系獄來俊臣問狀安靜曰正以我唐舊臣殺之可也若詰其狀吾誰欺俊臣誣殺之會昌中錄忠臣後訪子孫已絕乃贈安靜太子少師自綱五世同居安仁安靜復以義烈聞世稱李氏不衰

於志寧按唐書本傳志寧字仲謐京兆髙陵人曾祖謹有功於周爲太師燕國公父宣道仕隋至內史舍人大業末志寧調冠氏縣長山東盜起棄官歸髙祖入關率羣從迎謁長春宮詔授渭北道行軍元帥府記室與殷開山參謀議薛仁杲平識褚亮於囚虜中遷天策府中郎文學館學士引亮與同列貞觀三年爲中書侍郎太宗嘗宴近臣問志寧安在有司奏敕召三品志寧品第四帝悟特詔預宴因加散騎常侍太子左庶子黎陽縣公是時議立七廟羣臣請以涼武昭王爲始祖志寧以涼非王業所因獨建議違之帝詔功臣世襲刺史誌寧奏古今異時慕虛名遺實患非久安計帝皆從之嘗謂志寧曰古者太子旣生士負之卽置輔弼昔成王以周召爲師傅日聞正道習以成性今太子幼卿當輔以正道無使邪僻啟其心勉之官賞可不次得也太子承幹數有過惡志寧欲救止之上諫苑以諷帝見大悅賜黃金十斤絹三百匹俄兼詹事以母喪免有詔起復本官固請終喪帝遣中書侍郎岑文本惇譬曰忠孝不兩立今太子須人教約卿彊起爲我卒輔導之志寧乃就職時太子以農時造曲室累月不止又好音樂過度志寧�以爲今東宮乃隋所營當時號爲侈麗豈容復事磨礱彩飾於其間丁匠官奴皆犯法亡命鉗鑿槌杵往來出入監門宿衛直長千牛不得苛問牙爪在外�役在內其可無憂乎又宮中數聞鼓聲太樂伎兒輒畱不出往年口敕丁寧殿下可不思之太子不納而左右多任宦官志寧復諫曰奄官者體非全气專柔便佞托親近爲威權假出納爲禍福故伊戾敗宋易牙亂齊趙髙亡秦張讓傾漢近髙齊任鄧長顒爲侍中陳徳信爲開府內預宴私外幹朝政齊卒顚覆今殿下左右前後皆用寺人輕忽髙班陵轢貴仕品命失序經紀不立行路之人咸以爲怪太子益不悅東宮僕禦舊得番休而太子不聽又私引突厥與相狎比志寧懷不能言上疏極言曰竊見僕寺司馭爰及獸醫自春迄夏不得番息或家有慈親以闕溫淸或室有幼弱以虧撫養殆非恕愛之意又突厥達哥支等人狀野心不可以禮教期不可以仁信待狎而近之無益令望有損盛徳況引內閣中使常親近人皆震駭而殿下獨安此乎太子大怒遣張師政紇十承基往刺之二人者入其第見志寧憔然在苫塊中不忍殺乃去太子敗帝知狀謂曰聞公數諫承幹不聽公故至此是時宮臣皆罪廢獨志寧蒙勞勉晉王爲皇太子復拜左庶子遷侍中加光祿大夫進封燕國公監修國史永徽二年洛陽人李弘泰誣告太尉長孫無忌反有詔不待時斬之志寧以爲方春少陽用事不宜行刑且誣謀非本惡逆請依律待秋分乃決從之衡山公主旣公除將下嫁長孫氏志寧以爲禮女十五而笄二十而嫁有故二十三而嫁固知遇喪須終三年春秋魯莊公如齊納幣母喪未再�而圖婚二家不譏以其失禮明也今議者云公除從吉此漢文創制爲天下百姓耳公主身服斬衰服可以例除情不可以例攺心喪成婚非人情所忍於是詔公主待服除乃婚拜尙書左僕射同中書門下三品頃之兼太子少師四年隕石十八於馮翊髙宗問曰此何祥也朕欲悔往修來以自戒若何志寧對春秋隕石於宋五內史過曰是陰陽之事非吉凶所生物固有自然非一系人事𨿽然陛下無災而戒不害爲福也俄遷太傅嘗與右僕射張行成中書令髙季輔俱賜田志寧奏臣家自周魏來世居關中貲業不墜今行成季輔始營產土願以臣有餘賜不足者帝嘉之分其田以與二人顯慶四年以老乞骸骨詔解僕射更拜太子太師仍同中書門下三品王皇后之廢長孫無忌褚遂良固爭不見從志寧不敢言武后以其不右己銜之後因殺無忌坐免官出爲營州刺史攺華州聽致仕卒年七十八贈幽州都督謚曰定後追復左光祿大夫太子太師志寧愛賓客樂引後進然多嫌畏不能有所薦達也爲士議所少凡格式律令禮典皆與論撰賞賜以巨萬初志寧與司空李績修定本艸並圖合五十四篇帝曰本艸尙矣今復修之何所異耶對曰昔陶弘景以神農經合雜家別錄注詺之曰江南偏方不周曉藥名往往紕繆四百餘物今考正之又增後世所用百餘物此以爲異帝曰本艸別錄何爲而二對曰班固惟記黃帝內外經不載本艸至齊七錄乃稱之世謂神農氏嘗藥以拯含气而黃帝以前文字不傳以識相付至桐雷乃載篇冊然所載郡縣多在漢時疑張仲景華佗竄記其語別錄者魏晉以來吳普李當之所記其言華葉形色佐使相須附經爲說故弘景合而錄之帝曰善其書遂大行

蔣儼按唐書本傳儼常州義興人擢明經第爲右屯衛兵曹參軍太宗將伐髙麗募爲使者人皆憚行儼奮曰以天子雄武四裔畏威蕞爾國敢圖王人有如不幸固吾死所也遂請行爲莫離支所囚以兵脇之不屈內窟室中髙麗平乃得歸帝奇其節授朝散大夫爲幽州司馬劉祥道以巡察使到部表最狀擢會州刺史再遷殿中少監數陳時政病利髙宗輒優納進蒲州刺史戶產充夥訴犴積年不平前刺史踵以罪去儼至發隱禁姦號良二千石永隆二年以老致仕未幾復召爲太僕卿以父諱辭官徙太子右衛副率中宗在東宮儼數爭過失不見用自以總調護不應諫於是田遊巖興處士爲洗馬太子所尊禮儼詒書責之曰太子年鼎盛聖道有所未盡足下受調護之寄居責言之地唯唯悠悠不出一談向使不飧王粟僕何敢議今祿及親矣尙何酬塞遊巖愧不能答儼尋徙右衛大將軍封義興縣子以太子詹事致仕卒年七十八中宗立以舊恩贈禮部尙書

姚班按唐書姚思廉傳思廉孫弟班篤學有立志擢明經歷六州刺史政皆有績數被賜累封宣城郡公遷太子詹事兼左庶子時節湣太子稍失道班凡四上書諫其一曰臣聞賈誼稱選天下端士使與太子居處出入故太子見正事聞正言行正道左右前後皆正人也夫習與正人居不能無正習與不正人居不能無不正教得而左右正則太子正太子正天下定矣伏見內置作坊諸工伎得入宮闈之內禁衛之所或言語內出或事狀外通小人無知因爲詐僞有點盛徳臣望悉出宮內造作付所司其二曰漢文帝身弋綈足革舄齊髙帝闌檻用銅者皆易以鐵經侯帶玉具劍環佩以過魏太子太子不視經侯曰魏國亦有寶乎太子曰主信臣忠魏之寶也經侯委劍佩去杜門不出夫聖賢以素爲貴皇王以非薄爲徳惟殿下畱心恭儉損省玩好以訓天下其三曰前世東宮門合往來皆有簿籍殿下時有所須惟門司宣令姦僞乘之因緣增損近呂升之乃代署宣敕賴殿下糾發其姦以後墨令及覆事並請內印畫署冀免詐繆其四曰聖人不專其徳賢智必有所師今司經無學士供奉無侍讀宜視繕時奏請其人俾奉講勸夫經所以立行修身史所以諳識成敗斯急務也太子𨿽稱善不能用其言及敗索宮中得班諫書中宗嘉嘆時宮臣皆得罪獨班擢右散騎常侍遷祕書監睿宗立拜戶部尙書所歷定州刺史尙書官皆與相繼云卒年七十四始曾祖察常撰漢書訓纂而後之注漢書者多竊取其義爲己說班著紹訓以發明舊義云

崔神慶按唐書崔義元傳義元子神基長壽中爲司賓卿同鳳閣鸞臺平章事爲酷吏所構流嶺南中宗初稍用爲大理卿弟神慶舉明經武后時累遷萊州刺史入朝待制億歲殿奏事稱旨後以歷官有佳政且其父於己有功擢拜並州長史謂曰並州朕鄕裏宿兵多前長史皆尙書爲之今授卿宜知所以委重者乃親爲按行圖謀日而遣神慶始至有詔攺錢幣法州縣布下俄而物價踴昂百賈驚擾神慶質其非於朝果豪猾妄爲之後喜下制美初州隔汾爲東西二城神慶跨水聯堞合而一之省防禦兵歲數千神基旣下獄馳赴都告變得召見後出具獄示之神慶爲申理得減死然用是貶歙州司馬長安中累轉禮部侍郎數上疏陳時政轉太子右庶子封魏縣子是時突厥使者入見皇太子應朝有司移文東宮召太子神慶諫曰五品以上佩龜者蓋防徵召之詐內出龜以合之況太子乎古者召太子用玉契此誠重愼防萌之意不可不察凡慮事於未萌之前故長無悔吝之咎今太子與陛下異宮非朝朔望而別喚者請降墨敕玉契詔可尋詔與詹事祝欽明更日侍讀東宮歷司刑卿劾張昌宗獄頗闊略不盡神龍初昌宗伏誅坐流欽州卒五王得罪緣昌宗被流者皆詔原雪贈神慶幽州都督

宋

範衝按宋史本傳衝字元長登紹聖進士第髙宗卽位召爲虞部員外郎俄出爲兩淮轉運副使紹興中隆佑皇后誕日上置酒宮中從容語及前朝事後曰吾老矣有所懷爲官家言之吾逮事宣仁聖烈皇后聰明母儀古今未見其比曩因姦臣誣謗有玷聖徳建炎初𨿽下詔辧明而史錄未經刪定無以傳信後世而慰在天之靈也上悚然亟詔重修神哲兩朝實錄召衝爲宗正少卿兼直史館衝父祖禹元佑中嘗修神宗實錄盡書王安石之過以明神宗之聖其後安石�蔡卞惡之祖禹坐謫死嶺表至是復以命衝上謂之曰兩朝大典皆爲姦臣所壞故以屬卿衝因論熙寧創置元佑復古紹聖以降弛張不一本末先後各有所因又極言王安石變法度之非蔡京誤國之罪上嘉納之選起居郎俄開講筵升兼侍讀上雅好左氏春秋命衝與朱震專講衝敷衍經旨因以規諷上未嘗不稱善會皇子建國公瑗出就傅首命衝以徽猷閣待制提舉建隆觀爲資善堂翊善而朱震兼贊讀詔曰朕爲宗廟社稷大計不敢私於一身選於屬籍得藝祖七世孫鞠之宮中玆擇剛辰出就外傅宜有端良之士以充輔導之官博觀在廷無以易汝衝徳行才學爲時正人乃祖發議嘉佑之初乃父納忠元佑之際敷求是似尙有典刑顧資善之開史館經筵姑仍厥舊朕方求多聞之益爾實兼數器之長施及童蒙綽有餘裕蔽自朕志宜卽安之時張浚在長沙亦薦衝震可備訓導衝震皆一時名徳老成極天下之選上命建公國見翌善贊讀皆納拜俄遷翰林學士兼侍讀衝力辭攺翰林侍讀學士用其父故事也尋以龍圖閣直學士奉祠卒年七十五衝之修神宗實錄也爲考異一書明示去取舊文以墨書刪去者以黃書新修者以朱書世號朱墨書及修哲宗實錄別爲一書名辧誣錄衝性好義樂善司馬光家屬皆依衝所衝撫育之爲光編類記聞十卷奏禦請以光之族曾孫宗召主光祀又嘗薦尹焞自代云

楊萬里按宋史本傳萬里字廷秀吉州吉水人爲尙左郎官東宮講官闕帝親擢萬里爲侍讀宮僚以得端人相賀他日讀陸宣公奏議等書皆隨事規警太子深敬之王淮爲相一日問曰宰相先務者何事曰人才又問孰爲才卽疏朱熹袁樞以下六十人以獻淮次第擢用之歷遷祕書少監會髙宗崩孝宗欲行三年喪創議事堂命皇太子參決庶務萬里上疏力諫且上太子書言天無二日民無二王一履危機悔之何及與其悔之而無及孰若辭之而不居願陛下三辭五辭而必不居也太子悚然光宗嘗爲書誠齋二字學者稱誠齋先生賜謚文節

戴溪按宋史本傳溪字肖望永嘉人也少有文名淳五年爲別頭省試第一監潭州南嶽廟紹初主管吏部架閣文字除太學錄兼實錄院檢討官正錄兼史職自溪始升博士奏兩淮當立農官若漢稻田使者括閒田諭民主出財客出力主客均利以爲救農之策除慶元府通判未行攺宗正簿累官兵部郎官開禧時師潰於符離溪因奏沿邊忠義人湖南北鹽商皆當區畫以銷後患會和議成知樞密院事張巖督師京口除授參議軍事數月召爲資善堂說書由禮部郎中凡六轉爲太子詹事兼祕書監景獻太子命溪講中庸大學溪辭以講讀非詹事職懼侵官太子曰講退便服說書非公禮毋嫌也復命類易詩書春秋論語孟子資治通鑑各爲說以進權工部尙書除華文閣學士嘉定八年以宣奉大夫龍圖閣學士致仕卒贈特進端明殿學士理宗紹定間賜謚文端溪久於宮僚以微婉受知春官然歷朝建明多務祕密或議其殊乏骨鯁云

金

張用直按金史本傳用直臨潢人少以學行稱遼王宗幹聞之延置門下海陵與其兄充皆從之學天眷二年以教宗子賜進士及第除禮部郎中皇統四年爲宣徽判官歷橫海軍節度副使攺寧州刺史海陵卽位召爲簽書徽政院事太常卿太子詹事海陵嘗謂用直曰朕𨿽不能博通經史亦粗有所聞皆卿平昔輔導之力太子方就學宜善道之朕父子並受卿學亦儒者之榮也爲賀宋國正旦使卒於汴海陵深悼惜之遣使迎護其喪官給道途費喪至親臨奠賜錢千萬其養子始七歲特授武義將軍

元

王恂按元史本傳恂字敬甫中山唐縣人父良金末爲中山府掾時民遭亂後多以詿誤系獄良前後所活數百人已而棄去吏業潛心伊洛之學及天文律曆無不精究年九十二卒恂性穎悟生三歲家人示以書帙輒識風丁二字母劉氏授以千字文再過目卽成誦六歲就學十三學九數輒造其極歲己酉太保劉秉忠北上途經中山見而奇之及南還從秉忠學於磁之紫金山癸丑秉忠薦之世祖召見於六盤山命輔導裕宗爲太子伴讀中統二年擢太子贊善時年二十八三年裕宗封燕王守中書令兼判樞密院事敕兩府大臣凡有咨�必令王恂與聞初中書左丞許衡集唐虞以來嘉言善政爲書以進世祖嘗令恂講解且命太子受業焉又詔恂於太子起居飲食愼爲調護非所宜接之人勿令得侍左右恂言太子天下本付托至重當延名徳與之居處況兼領中書樞密之政詔條所當徧覽庶務亦當屢省官吏以罪免者毋使更進軍官害人攺用之際尢不可非其人民至愚而神變亂之餘吾不之疑則反復化爲忠厚帝深然之恂早以算術名裕宗常問焉恂曰算數六藝之一定國家安人民乃大事也每侍左右必發明三綱五常爲學之道及歷代治忽興亡之所以然又以遼金之事近接耳目者區別其善惡論著其得失上之裕宗問以心之所守恂曰許衡嘗言人心如印板惟板本不差則𨿽摹千萬紙皆不差本旣差則摹之於紙無不差者裕宗深然之詔擇勛戚子弟使學於恂師道卓然及恂從裕宗撫軍稱海乃以諸生屬之許衡及衡告老而去復命恂領國子祭酒國學之制實始於此帝以國朝承用金大明歷歲久浸疏欲釐正之知恂精於算術遂以命之恂薦許衡能明歷之理詔馹召赴闕命領攺歷事官屬悉聽恂辟置恂與衡及楊恭懿郭守敬等徧考曆書四十餘家晝夜測驗創立新法參以古制推算極爲精密詳在守敬傳十六年授嘉議大夫太史令十七年曆成賜名授時歷以其年冬頒行天下十八年居父喪哀毀日飲勺水帝遣內侍慰諭之未幾卒年四十七初恂病裕宗屢遣醫診治及葬賻鈔二千貫後帝思定歷之功以鈔五千貫賜其家延佑二年贈推忠守正功臣光祿大夫司徒上柱國定國公謚文肅子寬賓並從許衡遊得星歷之傳於家學裕宗嘗召見語之曰汝父起於書生貧無貲蓄今賜汝鈔五千貫用盡可復以聞恩卹之厚如此寬由保章正歷兵部郎中知蠡州賓由保章副累遷祕書監

宋道按元史本傳道字道弘潞州長子人金兵部員外郎元吉之孫道善記誦年十七避地襄陽已而北歸屏居河內者十有五年趙璧經略河南聞其名禮聘之中統三年擢翰林修撰李畔璧行中書省事於濟南至元五年大兵守襄陽璧行元帥府事道皆從焉軍事多所咨訪六年髙麗權臣林衍廢其國王而立其弟溫詔遣國王頭輦哥曁璧將兵討之以道爲行省員外郎持詔徙江華島居民於平壤復命慰勞良厚仍賜衣段授河南路總管府判官不赴十三年入爲太常少卿屬省官制行兼領籍田署事十六年太子以耆徳召見應對詳雅大愜睿旨自是數蒙召問侍講經幄開諭爲多十八年除祕書監十九年江西分地當署郡邑守令皆命道銓舉二十年初立詹事院首命道爲太子賓客每燕見優賜容接多所錫賚二十三年卒有秬山集十卷行於世

王倚按元史本傳倚字輔臣其先東萊人也父永福金末避地徙燕爲宛平著姓富雄閭裏倚爲人孝友樂易重然諾與人交不苟合讀書務躬行不專事章句世祖選良家子入侍東宮時倚年弱冠在眾中儀觀獨偉太保劉秉忠深器重之卽以充選倚服勤守恪遂見信任有詔皇太子裁決天下事凡時政所急民瘼所系倚知無不言是時官職未備而湯沐分邑地廣事繁當有統屬乃拜倚工部尙書行本位下隨路民匠都總管至元二十一年詔立東宮官屬以倚爲家丞又置儲用司掌貨幣出納令倚兼之後以疾辭職仍給太子家丞祿以優養之倚上言不事事而苟竊祿食臣心誠所未安不許力辭再四方許之二十六年皇孫出鎭懷孟帝爲選老成練達舊臣護之乃以屬倚陛辭帝目之良久謂侍臣曰倚修潔人也左右皇孫得人矣及行營幕所在軍政肅然未幾召還二十八年授禮部尙書以疾辭明年卒年五十三贈正議大夫禮部尙書追封太原郡侯謚忠肅子二人鵬異樣總管府總管

曲樞按元史本傳曲樞西土人曾祖達不臺祖阿達臺父質理花臺世贈功臣追封王爵曲樞七歲失怙恃旣壯沈密靜專爲徽仁裕聖皇太后宮臣仁宗幼時以曲樞可任保傅左右擁翼曲樞入則佐視食飲出則抱負遊衍鞠躬盡力夙夜匪懈大徳三年武宗總戎北邊九年讒人亂國仁宗侍皇太后之國於懷未幾復之雲中連年奔走不暇曲樞櫛風沐雨跋涉艱險無倦色成宗崩仁宗奉太后入朝殲姦黨迎武宗卽皇帝位仁宗爲皇太子天下以安拜曲樞榮祿大夫平章政事行大司農未幾進光祿大夫領詹事院事加特進封應國公至大元年拜開府儀同三司太子詹事平章軍國重事上柱國依前大司農應國公進太子太保領典醫監事四年授太保錄軍國重事集賢大學士兼大司農領崇祥院司天臺事官爵勛封如故後以病薨於位子二人

明

金問按明外史本傳問字公素吳人兄聲好古嗜學問幼事之如嚴師家無書輾轉借乞遂博洽經史聲病熱得螺蚌可療方嚴寒問解衣循河得百枚以進病良已永樂初以善書進授司經局正字仁宗在東宮喜問書得侍左右成祖北徵歸入漢趙二王譖求宮僚罪過遂系問與黃淮楊溥等行在獄三人相得甚嘗各持一經講論獄吏曰此何地公等乃讀書自喜乎問笑不應或饋遺之苟非義必謝去如是者十年仁宗卽位乃出之淮溥相繼入內閣問待詔思善門尋授翰林修撰每論時政多見采納正統間累官禮部右侍郎子汝進太僕丞

周述弟

孟簡

按明外史曾棨傳周述字崇述吉水人永樂二年與從弟孟簡�舉進士及第帝手題二人策獎賞之�授翰林編修讀書文淵閣述嘗扈北巡累進左春坊諭徳仁宗卽位命從皇太子謁陵南京召至榻前問所以匡弼儲君者對稱旨宣宗時進左庶子正統初卒官孟簡在翰林二十年始遷詹事府丞出爲襄王長史有言宜畱備顧問者帝曰輔朕弟尢勝於輔朕也述溫厚簡靜未嘗疾言遽色文章雅贍孟簡謙退不伐平生無睚�於人並爲世所重云

劉曰寧按明外史王圖傳曰寧字幼安南昌人萬曆十七年進士攺庶吉士授編修右中允直皇長子講幄時冊立未舉外議紛紜曰寧旁慰曲諭依於仁孝光宗心識之礦使四出曰寧發憤上疏陳六疑四患極言稅監李道王朝諸不法狀疏入畱中以母病歸起右諭徳掌南京翰林院就遷國子祭酒奉母歸吏進贏金數千曰例也曰寧曰此豈朝廷例耶峻卻之尋起少詹事母喪不赴服闋召爲禮部右侍郎協理詹事府道卒贈禮部尙書天啟初追謚文簡

公鼐按明外史本傳鼐字孝與蒙陰人曾祖奎躋湖廣副使父家臣翰林編修鼐舉萬曆二十九年進士攺庶吉士授編修屢遷左諭徳爲東宮講官進左庶子引疾歸光宗立召拜祭酒還朝帝已晏駕熹宗進鼐詹事乃上疏曰近聞南北臣僚論先帝升遐一事迹涉怪異語多隱藏恐因委巷之訛傳流爲湘山之稗說臣竊痛焉皇祖在昔原無立愛之心祇因大典遲回於是繳還冊立之後有三王�封之事憂危竑議之後有國本攸關之事迨劉之邪謀張差之梃擊而逆亂極矣向非天地照臨祖宗垂庇禍可勝言哉臣嘗備員宮僚目睹狂謀孔熾以歸向東宮者爲小人不向東宮者爲君子盡除朝士之淸流陰剪元良之羽翼批根引蔓干紀亂常至今追想猶爲寒心夫臣子愛君存其眞不存其僞今實錄纂修在卽請將光宗事迹別爲一錄凡一月間明綸善政固大書特書其有聞見異詞及宮闈委曲之妙用亦皆直筆指陳勒成信史臣𨿽不肖竊敢任之疏入不許天啟元年鼐以紀元甫及半載言官獲譴者至十餘人上疏切諫並規諷輔臣忤旨譙責尋遷禮部右侍郎協理詹事府充實錄副總裁鼐好學博聞磊落有器識見魏忠賢亂政引疾歸初廷議李三才起用不決鼐揚言曰今封疆倚重者多遠道未至三才略素優家近輦轂可朝發夕至也侍郎鄒元標趣使盡言以言路相持而止後禦史葉有聲追論鼐與三才爲姻徇私妄薦遂落職閒住未幾卒崇禎初復官賜卹謚文介宮僚部名臣列傳一

周

奮揚按說苑楚平王使奮揚殺太子建未至而遣之太子奔宋王召奮揚使城父人執之以至王曰言出於予口入於爾耳誰告建也對曰臣告之王初命臣曰事建如事余臣不佞不能貳也奉初以還故遣已而悔之亦無及也王曰而敢來何也對曰使而失命召而不來是重過也逃無所入王乃赦之

漢

錯按漢書本傳錯潁川人以文學爲太常掌故孝文時天下亡治尙書者齊有伏生治尙書年九十餘不可徵太常遣錯受尙書伏生所還因上書稱說詔以爲太子舍人門大夫遷博士又上書言人主所以尊顯功名揚於萬世之後者以知術數也故人主知所以臨制臣下而治其眾則羣臣畏服矣知所以聽言受事則不欺蔽矣知所以安利萬民則海內必從矣知所以忠孝事上則臣子之行備矣此四者臣竊爲皇太子急之人臣之議或曰皇太子亡以知事爲也臣之愚誠以爲不然竊觀上世之君不能奉其宗廟而劫殺於其臣皆不知術數者也皇太子所讀書多矣而未深知術數者不問書說也夫多誦而不知其說所謂勞苦而不爲功臣竊觀皇太子材智髙奇馭射伎藝過人絕遠然於術數未有所守者以陛下爲心也竊願陛下幸擇聖人之術可用今世者以賜皇太子因時使太子陳明於前惟陛下裁察上善之於是拜錯爲太子家令以其辧得幸太子太子家號曰智囊

疏廣兄

子受

按漢書本傳廣字仲翁東海蘭陵人也少好學明春秋家居教授學者自遠方至徵爲博士太中大夫地節三年立皇太子選丙吉爲太傅廣爲少傅數月吉遷禦史大夫廣徙爲太傅廣兄子受字公予亦以賢良舉爲太子家令受好禮恭謹敏而有辭宣帝幸太子宮受迎謁應對及置酒宴奉觴上壽辭禮閒雅上甚歡說頃之拜受爲少傅太子外祖父特進平恩侯許伯以爲太子少白使其弟中郎將舜監護太子家上以問廣廣對曰太子國儲副君師友必於天下英俊不宜獨親外家許氏且太子自有太傅少傅官屬已備今復使舜護太子家視陋非所以廣太子徳於天下也上善其言以語丞相魏相相免冠謝曰此非臣等所能及廣由是見器重數受賞賜太子每朝因進見太傅在前少傅在後父子並爲師傅朝廷以爲榮在位五歲皇太子年十二通論語孝經廣謂受曰吾聞知足不辱知止不殆功遂身退天之道也今仕宦至二千石宦成名立如此不去懼有後悔豈如父子相隨出關歸老故鄕以壽命終不亦善乎受叩頭曰從大人議卽日父子俱移病滿三月賜告廣遂稱篤上疏乞骸骨上以其年篤老皆許之加賜黃金二十斤皇太子贈以五十斤公卿大夫故人邑子設祖道供帳東都門外送者車數百兩辭決而去及道路觀者皆曰賢哉二大夫或嘆息爲之下泣

孔霸按漢書孔光傳孔子生伯魚鯉鯉生子思伋伋生子上帛帛生子家求求生子眞箕箕生子髙穿穿生順順爲魏相順生鮒鮒爲陳涉博士死陳下鮒弟子襄爲孝惠博士長沙太傅襄生忠忠生武及安國武生延年延年生霸字次儒霸生光焉安國延年皆以治尙書爲武帝博士安國至臨淮太守霸亦治尙書事太傅夏侯勝昭帝末年爲博士宣帝時爲太中大夫以選授皇太子經遷詹事髙密相是時諸侯王相在郡守上元帝卽位徵霸以師賜爵關內侯食邑八百戶號褒成君給事中加賜黃金二百斤第一區徙名數於長安霸爲人謙退不好權勢常稱爵位泰過何徳以堪之上欲致霸相位自禦史大夫貢禹卒及薛廣徳免輒欲拜霸霸讓位自陳至三上深知其至誠乃弗用以是敬之賞賜甚厚及霸薨上素服臨弔者再至賜東園祕器錢帛策贈以列侯禮謚曰烈君

後漢

桓榮按後漢書本傳榮字春卿沛郡龍亢人也少學長安習歐陽尙書事博士九江朱普貧窶無資常客傭以自給精力不倦十五年不窺家園至王莽篡位乃歸會朱普卒榮奔喪九江負土成墳因畱教授徒眾數百人莽敗天下亂榮抱其經書與弟子逃匿山谷𨿽常饑困而講論不輟後復客授江淮間建武十九年年六十餘始辟大司徒府時顯宗始立爲皇太子選求明經乃擢榮弟子豫章何湯爲虎賁中郎將以尙書授太子世祖從容問湯本師爲誰湯對曰事沛國桓榮帝卽召榮令說尙書甚善之拜爲議郎賜錢十萬入使授太子每朝會輒令榮於公卿前敷奏經書帝稱善曰得生幾晚會歐陽博士缺帝欲用榮榮叩頭讓曰臣經術淺薄不如同門生郎中彭閎揚州從事�弘帝曰兪往女諧因拜榮爲博士引閎弘爲議郎車駕幸太學會諸博士論難於前榮被服儒衣溫恭有蘊藉辯明經義每以禮讓相厭不以辭長勝人儒者莫之及特加賞賜又詔諸生雅吹擊磬盡日乃罷後榮入會庭中詔賜奇果受者皆懷之榮獨舉手捧之以拜帝笑指之曰此眞儒生也以是愈見敬厚常令止宿太子宮積五年榮薦門下生九江胡憲侍講乃聽得出旦一入而已榮嘗寢病太子朝夕遣中使問病賜以珍羞帷帳奴婢謂曰如有不諱無憂家室也後病愈復入侍講二十八年大會百官詔問誰可傅太子者羣臣承望上意皆言太子舅執金吾原鹿侯陰識可博士張佚正色曰今陛下立太子爲陰氏乎爲天下乎卽爲陰氏則陰侯可爲天下則固宜用天下之賢才帝稱善曰欲置傅者以輔太子也今博士不難正朕況太子乎卽拜佚爲太子太傅而以榮爲少傅賜以輜車乘馬榮大會諸生陳其車馬印綬曰今日所蒙稽古之力也可不勉哉榮以太子經學成畢上疏謝曰臣幸得侍帷幄執經連年而智學淺短無以補益萬分今皇太子以聰睿之姿通明經義觀覽古今儲君副主莫能專精博學若此者也斯誠國家福佑天下幸甚臣師道已盡皆在太子謹使掾臣汜再拜歸道太子報書曰莊以童蒙學道九載而典訓不明無所曉識夫五經廣大聖言幽遠非天下之至精豈能與於此況以不才敢承誨命昔之先師謝弟子者有矣上則通達經旨分明章句下則去家慕鄕求謝師門今蒙下列不敢有辭願君愼疾加餐重愛玉體三十年拜爲太常榮初遭倉卒與族人桓元卿同饑�而榮講誦不息元卿嗤榮曰但自苦气力何時復施用乎榮笑不應及爲太常元卿嘆曰我農家子豈意學之爲利乃若是哉顯宗卽位尊以師禮甚見親重拜二子爲郎榮年逾八十自以衰老數上書乞身輒加賞賜乘輿常幸太常府令榮坐東面設幾杖會百官驃騎將軍東平王蒼以下及榮門生數百人天子親自執業每言輒曰太師在是旣罷悉以大官供具賜太常家其恩禮若此永平二年三雍初成拜榮爲五更每大射養老禮畢帝輒引榮及弟子升堂執經自爲下說乃封榮爲關內侯食邑五千戶榮每疾病帝輒遣使者存問大宮大醫相望於道及篤上疏謝恩讓還爵土帝幸其家問起居入街下車擁經而前撫榮垂涕賜以�茵帷帳刀劍衣被良久乃去自是諸候將軍大夫問疾者不敢復乘車到門皆拜�下榮卒帝親自變服臨喪送葬賜冢塋於首山之陽除兄子二人補四百石都講生八人補二百石其餘門徒多至公卿子郁嗣

包咸按後漢書本傳咸字子良會稽曲阿人也少爲諸生受業長安師事博士右師細君習魯詩論語王莽末去歸鄕裏於東海界爲赤眉賊所得遂見拘執十餘日咸晨夜誦習自若賊異而遣之因往東海立精舍講授光武卽位乃歸鄕裏太守黃讜署戶曹史欲召咸入授其子咸曰禮有來學而無往教讜遂遣子師之舉孝廉除郎中建武中入授皇太子論語又爲其章句拜諫議大夫侍中右中郎將永平五年遷大鴻臚每進見錫以幾杖入屏不趨贊事不名經傳有疑輒遣小黃門就捨卽問顯宗以咸有師傅恩而素淸苦常特賞賜珍玩束帛奉祿增於諸卿咸皆散與諸生之貧者病篤帝親輦駕臨視八年年七十一卒於官子福拜郎中亦以論語入授和帝

桓郁按後漢書本傳郁字仲恩少以父任爲郎惇厚篤學傳父業以尙書教授門徒常數百人榮卒郁當襲爵上書讓於兄子泛顯宗不許不得已受封悉以租入與之帝以郁先師子有禮讓甚見親厚常居中論經書問以政事稍遷侍中帝自制五家要說章句令郁校定於宣明殿以侍中監虎賁中郎將永平十五年入授皇太子經遷越騎校尉詔敕太子諸王各奉賀致禮郁數進忠言多見納錄肅宗卽位郁以母憂乞身詔聽以侍中行服建初二年遷屯騎校尉和帝卽位富於春秋侍中竇憲自以外戚之重欲令少主頗涉經學上疏皇太后曰禮記雲天下之命懸於天子天子之善成乎所習習與智長則切而不勤化與心成則中道若性昔成王幼小越在𦇤褓周公在前史佚在後太公在左召公在右中立聽朝四聖維之是以慮無遺計舉無過事孝昭皇帝八歲卽位大臣輔政亦選名儒韋賢蔡義夏侯勝等入授於前平成聖徳近建初元年張酺魏應召訓亦講禁中臣伏惟皇帝陛下躬天然之資宜漸教學而獨對左右小臣未聞典義昔五更桓榮親爲帝師子鬱結髮惇尙繼傳父業故再以校尉入授先帝父子給事禁省更歷四世今白首好禮經行篤備又宗正劉方宗室之表善爲詩經先帝所褒宜令郁方並入教授以崇本朝光示大化由是遷長樂少府復入侍講頃之轉爲侍中奉車都尉永元四年代丁鴻爲太常明年病卒郁教授二帝恩寵甚篤賞賜前後數百千萬顯於當世門人楊震朱寵皆至三公初榮受朱普學章句四十萬言浮辭繁長多過其實及榮入授顯宗減爲二十三萬言郁復刪省定成十二萬言由是有桓君大小太常章句子普嗣傳爵至曾孫郁中子焉能世傳其家學孫鸞曾孫郴並知名

桓焉按後漢書本傳焉字叔元少以父任爲郎明經篤行有名稱永初元年入授安帝三遷爲侍中步兵校尉永寧中順帝立爲皇太子以焉爲太子少傅月餘遷太傅以母憂自乞聽以大夫行喪逾年詔使者賜牛酒奪服卽拜光祿大夫遷太常時廢皇太子爲濟陰王焉與太僕來歷廷尉張皓諫不能得事已具來歷傳順帝卽位拜太傅與太尉朱寵並錄尙書事焉復入授經禁中因燕見建言宜引三公尙書入省事帝從之以焉前廷議守正封陽平侯固讓不受視事三年坐辟召禁錮者爲吏免復拜光祿大夫陽嘉二年代來歷爲大鴻臚數日遷爲太常永和五年代王龔爲太尉漢安元年以日食免明年卒於家弟子傳業者數百人黃瓊楊賜最爲顯貴

晉

杜錫按晉書杜預傳預子錫字世嘏少有盛名起家長沙王乂文學累遷太子中舍人性亮直忠烈屢諫湣懷太子言辭懇切太子患之後置鍼著錫常所坐處氈中刺之流血他日太子問錫向著何事錫對醉不知太子詰之曰君喜責人何自作過也後轉衛將軍長史趙王倫篡位以爲治書禦史孫秀求交於錫而錫拒之秀𨿽銜之憚其名髙不敢害也惠帝反政遷吏部郎城陽太守不拜仍遷尙書左丞年四十八卒贈散騎常侍

薛兼按晉書本傳兼字令長丹陽人也祖綜仕吳爲尙書僕射父瑩有名吳朝吳平爲散騎常侍兼淸素有器宇少與同郡紀瞻廣陵閔鴻吳郡顧榮會稽賀循齊名號爲五�初入洛司空張華見而奇之曰皆南金也察河南孝廉辟公府除比陽相�任有能名歷太子洗馬散騎常侍懷令司空東海王越引爲參軍轉祭酒賜爵安陽亭侯元帝爲安東將軍以爲軍諮祭酒稍遷丞相長史甚勤王事以上佐祿優每自約損取周而已進爵安陽鄕亭侯拜丹陽太守中興建轉尹加秩中二千石遷尙書領太子少傅自綜至兼三世傅東宮談者美之永昌初王惇表兼爲太常明帝卽位加散騎常侍帝以東宮時師傅猶宜盡敬乃下詔曰朕以不徳夙遭閔凶猥以眇身托於王公之上哀煢在疚靡所諮仰憂懷惴惴如臨於谷孔子有云故𨿽天子必有尊也朕將祗奉先師之禮以諮有徳太宰西陽王秩尊望重在貴思降丞相武昌公司空卽丘子體道髙邈勛徳兼備先帝執友朕之師傅太常安陽侯訓保朕躬忠肅篤誠夫崇親尊賢先帝所重朕見四君及書疏儀體一如東宮故事是歲卒詔曰太常安陽鄕侯兼履徳衝素盡忠恪己方賴徳訓弘濟政道不幸殂殞痛於厥心今遣持節侍禦史贈左光祿大夫開府儀同三司魂而有靈嘉玆榮寵及葬王惇作逆朝廷多故不得議謚直遣使者祭以太牢子顒先兼卒無後

南齊

何昌按南齊書本傳昌字儼望廬江灊人也祖叔度吳郡太守父修之太常昌少而淹厚爲伯父司空尙之所遇宋建安王休仁爲揚州辟昌州主簿遷司徒行參軍太傅五官司徒東閣祭酒尙書儀曹郎建平王景素爲徵北南徐州昌又爲府主簿以風素見重母老求祿出爲湘東太守加秩千石爲太祖驃騎功曹昌在郡景素被誅昌痛之至是啟太祖曰尋故建平王因心自遠忠孝基性徽和之譽早布國言勝素之情夙洽民聽世祖綢繆太宗眷異朝中貴人野外賤士𨿽聞見有殊誰不悉斯事者元徽之間政關羣小構扇異端共令傾覆殷勤之非古人所悼況蒼梧將季能無衒惑一年之中藉者再三有必顚之危無蹔立之安行路寒心往來局蹐而王夷慮坦然委之天命惟謙性敬專城奉國閨無執戟之衛門闕衣介之夫此五尺童子所見不假闊曲言也一淪疑似身名頓滅冤結淵泉酷貫穹昊時經隆替歲攺三元曠蕩之惠亟申被枉之澤未流俱沐溫光獨酸霜露明公輔天地之施散雲雨之潤物無巨細咸被慶渥若今日不蒙照滌則爲萬代冤魂昌非敢慕慷慨之士激揚當世實義切於心痛入骨髓瀝腸紓憤仰希神照辧明枉直亮王素行使還名帝籍歸靈舊塋死而不泯豈忘徳於黃墟分軀碎首不足上謝又與司空褚淵書曰天下之可哀者有數而埋冤於黃泉者爲甚焉何者百年之壽同於朝露揮忽去畱寧足道哉政欲闔棺之日不隕令名竹帛傳芳烈鐘石紀淸英是以昔賢甘心於死所者也若懷忠抱義而負枉冥冥之下時主未之矜卿相不爲言良史濡翰將被以惡名豈不痛哉竊尋故建平王地屬親賢徳居宗望道心惟衝睿性天峻散情風雲不以塵務嬰衿明發懷古惟以琴書娛志言忠孝行惇愼二公之所深鑑也前者阮揚連黨構此紛紜𨿽被明於朝貴愈結怨於羣醜覘察繼蹤疑防重著小人在朝詩史所嘆少一句淸識飲涕王每永言終日气淚交橫旣推信以期物故日去其備衛朱門蕭條示存典刑而已求解徐州以避北門要任苦乞會稽貪處東甌閒務此並彰於事迹與公道味相求期心有素方共經營家國劬勞王室何圖時不與我契闊屯昏忠誠弗亮罹此百殃歲朔亟流已經四載皇帝惟新人占天澤而幽然深酷未蒙照明封殯卑雜窮魂莫寄昭穆不序松柏無行事傷行路痛結幽顯吾等叩心泣血實有望於聖時公以徳佐世欲物得其所豈可令建平王枉直不分邪田叔不言梁事袁絲諫止淮南以兩國舋禍尙回帝意豈非親親之義寧從惇厚而今疑以未辧爲世大戮若使王心迹得申亦示海內理冤枉明是非存亡國繼絕世周漢之通典有國之所急也昔叔向之理恃祁大夫而獲亮戾太子之冤資車丞相而見察幽靈有知豈不眷眷於明顧碎首抽脇自謂不殞淵答曰追風古人良以嘉嘆但事旣昭晦理有逆從建平初阻元徽未悖專欲委咎阮楊彌所致疑於時正亦謬參此機若審如髙論其愧特深太祖嘉其義轉爲記室遷司徒左西太尉戶曹屬中書郎王儉衛軍長史儉謂昌曰後任朝事者非卿而誰永明元年竟陵王子良表置文學官以昌爲竟陵王文學以淸信相得意好甚厚轉揚州別駕豫章王又善之遷太子中庶子出爲臨川內史除廬陵王中軍長史未拜復爲太子中庶子領屯騎校尉遷吏部郎轉侍中臨海王昭秀爲荊州以昌爲西中郎長史輔國將軍南郡太守行荊州事明帝遣徐元慶西上害蕃鎭諸王元慶至荊州欲以便宜從事昌曰僕受朝廷意寄翼輔外蕃何容以殿下付君一介之使若朝廷必須殿下還當更聽後旨昭秀以此得還京師建武二年爲侍中領長水校尉轉吏部尙書復爲侍中領驍騎將軍四年卒年五十一贈太常謚簡子昌不雜交遊通和泛愛歷郡皆淸白士君子多稱之

梁

王訓按梁書王暕傳暕子訓字懷範幼聰警有識量徵士何引見而奇之年十三暕亡憂毀家人莫之識十六召見文徳殿應對爽徹上目送久之顧謂朱異曰可謂相門有相矣補國子生射策髙第除祕書郎遷太子舍人祕書丞轉宣城王文學友太子中庶子掌管記俄遷侍中旣拜入見髙祖從容問何敬容曰褚彥回年幾爲宰相敬容對曰少過三十上曰今之王訓無謝彥回訓美容儀善進止文章之美爲後進領袖在春宮特被恩禮以疾終於位時年二十六贈本官謚溫子

北齊

馬敬徳按北齊書本傳敬徳河間人也少好儒術負笈隨大儒徐遵明學詩禮略通大義而不能精遂畱意於春秋左氏沈思研求晝夜不倦解義爲諸儒所稱教授於燕趙間生徒隨之者眾河間郡王每於教學追之將舉爲孝廉固辭不就乃詣州求舉秀才舉秀才例取文士州將以其純儒無意推薦敬徳請試方略乃策問之所答五條皆有文理乃欣然舉送至京依秀才策問惟得中第乃請試經業問十條並通擢授國子助教遷太學博士天統初除國子博士世祖爲後主擇師傅趙彥深進之入爲侍講其妻夢猛獸將來向之敬徳走超叢棘妻伏地不敢動敬徳占之曰吾當得大官超棘過九卿也爾伏地夫人也後主旣不好學敬徳侍講甚疏時時以春秋入授武平初猶以師傅之恩超拜國子祭酒加儀同三司金紫光祿大夫領瀛州大中正卒贈開府瀛滄安州諸軍事瀛州刺史其後侍書張景仁封王趙彥深云何容侍書封王侍講�無封爵於是亦封敬徳廣漢郡王子元熙襲元熙字長明少傳父業兼事文藻以父故自靑州集曹參軍超遷通直侍郎侍詔文林館轉正員武平中皇太子將講孝經有司請擇師友帝曰馬元熙朕師之子文學不惡可令教兒於是以孝經入授皇太子儒者榮其世載性和厚在內甚得名譽皇太子亦親敬之隋開皇中卒於秦王文學

北周

觓斯徵按周書本傳徵字士亮河南洛陽人父椿太傅尙書令徵幼聰�五歲誦孝經周易識者異之及長博涉羣書尢精三禮兼解音律有至性居父喪朝夕共一溢米以父勛累遷太常卿自魏孝武西遷雅樂廢缺徵博采遺逸稽諸典故創新攺舊方始備焉又樂有錞於者近代絕無此器或有自蜀得之皆莫之識徵見之曰此錞於也眾弗之信徵遂依幹寶周禮注以芒筒捋之其聲極振眾乃嘆服徵乃取以合樂焉六官建拜司樂中大夫進位驃騎大將軍開府後髙祖以徵治經有師法詔令教授皇太子宣帝時爲魯公與諸皇子等咸服靑衿行束脩之禮受業於徵仍並呼徵爲夫子儒者榮之宣帝嗣位遷上大將軍大宗伯時髙祖初崩梓宮在殯帝意欲速葬令朝臣議之徵與內史宇文孝伯等固請依禮七月帝竟不許帝之爲太子也宮尹鄭譯坐不能以正道調護被謫除名而帝雅親愛譯至是拜譯內史中大夫甚委任之譯乃獻新樂十二月各一笙每一笙用十六管帝令與徵議之徵駁而奏帝頗納焉及髙祖山陵還帝欲作樂復令議其可不徵曰孝經云聞樂不樂聞尙不樂其況作乎鄭譯曰旣云聞樂明卽非無止可不樂何容不奏帝遂依譯議譯因此銜之帝後肆行非度�虐日甚徵以荷髙祖重恩嘗備位師傅若生不能諫死何以見髙祖乃上疏極諫指陳帝失帝不納譯因譖之遂下徵獄獄卒張元哀之乃以佩刀穿獄墻遂出之元卒被拷而終無所言徵遇赦得免隋文踐極例復官除太子太傅詔修撰樂書開皇初薨子諺徵所撰樂典十卷

隋

裴政按隋書本傳政字徳表河東聞喜人也髙祖壽孫從宋武帝徙家於壽陽曆前軍長史廬江太守祖邃梁侍中左衛將軍豫州大都督父之禮廷尉卿政幼明敏博聞彊記達於時政爲當時所稱年十五辟邵陵王府法曹參軍事轉起部郎枝江令湘東王之臨荊州也召爲宣惠府記室尋除通直散騎侍郎侯景作亂加壯武將軍帥師隨建寧侯王琳進討之擒賊率宋子仙獻於荊州及平侯景先鋒入建鄴以軍功連最封夷陵侯徵授給事黃門侍郎復帥師副王琳拒蕭紀破之於硤口加平越中郎將鎭南府長史及周師圍荊州琳自桂州來赴難次於長沙政請從間道先報元帝至百里洲爲周人所獲蕭�謂政曰我武皇帝之孫也不可爲爾君乎爾亦何煩殉身於七父若從我計則貴及子孫如或不然分腰領矣政詭曰惟命��之送至城下使謂元帝曰王僧辯聞臺城被圍已自爲帝王琳孤弱不復能來政許之旣而告城中曰援兵大至各思自勉吾以間使被擒當以碎身報國監者擊其口終不易辭�怒命趣行戮蔡大業諫曰此民望也若殺之則荊州不可下矣因得釋會江陵陷與城中朝士俱送於京師周文帝聞其忠授員外散騎侍郎引事相府命與盧辯依周禮建六卿設公卿大夫士並撰次朝儀車服器用多遵古禮革漢魏之法事並施行尋授刑部下大夫轉少司憲政明習故事又參定周律能飲酒至數斗不亂簿案盈幾剖決如流用法寬平無有冤濫囚徒犯極刑者乃許其妻子入獄就之至冬將行決皆曰裴大夫致我於死死無所恨其處法詳平如此又善鐘律常與長孫紹遠論樂語在音律志宣帝時以忤旨免職髙祖攝政召復本官開皇元年轉率更令加位上儀同三司詔與蘇威等修定律令政采魏晉刑典下至齊梁沿革輕重取其折衷同撰著者十有餘人凡疑滯不通皆取決於政進位散騎常侍轉左庶子多所匡正見稱純�東宮凡有大事皆以委之右庶子劉榮性甚專固時武職交番通事舍人趙元愷作辭見帳未及成太子有旨再三催促榮語元愷云但爾口奏不須造帳及奏太子問曰名帳安在元愷曰稟承劉榮不聽造帳太子卽以詰榮榮便拒諱云無此語太子付政推問未及奏狀有附榮者先言於太子曰政欲陷榮推事不實太子召責之政奏曰凡推事有兩一察情一據證審其曲直以定是非臣察劉榮位髙任重縱令實語元愷蓋是纖介之計理而論不須隱諱又察元愷受制於榮豈敢以無端之言妄相點累二人之情理正相似元愷引左衛率崔蒨等爲證蒨等款狀悉與元愷符同察情旣敵須以證定臣謂榮語元愷事必非虛太子亦不罪榮而稱政平直政好面折人短而退無後言時云定興數入侍太子爲奇服異器進奉後宮又緣女寵來往無節政數切諫太子不納政因謂定興曰公所爲者不合禮度又元妃暴薨道路籍籍此於太子非令名也願公自引退不然將及禍定興怒以告太子太子益疏政由是出爲襄州總管妻子不之官所受秩奉散給僚吏民有犯罪者陰悉知之或竟歲不發至再三犯乃因都會時於獄中召出親案其罪五人處死流徙者甚眾合境惶懾令行禁止小民蘇息稱爲神明爾後不修囹圄殆無爭訟卒官年八十九著承聖降錄十卷及太子廢髙祖追憶之曰向遣裴政劉行本在共匡�之猶應不令至此子南金仕至膳部郎

劉行本按隋書本傳行本沛人也父仕梁歷職淸顯行本起家武陵國常侍遇蕭修以梁州北附遂與叔父璠同歸於周寓居京兆之新丰每以諷讀爲事精力忘疲𨿽衣食乏絕晏如也性剛烈有不可奪之志周大冢宰宇文護引爲中外府記室武帝親總萬機轉禦正中士兼領起居注累遷掌朝下大夫周代故事天子臨軒掌朝典筆硯持至禦坐則承禦大夫取以進之及行本爲掌朝將進筆於帝承禦復欲取之行本抗聲謂承禦曰筆不可得帝驚視問之行本言於帝曰臣聞設官分職各有司存臣旣不得佩承禦刀承禦亦焉得取臣筆帝曰然因令二司各行所職及宣帝嗣位多失徳行本切諫忤旨出爲河內太守髙祖爲丞相尉迥作亂進攻懷州行本率吏民拒之拜儀同賜爵文安縣子及踐阼徵拜諫議大夫檢校治書侍禦史未幾遷黃門侍郎上嘗怒一郎於殿前笞之行本進曰此人素淸其過又小願陛下少寬假之上不顧行本於是正當上前曰陛下不以臣不肖置臣左右臣言若是陛下安得不聽臣言若非當致之於理以明國法豈得輕臣而不顧也臣所言非私因置笏於地而退上斂容謝之遂原所笞者於時天下大同四裔內附行本以黨項羌密邇封域最爲後服上表劾其使者曰臣聞南蠻遵校尉之統西域仰都護之威比見西羌鼠竊狗盜不悟羈縻之惠詎知含養之恩狼戾爲心獨乖正朔使人近至請付推科上奇其志焉雍州別駕元肇言於上曰有一州吏受人饋錢二百文依律合杖一百然臣下車之始與其爲約此吏故違請加徒一年行本駁之曰律令之行並發明詔與民約束今肇乃敢重其教命輕忽憲章欲申己言之必行忘朝廷之大信虧法取威非人臣之禮上嘉之賜絹百匹在職數年拜太子左庶子領治書如故皇太子虛襟敬憚時唐令則亦爲左庶子太子暱狎之每令以弦歌教內人行本貴之曰庶子當匡太子以正道何有嬖暱房帷之間哉令則甚慚而不能攺時沛國劉臻平原明克讓魏郡陸爽並以文學爲太子所親行本怒其不能調護每謂三人曰卿等正解讀書耳時左衛率長史夏侯福爲太子所暱常於閣內與太子戲福大笑聲聞於外行本時在閣下聞之待其出行本數之曰殿下寬容賜汝顏色汝何物小人敢爲慢因付執法者治之數日太子爲福致請乃釋之太子常得良馬令福乘而觀之太子甚悅因欲令行本復乘之行本不從正色而進曰至尊置臣於庶子之位者欲令輔導殿下以正道非爲殿下作弄臣也太子慚而止復以本官領大興令權貴憚其方直無敢至門者由是請托路絕法令淸吏民懷之未幾卒官上甚傷惜之及太子廢上曰嗟乎若使劉行本在勇當不及於此無子

宮僚部藝文一

請立太子師傅表

吳張儼昔賈誼爲漢文帝陳周成王爲太子以周公爲太傅召公爲太保呂望爲太師又立三少皆上大夫使與太子居處左右前後皆正人也明禮義以導習之故能光熙文武興隆周室伏惟陛下命世應期順幹作主皇太子以天然之姿爲國上嗣朝廷以四海未定國家多事師傅之官闕而未備臣愚以爲髙祖初基天下造創引張良叔孫通出爲師保入與朝政宜博采周漢依舊儀用將相名臣輔弼太子於是以贊洪業增輝日月實爲光大也

侍臣箴

晉溫嶠勿謂其微覆簣成髙勿謂其細巨由纖毫故曰善不積不足以成名話言如絲而萬里來享無以處極而利在永貞是以太子之在東宮均士抗禮以卑厥情入學齊齒言稱先生不以言自臧不以貴爲榮思有虞之烝烝尊周文之翼翼晨昏靡違夙興晏息師傅是瞻正人在側屏彼佞諛納此亮直故傅敬徳義臣思盡忠或稽古訓導惟道之不融或造膝詭辭懼咎之蘊崇惴惴兢兢思二雅之遺風鑑乎九三天祿永終近臣司規敢告常從

太子少傅箴

傅咸夫金木無常方圓應形亦有隱括習以性成故近朱者赤近墨者黑聲和則響淸形正則影直正人在側徳義盈堂鮑肆先入蘭蕙不芳傅臣司訓敢告君王

讓詹事表

齊孔稚珪太子霞騫靑殿日光春宮駕紫谷之英振洛笙之響自非器上白雲韻同明月何以延芳芝苑插羽瓊條竇嬰戚貴於西京陸曄風素於東國伊人之美方曰可舉臣亦何斯而敢參冒也

與劉孝儀令

梁簡文帝劉遵爲晉安王宣惠云麾二府記室轉南徐州治中後爲雍州復引爲安北諮議參軍及王立爲皇太子仍除中庶子大同元年卒太子深悼惜之與遵從兄孝儀令賢從中庶奄至殞逝痛可言乎其孝友淳深立身貞固內含玉潤外表瀾淸美譽嘉聲流於士友言行相符始終如一文史該富琬琰爲心辭章博贍元黃成采旣以鳴謙表性又以難進自居未嘗造請公卿締交榮和是以新沓莫之舉杜武弗之知自阮放之官野王之職棲遲門下巳逾五載同僚已陟後進多升而怡然淸靜不以少多爲念確爾之志亦何易得西河觀寶東江獨步書籍所載必不是過吾昔在漢南連翩書記及忝朱方從容坐首良辰美景淸風月夜鷁舟乍動朱鷺徐鳴未嘗一日而不追隨一時而不會遇酒闌耳熱言志賦詩校覆忠賢榷揚文史益者三友此實其人及弘道下邑未申善政而能使人結去思野多馴雉此亦威鳳一羽足以驗其五徳比在春坊載獲申晤博望無通賓之務司成多節文之科所賴故人時相媲偶而此子溘然實可嗟痛惟與善人此爲虛說天之報施豈若此乎想卿痛悼之誠亦當何已往矣柰何投筆惻愴吾昨欲爲志銘並爲撰集吾之劣薄其生也不能揄揚吹噓使得騁其才用今者爲銘爲集何益旣往故爲痛惜之情不能已已耳

直坊賦有

序

蕭子範

余以天監六年爲洗馬十七年復直中捨之坊感恩懷舊淒然而作歲爲奄茂淸明送風承恩從官自府遊宮信吾生之多幸遭六合之大同何坊禁之寥�對長庭之蕪永門幽幽而重閉室愔愔而內靜應曉刻而坐朝聽鳴鐘而自警𨿽生風於蟭螟終罕曜於陽景頗畱連於九思恆殷勤於三省於時也春果餘英夏條垂實殿穹窿而起陰槐連拳而負日傍髙墉之邐迆觀層扉之�律寫學宮於洛都模畫堂於漢室臺榭千古仙靈間出

王儉領太子詹事詔

江淹門下管司東朝歷代所重自非國華莫允斯任侍中尙書左僕射南昌縣開國公儉鑑識淸贍理懷秀澈績亮朝端譽敷僉議贊業攸光物聽斯緝宜二官以穆彜序

除詹事表

陸倕中陽白水徒庇微軀送珥抱薪未聞成績陳席不棄故劍無遺遂宣時髦升降淸顯尊官厚秩無因而至陋巷蓽門�成爽塏儲端華重實異恆司南章馬宮已擇儒雅竇嬰許商爰取姻戚自玆已降名器日隆歷選才賢若何叨越

謝爲東宮奉經啟

劉孝綽皇太子四術夙知三善非學猶復旁求儒雅應物稽疑業光夏校徳茂周庠諸侯宋魯於焉觀則參陪盛禮莫匪國華臣𨿽職典經圖而同官不一推擇而舉尙多髦俊寵光曲被獨在選中他日朝聞猶甘夕死況玆恩重彌見生輕

上東宮啟

劉潛亡從弟遵百行無點千里立志同气三荊之友假寢十起之慈皆體之於自然行之如俯拾自碣宮陪宴釣臺從幸攀附鱗翼三十餘載茫昧與善一旦長辭劍匿光芒璧碎符采躬搖神筆親動妙思𨿽每想南皮書憶阮瑀行經北館歌悼子厚不足輩此深仁齊玆舊愛

謝東宮爲制讓表啟

陳江�如攀珠樹徒仰照匣之輝若踐玉田不知照廡之價芙蓉之水亟奉北園迷疊之文屬陪南館久降噓枯之旨許賜淩雲之筆淸夜燕斯謂言善戲黃金然諾並遂殊寵年齊柏寢豈報恩榮紙罄蘭臺未書悚戴

除太子詹事謝東宮啟

前人庇身修徳濫迹端形陳蘿故葛攀附不涯解角蛻鱗超逾非次方辭璽會覬收渥澤

少傅箴

北周蕭圓肅圓肅梁武帝之孫建徳三年授太子少傅增邑九百戶圓肅以任當師傅調護是職乃作少傅箴曰惟王建國辧方正位左史記言右史記事莫不援立太子爲皇之貳是以易稱明兩禮云上嗣東序養徳震方主器束髮就學宵雅更肄朝讀百篇乙夜乃寐愛日惜力寸陰無棄視膳再飯寢門三至小心翼翼大孝烝烝謀謨計慮問對凝承安樂必敬無忘戰兢夫天道益謙人道惡盈漢嗣不絕乎馳道魏儲回環於鄴城前史攸載後世揚名三善旣備萬國以貞姬周長久實賴元良嬴秦短祚誠由少陽𨿽卜年七百有徳過歷而昌數世萬一無徳不及而亡敬之敬之天惟顯思光副皇極永固洪基觀徳審諭授告職司

論儲教

明王鏊昔者成王幼在𦇤褓召公爲太保周公爲太傅太公爲太師所以保其身體傅其徳義道之教訓此三公之職也又置三少曰少保曰少傅曰少師與太子宴遊者也又選天下端正孝悌博聞有道術者以翼衛之所以與居處出入者也逐去邪人不得見惡行故太子生見正事聞正言行正道前後左右皆正人也其身有不正者乎古之教太子者其制如此今國家之東宮官以序進未必皆天下之選入學之日晨而授書授畢而退日中進講講畢而退況祈寒暑雨學皆閒歇閒歇之日所與宴遊者誰歟所與居處出入者誰歟不可得而知也又近世之獘患在上下不交然爲太子亦且未同於君今也則已儼然端默有言且不敢進又況爲君之日乎求上下交而徳業成胡可得也昔者三王之教世子必齒於學國人觀之曰將君我而與我齒讓何也曰有父在則禮然然而眾知父子之道矣其二曰將君我而與我齒讓何也曰有君在則禮然然而眾知君臣之義矣其三曰將君我而與我齒讓何也曰長長也然而眾知長幼之節矣此所以學爲父子君臣長幼之道而與人同如此下至漢唐此意泯矣然明帝受尙書於桓榮及爲天子執醬而饋執爵而酳唐劉洎岑文本馬周�日往東宮談論治道李泌與肅宗爲布衣交出則連轡寢則對榻國朝洪武初建大本堂取古今圖書充其中延四方名儒教太子親王分番夜直才俊之士充伴讀時賜宴賦詩商確古今詳論文學無虛日仁宗於潛邸臣嘗伏�其教令長至宴勞東宮之臣如家人父子有從學詩學表至有以暗逐明之諭則本朝之初亦嘗如古制也英宗幼沖當時大臣無深遠慮阿時所好名爲尊君卑臣非祖宗之法本然今𨿽未能如古之制亦宜稍略君臣之儀惇師友之分使宮僚日侍左右從容誦讀講讀之暇宴飲出入起居皆得周旋其間至暮乃退或有剪桐之戲隨事諫止官僚有失從三師糾正之甚者斥逐邪人不使得預其間如此所謂一人元良萬邦以貞三代所以長久者用此道也

宮僚部藝文二詩

寓直中庶坊贈蕭洗馬

梁王筠龍樓實九重薄寒起殊一作殊復早玉階泣淸露銅池結秋潦霜被守宮槐風驚護門艸之子擅文華縱橫富辭藻舒錦�光麗握珠謝奇寶愧予非工文何用披懷抱

同江詹事登宮城南樓

陳徐陵元良屬上徳率土被中孚漢幄朝無怠周門夕復趨桓經旣受業賀拜且尊儒壯志諧風雅髙文會一作直

斗樞鏗鏘�舞蹈照爛等琨瑜溝水�雄伯漳川仰大巫鮑魚寧入俎釣�匪充廚叔譽恆詞屈防年豈濫誅

贈洗馬袁朗別

江總賈誼登朝日終軍對奏年校文升廣內撫劍入崇賢奇才殊艷逸將別更畱連驅車命鐃管拱坐面林泉池寒稍下雁木落久無蟬露浸山扉月霜開石路煙髙談無與慰遲爾報華篇

和初春宴東堂應令

隋劉端睿賞�春芳開筵臨畫堂庭梅飄早素檐柳變初黃八珍羅玉俎九醞湛金觴箏響流飛閣歌塵落妓行何必西園夜空承明月光

侍皇太子宴應令

沈君道副君監撫暇禁苑暫停車水落金沙淺云髙玉葉余隨廚白羽駕逐釣紫鱗魚飽徳良無已榮陪終宴余

奉和春日出苑屬目應令時爲太子舍人使在

東都作

唐賈曾銅龍曉辟問安回金輅春遊博望開渭水晴光搖艸樹終南佳气入樓臺招賢已從商山老托乘還徵鄴下才臣在東南獨畱滯忻逢睿藻日邊來

還自會稽歌並

序

李賀

庾肩吾於梁時嘗作宮體謠引而以應和皇子及國勢淪敗肩吾先潛難會稽後始還家僕意其必有文今無得焉故作還自會稽歌以補其悲野粉椒壁黃濕螢滿梁殿臺城應教人秋衾夢銅輦吳霜點歸鬢身與塘蒲晚��辭金魚羈臣守迍賤

早春侍皇太子遊東苑池上呈靑坊諸公

明髙啟銅輦出行徐春宮晝講余戟煩郎將衛簡授大夫書艸長園鳴鹿冰開沼躍魚從遊伴商皓忝竊愧何如宮僚部紀事一賈誼新書昔周文王使太公望傅太子發嗜鮑魚而太公弗與曰禮鮑魚不登於俎豈有非禮而可以養太子哉韓子孟孫獵得麑使秦西巴載之持歸其母隨之而啼秦西巴不忍而與之孟孫歸至而求麑答曰予弗忍而與其母孟孫大怒逐之居三月復召以爲其子傅其禦曰曩將罪之今召以爲子傅何也孟孫曰夫不忍麑又且忍吾子乎史記呂后本紀如意幾代太子者數矣賴大臣爭之及畱侯策太子得毋廢注索隱曰謂張良叔孫通等令太子卑詞安車以迎四皓也漢書叔孫通傳漢七年髙帝拜通爲奉常九年徙通爲太子太傅十二年髙帝欲以趙王如意易太子通諫曰昔者晉獻公以驪姬故廢太子立奚齊晉國亂者數十年爲天下笑秦以不早定扶蘇胡亥詐立自使滅祀此陛下所親見今太子仁孝天下皆聞之呂后與陛下攻苦食淡豈可背哉陛下必欲廢適而立少臣請先伏誅以頸血污地帝曰公罷矣吾特戲耳通曰太子天下本本一搖天下震動柰何以天下戲髙帝曰吾聽公及上置酒見畱侯所招客從太子入見上遂無易太子志矣張良傳叔孫通已爲太傅良行少傅事漢十二年上從破黥布歸疾益甚愈欲易太子良諫不聽因疾不視事叔孫太傅稱說引古以死爭太子上陽許之猶欲易之及宴置酒太子侍四人者從太子年皆八十有餘須眉皓白衣冠甚偉上怪問曰何爲者四人前對各言其姓名上乃驚曰吾求公避逃我今公何自從吾兒遊乎四人曰陛下輕士善罵臣等義不辱故恐而亡匿今聞太子仁孝恭敬愛士天下莫不延頸願爲太子死者故臣等來上曰煩公幸卒調護太子四人爲壽已畢趨去上目送之召戚夫人指視曰我欲易之彼四人爲之輔羽翼已成難動矣呂氏眞乃主矣戚夫人泣涕上曰爲我楚舞吾爲若楚歌歌曰鴻鵠髙飛一舉千里羽翼已就橫絕四海橫絕四海又可柰何𨿽有矰繳尙安所施歌數闋戚夫人歔欷流涕上起去罷酒竟不易太子者本良招此四人之力也竇嬰傳竇嬰字王孫孝文皇后從兄子也考景卽位爲詹事帝弟梁孝王母竇太后愛之孝王朝因燕昆弟飲是時上未立太子酒酣上從容曰千秋萬歲後傳王太后歡嬰引卮進上曰天下者髙祖天下父子相傳漢之約也上何以得傳梁王太后由此憎嬰嬰亦薄其官因病免後漢書班彪傳彪辟司徒王況府時東宮初建諸王國並開而官屬未備師保多闕彪上言曰孔子稱性相近習相遠也賈誼以爲習與善人居不能無爲善猶生長於齊不能無齊言也習與惡人居不能無惡猶生長於楚不能無楚言也是以聖人審所與居而戒愼所習昔成王之爲孺子出則周公召公太史佚入則太顚閎夭南宮括散宜生左右前後禮無違者故成王一日卽位天下曠然太平是以春秋愛子教以義方不納於邪驕奢淫佚所自邪也詩云詒厥孫謀以燕翼子言武王之謀遺子孫也漢興太宗使錯導太子以法術賈誼教梁王以詩書及至中宗亦令劉向王褒蕭望之周堪之徒以文章儒學保訓東宮以下莫不崇其人就成徳器今皇太子諸王𨿽結髮學問修習禮樂而傅相未值賢才官屬多闕舊典宜博選明儒有威重明通政事者以爲太子太傅東宮及諸王國備置官屬又舊制太子食湯沐十縣設周衛交戟五日一朝因坐東廂省視膳食其非朝日使僕中允旦旦請問而已明不媟黷廣其敬也書奏帝納之郅惲傳帝令惲授皇太子韓詩侍講殿中及郭皇后廢惲乃言於帝曰臣聞夫婦之好父不能得之於子況臣能得之於君乎是臣所不敢言𨿽然願陛下念其可否之計無令天下有議社稷而已帝曰惲善恕己量主知我必不有所左右而輕天下也後旣廢而太子意不自安惲乃說太子曰久處疑位上違孝道下近危殆昔髙宗明君吉甫賢臣及有纖介放逐孝子春秋之義母以子貴太子宜因左右及諸皇子引愆退身奉養母氏以明聖教不背所生太子從之帝竟聽許張酺傳酺字孟侯汝南細陽人趙王張敖之後也敖子壽封細陽之池陽鄕後廢因家焉酺少從祖父充受尙書能傳其業又事太常桓榮勤力不怠聚徒以百數永平九年顯宗爲四姓小侯開學於南宮置五經師酺以尙書教授數講於禦前以論難當意除爲郎賜車馬衣裳遂令入授皇太子酺爲人質直守經義每侍講間隙數有匡正之辭以嚴見憚及肅宗卽位擢酺爲侍中虎賁中郎將數月出爲東郡太守酺自以嘗經親近未悟見出意不自得上疏辭曰臣愚以經術給事左右少不更職不曉文法猥當剖符典郡班政千里必有負恩辱位之咎臣竊私自分殊不慮出城闕冀蒙畱恩托備冗官羣僚所不安耳目所聞見不敢避好醜詔報曰經云身𨿽在外乃心不離王室典城臨民益所以報效也好醜必上不在遠近今賜莊三十萬其亟之官酺𨿽儒者而性剛斷下車擢用義勇搏擊豪彊長史有殺盜徒者酺輒案之以爲令長受臧猶不至死盜徒皆饑寒傭保何足窮其法乎郡吏王靑者祖文翁與前太守翟義起兵攻王莽及義敗餘眾悉降翁獨守節力戰莽遂燔燒之父隆建武初爲都尉功曹靑爲小史與父俱從都尉行縣道遇賊隆以身衛全都尉遂死於難靑亦被矢貫咽音聲流喝前郡守以靑身有金夷竟不能舉酺見之嘆息曰豈有一門忠義而爵賞不及乎遂擢用極右曹乃上疏薦靑三世死節宜蒙顯異奏下三公由此爲司空所辟自酺出後帝每見諸王師傅嘗言張酺前入侍講屢有諫正誾誾惻惻出於誠心可謂有史魚之風矣元和二年東巡狩幸東郡引酺及門生並郡縣掾史並會庭中帝先備弟子之儀使酺講尙書一篇然後修君臣之禮賞賜殊特莫不沾洽種皓傳皓監太子於承光宮中常侍髙梵從中單駕出迎太子時太傅杜喬等疑不欲從惶惑不知所爲皓乃手劍當車曰太子國之儲副人命所系今常侍來無詔信何以知非姦邪今日有死而已梵辭屈不敢對馳命奏之詔報太子乃得去喬退而嘆息愧皓臨事不惑帝亦嘉其持重稱善者良久晉書齊獻王攸傳攸轉鎭軍大將軍加侍中羽葆鼓吹行太子少傅數年授太子太傅獻箴於太子曰伊昔上皇建國立君仰觀天文俯察地理創業恢道以安人承祀祚延統重故援立太子尊以弘道固以貳己儲徳旣立邦有所恃夫親仁者功成邇佞者國傾故保相之材必擇賢明昔在周成旦奭作傅外以明徳自輔內以親親立固徳以義濟親則自然嬴廢公族其崩如山劉建子弟漢祚永傳楚以無極作亂宋以伊戾興難張禹佞給卒危彊漢輔弼不忠禍及乃躬匪徒乃躬乃喪乃邦無曰父子不間昔有江充無曰至親匪貳或容潘崇諛言亂眞譖潤離親驪姬之讒晉侯疑申固親以道勿固以恩修身以敬勿托以尊自損者有餘自益者彌�庶事不可以不卹大本不可以不惇見亡戒危�安思存冢子司義敢告在閽世以爲工鄭袤傳袤子默武帝受禪與太原郭奕俱爲中庶子朝廷以太子官屬宜稱陪臣默上言皇太子體皇極之尊無私於天下宮臣皆受命天朝不得同之藩國事遂施行王導傳導領太子太傅初帝愛瑯琊王裒將有奪嫡之議以問導導曰立子以長且紹又賢不宜攺革帝猶疑之導旦夕陳諫故太子卒定孔衍傳衍補中書郎明帝之在東宮領太子中庶子於時庶事艸創衍經學深博又練識舊典朝儀軌制多取正焉由是元明二帝並親愛之王惇專權衍私於太子曰殿下宜博延朝彥搜揚才俊詢謀時政以廣聖聰惇聞而惡之乃啟出衍爲廣陵郡時人爲之寒心而衍不形於色溫嶠傳嶠遷太子中庶子及在東宮深見寵遇太子與爲布衣之交數陳規諷又獻侍臣箴甚有弘益時太子起西池樓觀頗爲勞費嶠上疏以爲朝廷艸創巨寇未滅宜應儉以率下務農重兵太子納焉王惇舉兵內向六軍敗績太子將自出戰嶠執鞚諫曰臣聞善戰者不怒善勝者不武如何萬乘儲副而以身輕天下太子乃止庾亮傳亮侍講東宮其所論釋多見稱述與溫嶠俱爲太子布衣之好時帝方任刑法以韓子賜皇太子亮諫以申韓刻薄傷化不足畱聖心太子甚納焉王雅傳會稽王道子領太子太傅以雅爲太子少傅時王珣兒婚賓客車騎甚眾會聞雅拜少傅回詣雅者過半時風俗頹獘無復廉恥然少傅之任朝望屬珣珣亦頗以自許及中詔用雅眾遂赴雅焉將拜遇雨請以傘入王珣不許之因冒雨而拜梁書沈約傳約齊初爲徵虜記室帶襄陽令所奉之王齊文惠太子也太子入居東宮爲步兵校尉管書記直永壽省校四部圖書時東宮多士約特被親遇每直入見景斜方出當時王侯到宮或不得進約每以爲言太子曰吾生平懶起是卿所悉得卿談論然後忘寢卿欲我夙興可恆早入遷太子家令範述曾傳述曾字子元吳郡錢塘人也幼好學從余杭呂道惠受五經略通章句道惠學徒常有百數獨稱叔曾曰此子必爲王者師齊文惠太子竟陵文宣王幼時髙帝引述曾爲之師友起家爲宋晉熙王國侍郎齊初至南郡王國郎中令遷尙書主客郎太子步兵校尉帶開陽令述曾爲人謇諤在官多所諫爭太子𨿽不能全用然亦弗之罪也竟陵王深相器重號爲周捨時太子左衛率沈約亦以述曾方汲黯以父母年老乞還就養乃拜中散大夫範岫傳岫累遷太子家令文惠太子之在東宮沈約之徒以文才見引岫亦預焉岫文𨿽不逮約而名行爲時輩所與博涉多通尢悉魏晉以來吉凶故事約常稱曰範公好事該博胡廣無以加南鄕範云謂人曰諸君進止威儀當問範長頭以岫多識前代舊事也範云傳云領太子中庶子文惠太子嘗出東田觀獲顧謂眾賓曰刈此亦殊可觀眾皆唯唯云獨曰夫三時之務實爲長勤伏願殿下知稼穡之艱難無徇一朝之宴逸旣出侍中蕭緬先不相識因就車握云手曰不圖今日復聞讜言徐勉傳勉遷左衛將軍領太子中庶子侍東宮昭明太子尙幼敕知宮事太子禮之甚重每事詢謀嘗於殿內講孝經臨川靜惠王尙書令沈約備二傅勉與國子祭酒張充爲執經王瑩張稷柳�王暕爲侍講時選極親賢妙盡時譽勉陳讓數事又與沈約書求換侍講詔不許然後就焉轉太子詹事領云騎將軍尋加散騎常侍遷尙書右僕射詹事如故又攺授侍中頻表解宮職優詔不許劉孝綽傳孝綽遷太府卿太子僕復掌東宮管記時昭明太子好士愛文孝綽與陳郡殷蕓吳郡陸倕瑯邪王筠彭城到洽等同見賓禮太子起樂賢堂乃使畫工先圖孝綽焉太子文章繁富羣才咸欲撰錄太子獨使孝綽集而序之遷員外散騎常侍兼廷尉卿頃之卽眞初孝綽與到洽友善同遊東宮孝綽自以才優於洽每於宴坐嗤鄙其文洽銜之及孝綽爲廷尉正攜妾入官府其母猶停私宅洽尋爲禦史中丞遣令史案其事遂劾奏之云攜少妺於華省棄老母於下宅髙祖爲隱其惡攺妹爲姝坐免官孝綽諸弟時隨藩皆在荊雍乃與書論共洽不平者十事其辭皆鄙到氏又寫別本封呈東宮昭明太子命焚之不開視也庾於陵傳於陵拜太子洗馬舍人如故舊事東宮官屬通爲淸選洗馬掌文翰尢其淸者近世用人皆取甲族有才望時於陵與周捨並擢充職髙祖曰官以人而淸豈限以甲族時論以爲美俄遷散騎侍郎攺領荊州大中正累遷中書黃門侍郎庾肩吾傳肩吾爲太子率更令中庶子初太宗在藩雅好文章士時肩吾與東海徐摛吳郡陸杲彭城劉遵劉孝儀儀弟孝咸同被賞接及居東宮又開文徳省置學士肩吾子信摛子陵吳郡張長公北地傅弘東海鮑至等充其選徐摛傳摛遷左衛司馬會晉安王綱出戍石頭髙祖謂周捨曰爲我求一人文學俱長兼有行者欲令與晉安遊處捨曰臣外弟徐摛形質陋小若不勝衣而堪此選髙祖曰必有仲宣之才亦不其容貌以摛爲侍讀後王出鎭江州仍補云麾府記室參軍又轉平西府中記室王移鎭京口復隨府轉爲安北中錄事參軍帶郯令以母憂去職王爲丹陽尹起摛爲秣陵令普通四年王出鎭襄陽摛固求隨府西上遷晉安王諮議參軍大通初王總戎北伐以摛兼寧蠻府長史參贊戎政教命軍書多自摛出王入爲皇太子轉家令兼掌管記尋帶領直摛文體旣別春坊盡學之宮體之號自斯而起髙祖聞之怒召摛加讓及見應對明敏辭意可觀髙祖意釋因問五經大義次問歷代史及百官說末論釋教摛商較縱橫應答如響髙祖甚加嘆異更被親狎寵遇日隆領軍朱異不說謂所親曰徐叟出入兩宮漸來逼我須早爲之所遂承閒白髙祖曰摛年老又愛泉石意在一郡以自怡養髙祖謂摛欲之乃召摛曰新安大好山水任昉等並經爲之卿爲我臥治此郡大通三年遂出爲新安太守王筠傳筠遷太子洗馬中舍人並掌東宮管記昭明太子愛文學士常與筠及劉孝綽陸倕到洽殷蕓等遊宴元圃太子獨執筠袖撫孝綽肩而言曰所謂左把浮丘袖右拍洪崖肩其見重如此事文類聚沈約嘗侍宴梁武帝有妓師是齊文惠太子宮人帝問識座中客否對曰惟識沈家令約伏地流涕帝亦悲焉爲之罷酒陳書王瑒傳瑒字子玙司空衝之第十二子也沈靜有器局美風儀舉止醞藉梁大同中起家祕書郎遷太子洗馬元帝承制徵爲中書侍郎直殿省仍掌相府管記出爲東宮內史遷太子中庶子丁所生母憂歸於丹陽江陵陷梁敬帝爲承制除仁威將軍尙書吏部郎中貞陽侯僭位以敬帝爲太子授瑒散騎常侍侍東宮尋遷長史兼侍中髙祖入輔以爲司徒左長史永定元年遷守五兵尙書世祖嗣位授散騎常侍領太子庶子侍東宮遷領左驍騎將軍太子中庶子常侍侍中如故瑒爲侍中六載父衝嘗爲瑒辭領中庶子世祖顧謂衝曰所以久畱瑒於承華政欲使太子微有瑒風法耳姚察傳察補東宮學士於時濟陽江總吳國顧野王陸瓊從弟瑜河南褚玠北地傅縡等皆以才學之美晨夕娛侍察每言論制述咸爲諸人宗重儲君深加禮異情越羣僚宮內所須方幅手筆皆付察立艸又數令共野王�相策問恆蒙賞激陸琰傳琰弟瑜字幹玉少篤學美詞藻州舉秀才解揭驃騎安成王行參軍轉軍師晉安王外兵參軍東宮學士兄琰時爲管記並以才學娛侍左右時人比之二應魏書髙允傳允以經授恭宗甚見禮待崔浩薦冀定相幽並五州之士數十人各起家郡守恭宗謂浩曰先召之人亦州郡選也在職已久勞勤未答今可先補前召外任郡縣以新召者代爲郎吏又守令宰民宜使便事者浩固爭而遣之允聞之謂東宮博士管恬曰崔公其不免乎苟逞其非而挍勝於上何以能濟遼東公翟黑子有寵於世祖奉使並州受布千匹事尋發覺黑子請計於允曰主上問我爲首爲諱乎允曰公帷幄寵臣答詔宜實又自告忠誠罪必無慮中書侍郎崔覽公孫質等咸言首實罪不可測宜諱之黑子以覽等爲親己而反怒允曰如君言誘我死何其不直遂與允絕黑子以不實對竟爲世祖所疏終獲罪戮是時著作令史閔湛�檦性巧佞爲浩信待見浩所注詩論語尙書易遂上疏言馬鄭王賈𨿽注述六經並多疏謬不如浩之精微乞收境內諸書藏之祕府班浩所注命天下習業並求�浩注禮傳令後生得觀正義浩亦表薦湛有著述之才旣而勸浩刊所撰國史於石用垂不朽欲以彰浩直筆之迹允聞之謂著作郎宗欽曰閔湛所營分寸之間恐爲崔門萬世之禍吾徒無類矣未幾而難作初浩之被收也允直中書省恭宗使東宮侍郎吳延召允仍畱宿宮內翌日恭宗入奏世祖命允驂乘至宮門謂曰入當見至尊吾自導卿脫至尊有問但依吾語允請曰爲何等事也恭宗曰入自知之旣入見帝恭宗曰中書侍郎髙允自在臣宮同處累年小心密愼臣所委悉𨿽與浩同事然允微賤制由於浩請赦其命世祖召允謂曰國書皆崔浩作不允對曰太祖記前著作郎鄧淵所撰先帝記及今記臣與浩同作然浩綜務處多總裁而已至於注疏臣多於浩世祖大怒曰此甚於浩安有生路恭宗曰天威嚴重允是小臣迷亂失次耳臣向備問皆云浩作世祖問如東宮言不允曰臣以下才謬參著作犯逆天威罪應滅族今已分死不敢虛望殿下以臣侍講日久哀臣乞命耳實不問臣臣無此言臣以實對不敢迷亂世祖謂恭宗曰直哉此亦人情所難而能臨死不移不亦難乎且對君以實貞臣也如此言寧失一有罪宜宥之允竟得免於是召浩前使人詰浩浩惶惑不能對允事事申明皆有條理時世祖怒甚�允爲詔自浩以下僮吏以上百二十八人皆夷五族允持移不爲頻詔催切允乞更一見然後爲詔詔引前允曰浩之所坐若更有餘釁非臣敢知眞以犯觸罪不至死世祖怒命介士執允恭宗拜請世祖曰無此人忿朕當有數千口死矣浩竟族滅餘皆身死宗欽臨刑嘆曰髙允其殆聖乎恭宗後讓允曰人當知機不知機學復何益當爾之時吾導卿端緒何故不從人言怒帝如此每一念之使人心悸允曰臣東野凡生本無宦意屬休延之會應旌弓之舉釋褐鳳池仍參麟閣屍素官榮妨賢已久夫史籍者帝王之實錄將來之�戒今之所以觀往後之所以知今是以言行舉動莫不備載故人君愼焉然浩世受殊遇榮耀當時孤負聖恩自貽灰滅卽浩之迹時有可論浩以蓬蒿之才荷棟梁之重在朝無謇諤之節退私無委蛇之稱私欲沒其公廉愛憎蔽其直理此浩之責也至於書朝廷起居之迹言國家得失之事此亦爲史之大體未爲多違然臣與浩實同其事死生榮辱義無獨殊誠荷殿下大造之慈違心苟免非臣之意恭宗動容稱嘆允後與人言我不奉東宮導旨者恐負翟黑子恭宗季年頗親近左右營立田園以取其利允諫曰天地無私故能覆載王者無私故能包養昔之明王以治公宰物故藏金於山藏珠於淵示天下以無私訓天下以至儉故美聲盈溢千載不衰今殿下國之儲貳四海屬心言行舉動萬方所則而營立私田畜養雞犬乃至販酤市與民爭利議聲流布不可追掩夫天下者殿下之天下富有四海何求而不獲何欲而弗從而與販夫販婦競此尺寸昔虢之將亡神乃下降賜之田土卒喪其國漢之靈帝不修人君之重好與宮人列肆販賣私立府藏以營小利卒有顚覆傾亂之禍前鑑若此甚可畏懼夫爲人君者必審於擇人故稱知人則哲惟帝難之商書云無爾小人孔父有云小人近之則不遜遠之則怨矣武王愛周召齊畢所以王天下殷紂愛飛廉惡來所以喪其國歷觀古今存亡之際莫不由之今東宮誠曰乏人�乂不少頃來侍禦左右者恐非在朝之選願陛下少察愚言斥出佞邪親近忠良所在田園分給貧下畜產販賣以時收散如此則休聲日至謗議可除恭宗不納恭宗之崩也允久不進見後世祖召允升階歔欷悲不能止世祖流淚命允使出左右莫知其故相謂曰髙允無何悲泣令至尊哀傷何也世祖聞之召而謂曰汝不知髙允悲乎左右曰臣等見允無言而泣陛下爲之悲傷是以竊言耳世祖曰崔浩誅時允亦應死東宮苦諫是以得免今無東宮允見朕因悲耳楊播傳播弟椿椿子昱延昌三年以本官帶詹事丞於時肅宗在懷抱之中至於出入左右乳母而已不令宮寮聞知昱諫曰陛下不以臣等凡淺備位宮臣太子動止宜令翼從然自此以來輕爾出入進無二傅輔導之美退闕羣寮陪侍之式非所謂示民軌儀著君臣之義陛下若召太子必降手敕令臣下咸知爲後世法於是詔曰自今以後若非朕手敕勿令兒輒出宮臣在直者從至萬歲門郭祚傳祚領太子少師從世宗幸東宮肅宗幼弱祚懷一黃出奉肅宗時應詔左右趙桃弓與禦史中尉王顯相唇齒爲世宗所信祚私事之時人謗祚者號爲桃弓僕射黃少師北齊書邢峙傳峙天保初郡舉孝廉授四門博士遷國子助教以經入授皇太子峙方正純厚有儒者之風廚宰進太子食有菜曰邪蒿峙命去之曰此菜有不正之名非殿下所宜食顯祖聞而嘉之賜以被褥縑纊魏收傳收兼太子詹事文宣每以酣宴之次云太子性懦宗社事重終當傳位常山收謂楊愔曰古人云太子國之根本不可動搖至尊三爵後每言傳位常山令臣下疑貳若實便須決行此言若戲魏收旣忝師傅正當守之以死但恐國家不安愔以言白於帝自此便止帝數宴喜收每預侍從皇太子之納鄭良娣也有司備設牢饌帝旣酣飲起而自毀覆之仍詔收曰知我意不收曰臣愚謂良娣旣東宮之妾理不須牢仰惟聖懷緣此毀去帝大笑握收手曰卿知我意周書宇文孝伯傳孝伯授開府儀同三司曆司會中大夫左右小宮伯東宮左宮正建徳之後皇太子稍長旣無令徳惟暱近小人孝伯白髙祖曰皇太子四海所屬而徳聲未聞臣忝宮官實當其責且春秋尙少志業未成請妙選正人爲其師友調護聖質猶望日就月將如或不然悔無及矣帝斂容曰卿世載鯁直竭誠所事觀卿此言有家風矣孝伯拜謝曰非言之難受之難也深願陛下思之帝曰正人豈復過君於是以尉遲運爲右宮正孝伯仍爲左宮正尋拜宗師中大夫及吐谷渾入寇詔皇太子徵之軍中之事多決於孝伯俄授京兆尹入爲左宮伯轉右宮伯嘗因侍坐帝問之曰我兒比來漸長進不答曰皇太子比懼天威更無罪失及王軓因內宴捋帝須言太子之不善帝罷酒責孝伯曰公常語我云太子無過今軓有此言公爲誑矣孝伯再拜曰臣聞父子之際人所難言臣知陛下不能割情忍愛遂爾結舌帝知其意默然久之乃曰朕以委公矣公其勉之隋書柳機傳機從弟肅字匡仁少聰敏閒於占對起家周齊王文學武帝見而異之召拜宣納上士髙祖作相引爲賓曹參軍開皇初授太子洗馬陳使謝泉來聘以才學見稱詔肅宴接時論稱其華辯聘太子內舍人遷太子僕太子廢坐除名爲民大業中帝與段達語及庶人罪惡之狀達云柳肅在宮大見�斥帝問其故答曰學士劉臻嘗進章仇大翼於宮中爲巫蠱事肅知而諫曰殿下帝之冢子位當儲貳誡在不孝無患見疑劉臻書生鼓搖唇舌適足以相誑誤願殿下勿納之庶人不懌他日謂臻曰汝何故漏泄使柳肅知之令面折我自是後言皆不用帝曰肅橫除名非其罪也召守禮部侍郎

宮僚部紀事二唐書張士衡傳士衡瀛洲樂壽人父文慶北齊國子助教士衡九歲居母喪哀慕過禮博士劉軌思見之爲泣下奇其操謂文慶曰古不親教子吾爲君成就之乃授以詩禮又從熊安生劉焯等受經貫知大義仕隋爲余杭令以老還家大業兵起諸儒廢學唐興士衡復講教鄕裏幽州都督燕王靈夔以禮邀聘北面事之太子承幹慕風迎致謁太宗洛陽宮帝賜食擢朝散大夫崇賢館學士太子以士衡齊人也問髙氏何以亡士衡曰髙阿那之凶險絡提婆之佞韓長鸞之虐皆奴隸才是信是使忠良外誅骨肉內離剝喪黎元故周師臨郊人莫爲之用此所以亡復事佛營福其應柰何對曰事佛在淸靜仁恕爾如貪婪驕虐𨿽傾財事之無損於禍且善惡必報若影赴形聖人言之備矣爲君仁爲臣忠爲子孝則福祚永反是而殃禍至矣時太子過失聞士衡因是規之然不能用也太子廢給傳罷歸鄕裏卒張元素傳元素歷太子少詹事遷右庶子時太子承幹事遊畋不悅學元素上書曰天道無親惟徳是輔苟違天道人神棄之古者田三驅非以教殺除民害也今反以獵爲娛行之無常不損盛徳哉傳曰事不師古匪說攸聞然則探道在學古學古在師訓孔�達奉詔講勸宜數逮問裨萬分博選賢傑朝夕侍左右與相規摩日知所亡月無忘所能此則善美矣夫在人上者當求爲善也然性不勝情耽惑成亂下有諛言君道乃虧古人有云勿以惡小不去善小不爲禍福之來皆根於初護終若始猶懼其替始不護焉終將安歸太子不納又上書曰周公資聖人而握沐吐飧下白屋況下周公之人哉殿下睿質天就尙須學以表飾之孔�達趙弘智皆宿徳巨髦兼識政機望數召見述古今增懿明徳雕虫小技正可間召代博奕不宜屢也騎射畋遊戲酣歌悅耳目移情靈不可以禦夫心爲萬事主動而無節則亂敗徳之原實在於此帝知數財正太子頻擢至銀靑光祿大夫行左庶子太子久不見賓友元素曰宮中所見止婦人不知如樊姬等可與益聖徳者幾何若無之卽便詖艷嬖何足顧哉上惟東宮之重髙署賢才爲僚佐今乃不得進見將何以朝納誨夕補遺哉太子諱其切夜遣戶奴以騎撾狙擊危脫死嘗聞宮中擊鼓叩合正言太子出鼓對元素破之旣不悛丑徳日聞元素不能已上書曰孔子曰能近取譬可謂仁之方也書傳所載或遠臣請以近事諭之周武帝平山東庳宮陋食以安海內而太子贇有穢徳烏丸軌以聞帝慈仁不忍廢及踐祚狂暴日熾宗祀以亡隋文帝所代是也文帝因周衰藉女資𨿽無大功於人然布徳行惠上下賴安勇爲太子驕肆敗度今宮中山池殿下所親見者也當是時自謂有太山之安詎知壬臣敢進其說哉向使動靜有常進止有度親君子疏小人黜浮華守恭儉𨿽有離間烏能致慈父之隙哉蓋積徳弗純令問不著一遭讒遂成其禍今上以殿下父子親故所資用不爲限節然詔未六旬而用逾七萬驕奢亡藝孰有過此龍樓望苑爲工匠之肆旣闕視膳問安之宜又無悅學好道之實上違君父慈訓之方下有因緣戮辱之罪所施與者不遊手色則圖畫雕鏤之人外所瞻仰此失已暴內隱密者尙可勝計哉右庶子趙弘智經明行修臣謂宜數進召以廣徽美今反猜嫌謂妄相推引從善若流尙恐不逮飾非拒諫禍可旣乎書入太子怒遣刺客伺之會宮廢元素坐除名爲民李伯藥傳百藥授太子右庶子太子數戲媟無度乃作贊道賦以諷它日帝曰朕見卿賦述古儲貳事勸勵甚詳向任卿固所望耳賜彩三百段遷散騎常侍進左庶子張行成傳行成轉刑部侍郎太子少詹事太子駐定州監國謂曰吾乃送公衣錦還鄕邪令有司祠其先墓行成薦里人魏唐卿崔寶權馬龍駒張君劼等皆以學行聞太子召見以其老不可任以事厚賜遣之太子使行成詣行在帝見悅甚賜勞尢渥還爲河南巡察大使稱旨檢校尙書左丞是歲帝幸靈州詔皇太子從行成諫曰皇太子宜畱監國對百寮日決庶務旣爲京師重且示四方盛徳帝以爲忠杜正倫傳太子監國詔正倫行左庶子兼崇賢館學士帝謂正倫曰吾兒幼未有就徳我常物物成之今當監國不得朝夕見故輟卿於朝以佐太子愼之勗之它日又言朕年十八猶在人間情僞無不嘗及卽位處置有失必待諫乃釋然悟況太子深宮不及知邪且人主不可自驕今若詔天下敢諫者死將無復發言矣故朕孜孜延進直言卿其以是曉太子冀裨益之擢中書侍郎封南陽縣侯仍兼太子左庶子出入兩宮典機密以辦治稱後太子稍失道帝語正倫太子數私小人卿可審諭之教而不徙其語我來故正倫顯諫無所避太子不從輒道帝語督切太子卽表聞帝責曰何泄漏我語對曰開示不入故以陛下語怖之冀當反善帝怒出爲谷州刺史再貶交州都督太子廢坐受金帶流歡州王及善傳皇太子私立擢及善左奉裕率太子宴於宮命宮臣擲倒及善辭曰殿下自有優人臣苟奉令非羽翼之美太子謝之髙宗聞賜絹百匹除右千牛衛將軍帝曰以爾忠謹故擢三品要職羣臣非搜辟不得至朕所爾佩大橫刀在朕側亦知此官貴乎邢文偉傳文偉滁州全椒人與歷陽髙子貢壽春裴懷貴俱以博學聞咸亨中歷太子典膳丞時孝敬罕見宮臣文偉卽減膳上書曰古者太子旣冠則有書過之史虧膳之宰史不書過死之宰不徹膳死之皇帝料英俊自庶子至司議舍人學士侍讀使佐殿下成就聖徳比者不甚廷議謁對稀三朝之後與內人獨居何由發輝天資使浚哲文明哉今史旣闕官宰得奉職謹守禮經以聞太子答曰幼嗜墳典欲研精極意而未閒將衛耽誦致勞比苦風虛奉陛下恩旨不許彊勉加以趨侍朝夕無自專之道屢闕坐朝乖廢學緒觀尋來請良符宿志自非義均弼諧詎能進此藥石文偉由是益知名後右史缺髙宗謂侍臣曰文偉切諫吾兒此直臣也遂授之韋承慶傳承慶字延休性謹畏事繼母爲篤孝擢進士第補雍王府參軍府中文翰悉委之王爲太子遷司議郎儀鳳中詔太子監國太子稍嗜聲色興土功承慶見造作玩好浮廣倡優鼓吹歡嘩戶奴小人皆得親左右承顏色恐因是作威福宜加繩察乃上疏極陳其端又進諭善箴太子頗嘉納崔義元傳義元子神慶長安中累轉禮部侍郎數上疏陳時政轉太子右庶子封魏縣子是時突厥使者入見皇太子應朝有司移文東宮召太子神慶諫曰五品以上佩龜者蓋防徵召之詐內出龜以合之況太子乎古者召太子用玉契此誠愼重防萌之意不可不察凡慮事於未萌之前故長無悔吝之咎今太子與陛下異宮非朝朔望而別喚者請降墨敕玉契詔可韋溫傳溫爲給事中初兼莊恪太子侍讀晨詣宮日中見太子諫曰殿下盛年宜雞鳴蚤作問安天子如文王故事太子不悅辭侍讀見聽王晏平罷靈武節度使以馬及鎧仗自隨貶康州司戶參軍厚賂貴近浹日攺撫州司馬樂工尉遲璋授光州長史溫悉封上詔書太子得罪詔諭羣臣溫曰陛下訓之不早非獨太子罪時頗直其言賈曾傳元宗爲太子遴選宮僚以曾爲舍人太子遣使采女樂就率更寺肄習曾諫曰作樂崇徳以和人神韶夏有容咸英有節而女樂不與其間昔魯用孔子幾霸戎有由余而彊齊秦遺以女樂故孔子行由余出奔良以冶容哇咬蠱心喪志聖賢疾之最甚殿下渴賢之美未彰好伎之聲先聞非所以追啟誦嗣堯舜之烈也餘閒宴私後廷伎樂古亦有之猶當祕隱不以示人況閱之所司明示羣臣哉願下令屏倡優之女子諸使者采召一切罷止太子手令嘉答王叔文傳叔文越州山陰人以棋待詔頗讀書班班言治道徳宗詔直東宮太子引以侍讀因論政及宮市之獘太子曰寡人見上將極言之坐皆趣贊叔文獨嘿然旣罷太子曰向君無言何哉叔文曰太子之事上非視膳問安無與也且陛下在位久有如小人間之謂殿下收厭羣情則安解乎太子謝曰非先生不聞此言繇是重之宮事咸與參訂韋綬傳穆宗爲太子綬入侍讀遷諫議大夫太子書依字輒去人曰上以此可天下事烏得全書耶綬白之帝喜卽賜綬錦彩方大子初綬數爲俚言以悅太子它日侍太子爲帝道之帝怒曰綬當以經義輔導太子而反語此朕何賴焉外遷虔州刺史元稹傳稹拜左拾遺性明銳遇事輒舉始王叔文王伾蒙幸太子宮而撓國政稹謂宜選正人輔導因獻書曰伏見陛下降明詔修廢學增冑子然而事有先於此臣敢昧死言之賈誼有言三代之君仁且久者教之然也周成王本中才近管蔡則讒入任周召則善聞豈天聰明哉而克終於道者教也始爲太子也太公爲師周公爲傅召公爲保伯禽唐叔與遊目不閱淫艷耳不聞優笑居不近庸邪玩不備珍異及爲君也血气旣定遊習旣成𨿽有放心不能奪已成之性則彼道徳之言固吾所習聞陳之者易諭焉回佞庸違固吾所積懼諂之者易辧焉人之情莫不耀所能黨所近苟得志必快其所蘊物性亦然故魚得水而遊鳥乘風而翔火得薪而熾夫成王所蘊道徳也所近聖賢也快其蘊則興禮樂朝諸侯措刑罰教之至也秦則不然滅先王之學黜師保之位胡亥之生也詩書不得聞聖賢不得近彼趙髙刑余之人傅之殘忍戕賊之術日恣睢天下之人未盡愚而亥不能分馬鹿矣髙之威懾天下而亥自幽深宮矣若秦亡則有以致之也太宗爲太子選知道徳者十八人與之遊卽位後𨿽間宴飲食十八人者皆在上之失無不言下之情無不達不四三年而名髙盛古斯遊習之致也貞觀以來保傅皆宰相兼領余官亦時重選故馬周恨位髙不爲司議郎其驗也母后臨朝剪棄王室中睿爲太子𨿽有骨鯁敢言之士不得在調護保安職及讒言中傷惟樂工剖腹爲證豈不哀哉比來玆獘尢甚師資保傅不疾廢眊聵卽休戎罷帥者處之又以僻滯華首之儒備侍直侍讀越月逾時不得召夫以匹士之愛其子猶求明哲慈惠之師豈天下元良而反不及乎臣以爲髙祖至陛下十一聖生而神明長而仁聖以是爲屑屑者故不之省設萬世之後有周成中才生於深宮無保助之教則將不能知喜怒哀樂所自況稼穡艱難乎願令皇太子洎諸王齒冑講業行嚴師問道之禮輟禽色之娛資遊習之善豈不美哉鄭肅傳文宗髙擇魯王府屬肅以諫議大夫兼長史王爲皇太子遷給事中進尙書右丞出爲陜虢觀察使開成二年拜吏部侍郎帝以肅嘗輔導東宮詔兼賓客爲太子授經旣而太子母愛弛爲讒所乘廢斥有端肅因入見言天下大本不可輕動意致深切帝爲動容然內寵方煽太子終以憂死出爲檢校禮部尙書河中節度使武宗知太子無罪特困於讒而朝廷謂肅臨義不可奪侹侹有大臣節召爲太常卿大唐新語李適之爲右相李林甫密奏其好酒頗妨政事乃除太子少保適之遂命親故歡會賦詩曰避賢初罷相樂聖且杯爲問門前客今朝幾个來舉朝服其度量天中記張說女嫁盧氏嘗爲舅盧公求官候父下朝而問焉父不語但指蓍�龜而示之女歸告其夫曰舅得詹事矣北夢瑣言明宗遣皇子從榮出鎭鄴城忽一日上謂安重誨曰從榮左右有詐宣朕旨令不接儒生儒生多懦恐鈍志相染朕方知之頗駭其事今此皇子方幼出臨大藩故選儒雅賴其裨佐今聞此姦險豈朕之所望也鞫其言者將戳之重誨曰若遽行刑又慮賓從聞後稍難安處且望嚴戒遂止宋史王溥傳溥爲太子太保服闋加太子太傅開寶二年遷太子太師中謝日太祖顧左右曰溥十年作相三遷一品福履之盛近世未見其比王繼英傳繼英開封祥符人少從趙普給筆札普自罷河陽爲少保從者皆去繼英趨事逾謹普再入相繼英隸名中書五房院時眞宗在藩邸選爲導吏兼內知客事太宗召見謂曰汝昔事趙普朕所備知今奉親賢尢宜盡節及建儲授左淸道率府副率兼左春坊謁者張士遜傳仁宗出合帝選僚佐謂宰臣曰翊善記室府屬也王皆受拜今王尙少宜以士遜爲友令王答拜於是以戶部郎中直昭文館爲壽春郡王友攺升王府諮議參軍遷右諫議大夫兼太子右庶子攺左庶子士遜言詣資善堂升階列拜而皇太子猶跪受宜詔皇太子坐受之帝不許詔士遜等遇太子侍駕出入許陪從判史館知審刑院以太子賓客樞密直學士判集賢院旣而二府大臣皆領東宮官遂換太子詹事王旦傳仁宗爲皇太子太子諭徳見旦稱太子學書有法旦曰諭徳之職止於是耶張士遜又稱太子書旦曰太子不在應舉選學士不在學書李迪傳迪天禧中拜給事中參知政事周懷政之誅帝怒甚欲責及太子羣臣莫敢言迪從容奏曰陛下有幾子乃欲爲此計上大寤由是獨誅懷政等仁宗爲皇太子除太子太傳迪辭以太宗時未嘗立保傅止兼太子賓客詔皇太子禮賓客如師傅加禮部侍郎寇準罷帝欲相迪迪固辭一日對滋福殿有頃皇太子出拜曰陛下用賓客爲宰相敢以謝帝顧謂迪曰尙可辭邪拜吏部侍郎兼太子少傅同中書門下平章事景靈宮使集賢殿大學士初眞宗不豫寇準議皇太子總軍國事迪贊其策丁謂以爲不便曰卽日上體平朝廷何以處此迪曰太子監國非古制邪力爭不已於是皇太子於資善堂聽常事他皆聽旨準旣貶謂寖擅權用事至除吏不以聞迪憤然語同列曰迪起布衣至宰相有以報國死猶不恨安能附權幸爲自安計邪自此不協時議二府皆進秩兼東宮官迪以爲不可謂又欲引林特爲樞密副使而遷迪中書侍郎兼尙書左丞故事宰相無爲左丞者旣而帝禦長春殿內出制書置楊前謂輔臣曰此卿等兼東宮官制書也迪進曰東宮官屬不當增置臣不敢受此命宰相丁謂罔上弄權私林特錢惟演而嫉寇準特子殺人事寢不治準無罪罷斥惟演姻家使預政曹利用馮拯相爲朋黨臣願與謂俱罷付禦史臺劾正帝怒畱制不下左遷迪戶部侍郎程振傳振爲左司員外郎兼太子舍人始至卽言古者大祭祀登餕受爵必以上嗣旣禮經所載且元丰彜典具存昨天子展事明堂而殿下不預非所以尊祖宗重社稷也太子矍然曰宮僚初無及此者由是特加獎異方臘起振謂王黼宜乘此時建革天下獘事以上當天意下順人心黼不懌曰上且疑黼挾寇柰何振知黼忌其言趨而出然太子薦之甚力遂擢給事中葛勝仲傳勝仲遷太常卿及建春宮以勝仲兼諭徳勝仲爲仁孝學三論獻之太子復采春秋戰國以來歷代太子善惡成敗之迹日進數事詔嘉之汪大猷傳大猷除禮部員外郎丞相洪適薦兼吏部侍郎仍遷主管左選莊文太子初建東宮兼太子左諭徳侍講兩日一講孟子多寓規戒太子嘗出龍大淵禁中所進侍燕樂章諭宮僚同賦大猷曰鄭衛之音近習爲倡非講讀官所當預白於太子而止婁機傳機爲太常博士祕書郎請續編中興館閣書目又請寬卹淮浙被旱州縣時皇太子始就外傅遴選學官以機兼資善堂小學教授機日陳正言正道又以累朝事親修身治國愛民四事手書以獻太子置之坐右朝夕觀省隨事開明多所裨益遷太常丞仍兼資善旋遷右曹郎官祕書省著作郎攺兼駕部都城大火機應詔上封事力言朝臣務爲奉承不能出己見以裨國論外臣不稱職至苛刻以困民財將帥偏裨務爲交結而不知訓閱以彊軍律時年七十�間不許太子得機所著廣幹祿字一編尢喜命戴溪跋之擢監察禦史講未退而除命頒太子戀戀幾不忍捨機亦爲之感涕徐經孫傳經孫升太子左庶子太子詹事輔導東宮者三年敷陳經義隨事啟迪太子入侍必以其所講聞悉奏之帝未嘗不稱善朱貔孫傳貔孫遷司農少卿兼太子右諭徳詔許乘馬赴講貔孫諭導得體衍說經義有關於君道者必委曲敷暢陰寓警戒太子每爲之攺容燕翼貽謀錄大中祥符八年仁宗封壽春郡王以張士遜崔遵度爲友講學之所爲資善堂此資善之名所由始也自後元良就學所皆曰資善國老談苑仁宗在儲宮眞宗愼擇宮僚皆難其人魯宗道時作正言慷慨敢諫忽一日便坐召對眞宗曰太子天下之本當得正人輔之今以付卿卿其悉心以導吾子宗道退讓惇獎遣之翌日除右諭徳墨客揮犀晏元獻公爲童子時張文節薦之於朝廷適值鄕試進士便令公就試公一見試題曰臣十日前已作此賦艸尙在乞別命題上極愛其不隱及爲館職時天下無事許臣僚擇勝燕飲當時侍從文館士人大夫爲燕集以至市樓酒肆往往皆供帳爲遊息之地公是時貧甚不能出獨家居與昆弟講習一日選東宮官忽自中批除晏殊執政莫諭所因次日進覆上諭之曰近聞館閣臣寮無不嬉遊燕賞彌日繼夕惟殊杜門與兄弟讀書如此謹厚正可爲宮官公旣受命得對上面諭除授之意公語言質野則曰臣非不樂燕遊者直之貧無可爲之臣若有錢亦須往但無錢不能出耳上益嘉其誠實知事君體眷注日深仁廟朝卒至大用聞見前錄神宗開潁邸英宗命韓魏公擇宮寮用王陶韓維陳薦孫固孫思恭卲亢皆名儒厚徳之士王陶韓維進上有法神宗內朝拜稍急維曰維下拜王當效之諸公一日侍神宗坐近侍以弓樣靴進維曰王安用武靴神宗有愧色亟令毀去其翊贊之功如此故潁邸賓僚號天下選云東軒筆錄神宗皇帝在春宮時極衝幼孫思恭爲侍讀一日講孟子至多助之至天下順之寡助之至親戚畔之思恭泛引古今助順之事而不及親戚畔之者主上顧曰微子紂之諸父也抱祭器而入周非親戚畔之耶思恭釋然駭伏上之睿明可謂聞一知十矣金史楊伯雄傳顯宗爲皇太子選東宮官屬張浩薦伯雄起復少詹事兄子蟠爲左贊善言聽諫從時論榮之集古太子賢不肖爲書號瑤山往進之及進羽獵保成等箴皆見嘉納復爲左諫議大夫翰林直學士會詹事闕宰相復舉伯雄上曰伯雄不可去朕左右而東宮亦須輔導遂以太子詹事兼諫議完顏仲誨傳仲誨入爲禮部侍郎兼左諭徳遷太子詹事兼左諫議大夫上曰東宮官屬尢當選用正人如行檢不修及不稱位者具以名聞又曰東宮講書或論議間當以孝儉徳行正身之事告之頃之東宮請增牧人及張設什用上謂仲誨曰太子生於富貴每教之恭儉朕服禦未嘗妄有增益卿以此意諭之仲誨前後爲東宮官且十五年多進規戒顯宗特加禮敬完顏匡傳匡本名撒速始祖九世孫事豳王允成爲其府教讀大定十九年章宗年十餘歲顯宗命詹事烏林答願擇徳行淳謹才學該通者使教章宗兄弟閱月願啟顯宗曰豳王府教讀完顏撒速徐王府教讀僕散訛可二人可使教皇孫兄弟顯宗曰典教幼子須用淳謹者已而召見於承華殿西便殿顯宗問其年對曰臣生之歲海陵自上京遷中都歲在壬申顯宗曰二十八歲爾詹事乃云三十歲何也匡曰臣年止如此詹事謂臣出入宮禁故增其歲言之耳顯宗顧謂近臣曰篤實人也命擇日使皇孫行師弟子禮七月丁亥宣宗章宗皆就學顯宗曰每日先教漢字至申時漢字課畢教女直小字習國朝語因賜酒及彩幣頃之世宗詔匡訛可俱充太子侍讀寢殿小底�滿九住問匡曰伯夷叔齊何如人匡曰孔子稱夷齊求仁得仁九住曰汝輩學古惟前言是信夷齊輕去其親不食周粟餓死首陽山仁者固如是乎匡曰不然古之賢者行其義也行其道也伯夷思成其父之志以去其國叔齊不苟從其父之志亦去其國武王伐紂夷齊叩馬而諫紂死殷爲周夷齊不食周粟遂餓而死正君臣之分爲天下後世慮至遠也非仁人而能若是乎是時世宗如春水顯宗從二人者馬上相語遂後顯宗遲九住至問曰何以後也九住以對顯宗嘆曰不以女直文字譯經史何以知此主上立女直科舉教以經史乃能得其洲奧如此哉稱善者良久謂九住曰論語知之爲知之不知爲不知是知也汝不知不達務辯口以難人由是觀之人之學不學豈不相遠哉石琚傳琚字子美世宗時拜左丞兼太子少師嘗請命太子習知政事或譖之曰琚希恩東宮世宗察其無他以此言告之琚對曰臣本孤生蒙陛下拔擢備位執政兼師保之任臣愚以爲太子天下之本當使知民事遂言及之耳因請解少師元史仁宗本紀禦史中丞趙言皇太子春秋鼎盛宜選耆儒敷陳道義今李銓侍東宮說書未諳經史請別求碩學分進講讀實宗社無疆之福制曰可裕宗傳諭徳李謙夾谷之奇嘗進言曰殿下睿性夙成閱理久熟方遵聖訓參決庶務如視膳問安之禮固無待於贊諭至於軍民之利病政令之得失事關朝廷責在臺院有非宮臣所宜言者獨有澄原固本保守成業殿下所當畱心臣等不容緘口者也敬陳十事曰正心曰睦親曰崇儉曰親賢曰幾諫曰戢兵曰尙文曰定律曰正名曰革獘其論正心有云太子之心天下之本也太子心正則天心有所屬人心有所系矣唐太宗嘗言人主一心攻之者眾或以勇力或以辧口或以諂諛或以姦詐或以嗜欲輻輳攻之各求自售人主少懈而受其一則其害有不可勝言者殿下至尊之儲貳人求自售者亦不爲少須常喚醒此心不使爲物欲所撓則宗社生靈之福固本澄原莫此爲切論睦親以宗親爲王室之藩屏人主之所自衛者也大分旣定尊卑懸殊必恩意俯逮然後得盡其歡心宗親之歡心得則遠近之歡心得矣其論正名革獘尢切中時政李謙傳謙爲太子左諭徳侍裕宗於東宮陳十事裕宗崩世祖又命傅成宗於潛邸所至以謙自隨轉侍讀學士世祖深加器重嘗賜坐便殿飲羣臣酒世祖曰聞卿不飲然能爲朕彊飲乎因賜蒲萄酒一鍾曰此極醉人恐汝不勝卽令三近侍扶掖使出董文用傳至元二十七年隆福太后在東宮以文用舊臣欲使文用授皇孫經具奏上以帝命命之文用每講說經旨必附以朝廷故事丁嚀譬諭反復開悟皇孫亦特加敬禮竇默傳默奏對稱旨敬待加禮不令暫去左右世祖問今之明治道者默薦姚樞卽召用之俄命皇子眞金從默學賜以玉帶鉤諭之曰此金內府故物汝老人佩服爲宜且使我子見之如見我也李孟傳武宗仁宗皆未出合徽仁裕聖皇后求名儒輔導有薦者曰布衣李孟有宰相才宜令爲太子師傅大徳元年武宗撫軍北方仁宗畱宮中孟日陳善言正道多所進益武宗聞而嘉之詔授太常少卿執政以孟未嘗一造其門沮之不行攺禮部侍郎命亦中止仁宗侍昭獻元聖皇后降居懷州又如官山孟常單騎以從在懷州四年誠節如一左右化之皆有儒雅風由是上下益親每進言曰堯舜之道孝悌而已矣今大兄在朔方大母有居外之憂殿下當迎奉意旨以娛樂之則孝悌之道皆得矣仁宗深納其言日問安視膳婉容愉色天下稱孝焉有暇則就孟講論古先帝王得失成敗及君君臣臣父父子子之義孟特善論事忠愛懇惻言之不厭而治天下之大經大法深切明白厥後仁宗入淸內難敬事武皇篤孝母后端拱以成太平之功文物典章號爲極盛嘗與羣臣語握拳示之曰所重乎儒者爲其握持綱常如此此其固也其講學之功如此者實孟啟之也王約傳仁宗在東宮雅知約名思用以自輔擢太子詹事丞從幸五臺山約諫不可久畱卽日還上京初安西王封於秦旣以謀逆誅國除版賦入詹事院至是大臣奏請封其子復國仁宗以問約曰安西以何罪誅今復之何以懲將來議遂寢明年進太子副詹事約抗章諫節飲辭意懇切仁宗嘉納焉承制立左衛率府統侍衛軍萬人同列欲署軍官約持不可眾難之曰東宮非樞密使耶約曰詹事東宮官也預樞密事可乎仁宗復召問約對曰皇太子事不敢不爲天子事不敢爲仁宗悟竟罷議同列復傳命增立右衛率府取河南蒙古軍萬人統之約屏人語曰左衛率府舊制有之今置右府何爲諸公宜深思之不可累儲宮也又命取安西兵器給宿衛士約謂詹事完澤曰詹事移文數千里取兵器人必驚疑主上聞之柰何完澤色慚曰實慮不及此又命福建取繡工童男女六人約言曰福建去京師六七千里使人父子兄弟相離有司承風動擾豈美事耶仁宗止之稱善再三家令薛居敬上言陜西分地五事因被命往理之約不爲署行語之曰太子潛龍也當勿用之時爲飛龍之事可乎遂止薦翰林學士李謙爲太子少傅請立故丞相淮安忠武王伯顏祠於杭皆從之仁宗以詹事院諸事循軌大喜面賜犀帶力辭又賜江南所取書籍亦辭仁宗常字而不名諭羣臣曰事未經王彥博議者勿啟又謂中丞朵曰在詹事而不求賜予者惟彥博與汝二人耳一日仁宗西園觀角抵戲有旨取繒帛賜之約入遙見問曰汝何爲來仁宗遽止之又欲觀俳戲事已集而約至卽命罷去其見敬禮如此歸暘傳暘攺禮部尙書會開端本堂皇太子就學召暘爲贊善未幾遷翰林直學士同修國史仍兼前職暘言師傅當與皇太子東西相向授書其屬亦以次列坐虛其中座以待至尊臨幸不然則師道不立矣時眾言人人殊卒從暘議髙宣傳宣子塔失不花進資徳大夫爲儲政院使延佑四年夏四月帝謂塔失不花曰汝祖嘗爲司農今復以授汝遂遷榮祿大夫大司農英宗居東宮塔失不花撰集前代嘉言善行名承華事略並畫豳風圖以進帝覽之獎諭曰汝能輔太子以正朕甚嘉之命置圖書東宮俾太子時時觀省六年攺集禧院使退居於家卒許有壬傳有壬至正十五年以集賢大學士兼太子左諭徳有壬前朝舊徳太子頗敬禮之一日入見方臂鷙禽以爲樂遽呼左右屏去弇山堂別集永樂中姚廣孝以立東宮自僧錄左善世進爲太子少師而無他兼職又敕云卿資性篤實學行老成事朕藩邸積有年歲朕靖難之初卿侍左右謨謀弼贊裨益良多今建儲嗣簡求良輔以卿舊人特授太子少師夫太子天下之本也必賴啟迪良正輔成徳器卿尙勉進厥職副朕眷倚之重以此考之不兼他官不領他職爲眞任也獻徵錄天臺徐善述字好古永樂間升司直郎遷左贊善仁廟在東宮以師禮待之詩文皆令攺定致書稱之爲贊善好古先生古穰錄楊文定爲司經洗馬一日東宮問漢廷尉張釋之之賢溥對曰釋之誠不易得然世豈無其人但無文帝寬厚仁恕之君用之爾釋之固難得文帝亦難得也退采文帝關治道者編爲事類以進皇太子嘉納之見聞錄文懿楊公諱守陳鄞縣人弘治間上出合公等六七人被選日侍講讀文華大訓成升詹事府少詹事兼翰林侍講學士大訓篇目多本大學衍義獨事涉中人者悉不以書公曰是何以爲訓撮其賢否得失之故分注一條議者不能奪瑣綴錄今制東宮官多襲古如庶子洗馬是也景泰間劉主靜洗馬兵部侍郎王偉戲曰先生一日洗幾馬主靜應聲答曰大司馬洗得漧淨少司馬洗得不漧淨眾聞之噱然獻徵錄吳寬爲詹事府詹事孝宗在東宮學少間寬率僚屬上疏曰竊惟東宮講學自寒暑風雨朔望令節外一歲之中不過數月一日之內不過數刻況其間又多閒歇人生八歲出就外傅居宿於外誠欲離近習親正人也庶民且然況有天下者乎借曰習讀於內不若出就外傅親近儒臣講明正道所得爲多也張元稹傳孝宗朝元稹以太常寺卿兼翰林院學士仍侍經筵日講掌詹事府事上疏勸經筵宜講太極圖西銘東宮兼講孝經小學孝宗欣然嘉納亟索太極圖以觀曰天生斯人以開朕也春明夢餘錄崇禎丁丑秋太子出合講讀預題侍班四人禮書姜逢元詹事姚明泰少詹王鐸屈可伸讀講六人禮侍方逢年宮諭項煜修撰劉理順編修吳偉業楊廷麟林增志校書二人編修胡守恆楊士聰越數日項煜楊廷麟各上疏讓黃道周奉旨實圖供職不得矯讓於是閣臣張至發上揭極言之略曰公議推舉時於至聖先師之前齋心對越每人各出一名單撣其公同商確者入告彼時亦曾言及道周淸品但意見不無少偏如近日三罪四恥七不入疏中有不如鄭鄤等語夫蔑倫杖母明旨煌煌鄤何如人而自謂不如是可謂元良輔導乎文皇帝特簡王讓侍皇太子讀書謂侍臣曰孝者百行之原朕聞讓孝於親故擢用之今煜等謂賢如道周猶然格外煜有何徳堪在選中是博讓賢之名而使臣等蔽賢之愆臣等所不任受也於是刑科給事中馮元�出疏駁之曰臣聞聖王之世公卿能讓其下皆讓是以風俗醇美寇攘不作四夷賓服神聽和平傳曰讓者徳之本孟子曰無辭讓之心非人也斯道不明至於邇日大臣以訟受服小人則而仿之奮臂相先不奪不止𨿽仗聖明屢申獎抑辭榮崇讓人情所難日者皇上惇重元良盛典肇舉而東宮講讀官楊廷麟等疏請推良自代及於坊臣黃道周夫道周者嫉惡已甚至淸無徒環召以來閉戶卻掃一時之人非不敬之重之特以道周數忤執政引嫌裹足罕至其門二臣獨篤信舉之退然自下卽使其言不必用自足砥礪末俗增輝盛典爲皇上股肱輔弼之臣者謂宜深相嘉嘆風勸百寮而伏讀閣臣張至發等愼選心矢至公一疏若大不快於言者而並遷怒於道周則何也道周之賢閣臣固已言之矣事親至孝天下所知直諒多聞身無擇行所不足者惟以賦性髙介不能隨時俯仰得當事大臣歡心耳閣臣何心執之如舊一至如此若以其言之爲罪則皇上業已起田間還其淸秩數四回奏皆荷優容天下萬世方頌爲主聖臣賢一大盛事而閣臣乃反借此以怒道周嗟乎道周忠足以動聖主之鑑而不能得執政之心臣恐天下萬世有以議閣臣之得失也夫宮僚濟濟豈盡講讀道周卽不與選而閣臣所選者亦旣有項煜楊廷麟其人在二臣爲閣臣所選而能以讓賢自異不肯苟悅於閣臣自臣而觀選者亦可以無愧臣所惜者皇上方欲抑貪而有一淸者大臣又指以爲偏皇上欲抑競而有一讓者大臣又指以爲矯以人事君之效將安望乎臣素恥雷同復羞搏擊但以公道所在自比他山伏望皇上特敕閣臣滌慮蠲私一更往轍以淸讓爲必可法以偏矯爲必可取師濟之隆猶可立追也疏上不報元�求去上畱之

宮僚部雜錄

