

乳保部匯考

後漢安帝延光二年夏四月封王聖爲野王君按後漢書安帝本紀不載按通鑑綱目云云延光四年徙乳母王聖於雁門按後漢書安帝本紀延光四年夏四月辛卯大將軍耿寶中常侍樊丰侍中謝惲周廣乳母野王君王聖坐相阿黨丰惲廣下獄死寶自殺聖徙雁門順帝陽嘉二年春正月封乳母宋娥爲山陽君按後漢書順帝本紀不載按通鑑綱目云云靈帝

年封乳母趙嬈爲平氏君按後漢書靈帝本紀不載按冊府元龜云云

晉元帝

年賜乳母阿蘇號爲保聖君按晉書元帝本紀不載按冊府元龜晉元帝中興乳母阿蘇有乳保之功賜號保聖君成帝

年將封保母周氏以侍中顧和諫止按晉書成帝本紀不載按顧和傳成帝以乳母周氏有阿保之勞欲假其名號內外皆奉詔侍中顧和獨上疏以爲周氏保佑聖躬不遺其勛第捨供給擬於戚屬恩澤所加已爲過隆若假名號記籍未見明比惟漢靈帝以乳母趙嬈爲平氏君此末代之私恩非先代之令典且君舉必書將軌物垂則書而不法後嗣何觀帝從之

北魏太武帝始光二年三月丙辰尊保母竇氏曰保太后按魏書太武帝本紀云云文成帝興安元年十一月壬寅尊保母常氏爲保太后按魏書文成帝本紀云云

唐中宗神龍元年封乳母於氏爲平恩郡夫人按唐書中宗本紀不載按冊府元龜云云睿宗先天二年夏五月誥封乳母蔣氏爲吳國夫人莫氏爲燕國夫人又詔給燕國夫人竇氏俸祿給如三品按唐書睿宗本紀不載按冊府元龜先天二年五月太上皇誥曰皇帝乳母蔣氏莫氏等行藉柔良心惟靜順𦇤褓祗事夙效於勤勞井邑分封宜申於寵命蔣氏可封吳國夫人莫氏可封燕國夫人是歲九月詔曰燕國夫人竇氏慈慧和順掌執禮經女憲母師獨髙柔則朕在孩幼躬勞乳養遠惟恩義寧忘夙昔瞻旣往而莫追見如存而永慕撫渭城之事未足爲言視南陽之書益增其感俾錫朝寵微申朕懷俸料祿課等一準職事三品給代宗大歷八年敕贈保母元氏爲潁川郡太夫人按唐書代宗本紀不載按冊府元龜大歷八年六月敕曰古者緣情立禮著慈母之制蓋聖人示徳無不報之禮而漢宣帝亦追錄掖庭郡邸嘗有阿保之勤以功深淺並授封賞記於前典歷代是之故奶婆元氏朕在𦇤褓受其撫育推幹就濕慈愛特深可謂仁人厚惠茂徳者矣可贈潁川郡太夫人憲宗元和五年十月贈保母盧氏爲燕國夫人按唐書憲宗本紀不載按冊府元龜云云哀帝天佑二年以中書省言封楊氏安聖君王氏福聖君第二王氏康聖君按唐書哀帝本紀不載按舊唐書哀帝本紀天佑二年七月內出宣旨奶婆楊氏可賜號昭儀奶婆王氏可封郡夫人第二奶婆先帝已封郡夫人準楊氏例攺封中書奏議言乳母古無封夫人賜內職之例近代因循殊乖典故昔漢順帝以乳母宋氏爲山陽君安帝乳母王氏曰野王君當時朝議非之今國祚中興禮宜求舊臣等商量楊氏賜號安聖君王氏曰福聖君第二王氏曰康聖君從之按冊府元龜哀帝天佑二年九月敕奶婆楊氏可封昭儀奶婆王氏可封郡夫人第二奶婆王氏先昭宗皇帝封郡夫人今準楊氏例攺封中書門下奏曰伏以奶婆楊氏等保持夙宵善養勞苦且隆恩澤以報勤劬竊以事體參詳合陳管見臣聞周制宮職夫人只列三人漢氏後宮之號十有四位元帝時置昭儀位視丞秩比諸侯王至於列妾縱稱夫人亦無裂土割郡之號以乳母郭徵卿胡組著保養宣帝之功子孫只受厚賞而無封爵之號且帝外祖母封博平君非乳母之例後漢順帝封阿母宋氏爲山陽君則致漢陽地震安帝時封乳母王聖爲野王君亦致地震京師其時中正上言亦以封爵過當乃貽厥咎非�髙祖山河之約至晉室中興乳母阿蘇有保元帝之功賜號保帝聖君旣非爵邑又彰其功爰擇美名在理甚當至髙齊陸令萱以干阿奶授封郡君尋亂制度中宗神龍元年封乳母於氏爲平恩郡夫人景龍四年封尙食髙氏爲修國夫人封爵之失始自於此後睿宗下誥封元宗乳母莫氏爲夫人竊以中宗朝政歸韋氏睿宗朝駕躡軒轅當時無復紀綱歷載寢爲訛獘伏以陛下重興寶運再闡丕圖奉髙祖太宗之舊行往代前賢故事克臻至道以顯中興庶匯提綱眾務畢舉今者進封保母爲郡夫人再至加恩須至封國夫人竊以婦人無爵從夫之爵以賞功勛則命爵又四方多事方注意公卿以勛勞昭著者室家爵邑自郡夫人今則宣授乳母爲郡夫人加恩必及列土朝廷大柄以爵祿爲主命爵不定其等差則天下之人無以爲貴以爲貴功則封比礪山榮室則爵同乳母臣等竊意有室家者實恥之況四海九州之內有功勞安社稷勛賢得不對室家慚於所命之爵其所封乳母楊氏王氏臣等參詳望賜釐革𨿽居濕推燥畢彰保養之勤但胙土分茅且異疏封之例況昭儀內侍燕寢位列宮嬪夫人則亞列妃嬙供奉左右竊按儀禮乳母緦以其名母方有緦服今則不可以嬪禦之號增榮於阿保揆於禮文有乖事體宜加眷佑當樹鴻私永示規程以服寰宇臣等商量奶婆楊氏望賜號安聖君奶婆王氏望賜號福聖君第二奶婆王氏望賜號康聖君從之

後周太祖廣順二年追封韓氏爲楚國太夫人按五代史周太祖本紀不載按冊府元龜周太祖廣順二年九月癸未制惇敍九族�綏六親生者錫其寵臨沒者優其追贈哲王茂典歷代芳規故南陽郡韓氏婉淑居貞賢明垂範奉嬪率禮興家道於仁孝之基諸母推恩撫朕躬於幼沖之歲朝露溘先而奚速慶雲華陰以彌髙宜洽明恩追崇大國式是載揚之美寧攄欲報之情庶俾後昆永覃淸懿噫嘻貞魄享此儀章可追封楚國太夫人太祖孩幼而孤楚國撫視教道有恩故有是命

宋太宗至道三年二月眞宗卽位八月封乳母爲保聖夫人按宋史眞宗本紀至道三年秋八月己酉封乳母齊國夫人劉氏爲秦國延壽保聖夫人先是帝以漢唐封乳母爲夫人縣君故事付中書巳乃有是命按禮志眞宗乳母秦國延壽保聖夫人卒以太宗喪始期疑舉哀禮官言通禮皇帝爲乳母緦麻按喪葬令皇帝一舉哀止秦國夫人保傅聖躬宜備哀榮況太宗之喪已終易月之制今爲乳母發哀合於禮典從之

金世宗大定二十九年正月章宗卽位五月壬申封乳母孫氏蕭國夫人姚氏莘國夫人按金史章宗本紀云云

元世祖至元八年春三月制封皇子燕王乳母趙氏豳國夫人夫鞏徳祿追封徳育公按元史世祖本紀云云至元三十一年四月成宗卽位六月乙亥以乳母勞封完顏伯顏爲冀國公妻何氏爲冀國夫人按元史成宗本紀云云成宗元貞元年夏四月庚寅封乳母楊氏爲趙國安翼夫人按元史成宗本紀云云大徳三年秋七月辛卯加乳母冀國夫人韓氏爲燕冀國順育夫人石抹氏爲冀國夫人按元史成宗本紀云云大徳七年奪乳母楊氏大同稅課按元史成宗本紀大徳七年七月丁丑中省臣言大同稅課比奉旨賜乳母楊氏其家掊斂過數擾民爲甚敕賜鈔五百錠其稅課依例輸官大徳十一年五月武宗卽位是月封皇太子乳母李氏爲壽國夫人其夫燕家奴爲壽國公秋七月丙寅以阿保功授明裏大司徒封其妻梅仙爲順國夫人按元史武宗本紀云云武宗至大元年春正月己巳特授乳母夫壽國公楊燕家奴開府儀同三司己酉以乳母夫幹耳朵爲司徒按元史武宗本紀云雲英宗至治三年六月戊辰贈乳母忽禿臺定襄郡夫人其夫阿來追封定襄王謚忠湣按元史英宗本紀云云泰定帝泰定四年八月癸酉賜皇后乳母鈔千七百錠按元史泰定帝本紀云云致和元年九月壬申文宗卽位乙酉追封乳母完者云國夫人其夫幹羅思贈太保封云國公謚忠懿子鎖乃贈司徒封云國公謚貞閔按元史文宗本紀云云

明成祖永樂二十二年八月丁巳皇太子卽位丁卯賜保母金氏爲翊聖恭惠夫人按大政紀云云世宗嘉靖元年封乳母宮媼皆爲夫人按大政紀嘉靖元年八月司禮監傳諭封乳母劉氏爲奉聖夫人宮媼魏氏爲輔聖夫人髙氏顧氏邢氏孫氏等各爲夫人給事中底蘊上言宜寢孫氏等不報熹宗天啟元年五月初九日禮部奏復奉聖夫人客氏無例可加恩典按明通紀云雲天啟七年以殿工捷音兩次敍賫加恩奉聖夫人按明通紀天啟七年八月奉聖諭奉聖夫人系朕𦇤褓淸弱之時勞深調護及受顧托益勤兢業倍加節宣近朕沖齡嗣位倚毗周旋更著勞績二十三年始終一心忠愼不替兼以捐俸急公不一而足徳茂淵懿眞可加尙玆殿工捷音兩次敍賫宜隆報元功著加恩三等賞銀一百兩新段六表裏羊四隻酒六十瓶新鈔五千貫賜敕獎勵外蔭弟男一人與做錦衣衛指揮使世襲給與應得誥命昭朕篤念酬答乳保部總論禮記

內則國君世子生告於君接以太牢宰掌具三日卜士負之吉者宿齊朝服寢門外詩負之射人以桑弧蓬矢六射天地四方保受乃負之宰醴負子賜之束帛卜士之妻大夫之妾使食子陳

注卜士負之者卜其吉者而使之抱子也保保母也受乃負之受子於士而抱之也蓋士之負子特爲斯須之禮而已宰旣掌具故以醴禮負子之士仍賜束帛以酬之食子謂乳養之也慶元輔氏曰諸母則擇之乳母則卜之者豈非性情之發尙猶可見而气血之相宜有不可知者耶

又異爲孺子室於宮中擇於諸母與可者必求其寬裕慈惠溫良恭敬愼而寡言者使爲子師其次爲慈母其次爲保母皆居子室他人無事不往陳

注諸母眾妾也此人君養子之禮保母安其寢處者他人無事不往恐見驚動也長樂劉氏曰寬則容徳固多裕則臨事不撓慈則仁性丰盈惠則恩意浹洽溫則言動粹和良則心意純熟恭則容止必莊敬則誠明弗散具此八善而加之以畏愼將之以寡言婦人之全徳也然後可以爲子之師焉若夫愛子以徳時其志意體其寒溫察其好惡相其寢興順其長育者慈母之職也保護其身衛養其气時其衣服節其飲食待其寢寐防其疾苦而專詩負之者保母之職也國之根本生靈休戚之所系也弗正厥始弗淑其習烏能正厥性俾近於聖賢哉冊府元龜

尊乳保禮曰國君世子生三日卜士之妻大夫之妾使食之又曰擇於諸母與可者必求其寬裕慈惠溫良恭敬謹而寡言者次爲保母皆居子室蓋所以資阿保之力育端聖之體如渭城淮陽厥功茂焉厚賞其子錫之公田亦無爽古三年勞賜之意也降及東漢其禮益厚元魏之世至有僣母后之號濫陵寢之名者亦已甚乎故當以義斷恩以禮制事而取厥中焉乳保部列傳

北魏

竇氏按魏書明元密皇后杜氏附傳世祖保母竇氏初以夫家坐事誅與二女俱入宮操行純備進退以禮太宗命爲世祖保母性仁慈勤撫導世祖感其恩訓奉養不異所生及卽位尊爲保太后後尊爲皇太后封其弟漏頭爲遼東王太后訓釐內外甚有聲稱性恬素寡欲喜怒不形於色好揚人之善隱人之過世祖徵涼州蠕蠕吳提入寇太后命諸將擊走之眞君元年崩時年六十三詔天下大臨三日太保盧魯元監護喪事謚曰惠葬崞山從後意也初後嘗登崞山顧謂左右曰吾母養帝躬敬神而愛人若死而不滅必不爲賤鬼然於先朝本無位次不可違禮以從園陵此山之上可以終托故葬焉別立後寢廟於崞山建碑頌徳

常氏按魏書后妃傳髙宗乳母常氏本遼西人太延中以事入宮世祖選乳髙宗慈和履順有劬勞保護之功髙宗卽位尊爲保太后尋爲皇太后謁於郊廟和平元年崩詔天下大臨三日謚曰昭葬於廣寧磨笄山俗謂之雞鳴山太后遺志也依惠太后故事別立寢廟置守陵二百家樹碑頌徳

乳保部藝文一

阿保乳母論

漢荀悅夫內寵嬖近阿保禦豎之爲亂自古所患故尋及之孔子曰惟女子與小人爲難養性不安於道智不周於物其所以事上也惟欲是從惟利是務飾便假之容供耳目之好以姑息爲忠以苟容爲智以伎巧爲材以佞諛爲美而親近於左右玩習於朝夕先意承旨因間隨隙以惑人主之心求贍其私欲慮不遠圖不卹大事人情不能無懈怠或忽然不察其非而從之或知其非不忍割之或以爲小事而聽之或心迷而篤信之或眩曜而不疑之其事皆始於纖微終於顯著反亂弘大其爲害深矣其傷徳甚矣是以明主惟大臣是任惟正直是用內寵便辟請求之事無所聽焉事有損之而益益之而損物有善而不居惡而不可避甘醴有鴆毒藥酒有治病是以君子以道折中不肆心焉不縱體焉惟義而後已

參客氏救言官疏

明王允成自古致治之隆靡不以受言爲兢兢舜曰禹汝亦昌言又曰予違汝�汝無面從退有後言是故士獻詩瞽獻典史獻書誦賦百工諫庶人傳語蓋無人不可言也而其後尢特設立言官此何以故人情喜諛諱直而天下之爲諛者多爲直者少藉令寬而聽之或言或不言究且至於不言惟以言爲官是導之使言督之使不得不言言卽爲忠爲愛爲恪共不言卽爲非忠爲非愛爲曠居是職者其誰敢爲苟容以干罪譴也者故言而當明主行之有補於君徳有裨於怡道國家收言之利言卽不當明主容之不獨納污藏垢而以鼓士气開言路國家亦未嘗受言之害盛世以來無不然者我皇上沖齡嗣位公車之牘朝上夕報堯舜都兪之隆復再見之邇者以奉聖夫人客氏一事諸臣有言仰激聖怒一摘再摘幾成抱蔓之悲切念客氏之爲保姆十六七年想其忠勤必有大當於聖心者第三宮旣立淑女好逑琴瑟鐘鼓之樂業足以宜家人式四國聖上於此自應割情於客氏而客氏自處亦且可以出而出矣向聞傳旨待先帝襄事後客氏卽出宮中外臣庶無不舉手加額曰聖上之禦客氏能以義自裁也如此能不爲情奪也如此比出宮之日筐篚焜煌珍奇燦爛而且金幣之丰養贍之侈種種破格又孰不曰皇上之特厚保姆也如此情文兼至而定期不爽又能昭大信於天下也如此又孰不曰客氏小心勤愼能見重於聖上也如此客氏之知幾也如此客氏急流勇退剩有丈夫進禮退義之槪也如此聖上之與客氏眞能相與有成者矣胡然出不越宿輒復宣召或者當前侍禦尙不覺其殷勤一去目前落落寞寞殆有難爲情也顧聖上之召還者情也情則一時之感一人之私可遏而不可遂者也臺省之苦言者制也制則傳之祖宗垂之孫子可遵而不可背者也諸臣一念芹曝沾沾媚玆豈料�以觸怒乎今倪思輝朱欽相王心一等皆相繼而降外矣上天雨露風雷無非至教聖上挫抑言官淵邃之衷嘿有玉成者寓焉誠非職等所能窺測但念諸臣當其淸夜艸疏炯炯丹心惟知引君當道鬼神可泣金石可貫其言非以自爲所以爲君爲國也非以沽名所以盡職盡心也婚禮告成保姆出宮祖宗世守家法炳如日星卽我皇上前此傳旨示以有定之期至日出宮毫無牽制之念亦豈非有見於祖制必不可違私情必不可系嫌疑必不可不遠而宮闈必不可不肅也乎昔聞神宗以十齡踐祚陳皇后當日移宮嫡母且然其何疑於他人至十五歲大婚李太后亦早移宮生母且然其何疑於保姆卽去年選侍亦必急急移宮而後聖上入居幹淸禮之所以別嫌明微者此也其何疑於外人此一舉也關國體之爲尊爲系君徳之爲完爲玷憶先帝諭皇上當爲堯舜職等謂皇上之於客氏循初念使之出宮卽是堯是舜循今日轉念復召卽非堯非舜分念卽爲分途倍當嘿嘿體認擴而充之柰何遽讎言官一鳴輒斥也耶況今非無事之時外侮割據幕軍作變搶掠幾徧中原旱蝗亦至數省人人無固志在在有危機終日求言以蘄消弭猶懼不及猶懼有掛梅福之冠歌紫芝而不來者庸可以婦寺而屢擯忠言乎倘諸臣因而懲吻將諛者不肯言懦者不敢言疏逖者不卽言負戇直者亦躊躇內惕而不盡言寖以成風異時貽患恐不在言路而且中於社稷也兩京卿寺同聲而爭之南北臺省交口而爭之豈直爲諸臣之降罰計哉爲皇上計也亦爲奉聖夫人計也試思諸臣被譴客氏自心循省當必有愀然其不安者可以決矣伏乞皇上矜宥倪思輝朱欽相王心一等亟於賜環而於奉聖夫人裁之以義將堯舜之盛徳成矣

乳保部藝文二詩

天啟宮詞

明陳悰張后性淡靜愛憎稍與眾異客氏教宮人效江南作廣裒低髻尢爲後所厭薄春秋佳日駕幸西苑等處坤寧宮侍從多不逾三四十輩其裝束如圖畫所貌古人像客氏往往目笑之紅粉排班玉輦傍西園花柳蹋春陽中宮侍從偏無幾窄髙鬟一樣裝

又

幹東幹西各有房五所爲宮婢秩尊者所居庚申冬客氏封奉聖夫人遷居幹西二所嘗臥病欽賜人參甚夥魏忠賢盜取之以獻王安是時客氏夫侯二初亡𨿽與忠賢有私猶未甚暱先是移宮時楊漣疏參忠賢安有庇護恩故也明鏡孤鸞罷舞時幹西風柳學腰肢朝來枕上驚聞報禦藥偸傳付阿誰

又

客氏憚張后嚴明謗以蜚語謂張后父非張國紀乃系獄海寇孫官哥所生也內安樂堂在金海橋西宮人有罪及老病者居憲廟時乃妃怙寵紀後托病駐輦於此篤生孝廟客氏揚言欲奏請修築行紀後故事又將遣名下宮人潛往河南訪後家世故使後聞之後窘甚無計適客氏歸私第其母動以危言事乃得寢後嘗用白綾間新桑色綾制衣如鶴氅式服之禮大士宮中稱爲霓裳羽衣金海橋西問舊堂幾回淸淚滴霓裳不知阿母傳何語罷遣宮人到洛陽

又

上幸西苑登樹探鳥巢捕其雛失足墮地裂裳破面是日客魏同舟宴橋南河池相去僅里許佯爲不知司禮監監官朝夕侍側者有幹淸管事打卯牌子禦前牌子暖殿等名髙枝損禦衣黃打卯驚呼暖殿忙南望樓臺花气裏有人歌舞伴紅妝

又

上命禦用監鑄金印賜二姦各重三百兩一曰欽賜顧命元臣忠賢印一曰欽賜奉聖夫人客氏印蟒襕蟬鬢指魏客也萬曆中葉坤寧宮災中宮璽被毀神廟儉徳命鐫梨木代之禦用監總辦理造有把總二員金印雙頒曉殿開蟒襕蟬鬢謝恩回董工把總私惆悵曾鐫先朝木璽來

又

內臣所服傘靑紅不等服紅者曰穿紅近侍后妃皇子女宮女亦有之別之曰某宮穿紅兜羅絨織法傳自西域禁中所貴銀作局鑄金銀豆葉以備欽賞豆者圓珠葉者方片重僅數分甲子十月初六日張后千秋節舊例內官各給賞銀一二兩是日後偶不懌略散豆葉數事至十一月十九日爲客氏生辰上臨幸歡飲隨侍內官設宴給賞俱極丰溢且多給兜羅絨以示奢內官有追憶前事嗤後之儉嗇者上微覺之不問誕晨隨幸總穿紅徧賞兜羅異域絨圓顆數珠方數葉酒酣相對話中宮

又

露行花卽牽牛花也其色紫翠似初出鑪之銀故京師稱鑪銀花宮中音訛爲露行秋間著花晨開晝萎夏月灌以酒其萎稍徐而色則變爲殷紅不如初開之媚矣宮中舊無此種客氏自民間傳入宮人皆愛戴之京師儇薄子嘲之曰多露沾濡其客氏宣淫之兆歟鸚鵡杯中琥珀濃暮涼頻灌露行叢瓊妝才罷西風曉插上香雲換淺紅

又

每歲八月宮眷賞秋海棠爲食蟹之會食已瀹紫蘇艸作湯濯手客氏復教之剔蟹胸骨鋪貯盤中像蛺蝶形較其似否分巧拙以爲笑樂海棠花气靜馡馡此夜筵前紫蟹肥玉筍蘇湯輕盥罷笑看蝴蝶滿盤飛

又

司鑰庫檢得天啟錢數枚古色斑駁不知何代物進至禦前上問昔年擬年號者誰攺日召來面問左右以閣下及翰林官對上容怫然明日客氏入見諛詞慶賀謂此天隆嘉祥錢源不竭之徵也上解頤爲攺前命雲臺卽後左門召對大臣之所亦稱平臺少府呈錢次第看篆文肉好盡朱丹纖腰拜賀天威霽詔免雲臺召史官﹝漢制藏錢之府天子曰少府諸侯曰私府禮記注錢璧之體外爲肉內爲好﹞

又

客氏直房一在鳳彩門直房與忠賢密晤之所也凡歸私第未浹旬忠賢必矯旨召入其出入恆以五更良宵鳳彩繡帷空悵別心期兩地同一日內批三徧召夫人侵曉報回宮

又

宮眷搗桑葉取汁諸香物置之銀海用以濕鬢銀海小銀盂也惟客氏命美女數輩各持梳具環侍左右偶欲飾鬢遽挹諸人口中津用之昏暮亦然自云此方傳自嶺南祁異人名曰羣仙液服之令人老無白髮覓得仙丹助艷姿不須銀海注桑脂雲鬟細染羣仙液會遣長如二八時

又

客氏初遷幹西二所上臨幸客氏拜迎用女秀才引贊非禮也凡聖母及后妃行禮女秀才爲引贊禮官初升者往往舉止羞澀經年後周旋合度音聲朗然矣幹西移住翠華來新例傳宣女秀才爲是初升儀未熟玉腮紅映兩三回

又

張裕妃被寵客魏嫉之旣而有娠鋪宮膺冊妃禮而過期不育二姦遂力譖於上盡逐侍從閉妃空宮屏去水火者數日妃餒甚匍匐雨中伏地澑水斗許未及上�而卒無限春光轉眼空尋思翻教悔鋪宮花容占斷君前艷摧向雕檐暮雨中

又

客氏旣封奉聖夫人居然自認爲天子八母之一在宮中乘小轎張靑紗蓋與妃嬪無異滇南雞菜價每斤數金聖性所嗜嘗撤以賜客氏春來保母驟承恩禦膳雞敕賜頻紗蓋輕輿來往路幾人錯認是宮嬪

又

客氏每歸私第先期奏聞特旨差貴近內侍護送其出恆以五更提鑪爇名香以百計蟒玉持硬弓防牌圍隨者以二三百計紗燈燒燭以千計客氏自咸安宮乘小轎徑過幹淸門西一空至西下馬門非禮也制宮眷內官不許乘車馬過一空奉聖夫人暫賜歸一空雲霧漸霏微水沈香裏燈光畔隊隊弓刀錦繡衣

又

宮人有菜戶猶民間之夫婦也客氏菜戶初爲王國臣與魏忠賢結盟爲兄弟蹤迹頗狎忠賢故得潛通客氏辛丑夏夜將半兩人爭寵鬥於幹淸宮西暖閣上驚起下樓兩人偕客氏跪聽處分上笑問曰客奶奶虔心要跟著誰我替斷客氏微露薄厭國臣之意次日忠賢矯旨勒命國臣告病尋縊殺之自是忠賢安據客氏置一第於席市街北忠賢置一第於街南相去數武春日遊西苑瀝酒私誓他年予告歸休願同居偕老於此夢斷君王下玉樓新歡從此更綢繆閒來私誓桃花岸席市仙居共白頭

又

象一宮祀象一帝君範金爲之長三尺餘世廟元修之玉容也宮門左右石牌各一刻宮眷人等至此皆下車馬客氏夏夕宴歸張蓋乘小轎佯寐過之池亭避熱夜涼歸醉裏遙瞻象一祠傘捲云綃經夢醒香車飛度已多時

又

崔呈秀旣呈三錄忠賢悅甚目爲聖書於是王體幹輩各抄一小本挾之袖中每日閱廷臣章奏涉錄中姓氏者卽粘寸許紙條志責處賫送忠賢直房且讀且解悉爲忠賢首肯然後除去紙條臨期奏進舊例司禮監該正官有小牙牌薄暮捱次相授忠賢不知書其掌印後牙牌不許自授去紙條時繳付忠賢忠賢自付次日該正者此皆黃昏時事也忠賢猶慮遺誤夜宴旣畢再偕客氏細商責處當否移時方就寢蓋客氏亦不知書而彊記猶勝於忠賢也忠賢用紅輕紗繡花鳥作大幔恆與客氏密語其中聽罷封章紙片除半花影月明初牙牌付去朱帷悄醉擁娥眉問聖書

又

辦禦膳者四家王體幹魏忠賢李永貞客氏也客氏所進聖心尢甘之宮中稱老太家膳其大膳房所進膳禦酒房所造酒以爲具文備欽賜而已炒鮮蝦人參筍上所嗜荷花蕊寒潭香秋露白皆禦酒房酒名大家供膳備時珍蝦筍嘗先百味陳荷露潭香秋露白就中多半賜廷臣晉詩八音以疊奏蘭膏備時珍

又

蒼震門恆閉掃雪才開每年長至節司禮監刷印九九消寒圖宮眷粘之壁間如一九詩曰冬至才過一九逢家家閉戶避寒風風飄雪花如斗大飛來飛去滿空中其餘皆淺鄙者立冬後惜薪司進各宮所用紅蘿炭炭用紅漆抹筐盛之故事干淸坤寧兩宮搗碎炭和以香屑塑獅象等形別進數百筐客氏怙寵照兩宮例取用而煩苛特甚咸安宮客氏所居也風吹蒼震雨痕乾七字憑消九九寒無限紅羅香屑炭司宮日日獻咸安

乳保部紀事西京雜記趙王如意年幼未能親外傅戚姬使趙王內傅趙媼傅之號其室曰養徳宮後攺爲魚藻宮史記滑稽傳武帝時有所幸倡郭舍人者發言陳辭𨿽不合大道然令人主和說武帝少時東武侯母常養帝帝壯時號之曰大乳母率一月再朝朝奏入有詔使幸臣馬遊卿以帛五十匹賜乳母又奉飲糒�養乳母乳母上書曰某所有公田願得假倩之帝曰乳母欲得之乎以賜乳母乳母所言未嘗不聽有詔得令乳母乘車行馳道中當此之時公卿大臣皆敬重乳母乳母家子孫奴從者橫暴長安中當道掣頓人車馬奪人衣服聞於中不忍致之法有司請徙乳母家室處之於邊奏可乳母當入至前面見辭乳母先見郭舍人爲下泣舍人曰卽入見辭去疾步數還顧乳母如其言謝去疾步數還顧郭舍人疾言罵之曰咄老女子何不疾行陛下已壯矣寧尙須汝乳而活耶尙何還顧於是人主憐焉悲之乃下詔止無徙乳母罰謫譖之者漢書丙吉傳吉字少卿魯國人也武帝末巫蠱事起吉以故廷尉監徵詔治巫蠱郡邸獄時宣帝生數月以皇曾孫坐衛太子事系吉見而憐之又心知太子無事實重哀曾孫無辜吉擇謹厚女徒令保養曾孫置閒燥處吉治巫蠱事連歲不決後元二年武帝疾往來長楊五柞宮望气者言長安獄中有天子气於是上遣使者分條中都官詔獄系者亡輕重一切皆殺之內謁者令郭穰夜到郡邸獄吉閉門拒使者不納曰皇曾孫在他人亡辜死者猶不可況親曾孫乎相守至天明不得入穰還以聞因劾奏吉武帝亦寤曰天使之也因赦天下郡邸獄系者獨賴吉得生恩及四海矣曾孫病幾不全者數焉吉數敕保養乳母加致醫藥視遇甚有恩惠以私財物給其衣食宣帝初卽位賜吉爵關內侯吉爲人深厚不伐善自曾孫遭遇吉絕口不道前恩故朝廷莫能明其功也地節三年立皇太子吉爲太子太傅數月遷禦史大夫及霍氏誅上躬親政省尙書事是時掖庭宮婢則令民夫上書自陳嘗有阿保之功章下掖庭令考問則辭引使者丙吉知狀掖庭令將則詣禦史府以示吉吉識謂則曰汝嘗坐養皇曾孫不謹督笞汝安得有功獨渭城胡組淮陽郭徵卿有恩耳分別奏組等共養勞苦狀詔吉求組徵卿已死有子孫皆受厚賞詔免則爲庶人賜錢十萬上親見問然後知吉有舊恩而終不言上大賢之制詔丞相朕微眇時禦史大夫吉與朕有舊恩厥徳茂焉詩不云乎亡徳不報其封吉爲博陽侯邑千三百戶孝元傅昭儀傳成帝母王太后欲令傅太后丁姬十日一至太子家成帝曰太子承正統當共養陛下不得復顧私親王太后曰太子小而傅太后抱養之今至太子家以乳母恩耳不足有所妨於是令傅太后得至太子家丁姬以不小養太子獨不得孝成趙皇后傳哀帝立後數月司隸解光奏言臣聞許美人及故中宮史曹宮皆禦幸孝成皇帝產子子隱不見臣遣從事掾業史望驗問知狀者掖庭獄丞籍武故中黃門王舜吳恭靳嚴官婢曹曉道房張棄故趙昭儀禦者於客子王偏臧兼等皆曰宮卽曉子女前屬中宮爲學事史通詩授皇后房與宮對食元延元年中宮語房曰陛下幸宮後數月曉入殿中見宮腹大問宮宮曰禦幸有身其十月中宮乳掖庭牛官令捨有婢六人中黃門田客持詔記盛綠綈方底封禦史中丞印予武曰取牛官令捨婦人新產兒婢六人盡置暴室獄毋問兒男女誰兒也武迎置獄宮曰善臧我兒胞丞知是何等兒也後三日客持詔記與武問兒死未手書對牘背武卽書對兒見在未死有頃客出曰上與昭儀大怒柰何不殺武叩頭啼曰不殺兒自知當死殺之亦死卽因客奏封事曰陛下未有繼嗣子無貴賤惟畱意奏入客復持詔記予武曰今夜漏上五刻持兒與舜會東交掖門武因問客陛下得武書意何如曰�也武以兒付舜舜受詔內兒殿中爲擇乳母告善養兒且有賞毋令漏泄擇棄爲乳母時兒生八九日後三日客復持詔記封如前予武武皆表奏狀棄所養兒十一日宮長李南以詔書取兒去不知所置王莽傳莽策命嬰爲安定公以故大鴻臚府爲安定公第皆置門衛使者監領敕阿乳母不得與語帝在四壁中至於長大不能名六畜後漢書楊震傳震永寧元年代劉愷爲司徒明年鄧太后崩內寵始橫安帝乳母王聖因保養之勤緣恩放恣聖子女伯榮出入宮掖傳通奸賂震上疏曰臣聞政以得賢爲本理以去穢爲務是以唐虞俊乂在官四凶流放天下咸服以致雍熙方今九徳未事嬖幸充庭阿母王聖出自賤微得遭千載奉養聖躬𨿽有推燥居濕之勤前後賞惠過報勞苦而無厭之心不知紀極外交屬托擾亂天下損辱淸朝塵點日月書誡牝�牡鳴詩刺哲婦喪國昔鄭嚴公從母氏之欲恣驕弟之情幾至危國然後加討春秋貶之以爲失教夫女子小人近之喜遠之怨實爲難養易曰無攸遂在中饋言婦人不得與於政事也宜速出阿母令居外舍斷絕伯榮莫使往來令恩徳兩隆上下俱美惟陛下絕婉孌之私割不忍之心畱神萬機誡愼拜爵減省獻禦損節徵發令野無鶴鳴之嘆朝無小明之悔大東不興於今勞止不怨於下擬蹤往古比徳哲王豈不休哉奏禦帝以示阿母等內幸皆懷忿恚而伯榮驕淫尢甚與故朝陽侯劉護從兄交通遂以爲妻得襲護爵位至侍中震深疾之復詣闕上疏曰臣聞髙祖與羣臣約非功臣不得封故經制父死子繼兄亡弟及以防篡也伏見詔書封故朝陽侯劉護再從兄襲護爵爲侯護同產弟威今猶見在臣聞天子專封封有功諸侯專爵爵有徳今無他功行但以配阿母女一時之間旣位侍中又至封侯不稽舊制不合經義行人喧嘩百姓不安陛下宜覽鏡旣往順帝之則書奏不省通鑑綱目延光元年冬遣宦者及乳母王聖女伯榮詣甘陵尙書僕射陳忠上疏曰竊聞使者所過威動郡縣王侯二千石至爲伯榮獨拜車下修道繕亭徵役無度賂遺僕從人數百匹伯榮之威重於陛下陛下之柄在於臣妾水災之發必起於此昔韓嫣托副車之乘受馳視之使江都誤爲一拜而嫣受毆刀之誅臣願明主嚴天元之尊正乾剛之位不宜復令女使幹錯萬幾書奏不省冊府元龜安帝時太后臨朝帝不親政事小黃門李閏與帝乳母王聖嘗共譖太后兄執金吾鄧悝等言欲廢帝立平原王徳帝每忿懼及太后崩遂誅鄧氏而王聖女伯榮扇動內外競爲侈虐明年帝崩立北鄕侯爲天子王聖及黨皆見徙後漢書淸河孝王慶傳慶母宋貴人葬禮有闕每竊感恨至四節伏臘輒祭於私室竇氏誅後始使乳母於城北遙祠左雄傳雄爲尙書令初帝廢爲濟陰王乳母宋娥與黃門孫程等共議立帝帝後以娥前有謀遂封爲山陽君邑五千戶又封大將軍梁商子冀襄邑侯雄上封事曰夫裂土封侯王制所重髙皇帝約非劉氏不王非有功不侯孝安皇帝封江京王聖等遂致地震之異永建二年封陰謀之功又有日食之變數術之士咸歸咎於封爵今靑州饑虛盜賊未息民有乏絕上求�貸陛下幹幹勞思以濟民爲務宜循古法寧靜無爲以求天意以消災異誠不宜追錄小恩虧失大典帝不聽雄復諫曰臣聞人君莫不好忠正而惡讒諛然而歷世之患莫不以忠正得罪讒諛蒙幸者蓋聽忠難從諛易也夫刑罪人情之所甚惡貴寵人情之所甚欲是以時俗爲忠者少而習諛者多故令人主數聞其美稀知其過迷而不悟至於危亡臣伏見詔書顧念阿母舊徳宿恩欲特加顯賞案尙書故事無乳母爵邑之制惟先帝時阿母王聖爲野王君聖造生讒賊廢立之禍生爲天下所咀嚼死爲海內所歡快桀紂貴爲天子而庸僕羞與爲比者以其無義也夷齊賤爲匹夫而王侯爭與爲伍者以其有徳也今阿母躬蹈約儉以身率下羣僚蒸庶莫不向風而與王聖並同爵號懼違本操失其常願臣愚以爲凡人之心理不相遠其所不安古今一也百姓深懲王聖傾覆之禍民萌之命危於累卵常懼時世復有此類怵惕之念未離於心恐懼之言未絕於口乞如前議歲以千萬給奉阿母內足以盡恩愛之歡外可不爲吏民所怪梁冀之封事非機急宜過災�之運然後平議可否會復有地震緱氏山崩之異雄復上疏諫曰先帝封野王君漢陽地震今封山陽君而京城復震專政在陰其災尢大臣前後瞽言封爵至重王者可私人以財不可以官宜還阿母之封以塞災異今冀已髙讓山陽君亦宜崇其本節雄言數切至娥亦畏懼辭讓而帝戀戀不能已卒封之後阿母遂以交遘失爵晉書石季龍載記石邃保母劉芝初以巫術進旣養邃遂有深寵通賄賂豫言論權傾朝廷親貴多出其門遂封芝爲宜城君宋書劉懷肅傳懷肅次弟懷敬澀訥無才能初髙祖產而皇妣殂孝皇帝貧薄無由得乳人議欲不舉髙祖髙祖從母生懷敬未�乃斷懷敬乳而自養髙祖髙祖以舊恩懷敬累見寵授至會稽太守尙書金紫光祿大夫南齊書后妃傳敍太祖二年乳人乏乳後夢人以兩甌麻粥與之覺而乳大出異而說之陳書始興王叔陵傳叔陵髙宗第二子也髙宗崩翌日後主哀頓俯伏叔陵以銼藥刀斫後主中項太后馳來救焉叔陵又斫太后數下後主乳嫗吳氏時在太后側自後掣其肘後主因得起隋唐嘉話髙宗乳母盧本滑州總管杜才幹妻才幹以謀逆誅故盧沒入於宮中帝旣卽位封燕國夫人品第一盧旣藉恩寵屢訴才幹枉見構陷帝曰此先朝時事朕安敢追更先朝之事卒不許及盧已亡復請與才幹合葬帝以獲罪先朝亦不許之唐書太宗長孫皇后傳太子承幹乳媼請增東宮什器後曰太子患無徳與名器何請爲肅宗吳皇后傳代宗生之三日帝臨澡之孫體攣弱負姆嫌陋更取他宮兒以進帝視之不樂負姆叩頭言非是帝曰非爾所知趣取兒來於是見嫡孫帝大喜五代史唐王淑妃傳初明宗後宮有生子者命妃母之是爲許王從益從益乳母司衣王氏見明宗已老而秦王握兵心欲自托爲後計乃曰兒思秦王是時從益已四歲又數教從益自言求見秦王明宗遣乳嫗將兒往來秦府遂與從榮私通從榮因使王氏伺察宮中動靜從榮已死司衣王氏以謂秦王實以兵入宮衛天子而以反見誅出怨言湣帝聞之大怒賜司衣王氏死遼史聖宗本紀統和元年六月乙卯皇太妃諸王公主迎上嶺表設禦幄道傍置景宗禦容率從臣進酒陳俘獲於前遂大宴戊午幸涼涇以所俘分賜皇族及乳母宋史苗貴妃傳妃開封人父繼宗母許先爲仁宗乳保出嫁繼宗帝登位復得通籍宣仁聖烈髙皇后傳宋用臣等旣被斥祈神宗乳媼入言之冀得復用後見其來曰汝來何爲得非爲用臣等遊說乎且汝尙欲如曩日求內降幹撓國政耶若復爾吾卽斬汝媼大懼不敢出一言自是內降遂絕東坡志林溫成皇后乳母賈氏宮中謂之賈婆婆賈昌朝連結之謂之姑姑臺諫論其姦吳春卿欲得其實而不可近侍有進對者曰近日臺諫言事虛實相半如賈姑姑事豈有是哉上默然久之曰賈氏實曾薦昌朝非吾仁祖盛徳豈肯以實語臣下耶大政紀成化四年八月戶科給事中李森言翊聖夫人劉氏屢蒙賜給田地今又求通州武淸縣地三百餘頃陛下不忍拒之殊不知溪壑之欲無厭畿內之地有限小民賦稅衣食皆出於此一旦奪之何以爲生且入皇朝來百年於玆民生日眾安得尙有不耕閒田名爲求討實則彊占乞�有司仍將劉氏田地與民爲業今後敢有投獻奏求者許科道劾奏治以重罪則豪彊畏法小民被惠宗社幸甚酌中誌略逆媼客氏者定興縣民侯二之妻生一子曰國興婺不多年泰昌元年冬封奉聖夫人住幹西二所天啟初年移住隆徳殿之西南曰咸安宮每日黎明時入暖閣至先帝禦前甲夜後始回咸安宮鳳彩門亦有直房凡逆賢往宮相見時必將宮人官人屏開語祕不得聞然上危中宮皇后及裕妃張娘娘等獨用王體幹殺王安王國臣等皆客氏造謀盡出客氏意也其母老矣彼時尙在每以惜福持滿戒勸客氏不聽凡客氏於天啟元年二年間中旨慰畱者體幹力也七年九月初三日奏懇今上準歸私第其夜五更開宮門之後客氏衰服赴仁智殿先帝梓宮前出一小函用黃色龍包袱裹云是先帝胎發瘡痂及累年剃髮落齒剪下指甲遂痛哭焚化而出至奉旨籍沒步赴浣衣局於十一月內欽差幹淸管事趙本政臨局笞死發淨樂堂焚屍揚灰其子侯國興伏誅其弟客光先止擬戍邊客氏掌班內官張貴劉﹝失其名﹞名下崔祿許國寧等各行賄得免客氏貴顯時惟王體幹耆舊魏忠賢表裏梁棟舊人凡送禮僅下小的帖都不叩頭自孫進王朝輔劉應坤李永貞石元雅塗文輔及管事牌子劉忠王應科胡明佐等每日見必叩頭如子姓焉夫以乳媼儼然住宮自視爲聖主八母之一亦僣妄殊寵極矣且倏出倏入人多訝之道路流傳訛言不一尙有非臣子之所忍言者皆不足信也按自天啟元年起至七年止凡客氏出宮暫歸私第先期奏知先帝傳一特旨某月某日奉聖夫人客氏往私宅去云云至日五更欽遣幹淸宮管事牌子王朝忠或塗文輔等數員及暖殿數十員穿紅員領玉帶在客氏前擺隊步行客氏自咸安宮盛服靚妝乘小轎由嘉徳咸和徳順右門經月華門至幹淸宮門西一室亦不下轎而徑至西下馬門凡弓箭房帶簡管櫃子禦司房藥房茶房請小轎管庫近侍把牌硬弓人等各穿紅蟒衣窄袖在轎前後擺導圍隨者數百人司禮監該班監官典簿掌司人數等文書房官咸跪叩道傍得客氏目視或頷之則榮甚矣內府供用庫大白蠟燈籠黃蠟巨撚亮子不下二三千枝轎前提燈數對然沈香如霧客氏出自西下馬門換八人大圍轎方是外人擡走呼殿之聲遠在聖駕遊幸之上燈火簇列照如白晝衣服鮮麗儼若神仙人如流水馬若遊龍天耶帝耶都人士從來不曾見也每年不論冬夏或出三四次不止客氏到宅升廳坐自管事起至近侍止挨次叩頭老祖太千千歲之聲殷然震天各有回答銀幣以犒酬之凡出也欽賜客氏金銀錢幣不可勝計每日三時輟禦膳以賜者絡繹旁午或在外住十餘日不等而逆賢催入焉出入皆於五更其迎接圍護如一客氏私第在正義街迆西席市街北而逆賢亦有一第便在街南斜對門不遠賢與客氏滿擬後來得請林下受享富貴齊眉到老不料賢侄良卿客氏男國興乃駢首同戮於市蓋王國臣楊左等慘死冤魂必不肯默默寂然於泉下也初賢在西庫與孝和老娘娘辦膳時便漸饒裕而良卿執掌各房鎖鑰凡酒漿食物出納勤劬聞良卿𨿽不曾多讀書而儀表堂堂亦善說話侯國興少受業於塗文輔肥蠢異常口甚小而神不足坐則盹睡气息齁齁或與人共坐未及欠伸而已入夢鄕矣此二人形狀累臣一面未識一字未通至於崔呈秀更不曾識面交通者也夫如是而坐曰同謀非忌者下石而何耶正經居停主人接引導師若許秉彜者以財力幸免獨以累臣肩之冤哉事久論定自有公評必難哄天下後世也客氏住咸安宮時先帝賜名下官人如崔祿則禦前牌子也許國寧則弓箭房牌子也此外尙數人以至各衙門托役私人將數百焉又賜答應宮人十餘口及今上準歸私第之初而徐應元尙踵故事每日具禦膳賜之錢幣銀兩已不能如先帝在日其隨往私第尙有賜過宮中四口後不知歸於何處而客氏笞死之日焚化揚灰爲先年逆害裕妃等報云魏忠賢原名進忠光廟在靑宮淡泊先帝旣誕之後生母孝和王皇后卽才人老娘娘也無人辦膳賢遂夤緣入宮辦才人老娘娘及先帝之膳其介紹引進者魏朝朝乃王太監安之名下光廟甚寵信之安素剛正主持一宮事魏朝朝夕譽賢安爲朝所惑頗信之朝初與先帝之乳媼客氏暗有私卽古所稱對食者所以侍安及答應光廟多不得暇而賢遂乘間亦暗通客氏分朝愛焉客氏旣先與朝有私復暗與逆賢又私一穴兩蛟爭競必至而朝之爲人也俳而�賢之爲人也憨而壯泰昌元年八月初一日光廟登極後擬冊立先帝爲東宮是時逆賢尙列庫銜已升玉帶暗與客氏深謀遂相與刻意擁戴王太監安而客氏又巧逢迎之遂甘辭玉帶充東宮典膳局官此客氏力也朝與賢旣客氏私人曾結盟誓爲兄弟賢居長而朝次之及先帝卽位數月兩人因寵相媢嫉於幹淸宮暖殿內爭擁客氏遂醉罵相嚷時漏將丙夜先帝已安寢而突自禦前斗起司禮監掌印盧受東廠鄒義秉筆王安李實王體幹髙時明沈蔭宋晉等皆驚起是時逆賢已升秉筆掌惜薪司印魏朝已攺名王國臣升幹淸宮管事掌兵仗局印並跪禦榻前聽處分盧受鄒義等侍側先帝玉音問客氏曰客奶爾只說處心要跟誰我替斷客氏久厭國臣狷薄而樂逆賢憨猛好武且系中年自宮不識字之人朴實易制遂心向逆賢而王太監安久中客氏逆賢諛媚且心惡名下之人露此醜穢遂打國臣一掌勒令告病往兵仗局調理離禦前矣此時逆賢尙名魏進忠始得專客氏從斯無避忌先帝端拱於上惟客魏之言是聽而尾大不掉之患成矣初祖制於幹淸東設房五所幹淸西設房五所系有名封大宮婢所住泰昌元年冬客氏遷幹西二所先帝親臨爲之移居升座飲宴鐘鼓司官丘印等扮戲承應司禮監盧受鄒義守居而王安王體幹髙時明沈蔭宋晉隨時另設喫膳之處於所內側室客氏自此在宮中乘小轎撥內官近侍�走儼如先朝妃嬪之體止缺一靑紗傘蓋而茵褥精美爲最勝焉天啟元年後攺住咸安宮各衙門答應錢糧比禦前更喫緊夏則大涼棚冰無算也冬則大地坑炭無算也其驕奢僭踰眞日異而月不同凡客氏生日先帝亦必臨幸升座歡飲賞賜無限卽中宮及皇貴妃等千秋迥不及也每日先帝所進之膳皆客氏下內官造辦名曰老太家膳聖意特甘之正經司禮監掌印掌東廠秉筆大膳房遵照祖制所造辦膳酒只爲具文備賞用而已希進禦也先帝嬰年時曾用右手小指在殿門捘葉內剔土嬉戲光廟猝至客氏急抱起將先帝指甲被捘葉拗傷痛泣不已光廟撫之曰不妨不妨帶破些壽長仍好語勉慰客氏今後用心云浣衣局署不在皇城內在徳勝門進西俗所稱漿家房者是也凡宮人年老及有罪廢者發此局居住內官監例有供給米鹽天啟七年十一月客氏笞死於此明史紀事本末初帝之立也王安與諸大臣同受顧命見忠賢侵權欲重懲之奏之帝會禦史方震孺上疏請逐客氏帝乃令客氏出宮忠賢發安鞫問安詰責令其自新忠賢得釋客氏夤緣復入宮將甘心於安焉時安奉旨掌司禮監辭未赴王體幹卽欲起攘之因忠賢以危言動客氏曰爾我比西李何如勢在騎虎無貽後悔西李者李選侍也忠賢遂嗾給事霍繼華劾之又令劉朝田詔等上疏辧冤客氏從中附和之於是矯旨革安而以王體幹掌司禮監忠賢必欲殺安遂以劉朝提督南海子而降安爲南海淨軍勒令自裁忠賢自掌東廠客氏封奉聖夫人命奉聖夫人客氏如皇祖戴聖夫人例加其子侯國興錦衣衛指揮使禦史劉蘭上言皇上初登寶位客氏保護是賴今釐降之儀肇舉關雎之慶方新恩禮所加權勢歸之初上大婚禮成魏忠賢蔭侄二人給事中程注周之綱亦奏祖制非軍功不襲國典不當濫予俱不聽三年光宗選侍趙氏與客魏不協矯旨賜死選侍盡出光宗所賜珍玩列於庭再拜投繯而絕成妃李氏誕二公主而殤先是馮貴人嘗勸上罷內操客魏惡之矯旨貴人誹謗賜死成妃從容爲上言之乃矯旨革封絕飲食成妃故鑑裕妃饑死密儲食物壁間數日不死客魏怒少解斥爲宮人遷於幹西所皇后張氏素精明魏客憚之後方�腰痛客氏密布心腹宮人奉禦無狀隕焉又於上郊天之日掩殺胡貴人以暴疾聞五年五月上祭方澤還宮卽幸西苑時日已晡忠賢與客氏乘大舟飲酒歡甚上獨與宦豎二人泛小舟蕩漾上身自刺舟一璫佐之相顧笑樂忽風起舟覆上及二璫俱墮水中二璫死焉上救免忠賢及客氏相顧錯愕而已九月賜客氏印文欽賜奉聖夫人客氏出外宅七年秋九月賜奉聖夫人客氏金幣加恩三等蔭一人錦衣衛指揮使世襲八月上不豫二十二日乙卯上崩丁巳信王卽皇帝位九月出奉聖夫人客氏外宅十一月甲子錢嘉徵疏上忠賢十大罪至是謫忠賢鳳陽司香祖陵籍客魏二氏庚午忠賢自經死忠賢初直東宮有道人宿朝天宮日歌市中曰委鬼當朝立茄花滿地紅蓋指客魏也至是始驗庚辰奉聖夫人客氏有罪誅先是籍其家命太監王文政嚴訊之得宮人�身者八人蓋出入掖庭多攜其家侍媵冀如呂不韋李園事也上大怒立命赴浣衣局掠死子侯國興下獄尋伏誅客光先客璠等永戍光先璠客氏之兄子也初忠賢肆惡皆客氏成之忠賢晤客氏必屏宮人密語移時其危中宮害裕妃成妃用王體幹殺王安等皆客氏造意也天啟初矯旨慰畱客氏皆體幹爲之明外史侯震暘傳震暘擢吏科給事中是時保姆奉聖夫人客氏方擢寵與魏忠賢及大學士沈相表裏勢焰張甚旣遣出宮熹宗思念流涕至日旰不禦食遂宣諭復入震暘上疏曰禮有慈母君命所使教子也魯昭君慈母死欲爲之練冠有司執論乃止夫慈母職兼教養猶恩以義絕況�麼裏婦可數暱至尊哉女徳無極髙明不祥陛下卽爲客氏富貴計亦當裁抑以示保全不宜異數隆恩寵而益之毒且陛下始而遲其出可也出而復入宮闈禁犯姦璫羣小睥睨其側內外鉤連借叢煬有不忍言者昔王聖寵而扇江京李閏之姦趙嬈寵而構曹節王甫之變禍貽宗社良可寒心疏上不省方震暘之論客氏也給事中祁門倪思輝臨川朱欽相疏繼之思輝言臣願陛下孺慕之誠用之於慶陵勿用之於乳媼欽相言欲除外患先去女戎客氏出入自如其出也弄威柄以招搖輦轂其入也播流言以熒惑聖聰濁亂宮闈干預朝政援引憸佞傾害善良勢所必至帝大恚並貶三官心一同官龍溪馬鳴起復疏諫且言客氏亦不可畱帝議加重譴用一等言奪俸一年先是元年正月客氏未出宮詔給土田二十頃爲護墳香火貲又詔魏進忠侍衛有功待陵工告竣並行敍錄心一抗疏言陛下眷念二人加給土田明視優錄恐東徵將士聞而解體況梓宮未殯先念保姆之香火陵工未成彊入奄侍之勤勞於理爲不順於情爲失宜不報至是與思輝欽相並貶春明夢餘錄皇城東安門外稍北有禮儀房乃選養奶口以候內廷宣召之所俗名奶子府有提督司禮太監有掌房有貼房俱錦衣衛指揮每季選奶口四十名養之於內謂之坐季奶口別選八十名籍於官謂之點卯奶口倘坐季者有故卽以補之先期宛平大興兩縣及各衙門博求軍民家有夫女口年十五以上二十以下夫男俱全容形端正第三胎生男女僅三月者雜選之仍令穩婆驗無隱疾具給起送候司禮監請旨差內官出合各衙門所送奶口會選乃定每口日給米八合肉四兩光祿寺支領每年更番什物每季煤炭雜器兩縣召商辦送每遇宣取則就中選取一人易髙髻新衣宮妝以進崇禎十六年五月司禮監王徳化本云奶口例有定額按季遴選季終退換取之於軍者則錦衣等二十八衛之大小地方之廣狹以定口數之多寡故衛之口數最多者爲錦衣額數以一百計余衛則十五以至十口止城縣之最多者爲南城額以一百七十計余則一百二十以至二十口止每遇選期愼擇生男生女各二十口並所乳嬰兒存房作養以備一季之取用上季未用者卽行�放此舊例也今宜選生男生女各以十五口爲額少副軫卹之意至於裏中之勒索僉報之騷擾事屬城司宜嚴申禁故事民間婦無得入禁中者卽諸宮女已承恩賜名稱其母非得旨亦不許入惟三婆則時有之一曰奶婆卽二縣與各衙門選送禮儀房坐季奶口若內廷將有誕喜先期月子房傳預選則數人候之內直房產男用乳女者產女用乳男者初亦雜試候月餘乃畱二人一曰醫婆取精通方�者候內有旨則各衙門選取以送司禮監會選中籍名待詔入選者婦女多榮之一曰穩婆卽民間收生婆中預選籍名在官者惟內府所用之如選宮女則用以辧別妍媸可否如選奶口則用以等第乳汁厚薄隱疾有無如內廷有喜則先期預集以備聽用務日夕直宿候事定乃罷諸婆中有一經傳宣者則出入髙髻彩衣如宮妝以自別於曹偶民間亦以此信而用之醫婆穩婆事竣皆得出惟奶口一畱用則終其身事所乳得沾恩澤無復出理其食報蓋特隆云崇禎辛巳令乳皇子至七歲放出

乳保部雜錄

