

監司部匯考

宋英宗治平四年正月神宗卽位十月考監司課績按宋史神宗本紀治平四年正月神宗卽位冬十月己酉以右諫議大夫權禦史中丞滕甫考諸路監司課績神宗元丰三年夏四月乙卯令禦史分案諸路監司按宋史神宗本紀云云元丰八年三月哲宗卽位夏四月丁丑詔遵先帝制遣官察舉諸路監司之法按宋史哲宗本紀云云哲宗元佑元年二月丁卯詔左右侍從各舉堪任監司者二人舉非其人有罰按宋史哲宗本紀云云紹聖三年二月丙戌詔遣郎官禦史按察監司職事按宋史哲宗本紀云云元符元年八月庚辰詔諸路監司並取旨召對按宋史哲宗本紀云云徽宗崇寧元年秋七月丙戌詔監司以三年成任按宋史徽宗本紀云云崇寧四年春正月壬辰詔察諸路監司貪虐者論其罪按宋史徽宗本紀云云崇寧五年立監司互察法按宋史徽宗本紀崇寧五年六月癸亥立諸路監司互察法庇匿不舉者罪之仍令禦史臺糾劾重和元年三月丙戌詔監司郡守自今須滿三年乃得代仍毋得通理按宋史徽宗本紀云云宣和四年十二月乙未詔監司未經陛對毋得之任按宋史徽宗本紀云云髙宗建炎四年詔侍從官各舉可充監司者一二人按宋史髙宗本紀云云紹興元年春正月壬子詔不歷縣令者勿除監司按宋史髙宗本紀云云紹興五年詔侍從等舉監司守令按宋史髙宗本紀紹興五年三月詔在內館職在外侍從官各舉所知充監司守令紹興七年秋七月戊辰詔侍從各舉可任監司者一二人按宋史髙宗本紀云云紹興二十六年詔選擇監司按宋史髙宗本紀紹興二十六年春正月乙丑詔選擇監司須七品以上淸望官或經朝擢及治郡著績者紹興二十八年詔公舉監司及監司選用法按宋史髙宗本紀紹興二十八年春正月甲申命臺諫侍從三人以上公舉監司治狀三月戊寅詔自今用人選帥臣監司曾任郎官已上者爲侍從監司郡守有政績者爲卿監郎官二年乃遷卿監郎官未歷監司者更疊補外紹興三十二年五月孝宗受禪冬十月丙寅詔朝臣舉堪監司郡守者按宋史孝宗本紀云云孝宗淳熙五年十一月庚辰復監司互察法按宋史孝宗本紀云云淳熙六年八月庚寅罷諸路監司便宜行事按宋史孝宗本紀云云寧宗開禧二年三月丁酉詔諸路監司歲十一月按部理囚如五月之制按宋史寧宗本紀云云嘉定二年詔侍從臺諫各舉監司治行政績按宋史寧宗本紀嘉定二年春正月詔侍從兩省臺諫舉監司治行尢異者二三人五月庚子詔侍從兩省臺諫各舉監司有政績才望者二人嘉定六年閏月戊辰詔禦史臺置考課監司簿按宋史寧宗本紀云云嘉定九年三月丁丑詔侍從臺諫兩省舉堪監司者各二人按宋史寧宗本紀云云理宗景定二年詔監司以殿最定賞罰按宋史理宗本紀景定二年春正月癸亥詔監司率半歲具劾去贓吏之數來上視多寡爲殿最行賞罰守臣劾監司所不及以一歲爲殿最定賞罰本路州無所劾而臺諫論列則監司守臣皆以殿定罰有治狀廉聲者摭實以聞

元世祖至元十五年增設江南等處三道按元史世祖本紀至元十五年秋七月甲申增設江南湖北道嶺南廣西道福建廣東道至元十六年以各道按察事繁增副使僉事各一按元史世祖本紀至元十六年五月丙辰以各道按察司地廣事繁並勸農官入按察司增副使僉事各一員兼職勸農水利事至元二十七年增按察司僉事總勸農事按元史世祖本紀至元二十七年三月庚申罷各道勸農營田司增提刑按察司僉事二員總勸農事至元二十八年每道設官八員分臨所部歲終考其成效按元史世祖本紀至元二十八年二月丙戌詔攺提刑按察司爲肅政廉訪司每道仍設官八員除二使畱司以總制一道餘六人分臨所部如民事錢谷官吏姦獘一切委之俟歲終省臺遣官考其功效至元三十年增海北海南道後遂定爲二十二道按元史世祖本紀至元三十年冬十月丁巳立海北海南道肅政廉訪司治雷州按百官志肅政廉訪司國初立提刑按察司四道曰山東東西道曰河東陜西道曰山北東西道曰河北河南道至元六年以提刑按察司兼勸農事八年置河東山西道陜西四川道十二年分置燕南河北道十三年以省並衙門罷按察司十四年復置增立八道曰江北淮東道曰淮西江北道曰山南江北道曰浙東海右道曰江南浙西道曰江東建康道曰江西湖東道曰嶺北湖南道十五年復增三道曰江南湖北道曰嶺南廣西道曰福建廣東道十九年增西蜀四川道二十年增海北廣東道攺福建廣東道曰福建閩海道以雲南七路置雲南道以女直之地置海西遼東道二十三年以淮東淮西山南三道撥隸內臺二十四年增河西隴右道是年罷雲南道二十五年罷海西遼東道二十七年以雲南按察司所治立雲南行禦史臺二十八年攺按察司曰肅政廉訪司大徳元年徙雲南行臺於陜西復立雲南道三十年增海北海南道其後遂定爲二十二道每道廉訪使二員正三品副使二員正四品僉事四員兩廣海南止二員正五品經歷一員從七品知事一員正八品照磨兼管勾一員正九品書吏十六人譯史通事各一人奏差五人典吏二人內道八隸禦史臺山東東西道濟南路置司河東山西道冀寧路置司燕南河北道眞定路置司江北河南道汴梁路置司山南江北道中興路置司淮西江北道廬州路置司江北淮東道揚州路置司山北遼東道大寧路置司江南十道隸江南行臺江東建康道寧國路置司江西湖東道龍興路置司江南浙西道杭州路置司浙東海右道婺州路置司江南湖北道武昌路置司嶺北湖南道天臨路置司嶺南廣西道靜江府置司海北廣東道廣州路置司海北海南道雷州路置司福建閩海道福州路置司陜西四道隸陜西行臺陜西漢中道鳳翔府置司河西隴北道甘州路置司西蜀四川道成都路置司雲南諸路道中慶路置司仁宗延佑二年五月朔攺給各道廉訪司銀印復立陜西諸道按元史仁宗本紀云云

明明制布政司設參政參議按察司設副使僉事因地添革按明會典外官布政司左右參政

舊各一員後因事添革不一今浙江江西福建湖廣廣東廣西四川河南山西陜西雲南貴州左參政各一員山東左參政二員福建廣東廣西四川陜西山東雲南右參政各一員浙江江西湖廣河南山西右參政各二員貴州無左右參議

舊各一員後因事添革不一今浙江福建湖廣廣西四川河南山東山西雲南貴州左參議各一員江西廣東陜西左參議各二員浙江江西福建廣東廣西雲南右參議各一員四川山東山西貴州右參議各二員陜西湖廣右參議四員河南無以上參政參議臨時照資敍互用無定銜按察司副使

舊各二員後添設兵備海道等項副使員數不一今福建三員貴州四員廣西五員廣東浙江江西河南各六員四川七員湖廣雲南各八員山西十員山東十三員陜西十六員僉事

員數不一今廣西貴州各二員江西陜西雲南各三員浙江廣東各四員福建河南山東山西各五員湖廣四川各六員以上副使僉事臨時照資敍互用無定銜洪武年各省立副使僉事或以他官兼之按明會典國初兵事專任武臣後常以文臣監督文臣重者曰總督次曰巡撫總督舊稱軍門而巡撫近皆贊理軍務或提督詳載都察院其按察司官整飭兵備者或副使或僉事或以他官兼副使僉事沿海者稱海防道兼分巡者稱分巡道兼管糧者稱兵糧道今具載之而仍以所轄督撫領其首總督薊遼保定等處軍務兼理糧餉一員薊州兵備一員管理喜蜂口馬蘭谷松棚谷太平寨四路監督副參等官分管薊州遵化丰潤玉田四州縣薊州鎭朔遵化營州右東勝右忠義中興州前開平中屯興州左屯九衛寬河一所兵馬錢糧兼屯田昌平兵備一員管理黃花鎭居庸關橫嶺城三路監督副參等官分管昌平州懷柔縣順義縣長陵等九陵衛及延慶營州左屯二衛奠靖鎭邊渤海白洋四所兵馬錢糧兼屯田永平兵備一員管理燕河營臺頭營石門寨山海關四路監督副參等官分管永平府灤州盧龍遷安撫寧昌黎樂亭五縣撫寧永平盧龍山海東勝左興州右六衛兵馬錢糧兼屯田密雲兵備一員管領石塘嶺古北口曹家寨墻子嶺四路監督副參等官分管通州密雲三河寶坻平谷五州縣密雲中後衛通州左右衛神武中衛定邊衛興州後衛營州後屯前屯中屯衛梁城守禦千戶所兵馬錢糧兼屯田霸州兵備一員管理霸州香河二州縣並營州屯衛及西山瀾河一帶兵馬錢糧兼屯田河道天津兵備一員專在天津滄州二處來往所管自天津起徳州止並河間滄州軍衛有司兵馬錢糧兼屯田河道紫荊兵備一員駐札易州管理紫荊關並該關所轄隘口東起沿河口總西至白石口總止及保定一府所屬二十州縣保定五衛茂山衛並山西廣昌靈丘等州縣軍衛有司仍聽保定巡撫制節於山西都禦史一體呈請施行井陘兵備一員駐札井陘管理倒馬龍泉故關並各關隘口東起插箭嶺總西至石橊觜等口及眞定府所屬三十二州縣與眞神定三衛平定守禦千戶所並平西平定州樂平五臺繁峙等縣兼馬政驛傳大名兵備一員管理順徳所轄邊隘北起錦繡堂等口南至數道巖等口並順廣二府各九縣大名府所屬十一州縣順徳守禦百戶所兼制山東河南直隸鄰境州縣衛所操練防盜馬政等項兼驛傳寧前兵備一員春夏駐札寧遠秋冬駐札前屯東至寧遠塔山所西至前屯中前所抵關所轄寧前二衛城堡驛所共三十二處兼管屯田馬政分巡遼海東寧道一員帶管廣寧錦義等處兵備春夏駐札錦州秋冬駐札義州東至廣寧鎭武並西興西平西寧平洋等堡西至錦州杏山驛所轄廣寧等九衛城堡驛所三十五處兼管屯田馬政分守遼海東寧道一員帶管遼陽沈陽撫順蒲河寬奠各城堡邊備兼管屯田馬政苑馬寺卿兼金復海蓋兵備一員照舊管理馬政夏秋駐札蓋州冬春駐札海州整飭四衛並東昌東勝耀州連邦谷等堡分巡口北道一員管理北中二路駐札馬營赤城等城兼管屯田馬政分守口北道一員駐札宣府鎭城兼理兵備懷隆兵備一員駐札懷來整飭南山等處分理北東二路嘉靖四十五年除去北路萬曆八年革十一年復設分巡冀北道一員管理北東北西二路並渾源聚樂髙山等二十三城堡駐札大同鎭城兼屯牧陽和兵備一員整飭沿邊地方兵備專聽軍門委用管天城陽和二衛並東路新平二路一十三城堡兼屯牧分守冀北道一員駐札朔州城防秋移駐平鹵城管理平鹵等城堡邊備兼原管懷徳等州縣兼屯牧左衛兵備一員駐札大同左衛城經理左右云玉威遠五衛萬曆八年革十一年復設分巡冀寧道兼分備一員管轄永寧州寧鄕臨縣並靜樂太源淸源交城文水五縣兼管太源參將營兵馬錢糧雁平兵備一員駐札代州管廣武石樓平刑等處兵備管轄代州繁峙五臺崞縣四州縣兼屯田岢嵐兵備一員駐札偏頭關管轄岢嵐等五州縣分管偏老岢嵐河曲等處兵備西路參將老營遊擊地方兵馬兼屯田分巡河東道兼兵備一員並管隰州西接陜西關隘地方潞安兵備一員帶管冀南道分巡行太僕寺卿兼寧武兵備一員不妨馬政兼理屯田駐札寧武關分管八角神池寧武三守備中路參將地方兵馬靖邊兵備一員駐札定邊營東至延綏西路舊安邊起西至寧夏萌城各營堡倉場邊務俱聽經理及大鹽池鹽法兼分巡屯田神木兵備一員管理楡林東路兼分巡建安髙家柏林大柏油永興鎭等城堡並葭州宣府谷吳堡四州縣楡林兵備一員管理楡林中路兼分巡雙山常樂鎭城保寧向水波羅等堡並楡林二衛綏徳米脂淸澗三州縣並淸平威武懷遠三堡邊墻分守河西道一員駐札慶陽分理延慶二府所屬州縣兼管督修就近所屬城堡分管慶陽衛並環縣千戶所各屯田驛遞寧夏管糧道一員駐札鎭城管理糧儲帶管本鎭東路寧夏后衛等一十二城堡及小鹽池鹽法兼理屯田兵糧道行太僕寺少卿兼僉事一員不妨原務兼理花馬池後衛靈州興武韋州一衛三所東中二路城堡倉場驛遞兵政糧儲屯田水利鹽法並經理淸水營互市固原靜寧隆徳鎭原等處兵備一員兼屯田驛遞洮岷兵備一員分管洮岷二衛並西固階文三千戶所兼管漳城二縣兼分巡屯糧驛遞延安兵備一員兼管分巡專在鄜州駐札及督修延慶所屬城堡兼屯田臨鞏兵備一員專管臨洮府屬五州縣甘蘭臨河西衛倉場驛遞屯糧鞏昌兵備一員整飭鞏昌府等處撫安兵備兼分巡隴右道巡禁茶馬帶理屯糧分督鞏昌府衛所並秦徽二州及淸禮等十縣靖鹵兵糧道一員修舉馬政兼理兵糧分管安定會寧二縣並永安等九堡衛所屯寨專管靖鹵屯田甘肅兵備一員專在肅州地方撫治番夷整飭兵備並肅鎭二衛錢糧兼屯田西寧兵備一員撫治西寧番夷兼管西寧等衛所並西寧衛所屬倉場莊浪兵備一員攺設行太僕寺少卿兼按察司職�整飭莊浪兵備西安兵備一員整飭西安等處衛所兵備分守關內道帶管糧斛驛傳鹽法水利涇邠兵備一員駐札邠州分管關內道專管西安府等二十七州縣整飭兵備管轄寧州等州縣及平慶二衛牧地軍民糧艸商洛兵備一員駐札商州兼管商州洛南商南山陽鎭原等處兵備兼屯田驛遞潼關兵備一員專管潼關衛班軍分管河南閿鄕靈寶二縣陜西同州九州縣山西蒲州並守禦千戶所漢羌兵備一員駐札漢中兼撫民及分巡關南道事務分管漢中府屬南鄭等州縣並漢中衛寧羌衛沔縣千戶所驛遞糧艸徽寧池太安慶廣徳兵備一員駐札池州管轄徽州寧國池州太平安慶五府廣徳州句容等六縣及新安建陽宣州安慶各衛所堤防江賊礦徒蘇松常鎭兵備一員整飭蘇州松江常州鎭江四府兵備駐札太倉州潁州兵備一員管理廬州鳳陽滁州地方衛所兼管江防事宜淮陽海防一員駐札泰州整飭淮揚海防江洋仍分管揚州儀眞髙郵等衛泰州鹽城通州等所京操官軍徐州兵備一員整飭徐宿州等處兵備兼管淮安府徐州及淮北衛所及淮安邳州大河徐州沂州等衛莒州東海西海等所京操官軍杭嚴兵備一員駐札杭州分巡杭州嚴州二府兼管兵備及前後二衛軍兵各府縣民壯一並團練督捕水陸盜賊金衢兵備一員駐札衢州府整飭金華衢州二府兵備兼理分巡嘉湖兵備一員駐札嘉興分巡嘉興湖州二府兼管兵備海道一員駐札寧波巡海兼理寧紹兵備經營沿海衛所管理水陸兵糧臺州兵備一員駐札臺州分巡寧波紹興臺州三府兼提督操練溫州兵備一員駐札溫州整飭溫州處州二府兵備兼管分巡管理遂松龍三縣南昌兵備一員駐札寧州整飭南昌兵備專飭南昌瑞州二府戎事訓練營鄕等兵兼制湖廣興國通城崇陽瀏陽咸寧平江等六州縣扼險捕盜如有盜賊逸過寧武湖新等聽守巡武昌道移文會剿九江兵備一員駐札九江分巡饒州南康九江管理兵備督理南康湖防仍提調上江船廠轄安慶府撫建廣兵備一員分巡湖東道夏秋駐札建昌冬春駐札撫州整飭撫州建昌廣信三府各州縣額設精兵並鉛山及撫建二府各守禦所官軍袁州兵備一員駐札吉安分巡湖西道兼管理湖廣茶攸柳桂瀏陽等處不妨控制萬安往來巡歷贛州兵備一員駐札會昌縣整飭贛州地方兵備兼巡嶺北道福州兵備一員歸並淸軍道仍兼管福州兵備兼分巡福寧道監督全省水陸官軍福寧兵備一員駐札福寧州分巡福寧分理軍務管理該州並福州地方建南兵備一員駐札建寧分巡建南道分理軍務管理該府並邵武延平地方海道一員駐札漳州督理沿海衛所官軍專管兵糧海防兼理團練分理軍務興泉兵備一員駐札泉州分巡興泉道兼分理軍務分巡漳南道一員駐札上杭縣分巡汀漳二處地方操練軍快人等分理軍務兼管廣東大埔程鄕二縣分巡武昌道一員駐札省城整飭武昌兵備專一團練軍兵所轄武昌南至嘉魚北至白湖鎭二哨及漢陽縣黃陂縣地方分守荊西道一員駐札承天府與守備太監協同護守陵寢管承天徳安二府沔陽兵備一員駐札沔陽州整飭荊西等處兵備兼管分巡提督承天所屬提垸原管承天徳安二府屬及鄰近嘉魚等八縣地方嶽州兵備一員駐札嶽州府管上江防道由武昌而上至沔陽嶽州常徳長沙等處提督一帶江防湖禁巡司兼制寧州並寧州守備蘄州兵備一員駐札蘄州管下江防道由漢陽而下至黃州蘄州徳安等處提督一帶江防湖禁巡司鄖襄兵備一員駐札襄陽府整飭鄖襄兵備及分巡下荊南道事務練兵捕盜撫治荊州兼施歸兵備一員照舊分巡上荊南道撫治荊州等府流民駐札荊州府整飭施歸等處兵備統轄荊州府所屬州縣及荊州衛右衛瞿塘衛枝江惠州各千戶所施州永順等土司巡歷夷陵歸州巴東一帶州縣仍聽川貴巡撫四川巡按節制分守上荊南道一員駐札澧州兼整飭嶽州九永等處兵備督理軍衛有司分守湖北道一員駐札辰州兼撫苗夷提督軍衛有司郴桂兵備一員春夏駐郴州秋冬駐衡州提督本州五縣桂陽州所屬各衛所地方及廣東韶州府所屬縣守禦千戶所並續擬衡永二府所屬十二州縣廣東乳樂連山廣西富賀江西大庾上猶等縣衡永二衛及連州陽山一帶地方靖州兵備一員專在靖州銅鼓五開等八衛並天柱等所居中駐札整飭兵備操練前項衛所軍馬兼錢糧海道兼整飭廣州兵備一員駐札東莞南頭城巡視海道一帶地方整搠船隻操演水戰監督南頭白鴿二寨韶南兵備一員駐札韶州所轄南韶二府各縣衛所並廣州府屬州縣兼分巡分管練兵事務惠潮兵巡一員駐札潮州兼管惠潮二府兵巡事務巡歷惠州府屬海丰等十縣潮州府屬饒平等十縣提督捕盜水陸官兵往來山海地方操練營寨髙肇兵備一員駐札肇慶兼分巡嶺西道整飭髙肇二府兵備修理各該城堡操練官兵民快鄕夫打手撫民捕盜羅定兵備一員駐札羅定地方專管新設一州並南鄕當霖封門函口四所及黃姜洞大峒二營分管練兵事務雷廉兵備一員駐札廉州整飭雷廉二府地方兵備兼理分巡海北道監督海康烏兔寨瓊州兵備一員駐札瓊州整飭兵備監督瓊州寨操練兵船分巡桂林道一員駐札省城分巡桂林一府兼全州永福永寧兵備事務帶管撫夷蒼梧兵備一員移駐�林州整飭蒼梧北流興業博白岑溪陸川地方兵備兼管分巡賓州兵備一員駐札賓州整飭賓州等處地方兵備兼分巡府江兵備一員駐札平樂整飭府江兵備帶管平樂府分巡事務左江道一員移駐南寧兼潯州太平思明等府憑祥桂平宣化養利等州縣奉議馴象向武太平武緣等衛所及武緣縣膺葛二墟地方兵備安綿兵備一員駐札綿州整飭安綿石泉等處兵備提督關堡操練土兵民壯兼督利州衛並保寧府官軍民快威茂兵備一員駐札茂州整飭威茂等處兵備撫治羌夷重慶兵備一員駐札重慶分巡上川東道管轄重慶府衛州縣並貴州酉陽等處土司夔州兵備一員駐札達州整飭下川東道兵備卽兼分巡專轄夔州府衛州縣並石砫土司撫民捕盜兼制施州敍馬兵備一員駐札建武鎭城招集民兵充實墩堡整飭敍馬二府瀘州所屬及敍瀘二衛新所並永寧東川鎭雄烏撒烏蒙等土司地方兵備分巡上川南道一員管嘉眉�雅四州並雅大二所天全招討黎州安撫二土司移駐雅州建昌兵備一員駐札建昌會鹽寧越禮州徳昌鎭西冤山迷易打衝河等衛所並昌州馬喇卬部威龍普濟等土司地方兵備兼管分巡松潘兵備一員駐札松潘衛整飭松潘等處兵備撫治羌夷兼管紅花潭等八屯武定兵備一員冬春駐武定夏秋駐徳州往來武定濱徳三州並陽信商河各州縣督理屯營操練防守濟寧兵備一員駐札濟寧專管河鹽兼濟寧州寧陽魚臺汶上三縣並濟寧一衛兵備仍分巡曹濮兵備一員駐札曹州督捕操練衛所屯營兵馬盜賊兼管分巡沂州兵備一員駐札沂州督捕盜賊操練州縣衛所屯營帶管分巡馬政臨淸兵備一員整飭東昌府屬兗州府屬各州縣兵備帶管分巡馬政河道靑州兵備一員駐札靑州整飭靑州所屬萊蕪新泰蒙陰沂水長山淄川各縣兼分巡靑萊二府海道一員駐札登州仍治登萊二府兼管登州一處分巡開封兵備一員駐札省會管理開封及本府屬二十九州縣並宣武一衛往來提督軍衛有司大梁兵巡道一員駐札陳州巡歷歸睢地方練軍禦盜馬政系睢陳兵備道歸並磁州兵備一員駐札磁州擒捕盜賊修理城池撫安民兵操練軍馬其衛輝所轄縣分輝縣舊駐地方仍往來巡歷兼馬政分巡汝南道一員兼整飭兵備臨安兵備一員整飭臨安等處地方騰衝兵備一員整飭騰衝等處瀾滄兵備一員整飭瀾滄姚安等處曲靖兵備一員整飭曲靖尋甸馬龍木密沾益等處都淸兵備一員整飭都淸等處分巡新鎭道兼治廣西南丹等州平淸偏鎭銅鼓五開等衛所威淸兵備一員整飭威淸等處分巡安平道兼制泗城沾益等州節制普安壩陽守備等官畢節兵備一員整飭畢節等處分巡貴寧道兼治烏撒鎭雄永寧等司府思石兵備一員整飭思石兵備分巡思仁道兼治鎭筸平茶播州等處英宗天順四年議準管屯副使僉事考滿法按明會典凡管屯副使僉事考滿天順四年奏準將任內該管屯田數目移文該部查理如果完結考作稱職不完考平常世宗嘉靖四年題準僉事參議轉遷法按明會典嘉靖四年題準查照舊例僉事遞升副使按察使參議遞升參政布政使就於本省及附近省分轉遷不必驟更數易以致奔走廢事嘉靖六年議二司官酌量升補按明會典嘉靖六年以二司官資淺遞升不無偏重令今後參政副使缺查參議僉事內有資望稍深地裏相近者酌量相兼升補嘉靖十年令湖廣添設參議一員專管錢糧按明會典云云嘉靖二十六年題準兵備守巡攺調之例按明會典二十六年題準今後南北各邊兵備守巡正轄邊境者皆不得以才力不及官攺調嘉靖三十一年題定邊方司道官量減年資按明會典凡邊方司道等官嘉靖三十一年題準山陜布按二司及宣大遼東北直隸沿邊兵備管糧守巡等官並邊方知府艱勞倍於腹裏其有裨益邊方者三年以上參政參議徑轉布政參政副使僉事徑轉按察使副使知府徑轉參政其任淺者兩司互轉知府升副使比之腹裏量減年資仍畱邊方管事嘉靖四十五年定邊方兵備副使僉事考察之制按明會典凡邊方兵備副使僉事考滿嘉靖四十五年題準吏部轉行兵部查其操練修築屯糧果有成效堤備調遣果無�失者升二級照舊供職平常者照常遷敍神宗萬曆十一年議布按二司官不必互相兼攝按明會典萬曆十一年議準布按二司官推升止用本司職銜不必互相兼攝其邊方兵備若非一時無人可代亦不必加銜占缺皇淸

督撫道標大淸會典國家軍旅之事專任武臣其在直省者以

文臣監督曰總督曰巡撫曰副使道僉事道歷

年裁復不一今以現在各標具載於前而以舊

制附列於後

直隸

天津兵備道一員標下設守備等官順治六年

裁

通州兵備道一員標下設守備一員順治七年

裁

霸州兵備道一員標下設守備等官順治十八

年裁

薊州兵備道一員標下設守備等官順治十六

年裁

永平兵備道一員標下設守備等官順治十八

年裁

山海兵備道一員標下設守備等官順治十年

裁

河間兵備道一員標下設守備等官順治七年

裁

井陘兵備道一員標下設守備等官順治十八

年裁

定州兵備道一員標下設守備一員順治七年

裁

順廣兵備道一員標下設守備一員順治七年

裁

大名兵備道一員標下設守備一員順治十八

年裁

保定兵備道一員標下設守備一員順治七年

裁

易州兵備道一員標下設守備一員順治十八

年裁

分巡口北道一員標下設守備一員順治十年

裁

分守口北道一員標下設守備等官順治十八

年裁

屯牧道一員標下設守備一員順治七年裁

赤城兵備道一員標下設守備一員順治十年

裁

懷隆兵備道一員標下設守備等官順治十八

年裁

密雲兵備道一員標下設守備等官順治十八

年裁

昌平兵備道一員標下設守備等官順治十八

年裁

山西

山西巡道一員標下守備一員

大同兵備道一員標下守備一員已上順治六

年裁

山西守道一員標下守備一員

雁平兵備道一員標下守備一員

寧武兵備道一員標下守備一員

分守冀寧道一員標下守備一員

分巡冀寧道一員標下守備一員

分守冀南道一員標下守備一員

分巡冀南道一員標下守備一員

分守河東道一員標下守備一員

分巡河東道一員標下守備一員

岢嵐兵備道一員標下守備一員

陽和兵備道一員標下守備一員已上順治十

八年裁

陜西

分守關內道一員標下守備一員

分巡關內道一員標下守備一員

潼關兵備道一員標下守備一員

分守關西道一員標下守備一員

分巡關西道一員標下守備一員

商雒兵備道一員標下守備一員

分守河西道一員標下守備一員

分巡河西道一員標下守備一員

固原兵備道一員標下守備一員

靖遠兵備道一員標下守備一員

楡林兵備道一員標下守備一員

神木兵備道一員標下守備一員

靖邊兵備道一員標下守備一員

漢羌兵備道一員標下守備一員

分守關南道一員標下守備一員

肅州兵備道一員標下守備一員

撫治西寧道一員標下守備一員

分守西寧道一員標下守備一員

分巡西寧道一員標下守備一員

莊浪兵備道一員標下守備一員

分守隴西道一員標下守備一員

分巡隴西道一員標下守備一員

臨洮兵備道一員標下守備一員

洮岷兵備道一員標下守備一員

河西兵備道一員標下守備一員

河東兵備道一員標下守備一員已上順治十

八年裁

四川

四川守道一員標下守備一員順治十四年裁

四川巡道一員標下守備一員順治十四年裁

監軍道一員標下守備一員順治十七年裁

松龍兵備道一員標下守備一員順治十八年

裁

貴州

貴寧兵備道一員標下守備一員

分巡威淸道一員標下守備一員

畢節兵備道一員標下守備一員

分守新鎭道一員標下守備一員

分巡都淸道一員標下守備一員

分守思仁道一員標下守備一員

分巡思仁道一員標下守備一員已上順治十

八年裁

湖廣

分守武昌道一員標下守備一員

分巡武昌道一員標下守備一員

分巡郴桂道一員標下守備一員

分守上湖南道一員標下守備一員

分守下湖南道一員標下守備一員

分巡下湖南道一員標下守備一員

分守荊西道一員標下守備一員

分巡荊西道一員標下守備一員

分守上江防道一員標下守備一員

分守下江防道一員標下守備一員

分守上荊南道一員標下守備一員

分巡上荊南道一員標下守備一員

分守下荊南道一員標下守備一員

分巡下荊南道一員標下守備一員

分守湖北道一員標下守備一員

分巡湖北道一員標下守備一員

分巡辰常道一員標下守備一員

荊南武彜兵備道一員標下守備一員已上順

治十八年裁

廣東

分守嶺南道一員標下守備一員

分守嶺西道一員標下守備一員

分守嶺東道一員標下守備一員

分守海北道一員標下守備一員

兵糧道一員標下守備一員

驛傳道一員標下守備一員

瓊州兵備道一員標下守備一員

巡海道一員標下守備一員

分巡嶺西道一員標下守備一員

分巡嶺東道一員標下守備一員

羅定兵備道一員標下守備一員

分巡海北道一員標下守備一員

水利鹽法道一員標下守備一員

南韶兵巡道一員標下守備一員已上順治十

八年裁

江南

廬州兵備道一員標下守備一員

滁和兵備道一員標下守備一員

鳳泗兵備道一員標下守備一員已上順治七

年裁

池太兵備道一員標下守備一員

徽寧兵備道一員標下守備一員

潁州兵備道一員標下守備一員

安廬兵備道一員標下守備一員

鳳宿兵備道一員標下守備一員已上順治十

八年裁

蘇松常鎭督糧道一員標下守備一員順治十

年裁

分巡江寧道一員標下守備一員順治十五年

裁

分守江寧道一員標下守備一員

蘇松兵備道一員標下守備一員

常鎭兵備道一員標下守備一員

淮海兵備道一員標下守備一員

淮徐兵備道一員標下守備一員

揚州兵備道一員標下守備一員已上順治十

八年裁

浙江

水利道一員標下守備一員順治七年裁

督糧道一員標下守備一員順治十年裁

分巡杭嚴道一員標下守備一員

分巡嘉湖道一員標下守備一員

分守金衢道一員標下守備一員

分巡金衢道一員標下守備一員

分守溫處道一員標下守備一員

分巡溫處道一員標下守備一員

分巡紹臺道一員標下守備一員

分守寧紹道一員標下守備一員

寧紹巡海道一員標下守備一員

分守嘉湖道一員標下守備一員已上順治十

八年裁

江西

瑞南兵備道一員標下守備一員順治八年裁

督糧道一員標下守備一員順治十年裁

分巡嶺北道一員標下守備一員順治十四年

裁

分守南瑞道一員標下守備一員

分巡南瑞道一員標下守備一員

分守饒南九道一員標下守備一員

分巡饒南九道一員標下守備一員

分守嶺北道一員標下守備一員

廣撫建道一員標下守備一員

分守湖東道一員標下守備一員

分守湖西道一員標下守備一員

分巡湖西道一員標下守備一員已上順治十

八年裁

福建

督糧道一員標下守備一員順治十五年裁

分守建南道一員標下守備一員

分巡建南道一員標下守備一員

分守漳南道一員標下守備一員

分巡漳南道一員標下守備一員

分守福寧道一員標下守備一員

分巡福寧道一員標下守備一員

分巡興泉道一員標下守備一員

巡海道一員標下守備一員

驛傳道一員標下守備一員已上順治十八年

裁

山東

分守濟南道一員標下守備一員

分巡濟南道一員標下守備一員

分巡兗東道一員標下守備一員

分巡兗西道一員標下守備一員

分巡濟寧道一員標下守備一員

分巡東昌道一員標下守備一員

分巡武徳道一員標下守備一員

分巡登州道一員標下守備一員

分巡靑州道一員標下守備一員

分守東兗道一員標下守備一員

分守萊州道一員標下守備一員已上順治十

八年裁

河南

督糧道一員標下守備一員順治十年裁

河道一員標下守備一員

驛傳道一員標下守備一員

分守河北道一員標下守備一員

分巡河北道一員標下守備一員

分守大梁道一員標下守備一員

分巡大梁道一員標下守備一員

睢陳兵備道一員標下守備一員

分守河南道一員標下守備一員

分巡河南道一員標下守備一員

分守汝南道一員標下守備一員

分巡汝南道一員標下守備一員已上順治十

八年裁

監司部總論宋文鑑

論監司

劉摯臣自待罪風憲屢曾以天下監司爲言乞澄汰選擇誠以朝廷政令使監司得其人則推行布宣可以諭上指而究惠澤苟非其人則所謂徒善而已終於民不得被其利夫上之所好下必有甚朝廷以名實爲事行總核之政而下乃爲刻急淺迫之行朝廷以教化爲意行寬厚之政而下乃爲舒緩苟簡之事皆習俗懷利迎意而作故所爲近似而非上之意本然也今𨿽因革之政有殊而觀望之俗故在但所迎之意有不同耳其爲患一也昨差役之法初行監司已有迎合爭先不量可否不校利害一槪定差騷動一路者朝廷察其意固已黜之矣推此以觀人情大約類此且天下之事散在諸路總制於監司其大者治財賦察官吏平獄訟考疾苦苟使者皆務爲和緩寬縱苟於安靜則事之委靡不振世之受敝不勝言也向來黜責數人者皆以其非法掊斂意在市進虐民甚者亦非欲使之漫然不省其職廢所宜治之事謂之寬厚也昧者不達故矯枉或過其正臣謂此俗不可滋長須要大爲之禁伏乞聖慈詔執事申立監司考績之制以常賦之登耗郡縣之勤惰刑獄之當否民俗之休戚爲之殿最每歲終以詔誅賞仍自今歲始焉庶幾有所檃括裁制之使循良者不入於弛肅給者不入於薄然後上副聖明制治用中之意夫察時之寬猛緩急觀俗之過與不及而張弛其政正今日事也取進止圖書編

兵備問兵備憲員始設於何時曰此弘治間例也馬文升居本兵慮武職不修故增一臬員以敕之時內閣劉健力阻而不欲行後因奏設九江兵備都給事中夏祚疏論不可著劉馬回話劉馬皆秉正未克濟時而議見迥不協何也劉欲修祖宗之舊以振武備馬則拯倉卒之急以釐宿滯嗟乎爲天下計者二澄源塞流世知塞流之易效而人樂於就易是以創建之本世遠愈不明於天下故各知其已而不會其全日冗世費而不能以自止𨿽賢者不能免民其且柰之何哉

推用方面問推用方面官吏部舉兩人以聽簡任例始何朝曰此天順末年例也李賢在閣爲之宣徳間三楊用事敕方面有缺令在京三品以上官舉保親民要職盡出私門銓曹專業乃成虛設矣此可行於三楊而不可行於後世三楊后此例亦罷止吏部查各衙門歷俸淺深奏除夫查其年資出補固必然之限而低昂品器復所不能齊試課稽核是持過此以往則未之或知耳

監司部名臣列傳一

元

田滋按元史本傳滋字榮甫開封人至元二年由汴梁路總管府知事入爲禦史臺掾十二年拜監察禦史十三年宋平滋建言江南新附民情未安加以官吏侵漁宜立行禦史臺以鎭之詔從其言遂超拜行禦史臺侍禦史歷兩淮鹽運使河南路總管大徳二年遷浙西廉訪使有縣尹張彧者被誣以贓獄成滋審之但俯首泣而不語滋以爲疑明日齋沐詣城隍司禱曰張彧坐事有冤狀願神相滋明其誣守廟道士進曰曩有王成等五人同持誓狀到祠焚禱火未盡而去之燼中得其遺�今藏於壁間豈其人邪視之果然明日詣憲司詰成等不服因出所得火中誓狀示之皆驚愕伏辜張彧得釋十年攺濟南路總管尋拜陜西行省參知政事時陜西不雨三年道過西嶽因禱曰滋奉命來參省事而安西不雨者三年民饑而死滋將何歸願神降甘澤以福黎庶到官果大雨滋卽開倉以麥五千餘石給小民之無種者俾來歲收成以償官民大悅未幾以疾卒於位贈通奉大夫河南行省參知政事追封開封郡公謚莊肅

贍思按元史本傳贍思字得之其先大食國人國旣內附大父魯坤乃東遷丰州太宗時以材授眞定濟南等路監榷課稅使因家眞定父斡直始從儒先生問學輕財重義不幹仕進贍思生九歲日記古經傳至千言比弱冠以所業就正於翰林學士承旨王思廉之門由是博極羣籍汪洋茂衍見諸踐履皆篤實之學故其年𨿽少已爲鄕邦所推重延佑初詔以科第取士有勸其就試者贍思笑而不應旣而侍禦史郭思貞翰林學士承旨劉賡參知政事王士熙交章論薦之泰定三年詔以遺逸徵至上都見帝於龍虎臺眷遇優渥時倒剌沙柄國西域人多附焉贍思獨不往見倒剌沙屢使人招致之卽以養親辭歸天歷三年召入爲應奉翰林文字賜對奎章閣文宗問曰卿有所著述否明日進所著帝王心法文宗稱善詔預修經世大典以論議不合求去命奎章閣侍書學士虞集諭畱之贍思堅以母老辭遂賜幣遣之復命集傳旨曰卿且蹔還行召卿矣至順四年除國子博士丁內艱不赴後至元二年拜陜西行臺監察禦史卽上封事十條曰法祖宗攬權綱惇宗室禮勛舊惜名器開言路復科舉罷數軍一刑章寬禁网時姦臣變亂成憲帝方虛己以聽贍思所言皆一時羣臣所不敢言者侍禦史趙承慶見之嘆曰禦史言及此天下福也戚裏有執政陜西行省者恣爲非道贍思發其罪而按之輒棄職夜遁會有詔勿逮問然猶杖其私人及分巡雲南按省臣之不法者其人卽解印以去遠藩爲之震悚襄漢流民聚居宋之紹熙府故地至數千戶私開鹽井自相部署往往劫囚徒殺巡卒贍思乃擒其魁而釋其黨復上言紹熙土饒利厚流戶日增若以其人散還本籍恐爲邊患宜設官府以撫定之詔卽其地置紹熙宣撫司三年除僉浙西肅政廉訪司事卽按問都轉運鹽使海道都萬戶行宣政院等官贓罪浙右郡縣無敢爲貪墨者復以浙右諸僧寺私蔽猾民有所謂道人道民行童者類皆瀆常倫隱徭役使民力日耗契勘嘉興一路爲數已二千七百乃建議請勒歸本俾供王賦庶以少寬民力朝廷是之卽著以爲令四年攺僉浙東肅政廉訪司事以病免歸贍思歷官臺憲所至以理冤澤物爲己任平反大辟之獄先後甚眾然未嘗故出人罪以市私恩嘗與五府官決獄咸寧有婦宋娥者與鄰人通鄰人謂娥曰我將殺而夫娥曰張子文行且殺之明日夫果死迹盜數日娥始以張子文告其姑五府官以爲非共殺且旣經赦宥宜釋之贍思曰張子文以爲娥固許之矣且娥夫死及旬乃始言之是娥與張同謀度不能終隱故發之也豈赦可釋哉樞密判官曰平反活人陰徳也禦史勿執常法贍思曰是謂故出人罪非平反也且公欲種陰徳於生者柰死者何乃獨上議刑部卒正娥罪其審刑當罪多類此至正四年除江東肅政廉訪副使十年召爲祕書少監議治河事皆辭疾不赴十一年卒於家年七十有四二十五年皇太子撫軍冀寧承制封拜贈嘉議大夫禮部尙書上輕車都尉追封恆山郡侯謚曰文孝贍思邃於經而易學尢深至於天文地理鍾律算數水利旁及外國之書皆究極之家貧饘粥或不繼其考訂經傳常自樂也所著述有四書闕疑五經思問奇偶陰陽消息圖老莊精詣鎭陽風土記續東陽志重訂河防通議西國圖經西域異人傳金哀宗記正大諸臣列傳審聽要訣及文集三十卷藏於家

臧夢解按元史本傳夢解慶元人宋末中進士第未官而國亡至元十三年從其鄕郡守將內附授奉訓大夫婺州路軍民人匠提舉未幾例革其所司而浙東宣慰司舉夢解才兼儒吏可試州郡朝廷是之授息州知州未行攺海寧知州時淮東按察副使王慶之按行至其州見夢解剛直廉愼而學有淵奧自任職以來門無私謁官署蕭然凡有差役皆當其貧富而吏無所預於是民以戶計者新增七百六十有四田以頃計者新辟四百四十有三桑柘楡柳交蔭境內而政平訟簡爲諸州縣最乃舉夢解才徳兼備宜擢淸要以展所蘊而禦史臺亦以其廉能抗章薦之二十七年夢解滿去者至是已五年矣屬江陰饑江浙行省委夢解賑之夢解不爲文具皆躬至其地而人給以米所活四萬五千餘人江南行臺治書侍禦史苟宗道聞而韙之舉其名上聞除同知桂陽路總管府事三十年擢奉議大夫廣西肅政廉訪副使故事煙瘴之地行部者多不躬至而夢解咸徧歷焉遂按問賓州藤州兩路達魯花赤與凡貪官姦吏置於法者無慮八十餘人又平反邕州黃震被誣贓罪及藤州唐氏婦被誣殺夫罪凡兩冤獄大徳元年遷江西肅政廉訪副使有臨江路總管李倜素狡獪而又附大臣勢以控持省憲夢解按其贓罪而一道澄淸六年遷浙東肅政廉訪副使九年除廣東肅政廉訪使夢解至是旣老且病乃納祿退居杭州以亞中大夫湖南宣慰副使致仕後至元元年卒夢解博學洽聞爲時名儒然不少迂腐而敏於政事其操守尢爲介特所著書有周官考三卷春秋微一卷夢解嘗自號魯山大夫士之稱之者不以官皆曰魯山先生云

陸垕按元史臧夢解傳同時有陸垕者與夢解齊名監察禦史鄭鵬南嘗以二人並薦於朝垕字仁重江陰人也自幼以孝友聞至元間丞相伯顏以師南下垕是時年未冠而志彊气銳率其鄕人見之論議有合兵遂不涉其境鄕人義之伯顏奏授爲同知徽州路總管府事以廉能擢置臺憲累遷至湖南肅政廉訪副使升浙西廉訪使所至以黜贓吏洗冤獄爲己任且嘗上章奏免儒役及舉行浙西助役法年五十卒賜謚莊簡

不花按元史楊朵兒只傳朵兒只子不花幼有才气能以禮自持好讀書善書初仁宗聞而召之應對稱旨欲以爲翰林直學士力辭後遭家難益自勵節爲學以蔭補武備司提點轉僉河東廉訪司事嘗出按部民有殺子以誣怨者獄成不花讞之曰以十歲兒受十一創且彼以斧殺怨必盡其力何創痕之淺反不入膚耶遂得其情平反出之河東民饑先捐己貲以賑請未得命卽發公廩繼之民遂賴不死天歷初文宗入繼大統除通政院判將行值陜西諸軍拒詔郡邑守吏率民逃之不花獨率眾出禦呼西人諭之曰民者祖宗艱難所致國家大事何與於民汝等旣昧逆順又欲殘此無辜吾有爲民死爾不汝從也陣潰遂見殺二僕亦見執曰吾主旣爲國死吾縱爲人奴今苟得生他日何以見吾主於地下不若死從吾主欲起殺讎讎要斬之至順二年贈嘉議大夫禮部尙書以褒其忠

劉引按蘇州府誌引字嗣宗良鄕人積官至山北道廉訪使皇慶二年爲總管發姦摘伏洞燭民隱吏獘若素官南土者臨事執義不苟懲惡則濟之以猛�然若不勝衣未嘗疾言遽色素守淸儉門無私謁延佑元年詔經理田糧條令嚴峻事巨限迫莫不駭懼引威信素孚人不敢欺昔之詭寄者翕然自實時江浙會十八郡守臣欲槪定田賦咸視引言爲從違引毅然爭曰地有肥磽厥賦宜不齊一旦更攺民病何時瘳乎由是得仍舊貫二年郡境螟引白之行省仍屬引閱實遂悉蠲之縣民執役定里正主首有產去稅存之患引建隨產當差之議科舉初行士赴會試辟公宇燕餞之三年正月卒喪不能舉僚佐賻歸葬

鄧文原按元史本傳文原字書之一字匪石�州人父漳徙錢塘文原年十五通春秋在宋時以流寓試浙西轉運司魁四川士至元二十七年行中書省辟爲杭州路儒學正大徳二年調崇徳州教授五年擢應奉翰林文字九年升修撰謁告還江南至大元年復爲修撰預修成宗實錄三年授江浙儒學提學皇慶元年召爲國子司業至官首建白更學校之政當路因循重於攺作論不合移病去科舉制行文原校文江浙慮士守舊習大書朱熹貢舉私議揭於門延佑四年升翰林待制五年出僉江南浙西道肅政廉訪司事平江僧有憾其府判官理熙者賄其徒告熙贓熙誣服文原行部按問得實杖僧而釋熙吳興民夜歸巡邏者執之系亭下其人遁去有追及之者刺其脇僕地明旦家人得之以歸比死其兄問殺汝者何如人曰白帽靑衣長身者也其兄訴於官有司問直初更者曰張福兒執之使服焉械系三年文原錄之曰福兒身不滿六尺未見其長也刃傷右脇而福兒素用左手傷宜在左何右傷也鞫之果得眞殺人者而釋福兒桐廬人戴汝惟家被盜有司得盜獄成送郡夜有焚戴氏廬者而不知汝惟所之文原曰此必有故也乃得其妻葉氏與其弟謀殺汝惟狀而於水涯樹下得屍與漬血斧俱在焉人以爲神六年移江東道徽寧國廣徳三郡歲入茶課鈔三千錠後增至十八萬錠竭山谷所產不能充其半餘皆鑿空取之民間歲以爲常時轉運司官聽用鄕裏嘩狡動以犯法誣民而轉運司得專制有司凡五品官以下皆杖決州縣莫敢如何文原請罷其專司俾郡縣領之不報徽民謝蘭家僮汪姓者死蘭侄回賂汪族人誣蘭殺之蘭誣服文原錄之得其情釋蘭而坐回時久旱不雨決獄乃雨至治二年召爲集賢直學士地震詔議弭災之道文原請決滯囚置倉廩河北儲羨粟以賑饑復申前議請罷榷茶轉運司又不報明年兼國子祭酒江浙省臣趙簡請開經筵泰定元年文原兼經筵官以疾乞致仕歸二年召拜翰林侍講學士以疾辭四年拜嶺北湖南道肅政廉訪使以疾不赴天歷元年卒年七十一文原內嚴而外恕家貧而行廉初客京師有一書生病篤取�中金囑文原以歸其親旣死而同捨生竊金去文原買金償死者家終身不以語人有文集若干捲內制集若干捲藏於家子衍蔭授江浙等處儒學副提舉未任卒至順五年制贈文原江浙行省參知政事謚文肅

明一

陳觀按明外史蕭執傳洪武初觀以訓導入覲試王猛捫虱論立擢陜西參政尋召還侍左右應制作鐘山賦賜金幣在陜以廉謹稱或問陜產金其�何狀觀大驚曰吾備位藩僚何金之問其卒也妻子幾無以自存云

單安仁按掾曹名臣錄安仁字徳夫鳳陽人少有志事功𨿽爲府史晝夜以洗冤澤物爲事當至正辛卯江淮兵起剽奪相屠流民遑遑無所寧居安仁奮然曰丈夫當出奇剪寇可坐視父母之邦淪覆耶遂椎牛釃酒率健少年與飲整部伍嚴器械教以坐作擊刺之法不一月間從之者數萬人新建壁壘橫亙三十里寇至輒揚旗鳴鼓大呼追殺俾無畱行乃止退則閉柵自守老弱𦇤負依爲保障者累十千家當是時豪傑角立割疆擅號令者比比而是乙未秋安仁遂移兵廣陵以觀變且曰此輩皆爲人作除爾眞人之興气勢自與恆人殊丙申冬安仁見皇上威徳日盛統六師而下金陵安仁曰向所爲眞人者此眞是已乃率部曲而歸之上大悅明年令戍鎭江安仁嚴飭軍伍益自振勵敵兵不敢侵境居歲餘會朝廷始立提刑按察司以廉糾不虔上選安仁爲副使巡行浙水東悍將獰卒橫賦民糧曰寨糧務刻剝以�民安仁一置於法金華民有訟其邑丞受白金者安仁詰之曰頗聞爾丞賢爾細民也柰何犯分而訐之卽圖其金短長圓方形來民圖上藏屏復命諸左證圖之人各不同安仁曰是非誣耶眾環目相顧無一語遂以其罪抵訟者告訐之風爲衰辛丑升按察使東方肅淸莫敢紛擾甲辰徵爲中書左司郎中時江淮甫定軍國庶務紛如亂絲安仁佐太師李韓公參錯裁斷日就統緒事以無滯上益倚信之吳元年丁未閩浙中原漸平營建城闕宮殿修廟享服禦衣物廷議可任其責者奏舉安仁爲將作卿安仁精敏多智凡所制量皆中法不苟明年戊申是爲洪武元年上卽皇帝位安仁升嘉議大夫工部尙書仍領將作事二年夏攺兵部安仁宅心中正能聲彰聞年已六十有七自以精力衰孱請致其事上憫其勞從之贈田三千畝牛七十角仍給尙書半祿養其終身退卜儀眞珠金沙結廬以居六年夏上念安仁舊勛復詔中書起爲山東行省參知政事安仁詣闕力辭而止八年復頒致仕誥加通議大夫蓋異數云

王綱按紹興府誌綱字性常余姚人洪武初以文學徵見上親策治道拜兵部郎中未幾潮民弗靖擢綱廣東參議往督兵餉綱致書與家人訣攜其子彥達與俱單舸往諭降之還至增城爲海寇曹眞所得日爲壇坐綱上羅拜脇爲謀主綱開諭禍福曰爾何爲者今天子削平僭亂爾當爲良民同享太平柰何自取死耶賊怒遂遇害彥達哀號請代不得且哭且罵曰賊並殺我其部長曰父忠而子孝殺之不祥與之食不顧賊憫其誠孝釋之乃綴羊革裹綱屍以歸後有詔立廟死所額曰父子忠孝彥達子與準閉門力學有司以遺逸薦逃之山中終身不仕

胡子祺按明外史本傳子祺名壽昌以字行吉水人明師下吉安猝有寇民爲寇所脇者千餘人寇退大師將盡殺之子祺走謁營門力言從寇非民所欲殺之且失人心始得免洪武三年以儒士選授監察禦史先是帝嘗召老臣問以建都之地有言關中險固金城天府之國宜爲都者帝以天下甫定國家財賦轉輸悉資東南重勞其民故遂已之詔以應天開封爲南北京臨濠爲中都然而非帝意也至是子祺首上書請都關中略曰天下形勝之地可都者四河東地勢髙厚控制西北堯常都之然其地苦寒江淮士卒所不堪汴梁襟帶河淮宋常都之然其地平曠無險可憑不足以限禦戎馬洛陽周公嘗卜之周漢嘗遷之然嵩邙諸山非有殽函終南之阻澗瀍伊洛之水非有涇渭灞滻之雄故據百二山河之勝可以聳諸侯之望綿宗社之祚舉天下莫關中若也帝覽書稱善其後遂命皇太子巡行陜西爲擇文武諸臣扈從且諭之曰天下山川惟秦地號爲險固汝一遊以省觀風俗慰勞秦父老子弟蓋微示太子以遷都意及太子自陜西還無幾時而薨會帝亦遂病於是卒不果遷子祺爲禦史尋遷廣西按察司僉事屢平冤獄凡祠廟不載祀典者悉令撤毀聞宋元佑黨人碑在融州山谷中卽舁出掊碎之已又攺知彭州彭故有都江諸堰秦時守李冰所鑿導江水以灌成都田歷代皆用鐵石修之勞費不貲元季兵興堰廢民失水利旁堰田遂不治子祺建議修築請以竹木代鐵石爲之眾初疑不可就又謂當役萬人子祺曰得二千人足矣未幾堰成費省而利溥民甚便焉遷延平知府延平聽事側有淫祠數爲妖前知府徙捨避去子祺至命焚祠更作室其上居之妖亦遂息逾年卒於任子祺有惠政吏民皆罷市走哭次子廣永樂中至大官自有傳

王佑按明外史胡子祺傳王佑者泰和人以教官試吏部授禦史與子祺同爲廣西按察僉事按察使尋適咨以政體子祺曰刑新國用輕典新附之地宜靜以蒞之佑曰蠻方之人素昧名分瀆倫傷化不及此時明禮法示勸懲後將難治適從之廣西稱治蜀平徙佑知重慶州招徠撫輯甚得民和坐事免官卒

韓禎按廣東通誌禎洪武十一年任布政司參政時展築城池閫帥力欲亟成工役晝夜不休軍民苦病亡禎曰城郭所以保民今築城而民疲甚非安邊保民意也朝廷聞之咎將誰歸帥始懼又欲令五鼓始工二鼓而止禎曰不可乃召眾定約以晨鐘從事夕鐘則已由是赴工者莫不感悅政聲大著

劉仕貆按明外史本傳仕貆字伯貞安福人父閈閈兄聞與其弟閱閏皆以春秋應舉爲元官獨閈不仕家居著書者終其身仕貆少受父學洪武初里人有忌仕貆以裏役陷之爲安福丞張禧所辱仕貆心憤益以學自力扁所居室曰悠然晨夕讀書其中從遊者日眾洪武十五年應賢良舉策以求賢圖治之道仕貆條對略曰取人自古爲難求之以貌則偉於容者或內行之不立考之以文則富於學者或才用之不足辧之以識則達於務者或心術之多乖察之以言則佞於口者或力行之未逮收之以望則隆於譽者或實徳之未孚以是五者取人猶曰不然況乎郡縣諸臣捨是五者惟取庸碌之流醫巫公卜之子僥幸以寬其責顧欲至治之興其將能乎是故任一人不如任眾人自今學校所貢宜令學官審之有司覆之其果經行修明然後升之禮部有司所舉宜令縣官審之郡守覆之其果行藝淸淑然後進之吏部舉凡學校所貢有司所舉每得人則錄以爲績每失人則紀以爲過及其考課績多者陟過多者黜又厚祿秩以作其廉信刑罰以警其墨如是則官得其人人稱其職矣對奏稱旨授廣東按察司僉事分司瓊州州在海外民夷雜居其俗故獷悍不可盡繩以法且善用蠱每上官至輒致所產珍貨爲贄受則喜以爲無猜嫌不受則懼且致禍遂投毒蠱殺之由是仕宦者至瓊悉爲所污無得免者仕貆方以廉正自持旣蒞任又數有惠愛輕徭理枉大得民俗之和𨿽卻其贄夷人不忍害也故時辱仕貆者張禧適調丞瓊山以屬吏進謁大慚怖幾不敢仰視仕貆待之坦然與他吏等禧遂感服其不宿怨如此未幾朝議省僉事官仕貆亦例降遂攺授東莞河泊使二十三年遭風沒於水其同寮張仕祥言諸官乃得葬焉

吳文按廣西通誌文字尙質臨桂人洪武乙丑進士是年始選進士入翰林文在選中官檢討後出爲湖廣右參議與湖廣右參政王景範左參議鄭陽同日陛辭上親諭以典藩之法曰卿等所學當懷致君澤民朕今簡用特冀儒術之異於常人也勉之文到官具錄聖諭置廳事中或有追悔則曰得無負聖諭耶立取其事更審核之必當乃已以政聲聞

解敏按明外史淩漢傳敏陽武人舉進士授監察禦史以才望擢浙江按察僉事杭民輸銅逾期詔逮治敏請責府縣督辦免逮其民許之敏行法無所撓貪殘斂迹聲稱赫然召署都察院事超拜右副都禦史克振風紀尋出爲江西按察使

梁觀按太平府誌觀字大用爲人廉公方正勤學善大書與李衡交衡有妻妾欲遠行一日夜恐盜伺之乃要觀止其書捨一夕燃燈讀書達旦他事多類此洪武間由府庠貢入監除吏科給事中升四川按察司僉事調廣東按察司僉事分巡潮州廉介剛果決獄如神會天時久旱觀齋沐禱神雨下如注沒於官潮人思之塑像於韓山書院屢示靈異同鄕謝孚爲監察禦史領兵平百家畬宿行臺隸卒見觀遊魂於月夜孚具牲醴祭奠後凡有捷先夢示之精爽不迷潮人有祈輒應

王溥按明外史劉仕貆傳其後有王溥者桂林人洪武末爲廣東參政亦以廉潔著名其弟自家來省屬吏與之同舟贈以布袍溥命還之曰一衣𨿽微不可不愼此毀名污行之漸也先是糧運由海道多遭風漂沒溥身至庾嶺相度形勢命有司鑿石塡塹修治橋梁教民車運民甚便之居官數年笥無重衣庖無兼饌爲胥吏所誣逮下詔獄寮屬饋贐皆辭不受曰吾豈以患難易其心哉事白得歸卒

周觀政按紹興府誌觀政山陰人洪武中以薦教授九江擢監察禦史嘗監奉天門有中使將女樂入觀政止之中使曰有命觀政曰有命亦不可中使怒而入頃之出報曰可使之出觀政亦不從曰必面奉詔已而上謂觀政曰內間慶賀侑食之樂廢缺欲令內人肄習吾已悔之禦史言是永樂初出爲江西按察僉事建言九事曰遵定制厚親親嚴邊備核邊情謹刑獄通下情愼朝儀惜人才明毀譽皆見嘉納時安南初下觀政又言四事曰修明政教愼簡徵科革正衣冠作新學校疏入卽賜施行官至觀察使卒

王愷按蒲圻縣誌愷字時舉號雲谷泰寧令允茂之子也永樂元年中鄕試明年登棨榜進士明太宗文皇帝靖難金陵廷臣舉愷授知江寧時百務倥�愷處之裕如上聞其政聲命撫畿甸逋氓咸集一日上問戶部錢谷出納愷卽面對纖悉不爽旣預修永樂大典晉左春坊左中允贊輔仁皇於儲宮漢庶人扈從北徵陰謀奪嫡構陷宮僚悉下之獄愷在獄十年誦讀不輟仁皇登極同被逮者擢置樞要而愷適以母艱終制宣徳初起復調補廣西僉事泗城土官盧氏與岑豹爭郁田州蠻奴黃佑彊橫逼主岑紹奔南寧一時猺獞騷起爲亂乃遣徵蠻將軍山云禦史韓偉陳汭同愷往撫愷宣諭威徳土官效順思恩果化咸底於平又同禦史陳衡捧檄綏勞貴州土彜勞勩茂樹五年如京師上嘉其政績賜遊後苑觀元宵燈愷上疏陳六事特賜兪允九年徵大藤峽襄翊有功至潯州建學宮炎僥向化正統四年轉廣東左參議往撫欽廉叛寇黃寬等事平刻石於招遠山上錫之制曰爾發身賢科擢任京縣載轉宮寮陟左外臺克效勞勩特授奉政大夫修正庶尹以示褒嘉爾其體朕至意以弼成國家之治五世孫基葺其所遺詩文數十篇名曰雲谷集

魯穆按明外史本傳穆字希文天臺人永樂四年進士家居褐衣蔬食足迹不入州府比謁選有司饋之贐穆曰吾方從仕未能利物乃先厲州裏可乎竟弗受除福建道監察禦史仁宗監國穆屢上封事漢王髙煦在樂安其藩邸宦奄將校恣不法莫敢言者穆上章顯劾之章寢不報然直聲振朝廷遷福建按察司僉事瘞露骸毀淫祠理冤濫摧豪彊孤立行一意不可幹以私泉州有李姓者其妻故與富姻林肄私會李調官廣西肄遣傔隨李道鴆之而室其妻李宗人訴於府知府納賄反坐訴者訴按察司亦如之系獄久弗釋穆廉得其實正肄等罪漳州民周允文無子以侄爲後晚而妾生子因析產與侄而屬以妾子允文死侄言兒非叔父子逐去盡奪其貲妾訴之穆大召縣父老及周宗族密置妾子羣兒中令識咸指是兒類允文遂歸其產民間呼爲魯鐵面時大學士楊榮當國其家人犯法穆治之不少貸榮顧謂穆賢薦之朝正統初擢都察院右僉都禦史順天八府蝗命穆等往捕還以疾卒訃聞官給舟歸其喪始穆入爲僉都禦史所載不過囊衣工部尙書吳中贈以器用謝不受至是中爲治棺衾乃克殯

呂升按紹興府誌升字升章山陰人洪武中鄕貢典教溧陽以薦擢江西僉事號有風裁永樂戊子攺山西境多虎患升爲檄告神虎卽就捕以憂去後復攺福建僉事按部至建寧螟害稼升仰天祝之雷雨驟作螟盡死宣徳初遷大理少卿升兩爲會試同考所舉皆一時名士年七十致仕至九十二卒

謝忱按金華府誌忱字惟壽永康人貢入太學領應天鄕薦登永樂壬辰進士授監察禦史遇事敢言不避權貴九爲巡按訐姦禁暴無所假借人稱謝閻王漢府謀不軌廉得其實以聞命剿之賜反屬男女吳徳等四人因忤尙書蹇義升四川按察司僉事歲歉民多抵法忱憫之爲求可生之途適地方多虎患示以得虎皮三者免一命人爭捕之於是虎患息而民命以全卒於官歸葬日行李蕭然

吳惠按蘇州府誌惠字孟仁吳縣人父以踐更不勝惠年十七代往役知縣楊隆奇之遂遊學爲諸生永樂癸卯登賢書宣徳丁未第進士初洞庭未有登第者自惠始授行人奉使占城涉海七日遇颶風幾溺同行者倉皇惠神色不變爲文祭禱風濤頓息使還擢桂林知府時義寧峒蠻結湘苗爲寇臺司議進兵討之惠謂宜先招諭乃單騎親抵其峒開誠慰撫蠻遂服後武岡州盜起宣言推義寧峒主爲帥而峒蠻楊文伯等畏惠自出訴盜計遂解修仁荔浦猺獞數剽掠道梗惠召諭以威福自是不爲害在桂林十年升廣東參政柳慶彜窺我間薄城兵適盡出惟率門卒夜斫其壘獲其渠百人遂驚遁洗氏女已字人聞其暴不欲行乃詭言造妖惡語惠得其情立決之尋致仕歸惠性慷慨遇事敢爲前後章疏皆鑿鑿官三十年田廬仍舊家居惟飲酒賦詩論著甚多尢善行艸

陳述按蘇州府誌述字宗理嘉定人宣徳間以薦舉由禦史歷官四川參政適流賊剽掠官軍失利述至推誠招撫降者三百餘人皆釋歸復業殲渠魁五十人其地遂寧已而徳陽賊燒劫祈安縣移屯彰明述統官軍以正兵當賊衝復出奇兵撓之俾人自爲戰所獲資畜輒以充賞不旬日悉平初蜀民不力本述爲設法勸課數年之間農桑徧野民用饒裕撫臣累疏薦之而述請老致仕蜀人思之立祠祀所著有農桑風化錄靜軒集

顧謙按儀眞縣誌謙字仲謙事母至孝洪武庚辰進士授行人出使得端對體拜監察禦史按治南詔時兵伍未淸上命謙編立衛所尺籍伍符遂淸會山東賊嘯聚猖獗謙奏擒之按部布朝廷徳意設衙司給以官服使皆向化文皇帝以京師流民輻輳設飯堂市中廣備藥物擇徳厚者主之謙承旨曲爲撫字全活甚眾宣徳間詔求賢以當道薦遷江南按察僉事再調浙江所至擊姦戢貪舉賢勸士民咸徳之以老病乞歸杜門卻掃不事生產優遊詩史而已所著有魯齋稿愛梅軒稿遺芳集行於世卒年六十七有楊榮贈謙南還詩

戴弁按廣東通誌弁字士章浮梁人以教職擢兵科給事中正統十二年遷廣東參政時黃蕭養作亂弁往撫安未幾寇逼城闉遂歸爲防禦計至羚羊峽口與賊遇弁艤舟登岸諭之曰我戴參政也爾輩失所朝廷命我撫安聽吾卽吾良民何爲自取滅亡賊酋還視曰公果愛吾儕也麾眾羅拜密護弁歸未幾寇復熾圍廣州城中乏食亟檄知府聶好謙發廩賑之眾心始安復立賞格募死士間道促援兵入城守乃固會參將武毅駐兵金利都督董興至自京師遂謀刻戰乃斬蕭養於城南仍分兵搗巢穴撫餘黨未閱月悉平捷聞朝廷勞以羊酒寶鏹金綺襲衣晉右布政使景泰三年丁內艱奪情視事遷左布政使

陶成按明外史本傳成字孔恩郁林人永樂中舉鄕試除交趾鳳山典史尙書黃福知其賢命署諒江府教授夷人多化之秩滿遷山東按察司檢校用薦擢大理評事正統中出爲浙江僉事成有智略遇事敢任倭犯桃渚守將獲罪所司檄成往飭邊務成度倭且復至密布釘板海淖中倭至艤舟躍上釘銳甚皆洞足背莫能脫自是無敢犯者秩滿爲守臣奏畱進副使處州賊葉宗畱陳鑑胡陶得二等寇蘭溪成督兵擊斬數百人進屯武義立木城以守誘賊黨爲內應前後斬首數百生擒數百人招降者三千餘人時賊勢漸衰惟得二尙在久之勢復熾擁眾來犯先遣其黨十餘輩以敝縕裹薪佯避賊入城及進攻成出戰而持薪者潛縱火焚木城官軍驚潰成力戰不支遂被害都指揮僉事崔源亦戰死時景泰元年五月也事聞贈成左參政錄其子魯爲八品官蘭溪人立祠祀之

顧儼按江寧府誌儼字廷望其先吳人祖至善以富室徙京師遂家金陵儼幼負美質早從裏師遊卽能詩賦工書法累試不偶乃教授鄕裏從學甚眾正統中巡按禦史齊公以經明行修薦於朝授嘉興縣學訓導教士有方多所成就登甲科拜陜西道禦史儼持廉秉正糾擊無所避人嚴憚之奉敕淸理福建軍政察邊軍詭名勾擾之獘罪其姦而雪其誣民始獲安沙汀民叛誅其首惡餘黨悉平升廣東僉事時新會陽江有賊數萬儼提兵五千直搗賊巢斬獲無算幕府上其績儼在軍中不解甲者數月以勞疾乞歸結屋城東時與鄕耆故友把酒賦詩世事不以掛懷人皆髙之

監司部名臣列傳二

明二

夏寅按明外史本傳寅字正夫華亭人正統末舉進士授南京吏部主事杜門力學爲文以宏奧稱進郎中成化初考滿入都上言臣頃歷徐州見旱澇之後民不聊生此州壤接山東素產豪傑今饑餒切身必爲盜賊乞特遣大臣鎭撫蠲其田租發廩賑貸又見沿途貢船丁夫不足役及老稚而所載官物僅一箱餘皆私賫乞嚴行禁絕淮安徐州濟寧實兩京咽喉宜各設文武官鎭守訓兵屯田常使兩京聲勢聯絡則倉猝可以制變章下所司惟不設文武官餘皆議行遷江西副使提督學政其教務先徳行士經激勸者後多爲聞人進浙江右參政恩信大孚處州民有苦虐走聚山谷者招之不應曰須夏公來吾屬乃歸耳寅檄至眾果解散久之進山東右布政使弘治攺元言官或言其老遂致仕歸寅淸直無黨援爲郎官二十年副使十年始進秩未嘗以淹屈介意嘗語人曰君子有三惜此生不學一可惜此日閒過二可惜此身一敗三可惜世傳爲名言初在南曹與工部主事吳人劉昌並有詩名昌幼�悟絕人嘗避雨染肆閱其簿籍已而染肆火書以畀之不失毫髮年十九舉鄕試第一登進士博學工詩寅每見其作累月不下筆必求勝之昌後歷廣東左參政

曾翚按廣西通誌翚字時升泰和人景泰初以參政分司右江思明之變翚與副使劉仁宅奉巡撫李棠檄往治其獄聞二人治行急遣所親信賂之道中翚與仁宅計定陽用好言謝遣去已而分道疾驅不數日仁宅執球等南寧翚亦就潯得送棠所下之獄及遣人入京獄解仁宅謂翚曰禍將作矣盍去諸翚曰見罪而執法也蒙赦不問恩也彼安能禍我且士各行其志而已仁宅竟棄官去翚以職業自樹太平府有永樂中所積監餉徵交者歲苦校覆官至逮守者償所損復坐之法翚爲奏罷其役人甚徳之後官至刑部侍郎

陶魯按廣東通誌魯字伯彊郁林人以父成浙江僉事死事蔭景泰初授新會丞遷知縣有平寇功累進兵備僉事按察使時髙雷廉肇流賊攻掠無完聚魯設方略擒斬賊首奪回擄掠修築城堡招募義勇諸賊悉平乃奏立新寧從化龍門縣治又平後山瀧水及潯梧荔浦府江田州諸盜悉殲之下詔褒勵累官湖廣布政使仍兼廣東兵備副使轄治廣西蠻寇人呼爲三廣公云陳獻章曾贈詩有指揮戎馬表裏山河之句蓋多其功也其後嘉靖中命守臣建祠廣州祀其父子子孫遂家焉

陳按蘇州府誌字汝翼鎰從子弱冠從遊京師景泰辛未第進士除南京河南道禦史理鹽策早有賢稱擢四川僉事天順時敍南九箐山都長土獠聚眾數萬出沒長寧肆掠猖獗甫至卽提兵往視形勢曰賊怙眾憑勢未可以孤軍克也乃請濟師命都督同知許貴統卒五萬討之遂前驅入破其寨門十餘兩月不解甲建議敕吏治修戰備搜乘補伍更設關堡以規久遠更請免邊邑民兵松潘之戍以戍長寧戎伍罷建昌鹽井之饋及諸庸調使得專徵伐爲經長之計事下所司不盡行壬午夾江花溪之盜乘間又起而漢州徳陽在在擾動巡撫陳泰以爲能檄之行至卽討平之功未報而敍南猶弗靖詔下切責巡撫汪浩復彊僎往會貴帥議軍士還舟覆溺於敍南江中朝野痛悼

和維按開封府誌維字振綱河陰人景泰辛未進士擢浙江按察司僉事召至便殿賜宴又賜寶鏹以行時藩臬吏多私養馬卒𨿽妻妾巾襪襦履絲絮悉養馬卒出他不法稱是維遂發以聞上覽奏悉按不法者坐之由是構隙卒爲所讒先是浙販絲民有值劫者亡其刀獨鞘在權貴遂誣機戶姜魯等行劫殊無左驗維召販者曰若絲何驗曰囊上印廣昌郡字乃密遣邏旁邑至海寧插秧人褌上隱隱有字執訊之具服刀所在曰在新官橋下驗之果販者刀也權貴大慚又嘗江行聞哭聲蓋寡婦兒爲人所掠賣也立廉致還之性善酒所著書並詩數十百卷行於世

張祚按松江府誌祚字永錫華亭人景泰甲戌進士授禦史遷廣東按察僉事廉愼精密嶺表信服之會韓襄毅雍進討蠻寇以祚有才識深知地利檄使從徵大破靈山縣及髙廉二州諸賊歸所掠男女五千餘人有金綺之賜祚𨿽用兵不樂以武節見新興新會間民多通盜又東莞豪潘普倡亂皆解散之誅首惡而已滿六載擢河南副使尋致仕歸

張畹按松江府誌畹字茂蘭華亭人景泰甲戌進士除南京刑部主事時旱饑獄卒有食艸死者畹曰重囚尙給衣糧卒何罪以囚飯通給囚卒獄無枉死升四川僉事會蜀盜授首又仙泉永通丁五千餘盜官鹽吏不可禁眾議出兵畹單騎至盜所諭之曰汝等盜官物法當贖在爲首者自詣理訴耳渠首果出余悉杖遣之眾感更生分守建昌等六衛淸糧餉舊額奪於豪右者悉復之番族數十年讎殺悉聽辧理漸復華風畹有軍功輒不上曰行陣之士出死力吾儕忍分其功公論偉之後忤執政意致政歸卒於家

朱貞按江寧府誌貞字惟正旗手衛籍天順元年知磁州時中官取異魚民爲所苦丞以下率避去貞恐益累百姓乃禱於河魚湧至境內以安攺鄧州至卽疏革陜西等處驛夫與州民更番走遞以蘇土著成化丙戌襄盜起軍興孔棘將次鄧貞夙戒諸生有幹局者分主供餉士卒無敢以非禮加諸生民賴以不擾進四川參議督松潘儲地故險遠轉輸者多侵牟甚則逋逃以爲常貞勤以率下飛挽有方宿獘盡洗且善撫禦西羌剽掠者不入境黑虎寨恃頑不服貞與總戎計平之事聞行賞貞以老乞休貞性篤實痛親早逝每享祀輒泣下歸與裏中士大夫爲眞率會優遊十有五年而卒

沈鍾按江寧府誌鍾字仲律上元人爲諸生時宿學捨閉戶讀書敝縕自甘成天順庚辰進士歸省父病侍逾年卒居廬三年未嘗言笑服闋授吏部主事疏乞就養攺南禮部俸資必跪奉其母侍郎章綸嘗入賀欲委之同列鍾曰臣子事君可與人較乎章揖謝所友惟章楓山懋羅彜正倫等時稱十君子尋拜按察僉事考績擢副使督學湖廣時座主尹公旻秉政當候見鍾問所居李文正顧坐客曰今之不識相門者仲律一人耳攺督學山東爲諸生攺五經文後子爲楚府儀賓遂乞致仕歸金陵無所棲息毫不介意平生賦詩萬首文字之外世事無所聞年八十弟鎧舉成化壬辰進士

袁江按開封府誌江字自岷祥符人讀書過目輒成誦年十九領天順壬午鄕薦明年成進士授戶部王事監督徐州倉糧出納嚴愼時有中貴倚勢幹沒奏斥之歷兩淮鹽運使規畫課程次第疾徐以至公行之貴戚斂迹商稱快焉入覲白塌巡檢某以金寶貯酒中曰此祕方藥酒也可卻病延年笞而遣之巨商劉武錦衣捨余也暮夜懷黃金二錠爲贐叩首畢拋金速出追還叱卻之擢四川右參政督理糧儲簡書嚴重抵蜀巡行郡邑滌祛姦獘未歲餘察出隱蔽官賦及夙逋在民者若干萬督屬徵完盡解部大司徒題奏旌獎以勵天下之職餉者未幾卒於官江爲人坦易以淸愼自將歷官三十年典司財賦無所點污年僅下壽用不究才識者惜之

袁凱按廣西通誌凱字舜舉華亭人天順間以按察僉事治兵潯梧凱善兵每督戰身輒疾馳爲士卒先賊屯長洲村官兵遙望有懼色凱麾兵前賊驚引去屬阻水還戰諸兵奮擊無不一當百餘悉俘斬以歸葉盛上其功有中沮者韓雍復以爲言乃超遷按察使凱性簡質不爲人所喜故僉事十年始遷從按察擢雲南左布政使未至道卒其在蒼梧收已故上海人周升所遺男長壽載之歸及長妻以甥女里人莫不髙凱行誼

寧良按祁陽縣誌良字元善父嗣宗應洪武庚午辟薦歷上林長官司撫綏有恩邊境懷之良生而爽愷博雅能詩登進士第擢行人積有歲年以才猷遷刑曹時天順復辟曹石恃功驕橫頗陷善類良仁恕明敏多所建白曰主上意在省刑我等頭顱可斷官守不可移誓不受權貴指使細心挽救所保全不少大司寇深知良以是久於西署秩滿升浙省大參政良以吳越名區官其土者視聽半在潮聲蜃气間期了公事我思兩浙人才淵藪政當使潮海之文拔起於濤山浪屋雷擊霆砰之外以觀其吞天浴日之勢也因試觀風於別院果於諸生中得謝遷王華等浙士大服轉廣東廉使振揚風紀尋遷歷浙江左右藩均節賦役汰其浮羨役以均平謝王相繼大魁天下知人之鑑歸焉

林錦按明外史本傳錦字彥章連江人景泰初由鄕貢授合浦訓導時徭寇充斥內外無備錦條具方略悉中機宜巡撫葉盛異之檄署靈山縣事時城毀於賊錦因形便爲柵以守廣設戰具賊不敢逼滿秩去官民曰公去賊復至誰當禦者悉逃之山盛以狀聞詔卽以錦爲知縣馳驛之官民聞之復來歸適歲饑諸猺益肆剽掠無虛日錦單騎詣壘譬以禍福猺感悟附縣二十五部咸聽命其不服者則討之天順六年破賊羅禾水再破之黃姜嶺又大破之新莊先後斬獲千餘級還所掠人口賊悉平乃去柵築土城盛及監司屢薦其才成化攺元會連州爲賊所陷乃以錦爲試知府歲復大饑賊四出劫掠錦諭散千餘人誅梗化者而綏輯其流移境內悉平四年上官交薦請攺授憲職令端備欽廉羣盜乃以爲按察僉事益勤於政十年賜敕旌異久之進副使錦以所部屢有盜警思爲經久計乃設團河營於西設新寮營於南而別設洪崖營以杜諸寇出沒路寇遂屏息念靈山土城不可久更城之髙墉亙五百丈卒爲巖邑十四年兵部上其撫輯功被賚錦前後𨿽在兵間未嘗不以教化爲務靈山尙鬼則禁淫祠修學校勸農桑治廉欽皆大飭學宮振起文教爲人誠實洞見肺腑猺蠻莫不愛信其行軍與士卒同甘苦有功輒推以與人以故士多效死所在祠祀之

瞿俊按明外史本傳俊字世用常熟人成化五年進士由崇仁知縣召爲禦史鄰縣祝獻知其貧遺百金治裝俊卻不納益之俊怒欲執其吏吏乃亟馳去巡按廣西雲南所至持風紀遷廣東按察副使黎人故時出寇掠俊戒約羣吏修軍政遂詟服不敢出常行見市者呼入分給諸僚有一僚倍給之問其故曰君庭多穢耳常暮至瓊州官舍從官白內有怪夜半光如匹練起庭樹上有聲俊叱之卽已明旦伐樹怪遂絕以給由赴部道病還臥家廣東巡按禦史王哲上言俊賢吏不宜聽其休退竟不能起所居敝陋比捨皆漁戶時相從歡飲每入郭率晨候載菱小舟歸仍附之善爲詩酒間可數百言

劉俊按明外史本傳俊字君佐深州人成化八年進士授靑州推官每行縣布衣匹馬不列騶從讞獄明決彊梗懾伏時稱廉平徵授禦史坐事謫光澤知縣擢河南僉事已遷副使有重獄同列不能決者多推俊俊發伏鉤隱盡法乃止前後巡大梁河內所至獘絕及代去姦吏酌酒相慶時仕途特重進士其出任州縣者上官禮之加等其人亦自謂行當被召往往爲急政立聲名或傲肆自恣俊曰凡州縣皆吾屬也勸懲當以政他何卹焉故其禦屬吏不少寬假後有去爲要路者遂騰謗言會臺諫將劾諸方面官竟注名貪虐章下九卿平議戶部尙書鍾識俊名昌言於朝曰此故靑州廉吏也頗聞其節愈勵柰何有此事遂得寢俊性戇直不飾邊幅在官終日閉門不通一謁獨好飲酒所與爲酒人者至輒開合延之所設蔬果而已相與飲極歡然終不能有所幹也任滿致仕終於家

任�按廣西通誌�字生之橫州人成化壬辰進士爲南京戶部主事歷郎中擢福建布政司參議先是治中歲采銀久乃脈耗采之不復得莫以爲言參議端督所入甚至攤償遂致流亡者眾�到官行視諸�具得其狀慨然嘆曰民困至此所司不言復督辦以爲功豈朝廷設官意哉獨上章請罷之得報如所請以是爲同官所忌調參廣東�气益厲見事敢往如增置五羊諸驛舟工若干水道稱便竟爲忌者交毀罷歸

劉約按兗州府誌約字博之東阿人第成化己未進士累官至吏部郎中出爲河南參政徽王嘗請民田若干以益國租下吏勘實約奏以田還民王賂劉瑾遣他使復勘以田予王逮約下吏罷之瑾誅乃復故官約爲人修偉有儀器識超越初聘裏中徐氏女忽病目而瞽女家以返幣請約曰女瞽卽棄不娶假使男瞽女家亦不字耶終不攺聘其後女目忽開里人奇之約生六子兩舉進士爲名臣各有傳

黃肅按江寧府誌肅字敬夫六合人成化戊戌進士授河南新鄭知縣賑濟饑民多所全活升工部都水主事嘗管理泉閘與修河工進刑部員外郎擢廣西按察僉事部內土官趙源妻岑氏以賄謀立假子肅倡義竟立其侄土官黃紹反肅率兵討之其子被誅紹尋以憂死思恩知府岑浚謀作亂豫築丹良城以截行舟肅曰是賊咽喉也卽被甲先登士皆蟻附賊遂焚營壘全師以歸東塞蠻叛肅從間道破其巢蠻潰撫按交章薦之尋進湖廣兵備副使猶上言廣右事宜七款朝廷多見允行正徳初以軍官功升三品致仕嘉靖壬午甲申奉恩詔進階二品有司存問其門壽八十六卒

伊乘按蘇州府誌乘字徳載性�好學聞楊文懿守址邃於易千里從遊文懿嘗詠玉以美之成化戊戌登進士授南京刑部主事進員外居官操切不苟縱弛而持法甚平尙書張瑄特委重之凡奏大獄必屬乘裁正擢四川僉事簡縣盜屈永朋誣引鄒子琴一家八人同劫被劫者亦憾鄒故爲蜚語動乘卒論出之曰吾豈以嫌疑殺人耶蓬溪張立仁被誣鄰蕭俸爵而以斧致其家又株系數十人乘鉤摭得隱並俸爵盡釋之而坐張以誣遂寧劇盜董傳與王仕學等聚乘廉得安嶽孔萬古者族多死士善擊刺因召萬古諭以大義更檄兵搜剿賊皆成擒鄰盜望風解散秩滿乞終養歸裏卜居委巷日以滫娛親者十五年父歿而乘亦堅臥不起構丈室手一編自適興至或乘小舟徜徉山水卒年七十六乘平生嗜學至老不倦所著詩文及他編葺廣雋李杜詩句六書考音韻指掌史學撮要及皇明風雅等集皆傳世

郭緒按開封府誌緒字繼業太康人成化庚子舉於鄕明年登進士授戶部主事歷雲南布政司參議雲南去京師萬餘里僉謂非宜曰分也抵任日事事不弛先是迆西有蠻曰思六越金沙江界據地千里積二十年拒不受撫勢益猖獗鎭撫合議以剿請事下公卿議撫之便孝宗重用兵從之詔與按察副使王同行旬餘抵金齒參將盧和統兵拒所據地二程許而次遣官持檄往者皆畱而不報盧還軍語其故且戒勿迫緒曰吾受國恩報稱正在此如公言若臣節何單騎從數人行旬日至南甸崖突不可騎乃斬荊徒步挽繩以登又旬日至一大澤都土官以象與乘之上霧下沙晦淖迷躓而行愈力旬日至孟賴去金沙江僅二捨茇次手爲檄遣人持過江諭以朝廷招徠之意蠻人相顧驚曰中國官今亦至此乎卽發蠻兵率象馬數萬夜過江抵其所持長槊勁弩露刃環數重有譯者泣報曰賊刻日且焚殺柰何曰爾譯亦世受國恩不以死報乃爲間耶拔所佩劍指示曰明日我渡江言者斬思六旣見檄諭禍福明甚卽遣蠻長數輩來聽命且饋土物供具悉卻之乃奉宣敕榜且與語云云大率先敍其勞次伸其冤然後責其叛罪思六聞之俯伏泣下請歸侵地緒曰此固我聖天子意也宣言許之皆稽首稱萬歲歡聲動地因責盧參將先所使人出以歸之盧使人得報馳至則已撤兵歸地受綸書矣歸至省城鎭巡以狀聞於朝僉謂且有殊擢越三年僅升四川督儲參政正徳丙寅始以雲南功加俸一級致仕歸卒所著有學吟稿撫蠻錄藏於家

盛洪按蘇州府誌洪字思禹成化甲辰進士授刑部主事歷員外郎中三被簡命出按大獄皆貴戚貂璫洪悉論如法其用心尢爲平恕每語人曰刑官當於死中求生不當於生中求死人以爲至論時廣東黃散仔等倡亂特詔洪提督海道副使洪廉察情形首嚴舶禁捕殺賊蕭惟芳等海濱以寧上章論通番姦獘及保安事宜悉見嘉納先是通番買港之徒騷擾驛傳至此屏絕市舶中官利通私貨或置酒羅列珍玩惟其所欲或托僚友夜以黃金百斤饋之皆拒不納禁戒益嚴遂構飛語聞逆瑾以中之裁缺免官尋以海道舊事檄召赴廣已擢山東按察使卒於江西官舍聞者惜之

郁容按蘇州府誌容字弘徳常熟人成化甲辰進士授刑部主事都禦史秦紘與安遠侯柳溥以事交訟久不決尙書何喬新屬容讞之容竟直紘抵溥於罪容後至南都秦已爲戶部尙書容避不往見秦服其義升河南司員外郎禦史李興出按陜西坐濫刑下獄巨璫楊某欲坐死容援法以爭興得末減楊謂容右興調撫州府通判居三年以薦升知澧州擢雲南按察司僉事所巡地方產金每銷礦金戶率有例入容至禁絕之蠻賊阿則聚山谷久爲亂容被檄討之以計散其黨卒就擒敍功丁母憂歸不置南中一物人重其廉所著有見庵集

王希旦按安陸府誌希旦字景哲成化丁未進士拜南京大理寺評事進寺副讞獄多所平反遷廣東僉事下車卽出按嶺東猺人積歲梗化爲地方患公招徠撫輯恩威所被靡不懷畏潮州盜起劫奪鄕村公冒險危單車抵其巢穴諭以禍福卽日降海島羣盜蜂起率先事有備而民不罹害繼按嶺西海北二道值瓊南黎人作亂三郡率師往討之二道與瓊南犬牙地也軍需咸取給二道希旦先期區畫歷險�道以便大軍之進旣而師捷希旦贊畫之力居多比班師軍民數千人遮道舉手加額曰吾儕今日再生之樂非公之賜而誰也當事者方議上其功而希旦亦考三年之最瀕行遇疾卒於位聞者莫不嗟悼

唐希介按山西通誌希介字景賢陽曲人�悟絕倫三歲知字十歲能爲經義時稱奇童成化丁未進士授庶吉士攺工科給事中特被簡命稽省眞定等四鎭儲備希介親閱實盡得夙獘以聞於是權幸嫉之中以他事謫四川石柱宣撫司經歷萬里遠竄怡然就道旣蒞任承檄署仁壽雙流二邑植善鋤惡俗用丕變又檄視州茶政巨猾斂迹遷知揚之通州靖漁鹽之盜修河堤之潰決民獲以安擢陜西按察司僉事督餉楡林時大學士楊石淙總制邊務希介爲言二十三事石淙並施行之且貽書以謝未幾攺四川尋擢陜西副使兵備楡林愛士練兵邊威赫然時軍府多嬴積中官欲私取之希介不可中官構諸逆瑾遂矯制逮希介三木長安市尋罰粟三百石子擊登聞鼓遂復其官詔致仕希介屢折不撓去就完潔

張瓚按廣東通誌瓚字徳安孝感人成化間登進士擢廣東參政總督糧儲下車詢倉之利病民之情隱斟酌折衷行之宿獘盡革西倉舊污下糧多腐敗官軍病焉瓚新修之復葺東倉令民輸者至卽納之無畱難復建新倉一十二�鑿池於中以泄積水而儲無腐敗之患民甚徳之未幾超擢浙江布政使

曹時中按明外史本傳時中字名節華亭人嫌與漢中常侍同名遂以字行成化五年進士授刑部主事歷遷浙江僉事性廉介遭喪廬墓有芝產焉起故官攺雲南所知或言遠方夷獠不可繩以法宜稍變故操時中曰彼地遠吾道無遠吾知守道而已單車之官以治行聞弘治初王恕爲吏部見時中名語僚屬曰如此人柰何棄之荒裔乃遷浙江副使緣海衛所官以苞苴進問何物曰歲例時中曰贓也何例之有叱出之威令大行與同列議事不合遂乞休歸時中端謹和易待人𨿽輿隸一接以誠至析義理臨事機權衡可否確然不能易鄰有悍生惡其方嚴常對其僕呼名詬之僕以告時中徐曰彼詈我而汝述之是再詈也置之若勿聞生無以難則伺時中獨立門屏使人前獻嫚書時中笑曰若主必無好語不須啟視也取火焚之生愧而止有貴公子挾妓遊天馬山歌吹過其門時中使人召而撻之曰若父居官淸儉若顧淫蕩至此吾於若大父行也義不當坐視故代若父教之其人自此折節爲端士時中工詩及書家居三十年聲望益重都禦史林俊常舉以自代年九十餘卒兄泰景泰五年進士僕竊其貲狎妓泰訟之刑部攝奴拷訊妓反誣泰坐是廢於時英宗復位或白其冤帝惡其名同景泰年號遂不用俄有投匿名書毀曹吉祥者或以誣泰帝曰此怨我不用故耳卽遣使逮治不勝搒掠自誣服坐死旣而得白乃釋歸以詞翰自娛與時中齊名

盧翊按蘇州府誌翊字鳳翀常熟人父琮海陽令嘗平反死罪二十人以直道忤其守罷官翊弘治庚戌進士授新諭令轉獲嘉以薦拜禦史巡按廣西省當猺獞竊發翊加意撫輯被旨錄戎功時逆瑾擅國以苛刻立威取賂會省城火瑾論翊失救罪停官瑾敗上念翊前勞賜織綺攺任四川兼視水利蜀有都江堰翊疏鑿之歲連大熟天全六番招討司統碉門土軍以重斂爲亂鎭巡官議進兵翊以爲非計乃屬翊招撫之皆詣軍門降事聞詔益翊俸銀瞿塘千戶徐啟白晝行劫官追之則深入險阻翊訪其所善指揮某誘出而縛之遷副使守禦松潘其地介羌戎爲全蜀屏蔽松守卒自成都調分諸戍勞逸不均卒怨多逃翊白之撫臣爲更定戍法每戍至其長斂索無藝卒輒引入熟番稱貸番利重息與之稍不入則引眾來取卒或轉貸緣隙構亂翊嚴其禁亂始弭松常患糧餉弗及積逋至六十餘萬道遠難致攬戶出爲姦利運者多破產翊治攬戶以重比由是糧饋以時至自小河抵棧閣久廢壞翊調工治之道乃通土人名爲盧崖閣龍州之西有鐵索橋土官叛亂多斷橋以守翊命益其索而上施板行者稱便翊在邊將有殊擢副都禦史馬昊舊與翊同事以奇功驟遷巡撫兩川馬受旨寇平當駐松畏難不至翊躬至綿州趣之馬怨翊奏調川南朝廷深知翊事遷爲雲南參政翊久更邊任凡事務持重博謀賓川洱海之界有鐵索諸種每歲導他寇入擾雲南議以兵剿之翊條其利害謂寇未易殄請於姚安界中創大堡擇將率其屬以守仍諭各堡相機堅城浚川寇竊發則相狙擊使敵彼此不得合可以取勝鎭巡官用其議行之洱海之西常苦旱其地有品甸開二陂可以儲水安南陂諸處有美泉可灌漑翊諭民治二陂築梁王山壩障水以入田歲比登公私有儲粟當道交薦之遷廣西右布政道卒

徐紘按武進縣誌紘字朝文績之後紘性孝友負才嗜義弘治庚戌進士由刑部主事升廣東按察司僉事分巡嶺南東道時陳憲章講聖賢之學紘躬式其廬事必咨而後行請立宋慈元皇后廟建周元公書院修張曲江祠築堤以捍海潮白沙爲賦八景詩貽之嶺南地連山海蠻蜑雜居吏多不撿紘引繩批根發摘姦伏墨吏望風解綬去升雲南按察副使卒於官所著有皇明琬琰錄

杜�按兗州府誌�字仲純滕縣人世隸武籍父紀獨變節爲儒�登弘治庚戌進士授慶雲知縣擢戶部主事刑部員外郎中出爲山西僉事時大寇劉六等攻破壺關禦史檄�守沁州�行塞險隘繕城浚池勸粟谷治兵器盛旗幟簡練士民軍聲頗振賊由他道引去不入沁境良民爲賊所擄者乘間逃歸有司輒捕論之欲以爲功�悉出之定襄有饑民千餘聚匿山谷中有司以反聞撫臺議發兵擒捕�乃言曰有司不能備荒於平日民無所食乃相聚山谷以延數月之命今捕之急此不北走胡卽以死拒我矣治亂民如治亂繩宜撫而解散之遂畫方略數事撫臺乃檄下州縣如�指數月悉平�爲人彊力能肩大事不可搖奪部有貪吏�發其贓晉宗冒支祿糧九千核其實以請因與撫臺相左引疾乞歸詔升山西參議致仕�奉母至孝家庭嚴肅夫妻相待如賓教子弟必先孝謹而後文藝焉

宋愷按松江府誌愷字舜臣華亭人弘治癸丑進士授屯田主事轉虞衡郎擢廣信守郡當孔道送迎宴犒一切罷革有給事某奉詔括民田增稅畝百石愷疏請蠲丁內艱補建昌升福建參政又攺廣西平府江獠蠻賜金帛潯民黎仲明叛復提兵討平之時逆瑾擅權未嘗以一縑私往來會捧入都卽致仕家居二十餘年禦綠布袍烏紗人不知其爲顯者所著有樗庵集年八十卒

李希顏按廣東通誌希顏字原復華亭人沈靜寡言有大度十歲父授以春秋知大義居母喪哀毀逾禮弘治癸丑魁禮闈授南京刑部主事正徳初升廣東僉事署提學獎拔俊乂號稱知人以其經學授之廣郡時從化盜作當道以遐阻怯於進兵希顏獨深入平之仍領海舶例有嬴余希顏悉給軍士是時巨寇黎頭拐嘯聚山谷親率兵大戰敗之獲其渠魁當道其功不爲奏賞奉表詣闕時逆瑾勢傾中外希顏獨不踵其門京師稱爲鐵腰李庚午遷雲南提學副使

葛浩按廣東通誌浩字天宏上虞人弘治丙辰進士累官廣東左參議豈弟愛人每聽斷必持平熟思乃決正徳十五年新寧盜起撫按具聞議討乃調兵一萬五千分據要害浩與參將李漳軍新寧右布政章拯軍新會知府簡沛軍海晏進擊之賊眾大潰多走匿時令有捕獲者隨賊所指卽馘之濫及商民獨浩用兵有紀多所驗出時爲之諺曰大盜起家室棄葛李則生章簡則死時賊首陸四未得拯卽議奏凱浩止之曰蘊崇未除終當復發吾與公等戮力兩月賊可盡也柰何遽旋師乎不聽亡何賊復爲民擾知縣胡綸用降賊羅九計始誘陸四出戮之餘黨乃平督撫敍功拯爲上浩次之士論嘩焉後浩歷廣東右布政使終官大理寺卿子木登進士人以爲不濫無辜之報新寧人至今稱之

黃俊按武進縣誌俊字愼齋弘治己未進士庭堅十四代孫其先人黃遵黃輿並以文章政績名世俊生而�異赤貧苦讀登第後乞歸終養及居喪哀毀骨立孝行可風家產悉讓弟所居湫陋不堪郡守連公爲之捐俸結廬受徒講學制闋授戶部主事轉刑部郎中時逆璫弄權事干中官累年不決者皆立決之忤璫意欲中以禍而無瑕可摘旣而出守嚴州訪錄子陵後裔捐囊立學置田以教育之值歲大歉傾倉賑施全活者以億計監司議其專擅乃調守漢陽去之日老扳號肖像屍祝抵漢陽革去商羨萬餘曰吾飲漢江杯水足矣銓曹聞其淸介授山東轉運使時鹺政多爲權貴所撓獨抗陳利獘十四條又奏免逋稅數萬淸望日隆自知爲當道所忌遂乞骸肥遁居鄕十八載足不迹城市撫按連騎造請不納郡邑屬牘賓筵亦不出中外欽之崇祀鄕賢所著有官箴節孝錄理學發明黃鶴樓�

蕭乾元按吉安府誌乾元字必克萬安人弘治己未進士授行人安南貢使還奉命防行所過肅然抵關夷饋方物卻之遷禦史上疏數宦官劉瑾等姦狀忤旨廷杖幾死罷歸瑾誅起福建兵備僉事寢建寧軍士之變正建安匿喪之罪升雲南副使建寧士民祀於名宦祠在滇平大候州亂屬境以寧創永昌府治而民不知勞尋稱疾致仕歸淸操勁節時論推重焉

王奎按武進縣誌奎字文明弘治壬戌進士授行人選南京湖廣道禦史遷江西按察司僉事在南道時有二重獄皆已誣服奎知其枉密迹之皆得實立爲平反江西徳興尹素貪墨奎將按之其人懷百金求貸奎怒斥之卒按其姦桃源洞叛寇俘馘甚眾餘黨悉從撫諭民徳之爲立生祠三載例應考績巡撫以私怨阻其行奎竟抑鬱卒奎爲人豁達不羈言無隱衷交不匿怨人以是親之亦以是忌之云

黃昭按江陰縣誌昭字明甫中弘治乙卯南都鄕試第二明年成進士授刑部主事攺職方以才望爲大司馬東山劉某所器重雅意釐剔冒濫諸獘違法干請槪謝絕之正徳初逆瑾擅權逾抗節貞守瑾怒一日敕下罷之瑾誅起廣東按察司僉事晉福建按察司副使理屯鹽戎務俱疏剔宿�披呈隱匿黃田山寇嘯聚有司莫能制聞昭往擒相率散去閩城門卒葉元保倡亂昭行間諜擒首惡難遂平方考績聞母訃卽日冒雨跣行哀感行路生平扶植人倫善獎後進未嘗言人過工吟詠尢長古文昭與貢安甫史良佐同在正徳黨籍朝紳贈詩有三虎殿前聲正烈一龍天上膽尢寒之句云

魏綸按濟南府誌綸字理之利津人弱冠中丁卯科鄕試司鐸雄庠綸負气節憤羣盜縱橫上弭盜十事朝議重之拜南京刑部主事武宗南狩嬖幸江彬用事惡中貴楊經歷等假朝旨羅織害之綸知其詐執不從終不能奪署貴州司事適廣東鎭守中官牛榮以其黨數十輩番貨等物五六十萬假名進貢事發賂免綸獨抗詞執法沒其貨抵罪不少貸升山西布政司參議後擢陜西副使有惠政轉浙江鎭守溫處溫處多�賊眾五千餘人據險時出摽掠官軍無如之何綸至爲檄諭以禍福遣吏以招安狀示之賊首素重綸應命而至責之曰若等抗違罪在不赦今聽若等自新可亟還巢穴放遣老弱簡選精銳赴府贖罪眾或疑其不還綸不聽其人果率眾二千人來綸令營於教場外眾又恐不測綸曰以赤心待之何慮焉卒談笑靖其難後以母疾致仕

許逵按明外史本傳逵字汝登固始人正徳三年進士長身巨口猿臂燕頷沈靜有謀略授樂陵知縣六年春流賊劉七齊彥名焚屠城邑殺長吏諸州縣率閉門自守甚者乞賊毋攻城遺之芻粟弓馬或棄城遁逵之官慨然爲戰守計縣無城督民版築不逾月城成使民於屋外築墻髙過其檐開竇如圭許才可容人家令一壯者執刃伺於竇內餘皆入隊伍令曰守吾令視吾旗鼓違者軍令從事又募死士伏巷中洞開城門未幾賊果至旗舉伏發竇中人皆出賊大驚走斬獲無遺後數來犯數卻之遂相戒不敢犯事聞進秩二等是時知縣能抗賊者益都則牛鸞郯城則唐龍汶上則左經浚則陳滯然所當賊少而逵累禦大賊有功遂與鸞俱超擢兵備僉事逵駐武定州轄旁近諸州縣至則城圮溝平不格牛馬逵先事築鑿設樓櫓置巡卒明年五月賊楊寡婦以千騎犯濰縣指揮喬禦之賊少卻逵追敗之髙苑令指揮張勛邀之於滄州先後俘斬二百七十餘人未幾賊別部錢鸞以百騎掠徳平逵追擊盡殲之威名大著十二年遷江西副使時宸濠暴橫甚逵每縶其黨繩以法嘗言於孫燧曰寧王敢爲暴者恃權臣也權臣左右之者貪重賄也重賄由於盜藪今惟剪盜則賄息賄息則交解交解則黨孤不然後難圖也燧深然之每事輒與密議及宸濠反縛燧逵爭之宸濠素忌逵問許副使何言逵曰副使惟有赤心耳宸濠怒曰我不能殺許逵耶逵罵曰汝能殺我天子還能殺汝汝反賊萬段磔汝汝悔何及遂並縛逵曳出賊砍其頸屹不動賊眾共推抑令跪卒不可得遂死年三十六初逵以文天祥集貽其友給事張漢卿而無書漢卿語人曰寧邸必反汝豋其爲文山乎逵父家居聞江西有變殺都禦史副使卽爲位易服哭人怪問故父曰副使必吾兒也吾兒亦死所矣世宗卽位贈副都禦史旣蔭一子世錦衣千戶又錄山東平賊功復蔭一子百戶嘉靖九年詔謂逵死事尢烈而燧未愜物論將罷燧祀專祀逵廷議請攺贈逵禮部尙書進蔭指揮僉事易主居燧左久之復如初

姜龍按明外史姜昂傳昂子龍字夢賓正徳三年進士歷禮部郎中武宗南巡率同官諫罰跪五日杖幾死出爲建寧同知尋遷雲南副使兵備瀾滄姚安滇故盜藪人習椎割龍讓其酋曰爾世官縱盜寧非賄乎其曷以自解酋懼卽單騎撫諭羣盜悉聽命有巨盜方定者旣降益貧爲妻妾所詬然卒不忍負龍竟仰藥死南安州大盜聚千人禦史且徵兵龍檄三日散盡四川鹽井剌馬仁雲南曬江和哥仲二酋仇殺數十年龍撫諭遂解大候州土官猛國恃險肆暴龍擒之在滇四年番漢大治鄧川州立三正人祠祀袁州郭紳莆田林俊及龍

王大用按廣東通誌大用字時行儀眞人正徳戊辰進士爲嶺南兵備副使惠困窮威酋桀平寇盜釋黃圃民民自執黠者十六人麗於法其徳在樂昌民爲建祠立碑歷右都禦史大用甚淸苦尙書霍韜在南都乃給廢寺田周之

吳廷翰按無爲州誌廷翰字崧伯別號蘇原生而�異十二受易補弟子員正徳己卯舉應天第五明年豋進士初授南兵部主事丁外艱服闋攺戶部監浙稅再監徳州平收放簡定賦稅軍民便之轉吏部文選與當事爭執選簿忤其意因求外補廣東僉事首平黃田之亂督府上其功賜銀幣更巡嶺南兼督學政彈治時貴風裁矯峻人無敢幹以私旋遷浙江參議蘇驛均徭又立社學義倉等規約以便民調山西屬歲大祲力請蠲貸鬻淫祠出帑羨以飼莩所活殆數十萬人已督攻漁川盜大擒獲有銀幣之賜廷翰性嫉惡尙嚴然意實仁恕所至旌孝節禮耆舊卹孤獨尢甄拔俊髦多所識錄嘗被命采端溪硯不取一枚其廉謹如此以抗直往往與權要忤年四十餘遂致仕家居三十年徜徉湖山之勝事繼母盡孝至老不衰平生綜覽博洽惡俗儒之支離嘗上書王陽明公又與歐南野余玉崖諸公往復辧論與人無貴賤大小一於敬晚年手不釋卷沈酣經史百家詩宗盛唐文仿四大家所著有漫錄叢言櫝記甕記誌略考及湖山小稿蘇原全集若干捲

�河按汝寧府誌河字伯東直隸通州人進士正徳七年以僉事分巡汝南道性嚴明端毅饒有機略時經霸寇蹂躪之後州城垣堞傾頹河至銳然思有以新之會有大姦聚黨匿盜淩轢鄕井要結權閹謂河莫敢誰何河召之至至則膝弗爲屈河佯曰汝輩皆有局幹重意气者而橫得惡名吾深知汝汝爲我紀綱城工以功補過工竣吾仍旌汝四人大喜各捐其家資殫心督理用力省而奏效速城旣成河復佯加恩遇日令四人隨侍左右四人益驕縱因盡誘知其黨與姓名潛爲剪滅而縛四人杖殺之遠近稱快修城之餘復議崇飭學宮因環視傾圮處問所司曰當用材木幾許或對曰若干河曰不然止須若干足矣比成一如其數其綜理精核多類此終河之任盜賊屏迹道罔拾遺

李惟聰按開封府誌惟聰字自愚杞縣人身長七尺力舉千斤善躍馬擊劍性直气猛趨義若奔讀古兵法有妙悟成化乙酉舉於鄕選邳州知州河瀦荒田相地勢之宜開溝渠抽棘辟畝歲入倍常流民復業上官驗而稱之弘治丙子河決黃陵治河大夫劉忠宣取以供事作堤延袤六百里以四十日奏功晉工部都水郎中庚辰北兵入大同晉山西按察副使大同兵備比伍精閱拔十抽一制兵長短互用馬步錯行晝則治武夜則固壘自率三千與同辛苦又修邊城皆十里一墩墩各有守兵由是士躍馬騰烽燧不舉又三年攺山東副使管遼陽屯田又欲仿井田法溝遂畎澮暇則便耕作警則阻馳驟值攺官不果行又以急命往山西飭兵敵人畏而不敢至年七十致仕歸

髙按揚州府誌字升之正徳辛巳進士授寧波府推官攝郡事會日本貢使構亂討平之升戶部主事員外郎督糧通州值邊警歲漕四百萬石無缺以調度得宜升郎中尋知順徳府時車駕幸承天道出順徳抵任甫及旬區畫供帳無不立辦城沙河工竣升河南按察司副使會河決睢州野�岡奉敕治之爲鑿孫繼口塞河二百二十五里以疏橫流復扈運口九十里上遣兵部侍郎王以旗視其役薦勞績第一明年益發民浚三河未深者漕運賴之詔增俸一級百姓肖像祀焉所著有南兗州集順徳府誌

初杲按安陸府誌杲字啟昭正徳辛巳進士授禦史會議大禮引經抗疏赴東華門大哭聲徹內廷世宗震怒廷杖幾斃後疏劾都禦史席書不當驟轉禮部尙書朝紳震懾是歲巡視河東鹽法浚河渠築堤堰鹺政大舉商民便之立祠以祀焉尋轉河南僉事分巡睢陳擒滅流賊王長子洪輔等數千人轉雲南副使參政乞休歸田十有九年卒

張鳳按廣西通誌鳳江西宜春人由進士正徳間以布政司左參政掌思恩府事時兵變之餘百姓流移庶務艸創土目縱橫無憚鳳撫輯流亡修舉廢墜分田治地扶弱鉏彊給官田以贍生徒選智勇以嚴捍衛一切因革咸得其宜在任六年威翔惠洽升南京太常寺卿轉都察院僉都禦史思恩九司兵民祔祭王陽明公祠

聶珙按瑞州府誌珙字周贄上髙人正徳進士授刑部主事平反不阿權勢𨿽被降謫初節彌堅升福建按察使僉事會倭寇興泉躬冒矢石民賴保安擢山東兵備副使告致政居鄕恬靜親睦鄰族不吝恩施見客若無官祀鄕賢

顧鐸按靑州府誌鐸字孔振博興人髫年輒爲有司所知聲籍甚舉進士授浙江山陰令嚴明威斷譚其政者皆凜然風生祀於名宦由令徵刑部郎京畿故多宦戚權貴難治鐸蒞政莫不斂手避會議大禮鐸率同官抗疏被廷杖隨出爲汝寧太守秋大蝗鐸以文祭之有大鳥食蝗吐之復食蝗不爲災以積谷三十萬石蒙上賞調開封河決鐸晝夜行七百里度地形疏趙皮寨河以殺之開封以寧升信陽兵備副使妖賊髙寵眾數萬甚橫鐸擊擒之計功在上賞律當道忌之詘其功授金帛之賜升陜西行太僕寺卿仕途視爲冷局率不經意鐸至飭理馬政一新署有枯竹逾年復生人比之寇公竹雲幼嘗溺淸河流裏余不死正徳初流賊入境眾遁去屬父屍未斂鐸獨居守賊至�踴無懼容賊曰空城中惟此一人必孝子也捨去旣老聚書數萬卷構一樓居其中每夜得句輒呼燈錄之至一夜二三起不倦

顧中孚按松江府誌中孚字伯誠華亭人嘉靖丙戌進士授萬載令復補崇仁有淸譽遷吏部驗封轉文選出參嶺南有分巡白參軍爲猺人蘇氏所圍中孚乃先治鹽艘誘之猺果掠去隨選勇士五百餘人佯作鹽船魚貫而進猺弗爲備內外夾擊不數日搗其巢被圍諸將士得返良家子女被掠者千三百人悉得歸事聞賜金綺擢江西副使尋參浙藩時島寇橫行延燒運船中孚請各院贖鍰並捐俸償之保全甚眾無何乞致政先是患危證感異夢得生至是復有所遇遂返初服自號懶眞子息交絕遊垂三十年卒年八十有九孫令徳曾孫之璇皆舉鄕薦

監司部名臣列傳三

明三

鄭世威按明外史本傳世威字仲孚長樂人嘉靖八年進士時方推擇禦史眾競趨之世威獨不往授戶部主事歷刑部員外郎卹刑陜西出死囚九十六人歷江西僉事大學士夏言裏居撫按以下爲設醮壇祈嗣詭云祝釐以誘致羣吏世威視其齋祠不謁而歸他日候言閽者令從角門入世威曰我監司不當由中門耶趣還我刺言爲啟中門乃入未幾轉浙江參議言赴召道經浙江諸監司咸郊迓所不能致獨世威一人倭犯寧臺二府巡按禦史裴紳劾世威失事詔巡撫逮問事尋解轉江西副使會嚴嵩柄國其族黨尢橫恣嘗有犯者世威扺以重法巡撫傅鳳翔議寬之世威持之力卒不能奪副使熊楫以輕直抑買廢寺田千畝世威廉知之適歲饑遂鬻田以賑楫持嵩書祈免世威卒鬻之三十年遷四川參政次當陽念嵩終害己致仕歸嵩敗中外交薦久之起南京右通政隆慶元年召爲右僉都禦史轉左副都禦史廷臣有議王守仁宜從祀者世威言守仁經濟才謂其紹周程宗孔孟則平生庸徳有不足矣且其率天下經趨直行使聖門講學窮理之功屏棄不用將有差毫釐而繆千里者竊謂從祀非宜事竟寢遷南京吏部右侍郎道攺刑部時有詔采珠寶世威疏諫不聽遂謝病歸世威篤志正學持身嚴苦家居環堵蕭然躬課耕作客有來謁遇諸田間授以刺曰爲我通主人翁世威諾而入須臾衣冠肅客卽向持刺入者也其眞朴如此萬曆十二年卒年八十二久之贈刑部尙書謚恭介

孫云按蘇州府誌云字從龍昆山人父桂蟾客死桂林時云爲諸生甫弱冠聞訃嘔血徒步萬里得父骨於昭平堡函之以歸將渡江旋風忽起舟人覺有異得其所函骨擲之江云躍入江中攫得之行里許卒抱函以歸嘉靖己丑進士授刑部主事進員外郎適馮禦史恩以星變劾冢宰汪鋐爲腹心之彗詞連張孚敬桂萼二政府上怒逮下刑獄屬云云抗言曰禦史得風聞言事又以星孛應詔何罪時同曹郎爲云握掌掌透爪云不少挫議上曹長並得罪謫云爲潮陽典史又調廣西之懷遠遷增城令歷東昌通判巴州知州邵武同知擢南刑部郎中未行升湖廣僉事遷福建參議時有礦賊嘯聚焚親率兵剿平之擢江西副使引疾歸云在江西辟孫許二公祠昆邑學田之議亦自云始也

王璣按濟南府誌璣字在叔陜西西安人嘉靖癸巳以兵科給事中遷武定兵備僉事璣言動安重𨿽遇急遽無少倉皇練兵之暇常引諸生以學曰無處不是道理要在自立使此心作得主宰自能得力人到於今思其誨焉後遷江西布政司參議

張緒按臨江府誌緒字卿理峽江人嘉靖乙未進士授翰林檢討分校禮闈所得多知名士會嚴嵩方爲宰執雅慕緒名緒卒不詣其門坐是出爲湖廣參政提督大嶽太和山緒不欲與寺人伍疏請中官治山事分守理民事獲允著爲令尋以副使備兵貴州安宣慰負固日久諭以大義安感泣願立功自贖時苗寇猖獗緒遂遣將合安眾破之在黔數年功績茂著後以被論落職歸蓋嵩終銜之不置云

沈寵按宣城縣誌寵字無畏號古林少師同邑貢安國力學砥志攻治制舉業兼通經史領嘉靖丁酉鄕薦復從龍溪王畿東郭鄒守益諸公遊講明良知之學居恆以陽明先生厚自期負謁選授唐邑令唐故不諳織寵爲造機杼教習之俗遂饒有禦史按部唐邑騶導廚傳皆極省約至澣帷帳以進禦史奇其淸介攺知獲鹿縣考最內擢監察禦史巡視京城屏抑璫戚爲權貴所嫉以本官奉命出淸戎福建轉湖廣兵備僉事兼飭江防駐蘄州會九龍灣劇寇鄭剪以數千人抄掠旁郡寵設間諜守厄塞募良家子習騎射攻之斬獲殆盡賊平卽建平正書院延名儒講學三楚士翕然向風遷廣西布政司參議以母老告終養歸復與郡守羅汝芳同裏參政梅守徳設志學書院切劘理道引掖後進老而彌篤焉卒從祀王守仁祠寵丰裁峻整服官廉潔其學不尙浮華惇崇實踐嘗逆旅黃池主家婦私就之斥去再四終不亂遂徒步歸其生平守身勵志不愧屋漏如此著有古林摘稿子二懋敬懋學懋學萬曆丁丑進士第一見名臣傳

徐栻按蘇州府誌栻號鳳竹常熟人嘉靖丁未進士累官南京工部尙書初拜南禦史時楚人王宗茂者亦有是命瀕行嚴相嵩置酒送之備薦水陸宗茂多不能名栻微笑曰海外物也若何由名未幾宗茂極論嵩父子疏中有設宴而水陸畢具皆海外物語嵩恨栻謫浙江都事遷饒州郡丞有禱雨滅火之異擢僉事江右盜起戚將軍繼光將兵討之栻監其軍遂大破賊詔賜鏹幣巡按江西以饒困於磁而猩紅磁尢不易得上疏力言之朝廷淺其色而裁其數撫浙江修築海鹽堤二十餘里撫山東與大司空劉應節議開海運未果上書規江陵奪情忤旨罷歸所著集奏議大學衍義纂若干捲

張勉學按蘇州府誌勉學字益甫長洲人嘉靖丁未進士由翰林出爲吏科給事中以論駁陶仲文左道不當封爵忤旨罰俸命管十庫巨璫盤踞爲姦勉學務爲裁抑與璫忤庚戌奉敕勘邊奏仇鸞以中國首級要賞鸞與嚴嵩爲表裏觸忤謫內黃丞內黃適大水民多餓殍請賑發粟拯活無算署淸丰有死獄不決勉學往城隍祠禱神唱名一訊卽得眞犯獄遂成量移吉安推官擢南京刑部主事轉郎中升湖廣僉事分巡長沙以計平大盜李萬堯長沙藩府莊田房租稅重豪奴倍收民不堪勉學悉平其額每歲聽縣官徵解民咸便之再擢參議分守衡永地鄰兩廣盜賊出沒無常勉學命有司精操練嚴保甲山野肅淸有以舊怨中傷者卽解任歸意泊如也初在內黃時宋淳爲兵備張翰爲太守皆慕其徳操聘主元城書院與諸生析經論業造就甚多里居與同志爲眞率會聞天宮寺有切磋會欣然數往無隻字干瀆官府而地方利病侃侃以告無少避所著有禮經說宦遊集年六十六卒

周思兼按松江府誌思兼字叔夜學者稱萊峯先生華亭人嘉靖丁未進士授平度知州歲祲身自行阡陌間不從輿隸第縛一藍轝置飯一盂其上就民間啖之旁郡饑民掠食民間爲亂幕府將加剿思兼曰此輩饑求食耳作小木牌數千散置四郊令饑民就撫於是雲集城下開城門召入給銀米諭之復業擢工部郎督廠淸源河將決募民囊土築堤堤成三日而秋漲大發民賴以全僉湖廣按察司事有五將軍者席藩封探丸殺人思兼縛其黨置之獄五將軍臂匕首入因捫其臂曰毋妄動吾爲足下百口計足下乃爲此曹死耶五將軍沮而退遂條其罪詔置髙墻所奪田宅子女悉還之民間拜廣西督學會痺疾不起年四十七祀山東湖廣名宦子紹元紹節見文苑隱逸傳

劉景韶按明外史本傳景韶字子成崇陽人爲諸生家貧無書數從人借鈔或行書肆徧閱歸而暗誦亡遺舉嘉靖二十三年進士爲潮陽知縣歷四年凡七被薦僅遷刑部主事進兵部員外郎出爲貴州僉事播州宣慰讎殺長官王黻黻黨李保等治兵相攻爲害且十年景韶佐總督馮嶽討平之進秩一級尋轉參議復佐總督王崇兩破叛苗賚金幣旋擢淮陽海道副使三十八年言官以考察拾遺核景韶不職吏部知其才畱任如故景韶𨿽書生饒將略是時江北歲中倭武備不振巡撫李遂得景韶喜甚兵事悉與籌議其年四月倭犯江北前鋒及如臯景韶馳赴之呼諸將歃血盟曰是戰也不利我必死之諸將皆奮賊知有備不敢逼及賊據白蒲將西犯揚州景韶首挫之景韶猛果善戰每身先士卒而遊擊丘升者山西驍將以倭警調援景韶挾與俱戰所向無不摧克自丁堰至廟灣大小十餘戰巨寇畢殲而升自仲家園追賊至鍋團輕騎先進爲賊所圍馬蹶死於陳論功進景韶秩二級賚金幣而升亦得贈都督同知蔭子世指揮僉事景韶俄遷浙江按察使仍治兵淮揚明年夏擢右僉都禦史代唐順之巡撫鳳陽諸府又明年母憂歸巡撫官亦罷尋復以京察拾遺爲言官所劾命調外遂不出久之卒

杜詩按蘇州府誌詩字與言吳縣人瓊五世孫貌�沈浸藥餌父戒勿親占詩潛奮忘疲嘉靖己酉中鄕試五上公車不第授常徳推官俗澆好訟詩以重鎭壓之奉檄核靖州事靖銅鐵魚鮏之課州官侵牟萬計詩爲發其事坐墨靖儲�官失其籍司庾者戍四人詩勾閱得浮贏千石立白釋之至綏寧縣去諸獠不數里城無完堞詩慮獠窺伺急徙庫金入靖不三日獠果突入城空手去抵銅鼓衛俗尢獷戾諸不逞羣聚數千推雄黠爲魁號曰華款暴民甚時議徵剿詩單車馳諭其黨錢周等羅拜歸降犒牛酒旌其向化聲聞五開咸寧間諸嘯聚寇皆不煩兵而下擢大理評事攜筐止貯圖書抵都寓僧寮參求法比鞫獄得情晉寺副擢四川僉事蜀鹽榷務繁裁專官並水利茶法驛傳爲一道酬應殊艱詩至輒巡郫灌通水道歷廣安精茶�而犍爲部等貧鹽課無辦亟請減額常兼攝布按二司案積吏擁詩口耳受授剖決如流巡撫某以曲庇同年與詩修郤詩移疾解組巡撫愧悔彊之視事擢貴州參議分守貴寧時烏撒烏蒙爭地界仇殺彌年詩數言慰解兩酋帖服土官安國亨地介黔蜀恃富彊行不法用兵反爲所�朝廷僅褫帶示創國亨上奏求雪屬守巡會勘時巡道黃某業爲所餌遜言代祈詩正色曰國亨阻險亂法得無伏斧鑕爲幸可復假名器乎寢其議黃銜之會大計囑鄕人掌銓者以年老中詩罷後黃亦賄敗詩懸車杜門以文史自娛子世文讀書修行有家風

潘釴按汝寧府誌釴字希行婺源人進士嘉靖三十年以靑州知府遷汝南副使釴在靑州時屬吏益都縣丞黃河以戇直獲罪於釴因棄官歸逾年釴至河讎家谷仁張環乘機構訟一時謂河必遭重譴迨釴庭鞫大直河而痛懲仁等由是人知釴捐棄成心矢公持正訟獄爲之一淸

任環按明外史本傳環字應干長治人嘉靖二十三年進士歷知廣平沙河滑縣並有能聲遷蘇州同知是時東南倭患起士不任戰長吏莫兵革聞賊則股栗環有才略性慷慨獨以身任之三十一年閏三月率罷卒禦賊保山洋小校張治戰死眾潰走明日環奮前搏賊賊愕不敢動相守數日潛遁去四月犯太倉環馳赴之時賊鋒銳甚官軍屢北環嘗遇賊短兵相接身被三槍幾殆宰夫直前捍之環得逸而宰夫竟死賊亦引去環創旣重猶彊起之巡壘或請還府就醫叱不許已賊復至環裹瘡出海擊之怒濤山立南人習水者皆失色環意气彌厲竟敗賊俘斬百餘復連戰於陰沙保山南沙皆捷明年秋遂擢按察僉事整飭蘇松二府兵備先是六月中倭剽掠旣厭悉揚帆歸國惟南沙三百人舟壞不能去環與總兵官湯克寬列兵守之日久未克至九月賊又大至與舊倭合掠華亭上海諸縣環等被劾得宥明年五月賊直犯蘇州城閉鄕民避賊者繞城號泣環命盡入之全活數萬計賊旣薄城副將解明道出擊賊退泊太湖其冬論前後功進右參政兼副使兵備如故四月賊分兵掠常熟環率知縣王鈇攻破其巢斬首百五十焚舟二十七艘未幾賊合眾掠陸涇壩都督周於徳敗績環偕總兵官兪大猷擊敗之斬首二百七十焚舟三十餘賊尋犯吳江環與大猷要擊於鶯脛湖俘斬七十有奇賊奔嘉興頃之三板沙賊奔民舟出海環與大猷追襲至馬迹山俘斬倍鶯脛其別部屯嘉定民捨者環用火之盡死論功蔭一子副千戶旋遭母憂奪哀視事十二月賊二千人屯新場環與都司李經等率永順保靖兵攻之賊潛伏不出佯令人舉火數里外若將引去者保靖土捨彭翅引軍先入不見一人於是永順副將田災等爭進賊伏起官軍大敗翅等皆死環坐停俸戴罪明年賊平環乞終制許之逾二年卒年四十給事徐師曾頌其功詔贈光祿卿再蔭一子副千戶建祠蘇州有司春秋致祭環爲人愼名檢惇行誼其在行間與士卒同寢食所得賜予悉分給之當軍事急終宵露宿或數日絕�未嘗自異嘗書姓名於肢體曰戰死吾分也然先人遺體不可棄庶他日得收葬將士聞皆感激故所向有功

劉一孚按靑州府誌一孚字貞甫益都縣人少而家貧積學篤行已未成進士兩爲縣令政尙廉平不務搏擊以要名譽百姓愛而屍祝之遷戶部主事歷遷四川參議西南蠻因事仇殺侵內地議舉兵誅之一孚以蠻爭自其天性故當以戍索縻之不足煩大兵當事不聽戰失利人皆服其先見旣遷江西憲副有言川中事爲前人分過者遂拂衣歸居家孝友醇誠遇兩弟友愛備至安遇食貧忘機自得人以爲有古無懷氏之風焉子其遠其速相繼舉於鄕

程學博按徳安府志學博字近約號二蒲嘉靖己未進士授工部虞衡司主事督修殿工告成賜白金文綺自員外郎擢知重慶府五日未得旨江陵相忽以單刺延入內閣與語片晌揖之退謂人曰重慶得人矣卽日命下治重慶淸嚴剛直禁饋送革羨余於郡治前造房數十楹設井以居解犯獄不淹時庭無積案白蓮賊蔡百貫者邪術惑眾博畫策拒之不數旬盡殲其黨守重慶五年聞父訃卽徒跣出國門服闋補兗州擢淮揚兵備揚稱膻地學博泊如也旋被論謫調貴州參議時東川烏蒙烏撒芒部緣壁水西爲患學博諭以利害皆心栗散去又親提兵蕩掃茅一部遷雲南兵備下苴白攺諸寨作亂學博捐俸數百金遣間入賊營使內應而出與影響夾攻之三日擒賊首八人降二百餘人擢行太僕卿致仕歸屢薦不起著有重慶�問學錄年七十卒

張守中按揚州府誌守中髙郵人嘉靖壬戌進士授工部主事奉命造重城再修京庾督工永陵賜金幣攺虞衡司郎中分署遵化鐵冶墾治田數百畝教以桔�歲得數百斛以給冶人又城白冶以防邊上嘉獎之升浙江按察司副使飭兵溫臺時海上戍卒數月不得糧眾洶洶守中至盡給之島彜礦賊不時竊發守中計擒其魁巡按禦史以不卽上功劾之調官貴陽丹平苗彜叛守中率諸路兵張左右翼攻之斬獲無算巢穴蕩平督府上功第一代督者爲讒所構中以他事當再調守中曰吾已投荒萬里尢不理人口耶遂投劾歸咸爲扼腕上嘉丹平功賜金幣於家屢薦不起

王幹章按金華府誌幹章字順卿東陽人嘉靖壬戌進士授中書舍人轉山西道禦史時宛平令以彊直忤中貴獲罪禦史顏公鯨抗疏極論坐奪官無敢救者幹章獨疏救之畱中疑叵測會閣臣申救得免以鹺差按山東除解額外奇羨無所問遷四川按察僉事時重慶民有悅鄰婦而挑之者婦礪錐刺其腹吏以未成姦抵罪章曰婦致死而加之辟是爲宣淫者幟也立釋之郡城圮出贖鍰繕築旣就而民不知轉江西布政參議分部九江盜何鳳等恣剽掠以計擒獲江右悉平定暇日訂五經同異錄北地信陽諸家制作甲乙品題之坐失印去官尋起福建按察僉事時江陵柄政汰藩臬諸司十之三兼視七道事凡所屬獄囚多爲開釋福安治環大海颶發溺者數千出金掩胳又發帑粟賑流殍擢雲南布政參議以告老歸著有浪遊集行世

丁應璧按靑州府誌應璧字爲章壽光人壬戌進士選南京戶部主事轉兵部值振武兵變後軍心驕悍朝議欲分其黨而莫敢先發應璧苦心籌畫假他事先取其中舞文黠驁者去之惡勢漸孤乃出令分插各伍無一人敢嘩者中外稱服升南昌知府持法淸�擒巨盜治大猾理兩京糧運費省銷速大計舉卓異升俸三級俄轉徽寧兵備時監司新設一切從省曰添官以爲民也病民可乎其治視南昌尢肅再調大同練兵修備精勤弗斁以積勞卒生平淸簡一切財產玩好皆不入念嘗書以示子孫曰此心一有所著雅事成污此身一有所玷美業何補眞名言也子秉廉秉彜相繼舉於鄕

金應徵按蘇州府誌應徵字懋徳長洲人世居甪直鎭家貧未能從師丘吏部端齋公見而器之因指授焉嘉靖聯捷除奉新縣歷官員外郎郎中卹刑兩浙時張居正當國尙操切應徵列上矜疑狀以請竟得兪旨居正常言於朝曰做官當如金刑部外艱服闋補工部郎中以干理稱當國者復示風旨於其鄕人將拔置卿寺竟力辭補外備兵贛南赤白丸爲寇相機宜搗其穴長寧民有倡亂者勢張甚或請發兵捕之應徵持不可以爲此屬皆迫於饑寒素無教化所致乃下令諭之皆投戈伏地檄屬郡邑修葺學宮重新濂洛書院率師儒以時講肄焉又念奉新城庳復捐俸移文增築未幾有寇變奉新賴以完固人益感之陟雲南參政值境內雕敝往事兵餉川貴協辦時當事以桑梓故曲爲護庇滇民憤懣流離自經道樹者相繼應徵爭之不得鬱鬱成疾請告歸卒年五十六所著有卹刑疏艸

鄭元韶按松江府誌元韶字善夫福建候官人舉鄕薦嘉靖四十三年爲松江府同知操履端愼練習吏治郡民符辰子爲盜絞殺取手釧去疑市者張良擔頭有懸索捕曹並縛其弟考掠俱死元韶時攝府篆廉得博徒鄧復七銷釧有左證訊服誅之遷刑部員外郎會巡撫林潤采張內蘊議奏請履畝均糧元韶以才望就轉按察司僉事賜敕專理之正徳嘉靖間土田等第數十甲乙詭射莫可勾稽加以兵燹流亡阡陌淆亂元韶身至田間區畫經界隨徑遂爲廣袤繪形版籍書其步積之數乃量其腴瘠分上中下三鄕以定賦多寡是時元韶博訪眾議又許民首實勿罪故事集而稱平復請以五年一編徭役著爲令自是上中民戶一年力役得五載息肩云

苟延庚按長沙府誌延庚眉山人嘉靖中任兵巡道天資英敏蒞政嚴明胥役畏威豪猾屏迹寶慶民有素不法者庚廉得之治以法岷校爲民害力除之聽訟摘幽伏如神尢畱意學校歲時存卹士民咸徳之卒於任無以爲殮郡吏邑人咸具資助焉

金淛按金華府誌浙字汝東東陽人嘉靖間進士任懷安丁外艱服闋補泰和令饒有政聲升南京山東道禦史例有冒濫京堂之疏浙確訪諸人奏罷之旣兼署河南道印務禦史文希儒以掣鹽徵商規利浙廉得捕其私人吳彥僑等供贓銀千餘以其事上上命南部都院從公考察然終以冢宰故欲兩調之浙慨然曰與其無罪而回籍孰與忤勢而抗顏遂有大臣黨惡變亂是非一疏疏入有朋黨比護非大臣之道之旨越明年升四川按察司僉事二年攺調漳南地多盜浙宣布誠信撫之賊皆降巨魁鄭七張璉等悉就擒捷聞賜鏹幣遷參議未幾會惠潮缺兵備輔臣張司馬譚咸推轂焉馳敕起之及至移檄羣盜令其悔禍於是蛇江盜魏朝義等焚寨降餘黨皆就撫尋升河南布政司引疾歸家居不輕造郡縣若名義所在則毅然任之當道每服其剛方云

曾存仁按廣西通誌存仁字懋遠吉水人嘉靖間以參政典糧餉桂司倉通判某多爲姦利禦史收付獄其人多援貴要書力爲之解因移存仁訊之存仁徑從獄取司倉至前一問具服褫其官以去交南方罷役會計所費廣西應償廣東金穀若干東徵乃甚西議枝梧彊輸其半以軍府力持之故存仁密記白之軍府請緩徵用卹西困爲便軍府不能奪平樂屬邑變梗存仁以身巡行賀邑文林姜城兩鄕爭田積歲不能治存仁履畝畫界其囂始息兩江數經兵火田棄不耕者萬餘畝存仁行視其處督附近官吏及時召募開墾又爲指視左右溪澗可疏引及陂塘可修復者以次舉行後稍徵入佐給徵戍焉

吳一介按安慶府誌一介字元石嘉靖間進士初授河南光州知州光胥吏半貴家奴弄文喜持短長竟一介莫敢令者擢屯田員外郎工曹之役無不關中人者時修洪應樂成二殿造景王陵城廣渠門虞度無虛日一介過自滌洗諸中人所奇貨視者罔敢冒一錢陵制當哀衝太子十九奏成裁七千有奇所裒幾至十萬他裁省稱是擢江西副憲備兵湖西有殺人者三人並論死立出其從二人會廣東峒賊卞豹等屠電白電令棄城走詔舉邊材京兆尹畢鏘疏一介以聞遂移節監南越軍至則選遣將卒授方略擒卞豹破降數萬一時武功稱最進河南右布政使致仕卒一介至性孝友居衣大布飯脫粟屏一切玩好惟圖書自娛桐無城一介與盛汝謙倡議建之及流賊之亂桐賴以全立祠崇祀焉

翁萬達按廣西通誌萬達字仁夫揭陽人性開敏有大略嘉靖間知梧州府以干濟聞其爲憲副備兵潯邕問龍州趙楷憑祥州李寰兩人者皆弒其州主擁眾自衛軍府憚其彊置不問萬達以計致之相次伏法曾無斗米一兵之費弩灘賊侯公丁積憾倡亂斷藤峽賊大起以應萬達身出行部與參議田汝成密計誘公丁至檻送軍府萬達監左右軍分道入峽追北及羅運山捕斬甚眾凱旋會萬達擢浙參政軍府以交南之役畱之計事奏攺廣右後授交南降軍府決策多憑萬達數年官至司馬督宣大亦多軍功見紀宣鎭志

李渭按廣東通誌渭字提之貴州思南籍咸寧人生而�異少從父遊蔣道林之門卽志於道年十四五坐一小樓時或箕踞其父教以毋不敬卽書毋不敬三字於壁以後漸有檢束居常未免有妄思父教以思無邪卽書思無邪於壁而心思覺有收拾自後又作一介不取不予工夫以求入門眞是一介不敢妄取一言不敢妄語一事不敢妄爲以印證於蔣道林道林曰此亦是硜硜然小人渭因翻然悔悟自後漸覺開擴乃知聖學以求仁爲要後領鄕薦入南監肄業耿楚定侗定何與諸同志多稱異之嘉靖中以工部郎歷知韶州府有政聲操持廉介滿考擢廣東按察司副使政體寬平守官淸愼暇則與僚友及諸生講明理學所居毋意軒刻必爲聖人四字匾於堂以自勵仍印刷之凡從講席者人給一紙以堅希聖之志士人翕然宗之所著先行錄十卷同郡孫淮海應鰲廬陵鄒南臯元標序之傳於世

吳世澤按廣西通誌世澤連江人嘉靖間以副使分飭府江廉潔精詳獨持風裁剔吏�端士習復流移通商賈諸蠻賊隸府江者故多桀驁爲疆場患世澤整兵耀武嚴爲之備而以徳懷之不數月徭蠻相戒無敢犯境諸鄰峒復業者千餘家江道肅然

宋堯武按松江府誌堯武字季鷹禦史瑮工部瑛之從孫也隆慶戊辰進士除知信陽州攺貳惠州林道幹者擁眾數萬相小琉球三年將謀奪其國國人不從乃復航海戊寅春率舟師突至將士皆嘩堯武登舟以義諭之道幹乃仰天而言曰明公以徳言綏我逆之不祥顧語健兒簡部中惠州女子十八人委之而去母喪服闋補福州守尋掌嶺北道晉參滇南分守金滄姚關戍兵陰懷異志語之憲臬弗信未幾執別駕以行堯武勒土著合蠻兵截其歸路乃乞降其渠有就法者巡按禦史淒然曰早從參知寧至是耶初撫臣李公材徵緬甸捷還忽訛言濫敍婦人級禦史訪之堯武曰李公以道術自期明公柰何發大難會有挑之者禦史意遂決露章上天子震怒緹騎逮撫臣至擬午門誑言律人皆冤之禦史大悔曰吾不從參知言遂至此入朝賀萬壽節事竣告歸卒年六十五有八子

房如式按靑州府誌如式益都人登隆慶戊辰進士除行人司行人奉命使蜀使楚咸著淸節授雲南道禦史視鹺兩浙條畫鹽政六卷吏胥豪彊懾而不爲姦按江北兼督學校江陵相欲幹以私如式不聽出爲山西僉事設方擒巨盜王大和等立朋樁議俾騎兵不困於養馬人人頌其恩威轉河南參議升四川副使溪蠻相仇殺軍門欲動兵徵之如式曰溪蠻好攻斗以天威諭之止煩一檄耳若軍興勞費勝之不武徒滋勞擾議行蠻果畏服時殿工采木如式獨先完蒙上賞秩滿得覃恩升陜西參政晉按察使如式持正執法左遷河南參政遂拂衣歸裏絕意竿牘日以課農桑訓子姓爲事暇則集親故兄弟怡然相樂也堅臥二十餘年以子可壯考績得進階中大夫年八十二歲卒

劉孝按彰徳府誌孝字子仁號邃渠少時館天寧寺每夜就月光讀書登隆慶戊辰進士初授南樂縣令與民分水利民爲之建祠及爲吏部驗封司熟悉九邊利獘南兵多不習邊塞將作戰車以人擁之缺其右版名曰偏廂然邊外山澗髙下非若中國平地無所用之又二里築一敵臺所費頗多孝力陳其失悉奏罷之爲東兗道時河漕淤塞孝請行海運之法由淮安劉家港歷麻灣口沙門常山諸島以至天津一一皆有停泊處法𨿽不行而才識爲最著東兗地無煤民間柴貴於米孝曰千佛諸山脈與東山聯貫東山有煤而南山無煤有是理哉設法開之百姓大便及提刑陜西境無冤民升山西布政使廉潔無所取以疾致仕歸載書滿�而已孝長於詩賦有邃渠集行於世

吳同春按汝寧府誌同春字伯與固始人萬曆甲戌進士知桐川有惠政升刑部主事瀕行吏以無礙庫金進同春不取命以冊貯之士民戴其徳建祠時祭適大計司銓者采朝議注爲天下州治第一欽賞鏐幣時論榮焉守晉陽復舉卓異再沐宴賞而三晉祠祭不異桐川尋遷山東學憲再轉雁平兵備以親老陳情終養略曰臣束髮受書每念人道大端曰忠與孝而出身大節曰出與處臣於忠孝若尙可以彊全必不甘心自棄臣於出處自非大不得已何肯未老乞休疏上時以礦賊猖獗聚眾盤踞需才甚急乃不得報揮泣就道至則多方勸諭無亡矢遺鏃之費而渠魁張守淸歸命授首眾悉解散及聞父訃音擗踴大慟幾絕復蘇乃曰吾忠孝出處於玆有餘恨矣歸時無論軍民少長咸扳轅號泣如失父母廬居憂毀遂以病卒所著有三嶽遊等集

劉朝噩按吉安府誌朝噩字念泉永新人萬曆甲戌進士初任廣州推官值羅定寇亂奉檄剿獲百餘寇置之獄賊黨潛通獄吏約爲內應伺各官赴太平宴時發之朝噩方燕坐感白鼠過其前知爲兵象搜獄得所藏兵器遂斬諸賊夜半寇圍城將所斬首級擲城下寇知事泄遁去巡撫爲之下拜奏聞擢兵科給事中連疏劾守輔張居正怙寵擅權及其黨侍郎以下十七人直聲震海內遷福建僉事再升雲南副使適播變拔鄧子龍於夫役中任以統率竟平賊巢沐府表薦升貴州大參以疾乞歸置圖田以免書算創社租以備賑荒歿祀郡邑鄕賢祠

何思登按蒲圻縣誌思登字一舉中嘉靖戊午鄕試登萬曆甲戌進士初授行人公直髙潔不事權要冊封諸藩饋遺一無所受已行取爲權人所持遷南京戶部主事刑部郎中陶允宜贈其詩云十年不附中書省三載空畱比部郎升守雲南一意綏靖民彜戴徳以戢緬甸有功上特賜金嘉勞之嗣丁內艱起補臨江守甫浹月獲巨姦劉亨四著聖諭六解戶曉焉半載又丁外艱起補池州躬督耕桑祈雨有應慕宋守包公拯作希包堂以志服後池人建祠祀之升雲南按察司副使備兵曲靖撫戢土酋爲院司亟稱未幾還裏偕諸耆英結香山之盟復起補廣西副使粵俗惰慢思登教以種植紡織之業一載化成旋入賀東宮事竣請告院題加參政歸署臬劉公庭芥遺書云閱帑藏見公有遺俸在焉令人悚然起敬特遣人賫上人以此益多其淸介生平省約退讓至於解紛雪枉每言人所難言尢剛腸嫉惡不肯俯仰隨俗學根性命尊鄒魯斥二氏時推眞儒云年八十卒所著有翼正錄自鏡膚語砭俗箴行於世

伍袁萃按明外史本傳袁萃字聖起吳縣人舉萬曆五年會試念親老馳歸又三年釋褐授貴溪知縣公廉有聲其地有龍虎山正一眞人張氏世居之隆慶時已革眞人號降爲提點至是厚賂張居正馮保復之恃勢張甚袁萃力與抗迄不敢肆行取入都值邑人申時行柄國諸鄕人率附麗得美遷袁萃獨翹然自異乃授兵部主事進員外郎有進士觀政者恃婦翁居政府欲與郎官抗禮諸郎多唯唯袁萃獨折之曰二百年定制可壞自我輩耶乃不敢抗嘗署職方事李成梁子如楨求爲錦衣大帥尙書以下咸許之袁萃獨抗詞力爭事竟寢出爲浙江提舉僉事請謁不行有傅時者織造中官孫隆僕也其曾祖曾爲州佐求入鄕賢袁萃大怒譙責守令嚴飭學官盡黜諸生之公舉者時論大快巡撫承時相沈一貫指牒送數十人寄學袁萃立卻還之曰提學天子命吏也若巡撫得侵則自行學列名可矣安用提學官爲事亦得止有僕人子夤緣入學宮反噬其主袁萃怒核所部十一郡凡僕人子濫入者二百餘人盡斥之且疏於朝請通行禁革所司竟寢其奏遷湖廣左參議謝事歸久之起廣東海北道副使故參議龍宗武先爲太平府同知希張居正指致宣城諸生吳仕期於死論戍廉州甫兩月逃歸袁萃移牒江西攝之極其醜詆宗武遂發狂自殺其子人咸快之中官李敬轄珠池其參隨魏大才擅殺人袁萃遣使逮治敬怒議發兵拒捕兵士散走不應敬乃移牒語絕不遜袁萃勿顧卒捕論如法袁萃剛方有執疾惡如仇念與世齟齬鬱鬱不得志會所部地屢震且多瘴癘連疏請告歸家具蕭然不問生產好談天下事所撰林居漫錄彈園雜誌多貶斥當世公卿大夫而於李三才於玉立尢甚若邵輔忠徐兆魁喬應甲王紹徽亓詩教姚宗文�譽之不容口其後魏忠賢出諸人皆入其黨而袁萃已前卒故時人頗議其偏

任可容按廣東通誌可容字養弘懷寧人萬曆丁丑進士由浙江處州知府遷廣東按察司副使兵備惠潮以風紀自任旌旄所指吏畏民懷下車之日首建尊經閣養賢堂以教育士子士風爲之振起時倭犯碣石柘林諸衛督兵捍禦募勇士陳聰等以計誘擊破之斬賊無算逾年復犯南澳又大破之遊擊顧臬獲洋商五十五人指爲賊搒掠誣伏當事欲盡殪之以上首功容察其詞理謬異一訊立白其冤長樂盜起密授方略擒渠帥鎭喬贊等羣盜悉平其時稅璫四出內官太監李鳳議增惠潮諸稅可容力持不可禦馬太監李敬奉旨開礦橫行博羅長樂間發掘民間廬墓爭之不得乃上書制府力陳其害因得具奏撤還轉本省鹽屯參政疏通滯引稽查欺匿屯務鹺政釐然一新會諸司俱缺兼綰五篆夙夜經營不遺餘力利興獘革乃以積勞致疾卒於官功徳在民民皆思之祀廣惠潮名宦

章潤按揚州府誌潤字實甫江都人伉爽善屬文下筆數千言舉萬曆丁丑進士授浙江安吉知州州故確瘠民悍難治潤廉敏通達因俗而導之民以帖服升刑部員外郎先後奏讞爰書多平反著律例贅言若干捲時上命刑部侍郎丘�往籍故太師張居正家公卿議擇才吏明於治獄者以屬潤潤決疑平法不迎合亦無矯激升江西瑞州知府會歲饑盜起潤擒捕其渠余悉逃竄境內以安升四川按察副使備兵松潘宣布威惠甫至幕下騎士謀作亂潤廉得其主名陰授方略擒斬之其沈深有智類此後以勞瘁致疾屢請告不報升廣東右參政卒於官

費尙伊按安陸府誌尙伊字國聘沔陽人萬曆丁丑進士選翰林院庶吉士攺兵科給事中尙伊爲諫官森挺不少骫詘適見太宰趙公錦入朝步履偃蹇尙伊疏謂老當知退論者斥尙伊輕詆以年例出爲四川僉事又兵備漢南經紀鹽馬擢摘良姦禦其災哺其饑不遺餘力未幾謫靈璧丞量移紹州推官丁外艱歸堅臥林園絕意仕進者五十餘年其爲詩文非兩漢三唐不道性喜賓客開尊賦詩陶然盡興沔城風物遊賞無虛日李宗伯本寧序公集稱其廣庶子之規模約廷尉之泛濫爲知言云沔自童內方陳玉叔後卽推尙伊著作之林所著有市隱園集

顧雲程按蘇州府誌雲程字務遠常熟人萬曆丁丑進士初任淳安縣調繁嘉興擢監察禦史出爲江西僉事歷霸州兵備至山東左布政整飭永平晉一品服俸終南京太常寺卿雲程初蒞淳安適歲凶撫按令禁糴雲程曰遏糴非救荒策也但示販米者每十官買其一餘勿問及在嘉興歲稔穀賤雲程故緩催科元旦問耆老曰谷價視冬若何曰石益一鐶矣雲程曰如是趣完賦五日而畢他邑之亟追者不逮也分巡九江時有景徳鎭之亂藍芳威爲渠帥巡撫莊某欲用兵雲程議撫之芳威立散其後平哱平播芳威俱在行間爲名將云在貴州安撫容山銅仁二苗在霸州稅使馬堂橫肆雲程繩之以法居永平八年嚴禁搗巢邊無烽警

張國經按廣東通誌國經字印棠福建漳浦人崇禎六年由進士任廣東按察司副使兵備羅定道時流寇入境土賊竊發國經以峻法�之聞風屏息重文教以育膠庠旌節婦以維風化遷海北分巡士民爲之建祠

尢錫類按蘇州府誌錫類字孝徵長洲人安禮裔孫萬曆庚辰進士分校北闈張居正以少宰司空子爲托謝絕之守眞定吏進羨餘萬金卻不受巡撫檄取常例持不與被劾部議直之調襄陽而巡撫並罷一縣令懼大計殿饋二盒錫類坐堂皇發函得金爵貯庫參黜焉擢貴州副使值楊應龍叛署監軍實無一兵錫類計備土苗剿撫互用卒平播賊晉雲南布政致仕

王應期按襄陽府誌應期字國禎號楚陽襄陽人中萬曆壬午鄕試署教諭升廉州不數月丁父憂起補保寧旋調遵義上官以新破郡非賢司理不可撫尋升鞏昌丞五仕無一善地十年貧似書生然而所在屍祝之晉武定太守再晉安普治兵使萬里荒滇擒奢酋沙大金於城下免官爭孝廉龔奭誣竟得售廉仁盡職卒於官子維周丙辰進士報聞隔訃期十日父焯樂善讀書謂吾兒必大發信然滇人鑄銅肖像輿致之襄陽

胡應辰按大冶縣誌應辰字洪拱號對薇年十三隨父任潼川父歿哀毀過人吏挽櫬出側門應辰厲聲叱由中出抵家窶甚讀書甕牖下一老僕負薪自給除夕有自是我家貧到骨白頭翁對讀書郎之句隆慶丁卯舉於鄕萬曆癸未捷南宮授戶部主事出榷江州不以算緡餘閏自給有商艨艟失打夜越關下應辰察其非故秋毫無取僅令辦稅去轉餉蘭州持籌省約一日戍兵盡出忽寇抵空城下應辰定計老弱乘陴多張旗幟以爲疑兵寇建三日而督臣文川郜公之援始至勞公彈壓一方事聞顯皇爲賜白金文綺旋擢憲副兵備川東始末詳江夏郭正域黃離艸中蜀播賊楊應龍叛應辰上直指張公平蠻七略張韙之屬應辰監軍進剿一戰擒其前鋒李旭會張公報罷輟兵應辰亦拂衣縣裏後播平楚撫趙公可懷以應辰有敵愾功具薦疏上趙公遽卒事遂寢居鄕秉正如築靑龍堤建文起閣撤學宮前之侵蔽者苟益於眾毅然身任自傷幼孤終身孺慕忌日必幽思涕泣兄子某妹倩某無子各以婢賜之而皆得子凡宗人窶者爲營嫁娶助徭役𨿽宦資淸薄未嘗以亡辭焉卒年七十有二

範謙按汝寧府誌謙字汝益江西丰城人進士先在翰苑以言事忤張江陵於萬曆十四年出爲僉事兩督學政十六年遷按察使備兵信陽諭諸武弁優卹軍士奉法率職毋負國恩乃教以鵝鸛魚麗之法時時講武較其技藝而賞罰之俾將知兵兵知戰於是汝南遂稱精兵處矣比歲大祲餓殍相望謙多方賑濟全活無算鄰封寇起煽動數郡汝獨宴然瀕行署中一切供具封識如故所餘贖鍰悉畱以賑荒歷官禮部尙書

曹璜按靑州府誌璜字於渭益都人萬曆丙戌進士由司農郎推西安守入秦卽檄諸牧長凡太守及州縣贖鍰俱納谷備賑曰民之膏血還歸於民官何賴焉先後議織造三十三事開�九事及宗譜河渠刑罰徵收硝鐵行戶諸議秦人至今賴之巡行阡陌一僕一馬人不知其守也去之日積谷一萬計桑棗之蔭徧野兩入覲不持一物饋諸權貴擢湖廣提學副使有言黃士悍不可治者璜先校黃黃士受約束惟謹聞父病欷歔泣下曰安有父病而子之楚遊者乎卽日乞歸起陜西副使再起福建俱辭起光祿少卿辭不獲攺通政使司右參議明年春奉使還裏遂請休再遷左參議至是凡五乞骸矣會裏中大饑人相食璜艸奏歷寫流亡餓殍困苦狀凡五千言繪其圖欲上而病不果病革敕家人棺斂喪事當從儉朴勿受弔賻曰始時如何來今復如何去遂逝璜生平伉傸有烈气當其執義之是𨿽百折無以易之凡與人無匿情無匿語幼時好談道義名節晚乃少鏟其鋩角一歸簡易宦遊南北間篋中不藏一物居常嘿坐一室讀竺曇古先生書別有悟入侍父母和媚柔婉笑語狎至與二弟璉珍剖析至義婉言深言漏三四下未已也其天性孝友如此

徐堯莘按安慶府誌堯莘號賓嶽萬曆丙戌進士授戶部主事榷潯陽弛禁薄徵守楚永以休養生息爲主推全楚卓異由衡調荊中使承奉挾天子寵開�沙市掘冢瀦室道路以目堯莘約其騶從不得逞後激變廣寧反以抗旨嗾噬地方堯莘卽欲掛冠疏控奉爲所奪始別爲引去劉大將軍綎徵播調數省騎士塗出自荊民爭負釜避之堯莘爲經紀信宿地皆獲安堵上嘉其勞錫以銀爵內鐫播功欽賞考最督儲山東藩屏汝南釐剔蘇民遠近戴之尋丁艱歸服闋會裏中蝗叩閽請卹獲僥攺折觀察粵東平反欽獄昭雪數百命行省粵西會有延綏巡撫之推以與前直指左卽拂袖歸裝�蕭然年七十六卒

陳文衡按廣東通誌文衡字惟平江西鄱陽人萬曆十六年由進士任廣東按察司副使攝羅定道篆升州之初艸創未備文衡抑豪右正風俗興利革獘獎廉劾貪風采凜然事無巨細悉歸裁決一時狐鼠聞風解去開河辟路興學徙城遷營斬叛刊爲善後圖說使繼至者祖習而行之功徳在人故舉祀名宦

歐陽東鳳按明外史本傳東鳳字千仞潛江人生有至性年十四喪父哀毀骨立母病逾年朝夕侍湯藥不離側母嘔血跽而食之舉於鄕知縣憫其貧遺以絕田二百畝謝不受舉萬曆十七年進士除興化知縣大水壞堤民失業力請蠲賑上官不應遂自疏於朝坐越奏停俸然折浮糧蠲積逋竟如所請稍遷南京刑部主事劾祭酒馮夢禎兩廣總督侍郎陳大科不檢兩人遂罷去進郎中出爲平樂知府地多猺獞不習官法寧死不敢見有司姦吏因得肆侮往往致變東鳳多方諭教始稍稍出見爲開示誠信撫以寬大其人大喜遂相親如子弟因白督學監司擇年十五以上俊秀者俾之入學由是漸知禮讓稅使橫行東鳳力抗之民得安業以才調常州故事知府蒞任屬邑飾供帳值千金東鳳一切麾去布帷瓦器身先儉朴蒞政明敏案無畱牘胥吏無所牟一錢姦人劇盜擒滅殆盡郡中無聲居四年遷�州兵備副使訓武練兵治貪墨獎廉能凜凜居逾年見時事�紛遂謝事歸尋起山西副使擢南京太僕少卿並辭不就卒於家初東鳳知常州與無錫知縣林宰復東林書院聚郡人顧憲成允成錢一本史孟麟髙攀龍劉元珍薛敷教安希範張納陛諸人講學其中東林之名以是起其後曾櫻來知府事復振興焉無錫人乃合祀之曰三公祠

梅守相按宣城縣誌守相號春寰萬曆己丑進士初授魏縣令父卒任所守相�踴扶櫬哀感行路服除補南昌令除工部都水司遷郎中擢山東布政司參議備兵東昌尋升副使奉敕提督七省漕儲升廣西按察司廉使致仕歸享年九十守相自幼廉靜寡欲承父訓以不愧不欺爲兢兢授諸弟經凜如嚴師皆以次登顯官

陳禹謨按蘇州府誌禹謨字錫元萬曆辛卯舉於鄕仕至貴州參議神宗末黔師有事於勻哈禹謨分巡往監軍事所向克捷振旅入賀以病歸卒於途詔贈右參政先是備兵川南長珙郡盜田虎熊林輩盤牙連歲酋豪曾良弼信言起事通行爲囊�諸豪酋長蠢蠢騷動禹謨至補卒乘築城堡廣置間諜明設購賞募壯士搏戰殺虎林間於奢氏俾誘殺良弼又移檄諭降涼山酋石波等萬餘人先後四年羣盜弭散流亡來歸其蒞黔也黔撫張公議剿下衛一見語合遂以事委禹謨禹謨偵知下衛諸苗倚平定爲謀主誘其酋至勻反接而斬之趣分兵四道並進丁巳十二月拔養鵝戊午正月破幹河馬蹄二月克擺沙髙寨凡二十一寨馬蹄有洞阻險賊敗北者聚爲窟穴用火攻殲焉疊石封屍鑱其石曰天焦紀功而還是役也斬首二千三百餘級獲生口牛馬無算撫安降人二萬四千餘人禹謨以一監司專師旅之寄宿將悍卒悉�紀律獷如崇明狡如邦彥鞭箠使之若叱畜犬禹謨歿而安奢踵叛兵連禍結時謂西南之敗起於招撫駕馭之非其人而追嘆禹謨之亡爲可卹也禹謨貫穿經史撰左氏兵略以左氏爲經以羣史用兵制勝相比類者爲緯書成具疏上之神宗命畱覽又輯駢志說儲經言枝指廣滑稽志

李同芳按嶽州府誌同芳�山人由進士萬曆壬辰年任以參政轄守上荊駐節澧州愷悌慈惠秉憲守法毅然弗移文書案牘必躬自批閱吏胥無敢上下其手者時境內有巨憝十餘輩結黨構訟同芳廉知其狀窮黨與悉杖殺之會朝議淸核軍田民不得占撫按下其事人心洶然同芳以行之旣久驟難變更力寢其議憫澧疲苦加意學校建文昌閣尊經閣及兩廡勤行校課所拔皆一時名宿自是每科登雋者不下十餘人秉性廉潔卻諸土司饋獻日以吟�自娛有野雉飛下廳事馴擾不去咸謂異政所感祀名宦

鄭友周按山西通誌友周字仁甫定襄人萬曆壬辰進士授保寧推官丁外艱補寧國升刑部主事歷禮部郎中四川川南兵備道副使陜西神木兵備道參政以邊功加升右布政在禮部時掌禦醫藥物會東宮取藥票未用印拒執不與東宮呼爲硬漢川南奢人安堯臣以爭印叛數年不能平領兵深入破其巢洞奪印而還神木躬冒矢石大戰峯子梁斬獲首級一百二十有奇捷聞升一級蔭子鉞百戶世職屢舉卓異爲當事者所忌遂歸友周學術醇正操守狷介爲諸生時拾輸課白金若干兩原封給還其人以方伯歸裏望門卽下輿步入室無媵妾門無僕從與鄕人處藹藹可親誨後學子弟循循善誘未幾卒君子謂壽不稱徳位不副才而痛之所著有率眞鳴治平竊議居家節要等集

金學曾按寶慶府志學曾字省悟錢塘人萬曆二十一年分守寶慶值歲大饑曾禁郡縣理訟日夕閱饑民狀糜粥給米爲法多方歲除日戶借倉粟一石萬杵雷動歡聲徧境內明年米價騰湧曾封大戶倉平其價給民票令照數往糶大戶恐搶奪復爲調停各以得出粟爲幸民獲蘇生因設義倉城中以備歲歉請才力鄕紳及父老董其事而各鄕社倉並舉又造衛軍班全書百年戴其利較士定甲乙售次爵秩無不如其語者嘗示佐幕曰爾屬𨿽今日淸閒但使終當遷去耳是年大計無一掛吏議者加秩廉憲尋擢大中丞去之日士民遮道涕泣不絕爲建生祠屍祝之

陳一簡按太平府誌一簡字上敬號可齋萬曆進士授戶部主事督餉徐州制歸服闋起補尋遷郎中後擢昌平僉事橫嶺有九陵姦弁妄議開采上督行之一簡曰橫嶺內逼陵寢外薄敵營此役一興則傷陵脈生戎心臣死不敢奉詔議乃寢橫璫張經在昌平以非法殺人人莫敢攖一簡手疏劾請有詔逮治經伏辜其風力勁挺多如此戊戌擢河南按察司副使兵備密雲如故朝議方懸薊節欲授一簡開府全鎭而一簡以籌邊日久積勞病卒薦紳惜之

監司部名臣列傳四

明四

馮應京按明外史本傳應京字可大盱眙人萬曆二十年進士當官部曹會寧夏變起乞一邑自效尋以母憂不果起授戶部主事督薊鎭軍儲以廉幹聞尋調兵部進員外郎二十八年擢湖廣僉事分巡武昌漢陽黃州三府應京素勵行檢以命世自期至是繩貪墨摧姦豪風裁大著稅監陳奉橫恣巡撫支可大以下惟諾惟謹應京獨以法裁之然奉不能悛掊克萬端至伐冢毀屋刳孕婦溺嬰兒軍民人人思亂其年十二月有諸生妻被辱赴訴上官市民從者萬餘哭聲動地遂羣入奉廨欲與奉俱死諸司馳救乃免然其下多被傷應京因民不忍爲捕治其爪牙奉怒一日陽餉食而置金其中應京復暴之益慚恨明年正月置酒邀諸司以甲士千人自衛遂舉火箭焚傷民居民羣擁奉門號呼奉遣人擊之多死乃碎其屍擲諸途民益洶洶可大噤不敢出聲應京獨抗疏列其九大罪奉亦誣奏應京撓命淩敕使帝怒命貶雜職調邊方給事中田大益禦史李以唐等交章劾奉乞宥應京帝益怒除應京名是時襄陽通判邸宅推官何棟如棗陽知縣王之翰亦以忤奉被劾詔宅之翰爲民棟如遣逮俄以都給事中楊應文論救遂並逮應京宅之翰三人頃之奉又以抗拒誣劾武昌同知卞孔時孔時亦被逮緹騎抵武昌民知應京獲重譴則相率痛哭奉大書應京名列其罪榜之通衢士民見者益憤聚眾大噪至數萬人圍奉廨奉窘逃匿楚王府遂執其爪牙六人投之江並傷緹騎詈可大助虐焚其府門可大亦不敢出奉潛遣參隨三百人引兵追逐射殺數人傷者不可勝計日已晡猶紛紛相拿應京囚服坐檻車曉以大義乃稍稍解散奉亦心悸匿楚府逾月不出亟請還京大學士沈一貫因極言奉罪請立代還科道亦多言之帝猶未許俄江西稅監李道亦奏奉侵匿狀乃召還隸其事於承天守備杜茂頃之東廠奏緹騎有被擊死者帝慍甚手詔內閣欲究主謀一貫慮再激變力言民心宜靜請亟遣重臣代可大拊循因以侍郎趙可懷薦帝乃褫可大官令可懷馳往未至可大已遣兵護奉行舟車相銜數里不絕比可懷入境亦遣使護之奉得迆邐而去而應京之就逮也士民擁檻車號哭車不得行旣去則家爲位祀之三郡父老復相率詣闕訴冤帝不省吏科都給事中郭如星刑科給事中陳維春更連章劾奉帝怒謫兩人邊方雜職系應京等詔獄考訊久之不釋應京乃於獄中著書昕夕無倦三十二年九月星變修省廷臣多請釋系囚於是應京及宅棟如獲釋之翰先瘐死而孔時系獄如故應京志操卓犖學求有用不事空言爲淮西士人之冠出獄三年卒天啟初贈太常少卿謚恭節棟如無錫進士居官守正旣爲奉所陷襄陽人赴闕訟冤不聽及出獄削籍歸家居十七年天啟初始起南京兵部主事會遼陽陷時議募兵棟如自請行遂帑金赴浙江得六千七百人甫至而廣寧復陷又自請出關視形勢乃進太僕少卿充軍前贊畫棟如志銳而才�初在浙不能無浮費所募兵畏出關又多逃亡及是兩疏論熊廷弼王化貞功罪語頗侵當事給事中蔡思充朱童蒙禦史陳保泰遂交章劾棟如棟如疏辧因請非時考察京官用淸朋黨朝貴益恨遂下詔獄榜掠備至五年秋竟坐贓戍滁陽崇禎初復官致仕卒之翰絳州人由鄕舉官棗陽力阻開礦遂被逮天啟初贈光祿少卿孔時旣長系廷臣救者章數十上帝皆不省四十一年萬壽節葉向髙復以爲言乃削籍放還熹宗立起南京刑部員外郎

繆國維按蘇州府誌國維字四備吳縣人生未匝月父天秩死隨母張氏鞠於外祖家蒙其姓家貧苦學萬曆辛丑成進士授南安知縣閱歲吏畏民懷已念母老不便就養乞攺寧國府教授遷南京國子博士宅艱復除北雍升營繕司主事主廣東鄕試復繆姓晉虞衡郎中出知溫州府多善政擢貴州副使聞安酋難作叱馭兼程抵任屯兵守新添衛枕戈坐甲者三閱月及圍解敍功當事抑之僅升右參政又以耿介不悅於巡按論鐫一級浩然賦歸性恬淡無欲歷二十餘載祿入外不持一錢任溫積贖鍰五百署事者函送至家峻卻之黔省飭兵轉餉纖悉無染指故將士效命各城堡一時皆陷而新添獨存年六十卒於家

張所望按松江府誌所望字叔翹上海人萬曆辛丑進士除刑部主事奉使榮襄靖江三國錫予饋遺一無所受諸王敬焉轉員外郎郎中出爲衢州知府衢俗嚚訟多引儒生爲證而姦民爲兩造師詭變競巧所望廉得主名單詞寸牘知出誰手剖決若神衢大治遷副使備兵蒼梧嶺表法令久弛所望至繕城隍實倉廩簡屯戍若藤峽昆侖鬼門句漏諸要害無不身歷窮山炎谷喜見大吏皆搏顙受約束有羅運猺者阻溪洞戕殺熟猺所望馳檄諭之遂輸貢爲編戶蓋漢以來所未賓也轉參政移治左江左江遷隆峒長官黃兆基愛少子鎭西而殺長子鎭隆鎭隆有遺孤嘉祚當立吏目黃文舉挾鎭西爭襲仇殺累年所望率兵討平之將吏請郡縣其地邀延世賞所望曰師來定亂柰何斬人祀以自利乃誅文舉立嘉祚而還口不言功粵人善爲蠱所望獲其魁吳向春窮竟之滅其術擢廣東按察使不赴起爲湖廣按察使理漕政時方用兵急轉輸以勞悴疾作解職歸再起山東右布政使固辭所望淸羸如不勝衣而執義彊固當大事持正議侃侃不阿急人難無遺力常置女婢吳氏知爲故茶陵州孫也撫爲己女擇良士具奩飾而歸之年八十卒所著有梧潯雜佩嶺表遊記幅員名義考文選集注辧疑龍華裏志

王述古按明外史本傳述古字信甫禹州人萬曆十七年進士除富陽知縣以才調崇徳治尙簡靜不屑簿書期會以故不得大吏歡隨牒平進爲戶部主事又以崇徳事詿誤謫知內丘入爲刑部主事歷郎中妖書獄起當事者欲窮治胡化以累郭正域述古力爭化得免楚王劾宗室華越等尙書蕭大亨欲以謀害親藩論死正域主謀與同罪述古又力爭且曰誰非髙皇帝子孫一旦駢戮數十人勢且激變戕殺大吏孰任其咎事亦止其後宗人果殺趙可懷人以是稱述古先見三十二年出爲常州知府部內多貴族憚述古端介不敢幹以私織造中貴道其境述古不出迎中貴怒訴之禦史禦史令其僚劑之述古曰幸語按君吾不爲側媚也其勁直如此父喪除起知保定舉治行卓異遷陽和兵備副使代王廢長子鼎渭立次子鼎莎廷議爭之二十年不決至是再下撫按勘巡撫汪可受初惑諸道監司議頗主鼎莎述古力辧其非且以秦府永和王惟耀事爲證可受大悟自是搖撼百端屹不爲動竟得攺正述古之力也順義王扯力克卒其孫卜石兔當嗣而五路要挾不已邊臣又居之爲利迄五年封事不成述古博諏邊人得其要領言於當事曰夷性難厭惟堅持故事無所增減其心自定今忠順求婚兀愼擺腰諸酋求賞情更迫切操縱在我何爲倒持授人柄當事者初然之後五路擁眾城下諸將懼爭尢述古述古持益堅五路迄不敢肆已通事馮大梁交通事覺亡去浮賞盡裁五路絕望封事遂成時述古已進按察使錄功再進右布政使兵備如故命需次爲巡撫河南鄕試主考吏部員外郎周士顯發策言六經亂天下而有餘述古憤昌言曰自古小人未有毀六經者自王安石廢春秋國論無所取衷而中原遂淪於金因惡道學並追咎六經詆毀孔孟豈孔孟亦當因東林連坐乎語聞於朝朝貴惡之會再舉卓異言路遂有駁之者未及遷而卒述古舉進士與髙攀龍薛敷歐陽東鳳同出趙南星門後四人更相砥礪並以名節顯時論稱之

姜志禮按明外史本傳志禮字立之丹陽人萬曆十七年進士歷建昌衛州二府推官入爲大理評事三十三年以囚多瘐死疏言犴狴之間一日而斃者十五人積日而計亦何紀極又況海內小民罹災祲而轉死溝壑及爲礦稅之所羅織貂璫之所攫噬含冤而畢命者又復何限乞下徳音凡囚罪可原者亟爲矜宥勿致淹系愁苦無聊之民時賜賑救且盡除礦稅毋使宵人竊弄魁柄賊虐蒸黎不報歷刑部員外郎出爲泉州知府遷廣東副使並有聲進山東右參政分守登萊時福王以帝愛子封國河南詔賜田二百萬畝跨山東湖廣之境及王旣之國遣中貴徐進來督賦勢甚熾志禮抗疏諫曰臣所轄二郡民不聊生且與倭爲鄰日勤保障其不宜有藩府莊田以擾玆土也明甚且自髙皇帝迄今累十餘世封王子弟多矣有賜田二百萬頃延連數十郡者乎繼此而封尙有瑞惠桂三王也倘比例而請將予之乎不予之乎不予則疇非毛裏之親予之則將無地可給況國祚靈長久且未艾嗣自天家子姓各援今日故事以請臣恐方內土田不足供諸藩分裂也帝得疏大怒貶三秩爲廣東僉事久之遷江西參議天啟三年由浙江副使入爲尙寶少卿尋進卿河南進玉璽魏忠賢欲志禮疏獻之志禮不可忠賢怒令私人劾其衰老遂乞休詔加太常少卿致仕已而削奪崇禎初復官志禮性淳朴所居多政績亦以行誼稱於鄕

孫同倫按靖江縣誌同倫字汝明登萬曆辛卯科賢書初任江西徳化縣令蠲例金蘇驛困築封廓桑樂二洲石堤百餘里更置石閘以泄瀦水至今賴之升湖廣荊州守豁羨丁出冤獄開誠布公得士民心未幾丞濟南駐廣寧職馬政積獘豪猾賂權要以羸馬獲善價倫痛治之後以守邊功奉廷議旌勞臣加銜運同隨擢守南安南安東連嶺表粵蠻蠢動諸如繕城浚隍修具飭備靡不先事綢繆屹然屏翰南安郡邑俱有生祠甲子推升雲南屯田水利道淸屯地嚴私鬻開金銀汁二河以資灌漑滇民戶祝之丁卯轉本省曲靖兵備道參政捧闕下請告家居杜門埽軌履迹絕於公庭刺牘不出裏𨿽至親罕睹其面生平修謹繩尺自將不苟言笑歷官二十餘年四拜恩綸得年八十有七預知逝期裏黨津津道之母張太淑人以節旌而同倫亦祀鄕賢

孫承榮按濟南府誌承榮號震南長洲人萬曆二十四年擢武兵備副使爲政寬嚴並用吏肅民安葺廟學杜請謁戢姦盜振興斯文尢加意窮民寒士嘗有餘米八百石盡給諸生時方承平承榮卽造火器聚火藥爲城守計民以孫佛稱之後轉山東左布政淸節尢著

吳文企按安陸府誌文企號白雪萬曆戊戌進士除南戶部主榷武林北新關減雜稅三百餘金有翼璫而虎者抵於法盡除其害出守寧波尋丁母憂家居五載補湖州守寇盜聞文企至皆解散備兵關西未幾調寧夏寧夏古朔方地叛服不常而銀定獨黠時有老僧爲邊人所尊信文企用其計畫銀定納款貢名馬事聞金賜秩一日忽夢幡幢鼓吹來迎遂端坐而逝

荊政芳按辰州府誌政芳字山甫漵浦人學行俱優厚重無炫飾登永樂丙戌進士任交趾僉事復轉山東以廉謹自守風紀凜然遠彜率服巡歷沱江聞傘員山有神曰媚娘常見怪形以要民祭乃作傘員移文勒碑以鎭之其怪乃息及歸笥中止銀三兩𨿽朝夕略無慍色

吳暐按濟南府誌暐字中陽萊蕪人萬曆戊戌進士任歸徳司李毅直不阿觸直指怒被劾調鎭江理多所平反轉戶部郎管密雲糧儲密雲久呼庚癸暐至士馬飽騰司農異之歷轉肅州兵備副使暐飭將領勿得裁扣軍中歡呼曰數年來今始獲一飽願效死力於是兵民安堵又爲大同分巡道時大璫陳貴气張甚暐抗直不少屈遂爲所中解綬歸

葛錫璠按蘇州府誌錫璠字中恬昆山人少穎悟萬曆丁酉舉於鄕辛丑成進士授刑部主事遷員外郎有兵部尙書私人受賄戎帥事露屬刑部庇之錫璠執不可卒按以法尙書引去直聲凜然出守兗州甫下車歲旱民饑力請賑濟躬歷二十七城全活甚眾貧生借倉�者二百餘家歲荒無以償爲設法代補凡五百餘石魯邸在兗藩祿所需取之州縣徵解不時貧者坐困乃嚴爲立限按期給之其宗人之不法者時加督率無不感且戢焉及分守河南值福王定封之國貂璫滿路從者皆貴倨或入民居壞器物或撻負戴者於道民爲驚擾錫璠令人偵之得其桀者笞一二人乃不敢動會有旨錫福邸莊田十萬畝必取稅之不入者合三省給之時方以爲難適姦民有借仇家田投牒縣官者錫璠持之立置諸法三省肅然靈寶大盜聚黨千人將爲亂密授方略殲其渠魁餘黨散走中州以安進山東兗西道參政未行升河南按察使請終養歸卒贈太常寺卿

馬人龍按安慶府誌人龍字霖雨萬曆甲辰進士授戶部主事以犒邊奏績奉命榷潯江稅賈人徳之爲立祠焉升湖廣州守調繁武昌吏畏民懷治聲益著轉本省督學副使人龍校士公明眾論肅服尋以丁艱歸裏服闋補三關兵備烽火不警隨轉粵西桂林道時苗猺大訌人龍修戰艘繕城郭禦之柳人賴之焉歷任湖廣分巡道後轉楚右藩庚午冬引疾乞休所著有楚才錄蕉園艸諸刻行世

黃體仁按松江府誌體仁字長卿上海人萬曆甲辰進士時館李文節廷機家廷機使試館職體仁謝曰某老矣不足以辱此選有門人徐光啟者博學而賢用世才也請以自代故光啟入翰林而體仁爲刑部主事遷員外轉郎中出知登州府罷坊市雜稅豪右斂手衛有明建文忠臣陳迪子孫尙在戍籍爲之陳乞脫伍又爲迪與戚繼光請謚秩滿擢東兗道副使值歲祲而福王之國舟車塡湊體仁裁置以法因條上臺使盡革迎謁供億諸費民甚愛之而當路不悅罷歸所著奏議詩文雜著二十六卷撰續上海志田賦諸篇稱詳核云

王繼美按揚州府誌繼美字雉食興化人萬曆丁酉中順天鄕試甲辰成進士授河南孟津縣調洛陽攺福建順昌縣縣居劍州上游山水暴發漂民捨動至數千家繼美多造舟募善水者救援所活無算以忤巡按罷歸久之補知江西貴溪縣又以失撫臣指謫松江府學教授課士髙等者同時獲雋十人咸服其明進南雍助教升刑部主事轉戶部郎中總理密雲糧餉時遼初失守人心震驚多逗畱不敢進繼美朝聞命夕戒途從者環泣不爲沮至密建議謂海內困於加派宜省冗濫淸侵冒以寬民力按籍稽核剔逃勾亡得淸省銀米二十餘萬並掃除銀三千兩歸諸朝前後受事者畏其軌己壅不上聞繼美抗言於部以頭搶地大呼髙皇帝在天實鑑臣美大司農爲之失色京師稱鐵郎中云於是科臣解學龍疏稱繼美視國如家宜優擢爲賢者勸奉旨超授山東布政司參議備兵兗東東齊久經白蓮賊蹂躝繼美念捕者以斬級爲功率多無辜移郡縣吏殲渠魁宥脇從凡不得已淪入妖黨者悉原之與大吏主剿意不合疏調簡繼美自以通籍久骯髒不得行其志徑拂衣歸卒時年七十三孫仲儒熹儒能世其家學

馬呈秀按揚州府誌呈秀字君實其先大同人父鳳以鹽策占籍江都呈秀少孤嗜學登萬曆甲辰進士未拜官卽疏請終養及除服官大理凡奏疏諸牘援引經傳同列悚服出知延安徊賊入境親督兵捕擊擒其渠魁治延年收復流民萬戶墾荒田數萬畝入其租爲民充逋賦尙書趙彥稱之後任福建監司廉正持大體擒礦盜數百閩賴以安祀之名宦

蔣謹按江陰縣誌謹字欽之夙擅文譽萬曆壬辰選貢入南雍甲午舉應天亞魁丁未成進士尋丁外艱服闋除中書舍人三奉使卻交際饋儀有淸望當考選以門戶故量移工曹七年晉都水郎治河淮徐以曠工銀補工費畚鍤雲集夏鎭河使章謨任故謹兼攝籍公費三千金遣贈其子不入一鍰九載績成擢江西參政備兵南瑞省訟蠲贖四署司道篆俱如之乙丑冬奉表入賀不通贄謁逆黨曹欽程希璫旨嗾田景新疏劾之摘其姻知髙繆爲邪黨作詩及時政爲訕謗矯旨削奪歸灌園南郭外卹族賑貧施糜掩胳多爲徳於鄕崇禎攺元拜疏訟冤奉溫旨復職起用卽以其年臘杪一夕卒謹廉隅自飭門無雜賓歷仕二十餘年未嘗通書政府獨其廢置以髙繆而卹典不及時論惜之詩文俱出匠心有紫微省綠漪軒望曉樓諸�藏於家

邢愼言按靑州府誌愼言字養敏號默庵益都人太保司馬公玠季子也少倜儻有大志工詩文善騎射畱心世務見司馬故將吏諮諏兵餉情形悉皆諳識萬曆丁酉舉於鄕丁未成進士授戶部主事尙書趙世卿知其才使視奏艸時章奏多沈閣惟愼言所裁定以時允行無滯者管九門鹽法綜理有程商民便之歷員外郎中寧前道僉事參政繕城垣飭守具將吏肅然後以病歸卒

陳睿謨按武進縣誌睿謨字常采萬曆庚戌進士初授建安縣令再遷息縣令擢禦史按蜀當安奢之變睿謨勵兵訓士蜀疆倚重逆璫魏忠賢勢焰建祠徧天下巡撫尹同臯諷睿謨睿謨正色曰豈不知建祠可以梯榮然不若畱一塊漧淨土還朝廷禍福吾安之矣卒不建乃密疏曰惡璫熾焰中外建祠紛然惟蜀無有則能靖皇上封疆者無如蜀皇上何以處天下之不如蜀者未幾逆璫伏誅詔給敕命示褒嘉有逆璫肆毒砥柱獨髙等語再按畿輔以薊門一疏忤執政出爲福建督糧道歷江臬楚藩禹州兵備土寇楊四披猖數邑睿謨單騎統千戶劉定邦計擒之兩河寇喪�不敢竊發捐俸修理禹州儒學造房四十餘間課士其中名曰潁濱書院請蠲河患地一百二十餘頃民至今徳之載河南省誌湖南北峒蠻瓠彜蠢動朝議請復設偏沅鎭更置巡撫詔睿謨往是時賊在藍山者李荊楚等在桂陽臨武界者劉新宇等在天王寺者劉髙峯等睿謨甫到賊已再攻湘圍長河睿謨授將士以方略屢戰皆捷三賊悉平旣而獻闖逼荊勢急楚撫臣疏請敕沅撫移鎭荊州護惠藩睿謨方至荊與撫臣策戰守而惠藩已微服出邸彊睿謨保駕至嶽州而荊陷矣使不彊保駕至嶽州荊事尙有可圖睿謨深以爲恨無何卒所著有輔世編數十卷傳是堂文集奏疏數十卷閩豫蜀楚俱祀名宦子咨稷壬午舉人爲人端�長厚積學能詩歷官刑部郎中卹刑畿輔活死囚無數捐馬迹山田百畝入宗祠爲婚葬等費升雲南瀾滄兵備並睿謨崇祀鄕賢著艸堂詩二卷

胡士容按黃州府志士容字仁常萬曆庚戌進士授嘉定令調長洲累遷山西參議兵備薊州魏璫崔呈秀薦其妻弟爲材官拂然絕之有姦贓吏捕急投崔氏第取論如法郡邑爲忠賢立生祠禁不許誣逮鎭撫獄擬贓七千薊人及長洲民聞之咸輸鏹以代崇禎初起參政駐甘州一夕無疾卒

魏士前按安陸府志士前字瞻之萬曆庚戌進士授蕪湖令調吳江遷南戶部主事備兵潁州會龍華變起不數月戡定之及姦璫開屯江淮汝潁所在騷動士前調劑有法全活數萬人以忤璫免歸懷宗初補冀寧道平渠賊神一魁等轉川北道劾蜀藩禦門僭制事再遷楡林道尋疏乞休戊子卒年六十五

孫如洵按濟南府誌如洵字世篤浙江余姚人萬曆癸丑進士授刑部主事部多疑獄洵移牘熟審釋殊死者二十餘人督餉關中一洗積欺之舊戊午歸養有一莖五臺之蓮生於庭母百歲卒有雙鶴巢其廬人以爲孝感云補工部郎出守池陽課農教士野無哀鴻林無伏莽遷山東副使督理糧餉條列飭漕十事俱見施行丁丑參藩濟寧地當南北襟喉控連淮海流氛時警如洵日夜計畫旋致政歸惟圖書數卷牡丹數本而已

杜喬林按松江府誌喬林字君遷華亭人父若芳以儒行稱喬林成萬曆丙辰進士除刑部主事出知湖州府府枕太湖故多盜屬川酋亂山東妖寇起巨盜竹林圖王會王�侖等遂竊發自號蛇山王喬林與鄰郡合力擒之而長興賊葉朗生等潛踞湖中出沒無定喬林陰使人四出偵伺密謀捕擊會其黨髙登瀛自歸虛實盡得亟襲之朗生等就縛凡五十餘日羣盜悉平奏功當遷民嘩曰府君活我柰何捨我去巡撫言於朝就加按察司副使知府事如故秩滿遷浙江水利道副使丁父憂服闋起福建屯鹽道轉右參政遷山西按察使浙江右布政使分巡溫處到官六日海寇劉香老入犯圍府城喬林募勇士韋古生等晝夜捍禦廉得賊諜湯家臣陳九臯誅之內應絕古生善發火器殺賊頗多乃出兵奮擊三戰皆捷賊乃焚其木城引去事聞再獲褒賜以病告歸卒長子麟徵字仁趾少有英譽與太倉張溥等齊名成崇禎辛未進士授刑部主事少從父宦遊曉習吏事尙書使掌章奏時太監張彜憲等總理部事監宣大諸鎭麟徵上疏極諫舉天啟近事爲戒舉朝嘆服尋攺兵部職方司爲尙書熊明遇所重其請授諸將事權及定滇寇普名聲麟徵條畫爲多又上書論時政得失有賈晁遺風丁母憂歸卒年三十有九天下惜之所著浣花遺稿行於世

王琨按濟南府誌琨商河人萬曆丙辰進士任眞定縣知縣淸積逋核假差成滹沱浮梁減河田公稅扶弱鋤彊旌孝獎節以卓異授禮科給事中值病請歸崇禎攺元轉河南參議兵備汝南大盜陳圈子圍掠郡邑先是琨立營制簡村官淸軍耗指授戰守機宜擒其黨塔四等又平舞陽安住兒等寇擢湖廣參政鎭守漢陽江防道以病告歸著有循職言略詩艸十刻

張有譽按江陰縣誌有譽字誰譽履正仲子萬曆己未進士性至孝會試榜未發心動馳歸中途卽聞父訃哀毀盡禮服闋廷試二甲例得北部因便養母力求攺南戶部主事應榷北新關辭就浦口倉差出入量平軍民兩徳之再奉命榷邗關甫�任隨開小關以便往來正額足後五尺以下舟免稅放行時鹽使建魏璫生祠去關甚近遣官趨往拜獨堅不往未幾璫敗擢守饒州淸操絕俗和厚愛民捐俸新郡縣學宮訓飭生徒皆親爲點課重刻胡敬齋居業錄以崇正學下至獄囚必躬親省視不令失所七邑皆有生祠七年始升江西糧道屏騶從臨倉驗米酌定耗贈嚴禁需索官旗不敢剝民民亦爭先輸納積欠一淸各縣俱有餘米卽以補覆舟失糧者運遂獨先諸省天津有警他使皆畏匿獨以兵法部勒漕艘五千餘退入海口往來撫輯晝夜無虛刻漕得抵通升七省漕儲峻卻謝薦饋儀及郡邑夫價不啻數千金令行禁止漕政肅淸畢兩運丁母艱廬墓數月適荊溪再召使所親諭意一見卽大用以居喪辭不往服闋補順廣道尋遷蜀臬屢疏乞休

陳瑛按濟南府誌瑛號巍石福建晉江人萬曆乙未進士四十八年以參政飭兵武定嚴斥堠治陴隍核實兵修軍器爲戰守具暇日卽進諸生於學宮講濂洛之學未幾擢池州觀察瑛素廉儉去之日行李蕭然圖書襆被而已

李國士按鳳陽府誌國士字正屏萬曆中令丰城以治最選刑科給事中侍經筵疏言治河卹軍二事上可其奏爲隴右參政討松山寇有功分守蒼梧徭人跳梁命一干吏諭之徭人遂服思明之役發兩省兵七萬國士部署其事降賊三萬四千獻馘者千計威名大振晉山西左布政使嘗曰吾歷官三十年未枉一事未私一錢求不爲前人玷不爲後人危足矣

孟紹慶按瑞州府誌紹慶江夏人萬曆進士先任建昌守復補知瑞州府專尙徳化兩訟質於庭任其直至幾下爭辯不加鞭朴有古劉寬長者風而剖決如流民不敢欺且不忍欺憫髙安重賦條陳攺折以蘇民困甫兩期升雲南副使旣行以斷宗室獄從末減忤當道被劾銓部廉其循良不行𨿽蒞任未久民至今思之

徐如珂按明外史本傳如珂字季鳴吳縣人萬曆二十三年進士除刑部江西司主事歷浙江司郎中二十八年主事謝廷贊疏請建儲神宗怒除廷贊名一司官盡貶三秩調極邊如珂得雲南布政使照磨閱十年稍遷衡州府推官以母喪不赴服除補河南府移南京禮部主事進郎中大西洋人王丰肅等以天主教蠱惑南都人且誇其風土人物出中華上如珂惡之召兩人授筆札令各疏記舛駁不相合如珂詰其妄遂議放逐齊宗人居南都多冒請歲廩如珂奉詔請釐擇宗長一人按籍點視得虛冒者三百人歲省無算宗人請名屬內守備老死不可得如珂請歸禮部眾咸便之出爲嶺南道右參議香山澳番人詭言紅毛番將入寇請兵及餉且請木石築垣墉上官莫知從違以咨如珂曰此姦人嘗我也不可信且番人利築垣可毀不可增上官納之澳中果無警番人緣前言日築垣百丈如珂遣兵往戍諭之曰垣不速毀澳人力少也吾助若毀之不兩日而盡番人憶前事唶曰此固前禮部郎驅我王丰肅者自是有戢志暹羅貢使以通天犀角二象牙四爲饋其通事言弗納恐失遠人心如珂曰長吏納番人重賄輒以柔遠爲詞國有人矣何必我若以不納賄失遠人心請任其咎番人驚嘆謂百年來未有也迄北歸未嘗嶺外一物天啟元年遷四川按察副使飭川東道兵備時永寧宣撫奢崇明反其黨樊龍重慶崇明自率眾圍成都如珂聞單舸入夔門抵墊江策之曰事迫矣欲保全蜀莫若急搗重慶以解成都之圍重慶三面阻江一面通陸賊據佛圖關扼我莫若先奪關制其死命乃召募得千人合漢土兵以二年正月朔旦誓師初六日合圍十六日邑梅石耶二土司兵間道走關下擊斬數百人軍聲大震成都圍卽以是月晦日解如珂謀奪關益急親督選鋒數千走魚洞駐雙山繞出佛圖後女師秦良玉援成都還與諸將連營十餘里守備金富廉率所部先登呼聲沸江水遂克佛圖關四月二十四日也逆酋發兵數萬自江津來援諸將請徹圍避其鋒如珂不可合七營將士迎戰而檄同知越其傑以所督馬湖遵義兵躡賊後夾擊賊大敗死亡萬餘人江水爲赤賊勢窮監軍僉事戴君恩遣使拓撫扁舟過江執賊將張彤手好語移時俄復叛如珂督諸軍急攻富廉馘張彤首樊龍死於亂軍其餘凶渠悉就縛君恩獻之闕下天子大喜爲告廟受賀君恩驟增三官而如珂守職如故其冬謀搗賊巢合江於六路最要巡撫朱燮元以屬如珂乃分兵三道規先取土城參將羅象幹謂非計如珂曰藺州之有土城猶重慶之有佛圖也彼自畏賊敢阻撓大計耶揭榜軍前先市仁懷兵敢退一步者斬諸將懼莫敢後軍中乏餉仁懷運舟抵大丙灘水涸不得進如珂禱於神水驟長事乃獲濟明年四月他路監軍閔夢得等攻克永寧崇明及子寅走紅崖大囤官軍復攻取之賊走舊藺州借水西兵來援勢張甚前軍少挫桿子將軍懋勛命其下發竹弩齊射賊勢卻官軍乘之賊遂敗追奔數十里斬首萬餘級直抵藺州城下五月十三日克之焚僞宮闕發其先墓碎其骨而揚之明日援土城崇明父子竄入水西龍場埧如珂方畫策進攻適聞太僕少卿之命遂入都四年轉左通政時魏忠賢竊柄逐楊漣如珂餞之郭外司吏奔告天子禦門當引奏如珂厲聲曰嚴譴國法也餞送私情也卽天子知之庸何傷安坐卒爵徐分袂而去忠賢聞而銜之明年遷光祿寺卿蘇州人以周順昌故擊死校尉忠賢及其黨議發兵討之如珂揚言於朝曰吳中財賦重地眾怒如水火此令夕下明日揭竿反矣又走告首輔顧秉謙曰公居政府可坐視鄕邦糜爛耶公卽不爲桑梓計寧不爲子孫墳墓計秉謙不得已懇言於忠賢事得少解忠賢銜益甚及如珂修公廨竣具疏報聞而詞無所頌美其黨激之曰光祿內署也彼敢無一語及公耶忠賢積不能平六年九月廷推如珂南京工部右侍郎遂削其籍舟次靜海夜有盜入帳刺之幸不死蓋忠賢所使也扺家三月知忠賢恨未已一日治具召親故歡飲夜分客散頃之卒人謂其服毒云崇禎初命以原推官起用已蓋棺歲餘矣尋錄破賊功賜祭葬進秩一等任一子官已而禦史劉聞詩言如珂有功巖疆聞逮自盡宜優卹章下所司寢不行

史啟元按揚州府誌啟元字藎卿江都人萬曆甲辰進士授南戶部督淮閘稅尋移南吏部請假省母不待報徑歸爲忌者所中居家久之天啟初起南祠祭尋擢湖廣按察副使備兵衡永會岷藩有變中使往勘羣宗嘩甚啟元至數語折服遂定岷封粵寇闌入楚境啟元於廣贛孔道設木蘭臘嶺二關募兵守之賊不得奔逸殲其渠魁脇從解散境內獲安被病乞休歸臥林下嗜書日臨池不輟年八十卒

周鴻圖段伯�按明外史本傳鴻圖字子固卽墨人由歲貢生授略陽知縣有能聲母服除起補宿遷地當水陸之衝號難理鴻圖應之有餘爲除數大害去大憝數人致麥秀兩岐蝗不入境之異天啟二年貴陽被圍禦史侯恂奉命巡按知鴻圖才薦爲貴陽同知監紀軍事至則共解其圍龍裏衛爲貴陽咽喉經賊黨何中尉殘破室廬盡毀城中空無人鴻圖承恂命往理結茅屋數間居之剪荊棘招流亡墾荒蕪飭軍伍繕城郭甫數月復還其舊總督楊述中巡按陸獻明交章論薦請卽擢按察僉事以彰異能部議嫌其驟未許繼任總督蔡復一巡按傅宗龍復力薦之及大計舉治行卓異五年復一以平越缺知府令鴻圖往署而請命於朝乞實授未報令有長田之役復令兼攝新鎭分巡事監軍討賊兵食大計悉以委之鴻圖乃偕總理魯欽以六月進師破平一百七十餘寨俘其渠魁盡滅其餘眾而還復一上其功乞實授監軍僉事分巡新鎭部乃行其前疏授平越知府時新鎭監司久不至鴻圖仍攝其事六年正月巡撫王瑊議討勻哈叛苗令監胡從儀張云鵬諸軍進討大破之獲首千二百有奇瑊及宗龍上其功請加優擢部方議擢用兩人復言平越爲下六衛要地羣苗環列出沒無時端藉監司彈壓鴻圖久蒞玆方苗民畏服下衛之不可無鴻圖猶上衛之不可無段伯�也伯�旣畱鎭安莊則鴻圖宜畱駐新鎭誠授以監司東鄙之事一以任之將數十年可保無事帝從之遂以按察副使分巡新鎭道輯寧軍民勞績備著遷右參政分守銅仁諸府羣苗素畏其威不敢竊發崇禎三年京東被兵徵入衛鴻圖率二千七百人以行旣至京東已平召見慰勞賜之食命討山西河曲賊時諸將攻圍已數月鴻圖卽督軍下之遂以故官飭岢嵐兵備修邊垣稽軍實汰虛冒諸務畢舉會插部索賞鴻圖頗有所裁主撫者以爲言卽辭疾去居七年復起陜西靖遠道鴻圖以年逾七旬且鄕邦多故遂乞身歸久之卒段伯�雲南晉寧人舉於鄕爲鎭寧知州安邦彥反發兵圍其城伯�誓死固守賊久攻不下乃解去上官薦其才擢按察僉事仍知本州久之命分巡鎭寧道駐安莊邦彥大舉入寇偕遊擊胡從儀進兵下埧會諸軍追奔渡河尋剿把蠟坉苗賊破其巢伯�外攘寇盜內拊循軍民大著聲績安莊等六衛恃以安堵會遷秩將去軍民奔走乞畱巡撫瑊巡按宗龍合詞上請命以右參議兼僉事仍駐安莊當是時西有伯�東有鴻圖上下十二衛千有餘裏閭閻晏然姦宄屏息莫不歌頌兩人之徳云

雷演祚按明外史本傳演祚字介公太湖人崇禎三年舉於鄕十三年夏帝思破格用人而考選止及進士特命舉人貢生就試教職者悉用爲部寺司屬推官知縣凡二百六十三人時號爲庚辰特用而演祚得刑部主事明年三月疏劾楊嗣昌六大罪謂嗣昌受命以來兩陷藩封中州楚蜀大半殘破皆前此所未有一可斬前旣逃五案之誅後輒糾撫臣自卸挾詐陷入變亂成法二可斬華嚴滅蝗誦咒消賊妖書妖言傳用惑眾三可斬張獻忠鴟張入蜀乃云單褲脫逃徒手可縛三尺童子莫之肯信而敢欺誑至尊四可斬貪官污吏獲賄卽薦未聞寸功徒壞國法五可斬熊文燦誤國已正典刑調度庇護總是嗣昌六可斬若鳳陽總督朱大典素無節制民怨已深安慶巡撫鄭二陽慈藹有餘武備不足河南巡撫髙名衡失陷福藩負罪而反加節鉞山東巡撫王公弼初膺新命退怯曾見於淮南此皆急宜更易者帝惡其擅更封疆大吏將罪之已而獲免十五年擢武徳道兵備僉事奏言山左民貧爲盜實由土田拋荒所致請悉蠲租課用收人心帝納之十二月山東被兵演祚固守徳州不下有詔獎勵乃疏劾督師範志完縱兵淫掠紀律蕩然折除軍餉士卒叛嘩因言其構結大黨及中樞主計請餉索饋諸獘帝心善其言以淫掠事責兵部而令演祚再陳志完者首輔周延儒門生也演祚意有所忌久之不奏至明年五月延儒被旨下廷議乃奏言志完兩載僉事驟陟督師不聞知兵善將徒恃賄賂躐致崇階非有大黨何以至是大僚則尙書範景文等詞林則諭徳方拱干等言路則給事中朱徽沈引培袁彭年等皆其黨也方敵攻徳州不下去掠臨淸閱五日而志完始至聞後部破景州大懼欲避入徳城漏下三鼓邀臣面議不允前閣臣謝升時避兵城外因懇升轉屬臣又不允志完乃偕流寓詞臣方拱幹晤臣於南城古廟臣答以援兵非守陴之用督師非入城之官不聞薊州失事由降丁內潰乎志完不懌而去若夫座主當朝罔利代庇只手有燎原之勢片語操生死之權玉帶明珠懸作鬻賣撫鎭之具部堂臺省半屬頤指气使之人止知權臣不知君父稱功頌徳徧於班聯君前臣名盡廢常禮大壞封疆濁亂風俗臣私悲隱痛不忍見陛下以周召待大臣而大臣以嚴嵩薛國觀自待此所以感憤觸忌也臣外藩小吏乙榜孤蹤不言不敢盡言不敢感陛下虛懷俯納故不避首輔延儒與舉國媚附之時局略進一言至於中樞主計請餉必饋常例萬金必扣三千此數十年相沿錮習通天下所共知文則督糧管倉武則總兵副將別有書帕折馬諸名以至新練餉司無不皆然卽如餉庫書辦價至萬金其他可知兵部則推升率有定價敍功必藉孔方又不止於常例一則木偶昏貪任司官姦吏之作�一則深揖長跪丐黃門烏府之免糾惟以增設督撫卸責委罪問兵而萬名不得千名之用問餉而入孔不如出孔之稽今日議設屯撫明日議設屯廳徒爲破甑燃灰之圖何有充國棗祇之策哉臣遵旨具奏不敢少隱伏乞陛下憐臣孤蹤先賜褫革以謝權姦疏入帝益心動命議舊計臣李待問傅淑訓樞臣張國維及戶科荊永祚兵科沈迅張嘉言罪而召演祚陛見越數日抵京又數日入對帝意若不屬者召志完質縱兵淫掠及囑方拱干行賄事演祚對如前奏乃召拱幹質問拱幹力辧其誣且曰臣卽大不肖欲爲志完行賄而敵騎充斥安敢攜數千金入都況志完爲延儒門生又有子爲錦衣賄豈藉外人帝頷之問演祚汝言稱功頌徳徧於班聯者誰也對曰周延儒招權納賄如起廢淸獄蠲租皆自居爲功考選臺諫盡收門下凡求總兵巡撫者必先通賄幕客董廷獻然後得之帝怒卽命逮廷獻誅志完而令演祚還任亦無殊擢人謂輔臣陳演間之也初演祚入朝意气驕甚自謂必得總憲及是頗沮喪而一時忌之者亦多尋以憂去姜曰廣之立潞王也演祚參其謀及福王立演祚被劾尋賜自盡故事小臣無賜自盡者因左良王兵東下故阮大鋮輩急殺之

監司部藝文一

臣事策七

宋蘇轍聖人之於人不恃其必然而恃吾有以使之不恃其皆賢而恃吾有以驅之夫使天下之人皆有忠信正直之心則爲天下安俟乎聖人惟其不然是以使之有方驅之有術不可一日而去也今夫天下之官莫不以爲可任而後任之矣上自兩府之大臣而下至於九品之賤吏近自朝廷之中而遠至於千里之外上下相伺而左右相覺不爲不密也然又內爲之禦史而外爲之漕刑使督察天下之姦人而糾其不法如此則天下何恃其皆賢而期之以必然哉然尙有所未盡者蓋天下之事任人不若任勢而變吏不如變法法行而勢立則天下之吏𨿽其非賢而皆欲勉彊以求成功故天子可以不勞而得忠良之臣今世之獘任獘法而用不便之勢勞苦於求賢而不知爲法之獘是以天下幸而得賢則可以僥幸於治安不幸而無賢焉則遂靡靡而無振且禦史漕刑天子之所恃以知百官之能否者也今不爲之立法而望其皆賢故臣所謂有所未盡者謂此事也夫此二官𨿽其內外之不同而其與擊搏羣下權勢輕重本無以相遠也而自近歲以來爲禦史者莫不洗濯磨淬以自見其圭角慷慨論列不顧天下之怨是以朝廷之中上無容姦而下無宿詐正直之人莫不相慶以爲庶幾可以大治然臣愚以謂方今內肅而外不振千里之外貪吏晝日取人之金而莫之或禁遠人咨嗟無所告訴莫不飲泣太息仰而呼天者深惟國家所以設漕刑之意正以天下有此等不平之故耳今海內幸無變而遠方之民戚然皆苦貪吏之禍則所謂漕刑者尙何以爲然人之性不甚相遠豈其爲禦史則皆有嫉惡之心而至於漕刑則皆得鹵莽苟容之人蓋上之所以使之者未至也臣觀禦史之職𨿽其屬官之中苟有能出身盡命排擊天下之姦邪則數年之間可以至於兩制而無難而其不能者退斥罷免不免爲碌碌之吏是以禦史皆務爲訐直之行而漕刑之官𨿽端坐默默無所發摘其終亦不失爲兩制而其抗直不撓者亦不過如此而徒取天下之怨是以皆好爲寬仁以收惇厚之名豈國家知用之禦史而不知用之漕刑哉臣欲使兩府大臣詳察天下漕刑之官惟其有所舉按不畏彊禦者而後使得至於兩制而其不然者不免爲常吏變法而任勢與之更新使天下之官吏各從其勢之所便而爲之而其上之人得賢而任之則固已大善如其不幸而無賢則亦不至於紛亂而不可治𨿽夫庸人亦可使之自力而爲政如此則天下將內嚴而外明姦吏求以自伏而不得其處天下庶乎可以爲治矣

謝監司薦舉

朱廷玉零落壯心未就求田之計裴回末路猶懷入幕之謀中愧本心外慚微分戴恩逾腆局地弗容伏念某數則多奇資惟極陋始遊翰墨謂功名可爲而亦可期逮涉艱難知時命在彼而不在我𨿽已周於十載曾弗旣於一官諒拙�之有餘故坎壈而未艾進惟聊爾資升斗以代耕去亦欣然適楡枋而滿志偶參羣俊俾長諸生會明詔之一新事當責實顧諛聞之已竭分合投閒懷曠官以自危思斂�而不敢𨿽常殫夙夜之智力曾何補毫髮之事功矧積咎愆久窺竄斥人皆謂之不祥而弗顧公獨察其甚戇而可哀嗣加薦論俾適夷途伏遇某官義髙乎一世識並於前人忠厚之風及物而愈廣剛方之气秉節而弗回其觀人也遺於短必求其長其薦士也因其才不移乎勢受知者所以感激而至於太息有識者莫不尊仰而爲之聳聞顧樗櫟之散才乃門墻之舊物載矜流落薦使遷升昔孔融之得禰衡旣薦於前而無以濟之晚節晏嬰之遇石父𨿽脫於難而不能舉於平時未有一叨顧盼之榮兩被吹噓之徳自惟會遇獨絕等夷而某智昧幾先名�都下駑駘失路固無歷塊之功鳥雀懷恩猶有銜環之報

賀監司啟

李劉日月初纏星紀復回爲赤奮地天交泰云墟益播於靑陽時維六轡之華茂輯百家之慶恭惟某官徳潛剛克道配陽休繡斧淑旗暫勸楚鄕之農事瑤車玉仗還逢湘水之孟陬仁風轉蕙以泛蘭善類拔茅而連茹某二年黔佐萬斛緇塵破崖岸而爲文丞詎復敢喧於櫪馬瞻原隰之有華使尙祈出谷於春�

賀監司啟

缺名化國之日舒以長一陽來復君子之道溫而理萬福攸同恭惟某官志在澄淸動惟剛健如冬可愛易消窮谷之寒與時偕行盡放孤根之暖徳肖雲臺之瑞威畱吏膽之冰夙吉有功已作觀風之李固朋來無咎更爲入覲之韓侯某徒置柔函莫追賀客三年宦學屢經節物之蕭條數仞門墻欲探陽和之消息

河南道勸農副使白公墓碣銘元姚燧彥隆始由太原徒行至河內致其父書魯齋先生願遊其門未有介也乃因吾友翰林侍讀髙凝得操幾杖主凝家二年而歸侍其親而先生亦召北矣尋由避宅左揆以集賢館大學士祭酒國學教貴冑乃奏召舊弟子散居四方者以故王梓自汴韓思永蘇郁自大名耶律有尙自東平孫安與凝燧燉自河內劉季倫呂端善劉安平自秦獨公自太原十二人者皆驛致館下三年吾儕或病告官去而先生亦浩乎其歸乃奏有尙與公從仕郎國子助教昔者貴冑友也一旦能橫經下心事之爲師屬非其道聳是曹不可得其馴然北面俄侍廟東宮公爲講鄭伯克段於鄢已講而出廟語人曰是非空言意固有在也以國史院編修從仕郎仍助教擢奉訓大夫監察禦史發阿合馬賊國諸不法彼顧誣公糾摘非實捕送刑部獄引鄰婦有色者教誣公嘗竊往來怒鄰婦力明其無有鞫之墮孕而事始自又糾鷹師西京宣慰使倒剌沙以己憾殺其幕僚凡是皆庸懦縮首危者而峻風節者咸偉之出僉陜西漢中道提刑按察司事燧亦爲其道副故得詳西土所爲其按歷皆分險僻荒寒諸州南而褒鳳金洋北而綏麟葭丹塗經龍門西河絕崖髙可去水百尺止通一騎必遣導者先之有來騎使駐之寬所卒至則兩不可班視燒棧猶車衢也如是之地皆周焉制度卒有反者不卽覺捕惟罪社長監郡與憲司麟州人告陰濟民乘馬疾馳其識仇也問曰所懷何書濟民紿以反書仇上變延安延安移文吾憲公又請往治之所牽連二百許人繼燭治之再旬是州小僻無紙至覆舊案以書適近侍臣括馬其州館鄰墻也聞獄吏呵問終曉得公姓名嘆曰世有克勉其職如斯人者使人勞苦之曰吾見陛下當首聞公竟曰濟民無佗特杖其紿仇非宜言者公位憲諸君下會王相府伯不花右丞勛臣子開省京兆特異禮公其按臨諸司皆拱聽者攺僉河南河北提刑按察司事臺檄檢核中興鈔庫中興故李夏都隸隴右河西道憲令竟事始聽東任公又走沙莽往復近萬里半歲而歸與其副程思廉發數縣民完堤以捍河水罷當暑賦民牛車轉粟入淇又攺僉燕南河北道提刑按察司事趣裝其考已疾行至衛而卒公與兄楹郎藏衛西輝之蘇門周卜村南原而其妣亦疾乃朝夕哀死事生卽教授於輝明年燧召直翰林感其毀瘁骨見衣表弔哭之子其徒數十人拜庭進退朋讓賓敬之道囂囂然先生成法也爲嘆曰嗚呼燧亦先生弟子者何嘗右以善及人如是明年燧疾滿告歸鄧而故司農卿侯爵托語彥隆或河南北農副制下必墨縗以出世議隘薄自便非時燧傭車過衛不可畱不得身見爲書語其然聞方督課有績其妣亦卒附其考墓竟以是謝所事以至元己丑秋八月三日年四十六卒苫廬嗚呼學可以範世行可以礪俗而已是哉夫人賈也以燧平昔善公錄河南北道勸農副使苟宗道埋辭求銘神道每一讀之一抆淚擲筆數年終不能敍其事去冬以史事又召入翰林過輝夫人祈世母夫人爲言持幣泣請且使其子覃馬與遊其門者庭拜燧還其幣曰吾無答吾亡友者以是佐刻石須嗚呼非公仁義行家能使婦人如是切切惟恐沒其夫子一善可曰賢已公諱棟考天祿𨿽官而不顯居頤樂堂號頤樂先生唐白居易家狀云白姓家太原者楚熊君孫勝白公見殺於楚其子奔秦孫乙丙與裔孫起爲秦將封武安君賜死杜郵始皇思其功封其子仲太原公豈其苗裔耶銘曰聞古五十年不稱夭公是不盈天道未曉學不篤耶得譽先師道不行耶廟嘗知職不舉耶三憲著效力不本耶耕播之教況冠獬角敢言人難彈射柄臣聽者毛寒猶枚其外夫及其內視親於喪觀婦於介靡一匪善靡一可涼非我友私月旦章章嗚呼白公耳孫猶令其實古松歲遠滋勁士不盛位而盛吾賢盛位者衰盛賢日延有方其趺有剡其首碣石阡隅千祀無朽

福建廉訪副使仇公神道碑

趙孟俯仇氏望陳畱譜云宋大夫牧之世入金有更朔平臨潢二縣令者諱輔卽家臨潢臨潢之曾孫昌平府君實徙京兆府君生三子其中子卽公也公諱鍔自彥中始�從府君出禮賓客容已落落善占對長益涵揉於學要能以奇气偉節自致至元八年公二十二年矣安西王時以親王鎭京兆喜優納人士公布衣入謁王語合意竟畱給事邸中久之上其能卽試公武備寺壽武庫使十五年遂出知威州二十年稍遷鞏昌路總管府治中治皆有聲稱二十五年進階州尹未赴遭內艱於是禦史廉得公威州鞏昌數事薦諸朝二十七年乃以福建閩海道提刑按察副使起公明年制攺肅政廉訪司卽用公爲副使間歲自免去北過髙郵樂其土風因畱居焉大徳四年八月十日以疾卒年五十一自承務郎三遷官至奉議大夫卒之日無副褚僑家巷處之舊聚哭一辭曰善人亡矣至大四年其子治濟浚浩乃克自力奉公喪還卜大都宛平縣西山夏莊之原藏焉窆以四月辛酉其域距祖塋五里公性開疏與人交底裏傾盡爲政多本教化而持身絲毫不敢欺方少未仕見白金遺道傍初不顧已而計曰我幸見之不則他人持去矣卽俯拾俟有間求者至自言適貸得將營親葬公詢驗果然出金還與之在威州民張氏兄弟訟家財吏展轉賕賂更數歲莫能決公召諭之曰兄弟孰與吏親民曰兄弟同气吏途人耳公曰獘同气以資途人如何不知之甚卽大感悟相抱持以哭遂爲兄弟如初時屬縣吏李子秀慢令當笞公卽命釋縛呼前曰若驅長六尺徒甘箠楚間不知有功業可指取耶吾與若約三日若不力吾將重置於罰後公出安西有從騎十數西來見公遽下馬拜曰我當笞也公向脫我罪又勗我仕今效節兵伍爲千夫長微公豈有今日在鞏昌會歲大旱艸木枯盡僚吏請禱公曰得無以冤獄致是乎取某事按問得實平反上之大雨三日在閩屬行省臣有以采銀爲利獻上者朝廷下其事設官賦民而地實無礦民往往貴市入輸公急劾聞有旨罷其役建寧劉氏居麻沙村�中讎誣其有反狀州若縣將織邏成獄公慮囚及之唶曰有是乎有是乎卽抵以法公仕𨿽蚤當官之日不多於閒放之時故其施爲注措槪逸不傳今掇其士大夫口道以熟者一二志焉𨿽然猶爲試用者小耳令充周而極究之則古循吏不足多也公曾祖忠源仕金爲定遠大將軍蘭州司法祖福明威將軍父昌平府君諱徳明隱居教授曰樊川處士者府君自號也以弟銳升朝恩贈奉直大夫飛騎尉追封昌平縣男母王氏追封昌平縣君銳後至中順大夫嶺南廣西道肅政廉訪副使其元兄鐸亦朝列大夫雲南諸路肅政廉訪副使公先夫人郝氏贈榮祿大夫大司徒薊國公謚孝懿諱徳義女先十一年卒生三子二女後夫人粘合氏先一年卒一子三女其葬以二夫人祔治髙郵府興化縣尉濟從仕郎太常太祝浚承務郎太廟令浩蔚州儒學正�曰程博組錦局使吳燾中書省掾盧亙翰林待制承務郎兼國史院編修官姚庸奉訓大夫戶部員外郎其一未行孫男五人曰敬昌慶昌順昌延昌隆昌昔公愛錢唐比過之輒畱旬月往往援琴以寫山水之淸音故與餘同好相善也今年延佑六年距公葬八年矣而其子治丏余文其隧上之碑不腆之言公實知之矧專記撰尙何容辭銘曰蓄之涵涵流之漸漸莫或匪泉築之疏疏構之渠渠堂亦有焉我觀其終有植之隆有發之涓謂徳旣儀不卒於施而又不年不彌其盈不陊其傾以遊於天子則維宗女則維從其之孔延西山之原岡阜厚完有封斯阡以引以休以質諸幽上考銘鑴

監司部藝文二詩

次韻張全眞參政退老堂

宋呂頤浩東郊卜築傍溪流菡香中寄小舟脫去簪紳歸畎畝悟來漁釣勝公侯靑雲舊好何妨厚白雪新詩爲寵畱又指湘潭問行路一堂風月阻同遊

賦得灤河送蘇伯修參政赴任湖廣

元周伯琦淸灤悠悠北斗北千折縈環護邦國直疑銀漢天上來搖漾蓬萊云五色蛟龍變化深莫測金蓮滿川淨如拭鑾輿歲歲兩度臨雨露同流艸蕃殖長亭短亭來往人朝夕照影何嘗息相君親授臨軒�紫驑嚼嚙黃金勒卻從江漢望龍岡三疊晴虹勞夢憶

送王伯循禦史赴廣東僉憲時僕將回燕京

薩都剌沙頭酒盡惜別離江波日色浮繡衣淸溪柳花白蕩蕩白下柳樹靑依依秋云雙驄嶺表去明月一雁燕南飛曲江水發願相憶莫遣鯉魚音信稀

送李彥方副使入閩

謝端使君昔峨豸冠日正色危言動明主臺除近日多畱中今日東門送君去平生不到黃河堧褰帷萬里閩關路畫鷁輕搖楊柳風繡衣肯裛薔薇露

分題蕃宣樓送山僉憲之閩

吳師道大府開閩土危樓鎭海涯飛雲浮畫棟麗日照髙牙昔駐蕃侯馬今迎使者車三山歸指顧萬井仰光華縹緲臨城處逍遙散吏衙榕陰千樹翠荔子半空霞嶺嶠俱淸謐賓僚亦靜嘉宣風問民俗作屏扞皇家去去靑冥樾依依紫禁花登髙應有賦畱待碧�紗

賦得云夢澤送宋顯夫僉事之山南

王思誠兩儀開混沌二澤積泓渟匯溢巴丘腹陂沿楚地形龍蛇蟠窟宅鮫蜃駕空冥餘潤蒸巫峽層波接洞庭汀花迎日白岸艸際天靑使節光卿月仙槎泛客星扣舷歌楚些鼓瑟舞湘靈憂世嬰多病傷懷憶獨醒淸風吹碧渚明月漾滄溟迢�山南道乘驄舊所經

送李彥方副使入閩

陳旅海邦赤子窮無告詔遣儒臣著繡衣天祿閣中書灝灝越王山下馬騑騑魚風滿港榕陰合燕雨侵簾荔子肥一道澄淸俄頃事使星還向紫垣飛

送蔡思賢參政使蜀

明蘇伯衡淸晨旌節三川去今日車書萬國同燕餞都亭來詔使停驂鄕井訪鄰翁峯經回雁邊聲靜峽入啼猿樹影空昭烈祠西諸葛廟秦州城北隗囂宮神交露立蒼茫際長嘯風生感慨中毛伯昔聞周上介隨何今見漢明公布宣徳意相如檄囊括山川太史功河瀧從玆兵不構轘轅此去路相通庭充橘柚陳方物歌聽巴渝識土風最是多情江漢水直隨歸�到江東

寄廣西參政劉允中

張以寧重臣授鉞殿南邦五月旌旗過上江靑帶碧簪環畫省綠沈金鎖護油幢峒丁萬笠春耕野海佐千帆曉渡瀧銅柱南邊相憶處尺書難寄鯉魚雙

送沈左司從汪參政分省陜西

髙啟重臣分陜去臺端賓從威儀盡漢官四塞河山歸版籍百年父老見衣冠函關月落聽�度華嶽雲開立馬看知爾西行定回首如今江左是長安

送張憲使之江西

張羽燕子歸時卻離家洪州迢遞隔天涯風帆落浦朝投驛江火明堤夜探沙客裏寄書逢驛使幕中提筆待霜衙來春我亦尋歸棹約爾南湖看杏花

送人之七閩副使

危進七閩風景異江鄕嶺僥緣云去路長綠漲溪蠻榕葉暗紅蒸海日荔支香花間彈舌調鸚鵡月下吹簫引鳳凰行樂未終淹壯志軺車行處起秋霜

送給事中姚山赴河南僉憲

楊士奇觀風在激揚今喜擢蘇章袖有銀臺筆衣含玉殿香河流明憲節嵩嶽對公堂想見澄淸日歌聲滿洛陽

送胡元節廣西憲使

前人驄馬赤茸秋臨岐嘶未休朝廷用儒雅風紀得才天遠三湘外霜含八桂秋貪漁嗟薄俗表率在名流

送兄廣東參政應奎

尹鳳岐價人藩閫寄旬宣五嶺南行遠著鞭曉日紅亭畱別酒秋風黃葉下瀧船靑連橄欖千家雨黃觸桄榔萬井煙珍重平生淸節在不妨引滿酌貪泉

送李佑之赴陜西參議

許彬十載含香侍上臺旬宣分陜用奇才黃河九曲天邊路華嶽三峯馬上來長樂月明笳鼓靜終南云斂障屏開行行喜近重陽節黃菊飄香入酒杯

送鄺僉憲

商輅南服苦雕瘵民物思來蘇明公早脫�衣繡躡亭衢持節佐烏府秋月照冰壺淸濁奮激揚仁恩益覃敷黎庶賴休養姦豪絕根株韶車一以到老稚咸歡呼至今江浙間下吏無貪污佇期膺峻擢同步丹墀趍云何遽行邁離思紛郁紆往矣愼勉旃功業詎能逾

送馬參議公禦之陜西

卲寶外省元兼內六曹使君西去更賢勞迎舟風助黃流急隨馬云分華嶽髙遠道誰教歌�茇丰年獨遣問啼號一尊未盡臨岐思寒日荒荒滿節旄

送孟仲平陜西屯田僉事

王云鳳璽書初下建章宮諸將邊隅已望風秦甲連營金窟北漢屯分畝玉關東山薶凍雪侵雲白水落寒巖繞澗紅聞道西羌今款塞莫畱魏尙久雲中

送杭憲副兵備天津

何景明天津橋北望京樓金鼓東行節使舟白日晝懸滄海樹龍蛇春壓九河流百年筐篚通南極萬里旌旄屬上游莫笑談兵樽俎上書生元不爲封侯

送汪僉事之湖南

陸粲驄馬長鳴飲碧流銀花鏤帶鷫�裘行人大別山頭望云外雙旌下鄂州

送陳少參魯南之江西

袁�金章荷聖恩辭出大明門驛地云千里都亭酒一樽康郎城邊春水發滕王閣上懸新月輕帆直下疾如飛幾日看山徧吳越揚雄白首薦公車曾作詞臣待石渠直道自甘終放棄髙才誰肯借吹噓藩參四品官不薄豫章猶勝長沙惡簿書錢谷亦何勞十載功名至方嶽春來彭蠡雁難聞江艸江花查暮雲南歸正及鱸魚美直北相思不見君

宴東湖流杯亭送歐陽大參赴蜀

皇甫涍流杯亭上酌修竹亂溪沄溟樹煙常合春山雨不分別情依去鳥客路入重云懷舊仍傷遠勞歌夜獨聞

送羅大參之任山西

李攀龍雁門句注九關通地接燕山帝業雄使者泛舟從絳水將軍轉餉入雲中分藩忽壯朝廷色開府深懸保障功晉國莫彊兵馬地股肱何但數河東

送林僉憲汝雨兵備潁州

屠應�虛庭落日明嘉林燻風吹我堂上琴故人言別赴河潁使我不覺生離心援琴欲奏商聲沈感時懷昔多哀音憶昔與君同侍輦奏出朝聞夕稱善扈聖親登太乙壇永恩數奉甘泉宴須臾雲雨各西東北風栗烈南飛鴻君度石梁看晚日予隨蘭省臥秋蓬故人才髙人所羨飛藻如煙煜如電建節鸞臺日月懸橫經彤署星辰爛寒霜飛空淒北堂三年入謁來明光此時正奏甘露至金莖不動天風香露乳聯珠瑩飛雪松云晝開暮還結故人新自故鄕來應飽瑤華弄松月夜談坐聽塡塡雷驚霄碧玉翻空摧閉門共讀祥異志出門向人還語誰九逵車馬朝來會共議明堂艸書對近臣新冊定陵功常侍總承開府貴君不見人生得失難自量天道盛衰寧有常朱陽受節蘭蕙芳零露夕變蒹葭蒼時來立取封侯印老去猶爲執戟郎又不見披裘采薪登後車箜篌在禦朱桐虛歲歲南山叩哀角年年東觀著遺書君行梁臺度潁水梁苑莓莓夕煙起汴水微茫晝不分惟見�原暮云紫鳳城東山龍作盤萬年陵闕天南端黃河千曲淨回練蒼�百疊騫髙鸞此中騎士俱羆虎故人有文兼有武嵩少云生拂羽旗淮海風淸雜鉦鼓煌煌絳節坐臨戎俎豆長垂鼎鉉功縱使沙�親校獵絕勝蕓閣賦雕虫

立春前一日過尹汝漁副使飲王世貞東走齊河冰雪開郁�佳气近樓臺相逢臘向尊前盡敢道春從使者來落日千門飛雁去黃雲一騎按雕回知君且住袁絲裏陸博酣歌未易才

送史僉事兵備邠涇

前人汝過崆峒劍色開輕裘千騎擁登臺旄頭夜向黃河出汗血秋從西極來置陣自傳司馬法折衝眞有臥龍才只今燕代論攻守河海風生畫角哀

送張給事仲安擢蜀中參政

謝榛蹔停軒蓋離人醉忽聽河橋去馬嘶悵望那堪春艸�勞歌不盡夕陽低天開鳥道三秦外地入蠶叢萬嶺西抗疏只今憂轉切幾回淸夢到金閨

初春酬龔憲副性之見寄

前人昨報襄陽使者過歸鴻雪後度關河遙知遊宦驚時序不惜緘書到薜蘿日出漢江春气遠云連楚樹曉陰多峴山誰與同登眺羊祜碑前一浩歌

送徐行文少參赴關內

吳國倫咸陽天下險洛邑天下中潼關睥睨周西東君自三州歷三輔分陜經營王命同登車慷慨千人雄矯若八翼淩蒼穹左馮翊右扶風漢關秦畿指顧通爲將匣裏雙龍劍擲作天邊二華峯

送萬章甫兵憲滇南

魏裳仙郎擁傳出函關開府西南控百蠻萬里煙濤靑雀舫千秋詞賦碧�山主恩題柱雲霄上時難論兵天地間春到昆明懷漢苑幾回鳴玉共朝班

奉和嶽州張兵備

艾穆握蘭虎署爲郎日意气相看獨有君擊節幾談天下事建旄今領水犀軍幕中說劍雙龍動樓上停雲七澤分秋色滿湖吟眺足銀魚何苦碧山焚

送董兵備衡水

傅徳新帝城南望楚江開捧檄人看日下來萬里春光明使節千年王气接金臺云連湘浦雙星度天盡衡陽一雁回今日長沙同內地逢時翻羨洛陽才

送顧道行副憲之山東

兪安期��走馬俗稱雄絕島窮邊路亦通卉服仍教歸禹貢短衣須遣變齊風嶽雲今古懸封上海日尋常起夜中我有所思愁遠道自今長望泰山東

送萬楓潭少參山東

楊繼盛二月江南气尙寒石頭城外水漫漫云連削壁千屏合日映離觴兩鑑看近渚晴花香細細傍人風柳絮團團聖朝此際求言切補牘還思舊諫官

監司部紀事宋史張秉傳秉父諤字昌言除西川轉運副使先是土人罕習舟楫取峽江中競渡者給漕運役覆溺常十四五諤建議置威棹軍分隸管勾自是無覆舟之患鄭文寶傳文寶字仲賢授陜西轉運副使許便宜從事會歲歉誘豪民出粟三萬觓活饑民八萬六千口旣而李順亂西蜀秦隴賊趙包聚徒數千將趨劍閣以附之文寶移書蜀郡分兵討襲獲其渠魁餘黨殲焉文寶前後自環慶部糧越旱海入靈武者十二次曉達蕃情習其語經由部落每宿酋長帳中其人或呼爲父段少連傳少連字希逸出爲兩浙轉運副使舊使者所至郡縣索簿書不暇殫閱往往委之吏胥吏胥持以爲貨少連命郡縣上簿書悉緘識遇事間指取一二自閱擿其非是者按之餘不及閱者全緘識以還由是吏不能爲姦而州縣簿書莫敢不治矣部吏有過召詰曰聞子所爲若此有之乎有當告我我容汝自新苟以爲無吾不使善人被謗卽爲汝辧明矣吏不敢欺皆以實對少連每得其情諄諄戒飭使去後有能自攺過者猶保任之秀州獄死無罪人時少連在杭吏畏恐聚謀僞爲死者服罪款未及綴屬少連已拿舟入城訊獄吏具服請罪以爲神明是時鄭向守杭無治才訟者不服往往自州出徑趨少連少連一言處決莫不盡其理徙使淮南兼發運司事鄭向傳向字公明出爲兩浙轉運副使疏潤州蒜山漕河抵於江人以爲便王臻傳臻字及之擢淮南轉運副使時發運司逮議浚淮南漕渠廢諸堰臻言揚州召伯堰實謝安爲之人思其功以比召伯不可廢也浚渠亦無所益程大昌傳大昌字泰之徙江西轉運副使大昌曰可以興利去害行吾志矣會歲歉出錢十餘萬緡代輸吉�臨江南安夏稅折帛淸江縣舊有破坑桐二堰以捍江護田及民居地幾二千頃後堰壞歲罹水患且四十年大昌力復其舊進祕閣修撰召爲祕書少監帝勞之曰卿朕所簡記監司若人人如卿朕何憂金史移刺福僧傳福僧東北路烏連苦河猛安人充遼東宣撫副使歲大饑福僧出沿海倉粟先賑其民而後奏之優詔獎諭朮虎筠壽傳筠壽貞佑間爲器物局直長遷副使貞佑三年七月工部下開封市白牯取皮治禦用鞠仗筠壽以其家所有鞠仗以進因奏曰中都食盡遠棄廟社陛下當坐薪懸膽之日柰何以球鞠細物動搖民間使屠宰耕牛以供不急之用非所以示百姓也宣宗不懌擲仗籠中明日出筠壽爲橋西提控元史孛朮魯翀傳翀字子翚擢燕南河北道廉訪使晉州達魯花赤有罪就逮而奉使宣撫以印帖徵之欲緩其事翀發其姦奉使因遁去陳思謙傳思謙字景讓攺淮西廉訪使廬州盜起思謙急命廬州路總管杭州不花領弓兵捕之而賊己不可撲滅矣言於宣讓王帖木兒不花曰承平日久民不知兵王以帝室之冑鎭撫淮甸豈得坐視思謙願與王戮力殄滅且王府屬怯薛人等數亦不少必有能摧鋒陷陣者惟王圖之王曰此吾責也但鞍馬器械未備何能禦敵思謙括官民馬置兵甲不日而集分道並進遂禽渠賊廬州平旣而潁寇將渡淮又言於王曰潁寇東侵急調芍陂屯卒用之王曰非奉詔不敢調思謙言非常之變理宜從權擅發之罪思謙坐之王感其言從之其侄立本爲屯田萬戶召語曰吾祖宗以忠義傳家汝之職乃我先人力戰所致今國家有難汝當身先士卒以圖報效庶無負朝廷也尋召入爲集賢侍講學士呂思誠傳思誠字仲實出僉廣西廉訪司事巡行郡縣土官有於元帥者恃勢魚肉人恐事覺陰遣其子迓思誠於道思誠縛之悉發其陰私痛懲其罪一道震肅韓鏞傳鏞字伯髙除僉浙西廉訪司事擊姦暴黜貪墨而特舉烏程縣尹幹文傅治行爲諸縣最所至郡縣爲之肅然陳天祥傳天祥字吉甫攺山東西道廉訪使時盜賊羣起山東居多詔求弭盜方略天祥上奏曰古者盜賊之起各有所因除歲凶饑饉諉之天時宜且勿論他如軍旅不息工役薦興聚斂無厭刑法紊亂之類此皆羣盜所起之因中間保護存養之者赦令是也赦者小人之幸君子之不幸一歲再赦善人喑啞前人言之備矣彼彊梁之徒各執兵杖殺人取後不顧其生有司盡力以擒之朝廷加恩以釋之旦脫縲囚暮卽行劫又復督勒有司結限追捕賊皆經慣習以爲常旣不感恩又不畏法凶殘悖逆性己頑定誠非善化能移惟以嚴刑可制所擬事條皆切於時用於是嚴督有司捕得盜賊甚眾皆杖殺之其亡入他境者揣知所向選捕盜官及弓兵密授方略示以賞罰使追捕之南至漢江二千餘里悉皆就擒無得免者由是東方羣盜屏息平陰縣女子劉金蓮假妖術以惑眾所至官爲建立神堂愚民皆奔走奉事之天祥謂同僚曰此婦以神怪惑眾聲勢如此若復有狡獪之人輔翼之仿漢張角晉孫恩之爲必成大害遂命捕系而杖於市自此神怪屏息陳思濟傳思濟字濟民加少中大夫同知浙東道宣慰司事時浙西大水民饑浙東倉廩殷實卽轉輸以賑之全活者眾檄上中書奏允之浙東復旱禱於名山雨大澍民賴以蘇暢師文傳師文字純甫攺僉陜西漢中道提刑按察司事時更提刑按察司爲肅政廉訪司就僉本道肅政廉訪司事黜姦舉才咸服其公至元三十一年徙山南道松滋枝江有水患歲發民防水往返數百里苦於供給師文以江水安流悉罷其役駙馬亦都護家人怙勢不法師文治其甚惡者流之程巨夫傳巨夫名文海以字行出爲閩海道肅政廉訪使興學明教吏民畏愛之大徳四年遷江南湖北道肅政廉訪使至官首治行省平章家奴之爲民害者上下肅然卜天璋傳天璋字君璋升廣東廉訪使先是豪民瀕海堰專商舶以射利累政以賂置不問天璋至發卒決去之嶺南地素無冰天璋至始有冰人謂天璋政化所致雲程思廉傳思廉字介甫遷河北河南道按察副使道過彰徳聞兩河歲饑而徵租益急欲止之有司謂法當上請思廉曰若然民已不堪命矣卽移文罷徵後果得請二十年河北復大饑流民渡河求食朝廷遣使者集官屬絕河止之思廉曰民急就食豈得巳哉天下一家河北河南皆吾民也亟令縱之且曰𨿽得罪死不恨章上不之罪也衛輝懷孟大水思廉臨視賑貸全活甚眾水及城不沒者數板卽修堤防露宿督役水不爲患衛人徳之遷陜西漢中道按察使以母老不赴髙智耀傳智耀子睿字�直除淮東道肅政廉訪使盜竊眞州庫鈔三萬緡有司大索追逮平民數百人吏因爲姦利睿躬自詳讞而得其情卽縱遣之未幾果得眞盜張升傳升字伯髙遷遼東道廉訪使屬永平大水民多捐瘠升請發海道糧十八萬石鈔五萬緡以賑饑民且蠲其歲賦朝廷從之民得全活者眾明年召拜侍禦史天歷初出爲山東道廉訪使時方有警有司請完城以爲備升曰民恃吾以生完城是棄民也由是民皆安之趙世延傳世延字子敬出僉江南湖北道肅政廉訪司事惇儒學立義倉撤淫祠修澧陽縣壞堤嚴常澧掠賣良民之禁部內晏然攺四川肅政廉訪使蒙古軍士科差繁重而軍士就戍往來者多害人且軍官或抑良爲奴世延皆除其獘而正其罪又修都江堰民尢便之張孔孫傳孔孫字夢符升湖北道提刑按察副使行部巴陵有囚三百人因怒龔乙建言興銀利發其墳墓而燒其家燒死者三人有司以眞圖財殺人坐之孔孫原其情減罪遷浙西提刑按察副使姚燧傳燧字端甫除陜西漢中道提刑按察司副使錄囚延安逮系詿誤皆縱釋之人服其明決調山南湖北道按部澧州興學賑民孜孜如弗及趙宏偉傳宏偉字子英大徳五年用中丞董士恆薦起僉浙西道肅政廉訪司事鎭江旱蠲民租九萬餘石吏畏飛語復徵於民民無所出行臺令宏偉核實卒蠲之大風海溢潤常江陰等州廬舍多蕩沒民乏食宏偉將發廩以賑有司以未得報爲辭宏偉曰民旦暮饑擅發有罪我先坐遂發之全活者十餘萬明外史陳濂傳濂字徳淸遷廣東僉事轉副使巡視海道海故多大盜姦民又陰與通令倚海濱圖山爲窟濂率兵攻之而密遣水軍扼海上鋒旣交值大雷雨賊困度不可勝欲就舟趨外洋濂與水上軍夾擊之賊大潰自相蹂踐斬溺無算彭韶傳韶字鳳儀遷四川副使安嶽扈氏焚滅劉姓家二十一人定遠曾氏殺其兄一家十二人所司以爲疑獄久不決韶一訊得實咸伏辜胡富傳富字永年曆福建僉事福寧囚久系者二百餘人富一訊皆定囹圄頓空以憂去起補山東奄人董建衡王府其徒怙勢擾民富捕治之自是無敢肆王哲傳哲字思得吳江人遷山東副使有外國使入貢私市鹽哲謂不治則廢法治之非所以柔遠乃沒鹽於官仍給其直人以爲得體中官王嶽範亨忤劉瑾被竄道死臨淸哲爲治棺斂或諫不可勿聽韓邦奇傳邦奇字汝節遷浙江僉事轄杭嚴二府宸濠素蓄異志常命內豎假飯僧聚千人於杭州天竺寺邦奇立散遣之又儀賓托進貢假道衢州邦奇詰之曰入貢當沿江而下奚自假道歸語二王韓僉事不可誑也楊鎬傳鎬商丘人遷山東參議分守遼海道嘗偕大師董一元雪夜度墨山襲蒙古酋炒花帳大獲進副使墾荒田百三十餘頃歲積粟萬八千餘石譚大初傳大初字宗元出爲江西副使凜於風紀視權勢蔑如也淸軍多所豁釋禦史孫愼以失額爲疑大初曰失額罪小殃民罪大愼無以難理郵傳過客無敢擾上官屬資其故人亦峻拒之嚴嵩專柄親黨多彊奪民田治之不少貸郭朝賓傳朝賓字尙甫出爲西寧兵備副使諸羌多叛巡撫發兵剿之朝賓令吏士區別順逆毋妄殺全活甚眾劉斯潔傳斯潔字源府出爲浙江�議轉四川副使時營三殿渡瀘采木有生番出掠爲患斯潔密誘其魁布以恩信卒就辦許孚遠傳孚遠字孟中出爲廣東僉事時海濱有倭警大盜李茂許俊美復助之勢張甚孚遠勒二軍以一軍軍石域村一軍軍烏薄之賊大懼乞降且願縛倭自效將帥希功將覆其眾賊復逃去孚遠急航海示以誠信賊感泣果禽倭黨七十餘輩以降錄功銀幣鄭嶽傳嶽字汝華遷湖廣僉事歸宗藩侵地於民治施州夷相讎殺者禽數人余罷弗問索土官私鑄僞印及掠賣男女百餘人皆獲之荊嶽饑勸富民出粟弛河泊之禁屬縣糧當輸遠衛者給以直乃倍得米賑濟梅之煥傳之煥字彬父出爲廣東副使分守惠州所部多滯囚之煥應時決遣積牘一淸好摘發姦宄彊宗無所縱捨豪民沈烈女於水擒得就其所撲殺之瘞烈女於蕭烈婦墓傍刻碑志焉海寇袁進掠潮州非之煥所部也自請往剿嚴兵扼海道招散其黨進窘夜遁降於福建守臣後之煥移視山東學政行部至登州進率舟師援遼又謁之煥之煥笑曰海上之役不得望見顏色今何由在此進謝曰畏公之威是以遠遁今日敢不爲公死之煥文吏爲劇寇所畏服如此嶽鍾秀傳鍾秀字完懿出爲雲南瀾滄道�議九年遷貴州思仁道副使地苗蠻號難治鍾秀制馭有方莫不從化有以金寶饋者峻拒之益感服石璞傳璞字仲玉遷江西按察使坐賊囚反獄奪冠帶視事久之盜不獲降副使璞才長理劇尢善斷疑獄有民娶婦三日歸寧而失之婦翁訟婿殺女婿不勝搒掠誣服論死璞疑之屢訊不決禱於神夜夢神示以麥字璞思曰麥者兩人夾一人也吾得之矣比明坐聽事械囚趨行囚未出遙見一童子窺門屏間命捕入則道徒也叱曰爾胡爲至此得非爾師令爾偵某囚事乎童子大驚首實果二道士素與婦通邀而匿之槁麥中立捕論如法人以爲神號曰斷鬼石在江西數年風紀整肅甚有時譽𨿽婦人稚兒無不知有石憲使者劉崧傳崧字子髙遷北平按察司副使北平元故都新罹兵革崧爲治務持大體輕刑省事招徠流亡慰安反側民咸復業創立文天祥祠於學宮之側立石學門免諸生徭役嘗請減他驛馬以益宛平帝可其奏顧謂侍臣曰驛傳勞逸不均久矣崧能言之牧民不當如是耶久之坐事輸作京師尋放歸唐冑傳冑字平侯瓊山人擢金騰兵備副使土酋莽信橫虐計禽之保山知縣趙九臯父子肆惡置重辟木邦孟養爭地構兵鎭巡議興師冑請先遣使宣諭木邦感遂獻地商大節傳大節字孟堅鍾祥人出爲廣東僉事撫綏猺獞遣其子弟習禮學宮期年而蠻俗變黎人反海南總督張經檄大節分哨淩水搗其巢俘斬千餘人增秩賜金幣宋景傳景字以賢奉新人進山西副使汾州介休饑民聚爲盜殺守禦指揮勢寖盛景率兵討捕樹幟軍中下令曰民被脇者赴此卽貰死賊望見咸投戈歸命乃擒其魁斬之撫其餘黨一境以安預平靑羊山賊及攺潞州爲府設平順縣景經理之績爲多孫大順傳大順字景熙登進士歷武選職方郎中遷湖廣副使精練吏事部民與土人訟土人不受捕以叛聞遣兵掩襲得二十七人以歸獄成當死大順獨不署曰就所書牘乃拒捕非叛也禦史悟爲殺一人而貸其餘沂陽日記韓苑洛性剛直初舉進士值劉瑾亂政朝士奪气同年多往謁之有約公者公卒不往爲浙江按察僉事分巡杭嚴獨持風裁鎭守太監王堂並織造中官有所求爲於有司率裁抑之積忤旣久後因富陽縣產茶與鰣魚二物皆入貢采取時民不勝其勞擾公目擊其患作歌曰富陽山之茶富陽江之魚茶香破我家魚肥賣我兒采茶婦捕魚夫官府拷掠無完膚皇天本至仁此地獨何辜魚兮不出別縣茶兮不生別都富陽山何日頹富陽江何日枯山頹茶亦死江枯魚亦無山不頹江不枯吾民何以蘇後被鎭守奏公作歌怨謗阻絕進貢逮至京下錦衣獄褫其官公初被逮時杭府縣贈錦衣官校金祈途中寬公公斥之曰死則死耳何以金爲及府縣贈公路費公悉揮之

監司部雜錄

