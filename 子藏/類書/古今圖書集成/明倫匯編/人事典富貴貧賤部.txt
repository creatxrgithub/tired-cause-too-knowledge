

富貴貧賤部紀事戰國策蘇秦說秦王書十上而說不行黑貂之裘敝黃金百斤盡資用乏絕去秦而歸嬴縢履蹺負書擔囊形容枯槁面目黧黑狀有愧色歸至家妻不下嫂不爲炊父母不與言蘇秦喟然嘆曰妻不以我爲夫嫂不以我爲叔父母不以我爲子是皆秦之罪也乃夜發書陳篋數十得太公陰符之謀伏而誦之簡練以爲揣摩讀書欲睡引錐自刺其股血流至足曰安有說人主不能出其金玉錦繡取卿相之尊者乎期年揣摩成曰此眞可以說當世之君矣於是乃摩燕烏集闕見說趙王於華屋之下抵掌而談趙王大悅封爲武安君受相印革車百乘錦繡千純白璧百雙黃金萬鎰以隨其後約從散衡以抑彊秦故蘇秦相於趙而關不通當此之時天下之大萬民之眾王侯之威謀臣之權皆欲決於蘇秦之策不費斗糧未煩一兵未戰一士未絕一弦未折一矢諸侯相親賢於兄弟夫賢人在而天下服一人用而天下從故曰式於政不式於勇式於廊廟之內不式於四境之外當秦之隆黃金萬鎰爲用轉轂連騎炫熿於道山東之國從風而服使趙大重且夫蘇秦特窮巷掘門桑戶棬樞之士耳伏軾撙銜橫歷天下庭說諸侯之主杜左右之口天下莫之抗將說楚王路過洛陽父母聞之淸宮除道張樂設飲郊迎三十里妻側目而視側耳而聽嫂蛇行匍伏四拜自跪而謝蘇秦曰嫂何前倨而後卑也嫂曰以季子位尊而多金蘇秦曰嗟乎貧窮則父母不子富貴則親戚畏懼人生世上勢位富厚蓋可以忽乎哉

富貴貧賤部雜錄禮記儒行儒有不隕獲於貧賤不充詘於富貴論衡問孔篇孔子曰富與貴是人之所欲也不以其道得之不居也貧與賤是人之所惡也不以其道得之不去也此言人當由道義得不當苟取也當守節安貧不當妄去也夫言不以其道得富貴不居可也不以其道得貧賤如何富貴顧可去去貧賤何之去貧賤得富貴也不得富貴不去貧賤如謂得富貴不以其道則不去貧賤邪則所得富貴不得貧賤也貧賤何故當言得之顧當言貧與賤是人之所惡也不以其道去之則不去也當言去不當言得得者施於得之也今去之安得言得乎獨富貴當言得耳何者得富貴乃去貧賤也是則以道去貧賤如何修身行道仕得爵祿富貴得爵祿富貴則去貧賤矣不以其道去貧賤如何毒苦貧賤起爲姦盜積聚貨財擅相官秩是爲不以其道東谷所見貧賤不如富貴耶抑富貴不如貧賤耶人莫急於溫飽靡衣華飾固美矣然補破遮寒其爲溫則一也甘味盛饌亦佳矣然糲食充饑其爲飽則一也溫飽之餘何必羨富貴哉彼委積愈厚鞭算愈切須鬢愈白計慮愈深第宅田園器用服飾曷嘗見其厭足爲子計又爲孫計惟恐其不克紹日間飲膳失期會夜亦不能甘寢貧賤者不如是之勞苦也肥甘沈湎乃致命之媒粉白黛綠皆喪身之具動由順境難禁摧挫少不如意或飲气嘔血而暴亡素處豢養不耐風霜稍有感觸𨿽良藥有所不能療貧賤者不如是之脆弱也今人致富召怨事多或有意外懷璧其罪水火盜賊災禍戮辱其終必不能免官爵𨿽髙冰山亦險葅醢烹戮載在史冊者不可枚數貧賤者不如是之驚危也富貴者勞苦貧賤者淸閒富貴者脆弱貧賤者堅固富貴者驚危貧賤者安泰孰謂貧賤不如富貴邪吁富貴而傲忽貧賤惑之甚也貧賤而諂諛富貴惑之尢甚也省心錄驕富貴者戚戚安貧賤者休休所以景公千駟不及顏子之一瓢也知足者貧賤亦樂不知足者富貴亦憂富貴者奢侈相尙奉養之外棄廢寶貨窮極土木惟務相勝貧賤者專於工巧伎藝古所未見一日之直可以盡農夫終歲之利故棄本逐末耕桑者少而衣食者多求其盈餘儲積不亦難哉筆疇貴人之前莫言窮彼將謂我求其薦矣富人之前莫言貧彼將謂我求其濟矣是以羣眾之中淡然漠然付之謹默可也窮也貧也皆命也非告人而可脫者或有不得於心寄言詠歌之間陶寫性靈而已病榻寤言倪文節公云貧賤之人一無所有及臨命終時脫一厭字富貴之人無所不有及臨命終時帶一戀字夫脫一厭字如釋重負帶一戀字如擔枷鎖又曰富貴貧賤所處不同三者緊要處則一曰老病死以愚觀之則富貴之於斯三者反不若貧賤者之無系累也向子平曰我已知富不如貧貴不如賤但未知死何如生耳然就是以觀則生不如死亦可知矣芥隱筆記富貴他人合貧賤親戚離文選曹顏遠詩又見晉書殷浩傳蓋用愼子家富則�族聚家貧則兄弟離語宵練匣此身之外一絲一縷皆綴故謹隨身不可須臾離者貧賤也或得或失者富貴也於其不可離者必求離之於其不可保者必欲得之此所以終身役役卒歸於惡也槎庵燕語貧賤時不可輕於受恩當思酬報之難富貴時不可濫於市恩當思應付之難安得長者言待富貴人不難有禮而難有體待貧賤人不難有恩而又難有禮

富貴貧賤部總論禮記

曲禮富貴而知好禮則不驕不淫貧賤而知好禮則志不懾馬氏曰富貴之所以驕淫貧賤之所以懾怯以內無素定之分而與物爲輕重也好禮則有得於內而在外者莫能奪矣

坊記子云小人貧斯約富斯驕約斯盜驕斯亂禮者因人情而爲之節文以爲民坊者也故聖人之制富貴也使民富不足以驕貧不至於約貴不慊於上故亂益亡注

小人無道以安貧故貧斯約無徳以守富故富斯驕約者不獲恣則有羨彼之志故約斯盜驕者不能遜則有犯上之心故驕斯亂凡此皆人之情也而禮則因而爲之節文富者不以有餘而慢於人貧者不以不足而窮其身貴者不以在上而慊於物皆由有禮故也若家富不過百乘所以制富而不使之驕也一夫受田百畝所以制貧而不使之約也伐冰之家不畜牛羊所以制貴而不使之慊也子云君子辭貴不辭賤辭富不辭貧則亂益亡故君子與其使食浮於人也寧使人浮於食大

全方氏曰賤不貪貴貧不慕富則無爭奪之禍矣故亂益亡君子與其使食浮於人寧使人浮於食此亦辭富貴之道也孔子家語

屈節解子路問於孔子曰由聞丈夫居世富貴不能有益於物處貧賤之中而不能屈節以求伸則不足以論乎人之域矣孔子曰君子之行己期於必達於己可以屈則屈可以伸則伸故屈節者可以有待求伸者所以及時是以𨿽受屈而不毀其節志大而不犯於義

六本孔子曰以富貴而下人何人不尊以富貴而愛人何人不親是故以富而能富人者欲貧不可得也以貴而能貴人者欲賤不可得也孔叢子

抗志篇曾申謂子思曰屈己以伸道乎抗志以貧賤乎子思曰道伸吾所願也今天下王侯其孰能哉與屈己以富貴不若抗志以貧賤屈己則制於人抗志則不愧於道韓詩外傳

富貴弗惡於貧賤魏文侯問李克曰人有惡乎李克曰有夫貴者則賤者惡之富者則貧者惡之文侯曰善行此使人勿惡亦可乎李克曰可臣聞貴而下賤則眾弗惡也富能分貧則窮士弗惡也淮南子

原道訓所謂自得者全其身者也全其身則與道爲一矣故𨿽遊於江潯海裔馳騕裊建翠蓋目觀掉羽武象之樂耳聽淊朗奇麗激抮之音揚鄭衛之浩樂結激楚之遺風射沼濱之髙鳥逐苑囿之走獸此齊民之所以淫泆流湎聖人處之不足以營其精神亂其气志使心怵然失其情性處窮僻之鄕側溪谷之間隱於榛薄之中環堵之室茨之以生茅蓬戶甕牖揉桑爲樞七漏下濕潤浸北房雪霜瀼灖浸潭菇蔣逍遙於廣澤之中而徜徉於山峽之旁此齊民之所爲形植黎累憂悲而不得志也聖人處之不爲愁悴怨懟而不失其所以自樂也是何也則內有以通於天機而不以貴賤貧富勞逸失其志徳者也故夫烏之啞啞鵲之唶唶豈嘗爲寒暑燥濕變其聲哉桓寬鹽鐵論

毀學

大夫曰夫懷枉而言正自托於無欲而實不從此非士之情也昔李斯與包丘子俱事荀卿旣而李斯入秦遂取三公據萬乘以制海內功侔伊望名巨太山而包丘子不免於甕牖蒿蘆如潦歲之奇口非不眾也然卒死於溝壑而已今內無以養外無以稱貧賤而好義𨿽言好義亦不足貴者也文學曰方李斯之相秦也始皇任之人臣無二然而荀卿爲之不食睹其罹不測之禍也包丘子飯麻蓬藜修道白屋之下樂其志安之於廣�芻豢無赫赫之勢亦無戚戚之憂夫晉獻垂棘非不美也宮之奇見之而嘆知荀息之圖之也知伯富有三晉非不盛也然不知襄子之謀之也季孫之狐貉非不麗也而不知魯君之患之也故晉獻以寶馬釣虞虢襄子以城壞誘知伯知伯身禽於趙而虞虢卒並於晉以其務得不顧其後貪土地而利寶馬也孔子曰人無遠慮必有近憂今之在位者見利不虞害貪得不顧恥以利易身以財易死無仁義之徳而有富貴之祿若陷坎�食於縣門之下此李斯之所以具五刑也南方有鳥名鵷鶵非竹實不食非醴泉不飲飛過太山太山之鴟俯啄腐鼠見鵷鶵而嚇今公卿以其富貴笑儒者爲之常行得無若太山鴟嚇鵷雛乎大夫曰學者所以坊固辭禮者所以文鄙行也故學以輔徳禮以文質言思可道行思可樂惡言不出於口邪行不及於己動作應禮從容中道故禮以行之遜以出之是以終日言無口過終身行無冤尢今人主張官立朝以治民疏爵分祿以褒賢而曰縣門腐鼠何辭之鄙倍而悖於所聞也文學曰聖主設官以授任能者處之分祿以養賢能者受之義貴無髙義取無多故舜受堯之天下太公不避周之三公苟非其人簞食豆羹猶爲賴民也故徳薄而位髙力小而任重鮮不及矣夫太山鴟啄腐鼠於窮澤幽谷之中非有害於人也今之有司盜主財而食之於刑法之旁不知機之是發又以嚇人其患惡得若太山之鴟乎大夫曰司馬子言天下攘攘皆爲利往趙女不擇醜好鄭嫗不擇遠近商人不醜恥辱戎士不愛死力士不在親事君不避其難皆爲利祿也儒墨內貪外矜往來遊說棲棲然亦未爲得也故尊榮者士之願也富貴者士之期也方李斯在荀卿之門闒茸與之齊軫及其奮翼髙舉龍升驥騖過九軼二翺翔萬仞鴻鵠驑且同侶況跛燕雀之屬乎席天下之權禦宇內之眾後車百乘食祿萬鍾而拘儒布褐不完糟糠不飽非甘菽藿而卑廣�亦不能得已𨿽欲嚇人其何已乎文學曰君子懷徳小人懷土賢士殉名貪夫死利李斯貪其所欲致其所惡叔孫敖早見於未萌三去相而不悔非樂卑賤而惡重祿也慮遠而避害謹也夫郊祭之牛食養期年衣之文繡以入廟堂太宰執其鸞刀以啟其毛方此之時願任重而止峻�不可得也商鞅困於彭池吳起之伏王屍願被布褐而處窮鄙之蒿廬李斯相秦席天下之勢志小萬乘及其囚於囹圄車制於云陽之市亦願負薪入鴻門行上蔡曲街徑不可得也蘇秦吳起以權勢自殺商鞅李斯以尊重自滅皆貪祿慕榮以沒其身從車百乘曾不足以載其禍也

褒賢第十九

大夫曰伯夷以廉饑尾生以信死由小器而虧大體匹夫匹婦之爲諒也經於溝瀆而莫之知也何功名之有蘇秦張儀智足以彊國勇足以威敵一怒而諸侯懼安居而天下息萬乘之主莫不屈體卑辭幣請交此所謂天下名士也夫智不足與謀而權不能舉當世民斯爲下也今舉亡而爲有虛而爲盈布衣穿履深念徐行若有遺亡非立功成名之士而亦未免於世俗也文學曰蘇秦以從顯於趙張儀以衡任於秦方此之時非不尊貴也然知士隨而憂之知夫不以道進必不以道退不以義得者必不以義亡季孟之權三桓之富不可及也孔子爲之曰微爲人臣權均於君富侔於國者亡故其位彌髙而罪彌重祿滋厚而罪滋多夫行者先全己而後求名仕者先避害而後求祿夫香餌非不美也龜龍聞而深藏鸞鳳見而髙逝者知其害身也夫爲烏鵲魚�食香餌而後狂飛奔走遜身屈遰無益於死今有司盜秉國法進不顧罪卒然有急然後車馳人趨無益於死所盜不足償於臧獲妻子奔亡無處所身在深牢莫知卹視方此之時何暇得以笑乎大夫曰文學髙行矯然若不可捲盛節潔言皦然若不可涅然戍卒陳勝釋挽輅首爲叛逆自立張楚素非有回由處士之行宰相列臣之位也奮於大澤不過旬月而齊魯儒墨薦紳之徒肆其長衣長衣官之也負孔氏之禮器詩書委質爲臣孔甲爲涉博士卒俱死陳爲天下大笑深藏髙逝者固若是也文學曰周室衰禮義壞不能統理天下諸侯交爭相滅亡並爲六國兵革不休民不得寧息秦以虎狼之心蠶食諸侯並吞戰國以爲郡縣伐能矜功自以爲過堯舜而羞與之同棄仁義而尙刑罰以爲今時不師於文而決於武趙髙治獄於內蒙恬治兵於外百姓愁苦同心而患秦陳王赫然奮爪牙爲天下首事道𨿽凶而儒墨或漧之者以爲無王久矣道擁遏不得行自孔子以至於玆而秦復重禁之故發憤於陳王也孔子曰如有用我者吾其爲東周乎庶幾成湯文武之功爲百姓除殘去賊豈貪祿樂位哉大夫曰文學言行𨿽有伯夷之廉不及柳下惠之貞不過髙瞻下視潔言污行觴酒豆肉遷延相讓辭小取大雞廉狼吞趙綰王臧之等以儒術擢爲上卿而有姦利殘忍之心主父偃以口舌取大官竊權重欺紿宗室受諸侯之賂卒皆誅死東方朔自稱辧略消堅釋石當世無雙然省其私行狂夫不忍爲況無東方朔之口其餘無足觀者也文學曰志善者忘惡謹小者致大俎豆之間足以觀禮閨門之內足以論行夫服古之服誦古之道捨而爲非者鮮矣故君子時然後言義然後取不以道得之不居也滿而不溢泰而不驕故袁盎親於景帝秣馬不過一駟公孫弘卽三公之位家不過十乘東方先生說聽言行於武帝而不驕溢主父見困厄之日久此疾在位者不好道而富且貴莫知卹士也於是取饒衍之餘以周窮士之急非爲私家之業也當世囂囂非患儒之雞廉患在位者之虎飽嗌咽於求覽無所孑遺耳性理會通

力行

