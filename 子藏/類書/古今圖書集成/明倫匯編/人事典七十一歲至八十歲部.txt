

七十一歲至八十歲部匯考禮記

曲禮八十九十曰耄七年曰悼悼與耄𨿽有罪不加刑焉注呂氏曰耄惛忘也耄者老而知已衰𨿽或有罪情不出於故故不加刑

王制八十拜君命一坐再至瞽亦如之

注人君有命人臣拜受禮也惟八十之老與無目之人爲難備禮故其拜也足一跪而首再至地以備再拜之數

又八十常珍

注常食皆珍味也

又八十月制

注此言老則漸近死期當豫爲送終之備衣物之易得者則一月可就故雲月制

又八十非人不暖八十杖於朝

大全

周氏曰八十與之杖老老也而不免於朝者貴貴也

又八十月告存

注告猶問也君每月使人致膳告問存否也大

全周

氏曰月告存所以欲其生也

又八十齊衰之事弗及也

注及則旁有所加之謂以其老甚非特不能從與於事而事固不當及於我矣

又八十者一子不從政

大全

周氏曰一子不從政則老者有所養

祭義八十不俟朝君問則就之

注不俟朝謂見君而揖之卽退不待朝事畢也就之卽其家也

又八十九十者東行西行者弗敢過西行東行者弗敢過欲言政者君就之可也注

彼向東此向西彼西行此趨東是相違而不相值然必駐行反迂謁而見之不敢超越徑過也

鄕飲酒義鄕飲酒之禮八十者五豆管子

入國篇入國四旬五行九惠之教一曰老老六曰問疾凡國都皆有掌老年八十已上二子無徵月有饋肉凡國都皆有掌病士人有病者掌病以上令問之八十以上二日一問釋名

釋長幼八十曰耋耋鐵也皮膚變黑色如鐵也

七十一歲至八十歲部雜錄避暑錄話續漢禮儀志記歲八月民年八十賜玉杖端以鳩爲飾鳩者不噎之鳥欲老人不噎芥隱筆記禮年八十曰有秩故以八十爲八秩又道家流用此語白樂天屢用之自注行開第八秩可謂盡天年時俗謂七十以上爲開第八秩又云已開第七秩屈指幾多人

懶眞子古今之事有可資一笑者太公八十遇文王世所知也然宋玉楚詞云太公九十乃顯榮兮誠未遇其匡合東方朔云太公體行仁義七十有二乃設用於文武噫太公老矣方得東方朔減了八歲卻被宋玉展了十歲此事眞可絕倒野客叢談以十年爲一�其說見白樂天集中詩云年開第七�屈指幾多人是時六十三元日時也又曰行開第八�可謂盡天年注曰時俗謂七十以上爲開第八�蓋以十年爲一�爾近時壽聖皇太后慶八十而廟堂有辭免恩例札子曰昌運協千齡之會東朝開八�之期又曰慶闈登八�之算三世奉萬年之觴蓋攺開爲登字

七十一歲至八十歲部藝文詩

百年歌錄

一首

晉陸機八十時明已損目聰去耳前言往行不復紀辭官致祿歸桑梓安車駟馬入舊裏樂事告終憂事始

題畫贈戚四丈八十

明程嘉燧尊中有酒曾不畱囊中無錢能不憂莫言八十漸衰老叱�可走千貔貅相逢掀髯但一笑意气尙欲橫九州少君十年慕禪寂吟詩北嘆何益老手猶堪戲貌君碧瞳爛爛霜髯戟

八旬屏居辭賀

蔣顒早忤奄臣返故廬春秋屈指八旬餘百年苦節甘株守一片冰心任取攜過目幾經寒暑變畱心長對聖賢書還思罔極恩難報每遇生辰輒屏居

七十一歲至八十歲部紀事韓詩外傳文王舉太公於舟人而用之年七十二然而齒墮矣莊子知北遊篇大馬之捶鉤者年八十矣而不失豪芒大馬曰子巧與有道與曰臣有守也臣之年二十而好捶鉤於物無視也非鉤無察也是用之者假不用者也以長得其用而況乎無不用者乎物孰不資焉史記申公傳趙綰請天子欲立明堂以朝諸侯不能就其事乃言師申公於是天子使使束帛加璧安車駟馬迎申公弟子二人乘軺傳從見天子天子問治亂之事申公時已八十餘老對曰爲治者不在多言顧力行何如耳是時天子方好文詞見申公對默默然已招致則以爲大中大夫漢書劉辟彊傳霍光擇宗室可用者辟彊子徳待詔丞相府年三十餘欲用之或言父見在亦先帝之所寵也遂拜辟彊爲光祿大夫守長樂衛尉時年已八十矣徙爲宗正後漢書胡廣傳廣代陳蕃爲太傅總錄如故時年已八十而心力克壯繼母在堂朝夕瞻省傍無幾杖言不稱老及母卒居喪盡哀率禮無愆性溫柔謹素常遜言恭色達練事體明解朝章𨿽無謇直之風屢有補闕之益吳志呂岱傳岱年已八十然體素精勤躬親王事奮威將軍張承與岱書曰昔旦奭翼周二南作歌今則足下與陸子也忠勤相先勞謙相讓功以權成化與道合君子嘆其徳小人悅其美加以文書鞅掌賓客終日罷不捨事勞不言倦又知上馬輒自超乘不由跨躡如此足下過廉頗也何其事事快也周易有之禮言恭徳言盛足下何有盡此美耶及陸遜卒諸葛恪代遜權乃分武昌爲兩部岱督右部自武昌上至蒲圻遷上大將軍晉書石鑑傳鑑元康初爲太尉年八十餘克壯慷慨自遇若少年時人美之譙秀傳範賁蕭敬相繼作亂秀避難巖渠鄕裏宗族依憑之者以百數秀年出八十眾人欲代之負擔秀曰各有老弱當先營護吾气力猶足自堪豈以垂朽之年累諸君也宋纖傳纖隱居於酒泉南山年八十篤學不倦張祚遣使者張興備禮徵爲太子友興逼諭甚切纖喟然嘆曰徳非莊生才非干木何敢稽停明命遂隨興至姑臧祚遣其太子太和以執友禮造之姚氏殘語徐廣年過八十猶歲讀五經一徧南齊書沈驎士傳驎士篤學不倦遭火燒書數千卷驎士年過八十耳目猶聰明以火故抄寫燈下細書復成二三千卷滿數十篋時人以爲養身靜嘿之所致也魏書傅永傳永遷左將軍南兗州刺史猶能馳射盤馬奮�時年逾八十常諱言老每自稱六十九還京拜平東將軍光祿大夫熙平元年卒年八十三隋書公孫景茂傳景茂遷息州刺史法令淸靜徳化大行時屬平陳之役徵人在路有疾病者景茂撤減俸祿爲饘粥湯藥分賑濟之賴全活者以千數上聞而嘉之詔宣告天下十五年上幸洛陽景茂謁見時年七十七上命升殿坐問其年幾景茂以實對上哀其老嗟嘆久之景茂再拜曰呂望八十遇文王臣逾七十逢陛下上甚悅賜物三百段詔曰景茂修身潔己耆宿不虧作牧化人聲績顯著年終考校獨爲稱首宜升戎秩兼進藩條可上儀同三司伊州刺史唐書裴矩傳矩年八十精明不忘多識故事見重於時大唐新語張柬之進士擢第爲淸源丞年且七十餘永昌初勉復應制策試畢有傳柬之考入下課者柬之嘆曰余之命也乃委歸襄陽時則天問狄仁傑曰朕要一好漢使有乎仁傑曰陛下思大才用之以成天下之務則荊州長史張柬之其人𨿽老眞宰相材也則天召以爲洛州司馬遷秋官侍郎及姚崇將赴靈武則天令舉外司堪爲宰相者姚崇曰張柬之沈厚有謀能斷大事且其人年老陛下急用之登時召見以爲同鳳閣鸞臺平章事年已八十矣與桓彥範敬暉袁恕己崔元輝等誅討二張興復社稷忠冠千古功格皇天云唐書張萬福傳萬福拜金吾將軍圖形淩煙閣數賜與並敕度支籍口畜給其費陽城等詣延英門論裴延齡事伏合不去帝震怒左右懼不測萬福大言曰國有直臣天下無慮矣吾年八十與見盛事徧揖城等勞之天下益重其名李�傳�子源以父死賊手常悲憤不仕不娶自營墓爲終制長慶初年八十矣李徳裕表薦之穆宗下詔曰源有曾參之行巢父之操泊然無營迄此髙年夫褒忠所以勸臣節也旌孝所以激人倫也鎭澆浮莫如尙義厚風俗莫如尊老舉是四者大儆於時其以源守諫議大夫賜緋魚袋河南尹遣官惇諭上道帝自遣使者持詔書袍笏卽賜又賜絹二百匹源頓首受詔謂使者年耄不堪趨拜卽附表謝辭吐哀愨一無受盧鈞傳令狐綯惡鈞罷僕射以檢校司空守太子太師帝元日大饗含元殿鈞年八十升降如儀音吐鴻暢舉朝咨嘆以鈞耆碩長者顧不任職咎綯爲媢賢綯聞言於帝卽以鈞同中書門下平章事爲山南西道節度使柳子華傳子華子公度善攝生年八十餘有彊力常云吾初無術但未嘗以气海暖冷物熟生物不以元气佐喜怒耳唐國史補長慶初趙相宗儒爲太常卿贊郊廟之禮時罷相二十餘年年七十六眾論伏其精健右常侍李益笑曰是僕東府試官所送進士也云仙雜記蘇尙書八十猶參禪大潙訪之以手拍碎金面�盤尙書尋有悟解宋史宋琪傳端拱初琪以故相進吏部尙書至道元年春大宴於含光殿上問琪年對曰七十有九上因慰撫久之許懷徳傳懷徳歷殿前都指揮使更保寧進雄二節度年八十猶生子筋力過人中山詩話陳文惠堯佐以使相致仕年八十有詩云靑雲岐路遊將徧白髮光陰得最多構亭號佚老後歸政者往往多效之公喜堆墨書遊長安佛寺題名從者誤側硯污鞋公性急遂窒筆於其鼻客笑失聲若皇甫湜怒其子不暇取杖遂齕臂血流東軒筆錄錢公輔與王荊公坐忽語荊公曰周武王眞聖人也荊公曰何以言之公輔曰武王年八十猶爲太子非聖人詎能如是荊公曰是時文王尙在安得不爲太子也明道雜誌貢父劉公作給事中時鄭穆學士表請致仕狀過門下省劉公謂同捨曰宏中請致仕爲年若干也答者曰鄭年七十三矣劉公遽曰愼不可遂其請問曰何故也對曰且畱取伴八十四底時潞公年八十四再起平章事或云潞公聞之甚不懌宏中穆字也彥周詩話王君玉內翰嘗乞夢於后土祠夜得報云君年二十七官至四品時年正二十七大惡之過歲乃稍自安後以禮部侍郎樞密直學士致仕未攺官制時正四品年七十二云東軒筆錄蘇舜元爲京西轉運使廨宇在許州舜元好進不喜爲外官常怏怏不自足每語親識人生稀及七十而吾乃於許州過了二年矣淸波雜誌朴樕翁陶朱集載閩人韓南老就恩科有來議親者韓以一絕示之讀盡文書一百擔老來方得一靑衫媒人卻問餘年紀四十年前三十三朴樕單父人嘗宦於政宣間或云陳君向也元史竇默傳至元十二年默年八十公卿皆往賀帝聞之拱手曰此輩賢者安得請於上帝減去數年畱朕左右共治天下惜今老矣悵然者久之默旣老不視事帝數遣中使以珍玩及諸器物往存問焉明外史劉三吾傳三吾洪武十八年以茹常薦召至年七十三矣奏對稱旨授左贊善累遷翰林學士時天下初平儀制闕略帝銳意制作而宿儒雕謝得三吾晚悅之一切禮制及三場取士法多所刊定範濟傳濟元進士洪武中以文學舉爲廣信知府坐累謫戍興州宣宗卽位濟年八十餘矣詣闕上章言八事奏上宣宗命廷臣議之尙書呂震以爲文辭冗長且事多已行不足采帝曰朕觀其言甚有學識多契朕心當察其素履以聞震乃言濟故進士曾守郡坐事戍邊帝曰惜哉斯人而令久淹行伍今猶足用震曰年老矣柰何帝曰國家用人正須老成但不宜任以繁劇耳乃以濟爲儒學訓導

