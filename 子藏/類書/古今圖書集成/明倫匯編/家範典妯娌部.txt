

妯娌部總論禮記

檀弓子思之哭嫂也爲位婦人倡踴

陳注

馬氏曰婦人倡踴以婦人有相爲娣姒之義而不敢以己之無服先之也

內則舅沒則姑老冢婦所祭賓客每事必請於姑介婦請於冢婦陳

注老謂傳家事於長婦也然長婦猶不敢專行故祭祀賓客之事必稟問焉介婦眾婦也舅姑使冢婦毋怠不友無禮於介婦

陳注

石梁王氏曰友謂當作敢者是劉氏曰使以事使之也毋禁止辭不友者不愛也無禮者不敬也言舅姑以事命冢婦則冢婦當自任其勞不可怠於勞而怨介婦不助己遂不愛敬之也舅姑若使介婦毋敢敵耦於冢婦

注劉氏曰敵耦者欲求分任均勞之意言舅姑若以事使介婦爲之則介婦亦當自任其勞不可謂己與冢婦爲敵耦欲求均配其勞也不敢並行不敢並命不敢並坐

陳注

又言介婦之與冢婦分有尊卑非惟任事毋敢敵耦亦且不敢比肩而行不敢並受命於尊者不敢並出命於卑者蓋介婦當請命於冢婦也坐次亦必異列儀禮

喪服夫之姑姊妹娣姒婦報

注夫之姑姊妹不殊在室及嫁者因恩輕略從降疏釋曰夫之姑姊妹夫爲之期妻降一等出嫁小功因恩疏略從降故在室及嫁同小功若此釋恐謂未當報然文不爲娣姒設以其娣姒婦兩見更相爲服自明何言報也旣報字不爲娣姒其報於娣姒上者以其於夫之兄弟使之遠別故無名使不相爲服要娣姒婦相爲服亦因夫而有故娣姒婦下云報使娣姒上蒙夫字以冠之也傳曰娣姒婦者弟長也何以小功也以爲相與居室中則生小功之親焉注

娣姒婦者兄弟之妻相名也長婦謂婦爲娣

婦娣婦謂長婦爲姒婦疏

釋曰傳云娣姒婦者弟

長也者此二字皆以女爲形以弟爲聲則據二婦互稱謂年小者爲娣故云娣弟是其年幼也年大者爲姒故云姒長是其年長也假令弟妻年大稱之曰姒兄妻年小稱之曰娣是以左氏傳穆姜是宣公夫人大婦也聲伯之母不聘穆姜云吾不以妾爲姒是據二婦年大小爲娣姒不據夫年爲小大之事也北齊顏氏家訓

兄弟篇夫有人民而後有夫婦有夫婦而後有父子有父子而後有兄弟一家之親此三而已矣自玆以往至於九族皆本於三親焉故於人倫爲重者也不可不篤兄弟者分形連气之人也方其幼也父母左提右挈前襟後裾食則同案衣則傳服學則連業遊則共方𨿽有悖亂之人不能不相愛也及其壯也各妻其妻各子其子𨿽有篤厚之人不能不少衰也娣姒之比兄弟則疏薄矣今使疏薄之人而節量親厚之恩猶方底而圓蓋必不合矣惟友悌深至不爲傍人之所移者免夫娣姒者多爭之地也使骨肉居之亦不若各歸四海感霜露而相思佇日月之相望也況以行路之人處多爭之地能無間者鮮矣所以然者以其當公務而執私情處重責而懷薄義也若能恕己而行換子而撫則此患不生矣宋袁氏世範

睦親人家不和多因婦女以言激怒其夫及同气蓋婦女所見不廣不遠不公不平又其所謂舅姑伯叔妯娌皆假合彊爲之稱呼非自然天屬故輕於割恩易於修怨非丈夫有遠識則爲其役而不自覺一家之中乖變生矣於是有親兄弟子侄隔屋連墻至死不相往來者有無子而不肯以猶子爲後有多子而不以與其兄弟者有不卹兄弟之貧養親必欲如一寧棄親而不顧者有不卹兄弟之貧葬親必欲均費寧畱喪而不葬者其事多端不可槪述亦嘗見有遠識之人知婦女之不可諫誨而外與兄弟相愛常不失歡私救其所急私賙其所乏不使婦女知之彼兄弟之貧者𨿽深怨其婦女而重愛其兄弟至於當分析之際不敢以貧故而貪愛其兄弟之財產者蓋由見識髙遠之人不聽婦女之言而先施之厚因以得兄弟之心也婦女之易生言語者又多出於婢妾之間斗婢妾愚賤尢無見識以言他人之短失爲忠於主母若婦女有見識能一切勿聽則虛之言不復敢進若聽之信之從而愛之則必再言之又言之使主母與人遂成深讎爲婢妾者方洋洋得志非特婢妾爲然僕隸亦多如此若主翁聽信則房族親戚故舊皆大失歡而善良之僕佃皆翻致誅責矣有識之人自宜觸類醒悟

妯娌部藝文

爲諸婦祭庾新婦文

晉潘嶽潛形幽櫬寧神舊宇室虛風生�塵帷舉自我不見載離寒暑𨿽則乖隔哀亦時敍啟殯今夕祖行明朝雨絕華庭埃滅大宵儷執箕偕奉夕朝仿�未行顧瞻弗獲伏膺飲淚感今懷昔懷昔伊何祁祁娣姒感今伊何冥冥吾子形未廢目音猶在耳

訓弟婦文

宋柳開皇考治家孝且嚴旦望弟婦等拜堂下畢卽上手低面聽我皇考訓誡曰人家兄弟無不義者盡因娶婦入門異姓相聚爭長競短漸漬日聞偏愛私藏以致背戾分門割戶患若賊讎皆汝婦人所作男子剛腸者幾人能不爲婦人言所惑吾見多矣若等寧有是耶退則惴惴不敢出一語爲不孝事開輩抵此賴之得全其家云

妯娌部匯考爾雅

釋親長婦謂稚婦爲娣婦娣婦謂長婦爲姒婦

注今相呼先後或云妯娌疏

廣雅云娣姒妯娌姒

先後也人多疑娣姒之名皆以爲兄妻呼弟妻爲娣弟妻呼兄妻爲姒因卽惑於斯文不知何以爲說今謂母婦之號隨夫尊卑娣姒之名從身長幼以其俱來夫族其夫班秩旣同尊卑無以相加遂從身之少長喪服小功章曰娣姒婦報傳曰娣姒婦者弟長也以弟長解娣姒言娣是弟姒是長也公羊傳亦云娣者何弟也是其以弟解娣自然以長解姒長謂身之年長非夫之年長也此雲長婦謂稚婦爲娣婦娣婦謂長婦爲姒婦者止言婦之長稚不言夫之大小左傳成公十一年穆姜謂聲伯之母爲姒昭公八年傳叔向之嫂謂叔向之妻爲姒二者皆呼夫弟之妻爲姒豈計夫之長幼乎上云女子同出謂先生爲姒後生爲娣郭云同出謂俱嫁事一夫也事一夫者以己生先後爲娣姒則知娣姒以己之年非夫之年也故賈逵鄭元及杜預皆云兄弟之妻相謂爲姒言兩人相謂長者爲姒知娣姒之名不計夫之長幼也漢揚雄方言

雜釋築娌匹也

注今關西兄弟婦呼爲築娌度六反廣雅作妯娌耦也劉熙釋名

釋親屬少婦謂長婦曰姒言其先來己所當法似也長婦謂少婦曰娣娣弟也己後來也或曰先後以來先後之第也靑徐人謂長婦曰稙長禾苗先生曰稙取名於此也荊豫人謂長婦曰熟熟祝也祝始也魏張揖博雅

釋親娣社妯娌娣姒先後也潛確類書

娣姒師古曰兄弟之妻古謂之娣姒今關中俗呼爲先後吳楚俗呼爲妯娌

妯娌部紀事

