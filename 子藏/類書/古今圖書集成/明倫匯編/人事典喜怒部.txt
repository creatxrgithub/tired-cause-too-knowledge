

喜怒部匯考爾雅

釋詁�陶繇喜也

注孟子曰�陶思君禮記曰人喜則斯陶斯詠

詠斯猶猶卽繇也疏

皆謂歡悅�者心初悅而

未暢之意也懠怒也

注詩曰天之方懠疏

舍人曰懠怒聲也坎坎壿壿喜也

疏皆鼓舞歡喜也小雅伐木云坎坎鼓我蹲蹲舞我鄭箋云爲我擊鼓坎坎然爲我興舞蹲蹲然謂以樂樂己方言

雜釋馮苛怒也楚曰憑小怒曰陳之苛

馮恚甚貌楚辭曰康回憑怒言禁也相苛責也魏盈怒也燕之外郊朝鮮洌水之間凡言呵叱者謂之魏盈白虎通

情性喜在西方怒在東方何以西方萬物之成故喜東方萬物之生故怒

喜怒部總論春秋繁露

論齊頃公春秋記天下之得失而見所以然之故甚幽而明無傳而著不可不察也夫泰山之爲大弗察弗見而況微眇者乎故按春秋而適往事窮其端而視其故得志之君子有喜之人不可不愼也齊頃公親齊桓公之孫國固廣大而地勢便利矣又得霸主之餘尊而志加於諸侯以此之故難使會同而易使驕奢卽位九年未嘗肯一與會同之事有怒魯衛之志而從諸侯於淸丘斷道春往伐魯入其北郊顧返伐衛敗之新築當是時也方求勝而志廣大國往聘慢而弗敬其使者晉魯俱怒內悉其眾外得黨與衛曹四國相輔大困之�獲齊頃公斫逢丑父深本頃公之所以大辱身幾亡國爲天下笑其端乃從懾魯勝衛起伐魯魯不敢出擊衛大敗之因其气而無敵國以興患也故曰得志有喜不可不戒此其效也自是後頃公恐懼不聽聲樂不飲酒食肉內愛百姓問疾弔喪外敬諸侯從會與盟卒終其身家國安寧是福之本生於憂而禍起於喜也嗚呼物之所由然其於人切近可不省耶

喜怒部紀事史記三皇本紀共工氏與祝融戰不勝而怒乃頭觸不周山崩天柱折地維缺禮記文王世子文王之爲世子朝於王季問內豎之禦者曰今日安否何如內豎曰安文王乃喜左傳僖公三十三年城濮之戰子玉旣敗及連谷而死晉侯聞之而後喜可知也曰莫予毒也已三十三年晉敗秦師於殽獲百里孟明視西乞術白乙丙以歸文嬴請三帥使歸就戮於秦公許之先軫朝問秦囚公曰夫人請之吾捨之矣先軫怒曰武夫力而拘諸原婦人暫而免諸國墮軍實而長寇讎亡無日矣不顧而唾文公二年秦伐晉以報殽之役晉侯禦之戰於彭衙秦師敗績晉人謂秦拜賜之師戰於殽也晉襄公縛秦囚狼瞫取戈斬之公遂以爲右箕之役先軫黜之而立續簡伯狼瞫怒其友曰盍死之吾與女爲難瞫曰周志有之勇則害上不登於明堂死而不義非勇也子姑待之及彭衙旣陳以其屬馳秦師死焉晉師從之大敗秦師君子謂狼瞫於是乎君子詩曰君子如怒亂庶遄沮又曰王赫斯怒爰整其旅怒不作亂而以從師可謂君子矣晉語伯宗朝以喜歸其妻曰子貌有喜何也曰吾言於朝諸大夫皆謂我知似陽子對曰陽子華而不實主言而無謀是以難及其身子何喜焉伯宗曰吾飲諸大夫酒而與之語爾試聽之曰諾旣飲其妻曰諸大夫莫子若也然而民不能戴其上久矣難必及子左傳宣公十七年晉侯使郤克徵會於齊齊頃公帷婦人使觀之郤子登婦人笑於房獻子怒出而誓曰所不此報無能涉河郤子至請伐齊晉侯弗許範武子將老召文子曰燮乎吾聞之喜怒以類者鮮易者實多詩曰君子如怒亂庶遄沮君子如祉亂庶遄已君子之喜怒以已亂也弗已者必益之郤子其或者欲已亂於齊乎不然余懼其益之也余將老使郤子逞其志庶有豸乎爾從二三子惟敬乃請老郤獻子爲政襄公十年諸侯之師久於逼陽荀偃士�請於荀罃曰水潦將降懼不能歸請班師智伯怒投之以幾出於其間魯語公父文伯飲南宮敬叔酒以露睹父爲客羞�小焉睹父怒相延食�辭曰將使�長而後食之遂出文伯之母聞之怒曰吾聞之先子曰祭養屍饗養上賓�於何有而使夫人怒也遂逐之五日魯大夫辭而復之家語始誅篇孔子爲魯司寇攝行相事有喜色仲由問曰由聞君子禍至不懼福至不喜今夫子得位而喜何也孔子曰然有是言也不曰樂以貴下人乎左傳定公三年邾子在門臺臨廷閽以瓶水沃廷邾子望見之怒閽曰夷射姑旋焉命執之弗得滋怒自投於�廢於鑪炭爛遂卒莊公卞急而好潔故及是莊子徐無鬼篇越之流人去國數日見其所知而喜去國旬月見所嘗見於國中者喜及期年也見似人者而喜矣不亦去人滋久思人滋深乎夫逃虛空者藜藋柱乎鼪鼬之徑踉位其空聞人足音跫然而喜矣而況乎昆弟親戚之謦咳其側者乎呂氏春秋至忠篇齊王疾痏使人之宋迎文摯文摯至視王之疾謂太子曰王之疾必可已也𨿽然王之疾已則必殺摯也太子曰何故文摯對曰非怒王則疾不可治怒王則摯必死太子頓首彊請曰苟已王之疾臣與臣之母以死爭之於王王必幸臣與臣之母願先生之勿患也文摯曰諾請以死爲王與太子期而將往不當者三齊王固已怒矣文摯至不解屨登�履王衣問王之疾王怒而不與言文摯因出辭以重怒王王叱而起疾乃遂已王大怒不說將生烹文摯太子與王后急爭之而不能得果以鼎生烹文摯戰國策孟嘗君出行國至楚楚獻象�郢之登徒直使送之不欲行見孟嘗君門人公孫戌曰臣郢之登徒也直送象�象�之直千金傷此若發漂賣妻子不足償之足下能使僕無行先人有寶劍願得獻之戌曰諾入見孟嘗君曰小國所以皆致相印於君者悅君之義慕君之廉也今君到楚而受象�所未至之國將何以待君孟嘗君曰善戌趨而出君召而返之曰子何舉足之髙志之揚也公孫戌曰臣有大喜三孟嘗君曰何謂也公孫戌曰門下百數莫敢入諫臣獨入諫臣一喜諫而得聽臣二喜諫而止君之過臣三喜荀子堯問篇魏武侯謀事而當羣臣莫能逮退朝而有喜色吳起進曰亦常有以楚莊王之語聞於左右者乎武侯曰楚莊王之語何如吳起對曰楚莊王謀事而當羣臣莫逮退朝而有憂色申公巫臣進問曰王朝而有憂色何也莊王曰不谷謀事而當羣臣莫能逮是以憂也其在中蘬之言也曰諸侯自爲得師者王得友者霸得疑者存自爲謀而莫己若者亡今以不谷之不肖而羣臣莫吾逮吾國幾於亡乎是以憂也楚莊王以憂而君以喜武侯逡巡再拜曰天使夫子振寡人之過也戰國策秦王使人謂安陵君曰寡人欲以五百里之地易安陵安陵君使唐雎於秦曰安陵君受地於先王而守之𨿽千里不敢易也豈直五百里哉秦王怫然怒謂唐雎曰君亦嘗聞天子之怒乎唐雎對曰臣未嘗聞也秦王曰天子之怒伏屍百萬流血千里唐雎曰大王嘗聞布衣之怒乎秦王曰布衣之怒亦免冠徒跣以頭搶地耳唐雎曰此庸夫之怒也非士之怒也夫專諸之刺王僚也彗星襲月聶政之刺韓傀也白虹貫日要離之刺慶忌也蒼鷹擊於殿上此三子皆布衣之士也懷怒未發休祲降於天與臣而將四矣若士必怒伏屍二人流血五步天下縞素今日是也挺劍而起秦王色撓長跪而謝之漢書髙祖本紀沛公從百餘騎見羽鴻門羽因畱沛公飲範增數目羽擊沛公羽不應沛公起如廁脫身去故使臣獻璧羽受之又獻玉斗範增增怒撞其斗起曰吾屬今爲沛公鹵矣義縱傳�成爲關都尉歲餘關吏稅肄郡國出入關者號曰寧見乳虎無值�成之怒其暴如此東觀漢記上幸長安祠髙廟十一陵歷覽宮館舊處會郡縣吏勞賜作樂有縣三老大言陛下入東都臣望顏色儀類似先帝臣一歡喜百官嚴設如舊時臣二歡喜見吏賞賜識先帝時事臣三歡喜陛下聽用直諫默然受之臣四歡喜陛下至明懲艾酷吏視人如赤子臣五歡喜進賢用能各得其所臣六歡喜天下太平徳合於堯臣七歡喜後漢書列傳序廬江毛義少節家貧以孝行稱南陽人張奉慕其名往候之坐定而府檄適至以義守令義捧檄而入喜動顏色奉者志尙士心賤之自恨來固辭而去及義母死後舉賢良公車徵遂不至張奉嘆曰賢者固不可測往日之喜乃爲親屈也世說鄭元家奴婢皆讀書嘗使一婢不稱旨將撻之方自陳說元怒使人曳著泥中須臾復有一婢來問曰胡爲乎泥中答曰薄言往訴逢彼之怒後漢書華佗傳有一郡守篤病久佗以爲盛怒則差乃多受其貨而不加功無何棄去又畱書罵之太守果大怒令人追殺佗不及因瞋恚吐黑血數升而愈魏志辛毗傳注世語曰毗女憲英聰明有才鑑初文帝與陳思王爭爲太子旣而文帝得立抱毗頸而喜曰辛君知我喜否毗以告憲英憲英嘆曰太子代君主宗廟社稷者也代君不可以不戚主國不可以不懼宜戚而喜何以能久魏其不昌乎梁習傳濟陰王思與習同時擢爲刺史注魏略苛吏傳曰思性急嘗執筆作書蠅集筆端驅去復來如是再三思恚怒自起逐蠅不能得還取筆擲地蹋壞之晉書衛玠傳玠嘗以人有不及可以情恕非意相干可以理遣故終身不見喜慍之容王衍傳衍嘗因宴集爲族人所怒舉樏擲其面衍初無言引王導共載而去然心不能平在車中攬鏡自照謂導曰爾看吾目光乃在牛背上矣孫登傳登字公和汲郡共人也無家屬於郡北山爲土窟居之夏則編艸爲裳冬則被髮自覆好讀易撫一弦琴見者皆親樂之性無恚怒人或投諸水中欲觀其怒登旣出便大笑王述傳述性急爲累嘗食雞子以筋刺之不得便大怒擲地雞子圓轉不止便下�以屐齒踏之又不得嗔甚掇內口中嚙破而吐之旣躋重位每以柔克爲用謝奕性粗嘗忿述極言罵之述無所應面壁而已居半日奕去復坐人以此稱之謝安傳安兄子元旣破苻堅有驛書至安方對客圍棋看書旣竟便攝放�上了無喜色棋如故客問之徐答云小兒輩遂已破賊旣罷還內過戶限心喜甚不覺屐齒之折其矯情鎭物如此王遜傳遜爲南夷校尉寧州刺史李雄遣李驤寇寧州遜使將軍姚崇距之戰於堂狼大破驤等崇追至瀘水透水死者千餘人崇以道遠不敢渡水遜以崇不窮追怒囚羣帥執崇鞭之怒甚發上衝冠冠爲之裂夜中卒世說謝弘微至性寬博與人未嘗有牾末年嘗與友人棋友人西南棋有死勢一客唱言西南風急或至覆舟其人悟而救之弘微大怒投局於地識者覺其有異未幾果卒魏書李衝傳衝遷尙書僕射李彪之入京也孤微寡援而自立不羣以衝好士傾心宗附衝亦重其器學禮而納焉每言之於髙祖公私共相援益及彪爲中尉兼尙書爲髙祖知待便謂非復藉衝而更相輕背惟公坐斂袂而已無復宗敬之意也衝頗銜之後髙祖南徵衝與吏部尙書任城王澄並以彪倨傲無禮遂禁止之奏其罪狀衝手自作家人不知辭甚激切因以自劾髙祖覽其表嘆悵者久之旣而曰道固可謂溢也僕射亦爲滿矣衝時震恐數數責彪前後愆悖瞋目大呼投折几案盡收禦史皆泥首面縛詈辱肆口衝素性溫柔而一旦暴恚遂發病荒悸言語亂錯猶扼腕叫詈稱李彪小人醫藥所不能療或謂肝臟傷裂旬有餘日而卒劉昶傳昶義隆第九子也和平六年間行來降尙平陽長公主昶好犬馬愛武事入國歷紀猶布衣皂冠同凶素之服然訶詈童僕音雜夷夏𨿽在公坐諸王每侮弄之或戾手嚙臂至於痛傷笑呼之聲聞於禦聽髙祖每優假之不以怪問至於陳奏本國事故語及徵役則能斂容涕泗悲動左右而天性褊躁喜怒不恆每至威忿楚撲特苦引待南士禮多不足緣此人懷畏避髙允傳初允與遊雅及太原張偉同業相友雅常論允曰夫喜怒者有生所不能無也而前史載卓公寬中文饒洪量褊心者或之弗信余與髙子遊處四十年矣未嘗見其是非慍喜之色不亦信哉髙子內文明而外柔弱其出言吶吶不能出口余嘗呼爲文子崔公謂余云髙生丰才博學一代佳士所乏者矯矯風節耳余亦然之司徒之譴起於纖微及於詔責崔公聲嘶股戰不能言宗欽已下伏地流汗都無人色髙子敷陳事理申釋是非辭義淸辧音韻髙亮明主爲之動容聽者無不稱善仁及寮友保玆元吉向之所爲矯矯者更在斯乎宗愛之任勢也威振四海嘗召百司於都坐王公以下庭望畢拜髙子獨升階長揖由此觀之汲長孺可臥見衛靑何抗禮之有向之所謂風節者得不謂此乎知人固不易人亦不易知吾旣失之於心內崔亦漏之於形外鍾期止聽於伯牙夷吾見明於鮑叔良有以也其爲人物之所推如此諸帝子孫傳艾陵伯萇子子華除齊州刺史先是州境數經反逆邢杲之亂人不自保而子華撫集豪右委之管鑰眾皆感悅境內帖然而性甚褊急當其急也口不擇言手自捶擊長史鄭子湛子華親友也見侮罵遂卽去之子華𨿽自悔厲終不能攺周書王羆傳羆性嚴急嘗有吏挾私陳事者羆不暇命捶撲乃手自取履持以擊之唐書袁天綱傳時有長社人張憬藏技與天綱埒魏元忠尙少往見憬藏問之久不答元忠怒曰窮通有命何預君邪拂衣去憬藏遽起曰君之相在怒時位必卿相杜審言傳審言累遷洛陽丞坐事貶吉州司戶參軍後武后召審言將用之問曰卿喜否審言蹈舞謝後令賦歡喜詩嘆重其文授著作佐郎云仙雜記陸鴻漸采越江茶使小奴子看焙奴失睡茶燋爍鴻漸怒以鐵繩縛奴投水中朝野僉載唐衢州龍遊縣令李凝道性褊急姊男年七歲故惱之卽往逐之不及遂餅誘得之�其胸背流血姊救之得免又乘驢於街中有騎馬人靴鼻撥其膝遂怒大罵將毆之走遂無所及忍惡不得遂嚼路旁棘子血流唐書皇甫湜傳湜一日命其子錄詩一字誤詬躍呼杖杖未至嚙其臂血流世說補李納性褊急酷尙奕�每下子安詳極於寬緩有時躁怒家人輩則密以�具陳於前納�便欣然攺容取子布算都忘其恚中山詩話陳文思堯佐以使相致仕年八十有詩云靑雲岐路遊將徧白髮光陰得最多構亭號佚老後歸政者往往多效之公喜堆墨書遊長安佛寺題名從者誤側硯污鞋公性急遂窒筆於其鼻客笑失聲若皇甫湜怒其子不暇取杖遂齕臂血流宋史晏殊傳殊拜樞密副使從幸玉淸昭應宮從者持笏後至殊怒以笏撞之折齒禦史彈奏罷知宣州老學庵筆記陳福公長卿重厚粹美有天人之相然議者擬其少英偉之气予爲編修官時一日與沈持要尹少稷見公於都堂閣公忽盛怒曰張徳遠以元樞輒受三省樞密院訴牒𨿽是勛徳重望亦豈當如此方言之時精神赫然目光射人退以告朝士皆云平生未嘗見此公怒也古人有貴在於怒者此豈是耶聞見後錄王荊公在半山使一老兵方汲泉埽地當其意譽之不容口忽誤觸燈檠卽大怒以爲不力逐去之參寥在坐私語他客云公以喜怒進退一老兵如在朝廷以喜怒進退士大夫也揮麈後錄錢穆父與蔡元度俱在禁林二公雅相好元佑末穆父先坐命詞以本官知池州元度送之郊外促膝劇談戀戀不忍捨忽羣吏來謁元度云已降旨內翰除右丞中使將來宣押矣穆父起慶之元度喜甚卒然而應曰卞也何人不謂禮絕之敬生於坐上𨿽穆父亦爲色動元史趙良弼傳良弼同僉書樞密院事或問爲治良弼曰必有忍乃其有濟人性易發而難制者惟怒爲甚必克己然後可以制怒必順理然後可以忘怒能忍所難忍容所難容事斯濟矣雪濤小說我朝天順時都憲陳智性急嘗取簪剔指簪墜地就地取之持觸磚數回盡滅其鋒乃已暑日坐廳事一蠅拂其面卽叱左右捕之左右故東西馳騖作拿狀伺其怒定乃罷或告之攺智乃書戒性急三字於木尺置案頭然僮僕有小過輒又持木尺自抶之菽園雜記巡撫周文襄初至昆山甫登岸盛怒撻一人儒學教諭朱冕叱皂隸令止進白公曰請姑息怒至衙門責之可也公從之至寓府入見後召冕問故對曰下車之初觀瞻所系恐因怒傷人累盛徳耳公謝之

喜怒部藝文詩

歡喜二偈

唐白居易得老加年誠可喜當春對酒亦宜歡心中別有歡喜事開百龍門八節灘眼暗頭旋耳重聽惟餘心口尙醒醒今朝歡喜緣何事禮徹佛名百部經

喜怒部雜錄詩經邶風谷風章黽勉同心不宜有怒小雅巧言章君子如怒亂庶遄沮禮記曲禮父母有疾怒不至詈按注怒罵曰詈怒而至詈是甚怒也檀弓人喜則斯陶斯��斯猶猶斯舞注喜者外境會心之謂謂郁陶心初悅而未暢之意郁陶之情暢則口歌詠之也味歌不足漸至動搖身體乃至起舞足蹈手揚樂之極也樂記夫樂者先王之所以飾喜也軍旅鈇鉞者先王之所以飾怒也故先王之喜怒皆得其儕焉喜則天下和之怒則暴亂者畏之先王之道禮樂可謂盛矣按注皆得其儕言各從其類喜非私喜怒非私怒也大全馬氏曰以樂飾喜而不爲汰者以喜當其類也以軍旅鈇鉞飾怒而不以爲暴者以怒當其類也左傳昭公二十五年子太叔曰民有喜怒喜有施捨怒有戰鬥喜生於好怒生於惡春秋元命苞兩口銜士爲喜喜得朋心喜者爲��天心魯語醉而怒醒而喜庸何傷

