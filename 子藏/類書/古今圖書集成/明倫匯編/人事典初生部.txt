

初生部藝文一

嚳妃論

宋蘇洵史記載帝嚳元妃曰姜嫄次妃曰簡狄簡狄行浴見燕墮其卵取吞之因生契爲商始祖姜嫄出野見巨人迹忻然踐之因生稷爲周始祖其祖商周信矣其妃之所以生者神奇妖濫不亦甚乎商周有天下七八百年是其享天之祿以能久其社稷而其祖宗何如此之不祥也使聖人而有異於眾庶也吾以爲天地必將儲陰陽之和積元气之英以生之又焉用此二不祥之物哉燕墮卵於前取而吞之簡狄其喪心乎巨人之迹隱然在地走而避之且不暇忻然踐之何姜嫄之不自愛也又謂行浴出野而遇之是以簡狄姜嫄爲淫佚無法度之甚者帝嚳之妃稷契之母不如是也𨿽然史遷之意必以詩有天命鳦鳥降而生商厥初生民時惟姜嫄生民如何克禋克祀以弗無子履帝武敏歆攸介攸止載震載夙載生載育時惟后稷而言之吁此又遷求詩之過也毛公之傳詩也以鳦鳥降爲祀郊禖之候履帝武爲從髙辛之行及鄭之箋而後有吞踐之事當毛之時未始有遷史也遷之說出於疑詩而鄭之說又起於信遷矣故天下皆曰聖人非人人不可及也甚矣遷之以不祥誣聖人也夏之衰二龍戲於庭藏其漦至周而發之化爲黿以生褒姒以滅周使簡狄而吞卵姜嫄而踐迹則其生子當如褒姒以妖惑天下柰何其有稷契也或曰然則稷何以棄曰稷之生也無災無害或者姜嫄疑而棄之乎鄭莊公寤生驚姜氏姜氏惡之事固有然者也吾非惡夫異也惡夫遷之以不祥誣聖人也棄之而牛羊避遷之而飛鳥覆吾豈惡之哉楚子文之生也虎乳之吾則不惡夫異也

謝卻姻友祝年

明羅洪先今世風俗凡男婦稍有可資逢四五十謂之滿十則多援顯貴禮際以侈大之爲交遊親友者亦皆曰某將滿十不可無儀也則又醵金以爲之壽至乞言於名家與名家之以言相假者又必過爲文飾以傳之而其名益張凡此皆數十年以來所甚重數十年以前無有是也夫滿十而不容無言交遊親友知之矣然在人亦有宜不宜者洪先今年十月十有四日幸滿六十回思先人保抱維持之艱與夫顧惜教誨之專某不意遽至於今至於今年且六十不可謂非壽矣而先人所以望之子與子所以自待以終其身者反之絲毫無有也故凡滿十而悲傷益甚者惟洪先爲最以悲傷負罪之人而納賓客之禮際與其言是非忘哀以爲樂乎自洪先有知以來以生日未能奉一觴於先以爲報也故未嘗受妻子之奉以自爲樂平日不敢自爲樂一旦而納賓客之禮際與其言以爲樂非君子所取也非君子所取者君子所不行惟執事亮之且古者六七十之養於學校者尊其行也故養之以乞言又其老也則憲老而不敢乞言懼其勞也是安其老者將以乞言未嘗以言侈大之也不敢少增其勞未嘗以飲食煩之也不肖空生無比數固矣槪以古昔其不敢又若此是以先期力疾以辭不然將掃迹一樓是絕其承教於君子也惟執事憐之

初生部藝文二詩

詞

岐王宅滿月

唐張諤社金流茂祉庭玉表奇才竹似因談植蘭疑入夢栽烏將八子去鳳逐九雛來今夜明珠色當隨滿月開

宗武生日

杜甫小子何時見髙秋此日生自從都邑語已伴一作律老

夫名詩是吾家事人傳世上情熟精文選理休覓彩衣輕雕瘵筵初秩攲斜坐不成流霞分一作飛片

一作幾

片涓滴就徐傾

相裏使君第七男生日

包何娶妻生子復生男獨有君家眾所談荀氏八龍惟欠一桓山四鳳已過三他時幹蠱聲名著今日懸弧宴樂酣誰道眾賢能繼體須知个个出於藍

府主僕射王摶生日

徐夤熊羆先兆慶垂休天地氤氳瑞气浮李樹影籠周柱史昴星光照漢酇侯數鍾龜鶴千年算律正乾坤八月秋勛業定因歸鼎鼐生靈豈獨化東甌

簡一

作荀令生日

羅隱祥煙靄靄拂樓臺慶積元元節後來已向靑陽標四序便從嵩嶽應三臺龜銜玉柄增年算鶴舞瓊筵獻壽杯自顧下儒何以祝柱天功業濟時才

賜石右相琚生日之壽

金顯宗黃閣今姚宋靑宮舊綺園繡絺歸里社冠蓋畫都門善訓懷師席深仁寄壽尊所期河潤溥餘福被元元

君錫生子四月八日左君錫薊北名士

黨懷英堂前種萱憂可忘不知生兒喜殊常嘔啞啼笑彩衣側滿堂和气生嘉祥燕寢香凝佳夢兆與佛同生佛親抱我來初見出錦�肌肉照人眉宇好世間兒子空紛紛如君此兒眞慰人薊山東盤出英秀政與徳門宜子孫天馬駒海鶴子气骨初成便超異�云衝霄從此始

生日自祝

王若虛空囊無一錢羸軀兼百疾況味何蕭條生意渾欲失淸晨聞喧呼親舊作生日我初未免俗隨分略修飾舉觴聊自祝醉語盡情實神仙空無從富貴安可必修短卒同歸何足喜與戚一祈粗康彊二願早閒適衣食無大望但願了晨夕萬事不我攖一心常自得優遊終吾身志願從此畢

薛尹生朝

王元粹時砌初開十二蓂一尊介壽爲君傾昔聞存義能從政今見元欽又繼兄謝傅階前瓊樹秀老萊堂下彩衣榮莫言小邑徒勞爾萬里靑雲第一程

壽瓊山丘先生

明李東陽周嶽生申日商巖夢說辰共瞻調鼎任純用讀書人位迥登三事年髙過七旬辭章極懇懇天語慰諄諄風雨停參謁山林謝隱淪甌金名早定帶玉寵方新月彩占卿象臺階切帝宸汗靑嚴衮鉞制艸出絲綸蕓閣編充棟鴛班禮絕鄰蓍龜言必驗藻鑑識還眞韋孟分傳業王褒頌得臣飽經誇腹笥憂國見眉顰義補西山闕途知泗水津正綱歸史法余藝入詩神彼杜徒稱斷爲曹但飲醇武休論絳灌儒肯墮楊荀斗柄初回子葭灰擬報春雲棲髙鸑鷟雪骨瘦松筠具爾鈞衡地巍然柱石身壽筵如許預歌詠敢辭頻

少傅西涯相公六十壽詩三十八韻

李夢陽龍馬十年會崧髙萬古神負圖曾翊聖間气又生申�拔元無敵淸修況絕倫生來近日月齠齔上星辰懷橘休前輩探鐶祇後身早承金馬詔竟冠玉堂賓講幄時沾醉宮坊數賜珍文章班馬則道術孟顏醇絕藝邕斯上髙情頡籀鄰一揮驚霹靂隻字破風塵絢練王侯宅蒼茫海嶽濱幽劖光沕窟巨榜照嶙峋星燦將軍碣云垂學士崖題半吳楚墨刻徧齊秦振鷺天衢麗登龍野服臻諸生彌濟濟夫子益循循江漢誰堪濯桃梅自有春空傳馬融帳眞慕介休巾憶昔逢先廟援公輔大鈞至人虛密勿君子以經綸商鼎調和切虞廷吁咈頻八方生气象萬物荷陶甄日晏離黃閣雞鳴侍紫宸羹分紫駝背袍錫錦麒麟顧命畱元弼今皇禮舊臣屹然匡社稷公論在朝紳鶉首星躔徙龍飛歲序新風雲回甲子天地慶玆辰卻老形如鶴憂時鬢若銀含淒麾賀客雅志爲蒸民愚也蓬蒿士蕭條塞鄙人猥蒙噓弱羽從此躍塗鱗原憲終多病彭宣晚見親臨洋徒嘆惋學步轉邅迍寶繪開蓬島淸歌頌大椿微涓寧溢海撮土詎增岷古意同如此中懷托具陳願爲金石�永永濟迷津

七十初度漫賦二十六韻

王�登憶上蓬萊殿曾讎石室書史臣陪出入丞相借吹噓故國歸來早長安不可居爲園棲曲巷種柳拂淸渠西縣琴聲靜南鄰樹影疏庭馴得食鳥池躍放生魚抱膝吟梁父無心賦子虛鄙人荊五羖醒士楚三閭白鳥相忘久靑蠅肯捨諸淺衷同撲滿傲骨類籧篨漢紀偸桃舊豳風剝棗初秋山當幾席春酒滿園廬大斗勞爲壽新詩賴起予自慚同襪綫何以報璠玙浚邑幹旄騎燉煌鐘鼓車髙僧遺巾拂名妓進衣袽丹指楓將變黃知菊漸舒何當饗敝帚不可賴耕鋤花落從堆積云來不掃除每開池上酌頻摘雨中蔬王猛貧捫虱公孫老牧豬隕霜嗟獄气蔽日憤刑余殿上誰扳檻屏前罷引裾終朝遊汗漫豈但夢華胥中聖曾無計求仙焉所如桃花流水渡願作武陵漁

生日招遠林

方鵬勞勞六十又三年半在愁邊半客邊假我餘生還對酒與人多忤合歸田花前臥疾妨春事枕上敲詩失夜眠此日江村期一醉淺沙深竹系吳船

上督府公生日詩並

序

徐渭

嘉靖己未秋九月廿有六日恭逢督府明公之生辰於是文武吏士及卿大夫士若耆舊賓客以公自鎭撫以來功在東南者實大且遠乃相與各抱其所有以爲公長久祝而公於今年春夏之交受諸道告捷之後奏凱天闕戢兵海隅民物熙和甸宇淸廓惟玆嘉誕適屆其時萸菊交芳天日俱朗旌旗應爽气而彌肅鐃吹協商�而並遠慶者雲集萬眾一辭比之往者益爲隆盛某小子叨沐寵榮間嘗一佩筆操鉛以奉侍幕下𨿽愚賤少文不敢自附於眾人之後至於仰淸光祝久遠其心固無異於眾人也謹撰長篇凡百句奉伏門下以充獻壽之禮自知拙陋無所發抒然慕戀恩私忻喜盛事自不能已於言耳遠曙輕籠海色蒼涼颸新薦菊英黃淸秋此日逢華誕繡褓當年繞異香地與人文增气象天爲王國產禎祥壯猷未老如方叔祕略曾傳似子房初捧兵符分虎竹再銜使命馭龍驤森羅島嶼諸夷會鎖鑰門庭一面當刁鬥不傳人自樂牙旗欲動勢偏揚雄豪定遠遙辭漢寬大汾陽近在唐管領華夷新士馬掃平吳越舊封疆曾先突騎重圍裏親式鳴蛙大道旁已遣嚴兵營細柳更教長劍倚扶桑三承寵錫恩何渥一受深知徳愈光定有姓名題禦扆每勤賞賜到遐荒千齡素質雙麋鹿五色奇毛兩鳳凰國有昌符臣協吉家承嚴訓子徵良田單下狄親鳴鼓姬旦居東久缺屢觸敲炎辭羽蓋轉巡郊野憩甘棠軍中作气頻投石陣裏籌機捷探囊敞日轅門標大纛浮天水寨集余皇雕弓並月名繁弱寶劍衝星出豫章幾處名香迎馬首數羣長鬣夾車箱量兼滄海涵諸島身作長城障一方萬里星辰羅北極百番貢道出東洋曹彬賜劍權偏重庾亮登樓興合狂引至偏裨堅誓約邀還賓佐據胡�鯨鯢久已封京觀翡翠行看出越裳詎止芳名流簡冊還將偉績著旗常功成淮蔡應趨闕路涉燕齊好偫糧將相位兼勞出入君臣道合致平康山城令節茱萸發髙宴華軒錦綺張日照花明諸樂作風吹帳啟眾賓藏鶴鳴流響聞天漢芝燦浮光到羽觴競取良辰占上壽復欣嘉會嗣重陽樹聯月桂輝花萼斗近天河挹酒漿黑齒呈歌須譯問文身獻舞傲傳場地連元嶠仙常集候傍黃鍾日漸長共以精誠抒華祝況兼佳麗屬錢塘鯫生本住山陰裏浪迹疑乘海畔航城下釣魚懷漂母堂前結客憶周郎未逢黃石書誰授不墜靑雲志自彊抱玉已憐非楚璞吹竽那識動齊王幸因文字蒙徵檄時佩菅毫侍瑣廊綦履東西魚共麗戎衣左右雁俱翔縣知陳阮時遊魏豈乏鄒枚並寓梁博采燕昭期致駿曲存宣父愛非羊眾人國士階元別知己蒙恩心所量自分才難堪記室人疑待已過中行構成燕雀猶知賀報取瓊瑤未可償偶值髙門掛弧矢且賡小雅賦桑楊卻慚未協宮商調莫並當筵巧奏簧

千秋歲建康壽史致道

宋辛棄疾塞垣秋艸又報平安好樽俎上英雄表金湯生气象珠玉霏談笑春近也春花得似人難老莫惜金樽倒鳳詔看看到畱不住江東小從容帷幄裏整頓乾坤了千百歲從今盡是中書考

水龍吟慶

壽

前人渡江天馬南來幾人眞是經綸手長安父老新亭風景可憐依舊夷甫諸人神州沈陸幾曾回首算平戎萬里功名本是眞儒事君知否況有文章山斗對桐陰滿庭淸晝當年墮地而今試看風雲奔走綠野風煙平泉艸木東山歌酒待他年整頓乾坤事了爲先生壽

喜遷鶯慶

壽

康與之臘殘春早正簾幕護寒樓臺淸曉寶運當千佳辰餘五嵩嶽誕生元老帝遣阜安宗社人仰雍容廊廟盡總道是文章孔孟勛庸周召師表方眷遇魚水君臣須信從來少玉帶金魚朱顏綠鬢占斷世間榮耀篆刻鼎彜將徧整頓乾坤都了願歲歲見柳梢靑淺梅英紅小

鵲橋仙除日小盡生日作

方嶽今朝念九明朝初一怎欠个秋�生日客中情緒老天知道這月不消三十春盤縷翠春缸搖碧便擬做梅花消息雪邊試問是耶非笑今夕不知何夕

滿庭芳壽言之弟

明周用日麗瑤京風和錦裏平安兩字頻傳別來明月三十六回圓恰是禁煙時候淸溪上華萼堂前香霧醒緋桃翠柳妝點艷陽天年年逢此日輕羅初試佳句新編有兒孫黃卷家世靑氈待紀淸朝盛事耆英會滿座名賢且相約百三十歲再數甲辰年

鵲橋仙詠蟹賀黃廷美

方彥卿艸頭八足一團大腹持螯笑向兪君玉花燈預賞爲先生生日是新正初六今宵過了七人八谷又七日天官賜福福如東海壽南山願歲歲春盤盈綠

念奴嬌自壽

鄭域嗟來咄去被天公把做小兒調戲蹀雪龍庭歸未久還促炎州行李不半年間北胡南越一萬三千里徵衫著破著衫人可知矣休問海角天涯黃蕉丹荔自足供甘旨泛綠依紅無个事時舞斑衣而已救蟻藤橋養魚盆沼是亦經綸耳伊周安在且須學老萊子

初生部匯考詩經

小雅斯幹下莞上簟乃安斯寢乃寢乃興乃占我夢吉夢維何維熊維羆維虺維蛇太人占之維熊維羆男子之祥維虺維蛇女子之祥注熊羆陽物在山彊力壯毅男子之祥也虺蛇陰物穴處柔弱隱伏女子之祥也乃生男子載寢之�載衣之裳載弄之璋其泣喤喤朱芾斯皇室家君王注

寢之於�尊之也衣之以裳服之盛也弄之以璋尙其徳也言男子之生於是室者皆將服朱芾煌煌然有室有家爲君爲王矣乃生女子載寢之地載衣之裼載弄之瓦無非無儀惟酒食是議無父母詒罹注

裼褓也瓦紡磚也儀善罹憂也寢之於地卑之也衣之以褓卽其用而無加也弄之以瓦習其所有事也有非非婦人也有善非婦人也蓋女子以順爲正無非足矣有善則亦非其吉祥可願之事也惟酒食是議而無遺父母之憂則可矣禮記

內則妻將生子及月辰居側室夫使人日再問之作而自問之妻不敢見使姆衣服而對至於子生夫復使人日再問之夫齊則不入側室之門注

正寢在前燕寢在後側室者燕寢之旁室也作動作之時也子生男子設弧於門左女設帨於門右三日始負子男射女否大

全方氏曰設弧於門左蓋左者天道所尊設帨於門右右者地道所尊必曰設者方男女之生其於弧帨有可用之道而未能有用之實也古之人重男女之生又重男女之別非特見於弧帨而已男則寢於�之尊女則寢於地之卑其衣之也男以晝服之裳女以夜服之裼其弄之也男以所有事之璋女以所有事之瓦國君世子生告於君接以太牢宰掌具三日卜士負之吉者宿齊朝服寢門外詩負之射人以桑弧蓬矢六射天地四方保受乃負之宰醴負子賜之束帛卜士之妻大夫之妾使食子注

接以太牢者以太牢之禮接見其子也宰宰夫也掌具掌其設禮之具也卜士負之者卜其吉者而使之抱子也詩承也儀禮言屍酢主人詩懷之亦承義射天地四方者期其有事於遠大也保保母也受乃負之受子於士而抱之也蓋士之負子特爲斯須之禮而已宰旣掌具故以醴禮負子之士仍賜束帛以酬之食子謂乳養之也今按此言世子生接以太牢特言其常禮如此耳下文又言接子擇日則亦或在始生三日之後也鄭氏謂食其母使補虛彊气讀接爲捷而訓爲勝其義迂方氏讀如本字今從之凡接子擇日冢子則太牢庶人特豚士特豕大夫少牢國君世子太牢其非冢子則皆降一等異爲孺子室於宮中擇於諸母與可者必求其寬裕慈惠溫良恭敬愼而寡言者使爲子師其次爲慈母其次爲保母皆居子室他人無事不往注

諸母眾妾也可者謂𨿽非眾妾之列或傅禦之屬可爲子師者也此人君養子之禮師教以善道者慈母審其欲惡者保母安其寢處者他人無事不往恐兒驚動也三月之末擇日剪髮爲鬌男角女羈否則男左女右是日也妻以子見於父貴人則爲衣服由命士以下皆漱澣男女夙興沐浴衣服具視朔食夫入門升自阼階立於阼西鄕妻抱子出自房當楣立東面注鬌所存畱不剪者也夾囟兩旁當角之處畱髮不剪者謂之角畱頂上�橫各一相交通達者謂之羈嚴氏云夾囟曰角兩髻也午達曰羈三髻也貴人大夫以上也由自也具視朔食者所具之禮如朔食也朔食天子太牢諸侯少牢大夫特豕士特豚也入門入側室之門也側室亦南向故有阼階西階出自房自東房而出也姆先相曰母某敢用時日祗見孺子夫對曰欽有帥父執子之右手咳而名之妻對曰記有成遂左還授師子師辯告諸婦諸母名妻遂適寢辯音徧下同注

某妻姓某氏也欽敬帥循也言當敬教之使循善道也咳而名之者咳小兒笑聲謂父作咳聲笑容以示慈愛而名之也記有成謂當記識夫言教之成徳也授師以子授子師也諸婦同族卑者之妻也諸母同族尊者之妻也後告諸母欲名成於尊也妻遂適寢復夫之燕寢也夫告宰名宰辯告諸男名書曰某年某月某日某生而藏之宰告閭史閭史書爲二其一藏諸閭府其一獻諸州史州史獻諸州伯州伯命藏諸州府夫入食如養禮注

宰屬吏也諸男同宗子姓也藏之者以簡策書子名而藏於家之書府也二十五家爲閭二千五百家爲州州伯則州長也閭史州史皆其屬吏也閭府州府皆其府藏也夫入食如養禮謂與其妻禮食如婦始饋舅姑之禮也疏曰此經所陳謂卿大夫以下故以名徧告同宗諸男諸男卑者尙告則告諸父可知若諸侯絕宗則不告也世子生則君沐浴朝服夫人亦如之皆立於阼階西鄕世婦抱子升自西階君名之乃降注

諸侯朝服元端素裳夫人亦如之者亦朝服也當是展衣注云褖衣者以見子畢卽侍禦於君故服進禦之褖衣也人君見世子於路寢此升自西階是自外而入也凡生子無問妻妾皆在側室適子庶子見於外寢撫其首咳而名之禮帥初無辭注此適子蓋世子之弟庶子則妾子也外寢君燕寢也燕寢在內以側室在旁處內故謂此爲外也疏曰庶子見於側室此以撫首咳名無辭之事同故與適子連文云見於外寢耳凡名子不以日月不以國不以隱疾大夫士之子不敢與世子同名妾將生子及月辰夫使人日一問之子生三月之末漱澣夙齋見於內寢禮之如始入室君已食徹焉使之特餕遂入禦注

此言大夫士之妾生子之禮宮室之制前有路寢次則君之燕寢次夫人正寢卿大夫以下前有適室次則燕寢次則適妻之寢此言內寢正謂適妻寢耳如始入室者如初來嫁時也特餕使此生子者獨餕不如常時眾妾同餕也公庶子生就側室三月之末其母沐浴朝服見於君擯者以其子見君所有賜君名之眾子則使有司名之注

擯者傅姆之屬也君所有賜者此妾君所偏愛而特加恩賜者故其子君自名之若眾妾之子恩寵輕略者則使有司名之也疏曰前文巳云適子庶子見異千世子今更重出者以前庶適連文故此特言庶子之禮庶人無側室者及月辰夫出居羣室其問之也與子見父之禮無以異也注

問之之禮與執手咳名之事欽帥記成之辭皆與有爵者同故云無以異也凡父在孫見於祖祖亦名之禮如子見父無辭注應氏曰辭者夫婦所以相授受也祖尊故有其禮而無其辭大全

嚴陵方氏曰父在謂祖在也據子

之父稱之故曰父爾以祖名之而不以父者家事統於尊故也食子者三年而出見於公宮則劬大夫之子有食母士之妻養其子注

食子者士之妻大夫之妾也子三年則免懷抱故食者出還其家見於公宮而告辭則君必有賜劬者有賜以勞其劬勞也食母乳母也士卑故自養

射義故男子生桑弧蓬矢六以射天地四方天地四方者男子之所有事也故必先有志於其所有事然後敢用谷也飯食之謂也注

宇宙內事皆己分內事此男子之志也人臣所以先盡職事而後敢食君之祿者正以始生之時先射天地四方而後使其母食之也故曰飯食之謂也飯食食子也

曾子問曾子問曰君薨而世子生如之何孔子曰卿大夫士從攝主北面於西階南太祝裨冕執束帛升自西階盡等不升堂命無哭祝聲三告曰某之子生敢告升奠幣於殯東幾上哭降眾主人卿大夫士房中皆哭不踴盡一哀反位遂朝奠小宰升舉幣三日眾主人卿大夫士如初位北面太宰太宗太祝皆裨冕少師奉子以衰祝先子從宰宗人從入門哭者止子升自西階殯前北面祝立於殯東南隅祝聲三曰某之子某從執事敢見子拜稽顙哭祝宰宗人眾主人卿大夫士哭踴三者三降東反位皆袒子踴房中亦踴三者三襲衰杖奠出太宰命祝史以名徧告於五祀山川如已葬而世子生太宰太宗從太祝而告於禰三月乃名於禰以名徧告及社稷宗廟山川素問

上古天眞論帝曰人年老而無子者材力盡邪將天數然也陰陽者萬物之終始也此復論男女陰陽气血有始有終有盛有衰各有自然之天數材力精力也岐伯曰女子七歲腎气盛齒更發長七爲少陽之數女本陰體而得陽數者陰中有陽也人之初生先從腎始女子七歲腎气方盛腎主骨齒者骨之餘故齒更血乃腎之液發乃血之餘故發長也按陰陽之道孤陽不生獨陰不長陰中有陽陽中有陰是以天乙生水地二生火離爲女坎爲男皆陰陽互換之道故女得陽數而男得陰數也二七而天癸至任脈通太衝脈盛月事以時下故有子天癸天乙所生之癸水也衝脈任脈奇經脈也二脈並起於少腹之內胞中循腹上行爲經血之海女子主育胞胎夫月爲陰女爲陰月一月而一周天有盈有虧故女子亦一月而經水應時下泄也虧卽復生故於初生之時男女媾精當爲有子虛則易受故也三七腎气平均故眞牙生而長極

腎气者腎藏所生之气也气生於精故先天癸至而後腎气平腎气足故眞牙生眞牙者盡根牙也四七筋骨堅發長極身體盛壯腎生骨髓髓生肝肝生筋母子之相生也女子四七精血盛極之時是以筋骨堅發長極也血气盛則膚熱肉是以身體盛壯五七陽明脈衰面始焦發始墮

陽明之脈榮於面循髮際故其衰也面焦發墮夫气爲陽血脈爲陰故女子先衰於脈而男子先衰於气也再按足陽明之脈並衝任挾臍上行衝任脈虛而陽明脈亦虛矣六七三陽脈衰於上面皆焦發始白

三陽之脈盡上於頭三陽脈衰故面皆焦血脈華於色血脈衰故發白也七七任脈虛太衝脈衰少天癸竭地道不通故形壞而無子也地道下部之脈道也三部九候論曰下部地足少陰也癸水藏於腎天癸竭是足少陰下部之脈道不通衝任虛是以形衰而無子也丈夫八歲腎气實發長齒更

八爲少陰之數男本陽體而得陰數者陽中有陰也二八腎气盛天癸至精气溢寫陰陽和故能有子靈樞經曰衝脈任脈皆起胞中上循腹裏爲經絡之海其浮而外者循腹右上行會於咽喉別而絡唇口血气盛則充膚熱肉血獨盛則淡滲皮膚生毫毛今婦人之生有餘於气不足於血以其數脫血也衝任之脈不榮唇口故須不生焉是則男子之天癸溢於衝任充膚熱肉而生髭須女子之天癸溢於衝任充膚熱肉爲經水下行而�子也男子二八精气滿溢陰陽和合寫泄其精故能有子也三八腎气平均筋骨勁彊故眞牙生而長極

平足也均和也極止也至眞牙生而筋骨所長以至於極矣四八筋骨隆盛肌肉滿壯

四居八數之半是以隆盛之極五八腎气衰發墮齒槁

腎爲生气之原男子衰於气故根气先衰而發墮齒槁也六八陽气衰竭於上面焦發鬢頒白

根气先衰而標陽漸竭矣平脈篇曰寸口脈遲而緩緩則陽气長其色鮮其顏光其聲商毛髮長陽气衰故顏色焦而發鬢白也七八肝气衰筋不能動天癸竭精少腎藏衰形體皆極肝乃腎之所生腎气衰故漸及於肝矣肝生筋肝气衰故筋不能運動腎主骨筋骨皆衰故形體疲極也八八則齒髮去

數終衰極是以不惟頒白枯槁而更脫落矣腎者主水受五藏六府之精而藏之故五藏盛乃能寫今五藏皆衰筋骨解墮天癸盡矣故發鬢白身體重行步不正而無子耳此復申明先天之癸水又藉後天之津液所資益也腎者主水言腎藏之主藏精水也受五藏六府之精而藏之者受後天水谷之精也蓋五味入胃各歸所喜津液各走其道腎爲水藏受五藏之精而藏之腎之津液入心化赤而爲血流溢於衝任爲經血之海養肌肉生毫毛所謂流溢於中布散於外者是也故曰天癸者天乙所生之精也是以男子天癸至而精气溢瀉腎之精化赤爲血溢於衝任生髭須女子天癸至而月事以時下故精血皆謂之天癸也再按經云榮血之道內谷爲寶谷入於胃乃傳之肺流溢於中布散於外專精者行於經隧常榮無已男子八八女子七七天地之數終而天癸絕然行於經隧之榮血未竭也是以年老之人能飲食而脾胃健者尙能筋骨堅彊气血猶盛此篇論天癸絕而筋骨衰其後天水谷之精又不可執一而論也再按女子過七七而經淋不絕者此系行於經隧之血反從衝任而下是以面黃肌瘦骨憊筋柔當知經隧之血行於脈中衝任之血兼滲於脈外帝曰有其年已老而有子者何也岐伯曰此其天壽過度气脈常通而腎气有餘也此𨿽有子男不過盡八八女不過盡七七而天地之精气皆竭矣此復申明天地陰陽之數止盡終於七七八八也天壽過度先天所秉之精气盛也气脈常通後天之地道尙通也是以腎气有餘而有子此𨿽有子然天地之精气盡竭於七八之數者也帝曰夫道者年皆百數能有子乎岐伯曰夫道者能卻老而全形身年𨿽壽能生子也此承上文而言惟修道者能出於天地陰陽之數也管子

水地篇人水也男女精气合而水流形三月如咀咀者何曰五味五味者何曰五藏酸主脾鹹主肺辛主腎苦主肝甘主心五藏已具而後生肉脾生膈肺生骨腎生腦肝生革心生肉五肉已具而後發爲九竅脾發爲鼻肝發爲目腎發爲耳肺發爲竅五月而成十月而生生而目視耳聽心慮目之所以視非特山陵之見也察於荒忽耳之所聽非特雷鼓之聞也察於淑湫心之所慮非特知於粗粗也察於微眇故修要之精是以水集於玉而九徳出焉凝蹇而爲人而九竅五慮出焉此乃其精也精粗濁蹇能存而不能亡者也方言

雜釋陳楚之間凡人獸乳而雙產謂之釐孳秦晉之間謂之僆子自關而東趙魏之間謂之孿生女謂之嫁子晉嚴助相兒經

相兒三十四法兒初生叫聲連延相屬者壽聲絕而復揚急者不壽啼聲散者不成人啼聲深者不成人臍中無血者好臍小者不壽通身軟弱如無骨者不壽鮮白長大者壽自開目者不成人目視不正數動者大非佳汗血者多厄不壽汗不流不成人小便凝如脂膏不成人頭四破不成人常搖手足者不成人早坐早行早齒早語皆惡性非佳人頭毛不周匝者不成人發稀少者不聽人額上有旋毛者早貴妨父母兒生枕骨不成者能言語而死尻骨不成者能倨而死掌骨不成者能匍匐而死踵骨不成者能行而死臏骨不成者能立而死身不收者死魚口者死股間無坐肉者死頤下破者死陰不起者死陰囊下白者死赤者死卵縫通達黑者壽兒小時識悟通敏過人者多夭小兒骨法成就威儀回轉遲舒稍闕

三字精神雕琢者壽

小兒預知人意回旋敏速者夭唐孫思邈千金方

養胎論舊說凡受胎三月逐物變化稟質未定故�娠三月欲得觀犀象猛獸珠玉寶物欲得見賢人君子盛徳大師觀禮樂鐘鼓俎豆軍旅陳設焚燒名香口誦詩書古今箴誡居處簡靜割不正不食席不正不坐彈琴瑟調心神和情性節嗜欲庶事淸淨生子皆良長壽忠孝仁義聰慧無疾斯蓋文王胎教者也兒在胎日月未滿陰陽未備腑臟骨節皆未成足故自初迄於將產飲食居處皆有禁忌�娠食羊肝令子多厄食山羊肉令子多病�娠食驢馬肉令子延月食驢肉產難�娠食兔肉犬肉令子無音聲並唇闕�娠食雞肉糯米令子多寸白虫�娠食雞子及幹鯉魚令子多瘡�娠食椹並鴨子令子倒出心寒�娠食雀肉並豆醬令子滿面多黯黑子�娠食雀肉並酒令子心淫情亂不畏羞恥�娠食�令子短項�娠食冰漿絕胎�娠勿向非常地大小便必半產殺人徐之才曰�娠三月名始胞當此之時未有定儀見物而化欲生男者操弓矢欲生女者弄珠璣欲子美好數視璧玉欲子賢良端坐淸虛是謂外像而內感者也

初生出腹論論曰小兒初生先以綿裹指拭兒口中及舌上靑泥惡血此謂之玉衡一作銜若不急拭啼聲一發卽入腹成百病矣兒生落地不作聲者取暖水一器灌之須臾當啼兒生不作聲者此由難產少气故也可取兒臍帶向身卻捋之令气入腹仍呵之至百度啼聲自發亦可以�白徐徐鞭之卽啼兒已生卽當舉之舉之遲晚則令中寒腹內雷鳴乃先浴之然後斷臍不得以刀子割之須令人隔單衣物咬斷兼以暖气呵七徧然後纏結所畱臍帶令至兒足趺上短則中寒令兒腹中不調常下痢一云成內釣若先斷臍然後浴者則臍中水臍中水則發腹痛其臍斷訖連臍帶中多有虫宜急剔撥去不爾入兒腹成疾斷兒臍者當令長六寸長則傷肌短則傷髒不以時斷若挼汁不盡則令暖气漸微自生寒令兒臍風生男宜用其父故衣裹之生女宜用其母故衣裹之皆勿用新帛爲善不可令衣過厚令兒傷皮膚害血脈發雜瘡而黃兒衣綿帛特忌厚熱愼之愼之凡小兒始生肌膚未成不可暖衣暖衣則令筋骨緩弱宜時見風日若都不見風則令肌膚脆�便易中傷皆當以故絮衣之勿用新綿也凡天和暖無風之時令母將兒於日中嬉戲數見風日則血凝气剛肌肉牢密堪耐風寒不致疾病若常藏在幃帳之中重衣溫暖譬猶陰地之艸木不見風日�脆不堪風寒也凡裹臍法椎治白練令柔�方四寸新綿厚半寸與帛等合之調其緩急急則令兒吐�兒生二十日乃解視臍若十許日兒怒啼似衣中有剌者此或臍燥還刺其腹當解之易衣更裹裹臍時閉戶下帳燃火令帳中溫暖換衣亦然仍以溫粉粉之此謂冬時寒也若臍不愈燒絳帛末粉之若過一月臍有汁不愈燒蝦蟆灰粉之日三四度若臍中水及中冷則令兒腹絞痛夭�啼呼面目靑黑此是中水之過當灸粉絮以熨之不時治護臍至腫者當隨輕重重者便灸之乃可至八九十壯輕者臍不大腫但出汁時時啼呼者搗當歸末和胡粉傅之灸絮日熨之至百日愈以啼呼止爲候若兒糞靑者冷也與臍中水同兒洗浴斷臍竟�抱畢未可與朱蜜宜與甘艸湯以甘艸如手中指一節許打碎以水二合煮取一合以綿纏沾取與兒吮之連吮汁計得一蜆殼入腹止兒當快吐吐去心胸中惡汁也如得吐余藥更不須與若不得吐可消息計如饑渴須臾更與之若前所服及更與並不得吐者但稍稍與之令盡此一合止如得吐出惡汁令兒心神知慧無病也飲一合盡都不吐者是兒不含惡血爾勿復與甘艸湯乃可與朱蜜以鎭心神安魂魄也兒新生三日中與朱蜜不宜多多則令兒脾胃冷腹脹喜陰癇气急變噤痙而死新生與朱蜜法以飛煉朱砂如大豆許以赤蜜一蜆殼和之以綿纏筋頭沾取與兒吮之得三沾止一日令盡此一豆許可三日與之則用三豆許也勿過此則傷兒也與朱蜜竟可與牛黃如朱蜜多少也牛黃益肝膽除熱定精神止驚辟惡气除小兒百病也新生三日後應開腸胃助谷神可研米作厚飲如乳酪厚薄以豆大與兒咽之頻咽三豆許止日三與之滿七日可與哺也兒生十日始哺如棗核二十日倍之五十日如彈丸百日如棗若乳汁少不得從此法當用意小增之若三十日而哺者令兒無疾兒哺早者兒不勝穀气令生病頭面身體喜生瘡愈而復發令兒尪弱難養三十日後𨿽哺勿多若不嗜食勿彊與之不消復生疾病哺乳不進者腹中皆有疾癖也當以四物紫微丸下之節哺乳數日便自愈小兒微寒熱亦當爾利之要當下之然後乃瘥凡乳兒不欲太飽飽則嘔吐每候兒吐者乳太飽也以空乳乳之卽消日四乳兒若臍未愈乳兒太飽令風中臍也夏不去熱乳令兒嘔逆冬不去寒乳令兒咳痢母新房以乳兒令兒羸瘦交脛不能行母有熱以乳兒令變黃不能食母怒以乳兒令喜驚發气疝又令上气癲狂母新吐下以乳兒令虛羸母醉以乳兒令身熱腹滿凡新生小兒一月內常飲豬肉大佳凡乳母乳兒當先極挼散其熱气勿令汁奔出令兒噎輒奪其乳令得息息已復乳之如是十返五返視兒饑飽節度知一日中幾乳而足以爲常又常提去宿乳兒若臥乳母當以臂枕之令乳與兒頭平乃乳之令兒不噎母欲寐則奪其乳恐塡口鼻又不知饑飽也浴兒法凡浴小兒湯極須令冷熱調和冷熱失所令兒驚亦致五藏疾也凡兒冬不可久浴浴久則傷寒夏不可久浴浴久則傷熱數浴背冷則發癇若不浴又令兒毛落新生浴兒者以豬�一枚取汁投湯中以浴兒終身不患瘡疥勿以雜水浴之兒生三日宜用桃根湯浴桃根李根梅根各二三兩皮亦得咀之以水三斗煮二十沸去滓浴兒良去不祥令兒終身無瘡疥治小兒驚辟惡气以艾虎湯浴艾一斤虎頭骨一枚以水三斗煮爲湯浴但須浴卽煮用之樂善錄

初生人於胞胎中三元育養九�結形然後得成爲人若非三元所育九�所導及九天司馬不下命章皆莫能生始一月受郁單無量天一黃演之�二月受上上禪善無量壽天洞冥紫戶之�三月受梵監須延天長靈明仙之�四月受寂然兜術天碭戶冥演由之�五月受波羅蜜不驕樂天五仙中靈之�六月受洞元化應聲天髙眞沖融之�七月受靈化梵輔天髙仙洞笈之气八月受髙虛淸明天眞靈化凝之气故一月精血凝而爲胞二月形兆坯而爲胎三月陽神爲三魂四月陰靈爲七魄五月五行分職六月六律定府七月七精開竅八月八景具神九月宮室羅布十月气足聲尙神具九天稱慶太乙執符帝君品命主籙勒籍司命定算五帝監生聖母衛房天神地祇三界備守九天司馬在庭皆所以主其生成者也因其不淨而成胞胎神旣入胎四種始立堅凝爲地種�濕爲水種暖熱爲火種气息爲風種使地水火三種𨿽立非風種關通其中則兒形莫得長故自一七日至三十有八日於胞胎中自然生三十一種風關通整合使之筋脈肌骨機關孔竅皆得流通於其中間第十七日又復一死蓋短座之風吹令暴卒以堅彊之普門之風吹整其體足其音聲故也如此在胞胎中凡十个月處母生髒之下熟髒之上五系自縛如在革囊如在羅网起不淨想瑕穢想牢獄想幽冥想起如是等想晝夜恓惶急欲起出母食多食少太膩無膩太熱太冷色欲過度當風差久遊行馳走有所度越凡此之類兒皆不安亦復受諸苦惱及生地苦亦如之或以衣受或以衾受皆切楚痛當此欲生未生之際使非何所垂超之風吹令頭下足上以向生門則母子往往兩皆不保宋陳自明婦人良方

胎教門論�娠一月名胎胚足厥陰脈養之二月名始膏足少陽脈養之三月名始胎手心主脈養之當此之時形象未有定儀因感而變欲子端正莊嚴常口談正言身行正事欲生男宜佩弦執弓矢欲生女宜佩韋施環佩欲子美好宜佩白玉欲子賢能宜看詩書是謂外像而內感者也四月始受水精以成其血脈手少陽脈養之五月始受火精以成其气足太陰脈養之六月始受金精以成其筋足陽明脈養之七月始受木精以成其骨手太陰脈養之八月始受土精以成膚革手陽明脈養之九月始受石精以成毛髮足少陰脈養之十月五臟六腑關節人神皆備又五臟論一月如珠露二月如桃花三月男女分四月形象具五月筋骨成六月毛髮生七月遊其魂兒能動左手八月遊其魄兒能動右手九月三轉身十月受气足更有顱�經云一月爲胎胞精血凝也二月爲胎形成胚也三月陽神爲三魂四月陰靈爲七魄五月五行分五臟也六月六律定六腑也七月精開竅通光明也八月元神具降眞靈也九月宮室羅布以定生人也十月受气足萬象成也今惟究數說如五臟論者類皆淺鄙妄托其名至於三藏佛書且涉怪誕漫不可考按顱�經中古巫方撰其巢氏論�娠至三月始胎之時欲談正言行正事佩弦韋執弓矢施環佩佩白玉讀詩書之類豈非胎教之理乎嘗試推巢氏所論云�娠脈養之理若厥陰肝脈也足少陽膽脈也爲一臟腑之經餘皆如此且四時之令必始於春木故十二經之養始於肝所以養胎在一月二月手心主心胞絡脈也手少陽三焦脈也屬火而夏旺所以養胎在三月四月手少陰手太陽乃心脈也以君主之官無爲而尊也足太陰脾脈也足陽明胃脈也屬土而旺長夏所以養胎在五月六月手太陰肺脈也手陽明大腸脈也屬金而旺秋所以養胎在七月八月足少陰腎脈也屬水而旺冬所以養胎在九月又況母之腎臟系於胎是母之眞气子之所賴也至十月兒於母腹之中受足諸髒气脈所養然後待時而生此論奧微而有至理世更有明之者亦未有過於巢氏之論矣余因述其說巢氏論曰陽施陰化精气有餘兩胎有俱男俱女者道藏經云婦人月信止後一日三日五日值男女旺相日陽日陽時交合有孕多男若男女稟受皆壯則男子一或怯弱則少子顱�經云陽盛發陰當孕成男六脈諸經皆舉其陰又云三陽所會則生男三陰所會則生女葛仙翁肘後方云男從父气女從母气聖濟經雲天之徳地之气陰陽之至和流轉於一體因气而左動則屬陽陽資之則成男因气而右動則屬陰陰資之則成女易稱乾道成男坤道成女此男女之別也凡�娠有疾投以湯藥衰其大半而已使病去母安胎亦無損矣薛己曰按東垣丹溪雲經水斷後一二日血海始淨精勝其血感者成男四五日後血脈已旺精不勝血感者成女蓋父精母血因感而會精之施也血能攝精故成男此萬物資始於乾元也血之行也精不能攝故成女此萬物資生於坤元也陰陽交媾胚胎始凝所藏之處名曰子宮一系在下上有兩岐一達於左一達於右精勝其血則陽爲之主受气於左子宮而男形成精不勝血則陰爲之主受气於右子宮而女形成此二先生之確論也褚氏云男女之合二情交暢陰血先至陽精後衝血開裹精精入爲骨而男形成矣陽精先入陰血後參精開裹血血入爲本而女形成矣陽气聚面故男子面重溺死者必伏陰气聚背故女子背重溺死者必仰走獸溺死仰伏皆然陰陽均至非男非女之身精血散分駢胎品胎之兆父少母老產女必羸母壯父衰生男必弱明魯伯嗣學嬰童百問

初誕嬰童在胎稟陰陽五行之气以生成五臟六腑百骸之體悉具必藉胎液以滋養之受气旣足自然分娩初離母體口有液毒啼聲未出急用�綿裹指拭去口中惡汁𨿽是良法然倉卒之際或有不及如法者古人有黃連法朱蜜法甘艸法用之殊佳免使惡物咽下伏之於心遇天行時气久熱不除乃乘於心心主血脈得熱而散流溢於胃而胃主肌肉發出於外故成瘡疹之候世之長幼無有可免者若依初生拭口之法得免瘡疹之患或有時气浸染只出膚瘡細疹易爲調理亦孩童之幸也楊氏云初生拭口不前惡穢入腹則腹滿气短不能飲乳者宜用茯苓丸加減治之又法下胎毒臨產落生時濃煎淡豉汁服極好不可與辰砂黃連輕粉等

護養法巢氏云小兒始生肌膚未實不可暖衣當薄衣但令背暖薄衣之法當從秋習之不可以春夏卒減其衣否則令中風寒所以從秋習之者以漸稍寒如此則必耐寒冬月但著兩薄襦可耐寒若不忍見其寒當略加耳若愛而暖之適所以害之也又當消息無令出汗如汗出則表虛風邪易入也晝夜寤寐常當愼之其乳哺之法亦當有節不可過飽或宿滯不化當用消乳丸化積溫脾等劑治之陳氏所謂忍三分寒喫七分飽頻揉肚少澡洗及要背暖肚暖足暖要頭涼心胸涼亦至論也徐春明古今醫統

小兒初生總論初生小兒必忌外客所觸古人一歲之內忌之者並無客忤之患小兒略識人物不宜攜至神廟觀望神像閃爍恐生恐懼王肯堂幼科證治準繩

通論初生兒出月必須人𦇤褓𦇤褓之道必須得宜如春夏之月乃萬物生長之時宜教令地臥使之不逆生長之气如秋冬之月乃萬物收藏之時宜就溫暖之處使之不逆收藏之气然後血凝气和則百病無自而入矣龔廷賢萬病回春

初生小兒初生宜用七八十歲老人舊裙舊襖攺作小兒衣衫眞气相滋令兒有壽富貴之家切不宜新制紵絲綾羅氈絨之類與小兒不惟生疾抑且折福必致夭傷髙兆麟生日會約

會約十二則今人於誕日延集賓朋呼優稱觴不論家之有無一以侈盛爲貴曾記往昔年髙分尊方做生日今則二十三十𨿽在卑幼亦做矣往昔凡遇齊頭必至七十八十以及五六十方做今則年年而做之矣人之肯做生日如此所以重吾生也夫必有身而後有生重吾生者所以重吾身也抑思此身何自而來乎非祖宗所遺乎然而祖宗往矣而祖宗之心念注在子孫凡我昆弟伯叔以至宗族孰非祖宗之遺孰非祖宗心念所注能以重吾生重吾身之心一仰思於祖宗並體祖宗心念所注以推及昆弟叔伯宗族方爲眞重吾身方爲不虛此生𨿽年年做生日不�矣今以此意定爲生日會是會也不論尊卑長幼凡遇生日派分有三上者五分次三分再次二分在尊長則呼卑幼而飲之在卑幼則奉尊長而祝之置簿一扇輪一直會一月一轉如此則常常相聚意气聯屬或不聞祖徳者則問之尊長或不諳世故者一型於大方仁義之訓日聞禮法之防自謹且有學問商量有緩急倚賴面熟而心自齊情眞而气自洽必不至逾越規矩敗壞倫常以安於浮薄甘爲名教之罪人矣夫人而爲名教之罪人身將不保非自棄其身乃棄吾祖宗所遺之身於生日何有焉必如此重身敬祖惇宗族厚風教數善兼備則亦何憚而不爲耶願自吾門始之孟子論鄕井而曰出入相友守望相助鄕且如此況於族乎況爲身以惇族乎我知人必樂之矣又如每房生子是添丁之喜亦吾祖宗心念所注血食所關如例舉焉未爲不可昔人有眞率會當時會僚友且然而況宗族夫眞率莫眞率於宗族矣只宜照分設肴務期可口飽腹爲止若侈張便不得名眞率規例十二則附後一是會專在惇倫非取飲酒宴樂務期人人畢集俗例常有寧可人不到而分要到是重分不重人今此事在聚人縱分可以不到人不可以不到分不到罰五分人不到罰一錢一是會務期久遠此舉𨿽創自麟意曾聞先世有行之者矣柰何中葉而廢以前律後不令人視今猶昔之感耶惟是行止全系乎人所謂人存而政自舉凡我前輩後進錚錚不乏豈甘自棄以致中墜諄切諄切一是會專尙儉朴或遵五簋或取三養不然先設面數盂再佐小碟供飲務期便於舉行安於人情爲止再不然人多分少總待一月之中或二人合舉卽一月之中若無同壽者亦不妨再俟以三人爲率總是權宜經久之計一是會謹循禮法凡遇尊長生日子侄斷宜竭誠登堂稱祝如不到者罰五錢一是會分禮有節遇散壽則照數捐分若正壽則於常分之外加一倍焉一是會規矩一定凡遇壽期先五日發單斂分而值會之法一月輪一人司之庶無紊亂遺忘之獘其有宜發單而不發單者罰二錢一是會務遵謙讓宗族燕會不比尋常聚飲觥籌交錯之間更宜寓以禮讓相先之意不得泛習虛浮偶因杯酒而盛气相加如蹈此轍者罰三錢一是會登記宜詳每年置簿一扇登記聚會並人數分數以驗會中增盛之美如簿到不登記者罰一錢並簿遺失者罰一兩一是會立法甚嚴凡一切罰銀俱於次日值會者徵出貯於五房當鋪之中以俟公舉之費如徵不出者合族坐徵無致中阻以期遵守或曰以卑幼而罰尊長似爲未便不知尊長以禮自持必不致罰卽或偶有之值會者須稟過族長遵族長之命往徵是情理之甚當而事之極可行者一是會成人入會凡某位生幾子某人幾歲俱開載簿上以便查其至十六歲卽斂分入會定爲永例不致遺漏躲避一是會添丁宜慶遇某房添丁值會者卽登記生年月日於簿以兆生生不已之慶隨發單斂分舉賀如例一是會交接有序如前月某人值會下月交送某人其一一事體開載如例又書某人交與某位掌管如此寫記明白庶不至差錯起推諉之獘矣右十二則可謂詳之詳矣原以聚會爲美非欲以本枝一葉漠然如行道之人一切不相關切甚且等而下之流爲澆薄蹈習市井平常不覺一當聚會便爾手忙腳亂無安身之處如是者非無人吾見亦屢矣縱其人不足惜追念祖宗忍見斯狀然所以致是者總是平日不聞格言正論不見尊輩長者𨿽欲不如是不可得也麟今創是要見何心且派分旣分設席又合稱家有無各隨其便非彊人以所難也凡我賢達宜深維之禦李山人麟又跋

初生部總論漢王充論衡

奇怪篇儒者稱聖人之生不因人气更稟精於天禹母吞薏苡而生禹故夏姓曰姒母吞燕卵而生故殷姓曰子后稷母履大人迹而生后稷故周姓曰姬詩曰不坼不副是生后稷說者又曰禹逆生闓母背而出后稷順生不坼不副不感動母體故曰不坼不副逆生者子孫逆死順生者子孫順亡故桀紂誅死赧王奪邑言之有頭足故人信其說明事以驗證故人然其文讖書又言堯母慶都野出赤龍感己遂生堯髙祖本紀言劉媼嘗息大澤之陂夢與神遇是時雷電晦冥太公往視見交龍於上已而有身遂生髙祖其言神驗文又明著世儒學者莫謂不然如實論之虛妄言也彼詩言不坼不副言其不感動母體可也言其闓母背而出妄也夫蟬之生復育也闓背而出天之生聖子與復育同道乎兔吮毫而懷子及其子生從口而出案禹母吞薏苡母咽燕卵與兔吮毫同實也禹之母生宜皆從口不當闓背夫如是闓背之說竟虛妄也世間血刃死者多未必其先祖初爲人者生時逆也秦失天下閻樂斬胡亥項羽誅子嬰秦之先祖伯翳豈逆生乎如是爲順逆之說以驗三家之祖誤矣且夫薏苡艸也燕卵鳥也大人迹土也三者皆形非气也安能生人說聖者以爲稟天精微之气故其爲有殊絕之知今三家之生以艸以鳥以土可謂精微乎天地之性惟人爲貴則物賤矣今貴人之气更稟賤物之精安能精微乎夫令鳩雀施气於雁鵠終不成子者何也鳩雀之身小雁鵠之形大也今燕之身不過五寸薏苡之莖不過數尺二女吞其卵實安能成七尺之形乎爍一鼎之銅以灌一錢之形不能成一鼎明矣今謂大人天神故其迹巨巨迹之人一鼎之爍銅也姜原之身一錢之形也使大人施气於姜原姜原之身小安能盡得其精不能盡得其精則后稷不能成人堯髙祖審龍之子子性類父龍能乘雲堯與髙祖亦宜能焉萬物生於土各似本種不類土者生不出於土土徒養育之也母之懷子猶土之育物也堯髙祖之母受龍之施猶土受物之播也物生自類本種夫二帝宜似龍也且夫含血之類相與爲牝牡牝牡之會皆見同類之物精感欲動乃能授施若夫牡馬見雌牛雄雀見牝雞不相與合者異類故也今龍與人異類何能感於人而施气或曰夏之衰二龍鬥幹庭吐漦於地龍亡漦在櫝而藏之至周幽王發出龍漦化爲黿入於後宮與處女交遂生褒姒黿與人異類何以感於處女而施气乎夫黿所交非正故褒姒爲禍周國以亡以非類妄交則有非道妄亂之子今堯髙祖之母不以道接會何故二帝賢聖與褒姒異乎或曰趙簡子病五日不知人覺言我之帝所有熊來帝命我射之中熊死有羆來我又射之中羆羆死後問當道之鬼鬼曰熊羆晉二卿之先祖也熊羆物也與人異類何以施類於人而爲二卿祖夫簡子所射熊羆二卿祖當亡簡子當昌之秋也子見之若寢夢矣空虛之象不必有實假令有之或時熊羆先化爲人乃生二卿魯公牛哀病化爲虎人化爲獸亦如獸爲人黿入後宮殆先化爲人天地之間異類之物相與交接未之有也天人同道好惡均心人不好異類則天亦不與通人𨿽生於天猶蟣虱生於人也人不好蟣虱天無故欲生於人何則異類殊性情欲不相得也天地夫婦也天施气於地以生物人轉相生精微爲聖皆因父气不更稟取如更稟者爲聖后稷不聖如聖人皆當更稟十二聖不皆然也黃帝帝嚳帝顓頊帝舜之母何所受气文王武王周公孔子之母何所感吞此或時見三家之姓曰姒氏子氏姬氏則因依放空生怪說猶見鼎湖之地而著黃帝升天之說矣失道之意還反其字蒼頡作書與事相連姜原履大人迹迹者基也姓當爲其下土乃爲女旁巨非基迹之字不合本事疑非實也以周姬況夏殷亦知子之與姒非燕子薏苡也或時禹契后稷之母適欲懷�遭吞薏苡燕卵履大人迹也世好奇怪古今同情不見奇怪謂徳不異故因以爲姓世間誠信因以爲然聖人重疑因不復定世士淺論因不復辧儒生是古因生其說彼詩言不坼不副者言后稷之生不感動母身也儒生穿鑿因造禹契逆生之說感於龍夢與神遇猶此率也堯髙祖之母適欲懷�遭逢雷龍載雲雨而行人見其形遂謂之然夢與神遇得聖子之象也夢見鬼合之非夢與神遇乎安得其實野出感龍及交龍居上或堯髙祖受富貴之命龍爲吉物遭加其上吉祥之瑞受命之證也光武皇帝產於濟陽宮鳳凰集於地嘉禾生於屋聖人之生奇鳥吉物之爲瑞應必以奇吉之物見而子生謂之物之子是則光武皇帝嘉禾之精鳳凰之气歟按帝系之篇及三代世表禹鯀之子也稷皆帝嚳之子其母皆帝嚳之妃也及堯亦嚳之子帝王之妃何爲適艸野古時𨿽質禮已設制帝王之妃何爲浴於水夫如是言聖人更稟气於天母有感吞者虛妄之言也實者聖人自有種世族仁如文武各有類孔子吹律自知殷後項羽重瞳自知虞舜苗裔也五帝三王皆祖黃帝黃帝聖人本稟貴命故其子孫皆爲帝王帝王之生必有怪奇不見於物則效於夢矣顏氏家訓

風操篇江南風俗兒生一�爲制新衣盥浴裝飾男則用弓矢紙筆女則刀尺鍼縷並加飲食之物及珍寶服玩置之兒前觀其發意所取以驗貪廉愚智名之爲試兒親表聚集致燕享自玆已後二親若在每至此日嘗有酒食之事耳無教之徒𨿽已孤露其日皆爲供頓酣暢聲樂不知有所感傷梁孝元年少之時每八月六日載誕之辰常設齋講自阮修容薨歿之後此事亦絕

初生部雜錄書經召誥若生子罔不在厥初生自貽哲命詩經大雅大明章太任有身生此文王纘女維莘長子維行篤生武王保右命爾燮伐大商按注克纘太任之女事者維此莘國以其長女來嫁於我天又篤厚之使生武王保之助之命之而使之順天命以伐商也崧髙章維嶽降神生甫及申洛書甄耀度黃帝曰凡人生一日天帝賜算三萬六千又賜紀二千聖人得三萬六千七百二十凡人得三萬六千一紀主一歲聖人加七百二十山海經南山經杻陽之山有獸焉其狀如馬而白首其文如虎而赤尾其音如謠其名曰鹿蜀佩之宜子孫按注佩謂帶其皮尾西山經崇吾之山有木焉員葉而白柎赤華而黑理其實如枳食之宜子孫中山經靑要之山有鳥焉名曰鴢其狀如鳧靑身而朱目赤尾食之宜子道徳經元符篇含徳之厚比於赤子毒虫不螫猛獸不據攫鳥不搏骨弱筋柔而握固未知牝牡之合而作精之至也終日號而嗌不嗄和之至也家語執轡篇子夏問於孔子曰商聞易之生人及萬物鳥獸昆虫各有奇偶气分不同而凡人莫知其情惟達道徳者能原其本焉天一地二人三三如九九九八十一一主日日數十故人十月而生八九七十二偶以承奇奇主辰辰爲月月主馬故馬十二月而生七九六十三三主斗斗主狗故狗三月而生六九五十四四主時時主豕故豕四月而生五九四十五五爲音音主猿故猿五月而生四九三十六六主律律主鹿故鹿六月而生三九二十七七主星星主虎故虎七月而生二九一十八八主風風主蠱故虫八月而化其餘各從其類矣鳥魚生陰而屬於陽故皆卵生齕吞者八竅而卵生齟嚼者九竅而胎生晝生者類父夜生者類母敢問其然乎孔子曰然吾昔聞諸老聃亦如汝之言莊子天地篇厲之人夜半生子遽取火而視之汲汲然惟恐其似己也風俗通俗間多有禁忌生三子者五月生者以爲妨害父母譙周法訓一產二子者當以後生者爲兄言其先胎也答曰此野人之鑿語耳君子不測暗安知胎之先後也博物志婦人�娠未滿三月著婿衣冠平旦左繞井三匝詳觀影而去勿反顧勿令人知見必生男婦人�娠不欲令見醜惡物異類鳥獸食當避其異常味不欲令見熊羆虎豹及射鳥射雉食牛心白犬肉鯉魚頭席不正不坐割不正不食聽誦詩書諷詠之音不聽淫聲不視邪色以此產子必賢明端正壽考所謂父母胎教之法故古者婦人�娠必愼所感感於善則善感於惡則惡矣�娠者不可啖兔肉又不可見兔令兒唇缺又不可啖生薑令兒多指續博物志日月蝕而私者生兒則多疾日月晦朔弦望而私者生兒則愚癡喑�鉤絞了戾逐陣而私者生兒多凶暴無禮亦猶木日造曲而酸水日造醬則生虫九焦日種谷則不生芽六合日遣鬼鬼不去火日安蜂則蜜苦土日種麻則不生計然云人受命於天地變化而生一月而膏二月而脈三月而胚謂如水胞之狀四月而胎謂如水中�胎也五月而筋六月而骨謂血气變爲肉肉爲脂脂爲骨也七月而成形八月而動九月而躁十月而生西溪叢語左氏莊公寤生驚姜氏故名曰寤生遂惡之杜預曰寐寤而莊公已生故驚而惡之甚言其生之易也據風俗通不舉寤生子俗說兒墮地未可開目便能視者謂之寤生子妨父母鄭武公老終天年姜氏亦然豈有妨父母乎其說與杜預異緗素雜記舊唐書載明皇時宰相李林甫自無學術僅能秉筆有才名於時者尢忌之林甫典選部時選人嚴迥判語杕杜二字林甫不識謂吏部侍郎韋陟曰此謂杕杜何也陟俯首不敢言又太常少卿姜度妻誕子林甫手書慶之曰聞有弄�之慶客視之掩口故東坡云甚欲去爲湯餅客惟愁錯寫弄�書蓋用此也惜乎新史不載其事臨漢詩話寇萊公七月十四日生魏野詩云何時生上相明日是中元李文定公迪八月十五日生於黔中作中秋八月詩以獻僅數百言皆以月況文定其中句有蟾輝吐光育萬種我公蟠屈爲心胸老桂根株撼不折我公得此爲淸節孤輪碾空周復圓我公得此爲機權餘光燭物無洪細我公得此爲經濟終篇大率皆如此希通錄晉語胥臣對文公曰昔者太任娠文王不變沙瘦於豕牢而得文王不加疾焉韋氏云瘦小也沙便也豕牢廁也不加疾言易也設有是事猶當剪焉況於誣乎老泉帝嚳論嘗辟吞卵等事爲庶幾胥臣之言無稽甚矣雲麓漫抄秦益公生日蜀人李善詩云無窮身有無窮樂第一人爲第一官其後言者以爲過有旨禁之仍著爲令然前輩類多有之如荊公東坡皆有曾魯公張文定生日詩又載曾郡守獻秦十純裴度只今稱聖相之句解云李義山韓碑詩帝得聖相相曰度蓋取晏子春秋仲尼魯之聖相也意以禁生日詩爲非聖相爲可稱其他詬訾前賢爲不少彥周詩話錢昭度能詩嘗作呂申公夷簡生日詩云磻溪重得呂維嶽再生申可謂著題愛日齋藂抄顏氏家訓言江南風俗二親若在每至生日常有酒食之事無教之徒𨿽以孤露其日皆爲供頓酣暢聲樂不知有所感傷程氏云人無父母生日當倍悲傷更安忍置食張樂以爲樂若具慶者可矣此同顏訓之意固不論在上者然如梁元帝當載誕之辰輒齋素講經唐太宗謂長孫無忌曰是朕生日世俗皆爲歡樂在朕翻爲感傷今君臨天下富有四海而欲承顏膝下永不可得此子路有負米之恨也詩云哀哀父母生我劬勞柰何以劬勞之日更爲宴樂乎泣數行下羣臣皆流涕則前世人主未以生日爲重而慶賀成俗已久矣漫錄又記唐中宗以降誕日宴侍臣內戚與學士聯句人主生日樂宴爲壽殆始見此時固莫盛於明皇也按開元十七年八月上以生日宴百官於花萼樓下左丞相干曜右丞相說帥百官上表請以每歲八月初五日爲千秋節布於天下咸寧宴樂休暇三日此置節之始十九年以千秋節降死罪流以下原之此恩赦之始二十四年八月千秋節羣臣皆獻寶鏡九齡獻千秋金鏡錄至代宗大歷元年十月上生日諸道節度獻金帛器服珍玩駿馬此受貢之始徳宗以誕日歲詔佛老大論麟徳殿並詔給事中徐岱等講說此說法之始穆宗長慶元年詔七月六日是朕載誕之辰其日百僚命婦宜於光順門進名參賀朕門內與百僚相見𨿽嘗敕停尋復行之此進名受賀之始長慶四年敬宗初立徐泗觀察使王知興以上生日請於泗州置戒壇度僧尼資福此度僧之始文宗開成二年詔朕之生辰不欲屠宰用表好生非是信尙空門將希無妄之福自今宴會蔬食任陳脯醢永爲常例此禁屠宰之始紀節以來襲爲大典𨿽本自開元而明皇久以生日爲重矣王皇后寵衰泣曰三郎獨記不得何忠脫紫半臂換一斗爲生日湯餅耶蓋舊事也明皇不惟自壽每至讓皇帝憲生日必幸其宅移時宴樂惠宣太子業被疾明皇自視會旣愈幸其第置酒賦詩爲初生歡此愷悌之至情天寶十四年六月一日貴妃楊氏生日幸華淸宮於長生殿奏新曲會南海進荔枝因名荔枝香天寶十載正月安祿山生日賜衣服玩器酒饌以宮妾蕃將亦用此朱仲新云唐人生日多具湯餅引夢得送張與詩爾生始懸弧邀我作上賓引箸舉湯餅祝賜天麒麟此當謂初生時少陵自有宗武詩也雲溪友議載西川韋相公臯因作生日節鎭皆貢珍奇獨東川盧八座送一歌姬爲饋禮生男子設弧於門左女子設帨於門右三日始負子男射女否如東魏髙澄尙馮翊公主生子三日時帝幸其第錫錦彩唐章敬吳后生代宗三日元宗臨澡之王毛仲妻產子三日元宗命髙力士賜酒饌金帛授其兒五品官姜以公主子生三日元宗曰他物無以餉吾孫賜六品官緋衣銀魚又武后時拾遺張徳生男三日殺羊會同僚補闕杜肅告其屠殺楊太眞以錦繡爲𦇤褓裹祿山雲貴妃三日洗兒也皆以三日爲重東坡賀子由生孫云昨聞萬里孫已振三日浴今俗以三朝浴兒殆古意也晬謂子生一歲顏氏家訓江南風俗兒生一期爲制新衣盥浴裝飾男則用弓矢紙筆女則刀尺鍼縷並加飲食之物及珍寶玩置之兒前觀其發意所取以驗貪愚廉知名之爲試兒親表聚集燕享云玉壺野史記曹武惠王始生周晬日父母以百玩之具羅於席觀其所取武惠王左手提干戈右手提俎豆斯須取一印余無所視曹眞定人江南遺俗乃如此今俗謂試周是也惟相傳滿月且文之爲彌月指詩誕彌厥月言之按毛詩曰誕大也彌終也鄭氏曰終十月而生呂成公注莆田鄭氏曰彌滿也其義非謂兒生及月唐書髙宗龍朔三年子旭輪生滿月大赦北戶錄云嶺俗家富者婦產三日或足月洗兒作團油飯以煎魚蝦雞鵝豬羊灌腸蕉子姜桂豆豉爲之陸務觀謂此卽東坡記盤遊飯語相近必傳者之誤其云足月卽滿月也東坡又記閩人生子三日浴兒時家人及賓客皆戴�錢曰�使兒聰明錢使兒富大要三日之禮通古今當共重耳揮麈前錄賜生辰器幣起於唐以寵藩鎭五代至遣使命周世宗眷遇魏宣懿始以賜之自是執政爲例懶眞子東坡詩云甚欲去爲湯餅客卻愁錯寫弄�書弄�乃李林甫事湯餅人皆以爲明皇王后故事非也劉禹錫贈進士張盥詩云憶爾懸弧日余爲座上賓舉筋食湯餅祝辭添麒麟東坡正用此詩故謂之湯餅客也必食湯餅者則世所謂長命面者也容齋續筆今時人家雙生男女或以後生者爲長謂受胎在前或以先生者爲長謂先後當有序然固有經一日或亥子時生則弟乃先兄一日矣辰時爲弟巳時爲兄則弟乃先兄一時矣按春秋公羊傳隱公元年立適以長不以賢立子以貴不以長何休注云子謂左右媵及侄娣之子質家親親先立娣文家尊尊先立侄其雙生也質家據見立先生文家據本意立後生乃知長幼之次自商周以來不同如此甲申雜記見任執政官生日賜以酒餼張文定以宣徽使在院神宗特命賜之非例也石林燕語故事生日賜禮物惟親王見任執政官使相然亦無外賜者元丰中王荊公罷相居金陵除使相辭未拜官止特進神宗特遣內侍賜之蓋異恩也可談近世長吏生日寮佐畫壽星爲獻例只受文字其畫卻回但爲禮數而已王安禮自執政出知舒州生日屬吏爲壽或無壽星畫者但有作畫軸紅繡囊緘之必謂退回王忽令盡啟封掛畫於廳事標所獻人名銜於其下良久引客焚香共相瞻禮其間無壽星者或有佛像或神鬼惟一兵官乃崔白畫二貓旣至前慚懼失措或云時有囊緘墓銘者吏不敢展此尢不可生日祝壽墓銘凶事非徒失獻芹之意必須貽禍小節不可不戒古人不欺幽隱正謂此類癸辛雜識施仲山云士大夫至晚年多事偏僻之術非惟致疾然不能有子蓋交感之道必精與气接然後可以生育而偏僻之術必加系縛之法气不能過是以不能有子也愛身者當愼之野客叢談世說載晉元帝生子普賜羣臣殷羨謝曰皇子誕育普天同慶臣無勛焉猥蒙頒賚帝笑曰此事豈可使卿有勛邪後南唐時宮中嘗賜洗兒果有近臣謝表云猥蒙寵數深愧無功此正用世說事而李后主亦曰此事如何著卿有功故東坡洗兒詞謂深愧無功此事如何著得儂又用南唐史中語又觀北史有一事亦相類秦孝王妃生男隋文帝大喜頒賜羣官有差李文博曰今王妃生男於羣臣何事乃妄受賞此事亦然但其言差隱耳羣碎錄寤生左傳鄭莊公寤生驚姜氏杜氏注云寐寤而莊公生風俗通云兒生未能開目視者曰寤生爲是空同子雙生以後爲兄者昧化理也凡產必前動謂之回轉無�則首始下首下則生矣卽以受气先後疑則回轉時先气者先出矣斯造化至妙之幾所以全母子者也予亦雙生子先生者體大差長亦獨先齔日知錄生日之禮古人所無﹝余昔年流寓薊門生日有致饋者答書云小弁之逐子始說我辰哀郢之放臣乃言初度﹞顏氏家訓曰江南風俗兒生一�爲制新衣盥浴裝飾男則用弓矢紙筆女則刀尺鍼縷並加飲食之物及珍寶服玩置之兒前觀其發意所取以驗貪廉智愚名之爲試兒親表聚集因成宴會自玆以後二親若在每至此日常有飲食之事無教之徒𨿽已孤露﹝魏晉間人以父亡爲孤露嵇康與山巨源絕交書少加孤露趙彥深見母自陳幼小孤露亦謂之偏露唐孟浩然送莫氏甥詩平生早偏露﹞其日皆爲供頓酣暢聲樂不知有所感傷梁孝元年少之時每八月六日載誕之辰嘗設齋講自阮修容元帝所生母薨後此事亦絕是此禮起於齊梁之間逮唐宋以後自天子至於庶人無不崇飾此日開筵召客賦詩稱壽而於昔人反本樂生之意去之遠矣

初生部外編雲笈七簽上淸髙聖太上大道君者蓋二晨之精气慶雲之紫煙玉暉輝煥金映流眞結化含秀苞凝元神寄胎母氏育形爲人母�三千七百年乃誕於西那天郁察山浮羅嶽丹元之阿髙上玉皇本行集經昔有國名號光嚴妙藥其國王者名曰淨徳時王有後名寶月光其王無嗣一日思我今將老而無太子身或崩歿社稷九廟委付何人卽便�下詔諸道眾於諸宮殿淸淨嚴潔廣陳供養六時行道徧禱眞聖已經半載不退初心忽從一夜寶月光皇后夢太上道君與諸至眞金姿玉質淸淨之儔駕五色龍輿擁耀星旌蔭明霞蓋是時太上道君安坐龍輿抱一嬰兒身諸毛孔放百億光照諸宮殿作百寶色幢節前導浮空而來是時皇后心生歡喜恭敬接禮長跪道前白道君言今王無嗣願乞此子爲社稷主伏願慈悲哀憫聽許爾時道君答皇后言願特賜汝是時皇后禮謝道君而乃收之皇后收已便從夢歸覺而有娠懷胎一年於丙午歲正月九日午時誕於王宮當生之時身寶光焰充滿王國拾遺記帝顓頊髙陽氏黃帝孫昌意之子昌意出河濱遇黑龍負元玉圖時有一老叟謂昌意云生子必�水徳而王至十年顓頊生手有文如龍亦有玉圖之象其夜昌意仰視天北辰下化爲老叟帝嚳之妃鄒屠氏之女也軒轅去蚩尢之凶遷其民善者於鄒屠之地遷惡者於有北之鄕其先以地命族後分爲鄒氏屠氏女行不踐地常履風雲遊於伊洛帝乃期焉納以爲妃妃常夢吞日則生一子凡經八夢則生八子世謂爲八神亦謂八翌翌明也亦謂八英亦謂八力言其神力英明翌成萬象億兆流其神睿焉竹書紀年帝堯陶唐氏母曰慶都生於斗維之野常有黃雲覆其上及長觀於三河常有龍隨之一旦龍負圖而至其文要曰亦受天祜眉八彩須髮長七尺二寸面銳上丰下足履翼宿旣而陰風四合赤龍感之孕十四月而生堯於丹陵其狀如圖及長身長十尺有聖徳封於唐夢攀天而上髙辛氏衰天下歸之帝禹夏后氏母曰修己出行見流星貫昴夢接意感旣而吞神珠修己背剖而生禹於石紐遁甲開山圖女狄暮汲石紐山下泉水中得月精如雞子愛而含之不覺而吞遂有娠十四月而生夏禹大戴禮記顓頊娶於滕氏滕氏奔之子謂之女祿氏產老童老童娶於竭水氏竭水氏之子謂之髙�氏產重黎及吳回吳回氏產陸終陸終氏娶於鬼方氏鬼方氏之妹謂之女隤氏產六子孕而不粥三年啟其左脇六人出焉其一曰樊是爲昆吾其二曰惠連是爲參胡其三曰籛是爲彭祖其四曰萊是爲云鄶人其五曰安是爲曹姓其六曰季連是爲羋姓季連產付祖氏付祖氏產內熊九世至於渠婁鯀出自熊渠有子三人其孟之名爲無康爲句亶王其中之名爲紅爲鄂王其季之名爲疵爲戚章王昆吾者衛氏也參胡者韓氏也彭祖者彭氏也云鄶人者鄭氏也曹姓者邾氏也季連者楚氏也風俗通楚之先出自帝顓頊其裔孫曰陸終娶於鬼方氏是謂女嬇蓋孕而三年不育啟其左脇三人出焉啟其右脇三人又出焉吳越春秋無餘傳世十餘末君微劣不能自立轉從眾庶爲編戶之民禹祀斷絕十有餘歲有人生而言語其語曰鳥禽呼咽喋咽喋指天向禹墓曰我是無餘君之苗末我方修前君祭祀復我禹墓之祀爲民請福於天以通鬼神之道眾民悅喜皆助奉禹祭四時致貢因共封立以承越君之後復夏王之祭安集鳥田之瑞以爲百姓請命自後稍有君臣之義釋迦氏譜普曜經云菩薩住兜率天有六十六億諸天共議言今菩薩將降當生何國父母眞正宗族和睦威徳雄猛志性弘雅各言諸國皆有便問菩薩何國降神菩薩答云其國種姓有六十種徳一生補處爾乃降神今此釋種熾盛五穀丰熟人民滋茂相承徳本父性仁賢母懷貞良前五百世爲菩薩母應往降神處彼胞胎因果經云又觀五事一觀眾生受道熟未卽知皆是初發心來所成熟者二觀時者卽知堪受淸淨妙法三觀何國處在地心卽知此三千世界閻浮提中迦毗羅國最在地中四觀何族貴盛卽知釋迦第一甘蔗苗裔聖王之後五觀往緣卽知白淨王過去有緣王眞可爲父母又知其母壽命滿足十月生已七日便卽命終菩薩爾時爲欲廣利諸天故現五衰相又現五瑞一光照大千二地十八相動三魔宮隱蔽四三光不明五八部震駭於時諸天見是兩相具問菩薩菩薩答言當捨此天生閻浮提諸天聞已咸慕久住菩薩答曰生無不死愛合必離諸行無常寂滅爲樂我生釋種出家成佛當爲眾生建大法幢竭煩惱海淨入正道設大法會請諸天人汝等亦當同法食諸天聞已咸喜願生菩薩問天以何形貌降神母胎梵天彊威白言梵典所尊象形第一何以故三獸渡水兔馬未知深淺用譬二乘不達法本象步盡底以譬大乘解暢三界便以春末夏初樹始華茂沸宿應下化爲白象諸根寂定現從日光所行不左降母右脇瑞應修行二經皆云化乘六牙白象冠日之精發兜率宮諸天翼從滿虛空中作樂散華大光普照以四月八日明星出時降神母胎夫人眠夢見人乘象入右脇內影現於外如在�璃身安心樂覺已具說王睹瑞相召明占者皆曰此胎聖子當爲輪王若出家者必成正覺爾時諸天皆見菩薩已生王宮當成佛道我等當爲眷屬及受法化於時凡有九十九億諸天下生人間又有從他化以下生於人中其數無量又有色界諸天爲受道故下生人間而作仙人時王思惟懷娠將滿作此念時夫人白王欲往園觀卽敕莊嚴藍毗尼園華果泉池欄楯階陛七寶莊飾鸞鳳眾鳥翔集其中旛蓋妓樂香華備滿十萬寶輦四兵外備采女姿妙八萬四千給侍夫人又擇童女八萬四千賫持香華先往彼園又敕臣婦皆令侍從夫人爾時卽升寶輿導從往林滿空八部亦同隨往大華嚴雲林中現瑞凡有十種乃至十方諸佛臍中放光普照此林現佛方來普曜云王后臨產乘雲母車遊憐鞞樹坐師子�六反震動三千國土四天挽車梵王前導樹爲屈枝經云十月滿足於四月八日日初出時於無憂樹下華葉茂盛便舉右手欲牽摘之菩薩漸漸從右脇出佛所行贊云古昔王生或從股生手生頂生腋生我從右脇而生大善權經菩薩欲不由胞胎一頃成佛爲防人疑恐是變化不受法故現受胎生經中前後所現皆滅疑生信文多不載﹝今以四月八日入胎亦以此月八日生則十二月在胎也﹞於時樹下生七莖七寶蓮花大如車輪菩薩墮蓮花上無扶侍者自行七步大善權云爲應七覺故行七步涅盤經於十方面各行七步經云便舉右手言我於一切天人中最尊最勝無量生死盡矣利益一切天人大善權云舉手現相者爲除外道自尊必墮惡道故本起雲天上天下惟我爲尊三界皆苦何可樂者時四天王以天繒接侍置寶幾上帝釋執蓋梵王執白拂左右侍立難陀龍王兄弟於空吐水溫涼沐浴身普曜云釋梵雨香九龍下香水浴身修行雲水左溫右冷釋衣裹身太子身黃金色諸釋一日生五百男修行雲國中長者八萬四千各誕是男佛祖歷代通載周昭王瑕二十五年二月八日世尊生於迦毗羅衛國藍毗尼園波羅叉樹下從母摩耶夫人右脇而出姓剎利父淨飯天母大淸淨生時九龍吐水金盤沐已相好莊嚴具三十二大人之相諸經有別南齊書顧歡傳歡著夷夏論老子入關之天竺維衛國國王夫人名曰淨妙老子因其晝寢乘日精入淨妙口中後年四月八日夜半子時剖左腋而生墜地卽行七步於是佛道興焉此出元妙內篇續博物志老君其母曾見日精下落如流星飛入口中有娠七十二歲而生於陳國渦水李樹下剖左腋而生長一十二尺佛祖歷代通載周定王瑜二十一年丁巳老氏於是年九月十四日生於楚國陳郡苦縣瀨鄕曲仁裏魏書云老父姓韓名幹字元畢母曰精敷二合而娠孕八十年而生於李樹下因以爲姓第九祖伏馱密多者提伽國人姓毗捨羅旣受佛陀難提付囑後至中印度行化時有長者香蓋攜一子而來瞻禮尊者曰此子處胎六十年因號難生第十祖脇尊者中印度人也本名難生初將誕父夢一白象背有寶座座上安一明珠從門而入光照四眾旣覺遂生後值伏馱尊者執侍左右未嘗睡眠謂其脇不至席遂號脇尊焉指月錄十祖脇尊者中印度人姓氏未詳處胎六十年將誕之夕母夢白象載一寶座座置一明珠入門乃生生而神光燭室體有奇香佛國記毗捨離國毗捨離城北有塔名放弓仗以名此者恆水上流有一國王王小夫人生一肉胎大夫人�之言汝生不祥之徵卽盛以木函擲恆水中不流有國王遊觀見水上木函開看見千小兒端正殊特王卽取養之遂便長大甚勇健所往徵伐無不摧伏次伐父王本國王大愁憂小夫人問王何故愁憂王曰彼國王有千子勇健無比欲來伐吾國是以愁耳小夫人言王勿愁憂但於城東作髙樓賊來時置我樓上則我能卻之王如其言至賊到時小夫人於樓上語賊言汝是我子何故作反逆事賊曰汝是何人云是我母小夫人曰汝等若不信者盡仰向張口小夫人卽以兩手構兩乳乳各作五百道墮千子口中賊知是我母卽放弓仗外國圖長人國娠六年乃生而白首兒則長大乘雲而不還龍類也佛祖歷代通載第十八祖伽邪捨多摩提國人也姓郁頭藍父天蓋母方聖嘗夢大神持鑑因時有娠凡七日而誕肌體瑩如琉璃未嘗洗沐自然香潔第二十一祖婆修盤頭者羅閱城人也姓毗捨佉父光蓋母嚴一家富而無子父母禱於佛塔而求嗣焉一夕母夢吞明暗二珠覺而有孕經七日有一羅漢名賢眾至其家光蓋設禮賢眾端坐受之嚴一出拜賢眾辟席云回禮法身大士光蓋罔測其由遂取一寶珠跪獻賢眾試其眞僞賢眾卽受之殊與遜謝光蓋不能忍問曰我是丈夫致禮不顧我妻何徳尊者辟之賢眾曰我受禮納珠貴福汝耳汝婦懷聖子生當爲世燈慧日故吾辟之非重女人也賢眾又曰汝婦當生二子一名婆修盤頭則吾所尊者也二名芻尼昔如來在雪山修道芻尼巢於頂上佛旣成道芻尼受報爲那提國王佛記云汝至第二五百年生羅閱城毗捨佉家與聖同胞今無爽矣後一月果生二子第二十三祖鶴勒那者月氏國人也姓婆羅門父千勝母金光以無子故禱於七佛金幢卽夢須彌山頂一神童持金環云我來也覺而有孕第二十五祖婆捨斯多者罽賓國人也姓婆羅門父寂行母常安樂初母夢得神劍因而有孕卽誕拳左手遇師子尊者顯發宿因密受心印天水趙氏世爲秦人初母張夫人夢梵僧謂曰當生貴子卽出囊中舍利使吞之及誕所夢僧白畫入其室摩其頂曰必當大弘教法言訖而滅旣成人髙顙髙目大頤方口長六足五寸其音如鐘天臺山徳韶國師示寂師處州龍泉陳氏母夜夢白光觸體因而有娠及誕尢多奇異天衣義懷禪師生陳氏溫州樂淸人世以漁爲業母夢星隕於屋除而光照戶遂娠及生尢多奇法云圓通法秀禪師秦州隴城人也生辛氏母夢僧�甚須髮盡白托宿曰我麥積山僧也覺而娠先是麥積山有僧亡其名日誦法華與應干寺魯和尙善嘗欲從之遊方魯老之旣去緒語曰他日當尋我竹鋪坡前鐵彊嶺下俄有兒生其所魯聞之往觀焉兒爲一笑三歲願隨魯歸遂冒魯氏江州東林常總禪師生劍州尢溪施氏母夢男子頎然色如金握白芙蓉三柄以授之但一柄得余委地覺而娠後誕三子伯仲皆不育總其季也徑山佛照徳光禪師入寂諱徳光姓彭氏臨江新諭人父術母袁夢異僧入室驚寤有娠旣生乃祖曰吾家世積徳乃生此兒必光吾門因是命名指月錄酒仙遇賢禪師姑蘇長洲林氏子母夢吞大珠而孕生多異祥貌偉怪口容雙拳天臺山徳韶國師處州龍泉人族陳氏母葉夢白光觸體覺而娠生而傑異吉州隆慶院慶閒禪師福州古田卓氏子母夢胡僧授以明珠而孕及生白光照室宗杲大會普覺禪師宣城奚氏子其母夢一僧黑頰隆鼻神人衛之造於臥室問其何所居對曰嶽北覺而有身哲宗元佑四年己巳十一月十日巳時誕師白光透室舉邑稱異江州圓通道旻禪師世稱古佛興化蔡氏子母夢吞摩尼寶珠有娠

初生部紀事一史記補三皇本紀太皞庖犧氏母曰華胥履大人迹於雷澤而生庖犧於成紀蛇身人首淮南子修務訓史皇產而能書拾遺記春皇者庖犧之別號所都之國有華胥之洲神母遊其上有靑虹繞神母久而方滅卽覺有娠歷十二年而生庖犧長頭修目龜齒龍唇眉有白毫須垂委地或人曰歲星十二年一周天今�以天時史記補三皇本紀炎帝神農氏母曰女登爲少典妃感神龍而生炎帝人身牛首路史炎帝神農氏母安登感神於常羊生神農於列山之石室生而九井出焉三辰而能言五日而能行七朝而齒具按注春秋元命苞云少典妃安登遊於華陽有神�首感之於常羊生神子人面龍顏好耕是爲神農荊記云神農旣育九井自穿舊言汲一井則八井震動竹書紀年帝摯少昊氏母曰女節見星如虹下流華渚旣而夢接意感生少昊登帝位帝顓頊髙陽氏母曰女樞見瑤光之星貫月如虹感己於幽房之宮生顓頊於若水首戴干戈有聖徳生十年而佐少昊氏二十而登帝位史記五帝本紀黃帝生而神靈弱而能言竹書紀年黃帝軒轅氏母曰附寶見大電繞北斗樞星光照郊野感而孕二十五月而生帝於壽丘弱而能言拾遺記軒轅出自有熊之國母曰昊樞以戊己之日生故以土徳稱王也時有黃星之祥史記五帝本紀髙辛生而神靈自言其名按注自言其名曰岌宋書符瑞志帝嚳髙辛氏生而駢齒有聖徳帝舜有虞氏母曰握登見大虹意感而生舜於姚墟目重瞳子故名重華龍顏大口黑色身長六尺一寸眉長與發等拾遺記商之始也有神女簡狄遊於桑野見黑鳥遺卵於地有五色文作八百字簡狄拾之貯以玉筐覆以朱紱夜夢神母謂之曰爾懷此卵卽生聖子以繼金徳狄乃懷卵一年而有娠經十四月而生契祚以八百�卵之文也𨿽遭旱厄後嗣興焉竹書紀年初髙辛氏之世妃曰簡狄以春分元鳥至之日從帝祀郊禖與其妹浴於元丘之水有元鳥銜卵而墜之五色甚好二人競取覆以二筐簡狄先得而吞之遂孕胸剖而生契長爲堯司徒成功於民受封於商後十三世生主癸主癸之妃曰扶都見白气貫月意感以乙日生湯號天乙史記周本紀周后稷名棄其母有邰氏女曰姜原姜原爲帝嚳元妃姜原出野見巨人迹心忻然說欲踐之踐之而身動如孕者居期而生子以爲不祥棄之隘巷馬牛過者皆辟不踐徙置之林中適會山林多人遷之而棄渠中冰上飛鳥以其翼覆薦之姜原以爲神遂收養長之初欲棄之因名曰棄竹書紀年帝孔甲田於東陽萯山天大風晦盲孔甲迷惑入於民室主人方乳或曰後來見良日也之子必大吉或又曰不勝也之子必有殃孔甲聞之曰以爲餘一人子夫誰殃之乃取其子以歸旣長爲斧所戕乃作破斧之歌是爲東音史記周本紀太姜生少子季歷季歷娶太任皆賢婦人生昌有聖瑞古公曰我世當有興者其在昌乎按注正義曰尙書帝命驗云季秋之月甲子赤爵銜丹書入於�止於昌戶其書云敬勝怠者吉怠勝敬者滅義勝欲者從欲勝義者凶凡事不彊則不枉不敬則不正枉者廢滅敬者萬世以仁得之以仁守之其量百世以不仁得之以仁守之其量十世以不仁得之不仁守之不及其世此蓋聖瑞竹書紀年季歷之妃曰太任夢長人感己於豕牢而生昌是爲周文王史記晉世家唐叔虞者周武王子而成王弟初武王與叔虞母會時夢天謂武王曰余命女生子名虞余與之唐及生子文在其手曰虞故遂因命之曰虞秦本紀秦之先帝顓頊之苗裔孫曰女修女修織元鳥隕卵女修吞之生子大業左傳隱公元年初鄭武公娶於申曰武姜生莊公及共叔段莊公寤生驚姜氏故名曰寤生遂惡之按林注雲杜氏謂寐寤而莊公已生非也如此當喜何得復驚而惡之史記云生之難是也武姜困而後寐因寤而驚桓公二年晉穆侯之夫人姜氏以條之役生太子命之曰仇其弟以千畝之戰生命之曰成師六年九月丁卯子同生以太子生之禮舉之接以太牢卜士負之士妻食之公與文姜宗婦命之公曰是其生也與我同物命之曰同按注物類也謂同日續博物志佛者本號釋迦文卽天竺釋迦衛國王之子於四月八日夜從母右脇而生有三十二相當周莊王九年魯莊公七年夏四月常星不見夜明是也左傳閔公二年成季之將生也桓公使卜楚丘之父卜之曰男也其名曰友在公之右間於兩社爲公室輔季氏亡則魯不昌又筮之遇大有之幹曰同復於父敬如君所及生有文在其手曰友遂以命之僖公十七年晉太子圉爲質於秦秦歸河東而妻之惠公之在梁也梁伯妻之梁嬴孕過期卜招父與其子卜之其子曰將生一男一女招曰然男爲人臣女爲人妾故名男曰圉女曰妾及子圉西質妾爲宦女焉宣公三年初鄭文公有賤妾曰燕姞夢天使與己蘭曰余爲伯倏余而祖也以是爲而子以蘭有國香人服媚之如是旣而文公見之與之蘭而禦之辭曰妾不才幸而有子將不信敢徵蘭乎公曰諾生穆公名之曰蘭四年初若敖娶於生斗伯比若敖卒從其母畜於淫於子之女生子文焉夫人使棄諸夢中虎乳之子田見之懼而歸夫人以告遂使收之楚人謂乳谷謂虎於菟故命之曰鬥谷於菟以其女妻伯比實爲令尹子文襄公二十六年初宋芮司徒生女子赤而毛棄諸堤下共姬之妾取以入名之曰棄長而美家語本姓解孔子娶於宋之幵官氏一歲而生伯魚魚之生也魯昭公以鯉魚賜孔子榮君之貺故因以名曰鯉而字伯魚左傳昭公二十八年初叔向娶於申公巫臣氏生伯石伯石始生子容之母走謁諸姑曰長叔姒生男姑視之及堂聞其聲而還曰是豺狼之聲也狼子野心非是莫喪羊舌氏矣遂弗視二十九年公衍公爲之生也其母偕出公衍先生公爲之母曰相與偕出請相與偕告三日公爲生其母先以告公爲爲兄公私喜於陽谷而思於魯曰務人爲此禍也且後生而爲兄其誣也久矣乃黜之而以公衍爲太子侍兒小名錄齊惠公妾蕭同叔子生子棄之有貍乳而鸇覆之取而養之字曰無野是爲頃公代有齊國國語成公之生也其母夢神規其臀以墨曰使有晉國故名之曰黑臀瑯嬛記墨子姓翟名烏其母夢日中赤烏飛入室中光輝照耀目不能正驚覺生烏遂名之史記孟嘗君傳田嬰有子四十餘人其賤妾有子名文文以五月五日生嬰告其母曰勿舉也其母竊舉生之及長其母因兄弟而見其子文於田嬰田嬰怒其母曰吾令若去此子而敢生之何也文頓首因曰君所以不舉五月子者何故嬰曰五月子者長與戶齊將不利其父母文曰人生受命於天乎將受命於戶耶嬰默然文曰必受命於天君何憂焉必受命於戶則髙其戶耳誰能至者宋書符瑞志漢髙帝父曰劉執嘉執嘉之母夢赤鳥若龍戲已而生執嘉是爲太上皇帝母名含始是爲昭靈後昭靈後遊於洛池有玉雞銜赤珠刻曰玉英吞此者王昭靈後取而吞之又寢於大澤夢與神遇是時雷電晦冥太上皇視之見蛟龍在其上遂有身而生季是爲髙帝史記外戚世家太后父吳人姓薄氏秦時與故魏王宗家女魏媼通生薄姬而薄父死山陰因葬焉及諸侯畔秦魏豹立爲魏王而魏媼內其女於魏宮媼之許負所相相薄姬云當生天子是時項羽方與漢王相距滎陽天下未有所定豹初與漢擊楚及聞許負言心獨喜因背漢而畔中立更與楚連和漢使曹參等擊虜魏王豹以其國爲郡而薄姬輸織室豹已死漢王入織室見薄姬有色詔內後宮歲餘不得幸始姬少時與管夫人趙子兒相愛約曰先貴無相忘已而管夫人趙子兒先幸漢王漢王坐河南宮成臯臺此兩美人相與笑薄姬初時約漢王聞之問其故兩人具以實告漢王漢王心慘然憐薄姬是日召而幸之薄姬曰昨暮夜妾夢蒼龍據吾腹髙帝曰此貴徵也吾與女遂成之一幸生男是爲代王盧綰傳綰丰人也與髙祖同裏綰親與髙祖太上皇相愛及生男髙祖綰同日生裏中持羊酒賀兩家及髙祖綰壯學書又相愛也裏中嘉兩家親相愛生子同日壯又相愛復賀兩家羊酒外戚世家王太后槐里人母曰臧兒臧兒者故燕王臧荼孫也臧兒嫁爲槐裏王仲妻生男曰信與兩女而仲死臧兒更嫁長陵田氏生男蚡勝臧兒長女嫁爲金王孫婦生一女矣而臧兒卜筮之曰兩女皆當貴因欲奇兩女乃奪金氏金氏怒不肯予決乃內之太子宮太子幸愛之生三女一男男方在身時王美人夢日入其懷以告太子太子曰此貴徵也未生而孝文帝崩孝景帝卽位王夫人生男按注索隱曰卽武帝也漢武故事云帝以乙酉年七月七日生於猗蘭殿也漢書張騫傳烏孫王號昆莫昆莫父難兜靡本與大月氏俱在祁連惇煌間小國也大月氏攻殺難兜靡奪其地人民亡走匈奴子昆莫新生傅父布就翎侯抱亡置艸中爲求食還見狼乳之又鳥銜肉翔其旁以爲神遂持歸匈奴單於愛養之及壯以其父民眾與昆莫使將兵數有功昆莫自請單於報父怨遂西攻破大月氏鉤弋趙倢傳倢昭帝母也元始三年生昭帝號鉤弋子妊身十四月乃生上曰聞昔堯十四月而生今鉤弋亦然乃命其所生門曰堯母門西京雜記霍將軍妻一產二子疑所爲兄弟或曰前生爲兄後生者爲弟今𨿽俱日亦宜以先生爲兄或曰居上者宜爲兄居下宜爲弟居下者前生今宜以前生爲弟時霍光聞之曰昔殷王祖甲一產二子曰嚚曰良以卯日生嚚以巳日生良則以嚚爲兄以良爲弟若以在上者爲兄嚚亦當爲弟昔許釐莊公一產二女曰妖曰茂楚大夫唐勒一產二子一男一女男曰貞夫女曰瓊華皆以先生爲長近代鄭昌時文長蒨並生二男滕公一生二女李黎生一男一女並以前生者爲長霍氏亦以前生爲兄焉王鳳以五月五日生其父欲不舉曰俗諺舉五日子長及戶則自害不則害其父母其叔父曰昔田文以此日生其父嬰敕其母曰勿舉其母竊舉之後爲孟嘗君號其母爲薛公大家以古事推之非不祥也遂舉之後漢書光武本紀皇考南頓君初爲濟陽令以建平元年十二月甲子夜生光武於縣捨有赤光照室中欽異焉使卜者王長占之長辟左右曰此兆吉不可言是歲縣界有嘉禾生一莖九穗因名光武曰秀王昌傳昌一名郎母故成帝謳者嘗下殿卒僵須臾有黃气從上下半日乃解遂�身就館趙后欲害之僞易他人子以故得全賈彪傳彪補新息長小民困貧多不養子彪嚴爲其制與殺人同罪城南有盜劫害人者北有婦人殺子者彪出案發而掾吏欲引南彪怒曰賊寇害人此則常理母子相殘逆天違道遂驅車北行案驗其罪城南賊聞之亦面縛自首數年間人養子者千數僉曰賈父所長生男名爲賈子生女名爲賈女寒朗傳朗字伯奇魯國薛人也生三日遭天下亂棄之荊棘數日兵解母往視猶尙气息遂收養之虞延傳延字子大陳畱東昏人也延初生其上有物若一匹練遂上升天占者以爲吉南蠻傳有啖人國生首子輒解而食之謂之宜弟味旨則以遺其君君喜而賞其父夫余國傳初北夷索離國王出行其侍兒於後�身王還欲殺之侍兒曰前見天上有气大如雞子來降我因以有身王囚之後遂生男王令置於豕牢豕以口气噓之不死復徙於馬蘭馬亦如之王以爲神乃聽母收養名曰東明東明長而善射王忌其猛復欲殺之東明奔走南至掩水以弓擊水魚�皆聚浮水上東明乘之得度因至夫余而王之焉哀牢夷傳哀牢夷者其先有婦人名沙壹居於牢山嘗捕魚水中觸沈木若有感因懷�十月產子男十人後沈木化爲龍出水上沙壹忽聞龍語曰若爲我生子今悉何在九子見龍驚走獨小子不能去背龍而坐龍因舐之其母鳥語謂背爲九謂坐爲隆因名子曰九隆及後長大諸兄以九隆能爲父所舐而黠遂共推以爲王后牢山下有一夫一婦復生十女子九隆兄弟皆娶以爲妻世說胡廣本姓黃五月生父母惡之乃置之甕投於江胡翁見甕流下聞有小兒啼聲往取因長養之以爲子登三司廣後不治其本親服云我本親已爲死人也世以此爲深譏焉論衡吉驗篇廣文伯河東蒲�人也其生亦以夜半時適生有人從門呼其父名父出應之不見人有大木杖植其門側其父持杖入門以示人人占曰吉文伯長大學宦位至廣漢太守文伯當富貴故父得賜杖其占者若曰杖當子力矣後漢書王吉傳吉爲沛相擊斷非法若有生子不養卽斬其父母合土棘埋之張奐傳奐拜武威太守其俗多妖忌凡二月五月產子及與父母同月生者悉殺之奐示以義方嚴加賞罰風俗遂攺百姓生爲立祠其妻懷孕夢帶奐印綬登樓而歌訊之占者曰必將生男復臨玆邦命終此樓旣而生子猛以建安中爲武威太守殺刺史邯鄲商州兵圍之急猛恥見擒乃登樓自燒而死卒如占云竇武傳初武母產武而並產一蛇送之林中後母卒及葬未窆有大蛇自榛艸而出徑至喪所以頭擊柩涕血皆流俯仰蛣屈若哀泣之容有頃而去時人知爲竇氏之祥鮮卑傳桓帝時鮮卑檀石槐者其父投鹿侯初從匈奴軍三年其妻在家生子投鹿侯歸怪欲殺之妻言嘗晝行聞雷震仰天視而雹入其口因吞之遂�身十月而產此子必有奇異且宜長視投鹿侯不聽遂棄之妻私語家令收養焉名檀石槐靈思何皇后傳後家本屠者後性彊忌光和三年立爲皇后時王美人�娠畏後乃服藥欲除之而胎安不動又數夢負日而行四年生皇子協後遂鴆殺美人董太后自養協號曰董侯搜神記陳仲舉微時常宿黃申家申婦方產有扣申門者家人咸不知久久方聞屋裏有人言賓堂下有人不可進扣門者相告曰今當從後門往其人便往有頃還畱者問之是何等名爲何當與幾歲往者曰男也名爲奴當與十五歲後應以何死答曰應以兵死仲舉告其家曰吾能相此兒當以兵死父母驚之寸刃不使得執也至年十五有置鑿於梁上者其末出奴以爲木也自下鉤之鑿從梁落陷腦而死後仲舉爲豫章太守故遣吏往餉申家並問奴所在其家以此具告仲舉聞之嘆曰此謂命也誠齋雜記張道陵母夢天人自魁星中以蘅薇香授之遂感而孕吳志孫堅傳注吳書曰堅父仕吳家於富春葬於城東冢上數有光怪雲气五色上屬於天曼延數里眾皆往觀視父老相謂曰是非凡气孫氏其興矣及母懷�堅夢腸出繞吳閶門寤而懼之以告鄰母鄰母曰安知非吉徵也堅生容貌不凡性闊達好奇節拾遺記孫堅母�堅之時夢腸出繞腰有一童女負之繞吳閶門外又授以芳茅一莖童女語曰此善祥也必生才雄之子今賜母以土王於翼軫之地鼎足於天下百年中應於異寶授於人也語畢而覺旦起筮之筮者曰所夢童女負母繞閶門是太白之精感化來夢夫帝王之興必有神迹自表白气者金色及吳滅而晉踐祚夢之徵焉搜神記初夫人孕而夢月入其懷旣而生策及權在孕又夢日入其懷以告堅曰昔孕策夢月入我懷今也又夢日入我懷何也堅曰日月者陰陽之精極貴之象吾子孫其興乎吳志潘夫人傳吳主權潘夫人會稽句章人也父爲吏坐法死夫人與姊俱輸織室權見而異之召充後宮得幸有娠夢有以龍頭授己者己以蔽膝受之遂生孫亮魏志華歆傳注列異傳曰歆爲諸生時嘗宿人門外主人婦夜產有頃兩吏詣門便辟易卻相謂曰公在此躊躇良久一吏曰籍當定柰何得住乃前向歆拜相將入出並行共語曰當與幾歲一人曰當三歲天明歆去後欲驗其事至三歲故往問兒消息果已死歆乃自知當爲公博物志荊州極西南界至蜀諸民曰獠子婦人�娠七月而產臨水生兒便置水中浮則取養之沈便棄之然午日多浮旣長皆拔去上齒牙各一以爲身飾宋書符瑞志魏文帝始生有云靑色圓如車蓋當其上終日望气者以爲至貴之祥非人臣之气善相者髙元呂曰其貴不可言拾遺記薛夏天水人也博學絕倫母孕夏時夢人遺之一篋衣云夫人必產賢明之子也爲帝王之所崇母記所夢之日及生夏之年以弱冠才辯過人魏文帝與之講論終日不息應對如流無有凝滯帝曰昔公孫龍稱爲辯捷而迂誕誣妄今子所說非聖人之言不談子遊子夏之儔不能過也若仲尼在魏復爲入室焉帝手制書與夏題云入室生位至祕書丞居生甚貧帝解禦衣以賜之果符元所夢名冠當時爲一代髙士張承之母孫氏懷承之時乘輕舟遊於江浦之際忽有白蛇長三尺騰入舟中母祝曰若爲吉祥勿毒噬我縈而將還置諸房內一宿視之不復見蛇嗟而惜之鄰中相謂曰昨見張家有一白鶴聳翮入云以告承母母使筮之筮者曰此吉祥也蛇鶴延年之物從室入云自下升髙之象也昔吳王闔閭葬其妹殉以美女珍寶異劍窮江南之富未及十年雕云覆於溪谷美女遊於冢上白鵠翔於林中白虎嘯於山側皆昔時之精靈今出於世當使子孫位超臣極擅名江表若生子可以名曰白鵠及承生位至丞相輔吳將軍年逾九十蛇鵠之祥也宋書符瑞志髙貴公初生有光气昭耀室屋其後卽大位搜神後記程咸字咸休其母始懷咸夢老公投藥與之曰服此當生貴子晉武帝時歷位至侍中有名於世晉書魏舒傳舒嘗詣野王主人妻夜產俄而聞車馬之聲相問曰男也女也曰男書之十五以兵死復問寢者爲誰曰魏公舒後十五載詣主人問所生兒何在曰因條桑爲斧傷而死舒自知當爲公矣劉元海載記劉豹妻呼延氏魏嘉平中祈子於龍門俄而有一大魚頂有二角軒鬐躍鱗而至祭所久之乃去巫覡皆異之曰此嘉祥也其夜夢旦所見魚變爲人左手把一物大如半雞子光景非常授呼延氏曰此是日精服之生貴子寤而告豹豹曰吉徵也吾昔從邯鄲張冏母司徒氏相云吾當有貴子孫三世必大昌仿像相符矣自是十三月而生元海左手文有其名遂以名焉劉聰載記聰字元明一名載元海第四子也母曰張夫人初聰之在孕也張氏夢日入懷寤而以告元海曰此吉徵也愼勿言十五月而生聰焉夜有白光之異形體非常左耳有一白毫長二尺餘甚光澤前秦錄苻洪父懷歸爲部落小帥母姜氏寢產洪晉書苻健載記健字建業洪第三子也初母羌氏夢大羆而孕之及長勇果便弓馬好施善事人甚爲石季龍父子所親愛季龍𨿽外禮苻氏心實忌之乃陰殺其諸兄而不害健也苻堅載記堅字永固一名文玉雄之子也祖洪從石季龍徙鄴家於永貴裏其母苟氏嘗遊漳水祈子於西門豹祠其夜夢與神交因而有孕十二月而生堅焉有神光自天燭其庭背有赤文隱起成字曰艸付臣又土王咸陽臂垂過膝目有紫光洪奇而愛之名曰堅頭石勒載記勒字世龍初名上黨武鄕羯人也其先匈奴別部羌渠之冑祖耶奕於父周曷朱一名乞翼加並爲部落小率勒生時赤光滿室白气自天屬於中庭見者咸異之李雄載記雄字仲�特第三子母羅氏夢雙虹自門升天一虹中斷旣而生蕩後羅氏因汲水忽然如寐又夢大蛇繞其身遂有孕十四月而生雄常言吾二子若有先亡在者必大貴蕩竟前死雄身長八尺三寸美容貌少以烈气聞每周旋鄕裏識達之士皆器重之有劉化者道術士也每謂人曰關隴之士皆當南移李氏子中惟仲�有奇表終爲人主呂光載記光生於枋頭夜有神光之異故以光爲名索紞傳索充夢見一虜脫上衣來詣充紞曰虜去上中下半男字夷狄陰類君婦當生男終如其言前燕錄慕容�字宣英皝第二子小字賀賴跋十三月而生有神光之異身長八尺一寸晉書慕容徳載記徳字元明皝之少子也母公孫氏夢日人臍中晝寐而生徳桓元傳元字敬道一名靈寶大司馬溫之孽子也其母馬氏嘗與同輩夜坐於月下見流星墜銅盆水中忽如二寸火珠冏然明淨競以瓢接取馬氏得而吞之若有感遂有娠及生元有光照室占者奇之故小名靈寶奶媼每抱詣溫輒易人而後至云其重兼常兒溫甚愛異之異苑桓元生而有光照室善占者云此兒生有奇曜宜目爲天人寶宣武嫌其三文復言爲神靈寶猶復用三旣難重前卻減神一字名曰靈寶任城魏肇之初生有雀飛入其手占者以爲封爵之祥晉書儒林傳範隆字元嵩騰門人父方魏雁門太守隆在孕十五月生元帝本紀元帝諱睿宣帝曾孫瑯琊恭王覲之子也咸寧二年生於洛陽有神光之異一室盡明所藉�如始刈及長白毫生於日角之左隆準龍顏目有精曜顧盼煒如也孝武帝本紀初簡文帝見讖云晉祚盡昌明及帝之在孕也李太后夢神人謂之曰汝生男以昌明爲字及產東方始明因以爲名焉簡文帝後悟乃流涕孝武文李太后傳始簡文帝無子乃令善相者召諸愛妾而示之時後爲宮人在織坊中形長而色黑宮人皆謂之昆侖旣至相者驚云此其人也帝以大計召之侍寢後數夢兩龍枕膝日月入懷意以爲吉祥向儕類說之帝聞而異焉遂生孝武帝禿發烏孤載記烏孤河西鮮卑人也其先八世祖匹孤遷於河西匹孤卒子壽闐立初壽闐之在孕母胡掖氏因寢而產於被中鮮卑謂被爲禿發因而氏焉四裔辰韓傳辰韓初生子便以石押其頭使扁焉耆國傳其王龍安夫人獪胡之女�身十二月剖脇生子曰會立之爲世子宋書五行志晉海西公生皇子百姓歌云鳳凰生一雛天下莫不喜本言是馬駒今定成龍子其歌甚美其旨甚微海西公不男使左右向龍與內侍妾生子以爲己子王鎭惡傳鎭惡祖猛有文武才鎭惡以五月五日生家人以俗忌欲令出繼疏宗猛見奇之曰此非常兒昔孟嘗君惡日生而相齊是兒亦將興吾門矣故名之爲鎭惡異苑太原溫盤石母懷身三年然後生墮地便坐而笑發覆面牙齒皆具後趙錄黎陽民陳武妻產三男一女上書自陳令曰昔周之興也四乳八子今武妻一乳四子可謂度過姬祥美加曩日其賜乳婦一人谷百石雜繒十四匹庶以肅迎嘉祥

初生部紀事二宋書符瑞志宋武帝居在丹徒始生之夜有神光照室其夕甘露降於墓樹皇考以髙祖生有奇異名爲奇奴皇妣旣殂養於舅氏攺爲寄奴焉南齊書南夷傳宋永初元年林邑王範楊邁初產母夢人以金席藉之光色奇麗中國謂紫磨金夷人謂之楊邁故以爲名宋書範曄傳曄字蔚宗順陽人車騎將軍泰少子也母如廁產之額爲磚所傷故以磚爲小字出繼從伯弘之襲封武興縣五等侯文帝袁皇后傳初後生劭自詳視之馳白太祖此兒形貌異常必破國亡家不可舉便欲殺之太祖狼狽至後殿戶外手撥幔禁之乃止二凶傳元凶劭字休遠文帝長子也帝卽位後生劭時上猶在諒暗故祕之二年閏正月方云劭生自前代以來未有人君卽位後皇后生太子惟殷帝乙旣踐阼正妃生紂至是又有劭焉始興王浚字休明將產之夕有伏烏鳴於屋上南齊書武帝本紀世祖武皇帝諱賾字宣遠太祖長子也小諱龍兒生於建康靑溪宅其夜陳孝後劉昭後同夢龍據屋上故字上焉祥瑞志世祖宋元嘉十七年六月己未夜生無火婢吹灰而火自燃異苑魏郡徐逮字君及婦平昌孟氏生兒頭有一角一腳頭正仰向通身盡赤落地無聲乘虛而去丹陽縣駱慶婦生一男一虎一貍貍虎毛色斑黑牙爪皆備卽殺之兒經六日死母無他異元嘉中沛國武漂之妻林氏懷身得病而死俗忌含胎入柩中要須割出妻乳母傷痛之乃撫屍而祝曰若天道有靈無令死被擘裂須臾屍面赩然上色於是呼婢共扶之俄頃兒墮而屍倒嵩髙山記昔陽翟有婦人�身三十月乃生子從母背上出五歲便入此山學道神明爲母立祠因號曰開母祠焉南齊書王敬則傳王敬則晉陵南沙人也母爲女巫生敬則而胞衣紫色謂人曰此兒有鼓角相敬則年長兩腋下生乳各長數寸夢騎五色獅子梁書髙祖紀髙祖武皇帝諱衍字叔達小字練兒以宋孝武大明八年甲辰歲生於秣陵縣同夏裏三橋宅生而有奇異兩骻駢骨頂上隆起有文在右手曰武帝太祖獻皇后張氏傳後生髙祖初後常於室內忽見庭前菖蒲生花光彩照灼非世中所有後驚視問侍者曰汝見不對曰不見後曰嘗聞見者當富貴因遽取吞之是月生髙祖將產之夜後見庭內若有衣冠陪列焉任昉傳昉字彥升樂安博昌人漢禦史大夫敖之後也父遙齊中散大夫遙妻裴氏嘗晝寢夢有彩旗蓋四角懸鈴自天而墜其一鈴落入裴懷中心悸動旣而有娠生昉陶弘景傳弘景字通明丹陽秣陵人也初母夢靑龍自懷而出井見兩天人手執香鑪來至其所已而有娠遂產弘景陳書髙宗本紀髙宗孝宣皇帝諱頊字紹世小字師利始興昭烈王第二子也梁大通二年七月辛酉生有赤光滿堂室少寬大多智略及長美容儀身長八尺三寸手垂過膝有勇力善騎射徐陵傳陵字孝穆東海郯人也祖超之齊�林太守梁員外散騎常侍父摛梁戎昭將軍太子左衛率贈侍中太子詹事謚貞子母臧氏嘗夢五色云化而爲鳳集左肩上已而誕陵焉唐書王遠智傳王遠智系本瑯邪後爲揚州人父曇選爲陳揚州刺史母晝寢夢鳳集其身因有娠浮屠寶志謂曇選曰生子當爲世方士魏書太祖本紀太祖道武皇帝諱珪昭成皇帝之嫡孫獻明皇帝之子也母曰獻明賀皇后初因遷徙遊於云澤旣而寢息夢日出室內寤而見光自牖屬天�然有感以建國三十四年七月七日生太祖於參合陂北其夜復有光明昭成大悅羣臣稱慶大赦告於祖宗保者以帝體重倍於常兒竊獨奇怪髙祖本紀髙祖孝文皇帝諱宏顯祖獻文皇帝之長子母曰李夫人皇興元年八月戊申生於平城紫宮神光照於室內天地氛氳和气充塞世宗本紀世宗宣武皇帝諱恪髙祖孝文皇帝第二子母曰髙夫人初夢爲日所逐避於�下日化爲龍繞己數匝寤而驚悸旣而有娠太和七年閏四月生帝於平城宮肅宗本紀肅宗孝明皇帝諱詡世宗宣武皇帝之第二子母曰胡充華永平三年三月丙戌帝生於宣光殿之東北有光照於庭中景穆十二王傳麗字寶掌拜雍州刺史爲政嚴酷吏人患之其妻崔氏誕一男麗遂出州獄囚死及徒流案未申臺者一時放免昭成子孫傳元禎第五子瑞初瑞母尹氏有娠致傷後晝寢夢一老翁具衣冠告之曰吾賜汝一子汝勿憂也寤而私喜又問筮者筮者曰大吉未幾而生瑞禎以爲協夢故名瑞字天賜位大中大夫卒贈太常卿髙句麗傳髙句麗者出於夫余自言先祖朱蒙朱蒙母河伯女爲夫余王閉於室中爲日所照引身避之日影又逐旣而有孕生一卵大如五升夫余王棄之與犬犬不食棄之與豕豕又不食棄之於路牛馬避之後棄之野眾鳥以毛茹之夫余王割剖之不能破遂還其母其母以物裹之置於暖處有一男破殼而出及其長也字之曰朱蒙其俗言朱蒙者善射也朱蒙子孫相傳至裔孫宮生而開目能視國人惡之及長凶虐國以殘破宮曾孫位宮亦生而視人以其似曾祖宮故名爲位宮髙句麗呼相似爲位北齊書齊髙祖本紀髙祖神武皇帝姓髙名歡字賀六渾渤海蓨人也六世祖隱晉元菟太守隱生慶慶生泰泰生湖三世仕慕容氏及慕容寶敗國亂湖率眾歸魏爲右將軍湖生四子第三子謐仕魏位至侍禦史坐法徙居懷朔鎭謐生皇考樹性通率不事家業住居白道南數有赤光紫气之異鄰人以爲怪勸徙居以避之皇考曰安知非吉居之自若及神武生而皇妣韓氏殂養於同產姊婿鎭獄隊尉景家竇泰傳初泰母夢風雷暴起若有雨狀出庭觀之見電光奪目駛雨沾灑寤而驚汗遂有娠�而不產大懼有巫曰渡河湔�產子必易便向水所忽見一人曰當生貴子可徙而南泰母從之俄而生泰神武明皇后婁氏傳太后凡孕六男二女皆感夢孕文襄則夢一斷龍孕文宣則夢大龍首尾屬天地張口動目勢狀驚人孕孝昭則夢蠕龍於地孕武成則夢龍浴於海孕魏二後並夢月入懷孕襄城博陵二王夢鼠入衣下後未崩有童謠曰九龍母死不作孝及後崩武成不攺服緋袍如故未幾登三臺置酒作樂帝女進白袍帝怒投諸臺下和士開請止樂帝大怒撻之帝於昆季次實九蓋其徵驗也武成皇后胡氏傳後天保初選爲長廣王妃產後主日鴞鳴於產帳上周書太祖本紀太祖母曰王氏孕五月夜夢抱子升天才不至而止寤而告徳皇帝徳皇帝喜曰𨿽不至大貴亦極矣生而有黑气如蓋下覆其身武帝本紀髙祖武皇帝諱邕字禰羅突太祖第四子也母曰叱奴太后大統九年生於同州有神光照室宇文貴傳貴字永貴母初孕貴夢一老人抱一兒授之曰賜爾是子俾壽且貴及生形類所夢故以永貴字之髙琳傳琳母嘗祓禊泗濱見一石光彩朗潤遂持以歸是夜夢見一人衣冠有若仙者謂其母曰夫人向所持來之石是浮磬之精若能寶持必生令子其母驚寤便舉身流汗俄而有娠及生因名琳字季焉隋書髙祖本紀髙祖皇妣呂氏以大統七年六月癸丑夜生髙祖於馮翊般若寺紫气充庭爲人龍顏額上有五柱入頂目光外射有文在手曰王海山記隋煬帝生時有紅光燭天裏中牛馬皆鳴先是獨孤後夢龍出身中飛髙十餘里龍墮地尾輒斷以告文帝帝沈吟默塞不答隋書房陵王勇傳長寧王儼勇長子也誕乳之初以報髙祖髙祖曰此卽皇太孫何乃生不得地云定興奏曰天生龍種所以因云而出時人以爲敏對唐書太宗本紀太宗諱世民髙祖次子也母曰太穆皇后竇氏生而不驚髙祖皇后竇氏傳太宗生有二龍之符後於諸子中愛視最篤劉武周傳武周瀛州景城人父匡徙馬邑母趙嘗夜坐庭中見若雄鷄光燭地飛投其懷起振衣無有感而娠生武周崔信明傳信明之生五月五日日方中有異雀鳴集庭樹太史令史良爲占曰五月爲火火主離離爲文日中文之盛也雀五色而鳴此兒將以文顯然雀類微位殆不髙邪李白傳白字太白興聖皇帝九世孫其先隋末以罪徙西域神龍初遁還客巴西白之生母夢長庚星因以命之安祿山傳安祿山營州柳城胡也本姓康母阿史徳爲覡居突厥中禱子於軋犖山虜所謂鬥戰神者旣而�及生有光照穹廬野獸盡鳴望气者言其祥範陽節度使張仁願遣廬帳欲盡殺之匿而免母以神所命遂字軋犖山冊府元龜唐史思明營州柳城人也與安祿山同鄕生先祿山一日思明以歲除日生祿山歲日生後俱以謀逆伏誅鄴侯外傳李泌字長源趙郡中山人也六代祖弼唐太師父承休唐吳房令休娶汝南周氏初周氏尙幼有異僧僧伽從泗上來見而奇之且曰此女後當歸李氏而生三子其最小者愼勿以紫衣衣之當起家金紫爲帝王師及周氏旣娠凡二年方寢而生泌生而發至於眉先是周每產必累日困憊惟娩泌獨無恙由是小字爲順開元天寶遺事張說母夢有一玉燕自東南飛來投入懷中而有孕生說果爲宰相其至貴之祥也唐書元宗皇后楊氏傳帝在東宮後以景云初入宮爲良媛時太平公主忌帝而宮中左右持兩端纖悉必聞媛方娠帝不自安密語侍讀張說曰用事者不欲吾多子柰何命說挾劑以入帝於曲室自煮之夢若有介而戈者環鼎三而三煮盡覆以告說說曰天命也乃止生男是爲肅宗肅宗皇后吳氏傳後侍太子忽寢厭不寤太子問之辭曰夢神降我介而劍決我脇以入殆不能堪燭至其文尙隱然生代宗爲嫡皇孫大唐新語薛王業母早亡爲賢妃親自鞠養開元初業迎賢妃歸私第以申供養業同母妹淮陽涼陽二公主亦早亡業撫愛其子如己子元宗以業孝友特加親愛嘗疾上親爲祈禱及瘳幸其第置酒宴樂更爲初生之歡因賦詩曰昔見漳濱臥言將人事違今逢慶誕日猶謂學仙歸常棣花重發鴒原鳥再飛其恩遇如此唐書張志和傳志和母夢楓生腹上而產志和柳公綽傳公綽始生三日伯父子華曰興吾門者此兒也因小字起之舊唐書劉濟傳濟幽州節度使劉怦之長子初母難產旣產侍者初見是一大蛇黑气勃勃莫不驚走及長頗異常童所居室焚人皆驚救濟從容而出眾異之累歷牧宰及怦爲節度濟爲行軍司馬怦卒軍人習河朔舊事濟請代父爲帥朝廷從之因話錄崔吏部樞夫人太尉西平王女也西平生日中堂大宴方食有小婢附崔氏女耳語久之崔女頷之而去有頃復至王問有何事女對曰大家昨夜小不安適使人往候王擲筋怒曰我不幸有此女大奇事汝爲人婦豈有阿家體候不安不在家檢校湯藥而與父作生日耶吾有此女何用作生日爲遽遣擔子送歸身亦續至崔氏家問疾且拜謝教訓子女不至姻族聞之無不愧嘆有人說李寰建節晉州表兄武恭性誕妄又稱好道及蓄古物遇寰生日無餉遺乃箱擎一故皂襖子與寰云此是李令公收復京師時所服尙書功業一似西平寰以書謝後聞知恭生日亦箱擎一破頭餉恭曰知兄深慕髙貞求得一洪崖先生初得仙時頭願兄得道一如洪崖賓僚無不大笑誌怪錄文獻公誕時一�自屋陊於前舉頭張喙久之方去及七日浴忽飄風暴雨劈其澡盆爲二片與母俱無驚動輟耕錄虞文靖公集撰髙昌王世勛碑序其世家曰畏吾兒之地有和林山二水出焉曰虎忽剌曰薛靈哥一夕有天光降於樹在兩河之間國人卽而候之樹生癭若人�身然自是光恆見者越九月又十日而癭裂得嬰兒五收養之其最�者曰卜吉可罕旣壯遂能有其民人土田而爲之君長傳三十餘君是爲玉倫的斤數與唐人相攻戰久之乃議和親以息民而罷兵於是唐以金蓮公主妻玉倫的斤之子葛勵的斤居和林別力跛力答言婦所居山也後遷交州至太祖龍飛朔漠當是時巴而木阿而忒的斤亦都護在位亦都護者其國王號也舉國入朝太祖嘉之妻以公主曰也立安惇自是子孫皆封王錄異記湖南判官鄭郎中蕘庭今爲連州刺史頃於嶽下寄褐其兄魚監�誕一男當生之時有鶴七隻盤旋居處至七日鶴又來至百二十日二十七鶴俱來天地晴朗云物稍異皆經日而去所產之子性頗淳厚儀貌整肅卽以鶴爲名天復庚申年也四明山道士焦隱黃立傳記其事矣通鑑王建賦斂重人莫敢言馮涓因建生日獻頌先美功徳而後言之建愧謝自是賦斂稍損馬令南唐書齊王景達傳順義四年旱七月旣望雩祀得雨景達以是日生因小字雨師馬仁裕傳仁裕唐北平王燧裔孫世爲武寧軍校仁裕母方娠夢傳呼北平王來歸及生紫气充庭五代史李嗣昭傳李嗣昭本姓韓氏汾州大谷縣民家子也太祖出獵至其家見其林中鬱鬱有气甚異之召其父問焉父言家適生兒太祖因遺以金帛而取之命其弟克柔養以爲子初名進通後攺名嗣昭南漢世家劉龑初名巖謙庶子也其母段氏生龑於外舍謙妻韋氏素�聞之怒拔劍而出命持龑至將殺之及見而悸劍輒墮地良久曰此非常兒也淸異錄桑維翰壽辰韋潛徳獻太湖石一塊上有鐫字金飾曰寵仙遼史耶律乙辛傳乙辛字胡睹衮五院部人父疊剌家貧服用不給部人號窮疊剌初乙辛母方娠夜夢手搏羖羊拔其角尾旣寤占之術者曰此吉兆也羊去角尾爲王字汝後有子當王及乙辛生適在路無水以浴回車破轍忽見湧泉疊剌自以得子欲酒以慶聞酒香於艸棘間得二榼因祭東焉女裏傳女裏以翼戴功加守太尉北漢主劉繼元聞女裏爲上信任遇其生日必致禮宋史和峴傳峴字晦仁開封浚儀人父凝晉宰相太子太傅魯國公峴生之年適會凝入翰林加金紫知貢舉凝喜曰我平生美事三者並集此子宜於我也因名之曰三美劉沆傳沆字衝之吉州永新人祖景洪始楊行密得江西衙將彭玕據州自稱太守屬景洪以兵欲脇眾附河南景洪僞許之復以州歸行密退居不仕及徐溫建國以禮聘之不起官其子煦爲殿直都虞候父素不仕以財雄裏中喜賓客景洪嘗告人曰我不從彭玕幾活萬人後世當有隆者因名所居北山曰後隆山山有牛僧孺讀書堂卽故基築臺曰聰明臺沆母夢衣冠丈夫曰牛相公來已而有娠乃生沆範質傳質字文素大名宗城人父守遇鄭州防禦判官質生之夕母夢神人授以五色筆九歲能屬文該聞錄開寶中神泉縣令張某者新到官外以廉潔自矜內則貪黷自奉其例甚多一日自榜縣門云某月某日是知縣生日告示門內與給事諸色人不得輒有獻送有一曹吏與眾議曰宰君明言生辰日意令我輩知也言不得獻送是僞也眾曰然至日各持縑獻之命曰續壽衣宰一無所拒感領而已復告之曰後月某日是縣君生日更莫將來無不嗤者得之於神泉進士黃鳳時王嵒以鷺鷥詩諷之雲飛來疑是鶴下處卻尋魚最爲中的宋史魏丕傳時楊承信帥河中或言其反側未安命丕賜承信生辰禮物陰察之還言其無狀張士遜傳士遜字順之祖裕嘗主陰城鹽院因家陰城士遜生百日始啼淳化中舉進士王欽若傳王欽若字定國臨江軍新諭人父仲華侍祖郁官鄂州會江水暴至徙家黃鶴樓漢陽人望見樓上若有光景是夕欽若生禮志大中祥符五年十一月以宰相王旦生日詔賜羊三十口酒五十壺米麵各二十斛令諸司供帳京府具衙前樂許宴其親友旦遂會近列及丞郎給諫修史屬官俄又賜樞密使副參知政事羊三十口酒三十壺米各三十斛其後以廢務非便奏罷會而賜如故聞見近錄寇忠湣知永興軍於其誕日排設如聖節儀晚衣黃道服簪花走馬承受具奏寇準有叛心眞宗驚手出奏示執政曰寇準乃反耶先文正熟視笑曰寇準許大年紀尙騃耳可札與寇準知上意亦解談苑有一朝士因宰相生日獻詩卒章雲長居廊廟福蒼生明道雜誌潞公以大尉鎭洛師遇生日僚吏皆獻詩多雲五福全者潞公不悅曰遽使我考終命耶有一客詩云綽約肌膚如處子蓋用莊子姑射仙人事也洛人笑之曰願爾得婦色若此潞公色黔也宋史宋庠傳庠字公序安州安陸人後徙開封之雍丘父杞嘗爲九江掾與其妻鍾禱於廬阜鍾夢道士授以書曰以遺爾子視之小戴禮也已而庠生他日見許眞君像卽夢中見者滕元發傳元發初名甫字元發以避髙魯王諱攺字爲名而字達道東陽人將生之夕母夢虎行月中墮其室性豪雋慷慨不拘小節九歲能賦詩範仲淹見而奇之範純仁傳純仁字堯夫其始生之夕母李氏夢兒墮月中承以衣裾得之遂生純仁魏野傳野字仲先陜州陜人也世爲農母嘗夢引袂於月中承兔得之因有娠遂生野及長嗜吟詠不求聞達章得象傳得象字希言世居泉州髙祖仔鈞事閩爲建州刺史遂家浦城得象母方娠夢登山遇神人授以玉像及生父奐復夢家庭積笏如山段少連傳少連字希逸開封人其母嘗夢鳳集家庭寤而生少連及長美姿表倜儻有識度舉服勤詞學爲試祕書省校書郎歷龍圖閣直學士李至傳至字言幾眞定人母張氏嘗夢八仙人自天降授字圖使吞之及寤猶若有物在胸中未幾生至歷工部尙書參知政事富弼傳富弼字彥國河南人初母韓有娠夢旌旗鶴鴈降其庭云有天赦已而生弼胡寅傳寅字明仲安國弟之子也寅將生弟婦以多男欲不舉安國妻夢大魚躍盆水中急往取而子之江萬里傳萬里字子遠都昌人自其父煜始業儒大父璘鄕稱善人其鄰史知縣者誇其能杖嘩健士璘俛首不答歸語煜曰史祖父故寒士今居官以杖士人自�於我心有不釋然審爾史氏且不昌汝其戒之是夕煜妻陳夢一貴人入其家曰以汝家長有善言故來已而有娠生萬里李顯忠傳顯忠綏徳軍靑澗人也初名世輔南歸賜名顯忠由唐以來世襲蘇尾九族巡檢初其母當產數日不能娩有僧過門曰所孕乃奇男子當以劍矢置母旁卽生已而果生顯忠立於蓐咸異之春渚紀聞楊文公之生也其胞蔭始脫則見兩鶴翅交掩塊物而蠕動其母急令密棄諸溪流始出戶而祖母迎見亟啟視之則兩翅�開中有玉嬰轉仄而啼舉家驚異非常器也余宣和間於其五世孫徳裕家見其八九歲時病起謝郡官一啟屬對用事如老書生而筆迹則童稚也談苑呂公弼申公之次子始秦國�娠而疾將去之醫工陳遜煮藥將熟巳三鼓坐而假寐忽然鼎覆再煮再覆方就榻夢神人被金甲持劍叱曰在胞者本朝宰相汝何人也敢以毒加害遜懼而寤以白相國後生公弼熙寧中位樞密使過庭錄韓持國晚年守許崔子厚爲酒官值韓生辰獻歌頌褒諛者甚眾子厚獨以詩警之云衣錦榮名𨿽烜赫掛冠髙節莫因循韓得之再三嘆詠曰非君誰爲我言於是以太子少師致仕墨客揮犀熙寧中鞏大卿申者善事貴權王丞相生日卽飯僧具疏籠雀鴿造相府以獻丞相方家位卽於客宴開籠搢笏手取雀鴿跪而一一放之每放一鳥且祝曰願相公一百二十歲談圃閩中惟建劍汀邵武四處殺子士大夫家亦然章郇公建州人生時家嫗將不舉凡滅燭而復明者三有呼於梁者曰相公家人懼甚遽收養之談苑陳恭公判亳州遇生日親族多獻老人星圖侄世修獨獻範蠡遊五湖圖且贊曰賢哉陶朱霸越平吳名隨身退扁舟五湖公卽日納節明日致仕聞見前錄伯溫曾祖母張夫人遇祖母李夫人嚴甚李夫人不能堪一夕欲自盡夢神人令以玉筋食羹一杯告曰無自盡當生佳兒夫人信之後夫人病瘦醫者旣投藥又夢寢堂門之左右木瓜二株右者已枯因爲大父言大父遽取藥令覆之及期生康節公同墮一死胎女也後十餘年夫人病臥堂上見月色中一女子拜庭下泣曰母不察庸醫以藥毒兒可恨夫人曰命也女子曰若爲命何兄獨生夫人曰汝死兄獨生乃命也女子涕泣而去又十餘年夫人再見女子來泣曰一爲庸醫所誤二十年方得受生與母緣重故相別又涕泣而去則知釋氏輪回鬼神之說有可信者康節知而不言者也伊川丈人與李夫人因山行於雲霧間見大黑猿有感夫人遂孕臨蓐時慈烏滿庭人以爲瑞是生康節公公初生發被面有齒能呼母七歲戲於庭蟻穴中豁然別見天日雲气往來久之以告夫人夫人至無所見禁勿言旣長遊學晉州山路馬突同墜深澗中從者攀緣下尋公無所傷惟壞一帽泊宅編狀頭時邦彥母懷之彌月夢九人皂衣肩輿一金紫人徑入房中明日犬生九子皆黑晚遂生邦彥故小名十狗同年錄見之終於吏部尙書淸波雜誌王荊公當國值生日差其子雱押送禮物雱言例有書送物閣門繳申樞密院取旨出札子乃許收下榜子謝恩緣父子同財理無饋遺取旨謝恩一皆作僞竊恐君臣父子之際爲禮不宜如此乞自今應差子孫弟侄押賜並不用此例從之至當之論後皆遵行頃見老先生言此出荊公意奏檢亦公筆特假雱名耳雱字元澤大觀元年詔賜使相以上生日器幣故事止差親戚殊失寵遇大臣之意自今取旨差官道山淸話章子厚爲侍從時遇其生朝會客其門人林特者亦鄕人也以詩爲壽子厚晚於座上取詩以示客且指其頌徳處云只是海行言語道人須道著乃爲工門人者頗不平之忽曰昔人有令畫工傳神以其不似命別爲之旣而又以不似凡三四易畫工怒曰若畫得似後是甚模樣滿坐烘然宋韓元吉桐陰舊話忠獻公將生令公夢人手中書一大興字示之知門戶之將起也及命名從人從意而字宗魏蓋取畢萬之後必大萬盈數魏大名之義耳王夫人初未有子夢一僧貌甚異手持蓮花曰汝欲生男子摘五葉餌之後生舍人及獻肅公職方宮師莊敏公五子皆貴顯嘗誨之曰汝父有法度爲世所知汝曹或不及則人必以爲類我也其善教如此畫墁錄張耆四十二男子馮行己兒息二十二人或傳耆開�直�捨先以馬合縱婢隔觀之從而爲之罔不成孕行己每五更以湯沃其下部日出方罷無他術樂善錄安州司法秦光亨者方在母胎時其舅陳遵兩夕連夢一小兒挽其衣若有所告其狀甚急遵寤而思曰姊方孕且產期伊邇豈意不樂多子而欲殺是兒耶馳往視之則兒果已覆在水盆中矣遵救之乃免東坡志林近聞黃州小民貧者生子多不舉初生便於水盆中浸殺之江南尢甚聞之不忍會故人朱壽昌康叔守鄂州某以書遺之乃立賞罰以變此風而黃之士石耕道𨿽椎魯無他長然頗誠實喜爲善乃使率黃人之富者歲出十千如願過此者亦聽使耕道掌之多買米布絹絮使安國寺僧繼連書其出入訪閭裏田野有貧甚不舉子者輒少遺之若歲活得百个小兒亦閒居一樂事也吾𨿽貧亦當出十千欒城遺言公悟悅禪定門人有以漁家傲祝生日及濟川者以非其志也乃賡和之七十餘年眞一夢朝來壽斝兒孫奉憂患已空無復痛心不動此間自有千鈞重蚤歲文章供世用中年禪味疑天縱石塔成時無一縫誰與共人間天上隨他送聞見後錄劉法欲生其母幃帳忽若墜壓而下視之上有大�蜿蜒若被痛楚狀母怖甚避之他所法生再視之但�蛻耳後法爲將有賢稱崇寧興儒學則刑舉子之無賴者宣和興道學則刑道士之無賴者坐此謫官久之以節度使檢校少師帥熙河童貫盡取本道精兵去俾用老弱下軍深入策應遂陷貫方奏捷反以不稟節制聞士大夫冤之宋史宗澤傳澤字汝霖婺州義烏人母劉夢天大雷電光燭其身翌日而澤生焉寇瑊傳瑊字次公汝州臨汝人初母夢神人授珠吞之而娠生而眉目美秀擢進士授蓬州軍事推官歷知開封府嶽飛傳飛字鵬舉相州湯陰人世力農父和能節食以濟餓者有耕侵其地割而與之貰其財者不責償飛生時有大禽若鵬飛鳴室上因以爲名未彌月河決內黃水暴至母姚抱飛坐甕中衝濤及岸得免人異之禮志紹興十三年十二月二十三日髙宗賜宰臣秦檜詔曰省所奏辭免生日賜宴朕聞賢聖之興必五百歲君臣之遇蓋亦千載夫以不世之英值難逢之會則其始生之日可不爲天下慶乎式燕樂衎所以示慶也非喬嶽之神無以生申甫非宣王之能任賢無以致中興今日之事不亦臣主俱榮哉宜服異恩毋守衝節所請宜不允宗室傳子晝歷樞密都承旨衢嚴信饒之民生子多不舉子晝請禁絕之杜杞傳杞字偉長父鎬蔭補將作監主簿知建陽縣彊敏有才閩俗老而生子輒不舉杞使五保相察犯者得重罪文苑黃亢傳亢字淸臣建州浦城人也母夢星隕於懷掬而吞之遂有娠熊克傳克字子復建寧建陽人禦史大夫博之後將生有翠羽雀翔臥內克幼而翹秀旣長好學善屬文郡博士胡憲器之曰子學老於年他日當以文章顯紹興中進士第趙葵傳葵字南仲京湖制置使方之子初生時或夢南嶽神降其家範應鈴傳應鈴字旗叟丰城人方娠大父夢雙日照庭應鈴生稍長厲志於學丞相周必大見其文嘉賞之開禧元年舉進士後歷直煥章閣聞見後錄殿中丞丘舜元閩人也舟溯汴遇生日艤津亭家人酌酒爲壽忽昏睡夢登岸過林薄至一村捨主人具飲食旣覺行岸土皆如夢中所見至村捨有老翁方徹席如賓退問之曰吾先以是日亡一子祭之耳舜元默然知前身爲老翁子也厚遺之以去後山談叢郯城民妻有二十一子而雙生者七癸辛雜識袁彥純同知始以史同叔同裏之雅薦以登朝尹京旣以才猷自結上知遂繇文昌躋宥府寖寖乎柄用矣適誕辰客有獻詩爲壽云見說黃麻姓字香且將公論是平章十年舊學資猶淺二紀中書老欲彊刑鼎豈堪金鎖印仙翁已在白雲鄕太平宰相今誰是惟有當年召伯棠刑鼎指薛蓋以金科賜第仙翁指葛時已七十舊學則鄭安晚也此詩旣傳史聞惡之旋卽斥去宋史陳宜中傳宜中字與權永嘉人也少甚貧而性特俊拔有賈人推其生時以爲當大貴以女妻之旣而入太學有文譽齊東野語賈師憲當國日臥治湖山作堂曰半閒又治圃曰養樂然名爲就養其實怙權固位欲罷不能也每歲八月八日生辰四方善頌者以數千計悉俾翹館謄考以第甲乙一時傳誦爲之紙貴然皆諂詞囈語也偶得首選者數闋戲書於此陳惟善合寶鼎詞云神鰲誰斷幾千年再乾坤初造算當日�枰如許爭一著吾其�左談笑頃又十年生聚處處邠風葵棗江如鏡楚氛餘幾猛聽甘泉捷報天衣細意從頭補爛山龍華虫黼藻宮漏永千門角鑰截斷紅塵飛不到街九軌看千貂避路庭院五侯深鎖好一部太平六典一一周公手做赤舄繡裳消得道斑斕衣好盡龐眉鶴髮天上千秋難老甲子平頭才一過未說汾陽考看金盤露滴瑤池龍尾放班回早廖瑩中羣玉木蘭花慢云請諸君著眼來看我福華編記江上秋風鯨漦漲雪雁僥迷煙一時幾多人物只我公只手護山川爭睹階符瑞象又扶紅日中天因懷下走奉櫜鞬磨盾夜無眠知重開宇宙活人萬萬合壽千千鳧鷖太平世也要東還越上是何年消得淸時鐘鼓不妨平地神仙陸景思甘州云滿淸平世界慶秋成看看斗米三錢論從來活國論功第一無過丰年辦得閒民一飽餘事笑談間若問平戎策微妙難傳玉帝要畱公住把西湖一曲分入林園有茶鑪丹更有釣魚船覺秋風未曾吹著但砌蘭長倚北堂萱千千歲上天將相平地神仙奚減倬然齊天樂云金�吹淨人間暑連朝弄涼新雨萬寶功成無人解得秋入天機深處閒中自數幾心酌乾坤手斟霜露護了山河共看元影在銀兔而今神仙正好向靑空�个沖淡襟宇帝念羣生如何便肯從我乘風歸去夷遊洞府把月杼云機教他兒女水逸山明此情天付與從橐陂塘柳云指庭前翠雲金雨霏霏香滿仙宇一淸透徹渾無底秋水也無流處君試數此樣襟懷頓得乾坤住閒情半許聽萬物氤氳從來形色每向靜中琪花路相接西池壽母年年弦月時序荷衣菊佩尋常事分付兩山容與天證取此老平生可向靑天語瑤�緩舉要見我何心西湖萬頃來去自鷗鷺郭應酉居安聲聲慢云捷書連晝甘雨灑通宵新來喜沁堯眉許大擔當人間佛力須彌年年八月八日長記他三月三時平生事想祗和天語不遣人知一片閒心鶴外被乾坤系定虹玉腰圍閶闔云邊西風萬籟吹齊歸舟更歸何處是天教家在蘇堤千千歲比周公多个彩衣且侑以儷語雲彩衣宰輔古無一品之曾參衮服湖山今有半閒之姬旦所謂三月三者蓋頌其庚申蘋艸坪之捷而歸舟乃舫齋名也賈大喜自仁和宰除官告院旣而語客曰此詞固佳然失之太俳安得有著彩衣周公乎金史張行簡傳行簡攺禮部侍郎提點司天臺直學士同修史如故行簡言唐制僕射宰相生日百官通班致賀降階答拜國朝皇太子元正生日三師三公宰執以下須羣官同班拜賀皇太子立受不答拜今尙書省宰執生日分六品以下別爲一班揖賀宰執坐答揖左右司郎中五品官廷揖亦坐答之臣謂身坐舉手答揖近於坐受也宰執受賀其禮乃重於皇太子恐於義未安別嫌明微禮之大節伏請宰執生日令三品以下官同班賀宰執起立依見三品官儀式通答揖上曰此事何不早辧正之如都省擅行卿論之是矣行簡對曰禮部蓋嘗參酌古今典禮擬定儀式省廷不從輒攺以奏下尙書省議遂用之宰執生日三品以下羣官通班賀起立答之自此始黃久約傳久約字彌大東平須城人也曾祖孝綽有隱徳號潛山先生父勝通判濟州母劉氏尙書右丞長言之妹一夕夢鼠銜明珠寤而久約生歲實在子也元史木華黎傳木華黎札剌兒氏世居阿難水東父孔溫窟哇以戚裏故在太祖麾下從平篾裏吉徵乃蠻部數立功後乃蠻又叛太祖與六騎走中道乏食擒水際橐駝殺之燔以食太祖追騎垂及而太祖馬斃五騎相顧駭愕孔溫窟哇以所乘馬濟太祖身當追騎死之太祖獲免有子五人木華黎其第三子也生時有白气出帳中神巫異之曰此非常兒也史天倪傳天倪始生之夕白气貫庭成童姿貌魁傑有道士見而異之曰封侯相也燕公楠傳燕公楠字國材南康之建昌人宋禮部侍郎肅之七世孫母雷氏夢五色巨翼入幃遂生公楠楊奐傳奐字煥然幹州奉天人母嘗夢東南日光射其身旁一神人以筆授之已而奐生其父以爲文明之象因名之曰奐虞集傳集父汲以翰林院編修官致仕娶楊氏國子祭酒文仲女咸淳間文仲守衡以汲從未有子爲禱於南嶽集之將生文仲晨起衣冠坐而假寐夢一道士至前牙兵啟曰南嶽眞人來見旣覺聞甥館得男心頗異之集三歲卽知讀書呂思誠傳思誠字仲實平定州人六世祖宗禮金進士遼州司戶宗禮生仲堪亦舉進士仲堪生時敏時敏生釗爲千夫長死國事釗生徳成徳成生允卒平定知州致仕思誠父也母馮氏夢一丈夫烏巾白襕衫紅�束帶趨而揖曰我文昌星也及寤思誠生目有神光見者異之察罕傳初察罕生於河中其夜天气淸肅月白如晝相者賀曰是兒必貴國人謂白爲察罕故名察罕小云石海涯傳小云石海涯母廉氏夜夢神人授以大星使吞之已而有�及生神彩秀異年十二三膂力絕人歸暘傳暘字彥溫汴梁人將生其母楊氏夢朝日出東山上有輕雲來掩之故名暘黃溍傳溍字晉卿婺州義烏人母童氏夢大星墜於懷乃有娠歷二十四月始生溍溍生而俊異比成童授以書詩不一月成誦迨長以文名於四方張起巖傳父範生起巖初其母丘氏有娠見長蛇數丈入榻下已忽不見乃驚而誕起巖霏雪錄至正末越有夫婦於大善寺金剛神側縛葦席而居其婦產一子首有兩肉角鼻孔昂縮類所謂夜叉者蓋產婦依止土偶便稟得此形明外史馮勝傳勝生時黑气滿室經日不散方孝孺傳孝孺生時有大星墮其所章溢傳溢龍泉人始生聲如鐘其家怪之幾不舉薛瑄傳瑄生時肌如水晶洞見五內其母欲不舉祖聞其啼聲止之曰此兒體淸而聲宏必異人也乃舉之孫懋傳江彬導帝巡幸塞上懋上言彬素梟桀志懷憸邪乞立置重典雪神人之憤疏上人皆爲懋危而彬方日夜侍帝娛樂竟亦不之見也彬生日眾邀懋往賀懋曰吾抗疏欲殺之而賀其生乎卒不往霏雪錄樊昌髙八捨家軒墀之間畜龜數年生育至百餘其家產子四五人皆龜胸傴僂蓋孕婦感其气所致古人胎教可不謹哉陳白雲家籬落間植決明家人摘以下茶生三女皆短而跛而王氏女甥亦跛予皆識之又會稽民朱氏一子亦然其家亦嘗種之悉拔去嵩陽雜識胡忠安公生發白如絲彌月方黑生之夕母夢一僧持花以遺之覺而生公見僧卽笑父問之僧答云此吾師天池髙僧後身也先師嘗示夢今生胡氏家後當顯爾來求我以一笑爲記聞者異之野雪雜說鶴山先生母夫人方坐蓐時其先公晝寢夢有人朝服入其臥內因問爲誰答曰陳了翁覺而鶴山生所以用其號而命名賢奕趙司成永號類庵京師人一日過魯學士鐸邸魯公曰公何之司成曰憶今日爲西涯先生誕辰將往壽也魯公曰吾當與公偕公以何爲贄司成曰帕二方也魯公曰吾贄亦應如之入啟笥索帕無有躊躇良久憶裏中曾饋有枯魚令家人取之家人報以食僅存其半魯公度家無他物卽以其半載與趙公俱往公所稱祝公烹魚沽酒以飲二公歡甚卽事唱和而罷皇朝盛事慶成王生一百子俱長成自長子襲封外餘九十九人並封鎭國將軍每會紫玉盈坐至不能相識而人皆隆準極異事也見聞錄太原王相公始生冷無气母驚謂已死有鄰嫗徐氏者反復諦視良久笑曰此俗名臥胞生吾能治之當活活則當貴但不免多病累阿母耳趣使活之其法用左手掬兒右手摑其背百餘逾時嚏下而醒六歲中痘公母嘗下樓謁巫見一白衣人長丈餘闌立凝視若有所言母驚踣樓下以爲不祥然竟無恙從父入太學僦捨十廟前甫四歲苦夜啼𨿽風雨大寒中必求宿戶外母患之試使人詐蒙虎皮升屋而嗥夜夜爲常迄不能禁忽一夕有眞虎自廟墻東緣脊而來其行甚遲睥睨若欲下啖者比舍人俱見之一市盡哄持挺杖逐之迆邐至西墻而沒公能記其狀方額翹尾視常虎更大而黑無斑文有識者言此神司虎也明外史葉向髙傳向髙福淸人在�時母避倭寇難生道旁敗廁中轉側三年數瀕於死輒有神相之迄獲全陸昆傳昆�七月而生

