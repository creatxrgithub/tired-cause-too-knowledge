

閨奇部列傳一

周

莒婦人按左傳昭公十九年秋齊伐莒莒子奔紀鄣使孫書伐之初莒有婦人莒子殺其夫及老托於紀鄣紡焉以度而去之及師至則投之外或獻之子占子占使師夜縋而登登者六十人縋絕師鼓噪城上之人亦噪莒共公懼啟西門而出七月丙子齊師入紀

莫邪按吳地記闔閭使幹將鑄劍材五山之精合五金之英使童女三百人祭鑪神鼓橐金銀不銷鐵汁不下其妻莫邪曰鐵汁不下有何計幹將曰先師歐冶鑄劍不銷以女人聘鑪神當得之莫邪聞語竄入鑪中鐵汁出遂成二劍雄號幹將作龜文雌號莫邪鰻文余鑄得三千並號干將莫邪

越女按吳越春秋越有處女出於南林越王使使聘之問以劍戟之術處女將北見於王道逢一翁自稱曰袁公問於處女吾聞子善劍願一見之女曰妾不敢有所隱惟公試之於是袁公卽杖箖箊竹竹枝上頡橋未墮地女卽捷末袁公則飛上樹變爲白猿遂別去見越王越王問曰夫劍之道則如之何女曰妾生深林之中長於無人之野無道不習不達諸侯竊好擊之道誦之不休妾非受於人也而忽自有之越王曰其道如何女曰其道甚微而易其意甚幽而深道有門戶亦有陰陽開門閉戶陰衰陽興凡手戰之道內實精神外示安儀見之似好婦奪之似懼虎布形候气與神俱往杳之若日偏如豚兔追形逐影光若仿佛呼吸往來不及法禁縱橫逆順直復不聞斯道者一人當百百人當萬王欲試之其驗卽見越王卽加女號號曰越女乃命五板之墮長髙習之教軍士當世無勝越女之劍

齊鍾離春按劉向列女傳鍾離春者齊無鹽邑之女其爲人極醜無雙臼頭深目長指大節印鼻結喉肥項少發折腰出�皮膚若漆年四十無所容入衒不售流棄莫執於是乃拂短褐自詣宣王謂謁者曰妾齊之不售女也聞君王之聖徳願借後宮之埽除頓首司馬門外惟王幸許之謁者以聞宣王方置酒於漸臺左右聞之莫不掩口大笑曰此天下彊顏女子也豈不異哉於是宣王乃召見之謂曰昔者先王爲寡人娶妃匹皆已備有列位矣今女子不容於鄕裏布衣而欲幹萬乘之主亦有何奇能哉鍾離春對曰無有特竊慕大王之美義耳王曰𨿽然何喜良久曰竊嘗喜隱宣王曰隱固寡人之所願也試一行之言未卒忽然不見宣王大驚立發隱書而讀之退而推之又未能得明日又更召而問之不以隱對但揚目銜齒舉手拊膝曰殆哉殆哉如此者四宣王曰願遂聞命鍾離春對曰今大王之君國也西有衡秦之患南有彊楚之讎外有二國之難內聚姦臣眾人不附春秋四十壯男不立不務眾子而務眾婦尊所好忽所恃一旦山陵崩弛社稷不定此一殆也漸臺五重黃金白玉瑯玕籠疏翡翠珠璣幕絡連飾萬民罷極此二殆也賢者匿於山林諂諛彊於左右邪僞立於本朝諫者不得通入此三殆也飲酒沈湎以夜繼晝女樂俳優縱橫大笑外不修諸侯之禮內不秉國家之治此四殆也故曰殆哉殆哉於是宣王喟然而嘆曰痛哉無鹽君之言乃今一聞於是拆漸臺罷女樂退諂諛去雕琢選兵馬實府庫四辟公門招進直言延及側陋卜擇吉日立太子進慈母拜無鹽君爲後而齊國大安者醜女之力也君子謂鍾離春正而有辭詩云旣見君子我心則喜此之謂也

楚處莊侄按劉向列女傳楚處莊侄者楚頃襄王之夫人縣邑之女也初頃襄王好臺榭出入不時行年四十不立太子諫者蔽塞屈原放逐國旣殆矣秦欲襲其國乃使張儀間之使其左右謂王曰南遊於唐五百里有樂焉王將往是時莊侄年十二謂其母曰王好淫樂出入不時春秋旣盛不立太子今秦又使人重賂左右以惑我王使遊五百里外以觀其勢王已出姦臣必倍敵國而發謀王必不得反國侄願往諫之其母曰汝嬰兒也安知諫不遣侄乃逃以緹竿爲幟伏南郊道旁王車至侄舉其幟王見之而止使人往問之使者報曰有一女童伏於幟下願有謁於王王曰召之侄至王曰女何爲者也侄對曰妾縣邑之女也欲言隱事於王恐壅閉塞而不得見聞大王出遊五百里因以幟見王曰子何以戒寡人侄對曰大魚失水有龍無尾墻欲內崩而王不視王曰不知也侄對曰大魚失水者王離國五百里也樂之於前不思禍之起於後也有龍無尾者年旣四十無太子也國無弼輔必且殆也墻欲內崩而王不視者禍亂且成而王不攺也王曰何謂也侄曰王好臺榭不卹眾庶出入不時耳目不聰明春秋四十不立太子國無彊輔外內崩壤彊秦使人內間王左右使王不攺滋日以甚今禍且構王遊於五百里之外王必遂往國非王之國也王曰何也侄曰王之致此三難也以五患王曰何謂五患侄曰宮室相望城郭闊遠一患也宮垣衣繡民人無褐二患也奢侈無度國且虛竭三患也百姓饑餓馬有餘秣四患也邪臣在側賢者不達五患也王有五患故及三難王曰善命後車載之立還反國門已閉反者已定王乃發鄢郢之師以擊之僅能勝之乃立侄爲夫人立在鄭子袖之右爲王陳節儉愛民之事楚國復彊君子謂莊侄𨿽違於禮而終守以正詩云北風其喈雨雪霏霏惠而好我攜手同歸此之謂也

齊孤逐女按劉向列女傳孤逐者齊卽墨之女齊相之妻也初逐女孤無父母狀甚醜三逐於鄕五逐於裏過時無所容齊相婦死逐女造襄王之門而見謁者曰妾三逐於鄕五逐於裏孤無父母擯棄於野無所容止願當君王之盛顧盡其愚辭左右復於王王輟食吐哺而起左右曰三逐於鄕者不忠也五逐於裏者少禮也不忠少禮之人王何爲遽王曰子不識也夫牛鳴而馬不應非不聞牛聲也異類故也此人必有與人異者矣遂見與之語三日始一日曰大王知國之柱乎王曰不知逐女曰柱相國是也夫柱不正則棟不安棟不安則榱橑墮榱橑墮則屋幾覆矣王則棟矣庶民榱橑也國家屋也夫屋堅與不堅在乎柱國家安與不安在乎相今大王旣有明哲而國相不可不審也王曰諾其二日王曰吾國相奚若對曰王之國相比目之魚也外比內比然後能成其事就其功是外比內比也其三日王曰吾相其可易乎逐女對曰中材也求之未可得也如有過之者何爲不可也今則未有妾聞明王之用人也推一而用之故楚用虞丘子而得孫叔敖燕用郭隗而得樂毅大王誠能厲之則此可用矣王曰吾用之柰何逐女對曰昔者齊桓公尊九九之人而有道之士歸之越王敬螳螂之怒而勇士死之葉公好龍而龍爲暴下物之所徵固不須頃王曰善遂尊相敬而事之以逐女妻之齊國以治詩云旣見君子並坐鼓瑟此之謂也

漢

李氏女按搜神記東越閩中有庸嶺髙數十里其西北隙中有大蛇長七八丈大十圍土俗常懼東治都尉及屬城長吏多有死者祭以牛羊故不得福或與人夢或下諭巫祝欲得啖童女年十二三者都尉令長並共患之然气厲不息共請求人家生婢子兼有罪家女養之至八月朝祭送蛇穴口輒夜出吞噬之累年如此前後已有九女爾時復募索未得將樂縣李誕有六女無男其小女名寄應募欲行父母不聽寄曰父母無相惟生女六人𨿽有如無女無緹縈濟父母之功旣不能供養消費衣食生無所益不如蚤亡賣寄之身可得少錢父母終不聽寄自潛發不可禁止乃行請好劍及咋蛇犬先作數石米餈用蜜灌之以置穴口蛇夜便出頭大如國目如三尺鏡聞餈香气先啖食之寄便放犬犬就噬咋寄從後斫得數創蛇因踴出至庭而死寄入視其穴得九女髑髏悉舉出緩步而歸越王聞之聘寄爲後拜其父爲將樂令母及姊皆有賜自是東治無復妖邪之物其歌謠至今存焉

後漢

呂母按後漢書劉盆子列傳天鳳元年瑯琊海曲有呂母者子爲縣吏犯小罪宰論殺之呂母怨宰密聚客規以報仇母家素丰貲產數百萬乃益釀醇酒買刀劍衣服少年來酤酒者皆賒與之視其乏者輒假衣裳不問多少數年財用稍盡少年欲相與償之呂母垂泣曰所以厚諸君者非欲求利徒以縣宰不道枉殺吾子欲爲報怨耳諸君寧肯哀之乎少年壯其意又素受恩皆許諾其中勇士自號猛虎遂相聚得數十百人因與呂母入海中招合亡命眾至數千呂母自稱將軍引兵還攻海曲執縣宰諸吏叩頭爲宰請母曰吾子犯小�不當死而爲宰所殺殺人當死又何請乎遂斬之以其首祭子冢復還海中後數歲瑯琊人樊崇起兵於莒號赤眉呂母病死其眾分入赤眉靑犢銅馬中

比銅鉗按後漢書西羌傳燒何豪有婦人比銅鉗者年百歲多智算爲種人所信向皆從取計策時爲盧水胡所擊比銅鉗乃將其眾來依郡縣種人頗有犯法者臨羌長收系比銅鉗而誅殺其種六七百人顯宗憐之下詔比銅鉗尙生者所在致醫藥養視令招其種人

西河少女按汾陽縣誌西河少女神仙伯山甫甥漢遣使者經西河於城東見女子笞一老翁頭髮皓白跪而受杖使者怪問之答曰此妾兒也昔妾舅氏伯山甫得神仙之道隱居華山湣妾多病授以神藥漸復少容今此兒不肯服藥致此衰老行不及故與杖耳使者問年答曰妾年百一十歲兒年七十矣此女尋入華山

晉

周顗母李氏按晉書列女傳周顗母李氏字絡秀汝南人也少時在室顗父浚爲安東將軍時嘗出獵遇雨過止絡秀之家會其父兄不在絡秀聞浚至與一婢於內宰�羊具數十人之饌甚精辦而不聞人聲浚怪使覘之獨見一女子甚美浚因求爲妾其父兄不許絡秀曰門戶殄悴何惜一女若連姻貴族將來庶有大益矣父兄許之遂生顗及嵩謨而顗等旣長絡秀謂之曰我屈節爲汝家作妾門戶計耳汝不與我家爲親親者吾亦何惜餘年顗等從命由此李氏遂得爲方雅之族中興時顗等並列顯位嘗冬至置酒絡秀舉觴賜三子曰吾本渡江托足無所不謂爾等並貴列吾目前吾復何憂嵩起曰恐不如尊旨伯仁志大而才短名重而識暗好乘人之獘此非自全之道嵩性抗直亦不容於世惟阿奴碌碌當在阿母目下耳阿奴謨小字也後果如其言

李特妻羅氏按十六國春秋蜀錄李特妻羅氏略陽人生蕩與雄時蕩等屯北營羅尙遣牙門左汜黃誾來攻營中氐苻成隗伯叛應之羅氏擐甲拒戰伯手刃傷其面羅氏奮擊不輟气烈益壯蕩還得免

關索妻按蘄水縣誌王氏名桃女弟悅漢末時人俱笄年未字有膂力精諸家武藝值兵亂聚蘆塘保鄕裏每相謂曰天下有英雄男子而材技勝我者則相托終身時絕少匹敵者適河東關公長子索英偉健捷桃姊妹俱與較俱不勝遂俱歸之先是邑中有鮑氏女材行與桃悅似而悍鷙差勝亦歸索三人皆棄家從關百戰以終按正史未見

劉遐妻邵氏按晉書劉遐傳遐廣平易陽人性果毅便弓馬值天下大亂遐爲塢主每擊賊率壯陷堅摧鋒冀方比之張飛關羽冀州刺史邵續深器之以女妻焉遐妻驍果有父風遐嘗爲石季龍所圍妻單將數騎拔遐出於萬眾之中及田防等欲爲亂遐妻止之不從乃密起火燒甲仗都盡

張茂妻陸氏按晉書列女傳張茂妻陸氏吳郡人也茂爲吳郡太守被沈充所害陸氏傾家產率茂部曲爲先登以討充充敗陸詣闕上書爲茂謝不克之責詔曰茂夫妻忠誠舉門義烈宜追贈茂太僕

荀崧小女按晉書列女傳荀崧小女灌幼有奇節崧爲襄城太守爲杜曾所圍力弱食盡欲求救於故吏平南將軍石覽計無從出灌時年十三乃率勇士數十人逾城突圍夜出賊追甚急灌督厲將士且戰且前得入魯陽山獲免自詣覽乞師又爲崧書與南中郎將周訪請援仍結爲兄弟訪卽遣子撫率三千人會石覽俱救崧賊聞兵至散走灌之力也

朱序母韓氏按晉書朱序傳序寧康初拜南中郎將梁州刺史鎭襄陽是歲苻堅遣其將苻丕等圍序序固守賊糧將盡率眾苦攻之初丕之來攻也序母韓自登城履行謂西北角當先受獘遂領百餘婢並城中女子於其角斜築城二十餘丈賊攻西北角果潰眾便固守新城丕遂引退襄陽人謂此城爲夫人城

苻登妻毛氏按晉書列女傳苻登妻毛氏不知何許人壯勇善騎射登爲姚萇所襲營壘旣陷毛氏猶彎弓跨馬率壯士數百人與萇交戰殺傷甚眾眾寡不敵爲萇所執殺之

尹氏按晉書列女傳尹氏天水冀人也幼好學淸辯有志節初適扶風馬元正正卒爲李元盛繼室以再醮之故三年不言撫前妻子逾於己生盛之創業也謀謨經略多所毗贊故西州諺曰李尹王惇煌及盛薨子士業嗣位尊爲太后士業將攻沮渠蒙遜尹氏謂曰汝新造之國地狹人稀靜以守之猶懼其失云何輕舉窺冀非望蒙遜驍武善用兵汝非其敵吾觀其數年已來有並兼之志且天時人事似欲歸之今國𨿽小足以爲政知足不辱道家明誡不如勉修徳政蓄力以觀之士業不從果爲蒙遜所滅尹氏至姑臧蒙遜引見勞之對曰李氏爲胡所滅知復何言或諫之曰母子命懸人手柰何倨傲且國敗子孫屠滅何獨無悲尹氏曰興滅死生理之大分何爲起兒女之悲吾一婦人不能死亡豈憚斧鉞之禍求爲臣妾乎若殺我者吾之願矣蒙遜嘉之爲子茂虔聘其女爲妻及魏氏以武威公主妻茂虔尹氏及女遷居酒泉旣而女卒撫之不哭曰汝死晚矣沮渠無諱時鎭酒泉每謂尹氏曰後諸孫在伊吾後能去不尹氏未測其言答曰子孫漂流托身丑虜老年餘命當死於此不能作旃裘鬼也俄而潛奔伊吾無諱遣騎追及之尹氏謂使者曰沮渠酒泉許我歸北何故來追汝可斬吾首歸終不回矣使者不敢逼而還年七十五卒於伊吾按誠齋雜記扶風馬元正妻尹氏天水人也元正早死欲從者久之其父勸之嫁尹氏哭指鐵井闌曰此上生花我則再醮三年而黃芝生於闌上遂嫁爲李皓繼室尹氏幼好學淸辯有志節以再醮之故三年不言撫前妻子逾於己生皓之創業也謀謨經略贊毗居多事與吳淑姬頗同

祝英臺按寧波府誌梁山伯祝英臺皆東晉人梁家會稽祝家上虞嘗同學祝先歸梁後過上虞尋訪之始知爲女欲娶之而祝已許馬氏子梁悵然若有所失後三年梁爲鄞令病且死遺言葬淸道山下又明年祝適馬氏過其處風濤大作舟不能進祝乃造梁冢失聲哀慟忽地裂祝投而死馬氏聞其事於朝丞相謝安請封爲義婦和帝時梁復顯靈異封爲義忠有司立廟於鄞云按淸水縣誌又曰祝英臺五代梁時人也梁死窆邽山之麓與此小異

李氏女按四川總志李氏州人名秀寧州刺史毅之女也明達有父風時五種彜圍州毅以憂卒眾推秀領州事獎勵將士堅城固守糧盡炙鼠拔艸食之伺彜稍怠輒出兵擊破之

宋

戴顒女按丹徒縣誌戴顒女誓不適人嘗磨笄於黃鶴山東南峯下人稱磨笄山云

南齊

婁逞按誠齋雜記婁逞東陽女子變服爲丈夫能奕又解文義仕至揚州從事後事發始作婦人服語曰有如此技還作老嫗按江寧府誌婁逞齊明帝永年人

北魏

封卓妻劉氏按北史列女傳渤海封卓妻劉氏彭城人也成婚一夕卓官於京師後以事伏法劉氏在家忽然夢想知卓已死哀泣嫂諭之不止經旬凶問果至遂憤嘆而死時人比之秦嘉妻中書令髙允念其義髙而名不著爲詩八章以記之

任城國太妃孟氏按魏書列女傳任城國太妃孟氏巨鹿人尙書令任城王澄之母澄爲揚州之日率眾出討於後賊帥姜慶眞陰結逆黨襲陷羅城長史韋纘倉卒失圖計無所出孟乃勒兵登陴先守要便激厲文武安慰新舊勸以賞罰諭之逆順於是咸有奮志親自巡守不避矢石賊不能克卒以全城澄以狀表聞屬世祖崩事寢靈太后令曰鴻功盛美實宜垂之永年乃�有司樹碑旌美

苟金龍妻劉氏按魏書列女傳苟金龍妻劉氏平原人也廷尉少卿劉叔宗之姊世宗時金龍爲梓潼太守郡帶關城戍主蕭衍遣眾攻圍值金龍疾病不堪部分眾甚危懼劉遂率厲城民修理戰具一夜悉成拒戰百有餘日兵士死傷過半戍副髙景陰圖叛逆劉斬之及其黨與數十人自余將士分衣減食勞逸必同莫不畏而懷之井在外城尋爲賊陷城中絕水渴死者多劉乃集諸長幼諭以忠節遂相率告訴於天俱時號叫俄而澍雨劉命出公私布絹及衣服懸之城中絞而取水所有雜器悉儲之於是人心益固會益州刺史傅豎眼將至賊乃退散豎眼嘆異具狀奏聞世宗嘉之正光中賞平昌縣開國子邑二百戶授子慶珍又得二子出身慶珍卒子純�襲齊受禪爵例降慶珍弟孚武定末儀同開府司馬

楊大眼妻潘氏按魏書楊大眼傳大眼妻潘氏善騎射自詣軍省大眼至攻陳遊獵之際大眼令潘戎裝齊鑣戰�或並驅林壑及還營同坐幕下對諸寮佐言笑自得時指之謂人曰此潘將軍也

孫道溫妻趙氏按陜西通誌孫道溫妻趙氏安平人萬侯醜奴反圍岐州趙率城中婦女負土培城城竟免大統六年贈安縣君

隋

譙國夫人洗氏按隋書列女傳譙國夫人者髙涼洗氏女也世爲南越首領跨據山洞部落十餘萬家夫人幼賢明多籌略在父母家撫循部眾能行軍用師壓服諸越每勸親族爲善由是信義結於本鄕越人之俗好相攻擊夫人兄南梁州刺史挺恃其富彊侵掠傍郡嶺表苦之夫人多所規諫由是怨隙止息海南儋耳歸附者千餘洞梁大同初羅州刺史馬融聞夫人有志行爲其子髙涼太守寶聘以爲妻融本北燕苗裔初馮弘之投髙麗也遣融大父業以三百人浮海歸宋因畱於新會自業及融三世爲守牧他鄕羈旅號令不行至是夫人誡約本宗使從民禮每共寶參決詞訟首領有犯法者𨿽是親族無所捨縱自此政令有序人莫敢違遇侯景反廣州都督蕭勃徵兵援臺髙州刺史李遷仕據大臯口遣召寶寶欲往夫人止之曰刺史無故不合召太守必欲詐君共爲反耳寶曰何以知之夫人曰刺史被召援臺乃稱有疾鑄兵聚眾而後喚君今者若往必畱質追君兵眾此意可見願且無行以觀其勢數日遷仕果反遣主帥杜平虜率兵入贛石寶知之遽告夫人曰平虜驍將也領兵入贛石卽與官兵相拒勢未得還遷仕在州無能爲也若君自往必有戰鬥宜遣使詐之卑辭厚禮云身未敢出欲遣婦往參彼聞之喜必無防慮於是我將千餘人步擔雜物唱言輸賧得至柵下賊必可圖寶從之遷仕果大喜覘夫人眾皆擔物不設備夫人擊之大捷遷仕遂走保於寧都夫人總兵與長城侯陳霸先會於贛石還謂寶曰陳都督大可畏極得眾心我觀此人必能平賊君宜厚資之及寶卒嶺表大亂夫人懷集百越數州晏然至陳永定二年其子僕年九歲遣帥諸首領朝於丹陽起家拜陽春郡守後廣州刺史歐陽紇謀反召僕至髙安誘與爲亂僕遣使歸告夫人夫人曰我爲忠貞經今兩代不能惜汝輒負國家遂發兵拒境帥百越酋長迎章昭達內外逼之紇徒潰散僕以夫人之功封信都侯加平越中郎將轉石龍太守詔使持節冊夫人爲中郎將石龍太夫人賚繡幰油絡駟馬安車一乘給鼓吹一部並麾幢旌節其鹵簿一如刺史之儀至徳中僕卒後遇陳國亡嶺南未有所附數郡共奉夫人號爲聖母保境安民髙祖遣總管韋洸安撫嶺外陳將徐璒以南康拒守洸至嶺下逡巡不敢進初夫人以扶南犀杖獻於陳主至此晉王廣遣陳主遺夫人書諭以國亡令其歸化並以犀杖及兵符爲信夫人見杖驗知陳亡集首領數千盡日慟哭遣其孫魂率眾迎洸入至廣州嶺南悉定表魂爲儀同三司冊夫人爲宋康郡夫人未幾番禺人王仲宣反首領皆應之圍洸於州城進兵屯衡嶺夫人遣孫暄帥師救洸暄與逆黨陳佛智素相友善故遲畱不進夫人知之大怒遣使執暄系於州獄又遣孫盎出討佛智戰克斬之進兵至南海與鹿願軍會共敗仲宣夫人親被甲乘介馬張錦傘領彀騎衛詔使裴矩巡撫諸州其蒼梧首領陳坦岡州馮岑翁梁化鄧馬頭滕州李光略羅州龐靖等皆來參謁還令統其部落嶺表遂定髙祖異之拜盎爲髙州刺史仍赦出暄拜羅州刺史追贈寶爲廣州總管譙國公冊夫人爲譙國夫人以宋康邑回授僕妾洗氏仍開譙國夫人幕府置長史以下官屬給印章聽發部落六州兵馬若有機急便宜行事降敕書曰朕撫育蒼生情均父母欲使率土淸淨兆庶安樂而王仲宣等輒相聚結擾亂彼民所以遣往誅剪爲百姓除害夫人情在奉國深識正理遂令孫盎斬獲佛智竟破羣賊甚有大功今賜夫人物五千段暄不進愆誠合罪責以夫人立此誠效故特原免夫人宜訓導子孫惇崇禮教遵奉朝化以副朕心皇后以首飾及晏服一襲賜之夫人並盛於金篋並梁陳賜物各藏於一庫每歲時大會皆陳於庭以示子孫曰汝等宜盡赤心以向天子我事三代主惟用一好心今賜物俱存此忠孝之報也願汝皆思念之時番州總管趙訥貪虐諸俚獠多有亡叛夫人遣長史張融上封事論安撫之宜並言訥罪狀不可以招懷遠人上遣推訥得其贓賄竟致於法降�委夫人招慰亡叛夫人親載詔書自稱使者歷十餘州宣述上意諭諸俚獠所至皆降髙祖嘉之賜夫人臨振縣湯邑沐邑一千五百戶贈僕爲崖州總管平原郡公仁壽初卒賻物一千段謚爲誠敬夫人

木蘭按鄒之麟女俠傳木蘭陜人也代父戍邊十二年人不知其爲女歸賦戍邊詩一篇君子曰若木蘭者亦壯而廉矣使載之列女傳緹縈曹娥將遜之蔡姬當低頭愧汗不敢比肩矣按鳳陽府誌隋木蘭魏氏亳城東魏村人隋恭帝時北方可汗多事朝廷募兵策書十二卷且坐以名木蘭以父當往而老羸弟妹俱卽市鞍馬整甲冑請於父代戍歷十二年身接十有八陣樹殊勛人終不知其女子後凱還天子嘉其功除尙書不受懇奏省覲及還釋戎服衣舊裳同行者駭之遂以事聞於朝召赴闕欲納之宮中曰臣無媲君之禮以死拒之帝驚憫贈將軍謚孝烈昔鄕人歲以四月八日致祭蓋孝烈生辰云

閨奇部列傳二

唐

京師女子按劍俠傳唐開元中吳郡士人入京應明經至京閒步曲坊逢二少年著麻布衫揖士人而過色甚恭然非舊識士人謂誤識也從數日又逢二人謂曰公道此境未得主矣今日方欲奉迓邂逅相遇實獲我心揖請便行士人𨿽甚疑怪然彊隨之抵數坊於東市一小曲內有臨路店數間相與直入舍宇極整二人引士升堂列筵甚整二人與客據繩�對坐更有數少年禮亦謹數數出門若俟貴客及午後方云至矣聞一車直入門來數少年擁後直至當筵乃一鈿車捲簾見一女子從車中出年可十六七容色絕佳梳滿髻衣紈素二人羅拜女不答士人入拜之女乃拜遂揖客入宴升牀當席而坐諸少年皆列坐兩旁陳以品味饌至精潔酒數巡女子捧杯問曰久聞君有妙技今煩二君奉屈喜得展見可肯賜觀乎士人遜謝曰自幼惟習儒經弦管歌聲實未曾學女曰所習非是也君熟思之先所能者何事客沈思良久曰某爲學堂中著靴於壁上行得數步女曰然矣請君試之士乃起身於壁上不數步而下女曰亦大難事乃回顧坐中諸少年各令呈技俱起設拜然後有行於壁上者有手撮椽子行者輕捷之戲各呈數般狀如飛鳥此人拱手驚懼不知所措少頃女子起辭士人出驚恍不安又數日途中復見二人曰欲假駿騎可乎士人許之至明日聞宮苑中失物掩捕其賊惟收得馬是將馱物者驗問馬主遂收士人入內勘問驅入小門吏自後推之倒落深坑仰見屋頂惟一孔自旦至食時見繩垂一器食下因餒甚急取食之食畢繩乃引去深夜悲惋之極忽見一物如鳥飛下覺至身乃人也以手撫士曰計甚驚怕然某在無慮也聽其聲則向女子也以絹重縛士人�臆訖以絹頭系女身聳然飛出宮墻去門數十里乃下云君且歸江淮求仕之計望俟他日士人幸脫大獄乞食而歸後竟不敢求名西上矣

汧國夫人李氏按白行簡汧國夫人傳汧國夫人李娃長安娼女也節行奇天寶中有常州刺史滎陽公者時望甚崇年五十有一子始弱冠雋朗有詞藻迥然不羣深爲時輩推服其父愛而器之曰此吾家千里駒也應鄕試秀才舉將行乃盛其服玩車馬之飾計其京師薪儲之費謂之曰吾觀爾才可以一戰而霸今備一載之用且丰爾之給將遂其志也生亦自負視上第如指掌自毗陵抵長安居於布政裏嘗遊東市還自平康東門入將訪友於西南至鳴珂曲見一宅門庭不甚廣而室宇嚴邃闔一扉有娃方憑一雙鬟靑衣而立妖姿嬌妙絕代未有生忽見不覺停驂久之徘徊不能去乃詐墜鞭於地候其從者敕取之累盼於娃娃回眸凝睇情甚相慕竟不敢措一辭而去生自爾意若有失乃密徵其友之熟遊長安者訊之友曰此狎邪女李氏宅也曰娃可求乎對曰李氏頗贍前與通者多貴戚豪族所得甚廣非累百萬不能動其志也生曰第患不諧𨿽百萬何惜他日乃潔其衣服盛賓從而往叩其門俄有侍兒啟扃生曰此誰之第侍兒不答馳走大呼曰前時遺策郎也娃大悅曰姑止之吾當整妝易服而出生聞之私喜乃引之蕭墻間見一姥垂白上僂卽娃母也生跪拜前致辭曰聞此地有隙院願稅以居信乎姥曰淺陋湫隘恐不足以辱長者安敢言直乃延生於遲賓之館館宇甚麗與生偶坐因曰某有女嬌小技藝薄劣欣見賓客願將見之乃命娃出明眸皓腕舉步艷異生遽驚止莫敢仰視拜畢復坐敍寒燠觸類妍媚目所未�烹茶斟酒器皿甚潔日暮鼓聲四動姥訪其居遠近生紿之曰在延平門外數里冀其遠而見畱也姥曰鼓已發矣幸速歸毋犯禁生曰幸接歡笑不知日之云夕道裏遼闊城內又乏親知將若之何娃曰不棄僻陋方將居之宿何害焉生數目母母曰唯唯生召其家僮持雙縑請以備一宵之饌娃笑而止之曰今夕之費願以貧窶之家隨其疏糲而進之其餘以俟他辰固辭終不許俄徙坐於西堂帷幕簾榻煥然奪目裝奩衾枕亦皆侈麗乃張燭進饌品味甚盛旣徹饌姥起更衣生娃談話方切詼諧調笑無所不至生曰前偶過門遇卿適在屏間厥後心嘗勤念𨿽寢食未嘗捨也娃曰我心亦如之生曰今之來非直求居而已願償生平之願言未終姥至訪其故具以告姥笑曰男女之際大欲存焉情苟相得𨿽父母之命不能止也生遽下階拜而謝焉曰願以身爲�養姥遂目之爲郎飲酣而散及旦盡徙其囊橐因家於李第自是生屏迹戢身不復與親知相聞日會其儕類嬉戲遊宴囊中盡空乃鬻其駿乘及家僮歲餘資財僕馬俱盡姥意漸怠娃情彌篤他日娃謂生曰與郎相知一年無孕嗣常聞竹林神者報應如響薦酹求之可乎生不之悟乃質衣於肆以備牢禮與娃同謁而禱祝焉信宿而返策驢至裏北門娃謂生曰此東轉小曲中某之姨宅也將憩而覲之可乎生如其言前行不逾百步果見一車門窺其際甚弘敞其靑衣自車後止之曰至矣生下適有一人出訪曰誰也曰李娃也乃入告俄有一嫗至年可四十餘與之將迎曰吾甥來否娃下車嫗逆訪之曰何久�絕也相視而笑娃引生拜之旣見遂偕入西戟門偏院中有山亭竹樹�蒨池榭幽絕生謂娃曰此姨之私第耶娃笑而不答以他語對俄獻茶果甚珍奇食頃有一人控大宛馬流汗馳至曰姥嫗暴疾頗甚殆不識人宜速歸娃謂姨曰方寸亂矣某騎而去當令返乘便與郎偕來生擬隨之其姨與侍兒偶語一手揮之令生止於戶外曰姥且歿矣當與我議喪事以濟其急柰何遽相隨去耶生乃止共計其凶儀齋祭之用日晚乘不至姨言曰無復命何也郎驟往覘之某當繼至生遽往至其舊宅門扃鐍甚密以泥緘之生大駭詰其鄰人鄰人曰李本稅此而居約已周矣姥遷居且再宿矣徵徙何處曰不詳其所生將馳赴宣陽以詰其姨日已晚矣討程不能達乃弛其裝服質饌而食賃榻而寢生恚怒方甚自昏通旦目不交睫質明乃策蹇而去旣至連叩其扉無一應者生大呼數四有宦者徐出生遽訪之曰姨氏在乎曰無之生曰昨暮至此何故匿之訪其誰氏之第曰此崔尙書宅昨有一人稅此院云遲中表之遠至者薄暮去矣生惶惑發狂罔知所措因還訪布政司舊邸邸主哀而進�生憤懣絕食三日遘厲甚篤邸主懼其不起徙之於凶肆中綿綴移時合肆之人共傷嗟而互飼之後稍愈杖而能起由是凶肆多令之執繐帷獲其直以自給累月漸復壯每聽其哀歌輒嗚咽流涕不能自止歸則效之生聰敏者也無何曲盡其妙長安無有比倫初二肆之傭凶器者互爭勝負其東肆車輿皆奇麗殆不敵惟哀挽劣焉東肆長知生絕妙乃醵錢二萬索顧焉其黨共較其所能者陰教生新聲而相贊和累旬人莫知之其二肆長相謂曰我欲各閱所傭之器於天門街以較優劣不勝罰直五萬以備酒饌之用可乎二肆許諾乃要立符契署以保證然後閱之士女大會聚至數萬於是裏胥告於賊曹賊曹聞於京尹四方之士盡赴焉巷無居人自旦閱之及亭午歷抵輿輦威儀之具西肆皆不勝師有慚色乃置層榻於南隅有長鬣者擁鐸而進翊衛數人於是奮鬣揚眉扼腕頓顙而登乃歌白馬之詞恃其夙勝顧盼左右旁若無人齊聲贊揚以爲獨步一時不可得而屈也有頃東肆長於北隅設連榻有烏巾少年左右五六人秉翣而至卽生也整其衣服俯仰甚徐申喉發調容若不勝乃歌薤露之章舉聲淸越響振林木度曲未終聞者欷歔掩泣西肆長爲眾所誚益慚密置所輸之直於前乃潛遁焉四座愕眙莫之測也先是天子下詔俾外方之牧歲一至闕下謂之入計時生父適在京師與同列者易服竊往觀焉有老豎卽生乳母婿也見生舉止辭气將認之而未敢乃泫然流涕生父驚而詰之因告曰歌者之貌酷似郎之亡子父曰吾子以多財爲盜所害奚至是也言訖亦泣及歸豎間往訪於同黨曰向歌者誰若此之妙歟皆曰某氏之子徵其名且易之矣豎凜然大驚徐往迫而察之生見豎色動回翔將匿於眾中豎遽持其袂曰非某乎相持而泣遂載以歸至其室父責曰志行若此污辱吾門何施面目復相見也乃徒行出至曲江西杏園東去其衣以馬鞭捶之數百生不勝其苦而斃父棄去其師命相狎暱者陰隨之歸告同黨共加傷嘆令二人擠葦席瘞焉至則心下微溫良久气稍通因共荷而歸以葦筒灌勺飲經宿乃活月餘手足不能自舉其楚撻之處皆潰爛穢甚同輩患之一夕棄於道周行者傷之往往投其餘食得以充腸十旬方杖策而起披布裘百結�縷如懸鶉持一破甌巡於閭裏以乞食爲事自秋䢐冬夜入於糞壤窟晝則周遊市一旦大雪生爲凍餒所驅冒雪而出乞食之聲甚苦聞見者莫不淒惻時雪方甚人家外戶多不啟至安邑東門循裏垣北轉有一門獨啟左扉卽娃第也生不知連聲疾呼饑凍之甚音響淒切所不忍聽娃自閣中聽之謂侍兒曰此必生也我辧其音矣連步而出見生枯瘠疥癘殆非人狀娃意感焉乃謂曰豈非我某耶生憤懣絕倒口不能言頷之而已娃前抱其頸以繡襦擁而歸於西廂失聲長慟曰令子一朝及此我之罪也絕而復蘇姥大駭奔至曰何也娃曰某郎姥曰當逐之柰何容至此娃斂容卻涕曰不然此良家子也當昔馳髙車驅金裝至某之室不逾期而蕩盡且互設詭計捨而逐之殆非人行令其失志不得齒於人倫父子天性使其情絕殺而棄之天下之人皆知爲某也彼親戚滿朝一旦當權者熟察本末禍將及矣況欺天負人鬼神不佑徒自貽其殃耳某爲姥子迨年二十計其資不啻數千金今姥年六十餘願討二十年衣食之用以贖身當與此子別卜所詣所詣非遙晨昏得以溫凊某願足矣姥度其志不可奪因許之給母之餘以百金離北隅四五家稅一隙院乃與生沐浴更衣爲湯粥通其腸以酥乳潤其髒旬餘方進水陸之饌頭巾履�皆取珍異者衣之未數月肌膚稍腴卒歲平愈如初娃謂生曰體已康矣志已壯矣淵思寂慮默想曩昔之藝業可溫習乎生思之曰十得二三耳娃命車出遊生騎而從至旗亭南偏門鬻墳典之肆令生擇而市之計費百金盡載以歸因令生斥棄百慮以志學俾夜作晝孜孜矻矻娃常偶坐宵分乃寢伺其疲倦卽諭之綴詩賦二歲而業大就海內文籍莫不該覽生謂娃曰可策名就試矣娃曰未也且令精熟以俟百戰更一年曰可矣於是遂上一登科甲聲振禮闈𨿽前輩見其文無不斂手喜躍願友之而不得娃曰未也今秀才苟得一科擢一第自謂取朝中之顯職擅天下之髙名子行穢迹鄙不侔他士當礱淬利器以求再捷方可以連衡多士耳生由是益自勤苦聲價彌甚其年遇大比詔徵天下之雋生應直言極諫科策名第一授成都府參軍三事以降皆其友也將之官娃謂生曰今之復子本軀妾亦不相負也願以殘年歸養老母君當結媛鼎族以奉蒸嘗中外婚媾無自黷也勉思自愛某從此去矣生泣曰子若棄我當自剄以就死娃固辭不從生勤請彌懇娃曰送子涉江至於劍門當令我還生許諾月餘至劍門未及發而除書至生父由常州詔入拜成都尹兼劍南采訪使浹辰父到生因投刺謁於郵亭父不敢認見其祖父官諱方大驚命登階撫背慟哭移時曰吾與爾父子如初因詰其由具陳本末大奇之詰娃安在曰送某至此當令復還父曰不可翼日命駕與生先至成都畱娃於劍門築別館以處之明日命媒氏通二姓之好備六禮以迎之遂如秦晉之偶娃旣備禮歲時伏臘婦道甚修治家嚴整極爲二親所眷後數歲生父母皆沒與娃持孝甚至有靈芝產於倚廬一穗三秀本道上聞又有白燕數十巢其層甍天子異之寵錫加等終制累遷淸顯之任十年間至數郡娃封汧國夫人有四子皆爲大官其卑者猶爲太原尹

山中孤姥按桂苑叢談王積薪隨明皇帝西幸有司奔從翰林奕棋者獨王在焉蜀道隘狹每止息道路店捨多爲尊官所占王淒淒無所入因沿溪深遠寓宿山中孤姥之家但有婦姑止給薪水才暝婦姑皆闔戶而休王宿於檐下忽聞堂內姑謂婦曰良宵無以爲適與子棋一局王異之堂內無燭又婦姑各在東西室王卽附耳門扉俄聞婦曰起東五南九置子矣姑曰東五南十二置子矣婦又曰起西八南十置子矣姑又曰西九南十四置子矣每置一子皆良久思惟夜及四更王一一密記共下子三十六忽聞姑曰子已北矣吾止勝九枰耳婦亦甘焉遲明王具禮請問於老姥姥曰爾可率己之意而按局置子焉王則出局盡平生之妙而布子未及數十謂婦曰是子可教以常勢耳因指示攻守殺奪救應防拒之法意甚略王卽更求其說姥笑曰止此已無敵於人間矣王謝而別行不數十步回顧失向之室廬矣自是王之藝絕無其倫卽記所布婦姑對敵之勢罄竭心力較其九枰之勢不可得也因名鄧禹開蜀勢至今有焉

紅�按甘澤謠紅�潞州節度使薛嵩家靑衣善彈阮咸又通經史嵩遣掌箋表號曰內記室時軍中大宴紅�謂嵩曰羯鼓之音頗悲調其聲者必有事也嵩亦明曉音律曰如女所言乃召而問之云某妻昨夜亡不敢乞假嵩遽遣放歸時至徳之後兩軍未寧初置招義軍以釜陽爲鎭命嵩固守控壓山東殺傷之餘軍府艸創朝廷復遣以女嫁魏博節度使田承嗣男男取滑州節度使令狐彰女三鎭互爲姻婭人使日浹往來時田承嗣嘗患熱毒風遇夏增劇每曰我若移鎭山東納其涼冷可緩數年之命乃命軍中武勇十倍者得三千人號外宅男而厚卹養之常令三百人直州宅卜選良日將並潞州嵩聞之日夜憂悶咄咄自語計無所出時夜漏將傳轅門已閉杖策庭除惟紅�從行紅�曰主自一月不遑寢食意有所屬豈非鄰境乎嵩曰事系安危非爾能料紅�曰某𨿽賤品然亦有解主憂者嵩乃具告其事曰我承祖父遺業受國家大恩一旦失其疆土卽數百年勛伐盡矣紅�曰易爾不足勞主憂也乞放某一到魏郡看其形勢觀其有無今一更首途三更可以復命請先定一走馬兼具寒暄書其他卽俟某卻回也嵩大驚曰不知汝是異人我之暗也然事若不濟反速其禍柰何紅�曰某之行無不濟者乃入閨房飾其行具梳烏蠻髻攢金鳳釵衣紫繡短袍系靑絲輕履�前佩龍文匕首額上書太乙神名再拜而倏忽不見嵩乃返身閉戶背燭危坐常時飲酒數合是夕舉觴十餘不醉忽聞曉角吟風一葉墜落驚而起視卽紅�回矣嵩喜而慰問曰事諧否曰不敢辱命又問曰無傷殺否曰不至是但取�頭金合爲信耳紅�曰某子夜前三刻卽到魏郡凡歷數門遂及寢所聞外宅男止於房廊睡聲雷動見軍士卒步於庭廡傳呼風生某發其左扉抵其寢帳田親家翁止於帳內鼓趺酣瞑頭枕文犀髻包黃縠枕前露橐一七星劍劍前仰開一金盒內書生身甲子與北鬥神名復著名香及美珍散覆其上揚威玉帳但期心豁於生前夢寢蘭堂不覺命懸於手下寧勞禽縱祇益傷嗟時則燭炬光凝鑪香煨燼侍人四布兵器森羅或頭觸屏風鼾而�者或手持巾拂寢而伸者某攀其簪珥縻其繻裳如病如昏皆不能寤遂持金合旣出魏城西門將行二百里銅臺髙揭漳水東流晨雞動野斜月在林憂往喜還頓忘於行役感知酬徳仰副於心期所以夜漏三時往返七百餘里入危邦一道經五六城冀減主憂敢言其苦嵩乃發使遺承嗣書曰昨夜有客從魏中來云自元帥�頭獲一合不敢畱駐謹卻封納專使星馳夜半方到見搜捕金合一軍憂疑使者以馬捶叩門非時請見承嗣遽出以金合授之奉承之時驚怛絕倒遂駐使者止於宅中狎以私宴多其錫賚明日遣使賫繒帛三萬匹名馬二百匹他物稱是以獻於嵩曰某之首領系在恩私便宜知過自新不復更貽伊戚專膺指使敢議姻親役當奉轂後車來則麾鞭前馬所置紀綱僕號爲外宅男者本防他盜亦非異圖今並脫其甲裳放歸田畝矣由是一兩月內河北河南人使交至而紅�辭去嵩曰女生我家而今欲安往又方賴女豈可議行紅�曰某前世本男子學江湖間讀神農藥書救世人災患時裏有孕婦忽患蠱某以芫花下之婦人與腹中二子俱斃是某一舉殺三人陰功見誅降爲女子使身居賤隸气稟賊星所幸生於公家今十九年矣使身厭羅綺口窮甘鮮寵待有加榮亦至矣況國家建極慶且無疆此輩背違天理當盡弭患昨往魏郡以示報恩兩地保其城池萬人全其性命使亂臣知懼烈士安謀在某一婦人功亦不小固可贖其前罪還其本身便當遁迹塵中棲心物外澄淸一气生死常存嵩曰不然遺爾千金爲居山之所給紅�曰事關來世安可預謀嵩知不可駐畱乃廣爲餞別悉集賓客夜宴中堂嵩以歌送紅�酒諸坐客中冷朝陽爲辭曰采菱歌怨木蘭舟送客魂消百尺樓還似雒妃乘霧去碧天無際水空流歌畢嵩不勝悲紅�返袂且泣因推醉離席遂亡其所在

崔寧妾任氏按唐書崔寧傳朝廷授寧成都尹山西防禦使西川節度使大歷三年來朝畱其弟寬守成都楊子琳乘間起瀘州以精騎數千襲據其城寬戰力屈寧妾任素驍果卽出家財十萬募勇士得千人設部隊自將以進子琳大懼會糧盡且大雨引舟至庭乘而去

竇良女按唐書李希烈傳希烈爲樊澤所破勢日蹙縮气不敢搖啖牛肉而病親將陳仙奇陰令醫毒之以死始希烈入汴聞戶曹參軍竇良女美彊取之女顧曰愼無戚我能滅賊後有寵與賊祕謀嘗稱仙奇忠勇可用而妻亦竇姓願如姒媦者以固其夫希烈許諾乘間往謂仙奇妻曰賊𨿽彊終必敗云何竇久而寤及希烈死子不發喪欲悉誅諸將乃自立未決有獻含桃者竇請分遺仙奇妻聽之因蠟帛丸雜果中出所謀仙奇大驚與薛育率兵噪而入子出�拜曰請去帝號如淄靑故事語已斬之函希烈並妻子七首獻天子屍希烈於市帝以仙奇忠卽拜淮西節度使俄爲吳少誠所殺竇亦死按杜牧竇列女傳列女姓竇氏小字桂娘父良建中初爲汴州戶曹掾桂娘美顏色讀書甚有文李希烈破汴州使甲士至良門取桂娘以去將出門顧其父曰愼無戚必能滅賊使大人取富貴於天子桂娘旣以才色在希烈側復能巧曲取信凡希烈之私密妻子不知者悉皆得聞希烈歸蔡州桂娘嘗謂希烈曰忠而勇一軍莫如陳仙奇其妻竇氏仙奇寵且信之願得相往來以姊妹敍齒徐說之使堅仙奇之心希烈然之桂娘以姊事仙奇妻嘗間謂曰賊凶殘不道遲晚必敗姊宜早圖遺種之地仙奇妻然之興元元年四月希烈暴死其子不發喪欲盡誅老將校以卑幼代之計未決有獻含桃者桂娘白希烈子請分遺仙奇妻且以示無事於外因爲蠟帛書曰賊前日已死殯在後堂欲誅大臣須自爲計以朱染白丸如含桃仙奇發丸見之言於薛育曰兩日希烈稱疾但怪樂曲雜發晝夜不絕此乃有謀未定示暇於外事不疑矣明日仙奇薛育各以所部兵噪於衙門請見希烈希烈子迫出拜曰願去僞號一如李納仙奇曰爾父悖逆天子有命因斬希烈及妻子函七首以獻暴其屍於市後兩月吳少誠殺仙奇知桂娘謀因亦殺之請試論之希烈負桂娘者但之耳希烈僭而桂娘妃復寵信之於女子心始終希烈可也此誠知所去所就逆順輕重之理明也能得希烈權也娣仙奇妻智也終能滅賊不顧其私烈也六尺男子有祿位者當希烈叛與之上下者眾矣此其才力不足耶蓋義理苟至𨿽一女子可以有成太和元年予客遊涔陽路出荊州松滋縣攝令王湛爲某言桂娘事湛年一十歲能念五經舉童子及第時年七十五尙可日記千言當建中亂希烈與李納田悅朱泚朱滔等僭詔書檄爭戰勝敗地名人名悉能記之聽說如一二日前言竇良出於王氏實湛之堂姑子也

聶隱娘按甘澤謠聶隱娘者貞元中魏博大將軍聶鋒之女也方十歲有尼乞食於鋒捨見隱娘悅之乃云問押衙乞取此女鋒大怒叱尼尼曰任押衙�櫃中盛亦須偸去後夜果失隱娘所在鋒大驚駭令人�尋曾無影響父母每思之相對啼哭而已後五年尼送隱娘歸告鋒曰教已成矣可自領取尼欻亦不見一家悲喜問其所習曰初但讀經念�余無他也鋒不信懇詰隱娘曰眞說恐父不信如何父曰但眞說之乃曰初被尼挈去不知行幾里及明至大石穴中嵌空數十步絕無居人猿猱極多尼先已有二女亦各十歲皆聰明婉麗不食能於峭壁上飛走若捷猱登木無有蹶失尼與我藥一粒兼合執寶劍一口長一二尺許鋒利吹毛可斷遂令二女教某攀援漸覺身輕如風一年後刺�猱百無一失後刺虎豹皆決其首而歸三年使刺鷹隼無不中劍之刃漸減五寸飛走遇之亦莫知其來去也至四年畱二女守穴挈我於都市不知何處也指其人一一數其過曰爲我刺其首來無使知覺授以羊角匕首刃廣四寸遂白日刺其人於都市中人莫能見以首入囊反命則以藥化之爲水五年又曰某大僚有罪無故殺人若干夜可入其室決其首來又攜匕首入其室度其門隙無有鄣礙伏之梁上至瞑時得其首歸尼大怒曰何太晚如是某云見前人戲弄一兒可愛未忍便下手尼叱曰已後遇此輩必先斷其所愛然後決之某拜謝尼曰吾爲汝開腦後藏匕首而無傷用卽抽之曰女術已成可歸家遂送還云後二十年方可一見鋒聞語甚懼後遇夜卽失蹤及明而反鋒亦不敢詰之因玆亦不甚憐愛忽值磨鏡少年及門曰此人可與我爲夫白父父不敢不從遂嫁之其人但能淬鏡余無他能父乃給衣食甚丰具數年後父卒魏帥知其異遂以金帛召署爲左石吏如此又數年至元和間魏帥與陳許節度使劉悟參軍不�使隱娘賊其首隱娘辭帥之許劉能神算已知其來召牙將令曰早至城北候一丈夫一女子各跨白黑衛至門遇有鵲來噪丈夫以弓彈之不中妻奪夫弓一彈而斃揖之曰吾欲相見祇迎也牙將受約束遇之隱娘夫妻云劉僕射果神人不然何以見召也願見劉公劉勞之隱娘夫妻拜曰得罪僕射合萬死劉曰不然各親其主人之常事魏今與許何異請當畱此勿相疑也隱娘謝曰僕射左右無人願捨彼而就此服公神明耳蓋知魏帥之不及劉也劉問所須曰每日止要錢二百文足矣乃依所請忽不見二衛所在劉使人尋之不知所向後潛於布囊中見二紙衛一黑一白後月餘白劉曰彼未知止必使人繼至今宵請剪髮系之以紅綃送於魏枕前以表不回劉聽之至四更卻返曰送其信矣是夜必使精精兒來殺某及賊僕射之首此時亦用計殺之望勿憂耳劉豁達大度亦無畏色是夜明燭半宵之後果有二幡子一紅一白飄飄然如相擊於�四隅良久見一人自空而踣身首異處隱娘亦出曰精精兒已斃拽出於堂之下以藥末化之爲水發毛不存矣隱娘曰後夜當使妙手空空兒繼至空空兒之神術人莫能窺其用鬼莫得躡其蹤能從空虛入冥漠無形而滅影隱娘之伎故不敢造其境此卽系僕射之福耳但以於闐玉周其頸擁以衾隱娘當化爲蠛蠓潛入腸中聽候其餘無逃避處劉如言至三更瞑目未熟果聞項上鏗然聲甚厲隱娘自劉口中躍出賀曰僕射無患矣此人如俊鶻一搏不中卽翩然遠逝恥其不中耳才未逾一更已千里矣後視其玉果有匕首劃處痕逾數分自元和八年劉自許入覲隱娘不願從焉云此去尋山水訪至人但一一請給與其夫劉如約後漸不知所之及劉薨於軍隱娘亦鞭驢而一至京師柩前慟哭而去開成年昌裔子縱除陵州刺史至蜀棧道遇隱娘貌若當時甚喜相見依前跨白衛如故謂縱曰郎君大災不合適此出藥一粒令縱吞之云來年火急拋官歸雒方脫此禍吾藥力只保一年患耳縱亦不甚信遺其繒彩一無所受但沈醉而去後一年縱不休官果卒於陵州自此無復有人見隱娘矣

孟媼按幹子彭城劉頗常爲子婿進士王勝話三原縣南董店之東壁有孟媼年百餘歲而卒店人悉曰張大夫店先是貞元末頗自渭北入城止於是店見有一媼年只可六十許衣黃袖大裘烏幘跨門而坐左衛李冑曹名士廣亦止店中其媼問廣何官廣具答之其媼曰此四衛耳大好官廣卽問媼何以言之媼曰吾年二十六嫁張�爲妻�爲人多力善射騎郭汾陽總朔方�爲汾陽所任常在汾陽左右吾貌酷似��卒汾陽傷之吾遂假衣丈夫衣冠投名爲�弟請事汾陽汾陽大喜令替闕如此又寡居一十五年自汾陽之薨吾已年七十二軍中累奏兼禦史大夫忽思煢獨遂嫁此店潘老爲婦邇來復誕二子曰滔曰渠滔五十有四渠五十有二頗每心記之

三鬟女子按劇談錄京國豪士潘將軍住光徳坊本居襄漢間常乘舟射利因泊江壖有僧乞食畱之數日盡心檀施僧謂潘曰觀爾形質器度與眾賈不同至於妻孥皆享巨福因以玉念珠一貫畱贈云寶之不但通財亦有官祿旣而貿遷數年藏鏹巨萬遂均陶朱其後職居左廣列第京師常寶念珠貯之以繡囊玉合置道場內每月朔則出而拜之一旦開合啟囊已亡失矣然而緘封若舊他物亦無所失於是奪魄喪精以爲其家將破之兆有主藏者嘗識京兆府停解所由王超年且八十因密話其事超曰異哉此非攘竊之盜也某試爲尋之未知果得否超他日因過勝業坊北街時春雨新霽有三鬟女子年可十七八衣裝�縷穿木屐立於道側槐樹下值軍中少年蹴踘接而送之直髙數丈於是觀者漸眾超獨異焉及罷隨之而行止於勝業坊北門短曲有母同居蓋以紉鍼爲業超異時因以他事熟之遂爲甥舅然居室甚貧與母同臥土榻煙爨不舉往往經累日設肴饈時有水陸珍異吳中初進洞庭橘子恩賜宰相外京輦未有此物密以一枚贈超云有人從內中取出而稟性剛決超意甚疑之如此往來周歲矣超一旦攜酒食與之從容徐謂之曰舅有深誠欲告外甥未知如何女曰每感重恩恨無以答若力有所施必能赴湯蹈火超曰潘將軍失卻玉念珠不知知否女子微笑曰從何知之超揣其意不甚密藏又曰外甥可尋覓當厚備繒彩酬之女子曰勿言於人某偶與鄰儕爲戲終卻還與因循未暇舅詰旦於慈恩塔院相候某知有人寄珠在此超如期而往時寺門始開塔戶猶�女子先在謂超曰少頃仰觀塔上當有所見語訖而去疾如飛鳥忽於相輪上舉手示超�然珠而下謂超曰便可將還勿以財帛爲意超徑詣潘具述其事因以金帛繒錦密爲之贈明日訪之已空室矣

蜀婦人按崔蠡義激長安裏中多空捨有婦人傭以居者始來主人問其姓則曰生三歲長於人及長聞父母逢歲饑不能育棄之途故姓不自知視其貌常人也視其服又常人也歸主人居傭無有闕亦常傭居之婦人也旦暮多閉關𨿽居如無人居且久又無有稱宗族故舊來訊問終莫有知其實者凡鄰皆疑且窺見其飲食動息又與裏中無異惟是織緘繲婦人當工者皆不爲罕有得與言語其色莊其气顓莊顓之聲四馳𨿽裏中男子狂而少壯者無敢侮居一歲遂婦於同里人其夫問所自如對主人之詞觀其付夫之意似沒身不敢貳者其夫自謂得妻也所付亦如婦人付之之意旣生一子謂婦人所付愈固而不萌異慮是後則忽有所往宵漏半而去未辧色來歸其夫疑怒願去之以其有子子又乳也尙依違焉婦人前志不衰他夜旣歸色甚喜若有得者詰之乃舉先置人首於囊者撤其囊示焉其夫大恐恚且走婦人卽卑下辭气和貌怡色且前曰我生於蜀長於蜀父爲蜀小吏有罪非死罪也法當笞遇當位酷者陰以非法繩之卒棄市時當幼力不任其心未果殺今長矣果殺之力符其心也願無駭又執其子曰爾漸長人心漸賤爾曰其母殺人其子必無狀旣生之使其賤之非勇也不如殺而絕遂殺其子而謝其夫曰勉仁與義無先己而後人異時子遇難必有以報者辭已與其夫決旣出戶望其疾如翼而飛雲按蜀婦人求復父仇有年矣卒如心又殺其子捐其夫子不得爲恩夫不得爲累推之於孝斯孝已推之於義斯義已自國初到於今僅二百年忠義孝烈婦人女子其事能使千萬歲無以過孝有髙湣女庚義有楊烈婦今蜀婦人宜與三婦人齒前以隴西李端言始異之作傳傳備博陵崔蠡又作文目其題曰義激將與端言共激諸義而感激者蜀婦人在長安凡三年來於貞元二十年嫁於二十一年去於元和初

白樂天女金鑾按寧丰傳樂天女金鑾十歲忽書北山移文示家人樂天方買終南紫石欲開文士傳遂輟以勒之

石火胡母女按杜陽雜編上降日大張音樂集天下百戲於殿前有女石火胡本幽州人也挈養女五人才八九歲於百尺竿上張弓弦五條令五女各居一條之上衣五色衣執戟持戈舞破陣樂曲俯仰來去赴節如飛是時觀者目眩心怯火胡立於十重朱畫�子上令諸女疊踏以至半空手中皆執五彩小幟�子大者始一尺餘俄而手足齊舉謂之踏渾脫歌呼抑揚若履平地上賜物甚厚文宗卽位惡其太險傷神遂不復作

逆旅新婦按劇談錄咸通中有左軍張季弘勇而多力嘗雨中經勝業坊遇泥濘深隘有村人驅驢負薪而至適當其道季弘怒之因捉驢四足擲過水渠數步觀者無不驚駭後供奉襄州暮泊商山逆旅逆旅有老媼謂其子曰惡人將歸矣速令備辦茶飯勿令喧噪旣而愁悶吁嘆咸有所懼季弘問之媼曰有新婦悖惡制之不可季弘曰向來見媼憂恐不知何事若是新婦豈不能共語媼曰客未知細新婦壯勇無敵眾皆畏閨奇部列傳三

後唐

李嗣昭妻楊氏按五代史義兒李嗣昭傳嗣昭諸子繼儔長而懦其弟繼韜囚之以自立莊宗在魏以事召監軍張居翰節度判官任圜琢等以問繼韜事繼韜乃遣弟繼遠入梁居數月莊宗滅梁繼韜將走契丹會赦乃已母楊氏善蓄財平生居積行販至貲百萬當嗣昭爲梁圍以夾城彌年軍用乏絕楊氏之積蓋有助焉至是乃賫銀數十萬兩至京師厚賂宦官伶人言繼韜初無惡意爲姦人所�耳楊夫人亦以賂謁皇后言嗣昭功臣宜蒙恩貸由是莊宗釋繼韜嗣昭七子至明宗時皆見殺惟繼忠僅免家於晉陽楊氏所積余貲猶巨萬晉髙祖自太原起兵召契丹爲援契丹求賂髙祖貸於繼忠以取足髙祖入立甚徳之以爲沂棣單三州刺史楊氏平生積產嗣昭父子三人賴之

吳

張訓妻按十國春秋吳張訓妻故劍俠也未詳其所由來太祖常在宣州給諸將鎧甲訓得故敝者妻謂之曰此不足介意第司徒不知耳明日太祖問訓曰爾所得甲如何訓以告乃易之後太祖移鎭楊州常賜諸將馬訓所得復駑弱不任形於顏色妻復言如前明日太祖又問之訓以爲言太祖曰爾家事神邪訓曰無之太祖曰吾頃者在宣州賜諸將甲是夜夢一婦人衣眞珠衣告予曰公賜張訓甲甚敝當易之今賜諸將馬復夢前珠衣婦人告予曰張訓馬非良馬其故何哉訓亦莫之測也訓妻有衣簏常自啟閉不爲人見會妻出訓竊啟之得珠衣一襲異焉及妻歸顧謂訓曰君啟吾衣簏何也先是妻每食必待訓一日訓歸妻已食語訓曰今日嘗異味遲君者數矣俄發甑見蒸人首一具心惡之欲殺其妻妻逆知訓意曰君欲負我邪然君方爲數郡刺史我不能殺君因指一女使曰殺我必先殺此婢不爾君必不免訓遂殺妻及其婢

前蜀

黃崇嘏按玉溪編事王蜀相周庠者初在邛南幕中畱司府事時臨邛縣送失火人黃崇嘏才下獄便貢詩一章曰偶離幽隱住臨邛行止堅貞比澗松何事政淸如水鏡絆他野鶴向深籠周覽詩召見稱鄕貢進士年三十許祗對詳敏卽命釋放後數日獻歌周極奇之召於學院與諸生侄相伴善�琴妙書畫翌日薦攝府司戶參軍頗有三語之稱胥吏畏伏案牘麗明周旣重其英聰又美其風彩在任將逾一載遂欲以女妻之崇嘏又袖封狀謝仍貢詩篇曰一辭拾翠碧江湄貧守蓬茅但賦詩自服藍衫居郡掾永拋鸞鏡畫蛾眉立身卓爾靑松操挺志鏗然白璧姿幕府若容爲坦腹願天速變作男兒周覽詩驚駭不已遂召見詰問乃黃使君之女幼失覆蔭惟與老嫗同居元未從人周益仰貞潔郡內咸皆嘆異旋乞罷歸臨邛之舊隱竟莫知所在

南唐

耿先生按南唐書耿先生傳耿先生江表將校耿謙之女也少而明慧有姿色頗好書稍爲詩句往往有佳者而明於道術能拘制鬼神通於黃白之術變怪之事奇偉恍惚莫知其何從得也保大中江淮富盛士好文雅悅異常之事召之入宮蓋觀其術不以貫魚之列待之特處別院號曰先生先生常被碧霞帔見上精采卓逸言詞朗暢手如鳥爪不便於用飲食皆須人復不善行宮中常使人抱持之每爲詩句題於墻壁自稱比大先生亦莫知其旨也先生之術不常的然遇事則應上益以此重之始入宮問以黃白之事試之皆驗益復爲之而簡易不煩上嘗因暇顧謂先生曰此皆因火以成苟不須火其能成乎先生曰試爲之殆亦可上乃取水銀以硾紙重復裹之封題甚密先生內於懷中良久忽若裂帛聲先生笑曰陛下嘗不信下妾之術今日可復不信耶將以呈上上周視題處如舊發之已爲銀矣又嘗大雪上戲謂曰先生能以雪爲銀乎先生曰亦可乃取雪削之爲銀錠狀先生自投於熾炭中灰埃坌起徐以炭周覆過食頃曰可矣乃持以出赫然洞赤置之地及冷爛然爲銀錠而刀迹具在反視其下若垂酥滴乳之狀蓋初爲火所融釋也於是先生所作雪銀甚多上誕日每作器用以爲壽又多巧思所作必過人南海嘗貢奇物有薔薇水龍腦漿薔薇水香泚郁烈龍腦漿補男子上竇之每以龍腦調酒服之香气連日不絕於口亦以賜近臣先生曰此未爲佳上曰先生豈能爲之曰試爲應亦可乃取龍腦以細絹袋之懸於琉璃瓶中上親封題之置酒於其側而觀之食頃先生曰龍腦已漿矣上自起附耳聽之果聞滴瀝聲且復飲少選又視之見琉璃瓶中湛然如勺水矣明日發之已半瓶香气酷烈逾於舊者遠矣先生後有孕一日謂上曰妾此夕當產神孫聖子誠在此耳請備生產所用之物上悉爲設之復令宮人宿於室中夜半烈風震雷人皆悸怖是夜不復產明旦先生腹已消如常人上驚問之先生曰昨夜雷電中產子已爲神物持去不可得矣先生嗜酒至於男女大欲亦復同於常後竟以疾終

聶氏按十國春秋聶氏太平鄕民女也父早歿與母居一日隨母入山采薪母爲虎攫去蹲踞方食聶持柴刀自虎後躍登其背用手按頭連割其項同樵見者呼噪助砍之虎奮擲不得脫自囤死聶捨歸告鄰里共收母屍時年十三歲也眾咸異之

遼

耶律氏按盛京通誌耶律氏太師適魯之妹小字常哥自誓不嫁能詩文咸雍間作文以述時政上善之太康中皇太子被誣廢時兄適魯謫鎭州常哥與俱常布衣蔬食人問曰何自苦如此對曰皇儲無罪遭廢我輩豈可美食安寢及太子被害不勝哀痛年七十終

宋

楊業妻折氏按岢嵐州誌折氏楊業妻業初名劉繼業事北漢爲建雄軍節度使娶折徳扆女後歸宋賜復姓楊折氏性敏慧嘗佐業立戰功號楊無敵後業戰死於陳家谷潘美王侁畏罪欲掩其事氏上疏辯夫力戰獲死之由遂削二人爵除名爲民

楊文廣妻慕容氏按保徳州誌慕容氏楊業孫文廣妻州南慕塔村人雄勇善戰

胡宗愈妻丁氏按泊宅編尙書右丞胡宗愈夫人丁氏司封員外郎宗臣之女自幼穎慧無所不能又善相人蓋出天性在西府時常於�隙遙見蔡丞相確謂右丞曰蔡相全似盧多遜或以盧蔡肥瘠色貌不同詰之丁氏曰吾𨿽不及見盧但常一觀其畫像與今丞相神彩相似爾後蔡果南竄又戶部尙書李常除老龍尹成都塗中貽右丞書丁氏一見其字畫驚曰此人身筆已倒不久數盡須病咽喉而死李公行次鳳翔中毒而卒如此之類不一初司封有楊妃數美人眞掛後堂丁氏年未笄每晨興省問尊親畢必戲道諸妃萬福一日潘妃忽答云夫人萬福家人輩大怪之欲毀其眞惟其叔寶臣令勿毀此女他日未可量也鄕人多能道其事

韓世忠妻梁氏按宋史韓世忠傳世忠妻梁氏及子亮爲苗傅所質防守嚴密朱勝非紿傅曰今白太后遣二人慰撫世忠則平江諸人益安矣於是召梁氏入封安國夫人俾迓世忠速其勤王梁氏疾驅出城一日夜會世忠於秀州兀朮入侵世忠以前軍駐靑龍鎭中軍駐江灣後軍駐海口俟敵歸邀擊之金兵至世忠軍已先屯焦山寺兀朮遣使通問約日大戰許之戰將十合梁夫人親執桴鼓金兵終不得渡盡歸所掠建康六年授世忠武寧安化軍節度使京東淮東路宣撫處置使置司楚州世忠披艸萊立軍府與士同力役夫人梁親織薄爲屋按鎭江府誌梁氏京口娼也嘗五更入府候賀朔忽於廊柱下見一虎蹲臥鼻息齁齁然亟走出復往視之乃一卒也因問其姓名爲韓世忠心異之密告其母謂定非凡人乃邀至家具酒食深相結納資以金帛約爲夫婦世忠後立殊功爲中興名將遂封兩國夫人親執桴鼓敵不得濟俘獲甚眾尋又邀兀朮於黃天蕩幾成擒矣一夕鑿河遁去梁奏疏言世忠失機縱敵乞加罪責舉朝爲之動色

董國度妾按女俠傳董國度字元卿饒州人宣和六年進士第調萊州膠水部會北兵動畱家於鄕獨處官所中原陷不得歸棄官走村落頗與逆旅主人相得憐其羈窮爲買一妾不知何許人也性慧解有姿色見董貧則以治生爲己任罄家所有買磨驢七八頭麥數十斛每得自騎入市鬻之至晚負錢以歸如是三年獲利益多有田宅矣董與母妻隔別滋久消息杳不通居常戚戚意緒無聊妾叩其故董嬖愛已深不復隱爲言我故南官也一家皆在鄕裏身獨漂泊茫無歸期每一想念心亂欲死妾曰如是何不早告我我兄善爲人謀事旦夕且至請爲君籌之旬日果有客長身�髯騎大馬驅車十餘乘過門妾曰吾兄至矣出迎拜使董相見敍姻親之禮畱飲至夜妾始言前事以屬客是時鹵令凡宋官亡命許自陳匿不言而被首者死董業已泄漏又疑兩人欲圖己大悔懼乃紿曰無之客忿然怒且笑曰以女弟托質數年相與骨肉故冒禁欲致君南歸而見疑如此倘中道有變且累我當取君告身與我以爲信不然天明執告官矣董益懼自分必死探囊中文出悉與之終夕涕泣一聽於客客明日控馬來曰行矣董請妾與俱妾曰適有故須少畱明年當相尋吾手制一衲袍贈君君謹服之惟吾兄馬首所向若返國兄或舉數十萬錢相贈當勿取如不可卻則舉袍示之彼嘗受我恩今送君歸未足以報徳當復護我去萬一受其獻則彼責已塞無復顧我矣善守此袍亡失也董愕然怪其語不倫且慮鄰里知覺輒揮涕上馬疾馳到海上有大舟臨解維客揮使登楫而別舟遽南行略無資糧道路之費茫不知所爲舟中奉侍惟謹具食不相問訊才達南岸客已先在水濱邀諸旗亭相勞苦出黃金二十兩曰以是爲太夫人壽董憶妾語力辭之客不可曰赤手還國欲與妻子餓死耶彊畱金而去董追還之示以袍客曰吾智果出彼下吾事殊未了咄咄而去董至家母妻二子俱無恙取袍示家人縫綻處黃色隱然拆視之皆箔金也逾年客果攜妾而至偕老焉

曾氏婦晏氏按宋史列女傳曾氏婦晏氏汀州寧化人夫死守幼子不嫁紹定間寇破寧化縣令佐俱逃將樂縣宰黃垺令土豪王萬全王倫結約諸寨以拒賊晏首助兵給糧多所殺獲賊忿其敗結集愈眾諸守者不能禦晏乃依黃牛山傍自爲一寨一日賊遣數十人來索婦女金帛晏召其田丁諭曰汝曹衣食我家賊求婦女意實在我汝念主母各當用命不勝卽殺我因解首飾悉與田丁田丁感激思奮晏自捶鼓使諸婢鳴金以作其勇賊復退敗鄕鄰知其可依挈家依黃牛山避難者甚眾有不能自給者晏悉以家糧助之於是聚眾日廣復與倫萬全共措置析黃牛山爲五寨選少壯爲義丁有急則互相應援以爲掎角賊屢攻弗克所活老幼數萬人知南劍州陳韡遣人遺以金帛晏悉散給其下又遺楮幣以勞五寨之義丁且借補其子名其寨曰萬安事聞詔特封晏爲恭人仍賜冠帔其子特與補承信郎

葉氏女按歙縣誌葉氏女幼失怙恃鞠於叔母叔父爲縣吏坐逋官錢五十萬系獄女以香置頂自灼從昏達旦中夜獄官夢帝命使鞠其獄乃前吏所負遂釋叔母有疾晝夜拜叩有光燡然割股進食遂愈幼不願嫁叔父母歿卽捨後山爲庵設像供奉將終崛起端坐而逝家以僧禮焚之骨綴舍利無數年八十一墓在縣治側

耿聽聲按吳師直耿聽聲傳耿聽聲者能嗅衣物以知吉凶貴賤徳壽聞其名取宮人扇百柄雜以上及中宮所禦令小黃門持扣之耿嗅至後扇云此聖人也然有陰气至上扇乃呼萬歲上奇之呼入北宮又取妃嬪珠冠十數示之至一冠奏曰此有屍气時張貴妃已薨此其故物也後居候潮門內夏震微時常爲殿巖饋酒於耿耿聞聲知其必貴遂以其女妻其子復娶其女時郭棣爲殿帥耿謁之曰君部中有三節度使他日皆爲三衙扣爲何人則曰周虎彭輅夏震也虎輅時皆爲將獨震方爲帳前佩印官郭曰周彭地步或未可知震安得遽爾乎耿曰吾所見如此可必也耿因與三人結爲義兄弟一日耿謂虎曰吾數夜聞軍中金鼓有殺聲兵將動君三人皆當此而顯矣未幾開禧出師虎守和州輅爲金州統戎皆以功受賞震則以誅韓功相繼獲殿巖皆列節度使班悉如其言

金

六十未嫁女按金史本紀金之始祖諱函普初從髙麗來年已六十餘矣至完顏部居久之其部人嘗殺它族之人由是兩族交惡哄斗不能解完顏部人謂始祖曰若能爲部人解此怨使兩族不相殺部有賢女年六十而未嫁當以相配仍爲同部始祖曰諾乃自往諭之曰殺一人而斗不解損傷益多曷若止誅首亂者一人部內以物納償汝可以無斗而且獲利焉怨家從之乃爲約曰凡有殺傷人者徵其家人口一馬十偶牸牛十黃金六兩與所殺傷之家卽兩解不得私鬥曰謹如約女直之俗殺人償馬牛三十自此始旣備償如約部眾信服之謝以靑牛一並許歸六十之婦始祖乃以靑牛爲聘禮而納之並得其貲產後生二男長曰烏魯次曰幹魯一女曰注思板遂爲完顏部人

阿鄰妻沙裏質按金史列女傳阿鄰妻沙裏質者金源郡王銀朮可之妹天輔六年黃龍府叛卒攻鈔旁近部族是時阿鄰從軍沙裏質糾集附近居民得男女五百人樹營柵爲保守計賊千餘來攻沙裏質以氈爲甲以裳爲旗男夫授甲婦女鼓噪沙裏質仗劍督戰凡三日賊去皇統二年論功封金源郡夫人大定間以其孫藥師爲謀克

阿魯眞按金史列女傳阿魯眞宗室承充之女胡裏攺猛安夾谷胡山之妻夫亡寡居有眾千餘興定元年承充爲上京元帥上京行省太平執承充應蒲鮮萬奴阿魯眞治廢壘修器械積芻糧以自守萬奴使人招之不從乃射承充書入城阿魯眞得而碎之曰此詐也萬奴兵急攻之阿魯眞衣男子服與其子蒲帶督眾力戰殺數百人生擒十餘人萬奴兵乃解去後復遣將擊萬奴兵獲其將一人詔封郡公夫人子蒲帶視功遷賞承充已被執乘間謂其二子女胡蒲速乃曰吾起身宿衛致位一品死無恨矣若輩亦皆通顯未嘗一日報國家當思自處以爲後圖二子乃冒險自拔南走是年四月至南京

元

黃逮妻眞氏按閩書眞氏文忠裔孫也當元時其父仕爲管庫負官錢數十萬鬻女以償久之流落倡家剛貞自持日隨儕侶出惟歌雅詞吹洞簫而已客無得犯者承旨姚牧庵會客翰林女往供奉牧庵聞其作閩語詢知其故告所司脫其籍以嫁院吏黃逮逮後至顯官

韓醫婦按介休縣誌韓醫婦以醫術遊四方孝義令周君佑感其治太夫人之噎刻石以志云余少時母患噎湯勺不入口奄奄垂盡聞韓婦治噎有奇術僕馬迎之來以花椒煮水屢漱之出一白石長三寸許六稜而末銳隱隱紅紋如綫納之口中令咽其液數以指摩掐咽喉外用箸探吻喀喀然出一肉片捲之狀若�能蜿蜒動婦言噎人者其物有二一居喉一居心坎上仍治如前法復出一物隨呼面茶食之三日而起贈以絹錢及所乘馬婦取錢余謝不受

啞婦按揚維禎啞娼志啞娼者錢塘娼家女也生無啼聲閱三歲不語至十歲終不言如故笑則�喙露齗怒則嗌嗌云父母決其啞因呼爲木哥其母欲棄之其父曰女𨿽啞於口勿啞於耳目手足也何棄爲及笄天資秀麗中益警穎工鍼綫教以琵琶箜篌及七盤舞蹈之技靡不精審貴富家諱所病而求其長輒與他名妓並進旣笄貌益揚藝益工京師有大木賈過錢塘聞啞娼名求見卽大喜倍凡價聘之左右曰娼以聲取悅啞而倍價以聘何愚也賈笑曰非若所知婦類以長舌敗人之家內讒寢而後家可長予聘其無長舌不聘工歌且笑遂扶之歸京師賈侍姬百十人聞啞娼至皆掩口胡盧之未幾啞娼寵顓門賈一飲食非啞娼不甘且私賀曰吾今而後知婦言之不入吾耳啞娼亦心自語曰不聾啞不�娜侈然自隆重宴享非尊右不居服飾非珠珍不禦諸姬𨿽心忌又咸徳其不能言皂白於主故又心幸之賈元婦旣缺諸姬遂迎主意推啞婦爲繼內數年爲賈誕子者三長曰傳默次曰傳訥傳訒後傳默以陰重不泄得出入禁中且得美官啞婦受封號族屬至今推爲婦師云

金姬按常熟縣誌金姬名金兒濟南章丘李素女素得張明遠醫卜之傳以授女遂極元妙至正十四年張士誠兵陷泗州素家被掠金兒分配士誠母曹氏帳中爲侍兒自言幼爲尼頗知經典醫卜士誠由髙郵據蘇州一紀霸業多其卜筮之用士誠欲立爲妃取桃花簪其鬢笑曰以此爲聘金兒知不免遂啟故篋出香焚之向天列拜長跪私祝須臾忽瞑士誠哀慟不已厚葬湖橋西黃塘道旁後加封護國洞元仙妃二十七年明兵下蘇州陸將軍從江陰來亂軍發姬冢屍已蛻去

蔡九娘按廣通縣誌蔡九娘千戶蔡克憲妻有姿色解書義年十一喪父擇配越三十不嫁多勇略元末寇亂統父兵保障鄕裏未幾陳子瑚陷幹寧郡邑九娘固守不下日久力竭泣謝鄕人曰賊帥得城不守而來爲我也我死則禍息矣間投入補錦崖避焉子瑚怒以艸塞巖口縱火燻之竟死巖中

閨奇部列傳四

明

尹氏婦韓氏按玉池談屑國初保寧一女韓氏年十七聞大軍逼城慮不得明配僞爲男子衣飾混處民間旣而果被擄居伍中七年人亦莫知其爲女子也後從玉珍討雲南及歸邂逅其叔父贖之歸成都以適尹氏同事者咸駭異焉成都人稱爲韓貞女

韓娥按四川總志韓娥四川鹽運司副使韓新澤之孫處士韓成之女也母王氏生娥於至正乙酉娥甫三歲失怙七歲失恃鞠於叔父韓立遭元季之亂歲丙申盜賊蜂起劫奪貨財擄掠婦女叔母杜氏度娥不能自保密謂娥曰我夫婦老矣汝年十二必遭寇手吾不忍視汝受掠吾制男子衣裳汝可服之寇知汝男或可免叔父又哭曰汝本故官之孫吾鞠汝卹汝願汝有家不幸至此時也命也汝宜自裁娥受叔母教卽易其服總其角旦日往拜叔母曰而今而後或違母訓有死無二豈忍不念吾叔母言甘受寇辱求苟活耶未幾果爲寇擄問娥姓名娥曰我韓關保也遂與負戈而往後遇萬戶王起巖見而憐之以與千戶羅甲甲蜀之敍南人也撫之如己子與徵雲南復歸敍南娥在師旅中與人和睦或有與之嬉戲卽正色曰韓關保不能閒戲恐官長怪責無益也每遇祁寒未嘗怨咨暑雨未嘗裸浴至夜則和衣而臥臥常後起常先人問其故曰恐家務不辦爾自是甲有軍旅之事事無大小娥皆黽勉爲之無斯須惰容甲矜其勤愼間與之酒辭曰關保天性不能飲飲輒病甲益重之娥尢兢兢業業惟恐有失而違叔母訓出入軍中一十二年人皆不能窺測又善以父事甲故甲信而不疑甲嘗謂人曰我之關保幹蠱之子也爲之婚娶冀其成立娥不得已從命而百計避之婦訴其父母父母責娥夫婦不睦娥猶隱忍諱不言一日娥從萬戶自敍南之成都計事娥微行至城東度緣橋物色得叔父母已不識矣娥具以實告指額上刀傷痕仰天痛哭叔父亦哀其艱苦將以白金贖之王萬戶謂娥叔父曰是子羅甲之子焉得爲爾之女侄事聞有司召媼視之媼曰室女也萬戶乃受白金還之叔父以娥歸戍士馬復宗生男一人女二人娥夫婦繼沒而男女俱存洪武奄有全蜀王萬戶入京朝授禮部郎中致仕還蜀以聞於蜀邸王召見賜寶鈔五錠褒之士君子多爲詩文褒美劉生惟徳曰韓娥少孤遭時多艱受叔父母一言微服處軍中一紀人莫辧其爲女譬之執玉馳馬馬驟而玉不玼捧盈升車車搖而盈不溢善於執捧故也亦由洞洞屬屬之心堅似金石故能保其身歸於馬氏娥有三善焉智也貞也孝也詩云旣明且哲以保其身娥之謂也

靄翠妻奢香按續文獻通考奢香貴州宣慰使靄翠之妻也靄翠之先火濟者蜀漢時佐丞相亮刊山通道擒孟獲有功封羅甸國王唐阿佩宋普貴元阿畫皆以歷代開國時納土襲爵居水西號大鬼主靄翠仕元四川行省左丞兼順元宣慰使明洪武四年與其同知宋欽歸附髙皇帝嘉之以靄翠爲貴州宣慰使欽爲宣慰同知得各統所部而靄翠兵獨盛分四十八部每部以大頭目領之時都督馬煜鎭守貴州以殺戮懾羅夷羅夷畏之號馬閻王靄翠死奢香代立煜欲盡滅諸羅郡縣會奢香有小罪當勘煜械致奢香裸撻之欲以激怒諸羅爲兵釁諸羅果勃勃欲反時宋欽亦死其妻劉氏多智謂奢香部羅曰無嘩吾爲汝訴天子天子不聽反未晚也諸羅乃已劉氏遂飆馳見太祖白事太祖召訊之劉氏對曰羅夷服義貢馬七八年非有罪馬都督無故騷屑恐一旦靡沸反謂妾等不戢敢昧死以聞太祖然之還宮以語髙後且曰朕固知馬煜忠潔無他腸第何惜借一人以安一隅也命髙後召劉氏至宮中訊之曰汝能爲我召奢香乎劉氏曰能卽折簡令奢香速入見奢香遂與其子婦奢助�馳見太祖自陳家世守土及馬煜罪狀太祖曰汝等誠苦馬都督乎吾將爲汝除之然汝何以報我奢香叩頭曰若蒙聖恩當令子孫世世戢羅夷不敢生事太祖曰此汝常職何言報也奢香曰貴州東北間道可入蜀梗塞久矣願爲陛下開驛傳以通往來太祖許之乃召煜入朝議事煜初不知所以旣出境乃知之大恨曰孰謂馬閻王乃爲二妮子坑耶悔不根剃赭爲血海也旣入見太祖數其罪狀煜無所答第曰臣自分梟首久矣太祖怒立斬之以其頭示奢香曰吾爲汝忍心除害矣奢香謝乃封奢香順徳夫人劉氏明徳夫人髙後賜宴謹身殿遣歸賞賚甚厚命所過有司皆陳兵以耀之奢香旣歸以威徳宣諭羅夷羅夷皆帖服奢香乃開赤水烏撒道以通烏蒙立龍場九驛馬肆廩餼世世辦也

楊氏姊妹按益都縣誌南陽知府楊應奎祖姑姊妹二人乃元駙馬伯顏察兒孫女舊居宛平羊市角頭值鼎革遂以楊爲姓洪武初隨父奔靑州及笄父爲擇配堅辭曰我兩人生值不辰寧肯以金枝玉葉下配編氓遂終身不字俱至上壽卒葬城西東埠至今二冢並列

吳允誠妻按名山藏臣林記吳允誠舊名把都帖木兒成祖三年率所部五千餘人歸附授右軍都督僉事其年從北徵韃寇虎保等迫脇允誠所部同叛允誠妻與其次子管者及所部指揮擒獲之成祖歸賜�曰允誠之妻婦人而丈夫賜彩幣十表裏米百石鈔四千貫羊百

劉奇妻劉方按情史類略宣徳間河西務劉翁夫婦業沽酒家亦小康年俱六十餘無子值雪天有童子少俊隨父投宿及明父病寒不能興數日竟死劉爲殯於屋後此童遂畱爲兒不沒本姓命名劉方克盡子道居二載復值大風有少年舟覆遇救堅持一竹籠哭泣不止叩之則山東劉奇父以三考聽選舉家在京遭時疫父母俱喪無力扶柩此籠中乃火化遺骨也旣被溺行李蕩然無復歸計劉翁惻然爲助資斧奇去月餘復負籠而來云吾鄕遭河決已漂盡矣願乞片地埋骨而身爲僕役以報劉翁許之奇與方遂爲兄弟同眠共食情愛甚篤奇頗通文理因教方讀書方亦日進久之劉翁夫婦俱沒二人喪之如嫡方復往京移母柩至與父合葬三家之墳如鼎峙焉事畢停沽酒而開布肆家事日起鎭富民有來議姻者劉奇欲之而方執意不可奇不能彊一日見梁燕營巢奇題一詞於壁云營巢燕雙雙雄朝暮銜泥辛苦同若不尋雌繼卵巢成畢竟巢還空方見之笑誦數次亦援筆和詞云營巢燕雙雙飛天設雌雄事久期雌兮得雄願已足雄兮將雌胡不知奇覽和大驚曰吾弟殆木蘭乎自同臥以來卽酷暑未嘗赤體合之題詞情可知也乃佯爲不悟使方再和一詞方復書云營巢燕聲聲叫莫使靑春空歲月可憐和氏璧無瑕何事楚君終不納奇笑曰吾弟是女子也方聞言面發赤未及對奇復云爾我情同骨肉何必隱諱但不識何故作此裝束方蹙額告云妾家向寓京師因母喪隨父還鄕恐途中不便故爲男飾後因父歿尙埋淺土未得與母同穴故不敢攺形欲求一安身之地以厝先靈幸葬事已畢卽欲自明思家事尙微兄獨力難成故復遲遲耳奇云我二人同榻數年愛逾嫡血弟詞中已有俯就之意我亦決無更娶之理昔爲兄弟今爲夫婦恩義兩全不亦可乎方曰妾籌之熟矣三宗墳墓俱在於斯棄此而去亦難恝然兄若不棄陋質使侍箕帚共奉三姓香火妾之願也是夜兩人遂分席而臥次日奇請鎭中年老者爲媒擇吉告於三墓遂諧伉儷裏中傳爲異事因名其地爲三義村

徐妙錦按名山藏列女記徐妙錦者中山王達之女中山諸女長爲仁孝皇后次爲代王妃季爲安王妃至尊重矣妙錦在姊妹中顧獨不願嫁蓋有感代王妃建文中被逮云仁孝皇后崩此時妙錦年二十八成祖聞其賢欲聘而立之妙錦不應內使女官絡繹至第宣諭上意女官直抵妙錦榻下妙錦擁被呻吟徐指其面示之曰吾面有花而天而帝則不如是女官仰首睇視曰尊貌明瑩如玉何所有花妙錦謬指曰斑斑矣女官出遂削髮爲尼文廟亦竟不立後也洪熙中養發如舊仁宗張皇后自其爲東宮妃時則已聞妙錦事嘆服之宣徳初皇后爲太后語驛而致之禮視如公主及廷見敍戚裏親誼甚歡妙錦自稱徐達第二女肅拜柔嘉進退恭重宮中相語曰此薄皇后而不爲者也皇太后禮而厚賜之護還昌都舊第

阿曩按雲南通誌阿曩知府陶瓚之祖母正統間麓川叛寇壓境曩訓飭孫瓚率眾禦之斬馘無算賊悉遁逃總兵上其績封太淑人褒賜甚厚

金氏按武進縣誌金氏幼時能識字偶倚門立有僧以一帙投之視之天文書也遂能占候一日謂家人曰北有大變數日報至乃土木之難也祕其書不以示人旣嫁生二子臨終其子求書不與竟焚之

林晟母蔡氏按貴州通誌蔡氏威寧人都指揮林晟母有志行嘗發廩賑貧正統末賊圍畢節城官軍皆調徵平越晟亦守備貴陽防禦無可恃蔡散家貲募精兵並僮僕登城拒守凡三月賊解去蔡率眾躡之寇大潰時稱女將軍云

林興妻蘇氏按廣東通誌蘇氏香山人指揮林興妻也正統己巳寇黃蕭養攻城四境奔潰援又不至時興統屬軍於外孤城危在旦夕蘇氏率軍婦被甲冑乘城拒守身親矢石振威退賊城賴以完

袁妙善按紹興府誌袁妙善山陰羊望村人父子純沒於王事貲產丰給遺幼子一人宗黨利其貲者甚眾妙善方待年未字保其弟誓不適人稍稍散其貲以安宗黨及弟娶婦兪氏未幾弟亡兪氏又沒妙善益勵初志綜緝家務不怠宗黨復攘臂臨之妙善乃立族孫邦傑爲後家業自是益饒邦傑生二子次晟登天順八年進士官禦史

何文淵妾按名山藏臣林記景帝之廢沂王而立太子也吏部尙書何文淵擬艸詔語及天順攺元文淵家居旦夕虞禍自經死有所愛妾霸州人諸子令之嫁不肯縣人揭稽者文淵門人爲侍郎謫官家居奏文淵死實其諸子逼之以脫禍又逼嫁文淵所愛妾詔逮系獄拷掠霸州妾剁十指爲諸子訟冤並釋歸霸州妾謂文淵諸子曰諸郎謂我不能節耶今日非我諸郎斃矣文淵諸子乃羅拜霸州妾階下尊稱之曰霸州夫人

黃善聰按明外史列女傳黃善聰南京人年十三失母父販香爲業憐其無依攺男子裝從遊廬鳳間數年父死善聰變姓名曰張勝仍習其業有李英者亦販香自南京來與爲伴侶同寢食者逾年不知其爲女也後偕返南京往省其姊姊初不之識詰知其故怒詈曰男女亂羣辱我甚矣拒不納善聰以死自明乃呼鄰嫗察之果處子也相持痛哭立爲攺裝明日英來再約同往知爲女怏怏如失歸告母爲求婚善聰不從曰若歸英如瓜李何鄰里交勸所執益堅官府聞之助以聘乃判爲夫婦

吳永華女按異林沅陵縣民吳永華女名六女年十三與姊入山采薇遇虎攫姊去六女操杖追之虎俯首閉目若伏罪狀姊乃脫竟沒太守聞而嘉之賞以米帛

邵金寶按名山藏列女記戴綸客京師從娼邵金寶遊後爲京營參將坐仇鸞事下獄念家數千里外獨身下獄無可寄委使人持橐中金三千委邵而囑之曰餘生死不可知顧獄中無以爲衣食惟子之所費吾死其贏者盡子金也邵策綸日費以其餘結歡權門貴公子益市少妓得錢輾轉布置貴公子得綸金貲竟出綸綸系獄十餘年復官建昌遊擊而邵提金還綸更四千有奇綸益徳邵與俱之官綸妻自家中來爲髙座坐邵委身下拜命侍女彊持之勿令答居旬日語綸曰夫子陷於難妾不能出力爲夫子出力乃在故遊娼妾不能爲夫子妻妾歸矣邵與夫子居惟夫子念之垂涕而別

馮蝶翠按情史類略馮蝶翠洞庭葉某商於大梁眷一妓馮蝶翠者罄其資迨凍餒爲磨傭久之馮騎驢過其處葉適在街頭曬麥馮下驢走小巷中使驢綱招葉葉辭以無顏相見彊而後至馮對之流涕曰君爲妾至此乎出白金二兩授葉云以此具禮更衣來訪吾母葉如言而往馮私以五十金贈之曰行矣勉爲生計葉戀戀不捨隨罄其金仍傭於磨家歲餘邂逅如初馮謂葉汝豈人耶要之抵家重與十鎰且云囊傾矣倘更畱必縊死以絕君念葉感激遂將金買布入陜換褐利倍又販藥至揚州又數倍貿易三載貨盈數千乃娶馮歸老焉

岑瑄妻盧氏按漢土志盧氏岑瑄妻夫亡無嗣部民推盧氏權攝事後奉調出徵貴州苗賊有功封貞壽夫人

妙定按漢土志妙定岑瑄女母盧亡眾推妙定管理州事後奉調出徵貴州苗賊有功封鎭國夫人

陳忠妻沈氏按江寧府誌陳南塘忠夫人沈氏居倉巷中忠偶他往有盜數十人劈門而入將登樓沈持鐵槍守樓門盜不敢登乃放火燒樓沈見火逼從後挾槍投於鄰家得免於災人謂其勇不愧於夫云

李吼子妻杜氏按閩書李吼子妻杜氏家赤貧奉姑至腆與夫上山采筍虎攫之杜追及拔其尾斫其背虎爲捨去負還復生鄕裏咸驚異

木靑妻羅氏按雲南通誌羅氏土官知府木靑妻歸靑十年靑臥病竭力調治卒不起方在憫凶適有蕃寇慨然曰彼以我新遭喪子在𦇤褓婦人無能爲耳乃親擐甲躍馬先士卒一鼓克敵邊鄙以寧事姑盡孝教子以忠勤稱誥封太恭人年五十一而終

夜梅按雲南通誌夜梅順寧人僰婦也木邦侵境兵勢滔天郡中男子與之敵者皆北婦手持尺劍敗其黨百十餘騎自是木邦兵不敢犯

秦良玉按野史秦良玉傳秦良玉者石砫宣撫使馬千乘妻也萬曆二十七年大徵播州千乘以三千人從良玉別統精銳五百裹糧自隨與副將周國柱拒賊鄧坎明年正月二日賊意官軍宴樂不設備乘夜來襲良玉夫婦首擊敗之追入賊境連破金築等七寨軍聲遂振已偕酉陽諸軍直取桑木關大敗賊眾爲南川路戰功第一曁賊平良玉口不言功先是千乘母覃氏與楊應龍有私而愛少子千駟謀奪嫡乃命千駟爲應龍贅婿至是並殲焉其後千乘爲部民所訟死云陽獄良玉遂代領其職爲人饒膽智善騎射兼通詞翰常爲男子裝儀度閒雅所部號白桿兵夙爲遠近所憚而良玉馭下嚴每行軍發令部伍肅然泰昌時徵其兵援遼左先遣兄邦屏弟民屏以數千人往帝嘉之賜三品服天啟元年邦屏戰死良玉自統精卒三千赴之所過秋毫無犯至通州偶與浙兵角當事諭之卽止詔加二品服卽予封誥子祥麟授指揮使會部議再徵兵二千良玉乃馳還未發而奢崇明黨樊龍等反於重慶遣使賫金帛結援良玉怒斬其使卽發兵率民屏及兄子翼明拱明溯流西上掩至重慶南坪關扼賊歸路賊大恐出兵交鋒敗歸已而良玉少挫慮餉不繼遽引還有陳指揮者良玉子祥麟婦翁也從軍在行至是畱屯酆都肆剽掠於是遠近訛言良玉亦反是時奢崇明圍成都忽巡撫朱燮元屢檄赴援良玉乃復出軍而賊益啖諸土司以厚利諸土司若茶邑梅果逗𨖻不進獨良玉鼓行而西道收復新都城長驅直抵成都賊聞大驚會賊部中亦有反者遂解圍而去良玉乃還軍趨重慶連克佛圖二郎兩關合諸軍進圍其城城中人相食樊龍乃出降先是良玉初舉兵卽以疏聞命封爲夫人賜之誥命至是復授都督僉事充總兵官而命其子祥麟爲宣慰民屏等進秩有差良玉益感奮先後攻克紅崖墩觀音寺靑山墩諸大巢蜀中卒底定良玉功爲多乃復遣兵援貴州多致克捷數賚金帛崇禎二年京師有警良玉奉詔勤王且出家財濟餉莊烈帝優詔褒美召見平臺賜彩幣羊酒復賦四詩旌其功都人榮之是時解嚴已久而山西寇方棘給事中馬思理請遣大臣督良玉軍與總兵杜文煥犄角擊賊不報良玉乃歸七年二月賊陷夔州旋圍太平良玉以援兵至賊遂遁十三年三月賊羅汝才犯巫山良玉盛兵扼雒門百子溪賊不得渡巫山獲全五月汝才陷大昌犯夔州良玉率師援之賊不敢逼去攻尖山寨諸將賀人龍鄭嘉棟等大敗之賊遂屯羊橋四出剽掠良玉邀之馬家寨斬首六百追敗之畱馬堊斬其魁東山虎復合諸軍蹙之譚家坪北山賊大敗奔營仙寺嶺諸軍又破之良玉奪汝才大纛擒其渠副塌天賊勢漸衰已而賊東走湖廣督師楊嗣昌盡驅之入川川撫臣邵捷春提弱卒二萬守重慶所恃惟良玉及張令二軍綿州知州陸遜之罷官歸捷春使按行營壘良玉馭軍嚴整心嘆異之良玉爲置酒語遜之曰邵公不知兵吾一婦人受國恩誼應死獨恨與邵公同死耳遜之咨以故良玉曰邵公移吾自近去其所駐重慶僅三四十里而遣張令守黃泥窪殊失地利賊據歸巫萬山顚俯瞰吾營�騎建瓴而下張令必破令破復及我我敗尙能救重慶之急乎且督師以蜀爲壑無愚智皆知邵公不以此時爭山奪險令賊無敢卽我而坐以設防此敗道也遜之深然之已而捷春移營大昌監軍萬元吉亦進屯巫山與相應援其年十月張獻忠連破官軍於觀音巖三黃嶺遂從上馬渡過軍良玉偕張令急扼之竹箘坪力戰挫賊會令爲賊所殪良玉趨救之不克麾下多散亡急集餘眾轉斗復敗績所部三萬人略盡乃單騎見捷春請曰事急矣盡發吾溪峒卒可得二萬我自廩其半半餼之官猶足辦賊捷春見嗣昌與己不相能而倉無見糧謝其計不用良玉嘆息而歸時搖黃十三家賊縱橫蜀中秦纘勛者良玉族人也潛伏內地爲賊耳目蜀人患苦之後捕系華陽獄一夕率其黨數十人殺獄卒遁去知縣沈云祚急檄良玉捕之良玉盡執以獻無脫者是時獻忠盡陷楚地將復入蜀良玉圖全蜀形勢上之巡撫陳士奇請益兵守十三隘士奇不能用至是復上之巡按劉之勃之勃許之而無兵可發十七年春獻忠遂長驅犯夔州良玉率師馳援眾寡不敵潰歸及全蜀盡陷良玉慷慨語其眾曰吾兄弟二人皆死王事吾以一孱婦蒙國恩二十年今不幸至此其敢以餘年事逆賊哉悉召所部約曰有從賊者族無赦乃分兵嚴防四境時賊方遣使徧招土司獨無敢至石砫者從獻忠死楚宗人朱容藩承永曆帝命以都禦史入蜀有異志招搖黃賊白蛟龍楊秉引爲助微糧於良玉良玉拒之容藩怒將攻之而請帥帥李占春等不應良玉乃求援於占春占春擊殺蛟龍容藩遂覆滅良玉竟以壽終

夏老姑按重慶府誌老姑夏氏涪州人也父子霄萬曆間明經遠祖江南英山人元末因亂避之蜀其後或在壁山或在江津或在涪涪爲盛世世以科名顯爲涪望族涪之人思結姻好必有夏氏子霄生三女姑幼及年十五議娶婦者數求姑子霄正爲姑卜姑忽憶女子以貌事人者也人之情何限貌不中善其意中道變者多矣吾不幸爲女子女子必事人吾不願也於是屏膏沐反絺絲爲布一身無所飾父母大驚異始前告之以其故曲勸之而姑志已定無可如何各流涕痛之久之年漸長家之人無所呼呼爲老姑姑好讀書與諸兄辯析古今有卓識諸兄多遜服而性嚴峻常繩上下以禮家之人皆憚之或羣聚幽僻處燕笑見姑影亟曰老姑來老姑來皆散去有喜女者不知其何姓氏姑婢也與姑少長等夏氏世世科名貴顯諸兄又有貴者家婢左右叢立姑皆不役役喜女喜女益堅能附姑役之旣久亦不欲妻人竟願與姑終身姑亦深任之姑死喜女哭三年自盡涪之人至今稱述其事父老猶欷歔出涕喜女一日出汲將抵家有男子渴奔來吸其水飲訖喜女傾之某曰何爲然曰吾此水以供老姑者也今男子吸之吾不忍以其餘進也其人遜而謝過見之者莫不相顧嘆息不已

金姑按河南府誌金姑閿鄕縣令金元亮女亮居官淸苦不能歸遂占籍焉姑自以邑令女恥與部民爲伉儷終身不適人落髮爲尼冬夏處一室足迹不出戶庭蔬糲自甘泊如也邑人無老咸稱爲金姑今遺冢在官莊行人相謂猶曰金姑云

楊世彊女按河南府誌閿鄕人楊世彊女早喪父幼甚族黨欲嫁之女不從彊之不可毀容飾攻苦食淡四十餘年事聞詔旌其門

張五女按汝寧府誌眞陽張五女方六七歲時有媒妁來議婚曰女首有瘡女以爲辱己遂泣誓不嫁及長瘡愈猶守前誓父母彊之便欲自殺至九十六歲而終

胡最女按通州新志胡最女州人髫齡卽知自愛不欲適人聞議婚輒痛哭長亦如是常欲自縊父母不能彊乃給膳田數畝�一老婢事之父母歿扃鑰愈密卽一弟不與共牢鄰婦鮮有見者舊裳古髻數十年如一日

王氏女按崖州誌王氏女性聰敏解書義少時土捨黃邦憲求婚不許人問之曰須待良配豈可苟圖轉轉二十餘年年四十官舍陳何求之曰吾身已老何嫁爲年七十餘以處子終身

劉顯姑按賀縣誌劉顯姑政之女三尹珠之妹也及笄父兄爲擇婿無可選者顯姑曰吾命也願終身不嫁閨壼嚴肅凜然有烈丈夫之行壽七十有六人呼爲貞女

趙寡婦按嶽州府誌趙寡婦澧州人不知其夫名孀居守節崇禎癸未老回回馬守印寇灃居民毛二龔之愉與趙寡婦各起義兵數百與賊將連戰相掎捔數月罵賊不屈死

王藹妻劉氏按安福縣誌劉氏王藹妻太守劉公鐸女穎敏過人工書畫善舞劍二十一藹死遺孤文度未晬身常佩劍不離甲申兵亂劉聞感憤竭產募義時有猾將張某淫威思逞陽以軍需索餉劉乘傳詣轅門張欲逼之劉抽劍向張曰寧斷頭弗辱張懼乃止先是父鐸以忠節得卹典逾二十年不獲舉劉乃爲文祭奠會葬成禮復搜父遺集序而授梓剞劂未半而病病亟有老尼訪之適聞雷聲疾起索筆書老尼扇頭曰欲雷欲雨淸且幽天公慰我困龍愁卿卿莫道歸來晚收拾閒雲補衲頭擲筆而逝時年三十有五子文度爲邑諸生集劉詩文十餘卷以夭殤未及刻

胡氏女按如臯縣誌胡氏女天啟時國學胡維寧女也殊巧慧許字謝某及笄歸謝頗諧樂崇禎末化爲男子生須髯返之父家變男子服娶妻妾數人乙酉從戎爲守備與父同駐安民營爲亂民所殺

朱春妻汪氏按歙縣誌汪氏官塘黃村朱春妻年七十四其子學可娶婦黃氏甫產一兒而黃遘疾歿兒啼號不食他乳汪吁禱於天以己乳與咂乳暴湧兒遂得生及長凡孝經大學論語諸書皆汪口授邑人奇之

程甫興妻朱氏按婺源縣誌程甫興鏡川人妻朱氏年五十無子會從兄大生第四子甫興夫婦乞爲己嗣命名孟恆貧不能傭乳朱焚香祝天曰天若祚吾後吾當有乳夜夢神告之曰此子朱氏子寄腹他人耳朱氏乳固足覺而乳出如泉孟恆賴以長大

密峯山處女按中江縣誌崇禎末有處女不知其姓遭張賊亂與其叔避於治西三十里密峯山未幾叔死女居山洞食果木衣棕皮不見煙火者數年面形靑白膚生紅毛登山上樹飄如飛仙邑民趙起瑞偶見於山間約數人蹤迹之得諸洞中遂攜之歸逾年稍復原形始知往事問其在山幾年曰洞門梔子花凡六開矣以其素取食之故能記也趙納爲妻生三子卒年八十餘

閨奇部藝文一

妒女祠銘

唐李諲昔介之推同文公出國有割股之恩後文公求之乃隱於綿山遂自焚死因號寒食而後人於此日不敢舉火其妹於冬至之後日積一薪烈火焚之以易其俗兄則禁火以示誠妹則焚柴以見志故謂之妒神唐大歷十三年遊擊將軍上柱國李諲撰並序其銘曰凡有異行宗之曰神匪害於物實利於人兄則禁火妹乃積薪共爲佳節在乎芳春今古千齡方圓百里徳音無斁蒸嘗不已祭具珍羞服先錦綺所求必應髙山仰止將軍塞下細柳營邊晴開朝鏡霧雜鑪煙神理昭昭靈艸芊芊紀諸令範光武承天井陘西南太原東北妒神之水淡爲黛色跳波噴浪如有可則古往今來源流不忒興雲致雨侔造化力顒顒卬卬象君之徳或祈或禱永無休息神之歆之福善寧極

記異

白居易華州下邽縣東南三十餘里曰延年裏裏西南有故蘭若而無僧居元和八年秋七月予從祖兄曰�自華州來訪予途出於蘭若前及門見婦女十許人服黃綠衣少長雜坐會語於佛屋下聲聞於外兄熱行方渴將就憩且求飲望其從者蕭士淸未至因下馬自縶韁於門柱舉首忽不見意其退藏於�闥之間從之不見又意其退藏於屋壁之後從之又不見周視其四旁則堵墻環然無隙缺覆視其族談之所則塵壤羃然無足迹繇是知其非人悸然大異之不敢畱上馬疾驅來告予予亦異之因訊其所聞兄曰云云甚多不能殫記大抵多雲王引老如此觀其辭意若相與數其過者厥所去予捨八九里因同往訪之果有王引老者年老卽其里人也方徙居蘭若東百餘步葺墻屋築�藝樹僅畢明日而入旣入不浹辰而王引老死不越月而妻死不逾時而引之二子與婦一孫死餘一子曰明進大恐懼不知所爲意新居不祥乃撤屋燃樹夜徙去遂獲全焉嘻推而徵之則眾君子謀於社以亡曹婦人來爇麋竺之室信不虛矣明年秋予與兄出遊因復至是視引老之居則井湮夷�然惟環墻在里人無敢居者異乎哉若然者命數耶偶然耶將所徙之居非吉土耶抑王氏有隱慝鬼得謀而誅之耶茫乎不識其由且志於佛室之壁以俟辧惑者九月七日太原白樂天記

湘中怨解

沈亞之湘中怨者事本怪媚爲學者不當有述然而淫溺之人往往不悟今欲慨其所論以著誠而已從生常敖喜撰樂府故牽而廣之以應其詠垂拱年中駕在上陽宮太學進士鄭生晨發銅�裏乘曉月度洛橋聞橋下有哭聲甚哀生下馬循聲察之見艷女翳然蒙袖曰我孤養於兄嫂惡常苦我今欲赴水故畱哀須臾生曰能遂本集一作逐我歸乎應曰婢禦無悔遂載與居號曰汜人所誦楚人九歌招魂九辧之書亦嘗擬其調賦爲怨詞其詞麗絕世莫有屬者因撰風光詞曰隆佳秀兮昭盛時播燻綠兮淑華歸故里荑與處萼兮潛重房以飾姿見雅能之韶羞兮蒙長藹以爲幃醉融光兮渺渺彌彌迷千里兮涵湮媚晨陶陶兮暮熙熙舞�娜之穠條兮稍盈盈以披遲酡遊顏兮倡蔓卉縠電兮石發髓施生居貧汜人嘗解篋出輕繒一端與賣胡人酬之千金居數歲生遊長安是夕謂生曰我湘中蛟宮之娣也謫而從君今歲滿無以久畱君所欲爲訣耳相掎啼泣生畱之不能竟去後十餘年生之兄爲嶽州刺史會上巳日與家徒登嶽陽樓望鄂渚張宴樂酣生愁思吟之曰情無垠兮蕩蕩洋洋懷佳期兮屬三湘聲未終有畫艫浮漾而來中爲彩樓髙百餘尺其上施幃帳欄櫳盡飾帷幕有彈弦鼓吹者皆神仙蛾眉被服煙電裙袖皆廣長其中一人起舞含嚬淒怨形類汜人舞而歌曰溯淸風兮江之隅拖湘波兮裊綠裾荷拳拳兮情未舒匪同歸兮將焉如舞畢斂袖翔然凝望樓中縱觀方愕眙須臾風濤崩怒遂迷所往元和十三年餘聞之於朝中因悉補其詞題之曰湘中怨蓋欲使南昭嗣煙中之述爲偶唱也

舒姑泉賦以記云舒氏女化爲泉爲韻

浩虛舟漂水之上蓋山之前昔有處女化爲澄泉瞻風而艷色如在責實而寒流宛然原夫曠別幽室暗悲韶年顧容華之莫守望世人而都捐儼弱質以徐求顏猶灼灼委貞姿而色動聲已涓涓眷戀無心淒涼故地念嬋娟之可惜驚變化而殊異俯視淸流托誠幽意陳玩習而斯在庶精魂之能記素鱗�尾渾非舊日之容急管繁弦徒盡生平之志旣而水府潛處幽冥旣分凝情而煙斂寒色冶態而波生細文泛浮影於中流遙疑裊裊逗鳴湍於別派遠若沄沄由是鱗甲與遊綺羅長阻迷綠沼之回復忘紅樓之處所源通湘渚寫幽恨於靈妃流達漢臯導春心於遊女淨色含虛淸輝皎如雲飄颻以香起苔斕斑而錦舒浦水光搖似動橫波之末崖莎風靡如存鬢髮之餘想夫紈質已銷陰靈未謝濯衣彩於花晝洗鏡光於月夜泠泠不濁殊畫地而俄成潏潏無窮類拜井而潛化且靜而淸者水之宜柔而順者女之爲憶朱顏之婉娩柔碧澑之逶迆浮沬粉聚懸流淚垂泛萍藻而翠翅碧落動菇蒲而綠帶參差及夫亂艸丰茸古墟荒毀雜泥沙之汨沒蔽音容之妖靡至今閭裏之人空傳其名氏

遊浣花記

宋任正一成都之俗以遊樂相尙而浣花爲特甚每歲孟夏十有九鄕人士女麗服靚妝南出錦官門稍折而東行十里入梵安寺羅拜冀國夫人祠下退遊杜子美故宅遂泛舟浣花溪之百花潭因以名其遊與其日凡爲是遊者架舟如屋飾以繒彩連檣銜尾蕩漾波間簫鼓詠歌之聲喧哄而作其不能具舟者依岸結棚上下數里以閱舟之往來成都人於他遊觀或不能皆出惟浣花則傾城而往其旁郡觀者𨿽負販�蕘之人至相與稱貸易食爲一飽以從事窮日之遊府尹亦爲之至潭上置酒髙會設水戲競渡盡眾人之樂而後返共傳曰此冀國故事也冀國姓任本漢上小家女其母嘗禱於神祠夢神人授以大珠覺而有娠明年四月十九日而生女稍長奉釋氏教甚謹有僧過其家瘡疥滿體衣服垢敝見者心惡獨女敬事之一日僧持衣求浣女欣然濯之溪邊每一漂衣蓮花輒應手而出里人驚異求僧已不知所在因識其處爲百花潭會崔寧節度西川微服行民間見女心悅之賂其家納以爲妾寧妻死遂爲繼室累封至冀國旣貴每生日卽來置酒其家艤船江上訪漂衣故處徘徊終日後人因之歲以爲常且卽寺之東廡作堂祠之餘自爲兒時得於傳聞如此顧未嘗一至其處今之夏以事畱成都而適及是日與二三友觀焉訪冀國遺迹漫無可考獨有吳仲庶所作祠堂記與余昔所聞大抵略同時余猶疑其說之不然按唐書大歷中崔寧自蜀入朝畱其弟寬守楊子琳自瀘州襲之寬戰力屈寧妻任素驍勇出家財募士得千人設部隊自將以進子琳懼引去蜀賴以全止以姓見初不載其封冀國及爲何許人其嘗扞大寇以功得封史家略而不書尙或有之至其家世實不知所據杜子美詩曰百花潭北莊又曰百花潭水卽滄浪其來久矣非由冀國而得名也吾意蜀人不忘冀國之功歲卽其祠致禮焉因相與朋聚爲樂非謂其爲此邦之人及嘗爲僧漂衣之異也而或者因百花潭之名附會其說務爲誇誕若不足憑況潭在成都爲近郊使冀國實生於是寧方節度鎭蜀何至奪其境內之民而妾之豈爲民父母之意哉客有謂予曰杜子美在蜀與寧同時潭之得名與子美實相後先子又安知其不然寧跋扈人也何有於境內一女子乎大歷之世朝野多虞干戈兵甲時有所貸而不問重以從事中原未遑他及寧自恃僻遠違禮叛律以恣聲色之奉以欺朝廷之不知且莫我誰何者蓋有所恃而爲此也後寧從徳宗狩奉天爲盧杞譖死不能保其首領𨿽曰非罪得非罔上之報天或使之邪方寧無恙時驕其嬖妾至馳騁出遊於十數里之外使人習之而不能攺遺風餘烈猶足以啟後人之侈心想其當時車服之盛疾驅於通道大都震耀其閭裏之人傲睨一時不知有識者得以指議其後𨿽冀國嘗有功於蜀而專恣亦甚矣吾以吾之說如此客以客之說又如此相與詰難久之會日暮笑謂客曰是遊可樂事之然否姑置之未暇究也坐客皆笑而罷明日錄其言爲記

忠烈祠記

元賈賁夫人姓李氏諱秀字叔賢父毅晉武帝以爲南蠻校尉寧州刺史領雲南三十七部甚著威惠卒於官夫人生而明慧性識剛毅綽有父風父歿羣蠻皆叛救援莫至眾推夫人領州事嬰城固守城中糧盡掘鼠及煮艸木而食夫人志气愈厲親擐甲冑俟蠻稍怠輒出擊之蠻兵敗走終得保完因以夫人爲寧州刺史南蠻校尉嗣父統三十七部在職三十餘年羣彜懾服州民肅安境內淸晏終於州任百姓哀號若喪考妣相與立廟歲時致祭水旱疫癘禱之必應隋開皇中刺史梁昆奏於朝封鎭靖夫人自斯禱請愈崇唐武徳元年以爨弘逵爲寧州刺史會羣蠻叛擾圍城弘逵禱於祠是夜風雨晦冥蠻兵驚亂因而擊之大潰州境遂平弘逵上其事於朝請加封鎭靖明惠夫人自後靈響非一開元初賜其廟額曰忠烈之廟我皇元奄有天下八荒寧謐六詔皆爲郡縣立行省以鎭之廟祀仍舊至順二年以河東牛公光祖爲參知政事公嘆曰神本以功業著忠貞之徳明惠英烈廟食於斯今愚民不知禮義男女污雜以爲淫祀豈不哀哉負神多矣今欲刻諸堅石以明神之英烈以禁男女之淫亂以明愚民之淫祀豈不美哉遂遣使不遠千里特求文於予辭不獲命以表牛公之用心謹按神之內傳編而次之以明愚民之淫祀以明夫人之忠烈且按祀典有功於民則祀姑引斯言以垂不朽謹系之以詞曰惟神剛烈荒彜聽令寬而不弛遐陬寧晏蠻貊乂安兵伍修整遺惠在民立祠奉祭兩加封爵忠烈廟成水旱有禱惠乃邦家有功則祀實在典墳禁彼淫祭辧正是國福我邦家靖此極邊垂之金石可千萬年

烈婦胡氏傳

姚燧劉平妻胡氏濱州渤海縣秦臺鄕田家子至元庚午平挈胡洎二子南戍棗陽垂至宿沙河岸夜半有虎突來咥平左臑曳之而去胡卽抽刀前追可十許步及之徑刺虎劃腸而出斃焉趣呼夫猶生曰可忍死去此若他虎復來柰何委裝車遂扶傷攜幼涉水而西黎明及季陽堡訴於戍長趙侯爲救藥之軍中聚觀哀平之不幸�胡之勇烈也信宿平以傷死趙移其事上聞得復役終身嘻胡柔懦婦人也非不懼獸之殘酷正以援夫之气激於衷知有夫而不知有虎也平𨿽死其志烈矣方之大山虢婦何壯毅哉閨奇部藝文二詩

趙女河激歌

周女娟列女傳曰女娟者趙河津吏之女也簡子南擊楚津吏醉臥不能渡簡子怒欲殺之娟懼持�走前曰願以微軀易父之死簡子遂釋不誅將渡用�者少一人娟攘拳操�而請簡子遂與渡中流爲簡子發河激之歌簡子歸納爲夫人升彼河兮面觀淸水揚波兮杳冥冥禱求福兮醉不醒誅將加兮妾心驚罰旣釋兮瀆乃淸妾持�兮操其維蛟龍助兮主將歸呼來棹兮行勿疑

精微篇

魏曹植精微爛金石至心動神明杞妻哭死夫梁山爲之傾子丹西質秦烏白馬角生鄒衍囚燕市繁霜爲夏零關東有賢女自字蘇來卿壯年報父仇身沒垂功名女休逢赦書白刃幾在頸俱上列仙籍去死獨就生太倉令有罪遠徵當就拘自悲居無男禍至無與俱緹縈痛父言荷擔西上書盤桓北闕下泣淚何漣如乞得並姊弟沒身贖父軀漢文感其義肉刑法用除其父得以免辧義在列圖多男亦何爲一女足成居簡子南渡河津吏廢舟船執法將加刑女娟擁棹前妾父聞君來將涉不測淵畏懼風波起禱祝祭名川備禮饗神祇爲君求福先不勝釂祀誠至令犯罰艱君必欲加誅乞使知罪愆妾願以身代至誠感蒼天國君髙其義其父用赦原河激奏中流簡子知其賢歸聘爲夫人榮寵超後先辧女解父命何況健少年黃初發和气明堂徳教施治道致太平禮樂風俗移刑措民無枉怨女復何爲聖皇長壽考景福常是儀

秦女休行

左延年步出上西門遙望秦氏廬秦氏有好女自名爲女休休年十四五爲宗行報讎左執白楊刃右據宛魯矛讎家便東南僕僵秦女休女休西上山上山四五里關吏呵問女女休前置詞平生爲燕王婦於今爲詔獄囚平生衣參差當今無領襦明知殺人當死兄言怏怏弟言無道憂女休堅詞爲宗報讎死不疑殺人都市中僥我都巷西丞卿羅列東向坐女休淒淒曳梏前兩徒夾我持刀刀五尺餘刀未下朣朧擊鼓赦書下

秦女休行

晉傅元龐氏有烈婦義聲馳雍涼父母家有重怨仇人暴且彊𨿽有男兄弟志弱不能當烈女念此痛丹心爲寸傷外若無意者內潛思無方白日入都市怨家如平常匿劍藏白刃一奮尋身僵身首爲之異處伏屍列肆旁肉與土合成泥灑血濺飛梁猛气上干云霓仇黨失守爲披攘一市稱烈義觀者收淚並慨生男何當益不如一女良烈女直造縣門云父不幸遭禍殃今仇身以分裂𨿽死情益揚殺人當伏法義不苟活隳舊章縣令解印綬令我傷心不忍聽刑部垂頭塞耳令我吏舉不能成烈著希代之績義立無窮之名夫家同受其祚子子孫孫咸享其榮今我作歌詠髙風激揚壯發悲且淸

木蘭歌二首樂

府

古今樂錄曰木蘭不知名浙江道觀察使兼禦史中丞韋元甫續附入喞喞復喞喞木蘭當戶織不聞機杼聲惟聞女嘆息問女何所思問女何所憶女亦無所思女亦無所憶昨夜見軍帖可汗大點兵軍書十二卷捲捲有爺名阿爺無大兒木蘭無長兄願爲市鞍馬從此替爺徵東市買駿馬西市買鞍韉南市買轡頭北市買長鞭朝辭爺娘去暮宿黃河邊不聞爺娘喚女聲但聞黃河流水鳴濺濺旦辭黃河去暮至黑山頭不聞爺娘喚女聲但聞燕山胡騎聲啾啾萬里赴戎機關山度若飛朔气傳金柝寒光照鐵衣將軍百戰死壯士十年歸歸來見天子天子坐明堂策勛十二轉賞賜百千彊可汗問所欲木蘭不用尙書郎願借明�千里足送兒還故鄕爺娘聞女來出郭相扶將阿姊聞妹來當戶理紅妝小弟聞姊來磨刀霍霍向�羊開我東閣門坐我西間�脫我戰時袍著我舊時裳當�理雲鬢對鏡帖花黃出門看火伴火伴始驚惶同行十二年不知木蘭是女郎雄兔腳撲朔雌兔眼迷離兩兔傍地走安能辧我是雄雌木蘭抱杼嗟借問復爲誰欲聞所戚戚感激彊其顏老父隸兵籍气力日衰耗豈足萬里行有子復尙少胡沙沒馬足朔風裂人膚老父舊羸病何以彊自扶木蘭代父去秣馬備戎行易卻紈綺裳洗卻鉛粉妝馳馬赴軍幕慷慨攜幹將朝屯雪山下暮宿靑海旁夜襲月支虜更攜於闐羌將軍得勝歸士卒還故鄕父母見木蘭喜極成悲傷木蘭能承父母顏卻卸巾理絲簧昔爲烈士雄今復嬌子容親戚持酒賀父母始知生女與男同門前舊軍都十年共崎嶇本結兄弟交死戰誓不渝今也見木蘭言聲𨿽是顏貌殊驚愕不敢前嘆重徒嘻吁世有臣子心能如木蘭節忠孝兩不渝千古之名焉可滅

東海有勇婦行

唐李白梁山感杞妻慟哭爲之傾金石忽蹔開都由激深情東海有勇婦何�蘇子卿學劍越處子超騰若流星捐軀報夫讎萬死不顧生白刃耀素雪蒼天感精誠十步兩躩躍三呼一交兵斬首掉國門蹴踏五藏行割此伉儷憤粲然大義明北海李使君飛章奏天庭捨罪警風俗流芳播滄瀛志在烈女籍竹帛已光榮淳於免詔獄漢主爲緹縈津妾一掉歌脫父於嚴刑十子若不肖不如一女英豫讓斬空衣有心竟無成要離殺慶忌壯夫素所輕妻子亦何辜焚之買虛名豈如東海婦事立獨揚名

題木蘭廟

杜牧彎弓徵戰作男兒夢裏曾經學畫眉幾度思歸還酹酒拂云堆上祝明妃

題顯濟廟

許渾停車祠聖女涼葉下陰風龍起石�濕鳥啼山廟空長眉畱柳綠丹臉寄蓮紅莫學陽臺畔朝雲暮雨中

木蘭

宋林同謹勿悲生女均之有至情縈能贖父罪蘭亦替爺徵

女從軍

元胡天遊二八女兒紅繡靴朝朝馬上畫雙蛾采蓮曲調都忘卻學得軍中唱凱歌從軍裝束效男兒短制衣衫淡掃眉眾裏倩人扶上馬嬌羞不似在家時

石婦詞

陸仁鳥鳴孤竹岡春花復斑斑江水日東落行人殊未還妾孤處妾之心白於水水白泥可渾妾心潔且明望夫不歸那忍生精神忽通化爲石千秋萬年岡上立

聖姑廟

明髙啟廟在太湖巴山上舊傳晉王彪二女長號聖姑次素姑常著屐涉水而衣不沾濕相繼卒人以爲靈而祀之唐貞元八年蘇州刺史於�發其棺容色如故觸手化爲微塵湖心擁出黿頭山白波翠島非人寰淸虛宜作水仙府鱗堂荷屋居其間淵都羣靈孰爲主煙鬢翛然一神女柔姿孰敢狎相親笑叱鼉龍起風雨玉骨蟬輕蛻幾秋世緣已斷信無愁采蘭每約湘濱會拾翠時陪漢上游水禽翔鳴衛芝蓋長在蒼茫杳冥外鮫人獻綃裁作衣螺女供珠綴爲佩花路閒祠謝古春蕙幃瑤席掩香塵空山夜夜星河遠芳渚年年蘅杜新霞舒霧捲凝光彩笑語無聞復誰待冷風幾度引舟回宛似蓬萊隔煙海�叫楓林魚躍波桂旗翻翠暮寒多古巫停望飛裙度獨奏箜篌引曼歌椒觴奠罷沈元璧鳥沒遙天湛空碧遺情不結楚臺云世人何處尋蹤迹

舒姑廟

陳廷節廟前流水碧溶溶繞屋靑靑幾樹松十二釵頭雙孔雀白雲深鎖綠苔封

前題

桂鏊蘚碑剝落蓋山腰往事分明說漢朝淸水有泉曾化鯉春風無樹更生桃

紅綫詩五首

屠隆結束戎裝劍陸離月華星彩共低垂嚴城秋冷銅焦死魂斷三千外宅兒龍文匕首髻烏蠻一霎遙空響佩環街鼓未休營卒臥滿身風露魏城還直拂銀河織女機天風颯颯泛霞衣手持北斗黃金合千里關山度若飛忽離瓊筵下玉階湘裙低覆蹋云�情知不是人間別歌散香銷十二釵金銀宮闕是儂家蹔插鸞釵拂鬢鴉一逐孤雲天外去朱門空鎖碧桃花

閨奇部外編一中華古今注程雅問蠶爲天駟星化何云女兒答曰太古時人遠徵家有一女並馬一匹女思父乃戲馬曰爾能爲我迎得父歸吾將嫁汝馬乃絕韁而去之父所父慮家有故乘之而還駿馬見女輒怒而奮父系之怪而密問其女女具以實答父乃射煞馬曝皮於庭女以足蹙之曰爾馬也欲人爲婦自取屠剝何如言未竟皮�然起抱女而行父還失女後於大樹間得之乃盡化爲蠶績於樹其繭厚大於常蠶鄰婦養之今世人謂蠶爲女兒蓋古之遺語也後漢書南蠻傳昔髙辛氏有犬戎之寇帝患其侵暴而徵伐不�乃訪募天下有能得犬戎之將吳將軍頭者購黃金千鎰邑萬家又妻以少女時有畜狗其毛五采名曰盤瓠下令之後盤瓠遂銜人頭造闕下羣臣怪而診之乃吳將軍首也帝大喜而計盤瓠不可妻之以女又無封爵之道議欲有報而未知所宜女聞之以爲帝皇下令不可違信因請行帝不得已乃以女配盤瓠盤瓠得女負而走入南山止石室中所處險絕人迹不至於是女解衣去裳爲僕鑑之結著獨力之衣帝悲思之遣使尋求輒遇風雨震晦使者不得進經三年生子一十二人六男六女盤瓠死因自相夫妻織績木皮染以艸實好五色衣服制裁皆有尾形其母后歸以狀白帝於是使迎致諸子衣裳斑斕語言侏離好入山壑不樂平曠帝順其意賜以名山廣澤其後滋蔓號曰蠻夷帝王世記秦穆公女名弄玊善吹簫與蕭史共登樓吹簫作鳳凰音感鳳凰從天而降後漢書西南夷傳哀牢夷者其先有婦人名沙壹居於牢山嘗捕魚水中觸沈木若有感因懷�十月產子男十人後沈木化爲龍出水上沙壹忽聞龍語曰若爲我生子今悉何在九子見龍驚走獨小子不能去背龍而坐龍因舐之其母鳥語謂背爲九謂坐爲隆因名子曰九隆及後長大諸兄以九隆能爲父所舐而黠遂共推以爲王搜神記昔隴西有辛道度者遊學他方糧食乏盡行至雍州城西五里北見一宅廳館門庭有一靑衣女子在門道度饑餒乃詣門下欲求餐而過語女子曰僕是隴西人姓辛名道度遊學他方糧食乏絕憑女與報欲求一餐可否惟命女子入告出引客而入道度趨入閣中疑非生人俯仰之間已被召見一女子於西榻坐道度卽稱名而敍起居旣畢命度於東榻坐卽具飯饌食訖女謂度曰我秦閔王女出聘曹國不幸無夫而亡亡已二十三年獨居此宅今日君來願爲夫婦君意若何道度曰女貴戚焉敢乎女卽相逼爲夫婦經三宿三日俄女卽自言曰君是生人我鬼也共君宿契此會只可三宵不可久居當有禍矣然玆信宿未悉綢繆旣已分飛將何表信於郎乃取�後盝子開之取金枕一枚與度爲信度貧士悅而受之乃分袂泣別卽遣靑衣送出門外未逾數步不見捨宇惟有一冢荊棘森然度衝忙走出視其金枕於懷乃無異變尋至秦國旣以枕於市貨之恰遇秦妃東遊親見度賣金枕疑而索看詰度何處得來度具以實告妃聞之悲泣不能自勝然尙疑乃遣人發冢啟柩視之原葬諸物悉在惟不見金枕解體看之情交宛若秦妃始信之嘆曰我女大聖死經二十三年猶能與生人交往此是我眞女�也遂封道度爲駙馬都尉賜其金帛車馬令還本國因此以來後人名女�爲駙馬今之國�亦爲駙馬矣述異記武都丈夫化爲女子顏色美麗蓋山之精也蜀王娶以爲妻未幾物故遂葬於成都郭中搜神後記中宿縣有貞女峽峽西岸水際有石如人形狀如女子是曰貞女父老相傳秦世有女數人取螺於此遇風雨晝昏而一女化爲此石華陽國誌夜郎者初有女子浣於遁水有三節大竹流入是間聞其中有號聲剖竹視之得一男兒歸養之及長有才武自立爲夜郎侯以竹爲姓益州記邛都縣下有一老姥家貧孤獨每食輒有小蛇頭上戴角在�間姥憐而飼之後稍長大遂長丈餘令有駿馬蛇吸殺之令因責姥出蛇姥云在�下令卽掘地愈深愈大而無所見令又遷怒殺姥蛇乃感人以靈言瞋令何殺我母當爲母報讎此後每夜輒聞若雷若風四十許日百姓相見咸驚語汝頭那忽戴魚是夜方四十里與城俱陷爲湖土人謂之爲陷河惟姥宅無恙訖今猶存述異記宣城蓋山有舒姑泉俗傳有舒氏女與父析薪女坐泉處忽牽挽不動父遽告家及再至其地惟見淸泉湛然其母曰女好音樂乃作弦歌泉乃湧流石埭縣誌故老相傳前漢蓋山之下有舒氏三女與其父安析薪遇桃從澗出分食之忽坐化父還告家比來惟見淸泉湛然有朱鯉一枚游泳若將迎之狀自此鄕人祠之水旱祈禱必應此泉人不敢俗因更涎溪爲舒溪宋紹興十七年�賜祠額爲顯濟揚州府誌漢海陵女子適杜氏師劉綱學仙夫不之信告官系獄頃之從�中飛出眾人望之轉髙入雲中因立廟以祀每著靈驗常有一靑鳥立祀所人有遺失則飛墜盜物之處以是廣陵道不拾遺搜神後記漢時諸曁縣吏吳詳者憚役委頓將投竄深山行至一溪日欲暮見少年女子來衣甚端正女曰我一身獨居又無鄰里惟有一孤嫗相去十餘步爾詳聞甚悅卽便隨去行一里餘卽至女家家甚貧陋設食至一更竟忽聞一嫗喚云張姑子女曰諾詳問是誰答云向所道孤獨嫗也二人共寢息至曉雞鳴詳去二情相戀女以紫手巾贈詳詳以布手巾報之行至昨所經處過溪其夜大水瀑溢深不可涉乃回向女家都不見昨處但有一冢爾誠齋雜記漢時王朗爲會稽太守子肅隨之郡住東齋中夜有女子從地出稱越王女與肅歡曉別贈墨一丸肅方欲注周易因此便覺才思開悟後漢書五行志建安四年二月武陵充縣女子李娥年六十餘物故其家以杉木槥斂瘞於城外數里已十四日有行者聞其冢中有聲便語其家家往視聞聲便發出遂活注幹寶搜神記曰武陵充縣女子李娥年六十餘病死埋於城外已十四日娥比捨有蔡仲聞娥富謂殯當有金寶盜發冢剖棺斧數下娥於棺中言曰蔡仲汝護我頭仲驚遽便出走會爲吏所見遂收治依法當棄市娥兒聞來迎出娥將去武陵太守聞娥死復生召見問事狀娥對曰聞謬爲司命所召到得遣出過西門適見外兄劉伯文爲相勞問涕泣悲哀娥語伯文曰一日誤見召今得遣歸旣不知道又不能獨行爲我得一伴不又我見召在此已十餘日形體又當見埋藏歸當那得自出伯文曰當爲問之卽遣門卒與戶曹相問司命一日誤召武陵大女李娥今得遣還娥在此積日屍喪又當殯斂當作何等得出又女弱獨行豈當有伴耶是吾外妹幸爲便安之答曰今武陵西男民李黑亦得遣還便可爲伴輒令黑過�娥比捨蔡仲令發出娥也於是娥遂得出與伯文別伯文曰書一封以與兒佗娥遂與黑俱歸事狀如此太守慨然嘆曰天下事眞不可知也乃表以爲蔡仲𨿽發冢爲鬼神所使𨿽欲無發勢不得已宜加寬宥詔書報可太守欲驗語虛實卽遣馬吏於西界推問李黑得之黑語協乃致伯文書與佗佗識其紙乃是父亡時送箱中文書也表文字猶在而書不可曉乃請費長房讀之曰告佗當從府君出案行當以八月八日日中時武陵城南溝水畔頓汝是時必往到期悉將大小於城南待之須臾果至但聞人馬隱隱之聲詣溝水便聞有呼聲曰佗來汝得我所寄李娥書不邪曰卽得之故來至此伯文以次呼家中大小問之悲傷斷絕曰死生異路不能數得汝消息吾亡後兒孫乃爾許人良久謂佗曰來春大病與汝一丸藥以塗門戶則辟來年妖厲矣言訖忽去竟不得見其形至前春武陵果大病白日見鬼惟伯文之家鬼不敢向費長房視藥曰此方相臨也博物記曰漢末關中大亂有發前漢宮人冢者宮人猶活旣出平復如舊魏郭后愛念之錄置宮內常在左右問漢時宮中事說之了了皆有次緒郭后崩哭泣哀過遂死漢末發範明友奴冢奴猶活明友霍光女�說光家事廢立之際多與漢書相應此奴常遊走居民間無止住處遂不知所在搜神記魏時太原發冢破棺棺中有一生婦人將出與語生人也送之京師問其本事不知也視其冢上樹木可三十歲不知此婦人三十歲常生於地中邪將一朝�生偶與發冢者會也幽明錄巨鹿龐阿美容儀同郡石氏有女�阿心悅之未幾阿見此女來詣阿妻極妒聞之使婢縛送石家中路化爲煙气而滅婢乃直詣石家說此事石父大驚曰我女都不出門豈可毀謗如此阿婦自是常加意伺察之一夜值女方在齋中乃自拘執以詣石氏父見之愕眙曰我適從內來見女與母共坐何得在此卽令婢僕於內喚女出向所縛者奄然滅焉父疑有異故遣其母詰之女曰昔年龐阿來廳中曾竊視之自爾仿佛卽夢詣阿及入戶卽爲妻所縛始知滅者蓋其神魂也旣而女誓心不嫁經年阿妻忽得邪病醫藥無徵阿乃授幣石氏女爲妻述異記河間郡有聖姑祠姓郝字女君魏靑龍二年四月十日與鄰女樵采於滱深二水處忽有數婦人從水而出若今之靑衣至女君前曰東海使聘爲婦故遣相迎因敷茵於水上請女君於上坐靑衣者侍側順流而下其家大小奔至岸側惟泣望而已女君怡然曰今幸得爲水仙願勿憂憶語訖風起而沒於水鄕人因爲立祠又置東海公像於聖姑側呼爲姑夫吳縣誌聖姑素姑瑯琊王彪二女也在太湖中著木屐履水而行折蘆而坐人皆神之揚州府誌晉文帝時廣陵一老嫗每旦提一茗器往市人競買之自旦至夕其器不減所得錢散路旁乞人人異之州法曹執之獄中至夜老姥遂從獄中攜茗器飛出不知所之晉書幹寶傳寶父先有所寵侍婢母甚妒忌及父亡母乃生推婢於墓中寶兄弟年小不之審也後十餘年母喪開墓而婢伏棺如生載還經日乃蘇言其父常取飲食與之恩情如生在家中吉凶輒語之考校悉驗地中亦不覺爲惡旣而嫁之生子冥祥記向靖字奉仁河內人也在吳興郡有一女數歲而�女始病時弄小刀子母奪取不與傷母手喪後一年母又產一女女年四歲謂母曰前時刀子何在母曰無之女曰昔爭刀子傷母手云何無耶母甚驚怪具以告靖靖曰先刀子猶在否母曰痛念前女故不錄之靖曰可更取數个刀子合置一處令女自識女見大喜卽取先者異苑晉廣州太守馮孝將男馬子夢一女人年十八九歲言我乃前太守徐元方女不幸早��來四年爲鬼所枉殺按生籙乃壽至八十餘今聽我更生還爲君妻能從所委見救活否馬子掘開棺視之其女已活遂爲夫婦生一男一女虎薈晉孝武太元五年譙郡譙縣袁雙家貧客作暮還家道逢一女年十五六姿容端正卽與爲婦五六年後家資甚丰後生二男至十歲家乃巨富後裏有新死者葬埋婦往墓所脫衣及脫釧掛樹便變形作虎發冢曳棺出墓取死人食之食飽之後還變作人有見之者語其婿卿婦非人恐將相害雙聞之不信如此經時復有死者輒復如此人後將其婿共看遂見此事後乃越縣過墟以食死人人不能禁廣古今五行記晉安帝義熙中魏興李宣妻樊氏有娠過期不孕而額上有瘡兒穿之而出長山趙宣母�身臂上生瘡兒從瘡中出虎薈晉義熙四年東陽郡太末縣吳道宗少失父與母居未娶婦一日道宗他適鄰人聞屋中碎磕之聲窺不見其母但有烏斑虎在屋中鄰人恐虎食道宗母遽鳴鼓會里人共救之圍宅突進不見有虎但見其母語如平常不解其意兒還母語之曰冥罪見追當有變化事後一月忽失母縣界內虎災屢起皆云烏斑虎百姓患之發卒格之殺數人後人射虎箭當膺並戟刺中其腹然不能卽死經數日後虎還其家故�上不能復人形伏�上而死其兒號泣如葬其母法焉朝夕以哭臨之太原縣誌晉有聖母祠俗傳聖母姓柳氏金勝村人姑性嚴汲水甚艱道遇白衣乘馬者欲水飲馬柳不�與之乘馬者授之以鞭令置之甕底曰抽鞭則水自生柳歸母家其姑誤抽鞭水遂奔流不可止急呼柳至坐於甕上水乃安流今聖母之座卽甕口也異苑沛郡人秦樹者家在曲阿小辛村嘗自京師歸未至二十里許天暗失道遙望火光往投之宿見一女子秉燭而出云女弱獨居不得宿客樹曰欲進路礙夜不可前去乞寄外住女然之樹旣進坐以此女獨居一室慮其夫至不敢安眠女曰何以過嫌保無虞不相誤也爲樹設食食物悉是陳久樹曰承未出適我亦未婚欲結大義能相顧否女笑曰自顧鄙薄豈足伉儷遂與寢止向晨俱起執別女泣曰與君一�後面無期以指環一雙贈之結置衣帶相送出門樹低頭急去數十步顧其宿處乃是冢墓居數日�其指環結帶如故臨海樂安章沈年二十餘死經數日將斂而蘇云被錄到天曹天曹主者是其外兄斷理得免初到時有少年女子同被錄送立住門外女子見沈事散知有力助因泣涕脫金釧一隻及臂上雜寶托沈與主者求見救濟沈卽爲請之並進釧物良久出語沈已論秋英亦同遣去秋英卽此女之名也於是俱去腳痛疲頓殊不堪行會日亦暮止道側小窟狀如客捨而不見主人沈共宿嬿接更相問次女曰我姓徐家在吳縣烏門臨瀆爲居門前倒棗樹卽是也明晨各去遂並活沈先爲護府軍吏依假出都經吳乃到烏門依此尋索得徐氏捨與主人敍闊問秋英何在主人云女初不出入君何知其名沈因說昔日幽冥相見之由秋英先已說之主人乃悟甚羞不及寢嬿之事而其鄰人或知以語徐氏徐氏試令侍婢數人遞出示沈沈曰非也乃令秋英見之則如舊識徐氏謂爲天意遂以妻沈生子名曰天賜異苑烏傷陳氏有女未醮著屐徑上大楓樹顚了無危懼顧曰我應爲神今便長去惟左蒼右黃當暫歸耳家人悉出視之舉手辭訣於是飄聳輕越極睇乃沒人不了蒼黃之意每春輒以蒼狗秋黃犬設祀於樹下幽明錄宜陽縣有女子姓彭名娥父母昆弟十餘人爲長沙賊所攻時娥負器出汲於溪聞賊至走還正見塢壁已破不勝其哀與賊相格賊縛娥驅出溪邊將殺之溪際有大山石壁髙數十丈娥仰天呼曰皇天有神不我何罪而當如此因奔走向山山髙開廣數丈平路如砥羣賊亦逐娥入山山遂崩合泯然如初賊皆壓死頭出山外娥遂隱不復出娥所汲器化爲石形頭似雞土人號曰雞山其水爲娥潭述異記晉安郡有一書生謝端性介潔不染聲色嘗於海上觀濤得大螺大如一石米斛割之中有美女曰予天漢中白水素女天帝矜卿純正令爲君作婦端以爲妖呵責遣之女嘆息升云而去原化記宋義興吳戡爲縣吏家臨荊溪得白螺嘗自縣歸見飲�備具蓋螺化婦爲治也戡異之婦曰天矜君勤小職�奉配君勿疑縣令聞而求婦戡不與令以事虐戡令曰要蝦蟆毛鬼臂不獲卽加刑婦爲致焉令又謬語曰要蝸如斗又引一獸狀如犬食火取火試食忽焚縣宇後因立祠曰西津廟鎭江府誌丹陽宣騫母年八十浴於後湖化爲黿騫兄弟舁歸閉戶守之掘堂作坎貯水其中黿在坎遊戲迎頸外望數日後伺戶少開輒去入遠潭述異記貞山在毗陵郡梁時有村人韓文秀見一鹿產一女子在地遂收養之及長與凡女有異遂爲女冠梁武帝爲別立一觀號曰鹿娘後死入棺武帝致祭開棺視之但聞異香不見骸骨蓋尸解也虎薈梁末始興人黃幹有妹小珠聘同縣人李肅小珠共嫂入山采木實過神廟而小珠在廟戀慕不肯歸及將還復獨走上廟見人卽入艸中幹妻來告肅肅以爲更有他意肅被縣召將一伴夜還值風雨見廟屋有火二人向火炙衣見神�上故衣少間聞外有行聲二人惶怖入神�屏風後須臾見一虎振尾奮迅直至火邊自脫爪牙捲皮置�上著衣向火坐肅看乃小珠也肅竟抱小珠共語不應明日將歸送向幹家乃閉置一室擲生肉則接食之其母恆看守之惟視�少日又成虎村人乃將弓弩上捨發屋射殺之明年有虎暴百姓白日閉門太守熊基表以聞之酉陽雜俎長白山西有夫人墓魏孝昭之世搜揚天下才俊淸河崔羅什弱冠有令望被徵詣州夜經於此忽見朱門粉壁樓臺相望俄有一靑衣出語什曰女郎須見崔郎什恍然下馬入兩重門內有一靑衣通問引前什曰行李之中忽蒙厚命素旣不敍無宜深入靑衣曰女郎平陵劉府君之妻侍中吳質之女府君先行故欲相見什遂前入其女在戶東立與什至溫涼室內就�坐二婢秉燭呼一婢令以玉夾膝置什前什素有才藻頗善諷詠𨿽疑其非人亦心好也女曰比見崔郎息駕庭樹嘉君吟嘯故欲一敍玉顏什遂問曰魏帝與尊公書稱尊公爲元城令然否女曰家君爲元城之日妾生之歲什乃與論漢魏事悉與魏史符合言多不能備載什曰貴夫劉氏願告其名女曰狂夫劉孔才之第二子名瑤字仲璋比有罪被攝仍去不返什乃下�辭出女曰從此十年當更相逢什遂以玳瑁簪畱之女以指上玉環贈什什上馬行數十步回顧乃見一大冢什屆歷下以爲不祥遂請僧爲齋以環布施天統末什爲王事所牽築河堤於垣冢遂於幕下話斯事於濟南奚叔布因下泣曰今歲乃是十年可如何也作罷什在園中食杏惟云報女郎信我卽去食一杏未盡而卒什十二爲郡功曹爲州裏推重及死無不傷嘆隋書五行志大業四年雁門宋谷村有婦人生一肉卵大如斗埋之後數日所埋處雲霧盡合從地雷震而上視之洞穴失卵所在六年趙郡李來王家婢產一物大如卵介休縣誌劉武周僭逆據介休太宗屯兵於介休糧餉弗繼又爲雨阻一女饋濁酒脫粟飯數日飲食不竭後糧餉繼至軍中無虞及太宗卽位�封建廟雲南通誌唐初髙氏女名谷女年十三尙不能言其兄從軍東川三月不歸谷女一日忽語嫂曰兄缺食我往餉之家喜其開口戲應之曰汝將裹飯去谷女果行家人笑躡其後至盤陀石下入水洞而去�之不得眾方驚怪未已谷女忽至謂家人曰一旅之眾皆已飽矣具言軍中地形事勢其嫂不信東川距此二千餘里安得卽至不知其有神力也乃以衣授之曰汝送與兄取其垢衣來谷女如其言果取垢衣來自是送餉日以爲常谷女常牧一白�一日謂家人曰軍回矣遂騎白�化爲象騰空而去離魂記天授三年淸河張鎰因官家於衡州性簡靜寡知交無子有女二人其長早�幼女倩娘端妍絕倫鎰甥太原王宙幼聰悟美容範鎰常器重之曰他時當以倩娘妻宙後各長成宙與倩娘常私感想於寤寐間家人莫知其狀後有賓祭之選者求之鎰許焉女聞而郁抑宙亦深懷恚恨托以當調詣赴京止之不可遂厚遣之宙悲慟決別上船日暮至江郭夜方半宙不寐忽聞岸上有人行聲甚速須臾至船問之乃倩娘跣足步行而至宙驚喜執手問其從來泣曰君厚意如此寢食相感今將奪我此志思將殺身奉報是以亡命來奔宙非意所望欣躍特甚遂匿倩娘於船中連夜遁去倍道兼行至蜀凡五年生兩子與鎰絕信其妻思父母常涕泣言曰吾曩日不能相負棄大義而奔君今已五年恩慈間阻覆載之下胡顏獨存宙哀之曰將歸無苦也遂俱歸衡州旣至宙獨身先至鎰家首謝其事鎰大驚曰倩娘疾在閨中數年何詭說也宙曰見在舟中鎰促使人驗之果見倩娘顏色怡暢訊使者曰大人安否家人異之疾走報鎰室中女聞之喜而起飾裝更衣笑而不語出與相迎翕然合爲一體其衣裳皆重其家以事不常祕之惟親戚間有潛知之者後四十年夫妻皆喪二子並孝廉擢第至丞尉貴縣誌劉三妹者一善歌之佳人也余不知其由來癸卯淸明日因訪友於西山楊氏路經山谷惟見春色撩人紫綠萬狀輕煙薄霧山突天平須臾入坳卽仙女寨忽聞層巒之上有聲嗚嗚然若斷若續響振林木四顧無人靑峯滿目遠盼山顚惟二石人偶坐心頗異之嗚呼噫嘻無人有聲聲在半天飄渺云端意者其仙籟乎傾耳細聽隨聲仰望或隱或現遙見人影三五成羣互歌相答惟聞嗚嗚聲而不知其所歌何調何奇幻若此乎時卽抵友家見一叟童顏鶴髮仿佛仙狀余揖而問焉叟曰余卽子友之叔祖年八十八矣余因問山上之歌聲胡爲而來也叟曰此村中少婦采茶答歌相戲爾余曰何其音之嬌嬈耶叟曰此地古有歌仙故鄕中所生男婦多善歌餘曰歌仙爲誰願叟爲我詳言之叟曰余少年時頗學歌故詳其事但傳本已付祖龍矣夫仙女三妹系漢劉晨之裔其父尙義流寓斯土生三女長大妹次二妹亦善歌早適有家而歌不傳至少女三妹生於唐中宗神龍之元年甫七歲卽好筆墨慵事鍼黹聰明敏達時人呼爲女神童年十二能通經傳而善謳歌父老奇之偶指一物索歌頃刻立就不失音律櫻桃之口不讓樊素眞可欺莫愁而壓永新是韓娥之繞梁姜之黃鵠皆不足羨也爰是數百里之能歌者莫不聞風而來疊爲唱和或一日或二日卽罄腹結舌而走而歌仙之名遂由此盛也年十五其父受聘於林氏和歌者仍終日塡門無一較勝至其貌光彩動人見者無不神魂飄蕩但授受之禮甚嚴終不可犯年十七將於歸忽朗陵白鶴鄕一少年秀才姓張名偉望者聞歌仙之名而慕焉不辭跋涉登門叩訪禮尊賓主言談舉止皆以歌爲節鄕人敬之特架一臺置二人於上一唱陽春一唱白雪流風激楚不分髙下豈僅停雲卽星辰亦爲之下矣頓使觀聽者男婦不啻數百環堵重重於是日夕竟忘寢食而歌聲不歇人人艷賞聲振於野往來雜三妹曰此臺太低人聲喧囂而失韻致請陟山頂與君子長歌七日何如秀才曰旣蒙不棄願步追隨二人徑登山頂偶坐而歌若出金石聲聞於天至七日望則見其形而不聞其聲矣鄕人曰二人競歌已久可請下山乃遣數童登山以請而童子訝然報曰奇哉奇哉二人化石矣眾皆驚駭莫不親詣羅拜乞庇焉其所許林氏夫聞而疑異卽登山以驗旁立長笑亦化爲石今山巓之石偶三人者卽當時升仙之遺迹也故吾鄕之善歌皆鍾二仙之英靈余得聞自先人考之故老始備詳其事非敢誣也子當識之餘喟然嘆曰異乎叟之所言也其眞耶其非眞耶謂其眞也而書志不足徵信謂其非眞也而石像猶存遺響躍躍卽此以觀則知武昌之望夫石宜都之攘袂峯皆此類也予於斯益信玆吾郡司理吳公采風至此訪歌仙之迹命爲傳以紀之朝野僉載景龍中瀛州進一婦人身上隱起浮圖塔廟諸佛形像按察使進之授五品其女婦畱內道�逆韋死後不知去處揚州府誌泰州人王冶居天目山時有五色鹿產一女於山左艸間冶聞啼聲往視之見鹿乳焉冶養於庵至七歲爲築鹿女臺居之冶飛升後女欲南渡邑人餞之橫浦云後百年復來履江水而去唐景云二年十一月忽山鳴聲聞遠近適�遣天臺山女道士王妙行行天下名山大川洞天福地投金龍玉璧王妙行卽鹿女計其時正百年矣記聞開元二十三年荊州女子死三日生自言具見冥途善惡國家休咎鬼王令其傳語於人主荊州以聞朝廷駭異�給驛騎令至洛行至南陽遂喑不能言更無所識至都以其妄也斥歸瀟湘錄天寶中楊國忠權勢漸髙四方貢奉珍寶莫不先獻之豪富奢華朝廷間無敵忽有婦人自投其宅請見國忠閽人拒之婦人大呼言於閽曰我直有一大事要白楊公如何阻我若不令得見楊公我當令火發盡焚楊公宅閽人懼遂告國忠國忠甚驚遽召見婦人見國忠曰公爲相國何不知否泰之道耶公位極人臣又聯國戚名動區宇亦已久矣奢佚不節徳義不修壅塞賢路諂媚君上又久矣略不能效前朝房杜之蹤迹以社稷爲念賢愚不別但納賄於門者爵而祿之才徳之士伏於林泉不一顧錄以恩付兵柄以愛使民牧噫欲社稷安而保家族必不可也國忠大怒問婦人曰汝自何來何造次觸犯宰相不懼死耶婦人曰公自不知有死罪翻以我爲死罪國忠極怒命左右欲斬之婦人忽復自滅國忠驚疑未久又復立於前國忠問曰是何妖耶婦人曰我實惜髙祖太宗之社稷將被一匹夫傾覆公不解爲宰相𨿽處輔佐之位無輔佐之功公一死小事爾可痛者國自此弱幾不保其宗廟亂將至矣胡怒之耶我來白於公胡多事也我今卻退胡有公也公胡死也民胡災也言訖笑而出令人逐之不見誠齋雜記桃源女子吳寸趾夜恆夢與一書生合問其姓氏曰僕瘦腰郎君也女意其爲休文昭略入夢耳久之若眞焉一日晝寢書生忽見形入女帳旣合而去出戶漸小化作蜂飛入花叢中女取養之自後恆引蜜蜂至女家甚眾其家竟以作蜜興富甲裏中寸趾以足小得名天寶中事也靈怪錄鄭生者天寶末應舉之京鄭至西郊日暮投宿主人主人問其姓鄭以實對內忽使婢出云娘子合是從姑須臾見一老母自堂而下鄭拜見坐語久之問其婚姻乃其姑有一外孫女在此姓柳氏其父現任淮陰縣令今欲配君子何如鄭不敢辭其夕成禮極人世之樂遂居之數月姑謂鄭生可將婦歸柳家鄭如其言挈其妻至淮陰先報柳氏柳舉家驚愕柳妻意疑令有外婦生女俄頃家人往視之乃與家女無異旣入門下車冉冉行庭中內女聞之笑出視相值於庭兩女忽合遂爲一體令窮其事乃是妻之母先亡而嫁外孫女之魂焉生復尋舊迹都無所有獨異記大歷中將作大匠韓晉卿女適尙衣奉禦韋隱隱奉使新羅行及一程愴然有思因就寢乃覺其妻在帳外驚問之答曰湣君涉海願相隨去人無知者隱卽詐左右曰欲納一妓將侍枕席人無怪者及歸一二年妻亦隨至隱乃啟舅姑首其事而室中妻宛存焉及相近翕然合體其從隱者乃魂也顧非熊妙女傳唐貞元元年五月宣州旌徳縣崔氏婢名妙女年可十三四夕汲庭中忽見一僧以鍚杖連擊三下驚怖而倒便言心痛迷亂莫知數日稍間而吐痢不息及瘥不復食食輒嘔吐惟餌蜀葵花及鹽茶旣而淸瘦爽徹顏色鮮華方說初昏迷之際見一人引至一處宮殿甚嚴悉如釋門西方部其中天仙多是妙女之族言本是題頭賴吒天王小女爲泄天門間事故謫墮人世已兩生矣賴吒王姓韋名寬第大號上尊夫人姓李號善倫東王公是其季父名括第八妙女自稱小娘言父與姻族尋索至此前所見僧打腰上欲女吐瀉髒中穢惡俗气乃得升天天上居處華盛各有姻戚及奴婢與人間不殊所使奴名羣角婢名金霄鳳樓其前生有一子名遙見並依然相識昨來之日於金橋上與兒別賦詩惟記兩句曰手攀橋柱立淚滴天河滿時自吟�悲不自勝如此五六日一旦忽言上尊及阿母並諸天仙及僕隸等悉來參謝卽托靈而言曰小女愚昧落在人間久蒙存卹相愧無極其家初甚驚惶良久乃相與問答仙者悉憑之敍言其上尊語卽是凡夫聲善倫語卽是婦人聲各變其語如此或來或往日月漸久談諧戲謔一如平人每來卽香气滿室一日妙女吟唱空中有片雲如席雲中有笙聲聲調淸鏘舉家仰聽感動精神妙女謳歌神色自若音韻奇妙其曲名桑柳條又言阿母適在雲中如此竟日方散旬時忽言家中二人欲有腫疾吾代其患之數日後妙女果背上脇下各染一腫並大如杯楚痛異常經日其主母見此痛苦令求免之妙女遂冥冥如臥忽語令添香於鐘樓上呼天仙懺念其聲淸亮與西方相應如此移時醒悟腫消須臾平復後有一婢卒染病甚困妙女曰我爲爾白大郎請兵救女卽如睡狀須臾卻醒言兵已到急令灑掃添香淨室遂起支分兵馬匹配幾人於某處檢校幾人於病人身上束縛邪鬼其婢卽瘥如故言見兵馬形像如壁畫神王其家小女皆見良久乃滅大將軍姓許名光小將曰陳萬每呼之驅使部位甚多來往如風雨聲更旬時忽言織女欲嫁須往看之又睡醒而說婚嫁禮一如人間言女名垂陵子嫁薛氏事多不備紀其家常令妙女繡忽言欲暫去請婢鳳樓代繡如此竟日便作鳳樓姿容繡作巧妙疾倍常時而不與人言語時時俯首笑久之言郤回卽復本態無鳳樓狀也言大郎欲與僧伽和尙來看娘子卽掃室添香煎茶待之須臾遂至傳語問訊妙女忽笑曰大郎何爲與上人相撲此時舉家但聞�上踏蹴聲甚厲良久乃去有時言向西方飲去回遂吐酒竟日醉臥一夕言將娘子一魂小娘子一魂遊看去是夕娘子等並夢向一處與眾人遊樂妙女至天明便問娘子夢中事一一皆同如此月餘絕食忽一日悲咽而言大郎阿母喚我歸久在世間戀慕娘子不忽捨去如此數日涕泣又言不合與世人往來汝意須住如之柰何便向空中辭別頗鄭重從此漸無言語告娘子曰某相戀不去旣在人間還須飲食但與某一紅衫子著及瀉藥如言與之遂漸飲食𨿽時說未來事皆不應不知其婢後復如何異聞總錄元和十二年壽州小將張弘讓娶兵馬使王暹女淮西用兵方急令狐通爲刺史弘讓妻重疾累月每思食弘讓與具自夏及秋心終不怠冬十月其妻忽思湯餅弘讓與具之工未竟遇軍中給冬衣弘讓遂請同志王士徵妻爲饌弘讓乃去士徵妻饌熟就�欲進忽見弘讓妻自額鼻中分半一手一股在�流血殷席士徵妻驚呼告營中軍人妻諸鄰來共觀之競問莫知其繇其日又非昏暝二婦素無嫌怨遂爲吏所錄弘讓奔歸及喪所忽聞空中婦悲泣云某被大家喚將看兒去君終不見棄當懇求耳先是弘讓營居後小圃中有一李樹婦云君今速爲某造四分食置李樹下君則向樹下哀祈某必得再履人世也弘讓依言陳饌懇祈拜之忽聞空中云還汝新婦便聞王氏云接我以力弘讓如其言接之俄覺赫然半屍薄下弘讓抱之遽聞王氏云速合�上半屍弘讓持半屍到�盡力合之無少參差王氏云覆之以衾無我問三日弘讓如其數三日後聞呻吟乃去思少饘粥讓以飲灌其喉盡一杯又云且無相問七日則泯如舊但自項及脊徹尻有痕如刀傷前額及鼻貫胸腹亦然一年平復如故生數子龐子肅親見其事蒲州誌州人常志生醜女貌陋而病狂身有瘡疥屢醫弗瘳及笄無媒妁聘問者一日出外以裳蒙其首居人畏其裸而避之遂浴於池旣出體白如玉身不著地冉冉騰空而去

閨奇部紀事大戴禮記陸終氏娶於鬼方氏鬼方氏之妹謂之女隤氏產六子孕而不粥三年啟其左脇六人出焉其一曰樊是爲昆吾其二曰惠連是爲參胡其三曰籛是爲彭祖其四曰萊言是爲云鄶人其五曰安是爲曹姓其六曰季連是爲姓吳越春秋鯀娶於有莘氏之女名曰女嬉年壯未孳嬉於砥山得薏苡而吞之意若爲人所感因而�孕剖脇而產髙密博物志徐君宮人娠而生卵以爲不祥棄於水濱孤獨母有犬名鵠倉持所棄卵銜以歸母母覆暖之遂成小兒生而偃故以爲名宮人聞之乃更錄取長襲爲徐君後漢書西羌傳羌無弋爰劍者秦厲公時爲秦所執以爲奴隸後得亡歸與劓女遇於野遂成夫婦女恥其狀被髮覆面羌人因以爲俗搜神記秦始皇時有王道平長安人也少小時與同村人唐叔偕女小名父諭容色俱美遂誓爲夫婦尋王道平被差徵伐落陷南國九年不歸其父母見女長成卽許與劉祥爲妻女與道平言誓甚重不肯攺事父母逼迫不免出嫁劉祥經三年忽忽不樂常思道平忿怨之深悒怏而死死經三年道平還家乃詰鄕人此女何在鄕人曰此女意在於君被父母淩逼嫁與劉祥今已死矣平問墓在何處鄕人引往墓所平悲號哽咽三呼女名繞墓悲苦不能自止平乃祝曰我與汝立誓天地保其終身豈料官事牽纏致令乖隔使汝父母嫁與劉祥旣不契於初心死生永訣然汝有靈使我見汝平生之面若無神靈從玆而別言訖又復哀泣逡巡其魂靈自墓而出問平何處來良久契闊本與君誓爲夫婦以保終身爲父彊逼乃出聘劉祥已經三年日夕憶君成病結恨致死乖隔幽途然念君宿願不忘再求相慰妾身未損可以再生還爲夫婦且速開冢破棺出我必活道平審言乃啟墓門捫看之其女果活乃結束隨道平還家其夫劉祥聞之驚怪申訴州縣檢律斷之無條乃錄狀奏王王乃斷還道平爲妻壽年一百二十歲實謂精誠貫於天地而獲感應如此耳漢書王莽傳始建國元年長安狂女子碧呼道中曰髙皇帝大怒趣歸我國不者九月必殺汝莽收捕殺之地皇一年南郡張羈江夏羊牧王匡等起雲杜綠林號曰下江兵眾皆萬人二年平原女子遲昭平能說經博以八投亦聚數千人在河阻中注服虔曰博奕經以八箭投之後漢書南蠻傳建武十六年交址女子徵側及其妹徵貳反徵側者麊泠縣雒將之女也嫁爲朱鳶人詩索妻甚雄勇交址太守蘇定以法繩之側忿故反於是九眞日南合浦蠻裏皆應之凡略六十五城自立爲王交址刺史及諸太守僅得自守光武乃詔長沙合浦交址具車�修道橋通障溪儲糧谷十八年遣伏波將軍馬援樓�將軍段志發長沙桂陽零陵蒼梧兵萬餘人討之明年夏四月援破交址斬徵側徵貳等餘皆降東夷傳北夷索離國王出行其侍兒於後�身王還欲殺之侍兒曰前見天上有气大如雞子來降我因是以有身王囚之後遂生男王令置於豕牢豕以口气噓之不死復徙馬闌馬亦如之王以爲神乃聽母收養名曰東明東明長而善射王忌其猛復欲殺之東明奔走南至掩水以弓擊水魚�皆聚浮水上東明乘之得度因至夫余而王之劉先主志孫夫人才捷剛猛有諸兄風侍婢百人皆仗劍侍立先主每下車心常凜凜天中記吳黃龍中吳郡海鹽陸東美妻朱氏有容止夫妻相重寸步不離時人號爲比肩人後妻卒東美不食而死合葬後未一歲冢上生梓樹同根二身相抱而合成一樹每有雙雁常宿於上孫權聞之嗟嘆封其裏曰比肩墓曰雙梓後子弘與妻張氏亦相愛慕吳人呼爲小比肩搜神記晉武帝世河間郡有男女私悅許相配適尋而男從軍積年不歸女家更欲適之女不願行父母逼之不得已而去尋病死其男戍還問女所在其家具說之乃至冢哭之敍哀而不勝其情遂發冢開棺女卽蘇活因負還家數日平復如初後夫家聞仍往求之其人不還曰卿婦已死天下豈聞死人可復活耶此天賜我非卿婦也於是相訟郡縣不能決以讞廷尉祕書郎王導奏以精誠之至感於天地故死而更生此非常事不得以常理斷之請還開冢者朝廷從其議建康實錄元帝渡江隨帝有王離妻季氏者洛陽人將洛陽舊火南渡自言受道於祖母王氏傳此火並有遺書二十七卷臨終使行此火勿令斷絕火色甚赤異於常火有靈驗四方病者將此火煮藥及灸諸病皆愈相傳妖惑官司禁不能止及季氏卒火亦經時而滅人號其所居爲聖火巷廣古今五行記後蜀李勢末年馬氏婦�身兒從�下出母子無恙其年勢爲桓溫所滅十六國春秋北涼錄沮渠蒙遜妻孟氏武城人以蒙遜元始元年立爲後孟氏有勇力蒙遜寢於新臺閹人王懷祖擊之傷其左足孟氏擒而斬之宋書王華傳華父廞居在吳晉隆安初王恭起兵討王國寶時廞丁母憂在家恭檄令起兵廞卽聚眾應之以女爲貞烈將軍以女人爲官屬古今樂錄華山畿者宋少帝時南徐一士子從華山畿往云陽見客捨女子悅之因感心疾而死及葬車載從華山度比至女門牛不肯前女出而歌曰華山畿君旣爲儂死獨活爲誰施歡若見憐時棺木爲儂開棺應聲開女遂入棺乃合葬焉號神女冢自此有華山畿之曲又誠齋雜記南徐士子從華山畿往云陽見客捨有女子年十八九悅之無因遂感心疾母問其故具以啟母母爲至華山尋訪見女具說女聞悅之因脫蔽膝令母密置其席下臥之當已少日果差忽舉席見蔽膝而抱持遂吞食而死气欲絕謂母曰葬時車載從華山度母從其意比至女門牛不肯前打拍不動女曰且待須臾點沐浴旣而出歌曰華山畿君旣爲儂死獨活爲誰施歡若見憐時棺木爲儂開棺應聲開女入抱之遂活兩家相慶配爲夫婦宋書朱修之傳修之隨到彥之北伐戍滑臺爲虜所圍數月糧盡修之母聞其被圍旣久常憂之忽一日乳汁驚出母號泣告家人曰吾今已老忽復有乳汁斯不祥矣吾兒其不利乎後問至修之果以此日陷沒廣古今五行記宋孝武時荊州楊歡妻於股中生女女至齊猶存交州記趙嫗者九眞軍安縣女子乳長數尺不嫁入山聚羣盜常著金檎踶屐南越志軍安縣女子趙嫗嘗在山中聚結羣黨攻掠郡縣著金箱齒屐及象頭鬥戰南史張敬兒傳敬兒長自荒遠少習武事旣從軍都下又四方寧靖益不得志其妻尙氏曰吾昔夢一手熱如火而君得南陽郡元徽中夢一髀熱如火君得本州建元中夢半體熱尋得開府今復舉體熱矣以告所親言其妻初夢次夢今舉體熱矣閹人聞其言說之事達武帝武帝疑有異志敕收敬兒始其母於田中臥夢犬子有角舐之已而有娠而生故初名狗兒宋明帝嫌名鄙攺爲敬兒南齊書陳顯達傳顯達出杜姥宅大戰破賊矢中左眼拔箭而鏃不出地黃村潘嫗善禁先以釘釘柱嫗禹步作气釘卽時出乃禁顯達目中鏃出之梁書任昉傳昉字彥升父遙遙妻裴氏嘗晝寢夢有彩旗蓋四角懸鈴自天而墜其一鈴落入裴懷中心悸動旣而有娠生昉幼好學早知名女紅余志臨川王宏妾江無畏善騎馬翠眊珠羈玉珂金鐙�肋北魏太武令古弼徵馮弘髙麗救軍至弘令婦人被甲居中其精卒及髙麗陳兵於外東奔髙麗潞安府誌後魏太延元年有鄙婦人持方寸玉印詣潞縣侯孫家旣而亡去玉色鮮白光照內映印有三字爲龍鳥之形不類人迹文曰旱疫平魏書李孝伯傳孝伯兄祥祥子安世初廣平人李波宗族彊盛殘掠生民前刺史薛道親往討之波率其宗族拒戰大破軍遂爲逋逃之藪公私成患百姓爲之語曰李波小妹字雍容褰裙逐馬如捲蓬左射右射必疊雙婦女尙如此男子那可逢安世設方略誘波及諸子侄三十餘人斬於鄴市隋書五行志大業元年雁門人房回安母年百歲額上生角長二寸洪範五行傳曰婦人陰象也角兵象也下反上之應是後天下果大亂陰戎圍帝於雁門唐書五行志至徳三年八月建康人家婢死埋之九日而更生有牧牛人聞出之龍安府誌相傳李白母浣紗於蠻婆渡有魚躍入籃中母烹食之覺有孕是生白酉陽雜俎公安潺陵林百姓王從貴妹未嫁常持金剛經貞元中忽暴疾卒埋已三日其家復墓聞冢中呻吟遂發視之果有气輿歸數日能言云初至冥間冥吏以持經功徳放還西溪叢語李義山柳枝詩序有湔裙水上之語北史竇泰母夢風雷有娠�而不產甚懼有巫者曰渡河湔裙產子必易便向水所忽見一人云當生貴子可徙而南母從之俄而生泰及長爲禦史中尉辟寒李昌夔在荊州雪中打獵大修裝飾其妻獨孤氏亦出女陳二千人皆著紅紫繡襖子及錦鞍韉全唐詩話伊用昌不知何許人與其妻乞食多在於江右廬陵宜春諸郡出語輕忽常爲人毆擊呼之爲伊風子愛作望江南詞與其妻唱和詞皆有旨妻有殊色豪富子弟以言笑戲調不可犯夫妻至南城縣丐死牛肉食之死後人有見之者夫妻皆躡虛而行發視所埋處惟有爛牛肉無別物報應記唐陳惠妻王氏初未嫁表兄褚敬欲婚王氏父母不許敬詛曰若不嫁我我作鬼必相致後歸惠惠爲仁壽尉敬陰恚之卒後王夢敬旋覺有娠經十七月不產王氏憂懼乃發心持金剛經晝夜不歇敬永絕交鬼胎亦銷從此日持七徧玉堂閒話昭宗爲梁主劫遷之後岐秦諸州各蓄甲兵甚眾恣其劫掠自給成州有僻遠村墅巨有積貨主將遣二十餘騎夜掠之旣倉卒至罔敢支吾其丈夫並囚縛之罄搜其貨囊而貯之然後烹豕犬遣其婦女羞饌恣其飲啖其家先嘗收莨菪子其婦女多取之熬搗一如�末置食味中然後飲以濁醪於時藥作競拔劍掘地入火投淵顚而後僕於是婦女解去良人執縛徐取騎士劍一一斷其頸而瘞之其馬使人逐至官路箠而遣之罔有知者後地土攺易方泄其事契丹犯闕之初所在羣盜蜂起陳州有一婦人爲賊帥號白項鴉年可四十許形質粗短髮黃體黑來詣戎王襲男子姓名衣巾拜跪皆爲男子狀戎王召見賜錦袍銀帶鞍馬署爲懷化將軍委之招輯山東諸盜賜與甚厚僞燕王趙延壽召問之婦人自云能左右馳射被雙鞬日可行二百里盤矛擊劍皆所善也其屬數千男子皆役服之人問有夫否云前後有夫數十人少不如意皆手刃之矣聞者無不嗟憤後爲兗州節度使符彥卿戮之晉少主之代有婦人儀狀端嚴衣服鉛粉不下美人而無腿足由帶已下如截而齊餘皆備具其父載之以獨車自鄴南遊浚都乞丏於市日聚千人至於深坊曲巷華屋朱門無所不至時人嗟異皆擲而施之後京城獲北戎間諜官司案之乃此婦爲姦人之領袖所聽察甚多遂戮之鄰幾雜誌康定中侍禁李貴爲西邊寨主妻爲昊賊所虜去家中一白犬頗馴擾祝之曰我聞犬之白乃前世爲人也爾能送我歸乎犬俯仰如聽命卽裹糧隨之有警則引伏艸間渴卽濡身而返凡六七日出賊境其夫無恙朝廷封崇信縣君畫墁錄鳳翔婦與黃冠通奸卽�不能決在禁中四年至英廟登極赦免而婦生子發拂面齒滿口余未之信至岐下取案文閱之不謬東坡志林黃州岐亭有王翊者家富而好善一日有村婦林中見一桃過熟而絕大獨在木杪乃取而食之翊適見大驚婦人食已棄其核翊取而剖之得雄黃一塊如桃仁乃吞之甚甘美自是斷葷肉齋居不復殺生誠齋雜記惠州有溫都監女名超超頗有色年十六不肯嫁人聞子瞻至喜謂人曰此吾婿也每夜聞子瞻諷詠則徘徊�外子瞻覺而推�則超超逾垣而去子瞻從而物色之溫具言其然子瞻曰吾當呼玉郎與子爲�未幾子瞻過海此議不諧其女遂卒故子瞻思念之爲作卜算子詞中有云揀盡寒枝不肯棲寂寞沙洲冷謂其擇偶也後山談叢�城民妻有二十一子而雙生者七投轄錄李平仲云蔡元長自長安易鎭西川道華山舊聞毛女之異思得一見向晚從者見嶽廟燒紙錢鑪中有物甚異以告元長亟往視之乃一婦人也徧身皆毛色如紺碧而發若漆目光射人顧元長曰萬不爲有餘一不爲不足言訖而去其疾如飛旣至成都命追寫其像以祀之元長親語先太師如此並模其像見之云宋史李全傳嘉定十三年全合張林軍得數萬襲東平之城南金參政蒙古剛帥眾守東平全以三千人金銀甲赤幟繞濠躍馬索戰詰旦金騎兵三百奄至全欣然上馬帥帳前所有騎赴之殺數人奪其馬逐北抵山谷上有龍虎上將軍者貫銀甲揮長槊盛兵以出旁有繡旗女將馳搶突斗會諸將至拔全以出精銳喪失大半龍虎上將軍者東平副帥幹不搭女將者劉節使女也癸辛雜識周文英之父名彥榮守節死於毗陵昔在閩廣時有許夫人者聚兵立山寨甚盛周每至其寨往來許悅之因嫁焉遂辟諸山寨最後至一寨遇伏前值水坎周躍馬過之許馬弱墮坎遂爲所烹馬八二國進貢二人皆女子黑如昆侖其陰中如火或有元气不足者與之一接則大有益於人又有二人能按摩百疾不勞藥餌或有心腹之疾則以藥少許塗兩掌心則昏如醉凡一晝夜始醒或謂此數人至前途因不服水土皆殂輟�錄中原紅寇未起時花山賊畢四等僅三十六人內一婦女尢勇捷聚集茅山一道宮縱橫出沒略無忌憚始終三月餘三省撥兵不能收捕殺傷官軍無數醫閭漫記陽東山人某剽掠至一家男子俱不在在者惟三四婦人兵不知虛實不敢入其室於院中以弓矢恐之室中兩婦引繩一婦安矢於繩自�棚而射之數矢賊猶不退矢竭矣乃大聲詭呼曰取箭來自棚上以麻楷一束擲之地作矢聲賊驚曰彼矢多如是不易制也遂退去偃曝談余弘治初隨州應山縣女子生髭長二寸許見邸報鄭陽一婦人美色生須三繚約數十莖長數寸許人目之爲須娘云宋有須婦人爲女道士而唐李光弼之母軍中指顧諸將不敢仰視有須數十長五寸許封韓國夫人則固有之矣珍珠船南京一女目重瞳丏於路沈文通視之目有兩瞳子相並虎薈江口孫禦史夫人養一乳虎甚馴著�屏間玩弄如意後虎漸大夫人歸寧扃虎室中五日方還虎枵甚見夫人便作搏噬狀夫人大驚命格殺之義興某人攜妻往歷陽附一舟長年悅其妻欲圖之方艤舟紿其人曰吾此地多相識畱若妻舟中吾與若先登陸同行至山下被毆死長年卽還舟其妻曰而夫已死於虎若當與吾偶妻哭謂尋得遺胔當從汝長年不得已漫挈之往塗間遇虎徑攫長年而去婦人見虎謂夫果死慟哭於途人問得其故云適自邑中來見人訴爲舟人毆死復蘇豈爾夫耶婦詣尋之果其夫更生云情史類略洛中二行賈最友善忽一年少者腹痛不可忍其友極爲醫治幸不死旬餘而化爲女事聞撫按具奏於朝適二賈皆未婚奉旨配爲夫婦萬曆丙戌年事見邸報劉烶神宗朝名將也所用刀六十餘斤軍中號爲劉大刀有姬妾二十餘極燕趙之選皆善馬彈械烶每出巡諸姬戎裝穿小皮靴跨善馬爲前導四勇士共舉刀架之烶在其後旁觀者意气亦爲之豪大名府誌臨河城靳氏女將及笄夜忽生須四寸許剪之復出瞿然若男子後以毀須竟號痛死曲周縣誌張調甫率馬步五六百人搶�河南曈堡男婦多逃匿富人趙家書樓上盜火其樓馬從相妻李氏抱未歲男墜樓以幼男先擲樓下樓髙四五丈男墮地匍匐自若氏抱之疾走無異平時

閨奇部雜錄水經注豫章之屬縣地多女鳥元中記曰新陽男子於水次得之遂與居生二女悉衣羽而去豫章間養兒不露其衣言是鳥落塵於兒衣中則令兒病亦謂之飛夜遊女友會談叢唐段成式言大歷中有乞兒無兩手以右足夾筆而爲手寫經此誠詭遇也然今京師有一婦人年四十餘全無兩臂又雙肩如削循行衢道求丐爲事每梳頭髮右足夾櫛左足綰髮又系衣浣面亦如之其輕捷穩便與手無異人多擲錢贈之亟伸足取貫韋繩之上略無凝滯予爲兒時見之𨿽出處不定將一紀而丰凶寒暑彼且無恙又段言景徳中因事到嶽州曾見一婦人無兩臂但用兩足刺繡鞋片纖致與巧手相若服飾頗潔所止之處觀者如堵人競以錢投之意世有無用之人手足具完且不能自養乃甘死壑溝是具手臂反不如此二婦人足也悲夫引以驗成式之言知不誣云老學庵筆記曾子宣丞相家男女手指皆少指端一節外甥亦然或云襄陽魏道輔家世指少一節道輔之姊嫁子宣故子孫肖其外氏西溪叢語香奩集云後魏時相州人作李波小妹歌疑其未備因補之李波小妹字雍容窄衣短袖蠻錦紅未解有情夢梁苑何曾自媚妒吳宮誰教牽引知酒味因令悵望成春慵海棠花下秋千畔背人撩鬢道��韓偓所補似言閨房之意大非其實北史李安世出爲相州刺史廣平人李波宗族彊盛殘掠不已刺史薛道標討之大爲所破公私成患百姓語云李波小妹字雍容褰裙逐馬如捲蓬左射右射必疊雙婦女尙如此男子安可逢安世設方略誘波等殺之州內肅然詞話東坡雲龍丘子自洛之蜀載二侍女戎裝駿馬至溪山佳處輒畱數日見者以爲異人後十年築室黃岡之北號靜庵居士作臨江仙贈之云細馬遠馱雙侍女靑巾玉帶紅溪山好處便爲家誰知巴峽路卻見洛城花回旋落英飛玉蕊人間春日初斜十年不見紫雲車龍丘新洞府鉛鼎養丹砂龍丘子卽陳季常也秦太虛寄之以詩亦云侍童雙擢玉鬢髮光可照駿馬錦障泥相隨�海嶠暮年更折節學佛得心要鬻馬放阿樊幅巾對沈燎坡又作詩戲之有龍丘居士益可憐談空說有夜不眠忽聞河東獅子吼拄杖落手心茫然之句則知季常載侍女以遠遊及暮年甘於枯寂蓋有所制而然亦可憫笑也閨奇部外編二

