

欺紿部總論禮記

樂記夫物之感人無窮而人之好惡無節則是物至而人化物也人化物也者滅天理而窮人欲者也於是有悖逆詐僞之心是故知者詐愚此大亂之道也

又心中斯須不和不樂而鄙詐之心入之矣

大全

李氏曰不和則鄙不樂則詐冊府元龜

詐僞先聖有言曰天下之惡有五盜竊不與焉一心逆而險二行僻而堅三言僞而富四記醜而博五順非而澤此皆謂姦宄之徒不免君子之誅也其或矯稱皇嗣虛畫戰圖對稠人而禍吏臨都街而自撻造僞書而取賞效嘉遁而覬徵至於詐僞外戚則遽列藩宣假於靈艸則奚剖符竹罪大而貽神怒惡盈而掛天网至有棄之於市而投之於荒汗彼簡編貽笑後世者矣

欺紿部選句漢蔡邕釋誨智者騁詐辯者馳說晉皇甫謐釋勸論若乃衰周之末貴詐賤誠牽於權力以利安榮唐杜甫詩乞降那更得尙詐莫徒勞宋石介詩用智奇復詐用心險且傾孔平仲詩精粗較白黑情僞考眞詐陸遊詩險詐沾沾不愧天交情回首薄如煙晁補之詩人生形骸累未免俗情詐

欺紿部紀事論衡儒者稱武王伐紂太公陰謀食小兒以丹令身絕赤長大教言商亡商民見身赤以爲太神及言商亡皆謂商滅谷梁傳僖公元年冬十月公子友帥師敗莒師於麗獲莒拿莒無大夫其曰莒拿何也以吾獲之目之也內不言獲此其言獲何也惡公子之紿紿者柰何公子友謂莒拿曰吾二人不相悅士卒何罪屏左右而相搏公子友處下左右曰孟勞孟勞者魯之寶刀也公子友以殺之然則何以惡乎紿也曰棄師之道也左傳僖公二年晉荀息請以屈產之乘與垂棘之璧假道於虞以伐虢公曰是吾寶也對曰若得道於虞猶外府也公曰宮之奇存焉對曰宮之奇之爲人也懦而不能彊諫且少長於君君暱之𨿽諫將不聽乃使荀息假道於虞曰冀爲不道入自顚軨伐鄍三門冀之旣病則亦惟君故今虢爲不道保於逆旅以侵敝邑之南鄙敢請假道以請罪於虢虞公許之且請先伐虢宮之奇諫不聽遂起師夏晉裏克荀息帥師會虞師伐虢滅下陽五年晉侯復假道於虞以伐虢宮之奇諫曰虢虞之表也虢亡虞必從之晉不可啟寇不可玩一之爲甚其可再乎諺所謂輔車相依唇亡齒寒者其虞虢之謂也公曰晉吾宗也豈害我哉對曰大伯虞仲大王之昭也大伯不從是以不嗣虢仲虢叔王季之穆也爲文王卿士勛在王室藏於盟府將虢是滅何愛於虞且虞能親於桓莊乎其愛之也桓莊之族何罪而以爲戮不惟逼乎親以寵逼猶尙害之況以國乎公曰吾享祀丰潔神必據我對曰臣聞之鬼神非人實親惟徳是依故周書曰皇天無親惟徳是輔又曰黍稷非馨明徳惟馨又曰民不易物惟徳翳物如是則非徳民不和神不享矣神所憑依將在徳矣若晉取虞而明徳以薦馨香神其吐之乎弗聽許晉使宮之奇以其族行曰虞不臘矣在此行也晉不更舉矣八月甲午晉侯圍上陽問於卜偃曰吾其濟乎對曰克之公曰何時對曰童謠云丙之晨龍尾伏辰均服振振取虢之旗鶉之賁賁天策焞焞火中成軍虢公其奔其九月十月之交乎丙子旦日在尾月在策鶉火中必是時也冬十二月丙子朔晉滅虢虢公醜奔京師師還館於虞遂襲虞滅之執虞公及其大夫井伯以媵秦穆姬而修虞祀且歸其職貢於王谷梁傳僖公三年夏五月辛巳虞師晉師滅夏陽非國而曰滅重夏陽也虞無師其曰師何也以其先晉不可以不言師也其先晉何也爲主乎滅夏陽也夏陽者虞虢之塞邑也滅夏陽而虞虢舉矣虞之爲主乎滅夏陽何也晉獻公欲伐虢荀息曰君何不以屈產之乘垂棘之璧而借道乎虞也公曰此晉國之寶也如受吾幣而不借吾道則如之何荀息曰此小國之所以事大國也彼不借吾道必不敢受吾幣如受吾幣而借吾道則是我取之中府而藏之外府取之中�而置之外�也公曰宮之奇存焉必不使受之也荀息曰宮之奇之爲人也達心而懦又少長於君達心則其言略懦則不能彊諫少長於君則君輕之且夫玩好在耳目之前而患在一國之後此中知以上乃能慮之臣料虞君中知以下也公遂借道而伐虢宮之奇諫曰晉國之使者其辭卑而幣重必不便於虞虞公弗聽遂受其幣而借之道宮之奇諫曰語曰唇亡則齒寒其斯之謂歟挈其妻子以奔曹獻公亡虢五年而後舉虞荀息牽馬操璧而前曰璧則猶是也而馬齒加長矣左傳僖公二十五年秋秦晉伐鄀楚斗克屈禦寇以申息之師戍商密秦人過析隈入而系輿人以圍商密�而傳焉宵坎血加書僞與子儀子邊盟者密人懼曰秦取析矣戍人反矣乃降秦師囚申公子儀息公子邊以歸昭公二十年宋元公無信多私而惡華向華定華亥與向寧謀曰亡愈於死先諸華亥僞有疾以誘羣公子公子問之則執之夏六月丙申殺公子寅公子禦戎公子朱公子固公孫援公孫丁拘向勝向行於其廩呂氏春秋趙簡子病召太子告曰我則死已葬上夏屋之山以望簡子死已葬襄子上夏屋以望代曰先君必以此教之也及歸慮所以取代乃先善之代君好色請以其�妻子襄子謁於代君而請觴之先令舞者置兵羽中數百人先具大金斗代君至酒酣舉斗而擊之腦塗地舞者操兵以斗盡殺其從者史記陳涉世家陳勝字涉二世元年七月發閭左適戍漁陽九百人屯大澤鄕陳勝吳廣皆次當行爲屯長會天大雨道不通度已失期失期法皆斬陳勝乃謀曰天下苦秦久矣吾聞二世少子也不當立當立者乃公子扶蘇今或聞無罪二世殺之百姓多聞其賢未知其死也項燕爲楚將數有功愛士卒楚人憐之或以爲死或以爲亡今誠以吾眾詐自稱公子扶蘇項燕爲天下倡宜多應者吳廣以爲然乃行卜卜者知其指意曰足下事皆成有功然足下卜之鬼乎陳勝吳廣喜念鬼曰此教我先威眾耳乃丹書帛曰陳勝王置人所罾魚腹中卒買魚亨食得魚腹中書固已怪之矣又間令吳廣之次近所旁叢祠中夜篝火狐鳴呼曰大楚興陳勝王卒皆夜驚恐封禪書齊人少翁以鬼神方見上拜爲文成將軍文成言曰上卽欲與神通宮室被服非象神則神物不至乃作畫云車及各以勝日駕車辟惡鬼又作甘泉宮中爲臺室畫天地太一諸鬼神而置祭具以致天神居歲餘其方益衰神不至乃爲帛書以飯牛佯不知言曰此牛腹中有奇殺視得書書言甚怪天子識出其手問之果是僞書於是誅文成將軍欒大膠東宮人故嘗與文成將軍同師因樂成侯求見言方天子旣誅文成後悔其蚤死惜其方不盡及見欒大大悅大爲人長美言多方略而敢爲大言處之不疑乃拜大爲五利將軍於是五利嘗夜祀其家欲以下神神未至而百鬼集矣然頗能使之其後治裝東行入海求其師而不敢入海之泰山祠上使人隨驗實無所見五利妄言見其師其方盡多不讎帝乃誅五利漢書趙充國傳充國孫欽尙敬武公主主亡子主教欽良人習詐有身名他人子欽薨而子岑嗣侯習爲太夫人岑父母求錢財亡已忿恨相告岑坐非子免國除世說新語魏武少時輒與袁紹好爲遊俠觀人新婚因潛入主人園中夜叫呼云有偸兒賊靑廬中人皆出觀魏武乃入袖刃劫新婦與紹還出失道墜枳棘中紹不能得動復大叫云偸兒在此紹遑迫自擲出遂以俱免魏武行役失汲道軍皆渴乃令曰前有大梅林饒子甘酸可以解渴士卒聞之口皆出水乘此得及前源魏武嘗言人欲危己己輒心動因語所親小人曰汝懷刃密來我側我必說心動執汝使行刑汝但勿言其使無他當厚相報執者信焉不以爲懼遂斬之此人至死不知也左右以爲實謀逆者挫气矣魏武嘗言我眠中不可妄近近便斫人亦不自覺左右宜深愼此後佯眠所幸一人竊以被覆之因便斫殺自爾每眠左右莫敢近者諸葛令女庾氏婦旣寡誓云不復重出此女性甚正彊無有登車理恢旣許江思元婚乃移家近之初誑女云宜徙於是家人一時去獨畱女在後比其覺已不復得出江郎暮來女哭詈彌甚積曰漸歇江虨暝入宿恆在對�上後觀其意轉帖虨乃詐魘良久不寤聲气轉急女乃呼婢云喚江郎覺江於是躍來就之曰我自是天下男子魘何預卿事而見喚耶旣爾相關不得不與人語女默然而慚情義遂篤王文度弟阿智惡乃不翅當年長而無人與婚孫興公有一女亦僻錯又無嫁娶理因詣文度求見阿智旣見便佯言此定可殊不如人所傳那得至今未有婚處我有一女乃不惡但吾寒士不宜與卿計欲令阿智娶之文度欣然而啟藍田云興公向來忽言欲與阿智婚藍田驚喜旣成婚女之頑嚚欲過阿智方知興公之詐誠齋雜記顧愷之癡信小術桓元嘗以柳葉紿之曰此蟬翳葉也以自蔽人不見己愷之引葉自蔽元就溺焉愷之信其不見己以珍重之晉書會稽文孝王道子傳義熙元年合葬於王妃陵以臨川王寶子修之爲道子嗣尊妃王氏爲太妃義熙中有稱元顯子秀熙避難蠻中而至者太妃請以爲嗣於是修之歸於別第劉裕意其詐而按驗之果散騎郎滕羨奴勺藥也竟坐棄市太妃不悟哭之甚慟南史宋武帝本紀劉毅有雄才大志與帝俱興復晉室自謂京城廣陵功足相抗𨿽權事推帝而心不服也及鎭江陵表求從弟兗州刺史藩以爲副貳帝僞許焉九月藩入朝帝命收藩及謝混並賜死劉穆之傳穆之子式之式之子瑀字茂琳始興王浚爲南徐州以瑀爲別駕瑀性陵物護前時浚徵北府行參軍吳郡顧邁輕薄有材能浚待之厚瑀乃折節事邁以瑀與之款盡浚所言密事悉以語瑀瑀與邁共進射堂下忽顧左右索單衣幘邁問其故瑀曰公以家人待卿言無不盡卿外宣泄我是公吏何得不啟白之浚大怒啟文帝徙邁廣州宋書王僧達傳僧達爲太子洗馬在東宮愛念軍人朱靈寶及出爲宣城靈寶已長僧達詐列死亡寄宣城左永之籍注以爲己子攺名元序啟太祖以爲武陵國典衛令又以補竟陵國典書令建平國中將軍孝建元年春事發又加禁錮上表陳謝云不能因依左右傾意權貴上愈怒黃回傳回竟陵郡軍人也臧質在江州擢領白直隊主隨質於梁山敗走向豫章爲臺軍主謝承祖所錄付江州作部遇赦得原回因下都於宣陽門與人相打詐稱江夏王義恭馬客鞭二百付右尙方南史齊晉安王子懋傳子懋鎭尋陽聞鄱陽隨郡二王見殺起兵赴難明帝遣裴叔業襲尋陽子懋參軍於琳之說子懋賂叔業子懋使琳之往琳之因說叔業請取子懋叔業遣軍主徐元慶將四百人隨琳之入城琳之從二百人仗自入齋子懋笑謂之曰不意渭陽翻成梟獍琳之以袖障面使人害之梁武帝本紀帝鎭石頭命眾軍圍六門東昏悉焚門內驅逼營署官府並入城有眾二十萬靑州刺史桓和紿東昏出戰因降先是俗語謂密相欺變者爲和欺於是梅虫兒茹法珍等曰今日敗於桓和可謂和欺矣魏書崔光傳光爲車騎大將軍儀同三司光初爲黃門則讓宋弁爲中書監讓汝南王悅爲太常讓劉芳爲少傅讓元暐穆紹甄琛爲國子祭酒讓淸河王懌任城王澄爲車騎儀同讓江陽王繼又讓靈太后父胡國珍皆顧望時情議者以爲矯飾北史爾朱榮傳武泰元年四月莊帝自髙渚度至榮軍將士咸稱萬歲及莊帝卽位以榮爲大將軍開府尙書令領軍將軍領左右太原王及度河內外百官皆向河橋迎駕榮惑武衛將軍費穆之言謂天下乘機可取乃譎朝士共爲盟誓將向河陰西北三里至南北長堤悉命下馬西度卽遣騎四面圍之妄言丞相髙陽王欲反殺百官王公卿士二千餘人皆斂手就戮魏書山偉傳前廢帝立除安東將軍祕書監仍著作初朱兆之入雒官守奔散國史典書髙法顯密埋史書故不遺落偉自以爲功訴求爵賞偉挾附朱世隆遂封東阿縣伯而法顯止獲男爵綦�傳出帝時�爲左光祿大夫性多詐賀拔勝出鎭荊州過�別因辭�母�故現敗氈敝被勝更遺之錢物隋書劉炫傳炫直門下省以待顧問時牛弘奏請購求天下遺逸之書炫遂造書百餘卷題爲連山易魯史記等錄上送官取賞而去後有人訟之經赦免死坐除名歸於家於顗傳顗拜廣州刺史尉迥之反也時總管趙文表與顗素不協顗將圖之因臥閣內詐得心疾謂左右曰我見兩三人至我前者輒大驚卽欲斫之不能自制也其有賓客候問者皆命去左右顗漸深危篤文表往候之令從者至大門而止文表獨至顗所顗�然而起抽刀斫殺之因唱言曰文表與尉迥通謀所以斬之其麾下無敢動者時髙祖以尉迥未平慮顗復生邊患因而勞勉之冊府元龜唐杜淹弱冠有美名與韋福嗣爲莫逆之交隋開皇中相與謀曰上好隱遁蘇威以幽人見徵擢居美職盍效之共入太白山中陽言隱逸隋文帝聞而惡之謫戍江表創業起居注帝性簡質大度豁如前代自矜遠嫌之事皆以恕實行之不爲欺紿自然反經合義唐書蘇世長傳世長機辯有學博涉而簡率嗜酒無威儀初在陜州部內多犯法世長莫能禁乃責躬引咎自撻於都街五伯嫉其詐鞭之見血世長不勝痛大呼而走觀者咸以爲笑議者方稱其詐朝野僉載唐髙宗時有劉龍子妖言惑眾作一金龍頭藏袖中以羊腸盛蜜水繞系之每聚眾出龍頭言聖龍吐水飲之百病皆瘥遂轉羊腸水於龍口中出與人飲之皆罔云病愈施捨無數遂起逆謀事發逃竄捕訪擒獲斬之於市並其黨十餘人東海孝子郭純喪母每哭則羣烏大集使檢有實旌表門閭後訊乃是孝子每哭卽撒餅於地羣烏爭來食之其後數如此烏聞哭聲以爲度莫不競湊非有靈也河東孝子王燧家貓犬互乳其子州縣上言遂蒙旌表乃是貓犬同時產子取貓兒置犬窠中取犬子置貓窠內飲慣其乳遂以爲常殆不可以異論也是知連理木合歡瓜麥分岐禾同穗觸類而長實繁其徒並是人作不足怪焉唐國史補唐同泰於洛水得白石紫文云聖母臨水永昌帝業進之授五品果毅置永昌縣乃是將石鑿作字以紫石末和藥嵌之後並州文水縣於谷中得一石還如此有武興字攺文水爲武興縣自是往往作之後知其僞不復采用乃止襄州胡延慶得一龜以丹漆書其腹曰天子萬萬年以進之鳳閣侍郎李昭徳以刀刮之並盡奏請付法則天曰此非惡心也捨而不問則天好禎祥拾遺朱前疑說夢云則天頭白更黑齒落更生卽授都官郎中司刑寺系三百餘人秋分後無計可作乃於內獄外羅墻角邊作聖人迹長五尺至夜半眾人一時大叫內使推問對曰昨夜有聖人見身長三丈而作金色云汝等並冤枉不須憂慮天子萬年卽有恩赦放汝把火照視見有巨迹卽大赦天下攺爲大足元年舊唐書張仁願傳萬歲通天二年監察禦史孫承景監淸邊軍戰還畫戰圖以進每陣必畫承景躬當矢石先鋒禦賊之狀則天嘆曰禦史乃能盡誠如此擢拜右肅政臺中丞令仁願敍錄承景下立功人仁願未發都先問承景對陣勝負之狀承景身實不行問之皆不能對又虛增功狀仁願庭奏承景罔上之罪於是左遷崇仁令擢仁願爲肅政臺中丞檢校幽州都督朝野僉載天后中契丹李盡忠萬榮之破營府也以地牢囚僕俘數百人聞麻仁節等諸君欲至乃令守囚霫等紿之曰家口饑寒不能存活求待國家兵到吾等卽降其囚日別與一頓粥引出安慰曰吾此無飲食養汝又不忍殺汝總放歸若何眾皆拜伏乞命乃紿放去至幽州具說饑凍逼迫兵士聞之爭欲先入至黃�峪賊又令老者投官軍送遺老牛瘦馬於道側仁節等三軍棄步卒將馬先爭入被賊設伏橫截軍將被索之生擒節等死者塡山谷罕有一遺冊府元龜李子矯元宗開元十四年詐稱皇子入驛居止子矯云生於潞州母曰趙妃舅嘗攜至雒陽以患目疾不得入門後數歲遇楊駙馬挾出北遊靈夏因至太原今十七歲太原尹張嵩以聞帝以爲矯妄敕嵩杖殺因下制曰如聞在外諸州多有矯稱敕使詐乘傳驛或托采藥物言將貢獻或妄云追人肆行威福如此等色尢須禁斷若緣別使皆發中使以此參察固易區分宜令州縣嚴加捉搦勿容漏网開天傳信記元宗幸愛安祿山呼祿山爲子嘗於便殿與楊妃同宴坐祿山每就見不拜元宗而拜楊妃因顧問曰此胡不拜我而拜妃子意何在也祿山對云臣胡家只知有母不知有父故也笑而捨之祿山丰肥大腹帝嘗問曰此胡腹中何物其大乃爾祿山應聲答曰臣腹中更無他物惟赤心耳以其言誠而益親善之朝野僉載白鐵餘者延州稽胡也左道惑眾先於深山中埋一銅佛像柏樹之下經數年艸生其上紿鄕人曰吾昨夜山下過見有佛光於是卜日設齋以出聖佛及期集數百人命於非所藏處斸不得則詭曰諸人不至誠布施佛不可見是日男女爭施捨百餘乃卽於埋處斸之得其銅像鄕人以爲聖人遠近相傳莫不欲見宣言曰見聖佛者百病卽愈數百里老少士女皆就之乃以紺紫紅緋黃綾爲袋數十重盛佛像人來觀者去其一重一回布施獲千萬乃見其像如此矯僞一二年鄕人歸伏遂作亂自稱光王署置官屬設長吏爲患數年命將軍程務挺討斬之中郎李慶遠狡詐輕險初事皇太子頗得出入暫時出外卽恃威權宰相以下咸謂之要人宰執方食卽來諸人命坐卽遣一人門外急喚云殿下見召匆忙吐飯而去諸司皆如此計請謁囑事賣官鬻獄所求必遂焉東宮後稍稍疏之仍潛入伏內食侍官之飯晚出外腹痛大作猶詐云太子賜瓜啖之太多以致斯疾須臾霍亂吐出衛士所食粗米飯及黃臭韭虀狼藉凡是小人得寵多爲此狀也唐國史補汴州相國寺言佛有汗流節度使劉元佐遽命駕自持金帛以施日中其妻亦至明日復起齋場由是將吏商賈奔走道路惟恐輸貨不及因令官爲簿書以籍所入十日乃閉寺曰佛汗止矣得錢巨萬以贍軍資順宗實錄令狐峘爲禮部侍郎楊炎爲相有杜封者故相鴻漸之子求補弘文生炎嘗出杜氏門下托峘以封峘謂使者曰相公欲封成名乞署封名下一字峘因得以記焉炎不意峘賣之署名屬峘峘明日疏言宰相炎迫臣以威臣從之則負陛下不從卽炎當害臣徳宗以問炎炎具道所以徳宗怒曰此姦人不可柰欲杖而流之炎救解乃黜爲衡州別駕冊府元龜蕭文晟詐罔人也元和九年與其黨四人詐稱知內樞密梁守語故涇原節度使蘇光榮子巨論云將拜爲節度使許錢六萬貫文爲人所告文晟付仗內決重杖處死巨論流峽州舊唐書皇甫鎛傳柳泌本曰楊仁力少習醫術言多誕妄李道古言之皇甫鎛因徵入禁中自云能致靈藥言天臺多靈藥羣仙所會臣嘗知之而力不能致願爲天臺長吏因以求之起徒步爲臺州刺史仍賜金紫諫官奏曰列聖亦有好方士者亦與官號未嘗令賦政臨民憲宗曰煩一郡之力而致神仙長年臣子於君父何愛焉由是莫敢有言者泌到天臺驅使吏民於山谷間聲言采藥鞭笞躁急歲餘一無所得懼詐發獲罪舉家入山谷浙江觀察使追捕送於京師鎛與李道古懇保証之必能可致靈藥乃待詔翰林院憲宗服泌藥日益躁喜怒不常內官懼非罪見戮遂爲弒逆又有僧大通自云壽一百五十歲久得藥力又有田佐元者鳳翔虢人自言有奇術能變瓦礫爲金白衣授虢縣令皆遞相薦引罔上惑眾故及於罪初柳泌系京兆府獄吏叱之曰何苦作此虛矯泌曰吾本無此心是李道古教我且云壽四百歲府吏防虞周密恐其隱化及解衣就刑一無變異但灸灼之瘢痕浹身而已桂苑叢談進士崔涯張祜下第後多遊江淮常嗜酒侮謔時輩或乘其飲興卽自稱豪俠二子好尙旣同相與甚洽崔嘗作俠士詩云太行嶺上三尺雪崔涯袖中三尺鐵一朝若遇有心人出門便與妻兒別由是往往傳於人口曰崔張眞俠士也是以人多設酒饌待之得以互相推許後張以詩上鹽鐵使授其子漕渠小職得堰名冬瓜或戲之曰賢郎不宜作此職張曰冬瓜合出祜子戲者相與大哂歲餘薄有資力一夕有非常人籹束甚武腰劍手囊囊中貯一物流血殷於外入門問曰此非張俠士居耶曰然揖客甚謹旣坐客曰有一讎人恨十年矣今夜獲之喜不能已因指囊曰此其首也問張曰有酒否張命酒飲之飲訖曰去此三四里有一義士予欲報之此夕若濟則平生恩讎畢矣聞公气義能假予十萬緡否立欲酬之是予願畢此後赴蹈湯火誓無所憚張深喜其說且不吝嗇卽傾囊燭下籌其縑素中品之物量而與焉客曰快哉無所恨也遂畱囊首而去期以卽回旣去及期不至五鼓絕聲杳無蹤迹又慮囊首彰露以爲己累客且不來計無所出及遣家人開囊視之乃豕首也由是豪俠之气頓衰矣冊府元龜蕭洪者本代北人父名榮初文宗母蕭太后有一弟在外求訪未獲洪十歲隨商人後爲戶部茶綱賣羅錦於東市估人趙縝爲引見於太后姊徐國夫人女婿呂璋因得見夫人云太后之弟夫人亦不能認識帝方穆親以皇太后一弟喜有所得洪以詐禦遂見之命爲金吾將軍河陽節度等使復爲鄜坊節度使先是有自神策軍出爲方鎭者軍中多資其行裝至鎭三倍償之故有自左軍出爲鄜坊者玆錢未償而卒乃徵於洪宰相李訓初知洪非眞太后弟洪懼彌縫之乃奏訓兄仲景爲從事故洪恃與訓通不與所償又徵於卒者之子洪俾其子以狀接訓訓判絕之左軍中尉仇士良銜之有蕭本復稱皇太后之弟至是因士良以進遂發其事旣而禦史臺奏推勘前鄜坊節度使蕭洪詐冒稱皇太后親弟事詔曰蕭洪起自細微恣爲矯妄假我外家之族冒居元舅之尊累忝重官再叨雄鎭作爲無狀從古未聞不處極刑猶爲寬典宜長流歡州徐國夫人女婿呂璋決杖流嶺南洪至中路賜自盡蕭本故福連人太后有眞異母弟孱弱不能自理本知之就求得其內外族氏名諱上聞復有權幸交証之帝果不疑其詐以爲贊善大夫又詔贈其亡曾祖倰太保亡祖聰太傅亡父俊太師曾祖母隴西李氏晉國太夫人亡祖母吳興姚氏楚國太夫人亡母隴西李氏涼國太夫人帝旣斥蕭洪而又得蕭本卽謂其眞旬月之內賜與巨萬舊唐書劉悟傳悟子從諫文帝卽位進檢校司空有蕭洪者詐稱太后弟因仇士良保任許之厚賂及洪累授方鎭納賄不滿士良之志士良怒遣人上書論洪非太后之親又以蕭本者爲太后弟從諫深知內官之故乃自潞府飛章論之曰臣聞造僞以亂眞者匹夫知之尙不可況天下皆知乎執疏以爲親者在匹夫之家尙不可況處大國之朝乎臣受國恩深奉公心切知有此色安敢不言伏惟皇帝陛下仁及萬方孝惇九族而推心無黨惟理是求微臣將以不避直詞切論深事伏見金吾將軍蕭本稱是太后親弟受此官榮今喧然國都殆開藩府自上及下異口同音皆言蕭洪是眞蕭本是僞臣旁聽眾論徧察羣情咸思發明以正名分今年二月其蕭洪忽投臣當道求臣上聞自言比者福建觀察使唐扶及監軍劉行立具審根源已曾論奏其時屬蕭本得爲外戚來自左軍臺司旣不敢研窮聖意遂勒還鄕裏自玆議論轉益沸騰臣亦令潛問左軍確論大體而士良推至公之道發不黨之言蓋蕭本自度孤危妄有憑恃伏以名居國舅位列朝班而眞僞不分中外所恥竊慮皇太后受此罔惑已有恩情若含垢於一時終取笑於千古伏乞追蕭洪赴闕與蕭本對推細詰根源必辧眞僞詔令三司使推按帝以二蕭𨿽詐托名太后之宗不欲誅之俱流嶺表玉堂閒話唐懿宗用文理天下海內晏淸多變服私遊寺觀民間有姦猾者聞大安國寺有江淮進奏官寄吳綾千匹在院於是暗集其羣就內選一人肖上之狀者衣上私行之服多以龍腦諸香燻裛引二三小僕潛入寄綾之院其時有丐者一二人至假服者遣之而去逡巡諸色丐求之人接迹而至給之不暇假服者謂院僧曰院中有何物可借之僧未諾間小僕擲眼向僧僧驚駭曰櫃內有人寄綾千匹惟命是聽於是啟櫃罄而給之小僕謂僧曰來日早於朝門相�可奉引入內所酬不輕假服者遂跨衛而去僧自是經日訪於內門杳無所見方知羣丐並是姦人之黨焉南楚新聞王凝侍郎按察長沙日有新授柳州刺史王某者不知何許人將赴所任抵於湘川謁凝凝召宴預於賓座王啟凝雲某是侍郎諸從子侄合受拜凝遽問云旣是吾族小名何也答曰名通郎凝乃謂左右曰促召郎君來逡巡其子至凝詰曰家籍中有通郎者乎其子沈思少頃乃曰有之合是兄矣凝始命邀王君則受以從侄之禮因從容問云前任何官答曰昨罷職北海鹽院旋有此授凝聞之不悅旣退凝復召其子謂曰適來王君資歷頗雜的非吾之枝葉也遽徵屬籍尋其派乃有通郎已於某年某日物化矣凝睹之怒翌日廳內備饌召之王君望凝欲屈膝忽被二壯士挾而扶之鞠躬不得凝前語曰使君非吾宗也昨日誤受君拜今謹奉還遂拜之如其數訖二壯士退乃命坐與餐復謂之曰當今淸平之代此後不可更亂入人家也在庭吏卒悉笑王君�赧飲食爲之不下斯須踧踖而出北夢瑣言劉崇龜以淸儉自居甚招物論嘗召同列餐苦�朝士有知其矯乃潛問小蒼頭曰僕射晨餐何物蒼頭實對食潑生朝中聞而哂之及鎭番禺京國親知貧乏者俟其濡救但畫荔枝圖自作賦以遺之後卒於嶺表歸葬經渚宮家人鬻海珍珠翠於市爲當時所鄙玉堂閒話王蜀將王宗儔帥南梁日聚糧屯師日興工役鑿山刊木略不暫停運粟泛舟軍人告倦岷峨之人酷好釋氏軍中皆右執凶器左秉佛書誦習之聲混於刁鬥時有健卒李延召繼年役於三泉黑水以來采斫材木力竭形枯不任其事遂設詐陳狀云近者得見諸佛如來乘輿跨象出入巖崖之中飛升松柏之上如是之報甚頻某𨿽在戎門早歸釋教以其課誦至誠是有如此感應今乞蠲兵籍截足事佛俾將來希證無上之果宗儔判曰𨿽居兵籍心在佛門修心於行伍之間達理於幻泡之外皈心而依佛氏截足以事空王壯哉貔貅何太猛利大願難阻眞誠可嘉準狀付本軍除落名氏仍差虞候監截一足訖送眞元寺收管灑掃焚修彼欲矯妄免其役及臨斷足時則怖懼益切於是遷延十餘日哀號宛轉避其鋒鋩宗儔聞之大笑而不罪焉朝野僉載成都有丐者詐稱落泊衣冠敝服�縷常巡成都市見人卽展手希一文云失墜文書求官不遂人皆哀之爲其言語悲嘶形容��居於蚤遷橋側後有勢家於所居旁起園亭欲廣其池館遂彊買之及辟其圭竇則見兩間大屋皆滿貯散錢計數千萬鄰里莫有知者成都人一槪呼求事官人爲乞措大唐國史補有薛氏二子野居伊闕先世嘗典大郡資用甚丰一日木陰初盛淸和屆候偶有扣扉者啟關視之則一道士也艸履雪髯气質淸古曰半途病渴幸分一杯漿二子延入賓位雅談髙論深味道腴又曰某非渴漿者杖藜過此气色甚佳自此東南百步有五松虯偃在疆內否曰某之良田也道士愈喜因屏人曰此下有黃金百斤寶劍二口其气隱隱浮張翼間張翼洛之分野某尋之久矣黃金可以分贈親屬甚困者其龍泉自佩當位極人臣某亦請其一效斬魔之術二子大驚異道士曰命家僮役客輩悉具畚鍤候擇日發土則可以目驗矣然若無術以制則逃匿黃壤不復能追今俟良宵剪方爲壇用法水噀之不能遁矣且戒僮僕無得泄者問其結壇所須曰徽纆三百尺赤黑索也隨方色彩縑素甚多洎几案香鑪裀褥之具且曰某非利財者假以爲法又用祭膳十座酒茗隨之器皿須以中金者二子則竭力經營尙有所缺貸於親友又言某善點化之術視金銀如糞土常以濟人之急爲務今有囊篋寓太微宮欲以暫寄二子許諾卽召人負荷而至巨笈有四重不可勝緘鐍甚嚴祈托以寄旋至吉日因大設法具於五松間命二子拜祝訖亟令返居閉門以俟且戒無得窺隙某當效景純散發銜劍之術脫爲人窺則禍立至俟行法畢當舉火相召可率僮僕備畚鍤來及夜而發之冀得靜觀至寶也二子依所教自夜分危坐專望燭光杳不見舉不得已辟戶覘之點絕影響步至樹下則擲杯覆器飲食狼藉彩縷器皿悉已攜去輪蹄之迹錯於其所疑用徽纆束固以遁因發所寄之笈瓦礫實中自此家產甚困失信於人驚愕憂�默不得訴太平廣記秦川富室少年有能規利者藏鏹巨萬一日逮夜有投書於其戶者僕執以進少年啟封則蒲紙加蠟昧墨斜翰爲其先考所遺者曰汝之獲利吾之冥助也今將有大禍然吾已請於陰騭矣汝及朔旦宜齋躬潔服出於春明門外逆旅備縑帛隨其年三十有五俟夜分往灞水橋步及石岸見黃衣者卽置於前禮祝而退災當可免或無所遇卽挈縑以歸急理家事當爲竄計禍不旋踵矣少年捧書大恐合室素服而泣專志朔旦則捨棄他事彈冠振衣止於春明門外矜嚴不寐恭俟夜分乃從一僕乘一馬馳往灞橋惟恐無所睹至則果有一物形質詭怪蓬頭黃衣交臂束膝負柱而坐俯首以寐少年驚喜捧縑於前祈祝設拜不敢卻顧疾驅而回返轅相慶以爲幸免矣獨有僕夫疑其不眞曾未逾旬復有擲書者僕夫立擒之啟其緘札蒲蠟昧墨如初詞曰汝災甚大曩之壽帛禍源未塞宜更以縑三十五重置河梁其家則狀始末訴於官司詰問俱伏遂置於法時李常侍叢爲萬年令訟牒數年尙在桂苑叢談護軍李全臯罷淮海監臨日寓止於開元寺以朝廷艱梗未獲西歸一旦有小校引一道人云能通鑪火之事全臯乃延而禮之自此與之善一日語及黃白之事道人曰惟某頗能得之可求一鐵鼎容五六升以上者得黃金二十餘兩爲母日給水銀藥物火候足而換之莫窮歲月終而復始李甚喜其說傾囊有金帶一條可及其數以付道人諸藥旣備用火之後日日躬自看驗居數日微倦乃令家人親愛者守之日數旣滿齋沭而後開視黃金燦然的不虛也李拜而信之三日之內添換有徵一日道人不來藥鑪一切如舊疑駭之際俄經再宿久待訝其不至不得已啟鑪視之不見其金矣事及導引小校代塡其金而止道人絕無蹤迹王氏見聞有處士姓文不記其名居漢中嘗遊兩蜀侯伯之門以燒煉爲業但畱意於鑪火者咸爲所欺有富商李十五郎者積貨甚多爲文所惑三年之內家財罄空復爲識者所誚追而恥之以至自經又有蜀中大將屯兵漢中者亦爲所惑華陽坊有成太尉新造一第未居言其空靜遂求主者賃以燒藥因火發焚其第延及一坊掃地而盡文遂夜遁欲向西取桑林路東趨斜谷以脫其身出門便爲猛虎所逐不得西去遂北入王子山雞谷之中其虎隨之不離跬步旣窘迫遂攀枝上一樹以帶自縛於喬柯之上其虎繞樹咆哮及曉官司捕逐者及樹下虎乃徐去遂就樹擒之斬於燒藥之所三水小牘陸存者愚儒也衰白之後方調授汝州剡城令乾符丁酉歲秋王仙芝黨與起自海沂來攻郡途經剡城存微服將遁爲賊所執其酋問曰汝何等人也存紿之曰某庖人也乃令溲煎油作者移時不成賊酋怒曰這漢謾語把劍來存懼急撮面兩手速拍曰祖祖父父世世業業眾大笑釋之冊府元龜陳文臣泉州晉江人應鄕貢明經僞稱官階哀帝二年招狀罪款付河南府決重杖一頓處死後唐許光義自言禮部侍郎孟容之孫也光義天佑初將同姓人譙縣主簿名銜選授亳州蒙城簿累歷州縣職官蕭康爲考城縣令同光二年康僞作嘉禾合穗勒停見任張徳溫陜州百姓也徳溫詐稱官付河南府處死張演河北轉運使前行也明宗長興元年七月鎭州奏演僞出宣頭支錢三貫令外甥交領又搜得蠟印一面周李知損爲諫議大夫知損除名遞送沙門島知損將行謂所親曰予嘗遇善相者言我三逐之後當入居相位余自此而三矣子姑待我歲餘卒於海中其庸誕也如此髙紹基延州節度使髙允權之子也允權卒紹基匿喪久之屢奏邊事以要承襲朝廷初聞其喪卽令六宅使張仁謙往巡簡紹基不能匿以十五日卒聞丘珣稱前邢州觀察推官廣順二年珣經中書乞官宰臣以比來除任邢州職事無此姓名面訊之占對失次送開封府鞫問所稱職名及緋魚俱虛謬敕杖脊二十長流沙門島歷任官牒�毀之陳權前爲泰州淸水縣令廣順二年追奪官牒仍長流房州以權居許州舞陽縣與鄰里爭地詐埋石爲記及揩攺契內文字旣伏其罪故有是責周太祖時慕容彥超鎭兗州進呈鄆州節度使髙行周來書其書意卽行周毀讟太祖結連彥超之意帝覽之笑曰此必彥超之詐也試令驗之果然其鄆州印元有缺文不相接其僞印卽無缺處帝尋令賫書示諭行周行周上表謝恩辧認姦詐馬令南唐書先主書徐溫嫡子知訓爲淮南節度副使徐氏諸子不齒知誥與飲於山光寺欲害之徐知諫以謀告知誥誥起遁去知訓以劍授刁彥能使追殺之及於中途而還紿以不及由是得免王彥儔傳彥儔上蔡人也少爲本郡軍校同光末諸郡皆亂同輩六人告彥儔曰天下紛紛能者先立我輩亡自困可相與起事彥儔紿曰吾當宿直爾以兵入吾爲內應是夜六人果至彥儔伏劍盡斬之呼刺史曰彥儔巡警無狀姦盜竊發幸伏其罪矣請公親出以安眾刺史出彥儔又斬之自領州事眾不附遂來奔於吳烈祖以爲都押衙累遷和州刺史李金全傳晉髙祖以金全爲安遠軍節度使金全左都押衙胡漢榮用事所爲多不法晉髙祖患之不欲因漢榮以累功臣爲選廉吏賈仁沼代之且召漢榮漢榮教金全畱己而不遣金全客龐令圖諫曰仁沼昔事王晏球有大功晏球欲厚賞之仁沼退而不言此天下之忠臣也及頒賜所俘物仁沼悉以分故人親戚之貧者此天下之廉士也宜納仁沼而遣漢榮漢榮聞之夜使人殺令圖而鴆仁沼天福五年夏晉髙祖以馬全節代金全而仁沼二子欲詣京師訴其父冤漢榮大懼紿金全曰前日天子詔漢榮公違詔而不遣仁沼之死其二子將訴於朝今以全節代公是召公對獄也金全信之遂送款於烈祖十國春秋楚劉言傳言除節度使同平章事因以武安授逵逵自以言己所迎立不肯爲折節二人始稍稍不相能逵謀曰言將可用者不過何敬眞朱全琇爾召而殺之言可取也是時南漢常擾梧桂宜蒙等州逵因紿言召敬眞等會兵攻敵言信之以敬眞爲南面行營招討使全琇爲先鋒使往會潭州兵至則陷逵計中見殺逵乃舉兵襲朗州幽言別館尋殺之何敬眞傳敬眞武陵人也事恭孝王爲朗州步軍指揮使長沙之役列陣於楊柳橋進擊韓禮軍有功王旣陷長沙遷朗州都指揮使將兵戍武陵已而與王逵等共迎劉言於辰州言帳下指揮使凡十人爲親校敬眞蓋其一也未幾從逵克潭州逵自稱武平節度副使權知軍府事而署敬眞行軍司馬逐唐將邊鎬斬首五百級復有功除靜江節度副使居頃之言命敬眞爲南面行營招討使與先鋒朱全琇合潭兵以拒南漢二人至長沙逵出郊迎相見甚歡日飲酒髙會餌以妓女敬眞未知逵之誘己輒畱連不去而先發朗州將李仲遷率兵三千人趨嶺北都頭符會等心怨敬眞遂劫仲遷以歸逵於是乘敬眞醉許爲言使者械系之獄中隨斬焉時周廣順三年二月辛亥也久之全琇亦殺死逵卽以其事告言言不得已誅會等數人以爲解先是逵入長沙敬眞與全琇各置牙兵與逵分堂視事每遇宴集使酒紛拿無復上下之分逵心銜之會周行逢張文表事逵多盡禮逵益與敬眞不相協敬眞辭歸朗州又不能事言言頗疑逵使敬眞伺己將討逵行逢因說逵早圖敬眞等逵曰共除凶黨同治潭朗夫復何憂也由是除敬眞意遂決論者謂敬眞之禍實萌於行逢一言云後蜀孫欽傳欽幽州安次人爲人果漧多權略事髙祖及後主歷官左奉聖都指揮使廣政中郭延鈞判武徳軍與監押王承丕不相協承丕陰謀作亂會欽以部兵戍邊過辭承丕承丕挾與俱見延鈞至則稱詔命左右擊殺延鈞屠其家欽遽請出詔紙示眾承丕輒言我能致公富貴何問詔書爲欽知其反也因紿曰今內外未安我當以部兵爲公巡察卽麾鞭躍馬而出承丕連呼之不至欽至營諭其部曲曰承丕不道枉殺府公非反而何當與眾共誅之遂帥兵入府攻承丕承丕左右欲拒戰欽直前叱之皆棄兵走執承丕斬於階下並其親黨傳首成都遼史趙延壽傳會同八年伐晉晉主遣延壽族人趙行實以書來招時晉人堅壁不出延壽紿曰我陷鹵久寧忘父母之邦若以軍逆我卽歸晉人以爲然遣杜重威率兵迎之延壽至滹沱河據中渡橋與晉軍力戰手殺其將王靖兩軍相拒太宗潛由他渡濟畱延壽與耶律朔古據橋敵不能奪屢敗之上喜賜延壽龍鳳赭袍烏不呂傳不呂弟國畱以罪亡烏不呂及其母俱下吏恐禍及母陰使人召國畱紿之曰太后知事之誣汝第來勿畏國畱至送有司坐誅宋史薛懷讓傳漢祖遣郭從義分兵萬餘與懷讓取邢州時僞帥劉鐸守邢臺堅壁拒之不克而還及鐸納款漢祖懷義乘其不虞遣人紿鐸云我奉詔爲邢州帥今率眾襲契丹請置頓於郡鐸無拒心輒開門迎之懷義殺鐸奪其城郭從義傳從義爲鎭寧軍節度趙思綰之叛爲行營都部署賜戎裝器仗金帶師至永興圍其城卽以從義爲永興軍節度思綰糧盡城中人相食從義系書矢上射入城中說思綰令降仍表於朝廷許以華州節制隱帝從其計遣使諭思綰思綰開門納款翊日從義具軍容入城憩候館中思綰入謁卽令武士執之並其黨三百餘人悉斬於市張永徳傳永徳字抱一並州陽曲人父穎仕晉至安州防禦使永徳生四歲母馬氏被出育於祖母事繼母劉以孝聞周祖初爲侍衛吏與穎善乃以女妻永徳永徳迎其母妻詣宋州時寇賊充斥乃易獘衣毀容儀居委巷中有賊過卽邀乞焉紿曰此卑田院耳賊卽捨去由是免禍張洎傳洎滁州全椒人江南進士累遷中書舍人淸輝殿學士恩寵第一及王師圍城城陷洎攜妻子及橐裝自便門入止宮中紿光政使陳喬同升閣欲與俱死喬自經气絕洎反下見煜曰臣與喬同掌樞務國亡當俱死又念主在誰能爲主白其事不死將有以報也曲洧舊聞太祖在周時受命北討至陳橋爲三軍推戴時杜太后眷屬以下盡在定力院有司將搜捕主僧悉令登閣而固其扃鑰俄而大搜索主僧紿云皆散走不知所之矣甲士入寺升梯且發鑰見虫网絲布滿其上而塵埃凝積若累年不曾開者乃相告曰是安得有人遂皆返去有頃太祖已踐祚矣宋史曹光實傳李繼捧之入朝也以光實爲銀夏綏麟府丰宥州都巡檢使繼捧弟繼遷逃入藩落爲邊患光實乘間掩襲至地斤澤俘斬甚眾破其族帳獲繼遷母妻及牛羊萬計繼遷僅免使人紿光實曰我數奔北勢窘不能自存矣公許我降乎因致情款陳甥舅之禮期某日降於葭蘆川光實信之且欲專其功不與人謀及期繼遷先設伏兵令十數人近城迎致光實光實從數百騎往赴之繼遷導北行將至其地舉手揮鞭而伏兵應之光實遂遇害髙彥暉傳王師伐蜀爲歸州路先鋒都指揮使全師雄之亂崔宏進遣彥暉與田欽祚共討之至導江與賊遇賊據隘路設伏竹簧中官軍至遇伏發遂不利彥暉謂欽祚曰賊勢張大日將暮請收兵詰朝與戰欽祚欲遁慮賊曳其後乃紿之曰公食厚祿遇賊畏縮何也彥暉復麾兵進欽祚潛遁去彥暉獨與部下十餘騎力戰皆死範質傳質兄子杲家貧貸人錢數百萬母兄晞性嗇嘗爲興元少尹居京兆殖貨巨萬親故有自長安來者紿杲曰少尹不復靳財物已揮金無算矣杲聞之喜因上言兄老典京兆以便養太宗從其請攺工部郎中罷知制誥杲旣至而晞吝如故且常以不法事干公府杲大悔劉謙傳謙博州堂邑人曾祖直以仁厚聞於鄕黨裏有盜其衣者置不問州將廉知俾人故竊其衣亦不訴理卽召詰前盜衣者俾還之直紿曰衣乃自以遺少年非竊也州將義之賜以金帛不受而去楊業傳業孫文廣累遷興州防禦使秦鳳副都總管韓琦使築篳篥城文廣聲言城噴珠率眾急趨篳篥比暮至所部分已定遲明敵騎大至知不可犯而去遺書曰當白國主以數萬精騎逐汝文廣遣將襲之斬獲甚眾或問其故文廣曰先人有奪人之气此必爭之地彼若知而據之則未可圖也詔書褒諭賜襲衣帶馬后山叢談眞宗至陳橋駐驛不前行遣知院陳堯叟先至澶問知州何承矩當住江陵當住澶州耶堯叟夜至城下不得入旣明承矩遣通判率郡官迎駕久之承矩亦出見堯叟堯叟傳宣承矩曰某守藩將耳安知可否此宗工大儒素所畱心者顧吏取自書札子曰臣帶郡符率屬吏躬詣界首奉迎聖駕將面天顏臣不任踴躍歡呼之至實封以付堯叟堯叟復問對如前堯叟旣去眞宗遣中使問堯叟承矩云何道路相踵旣至發封乃知當去而堯叟兄弟皆大怒承矩卒諸子不敢仕鐵圍山叢談南俗尙鬼狄武襄靑徵儂智髙時大兵始出桂林之南道旁有一大廟人謂其神甚靈武襄遽爲駐節而禱之因祝曰勝負無以爲據乃取百錢自持之且與神約果大捷則投此期盡錢面也左右諫止倘不如意恐沮師武襄不聽萬眾相聳視已揮手倏一擲則百錢盡紅矣於是舉軍歡呼聲震林野武襄亦大喜顧左右取百釘來卽隨錢疏密布地而釘帖之加諸靑紗籠覆手自封焉曰伺凱旋當謝神取錢其後破昆侖關敗智髙平邕管及師還如言取錢與幕府士大夫共視之乃兩字錢也淸尊錄興元民有得遺小兒者育以爲子數歲美姿容民夫婦計曰使女也教之歌舞獨不售數十萬錢耶婦曰固可詐爲也因納深屋中節其食飲膚髮腰步皆飾治之比年十二三嫣然美女子也攜至成都教以新聲又絕警慧益祕之不使人見人以爲奇貨里巷民求爲妻不可曰此女當歸之貴人於是女儈及貴遊好事者踵門一覿面輒避去猶得錢數千謂之看錢久之有某通判者來成都一見心醉要其父必欲得之與直至七十萬錢乃售旣成券喜甚置酒與客飲使女歌侑酒夜半客去擁而致之房男子也大驚遣人呼其父母則遁去不知蹤迹告官召捕之亦卒不獲時張子公尹蜀云東軒筆錄明肅太后臨朝一日問宰相曰福州陳絳髒污狼藉卿等聞否王沂公對曰亦頗聞之太后曰旣聞而不劾何也沂公曰方外之事須本路監司發擿不然臺諫有言中書方可施行今事自中出萬一傳聞不實卽所損又大也太后曰速選有風力更事任一人爲福建路轉運使二相稟旨而退至中書沂公曰陳絳猾吏也非王耿不足以擒之呂許公俯首曰王耿亦可惜也沂公不諭時耿爲侍禦史遂以轉運使使閩耿拜命之次日有福路衙校拜於馬首云押進奉荔枝到京耿偶問其道路山川風候而其校應對詳明動合意旨耿遂密訪絳所爲校輒泣曰福州之人以爲終世不見天日也豈料端公賜問然某尢爲絳所苦者也遂條陳數十事皆不法之極耿大喜遂畱校行臺俾之幹事耿子不肖私納校玳瑁器皿洎至閩中耿盡發校所言之事旣而按其事皆不實而校遽首常納禁器於耿子事聞太后大怒下耿吏獄具謫耿淮南副使皆如許公之料也夢溪筆談熙寧中髙麗入貢所經州縣悉要地圖所至皆造送山川道路形勢險易無不備載至揚州牒州取地圖是時丞相陳秀公守揚紿使者欲盡見兩浙所供圖仿其規模供造及圖至都聚而焚之具以事聞陳述古密直知建州浦城縣日有人失物捕得羣盜莫知的爲盜者述古乃紿之曰某廟有一鐘能辧盜至靈使人迎置後閣祠之引羣囚立鐘前自陳不爲盜者摸之則無聲爲盜者摸之則有聲述古自率同職禱甚肅祭訖以帷圍乃陰使人以墨塗鐘良人引囚逐一令引手入帷摸之出乃驗其手皆有墨惟有一囚無墨訊之遂承爲盜蓋恐鐘有聲不敢摸也此亦古法出於小說揮麈餘話康倬字爲章元佑名將識之子少日不拘細行遊京師生計旣蕩析遂偶一娼始來卽詭其姓名曰李宣徳情意旣洽婦人者亦戀戀不忍捨爲章謂曰吾旣無室家汝肯從我南下爲偕老之計乎娼大然之橐中所有甚富分其半以遺姥指天誓日不相棄背買舟出都門沿汴行裁數里相與登岸小酌旗亭伺媢之醉爲章解纜亟發娼怒戟手河滸爲章弗顧也娼旣爲其所紿倉皇還家後數年爲章再到京師過其門娼母子卽呼街卒錄之爲章略無憚色時李孝靑尹開封威令凜然旣至府爲章自言平時未嘗至都下無由識此曹恐有貌相肖者願試詢之尹以問娼娼曰宣徳郎李某也爲章遽云己卽右班殿直康倬也尹曰誠倬也取文書來爲章探懷中取吏部告示文字以呈之尹撫案大怒曰信知浩穰之地姦欺之徒何所不有命重杖娼之母子令眾通衢慰勞爲章而遣之李尹自以謂益顯神明之政矣爲章自此折節讀書易文資有名於世後來事浸露李日聞之嘗以語外祖曰僕爲京兆而康爲章能作此奇事可謂大膽矣宋史徽宗子濟王栩傳靖康元年授護國寧海軍節度使遷太傅同景王杞爲賀金人正旦使旣還又與何爲請命使金帥紿栩曰自古有南卽有北不可相無今所欲割地而已栩回以白上上曰豈可使上皇蒙塵遂自出以栩從行及索諸王家屬栩夫人曹氏避難他出徐秉哲捕而拘之遂同北去梁汝嘉傳汝嘉累遷戶部侍郎進權尙書兼江淮荊廣經制使汝嘉素善秦檜殿中侍禦史周葵將按之汝嘉聞紿中書舍人林待聘曰副端將論君待聘急告檜徙葵起居郎葵入後省出疏示待聘曰梁仲謨何其幸也待聘始知爲汝嘉所賣士大夫以是薄汝嘉程松傳開禧元年以資政殿大學士知成都府四川制置使韓冑決議開邊期二年四月分道進兵命松爲宣撫使興元都統制吳曦副之尋加曦爲陜西招撫使許便宜從事松得東軍三萬駐興元曦將西軍六萬駐河池松至益昌欲以執政禮責曦庭參曦聞之及境而返松用東西軍一千八百人自衛曦多抽摘以去松殊不悟曦遣其客納款於金獻關外四州地求爲蜀王有告曦叛者松哂其狂及金人取成州守將棄關遁吳曦焚河池還興州松以書從曦求援兵曦答以鳳州非用騎之地漢中平衍可騎以驅馳當發三千騎往蓋紿之也未幾金人封曦爲蜀王曦遺松書諷使去松不知所爲報金人至亟遁去馬廷鸞傳寶佑三年遷太學錄召試館職時外戚謝堂厲文翁內侍盧允升董宋臣用事廷鸞試策言彊君徳重相權收直臣防近習大與時忤遷祕書省正字四年尢�提舉史事辟爲史館校勘初丁大全令浮梁雅慕廷鸞彌欲鉤致之廷鸞不爲動試策稍及大全及廷鸞當輪對大全私謂王持垕往�焉廷鸞素厚持垕且同館不虞其諜也密露大意持垕紿曰君猶未攺秩姑托疾爲後圖乎廷鸞曰此微臣千一之遭其何敢不力持垕以告大全及候對殿門格不得見翼日以監察禦史朱熠劾罷宋臣遣八廂貔士索奏��𨿽焚聞者浸廣忌者愈深而廷鸞之名重天下東園友聞上海民有以譎詐而致富者丙申夏四月其居毀於兵爲卒所執索窖藏物民紿之曰此非我居我逃難至此耳我居距此才百餘步汝欲窖可同往卒然之民遂導其卒至其故人之居發地數處終不得窖卒知其紿己怒而殺之金史鄭建充傳軍胥李換竊用公帑自度不得免乃誣建充藏甲欲反更再鞫皆無狀方奏上攝事者素與建充有隙恐其得釋使吏持文書紿建充曰朝省有命柰何建充曰惟汝所爲是夜死於獄中明外史康茂才傳茂才爲帳前總制親兵左副指揮使陳友諒旣破太平將窺應天茂才與友諒舊爲書紿之友諒大喜問康公安在曰守江東木橋使歸太祖易橋以石友諒至見橋愕然連呼老康莫應退至龍灣伏兵四起茂才合諸將奮擊大破之降其將張志雄等俘士卒二萬太祖嘉茂才功賜賚甚厚明通紀永樂三年十一月殺庶吉士章朴先是禁收藏方孝孺詩文令刑部出榜曉諭天下都行燒毀敢有收藏者照依姦惡罪之時朴偶以詿誤與序班楊善同坐事朴與善言家有孝孺文集善卽借觀密以奏聞上怒逮朴戮於市而復善官權子商季子篤好元挾貲遊四方但遇黃冠士輒下拜求焉偶一猾覬取其貲紿曰吾得道者若第從吾遊吾當授若季子誠從之遊猾伺便未得而季子趣授道一日至江滸猾度可乘因紿曰道在是矣曰何在曰在舟檣梢若自升求之其人置貲囊檣下遽援檣而升猾自下抵掌連呼趣之曰升季子升無可升忽大悟抱檣叫曰得矣得矣猾挈貲疾走季子旣下猶歡躍不已觀者曰咄癡哉彼猾也挈若貲去矣季子曰吾師乎吾師乎此亦以教我也明外史韓雍傳雍爲兵部右侍郎廣西猺獞流剽廣東成化元年大發兵攺雍左僉都禦史贊理軍務賊據大藤峽雍至潯州延問父老亦言峽天險不可攻宜以計困雍遂長驅至峽口儒生裏老數十人伏道左願爲向導雍見卽罵曰賊敢紿我叱左右縛斬之左右皆愕旣縛而袂中利刃出推問果賊也悉支解刳腸胃分掛林箐中累累相屬賊大驚曰韓公天神也列朝詩集桑悅字民懌成化乙酉春闈爲丘學士仲深所黜仲深嘗召令觀所爲文紿曰出某集民懌心知之曰明公謂悅不怯穢乎何得若文而令悅觀仲深爲屈服

欺紿部雜錄周禮地官司市掌市之治教政刑以賈民禁僞而除詐注賈民傭販之民能知物之僞民之詐故使之禁僞而除詐也文子爲天下之民懷智詐不以相教積財不以相分故立天子以齊一之尹文子虎求百獸食之將食狐狐曰子無食我也天帝令我長百獸今子食我是逆天帝命也子以我言不信我爲子先行子隨我後觀百獸之見我不走乎虎以爲然故遂與行獸見之皆走虎不知獸之畏己而走以爲畏狐也荀子兵之所貴者勢利也所行者變詐也國語郤至曰至聞之武人不亂知人不詐仁人不黨史記三王世家齊地多變詐不習禮義淮南子人間訓夫狐之捕雉也必先卑體弭耳以待其來也雉見而信之故可得而擒也使狐瞋目植睹見必殺之勢雉亦知驚憚遠飛以避其怒矣夫人僞詐以相欺非直禽獸詐也韓詩外傳僞詐不可長空虛不可守說文曰詭責也又橫射物爲詭詐欺也隋書楊素傳論覽其奇策髙文足爲一時之傑然專以智詐自立不由仁義之道謝氏詩源宋遷寄試鶯詩有云誓成烏�墨人似楚山云人多不解烏�義南越志云烏�懷墨江東人取墨書契以紿人逾年墨消空紙耳容齋續筆黥布爲其臣賁赫告反髙祖以語蕭相國相國曰布不宜有此恐仇怨妄誣之請系赫使人徵驗淮南布遂反韓信爲人告反呂后欲召恐其不就乃與蕭相國謀詐令人稱陳豨已破紿信曰𨿽病彊入賀信入卽被誅信之爲大將軍實蕭何所薦今其死也又出其謀故俚語有成也蕭何敗也蕭何之語何尙能救黥布而翻忍於信於此豈非以髙祖出徵呂后居內而急變從中起已爲畱守故不得不亟誅之非如布之事尙在疑似之域也捫虱新話李林甫只一計前後陷數人人皆不悟李適之與林甫不協林甫卽好謂適之曰華山生金采可以富國顧上未之知適之性疏信其言他日從容爲帝道之帝喜以問林甫對曰臣知之舊矣原華山本命王气之會不可以穿治故不敢以聞帝以林甫爲愛己而薄適之不親嚴挺之徙絳州刺史天寶初帝顧林甫曰嚴挺之安在此其才可用林甫退召其弟損之與道舊諄諄款曲且許美官因曰天子視絳州厚要當以事自解歸得見上且大用因紿挺之使稱疾願就醫京師林甫已得奏卽言挺之春秋髙有疾幸閒官得養帝恨叱久之乃以爲員外詹事詔歸東郡挺之鬱鬱成疾帝嘗大陳樂勤政樓旣罷兵部侍郎羅絢按轡絕道去帝愛其蘊藉稱美之明日林甫召絢子曰尊府素望上欲任以交廣若憚行且當請老絢懼從之因出爲華州刺史絢由是廢此三人者皆在林甫掌股中爲所玩弄而不知也信姦人之雄乎然以予觀之使適之不貪富貴之謀挺之不起大用之念盧絢不憚交廣之遠則林甫𨿽狡亦安用其計而三人者在其術中竟以取敗悲夫

