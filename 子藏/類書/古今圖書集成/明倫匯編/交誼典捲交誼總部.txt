

交誼總部匯考禮記

曲禮上賢者狎而敬之

注狎習也近也謂附而近之習其所行也畏而愛之

注心服曰畏愛而知其惡憎而知其善

注謂凡與人交不可以己心之愛憎誣人之善惡

又很毋求勝分毋求多

注爲傷平也很也謂爭訟也疑事毋質

注質成也彼己俱疑而已成言之終不然則傷知直而勿有注

直正也己若不疑則當稱師友而正之謙也疏

此一節總明愛敬安危忠信之事集

說藍田呂氏曰

君子之於賢者狎之非徒愛也以其道可尊故敬之畏之非徒敬也以其徳可慕故愛之狎而敬之交可久也畏而愛之情可親也君子之於眾人則有私愛也不敢蔽其惡有私惡也不敢掩其善嚴陵方氏曰狎有近習意狎以迹而敬以心畏其威而愛其徳非特言人之於賢當如是也又以見賢於人者能使人如是焉愛憎私情也善惡公義也情之所愛不必皆善故必知其爲惡情之所憎不必皆惡故必知其爲善新安朱氏曰人之常情與人親狎則敬弛有所畏敬則愛衰惟賢者乃能狎而敬之是以𨿽而不慢畏而愛之是以貌恭而情親也己之愛憎或出私心而人之善惡自有公論惟賢者存心中正乃能不以此而廢彼也六句文意大同皆蒙賢者二字爲文言皆眾人所不能惟賢者乃能之耳按朱子釋賢者二字之義與諸儒不同今並存之

又年長以倍則父事之

注謂年二十於四十者人年二十弱冠成人有爲人父之端今四十於二十者有子道內則曰年二十惇行孝弟十年以長則兄事之五年以長則肩隨之羣居五人則長者必異席疏

此一節明泛交之禮

又侍坐於所尊敬毋餘席

注必盡其所近尊者之端爲有後來者見同等不起

注不爲私敬上客起

注敬尊者

又交遊之讎不同國

曲禮下諸侯未及期相見曰遇相見於卻地曰會諸侯使大夫問於諸侯曰聘約信曰誓�牲曰盟﹝按此乃邦交之道故附見

於此﹞

少儀聞始見君子者辭曰某固願聞名於將命者

注君子卿大夫若有異徳者固如故也將猶奉也卽君子之門而云願以名聞於奉命者謙遠之也疏此論見君子之法不得階主

注言賓之辭不得指斥主人敵者曰某固願見

注敵當也願見願見於將命者謙也罕見曰聞名亟見曰朝夕瞽曰聞名

又尊長於己逾等不敢問其年

注逾等父兄黨也問年則己恭孫之心不全陳

注不

敢問年嫌若序齒也燕見不將命

注自不用主賓之命來則若子弟然遇於道見則面

注可以隱則隱不敢煩動也不請所之

注尊長所之或卑喪俟事不犆弔犆

音特注

事朝夕哭時陳

注若於尊者之喪則待主人哭之

時而往不非時特弔侍坐弗使不執琴瑟不畫地手無容不翣也

注端�所以爲敬也尊長或使彈琴瑟則爲之可陳注

時𨿽暑熱不得揮扇寢則坐而將命

陳注

當尊者寢臥之時而傳命必跪而言之不可直立以臨之也侍射則約矢

注不敢與之拾取也侍投則擁矢

注不敢釋於地也勝則洗而以請客亦如之不角不擢馬

注洗爵請行觴不敢直飲之客射若投壺不勝主人亦洗而請之角謂觥罰爵也於尊長與客如獻酬之爵疏此一節論卑幼奉侍於尊長諸雜之儀

陳注

擢進而取之也馬者投壺之勝籌

又請見不請退

注去止不敢自由侍坐於君子君子欠伸運笏澤劍首還屨問日之蚤莫𨿽請退可也注

以此皆解倦之狀疏

此明侍坐法也

又不窺密不旁狎不道舊故不戲色

疏此一節明在於僚類當自矜持之事陳

注窺覘隱

密之處論說故舊之非非重厚者所爲也應氏曰旁狎非必正爲玩狎旁近循習而流於狎也戲色非必見諸笑言外貌斯須不敬則色不莊矣儀禮

士相見禮

注鄭目錄云士以職位相親始承摯相見之禮士相見於五禮屬賓禮疏釋曰鄭云士以職位相親

始承摯相見者釋經亦有大夫及庶人見君之禮亦有士見大夫之法獨以士相見爲名者以其兩士職位不殊同類暱近故以士相見爲目云云士相見於五禮屬賓禮者案周禮大宗伯五禮賓禮之別有八春朝夏宗秋覲冬遇時會殷同此六者是五等諸侯見天子兼有自相朝覲之禮彼又云時聘曰問殷俯曰視二者是諸侯使臣出聘天子及自相聘之禮並執玉帛而行無執禽摰之法此屬直新升爲士大夫之等同國執禽摰相見及見君之禮𨿽非出聘亦是賓主相見之法故屬賓禮也且士卑惟得作介從君與卿大夫出向他國無身自聘問之事案周禮行人是士官其有美惡無禮特行無介始得出向他邦亦非聘問之法也然昏冠及喪祭尊卑各自有禮及執摰相見惟有此士相見其篇內含卿大夫相見以其新升爲士或士自相見或士往見卿大夫或卿大夫下見士或見己國君或士大夫見他國君來朝者新出仕從微至著以士爲先後更有功乃升爲大夫已上故以士爲總號也又天子之孤卿大夫士與諸侯之孤卿大夫士執摯旣同相見之禮亦無別也

請見士相見之禮贄冬用雉夏用腒左頭奉之曰某也願見無由達某子以命命某見注

贄所執以至者君子見於所尊敬必執贄以將其厚意也士贄用雉者取其耿介交有時別有倫也雉必用死者爲其不可生服也夏用腒備腐臭也左頭頭陽也無由達言久無因緣以自達也某子今所因緣之姓名也以命者稱述主人之意今文頭爲脰疏釋曰自此至送於門外再拜論士與

士相見之事士贄用雉者對大夫以上所執羔雁不同也云取其耿介交有時別有倫也者倫類也雉交接有時至於別後則雄雌不雜謂春交秋別也雉必用死者尙書云三帛二生一死士執雉義取耿介爲君致死也案周禮庖人云夏行腒鱐鄭云腒幹雉暵熱而幹幹則不腐臭故此取不腐臭也云左頭頭陽也者曲禮云執禽者左首𨿽死猶尙左以從陽也儀禮圖劉敞曰摯者致也所以致其

志也卿羔大夫鴈士雉羔也者言柔而有禮也雁也者言進退知時也雉也者言死其節也故卿以有禮爲志大夫以進退爲志士以死節爲志主人對曰某子命某見吾子有辱請吾子之就家也某將走見注

有又也某子命某往見今吾子又自辱來序其意也走猶往也今文無走疏釋曰云某子命某見

者某子則是紹介姓名以某子是中間之人故賓主共稱之也賓對曰某不足以辱命請終賜見

注命謂請吾子之就家主人對曰某不敢爲儀固請吾子之就家也某將走見注

不敢爲儀言不敢外貌爲威儀忠誠欲往也固如故也疏釋曰固爲堅固堅固則如故賓對曰某不敢爲儀固以請

注言如固請終賜見也主人對曰某也固辭不得命將走見聞吾子稱贄敢辭贄注

不得命者不得見許之命也走猶出也稱舉也辭其贄爲其大崇也疏釋曰凡賓主相見惟此新

升爲士有贄又初不相識故有贄爲重對重相見則無贄爲輕是以始相見辭之爲大崇故也賓對曰某不以贄不敢見注

見於所尊敬而無贄嫌大簡主人對曰某不足以習禮敢固辭

注言不足習禮者不敢當其崇禮來見己疏

釋曰

賓以崇禮來見主人今主人不敢當其崇禮來見己故變文言不足以習禮也賓對曰某也不依於贄不敢見固以請

注言依於贄謙自卑也主人對曰某也固辭不得命敢不敬從出迎於門外再拜賓答再拜主人揖入門右賓奉贄入門左主人再拜受賓再拜送贄出注

右就右也左就左也受贄於庭旣拜受送則出矣不受贄於堂下人君也今文無也疏釋曰凡門

出則以西爲右以東爲左入則以東爲右以西爲左依賓西主東之位也知受贄於庭者以其入門左右不言揖讓而升之事故知在庭也賓拜送贄訖出則去還家無意得待主人畱己也聘禮賓升堂致命授玉又下云君在堂升見無方階亦是升堂見君法故云不於堂下人君也主人請見賓反見退主人送於門外再拜

注請見者爲賓崇禮來相接以矜莊歡心未交也賓反見則燕矣下云凡燕見於君至凡侍坐於君子博記反見之燕義臣初見於君再拜奠贄而出疏釋曰鄭解主人畱賓之意云請見者爲賓崇禮來相接則執贄來見也云以矜莊歡心未交也者正謂入門拜受拜送時賓主俱矜莊相敬歡心未交也云賓反見則燕矣者士冠禮賓士昏納采之等禮記皆有禮賓饗賓之事明此行禮主人畱必不虛宜有歡燕故云則燕矣臣始事見於君法禮畢奠摯而出君亦當遣人畱之燕也臣尙燕他邦有燕可知

復見主人復見之以其贄曰向者吾子辱使某見請還贄於將命者注

復見之者禮尙往來也以其贄謂向時所執來者也向曩也將猶傳也傳命者謂擯相也疏釋曰

自此至賓退送再拜論主人還於賓之事五等諸侯身自出朝及遣臣出聘以其圭璋重不可遙復朝聘訖卽還之璧琮財輕故不還彼朝聘用玉自爲一禮有不還之義其在國之臣自執摰相見𨿽禽摰皆還之臣見於君則不還義與朝聘異不可相決也出接賓曰擯入詔禮曰相一也故聘禮與冠義皆云每一門止一相是謂擯介爲相也主人對曰某也旣得見矣敢辭注

讓其來答己也疏

釋曰上言主人者據前爲主

人而言此云主人者謂前賓今在己家而說也賓對曰某也非敢求見請還贄於將命者注

言不敢求見嫌主人不敢當也疏

釋曰鄕者

主人見己今卽來見主人賓主頻見是也嫌主人不敢更相見也故直云還摯而已主人對曰某也旣得見矣敢固辭

注固如故也賓對曰某不敢以聞固以請於將命者

注言不敢以聞又益不敢當疏

釋曰上云非敢求

見此云不敢以聞耳聞疏於目見故云又益不敢當也主人對曰某也固辭不得命敢不從

注許受之也異日則出迎同日則否疏

釋曰下云

賓奉贄入不言主人出迎又不言厥明是與前相見同日知異日出迎者鄕飲酒禮云明日乃息司正主人出迎之司正猶迎之況同僚乎是知異日出迎也賓奉贄入主人再拜受賓再拜送贄出主人送於門外再拜

士見大夫士見於大夫終辭其贄於其入也一拜其辱也賓退送再拜注

終辭其贄以將不親答也凡不答而受其贄惟君於臣耳大夫於士不出迎入一拜正禮也送再拜尊賢疏釋曰事未至謂之將如上士相見賓來

見士後將親答就士家則辭而受其贄此將不親答終不受也經直云終辭其贄不言一辭再辭略而不言也

嘗爲臣若嘗爲臣者則禮辭其贄曰某也辭不得命不敢固辭注

禮辭一辭其贄而許也將不答而聽其以贄入有臣道也賓入奠贄再拜主人答壹拜

注奠贄尊卑異不親授也古文壹爲一賓出使擯者還其贄於門外曰某也使某還贄注還其贄者辟正君也辟

音避

賓對曰某也旣得見矣敢辭

注辭君還其贄也今文無也擯者對曰某也命某某非敢爲儀也敢以請

注還贄者請使受之通

解今案某也蓋主人之名賓對曰某也夫子之賤私不足以踐禮敢固辭注家臣稱私賤行也言某臣也不足以行賓客禮賓客所不答者不受贄擯者對曰某也使某不敢爲儀也固以請

注言使某尊君也或言命某傳言耳賓對曰某固辭不得命敢不從再拜受

注受其贄而去之疏

釋曰以其嘗爲臣爲輕旣不

受其摯又相見無饗燕之禮故鄭云而去之以絕之也

大夫相見下大夫相見以雁飾之以布維之以索如執雉注雁取知時飛翔有行列也飾之以布謂裁縫衣其身也維謂系聯其足疏釋曰言下大夫者國皆

有三卿五大夫言上大夫據三卿則此下是五大夫也二十七士與五大夫轉相副貳則三卿宜有六大夫而五者何休云司馬事省闕一大夫又釋曰雁木落南翔冰泮北䢐隨陽南北義取大夫能從君政教而施之飛翔有行列者義取大夫能依其位次尊卑有敍也上士執雉左頭奉之執雁者亦左頭奉之也案曲禮云飾羔雁者以繢彼天子卿大夫非直以布上又畫之此諸侯卿大夫執摯𨿽與天子之臣同飾羔雁者直用布爲飾無繢彼不言士則天子之士與諸侯之士同亦無飾士賤故無別也上大夫相見以羔飾之以布四維之結於面左頭如麛執之注

上大夫卿也羔取其從帥羣而不黨也面前也系聯四足交出背上於胸前結之也如麛執之者秋獻麛有成禮如之或曰麛孤之摰也其禮蓋謂左執前足右執後足今文頭爲脰疏釋曰卿也者

卽三卿也凡羔羊羣皆有引帥若卿之從君之命者也羊羔羣而不黨義取三卿亦皆正直𨿽羣居不阿黨也案大宗伯及大行人與聘禮皆云孤執皮帛謂天子之孤與諸侯之孤執皮帛今此執麛者謂新升爲孤見己君法至餘事則皆皮帛也如士相見之禮注

大夫𨿽摯異其儀猶如士疏

釋曰此下大夫及

卿其摯𨿽有羔雁之異其相見之儀則皆如士也或兩大夫或兩卿相見皆如上文某也願見無由達已下至主人拜送於門外也

相見而言凡言非對也妥而後傳言

注凡言謂己爲君言事也妥安坐也傳言猶出言也若君問可對則對不待安坐也古文妥爲綏與君言言使臣與大人言言事君與老者言言使弟子與幼者言言孝弟於父兄與眾言言忠信慈祥與居官者言言忠信注

博陳燕見言語之儀也言使臣者使臣之禮也大人卿大夫也言事君者臣事君以忠也祥善也居官謂士以下疏釋曰此總說尊卑言語之別君

以使臣爲主臣以事君爲正無妨更言餘事已下皆隨事爲主可也老者謂七十致仕之人大夫致仕爲父師士致仕爲少師教鄕閭子弟雷次宗云學生事師𨿽無服有父兄之恩故稱弟子也幼卽弟子之類眾非朝廷之臣但是鄕閭長幼共聚之處居官者在朝之士也

相見而視凡與大人言始視面中視抱卒視面毋攺眾皆若是注始視面謂觀其顏色可傳言未也中視抱容其思之且爲敬也卒視面察其納己言否也毋攺謂傳言見答應之間當正容體以待之毋自變動爲嫌解惰不虛心也眾謂諸卿大夫同在此者皆若是其視之儀無異也古文毋作無今文眾爲終

侍坐於君子凡侍坐於君子君子欠伸問日之早晏以食具告攺居則請退可也注

君子謂卿大夫及國中賢者也志倦則欠體倦則伸問日晏近於久也具猶辦也攺居謂自變動也古文伸作信早作蚤疏釋曰此陳侍坐於君子

之法夜侍坐問夜膳葷請退可也

注問夜問其時數也膳葷謂食之葷辛物�薤之屬食之以止臥古文葷作燻疏釋曰問其時數謂

若鐘鼓漏刻之數也

長者請見若先生異爵者請見之則辭辭不得命則曰某無以見辭不得命將走見先見之注

先生致仕者也異爵謂卿大夫也辭辭其自降而來走猶出也先見之者出先拜也曲禮曰主人敬賓則先拜賓疏釋曰云異爵謂卿大夫也者此

士相見本文故以卿大夫爲異爵也

稱寡君不稱寡君非以君命使則不稱寡大夫士則曰寡君之老注謂擯贊者辭也不稱寡君不言寡君之某言姓名而已大夫卿士其使則皆曰寡君之某疏釋曰

玉云大夫私事使私人擯則稱名以其非聘問之禮也聘禮云若有言則以束帛如享禮是也大夫士則曰寡君之老爲公事使者也但士無特聘問或作介往他國亦有稱謂而云寡君之士某也

執幣執玉凡執幣者不趨容彌蹙以爲儀

注不趨主愼也以進而益恭爲威儀耳今文無容疏釋曰案小行人合六幣玉馬皮圭璧帛皆稱幣下文別云執玉則此幣謂皮馬享幣及禽摯皆是凡趨有二種有疾趨行而張足曰趨是也有徐趨則下文舒武舉前曳踵是也今此經云不趨者不爲疾趨故云主愼也旣不云疾趨又不爲下文徐趨但疾徐之間爲之故以進而益恭爲威儀也執玉者則惟舒武舉前曳踵注

惟舒者重玉器尢愼也武迹也舉前曳踵備

跲也今文無者古文曳作枻疏

釋曰此篇直見在

國以禽摯相見之禮無執玉朝聘鄰國之事而云執玉者因執摯相見故兼言朝聘執玉之禮也案玉云執龜玉不趨不趨者不爲疾趨又曲禮云凡執主器執輕如不克故爲重玉器尢愼也士相見受摯圖

按此圖見儀禮圖乃宋人楊復所著故附見於後

周禮

秋官大行人凡諸侯之邦交歲相問也殷相聘也世相朝也司儀凡諸侯之交各稱其邦而爲之獘掌交掌以節與獘巡邦國之諸侯及其萬民之所聚者道王之徳意志慮使咸知王之好惡辟行之使和諸侯之好達萬民之說舉邦國之通事而結其交好疏自諸侯而及萬民所以通上下之情也通事謂諸侯朝覲聘問之禮凡此皆所以結其交與好也宋林洪山家淸事

山林交盟山林交與市朝異禮貴簡言貴直所尙貴淸善必相薦過必相規疾病必相救藥書尺必直言事初見用刺不拘服色主肅入敍坐稱呼以號及表字不以官講問必實言所知所聞事有父母者必備刺拜報謁同自後傳入一揖坐詩文隨所言毋及外事時政異端飲食隨所具會次坐序以齒不以貴賤僧道易飲隨量詩隨意坐起自如不許逃席乏使令則供執役請必如期毋違客例有幹實告及歸不必謝凡涉忠孝友愛事當盡心無慢嫉前�須接誘後學以期追古風貴介公子有志於古者必不驕人苟非其人不在玆約凡我同盟願如金石性理會通

增損呂氏鄕約禮俗相交禮俗之交一曰尊幼輩行二曰造請拜揖三曰請召送迎四曰慶弔贈遺尊幼輩行凡五等曰尊者謂長於己三十歲以上在父行者曰長者謂長於己十歲以上在兄行者曰敵者謂年上下不滿十歲者長者爲稍長少者爲稍少曰少者謂少於己十歲以下者曰幼者謂少於己二十歲以下者造請拜揖凡三條曰凡少者幼者於尊者長者歲首冬至四孟月朔辭見賀謝皆爲禮見此外候問起居質疑白事及赴請召見皆爲燕見深衣涼衫皆可尊長令免卽去之尊者受謁不報長者歲首冬至具榜子報之如其服余令子弟以己名榜子代行凡敵者歲首冬至辭見賀謝相往還凡尊者長者無事而至少者幼者之家惟所服曰凡見尊者長者門外下馬俟於外次乃通名主人使將命者先出迎客客趨入至廡間主人出降階客趨進主人揖之升堂禮見四拜而後坐燕見不拜退凡相見主人語終不更端則告退或主人有倦色或方幹事而有所俟者則告退可也則主人送於廡下若命之上馬則三辭許則揖而退出大門乃上馬不許則從其命凡見敵者門外下馬使人通名俟於廡下或廳側禮見則再拜稍少者無拜旅見則特拜退則主人請就階上馬徒行則主人送於門外凡少者以下則先遣人通名主人具衣冠以俟客入門下馬則趨出迎拜升堂來報禮則再拜謝客止之則止退則就階上馬客徒行則迎於大門之外送亦如之仍隨其行數步揖之則止望其行遠乃入曰凡遇尊長於道皆徒行則趨進揖尊長與之言則對不則立於道側以俟尊長已過乃揖而行或皆乘馬於尊者則回避之於長者則立馬道側揖之俟過乃揖而行若己徒行而尊長乘馬則回避之凡徒行遇所識乘馬者皆仿此若己乘馬而尊長徒行望見則下馬前揖已避亦然過旣遠乃上馬若尊長令上馬則固辭遇敵者皆乘馬則分道相揖而過彼徒行而不及避則下馬揖之過則上馬遇少者以下皆乘馬彼不及避則揖之而過彼徒行不及避則下馬揖之於幼者則不必下可也請召迎送凡四條曰凡請尊長飲食親往投書禮薄則不必書專召他客則不可兼召尊長旣來赴明日親往謝之召敵者以書簡明日交使相謝召少者用客目明日客親往謝曰凡聚會皆鄕人則坐以齒非士類則不然若有親則別序若有他客有爵者則坐以爵不相妨者猶以齒若有異爵者𨿽鄕人亦不以齒異爵謂命士大夫以上今升朝官是若特請召或迎勞出餞皆以專召者爲上客如婚禮則姻家爲上客皆不以齒爵爲序曰凡燕集初坐別設桌子於兩楹間置大杯於其上主人降席立桌東西向上客亦降席立於桌西東向主人取杯親洗上客辭主人置杯桌子上親執酒斟之以器授執事者遂執杯以獻上客上客受之復置桌子上主人西向再拜上客東向再拜興取酒東向跪祭遂飲以杯授贊者遂拜主人答拜若少者以下爲客飲畢而拜則主人跪受如常上客酢主人如前儀主人乃獻眾賓如前儀惟獻酒不拜若眾賓中有齒爵者則特獻如上客之儀不酢若婚會姻家爲上客則𨿽少亦答其拜曰凡有遠出遠歸者則送迎之少者幼者不過五里敵者不過三里各期會於一處拜揖如禮有飲食則就飲食之少者以下俟其旣歸又至其家省之慶弔贈遺凡四條曰凡同約有吉事則慶之冠子生子預薦登第進官之屬皆可賀婚禮𨿽曰不賀然禮有曰賀娶妻者蓋但以物助其賓客之費而已有凶事則弔之喪葬水火之類每家只家長一人與同約者俱往其書問亦如之若家長有故或與所慶弔者不相接則其次者當之曰凡慶禮如常儀有贈物用幣帛酒食果實之屬眾議量力定數多不過三五千少至一二百如情分厚薄不同則從其厚薄或其家力有不足則同約爲之借助器用及爲營幹曰凡弔禮聞其初喪聞喪同未易服則率同約者深衣而往哭弔之凡弔尊者則爲首者致辭而旅拜敵以下則不拜主人拜則答之少者以下則扶之不識生者則不弔不識死者則不哭且助其凡百經營之事主人旣成服則相率素頭素襕衫素帶皆用白生紗絹爲之具酒果食物而往奠之死者自敵以上則拜而奠以下則奠而不拜主人不易服則不易服主人不哭則亦不哭情重則𨿽主人不變不哭亦變而哭之賻禮用錢帛眾議其數如慶禮及葬又相率致賵俟發引則素服而送之賵如賻禮或以酒食犒其役夫及爲之幹事及卒哭及小祥大祥皆常服弔之曰凡喪家不可具酒食衣服以待弔客弔客亦不可受曰凡聞所知之喪或遠不能往則遣使致奠就外次衣弔服再拜哭而送之惟至親篤友爲然過期年則不哭情重則哭其墓

交誼總部總論一易經

比卦初六有孚比之�咎

程傳

初六比之始也相比之道以誠信爲本中心不信而親人人誰與之故比之始必有孚誠乃�咎也孚信之在中也有孚盈缶終來有他吉

大全

雲峯胡氏曰與人交止於信親比之初能有誠信所以比之�咎及其誠信充實則非特�咎又有他吉也

又六三比之匪人

本義

陰柔不中正承乘應皆陰所比皆非其人之象其占大凶不言可知大全

三山劉氏曰承乘應皆陰

匪人之象凡居者之鄰學者之友仕者之同僚皆所當戒也象曰比之匪人不亦傷乎

程傳

人之相比求安吉也乃比於匪人反得悔吝其亦可傷矣深戒失所比也紫巖易傳荀卿曰與不善人

居如入鮑魚之肆久不聞其臭言不善足以移人知慮使流入邪惡也三以柔居剛位所比非人幾何不至喪身亡家是可傷已

同人卦同人於野亨利涉大川利君子貞

程傳

同人者以天下大同之道則聖賢大公之心也常人之同者以其私意所合乃比之情耳故必於野謂不以近情之所私而於郊野曠遠之地旣不系所私乃至公大同之道�遠不同也其亨可知能與天下大同是天下皆同之也何險阻之有故利涉大川小人用其私意所比者𨿽非亦同所惡者𨿽是亦異故其所同者則爲阿黨蓋其心不正也故同人之道利在君子之貞正

又初九同人於門�咎

程傳

九居同人之初而�系應是無偏私同人之公者也故爲出門同人出門謂在外在外則無私暱之偏其同博而公如此則�過咎也集成

龔氏曰同

人之道莫善於�應莫不善於有應有應則有偏系之私�應則�適莫之累初九出門而與人同�適莫也何咎之有象曰出門同人又誰咎也

程傳

出門同人於外是其所同者廣�所偏私人之同也有厚薄親疏之異過咎所由生也旣無所偏黨誰其咎之紫巖易傳君子之同非物我盡忘渾渾與

世爲一如老莊所爲也彼將有以用其同於天下使天下各蒙其惠利不苟然耳

又上九同人於郊�悔

本義

居外無應物莫與同然亦可以�悔故其象占如此集成

國外曰郊郊外曰野同人之世眾皆爭非

其應上九處一卦之外而�爭奪之私同人於郊者也何悔之有

隨卦初九官有渝貞吉出門交有功

程傳

出門交有功人心所從多見親愛者也常人之情愛之則見其是惡之則見其非故妻孥之言𨿽失而多從所憎之言𨿽善爲惡也苟以親愛而隨之則是私情所與豈合正理故出門而交則有功也出門謂非私交不以私故其隨當而有功象曰出門交有功不失也程

傳出門而交非牽於私其交必正矣正則�失而有功

睽卦初九悔亡喪馬勿逐自復見惡人�咎

程傳

惡人與己乖異者也見者與相通也當睽之時𨿽同徳者相與然小人乖異者至眾若棄絕之不幾盡天下以仇君子乎如此則失含弘之義致凶咎之道也又安能化不善而使之合乎故必見惡人則�咎也象曰見惡人以辟咎也

程傳

睽離之時人情乖違求和合之且病其不能得也若以惡人而拒絕之則將眾仇於君子而禍咎至矣故必見之所以免辟怨咎也�怨咎則有可合之道

又九四暌孤遇元夫交孚厲�咎

程傳

九四以陽剛之徳當暌離之時孤立無與必以气類相求而合是以遇元夫也元夫猶善士也四與初皆以陽處一卦之下居相應之位當暌乖之時各無應援自然同徳相親故會遇也同徳相遇必須至誠相與交孚各有孚誠也本義

暌孤謂�應

遇元夫謂得初九交孚謂同徳相信象曰交孚�咎志行也

程傳

君子當暌乖之時上下以至誠相交協志同力則其志可以行不止�咎而已

萃卦六三萃如嗟如�攸利往�咎小吝

程傳

三陰柔不中正之人也求萃於人而人莫與故欲萃如則爲人棄絕而嗟如不獲萃而嗟恨也本義

戒占者當近捨不正之彊援而遠結正應之窮交則�咎也

兌卦九四商兌未寧介疾有喜

程傳

上承中正下比柔邪故不能決而商度未寧謂擬議所從而未決未能有定也若介然守正而疾遠邪惡則有喜也

渙卦六四渙其羣元吉

本義

居陰得正上承九五當濟渙之任者也下�應與爲能散其朋黨之象占者如是則大善而吉

系辭上傳子曰君子之道或出或處或默或語二人同心其利斷金同心之言其臭如蘭本

義言君子之道初若不同而後實�間斷金如蘭言物莫能間而其言有味也

系辭下傳子曰知幾其神乎君子上交不諂下交不瀆其知幾乎大

全朱子曰知幾其神乎便是這事難如邦有道危言危行邦無道危行言遜今有一樣人其不畏者又言過於直其畏謹者又縮做一團更不敢說一句話此便是曉不得那幾若知幾則自中節�此病矣君子上交貴於恭遜恭則便近於諂下交貴於和易和則便近於瀆蓋恭與諂相近和與瀆相近只爭些子便至於流也又曰凡人上交必有些小趨奉底心下交必有些小簡傲底心所爭又只是些子能於此而察之非知幾者莫能詩經

唐風杕杜有杕之杜其葉湑湑獨行踽踽豈無他人不如我同父嗟行之人胡不比焉人無兄弟胡不佽焉朱

注此無兄弟者自傷其孤特而求助於人之詞言杕然之杜其葉猶湑湑然人無兄弟則獨行踽踽曾杜之不如矣然豈無他人之可與同行也哉特以其不如我兄弟是以不免於踽踽耳於是嗟嘆行路之人何不閔我之獨行而見親憐我之無兄弟而見助乎有杕之杜其葉菁菁獨行��豈無他人不如我同姓嗟行之人胡不比焉人無兄弟胡不佽焉

有杕之杜有杕之杜生於道左彼君子兮噬肯適我中心好之曷飲食之朱

注此人好賢而恐不足以致之故言此杕然之杜生於道左其蔭不足以休息如己之寡弱不足恃賴則彼君子者亦安肯顧而適我哉然其中心好之則不已也但無自而得飲食之耳夫以好賢之心如此則賢者安有不至而何寡弱之足患哉有杕之杜生於道周彼君子兮噬肯來遊中心好之曷飲食之

秦風蒹葭蒹葭蒼蒼白露爲霜所謂伊人在水一方�洄從之道阻且長�遊從之宛在水中央朱

注言秋水方盛之時所謂彼人者乃在水之一方上下求之而皆不可得然不知其何所指也蒹葭淒淒白露未晞所謂伊人在水之湄�洄從之道阻且躋�遊從之宛在水中坻蒹葭采采白露未已所謂伊人在水之涘�洄從之道阻且右�遊從之宛在水中沚

小雅隰桑隰桑有阿其葉有難旣見君子其樂如何

朱注

此喜見君子之詩言隰桑有阿則其葉有難矣旣見君子則其樂何如哉然所謂君子則不知其何所指矣隰桑有阿其葉有沃旣見君子云何不樂隰桑有阿其葉有幽旣見君子徳音孔膠心乎愛矣遐不謂矣中心藏之何日忘之

朱注

言我中心誠愛君子而旣見之則何不遂以告之而但中心藏之將使何日而忘之耶楚辭所謂思公子兮未敢言意蓋如此愛之根於中者深故發之遲而存之久也春秋四傳

隱公元年祭伯來傳春秋冬十有二月祭伯來

注此王臣私交之始榖梁傳來者來朝也其弗謂朝何也寰內諸侯非有天子之命不得出會諸侯不正其外交故弗與朝也胡傳人臣義無私交大夫非君命不越竟所以然者杜朋黨之原爲後世事君而有貳心者之明戒也禮記

曲禮大上貴徳其次務施報禮尙往來往而不來非禮也來而不往亦非禮也集

說馬氏曰禮之設所以緣人情也聖人因人情之所樂制爲往來之禮所以使天下之人亹亹而不倦也夫獻而必有酬酬而必有酢此往來之禮見於燕飲也主人出迎則客固辭客就東階則主人固辭此往來之禮見於際接也其往而不來來而不往則禮失其報而爲禮者有時而怠矣永嘉戴氏曰聖人制禮使民知有往來柔伏天下好爭之心於跪拜俯伏辭遜惟諾之間人不知其爲功也而曰禮所以爲多事是亦不察於制禮之本矣以此坊民猶有一言之不酬一拜之不答而兩國爲之暴骨者況絕滅禮樂置天下於無事乎

又君子不盡人之歡不竭人之忠以全交也

注歡謂飲食忠謂衣服之物疏

正義曰此明君子

所行之事也明與人交者不宜事事悉受若使彼罄盡則交結之道不全若不竭盡交乃全也集說長

樂陳氏曰君子責己重以周責人輕以約故盡歡以交人而不盡人之歡竭忠以交人而不竭人之忠孟子曰愛人不親反其仁禮人不答反其敬夫愛人至於不親禮人至於不答猶且自反而不責人則於其交也庸可責其歡忠之盡乎廣安遊氏曰其人於己所求歡以承命則其求宜有所止求而不止則歡有時而窮故其人之歡不可求之以盡也其人於己所望盡忠竭誠然所望當有所止苟望之而不止則忠有時而竭故其人之忠不可使至於竭也盡人之歡如虞公求玉於虞叔叔旣獻之而又求其寶劍故虞叔遂伐虞公此盡人之歡也楚共王歸知罃而問何以報我知罃不應而楚子責以必報不谷是竭人之忠也如古注之說則不盡人之歡若陳敬仲之樂飲而不繼以燭是矣不竭人之忠若孔子出行不假雨具於子夏是矣君子之與人交所以貴辭貴讓貴有節貴不迫於人貴不幹掩人之私皆所以不盡歡不竭忠之意也

表記子曰君子不失足於人不失色於人不失口於人是故君子貌足畏也色足憚也言足信也疏

不失足之容儀而作誇毗進退於眾人不失色之容儀而作籧篨戚施於眾人不失口之容儀而作諂私曲媚於眾人

又子曰無辭不相接也無禮不相見也欲民之毋相也注

辭所以通情也禮謂摯也陳

注必以辭必以禮者

交際不可苟也苟則則不敬此交之所以易疏也

又子曰君子於有喪者之側不能賻焉則不問其所費於有病者之側不能饋焉則不問其所欲有客不能館則不問其所捨故君子之接如水小人之接如醴君子淡以成小人甘以壞小雅曰盜言孔甘亂是用餤注

水相得合而已酒醴相得則敗淡無酸酢少味也接或爲交陳注

三者不能則不問不可以虛言待

人也大

全君子之接人也以信而不以苟說人故如

水淡而可久於此三者不能惠則不問此交之所以全而無後怨故曰淡以成小人之接人也苟說而不以信故如醴之甘而不可久於此三者能問而不能惠取悅於頃刻此交之所以難保故曰甘以壞子曰君子不以口譽人則民作忠故君子問人之寒則衣之問人之饑則食之稱人之美則爵之國風曰心之憂矣於我歸說注

皆爲有言不可以無實子曰口惠而實不至怨災及其身是故君子與其有諾責也寧有已怨國風曰言笑晏晏信誓旦旦不思其反反是不思亦已焉哉大

全呂氏曰有求而不許始𨿽咈人之意而終不害乎信故其怨小諾人而不踐始𨿽不咈人意而終害乎信故其責大子曰君子不以色親人情疏而貌親在小人則穿窬之盜也與子曰情欲信辭欲巧疏

辭欲巧者言君子情貌欲得信實言辭欲得和順美巧不違逆於理與巧言令色者異陳注

巧當作

考卽曲禮則古昔稱先王之謂也大

全呂氏曰穿窬

之盜欺人之不見以爲不義而已色親人者巧言令色足恭無誠心以將之情疏貌親主於爲利亦欺人之不見也

儒行儒有慕賢而容眾毀方而瓦合其寬裕有如此者疏方謂物之方正有圭角鋒鋩也瓦合謂瓦器破而相合也言儒者身𨿽方正毀屈己之方正下同凡眾如破去圭角與瓦器相合也

又儒有聞善以相告也見善以相示也爵位相先也患難相死也久相待也遠相致也其任舉有如此者注相先猶相讓也久相待謂其友久在下位不升己則待之乃進也遠相致者謂己得明君而仕友在小國不得志則相致遠也孔子家語

好生曾子曰狎甚則相簡莊甚則不親是故君子之狎足以交歡其莊足以成禮孔子聞斯言也曰二三子志之孰謂參也不知禮乎

六本齊髙庭問於孔子曰庭不曠山不直地衣穰而提贄精气以問事君子之道願夫子告之孔子曰貞以干之敬以輔之施仁無倦見君子則舉之見小人則退之去女惡心而忠與之效其行修其禮千里之外親如兄弟行不效禮不修則對門不女通矣莊子

人間世凡交近則必相靡以信遠則必忠之以言言必或傳之夫傳兩喜兩怒之言天下之難者也夫兩喜必多溢美之言兩怒必多溢惡之言凡溢之類也妄妄則其信之也莫莫則傳言者殃故法言曰傳其常情無傳其溢言則幾乎全

天地至徳之世端正而不知以爲義相愛而不知以爲仁實而不知以爲忠當而不知以爲信蠢動而相使不以爲賜是故行而無迹事而無傳

刻意無所於迕虛之至也不與物交淡之至也無所於逆粹之至也

漁父人有八疵非其事而事之謂之總莫之顧而進之謂之佞希意道言謂之諂不擇是非而言謂之諛好言人之惡謂之讒析交離親謂之賊稱譽詐僞以敗惡人謂之慝不擇善否兩容頰適偸拔其所欲謂之險此八疵者外以亂人內以傷身君子不友明君不臣荀子

不苟君子易知而難狎易懼而難脇畏患而不避義死欲利而不爲所非交親而不比言辯而不辭蕩蕩乎其有以殊於世也君子能亦好不能亦好小人能亦醜不能亦丑君子能則寬容易直以開導人不能則恭敬繜絀以畏事人小人能則倨傲僻違以驕溢人不能則�嫉怨誹以傾覆人故曰君子能則人榮學焉不能則人樂告之小人能則人賤學焉不能則人羞告之是君子小人之分也君子寬而不僈廉而不劌辯而不爭察而不激寬立而不勝堅彊而不暴柔從而不流恭敬謹愼而容夫是之謂至文詩曰溫溫恭人維徳之基此之謂矣君子崇人之徳揚人之善非諂諛也正義直指舉人之過惡非毀疵也言己之光美擬於舜禹參於天地非誇誕也與時屈伸柔從若蒲葦非懾怯也剛彊猛毅靡所不信非驕暴也以義變應知當曲直故也詩曰左之左之君子宜之右之右之君子有之此言君子之能以義屈伸變應也

非相人有三不祥幼而不肯事長賤而不肯事貴不肖而不肯事賢是人之三不祥也人有三必窮爲上則不能愛下爲下則好非其上是人之一必窮也鄕則不若背則謾之是人之二必窮也知行淺薄曲直有以縣矣然而仁人不能推知士不能明是人之三必窮也

臣道仁者必敬人敬人有道賢者則貴而敬之不肖者則畏而敬之賢者則親而敬之不肖者則疏而敬之其敬一也其情二也若夫忠信端�而不害傷則無接而不然是仁人之質也忠信以爲質端�以爲統禮義以爲文倫類以爲理喘而言臑而動而一可以爲法則詩曰不僭不賊鮮不爲則此之謂也恭敬禮也調和樂也謹愼利也斗怒害也故君子安禮樂利謹愼而無斗怒是以百舉不過也

法行曾子曰同遊而不見愛者吾必不仁也交而不見敬者吾必不長也臨財而不見信者吾必不信也三者在身曷怨人怨人者窮怨天者無識失諸己而反諸人豈不亦迂哉

交誼總部總論二韓詩外傳

論交傳曰君子潔其身而同者合焉善其音而類者應焉馬鳴而馬應之牛鳴而牛應之非和也其勢然也故新沐者必彈冠新浴者必振衣莫能以己之皭皭容人之混污然詩曰我心匪鑑不可以茹子路曰人善我我亦善之人不善我我亦不善之子貢曰人善我我亦善之人不善我我則引之進退而已耳顏回曰人善我我亦善之不善我我亦善之三子所持各異問於夫子夫子曰由之所言蠻貊之言也賜之所言朋友之言也回之所言親屬之言也詩曰人之無良我以爲兄與人以實𨿽疏必密與人以虛𨿽戚必疏夫實之與實如膠如漆虛之與虛如薄冰之見晝日君子可不畱意哉詩曰神之聽之終和且平大戴禮

曾子制言蓬生麻中不扶自直白沙在泥與之皆黑是故人之相與也譬如舟車然相濟達也己先則援之彼先則推之是故人非人不濟馬非馬不走土非土不髙水非水不流

曾子疾病與君子遊苾乎如入蘭芷之室久而不聞則與之化矣與小人遊貸乎如入鮑魚之次久而不聞則與之化矣是故君子愼其所去就與君子遊如長日加益而不自知也與小人遊如履薄冰每履而下幾何而不陷乎哉

文王官人陰行以取名比周以相譽明知賢可以徵與左右不同而交交必重己心說之而身不近之身近之而實不至而歡忠不盡歡忠盡見於眾而貌克如此者隱於交友者也合志如同方共其憂而任其難行忠信而不相疑迷隱遠而不相捨曰至友者也心色辭气其入人甚兪進退工故其與人甚巧其就人甚速其叛人甚易曰位志者也飲食以親貨賄以交接利以合故得望譽徵利而依隱於物曰貪鄙者也劉向說苑

雜言孔子曰不知其子視其所友不知其君視其所使又曰與善人居如入蘭芷之室久而不聞其香則與之化矣與惡人居如入鮑魚之肆久而不聞其臭亦與之化矣故曰丹之所藏者赤烏之所藏者黑君子愼所藏曾子從孔子於齊齊景公以下卿禮聘曾子曾子固辭將行晏子送之曰吾聞君子贈人以財不若以言今夫蘭本三年湛之以鹿醢旣成則易以匹馬非蘭本美也願子詳其所湛旣得所湛亦求所湛吾聞君子居必擇處遊必擇士居必擇處所以求士也遊必擇士所以修道也吾聞反常移性者欲也故不可不愼也後漢王符潛夫論

交際語曰人惟舊器惟新昆弟世疏朋友世親此交際之理人之情也今則不然多思遠而忘近背故而向新或歷載而益疏或中路而相捐悟先聖之典戒負久要之誓言斯何故哉退而省之亦可知也勢有常趣理有固然富貴則人爭附之此勢之常趣也貧賤則爭去之此理之固然也夫與富貴交者上有稱譽之用下有貨財之益與貧賤交者大有賑貸之費小有假借之損今使官人𨿽兼桀跖之惡苟結駟而過士士猶以榮而歸焉況其實有益者乎使處子𨿽抱顏閔之賢苟被褐而造門人猶以爲辱而恐其復來況其實有損者乎故富貴易得宜貧賤難得適好服謂之奢僭惡衣謂之困厄徐行謂之饑餒疾行謂之逃責不候謂之倨慢數來謂之求食空造以爲無意奉贄以爲欲貸恭謙以爲不肖抗揚以爲不得此處子之羇薄貧賤之苦酷也夫處卑下之位懷北門之殷憂內見謫於妻子外蒙譏於士夫嘉會不從禮餞禦不逮眾貨財不足以合好力勢不足以仗急歡忻久交情好曠而不接則人無故自廢疏矣漸疏則賤者逾自嫌而日引貴人逾務黨而忘之夫以逾疏之賤伏於下流而望日忘之貴此谷風所爲內摧傷而介推所以赴深山也夫交利相親交害相疏是故長誓而廢必無用者也交漸而親必有益者也俗人之相與也有利生親積親生愛積愛生是積是生賢情苟賢之則不自覺心之親之口之譽之也無利生疏積疏生憎積憎生非積非生惡情苟惡之則不自覺心之外之口之毀之也是故富貴𨿽新其勢日親貧賤𨿽舊其勢日除此處子所以不能與官人競也世主不察朋友之所至而苟信貴臣之言此潔士所以獨隱翳而姦雄所以黨能臣也昔魏其之客流於武安長平之吏移於冠軍廉頗翟公載盈載虛夫以四君之賢藉舊貴之夙恩客猶若此則又況乎生貧賤者哉惟有古烈之風志義之士爲不然爾恩有所結終身無解心有所矜賤而益篤詩云淑人君子其儀一兮心如結兮故歲寒然後知松柏之後雕也隘然後知其人之篤固也侯嬴豫讓出身以報恩鱄諸荊軻奮命以效用故死可爲也處之難爾龐勛勃貂一旦見收亦立爲義報況累舊乎故鄒陽稱之曰桀之狗可使吠堯跖之客可使刺由豈虛言哉俗士淺短急於目前見赴有益則先至顧無用則後輩是以欲速之徒競推上而不暇接下爭逐前而不遑卹後是故韓安國能遺田蚡五百金而不能賑一窮翟方進稱淳於長而不能薦一士夫安國方進前世之忠良也而猶若此則又況乎末塗之下相哉此姦雄所以逐黨進而處子所以愈壅蔽也非明聖之君孰能昭察且夫怨惡之生若二人偶焉苟相對也恩情相向推極其意精誠相射貫心達髓愛樂之隆輕相爲死是故侯生豫子刎頸而不恨苟相背也心情乖平推極其意分背奔馳窮東極西心尙未決是故陳余張耳老相全滅而無感痛從此觀之交際之理其情大矣非獨朋友爲然君臣夫婦亦猶是也當其歡也父子不能間及其乖也怨讎不能先是故聖人常愼微以惇其終富貴未必可重貧賤未必可輕人心不同好度量相萬億許由讓其帝位俗人有爭縣職孟軻辭祿萬鍾小夫貪於升食故曰鶉鷃羣遊終日不休亂舉聚跱不離蒿茆鴻鵠髙飛雙別乖離通千達萬志在陂池鸞鳳翺翔黃曆之上徘徊太淸之中隨景風而飄颻時抑揚以從容意猶未得喈喈然長鳴蹶號振翼陵朱云薄升極呼吸陽露曠旬不食其意尙猶嗛嗛如也三者殊務各安所爲是以伯夷采薇而不恨巢父木棲而自願由斯觀諸士之志量固難測度凡百君子未可以富貴驕貧賤謂貧賤之必我屈也詩云徳輶如毛民鮮克舉之世有大難者四而人莫之能行也一曰恕二曰平三曰恭四曰守夫恕者仁之本也平者義之本也恭者禮之本也守者信之本也四者並立四行乃具四行具存是謂眞賢四本不立四行不成四行無一是謂小人所謂恕者君子之人論彼恕於我動作友聲故人君不開精誠以示賢忠賢忠亦無以得達易曰王明並受其福是以忠臣必待明君乃能顯其節良吏必得察主乃能成其功君不明則大臣隱下不竭忠又羣司捨法而阿貴夫忠言所以爲安也不貢必危法禁所以爲治也不奉必亂忠之貢與不貢法之奉與不奉其秉皆在於君非臣下之所能爲也是故聖人求之於己不以責下凡爲人上法術明而賞罰必者𨿽無言語而勢自治治賈一倍以相髙苟能富貴𨿽積狡惡爭稱譽之終不見非苟處貧賤恭謹爲不肖終不見是此俗化之所以浸敗而禮義之所以消衰也世有可患者三三者何曰情實薄而辭稱厚念實忽而文想憂懷不來而外克期不信則懼失賢信之則詿誤人此俗士可厭之甚者也是故孔子疾夫言之過其行者詩傷蛇蛇碩言出自口矣巧言如簧顏之厚矣今世俗之交也未相照察而求深固探懷扼腕拊心祝詛苟欲相護論議而已分背之日旣得之後則相棄忘或受人恩徳先以濟度不能拔舉則因毀之爲生瑕釁明言我不遺力無柰自不可爾詩云知我如此不如無生先合而後忤有初而無終不若本無生意彊自誓也君子屢盟亂是用長大人之道周而不比微言相感掩若同符又焉用盟孔子恂恂似不能言者又稱誾誾言惟謹也士貴有辭亦憎多口故曰文質彬彬然後君子與其不忠剛毅木訥尙近於仁嗚呼哀哉凡今之人言方行圓口正心邪行與言謬心與口違論古則知稱夷齊原顏言今則必官爵職位虛談則知以徳義爲賢貢薦則必閥閱爲前處子𨿽躬顏閔之行性勞謙之質秉伊呂之才懷救民之道其不見資於斯世也亦已明矣荀悅申鑑

雜言下君子嘉仁而不責惠尊禮而不責意貴徳而不責怨其責也先己而行也先人淫惠曲意私怨此三者實枉貞道亂大徳然成敗得失莫匪由之救病不給其竟奚暇於道徳哉此之謂末俗故君子有常交曰義也有常誓曰信也交而後親誓而後故狹矣太上不異古今其次不異海內同天下之志者其盛徳乎大人之志不可見也浩然而同於道眾人之志不可掩也察然而流於俗同於道故不與俗浮沈徐幹中論

法象君子之交人也歡而不媟和而不同好而不佞詐學而不虛行易親而難媚多怨而寡非故無絕交無畔朋

譴交民之好交遊也不及聖王之世乎古之不交遊也將以自求乎昔聖王之治其民也任之以九職糾之以八刑導之以五禮訓之以六樂教之以三物習之以六容使民勞而不至於困逸而不至於荒當此之時四海之內進徳修業勤事而不暇詎敢淫心捨力作爲非務以害休功者乎自王公至於列士莫不成正畏相厥職有恭不敢自暇自逸故春秋外傳曰天子大采朝日與三公九卿祖識地徳日中考政與百官之政事師尹惟旅牧相宣序民事少采夕月與太史司載糾虔天刑日入監九禦潔奉禘郊之粢盛而後卽安諸侯朝修天子之業命晝考其國職夕省其典刑夜警其百工使無慆淫而後卽安卿大夫朝考其職晝講其庶政夕序其業夜庀其家事而後卽安士朝而受業晝而講貫夕而習復夜而計過無憾而後卽安正歲使有司令於官府曰各修乃職考乃法備乃事以聽王命其有不恭則邦有大刑由此觀之不務交遊者非政之惡也心存於職業而不遑也且先王之教官旣不以交遊導民而鄕之考徳又不以交遊舉賢是以不禁其民而民自捨之及周之衰而交遊興矣問者曰吾子著書稱君子之有交求賢交也今稱交非古也然則古之君子無賢交歟曰異哉子之不通於大倫也若夫不出戶庭坐於空室之中𨿽魑魅魍魎將不吾覿而況乎賢人乎今子不察吾所謂交遊之實而難其名名有同而實異者矣名有異而實同者矣故君子於是倫也務於其實而無譏其名吾稱古之不交遊者不謂向屋漏而居也今之好交遊者非謂長沐雨乎中路者也古之君子因王事之間則奉贄以見其同僚及國中之賢者其於宴樂也言仁義而不及名利君子未命者亦因農事之隙奉贄以見其鄕黨同志及夫古之賢者亦然則何爲其不獲賢交哉非有釋王事廢交業遊遠邦曠年歲者也故古之交也近今之交也遠古之交也寡今之交也眾古之交也爲求賢今之交也爲名利而已矣古之立國也有四民焉執契修版圖奉聖王之法治禮義之中謂之士竭力以盡地利謂之農夫審曲直形勢飭五材以別名器謂之百工通四方之珍異以資之謂之商旅各世其事毋遷其業少而習之其心安之則若性然而功不休也故其處之也各從其族不使相奪所以一其耳目也不勤乎四職者謂之窮民役諸圜土凡民出入行止會聚飲食皆有其節不得怠荒以妨生務以麗罪罰然則安有羣行方外而專治交遊者乎是故五家爲比使之相保比有長五比爲閭使之相憂閭有胥四閭爲族使之相葬族有師五族爲黨使之相救黨有正五黨爲州使之相賙州有長五州爲鄕使之相賓鄕有大夫必有聰明慈惠之人使各掌其鄕之政教禁令正月之吉受法於司徒退而頒之於其州黨族閭比之羣吏使各以教其所治之民以考其徳行察其道藝以歲時登其大夫察其眾寡凡民之有徳行道藝者比以告閭閭以告族族以告黨黨以告州州以告鄕鄕以告民有罪奇�者比以告亦如之有善而不以告謂之蔽賢蔽賢有罰有惡而不以告謂之黨逆黨逆亦有罰故民不得有遺善亦不得有隱惡鄕大夫三年則大比而興賢能者鄕老及鄕大夫羣吏獻賢能之書於王王拜受之登於天府其爵之命也各隨其才之所宜不以大司小不以輕任重故書曰百僚師師百工惟時此先王取士官人之法也故其民莫不反本而自求愼徳而積小知福祚之來不由於人也故無交遊之事無請托之端心澄體靜恬然自得咸相率以正道相厲以誠�姦說不興邪陂自息矣世之衰也上無明天子下無賢諸侯君不識是非臣不辧黑白取士不由於鄕黨考行不本於閥閱多助者爲賢才寡助者爲不肖序爵聽無証之論班祿采方國之謠民見其如此者知富貴可以從眾爲也知名譽可以虛嘩獲也乃離其父兄去其邑裏不修道藝不治徳行講偶時之說結比周之黨汲汲皇皇無日以處更相嘆揚疊爲表裏檮杌生華憔悴布衣以欺人主惑宰相竊選舉盜榮寵者不可勝數也旣獲者賢己而遂往羨慕者並驅而追之悠悠皆是孰能不然者乎桓靈之世其甚者也自公卿大夫州牧郡守王事不卹賓客爲務冠蓋塡門儒服塞道饑不暇倦不獲已殷殷沄沄俾夜作晝下及小司列城墨綬莫不相商以得人自矜以下士星言夙駕送往迎來亭傳常滿吏卒傳問炬火夜行閽寺不閉把臂捩腕扣天矢誓推托恩好不較輕重文書委於官曹系囚積於囹圄而不遑省也詳察其爲也非欲憂國卹民謀道講徳也徒營己治私求勢逐利而已有策名於朝而稱門生於富貴之家者比屋有之爲之師而無以教弟子亦不受業然其於事也至乎懷丈夫之容而襲婢妾之態或奉貨而行賂以自固結求志屬托規圖仕進然擲目指掌髙談大語若此之類言之猶可羞而行之者不知恥嗟乎王教之敗乃至於斯乎且夫交遊者出也或身歿於他邦或長幼而不歸父母懷煢獨之思室人抱東山之哀親戚隔絕閨門分離無罪無辜而亡命是效古者行役過時不反猶作詩刺怨故四月之篇稱先祖匪人胡寧忍予又況無君命而自爲之者乎以此論之則交遊乎外久而不歸者非仁人之情也魏劉卲人物志

八觀愛不可少於敬少於敬則廉節者歸之

注廉人好敬是以歸之而眾人不與

眾人樂愛愛少是以不與愛多於敬則𨿽廉節者不悅而愛接者死之

廉人寡常人眾眾人樂愛致其死則事成業濟何則敬之爲道也嚴而相離其勢難久動必肅容過之不及逆旅之人不及溫和而歸也愛之爲道也情親意厚深而感物煦愉篤密感物深至是以翳桑之人倒戈報徳是故觀其愛敬之誠而通塞之理可得而知也篤於慈愛則溫和而上下之情通務在禮敬則嚴肅而外內之情塞然必愛敬相須不可一時而無然行其二義者常當務令愛多敬少然後肅穆之風可得希矣人之情有六機抒其所欲則喜

爲有力者譽烏獲其心莫不忻焉不抒其所能則怨

爲辧給者稱三緘其心莫不忿然以自伐歷之則惡

抗己所能以歷眾人眾人所惡以謙損下之則悅

卑損下人人皆喜悅犯其所乏則婟

人皆悅己所長惡己所短故稱其所短則婟戾忿肆以惡犯婟則�

自伐其能人所惡也稱人之短人所婟也今伐其所能犯人所婟則�害生也此人性之六機也君子接物犯而不校

知物情好勝𨿽或以小犯己終不較拒也不校則無不敬下所以避其害也

務行謙敬誰害之哉小人則不然旣不見機

不達�害之機而欲人之順己

謂欲人無違己以佯愛敬爲見異

孔光逡巡董賢欣喜以偶邀會爲輕

謂非本心忿其輕己苟犯其機則深以爲怨

小人易悅而難事是故觀其情機而賢鄙之志可得而知也

賢明志在退下鄙劣志在陵上是以平淡之主禦之以正訓貪者之所憂戒幸者之所悲然後物不自伐下不陵上賢否當位治道有序晉抱朴子

交際抱朴子曰余以朋友之交不宜雜浮面而不心揚云攸譏故𨿽位顯名美門齊年敵而趨捨異規業尙乖互者未嘗結焉或有矜其先達步髙視遠或遺忽陵遲之舊好或簡棄後門之類味或取人以官而不能徳其不遭知己零淪丘園者𨿽才深智遠操淸節髙者不可也其進趨偶合位顯官通者𨿽面墻庸瑣必及也如此之徒𨿽能令壤虫雲飛斥鷃戾天手捉刀尺口爲禍福得之則排冰吐華失之則當春雕悴余代其踧蹐恥與共世窮之與達不能求也然而輕薄之人無分之子曾無疾非俄然之節星言宵徵守其門庭翕然諂笑卑辭悅色提壺執贄時行索媚勤苦積久猶見嫌拒乃行因托長者以構合之其見受也則踴悅過於幽系之遇赦其不合也則懊悴劇於喪病之逮己也通塞有命道遺正直否泰付之自然津塗何足多咨嗟乎細人豈不鄙哉每爲慨然助彼羞之昔莊周見惠子從車之多而棄其餘魚余感俗士不汲汲於攀及至也瞻彼云云馳騁風塵者不懋建徳業務本求己而偏循髙交以結朋黨謂人理莫此之要當世莫此急也以嶽峙獨立者爲澀吝疏拙以奴顏婢膝者爲曉解當世風成俗習莫不逐末流遁遂往可慨者也或有徳薄位髙器盈志溢聞財利則驚掉見奇士則坐睡�縷杖策被褐負笈者𨿽文艷相雄學優融元同之埃芥不加接引若夫程鄭王孫羅褒之徒乘肥衣輕懷金挾玉者𨿽筆不集札菽麥不辧爲之倒屣吐食握發余徒恨不在其位有斧無柯無以爲國家流穢濁於四裔投負人於北波𨿽勢力足以移山拔海吹呼能令泥像登云造其門庭我則未暇也而多有下意怡顏匍匐膝進求交於若人以圖其益悲夫生民用心之不鈞何其遼邈之不肖也哉余所以同生聖世而抱困賤本後顧而不見者今皆追瞻而不及豈不有以乎然性苟不堪各從所好以此存亡予不能易也或又曰時移勢變古今別務行立乎己名成乎人金玉經於不測者托於輕舟也靈鳥萃於元霄者扶搖之力也芳蘭之芬烈者淸風之功也屈士起於丘園者知己之助也今先生所交必淸澄其行業所厚必沙汰其心性孑然只跱失棄名�結讎一世招怨流俗豈合和光同塵之義乎若比智而交則白屋不降公旦之貴若鈞才而遊則尼父必無入室之客矣抱朴子曰吾聞詳交者不失人而泛結者多後悔故曩哲先擇而後交不先交而後擇也子之所論出人之計也吾之所守退士之志也子云玉浮鳥髙皆有所因誠復別理一家之說也吾以爲寧作不載之寶不飛之鵬不揚之蘭無黨之士亦損於夜光之質垂天之大含芳之卉不朽之蘭乎且夫名多其實位過其才處之者猶�免於禍辱交之者何足以爲榮福哉由玆論之則交彼而遇者𨿽得達不足貴芘之而�者譬如蔭朽樹之被笮也彼尙不能自止其顚厥亦安能救我之碎首哉吾聞大丈夫之自得而外物者其於庸人也蓋逼迫不獲已而與之形接𨿽以千計猶蚤虱之積乎衣而贅疣之攢乎體也失之𨿽以萬數猶飛塵之去嵩岱鄧林之墮朽條耳豈以有之爲益無之覺損乎且夫朋友也者必取乎直亮多聞拾遺斥謬生無請言死無托辭終始一契寒暑不渝者然而此人良未易得而或默語殊塗或憎愛異心或盛合衰離或見利忘信其處人也譬猶禽魚之結侶冰炭之同器欲其久合安可得哉夫父子天性好惡宜鈞而子政子駿平論異隔南山伯奇辯訟有無面別心殊其來尙矣總而混之不亦難哉世俗之人交不論志逐名趨勢熱來冷去見過不攺視迷不救有利則獨專而不相分有害則苟免而不相卹或事便則先取而不讓值機會則賣彼以安此凡如是則有不如無也天下不爲盡不中交也率於爲益者寡而生累者眾知人之明上聖所難而欲力厲近才短於鑑物者務廣其交又欲使悉得可與經夷險而不易情歷危苦而相負荷者吾未見其可多得也𨿽搜琬琰於培塿之上索鸞鳳乎鷦鷯之巢未爲難也吾亦豈敢謂藍田之陽丹穴之中爲無此物哉亦直言其稀已矣夫操尙不同猶金沈羽浮也志好之乖次猶火升而水降也苟不可同𨿽造化之靈大塊之匠不可使同也何可彊乎余稟訥駘加之以天挺篤懶諸戲弄之事彈�博奕皆所惡見及飛輕走迅遊獵傲覽咸所不爲殊不喜嘲凡此數者皆時勢所好莫不�之而余悉闕焉故親交所以尢遼也加以挾直好吐忠藎藥石所集甘心者鮮又欲勉之以學問諫之以馳競止其樗蒱節其沈湎此又常人所不能悅也毀方瓦合違情偶俗人之愛力其所不堪而欲好日新安可得哉知其如此而不辯攺之可不謂之暗於當世拙於用大乎夫交而不卒合而又離則兩受不弘之名俱失克終之美夫厚則親愛生焉薄則嫌隙結焉自然之理也可不詳擇乎爲可臨觴拊背執手須臾欲多其數而必其全吾所懼也或曰然則都可以無交乎抱朴子答曰何其然哉夫畏水者何必廢舟楫忌傷者何必棄斧斤交之爲道其來尙矣天地不交則不泰上下不交卽乖志夫不泰則二气隔並矣志乖則天下無國矣然始之甚易終之覺難患乎所結非其人敗於爭小以忘大也易美金蘭詩詠百朋𨿽有兄弟不如友生切思三益大聖所嘉門人所以增親惡言所以不至管仲所以免誅戮而立霸功子元所以去亭長而驅朱軒者交之力也單弦不能發韶下之和音子色不能成衮龍之瑋煜一味不能合伊鼎之甘獨木不能致鄧林之茂元圃極天蓋由眾石之積南溟浩瀁實須羣流之赴明鏡舉則傾冠見矣羲和照則曲影覺矣括修則枉刺之疾消矣良友結則輔仁之道弘矣達者知其然也所企及則必簡乎勝己所降結必料乎同志其處也則講道進徳其出也則齊心比翼否則鈞魚釣之業泰則協經世之務安則有以精義危則有以相卹恥令譚肯專面地之篤不使王貢擅彈冠之美夫然故交道可貴也然實未易知勢利生去就毀壞刎頸之契漸漬釋膠漆之堅於是有忘素情之調嘆或睚眥而不思遂令元伯巨卿之好獨著於昔張耳陳余之變屢構於今推往尋來良可嘆也夫梧禽不與鴟梟同枝麟虞不與豺狼連羣淸源不與濁潦混流仁明不與凶暗同處何者漸染積而移直道暴迫則生害也或人曰敢問全交之道可得聞乎抱朴子答曰君子交絕猶無惡言豈肯向所異辭乎殺身猶以許友豈名位之是競乎善交狎而不慢和而不同見彼有失則正色而諫之告我以過則速攺而不憚不以忤彼心而不言不以逆我耳而不納不以巧辯飾其非不以華辭文其失不形同而神乖不匿情而口合不面從而背憎不疾人之勝己護其短而引其長隱其失而宣其得外無計數之諍內遺心競之累夫然故鹿鳴之好全而伐木之刺息若乃輕合而不重離易厚而不難薄始如形影終爲參辰至歡變爲篤恨接援化成讎敵不祥之悔亦無及矣往者漢季陵遲皇轡不振在公之義替紛競之俗成以違時爲淸髙以救世爲辱身尊卑禮壞大倫遂亂在位之人不務盡節委本趨末背實尋聲王事廢者其譽美姦過積者其功多莫不飛輪兼策星言假寐冒寒觸暑以走權門市虛華之名於秉勢之口買非分之位於賣官之家或爭所欲還相屠滅於是公叔偉長疾其若彼力不能正不忍見之爾乃發憤著論杜門絕交斯誠感激有爲而然蓋矯枉而過正非經常之永訓也徒當遠非類之黨愼諂黷之源何必裸袒以詭彼己斷粒以刺玉食哉夫反之爲非重諫而不止遂致大亂故禮義之所棄可以絕矣嵇中散集

家誡人無志非人也但君子用心所欲準行自當量其善者必擬議而後動若志之所之則口與心誓守死無二恥躬不逮期於必濟若心疲體懈或牽於外物或累於內欲不堪近患不忍小情則議於去就議於去就則二心交爭二心交爭則向所見役之情勝矣或有中道而廢或有不成一簣而敗以之守則不固以之攻則怯弱與之誓則多違與之謀則善泄臨樂則肆情處逸則極意故𨿽繁華熠熠無結秀之勛終年之勤無一旦之功斯君子所以嘆息也若夫申胥之長吟夷齊之全潔展季之執信蘇武之守節可謂固矣故以無心守之安而體之若自然也乃是守志之盛者可耳所居長吏但宜敬之而已矣不當極親密不宜數往往當有時其眾人又不當宿畱所以然者長吏喜問外事或時發舉則怨或者謂人所說無以自免也若行寡言愼備自守則怨責之路解矣其立身當淸遠若有煩辱欲人之盡命托人之請求當謙辭遜謝其素不預此輩事當相亮耳若有怨急心所不忍可外違拒密爲濟之所以然者上遠宜適之幾中絕常人淫輩之求下全束脩無玷之稱此又秉志之一隅也凡行事先自審其可不差於宜宜行此事而人欲易之當說宜易之理若使彼語殊佳者勿羞折遂非也若其理不足而更以情求來守人𨿽復云云當堅執所守此又秉志之一隅也不須行小小束脩之意气若見窮乏而有可以賑濟者便見義而作若人從我欲有所求先自思省若有所損廢多於今日所濟之義少則當權其輕重而拒之𨿽復守辱不已猶當絕之然大率人之告求皆彼無我有故來求我此爲與之多也自不如此而爲輕竭不忍面言彊逼小情未爲有志也夫言語君子之機機動物應則是非之形著矣故不可不愼若於意不善了而本意欲言則當懼有不了之失且權忍之後視向不言此事無他不可則向言或有不可然則能不言全得其可矣且俗人傳吉遲傳凶疾又好議人之過闕此常人之議也坐言所言自非髙議但是動靜消息小小異同但當髙視不足和答也非義不言詳靜敬道豈非寡悔之謂人有相與變爭未知得失所在愼勿預也且默以觀之其非行自可見或有小是不足是小非不足非至竟可不言以待之就有人問者猶當辭以不解近論議亦然若會酒坐見人爭語其形勢似欲轉盛便當亟捨去之此將斗之兆也坐視必見曲直黨不能不有言有言必是在一人其不是者方自謂爲直則謂曲我者有私於彼便怨惡之情生矣或便獲悖辱之言正坐視之大見是非而爭不了則仁而無武於義無可當遠之也然大都爭訟者小人耳正復有是非共濟汗漫難勝可足稱哉就不得遠取醉爲佳若意中偶有所諱而彼必欲知者若守大不已或劫以鄙情不可憚此小輩而爲所攙引以盡其言今正堅語不知不識方爲有志耳自非知舊鄰比庶幾以下欲請呼者當辭以他故勿往也外榮華則少欲自非至急終無求欲上美也不須作小小卑恭當大謙裕不須作小小廉恥當全夫讓若臨朝讓官臨義讓生若孔文舉求代兄死此忠臣烈士之節凡人自有公私愼勿彊知人知彼知我知之則有忌於我今知而不言則便是不知矣若見竊語私議便捨起勿使人忌也或時逼迫彊與我共說若其言邪險則當正色以道義正之何者君子不容僞薄之言故也一旦事敗便言某甲昔知吾事以宜備之深也凡人私語無所不有宜預以爲意見之而走者何哉或偶知其私事與同則可不同則彼恐事泄思害人以滅迹也非意所欽者而來戲調嗤笑人之闕者但莫應從少共轉至於不共而勿大冰矜趨以不言答之勢不得久行自止也自非所監臨相與無他宜適有壺榼之意束脩之好此人道所通不須逆也過此以往是非通穆匹帛之饋車服之贈當深絕之何者常人皆薄義而重利今以自竭者必有爲而作鬻貨僥歡施而求報其俗人之所甘願而君子之所大惡也闕七字又憒不須離摟彊勸人酒不飲自已若人來勸己輒當爲持之勿誚勿逆也見醉燻燻便止愼不當至困醉不能自裁也梁劉勰新論

去情情者是非之主而利害之根有是必有非能利亦能害是非利害存於衷而彼此還相疑故無情以接物在遇而恆通有情以接人觸應而成礙由此觀之則情之所處物之所疑也是以謀揚譽人而受譽者不以爲徳身膚彊飯而蒙飽者不以爲惠嬰兒傷人而被傷者不以爲怨侏儒嘲人而獲嘲者不以爲辱何者有情於譽飽𨿽蒙惠而非徳無情於傷辱𨿽獲毀而無憾魚不畏网而畏鵜復讎者不怨鏌而怨其人网無心而鳥有情劍無情而人有心也使信士分財不如投策探鉤使廉士守藏不如閉局全封何者有心之於平不若無心之不平也有欲之於廉不若無欲之不廉也今人目若驪珠心如權衡評人好醜𨿽言得其實彼必嫌怨及其自照明鏡摹倒其容醜狀旣露則內慚而不怨向之評者與鏡無殊然而向怨今慚者以鏡無情而人有心也三人居室二人交爭必取信於不爭者以辧彼此之得失夫不爭者未必平而交爭者未必偏而信於不爭者何也以爭者之心並勝挾情故也飄瓦擊人虛舟觸己𨿽有忮心而不怒者以彼無情於擊觸也是以聖人棄智以全眞遣情以接物不爲名屍不爲謀府混然無際而俗莫能累矣北齊顏氏家訓

風操四海之人結爲兄弟亦何容易必有志均義敵令終如始者方可議之一爾之後命子拜伏呼爲丈人申父友之敬身事彼親亦宜加禮比見北人甚輕此節行路相逢便定昆季望年觀貌不擇是非至有結父爲兄托子爲弟者

慕賢古人云千載一聖猶旦暮也五百年一賢猶比膊也言聖賢之難得疏闊如此儻遭不世明達君子安可不攀附景仰之乎吾生於亂世長於戎馬流離播越聞見已多所值名賢未嘗不心醉魂迷向慕之也人在少年神情未定所與款狎燻漬陶染言笑舉動無心於學潛移暗化自然似之何況操履藝能較明易習者也是以與善人居如入芝蘭之室久而自芳也與惡人居如入鮑魚之肆久而自臭也墨翟悲於染絲是之謂矣君子必愼交遊焉孔子曰無友不如己者顏閔之徒何可世得但優於我便足貴之世人多蔽貴耳賤目重遙輕近少長周旋如有賢哲每相狎侮不加禮敬他鄕異縣微藉風聲延頸企踵甚於饑渴校長短核精粗或彼不能如此矣所以魯人謂孔子爲東家丘昔虞國宮之奇少長於君君狎之不納其諫以至亡國不可不畱心也隋文中子

禮樂賈瓊問羣居之道子曰同不害正異不傷物曰可終身而行乎子曰烏乎而不可也古之有道者內不失眞而外不殊俗夫如此故全也

述史賈瓊請絕人事子曰不可請接人事子曰不可瓊曰然則奚若子曰莊以待之信以從之去者不追來者不拒泛如也斯可矣

魏相子曰君子先擇而後交小人先交而後擇故君子寡尢小人多怨良以是夫子曰君子不責人所不及不彊人所不能不苦人所不好夫如此故免唐羅隱兩同書

同異夫同聲相應同气相求𨿽虎異谷風虎嘯而谷風起蛇非山霧蛇踴而山霧興理所同耳夫異類殊羣異情同行𨿽蛤因雀化而蛤不與雀遊鴽自鼠爲而鴽不與鼠匹理所異耳然父子兄弟非不親矣其心未必同君臣朋友非不疏矣其心未必異故瞽叟愚而重華聖盜跖貪而柳下廉劉季困而紀信焚伯桃餓而角哀死亦猶煙灰同出飛沈自分膠漆異生而堅固相守也然則情性不等同異難並大易𨿽云同人於門三爻復云伏戎於莽此則於同不能無異也故有面同而心不同者有外異而內不異者有始同而終異者有初異而末同者有彼不同我而我與之同者有彼不異我而我與之異者何以明之昔者陳平面向呂后而心歸劉氏程嬰外逆孫臼而內存趙孤張耳陳余始則刎頸之交終構參商之隙夷吾小白初有射鉤之怨末爲魚水之歡田氏懷誑義於齊君齊君彌信亞父盡至忠於項羽項羽益疑是則同異之心不可以一二而測也是故明者徐視而審聽髙居而遠望也隨時之宜惟變所適因其可同而與之同矣因其可異而與之異矣故衛靑豎耳漢武委之以軍旅由余虜耳秦穆授之以國政夫以衛靑由余敵於秦漢非不疏矣猶知可同而同之況於父子兄弟之親而有可同者乎且管叔兄耳姬旦誅之以極刑石厚子矣石碏死之以大義也夫以管叔石厚比於旦碏非不親矣猶知可異而異之況乎君臣朋友之疏而有可同者乎故能同異者爲福不能同異者爲禍虞舜能同八元能異四罪永垂聖哲之名殷紂不同三仁不異二臣故取敗亡之辱是則同異之際不可失其微妙也故孔子曰見幾而作不俟終日其是之謂歟宋張子正蒙

中正篇能使不仁者仁仁之施厚矣故聖人並答仁智以舉直錯諸枉以責人之心責己則盡道所謂君子之道四丘未能一焉者也以愛己之心愛人則盡仁所謂施諸己而不願亦勿施於人者也以眾人望人則易從所謂以人治人攺而止者也此君子所以責己責人愛人之三術也

交誼總部總論三宋何垣西疇常言

交際交朋必擇勝己者講貫切磋益也追隨遊玩損也若佞諛相甘言不及義寧獨學寡聞猶可以無悔吝勿忌人善以身取則焉孳孳不已惡知其非我有也勿揚人過反躬默省焉有或類是亟思悔而速攺也去其不善而勉進於善是之謂善學與剛直人居心所畏憚故言必擇行必謹初若不相安久而有益多矣與柔善人居意覺和易然而言必予贊也過莫予警也日相親好積尢悔於身而不自知損孰大焉故美味多生疾疢藥石可保長年君子之事上也必忠以敬其接下也必謙以和小人之奉上也必諂以媚其待下也必傲以忽媚上而忽下小人無常心故君子惡之袁采世範

雜訓人之性行𨿽有所短必有所長與人交遊若常見其短不見其長則時日不可同處若常念其長而不顧其短𨿽終身與之交遊可也人之平居必近君子而遠小人者君子之言多長厚端謹此言先入於吾心及吾之臨事自然出於長厚端謹矣小人之言多刻薄浮華此言先入於吾心及吾之行事自然出於刻薄浮華矣且如朝夕聞人尙气好淩人之言吾亦將尙气好淩人而不覺矣朝夕聞人遊蕩不事繩檢之言吾亦將遊蕩不事繩檢而不覺矣如此非一端非大有定力必不免漸染之患也與人交遊無問髙下須常和易不可妄自尊大修飾邊幅若言行崖異則人豈復相近然又不可太狎樽酒會聚之際固當歌笑盡歡恐嘲譏中觸人忌諱則忿爭興焉朱子儀禮經傳通解

士相見義自天子至於庶人皆有摯摯者致也所以致其志也天子之摯鬯諸侯玉卿羔大夫雁士雉鬯也者言徳之遠聞也玉也者言一度不易也羔也者言柔而有禮也雁也者言進退知時也雉也者言死其節也故天子以遠徳爲志諸侯以一度爲志卿以有禮爲志大夫以進退爲志士以死節爲志明乎志之義而天下治矣故執斯摯者致志者也君之摯以事神臣之摯以養人惟君受摯者惟君受養也非其君則辭摯不敢當養也古者非其君不仕非其師不學非其人不友非其大夫不見士相見之禮必依於介紹以言其不苟合者也必依於摯以言其道可親也苟而合惟小人無恥者能之君子可見也不可屈也可親也不可狎也可遠也不可疏也賓至門主人三辭見賓稱摰主人三辭摯所以致尊嚴也大夫以禮相接士以禮相諭庶人以禮相問然而爭奪興於末者未之有也人苟悅而相若者末必爭苟簡而相親者末必怨是故士相見禮者人道之大也所以使人重其身而毋邇於辱也所以使人愼其交而無邇於禍也惟仕於君者召而往未仕而見於君者冠而奠摯在邦曰市井之臣在野曰艸莽之臣君𨿽召不往也是故𨿽有南面之貴千乘之富士之所以結者禮義而已矣利不足稱焉刑罰行於國所誅者好利之人未有好利而其俗不亂者也無介而相見君以爲諂故諸侯大國九介次國七介小國五介劉敞補七

小學

廣立教橫渠張先生曰教小兒先要安詳恭敬

注四者小學涵養本原之事也今世學不講男女從幼便驕惰壞了病根常在又隨所居而長安詳恭敬不講而驕矜惰慢成習也病根卽驕惰也爲子弟則不能安灑埽應對接朋友則不能下朋友有官長則不能下官長爲宰相則不能下天下之賢此言病根隨所居而長也安謂安意爲之下謂屈己下之甚則至於徇私意義理都喪也只爲病根不去隨所居所接而長居居處接交接柳玭常著書戒其子弟曰勝己者厭之佞己者悅之惟樂戲談莫思古道聞人之善嫉之聞人之惡揚之浸漬頗僻銷刻徳義簪裾徒在廝養何殊此言不好善之失也範魯公質爲宰相從子杲嘗求奏遷秩質曉之曰舉世重交遊擬結金蘭契忿怨容易生風波當時起所以君子心汪汪淡如水易曰二人同心其利斷金同心之言其臭如蘭記曰君子之交如水小人之交如醴君子淡以成小人甘以壞康節卲先生戒子孫曰善也者吉之謂也吉也者人非善不交物非義不取親賢如就芝蘭避惡如畏蛇蠍或曰不謂之吉人則吾不信也此言爲善者爲吉人

廣明倫童蒙訓曰當官者凡異色人皆不宜與之相接巫祝之類尢宜疏絕要以淸心省事爲本此輩一接之內則伺意以納賄外則誑己以行私善敗事害政故當一切禁絕伊川先生曰近世淺薄以相歡狎爲相與以無圭角爲相歡愛如此者安能久若要久須是恭敬歡狎謂歡好而狎也無圭角謂去方而爲圓也

廣敬身範益謙座右戒曰一人附書信不可開拆沈滯開拆則發人之私沈滯則誤人之托甚者至爲仇怨二與人並坐不可窺人私書

私書親故之書也凡見人得親戚書切不可往觀及注目偸視若並坐目力可及則斂身以避三凡入人家不可看人文字凡入人家切不可翻看書簡及記事錢谷簿冊之類四凡借人物不可損壞不還

凡借人物皆須愛護過於己物看用畢卽時歸還五凡喫飲食不可揀擇去取凡飲食自非生硬臭惡與犯己宿疾之物豈有不可食而揀擇哉六與人同處不可自擇便利

凡與人同坐夏則己擇涼處冬則己擇暖處及與人共食多取先取皆無徳之一端也七見人富貴不可嘆羨詆毀

見人富貴若生嘆羨是有貪欲之心若加詆毀則有�嫉之意皆非君子之道也凡此數事有犯之者足以見用意之不肖於存心修身大有所害因書以自警大全集

與長子受之不得擅自出入與人往還初到問先生有合見者見之不令見則不必往人來相見亦啟稟然後往報之此外不得出入一步居處須是居敬不得倨肆惰慢言語須要諦當不得戲笑喧嘩凡事謙恭不得尙气陵人自取恥辱不得飲酒荒思廢業亦恐言語差錯失己忤人尢當深戒不可言人過惡及說人家長短是非有來告者亦勿酬答於先生之前尢不可說同學之短交遊之間尢當審擇𨿽是同學亦不可無親疏之辧此皆當請於先生聽其所教大凡惇厚忠信能攻吾過者益友也其諂諛輕薄傲慢狎導人爲惡者損友也推此求之亦自合見得五七分更問以審之百無所失矣但恐志趣卑凡不能克己從善則益者不期疏而日遠損者不期近而日親此須痛加檢點而矯革之不可荏苒漸習自趨小人之域如此則𨿽有賢師長亦無救拔自家處矣語類

力行人心不可狹小其待人接物胸中不可先分厚薄有所別異曰惟君子爲能通天下之志放令規模寬闊使人人各得盡其情多少快活問待人接物隨其情之厚薄輕重而爲酬酢耶一切不問而待之以厚耶曰知所以處心持己之道則所以接人待物自有準則陳錄善誘文

趙淸獻公座右銘盛喜中勿許人物盛怒中勿答人簡人有不及可以情恕非義相干可以理遣

省心雜言聞善言則拜告有過則喜有聖賢气象和以處眾寬以接下恕以待人君子人也誠無悔恕無怨和無讎忍無辱以責人之心責己則寡過以恕己之心恕人則全交寡言省謗寡欲保身耳不聞人之非目不視人之短口不言人之過庶幾爲君子性理會通

人倫程氏曰人之於朋友修身誠意以待之疏戚在人而已不巧言令色曲從苟合以求人之與己也𨿽鄕黨親戚亦然華陽範氏曰與賢於己者處則自以爲不足與不如己者處則自以爲有餘自以爲不足則日益自以爲有餘則日損續性理會通

三山麗澤錄遵巖王子曰仲尼終歲周流隨地講習上則見其邦君中則交其公卿大夫下則進其凡民如丈人漁父之屬皆有意焉故光輝所及在鄕滿鄕在國滿國先生之出遊亦似之按此先生指王陽明先生曰鳥獸不可與同羣非斯人而誰與此原是孔門家法吾人不論出處潛見取友求益原是吾人分內事予豈敢望古人之光輝傲然以教人傳道爲事取友求益竊有志焉若夫人之信否與此學之明與不明則存乎所遇非人所能彊也至於閉門逾垣踽踽然潔身獨行自以爲髙則又非予之初心薛瑄讀書錄

接人聖人接人惟一誠處己事上接下皆當以誠敬爲主待人當寬而有節恭而不近於諛和而不至於流事上處眾之道常人見貴人則加敬見敵者則敬稍衰於下人則慢之而已聖人於上下人己之間皆一誠敬之心接物大宜含弘如行曠野而有展步之地不然太狹而無以自容矣待人極當忠而不可欺我一致欺人乃所以自欺也行有不得反求諸己乃接物之要覺人詐而不形於言有餘味處人之難處者正不必厲聲色與之辧是非較長短惟謹於自修愈謙愈約彼將自服不服者妄人也又何校焉先儒曰他山之石可以攻玉與小人處則動心忍性增修豫防而徳乃進於人無憎惡之私惟公好惡而行之和而敬敬而和處眾之道不可因人曲爲承順而遂與之合惟以義相接則可以與之合人有不及者不可以己能病之自敬則人敬之自慢則人慢之防小人密於自修謙以自牧安往而不善自修篤敬所以遠小人不惡而嚴寧人負我毋我負人此言當畱心人未己知不可急求其知人未己合不可急與之合人以說而動未有不失其正者未合者不可彊言以鉤之若然則近於譎心誠色溫气和辭婉必能動人虛心接人則於人無忤自滿者反是處鄕黨尢宜謹其所爲道無不在故也接人皆當以誠意於人之微賤皆當以誠敬待之不可忽慢處鄕人皆當敬而愛之𨿽三尺童子亦當以誠心愛之不可侮慢也一失人則人皆莫之與孤立而無助矣無妄主於人庶幾不失所守

器量天無不包地無不載君子法之人須有容乃大古謂山藪藏疾川澤納污瑾瑜掩瑕有容之謂也程子謂人天資有量者𨿽江海之大皆有滿惟聖人之量道也自無滿時近觀人素稱有量者不能不滿益信程子之言矣忍所不能忍容所不能容惟識過人者能之經曰有容徳乃大有忍事乃濟者宜深體之惟寬可以容人惟厚可以載物凡深藏者必重器而顯露者必賤物持盈惟有徳者能之人有才而露只是淺深則不露方爲一事卽欲人知淺之尢甚者也識髙則量大气盛則聲宏識量大則毀譽欣戚不足以動其中必能忍人不能忍之觸忤斯能爲人不能爲之事功凡事分所當爲不可有一毫矜伐之意徳冠古今功滿天下皆分內事與人一毫殊不相干何矜伐之有凡事皆當推功讓能於人不可有一毫自徳自能之意天地公共之理人得之爲性人能盡其性是亦公共之理耳無可矜伐者故程子曰達理則樂天而不競內充故退讓而不矜聞人毀己而怒則譽己者至矣人譽己果有善但當持其善不可有自喜之心無善則增修焉可也人毀己果有惡卽當去其惡不可有惡聞之意無惡則加勉焉可也外物得亦不喜失亦不怒則心定矣得失而喜怒生焉是猶累於外物而心未定也聞人毀己卽怫然怒是水不可磯也其小也固矣不爲眾譽而加喜不爲眾毀而加戚其過人遠矣疑人輕己者皆內不足略有與人計較短長意卽是渣滓消融未盡王達筆疇

交道先淡後濃先疏後親先遠後近交朋友之道也世之人喜於目前而不慮於日後一言稍合殺羔羊具美酒出妻子傾肝膽𨿽絲竹無以諭其和𨿽金石無以諭其堅惟恐心之不結頸之不刎情之不通也及乎片言不合一利不均一食不至則怒心斯生各相厭斁凡昔日出妻子者造之爲是非之根傾肝膽者畜之爲嘩詰之本其和且堅者變之爲干戈矛盾之相仇矣不亦深可戒哉是故晏平仲善與人交久而敬之者不過以義相合爾吁君子之交淡如水小人之交濃如醴水𨿽淡久而味長醴𨿽濃久而怨起吾聞之古人云察其言觀其色究其心約交之道也聖人云泛愛眾而親仁泛愛眾固美事也然不親仁則流於曠蕩無節而不知所歸今有人焉其言甚甘未足信也必也察其色其色甚和未足信也必也究其心心與色同色與言合此必正直忠孝之士也與之交則無悔其有欲言不言而藏鉤鉗之機欲笑不笑而含捭闔之意此必姦人也由是而知其心矣欲與我交其可哉遠之可也敬之可也交乎心則不可也我以厚待人人以薄待我匪薄也我厚之未至也我以禮接人人以虐加我匪虐也我禮之未至也厚也禮也自我行之薄也虐也由我召之彼何罪耶然則厚矣禮矣彼復薄虐者乃我命也彼何罪耶是故不怨天不尢人庶幾君子乎以言譏人此學者之大病取禍之大端也夫君子之存心皆天理也天理存則心平而气和心平而气和則人有過自能容之矣尙何用言譏之哉大抵好以言譏人者必其忮心之重者也惟其忮心之重也所以見人富貴則忌之見人聲名則疾之忌之疾之之心蓄之於平日譏之激之之言發之於尋常殊不知結怨已深構禍已稔身亡家破不可已矣是故君子貴乎養心焉稠人廣坐之中不可極口議論逞己之長非惟惹�抑亦傷人豈無有過者在其中耶議論到彼則彼不言而心憾且如對官長而言淸則不淸者見怒對朋友而言直則不直者見憎彼不自責其將謂我有意而爲之矣彼或有禍我能免乎惟有簡言語和顏色隨問卽答者庶幾耳君子不可以己之長露人之短天地間長短不齊物之自然也蕞爾之軀豈能事事而長哉必欲炫己之長露人之短則跬步而成讎矣何也諱莫諱乎己之短樂莫樂於人之掩其短彼旣揚我短矣不憾者千百人一人耳然則言人之短者可謂之種禍君子之處世不可有輕人之心亦不可有上人之心懷輕人之心者類乎薄挾上人之心者類乎狂貴乎平而不貴乎紊有輕人上人之心則客气常在而心無頃刻之樂矣世之文士見愚人得富貴則不惟顏色輕之而心實輕之見君子得聲名則不特念慮�之而動靜亦�之是大可嘆也天之生物物不能齊吾當平心酬酢於賢愚之間可也彼徒有輕人之心而造物者竊笑之彼徒有上人之心而學問日損之又曷若虛己接物以爲進徳修業之基耶貴人之前莫言窮彼將謂我求其薦矣富人之前莫言貧彼將謂我求其濟矣是以羣眾之中淡然漠然付之謹默可也窮也貧也皆命也非告人而可脫者也遵生八箋

髙子論交友毛詩序云自天子以至庶人未有不須友道以成者也但今之世友道日偸交情日薄見則握手相親背則反舌相詆何人心之不古乃爾此輩自薄非薄我也不知詆我以悅他人他人有心亦防爾詆自己輾轉猜忌智巧百出視友道爲路塵宜管鮑陳雷之絕世也吾意初與人交深情厚貌不易洞曉何術以知其心地之善惡情性之邪正也但以吾心之美惡邪正以交其人彼𨿽姦險欲伺吾隙吾無隙可伺彼將柰何彼𨿽貪婪欲窺我敗我無敗可窺彼將柰何與之談必先以仁義彼之愚我邪我之言勿聽也與之飲必敬以酒食彼之誘我亂我之事勿行也我無私彼將何以行其私我無好彼將何以投我好自防謹密則郛郭堅完外操矛盾何以禍我但今之人自作惡業醜行始欲人協已謀取必與乃厚人若骨肉𨿽父母妻子不若也苟所謀幸成則人必挾我求不遂卽變交好爲寇讎非金帛貨殖不禍也果人禍我抑果自禍而然耶人心孰不樂爲善但以正感正以邪感邪邪正分於應感豈果人人皆小人而世無君子耶道誼之在天下亦未全滅也但千百中一二耳柰何移君子之道誼而近全於市人在在有之也此又何說哉近輩有與勝己者談不問其言之是非嘖嘖是贊聽彼大言不慚與不若己者談不問其言之可否嘐嘐是詆愧彼緘言似訥遂使過無從知善無從進直諒之道三益之友淹沒無聞矣夫貴者能以直友爲可重則事功日進而望譽日隆富者能以直友爲可寶則家業日昌而聲名日著柰何對貴者而言直不惟交疏且目爲妄人語富者而言直不惟友薄且名爲惡客求其徳賢者而親之恥佞人而遠之者幾人哉古者貴擇交且交以心匪交以面也交不能擇友不以心是誠面交矣何能久且敬哉故君子寧寡交以自全抱徳以自重鄙泛交以求榮趨附以自賤也同門同業一貴一貧在貴者當念其窮勿以路人視故人分所有以周急厚道也在窮者亦當安其窮勿羨人以怨人希所有以自足亦厚道也柰何貴者不古而窮者不明昧此二者何得於友耶舉世皆爾爾果何人爲丈夫哉圖書編

論儀禮士相見禮古者士之相見儀文曲折而心本忠誠體貌謙恭而事實簡易如摰用雉雁羔麛達其情耳後世漸加以貨幣遂至視多寡爲厚薄尙徳之風微矣賓主相接揖讓有度尊揖卑者拱手卑揖尊者磬折稍有差等恭敬自存今則折腰掃地卑伏失容足恭過禮虛文盛而實徳衰矣夫相見之禮止於再拜後世以親師尊長加至四拜前輩習以爲常近則漫無隆殺增益日多恭而無禮則勞何爲者哉古人接談隨在皆有規警使人正聽而無邪思近世忠信薄而人心叵測忌諱多而直道難行面諛背憎言不由衷喋喋何益哉夫尊卑相交瞻視有式古人容貌辭气罔不將之以令儀故卒度卒獲一以敬爲主耳若夫心志靡定自遊目失常斯有上傲下憂傾姦之病可不愼歟交誼總部選句樂毅報燕惠王書古之君子交絕不出惡聲鄒陽書白頭如新傾蓋如故何則知與不知也屈原離騷樂莫樂兮新相知悲莫悲兮生別離漢東方朔答賓戲皆俟命而神交有匪言之所信後漢荀悅三遊論立气勢作威福結私交以立彊於世者謂之遊俠蔡邕眞定直父碑其接友也審辧眞僞明於知人度終始而後交情不疏而貌親又範史云碑遊集太學知人審友苟非其類無所容納諸葛亮交論埶力之交難以經遠士之相知溫不增華寒不攺葉能貫四時而不衰歷夷險而益固晉陸云與楊彥明書永耀已葬冥冥遠矣存想其人痛切肝懷柰何柰何聞伯華善佳深慰存亡人生有終誰得免此且使繼嗣克勝堂構有紹亦存亡之願也朋類喪索同好日盡如此生輩那可復多耶陶潛歸去來辭請息交以絕遊世與我而相遺復駕言兮焉求阮孚正論夫交遊者儔黨結於家威權傾其國或以利厚而結或以名髙相求同則譽廣異則毀深朝有兩端之議家有不協之論至令父子不相好兄弟異交遊破和睦之道長爭訟之源宋王僧達祭顏光祿文淸交素友比景共波梁昭明太子七契陶嘉月而結交遊藉芳辰而宴朋友唐王勃滕王閣序勝友如雲髙朋滿座柳宗元先友記君之所與凡天下善士舉集焉信讓而大顯道博而無雜今之世言交者以爲端敢悉書所尢厚者附玆石以銘於背漢蘇武詩骨肉綠枝葉結交亦相因晉阮籍詩如何金石交一旦更離傷孫綽詩垂綸在林野交情遠市朝宋鮑照詩生存處交廣連榻舒華茵已沒一何苦楛哉不容身又貧遊不可忘久交念惇敬唐駱賓王詩黃金銷鑠素絲變一貴一賤交情見紅顏夙昔白頭新脫粟布衣輕故人故人有湮淪新知無意气王維詩貧交世情外才子古人中李白詩幸遇王子晉結交靑雲端杜甫詩素交零落盡白首淚雙垂又

行色秋將晚交情老更親白居易詩乃知擇交難須有知人明又

分水嶺詩有似勢利交派別從此始孟郊詩砥行碧山石結交靑松枝又

面結口頭交肚裏生荊棘

交誼總部紀事一左傳文公十有六年宋公子鮑禮於國人宋饑竭其粟而貸之年自七十以上無不饋詒也時加羞珍異無日不數於六卿之門國之材人無不事也親自桓以下無不卹也韓非子十過篇秦穆公召羣臣而謀曰昔者晉獻公與寡人交諸侯莫弗聞獻公不幸離羣臣出入十年矣其嗣子不善吾恐此將令其宗廟不祓除而社稷不血食也如是弗定則非與人交之道吾欲輔重耳而入之晉何如羣臣皆曰善公因起卒革車五百乘疇騎二千步卒五萬輔重耳入之於晉立爲晉君晏子雜上篇晏子之晉至中牟睹獘冠反裘負芻息於塗側者以爲君子也使人問焉曰子何爲者也對曰我越石父者也晏子曰何爲至此曰吾爲人臣僕於中牟見使將歸晏子曰何爲之僕對曰不免凍餓之切吾身是以爲僕也晏子曰爲僕幾何對曰三年矣晏子曰可得贖乎對曰可遂解左驂以贈之因載而與之俱歸至捨不辭而入越石父怒而請絕晏子使人應之曰吾未嘗得交夫子也子爲僕三年吾乃今日睹而贖之吾於子尙未可乎子何絕我之暴也越石父對之曰臣聞之士者詘乎不知己而申乎知己故君子不以功輕人之身不爲彼功詘身之理吾三年爲人臣僕而莫吾知也今子贖我吾以子爲知我矣向者子乘不我辭也吾以子爲忘今又不辭而入是與臣我者同矣我猶且爲臣請鬻於世晏子出見之曰向者見客之容而今也見客之意嬰聞之省行者不引其過察實者不譏其辭嬰可以辭而無棄乎嬰誠革之乃令糞灑攺席尊醮而禮之越石父曰吾聞之至恭不修塗尊禮不受擯夫子禮之僕不敢當也晏子遂以爲上客莊子山木篇孔子圍於陳蔡之間七日不火食太公任往弔之曰子幾死乎曰然子惡死乎曰然任曰予嘗言不死之道東海有鳥焉其名曰意怠其爲鳥也翂翂翐翐而似無能引援而飛迫脇而棲進不敢爲前退不敢爲後食不敢先嘗必取其緒是故其行列不斥而外人卒不得害是以免於患直木先伐甘井先竭子其意者飾知以驚愚修身以明污昭昭乎如揭日月而行故不免也昔吾聞之大成之人曰自伐者無功功成者隳名成者虧孰能去功與名而還與眾人道流而不明居得行而不名處純純常常乃比於狂削迹捐勢不爲功名是故無責於人人亦無責焉至人不聞子何喜哉孔子曰善哉辭其交遊去其弟子逃於大澤衣裘褐食杼栗入獸不亂羣入鳥不亂行鳥獸不惡而況人乎孔子問子桑雽曰吾再逐於魯伐樹於宋削迹於衛窮於商周圍於陳蔡之間吾犯此數患親交益疏徒友益散何與子桑雽曰子獨不聞假人之亡與林回棄千金之璧負赤子而趨或曰爲其布與赤子之布寡矣爲其累與赤子之累多矣棄千金之璧負赤子而趨何也林回曰彼以利合此以天屬也夫以利合者迫窮禍患害相棄也以天屬者迫窮禍患害相收也夫相收之與相棄亦遠矣且君子之交淡若水小人之交甘如醴君子淡以親小人甘以絕彼無故以合者則無故以離孔子曰敬聞命矣徐行翔佯而歸絕學捐書弟子無挹於前其愛益加進韓詩外傳顏淵問於孔子曰淵願貧如富賤如貴無勇而威與士交通終身無患難亦且可乎孔子曰善哉回也夫貧而如富其知足而無欲也賤而如貴其讓而有禮也無勇而威其恭敬而不失於人也終身無患難其擇言而出之也若回者其至乎𨿽上古聖人亦如此而已大戴禮曾子制言篇曾子門弟子或將之晉曰吾無知焉曾子曰何必然往矣有知焉謂之友無知焉謂之主且夫君子執仁立志先行後言千里之外皆爲兄弟苟是之不爲則𨿽汝親庸孰能親汝乎說苑敬愼篇常摐有疾老子往問焉曰先生疾甚矣無遺教可以語諸弟子者乎常摐曰子𨿽不問吾將語子常摐曰過故鄕而下車子知之乎老子曰過故鄕而下車非謂其不忘故耶常摐曰嘻是已常摐曰過喬木而趨子知之乎老子曰過喬木而趨非謂敬老耶常摐曰嘻是已新序雜事篇楚人有善相人所言無遺策聞於國莊王見而問其情對曰臣非能相人能觀人之交也布衣也其交皆孝悌篤謹畏令如此者其家必日益身必日安此所謂吉人也官事君者也其交皆誠信有好善如此者事君日益官職日益此所謂吉士也主明臣賢左右多忠主有失皆敢分爭正諫如此者國日安主日尊天下日富此之謂吉主也臣非能相人能觀人之交也莊王曰善孔叢子抗志篇公叔木謂申祥曰吾於子思親而敬之子思未吾察也申祥以告曰人求親敬於子子何辱焉子思答曰義也申祥曰請聞之答曰公叔氏之子愛人之同己慢而不知賢夫其親敬非心見吾所可親敬也以人口而親敬吾則亦以人口而疏慢吾矣申祥曰其不知賢柰何答曰有龍穆者徒好飾弄辭說觀於坐席相人眉睫以爲之意天下之淺人也而公叔子交之橋子良修實而不修名爲善不爲人之知己不撞不發如大鐘然天下之深人也而公叔子與之同邑而弗能知此其所以爲愛同己而不知賢也史記汲鄭傳論下邳翟公爲廷尉賓客闐門及廢門外可設雀羅翟公復爲廷尉賓客欲往翟公乃大署其門曰一死一生乃知交情一貧一富乃知交態一貴一賤交情乃見漢書張耳傳耳雅遊多爲人所稱注

師古曰雅故也言其久故倦遊交結英傑是以多爲人所稱譽也朱家傳家陰脫季布之厄及布尊貴終身不見自關以東莫不延頸願交郭解傳解入關關中賢豪知與不知聞聲爭交歡朱博傳博抗俠好交隨從士大夫不避風雨樓護傳護爲京兆吏年甚得名譽是時王氏方盛賓客滿門五侯兄弟爭名其客各有所厚不得左右惟護盡入其門鹹得其歡心結士大夫無所不傾其交髙士傳嚴遵字君平蜀人也揚雄少從之遊稱其徳李溫爲益州牧喜曰吾得君平爲從事矣卒不能屈王鳳請交不許嘆曰益我財者損我神生我名者殺我身故不許時人服之後漢書宗室傳北海靖王興子敬王睦性謙恭好士千里交結自名儒宿徳莫不造門由是聲價益廣隗囂傳囂素謙恭愛士傾身引接爲布衣交王丹傳丹字仲回京兆下邽人也資性方潔疾惡彊豪時河南太守同郡陳遵關西之大俠也自以知名欲結交於丹丹拒而不許後徵爲太子少傅大司徒侯霸欲與交友及丹被徵遣子昱候於道昱迎拜車下丹下答之昱曰家公欲與君結交何爲見拜丹曰君房有是言丹未之許也丹子有同門生喪親白丹欲往奔慰丹怒而撻之令寄縑以祠焉或問其故丹曰交道之難未易言也世稱管鮑次則王貢張陳凶其終蕭朱隙其末故知全之者鮮矣時人服其言李育傳育少習公羊春秋博覽書傳深爲班固所重固奏記薦育於驃騎將軍東平王蒼由是京師貴戚爭往交之張霸傳霸遷侍中時皇后兄虎賁中郎將鄧騭當朝貴盛聞霸名行欲與爲交逡巡不答眾人笑其不識時務周章傳章初仕郡爲功曹時大將軍竇憲免封冠軍侯就國章從太守行春到冠軍太守猶欲謁之章進諫曰今日公行春豈可越儀私交且憲椒房之親埶傾王室而退就藩國禍福難量明府剖符大臣千里重任舉止進退其可輕乎太守不聽遂便升車章前拔佩刀絕馬鞅於是乃止及憲被誅公卿以下多以交關得罪太守幸免以此重章李合傳合弟子歷字季子淸白有節博學善交與鄭康成陳紀等相結李膺傳膺性簡亢無所交接惟以同郡荀淑陳實爲師友劉梁傳梁疾世多利交以邪曲相黨乃著破羣論時之覽者以爲仲尼作春秋亂臣知懼今此論之作俗士豈不愧心其文不存李固傳固子燮字徳公所交皆捨短取長好成人之美時潁川荀爽賈彪𨿽俱知名而不相能燮並交二子情無適莫世稱其平正張升傳升少好學而任情不羈其意相合者則傾身交結不問窮賤如乖其志好者𨿽王公大人終不屈從魏志劉表傳注張璠漢紀劉表與同郡人張隱薛郁王訪宣靖公褚恭劉祗田林爲八交邴原傳注原別傳曰原至陳畱則師韓子助潁川則宗陳仲弓汝南則交範孟博涿郡則親盧子幹吳志宗室傳孫皎遷都護徵虜將軍輕財能施善於交結與諸葛瑾至厚吳範傳範爲人剛直頗好自稱然與親故交接有終始會稽先賢傳賀劭爲人美容止與人交久益敬之益都耆舊傳柳宗字伯騫爲治中與人交結久而益親其所拔進皆世所稱致位牧守鄕裏爲之語曰得黃金一笥不如柳伯騫所識楚國先賢傳宗承雅正不羣魏武捉手請交承拒而不納帝後爲司徒總朝政謂承曰今可爲交未承曰松柏之志猶存按宗承世說新語作宗世林蓋承其名而世林或其字也

世說新語何晏鄧揚夏侯元並求傅嘏交而嘏終不許諸人乃因荀粲說合之謂嘏曰夏侯太初一時之傑士虛心於子而卿意懷不可交合則好成不合則致�二賢若穆則國之休此藺相如所以下廉頗也傅曰夏侯太初志大心勞能合虛譽誠所謂利口覆國之人何晏鄧揚有爲而躁博而寡要外好利而內無關鑰貴同惡異多言而�前多言多釁�前無親以吾觀之此三賢者皆敗徳之人爾遠之猶恐罹禍況可親之邪後皆如其言零陵先賢傳張飛嘗與劉巴宿巴不與語飛遂忿恚孔明謂巴曰飛𨿽武人愛慕足下足下𨿽天爵髙宜少降意巴曰丈夫處世當交四海英雄如何與兵子共語晉書劉伶傳伶字伯倫淡默少言不妄交遊皇甫謐傳或勸謐修名廣交謐以爲非聖人孰能兼存出處居田裏之中亦可以樂堯舜之道何必崇接世利事官鞅掌然後爲名乎嵇紹傳元康初紹爲給事黃門侍郎時侍中賈謐以外戚之寵年少居位求交於紹紹距而不答杜預傳預子錫性亮直忠烈孫秀求交於錫而錫拒之秀𨿽銜之憚其名髙不敢害也劉琨傳琨少負志气有縱橫之才善交勝己鄧攸傳攸拜吏部尙書蔬食敝衣周急振乏性謙和善與人交賓無貴賤待之若一�鑑傳鑑子愔愔子超字景興交遊士林每存勝拔凡超所交友皆一時美秀𨿽寒門後進亦拔而友之及死之日貴賤操筆而爲誄者四十餘人其爲眾所宗貴如此世說新語王太尉不與庾子嵩交庾卿之不置王曰君不得爲爾庾曰卿自君我我自卿卿我自用我法卿自用卿法世說補傅茂遠泊然靜處不妄交遊袁司徒每經其戶輒嘆曰經其戶寂若無人披其帷其人斯在豈得非名賢宋書劉敬宣傳敬宣字萬壽爲散騎常侍寬厚待士時尙書僕射謝混自負才地少所交納與敬宣相遇便盡禮著歡或問混曰卿未嘗輕交於人而傾蓋於萬壽何也混曰人之相知豈可以一塗限孔文舉禮太史子義夫豈有非之者耶南史王惠傳惠從弟球簡貴勢不交遊筵席虛靜門無異客曇首常云蒨玉亦是玉�無當耳王曇首傳曇首子僧虔爲太子舍人退默少交接與袁淑謝莊善何尙之傳昌字儼望尙之弟子也少而淸靖獨立不羣所交者必當世淸名不雜交遊通和泛愛歷郡皆以淸白稱世說補郭恕先時與役夫小民入市肆飲食曰吾所與遊皆子類也南史劉懷珍傳懷珍從孫吁字彥度陳畱阮孝緒博學隱居不交當世恆居一鹿�環植竹木寢處其中時人造之未嘗見也吁經一造孝緒卽顧以神交吁族兄歊又履髙操三人日夕招攜故都下謂之三隱吁曾與歊聽講鐘山諸寺因共卜築宋熙寺東澗有終焉之志尙書郎何炯嘗命駕造門拒而不見王茂傳茂年數歲爲大父深所異及長好讀兵書性隱不交遊劉�傳�子悛與齊武帝款好武帝卽位悛從駕登蔣山上數嘆曰貧賤之交不可忘糟糠之妻不下堂顧謂悛曰此況卿也袁湛傳湛弟子淑淑兄子顗彖字偉才顗弟子也性剛固薄王晏爲人晏請交不答謝弘微傳弘微曾孫譓不妄交接門無雜賓有時獨醉曰入吾室者但有淸風對吾飲者惟當明月梁書庾詵傳詵字彥實新野人也性托夷簡少所遊狎河東柳惲欲與之交詵拒而不納南史任昉傳昉好交結獎進士友不附之者亦不稱述得其延譽者多見升擢故衣冠貴遊莫不多與交好昉有子東裏西華南容北叟流離不能自振生平舊交莫有收卹西華冬月著葛帔練裙道逢平原劉孝標泫然矜之謂曰我當爲卿作計乃著廣絕交論以譏其舊交到漑見其論抵幾於地終身恨之範云傳云好節尙奇專趨人之急少與領軍長史王�善雲起宅新成移家始畢�亡於官舍屍無所歸云以東廂給之移屍自門入躬自營唅招復如禮時人以爲難到彥之傳彥之孫撝漑字茂灌撝弟子也性不好交遊惟與朱異劉之遴張綰同志友密及臥疾門可羅雀惟三人每歲時恆鳴騶枉道以相存問置酒極歡而去殷釣傳釣宗人蕓倜儻不拘細行然不妄交遊門無雜客韋睿傳睿子正位襄陵太守初正與東海王僧孺善及僧孺爲吏部郎參掌大選賓友故人莫不傾意正獨淡然及僧孺擯廢正復篤素分有逾曩日論者稱焉江淹集袁叔明傳友人袁炳志气跌宕不與俗人交俯眉暫仕歷國常侍員外郎府功曹臨湘令粟之入者悉散以贍親與余有靑雲之交非直銜杯酒而已魏書劉芳傳芳從子懋性沈雅厚重善與人交器宇淵曠風流甚美時論髙之尙書李平與之結莫逆之友盧元傳元孫淵淵弟子義僖性寬和畏愼不妄交款與魏子建情好尢篤言無所隱北史王慧龍傳慧龍子寶興寶興子瓊自慧龍入國三世一身至瓊始有四子長子遵業兄弟並交遊時俊乃爲當時所美楊播傳播子侃字士業時播一門貴滿朝廷子侄早通而侃獨不交遊公卿罕有識者薛安都傳安都從祖弟眞度庶子懷古本不勵淸節及爲汾州偏有聚納之響自以支庶餌誘勝己共爲婚姻多親戚悉令同行兼爲之彌縫恣其取受而將勞賓客曲盡物情送去迎來不避寒熱性少言每有接對但嘿然而返旣指授先期明人馬之數左右密已記錄俄而酒饌相尋芻粟繼至逮於將別贈以錢縑下及廝傭咸過本望北齊書裴讓之傳讓之弟讞之年少不妄交遊惟與隴西辛術趙郡李繪頓丘李構淸河崔瞻爲忘年之友北史任祥傳祥位望旣重能以寬和接物人士稱之周書韋敻傳敻雅好名義虛襟善誘𨿽耕夫牧豎有一介可稱者皆接引之特與族人處元及安定梁曠爲放逸之友北史裴佗傳佗性剛直不好與俗人交遊其投分者必當時名勝淸白任眞不事家產隋書房彥謙傳彥謙名有異政內史侍郎薛道衡一代文宗位望淸顯所與交結皆海內名賢重彥謙爲人深加友敬北史薛辯傳辯五世孫端端弟湖湖曾孫道衡久當樞要才名益顯太子諸王爭與交好髙熲楊素雅相推重聲名藉甚無競一時文中子周公篇子謂姚義能交或曰簡子曰所以爲能也或曰廣子曰廣而不濫又所以爲能也問易篇賈瓊爲吏以事楚公將行子餞之瓊曰願問事人之道子曰遠而無介就而無諂泛乎利而諷之無斗其捷瓊曰終身誦之子曰終身行之可也禮樂篇賈瓊問羣居之道子曰同不害正異不傷物曰可終身而行乎子曰烏乎而不可也古之有道者內不失眞而外不殊俗夫如此故全也唐書朱敬則傳敬則志尙恢博好學重節義然諾善與人交振其急難不責報於人與左史江融左僕射魏元忠善王琚傳琚敏悟有才略明天文象緯以從父隱客常爲鳳閣侍郎故與貴近交常衮傳衮性狷潔不妄交遊李棲筠傳棲筠爲文章勁迅有體要不妄交遊士多慕向陸龜蒙傳龜蒙少髙放通六經大義不喜與流俗交𨿽造門不肯見鄭絪傳絪幼有奇志善屬文所交皆天下有名士孔述睿傳述睿子敏行少修潔及仕宦能交當時豪俊有名一時韓愈傳愈性明銳不詭隨與人交始終不少變成就後進士往往知名經愈指授皆稱韓門弟子愈官顯稍謝遣凡內外親若交友無後者爲嫁遣孤女而卹其家舊唐書楊憑傳憑少負气節與母弟凝淩相友愛皆有時名重交遊尙然諾與穆質許孟容李墉王仲舒爲友故時人稱楊穆許李之友仲舒以後進慕而入焉性尙簡傲不能接下以此人多怨之問奇類林白樂天與楊震卿爲姻家而不累於震卿與元稹牛僧孺相厚善而不黨於元稹僧孺爲裴晉公所雅重而不因晉公以進李文饒素不樂而不爲文饒所深害五代史和凝傳凝父矩性嗜酒不拘小節然獨好禮文士每傾貲以交之冊府元龜後唐劉贊明宗朝爲中書舍人翰林學士竇夢徵同年登第鄰居友善夢徵早卒與同年楊凝式服緦麻爲位而哭其家無少長與視喪事卹其孀稚人士稱之馬令南唐書徐溫傳溫烈祖之養父也剛毅寡言罕與人交眾中凜然可畏目爲徐瞋馮延己傳延己與宋齊丘更相推唱拜諫議大夫翰林學士復與其弟延魯交結魏岑陳覺查文徽侵損時政時人謂之五鬼蕭儼傳儼志量隱正交不苟合陸遊南唐書李徳誠傳徳誠子建勛家世將相又娶於徐氏爲其國貴遊然杜門不預世事所與交皆寒畯裘馬取具而已遼史蕭札剌傳札剌家於頡山親友或過之終日言不及世務凡宴遊相邀亦不拒一歲山居過半與世俗不偶耶律資忠重之目曰頡山老人

交誼總部紀事二宋史戚同文傳同文純質尙信義人有喪者力拯濟之宗族閭裏貧乏者周給之冬月多解衣裘與寒者由是深爲鄕裏推服有不循孝弟者同文必諭以善道有知人鑑所遊皆一時名士樂聞人善未嘗言人短與宗翼張昉滕知白爲友生平不至京師長子維任隨州書記迎同文就養卒於漢東其門人追號堅素先生錢若水傳若水雅善談論尢輕財好施所至推誠待物委任僚佐總其綱領無不稱治汲引後進推賢重士襟度豁如也胡則傳則以進士起家累遷三司度支副使無廉名喜交結尙風義丁謂貶崖州賓客隨散落則間遣人至海上饋問如平日在福州時前守陳絳嘗延蜀人龍昌期爲眾人講易得錢十萬絳旣坐罪遂自成都械昌期至則破械館以賓客出俸錢爲償之王佑傳佑子旭嚴於治內恕以接物尢篤友義楊億傳億官工部侍郎翰林學士喜誨誘後進以成名者甚眾人有片辭可紀必爲諷誦重交遊性耿介尙名節多周給親友故廩祿亦隨而盡張洎傳洎險詖好攻人之短李煜旣歸朝貧甚洎猶丐索之煜以白金�面器與洎洎尙未滿意時潘愼修掌煜記室洎疑愼修教煜素與愼修善自是亦稍疏之煜子仲寓雅好蒱博飲宴洎因切諫之仲寓謝過後數月人有言仲寓蒱博如故洎遂與之絕及仲寓死郢州葬京師洎亦不赴弔與張佖議事不協遂爲仇隙始以從父禮事佖旣而不拜尢善事內官性鄙吝𨿽親戚無所沾及江表故舊亦罕登其門素與徐鉉厚善後因議事相忤遂絕交然手寫鉉文章訪求其筆札藏篋笥甚於珍玩魏丕傳丕頗涉學問淳化中累遷左驍騎大將軍好歌詩頗與士大夫遊接有時稱梁顥傳顥官翰林學士與人交久而無攺士大夫多之顥子固爲人气調俊爽善與人交疏財慷慨尙气義陳從易傳從易激直少容多面折人王欽若最善之嘗謂人曰日不見簡夫輒忽忽不懌及廢居南京時丁謂方用事人畏謂無敢往見欽若者從易將使湖南欲過之遇汴水旱涸遂告謂曰從易願使湖外者非獨爲貧也亦以王公在宋故就省之爾今汴涸義不可從他道進幸公許少畱謂卽大喜曰王公之門獨君爲知我者畱權糾察刑獄從易不敢當乃聽歸館須汴通乃行時寇準貶道州謂又謂從易曰廬陵之事可以釋憾矣從易對曰當以故相事之爾謂有愧色其行志多類此戚綸傳綸與交遊故舊以信義著稱士子謁見者必詢其所業訪其志尙隨才誘誨之嘗雲歸老後得十年在鄕閭講習亦可以恢道濟世趙師民傳師民爲天章閣待制帝問子夏子張所言交道孰勝曰聖哲之道含覆廣大與天地參善者有以進徳惡者俾之攺行子張之言爲優司馬池傳池子旦與人交以信義喜周其急嘗有以罪免官貧不能存者分俸濟之其人無以報願以女爲妾旦驚謝之亟出妻奩中物使嫁之範仲淹傳仲淹內剛外和性至孝以母在時方貧其後𨿽貴非賓客不重肉妻子衣食僅能自充而好施予置義莊裏中以贍族人泛愛樂義士多出其門下𨿽里巷之人皆能道其名字死之日四方聞者皆爲嘆息陳升之傳升之爲起居舍人知諫院時俗好藏去交親尺牘有訟則轉相告言有司據以推詰升之謂此告訐之習也請禁止之孫瑜傳瑜天資整敏齊家以嚴稱善與人交一受知終身不易所薦上有過或教使自言曰已知之而復擠之吾不爲也文彥博傳彥博以太師致仕居洛陽𨿽窮貴極富而平居接物謙下尊徳樂善如恐不及其在洛也洛人邵雍程顥兄弟皆以道自重賓接之如布衣交邵雍傳雍徳气粹然望之知其賢然不事表襮不設防畛羣居燕笑終日不爲甚異於人言樂道其善而隱其惡有就問學卽答之未嘗彊以語人人無貴賤少長一接以誠故賢者悅其徳不賢者服其化一時洛中人材特盛而忠厚之風聞天下李遵勗傳遵勗尙萬壽長公主拜寧國軍節度使徙鎭國軍所居園池冠京城構堂引水環以佳水延一時名士大夫與宴樂師楊億爲文億卒爲制服及知許州奠億之墓慟哭而返又與劉筠相友善筠卒存卹其家巢谷傳谷初名谷字元修眉州眉山人父中谷傳其學𨿽朴而博舉進士京師谷素多力見舉武藝者心好之遂棄其舊學蓄弓箭習騎射久之業成而不中第聞西邊多驍勇爲四方冠去遊秦鳳涇原間所至友其秀傑與韓存寶尢相善教之兵書熙寧中瀘州蠻擾邊命存寶出兵討之存寶不習蠻事邀谷至軍中及存寶得罪將就逮自度必死謂谷曰我涇原武夫死非所惜顧妻子不免寒餓橐中有銀數百兩非君莫可使遺之者谷卽變姓名懷銀授其子人無知者存寶死谷逃避江淮間會赦乃出蘇軾謫黃州與谷同鄕幼而識之因與之遊及軾與弟轍在朝谷浮沈裏中未嘗一來相見紹聖初軾轍謫嶺海平生親舊無復相聞者谷獨慨然自眉山誦言欲徒步訪兩蘇聞者皆笑其狂元符二年谷竟往至梅州遺轍書曰我萬里步行見公不意自全今至梅矣不旬日必見死無恨矣轍驚喜曰此非今世人古之人也旣見握手相泣已而道平生逾月不厭時谷年七十三瘦瘠多病將見軾於海南轍湣而止之曰君意則善然循至儋數千里當復度海非老人事也谷曰我自視未卽死也公無止我閱其橐中無數千錢轍方困乏亦彊資遣之舟行會有蠻隸竊其橐裝以逃獲於新州谷從之至新遂病死轍聞哭之失聲恨不用己言而致死又奇其不用己言而行其志也呂公著傳公著與人交出於至誠好徳樂善見士大夫以人物爲意者必問其所知與其所聞參互考實以達於上每議政事博取眾善以爲善神宗嘗言其於人材不欺如權衡之稱物尢能避遠聲迹不以知人自處始與王安石善安石兄事之安石博辯逞辭人莫敢與亢公著獨以精識約言服之安石嘗曰疵吝每不自勝一詣長者卽廢然而返所謂使人之意消者於晦叔見之又謂人曰晦叔爲相吾輩可以言仕矣後安石得志意其必助己而數用公議列其過失以故交情不終聞見前錄康節先公居洛凡交遊年長者拜之年等者與之爲朋友年少者以子弟待之未嘗少異於人故得人之歡心宋史沈遘傳遘弟遼故受知於王安石安石嘗與詩有風流謝安石瀟灑陶淵明之稱至是當國更張法令遼與之議論拂意日益見疏於是坐與其長不相能罷去久之以太常寺奉禮郎監杭州軍資庫轉運使使攝華亭縣他使者適有夙憾思中以文法因縣民忿爭相牽告詞語連及遂文致其罪下獄引服奪官更赦始徙池州旣至池卽築室於齊山之上名曰雲巢好事者多往遊遼追悔平生不自貴重悉謝棄少習杜門隱幾曾鞏蘇軾黃庭堅皆與唱酬相往來然竟不復起鮮於侁傳侁知揚州蘇軾自湖州赴獄親朋皆絕交道獨侁往見臺史不許通或曰公與軾相知久其所往來書文宜焚之勿畱不然且獲罪侁曰欺君負友吾不忍爲以忠義分譴則所願也孫鼛傳鼛篤於行義在廣東時蘇軾謫居惠州極意與周旋二子娶晁補之黃庭堅女黨事起家人危懼鼛一無所顧時人稱之悅生隨抄蘇子瞻泛愛天下士無賢不肖歡如也嘗自言上可以陪玉皇大帝下可以陪卑田院乞兒子由晦默少許可嘗戒子瞻擇友子瞻曰眼前見天下無一个不好人此乃一病道山淸話劉貢父平生不曾議人長短人有不韙必當面折之𨿽介甫用事諸公承順不及惟貢父屢當面攻之然退與人言未嘗出一語人皆服其長者𨿽介甫亦敬服之宋史邢恕傳恕從程顥學因出入司馬光呂公著門一時賢士爭與之交恕善爲表暴早致聲名而天資反復行險冒進爲司馬光客卽陷光附章惇卽背惇至與三蔡爲腹心則之死弗替楊時傳時在東郡所交皆天下士讀書鏡陳履常居都下逾年未嘗一至貴人之門章子厚欲一見終不可得範忠宣公旣退居有園第在京師客至無貴賤皆野服見之故人或爲具召𨿽權貴不拒也大抵處權貴之道在朝則蹤迹宜疏遠所以避嫌在鄕則交際宜往來所以惇舊宋史汪應辰傳張九成謫邵州應辰時通問及其喪父言者猶攻之而應辰不遠千里往弔人皆危之丞相趙鼎死朱崖扶喪過郡應辰爲文祭之曰惟公兩登上宰皆直艱危之時一斥南荒遂爲死生之別事已定於蓋棺恩特容於歸骨吏付之火章傑希秦檜意指應辰爲阿附死黨符移詢鞫徧搜行臺求祭文不可得時胡寅遺檜書謂此事不足竟事乃寢李侗傳侗字願中南劍州劍浦人侗與鄕人處飲食言笑終日油油如也其接後學答問不倦𨿽隨人淺深施教而必自反身自得始朱熹傳熹少時慨然有求道之志學旣博求之經傳復徧交當世有識之士趙汝愚傳汝愚父善應官終修武郎江西兵馬都監故人之孤女貧無所歸善應聘以爲己子婦有嘗同僚者死不克葬子傭食他所善應馳往哭之歸其子而予之貲使葬焉趙希錧傳希錧風資凝重胸抱魁壘揚人之善不記人之過急人之難不忘人之恩居官祁寒盛暑未嘗謁告衣食取裁足而已婁機傳機居鄕以誠接物是非枉直判於語下不爲後言人憚而服之稱獎人才不遺寸長其所薦進亦不欲人之知也辛棄疾傳棄疾爲大理寺時同僚吳交如死無棺斂棄疾嘆曰身爲列卿而貧若此是廉介之士也旣厚賻之復言於執政詔賜銀絹棄疾嘗同朱熹遊武夷山賦九曲棹歌熹書克己復禮夙興夜寐題其二齋室熹沒僞學禁方嚴門生舊故至無送葬者棄疾爲文往哭之曰所不朽者垂萬世名孰謂公死凜凜猶生見聞搜玉季嵩蘇人隱居陽山不妄出交遊有詩云一室焚香幾獨�蕭然興味似山僧不緣懶出忘巾櫛免得時人有愛憎金史紇石烈良弼傳良弼薦舉人才常若不及居家淸儉親舊貧乏者周給之與人交久而愈敬孟奎傳奎參知政事攺中都左警巡使平章政事完顏守貞禮接士大夫在其門者號冷巖十俊奎其一也守貞傳守貞喜推轂善類接援後進朝廷正人多出入門下趙秉文傳秉文爲人至誠樂易與人交不立崖岸未嘗以大名自居唐括安禮傳安禮參知政事歷河間尹南京畱守以喪去官起尙書右丞上問宰臣曰禦史臺官亦與親知往來否皆曰往來殊少上曰臺官當盡絕人事諫官記注官與聞議論亦不可與人遊從安禮對曰親知之間恐不可盡絕也上曰職任如是何卹人言僕散忠義傳忠義動由禮義謙以接下敬儒士與人極和易侃侃如也王賁傳賁惇厚尙義篤於親朋不營產業比歿家甚窶豫王永成傳永成自幼喜讀書晚年所學益醇每暇日引文士相與切磋之以禮未嘗見驕色雷淵傳淵爲文章詩喜新奇善結交凡當塗貴要與布衣名士無不往來越王永功傳永功子封胙國公正大初進封密國公奉朝請四十年日以講誦吟詠爲事時潛與士大夫唱酬然不敢明白往來永功薨後稍得出遊與文士趙秉文楊云翼雷淵元好問李汾王飛伯�交善初宣宗南遷諸王宗室顚沛奔走乃盡載其家法書名畫一帙不遺居汴中家人口多俸入少客至貧不能具酒肴蔬飯共食焚香煮茗盡出藏書談大定明昌以來故事終日不聽客去樂而不厭也元史王倚傳倚爲人孝友樂易重然諾與人交不苟合虞集傳集盡讀諸經通其大義山林之士知古學者必折節下之接後進𨿽少且賤如敵己當權門赫奕未嘗有所附麗輟耕錄陳雲嶠嘗被命監鑄祭器於杭無錫倪元鎭慕其名來見之張燕湖山間羅設甚至酒終爲別以一帖饋米百石云嶠命從者移置近所舉巨觥引妓樂騶從者而前悉分散之顧倪曰吾在京時卽熟爾名云士之淸者它無與比其所以章章者蓋以米沽之也請從今日絕交且罵諸嘗譽之者時張伯雨在坐不勝局蹐其豪气類如此明外史唐定王涇傳成化二十一年成王彌鍗嗣肆力經史被服儒素與賢士大夫遊何喬新傳喬新與人寡合气節友彭韶學問友丘浚而已沁水王珵�傳珵�瀋簡王七世孫也隆慶元年嗣爵工詩喜士往來多布衣交名譽藉甚奉國將軍多煌傳多煌廉靜寡欲與弟多炡多多照皆用文雅結交徧遠近馬芳傳芳二子棟林棟官至都督林雅好文學交遊多名士時譽藉甚自許亦甚髙王守仁傳何廷仁初名秦以字行攺字性之黃弘綱字正之皆雩都人廷仁和厚與人接誠意盎益而弘綱難近未嘗假色笑於人然兩人志行相準震澤紀聞王竑李秉俱號一時名臣及二人致仕居鄕竑髙自標岸不妄與人交秉出入閭巷每與人對奕終日無忤竑告人曰李執中朝廷大臣而與市井小人親狎何自輕之甚秉聞之曰所謂大臣者詎能常爲之在朝在鄕固各有體何至以官驕鄕人哉畜徳錄吳文定公寬爲修撰時有同年賀恩寢疾將不起欲易簣托於公之旁廡公卽埽室請遷及卒奉殮於中堂使子衣衰以答弔者又故人之子有事於京者書托公主之久而有疾不起爲棺殮及檢帳有輸官銀若干盡喪於娼家公爲如償之遣人送喪歸見聞搜玉華亭侯廷言官邸設二屏其左曰員者被人譏方者被人忌不方與不員何以成其器至員莫如天至方莫如地天地之大也人猶有所議況我疏陋流竊祿屍其位人或譏我員我員思以智人或忌我方我方思以義醒者彼自醒醉者彼自醉俯仰規矩中靈臺了無二其右曰物之香者莫如蘭物之淸者莫如竹蘭香香於天下艸竹淸淸於天下木彼棘果何物雜於蘭竹中小人之惡固可惡君子之徳尙有容君不見仲尼尙遭陽虎怒孟子曾被臧倉沮誰知造化本無私善惡難逃消長數列朝詩集龍瑄字克溫宜春人家世襲武職遂爲南京人少警敏博涉經史遨遊四方與丘仲深羅彜正陳公甫爲布衣交重然諾尙風義朋遊有急揮金如土苴江湖間聲稱藉甚曰過金陵不識龍克溫猶徒行也邊貢字廷實弱冠舉進士雅負才名美風姿諳吏事好交與天下豪俊遊覽六代江山揮毫浮白夜以繼日周詩字以言昆山人嘗之京師以詩文遊公卿間去遊武林敝衣匿僧寺中提學孔天引自翰林出雅負知詩閱嶽鄂王廟題壁詩曰何事疥吾壁也命隸人篲墨埽之至以言詩乃大驚立命駕往謁與定交武林人爭延致以言以言不懌辭歸與皇甫子浚兄弟善遂主皇甫氏以言之父諱右與虞山孫艾爲死友且死屬以言曰常熟可久居居必依孫氏以言老且病辭皇甫氏曰先人之所屬也艾之子耒具舟逆之遂死孫氏耒殮而殯之葬孫氏吾谷墓旁表諸石曰虛巖山人周君墓子浚銘之曰死生之交諒焉有經千秋百世盟言是徵迄今百有餘年孫氏之子孫守其盟不替歲時祭焉丰坊字存禮爲人狂誕傲僻縱口徇意所至人畏而惡之嘗邀邑子沈嘉則具盛饌結忘年交相得甚歡或間之曰是嘗姍笑公詩卽大怒設醮上章詛之上帝所詛凡三等一等皆公卿大夫有讎隙者二等則布衣文士嘉則爲首三等鼠蠅蚊蚤虱其狂可笑皆此類也皇甫汸字循順好狎遊少與伯仲氏及中表二黃稱詩掉鞅詞苑五十餘年其在燕中則有髙叔嗣王愼中唐順之陳束在畱署則有蔡汝楠許谷王廷乾施峻侯一元中山徐京再赴闕下則有謝榛李攀龍王世貞而謫楚則交王廷棟遷滇則交楊愼咸相與上下

交誼總部藝文一

絕交論

後漢朱穆或曰子絕存問不見客亦不答也何故曰古者進退趨業無私遊之交相見以公朝饗會以禮紀否則朋徒受習而已曰人將疾子如何曰寧受疾曰受疾可乎曰世之務交遊也久矣惇千乘不忌於君犯禮以追之背公以從之其愈者則孺子之愛也其甚者則求蔽過竊譽以贍其私事替義退公輕私重居勞於聽也或於道而求其私贍矣是故遂往不返而莫敢止焉是川瀆並決而莫之敢塞遊豶蹂稼而莫之禁也詩云威儀棣棣不可選也後生將復何述而吾不才焉能規此實悼無行子道多闕臣事多尢思復白圭重考古言以補往過時無孔堂思兼則滯匪有廢也則亦焉興是以敢受疾也不亦可乎

與劉伯宗絕交書

前人昔我爲丰令足下不遭母憂乎親解衰絰來入丰寺及我爲侍書禦史足下親來入臺足下今爲二千石我下爲郎乃反因計吏以謁相與足下豈丞尉之徒我豈足下部民欲以此謁爲榮寵乎咄劉伯宗於仁義道何其薄哉

正交論

蔡邕聞之前訓曰君子以朋友講習而正人無有淫朋是以古之交者其義惇以正其誓信以固逮夫周徳始衰頌聲旣寢伐木有鳥鳴之刺谷風有棄予之怨自此以降彌以淩遲或闕其始終或彊其比周是以縉紳患其然而論者諄諄如也疾淺薄而懷攜貳者有之惡朋黨而絕交遊者有之其論交也曰富貴則人爭趨之貧賤則人爭去之是以君子愼人所以交己審己所以交人富貴則無暴集之客貧賤則無棄舊之賓矣原其所以來則知其所以去見其所以始則觀其所以終彼貞士者貧賤不待夫富貴富貴不驕乎貧賤故可貴也蓋朋友之道有義則合無義則離善則久要不忘平生之言惡則忠告善誨之否則止無自辱焉故君子不爲可棄之行不患人之遺己也信有可歸之徳不病人之遠己也不幸或然則躬自厚而薄責於人怨其遠矣求諸己而不求諸人咎其稀矣夫遠怨稀咎之機咸在乎躬莫之致也子夏之門人問交於子張而二子各有聞於夫子然則以交誨也商也寬故告之以拒人師也褊故誨之以容眾各從其行而矯之至於仲尼之正教則泛愛眾而親仁故非善不喜非仁不親交遊以方會友以文可無貶也谷梁赤曰心志旣通名譽不聞友之罪也今將患其流而塞其源病其末而刈其本無乃未若擇其正而黜其邪與與其彼農皆黍而獨稷焉夫黍亦神農之嘉谷與稷並爲粢盛也使交可廢則黍其愆矣括二論而言之則刺薄者博而洽斷交者貞而孤孤有羔羊之節與其不獲已而矯時也走將從夫孤焉

交友論

魏文帝夫陰陽交萬物成君臣交邦國治士庶交徳行光同憂樂共富貴而友道備矣易曰上下交而其志同繇此觀之交乃人倫之本務王道之大義非特士友之志也白虎通曰朋友之道有四近則正之遠則稱之樂則思之患則死之揚子法言曰朋而不心面朋也友而不心面友也說苑曰魏文侯嘆田子方曰自友方也君臣益親百姓益附吾是以知友士之功焉

嘆逝賦有序

晉陸機

昔每聞長老追計平生同時親故或雕落已盡或僅有存者餘年方四十而懿親戚屬亡多存寡暱交密友亦不半在或所曾共遊一途同宴一室十年之內索然已盡以是思哀哀可知矣乃爲賦曰伊天地之運流紛升降而相襲日望空以駿驅節循虛而警立嗟人生之短期孰長年之能執時飄忽其不再老晼晚其將及懟瓊�之無徵恨朝霞之難挹望暘谷以企予惜此景之屢戢悲夫川閱水以成川水滔滔而日度世閱人而爲世人冉冉而行暮人何世而弗新世何人之能故野每春其必華艸無朝而遺露經終古而常然率品物其如素譬日及之在條恆𨿽盡而不悟𨿽不悟其可悲心惆焉而自傷亮造化之若玆吾安取夫久長痛靈根之夙殞怨具爾之多喪悼堂構之隤瘁�城闕之丘荒親彌懿其已逝交何戚而不亡咨余今之方殆何視天之茫茫傷懷淒其多念蹙貌瘁而鮮歡幽情發而成緒滯思叩而興端慘此世之無樂詠在昔而爲言居充堂而衍宇行連駕而比軒彌年時其詎幾夫何往而不殘或冥邈而旣盡或寥廓而僅半信松茂而柏悅嗟芝焚而蕙嘆苟性命之弗殊豈同波而異瀾瞻前軌之旣覆知此路之良難啟四體而深悼懼玆形之將然毒娛情之寡方怨感目之多顏諒多顏之感目神何適而獲怡尋平生於響像覽前物而懷之步寒林以淒惻玩春翹而有思觸萬類以生悲嘆同節而異時年彌往而念廣塗薄暮而意迮親落落而日稀友靡靡而愈索顧舊要於遺存得十一於千百樂隕心其如亡哀緣情而來宅托末契於後生余將老而爲客然後弭節安懷妙思天造精浮神淪忽在世表悟大暮之同寐何矜晚以怨早指彼日之方除豈玆情之足攪感秋華於衰木瘁零露於丰艸在殷憂而弗違夫何云乎識道將頤天地之大徳遺聖人之洪寶解心累於末迹聊優遊以娛老

與山巨源絕交書

嵇康足下昔稱我於潁川吾嘗謂之知言然經�此意尙未熟悉於足下何從便得之也前年從河東還顯宗阿都說足下議以吾自代事𨿽不行知足下故不知之足下旁通多可而少怪吾直性狹中多所不堪偶與足下相知耳間聞足下遷惕然不喜恐足下羞庖人之獨割引屍祝以自助手薦鸞刀漫之膻腥故具爲足下陳其可否吾昔讀書得並介之人或謂無之今乃信其眞有耳性有所不堪眞不可彊今空語同知有達人無所不堪外不殊俗而內不失正與一世同其波流而悔吝不生耳老子莊周吾之師也親居賤職柳下惠東方朔達人也安乎卑位吾豈敢短之哉又仲尼兼愛不羞執鞭子文無欲卿相而三登令尹是乃君子思濟物之意也所謂達能兼善而不渝窮則自得而無悶以此觀之故堯舜之君世許由之巖棲子房之佐漢接輿之行歌其揆一也仰瞻君可謂能遂其志者也故君子百行殊塗而同致循性而動各附所安故有處朝廷而不出入山林而不反之論且延陵髙子臧之風長卿慕相如之節志气所托不可奪也吾每讀尙子平臺孝威傳慨然慕之想其爲人少加孤露母兄見驕不涉經學性復疏懶筋駑肉緩頭面常一月十五日不洗不大悶癢不能沐也每常小便而忍不起令胞中略轉乃起耳又縱逸來久情意傲散簡與禮相背懶與慢相成而爲儕類見寬不攻其過又讀莊老重增其放蕩故榮進之心日頹任實之情轉篤此由禽鹿少見馴育則服從教制長而見羈則狂顧頓纓赴蹈湯火𨿽飾以金鑣饗以嘉肴愈思長林而志在丰艸也阮嗣宗口不論人過吾每師之而未能及至性過人與物無傷惟飲酒過差耳至爲禮法之士所繩疾之如讎幸賴大將軍保持之耳吾不如嗣宗之賢而有慢弛之闕又不識人情暗於機宜無萬石之愼而有好盡之累久與事接疵釁日興𨿽欲無患其可得乎又人倫有禮朝廷有法自惟至熟有必不堪者七甚不可者二臥喜晚起而當關呼之不置一不堪也抱琴行吟弋釣艸野而吏卒守之不得妄動二不堪也危坐一時痺不得搖性復多虱爬搔無已而當裹以章服揖拜上官三不堪也素不便書又不喜作書而人間多事堆案盈幾不相酬答則犯教傷義欲自勉彊則不能久四不堪也不喜弔喪而人道以此爲重已爲未見恕者所怨至欲見中傷者𨿽瞿然自責然性不可化欲降心順俗則詭故不情亦終不能獲無咎無譽如此五不堪也不喜俗人而當與之共事或賓客盈坐鳴聲聒耳囂塵臭處千變百伎在人目前六不堪也心不耐煩而官事鞅掌機務纏其心世故繁其慮七不堪也又每非湯武而薄周孔在人間不止此事會顯世教所不容此甚不可一也剛腸疾惡輕肆直言遇事便發此甚不可二也以促中小心之性統此九患不有外難當有內病寧可久處人間耶又聞道士遺言餌朮黃精令人久壽意甚信之遊山澤觀魚鳥心甚樂之一行作吏此事便廢安能捨其所樂而從其所懼哉夫人之相知貴識其天性因而濟之禹不逼伯成子髙全其節也仲尼不假蓋於子夏護其短也近諸葛孔明不逼元直以入蜀華子魚不彊幼安以卿相此可謂能相終始眞相知者也足下見直木不可以爲輪曲者不可以爲桷蓋不欲以枉其天才令得其所也故四民有業各以得志爲樂惟達者爲能通之此足下度內耳不可自見好章甫彊越人以文冕也己嗜臭腐養鴛雛以死鼠也吾頃學養生之術方外榮華去滋味遊心於寂寞以無爲爲貴縱無九患尙不顧足下所好者又有心悶疾頃轉增篤私意自試不能堪其所不樂自卜已審若道盡塗窮則已耳足下無事冤之令轉於溝壑也吾新失母兄之歡意常淒切女年十三男年八歲未及成人況復多病顧此悢悢如何可言今但願守陋巷教養子孫時與親舊敍闊陳說平生濁酒一杯彈琴一曲志願畢矣足下若嬲之不置不過欲爲官得人以益時用耳足下舊知吾潦倒粗疏不切事情自惟亦皆不如今日之賢能也若以俗人皆喜榮華獨能離之以此爲快此最近之可得言耳然使長才廣度無所不淹而能不營乃可貴耳若吾多病困欲離事自全以保餘年此眞所乏耳豈可見黃門而稱貞哉若趣欲共登王塗期於相致時爲歡益一旦迫之必發其狂疾自非重怨不至於此也野人有快炙背而美芹子者欲獻之至尊𨿽有區區之意亦已疏矣願足下勿似之其意如此旣以解足下並以爲別嵇康白

與呂長悌絕交書

前人康白昔與足下年時相比以故數面相親足下篤意遂成大好由是許足下以至交𨿽出處殊途而歡愛不衰也及中間少知阿都志力開悟每喜足下家復有此弟而阿都去年向我有言誠忿足下意欲發舉吾深抑之亦自恃每謂足下不足迫之故從吾言間令足下因其順親蓋惜足下門戶欲令彼此無恙也又足下許吾終不系都以子父六人爲誓吾乃慨然感足下重言慰解都都遂釋然不復興意足下陰自阻疑密表系都先首服誣都此爲都故信吾又無言何意足下包藏禍心耶都之含忍足下實由吾言今都獲罪吾爲負之吾之負都由足下之負我也悵然失圖復何言哉若此無心復與足下交矣古之君子絕交不出醜言從此別矣臨別恨恨嵇康白

庾公誄

孫綽咨予與公風流同歸擬量托情視公猶師君子之交相與無私虛中納是吐誠誨非𨿽實不敏敬佩弦韋永戢話言口誦心悲

王長史誄

前人余與夫子交非勢利心猶澄水同此元味

朱穆傳論

宋範蔚宗朱穆見比周傷義偏黨毀俗志抑朋遊之私遂著絕交之論蔡邕以爲穆貞而孤又作正交而廣其志焉蓋孔子稱上交不諂下交不瀆後漢書作黷又曰晏平仲善與人交子夏之門人亦問交於子張故易明斷金之義詩載燕朋之謠若夫文會輔仁直諒多聞之友時濟其益紵衣傾蓋彈冠結綬之夫遂隆其好斯固交者之方焉至乃田竇衛霍之遊客廉頗翟公之門賓進以勢合退由衰異又專諸荊卿之感激侯生豫子之投身情爲恩死命緣義輕皆以利害移心懷徳成節非夫交照疑之本未可語失得之原也穆徒以友分少全因絕同志之求黨俠生敝而忘得朋之義蔡氏貞孤之言其爲然也古之善交者詳矣漢興稱王陽貢禹陳遵張竦中世有廉範慶鴻陳重�義云

廣絕交論

梁劉峻客問主人曰朱公叔絕交論爲是乎爲非乎主人曰客奚此之問客曰夫艸虫鳴則阜螽躍雕虎嘯而淸風起故絪縕相感霧湧云蒸嚶鳴相召星流電激是以王陽登則貢公喜罕生逝而國子悲且心同琴瑟言鬱鬱於蘭茞道協膠漆志婉孌於塤箎聖賢以此鏤金版而鐫盤盂書玉牒而刻鐘鼎若乃匠人輟成風之妙巧伯子息流波之雅引範張款款於下泉尹班陶陶於永夕絡繹縱橫煙霏雨散巧歷所不知心計莫能測而朱益州汨彜敍越謨訓捶直切絕交遊比黔首以鷹鸇媲人靈於豺虎蒙有猜焉請辧其惑主人忻然而笑曰客所謂撫弦徽音未達燥濕變響張羅沮澤不睹鴻雁雪飛蓋聖人握金鏡闡風烈龍驤蠖屈從道污隆日月聯璧贊亹亹之弘致雲飛電薄顯棣華之微旨若五音之變化濟九成之妙曲此朱生得元珠於赤水謨神睿而爲言至夫組織仁義琢磨道徳歡其愉樂卹其陵夷寄通靈臺之下遺迹江湖之上風雨急而不輟其音霜雪零而不渝其色斯賢達之素交歷萬古而一遇逮叔世民訛狙詐�起溪谷不能逾其險鬼神無以究其變競毛羽之輕趨錐刀之末於是素交盡利交興天下蚩蚩鳥驚雷駭然利交同源派流則異較言其略有五術焉若其寵鈞董石權壓梁竇雕刻百工鑪錘萬物吐漱興雲雨呼吸下霜露九域聳其風塵四海疊其燻灼靡不望影星奔藉響川騖雞人始唱鶴蓋成陰髙門旦開流水接軫皆願摩頂至踵隳膽抽腸約同要離焚妻子誓徇荊卿湛七族是曰勢交其流一也富埒陶白貲巨程羅山擅銅陵家藏金穴出平原而聯騎居裏閈而鳴鐘則有窮巷之賓繩樞之子冀宵燭之末光邀潤屋之微澤魚貫鳧躍颯沓鱗萃分雁鶩之稻粱沾玉斝之餘瀝銜恩遇進款誠援靑松以示心指白水而旌信是曰賄交其流二也陸大夫燕喜西都郭有道人倫東國公卿貴其籍甚縉紳羨其登仙加以顩頤蹙頞涕唾流沫騁黃馬之劇談縱碧雞之雄辯敍溫燠則寒谷成暄論嚴苦則春叢零葉飛沈出其顧指榮辱定其一言於是有弱冠王孫綺紈公子道不掛於通人聲未遒於云閣攀其鱗翼丐其餘論附騏驥之旄端軼歸鴻於碣石是曰談交其流三也陽舒陰慘生民大情憂合歡離品物恆性故魚以泉涸而喣沫鳥因將死而哀鳴同病相憐綴河上之悲曲恐懼置懷昭谷風之盛典斯則斷金由於湫隘刎頸起於苫蓋是以伍員濯漑於宰嚭張王撫翼於陳相是曰窮交其流四也馳騖之倫澆薄之俗無不操權衡秉�纊衡所以揣其輕重纊所以屬其鼻息若衡不能舉纊不能飛𨿽顏冉龍翰鳳雛曾史蘭燻雪白舒向金玉淵海卿云黼黻河漢視若遊塵遇同土梗莫肯費其半菽罕有落其一毛若衡重錙銖纊微彯撇𨿽共工之搜慝歡兜之掩義南荊之跋扈東陵之巨猾皆爲匍匐逶迆折枝舐痔金膏翠羽將其意脂韋便辟導其誠故輪蓋所遊必非夷惠之室苞苴所入實行張霍之家謀而後動毫芒寡忒是曰量交其流五也凡斯五交義同賈鬻桓譚譬之於闤闠林回諭之於甘醴夫寒暑遞進盛衰相襲或前榮而後悴或始富而終窮或初存而末亡或古約而今泰循環翻覆迅若波瀾此則徇利之情未嘗異變化之道不得一由是觀之張陳所以凶終蕭朱所以隙末焉可知也而翟公方規規然勒門以箴客何所見之晚乎因此五交是生三釁敗徳殄義禽獸相若一釁也難固易攜讎訟所聚二釁也名陷饕餮貞介所羞三釁也古人知三釁之爲梗懼五交之速尢故王丹威子以檟楚朱穆昌言而示絕有旨哉近世有樂安任昉海內髦傑早綰銀黃夙昭民譽遒文麗藻方駕曹王英特俊邁聯橫許郭類田文之愛客同鄭莊之好賢見一善則盱衡扼腕遇一才則揚眉抵掌雌黃出其唇吻朱紫由其月旦於是冠蓋輻輳衣裳云合輜軿擊坐客恆滿蹈其閫閾若升闕裏之堂入其奧隅謂登龍門之阪至於顧盼增其倍價剪拂使其長鳴彯組雲臺者摩肩趨走丹墀者疊迹莫不締恩狎結綢繆想莊惠之淸塵庶羊左之徽烈及瞑目東粵歸骸洛浦繐帳猶懸門罕漬酒之彥墳未宿艸野絕慟輪之賓藐爾諸孤朝不謀夕流離大海之南寄命瘴癘之地自昔把臂之英金蘭之友曾無羊舌下泣之仁寧慕郈成分宅之徳嗚呼世路崄巇一至於此太行孟門豈曰�絕是以耿介之士疾其若斯裂裳裹足棄之長騖獨立髙山之頂歡與麋鹿同羣皦皦然絕其氛濁誠恥之也誠畏之也

正交論節

唐李華上古無文飽於和气從化而避何友之哉至於善惡分利害競而後有交交天命也微鮑子之知管氏則諸夏遷爲左�無歸生之說屈建則椒舉死於他國大者濟天下叔牙夷吾是也小者全宗族聲子伍舉是也慈明奉元禮一如大人眞長喪仲祖臨柩動色由是近於骨肉之恩不止交遊而已矣王邑崇繼前好父事君卿梁松恃貴遺舊構陷伏波兩存其道而後兼善是知人事艱難僅發於造次生死變禮不必更相代朋友漸於講習緣情而親於我爲重憂危相急仕進相推望而不從厚實生怨詩曰喪亂旣平旣安且寧美道義相成也又曰將恐將懼維予與汝將安將樂汝轉棄予哀勢利相傾也三代之教自家行國樹之以師次定朋友端其性術是以富有賢哲動符六經王業旣衰小雅皆廢諸侯無貢士之理司馬無論材之政猶或先王教存國有君子聖人生於魯七十子徧遊諸侯文武之道復明漢代人心尙朴辟署由州郡公府往往有奇節駭俗之士東京宗袒好學海內翕然是以王室多柱石之臣交遊見生死之友降及魏晉亦未甚偸近代無鄕裏之選多寄隸京師隨時聚散懷牒自命積以爲常吠形一發羣響雷應銓擇多誤知之固難使名實兩虧朋友道薄蓋由此也況眾邪爲雄孤正失守誘中人之性易於不善求便身之路庸未直道不從流俗修身俟死者益寡焉加以三尊闕師訓之喪朋友無寢門之哭學府無衰服之制禮亡寖遠言者爲非人從以偸俗用不篤獘在不專經學淪於苟免者也師乏儒宗則道不尊道不尊則門人不親友非學者則義不固義不固則交道不重選不由鄕則情不系府情不系府則舉薦寡恩三者化人之大端而情禮盡曠僥幸道長而純�道消悲夫禮首於冠而成人筮日筮賓卽事於廟同師之友鄕邦之族醮而禮之相與字之身何以不嚴友何以不敬𨿽有暴慢無自入焉嗚呼士夫略之禮已墜於地久矣信義不厚斯有漸歟後進未較是以非辯者多附成而遠敗成或非經敗或非義三代之理不能無是矧獘末乎於是大雅之友掃除無妄之交風動利招則不悔機网名眩則甘心鼎鑊傾之以勢則不畏於天地餌之以權則忍絕其親愛苟患所不至故詩有谷風之刺禮有邦朋之禁以此防人猶或逾之嗟夫奇巧釣情者明哲所惡鋒芒逆物者道家不取受施忘惠者仁義之蠹迹均心異者蠻貊之俗面附背攜者人道所棄遠賢奔利者商販之行兪可彊不者僕妾恆性愛子遺親者犬彘之心若然者無代無之嗚呼至交之道殆絕乎如有唱而無應非唱者過也善交者不好甘而惡章貴棄同而卽和鮑叔潔廉而敬管仲三歸至知之契故無與二君子不器交誼宜然義在切切偲偲匡救其闕善則輔宣之過則規誨之不從則一心以蔽之不幸置於刑辟則生死以全之傳曰朋友無大故不棄此之謂也苟能久要之約必存平生之言可復如樓護終身與呂公同食張裔養楊恭母如親則家室有歸人誰虞死古者言之不出恥躬之不逮也行之難言之得無訒乎務省諸身而已矣

交難賦

李觀交之難兮久矣且苟合兮爲恥昔人病於無友嗟友不可以已矣絕壑萬丈龍吟元云遂興六合爲陰碧山嵌空虎嘯其中百獸悍栗�然長風夫物以類感何感不致交以心契何心不契何心不祕然執可久之契先古稱利言求於斯不可易易二气陶甄曰人是先足矩地首規天大朴摧頹六情入焉一與一奪失其自然積有億年人增險難使我行無所之居無所安遊流濺濺潰我素源源無淸流棄沈逐浮作色自伐僞心相求睢盱竭歡未竟成讎一日銷落速如涼秋其榮無遺俗態豈畱獨見神嶽寒柏千尋無儔直天而生髙略鬥牛下睨羣植匪堪與謀何者爲交窮達不偸樂亦同樂憂亦同憂生死循環其道率由破產之惠不相爲酬如斯之謂也昔夷吾九合之策知者不孤巨卿千里之哭今也則無石父解縛於齊相智罃負慚於賈夫行微其可友乎知我則友何微之居古之奉交多不獲全耳余之初刎頸慨然隱憫就辱激昂自堅及其據兵而坐勢不相果白刃可吹赤心乃攜憑怒相殺气幹虹霓嗚呼噫戲也交之難兮苟合忿深咆哮余當識之不妄語交矧今之人兮無異蒙虺蜥是故獨處兮而悲蠨蛸冀幸歟可振予願言與鄰驂伍相之駕捧仲尼之輪義者有其義仁者師其仁不其仁不其善歟何滯於斯憂辛﹝篇中原本多有脫誤﹞

懷知賦

宋張耒嗟餘生之苦艱涉世故而多違坌羣嘲而眾侮獨孑孑其從誰嗟若人之好修外洵直而中奇挈余手而指津謂余車之不迷遵常度以夷行正六轡而安馳嗟終日而無禽曰固然而曷疑惟言動之合符若方圓於矩規振髙言於皇極流余麗於奇辭沃道徳以相酬心厭滿而忘饑愛日月而畏別卒悠遠而多懷跂余望兮莫瞻將駕言其從之何出門之多難頓我馬以嗟咨山叢叢而造天車欲進而畏摧臨江湖以浮舟蛟龍郁其揚鬐路幽迥而莫通心郁塞而增悲贈瓊瑤以致情恐所托之吾欺惟至技之難投或舉世而莫知儻一遇而見明蓋至樂之無儷彼取捨之迷方或骨肉而相遺苟我心之不察𨿽至愛而何施故烈士之報知己或殺身而不辭豈以生而易名誠內激而忘私風蕭蕭以戒秋蟬嘒嘒而鳴悲白露漙兮夕涼庭木颯其先衰羈我馬於東周蓋三歲其於玆老駸駸而來逼心鬱鬱而不夷顧所樂之莫徙托宵寐兮庶幾酌尊酒以忘憂寫我心兮陳詩

跋張天覺書後

黃伯思炎而附寒而去喜朝而惡暮者俗皆然方丞相謫漢東時通書牘接殷勤者潁川先輩一士而已乃知任安砥柱之心不獨稱於漢世政和元年七夕閩人黃某長睿父觀於洛陽

張丞相商英書附

予兩任江右今謫官漢東獨足下兩有書來臧洪曰仁義豈有常蹈之爲君子豈虛言哉十一月十七日商英白先輩足下

惜交賦有

序

範成大

屈原旣遭子蘭子椒之譖傷楚國之俗朋友道薄始合之難而終以輕背故著惜交之詞道知心之難遇故舊之不再得動心忍性徘徊不能去君子覽之有以增義合之重焉余旣有此淑質兮昔幽處而無仇悵佳人之眇覿兮走六漠而周求歲甲子之初春兮維元日吾始遊紉木蘭以爲蓋兮抗杜蘅以爲斿詔凍雨俾淸道兮戒日星使燭幽恐駟驪之選�兮命飛廉而挾輈羾天紘而騖列缺兮俯幽都與元丘天地四方多賊姦兮忽吾班乎齊州恍神釋而目粲兮悅夫人之好修佩轇轕之連璐兮戴陸離之髙冠紛雞鶩之朋飛兮儼黃鵠之蹁躚葆眾美以自畀兮夫何獨處之嬋娟吾恐始合之易兮終離之者不難號百靈而訊之兮筮告余曰吉哉余令巫咸往招兮介蹇修而爲媒枉若人之嘉惠兮命保介而載余摻修袂而約言兮曰歲晚其與俱入旣與之同袍兮出又與之同車投我以蒼玉之連環兮余報以獨繭曳緒玉宛轉而不斷兮繭縈紆而連縷谷風習其自東兮固維風而及雨汝行前而余殿兮余安歌而汝舞至於今其十年兮固知美惡周必復敏余徳而日新兮羌未變乎初也修余容其滋媚兮嗟采色其猶未暮也妒被離而害交兮讒翕翕而敗度𨿽君子之石腸兮固將徇乎市虎兩造膝而笑言兮摻其間之容斧余冶容虞余善泆兮頩顏謂余汝怒發甚短而怨長兮輿則固而路艱蹇中道而如遺兮余旣寡而汝鰥夫豈無他人兮焉有夫君之好賢𨿽得汝於萬一兮終不及當時之纏綿彼日而食兮此月而虧物不終剝兮信復盈之有時涕承睫而交下兮若孟津之流澌敢誦言而怨慕兮恐眾人之汝窺曼余以悲吟兮托長風而要之政木石必回眷兮將白首而爲期儻曾飛而不顧兮嗟此怨之誰歸

交難賦

楊萬里客有問於楊子曰蒙學於羿羿爲盡技技在羿則羿安技在蒙則羿危孟子不罪蒙而罪羿子無疑歟楊子曰子虛之言不可以問太系言有托也周子之兄不可以談夢寐言罔覺也子以爲孟子之言無爲而作也邪客曰擇而後友其友端矣友而後擇其盟寒矣且蒙之爲人也薄乎人爾羿何與之盡歡射之傳與否不足道也羿獨不與交而難之乎楊子曰客知其一未知其二也昔者孔壬詐堯晝寐誑孔象以愛兄之道來𨿽舜亦爲之動蓋天之生物有萬其品彼淑慝之不齊造物不能爲之禁閟梟心於鸞喙予施甘旨而報予以鴆𨿽聖哲兮柰何羿何爲兮已甚其或免而或遭維系幸與不幸且夫孟子之於樂克誅其捨館之未定今使臯陶而爲理與蘇公而同聽一則訴投師之冤一則責見師之敬羌臯蘇兮於斯將二罪兮孰訂嗟兮人之生世孰無朋儔言合則金舂而玉應意適則云凝而風休蓋亦天與之樂道與之謀也若夫嚚之與居駔之與徒思一射之愈己則側目而相圖如羿者政可哀耳莊周曰求其至此而不一得者命也夫其羿之謂乎客笑曰子言則美矣吾則異於子矣𨿽自今息交以絕遊雞肋不足以煩一矢公等皆去吾亦從此逝矣

答劉平甫節

朱熹新年人事幾日而定定後進業恐不可廢聞比來遊從稍雜與此曹交處最易親狎而驕慢之心日滋旣非所以養成徳器其於觀聽亦自不美所損多矣有國者猶以近習傷徳害政況吾徒乎然亦非必絕之但吾淸心省事接之以時遇之以禮彼將自疏如僕�固不足道然平甫亦嘗見衡門之下有雜賓乎以禮來者禮接之亦嘗有流連酒炙把臂並遊對�夜語者乎此不足爲外人道但欲平甫自知而節之若徒暴露於外而無見聽之實但使眾怨見歸爲僕作禍耳千萬幸察

跋東坡書歸去來辭

�徳秀東坡謫嶺南故舊少通問者在蜀惟巢元修在吳則僧契順皆徒步萬里訪之於荒陬絕僥之外元修以是登名靑史號稱卓行契順亦托此以傳眞可敬哉契順之言曰惟無所求故來惠州蓋有求則有欲有欲則失其本心是非顚倒有不自知者世之小人疾視君子至欲擠之死者豈其本心以坐有欲故爾趙公珍藏此帖間出以示人所補多矣己卯歲除前十日書於南昌郡齋近歲有嘗登大儒先生之門者旣而黨論起其人畏禍匿迹過門不敢見則以書謝曰非不願見也懼爲先生累耳先生答曰予比得一疾奇甚相見則能染人不來甚善聞者代爲汗下吁之人也蓋以通經學古自名而行義顧出一浮屠下昌黎墨名儒行之說誰不信然因戲書於後以發千古一笑

交誼總部藝文二詩

詞

古詩采葵莫傷根傷根葵不生結交莫羞貧羞貧友不成

與劉伯宗絕交

後漢朱穆北山有鴟不潔其翼飛不正向寢不定息饑則木棲飽則泥伏饕餮貪污臭腐是食塡腸滿嗉嗜欲無極長鳴呼鳳謂鳳無徳鳳之所趨與子異域永從此訣各自努力

失題

晉陸云思樂芳林言采其菊衡薄遵塗中原有菽登彼修巒在林寤宿仿佛佳人淸顏如玉予美亡此誰爲適道容與俟之元發方皓躑躅山阿玩此芳艸願其穎庶以遺老

又

前人有美一人芳問芬葩嗟我欽羨夢想光華亦旣至止上下欣嘉徳馥秋蘭容茂春羅淑似令娣維予陋何𨿽有良友朽木難加愛樂朋規贈以斯歌皆能載之其美孔多嗟痛薄祜並罹哀苦堂構旣崩過庭莫睹我悴西鄰子沈東土契闊艱辛誰與晤語身滯情往神遊景處發夢宵寐以慰延佇

停雲

陶潛停雲思親友也�湛新醪園列初榮願言不從嘆息彌襟靄靄停雲蒙蒙時雨八表同�平路伊阻靜寄東軒春醪獨撫良朋悠邈搔首延佇停雲靄靄時雨蒙蒙八表同�平陸成江有酒有酒閒飲東�願言懷人舟車靡從東園之樹枝條再榮競朋新好以怡餘情人亦有言日月於徵安得促席說彼平生翩翩飛鳥息我庭柯斂翮閒止好聲相和豈無他人念子實多願言不獲抱恨如何

擬古

前人榮榮下蘭密密堂前柳初與君別時不謂行當久出門萬里客中道逢嘉友未言心先醉不在接杯酒蘭枯柳亦衰遂令此言負多謝諸少年相知不忠厚意气傾人命離隔復何有蒼蒼谷中樹冬夏常如玆年年見霜雪誰謂不知時厭聞世上語結友到臨淄稷下多談士指彼決吾疑裝束旣有日已與家人辭行行停出門還坐更自思不怨道里長但畏人我欺萬一不合意永爲世笑之伊懷難具道爲君作此詩日暮天無雲春風扇微和佳人美淸夜達酣且歌歌竟長嘆息持此感人多皎皎雲間月灼灼葉中花豈無一時好不久當如何少時壯且厲撫劍獨行遊誰言行遊近張掖至幽州饑食首陽薇渴飲易水流不見相知人惟見古時丘路邊兩髙墳伯牙與莊周此士難再得吾行欲何求

雜詩

前人人生無根蒂飄如陌上塵分散逐風轉此已非常身落地爲弟兄何必骨肉親得歡當作樂鬥酒聚比鄰盛年不重來一日難再晨及時當勉勵歲月不待人

感舊詩

曹攄富貴他人合貧賤親戚離廉藺門易軌田竇相奪移晨風集茂林棲鳥去枯枝今我惟困蒙羣士所背馳鄕人惇懿義濟濟蔭光儀對賓頌有客舉觴詠露斯臨樂何所嘆素絲與路岐

箜篌謠

梁劉孝威結交在相得骨肉何必親甘言無忠實世薄多蘇秦從風暫靡艸富貴上升天�梯因切

不見山巓樹摧扤下爲薪豈甘井中泥上出作埃塵

手曲

吳均艷裔陽之春手淸洛濱雞鳴上林苑薄暮小平津長裾藻白日廣袖帶芳塵故交一如此新知詎憶人

酌酒與裴迪

唐王維酌酒與君君自寬人情翻覆似波瀾白首相知猶按劍朱門先達笑彈冠艸色全經細雨濕花枝欲動春風寒世事浮雲何足問不如髙臥且加

行路難

賀蘭進明君不見雲中月暫盈還復缺君不見林下風聲遠意難窮親故平生或聚散歡娛未盡樽酒空嘆息靑靑陵上柏歲寒能有幾人同君不見東流水一去無窮已君不見西郊云日夕空氛氳羣雁徘徊不能去一雁悲鳴復失羣人生結交在終始莫以升沈中路分

古風

李白惻惻泣路岐哀哀悲素絲路岐有南北素絲易變移谷風刺輕薄交道方險巇鬥酒彊然諾寸心終自疑張陳竟火滅蕭朱亦星離眾鳥集榮柯窮魚守枯池嗟嗟失歡客勤問何所規

遣懷

杜甫昔我遊宋中惟梁孝王都名今陳畱亞劇則貝魏俱邑中九萬家髙棟照通衢舟車半天下主客多歡娛白刃讎不義黃金傾有無殺人紅塵裏報答在斯須憶與髙李輩論交入酒壚兩公壯藻思得我色敷腴气酣登吹臺懷古視平蕪芒碭云一去雁鶩空相呼先帝正好武寰海未雕枯猛將收西域長戟破林胡百萬攻一城獻捷不云輸組練棄如泥尺土負百夫拓境功未已元和辭大鑪亂離朋友盡合沓歲月䢐吾衰將焉托存沒再嗚呼蕭條益堪愧獨在天一隅乘黃已去矣凡馬徒區區不復有顏鮑系舟臥荊巫臨吐更食常恐違撫孤

貧交行

前人翻手作云覆手雨紛紛輕薄何須君不見管鮑貧時交此道今人棄如土

題長安主人壁

張謂世人結交須黃金黃金不多交不深縱令然諾暫相許終是悠悠行路心

雜詩

崔國輔逢著平樂兒論交鞍馬前興酣一斗酒恰用十千錢後余在關內作事多迍邅何肯相救援徒聞寶劍篇

有所思

韋應物借問堤上柳靑靑爲誰春空遊昨日地不見昨日人繚繞萬家並往來車馬塵莫道無相識要非心所親

長安交遊者贈孟郊

韓愈長安交遊者貧富各有徒親朋相過時亦各有以娛陋室有文史髙門有笙竽何能辧榮悴且欲分賢愚

審交

孟郊種樹須擇地惡土變木根結交若失人中道生謗言君子芳桂性春濃寒且繁小人槿花心朝在夕不存莫躡冬冰堅中有潛浪翻惟當金石交可與賢達論

君子與人交

宋邵雍君子與人交未始無驚惕小人與人交未始無差忒只此眞喜歡也宜重愛惜他年雲水疏亦恐難尋覓

生平與人交

前人生平與人交未始有甘壞己亦無負人人亦無我害

攄憤

金王若虛非存驕謇心非僥正直譽浩然方寸間自有太髙處平生少諧合舉足逢怨怒禮義初不愆謗訕亦奚顧孔子自知明桓魋非所懼孟軻本不逢豈爲臧氏沮天命有窮達人情私好惡以此常泰然不作身外慮

貧交行

元揭傒斯驅車涉廣川揚帆陟崇丘結交四海內中道多愆尢朔風厲苦節獨鶴橫九州朝拂三島樹夕過五城樓兩翅偶寒影矌然何所求登髙臨大江日暮萬里流時哉疏鑿人八年忘外畱出必益稷俱歸與夔龍儔進退兩不疑功成垂千秋萬事日相敓恩情若云浮吾心苟不渝反復安足仇自非天地外何能獨忘憂

前結交行

馬臻古交山上松靑靑色不攺縱有霜雪侵節操固常在今交陌上花容貌相矜誇一朝風雨至飄泊隨泥沙陳雷管鮑世不有一貧一富難長久對面相看仰泰山俯視羣峯皆培塿嗟來乎嗟來乎�頭黃金不可無君看金盡失顏色壯士灰心不丈夫

後結交行

前人古交皆結心其意能金今交皆結金倏忽能變心取捨旣殊軌反掌生陸沈正平一朝忤黃祖有若將身投猛虎子桑莫逆忘其生乃能相與無今古古人今人皆足悲百年憂樂須臾期男兒節義死不變誰肯心懷未濟時

言志敍交四十韻答歐陽元翁

劉汶滚滚滄江去茫茫暗谷移黑頭那敢恃華發會相欺遂起紛如嘆能忘逝者悲看書誰發憤追古獨忘疲講授嘗呫嗶研窮幾下帷羣經元奧妙百氏苦支離索隱妨修業談經失秉彜反身惟一理遵道豈多岐新意方來際陳言盡去時夏虫冰莫訝越大雪休疑浮世春榮過幽園夕秀遲後雕終有待直養可容虧向使常混寧逃巨眼嗤投閒欣事省埽迹畏人知環堵差堪戀長沙去若爲趨庭因泮藻贈客且江蘺回顧臯比冷還思寶玦遺羈愁生雨外鄕夢落天涯每慨淵明菊將尋綺季芝未諧萊氏隱頻念鹿門期友誼今逾薄儒流子尙奇剛腸俱比石末俗竟如脂綴曲惟同病論詩固解頤率更仍翰墨六一再文辭解接家聲遠兼扶士气衰塤箎參雅奏椿桂亞髙枝正始音能續元和腳肯隨渾雄親漢魏綺靡卻陳隋浪許鯤魚舞云看駿馬馳駑駘羞抗臆鱔愧揚鬐不盡沙金揀猶煩璞玉治受辛驚絕倡勝己辱先施歐冶加鋒鍔劉墻力�茨吾儕非敢傲兒輩自宜麾學要千年蘊名須萬古垂匪徒攀屈宋深望溯濂伊天運流無息人生志勿卑操憐松��節撫竹猗猗盡擬泠風禦何曾俗骨醫煎膠得麟鳳歲晚願深資

結客少年場行

明髙啟結客須結遊俠兒借身報仇心不疑千金買得利七首摩挲誓許酬相知白馬縵胡纓行行人盡止朝遊洛北門暮醉秦東市感君在一言不惜爲君死朱家曾脫季將軍田光終酬燕太子君不見魏其盛時客滿門自言一一俱銜恩魏其旣罷誰復見養士堂中塵网徧始時結客難徒言意气傾南山食君之祿有弗報何況區區杯酒間結客不必皆薦紳緩急叩門誰可親屠沽往往有奇士愼勿相輕閭里人

雜言

張羽昔予居南山樂有同心人形迹不蹔乖棟宇復爲鄰有酒更相呼得粟還我分時時榛曲中相攜采荊薪兩賢不相猜所貴得其眞一朝各異路隔涉吳與閩拙宦失其宜薄責恆苦辛慈母抱沈憂興言涕盈巾昨者訪故廬松竹稍或存依依親舊迹戚戚感良辰命駕欲相求風波限通津尙想古人交俯仰愧此身

徐人歌

危素季子劍有秋水色徐君見之惜不得徐君墓上荒艸寒季子解劍掛樹間一死一生見交義嗟哉延陵吳季子

擬古

胡翰飲酒須飲醇結交須結眞貌合不足貴言合寧可珍長安桃李樹家家自陽春常時握手者孰是同心人吳中有雙劍一奉洛陽賓精靈颯以合萬里情相親

雜興

前人病起不飲酒客來意何如四座皆春風燕燕深相於富有富貴交賤有貧賤趨古意吾所愛今人寧見迂忘情衡門下言笑色腴忽淹嵇康駕何煩翟公書

雜詩

貝瓊薛公未罷相賓客競相傾一朝偶失意門無珠履聲貴賤已如此何論死與生秋燕辭空室春蝶抱畱英盈虛信物理聚散亦人情達士甘寂寞力耕謝華纓道尊豈戀祿心遠孰希名腐鼠非吾餌朱鳳以時鳴悠然動遐想五鼎益爲輕

感事

陳憲章平生交態如兄弟此日悲歌聞路人欲寄秋風兩行字九原無雁獨憐君

送友

徐禎卿瓜生葛薪下緣蔓義相因人生結交故婉孌自懷親交義諒不遠戚若同株根勿采棘下瓜棘傷多苦辛不惜傷者苦但恐株荄分念當與子別惻惻傷我神

懷往

前人昔我逢休景結交共云翔秦客穆修矩魯生蔚令章同聲展言笑四座發芬芳北牖湛新酒明月出西方廣署滅流塵蘭燈揚朱光極意連篇翰良夜殊未央歡宴丰時豫千秋焉可忘流光一朝夕撫膺增慨慷

采薇

蔡羽采薇南山下忽憶千里人豈無臨岐言一別今幾春舊交容易新新交容易親緘書重復啟曲折情難陳勿陳逢彼怒人心不逮故願言秉子徳千秋愛貞素

詠懷

王廷陳僶俯信無當躑躅常苦憂傷哉世路交同源終異流執手愛不淺轉面起見讎傾側忍負欺怨毒生綢繆彎弓日相向乘利來迫遒薛公一獲罪賓客誰顧畱炎炎廷尉門灰寂令人愁胡越使相爲安危在一舟輕薄市中童反復誠獨羞煩思發憤懣自玆絕交遊

歲暮雜興

前人寡欲處易安抗行俗難合巢林秖一枝繞樹猶三匝竟日伯陽書經年幼安榻閉門客座空啟徑朋簪盍

淡交行

黃佐瓊樓十二中天起弱柳崇桃斗靑紫魚鑰初開鶴蓋來平頭奴子皆珠履主人愛客名謳出象管鯤弦滿人耳臛蠵膾鯉騰羽觴文笙黼帳春風裏當筵意气何所如以漆投膠差可擬舞罷陽阿花作陣歌殘子夜霞成綺豈知戈戟在談笑回看堂上生荊杞雨雲翻覆噫吁前有張陳后蘇史君不見君子之交淡如水

交誼總部雜錄易經泰卦九二朋亡程

傳時之旣泰則人習於安其情肆而失節將約而正之非絕去其朋與之私則不能也故云朋亡自古立法制事卒不能行者牽於朋比也治泰不能朋亡則爲之難矣系辭下傳定其交而後求�交而求則民不與也禮記曲禮僚友稱其弟也執友稱其仁也交遊稱其信也注僚友官同者執友志同者同師之友其執志同故曰執友交遊則泛言遠近之往來者檀弓孔子曰父之友吾哭諸廟門之外師吾哭諸寢朋友吾哭諸寢門之外禮器喪祭之用賓客之交義也郊特牲爲人臣者無外交不敢貳君也樂記射鄕食饗所以正交接也關尹子三極篇利害心愈明則親不睦賢愚心愈明則友不交七釜篇二幼相好及其壯也相遇則不相識二壯相好及其老也相遇則不相識如雀鴿鷹鳩之化無昔無今九藥篇有道交者有徳交者有事交者道交者父子也出於是非賢愚之外故久徳交者則有是非賢愚矣故或合或離事交者合則離管子法禁篇交人則以爲己賜聖王之禁也遠交以逾羣聖王之禁也形勢解與人交多詐僞無情實偸取一切謂之烏集之交初𨿽相歡後必相咄故曰烏集之交𨿽善不親列子力命篇世稱管鮑善交者小白善用能者然實無善交實無用能也實無善交實無用能者非更有善交更有善用能也召忽非能死不得不死鮑叔非能舉賢不得不舉小白非能用讎不得不用墨子修身篇近者不親無務來遠親戚不附無務外交據財不能以分人者不足與友守道不篤徧物不博辧是非不察者不足與遊荀子勸學篇君子居必擇鄕遊必就士所以防邪僻而近中正也非十二子篇遇鄕則修長幼之義遇長則修子弟之義遇友則修禮節辭讓之義遇賤而少者則修告導寬容之義無不愛也無不敬也無與人爭也恢然如天地之苞萬物如是則賢者貴之不肖者親之君道篇其於百官之事伎藝之人也不與之爭能而致善用其功其侍上也忠順而不懈其使下也均徧而不偏其交遊也緣義而有類其居鄕裏也容而不亂宥坐篇與小人處者吾殆之也韓子愛臣篇人臣處國無私朝居軍無私交有度篇若以譽進能則臣離上而下比周若以黨舉官則民務交而不求用於法故官之失能者其國亂以譽爲賞以毀爲罰也則好賞惡罰之人釋公行行私術比周以相爲也忘主外交以進其與則其下所以爲上者薄矣交眾與多外內朋黨𨿽有大過其蔽多矣民不越鄕而交無百里之戚貴賤不相逾愚智提衡而立治之至也五蠹篇布衣相與友無富厚以相利無威勢以相懼也故求不欺之士解老篇義者知交朋友之接也親疏內外之分也知交友朋之相助也宜親者內而疏者外宜義者謂其宜也呂子正名篇尹文曰交友則信居鄕則悌戰國策江乙說安陵君曰以色交者華落而愛渝以財交者財盡而交絕史記孟嘗君傳馮歡曰富貴多士貧賤寡友事之固然也蘇秦傳秦說趙肅侯曰安民之本在乎擇交擇交而得則民安擇交而不得則民終身不安素書求人之志章親仁友直所以扶顚近恕篤行所以接人安禮章同志相得同仁相憂同惡相黨同愛相求同美相�同知相謀同貴相害同利相忌同聲相應同气相感同類相依同義相親同難相濟同道相成同藝相規同巧相勝此乃數之所得不可以理違淮南子原道訓所謂人者偶智故曲巧僞詐所以俯仰於世人而與俗交者隨人者與俗交者也精神訓衰世湊學不知原心反本直雕琢其性矯拂其情以與世交故目𨿽欲之禁之以度心𨿽樂之節之以禮趨翔周旋詘節卑拜肉凝而不食酒澄而不飲外束其形內總其徳鉗陰陽之和而迫性命之情故終身爲悲泛論訓聖人以文交於世而以實從事於宜不結於一迹之塗凝滯而不化詮言訓人舉其疵則怨人鑑見其醜則善鑑人能接物而不與己焉則免於累矣外交而爲援事大而爲安不若內治而待時凡事人者必以寶幣卑辭事以玉帛則貨殫而欲不厭卑體婉辭則諭說而交不結約束誓盟則約定而反無日𨿽割國之錙錘以事人而無自恃之道不足以爲全說山訓行合趨同千里相從趨不合行不同對門不通海水𨿽大不受胔芥日月不應非其气君子不容非其類也新書大政下篇交接之道不過於爲身故不肖者之爲身也不可以接友修政語上篇帝舜曰吾盡吾敬以事吾上故見爲忠焉吾盡吾敬以接吾敵故見爲信焉吾盡吾敬以使吾下故見爲愛焉大戴禮衛將軍文子篇送迎必敬上友下交銀手如是卜商之行也文王官人篇省其出入觀其交友省其交友觀其任廉新序雜事篇論行而結交者立名之士也諺曰有白頭而新傾蓋而故何則知與不知也揚子修身篇君子修其身而後交上交不諂下交不驕則可以有爲矣或曰君子自守奚其交曰天地交萬物生人道交功勛成重篇或問交曰仁問余耳曰光初竇灌曰凶終後漢書宋弘傳弘曰貧賤之交不可忘糟糠之妻不下堂王丹傳論王丹難於交執之道斯知交矣論衡累害篇人之交遊不能常歡歡則相親忿則疏遠疏遠怨恨毀傷其行潛夫論務本篇列士者以孝悌爲本以交遊爲末內孝悌於父母正操行於閨門所以列士也今多務交遊以結黨助偸世竊名以取濟渡誇末之徒從而尙之此逼眞士之節而衒世俗之心者也仲長子昌言幽言則攻己之短會同則述人之長負我者我加厚焉未有與人交若此而見憎者也事君不爲君所知忠未至也與人交不爲人所信義未至也風俗通尙書曰人惟求舊詩云𨿽有兄弟不如友生論語久要不忘平生之言周禮九兩友以任得民是以隨會圖其身而不遺其友鮑叔度其徳而固推管子厥後陵遲彌已雕玩伐木有鳥鳴之刺谷風有棄予之怨陳余張耳攜手遁秦友猶父子及據國爭權還爲豺虎自漢所稱王貢彈冠蕭朱結綬博育復隙其終始以交爲難況容悅偶合而能申固其好者哉故長平之吏移於冠軍魏其之客移於武安鄭當汲黯亦旋復然翟公疾之乃書其門一死一生乃知交情一貴一賤交情乃見自古患焉非直今也韓信寵秩出胯下之人斯難能也安國不念舊惡合禮中平李廣因威歸忿非義之理宣尼曁陳皆降而復升兼濟天下惟虞卿逼於彊秦獨善其身纘述篇籍垂訓後昆昔子夏心戰則�道勝如肥何必髙位丰爵以爲融懿也荀悅三遊論世有三遊徳之賊也一曰遊俠二曰遊說三曰遊行立气勢作威福結私交以立彊於世者謂之遊俠飾辯辭設詐謀馳逐於天下以要時勢者謂之遊說色取仁以合時好連黨類立虛譽以爲權利者謂之遊行此三遊者亂之所由生也君子犯禮小人犯法奔走馳騁越職僭度飾華廢實競趨時利簡父兄之尊而崇賓客之禮薄骨肉之恩而篤朋友之愛忘修身之道而求眾人之譽割衣食之業以供饗宴之好苞苴盈於門庭聘問交於道路書記繁於公文私務眾於官事於是流俗成矣而正道壞矣遊行之本生於道徳仁義泛愛容眾以文會友和而不同進徳及時樂行其道以立功業於世以正行之者謂之君子其失之甚者至於因事害私爲姦軌矣魏志杜畿傳畿子恕曰布衣之交務信誓而蹈水火感知己而披肝膽徇聲名而立節義胡質傳質曰古人之交也取多知其不貪奔北知其不怯聞流言而不信故可終也人物志體別篇弘普之人意愛周洽不戒其交之混雜而以介爲狷廣其濁是故可以撫眾難與厲俗八觀篇愛惠分篤𨿽傲狎不離助善著明𨿽疾惡無害也譙子夫交之道猶素之白也染之以朱則赤染之以藍則靑交得其道千里同好固於膠漆堅於金石抱朴子臣節篇人臣外結出境之交內樹背公之黨𨿽才足飾非言足文過未有不身膏剡鋒家糜湯火者也風土記越俗性率朴初與人交有禮封土壇祭以犬雞祝曰卿乘車我戴笠後日相逢下車揖我步行卿乘馬他日相逢卿當下文心雕龍嵇康絕交實志髙而文偉矣趙至敍離乃少年之激切也顏氏家訓治家篇世間名士但務寬仁至於飲食餉饋僮僕減損施惠然諾妻子節量狎侮賓客侵耗鄕黨此亦爲家之巨蠹矣慕賢篇君子必愼交遊焉孔子曰無友不如己者顏閔之徒何可世得但優於我便足貴之文中子王道篇子見劉孝標絕交論曰惜乎舉任公而毀也任公於是乎不可謂知人矣天地篇子曰不彊交不苟絕惟有道者能之問易篇交遊稱其信可以立功矣禮樂篇子曰君子可招而不可誘可棄而不可慢輕譽苟毀好憎尙怒小人哉子曰以勢交者勢傾則絕以利交者利窮則散故君子不與也子謂薛收善接小人遠而不疏近而不狎頹如也立命篇子曰棄徳背義而患人之不己親好疑尙詐而患人之不己信則有之矣譚子遊雲篇君子常正其心常儼其容則可以游泳於寥廓交友於神明而無咎也鹿門隱書愛𨿽至而不媟讎已危而不擠勢方盛而知足利正中而議巳豈小人之能哉憚勢而交人勢劣而交道息希利而友人利薄而友道退明君善全臣者不狎哲士善全友者不不思而立言不知而定交吾其憚也無能子孫登說孫登先生隱蘇門山嵇康慕而往見之登曰吾嘗得汝貽山巨源絕交書其間二大不可七不堪皆矜己疵物之說時之所憎也夫虛其中者朝市不喧欲其中者巖谷不幽仕不能奪汝之情處不能濟汝之和仕不累不仕則已而又絕人之交增以矜己疵物之說啅噪於塵世之中而欲探乎永生可謂惡影而走於日中者也冊府元龜不誼小序夫人者最萬物之靈誼者居五行之一故行誼者必克己恕物急病讓夷固其窮不可以利誘守其節不可以兵劫如斯而已矣乃有反道敗徳壞法亂紀傾險其行邪僻其心遺骨肉之親棄故舊之好背乎僚友之惠忘其所事之恩因利乘便竊發構難或肆其慘毒或置諸刑辟或縱行離間之術或靡顧翻覆之迹擁己自恣蹈害無悔歷代之下比比而有故古人有言曰不恥不仁不畏不誼其斯人之謂乎省心錄以禮義爲交際之道以廉恥爲律己之法遊息於是朋友見欽而不敢欺妻子取法而不敢侮盡思患預防之理所以譬之四維其可廢而不張乎夫寡言擇交可以無悔吝可以免憂辱與善人交終身了無所得者與不善人交動靜語默之間亦從而似之何耶人性如水爲不善如就下故易安可不擇交邵雍無名公傳心無妄思足無妄走人無妄交物無妄受易潛虛雍初匪飛匪潛出門交有功出門交有功尙和也涑水家儀凡子事父母父母所愛亦當愛之所敬亦當敬之至於犬馬盡然而況於人乎容齋續筆張耳陳余少時爲刎頸交其後爭權相與致死地而不厭蓋勢利之極其究必然韓馥舉冀州以迎袁紹而終以懼死劉璋開門延劉備坐失益州翟讓提兵授李密而舉族不免爾朱兆以六鎭之眾付髙歡而卒斃於歡手紹密歡忘其所自不足深責孰謂元徳之長者而忍爲此耶避暑錄話唐書載陸餘慶與趙正固盧藏用陳子昂杜審言宋之問畢禦名郭襲微司馬子微釋懷一爲方外十友正固襲微名迹不甚顯審言之問�皆一時文士傑出子微超然物外懷一又佛氏人固患交遊多則多事然亦何可盡絕誠使有審言之問之徒賦詩論文子微談方外之事懷一論釋氏之說朝夕相與從容於無事之境其樂豈可旣乎史言方武后中宗時士多暴貴驟顯其禍敗誅死亦不旋踵獨餘慶官太子詹事𨿽不甚顯訖無咎悔觀其所處若此世間憂患其孰能累之吾去市朝久竄迹深山窮谷之間不復與當世士相接士亦莫肯從吾遊獨念有如此十人者或可庶幾餘慶之志而惟故人子二三�與門生時時相過文采議論燦然可觀求子微懷一蓋沅江九肋也餘慶有子璪爲中書令蕭嵩所知嵩罷宰相後來者使陰求其短璪乃曰與人交過且不可言而況無有乎蓋璪猶有餘慶風烈吾諸兒𨿽碌碌亦若修謹厚重者尙能推吾志爲陸璪否耶鄭氏家範子孫不得謔浪敗度免巾徒跣凡諸舉動不宜掉臂跳足以蹈輕儇見賓客亦當肅行祗揖不可參差錯亂揮麈前錄昔人最重契義朋從年長則以兄事之齒少以弟或友呼焉父之交遊敬之爲丈見之必拜執子侄之禮甚恭丈人行者命與其諸郎遊子又有孫各崇�行略不紊亂如分守之嚴舊例書札止云啟或止稍尊之則再拜𨿽行髙而位崇者不過曰頓首再拜而已非父兄不施覆字宰輔以上方曰臺候余不敢也前�名卿尺牘中可考今俱不然誠可嘆息小學廣敬身篇範忠宣公戒子弟曰人𨿽至愚責人則明𨿽有聰明恕己則�爾曹但常以責人之心責己以恕己之心恕人不患不到聖賢地位也朱子語類先生因泛言交際之道云先人曾有雜錄冊子記李仲和之祖見居三衢同包孝肅同讀書一僧捨每出入必經由一富人門二公未嘗往見之一日富人俟其過門邀之坐二公托以他事不入他日復招飯意�甚李欲往包公正色與語曰彼富人也吾徒異日或守鄕郡今妄與之交豈不爲他日累乎竟不往後十年二公相繼典鄕郡先生因嗟嘆前輩立己接人之嚴蓋如此方二公爲布衣所志已如此此古人所謂言行必稽其所終慮其所敝也或言近有爲鄕邑者泛接部內士民如布衣交甚至狎溺無所不至後來遇事入手處之頗有掣肘處曰爲邑之長此等處當有限節若脫略繩墨其末流之獘必至於此包李之事可爲法也眞西山文集問因不失其親因者依也言與人相依須是其人可以親近方得如士之擇友男之擇婦女之擇婿以至於臣之擇君皆是若起初不謹則後來𨿽欲悔而不可得也又如爲人臣屬而事其長亦須看此人可親與否如其人非賢者輕易依附一爲其所薦則終身便有舉主之分如何悔得以此推之凡百皆然大抵以審擇於始爲貴也輟耕錄漫浪野錄云蘇子瞻泛愛天下士無賢不肖歡如也嘗自言上可以陪玉皇大帝下可以陪卑田院乞兒子由晦默少許可嘗戒子瞻擇交子瞻曰吾眼前見天下無一个不好人此乃一病以餘言之先生天下士也此其所以泛愛天下士顧今之忌才嫉能口堯舜而心盜跖者使先生視之乃土苴之不若矣武林錢思復先生惟善嘗言年十六七時以詩見息齋李公於州橋寓居旣拜公公答拜命坐辭之再公曰仲尼之席童子隅坐因不敢辭徐永之先生爲江浙提舉日客往訪之者無間親疏貴賤必送之門外凡客請納步則曰不可婦人迎送不逾閾右二事可見前輩諸老謙恭退抑汲引後進待人接物者如此方孝孺格言戲謔少則交道可久華川�辭交友之道則慢慢則欺嚴則憚憚則離惟敬是持則情眞而愈宜好久而不衰約言而敬不敢慢與人交之道也丹鉛總錄漢書白頭如新傾蓋如故說苑作白頭而新傾蓋而故而如古字通用白頭而新𨿽至老而交猶新傾蓋而故謂一見而交已故也作而字解尢有意味晉陽秋曰王導接誘應會少有牾者𨿽疏交常賓一見多輸寫款誠自謂爲導所遇同之舊宋劉炎邇言雲天下之士亦多矣豈獨登龍門與仙舟者皆爲賢而不在此選者盡不肖耶更相表題是自立禍梯又曰韓稚圭忠於所事天下無間言範文正勇於自任而朋黨之議起矣範公豈立黨者惟其立意則黨之召也林下盟自昔士之閒居野處必有同道同志之士相與往來故有以自樂淵明詩曰昔欲居南村非爲卜其宅聞多素心人樂與晨夕又云鄰曲時來往抗言談往昔奇文共欣賞疑義相與析則南村之鄰豈庸庸之士或杜少陵與朱山人詩曰相近竹參差相過人不知幽花欹滿徑野水細通池歸客村非遠殘尊席更移嘆君多道气從此數追隨李太白與範居士詩曰忽憶範野人閒園養幽姿又云還傾三五酌自詠猛虎詞近作十日歡遠爲千載期風流自簸蕩謔浪偏相宜觀此則朱山人範居士者可謂非常流矣鴻苞劉孝標絕交書曲盡世情交態余始以爲搜剔描寫頗傷厚道乃今身經目擊閱盡風波然後知孝標之言有味哉杜甫詩云翻手作云覆手雨紛紛輕薄何須數君不見管鮑貧時交此道今人棄如土張謂詩曰世人結交須黃金黃金不多交不深縱令然諾蹔相許終是悠悠行路心余生平把臂談心者半天下指靑松示皎日爭欲自附於金石轉昐之間炎涼胡越若出兩人嗟乎廣交以延譽不如索居以自全余悟也久矣方塊處一室與雲霞爲伴侶引松竹爲知心可不復及此而猶偶言之者欲以垂戒後人無多取市道交物態炎涼自古而然余嘗戲著論仲尼侃侃誾誾亦似較量名位雷霆轟轟不聞擊冠裳富貴往往擇田夫負販之子而焚鑠焉市井椎埋謀一財戕殺一命鬼神每每偵而隨之必得罪人乃已阿瞞寄奴之輩陰賊剛悍生平殺戮無辜傷害物命不知其數而曾不聞神明之較算取償也豈造物亦勢利耶余方以虛名處官交遊往來殆徧海內靑松皦日動引古賢一旦淒涼收聲匿影平時管鮑盡化路人歲寒之盟不變而彌篤者得十數公焉不可不標而出之以惇古誼以告後來吳門王司馬元美巴陵張司馬肖甫平湖陸司寇與繩楚國劉衛尉子大豫章鄒給事爾瞻丁憲使右武李參知惟貞海陵顧中丞益卿廬江朱員外文臣天臺王給事恆叔梁溪鄒督學彥吉秦舍人君陽云夢鄒主事孚如武陵龍民部伯貞伯貞子祠部君雲中萬兵使伯修麻城周司農元孚夫夫也者空谷跫然幽崖暖律金石可泐此義不磨斯馮歡翟公所不能訾議也卽世又不可謂無人矣意見聖賢學問𨿽立言多端只一恕字終身受享不盡假如己在患難時常望人振救有排擠者恨之必深則當無事時可爲人盡力視人患難卻不救或爲下石之語此豈是恕己當憂病人來憐卹存問必感之有禮數疏闊者必不悅若人有憂病己卻懶慢不知照管此豈是恕己當卑位去見尊官貴人使勢輕忽久候不出心上必然忿恨若居尊貴不肯體卹人依前慢他此豈是恕人規正己失中心不能堪或面發赤彊顏勉受若直攻人過不知避忌此豈是恕己有纖過東掩西藏惟恐人知他人有過卻對眾公言此豈是恕至於己所守廉潔卻不責人以刻甚己所行忠厚卻不望人以過恭此又是盛徳事加於恕一等矣長者言人之交友不出趣味兩字有以趣勝者有以味勝者有趣味俱乏者有趣味俱全者然寧饒於味而無寧饒於趣野航史話謝淡任俠不營當世與名士範泰爲雲霞交交道中以此爲第一槎庵燕語與朴實人交必無根本之虞與輕薄人交必多離構之事君子之待小人也不可不寬君子之處小人也不可不嚴東谷贅言小人之交外親而內疏始合而終叛君子之交則內外始終一也故君子無黨小人無朋君子無賣友之心小人無久要之信古者士大夫閒居必有髙人韻士與之杖履徜徉於水聲林影之間尋幽弔古以暢衝襟如杜少陵之於錦裏先生靑蓮居士之於範野人是也或有禪客與之鑪燻隱幾散慮忘情如坡仙之於佛印涪翁之於黃龍參寥是也幸而生於多賢之邦又有天壽平格之老爲衣冠眞率之會如睢陽香山洛社耆英諸會是也余齋恥言或問曰爲多營而善逐乎毋寧懶矣爲柔附而媚容乎毋寧傲矣何如余齋曰營媚者中人所羞懶傲者名士所托宜有間也𨿽然托其名耳士處季世謐乎無營將見懶焉崢乎不撓將見傲焉非其實也夫懶與傲徳之賊也禍患之藪也如之何其可居也呂涇野集先生語諸生曰第一要擇交交際之間將論語活活的見在躬行上才親切才見得有至有未至處若只敍寒暄說俗話便了視聖人之道反相恥一般這聚只是空談了蓋聖人之道極平易近人情只在日用行事間見得凡談奧妙念髙遠俱是異端今人胡亂說話者號曰不拘小節又有循禮號曰道學然於作用處卻有欠故二者皆非道範竹溪集兩悔無不釋之冤兩求無不合之交兩怒無不成之禍兩人相非不破家亡身不止只回頭認自家一句錯便是無邊受用兩人自是不反面稽唇不止只溫語稱人一句是便是無限歡忻不面謁人省其疲於應接不輕寄書省其困於裁答不乞求人看顧省其難於區處髙景逸集同志約往來用單帖隆重則用折柬過從相敍殽用葷素六簋果榼湯點可有可無不專席不殺生特設相邀殽用葷素八簋五果一榼一湯一點用一生不殺更佳續問奇類林莊子子桑戶孟子反子琴張四人相視而笑莫逆於心遂相與爲友唐楊寧與陽城爲莫逆交徳宗詔城與寧俱來此莫逆交所由名也漢鄭當時年少其所交者皆大父行晉王戎少阮籍二十歲而籍與友善唐張鎰有重名陸贄年十八往見奇之請爲忘年友孟郊性介少合韓退之一見爲忘年之交此忘年交所由名也梁冀旣殺李固杜喬暴固喬屍令有敢臨者加其罪固弟子郭亮未冠左提章鉞右秉斧鑕詣闕上書乞收固屍不報與董玨俱往臨哭不去喬故掾陳畱楊匡號泣星行至洛渚托爲夏門亭吏守護屍喪積十二日詣闕上書並乞二公骸骨太后許之匡送喬喪還家葬訖遂與亮玨皆隱匿終身不仕曹節旣殺陳蕃竇武梟首都亭收捕宗親賓客悉誅之蕃友朱震收葬蕃屍匿其子逸事發系獄震受考掠誓死不言逸由是得免武掾胡騰殮武屍行喪亦坐禁錮武孫輔年二歲詐以爲己子與令史張敞共匿之亦得免夫李杜齊名陳竇比節宜得義士之報而郭亮董玨楊匡朱震胡騰張敞六人諒自卓卓不可及嘗考主父偃方貧時賓客無一人納門及其相齊迎或千里偃徧召謝而絕之戒毋復入門又方貴幸時賓客以千及其族死無一人收者惟獨洨孔車收葬天子聞之以爲孔車長者也顧不知孔車者偃貧時賓客無一人車曾在一人中爲之納否偃貴幸時賓客千人中爲所絕否第偃能感義車能報知至爲天子所嘉嘆亦奇男子事足愧後世之交情交態者狄仁傑以其僚鄭崇質母老請代使絕域柳宗元以其友劉禹錫母在請以柳易播二公髙義千古美談又有徐大元爲杭州參軍哀其僚張惠以贓抵死而母老乃詣自言皆受以薄其罪惠得不死元坐免官十年此又寧爲其僚分過以安其母之心以遂其子之孝者韋綬將爲進士舉首以其友楊凝母老讓之不對策此又寧推美於友以爲其母榮者今世士大夫處僚友若萍梗相值無少顧念事利害僅毛髮以秦越人視甚或擠焉矧推念及其父母四公皆唐事可以激頹俗者故並著之唐王起知貢舉欲取白敏中及第而患其與賀拔惎往還令所親申意欲白絕惎白許諾俄惎至左右以他出對惎遲回而去白知遽躍出呼之回具以實告曰一第何門不可致而令我離絕至交乎遂相與盡醉起聞之曰吾向止知敏中今當並取賀拔惎矣敏中此事大有古人風今人貧賤石交一旦富貴便作面孔相向若敏中者不肯輕絕於賀拔惎安肯苟同於李徳裕耶黃隱元丰中爲監察禦史初入對時方尊尙王氏學神宗問隱學術隱以司馬光對神宗嘉其不撓遷殿中侍禦史林豫嘗爲蘇軾所薦後軾下禦史獄豫適賜對神宗問誰所薦豫曰蘇軾問何以識之曰臣經由杭州軾爲倅因會客識之又問是日所談何事豫頓首曰臣子所談無非忠孝時論韙之嗚呼是可謂不欺其師不欺其友不欺其君矣二公皆吾莆人先輩風流眞可欽仰遵生八箋好辧以招尢不若訒默以怡性廣交以延譽不若索居以自全泛交不若寡交多求不若愼守

