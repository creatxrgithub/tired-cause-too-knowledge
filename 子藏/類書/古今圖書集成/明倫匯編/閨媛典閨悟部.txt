

閨悟部藝文一

登遐頌二首

晉陸云

大勝山上女大勝之娥厥猶翼翼降宮有和納符帝側揮杖指辰絕音頹息苕苕元右在彼峻極

何女子逝矣何女芳靈旣雕安寢曾丘逝魂淸霄喪魄載營大墓崇朝玉趾再步於焉逍遙

跋徐夫人所書華嚴經梁武懺

宋周必大郁林蔡侯子羽故母徐氏三衢人宣和間刑部侍郎諱敷言之女潛心內典學虞世南書嘗手寫華嚴經梁武懺皆終部帙所謂女人身得度者其子將藏是書於名山求予一言予謂夫人爲如此郗氏之業在所不論二經果報寧復棄捐華嚴經雲南方國有長者妻名曰善慧見佛神力心生覺悟法華經云比丘尼憍曇毗得佛授記後名光相如來予知夫人此念不斷將盡味來世豈止資其冥福而已慶元丙辰六月丙寅

閨悟部藝文二詩

浣紗篇贈陸上人

唐宋之問越女顏如花越王聞浣紗國微不自寵獻作吳王娃山藪半潛匿薴蘿更蒙遮一行霸勾踐再笑傾夫差艷色奪人目嚬亦相誇一朝還舊都靚妝尋若耶鳥驚入松网魚畏沈荷花始覺冶容妄方悟羣心邪欽子秉幽異世人共稱嗟願言托君懷倘類蓬生麻家住雷門曲髙閣淩飛霞淋漓翠羽帳旖旎采云車春風艷楚舞秋月纏胡笳自昔專嬌愛襲玩惟矜奢達本知空寂棄彼猶泥沙永割偏執性自長燻修芽攜妾不障道來止妾西家

華山女

韓愈街東街西講佛經撞鐘吹螺�宮庭廣張罪福恣誘脇聽眾狎恰排浮萍黃衣道士亦講說座下寥落如明星華山女兒家奉道欲驅異教歸仙靈洗拭面著冠帔白咽紅頰長眉靑遂來升座演眞訣觀門不許人開扃不知誰人暗相報訇然振動如雷霆掃除眾寺人迹絕驊驑塞路連輜軿觀中人滿坐觀外後至無地無由聽抽釵脫釧解環佩堆金疊玉光靑熒天門貴人傳詔召六宮願識師顏形玉皇頷首許歸去乘龍駕鶴來靑冥豪家少年豈知道來繞百�腳不停雲窗霧閣事恍惚重重翠幕深金屏仙梯難攀俗緣重浪憑靑鳥通丁寧

贈施仙姑

施肩吾縹緲吾家一女仙冰容𨿽小不知年有時頻夜看明月心在嫦娥几案邊

題毛女眞

宋蘇軾霧鬢風鬟木葉衣山川良是昔人非祇應閒過商顏老獨自吹簫月下歸

得仙詩

於本大妻醉舞狂歌踏落花綠羅裙帶有丹砂往來城市買山藥那个西山是我家

補仙官詩

王氏女玩水登山無足時諸仙頻下聽琴徽此心不念居塵世惟見天邊鶴飛

坐忘女女環州張氏年十三贈詩者甚多元髙徳裔結習銷來性自圓去畱元不問人天逍遙自是忘形蝶枯寂寧同委蛻蟬無礙眞空常蕩蕩若存餘息尙綿綿立忘坐脫皆遊戲定力何嘗有變遷

吳山女道士

薩都剌吳山紫陽庵浙民丁氏棄族爲全眞一日召妻入山書付四句云懶散六十三妙用無人識順逆兩俱忘虛空鎭長寂抱膝而逝屍堂尙存其妻束髮簪冠爲道士奉夫屍不下山二十年一節可尙也姓王名守眞因賦此以贈之

贈詩不見遼東丁令威舊遊城郭昔人非鏡中春去靑鸞老華表山空白鶴歸石竹淚幹斑雨在玉簫聲斷彩雲飛洞門花落無人掃獨坐蒼苔補道衣

西湖竹枝詞

潘純云髻髙梳鬢不分掃除虛室事元君新糊白紙屏風上盡畫蓬萊五色云

聖姑廟在洞庭黿頭山晉王彪女或雲姓李氏明髙啟湖心湧出黿頭山白波翠島非人寰淸虛宜作水仙府鱗堂荷屋居其間淵都羣靈誰爲主煙鬢翛然一神女柔姿誰敢狎相親笑叱鼉龍起雷雨玉骨蟬輕蛻幾秋世緣已斷靜無愁采蘭已約湘濱會拾翠時陪漢上游水禽翔鳴衛芝蓋長在蒼茫杳冥外鮫人獻綃裁作衣螺女供珠綴爲佩花落閒祠謝古春蓮幃瑤席掩香塵空山夜夜星河遠芳渚年年蘅杜新霞舒霧捲凝光彩笑語無聞復誰待冷風幾度引舟回宛似蓬萊隔煙海猿叫楓林魚躍波桂旗翻翠暮寒多女巫佇望飛�度獨奏箜篌引曼歌椒觴奠罷沈元璧鳥沒遙天湛空碧遺情不結楚臺云世人何處尋蹤迹

閨悟部外編冥報記隋開皇年中滑人杜明福妻齊氏常誦法華經沒後爲崔氏男子名彥武至仁壽四年崔年三十爲滑守一日了然通前生事顧謂從者曰吾昔爲此郡人婦今知家處因乘馬抵城闉入修巷指門而呼杜氏明福老矣卽出拜迎崔入門先升堂指東壁圬墁之隆處謂明福曰吾昔所持經金釵藏於此七卷末紙火爇字咸如說復指庭前樹曰吾嘗斷髮置諸穴中取之又得明福計物故之日及生之年略無差焉遂請施宅爲寺崔卽日爲之上言請置寺因號明福獨異志唐柳子升妻鄭氏無疾而終臨卒時告子升曰不離君之身後十八年更與君爲親已而子升年近七十再娶於崔氏或多省前生之事後產一男而卒全唐詩戚逍遙冀州南宮人幼好道父以女誡授逍遙逍遙曰此常人之事耳遂取老子仙經誦之年二十餘適同邑蒯潯不爲塵俗事惟獨居一室絕食靜想作歌云笑看滄海欲成塵王母花前別眾眞千歲卻歸天上去一心珍重世間人人悉以爲妖一夜聞室內有人語聲又三日忽聞屋裂聲如雷仰視天半逍遙與眾仙俱在雲中歷歷聞分語觀望無不驚嘆平樂府誌宋端平間昭之樂山裏鮓塘村人誕譚氏二女繼母不慈備極苦楚一旦脫胎於聖山絕頂飄然羽化呼吸風雨應如影響聞者異之舅氏陶公躬耕望雨適二女至女曰飯我卽雨舅氏猶豫女復曰飯我卽雨舅氏飯之二女飛騰聖山俄然大雨如注舅氏從上呼則下應從下呼則上應變幻無端莫知所之時孀婦應祭因登髙有難色女卽飛茅於誕山之原里人卽立祠以祀每歲旱有禱輒應故世傳爲誕仙山云

閨悟部紀事蘇氏家傳閔子損蚤喪母父娶後妻生二子母嫉損所生子衣�絮衣損以蘆花絮父冬月令損禦車體寒失靷父察知之欲遣後母損啟父曰母在一子寒母去三子單父善其言母亦感悟遂成慈母后漢書伶元妾樊通徳能言趙飛燕姊妹事旣作飛燕外傳元語通徳曰斯人俱灰滅也盛時疲精神馳騖嗜欲寧知終歸荒田野艸乎通徳掩袖視燭影以手擁髻淒然泣下十六國春秋王延九歲喪母孝行有聞後母卜氏禦之無道延恭事彌謹卜常取蒲敗麻與之貯衣延知而不言卜冬月杖之流血令求生魚延扣冰慟哭而得與之卜乃心悟撫之如所生也誡齋雜記盧虔後妻元氏升堂講老子道徳經虔弟元明隔紗帷聽之韓仙傳叔過匡廬之五老峯謁祖墓經蕭存舊址存初與先父共廬於玆字伯誠隱此而死叔少爲所撫存有子蚤死女蕭小貞出家爲尼於西林庵叔訪之號泗終日勸其復俗終不就因遺金二十兩於家立其孫淩漢焉叔因見小貞之操題其壁曰中郎有女能傳業伯道無兒可保家今日匡山過舊院空將衰淚灑煙霞予進曰此女可度之叔曰能乎予遂贈藥一粒曰汝孝敬可重吾叔吾父汝父所愛吾故報汝以此也女再拜而退是夕服之神思精爽見寺神謂曰韓相公侄非人也見位天仙汝可師之次辰女羅地而告曰妾父之死妾獨捐生欲報至恩故假於釋今者吾師大仙也願度頑形願補陋濁予湣之遂以丹餌之是夕化叔泣而瘞之予因送於龜臺金母易名瓊瓊侍衛以長生焉北夢瑣言唐張裼尙書典晉州外貯所愛營妓生一子其內子蘇氏號塵外�忌不敢取歸乃與所善張處士爲子居江淮間常致書題問其存亡資以錢帛及漸成長教其讀書有人告以非處士之子爾父在朝官髙因竊其父與處士緘札不告而遁歸京國時公已薨至宅門僮僕無有識者但云江淮郎君兄弟皆愕然其嫡母蘇夫人塵外泣而謂諸子曰誠有此子吾知之矣我少年無端致其父子死生永隔我罪多矣家眷聚泣取入宅齒諸兄弟之列妝樓記有女子卸冠者奉觀音大士甚肅比丘尼往往勸其修淨土云當作觀音觀觀其法身愈大愈妙自此夜恆夢見之然甚小若婦人釵頭玉佛狀一日其夫寄一玉觀音類夢中所見自是奉之益篤北夢瑣言仙傳有徐仙姑居南嶽魏夫人壇羣僧調之乃自顚僕乃修道而爲靈官所呵護也旌徳縣誌楊女郎廟在縣東北十五里世傳寧國縣嶽山楊女少奉佛不茹葷父母責之遁於楊木中因伐木投潭水溯流而回剜木爲女像禱祀有應南唐保大中創佛捨今分祠會勝寺卽楊三娘廟善誘文蘇東坡自謂竄逐海上去死地稍近心頗憂之願學壽禪師放生以證善果敬以亡母蜀郡太君程氏遺畱簪珥盡買放生以薦父母冥福其子邁在東坡之側見所買放生盈軒蔽地或掉尾乞命或竦翅哀鳴邁憐悲其意急請放之旁有侍妾名朝云者見邁衣夾有蝡動視之乃虱也妾遽以指爪隕其命東坡訓之曰聖人言近取諸身遠取諸物今我遠取諸物以放之汝今近取諸身以殺之耶妾曰柰嚙我何東坡曰是汝气體感召而生者不可罪彼要當拾而放之可也今人殺害禽魚之命是豈禽魚嚙人耶妾大悟自後罕茹腥物多食蔬菜而已東坡題跋李如塤之妹旣笄發病見前世冤對日夜笞之遂歸誠佛法夢中見佛與受戒平遣冤者李因蔬食不嫁東坡在儋耳常負大瓢行歌田間所歌皆哨徧也一日遇一媼謂坡曰學士昔日富貴一場春夢耳東坡因呼爲春夢婆唾玉集張商英字天覺號無盡常見梵冊整齊嘆吾儒之不若夜執筆妻向氏問何作曰欲作無佛論向曰旣曰無又何論公駭其言而止春渚紀聞裴亞卿言爲童時侍其祖母文安縣君聞語居宣城之日鄰有俗子忘其姓名娶婦甚都而悍於事姑每夫外歸必泣訴其淩虐之苦夫常默然一夕於燈下出利刃示其婦婦曰將安用此夫好謂之曰我每見汝訴我以汝姑之不容我與汝持此去之如何婦曰心所願也夫曰今則未也汝且更與我謹之一月令汝之勤至而俾姑之虐暴四鄰皆知其由然後與汝可密行其事人各快其死亦不深窮暴死之由也婦如其言於是怡顏柔語晨夕供侍及市珍鮮以進飲饌姑不知其然卽前撫接頓加和悅幾月矣復乘酒取刃玩於燈下其气憤憤呼其婦語之曰汝姑日來於汝若何曰日來視我非前日比也又一月復扣兩刃問之婦卽歡然曰姑今於我情好倍加前日之事愼不可作也再三言之夫徐握刃怒視之曰汝見世間有夫殺婦者乎曰有之復見有子殺母者乎曰未聞也夫曰人之生也以孝養爲先父母之恩殺身莫報及長而娶婦正爲承奉舅姑以長子息耳汝歸我家我每察汝恃少容色不能承順我母乃反令爲此大逆天地神明其容之乎我造此刃實要斷汝之首以快我母之心姑貸汝兩月使汝攺過怡顏盡爲婦之道於我母待汝之心知曲不在母而安受我刃也其婦戰懼淚如傾雨拜於�下曰幸恕我此死我當畢此生前承順汝母常如今日不敢更有稍懈也久之乃許其後婦姑交睦播於親黨有密知此事者因竊語之聞者皆謂此𨿽俗子而善於調禦轉惡爲良𨿽士君子有不能處者矣中洲野錄鄱陽何梅谷英妻垂老好事佛自辰至夕必念觀音菩薩千徧梅谷以儒學聞於時止之則弗從弗止則恐貽笑士倫一日呼妻至再且三隨應隨呼弗輟妻怒曰何聒噪若是耶梅谷徐答曰呼僅二三汝卽我怒觀音一日被爾呼千徧安得不汝怒耶妻頓悟遂止淨土節要張夫人暮年不茹葷日誦彌陀家人皆笑之謂老人宜滋補頤養而已僕僕如此恐無益而有損夫人修之愈篤年七十九每夜暗中見四壁皆纓絡光輝燭人恍若白晝臨卒焚香幾上煙宛轉結成一彌陀小像初猶煙色漸覺淡黃遂作眞金色眉目若畫一手下垂若今塑接引像眾皆拜誦佛號煙像甫消而夫人屬纊矣嘉興府誌蔣十八居士與其妻卄二孺人日誦大乘經斷除嗜欲積四十年同日洗漱更衣焚香書頌而終居士頌曰這个幻身四大合成今日分散各歸其根諸幻旣滅灰飛煙絕如空中風猶碧天月旣無障�又能皎潔一切永斷無復言說孺人頌曰看過蓮經萬四千平生香火有因緣西方自是吾歸路風月同來般若船龍安府誌仙女橋一女人磨鍼彰明主簿棄官隱於竇中未幾至圖山修道抵仙女橋見因問之答曰鐵杵磨繡鍼功久然成明遂感悟名山藏文苑記王世貞故與錫爵同裏相善錫爵有女以守節蛻化其未化時感冥契立恬淡教門世貞悅之尊之爲曇陽大師拜爲弟子

閨悟部列傳

漢

李南女按後漢書李南傳南字孝山丹陽句容人篤學明於風角南女亦曉家術爲由拳縣人妻晨詣爨室卒有暴風婦便上堂從姑求歸辭其二親姑不許乃跪而泣曰家世傳術疾風卒起先吹突及井此禍爲婦女主爨者妾將亡之應因著其亡日乃聽還家如期卒

晉

魏夫人按蔡偉魏夫人傳魏夫人者任城人也晉司徒劇陽文康公舒之女名華存字賢安幼而好道靜默恭謹讀莊老三傳五經百氏無不該覽志慕神仙味眞耽元欲求沖舉常服胡麻散茯苓丸吐納气液攝生夷靜親戚往來一無關見常欲別居閒處父母不許年二十四彊適太保掾南陽劉文字幼彥生二子長曰璞次曰瑕幼彥後爲修武令夫人心期幽靈精誠彌篤二子粗立乃離隔宇室齋於別寢將逾三月忽有太極眞人安度明東華天神方諸靑童扶桑碧阿陽谷神王景林眞人小有仙王淸虛眞人王裒來降裒謂夫人曰聞子密緯眞气注心三淸勤苦至矣扶桑大帝君敕我授子神眞之道靑童君曰淸虛天王卽汝之師也度明曰子苦心求道道今來矣景林眞人曰虛皇鑑爾勤感太極已注子之仙名於玉札矣子其勗哉靑童君又曰子不更聞上道內晨景玉經者仙道無緣得成後日當會陽滌山中爾謹密之王君乃命侍女華散條李明兌等便披云蘊開玉笈出太上寶文八素隱書大洞眞經靈書八道紫度炎光石精金馬神眞虎文髙仙羽元等經凡三十一卷卽手授夫人焉王君因告曰我昔於此學道遇南極夫人西城王君授我寶經三十一卷行之以成眞人位爲小有洞天仙王今所授者卽南極元君西城王君之本文也此山洞臺乃淸虛之別宮耳於是王君起立北向執書而祝曰太上三元九星髙眞虛微入道上淸玉晨裒爲太帝所敕使教於魏華存是月丹良吉日戊申謹按寶書神金虎文大洞眞經八素玉篇合三十一卷是裒昔精思於陽明西山受眞人太師紫元夫人書也華存當謹按明法以成至眞誦修虛道長爲飛仙有泄我書族及一門身爲下鬼塞諸河源九天有命敢告華存祝畢王君又曰我受祕訣於紫元君言聽教於師云此篇當傳諸眞人不但我得而已子今獲之太帝命焉此書自我當七人得之以白玉爲簡靑玉爲字至華存則爲四矣於是景林又授夫人黃庭內景經令晝夜存念讀之萬徧後乃能洞觀鬼神安適六府調和三魂五臟生華色反嬰孩乃不死之道也於是四眞吟唱各命玉女彈琴擊鐘吹簫合節而發歌歌畢王君解摘經中所修之節度及寶經之指歸行事之口訣諸要備訖徐乃別去是時太極眞人命北寒玉女宋聯娟彈九气之璈靑童命東華玉女煙景珠擊西盈之鐘暘谷神王命神林玉女賈屈廷吹鳳唳之簫淸虛眞人命飛元玉女鮮於虛拊九合玉節太極眞人發排空之歌靑童吟太霞之曲神王諷晨啟之章淸虛詠駕�之詞旣散後諸眞元君日夕來降𨿽幼彥隔壁寂然莫知其後幼彥物故值天下荒亂夫人撫養內外旁救窮乏亦爲眞仙默示其兆知中原將亂攜二子渡江璞爲庾亮司馬又爲溫太眞司馬后至安成太守瑕爲陶太尉侃從事中郎將夫人自洛邑達江南盜寇之中凡所過處神明保佑常果元吉二子位旣成立夫人因得冥心齋靜累感眞靈修眞之益與日俱進凡住世八十三年以晉成帝咸和九年歲在甲午稱疾不行凡七日托劍化形而去

鮑姑按裴鉶傳奇鮑姑靚之女也晉太興元年靚於蔣山遇眞人陰長生授變化之術累徵至黃門侍郎求出爲南海太守時葛洪亦以散騎常侍求出爲勾漏令師事靚靚以姑嫁之其後姑與洪相次登仙玉鵝峯卽姑飛升處也至唐時人見其行灸於南海有崔煒者得其越井岡艾灼贅癅無不愈者

徐忡女按十六國春秋後趙錄徐忡東莞人仕勒爲外兵郎有女令首雅性虛淡不樂人間從容閒淨以佛法自娛不願求聘父曰汝應外屬何得如此女曰端心集道絕想人外毀譽不動廉正自足何必三從然後爲禮父曰汝欲獨善一身何能兼濟父母女曰立身行道方欲度脫一切何況二親耶忡以問佛圖澄澄曰君歸家潔齋三日竟可來忡從之澄以胭脂磨麻油傅忡右掌令視之見一沙門在眾中說法形狀似女具以白澄澄曰是君女先身出家益物往事如此若從其志方當榮拔六親令身富貴忡還許之女便剪髮從澄及淨檢尼受戒立建賢寺澄以勒所遺剪花衲七條衣及象鼻澡灌與之得覽羣籍經目必誦思致淵深神照詳遠一時道眾莫不宗焉

張氏按太平禦覽段龜龍涼州記云隱王美人張氏色艷出家爲道乃自投門樓雙股頓折口誦經顏色自若俄而死

梁

錢妙眞按武進縣誌錢妙眞毗陵田家女與妹依隱君居茅山誦黃庭內外篇積功修行閱三十餘歲普通三年七月其姊佩白練入燕洞而隱妹踵至扉已闔矣洞口至今有紫菖蒲碧桃在焉

北魏

拓拔氏女按繁峙縣誌拓拔氏之女潛遁佛行兵至投入石峽縱火焚之大雨如注後人遇旱積薪焚峽雨輒應東西邊石手足迹猶存

智僊姑按定襄縣誌仙姑永安間副尉智重顯女幼�空寂年及笄不肯嫁禍福多能前知問之不語一日入山坐化奉而藏之於塔相傳有村人盜塔磚卽獲譴報因增其院宇焚修至今不絕

謝自然按蓬溪縣誌蓬民女謝自然不知何時人在小溪洞修行時有異人來溪上浣芝見自然著皮底�笑云好个謝自然騎牛上靑天不看佛祖面打一金鞭後自然於順慶府棲樂山行滿仙去

隋

黃氏女按莆田縣誌黃氏女築室於泉州同安縣東佛子岡修持淨戒後端坐蛻去眞身不壞因立寺曰黃佛治平中更名鹿苑祈禱多應崇寧間部使者以狀聞賜號應大師

唐

邊氏女按棗彊縣誌邊氏女名洞元生卽丰骨不凡有道气早棄家於紫雲觀修行淸苦不間寒暑復遇異人授以仙術開元初白日上升刺史以狀聞元宗賜詔立碑觀下贈丹臺眞人至今其地名邊村鄕人呼爲邊僊姑

尹氏女按廣西通誌尹氏女全州人幼不事鉛華居小洞煉丹葆眞大歷二年上升後人於所居紫潭上建尹氏觀至今丹存焉

眉娘按全唐詩眉娘南海人盧姓生而眉長稱眉娘神鍼善繡順宗召入宮中號神姑憲宗度爲女道士稱逍遙大師放歸後數年尸解

和娘按太平淸話柳子厚女和娘得病更名佛婢旣愈去發爲尼號初心

何軫妻劉氏按酉陽雜俎何軫鬻販爲業妻劉氏少斷酒肉常持金剛經先焚香像前願年止四十五臨終心不亂先知死日至太和四年冬四十五矣悉捨資裝供僧徧別親故何軫以爲病魅不信至歲除日請僧受八關沐浴易衣獨處一室趺坐髙聲念經及辧色悄然兒女排室入看之已卒頂熱灼手軫以僧禮葬塔在荊州北郭

韋氏女按酉陽雜俎興元城固縣有韋氏女兩歲能語自然識字好讀佛經至五歲一縣所有經悉讀徧至八歲忽淸晨燻衣靚妝默存牖下父母訝移時不出視之已蛻衣而失竟不知何之荊州處士許卑得於韋氏鄰人張弘郢

姚婆按潞安府誌姚婆上黨人因範行婆約修西方精心念佛一日佛菩薩從空接引與範行婆相別遂立化聞仙樂有異香

樂氏二女按壺關縣誌樂氏二女屯畱人其先世貫陵川商微子後也母感神光而娠誕有奇徳後移家於壺關紫團山事繼母甚孝因采芝遇風升仙

馬愛娘按中江縣誌愛娘號黃鹿眞人東梓人也姓馬名道興年七歲失所怙恃鞠育於大父少不喜華飾雅性沖虛欣慕黃老之學日誦千言一覽輒能記憶𨿽風雨寒暑不輟或勸以子女之職當勤婦工而歸慕元虛何補容徳但笑而不答人莫知其意時有野服黃冠士年逾七十顏如渥丹貨藥於市愛娘於戶隙見之如有夙契因延至內坐請問修眞之訣師資相投遂授鉛汞符篆要術於是束髮頂冠歸身至道因與易道興之名一日請別愛娘詰其姓氏曰汝無問我久當自知畱詩而去詩云女是寄生枝男是冬靑木冬靑駕白鵝寄生跨黃鹿若遇寇相臨穩便拋家族早早上三淸莫候丹砂熟愛娘旦暮諷誦不絕於口俄而年已及笄大父逼欲許聘族議詳定確不可辭愛娘欷歔流涕膝行而前曰女宿植不幸幼鍾酷罰膝下愛養將終身焉今蒙家長之諭𨿽恩徳深重存亡銜戢然野性荒�志友麋鹿舉案之勤非女所願大父憫之不靳其欲翌日命一女奴攜囊杖策穿雲而去旣而夜徑林麓迷失故道忽睹燈燭熒耀若相引導者愛娘躡足潛窺見衣冠五人宛然古圖畫中所繪俱厲聲曰卜庵於此卽成道矣言訖隱去質明愛娘徘徊四顧見山朝水會气象郁然眞神仙之窟宅遂稽顙拜禮謂女奴曰自非神人指示何以臻此刀尋訪居民詢以職方所載隸屬之部居人曰東南之梓州涪城中江西北之�州巴西羅江相距各五十里爲界卞市是時世道多屯盜賊�起仍歲荒歉愛娘爲捐所有墾辟荒蕪疏鑿污塞播種以時使民無艱食之患歷四十餘年修眞養气日復精勤歲在懸車童顏不易營建別館以延有道之士一日舊所遇貨藥者忽至謂曰汝之功業漸已成矣而外丹未應今以相授乃於瓢中取藥點土石爲金銀各百以塡丹臺祝之曰勿用自守自有神護歷三載丹砂自成則汝脫身輕舉矣勉勵前修愼無中廢嗣後屢有盜賊�睨鎭壇之物中夜變怪百出無不狼狽而走將及�年風雨暴至壇下地裂甘泉沸湧銀變白鵝遊於池金變黃鹿出於市人無得而近之者至唐天佑攺元八月朱全忠行崔杼之事昭宗崩全忠矯詔立輝王唐運告終姦雄蝟奮三年正月羣盜踵愛娘之庵抽戈直前愛娘語之曰汝等敢行恣睢悖逆天理乎苟無害居人庵中所積悉以相餉凶人將加害已而黃鹿白鵝突然而至愛娘於是跨鹿風雲四起白鵝翔鳴前後揖引騰空而去舊有丹尙存至是烈如雷吼鑪中光彩射天少頃空中暗靄天雨琉璃擲地有聲歷時而化異香馥鬱終日不散羣盜悲哀悔謝投戈而退居人以其徳及人也深眾廣其庵以狀聞於蜀主王建建顧謂侍臣曰此蜀國祥事也遂以卞市爲黃鹿鎭

武信王五女按十國春秋荊南武信王五女失其名相傳五女俱幼年好道剃髮爲女僧各止一處一曰佛華寺一曰菩提寺一曰莊嚴寺一曰石佛寺一曰法輪寺

宋

預浩女按歸田錄開寶寺塔在京師諸塔中最髙而制度甚精都料匠預浩所造也世傳浩惟一女年十餘歲每臥則交手於胸爲結構狀如此逾年撰成木經三卷今行於世者是也

趙普二女按宋史趙普傳普卒二女皆笄普妻和氏言願爲尼太宗再三諭之不能奪賜長女名志願號智果大師次女名志英號智圓大師

兪次尙妻按談圃兪次尙與其妻素達理性次尙病呼其妻曰我將死時次尙二子在外妻曰我欲先死君俟諸子至未晚也其妻奄然而化次尙爲文志其墓已而諸子至明日告曰吾亦行矣卽燻沐趺坐而化

朱道誠妻王氏按聞見近錄金州推官母王氏朱道誠之妻也日誦十句觀音心咒時年四十九病篤家人方治後事王氏恍然見靑衣人曰爾平生持觀音心咒但復少十九字增之當益壽王曰我不識字柰何靑衣曰隨聲誦記之乃曰天羅神地羅神心離難難離身一切災殃化爲塵久之而醒疾亦尋愈後年至七十九

啞女按寧波府誌啞女者莫詳其姓氏亦不知何許人熙寧中見於鄞之戒香寺婉孌丱角年若及笄喑不能言惟日持帚垂臂跣足晨粥午飯每拾芥滓餲余啖人以爲顚歷人家預知吉凶以爲欣戚裏士周鍔學舉子業女屢至其家鍔知其非常至則必延以蔬飯一日忽起書偈於壁曰三界火地眾苦具備報汝諸人求早出離後又造鍔值鍔趣裝將赴舉女笑不止鍔叩之遂索筆作長短句云風波未息虛名浮利終無益不如早去披蓑笠髙臥煙霞千古企難及君今旣已裝行色定應雁塔題名籍他年若到南雄驛玉石休分徒累卞和泣鍔襲而藏之一日露臥鎭明嶺下或訶以不檢遽起歸寺長吁坐逝時三月三日也鍔爲具棺櫬瘞之柳亭後鍔見女於京師追問之不就歸發其瘞則空棺也後鍔果如南雄以言邊事忤時相入黨籍衛開客洛陽遇李士寧曰公鄕裏啞女過去維衛也子可歸禮之比歸已化開以不及見爲恨明年遊錢塘寓書吏陳式家見羣兒數十執旛蓋擁一女尼童入門嘩傳曰啞啞啞開驚顧女索紙筆書偈云大地山河是阿誰了無一法可思惟夜來處處鳴鐘鼓敲破髑髏人不知又云須彌山上擺鐸大洋海底搖鈴若問啞女姓氏只此便是眞名擲筆竟去開復追問小兒啞女何人曰維衛佛也又問兒等何人曰問取啞女忽俱不見

王逵妻某氏按後山談叢王學士逵妻某氏妾常辱之愬於逵不受亦不較也或問之曰彼將去矣不必較也已而逵怒逐之某盡歸其裝一家皆諫止之曰此自彼有我何與焉然亦非彼所有也妾尋遇盜盡亡其資常語家人今夕甘露下使以器取之又謂逵曰新婦妾某日當死以後事累公皆然

蔣念二孺人按括異志海鹽縣蔣念二孺人日誦大乘斷除嗜欲一日洗�更衣燒香念佛書頌而終頌曰看過蓮經萬四千平生香火有因緣西方自是吾歸路風月同乘般若船

梅詢女按羅湖野錄直龍圖閣梅公詢之女號空室道人幼聰慧樂於禪寂因從夫守官豫章之分寧遂參死心禪師於雲巖旣於言下領旨自爾叢林知名政和間居金陵圜悟禪師住蔣山佛眼禪師亦在焉因機語相契二師稱賞然道韻閒淡似不能言者至於開廓正見雅爲精峭後於姑蘇西竺院剃髮爲尼名惟久宣和六年趺坐而終道人生於華冑不爲富貴籠絡傑然追蹤月上女直趨無上菩提又變形服與鐵磨爲伍至於生死之際效驗異常非志烈秋霜疇克爾耶

兪道婆按羅湖野錄金陵兪道婆者參見瑯琊啟禪師家以鬻油餈爲業一日聞�者唱蓮花樂於市云不因柳毅傳書信何緣得到洞庭湖忽有省不覺大笑拋棄油餈與市兒競拾其夫詬曰爾何顚耶婆撫掌曰若个不顚自是見僧必勘驗時有僧過其門婆遽呼曰兒兒僧曰媽媽爹爹在甚麼處婆轉身拜露柱僧卽踏倒曰將謂有多少奇特次見僧問曰上座甚處來僧曰五祖來婆曰五祖長老猶是婆兒子在僧曰婆婆卻是誰兒婆曰老婆被上座一問直得立地放尿其頌婆子偸趙州筍因緣曰虎穴魔宮到者稀老婆失腳又懷疑趙州喫掌無人會直至如今成是非宣政間江淮爲禪衲淵藪婆子是時吹無孔笛韻出淸霄遂致和者旁午而至機緣偈句流布於世自有賞音爲一唱而三嘆也

黃姑按新會縣誌黃姑歸徳都人生於皇佑己丑其父母富而無子惟姑承之性少慧因看芭蕉有感遂不適人工紡績以家財買田萬頃施於廣之光孝韶之南華及開元東禪西禪仁王龍興等寺而光孝尢多紹興元年卒年八十三光孝寺僧爲立祠墓左卽圓明莊聚寶庵也黃子長詩云圓明莊在海之隈老我尋幽始一來自是好山藏世界非關弱水隔蓬萊鷗沙鷺渚皆宜稼粉壁雕墻半是苔笑問檀那黃氏子許多因果爲誰栽

呂媼按春渚紀聞湖州孫略教授家婢名呂媼服勤孫氏有年矣性謹朴無他能但常日晨起就廚中取食器潔之聚所棄余粒間有落溝渠者亦拾取淘濯置於釜中或加五味煮食之未嘗一口廢也年七十餘一日微疾卽告其家人曰爲我髡發著五戒衣我將去矣家人從之因起以左手結印而化家人遂龕置開元寺中觀者餘月了無穢气而發漸生因與剃之後一月一剃

饒腴妻何氏按金溪縣誌何氏名師韞字季才抱甕先生天棐女也日誦千言父以比謝道韞適葆光先生從子饒腴喜浮屠教徧閱華嚴諸經一日偕夫往白楊山寺作失假山偈曰片石亡來歲月深昔時求�到如今誰知只在家山裏枉費工夫別處尋四十孀居紹興間魏公張浚迎侍母鎭國太夫人帥閩道出界山大夫人亦通禪學聞其名踵門求見與語契合呼爲無生法友自號懶愚道人有詩集

唐廣貞按長洲縣誌唐廣貞嚴州人旣嫁得血疾夢道人與藥服而愈遂與夫仳離從而入道徑往平江謁蓑衣何先生何稱爲仙姑號爲無思道人淳熙壬寅二月赴郭氏飯未竟驀然還寓廬卽昏兀如醉兩夕小言方在郭家飯次若有喚我者出門逢呂純陽曹混成呆道僧三人引至海邊跨大蝦渡海因隨遊名山洞府及到冥司純陽令往元靜吳眞人洞中學書書大字寫詩二百餘篇純陽問曰汝欲超凡入聖耶身外有身耶畱形住世耶棄骨成仙耶對曰有母尙存願盡孝道曰如是則且畱形住世遂將丹一粒分而爲四投之盤中圓轉甚疾攫得其一吞之自是辟穀髙宗聞其名降香往請符水召入徳壽宮宣問符水靈驗是甚法對曰不曾行法但以心爲法神爲符气爲水耳上悅書寂靜先生四字以賜之被受三朝眷遇累封寂靜凝神眞人

江安行妻賀氏按吉安府誌賀氏永新人同邑江安行妻生二子夫亡誓不茹葷日誦圓覺經不少輟或勸更誦他經賀曰要知性本圓本覺出此卽非佛義我非專誦經者聊寄心耳後子楹登第爲賀州僉判迎至官所賀忽語其婦曰吾誦經了無夢想近日常見瑞光中有猊座欲升之未果今閉目便見此相矣其歲五月沐浴更衣翌日食罷盥漱斂足端坐兩中指結印瞑目而逝郡守範直淸帥屬禮拜之令畫工寫其像惟目睛未點乃禱曰精神全在阿堵中願賜開示俄兩目炯然子孫扶視皆謂未死目復瞑時年七十有七

鄭八郎女按歙縣誌城東鄭八郎女居烏聊山東嶽廟前旁有泉出石竇中甘而冽泠泠有聲仙姑與父同居一小閣父死獨居數十年不出城門而或有見之百里外者頗識字常誦度人經其略言禍福亦多驗時有葉孝女鞠於叔嘗辧出叔於獄及叔卒像之廬而奉於捨後山遂不嫁與姑證修蘇轍知績溪縣聞姑訪焉問之年八十矣猶處女也歸志其所與問答甘泉今名僊姑井

汪氏女按休寧縣誌良安鄕人葉裏汪氏女自幼潔身奉道不嫁入金山歲久成道莫知其終時有歙縣石主簿者入山見其遺�至今四方禱雨輒應旁有甘露井四時不竭人立庵祀之

檀氏女按建徳縣誌檀氏給事倬之女屢嫁而夫輒死自以命寡遂矢祝發父母阻之不得乃備一騎並奩資一囊曰從騎所之卽汝歸地中途遇一僧抄化欲拜爲師僧曰我爲造塔方他往某處有道�可往居之某日會我於西�山女如言往得九龍池勝地至期至西�山果見造塔謁所塑像乃知前爲聖僧顯化也盡以奩資助工自是益勤修煉竟仙去

伴娘按吳縣誌石湖楞伽山下貧女名伴娘不知何許人乞食爲活往來山中歷年久顏發不變插花謳歌夜宿古墓中蛇虺寒暑皆不畏時有吳人何從者與郟道士遊山中適遇貧女問其姓則曰無姓問其年則曰天長地久有甚數目時嚴冬問何不畏寒卻指松木答曰艸木與人天地之所生養木尙能過何卻畏此從等敬之進曰特來問道願慈悲開示女曰汝不能慈悲如何卻教我慈悲汝若求道必歸求心從赧逡巡而退明旦復往已失所在

陶氏按常熟縣誌陶氏不知其夫寡居嘗持普門咒夢白衣人授以蓮花令食之又夢梵僧授以彌陀經覺卽能誦不假師授一夕帳幌光明有彌陀像立經函上每誦經時必於卷上迸出舍利積以成合

葉某妻郭氏按松江府誌郭氏光祿大夫郭三益女孫適雲間葉某蚤寡矢志爲尼名正覺居法云寺嘗爲詩云春朝湖上風兼雨世事如花落又開退省閉門眞樂處閒雲終日去還來後人景其志節刻詩於後以銀塡之豎於覺骨塔前

鄒俁妻江氏按閩書鄒俁妻江氏俁卒寡居教子先患目疾日夜誦經忽一日目明知慮開朗預知人事樂善好施有陰徳歲九十沐浴更衣作偈曰解卽不解悟卽不悟誰死誰生誰來誰去因盡緣空當生淨土言訖而逝

楊孝寧妻徐氏按閩書楊孝寧妻徐氏年十九夫亡守節誦佛經自號無住道人逾五十年將逝畱偈云五十年來一夢中臨岐撒手疾如風鐵牛掣斷黃金索踢倒虛空事一同

洪氏女按莆田縣誌聖保洪氏女性喜山水或遇幽林邃谷則宴坐忘歸居將軍巖十餘載日以禪頌爲樂有和同志頌云一个巖龕萬物周塵中擾擾到無由儂家盡有居山意問著依然隔數州年五十於惠安龍泉出家衣布衣一食或絕粒逾年皇佑季冬鄕人夜深隱隱聞音樂聲次早潔發更衣而卒

馬五娘按延平府誌馬氏五娘永安銅盤人父大相母羅氏廣道元年正月十五日生容貌丰美及婚之夕身中毒病夫家棄還其父父請僧徒送之河將沈之忽雲霧�起有神附人語引上百丈巖頭得仙�食之二妹及嫂杜氏來看五娘以�分與之食俱飛升云是九天元女度之今銅盤殿其祖居地也及百丈巖坪云�洞皆有顯迹鄕人刻木祀之隨禱輒應惟云�洞木像一出卽大風隨起

許東齋女按香山縣誌泮沙許東齋女幼有超塵之志父母禁之不可遂淸齋入道先有磈石和尙創庵云梯山號張道人庵至是修而居之經年獨處常有虎衛其廬

元

馬守明按平陽府誌馬守明永和上桑裏民家之女其母夜夢駕鶴玉童自空降於庭曰暫寄汝腹覺而有娠生時彩雲滿室異香聞諸鄰里幼而敏慧長有仙姿及笄不事女工淡泊自守或問其故曰我豈效世之女子乎旣而父母俱喪堅貞自守不以俗務經心遂謁甘泉女冠張妙淸爲師居三載丙申適絳州捨於李氏之家越明年上元日枕肱而逝气微而容不變三日復蘇語人曰予暫遊紫府再會羣眞自此不復�食但果蔬飲水而已日夜靜坐能知未來吉凶語罔不驗有災疾求醫者不假藥石呵禁頓愈歲遭旱蝗設壇密祝三日雨降蝗滅化導富室設食當途以賑饑羸一日往相三林南社莊形勢東連絳陽西接髙岡北倚姑射南瞰汾流可以棲眞養气欲作菟裘終焉於是士庶咸樂襄事所建廟觀殿閣星分棋布靡不畢具歷七八載厥功告成復有四方崇慕諸人建庵捨十餘所至元戊寅二月望日沐浴更衣大集徒眾曰內外行各皆勉旃予有先師之約不可違期遂畱一絕云七朵金蓮數暫來人世間闕功今補足紫府卻歸還筆落端坐而逝時年六十有四

馬姑按髙平縣誌馬姑永平人幼慕仙欲求棲眞之所中統初至上黨壺關居數日語人曰此非吾之所止後於縣西三十五里通義村依山結廬日以煉形爲事廬側產異艸香聞數里鴉鵲時鳴羣向飛集若有驅之者一旦淨幾焚香謂麻姑將至少頃正襟而逝後人每見姑星冠霞帔里人驚異築祠奉祀

孫潤甫妾王氏按輟耕錄孫良禎之父江東建康道肅政廉訪使澤甫公年五十未有子夫人杜氏深以爲憂屢請公再聘公不允仕西廣時聞寡居王安人者美而宜子夫人自爲公謀聘之旣歸執婦禮甚恭長夫人數歲夫人推讓正寢以居之相處雍睦宛若姊妹飲食起居罔有不同公獨內自不安越明年夫人生良禎一日王氏告公曰君自有婦所以再娶妾者爲嗣續計耳今夫人旣生子妾又何事焉卽出道家冠服一襲以示曰妾之志決矣請從此辭夫人固畱不得公因謂夫人曰向吾再娶懼無後也若不攺圖人其以我爲汰乎乃聽王氏去奩資萬金悉返之自是出居一女道庵戒行嚴謹人未嘗見其面而夫人歲時問遺彌至後良禎貴顯迎以歸事之如親母

王守素按輟耕錄王氏守素錢塘民家女其夫丁棄家爲全眞道士於吳山之紫陽庵一日召守素入山自付四句云懶散六十三妙用無人識逆順兩俱忘虛空鎭常寂坐抱一膝而逝方外者流謂之騎鶴化守素遂亦束髮簪冠著道士服奉夫遺屍二十年迹不下山年逾七十幾於得道者丁卯進士薩都剌天錫贈詩曰不見遼東丁令威舊遊城郭昔人非鏡中春去靑鸞老華表山空白鶴歸石竹淚幹斑雨在玉簫聲斷彩雲飛洞門花落無人掃獨坐蒼苔補道衣

蔡婦趙氏按曲周縣誌趙氏河南�堡貧家女容貌端美望之如神年十七適平鄕縣楊兒莊蔡姓爲妻長拜北斗或謁寺禮佛姑惡之曰美女出頭丈夫耽愁況郊遊乎必辱我門不如死氏曰姑欲我死乎端坐而化姑哭之慟移時氏開口曰姑疾呼我將欲我活乎姑然之乃理衣而起自是不出裏閈旦夕禮佛拜斗事親睦鄰罔不得其歡婦女咸矜式之至九十歲兒孫慶元旦氏曰今年拜我�明年拜我墓問其期曰吾以六月十三日來仍以六月十三日往及誕日飲食自若女孫笑其爽信氏問曰午刻乎乃盥櫛更衣怡然趺坐而瞑

張直之妻楊氏按楡社縣誌張直之妻楊氏幼茹素慈心好念佛每日持菩提珠念佛數萬聲臨終合掌坐脫而亡

任氏女按文水縣誌任氏女號麻衣仙姑爲魏氏所聘不願嫁隨居汾陽黃蘆山石室中魏氏聞之詣山請歸姑披麻衣走入洞不見因名麻衣仙洞洞有姑手痕屢著靈應洞出五色蛾

僊婆按貴州通誌仙婆永寧人名滿道篤於戒行善知休咎人多就決焉卒葬於烏降山至今呼爲仙婆墓

明

李氏按黎城縣誌李氏長寧人能預知水旱災祥壽夭弗字人百年修煉終老於繡山之巓生於元至正二年正月元旦成眞於洪武八年三月十五日得號純淑眞君

徐常淨按延平府誌徐常淨沙縣人鞠於富民洪武間主翁垂歿以遺孤托之常淨鞠之長盡以所遺貲歸之遂爲尼蔬食數十年忽爾靈悟人有休咎莫不先知一夕有盜數人欲禦之常淨戒侍者曰今夜有客可具齋供若干席待之有頃盜至出迓曰山門僻左無物相款薄具齋供瀆公一飯諸盜見齋供適與人數合相顧失色遂不敢犯而去人服其神年九十終於鐵壁堂

陸諒妻朱氏按隰州誌朱氏陸諒妻嘗虔奉眞武諒死奉益虔一日淨掃殿基獲一金磚黃光滿殿市人羣集欲分之倏而虹霓電閃龜蛇盤繞眾駭異首之州守蔣廷堅不信令鑿之龜蛇集廳下駭甚焚香祝帝函封送至武當成祖以金鑄聖像數次不就入其磚遂成敕賜朱氏度牒歲給米布九十三歲無病沐浴更衣口呼眞武而逝

焦姑按江寧府誌焦姑名奉眞家中和橋南有仙術能祈陰晴永樂中召入宮中數年建元眞觀於中和橋北以居之有弟爲神樂觀道士一日語之曰吾不食數日死期已近弟曰當修醮與姊禳之醮畢來復姑謂醮無益奏玉帝表文上有汗污玉帝未曾見弟驚異是日果汗污表未及易也又戒弟曰吾死後不用龕與棺只以蘆席捲之送江浦縣定山上吾願足矣弟如其言送於定山忽雷雨驟作遂失其屍所在封妙惠僊姑

周氏女按丰縣誌周氏女宣徳間人生而不茹葷閉戶學佛及長年七十餘正坐而逝隨有火自焚有舍利數十粒其神向北而去東馬莊人咸見之今城東妮寺西小橋乃其所建

吳秀瓊按嘉興府誌吳秀瓊嘉善農家女許嘉興楊氏子及笄斷發誓不嫁父母不能彊遂居家學佛齋素以紡績自給一日忽云今四月十九日當西歸沐浴更衣端坐而逝

周曉師女按龍安府誌古城周曉師女生而不食葷好誦經年十九有議婚事輒自面壁經旬不起嘗絕粒食柏葉成化五年促父母送至江村口白馬寺樓上自焚結坐滅歷暑不朽神顯靈異

夏雲英按列朝詩集雲英姓夏氏憲王之宮人也生五歲暗誦孝經七歲盡通經典淡妝素服色藝絕倫其居曰端淸閣有端淸閣詩一卷年二十二臥病求爲尼以了生死受菩薩戒作偈示眾而卒憲王自爲志銘

燕女按蓬軒別記燕有貧家女性頗慧數歲時聆其伯母誦佛經輒記不忘裏有慕之者以禮聘爲婦後伯母死女繼之誦日久不輟文義通曉專心事佛不復有嫁意母恚曰汝辭婚聘禮奚償女曰必有施之者母誶女退未幾一翁以白金來施視聘禮倍焉里人與其家咸詫女能前知母以所施半償聘禮女曰全畀之恐亦不得用也乃作偈曰業緣休認是姻緣一念眞空已了然當時許爾爲媳婦今日身居天外天母持金與偈往遂得辭不數日聘家金爲盜持去由是人信女神靈呼爲活佛遠近賫香幣來拜諜事者坐以妖人惑眾收下錦衣獄雜治之無驗移系秋臺莫能行以筐舁之去適試政秋曹嘗一見之鞫亦無驗令之嫁則欲死繼諭之曰君命也孰敢辭遂令邑庠生某娶焉未幾卒

徐亮女按宛平縣誌指揮徐亮女幼耽淸淨誓不出嫁及卒京兆尹表之

魏氏按遷安縣誌魏氏建昌營軍家女以多病十四歲出家住二郎神廟持齋誦經壽八十四歲沐浴更衣坐化佛前鼻垂玉筋袖中出火自焚

歐氏按遷安縣誌歐氏建昌營人年十八以目病出家居天仙廟持齋誦經五十三歲明嘉靖四十四年十二月初旬沐浴更衣入龕坐化火發自焚男女聚觀如市

李楚成妻歐氏按蓬溪縣誌歐氏萬曆中人生而好靜及笄適李楚成後回母家住宅旁一洞修行人爭頂禮呼爲歐菩薩縣令以爲邪教逮至禁之白塔中絕其飲食端坐月餘後黃太史遺書遂釋回有彭縣巡撫供養之問曰汝旣與楚爲夫婦亦盡夫婦之道否歐答云旣爲夫婦焉有不盡夫婦之道又問云色欲大道所忌何故又染俗緣答云前世姻緣未滿又叩歐云汝旣修行西來大意若何答云淸靜坐艸蒲團牛歸棬馬歸欄大人問我西來意水在長江月在天

蔡連妻徐氏按金溪縣誌徐氏名蘊行喜讀書工歐虞筆法爲通判蔡連妻以賢婦稱暮年畱心內典手繕華嚴諸經號悟空道人

龔用圓妻唐氏按嘉定縣誌唐氏孝廉龔用圓妻幼時其母夢大士攜一燈上有龔字曰而女所歸也長果歸於龔以婦徳著及用圓歿入山從次子元鬯訪女煉師云標修辟�導引之術乙巳病甚元鬯夢神謂之曰而母壽與太湖山齊隨卽起至戊申病足痿曰數盡矣召女伴至曰大事未了尙須再來今暫作別問日晡否索茗一嗽而逝

張來仕妻徐氏按曲周縣誌徐氏張來仕妻溫柔淳朴終身無疾言厲色持齋念佛日拜北斗年四十四歲無疾坐化棺素具不可用亟爲龕鳩工取材凡五日龕乃成而屍坐端然不僕不壞

阮氏女按武定府誌阮氏女元謀縣人萬曆末年生自幼齋素年十六不適人入雷應山大樹下趺坐而逝遺偈云生居能海了道雷應撒手空歸如如禪定

王進妻趙氏按曲周縣誌趙氏王進妻家貧持素紡績爲業嘗竟夜不寢而念佛以寤寐爲起止及二子成立家計漸給乃請觀音救苦及普門品等經朝夕諷誦老而彌篤年近八十預知死期徧語所親更衣盥手持數珠結趺西向而化

左文林妻孫氏按開封府誌孫氏左文林妻性貞淑事翁姑以孝聞喜施予門有槐蔭嘗於樹下設茶以飲行人析薪汲水皆躬自勞苦年七十三忽語家人曰吾往矣遂閉目趺坐而逝越三日子左恩左惠猶冀復生不忍遽殮邑令夜夢一婦曰吾某人也素行善願歸淨土兒�咶咶守吾屍未納於木公盍諭焉令覺走役詢之良然令謂眞坐化者必垂鼻珠宜審視覆言鼻中果懸珠三尺許令嗟異良久具禮致祭遠近觀者如堵

李氏女按南昌郡乘李氏女進士綦隆之第三女也從胎茹淡好讀書七歲誦觀音大士傳遂持長齋立誓不字及長父母屢勸之志益堅母亡投井欲殉若有神扶掖之不得下逾三年值母誕辰一慟幾絕是夕端坐念佛而逝崇禎初事聞旌表建祠松門山大宗伯葉燦有傳

羅氏女按潼川州誌羅氏女中江人少顓蒙父母醮之忽一旦開悟卽諳經義遂入僧寺談空說法了了無�且逆知禍福人歸向之未幾坐脫去逾三年啟棺視之其面如生

髙氏女按東流縣誌石人山髙氏女幼聰慧寡言笑父母以許胡氏子未嫁一日忽同本家婦女采薇後山獨女有靑雲覆其上山麓有泉女飲之飲畢謂家人曰我奉上帝命爲先鋒職旣受其印頃當去隨自擇其葬地命家人爲之刻像以祀乃卒今石人山庵有其像凡祈禱多驗

朱氏女

