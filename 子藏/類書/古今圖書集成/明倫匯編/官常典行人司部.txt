

行人司部匯考

周周制秋官大行人統小行人行夫之屬掌賓客禮儀而掌交亦主和好之事按周禮秋官司寇刑官之屬大行人中大夫二人小行人下大夫四人行夫下士三十有二人府四人史八人胥八人徒八十人注

行夫主國使之禮大行人掌大賓之禮及大客之儀以親諸侯

注大賓要服以內諸侯大客謂其孤卿春朝諸侯而圖天下之事秋覲以比邦國之功夏宗以陳天下之謨冬遇以協諸侯之慮時會以發四方之禁殷同以施天下之政注

此六事者以王見諸侯爲文圖比陳協皆考績之言王者春見諸侯則圖其事之可否秋見諸侯則比其功之髙下夏見諸侯則陳其謀之是非冬見諸侯則合其慮之異同六服以其朝歲四時分來更疊如此而徧時會卽時見也無常期諸侯有不順服者王將有徵討之事則旣朝王命爲壇於國外合諸侯而發禁命事焉禁謂九伐之法殷同卽殷見也王十二歲一巡守若不巡守則殷同殷同者六服盡朝旣朝王亦命爲壇於國外合諸侯而命其政政謂邦國之九法殷同四方四時分來歲終則徧矣九伐九法皆在司馬職司馬法曰春以禮朝諸侯圖同事夏以禮宗諸侯陳同謀秋以禮覲諸侯比同功冬以禮遇諸侯圖同慮時以禮會諸侯施同政殷以禮宗諸侯發同禁時聘以結諸侯之好殷眺以除邦國之慝

注此二事者亦以王見諸侯之臣使來者爲文也時聘者亦無常期天子有事諸侯使大夫來聘親以禮見之禮而遣之所以結其恩好也天子無事則已殷俯謂一服朝之歲也慝猶惡也一服朝之歲五服諸侯皆使卿以聘禮來俯天子天子以禮見之命以政禁之事所以除其惡行間問以諭諸侯之志歸脤以交諸侯之福賀慶以贊諸侯之喜致禬以補諸侯之注

此四者王使臣於諸侯之禮也間問者間歲一問諸侯謂存省之屬諭諸侯之志者諭言語諭書名其類也交或往或來者也贊助也致禬凶禮之弔禮禬禮也補諸侯者若春秋澶淵之會謀歸宋財以九儀辧諸侯之命等諸臣之爵以同邦國之禮而待其賓客注

九儀謂命者五公侯伯子男也爵者四孤卿大夫士也上公之禮執桓圭九寸繅藉九寸冕服九章建常九斿樊纓九就貳車九乘介九人禮九牢其朝位賓主之間九十步立當車軹擯者五人廟中將幣三享王禮再祼而酢饗禮九獻食禮九舉出入五積三問三勞諸侯之禮執信圭七寸繅藉七寸冕服七章建常七斿樊纓七就貳車七乘介七人禮七牢朝會賓主之間七十步立當前疾擯者四人廟中將幣三享王禮壹祼而酢饗禮七獻食禮七舉出入四積再問再勞諸伯執躬圭其他皆如諸侯之禮諸子執谷璧五寸繅藉五寸冕服五章建常五斿樊纓五就貳車五乘介五人禮五牢朝位賓主之間五十步立當車衡擯者三人廟中將幣三享王禮壹祼不酢饗禮五獻食禮五舉出入三積壹問壹勞諸男執蒲璧其他皆如諸子之禮注

繅藉以五采韋衣板若奠玉則以藉之冕服著冕所服之衣也九章者自山龍以下七章者自華虫以下五章者自宗彜以下也常旌斿也斿其屬幓垂者也樊纓馬飾也以罽飾之每一處五采備爲一就就成也貳副也介輔己行禮者也禮大禮饔餼也三牲備爲一牢朝位謂大門外賓下車及王車出迎所立處也王始立大門內交擯三辭乃乘車而迎之齊僕爲之節上公立當軹侯伯立當疾子男立當衡王立當軫與廟受命祖之廟也饗設盛禮以飲賓也問問不恙也勞謂苦倦之也皆有禮以幣致之故書祼作果鄭司農云車軹軹也三享三獻也祼讀爲灌再灌再飲公也而酢報飲王也舉舉樂也出入五積謂饋之芻米也前疾謂駟馬車轅前胡下垂拄地者元謂三享皆束帛加璧庭實惟國所有朝士儀曰奉國地所出重物而獻之明臣職也朝先享不言朝者朝正禮不嫌有等也王禮王以郁鬯禮賓也郁人職曰凡祭祀賓客之祼事和郁鬯以實彜而陳之禮者使宗伯攝酌圭瓚而祼王旣拜送爵又攝酌璋瓚而祼後又拜送爵是謂再祼再祼賓乃酢王也禮侯伯一祼而酢者祼賓賓酢王而已後不祼也禮子男一祼不酢者祼賓而已不酢主也不酢之禮聘禮禮賓是與九舉舉牲體九飯也出入謂從來訖去也每積有牢禮米禾芻薪凡數不同者皆降殺凡大國之孤執皮帛以繼小國之君出入三積不問壹勞朝位當車前不交擯廟中無相以酒禮之其他皆�小國之君注

此以君命來聘者也孤尊旣聘享更自以其贄見執束帛而已豹皮表之爲飾繼小國之君言次之也朝聘之禮每一國畢乃前不交擯者不使介傳辭交於王之擯親自對擯者也廟中無相介皆入門西上而立不前相禮者聘之介是與以酒禮之酒謂齊酒也和之不用郁鬯耳其他謂貳車及介牢禮賓主之間擯者將幣祼酢饗食之數凡諸侯之卿其禮各下其君二等以下及其大夫士皆如之注

此亦以君命來聘者也所下其君者介與朝位賓主之間也其餘則自以其爵聘義曰上公七介侯伯五介子男三介是謂使卿之聘之數也朝位則上公七十步侯伯五十步子男三十步與邦畿方千里其外方五百里謂之侯服歲壹見其貢祀物又其外方五百里謂之甸服二歲壹見其貢嬪物又其外方五百里謂之男服三歲壹見其貢器物又其外方五百里謂之采服四歲壹見其貢服物又其外方五百里謂之衛服五歲壹見其貢材物又其外方五百里謂之要服六歲壹見其貢貨物注

要服蠻服也此六服去王城三千五百里相距方七千里公侯伯子男封焉其朝貢之歲四方各四分趨四時而來或朝春或宗夏或覲秋或遇冬祀貢者犧牲之屬嬪物絲枲也器物尊彜之屬服物元纁絺纊也材物八材也貨物龜貝也九州之外謂之蕃國世壹見各以其所貴寶爲摰注九州之外夷服鎭服蕃服也曲禮曰其在東夷北狄西戎南蠻𨿽大曰子春秋傳曰杞伯也以夷禮故曰子然則九州之外其君皆子男也無朝貢之歲父死子立及嗣王卽位乃一來耳各以其所貴寶爲贄則蕃國之君無執玉瑞者是以謂其君爲小賓臣爲小客所貴寶見傳者若犬戎獻白狼白鹿是也其餘則周書王會備焉王之所以撫邦國諸侯者歲徧存三歲徧俯五歲徧省七歲屬象胥諭言語協辭命九歲屬瞽史諭書名聽聲音十有一歲達瑞節同度量成牢禮同數器修則十有二歲王巡守殷國注

撫猶安也存俯省者王使臣於諸侯之禮所謂間問也歲者巡守之明歲以爲始也屬猶聚也自五歲之後遂間歲徧省也七歲省而召其象胥九歲省而召其瞽史皆聚於天子之宮教習之也胥讀爲諝王制曰五方之民言語不通嗜欲不同達其志通其欲東方曰寄南方曰象西方曰狄鞮北方曰譯此官正爲象者周始有越重譯而來獻是因通言語之官爲象胥云諝謂象之有才知者也辭命六辭之命也瞽樂師也史太史小史也書名書之字也古曰名聘禮曰百名以上至十一歲又徧省焉度丈尺也量豆區釜也數器銓衡也八也則八則也達同成修皆謂賫其式行至則齊等之也成平也平其僭逾者也王巡守諸侯會者各以其時之方書曰遂覲東後是也其殷國則四方四時分來如平時凡諸侯之王事辧其位正其等協其禮賓而見之注王事以王之事來也若有大喪則詔相諸侯之禮

注詔相左右教告之也若有四方之大事則受其幣聽其辭

注四方之大事謂國有兵寇諸侯來告急者禮動不虛皆贄幣以崇敬也受之以其事入告王也聘禮曰若有言則以束帛如享禮凡諸侯之邦交歲相問也殷相聘也世相朝也注小聘曰問殷中也久無事又於殷朝者及而相聘也父死子立曰世凡君卽位大國朝焉小國聘焉此皆所以習禮考異正刑一徳以尊天子也必擇有道之國而就修之鄭司農說殷聘以春秋傳曰孟僖子如齊殷聘是也小行人掌邦國賓客之禮籍以待四方之使者注禮籍名位尊卑之書使者諸侯之臣使來者也令諸侯春入貢秋獻功王親受之各以其國之籍禮之注

貢六服所貢也功考績之功也秋獻之若今計文書斷於九月其舊法凡諸侯入王則逆勞於畿

注鄭司農云入王朝於王也及郊勞�館將幣爲承而擯

注�館致館也承猶丞也王使勞賓於郊致館於賓至將幣使宗伯爲上擯皆爲之丞而擯之凡四方之使者大客則擯小客則受其幣而聽其辭注擯者擯而見之王使得親言也受其幣者受之以入告其所爲來之事使適四方協九儀賓客之禮朝覲宗遇會同君之禮也存俯省聘問臣之禮也注

適之也協合也達天下之六節山國用虎節上國用人節澤國用龍節皆以金爲之道路用旌節門關用符節都鄙用管節皆以竹爲之注

此謂邦國之節也達之者使之四方亦皆賫法式以齊等之也諸侯使臣行俯聘則以金節授之以爲行道之信也虎人龍者自其國象也道路謂鄕遂大夫也都鄙者公之子弟及卿大夫之采地之吏也凡邦國之民遠出至他邦他邦之民若來入由國門者門人爲之節由關者關人爲之節其以徵令及家徙鄕遂大夫及采地吏爲之節皆使人執節將之以達之亦有期以反節管節如今之竹使符也其有商者通之以符節如門關門關者與市聯事節可同也亦所以異於畿內也凡節有天子法式存於國成六瑞王用瑱圭公用桓圭侯用信圭伯用躬圭子用谷璧男用蒲璧注

成平也瑞信也皆朝見所執以爲信合六幣圭以馬璋以皮璧以帛琮以錦琥以繡璜以黼此六物者以和諸侯之好故注

合同也六幣所以享也五等諸侯享天子用璧享後用琮其大各其瑞皆有庭實以馬若皮皮虎豹皮也用圭璋者二王之後也二王后尊故享用圭璋而特之禮器曰圭璋特義亦通於此其於諸侯亦用璧琮耳子男於諸侯則享用琥璜下其瑞也凡二王后諸侯相享之玉大小各降其瑞一等及使卿大夫俯聘亦如之若國札喪則令賻補之若國凶荒則令賙委之若國師役則令槁禬之若國有福事則令慶賀之若國有�則令哀弔之凡此五物者治其事故注

師役者國有兵寇以匱病者也使鄰國合會財貨以與之春秋定五年夏歸粟於蔡是也宗伯職曰以禬禮哀圍敗�水火及其萬民之利害爲一書其禮俗政事教治刑禁之逆順爲一書其悖逆暴亂作慝猶犯令者爲一書其札喪凶荒厄貧爲一書其康樂和親安平爲一書凡此物者每國辧異之以反命於王以周知天下之故注慝惡也猶圖也行夫掌邦國傳遽之小事媺惡而無禮者凡其使也必以旌節𨿽道有難而不時必達注

傳遽若今時乘傳騎驛而使者也美福慶也惡喪荒也此事之小者與禮行夫主使之道有難謂遭疾病他故不以時至也必達王命不可廢也其大者有禮大小行人使之有故則介傳命不嫌不達居於其國則掌行人之勞辱事焉使則介之

注使謂大小行人也掌交中士八人府二人史四人徒三十有二人注主交通結諸侯之好掌交掌以節與幣巡邦國之諸侯及其萬民之所聚者道王之徳意志慮使咸知王之好惡辟行之注節以爲行信幣以見諸侯也辟讀如辟忌之辟使皆知王之所好者而行之知王所惡者辟而不爲使和諸侯之好

注有欲相與修好者則爲和合之達萬民之說

注說所喜也達者達之於王若其國君掌邦國之通事而結其交好

注通事謂朝覲聘問也以諭九稅之利九禮之親九牧之維九禁之難九戎之威注

諭告曉也九稅所稅民九職也九禮九儀之禮九牧九州之牧九禁九之禁九戎九伐之戎

漢漢始攺典客爲大行令屬官有行人後攺大行令爲大鴻臚而行人更爲大行令屬大鴻臚按漢書百官公卿表典客秦官掌諸歸義蠻夷有丞景帝中六年更名大行令武帝太初元年更名大鴻臚屬官有行人譯官別火三令丞及郡邸長丞武帝太初元年更名行人爲大行令初置別火王莽攺大鴻臚曰典樂初置郡國邸屬少府中屬中尉後屬大鴻臚注

應劭曰郊廟行禮贊九賓鴻聲臚傳之也如淳曰漢儀注別火獄令官主治攺火之事師古曰郡邸長丞主諸郡之邸在京師者也

後漢後漢設大行令隸大鴻臚而詔命所使則光祿諸大夫議郎爲之按後漢書百官志大行令一人六百石本注曰主諸郎注

漢官曰員吏四十人丞一人治禮郎四十七人

注漢官曰其四人四科五人二百石文學五人百石九人鬥食六人佐六人學事十三人守學事東觀書曰主齋祠儐贊九賓又有公室主稠中都官斗食以下功次相補案盧植禮注曰大行郎亦如謁者兼舉形貌右屬大鴻臚

晉晉設大行令隸於大鴻臚按晉書職官志大鴻臚統大行典客園池華林園鉤盾等令又有靑官列丞鄴元武苑丞及江左有事則權置無事則省

宋宋仍以大行歸大鴻臚不常置按宋書百官志大鴻臚掌贊導拜授諸王秦世爲典客漢景帝中六年更名大行令武帝太初元年更名大鴻臚鴻大也臚陳也晉江左初省有事則權置事畢卽省

南齊南齊省大行而鴻臚置客館令按南齊書百官志大鴻臚客館令掌四方賓客

梁梁置謁者臺掌奉詔出使按隋書百官志梁謁者臺僕射一人掌朝覲賓饗之事屬官謁者十人掌奉詔出使拜假朝會擯贊髙功者一人爲假史掌差次謁者

陳陳承梁置謁者僕射掌使令按隋書百官志陳承梁皆循其制官其所制品秩謁者僕射秩千石品第七按杜佑通典梁謁者臺僕射掌朝覲賓饗之事屬官謁者十人掌奉詔出使拜假朝會賓贊功髙者一人爲假史掌差次謁者陳亦有之

北魏北魏以謁者臺及大鴻臚掌凡吉凶弔祭按杜佑通典後魏謁者臺掌凡諸吉凶公事導相禮儀僕射二人謁者三十人又後魏曰大鴻臚掌藩客朝及吉凶弔祭孝文帝太和年詔議官制定謁者僕射及謁者階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令謁者僕射從第四品上謁者從第五品中太和二十三年復次職令以謁者僕射爲第六品按魏書髙祖本紀不載按官氏志二十三年髙祖復次職令及帝崩世宗初班行之以爲永制謁者僕射第六品上階

北齊北齊仍以謁者臺及鴻臚寺掌凡吉凶弔祭按隋書百官志後齊制官多循後魏鴻臚寺置卿少卿丞各一人有功曹五官主簿錄事等員掌蕃客朝會吉凶弔祭宋刻無祭字統典客典寺司儀等署令丞典客署又有京邑薩甫二人諸州薩甫二人典寺署有僧祗部丞一人司儀署又有奉禮郎三十人謁者臺掌凡諸吉凶公事導相禮儀事僕射二人謁者三十人錄事一人按杜佑通典北齊謁者臺掌凡吉凶公事導相禮儀僕射二人謁者三十人又北齊曰鴻臚寺有卿少卿各一人亦掌蕃客朝及吉凶弔祭

北周北周置蕃部賓部掌客諸大夫士屬於司寇按杜佑通典後周司寇有蕃部中大夫掌諸侯朝覲之敍有賓部中大夫掌大賓客之儀又有賓部上士

隋隋制以門下省給事員外散騎侍郎奉朝請兼出使勞問按隋書百官志髙祖旣受命攺周之六官其所制名多依前代之法置門下省納言二人給事黃門侍郎四人錄事通事令史各六人又有散騎常侍通直散騎常侍各四人諫議大夫七人散騎侍郎四人員外散騎常侍六人通直散騎侍郎四人並掌部從朝直又有給事二十人員外散騎侍郎二十人奉朝請四十人並掌同散騎常侍等兼出使勞問給事爲從六品員外散騎侍郎爲正七品奉朝請爲從七品煬帝大業三年置謁者臺統議郎散騎之屬專主出使勞問按隋書煬帝本紀不載按百官志煬帝卽位多所攺革三年定令置謁者司隸二臺並禦史爲三臺謁者臺大夫一人從四品掌受詔勞問出使慰撫持節察授及受冤枉而申奏之駕出對禦史引駕置司朝謁者二人以貳之從五品屬官有丞一人主簿錄事各一人又有通事謁者二十人從六品卽內史通事舍人之職也次有議郎二十四人通直三十六人將事謁者三十人謁者七十人皆掌出使其後廢議郎通直將事謁者謁者等員而置員外郎八十員尋詔門下內史禦史司隸謁者五司監受表以爲恆式不復專謁者矣尋又置散騎郎從五品二十人承議郎正六品通直郎從六品各三十人宣徳郎正七品宣議郎從七品各四十人徵事郎從八品將仕郎從八品常從郎正九品奉信郎從九品各五十人是爲正員並得祿當品又各有散員郎無員無祿尋攺常從爲登仕奉信爲散從自散騎已下皆主出使量事大小據品以發之大業五年攺謁者臺大夫爲正四品按隋書煬帝本紀不載按百官志云云

唐唐以鴻臚寺掌封命諸蕃領典客司儀二署掌送迎弔問按唐書百官志鴻臚寺卿一人從三品少卿二人從四品上丞三人從六品上掌賓客及凶儀之事領典客司儀二署凡四裔君長以蕃望髙下爲簿朝見辧其等位第三等居武官三品之下第四等居五品之下第五等居六品之下有官者居本班禦史察食料二王后外國君長襲官爵者辧嫡庶諸蕃封命則受冊而往海外諸蕃朝賀進貢使有下從畱其半於境繇海路朝者廣州擇首領一人左右二人入朝所獻之物先上其數於鴻臚凡客還鴻臚籍衣賫賜物多少以報主客給過所蕃客奏事具至日月及所奏之宜方別爲狀月一奏爲簿以副藏鴻臚獻馬則殿中太僕寺�閱良者入殿中駑病入太僕獻藥者鴻臚寺驗覆少府監定價之髙下鷹鶻狗豹無估則鴻臚定所報輕重凡獻物皆客執以見駝馬則陳於朝堂不足進者州縣畱之皇帝皇太子爲五服親及大臣發哀臨弔則卿贊相大臣一品葬以卿護二品以少卿三品以丞皆司儀示以禮制主簿一人從七品上錄事二人注

龍朔二年攺鴻臚寺曰同文寺武后光宅元年攺曰司賓寺有府五人史十人亭長四人掌固六人典客署令一人從七品下丞三人從八品下掌二王后介公酅公之版籍及四裔歸化在藩者朝賀宴享送迎皆預焉酋渠首領朝見者給稟食病則遣醫給湯藥喪則給以所須還蕃賜物則佐其受領教拜之節注

有典客十三人府四人史八人掌固二人掌客十五人正九品上掌送迎蕃客顓�館捨司儀署令一人正八品下丞一人正九品下掌凶禮喪葬之具京官職事三品以上散官二品以上祖父母父母喪職事散官五品以上都督刺史卒於京師及五品死王事者將葬祭以少牢率齊郎執俎豆以往三品以上贈以束帛黑一纁二一品加乘馬旣引遣使贈於郭門之外皆有束帛一品加璧五品以上葬給營墓夫注

有司儀六人府一人史四人掌設十八人齋郎三十人掌固四人幕士六十人太宗貞觀二年六月甲申詔出使官稟食其家按唐書本紀云云

遼遼北南面官皆置客省使副諸職按遼史百官志太祖神冊六年詔正班爵至於太宗兼制中國官分南北以國制治契丹以漢制待漢人國制簡朴漢制則沿名之風固存也北面局官職名客省局使客省局副使南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官客省太宗會同元年置都客省興宗重熙十年見都客省回鶻重哥客省使會同五年見客省使耶律化哥左客省使蕭護思應歷初爲左客省使右客省使客省副使四方館四方館使髙勛太宗入汴爲四方館使四方館副使道宗咸雍五年詔四方館副使止以契丹人充引進司引進使聖宗統和二十八年見引進使韓杞點簽司同簽點簽司事興宗重熙六年見同簽點簽司事耶律圓寧禮信司勾當禮信司興宗重熙七年見勾當禮信司骨欲禮賓使司禮賓使太公鼎曾祖忠爲禮賓使

宋宋設往來國信所諸職掌交聘使命等事按宋史職官志往來國信所掌大遼使介交聘之事禮賓院掌回鶻吐蕃黨項女眞等國朝貢館設及互市譯語之事同文館及管勾所掌髙麗使命已上並屬鴻臚寺中興後廢鴻臚不置並入禮部使職加禮外國則有國信接伴送伴使副弔祭大帥若是又有翻譯經潤文使注

宰相爲使以翰林學士爲潤文官

金金設客省使副掌接伴人使合門通事舍人掌承奏勞問而皆屬於宣徽院按金史百官志宣徽院客省使正五品副使從六品掌接伴人使見辭之事合門通事舍人二員從七品掌通班贊唱承奏勞問之事

元元設客省使及正副等員掌差遣之事而隸於中書省按元史百官志中書省客省使秩正五品使四員正五品副使二員正六品令史一人掌直省舍人宣使等員選舉差遣之事至元九年置使二員一員兼通事一員不兼大徳元年增至四員副二員直省舍人二員至元七年始置後增置三十三員掌奏事給使差遣之役檢校官四員正七品掌檢校左右司六部公事程期文牘稽失之事書吏六人大徳元年置

明明設行人司置正副及行人等員而屬於禮部按明會典禮部所屬衙門行人司司正一員左右司副各一員注

萬曆九年革左司副一員十一年復行人三十二員

注舊三百四十五員嘉靖中存三十七員萬曆九年革五員南京禮部所屬衙門行人司左司副一員按春明夢餘錄行人司在西長安街朝房之西設司正一人司副二人行人三十六人職專使命凡頒行詔敕冊封宗藩撫諭番夷徵聘才賢及賞賜慰問賑祭軍旅祭祀敍差焉凡法司謫戍囚徒送五府者塡精微繳內府按菽園雜記行人司行人初置三百六十員今存三十六員太祖洪武二十七年凡行人令於進士內除授按明會典云云洪武二十五年令凡傳制遣使持節俱東階左行按明會典云云武宗正徳元年詔使者詔外國請畱詔書者聽按明會典正徳元年題準凡使者捧詔節前往安南等國若國王請畱詔書爲傳國之寶者聽世宗嘉靖十五年諭鴻臚寺凡遣使冊立冊封正使立於禦道之左副右拜命而行按明會典云云皇淸大淸會典禮部所屬衙門

行人司

司正一員

司副一員

行人十二員初設十九員順治五年裁一員十

五年裁六員

順治二年置行人司正七品衙門設司正一員

司副一員行人十八員俱系漢缺屬禮部十五

年裁行人六員職專奉使等事

凡頒詔冊封存問護送祭葬等項舊例俱先盡行人差遣

如行人不敷方差各衙門官

凡奉差詔事畢復命遵照限期回部不許繞道�延在外久住

凡

冊封外國舊例禮部移文到司選擇儀度修偉者

以職名開送

凡出使外國俱賜給品服

凡遇聖駕幸學差本司官一員行取衍聖公並五氏博士

等官馳驛赴京陪祀候禮部行文到司照次開

送

凡存問在籍太臣吏部行文到司輪次差遣

凡護送大臣回籍吏部行文到司輪次差遣

凡恩卹賜葬已故大臣禮部行文到司輪次差遣

康熙八年大淸會典康熙八年題準滿洲督撫處差內閣中書

翰林院筆帖式禮部筆帖式漢督撫處仍差行

人司官

康熙二十年大淸會典康熙二十年題準一應差遣不分滿漢嗣

後滿漢將軍督撫提督等處應將行人司官內

閣中書翰林院筆帖式公同差遣禮部筆帖式

停其差遣俟頒詔時分別衙門官員多寡酌量派出充正副使

康熙二十一年大淸會典康熙二十一年本司官員槪列開送禮部

具題

行人司部總論禮記

曲禮禮從宜使從俗

陳注

應氏曰五方皆有性千里不同風所以入國而必問俗也

又凡爲君使者已受命君言不宿於家君言至則主人出拜君言之辱使者歸則必拜送於門外若使人於君所則必朝服而命之使者反則必下堂而受命儀禮

聘禮辭無常孫而說

注大夫使受命不受辭辭必順且說疏

必不受辭

者以其口及則言辭無定準以辭無常故不受之也辭多則史少則不達辭苟足以達義之至也

注史謂策祝辭曰非禮也敢對曰非禮也敢

注辭不受也對答問也二者皆卒曰敢言不敢莊子

人間世篇纂葉公子髙將使於齊問於仲尼曰王使諸梁也甚重齊之待使者蓋將甚敬而不急匹夫猶未可動也而況諸侯乎吾甚栗之子嘗語諸梁也曰凡事若小若大寡不道以歡成事若不成則必有人道之患事若成則必有陰陽之患若成若不成而後無患者惟有徳者能之吾食也執粗而不臧爨無欲淸之人今吾朝受命而夕飲冰我其內熱與吾未至乎事之情而旣有陰陽之患矣事若不成必有人道之患是兩也爲人臣者不足以任之子其有以語我來仲尼曰天下有大戒二其一命也其一義也子之愛親命也不可解於心臣之事君義也無適而非君也無所逃於天地之間是之謂大戒是以夫事其親者不擇地而安之孝之至也夫事其君者不擇事而安之忠之盛也自事其心者哀樂不易施乎前知其不可柰何而安之若命徳之至也爲人臣子者固有所不得已行事之情而忘其身何暇至於悅生而惡死夫子其行可矣丘請復以所聞凡交近則必相靡以信遠則必忠之以言言必或傳之夫傳兩喜兩怒之言天下之難者也夫兩喜必多溢美之言兩怒必多溢惡之言凡溢之類也妄妄則其信之也莫莫則傳言者殃故法言曰傳其常情無傳其溢言則幾乎全且以巧鬥力者始乎陽常卒乎陰泰至則多奇巧以禮飲酒者始乎治常卒乎亂泰至則多奇樂凡事亦然始乎諒常卒乎鄙其作始也簡其將畢也必巨言者風波也行者實喪也夫風波易以動實喪易以危故忿設無由巧言偏辭獸死不擇音气息茀然於是並生心厲�核太至則必有不肖之心應之而不知其然也苟爲不知其然也孰知其所終故法言曰無遷令無勸成過度益也遷令勸成殆事美成在久惡成不及攺可不愼與且夫乘物以遊心托不得已以養中至矣何作爲報也莫若爲致命此其難者春秋繁露

精華篇難者曰春秋之法大夫無遂事又曰出境有可以安社稷利國家者則專之可也又曰大夫以君命出進退在大夫也又聞喪徐行而不反也夫旣曰無遂事矣又曰專之可也旣曰進退在大夫矣又曰徐行不反也若相悖然是何謂也曰四者各有所處得其處則皆是也失其處則皆非也春秋固有常義又有應變無遂事者謂平生安寧也專之可也者謂危除患也進退在大夫者率用兵也徐行不反者謂不以親害尊不以私妨公也此之謂將得其私知其指故公子結受命往媵陳人之婦於鄄遂其事從齊桓盟春秋弗非以爲救莊公之危公子遂命使京師遂生事之晉春秋非之以爲是時僖公安寧無危而救有危而不專救謂之不忠無危而擅生事是卑君也故此二臣俱生事春秋有是有非其義然也

行人司部名臣列傳一

周

屈完按左傳僖公四年春齊侯以諸侯之師侵蔡蔡潰遂伐楚楚子使與師言曰君處北海寡人處南海惟是風馬牛不相及也不虞君之涉吾地也何故管仲對曰昔召康公命我先君太公曰五侯九伯女實徵之以夾輔周室賜我先君履東至於海西至於河南至於穆陵北至於無棣爾貢包茅不入王祭不共無以縮酒寡人是徵昭王南徵而不復寡人是問對曰貢之不入寡君之罪也敢不共給昭王之不復君其問諸水濱師進次於陘夏楚子使屈完如師師退次於召陵齊侯陳諸侯之師與屈完乘而觀之齊侯曰豈不谷是爲先君之好是繼與不谷同好如何對曰君惠僥福於敝邑之社稷辱收寡君寡君之願也齊侯曰以此眾戰誰能禦之以此攻城何城不克對曰君若以徳綏諸侯誰敢不服君若以力楚國方城以爲城漢水以爲池𨿽眾無所用之屈完及諸侯盟

瑕呂飴甥按左傳僖公十五年秋九月壬戌晉侯秦伯戰於韓原秦獲晉侯以歸許晉平晉侯使郤乞告瑕呂飴甥且召之子金教之言曰朝國人而以君命賞且告之曰孤𨿽歸辱社稷矣其卜貳圉也眾皆哭晉於是乎作爰田呂甥曰君亡之不卹而羣臣是憂惠之至也將若君何眾曰何爲而可對曰徵繕以輔孺子諸侯聞之喪君有君羣臣輯睦甲兵益多好我者勸惡我者懼庶有益乎眾說晉於是乎作州兵冬十月晉陰飴甥會秦伯盟於王城秦伯曰晉國和乎對曰不和小人恥失其君而悼喪其親不憚徵繕以立圉也曰必報讎寧事戎狄君子愛其君而知其罪不憚徵繕以待秦命曰必報徳有死無二以此不和秦伯曰國謂君何對曰小人戚謂之不免君子恕以爲必歸小人曰我毒秦秦豈歸君君子曰我知罪矣秦必歸君貳而執之服而捨之徳莫厚焉刑莫威焉服者懷徳貳者畏刑此一役也秦可以霸納而不定廢而不立以徳爲怨秦不其然秦伯曰是吾心也攺館晉侯饋七牢焉

燭之武按左傳僖公三十年秋九月甲午�侯秦伯圍鄭以其無禮於晉且貳於楚也晉軍函陵秦軍汜南佚之狐言於鄭伯曰國危矣若使燭之武見秦君師必退公從之辭曰臣之壯也猶不如人今老矣無能爲也已公曰吾不能早用子今急而求子是寡人之過也然鄭亡子亦有不利焉許之夜縋而出見秦伯曰秦晉圍鄭鄭旣知亡矣若亡鄭而有益於君敢以煩執事越國以鄙遠君知其難也焉用亡鄭以倍鄰鄰之厚君之薄也若捨鄭以爲東道主行李之往來共其乏困君亦無所害且君嘗爲晉君賜矣許君焦瑕朝濟而夕設版焉君之所知也夫晉何厭之有旣東封鄭又欲肆其西封若不闕秦將焉取之闕秦以利晉惟君圖之秦伯說與鄭人盟使杞子逢孫楊孫戍之乃還

解揚按左傳宣公十四年秋九月楚子圍宋十五年春宋人使樂嬰齊告急於晉晉侯欲救之伯宗曰不可古人有言曰𨿽鞭之長不及馬腹天方授楚未可與爭𨿽晉之彊能違天乎諺曰髙下在心川澤納污山藪藏疾瑾瑜匿瑕國君含垢天之道也君其待之乃止使解揚如宋使無降楚曰晉師悉起將至矣鄭人囚而獻諸楚楚子厚賂之使反其言不許三而許之登諸樓車使呼宋人而告之遂致其君命楚子將殺之使與之言曰爾旣許不谷而反之何故非我無信女則棄之速卽爾刑對曰臣聞之君能制命爲義臣能承命爲信信載義而行之爲利謀不失利以衛社稷民之主也義無二信信無二命君之賂臣不知命也受命以出有死無賞又可賂乎臣之許君以成命也死而成命臣之祿也寡君有信臣下臣獲考死又何求楚子捨之以歸

展喜按左傳僖公二十六年春齊師侵我西鄙討是二盟也夏齊孝公伐我北鄙衛人伐齊洮之盟故也公使展喜犒師使受命於展禽齊侯未入竟展喜從之曰寡君聞君親舉玉趾將辱於鄙邑使下臣犒執事齊侯曰魯人恐乎對曰小人恐矣君子則否齊侯曰室如懸罄野無靑艸何恃而不恐對曰恃先王之命昔周公太公股肱周室夾輔成王成王勞之而賜之盟曰世世子孫無相害也載在盟府太師職之桓公是以糾合諸侯而謀其不協彌縫其闕而匡救其災昭舊職也及君卽位諸侯之望曰其率桓之功我敝邑用不敢保聚曰豈其嗣世九年而棄命廢職其若先君何君必不然恃此以不恐齊侯乃還

國佐按左傳成公二年夏六月晉侯從齊師入自丘輿擊馬陘齊侯使賓媚人賂以紀甗玉磬與地不可則聽客之所爲賓媚人致賂晉人不可曰必以蕭同叔子爲質而使齊之封內盡東其畝對曰蕭同叔子非他寡君之母也若以匹敵則亦晉君之母也吾子布大命於諸侯而曰必質其母以爲信其若王命何且是以不孝令也詩曰孝子不匱永錫爾類若以不孝令於諸侯其無乃非徳類也乎先王疆理天下物土之宜而布其利故詩曰我疆我理南東其畝今吾子疆理諸侯而曰盡東其畝而已惟吾子戎車是利無顧土宜其無乃非先王之命也乎反先王則不義何以爲盟主其晉實有闕四王之王也樹徳而濟同欲焉五霸之霸也勤而撫之以役王命今吾子求合諸侯以逞無疆之欲詩曰布政優優百祿是遒子實不優而棄百祿諸侯何害焉不然寡君之命使臣則有辭矣曰子以君師辱於敝邑不腆敝賦以犒從者畏君之震師徒橈敗吾子惠僥齊國之福不泯其社稷使繼舊好惟是先君之敝器土地不敢愛子又不許請收合餘燼背城借一敝邑之幸亦雲從也況其不幸敢不惟命是聽魯衛諫曰齊疾我矣其死亡者皆親暱也子若不許讎我必甚惟子則又何求子得其國寶我亦得地而紓於難其榮多矣齊晉亦惟天所授豈必晉晉人許之對曰羣臣率賦輿以爲魯衛請若苟有以借口而復於寡君君之惠也敢不惟命是聽禽鄭自師逆公秋七月�師及齊國佐盟於爰婁注媚人卽國佐也

遊吉按左傳襄公二十五年子太叔問政於子產子產曰政如農功日夜思之思其始而成其終朝夕而行之行無越思如農之有畔其過鮮矣二十八年秋八月孟孝伯如晉告將爲宋之盟故如楚也蔡侯之如晉也鄭伯使遊吉如楚及漢楚人還之曰宋之盟君實親辱今吾子來寡君謂吾子姑還吾將使驛奔問諸晉而以告子太叔曰宋之盟君命將利小國而亦使安定其社稷鎭撫其民人以禮承天之休此君之憲令而小國之望也寡君是故使吉奉其皮幣以歲之不易聘於下執事今執事有命曰女何與政令之有必使而君棄而封守跋涉山川蒙犯霜露以逞君心小國將君是望敢不惟命是聽無乃非盟載之言以闕君徳而執事有不利焉小國是懼不然其何勞之敢憚子太叔歸復命告子展曰楚子將死矣不修其政徳而貪昧於諸侯以逞其願欲久得乎周易有之在復之頤曰迷復凶其楚子之謂乎欲復其願而棄其本復歸無所是謂迷復能無凶乎君其往也送葬而歸以快楚心楚不幾十年未能卹諸侯也吾乃休吾民矣昭公元年鄭徐吾犯之妹美公孫楚聘之矣公孫黑又使彊委禽焉犯懼告子產子產曰是國無政非子之患也惟所欲與犯請於二子請使女擇焉皆許之子�盛飾入布幣而出子南戎服入左右射超乘而出女自房觀之曰子�信美矣抑子南夫也夫夫婦婦所謂順也適子南氏子�怒旣而櫜甲以見子南欲殺之而娶其妻子南知之執戈逐之及衝擊之以戈子�傷而歸告大夫曰我好見之不知其有異志也故傷大夫皆謀之子產曰直鈞幼賤有罪罪在楚也乃執子南而數之曰國之大節有五女皆姦之畏君之威聽其政尊其貴事其長養其親五者所以爲國也今君在國女用兵焉不畏威也姦國之紀不聽政也子�上大夫女嬖大夫而弗下之不尊貴也幼而不忌不事長也兵其從兄不養親也君曰余不女忍殺宥女以遠勉速行乎無重而罪五月庚辰鄭放遊楚於吳將行子南子產咨於太叔太叔曰吉不能亢身焉能亢宗彼國政也非私難也子圖鄭國利則行之又何疑焉周公殺管叔而蔡蔡叔夫豈不愛王室故也吉若獲戾子將行之何有於諸遊三年春王正月鄭遊吉如晉送少姜之葬梁丙與張趯見之梁丙曰甚矣哉子之爲此來也子太叔曰將得已乎昔文襄之霸也其務不煩諸侯令諸侯三歲而聘五歲而朝有事而會不協而盟君薨大夫弔卿共葬事夫人士弔大夫送葬足以昭禮命事謀闕而已無加命矣今嬖寵之喪不敢擇位而數於守適惟懼獲戾豈敢憚煩少姜有寵而死齊必繼室今玆吾又將來賀不惟此行也張趯曰善哉吾得聞此數也然自今子其無事矣譬如火焉火中寒暑乃退此其極也能無退乎晉將失諸侯諸侯求煩不獲二大夫退子太叔告人曰張趯有知其猶在君子之後乎秋七月鄭罕虎如晉賀夫人且告曰楚人日徵敝邑以不朝立王之故敝邑之往則畏執事其謂寡君而固有外心其不往則宋之盟云進退罪也寡君使虎布之宣子使叔向對曰君若辱有寡君在楚何害修宋盟也君苟思盟寡君乃知免於戾矣君若不有寡君𨿽朝夕辱於敝邑寡君猜焉君實有心何辱命焉君其往也苟有寡君在楚猶在晉也張趯使謂太叔曰自子之歸也小人糞除先人之敝廬曰子其將來今子皮實來小人失望太叔曰吉賤不獲來畏大國尊夫人也且孟曰而將無事吉庶幾焉八年夏叔弓如晉賀虒祁也遊吉相鄭伯以如晉亦賀虒祁也史趙見子太叔曰甚哉其相蒙也可弔也而又賀之子太叔曰若何弔也其非惟我賀將天下實賀二十四年夏六月壬申王子朝之師攻瑕及杏皆潰鄭伯如晉子太叔相見範獻子獻子曰若王室何對曰老夫其國家不能卹敢及王室抑人亦有言曰嫠不卹其緯而憂宗周之隕爲將及焉今王室實蠢蠢焉吾小國懼矣然大國之憂也吾儕何知焉吾子其早圖之詩曰瓶之罄矣惟罍之恥王室之不寧晉之恥也獻子懼而與宣子圖之乃徵會於諸侯期以明年二十五年夏會於黃父謀王室也趙簡子令諸侯之大夫輸王粟具戍人曰明年將納王子太叔見趙簡子簡子問揖讓周旋之禮焉對曰是儀也非禮也簡子曰敢問何謂禮對曰吉也聞諸先大夫子產曰夫禮天之經也地之義也民之行也天地之經而民實則之則天之明因地之性生其六气用其五行气爲五味發爲五色章爲五聲淫則�亂民失其性是故爲禮以奉之爲六畜五牲三犧以奉五味爲九文六采五章以奉五色爲九歌八風七音六律以奉五聲爲君臣上下以則地義爲夫婦外內以經二物爲父子兄弟姑姊甥舅婚媾姻婭以象天明爲政事庸力行務以從四時爲刑罰威獄使民畏忌以類其震曜殺戮爲溫慈惠和以效天之生殖長育民有好惡喜怒哀樂生於六气是故審則宜類以制六志哀有哭泣樂有歌舞喜有施捨怒有戰�喜生於好怒生於惡是故審行信令禍福賞罰以制死生生好物也死惡物也好物樂也惡物哀也哀樂不失乃能協於天地之性是以長久簡子曰甚哉禮之大也對曰禮上下之紀天地之經緯也民之所以生也是以先王尙之故人之能自曲直以赴禮者謂之成人大不亦宜乎簡子曰鞅也請終身守此言也三十年夏六月晉頃公卒秋八月葬鄭遊吉弔且送葬魏獻子使士景伯詰之曰悼公之喪子西弔子蟜送葬今吾子無貳何故對曰諸侯所以歸晉君禮也禮也者小事大大字小之謂事大在共其時命字小在卹其所無以敝邑居大國之間共其職貢與其備禦不虞之患豈忘共命先王之制諸侯之喪士弔大夫送葬惟嘉好聘享三軍之事於是乎使卿晉之喪事敝邑之間先君有所助執紼矣若其不間𨿽士大夫有所不獲數矣大國之惠亦慶其加而不討其乏明底其情取備而已以爲禮也靈王之喪我先君簡公在楚我先大夫印段實往敝邑之少卿也王吏不討卹所無也今大夫曰女盍從舊舊有丰有省不知所從從其丰則寡君幼弱是以不共從其省則吉在此矣惟大夫圖之晉人不能詰

叔弓按左傳昭公二年夏叔弓聘於晉報宣子也晉侯使郊勞辭曰寡君使弓來繼舊好固曰女無敢爲賓徹命於執事敝邑弘矣敢辱郊使請辭致館辭曰寡君命下臣來繼舊好好合使成臣之祿也敢辱大館叔向曰子叔子知禮哉吾聞之曰忠信禮之器也卑讓禮之宗也辭不忘國忠信也先國後己卑讓也詩曰敬愼威儀以近有徳夫子近徳矣

蹶由按左傳昭公五年冬十月楚子以諸侯及東夷伐吳以報棘櫟麻之役薳射以繁揚之師會於夏汭越大夫常壽過帥師會楚子於瑣聞吳師出薳啟彊帥師從之遽不設備吳人敗諸鵲岸楚子以馹至於羅汭吳子使其弟蹶由犒師楚人執之將以釁鼓王使問焉曰女卜來吉乎對曰吉寡君聞君將治兵於敝邑卜之以守龜曰余亟使人犒師請行以觀王怒之疾徐而爲之備尙克知之龜兆告吉曰克可知也君若歡焉好逆使臣滋敝邑休怠而忘其死亡無日矣今君奮焉震電馮怒虐執使臣將以釁鼓則吳知所備矣敝邑𨿽羸若早修完其可以息師難易有備可謂吉矣且吳社稷是卜豈爲一人使臣獲釁軍鼓而敝邑知備以禦不虞其爲吉孰大焉國之守龜其何事不卜一臧一否其誰能常之城濮之兆其報在邲今此行也其庸有報志乃弗殺楚師濟於羅汭沈尹赤會楚子次於萊山薳射帥繁陽之師先入南懷楚師從之及汝淸吳不可入楚子遂觀兵於坻箕之山是行也吳早設備楚無功而還以蹶由歸十九年令尹子瑕言蹶由於楚子曰彼何罪諺所謂室於怒巿於色者楚之謂矣捨前之忿可也乃歸蹶由

公孫靑按左傳昭公二十年衛公孟縶狎齊豹奪之司寇與鄄有役則反之無則取之公孟惡北宮喜褚師圃欲去之公子朝通於襄夫人宣姜懼而欲以作亂故齊豹北宮喜褚師圃公子朝作亂初齊豹見宗魯於公孟爲驂乘焉將作亂而謂之曰公孟之不善子所知也勿與乘吾將殺之對曰吾由子事公孟子假吾名焉故不吾遠也𨿽其不善吾亦知之抑以利故不能去是吾過也今聞難而逃是僭子也子行事乎吾將死之以周事子而歸死於公孟其可也夏六月丙辰衛侯在平壽公孟有事於蓋獲之門外齊子氏帷於門外而伏甲焉使祝�置戈於車薪以當門使一乘從公孟以出使華齊禦公孟宗魯驂乘及閎中齊氏用戈擊公孟宗魯以背蔽之斷肱以中公孟之肩皆殺之公聞亂乘驅自閱門入慶比禦公公南楚驂乘使華寅乘貳車及公宮鴻魋駟乘於公公載寶以出褚師子申遇公於馬路之衢遂從過齊氏使華寅肉袒執蓋以當其闕齊氏射公中南楚之背公遂出寅閉郭門逾而從公公如死鳥析朱鉏宵從竇出徒行從公齊侯使公孫靑聘於衛旣出聞衛亂使請所聘公曰猶在竟內則衛君也乃將事焉遂從諸死鳥請將事辭曰亡人不佞失守社稷越在艸莽吾子無所辱君命賓曰寡君命下臣於朝曰阿下執事臣不敢貳主人曰君若惠顧先君之好昭臨敝邑鎭撫其社稷則有宗祧在乃止衛侯固請見之不獲命以其良馬見爲未致使故也衛侯以爲乘馬賓將掫主人辭曰亡人之憂不可以及吾子艸莽之中不足以辱從者敢辭賓曰寡君之下臣君之牧圉也若不獲扞外役是不有寡君也臣懼不免於戾請以除死親執鐸終夕與於燎齊氏之宰渠子召北宮子北宮氏之宰不與聞謀殺渠子遂伐齊氏滅之丁巳晦公入與北宮喜盟於彭水之上秋七月戊午朔遂盟國人八月辛亥公子朝褚師圃子玉霄子髙魴出奔晉閏月戊辰殺宣姜衛侯賜北宮喜謚曰貞子賜析朱鉏謚曰成子而以齊氏之墓予之衛侯告寧於齊且言子石齊侯將飲酒�賜大夫曰二三子之教也苑何忌辭曰與於靑之賞必及於其罰在康誥曰父子兄弟罪不相及況在羣臣臣敢貪君賜以干先王

子服惠伯按國語平丘之會晉昭公使叔向辭昭公弗與盟子服惠伯曰晉信蠻夷而棄兄弟其執政貳也貳必失諸侯豈惟魯然夫失其政者必毒於人魯懼及焉不可以不恭必使上卿從之季平子曰然則意如乎若我往晉必患我誰爲之貳子服惠伯曰椒旣言之矣敢逃難乎椒請從晉人執平子子服惠伯見韓宣子曰夫盟信之要也晉爲盟主是主信也若盟而棄魯侯信抑闕矣昔欒氏之亂齊人閒晉之禍伐取朝歌我先君襄公不敢寧處使叔孫豹悉帥獘賦踦跂畢行無有處人以從軍吏次於雍兪與邯鄲勝擊齊之左掎止晏萊焉齊師退而後敢還非以求遠也以魯之密邇於齊而又小國也齊朝駕則夕極於魯國不敢憚其患而與晉共其憂亦曰庶幾有益於魯國乎今信蠻夷而棄之夫諸侯之勉於君者將安勸矣若棄魯而苟固諸侯羣臣敢憚戮乎諸侯之事晉者魯爲勉矣若以蠻夷之故棄之其無乃得蠻夷而失諸侯之信乎子計其利者小國共命宣子說乃歸平子

臧孫辰按國語魯饑臧文仲言於嚴公曰夫爲四鄰之援結諸侯之信重之以婚姻申之以盟誓固國之艱急是爲鑄名器藏寶財固民之殄病是待今國病矣君盍以名器請糴於齊公曰誰使對曰國有饑饉卿出告糴古之制也辰也備卿辰請如齊公使往從者曰君不命吾子吾子請之其爲選事乎文仲曰賢者急病而讓夷居官者當事不避難在位者卹民之患是以國家無違今我不如齊非急病也在上不卹下居官而惰非事君也文仲以鬯圭與玉磬如齊告糴曰天災流行戾於敝邑饑饉薦降民羸幾卒大懼殄周公太公之命祀職貢業事之不共而獲戾不腆先君之敝器敢告滯積以紓執事以救敝邑使能共職豈惟寡君與二三臣實受君賜其周公太公及百辟神祇實永饗而賴之齊人歸其玉而予之糴

王孫圉按國語王孫圉聘於晉定公饗之趙簡子鳴玉以相問於王孫圉曰楚之白珩猶在乎對曰然簡子曰其爲寶也幾何矣曰未嘗爲寶楚之所寶者曰觀射父能作訓辭以行事於諸侯使無以寡君爲口實又有左史倚相能道訓典以敍百物以朝夕獻善敗於寡君使寡君無忘先王之業又能上下說乎鬼神順道其欲惡使神無有怨痛於楚國又有藪曰云連徒洲金木竹箭之所生也龜珠齒角皮革羽毛所以備賦用以戒不虞者也所以共幣帛以賓享於諸侯者也若諸侯之好幣具而導之以訓辭有不虞之備而皇神相之寡君其可以免罪於諸侯而國民保焉此楚國之寶也若夫白珩先王之玩也何寶焉圉聞國之寶六而已聖能制議百物以輔相國家則寶之玉足以庇蔭嘉谷使無水旱之災則寶之龜足以憲臧不則寶之珠足以禦火災則寶之金足以禦兵亂則寶之山林藪澤足以備財用則寶之若夫嘩囂之美楚𨿽蠻夷不能寶也

芋尹蓋按左傳哀公十五年夏楚子西子期伐吳及桐汭陳侯使公孫貞子弔焉及良而卒將以屍入吳子使太宰嚭勞且辭曰以水潦之不時無乃廩然隕大夫之屍以重寡君之憂寡君敢辭上介芋尹蓋對曰寡君聞楚爲不道薦伐吳國滅厥民人寡君使�備使弔君之下吏無祿使人逢天之戚大命隕墜絕世於良廢日共積一日遷次今君命逆使人曰無以屍造於門是我寡君之命委於艸莽也且臣聞之曰事死如事生禮也於是乎有朝聘而終以屍將事之禮又有朝聘而遭喪之禮若不以屍將命是遭喪而還也無乃不可乎以禮防民猶或逾之今大夫曰死而棄之是棄禮也其何以爲諸侯主先民有言曰無穢虐士備使奉屍將命苟我寡君之命達於君所𨿽隕於深淵則天命也非君與涉人之過也吳人內之

行人儀按禮記檀弓吳侵陳斬祀殺厲師還出竟陳太宰嚭使於師夫差謂行人儀曰是夫也多言盍嘗問焉師必有名人之稱斯師也則謂之何太宰嚭曰古之侵伐者不斬祀不殺厲不獲二毛今斯師也殺厲與其不謂之殺厲之師與曰反爾地歸爾子則謂之何曰君王討敝邑之罪又矜而赦之師與有無名乎按注還其侵略之地縱其俘獲之人是矜而赦之矣豈可又以無名之師議之此言嚭善於辭令故能救敗亡之禍鄱陽洪氏曰按嚭乃吳夫差之宰陳遣使者正用行人則儀乃陳臣也記禮者簡冊差互故更錯其名當云陳行人儀使於師夫差使太宰嚭問之

廉稽按韓詩外傳越王勾踐使廉稽獻民於荊王荊王使者曰越南蠻之國也臣請欺其使者荊王曰越王賢人也其使者亦賢子其愼之使者出見廉稽曰冠則得以俗見不冠不得見廉稽曰夫越亦周室之列封也不得處於大國而處江海之陂與�鱣魚�爲伍文身剪髮而後處焉今來至上國必曰冠得俗見不冠不得見如此則上國使適越亦將劓墨文身剪髮而後得以俗見可乎荊王聞之披衣出謝孔子曰使於四方不辱君命可謂士矣

母擇按說苑魏文侯使舍人母擇獻鵠於齊侯母擇行道失之徒獻空籠見齊侯曰寡君使臣母擇獻鵠道饑渴臣出而飲食之而鵠飛衝天遂不復反念思非無錢以買鵠也惡有爲其君使輕易其幣者乎念思非不能拔劍刎頸腐肉暴骨於中野也爲吾君貴鵠而賤士也念思非不敢走陳蔡之間也惡絕兩君之使故不敢愛身逃死來獻空籠惟主君斧鑕之誅齊侯大悅曰寡人今者得玆言三賢於鵠遠矣寡人有都郊地百里願獻子大夫以爲湯沐邑母擇對曰惡有爲其君使而輕易其幣而利諸侯之地乎遂出不反

趙倉唐按說苑魏文侯封太子擊於中山三年使不往來舍人趙倉唐進稱曰爲人子三年不聞父問不可謂孝爲人父三年不問子不可謂慈君何不遣人使大國乎太子曰願之久矣未得可使者倉唐曰臣願奉使侯何嗜好太子曰侯嗜晨鳧好北犬於是乃遣倉唐�北犬奉晨鳧獻於文侯倉唐至上謁曰孽子擊之使者不敢當大夫之朝請以燕閒奉晨鳧敬獻庖廚�北犬敬上涓人文侯悅曰擊愛我知吾所嗜知吾所好召倉唐而見之曰擊無恙乎倉唐曰唯唯如是者三乃曰君出太子而封之國君名之非禮也文侯怵然爲之變容問曰子之君無恙乎倉唐曰臣來時拜送書於庭文侯顧指左右曰子之君長孰與是倉唐曰禮擬人必於其倫諸侯無偶無所擬之曰長大孰與寡人倉唐曰君賜之外府之裘則能勝之賜之斥帶則不更其造文侯曰子之君何業倉唐曰業詩文侯曰於詩何好倉唐曰好晨風黍離文侯自讀晨風曰鴥彼晨風郁彼北林未見君子憂心欽欽如何如何忘我實多文侯曰子之君以我忘之乎倉唐曰不敢時思耳文侯復讀黍離曰彼黍離離彼稷之苗行邁靡靡中心搖搖知我者謂我心憂不知我者謂我何求悠悠蒼天此何人哉文侯曰子之君怨乎倉唐曰不敢時思耳文侯於是遣倉唐賜太子衣一襲�倉唐以�鳴時至太子起拜受賜發篋視衣盡顚倒太子曰趣早駕君侯召擊也倉唐曰臣來時不受命太子曰君侯賜擊衣不以爲寒也欲召擊無誰與謀故�子以�鳴時至詩曰東方未明顚倒衣裳顚之倒之自公召之遂西至謁文侯大喜乃置酒而稱曰夫遠賢而近所愛非社稷之長策也乃出少子摰封中山而復太子擊故曰欲知其子視其友欲知其君視其所使趙倉唐一使而文侯爲慈父而擊爲孝子太子乃稱詩曰鳳凰於飛噦噦其羽亦集爰止藹藹王多吉士維君子使媚於天子舍人之謂也

諒毅按戰國策秦攻魏取寧邑諸侯皆賀趙王使賀三反不得通趙王憂之謂左右曰以秦之彊得寧邑以制齊趙諸侯皆賀吾往賀而獨不得通此必加兵我爲之柰何左右曰使者三往不得通者必所使者非其人也曰諒毅者辯士也大王可試使之諒毅親受命而往至秦獻書秦王曰大王廣地寧邑諸侯皆賀敝邑寡君亦竊嘉之不敢寧居使下臣奉其幣物三至王廷而使不得通使若無罪願大王無絕其歡若使者有罪願得請之秦王使使者報曰吾所使趙國者大小皆聽吾言則受書幣若不從吾言則使者歸矣諒毅對曰下臣之來固願承大國之意也豈敢有難大王若有以令之請奉而行之無所敢疑於是秦王乃見使者曰趙豹平原君數欺弄寡人趙能殺此二人則可若不能殺請令率諸侯受命邯鄲城下諒毅曰趙豹平原君親寡人之母弟也猶大王之有葉陽涇陽君也大王以孝治聞於天下衣服之便於體膳啖之嗛於口未嘗不分於葉陽涇陽君葉陽涇陽君之車馬衣服無非大王之服禦者臣聞之有覆巢毀卵而鳳凰不翔刳胎焚夭而麒麟不至今使臣受大王之令以還報敝邑之君畏懼不敢不行無乃傷葉陽君涇陽君之心乎秦王曰諾勿使從政諒毅曰敝邑之君有母弟不能教誨以惡大國請黜之勿使與政事以稱大國秦王乃喜受幣而厚遇之

唐且按說苑秦王以五百里地易鄢陵鄢陵君辭而不受使唐且謝秦王秦王曰秦破韓滅魏鄢陵君獨以五十里地存者吾豈畏其威哉吾多其義耳今寡人以十倍之地易之鄢陵君辭而不受是輕寡人也唐且避席對曰非如此也夫不以利害爲趣者鄢陵也夫鄢陵君受地於先君而守之𨿽復千里不得當豈獨五百里哉秦王忿然作色怒曰公亦曾見天子之怒乎唐且曰王臣未曾見也秦王曰天子一怒伏屍百萬流血千里唐且曰大王亦嘗見夫布衣韋帶之士怒乎秦王曰布衣韋帶之士怒也解冠徒跣以頭頓地耳何難知者唐且曰此乃匹夫愚人之怒耳非布衣韋帶之士怒也夫專諸刺王僚彗星襲月奔星晝出要離刺王子慶忌蒼隼擊於臺上聶政刺韓王之季父白虹貫日此三人皆夫布衣韋帶之士怒矣與臣將四士含怒未發搢厲於天下無怒卽已一怒伏屍一人流血五步卽案匕首起視秦王曰今將是矣秦王變色長跪曰先生就坐寡人諭矣秦破韓滅魏鄢陵獨以五十里地存者徒用先生之故耳

公孫弘按戰國策孟嘗君爲從公孫弘謂孟嘗君曰君不如使人先觀秦王意者秦王帝王之主也君恐不得爲臣奚暇從以難之意者秦王不肖之主也君從以難之未晚孟嘗君曰善願因請公往矣公孫弘敬諾以車十乘之秦昭王聞之而欲愧之以辭公孫弘見昭王曰薛公之地大小幾何公孫弘對曰百里昭王笑而曰寡人地數千里猶未敢以有難也今孟嘗君之地方百里而因欲以難寡人猶可乎公孫弘對曰孟嘗君好人大王不好人昭王曰孟嘗君之好人也奚如公孫弘曰義不臣乎天子不友乎諸侯得志不慚爲人主不得志不肯爲人臣如此者三人而治可爲管商之師說義聽行能致其主霸王如此者五人萬乘之嚴主也辱其使者退而自刎必以其血洿其衣如臣者十人昭王笑而謝之曰客胡爲若此寡人直與客論耳寡人善孟嘗君欲客之必諭寡人之志也公孫弘曰敬諾公孫弘可謂不侵矣昭王大國也孟嘗君千乘也立千乘之義而不可陵可謂足使矣

漢

隨何按漢書英布傳項王封諸將立布爲九江王漢王與楚大戰彭城不利出梁地至虞謂左右曰如彼等者無足與計天下事者謁者隨何進曰不審陛下所謂漢王曰孰能爲我使淮南使之發兵背楚畱項王於齊數月我之取天下可以萬全隨何曰臣請使之乃與二十人俱使淮南至太宰主之三日不得見隨何因說太宰曰王之不見何必以楚爲彊以漢爲弱此臣之所爲使使何得見言之而是邪是大王所欲聞也言之而非邪使何等二十人伏斧鑕淮南巿以明背漢而與楚也太宰乃言之王王見之隨何曰漢王使使臣敬進書大王禦者竊怪大王與楚何親也淮南王曰寡人北鄕而臣事之隨何曰大王與項王俱列爲諸侯北鄕而臣事之必以楚爲彊可以托國也項王伐齊身負版築以爲士卒先大王宜悉淮南之眾身自將爲楚軍前鋒今乃發四千人以助楚夫北面而臣事人者固若是乎夫漢王戰於彭城項王未出齊也大王宜埽淮南之眾日夜會戰彭城下今撫萬人之眾無一人渡淮者陰拱而觀其孰勝夫托國於人者固若是乎大王提空名以鄕楚而欲厚自托臣竊爲大王不取也然大王不背楚者以漢爲弱也夫楚兵𨿽彊天下負之以不義之名以其背明約而殺義帝也然而楚王特以戰勝自彊漢王收諸侯還守成臯滎陽下蜀漢之粟深溝壁壘分卒守僥乘塞楚人還兵間以梁地深入敵國八九百里欲戰則不得攻城則力不能老弱轉糧千里之外楚兵至滎陽成臯漢堅守而不動進則不得攻退則不能解故楚兵不足罷也使楚兵勝漢則諸侯自危懼而相救夫楚之彊適足以致天下之兵耳故楚不如漢其勢易見也今大王不與萬全之漢而自托於危亡之楚臣竊爲大王惑之臣非以淮南之兵足以亡楚也夫大王發兵而背楚項王必畱畱數月漢之取天下可以萬全臣請與大王杖劍而歸漢王漢王必裂地而分大王又況淮南必大王有也故漢王敬使使臣進愚計願大王之畱意也淮南王曰請奉命陰許叛楚與漢未敢泄楚使者在方急責布發兵隨何直入曰九江王已歸漢楚何以得發兵布愕然楚使者起何因說布曰事已構獨可遂殺楚使毋使歸而疾走漢並力布曰如使者教因起兵而攻楚楚使項聲龍且攻淮南項王畱而攻下邑數月龍且攻淮南破布軍布欲引兵走漢恐項王擊之故間行與隨何俱歸漢五年布舉九江兵與漢擊楚破陔下項籍死上置酒對眾折隨何曰腐儒爲天下安用腐儒哉隨何跪曰夫陛下引兵攻彭城楚王未去齊也陛下發步卒五萬人騎五千能以取淮南乎曰不能隨何曰陛下使何與二十人使淮南如陛下之意是何之功賢於步卒數萬騎五千也然陛下謂何腐儒爲天下安用腐儒何也上曰吾方圖子之功乃以隨何爲護軍中尉

酈食其按漢書本傳食其陳畱髙陽人也好讀書家貧落魄無衣食業爲裏監門然吏縣中賢豪不敢役皆謂之狂生及陳勝項梁等起諸將徇地過髙陽者數十人食其聞其將皆握齱好苛禮自用不能聽大度之言食其乃自匿後聞沛公略地陳畱郊沛公麾下騎士適食其裏中子沛公時時問邑中賢豪騎士歸食其見謂曰吾聞沛公嫚易人有大略此眞吾所願從遊莫爲我先若見沛公謂曰臣裏中有酈生年六十餘長八尺人皆謂之狂生生自謂我非狂騎士曰沛公不喜儒諸客冠儒冠來者沛公輒解其冠溺其中與人言常大罵未可以儒生說也食其曰第言之騎士從容言食其所戒者沛公至髙陽傳捨使人召食其食其至入謁沛公方踞�令兩女子洗而見食其食其入卽長揖不拜曰足下欲助秦攻諸侯乎欲率諸侯攻秦乎沛公罵曰�儒夫天下同苦秦久矣故諸侯相率攻秦何謂助秦食其曰必欲聚徒合義兵誅無道秦不宜踞見長者於是沛公輟洗起衣延食其上坐謝之食其因言六國從衡時沛公喜賜食其食問曰計將安出食其曰足下起瓦合之卒收散亂之兵不滿萬人欲以徑入彊秦此所謂探虎口者也夫陳畱天下之衝四通五達之郊也今其城中又多積粟臣知其令今請使令下足下卽不聽足下舉兵攻之臣爲內應於是遣食其往沛公引兵隨之遂下陳畱號食其爲廣野君食其言弟商使將數千人從沛公西南略地食其嘗爲說客馳使諸侯漢三年秋項羽擊漢拔滎陽漢兵遁保鞏楚人聞韓信破趙彭越數反梁地則分兵救之韓信方東擊齊漢王數困滎陽成臯計欲捐成臯以東屯鞏雒以距楚食其因曰臣聞之知天之天者王事可成不知天之天者王事不可成王者以民爲天而民以食爲天夫敖倉天下轉輸久矣臣聞其下乃有臧粟甚多楚人拔滎陽不堅守敖倉乃引而東令適卒分守成臯此乃天所以資漢方今楚易取而漢反郤自奪便臣竊以爲過矣且兩雄不俱立楚漢久相持不決百姓騷動海內搖蕩農夫釋耒紅女下機天下之心未有所定也願足下急復進兵收取滎陽據敖庾之粟塞成臯之險杜太行之道距飛狐之口守白馬之津以示諸侯形制之勢則天下知所歸矣方今燕趙已定惟齊未下今田廣據千里之齊田間將二十萬之眾軍於歷城諸田宗彊負海岱阻河濟南近楚齊人多變詐足下𨿽遣數十萬師未可以歲月破也臣請得奉明詔說齊王使爲漢而稱東藩上曰善乃從其畫復守敖倉而使食其說齊王曰王知天下之所歸乎曰不知也曰知天下之所歸則齊國可得而有也若不知天下之所歸卽齊國未可保也齊王曰天下何歸食其曰天下歸漢齊王曰先生何以言之曰漢王與項王戮力西面擊秦約先入咸陽者王之項王背約不與而王之漢中項王遷殺義帝漢王起蜀漢之兵擊三秦出關而責義帝之負處收天下之兵立諸侯之後降城卽以侯其將得賂則以分其士與天下同其利豪英賢材皆樂爲之用諸侯之兵四面而至蜀漢之粟方船而下項王有背約之名殺義帝之負於人之功無所記於人之罪無所忘戰勝而不得其賞拔城而不得其封非項氏莫得用事爲人刻印玩而不能授攻城得賂積財而不能賞天下畔之賢材怨之而莫爲之用故天下之士歸於漢王可坐而策也夫漢王發蜀漢定三秦涉西河之外援上黨之兵下井陘誅成安君破北魏舉三十二城此黃帝之兵非人之力天之福也今已據敖倉之粟塞成臯之險守白馬之津杜太行之厄距飛狐之口天下後服者先亡矣王疾下漢王齊國社稷可得而保也不下漢王危亡可立而待也田廣以爲然乃聽食其罷歷下兵守戰備與食其日縱酒韓信聞食其馮軾下齊七十餘城乃夜度兵平原襲齊齊王田廣聞漢兵至以爲食其賣己乃亨食其引兵走漢十二年曲周侯酈商以丞相將兵擊黥布有功髙祖舉功臣思食其食其子疥數將兵上以其父故封疥爲髙梁侯後更食舞陽

陸賈按漢書本傳賈楚人也以客從髙祖定天下名有口辯居左右常使諸侯時中國初定尉佗平南越因王之髙祖使賈賜佗印爲南越王賈至尉佗魋結箕踞見賈賈因說佗曰足下中國人親戚昆弟墳墓在眞定今足下反天性棄冠帶欲以區區之越與天子抗衡爲敵國禍且及身矣夫秦失其正諸侯豪傑並起惟漢王先入關咸陽項籍背約自立爲西楚霸王諸侯皆屬可謂至彊矣然漢王起巴蜀鞭笞天下諸侯遂誅項羽五年之間海內平定此非人力天之所建也天子聞君王王南越而不助天下誅暴逆將相欲移兵而誅王天子憐百姓新勞苦且休之遣臣授君王印剖符通使君王宜郊迎北面稱臣乃欲以新造未集之越屈彊於此漢誠聞之掘燒君王先人冢墓夷種宗使一偏將將十萬眾臨越卽越殺王降漢如反復手耳於是佗乃蹶然起坐謝賈曰居蠻夷中久殊失禮義因問賈曰我孰與蕭何曹參韓信賢賈曰王似賢也復問曰我孰與皇帝賢賈曰皇帝起丰沛討暴秦誅彊楚爲天下興利除害繼五帝三王之業統天下理中國中國之人以億計地方萬里居天下之膏腴人眾車輿萬物殷富政由一家自天地剖判未始有也今王眾不過數萬皆蠻裔崎嶇山海間譬如漢一郡王何乃比於漢佗大笑曰吾不起中國故王此使我居中國何遽不若漢乃大悅賈畱與飲數月曰越中無足與語至生來令我日聞所不聞賜賈橐中裝直千金他送亦千金賈卒拜佗爲南越王令稱臣奉漢約歸報髙帝大悅拜賈爲太中大夫賈時時前說稱詩書髙帝罵之曰乃公居馬上得之安事詩書賈曰馬上得之可以馬上治乎且湯武逆取而以順守之文武並用長久之術也昔者吳王夫差智伯極武而亡秦任刑法不變卒滅趙氏鄕使秦已並天下行仁義法先聖陛下安得而有之髙帝不懌有慚色謂賈曰爲我著秦所以失天下吾所以得之者及古成敗之國賈凡著十二篇每奏一篇髙帝未嘗不稱善左右呼萬歲稱其書曰新語孝惠時呂太后用事欲王諸呂畏大臣及有口者賈自度不能爭之乃病免以好畤田地善往家焉有五男乃出所使越橐中裝賣千金分其子子二百金令爲生產賈常乘安車駟馬從歌鼓瑟侍者十人寶劍直百金謂其子曰與汝約過汝汝給人馬酒食極飲十日而更所死家得寶劍車騎侍從者一歲中以往來過它客率不過再過數擊鮮毋久混汝爲也呂太后時王諸呂諸呂擅權欲少主危劉氏右丞相陳平患之力不能爭恐禍及己平嘗燕居深念賈往不請直入坐陳平方念不見賈賈曰何念深也平曰生揣我何念賈曰足下位爲上相食三萬戶侯可謂極富貴無欲矣然有憂念不過患諸呂少主耳陳平曰然爲之柰何賈曰天下安注意相天下危注意將將相和則士豫附士豫附天下𨿽有變則權不分權不分爲社稷計在兩君掌握耳臣常欲謂太尉絳侯絳侯與我戲易吾言君何不交歡太尉深相結爲陳平畫呂氏數事平用其計乃以五百金爲絳侯壽厚具樂飲太尉太尉亦報如之兩人深相結呂氏謀益壞陳平乃以奴婢百人車馬五十乘錢五百萬遺賈爲食飲費賈以此遊漢廷公卿間名聲籍甚及誅呂氏立孝文賈頗有力孝文卽位欲使人之南越丞相平乃言賈爲太中大夫往使尉佗去黃屋稱制令比諸侯皆如意指語在南越傳陸生竟以壽終

終軍按漢書本傳軍字子云濟南人也少好學以辯博能屬文聞於郡中年十八選爲博士弟子至府受遣太守聞其有異材召見軍甚奇之與交結軍揖太守而去至長安上書言事武帝異其文拜軍爲謁者給事中初軍從濟南當詣博土步入關關吏予軍繻軍問以此何爲吏曰爲復傳還當以合符軍曰大丈夫西遊終不復傳還棄繻而去軍爲謁者使行郡國建節東出關關吏識之曰此使者乃前棄繻生也軍行郡國所見便宜以聞還奏事上甚悅當發使使匈奴軍自請曰軍無橫艸之功得列宿衛食祿五年邊境時有風塵之警臣宜被堅執銳當矢石啟前行駑下不習金革之事今聞將遣匈奴使者臣願盡精厲气奉佐明使畫吉凶於單於之前臣年少材下孤於外官不足以亢一方之任竊不勝憤懣詔問畫吉凶之狀上奇軍對擢爲諫大夫南越與漢和親乃遣軍使南越說其王欲令入朝比內諸侯軍自請願受長纓必羈南越王而致之闕下軍遂往說越王越王聽許願舉國內屬天子大悅賜南越大臣印綬一用漢法以新攺其俗令使者畱塡撫之越相呂嘉不欲內屬發兵攻殺其王及漢使者皆死軍死時年二十餘故世謂之終童

張騫按漢書本傳騫漢中人也建元中爲郎時匈奴降者言匈奴破月氏王以其頭爲飲器月氏遁而怨匈奴無與共擊之漢方欲事滅胡聞此言欲通使道必更匈奴中乃募能使者騫以郎應募使月氏與堂邑氏奴甘父俱出隴西徑匈奴匈奴得之傳詣單於單於曰月氏在吾北漢何以得往使吾欲使越漢肯聽我乎畱騫十餘歲予妻有子然騫持漢節不失居匈奴西騫因與其屬亡鄕月氏西走數十日至大宛大宛聞漢之饒財欲通不得見騫喜問欲何之騫曰爲漢使月氏而爲匈奴所閉道今亡惟王使人道送我誠得至反漢漢之賂遺王財物不可勝言大宛以爲然遣騫爲發譯道抵康居康居傳致大月氏大月氏王已爲胡所殺立其夫人爲王旣臣大夏而君之地肥饒少寇志安樂又自以遠遠漢殊無報胡之心騫從月氏至大夏竟不能得月氏要領畱歲餘還並南山欲從羌中歸復爲匈奴所得畱歲餘單於死國內亂騫與胡妻及堂邑父俱亡歸漢拜騫太中大夫堂邑父爲奉使君騫爲人彊力寬大信人蠻夷愛之堂邑父胡人善射窮急射禽獸給食初騫行時百餘人去十三歲惟二人得還騫身所至者大宛大月氏大夏康居而傳聞其旁大國五六具爲天子言其地形所有語皆在西域傳騫曰臣在大夏時見邛竹杖蜀布問安得此大夏國人曰吾賈人往巿之身毒國身毒國在大夏東南可數千里其俗土著與大夏同而卑濕暑熱其民乘象以戰其國臨大水焉以騫度之大夏去漢萬二千里居西南今身毒又居大夏東南數千里有蜀物此其去蜀不遠矣今使大夏從羌中險羌人惡之少北則爲匈奴所得從蜀宜徑又無寇天子旣聞大宛及大夏安息之屬皆大國多奇物土著頗與中國同俗而兵弱貴漢財物其北則大月氏康居之屬兵彊可以賂遺設利朝也誠得而以義屬之則廣地萬里重九譯致殊俗威徳�於四海天子欣欣以騫言爲然乃令因蜀犍爲發閒使數道並出出駹出莋出徙邛出僰皆各行一二千里其北方閉氐莋南方閉嶲昆明昆明之屬無君長善寇盜輒殺略漢使終莫得通然聞其西可千餘里有乘象國名滇越而蜀賈閒出物者或至焉於是漢以求大夏道始通滇國初漢欲通西南夷費多罷之及騫言可以通大夏乃復事西南夷騫以校尉從大將軍擊匈奴知水艸處軍得以不乏乃封騫爲博望侯是歲元朔六年也後二年騫爲衛尉與李廣俱出右北平擊匈奴匈奴圍李將軍軍失亡多而騫後期當斬贖爲庶人是歲驃騎將軍破匈奴西邊殺數萬人至祁連山其秋渾邪王率眾降漢而金城河西並南山至鹽澤空無匈奴匈奴時有候者到而希矣後二年漢擊走單於於幕北天子數問騫大夏之屬騫旣失侯因曰臣居匈奴中聞烏孫王號昆莫昆莫父難兜靡本與大月氏俱在祁連惇煌間小國也大月氏攻殺難兜靡奪其地人民亡走匈奴子昆莫新生傅父布就侯抱亡置艸中爲求食還見狼乳之又烏銜肉翔其旁以爲神遂持歸匈奴單於愛養之及壯以其父民眾與昆莫使將兵數有功時月氏已爲匈奴所破西擊塞王塞王南走遠徙月氏居其地昆莫旣健自請單於報父怨遂西攻破大月氏大月氏復西走徙大夏地昆莫略其眾因畱居兵稍彊會單於死不肯復朝事匈奴匈奴遣兵擊之不勝益以爲神而遠之今單於新困於漢而昆莫地空蠻裔戀故地而貪漢物誠以此時厚賂烏孫招以東居故地漢遣公主爲夫人結昆弟其勢宜聽則是斷匈奴右臂也旣連烏孫自其西大夏之屬皆可招來而爲外臣天子以爲然拜騫爲中郎將將三百人馬各二匹牛羊以萬數賫金幣帛直數千巨萬多持節副使道可便遣之旁國騫旣至烏孫致賜諭指未能得其決語在西域傳騫卽分遣副使使大宛康居月氏大夏烏孫發譯道送騫與烏孫使數十人馬數十匹報謝因令窺漢知其廣大騫還拜爲大行歲餘騫卒後歲餘其所遣副使通大夏之屬者皆頗與其人俱來於是西北國始通於漢矣然騫鑿空諸後使往者皆稱博望侯以爲質於外國外國由是信之其後烏孫竟與漢結婚初天子發書易曰神馬當從西北來得烏孫馬好名曰天馬及得宛汗血馬益壯更名烏孫馬曰西極馬宛馬曰天馬云而漢始築令居以西初置酒泉郡以通西北國因益發使抵安息奄蔡犛靬條支身毒國而天子好宛馬使者相望於道一輩大者數百少者百餘人所賫操大放博望侯時其後益習而衰少焉漢率一歲中使者多者十餘少者五六輩遠者八九歲近者數歲而反是時漢旣滅越蜀所通西南夷皆震請吏置牂柯越嶲益州沈黎文山郡欲地接以前通大夏乃遣使歲十餘輩出此初郡皆復閉昆明爲所殺奪幣物於是漢發兵擊昆明斬首數萬後復遣使竟不得通語在西南夷傳自騫開外國道以尊貴其吏士爭上書言外國奇怪利害求使天子爲其絕遠非人所樂聽其言予節募吏民無問所從來爲具備人眾遣之以廣其道來還不能無侵盜幣物及使失指天子爲其習之輒覆按致重罪以激怒令贖復求使使端無窮而輕犯法其吏卒亦輒復盛推外國所有言大者予節言小者爲副故妄言無行之徒皆爭相效其使皆私縣官賫物欲賤市以私其利外國亦厭漢使人人有言輕重度漢兵遠不能至而禁其食物以苦漢使漢使乏絕責怨至相攻擊樓蘭姑師小國當空道攻漢使王恢等尢甚而匈奴奇兵又時時遮擊之使者爭言外國利害皆有城邑兵弱易擊於是天子遣從票侯破奴將屬國騎及郡兵數萬以擊胡胡皆去明年擊破姑師虜樓蘭王酒泉列亭障至玉門矣而大宛諸國發使隨漢使來觀漢廣大以大鳥卵及犛靬眩人獻於漢天子大說而漢使窮河源其山多玉石采來天子案古圖書名河所出山曰昆侖云是時上方數巡狩海上乃悉從外國客大都多人過之則散財帛賞賜厚具饒給之以覽視漢富厚焉大角氐出奇戲諸怪物多聚觀者行賞賜酒池肉林令外國客�觀各倉庫府藏之積欲以見漢廣大傾駭之及加其眩者之工而角氐奇戲歲增變其益興自此始而外國使更來更去大宛以西皆自恃遠尙驕恣未可詘以禮羈縻而使也漢使往旣多其少從率進孰於天子言大宛有善馬在貳師城匿不肯示漢使天子旣好宛馬聞之甘心使壯士車令等持千金及金馬以請宛王貳師城善馬宛國饒漢物相與謀曰漢去我遠而鹽水中數有敗出其北有胡寇出其南乏水艸又且往往而絕邑乏食者多漢使數百人爲輩來常乏食死者過半是安能致大軍乎且貳師馬宛寶馬也遂不肯予漢使漢使怒妄言椎金馬而去宛中貴人怒曰漢使至輕我遣漢使去令其東邊郁成王遮攻殺漢使取其財物天子大怒諸嘗使宛姚定漢等言宛兵弱誠以漢兵不過三千人彊弩射之卽破宛矣天子以嘗使浞野侯攻樓蘭以七百騎先至虜其王以定漢等言爲然而欲侯寵姬李氏乃以李廣利爲將軍伐宛騫孫猛字子遊有俊才元帝時爲光祿大夫使匈奴給事中爲石顯所譖自殺

蘇武按漢書蘇建傳建子武字子卿少以父任兄弟並爲郎稍遷至栘中�監時漢連伐胡數通使相窺觀匈奴畱漢使郭吉路充國等前後十餘輩匈奴使來漢亦畱之以相當天漢元年且鞮侯單於初立恐漢襲之乃曰漢天子我丈人行也盡歸漢使路充國等武帝嘉其義乃遣武以中郎將使持節送匈奴使畱在漢者因厚賂單於答其善意武與副中郎將張勝及假吏常惠等募士斥候百餘人俱旣至匈奴置幣遺單於單於益驕非漢所望也方欲發使送武等會緱王與長水虞常等謀反匈奴中緱王者昆邪王姊子也與昆邪王俱降漢後隨浞野侯沒胡中及衛律所將降者陰相與謀單於母閼氏歸漢會武等至匈奴虞常在漢時素與副張勝相知私候勝曰聞漢天子甚怨衛律常能爲漢伏弩射殺之吾母與弟在漢幸蒙其賞賜張勝許之以貨物與常後月餘單於出獵獨閼氏子弟在虞常等七十餘人欲發其一人夜亡告之單於子弟發兵與戰緱王等皆死虞常生得單於使衛律治其事張勝聞之恐前語發以狀語武武曰事如此此必及我見犯乃死重負國欲自殺勝惠共止之虞常果引張勝單於怒召諸貴人議欲殺漢使者左伊秩訾曰卽謀單於何以復加宜皆降之單於使衛律召武受辭武謂惠等屈節辱命𨿽生何面目以歸漢引佩刀自刺衛律驚自抱持武馳召醫鑿地爲坎置熅火覆武其上蹈其背以出血武气絕半日復息惠等哭輿歸營單於壯其節朝夕遣人候問武而收系張勝武益愈單於使使曉武會論虞常欲因此時降武劍斬虞常已律曰漢使張勝謀殺單於近臣當死單於募降者赦罪舉劍欲擊之勝請降律謂武曰副有罪當相坐武曰本無謀又非親屬何謂相坐復舉劍擬之武不動律曰蘇君律前負漢歸匈奴幸蒙大恩賜號稱王擁眾數萬馬畜彌山�貴如此蘇君今日降明日復然空以身膏艸野誰復知之武不應律曰君因我降與君爲兄弟今不聽吾計後𨿽欲復見我尙可得乎武罵律曰女爲人臣子不顧恩義畔主背親爲降虜於蠻彜何以女爲見且單於信女使決人死生不平心持正反欲�兩主觀禍敗南越殺漢使者屠爲九郡宛王殺漢使者頭懸北闕朝鮮殺漢使者卽時誅滅獨匈奴未耳若知我不降明欲令兩國相攻匈奴之禍從我始矣律知武終不可脇白單於單於愈益欲降之乃幽武置大窖中絕不飲食天雨雪武臥嚙雪與旃毛並咽之數日不死匈奴以爲神乃徙武北海上無人處使牧羝羝乳乃得歸別其官屬常惠等各置他所武旣至海上廩食不至掘野鼠去艸實而食之杖漢節牧羊臥起操持節旄盡落積五六年單於弟於靬王弋射海上武能网紡繳檠弓弩於靬王愛之給其衣食三歲餘王病賜武馬畜服匿穹廬王死後人眾徙去其冬丁令盜武牛羊武復窮厄初武與李陵俱爲侍中武使匈奴明年陵降不敢求武久之單於使陵至海上爲武置酒設樂因謂武曰單於聞陵與子卿素厚故使陵來說足下虛心欲相待終不得歸漢空自苦亡人之地信義安所見乎前長君爲奉車從至雍棫陽官扶輦下除觸柱折轅劾大不敬伏劍自刎賜錢二百萬以葬孺卿從祀河東后土宦騎與黃門駙馬爭船推墮駙馬河中溺死宦騎亡詔使孺卿逐捕不得惶恐飲藥而死來時太夫人已不幸陵送葬至陽陵子卿婦年少聞已更嫁矣獨有女弟二人兩女一男今復十餘年存亡不可知人生如朝露何久自苦如此陵始降時忽忽如狂自痛負漢加以老母系保宮子卿不欲降何以過陵且陛下春秋髙法令亡常大臣亡罪夷滅者數十家安危不可知子卿尙復誰爲乎願聽陵計勿復有云武曰武父子亡功徳皆爲陛下所成就位列將爵通侯兄弟親近常願肝腦塗地今得殺身自效𨿽蒙斧鉞湯鑊誠甘樂之臣事君猶子事父也子爲父死無所恨願勿復再言陵與武飲數日復曰子卿壹聽陵言武曰自分已死久矣王必欲降武請畢今日之歡效死於前陵見其至誠喟然嘆曰嗟乎義士陵與衛律之罪上通於天因泣下沾衿與武決去陵惡自賜武使其妻賜武牛羊數十頭後陵復至北海上語武區脫捕得雲中生口言太守以下吏民皆白服曰上崩武聞之南鄕號哭歐血旦夕臨數月昭帝卽位數年匈奴與漢和親漢求武等匈奴詭言武死後漢使復至匈奴常惠請其守者與俱得夜見漢使具自陳道教使者謂單於言天子射上林中得雁足有系帛書言武等在某澤中使者大喜如惠語以讓單於單於視左右而驚謝漢使曰武等實在於是李陵置酒賀武曰今足下還歸揚名於匈奴功顯於漢室𨿽古竹帛所載丹靑所畫何以過子卿陵𨿽駑怯令漢且貰陵罪全其老母使得奮大辱之積志庶幾乎曹柯之盟此陵宿昔之所不忘也收陵家爲世大戮陵尙復何顧乎已矣令子卿知吾心耳異域之人一別長絕陵起舞歌曰徑萬里兮度沙幕爲君將兮奮匈奴路窮絕兮矢刃摧士眾滅兮名已隤老母已死𨿽欲報恩將安歸陵泣下數行因與武決單於召會武官屬前以降及物故凡隨武還者九人武以元始六年春至京師詔武奉一太牢謁武帝園廟拜爲典屬國秩中二千石賜錢二百萬公田二頃宅一區常惠徐聖趙終根皆拜爲郎中賜帛各二百匹其餘六人老歸家賜錢人十萬復終身常惠後至右將軍封列侯自有傳武畱匈奴凡十九歲始以彊壯出及還須髮盡白武來歸明年上官桀子安與桑弘羊及燕王蓋主謀反武子男元與安有謀坐死初桀安與大將軍霍光爭權數疏光過失予燕王令上書告之又言蘇武使匈奴二十年不降還乃爲典屬國大將軍長史無功勞爲搜粟都尉光顓權自恣及燕王等反誅窮治黨與武素與桀弘羊有舊數爲燕王所訟子又在謀中廷尉奏請逮捕武霍光寢其奏免武官數年昭帝崩武以故二千石與計謀立宣帝賜爵關內侯食邑三百戶久之衛將軍張安世薦武明習故事奉使不辱命先帝以爲遺言宣帝卽時召武待詔宦者署數進見復爲右曹典屬國以武著節老臣令朝朔望號稱祭酒甚優寵之武所得賞賜盡以施予昆弟故人家不餘財皇后父平恩侯帝舅平昌樂昌侯車騎將軍韓增丞相魏相禦史大夫丙吉皆敬重武武年老子前坐死上閔之問左右武在匈奴久豈有子乎武因平恩侯自白前發匈奴時胡婦適產一子通國有聲問來願因使者致金帛贖之上許焉後通國隨使者至上以爲郎又以武弟子爲右曹武年八十餘神爵二年病卒甘露三年單於始入朝上思股肱之美乃圖畫其人於麒麟閣法其形貌署其官爵姓名惟霍光不名曰大司馬大將軍博陸侯姓霍氏次曰衛將軍�平侯張安世次曰車騎將軍龍�侯韓增次曰後將軍營平侯趙充國次曰丞相髙平侯魏相次曰丞相博陽侯丙吉次曰禦史大夫建平侯杜延年次曰宗正陽城侯劉徳次曰少府梁丘賀次曰太子太傅蕭望之次曰典屬國蘇武皆有功徳知名當世是以表而揚之明著中興輔佐列於方叔召虎仲山甫焉凡十一人皆有傳自丞相黃霸廷尉於定國大司農朱邑京兆尹張敞右扶風尹翁歸及儒者夏侯勝等皆以善終著名宣帝之世然不得列於名臣之圖以此知其選矣

傅介子按漢書本傳介子北地人也以從軍爲官先是龜玆樓蘭皆嘗殺漢使者語在西域傳至元鳳中介子以駿馬監求使大宛因詔令責樓蘭龜玆國介子至樓蘭責其王教匈奴遮殺漢使大兵方至王苟不教匈奴匈奴使過至諸國何爲不言王謝服言匈奴使屬過當至烏孫道過龜玆介子至龜玆復責其王王亦服罪介子從大宛還到龜玆龜玆言匈奴使從烏孫還在此介子因率其吏士共誅斬匈奴使者還奏事詔拜介子爲中郎遷平樂監介子謂大將軍霍光曰樓蘭龜玆數反復而不誅無所懲艾介子過龜玆時其王近就人易得也願往刺之以威示諸國大將軍曰龜玆道遠且驗之於樓蘭於是白遣之介子與士卒俱賫金幣揚言以賜外國爲名至樓蘭樓蘭王意不親介子介子陽引去至其西界使譯謂曰漢使者持黃金錦繡行賜諸國王不來受我去之西國矣卽出金幣以示譯譯還報王王貪漢物來見使者介子與坐飲陳物示之飲酒皆醉介子謂王曰天子使我私報王王起隨介子入帳中屏語壯士二人從後刺之刃交胸立死其貴人左右皆散走介子告諭以王負漢罪天子遣我來誅王當更立前太子質在漢者漢兵方至毋敢動動滅國矣遂持王首還詣闕公卿將軍議者咸嘉其功上乃下詔曰樓蘭王安歸常爲匈奴間候遮漢使者發兵殺略衛司馬安樂光祿大夫忠期門郎遂成等三輩及安息大宛使盜取節印獻物甚逆天理平樂監傅介子持節使誅斬樓蘭王安歸首縣之北闕以直報怨不煩師眾其封介子爲義陽侯食邑七百戶士刺王者皆補侍郎介子薨子敞有罪不得嗣國除元始中繼功臣世復封介子曾孫長爲義陽侯王莽敗乃絕

常惠按漢書本傳惠太原人也少時家貧自奮應募隨栘中監蘇武使匈奴並見拘畱十餘年昭帝時乃還漢嘉其勤勞拜爲光祿大夫是時烏孫公主上書言匈奴發騎田車師車師與匈奴爲一共侵烏孫惟天子救之漢養士馬議欲擊匈奴會昭帝崩宣帝初卽位本始二年遣惠使烏孫公主及昆彌皆遣使因惠言匈奴連發大兵擊烏孫取車延惡師地收其人民去使使脇求公主欲隔絕漢昆彌願發國半精兵自給人馬五萬騎盡力擊匈奴惟天子出兵以救公主昆彌於是漢大發十五萬騎五將軍分道出語在匈奴傳以惠爲校尉持節護烏孫兵昆彌自將侯以下五萬餘騎從西方入至右谷蠡庭獲單於父行及嫂居次名王騎將以下三萬九千人得馬牛驢橐駝五萬餘匹羊六十餘萬頭烏孫皆自取擄獲惠從吏卒十餘人隨昆彌還未至烏孫烏孫人盜惠印綬節惠還自以當誅時漢五將皆無功天子以惠奉使克獲遂封惠爲長羅侯復遣惠持金幣還賜烏孫貴人有功者惠因奏請龜玆國嘗殺校尉賴丹未伏誅請便道擊之宣帝不許大將軍霍光風惠以便宜從事惠與吏士五百人俱至烏孫還過發西國兵二萬人令副使發龜玆東國二萬人烏孫兵七千人從三面攻龜玆兵未合先遣人責其王以前殺漢使狀王謝曰乃我先王時爲貴人姑翼所誤耳我無罪惠曰卽如此縛姑翼來吾置王王執姑翼詣惠惠斬之而還後代蘇武爲典屬國明習外國事勤勞數有功甘露中後將軍趙充國薨天子遂以惠爲右將軍典屬國如故宣帝崩惠事元帝三歲薨謚曰壯武侯傳國至曾孫建武中乃絕

行人司部名臣列傳二

後漢

伏隆按後漢書伏湛傳湛子隆字伯文少以節操立名仕郡督郵建武二年詣懷宮光武甚親接之時張步兄弟各擁彊兵據有齊地拜隆爲太中大夫持節使靑徐二州招降郡國隆移檄告曰乃者猾臣王莽弒帝盜位宗室興兵除亂誅莽故羣下推立聖公以主宗廟而任用賊臣殺戮賢良三王作亂盜賊縱橫忤逆天心卒爲赤眉所害皇天佑漢聖哲應期陛下神武奮發以少制眾故尋邑以百萬之軍潰散於昆陽王郎以全趙之師土崩於邯鄲大彤髙胡望旗消靡鐵脛五校莫不摧破梁王劉永幸以宗室屬籍爵爲侯王不知厭足自求禍棄遂封爵牧守造爲詐逆今虎牙大將軍屯營十萬已拔睢陽劉永奔迸家已族矣此諸君所聞也不先自圖後悔何及靑徐羣盜得此惶怖獲索賊右師郎等六校卽時皆降張步遣使隨隆詣闕上書獻腹魚其冬拜隆光祿大夫復使於步並與新除靑州牧守及都尉俱東詔隆輒拜令長以下隆招懷綏緝多來降附帝嘉其功比之酈生卽拜步爲東萊太守而劉永亦復遣使立步爲齊王步貪受王爵冘豫未決隆曉譬曰髙祖與天下約非劉氏不王今可得爲十萬戶侯耳步欲畱隆與共守二州隆不聽求得反命步遂執隆而受永封隆遣間使上書曰臣隆奉使無狀受執凶逆𨿽在困�授命不顧又吏人知步反畔心不附之願以時進兵無以臣隆爲念臣隆得生到闕廷受誅有司此其大願若令沒身寇手以父母昆弟長累陛下陛下與皇后太子永享萬國與天無極帝得隆奏召父湛流涕以示之曰隆可謂有蘇武之節恨不且許而遽求還也其後步遂殺之時人莫不憐哀焉五年張步平車駕幸北海詔隆中弟咸收隆喪賜給棺斂太中大夫護送喪事詔告瑯邪作冢以子援爲郎中

來歙按後漢書本傳歙字君叔南陽新野人也六世祖漢有才力武帝世以光祿大夫副樓�將軍楊僕擊破南越朝鮮父仲哀帝時爲諫大夫娶光武祖姑生歙光武甚親敬之數共往來長安漢兵起王莽以歙劉氏外屬乃收系之賓客共篡奪得免更始卽位以歙爲吏從入關數言事不用以病去歙女弟爲漢中王劉嘉妻嘉遣人迎歙因南之漢中更始敗歙勸嘉歸光武遂與嘉俱東詣洛陽帝見歙大歡卽解衣以衣之拜爲太中大夫是時方以隴蜀爲憂獨謂歙曰今西州未附子陽稱帝道裏阻遠諸將方務關東思西州方略未知所任其謀若何歙因自請曰臣嘗與隗囂相遇長安其人始起以漢爲名今陛下聖徳隆興臣願得奉威命開以丹靑之信囂必束手自歸則述自亡之勢不足圖也帝然之建武三年歙始使隗囂五年復持節送馬援因奉璽書於囂旣還復往說囂囂遂遣子恂隨歙入質拜歙爲中郎將時山東略定帝謀西收囂兵與俱伐蜀復使歙諭旨囂將王元說囂多設疑故久冘豫不決歙素剛毅遂發憤質責囂曰國家以君知臧否曉廢興故以手書暢意足下推忠誠遣伯春委質是臣主之交信也今反欲用佞惑之言爲族滅之討叛主負子違背忠信乎吉凶之決在於今日欲前刺囂囂起入部勒兵將殺歙歙徐杖節就車而去囂愈怒王元勸囂殺歙使牛邯將兵圍守之囂將王遵諫曰愚聞爲國者愼器與名爲家者畏怨重禍俱愼名器則下服其命輕用怨禍則家受其殃今將軍遣子質漢內懷他志名器逆矣外人有議欲謀漢使輕怨禍矣古者列國兵交使在其間所以重兵貴和而不任戰也何況承王命藉重質而犯之哉君叔𨿽單車遠使而陛下之外兄也害之無損於漢而隨以族滅昔宋執楚使遂有析骸易子之禍小國猶不可辱況於萬乘之主重以伯春之命哉歙爲人有信義言行不違及往來遊說皆可案覆西州士大夫皆信重之多爲其言故得免而東歸

趙岐按後漢書本傳岐字邠卿京兆長陵人也初名嘉生於禦史臺因字臺卿後避難故自攺名字示不忘本土也岐少明經有才藝娶扶風馬融兄女融外戚豪家岐常鄙之不與融相見仕州郡以廉直疾惡見憚年三十餘有重疾臥蓐七年自慮奄忽乃爲遺令�兄子曰大丈夫生世遁無箕山之操仕無伊呂之勛天不我與復何言哉可立一員石於吾墓前刻之曰漢有逸人姓趙名嘉有志無時命也柰何其後疾瘳永興二年辟司空掾議二千石得去官爲親行服朝廷從之其後爲大將軍梁冀所辟爲陳損益求賢之策冀不納舉理劇爲皮氏長會河東太守劉佑去郡而中常侍左悺兄勝代之岐恥疾宦官卽日西歸京兆尹延篤復以爲功曹先是中常侍唐衡兄玹爲京兆虎牙都尉郡人以玹進不由徳皆輕侮之岐及其從兄襲又數爲貶議玹深毒恨延熹元年玹爲京兆尹岐懼禍及乃與從子戩逃避之玹果收岐家屬宗親陷以重法盡殺之岐遂逃難四方江淮海岱靡所不歷自匿姓名賣餅北海市中時安丘孫嵩年二十餘遊市見岐察非常人停車呼與共載岐懼失色嵩乃下帷令騎屏行人密問岐曰視子非賣餅者又相問而色動不有重怨卽亡命乎我北海孫賓石闔門百口埶能相濟岐素聞嵩名卽以實告之遂以俱歸嵩先入白母曰出行乃得死友迎入上堂饗之極歡藏岐復壁中數年岐作�屯歌二十二章後諸唐死滅因赦乃出三府聞之同時並辟九年乃應司徒胡廣之命會南匈奴烏桓鮮卑反叛公卿舉岐擢拜並州刺史岐欲奏守邊之策未及上會坐黨事免因撰次以爲禦寇論靈帝初復遭黨錮十餘歲中平元年四方兵起詔選故刺史二千石有文武才用者徵岐拜議郎車騎將軍張溫西徵關中請補長史別屯安定大將軍何進舉爲惇煌太守行至襄武岐與新除諸郡太守數人俱爲賊邊章等所執賊欲脇以爲帥岐詭辭得免展轉還長安及獻帝西都復拜議郎稍遷太僕及李傕專政使太傅馬日磾撫慰天下以岐爲副日磾行至洛陽表別遣岐宣揚國命所到郡縣百姓皆喜曰今日乃復見使者車騎是時袁紹曹操與公孫瓚爭冀州紹及操聞岐至皆自將兵數百里奉迎岐深陳天子恩徳宜罷兵安人之道又遺書公孫瓚爲言利害紹等各引兵去皆與岐期會洛陽奉迎車駕岐南到陳畱得篤疾經涉二年期者遂不至興平元年詔書徵岐會帝當還洛陽先遣衛將軍董承修理宮室岐謂承曰今海內分崩惟有荊州境廣地勝西通巴蜀南當交趾年谷獨登兵人差全岐𨿽迫大命猶志報國家欲自乘牛車南說劉表可使其身自將兵來衛朝廷與將軍並心同力共獎王室此安上救人之策也承卽表遣岐使荊州督租糧岐至劉表卽遣兵詣洛陽助修宮室軍資委輸前後不絕時孫嵩亦寓於表表不爲禮岐乃稱嵩素行篤烈因共上爲靑州刺史岐以老病遂畱荊州曹操時爲司空舉以自代光祿勛桓典少府孔融上書薦之於是就拜岐爲太常年九十餘建安六年卒先自爲壽藏圖季札子產晏嬰叔向四像居賓位又自畫其像居主位皆爲贊頌�其子曰我死之日墓中聚沙爲�布簟白衣散發其上覆以單被卽日便下下訖便掩岐多所述作著孟子章句三輔決錄傳於時

鄭眾按後漠書本傳眾字仲師永平初辟司空府以明經給事中再遷越騎司馬復畱給事中是時北匈奴遣使求和親八年顯宗遣眾持節使匈奴眾至北庭虜欲令拜眾不爲屈單於大怒圍守閉之不與水火欲脇服眾眾拔刀自誓單於恐而止乃更發使隨眾還京師朝議欲復遣使報之眾上疏諫曰臣伏聞北單於所以要致漢使者欲以離南單於之眾堅三十六國之心也又當揚漢和親誇示鄰敵令西域欲歸化者局促狐疑懷土之人絕望中國耳漢使旣到便偃蹇自信若復遣之虜必自謂得謀其羣臣駁議者不敢復言如是南庭動搖烏桓有離心矣南單於久居漢地具知形埶萬分離析旋爲邊害今幸有度遼之眾揚威北垂𨿽勿報答不敢爲患帝不從復遣眾眾因上言臣前奉使不爲匈奴拜單於恚恨故遣兵圍臣今復銜命必見陵折臣誠不忍持大漢節對氈裘獨拜如令匈奴遂能服臣將有損大漢之彊帝不聽眾不得已旣行在路連上書固爭之詔切責眾追還擊廷尉會赦歸家其後帝見匈奴來者問眾與單於爭禮之狀皆言匈奴中傳眾意气壯勇𨿽蘇武不過乃復召眾爲軍司馬

伊籍按三國蜀志本傳籍字機伯山陽人也少依邑人鎭南將軍劉表先主之在荊州籍常往來自托表卒遂隨先主南渡江從入益州益州旣定以籍爲左將軍從事中郎見待亞於簡雍孫干等遣東使於吳孫權聞其才辯欲逆折以辭籍適入拜權曰勞事無道之君乎籍卽對曰一拜一起未足爲勞籍之機捷類皆如此權甚異之後遷昭文將軍與諸葛亮法正劉巴李嚴共造蜀科蜀科之制由此五人焉

陳震按三國蜀志本傳震字孝起南陽人也先主領荊州牧辟爲從事部諸郡隨先主入蜀蜀旣定爲蜀郡北部都尉因易郡名爲汶山太守轉在犍爲建興三年入拜尙書遷尙書令奉命使吳七年孫權稱尊號以震爲衛尉賀權踐阼諸葛亮與兄瑾書曰孝起忠純之性老而益篤及其贊述東西歡樂和合有可貴者震入吳界移關候曰東之與西驛使往來冠蓋相望申明初好日新其事東尊應保聖祚告燎受符剖判土宇天下響應各有所歸於此時也以同心討賊則何寇不滅哉西朝君臣引領欣賴震以不才得充下使奉聘敍好踐界踴躍入則如歸獻子適魯犯其山諱春秋譏之望必啟告使行人睦焉卽日張旍誥眾各自約誓順流漂疾國典異制懼或有違幸必斟誨示其所宜震到武昌孫權與震升壇歃盟交分天下以徐豫幽靑屬吳並涼冀兗屬蜀其司州之土以函谷關爲界震還封城陽亭侯九年都護李平坐誣罔廢諸葛亮與長史蔣琬侍中董允書曰孝起前臨至吳爲吾說正方腹中有鱗甲鄕黨以爲不可近吾以爲鱗甲者但不當犯之耳不圖復有蘇張之事出於不意可使孝起知之十三年震卒子濟嗣

宗預按三國蜀志本傳預字徳艷南陽安眾人也建安中隨張飛入蜀建興初丞相亮以爲主簿遷參軍右中郎將及亮卒吳慮魏或承衰取蜀增巴丘守兵萬人一欲以爲救援二欲以事分割也蜀聞之亦益永安之守以防非常預將命使吳孫權問預曰東之與西譬猶一家而聞西更增白帝之守何也預對曰臣以爲東益巴丘之戍西增白帝之守皆事勢宜然俱不足以相問也權大笑嘉其抗直甚愛待之見敬亞於鄧芝費褘遷爲侍中徙尙書延喜十年爲屯騎校尉時車騎將軍鄧芝自江州還來朝謂預曰禮六十不服戎而卿甫受兵何也預答曰卿七十不還兵職六十何爲不受邪芝性驕傲自大將軍費褘等皆避下之而預獨不爲屈預復東聘吳孫權捉預手涕泣而別曰君每銜命結二國之好今君年長孤亦衰老恐不復相見遺預大珠一斛乃還遷後將軍督永安就拜徵西大將軍賜爵關內侯景耀元年以疾徵還成都後爲鎭軍大將軍領兗州刺史時都護諸葛瞻初統朝事廖化過預欲與預共詣瞻許預曰吾等年逾七十所竊已過但少一死耳何求於年少輩而屑屑造門邪遂不往

董恢按三國蜀志董允傳注引襄陽記曰恢字體緒襄陽人入蜀以宣信中郎副費褘使吳孫權嘗大醉問褘曰楊儀魏延牧�小人也𨿽常有鳴吠之益於時務然旣已任之勢不得輕若一朝無諸葛亮必爲禍亂矣諸君憒憒曾不知防慮於此豈所謂貽厥孫謀乎褘愕然四顧視不能卽答恢目褘曰可速言儀延之不協起於私忿耳而無黥韓難禦之心也今方掃除彊賊混一區夏功以才成業由才廣若捨此不任防其後患是猶備有風波而逆廢舟楫非長計權大笑樂諸葛亮聞之以爲知言還未滿三日辟爲丞相府屬遷巴郡太守

孫幹按三國蜀志本傳幹字公佑北海人也先主領徐州辟爲從事後隨從周旋先主之背曹公遣幹自結袁紹將適荊州幹又與麋竺俱使劉表皆如意指後表與袁尙書說其兄弟分爭之變曰每與劉左將軍孫公佑共論此事未嘗不痛心入骨相爲悲傷也其見重如此先主定益州幹自從事中郎爲秉忠將軍見禮次麋竺與簡雍同等頃之卒

簡雍按三國蜀志本傳雍字憲和涿郡人也少與先主有舊隨從周旋先主至荊州雍與麋竺孫幹同爲從事中郎常爲談客往來使命先主入益州劉璋見雍甚愛之後先主圍成都遣雍往說璋璋遂與雍同輿而載出城歸命先主拜雍爲昭徳將軍優遊風議性簡傲跌宕在先主坐席猶箕踞傾倚威儀不肅自縱適諸葛亮已下則獨擅一榻項枕臥語無所爲屈時天旱禁酒釀者有刑吏於人家索得釀具論者欲令與作酒者同罰雍與先主遊觀見一男女行道謂先主曰彼人欲行淫何以不縛先主曰卿何以知之雍對曰彼有其具與欲釀者同先主大笑而原欲釀者雍之滑稽皆此類也

趙咨按三國吳志孫權傳黃初二年權遣都尉趙咨使魏魏帝問曰吳王何等主也咨對曰聰明仁智雄略之主也帝問其狀咨曰納魯肅於凡品是其聰也拔呂蒙於行陣是其明也獲於禁而不害是其仁也取荊州而兵不血刃是其智也據三州虎視於天下是其雄也屈身於陛下是其略也按注吳書咨字徳度南陽人博聞多識應對辯捷權爲吳王擢中大夫使魏魏文帝善之嘲咨曰吳王頗知學乎咨曰吳王浮江萬艘帶甲百萬任賢使能志存經略𨿽有餘閒博覽書傳歷史籍采奇異不效書生尋章摘句而已帝曰吳可徵不咨對曰大國有徵伐之兵小國有備禦之固又曰吳難魏不咨曰帶甲百萬江漢爲池何難之有又曰吳如大夫者幾人咨曰聰明特達者八九十人如臣之比車載斗量不可勝數咨頻載使北人敬異權聞而嘉之拜騎都尉咨言曰觀北方終不能守盟今日之計朝廷承漢四百之際應東南之運宜攺年號正服色以應天順民權納之

沈珩按三國吳志孫權傳注吳書曰珩字仲山吳郡人少總經藝尢善春秋內外傳權以珩有智謀能專對乃使至魏魏文帝問曰吳嫌魏東向乎珩曰不嫌曰何以曰信恃舊盟言歸於好是以不嫌若魏渝盟自有豫備又問聞太子當來寧然乎珩曰臣在東朝朝不坐宴不與若此之議無所聞也文帝善之乃引珩自近談語終日珩隨事響應無所屈服珩還言曰臣密參侍中劉數爲賊設姦計終不久�臣聞兵家舊論不恃敵之不我犯恃我之不可犯今爲朝廷慮之且當省息他役惟務農桑以廣軍資修繕舟車增作戰具令皆兼盈撫養兵民使各得其所覽延英俊獎勵將士則天下可圖矣以奉使有稱封永安鄕侯官至少府

馮熙按三國吳志孫權傳注吳書曰權遣立信都尉馮熙聘於蜀弔備喪也熙字子柔潁川人馮異之後也權之爲車騎熙歷東曹掾使蜀還爲中大夫後使於魏文帝問曰吳王若欲修宿好宜當厲兵江關縣旍巴蜀而聞復遣修好必有變故熙曰臣聞西使直報問且以觀釁非有謀也又曰聞吳國比年災旱人物雕損以大夫之明觀之何如熙對曰吳王體量聰明善於任使賦政施役每事必咨敬養賓旅親賢愛士賞不擇怨仇而罰必加有罪臣下皆感恩懷徳惟忠與義帶甲百萬谷帛如山稻田沃野民無饑歲所爲金城湯池彊富之國也以臣觀之輕重之分未可量也帝不悅以陳羣與熙同郡使羣誘之以重利熙不爲回途至摩陂欲困苦之後又召還未至熙懼見迫不從必危身辱命乃引刀自刺禦者覺之不得死權聞之垂涕曰此與蘇武何異竟死於魏

陳化按三國吳志孫權傳注吳書曰以尙書令陳化爲太常化字元耀汝南人博覽眾書气乾剛毅長七尺九寸雅有威容爲郎中令使魏魏文帝因酒酣嘲問曰吳魏峙立誰將平一海內者乎化對曰易稱帝出乎震加聞先哲知命舊說紫蓋黃旗運在東南帝曰昔文王以西伯王天下豈復在東乎化曰周之初基太伯在東是以文王能興於西帝笑無以難心奇其辭使畢當還禮送甚厚權以化奉命光國拜犍爲太守置官屬頃之遷太常兼尙書令正色立朝勸子弟廢田業絕治產仰官廩祿不與百姓爭利妻早亡化以古事爲鑑乃不復娶權聞而貴之以其年壯�宗正妻以宗室女化固辭以疾權不違其志年出七十乃上疏乞骸骨遂爰居章安卒於家

紀陟按三國吳志孫�傳元興元年晉文帝爲魏相國遣昔吳壽春城降將徐紹孫彧銜命賫書陳事勢利害以申諭�甘露元年三月�遣使隨紹彧報書曰知以髙世之才處宰輔之任漸導之功勤亦至矣孤以不徳階承統緒思與賢良共濟世道而以壅隔未有所緣嘉意允著深用依依今遣光祿大夫紀陟五官中郎將弘璆宣明至懷按注吳錄曰陟字子上丹陽人初爲中書郎孫峻使詰南陽王和令其引分陟密使令正辭自理峻怒陟懼閉門不出孫休時父亮爲尙書令而陟爲中書令每朝會詔以屏風隔其座出爲豫章太守於寶晉紀曰陟璆奉使如魏入境而問諱入國而問俗壽春將王布示之馬射旣而問之曰吳之君子亦能斯乎陟曰此軍人騎士肄業所及士大夫君子未有爲之者矣布大慚旣至魏帝見之使儐問曰來時吳王何如陟對曰來時皇帝臨軒百僚陪位禦膳無恙晉文王饗之百寮畢會使儐者告曰某者安樂公也某者匈奴單於也陟曰西王失土爲君王所禮位同三代莫不感義匈奴邊塞難羈之國君王懷之親在坐席此誠威恩遠著又問吳之戍備幾何對曰自西陵以至江都五千七百里又問曰道裏甚遠難爲堅固對曰疆界𨿽遠而其險要必爭之地不過數四猶人𨿽有八尺之軀靡不受患其護風寒亦數處耳文王善之厚爲之禮吳錄曰璆曲阿人弘咨之孫權外孫也璆後至中書令太子少傅

晉

梁明按晉書禿發烏孤載記烏孤死弟利鹿孤立使記室監曲梁明聘於段業業曰貴主先王創業啟運功髙先世宜爲國之太祖有子何以不立梁明曰有子羌奴先王之命也業曰昔成王弱齡周召作宰漢昭八歲金霍夾輔𨿽嗣子衝幼而二叔休明左提右挈不亦可乎明曰宋宣能以國讓春秋美之孫伯符委事仲謀終開有吳之業且兄終弟及殷湯之制也亦聖人之格言萬代之通式何必嗣己爲是紹兄爲非業曰美哉使乎之義也

張淳按晉書張軌傳軌子實實子駿駿遣傅穎假道於蜀通表京師李雄弗許又遣治中從事張淳稱藩於蜀托以假道焉雄大悅雄又有憾於南氐楊初淳因說曰南氐無狀屢爲邊害宜先討百頃次平上邽二國並勢席卷三秦東靖許洛掃氛燕趙拯二帝梓宮於平陽反皇輿於洛邑此英霸之舉千載一時寡君所以遣下臣冒險通誠不遠萬里者以陛下義聲遠播必能湣寡君勤王之志天下之善一也惟陛下圖之雄怒僞許之將覆淳於東峽蜀人橋贊密以告淳淳言於雄曰寡君使小臣行無迹之地通北蠻之域萬里表誠者誠以陛下義矜戮力之臣能成人之美節故也若欲殺臣者當顯於都市宣示眾目云涼州不忘舊義通使瑯邪爲表忠誠假途於我主聖臣明發覺殺之當令義聲遠著天下畏威今盜殺江中威刑不顯何足以揚休烈示天下也雄大驚曰安有此邪當相放還河右耳雄司隸校尉景騫言於雄曰張淳壯士宜畱任之雄曰壯士豈爲人畱且可以卿意觀之騫謂淳曰卿體大暑熱可且遣下吏少住須涼淳曰寡君以皇輿幽辱梓宮未反天下之恥未雪蒼生之命倒懸故遣淳來表誠大國所論事重非下吏能傳若下吏所了者則淳本亦不來𨿽有火山湯海無所辭難豈寒暑之足避哉雄曰此人矯矯不可得用也厚禮遣之謂淳曰貴主英名�世土險兵盛何不稱帝自娛一方淳曰寡君以乃祖乃父世濟忠良未能雪天人之大恥解眾庶之倒懸日昃忘食枕戈待旦以瑯邪中興江東故萬里翼載將成桓文之事何言自娛邪雄有慚色曰我乃祖乃父亦是晉臣往與六郡避難此都爲同盟所推遂有今日瑯邪若能中興大晉於中州者亦當率眾輔之淳還至龍鶴募兵通表後皆達京師朝廷嘉之

兪歸按晉書張軌傳軌子實實子駿駿子重華遣使上疏曰季龍自斃遺燼遊魂取亂侮亡睹機則發臣今遣前鋒都督裴恆步騎七萬遙出隴上以俟聖朝赫然之威山東騷擾不足厝懷長安膏腴宜速平蕩臣守任西荒山川悠遠大誓六軍不及聽受之末猛將鷹揚不豫告成之次瞻云望日孤憤義傷彈劍慷慨中情蘊結於是康獻皇后詔報遣使進重華爲涼州牧是時禦史兪歸至涼州重華方謀爲涼王不肯受詔使親信人沈猛謂歸曰我家主公奕世忠於晉室而不如鮮卑矣臺加慕容皝燕王今甫授州主大將軍何以加勸有功忠義之臣乎明臺今且移河右共勸州主爲涼王大夫出使苟利社稷專之可也歸對曰王者之制異姓不得稱王九州之內重爵不得過公漢髙一時王異姓尋皆誅滅蓋權時之宜非舊體也故王陵曰非劉氏而王天下共伐之至於外裔不從此例春秋時吳楚稱王而諸侯不以爲非者蓋外裔視之也假令齊魯稱王諸侯豈不伐之故聖上以貴公忠賢是以爵以上公位以方伯鮮卑外裔豈足爲比哉子失問也曰吾又聞之有殊勛絕世者亦有不世之賞若令便以貴公爲王者設貴公以河右之眾南平巴蜀東掃趙魏修復舊都以迎天子天子復以何爵何位可以加賞幸三思之猛具宣歸言重華遂止

陳

蕭幹按陳書本傳幹字思惕蘭陵人也祖嶷齊丞相豫章文獻王父子範梁祕書監幹容止雅正性恬簡善隸書得叔父子云之法年九歲召補國子周易生梁司空袁昂時爲祭酒深敬重之十五舉明經釋褐東中郎湘東王法曹參軍遷太子舍人建安侯蕭正立出鎭南豫州又板錄事參軍累遷中軍宣城王中錄事諮議參軍侯景平髙祖鎭南徐州引幹爲貞威將軍司空從事中郎遷中書侍郎太子家令永定元年除給事黃門侍郎是時熊曇朗在豫章周迪在臨川畱異在東陽陳寶應在建晉共相連結閩中豪帥往往立寨以自保髙祖甚患之乃令幹往使諭以逆順並觀虛實將發髙祖謂幹曰建晉恃崄好爲姦宄方今天下初定難便出兵昔陸賈南徵趙佗歸順隨何奉使黥布來臣追想淸風仿�在目況卿坐鎭雅俗才髙昔賢宜勉建功名不煩更勞師旅幹旣至曉以逆順所在渠帥並率部眾開壁款附其年就除貞威將軍建安太守天嘉二年畱異反陳寶應將兵助之又資周迪兵糧出寇臨川因逼建安幹單使臨郡素無士卒力不能守乃棄郡以避寶應時閩中守宰並爲寶應迫脇受其署置幹獨不爲屈徙居郊野屏絕人事及寶應平乃出詣都督章昭達昭達以狀表聞世祖甚嘉之超授五兵尙書光大元年卒謚曰靜子

北魏

許謙按魏書本傳謙字元遜代人也少有文才善天文圖讖之學建國時將家歸附昭成嘉之擢爲代王郎中令兼掌文記與燕鳳俱授獻明帝經從徵衛辰以功賜僮隸三十戶昭成崩後謙徙長安苻堅從弟行唐公洛鎭和龍請謙之鎭未幾以繼母老辭還登國初遂歸太祖太祖悅以爲右司馬與張衮等參贊初基慕容寶來寇也太祖使謙告難於姚興興遣將楊佛嵩率眾來援而佛嵩稽緩太祖命謙爲書以遺佛嵩曰夫杖順以剪逆乘義而攻昧未有非其運而顯功無其時而著業慕容無道侵我疆埸師老兵疲天亡期至是以遣使命軍必望克赴將軍據方邵之任總熊虎之師事與機會今其時也因此而舉役不再駕千載之勛一朝可立然後髙會雲中進師三魏舉觴稱壽不亦綽乎佛嵩乃倍道兼行太祖大悅賜謙爵關內侯重遣謙與佛嵩盟曰昔殷湯有鳴條之誓周武有河陽之盟所以藉神靈昭忠信夫親仁善鄰古之令軌歃血割牲以惇永穆今旣盟之後言歸其好分災卹患休戚是同有違此盟神祇斯殛寶敗佛嵩乃還明年慕容垂復來寇太祖謂謙曰今事急矣非卿豈能復致姚師卿其行也謙未發而垂退乃止及聞垂死謙上書勸進太祖善之並州平以謙爲陽曲護軍賜爵平舒侯安遠將軍皇始元年卒官時年六十三贈平東將軍左光祿大夫幽州刺史髙陽公謚曰文

張濟按魏書本傳濟字士度西河人也父千秋慕容永驍騎將軍永滅來奔太祖善之拜建節將軍賜爵成紀侯隨從徵伐累著功績登國末卒濟獵涉書傳淸辯美儀容太祖愛之引侍左右與公孫表等俱爲行人拜散騎侍郎襲爵先是姚興遣將攻洛陽司馬徳宗雍州刺史楊佺期遣使乞師於常山王遵遵以狀聞太祖遣濟爲遵從事中郎報之濟自襄陽還太祖問濟江南之事濟對曰司馬昌明死子徳宗代立所部州鎭疊相攻擊今𨿽小定君弱臣彊全無綱紀臣等旣至襄陽佺期問臣魏初伐中山幾十萬眾臣答三十餘萬佺期曰魏國被甲戎馬可有幾匹臣答中軍精騎十有餘萬外軍無數佺期曰以此討羌豈足滅也又曰魏定中山徙幾戶於北臣答七萬餘家佺期曰治在何城臣答定都平城佺期曰有如許大眾亦何用城爲又曰魏帝爲欲久都平城將復遷乎臣答非所知也佺期聞朝廷不都山東兒有喜色曰晉魏通和乃在往昔非惟今日羌寇狡猾頻侵河洛夙夜憂危今此寡弱倉庫空竭與君便爲一家義所無諱洛城救援仰恃於魏若獲保全當必厚報如其爲羌所乘寧使魏取臣等欲分向揚州佺期曰蠻賊互起水行甚難魏之車馬已據滑臺於此而還從北道東下乃更便直晉之法制有異於魏今都督襄陽委以外事有欲徵討輒便興發然後表聞令朝廷知之而已如其事勢不舉亦不承臺命太祖嘉其辭順乃厚賞其使許救洛陽後遷謁者僕射報使姚興以累使稱旨拜勝兵將軍頻從車駕北伐濟謀功居多賞賜奴婢百口馬牛數百羊二十餘口天賜五年卒

燕鳳按魏書本傳鳳字子章代人也好學博綜經史明習陰陽讖緯昭成素聞其名使人以禮迎致之鳳不應聘乃命諸軍圍代城謂城人曰燕鳳不來吾將屠汝代人懼送鳳昭成與語大悅待以賓禮後拜代王左長史�決國事又以經授獻明帝苻堅遣使牛恬朝貢令鳳報之堅問鳳代王何如人鳳對曰寬和仁愛經略髙遠一時之雄主常有並吞天下之志堅曰卿輩北人無剛甲利器敵弱則進彊卽退走安能並兼鳳曰北人壯悍上馬持三仗驅馳若飛主上雄雋率服北土控弦百萬號令若一軍無輜重樵爨之苦輕行速捷因敵取資此南方所以疲敝而北方之所常勝也堅曰彼國人馬實爲多少鳳曰控弦之士數十萬馬百萬匹堅曰卿言人眾可爾說馬太多是虛辭耳鳳曰雲中川自東山至西河二百里北山至南山百有餘裏每歲孟秋馬常大集略爲滿川以此推之使人之言猶當未盡鳳還堅厚加贈遺及昭成崩太祖將遷長安鳳以太祖幼弱固請於苻堅曰代主初崩臣子亡叛遺孫衝幼莫相輔立其別部大人劉庫仁勇而有智鐵弗衛辰狡猾多變皆不可獨任宜分諸部爲二令此兩人統之兩人素有深讎其勢莫敢先發此禦邊之良策待其孫長乃存而立之是陛下施大惠於亡國也堅從之鳳尋東還太祖卽位歷吏部郎給事黃門侍郎行臺尙書甚見禮重太宗世與崔元伯封懿梁越等入講經傳出議朝政世祖初以舊勛賜爵平舒侯加鎭遠將軍神元年卒

於什門按魏書本傳於簡字什門代人也太宗時爲謁者使諭馮跋及至和龍住外舍不入使人謂跋曰大魏皇帝有詔須馮主出受然後敢入跋使人牽逼令入見跋不拜跋令人按其項什門曰馮主拜受詔吾自以賓主致敬何須苦見逼也與跋往復聲气厲然初不撓屈旣而跋止什門什門於羣眾之中回身背跋被�後襠以辱之旣見拘畱隨身衣裳敗壞略盡蟣虱被體跋遺以衣服什門拒而不受和龍人皆嘆曰𨿽古烈士無以過也歷二十四年後馮文通上表稱臣乃送什門歸拜治書侍禦史世祖下詔曰什門奉使和龍值狂豎肆虐勇志壯厲不爲屈節𨿽昔蘇武何以加之賜羊千口帛千匹進爲上大夫策告宗廟頒示天下咸使聞也

李順按魏書本傳順字徳正趙郡平棘人也父系慕容垂散騎侍郎東武城令治有能名太祖定中原以系爲平棘令年老卒於家贈寧朔將軍趙郡太守平棘男順博涉經史有才策知名於世神瑞中中書博士轉中書侍郎始光初從徵蠕蠕以籌略之功拜後軍將軍仍賜爵平棘子加奮威將軍世祖將討赫連昌謂崔浩曰朕前北徵李順獻策數事實合經略大謀今欲使攝前驅之事卿以爲何如浩對曰順智足周務實如聖旨但臣與之婚姻深知其行然性果於去就不可專委世祖乃止初浩弟娶順妹又以弟子娶順女𨿽二門婚媾而浩頗輕順順又弗之伏也由是潛相猜忌故浩毀之至統萬大破昌軍順謀功居右轉拜左軍將軍後徵統萬遷前將軍授之以兵昌出逆戰順督勒士眾破其左軍及克統萬世祖賜諸將珍寶雜物順固辭惟取書數十卷世祖善之至京論功以順爲給事黃門侍郎賜奴婢十五戶帛千匹又從擊赫連定於平涼三秦平遷散騎常侍進爵爲侯加徵虜將軍遷四部尙書甚見寵待沮渠蒙遜以河西內附世祖欲精簡行人崔浩曰蒙遜稱蕃款著河右若俾遐域流通殊荒畢至宜令淸徳重臣奉詔褒慰尙書李順卽其人也世祖曰順納言大臣固不宜先爲此使若蒙遜身執玉帛而朝於朕復何以加之浩曰邢貞使吳亦魏之太常苟事是宜無嫌於重爾日之行豈吳王入覲也世祖從之以順爲太常策拜蒙遜爲太傅涼王使還拜使持節都督秦雍梁益四州諸軍事寧西將軍開府長安鎭都大將進爵髙平公未幾復徵爲四部尙書加散騎常侍延和初復使涼州蒙遜遣中兵校郎楊定歸白順曰年衰多疹舊患發動腰腳不隨不堪拜伏比三五日消息小差當相見順曰王之年老朝廷所知以王祗執臣禮別有詔旨豈得自安不見上使也蒙遜翌日延順入至庭中而蒙遜箕坐隱幾無動起之狀順正色大言曰不謂此叟無禮乃至於是今則覆亡之不卹而敢淩侮天地魂神逝矣何用見之將握節而出蒙遜使定歸追順於庭曰太常旣雅恕衰疾傳云朝廷有不拜之詔是以敢自安耳若太常曰爾拜爾跽而不祇命是乃小臣之罪矣順益怒曰齊桓公九合諸侯一匡天下周王賜胙命曰伯舅無下拜而桓公奉遵臣節降而拜受今君𨿽功髙勛厚未若小白之勤朝廷𨿽相崇重未有不拜之詔如便偃蹇自大此乃速禍之道非圖久安之計若朝廷震怒遂相吞滅悔何及哉蒙遜曰太常規之以古烈懼之以天威敢不翹悚敬聽休命遂拜伏盡禮禮畢蒙遜曰夫恃徳者昌恃力者亡朝廷頃來徵伐屢克境宇已博但當循理此民亦足興治然專務討擊恐不可常勝順曰昔太祖廓定洪基造有區夏太宗承統王業惟新自聖上臨禦志寧四海是以戎車屢駕親冒風霜滅赫連於三秦走蠕蠕於漠北辟土開邊隸首不紀僵屍截馘所在成觀除蕩暴虐存卹黎庶威震八荒聲被九域自古以來用兵之美未有今日之盛是以遐方荒俗之氓莫不翹足抗手斂�屈膝天兵四臨昭徳罰罪何云恃力夫聖王之用兵也面南徵則北狄怨面東徵則西戎怨天子安得已哉蒙遜曰誠如來言則涼土之民亦願魏帝遠至何爲復遽驛告警不捨晝夜意君之所言殆爲虛事順曰苗民叛帝舜而親暴君有扈違後啟而從逆主咸懾逼於近地牽制於凶威自古而然豈獨涼民也順旣使還世祖問與蒙遜復往之辭及蒙遜政教得失順曰蒙遜專威河右三十許年經涉艱難粗識機變又綏集荒陬遠人頗亦畏服𨿽不能貽厥孫謀猶足以終其一世前歲表許十月送曇無讖及臣往迎便乖本意不忠不信於是而甚禮者身之輿敬者行之本未有無禮不敬而能久享福祿以臣觀之不復周矣世祖曰若如卿言則效在無遠其子必復襲世襲世之後早晚當滅順對曰臣略見其子並非才俊能保一隅如聞惇煌太守牧犍器性粗立若繼蒙遜者必此人也然比之於父僉云不逮殆天所用資聖明也世祖曰朕今方事於東未暇營西如卿所言三五年間不足爲晚且停前計以爲後圖旣而蒙遜死問至世祖謂順曰卿言蒙遜死今則驗矣又言牧犍立何其妙哉朕�涼州亦當不遠於是賜絹千匹�馬一乘進號安西將軍寵待彌厚政之巨細無所不參崔浩惡之順凡使涼州十有二返世祖稱其能而蒙遜數與順遊宴頗有悖慢之言恐順東還泄之朝廷尋以金寶納順懷中故蒙遜罪釁得不聞徹浩知之密言於世祖世祖未之信太延三年順復使涼州及還世祖曰昔與卿密圖期之無遠但以頃年東伐未遑西顧荏苒之間遂及於此今和龍旣平三方無事比繕甲治兵指營河右掃蕩萬里今其時也卿往復積歲洞鑑廢興若朕此年行師當�以不順對曰臣疇日所啟私謂如然但民勞旣久未獲寧息不可頻動以增勞悴願待他年世祖從之五年議徵涼州順議以涼州乏水艸不宜遠徵與崔浩廷諍浩固執以爲宜徵世祖從浩議及至姑臧甚丰水艸世祖與恭宗書以言其事頗銜順後謂浩曰卿昔所言今果驗矣浩曰臣之所言虛實皆如此類初蒙遜有西域沙門曇無懺微有方衛世祖詔順令蒙遜送之京邑順受蒙遜金聽其殺之世祖克涼州後聞而嫌順涼土旣平詔順差次羣臣賜以爵位順頗受納品第不平涼州人徐桀發其事浩又毀之云順昔受牧犍父子重賂每言涼州無水艸不可行師及陛下至姑臧水艸丰足其詐如此幾誤國事不忠如是反言臣讒之於陛下世祖大怒眞君三年遂刑順於城西順死後數年其從父弟孝伯爲世祖知重居中用事及浩之誅世祖怒甚謂孝伯曰卿從兄往𨿽誤國朕意亦未便至此由浩譖毀朕忿遂盛殺卿從兄者浩也皇興初順子敷等貴寵顯祖追贈順侍中鎭西大將軍太尉公髙平王謚曰宣王妻邢氏曰孝妃

李孝伯按魏書本傳孝伯趙郡人也髙平公順從父弟父曾少治鄭氏禮左氏春秋以教授爲業郡三辟功曹不就門人勸之曾曰功曹之職𨿽曰鄕選髙第猶是郡吏耳北面事人亦何容易州辟主簿到官月餘乃嘆曰梁叔敬有云州郡之職徒勞人耳道之不行身之憂也遂還家講授太祖時徵拜博士出爲趙郡太守令行禁止劫盜奔竄太宗嘉之並州丁零數爲山東之害知曾能得百姓死力憚不入境賊於常山界得一死鹿謂趙郡地也賊長責之還令送鹿故處鄰郡爲之謠曰詐作趙郡鹿猶勝常山粟其見憚如此卒贈平南將軍荊州刺史柏仁子謚曰懿孝伯少傳父業博綜羣言美風儀動有法度從兄順言之於世祖徵爲中散世祖見而異之謂順曰眞卿家千里駒也遷祕書奏事中散轉侍郎光祿大夫賜爵南昌子加建威將軍委以軍國機密甚見親寵謀謨切祕時人莫能知也遷北部尙書以頻從徵伐規略之功進爵壽光侯加建義將軍眞君末車駕南伐將出彭城劉義隆子安北將軍徐州刺史武陵王駿遣將馬文恭率步騎萬餘至蕭城前軍擊破之文恭走免執其隊主蒯應義隆聞大駕南巡又遣其弟太尉江夏王義恭率眾赴彭城世祖至彭城登亞父冢以望城內遣送蒯應至小市門宣世祖詔勞問義恭率並遣自陳蕭城之敗義恭等問應魏帝自來以不應曰自來又問今在何處應曰在城西南又問士馬多少應曰中軍四十餘萬駿遣人獻酒二器甘蔗百梃並請駱�世祖明旦復登亞父冢遣孝伯至小市駿亦遣其長史張暢對孝伯孝伯遙問暢姓暢曰姓張孝伯曰是張長史也暢曰君何得見識孝伯曰旣涉此境何容不悉暢問孝伯曰君復何姓居何官也孝伯曰我戎行一夫何足致問然足與君相敵孝伯曰主上有詔太尉安北可暫出門欲與相見朕亦不攻彭城何爲勞苦將士城上嚴備今遣賜駱�及貂裘雜物暢曰有詔之言政可施幹彼國何得稱之於此孝伯曰卿家太尉安北是人臣不暢曰是也孝伯曰我朝廷奄有萬國率土之濱莫敢不臣縱爲鄰國之君何爲不稱詔於鄰國之臣孝伯又問暢曰何至忽遽杜門絕橋暢曰二王以魏帝壁壘未立將士疲勞此精甲十萬人思致命恐輕相淩踐故且閉城耳待休息士馬然後共治戰��日交戲孝伯曰令行禁止主將常事宜當以法裁物何用廢橋杜門窮城之中復何以十萬誇大我亦有良馬百萬復可以此相矜暢曰王侯設險何但法令而已也我若誇君當言百萬所以言十萬者正是二王左右素所畜養者耳此城內有數州士庶工徒營伍猶所未論我本�人不�馬足且冀之北土馬之所生君復何以逸足見誇也孝伯曰王侯設險誠如來言開閉有常何爲杜塞絕橋之意義在何也此城守君之所習野戰我之所長我之恃馬猶如君之恃城耳城內有具思者嘗至京師義恭遣視之思識是孝伯思前問孝伯曰李尙書行途有勞孝伯曰此事應相與共知思答曰緣共知所以仰勞孝伯曰感君至意旣開門暢屏人卻仗出受賜物孝伯曰詔以貂裘賜太尉駱�騾馬賜安北蒲萄酒及諸食味當相與同進暢曰二王敬白魏帝知欲垂見常願面接但受命本朝忝居藩任人臣無境外之交故無容私覿義恭獻皮�褶一具駿奉酒二器甘蔗百梃孝伯曰又有詔太尉安北久絕南信殊當憂悒若欲遣信者當爲護送脫須騎者亦當以馬送之暢曰此方閒路甚多使命日夕往復不復以此勞魏帝也孝伯曰亦知有水路似爲白賊所斷暢曰君著白衣稱白賊也孝伯大笑曰今之白賊似異黃巾赤眉暢曰黃巾赤眉不在江南孝伯曰𨿽不在江南亦不離徐方也孝伯曰向與安北相聞何以久而不報暢曰二王貴遠啟聞爲難孝伯曰周公握發吐餔二王何獨貴遠暢曰握發吐餐不謂鄰國之人也孝伯曰本邦尙爾鄰國彌應盡恭且賓至有禮主人宜以禮接暢曰昨見眾賓至門未爲有禮孝伯曰非是賓至無禮直是主人��無待賓調度耳孝伯又言有詔程天祚一介常人誠知非江南之選近於汝陽身被九槍落在�水我使牽而出之凡人骨肉分張並思集聚聞其弟在此如何不遣暫出尋自令反豈復苟畱一人暢曰知欲程天祚兄弟集聚已勒遣之但其固辭不往孝伯曰豈有子弟聞其父兄而反不肯相見此便禽獸之不若貴土風俗何至如此世祖又遣賜義恭駿等�各一領鹽食九種並胡豉孝伯曰有後詔凡此諸鹽各有所宜白鹽食鹽主上自食黑鹽治腹脹气滿末之六銖以酒而服胡鹽治目痛戎鹽治諸瘡赤鹽駁鹽臭鹽馬齒鹽四種並非食鹽太尉安北何不遣人來至朕間彼此之情𨿽不可盡要復見朕小大知朕老少觀朕爲人暢曰魏帝久爲往來所具李尙書親自銜命不患彼此不盡故不復遣信義恭獻蠟燭十梃駿獻錦一匹孝伯曰君南土士人何爲著屩君而著此將士云何暢曰士人之言誠爲多愧但以不武受命統軍戎陳之間不容緩服孝伯曰永昌王自頃恆鎭長安今領精騎八萬直造淮南壽春亦閉門自固不敢相禦向送劉康祖首彼之所見王元謨甚是所悉亦是常才耳何意作如此任使以致奔敗自入境七百餘里主人竟不能一相拒抗鄒山之險彼之所憑前鋒始得接手崔邪利便爾入穴將士倒曳出之主上丐其生命今從在此復何以輕脫遣馬文恭至蕭縣使望風退撓也彼之民人甚相忿怨言淸平之時賦我租帛至有急難不能相拯暢曰知永昌已過淮南康祖爲其所破比有信使無此消息王元謨南土偏將不謂爲才但以其北人故爲前驅引導耳大軍未至而河冰向合元謨量宜反�未爲失算但因夜回歸致戎馬驚亂耳我家懸瓠小城陳憲小將魏帝傾國攻圍累旬不�胡盛之偏裨小帥眾無三旅始濟翮水魏國君臣奔散僅得免脫滑臺之師無所多愧鄒山小戍𨿽有微險河畔之民多是新附始慕政化姦盜未息示使崔邪利撫之而已今𨿽陷沒何損於國魏帝自以十萬之師而制一崔邪利乃復足言也近聞蕭縣百姓並依山險聊遣馬文恭以十隊迎之耳文恭前以三隊出還走彼大營嵇元敬以百舸至畱城魏軍奔敗輕敵致此亦非所卹王境人民列居河畔二國交兵當互加撫養而魏師入境事生意外官不負民民亦何怨知入境七百里無相捍拒此自上由太尉神算次在武陵聖略軍國之要𨿽不預聞然用兵有機閒亦不容相語孝伯曰君藉此虛談支離相對可謂遁辭知其所窮且主上當不圍此城自率眾軍直造瓜步南事若辦城故不待攻圍南行不捷彭城亦非所欲也我今當南欲飲馬江湖耳暢曰去畱之事自適彼懷若魏帝遂得飲馬長江便爲無復天道孝伯曰自北而南實惟人化飲馬長江豈獨天道暢將還城謂孝伯曰冀蕩定有期相見無遠君若得還宋朝今爲相識之始孝伯曰今當先至建業以待君耳恐爾日君與二王面縛請罪不暇爲容孝伯風容閒雅應答如流暢及左右甚相嗟嘆世祖大喜進爵宣城公興安二年出爲使持節散騎常侍平西將軍秦州刺史太安三年卒髙祖甚悼惜之贈鎭南大將軍定州刺史謚曰文昭公孝伯體度恢雅明達政事朝野貴賤咸推重之恭宗曾啟世祖廣徵俊秀世祖曰朕有一孝伯足治天下何用多爲假復求訪此人輩亦何可得其見賞如此性方愼忠厚每朝廷大事有不足必手自書表切言陳諫或不從者至於再三削滅�艸家人不見公廷論議常引綱紀或有言事者孝伯恣其所陳假有是非終不抑折及見世祖言其所長初不隱人姓名以爲己善故衣冠之士服其雅正自崔浩誅後軍國之謀咸出孝伯世祖寵眷有亞於浩亦以宰輔遇之獻替補闕其迹不見時人莫得而知也卒之日遠近哀傷焉孝伯美名聞於遐邇李彪使於江南蕭頤謂之曰孝伯於卿遠近其爲遠人所知若此

成淹按魏書本傳淹字季文上谷居庸人也自言晉侍中粲之六世孫祖升家於北海父洪名犯顯祖廟諱仕劉義隆爲撫軍府中兵參軍早卒淹好文學有气尙劉子業輔國府刑獄參軍事劉彧以爲員外郎假龍驤將軍領軍主令援東陽曆城皇興中降慕容白曜赴闕授兼著作郎時顯祖於仲冬之月欲巡漠北朝臣以寒甚固諫並不納淹上接輿釋遊論顯祖覽之詔尙書李欣曰卿等諸人不如成淹論通釋人意乃�停行太和中文明太后崩蕭頤遣其散騎常侍裴昭明散騎侍郎謝竣等來弔欲以朝服行事主客執之云弔有常式何得以朱衣入山庭昭明等言本奉朝命不容攺易如此者數四執志不移髙祖�尙書李衝令選一學識者更與論執衝奏遣淹昭明言未解魏朝不聽朝服行禮義出何典淹言吉凶不同禮有成數元冠不弔童孺共聞昔季孫將行請遭喪之禮千載之下猶共稱之卿遠自江南奉慰不能式遵成事方謂義出何典行人得失何其異哉昭明言二國交和旣久南北皆須準望齊髙帝崩魏遣李彪通弔於時初不素服齊朝亦不以爲疑那得苦見要逼淹言彪通弔之日朝命以弔服自隨而彼不遵髙宗追遠之慕乃逾月卽吉彪行弔之時齊之君臣皆已鳴玉盈庭貂璫曜日百寮內外朱服煥然彪乃行人不被主人之命復何容獨以素服閒衣冠之中求責𨿽髙未敢聞命我皇帝仁孝之性侔於有虞處諒暗以來百官聽於冢宰卿豈得以此方彼也昭明乃搖膝而言三皇不同禮亦安知得失所歸淹言若如來談卿以虞舜髙宗爲非也昭明遂相顧而笑曰非孝者宣尼有成責行人亦弗敢言希主人裁以弔服使人惟賫�褶比旣戎服不可以弔幸借緇衣以申國命今爲魏朝所逼違負指授還南之日必得罪本朝淹言彼有君子也卿將命折中還南之日應有髙賞若無君子也但令有光國之譽𨿽復非理見罪亦復何嫌南史董狐自當直筆旣而髙祖遣李衝問淹昭明所言淹以狀對髙祖詔衝曰我所用得人仍�送衣給昭明等賜淹果食明旦引昭明等入皆令文武盡哀後正侍郎髙祖以淹淸貧賜絹百匹十六年蕭頤遣其散騎常侍庾蓽散騎侍郎何憲主書邢宗慶朝貢值朝廷有事明堂因登靈臺以觀云物髙祖�淹引蓽等館南矚望行禮事畢還外館賜酒食宗慶語淹言南北連和旣久而比棄信絕好爲利而動豈是大國善鄰之義淹言夫爲王者不拘小節中原有菽工采者獲多豈眷眷守尾生之信且齊先主歷事宋朝荷恩積世當應便爾欺奪宗慶庾蓽及行者皆相顧失色何憲知淹昔從南入而以手掩目曰卿何爲不作於禁而作魯肅淹言我捨危�順欲追蹤陳韓何於禁之有憲亦不對王肅歸國也髙祖以淹曾宦江表詔觀是非乃造肅與語還奏言實時議紛紜猶爲未審髙祖曰明日引入我與語自當知之及鑾輿行幸肅多扈從�淹將引若有古迹皆使知之行到朝歌肅問此是何城淹言紂都朝歌城肅言故應有殷之頑民也淹言昔武王滅紂悉居河洛中因劉石亂華仍隨司馬東渡肅知淹寓於靑州乃笑而謂淹曰靑州間何必無其餘種淹以肅本隸徐州言靑州本非其地徐州間今日重來非所知也肅遂伏馬上掩口而笑顧謂侍禦史張思寧曰向者聊因戲言遂致辭溺思寧馳馬奏聞髙祖大悅謂彭城王勰曰淹此段足爲制勝輿駕至洛肅因侍宴髙祖戲肅曰近者行次朝歌聞成淹共卿殊有往覆卿試重敍之肅言臣前朝歌爲淹所困不謂此事仰聞聽覽臣爾日失言一之已甚豈宜再說遂皆大笑髙祖又謂肅曰淹能制卿其才亦不困肅言淹才詞便爲難有聖朝宜應敍進髙祖言若因此進淹恐辱卿轉甚肅言臣屈己達人正可顯臣之美髙祖曰卿旣爲人所屈欲求屈己之名復於卿太優肅言淹旣蒙進臣得屈己伸人此所謂陛下惠而不費遂酣笑而止乃賜淹龍�上馬一匹並鞍勒宛具朝服一襲轉謁者僕射時遷都髙祖以淹家無行資�給事力送至洛陽並賜假日與家累相隨行次靈丘屬蕭鸞遣使�驛馬徵淹車駕濟淮淹於路左請見髙祖�駕而進之淹曰蕭鸞悖虐幽明同棄陛下俯應人神按劍江涘然敵不可小蜂蠆有毒而況國乎深願聖明保萬全之策詔曰此前車之轍得不愼乎淹曰伏聞發洛已來諸有諫者解官奪職恐非聖明納下之義髙祖曰此是我命卿不得爲幹斧鉞淹曰昔文王詢於芻蕘晉文聽輿人之誦臣𨿽卑賤敢同匹夫髙祖優而容之詔賜絹百匹髙祖幸徐州�淹與閭龍駒等主舟�將泛泗入河溯流還洛軍次碻磝淹以黃河峻急慮有傾危乃上疏陳諫髙祖�淹曰朕以恆代無運漕之路故京邑民貧今移都伊洛欲通運四方而黃河急峻人皆難涉我因有此行必須乘流所以開百姓之心知卿至誠而今者不得相納�賜驊驑馬一匹衣冠一襲除羽林監領主客令加威遠將軍於時宮殿初構經始務廣兵民運材日有萬計伊洛流澌苦於厲涉淹遂啟求�都水造浮航髙祖賞納之意欲榮淹於眾朔旦受朝百官在位乃賜帛百匹知左右二都水事世宗初司徒彭城王勰曰先帝本有成旨淹有歸國之誠兼歷官著稱宜加優陟髙祖𨿽崩詔猶在耳乃相聞選曹加淹右軍領左右都水仍主客令復授驍騎將軍加輔國將軍都水主客如故淹小心畏法典客十年四方貢聘皆有私遺毫釐不納乃至衣食不充遂啟乞外祿景明三年出除平陽太守將軍如故還朝病卒贈本將軍光州刺史謚曰定

朱長生於提按魏書本傳朱長生及於提並代人也髙祖時以長生爲員外散騎常侍與提俱使髙車至其庭髙車主阿伏至羅責長生等拜長生拒之曰我天子使安肯拜下土諸侯阿伏至羅乃不以禮待長生以金銀寶器奉之至羅旣受獻長生曰爲臣內附宜盡臣禮何得口云再拜而實不拜呼出帳命眾中拜阿伏至羅慚其巨下大怒曰帳中何不教我拜而辱我於大眾奪長生等獻物內之叢石之中兵�之曰汝能爲我臣則活如其不降殺汝長生與於提瞋目厲聲責之曰豈有天子使人拜汝夷我寧爲魏鬼不爲汝臣至羅彌怒絕其飲食從行者三十人皆降至羅乃給以肉酪惟長生與提不從乃各分徙之積三歲乃得還髙祖以長生等守節遠同蘇武甚嘉之拜長生河內太守於提隴西太守並賜爵五等男從者皆爲令長

孟威按魏書本傳威字能重河南洛陽人頗有气尙尢曉北土風俗歷東宮齊帥羽林監時四鎭髙車叛投蠕蠕髙祖詔威曉諭禍福追還逃散分配爲民後以明解北人之語�在著作以備推訪永平中自鎭遠將軍前軍將軍左右直長加龍驤將軍出使髙昌還遷城門校尉直閣將軍沃野鎭將正光初蠕蠕主阿那歸國詔遣前郢州刺史陸希道兼侍中爲使主以威兼散騎常侍爲副遠畿迎接阿那之還國也復以威爲平北將軍光祿大夫假員外常侍爲使主護送之前後頻使遠蕃粗皆稱旨復加撫軍將軍普泰中除大鴻臚卿尋加驃騎大將軍左光祿大夫天平三年卒贈使持節侍中本將軍都督冀瀛滄三州諸軍事司空公冀州刺史子恂嗣

陰道方按魏書陰仲達傳仲達弟周達周達子遵和遵和兄子道方性和雅頗涉書傳深爲李神�所知賞神�爲前將軍荊州刺史請道方爲其府長流參軍神�曾使道方詣蕭衍雍州刺史蕭綱論邊事道方風神沈正爲綱所稱正光末蕭綱遣其軍主曹義宗等擾動邊蠻神�令道方馳傳向新野處分軍事於路爲土囚村蠻所掠送於義宗義宗又傳致襄陽仍送於蕭衍囚之尙方孝昌中始得還國旣至拜奉朝請轉員外散騎侍郎孝莊初遷尙書左民郎中修起居注永安二年詔道方與儀曹郎中王元旭使於蕭衍至南兗州有詔追還安東將軍光祿大夫領右民郎中太昌初卒年四十二人士咸嗟惜之贈撫軍將軍荊州刺史

鹿悆按魏書本傳悆字永吉濟陰人父生在良吏傳悆好兵書陰陽釋氏之學太師彭城王勰召爲館客嘗詣徐州馬疫附船而至大梁夜睡從者上岸竊禾四束以飼其馬船行數里悆覺問得禾之處從者以告悆大忿卽停船上岸至取禾處以縑三丈置禾束下而返初爲眞定公元子直國中尉恆勸以忠廉之節嘗賦五言詩曰嶧山萬丈樹雕鏤作琵琶由此材髙遠弦響藹中華又曰援琴起何調幽蘭與白雪絲管韻未成莫使弦響絕子直少有令問悆欲其善終故以諷焉母憂去職服闋仍卒任子直出鎭梁州悆隨之州州有兵糧和糴和糴者靡不潤屋悆獨不取子直彊之終不從命莊帝爲禦史中尉悆兼殿中侍禦史監臨淮王彧軍時蕭衍遣其豫章王綜據徐州綜密信通彧云欲歸款綜時爲蕭衍愛子眾議咸謂不然彧募人入報驗其虛實悆遂請行曰若綜有誠心與之盟約如其詐也豈惜一人命也時徐州始陷邊方騷擾綜部將成景�胡龍牙並總彊兵內外嚴固悆遂單馬間出徑趣彭城未至之間爲綜軍主程兵潤所止問其來狀悆答曰兵交使在自昔通言我爲臨淮王所使須有交易兵潤遂先遣人白龍牙等綜旣有誠心聞悆被執語景�等曰我每疑元略規欲叛城將驗其虛實且遣左右爲元略使入魏軍中喚彼一人其使果至可令人詐作略身在一深室詭爲患狀呼使戶外令人傳語時略始被衍追還綜又遣腹心梁話迎悆密語意狀令善酬答引悆入城詣龍牙所時日已暮龍牙列仗舉火引悆曰元中山甚欲相見故令喚卿又曰安丰臨淮將少弱卒規復此城容可得乎悆曰彭城魏之東鄙勢在必爭得否在天非人所測龍牙曰當如卿言復詣景�住所停悆在外門久而未入時夜已久星月甚明有綜軍主姜桃來與悆語曰君年已長宿又充今使良有所達元法僧魏之微子拔城歸梁梁主待物有道乃舉手上指今歲星在斗鬥吳之分野君何爲不歸梁國我令君富貴悆答曰君徒知其一未知其二法僧者莒僕之流而梁納之無乃有愧於季孫也今月建鶉首鬥牛受破歲星木也逆而�之君吳國敗喪不久且衣錦夜遊有識不許言未及盡引入見景�景�曰元中山𨿽曰相喚不懼而來何也答曰昔楚伐吳吳遣�由勞師今者此行略同於彼又曰遊歷多年與卿先經相識仍敍由緣景�便記引悆同坐謂悆曰卿不爲刺客也答曰今者爲使欲返命本朝相刺之事更卜後圖爲設飯食雜果悆彊飲多食向敵數人微自誇矜諸人相謂曰壯士哉乃引向元略所一人引入戶內指�令坐一人別在室中出謂悆曰中山有教與君相聞悆遂起立使人謂悆曰君但坐悆曰家國王子豈有坐聽教命使人曰頓首君我昔有以向南且遣相喚欲聞卿事晚來患動不獲相見悆曰且奉音旨冒險祗赴不得瞻見內懷反側遂辭而退須臾天曉綜軍主範勗景�司馬楊等競問北朝士馬多少悆云秦隴旣平三方靜晏今有髙車白眼羌蜀五十萬齊王闕一字陳畱崔延伯李叔仁等分爲三道徑趣江西安樂王鑑李神領冀相齊濟靑光羽林十萬直向瑯邪南出諸人相謂曰詎非華辭也悆曰可驗崇朝何華之有日晏令還景�送悆上戲馬臺北望城壘曰何此城之固良非彼軍士所能圖擬卿可語二王回師攺計悆曰金墉湯池衝甲彌巧貴守以人何論險害還軍於路與梁話誓盟契約旣固未旬綜果降詔曰日者法僧父子頑固自天長惡不已竊城外叛職此亂階遂使彭宋名藩翻爲賊有𨿽宗臣名將揮戈於泗濱虎士雄卒劍於汴渚然髙墉峻堞非可易登廣涘深隍實爲難踐是用日昃忘食中宵憤惋者也而衍都督豫章王蕭綜體運知機欲歸有道潛遣密信送款於都督臨淮王於時事同夜光能不按劍殿中侍禦史監軍鹿悆不憚虎口視險若夷便能占募入驗虛實誓盟旣固所圖遂果返地復城息我兵甲亦是悆之力焉若不酬以榮祿何以勸厲將來可封定縣開國子食邑三百戶除員外散騎常侍俄出爲靑州彭城王劭府長兼司馬尋解長兼廣川人劉鈞東淸河人房須反劭遣悆監州軍討之戰於商山頗有所捷將統皆劭左右擅增道級妄請賞帛悆面執不與劭弗從悆勃然作色曰竭志立言爲王爲國豈悆家事不辭而出劭追而謝焉竊勛者放言噂欲加私害悆聞而笑之不以介意先是蕭衍遣將彭羣王辯率眾七萬圍逼瑯邪自春及秋官軍不至而兩靑士馬裁可萬餘師次鄖城久而未進劭乃遣悆南靑州刺史胡平遣長史劉仁之�監勒諸將徑赴賊壘大破之斬羣首俘馘二千餘級肅宗嘉之璽書勞問永安中入爲左將軍給事黃門侍郎又以前賞悆入徐之功未盡增邑二百戶進爵爲侯𨿽任居通顯志在謙退迎送親賓加於疇昔而自無室宅常假賃居止布衣糲食寒暑不變莊帝嘉其淸素時復賜以錢帛及東徐城民呂文欣殺刺史元大賓南引賊眾屯柵曲術詔悆使持節散騎常侍安東將軍爲六州大使與行臺樊子鵠討破之文欣黨重以購之文欣同逆人韓端正斬文欣送首魁帥同死者十二人詔書褒慰還拜鎭東將軍金紫光祿大夫尋詔爲使持節兼尙書左僕射東南道三徐行臺至東郡值朱仲遠陷西兗向滑臺詔與都督賀拔勝等拒仲遠軍敗還京普泰中加徵東將軍轉衛將軍右光祿大夫兼度支尙書河北五州和糴大使天平中除梁州刺史時榮陽民鄭榮業等聚眾反圍逼州城悆不能固守遂以城降榮業送悆於關西

行人司部名臣列傳三

北周

楊薦按周書本傳薦字承略秦郡寧夷人也父寶昌平郡守薦幼孤早有名譽性廉謹喜怒不形於色魏永安中隨爾朱天光入關討羣賊封髙邑縣男文帝臨夏州補帳內都督及平侯莫陳悅使薦入洛陽請事魏孝武帝授文帝關西大行臺仍除薦直合將軍時馮翊長公主嫠居孝武意欲歸諸文帝乃令武衛元毗諭旨薦歸白文帝又遣薦入洛陽請之孝武卽許焉孝武欲向關中薦贊成其計孝武曰卿歸語行臺迎我文帝又遣薦與長史宇文測出關候接孝武至長安進爵淸水縣子魏大統元年蠕蠕請和親文帝遣薦與楊寬使並結婚而還進爵爲侯又使薦納幣於蠕蠕魏文帝郁久閭後崩文帝遣僕射趙善使蠕蠕更請婚善至夏州聞蠕蠕貳於東魏欲執使者善懼乃還文帝乃使薦往賜黃金十斤雜彩三百匹薦至蠕蠕責其背惠食言並論結婚之意蠕蠕感悟乃遣使隨薦報命焉及侯景來附文帝令薦與鎭遏薦知景�覆遂求還具陳事實文帝乃遣使密追助景之兵尋而景叛十六年大軍東討文帝恐蠕蠕乘虛寇掠乃遣薦往更論和好以安慰之進使持節驃騎大將軍開封儀同三司加侍中孝閔帝踐祚除禦伯大夫進爵姚谷縣公仍使突厥結婚突厥可汗弟地頭可汗阿史�庫頭居東面與齊通和說其兄欲背先約計謀已定將以薦等送齊薦知其意乃正色責之辭气慷慨涕泗橫流可汗慘然良久曰幸無所疑當共平東賊然後發遣我女乃令薦先報命仍請東討以奉使稱旨遷大將軍保定四年又納幣於突厥還行小司馬又行大司徒從陳公純等逆女於突厥進爵南安郡公天和三年遷總管梁州刺史後以疾卒

柳弘按周書柳慶傳慶子機字匡時少有令譽風儀辭令爲當世所推歷小納言開府儀同三司司宗中大夫大象中禦正上大夫華州刺史機弟弘字匡道少聰�亦善艸隸博涉羣書辭彩雅贍與弘農揚素爲莫逆交解巾中外府記室�軍建徳初除內史上士歷小宮尹禦正上士陳遣王偃民來聘髙祖令弘勞之偃民謂弘曰來日至於藍田正逢滋水暴長所賫國信溺而從流今所進者假之從吏請勒下流人見爲追尋此物也弘曰昔淳於之獻空籠前史稱以爲美足下假物而進詎是陳君之命乎偃民慚不能對髙祖聞而嘉之盡以偃民所進之物賜弘乃令報聘占對詳敏見稱於時使還拜內史都上士遷禦正下大夫尋卒於官時年三十一髙祖甚惜之贈晉州刺史揚素誄之曰山陽王弼風流長逝潁川荀粲零落無時修竹夾池永絕梁園之賦長楊映沼無復洛川之文其爲士友所痛惜如此有文集行於世

杜杲按周書本傳杲字子暉京兆杜陵人也祖建魏輔國將軍贈豫州刺史父皎儀同三司武都郡守杲學涉經史有當世幹略其族父瓚淸貞有識鑑深器重之常曰吾家千里駒也瓚時仕魏爲黃門侍郎兼度支尙書衛大將軍西道行臺尙孝武妹新丰公主因薦之於朝廷永熙三年起家奉朝請累遷輔國將軍成州長史漢陽郡守世宗初轉修城郡守屬鳳州人仇周貢等構亂攻逼修城杲信洽於民部內遂無叛者尋而開府趙昶諸軍進討杲率郡兵與昶合勢遂破平之入爲司命上士初陳文帝弟安成王頊爲質於梁及江陵平頊隨例遷長安陳人請之太祖許而未遣至是帝欲歸之命杲使焉陳文帝大悅卽遣使報聘並賂黔中數州之地仍請畫野分疆永惇鄰好以杲奉使稱旨進授都督治小禦伯更往分界焉陳人於是以魯山歸我帝乃拜頊柱國大將軍詔杲送之還國陳文帝謂杲曰家弟今蒙禮遣實是周朝之惠然不還彼魯山亦恐未能及此杲答曰安成之在關中乃咸陽一布衣耳然是陳之介弟其價豈止一城本朝親睦九族恕己及物上遵太祖遺旨下思繼好之義所以發徳音者蓋爲此也若知止侔魯山固當不貪一鎭況魯山梁之舊地梁卽本朝蕃臣若以始末言之魯山自合歸國云以尋常之土易己骨肉之親使臣猶謂不可何以聞諸朝廷陳文帝慚恧久之乃曰前言戲之耳自是接遇有加常禮及杲還命引升殿親降禦座執手以別朝廷嘉之授大都督小載師下大夫治小納言復聘於陳中山公訓爲蒲州總管以杲爲府司馬州治中兼知州府事加使持節車騎大將軍儀同三司及華皎來附詔令衛公直督元定等援之與陳人交戰我師不利元定等並沒自是連兵不息東南騷動髙祖患之乃授杲禦正中大夫後四年遷溫州刺史賜爵義興縣伯大象元年徵拜禦正中大夫復使於陳二年除申州刺史加開封儀同大將軍追爵爲侯邑一千三百戶除同州司會隋開皇元年以杲爲同州總監進爵爲公俄遷工部尙書二年除西南道行臺兵部尙書尋以疾卒子運大象末宣納上士杲兄長暉位至儀同三司

袁敞按周書蕭�傳袁敞陳郡人祖昂司空父士俊安成內史敞少有器量博涉文史以吏部郎使詣闕時主者以敞班在陳使之後敞固不從命主者詰之敞對曰昔陳之祖父乃梁諸侯之下吏也棄忠與義盜有江東今大周朝宗萬國招以禮若使梁之行人在陳人之後便恐彜倫失序豈使臣之所望焉主者不能屈遂以狀奏髙祖善之乃詔敞與陳使異日而進還以稱旨遷侍中轉左民尙書從蕭琮入隋授開府儀同三司終於譙州刺史子謐謙

隋

伊婁謙按隋書本傳謙字彥恭本鮮卑人也其先代爲酋長隋魏南遷祖信中部太守父靈相降二州刺史謙性忠直善辭令仕魏爲直閣將軍周受禪累遷宣納上士使持節車騎大將軍武帝將伐齊引入內殿從容謂曰朕將有事戎馬何者爲先謙對曰愚臣誠不足以知大事但僞齊僭擅跋扈不恭沈溺倡優耽昏曲�其折衝之將斛律明月已斃讒人之口上下離心道路仄目若命六師臣之願也帝大笑因使謙與小司寇拓拔偉聘齊觀舋帝尋發兵齊王知之令其僕射陽休之責謙曰貴朝盛夏徵兵馬首何向謙答曰僕憑式之始未聞興師設復西增白帝之城東益巴丘之戍人情恆理豈足怪哉謙參軍髙遵以情輸於齊遂拘畱謙不遣帝克並州召謙勞之曰朕之舉兵本俟卿還不圖髙遵中爲叛逆乖朕宿心遵之罪也乃執遵付謙任令報復謙頓首請赦之帝曰卿可聚眾唾面令知愧也謙跪曰以遵之罪又非唾面之責帝善其言而止謙竟待遵如初其寬厚仁恕皆此類也尋賜爵濟陽縣伯累遷前驅中大夫大象中進爵爲侯加位開府髙祖作相授亳州總管俄徵還京旣平王謙謙恥與逆人同名因爾稱字髙祖受禪以彥恭爲左武候將軍俄拜大將軍進爵爲公數年出爲澤州刺史淸約自處甚得人和以疾去職吏人攀戀行數百里不絕數歲卒於家時年七十子傑嗣

唐

夏侯端按唐書本傳端壽州壽春人梁尙書左僕射詳孫也仕隋爲大理司直髙祖微時與相友大業中討賊河東表端爲副端邃數術密語髙祖曰玉�搖帝坐不安晉得歲眞人將興安天下之亂者其在公乎但上性沈忌內惡諸李今金才已誅次且取公宜早爲計帝感其言義師興端在河東吏捕送長安帝入京師釋囚引入臥內擢祕書監李密之降關東地未有所屬端請假節招諭乃拜大將軍爲河南道招慰使卽傳檄州縣東薄海南揵淮二十餘州遣使順附次譙州會亳汴二州刺史降王世充道塞無所歸計窮彷徨麾下二千人糧盡不忍委端去端乃殺馬宴大澤中謂眾曰我奉王命義無屈公等有妻子徒死無益吾丐若首持與賊以取富貴眾號泣不忍視端亦泣欲自刎爭持之乃止行五日餓死十四三遇賊眾潰從者才三十餘人遂東走擷豆以食端持節臥起嘆曰平生不知死地乃在此縱其下令去毋俱沒會李公逸守杞州勒兵迎端時河南地悉入世充公逸感端之節亦固守世充遣人以淮南郡公尙書少吏部印綬召端解所服衣以贈端曰吾天子使寧污賊官耶非持首去不可見卽焚書及衣因解節毛懷之間道走宜陽曆崖峭榛莽比到其下僅有在者皆體發�焦人不堪視端入謁自謝無功不及危困狀帝憫之復拜祕書監出爲梓州刺史散祿廩周孤窮不爲子孫計貞觀元年卒

鄭元按唐書鄭善果傳鄭元字徳芳隋沛國公譯之子性察慧愛尙文藝以父功拜儀同襲爵累遷右衛將軍更封莘國公大業末出爲文城郡守髙祖兵興遣將張綸西略地攻拔其城系致軍門釋之授太常卿與襄武王琛使突厥還爲�旗將軍元習軍旅事帝令教諸屯軍法劉武周將宋金剛與突厥處羅可汗掎角寇汾晉詔元諭罷可汗兵不聽乃進爲武周援會暴疾其下意元置毒囚之處羅死頡利立畱帳中數年帝旣許可汗婚元始得還帝勞曰卿不辱於虜可�蘇武張騫矣拜鴻臚卿母喪免會突厥提精騎數十萬身自將攻太原詔卽苫次起元持節往勞旣至虜以不信咎中國元隨語折讓無所屈徐乃數其背約突厥愧服因好謂頡利曰突厥得唐地無所用唐得突厥不可臣而使兩不爲用而相攻伐何哉今掠財資人口皆入所部可汗一不得豈若僕旗接好則金玉重幣一歸可汗且唐有天下約可汗爲兄弟使驛銜箠於道今坐受其利不肯乃蔑徳貽怨自取勞苦若何頡利當其言引還太宗賜書曰知公口伐可汗如約遂使邊火息燧朕何惜金石賜於公哉貞觀三年復使突厥還言夷狄以馬羊準盛衰今突厥六畜不蕃人色若菜牙肉飯粟化爲血不三年必亡無幾突厥果敗後轉左武候大將軍坐事免起爲宜州刺史以老致仕卒贈幽州刺史謚曰簡元幹敏所至常有譽五聘絕域危不脫終不自爲解然譯事後母不謹隋文帝嘗賜孝經愧勗之至元亦不以孝聞士醜其行

崔惇禮按唐書本傳惇禮字安上祖仲方在隋爲禮部尙書其先博陵著姓魏末徙爲雍州咸陽人惇禮涉書傳以節義自將武徳中官通事舍人善辭令進止觀者皆嘗持節幽州召廬江王瑗瑗以舉兵執之脇問朝廷事惇禮不爲言太宗壯之還除左衛郎將賜金幣良馬擢中書舍人四遷兵部侍郎出爲靈州都督召還拜兵部尙書詔撫輯回紇鐵勒部姓會薛延陀寇邊與李績合兵攻破之置祁連州處其餘眾瀚海都督回紇吐迷度爲下所殺詔往綏定立其嗣而還惇禮通知四夷情僞其少慕蘇武爲人故屢使突厥前後建明允會事機永徽四年拜侍中監修國史累封固安縣公進中書令兼檢校太子詹事以久疾自言不任事奉兩宮更拜太子少師同中書門下三品弟餘慶時爲定襄都督府司馬召使侍疾卒年六十一髙宗爲舉哀東雲龍門賻布祕器尢厚贈開府儀同三司並州大都督謚曰昭陪葬昭陵餘慶位亦至兵部尙書

和逢堯按唐書本傳逢堯岐州岐山人武后時負鼎詣闕下上書自言願助天子和飪百度有司讓曰昔桀不道伊尹負鼎於湯今天子聖明百司以和尙何所調逢堯不能答流莊州十餘年乃舉進士髙第累擢監察禦史突厥默啜請尙公主逢堯以禦史中丞攝鴻臚卿報可默啜遣貴近頡利來曰詔送金鏤具鞍乃塗金非天子意使者不可信𨿽得公主猶非實請罷和親欲馳去左右色動逢堯呼曰我大國使不受我辭可輒去乃牽持其人謂曰漢法重女�而送鞍具欲安且久不以金爲貴可汗乃貪金而不貴信邪默啜聞曰漢使至吾國眾矣斯食鐵石人不可易因備禮以見逢堯說之曰天子昔爲單於都護思與可汗通舊好可汗尙向風慕義襲冠冕取重諸藩默啜信之爲斂發紫衣南面再拜稱臣遣子入朝逢堯以使有指擢戶部侍郎坐善太平公主斥朗州司馬終柘州刺史逢堯詼詭當大事敢僥福故卒以附麗廢然唐興奉使者稱逢堯

蕭昕按唐書本傳昕字中明梁鄱陽王恢七世孫世居河南再中博學宏辭科調壽安尉累遷左補闕哥舒翰爲副元帥拒安祿山辟掌書記翰敗儳道走蜀肅宗立奉誥冊見行在歷中書舍人禮部侍郎代宗狩陜昕由武關從帝擢國子祭酒建請崇太學以樹教本帝寤其言詔羣臣有籍於朝及神策六軍子弟隸業者聽補生員大歷中持節弔回紇回紇恃功廷讓昕曰乃中國亂非我無以平柰何市馬不時歸我直眾失色昕徐曰國家龕定寇難功𨿽絲毫不遺賞況鄰國乎僕固懷恩我之叛臣爾與連禍又引吐蕃暴我郊甸天捨其衷吐蕃敗北回紇悔懼叩顙乞和非天子卹舊功則只馬不得出塞下孰爲失信者回紇大慚因厚禮昕遣使者約和轉工部尙書封晉陵侯徳宗出奉天昕年八十餘步出城賊求之急獨竄山谷間僅至奉天遷太子少傅爵郡公兼禮部尙書知貢舉久之以太子少師致仕卒年九十二贈揚州大都督謚曰懿昕始薦張鎬來瑱在禮部擢杜黃裳髙郢裴�其後鎬興布衣不數年位將相瑱爲將有威名黃裳等繼輔政並爲名宰云

孔巢父按唐書本傳巢父字弱翁孔子三十七世孫少力學隱䢐來山永王璘稱兵江淮辟署幕府不應鏟迹民伍璘敗知名廣徳中李季卿宣撫江淮薦爲左衛兵曹�軍三遷庫部員外郎出爲徑原行軍司馬累拜湖南觀察使未行會晉王爲荊襄副元帥署行軍司馬俄而徳宗狩奉天行在擢給事中爲河中陜華招討使累上破賊方略帝嘉納未幾兼禦史大夫爲魏博宣慰使巢父辯而才及見田悅與言君臣大義利害順逆開曉其眾是時悅久不臣下皆厭亂雜然喜曰不圖今日還爲王人酒中悅起自陳騎射工曰陛下見用何敵不摧巢父曰若爾不蚤自歸乃一劇賊耳悅曰能爲劇賊豈不能爲功臣乎巢父曰國方多虞待子而息悅謝焉數日田緒殺悅與大將邢曹俊等聽命巢父卽以緒權知軍務紓其難李懷光據河中帝復令巢父宣慰罷其兵以太子太保授之懷光素服侍命巢父不止眾忿曰太尉無官矣方宣詔乃噪而合害巢父並殺中人啖守盈初巢父至懷光以其使魏博而田悅死疑其謀出巢父故軍亂不肯救帝聞震悼贈尙書左僕射謚曰忠詔具禮收葬賜其家粟帛存卹之從子戣戡戢

後唐

李嚴按五代史唐臣傳嚴幽州人也初名讓坤事劉守光爲刺史後事莊宗爲客省使嚴爲人明敏多藝能習騎射頗知書而辯同光三年使於蜀爲王衍陳唐興復功徳之盛音辭淸亮蜀人聽之皆動衍樞密使宋光嗣召嚴置酒從容問中國事嚴對曰前年天子建大號於鄴宮自鄆趨汴定天下不旬日而梁之降兵猶三十萬東漸於海西極甘涼北躡幽陵南逾閩嶺四方萬里莫不臣妾而淮南楊氏承累世之彊鳳翔李公恃先朝之舊皆遣子入侍稽首稱藩至於荊湖吳越修貢職效珍奇願自比於列郡者至無虛月天子方懷之以徳而震之以威天下之勢不得不一也光嗣曰荊湖吳越非吾所知若鳳翔則蜀之姻親也其人反復其可信乎又聞契丹日益彊盛大國其可無慮乎嚴曰契丹之彊孰與僞梁光嗣曰比梁差劣爾嚴曰唐滅梁如拉朽況其不及乎唐兵布天下發一鎭之眾可以滅遼使無類然而不在九州之內自前古王者皆存而不論蓋不欲窮兵黷武也蜀人聞嚴應對愈益奇之是時蜀之君臣皆庸暗而恃險自安窮極奢僭嚴自蜀還具言可取之狀初莊宗遣嚴以名馬入蜀市珍奇以充後宮而蜀法嚴禁以奇貨出劍門其非奇物而出者名曰入艸物由是嚴無所得而還惟得金二百兩地衣毛布之類莊宗聞之大怒曰物歸中國謂之入艸王衍其能免爲入艸人乎於是決議伐蜀冬魏王繼岌西伐以嚴爲三川招討使與康延孝以兵五千先行所過州縣皆迎降延孝至漢州王衍告曰得李嚴來卽降眾皆以伐蜀之謀自嚴始而衍怨嚴深不宜往嚴聞之喜卽馳騎入益州衍見嚴以妻母爲托卽日以蜀降嚴還明宗以爲泗州防禦使客省使如故其後孟知祥倔彊於蜀安重誨稍裁抑之思有以制知祥者嚴求爲西川兵馬督監將行其母曰汝前啟破蜀之謀今行其以死報蜀人矣嚴不聽初嚴與知祥同事莊宗時知祥爲中門使嚴嘗有過莊宗怒甚命斬之知祥戒行刑者少緩入白莊宗曰嚴小過不宜以喜怒殺人恐失士大夫心莊宗怒稍解命知祥監笞嚴二十而釋之知祥𨿽與嚴有舊恩而惡其來蜀人聞嚴來亦皆惡之嚴至知祥置酒從容問嚴曰朝廷以公來邪公意自欲來邪嚴曰君命也知祥發怒曰天下藩鎭皆無監軍安得爾獨來此此乃孺子熒惑朝廷爾卽擒斬之明宗不能詰也知祥由此遂反

遼

耶律虎古按遼史本傳虎古字海鄰六院夷離堇覿烈之孫少�悟重然諾保寧初補禦盞郎君十年使宋還以宋取河東之意聞於上燕王韓匡嗣曰何以知之虎古曰諸僭號之國宋皆並收惟河東未下今宋講武習戰意必在漢匡嗣力沮乃止明年宋果伐漢帝以虎古能料事器之乃曰吾與匡嗣慮不及此授涿州刺史統和初皇太后稱制召赴京師與韓徳讓以事相忤徳讓怒取護衛所執戎仗擊其腦卒子磨魯古

蕭和尙按遼史本傳和尙字洪寧國舅大父房之後忠直多誌略開泰初補玉盞郎君尋爲內史太醫等局都林牙使宋賀正將宴典儀者告班節度使下和尙曰班次如此是不以大國之使相禮且以錦服爲貺如待蕃部若果如是吾不預宴宋臣不能對易以紫服位視執政使禮始定八年秋爲唐古部節度使卒弟特末

牛溫舒按遼史本傳溫舒範陽人剛正尙節義有遠器咸雍中擢進士第滯小官大安初累遷戶部使轉給事中知三司使事國民兼足上以爲能加戶部侍郎攺三司使壽隆中拜�知政事兼同知樞密院事攝中京畱守部民詣闕請眞拜從之召爲三司使幹統初復�知政事知南院樞密使事五年夏爲宋所攻來請和解溫舒與蕭得裏底使宋方大燕優人爲道士裝索土泥藥鑪優曰土少不能和溫舒遽起以手藉土懷之宋主問其故溫舒對曰臣奉天子威命來和若不從則當捲土收去宋人大驚遂許夏和還加中書令卒

宋

畢仲衍按宋史畢士安傳士安曾孫仲衍字夷仲以蔭爲陽翟主簿舉進士中第調沈丘令歐陽修呂公著薦之入司農爲主簿升丞吳充引爲中書檢正奉使契丹宴射連破的眾驚異之且偉其恣容密使人取其衣爲度制服以賜時預其元會盡能記其朝儀節奏圖畫歸獻後錢勰出使契丹主猶問畢少卿何官今安在王珪與充不相能以仲衍爲充所用數求罪過欲傷之卒無可乘但畱滯不遷經四年乃以祕閣校理同知太常禮院爲官制局檢討官制文字千萬計區別分類損益刪補皆曲盡其當凡從中問其事必須仲衍然後報他人不知也撰中書備對三十卷士大夫家爭傳其書髙麗使入貢詔館之上元夕與使者宴東闕下作詩誦聖徳神宗次韻賜焉當時以爲寵官制行帝自擢起居郎王珪畱除命謂爲太峻爭於前帝連稱曰是當得爾未幾暴得疾一夕卒年四十三帝遣中使唁其家賻錢五十萬

髙遵裕按宋史本傳遵裕字公綽忠武軍節度使瓊之孫也以父任累遷供備庫副使鎭戎軍駐泊都監夏人寇大順城諒祚中矢遁會英宗晏駕遣遵裕告哀抵宥州下宮夏人遣王盥受命以吉服至遵裕切責之遂易服旣而具食上宮語及大順城事盥曰剽掠輩耳遵裕曰若主寇邊扶傷而遁斯言非妄邪夏人以爲辱亟遣人代對終食不敢發口輒忿怒曰王人蔑視下國獘邑𨿽小控弦十數萬亦能躬執櫜鞬與君周旋遵裕瞑目曰主上天縱神武毋肆狂獗以干誅夷時諒祚覘於屏間搖手使止神宗聞而嘉之擢知保安軍

曹勛按宋史本傳勛字公顯陽翟人父組宣和中以合門宣贊舍人爲睿思殿應制以占對開敏得幸勛用恩補承信郎特命赴進士廷試賜甲科爲武吏如故靖康初爲合門宣贊舍人勾當龍徳宮除武義大夫從徽宗北遷過河十餘日謂勛曰不知中原之民推戴康王否翌日出禦衣書領中曰可使卽眞來救父母並持韋賢妃邢夫人信命勛間行詣王又諭勛見康王第言有淸中原之策悉舉行之毋以我爲念又言藝祖有誓約藏之太廟不殺大臣及言事官違者不祥勛自燕山遁歸建炎元年七月至南京以禦衣所書進入髙宗泣以示輔臣勛建議募死士航海入金國東京奉徽宗由海道歸執政難之出勛於外凡九年不得遷秩紹興五年除江西兵馬副都監勛以遠次爲請攺浙東言者論其不閒武藝專事請求竟奪新命十一年兀朮遣使議和授勛成州團練使副劉光遠報之及淮遇兀朮遣還言當遣尊官右職持節而來蓋欲亟和也勛還遷忠州防禦使金使蕭毅等來命勛爲接伴使未幾落階官爲容州觀察使充金國報謝副使召入內殿帝灑泣諭以懇請親族之意及見金主正使何鑄伏地不能言勛反復開諭金主首肯許還梓宮及太后勛歸金遣髙居安等衛送太后至臨安命勛充接伴使遷保信軍承宣使樞密副都承旨二十九年拜昭信軍節度使副王倫爲稱謝使時金主亮已定侵淮計勛與倫還言鄰國恭順和好無他人譏其妄孝宗朝加太尉提舉皇城司開府儀同三司淳熙元年卒贈少保

衛膚敏按宋史本傳膚敏字商彥華亭人以上捨生登宣和元年進士第授文林郎南京宗子博士尋攺教授六年召對攺宣教郎祕書省校書郎命假給事中賀金主生辰膚敏奏曰彼生辰後天寧節五日金人未聞入賀而反先之以失國體萬一金使不來爲朝廷羞請至燕山候之彼若不來則以幣置境上而已帝可其奏旣至燕金賀使果不至遂置幣而還七年復假給事中以行及慶源府逢許亢宗還語金國事曰彼且大入其勢不可往膚敏至燕報愈急眾懼不敢進膚敏叱曰吾將君命以行其可止乎旣至金國知其兵已舉殊不爲屈及將還金人所答國書欲以押字代璽膚敏力爭曰押字豈所以交鄰國論難往復卒易以璽及受書欲令雙跪膚敏曰雙跪乃北朝禮安可令南朝人行之哉爭辧逾時卒單跪以受金人積不說中道羇畱且半年至涿州新城與斡離不遇遣人約相見拒之不可遂語之曰必欲相見其禮當如何曰有例膚敏笑曰例謂趨伏羅拜此禮焉可用北朝止一君耳皇子郎君𨿽貴人臣也一介之使𨿽賤亦人臣也兩國之臣相見而用君臣之禮是北朝一國有二君也金人气折始曰惟所欲膚敏長揖而入旣坐金人出誓書示之膚敏卻不視曰遠使久不聞朝廷事此書眞僞不可知因論用兵事又以語折之幾復爲所畱靖康初始還進三官遷吏部員外郎會髙麗遣使來賀命假太常少卿往接之朝論欲攺稱宣問使膚敏曰國家厚遇髙麗久矣今邊事方作不可遽削其禮失遠人心願姑仍舊乃復稱接伴使旣至明州會京師多難乃便宜稱詔厚賜使者遣還建炎元年復命自劾矯制之罪髙宗嘉賞遷衛尉少卿

朱弁按宋史本傳弁字少章徽州婺源人少�悟讀書日數千言旣冠入太學晁說之見其詩奇之與歸新鄭妻以兄女新鄭介汴洛間多故家遣俗弁遊其中聞見日廣靖康之亂家碎於賊弁南歸建炎初議遺使問安兩宮弁奮身自獻詔補修武郎借吉州團練使爲通問副使至雲中見粘罕邀說甚切粘罕不聽使就館守之以兵弁復與書言用兵講和利害甚悉紹興二年金人忽遣宇文虛中來言和議可成當遣一人詣元帥府受書還虛中欲弁與正使王倫探策決去畱弁曰吾來固自分必死豈應今日覬幸先歸願正使受書歸報天子成兩國之好蚤申四海之養於兩宮則吾𨿽暴骨外國猶生之年也倫將歸弁請曰古之使者有節以爲信今無節有印印亦信也願畱印使弁得抱以死死不腐矣倫解以授弁弁受而懷之臥起與俱金人迫弁仕劉豫且訹之曰此南歸之漸弁曰豫汝國賊吾嘗恨不食其肉又忍北面臣之吾有死耳金人怒絕其餼遺以困之弁固拒驛門忍饑待盡誓不爲屈金人亦感動致禮如初久之復欲易其官弁曰自古兵交使在其間言可從從之不可從則囚之殺之何必易其官吾官受之本朝有死而已誓不易以辱吾君也且移書耶律紹文等曰上國之威命朝以至則使人夕以死夕以至則朝以死又以書訣後使洪皓曰殺行人非細事吾曹遭之命也要當捨生以全義爾乃具酒食召被掠士夫飲半酣語之曰吾已得近郊某寺地一旦畢命報國諸公幸瘞我其處題其上曰有宋通問副使朱公之墓於我幸矣眾皆泣下莫能仰視弁談笑自若曰此臣子之常諸君何悲也金人知其終不可屈遂不復彊王倫還朝言弁守節不屈帝爲官其子林賜其家銀帛會粘罕等相繼死滅弁密疏其事及金國虛實曰此不可失之時也遣李發等間行歸報其後倫復歸又以弁奉送徽宗大行之文爲獻其辭有曰嘆馬角之未生魂消雪窖攀龍�而莫逮淚灑冰天帝讀之感泣官其親屬五人賜吳興田五頃帝謂丞相張浚曰歸日當以禁林處之八年金使烏陵思謀石慶充至稱弁忠節詔附黃金三十兩以賜十三年和議成弁得歸入見便殿弁謝且曰人之所難得者時而時之運無已事之不可失者幾而幾之藏無形惟無已也故來遲而難遇惟無形也故動微而難見陛下與金人講和上返梓宮次迎太母又其次則憐赤子之無辜此皆知時知幾之明驗然時運而往或難固執幾動有變宜鑑未兆盟可守而詭詐之心宜嘿以待之兵可息而銷弭之術宜詳以講之金人以黷武爲至徳以苟安爲太平虐民而不卹民廣地而不廣徳此皆天助中興之勢若時與幾陛下旣知於始願圖厥終帝納其言賜金帛甚厚弁又以金國所得六朝禦容及宣和禦書畫爲獻秦檜惡其言敵情奏以初補官易宣教郎直祕閣有司校其考十七年應遷數官檜沮之僅轉奉議郎十四年卒弁爲文慕陸宣公援據精博曲盡事理詩學李義山詞气雍容不蹈其險怪奇澀之獘金國名王貴人多遣子弟就學弁因文字往來說以和好之利及歸述北方所見聞忠臣義士朱昭史玩張忠輔髙景平孫益孫谷傅偉文李丹五臺僧寶眞婦人丁氏晏氏小校閻進朱績等死節事狀請加褒錄以勸來者有聘遊集四十二卷書解十卷曲洧舊聞三卷續骫骳說一卷雜書一卷風月堂詩話三卷新鄭舊詩一卷南歸詩文一卷

張邵按宋史本傳邵字才彥烏江人登宣和三年上捨第建炎元年爲衢州司刑曹事會詔求直言邵上疏曰有中原之形勢有東南之形勢今縱未能遽爭中原宜進都金陵因江淮蜀漢閩廣之資以圖恢復不應退自削弱三年金人南侵詔求可至軍前者邵慨然請行轉五官直龍圖閣假禮部尙書充通問使武官楊憲副之卽日就道至濰州接伴使置酒張樂邵曰二帝北遷邵爲臣子所不忍聽請止樂至於三四聞者泣下翌日見左監軍撻攬命邵拜邵曰監軍與邵爲南北朝從臣無相拜禮且以書抵之曰兵不在彊弱在曲直宣和以來我非無兵也帥臣初開邊隙謀臣復啟兵端是以大國能勝之厥後僞楚僭立羣盜�起曾幾何時電掃無餘是天意人心未厭宋徳也今大國復裂地以封劉豫窮兵不已曲有在矣撻攬怒取國書去執邵送密州囚於祚山寨明年又送邵於劉豫使用之邵見劉豫長揖而已又呼爲殿院責以君臣大義詞气俱厲豫怒械置於獄楊憲遂降豫知邵不屈久之復送於金拘之燕山僧寺從者皆莫知所之後又作書爲金言劉豫挾大國之勢日夜南侵不勝則首鼠兩端勝則如養鷹飽則揚去終非大國之利守者密以告金取其書去益北徙之會寧府距燕三千里金嘗大赦許宋使者自便還鄕人人多占籍淮北冀幸稍南惟邵與洪皓朱弁言家在江南十三年和議成及皓弁南歸八月入見奏前後使者如陳過庭司馬朴滕茂實崔縱魏行可皆歿異域未褒贈者乞旱頒卹典邵並攜崔縱柩歸其家升祕閣修撰主管佑神觀左司諫詹大方論其奉使無成攺臺州崇道觀移書時相勸其迎請欽宗與諸王后妃十九年以敷文閣待制提舉江州太平興國宮知池州再奉祠卒年六十一累贈少師邵負气遇事慷慨常以功名自許出使囚徙屢瀕於死其在會寧金人多從之學喜誦佛書𨿽異域不廢初使金時遇秦檜於濰州及歸上書言檜忠節議者以是少之後弟祁下大理獄將株連邵會檜死得免有文集十卷子孝覽孝曾孝忠孝曾後亦以出使歿於金金人知爲邵子尙憐之

洪皓按宋史本傳皓字光弼番易人少有奇節慷慨有經略四方誌登政和五年進士第王黼朱�皆欲婚之力辭宣和中爲秀州司錄大水民多失業皓白郡守以拯荒自任發廩損直以糶民坌集皓恐其紛競乃別以靑白幟涅其手以識之令嚴而惠�浙東綱米過城下皓白守邀畱之守不可皓曰願以一身易十萬人命人感之切骨號洪佛子其後秀軍叛縱掠郡民無一得脫惟過皓門曰此洪佛子家也不敢犯建炎三年五月帝將如金陵皓上書言內患甫平外敵方熾若輕至建康恐金人乘虛侵軼宜先遣近臣往經營俟告辦回鑾未晚時朝儀已定不從旣而悔之他日帝問宰輔近諫移蹕者爲誰張浚以皓對時議遣使金國浚又薦皓於呂頤浩召與語大悅皓方居父喪頤浩解衣巾俾易墨衰絰入對帝以國步艱難兩宮遠播爲憂皓極言天道好還金人安能久陵中夏此正春秋邲郢之役天其或者警晉訓楚也帝悅遷皓五官擢徽猷閣待制假禮部尙書爲大金通問使龔副之令與執政議國書皓欲有所易頤浩不樂遂抑遷官之命時淮南盜賊踵起李成甫就招卽命知泗州羈縻之乃命皓兼淮南京東等路撫諭使俾成以所部衛皓至南京比過淮南成方與耿堅共圍楚州責權州事賈惇詩以降敵實持叛心皓先以書抵成成以汴涸虹有紅巾賊軍食絕不可往皓聞堅起義兵可撼以義遣人密諭之曰君數千里赴國家急山陽縱有罪當稟命於朝今擅攻圍名勤王實作賊爾堅意動遂彊成斂兵皓至泗境迎騎介而來龔曰虎口不可入皓遂還上疏言成以朝廷饋餉不繼有引眾建康之語今靳賽據揚州薛慶據髙郵萬一三叛連衡何以待之此含垢之時宜使人諭意優進官秩畀之以京口綱運如晉明帝待王惇可也疏奏帝卽遣使撫成給米五萬石頤浩惡其直達而不先白堂奏皓托事稽畱貶二秩皓遂請出滁陽路自壽春由東京以行至順昌聞羣盜李閻羅小張俊者梗�上道皓與其黨遇譬曉之曰自古無白頭賊其黨悔悟皓使持書至賊巢二渠魁聽命領兵入宿衛皓至太原畱幾一年金遇使人禮日薄及至雲中粘罕迫二使仕劉豫皓曰萬里銜命不得奉兩宮南歸恨力不能磔逆豫忍事之耶畱亦死不卽豫亦死不願偸生鼠狗間願就鼎鑊無悔粘罕怒將殺之旁一酋唶曰此眞忠臣也目止劍士爲之跪請得流遞冷山流遞猶編竄也惟至汴受豫官雲中至冷山行六十日距金主所都僅百里地苦寒四月艸生八月已雪穴居百家陳王悟室聚落也悟室敬皓使教其八子或二年不給食盛夏衣粗布嘗大雪薪盡以馬矢然火煨麵食之或獻取蜀策悟室持問皓皓力折之悟室銳欲南侵曰孰謂海大我力可幹但不能使天地相拍爾皓曰兵猶火也勿戢將自焚自古無四十年用兵不止者又數爲言所以來爲兩國事旣不受使乃令深入教小兒非古者待使之禮也悟室或答或默忽發怒曰汝作和事官而口硬如許謂我不能殺汝耶皓曰自分當死顧大國無受殺行人之名願投之水以墜淵爲名可也悟室義之而止和議將成悟室問所議十事皓條析甚至大略謂封冊乃虛名年號本朝自有金三千兩景徳所無東南不宜蠶絹不可增也至於取淮北人景徳載書猶可覆視悟室曰誅投附人何爲不可皓曰昔魏侯景歸梁梁武帝欲以易其侄蕭明於魏景遂叛陷臺城中國決不蹈其覆轍悟室悟曰汝性直不誑我吾與汝如燕遣汝歸議遂行會莫將北來議不合事復中止畱燕甫一月兀朮殺悟室黨類株連者數千人獨皓與異論幾死故得免方二帝遷居五國城皓在雲中密遣人奏書以桃梨粟面獻二帝始知帝卽位皓聞佑陵訃北向泣血旦夕臨諱日操文以祭其辭激烈舊臣讀之皆揮涕紹興十年因諜者趙徳書機事數萬言藏故絮中歸達於帝言順昌之役金人震懼奪魄燕山珍寶盡徙以北意欲捐燕以南棄之王師亟還自失機會今再舉尙可十一年又求得太后書遣李微持歸帝大喜曰朕不知太后寧否幾二十年𨿽遣使百輩不如此一書是冬又密奏書曰金已厭兵勢不能久異時以婦女隨軍今不敢也若和議未決不若乘勢進擊再造反掌爾又言胡銓封事此或有之金人知中國有人益懼張丞相名動異域惜置之散地又問李綱趙鼎安否獻六朝禦容徽宗禦書其後梓宮及太后歸音皓皆先報初皓至燕宇文虛中已受金官因薦皓金主聞其名欲以爲翰林直學士力辭皓有逃歸意乃請於�政韓昉乞於眞定或大名以自養昉怒始易皓官爲中京副畱守再降爲畱司判官趣行屢矣皓乞不就職昉竟不能屈金法𨿽未易官而曾經任使者永不可歸昉遂令皓校雲中進士試蓋欲以計墮皓也皓復以疾辭未幾金主以生子大赦許使人還鄕皓與張邵朱弁三人在遣中金人懼爲患猶遣人追之七騎及淮而皓已登舟十二年七月見於內殿力求郡養母帝曰卿忠貫日月志不忘君𨿽蘇武不能過豈可捨朕去耶請見慈寧宮帟人設簾太后曰吾故識尙書命撤之皓自建炎己酉出使至是還畱北中凡十五年同時使者十三人惟皓邵弁得生還而忠義之聲聞於天下者獨皓而已皓旣對退見秦檜語連日不止曰張和公金人所憚乃不得用錢塘暫居而景靈宮太廟皆極土木之華豈非示無中原意乎檜不懌謂皓子適曰尊公信有忠節得上眷但官職如讀書速則易終而無味須如黃鍾大呂乃可八月除徽閣直學士提舉萬壽觀兼權直學士院金人來取趙彬等三十人家屬詔歸之皓曰昔韓起謁環於鄭鄭小國也能引義不與金旣限淮官屬皆吳人宜畱不遣蓋慮知其虛實也彼方困於蒙兀姑示彊以嘗中國若遽從之謂秦無人益輕我矣檜變色曰公無謂秦無人旣而復上疏曰恐以不與之故或致渝盟宜告之曰俟淵聖及皇族歸乃遣又言王倫郭元邁以身徇國棄之不取緩急何以使人檜大怒又因言室撚寄聲檜怒益甚語在檜傳翌日侍禦史李文會劾皓不省母出知饒州明年大水中官白鍔宣言燮理乖盭洪尙書名聞天下胡不用檜聞之愈怒系鍔大理獄尋流嶺表諫官詹大方遂論皓與鍔爲刎頸交更相稱譽罷皓提舉江州太平觀鍔初不識皓特以從太后北歸在金國素知皓名爾尋居母喪他言者猶謂皓睥睨鈞衡終喪除饒州通判李勤又附檜誣皓作欺世飛語責濠州團練副使安置英州居九年始復朝奉郎徙袁州至南雄州卒年六十八死後一日檜亦死帝聞皓卒嗟惜之復敷文閣學士贈四官久之復徽猷閣學士謚忠宣皓𨿽久在北庭不堪其苦然爲金人所敬所著詩文爭鈔誦求鋟梓旣歸後使者至必問皓爲何官居何地性急義當艱危中不少變懿節後之戚趙伯璘隸悟室戲下貧甚皓賙之範鎭之孫祖平爲傭奴皓言於金人而釋之劉光世庶女爲人豢豕贖而嫁之他貴族流落賤微者皆力拔以出惟爲檜所嫉不死於敵國乃死於讒慝皓博學彊記有文集五十卷及帝王通要姓氏指南松漠紀聞金國文具錄等書子適遵邁

魏杞按宋史本傳杞字南夫壽春人祖蔭入官紹興十二年登進士第知宣州涇縣從臣錢端禮薦其才召對擢太府寺主簿進丞端禮宣諭淮東杞以考功員外郎爲�議官遷宗正少卿湯思退建和議命杞爲金通問使孝宗面諭今遣使一正名二退師三減歲幣四不發歸附人杞條上十七事擬問對上隨事畫可陛辭奏曰臣若將指出疆其敢不免萬一無厭願速加兵上善之行次盱眙金所遣大將僕散忠義紇石烈志寧等方擁兵闖淮遣權泗州趙房長問所以來意求觀國書杞曰書禦封也見主當廷授房長馳曰僕散忠義疑國書不如式又求割商秦地及歸正人且欲歲幣二十萬杞以聞上命盡依初式再易國書歲幣亦如其數忠義以未如所欲遂與志寧分兵犯山陽戰不利驍將魏勝死之上怒金反復詔以禮物犒督府師杞奏金若從約而金繒不具豈不瘠國體格事機乎乃以禮物行至燕見金主褒具言天子神聖才傑奮起人人有敵愾意北朝用兵能保必勝乎和則兩國享其福戰則將士蒙其利昔人論之甚悉金君臣環聽拱館伴張恭愈以國書稱大宋脇去大字杞拒之卒正敵國禮損歲幣五萬不發歸正人北還上慰藉甚渥守起居舍人遷給事中同知樞密院事進�知政事右僕射兼樞密使時方借職田助邊降人蕭鷓巴賜淮南田意不愜以職田請杞言圭租食功養廉借之尙可奪之不可上是其言杞以使金不辱命繇庶官一歲至相位上銳意恢復杞左右其論會郊祀冬雷用漢制災異策免守左諫議大夫提舉江州太平興國宮六年授觀文殿學士知平江府諫官王希呂論杞貪墨奪職後以端明殿學士奉祠告老復資正殿大學士淳熙十一年十一月薨贈特進嘉泰中謚文節

方信孺按宋史本傳信孺字孚若興化軍人有雋才未冠能文周必大楊萬里見而異之以父崧卿蔭補番禺縣尉盜劫海賈信孺捕之盜方沙聚分鹵獲惶駭欲趨舟信孺已使人負盜舟去矣乃悉縛盜不失一人韓冑舉恢復之謀諸將憤軍邊釁不已朝廷尋悔金人亦厭兵乃遣韓元靚來使而都督府亦再遣壯士遺敵書然皆莫能得其要領近臣薦信孺可使自蕭山丞召赴都命以使事信孺曰開釁自我金人設問首謀當何以答之冑矍然假朝奉郎樞密院檢詳文字充樞密院參謀官持督帥張巖書通問於金國元帥府至濠州金帥紇石烈子仁止於獄中露刃環守之絕其薪水要以五事信孺曰反俘歸幣可也縛送首謀於古無之稱藩割地則非臣子所忍言子仁怒曰若不望生還耶信孺曰吾將命出國門時已置生死度外矣至汴見金左丞相都元帥完顏宗浩出就傳捨宗浩使將命者來堅持五說且謂稱藩割地自有故事信孺曰昔靖康倉卒割三鎭紹興以太母故暫屈今日顧可用爲故事耶此事不獨小臣不敢言行府亦不敢奏也請面見丞相決之將命者引而前宗浩方坐幄中陳兵見之云五事不從兵南下矣信孺辯對不少詘宗浩叱之曰前日興兵今日求和何也信孺曰前日興兵復讎爲社稷也今日屈己求和爲生靈也宗浩不能詰授以報書曰和與戰俟再至決之信孺還詔侍從兩省臺諫官議所以復命眾議還俘獲罪首謀增歲幣五萬遣信孺再往時吳曦已誅金人气頗索然猶執初議信孺曰本朝謂增幣已爲卑屈況名分地界哉且以曲直較之本朝興兵在去年四月若貽書誘吳曦則去年三月也其曲固有在矣如以彊弱言之若得滁濠我亦得泗漣水若誇胥浦橋之勝我亦有鳳凰山之捷若謂我不能下宿壽若圍廬和楚果能下乎五事已從其三而猶不我聽不過再交兵耳金人見信孺忠懇乃曰割地之議姑寢但稱藩不從當以叔爲伯歲幣外別犒師可也信孺固執不許宗浩計窮遂密與定約復命再差充通謝國信所�謀官奉國璽書誓艸及許通謝百萬緡抵汴宗浩變前說怒信孺不曲折建白遽以誓書來有誅戮禁錮語信孺不爲動將命曰此事非犒軍錢可了別出事目信孺曰歲幣不可再增故代以通謝錢今得此求彼吾有隕首而已將命曰不爾丞相欲畱公信孺曰畱於此死辱命亦死不若死於此會蜀兵取散關金人益疑信孺還言敵所欲者五事割兩淮一增歲幣二犒軍三索歸正等人四其五不敢言冑再三問至厲聲詰之信孺徐曰欲得太師頭耳冑大怒奪三秩臨江軍居住信孺自春至秋使金三往返以口舌折彊敵金人計屈情見然憤其不屈議遂弗就已而王楠出使定和議增幣函首皆前信孺所指不可者楠白廟堂信孺辯折敵酋於彊愎未易告語之時信孺當其難楠當其易楠每見金人必問信孺安在公論所推𨿽敵人不能掩也乃詔信孺自便尋知韶州累遷淮東轉運判官兼提刑知眞州卽北山匱水築石堤袤二十里人莫知其所爲後金人薄儀眞守將決水匱以退敵城乃獲全山東初內附信孺言豪傑不可以虛名駕馭武夫不可以弱勢彈壓宜選威望重臣將精兵數萬開幕山東以主制客以重馭輕則可以包山東固江北而兩河在吾目中矣坐責降三秩再奉祠稍復官信孺性豪爽揮金如糞土所至賓客滿其後車使北時年財三十旣齟齬歸營居室巖竇自放於詩酒後貲用竭賓客益落信孺尋亦死矣

王柟按宋史本傳楠字汝良大名人祖倫同簽書樞密院事倫使北死孝宗訪求其孫之未祿者三人官之楠其一也調通州海門尉乘輕舟入海濤捕劇賊小吳郎並其徒十七人獲之獄成不受賞韓冑以恢復起兵端天子思繼好息民凡七遣使無成續遣方信孺往將有成說矣坐白事忤冑得�欲再遣使顧在廷無可者近臣以楠薦擢監登聞鼓院假右司郎中使持書北行楠歸白其母母曰而祖以忠死國故恩及子孫汝其勉旃毋以吾老爲念乃拜命疾驅抵敵所金將烏骨論等四人列坐問韓冑貴顯幾年矣楠對已十餘年平章國事財二年耳又問金欲去此人可乎楠曰主上英斷去之何難四人相顧而笑有完顏天寵者袖出文書云王楠𨿽持韓冑書乃朝廷有旨遣其來元帥府議和宜詳議以報於是金人知冑已誅和議遂決楠持金人牒歸求函冑首以起居郎許奕爲通謝使楠爲通謝所參謀官楠自軍前再還議以冑首易淮陜侵地從之楠奏和約之成皆方信孺備嘗險阻再三將命之功臣因人成事乞錄信孺功而蠲其過朝論以楠不掩人揚己多之守車器少監知楚州累官至太府卿告歸以右文殿修撰知太平州加集英殿修撰致仕卒贈寶章閣待制

行人司部名臣列傳四

金

韓昉按金史本傳昉字公美燕京人仕遼累世通顯昉五歲喪父哭泣能盡哀天慶二年中進士第一補右拾遺轉史館修撰累遷少府少監幹文閣待制加衛尉卿知制誥充髙麗國信使髙麗𨿽舊通好天會四年奉表稱藩而不肯進誓表累使要約皆不得要領而昉復至髙麗移督再三髙麗徵國中讀書知古今者商摧辭旨使酬答專對凡涉旬乃始置對謂昉曰小國事遼宋二百年無誓表未嘗失藩臣禮今事上國當與事遼宋同禮而屢盟長亂聖人所不與必不敢用誓表昉曰貴國必欲用古禮舜五載一巡狩羣後四朝周六年五服一朝又六年王乃時巡諸侯各朝於方嶽今天下方事西狩則貴國當從朝會矣髙麗人無以對乃曰徐議之昉曰誓表朝會一言決耳於是髙麗乃進誓表如約昉乃還宗幹大說曰非卿誰能辦此因謂執事者曰自今出疆之使皆宜擇人明年加昭文館直學士兼堂後官再加諫議大夫遷翰林院侍講學士攺禮部尙書遷翰林學士兼太常卿修國史尙書如故昉自天會十二年入禮部在職凡七年當是時朝廷方議禮制度或因或革故昉在禮部兼太常甚久云除濟南尹拜�知政事皇統四年表乞致仕不許六年再表乞致仕乃除汴京畱守封鄆國公復請如初以儀同三司致仕天徳初加開府儀同三司薨年六十八昉性仁厚待物甚寬有家奴誣告昉以馬資送叛人出境考之無狀有司以奴還昉昉待之如初曰奴誣主人以罪求爲良耳何足怪哉人稱其長者昉𨿽貴讀書未嘗去手善屬文最長於詔冊作太祖睿徳神功碑當世稱之自使髙麗歸後髙麗使者至必問昉安否云

元

鐵連按元史本傳鐵連乃蠻人也居絳州祖伯不花爲宗王拔都王傅鐵連魁偉寡言有謀略早歲宿衛王府拔都分地平陽以鐵連監隰州中統初調平陽馬步站達魯花赤至元初宗王海都叛廷議欲伐之世祖曰朕以宗室之情惟當懷之以徳其擇謹密足任大事者往使焉左右以鐵連對遂召見語及大事鐵連應對稱旨帝嘉其辯慧曰此事非汝不可然必先詣拔都蒙哥鐵木王所相與計事而後行使二人副之鐵連旣奉命欲直造海都境視其虛實然後議於諸王副者弗從曰上命我輩先議於王今遽造敵境不可鐵連曰親承密旨汝輩違則當誅副者懼而從之行旣至海都日召宗親宴飲將伺其隙謀害之鐵連乃厲聲斥之曰且食勿語望語言脫口相摭爲罪耶良久海都曰直哉酒半鐵連求衣爲歡海都嘉其雄辯將解與之其妃止之以皮服二襲付之因語其屬曰爲使者當如是矣厚贈以行旣至拔都蒙哥鐵木王所具告以故王曰祖宗有訓叛者人得誅之如通好不從奉師以行天罰我卽外應掩襲剿絕不難矣鐵連還悉以事聞因言於帝曰海都兵繁而銳不宜速戰來則堅壘待之去則勿追自守旣固則無虞矣帝深然之�所受海都皮服全飾以金凡朝會宜服以表示焉其賞賜不可勝計後屢使拔都王所道遇海都遊兵副者前行失對遇害鐵連後至曰我爲天子使可以非禮犯之耶遊兵語屈乃曰前者僞使此眞使也釋之遂獨得還帝嘗謂侍臣曰有鐵連則朕之宗族將不失和矣海都覘伺拔都王爲備已嚴意乃帖然鐵連始終凡四往返歷十四年帝謂鐵連曰在朝官之要重者惟汝所擇對曰臣志在王室其事未辦不敢奉命今臣母在絳州老且病得侍朝夕幸也詔從其請授絳州達魯花赤至元十五年平陽李二謀亂鐵連捕問盡得其狀中書奏進其秩帝曰鐵連豈惟能辦此耶加宣武將軍至元十八年病卒於官年六十四子答刺帶嗣官信武將軍同知大同路總管府事

郝經按元史本傳經字伯常其先潞州人徙澤州之陵川家世業儒祖天廷元裕嘗從之學金末父思溫辟地河南之魯山河南亂居民匿窖中亂兵以火燻灼之民多死經母許亦死經以蜜和寒葅汁決母齒飲之卽蘇時經九歲人皆異之金亡徙順天家貧晝則負薪米爲養暮則讀書居五年爲守帥張柔賈輔所知延爲上客二家藏書皆萬卷經博覽無不通往來燕趙間元裕每語之曰子貌類汝祖才器非常勉之憲宗二年世祖以皇弟開邸金蓮川召經諮以經國安民之道條上數十事大悅遂畱王府是時連兵於宋憲宗入蜀命世祖總統東師經從至濮會有得宋國奏議以獻其言謹邊防守衝要凡七道遂下諸將議經曰古之一天下者以徳不以力彼今未有敗亡之釁我乃空國而出諸侯窺伺於內小民雕獘於外經見其危未見其利也王不如修徳布惠惇族簡賢綏懷遠人控制諸道結盟飭備以待西師上應天心下系人望順時而動宋不足圖也世祖以經儒生愕然曰汝與張拔都議耶經對曰經少館張柔家嘗聞其論議此則經臆說耳柔不知也進七道議七千餘言乃以楊惟中爲江淮荊湖南北等路宣撫使經爲副將歸徳軍先至江上宣布恩信納降附惟中欲私還汴經謂之曰我與公同受命南徵不聞受命還汴也惟中怒弗聽經率麾下揚旌而南惟中懼謝乃與經俱行經聞憲宗在蜀師久無功進東師議其略曰經聞圖天下之事於未然則易救天下之事於已然則難已然之中復有未然者使往者不失而來者得遂是尢難也國家以一旅之眾奮起朔漠斡斗極以圖天下馬首所向無不摧破滅金源並西夏蹂荊襄克成都平大理躪躒諸夷奄徵四海有天下十八盡元魏金源故地而加多廓然莫與侔大也惟宋不下未能混一連兵構禍逾二十年何曩時掇取之易而今日圖惟之難也夫取天下有可以力並有可以術圖並之以力則不可久久則頓獘而不振圖之以術則不可急急則僥幸而難成故自漢唐以來樹立攻取或五六年未有踰十年者是以其力不獘而卒能保大定功晉之取吳隋之取陳皆經營比佽十有餘年是以其術得成而卒能混一或久或近要之成功各當其可不妄爲而已國家建極開統垂五十年而一之以兵遺黎殘姓游气驚魂虔劉劘蕩殆欲殲盡自古用兵未有如是之久且多也其力安得不獘乎且括兵率賦朝下令而夕出師躬擐甲冑跋履山川闔國大舉以之伐宋而圖混一以志則銳以力則彊以土則大而其術則未盡也苟於諸國旣平之後息師撫民致治成化創法立制敷布條綱上下井井不撓不紊任老成爲輔相起英特爲將帥選賢能爲任使鳩智計爲機衡平賦以足用屯農以足食內治旣舉外禦亦備如其不服姑以文誥拒而不從而後伺隙觀釁以正天伐自東海至於襄鄧重兵數道聯幟接武以爲正兵自漢中至於大理輕兵捷出批亢抵脇以爲奇兵帥臣得人師出以律髙拱九重之內而海外有截矣是而不爲乃於間歲遽爲大舉上下震動兵連禍結底安於危是已然而莫可止者也東師未出大王仁明則猶有未然者可不議乎國家用兵一以國俗爲制而不師古不計師之眾寡地之險易敵之彊弱必合圍把�獵取之若禽獸然聚如丘山散如風雨迅如雷電捷如鷹鶻鞭弭所屬指期約日萬里不忒得兵家之詭道而長於用奇自澮河之戰乘勝下燕云遂遺兵而去似無意於取者旣破回鶻滅西夏乃下兵關陜以敗金師然後知所以深取之是長於用奇也旣而爲斡腹之舉由金房繞出潼關之背以攻汴爲搗虛之計自西和徑入石泉威茂以取蜀爲示遠之謀自臨洮吐番穿徹西南以平大理皆用奇也夫攻其無備出其不意而後可以用奇豈有連百萬之眾首尾萬餘里六飛雷動乘輿親出竭天下倒四海騰擲宇宙軒豁天地大極於遐僥之土細窮於委巷之民撞其鐘而掩其耳嚙其臍而蔽其目如是用奇乎是執千金之璧而投瓦石也其初以奇勝也關隴江淮之北平原曠野之多而吾長於騎故所向不能禦兵鋒新銳民物稠夥擁而擠之郡邑自潰而吾長於攻故所擊無不破是以用其奇而驟勝今限以大山深谷厄以重險薦阻迂以危途繚徑我之乘險以用奇則難彼之因險以制奇則易況於客主勢懸蘊蓄情露無虜掠以爲資無俘獲以備役以有限之險𨿽有奇謀祕略無所用之力無所用與無力同勇無所施與不勇同計不能行與無計同泰山壓卵之勢河海濯爇之舉擁遏頓滯盤桓而不得進所謂彊弩之末不能射魯縞者也爲今之計則宜救已然之失防未然之變而已西師旣構猝不可解如兩虎相�猝入於巖阻見之者辟易不暇又焉能以理相諭使之逡巡自退彼知其危竭國以並命我必其取無由以自悔兵連禍結何時而已殿下宜遣人稟命於行在所大軍壓境遣使諭宋示以大信令降名進幣割地納質彼必受命姑爲之和偃兵息民以全吾力而圖後舉天地人神之福也稟命不從殿下之義盡而後進吾師重愼詳審不爲躁輕飄忽爲前定之謀而一之以正大假西師以爲奇而用吾正比師南轅先示恩信申其文移諭以禍福使知殿下仁而不殺非好攻戰辟土地不得已而用兵之意誠意昭著恩信流行然後閱實精勇別爲一軍爲帳下之卒舉老成知兵者俾爲將帥更直宿衛以備不虞其餘師眾各侯伯使吾府大官元臣分師總統爲戰攻之卒其新入部曲瞢不知兵𨿽名爲兵其實役徒者使沿邊進築與敵郡邑犬牙相制爲屯戍之卒推擇單弱究竟逃匿編葺部伍使聞望重臣爲之撫育總押近裏故屯爲鎭守之卒使掣肘之計不行妄意之徒屏息內外備禦無有缺綻則制節以進旣入其境惇陳固列緩爲之行彼善於守而吾不攻彼恃城壁以不戰老吾吾合長圍以不攻困彼吾用吾之所長彼不能用其長選出入便利之地爲久駐之基示必取之勢勿焚廬舍勿傷人民開其生路以攜其心亟肄以疲多方以誤以獘其力兵勢旣振蘊蓄旣見則以輕兵掠兩淮杜其樵采而遏其糧路使血脈斷絕各守孤城示不足取卽進大兵直抵於江沿江上下列屯萬號令明肅部曲嚴整首尾締構各具舟楫聲言徑渡彼必震疊自起變故�彼之精銳盡在兩淮江面闊越恃其巖阻兵皆柔脆用兵以來未嘗一戰焉能當我百戰之銳一處崩壞則望風皆潰肱髀不續外內限絕勇者不能用而怯者不能敵背者不能返而面者不能禦水陸相擠必爲我乘是兵家所謂避堅攻瑕避實擊虛者也如欲存養兵力漸次以進以圖萬全則先荊後淮先淮後江彼之素論謂有荊襄則可以保淮甸有淮甸則可以保江南先是我嘗有荊襄有淮甸有上流皆自失之今當從彼所保以爲吾攻命一軍出襄鄧直渡漢水造舟爲梁水陸濟師以輕兵綴襄陽絕其糧路重兵皆趨漢陽出其不意以伺江隙不然則重兵臨襄陽輕兵捷出穿徹均房遠叩歸峽以應西師如交廣施黔選鋒透出夔門不守大勢順流卽並兵大出摧拉荊郢橫潰湘潭以成掎角一軍出壽春乘其銳气並取荊山駕淮爲梁以通南北輕兵抄壽春而重兵支布於鍾離合淝之間掇拾湖濼奪取關隘據濡須塞皖口南入舒和西及於蘄黃徜徉恣肆以覘江口烏江采石廣布戍邏偵江渡之險易測備禦之�密徐爲之謀而後進師所謂潰兩淮之腹心抉長江之襟要也一軍出維揚連楚蟠亙蹈跨長淮鄰我彊對通泰海門揚子江面密彼京畿必皆備禦堅厚若遽攻擊則必老師費財當以重兵臨維揚合爲長圍示以必取而以輕兵出通泰直塞海門瓜步金山柴墟河口遊騎上下吞江吸海並著威信遲以月時以觀其變是所謂圖緩持久之勢也三道並出東西運衡殿下或處一軍爲之節制使我兵力常有餘裕如是則未來之變或可弭已然之失一日或可救也議者必曰三道並進則兵分勢弱不若並力一向則莫我當也曾不知取國之術與爭地之術異並力一向爭地之術也諸道並進取國之術也昔之混一者皆若是矣晉取吳則六道進隋取陳則九道進宋之於南唐則三面皆進未聞以一旅之眾而能克國者或者有之僥幸之舉也豈有堂堂大國師徒百萬而爲僥幸之舉乎況彼渡江立國百有餘年紀綱修明風俗完厚君臣輯睦內無禍釁東西南北輪廣萬里亦未可小自敗盟以來無日不討軍實而申警之仿徨百折當我彊對未嘗大敗不可謂弱豈可蔑視謂秦無人直欲一軍幸而取勝乎秦王問王剪以伐荊剪曰非六十萬不可秦王曰將軍老矣命李信將二十萬往不克卒剪以兵六十萬而後舉楚�眾有所必用事勢有不可懸料而幸取者故王者之舉必萬全其幸舉者崛起無賴之人也嗚呼西師之出已及瓜戍而猶未卽功國家全盛之力在於東左若亦直前振迅銳而圖功一舉而下金陵舉臨安則可也如兵力耗獘役戍遷延進退不可反爲敵人所乘悔可及乎固宜重愼詳審圖之以術若前所陳以全吾力是所謂坐勝也𨿽然猶有可憂者國家掇取諸國飄忽淩厲本以力勝今乃無故而爲大舉若又措置失宜無以挫英雄之气服天下之心則稔惡懷姦之流得以窺其隙而投其間國內空虛易爲搖蕩臣愚所以諄諄於東師反覆致論謂不在於已然而在於未然者此也遂會兵渡江圍鄂州聞憲宗崩詔諸將屬議經復進議曰易言知進退存亡而不失其正者其惟聖人乎殿下聰明睿智足以有臨發彊剛毅足以有斷進退存亡之正知之久矣向在沙陀命經曰時未可也又曰時之一字最當整理又曰可行之時爾自知之大哉王言時乘六龍之道知之久矣自出師以來進而不退經有所未解者故言於眞定於曹濮於唐鄧亟言而不已未賜開允乃今事急故復進狂言國家自平金以來惟務進取不遵養時晦老師費財卒無成功三十年矣蒙哥罕立政當安靜以圖寧謐忽無故大舉進而不退王東師則不當亦進也而遽進以爲有命不敢自逸至於汝南旣聞凶訃卽當遣使�告諸帥各以次退修好於宋歸定大事不當復進也而遽進以有師期會於江濱遣使諭宋息兵安民振旅而歸不當復進也而又進旣不宜渡淮又豈宜渡江旣不宜妄進又豈宜攻城若以幾不可失敵不可縱亦旣渡江不能中止便當乘虛取鄂分兵四出直造臨安疾雷不及掩耳則宋亦可圖如其不可知難而退不失爲金兀朮也師不當進而進江不當渡而渡城不當攻而攻當速退而不退當速進而不進役戍遷延盤桓江渚情見勢屈舉天下兵力不能取一城則我竭彼盈又何俟乎且諸軍疾疫已十四五又延引月日冬春之交疫必大作恐欲還不能彼旣上流無虞呂文徳已並兵拒守知我國疵�气自倍兩淮之兵盡集白鷺江西之兵盡集隆興嶺廣之兵盡集長沙閩越沿海巨舶大艦以次而至伺隙而進如遏截於江黃津渡邀遮於大城關口塞漢東之石門限郢復之湖濼則我將安歸無已則突入江浙搗其心腹聞臨安海門已具龍舟則已往往還抵金山並命求出豈無韓世忠之儔且鄂與漢陽分據大別中挾巨浸號爲活城肉薄骨並而拔之則彼委破壁孤城而去溯流而上則入洞庭保荊襄順流而下則精兵健櫓突過許黃未易遏也則亦徒費人命我安所得哉區區一城勝之不武不勝則大損威望復何俟乎𨿽然以王本心不欲渡江旣渡江不欲攻城旣攻城不欲並命不焚廬舍不傷人民不易其衣冠不毀其墳墓三百里外不使侵掠或勸徑趨臨安曰其民人稠夥若往𨿽不殺戮亦被踐蹂吾所不忍若天與我不必殺人若天弗與殺人何益而竟不往諸將歸罪士人謂不可用以不殺人故不得城曰彼守城者秪一士人賈制置汝十萬眾不能勝殺人數月不能拔汝輩之罪也豈士人之罪乎益禁殺人巋然一仁上通於天久有歸志不能遂行耳然今事急不可不斷也宋人方懼大敵自救之師𨿽則畢集未暇謀我第吾國內空虛塔察國王與李行省肱髀相依在於背脇西域諸國窺覘關隴隔絕旭烈大王病民諸姦各持兩端觀望所立莫不覬覦神器染指垂涎一有狡焉或啟戎心先人舉事腹背受敵大事去矣且阿里不哥已行赦令令脫裏赤爲斷事官行尙書省據燕都按圖籍號令諸道行皇帝事矣𨿽大王素有人望且握重兵獨不見金世宗海陵之事乎若彼果決稱受遺詔便正位號下詔中原行赦江上欲歸得乎昨奉命與張仲一觀新月城自西南隅萬人敵上可並行大車排槎串樓締構重復必不可攻祗有許和而歸耳斷然班師亟定大計銷禍於未然先命勁兵把截江面與宋議和許割淮南漢上梓夔兩路定疆界歲幣置輜重以輕騎歸渡淮乘馹直造燕都則從天而下彼之姦謀僭志冰釋瓦解遣一軍逆蒙哥罕靈輿收皇帝璽遣使召旭烈阿里不哥摩哥及諸王駙馬會喪和林差官於汴京京兆成都西涼東平西京北京撫慰安輯召眞金太子鎭燕都示以形勢則大寶有歸而社稷安矣會宋守帥賈似道亦遣間使請和乃班師明年世祖卽位以經爲翰林侍讀學士佩金虎符充國信使使宋告卽位且定和議仍�沿邊諸將毋鈔掠經入辭賜蒲萄酒詔曰朕初卽位庶事艸創卿當遠行凡可輔朕者亟以聞經奏便宜十六事皆立政大要辭多不載時經有重名平章王文統忌之旣行文統陰囑李潛師侵宋欲假手害經經至濟南以書止經經以書聞於朝而行宋敗軍於淮安經至宿州遣副使劉仁傑�議髙翿請入國日期不報遺書宰相及淮帥李庭芝庭芝復書果疑經而賈似道方以卻敵爲功恐經至謀泄竟館經眞州經乃上表宋主曰願附魯連之義排難解紛豈知唐儉之徒款兵誤國又數上書宋主及宰執極陳戰和利害且請入見及歸國皆不報驛吏棘垣鑰戶晝夜守邏欲以動經經不屈經待下素嚴又久羈困下多怨者經諭曰向受命不進我之罪也一入宋境死生進退聽其在彼我終不能屈身辱命汝等不幸宜忍以待之我視宋祚將不久矣居七年從者怒�死者數人經獨與六人處別館又九年丞相伯顏奉詔南伐帝遣禮部尙書中都海牙及經弟行樞密院都事郝庸入宋問執行人之罪宋懼遣總管段佑以禮送經歸賈似道之謀旣泄尋亦竄死經歸道病帝�樞密院及尙醫近侍迎勞所過父老瞻望流涕明年夏至闕錫燕大庭咨以政事賞有差秋七月卒年五十三官爲護喪還葬謚文忠明年宋平經爲人尙气節爲學務有用及被畱思托言垂後撰續後漢書易春秋外傳太極演原古錄通鑑書法王衡貞觀等書及文集凡數百卷其文丰蔚豪宕善議論詩多奇崛拘宋十六年從者皆通於學書佐苟宗道後官至國子祭酒經還之歲汴中民射雁金明池得系帛書詩云霜落風髙恣所如歸期回首是春初上林天子援弓繳窮海累臣有帛書後題曰至元五年九月一日放雁獲者勿殺國信大使郝經書於眞州忠勇軍營新館其忠誠如此二弟彜庸皆有名彜字仲常隱居以壽終庸字季常終潁州守子采麟亦賢起家知林州仕至山南江北道肅政廉訪使

梁曾按元史本傳曾字貢父燕人祖守正父徳皆以曾貴贈安定郡公曾少好學日記書數千言中統四年以翰林學士承旨王鶚薦辟中書左三部令史三轉爲中書省掾至元十年用累考及格授雲南諸路行省都事佩銀符久之升員外郎十五年轉同知廣南西道左右兩江宣撫司事明年除知南陽府唐鄧二屬州爲襄陽府所奪曾按圖經稽國制以聞事得復舊南陽在宋末爲邊鄙桑柘未成而歲賦絲民甚苦之曾請折輸布民便之十七年朝廷以安南世子陳日烜不就徵選曾使其國召見賜三珠金虎符貂裘一襲進兵部尙書與禮部尙書柴椿偕行至安南語祕不傳明年日烜遣其叔遺愛奉表從曾又獻方物帝封遺愛爲安南國王賜幣帛遣歸二十一年除曾湖南宣慰司副使居三年以疾去二十九年攺淮西宣慰司副使復以親老辭召至京師入見內殿有旨令曾再使安南授吏部尙書賜三珠金虎符襲衣乘馬弓矢器幣以禮部郎中陳孚爲副十二月攺授淮安路總管而行三十年正月至安南其國有三門中曰陽明左曰日新右曰云會部臣郊迎將由日新門入曾大怒曰奉詔不由中門是我辱君命也卽回館旣而請開云會門入曾復執不可始自陽明門迎詔入又責日燇親出迎詔且講新朝尙右之禮以書往復者三次具宣布天子威徳而風其君入朝世子陳日燇大感服三月令其國相子奇等從曾詣闕請罪並上萬壽頌金冊表章方物而以黃金器幣奇物遺曾爲贐曾不受以還諸子奇八月還京師入見進所與陳日燇往復議事書帝大悅解衣賜之且令坐地上右丞阿里意不然帝怒曰梁曾兩使外國以口舌息兵戈爾何敢爾是日有親王至自和林帝命酌酒先賜曾謂親王曰汝所辦者汝事梁曾所辦吾與汝之事汝勿以爲後也復於便殿賜酒饌畱宿禁中語安南事至二鼓方出明日子奇等見詔陳其方物象鸚鵡於庭而命曾引所獻象曾以袖引之象隨曾轉如素馴者復命引他象亦然帝以曾爲福人且問曰汝亦懼否對曰𨿽懼君命不敢違帝稱善或讒曾受安南賂者帝以問曾曾對曰安南以黃金器幣奇物遺臣臣不受以屬陶子奇矣帝曰苟受之何不可也尋賜白金一錠金幣二�中書以使安南三珠金虎符與之仍乘傳之任淮安到官興學校勵風俗河南行省事有疑者皆委曾議之大徳元年除杭州路總管戶口復者五萬二千四百戶請禁莫夜鞠囚遊街酷刑朝廷是之著爲令四年丁內艱先是丁憂之制未行曾上言請如禮七年除潭州路總管以未終制不赴明年遷兩浙都轉運鹽使又明年拜雲南行省�知政事賜三珠金虎符尋召還京師辭以母喪未葬扶柩北歸至長蘆有旨賜鈔一百錠使營葬十年召爲中書�議嘗預燕賜只孫一襲十一年轉正奉大夫出爲河南行省�知政事尋遷湖廣行省�知政事四年以疾辭歸�賜藥物存問備至皇慶元年仁宗以曾前朝舊臣特授昭文館大學士資徳大夫累章乞致仕不允復起爲集賢侍講學士國有大政必命曾與諸老議之延佑元年奉詔代祀中嶽等神還至汴梁以病不復職寓居淮南杜門不通賓客惟日以書史自娛至治二年卒年八十一卒之前十日有大星隕於所居流光燭地人皆異之

明

汪河按明外史本傳河舒城人少倜儻有大志嘗師余闕以文章知名太祖渡江用爲行中書省掾數陳時務帝髙其才進大都督府都事會元察罕帖木兒下山東命河使察罕議論稱旨已而其子擴廓帖木兒遣使尹煥章亦以書幣來通好太祖卽遣河與錢楨往報河至河南擴廓遂畱之太祖方有事陳友亮未暇校也久之遣使以書遺擴廓俾遣河還其明年又遺書曰曩者遣汪河報聘三年不返余竊疑之意者閣下方與孛羅相競慮使者或泄其謀乎予竊以爲不然夫幽燕北襟居庸南阻三關此都會之地閣下兼得而跨有之此所謂霸王之基也閣下應遠交近攻以圖大業顧計不出此方且千里裹糧與我爭江淮之利棄舊好而生新釁非策之得也夫兵勢旣分其力必薄是以孛羅𨿽亡餘孽跳梁西北鳳翔鹿臺之兵合黨而東出閣下內無腹心之托外無蚍蜉之援勢孤力竭此皆中原將士來歸者所說豈不詳於使臣往復之詞耶若復益以東南之兵則四面並起將何以禦之然則執我行人於閣下亦何利焉意者閣下欲挾天子令諸侯如魏武之於漢乎然魏武能使公孫康擒袁尙以服遼東使馬超擒韓遂以定關中皇后太子皆在掌中然後略定中原閣下自度能決此數事乎恐皆出魏武下矣古之爲國者非獨君善斷於上也其臣亦善謀於下漢王待楚使以艸具待亞夫使以太牢從陳平計也今拘畱之意𨿽出自閣下亦以見謀臣又出陳平下矣事皆如此霸業其可得而就邪倘能幡然攺轍返我行人續我舊好救卹患各保疆宇予爲閣下計當無便於此者吳元年春復遺書曰予起義以來拓地江右閣下之先王以興復爲名提兵河北相距數千餘里繼聞先王捐館閣下克承其緒先命使者跋涉而來予喜閣下能行先王未行之事用是遣汪河報禮不虞反得罪於閣下獨不知春秋已事乎當春秋之時諸侯分治朝聘以時會盟以道如魯襄卽位衛使子叔來聘晉使武子來聘魯亦以武子如衛穆叔如晉此交好之間不聞執其使者齊桓伐楚屈完與盟晉人絕秦呂相先往此交兵之間亦未聞執其使者古人豈不能爲閣下所爲哉誠以所爭者小所失者大故不爲也今閣下地非不廣兵非不多然而張思道操刃於潼關李師齊抗衡於隴右兪寶之兵蓄變於肘腋王信之眾生釁於近郊予恐閣下自以爲功成名立安於泰山坐使羣雄連結禍機一發首尾莫救此深爲閣下惜者也是以奉書惓惓欲盡愚誠竭忠計閣下何爲拒之若是力哉誠能以春秋諸侯爲法卽擇使者將命且命汪河錢楨南返豈惟不失前盟亦足以取信天下否則禍患日嬰彊敵日眾仇讎不解閣下必將悔之前後凡七致書終不報亦不遣河洪武元年王師下河洛擴廓遁走定西河始得歸河被拘凡六年完節不屈帝甚嘉之進吏部侍郎備陳西徵方略擴廓竟以致敗二年攺禦史臺侍禦史九年立皇子棡爲晉王拜河晉王左相親禦便殿諭遣之居數歲卒於官

趙秩沈秩楊載按明外史本傳秩不詳何許人洪武三年爲萊州同知奉詔往使日本至折木崖入其境拒勿納秩以書達其王良懷乃延秩入秩諭以中國徳威且援詔旨貴其不奉皇帝正朔王曰吾國僻在扶桑未嘗不慕中國惟蒙古小視我使使趙姓者覘我虛實用好言訹我而使者所領水犀戰艦已環列海岸賴天之佑風霆波濤漂溺殆盡自是絕不與通今天使亦趙氏豈昔蒙古使之苗裔乎殆亦訹我以好語而襲我也令左右將刃之秩不爲動徐曰皇帝聖神文武固非蒙古比我亦非蒙古使者後爾不我信卽殺我爾禍不旋踵矣況天命所在人孰能違皇帝以禮懷爾孰若蒙古之以兵襲爾者於是其王气沮下堂延秩禮遇有加秩遂以其使入朝還海濱被掠入口是時天子數遣使招諭海外諸國有沈秩者字仲庸烏程人是歲以福建行省都事與監察禦史張敬之往使渤泥旣至其王馬合謨沙倨坐不爲禮秩乃命譯通言曰皇帝撫有四海海內外無不臣者渤泥彈丸地顧欲抗天威耶王舉首加額曰皇帝爲天下主卽吾君父也安敢抗秩隨折之曰果如是王若何不敬乃率官屬受詔如禮翌日王辭曰渤泥數被蘇祿侵擾國事不靖俟三年然後入貢秩曰皇帝登大寶有年矣東則日本髙麗南則交址占城闍婆西則土蕃北則蒙古諸部落其貢使皆接踵於道王遣使已晚何謂三年王許之已復畏蘇祿欲止秩見其相王宗恕厲聲曰爾謂蘇祿非中國臣耶蘇祿尙稱臣爾國何有宗恕乃以白王瀕行秩郤王贈遺王又惑左右言謂其使曰天使不受刀布若等殆不生還矣秩復走王所曉譬之王舉酒酹地曰願天使早抵中國亦願渤泥使得卽還敝邦秩遂以其使至又有楊載者嘗官行人凡再使日本還復使琉球皆有功帝嘉之賞有加云

傅安按明外史本傳安字志道太康人洪武中起家都督府吏攺通事授序班以才擢兵科給事中二十八年太祖將通西域命安與給事郭驥禦史姚臣中官劉惟等璽書金幣率將士千五百人以行安等於是出嘉峪關西行八百里抵流沙又西北行二千餘里至哈梅裏西涉瀚海行千三百里至火州又西行至亦剌八里又西行三千里至撒馬兒罕所至宣天子威徳頒賜金帛其酋長多稽首願通貢惟撒馬兒罕酋長驕倨不順命謂中國去我遠天子無如我何也安等反復開諭陳詞慷慨其酋終不聽遂羈使者不令還旣而欲誇其國廣大道使者由小安西至討落思安又西至乙思不罕又南至失剌思還至黑魯諸城周行萬數千餘里閱六年始返其國安等始終不屈節竟畱不遣至永樂五年其酋長死乃遣使臣虎歹達等送使者還於是安等羈絕域十三年矣出使時年方壯比歸須髮盡白同行者多物故將士得還者十七人而已安等至闕下天子大喜厚之賜安第東華門外攺官禮科給事中安等爲言其國王帖木兒駙馬已死今其嗣者駙馬孫哈里也天子於是遣指揮二人往祭其故王而賜今王銀幣自是西域使者接迹中國矣明年其王遣使貢馬詔安等與其使偕行賜以珍幣並頒賜哈烈諸國又明年撒馬兒罕哈烈及火州諸國各遣使隨安等入朝貢西馬五百五十匹天子大喜復遣安等送使臣還國頒賜諸王九年別失八里王馬哈麻遣使貢方物時安等已還朝復詔送歸其使璽書諭馬哈麻毋與瓦剌構兵所以頒賜甚厚十一年馬哈麻反火州柳城土魯番諸國君長咸遣使隨安等詣闕下貢海靑名馬厚之遣他使者送還其國明年使者歸言馬哈麻有母及弟之喪天子欲懷遠人復遣安書慰問賜之文綺十三年其國遣使告馬哈麻之喪且貢方物天子憐之遣安往祭封其從子爲王其使者言國人與哈烈有隙將交兵時天子方欲輯寧殊域爲賜璽書諭以保境睦鄰之義已聞其臣忽歹達輔相四世國人信服並賜璽書褒諭以彩幣安前後使絕域者六奉將威命殊方君長稽首稱臣�職貢者相屬天子深嘉之頻有賜至是使還自陳衰老乞骸骨歸裏天子優詔不許命食祿京師不視事已而念安有母在俾奉養不復遣宣宗立安請敕命吏部以來經考核執不許帝曰安爲朝廷通使西域其勞多矣可循常例乎遂給之宣徳四年卒特賜祭

陳誠按明外史傅安傳誠字子實吉水人洪武中舉進士以行人使沙裏畏兀兒立安定曲先阿端五衛又使塔灘裏招諭彜人尋偕同官呂讓使安南令還所侵思明地卻其贐還擢翰林檢討歷吏部員外郎永樂十一年哈烈入貢詔誠偕中官李達戶部主事李暹等送其使臣還遂頒賜西域諸國誠等於是徧歷哈烈撒馬兒罕俺都淮商八答商疊裏迷沙鹿海牙達失幹卜花兒塞藍渴石養夷別失八里火州柳城土魯番藍澤哈密凡十七國諭以天子神聖中國廣大所以招懷之意其君長欣然咸欲自達於天子於是各遣使者隨誠等入朝貢文豹名馬珍寶之屬誠所過輒圖其山川城郭志其風俗物產爲西域記以獻天子大悅所以褒旣渥擢誠郎中余進秩有差十四年哈烈馬兒罕俺都淮與失剌思諸國復遣使入貢天子嘉其誠詔誠偕中官魯安等送使者歸所過州郡置宴並頒賜俺的幹亦兒弗罕諸部其明年諸國復各遣使隨誠入貢天子以誠奉使勞擢廣東參議十八年哈烈撒馬兒罕八答商及於闐復遣使貢名馬詔進誠右�政偕中官郭敬等往諸國報聘使還累官右通政卒誠數奉使轍迹徧於西土所至酋長服其威信由是麒麟獅象諸異獸歲進尙方殊邦異域之寶充牣內府天子心益侈益發使招徠旁午於道而中國所費亦不貲西鄙之民力疲焉

周讓按明外史本傳讓始爲吏永樂元年以能擢戶科給事中三年天子欲遣使招諭大古剌諸番乃命讓偕中官楊瑄金幣往至則其酋潑的那浪不拜詔讓等責之其酋怒曰吾居此知受拜而已焉知拜人遂徙使者南難河不遣讓等亦不屈久之有言於其酋曰中國以撫我來乃拘其使我實不直倘中國舉大兵壓境我安能抗之其酋悟乃禮謝使者先遣使隨千戶孟景賢入貢繼遣使送讓等還且謝罪天子悅厚禮其使者使者因言其鄰境別部有六曰小古剌曰底馬撒曰茶山曰底板曰孟倫曰八家塔皆居西南極邊自昔不通中國今咸願內屬乞設官統理因招諭旁近未附者天子從之以大古剌底馬撒地大乃設宣慰司二餘並爲長官司復遣讓誥印�符就拜之自是西南諸番咸通上國朝貢不絕矣明年讓等還言潑的那浪發兵攻底板孟倫八家塔據其地虜其酋以去請討之天子不欲勞師遠外乃賜璽書曉諭俾釋其人還所侵地是時中國威靈燀赫使者所至遐方君長無敢不順命而中官使西域南夷道經鎭康者爲其知州曩光所遏奪其幣物事聞下詔詰問曩光恐遣使入朝乞宥罪乃復命讓偕行人方浚往諭之讓起刀筆頻使異域皆不辱命一時稱其能與誠同奉使李暹長安人起家鄕舉以主事使西域後凡五奉使積官至戶部侍郎亦以吏能聞而是時通西洋者中官鄭和功最著

郭驥按明外史傅安傳與安同使西域者郭驥亦有才辧旣歸自西域爲天子所器永樂七年迆北可汗本雅失裏新立有言其欲通好中國者天子聞之喜遣驥偕一都指揮璽書金幣往諭旣至可汗殊無通好意驥反復諭之不聽竟殺驥天子聞之大怒於是定北伐計當是時天子以中國乂安府藏充實遂欲勤遠略由是南平交址西下西洋東招野人黑水諸部女直北興撻伐之師

行人司部藝文一

公子結媵陳人之婦傳

公羊髙莊公十九年秋公子結媵陳人之婦於鄄遂及齊侯宋公盟媵者何諸侯娶一國則二國往媵之以侄娣從侄者何兄之子也娣者何弟也諸侯壹聘九女諸侯不再娶媵不書此何以書爲其有遂事書大夫無遂事此其言遂何聘禮大夫受命不受辭出竟有可以安社稷利國家者則專之可也

鄭眾論

梁元帝漢世銜命匈奴困而不辱者二人而已子卿手持漢節臥伏冰霜仲師固無下拜隔絕水火況復風生稽落日隱龍堆瀚海飛沙臯蘭走雪豈不酸鼻痛心憶雒陽之宮陛屑泣橫悲想長安之城闕直以爲臣之道義不爲生事君之節生爲義盡豈望拔幽泉出重仞經長樂抵未央及還望塞亭來依候火傍觀上郡側眺雲中𨿽在己之願自隆而於時之報未盡

奉使表

隋薛道衡江東蕞爾一隅僭擅遂久實由永嘉已後華夏分崩劉石苻姚慕容赫連之輩妄竊名號尋亦滅亡魏氏自北䢐南未遑遠略周齊兩立務在兼並所以江表逋誅積有年祀陛下聖徳天挺光應寶祚比隆三代平一九州豈容使區區之陳久在天网之外臣今奉使請責以稱藩

送殷員外序

唐韓愈唐受天命爲天子凡四方萬國不問海內外無大小咸臣順於朝時節貢水土百物大者特來小者附集元和睿聖文武皇帝旣嗣位悉治方內就法度十二年詔曰四方萬國惟回鶻於唐最親奉職尢謹丞相其選宗室四品一人持節往賜君長告之朕意又選學有經法通知時事者一人與之爲貳由殷侯侑自太常博士遷尙書虞部員外郎兼侍禦史朱衣象笏承命以行朝之大夫莫不出餞酒半右庶子韓愈執盞言曰殷大夫今人適數百里出門惘惘有離別可憐之色持被入直三省丁寧顧婢子語剌剌不能休今子使萬里外國獨無幾微出於言面豈不眞知輕重大丈夫哉丞相以子應詔眞誠知人矣士不通經果不足用於是相屬爲詩以道其行雲

洪皓傳論

宋史孔子云使於四方不辱君命可謂士矣當建炎紹興之際凡使金者如探虎口能全節而歸若朱弁張邵洪皓其庶幾乎望之不足議也皓畱北十五年忠節尢著髙宗謂蘇武不能過誠哉然竟以忤秦檜謫死悲夫其子適遵邁相繼登詞科文名滿天下適位極臺輔而邁文學尢髙立朝議論最多所謂忠義之報詎不信夫

送石昌言爲北使引

蘇洵昌言舉進士時吾始數歲未學也憶與羣兒戲先府君側昌言從旁取棗栗啖我家居相近又以親戚故甚狎昌言舉進士日有名吾後漸長亦稍知讀書學句讀屬對聲律未成而廢昌言聞吾廢學𨿽不言察其意甚恨後十餘年昌言及第第四人守官四方不相聞吾日以壯大乃能感悟摧折復學又數年遊京師見昌言長安相與勞問如平生歡出文十數首昌言甚喜稱善吾晚學無師𨿽日爲文中心自慚及聞昌言說乃頗自喜今十餘年又來京師而昌言官兩制乃爲天子出使萬里之外彊悍不屈之遼廷建大�從騎數百送車千乘出都門意气慨然自思爲兒時見昌言先府君旁安知其至此富貴不足怪吾於昌言獨自有感也大丈夫生不爲將得爲使折衝口舌之間足矣往年彭任從富公使還爲我言曰旣出境宿驛亭聞介馬數萬騎馳過劍槊相摩終夜有聲從者怛然失色及明視道上馬迹尙心掉不自禁凡遼所以誇輝中國者多此類也中國之人不測也故或至於震懼而失辭以爲遼人笑嗚呼何其不思之甚也昔者奉春君使冒頓壯士健馬皆匿不見是以有平城之役今之匈奴吾知其無能爲也孟子曰說大人則藐之況於匈奴請以爲贈

行人司箴

明宣宗法古建官以熙於治國之行人實承周制愼簡髦士俾居俾臧朝有命令肅肅用將有容有章必敬必飭毋爲奇�毋縱貪墨載馳載驅周爰咨諏靡及之懷益毖弗渝克篤念玆不忝於士不忝於國有聞於世

題差疏

張寧切惟太祖髙皇帝設官定職各有攸司其在京各衙門郎中主事等官俱有官守不宜一時曠廢所以特設行人以通使命往來自洪武二十七年以前止以承差任使後欲以通達君體不辱君命始專以進士除授任用之意蓋亦重矣爰自定制以來一應合差事件俱屬行人間有別項官員無非一時特旨或因行人不敷故也豈因襲旣久遂以爲常今各衙門官員一切指此要求請托苞苴公行有因親舊在任而假途營求者有離家日久而枉道回還者有因懶於坐理而托此遊逸者有因有所規避而假此疏釋者求之者不已主之者不辭易於取�者皆歸之請托難於辦給者必委之行人致使爲是官者羣坐無爲一籌莫展仍乞再行查考舊制及近今事例遇有事務先盡行人方許差遣別項官員其奉特旨者仍前不拘此例如有請托等項事發一體治罪庶使祖制不違而職有定守官難作獘而人不苟求矣

行人司部藝文二詩

小雅四牡五章

朱注

此勞使臣之詩也四牡騑騑周道倭遲豈不懷歸王事靡盬我心傷悲賦也

四牡騑騑嘽嘽駱馬豈不懷歸王事靡盬不遑啟處賦也

翩翩者鵻載飛載下集於苞栩王事靡盬不遑將父興也

翩翩者鵻載飛載止集於苞杞王事靡盬不遑將母興也

駕彼四駱載驟駸駸豈不懷歸是用作歌將母來諗賦也

皇華五章

朱注

此遣使臣之詩也皇皇者華於彼原隰駪駪徵夫每懷靡及興

也

我馬維駒六轡如濡載馳載驅周爰咨諏賦

也

我馬維騏六轡如絲載馳載驅周爰咨謀賦

也

我馬維駱六轡沃若載馳載驅周爰咨度賦

也

我馬維駰六轡旣均載馳載驅周爰咨詢賦

也

北山六章

朱注

大夫行役而作此詩陟彼北山言采其杞偕偕士子朝夕從事王事靡盬憂我父母賦也

溥天之下莫非王土率土之濱莫非王臣大夫不均我從事獨賢賦也

四牡彭彭王事傍傍嘉我未老鮮我方將膂力方剛經營四方賦也

或燕燕居息或盡瘁事國或息偃在�或不已於行賦也

或不知叫號或慘慘劬勞或棲遲偃仰或王事鞅掌賦也

或湛樂飲酒或慘慘畏咎或出入風議或靡事不爲賦也

小明五章

朱注

大夫以二月西徵至於歲暮而未得歸故呼天而訴之明明上天昭臨下土我徵䢐西至於艽野二月初吉載離寒暑心之憂矣其毒大苦念彼共人涕零如雨豈不懷歸畏此罪罟賦也

昔我往矣日月方除曷云其還歲聿云莫念我獨兮我事孔庶心之憂矣憚我不暇念彼共人眷眷懷顧豈不懷歸畏此譴怒賦也

昔我往矣日月方奧曷云其還政事愈蹙歲聿云莫采蕭獲菽心之憂矣自詒伊戚念彼共人興言出宿豈不懷歸畏此反復賦也

嗟爾君子無恆安處靖共爾位正直是與神之聽之式谷以女賦也

嗟爾君子無恆安息靖共爾位好是正直神之聽之介爾景福賦也

贈北使徵𨿽入隋而此詩作於陳陳潘徽業定三邊靜時和四海惇行人仍禮籍使者接輶軒賓榮君享燕客踞我司存旣美齊嬰學欣逄鄭產言琴酒時歡會篇章極討論回旌逗隴左返軸指河源塞楡行隱路津柳稍垂門日沈山气合潮落水花翻離情欲寄鳥別淚不因猿所以緘懷袖方以代蘭萱

公館燕酬南使徐陵

北齊裴讓之嵩山表京邑鍾嶺對江津方域殊風壤分野各星辰出境君圖事尋盟我卹鄰有才稱竹箭無用忝絲綸列樂歌鐘響張旃玉帛陳皇華徒受命延譽本無因韓宣將聘楚申胥欲去秦方期飲河朔翻屬臥漳濱禮酒盈三獻賓筵盛八珍歲稔鳴銅雀兵戢坐金人云來朝起�日落晚催輪異國猶兄弟相知無舊新

鄴館公燕

裴訥之晉楚惇盟好僑札同心賞禮成樽俎陳樂和金石響朝云駕馬進曉日乘龍上雙闕表皇居三臺映仙掌當階篁筱密約岸荷蕖長束帶盡歡娛誰言騖歸兩

將命至鄴酬祖正員

北周庾信我皇臨九有聲教洎無堤興文盛禮樂偃武息氓黎承乏驅騏驥旌旗事琬珪古碑文字盡荒城年代迷被隴文瓜熟交塍香穗低投瓊實有慰報李更無蹊

又將命至鄴

前人按信在梁爲通直散騎常侍聘於東魏文章辭令甚爲鄴下所稱大國修聘禮親鄰自此惇張旃事原隰負扆報成言西過犯風露北指度轘轅交歡值公子展禮覿王孫何以譽嘉樹徒欣賦采蘩四牢盈折俎三獻滿罍樽人臣無境外何由欣此言風俗旣殊阻山河不復論無因旅南館空欲祭西門眷然惟此別風期幸共存

對晏齊使

前人歸軒下賓館送�出河堤酒正離杯促歌工別曲淒林寒木皮厚沙迥雁飛低故人倘相訪知余已執珪

聘齊秋晚館中飲酒

前人欣玆河朔飲對此洛陽才殘秋欲屏扇余菊尙浮杯漳流鳴二水日色下三臺無因侍淸夜同此月徘徊

將命使北始度瓜步江

前人校尉始辭國樓船欲渡河輴軒臨磧岸旌節映江沱觀濤想帷�爭長憶干戈𨿽同燕市泣猶聽趙津歌

反命河朔始入武州

前人輕車初逐李定遠未隨班受詔祈連反申威�勒還飛蓬損腰帶秋鬢落容顏寄言舊相識知餘生入關

贈別司馬幼之南聘

隋盧思道故交忽千里輶車蒞遠盟幽人重離別握手送徵行晚霞浮極浦落景照長亭拂霧揚龍節乘風�鳥旌楚山百里映吳江萬仞淸夏雲樓閣起秋濤帷蓋生陸侯持寶劍終子系長纓前修亦何遠君其勗令名

贈劉儀同西聘

前人開邛昔柔遠賓越盡招豈若馳天使玉節撫遺黎五祠臨渭圮雙嶺帶崤西故關看金馬余壇聽寶雞垂絲被柳陌落錦覆桃蹊分袪俄易慘離思實難齊極野雲峯合遙嶂日輪低塵暗前旌沒風長後騎嘶灞陵行可望函谷久無泥須君勞旋罷春艸共萋萋

在南接北使

虞世基會玉二崤至瑞節三秦歸林蟬�欲盡江雁斷還飛墻垣崇客館旌蓋入王畿共此惇封植方欣薦縞衣

安輯嶺表事平罷歸

唐李嶠云端想京縣帝鄕如可見天涯望越臺海路幾悠哉六月飛鵬去三年瑞雉來境遙銅柱出山險石門開自我違瀍洛瞻途屢揮霍朝朝寒露多夜夜徵衣薄白簡承朝憲朱方撫夷落旣弘天覆廣且諭皇恩博皇恩溢外區憬俗詠來蘇聲朔臣天子壇�拜老夫絳宮韜將略黃石寢兵符返�收龍虎空營集鳥烏日落澄氛靄憑髙視襟帶東甌抗於越南斗臨吳會春色繞邊郵飛花出方外卉服紛如積長川思遊客風生丹桂晚雲起蒼梧夕去軸艤淸江歸軒趨紫陌衣裳會百蠻琛贐委重關不學金刀使空持寶劍還

送和蕃使

杜審言使出鳳凰池京師陽春晚聖朝尙邊策詔諭兵戈偃拜手明光殿搖心上林苑種落逾靑羌關山度赤�疆�及無事雅歌而餐飯寧獨息和戎更當封定遠

送徐郎中

王維東郊春艸色驅馬去悠悠況復鄕山外猿啼湘水流島夷傳露版江館候鳴騶卉服爲諸吏珠官拜本州孤鶯吟遠墅野杏發山郵早晚方歸奏南中絕忌秋

九日寄嚴大夫

杜甫九日應愁思經時冒險艱不眠持漢節何路出巴山小驛香醪嫩重巖細菊斑遙知簇鞍馬回首白雲間

送翰林張司馬南海勒碑自注云相國制文前人冠冕通南極文章落上臺詔從三殿去碑到百蠻開野館濃花發春帆細雨來不知滄海上天遣幾時回

送張二十�軍赴蜀州因呈楊五侍禦

前人好去張公子通家別恨添兩行秦樹直萬點蜀山尖禦史新驄馬�軍舊紫�皇華吾善處於汝定無嫌

送楊六判官使西蕃

前人送遠秋風落西徵海气寒帝京氛祲滿人世別離難絕域遙懷怒和親願結歡敕書憐贊普兵甲望長安宣命前程急惟良待子寬子云淸自守今日起爲官垂淚方投筆傷時卽據鞍儒衣山鳥怪漢節野童看邊酒排金盞夷歌捧玉盤艸肥蕃馬健雪重拂廬幹愼爾參籌畫從玆正羽翰歸來權可取九萬一朝摶

送友人使河源

賈至送君魯郊外下車上髙丘蕭條千里暮日落黃雲秋舉酒有遺恨論邊無遠謀河源望不見旌�去悠悠

武威暮春聞宇文判官西使還已到晉昌

岑參片雨過城頭黃鸝上戍樓塞花�客淚邊柳掛鄕愁白髮悲明鏡靑春換獘裘君從萬里使聞已到瓜州

賦得綿綿思遠道送岑判官入嶺錢起極目煙霞外孤舟一使星興中尋白雪夢裏過滄溟夜月松江戍秋風竹塢亭不知行遠近芳艸日靑靑

送歸中丞使新羅

皇甫冉詔使殊方遠朝儀舊典行浮天無盡處望日計前程暫喜孤山出長愁積水縈野風飄疊鼓海雨濕危旌異俗知文教通儒有令名還將大戴禮方外授諸生

送張閣老中丞持節弔回鶻

權徳輿旌�翩翩擁漢官君行當得遠人歡分職南臺知禮重校書東觀見才難金章玉節鳴騶遠白艸黃雲出塞寒欲散別愁惟有酒蹔煩賓從駐徵鞍

送歸中丞使新羅冊立弔祭

李益東望扶桑日何年是到時片帆通雨露積水隔華夷浩渺風來遠虛明鳥去遲長波靜雲月孤島宿旌旗別葉傳秋意回潮動客思滄溟無舊路何處問前期

送湯中丞和蕃

皇甫曾繼好中司出天心外國知已傳堯雨露更說漢威儀隴上應回首河源復載馳孤峯問徒禦空磧見旄麾春艸鄕愁起邊城旅夢移莫嗟行地遠此去答恩私

奉送崔侍禦和蕃

耿湋萬里華戎隔風沙道路秋新恩明主啟舊好使臣修旌節隨邊艸關山見戍樓俗殊人左�地遠水西流日暮冰先合春深雪未休無論善長對博望自封侯

送歸中丞使新羅冊立弔祭

前人遠國通王化儒林得使臣立君成典冊行弔奉絲綸雲水連孤棹恩私在一身悠悠龍節去渺渺蜃樓新望裏山仍暮波中歲又春昏明看日色靈�問舟人城邑分華夏衣裳擬縉紳他時禮命畢歸路不迷津

送源中丞使新羅

姚合丹墀召對使殊方官重霜臺紫綬光玉節在船淸海怪金函開詔拜戎王云晴漸覺山川異風便那知道路長誰得似君將雨露海東萬里灑扶桑

送冊東陵王使

馬戴越海傳金冊華戎禮命行片帆秋色動萬里信潮生日映孤舟出沙連絕島明翳空翻大鳥飛雪噴長鯨舊鬢回應攺遐荒夢易驚何當理風�天外問來程

送薛大夫和蕃

亡名氏戎王歸漢命魏絳諭皇恩旌�辭雙闕風沙上五原往塗遵塞道出祖耀都門策令天文盛宣威使者尊澄波看四海入貢停諸蕃秋杪迎回騎無勞枉夢魂

送張惟信冊封唐邸因歸省母明楊愼鳴玉遙持節分珪重剪桐驊驑開蜀道蟋蟀采唐風稅駕雲山外回船月峽東還將南陔什一奏北堂中行人司部紀事一左傳隱公五年宋人取邾田邾人告於鄭曰請君釋憾於宋敝邑爲道鄭人以王師會之伐宋入其郛以報東門之役宋人使來告命公聞其入郛也將救之問於使者曰師何及對曰未及國公怒乃止辭使者曰君命寡人同卹社稷之難今問諸使者曰師未及國非寡人之所敢知也新序管仲言桓公曰登降揖讓進退閒習臣不如隰朋請置以爲大行韓非子衛孫文子聘於魯公登亦登叔孫穆子趨進曰諸侯之會寡君未嘗後衛君也今子不後寡君一等寡君未知所過也子其少安孫子無辭亦無悛容穆子退而告人曰孫子必亡臣而不後君過而不悛亡之本也汲冢周書晉平公使叔譽於周見太子晉而與之言五稱而五窮逡巡而退其不遂歸告公曰太子晉行年十五而臣弗能與言君請歸聲就復與田若不反及有天下將以爲誅平公將歸之師曠不可曰請使瞑臣往與之言若能予反而復之師曠見太子稱曰吾聞王子之語髙於泰山夜寢不寐晝居不安不遠長道而求一言王子應之曰吾聞太師將來甚喜而又懼吾年甚少見子而懾盡忘吾其度師曠曰﹝闕三字﹞吾聞王子古之君子甚成不驕自晉始如周行不知勞王子應之曰古之君子其行至愼天下施關道路無限百姓悅之相將而遠遠人來歡視道如尺師曠告善又稱曰古之君子其行可則由舜而下其孰有廣徳王子應之曰如舜者天舜居其所以利天下奉翼遠人皆得己仁此之謂天如禹者聖勞而不居以利天下好取不好與必度其正是謂之聖如文王者其大道仁其小道惠三分天下而有其二敬人無方服事於商旣有其眾而返失其身此之謂仁如武王者義殺一人而以利天下異姓同姓各得之謂義師曠告善又稱曰宣辦名命異姓惡方王侯君公何以爲尊何以爲上王子應之曰人生而重丈夫謂之冑子冑子成人能治上官謂之士士率眾時作謂之曰伯伯能移善於眾與百姓同謂之公公能樹名與物天道俱謂之侯侯能成羣謂之君君有廣徳分任諸侯而惇信曰予一人善至於四海曰天子達於四荒曰天王四荒至莫有怨訾乃登爲帝師曠罄然又稱曰溫恭惇敏方徳不攺聞物闕二字下學以起尙登帝臣乃參天子自古誰王子應之曰穆穆虞舜明明赫赫立義治律萬物皆作分均天財萬物熙熙非舜而誰能師曠東躅其足曰善哉善哉王子曰太師何舉足驟師曠曰天寒足躅是以數也王子曰請入坐遂敷席注瑟師曠歌無射曰國誠寧矣遠人來觀修義經矣好樂無荒乃注瑟於王子王子歌嶠曰何自南極至於北極絕境越國弗愁道遠師曠蹶然起曰瞑臣請歸王子賜之乘車四馬曰太師亦善禦之師曠對曰禦吾未之學也王子曰汝不爲夫時詩云馬之剛矣轡之柔矣馬亦不剛轡亦不柔志之塵塵取予不疑以是禦之師曠對曰瞑臣無見爲人辯也惟耳之恃而耳又寡聞而易窮王子汝將爲天下宗乎王子曰太師何汝賤我乎自太師以下至於堯舜禹未有一姓而再有天下者夫大當時而不伐天何可得且吾問汝之人年長短告吾師曠對曰汝聲淸汗汝色赤白火色不壽王子曰吾後三年上賓於帝所汝愼無言闕將及汝師曠歸未及三年告死者至說苑鄭簡公使公孫成子來聘於晉平公有疾韓宣子贊授館客客問君疾對曰君之疾久矣上下神祇無不徧諭也而無除今夢黃熊入於寢門不知人鬼耶意厲鬼也子產曰君之明子爲政其何厲之有僑聞之昔鯀違帝命殛之於羽山化爲黃熊以入於羽淵是爲夏郊三代舉之夫鬼神之所及非其族類則紹其同位是故天子祠上帝公侯祠百神自卿以下不過其族今周室少卑晉實繼之其或者未舉夏郊也宣子以告祀夏郊董伯爲屍五日瘳公見子產賜之莒鼎晏子晉平公欲伐齊使範昭往觀焉景公觴之飲酒醉範昭曰請君之棄�公曰酌寡人之�進之於客範昭飲之晏子曰徹�更之�觶具矣範昭佯醉不悅而起舞謂太師曰能爲我調成周之樂乎吾爲子舞之太師曰瞑臣不習範昭趨而出景公謂晏子曰晉大國也使人將觀吾政今子怒大國之使者將柰何晏子曰夫範昭之爲人也非陋而不知禮也且欲試吾君臣故絕之也景公謂太師曰子何以不爲客調成周之樂乎太師對曰夫成周之樂天子之樂也調之必人主舞之今範昭人臣欲舞天子之樂臣故不爲也範昭歸以告平公曰齊未可伐也臣欲試其君而晏子識之臣欲犯其禮而太師知之仲尼聞之曰夫不出於尊俎之間而知千里之外其晏子之謂也可謂折衝矣而太師其與焉晏子使楚以晏子短楚人爲小門於大門之側而延晏子晏子不入曰使狗國者從狗門入今臣使楚不當從此門入儐者更道從大門入見楚王王曰齊無人耶晏子對曰臨淄三百閭張袂成陰揮汗成雨比肩繼踵而在何爲無人王曰然則子何爲使乎晏子對曰齊命使各有所主其賢者使使賢王不肖者使使不肖王嬰最不肖故直使楚矣晏子將至楚楚聞之謂左右曰晏嬰齊之習辭者也今方來吾欲辱之何以也左右對曰爲其來也臣請縛一人過王而行王曰何爲者也對曰齊人也王曰何坐曰坐盜晏子至楚王賜晏子酒酒酣吏二縛一人詣王王曰縛者曷爲者也對曰齊人也坐盜王視晏子曰齊人固善盜乎晏子避席對曰嬰聞之橘生淮南則爲橘生於淮北則爲枳葉徒相似其實味不同所以然者何水土異也今民生長於齊不盜入楚則盜得無楚之水土使民善盜耶王笑曰聖人非所與嬉也寡人反取病焉說苑晏子使吳吳王謂行人曰吾聞晏嬰蓋北方辯於辭習於禮者也命儐者客見則稱天子請見明日晏子有事行人曰天子請見晏子蹙然行人又曰天子請見晏子蹙然又曰天子請見晏子蹙然者三曰臣受命敝邑之君將使於吳王之所以不敏而迷惑入於天子之朝敢問吳王惡乎存然後吳王曰夫差請見見之以諸侯之禮晏子使吳吳王曰寡人得寄僻陋蠻夷之鄕希見教君子之行請私而毋爲罪晏子蹙然避位吳王曰吾聞齊君蓋賊以慢野以暴吾子容焉何甚也晏子逡巡而對曰吾聞之精事不通粗事不能者必勞大事不得小事不爲者必貧大者不能致人小者不能至人之門者必困此臣之所以仕也如臣者豈能以道食人者哉晏子出王笑曰嗟乎今日吾譏晏子猶�而訾髙橛者也景公使晏子使於楚楚王進橘置削晏子不剖而並食之楚王曰橘當去剖晏子對曰臣聞之賜人主前者瓜桃不削橘柚不剖今萬乘無教令臣故不敢剖不然臣非不知也國語齊閭丘來盟子服景伯戒宰人曰陷而入於恭閔馬父笑景伯問之對曰笑吾子之大滿也昔正考父校商之名頌十二篇於周太師以那爲首其輯之亂曰自古在昔先民有作溫恭朝夕執事有恪先聖王之傳恭猶不敢專稱曰自古古曰在昔昔曰先民今吾子之戒吏人曰陷而入於恭其滿之甚也周恭王能庇昭穆之闕而爲恭楚恭王能知其過而爲恭今吾子之教官寮曰陷而後恭道將何爲說苑齊攻魯子貢見哀公請求救於吳公曰奚先君寶之用子貢曰使吳責君寶而與我師是不可恃也於是以楊幹麻筋之弓六往子貢謂吳王曰齊爲無道欲使周公之後不血食且魯賦五百邾賦三百不識以此益齊吳之利與非與吳王懼乃興師救魯諸侯曰齊伐周公之後而吳救之遂朝於吳楚莊王欲伐晉使豚尹觀焉反曰不可伐也其憂在上其樂在下且賢臣在焉曰沈駒明年又使豚尹觀反曰可矣初之賢人死矣諂諛多在君之廬者其君好樂而無禮其下危處以怨上上下離心興師伐之其民必先反莊王從之果如其言矣趙王遣使者之楚方鼓瑟而遣之誡之曰必如吾言使者曰王之鼓瑟未嘗悲若此也王曰宮商固方調矣使者曰調則何不書其柱耶王曰天有燥濕弦有緩急宮商移徙不可知是以不書使者曰明君之使人也任之以事不制以辭遭吉則賀之凶則弔之今楚趙相去千有餘裏吉凶憂患不可豫知猶柱之不可書也詩曰莘莘徵夫每懷靡及梁王贅其羣臣而議其過任座進諫曰主君國廣以大民堅而眾國中無賢人辯士柰何王曰寡人國小以狹民弱臣少寡人獨治之安所用賢人辯士乎任座曰不然昔齊無故起兵攻魯魯軍患之召其相曰爲之柰何相對曰夫柳下惠少好學長而嘉智主君試召使於齊魯君曰吾千乘主也身自使於齊齊不聽夫柳下惠特布衣韋帶之士也使之又何益乎相對曰臣聞之乞火不得不望其炮矣今使柳下惠於齊縱不解於齊兵終不愈益攻於魯矣魯君乃曰然乎相卽使人召柳下惠來入門袪衣不趨魯君避席而立曰寡人所謂饑而求黍稷渴而穿井者未嘗能以歡喜見子今國事急百姓恐懼願藉子大夫使齊柳下惠曰諾乃東見齊侯齊侯曰魯君將懼乎柳下惠曰臣君不懼齊侯忿然怒曰吾望而魯城芒若類失亡國百姓發屋伐木以救城郭吾視若魯君類吾國子曰不懼何也柳下惠曰臣之君所以不懼者以其先人出周封於魯君之先君亦出周封於齊相與出周南門刳羊而約曰自後子孫敢有相攻者令其罪若此刳羊矣臣之君固以刳羊不懼矣不然百姓非不急也齊侯乃解兵三百里夫柳下惠特布衣韋帶之士至解齊釋魯之難柰何無賢士聖人乎晉楚之君相與爲好會於宛丘之上宋人往之晉楚大夫曰趣以見天子禮見於吾君君爲我見子焉使者曰冠𨿽敝宜加其上履𨿽新宜居其下周室𨿽微諸侯未之能易也師升宋城臣猶不更臣之服也揖而去之諸大夫瞿然遂以諸侯之禮見之越使諸發執一枝梅遺梁王梁王之臣曰韓子顧謂左右曰惡有以一枝梅以遺列國之君者乎請爲二三子慚之出謂諸發曰大王有命客冠則以禮見不冠則否諸發曰彼越亦天子之封也不得冀兗之州乃處海垂之際屏外蕃以爲居而蛟龍又與我爭焉是以剪髮文身爛然成章以像龍子者將避水神也今大國其命冠則見以禮不冠則否假令大國之使時過敝邑敝邑之君亦有命矣曰客必剪髮文身然後見之於大國何如意而安之願假冠以見意如不安願無變國俗梁王聞之披衣出見令逐韓子秦楚構兵秦王使人使楚楚王使人戲之曰子來亦卜之乎對曰然卜之謂何對曰吉楚人曰噫甚矣子之國無良龜也王方殺之以釁鐘其吉如何使者曰秦楚構兵吾王使我先窺我死而不還則吾王知警戒整齊兵以備楚是吾所謂吉也且使死者而無知也又何釁於鐘死者而有知也吾豈錯秦相楚哉我將使楚之鐘鼓無聲鐘鼓無聲則將無以整齊其士卒而理君軍夫殺人之使絕人之謀非古之通議也子大夫試熟計之使者以報楚王楚王赦之楚使使聘於齊齊王饗之梧宮使者曰大哉梧乎王曰江漢之魚吞舟大國之樹必巨使何怪焉使者曰昔燕攻齊遵洛路渡濟橋焚雍門擊齊左而虛其右王歜絕頸而死於杜山公孫差格死於龍門飲馬乎淄澠定獲乎瑯邪王與太后奔於莒逃於城陽之山當此之時則梧之大何如乎王曰陳先生對之陳子曰臣不如刁王曰刁先生應之刁曰使者問梧之年耶昔者荊平王爲無道加諸申氏殺子胥父與其兄子胥被髮乞食於吳闔閭以爲將相三年將吳兵復讎乎楚戰勝乎柏舉級頭百萬囊瓦奔鄭王保於隨引師入郢軍云行乎郢之都子胥親射宮門掘平王冢笞其墳數以其罪曰吾先人無罪而子殺之士卒人加百焉然後止當若此時梧可以爲其柎矣蔡使師彊王堅使於楚楚王聞之曰人名多章章者獨爲師彊王堅乎趣見之無以次視其人狀疑其名而醜其聲又惡其形楚王大怒曰今蔡無人乎國可伐也有人不遣乎國可伐也端以此人誡寡人乎國可伐也故發二使見三謀伐者蔡也趙簡子將襲衛使史黯往視之期以一月六日而後反簡子曰何久也黯曰謀利而得害由不察也今蘧伯玉爲相史佐焉孔子爲客子貢使令於君前甚聽易曰渙其羣元吉渙者賢也羣者眾也元者吉之始也渙其羣元吉者其佐多賢矣簡子按兵而不動莊子漁父篇宋有人曹商者爲宋王使秦其往也得車數乘王說之益車百乘反於宋見莊子曰夫處窮閭厄巷困窘織屨槁項黃馘者商之所短也一晤萬乘之主而從車百乘者商之所長也莊子曰秦王有病召醫破癰潰痤者得車一乘舐痔者得車五乘所治愈下得車愈多子豈治其痔邪何得車之多也子行矣白虎通退讓篇翟王使使至楚楚王誇使者以章華之臺臺甚髙三休乃至楚王曰翟國亦有此臺乎使者曰否翟窶國也惡見此臺也翟王之自爲室也堂髙三尺壤陛三絫茆茨弗剪采椽弗刮且王猶以作之者大苦居之者大佚翟國惡見此臺也楚王愧後漢書孔融傳融遷少府初太傅馬日磾奉使山東及至淮南數有意於袁術術輕侮之遂奪取其節求去又不聽因欲逼爲軍帥日磾深自恨遂嘔血而斃及喪還朝廷議欲加禮融乃獨議曰日磾以上公之尊秉髦節之使銜命直指寧輯東夏而曲媚姦臣爲所牽率章表署用輒使首名附下罔上姦以事君昔國佐當晉軍而不撓宜僚臨白刃而正色王室大臣豈得以見脇爲辭又袁術僭逆非一朝一夕日磾隨從周旋歷歲漢律與罪人交關三日已上皆應知情春秋魯叔孫得臣卒以不發揚襄仲之罪貶不書日鄭人討幽公之亂斫子家之棺聖上哀矜舊臣未忍追案不宜加禮朝廷從之三國蜀志費褘傳褘爲昭信校尉使吳孫權性旣滑稽嘲啁無方諸葛恪羊�等才博果辧論難鋒至褘辭順義篤據理以答終不能屈權甚器之謂褘曰君天下淑徳必當股肱蜀朝恐不能數來也注褘別傳曰孫權每別酌好酒以飲褘視其已醉然後問以國事並論當世之務辭難累至褘輒辭以醉退而撰次所問事事條答無所遺失權乃以手中常所執寶刀贈之褘答曰臣以不才何以堪明命然刀所以討不庭禁暴亂者也但願大王勉建功業同獎漢室臣𨿽暗弱終不負東顧華陽國誌後主卽位南中諸郡並叛諸葛亮以新遭大喪未便加兵遣尙書南陽鄧芝固好於吳王吳王孫權曰吾誠願與蜀和親但主幼國小慮不自存芝對曰吳蜀二國之地吳有三江之阻蜀有重險之固大王命世之英諸葛一時之傑合此二長共爲唇齒進可兼並天下退可鼎足而跱大王如臣服於魏魏則上望大王入朝其次求太子入侍若其不從則奉辭伐叛蜀必順流見可而進如此江南之地非復大王之有也吳王大悅與蜀和親使聘歲通芝後累往權曰若滅魏之後二主分治不亦樂乎芝對曰滅魏之後大王未深識天命者戰爭方始耳權曰君之誠懇乃至於此書與亮曰丁�掞張陰化不盡和合二國惟有鄧芝三國魏志牽招傳太祖領冀州辟招爲從事太祖將討袁譚而柳城烏丸欲出騎助譚太祖以招嘗領烏丸遣詣柳城到值峭王嚴以五千騎當遣詣譚又遼東太守公孫康自稱平州牧遣使韓忠賫單於印綬往假峭王峭王大會羣長忠亦在坐峭王問招昔袁公言受天子之命假我爲單於今曹公復言當更白天子假我眞單於遼東復持印綬來如此誰當爲正招答曰昔袁公承制得有所拜假中間違錯天子命曹公代之言當白天子更假眞單於是也遼東下郡何得擅稱拜假也忠曰我遼東在滄海之東擁兵百萬又有扶余濊貊之用當今之勢彊者爲右曹操獨何得爲是也招呵忠曰曹公允恭明哲翼戴天子伐叛柔服寧靜四海汝君臣頑嚚今恃險遠背違王命欲擅拜假侮弄神器方當屠戮何敢慢易咎毀大人便捉忠頭頓築拔刀欲斬之峭王驚怖徒跣抱招以救請忠左右失色招乃還坐爲峭王等說成敗之效禍福所歸皆下席跪伏敬受敕教便辭遼東之使罷所嚴騎吳志張溫傳溫拜議郎選曹尙書徙太子太傅甚見信重時年三十二以輔義中郎將使蜀權謂溫曰卿不宜遠出恐諸葛孔明不知吾所以與曹氏通意以故屈卿行若山越都除便欲大構於蜀行人之義受命不受辭也溫對曰臣入無腹心之規出無專對之用懼無張老延譽之功又無子產陳事之�然諸葛亮達見計數必知神慮屈申之宜加受朝廷天覆之惠推亮之心必無疑貳溫至蜀對關拜章曰昔髙宗以諒暗昌殷祚於再興成王以幼沖隆周徳於太平功冒溥天聲貫罔極今陛下以聰明之姿等契往古總百揆於良佐�列精之炳耀遐邇望風莫不欣賴吳國勤任旅力淸澄江滸願與有道平一宇內委心協規有如河水軍事興煩使役乏少是以忍鄙倍之羞使下臣溫通致情好陛下惇崇禮義未便恥忽臣自入遠境及卽近郊頻蒙勞來恩詔輒加以榮自懼悚怛若驚謹奉所賫函書一封蜀甚貴其才晉書張駿傳駿遣參軍王騭聘於劉曜曜謂之曰貴州必欲追蹤竇融款誠和好卿能保之乎騭曰不能曜侍中徐邈曰君來和同而云不能何也騭曰齊桓貫澤之盟憂心兢兢諸侯不召自至葵丘之會驕而矜誕叛者九國趙國之化常如今日可也若政教陵遲尙未能察邇者之變況鄙州乎曜顧謂左右曰此涼州髙士使乎得人禮而遣之沮渠蒙遜載記姚興遣使人梁斐張構等拜蒙遜鎭西大將軍沙州刺史西海侯時興亦拜禿發�檀爲車騎將軍封廣武公蒙遜聞之不悅謂斐等曰�檀上公之位而身爲侯者何也構對曰�檀輕狡不仁款誠未著聖朝所以加其重爵者褒其歸善卽敍之義耳將軍忠貫白日勛髙一時當入諧鼎味匡贊帝室安可以不信待也聖朝爵必稱功官不越徳如尹緯姚晃佐命初基齊難徐洛元勛驍將並位才二品爵止侯伯將軍何以先之乎竇融殷勤固讓不欲居舊臣之右未解將軍忽有此問蒙遜曰朝廷何不卽以張掖見封乃更遠封西海耶構曰張掖規畫之內將軍已目有之所以遠授西海者�欲廣大將軍之國耳蒙遜大悅乃受拜苻生載記生聞張祚見殺元靚幼沖命其徵東苻柳參軍閻負梁殊使涼州以書諭之負殊至姑藏元靚年幼不見殊等其涼州牧張瓘謂負殊曰孤之本朝世執忠節遠宗大晉臣無境外之交君等何爲而至負殊曰晉王以鄰藩義好有自來矣𨿽擁阻山河然風通道會不欲使羊陸二公獨美於前主上以欽明紹統八表宅心光被四海格於天地晉王思與張王齊曜大明交玉帛之好兼與君公同金蘭之契是以不遠而來有何怪乎瓘曰羊陸一時之事亦非純臣之義也本朝六世重光固忠不二若與苻徵東交玉帛之好者便是上違先公純誠雅志下乖河右遵奉之情負殊曰昔微子去殷項伯歸漢𨿽背君違親前史美其先覺亡晉之餘遠逃江會天命去之故尊先王翻然攺圖北面二趙蓋神算無方鑑機而作君公若欲稱制河西眾旅非秦之敵如欲宗歸遺晉深乖先君雅旨孰若遠蹤竇融附漢之規近述先王歸趙之事垂祚無窮永享遐祉乎瓘曰中州無信好食言往與石氏通好旋見寇襲中國風誡在昔日不足復論通和之事也負殊曰三王異政五帝殊風趙多姦詐秦以信義豈可同年而語哉張先楊初皆擅兵一方不供王貢先帝命將擒之宥其難恕之罪加以爵封之榮今上道合二儀慈弘山海信符陰陽禦物無際不可以二趙相況也瓘曰秦若兵彊化盛自可先取江南天下自然盡爲秦有何辱徵東之命負殊曰先帝以大聖神武開構鴻基彊燕納款八州順軌主上欽明道必隆世慨徽號擁於西河正朔未加吳會以吳必須兵涼可以義故遣行人先申大好如君公不能蹈機而發者正可緩江南數年之命回師西�恐涼州弗可保也瓘曰我跨據三州帶甲十萬西包昆域東阻大河伐人有餘而況自固秦何能爲患負殊曰貴州險塞孰若崤函五郡之眾何如秦雍張琚杜洪因趙之成資據天阻之固策三秦之銳藉陸海之饒勁士風集驍騎如雲自謂天下可平關中可固先帝神矛一指望旗冰解人詠來蘇不覺易主燕𨿽武視關東猶以地勢之義逆順之理北面稱藩貢不逾月致肅愼楛矢通九夷之珍單於屈膝名王內附控弦之士百有餘萬鼓行而濟西河者君公何以抗之盍追遵先王臣趙故事世享大美爲秦之西藩瓘曰然秦之徳義加於天下江南何以不賓負殊曰文身之俗負阻江山道洿先叛化盛後賓自古而然豈但今也故詩曰蠢爾蠻荊大邦爲仇言其不可以徳義懷也瓘曰秦漢舊都地兼將相文武輔臣領袖一時者誰也負殊曰皇室懿藩忠若公旦者則大司馬武都王安徵東大將軍晉王柳文武兼才神器秀拔入可允釐百工出能折衝萬里者衛大將軍廣平王黃眉後將軍淸河王法龍驤將軍東海王堅之兄弟其耆年碩徳徳侔尙父者則太師錄尙書事廣�公魚遵其淸素剛嚴骨鯁貞亮則左光祿大夫彊平金紫光祿程肱牛夷博聞彊識探頤索幽則中書監胡文中書令王魚黃門侍郎李柔雄毅厚重權智無方則左衛將軍李威右衛將軍苻雅才識明達令行禁止則特進領禦史中丞梁平老特進光祿大夫彊汪侍中尙書呂婆樓文史富贍郁爲文宗則尙書右僕射董榮祕書監王揚著作郎梁讜驍勇多權略攻必取戰必勝關張之流萬人之敵者則前將軍新興王飛建節將軍鄧羌立忠將軍彭越安遠將軍範俱難建武將軍徐盛常伯納言卿校牧守則人皆文武莫非才賢其餘懷經世之才蘊佐時之略守南山之操遂而不奪者王猛朱彤之倫相望於巖谷濟濟多士焉可罄言姚襄張平一時之傑各擁眾數萬狼顧偏方皆委忠獻款請爲臣妾小不事大春秋所誅惟君公圖之瓘笑曰此事決之主上非身所了負殊曰涼王𨿽天縱英睿然尙幼沖君公居伊霍之任安危所系見機之義實在君公瓘新輔政河西所在兵起懼秦師之至乃言於元靚遣使稱藩生因其所稱而授之禿發�檀載記�檀遣�軍關尙聘於姚興興謂尙曰車騎投誠獻款爲國藩屏擅興兵眾輒造大城爲臣之道固若是乎尙曰王侯設險以自固先王之制也所以安人衛眾預備不虞車騎僻在遐藩密邇勍寇南則逆羌未賓西則蒙遜跋扈蓋爲國家重門之防不圖陛下忽以爲嫌興笑曰卿言是也�檀遣西曹從事史皓聘於姚興興謂皓曰車騎坐定涼州衣錦本國其徳我乎皓曰車騎積徳河西少播英問王威未接投誠萬里陛下官方任才量功受職彜倫之常何徳之有興曰臣不以州授車騎者車騎何從得之皓曰使河西云擾呂氏顚狽者實由車騎傾其根本陛下𨿽鴻羅遐被涼州猶在天网之外故徵西以周召之重力屈姑臧齊難以王旅之盛勢挫張掖王尙孤城獨守外逼羣狄陛下不連兵十年殫竭中國涼州未易取也今以虛名假人內收大利乃知妙算自天聖與道合𨿽云遷授蓋亦時宜興悅其言拜騎都尉慕容超載記超母妻先在長安爲姚興所據責超稱藩求太樂諸伎若不可使送吳口千人超下書詔羣臣詳議左僕射段暉議曰太上囚楚髙祖不回今陛下嗣守社稷不宜以私親之故而降統天之尊又太樂諸伎皆是前世伶人不可與彼使移風易俗宜掠吳口與之尙書張華曰若彼侵掠吳邊必成鄰怨此旣能往彼亦能來兵連禍結非國之福也昔孫權重黎庶之命屈己以臣魏惠施惜愛子之頭捨志以尊齊況陛下慈徳在秦方寸崩亂宜暫降大號以申至孝之情權變之道典謨所許韓範智能回物辧足傾人昔與姚興俱爲秦太子中舍人可遣將命降號修和所謂屈於一人之下伸於萬人之上也超大悅曰張尙書得吾心矣使範聘於興及至長安興謂範曰封愷前來燕王與朕抗禮及卿至也款然而附爲依春秋以小事大之義爲當專以孝敬爲母屈也範曰昔周爵五等公侯異品大小之禮因而生焉今陛下命世龍興光宅西秦本朝主上承祖宗遺烈定鼎東齊中分天曜南面並帝通聘結好義尙謙沖使至矜誕苟折行人殊似吳晉爭盟滕薛競長恐傷大秦堂堂之盛有損皇燕巍巍之美彼我俱失竊未安之興怒曰若如卿言便是非爲大小而來範曰𨿽由大小之義亦緣寡君純孝過於重華願陛下體敬親之道霈然垂湣興曰吾久不見賈生自謂過之今不及矣於是爲範設舊交之禮申敍平生謂範曰燕王在此朕亦見之風表乃可於機辯未也範曰大辯若訥聖人美之況爾日龍潛鳳戢和光同塵若使負日月而行則無繼天之業矣興笑曰可謂使乎延譽者也範承間逞說姚興大悅賜範千金許以超母妻還之慕容凝自梁父奔於姚興言於興曰燕王稱藩本非推徳權爲母屈耳古之帝王尙興師徵質豈可虛還其母乎母若一還必不復臣也宜先制其送伎然後歸之興意乃變遣使聘於超超遣其僕射張華給事中宗正元入長安送大樂伎一百二十人於姚興興大悅延華入燕酒酣樂作興黃門侍郎尹雅謂華曰昔殷之將亡樂師歸周今皇秦道盛燕樂來庭廢興之兆見於此矣華曰自古帝王爲道不同權譎之理會於功成故老子曰將欲取之必先與之今總章西入必由余東歸禍福之驗此其兆乎興怒曰昔齊楚競辯二國連師卿小國之臣何敢抗衡朝士華遜辭曰奉使之始實願交歡上國上國旣遺小國之臣辱及寡君社稷臣亦何心而不仰酬興善之於是還超母妻南齊書始安貞王道生傳道生子鳳鳳子遙昌建武元年進號冠軍將軍封丰城縣公千五百戶未之鎭徙督豫州郢州之西陽司州之汝南二郡軍事徵虜將軍豫州剌史持節如故二年鹵主元宏寇壽春遣使呼城內人遙昌遣�軍崔慶遠朱選之詣宏慶遠曰旌蓋飄颻遠涉淮泗風塵慘烈無乃上勞宏曰六龍騰躍倏忽千里經途未遠不足爲勞慶遠曰川境旣殊遠勞軒駕屈完有言不虞君之涉吾地也何故宏曰故當有故卿欲使我含瑕依違爲欲指斥其事慶遠曰君包荒之徳本施北政未承來議無所含瑕宏曰朕本欲有言會卿來問齊主廢立有其例不慶遠曰廢昏立明古今同揆中興克昌豈惟一代主上與先武帝非惟昆季有同魚水武帝臨崩托以後事嗣孫荒迷廢爲�林功臣固請爰立明聖上逼大後之嚴令下迫羣臣之稽顙俯從億兆踐登皇極未審聖旨獨何疑怪宏曰聞卿此言殊解我心但哲婦傾城何足可用果如所言武帝子弟今皆何在慶遠曰七王同惡皆伏管蔡之誅其餘列藩二十餘國內升淸階外典方牧哲婦之戒古人所惑然十亂盈朝實惟文母宏曰如我所聞靡有孑遺卿言美而乖實未之全信宏又曰云羅所掩六合宜一故往年與齊武有書言今日之事書似未達齊主命也南使反情有愴然朕亦保兵此段猶是本意不必專爲問罪若如卿言便可釋然慶遠曰見可而進知難而退聖人奇兵今旨欲憲章聖人不失舊好豈不善哉宏曰卿爲欲朕和親爲欲不和慶遠曰和親則二國交歡蒼生再賴不和則二國交怒蒼生塗炭和與不和裁由聖衷宏曰朕來爲復遊行鹽境北去洛都率爾便至亦不攻城亦不伐塢卿勿以爲慮宏設酒及羊炙雜果又謂慶遠曰聽卿主克黜凶嗣不違忠孝何以不立近親如周公輔成王而苟欲自取慶遠答曰成王有亞聖之賢故周公得輔而相之今近藩𨿽無悖徳未有成王之賢霍光亦捨漢藩親而遠立宣帝宏曰若爾霍光向自立爲君當復得爲忠臣不慶遠曰此非其類乃可言宣帝立與不立義當云何皇上豈得與霍光爲匹若爾何以不言武王伐紂何意不立微子而輔之苟貪天下宏大笑明日引軍向城東遣道登道人進城內施眾僧絹五百匹慶遠選之各�褶絡帶梁書王錫傳初魏始連和使劉善明來聘�使中書舍人朱異接之預燕者皆歸化北人善明負其才气酒酣謂異曰南國辯學如中書者幾人異對曰異所以得接賓宴者乃分職是司二國通和所惇親好若以才辯相尙則不容見使善明乃曰王錫張纘北間所聞云何可見異具啟敕卽使於南苑設宴錫與張纘朱異四人而已善明造席徧論經史兼以嘲謔錫纘隨方酬對無所稽疑未嘗訪彼一事善明甚相嘆揖它日謂異曰一日見二賢實副所期不有君子安得爲國北夢瑣言梁太祖初兼四鎭先主遣押衙潘岏持聘岏飲酒一石不亂每舉燕飲禮容益莊梁祖愛之飲酣梁祖曰押衙能飲一盤器物乎岏曰不敢乃簇在席器皿次第注酌岏並飲之岏愈溫充梁祖謂其歸館多應傾寫困臥俾人偵之岏簪�籜冠子舉所得酒器滌而藏之他日又遣押衙鄭頊持聘梁祖問以劍閣道路頊極言危峻梁祖曰賢主人何以過得頊對曰若不上聞恐�令公軍機梁祖大笑此亦近代使令之美者也酉陽雜俎梁祖宴魏使李騫崔劼樂作梁舍人賀季曰音聲感人深也劼曰昔申喜聽歌愴然知是其母理實精妙然也梁主客王充曰聽音觀俗轉是精者劼曰延陵昔聘上國實有觀風之美季曰卿發此言乃欲挑戰騫曰請執鞭弭與君周旋季曰未敢三捨劼曰數奔之事久已相謝季曰車亂旗靡恐有所歸劼曰平陰之役先鳴已久充曰吾方欲館谷而旌武功騫曰王夷師熸將以誰屬遂共大笑而止樂欲訖有馬數十匹馳過末有閹人騫曰巷伯乃同趣馬詎非侵官季曰此乃貌似劼曰若值袁紹恐不能免梁遣黃門侍郎明少遐秣陵令謝藻信威長史王纘衝宣城王文學蕭愷兼散騎常侍袁狎兼通直散騎常侍賀文發宴魏使李騫崔劼溫良畢少遐詠騫贈其詩曰蕭蕭風簾舉依依然可想騫曰未若燈花寒不結最附時事少遐報詩中有此語劼問少遐曰今歲奇寒江淮之間不乃冰凍少遐曰在此𨿽有薄冰亦不廢行不似河冰一合便勝車馬狎曰河冰上有貍迹便堪人渡劼曰貍當爲狐應是字錯少遐曰是狐性多疑鼬性多豫狐疑鼬豫因此而傳耳劼曰鵲巢避風雉去惡政乃是鳥之一長狐疑鼬豫可謂獸之一短也梁正旦使北使乘車至闕下入端門其門上層題曰朱明觀次曰應門門下有一大畫鼓次曰大門左有髙樓懸一大鐘門右有朝堂門辟左右亦有二大畫鼓北使入門擊鐘磬至馬道北懸鐘內道西北立引其宣城王等數人後入擊磬道東北面立其鐘懸外東西廂皆有陛臣馬道南近道東有茹茹昆侖客近道西有髙句麗百濟客及其升殿之官三千許人位定梁主從東堂中出云齋在外宿故不由上閣來擊鐘鼓乘輿警蹕侍從升東階南面幄內坐幄是綠油天皂裙甚髙用繩系著四柱憑黑漆曲幾坐定梁諸臣從西門入著具服博山遠遊冠纓末以翠羽眞珠爲飾雙雙佩帶劍黑舄初入二人在前導引次二人並行次一人擎牙箱班劍箱別二十人具省服從者百餘人至宣城王前數步北面有重席爲位再拜便次出引王公登獻玉梁主不爲興魏使李同軌陸操聘梁入樂遊苑西門內靑油幕下梁主備三仗乘輿從東門入操等東面再拜梁主北入林光殿未幾引臺使入梁主在皂帳南面諸賓及羣官俱坐定遣中書舍人殷靈宣旨慰勞具有辭答其中庭設鐘懸及百戲殿上流杯池中行酒具進梁主者題曰禦杯自餘各題官姓之杯至前者卽飲又圖像舊事令隨流而轉始至訖於坐罷首尾不絕也陳書徐陵傳太淸二年陵兼通直散騎常侍使魏魏人授館宴賓是日甚熱其主客魏收嘲陵曰今日之熱當由徐常侍來陵卽答曰昔王肅至此爲魏始制禮儀今我來聘使卿復知寒暑收大慚魏書公孫表傳表第二子軌兼大鴻臚持節拜氐王揚元爲南秦王及境元不郊迎軌數元曰昔尉他跨據及陸賈至匍匐奉順故能垂名竹帛今君王無肅恭之禮非藩臣也元使其屬趙客子對曰天子以六合爲家孰非王庭是以敢請入國然後受謁軌答曰大夫入境尙有郊勞而況王命者乎請奉策以還元懼詣郊受命軌使還稱旨拜尙書賜爵燕郡公盧元傳元子度世度世子昶字叔達小字師顏學涉經史早有時譽太和初爲太子中舍人兼員外散騎常侍使於蕭昭業髙祖詔昶曰卿便至彼勿存彼我密邇江揚不早當晚會是朕物卿等欲言便無相疑難又�副使玉淸石曰卿莫以本是南人言語致慮若彼先有所知所識欲見便見須論卽論盧昶正是寬柔君子無多文才或主客命卿作詩可率卿所知莫以昶不作便復罷也凡使人之體以和爲貴勿遞相矜誇見於色貌失將命之體卿等各率所知以相規誨及昶至彼值蕭鸞僭立於是髙祖南討之昶兄淵爲別道將而蕭鸞以朝廷加兵遂酷遇昶等昶本非骨鯁聞南人云兄旣作將弟爲使者乃大恐怖淚汗交橫鸞以腐米臭魚莝豆供之而謁者張思寧辭气謇諤曾不屈撓遂以壯烈死於館中昶還髙祖責之曰銜命之禮有死無辱𨿽流放海隅猶宜抱節致殞卿不能長纓羈首已是可恨何乃俯眉飲啄自同犬馬有生必死修短幾何卿若殺身成名貽之竹素何如甘彼芻菽以辱君父乎縱不遠慚蘇武寧不近愧思寧昶對曰臣器乏陸隨忝使閩越屬蕭鸞�狂誅戮無道恐不得仰奉明時歸養老母苟存尺蠖屈以求伸負辱朝命罪宜萬死乞歸司寇伏聽斧鉞遂見罷黜久之復除彭城王友轉祕書丞李彪傳彪加員外散騎常侍使於蕭賾賾遣其主客郎劉繪接對並設燕樂彪辭樂及坐彪曰齊主旣賜燕樂以勞行人向辭樂者卿或未相體自喪禮廢替於玆以久我皇孝性自天追慕罔極故有今者喪除之議去三月晦朝臣始除衰裳猶以素服從事裴謝在此固應具此我今辭樂想卿無怪繪答言辭樂之事向以不異請問魏朝喪禮竟何所依彪曰髙宗三年孝文逾月今聖上追鞠育之深恩感慈訓之厚徳執於殷漢之間可謂得禮之變繪復問若欲遵古何爲不終三年彪曰萬機不可久曠故割至慕俯從羣議服變不異三年而限同一�可謂亡禮之禮繪言汰哉叔氏專以禮許人彪曰聖朝自爲曠代之制何關許人繪言百官總己聽於冢宰萬機何慮於曠彪曰我聞載籍五帝之臣臣不若君故君親攬其事三王君臣智等故共理機務五霸臣過於君故事決於下我朝官司皆五帝之臣主上親攬蓋遠軌軒唐彪將還賾親謂曰卿前使還日賦阮詩云但願長閒暇後歲復來遊果如今日卿此還也復有來理否彪答曰使臣請重賦阮詩曰宴衍淸都中一去永矣哉賾惘然曰淸都可爾一去何事觀卿此言似成長闊朕當以殊禮相送賾遂親至瑯邪城登山臨水命羣臣賦詩以送別其見重如此彪前後六度銜命南人奇其謇諤李平傳平子諧字虔和孝靜初爲魏尹衛將軍如故蕭衍求通和好朝廷盛選行人以諧兼散騎常侍爲聘使主諧至石頭蕭衍遣主客郎範胥當接諧問胥曰主客任郎官幾時胥答曰我本訓冑虎門適復今任諧言國子博士不應左轉爲郎胥答曰特爲接應遠賓故權兼耳諧言屈己濟物誠得事宜由我一介行人令卿左轉胥答曰自顧菲薄不足對揚盛美豈敢言屈胥問曰今猶尙暖北間當小寒於此諧答曰地居陰陽之正寒暑適時不知多少胥曰所訪鄴下豈是測影之地諧答曰皆是皇居帝裏相去不遠可得統而言之胥曰洛陽旣稱盛美何事遷鄴諧答曰不常厥邑於玆五邦王者無外所在關河復何所怪胥曰殷人否危故遷相耿貴朝何爲而遷諧答聖人藏往知來相時而動何必俟於隆替胥曰金陵王气兆於先代黃旗紫蓋本出東南君臨萬邦故宜在此諧答曰帝王符命豈得與中國比隆紫蓋黃旗終於入洛無乃自害也有口之說乃是俳諧亦何足道蕭衍親問諧曰魏朝人士徳行四科之徒凡有幾人諧對曰本朝多士義等如林文武賢才布在列位四科之美非無其人庸短造次無以備啟衍曰武王有亂臣十人魏𨿽人物之盛豈得頓如卿言諧曰愚謂周稱十人本無佐命至於濟濟多士實是文王之詩皇朝廊廟之才足與周人有競衍曰若爾文足標異武有冠絕者便可指陳諧曰大丞相渤海王秉文經武左右皇極畫一九州懸衡四海錄尙書汝陽王元叔昭尙書令元世�宗室之秀綰政朝端左僕射司馬子如右僕射髙隆之並時譽民英戮力匡輔侍中髙嶽侍中孫騰勛賢忠亮宣贊王自餘才美不可具悉衍曰故宜輔弼幼主永固基業深不可言江南稱其才辯使還除大司農卿加驃騎將軍轉祕書監北齊書李渾傳渾弟繪武定初兼常侍爲聘梁使主梁武帝問繪髙相今在何處繪曰今在晉陽肅遏邊寇梁武曰黑獺若以形容髙相作何經略繪曰黑獺遊魂關右人神厭毒連歲凶災百姓懷土丞相奇略不世畜銳觀釁攻昧取亡勢必不遠梁武曰如卿言極佳與梁人泛言氏族袁狎曰未若我本出自黃帝姓在十四之限繪曰兄所出𨿽遠當共車千秋分一字耳一坐大笑前後行人皆通啟求市繪獨守淸尙梁人重其廉潔李渾傳渾子湛字處元涉獵文史有家風爲太子舍人兼常侍聘陳使副襲爵涇陽縣男渾與弟繪偉俱爲聘梁使主湛又爲使副是以趙郡人士目爲四使之門陽斐傳斐字叔鸞興和中除起部郎中兼通直散騎常侍聘於梁梁尙書羊�魏之叛人也與斐有舊欲請斐至宅三致書斐不答梁人曰羊來已久經貴朝遷革李盧亦詣宅相見卿何致難斐曰柳下惠則可吾不可梁主乃親謂斐曰羊�極願相見今二國和好天下一家安得復論彼此斐終辭焉使還除廷尉少卿張華原傳華原字國滿周文帝始據雍州也髙祖猶欲以逆順曉之使華原入關說焉周文密有拘畱之意謂華原曰若能屈驥足於此當共享富貴不爾命懸今日華原曰渤海王命世誕生殆天所縱以明公蕞爾關右便自隔絕故使華原銜諭公旨明公不以此日攺圖轉禍爲福乃欲賜脇有死而已周文嘉其亮正乃使東還髙祖以華原久而不返每嘆惜之及聞其來喜見於色累遷爲兗州刺史魏書魏收自敍帝西入關收兼通直散騎常侍副王昕聘蕭衍昕風流文辯收辭藻富逸衍及其羣臣咸加敬異先是南北初和李諧盧元明首通使命二人才器並爲鄰國所重至此衍稱曰盧李命世王魏中興未知後來復何如耳酉陽雜俎北齊迎南使太學博士監捨傳詔二人騎馬荷信在前羊車二人捉刀在傳詔後監捨一人典客令一人並進賢冠朱衣騎馬罩傘十餘絳衫一人引從使車前又絳衫騎馬平巾幘六人使主副各乘車但馬在車後鐵甲者百餘人儀仗百餘人剪彩如衣帶白羽間爲�髶發絳袍帽凡五色袍隨髶色以木爲�刃戟畫絳爲蝦幡周書庫狄峙傳峙仕魏位髙陽郡守孝武西遷峙乃棄官從入關大統元年拜中書舍人參掌機密以恭謹見稱遷黃門侍郎時與東魏爭衡戎馬不息蠕蠕乘虛屢爲邊患朝議欲結和親乃使峙往峙狀貌魁梧善於辭令蠕蠕主雅信重之自是不復爲寇太祖謂峙曰昔魏絳和戎見稱前史以君方之彼有愧色竇熾傳熾兄子毅保定三年徵還朝治左宮伯轉小宗伯尋拜大將軍時與齊人爭衡戎車歲動並交結突厥以爲外援在太祖之時突厥已許納女於我齊人亦甘言重幣遣使求婚狄固貪婪便欲有悔朝廷乃令揚薦等累使結之往還十餘方復前好至是𨿽期往逆猶懼攺圖以毅地兼勛戚素有威重乃命爲使及毅之至齊使亦在焉突厥君臣猶有貳志毅抗言正色以大義責之累旬乃定卒以皇后歸朝議嘉之陸逞傳天和三年齊遣侍中斛斯文略中書侍郎劉逖來聘初修鄰好盛選行人詔逞爲使主尹公正爲副以報之逞美容止善辭令敏而有禮齊人稱焉還屆近畿詔令路車飾服郊迎而入時人榮之隋書潘徽傳徽爲陳容館令隋遣魏聘於陳陳人使徽接對之淡將反命爲啟於陳主曰敬奉弘慈曲垂餞送徽以爲伏奉爲重敬奉爲輕卻其啟而不奏立議曰曲禮注曰禮主於敬詩曰維桑與梓必恭敬止孝經曰宗廟致敬又云不敬其親謂之悖禮孔子敬天之怒成湯聖敬日躋宗廟極重上天極髙父極尊君極貴四者咸同一敬五經未有異文不知以敬爲輕竟何所據徽難之曰向所論敬字本不全以爲輕但施用處殊義成通別禮主於敬此是通言猶如男子冠而字之注云成人敬其名也春秋有冀缺夫妻亦云相敬旣於子則有敬名之義在夫亦有敬妻之說此可復並謂極重乎至若謝諸公固非尊地公子敬愛止施賓友敬問敬報彌見雷同敬聽敬酬何關貴隔當知敬之爲義𨿽是不輕但敬之於語則有時混漫今云敬奉所以成疑聊舉一隅未爲深據不能對遂從而攺焉

行人司部紀事二唐書漢陽郡王傳始爲郡公進王髙祖使持幣遺突厥頡利可汗言和親事頡利始見倨甚開說示以厚幣乃大喜攺容加禮因遣使隨入獻名馬后復聘頡利謂其下曰前來悔不少屈之當使拜我伺知之旣見頡利卽長揖頡利怒畱不遣意象自若不爲屈頡利知不可劫卒以禮遣蔣儼傳儼常州義興人擢明經第爲右屯衛兵曹參軍太宗將伐髙麗募爲使者人皆憚行儼奮曰以天子雄武四裔畏威蕞爾國敢圖王人有如不幸固吾死所也遂請行爲莫離支所囚以兵脇之不屈內窟室中髙麗平乃得歸帝奇其節授朝散大夫爲幽州司馬韋弘機傳弘機京兆萬年人仕貞觀時爲左千牛冑曹參軍使西突厥冊拜同俄設爲可汗會石國叛道梗三年不得歸裂裾錄所過諸國風俗物產爲西徵記比還太宗問外國事卽上其書帝大悅擢朝散大夫董晉傳晉字混成河中虞鄕人累遷祠部郎中大歷中李涵持節送崇徽公主於回紇署晉判官回紇恃有功見使者倨因問歲市馬而唐歸我賄不足何也涵懼未及對數目晉晉曰我非無馬而與爾爲市爲爾賜者不已多乎爾之馬歲五至而邊有司數皮償貲天子不忘爾勞敕吏無得問爾反用是望我邪諸戎以我之爾與也莫敢確爾父子寧畜馬蕃非我則誰使眾皆南面拜不敢有言還遷祕書少監歸崇敬傳大歷初授崇敬倉部郎中充弔祭冊立新羅使海道風濤舟幾壞眾驚謀以單舸載而免答曰今共舟數十百人我何忍獨濟哉少選風息先是使外國多賫金帛貿易所無崇敬囊橐惟衾衣東夷傳其淸徳胡證傳證充京西京北巡邊使太和公主降回鶻以檢校工部尙書爲和親使舊制行人有私覿禮縣官不能具召富人子納貲於使而命之官證請儉受省費以絕鬻官之濫次漠南回鶻欲屈脇之且言使者必易國服又欲主便道疾驅者證固不從以唐官儀自將訖不辱命還拜工部侍郎盧羣傳羣遷兵部郎中淮西吳少誠擅決司洧水漑田使者止之不奉詔命羣臨詰少誠曰是於人有利羣曰臣道貴順恭恪所以爲順也專命廢順𨿽利何有且怠於事上者固不能責其下矣少誠聽命羣又爲陳古今成敗事逆順禍福皆有效所以感動之少誠然旣置酒與賦詩又歌以慰之少誠感悅不敢桀以奉使稱旨遷檢校祕書監李揆傳揆入爲國子祭酒禮部尙書徳宗幸山南揆素爲盧杞所惡用爲入蕃會盟使拜尙書左僕射揆辭老恐死道路不能達命帝惻然杞曰和戎者當練朝廷事非揆不可異時年少揆者不敢辭揆至蕃酋長曰聞唐有第一人李揆公是否揆畏畱因紿之曰彼李揆安肯來邪還卒鳳州年七十四崔從傳從遷尙書右丞王承宗請割徳棣而遣子入侍也憲宗選堪使者以命從議者謂承宗狠譎非單使可屈次魏田弘正請以五百騎從辭之惟童騎十數疾趨鎭集軍士球場宣詔爲陳逆順大節禍福之效音辭暢厲士感動承宗自失貌愈恭至泣下卽按二州戶口符印上之還爲山南西道節度使韋丹傳丹以殿中侍禦史召爲舍人新羅國君死詔拜司封郎中往弔故事使外國賜州縣十官賣以取貲號私覿官丹曰使外國不足於資宜上請安有貿官受錢卽具疏所宜費帝命有司與之因著令未行而新羅立君死還爲容州刺史韓愈傳愈拜國子祭酒轉兵部侍郎鎭州亂殺田弘正而立王廷湊詔愈宣撫旣行眾皆危之元稹言韓愈可惜穆宗亦悔詔愈度事從宜無必入愈至廷湊嚴兵迓之甲士陳廷旣坐廷湊曰所以紛紛者乃此士卒也愈大聲曰天子以公爲有將帥材故賜以節豈意同賊反邪語未終士前奮曰先太師爲國擊朱滔血衣猶在此軍何負乃以爲賊乎愈曰以爲爾不記先太師也若猶記之固善天寶以來安祿山史思明李希烈等有子若孫在乎亦有居官者乎眾曰無愈曰田公以魏博六州歸朝廷官中書令父子受旗節劉悟李佑皆大鎭此爾軍所共聞也眾曰弘正刻故此軍不安愈曰然爾曹亦害田公又殘其家矣復何道眾歡曰善廷湊慮眾變疾麾使去因曰今欲廷湊何所爲愈曰神策六軍將如牛元翼者爲不乏但朝廷顧大體不可棄之公久圍之何也廷湊曰卽出之愈曰若爾則無事矣會元翼亦潰圍出廷湊不追愈歸奏其語帝大悅轉吏部侍郎北夢瑣言唐薛廷珪少師右族名流仕於衰世梁太祖兵力日彊朝廷傾動漸自尊大天下懼之孤卿爲四鎭官告使夷門客將劉翰先來類會恐申中外孤卿佯言不會謂謁者曰某無徳安敢輒授令公拜竟不爲屈洎受禪之後勉事於梁而太祖優容之壽考而終中間奉命冊蜀先主爲司徒館中舊疾發動蜀送當醫人楊僕射俾攻療之孤卿致書感謝其書末請借肩輿歸京尋醫蜀主訝之乃曰幸有方藥可俟愈而行堅請且駐行軒公謂客將曰夜來問此醫官殊不識字安可以性命委之乎竟不服藥而北歸後唐相國韋公說仕梁爲中書舍人倅軺於錢塘先是錢尙父自一方每要姑息梁主以河北關西悉爲勍敵又頻失利於淮海甚籍兩浙牽掎之其次又資貢賦凡命使臣遠泛滄溟一則希其丰遺二則懼不周旋悉皆拜之錢公亦自尊大惟京兆公長揖而己旣不辱命識者異之竟有巖廊之拜也遼史劉六符傳六符父愼行子六人一徳二元三嘏四端五常六符四端以衛尉少卿使宋賀生辰方宴大張女樂竟席不顧人憚其嚴還拜樞密直學士六符有志操能文重熙初遷政事舍人擢翰林學士十一年與宣徽使蕭特末使宋索十縣地還爲漢人行宮副部署會宋遣使增歲幣以易十縣復與耶律仁先使宋定進貢名宋難之六符曰本朝兵彊將勇海內共知人人願從事於宋若恣其俘獲以飽所欲與進貢字孰多況大兵駐燕萬一南進何以禦之顧小節忘大患悔將何及宋乃從之歲幣稱貢六符還加同中書門下平章事及宋幣至命六符爲三司使以受之耶律合裏只傳合裏隻字特滿六院夷離堇蒲古只之後重熙中累遷西南面招討都監充宋國生辰使館於白溝驛宋宴勞優者嘲蕭惠河西之敗合裏只曰勝負兵家常事我嗣聖皇帝俘石重貴至今興中有石家寨惠之一敗何足較哉宋人慚服帝聞之曰優伶失辭何可傷兩國交好鞭二百免官宋史王延徳傳延徳大名人少給事晉邸太平興國初補殿前承旨再遷供奉官六年會髙昌國遣使朝貢太宗以遠人輸誠遣延徳與殿前承旨白勛使焉自夏州渡河經沙磧歷伊州望北庭萬五千里雍熙二年使還撰西州程記以獻孔維傳維爲禮記博士太平興國七年使髙麗王治問禮於維維對以君臣父子之道升降等威之序治悅稱之曰今日復見中國之夫子也李若拙傳若拙雍熙三年假祕書監使交州先是黎桓制度逾僭若拙旣入境卽遣左右戒以臣禮由是桓聽命拜詔盡恭燕饗日以奇貨異物列於前若拙一不畱眄取先蠻使鄧君辧以歸禮幣外不受其私覿使還上謂其不辱命遷起居舍人韓國華傳國華雍熙中假太常少卿使髙麗太宗將北徵以髙麗接遼境屢爲其所侵命賫詔諭之且令發兵西會旣至其俗頗獷驁恃險遷延未卽奉詔國華移檄諭以朝廷威徳宜亟守臣節否則天兵東下無以逃責於是俯伏聽命使還賜緋魚趙安仁傳景徳初以安仁爲工部員外郎充翰林學士初雍熙中太宗詔詢文武禦戎之策安仁父孚極陳和好之利至是安仁從幸澶州會北邊請盟首命安仁撰答書又獨記太祖時聘問書式遼使韓杞至首命接伴凡覲見儀制多所裁定館捨夕飲杞舉橙子曰此果嘗見髙麗貢安仁曰橙橘產吳楚朝廷職方掌天下圖經凡他國所產靡不知也今給事中呂佑之嘗使髙麗未聞有橙柚杞失於誇誕有愧色杞旣受襲衣之賜且以長爲解將辭復左衽安仁曰君將升殿受還書天顏咫尺如不衣所賜衣可乎杞乃服以入及姚柬之至又令安仁接伴柬之談次頗矜兵彊戰勝安仁曰老氏云佳兵者不祥之器聖人不得已而用之勝而不美而美之者是樂殺人也樂殺人者不得志於天下柬之自是不敢復言王繼忠將兵陷沒不能死節而反事之柬之屢稱其材安仁曰繼忠早事藩邸聞其稍謹不知其他其敏於酬對切中事機類如此時論翕然稱其得體上益器之自是有意柄用安仁又集和好以來事宜及采古事作戴斗懷柔錄三卷以獻張耆傳耆子希一官眞定府路總管累使遼及館客遼人嘗以雄州不當禁漁界河及役白溝兩屬民爲言希一曰界河之禁起於大國統和年今文移尙存白溝本輸中國田租我太宗特除之自是大國侵矣立稅故名兩屬惡有中國不役之理遼人詞塞王洙傳洙除史館修撰遷知制誥嘗使契丹至澱契丹令劉六符來伴宴且言耶律防善畫向持禮南朝寫聖容以歸欲持至館中洙曰此非瞻拜之地也六符言恐未得其眞欲遣防再往傳繪洙力拒之歐陽修傳修遷翰林學士俾修唐書奉使契丹其主命貴臣四人押宴曰此非常制以卿名重故爾王信傳信權中書舍人假禮部尙書使於金肄射都亭連中其的金人駴曰尙書得非黑王相公子孫耶謂王徳用也信得米芾書法金人寶之歸言金人必衰之兆有四在我當備之策有二上首肯之程師孟傳師孟爲給事中集賢殿修撰判都水監賀契丹生辰至涿州契丹命席迎者正南向涿州官西向宋使介東向師孟曰是卑我也不就列自日昃爭至暮從者失色師孟辭气益厲叱儐者易之於是更與迎者東西向孫瑜傳瑜字叔禮博平人以父任爲將作監主簿賈昌朝薦爲崇文檢討同知禮院開封府判官使契丹適西討捷書至館伴要入賀啖以厚餉瑜辭以奉使有指不肯賀王拱辰傳至和三年復拜拱辰三司使聘契丹見其主混同江設宴垂釣每得魚必酌拱辰酒親鼓琵琶以侑飲謂其相曰此南朝少年狀元也入翰林十五年故吾厚待之使還禦史趙抃論其輒當非正之禮異時北使援此以請將何辭拒之聶冠卿傳冠卿以兵部郎中知制誥判太常禮院糾察刑獄奉使契丹其主謂曰君家先世奉道子孫固有昌者嘗觀所著蘄春集詞極淸麗因自擊球縱飲命冠卿賦詩禮遇甚厚劉敞傳敞知制誥奉使契丹素習知山川道徑契丹導之行自古北口至柳河回居殆千里欲誇示險遠敞質譯人曰自松亭趨柳河甚徑且易不數日可抵中京何爲故道此譯相顧駭愧曰實然但通好以來置驛如是不敢變也順州山中有異獸如馬而食虎豹契丹不能識問敞敞曰此所謂駁也爲說其聲音形狀且誦山海經管子書曉之契丹益嘆服蘇采傳采擢侍禦史知雜事判刑部使契丹還及半道聞英宗晏駕契丹置宴仍用樂采謂送者曰兩朝兄弟國家君臣之義吾與君等一也此而可忍孰不可忍遂爲之徹樂趙�傳�爲翰林學士聘契丹契丹主會獵請賦信誓如山河詩詩成親酌玉杯爲�勸且授侍臣劉六符素扇寫之納袖中其禮重如此閻詢傳詢爲鹽鐵判官使契丹詢頗諳北方疆理時契丹在靴澱迓者王惠導詢由松亭往詢曰此松亭路也胡不徑�嶺而迂枉若是豈非誇大國地廣以相欺邪惠慚不能對韓傳以開封府判官迎契丹使使問南朝不聞打圍何也曰我後仁及昆虫非時不爲耳沈遘傳遘弟括爲河北西路察訪使遼蕭禧來理河東黃嵬地畱館不肯辭曰必得請而後反帝遣括往聘括詣樞密院閱故牘得須歲所議疆地書指古長城爲境今所爭蓋三十里遠表論之帝以休日開天章閣召對喜曰大臣殊不究本末幾誤國事命以畫圖示禧禧議始屈賜括白金千兩使行至契丹庭契丹相楊益戒來就議括得地訟之籍數十預使吏士誦之益戒有所問則顧吏舉以答他日復問亦如之益戒無以應謾曰數里之地不忍而輕絕好乎括曰師直爲壯曲爲老今北朝棄先君之大信以威用其民非我朝之不利也凡六會契丹知不可奪遂捨黃嵬而以大池請括乃還在道圖其山川險易迂直風俗之純人情之向背爲使契丹圖抄上之蘇頌傳頌爲右諫議大夫使契丹遇冬至其國歷後宋歷一日北人問孰爲是頌曰歷家算術小異遲速不同如亥時節气交猶是今夕若逾數刻則屬子時爲明日矣或先或後各從其歷可也北人以爲然使還以奏神宗嘉曰朕嘗思之此最難處卿所對殊善因問其山川人情向背對曰彼講和日久頗竊中國典章禮儀以維持其政上下相安未有離貳之意昔漢武帝自謂髙皇帝遺朕平城之憂𨿽久勤徵討而匈奴終不服至宣帝呼韓單於稽首稱藩唐自中葉以後河隍陷於吐蕃憲宗每讀貞觀政要慨然有收復意至宣宗時乃以三關七州歸於有司由此觀之外國之叛服不常不系中國之盛衰也頌意蓋有所諷神宗然之頌判尙書吏部因陛對神宗謂頌曰欲修一書非卿不可契丹通好八十餘年盟誓聘使禮幣儀式皆無所考據但患修書者遷延不早成耳然以卿度此書何時可就頌曰須一二年曰果然非卿不能如是之敏也及書成帝讀序引喜曰正類序卦之文賜名魯衛信錄錢惟演傳勰字穆父惟演從弟易易子彥遠之子也歷提點京西河北京東刑獄奉使弔髙麗外意頗謂欲結之以北伐勰入請使指帝曰髙麗好文又重士大夫家世所以選卿無他也乃求呂端故事以行凡饋餼非故所有者皆弗納歸次紫燕島王遣二吏追餉金銀器四千兩勰曰在館時旣辭之矣今何爲者吏泣曰王有命徒歸則死且左番已受勰曰左右番各有職吾惟例是視汝可死吾不可受竟卻之還拜中書舍人蘇轍傳轍權吏部尙書使契丹館客者侍讀學士王師儒能誦洵軾之文及轍伏苓賦恨不得見全集呂大防傳呂大防爲翰林學士權開封府館伴契丹使其使黠語頗及朝廷大防密擿其隱事詰之曰北朝試進士至心獨運賦不知此題於書何出使錯�不能對自是不敢復出嫚詞範雍傳雍子宗傑宗傑子子奇入判將作監使於遼導者攺路回遠子奇謂曰此去雲中有直道旬日可至何爲出此導者又欲沮子奇下馬館門外子奇曰異時於中門下馬今何以輒易導者計屈韓億傳億子綜遷三司戶部判官同修起居注使契丹契丹主問其家世綜言億在先朝嘗持禮來契丹主喜曰與中國通好久父子俱使我宜酌我酒綜率同使者五人起爲壽契丹主亦離席酬之歡甚旣還陳執中以爲生事出知滑州綜嘗爲契丹館伴使使者欲爲書稱北朝而去契丹號綜曰自古未有建國而無號者使慚遂不復言其後朝廷擇館伴契丹使者帝曰孰有如韓綜者乎洪皓傳皓子邁遷左司員外郎紹興三十二年春金主褒遣左監軍髙忠建來告登位且議和邁爲接伴使知合門張掄副之上謂執政曰向日講和本爲梓宮太后𨿽屈己卑辭有所不憚今兩國之盟已絕名稱以何爲正疆土以何爲準朝見之儀歲幣之數所宜先定及邁掄入辭上又曰朕料此事終歸於和欲首議名分而土地次之邁於是奏更接伴禮數凡十有四事自渡江以來屈己含忍多過禮至是一切殺之用敵國體凡遠迎及引接金銀等皆罷旣而髙忠建有貴臣禮及取新復州郡之議邁以聞且奏言土疆實利不可與禮際虛名不足惜禮部侍郎黃中聞之亟奏曰名定實隨百世不易不可謂虛土疆得失一彼一此不可謂實兵部侍郎陳俊卿亦謂先正名分名分正則國威張而歲幣亦可損矣進起居舍人時議遣使報金國聘三月丁巳詔侍從臺諫各舉可備使命者一人初邁之接伴也旣持舊禮折伏金使至是慨然請行於是假翰林學士充賀登位使欲令金稱兄弟敵國而歸河南地夏四月戊子邁辭行書用敵國禮髙宗親札賜邁等曰祖宗陵寢隔闊三十年不得以時灑掃祭祀心實痛之若彼能以河南地見歸必欲居尊如故正復屈己亦何所惜邁奏言山東之兵未解則兩國之好不成至燕金合門見國書呼曰不如式抑令使人於表中攺陪臣二字朝見之儀必欲用舊禮邁初執不可旣而金鎖使館自旦及暮水漿不通三日乃得見金人語極不遜大都督懷忠議欲質畱左丞相張浩持不可乃遣還七月邁回朝則孝宗已卽位矣殿中侍禦史張震以邁使金辱命論罷之陸佃傳佃遷吏部尙書報聘於遼歸半道聞遼主洪基喪送伴者赴臨而返誚佃曰國哀如是漢使殊無弔唁之儀何也佃徐應曰始意君匍匐哭踴而相見卽行弔禮今偃然如常時尙何所弔伴者不能答範雍傳雍子宗傑宗傑子子奇子奇子坦字伯履以父任爲開封府推官金部員外郎大理少卿攺左司員外郎押伴夏國使應對合旨賜進士第權起居舍人使於遼復命具語錄以獻徽宗覽而善之付鴻臚令後奉使者視爲式遷殿中監知開封府再命使遼時興邊議非時遣使以觀釁坦以不宜始禍辭其行徽宗怒責舒州團練副使林攄傳攄爲翰林學士初朝廷數取西夏地夏求援於遼遼爲請命攄報聘蔡京密使激怒之以起釁入境盛气以待迓者小不如儀輒辧詰及見遼主始跪授書卽抗言數夏人之罪謂北朝不能加責而反爲之請禮出不意遼之君臣不知所答及辭遼使攄附奏求還進築夏人城柵攄答語復不巽遼人大怒空客館水漿絕煙火至捨外積潦亦污以矢溲使饑渴無所得如是三日乃遣還凡饔餼祖犒皆廢歸復命議者以爲怒鄰生事猶除禮部尙書旣而遼人以失禮言出知潁州王云傳云字子飛澤州人父獻可仕至英州剌史知瀘州黃庭堅謫於涪獻可遇之甚厚時人稱之云舉進士從使髙麗撰雞林志以進擢祕書省校書郎王綸傳綸紹興二十八年除同知樞密院事二十九年六月朝論欲遣大臣爲泛使覘敵且堅盟好綸請行乃以爲稱謝使曹勛副之至金館禮甚隆一日急召使人金主禦便殿惟一執政在焉連發數問綸條對金主不能屈九月還朝入見言鄰國恭順和好皆陛下威徳所致宰臣湯思退等皆賀然當時金已謀犯江特以善意紿綸耳綸舊疾作力丐外除資政殿大學士知福州上解所禦犀帶賜之明年知建康府兼行宮畱守敵犯江綸每以守禦利害驛聞上多從之章誼傳誼遷樞密都承旨紹興四年金遣李永壽王翊來求還劉豫之俘及西北人在東南者又欲畫江以益劉豫時議難之欲遣大臣爲報使參政席益以母老辭薦誼爲代加誼龍圖閣學士充軍前奉表通問使給事中孫近副之誼至雲中與粘罕兀室論事不少屈金人諭亟還誼曰萬里銜命兼迎兩宮必俟得請金人乃令蕭慶授書並以風聞事責誼誼詰其所自金人以實告乃還至南京劉豫畱之以計得歸帝嘉勞之擢刑部尙書初席益薦誼使金帝曰誼亦母老朕當自諭之誼聞命略無難色戒其家人勿使母知將行告母曰是行不數月卽歸大似往年太學謁告時爾及還母竟不知其使金也韓肖冑傳肖冑紹興三年拜端明殿學士同僉書樞密院事充通問使以胡松年副之肖冑慨然受命時金酋粘罕專執政方恃兵彊持和戰離合之策行人皆危之肖冑入奏曰大臣各循己見致和戰未有定論然和乃權時之宜他日國家安彊軍聲大振誓當雪此讎恥今臣等行或半年不返命必復有謀宜速進兵不可因臣等在彼而緩之也將行母又語之曰汝家世受國恩當受命卽行勿以我老爲念帝稱爲賢母封榮國夫人肖冑至金國金人知其家世甚重之往返才半年自帝卽位使者凡六七年未嘗報聘至是始遣人偕來肖冑先北使入對與朱勝非議不合力求去以舊職知溫州提舉臨安府洞霄宮京鏜傳鏜累遷右司郎官金遣賀生辰使來上居髙宗喪不欲引見鏜爲儐佐以旨拒之使者請少畱闕下鏜曰信使之來以誕節也誕節禮畢欲畱何名乎使行上嘉其稱職轉中書門下省撿正諸房公事金人遣使來弔鏜爲報謝使金人故事南使至汴京則賜宴鏜請免宴郊勞使康元弼等不從鏜謂必不免宴則請徹樂遺之書曰鏜聞鄰喪者舂不相裏殯者不巷歌今鏜銜命而來繄北朝之惠弔是荷是謝北朝勤其遠而憫其勞遣郊勞之使藏式宴之儀徳莫厚焉外臣受賜敢不重拜若曰而必聽樂是於聖經爲悖理於臣節爲悖義豈惟貽本朝之羞亦豈昭北朝之懿哉相持甚久鏜卽館相禮者趨就席鏜曰若不徹樂不敢卽席金人迫之鏜弗爲動徐曰吾頭可取樂不可聞也乃帥其屬出館門甲士露刃向鏜鏜叱退之金人知鏜不可奪馳白其主主嘆曰南朝直臣也特命免樂自是恆去樂而後宴鏜孝宗聞之喜謂輔臣曰士大夫平居孰不以節義自許有能臨危不變如鏜者乎使還入見上勞之曰卿能執禮爲國家增气朕將何以賞卿鏜頓首曰北人畏陛下威徳非畏臣也正使臣死於北庭亦臣子之常分耳敢言賞乎故事使還當增秩右相周必大言於上曰增秩常典爾京鏜奇節今之毛遂也惟陛下念之乃命鏜權工部侍郎四川闕帥以鏜爲安撫制置使兼知成都府施師點傳乾道八年師點假翰林學士知制誥兼侍讀使金致命金立班旣定相儀者以親王將至命師點退位師點屹立相儀者請數四師點正色曰班立已定尙欲何爲不肯少動在廷相顧駭愕知其有守不敢復以爲請九年使還有言其事於上者上嘉嘆不已及後金使賀正日至闕問館伴師點今居何官館伴宇文價於班列中指師點以示之金使恍然曰一見正人令人眼明範成大傳隆興再講和失定受書之禮上嘗悔之遷成大起居郎假資政殿大學士充金祈請國信使國書專求陵寢蓋泛使也上面諭受書事成大乞並載書中不從金迓使者慕成大名至求巾幘�之至燕山密艸奏具言受書式懷之入初進國書詞气慷慨金君臣方傾聽成大忽奏曰兩朝旣爲叔侄而受書禮未稱臣有疏搢笏出之金主大駭曰此豈獻書處耶左右以笏標起之成大屹不動必欲書達旣而歸館所金主遣伴使宣旨取奏成大之未起也金庭紛然太子欲殺成大越王止之竟得全節而歸張詔傳詔字君卿成州人少隸張俊帳下積功守和州嘗被旨介聘一日金人持所繪佑獻二陵像至館中皆北地服詔向之再拜館者問之答曰詔𨿽不識其人但龍鳳之姿天日之表疑非北朝祖宗也敢不拜孝宗聞而喜之由是驟用丘傳遷樞密院檢詳文字被命接伴金國賀生辰使金歷九月晦與統天歷不合接使者以恩意乃徐告以南北歷法異同合從會慶節正日隨班上壽金使初難之卒屈服孝宗喜謂曰使人聽命成禮而還卿之力也劉甲傳甲字師文以樞密院檢討兼國史院編修官實錄院檢討官使金至燕山伴宴完顏者名犯仁廟嫌諱甲力辭完顏更名修自紹興後凡出疆遇忌俱辭設宴皆不得免秦檜所定也九月二十三日金宴甲以宣仁聖烈後忌辭還除司農少卿雲麓漫抄陶谷使吳越錢王因舉酒令曰白玉石碧波亭上迎仙客陶對曰口耳王聖明天子客錢塘宣政間林攄奉使契丹國中新爲碧室云如中國之明堂伴使舉令曰白玉石天子建碧室林對曰口耳王聖人坐明堂伴使云奉使不識字只有口耳壬卻無口耳王林詞屈罵之幾辱命彼之大臣云所爭非國事豈可以細故成隙遂備牒奏上朝廷一時爲之降黜後以其罵契丹進用至中書侍郎筆記內侍都知閻承翰質直彊幹景徳初契丹方睦於我聘使往來凡百供饋賜與程式未定俾承翰專掌其事執政間有欲以漢衣冠賜彼來使者承翰以爲不可曰南北異宜請各從其土俗而已上以承翰所議爲定景徳中初契丹通好首命故給事中孫公僅奉使而往洎至彼國屬修聘之始迎勞饔餼頒給之禮殊未詳備北人館待優異務在丰腆無所不至然事或過差僅必抑而罷之自餘皆爲隨事損益俾丰腆中度而後已迄今信使往復不攺其制中山詩話余靖兩使契丹其情益親能遼語作遼語詩遼主曰卿能道我爲卿飲靖舉曰夜宴設邏厚盛也臣拜洗受

賜兩朝厥荷通

好情感勒厚

重微臣雅魯拜

舞祝若統

福佑

聖壽鐵擺嵩

髙俱可忒無

極主大笑遂爲釂觴劉沆亦使遼使淩壓之契丹館客曰有酒如澠系行人而不住沆應聲曰在北爲狄吹出塞以何妨仁宗待遼有禮不使纖微迕之二公俱謫官淸波雜誌康定二年劉渙奉使入西羌招納唃廝囉族部蕃法惟僧人所過不被拘畱資給飲食渙乃落髮僧衣澠水燕談錄康定中趙元昊旣虜劉平遂約吐蕃毋與中國通陰相爲援朝廷患之擇能使絕域者將以恩信譙讓唃氏尙書屯田員外郎劉渙上書請行間道馳至靑唐城唃氏皆頓首悔謝請以死捍邊因圖畫其地形並誓書還奏仁宗嘉嘆進直昭文館俄而元昊臣服再加刑部郎中賜金紫夢溪筆談李士衡爲館職使髙麗一武人爲副髙麗禮幣贈遺之物士衡皆不關意一切委於副使時�底疏漏副使者以士衡所得縑帛藉�底然後實己物以避漏濕至海中遇大風�欲傾覆舟人大恐請盡棄所載不爾船重必難免副使倉惶取船中之物投之海中便不暇揀擇約投及半風息船定旣而點檢所投皆副使之物士衡所得在船底一無所失鄰幾雜誌韓忠憲使遼其介劉太后之姻庸而自專私與遼使云太后言兩朝歡好傳云子孫韓了不知忽置一筵遣臣來伴因問太后有此語何故不傳忠憲答云皇太后每遣使使人簾前受此語戒使人令愼重爾於是以手頂禮云兩朝生靈之福也老學庵筆記仁宗皇帝慶曆中嘗賜遼使劉六符飛白書八字曰南北兩朝永通和好會六符知貢舉乃以兩朝永通和好爲賦題而以南北兩朝永通和好爲韻云出南朝皇帝禦飛白書六符蓋爲遼畫策增歲賂者然其尊戴中國尙如此則盟好中絕誠可惜也春渚紀聞元佑三年遼賀正使劉霄等入賀東坡與狄詠館伴錫燕回始行馬而公馬小蹶劉卽前訊曰馬驚無苦否公應之曰銜勒在禦𨿽小失無傷也畫墁錄元佑末宇文昌齡命稱聘契丹皇城使張璪價焉張頹齡樞府難其行璪哀請故事死於遼朝廷恩數甚渥遼棺銀裝校三百兩旣行璪飲冷食生無忌昌齡戒之不納旣至遼境益甚昌齡頗患之禁從者無供璪怒罵不足果病噤不納粥藥至十許日一行人病之旣而三病三愈竟不復命登對進前上面哂之退語近臣曰張璪生還柰何詣政堂諸公大笑昌齡直被他害殺每夜使人防視若有些好惡只是自家不了至其家婦孫睥睨阿翁�地又卻來也揮塵後錄紹聖初孟後廢處道宮偶遼國遣使來詔命邢和叔館之邢白時宰章子厚曰北使萬一問及瑤華事何以爲詞子厚曰當云罪如詔書已而北人不及之忽問曰南朝近日行遣元佑人何邪邢卽以子厚語答之歸奏泰陵大喜以謂善於專對老學庵筆記趙相挺之使金方盛寒在殿上金主忽顧挺之耳愕然急呼小臣指示之蓋閹也俄持一小玉合子至合中有藥色正黃塗挺之兩耳周匝而去其熱如火旣出殿門主客者揖賀曰大使耳若用藥遲且拆裂缺落甚則全耳皆墮而無血扣其玉合中藥爲何物乃不肯言但云此藥市中亦有之價甚貴方匕直錢數千某輩早朝遇極寒則塗少許吏卒輩則別有藥以狐溺調塗之亦效卻掃編政和中杜相充以列卿使遼時新更左右僕射爲太宰少宰旣至遼館伴者問南朝新定宰相官名亦有據乎杜曰曾讀周禮否館伴者不悅曰周禮豈不嘗讀正以周官太宰卿一人則天官之長也小宰中大夫二人其屬耳安得相抗而爲二宰哉杜無以應及還以失言被黜老學庵筆記魏道弼參政使金人軍中抗辭不撓金人大怒欲於馬前斬之揮�垂及頸而止故道弼頭微偏國老談苑趙世長以宗正卿北使時九月旣宴薦瓜主客舉謂世長曰北方气候誠早彼想未也世長對曰本朝來歲季夏此味方盛故知其節物晚也貴耳集孝廟在禦北使進國書必起禦座三步中貴取進忽賀正使至殿上去禦座數十步必欲屈萬乘親臨移時不決知閣王抃忽撒起國書云駕興虜使失儀而孝廟喜王抃之機捷孝廟聖語云在朝無一人乞斬北使者毗陵丁逢以選人上書乞斬北使不執臣禮以存中國之體孝廟大喜卽攺京秩老學庵筆記淳熙己酉金國賀登寶位使自云悟室之孫喜讀書著作郎權兵部郎官鄧千里館之因遊西湖至林和靖祠堂忽問曰林公嘗守臨安耶千里笑而已貴耳集石湖範至能成大以中書舍人爲祈請使至鹵庭頗立節葛王臨辭有言曰天下是天下之天下有徳者得之但使宋帝修徳而已不憂天下之不歸壽皇所以聖徳日新基於此也老學庵筆記謝子肅使回云金羣臣自徒單相以下大抵皆白首老人徒單年過九十矣又云金姓多三兩字又極怪至有姓斜卯者己酉春金移文境上曰皇帝生日本是七月今爲南朝使人冒暑不便已權攺作九月一日其內鄕之意亦可嘉也貴耳集壽皇議遣湯鵬舉使金沈詹事樞在同列間發一語操吳音曰官家好呆此語遂達於上大怒差四從官審責沈曾與不曾有此語對云臣有此語卽日謫筠州湯侍禦史使金壽皇專差中貴等人使回程先取國書星夜以聞壽皇得之啟匣元封不開國書復回湯以專對失職得謫湯以先言有驗得歸謝文昌源明館伴北使時寧廟初卽位定冊時諸臣頗有議論北使忽問謝云伊尹放太甲於桐此何義指光宗屬疾而言謝答曰有伊尹之志則可無伊尹之志則不可避一篡字朝論甚偉金史劉筈傳皇統元年筈充江南封冊使假中書侍郎旣至臨安而宋人榜其居曰行宮筈曰未受命而名行宮非也請去榜而後行禮宋人驚服其有識欲厚賄說之奉金珠三十餘萬而筈不之顧皆嘆曰大國有人焉梁肅傳肅攺刑部尙書宋主屢請免立受國書之儀世宗不從及大興尹璋爲十四年正旦使宋主使人就館奪其書而重賂之璋還杖一百五十除名以肅爲宋國詳問使其書略曰盟書所載止於帝加皇字免奉表稱臣稱名再拜量減歲幣便用舊儀親接國書玆禮一定於今十年今知歲元國信使到彼不依禮例引見輒令迫取於館侄國禮體當如是耶往問其詳宜以誠報肅至宋宋主一一如約立接國書肅還附書謝其略曰侄宋皇帝謹再拜致書於叔大金應天興祚欽文廣武仁徳聖孝皇帝闕下惟十載遵盟之久無一毫成約之違獨顧禮文宜存折衷矧辱函封之貺尙循躬受之儀旣俯迫於輿情常屢伸於誠請因歲元之來使遂商榷以從權敢勞將命之還先布鄙悰之懇自余專使肅控請祈肅還至泗州先遣都管趙王府長史�滿蒲馬入奏世宗大喜欲以肅爲執政左丞相良弼曰梁肅可相但使宋還卽爲之宋人自此輕我矣上乃止張通古傳通古易州易縣人除中京副畱守爲詔諭江南使宋主欲南面使通古北面通古曰大國之卿當小國之君天子以河南陜西賜之宋宋約奉表稱臣使者不可以北面若欲貶損使者使者不敢傳詔遂索馬欲北歸宋主遽命設東西位使者東面宋主西面受詔拜起皆如儀使還聞宋已置戍河南謂送伴韓肖冑曰天子裂壤地益南國南國當思圖報大恩今輒置守戍自取嫌疑若興師問罪將何以爲辭江左且不可保況齊乎肖冑惶恐曰敬聞命矣卽馳白宋主宋主遽命罷戍通古至上京具以白宗幹及其部置未定當議收復宗幹喜曰是吾志也卽除參知行臺尙書省事黃久約傳久約授左諫議大夫兼禮部侍郎爲賀宋生日副使至臨安適館伴使病宋人議欲以副使代行使事久約曰設副使亦病又將使都轄掌儀輩行禮乎竟令國信使獨前行副使與館伴副使聯騎如故乃終禮而還元史速哥傳速哥蒙古怯烈氏世傳李唐外族父懷都事太祖嘗從飲班朮居河水速哥爲人外若質直而內實沈勇有謀雅爲太宗所知命使金因俾覘其虛實語之曰卽不還子孫無憂不富貴也速哥頓首曰臣死職耳奉陛下威命以行可無慮也帝悅賜所常禦馬至河金人閉之舟中七日始登南岸又三旬乃達汴及見金主曰天子念爾土地日狹民力日疲故遣我致命爾能共修歲幣通好不絕則轉禍爲福矣謁者令下拜速哥曰我大國使爲爾屈乎金主壯之取金�飲之酒曰歸語汝主必欲加兵敢率精銳以相周旋歲幣非所聞也速哥飲畢卽懷金�以出速哥𨿽佯爲不智而默識其地理厄塞城郭人民之彊弱旣復命備以虛實告且以所懷金�獻帝喜曰我得金於汝手中矣復以賜之輟�錄翰林學士元文敏公明善字復初淸河人參議中書日會朝廷遣蒙古大臣一員使交趾公副之將還國之僞主以金蒙古受之公固辭僞主曰彼使臣已受矣公獨何爲公曰彼所以受者安小國之心我所以不受者全大國之體僞主嘆服中州野錄徐芳谷字明善鄱陽人至正間任江西等處提舉嘗奉使交趾國其王子陳日炫聞公善詩舉�酒立召索吟公遂口占雲乘傳入南中云章照海紅天邊龍虎气南僥馬牛風日月八荒燭車書萬里同丹靑入王會茅土祚無窮日炫遂納款奉貢公聲名大振見聞錄侯琎永樂鄕試第一交趾黎麟請命公輔禮部侍郎章公往錫封至其境關門低且隘先驅者謂當傴度公止之曰此中國所謂狗竇也於土人出入則宜今天命下臨不可由此度迓者驚愕爲撤關而入由是蠻人益謹禮不敢肆旣歸毫髮無所受宣廟嗣位交趾黎利弗靖成山侯王通等用兵無功時廬陵羅公簡爲禦史升工部右侍郎與李琦等賫璽書諭利未至而通與利和自率眾出境矣眾止公勿往公曰王通師敗辱國我受命諭賊可退縮不進乎賊𨿽凶暴必不敢拒詔與琦亟馳至其國宣上恩意利惶恐率其屬拜自首其過遣使獻金又奉表詣闕稱謝且請立陳氏之孫皓復命公往立之旣至利以皓已死乃張筵列女樂設宴公叱曰皓死爾國人安可淫樂盡擊破其尊罍樂器時天晴忽陰風起大雨雷震焚利居室利懼貢方物表謝還朝

行人司部雜錄

