

憂樂部匯考書經

洪範六極一曰凶短折二曰疾三曰憂

注憂者心不寧也爾雅

釋詁怡懌悅欣衎喜愉豫愷康般樂也

注皆見詩疏

皆謂喜樂怡者和樂也小雅節南山

云旣夷旣懌懌者悅樂也商頌那篇云亦不夷懌悅者心樂也小雅都人士云我心不悅欣者笑喜之樂也大雅鳧鷖云旨酒欣欣毛傳云欣欣然樂也衎者飲食之樂也小雅南有嘉魚云嘉賓式燕以衎喜者說文云不言而悅也小雅彤弓雲中心喜之愉者安閒之樂也唐風山有樞云他人是愉毛傳云愉樂也豫者逸樂也小雅白駒云逸豫無期愷者康樂也小雅魚藻云豈樂飲酒康者安樂也唐風蟋蟀云無以太康者樂之久也小雅鹿鳴云和樂且湛又衛風氓篇云無與士耽鄭箋云耽非禮之樂般者遊樂也恙寫悝盱繇慘卹罹憂也

注今人云無恙謂無憂也寫有憂者思散寫也詩曰悠悠我悝云何盱矣繇役以爲憂愁也疏皆謂

憂愁也恙者聘禮云公問君賓對公再拜鄭注云拜其無恙郭云今人言無恙謂無憂也寫者有憂者思散寫也小雅車舝云我心寫兮繇者繇役亦爲憂愁慘者心憂也卹者小雅祈父云胡轉予於卹罹者王風兔爰云逢此百罹

釋訓悠悠洋洋思也

注皆憂思疏

鄭風子衿云悠悠我思風二子乘

舟雲中心養養此皆想念憂思也殷殷惸惸忉忉博博欽欽京京忡忡惙惙怲怲弈弈憂也疏

小雅正月云憂心殷殷毛傳云殷殷然痛也又云憂心惸惸毛傳云惸惸憂意也檜風羔裘云勞心忉忉鄭箋云三諫不從待放而去思君如是心忉忉然又素冠云勞心博博毛傳云博博憂勞也秦風雲憂心欽欽毛傳云思望之心中欽欽然小雅正月云憂心京京毛傳云京京憂不去也召南艸虫云未見君子憂心忡忡毛傳云忡忡猶衝衝也鄭箋云未見君子者謂在途時也在途時憂憂不見君子無以寧父母故心衝衝然又曰憂心惙惙毛傳云惙惙憂也小雅頍弁云憂心怲怲毛傳云怲怲憂盛滿也又云憂心弈弈毛傳云弈弈然無所薄也此皆作者歌事以詠心憂也方言

憂愁雜釋愼濟惄濕桓憂也宋衛或謂之愼或曰陳楚或曰濕或曰濟自關而西秦晉之間或曰惄或曰濕自關而西秦晉之間凡志而不得欲而不獲髙而有墜得而中亡謂之濕或謂之惄

憂樂部雜錄易經幹卦文言樂則行之憂則違之確乎其不可拔潛龍也說卦十一坎其於人也爲加憂爲心病按正義爲加憂取其憂險難也爲心病憂其險難故心病也書經大禹謨罔淫於樂詩經召南艸虫章喓喓艸虫趯趯阜螽未見君子憂心忡忡又陟彼南山言采其蕨未見君子憂心惙惙邶風柏舟章耿耿不寐如有隱憂微我無酒以遨以遊按注耿耿小明憂之貌也隱痛也隱憂之深如此非爲無酒可以遨遊而解之也又憂心悄悄慍於羣小覯閔旣多受侮不少靜言思之寤辟有摽按注悄悄憂貌辟拊心也摽拊心貌按大全慶源輔氏曰此章又言其所憂之事以至於拊心而有摽則其憂極矣泉水章駕言出遊以寫我憂北風章出自北門憂心殷殷二子乘舟章願言思子中心養養按注養養猶漾漾憂不知所定之貌衛風伯兮章焉得諼艸言樹之背願言思伯使我心痗按注言焉得忘憂之艸樹之北堂以忘吾憂乎魏風園有桃章心之憂矣我歌且謠又心之憂矣聊以行國按注出遊於國中而寫憂也唐風蟋蟀章蟋蟀在堂歲聿其莫今我不樂日月其除無已太康職思其居好樂無荒良士瞿瞿按注大康過於樂也小雅正月章正月繁霜我心憂傷民之訛言亦孔之將念我獨兮憂心京京哀我小心癙憂以癢按注京京大也癙憂幽憂也癢病也繁霜失節不以其時眾人莫以爲憂我獨憂之以至於病也小弁章心之憂矣疢如疾首按注疢如疾首憂之甚也禮記曲禮有憂者側席而坐樂記樂極則憂惇樂而無憂者其惟聖人乎孝經紀孝行章子曰孝子之事親也養則致其樂病則致其憂淮南子原道訓古之人有居巖穴而神不遺者永世有勢爲萬乘而日憂悲者由此觀之聖亡乎治人而在於得道樂忘乎富貴而在於得和知大己而小天下則幾於道矣所謂樂者豈必處京臺章華遊雲夢沙丘耳聽九韶六瑩口味煎熬芬芳馳騁夷道釣射鷫鷞之謂樂乎吾所謂樂者人得其得者也夫得其得者不以奢爲樂不以廉爲悲與陰俱閉與陽俱開故子夏心戰而臞得道而肥聖人不以身役物不以欲滑和是故其爲歡不忻忻其爲悲不惙惙萬方百變消搖而無所定吾獨慷慨遺物而與道同出是故有以自得之也喬木之下空穴之中足以適情無以自得也𨿽以天下爲家萬民爲臣妾不足以養生也能至於無樂者則無不樂無不樂則至極樂矣夫建鐘鼓列管弦席旃茵傅旄象耳聽朝歌北鄙靡靡之樂齊靡曼之色陳酒行觴夜以繼日彊弩弋髙鳥走犬逐狡兔此其爲樂也炎炎赫赫怵然若有所誘慕解車休馬罷酒徹樂而心忽然若有所喪悵然若有所亡也是何則不以內樂外而以外樂內樂作而喜曲終而悲悲喜轉而相生精神亂營不得須臾平察其所以不得其形而日以傷生失其得者也是故內不得於中稟授於外而以自飾也不浸於肌膚不浹於骨髓不畱於心志不滯於五臟故從外入者無主於中不止從中出者無應於外不行故聽善言便計𨿽愚者知說之稱至徳髙行𨿽不肖者知慕之說之者眾而用之者鮮慕之者多而行之者寡所以然者何也不能反諸性也夫內不開於中而彊學問者不入於耳而不著於心此何以異於聾者之歌也效人爲之而無以自樂也天下之要不在於彼而在於我不在於人而在於身我身得則萬物備矣徹於心術之論則嗜欲好憎外矣是故無所喜而無所怒無所樂而無所苦萬物元同也無非無是化育元耀生而如死夫天下者亦吾有也吾亦天下之有也天下之與我豈有間哉夫有天下者豈必攝權恃勢操殺生之柄而以行其號令耶吾所謂有天下者非謂此也自得而已自得則天下亦得我矣吾與天下相得則嘗相有已又焉有不得容其間者乎所謂自得者全其身者也全其身則與道爲一矣故𨿽遊於江潯海裔馳要裊建翠蓋目觀掉羽武象之樂耳聽滔朗奇麗激抮之音揚鄭衛之浩樂結激楚之遺風射沼濱之髙鳥逐苑囿之走獸此齊民之所以淫泆流湎聖人處之不足以營其精神亂其气志使心怵然失其情性處窮僻之鄕側溪谷之間隱於榛薄之中環堵之室茨之以生茅蓬戶甕牖揉桑爲樞上漏下濕潤浸北房雪霜瀼灖浸潭�蔣逍遙於廣澤之中而徜徉於山峽之旁此齊民之所爲形植黎累憂悲而不得志也聖人處之不爲愁悴怨懟而不失其所以自樂也是何也則內有以通於天機而不以貴賤貧富勞逸失其志徳者也詮言訓心有憂者匡�衽席弗能安也菇飯犓牛弗能甘也琴瑟鳴竽弗能樂也患解憂除然後食甘寢寧居安遊樂由是觀之生有以樂也死有以哀也今務益性之所不能樂而以害性之所以樂故𨿽富有天下貴爲天子而不免爲哀之人凡人之性樂恬而憎憫樂佚而憎勞心常無欲可謂恬矣形常無事可謂佚矣遊心於恬捨形於佚以俟天命自樂於內無急於外𨿽天下之大不足以易其一槪日月庾而無漑於志故𨿽賤如貴𨿽貧如富大道無形大仁無親大辯無聲大廉不嗛大勇不矜五者無棄而幾鄕方矣修務訓或曰無爲者寂然無聲漠然不動引之不來推之不往如此者乃得道之像吾以爲不然嘗試問之矣若夫神農堯舜禹湯可謂聖人乎有論者必不能廢此五聖者天下之盛主勞形盡慮爲民興利除害而不懈奉一爵酒不知於色挈一石之尊則白汗交流又況贏天下之憂而海內之事者乎其重於尊亦遠也且夫聖人者不恥身之賤而愧道之不行不憂命之短而憂百姓之窮是故禹之爲水以身解於陽眄之河湯之旱以身禱於桑山之林聖人憂民如此其明也而稱以無爲豈不悖哉申鑑雜言篇爲世憂樂者君子之志不爲世憂樂者小人之志也太平之世事閒而民樂�焉譙周法訓君子處陋巷之中奚樂也曰樂得其親樂得其友樂聖人之道也文中子述史篇子曰可與共樂未可與共憂可與共憂未可與共樂吾未見可與共憂樂者也二帝三王可與憂矣夢書夢梳篦爲憂解也夢見蟣虱而有憂至也墨莊漫錄蔡絳約之西淸詩話云人之好惡固自不同杜子美在蜀作悶詩乃云捲簾惟白水隱幾亦靑山若使予居此應從王逸少語吾當卒以樂死豈復更有悶乎予以謂此時約之未契此語耳人方憂愁亡聊𨿽淸歌妙舞滿前無適而非悶子美居西川一飯未嘗忘君其憂在王室而又生理不具與死爲鄰其悶甚矣故對靑山靑山悶對白水白水悶平時可愛樂之物皆寓之爲悶也約之處富貴所欠二物耳其後竄斥經歷崎嶇險阻必悟此詩之爲工也老學庵筆記荊公詩云閉戶欲推愁愁終不肯去劉賓客詩云與老無期約到來如等閒舍人子蒼取作一聯云推愁不去還相覓與老無期稍見侵此古句蓋益工矣柳子厚詩雲海上尖山似劍鋩秋來處處割愁腸東坡用之云割愁還有劍鋩山或謂可言割愁腸不可但言割愁亡兄仲髙云晉張望詩曰愁來不可割此割愁二字出處也經鉏堂雜誌世間遇如意事其樂不過三日至於不如意事未至亦憂已至亦憂過去亦憂故憂樂𨿽曰相對要之樂少憂多也觀微子或問君子憂乎曰不憂然則君子樂乎曰不樂何以其能不憂不樂也曰知還禍者福之還窮者通之還喪者得之還虧者盈之還知是是以不憂福者禍之還窮者通之還得者喪之還盈者虧之還知是是以不樂然終無憂樂乎曰不憂則樂矣不樂則憂矣庸書問曰顏子之樂可得聞乎答曰古人以盡倫爲樂瞽叟底豫舜之樂也兄弟旣翕周公之樂也若曰風月之懷花柳之興萬物同體天地爲侶斯後人之衍言毋乃誕乎檐曝偶談舊傳得意詩有久旱逢甘雨他鄕遇故知洞房花燭夜金榜掛名時好事者續以失意詩寡婦攜兒泣將軍被敵擒失恩宮女面下第舉人心形容悲喜之狀極矣太平淸話焚香試茶洗硯鼓琴校書候月聽雨澆花髙臥勘方經行負暄釣魚對畫漱泉支杖禮佛嘗酒晏坐翻經看山臨帖倚竹皆一人獨享之樂

憂樂部總論禮記

曲禮志不可滿樂不可極

大全

應氏曰志滿則溢樂極則反孔子家語

在厄子路問於孔子曰君子亦有憂乎子曰無也君子之修行也其未得之則樂其意旣得之又樂其治是以有終身之樂無一日之憂小人則不然其未得也患弗得之旣得之又恐失之是以有終身之憂無一日之樂也子華子

執中子華子曰撞鈞石之鐘六樂合奏於庭所以寫樂也而隱憂者臨之而逾悲不主乎樂故也郁搖而行歌促弦而急彈所以寫憂也而安恬者得之而逾歡不主於憂故也然則憂樂在外也所以主之者內也內之所感赭蒼五色東西畱區而昧者則不之知也故曰觀流水者與水俱流其目運而心逝者歟春秋繁露

論齊桓公魯桓公謂一元者大始也知元年志大人之所重小人之所輕是故治國之端在正名名之正興五世五傳之外美惡乃形可謂得其眞矣非子路之所能見非其位而卽之𨿽受之先君春秋危之宋繆公是也非其位不受不受之先君而自卽之春秋危之吳王僚是也𨿽然苟能行善得眾春秋弗危衛侯晉以正書葬是也俱不宜立而宋繆公受之先君而危衛宣弗受先君而不危以此見得眾心之爲大安也故齊桓非直弗受之先君也乃率弗宜爲君者而立罪亦重矣然而知恐懼敬舉賢人而以自覆蓋知不背要盟以自湔浣也遂賢君而霸諸侯使齊桓背惡而無此美得免殺滅乃幸也何霸之有魯桓忘其憂而禍逮其身齊桓憂其憂而立功名推而散之凡人有憂而不知憂者凶有憂而深憂之者吉易曰復自道何其咎此之謂也匹夫之反道以除咎尙難人主之反道以除咎甚易詩云徳輶如毛言其易也揚子

學行篇或曰使我紆朱懷金其樂不可量也曰紆朱懷金之樂不如顏氏子之樂顏氏子之樂也內紆朱懷金之樂也外或曰請問屢空之內曰顏不孔𨿽得天下不足以爲樂然亦有苦乎曰顏苦孔之卓也或人瞿然曰玆苦也祇其所以爲樂也歟韓詩外傳

三憂孔子曰君子有三憂弗知可無憂與知而不學可無憂與學而不行可無憂與詩曰未見君子憂心惙惙申鑑

政體或曰聖王以天下爲樂曰否聖王以天下爲憂天下以聖王爲樂凡主以天下爲樂天下以凡主爲憂聖王屈己以申天下之樂凡主申己以屈天下之憂申天下之樂故樂亦報之屈天下之憂故憂亦及之天下之道也

憂樂部藝文二詩

詞

四愁詩並

序

漢張衡

張衡不樂久處機密陽嘉中出爲河間相時國王驕奢不遵法度又多豪右並兼之家衡下車治威嚴能內察屬縣姦滑行巧劫皆密知名下吏收捕盡服擒諸豪俠遊客悉惶懼逃出境郡中大治爭訟息獄無系囚時天下漸獘鬱鬱不得志爲四愁詩以美人爲君子以珍寶爲仁義以水深雪氛爲小人思以道術爲報貽於時君而懼讒邪不得以通其辭曰我所思兮在太山欲往從之梁父艱側身東望涕沾翰美人贈我金錯刀何以報之英瓊瑤路遠莫致倚逍遙何爲懷憂心煩勞我所思兮在桂林欲往從之湘水深側身南望涕沾襟美人贈我靑瑯玕何以報之雙玉盤路遠莫致倚惆悵何爲懷憂心煩傷我所思兮在漢陽欲往從之隴阪長側身西望涕沾裳美人贈我貂襜褕何以報之明月珠路遠莫致倚踟躕何爲懷憂心煩紆我所思兮在雁門欲往從之雪氛氛側身北望涕沾巾美人贈我錦繡段何以報之靑玉案路遠莫致倚增嘆何爲懷憂心煩惋

詠愁

宋王微自予抱羈思眇與日月長載離非宋遠誰謂河難航憂隨橫霖密慨因朗旭彰負之苦不勝卽之竟無妨如彼引鯤魚待盡守空梁天地豈私貧運至豈固當旣悟非形兆玆數詎可攘

夜愁示諸賓

梁王僧孺檐露滴爲珠池水含成璧萬行朝淚瀉千里夜愁積孤帳閉不開寒膏盡復益誰知心眼亂看朱忽成碧

愁

唐杜甫江艸日日喚愁生巫一作春峽泠泠非世情盤渦鷺浴底心性獨樹花發自分明十年戎馬暗萬國異域賓客老孤城渭水秦山一作川得見否人經罷病虎縱橫

長樂坡送人賦得愁

白居易行人南北分徵路流水東西接禦溝終日坡前恨離別漫名長樂是長愁

賦愁並

序

魏扶

白樂天分司東洛朝賢悉會興化亭送別酒酣各請一字至七字詩以題爲韻愁迥野深秋生枕上起眉頭閨閣危坐風塵遠遊巴猿啼不住谷水咽還流送客泊舟入浦思鄕望月登樓煙波早晚長羈旅弦管終年樂五侯

愁

杜牧聚散竟無形回腸自結成古今畱不得離別又潛生降虜將軍思窮秋遠客情何人更憔悴落第泣秦京

百憂

孟郊萱艸女兒花不解壯士憂壯士心是劍爲君射鬥牛朝思除國讎暮思除國讎計盡山河畫意窮艸木籌智士日千慮愚夫惟四愁何必在波濤然後驚沈浮伯倫心不醉四皓�難畱出處各有時眾議徒啾啾

獨愁

前人前日遠別離昨日生白髮欲知萬里情曉臥半�月常恐百虫鳴使我芳艸歇

夜憂

前人豈獨科鬥死所嗟文字捐蒿蔓轉驕弄菱荇減嬋娟未遂擺鱗志空思吹浪旋何當再霖雨洗濯生華鮮

春愁

前人春物與愁客遇時各有違故花辭新枝新淚落故衣日暮雨寂寞飄然亦同歸

愁詩

李廷璧到來難遣去難畱著骨粘心萬事休潘嶽愁絲生鬢裏婕妤悲色上眉頭長途詩盡空騎馬遠雁聲初獨倚樓更有相思不相見酒醒燈背月如鉤

春愁

韋莊自有春愁正斷魂不堪芳艸思王孫落花寂寂黃昏雨深院無人獨倚門

愁

前人避愁愁又至愁至事難忘夜坐心中火朝爲鬢上霜不經公子夢偏入旅人腸借問髙軒客何鄕是醉鄕

愁

金李俊民解使回腸斷能催兩鬢秋天涯未歸客容易上眉頭

愁

明張彥倫來何容易去何遲半在�中半在�門掩落花春去後�含殘月酒醒時濃如野外連天艸亂似空中惹地絲除卻王侯歌舞地人間無處不相隨

相見歡

南唐後主李煜無言獨上西樓月如鉤寂寞梧桐深院鎖淸秋剪不斷理還亂是離愁別是一般滋味在心頭

無愁可解反

解愁

宋蘇軾光景百年看便一世生來不識愁味問愁何處來更開解个甚底萬事從來風過耳何用不著心裏喚做展卻眉便是達者也則恐未此理本不通言何曾道歡遊勝如名利道則渾是錯不道如何卽是這里元無我與甚喚做物情之外若須待醉了方開解時問無酒怎生醉

訴衷情旅

愁

唐庚平生不會斂眉頭諸事等閒休元來卻到愁處須著與他愁殘照外大江流去悠悠風悲蘭杜煙淡滄浪何處扁舟

聲聲慢詠

愁

明劉基無蹤無迹難語難言依依只在心曲雨冷雲昏日暮海涯天角輕衾夢回酒醒夜悠悠虫響燈綠事去也縱相憐不是那時金屋鏡裏淸揚婉娩�朱檻知他爲誰顰蹙鳳老梧桐慘淡九峯靑矗湘江淚痕未盡有嶺猿相伴幽獨向此際更堪那懷古送目

桃源憶故人春愁

鄭中卿東風料峭寒吹面低下繡簾休捲憔悴怕他春見一任鶯花怨新愁不受詩排遣塵滿玉毫金硯若問此愁深淺天闊浮雲遠

眼兒媚春

愁

王元美靑艸茸茸正芳柔倩雨釀春愁問愁幾許剛來一寸眼底眉頭少年無限人間事拋擲向東流而今只辦三杯軟飽塗抹窮愁

少年遊愁

前人萬羣哀雁破蒼茫無語立斜陽遠山幾點髙城千堞總是向昏黃欲將杯酒和情鬥情至酒先降剽掠腰圍撥扶心淚釀作鬢毛霜

憂樂部紀事莊子讓王篇堯以天下讓許由許由不受又讓於子州支父子州支父曰以我爲天子猶之可也𨿽然我適有幽憂之病方且治之未暇治天下也夫天下至重也而不以害其生又況他物乎惟無以天下爲者可以托天下也舜讓天下於子州支伯子州支伯曰予適有幽憂之病方且治之未暇治天下也故天下大器也而不以易生此有道者之所以異乎俗者也山海經芘湖之水其中多倏魚其狀如雞而赤毛三尾六足四首其音如鵲食之可以已憂霍山有獸焉其狀如貍而白尾有鬣名曰朏朏養之可以已憂禮記文王世子文王之爲世子朝於王季日三其有不安節則內豎以告文王文王色憂行不能正履王季復膳然後亦復初左傳隱公元年鄭伯克段於鄢遂置姜氏於城潁而誓之曰不及黃泉無相見也旣而悔之潁考叔曰君若闕地及泉隧而相見其誰曰不然公從之公入而賦大隧之中其樂也融融姜出而賦大隧之外其樂也泄泄遂爲母子如初桓公九年冬曹太子來朝賓之以上卿禮也享曹太子初獻樂奏而嘆施父曰曹太子其有憂乎非嘆所也荀子堯問篇楚莊王謀事而當羣臣莫逮退朝而有憂色申公巫臣進問曰王朝而有憂色何也莊王曰不谷謀事而當羣臣莫能逮是以憂也其在中蘬之言也曰諸侯自爲得師者王得友者霸得疑者存自爲謀而莫己若者亡今以不谷之不肖而羣臣莫吾逮吾國幾於亡乎是以憂也莊子田子方篇肩吾問於孫叔敖曰子三爲令尹而不榮華三去之而無憂色吾始也疑子今視子之鼻間栩栩然子之用心獨柰何孫叔敖曰吾何以過人哉吾以其來不可卻也其去不可止也吾以爲得失之非我也而無憂色而已矣晉語厲公將伐鄭範文子不欲曰若以吾意諸侯皆畔則晉可爲也惟有諸侯故擾擾焉凡諸侯難之本也得鄭憂滋長安用鄭郤至曰然則王者多憂乎文子曰我王者也乎哉夫王者成其徳而遠人以其方賄歸之故無憂今我寡徳而求王者之功故多憂子見無土而欲富者樂乎哉左傳宣公十二年秋晉師歸桓子請死晉侯欲許之士貞子諫曰不可城濮之役晉師三日谷文公猶有憂色左右曰有喜而憂如有憂而喜乎公曰得臣猶在憂未歇也困獸猶鬥況國相乎及楚殺子玉公喜而後可知也曰莫餘毒也已楚是以再世不競今又殺林父以重楚勝其無乃久不競乎晉語悼公與司馬侯升臺而望曰樂夫對曰臨下之樂則樂矣徳義之樂則未也公曰何謂徳義對曰諸侯之爲日在君側以其善行以其惡戒可謂徳義矣左傳襄公二十九年吳公子札自衛如晉將宿於戚聞鐘聲焉曰異哉夫子獲罪於君以在此懼猶不足而又何樂夫子之在此也猶燕之巢於幕上君又在殯而可以樂乎遂去之文子聞之終身不聽琴瑟昭公元年春楚公子圍聘於鄭遂會於虢尋宋之盟也楚公子圍設服離衛叔孫穆子曰楚公子美矣君哉鄭子皮曰二執戈者前矣蔡子家曰蒲宮有前不亦可乎楚伯州犁曰此行也辭而假之寡君鄭行人揮曰假不反矣伯州犁曰子姑憂子�之欲背誕也子羽曰當璧猶在假而不反子其無憂乎齊國子曰吾代二子湣矣陳公子招曰不憂何成二子樂矣衛齊子曰苟或知之𨿽憂何害宋合左師曰大國令小國共吾知共而已晉樂王鮒曰小旻之卒章善矣吾從之退會子羽謂子皮曰叔孫絞而婉宋左師簡而禮樂王鮒字而敬子與子家持之皆保世之主也齊衛陳大夫其不免乎國子代人憂子招樂憂齊子𨿽憂弗害夫弗及而憂與可憂而樂與憂而弗害皆取憂之道也憂必及之太誓曰民之所欲天必從之三大夫兆憂憂能無至乎言以知物其是之謂矣十五年晉荀躒如周葬穆後籍談爲介旣葬除喪以文伯宴樽以魯壺王曰伯氏諸侯皆有以鎭撫王室晉獨無有何也文伯揖籍談籍談不能對歸以告叔向叔向曰王其不終乎吾聞之所樂必卒焉今王樂憂若卒以憂不可謂終王一歲而有三年之喪二焉於是乎以喪賓宴又求彜器樂憂甚矣且非禮也二十年齊侯飲酒樂公曰古而無死其樂若何晏子對曰古而無死則古之樂也君何得焉昔爽鳩氏始居此地季萴因之有逢伯陵因之蒲姑氏因之而後太公因之古者無死爽鳩氏之樂非君所願也莊子山木篇市南宜僚見魯侯魯侯有憂色市南子曰君有憂色何也魯侯曰吾學先王之道修先君之業吾敬鬼尊賢親而行之無須臾離居然不免於患吾是以憂市南子曰君之除患之術淺矣夫丰狐文豹棲於山林伏於巖穴靜也夜行晝居戒也𨿽饑渴隱約猶且胥疏於江湖之上而求食焉定也然且不免於网羅機辟之患是何罪之有哉其皮爲之災也今魯國獨非君之皮邪吾願君刳形去皮灑心去欲而遊於無人之野南越有邑焉名爲建徳之國其民愚而朴少私而寡欲知作而不知藏與而不求其報不知義之所適不知禮之所將猖狂妄行乃蹈乎大方其生可樂其死可葬吾願君去國捐俗與道相輔而行君曰彼其道遠而險又有江山我無舟車柰何市南子曰君無形倨無畱居以爲君車君曰彼其道幽遠而無人吾誰與爲鄰吾無糧我無食安得而至焉市南子曰少君之費寡君之欲𨿽無糧而乃足君其涉於江而浮於海望之而不見其崖愈往而不知其所窮送君者皆自崖而反君自此遠矣故有人者累見有於人者憂故堯非有人非見有於人也吾願去君之累除君之憂而獨與道遊於大莫之國方舟而濟於河有虛船來觸舟𨿽有惼心之人不怒有一人在其上則呼張歙之一呼而不聞再呼而不聞於是三呼邪則必以惡聲隨之向也不怒而今也怒向也虛而今也實人能虛己以遊世其孰能害之列子天瑞篇孔子遊於太山見榮啟期行乎郕之野鹿裘帶索鼓琴而歌孔子問曰先生所以樂何也對曰吾樂甚多天生萬物惟人爲貴而吾得爲人是一樂也男女之別男尊女卑故以男爲貴吾旣得爲男矣是二樂也人生有不見日月不免𦇤褓者吾旣以行年九十矣是三樂也貧者士之常也死者人之終也處常得終當何憂哉仲尼篇仲尼閒居子貢入侍而有憂色子貢不敢問出告顏回顏回援琴而歌孔子聞之果召回入問曰若奚獨樂回曰夫子奚獨憂孔子曰先言爾志曰吾昔聞之夫子曰樂天知命故不憂回所以樂也孔子愀然有間曰有是言哉汝之意失矣此吾昔日之言爾請以今言爲正也汝徒知樂天知命之無憂未知樂天知命有憂之大也今告若其實修一身任窮達知去來之非我亡變亂於心慮爾之所謂樂天知命之無憂也曩吾修詩書正禮樂將以治天下遺來世非但修一身治魯國而已而魯之君臣日失其序仁義益衰情性益薄此道不行一國與當年其如天下與來世矣吾始知詩書禮樂無救於治亂而未知所以革之之方此樂天知命者之所憂𨿽然吾得之矣夫樂而知者非古人之所謂樂知也無樂無知是眞樂眞知故無所不樂無所不知無所不憂無所不爲詩書禮樂何棄之有革之何爲顏回北面拜手曰回亦得之矣出告子貢子貢茫然自失歸家淫思七日不寢不食以至骨立顏回重往諭之乃反丘門弦歌誦書終日不輟禮記雜記子貢觀於蠟孔子曰賜也樂乎對曰一國之人皆若狂賜未知其樂也子曰百日之蠟一日之澤非爾所知也張而不弛文武弗爲也弛而不張文武弗爲也一張一弛文武之道也韓子說林篇齊攻宋宋使臧孫子南求救於荊荊大說許救之甚歡臧孫子憂而反其禦曰索救而得今子有憂色何也臧孫子曰宋小而齊大夫救小宋而惡於大齊此人之所以憂也而荊王說必以堅我也我堅而齊獘荊之所利也臧孫子乃歸齊人拔五城於宋而荊救不至戰國策智伯欲伐衛遺衛君野馬四百璧一衛君大說羣臣皆賀南文子有憂色衛君曰一國大歡而子有憂色何文子曰無功之賞無力之禮不可不察也野馬四百璧一此小國之禮而大國致之君其國之衛君以其言告邊境智伯果起兵而襲衛至境而反曰衛有賢人先知吾謀也列子說符篇趙襄子使新穆子攻翟勝之取左人中人使遽人來謁之襄子方食而有憂色左右曰一朝而兩城下此人之所喜也今君有憂色何也襄子曰夫江河之大也不過三日飄風暴雨不終朝日中不須臾今趙氏之徳行無所施於積一朝而兩城下亡其及我哉孔子聞之曰趙氏其昌乎夫憂者所以爲昌也喜者所以爲亡也勝非其難者也持之其難者也賢主以此持勝故其福及後世齊楚吳越皆常勝矣然卒取亡焉不達乎持勝也惟有道之主爲能持勝韓詩外傳魯監門之女嬰相從績中夜而泣涕其偶曰何爲而泣也嬰曰吾聞衛世子不肖所以泣也其偶曰衛世子不肖諸侯之憂也子曷爲泣也嬰曰吾聞之異乎子之言也昔有宋之桓司馬得罪於宋君出於魯其馬佚而吾園而食吾園之葵是歲吾聞園人亡利之半越王勾踐起兵而攻吳諸侯畏其威魯往獻女吾姊與焉兄往視之道畏而死越兵威者吳也兄死者我也由是觀之禍與福相反也今衛世子甚不肖好兵吾男弟三人能無憂乎詩曰大夫跋涉我心則憂是非類與乎列子天瑞篇杞國有人憂天地崩墜身亡所寄廢寢食者又有憂彼之所憂者因往曉之曰天積气耳亡處亡气若屈伸呼吸終日在天中行止柰何憂崩墜乎其人曰天果積气日月星宿不當墜耶曉之者曰日月星宿亦積气中之有光耀者只使墜亦不能有所中傷其人曰柰地壞何曉者曰地積塊耳充塞四虛亡處亡塊若躇步跐蹈終日在地上行止柰何憂其壞其人捨然大喜曉之者亦捨然大喜禮記祭義樂正子春下堂而傷其足數月不出猶有憂色門弟子曰夫子之足瘳矣數月不出猶有憂色何也樂正子春曰善如爾之問也吾聞諸曾子曰父母全而生之子全而歸之可謂孝矣不虧其體不辱其身可謂全矣故君子頃步而弗敢忘孝也今予忘孝之道予是以有憂色也孔叢子抗志篇費子陽謂子思曰吾念宗周將滅泣涕不可禁也子思曰然此亦子之善意也夫能以智知可知而不能以智知未可知危之道也今以一人之身憂世之不治而泣涕不禁是憂河水之濁而以泣淸之也其爲無益莫大焉故微子去殷紀季入齊良知時也惟能不憂世之亂而患身之不治者可與言道矣莊子讓王篇韓魏相與爭侵地子華子見昭僖侯昭僖侯有憂色子華子曰今使天下書銘於君之前書之言曰左手攫之則右手廢右手攫之則左手廢然而攫之者必有天下君能攫之乎昭僖侯曰寡人不攫也子華子曰甚善自是觀之兩臂重於天下也身亦重於兩臂韓之輕於天下亦遠矣今之所爭者其輕於韓又遠君固愁身傷生以憂戚不得也僖侯曰善哉教寡人者眾矣未嘗得聞此言也子華子可謂知輕重矣戰國策楚王遊於云夢有狂兕車依輪而至王親引弓而射一發而殪王抽旃旄而抑兕首仰天而笑曰樂矣今日之遊也寡人萬歲千秋之後誰與此樂矣安陵君泣數行下而進曰臣入則編席出則陪乘大王萬歲千秋之後願得以身試黃泉蓐螻蟻又何如得此樂而樂之王大說乃封壇爲安陵君文侯與虞人期獵是日飲酒樂天雨文侯將出左右曰今日飲酒樂天又雨公將焉之文侯曰吾與虞人期獵𨿽樂豈可不一會期哉乃往身自罷之魏於是乎始彊後漢書梁冀傳冀妻孫壽善爲妖態作愁眉啼妝以爲媚惑黃憲外史燕言篇徵君遊古息國歸見郭泰立於庭郭泰問曰子焉適而至暮也曰甫釣於汝水之濱樂而忘歸是以暮也曰然則子何爲而有憂色耶曰不得魚則樂得魚則憂曰子何以不得魚爲樂乎曰甫亦樂魚之樂而亦憂魚之憂也不得則縱得之則烹魚樂於縱而憂於烹今吾之憂是魚得其餌而吾得其魚也故憂然則今之爲士者皆得餌之魚乎郭泰笑曰子其縱矣窺子之意將王室以爲壑諸侯以爲池洋然縱之而赴於壑是子以王室爲憂乎曰微子不吾知也子且休矣乃取琴而歌晉書王承傳承爲東海太守去官東渡江是時道路梗澀人懷危懼承每遇艱險處之夷然𨿽家人近習不見其憂喜之色旣至下邳登山北望嘆曰人言愁我始欲愁矣世說謝公在東山畜妓簡文曰安石必出旣與人同樂亦不得不與人同憂文中子王道篇子在長安楊素蘇夔李徳林皆請見子與之言歸而有憂色門人問子子曰素與吾言終日言政而不及化夔與吾言終日言聲而不及雅徳林與吾言終日言文而不及理門人曰然則何憂子曰非爾所知也二三子皆朝之預議者今言政而不及化是天下無禮也言聲而不及雅是天下無樂也言文而不及理是天下無文也王道從何而興乎吾所以憂也門人退子援琴鼓蕩之什門人皆沾襟焉問易篇魏徵曰聖人有憂乎子曰天下皆憂吾獨得不憂乎徵退子謂董常曰樂天知命吾何憂常曰非告徵也子亦二言乎子曰徵所問者�也吾告汝者心也聞見前錄康節先公與富韓公有舊公自汝州得請歸洛養疾築大第與康節天津隱居相邇公曰自此可時相招矣康節一日過之公有憂色康節問公曰先生度某之憂安在康節曰豈以王安石罷相呂惠卿參知政事惠卿凶暴過安石乎公曰然康節曰公無憂安石惠卿本以勢利合勢利相敵將自爲仇矣不暇害他人也未幾惠卿果叛安石賢奕沈屯子偕友人入市聽打談者說楊文廣圍困柳州城中內乏糧餉外阻援兵蹙然踴嘆不已友拉之歸日夜念不置曰文廣圍困至此何由得解以此悒悒成疾家人勸之相羊坰外以紓其意又忽見道上有負竹入市者則又念曰竹末甚銳衢上行人必有受其戕者歸益憂病家人不得計請巫巫曰稽冥籍若來世當輪回爲女人所適夫爲麻哈回夷族也貌陋甚其人益憂病轉劇�友省者慰曰善自寬病乃愈也沈屯子曰若欲吾寬須楊文廣圍解負竹者抵家又麻哈子作休書見付乃得也夫世之多憂以自戕者類此也夫

憂樂部藝文一

釋愁文

魏曹植予以愁慘行吟路邊形容枯悴憂心如醉有元靈先生見而問之曰子將何疾以至於斯答曰吾所病者愁也先生曰愁是何物而能病子乎答曰愁之爲物惟恍惟惚不召自來推之弗往尋之不知其際握之不盈一掌寂寂長夜或羣或黨去來無方亂我情爽其來也難退其去也易追臨餐困於哽咽煩冤毒於酸嘶加之以粉飾不澤飲之以兼肴不肥溫之以金石不消麾之以神膏不希授之以巧笑不悅樂之以絲竹增悲醫和絕思而無措先生豈能爲我蓍龜乎先生作色而言曰予徒辯子之愁形未知子愁所由而生我獨爲子言其發矣方今大道旣隱子生末季沈溺流俗眩惑名位濯纓彈冠諮趣榮貴坐不安席食不終味遑遑汲汲或憔或悴所鬻者名所拘者利良由華薄雕損正气吾將贈子以無爲之藥給子以淡薄之湯刺子以元虛之鍼灸子以淳朴之方安子以恢廓之宇坐子以寂寞之�使王喬與子遨遊而逝黃公與子詠歌而行莊子與子具養神之撰老聃與子致愛性之方趣避路以棲迹乘輕雲以翺翔於是精駭魂散攺心回趣願納至言仰崇元旨眾愁忽然不辭而去

九愁賦

前人嗟離思之難忘心慘毒而含哀踐南畿之末境越引領之徘徊眷浮雲以太息顧攀登而無階匪徇榮而愉樂信舊都之可懷恨時王之謬聽受姦枉之虛辭揚天威以臨下忽放臣而不疑登髙陵而反顧心懷愁而荒悴念先寵之旣隆哀後施之不遂𨿽危亡之不豫亮無遠君之心刈桂蘭而秣馬捨余車於西林願接翼於歸鴻嗟髙飛而莫攀因流景而寄言響一絕而不還傷時俗之趨險獨悵望而長愁感龍鸞而匿迹如吾身之不畱竄江介之曠野獨眇眇而沈舟思孤客之可悲攺予身之翩翔豈天監之孔明將時運之無常謂內思而自策算乃昔之愆殃以忠言而見黜信毋負於時王俗參差而不齊豈毀譽之可同競昏瞀以營私害予身之奉公共朋黨而�賢俾予濟乎長江嗟大化之移易悲性命之攸遭愁慊慊而繼懷怛慘慘而情挽曠年載而不回長去君兮悠遠禦飛龍之蜿蜒揚翠霓之華旌絕紫霄而髙騖飄弭節於天庭披輕雲而下觀覽九土之殊形顧南郢之邦壤咸蕪穢而倚傾驂盤桓而思服仰禦驤以悲鳴紆予袂而長涕僕夫感以失聲履先王之正路豈淫徑之可遵知犯君之招咎恥幹媚而求親顧旋復之無軏長自棄於遐濱與麋鹿以爲羣宿林藪之葳蓁野蕭條而極望曠千里而無人民生期於必死何自苦以終身寧作淸水之沈泥不爲濁路之飛塵踐蹊隧之危阻登岧峣之髙岑見失羣之離獸覿偏棲之孤禽懷憤激以切痛苦回忍之在心愁戚戚其無爲遊綠林而逍遙臨白水以悲嘯猿驚聽而失條亮無怨而棄逐乃餘行之所招

與曹昭伯箋

應璉空城寥廓所聞者悲風所見者鳥雀昔陳司空爲邑宰所在幽閒獨坐愁思幸賴遊蟻以娛其意以今況之定不虛矣損書及遠若從云墜

序愁賦

梁簡文帝情無所治志無所求不懷傷而忽恨無驚猜而自愁玩飛花之入戶看斜暉之度寮𨿽復玉觴浮�趙瑟含嬌未足以袪斯耿耿息此長謠

憂箴

唐柳宗元憂可無乎無誰以寧子如不憂憂日以生憂不可常常則誰懌子常其憂乃小人戚敢問憂方吾將告子有聞不行有過不徙宜言不言不宜而煩宜退而勇不宜而恐中之誠懇過又不及憂之大方惟是爲急內不自得甚泰爲憂省而不疚𨿽死優遊所憂在道不在乎禍吉之先見乃可無過告子如斯守之勿墮

愁賦

符載愁之爲物也親賤貧傲富貴無賢知兮不肖事違衷而必至非元黃之色殊甘辛之味其去也若緣云之難其來也類走丸之易愁兮愁志士蹇以徘徊郁風雲之气挺棟梁之材思宏廓以經濟刻洪勛於鼎鼐命路猶隘天衢未開滄波悠悠以東注白日忽忽其西頹元徳拊髀以泣下孔明抱膝而思來愁兮愁靜女悵其誰語聳端操而不爽抱明心以自處當泮冰之良辰期鳴雁之得侶桃李艷於淑景蕙蘭生於幽渚望蹇修兮不來念良人兮何許愁兮愁邊塞兮行役始忘家而徇國忽時淹而歲積金河流而更遙銅柱去而太劇凝雲披嶺驚沙滿磧馬向北以嘶風人上隴而吹笛功名慨其緬邈鬢髮颯以斑白伏波據鞍而骨驚定遠操戈而涕激愁兮愁禁掖兮恩光爭修曼態競飾明璫動千金之巧笑希一顧於君王嬌妒盈於思慮移奪起於毫芒何長門之咫尺邈阻絕乎陵岡宮殿深兮月皎歌吹淸兮夜長班姬無言以掩扇陳后回裾而就�愁兮愁春與秋兮登臨放臣寓目遊子開襟楓江千里靑壁萬尋微波蕩漾灌木蕭森杳雜花而覆水見槁葉之亂林起宋玉之沈思傷屈平之遠心愁兮愁往事紛其斷續申生被譖周勃受辱樂毅無階以轉燕黃權何計而歸蜀投令君於虛器疑卞和之美玉李廣失路於匈奴徐市泛舟於海曲過山陽而日晚望西陵而樹綠包胥感激於秦庭鄒陽畏逼於梁獄愁兮愁羈志杳而無伴鴻漸於陸層霄未半懷戴君與利物每行吟而坐嘆安得百斛之醇醪使斯愁也霞開而霧散者哉

顏樂亭銘

宋程顥天之生民是爲物則非學非師孰覺孰識聖賢之分古難其明有孔之遇有顏之生聖以道化賢以學行萬世心目破昏爲醒周爰闕裏惟顏舊止巷污以榛井湮而圮鄕閭蚩蚩弗視弗履有卓其誰師門之嗣追古念今有惻其心良價善諭發帑出金巷治以辟井渫而深淸泉澤物佳木成陰載基載落亭曰顏樂昔人有心予忖予度千載之上顏惟孔樂百世之下顏居孔作盛徳彌光風流日長道之無疆古今所常水不忍廢地不忍荒嗚呼正學其何可忘

坐愁賦有

序

晁補之

