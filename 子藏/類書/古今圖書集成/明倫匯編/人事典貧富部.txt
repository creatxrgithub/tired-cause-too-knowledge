

貧富部雜錄禮記坊記子云貧而好樂富而好禮天下其幾矣按注天下其幾言此不多見也古諺以貧求富農不如工工不如商刺繡文不如倚市門荀子修身篇君子貧窮而志廣隆仁也富貴而體恭殺勢也淮南子齊俗訓且富人則車輿衣纂錦馬飾傳旄象帷幕茵席綺繡條組靑黃相錯不可爲象貧人則夏被褐帶索含菽飲水以充腸以支暑熱冬則羊裘解札短褐不掩形而煬口故其爲編戶齊民無以異然貧富之相去也猶人君與僕虜不足以論之說林訓有盜而富者富者未必盜有廉而貧者貧者未必廉論衡量知篇貧人好濫而富人守節者貧人不足而富人饒侈貧人富人並爲賓客受賜於主人富人不慚而貧人常愧者富人有以效貧人無以復也別通篇富人之宅以一丈之地爲內內中所有柙匱所贏縑布絲帛也貧人之宅亦以一丈爲內內中空虛徒四壁立故名曰貧搜采異聞錄少時見前輩一說云富人有子不自乳而使人棄其子而乳之貧人有子不得目乳而棄之以乳他人之子富人懶行而使人肩輿貧人不得自行而又肩輿是皆習以爲常而不察之也天下習以爲常而不察之者推此亦多矣而人不以爲異悲夫甚愛其論後乃得之於晁以道客語中故謹書之益廣其傳寓簡杜子春苦貧遇老人於西市與錢三百萬用盡又與一千萬復盡又與三千萬曰此而不悛貧在膏肓矣園叟張老與韋義方金二十鎰又與一故席帽令於揚州北邸賣藥王老家取錢一千萬李生遇二舅令持拄杖於波斯邸取錢二千萬世間有如許閒錢而貧者求一个不可得張景藏謂馮元常於相法取錢愈多則官愈進婁師徳性自不貪使其取錢必敗盧懷愼𨿽貴尙貧死忽復生曰冥司有三十鑪日夜爲張說鑄橫財我無一焉貧富信有定命也哉木幾冗談義則捉襟見肘不妨爲富不義則髙車駟馬不失爲貧槎庵燕語世路違順之境貧難而富易家庭骨肉之間貧易而富難

貧富部紀事韓子難一篇桓公解管仲之束縛而相之管仲曰臣有寵矣然而臣卑公曰使子立髙國之上管仲曰臣貴矣然而臣貧公曰使子有三歸之家管仲曰臣富矣然而臣疏於是立以爲仲父霄略曰管仲以賤爲不可以治貴故請髙國之上以貧爲不可以治富故請三歸以疏爲不可以治親故處仲父管仲非貪以便治也管子輕重丁篇桓公曰四郊之民貧商賈之民富寡人欲殺商賈之民以益四郊之民爲之柰何管子對曰請以令決瓁洛之水通之杭莊之間桓公曰諾行令未能一歲而郊之民殷然益富商賈之民廓然益貧桓公召管子而問曰此其故何也管子對曰決瓁洛之水通之杭莊之間則屠酤之汁肥流水則�巨雄翡燕小鳥皆歸之宜�飲此水上之樂也賈人蓄物而賣爲讎買爲取市未央畢而委捨其守列投蛇巨雄新冠五尺請挾彈懷丸游水上彈翡燕小鳥被於暮故賤賣而貴買四郊之民賣賤何爲不富哉商賈之人何爲不貧乎桓公曰善楚語斗且廷見令尹子常子常與之語問蓄貨聚馬歸以語其弟曰楚其亡乎不然令尹其不免乎吾見令尹令尹問蓄聚積實如餓豺狼焉殆必亡者也夫古者聚貨不妨民衣食之利聚馬不害民之財用國馬足以行軍公馬足以稱賦不是過也公貨足以賓獻家貨足以共用不是過也夫貨馬郵則闕於民民多闕則有離畔之心將何以封矣昔斗子文三捨令尹無一日之積卹民之故也成王聞子文之朝不及夕也於是乎每朝設脯一束糗一筐以羞子文至於今令尹秩之成王每出子文之祿必逃王止而後復人謂子文曰人生求富而子逃之何也對曰夫從政者以庇民也民多曠者而我取富焉是勤民以自封也死無日矣我逃死非逃富也故莊王之世滅若敖氏惟子文之後在至於今處鄖爲楚良臣是不先卹民而後已之富乎今子常先大夫之後也而相楚君無令名於四方民之羸餒日日已甚四境盈壘道殣相望盜賊司目民無所放是之不卹而蓄聚不厭其速怨於民多矣積貨滋多蓄怨滋厚不亡何待夫民心之慍也若防大川焉潰而所犯必大矣子常其能賢於成靈乎成不禮於穆願食熊蹯不獲而死靈王不顧於民一國棄之如遺迹焉子常爲政而無禮不顧甚於成靈其獨何力以待之期年乃有柏舉之戰子常奔鄭昭王奔隨左傳襄公二十二年鄭公孫黑肱有疾歸邑於公召室老宗人立段而使黜官薄祭祭以特羊殷以少牢足以共祀盡歸其餘邑曰吾聞之生於亂世貴而能貧民無求焉可以後亡敬共事君與二三子生在敬戒不在富也己巳伯張卒君子曰善哉詩曰愼爾侯度用戒不虞鄭子張其有焉晉語叔向見韓宣子宣子憂貧叔向賀之宣子曰吾有卿之名而無其實無以從二三子吾是以憂子賀我何故對曰昔欒武子無一卒之田其官不備其宗器宣其徳行順其憲則使越於諸侯諸侯親之戎狄懷之以正晉國行刑不疚以免於難及桓子驕泰奢侈貪欲無蓺略則行志假貸居賄宜及於難而賴武之徳以沒其身及懷子攺桓之行而修武之徳可以免於難而離桓之罪以亡於楚夫郤昭子其富半公室其家半三軍恃其富寵以泰於國其身屍於朝其宗滅於絳不然夫八郤五大夫三卿其寵大矣一朝而滅莫之哀也惟無徳也今吾子有欒武子之貧吾以爲能其徳矣是以賀若不憂徳之不建而患貨之不足將弔不暇何賀之有宣子拜稽首焉曰起也將亡賴子存之非起也敢專承之其自桓叔以下嘉吾子之賜新序刺奢篇魯孟獻子聘於晉宣子觴之三徙鐘石之懸不移而具獻子曰富哉家宣子曰子之家孰與我家富獻子曰吾家甚貧惟有二士曰顏回玆無靈者使吾邦家安平百姓和協惟此二者耳吾盡於此矣客出宣子曰彼君子也以養賢爲富我鄙人也以鐘石金玉爲富孔子曰孟獻子之富可著於春秋韓詩外傳子路與巫馬期薪於韞丘之下陳之富人有處師氏者脂車百乘觴於韞丘之上子路與巫馬期曰使子無忘子之所知亦無進子之所能得此富終身無復見夫子子爲之乎巫馬期喟然仰天而嘆闟然投鐮於地曰吾嘗聞之夫子勇士不忘喪其元志士仁人不忘在溝壑子不知予與試予與意者其志與子路心慚故負薪先歸孔子曰由來何爲偕出而先返也子路曰向也由與巫馬期薪於韞丘之下陳之富人有處師氏者脂車百乘觴於韞丘之上由謂巫馬期曰使子無忘子之所知亦無進子之所能得此富終身無復見夫子子爲之乎巫馬期喟然仰天而嘆闟然投鐮於地曰吾嘗聞夫子勇士不忘喪其元志士仁人不忘在溝壑子不知予與試予與意者其志與由也心慚故先負薪歸孔子援琴而彈詩曰肅肅鴇羽集於苞栩王事靡盬不能蓺稷黍父母何怙悠悠蒼天曷其有所予道不行邪使汝願者吳語越將伐吳楚申包胥使於越越王句踐問戰胥問王所以與之戰者王曰越國之中富者吾安之貧者吾予之救其不足裁其有餘使貧富皆利之求以報吳願以此戰申包胥曰善則善矣未可以戰也淮南子精神訓子夏見曾子一臞一肥曾子問其故曰出見富貴之樂而欲之入見先王之道又說之兩者心戰故臞先王之道勝故肥推此志非能貪富貴之位不便侈靡之樂直宜迫性閉欲以義自防也𨿽情心郁殪形性屈竭猶不得已自彊也故莫能終其天年若夫至人量腹而食度形而衣容身而遊適情而行余天下而不貪委萬物而不利處大廓之宇遊無極之野登太皇馮太一玩天地於掌握之中夫豈爲貧富肥臞哉故儒者非能使人弗欲而能止之非能使人勿樂而能禁之夫使天下畏刑而不敢盜豈若能使無有盜心哉家語七十二弟子解端木賜字子貢家富累千金常結駟連騎以造原憲原憲居蒿廬蓬戶之中與之言先王之義原憲衣獘衣冠並日蔬食衎然有自得之志子貢曰甚矣子之病也原憲曰吾聞無財者謂之貧學道不能行者謂之病吾貧也非病也子貢慚終身恥其言之過子貢好販與時轉貨歷相魯衛而終於齊孔叢子陳士義篇枚產問子順曰臣匱於財聞猗頓善殖貨欲學之然先生同國也當知其術願以告我答曰然知之猗頓魯之窮士也耕則常饑桑則常寒聞陶朱公富往而問術焉朱公告之曰子欲速富當畜五牸於是乃適西河大畜牛羊於猗氏之南十年之間其滋息不可計貲擬王公馳名天下以興富於猗氏故曰猗頓且夫爲富者非惟一術今子徒問猗頓何也枚產曰亦將問之於先生也答曰吾貧而子問以富術縱有其術是不可用之術也昔人有言能得長生者道士聞而欲學之比往言者死矣道士髙蹈而恨夫所欲學學不死也其人已死而猶恨之是不知所以爲學也今子欲求殖貨而問術於我我且自貧安能教子以富乎子之此問有似道士之學不死者也列子天瑞篇齊之國氏大富宋之向氏大貧自宋之齊請其術國氏告之曰吾善爲盜始吾爲盜也一年而給二年而足三年大穰自此以往施及州閭向氏大喜諭其爲盜之言而不諭其爲盜之道遂逾垣鑿室手目所及亡不探也未及時以贓獲罪沒其先居之財向氏以國氏之謬己也往而怨之國氏曰若爲盜若何向氏言其狀國氏曰嘻若失爲盜之道至乎此今將告若矣吾聞天有時地有利吾盜天地之時利雲雨之滂潤山澤之產育以生吾禾殖吾稼築吾垣建吾捨陸盜禽獸水盜魚�亡非盜也夫禾稼土木禽獸魚�皆天之所生豈吾之所有然吾盜天而亡殃夫金玉珍寶谷帛財貨人之所聚豈天之所與若盜之而獲罪孰怨哉金樓子魏文侯見宋陵子三仕不願文侯曰何貧乎曰王見楚富者牧羊九十九而願百常訪邑裏故人其鄰人貧有一羊者富拜之曰吾羊九十九今君之一盈成我百則牧數足矣史記陳丞相世家陳丞相平者陽武戶牖鄕人也少時家貧及長娶妻富人莫肯與者貧者平亦恥之久之戶牖富人有張負張負女孫五嫁而夫輒死人莫敢娶平欲得之邑中有喪平貧侍喪以先往後罷爲助張負旣見之喪所獨視偉平平亦以故後去負隨平至其家家乃負郭窮巷以獘席爲門然門外多有長者車轍張負歸謂其子仲曰吾欲以女孫予陳平張仲曰平貧不事事柰何予女乎負曰人固有好美如陳平而長貧賤者乎卒與女爲平貧乃假貸幣以聘予酒肉之資以內婦負誡其孫曰毋以貧故事人不謹事兄伯如事父事嫂如事母平旣娶張氏女賫用益饒遊道日廣漢書鄧通傳通蜀郡南安人也文帝說之賞賜通巨萬以十數官至上大夫上使善相者相通曰當貧餓死上曰能富通者在我何說貧於是賜通蜀嚴道銅山得自鑄錢鄧氏錢布天下其富如此卜式傳式上書願輸家財半助邊不報會渾邪等降縣官費眾倉府空貧民大徙皆卬給縣官無以盡贍式復持錢二十萬與河南太守以給徙民河南上富人助貧民者上識式姓名曰是固前欲輸其家半財助邊乃賜式外繇四百人式又盡復與官是時富豪皆爭匿財惟式尢欲助費上於是以式終長者乃召拜式爲中郎拾遺記瑯琊王溥卽王吉之後吉先爲昌邑中尉奕世衰淩及安帝時家貧不得仕乃挾竹簡插筆於洛陽市傭書美於形貌又多文辭來僦其書者丈夫贈其衣冠婦人遺其珠玉一日之中衣寶盈車而歸積粟於廩九族宗親莫不仰其衣食洛陽稱爲善筆而得富溥先時家貧穿井得鐵印銘曰傭力得富錢至億庾一土三田軍門主簿後以一億錢輸官得中壘校尉三田一土壘字也中壘校尉掌北軍壘門故曰軍門主簿積善降福明神報焉述異記吳桓王時金陵雨五穀於貧民家富者則不雨矣世說阮仲容步兵居道南諸阮居道北北阮皆富南阮貧七月七日北阮盛曬衣皆紗羅錦綺仲容以竿掛大布犢鼻於中庭人或怪之答曰未能免俗聊復爾耳晉書淳於智傳上黨鮑瑗家貧苦或謂之曰淳於叔平神人也君何不試就卜知禍所在瑗性質直不信卜筮曰人生有命豈卜筮所移會智來應詹謂曰此君寒士每多屯虞君有通靈之思可爲一卦智乃爲卦卦成謂瑗曰君安宅失宜故令君困君捨東北有大桑樹君徑至市出門數十步當有一人持荊馬鞭者便就買以懸此樹三年當暴得財瑗承言詣市果得馬鞭懸之三年浚井得錢數十萬銅鐵器復二十餘萬於是致贍搜神記周嘖者貧而好道夫婦夜耕困息臥夢天公過而哀之敕外有以給與司命按籍云此人相貧限不過此惟有張車子應賜錢千萬車子未生請以借之天公曰善曙覺言之於是夫婦戮力晝夜治生所爲輒得貲至千萬先時有張嫗者常往周家傭賃野合有身月滿當孕便遣出外駐車屋下產得兒主人往視哀其孤寒作糜粥食之問當名汝兒作何嫗曰今在車屋下而生夢天告之名爲車子周乃悟曰吾昔夢從天錢外白以張車子錢貸我必是子也財當歸之矣自是居日衰減車子長大富於周家京兆長安有張氏獨處一室有鳩自外入止於�張氏祝曰鳩來爲我禍也飛上承塵爲我福也卽入我懷鳩飛入懷以手探之則不知鳩之所在而得一金鉤遂寶之自是子孫漸富貲財萬倍蜀賈至長安聞之乃厚賂婢婢竊鉤與賈張氏旣失鉤漸漸衰耗而蜀賈數罹窮厄不爲己利或告之曰天命也不可力求於是賫鉤以反張氏張氏復昌故關西稱張氏傳鉤云幽明錄余杭人沈縱家素貧與父同入山得一玉豚從此所向如意田蠶並收家遂富海陵人黃尋先居家卑貧常因大風雨散錢飛至其家皆拾而得之尋巨富錢數至千萬異苑張永家地有泉出小龍在焉從此遂爲富室逾年因雨騰躍而去於是生貲日不暇給俗說云與龍共居不知神龍效矣宋書戴法興傳法興家貧父碩子販紵爲業法興二兄延壽延興並修立延壽善書法興好學山陰有陳載者家富有錢三千萬鄕人咸云戴碩子三兒敵陳載三千萬錢北齊書漁陽王紹信傳紹信文襄第六子也歷特進開府中領軍護軍靑州刺史行過漁陽與大富人鍾長命同�坐太守鄭道蓋謁長命欲起紹信不聽曰此何物小人而主人公爲起乃與長命結爲義兄弟妃與長命妻爲姊妹責其闔家長幼皆有贈賄鍾氏因此遂貧獨異志元宗朝宰相盧懷愼無疾暴終夫人崔氏止兒女不令號哭曰公命未終我得知之語曰公淸儉而廉潔蹇進而謙退四方賂遺毫髮不畱與張燕公同時爲相張納貨山積其人尙在奢儉之報豈虛也哉及宵分公復生左右以夫人之言啟陳公曰理固不同冥司有三十鑪日夕鼓�爲說鑄橫財我無一焉惡可匹哉言訖復絕唐書馬燧傳燧子匯暢燧沒後以貲甲天下暢亦善殖財家益丰晚爲豪幸牟侵又匯妻訟析產貞元末神策中尉楊志廉諷使納田產至順宗時復賜之中官往往逼取暢畏不敢以至困窮終少府監贈工部尙書諸子無室廬自托奉誠園亭觀卽其安邑裏舊第云故當世視暢以厚畜爲戒摭言盧肇宜春人與同郡黃頗赴舉頗富肇貧郡牧餞頗甚盛肇策蹇而過明年肇狀元及第歸刺史以下迎接因看競渡肇席上賦詩曰向道是龍剛不信果然銜得錦標歸淸異錄呂圜貧秋深大風鄰人朱錄事富而輕圜後疊小紙擲圜前云呂圜洛陽人也身寒而徳備一日吼天氏作孽獨示威於圜宋史範杲傳杲知制誥家貧貸人錢數百萬母兄晞性嗇嘗爲興元少尹居京兆殖貨巨萬親故有自長安來者紿杲曰少尹不復靳財物已揮金無算矣杲聞之喜因上言兄老求典京兆以便養太宗從其請攺工部郎中罷知制誥杲旣至而晞吝如故且常以不法事干公府杲大悔杲不善治生家益貧杲端坐終日不知計所出人皆笑之揮麈後錄李撰字子約毗陵人曾文肅在眞定李爲教授家素窮約夫人嘗招其母妻燕集時有武官提刑宋者妻亦預席宋妻盛飾而至珠翠耀目李之姑婦所服浣衣不潔淸各攜其子俱來宋之子眉目如畫衣裝華煥李之子惷甚然悉皆弦誦如流左右共哂之夫人笑曰教授今𨿽貧諸郎俱令器它時未易量提刑之子𨿽楚楚其服但趍走之才耳子約五子四登科三人至侍從二人爲郎彌綸彌大彌性彌遜彌正也宋之子浚止於合門祗候果如夫人之言檐曝偶談東陽陳同甫嘗與客言有一士鄰於富家貧而屢空每羨其鄰之樂旦日衣冠謁而請焉�翁告之曰致富不易也子歸齋三日而後告子如言復謁乃命待於屏間設髙幾納師資之贄揖而進曰大凡致富之道當先去其五賊五賊不除富不可致請問其目曰卽今之所謂仁義禮智信是也士胡盧而退

貧富部藝文

辯施

梁劉勰山臯非爲鳥植林林茂而鳥自棲之江湖非爲魚鑿潭潭深而魚自歸之處世非爲人積財財積而人自依之非其所招勢使然也懷璧之子未必能惠而人競親者有惠人之資也被褐之士性能輕財而皆�之者無惠人之資也令富而儉猶見親敬貧而仁施必見�慢非行之失彼情變也策駟登山不得直轡而行泛舟入海不得安身而坐何者山路迂回海水淪沒行者欲直而路曲之坐者欲安而水蕩之仁者欲施而貧遏之富而賑物徳不爲難貧而儉嗇行非爲過天之道損有餘之人情矜不足也昆山之下以玉抵鳥彭蠡之濱以魚食犬而人不愛者非性輕財所丰故也挈瓶丐水執萑求火而人不�者非性好施有餘故也口非匏瓜不得不食身非木石不得不衣食不滿腹豈得輟口而惠人衣不蔽形何得露體而施物非性儉�不足故也饑饉之春不賑朋戚多稔之秋饗及四鄰不賑朋戚人之惡惠及四鄰人之善蓋善惡之行出於性情而系於饑穰也以此觀之太丰則恩情生寠乏則仁惠廢也相馬者失在於瘦求千里之步虧也相人者失在於貧求恩惠之迹缺也輕財之士世非少也然而不見者貧掩之也徳行未著而稱我能猶足不能行而賣躄藥望人信之實爲難矣

貧富部總論書經

洪範五福一曰壽二曰富

注五福以壽爲先𨿽壽無以養其生故富次之六極四曰貧韓詩外傳

論貧富原憲居魯環堵之室茨以蒿萊蓬戶甕牖桷桑而無樞上漏下濕匡坐而弦歌子貢乘肥馬衣輕裘中紺而表素軒不容巷而往見之原憲楮冠黎杖而應門正冠則纓絕振襟則肘見納履則踵決子貢曰嘻先生何病也原憲仰而應之曰憲聞之無財之謂貧學而不能行之謂病憲貧也非病也若夫希世而行比周而友學以爲人教以爲己仁義之匿車馬之飾衣裘之麗憲不忍爲之也子貢逡巡面有慚色不辭而去原憲乃徐步曳杖歌商頌而反聲淪於天地如出金石天子不得而臣也諸侯不得而友也故養身者忘家養志者忘身身且不愛孰能忝之詩曰我心匪石不可轉也我心匪席不可捲也鹽鐵論

貧富第十七

大夫曰余結髮束脩年十三幸得宿衛給事輦轂之下以至卿大夫之位獲祿受賜六十有餘年矣車馬衣服之用妻子僕養之費量入爲出儉節以居之奉祿賞賜一二籌冊之積浸以致富成業故分土若一賢者能守之分財若一知者能籌之夫子貢之廢著陶朱公之三至千金豈必賴之民哉運之六寸轉之息耗取之貴賤之間耳文學曰古者事業不二利祿不兼然後諸業不相遠而貧富不相懸也夫乘爵祿以謙讓者名不可勝舉也因權勢以求利者入不可勝數也食湖池管山海芻蕘者不能與之爭澤商賈不能與之爭利子貢以布衣致之而孔子非之況以勢位求之者乎故古者大夫思其仁義以充其位不爲權利以充其私也大夫曰山嶽有饒然後百姓淡焉河海有潤然後民取足焉夫尋常之污不能漑陂澤丘阜之木不能成宮室小不能苞大少不能淡多未有不能自足而能足人者也未有不能自治而能治人者也故善爲人者能自爲者也善治人者能自治者也文學不能治內安能理外乎文學曰行遠者假於車濟江海者因於舟公輸子能因人主之材木以構宮室臺榭而不能自爲專室狹廬材不足也歐冶能因國君以爲金鑪大鐘而不能自爲一鼎盤材無其用也君子因人主之正朝以和百姓潤眾庶而不能自饒其家勢不便也故舜耕於歷山恩不及州裏太公屠牛於朝歌利不及妻子及其見用恩流八荒徳溢四海故舜假之堯太公因之周君子能修身以假道者不能枉道而假財也大夫曰道懸於天物布於地知者以衍愚者以困子貢以著積顯於諸侯陶朱公以貨殖尊於當世富者交焉貧者淡焉故上自人君下及布衣之士莫不戴其徳稱其仁原憲孔伋當世被饑寒之患顏回屢空於窮巷當此之時迫於窟穴拘於縕袍𨿽欲假財信姦佞亦不能也文學曰孔子云富而可求也𨿽執鞭之事吾亦爲之如不可求從吾所好君子求義非苟富也故刺子貢不受命而貨殖焉君子遭時則富且貴不遇退而樂道不以利累己故不違義而妄取隱居修節不欲妨行故不毀名而趨勢𨿽附之以韓魏之家非其志則不居富貴不能榮謗毀不能傷也故原憲之縕袍賢於季孫之狐貉趙宣孟之魚食甘於知伯之芻豢子思之銀佩美於虞公之垂棘魏文侯軾段幹木之閭非以其有勢也晉文公見韓慶下車而趨非其多財以其富於仁充於徳也故貴何必財亦仁義而已矣法言

學行篇

