

閨飾部匯考詩經

召南采蘩章被之僮僮夙夜在公被之祁祁薄言還歸

朱注

被首飾也編髮爲之僮僮竦敬也祁祁舒遲貌去事有儀也大全

孔氏曰少牢云主婦被裼此周禮

所謂次也次第發長短爲之所謂髲也又曰剔刑人賤者發以被婦人之紒爲飾因名髲鬄華

谷嚴氏曰王后六服緣衣爲進朝於王之服首則服次諸侯夫人於其國衣服與王后同夫人祭祀不應服次曹氏謂此在商時與周禮異

墉風君子偕老章副笄六珈

注副祭服之首飾編髮爲之笄衡笄也垂於副之兩旁當耳其下以紞懸瑱珈之言加也以玉加於笄而爲飾也大全

孔氏曰副之言覆所以覆首爲之

飾編列他發爲之假作紒形加於首上服之以從祭祀衡笄以玉爲之必飾之以六廬陵羅氏曰紞織如絳上屬於衡者瑱以玉爲之以纊縳之而屬於紞縣之當耳縳音專捲也玉之瑱也象之揥也

注瑱塞耳也象象骨也揥所以摘發也大

全華谷嚴

氏曰揥所以摘發者今之�兒也禮記

內則婦事舅姑如事父母雞初鳴咸盥漱櫛縰笄總衣紳注櫛梳也縰黑繒韜發者以縰韜發作髻訖卽橫插笄以固髻總亦繒爲之以束髮之本而垂余於髻後以爲飾也櫛訖加縰次加笄加總周禮

天官追師下士二人府一人史二人工二人徒四人訂義

鄭康成曰追治玉石之名掌王后之首服爲副編次追衡笄

賈氏曰掌王后之首服對夏官弁師掌男子之首服也愚案婦人之副翟比男子之冕婦人之次比男子之弁婦人之纚笄比男子之元冠婦人之髽比男子之免鄭鍔曰副之言覆所以覆首禮記云君捲冕立於阼夫人副褘於東房然則身服褘衣首乃戴副也康成謂其遺象若今步繇詩云君子偕老副笄六珈謂此副也編者編列其發以爲之如後世之假紒康成謂服之以采桑然則身服鞠衣首戴編也次者次第其發也詩云鬒發如雲不屑也正謂此耳康成謂服之以見王然則身服褖衣首則戴次詩言副言而不及編蓋副者飾之上而次者飾之下惟褘衣可配以副惟褖衣可配以次惟祭服有衡垂於副之兩旁當耳其不以紞垂瑱左傳所謂衡紞詩人所謂玉瑱也詩人又云副笄六珈者蓋自其冠言之則用衡自其發言之則用笄衡所以維持其冠而笄則以約束其發二物皆用玉故必追以爲之王昭禹曰後之服六首服有三蓋以一當二副配褘褕編配闕鞠次配展褖史氏曰衡其維持冠之帶傳所謂衡紞紘綖是矣笄其篸之髻敍禮所謂女子許嫁笄而字是矣爲九嬪及外內命婦之首服以待祭祀賓客

鄭康成曰外內命婦衣鞠衣袒衣者服編衣褖衣者服次鄭鍔曰後之首服三副非眾妾所得而戴所謂九嬪及外內命婦首服者殆亦編與次而已

史氏曰祭祀所以見祖廟賓客所以享所尊故首服用焉以明非祭祀賓客則不用用之未必飾喪紀共笄絰亦如之

王昭禹曰喪紀則笄而又加之以絰其共九嬪外內婦所用亦如祭祀賓客之禮故曰亦如之釋名

釋首飾笄系也所以系冠使不墜也簪兟也以兟連冠於發也又枝也因形名之也揥摘也所以摘發也導所以導櫟鬢髮使入巾幘之裏也或曰櫟發以事名之也王后首飾曰副副覆也以覆首亦言覆貳也兼用眾物成其飾也編編爲之次第發也髲被也發少者得以被助其發也剔也剔刑人之發爲之也步搖上有垂珠步則搖也爵釵釵頭及上施爵也瑱鎭也懸當耳旁不欲使人妄聽自鎭重也或曰充耳充塞也塞耳亦所以止聽也故里語曰不喑不聾不成姑公穿耳施珠曰璫此本出於蠻夷所爲也蠻夷婦女輕淫好走故以此瑯璫錘之也今中國人效之耳脂砥也著面柔滑如砥石也粉分也研米使分散也胡粉胡糊也脂和以塗面也黛代也滅眉毛去之以此畫代其處也唇脂以丹作之象唇赤也香澤者人發恆枯悴以此濡澤之也彊其性凝彊以制服亂髮也以丹注面曰勺勺灼也此本天子諸侯羣妾當以次進禦其有月事者止而不禦重以口說故注此於面灼然爲識女史見之則不書其名於第錄也赩粉赩赤也染粉使赤以著頰上也

釋衣服王后之上服曰褘衣畫翚雉之文於衣也伊洛而南雉靑質五色備曰翚鷂翚畫鷂雉之文於衣也江淮而南雉素質五采皆備成章曰鷂蔽也所以蔽膝前也婦人蔽膝亦如之齊人謂之巨巾田家婦女出自田野以覆其頭故以爲名也婦人上服曰�其下垂者上廣下狹如刀圭也袍丈夫著下至跗者也袍苞也苞內衣也婦人以絳作衣裳上下連四起施緣亦曰袍義亦然也晚下如寫其下晚晚而危婦人短者著之可以拜也段成式髻鬟品

髻鬟髻始自燧人氏以發相纏而無系縛周文王加珠翠翹花名曰鳳髻淩雲髻漢有迎春髻垂云髻王母降武帝宮從者有飛仙髻九環髻漢元帝宮中有百合分髾髻同心髻梁冀妻作墮馬髻太元中公主婦女必緩鬢欣髻又有假髻合徳有欣愁髻貴妃有義髻魏明帝宮有涵煙髻魏武帝宮有反綰髻又梳百花髻晉惠帝宮有芙蓉髻梁宮有羅光髻陳宮有隨云髻隋文宮有九貞髻煬帝宮有迎唐八寰髻又梳翻荷髻坐愁髻髙祖宮有半翻髻反綰樂遊髻明皇帝宮中雙鐶望仙髻回鶻髻貴妃作愁來髻貞元中有歸順髻又有鬧掃妝髻長安城中有盤桓髻驚鵠髻又拋家髻及倭鬌髻王憲亦作解散髻斜插簪周弘文少時著錦絞髻妝臺記

女飾舜加女人首飾釵雜以牙�瑁爲之周文王於髻上加珠翠翹花傅之鉛粉其髻髙曰鳳髻又有云髻步步而搖故曰步搖始皇宮中悉好神仙之術乃梳神仙髻皆紅妝翠眉漢宮尙之後有迎春髻垂云髻亦相尙漢武就李夫人取玉簪搔頭自此宮人多用玉時王母下降從者皆飛仙髻九環髻遂貫以鳳頭釵孔雀搔頭雲頭篦以�瑁爲之漢明帝令宮人梳百合分髾髻同心髻魏武帝令宮人梳反綰髻插雲頭篦又梳百花髻晉惠帝令宮人梳芙蓉髻插通艸五色花陳宮中梳隨云髻卽暈妝隋文宮中梳九眞髻紅妝謂之桃花面插翠翹桃蘇搔頭帖五色花子煬帝令宮人梳迎唐八鬟髻插翡翠釵子作日妝又令梳翻荷髻作啼妝坐愁髻作紅妝唐武徳中宮中梳半翻髻又梳反綰髻樂遊髻開元中梳雙鬟望仙髻及回鶻髻貞元中梳歸順髻帖五色花子古今注雲長安作盤桓髻驚鵠髻復作鬌髻一云梁冀妻墮馬妝之遺狀也晉永嘉間婦人束髮其緩彌甚紒之堅不能自立發被於額自出而已吳婦盛妝者急束其發而劘角過於耳惠帝元康中婦人之飾有五兵佩又以金銀�瑁之屬爲斧鉞戈戟以當笄太元中王公婦女必緩鬢傾髻以爲盛飾用發旣多不可恆戴乃先於木及籠上裝之名曰假髻宋元嘉六年民間婦人結髮者三分發抽其鬟直向上謂之飛天紒始自東海流被民庶天寶初貴族婦人則簪步搖衫袖窄小貴妃常以假髻爲首飾而好服黃裙蜀孟末年婦女治發爲髙髻號朝天髻理宗朝宮妃梳髙髻於頂曰不走落梁簡文詩同安鬟裏撥異作額間黃撥者捩開也婦女理鬟用撥以木爲之形如棗核兩頭尖尖可二寸長以漆光澤用以松鬢名曰鬢棗競作薄妥髻如古之蟬翼鬢也後周靜帝令宮人黃眉墨妝漢武帝令宮人掃八字眉漢日給宮人螺子黛翠眉魏武帝令宮人掃靑黛眉連頭眉一畫連心細長謂之仙蛾妝齊梁間多效之唐貞元中令宮人靑黛畫蛾眉古今注云梁冀妻攺翠眉爲愁眉魏宮人畫長眉西京雜記云司馬相如妻文君眉色如望遠山時人效畫遠山眉五代宮中畫眉一曰開元禦愛眉二曰小山眉三曰五嶽眉四曰三峯眉五曰垂珠眉六曰月稜眉又名卻月眉七曰分梢眉八曰涵煙眉九曰拂云眉又名橫煙眉十曰倒暈眉東坡詩成都畫手開十眉橫煙卻月爭新奇唐末點唇有胭脂暈品石橊嬌大紅春小紅春嫩吳香半邊嬌萬金紅聖檀心露珠兒內家圓天宮巧恪兒殷淡紅心猩猩暈小朱龍格雙唐眉花奴婦人畫眉有倒暈妝古樂府有暈攏鬢之句今婦人面飾用花子起自唐上官昭容所制以掩黥迹也隋文宮中貼五色花子則前此已有其制乃仿於宋壽陽公主梅花落面事也宋淳化間京師婦女競剪黑光紙團靨又裝縷魚腮骨號魚媚子以飾面皆花子之類耳中華古今注

羃羃者唐武徳貞觀年中宮人騎馬多著羃而全身障蔽至永徽年中後皆用帷帽施裙到頸漸爲淺露至顯慶年百官家口若不乘車便坐檐子至神龍末羃殆絕其羃之象類今之方巾全身障蔽繒帛爲之若便於事非乘車轝及坐檐子卽此制誠非便於時也開元初宮人馬上著胡帽靚妝露面士庶咸效之至天寶年中士人之妻著丈夫靴衫鞭帽內外一體也

長眉蟬鬢魏宮人好畫長眉令作蛾眉驚鶴髻魏文帝宮人絕所愛者有莫瓊樹薛夜來陳尙衣段巧笑皆日夕在帝側瓊樹始制爲蟬鬢望之縹緲如蟬翼故曰蟬鬢巧笑始以錦衣絲履作紫粉拂面尙衣能歌舞夜來善爲衣裳皆爲一時之冠絕

頭髻自古之有髻而吉者系也女子十五而笄許嫁於人以系他族故曰髻而吉榛木爲笄笄以約發也居喪以桑木爲笄表變孝也皆長尺有二寸沿至夏后以銅爲笄於兩旁約發也謂之發笄殷後服盤龍步搖梳流蘇珠翠三服服龍盤步搖以其步步而搖故曰步搖周文王又制平頭髻昭王又制小須雙裙髻始皇詔後梳淩雲髻三妃梳望仙九鬟髻九嬪梳參鸞髻至漢髙祖又令宮人梳奉聖髻武帝又令梳十二鬟髻又梳墮馬髻靈帝又令梳瑤臺髻魏文帝令宮人梳百花髻芙蓉歸云髻梁天監中武帝詔宮人梳回心髻歸眞髻作白妝靑黛眉隋有淩虛髻祥雲髻大業中令宮人梳朝云髻香髻歸秦髻奉仙髻節暈妝貞觀中梳歸順髻又太眞偏梳朵子作啼妝又有愁來髻又飛髻又百合髻作白妝黑眉

冠子朵子扇子冠子者秦始皇之制也令三妃九嬪當暑戴芙蓉冠子以碧羅爲之插五色通艸蘇朵子披淺黃藂羅衫把雲母小扇子靸蹲鳳頭履以侍從令宮人當暑戴黃羅髻蟬冠子五花朵子披淺黃銀泥飛雲帔把五色羅小扇子靸金泥飛頭鞋至隋帝於江都宮水精殿令宮人戴通天百葉冠子插瑟瑟鈿朵皆垂珠翠披紫羅帔把半月雉尾扇子靸瑞鳩頭履子謂之仙飛其後攺更實繁不可具紀

釵子釵子蓋古笄之遺象也至秦穆公以象牙爲之敬王以玳瑁爲之始皇又金銀作鳳頭以玳瑁爲腳號曰鳳釵至東晉有童謠言織女死時人插白骨釵子白妝爲織女作孝至隋煬帝宮人插鈿頭釵子常以端午日賜百僚玳瑁釵冠後漢書貴人助簪玳瑁釵

盤桓釵盤桓釵梁冀婦之所制也梁冀妻攺驚翠眉爲愁眉長安婦女好爲盤桓髻到於今其法不絕墮馬髻今無復作者倭墮髻一云墮馬之餘形也

粉自三代以鉛爲粉秦穆公女弄玉有容徳感仙人蕭史爲燒水銀作粉與塗亦名飛雲丹傳以簫曲終而同上升

燕脂蓋起自紂以紅藍花汁凝成燕脂以燕國所生故曰燕脂塗之作桃花妝

花子秦始皇好神仙常令宮人梳仙髻帖五色花子畫爲云鳳虎飛升至東晉有童謠云織女死時人帖艸油花子爲織女作孝至後周又詔宮人帖五色雲母花子作碎妝以侍宴如供奉者帖勝花子作桃花妝插通艸朵子著短袖衫子

衫子背子衫子自黃帝無衣裳而女人有專一之義故衣裳相連始皇元年詔宮人及近侍人皆服衫子亦曰半衣蓋取便於侍奉背子隋大業末煬帝宮人百宮母妻等作緋羅蹙金飛鳳背子以爲朝服及禮見賓客舅姑之長服也天寶年中西川貢五色織成背子元宗詔曰觀此一服費用百金其往金玉珍異並不許貢

裙襯裙古之前制衣裳相連至周文王令女人服裙裙上加翟衣皆以絹爲之始皇元年宮人令服五色花羅裙至今禮席有短裙焉襯裙隋大業中煬帝制五色夾纈花羅裙以賜宮人及百僚母妻又制單絲羅以爲花籠裙常侍宴供奉宮人所服後又於裙上剪絲鳳綴於縫上取象古之褕翟至開元中猶有制焉

披襖子披襖子蓋袍之遺象也漢文帝以立冬日賜宮侍承恩者及百官披襖子多以五色繡羅爲之或以錦爲之始有其名煬帝宮中有云鶴金銀泥披襖子則天以赭黃羅上銀泥襖子以燕居

披帛女人披帛古無其制開元中詔令二十七世婦及寶林禦女良人等尋常宴參侍令披畫披帛至今然矣至端午日宮人相傳謂之奉聖巾亦曰續壽巾續聖巾蓋非常參從見之服

席帽席帽本古之圍帽也男女通服之至煬帝淫侈欲見女子之容詔去帽戴頭巾子幗也

�肚�肚文王所制也謂之腰巾但以繒爲之宮女以彩爲之名曰腰彩至漢武帝以四帶名曰�肚至靈帝賜宮人蹙金絲合勝�肚亦名齊襠漢制考

追師副編追師副編

注副之言覆所以覆首爲之飾其遺象若今步繇矣服之以從王祭祀編編列發爲之其遺象若今假紒矣服之以桑也疏漢之步繇謂在首之時行

步繇動此據時目驗以曉古至今去漢久遠亦無以知之矣假紒亦是鄭之目驗以曉古至今亦不知其狀也續漢輿服志皇后入廟步搖以黃金爲山題貫白珠桂枝相�八爵九華熊虎赤羆天鹿辟邪南山豊大特六獸東觀漢記章帝詔東平王蒼以光烈皇后假髻帛巾各一衣一篋遺王

櫛笄櫛笄

注櫛笄者以櫛之木爲笄或曰榛笄有首者若今時刻鏤摘頭矣疏摘頭之物刻鏤爲之此笄亦在

頭而云首爲大飾明首亦刻鏤之故舉漢法況之也

副笄六珈副笄六珈

箋珈之言加也副旣笄而加飾如今步搖上飾古之制有所未聞疏步搖副之遺象故可以相類也

古今之制不必盡同故言古之制有所未聞以言六珈必飾之有六但所施不可知女紅余志

飛黃鬢元雍姬艷姿以金箔點鬢謂之飛黃鬢

豪犀豪犀刷鬢器也詩曰側釵移袖拂豪犀

寶鑷袁術姬馮方女有千金寶鑷插之增媚

玉云吳主亮夫人洛珍有櫛名玉云

郎當郎當淨櫛器也

蓮枝帶荀奉倩將別其妻曹洪女割蓮枝帶以相贈後人分釵卽此意也

赤珠吳絳仙有夜明珠赤如丹砂恆系蓮花帶上著胸前夜行他人遠望但見赤光如初出日輪不辧人也

承云承云衣領也昔姚夢蘭贈東陽以領邊繡腳下履領邊繡卽承云也沈並八物爲十詠當時傳誦之

裙周昭王美人延娟以奇錦爲裙晝看成鳳夜看成龍名交龍鬥鳳裙

巾羊侃姬孫荊玉拂履皆用輕絲合璧錦巾

玉撥煬帝朱貴兒插昆山潤毛之玉撥不用蘭膏而鬢鬟鮮潤

生香屧無瑕屧墻之內皆襯沈香謂之生香屧

莫難珠李願姬女寶腕繩恆貫莫難珠

珊瑚宋褘侍女數百掛鏡皆用珊瑚珠

釵帔燕昭王賜旋娟以金梁卻月之釵玉角紅輪之帔

玉鏡臺淑文所寶有對鳳垂鸞玉鏡臺淑文名婉姓李氏賈充妻

圓頂簪魏文帝陳巧笑挽髻別無首飾惟用圓頂金簪一隻插之文帝目曰元云黯靄兮金星出

璫璫婦人首飾也詩曰明璫間翠釵

閨飾部藝文一

答夫秦嘉書

後漢徐淑旣惠令音兼賜諸物厚意殷勤出於非望鏡有文彩之麗釵有殊異之觀芳香旣珍素琴益好惠異物於鄙陋割所珍以相助非丰恩之厚孰肯若斯覽鏡執釵情想仿�操琴�詩思心成結敕以芳香馥身諭以明鏡鑑形此言過矣未獲我心也昔詩人有飛蓬之感婕妤有誰榮之嘆素琴之作當須君歸明鏡之鑑當待君還未奉光儀則寶釵不列也未侍帷帳則芳香不發也

雀釵賦

晉夏侯湛覽嘉藝之機巧特精思於雀釵收泉珍於八極納異以表奇布太陽而擬法妙團團而應規於是妍姿英妙之徒相與競嬖飛寵並修敕理�襟整服飾黛元眉之琰琰收紅顏而發色流盼閒步輕袂翼翼恃艷以相邈常逍遙而侍側昔先王興道立教崇衝讓以致賢不畱志於華好

謝東宮花釵啟

梁元帝茞亂九衢花含四照田文之珥慚於寶葉王粲之詠恧此乘蓮九宮之璫豈直黃香之賦三珠之釵敢髙崔瑗之說況以麗玉澄暉遠過玳瑁之飾精金曜首髙踐翡翠之名

爲妾弘夜妹謝東宮合心花釵啟

同前未得投壺先應含笑不因鸞鳳自能歌舞夜妹昔往陽臺𨿽逢四照曾遊澧浦慣識九衢未有仍伐爵釵還勝翠羽飾以南金裝玆麗玉修靡夫人本分章華之裏中山孺子獨荷春宮之恩有志當熊無期投閣

謝東宮內人春衣啟

庾肩吾階邊細艸猶推綟葉之光戶前桃樹反訝藍花之色遂得裾飛合燕領斗分鸞試顧采薪皆成畱客

謝女出門宮賜絹綺燭啟

沈約桓室金縷本非所議孟姬作具獨若未周慈澤曲臨珍華兼重制爲美服只綺易儔舉而不息三夜有待

謝竟陵王母赫國雲气黃綾裙襦啟

前人竊以積絲成彩散繭騰花巧擅易水之閒價貴藂臺之下民受祿爲養沾荷彌深聖恩曲漸自葉流根復袖縕裾豈伊恆飾榮新之寵固難輕報

鏡賦

北周庾信天河漸沒日輪將起�噪吳王烏驚禦史玉花簟上金蓮帳裏始折屏風新開戶扇朝光晃眼早風吹面臨桁下而牽衫就箱邊而著釧宿鬟尙捲殘妝已薄無復唇朱才余眉萼靨上星稀黃中月落鏡臺銀帶本出魏宮能橫卻月巧掛回風龍垂匣外鳳倚花中鏡乃照膽照心難逢難值鏤五色之蟠龍刻千年之古字山雞看而獨舞海鳥見而孤鳴臨水則池中月出照日則壁上菱生暫設裝奩還抽鏡屧競學生情爭憐今世鬢齊故略肩平猶剃飛花磚子次第須安朱開錦�黛蘸油檀脂龢甲煎澤漬香蘭量髻鬢之長短度安花之相去懸媚子於搔頭拭釵梁於粉絮梳頭新罷照著衣還從妝處取將歸暫看弦系懸知纈縵衫正身長裾斜假攀眞成个鏡特相宜不能片時藏匣裏暫出園中也自隨

紀錦裙

唐陸龜蒙侍禦史趙郡李君好事之士也因餘話上元瓦官寺有陳後主羊車一輪天后武氏羅裙佛幡皆組繡奇妙李君乃出古錦裙一幅示余長四尺下廣上狹下闊六寸上減三寸半皆周尺如直其前則左有鶴二十勢若飛起率曲折一脛口中銜莩花輩右有鸚鵡聳肩舒尾數與鶴相等二禽大小不類而隔以花卉均布無餘地界道四向五色間雜道上累細鈿點綴其中微云瑣結牙以相帶有若駁霞殘虹流煙墮霧春艸夾徑遠山截空壞墻古苔石泓秋水印丹浸漏粉蝶塗染盭縮環佩云隱涯岸濃淡霏拂靄抑冥密始如不可辧別及諦視之條段斬絕分畫一一有去處非繡非繪縝致柔美又不可狀也裏用繒彩下制�尙如舊兩旁皆解散蓋坼滅零落僅存此故耳縱非齊梁物亦不下三百年矣昔時之工如此妙耶曳其裾者復何人焉因筆之爲辭繼於錦譜之後俾善詩者賦焉

閨飾部藝文二詩

美人晨妝

梁簡文帝北窗朝向鏡錦帳復斜縈嬌羞不肯出猶言妝未成散黛隨眉廣胭脂逐臉生試將持出眾定得可憐名

茱萸女

同前茱萸生狹斜結子復銜花遇逢纖手摘濫得映鉛華雜與鬟簪插偶逐鬢鈿斜東西爭贈玉縱橫來問家不無夫婿馬空駐使君車

和人渡水

同前婉娩新上頭湔裙出樂遊帶前結香艸鬟邊插石橊

戲贈麗人

同前麗姬與妖嬙共拂可憐妝同安鬟裏撥異作額間黃羅裙宜細簡畫屧重髙墻含羞來上砌微笑出長廊取花爭問色扳枝念�香但歌聊一曲鳴弦未肯張自矜心所愛三十侍中郎

領邊繡

沈約纖手制新奇刺作可憐儀縈絲飛鳳子結縷坐花兒不聲如動吹無風自裊枝麗色倘未歇聊承雪鬢垂

腳下履

前人丹墀上颯沓玉殿下趨鏘逆轉珠佩響先表繡�香裾開臨舞席袖拂繞歌堂所嘆忘懷妾見委入羅�

日出東南隅行

張率朝日照屋梁夕月懸洞房專遽自稱艷獨立伊覽光𨿽資自然色誰能棄薄妝施著見朱粉點畫示黃含笑開丹吻如羽發淸揚金碧旣簪珥綺縠復衣裳方領備虫彩曲裾鴛鴦手操獨繭緒唇凝脂燥黃

和定襄侯初笄

劉孝威合鬟仍昔發略鬢卽前絲從今一梳罷無復更縈時

�照鏡

何遜朱簾旦初捲綺機晨未織玉匣開鑑影寶臺靜臨飾對影獨含笑看花時轉側聊爲出眉試染夭桃色寶釵若可間金鈿畏相逼蕩子行未歸啼妝坐沾臆

正釵聯句

前人竹臺歸欲礙花林出未通度簪先分影轉珥一瞻風何遜雙橋耀寶鈿闐闐密復叢羞令掛纓闕整插補余空劉綺

�歌姬

江洪寶鑷間珠花分明靚妝點薄鬢約微黃輕紅淡鉛臉發言芳已馳復加蘭蕙染浮聲易傷嘆沈唱安而險孤轉忽徘徊雙蛾乍舒斂不持全示人半用輕紗掩

�美人治妝

前人上車畏不妍顧盼更斜轉大恨畫眉長猶言顏色淺

金樂歌

房篆前溪流碧水後渚映靑天登臺臨寶鏡開窗對綺錢玉顏光粉色羅袖拂金鈿春風散輕蝶明月映新蓮摘花競時�催指及芳年

渫井得金釵

湯僧濟昔者倡家女摘花露井邊摘花還自插照井還自憐窺窺終不罷笑笑自成妍寶釵於此落從來非一年翠羽成泥去金色尙如鮮此人今何在此物今空傳

詠步搖花

沈氏範靜妻

珠華縈翡翠寶葉間金瓊剪荷不似制爲花如自生低枝拂繡領微步動瑤瑛但令云髻插蛾眉本易成

詠袙復

陳蕭驎的的金沙淨離離寶撮分纖腰非學楚寬帶爲思君

晚妝

北魏周南靑樓誰家女當窗起明月拂黛雙蛾飛調脂艷桃發舞罷鸞自羞妝成淚仍滑願托嫦娥影尋郎縱燕越

舞媚娘

北周庾信朝來戶前照鏡含笑盈盈自看眉心濃黛直點額角輕黃細安祇疑落花慢去復道春風不還少年惟有歡樂飲酒那得畱殘

雜詩

唐崔顥可憐靑銅鏡掛在白玉堂玉堂有美女嬌弄明月光羅袖拂金雀彩屏點紅妝妝罷含情坐春風桃李香

朝來曲

王昌齡月昃鳴珂動花連繡戶春盤龍玉臺鏡惟待畫眉人

襄陽曲

李端襄陽堤路長艸碧楊柳黃誰家女兒臨夜妝紅羅帳裏有燈光雀釵翠羽動明璫欲出不出脂粉香同居女伴正衣裳中庭寒月白如霜賈生十八稱才子空得門前一斷腸

恨妝成

元稹曉日穿隙明開帷理妝點傅粉貴重重施朱憐冉冉柔鬟背額垂叢鬢隨釵斂凝翠暈蛾眉輕紅拂花臉滿頭行小梳當面施圓靨最恨落花時妝成獨披掩

有所教

前人莫畫長眉畫短眉斜紅傷豎莫傷垂人人總解爭時勢都大須看各自宜

失釵怨

王建貧女銅釵惜於玉失卻求來三日哭嫁時女伴與作妝頭戴此釵如鳳凰雙杯行酒六親喜我家新婦宜拜堂鏡中乍無失髻樣初失猶疑在�上髙樓翠鈿飄舞塵明日從頭一片新

開池得古釵

前人美人開池北堂下拾得寶釵金未化鳳凰半在雙股齊鈿花落處生黃泥當時墮地覓不得暗想窗中還夜啼可知將來對夫婿鏡前學梳古時髻莫言至死亦不遺還似前人初得時

古釵嘆

張籍古釵墜井無顏色百尺泥中今復得鳳凰宛轉有古儀欲爲首飾不稱時女伴傳看不知主羅袖拂拭生光輝蘭膏已盡股半折雕文刻樣無年月𨿽離井底入匣中不用還與墜時同

閨意上張水部

朱慶余洞房昨夜停紅燭待曉堂前拜舅姑妝罷低聲問夫婿畫眉深淺入時無

收妝詞

施肩吾斜月朧朧照半�煢煢孤妾懶收妝燈前再覽靑銅鏡枉插金釵十二行

美人梳頭歌

李賀西施曉夢綃帳寒香鬟墮髻半沈檀轆轤咿啞轉鳴玉驚起芙蓉睡新足鸞開鏡秋水光解鬟臨鏡立象�一編香絲云撒地玉釵落處無聲膩纖手卻盤老鴉色翠滑寶釵簪不得春風爛熳惱嬌慵十八鬟多無气力妝成鬌攲不斜云裾數步踏雁沙背人不語向何處下�自折櫻桃花

美人梳頭

張碧玉堂花院小枝紅綠窗一片春光曉玉容驚覺濃睡醒圓蟾掛出妝臺表金盤解下叢鬟碎三尺巫云綰朝翠皓指髙低寸黛愁水精梳滑參差墜須曳攏掠蟬鬢生玉釵冷透冬冰明芙蓉折向新開臉秋泉慢轉眸波橫鸚鵡偸來話心曲屏風半倚遙山綠

鄭女出參丈人詞

徐凝鳳釵翠翹宛轉出見丈人梳洗晚掣曳羅綃跪拜時柳條無力花枝軟

賦得欲曉看妝面

吳融朧朧欲曙色隱隱辧殘妝月始雲中出花猶霧裏藏眉邊全失翠額畔半畱黃轉入金屏影隈侵角枕光有蟬隳鬢樣無燕著釵行十二峯前夢如何不斷腸

�西施

鄭雲叟素面已云妖更著花鈿飾臉橫一寸波浸破吳王國

富貴曲

前人美人梳洗時滿頭間珠翠豈知兩片雲戴卻數鄕稅

屐子

韓偓方一作六寸膚圓光致致白羅繡屧紅托一

作花裏南朝天子欠一

作事風流卻重金蓮輕綠齒

新上頭

前人學梳松一作蟬鬢試新裙消息佳期在此春爲要好多心轉惑徧將宜稱問旁人

新妝詩

楊容華林鳥驚眠罷房櫳曙色開鳳釵金作縷鸞鏡玉爲臺妝似臨池出人疑向月來自憐方未已欲去復徘徊

拾得韋氏花鈿以詩寄贈

張夫人今朝妝閣前拾得舊花鈿粉污痕猶在塵浸色尙鮮曾經纖手裏貼向翠眉邊能助千金笑如何忍棄捐

雲鬟

趙鸞鸞擾擾香雲濕未幹鴉翎蟬翼膩光寒側邊斜插黃金鳳妝罷夫君帶笑看

送女冠還俗

孫惟信脫卻霞綃上醮衣女童髽髻綠楊垂重調螺黛爲眉淺再試弓�舉步遲紫府煙花鶯喚醒丹房雲雨鶴通知簾低紅杏春風暖淸夢應曾見舊師

嘆美人照鏡

宋陳述插花枝共動含笑靨俱生衫分兩處色釧響一邊聲就中還妒影恐奪可憐名

李鈐轄坐上分題戴花

蘇軾二八佳人細馬馱十千美酒渭城歌簾前柳絮驚春晚頭上花枝柰老何露濕醉巾香掩冉月明歸路影婆娑綠珠吹笛何時見欲把斜紅插皂羅

畫眉曲七首

金蔡珪樓外春山幾點螺樓頭望處染蛾不知深淺隨宜否卻倩菱花問眼波小閣新裁寄遠書書成欲遣更踟躕黛痕試與雙印封入雲箋認得無纖葉斜橫蜀柳條拂成風思自妖嬈元和才子才猶拙只對春風詠舞腰畫手新翻十樣圖西巡故事出成都憑君列置華堂上與問丹靑解語無龍尾云根玉作紋紋間有月半痕新若爲喚取文姬輩分付云窗筆下春未識春愁識曉酲嬌啼恰恰似雛鶯日髙阿母嗔妝晚促畫鴉兒轉不成時世華妝巧斗春張卿態度獨淸新五陵年少多才思數點章臺走馬人

覽鏡

李俊民不教珠粉污天眞長對菱花顧影頻便把蛾眉掃來淡尙嫌不似夫人

柳眉

元張弘範睡起紗窗對曉�暫時初識遠山尖多情笑殺張京兆應恐香螺涴玉纖

染甲

楊維楨夜搗守宮金鳳蕊十尖盡換紅鴉嘴閒來一曲鼓瑤琴數點桃花泛流水

題理妝士女

張雨誰見新妝出繡幃辛夷花下六銖衣莫教蜂蝶知蹤迹閒與鄰娃鬥艸歸

紅甲

明瞿佑金盆和露搗仙葩解使纖纖玉有瑕一點愁凝鸚鵡喙十分春上牡丹芽嬌彈粉淚拋紅豆戲掐花枝鏤絳霞女伴相逢頻借問幾回錯認守宮砂

西湖竹枝詞

鄒迪光杏子單衫窣地長裙拖八幅石橊香只知此日遨遊好不識蠶家四月忙

美人臨鏡

袁中道薤葉依稀印香繩取次松睡眸猶少力酒暈不銷濃髻就山爭出眉成月上重若非形與影未必肯相容

茉莉曲

王登烏銀白鏹紫磨金斫出纖纖茉莉簪斜插女郎倭墮髻晚妝朝月拜深深

代書

王彥泓隨意梳頭與著衣橫看側視總相宜瑤釵巧賽三年葉黛筆重翻十樣眉通國鍼神俱受譜開窗繡佛自抽絲珊珊弱骨驚鴻影最想氍毹答拜時

美人梳頭

方孟式張秉文妻

深院小桃叢紗窗春色籠鳳釵橫上下鸞鏡舞雌雄秋水凝波綠湘云剪袖紅錦屏嬌欲倚不語向東風

贈滿妹

徐小淑範允臨妻

少小貯蘭房峨峨拂曉妝髻鬟輕約素眉黛巧安黃寶鴨晨香滿雕檐夕月光梁園正花發誰共理明璫

春日曉妝

葉小鸞攬鏡曉風淸雙蛾豈畫成簪花初欲罷柳外正鶯聲

謾興贈郎

李氏趙瑗妾

柳色江頭五馬嘶半醒半醉下樓時春紅欲瘦臨妝鏡試寫纖纖卻月眉

閨飾部紀事賢奕古者后妃羣妾進禦於君所當禦者以銀環進之娠則以金環退之進者著右手退者著左手卽今之戒指又云手記�跖集蕭史造煉雪丹與弄玉塗之卽今水銀粉說苑景公好婦人而丈夫飾者國人盡服之公使吏禁之曰女子而男子飾者裂其衣斷其帶裂衣斷帶相望而不止晏子見公曰寡人使吏禁女子而男子飾者裂其衣斷其帶相望而不止者何也對曰君使服之於內而禁之於外猶懸牛首於門而求買馬肉也公何不使內勿服則外莫敢爲也公曰善使內勿服不旋月而國莫之服也韓詩外傳孔子出遊少源之野有婦人中澤而哭其音甚哀孔子使弟子問焉曰夫人何哭之哀婦人曰鄕者刈蓍薪亡吾蓍簪吾是以哀也弟子曰刈蓍薪而亡蓍簪有何悲焉婦人曰非傷忘簪也蓋不忘故也吳越春秋八年僚遣公子伐楚大敗楚師因迎故太子建母於鄭鄭君送建母珠玉簪珥欲以解殺建之過戰國策齊王夫人死有七孺子者皆近薛公欲知王所欲立乃獻七珥美其一明日視美珥所在勸王立爲夫人下帷短牒宋玉東家女因玉見棄誓不他適膏沐不施恆以帛帶交結胸前後操織作以自給後人效之富家至以珠玉寶花飾錦繡流蘇帶束之以增妖冶西京雜記戚姬以百煉金爲彄環照見指骨上惡之以賜侍兒鳴玉耀光等各四枚洞冥記元鼎元年起招仙閣於甘泉宮神女畱玉釵以贈帝帝以賜趙婕妤至昭帝元鳳中宮人猶見此釵黃諃欲之明日示之旣發匣有白燕飛升天后宮人學作此釵因名玉燕釵言吉祥也釋常談婦人施粉黛花鈿著好衣裳謂之鮮妝帕服李夫人別傳曰夫人久病武帝親往問之夫人面墻而臥都不回顧默然不語帝垂泣而去延年已下責夫人曰帝旣再三顧問合轉面一見帝囑托骨肉何乃略不回顧夫人曰我若不起此病帝必追思我鮮妝帕服之時是深囑托也西京雜記趙飛燕爲皇后其女弟在昭陽殿遺飛燕書曰今日嘉辰貴姊懋膺洪冊謹上襚三十五條以陳踴躍之心中有金華紫輪帽金華紫羅面衣織成上襦織成下裳五色文綬鴛鴦襦鴛鴦被鴛鴦褥金錯繡襠七寶綦履五色文玉環同心七寶釵黃金步搖合歡圓璫拾遺記漢成帝悅於暗行憎燈燭之照宮中美禦皆服皂衣自班婕妤已下咸帶元綬簪佩𨿽如錦繡更以木蘭紗綃罩之飛燕外傳成帝於太液池作千人舟池中起爲瀛洲榭髙四十尺帝禦流波文縠無縫衫後衣南越所貢雲英紫裙碧瓊輕綃廣榭上後歌舞歸風送遠之曲帝以文犀簪擊玉甌命侍郎馮無方吹笙以倚後歌中流歌酣風大起後順風揚音曰仙乎仙乎去故而就新寧忘懷乎帝曰無方爲我持後無方捨吹持後履久之風霽後泣曰帝恩我使我不得仙去他日宮姝幸者或襞裙爲縐號曰畱仙裙珍珠船趙飛燕妹婕妤名合徳每沐以九回香膏發爲薄眉號遠山黛施小朱號慵來妝學齋呫嗶漢制列侯夫人以魚須爲長一尺爲簪珥誠齋雜記明徳馬皇后美發爲四起大髻但以發成尙有餘繞髻三匝眉不施黛獨眉角小缺補之以縹東觀漢記章帝詔東平王蒼惟王孝友之徳今以先烈皇后假髻帛巾各一衣一篋遺王可時瞻視以慰凱風寒泉之思後漢書和熹鄧皇后紀賜馮貴人赤綬以未有步搖環佩各加賜一具汝南先賢傳戴良家五女皆布裙無緣裙四等集異志漢桓帝元嘉中京都婦女作愁眉啼妝墮馬髻折腰步齲齒笑所謂愁眉者細而曲折啼妝者薄拭目下若啼處墮馬髻者作一邊折腰步者足不在體下齲齒笑者若齒痛樂不欣欣始自大將軍梁冀家所爲京師翕然諸夏皆仿此服妖也梁冀一世上將婚媾王室大作威福將危社稷天戒若曰兵馬將往收捕婦女憂愁戚眉啼泣吏卒掣頓折其腰脊令髻傾邪𨿽彊語笑無復气味也至延熹二年舉家遭滅崔豹古今注蟠龍釵梁冀婦所制列女傳梁鴻妻孟光荊釵布裙妝樓記延熹中京師長者皆著木屐婦女始嫁作漆畫屐五色采爲系續齊諧記汝南桓景隨費長房遊學累年長房謂曰九月九日汝家中當有災宜急去令家人各作絳囊盛茱萸以系臂登髙飲菊花酒此禍可除景如言齊家登山夕還見�犬牛羊一時暴死長房聞之曰此可代也今世人九日登髙飲酒婦人帶茱萸囊蓋始於此珍珠船燉煌俗婦人作裙攣縮如羊腸用布一匹皇甫隆禁攺之搜神記靈帝建寧中男子之衣好爲長服而下甚短女子好爲長裙而上甚短是陽無下而陰無上天下未欲平也後遂大亂三國魏志后妃傳注魏書卞太后性約儉不尙華麗無文繡珠玉器皆黑漆太祖嘗得名璫數具命後自選一具後其取中者太祖問其故對曰取其上者爲貪取其下者爲詐故取其中者耳采蘭雜誌甄后旣入魏宮宮庭有一綠蛇口中恆有赤珠不傷人人欲害之則不見矣每日後梳妝則盤結一髻形於後前後異之因效而爲髻巧奪天工故後髻每日不同號爲靈蛇髻宮人擬之十不得其一二拾遺記魏文帝所愛美人薛靈蕓未至京師十里帝乘雕玉之輦以望車途之盛嗟曰昔者言朝爲行雲暮爲行雨今非雲非雨非朝非暮攺靈蕓之名曰夜來入宮後居寵愛外國獻火珠龍鸞之釵帝曰明珠翡翠尙不能勝況乎龍鸞之重乃止不進采蘭雜誌夜來初入魏宮一夕文帝在燈下詠以水晶七尺屏風障之夜來至不覺面觸屏上傷處如曉霞將散自是宮人俱用胭脂仿畫名曉霞妝崔豹古今注魏文帝宮人有莫瓊樹薛夜來陳尙夜陳巧笑瓊樹始制蟬鬢望之縹緲如蟬翼故號曰蟬鬢江漢傳魏文帝遣使於吳求玳瑁三點釵羣臣以爲非禮成欲不與孫權敕付使者拾遺記魏明帝時昆明國貢嗽金烏烏常吐金屑如粟用飾釵佩謂之辟寒金宮人相嘲曰不服辟寒金那得帝王心妝樓記吳王潘夫人以火齊指環掛石橊枝上因其處築臺名曰環橊臺酉陽雜俎近代妝尙靨如射月曰黃星靨靨鈿之名蓋自吳孫和鄧夫人始也和寵夫人嘗醉�如意誤傷鄧頰血流嬌婉彌苦命太醫合藥言得白獺髓雜玉與琥珀屑當滅痕和以百金購得白獺乃合膏琥珀太多及痕滅左頰有赤點視之更益其妍也諸婢欲要寵者皆以丹靑點頰而進幸焉江表傳孫皓使尙方以金作步搖假髻以千數令宮人著以相撲朝成夕敗輒命更作晉書五行志吳婦人修容者急束其發而劘角過於耳蓋其俗自操束太急而廉隅失中之謂也故吳之風俗相驅以急拾遺記石季倫愛婢翾風刻玉爲倒龍之佩瑩金爲鳳冠之釵言刻玉如倒龍之勢鑄金象鳳凰之狀結袖繞楹舞於晝夜使聲聲相接謂之恆舞欲有所召者不呼姓名悉聽佩聲視釵色玉聲輕者居前金色艷者居後以爲行次而進也晉書五行志初作屐者婦人頭圓男子頭方圓者順之義所以別男女也至太康初婦人屐乃頭方與男無別此賈後專妒之徵也惠帝元康末婦人出兩襠加乎交領之上此內出外也惠帝元康中婦人之飾有五兵佩又以金銀�瑁之屬爲斧鉞戈戟以當笄於寶以爲男女之別國之大節故服物異等贄幣不同今婦人而以兵器爲飾此婦人妖之甚者於是遂有賈後之事終亡天下是時婦人結髮者旣成以繒急束其環名曰擷子紒始自中宮天下化之其後賈後廢害太子之應也初魏造白帢橫縫其前以別後名之曰顏帢傳行之至永嘉之間稍去其縫名無顏帢而婦人束髮其緩彌甚紒之堅不能自立發被於額目出而已無顏者愧之言也覆額者慚之貌也其緩彌甚者言天下亡禮與義放縱情性及其終極至於大恥也永嘉之後二帝不反天下愧焉太元中公主婦女必緩鬢傾髻以爲盛飾用髲旣多不可恆戴乃先於木及籠上裝之名曰假髻或名假頭至於貧家不能自辦自號無頭就人借頭遂布天下亦服妖也珍珠船麻�實錄曰麻�晉永嘉中以絲爲之宮禁內貴妃以下皆著晉令女奴不得服銀釵晉山陵故事曰後服有�瑁釵三十隻妝樓記何充妓於後閣以翡翠指環換刺繡筆充知嘆曰此物洞仙與吾欲保長年之好乃命蒼頭急以蜻蜓帽贖之幽明錄尋陽參軍夢一婦人前跪自稱先葬近水淹沒誠能見救𨿽不能富貴可令君薄免禍參軍明旦覓果見志婦人曰君見渚邊上有魚釵卽我也參軍明旦覓果見一毀墳其上有釵移置髙燥處卻十餘日參軍行至東橋牛奔直趨水垂墮忽轉正得無恙也演繁露壽陽公主在含章殿梅花飄著其額因�仿之以爲妝樣潛居錄八月朔以盛取樹葉露研辰砂以牙筋染點身上百病俱消謂之天灸古人以此日爲天醫節祭黃帝岐伯宋孝武殷淑姬恆當額點之謂之天妝顏色倍常南齊書皇后傳文安王皇后爲皇太子妃無寵太子爲宮人制新麗衣裳及首飾而後�帷陳設故舊釵鑷十餘枚周盤龍傳建元二年以盤龍爲軍主假節盤龍愛妾杜氏上送金釵鑷二十枚手敕曰餉周公阿杜釵小志東�侯爲潘妃作一隻琥珀釵直七十萬女紅余志劉令答徐悱詩有云落日照靚開簾對春樹令忽作新妝夫喜曰照靚妝不若更新妝佳也令大笑爲之罷妝陳後主爲張貴妃麗華造桂宮麗華被素�裳梳淩雲髻插白通艸蘇朵子靸玉華飛頭履時獨步於中謂之月宮帝每入宴樂呼麗華爲張嫦娥煙花記陳宮人佩玉盡畫鸞鳳陳宮人臥履皆以薄玉花爲飾內散以龍腦諸香屑謂之塵香北齊書幼主恆紀河淸末婦人皆剪剔以著假髻而危邪之狀如飛鳥至於南面則髻心正西始自宮內爲之被於四遠北史后妃傳後主至晉州城已欲沒作地道攻之城陷十餘步將士乘勢欲入帝敕止召淑妃共觀之淑妃妝點不獲時至周人以木拒塞城遂不下將立爲左皇后卽令使馳取褘翟等皇后服禦仍與之並騎觀戰東偏少卻淑妃怖曰軍敗矣帝遂以淑妃奔還至洪洞戍淑妃方以粉鏡自玩後聲亂唱賊至於是復走內參自晉陽以皇后衣至帝爲按轡命淑妃著之然後去劉馮事始古者婦始見舅姑持香纓以拜五色采爲之隋牛弘議以素絹八尺中擗名曰帛拜以代香纓大唐新語武徳貞觀之代宮人騎馬者依周禮舊儀多著羃𨿽發自戎夷而全身障蔽永徽之後皆用帷帽施裙到頸爲淺露顯慶中詔曰百家家口咸�士流至於衢路之間豈可全無障蔽比來多著帷帽遂棄羃曾不乘車只坐檐子過於輕率深失禮容自今已後勿使如此神龍之末羃始絕唐書五行志武后時嬖臣張易之爲母臧作七寶帳有魚龍鸞鳳之形仍爲象�犀簟釵小志郭元振落梅妝閣有婢數十人客至則拖鴛鴦襭裙衫代公愛姬薛氏收妝具以染花奩云仙雜記元宗爲太子時愛妾號鸞兒多從中貴董逍遙微行以輕羅造梨花散�裛以月麟香號袖裏春所至暗遺之周光祿諸妓掠鬢用郁金油傅面用龍消粉染衣以沈香水月終人賞金鳳凰一隻杜甫每朋友至引見妻子韋侍禦見而退使其婦送夜飛蟬以助妝飾妝樓記開元初宮人被進禦者日印選以綢繆記印於臂上文曰風月常新印畢漬以桂紅膏則水洗色不退房太尉家法不著半臂開元天寶遺事宮中嬪妃輩施素粉於兩頰相號爲淚妝識者以爲不祥後有祿山之亂瑯嬛記膏神曰雁娘黛神曰天軼粉神曰子占脂神曰與贅首飾神曰妙好衣服神曰厭多昔楊太眞妝束每件呼之人謂之神妝林下詩談齊淩波以藕絲連螭錦作囊四角以鳳毛金飾之實以辟寒香以寄鍾觀玉觀玉方寒夜讀書一佩而徧室俱暖芳香襲人鳳毛金者鳳凰頸下有毛若綬光明與金無二而細軟如絲遇春必落山下人拾取織爲金錦名鳳毛金明皇時國人奉貢宮人多以飾衣夜中有光惟貴妃所賜最多裁衣爲帳燦若白日上笑曰勝於飛燕合徳明珠多矣觀玉謝淩波詩曰錦囊寄贈可消魂解道縫時獨掩門不敢喚人收墮珥蘭膏畱得指頭痕致虛閣雜俎太眞著鴛鴦並頭蓮錦�襪上戲曰貴妃�襪上乃眞鴛鴦蓮花也太眞問何得有此稱上笑曰不然其間安得有此白藕乎貴妃由是名�襪爲藕覆注云�襪今俗稱膝�天寶十三年宮中下紅雨色若桃花太眞喜甚命宮人各以碗杓承之用染衣裙天然鮮艷惟襟上色不入處若一馬字心甚惡之明年七月遂有馬嵬之變血污衣裙與紅雨無二上甚傷之唐國史補元宗幸蜀至馬嵬驛命髙力士縊貴妃於佛堂前梨樹下馬嵬店媼收得錦靿一隻相傳過客每一借觀必須百錢前後獲利極多媼因至富唐書車服志初婦人施羃以蔽身永徽中始用帷冒施裙及頸坐檐以代乘車命婦朝謁則以�駕車數下詔禁而不止武后時帷冒益盛中宗後乃無復羃矣宮人從駕皆胡冒乘馬海內效之至露髻馳騁而帷冒亦廢有衣男子衣而如奚契丹之服武徳間婦人曳履及綫開元中初有綫�侍兒則著履奴婢服襕衫而士女衣胡服其後安祿山反當時以爲服妖之應巴蜀婦人出入有兜籠乾元初蕃將又以兜籠易負遂以代車唐書五行志元和末婦人爲圓鬟椎髻不設鬢飾不施朱粉惟以烏膏注唇狀似悲啼者圓鬟者上不自樹也悲啼者憂卹象也僖宗時內人束髮極急及在成都蜀婦人效之時謂囚髻唐末京都婦人梳髮以兩鬢抱面狀如椎髻時謂之拋家髻又世俗尙以琉璃爲釵釧近服妖也霍小玉傳小玉令侍婢浣沙將紫玉釵一隻貨之路逢內作老玉工前來認之曰此釵吾所作也昔歲霍王小女將欲上鬟令我作此鳳池編李紳爲相時俗尙輕綃染蘸碧爲婦人衣紳自爲小君裁剪吟敍錄奇章公納妓曰眞珠有殊色盧肇至奇章重其文延於中寢會眞珠沐髮方以手捧其髻插釵於兩鬢間丞相曰何妨一詠肇曰知道相公憐玉腕故將纖手整金釵釵小志鄭注赴河中姬妾百餘盡燻麝香气數里逆於人鼻是歲自京兆至河中所過瓜盡一蒂不獲南部新書王涯居相位有女適竇氏欲求錢十七萬市一玉釵涯曰於女何惜此妖物也必與禍相隨後數月女自婚會歸告王曰前時玉釵爲馮外郎妻首飾矣乃馮球也王嘆曰馮爲郎吏妻之首飾有十七萬錢其可久乎其善終乎酉陽雜俎房孺復妻崔氏性忌左右婢不得濃妝髙髻月給胭脂一豆粉一錢有一婢新買妝稍佳崔怒曰汝好妝耶我爲汝妝乃令刻其眉以靑塡之燒�梁灼其兩眼角皮隨手燋捲以朱傅之及痂脫瘢如妝焉杜陽雜編咸通九年同昌公主出降宅於廣化裏賜錢五百萬貫仍罄內庫寶貨以實其宅至於房櫳戶牖無不以珍異飾之又以金銀爲井欄藥臼食樻水槽釜鐺盆甕之屬仍鏤金爲笊籬箕筐制水精火齊琉璃玳瑁等�悉榰以金龜銀螯又琢五色玉器爲什合百寶爲圓案又賜金麥銀米共數斛此皆太宗廟條支國所獻也堂中設連珠之帳卻寒之簾犀簟牙席龍罽鳳褥連珠帳續眞珠爲之也卻寒簾類玳瑁斑有紫色云卻寒之鳥骨所爲也未知出自何國又有鷓鴣枕翡翠匣神絲繡被其枕以七寶合成爲鷓鴣之狀翡翠匣積毛羽飾之神絲繡被繡三千鴛鴦仍間以奇花異葉其精巧華麗絕代無比其上綴以靈粟之珠如粟粒五色輝煥又帶蠲忿犀如意玉其犀圓如彈丸入土不朽爛帶之令人蠲忿怒如意玉類桃實上有七孔云通明之象也又有瑟瑟幕紋布巾火蠶綿九鸞釵其幕色如瑟瑟闊三丈長一百尺輕明虛薄無以爲比向空張之則疏朗之紋如碧絲之貫眞珠𨿽大雨暴降不能濕溺云以鮫人瑞香膏傅也紋布巾卽手巾也潔白如雪光軟特異拭水不濡用之彌年不生垢膩二物稱得之鬼谷國火蠶綿云得之炎洲絮衣一襲用一兩稍過度則熇蒸气不可近也九鸞釵上刻九鸞皆九色上有字曰玉兒工巧妙麗殆非人工所制有自金陵得者以獻公主酬之甚厚一日晝寢夢絳衣奴授語雲南齊潘淑妃取九鸞釵及覺具以夢中之言言於左右洎公主薨其釵亦亡其處韋氏異其事遂以實話於門人或有云玉兒卽潘淑妃小字也逮諸珍異不可具載自兩漢至皇唐公主出降之盛未之有也公主乘七寶步輦四面綴五色香囊囊中貯辟寒香辟邪香瑞麟香金鳳香此香異國所獻也仍雜以龍腦金屑刻鏤水精瑪瑙辟塵犀爲龍鳳花其上仍絡以眞珠玳瑁又金絲爲流雕輕玉爲浮動每一出遊則芬馥滿路晶熒照灼觀者眩惑其目是時中貴人買酒於廣化旗亭忽相謂曰坐來香气何太異也同席曰此非龍腦耶曰非也余幼給事於嬪禦宮故常聞此未知今日何由而致因顧問當壚者遂云公主步輦夫以錦衣換酒於此也中貴人共視之益嘆其異妝樓記金陵女子能作醉來妝羣居解頤信州有一女子落拓貧窶好歌善飲酒居常衣食甚迫有人乞與州圖因浣染爲裙墨迹不落會鄰人過之出妓設酒良久一婢驚云娘子誤燒裙其人遽問損處婢曰正燒著大云寺門河東備錄阮文姬插鬢用杏花陶溥公呼曰二花淸異錄後唐宮人或网獲蜻蜓愛其翠薄遂以描金筆塗翅作小折枝花子金綫籠貯養之爾後上元賣花者取象爲之售於遊女江南晚季建陽進茶油花子大小形制各別極可愛宮嬪縷金於面皆淡妝以此花餅施於額上時號北苑妝幸蜀記咸康元年正月朔受朝賀大赦攺元三月衍自爲夾巾民庶皆效之還宴怡神亭嬪妃妾妓皆衣道服蓮花冠夾臉連額渥以朱粉曰醉妝國人皆效之前蜀後主衍嗣位尊母吳妃徐氏爲皇太后太后日挾後主遊宴常遊靑城山宮人衣服皆畫雲霞望之飄然若仙後主自作甘州曲以述其狀十國春秋周行逢將死時湖南婦女悉著不縫裙名曰散幅或謂幅旣破散其能久乎已而身歿地亡遂成符讖淸異錄顯徳中岐下幕客入朝因言其家有舊書名脂粉簿載古今妝飾殊制談苑契丹鴨淥水牛魚鰾制爲魚形婦人以綴面花十國春秋南唐後主昭惠後周氏專房宴暱創爲髙髻纖裳及首翹鬢朵之妝人皆效之宋史南唐世家李煜妓妾嘗染碧經夕未收會露下其色愈鮮明煜愛之自是宮中競收露水染碧以衣之謂之天水碧及江南滅方悟天水趙之望也五行志建隆初蜀孟昶末年婦女競治發爲髙髻號朝天髻淳化三年京師里巷婦人競剪黑光紙團靨又裝縷魚腮中骨號魚媚子以飾面紹興二十三年士庶家競以胎鹿皮制婦人冠山民采捕胎鹿無遺時去宣和未遠婦人服飾猶集翠羽爲之紹熙元年里巷婦人以琉璃爲首飾唐志琉璃釵釧有流離之兆亦服妖也宋史劉皇后傳仁宗卽位後稱制柴氏李氏二公主入見猶服髲後曰姑老矣命左右賜以珠璣帕首時潤王元份婦安國夫人李氏老發且落見後亦請帕首後曰大長公主太宗皇帝女先帝諸妹也趙家老婦寧可比耶燕翼貽謀錄大中祥符元年二月詔命婦不得以金爲首飾舊制婦人冠以漆紗爲之而加以飾金銀珠翠采色裝花初無定制仁宗時宮中以白角攺造冠並梳冠之長至三尺有等肩者梳至一尺議者以爲妖仁宗亦惡其侈皇佑元年十月詔禁中外不得以角爲冠梳冠廣不得過一尺長不得過四寸梳長不得過四寸終仁宗之世無敢犯者其後侈靡盛行冠不特白角又易以魚�梳不特白角又易以象牙玳瑁矣仁宗時有染工自南方來以山礬葉燒灰染紫以爲黝獻之宦者洎諸王無不愛之乃用爲朝袍乍見者皆駭觀士大夫𨿽慕之不敢爲也而婦女有以爲衫褑者言者亟論之以爲奇�之服寖不可長至和七年十月己丑詔嚴爲之禁犯者罪之中興以後駐蹕南方貴賤皆衣黝紫反以赤紫爲禦愛紫亦無敢以爲衫袍者獨婦人以爲衫褑爾西溪叢語範文正公守鄱陽喜樂籍未幾召還到京以�胭脂寄其人題詩云江南有美人別後長相憶何以慰相思贈汝好顏色松窗雜錄沈存中曾於建康見發六朝墓得玉臂釵兩頭施宛轉可以屈伸令圓僅於元縫爲九龍繞之功侔鬼神宋史彭思永傳思永以戶部侍郎致仕思永仁厚廉恕爲兒時旦起早拾得金釵於門外默坐其處須臾亡釵者來物色審之良是卽付之就舉時持數釧爲資同舉者過之出而玩或墜其一於袖間眾相爲求索思永曰數止此耳客去舉手揖釧墜於地眾皆服其量鄰幾雜誌錢明逸知開封府時都下婦人白角冠闊四尺梳一尺餘禁官上疏禁之重其罰告者有賞墨莊漫錄李廌方叔嘗飲襄陽沈氏家醉中題侍兒小瑩裙帶云旋剪香羅列地垂嬌紅嫩綠寫珠璣花前欲作重重結系定春光不放歸後小瑩歸郭汲使君家更名艷瓊尙存也他日訪之乃襄陽士族家遂嫁之齊東野語宣和中童貫用兵燕薊敗而竄一日內宴教坊進伎爲三四婢首飾皆不同其一當額爲髻曰蔡太師家人也其二髻偏墜曰鄭太宰家人也又一人滿頭爲髻如小兒曰童大王家人也問其故蔡氏者曰太師覲淸光此名朝天髻鄭氏者曰吾太宰奉祠就第此懶梳髻至童氏者曰大王方用兵此三十六髻也程史宣和之季京師士庶競以鵝黃爲腹圍謂之腰上黃婦人便服不施衿紐束身短制謂之不制衿始自宮掖未幾而通國皆服之明年徽宗內禪稱上皇竟有靑城之邀而金人亂華卒於不能制也斯亦服妖之比歟老學庵筆記宣和末婦人鞋底尖以二色合成名錯到底靖康初京師織帛及婦人首飾衣服皆備四時如節物則春旛燈球競渡艾虎雲月之類花則桃杏荷花菊花梅花皆並爲一景謂之一年景而靖康紀元果止此蓋妖服也幹淳歲時記元夕節物婦人皆帶珠翠�蛾玉梅雪柳菩提葉燈球銷金合蟬貉袖項帕而衣多尙白蓋月下所宜也楓窗小牘汴京閨閣妝抹凡數變崇寧間少嘗記憶作大鬢方額政宣之際又尙急把垂肩宣和已後多梳云尖巧額鬢撐金鳳小家至爲剪紙襯發膏沐芳香花弓屣窮極金翠一襪一領費至千錢今聞汴中閨飾復爾如瘦金蓮方瑩面丸徧體香皆自北傳南者桂海香志香珠出交趾以泥香�成小巴豆狀琉璃珠間之彩絲貫之作道人數珠入省地賣南中婦人好帶之桂海蠻志蠻皆椎髻跣足插銀銅錫釵婦人加銅環耳墜垂肩女及笄卽黥頰爲細花紋謂之繡面女旣黥集親客相慶賀惟婢獲則不繡面老學庵筆記成都諸名族婦女出入皆乘犢車惟城北郭氏車最鮮華爲一城之冠謂之郭家車子宋史宗室傳韓冑用事趙師附之得尹京冑有愛妾十四人或獻北珠冠四枚於冑冑以遺四妾其十人亦欲之冑未有以應也師聞之亟出錢十萬緡市北珠制十冠以獻妾爲求遷官得轉工部侍郎溪蠻叢笑筒環犵狫妻女年十五六敲去右邊上一齒以竹圍五寸長三尺裹錫穿之兩耳名筒環采蘭雜誌徐月英臥履皆以薄玉花爲飾內散以龍腦諸香屑謂之玉香獨見鞋眞腦風土記婦女多有瑩白如玉者蓋以不見天日之光故也大抵一布經腰之外不論男女皆露出胸酥椎髻跣足𨿽國主之妻亦只如此尋常婦女椎髻之外別無釵梳頭面之飾但臂中帶金鐲指中帶金指展且陳家蘭及內中諸宮人皆用之凡人家有女美貌者必召入內其下供內中出入之役者呼爲陳家蘭亦不下一二千人卻有丈夫與民間雜處只於�門之前削去其發如北人開水道之狀塗以銀朱及塗於兩鬢之旁以此爲陳家蘭別耳惟此婦可以入內其下餘人不可得而入也元史蕭傳嘗出遇一婦人失金釵道旁疑謂曰無他人獨翁居後耳乃令隨至門取家釵以償其婦後得所遺釵愧謝還之兒只傳兒只木華黎六世孫脫脫子也天歷元年文宗殺羅臺二年兒只襲國王位順帝至元四年羅臺弟乃蠻臺謂國王位乃其所當襲訴於朝伯顏妻欲得兒只大珠環價值萬六千錠兒只慨然曰王位我祖宗所傳不宜從人求買我縱不得爲設爲之亦我宗族人耳於是乃蠻臺以賂故得爲國王瑯嬛記輕雲鬒發甚長每梳頭立於榻上猶拂地已綰髻左右餘發各粗一指結束作同心帶垂於兩肩以珠翠飾之謂之流蘇髻於是富家女子多以靑絲效其制亦自可觀故杜子美贈美人詩曰笛唇揚折柳衣發掛流蘇元氏掖庭記元妃靜懿皇后誕日六宮以次獻禮時南朝宮人選入宮者一獻寒光玉魚一獻靑芝雙虯如意一獻柳金簡翠腕蘭魚是太眞潤肺物如意是六朝宮人所遺蘭系景陽宮胭脂井物輟�錄一村翁於孟後陵得一髻其髻長六尺餘其色紺碧髻根有短金釵遂取以歸以其帝後遺物庋置佛堂中奉事之自此家道寖丰誠齋雜記廣西婦人衣裙其後曳地四五尺行則以兩婢前攜逐鹿記王師入武昌陳友諒愛妃欒氏投臺死內人取其屍埋臺下軍校毀臺忽聞太息聲掘地見屍卽妃也一校脫金鴻戲藻衫去或曰千兵胡徳又裨將陸純夫私其宮娥奪臂上玉盤螭升庵辭品西域諸國婦女編髮垂髻飾以雜華如中國塑佛像瓔珞之飾曰菩薩鬘入蜀記嫁者率戴髙二尺同心髻插銀釵多至六後插牙梳如手大

閨飾部外編瑯嬛記族雪道君有顯色天膏封以軟玉油箋命玉童寄侍琴仙女於繡雲山中女方謫下爲田夫女捧之淚下忽悟夙因敬拜稽首酌酒服之引鏡自照顏色媚於平時天膏者自昆侖以東三千里有五色山東曰廉遲南曰垂臺西曰鑑木北曰固元中曰中秀東靑南赤西白北黑中黃如五方色上生云作烏色各如之棲嗣榮之林食條輕之果土人拾其糞和海中五色魚膏撅地深五尺藏其中三月取出化爲水煉以成膏色白如雪婦人以敷面面得之而白唇得之而朱鬢髮得之而黑服之顏色美好芳香芬烈可以長生女未謫時遨遊於此曾試此膏故淚垂焉續漢書靈帝時江夏黃氏母浴而化爲黿入於深淵其後人時見出浴簪一銀釵猶在其首誌怪建安中河間太守劉照夫人卒於府後太守至夢見一好婦人就於室家持一雙金�與太守不能名婦人乃曰此錘�錘�者其狀如紐珠大如指屈伸在人太守得置枕中前太守迎喪言有錘�開棺見夫人臂果無復有錘�焉異苑吳郡桐廬有徐君廟吳時所立左右有爲盜非法者便如拘縛終致討執東陽長山縣吏李�義熙中遭事在郡婦出料理過廟請乞恩拔銀釵爲願未至富陽有白魚跳落婦前剖腹得所願釵夫事尋散續齊諧記東海蔣潛嘗至不其縣路次林中露一屍已自臭爛鳥來食之輒見一小兒長三尺驅鳥鳥卽起如此非一潛異之看見屍頭上著通天犀纛揣其價可數萬錢潛乃拔取旣去見眾鳥集無復驅者潛後以此纛上晉武陵王晞晞薨以襯眾僧王武剛以九萬錢買之後落褚太宰處復以餉齊故丞相豫章王王薨後納入江夫人遂斷以爲釵每夜輒見一兒繞�啼叫云何爲見屠割必訴天當相報江夫人惡之月餘乃亡伽藍記市北慈孝奉終二里裏內人以賣棺爲業賃�車爲事有挽歌孫巖娶妻三年不脫衣而臥巖因怪之伺其睡陰解其衣有三毛長三尺似野狐尾巖懼而出之妻臨去將刀截巖發而走鄰人追之變成一狐追之不得其後京邑被截髮者一百三十餘人初變婦人衣服靚妝行於道路人見而悅之近者被截髮當時有婦人著彩衣者人皆指其狐魅仙傳拾遺許老翁者不知何許人也隱於峨眉山不知年代唐天寶中益州士曹柳某妻李氏容色絕代時節度使章仇兼瓊新得吐蕃安戎城差柳送物至城所三歲不復命李在官舍重門未啟忽有裴兵曹詣門云是李之中表丈人李云無裴家親門不令啟裴因言李小名兼說其中外氏族李方令開門致拜裴人質甚雅因問柳郎去幾時答云已三載矣裴云三載義絕古人所言今欲如何且丈人與子夙因合爲伉儷願無拒李竟爲裴丈所迷似不由人可否也裴兵曹者亦旣娶矣而章仇公聞李姿美欲窺覘之乃令夫人特設筵會屈府縣之妻罔不畢集惟李以夫婿在遠辭焉章仇妻以須必見乃云但來無苦推辭李懼責遂行著黃羅銀泥裙五暈羅銀泥衫子單絲羅紅地銀泥帔子蓋一都之盛服也裴顧而嘆曰世門之服華麗止此耳回謂小僕可歸開箱取第三衣來李云不與第一而與第三何也裴曰第三已非人世所有矣須臾衣至異香滿室裴再�笑謂小僕曰衣服當須爾耶若章仇何知但恐許老翁知耳乃登車詣節度家旣入夫人令白章仇曰士曹之妻容飾絕代章仇徑來入院戒眾勿起見李服色嘆息數四乃借帔觀之則知非人間物試之水火亦不焚污因畱詰之李具陳本末使人至裴居處則不見矣兼瓊乃易其衣而進並奏許老翁之事敕令須求許老章仇意疑仙者往來必在藥肆因令藥師侯其出處居四日得之初有小童詣肆市藥藥師意是其徒乃以惡藥與之小童往而復來且詈云大人怒藥不佳欲見捶撻因問大人爲誰童子云許老翁也藥師甚喜引童白府章仇令勁健百人卒吏五十人隨童詣山且申敕令山峯巉絕眾莫能上童乃自下大呼須臾老翁出石壁上問何故領爾許人來童具白其事老翁問童曷不來童遂冉冉躡虛而上諸吏叩頭求哀云大夫之暴翁所知也老翁乃許行謂諸吏曰君但返府我隨至及吏卒至府未久而翁亦至焉章仇見之再拜俯伏翁無敬色因問娶李者是誰翁曰此是上元夫人衣庫之官俗情未盡耳章仇求老翁詣帝許云往亦不難乃與奏事者�期至長安先期而至有詔引見元宗致禮甚恭旣坐問云庫官有罪上天知否翁云已被流作人間一國主矣又問衣竟何如許云設席施衣於淸淨之所當有人來取上敕如其言初不見人但有旋風捲衣入云顧盼之間亦失許翁所在矣元怪錄天寶中有士人崔姓者尉於巴蜀才至成都而卒時連帥章仇兼瓊哀其妻少而無所投止因於靑城山下置一別墅又以其色美有聘納之意計無所出因謂其夫人曰貴爲諸侯妻何不盛陳盤筵邀召女客五百里內盡可迎致夫人甚悅兼瓊因命衙官徧報五百里內女郎�日會成都意欲因會便畱亡尉妻也不謂已爲族舅盧生納之矣盧舅密知兼瓊意令尉妻辭疾不行兼瓊大怒促左右百騎往收捕盧舅時方食兵騎繞宅已合盧談笑自若殊不介懷食訖謂妻曰兼瓊意可知矣夫人不可不行少頃卽當送素色衣來便可服之而往言訖乘騾出門兵騎前攬不得徐徐而去追不能及俄使一小童捧箱內有故靑裙白衫子綠帔子緋羅縠絹素皆非世人所有尉妻服之至成都諸女郎皆先期而至兼瓊覘於帷下及尉妻入光彩繞身美色傍射不可正視坐者皆攝气不覺起拜會訖歸三日而卒兼瓊大駭具狀奏聞元宗問張果果云知之不敢言請問靑城王老元宗卽詔兼瓊求訪王老進之兼瓊搜索靑城山前後並無此人惟艸市藥肆云常有二人日來賣藥稱王老所使二人至兼瓊卽令衙官隨之入山數里至一艸堂王老皤然鬢髮隱幾危坐衙官隨入遂宣詔兼致兼瓊意王老曰此必多言小兒張果也因與兼瓊�期到京師令先發表不肯乘傳兼瓊從之使才至銀臺王老亦到元宗卽召問之時張果猶在元宗側見王老惶恐再拜王老叱果曰小子何不言之又遣遠取吾來果言小仙不敢專候仙伯言耳王老乃奏曰盧二舅卽太元夫人庫子因假下游以亡尉妻微有仙骨故納爲媵無何盜太元夫人衣服與著已受謫至重今爲郁單天子矣亡尉妻以衣太元夫人衣服墮無間獄矣奏訖苦不願畱元宗命放還後不知所在按二說有不同處故並錄之

杜陽雜編大歷中日林國獻龍角釵類玉而紺色上刻蛟龍之形精巧奇麗非人所制上因賜獨孤妃與上同遊龍舟池有紫雲自釵上而生俄頃滿於舟楫上命置之掌內以水噴之遂化爲二龍騰空東去珍珠船穆宗禁中杏葉牡丹開夜有黃白蛺蝶萬數飛集花間宮人以羅巾撲之無有獲者上令張网空中得數百遲明視之皆金玉也內人爭用絳綫絆其腳爲首飾記事珠寶歷中酉陽人見釣魚師有魚腦貫黃文愛而買歸食至脊上出金釵一隻長六寸云仙雜記王鯨逢賣蕨姥黃衣破結有饑色憫之乃以千餘錢買蕨姥謝而去及歸烝於烏頭甑盡成金釵蓋姥非常人也稽神錄池陽人胡澄傭耕以自給妻卒官給棺以葬其平生服飾悉附棺中後數年澄偶至市見列肆賣首飾者熟視之乃妻送葬物也問其人云一婦人寄於此約某日來取澄如期復往果見其妻取直而去澄因躡其後至郊外及之妻曰我昔葬時官給殮具𨿽免暴骨然至今爲所司督責其直計無所出賣此以償之耳言訖不見澄遂爲僧焉江南內臣朱廷禹言其所親泛海遇風舟將覆者數矣海師云此海神有所求可卽取舟中所載棄之水中物將盡有一黃衣婦人容色絕世乘舟而來四靑衣卒刺船皆朱發豕牙貌甚可畏婦人徑上船問有好發�可以見與其人忙怖不復記但云物已盡矣婦人云在船後掛壁篋中如言而得之船屋上有脯臘婦人取以食四卒視其手鳥爪也持發�而去舟乃達口司馬正彜者始爲小吏行溧水道中去前店尙遠而饑渴甚意頗憂之俄而遇一新艸店數間獨一婦人迎客爲設飲食甚丰潔正彜謝之婦人云至都有好粉燕支宜以爲惠正彜許諾至建業遇其所知往溧水因以粉燕支托遺其婦具告其處旣至不復見店有一神女廟因置所遺而去正彜後爲溧水令傳云往往有遇者不知其詳茅亭客話淳化癸巳歲冬十月靑城山民往趙公山采薪遇數苗薯藥頗大於常者村人度其下必有大薯藥遂與妻子同掘之深三尺餘但見根須抱一大瓷合遂揭開視之有一大赤蛇如爛錦盤結合內村人悸栗以鋤觸之蛇乃翻然化一雉飛入溪水中合內惟餘一隻石簪村人持歸山捨其夜一室如晝村人轉懼此物異常送與莊主明年值順賊作亂不知此簪所存瑯嬛記女子吳淑姬未嫁夫�未�時晨興面玉簪墮地而折已而夫亡其父以其少年欲嫁之女誓曰玉簪重合則嫁居久之見士子楊子治詩諷而悅之使侍兒用計覓得一卷心動欲與之合啟奩視之簪已合矣遂以寄子治結爲夫婦焉

閨飾部雜錄賈誼新書今民賣僮者爲之繡衣絲履偏諸緣內之閒中是古天子後服所以廟而不宴者也而庶人得以衣婢妾令婦人傅白墨黑繡衣而侍其堂者二三十人或薄或揜爲其胡戲以相飯夫以西施之美而蒙不潔則過之者莫不睨而掩鼻嘗傅白黑楡鋏陂雜芷若虱視益口笑佳態佻志從容爲說焉則𨿽王公大人孰能無悇養心而巓一視之鴻烈解美人拿首墨面而不容申菽杜�美人所懷服也及漸之於滫則不能保其芳矣曼頰皓齒形誇骨佳不待脂粉芳澤而性可說者西施陽文也哆噅籧蒢戚施𨿽粉白黛黑弗能爲美者嫫母仳倠也美不及西施惡不若嫫母此芳澤之所施今夫毛嬙西施天下之美人若使之銜腐鼠蒙蝟皮衣豹裘帶死蛇則布衣韋帶之人過者莫不左右�睨而掩鼻嘗試使之施芳澤正蛾眉設笄珥衣阿錫曳齊紈粉白黛黑佩玉環揄步雜芝若籠蒙目視冶由笑目流眺口曾撓奇牙出靨搖則𨿽王公大人有嚴志頡頑之行者無不憚悇癢心而悅其色矣大戴禮記元校元也者黑也校也者若綠色也婦人未嫁者衣之說苑李談謂平原君曰君之後宮百數婦妾荷綺縠鹽鐵論婦女被羅紈婢妾曳縞紵毛嬙天下之姣人也待香澤脂粉而後容法言有女惡華丹之亂窈窕也白虎通婦人佩其鍼鏤何以知婦人亦佩玉詩云將翺將翔佩玉將將彼美孟姜徳音不忘四民月令京師立秋滿街賣楸葉婦女兒童皆剪成花樣戴之形制不一潛夫論今京師從奴僕妾皆服葛子升越筒中女布細致綺縠冰紈錦繡犀象珠玉琥珀�瑁石山隱飾金銀錯鏤�麂履舄文組彩褋驕奢僭主轉相誇詫女誡施粉則思其心之鮮傅脂則思其心之和澤發則思其心之潤傅元集妹喜冠男子冠桀亡天下何晏服婦人之服亦亡其家其咎均也吳婦人之修容者急束其發而劘角過於耳蓋其俗自操束太急而廉隅失中之謂也艸木虫魚疏楛其形似荊而赤莖似蓍上黨人織以爲斗筥箱器又揉以爲釵故上黨人調問婦人欲買赭否曰下自有黃土問買釵否曰山中自有楛山海經贊荀艸亦實厥狀如菅婦人服之練色易顏夏姬是艷厥媚三遷艸木狀耶悉茗花茉莉花皆胡人自西國移植於南海南人憐其芳香競植之彼之女子以彩絲穿花心以爲首飾凡艸木之華者春華者冬秀夏華者春秀秋華者夏秀冬華者秋秀其華竟歲故婦女之首四時未嘗無華也南雍州記粉水蕭何夫人漬粉處也水經注江州縣有淸水穴巴人以此水爲粉則皓曜鮮芳貢粉京師因名粉水故世謂之江水墮林粉粉水亦謂之爲立水矣續博物志蕭史與穆公煉飛雪丹第一轉與弄玉塗之今之女銀膩粉也三代以降塗紫艸爲胭脂周以紅花爲之或曰出於閼氏杜陽雜編有金莖花其花如蝶每微風至則搖蕩如飛婦人競采之以爲首飾且有語曰不戴金莖花不得在仙家酉陽雜俎百姓間有面戴靑志如點舊言婦人在艸蓐亡者以墨點其面不爾則不利後人靚妝錄古樂府雙行纏詞云新羅繡行纏足趺如春妍吳均詩羅窄裹春云諸葛恪曰穿耳貫珠蓋古尙也子美詩玉環穿耳誰家女梁簡文詩分妝間淺黛繞臉傅斜紅斜紅繞臉古妝也嶺表錄異記辟塵犀爲婦人簪梳塵埃不著發也夢書婦人夢飾爲懷�珠珥爲人子之所貴夢得珠珥得子也北戶錄鶴算子蔓艸也當夏開南人云是媚艸甚神可比懷子夢芝采之曝漧以代面靨形如飛鶴狀翅羽嘴距無不畢備亦艸之奇者艸蔓延春生雙虫常食其葉土人收於奩粉間餉之如養蠶諸虫老不食而蛻爲蝶女子佩之如細鳥皮號爲細蝶郭子橫記勒畢獻細鳥以方尺土籠盛數百形大如蠅狀如鸚鵡聲聞數百里間如黃鵠也國人以此候日晷亦曰候日虫帝得之旬日飛盡明年有細鳥集於帷或襲人衣袖宮內嬪禦有鳥襲其衣者輒蒙愛幸至武帝末稍稍自死人服其皮者多爲丈夫所媚余訪花子事如面光眉翠月黃星靨其來尙矣妝樓記郁金芳艸也染婦人衣最鮮明然不耐日炙染成衣則微有郁金之气壞裙化蝶淸異錄�誠瑣縷物也然丈夫整鬢婦人作眉捨此無以代之餘名之曰鬢師眉匠益部方物記金虫出利州山中蜂體綠色光若金里人取以佐婦釵環之飾燕閒錄樂府中有蘇幕遮乃髙昌婦人所戴油帽髙昌西域國西州也發明義理近世儒者有戒婦人不油發不塗面者詩曰豈無膏沐誰適爲容自古而然又戒婦人不穿耳者莊子曰天子侍禦又禁前不穿耳自古而然侯鯖錄杜牧之宮人詩云絳猶封系臂紗後學不解常見服飾變古始於晉武帝選士庶女子有姿色者以緋彩系其臂大將軍胡奮女泣叫不伏系臂左右掩其口今定親之家亦有系臂者續古事也雲麓漫抄嘗見淸微子服飾變古錄云燕脂以紅藍汁凝而爲之以賜宮人塗之號爲桃花粉藍地冰淸合之色鮮至唐頗進貢惟后妃得賜曰燕脂崔豹古今注云燕脂葉似蘇花似蒲出西方土人以染名燕支中國亦有紅藍以染粉爲婦人色謂爲燕支粉今人以重絳爲燕支非燕支花所染也燕支花自爲紅藍耳舊謂赤白之間爲紅卽今所謂紅藍也西河舊事云失我祈連山使我六畜不蕃殖失我焉支山使我婦女無顏色北方有紅焉支山山多藍北人采其花染緋取其英鮮者作燕支本艸紅藍花堪作燕脂生梁漢及西域一名黃藍鄰幾雜誌婦人不服寬�與襜制旋裙必前後開勝以便乘驢其風始於都下妓女而士夫家反慕之曾不知恥辱如此予讀儀禮婦人衣上之制如明衣謂之景景明也所以禦塵垢而爲光明也墨莊漫錄婦人之纏足起於近世前世書傳皆無所自南史齊東昏侯爲潘貴妃鑿金爲蓮花以貼地令妃行其上曰此步步生蓮花然亦不言其弓小也如古樂府玉臺新詠皆六朝詞人纖艷之言類多體狀美人容色之殊麗又言妝飾之華眉目唇口腰肢手指之類無一言稱纏足者如唐之杜牧李白李商隱之徒作詩多言閨幃之事亦無及之者惟韓偓香奩集有詠屧子詩云六寸膚圓光致致唐尺短以今校之亦自小也而不言其弓竹坡詩話徐陵玉臺新詠序雲南都石黛最發蛾北地燕支偏開兩臉崔正熊古今注云燕支出西方土人以染中國謂之紅藍以染粉爲婦人色而俗乃用胭脂或胭脂字不知其何義也杜少陵林花著雨胭脂濕亦用此二字而白樂天三千宮女燕支面卻用此二字殊不可曉攬轡錄過淮已北惟婦人之服不甚攺而戴冠者甚少多綰髻貴人家卽用珠瓏璁冒之謂之方髻容齋四筆韓退之爲文章不肯蹈襲前人一言一句獨粉白黛綠四字似有所因列子周穆王築中天之臺簡鄭衛之處子娥媌靡曼者粉白黛黑以滿之戰國策張儀謂楚王曰鄭周之女粉白黛黑立於衢間見者以爲神屈原大招粉白黛黑施芳澤只司馬相如靚妝刻飾郭璞曰粉白黛黑也淮南子毛嬙西施施芳澤正蛾眉設笄珥衣阿緆粉白黛黑笑目流眺韓公以黑爲綠其旨則同兩鈔摘腴膏沐膏所以膏面沐蓋瀋也米汁可以沐頭魯遣展喜以膏沐勞齊師則非專婦人用也今之賜面脂是也槁簡贅筆古樂府詞河中之曲詠莫愁雲頭上金釵十二行後人誤使爲金釵者十二行不知一人獨插十二行金釵古婦人髻非今比漢制考薉貉中女子無�以帛爲脛空用絮補核名曰繜衣狀如襜褕貴耳集粉白黛黑戰國策張儀曰鄭周之女粉白墨黑注云黛黑非知而見之者以爲神漢武故事曰上起明光宮發燕趙美女二千人充之皆自然美麗不使粉白黛黑又楚辭大招曰粉白黛黑施芳澤只惟韓文公送李願歸盤谷序云粉白黛綠東坡答王定國書粉白黛綠者系君火宅中狐貍射幹之流願以道眼看破方變黑爲綠希通錄愼子云毛嬙西施天下之至姣也衣之以皮倛則見之者皆走也能攺齋漫錄唐盧氏雜說文宗問宰臣條脫是何物宰臣未對上曰眞誥言安妃有條脫爲臂飾卽今釧也又眞誥萼綠華贈羊權金玉條脫各一枚余按周處風土記云仲夏造百索系臂又有條達等織組雜物以相贈遺唐徐堅撰初學記引古詩云繞臂雙條達則條達之爲釧必矣第以達爲脫不知又何謂也徐堅所引古詩乃後漢繁欽定情篇云何以致契闊繞腕雙跳脫但腕脫兩字不同野客叢談李肇國史補注言楊妃死於馬嵬梨樹下店媼得錦襪一隻過客傳玩每出百錢由此致富元宗遺錄又載髙力士於妃子臨刑遺一襪取而懷之後元宗夢妃子云云詢力士曰妃子受禍時遺一襪汝收乎力士因進之元宗作妃子所遺羅襪銘有曰羅襪羅襪香塵生不絕二說𨿽不同皆言妃子有遺襪事余姑疑其附會因讀劉禹錫馬嵬行有曰履綦無復有文組光未滅不見巖畔人空見淩波襪郵童愛蹤迹私手解鞶結傳看千萬眼縷絕香不歇乃知當時果有是事甚合國史補注之說唐人詩句多用金釵十二事如樂天詩鍾乳三千兩金釵十二行是也南史周盤龍有功上賜金釵二十枚與其愛妾阿杜其事甚佳罕有用者今多言金釵十二不聞金釵二十亦循襲而然金釵十二行或言六鬟耳齊肩比立爲釵十二行白詩酬牛思黯有金釵十二行之句自注思黯之妓頗多故云似協或者之說然梁武帝河中之水歌曰洛陽女兒名莫愁頭上金釵十二行是以一人帶十二釵此說爲不同大抵時人用事圓轉不在深泥出處其紐合之工出於一時自然之趣又如周詞午妝粉指印眼曲理長眉翠淺問知社日停鍼綫探新燕寶釵落枕春夢還遠簾影參差滿院非工於詞詎至是或謂眉間爲眼謂以粉指印眉心耳此說非無據然直作牖之眼亦似意遠蓋婦人妝罷以餘粉指印於牖之眼自有閒雅之態余嘗至一庵捨見壁間粉指痕無限詰其所以乃其主人嘗攜諸姬抵此因思周詞意恐或然社日停鍼綫張文昌句溪蠻叢笑不闌帶蠻女以織帶束髮狀如經帶不闌者斑也雞肋編泉福二州婦人轎子則用金漆雇婦人以荷福州以爲肩擎廣州波斯婦繞耳皆穿冗帶環有二十餘枚者淸波雜誌皇佑初詔婦人所服冠髙毋得過七寸廣毋得逾一尺梳毋得逾尺以角爲之先是宮中尙白角冠人爭效之號內樣冠名曰垂肩等肩至有長三尺者登車檐皆側首而入梳長亦逾尺議者以爲服妖乃禁止之輝自孩提見婦女裝束數歲卽一變況乎數十百年前樣制自應不同如髙冠長梳猶及見之當時名大梳裹非盛禮不用若施於今日未必不誇爲新奇但非時所尙而不售大抵前輩治器物蓋屋宇皆務髙大後漸從狹小首飾亦然謝氏詩源輕雲鬒發甚長每梳頭立於榻上猶拂地已綰髻左右餘發各粗一指結束作同心帶垂於兩肩以珠翠飾之謂之流蘇髻於是富家女子多以靑絲效其制亦自可觀誠齋雜記杜牧詩云鈿尺裁量減四分纖纖玉�裹輕雲五陵年少欺他醉笑把花前出畫裙若曰纖纖玉�似此時已纏足矣天慶觀主聶碧有哀被虜婦詩爲一時稱誦詩曰當年結髮在深閨豈料人生有別離到底不知因色誤馬前猶自買胭脂歲華紀麗董勛問禮俗云人日鏤金薄爲人以貼屏風戴於頭鬢起自晉代賈充妻李氏夫人云俗人入新年形容攺舊從新也事原後衣古者衣服短而齊不至於地後漢書梁冀妻始制狐尾單衣注云後裾曳地若狐尾至今婦人裾衫皆偏裁其後俗呼曰偏後衣也瑯嬛記黃帝煉成金丹煉余之藥汞紅於赤霞鉛白於素雪宮人以汞點唇則唇朱以鉛傅面則面白洗之不復落矣後世效之以施脂粉極其可笑人謂步搖爲女髻非也蓋以銀絲宛轉屈曲作花枝插髻後隨步輒搖以增媌嫷故曰步搖馬嵬老媼拾得太眞襪以致富其女名玉飛得雀頭履一隻眞珠飾口以薄檀爲苴長僅三寸玉飛奉爲異寶不輕示人則纏足必在貴妃之先足下所記女子纏足起於李后主窗娘新月狀似未深考矣李夫人著繡襦作合歡廣袖故羽林郎曰廣袖合歡襦輟耕錄面花子本婦人面飾用花子起自唐上官昭容所制以掩黥迹大歷已前士大夫妻多妒悍婢妾少不如意輒印面故有月黥錢黥事見酉陽雜俎前至元間杭州有鄭萬戶者天性峻急不能有所容而奉事母夫人極備孝道誕日垂至預市文繡氁段制袍爲壽國朝婦人禮服達靼曰袍漢人曰團衫南人曰大衣無貴賤皆如之服章但有金素之別耳惟處子則不得衣焉今萬戶有姓者而亦曰袍其母豈達靼與然俗謂男子布衫曰布袍則凡上蓋之服或可槪曰袍或者謂晉唐間人所畫士女多不帶耳環以爲古無穿耳者然莊子曰天子之侍禦不揃不穿耳自古亦有之矣丹鉛總錄王符潛夫論或紡彩絲而縻斷截以繞臂此蓋彩絲之類樂府雙行纏云朱絲系腕繩眞如白雪凝梁昭明烏棲曲云江南女朱腕繩墨莊漫錄載婦人弓足始於五代李后主非也予觀六朝樂府有雙行纏其辭云新羅繡行纏足趺如春妍他人不言好獨我知可憐唐杜牧詩云鈿尺裁量減四分碧琉璃滑裹春云五陵年少欺他醉笑把花前出畫裙段成式詩云醉袂幾侵魚子襭彯纓長戛鳳凰釵知君欲作閒情賦應願將身作錦鞋花間集詞云慢移弓底繡羅鞋則此飾不始於五代也或謂起於妲己乃瞽史以欺閭巷者士夫或信以爲眞亦可笑哉陸賈南中行紀雲南中百花惟素馨香特酷烈彼中女子以彩絲穿花心繞髻爲飾梁章隱詠素馨花詩云細花穿弱縷盤向綠雲鬟用陸語也花繞髻之飾至今猶然予嘗有詩云金碧佳人墮馬妝鷓鴣林裏采秋芳穿花貫縷盤香雪曾把風流惱陸郎姜夢賓笑謂予曰不意陸賈風流之案千年而始發耶潘嶽芙蓉賦丹輝拂紅飛須垂的斐拔赩嚇散煥熠爚的子藥切婦人以丹注面也吳才老解爲指的非後周靜帝令宮人黃眉墨妝至唐猶然觀唐人詩詞如�黃無限當山額又額黃無限夕陽山又學畫鴉黃半未成又鴉黃粉白車中出又寫月圖黃罷其證也然溫飛卿詩有豹尾車前趙飛燕柳風吹散蛾間黃之句王荊公詩亦云漢宮嬌額半塗黃事已起於漢特未見所書耳又幽怪錄神女智瓊額黃�女人脇衣也隋煬帝詩錦袖淮南舞寶�楚宮腰盧照鄰詩倡家寶�蛟龍被是也或謂起自楊妃出於小說僞書不可信也崔豹古今注謂之腰彩注引左傳衵服謂日日近身衣也是春秋之世已有之豈始於唐乎沈約詩枕上蒲萄繡腰中合歡綺謝偃詩細風吹寶�輕露濕紅紗東坡梅詩鮫綃剪碎玉簪輕檀暈妝成雪月明肯伴老人春一醉懸知欲落更多情王十朋集諸家注皆不解檀暈之義今爲著之宇文氏妝臺記婦女畫眉有倒暈妝古樂府有暈眉攏鬢之句元微之與白樂天書近暱婦人暈淡眉目綰約頭鬢畫譜有正暈牡丹倒暈牡丹太平廣記許老翁傳有銀泥裙五暈羅畫工七十二色有檀色與張萱所畫婦女暈眉所謂紫沙羃酷似可以互證也坡詩又云剩看新翻眉倒暈又云倒暈連眉秀嶺浮畫家七十二色有檀色淺赭所合古詩所謂檀畫荔枝紅也婦女暈眉色似之唐人詩詞多用之試舉其略徐凝宮中曲云檀妝惟約數條霞花間詞云背人勻檀注又鈿昏檀粉淚縱橫又臂畱檀印齒痕香又斜分八字淺檀蛾是也又云卓女燒春醲美小檀霞則言酒色似檀色伊孟昌黃蜀葵詩檀點佳人噴異香杜衍雨中荷花詩檀粉不勻香汗濕則又指花色似檀色也西域諸國婦女編髮垂髻飾以雜華如中國塑佛像瓔珞之飾曰菩薩鬘曲名取此北齊後宮服制女官八品偏髻注云所交切發覆目也蓋夷中少女之飾其四垂短髮僅覆眉目而頂心長髮繞爲臥髻宋詞所謂鬢�偏荷葉也今世猶有之字玉篇不收獨出此佛書亦有之元應贊寧不識而彊以爲鬘字之省非也何子雜言婦人首飾金本貴重又加珠寶亦華美矣復厭常尙玉況碾玉多石價反貴於金是猶眞才不用假者多得衒售也可嘆哉碧裏雜存三十年前吾鄕婦女皆窄衣尖髻余始至京師見皆曳長衣飄大袖髻卑而平頂甚訝其制之異也還鄕又皆然矣本艸綱目按伏候中華古今注云燕脂起自紂以紅藍花汁凝作之調脂飾女面產於燕地故名燕脂或作匈奴人名妻爲閼氏音同燕脂謂其顏色可愛如燕脂也俗作胭肢胭支者並謬也霏雪錄唐時婦女畫眉尙闊故老杜北徵云狼籍畫眉闊或云言女幼不能畫眉狼籍而闊耳余記張司業倡女詞有輕鬢叢梳闊掃眉之句蓋當時所尙如此諺曰宮中好廣眉四方且半額三餘贅筆今世俗用金銀爲環置於婦人指間謂之戒指按詩注古者后妃羣妾以禮進禦於君女史書其月日授之以環以進退之生子月辰以金環退之當禦者以銀環進之著於左手旣禦者著於右手事無大小記以成法則世俗之名戒指者有自來矣願丰堂漫書婦人首飾以髲爲之者曰假頭亦曰假髻作俑於晉太元中弘治末京師婦女悉反戴之今漸傳四方矣殆非佳兆枕譚條脫臂飾也一作條達又作跳脫蓋傳寫之誤也書焦元的釋名雲天子諸侯姬妾以次進禦有月事更不口說以丹注面的爲識令女史見之王粲神女賦脫桂棠免簪笄施元的結羽釵卽釋名所云也元的�文類聚作華的珍珠船蔣凝應宏詞爲賦止及四韻頃刻播傳或曰白頭花鈿滿面不若徐妃半妝呵膠出虜中可以羽箭又宜婦人貼花鈿

