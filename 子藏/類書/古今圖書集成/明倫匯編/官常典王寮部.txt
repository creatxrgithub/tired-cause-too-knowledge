

王寮部匯考

漢漢初諸侯王國設丞相太傅內史中尉太僕各帥其屬後攺丞相爲相太僕爲僕省內史屬員皆損之按漢書百官表諸侯王國有太傅輔王內史治國民中尉掌武職丞相統眾官羣卿大夫都官如漢朝景帝中五年令諸侯王不得復治國天子爲置吏攺丞相曰相省禦史大夫廷尉少府宗正博士官大夫謁者郎諸官長丞皆損其員武帝攺漢內史爲京兆尹中尉爲執金吾郎中令爲光祿勛故王國如故損其郎中令秩千石攺太僕曰僕秩亦千石成帝綏和元年省內史更令相治民如郡太守中尉如郡都尉哀帝元壽年以何武言攺王國內史爲中尉按漢書哀帝本紀不載按何武傳武爲禦史大夫司空與丞相方進共奏言往者諸侯王斷獄治政內史典獄事相總綱紀輔王中尉備盜賊今王不斷獄與政中尉官罷職並內史郡國守相委任所以一統信安百姓也今內史位卑而權重威職相逾不統尊者難以爲治臣請相如太守內史如都尉以順尊卑之序平輕重之權制曰可以內史爲中尉初武爲九卿時奏言宜置三公官又與方進共奏罷刺史更置州牧後皆復復故語在朱博傳惟內史事施行

後漢後漢王國設傅相中尉郎中令僕各帥其屬按後漢書百官志皇子封王其郡爲國每置傅一人相一人皆二千石本注曰傅主導王以善禮如師不臣也相如太守有長史如郡丞漢初立諸王因項羽所立諸王之制地旣廣大且至千里又其官職傅爲太傅相爲丞相又有禦史大夫及諸卿皆秩二千石百官皆如朝廷國家惟爲置丞相其禦史大夫以下皆自置之至景帝時吳楚七國恃其國大遂以作亂幾危漢室及其誅滅景帝懲之遂令諸王不得治民令內史主治民攺丞相曰相省禦史大夫廷尉少府宗正博士官武帝攺漢內史中尉郎中令之名注前書曰攺漢內史爲京兆尹中尉爲執金吾郎中令爲光祿勛而王國如故員職皆朝廷爲署不得自置至漢成帝省內史治民更令相治民注

漢舊儀曰大司空何武奏罷內史相如太守中尉如都尉參職是後中尉爭權與王相奏常不和也太傅但曰傅中尉一人比二千石本注曰職如郡都尉主盜賊注東觀書曰其紹封削絀者中尉內史官屬亦以率減郎中令一人僕一人皆千石本注曰郎中令掌王大夫郎中宿衛官如光祿勛自省少府職皆並焉僕主車及馭如太僕本注曰太僕比二千石武帝攺但曰僕又皆減其秩治書比六百石本注曰治書本尙書更名大夫比六百石本注曰無員掌奉王使至京都奉璧賀正月及使諸國本皆持節後去節謁者比四百石本注曰掌冠長冠本員十六人後減禮樂長本注曰主樂人衛士長本注曰主衛士醫工長本注曰主醫藥永巷長本注曰宦者主宮中婢使祠祀長本注曰主祠祀皆比四百石注

自禮樂長至此皆四百石郎中二百石本注曰無員

晉晉爲王國置師友文學又有郎中令中尉大農各率其屬諸王支庶爲公侯伯子男者官屬有差按晉書職官志王置師友文學各一人景帝諱故攺師爲傅友者因文王仲尼四友之名號攺太守爲內史省相及僕有郎中令中尉大農爲三卿大國置左右常侍各一人省郎中置侍郎二人典書典祠典衛學官令典書丞各一人治書四人中尉司馬世子庶子陵廟牧長各一人謁者四人中大夫六人舍人十人典府各一人咸寧三年衛將軍楊珧與中書監荀勗以齊王攸有時望懼惠帝有後難因追故司空裴秀立五等封建之旨從容共陳時宜於武帝以爲古者建侯所以藩衛王室今吳寇未殄方嶽任大而諸王爲帥都督封國旣各不臣其統內於事重非宜又異姓諸將居邊宜�以親戚而諸王公皆在京都非扞城之義萬世之固帝初未之察於是下詔議其制有司奏從諸王公更制戶邑皆中尉領兵其平原汝南瑯邪扶風齊爲大國梁趙樂安燕安平義陽爲次國其餘爲小國皆制所近縣益滿萬戶又爲郡公制度如小國王亦中尉領兵郡侯如不滿五千戶王置一軍一千一百人亦中尉領之於時惟特增魯公國戶邑追進封故司空博陵公王沈爲郡公巨平侯羊祜爲南城郡侯又南宮王承隨王萬各於泰始中封爲縣王邑千戶至是攺正縣王增邑爲三千戶制度如郡侯亦置一軍自此非皇子不得爲王而諸王之支庶皆皇家之近屬至親亦各以土推恩受封其大國次國始封王之支子爲公承封王之支子爲侯繼承封王之支子爲伯小國五千戶已上始封王之支子爲子不滿五千戶始封王之支子及始封公侯之支子皆爲男非此皆不得封其公之制度如五千戶國侯之制度如不滿五千戶國亦置一軍千人中尉領之伯子男以下各有差而不置軍大國始封之孫罷下軍曾孫又罷上軍次國始封子孫亦罷下軍其餘皆以一軍爲常大國中軍二千人上下軍各千五百人次國上軍二千人下軍千人其未之國者大國置守土百人次國八十人小國六十人郡侯縣公亦如小國制度旣行所增徙各如本奏遣就國而諸公皆戀京師涕泣而去及吳平後齊王攸遂之國中朝制典書令在常侍下侍郎上及渡江則侍郎次常侍而典書令居三軍下公國則無中尉常侍三軍侯國又無大農侍郎伯子男惟典書以下又無學官令史職皆以次損焉公侯以下置官屬隨國大小無定制其餘官司各有差

宋宋王國官屬如晉制公侯以下省之按宋書百官志漢初王國置太傅掌輔導內史主治民丞相統眾官中尉掌武職分官置職略同京師至景帝懲七國之亂更制諸王不得治國漢爲置吏攺丞相曰相省禦史大夫廷尉少府宗正博士官其大夫謁者諸官長丞皆損其員數後攺漢內史爲京兆尹中尉爲執金吾郎中令爲光祿勛而王國如故又太僕爲僕司農爲大農成帝更令相治民如郡太守省內史其中尉如郡尉太傅但曰傅漢東京亦置傅一人王師事之相一人主治民中尉一人主盜賊郎中令一人掌郎中宿衛僕一人治書一人治書本曰尙書後更名治書中大夫無員掌奉使京師及諸國者及禮樂衛士醫工永巷祀禮長各一人郎中無員魏氏謁者官屬吏闕不知次第晉武帝初置師友文學各一人師卽傅也景帝諱師攺爲傅宋世復攺曰師其文學前漢已置也友者因文王仲尼四友之名也攺太守爲內史省相及僕有郎中令中尉大農爲三卿大國置左右常侍各三人省郎中置侍郎二人大國又置上軍中軍下軍三將軍次國上軍將軍下軍將軍各一人小國上軍而已典書典祠典衛學官令典書令丞各一人治書四人中尉司馬世子庶子陵廟牧長各一人謁者四人中大夫六人舍人十人典醫丞典府丞各一人宋氏以來一用晉制𨿽大小國皆有三軍晉制典書令在常侍下侍郎上江左則侍郎次常侍而典書令居三軍下矣江左以來公國則無中尉常侍三軍侯國又無大農侍郎伯子男惟典書以下又無學官令矣吏職皆以次損省焉晉江右公侯以下置官屬隨國小大無定制也晉江左諸國並三分食一元帝太興元年始制九分食一

南齊齊爲諸王置師友文學及三卿屬員公侯以下有差按南齊書百官志諸王師友文學各一人國官郎中令中尉大農爲三卿左右常侍侍郎上軍中軍下軍三軍典書典祠學官典衛四令食官�牧長謁者以下公侯置郎中令一卿

梁梁爲皇弟皇子諸王置師友文學郎中令將軍常侍等官各率其屬嗣王蕃王有差按隋書百官志皇弟皇子府置師長史司馬從事中郎諮議參軍及掾屬中錄事中記室中直兵等參軍功曹史錄事記室中兵等參軍文學主簿正參軍行參軍長兼行參軍等員嗣王府則減皇弟皇子府師友文學長兼行參軍蕃王府則又減嗣王從事中郎諮議參軍掾屬錄事記室中兵參軍等員自此以下則並不登二品王國置郎中令將軍常侍官又置典祠令廟長陵長典醫丞典府丞典書令學官令食官長中尉侍郎執事中尉司馬謁者典衛令舍人中大夫大農等官嗣王國則惟置郎中令中尉常侍大農等員蕃王則無常侍自此以下並不登二品諸王言曰令境內稱之曰殿下公侯封郡縣者言曰教境內稱之曰第下自稱皆曰寡人相以下公文上事皆詣典書世子主國其文書表疏儀式如臣而不稱臣文書下羣官皆言告諸王公侯國官皆稱臣上於天朝皆稱陪臣有所陳皆曰上疏其公文曰言事

陳陳制皇弟皇子及王國置師長史等官其嗣王蕃王遞減之按杜氏通典陳制皇弟皇子府置師長史司馬從事中郎諮議參軍友掾屬記室等官其嗣王蕃王則遞減之王國置郎中令將軍常侍典祠令舍人等官其嗣王蕃王則遞減其員

北魏道武帝天賜元年詔賜王國臣吏按魏書道武帝本紀不載按官氏志天賜元年十二月詔賜王國臣吏大郡王二百人次郡王百人皆立典師職比家丞總統羣隸宣武帝景明年定諸王皇子師友及長史司馬等員品級有差按魏書宣武帝本紀不載按官氏志太和二十三年髙祖復次職令及帝崩世宗初班行之以爲永制諸王師第三品司空皇子長史司空皇子司馬上郡太守內史相第四品第二品將軍始蕃王長史第二品將軍始蕃王司馬司空皇子諮議參軍事從第四品從第二品將軍二蕃王長史皇子友從第二品將軍二蕃王司馬司空皇子之開府從事中郎第二品將軍始蕃王諮議參軍事中郡太守內史相第五品第三品將軍三蕃王長史從第二品將軍二蕃王諮議參軍事第三品將軍三蕃王司馬司空皇子之開府掾屬從第五品皇子郎中令司空皇子錄事參軍事第三品將軍三蕃王諮議參軍事皇子文學司空皇子功曹記室戶曹倉曹中兵參軍事皇子功曹史下郡太守內史相上縣令相第六品第二品將軍始蕃王錄事參軍皇子大農從第二品將軍二蕃王錄事參軍皇子主簿司空皇子列曹參軍事第二品將軍始蕃王功曹記室戶曹倉曹中兵參軍事功曹史從第二品將軍二蕃王功曹記室戶曹倉曹中兵參軍事功曹史從第六品第三品將軍三蕃王錄事參軍司空皇子之開府祭酒王公國郎中令皇子中尉司空皇子參軍事司空皇子列曹行參軍第二品將軍始蕃王主簿列曹參軍事從第三品將軍三蕃王功曹記室戶曹倉曹中兵參軍事功曹史從第二品將軍二蕃王主簿列曹參軍事中縣令相第七品司空皇子行參軍第二品將軍始蕃王列曹行參軍第三品將軍三蕃王主簿列曹參軍事王公國大農皇子常侍從第二品將軍二蕃王參軍事從第二品將軍二蕃王列曹行參軍從第七品第二品將軍始蕃王行參軍第三品將軍三蕃王參軍事第三品將軍三蕃王列曹行參軍侯伯國郎中令皇子侍郎從第二品將軍二蕃王行參軍王公國中尉下縣令相第八品侯伯國大農司空皇子長兼行參軍皇子上中下將軍皇子中大夫王公國常侍從第八品子男國郎中令皇子典書令王公國侍郎侯伯國中尉司空皇子參軍督護第二品將軍始蕃王長兼行參軍第九品皇子典祠令皇子學官令皇子典衛令王公國上中下將軍王公國中大夫第二品將軍始蕃王參軍督護從第二品將軍二蕃王長兼行參軍子男國大農從第九品前世職次皆無從品魏氏始置之亦一代之別制也

北齊北齊王國置師及郎中令大農中尉常侍上中下將軍各一人各帥其屬按隋書百官志後齊制王位列大司馬上置師一人余官大抵與梁制不異其封內之調盡以入臺三分食一公已下四分食一皇子王國置郎中令大農中尉常侍各一人侍郎二人上中下三將軍各一人上中大夫各二人防閣四人典書典祠學官典衛等令各一人齋帥四人食官�牧長各一人典醫丞二人典府丞一人執書二人謁者四人舍人十人等員諸王國則加有陵長廟長常侍各一人而無中將軍員上中大夫各減一人諸公又減諸王防閣齋帥典醫丞等員諸侯伯子男國又減諸公國將軍大夫員諸公主則置家令丞主簿錄事等員

隋隋制諸王及公侯伯子男爲九等又置上柱國上大將軍門府儀同大都督十一等其官屬各有差按隋書百官志國王郡王國公郡公縣公侯伯子男凡九等皇伯叔昆弟皇子爲親王置師友各一人文學二人長史司馬諮議參軍事掾屬各一人主簿二人錄事功曹記室戶倉兵等曹騎兵城局等參軍事東西閣祭酒各一人參軍事四人法田水鎧士等曹行參軍各一人行參軍六人長兼行參軍八人典簽二人髙祖又采後周之制置上柱國柱國上大將軍大將軍上開府儀同三司開府儀同三司上儀同三司儀同三司大都督帥都督都督總十一等以酬勤勞又有特進左右光祿大夫金紫光祿大夫銀靑光祿大夫朝議大夫朝散大夫並爲散官以加文武官之徳聲者並不理事六品已下又有翊軍等四十三號將軍品凡十六等爲散號將軍以加泛授居曹有職務者爲執事官無職務者爲散官戎上柱國已下爲散實官軍爲散號官諸省及左右衛武候領左右監門府爲內官自余爲外官上柱國嗣王郡王無主簿錄事參軍東西閣祭酒長兼行參軍等員而加參軍事爲五人行參軍爲十二人柱國又無騎兵參軍事水曹行參軍等員而減參軍事行參軍各一人上大將軍又無諮議參軍事田曹鎧曹行參軍員又減行參軍一人大將軍又無掾屬員又減參軍事二人上開府又無法曹士曹行參軍參軍事員開府又無典簽員減行參軍二人上儀同又無功曹城局參軍事員又減行參軍二人儀同又無倉曹員減行參軍三人三師三公置府佐與柱國同若上柱國任三師三公惟從上柱國置三公已下三品已上又並有親信帳內各隨品髙卑而制員諸王置國官有令大農各一人尉各二人典衛各八人常侍各二人侍郎各四人廟長學官長各一人食官�牧長丞各一人典府長丞各一人舍人各四人等員上柱國柱國公減典衛二人無侍郎員侯伯又減典衛二人食官�牧長各一人子男又減尉典衛常侍舍人各一人上大將軍大將軍公同柱國子男其侯伯減公典衛侍郎�牧丞各一人子男無令無典衛又減舍人一人上開府開府公同大將軍子男其侯伯又無常侍無食官�牧丞子男又無侍郎�牧長上儀同儀同公同開府子男其侯伯又無尉無學官長子男又無�長食官長二王后置國官與諸王同郡王與上柱國公同國公無上開府已上官者上開府公同散郡公與儀同侯伯同散縣公與儀同子男同大長公主長公主公主並置家令丞各一人主簿謁者舍人各二人等員郡主惟減主簿員煬帝卽位多所攺革開皇中置國王郡王國公郡公縣公侯伯子男爲九等者至是惟畱王公侯三等餘並廢之王府諸司參軍更名諸司屬參軍則直以屬爲名攺國令爲家令自余以國爲名者皆去之

唐唐爲諸王設傅長史典軍國令各帥其屬按唐書百官志傅一人從三品掌輔正過失諮議參軍事一人正五品上掌吁謀議事友一人從五品下掌侍遊處規諷道義侍讀無定員文學一人從六品上掌校典籍侍從文章東西閣祭酒各一人從七品上掌禮賢良導賓客注

自祭酒以下爲王官武徳中置師一人常侍二人侍郎四人皆掌表啟書疏贊相禮儀舍人四人掌通傳引納謁者二人舍人二人諮議參軍事友皆正五品下文學祭酒皆正六品下髙宗中宗時相王府長史以宰相兼之魏雍衛王府以尙書兼之徐韓二王爲刺史府官同外官資望愈下永淳以前王未出閣則不開府天授二年置皇孫府官元宗諸子多不出閣王官益輕而員亦減矣景云二年攺師曰傅開元二年廢尋復置廢常侍侍郎謁者舍人開成元年攺諸王侍讀曰奉諸王講讀大中初復舊長史一人從四品上司馬一人從四品下皆掌統府僚紀綱職務掾一人掌通判功曹倉曹戶曹事屬一人皆正六品上掌通判兵曹騎曹法曹士曹事主簿一人掌覆省書教記室參軍事二人掌表啟書疏錄事參軍事一人皆從六品上掌付事句稽省署鈔目錄事一人從九品下功曹參軍事掌文官簿書考課陳設倉曹參軍事掌祿廩廚膳出納市易畋漁芻�戶曹參軍事掌封戶僮僕弋獵過所兵曹參軍事掌武官簿書考課儀衛假使騎曹參軍事掌�牧騎乘之物器械法曹參軍事掌案訊決刑士曹參軍事掌土功公廨自功曹以下各一人正七品上參軍事二人正八品下行參軍事四人從八品上皆掌出使雜檢校典簽二人從八品下掌宣傳書教注

武徳中攺功曹以下書佐法曹行書佐士曹佐皆曰參軍事長兼行書佐曰行參軍廢城局參軍事又有鎧曹參軍事二人掌儀衛兵仗田曹參軍事一人掌公廨職田弋獵水曹參軍事二人掌舟船漁捕芻艸皆正七品下家吏二人百司問事謁者一人正七品下司閣一人正九品下貞觀中廢鎧曹田曹水曹武后時家吏以下皆廢主簿記室有史二人錄事功曹倉曹兵曹騎曹法曹士曹各府二人史二人戶曹府史各二人自典簽以上爲府官郡王嗣王不置長史親事府典軍二人正五品上副典軍二人從五品上皆掌校尉以下守衛陪從兼知鞍馬校尉五人從六品上旅帥從七品下隊正從八品下隊副從九品下皆掌領事帳內陪從自旅帥以下視親事多少乃置帳內府典軍二人正五品上副典軍二人從五品上自校尉以下員如親事府注

初典軍以武官及流外爲之領執仗帳內等秦王齊王府置左右六護軍府左右親軍府左右帳內府左一右一護軍府護軍各一人副護軍各二人長史錄事參軍事倉曹兵曹鎧曹參軍事各一人統軍各五人別將各一人左二右二護軍府左三右三護軍府減統軍三人別將六人左右親軍府統軍各一人長史各一人錄事參軍事兵曹鎧曹參軍事左別將右別將各一人帳內府職員與護軍府同又有庫直隸親事府驅咥直隸帳內府選材勇爲之貞觀中庫直以下皆廢親事府有府一人史二人執仗親事十六人執弓仗執乘親事十六人掌供騎乘親事二百三十人帳內府有府一人史一人帳內六百六十七人親王國令一人從七品下大農一人從八品下掌判國司尉一人正九品下丞一人從九品下學官長丞各一人掌教授內人食官長丞各一人掌營膳食�牧長丞各二人掌畜牧典府長丞各二人掌府內雜事長皆正九品下丞皆從九品下注

有典衛八人掌守衛陪從舍人四人錄事一人府四人史八人太宗貞觀

年令王府官不得過四考按唐書太宗本紀不載按褚遂良傳時魏王泰禮秩如嫡羣臣未敢諫帝從容訪左右曰方今何事尢急岑文本泛言禮義爲急帝以不切未領可遂良曰今四方仰徳誰弗率者惟太子諸王宜有定分帝曰有是哉朕年五十日以衰怠𨿽長子守器而弟支子尙五十人心常念焉自古宗姓無良則傾敗相仍公等爲我柬賢者保傅之夫事人久情媚熟則非意自生其令王府官不得過四考著爲令

遼遼制王府寮員按遼史百官志親王國王府近侍王府祗候王子院掌王子各帳之事王子太師王子太保王子司徒王子司空王子班郎君乙室部王府有乙室府迪骨裏節度使司奚六部王府有二常衮有二宰相又有吐裏太尉有奚六部漢軍詳穩有奚拽剌詳穩有先離撻覽官王傅府王傅親王內史府內史長史參軍諸王文學館諸王教授諸王伴讀

宋宋王府有傅長史司馬之名而不除但置諮議參軍翊善教授之屬按宋史職官志親王府傅長史司馬諮議參軍友記室參軍王府教授小學教授傅及長史司馬有其官而未嘗除太平興國八年諸王出閣楚王府置諮議參軍二員翊善一員陳王府置諮議翊善各一員韓王冀王益王置翊善各一員後又置記室及諸王府侍講一員並以常參官兼充注

其後多不置諮議翊善記室或止一員大中祥符九年仁宗初封壽春郡王置友二員亦以常參官兼充天禧二年進封升王友遷諮議仍置記室一員又皇侄皇孫侍教南北伴讀無定數注

至道初太宗以皇親子孫就講學欲置侍講之職中書言按唐太宗攺諸王侍讀爲奉諸王講讀今皇孫皇侄皆環衛之職請以教授爲名從之選京朝官通經者充其後又令王府記室翊善侍講分兼南北宅教授大中祥符二年又有侍教之名自是南北院或有伴讀凡諸宮皆有教授初無定員是年英宗以宗室自率府副率已上八百餘人奉朝請者四百餘人而教官才六員乃詔增置教授官凡皇族年三十已上者百一十三人置講書四員年十五已上者三百九人增置教授五員年十四已下者別置小學教授十二員並舊六爲二十七員以分教之其子弟不率教俾教授官本位尊長具名申大宗正司量行戒責教授官不職大宗正司密訪以聞舊制親賢宅置講書紹興十二年攺爲府教授掌教親賢宅南班宗子淳熙十二年詔建魏惠憲王府置小學教授二員以館職兼充掌訓皇孫旣長趨朝謁則不以小學名而講習如故自後皇侄皇孫皆置教授光宗紹熙元年復置嘉王府翊善按宋史光宗本紀紹熙元年復置嘉王府翊善以祕書郎黃裳爲之紹熙三年七月甲申增嘉王府講讀官二員按宋史光宗本紀云云寧宗開禧二年七月乙巳置沂王府小學教授按宋史寧宗本紀云云

金金親王府置傅尉長史統司馬文學參軍之屬按金史百官志親王府屬官傅正四品掌師範輔導參議可否若親王在外亦兼本京節鎭同知府尉從四品本府長史從五品明昌三年攺掌警嚴侍從兼總統本府之事司馬從六品同檢校門禁總統府事文學二人從七品掌贊導禮儀資廣學問記室參軍正八品掌表箋書啟之事大定七年八月始置二十年不專除令文學兼之諸駙馬都尉正四品提舉衛紹王家屬提舉從六品同提舉從七品舊爲東海郡侯邑令丞提舉鎬厲王家屬提舉同提舉提控鞏國公家屬提控同提控

元元諸王府設王傅傅尉司馬三員而多寡不一按元史百官志諸王傅官寬徹不花太子至齊王位下凡四十五王每位下各設王傅傅尉司馬三員傅尉惟寬徹不花也不幹斡羅溫三王有之自此以下皆稱府尉別於王傅之下司馬之上而三員並設又多寡不同或少至一員或多至三員者齊王則又獨設王傅一員世祖至元元年敕諸王設相銜判署朝政並僚屬及說書官按元史世祖本紀至元元年八月庚戌命燕王署敕諸王設僚屬及說書官丙辰劉秉忠王鶚張文謙商挺言燕王旣署相銜宜於省中別置幕位每月一再至判署朝政其說書官皇子忙安以李盤爲之南木合以髙道爲之至元二十年三月丁巳諸王勝納合兒設王府官三員按元史世祖本紀云云至元二十四年皇子北安王置王傅兼領軍需按元史世祖本紀至元二十四年十二月甲子皇子北安王置王傅凡軍需及本位諸事並以王傅領之至元二十七年置王傅聽諸王分地民訟按元史世祖本紀至元二十七年五月癸亥敕諸王分地之民有訟王傅與所置監郡同治無監郡者王傅聽之庚午復置諸王也只裏王傅秩正四品成宗元貞二年置王相府行王傅事按元史成宗本紀元貞二年正月丙戌安西王傅鐵赤脫鐵木而等復請立王相府帝曰去歲阿難答己嘗面陳朕以世祖定制諭之今復奏請豈欲以四川京兆悉爲彼有耶賦稅軍站皆朝廷所司今姑從汝請置王相府惟行王傅事武宗至大元年請置淇陽王王傅不許按元史武宗本紀至大元年秋七月甲申太師淇陽王月赤察兒請置王傅中書省臣謂異姓王無置傅例不許至大三年如例設王府官按元史武宗本紀至大三年秋七月庚寅罷稱海也可紮魯忽赤定王藥木忽兒乞如例設王府官六員從之仁宗皇慶元年置濮陽王王傅官按元史仁宗本紀皇慶元年五月壬寅置濮陽王脫脫木兒王傅官四員延佑二年置諸王王傅官按元史仁宗本紀延佑二年六月己亥置汝寧王察八兒王傅官七月置諸王斡羅溫孫王傅官四員延佑三年置晉王安遠王周王部斷事等官按元史仁宗本紀延佑三年春正月增置晉王部斷事官四員都水太監二員省卿一員二月戊寅置安遠王醜漢王傅三月甲寅置周王常侍府秩正二品設常侍七員中尉四員諮議記室各二員置打捕鷹坊民匠總管府設官六員斷事官八員延福司飲膳署官各六員並隸周王常侍府夏四月己亥增置周王斷事官二員延佑四年置冀王安王王傅等官按元史仁宗本紀延佑四年六月戊午置冀王孛羅王傅二員中尉司馬各一員都總管府秩正三品十二月壬子置安王王傅延佑六年三月己巳封諸王月魯鐵木兒爲恩王給印置王傅官按元史仁宗本紀云云泰定帝泰定元年三月乙未賜諸王徹徹禿永福縣戶萬三千六百爲食邑仍置王傅按元史泰定帝本紀云云文宗至順元年立諸王相府傅尉等官按元史文宗本紀至順元年三月戊午封皇子阿剌忒納答剌爲燕王立宮相府總其府事秩正二品四月癸巳置豫王王傅副尉司馬各二員五月己巳置肅王寬徹傅尉司馬各一員順帝至正十六年二月甲戌命蠻蠻爲靖安王賜金印置王傅等官按元史順帝本紀云云至元二十七年八月辛亥帖木兒不花進封淮王賜金印設王傅等官按元史順帝本紀云云

明太祖洪武三年令王府官員考滿日復職不考核按明會典凡各王府官及護衛首領官考滿洪武三年令俱復職不考核成祖永樂元年令王府官回原籍守制按明會典凡王府官父母歿於任所者永樂元年令回原籍守制又凡王府儀賓遇父母之喪徑自啟王不分原籍遠近暫令前去奔喪量程定與假限事畢依期回還仍須各王具奏永樂十一年令王府長史等官經過犯者不許選用按明會典凡王府長史等官永樂十一年令曾經過犯者不許選用永樂二十二年令王府長史等官歷俸三年照例請給誥命按明會典永樂二十二年令在京王府未之國者本府長史等官歷俸三年照京官事例請給誥命孝宗弘治十三年定京官與王府結親者攺調外任按明會典凡京官以王親外調弘治十三年奏準京官與王府結親者俱攺調外任若王府官不拘軍民職但與王同城居住者俱攺調弘治十五年令各府長史等官年老有病願告致仕者照恩例加應升職銜致仕按明會典凡王府官弘治十五年題準各府長史等官但有年逾七十不肯告老或未及七十有病願告致仕者該府徑自具奏照依詔書恩例俱加升本府相應官員職銜行令致仕如無職銜可升者授以該升品級散官致仕弘治十六年令王府長史等官於通經人員除補按明會典凡王府長史等官弘治十六年令於通經人員內除補不許奏保武宗正徳十四年修明宗範令吏部於各王府長史等官擇堪爲師範者除授至世子眾子等教養有賢否勤惰者許撫按提學等官訪聞按明會典凡修明宗範正徳十四年令吏部於各王府長史紀善伴讀教授等官務擇學行優長堪爲師範者除授又凡世子眾子長子將軍中尉等年未弱冠者各隨資質嚴立課程教養如法不得虛應故事撫按提學等官訪其賢否勤惰以聞世宗嘉靖元年令王府官長史審理紀善有撥置妄爲及不能鈐束所屬者許各該撫按官考察京官之年具奏定奪按明會典凡王府官舊不考察嘉靖元年題準除典儀典膳奉祠教授等官照舊不考外其長史審理紀善若有撥置妄爲及不能鈐束府中官屬旗校人等者許各該撫按官於考察京官之年開具實迹奏請定奪嘉靖八年定王府冠帶書辦官撫按查勘奏請定奪及王府官任滿者聽該府具奏敍用按明會典嘉靖八年議準王府奏保冠帶書辦官先行撫按查勘果系相應在府旗校餘丁奏請定奪親王通前毋過五名郡王通前毋過三名若來歷不明遊蕩術士及一應素無行止之人提問發遣又凡王府官任滿九年聽該府具奏查果才行可稱曾經撫按旌舉者與別衙門官一體敍用嘉靖十二年令王府長史等官非眞能輔導有功者不許請加服色品級按明會典嘉靖十二年題準王府長史等官今後非眞能輔導有功賢能可錄者不許請加服色品級其曾經提問有過者𨿽歷有年俸止照原銜供職衰老者只著致仕嘉靖二十一年令王府官有缺長史司卽行查奏不許隱占希圖保升按明會典云云嘉靖二十四年令長史有缺於進士舉貢內愼擇學行老成者升除教授等缺於各府州縣學訓導內推選升補按明會典云云嘉靖二十五年定王府官屬長史紀善等官非科目監生不許升除以重府僚之選按明會典嘉靖二十五年題準王府官屬除工正工副倉庫等官照舊以吏員選除外長史非科目出身紀善典寶等官非監生不許升除以重府僚之選嘉靖二十八年令王府官員違限應復職者巡按參問不必起送攺選按明會典凡王府官員過違憑限應復職者嘉靖二十八年題準巡按禦史參提問罪就彼發落不必起送赴部攺選穆宗隆慶三年令王府護衛首領典簿典膳等官與審理紀善一體查核按明會典隆慶三年題準除良醫典樂引禮舍人原無升補者照舊不考外其護衛首領典簿典膳奉祠典寶典儀工正教授及郡王教授典膳等官務與長史審理紀善一體查核有老疾不謹及占缺年深者各該撫按官開奏隆慶四年定王府審理等官員缺不拘舉貢援例酌量升除其親王郡王妃父止授兵馬指揮職銜按明會典隆慶四年題準王府長史紀善照舊正途升除外其審理等官員缺不拘舉貢援例加納各行酌量升除又凡親王妃父原無官者授兵馬指揮職銜郡王妃父授兵馬副指揮職銜俱不任事隆慶五年令長史有貪肆者許不時參治按明會典隆慶五年題準長史有貪肆者不必候六年考察許不時參劾以憑懲治神宗萬曆二年令王府堪升長史者候撫按薦到升授按明會典萬曆二年題準王府奏薦堪升長史者不問曾否加升服俸與出身資格俱止案候必候撫按薦到方許升授萬曆四年令各撫按將王府長史等官查訪賢否送部照年勞遞升按明會典萬曆四年題準行各撫按官將王府長史等官查訪賢否並各員缺送部查照年勞遞升萬曆九年令王府各官巡按查其年歲並納銀人員與醫士樂舞生出身歷任年數俱令致仕按明會典萬曆九年題準王府各官不拘見任候缺巡按禦史查其年六十五至七十八十歲以上納銀人員歷任十年以上原由醫士樂舞生廚役出身歷任二十年以上悉令致仕萬曆十年令撫按於長史以下訪實賢否各造冊送部分別參處升用按明會典萬曆十年議準撫按官於長史以下賢否嚴訪實迹巡撫於年終巡按於復命各造冊送部不檢者參處有愛惜名節者於王府員缺遞升左長史保升服俸皇淸

順治元年大淸會典順治元年設

親王府官包衣大四員阿惇大二員布大衣大一

員烏林大二員法克師大四員衣杭大二員郡王府官包衣大三員阿惇大一員布大衣大一

員烏林大二員法克師大四員衣杭大二員

康熙九年大淸會典國初各官品級滿漢間有不同康熙九年

攺歸畫一正六品包衣大阿惇大布大衣大正

七品烏林大正八品法克師大衣杭大

王寮部藝文一

以鄭稱爲武徳傅令

魏文帝龍淵太阿出昆吾之金和氏之璧由井裏之田礱之以砥礪錯之以他山故能致連城之價爲命世之寶學亦人之砥礪也稱篤學大儒勉以經學輔侯宜旦夕入侍曜明其志

請吳王引師友文學觀書問道啟

晉陸云郎中令臣云言聞古之君子旣盛徳在身又外求諸物是以廣納俊士博觀載籍朝夕師傅夙夜勤禮賓友嘉客講義於前往古來今日聞於耳故知積徳廣而流芳罔極伏惟殿下天資聰睿應期挺秀聖敬敷聞輝光日新卽位已來仍遭不造大禮𨿽闋哀故滋有賓客無接覲之宴師友闕講誦之禮愚臣所以寤寐永嘆而私懷慷慨者也愚以宜發通客之令使朝士有接見之緣又可時與師友文學披觀文籍坐而論道非學無以聞義非士無以行禮禮義旣舉羣望允塞此臣下所以拭目思徳音之發者也臣區區所懷敢以聞

又臣云言臣前啟可與師友文學觀書論道今又天時淸適正是講誦之日臣聞崇山之髙不厭其峻滄海之量無限於廣是以周公一日萬事猶復旁觀百篇孔子假期玩年至於韋編三絕由是言之𨿽聖之弘亦不能不求之於學也伏惟殿下明徳光劭天資秀朗方當光演文武允迪皇猷如復垂精古今之奧仰覽千載之籍則神道睿知無物不照且師友文學朝選於眾以徳來教𨿽丰祿崇禮已隆其人而先王之道未簡聖聽在位累載官廢其職每聽其言亦懷慷慨臣以可於良日就講經學先闡大道永播芳風愚臣區區敢獻瞽言

請吳王入朝啟

前人郎中令臣云言殿下自卽第日來旣仍多哀故聖體亦恆不安和自不朝見二宮已經年載前旣比造趙軹近又自表出城至五日問訊輒以疾聞臣切所未安愚以此五日輿駕宜入朝臣聞事君之道苟在盡規知無不爲是以愚臣敢獻瞽盲

請吳王覆校諸官啟

前人郎中令臣云言伏見令書以部曲將李咸馮南司馬吳定給事徐泰等覆校諸官市買錢帛簿率日決咸南等治書以下無所復司而察錢帛重寶姦吏多情出入之用誠宜使虛實當法以防檢巧僞然臣愚以聖徳龍興光有大國選眾官材庶工肄業臣以虛薄忝竊朝右𨿽質弱任重無益補察至於奉己思勤昊天罔極中尉該大農誕皆淸徳淑愼恪居所司其下眾官悉州閭一介疏暗之咎𨿽可日聞至於處義用情庶無大戾今咸南軍旅小人定泰士卒廝賤非有淸愼素著忠公足稱今猥使此等任以覆校大臣所關猶謂未詳咸等督察然後得信旣非開國勿用之義又傷殿下推誠納下曠蕩之量𨿽使咸等能盡節益國而功利百倍至於光輔國美猶未若開懷信士之無失況咸等所益不過姑息之利而名使小人用事大道淩替此臣所以慷慨也亂之所興在於小人得親治之所廢在於君子自替廢興治亂由此而已臣備位大臣職在獻可苟有管見敢不盡規愚以宜發明令必罷此等覆察眾士一付治書則無外之度闕光照遠大信臨下人思盡節矣謹隨啟以聞

請防不法啟

前人郎中令臣云言國人兵放橫多行非法至使暴及市道聲聞京邑親信兵乃罵詈洛陽市丞遠近囂然聲論日廣而主者前後所報每蒙寬宥故羣小敢肆其暴虐前輿駕當東時臣具以奏聞上立節度亦備嚴上下司察念在奉宣而親信卒泰矯稱突關彊市民物至使行道哀窮路人嘆惋臣下祗命幸使罪人時獲僉以泰宜加重戮以戒肅方來軍都督李嬰行實�穢然身備王人𨿽不致法猶加捶楚主者奏泰依嬰決罰事寢不出而特令原泰泰之凶狡罰至大辟至於今日不蒙薄罰臣切以自今羣醜虎視競爲暴虐矣小人得志則下淩上替前卿顯言事大農文旨倨傲反成卻安功名之士義在不辱而顯等恃恩敢行侮慢臣時列啟並呈顯言事寢不省是以自來拱默未敢多言切見國法日侈而恩宥無已誠懼威禁遂頹醜聲滋聞愚謂自今宜齊之以法使下知禁有司所執猶宜時聽不然以往則監司之吏鋒巨靡加而準繩替矣臣忝竊非據與聞國事服事以來荏苒三年朝憲多違威禦無列好問不登而流聲播越皆由執政之臣官非其人常思收迹自替以避賢路退惟受遇徵報未效是以忍垢素餐敢用文諫惟殿下哀明愚臣繾綣愚臣不以前後幹迕多見罪責臨紙慷慨言不自盡

諫吳王起觀疏

前人郎中令臣云言前啟西園第宅宜遵先帝節儉之制不宜使至丰麗被命優隆言歸謙素臣奉以欣�而聞屋宇之制旣自崇侈竊聞當復起觀六間旣非前令之旨且臣亦竊用不安臣聞詩云昊天有成命二後受之成王不敢康今四祖創基旣垂成命哲王繼體世祖恭儉殿下承之固宜祗奉不寧而自昔造第過度民嘆其勞瘁士譏其過尢謗言未弭而又加以崇侈此誠不可不惜先帝背世曾未十年而儉徳之亡國爲其首此又臣所以慷慨酸心而不敢不盡狂夫之諫者也按晉魏以來諸侯奢靡第室滋廣未有如國今日之甚者也古人之戒猶云無爲福始況今猶崇丰侈作爲禍先此又臣所以寤寐憂嘆忘寢與食者也殿下誕應運期首建大國固將憲章令典貽範萬世始基之制不可不愼今設爲丰奢以示將來子孫象之又何以能國且先帝勤家如彼其素殿下承之若此其泰進傷奉國之典退虧隆家之業用之當身損盛徳之譽垂之後嗣非興邦之制一舉而失四得此古人之所以長太息者也且第宅之過朝野所譏而監司結舌莫敢明言者實以殿下國之暱親朝所欽重故隱司過之鋒結執憲之繩耳後世直臣必將信威明法考制度禮愚以此觀有必毀之理苟此物不可終然誠不如不爲使其無毀也今空設過制之物而終爲直士之資臣又未見其可也惟殿下思愚臣之言時命有司必省此舉舉手歡�伏用流汗

辭隨王子隆箋

南齊謝朓故吏文學謝朓死罪死罪卽日被尙書召以朓補中軍新安王記室參軍朓聞黃汗之水願朝宗而每竭駑蹇之乘希沃若而中疲何則臯壤搖落對之惆悵岐路東西或以嗚唈況乃服儀徒擁歸志莫從邈若墜雨翩似秋蒂朓實庸流行能無算屬天地休明山川受納褒采一介抽揚小善故得捨耒場圃奉筆兔園東亂三江西浮七澤契闊戎旃從容燕語長裾日曳後乘載脂榮立府庭恩加顏色沐髮晞陽未測涯涘撫臆論報早誓肌骨不悟滄溟未運波臣自蕩渤澥方春旅翮先謝淸切藩房寂寥舊蓽輕舟反溯弔影獨畱白雲在天龍門不見去徳滋永思徳滋深惟待靑江可望候歸艎於春渚朱邸方開效蓬心於秋實如其簪履或存衽席無攺𨿽復身塡溝壑猶望妻子知歸攬涕告辭悲來橫集不任犬馬之誠

卹孔休源手令

梁簡文帝金紫光祿大夫孔休源立身中正行己淸恪昔歲西浮渚宮東泊枌壤毗佐蕃政實盡厥誠安國之詳審公儀之廉白無以過之奄至殞喪情用惻怛今須舉哀外可備禮

與劉璠

元帝鄧禹文學尙或執戈葛洪書生且云破賊前修無遠屬望良深

報顏之儀獻神洲頌

同前枚乘二葉俱得遊梁應貞兩世並稱文學我求才子鯁慰良深

遺周弘直書

同前適有都信賢兄博士平安但京師縉紳無不附逆王克己爲家臣陸緬身充卒伍惟有周生確乎不拔言及西軍潺湲掩淚恆思吾至如望歲焉松柏後雕一人而已

與周弘正書

同前獯醜逆亂寒暑亟離海內相識零落略盡韓非之智不免秦獄劉歆之學猶獘亡新音塵不嗣每以耿灼常欲訪山東而尋子雲間關西而求伯起遇有今信方附相聞遲比來銜慰其延佇

被黜爲吳興令辭建平王箋

江淹淹本遷徙之徒非有儒墨之能亦以轉命溝間待殯巖下誤得步修榥循髙軒伏層檻坐曲池承翠河之潤降璇日之光載筆奉後盛飾立朝於山東百姓亦已殊甚𨿽蓐螻蟻拭黃塵不足以塞惠而小人狼狽爲鬼爲蜮山淵所容衣劍不貸黥赭幽圉皆非報責仰遭大道之行艸木勿踐輟鑊斂火吹魂拾骨濯以河漢之流曝以秋陽之景叢然黔首豈不戴天竊思伏皂九載齒錄八年以春以秋且恩且顧竟不能抑黑質揚赤文抽精膽報慈光而自爲臃腫之異木卒成踴躍之妖金所謂孽由己作匪降自天猶沐造化余靈宥以遐邑方蒙被霜露裹糧洲島缺鑿山楹爲室永與黿鼉爲羣猶蹶者不忘起盲者不忘視況罪溢朔方尙駐一等之刑咎過朱崖猶緩再重之施金石無知何以識答昔河濟荊吳必獲陪從京輔關轂長奉帷席徳音在耳話言如昨淹乃梁昌自投東極晨鳥不蜚遷骨何日一辭城濠旦夕就遠白雲在天山川間之眷然西顧涕下若屑

到功曹參軍詣竟陵公子良箋

前人竊惟明使君鉞下道耀神源徳鑄靈極誕涵天資河照聖譽拂紘外芳激震中故衡梁孕秀璇璣流品變瑤光之暉贊玉燭之色功邁翊殷績起匡漢是以赤霞瓊寶之文睇影而敻集靑龍遺風之乘晞光而遠至如民者蓋不足算所志不出繒販所學不遺祝筮業異儒墨行乖曾史旣乏修短之術又慚啟塞之辧不能伏軾蹲衡驚燕趙之郊黃金橫帶馳澠淄之幣語默罕緒圓方靡樹謬以一气之微僥百載之會躬奉英睿身蒙靑故以潤厚累璧恩重兼金不悟懸黎降景靈河瀉潤復獲執羈蘭陳迎笏桂序漏越之琴竊莊文之價缺嚙之劍盜頃襄之名心羞秦媵志慮楚犢抱魄踴躍憂集如燻鐫感何日銘報焉期

奏記南徐州新安王

前人伏惟明公殿下列譽椒壁蜚聲衝漢爰求儒雅旁招異人削赤野之玉剪燕山之金至如淹者東國之徒步耳方斂影逃形匡坐編蓬之下遂遭煙露餘彩日月末光惟恩知泰變色燻心淹聞齊石旣撫無待巴人之唱柏臺已構寧俟不才之木淹幼乏鄕曲之譽長匱芹藻之徳豈宜炫璞鄭氏獻鳳楚門哉願避職吏緩其召書

到主簿日詣建平王箋

前人淹乃庸人素非奇士旣慚鄒魯儒生之徳又謝燕趙俠客之節徒以結髮衛次暫聞仁義常欲永辭冠劍弋釣畎壑而身輕恩重猥奉末光枉白璧之惠降黑貂之私因玆感激未能自反負金羈於淮吳從後車於河楚竟不能曜丹騰英聲絕白雲負蒼梧至可知矣不謂咸池再暉瑤光重照開髙天之慈布厚地之施承命以驚巡走且失淹聞古人爲報常有意焉至乃一說之效齊王動色一劍之感趙王解衣孤心迥槪有殞自天

謝齊竟陵王使撰眾書啟

王僧孺伏惟殿下銅爵始成早摛從後之句柏梁初構首屬驂駕之辭楚史所受曾不云述沛獻斯陳良未足采徒以願托後車以望西園之客攝齊下坐有糅南皮之遊謬服同於魯儒竊吹等乎齊樂

逮詣南司辭府箋

前人下官不能避溺山隅而正冠李下旣貽疵辱方致徽繩解籙收簪且歸初服竊以董生偉器止相驕王賈子上才爰傅卑主下官生年有值謬仰淸塵假翼西雍竊步東閣多慚袨服取亂長裾髙榻相望甫居坐右長階如畫獨在僚端借其從容之詞假以寬和之色恩禮遠過申白榮望多廁應徐厚徳難逢小人易說方謂離腸隕首不足以報一言露膽披誠何能以酬屢顧寧謂罻羅裁舉微禽先落閭闔始吹細艸仍墜一辭九畹方去五云縱天网是漏聖恩可恃亦復孰寄心骸何施眉目方當橫潭亂海就魚�而爲羣披榛捫樹從虺蛇而相伍豈復仰聽金聲式瞻玉色顧步髙軒悲如霰委踟躕下席淚若綆縻

爲孔導辭建安王箋

何遜士實泥塗美非竹箭昔逢際會忝申名質悠悠漢水獨騖輕舟𨿽慕義如歸而暗投多懼遂禮頻上席愛比後車感此隆遇久知輕死軒蓋出內歷念陪遊府朝升進隨事多幸賜餘論於顏色奉徳音於宴和藉此增榮遂延繆價今便除名復闕足在寬身非木石戀同犬馬𨿽朝夕曳裾無違接侍而職務一離有同賓客瞻�下拜屑涕無從永言僚故載懷罔已頡頏之禽慚悲於出幕蒙茸之獸結志於首丘

答湘東王書

劉孝綽伏承自辭皇邑爰至荊臺未勞刺舉且摛髙麗近𨿽預觀尺錦而不睹全玉昔臨淄詞賦悉與楊修未殫寶笥顧慚先哲渚宮舊俗朝衣多故李固之薦二邦徐珍之奏七邑威懷之道兼而有之當欲使金石流功恥用翰墨垂迹𨿽乖知二偶達聖心爰自退居素裏卻掃窮閈比楊倫之不出譬張摰之杜門昔趙卿窮愁肆言得失漢臣郁志廣敍盛衰彼此一時擬非其匹竊以文豹何辜以文爲罪繇此而談又何容易故韜翰吮墨多歷寒暑旣闕子幼南山之歌又微敬通渭水之賦無以自同獻笑少酬褒誘且才乖體物不擬作於元根事殊宿諾寧貽�於朱亥顧己反躬載懷累息但瞻言漢廣邈若天涯區區一念分宵九逝殿下降情白屋存問相尋食椹懷音矧伊人矣

謝宮爲制讓表啟

陳江總如攀珠樹徒仰照匣之輝若踐玉田不知照廡之價芙蓉之水亟奉北園迷疊之文屬陪南館久降噓枯之旨許賜淩雲之筆淸夜燕斯謂言善戲黃金然諾並遂殊寵年齊柏寢豈報恩榮紙罄蘭臺未書悚戴

授崔子源岐王府長史制

唐蘇頲黃門朝散大夫守尙書駕部郎中崔子源地緒淸茂風襟亮拔有如繩之直懷匪石之心學不爲人文能飾吏憲曹白簡秋隼曾飛禮闥靑縑晨鳧就列眷於藩邸親則舅甥俾踐端寮宜膺寵命可檢校岐王府長史散官如故仍追赴京主者施行

授柳衝兼溫王師制

前人�左散騎常侍兼修國史上柱國平陽郡開國公柳衝族茂汾鼎價珍垂璧雅負通才備聞遺訓探六經之奧如叩鴻鐘窮百氏之源若披明鏡挾輿切問侍從增榮擁篲崇儒師資佇徳可兼溫王師

授楊廉陜王傅制

前人門下利建子弟旁求師傅委之訓導必學方直銀靑光祿大夫前岐州刺史上柱國歸義縣開國子楊廉外示靜默言將發而寡辭內敷條理徳不孤而應物故能遊藝聚學修官辧政臺閣盡淸華之選吏人懷撫貸之餘儀刑是稱參議斯在當肄業於鄒衍俾賦詩於韋孟可陜王傅勛封故故主者施行

授田幹之溫王府司馬制

前人門下正議大夫行尙書主爵郎中上柱國田幹之聿修厥徳孝稱於百行無玷斯言愼比於三復文儒每固其業淸白用傳其範拜郎仙署已題京兆之名爲相寵藩式贊河間之美可行溫王府司馬散官勛如故主者施行

授殷彥方王傅等制

孫逖門下中散大夫守忠王府長史兼侍讀上柱國殷彥方等朝廷雅望人物周才或聚學衝深或屬詞淸遠頃膺授擇皆侍藩維教導之功旣聞於日就溫文之徳遂涉於春儲國有典章義存褒賞宜進秩於髙位俾升榮於近傅可依前件

授李夷吾榮王府諮議制

前人敕朝議郎守靑州司馬李夷吾門擅文儒才推幹理從事惟謙在官必達貳於郡職已聞康海之謠官彼王門宜膺背淮之選可守榮王府諮議參軍散官如故

授衛元珪蜀王府諮議制

常衮敕攝郡牧都使判官朝議大夫行杞王友上柱國衛元珪頃以勤勞爰從獎授紀官之號有犯聞名俾更他職式�彜典可守蜀王府諮議參軍餘如故

授李友信蜀王府司馬制

前人敕正議大夫試祕書監前吉州刺史上柱國蕭縣開國男賜紫金魚袋李友信往以剖符閩僥頗守官常移鎭廬陵稍遷秩序而晦明生疾寒暑經時久淹海隅尋易藩寄使臣所鞠情實用彰宜降常資之授俾由頤養之適可試蜀王府司馬散官勛封賜如故

授張崇俊韓王傅制

前人敕朝散大夫前守彭王府諮議參軍充內飛龍廏驅使賜紫金魚袋張崇俊敏行資身良才適用列官朱邸早陪文學之車從事玉臺久佐飛黃之皂彊力匪懈淸心不渝忠效見稱器能可錄王門傳道允藉純臣仍進榮階俾超彜序可銀靑光祿大夫韓王傅餘如故

授薛昌族等王府長史制

元稹敕建邦之王府置長史司馬以紀掾屬之秩序而稽其職業也前寧州刺史薛昌族前泌州刺史烏重儒等皆勛代之子孫並良能之牧守朕河山在念肯忘獎勞藩邸求才實思髙選昔阮孚以嘯詠自樂龐秀有忠烈可嘉更任王宮咸稱國器今之榮授其在玆乎佇移汝理郡之方以助予維城之固昌族可行絳王府長史重儒可守冀王府司馬散官勛如故

授王自勵原王府諮議制

前人敕王自勵左右禁旅非材力過人而忠厚謹信者不在壁壘庫樓之地惟爾自勵備吾選中平蔡之師亦有功伐追思捨爵之賞擢授曳裾之寮特示新恩且仍舊職可檢校太子賓客兼原王府諮議參軍依前殿中侍禦史如故

授郭皎冀王府諮議制

前人敕郭皎材任爪牙姻連肺腑領轅門之右廣假桂苑之元寮夙著威名嘗頒勇爵元戎啟狀慶澤覃恩宜輟豹韜之雄以資雁沼之畫可行冀王府諮議參軍餘如故

授薛昌朝等絳王傅制

前人敕薛昌朝等國有政職之要其一曰具員所以稽績用而升秩序也爾等典掌眾務勤歷歲時無畏厥官能舉其政擇才以佐諸邸選士以列東朝亦吾蘊崇本枝之意也爾無易之可依前件

重授李晟通事舍人王府諮議制

白居易敕李晟昔管仲云升降揖讓進退閒習臣不如隰朋今之通事舍人近此選也而晟常中此選善於其職故相導通奏之節宣揚拜起之儀引之贊之不聞失禮旣終喪紀宜服官常可使束帶曳裾爲吾謁者可通事舍人

授蕭仲預郢王友制

前人敕朝議郎行申王府文學攝贊善大夫兼殿中侍禦史借緋魚袋上柱國蕭仲預風裁端莊器識純懿戎王築館禮盛和親漢使出關事優銜命更列曳裾之寵宜酬杖節之勤可守郢王友散官勛如故

授康從固翼王府司馬制

杜牧敕新授銀靑光祿大夫檢校國子祭酒兼濮州長史殿中侍禦史上柱國康從固其父秀榮巉爲名將李廣多爭死之士竇嬰無入家之金一收七關易如拾芥念爾跨馬事敵執戈同仇壯比文鴛勇同李敢子之能仕父教之忠古人之言信不虛設今者願畱闕下以奉朝請念其垂誨可見丹誠曳裾憲寮用示恩寵宜思終始上報君親可檢校國子祭酒兼翼王府司馬殿中侍禦史散官勛如故

請令皇子伴讀提舉左右人宋司馬光臣伏見陛下差直史館王陶充皇子伴讀祕閣校理孫思恭充本位說書此誠國家之首務聖哲之遠圖然臣聞三代令王置師傅保以教其子又置三少與之燕居至於左右前後侍禦僕從之人皆選孝悌端良之士逐去邪人毋得在側使之日見正事聞正言然後道明而徳成心諭而體安福被兆民功流萬世此教之所以爲益也今陶等𨿽爲皇子之官屈若不日日得見或見而遽退語言不洽志意不通未嘗與之論經術之精微辧人情之邪正究義理之是非考行己之得失教者止於供職學者止於備禮而左右前後侍禦僕從或有佞邪讒巧之人雜處其間出入起居朝夕相近誘之以非禮導之以不義納之以諂諛濟之以詐僞𨿽皇子資性聰明端�難移然親近易習積久易遷諂諛易入詐僞易惑如此則𨿽有碩儒端士爲之師傅終無益也臣聞孟子曰𨿽有天下易生之物一日暴之十日寒之未有能生者也吾見亦罕矣吾退而寒之者至矣又曰一齊人傅之眾楚人咻之𨿽日撻而求其齊也不可得矣臣愚伏望陛下多置皇子官屬博選天下有學行之士以充之使每日在皇子位與皇子居處燕遊講論道義聳善抑惡轉成懿徳其左右前後侍禦僕從亦皆選小心端�之人使所屬官司結狀保明然後得入仍專委伴讀官提舉覺察若有佞邪讒巧之人誘導皇子爲非禮義之事者委伴讀官糾舉施行卽時斥逐不令在側若皇子自有過失再三規誨不從者亦聽以聞如此則必進徳修業日就月將善人益親邪人益疏誠天下之幸也大理評事趙彥若孝友溫良謹潔正固博聞彊記難進易退國子監直講李實好學有文修身謹行祕閣校理孟恂淸純愷悌始終如一此臣之所知也伏望陛下擇此三人及廣求其比以備皇子官屬臣推心盡忠不敢存形迹僭越妄言伏俟譴謫

左司諫王陶皇子伴讀制

王安石敕某自天子至於士未有不待學而成者今朕欲進諸子於學求可與居者而大臣以爾爲言爾久在諫工有聞於世玆惟愼選可不勉哉

王寮部藝文二詩

贈陸機出爲吳王郎中令六首晉潘尼東南之美曩惟延州顯允陸生於今�儔振鱗南海濯翼洪流婆娑翰林容與墳丘玉以瑜潤隨以光融乃漸上京羽儀儲宮玩爾淸藻味爾芳風泳之彌廣挹之彌衝昆山何有有瑤有及爾同僚具惟近臣予涉素秋子登靑春愧無老成廁彼日新祁祁大邦惟桑與梓穆穆伊人南國之紀帝曰爾諧惟王卿士俯僂從命奚卹奚喜我車旣巾我馬旣秣星陳夙駕載脂載轄婉孌二宮徘徊殿闥醪澄莫饗孰慰饑渴昔子忝私貽我蕙蘭今子䢐東何以贈旃寸晷惟寶豈無玙璠彼美陸生可與晤言

奉和隨王殿下十六首

南齊謝朓髙秋夜方靜神居肅且淸閒階塗廣露涼宇澄月陰嬋娟影池竹疏蕪散風林淵情協爽節詠言興徳音暗道空已積幹直愧蓬心星回夜未艾洞房凝遠情云陰滿池榭中月懸髙城喬木含風霧行雁飛且鳴平臺盛文雅西園富羣英芳慶良永矣君王嗣徳聲眷此伊洛詠載懷汾水情顧己非麗則恭惠奉仁明觀淄詠已失憮然愧簪纓神心遺魏闕中想顧汾陽肅景懷辰豫捐玦剪山楊時惟淸夏始云景曖含芳月陰洞野色日華麗池光艸含亭臯遠霞生川路長端坐聞鶴引靜瑟愴復傷懷哉泉石思歌詠郁瓊相春塘多疊駕言從伊與商衮職眷英覽獨善伊何忘願輟東都遠弘道侍云梁睿心重離析岐路淸江隈四面寒�舉千里白雲來川長別管思地迥翻旗回還顧昭陽闕超遠章華臺置酒巫山日爲君停玉杯桂樓飛絕限超遠向江岐輕寒霽廣甸微風散淸漪連連絕雁舉渺渺靑煙移嚴城亂蕓艸霜塘雕素枝气爽深遙矚豫永聊停曦卽己終可悅盈尊且若斯念深衝照廣業闡淸化元端儀穆金殿敷教藻瓊筵船湛輕帷靄磬轉芳風旋捲轡棲道樹方津棹法舷歸興憑大造昭塗良易筌元冬寂修夜天圍靜且開亭臯霜气愴松宇淸風來髙琴時以思幽人多感懷幸藉汾陽想嶺首正徘徊愴愴緒風興祁祁族云布嚴气集髙軒稠陰結寒樹日月謬論思朝夕承淸豫徒藉小山文空揖章臺賦肅景遊淸都修簪侍蘭室累榭疏遠風廣庭麗朝日穆穆神儀靜愔愔道言密一餐系靈表無吝科年曆淸房洞已靜閒風伊夜來云生樹陰遠軒廣月容開宴私移燭飲遊賞藉琴臺風猷冠淄鄴�舄愧唐枚方池含積水明月流皎鏡規荷承日泫彯鱗與風泳上善�淵心止川測動性幸是方春來側點遊濠盛浮雲西北起飛來下髙堂合散輕帷表飄舞桂臺陽遙階收委羽平地如夜光眷言金玉照顧慚蘭蕙芳炎光缺風雅宗霸振時淪龍徳待雲霧令圖方再晨歲遠荒城思霜華宿艸陳英威遽如是徘徊岐路人分悲玉瑟斷別渚金樽傾風入芳帷散缸華蘭殿明想折中園艸共知千里情行雲故鄕色贈此一離聲年華豫已滌夜艾賞方融新萍時合水弱艸未勝風閨幽瑟易響臺迥月難中春物廣餘照蘭萱佩未窮漣漪映余雪嚴城限深霧淸寒起潺門東風急池樹神居望已肅徘徊舉衝趣棲歸如遲詠丘山不可屢

擬陳思王曹植贈友

梁江淹君王禮英賢不�千金璧雙闕指馳道朱宮羅第宅從容冰井臺淸池映華薄涼風蕩芳气碧樹先秋落朝與佳人期日夕望靑閣褰裳摘明珠徙倚拾蕙若眷我二三子辭義麗金延陵輕寶劍季布重然諾處富不忘貧有道在葵藿

擬劉文學楨感遇

前人蒼蒼山中桂團團霜露色霜露一何緊桂枝生自直橘柚在南國因君爲羽翼謬蒙聖主私托身文墨職丹彩旣已過敢不自雕飾華月照芳池列坐金殿側微臣固受賜鴻恩良未測

擬王侍中粲懷徳

前人伊昔值世亂秣馬辭帝京旣傷蔓艸別方知杕杜情崤函蕩丘墟冀闕緬縱橫倚棹泛涇渭日暮山河淸蟋蟀依素野嚴風吹枯莖鸛鷁在幽艸客子淚已零去鄕三十載幸遭天下平賢主降嘉賞金貂服元纓侍宴出河曲飛蓋遊鄴城朝露竟幾何忽如水上萍君子篤恩義柯葉終不傾福履旣所綏千載垂令名

置酒髙殿上

陳張正見陳王開甲第粉壁麗椒塗髙侍玉女飛闥敞金鋪名香散綺幕石硯雕金鑪淸醪稱玉饋浮蟻擅蒼梧鄒嚴恆接武申白日相趨容與升階玉差池曳履珠千金一巧笑百萬兩鬟姝趙姬未鼓瑟齊客罷吹竿歌喧桃與李琴挑鳳將雛魏君慚舉白晉主愧投壺風雲更代序人事有榮枯長卿病消渴壁立還成都

答譙王

隋於仲文梧臺開廣宴竹苑列英賢景差方入楚樂毅始遊燕折角揮談柄重席吐言泉武騎初摛翰文學正題鞭玉徽調綠綺璧散沈靑田晚霞淡遠岫落景照長川未陪東閣賞獨詠西園篇

巢王座韻得余字

薛昉平臺愛賓客縫掖齒簪裾藉卉懷春暮開襟近夏初嫩枝猶露鳥細藻欲藏魚舞袖臨飛閣歌聲出綺疏莫慮歸衢晚馳輪帶興余

同盧明府餞張郎中除義王府司馬

唐孟浩然上國星河列賢王甲第開故人分職去潘令寵行來冠蓋趨梁苑江山失楚材豫愁軒騎動賓客散池臺

和贈羊長史

宋蘇軾我非皇甫謐門人如摰虞不持兩酒肯借一車書欲令海外士觀經似鴻都結髮事文史俯仰六十餘老馬不耐放長鳴思服輿故我根塵在未免病藥俱念君千里足歷塊猶踟躕好學眞伯業比肩可相如此書久已熟救我今荒蕪欲慚桑楡迫豈厭詩酒娛奏賦病未能艸元老更疏猶當距楊墨稍欲懲荊舒

訪杜弘道長史不值

元虞集雨浥輕塵道路幹朝回隨處借花看墻東千樹垂楊柳飛絮時來近馬鞍

送內史府孫知事還京

黃溍春風朱邸雪初消野宿貔貅靜不驕綠水芙蓉分上幕靑雲騕裊度輕軺龍庭會祭包茅貢豹尾宸居佩玉朝下土微臣今老矣淹畱敢望小山招

送劉碧溪之遼陽國王府文學

葛邏祿乃賢松亭嶺上雪霏霏五月行人尙夾衣日暮艸根黃鼠出雨晴沙際白翎飛名王禮幣來靑海弟子弦歌近絳帷太乙終憐劉向苦髙車駟馬遲君歸

送淮王府蒲司馬西還

貢師泰重弓滿引鳴鏑和翻身躍馬渡黃河日髙射獵王半醉軍中司馬功最多白狼西來獻天子腰間玉龍鱗甲紫寶書緘奏動宸京黃封禦酒貺邊庭弦蒲汭鞠幾千里芳艸萋萋春似水鳥聲山色不勝情枚生作賦才難比

和寄龍長史

郭鈺扇外風塵素不幹湖光遙送酒船寬錦箋傳艸春詞好銀燭燒花夜枕安四海交遊空老大百年世事半悲歡子眞谷口深相憶黃獨無苗深雪寒

端禮樓進講奉教賦詩次繆紀善韻

明茅大方百二河山重鎭雄金城環繞宛如龍南樓勢插金冥表東井光連紫極中書演九疇宣帝範詩歌二雅正王風儒臣正講思陳戒敢學揚雄賦漢宮

送王長史入覲

李夢陽帝裏花應待王筵醴暫違舟從春水上人是錦衣歸日月瞻新衮風雲壯舊畿辭朝君卽返莫賦北山薇

答雷長史

何景明十載寒氈鄭畫師風流文采更堪思朱門鼓瑟官仍達靑殿揮毫出每遲百里風煙還薄暮孤城雨雪已多時極知歲晚傷心切起傍官梅自詠詩

送雷長史

前人彤管先朝隨帝子白頭今日奉王孫漢庭亦羨相如美楚客重看賈傅尊花下圖書開玉殿日髙琴瑟在朱門十年亭閣淮西宴腸斷梁王雪夜樽

苦熱憶許長史

李攀龍河朔風流避暑年平臺此日更翩翩客惟枚叔元稱叟主是梁王雅好賢兔苑近含嵩少雪雁池遙動廣陵天故人苦熱心同渴安得金漿共爾傳

許殿卿擢左長史

前人萬里襜帷遇主恩長裾一再歷寒溫諸侯賓客梁園盛帝子官僚相國尊誰爲從旁驂駟馬自應虛左過彜門況兼詞賦淩雲气漢署風流那可論

送伯宗髙爲景府長史

張九一方城紫气郁嵯峨帶礪今看帝子過礪指恆山爲泰嶽帶環涢水作黃河朝廷禮數元王異賓客文章宋玉多在昔曳裾應不賤休從華發怨蹉跎

送周象賢赴襄國長史

沈明臣送君芳艸路落日且徘徊倚相元官楚襄王故愛才地當巫峽盡天入漢江回莫學長沙傅湘累弔不回

送成紀善省親關中

王翰端門賜告得馳歸雪霽河溝淨不泥寒度雁聲天遠近早行林影月髙低河源出塞金繩直嶽色連雲翠蓋齊戲彩髙堂稱壽畢歸期先報薊門西

王寮部紀事一晏子諫上篇景公有男子五人所使傅之者皆有車百乘者也晏子爲一焉公召其傅曰勉之將以而所傅爲子及晏子晏子辭曰君命其臣據其肩以盡其力臣敢不勉乎今有之家此一國之權臣也人人以君命命之曰將以而所傅爲子此離樹別黨傾國之道也嬰不敢受命顧君圖之史記曹相國世家孝惠帝元年除諸侯相國法更以參爲齊丞相參之相齊齊七十城天下初定悼惠王富於春秋參盡召長老諸生問所以安集百姓如齊故俗諸儒以百數言人人殊參未知所定聞膠西有蓋公善治黃老言使人厚幣請之旣見蓋公蓋公爲言治道貴淸靜而民自定推此類具言之參於是避正堂捨蓋公焉其治要用黃老術故相齊九年齊國安集大稱賢相惠帝二年蕭何卒參聞之告舍人趣治行吾將入相居無何使者果召參參去屬其後相曰以齊獄市爲寄愼勿擾也後相曰治無大於此者乎參曰不然夫獄市者所以並容也今君擾之姦人安所容也吾是以先之梁孝王世家孝王招延四方豪傑自山以東遊說之士莫不畢至齊人羊勝公孫詭鄒陽之屬公孫詭多奇邪計初見王賜千金官至中尉梁號之曰公孫將軍上立膠東王爲太子梁王怨袁盎及議臣乃與羊勝公孫詭之屬陰使人刺殺袁盎及他議臣十餘人逐其賊未得也於是天子意梁王逐賊果梁使之乃遣使冠蓋相望於道覆按梁捕公孫詭羊勝公孫詭羊勝匿王后宮使者責二千石急梁相軒丘豹及內史韓安國進諫王王乃令勝詭皆自殺出之上由此怨望於梁王漢書景帝本紀中三年冬十一月罷諸侯禦史大夫官五年秋八月更名諸侯丞相爲相趙敬肅王彭祖傳彭祖爲人心刻深好法律持詭辧以中人每相二千石至彭祖衣帛布單衣自行迎除捨多設疑事以詐動之得二千石失言中忌諱輒書之二千石欲治者則以此迫劫不聽乃上書告之及污以姦利事彭祖立六十餘年相二千石無能滿二載輒以罪去大者死小者刑以故二千石莫敢治而趙王擅權山堂肆考漢轅固齊人也治詩景帝時以廉直拜淸河王傅漢書夏侯始昌傳始昌通五經以齊詩尙書教授自董仲舒韓嬰死後武帝得始昌甚重之始昌明於陰陽先言柏梁臺災日至期果災時昌邑王以少子愛上爲選師始昌爲太傅翰苑新書淮南王安好書招致賓客數千人八公之徒感慕其徳各竭材智著述篇章分其詞賦以類相次或稱大山小山猶詩有大雅小雅也漢書王式傳式爲昌邑王師昭帝崩昌邑王嗣立以行淫亂廢昌邑羣臣系獄當死治事使者責問曰師何以亡諫書式對曰臣以詩三百五篇朝夕授王至於忠臣孝子之篇未嘗不爲王反復誦之也至於危亡失道之君未嘗不流涕爲王深陳之也臣以三百五篇諫是以亡諫書使者以聞亦得減死論歸家韓延壽傳延壽父義爲燕郎中刺王之謀逆也義諫而死燕人閔之是時昭帝富於春秋大將軍霍光持政徵郡國賢良文學問以得失時魏相以文學對策以爲賞罰所以勸善禁惡政之本也日者燕王爲無道韓義出身彊諫爲王所殺義無比干之親而蹈比干之節宜顯賞其子以示天下明爲人臣之義光納其言因擢延壽爲諫大夫韋賢傳賢子元成初宣帝寵姬張倢男淮陽憲王好政事通法律上奇其才有意欲以爲嗣然因太子起於細微又早失母故不忍也久之上欲感風憲王輔以禮讓之臣乃召拜元成爲中尉元帝本紀初元三年春令諸侯相位在郡守下張敞傳敞弟武拜爲梁相是時梁王驕貴民多豪彊號爲難治敞問武欲何以治梁武敬憚兄謙不肯言敞使吏送至關戒吏自問武武應曰馭黠馬者利其銜策梁國大都吏民雕敝且當以柱後惠文彈治之耳秦時獄法吏冠柱後惠文武意欲以刑法治梁吏還道之敞笑曰審如掾言武必辯治梁矣武旣到官其治有迹亦能吏也王尊傳尊爲東平相是時東平王以至親驕奢不奉法度傅相連坐及尊視事奉璽書至廷中王未及出受詔尊持璽書歸舍食已乃還致詔後謁見王太傅在前說相鼠之詩尊曰毋持布鼓過雷門王怒起入後宮尊亦直趨出就捨先是王數私出入驅馳國中與后姬家交通尊到官召敕廏長大王當從官屬鳴和鸞乃出自今有令駕小車叩頭爭之言相教不得後尊朝王王復延請登堂尊謂王曰尊來爲相人皆弔尊也以尊不容朝廷故見使相王耳天下皆言王勇顧但負貴安能勇如尊乃勇耳王變色視尊意欲格殺之卽好謂尊曰願觀相君佩刀尊舉掖顧謂傍侍郎前引佩刀視王王欲誣相拔刀向王邪王情得又雅聞尊髙名大爲尊屈酌酒具食相對極歡太后徵史奏尊爲相倨慢不臣王血气未定不能忍愚誠恐母子俱死今妾不得使王復見尊陛下不畱意妾願先自殺不忍見王之失義也尊竟坐免爲庶人龔捨傳楚王入朝聞捨髙明聘爲常侍不得已隨王歸國山堂肆考漢王駿吉子也遷趙王內史不願爲王府屬卽棄官去事文類聚後漢皇太子彊求乞自退封東海王故重選官屬以杜林爲傅從駕南巡狩時諸王傅數被引命或交遊不得應詔惟林守愼有召必至特授賞賜又辭不受帝益重之後漢書濟南安王康傳康多殖財貨大修宮室奴婢至千四百人廏馬千二百匹私田八百頃奢侈恣欲遊觀無節永元初國傅何敞上疏諫康曰蓋聞諸侯之義制節謹度然後能保其社稷和其民人大王以骨肉之親享食茅土當施張政令明其典法出入進止宜有期度輿馬臺隸應爲科品而今奴婢廏馬皆有千餘增無用之口以自蠶食宮婢閉隔失其天性感亂和气又多起內第觸犯防禁費以巨萬而功猶未半夫文繁者質荒木勝者人亡皆非所以奉禮承上傳福無窮者也故楚作章華以凶吳興姑蘇而滅景公千駟民無稱焉今數遊諸第晨夜無節又非所以遠防未然臨深履薄之法也願大王修恭儉遵古制省奴婢之口減乘馬之數斥私田之富節遊觀之宴以禮起居則敞乃敢安心自保惟大王深慮愚言康素敬重敞𨿽無所嫌牾然終不能攺東平王蒼傳初蒼歸國驃騎時吏丁牧周栩以蒼敬賢下士不忍去之遂爲王家大夫數十年事祖及孫帝聞皆引見於前旣湣其淹滯且欲揚蒼徳美卽皆擢拜議郎牧至齊相栩上蔡令邵氏家傳邵弘爲瑯邪王中尉王嘗候君晝息身隨使者潛隨君捨令使者進曰王有命君徐理髮冠履俯伏盡禮然後讀之王與使者羣立瞻聽爲之嘆息曰古人稱不愧於屋漏其惟邵中尉乎王忻晏言語晝夜無休君乃上書諫王王讀三四瞿然失色謂左右曰思邵中尉之言使人於今毛豎東觀漢記吳良東平王蒼辟爲西曹掾數諫正蒼多善策蒼上表薦良明帝拜爲議郎韋順轉東平相賞罰必信有柿樹生廳屋上徙庭中遂茂順至孝行感於天地生也後漢書魯恭傳恭弟丕字叔陵拜趙相門生就學者常百餘人關東號之曰五經復興魯叔陵趙王商嘗欲避疾便時移住學宮丕止不聽王乃上疏自言詔書下丕丕奏曰臣聞禮諸侯薨於路寢大夫卒於嫡室死生有命未有逃避之典也學宮傳五帝之道修先王禮樂教化之處王欲廢塞以廣遊燕事不可聽詔從丕言王以此憚之其後帝巡狩之趙特被引見難問經傳厚加賞賜在職六年嘉瑞屢降吏人重之永元二年遷東郡太守張禹傳禹元和三年遷下邳相徐縣北界有蒲陽陂傍多良田而湮廢莫修禹爲開水門通引灌漑遂成孰田數百頃勸率吏民假與種糧親自勉勞遂大收谷實鄰郡貧者歸之千餘戶室廬相屬其下成市後歲至墾田千餘頃民用溫給河間王傳惠王政傲狠不奉法憲順帝以侍禦史吳郡沈景有彊能稱故擢爲河間相景到國謁王王不正服箕踞殿上侍郎贊拜景峙不爲禮問王所在虎賁曰是非王邪景曰王不服常人何別今相謁王豈謁無禮者邪王慚而更服景然後拜出住宮門外請王傅責之曰前發京師陛下見受詔以王不恭使相檢督諸君空受爵祿而無訓導之義因奏治罪詔書讓政而詰責傅景因捕諸姦人上案其罪殺戮尢惡者數十人出冤獄百餘人政遂爲攺節悔過自修公沙穆傳穆舉孝廉以髙第爲主事遷繒相時繒侯劉敞東海恭王之後也所爲多不法廢嫡立庶傲狠放恣穆到官謁曰臣始除之日京師咸謂臣曰繒有惡侯以弔小相明侯何因得此醜聲之甚也幸承先人之支體傳茅土之重不戰戰兢兢而違越法度故朝廷使臣爲輔願攺往修來自求多福乃上沒敞所侵官民田地廢其庶子還立嫡嗣其蒼頭兒客犯法皆收拷之因苦辭諫敞敞涕泣爲謝多從其所規遷弘農令楊倫傳倫拜大中大夫出補常山王傅病不之官詔書敕司隸催促發遣倫乃畱河內朝歌以疾自上曰有畱死一尺無北行一寸刎頸不易九裂不恨匹夫所執彊於三軍固敢有辭帝乃下詔曰倫出幽升髙寵以藩傅稽畱王命擅止道路托疾自從苟肆狷志遂徵詣廷尉有詔原罪吳佑傳佑遷膠東相政惟仁簡以身率物民有爭訴者輒閉閣自責或身到閭裏重相和解自是爭隙息省吏民懷而不欺又安丘男子毋丘長與母俱行市道遇醉客辱其母長殺之而亡安丘追蹤於膠東得之佑呼長謂曰子母見辱人情所恥然孝子忿必慮難動不累親今若背親逞怒白日殺人赦若非義刑若不忍將如之何長以械自系曰國家制法囚身犯之明府𨿽加哀矜恩無所施佑問長有妻子乎對曰有妻未有子也卽移安丘逮長妻妻到解其桎梏使同宿獄中妻遂懷孕至冬盡行刑長泣謂母曰負母應死當何以報吳君乎乃嚙指而吞之含血言曰妻若生子名之吳生言我臨死吞指爲誓屬兒以報吳君因投繯而死李固傳固子燮靈帝時拜安平相先是安平王續爲張角賊所略國家贖王得還朝廷議復其國燮上奏曰續在國無政爲妖賊所擄守藩不稱損辱聖朝不宜復國時議者不同而續竟歸藩燮以謗毀宗室輸作左校未滿歲王果坐不道被誅乃拜燮爲議郎京師語曰父不肯立帝子不肯立王趙咨傳咨應召復拜東海相之官道經滎陽令惇煌曹皓咨之故孝廉也迎路謁候咨不爲畱皓送至亭次望塵不及謂主簿曰趙君名重今過界不見必爲天下笑卽棄印綬追至東海謁咨畢辭歸家其爲時人所貴若此謝承後漢書東郡趙咨爲東海相人遺其雙枯魚啖之二歲不盡以儉化俗會稽典錄駱俊靈帝擢拜陳相汝南葛陂盜賊並起陳與接境四面受敵俊厲吏民爲之保障發倉以贍貧民鄰郡士庶咸往歸之身捐俸祿給其衣食民有產子常敕主者厚致肉米生男女者輒以駱爲名九州春秋孔融爲北海相一朝殺部督郵蜀志劉備傳備領平原相郡民劉平素輕先主恥爲之下使客刺之客不忍刺語之而去魏志武帝本紀武帝爲濟南相國有十餘縣長吏多阿附貴戚髒污狼籍於是奏免其八禁斷淫祀姦宄逃竄郡界肅然中山恭王衮傳衮每讀書文學左右常恐以精力爲病數諫止之黃初二年進爵爲公譚思經典文學防輔相與言曰受詔察公舉錯有過當奏及有善亦宜以聞遂共表稱陳衮美衮聞大驚懼責讓文學曰修身自守常人之行而諸君乃以上聞是適所以增其負累也且如有善何患不聞而遽共如是是非益我者其戒愼如此魏略隗禧好學黃初中爲譙王郎中令王宿聞其儒者常虛心從學禧亦敬恭以授王由是大得賜遺邴原傳注邴原別傳魏太子爲五官中郎將天下向慕賓客如雲而原獨守道持常自非公事不妄舉動太祖微使人從容問之原曰吾聞國危不事冢宰君老不奉世子此典制也於是乃轉五官長史令曰子弱不才懼其難止貪欲相屈以匡勵之𨿽云利賢能不恧恧太子燕會眾賓百數十人太子建議曰君父各有篤疾有藥一丸可救一人當救君邪父邪眾人紛紜或父或君時原在坐不與此論太子諮之於原原勃然對曰父也太子亦不復難之晉書鄭袤傳魏武帝初封諸子爲侯精選賓友袤與徐幹俱爲臨淄侯文學阮籍傳文帝輔魏政籍從容言於帝曰籍平生曾遊東平樂其風土帝大悅卽拜東平相籍乘驢到郡壞府捨屏障使內外相望法令淸簡旬日而還安平獻王孚傳魏陳思王植有俊才淸選官屬以孚爲文學掾植負才陵物孚每切諫初不合意後乃謝之遷太子中庶子晉陽秋孫秀爲趙王倫侍郎劉弘爲瑯邪內史廉秀於倫遂爲所信弘謂人曰孫秀校才其志難滿晉書齊王攸傳武帝踐阼時詔議藩王令自選國內長吏攸奏議曰昔聖王封建萬國以親諸侯軌迹相承莫之能攺誠以君不世居則人心偸幸人無常主則風俗僞薄是以先帝深覽經遠之統思復先哲之軌分土畫疆建爵五等或以進徳或以酬功伏惟陛下應期創業樹建親戚聽使藩國自除長吏而今艸創制度初立𨿽庸蜀順軌吳猶未賓宜俟淸泰乃議復古之制書比三上輒報不許其後國相上長吏缺典書令請求差選攸下令曰受恩禮不稱惟憂至於官人敍才皆朝廷之事非國所宜裁也其令自上請之劉琨傳琨兄輿爲魏郡太守東海王越將召之或曰輿猶膩也近則污人及至越疑而禦之輿密視天下兵簿倉庫牛馬器械水陸之形皆默識之是時軍國多事每會議自潘滔以下莫知所對輿旣見越應機辯畫越傾膝酬接卽以爲左長史越旣總錄以輿爲上佐賓客滿筵文案盈幾遠近書記日有數千終日不倦或以夜繼之人人歡暢莫不悅附命議如流酬對款備時人服其能比之陳遵時稱越府有三才潘滔大才劉輿長才裴邈淸才晉中興書王承少而沖淡太尉王衍雅重之東海王越以爲記室參軍敕子玭曰閒習儀度不如式瞻儀刑諷味遺言不如親承音旨王參軍人倫之表汝其師之顧榮時在洛者惟陸機陸云及榮三人機云𨿽有才藻不及榮也上以榮南土秀望補吳王郎中令事文類聚東海王越以孫惠爲記室參軍專掌文疏每造書檄或驛馬催之應命立成山公啟事近啟修武令劉訥補南陽王友才志內外非稱臣以爲宜蒙此者是以啟及不審固可用不晉書丁潭傳潭爲尙書祠部郎時瑯邪王裒始受封帝欲引朝賢爲其國上卿將用潭以問中書令賀循循曰郎中令職望淸重實宜審授潭淸淳貞粹雅有隱正聖明所簡才實宜之遂爲瑯邪王郎中令會裒薨潭上書求行終喪禮曰在三之義禮有達制近代以來或隨時降殺宜一匡革以惇於後輒按令文王侯之喪官僚服斬旣葬而除今國無繼統喪庭無主臣實陋賤不足當重謬荷首任禮宜終喪詔下博議國子祭酒杜夷議古者諒暗三年不言下及周世稅衰效命春秋之時天子諸侯旣葬而除此所謂三代損益禮有不同故三年之喪由此而廢然則漢文之詔合於隨時凡有國者皆宜同也非惟施於帝王而已按禮殤與無後降於成人有後旣葬而除今不得以無後之故而獨不除也愚以丁郎中應除衰麻自宜主祭以終三年太常賀循議禮天子諸侯俱以至尊臨人上下之義君臣之禮自古以來其例一也故禮盛則並全其重禮殺則從其降春秋之事天子諸侯不行三年至於臣爲君服亦宜以君爲節未有君除而臣服君服而臣除者今法令諸侯卿相官屬爲君斬衰旣葬而除以令文言之明諸侯不以三年之喪與天子同可知也君若遂服則臣子輕重無應除者也若當皆除無一人獨重之文禮有攝主而無攝重故大功之親主人喪者必爲之再祭練祥以大功之服主人三年喪者也苟謂諸侯與天子同制國有嗣王自不全服而人主居喪素服主祭三年不攝吉事以尊令制若當遠迹三代令復舊典不依法令者則侯之服貴賤一例亦不得惟一人論於是詔使除服心喪三年荀勗傳勗子藩藩子闓字道明亦有名稱京師爲之語曰洛中英荀道明大司馬齊王冏辟爲掾冏敗暴屍已三日莫敢收葬闓與冏故吏李述嵇含等露板請葬朝議聽之論者稱焉崔鴻後趙錄張躍學敏才達雅善淸談石勒偉其議辧拜世子衛軍長史敕世子曰張長史人之表範汝其師之宋書羊欣傳欣起家輔國參軍府解還家隆安中朝廷漸亂欣優遊私門不復進仕會稽王世子元顯每使欣書常辭不奉命元顯怒乃以爲其後軍府舍人此職本用寒人欣意貌恬然不以髙卑見色論者稱焉王弘傳弘弱冠爲會稽王司馬道子驃騎參軍主簿時農務頓息末役繁興弘以爲宜建屯田陳之曰近面所諮立屯田事已具簡聖懷南畝事興時不可失宜早督田畯以要歲功而府資單刻控引無所𨿽復厲以重勸肅以嚴威適足令囹圄充積而無救於事實也伏見南局諸冶募吏數百𨿽資以廩贍收入甚微愚謂若回以配農必功利百倍矣然軍器所需不可都廢今欲畱銅官大冶及都邑小冶各一所重其功課一準揚州州之求取亦當無乏餘者罷之以充東作之要又欲二局田曹各立典軍募吏依冶募比例並聽取山湖人此皆無損於私有益於公者也其中亦應疇量分判番假及給廩多少自可一以委之本曹親局所統必當練悉且近東曹板水曹參軍納之領此任其人頗有幹能自足了其事耳頃年以來斯務大廢田蕪廩虛實亦由此弘過蒙飾擢志輸短效豈可相與寢默有懷弗聞耶至於當否尊自當裁以遠鑑若所啟謬允者伏願便以時施行庶歲有務農之勤倉有盈廩之實禮節之興可以垂拱待也道子欲以爲黃門侍郎珣以其年少固辭珣頗好積聚財物布在民間珣薨弘悉燔燒券書一不收責余舊業悉以委付諸弟未免喪後將軍司馬元顯以爲諮議參軍加寧遠將軍知記室事固辭不就道子復以爲諮議參軍加建威將軍領中兵又固辭時內外多難在喪者皆不終其哀惟弘固執得免王惠傳惠髙祖聞其名以爲行太尉參軍事府主簿從事中郎世子建府以爲徵鹵長史仍轉中軍長史時會稽內史劉懷敬之郡送者傾京師惠亦造別還過從弟球球問向何所見惠曰惟覺卽時逢人耳常臨曲水風雨暴至座者皆馳散惠徐起姿貌不異常日世子爲荊州惠長史如故領南郡太守不拜劉湛傳髙祖入受晉命以第四子義康爲冠軍將軍豫州刺史畱鎭壽陽以湛爲長史梁郡太守義康弱年未親政府州軍事悉委湛府進號右將軍仍隨府轉義康以本號徙爲南豫州湛攺領歷陽太守爲人剛嚴用法姦吏犯贓百錢以上皆殺之自下莫不震肅廬陵王義眞出爲車騎將軍南豫州刺史湛又爲長史太守如故義眞時居髙祖憂使帳下備膳湛禁之義眞乃使左右索魚肉珍羞於齋內別立廚帳會湛入因命臑酒炙車螯湛正色曰公當今不宜有此設義眞曰旦甚寒一酒亦何傷長史事同一家望不爲異酒旣至湛因起曰旣不能以禮自處又不能以禮處人臨川烈武王道規傳道規以長沙景王第二子義慶爲嗣義慶招聚文學之士近遠必至太尉袁淑文冠當時義慶在江州請爲衛軍諮議參軍其餘吳郡陸展東海何長瑜鮑照等並爲辭章之美引爲佐史國臣太祖與義慶書常加意斟酌何偃傳偃元嘉十九年爲丹陽丞除廬陵王友太子中舍人中書郎太子中庶子時義陽王昶任東宮使偃行義陽國事二十九年太祖欲更北伐訪之羣臣偃議曰內幹胡法宗宣詔逮問北伐伏計賊審有殘禍殲殄非難誠如天旨今𨿽廟算無遺而士未精習緣鎭戍充實者寡邊民流散多未附業控引所資取給根本虧根本以殉邊患宜動必萬�無虞往歲挫傷續以內釁侮亡取亂誠爲沛然然淮泗數州實亦雕耗流傭未歸創痍未起且攻守不等客主形異薄之則勢艱圍之則曠日進退之間姦虞互起竊謂當今之獘易衄方來之寇不深宜含垢藏疾以齊天道遷始興王浚徵北長史南東海太守南齊書謝超宗傳超宗元嘉末解褐奉朝請新安王子鸞孝武帝寵子超宗以選補王國常侍王母淑儀卒超宗作誄奏之帝大嗟賞曰超宗殊有鳳毛宋書孔覬傳覬舉揚州秀才補主簿長沙王義欣鎭軍功曹衡陽王義季安西主簿戶曹參軍領南義陽太守轉署記室奉箋固辭曰記室之局實惟華要自非文行秀敏莫或居之覬遜業之舉無聞於鄕部惰遊之貶有編於疲農直山淵藏引用不暇棄故得抃風�潤憑附彌年今日之命非所敢冒昔之學優藝富猶尙斯難況覬能薄質魯亦何容易覬聞居方辧物君人所以官才陳力就列自下所以奉上覬𨿽不敏常服斯言今寵藉惟舊舉非尙徳恐無以提衡一隅僉允視聽者也伏願天明照其心請乞攺今局授以閒曹則鳧鶴從方所憂去矣又曰夫以記室之要宜須通才敏忠加性情勤密者覬學不綜貫性又疏惰何可以屬知祕記秉筆文閨假吹之尢方斯非濫覬少淪常檢本無遠植榮進之願何能忘懷若實有螢爝增輝光景固其騰聲之日飛藻之辰也豈敢自求從容保其淡逸伏願矜其魯拙業之有地則曲成之施終始優渥義季不能奪遂得免南史孔覬傳覬大明六年除安陸王子綏後軍長史性使酒每醉輒彌日不醒𨿽醉日居多而曉明政事醒時判決未嘗有壅眾咸曰孔公一月二十九日醉勝世人二十九日醒也孝武每欲引見遣人覘其醉醒宋書張卲傳卲兄偉少有操行爲晉瑯邪王國郎中令從王至洛還京都武帝封藥酒一罌付偉令密加鴆毒受命於道自飲而卒南齊書劉繪傳豫章王嶷爲江州以繪爲左軍主簿隨鎭江陵轉鎭西外兵曹參軍驃騎主簿繪聰警有文義善隸書數被賞召進對華敏僚吏之中見遇莫及瑯邪王詡爲功曹以吏能自進嶷謂僚佐曰吾𨿽不能得應嗣陳蕃然閣下自有二驥也復爲司空記室錄事轉太子洗馬大司馬諮議領錄事時豫章王嶷與文惠太子以年秩不同物論謂宮府有疑繪苦求外出爲南康相郡事之暇專意講說上左右陳洪請假南還問繪在郡何似旣而閒之曰南康是三州喉舌應須治幹豈可以年少講學處之邪徵還爲安陸王護軍司馬轉中書郎王思遠傳思遠建平王景素辟爲南徐州主簿深見禮遇景素被誅左右離散思遠親視殯葬手種松柏與廬江何昌宇沛郡劉琎上表理之事感朝廷景素女廢爲庶人思遠分衣食以相資贍年長爲備笄總訪求素對傾家送遣除晉熙王撫軍行參軍安成王車騎參軍建元初爲長沙王後軍主簿尙書殿中郎出補竟陵王徵北記室參軍府遷司徒仍爲錄事參軍遷太子中舍人文惠太子與竟陵王子良素好士並蒙賞接張岱傳隨王誕於會稽起義以岱爲建威將軍輔國長史行縣事事平爲司徒左西曹母年八十籍注未滿岱便去官從實還養有司以岱違制將欲糾舉宋孝武曰觀過可以知仁不須案也累遷撫軍諮議參軍領山陰令職事閒理巴陵王休若爲北徐州未親政事以岱爲冠軍諮議參軍領彭城太守行府州國事後臨海王爲徵鹵廣州豫章王爲車騎揚州晉安王爲徵鹵南兗州岱歷爲三府諮議三王行事與典簽主帥共事事舉而情得或謂岱曰主王旣幼執事多門而每能緝和公私云何致此岱曰古人言一心可以事百君我爲政端平待物以禮悔吝之事無由而及明暗短長更是才用之多少耳劉瓛傳瓛永明初竟陵王子良請爲徵北司徒記室瓛與張融王思遠書曰奉教使恭召會當停公事但念生平素抱有乖恩顧吾性拙人間不習仕進昔嘗爲行佐便以不能及公事免黜此皆眷者所共知也量己審分不敢期榮夙嬰貧困加以疏懶衣裳容發有足駭者中以親老供養褰裳徒步脫爾逮今二代一紀先朝使其更自修正勉勵於階級之次見其�縷或復賜以衣裳袁褚諸公咸加勸勵終不能自反也一不復爲安可重爲哉昔人有以冠一免不重加於首每謂此得進止之儀古者以賢制爵或有秩滿而辭老以庸制祿或有身病而求歸者永瞻前良在己何若又上下年尊益不願居官次廢晨昏也先朝爲此曲申從許故得連年不拜榮授而帶帖薄祿旣習此歲久又齒長疾侵豈宜設齋河間之廳廁迹東平之僚本無絕俗之操亦非能偃蹇爲髙此又諸賢所當深察者也近奉初教便自希得托迹於客遊之末而固辭榮級其故何邪以古之王侯大人或以此延四方之士甚美者則有輻湊燕路慕君王之義驤鑣魏闕髙公子之仁繼有追申白而入楚羨鄒枚而遊梁吾非敢叨夫曩賢庶欲從九九之遺蹤旣於聞道集泮不殊而幸無職司拘礙可得奉溫凊展私計志在此耳除步兵校尉並不拜劉琎傳琎爲武陵王曄冠軍徵鹵參軍曄與僚佐飲自割鵝炙琎曰應刃落俎膳夫之事殿下親執鸞刀下官未敢安席因起請退謝朓傳朓爲隨王鎭西功曹轉文學子隆在荊州好詞賦數集僚友朓以文才尢被賞愛流連晤對不捨日夕長史王秀之以朓年少相動密以啟聞世祖敕曰侍讀虞云自宜恆應侍接朓可還都朓道中爲詩寄西府曰常恐鷹隼擊秋菊委嚴霜寄言罻羅者寥廓已髙翔遷新安王中軍記室山堂肆考齊衡陽王好學善屬文武帝謂王儉曰衡陽王𨿽有文學當使華實相稱今選師傅不得止取貴遊子弟而已乃以太子舍人蕭敷爲文學南齊書江泌傳世祖以泌爲南康王子琳侍讀建武中明帝害諸王后泌憂念子琳詣志公道人問其禍福志公覆香鑪灰示之曰都盡無所餘及子琳被害泌往哭之淚盡繼之以血親視殯葬乃去時廣漢王侍讀嚴桓之亦哭王盡哀泌尋卒事文類聚子良開西邸王僧孺虞羲丘國賓蕭文琰丘令楷江洪劉孝孫並以善辭藻遊焉梁書髙祖本紀竟陵王子良開西邸招文學髙祖與沈約謝朓王融蕭琛範云任昉陸倕等並遊焉號曰八友融俊爽識過人尢敬異髙祖每謂所親曰宰制天下必在此人範云傳齊建元初竟陵王子良爲會稽太守云始隨王王未之知也會遊秦望使人視刻石文時莫能識云獨誦之王悅自是寵冠府朝王爲丹陽尹召爲主簿深相親任王僧孺傳僧孺出爲仁威南康王長史行府州國事王典簽湯道湣暱於王用事府內僧孺每裁抑之道湣遂謗訟僧孺逮詣南司奉箋辭府僧孺坐免官蕭子範傳子範爲南平王戶曹屬從事中郎王愛文學士子範偏被恩遇嘗曰此宗室奇才也使制千字文其辭甚美王命記室蔡薳注釋之自是府中文筆皆使艸之王薨子範遷宣惠諮議參軍護軍臨賀王正徳長史正徳爲丹陽尹復爲正徳信威長史領尹丞歷官十餘年不出藩府常以自慨而諸弟並登顯列意不能平及是爲到府箋曰上藩首佐於玆再忝河南雌伏自此重升以老少異時盛衰殊日𨿽佩恩寵還羞年鬢子範少與弟子顯子云才名略相比而風采容止不逮故官途有優劣每讀漢書杜緩兄弟五人至大官惟中弟欽官不至而最知名常吟諷之以況己也孔休源傳休源爲宣惠晉安王府長史南郡太守行荊州府州事髙祖謂之曰荊州總上流衝要義髙分陜今以十歲兒委卿善匡翼之勿憚周昌之舉也對曰臣以庸鄙曲荷恩遇方揣丹誠效其一割上善其對乃敕晉安王曰孔休源人倫儀表汝年尙幼當每事師之尋而始興王憺代鎭荊州復爲憺府長史南郡太守行府州事如故在州累政甚有治績平心決斷請托不行髙祖深嘉之除通直散騎常侍領羽林監轉祕書監遷明威將軍復爲晉安王府長史南蘭陵太守別敕專行南徐州事休源累佐名藩甚得民譽王深相依仗軍民機務動止詢謀常於中齋別施一榻云此是孔長史坐人莫得預焉其見敬如此記纂淵海梁陶弘景爲諸王侍讀𨿽在朱門閉影不交外務惟以披閱爲事三國典略顏晃少孤貧有詞采解褐梁邵陵王綸兼記室參軍時東宮學士庾信常使於府王使晃接對信輕其尙少曰此府兼記室幾人晃答曰猶少於宮中學士南史梁張綰傳綰自中軍宣城王長史徙禦史中丞武帝使宣旨曰爲國之急惟在執憲繩直用人本不限升降晉宋代周閔蔡廓並以侍中爲之卿勿疑是左遷時宣城王府望重故有此旨翰苑新書髙祖謂周捨曰我欲求一文學俱長兼有行者令與晉安王緯遊處捨曰臣外弟徐摛形質短小若不勝衣而堪此選髙祖曰必有仲宣之才無問其容貌乃以摛爲侍讀匯苑王勵仕梁爲河東王功曹王出鎭勵將隨之藩張瓚時典選曰王生才地豈可遊外府乎奏爲太子洗馬周書劉璠傳璠少好讀書兼善文筆年十七爲上黃侯蕭曄所器重範陽張綰梁之外戚才髙口辯見推於世以曄之懿貴亦假借之璠年少未仕而負才使气不爲之屈綰嘗於新渝侯坐因酒後詬京兆杜騫曰寒士不遜璠厲色曰此坐誰非寒士璠本意在綰而曄以爲屬己辭色不平璠曰何王之門不可曳長裾也遂拂衣而去曄辭謝之乃止後隨曄在淮南璠母在建康遘疾璠弗之知嘗忽一日舉身楚痛尋而家信至云其母病璠卽號泣戒道絕而又蘇當身痛之辰卽母死之日也居喪毀脊遂感風气服闋後一年猶杖而後起及曄終於毗陵故吏多分散璠獨奉曄喪還都墳成乃退梁簡文時在東宮遇曄素重諸不送者皆被劾責惟璠獨被優賞隋書明克讓傳克讓年十四釋褐湘東王法曹參軍時舍人朱異在儀賢堂講老子克讓預焉堂邊有修竹異令克讓詠之克讓攬筆輒成其卒章曰非君多愛賞誰貴此貞心異甚奇之周書顏之儀傳之儀父協以見遠蹈義忤時遂不仕進梁元帝爲湘東王引協爲其府記室參軍協不得已乃應命梁元帝後著懷舊志及詩並稱贊其美陳書虞寄傳寄還朝及至卽日引見謂寄曰管寧無恙其慰勞之懷若此頃之文帝謂到仲舉曰衡陽王旣出閣𨿽未置府僚然須得一人旦夕遊處兼掌書記宜求宿士有行業者仲舉未知所對文帝曰吾自得之乃手敕用寄寄入謝文帝曰所以蹔屈卿遊藩者非止以文翰相煩乃令以師表相事也魏書張衮傳衮好學有文才太祖爲代王遷爲左長史決策帷幄太祖器之禮遇優厚鹿悆傳悆爲靑州彭城王劭府長兼司馬尋解長兼廣川人劉鈞東淸河人房須反劭遣悆監州軍討之戰於商山頗有所捷將統皆劭左右擅增首級妄請賞帛悆面執不與劭弗從悆勃然作色曰竭志立言爲王爲國豈悆家事不辭而出劭追而謝焉竊勛者放言噂沓欲加私害悆聞而笑之不以介意陽固傳太傅淸河王懌舉固除步兵校尉領汝南王悅郎中令尋加寧遠將軍時悅年少行多不法屑近小人固上疏切諫並面陳往代諸王賢愚之分以感動悅悅甚敬憚之懌大悅以爲舉得其人李郁傳郁好學沈靜博通經史自著作佐郎爲廣平王懷友懷深相禮遇時學士徐遵明教授山東生徒甚盛懷徵遵明在館令郁問其五經義例十餘條遵明所答數條而已山堂肆考後魏王晞爲常山王司馬在並州𨿽戎馬塡委未嘗以世務爲累良辰美景嘯詠遨遊以談燕爲事士人謂之方外司馬周書蘇亮傳亮大統二年拜給事黃門侍郎領中書舍人魏文帝子宜都王式爲秦州刺史以亮爲司馬帝謂亮曰黃門侍郎豈可爲秦州司馬直以朕愛子出蕃故以心腹相委勿以爲恨臨辭賜以禦馬北齊書孟業傳魏彭城王韶拜定州除業典簽長史劉仁之謂業曰我處其外君居其內同心戮力庶有濟乎未幾仁之徵入爲中書令臨路啟韶云殿下左右可信任者惟有孟業願專任之餘人不可信也又與業別執手曰今我出都君便失援恐君在後不自保全惟正與直願君自勉業惟有一馬因瘦而死韶以業家貧令州府官人同食馬肉欲令厚償業固辭不敢韶乃戲業曰卿邀名人也對曰業以微細伏事節下旣不能裨益寧可損敗淸風後髙祖書與韶云典簽姓孟者極能用心何不置之目前韶髙祖之婿也仁之後爲兗州臨別謂吏部崔暹曰貴州人士惟有孟業銓舉之次不可忘也崔暹問業曰君往在定州有何政績使劉西兗如此欽嘆答曰稟性愚直惟知自修無他隋書魏淡傳淡專精好學善屬文齊博陵王濟聞其名引爲記室北齊書孫靈暉傳天統中敕令朝臣推舉可爲南陽王綽師者吏部尙書尉瑾表薦靈暉徵爲國子博士授南陽王經王𨿽不好文學亦甚相敬重啟除其府諮議參軍綽除定州刺史仍隨之鎭綽所爲猖蹶靈暉惟默默憂�不能諫止綽欲以管記馬子結爲諮議參軍乃表請轉靈暉爲王師以子結爲諮議朝廷以王師三品啟奏不合後主於啟下手答云但用之仍手報南陽書並依所奏儒者甚以爲榮綽除大將軍靈暉以王師領大將軍司馬綽誅停廢從綽死後每至七日及百日終靈暉恆爲綽請僧設齋傳經行道齊亡後數年卒子萬壽聰識機警博涉羣書禮傳俱通大義有辭藻尢甚詩詠齊末陽休之辟爲開府行參軍隨奉朝請滕王文學豫章長史卒於大理司直馬子結者其先扶風人也世居涼土太和中入洛父祖俱淸官子結兄弟三人皆涉文學陽休之牧西兗子廉子尙子結與諸朝士各有詩言贈陽總爲一篇酬答卽詩云三馬俱白眉者也子結以開府行參軍擢爲南陽王管記隨綽定州綽每出遊獵必令子結走馬從禽子結旣儒緩衣垂帽落或噭或啼令騎驅之非墜馬不止綽以爲歡笑由是漸見親狎啟爲諮議云北史蕭大圜傳大圜建徳四年除滕王逌友逌嘗問大圜曰吾聞湘東王作梁史有之乎對曰言之妄也如使有之亦不足怪昔漢明帝爲世祖紀章帝爲顯宗紀殷鑑不遠足爲成例且君子過如日月之蝕彰於四海安得而隱之蓋子爲父隱直在其中諱國之惡抑又禮也逌乃大笑隋書長孫平傳平美容儀有器幹頗覽書記仕周釋褐衛王侍讀時武帝逼於宇文護謀與衛王誅之王前後常使平往來通意於帝及護伏誅拜開府樂部大夫柳莊傳莊少有遠量博覽墳籍兼善辭令濟陽蔡大寶有重名於江左時爲嶽陽王蕭�諮議見莊便嘆曰襄陽水鏡復在於玆矣大寶遂以女妻之俄而�辟爲參軍轉法曹楊汪傳汪長勤學專精左氏傳通三禮解褐周冀王侍讀王甚重之每曰楊侍讀徳業優深孤之穆生也唐書李綱傳綱仕周爲齊王憲參軍事宣帝將殺憲召僚屬誣左其罪綱矢死無撓辭及憲誅露車載屍故吏�匿綱撫棺號慟爲瘞訖乃去隋書元巖傳時髙祖初卽位每懲周代諸侯微弱以致滅亡由是分王諸子權侔王室以爲盤石之固遣晉王廣鎭並州蜀王秀鎭益州二王年並幼於是盛選貞良有重望者爲之寮佐於時巖與王韶俱以骨鯁知名物議稱二人才俱侔於髙熲由是拜巖爲益州總管長史韶爲河北道行臺右僕射髙祖謂之曰公宰相大器今屈輔我兒如曹參相齊之意也及巖到官法令明肅吏民稱焉蜀王性好奢侈嘗欲取獠口以爲閹人又欲生剖死囚取膽爲藥巖皆不奉教排閣切諫王輒謝而止憚巖爲人每循法度蜀中獄訟巖所裁斷莫不悅服其有得罪者相謂曰平昌公與吾罪吾何怨焉上甚嘉之賞賜優洽十三年卒官上悼惜久之益州父老莫不隕涕於今思之巖卒之後蜀王竟行其志漸致非法造渾天儀司南車記裏鼓凡所被服擬於天子又共妃出獵以彈彈人多捕山獠以充宦者寮佐無能諫止及秀得罪上曰元巖若在吾兒豈有是乎潘徽傳徽秦孝王俊聞其名召爲學士嘗從俊朝京師在塗令徽於馬上爲賦行一驛而成名曰述思賦俊覽而善之源師傳師歷尙書左右丞以明幹著稱時蜀王秀頗違法度乃以師爲益州總管司馬俄而秀被徵秀恐京師有變將謝病不行師數勸之不可違命秀作色曰此自我家事何預卿也師垂涕對曰師荷國厚恩忝參府幕僚吏之節敢不盡心但比年以來國家多故秦孝王寢疾奄至薨殂庶人二十年太子相次淪廢聖上之情何以堪處而有敕追王已淹時月今乃遷延未去百姓不識王心倘生異議內外疑駭發雷霆之詔降一介之使王何以自明願王自計之秀乃從徵秀廢之後益州官屬多相連坐師以此獲免楊異傳蜀王秀之鎭益州也朝廷盛選綱紀以異方直拜益州總管長史賜錢二十萬縑三百匹馬五十匹而遣之尋除吳州總管甚有能名時晉王廣鎭揚州詔令異每歲一與王相見評論得失規諷疑闕張衡傳晉王廣爲河北行臺衡歷刑部度支二曹郎後以臺廢拜並州總管掾及王轉牧揚州衡復爲掾王甚親任之衡亦竭慮盡誠事之奪宗之計多衡所建也李雄傳晉王廣出鎭並州以雄爲河北行臺兵部尙書上謂雄曰吾兒旣少更事未多以卿兼文武才今推誠相委吾無北顧之憂矣雄頓首而言曰陛下不以臣之不肖寄臣以重任臣𨿽愚固心非木石謹當謁誠效命以答鴻恩歔欷流涕上慰諭而遣之雄當官正直侃然有不可犯之色王甚敬憚吏民稱焉張虔威傳開皇初晉王廣出鎭並州盛選僚佐以虔威爲刑獄參軍累遷爲屬王甚美其才與河內張衡甚見禮重晉邸稱爲二張焉虔威弟虔雄亦有才器秦孝王俊爲秦州總管選爲法曹參軍王嘗親案囚徒虔雄誤不持狀口對百餘人皆盡事情同輩莫不嘆服柳傳轉晉王諮議參軍王好文雅招引才學之士諸葛穎虞世南王冑朱瑒等百餘人以充學士而爲之冠王以師友處之每有文什必令其潤色然後示人嘗朝京師還作歸藩賦命爲序詞甚典麗初王屬文爲庾信體及見已後文體遂變諸葛穎傳穎淸辯有俊才晉王廣素聞其名引爲參軍事轉記室及王爲太子除藥藏監柳機傳機從子謇之拜黃門侍郎時元徳太子初薨朝野注望皆以齊王當立帝方重王府之選大業三年車駕還京師拜爲齊王長史帝法服臨軒備儀衛令齊王立於西朝堂之前北面遣吏部尙書牛弘內史令楊約左衛大將軍宇文述等從殿廷引謇之詣齊王所西面立牛弘宣敕謂齊王曰我昔階緣恩寵啟封晉陽出藩之初時年十二先帝立我於西朝堂乃令髙熲虞慶則元旻等從內送王子相於我於時誡我曰以汝幼沖未更世事今令子相作輔於汝事無大小皆可委之無得暱近小人疏遠子相若從我言者有益於社稷成立汝名行如不用此言惟國及身敗無日矣吾受敕之後奉以周旋不敢失墜微子相之力吾無今日矣若與謇之從事一如子相也又敕謇之曰今以卿作輔於齊善思匡救之理副朕所望若齊王徳業修備富貴自當鍾卿一門若有不善罪亦相及時齊王正擅寵左右放縱喬令則之徒深見暱狎謇之𨿽知其罪失不能匡正及王得罪謇之竟坐除名

王寮部紀事二舊唐書姚思廉傳思廉初爲代王侍讀屬義師入京城時府僚駭散惟思廉侍不離其側義師入殿門思廉謂之曰唐公舉兵本匡王室卿等不宜無禮於王眾服其言於是布列階下太宗居藩引爲文學及親徵徐元朗思廉時在洛陽太宗嘗言及隋亡之事嘆曰姚思廉不懼兵刃以明大節求之古人亦何以加也因賜物百段遺其書曰想卿節義之風故有斯贈唐書孫伏伽傳伏伽武徳初言曰皇太子諸王左右執事不可不擇願選賢才澄僚友之選杜如晦傳如晦秦王引爲府兵曹參軍徙陜州總管府長史時府屬多外遷王患之房元齡曰去者𨿽多不足吝如晦王佐才也大王若終守藩無所事必欲經營四方捨如晦無共功者王驚曰非公言我幾失之因表畱莫府從徵伐常參帷幄機祕方多事裁處無畱僚屬共才之莫見所涯於志寧傳志寧識褚亮於囚中遷天策府中郎文學館學士引亮與同列褚亮傳武徳四年太宗爲天策上將軍宮城西作文學館以大行臺司勛郎中杜如晦記室考功郎中房元齡及於志寧軍諮祭酒蘇世長天策府記室薛收文學褚亮姚思廉太學博士陸徳明孔穎達主簿李元道天策倉曹參軍事李守素王府記室參軍事虞世南參軍事蔡允恭顏相時著作郎攝記室許敬宗薛元敬太學助教蓋文達軍諮典簽蘇勗並以本官爲學士七年收卒復召東虞州錄事參軍劉孝孫補之號十八學士藏之書府以彰禮賢之重方是時在選中者天下所慕向謂之登瀛洲權萬紀傳萬紀徙吳王長史王畏其直善遇之齊王佑不奉法帝數奇萬紀能左右吳王者乃徙爲佑長史佑暱比羣小萬紀驟諫不入卽條過失以聞帝遣劉徳威按問因召佑入朝佑恐與所嬖燕弘亮謀殺之而萬紀先引道佑遣弘亮馳彀騎追擊斬首殊支體投圊中又殺典軍韋文振文振本以校尉從帝徵伐以質謹自將帝使事佑典廏馬切諫不納輒見萬紀道之故佑內常憤疾萬紀死文振懼馳去追騎獲之佑平贈萬紀齊州都督武督郡公食二千戶謚曰敢文振左武衛將軍襄陽縣公食千戶李守素傳守素署天策府倉曹參軍通氏姓學世號肉譜虞世南曰昔任彥升通經時稱五經笥今以倉曹爲人物志可乎合璧事類杜淹秦王引爲天策府兵曹參軍文學館學士嘗侍宴賦詩尢工賜銀鍾薛收授天策府記室參軍嘗上書諫王畋獵王答曰覽卿所陳知戒我者卿也明珠兼乘未若一言今賜黃金四十鋌孔帖房喬太宗以燉煌公徇渭北謁轅門署渭北道行軍記室參軍公爲秦王授府記室徵伐未嘗不從眾爭取珍怪喬獨收人物致幕府王嘗曰漢光武得鄧禹門下益親今我見喬猶禹也居府出入十年軍符府檄駐馬卽辦唐書蘇世長傳世長爲天策府軍諮祭酒引爲學士貞觀初使突厥與頡利爭禮不屈拒卻賂遺朝廷壯之王綝傳綝父弘直爲漢王元昌友王好畋遊上書切諫王稍止然益疏斥終荊王友郎余令傳余令授霍王元軌府參軍事從父知年亦爲王友元軌每曰郎家二賢皆入府不意培塿而松柏爲林也江安王元祥傳始王許後徙王四爲州刺史實封至千戶性庸迷所至營財產無厭時滕蔣虢三王皆貪暴得其府官者惡之不願行故時語曰寧向儋崖振白不事江滕蔣虢滕王元嬰傳元嬰徙隆州復不循法錄事參軍裴聿諫正其失元嬰捽辱之聿入計具奏帝遷聿六品上階蘇傳從父兄幹擢明經授徐王府記室參軍王好畋每諫止之王珪傳珪拜禮部尙書兼魏王泰師王見之爲先拜珪亦以師自居王問珪何以爲忠孝珪曰陛下王之君事思盡忠陛下王之父事思盡孝忠孝可以立身可以成名王曰忠孝旣聞命矣願聞所習珪曰漢東平王蒼稱爲善最樂願王志之帝聞喜曰兒可以無過矣蘇勗傳勗遷魏王泰府司馬博學有美名泰重之謝偃傳偃遷魏王府功曹嘗爲塵影賦二篇帝美其文召見欲偃作賦先爲序一篇頗言天下乂安功徳茂盛意授偃使賦偃緣帝指名篇曰述聖帝悅賜帛數十山堂肆考唐太宗轉李績詹事謂曰我兒新登儲貳卿故長史故有此除𨿽屈階資可勿怪也唐書杜正倫傳正倫太宗素知名表直秦王府文學館庶人佑傳帝用王府長史司馬必取骨鯁敢言者有過失輒聞而佑溺羣小好弋獵長史薛大鼎屢諫不聽帝以輔王無狀免之王義方傳義方補晉王府參軍直弘文館魏徵異之欲妻以夫人之侄辭不取俄而徵薨乃娶人問其然曰初不附宰相今感知己故也合璧事類唐盧照鄰調鄧王府典簽王愛重謂曰此吾之相如孔帖韋思謙沛王府長史皇甫公義引爲倉曹參軍謂曰公非池中物屈公爲數旬客以重吾府山堂肆考唐蕭徳言展閱五經必盥濯束帶危坐對之髙宗爲晉王時詔徳言講經授業及升東宮仍兼侍讀事文類聚蘇良嗣髙宗時爲周王府司馬王年少不法良嗣數諫王以法繩府官不職者甚尊憚帝異之唐書王勃傳勃年未弱冠授朝散郎數獻頌闕下沛王聞其名召署府修撰論次平臺祕略書成王愛重之是時諸王鬥鷄勃戲爲文檄英王雞髙宗怒曰是且交構斥出府玉海髙宗中宗時相王府長史以宰相兼之姚崇以鳳閣侍郎韋安石以中書令魏雍衛王府以尙書兼之唐書趙弘智傳弘智永徽初入爲陳王師講孝經百福殿於是宰相弘文館學士太學生俱在弘智舉五經諸儒更詰辧隨問酬悉舌無畱語髙宗喜曰試爲我陳經之要以輔不逮對曰天子有爭臣七人𨿽無道不失天下願以此獻帝悅賜絹二百名馬一韋安石傳安石子陟神龍二年甫十歲授溫王府東閣祭酒朝散大夫風格方整善文辭書有楷法一時知名士皆與遊裴耀卿傳耀卿數歲能屬文擢童子舉稍遷祕書省正字相王府典簽與掾丘悅文學韋利器更直備顧問府中號學直袁恕己傳恕己知相王府司馬與誅二張又從相王統南衙兵備非常孔帖劉禕之拜相王府司馬帝謂曰卿家忠孝朕子賴卿師矩冀蓬在麻不扶而直也山堂肆考唐韋湊入爲相王府屬時姚崇兼府長史曰韋子識遠文優吾恨晚得之唐書源乾曜傳乾曜開元初邠王府吏犯法元宗敕左右爲王求才長史太常卿姜�薦乾曜自梁州都督召見神气爽澈占對有序帝悅之擢少府少監兼邠王府長史潘好禮傳好禮開元初爲邠王府長史王爲滑州刺史好禮兼府司馬知州事王禦下不能肅有詔好禮檢督王家至過失皆上聞王每遊觀好禮必諫諭禁切農月王出獵家奴羅迾好禮遮道諫王初不許乃臥馬下呼曰今農在田王何得非時暴禾稼以損下人要先踐殺司馬然後聽所爲王慚爲還丁公著傳公著爲直學士充皇太子諸王侍讀因著太子諸王訓十篇庾敬休傳敬休召爲翰林學士文宗將立魯王爲太子愼選師傅敬休以戶部侍郎兼魯王傅東觀奏記大中十二年始用左諫議大夫鄭漳兵馬郎中李鄴爲鄆王已下侍讀時郢王居十六宅夔昭以下五王居大明宮內院數日追制攺充夔王以下侍讀五日一入乾符門講讀鄆王卽位其事遂停遼史百官志聖宗太平八年長沙郡王宗允等奏選諸王伴讀姚景行重熙中爲燕趙國王教授蕭惟信重熙十五年爲燕王傅涑水記聞太祖嘗謂秦王侍講曰帝王之子當務讀經書知治亂之大體不必學作文章無所用也宋史程徳元傳徳元善醫術太宗尹京邑召置左右署押衙頗親信用事太祖大漸之夕徳元宿信陵坊夜有叩關疾呼趣赴宮邸者徳元遽起不暇盥櫛詣府府門尙關方三鼓徳元不自悟盤桓久之俄頃見內侍王繼恩馳至稱遺詔迎太宗卽位徳元因從以入拜翰林使玉照新誌司勛員外郎張大亨奏切見朝廷講讀之官在天子所者謂之侍讀侍講而諸王府亦有侍讀侍講官比擬稱呼相紊名之不正孰大於是太宗皇帝初爲韓冀諸王侍讀置侍講後有欲爲皇族子孫置之議者以唐文宗攺諸王侍講爲奉諸王講讀請以教授爲名從之且皇族學官尙不可與王府同稱而王府官豈可同天子講讀之號詔諸王府侍講攺爲直講侍讀攺爲贊讀宋史畢士安傳雍熙二年諸王出合愼擇僚屬以虞部郎中王龜從兼陳王府記室參軍水部員外郎王素兼韓王府記室參軍祕書丞張茂直兼益王府記室參軍士安遷左拾遺兼冀王府記室參軍太宗召謂曰諸子生長宮庭未閒外事年漸成人必資良士贊導使日聞忠孝之道卿等勉之賜襲衣銀帶鞍勒馬士安本名士元以元犯王諱遂攺焉遷考功員外郎端拱中詔王府僚屬各獻所著文太宗閱視累日問近臣曰其才已見矣其行孰優或以士安對上曰正協朕意俄以本官知制誥王請對願畱府邸不許淳化二年詔入翰林爲學士合璧事類竇偁爲晉府記室賈琰爲判官每諸王宗室宴集琰必怡聲下气褒贊捷給偁叱之曰賈氏子何巧言令色之甚獨不愧於心耶翰苑新書太宗至道元年以員外郎孫蠙充皇侄皇孫教授時中書言今皇侄皇孫是環衛之職以教授爲名從之匯苑至道二年以孫奭爲諸王府侍講賜紫衣山堂肆考宋楊礪眞宗爲襄王時以礪爲記室王甚重之及建東宮以爲太子右諭徳眞宗卽位召爲翰林學士翰苑新書眞宗咸平元年以朱昂兼南宅教授張蔚兼北宅教授大中祥符五年以直史館晏殊爲升王府記室參軍宋史崔遵度傳遵度爲右正言大中祥符九年仁宗以壽春郡王開府詔宰相擇耆徳方正有學術之士咸曰遵度力學有士行時稱長者遂命與張士遜並爲王友攺戶部員外郎賜服金紫又賚襲衣犀帶緡錢上作七言詩寵之因謂左右曰翊善記室皆府屬也故王皆受拜今賓友之禮當令答拜府中文翰皆遵度所作王讀孝經徹章復以禦詩賜之張士遜傳士遜仁宗出合帝選僚佐謂宰臣曰翊善記室府屬也王皆受拜今王尙少宜以士遜爲友令王答拜於是以戶部郎中直昭文館爲壽春郡王友攺升王府諮議參軍遷右諫議大夫兼太子右庶子攺左庶子士遜言詣資善堂升階列拜而皇太子猶跪受宜詔皇太子坐受之帝不許詔士遜等遇太子侍駕出入許陪從判史館知審刑院以太子賓客樞密直學士判集賢院旣而二府大臣皆領東宮官遂換太子詹事山堂肆考宋仁宗諭執政曰延安郡王出合當議官僚執政對曰司馬光有重名宜爲郡王羽翼如呂公著孫覺皆可以任之宋史王獵傳獵爲吳王潭王宮教授睦親廣親宅講書諸王侍講凡在京藩十二年宗室無髙卑少長各得其歡如一日英宗在邸尊禮之入爲皇子卽拜說書及卽位拜天章閣待制兼侍講方議濮王稱以問獵獵不可帝曰王待侍講厚亦持此說邪對曰臣荷皇恩厚不敢以非禮名號加於王所以報王也帝大悟自是不復議邵亢傳亢選爲潁王府翊善加直史館召對羣玉殿英宗訪以世事稱之曰學士眞國器也擢同修起居注建言陛下初政欲治國者先齊家潁王且授室采用古昏禮公主下降不宜厭舅姑之尊帝深納之他日諭王曰以翊善端直朴厚輟爲諫官矣王出道帝語遂以知制誥知諫院匯苑吳申爲睦親宅都講初宗室坐序爵仍自爲賓主講官位主席之東隅申不肯坐且曰宗室當以親族尊卑爲序與講官分賓主移書大宗正宗正不能決因內朝出二書英宗是之宗室正講席自申始山堂肆考宋治平中宗室四千餘人親王置翊善侍講記室余則宮院都講教授歲時有嘉慶事則侍宴崇政殿或太淸樓宋史韓維傳神宗封淮陽郡王潁王維皆爲記室參軍王每事咨訪維悉心以對至拜起進趨之容皆陳其節嘗與論天下事語及功名維曰聖人功名因事始見不可有功名心王拱手稱善聞維引疾請郡上章畱之時禁中遣使泛至諸臣家爲王擇妃維上疏曰王孝友聰明動履法度方向經學以觀成徳今卜族授室官歷選勛望之家謹擇淑媛考古納采問名之義以禮成之不宜苟取華色而已左右史闕英宗訪除授例執政曰用館閣久次及進士髙第者帝曰第擇人不必專取髙科執政以維對遂同修起居注侍邇英講孫永傳永進士第爲諸王府侍讀神宗爲潁王出新錄韓非子畀宮僚讎定永曰非險薄刻核其書背六經之旨願毋畱意王曰廣藏書之數耳非所好也吳充傳充調谷熟主簿入爲國子監直講吳王宮教授等輩多與宗室狎充齒最少獨以嚴見憚相率設席受經充作六箴以獻曰視曰聽曰好曰學曰進徳曰崇儉仁宗命繕寫賜皇族英宗在藩邸書之坐右除集賢校理山堂肆考宋神宗就邸英宗命韓魏公擇宮僚薦用王陶韓維等一日內侍以宮樣靴進維曰王安用舞靴神宗亟令毀之宋史孫覺傳神宗卽位覺直集賢院爲昌王記室王問終身之戒爲陳諸侯之孝作富貴二箴鄭穆傳穆熙寧三年召爲岐王侍講嘉王出閣攺諸王侍講府僚闕員禦史陳襄請擇人神宗曰如鄭穆徳行乃宜左右王者凡居館閣三十年而在王邸一紀非公事不及執政之門講說有法可爲勸戒者必反復擿誦岐嘉二王咸敬禮焉鄭雍傳雍爲嘉王岐王府記室參軍神宗末年二王旣長猶居禁中雍獻四箴規戒且諷使求出外邸凡在邸七年用久次以轉運使秩畱山堂肆考宋元佑中詔諸宮學教授員闕選所舉學官及可爲師表可備講讀者補之不足則三省各選京朝官有出身年四十以上者充之宋史傅楫傳徽宗以端王就資善堂學擇師傅爲說書升楫記室參軍進侍講翊善中人�事於府者多與宮僚狎楫獨漠然不可親一府嚴憚之翰苑新書大觀二年定王嘉王府侍講沈錫奏眞宗皇帝時以張士遜爲王友命王答拜以示賓禮今講讀輔翼之官職在訓導亦王之友傅也可如王友例令王答拜宋史王十朋傳十朋召爲祕書郎兼建王府小學教授先是教授入講堂居賓位十朋不可皇孫特加禮而位教授中坐李浩傳浩除員外郎兼皇子恭王府直講在王府多所裨益且因事以及時政書之於冊幸上或見之王亦素所愛重他日外補累年以歸王喜曰李直講來矣趙逵傳逵充普安郡王府教授奏言路久不通乞廣賜開納勿以微賤爲間庶幾養成敢言之气帝嘉納之普安府勸講至戾太子事王曰於斯時也斬江充自歸於武帝何如逵曰此非臣子所能王意蓋有所在也劉章傳章遷祕書郎兼普安恩平兩王府教授遷著作佐郎事王邸四歲盡忠誠專以經誼文學啟迪掖導受知孝宗自此始翰苑新書孝宗初就傅範元長以待制兼資善堂翊善自是率以從官爲之其後親王府不復除第以朝士兼贊讀直講而已記纂淵海紹興五年婁機爲資善小學教授時皇太子爲惠國公日陳正言正道又以屢朝事親修身治國愛民四事手書以獻置之左右朝夕觀省孝宗出合就第而信王幼亦命近臣踵爲之宋史史浩傳浩紹興十四年登進士第歷溫州教授升國子博士因轉對言普安恩平二王宜擇其一以系天下望髙宗納之翼日語大臣曰浩有用才也除祕書省挍書郎兼二王府教授三十年普安郡王爲皇子進封建王除浩權建王府教授詔建王府置直講贊讀各一員浩守司封郎官兼直講一日講周禮言膳夫掌膳羞之事歲終則會惟王及後世子之膳羞不會至酒正掌飲酒之事歲終則會惟王及後之飲酒不會世子不與焉以是知世子膳羞可以不會世子飲酒不可以無節也王作而謝曰敢不佩斯訓三十一年遷宗正少卿會金主亮犯邊下詔親徵時兩淮失守廷臣爭陳退避計建王抗疏請率師爲前驅浩爲王力言太子不可將兵以晉申生唐肅宗靈武之事爲戒王大感悟立俾浩艸奏請扈蹕以供子職辭意懇到髙宗方怒覽奏意頓釋知奏出於浩語大臣曰眞王府官也旣而殿中侍禦史吳芾乞以皇子爲元帥先視師浩復遺大臣書言建王生深宮中未嘗與諸將接安能辦此或謂使王居守浩復以爲不可上亦欲令王徧識諸將遂扈蹕如建康三十二年上還臨安立建王爲皇太子匯苑紹興二十五年以趙逵兼普安恩平王府教授逵時爲禮部郎及引對上曰卿乃朕自擢秦檜日薦士曾無一言及卿以此知卿不附權貴眞天子門生也宋史陳俊卿傳俊卿以校書郎召孝宗時爲普安郡王髙宗命擇端厚靜重者輔導之除著作佐郎兼王府教授講經輒寓規戒正色特立王好鞠戲因誦韓愈諫張建封書以諷王敬納之王剛中傳孝宗爲普安郡王剛中兼王府教授每侍講極陳古今治亂之故君子小人忠佞之辧遷中書舍人蕭燧傳燧孝宗初除諸王宮大小學教授輪對論官當擇人不當爲人擇官上喜制用人論賜大臣山堂肆考宋周必大辭免兼太子詹事奏狀近歲以來必於近臣中擇嘗任王府侍讀者就兼是職宋史光宗本紀紹熙四年冬十月嘉王府翊善黃裳上疏請誅內侍楊舜卿臺諫張叔椿章�上疏乞罷黜紹熙五年五月嘉王府翊善黃裳講讀官沈有開彭龜年奏乞令嘉王詣重華宮問疾許之王至重華宮壽皇爲之感動山堂肆考彭龜年爲嘉王府直講因講論魯莊公不能制其母曰母不能制當制其侍禦之人王問此誰之說對曰朱熹也自後每講必問熹說何如宋史危稹傳稹遷諸王宮教授稹謂以教名官而實未嘗教請攺創宗子學立課試法如兩學從之嘉定九年新學成攺充博士其教養之規稹所論建遷祕書郎著作佐郎兼吳益王府教授張虙傳虙遷祕書郎預編寧宗會要兼吳益王府教授攺兼莊文府講毛詩終篇乞以所讀諸子攺讀尙書帝曰吾固以詩書成麟趾之美也金史納坦謀嘉傳謀嘉初習策論進士大定二十六年選入東宮教鄆王琮瀛王讀書元史郝經傳憲宗二年世祖以皇弟開邸金蓮川召經諮經國安民之道條上數十事大悅遂畱王府張文謙傳文謙幼聰敏善記誦與太保劉秉忠同學世祖居潛邸受邢州分地秉忠薦文謙可用歲丁未召見應對稱旨命掌王府書記日見信任邢州當要衝初分二千戶爲勛臣食邑歲遣人監領皆不知撫治徵求百出民弗堪命或訴於王府文謙與秉忠言於世祖曰今民生困獘莫邢爲甚盍擇人往治之責其成效使四方取法則天下均受賜矣於是乃選近侍脫兀脫尙書劉肅侍郎李簡往三人至邢協心爲治洗滌�獘革去貪暴流亡復歸不期月戶增十倍由是世祖益重儒士任之以政皆自文謙發之董文用傳文用以兵部郎中參議都元帥府事時諸王只必鐵木兒鎭西方其下縱橫需索文用坐幕府輒面折以法其徒譖文用於王王遣其傅訊文用文用因歷指不法者數十事其傅白王王召文用謝之曰郎中持此心事朝廷宜勿怠自是省府事頗立張立道傳立道年十七以父任備宿衛世祖卽位立道從北徵未嘗去左右至元四年命立道使西夏給所部軍儲以干敏稱皇子忽哥赤封雲南王往鎭其地詔以立道爲王府文學立道勸王務農以厚民卽署立道大理等處勸農官兼領屯田事佩銀符尋與侍郎寧端甫使安南定歲貢之禮雲南三十七部都元帥寶合丁專制歲久有竊據之志忌忽哥赤來爲王設宴置毒酒中且賂王相府官無泄其事立道聞之趨入見守門者拒之立道怒與爭王聞其聲使人召立道乃得入爲王言之王引其手使探口中肉已腐矣是夕王薨寶合丁遂據王座使人諷王妃索王印立道潛結義士得十三人約共討賊刺臂血和金屑飲之推一人走京師告變事頗露寶合丁乃囚立道將殺之人匠提舉張忠者燕人也於立道爲族兄結壯士夜諸獄出之共亡至土蕃界遇帝所遣禦史大夫博羅歡王傅別怗與告變人俱來二人者遂與立道俱還按寶合丁及王府官嘗受賂者皆伏誅有旨召立道等入朝問王薨時狀帝聞立道言泣數行下歔欷久之曰汝等爲我家事甚勞苦今欲事朕乎事太子乎事安西王乎惟汝意所向立道等奏願畱事陛下於是賜立道金五十兩以旌其忠張忠等亦皆授官有差陳祜傳祜一名天佑博通經史時諸王得自辟官屬歲癸丑穆王府署祜爲其府尙書賜其父母銀十錠錦衣一襲王旣分土於陜洛表祜爲河南府總管商挺傳世祖封皇子忙阿剌爲安西王立王相府以挺爲王相挺進十策於王曰睦親鄰安人心敬民時備不虞厚民生一事權淸心源謹自治固本根察下情王爲置酒嘉納趙炳傳炳至元十四年加鎭國上將軍安西王相王府冬居京兆夏徙六盤山王北伐六盤守者構亂炳自京兆率兵往捕元惡授首王還嘉賞戰功賚賜有加竇默傳世祖命皇子眞金從學賜以玉帶鉤諭之曰此金內府故物汝老人佩服爲宜且使我子見之如見我也明外史魏觀傳洪武元年帝念東宮已立諸王漸長思早諭教建大本堂命觀侍太子說書及授諸王經未幾又命觀偕文元吉詹同吳輔趙壽等分行天下訪求遺才觀所舉多被擢用武進縣誌王思明洪武初以薦召爲右傅侍燕邸每進對非仁義道徳弗陳時藩邸僚屬多獲罪帝知思明中立獨不及也常上所校綱目及手寫大學衍義二書曰此萬世龜鑑人主藥石上因置二書於西齋宮朝夕披覽獻徵錄梁溥爲秦府右長史臨事介直自王以下咸敬信列朝詩集朱右洪武七年授經晉王擢晉王府長史有白雲�行於世瞿佑洪武中爲周府右長史風情麗逸著剪燭新話及樂府歌詞爲時傳誦寧獻王弘獎風流海寧胡奎以儒雅名請爲世子師傅者七年告老而歸爲輯其詩文序而傳之松江府誌管訥洪武中以秀才徵拜楚王府紀善恭謹彊力事不避難楚王深加器重奏晉長史在職十年事無苟從年七十乞歸王不忍其去親制詩慰之命世子書忠勤良佐四字以褒仍奏畱本國先是訥五十艱子及從討蠻寇於銅鼓用訥指畫悉破斬之諸將以鄰於寇壤欲殄其眾訥進言曰是𨿽荒裔亦人類也柰何艸雉而禽狝之王從其言指揮使蔡春退而嘆曰管公一言活數萬之命必有後矣越數年生子錫名延枝教育於宮中旣長奏爲伴讀獻徵錄谷王年十三將封宣府上謂侍臣曰谷王年少羽翼無人柰何諸大臣奏曰輔幼藩非忠勇敢直不能閣門使劉璟其人也上頷之卽日授谷王長史敕提調肅遼慶寧燕趙六王府事列朝詩集桂衡洪武中授谷府奉祠刻意於詩日課不輟獻徵錄李質洪武八年爲靖江王府右相有敕獎諭甚至嘗歸省先隴王親揮翰賦詩以賜復命官屬宴餞江滸人以爲榮葛誠爲燕府長史使入奏事覘朝廷所爲建文密問燕府事誠具以實告建文乃遣誠還燕使爲內應靖難師起殺誠吳稷爲荊府左長史攺徽府兩輔親藩引誼歸正進賢王箴蕓�賦以寓諷宋子璟爲梁府右長史小心恭恪王敬禮之攺越府右長史凡持己處事如在梁府一府賢之周積爲徳府長史矢心輔導每進講色溫气和啟沃良多列朝詩集謝榛眇一目寓居鄴下趙康王賓禮之秦晉諸藩爭延致河南北皆稱謝榛先生獻徵錄張景明爲興府左長史袁宗臯爲右長史景明獻爲善最樂詩以寓規諷列朝詩集蜀獻王之國初卽聘漢中教授方孝孺爲世子傅待以賓師之禮名其讀書之齋曰正學方正學之稱自此始獻徵錄陳南賓洪武二十二年擢蜀府長史時蜀獻王好學禮士最號賢王南賓猶隨事規諫王甚敬禮之造安車以賜復爲構第名安老堂漢陽府誌戴景文領河南舞陽諭繼擢寧府伴讀景文以輔導自任動規以正遂與世子不合不數月解組時年甫四十人曰彊仕之時曷卽遄旋景文曰吾職江都長沙任也材匪董賈何以稱之獻徵錄龍鐔爲晉府長史靖難師起徵兵於晉鐔以大義不可靖難後詔械鐔至不屈死之列朝詩集胡粹中永樂中楚府右長史在王門凡二十年忠心輔導著漢史筆記行於世祁門縣誌胡永興授三河知縣仁明廉介銓奏考上上仁宗亦知其賢適趙王新封奏乞老成賢輔上親命爲右長史恩詔賜賚殊典宣徳攺元漢王髙煦謀不軌密使通趙永興力諫不從乃使人邀諸途殲使焚書以滅其迹復面陳大義極言利害繼之以泣王心感悔及髙煦伏誅言者交章論趙不已上遣大臣奉璽書及奏章下示王王大懼永興曰皇上俯念親親不卽加重譴誠天地之恩惟獻護衛上表謝恩爲宜王從之言者遂息上待王日益親厚松江府誌李伯玙宣徳中爲淮府長史從王入覲左右請他求伯玙不可曰君臣之間有賜無求求則瀆瀆則不敬府使人入貢道與一縣令構爭詔下令於獄而釋使者不問伯玙請治之以戒生事官校有犯王械置於市伯玙請論如律王有疾左右請施僧祈福伯玙謂不若貸丁役錢以蘇衛士從之藩獻記秀懷王見澍英廟第五子也成化六年之國汝寧宦豎以王居湫隘請徙先帥孔宮以廣之王不許長史劉誠趙銳嘗進講尙書誠曰戡者武也銳執古傳曰文王戡黎兩長史競辯不已王徐言曰先皇簡先生輔予經義卽有未安何嫌往復乃爾動色邪誠銳頓首慚謝彰徳府誌李顯成化丙戌以翰林院檢討出事吉王后拜長史再攺楚府時舉進士者往往以長史終身事藩邸故當選授多稱病或托貴勢請免顯曰士筮仕卽擇便利邪必如公等顧令王皆孤立乎往就選其相楚府放逐豪猾官田稅攺令謹厚者司之姦人訟指揮幹某受賕顯直其罔於夜懷金謝叱卻之嘉興府誌朱綬成化中授翰林院檢討侍岐王講讀弘治庚戌王出就府邸奄官專擅綬據例抗疏得旨頒行諸藩自是政務悉隸輔臣遷相晉藩時王年髦世子世孫俱薨有欲竊柄者幽王曾孫於別宮潛奏權國上下疑莫能決綬密疏有王曾孫在乃得封寧波府誌馮鋼弘治間以吳縣教諭遷淮府審理宸濠取淮府瑤琴鋼厲色曰此宗器也安得與人更請旗纛鋼聲色更厲不少屈王甚重之濟南府誌田禎爲興府右長史以禮事王正己不阿會藩屬郡王薨無嫡嗣庶子爭立府僚受賄依違莫決比禎至卽啟王會議乃揚言曰襲封有成憲豈容彊爭此事若差關系綱常眾官相視愕然卽如議具奏遂定封焉明外史殷士儋傳士儋嘉靖二十六年進士選庶吉士授檢討久之充裕王講官凡關君徳治道輒危言激論王爲動色遷右贊善進洗馬直講如故金溪縣誌黃株爲淮藩審理王素驕貴株至匡救以義調護以禮王重之請爲世子傅授易經大義株曰易順性命之理眼前皆性卽皆易也此理殽於天地散於萬物具於人之一心故易心學也拘拘象占求之失矣講家人卦反復切至夜分王兪旨賜服帶宴醉撤燭歸

王寮部名臣列傳一

漢

鄒陽按漢書本傳陽齊人也漢興諸侯王皆自治民聘賢吳王濞招致四方遊士陽與吳嚴忌枚乘等俱仕吳皆以文辯著名久之吳王以太子事怨望稱疾不朝陰有邪謀陽奏書諫爲其事尙隱惡指斥言故先引秦爲諭因道胡越齊趙淮南之難然後乃致其意其辭曰臣聞秦倚曲臺之宮懸衡天下畫地而不犯兵加胡越至其晚節末路張耳陳勝連從兵之據以叩函谷咸陽遂危何則列郡不相親萬室不相救也今胡數涉北河之外上覆飛鳥下不見伏菟斗城不休救兵不止死者相隨輦車相屬轉粟流輸千里不絕何則彊趙責於河間六齊望於惠後城陽顧於盧博三淮南之心思墳墓大王不憂臣恐救兵之不專胡馬遂進窺於邯鄲越水長沙還舟靑陽𨿽使梁並淮陽之兵下淮東越廣陵以遏越人之糧漢亦折西河而下北守漳水以輔大國胡亦益進越亦益深此臣之所爲大王患也臣聞交龍襄首奮翼則浮雲出流霧雨咸集聖王底節修徳則遊談之士歸義思名今臣盡智畢議易精極慮則無國不可姦飾固陋之心則何王之門不可曳長裾乎然臣所以歷數王之朝背淮千里而自致者非惡臣國而樂吳民也竊髙下風之行尢說大王之義故願大王之無忽察聽其志臣聞鷙鳥累百不如一鶚夫全趙之時武力鼎士袨服叢臺之下者一旦成市而不能止幽王之湛患淮南連山東之俠死士盈朝不能還厲王之西也然而計議不得𨿽諸賁不能安其位亦明矣故願大王審畫而已始孝文皇帝據關入立寒心銷志不明求衣自立天子之後使東牟朱虛東褒義父之後深割嬰兒王之壤子王梁代益以淮陽卒僕濟北囚弟於雍者豈非象新垣平等哉今天子新據先帝之遺業左規山東右制關中變權易埶大臣難知大王弗察臣恐周鼎復起於漢新垣過計於朝則我吳遺嗣不可期於世矣髙皇帝燒棧道水章邯兵不畱行收獘民之倦東馳函谷西楚大破水攻則章邯以亡其城陸擊則荊王以失其地此皆國家之不幾者也願大王孰察之吳王不內其言是時景帝少弟梁孝王貴盛亦待士於是鄒陽枚乘嚴忌知吳不可說皆去之梁從孝王遊陽爲人有智略慨不苟合介於羊勝公孫詭之間勝等疾陽惡之孝王孝王怒下陽吏將殺之陽客遊以讒見禽恐死而負絫乃從獄中上書曰臣聞忠無不報信不見疑臣常以爲然徒虛語耳昔荊軻慕燕丹之義白虹貫日太子畏之衛先生爲秦畫長平之事太白食昴昭王疑之夫精變天地而信不諭兩主豈不哀哉今臣盡忠竭誠畢議願知左右不明卒從吏訊爲世所疑是使荊軻衛先生復起而燕秦不寤也願大王孰察之昔玉人獻寶楚王誅之李斯竭忠胡亥極刑是以箕子陽狂接輿避世恐遭此患也願大王察玉人李斯之意而後楚王胡亥之聽毋使臣爲箕子接輿所笑臣聞比干剖心子胥鴟夷臣始不信乃今知之願大王孰察少加憐焉語曰有白頭如新傾蓋如故何則知與不知也故樊於期逃秦之燕藉荊軻首以奉丹事王奢去齊之魏臨城自剄以卻齊而存魏夫王奢樊於期非新於齊秦而故於燕魏也所以去二國死兩君者行合於志慕義無窮也是以蘇秦不信於天下爲燕尾生白圭戰亡六城爲魏取中山何則誠有以相知也蘇秦相燕人惡之燕王燕王按劍而怒食以駃騠白圭顯於中山人惡之於魏文侯文侯賜以夜光之璧何則兩主二臣剖心析肝相信豈移於浮辭哉故女無美惡入宮見妒士無賢不肖入朝見嫉昔司馬喜臏腳於宋卒相中山範雎拉脇折齒於魏卒爲應侯此二人者皆信必然之畫捐朋黨之私挾孤獨之交故不能自免於嫉妒之人也是以申徒狄蹈雍之河徐衍負石入海不容於世義不苟取比周於朝以移主上之心故百里奚乞食於道路繆公委之以政寧戚飯牛車下桓公任之以國此二人者豈素宦於朝借譽於左右然後二主用之哉感於心合於行堅如膠漆昆弟不能離豈惑於眾口哉故偏聽生姦獨任成亂昔魯聽季孫之說逐孔子宋任子冉之計囚墨翟夫以孔墨之辯不能自免於讒諛而二國以危何則眾口鑠金積毀銷骨也秦用戎人由余而伯中國齊用越人子臧而彊威宣此二國豈系於俗牽於世系奇偏之浮辭哉公聽並觀垂明當世故意合則胡越爲兄弟由餘子臧是矣不合則骨肉爲讎敵朱象管蔡是矣今人主誠能用齊秦之明後宋魯之聽則五伯不足侔而三王易爲也是以聖王覺寤捐子之之心而不說田常之賢封比干之後修孕婦之墓故功業覆於天下何則欲善亡厭也夫晉文親其讎彊伯諸侯齊桓用其讎而一匡天下何則慈仁殷勤誠加於心不可以虛辭借也至夫秦用商鞅之法東弱韓魏立彊天下卒車裂之越用大夫種之謀禽勁吳而伯中國遂誅其身是以孫叔敖三去相而不悔於陵子仲辭三公爲人灌園今人主誠能去驕傲之心懷可報之意披心腹見情素墮肝膽施徳厚終與之�達無愛於士則桀之犬可使吠堯跖之客可使刺由何況因萬乘之權假聖王之資乎然則軻湛七族要離燔妻子豈足爲大王道哉臣聞明月之珠夜光之璧以暗投人於道眾莫不按劍相盼者何則無因而至前也蟠木根柢輪囷離奇而爲萬乘器者以左右先爲之容也故無因而至前𨿽出隋珠和璧祇怨結而不見徳有人先遊則枯木朽株樹功而不忘今夫天下布衣窮居之士身在貧羸𨿽蒙堯舜之術挾伊管之辯懷龍逢比干之意而素無根柢之容𨿽竭精神欲開忠於當世之君則人主必襲按劍相盼之迹矣是使布衣之士不得爲枯木朽株之資也是以聖王制世禦俗獨化於陶鈞之上而不牽乎卑亂之語不奪乎眾多之口故秦皇帝任中庶子蒙之言以信荊軻而匕首竊發周文王獵涇渭載呂尙歸以王天下秦信左右而亡周用烏集而王何則以其能越攣拘之語馳域外之議獨觀乎昭曠之道也今人主沈諛之辭牽帷廧之制使不羈之士與牛驥同皂此鮑焦所以憤於世也臣聞盛飾入朝者不以私污義底厲名號者不以利傷行故里名勝母曾子不入邑號朝歌墨子回車今欲使天下寥廓之十籠於威重之權脇於位勢之貴回面污行以事諛之人而求親近於左右則士有伏死堀穴巖藪之中耳安有盡忠信而趨闕下者哉書奏孝王孝王立出之卒爲上客初勝詭欲使王求爲漢嗣王又嘗上書願賜容車之地徑至長樂宮自使梁國士眾築作甬道朝太后爰盎等皆建以爲不可天子不許梁王怒令人刺殺盎上疑梁殺之使者冠蓋相望責梁王梁王始與勝詭有謀陽爭以爲不可故見讒枚先生嚴夫子皆不敢諫及梁事敗勝詭死孝王恐誅乃思陽言深辭謝之賫以千金令求方略解罪於上者陽素知齊人王先生年八十餘多奇計卽往見語以其事王先生曰難哉人主有私怨深怒欲施必行之誅誠難解也以太后之尊骨肉之親猶不能止況臣下乎昔秦始皇有伏怒於太后羣臣諫而死者以十數得茅焦爲廓大義始皇非能說其言也乃自彊從之耳茅焦亦廑脫死如毛犛耳故事所以難者也今子欲安之乎陽曰鄒魯守經學齊楚多辯知韓魏時有奇節吾將歷問之王先生曰子行矣還過我而西鄒陽行月餘莫能爲謀還過王先生曰臣將西矣爲如何王先生曰吾先日欲獻愚計以爲眾不可蓋竊自薄陋不敢道也若子行必往見王長君士無過此者矣鄒陽發寤於心曰敬諾辭去不過梁徑至長安因客見王長君長君者王美人兄也後封爲蓋侯鄒陽畱數日乘間而請曰臣非爲長君無使令於前故來侍也愚戇竊不自料願有謁也長君跪曰幸甚陽曰竊聞長君弟得幸後宮天下無有而長君行迹多不循道理者今爰盎事卽窮竟梁王恐誅如此則太后怫郁泣血無所發怒切齒側目於貴臣矣臣恐長君危於累卵竊爲足下憂之長君懼然曰將爲之柰何陽曰長君誠能精爲上言之得毋竟梁事長君必固自結於太后太后厚徳長君入於骨髓而長君之弟幸於兩宮金城之固也又有存亡繼絕之功徳布天下名施無窮願長君深自計之昔者舜之弟象日以殺舜爲事及舜立爲天子封之於有卑夫仁人之於兄弟無臧怒無宿怨厚親愛而已是以後世稱之魯公子慶父使僕人殺子般獄有所歸季友不探其情而誅焉慶父親殺閔公季子緩追免賊春秋以爲親親之道也魯哀姜薨於夷孔子曰齊桓公法而不譎以爲過也以是說天子僥幸梁事不奏長君曰諾乘間入而言之及韓安國亦見長公主事果得不治

枚乘按漢書本傳乘字叔淮陰人也爲吳王濞郎中吳王之初怨望謀爲逆也乘奏書諫曰臣聞得全者全昌失全者全亡舜無立錐之地以有天下禹無十戶之聚以王諸侯湯武之土不過百里上不絕三光之明下不傷百姓之心者有王術也故父子之道天性也忠臣不避重誅以直諫則事無遺策功流萬世臣乘願披腹心而效愚忠惟大王少加意念惻怛之心於臣乘言夫以一縷之任系千鈞之重上縣無極之髙下垂不測之淵𨿽甚愚之人猶知哀其將絕也馬方駭鼓而驚之系方絕又重鎭之系絕於天不可復結墜入深淵難以復出其出不出間不容髮能聽忠臣之言百舉必脫必若所欲爲危於絫卵難於上天變所欲爲易於反掌安於泰山今欲極天命之壽敝無窮之樂究萬乘之埶不出反掌之易以居泰山之安而欲乘絫卵之危走上天之難此愚臣之所以爲大王惑也人性有畏其景而惡其迹者卻背而走迹愈多景愈疾不知就陰而止景滅迹絕欲人勿聞莫若勿言欲人勿知莫若勿爲欲湯之凔一人炊之百人揚之無益也不如絕薪止火而已不絕之於彼而救之於此譬猶抱薪而救火也養由基楚之善射者也去楊葉百步百發百中楊葉之大加百中焉可謂善射矣然其所止乃百步之內耳比於臣乘未知操弓持矢也福生有基禍生有胎納其基絕其胎禍何自來泰山之澑穿石單極之斷幹水非石之鉆索非木之鋸漸靡使之然也夫銖銖而稱之至石必差寸寸而度之至丈必過石稱丈量徑而寡失夫十圍之木始生如�足可搔而絕手可擢而拔據其未生先其未形也磨礱底厲不見其損有時而盡種樹畜養不見其益有時而大積徳絫行不知其善有時而用棄義背理不知其惡有時而亡臣願大王孰計而身行之此百世不易之道也吳王不納乘等去而之梁從孝王遊景帝卽位禦史大夫錯爲漢定制度損削諸侯吳王遂與六國謀反舉兵西鄕以誅錯爲名漢聞之斬錯以謝諸侯枚乘復說吳王曰昔者秦西舉胡戎之難北備楡中之關南距羌筰之塞東當六國之從六國乘信陵之籍明蘇秦之約厲荊軻之威並力一心以備秦然秦卒禽六國滅其社稷而並天下是何也則地利不同而民輕重不等也今漢據全秦之地兼六國之眾修戎狄之義而南朝羌筰此其與秦地相什而民相百大王之所明知也今夫讒諛之臣爲大王計者不論骨肉之義民之輕重國之大小以爲吳禍此臣所以爲大王患也夫舉吳兵以訾於漢譬猶蠅蚋之附羣牛腐肉之齒利劍鋒接必無事矣天子聞吳率失職諸侯願責先帝之遺約今漢親誅其三公以謝前過是大王之威加於天下而功越於湯武也夫吳有諸侯之位而實富於天子有隱匿之名而居過於中國夫漢並二十四郡十七諸侯方輸錯出運行數千里不絕於道其珍怪不如山東之府轉粟西鄕陸行不絕水行滿河不如海陵之倉修治上林雜以離宮積聚玩好圈守禽獸不如長洲之苑遊曲臺臨上路不如朝夕之池深壁髙壘副以關城不如江淮之險此臣之所以爲大王樂也今大王還兵疾歸尙得十半不然漢知吳之有吞天下之心也赫然加怒遣羽林黃頭循江而下襲大王之都魯東海絕吳之餉道梁王飭車騎習戰射積粟固守以備滎陽待吳之饑大王𨿽欲反都亦不得已夫三淮南之計不負其約齊王殺身以滅其迹四國不得出兵其郡趙囚邯鄲此不可掩亦已明矣大王已去千里之國而制於十里之內矣張韓將北地弓髙宿左右兵不得下壁軍不得大息臣竊哀之願大王孰察焉吳王不用乘策卒爲禽滅漢旣平七國乘由是知名景帝召拜乘爲弘農都尉乘久爲大國上賓與英俊並遊得其所好不樂郡吏以病去官復遊梁梁客皆善屬詞賦乘尢髙孝王薨乘歸淮陰武帝自爲太子聞乘名及卽位乘年老乃以安車蒲輪徵乘道死詔問乘子無能爲文者後乃得其孽子臯

穆生按漢書楚元王傳楚元王交字遊髙祖同父少弟也好書多材蓺少時嘗與魯穆生白生申公俱受詩於浮丘伯伯者孫卿門人也漢六年立交爲楚王元王旣至楚以穆生白生申公爲中大夫髙後時浮丘伯在長安元王遣子郢客與申公俱卒業元王薨郢客嗣是爲夷王立四年薨子戊嗣初元王敬禮申公等穆生不耆酒元王每置酒常爲穆生設醴及王戊卽位常設後忘設焉穆生退曰可以逝矣醴酒不設王之意怠不去楚人將鉗我於市稱疾臥申公白生彊起之曰獨不念先王之徳與今王一旦失小禮何足至此穆生曰易稱知幾其神乎幾者動之微吉凶之先見者也君子見幾而作不俟終日先王之所以禮吾三人者爲道之存故也今而忽之是忘道也忘道之人胡可與久處豈爲區區之禮哉遂謝病去申公白生獨畱王戊稍淫暴二十年爲薄太后服私姦削東海薛郡乃與吳通謀二人諫不聽胥靡之衣之赭衣使杵臼雅舂於市

韓安國按漢書本傳安國字長孺梁成安人也後徙睢陽嘗受韓子雜說鄒田生所事梁孝王爲中大夫吳楚反時孝王使安國及張羽爲將扞吳兵於東界張羽力戰安國持重以故吳不能過梁吳楚破安國張羽名由此顯梁孝王以至親故得自置相二千石出入遊戲僭於天子天子聞之心不善太后知帝弗善乃怒梁使者弗見案責王所爲安國爲梁使見大長公主而泣曰何梁王爲人子之孝爲人臣之忠而太后曾不省也夫前日吳楚齊趙七國反自關以東皆合從而西向惟梁最親爲限難梁王念太后帝在中而諸侯擾亂一言泣數行而下跪送臣等六人將兵擊卻吳楚吳楚以故兵不敢西而卒破亡梁之力也今太后以小苛禮責望梁王梁王父兄皆帝王而所見者大故出稱蹕入言警車旗皆帝所賜卽以嫮鄙小縣驅馳國中欲誇諸侯令天下知太后帝愛之也今梁使來輒案責之梁王恐日夜涕泣思慕不知所爲何梁王之忠孝而太后不卹也長公主具以告太后太后喜曰爲帝言之言之帝心乃解而免冠謝太后曰兄弟不能相教乃爲太后遺憂悉見梁使厚賜之其後梁王益親歡太后長公主更賜安國直千餘金由此顯結於漢其後安國坐法抵罪蒙獄吏田甲辱安國安國曰死灰獨不復然乎甲曰然卽溺之居無幾梁內史缺漢使使者拜安國爲梁內史起徒中爲二千石田甲亡安國曰甲不就官我滅而宗甲肉袒謝安國笑曰公等足與治乎卒善遇之內史之缺也王新得齊人公孫詭說之欲請爲內史竇太后所乃詔王以安國爲內史公孫詭羊勝說王求爲帝太子及益地事恐漢大臣不聽乃陰使人刺漢用事謀臣及殺故吳相爰盎景帝遂聞詭勝等計畫乃使使捕詭勝必得漢使十輩至梁相以下舉國大索月餘弗得安國聞詭勝匿王所乃入見王而泣曰主辱者臣死大王無良臣故紛紛至此今勝詭不得請辭賜死王曰何至此安國泣數行下曰大王自度於皇帝孰與太上皇之與髙帝及皇帝與臨江王親王曰弗如也安國曰夫太上皇臨江親父子間然髙帝曰提三尺取天下者朕也故太上皇終不得制事居於櫟陽臨江適長太子以一言過廢王臨江用宮垣事卒自殺中尉府何者治天下終不用私亂公語曰𨿽有親父安知不爲虎𨿽有親兄安知不爲狼今大王列在諸侯訹邪臣浮說犯上禁撓明法天子以太后故不忍致法於大王太后日夜涕泣幸大王自攺大王終不覺寤有如太后宮車卽晏駕大王尙誰攀乎語未卒王泣數行而下謝安國曰吾今出之卽日詭勝自殺漢使還報梁事皆得釋安國力也景帝太后益重安國孝王薨共王卽位安國坐法失官家居武帝卽位素聞安國賢召以爲北地都尉遷大司農禦史大夫

欒布按漢書本傳布梁人也彭越爲家人時嘗與布遊窮困賣庸於齊爲酒家保數歲別去而布爲人所略賣爲奴於燕爲其主家報仇燕將藏荼舉以爲都尉荼爲燕王布爲將及荼反漢擊燕擄布梁王彭越聞之乃言上請贖布爲梁大夫使於齊未反漢召彭越責以謀反夷三族梟首雒陽下詔有收視者輒捕之布還奏事彭越頭下祠而哭之吏捕以聞上召布罵曰若與彭越反邪吾禁人勿收若獨祠而哭之與反明矣趣亨之方提趨湯顧曰顧一言而死上曰何言布曰方上之困彭城敗滎陽成臯間項王所以不能遂西徒以彭王居梁地與漢合縱苦楚也當是之時彭王一顧與楚則漢破與漢則楚破且垓下之會微彭王項氏不亡天下已定彭王剖符受封亦欲傳之萬世今漢一徵兵於梁彭王病不行而疑以爲反反形未見以苛細誅之臣恐功臣人人自危也今彭王已死臣生不如死請就亨上乃釋布拜爲都尉孝文時爲燕相至將軍布稱曰窮困不能辱身非人也富貴不能快意非賢也於是嘗有徳厚報之有怨必以法滅之吳楚反時以功封爲鄃侯復爲燕相燕齊之間皆爲立社號曰欒公社布薨子賁嗣侯孝武時坐爲太常犧牲不如令國除

韋孟按漢書韋賢傳賢字長孺魯國鄒人也其先韋孟家本彭城爲楚元王傅傅子夷王及孫王戊戊荒淫不遵道孟作詩風諫後遂去位徙家於鄒又作一篇其諫詩曰肅肅我祖國自豕韋黼衣朱紱四牡龍旗彤弓斯徵撫寧遐荒總齊羣邦以翼大商疊彼大彭勛績惟光至於有周曆世會同王赧聽譖實絕我邦我邦旣絕厥政斯逸賞罰之行非繇王室庶尹羣後靡扶靡衛五服崩離宗周以隊我祖斯微遷於彭城在予小子勤誒厥生�此嫚秦耒耜以耕悠悠嫚秦上天不寧乃眷南顧授漢於京於赫有漢四方是徵靡適不懷萬國攸平乃命厥弟建侯於楚俾我小臣惟傅是輔兢兢元王恭儉淨壹惠此黎民納彼輔弼饗國漸世垂烈於後乃及夷王克奉厥緒咨命不永惟王統祀左右陪臣此惟皇士如何我王不思守保不惟履冰以繼祖考邦事是廢逸遊是娛犬馬繇繇是放是驅務彼鳥獸忽此稼苗烝民以匱我王以偸所弘非徳所親非俊惟囿是恢惟諛是信睮睮夫咢咢黃髮如何我王曾不是察旣藐下臣追欲從逸嫚彼顯祖輕玆削黜嗟嗟我王漢之睦親曾不夙夜以休令聞穆穆天子臨爾下土明明羣司執憲靡顧正遐繇近殆其怙玆嗟嗟我王曷不此思非思非鑑嗣其罔則彌彌其失岌岌其國致冰匪霜致隊靡嫚瞻惟我王昔靡不練興國救顚孰違悔過追思黃髮秦繆以霸歲月其䢐年其逮於昔君子庶顯於後我王如何曾不斯覽黃髮不近胡不時監其在鄒詩曰微微小子旣且陋豈不牽位穢我王朝王朝肅淸惟俊之庭顧瞻余躬懼穢此徵我之退徵請於天子天子我卹矜我髮齒赫赫天子明悊且仁縣車之義以洎小臣嗟我小子豈不懷土庶我王寤越遷於魯旣去禰祖惟懷惟顧祁祁我徒戴負盈路爰戾於鄒鬋茅作堂我徒我環築室於墻我旣遷逝心存我舊夢我瀆上立於王朝其夢如何夢爭王室其爭如何夢我王弼寤其外邦嘆其喟然念我祖考泣涕其漣微微老夫咨旣遷絕洋洋仲尼視我遺烈濟濟鄒魯禮義惟恭誦習弦歌於異他邦我𨿽鄙心其好而我徒侃爾樂亦在而孟卒於鄒或曰其子孫好事述先人之志而作是詩也

田叔按漢書本傳叔趙陘城人也其先齊田氏也叔好劍學黃老術於樂巨公爲人廉直喜任俠遊諸公趙人舉之趙相趙午言之趙王張敖以爲郎中數歲趙王賢之未及遷會趙午貫髙等謀�上事發覺漢下詔捕趙王及羣臣反者趙有敢隨王罪三族惟田叔孟舒等十餘人赭衣自髡鉗隨王至長安趙王敖事白得出廢爲宣平侯乃進言叔等十人上召見與語漢廷臣無能出其右者上說盡拜爲郡守諸侯相叔爲漢中守十餘年孝文帝初立召叔問曰公知天下長者乎對曰臣何足以知之上曰公長者宜知之叔頓首曰故雲中守孟舒長者也是時孟舒坐鹵大入雲中免上曰先帝置孟舒雲中十餘年矣鹵嘗一入孟舒不能堅守無故士卒戰死者數百人長者固殺人乎叔叩頭曰夫貫髙等謀反天子下明詔趙有敢隨張王者罪三族然孟舒自髡鉗隨張王以身死之豈自知爲雲中守哉漢與楚相距士卒罷敝而匈奴冒頓新服北夷來爲邊寇孟舒知士卒罷敝不忍出言士爭臨城死敵如子爲父以故死者數百人孟舒豈驅之哉是乃孟舒所以爲長者於是上曰賢哉孟舒復召以爲雲中守後數歲叔坐法失官梁王使人殺漢議臣爰盎景帝召叔案梁具得其事還報上曰梁有之乎對曰有之事安在叔曰上無以梁事爲問也今梁王不伏誅是廢漢法也如其伏誅太后食不甘味臥不安席此憂在陛下於是上大賢之以爲魯相相初至官民以王取其財物自言者百餘人叔取其渠率二十人笞怒之曰王非汝主邪何敢自言主魯王聞之大慚發中府錢使相償之相曰王自使人償之不爾是王爲惡而相爲善也魯王好獵相常從入苑中王輒休相就館相常暴坐苑外終不休曰吾王暴露獨何爲捨王以故不大出遊數年以官卒魯以百金祠少子仁不受曰義不傷先人名仁以壯勇爲衛將軍舍人數從擊匈奴衛將軍進言仁爲郎中至二千石丞相長史失官後使刺三河還奏事稱意拜爲京輔都尉月餘遷司直數歲戾太子舉兵仁部閉城門令太子得亡坐縱反者族

賈誼按史記本傳賈生名誼雒陽人也年十八以能誦詩屬書聞於郡中吳廷尉爲河南守聞其秀才召置門下甚幸愛孝文皇帝初立聞河南守吳公治平爲天下第一故與李斯同邑而常學事焉乃徵爲廷尉廷尉乃言賈生年少頗通諸子百家之書文帝召以爲博士時賈生年二十餘最爲少每詔令議下諸老先生不能言賈生盡爲之對人人各如其意所欲出諸生於是乃以爲能不及也孝文帝說之超遷一歲中至太中大夫賈生以爲漢興至孝文二十餘年天下和洽而固當攺正朔易服色法制度定官名興禮樂乃悉艸具其事儀法色尙黃數用五爲官名悉更秦之法孝文帝初卽位謙讓未遑也諸律令所更定及列侯悉就國其說皆自賈生發之於是天子議以爲賈生任公卿之位絳灌東陽侯馮敬之屬盡害之乃短賈生曰雒陽之人年少初學專欲擅權紛亂諸事於是天子後亦疏之不用其議乃以賈生爲長沙王太傅賈生旣辭往行聞長沙卑濕自以壽不得長又以適去意不自得及度湘水爲賦以弔屈原其辭曰共承嘉惠兮俟罪長沙側聞屈原兮自沈汨羅造托湘流兮敬弔先生遭世罔極兮乃隕厥身嗚呼哀哉逢時不祥鸞鳳竄兮鴟梟翺翔闒茸尊顯兮讒諛得志聖賢逆曳兮方正倒植世謂伯夷貪兮謂盜跖廉莫邪爲頓兮鉛刀爲銛於嗟嚜嚜兮生之無故斡棄周鼎兮而寶康瓠騰駕罷牛兮驂蹇驢驥垂兩耳兮服鹽車章甫薦屨兮漸不可久嗟苦先生兮獨離此咎訊曰已矣國其莫我知獨堙郁兮其誰語鳳漂漂其髙遰兮夫固自縮而遠去襲九淵之神龍兮沕深潛以自珍彌融爚以隱處兮夫豈從蟻與蛭螾所貴聖人之神徳兮遠濁世而自藏使騏驥可得系羈兮豈云異夫犬羊般紛紛其離此尢兮亦夫子之辜也瞝九州而相君兮何必懷此都也鳳皇翔於千仞之上兮覽徳輝而下之見細徳之險微兮搖增翮逝而去之彼尋常之污瀆兮豈能容吞舟之魚橫江湖之鱣�兮固將制於螻蟻賈生爲長沙王太傅三年有鴞飛入賈生捨止於坐隅楚人命鴞曰服賈生旣以適居長沙長沙卑濕自以爲壽不得長傷悼之乃爲賦以自廣其辭曰單閼之歲兮四月孟夏庚子日施兮服集予捨止於坐隅貌甚閒暇異物來集兮私怪其故發書占之兮策言其度曰野鳥入處兮主人將去請問於服兮予去何之吉乎告我凶言其災淹數之度兮語予其期服乃嘆息舉首奮翼口不能言請對以臆萬物變化兮固無休息斡流而遷兮或推而還形气轉續兮化變而嬗沕穆無窮兮胡可勝言禍兮福所倚福兮禍所伏憂喜聚門兮吉凶同域彼吳彊大兮夫差以敗越棲會稽兮句踐霸世斯遊遂成兮卒被五刑傅說胥靡兮乃相武丁夫禍之與福兮何異糾纆命不可說兮孰知其極水激則旱兮矢激則遠萬物回薄兮振蕩相轉雲蒸雨降兮錯繆相紛大專盤物兮坱軋無垠天不可與慮兮道不可與謀遲數有命兮惡識其時且夫天地爲鑪兮造化爲工陰陽爲炭兮萬物爲銅合散消息兮安有常則千變萬化兮未始有極忽然爲人兮何足控搏化爲異物兮又何足患小知自私兮賤彼貴我通人大觀兮物無不可貪夫徇財兮烈士徇名誇者死權兮品庶馮生怵迫之徒兮或趨西東大人不曲兮億變齊同拘士系俗兮攌如囚拘至人遺物兮獨與道俱眾人或或兮好惡積意眞人恬漠兮獨與道息釋知遺形兮超然自喪廖廓忽荒兮與道翺翔乘流則逝兮得坻則止縱軀委命兮不私與己其生若浮兮其死若休澹乎若深淵之靜汜兮若不系之舟不以生故自寶兮養空而遊徳人無累兮知命不憂細故�兮何足以疑後歲餘賈生徵見孝文帝方受釐坐宣室上因感鬼神事而問鬼神之本賈生因具道所以然之狀至夜半文帝前席旣罷曰吾久不見賈生自以爲過之今不及也居頃之拜賈生爲梁懷王太傅梁懷王文帝之少子愛而好書故令賈生傅之文帝復封淮南厲王子四人皆爲列侯賈生諫以爲患之興自此起矣賈生數上疏言諸侯或連數郡非古之制可稍削之文帝不聽居數年懷王騎墮馬而死無後賈生自傷爲傅無狀哭泣歲餘亦死賈生之死時年三十三矣及孝文崩孝武皇帝立舉賈生之孫二人至郡守而賈嘉最好學世其家與余通書至孝昭時列爲九卿

董仲舒按漢書本傳仲舒廣川人也少治春秋孝景時爲博士下帷講誦弟子傳以久次相授業或莫見其面蓋三年不窺園其精如此進退容止非禮不行學士皆師尊之武帝卽位舉賢良文學之士前後百數而仲舒以賢良對策焉對旣畢天子以仲舒爲江都相事易王易王帝兄素驕好勇仲舒以禮誼匡正王敬重焉久之王問仲舒曰粵王勾踐與大夫泄庸種蠡謀伐吳遂滅之孔子稱殷有三仁寡人亦以爲粵有三仁桓公決疑於管仲寡人決疑於君仲舒對曰臣愚不足以奉大對聞昔者魯君問柳下惠吾欲伐齊何如柳下惠曰不可歸而有憂色曰吾聞伐國不問仁人此言何爲至於我哉徒見問爾且猶羞之況設詐以伐吳乎繇此言之粵本無一仁夫仁人者正其誼不謀其利明其道不計其功是以仲尼之門五尺之童羞稱五伯爲其先詐力而後仁誼也苟爲詐而已故不足稱於大君子之門也五伯比於他諸侯爲賢其比三王猶武夫之與美玉也王曰善仲舒治國以春秋災異之變推陰陽所以錯行故求雨閉諸陽縱諸陰其止雨反是行之一國未嘗不得所欲中廢爲中大夫先是遼東髙廟長陵髙園殿災仲舒居家推說其意艸�未上主父偃候仲舒私見嫉之竊其書而奏焉上召視諸儒仲舒弟子呂步舒不知其師書以爲大愚於是下仲舒吏當死詔赦之仲舒遂不敢復言災異仲舒爲人廉直是時方外攘四夷公孫弘治春秋不如仲舒而弘希世用事位至公卿仲舒以弘爲從諛弘嫉之膠西王亦上兄也尢縱恣數害吏二千石弘乃言於上曰獨董仲舒可使相膠西王膠西王聞仲舒大儒善待之仲舒恐久獲罪病免凡相兩國輒事驕王正身以率下數上疏諫爭教令國中所居而治及去位歸居終不問家產業以修學著書爲事

龔遂按漢書本傳遂字少卿山陽南平陽人也以明經爲官至昌邑郎中令事王賀賀動作多不正遂爲人忠厚剛毅有大節內諫爭於王外責傅相引經義陳禍福至於涕泣蹇蹇亡已面刺王過王至掩耳起走曰郎中令善愧人及國中皆畏憚焉王嘗久與騶奴宰人遊戲飲食賞賜亡度遂入見王涕泣行左右侍禦皆出涕王曰郎中令何爲哭遂曰臣痛社稷危也願賜淸間竭愚王辟左右遂曰大王知膠西王所以爲無道亡乎王曰不知也曰臣聞膠西王有諛臣侯得王所爲擬於桀紂也得以爲堯舜也王說其諂諛嘗與寢處惟得所言以至於是今大王親近羣小漸漬邪惡所習存亡之機不可不愼也臣請選郎通經衛有行義者與王起居坐則誦詩書立則習禮容宜有益王許之遂乃選郎中張安等十人侍王居數日王皆逐去安等久之宮中數有妖怪王以問遂遂以爲有大憂宮室將空語在昌邑王傳會昭帝崩亡子昌邑王賀嗣立官屬皆徵入王相安樂遷長樂衛尉遂見安樂流涕謂曰王立爲天子日益驕溢諫之不復聽今哀痛未盡日與近臣飲食作樂鬥虎豹召皮軒車九流驅馳東西所爲悖道古制寬大臣有隱退今去不得陽狂恐知身死爲世戮柰何君陛下故相宜極諫爭王卽位二十七日卒以淫亂廢昌邑羣臣坐陷王於惡不道皆誅死者二百餘人惟遂與中尉王陽以數諫爭得減死髡爲城旦宣帝卽位久之渤海左右郡歲饑盜賊並起二千石不能禽制上選能治者丞相禦史舉遂可用上以爲渤海太守按昌邑王傳昌邑哀王髆天漢四年立十一年薨子賀嗣立十三年昭帝崩無嗣大將軍霍光徵王賀典喪璽書曰制詔昌邑王使行大鴻臚事少府樂成宗正徳光祿大夫吉中郎將利漢徵王乘七乘傳詣長安邸夜漏未盡一刻以火發書其日中賀發晡時至定陶行百三十五里侍從者馬死相望於道郎中令龔遂諫王令還郎謁者五十餘人賀到濟陽求長鳴雞道買積竹杖過弘農使大奴善以衣車載女子至湖使者以讓相安樂安樂告遂遂入問賀賀曰無有遂曰卽無有何愛一善以毀行義請收屬吏以湔灑大王卽捽善屬衛士長行法賀到霸上大鴻臚郊迎騶奉乘輿車王使僕壽成禦郎中令遂參乘旦至廣明東都門遂曰禮奔喪望見國都哭此長安東郭門也賀曰我嗌痛不能哭至城門遂復言賀曰城門與郭門等耳且至未央宮東闕遂曰昌邑帳在是闕外馳道北未至帳所有南北行道馬足未至數步大王宜下車向闕西面伏哭盡哀止王曰諾到哭如儀王受皇帝璽綬襲尊號卽位二十七日行淫亂大將軍霍與羣臣議白孝昭皇后廢賀歸故國賜湯沐邑二千戶故王家財物皆與賀及哀王女四人各賜湯沐邑千戶語在霍光傳國除爲山陽郡初賀在國時數有怪嘗見白犬髙三尺無頭其頸以下似人而冠方山冠後見熊左右皆莫見又大鳥飛集宮中王知惡之輒以問郎中令遂遂爲言其故語在五行志王卬天嘆曰不祥何爲數來遂叩頭曰臣不敢隱忠數言危亡之戒大王不悅夫國之存亡豈在臣言哉願王內自揆度大王誦詩三百五篇人事浹王道備王之所行中詩一篇何等也大王位爲諸侯王行污於庶人以存難以亡易宜深察之後又血污王坐席王問遂遂叫然號曰宮室不久祅祥數至血者陰憂象也宜畏愼自省賀終不攺節居無何徵旣卽位後王夢靑蠅之矢積西階東可五六石以屋版瓦覆發視之靑蠅矢也以問遂遂曰陛下之詩不云乎營營靑蠅至於藩愷悌君子毋信讒言陛下左側讒人眾多如是靑蠅惡矣宜進先帝大臣子孫親近以爲左右如不忍昌邑故人信用讒諛必有凶咎願詭禍爲福皆放逐之臣當先逐矣賀不用其言卒至於廢

王吉按漢書本傳吉字子陽瑯邪臯虞人也少好學明經以郡吏舉孝廉爲郎補若盧右丞遷云陽令舉賢良爲昌邑中尉而王好遊獵驅馳國中動作亡節吉上疏諫曰臣聞古者師日行三十里吉行五十里詩云匪風發兮匪車揭兮顧瞻周道中心兮說曰是非古之風也發發者是非古之車也揭揭者蓋傷之也今者大王幸方與曾不半日而馳二百里百姓頗廢耕桑治道牽馬臣愚以爲民不可數變也昔召公述職當民事時捨於棠下而聽斷焉是時人皆得其所後世思其仁恩至乎不伐甘棠甘棠之詩是也大王不好書術而樂逸遊馮式撙銜馳騁不止口倦乎叱�手苦於箠轡身勞乎車輿朝則冒霧露晝則被塵埃夏則爲大暑之所暴炙冬則爲風寒之所匽薄數以耎脆之玉體犯勤勞之煩毒非所以全壽命之宗也又非所以進仁義之隆也夫廣夏之下細旃之上明師居前勸誦在後上論唐虞之際下及殷周之盛考仁聖之風習治國之道欣欣焉發憤忘食日新厥徳其樂豈徒銜橛之間哉休則俯仰詘信以利形進退步趨以實下吸新吐故以練藏專意積精以適神於以養生豈不長哉大王誠畱意如此則心有堯舜之志體有喬松之壽美聲廣譽登而上聞則福祿其轃而社稷安矣皇帝仁聖至今思慕未怠於宮館囿池弋獵之樂未有所幸大王宜夙夜念此以承聖意諸侯骨肉莫親大王大王於屬則子也於位則臣也一身而二任之責加焉恩愛行義孅介有不具者於以上聞非饗國之福也臣吉愚戇願大王察之王賀𨿽不遵道然猶知敬禮吉乃下令曰寡人造行不能無惰中尉甚忠數輔吾過使謁者千秋賜中尉牛肉五百斤酒五石脯五束其後復放從自若吉輒諫爭甚得輔弼之義𨿽不治民國中莫不敬重焉久之昭帝崩亡嗣大將軍霍光秉政遣大鴻臚宗正迎昌邑王吉卽奏書戒王曰臣聞髙宗諒暗三年不言今大王以喪事徵宜日夜哭泣悲哀而已愼毋有所發且何獨喪事凡南面之君何言哉天不言四時行焉百物生焉願大王察之大將軍仁愛勇智忠信之徳天下莫不聞事孝武皇帝二十餘年未嘗有過先帝棄羣臣屬以天下寄幼孤焉大將軍抱持幼君𦇤褓之中布政施教海內晏然𨿽周公伊尹亡以加也今帝崩亡嗣大將軍惟思可以奉宗廟者攀援而立大王其仁厚豈有量哉臣願大王事之敬之政事壹聽之大王垂拱南面而已願畱意常以爲念王旣到卽位二十餘日以行淫亂廢昌邑羣臣坐在國時不舉奏王罪過令漢朝不聞知又不能輔道陷王大惡皆下獄誅惟吉與郎中令龔遂以忠直數諫正得減死髡爲城旦起家復爲益州刺史病去官復徵爲博士諫大夫

魏

邢顒按魏志本傳顒字子昂河間鄚人也舉孝廉司徒辟皆不就易姓字適右北平從田疇遊積五年而太祖定冀州顒謂疇曰黃巾起來二十餘年海內鼎沸百姓流離今聞曹公法令嚴民厭亂矣亂極則平請以身先遂裝還鄕裏田疇曰邢顒民之先覺也乃見太祖求爲鄕導以克柳城太祖辟顒爲冀州從事時人稱之曰徳行堂堂邢子昂除廣宗長以故將喪棄官有司舉正太祖曰顒篤於舊君有一致之節勿問也更辟司空掾除行唐令勸民農桑風化大行入爲丞相門下督遷左馮翊病去官是時太祖諸子髙選官屬令曰侯家吏宜得淵深法度如邢顒輩遂以爲平原侯植家丞顒防閒以禮無所屈撓由是不合庶子劉楨書諫植曰家丞邢顒北土之彥少秉髙節元靜淡泊言少理多眞雅士也楨誠不足同貫斯人並列左右而楨禮遇殊特顒反疏簡私懼觀者將謂君侯習近不肖禮賢不足采庶子之春華忘家丞之秋實爲上招謗其罪不小以此反側後參丞相軍事轉東曹掾初太子未定而臨災侯植有寵丁儀等並贊翼其美太祖問顒顒對曰以庶代宗先世之戒也願陛下深重察之太祖識其意後遂以爲太子少傅遷太傅文帝踐阼爲侍中尙書僕射賜爵關內侯出爲司隸校尉徙太常黃初四年薨子友嗣

吳

是儀按吳志本傳儀字子羽北海營陵人也本姓氏初爲縣吏後仕郡郡相孔融嘲儀言氏字民無上可攺爲是乃遂攺焉後依劉繇避亂江東繇軍敗儀徙會稽孫權承攝大業優文徵儀到見親任專典機密拜騎都尉呂蒙圖襲關羽權以問儀儀善其計勸權聽之從討羽拜忠義校尉儀陳謝權令曰孤𨿽非趙簡子卿安得不自屈爲周捨邪旣定荊州都武昌拜裨將軍後封都亭侯守侍中欲復授兵儀自以非材固辭不受黃武中遣儀之皖就將軍劉卲欲誘致曹休休到大破之遷偏將軍入闕省尙書事外總平諸官兼領辭訟又令教諸公子書學大駕東遷太子登畱鎭武昌使儀輔太子太子敬之事先諮詢然後施行進封都鄕侯後從太子還建業復拜侍中中執法平諸官事領辭訟如舊典校郎呂壹誣白故江夏太守刁嘉謗訕國政權怒收嘉系獄悉驗問時同坐人皆怖畏壹並言聞之儀獨云無聞於是見窮詰累日詔旨轉厲羣臣爲之屏息儀對曰今刀鋸已在臣頸臣何敢爲嘉隱諱自取夷滅爲不忠之鬼顧以聞知當有本末據實答問辭不傾移權遂捨之嘉亦得免蜀相諸葛亮卒權垂心西州遣儀使蜀申固盟好奉使稱意後拜尙書僕射南魯二宮初立儀以本職領魯王傅儀嫌二官相近切乃上疏曰臣竊以魯王天挺懿徳兼資文武當今之宜宜鎭四方爲國藩輔宣揚徳美廣耀威靈乃國家之良規海內所瞻望但臣言辭鄙野不能究盡其意愚以二宮宜有降殺正上下之序明教化之本書三四上爲傅盡忠動輒規諫事上勤與人恭不治產業不受施惠爲屋舍財足自容鄰家有起大宅者權出望見問起大室者誰左右對曰似是儀家也權曰儀儉必非也問果他家其見知信如此服不精細食不重膳拯贍貧困家無儲畜權聞之幸儀捨求視蔬飯親嘗之對之嘆息卽增俸賜益田宅儀累辭讓以恩爲戚時時有所進達未嘗言人之短權常責儀以不言事無所是非儀對曰聖主在上臣下守職懼於不稱實不敢以愚管之言上干天聽事國數十年未嘗有過呂壹歷白將相大臣或一人以罪聞者數四獨無以白儀權嘆曰使人盡如是儀當安用科法爲及寢疾遺令素棺斂以時服務從省約年八十一卒

宋

沈璞按宋書沈約自序璞字道眞林子少子也童孺時神意閒審有異於眾太祖問林子聞君小兒器質不凡甚欲相識林子令璞進見太祖奇璞應對謂林子曰此非常兒年十許歲智度便有大成之姿好學不倦善屬文時有憶識之功尢練究萬事經耳過目人莫能欺之居家精理姻族資賴弱冠吳興太守王韶之再命不就張邵臨郡又命爲主簿除南平王左常侍太祖引見謂曰吾昔以弱年出蕃卿家以親要見輔今日之授意在不薄王家之事一以相委勿以國官乖淸塗爲罔罔也元嘉十七年始興王浚爲揚州刺史寵愛殊異以爲主簿時順陽範爲長史行州事性頗疏太祖召璞謂曰神畿之政旣不易理浚以弱年臨州萬物皆屬耳目賞罰得失特宜詳愼範曄性疏必多不同卿腹心所寄當密以在意彼𨿽行事其實委卿也璞以任遇旣深乃夙夜匪懈其有所懷輒以密啟每至施行必從中出曄正謂聖明畱察故深更恭愼而莫見其際也在職八年神州大治民無謗黷璞有力焉二十二年範曄坐事誅於時浚𨿽曰親覽州事一以付璞太祖從容謂始興王曰沈璞奉時無纖介之失在家有孝友之稱學優才贍文義可觀而沈深守靜不求名譽甚佳汝但應委之以事乃宜引與晤對浚旣素加賞遇又敬奉此旨璞嘗作舊宮賦久而未畢浚與璞疏曰卿嘗有速藻舊宮何其淹耶想行就爾璞因事陳答辭義可觀浚重教曰卿沈思淹日尙聊相惇還白斐然遂兼紙翰昔曹植有言下筆成章良謂逸才贍藻誇其辭說以今況之方知其信執省躊躇三復不已吾遠慚楚元門盈申白之賓近愧梁孝庭列枚馬之客欣恧交至諒惟深矣薄因末牘以代一面又與主簿顧邁孔道存書曰沈璞淹思逾歲卿研慮數旬麗之美信同在昔向聊問之而遠答累翰辭藻艷逸致慰良多旣欣股肱備此髦楚還慚於躬無徳而稱復裁少字宣志於璞聊因尺紙使卿等具知厥心浚年旣長璞固求辭事上𨿽聽許而意甚不悅以璞爲浚始興國大農尋除秣陵令時天下殷實四方輻輳京邑二縣號爲難治璞以淸嚴制下端平待物姦吏斂手猾民知懼其閭裏少年博徒酒客或財利爭鬥妄相誣引前後不能判者璞皆知其名姓及巧詐緣由探擿是非各標證據或辧甲有以知乙或驗東而西事自顯莫不厭伏有如神明以疾去職太祖厚加存問賞賜甚厚浚出爲南徐州謂璞曰浚旣出蕃卿故當臥而護之與浚詔曰沈璞累年主簿又經國卿𨿽未嘗爲行佐今故當正參軍耶若爾正當署余曹兼房任不爾便宜行佐正署中兵恐於選體如不多爾乃爲正佐俄遷宣威將軍盱眙太守時王師北伐彭汴無虞璞以彊寇對陣事未可測郡首淮隅道當衝要乃修城壘浚重隍聚財石積鹽米爲不可勝之算眾咸不同朝旨亦謂爲過俄而賊大越逸北魏大帥拓跋燾自率步騎數十萬陵踐六州京邑爲之騷懼百守千城莫不奔駭腹心勸璞還京師璞曰若賊大眾不盼小城故無所懼若肉薄來攻則成禽也諸軍何嘗見數十萬人聚在一處而不敗者昆陽合淝前事之明驗此是吾報國之秋諸軍封侯之日眾旣見璞神色不異老幼在焉人情乃定收集得二千精手謂諸將曰足矣但恐賊不過爾賊旣濟淮諸軍將帥毛遐祚胡崇之臧証之等爲鹵所覆無不殄盡惟輔國將軍臧質挺身走收散卒千餘人來向城眾謂璞曰若不攻則無所事眾若其來也城中止可容見力爾地狹人多鮮不爲患且敵眾我寡人所共知𨿽云攻守不同故當粗量彊弱知難而退亦用兵之要若以今眾法能退敵完城者則全功在我若宜避賊歸都會資舟楫則更相蹂踐正足爲患今閉門勿受不亦可乎璞嘆曰不然賊不能登城爲諸君保之舟楫之計固已久息賊之殘害古今之未有屠剝之形眾所共見其中有福者不過得驅還北國作奴婢爾彼𨿽烏合寧不憚此耶所謂同舟而濟胡越不患異心也今人多則退速人少則退遲吾寧欲專功緩賊乎乃命開門納質質見城隍阻固人情輯和鮭米丰盛器械山積大喜眾皆稱萬歲及賊至四面蟻集攻城璞與質隨宜應拒攻守三旬殄其大半燾乃遁走有議欲追之者璞曰今兵士不多又非素附𨿽固守有餘未可以言戰也但可整舟艫示若欲渡岸者以速其走計不須實行咸以爲然臧質以璞城主使自上露板璞性謙虛推功於質旣不自上質露板亦不及焉太祖嘉璞功效遣中使深相褒美太祖又別詔曰近者險急老弱殊當憂迫耶念卿爾時難爲心想百姓流轉已還此遣部運尋至委卿量所贍濟也始興王浚亦與璞書曰狡鹵狂凶自送近服僞將卽斃酋長傷殘實天威所喪卿諸人忠勇之效也吾式遏無素致境蕪民瘠負乘之愧允當其責近乞退謝愆不蒙垂許故以報卿宣城太守王僧達書與璞曰足下何如想館捨正安士馬無恙離析有時音旨無日憂詠沈吟增其勞望閒者獯獫扈橫掠剝邊鄙郵販絕塵坰介靡達瞻江盼淮眇然千里吾聞涇陽梗棘伊猾薦遁鳥集弦絕患深自古承知乃昔寇苦城境勝冑朝餐伍甲宵捨烽鼓交警羽鏑驟合而足下砥兵礪伍總厲豪彥師請一奮氓無貳情遂能固孤城覆嚴對陷死地覿生光古之田孫何以尙玆商驛始通粗知梗槪崇贊膽智嘉賀文猛甚善甚善吾近以戎暴橫斥規效情命收龜洛簪星捨京裏旣獲遄至胡馬捲迹支離沾徳復繼前緒行葦之歡實協初慮但乖塗重隔顧增慨涕比恆疾臥憂委兼疊裁書送想無斁久懷徵還淮南太守賞賜丰厚日夕燕見朝士有言璞功者上曰臧質姻戚又年位在前盱眙元功當以歸之沈璞每以謙自牧惟恐賞之居前此士燮之意也時中書郎缺尙書令何尙之領吏部舉璞及謝莊陸展事不行三十年元凶�立璞乃號泣曰一門蒙殊常之恩而逢若斯之運悠悠上天此何人哉日夜憂嘆以至動疾會二凶逼令送老弱還都璞性篤孝尋聞尊老應幽執輒哽咽不自勝疾遂增篤不堪遠迎世祖義軍至界首方得致身先是瑯邪顏竣欲與璞交不酬其意竣以致恨及世祖將至都方有讒說以璞逢迎之晚橫罹世難時年三十八所著賦頌贊祭文誄七弔四五言詩箋表皆遇亂零失今所餘詩筆雜文凡二十首

沈正按宋書沈約自序正字元直淹詳有器度美風姿善容止好老莊之學弱冠州辟從事宗人光祿大夫演之稱之曰此宗中千里駒也出爲始寧烏傷婁令母憂去職服闋爲隨王誕後軍安南行參軍誕鎭會稽復參安東軍事元嘉三十年元凶�立分江東爲會州以誕爲刺史誕將受命正說司馬顧琛曰國家此禍開辟未聞今以江東義銳之眾爲天下倡始若馳一介四方詎不響應以此雪朝廷冤恥大明臣子之節豈可北面凶逆使殿下受其僞寵琛曰江東忘戰日久士不習兵𨿽云逆順不同然彊弱又異當須四方有義舉者然後應之不爲晚也正曰天下若有無父之國則可矣苟其不爾寧可自安讎恥而責義於余方今正以�逆冤醜義不同戴舉兵之日豈求必全耶馮衍有言大漢之貴臣將不如荊齊之賤士乎況殿下義兼臣子事實家國者哉琛乃與正俱入說誕誕猶豫未決會尋陽義兵起世祖使至誕乃加正寧朔將軍領軍繼劉季之誕入爲驃騎大將軍正爲中兵參軍遷長水校尉孝建元年移靑州鎭歷城臨淄地空除寧朔將軍齊北海二郡太守委以全齊之任未拜二年卒時年四十三正生好樂厚自奉養旣終之後家無餘財

王寮部名臣列傳二

南齊

陸慧曉按南齊書本傳慧曉字叔明吳郡吳人也淸介正立不雜交遊會稽內史同郡張暢見慧曉童幼便嘉異之張緒稱之曰江東裴樂也初應州郡辟舉秀才衛尉史歷諸府行參軍以母老還家侍養十餘年不仕太祖輔政除爲尙書殿中郎鄰族來相賀慧曉舉酒曰陸慧曉年逾三十婦父領選始作尙書郎卿等乃復以爲慶邪太祖表禁奢侈慧曉撰答詔艸爲太祖所賞引爲太傅東閣祭酒建元初仍遷太子洗馬武陵王曄守會稽上爲精選僚吏以慧曉爲徵鹵功曹與府參軍沛國劉琎同從述職行至吳琎謂人曰吾聞張融與陸慧曉並宅其間有水此水必有異味遂往酌而飲之廬江何點薦慧曉於豫章王嶷補司空掾加以恩禮轉長沙王鎭軍諮議參軍安陸侯緬爲吳郡復禮異慧曉慧曉求補緬府諮議參軍遷始興王前將軍安西諮議領冠軍錄事參軍轉司徒從事中郎遷右長史時陳郡謝朏爲左長史府公竟陵王子良謂王融曰我府二上佐求之前世誰可爲比融曰兩賢同時便是未有前例子良於西邸抄書令慧曉參知其事尋遷西陽王徵鹵巴陵王後軍臨汝公輔國三府長史行府州事復爲西陽王左軍長史領會稽郡丞行郡事隆昌元年徙爲晉熙王冠軍長史江夏內史行郢州事慧曉歷輔五政治身淸肅僚佐以下造詣趣起送之或謂慧曉曰長史貴重不宜妄自謙屈答曰我性惡人無禮不容不以禮處人未嘗卿士大夫或問其故慧曉曰貴人不可卿而賤者可卿人生何容立輕重於懷抱終身常呼人位建武初除西中郎長史行事內史如故俄徵黃門郎未拜遷吏部郎尙書令王晏選門生補內外要局慧曉爲用數人而止晏恨之送女妓一人欲與申好慧曉不納吏曹都令史歷政以來諮執選事慧曉任己獨行未嘗與語帝遣左右單景�以事誚問慧曉謂景�曰六十之年不復能諮都令史爲吏部郎也上若謂身不堪便當拂衣而退帝甚憚之後欲用爲侍中以形短小乃止出爲輔國將軍晉安王鎭北司馬徵北長史東海太守行府州事入爲五兵尙書行揚州事崔惠景事平領右軍將軍出監南徐州少時仍遷持節督南兗兗徐靑冀五州軍事輔國將軍南兗州刺史至鎭俄爾以疾歸卒年六十二贈太常

何昌按南齊書本傳昌字儼望廬江灊人也少而淹厚爲伯父司空尙之所遇宋建安王休仁爲揚州辟昌宇州主簿遷司徒行參軍太傅五官司徒東閣祭酒尙書儀曹郎建平王景素爲徵北南徐州昌宇又爲府主簿以夙素見重母老求祿出爲湘東太守加秩千石爲太祖驃騎功曹昌宇在郡景素被誅昌宇痛之至是啟太祖曰伏尋故建平王因心自遠忠孝基性徽和之譽早布國言勝素之情夙洽民聽世祖綢繆太宗眷異朝中貴人野外賤士𨿽聞見有殊誰不悉斯事者元徽之間政關羣小構扇異端共令傾覆殷勤之非古人所悼況蒼梧將季能無衒惑一年之中藉者再三有必顚之危無蹔立之安行路寒心往來局蹐而王夷慮坦然委之天命惟謙惟敬專誠奉國閨無執戟之衛門闕衣介之夫此五尺童子所見不假闊曲言也一淪疑似身名頓滅冤結淵泉酷貫穹昊時經隆替歲攺三元曠蕩之惠亟申被枉之澤未流俱沐溫光獨酸霜露明公鋪天地之施散雲雨之潤物無巨細咸被慶渥若今日不蒙照滌則爲萬代冤魂昌宇非敢慕慷慨之士激揚當世實義切於心痛入骨髓瀝腸紓憤仰希神照辯明枉直亮王素行使還名帝籍歸靈舊塋死而不泯豈忘徳於黃壚分軀碎首不足上謝又與司空褚淵書曰天下之可哀者有數而埋冤於黃泉者爲甚焉何者百年之壽同於朝露揮忽去畱寧足道哉政欲闔棺之日不隕令名竹帛傳芳烈鐘石紀淸英是以昔賢甘心於死所者也若懷忠抱義而負枉冥冥之下時主未之矜卿相不爲言良史濡翰將被以惡名豈不痛哉豈不痛哉竊尋故建平王地屬親賢徳居宗望道心惟衝睿性天峻散情風雲不以塵務嬰衿明發懷古惟以琴書娛志言忠孝行惇愼二公之所深鑑也前者阮楊連黨構此紛紜𨿽被明於朝貴愈結怨於羣醜覘察繼蹤疑防重著小人在朝詩史所嘆少一句淸識飲涕王每永言終日气淚交橫旣推信以期物故日去其備衛朱門蕭條示存典刑而已求解徐州以避北門要任苦乞會稽貪處東甌閒務此並彰於事迹與公道味相求期心有素方共經營家國劬勞王室何圖時不我與契闊屯昏忠誠弗亮罹此百殃歲朔亟流已經四載皇命惟新人沾天澤而幽然深酷未蒙照明封殯卑雜窮魂莫寄昭穆不序松柏無行事傷行路痛結幽顯吾等叩心泣血實有望於聖時公以徳佐世欲物得其所豈可令建平王枉直不分邪田叔不言梁事袁絲諫止淮南以兩國釁禍尙回帝意豈非親親之義寧從惇厚而今疑似未辧爲世大戮若使王心迹得申亦示海內理冤枉明是非存亡國繼絕世周漢之通典有國之所急也昔叔向之理恃祁大夫而獲亮戾太子之冤資車丞相而見察幽靈有知豈不眷眷於明顧碎首抽脇自謂不殞淵答曰追風古人良以嘉嘆但事旣昭晦理有逆從建平初阻元徽未悖專欲委咎阮楊彌所致疑於時正亦謬參此機若審如髙論其愧特深太祖嘉其義轉爲記室遷司徒左西太尉戶曹屬中書郎王儉衛軍長史儉謂昌宇曰後任朝事者非卿而誰永明元年竟陵王子良表置文學官以昌宇爲竟陵王文學以淸信相得意好甚厚轉揚州別駕豫章王又善之遷太子中庶子出爲臨川內史除廬陵王中軍長史未拜復爲太子中庶子領屯騎校尉遷吏部郎轉侍中臨海王昭秀爲荊州以昌宇爲西中郎長史輔國將軍南郡太守行荊州事明帝遣徐元慶西上害蕃鎭諸王元慶至荊州欲以便宜從事昌宇曰僕受朝廷意寄翼輔外蕃何容以殿下付君一介之使若朝廷必須殿下還當更聽後旨昭秀以此得還京師建武二年爲侍中領長水校尉轉吏部尙書復爲侍中領驍騎將軍四年卒年五十一贈太常謚簡子昌宇不雜交遊通和泛愛歷郡皆淸白士君子多稱之

顧憲之按南齊書陸慧曉傳同郡顧憲之字士思宋鎭南將軍凱之孫也性尢淸直永明六年爲隨王東中郎長史行會稽郡事時西陵戍主杜元懿啟吳興無秋會稽丰登商旅往來倍多常歲西陵牛埭稅官格日三千五百元懿如卽所見日可一倍盈縮相兼略計年長百萬浦陽南北津及柳浦四埭乞爲官領攝一年格外長四百許萬西陵戍前檢稅無妨戍事餘三埭自舉腹心世祖敕示會稽郡此詎是事宜可訪察卽啟憲之議曰尋始立牛埭之意非苟逼僦以納稅也當以風濤迅險人力不捷屢致膠溺濟急利物耳旣公私是樂所以輸直無怨京師航渡卽其例也而後之監領者不達其本各務己功互生理外或禁遏別道或空稅江行或撲船倍價或力周而猶責凡如此類不經埭煩牛者上詳被報格外十條並蒙停寢從來喧訴始得暫弭案吳興頻歲失稔今玆尢饉去乏從丰良由饑棘或徵貨貿粒還拯親累或提攜老弱陳力糊口埭司責稅依格弗降舊格新減尙未議登格外加倍將以何術皇慈卹隱振廩蠲調而元懿幸災榷利重增困瘼人而不仁古今共疾且比見加格置市者前後相屬非惟新加無贏並皆舊格猶闕愚恐元懿今啟亦當不殊若事不副言懼貽譴詰便百方侵苦爲公賈怨元懿稟性苛刻已彰往效任以物上譬以狼將羊其所欲舉腹心亦當虎而冠耳書云與其有聚斂之臣寧有盜臣此言盜公爲損蓋微斂民所害乃大也今雍熙在運艸木含澤其非事宜仰如聖旨然掌斯任者應簡廉平廉則不竊於公平則無害於民矣愚又以便宜者蓋謂便於公宜於民也竊見頃之言便宜者非能於民力之外用天分地也率皆卽日不宜於民方來不便於公名與實反有乖政體凡如此等誠宜深察山陰一縣課戶二萬其民貲不滿三千者殆將居半刻又刻之猶且三分餘一凡有貲者多是士人復除其貧極者悉皆露戶役民三五屬官蓋惟分定百端輸調又則常然比眾局檢校首尾尋續橫相質累者亦復不少一人被攝十人相追一緒裁萌千孽互起蠶事弛而農業廢賤取庸而貴舉責應公贍私日不暇給欲無爲非其可得乎死且不憚矧伊刑罰身且不愛何況妻子是以前檢未窮後巧復滋网辟徒峻猶不能悛竊尋民之多僞實由宋季軍旅繁興賦役殷重不堪勤劇倚巧祈優積習生常遂迷忘反四海之大黎庶之眾心用參差難卒澄一化宜以漸不可疾責誠存不擾藏疾納污實增崇曠務詳寬簡則稍自歸淳又被符簡病前後年月久遠其事不存符旨旣嚴不敢暗信縣簡送郡郡簡呈使殊形詭狀千變萬源聞者忽不經懷見者實足傷駭兼親屬裏伍流離道路時轉寒涸事方未已其士人婦女彌難厝衷不簡則疑其有巧欲簡復未知所安愚謂此條宜委縣簡保舉其綱領略其毛目乃囊漏不出貯中庶嬰疾沈痼者重荷生造之恩也又永興諸曁離唐宇之寇擾公私殘燼復特彌甚儻值水旱實不易念俗諺云會稽打鼓送卹吳興步檐令史會稽舊稱沃壤今猶若此吳興本是塉土事在可知因循余獘誠宜攺張沿元懿今啟敢陳管見世祖並從之由是深以方直見委仍行南豫南兗二州事簽典咨事未嘗與色動遵法制歷黃門郎吏部郎永元中爲豫章內史

王諶按南齊書本傳諶字仲和東海郯人也宋大明中沈曇慶爲徐州辟諶爲迎主簿又爲州迎從事湘東王國常侍鎭北行參軍州國府主皆宋明帝也除義陽王徵北行參軍又除宋明帝衛軍府諶有學義累爲帝蕃佐及卽位除司徒參軍帶薛令兼中書舍人見親遇常在左右諶見帝所行慘辟屢諫不從請退坐此見怒系尙方少日出尋除尙書殿中郎徙記室參軍正員郎薛令如故遷兼中書郎晉平王驃騎板諮議出爲湘東太守秩中二千石未拜坐公事免復爲桂陽王驃騎府諮議參軍中書郎明帝好圍棋置圍棋州邑以建安王休仁爲圍棋州都大中正諶與太子右率沈勃尙書水部郎庾珪之彭城丞王抗四人爲小中正朝請褚思莊傅楚之爲淸定訪問出爲臨川內史還爲尙書左丞尋以本官領東觀祭酒卽明帝所置總明觀也遷黃門轉正員常侍輔國將軍江夏王右軍長史冠軍將軍轉給事中廷尉卿未拜建元中武陵王曄爲會稽以諶爲徵鹵長史行事冠軍如故永明初遷豫章王太尉司馬將軍如故世祖與諶相遇於宋明之世欲委任爲輔國將軍晉安王南中郎長史淮南太守行府州事五年除黃門郎領驍騎將軍遷太子中庶子驍騎如故諶貞正和謹朝廷稱爲善人多與之厚八年轉冠軍將軍長沙王車騎長史徙廬陵王中軍長史將軍如故西陽王子明在南兗州長史沈憲去職上復徙諶爲徵鹵長史行南兗府州事將軍如故諶少貧嘗自紡績及通貴後每爲人說之世稱其志達九年卒年六十九

蔡約按南齊書本傳約字景撝濟陽考城人也祖廓宋祠部尙書父興宗徵西儀同約少尙宋孝武女安吉公主拜駙馬都尉祕書郎不拜順帝車騎驃騎行參軍通直郎不就遷太祖司空東閣祭酒太尉主簿齊臺建爲世子中舍人仍隨度東宮轉鄱陽王友竟陵王鎭北徵北諮議領記室中書郎司徒右長史黃門郎領本州中正出爲新安太守復爲黃門郎領射聲校尉通直常侍領驍騎將軍太子中庶子領屯騎校尉永明八年八月合朔約脫武冠解劍於省眠至下鼓不起爲有司所奏贖論太孫立領校尉如故出爲宜都王冠軍長史淮南太守行府州事世祖謂約曰今用卿爲近蕃上佐想副我所期約曰南豫密邇京師不治自理臣亦何人爝火不息時諸王行事多相裁割約在任主佐之間穆如也遷司徒左長史髙宗爲錄尙書輔政百僚屣履到席約躡屐不攺帝謂江祏曰蔡氏是禮度之門故自可悅祏曰大將軍有揖客復見於今建武元年遷侍中明年遷西陽王撫軍長史加冠軍將軍徙廬陵王右軍長史將軍如故轉都官尙書遷邵陵王師加給事中江夏王車騎長史加徵鹵將軍並不拜好飲酒夷淡不與世雜遷太子詹事永明二年卒年四十四贈太常

北魏

韓子熙按魏書韓麒麟傳麒麟子興宗興宗子子熙字元雍少自修整頗有學識弱冠未能自通侍中崔光舉子熙爲淸河王懌常侍遷郎中令初子熙父以爵讓弟顯宗不受子熙緣父素懷卒亦不襲及顯宗卒子熙別蒙賜爵乃以其先爵讓弟仲穆兄弟友愛如此父亡居喪有禮子熙爲懌所眷遇遂闕位待其畢喪後復用及元叉害懌久不得葬子熙爲之憂悴屏處田野每言王若不得復封以禮遷葬誓以終身不仕後靈太后返政以元叉爲尙書令解其領軍子熙與懌中大夫劉定興學官令傅靈賓客張子愼伏闕上書曰竊惟故主太傅淸河王職綜樞衡位居論道盡忠貞以奉公竭心膂以事國自先皇崩殂陛下衝幼負扆當朝義同分陜宋維反常小子性若靑蠅污白點黑讒佞是務以元叉皇姨之婿權勢攸歸遂相附托規求榮利共結圖謀坐生眉眼誣告國王枉以大逆賴明明在上赫赫臨下泥漬自消玉質還潔謹按律文諸告事不實以其罪罪之維遂無罪出爲大郡刑賞僭差朝野怪愕若非宋維與叉爲計豈得全其身命方撫千里王以權在寵家塵謗紛雜恭愼之心逾深逾厲去其本宅移住殿西闔門靜守親賓阻絕於時吏部諮稟劉騰奏其弟官郡戍兼補及經內呈爲王駁退騰由此生嫌私深怨怒遂乃擅廢太后離隔二宮栲闕胡定誣王行毒含齒戴發莫不悲惋及會公卿議王之罪莫不俯眉飲气惟諮是從僕射遊肇亢言厲气發憤成疾爲王致死王之忠誠款篤節義純貞非但蘊藏胸襟實乃形於文翰搜括史傳撰顯忠錄區目十篇分卷二十旣欲彰忠心於萬代豈可爲逆亂於一朝乞追遺志足明丹款叉藉寵姻戚恃握兵馬無君之心實懷皂白擅廢太后枉害國王生殺之柄不由陛下賞罰之詔一出於叉名藩重地皆其親黨京官要任必其心腹中山王熙本興義兵不圖神器戮其大逆合門滅盡遂令元略南奔爲國臣患奚康生國之猛將盡忠棄市其餘枉被屠戮者不可稱數緣此普天喪气匝地憤傷致使朔隴猖狂歷歲爲亂荊徐蠢動職是之由昔趙髙秉秦令關東鼎沸今元叉執權使四方云擾自古及今竹帛所載賊子亂臣莫此爲甚開逆之始起自宋維成禍之末良由騰矣而令凶徒姦黨疊相樹置髙官厚祿任情自取非但臣等痛恨終身抑爲聖朝懷慚負愧以臣赤心慺慺之見宜梟諸兩觀洿其捨廬騰合斫棺斬骸沈其五族上謝天人幽隔之憤下報忠臣冤酷之痛方乃崇亞三事委以樞端所謂虎也更傅其翼朝野切齒遐邇扼腕蔓艸難除去之宜盡臣歷觀曠代緬追振古當斷不斷其禍更生況叉猜忍更居衡要臣中宵九嘆竊以寒心實願宸鑑早爲之所臣等潛伏閭閻於玆六載旦號白日夕泣星辰叩地寂寥呼天無響衛野納肝秦庭夜哭千古之痛何足相比今幸遇陛下睿聖親覽萬幾太后仁明更撫四海臣等敢詣闕披陳乞報冤毒書奏靈太后義之乃引子熙爲中書舍人後遂剖騰棺賜叉死尋修國史加寧朔將軍

隋

崔賾按隋書崔廓傳廓子賾字祖浚七歲能屬文容貌短小有口才開皇初秦孝王薦之射策髙第詔與諸儒定禮樂授校書郎尋轉協律郎太常卿蘇威雅重之母憂去職性至孝水漿不入口者五日徵爲河南豫章二王侍讀每更日來往二王之第及河南爲晉王轉記室參軍自此去豫章王重之不已遺賾書曰昔漢氏西京梁王建國平臺東苑慕義如林馬卿辭武騎之官枚乘罷弘農之守每覽史傳嘗竊怪之何乃脫略官榮棲遲藩邸以今望古方知雅志彼二子者豈徒然哉足下博聞彊記鉤深致遠視漢臣之三篋似涉蒙山對梁相之五車若吞云夢吾兄欽賢重士敬愛忘疲先築郭隗之宮常置穆生之醴今者重開土宇更誓山河地方七百牢籠曲阜城兼七十包舉臨淄大啟南陽方開東閣想得奉飛蓋曳長裾藉玳筵躡珠履歌山桂之偃蹇賦池竹之檀欒其崇貴也如彼其風流也如此幸甚幸甚何樂如之髙視上京有懷徳祖才謝天人多慚子建書不盡言寧俟繁辭賾答曰一昨伏奉教書榮貺非恆心靈自失若乃理髙象系管輅思而不解事富山海郭璞注而未詳至於五色相宣八音繁會鳳鳴不足諭龍章莫之比吳札之論周頌詎盡揄揚郢客之奏陽春誰堪赴節伏惟令王殿下稟潤天潢承輝日觀雅道貴於東平文藝髙於北海漢則馬遷蕭望晉則裴楷張華雞樹騰聲鵷池播美望我淸塵悠然路絕祖浚燕南贅客河朔惰遊本無意於希顏豈有心於慕藺未嘗聚螢映雪懸頭刺股讀論惟取一篇披莊不過盈尺復況桑楡漸暮藜藿屢空舉燭無成穿楊盡棄但以燕求馬骨薛養雞鳴謬齒鴻儀虛班驥皂挾太山而超北海比報徳而非難堙昆侖以爲池匹酬恩而反易忽屬周桐錫瑞唐水承家門有將相樹宜桃李眞龍將下誰好有名濫吹先逃何須別聽但慈旨抑揚損上益下江海所以稱王丘陵爲之不逮曹植儻預聞髙論則不隕令名楊修若切在下風亦詎虧淳徳無任荷戴之至謹奉啟以聞豫章得書賚米五十石並衣服錢帛時晉邸文翰多成其手王入東宮除太子齋師俄遷舍人及元徳太子薨以疾歸於家後徵授起居舍人大業九年除越王長史於時山東盜賊蜂起帝令撫慰髙陽襄國歸首者八百餘人十二年從駕江都宇文化及之�帝也引爲著作郎稱疾不起在路發疾卒於彭城時年六十九

王延按隋書秦孝王俊傳有開府王延者性忠厚領親信兵十餘年俊甚禮之及俊有疾延恆在閣下衣不解帶俊薨勺飲不入口者數日羸頓骨立上聞而憫之賜以禦藥授驃騎將軍典宿衛俊葬之日延號慟而絕上嗟異之令通事舍人弔祭焉詔葬延於俊墓側

王貞按隋書文學傳貞字孝逸梁郡陳畱人也少聰敏好學善毛詩禮記左傳周易諸子百家無不畢覽善屬文詞不治產業每以諷讀爲娛煬帝卽位齊王暕鎭江都聞其名以書召之曰夫山藏美玉光照廊廡之間地蘊神劍气浮星漢之表是知毛遂�脫義感平原孫慧文詞來遷東海顧循寡薄有懷髦彥籍甚淸風爲日久矣未獲披覿良深佇遲比髙天流火早應涼�陵云仙掌方承淸露想攝衛攸宜與時休適前園後圃從容丘壑之情左琴右書蕭散煙霞之外茂陵謝病非無封禪之文彭澤遺榮先有歸來之作優遊儒雅何樂如之餘屬當藩屏宣條揚越坐棠聽訟事絕詠歌攀桂摛詞眷言髙遁至於揚旌北渚飛蓋西園托乘乏應劉置醴闕申穆背淮之賓徒聞其語趨燕之客罕值其人卿道冠鷹揚聲髙鳳舉儒墨泉海詞章苑囿棲遲衡泌懷寶迷邦徇玆獨善良以於邑今遣行人具宣往意側望啟予甚於饑渴想便輕舉副此虛心無信投石之談空慕鑿坯之逸書不盡言更慚詞費及貞至王以客禮待之朝夕遣問安不又索文集貞啟謝曰屬賀徳仁宣教須少來所有拙文昔公旦之才藝能事鬼神夫子之文章性與天道雅志傳於遊夏餘波鼓於屈宋雕龍之迹具在風騷而前賢後聖代相師祖賞逐時移出門分路變淸音於正始禮髙致於元康咸言坐握蛇珠誰許獨爲麟角孝逸生於戰爭之季長於風塵之世學無半古才不逮人往屬休明寸陰已昃𨿽居可封之屋每懷貧賤之恥適鄢郢而迷塗入邯鄲而失步歸來反復心灰遂寒豈謂橫議過實虛塵睿覽枉髙車以載鼷費明珠以彈雀遂得裹糧三月重髙門之餘地背淮千里望章臺之後塵與懸黎而並肆將駿驥而同皂終朝擊缶匪黃鐘之所諧日暮卻行何前人之能及顧想平生觸塗多感但以積年沈涸遺亡日久拙思所存才成三十三卷仰而不至方見學仙之遠窺而不睹始知遊聖之難咫尺天人周章不暇怖甚眞龍之降慚過白豕之歸伏紙陳情形神悚越齊王覽所上集善之賜良馬四匹貞復上江都賦王賜錢十萬貫馬二匹未幾以疾甚還鄕裏終於家

常得志按隋書文學傳京兆得志博學善屬文官至秦王記室及王薨過故宮爲五言詩辭理悲壯甚爲時人所重復爲兄弟論義理可稱

尹式按隋書文學傳河間式博學解屬文少有令問仁壽中官至漢王記室王甚重之及漢王敗式自殺

唐

李撝按唐書新興郡王徳良傳新興郡王徳良少以疾不任職薨贈涼州都督孫晉先天中爲雍州長史治有名襲王坐豫太平公主謀被誅攺氏厲晉就刑僚吏�解惟司功參軍李撝從王如它日晉死哭其屍盡哀姚元崇嘆曰欒向儔邪擢爲尙書郎

李善按涇縣誌善南直江都人有雅行淹貫古今人號爲書簏顯慶中累擢崇賢館直學士兼沛王侍講爲文選注敷析淵洽上賜賚優渥除潞王府記室參軍爲涇令坐賀蘭敏之難流姚州遇赦還居汴鄭間授經諸生四方傳業者甚眾

後唐

劉贊按五代史唐臣傳贊魏州人也舉進士爲羅紹威判官去爲租庸使趙巖巡官又爲孔謙鹽鐵判官明宗時累遷中書舍人禦史中丞刑部侍郎是時秦王從榮握兵而驕多過失言事者請置師傅以輔導之大臣畏王不敢決其事因請王得自擇秦王卽請贊乃拜贊祕書監爲秦王傅贊泣曰禍將至矣秦王所請王府元帥官屬十餘人類多浮薄傾險之徒日獻諛諂以驕王獨贊從容諷諫率以正道秦王嘗令賓客作文於坐中贊自以師傅恥與羣小比伍𨿽操筆勉彊有不悅之色秦王惡之後戒左右贊來不得通贊亦不往月一至府而已退則杜門不交人事已而秦王果敗死唐大臣議王屬官當坐者馮道曰元帥判官任贊與秦王非素好而在職不逾月詹事王居敏及劉贊皆以正直爲王所惡河南府判官司徒詡病告家居久皆宜不與其謀而諮議參軍髙輦與王最厚輦法當死其餘可次第原減朱弘昭曰諸公不知其意爾使秦王得入光政門當待贊等如何吾徒復有家族邪且法有首從今秦王夫婦男女皆死而贊等止其一身幸矣道等難之而馮贇亦爭以爲不可贊等乃得免死於是論髙輦死而任贊等十七人皆長流初贊聞秦王敗卽白衣駕驢以俟人有告贊奪官而已贊曰豈有天子冢嗣見殺而賓僚奪官者乎不死幸矣已而贊長流嵐州百姓淸泰二年詔歸田裏行至石會關病卒

宋

姚坦按宋史本傳坦字明白曹州濟陰人開寶中以尙書擢第調補將陵尉歷隰州推官將作監丞知潯州太平興國三年召還爲著作佐郎通判唐州八年諸王出合詔給諫以上於朝班中舉年五十以上通經有文行者以備宮僚乃以戶部員外郎王適監察禦史趙齊爲衛王府諮議左贊善大夫戴元爲本府翊善水部員外郎趙令圖爲廣平郡王府諮議國子博士閻象爲本府翊善又以起居舍人楊可法國子博士楊幼英左贊善大夫杜新及坦爲皇子翊善國子博士邢昺爲諸王府侍講坦仍賜緋魚太宗召王適等謂曰諸子生長深宮未知世務必資良士贊導使日聞忠孝之道汝等皆朕所愼簡各宜勉之坦歷殿中丞倉部員外郎賜金紫遷本曹郎中轉考功仍爲益王府翊善坦性本彊固滯王嘗於邸中爲假山費數百萬旣成召賓僚樂飲置酒共觀之坦獨俯首王彊使視之曰但見血山耳安得假山王驚問故坦曰在田舍時見州縣催科捕人父子兄弟送縣鞭笞流血被體此假山皆民租稅所爲非血山而何是時太宗亦爲假山聞而毀之王少佚豫坦卽醜詆王頗鄙其爲人自是坦每暴揚其事上嘗戒之曰元傑知書好學亦足爲賢王矣少不中節亦須婉辭規諷況無大故而詆訐之豈裨贊之道邪頃之左右乃教王詐稱疾不朝太宗日使視疾逾月不瘳甚憂之召王乳母問狀乳母曰王本無疾徒以姚坦檢束居常不得自便王不樂故成疾上怒曰吾選端士輔王爲善王不能用其諫而又詐疾欲使朕去正人以自便何可得也且王年少必爾輩爲之謀耳因命捽至後苑杖之數十召坦慰諭曰卿居王宮能以正爲羣小所疾大爲不易卿但如是勿慮讒間朕必不聽王薨攺衛尉少卿判吏部南曹他日因事得對上以其舊人召升殿與語坦言及故府意短諸王而稱己之敢言坦退上謂侍臣曰坦在宮邸不能以正理誨諭事有微失卽從而揚之此賣直取名耳景徳初求補郡俾知鄧州轉運使表其治狀詔嘉獎之大中祥符初復知光州二年卒年七十五

張茂直按宋史本傳茂直字林宗兗州瑕丘人勵志於學開寶中州將器其爲人首薦之且給錢五萬以助其裝二年登進士第解褐海州推官進司農寺丞通判泰州爲轉運使韋務升誣奏徙監梓州富國監代還自陳得雪復通判靜安軍軍不領縣城闉之外卽深州之下博茂直奏割下博隸焉進秩著作佐郎扈蒙薦其才攺祕書丞會福州民訟田命茂直按之將行畱不遣參知政事李至稱其端實命入益王元傑府爲記室參軍王好學多爲詩什遇茂直甚厚𨿽受時果之賜亦分餉焉王嘗遣使徵詩茂直援筆而就甚稱賞之端拱元年召對賜金紫數日攺度支員外郎三遷本曹郎中眞宗居藩時茂直與朱昂並在諸王府每預宴集屢因酬唱識其名卽位選用舊臣得茂直及昂與梁周翰師頑輩相繼知制誥茂直旣入西閣會元傑生旦遣持禮幣爲賜復至舊府時人榮之茂直淳至寡言晚年多疾才思梗澀不稱職攺祕書少監出知潁州咸平四年卒年七十五子成列

周孟陽按宋史本傳孟陽字春卿其先成都人徙海陵醇謹夷緩第進士爲潭王宮教授諸王府記室英宗居環列以其質厚禮重之會除知宗正寺力辭凡上十八表皆孟陽爲文又從容陳古事以諷英宗悚然起拜及爲皇子愈堅臥不出孟陽入見臥內勸之曰天子知太尉賢參以天人之助乃發徳音何爲堅拒如此英宗曰非敢僥福以避禍也孟陽曰今已有此迹設固辭不拜使中人別有所奉遂得燕安無患乎時中使趨召十輩又命宗諤傾一宮往請不能動及是意乃決帝卽位命爲皇子位說書以嘗侍藩邸固辭加直祕閣同知太常禮院數引對訪以時務最後召至隆儒殿在邇英苑中羣臣未嘗至人疑且大用帝亦諭以不次進擢意孟陽稱他人使代己乃遷集賢殿修撰同判太常寺兼侍讀神宗初立入奏事方升殿帝望見慟哭左右皆泣下拜天章閣待制卒年六十九詔特官子孫二人

黃裳按宋史本傳裳字文叔隆慶府普城人少穎異能屬文登乾道五年進士第調巴州通江尉益務進學文詞迥出流輩人見之曰非復前日文叔矣攺興元府錄事參軍以四川制置使畱正薦召對論蜀兵民大計遷國子博士以母喪去宰相進擬他官上問裳安在賜錢七十萬除喪復召時光宗登極除太學博士進祕書郎遷嘉王府翊善講春秋王正月曰周之王卽今之帝也王不能號令諸侯則王不足爲王帝不能統禦羣鎭則帝不足爲帝今之郡縣卽古諸侯也周之王惟不能號令諸侯故春秋必書王正月所以一諸侯之正朔今天下境土比祖宗時不能十之四然猶跨吳蜀荊廣閩越二百州任吾民者二百州守也任吾兵者九都統也苟不能統禦則何以服之王曰何爲九都統裳曰唐太宗年十八起義兵平禍亂今大王年過之而國家九都統之說猶有未知其可不汲汲於學乎他日王擢用東宮舊人吳端端詣王謝王接之中節裳因講左氏禮有等殺問王比待吳端得輕重之節有之乎王曰有之裳曰王者之學正當見諸行事今王臨事有區別是得等殺之義矣王意益向學於是作八圖以獻曰太極曰三才本性曰皇帝王伯學術曰九流學術曰天文曰地理曰帝王紹運以百官終焉各述大旨陳之每進言曰爲學之道當體之以心王宜以心爲嚴師於心有一毫不安者不可爲也且引前代危亡之事以爲儆戒王謂人曰黃翊善之言人所難堪惟我能受之他日王過重華宮壽皇問所讀書王舉以對壽皇曰數不太多乎王曰講官訓說明白忱心樂之不知其多也壽皇曰黃翊善至誠所講須諦聽之裳久侍王邸每歲誕節則陳詩以諷初嘗制渾天儀與地圖侑以詩章欲王觀象則知進學如天運之不息披圖則思祖宗境土半陷於異域而未歸其後又以王所講三經爲詩三章以進王喜爲置酒手書其詩以賜之王嘗侍宴宮中從容爲光宗誦酒誥曰此黃翊善所教也光宗詔勞裳裳曰臣不及朱熹熹學問四十年若召置府寮宜有裨益光宗嘉納裳每勸講必援古證今卽事明理凡可以開道王心者無不言也紹熙二年遷起居舍人

明

桂彥良按明外史本傳彥良名徳稱以字行慈溪人元鄕貢士爲包山書院山長攺平江路學教授罷歸張士誠方國珍交辟之不就洪武六年徵詣公車以白衣賜宴授太子正字嘗與秦府紀善林溫入見帝曰卿二人一爲帝者師一爲王者師其各自重十一年授晉王府右傅帝親爲文賜之彥良入謝帝曰江南大儒惟卿一人對曰臣不如宋濂劉基帝曰濂文人耳基峻隘不如卿也復賜誥稱其心醇而不欺守固而不變十三年更王府官制攺左長史十五年朝京師上太平十二策其目曰法天道廣地利通民情培國脈養君徳輔聖學精選舉審刑獄惇教化嚴邊防搜才俊廣言路言皆剴切帝曰彥良所陳通達事體有裨治道世謂儒者泥古不通今若彥良可謂通儒矣十八年請告歸卒

李希顏按明外史本傳希顏字愚庵郟人隱居不仕太祖手書徵之至京爲諸王師規範嚴峻諸王有不率教者或擊其額痕隱起帝撫而怒髙皇后問故曰烏有以堯舜訓吾子顧怒之耶乃解授左春坊右贊善諸王就國希顏歸舊隱足迹不及公府一日部使騶輿訪之途遇一老枕�而臥前驅蹴之起乃希顏也倚�與語竟日而別

董子莊按明外史本傳子莊名琰以字行江西樂安人博學有操行洪武中以鄕薦除雲南學官遷知茂名縣與修永樂大典擢國子司業嚴重善教士選爲趙王府右長史恭勤小心隨事匡正不爲苟容王所行多愆禮度帝輒以責長史子莊不挫不變而執守愈堅永樂十八年春當陪祀國社子莊夙興正衣冠端坐而卒

劉淳按明外史董子莊傳淳南陽人洪武末爲原武訓導周王聘爲世子師尋言於朝補右長史以正輔王𨿽在燕遊不忘規諷端禮門槐盛夏而枯淳陳咎徵進戒王用其言修省枯枝復榮王旌其槐曰攄忠淳致仕十餘年而卒年九十有七

程通按明外史周是修傳通績溪人祖平坐事戍延安通以貢入太學上書乞赦還其祖詞甚哀太祖憐而許之後以廷對稱旨授遼府紀善從王之國遼東燕兵起從王浮海歸朝上封事數千言陳備禦之策進左長史成祖卽位從王徙封荊州有言通前上封事多指斥者械至京瘐死獄中家屬戍邊

蕭用道按明外史董子莊傳用道泰和人建文中舉懷才抱徳詣闕試文章擢靖江王府直史召入翰林修類要燕師渡淮與周是修同上書指斥用事者永樂初預修太祖實錄攺右長史從王之國桂林嘗爲王陳八事曰愼起居寡嗜欲勤學問養徳性簡鞭撲之刑無侵下人利嘗接府寮以通羣情簡擇謹厚之人以備差遣又作端禮體仁遵義廣智四門箴以獻人服其切直久之以疾乞歸成祖怒貶宣府鷂兒嶺巡檢卒子晅

金實按明外史董子莊傳實開化人成祖卽位實奏書言治道帝嘉之復對策稱旨除翰林典籍預修太祖實錄永樂大典選爲東宮講官歷左春坊左司直甚見褒重仁宗卽位除衛府左長史正統初卒爲人孝友惇行誼閱經史日有程限至老不輟

葉銘臻按寧波府誌銘臻字維新登永樂二年進士少以文名詩得盛唐風度每爲舉主解學士縉所稱賞時韓王素愛士一見悅之遂乞除爲府伴讀王攺封於涼懇歸得允與祭酒陳敬宗齊名鄭珞來守郡造廬求見時銘臻杜門已久謝不出鄭曰來求作府堂記耳何拒之深也乃出見歡如平生延至郡齋援筆爲記鄭嘆服立碑堂隅其居家勤遵禮度不威自肅士大夫語家法之善者以爲稱首所著有詩集二卷居家集三卷

葉生按寧波府誌生字則存登永樂二年進士時成祖重藩輔之任命學士楊士奇選進士優行者相之授生蜀藩伴讀同譜兄銘臻亦與選得韓藩人稱丹山雙鳳銜命抵藩進侯度箴二十章王大悅賜號明徳先生其學以主敬爲先正心復性爲本每陳謨訓典墳王未嘗不肅襟竦聽會谷庶人有反謀王召議生正色對曰大義滅親機當速發尙得姑徐徐哉卽命屬艸白諸朝由是湘漢肅淸江淮安堵生之力焉卒於藩邸所著有明徳集二十五卷

趙季通按明外史董子莊傳同時有趙季通字師道天臺人由教官歷永丰龍溪知縣與修太祖實錄除國子博士進司業出爲趙王府左長史與子莊同心輔導委曲規誨多所裨益爲人雍容詳雅而執守堅確人不能奪於時藩府僚之賢者首稱趙董

楊黼按明外史董子莊傳黼吉水人由進士授監察禦史仁宗卽位上疏言敬天勤民崇儉戒奢等十事多見采納擢衛王府右長史盡心獻替篤學好古未嘗苟取一錢宣徳初卒

宋子環按明外史董子莊傳子環廬陵人由進士入翰林爲庶吉士與修永樂大典除驗封司主事歷考功司郎中從師逵采木湖廣以寬厚得眾心仁宗卽位簡授梁府右長史丁內艱去服闋攺越府爲人和易淡泊居兩府皆有賢聲宣徳中卒官

王瀹按明外史王銑傳銑子瀹永樂四年進士攺庶吉士仁宗卽位遷左春坊左司直郎時封建親王瀹爲鄭靖王左長史靖王當祀不齋瀹諫王不悅宣徳四年王就國累月不朔瀹諫又不聽擬荀卿成相篇撰十二章以獻語激切由是與王不合帝聞之貽書讓王王終不聽召還攺行在戶部郎中英宗卽位拜戶部右侍郎巡撫浙江未幾有母喪詔起復蒞事五年多惠政父老感而嘆曰眞先大夫布政子也會入覲畱攝部事尋以老乞歸卒

劉良按寧遠縣誌良雙桂坊人年十七以書經中景泰癸酉鄕試十就禮部不利志到衰白人皆輕之嘗自語曰進士必爲我有第時未至耳先是良有夢費宏狀元己登科凡赴試必徧物色之不得感化丁未鉛山費宏遂訪而飲之至酣撫掌大笑曰今科狀元必子吾三十年前夢神人告余曰汝登進士必費宏作狀元甲子科覓不見今得之天定故也是年宏果狀元良登二甲進士初授翰林檢討選入西閣侍興獻王竭衷開導以勤愼聞授右長史轉左長史進階正四品奉議大夫在任二十年以老乞歸王親書忠貞良輔四大字及金帛以榮其行歸田二十餘年壽九十有一

淩翰按明外史李滄傳翰字徳容嘉靖中由鄕舉授泰寧教諭日與諸生講學秩滿遷周府紀善以正道迪王府中皆嚴憚之卒官

王寮部雜錄玉海徐韓二王爲刺史府官同外官資望愈下永淳以前王未出合則不開府元宗諸子不出合王官益輕而名亦減朝野雜記咸平初命諸王府官分兼南北宅教授南宮者太祖太宗諸王之子孫處之所謂睦親宅也北宮者魏悼王子孫處之所謂廣親宅也語窺今古王官十事一曰習儀拜牌二曰接詔送表三曰救護四曰春秋祭壇五曰朔望朝王六曰拜千秋七曰兩臺作揖八曰計期支俸九曰手談消日十曰染須夫林總之官沈溺風波者不可勝數免大察而登彼岸僅僅幾人一自曳裾甘心冷寞株守空齋十事外毫無職掌安命者方幸可以稅駕而世人皆以末路視之豈惟王官日暮途遠六卿宰輔亦有之如石東泉陳毓臺之系獄嚴分宜生前之辱張江陵身後之羞淒涼景气又爲十事者所笑其餘海內堪捧腹輩尙多也世運承平中原邊塞皆賴朝廷福澤肉食者特借衣冠彈壓地方耳眼見幾人眞是經綸手也槪而論之王官固卑卑無足比數縱位三公官一品亦電光之過瞬息總屬幻泡空花世人又何必鴻毛此而泰山彼也

