

戚屬部匯考爾雅

釋親姊妹之夫爲甥

注體敵故更相爲甥甥生也

又婦之黨爲婚兄弟婿之黨爲姻兄弟

注古者皆謂婚姻爲兄弟漢劉熙釋名

釋親屬親襯也言相隱襯也屬續也恩相連續也

又姊妹互相謂夫曰私言於其夫兄弟之中此人與己姊妹有恩私也

戚屬部總論袁氏世範

睦親篇房族親戚鄰居其貧者才有所闕必請假焉𨿽米鹽酒醋計錢不多然朝夕頻頻令人厭煩如假借衣服器用旣爲損污又因以質錢借之者歷歷在心日望其償其借者非惟不償又行行常自若且語人曰我未嘗纖毫假貸於他此言一達豈不招怨怒一應親戚故舊有所假貸不若隨力給與之言借則我望其還不免有所索索之旣頻而負償冤主反怒曰我欲償之以其不當頻索則姑已之方其不索則又曰彼不下气問我我何爲而彊還之故索亦不償不索亦不償終於交結怨而後已蓋貧人之假貸初無肯償之意縱有肯償之意亦何由得償或假貸作經營又多以命窮計拙而折閱方其始借之時禮甚恭言甚遜其感恩之心可指日以爲誓至他日責償之時恨不以兵刃相加凡親戚故舊因財成怨者多矣俗謂不孝怨父母欠債怨財主不若念其貧隨吾力之厚薄舉以與之則我無責償之念彼亦無怨於我人之議親多要因親及親以示不相忘此最風俗好處然其間婦女無遠識多因相熟而相簡至於相忽遂至於相爭而不和反不若素不相識而驟議親者故凡因親議親最不可托熟闕其禮文又不可忘其本意極於責備則兩家周致無他患矣故有侄女嫁於姑家獨爲姑氏所惡甥女嫁於舅家獨爲舅妻所惡姨女嫁於姨家獨爲姨氏所惡皆由玩易於其初禮薄而怨生又有不審於其初之過者人之姑姨姊妹及親戚婦人年老而子孫不肖不能供養者不可不收養然又須關防恐其身故之後其不肖子孫卻妄經官司稱其人因饑寒而死或稱其人有遺下囊篋之物官中受其牒必爲追證不免有擾須於生前令白之於眾質之於官稱身外無餘物則免他患大抵要爲髙義之事須令無後患

處己篇親戚故舊人情厚密之時不可盡以密私之事語之恐一旦失歡則前日所言皆他人所憑以爲爭訟之資至有失歡之時不可盡以切實之語加之恐忿气旣平之後或與之通好結親則前言可愧大抵忿怒之際最不可指其隱諱之事而暴其父祖之惡吾之一時怒气所激必欲指其切實而言之不知彼之怨恨深入骨髓古人謂傷人之言深於矛戟是也俗亦謂打人莫打膝道人莫道實親戚故舊因言語而失歡者未必其言語之傷人多是顏色辭气暴厲能激人之怒且如諫人之短語𨿽切直而能溫顏下气縱不見聽亦未必怒若平常言語無傷人處而詞色俱厲縱不見怒亦須懷疑古人謂怒於室者色於市方其有怒與他人言必不卑遜他人不知所自安得不怪故盛怒之際與人言話尢當自警前輩有言誡酒後語忌食時嗔忍難耐事順自彊人常能持此最得便宜

治家篇親賓相訪不可多虐以酒或被酒夜臥須令人照管往時括蒼有困客以酒且慮其不告而去於是臥於空捨而鑰其門酒渴索漿不得則取花瓶水飲之次日啟關而客死矣其家訟於官郡守汪懷忠究其一時捨中所有之物云有花瓶浸旱蓮花試以旱蓮花浸瓶中取罪當死者試之驗乃釋之又有置水於案而不掩覆屋有伏�遺毒於水客飲而死者凡事不可不謹如此

戚屬部紀事左傳衛惠公之卽位也少齊人使昭伯烝於宣姜生齊子戴公文公宋桓夫人許穆夫人文公爲衛之多患也先適齊及敗宋桓公逆諸河宵濟衛之遺民男女七百有三十人益之以共滕之民爲五千人立戴公以廬於曹鄅人藉稻邾人襲鄅鄅人將閉門邾人羊羅攝其首焉遂入之盡俘以歸鄅子曰余無歸矣從孥於邾邾莊公反鄅夫人而捨其女鄅夫人宋向戍之女也故向寧請師宋公伐邾圍虫取之乃盡歸鄅俘注寧向戍子也戰國策燕王噲旣立蘇秦死於齊蘇秦之在燕也與其相子之爲婚而蘇代與子之交及蘇秦死而齊宣王復用蘇代燕噲三年與楚三晉攻秦不勝而還子之相燕貴重主斷蘇代爲齊使於燕燕王問之曰齊宣王何如對曰必不霸燕王曰何也對曰不信其臣蘇代欲以激燕王以厚任子之也於是燕王大信子之子之因遺蘇代百金聽其所使呂氏春秋長攻篇趙簡子病召太子而告之曰我死已葬服衰而上夏屋之山以望太子敬諾簡子死已葬服衰召大臣而告之曰願登夏屋以望大臣皆諫曰登夏屋以望是遊也服衰以遊不可襄子曰此先君之命也寡人弗敢廢羣臣敬諾襄子上於夏屋以望代俗其樂甚美於是襄子曰先君必以此教之也及歸慮所以取代乃先善之代君好色請以其弟�妻之代君許諾弟�已往所以善代者乃萬故馬郡宜馬代君以善馬奉襄子襄子謁於代君而請觴之馬郡盡先令舞者置兵其羽中數百人先具大金斗代君至酒酣反斗而擊之一成腦塗地舞者操兵以斗盡殺其從者因以代君之車迎其妻其妻遙聞之狀磨笄以自刺故趙氏至今有刺笄之證與反鬥之號漢書王商傳商字子威元帝時至右將軍光祿大夫是時定陶共王愛幸幾代太子商爲外戚重臣輔政擁佑太子頗有力焉後漢書馬援傳援兄子婿王盤子石王莽從兄平阿侯仁之子也莽敗盤擁富貲居故國爲人尙气節而愛士好施有名江淮間後遊京師與衛尉陰興大司空朱浮齊王章共相友善援謂姊子曹訓曰王氏廢姓也子石當屏居自守而反遊京師長者用气自行多所陵折其敗必也後歲餘盤果與司隸校尉蘇鄴丁鴻事相連坐死洛陽獄而盤子肅復出入北宮及王侯邸第援謂司馬呂種曰建武之元名爲天下重開自今以往海內日當安耳但憂國家諸子並壯而舊防末立若多通賓客則大獄起矣卿曹戒愼之及郭后薨有上書者以爲肅等受誅之家客因事生亂慮致貫髙任章之變帝怒乃下郡縣收捕諸王賓客更相牽引死者以千數呂種亦豫其禍臨命嘆曰馬將軍誠神人也袁紹傳注謝承書曰胡毋班王匡之妹夫匡受紹旨收班系獄欲殺以徇軍班與匡書略曰足下拘僕於獄欲以釁鼓此何悖暴無道之甚者也僕與董卓何親戚義豈同惡足下張虎狼之口吐長蛇之毒恚卓遷怒何其酷哉死者人之所難然恥爲狂夫所害若亡者有靈當訴足下於皇天夫婚姻者禍福之幾今日著矣曩爲一體今爲血讎亡人二女則君之甥身沒之後愼勿令臨僕屍骸匡得書抱班二子哭班遂死於獄三國誌文徳郭皇后傳皇后外親劉斐與他國爲婚後聞之敕曰諸親戚嫁娶自當與鄕裏門戶匹敵者不得因勢彊與他方人婚也後姊子孟武還鄕裏求小妻後止之遂敕諸家曰今世婦女少當配將士不得因緣取以爲妾也宜各自愼無爲罰首麋竺傳竺字子仲東海胊人也祖世貨殖僮客萬人貲產巨億後徐州牧陶謙辟爲別駕從事謙卒竺奉謙遺命迎先主於小沛建安元年呂布乘先主之出拒袁術襲下邳虜先主妻子先主轉軍廣陵海西竺於是進妹於先主爲夫人奴客二千金銀貨幣以助軍資於時困匱賴此復振曹公表竺領嬴郡太守呂蒙傳蒙少依姊夫鄧當當爲孫策將數討山越蒙年十五六竊隨當擊賊當見大驚呵叱不能禁止歸以告蒙母母恚欲罰之蒙曰貧賤難可居脫誤有功富貴可致且不探虎穴安得虎子母哀而捨之來敏傳敏字敬達義陽新野人來歙之後也父艷爲漢司空漢末大亂敏隨姊夫奔荊州姊夫黃琬是劉璋祖母之侄故璋遣迎琬妻敏遂俱與姊入蜀常爲璋賓客費褘傳褘字文偉江夏鄳人也少孤依族父伯仁伯仁姑益州牧劉璋之母也璋遣使迎仁仁將褘遊學入蜀會先主定蜀褘遂畱益土嚴畯傳畯不蓄祿賜皆散之親戚知故家常不充晉書何充傳充字次道卽王導妻之姊子故少與導善早歷顯官嘗詣導導以麈尾指�呼充共坐曰此是君坐也導繕揚州解捨顧而言曰正爲次道耳張軌傳軌子實攝父位在位六年弟茂攝事涼州大姓賈摹實妻弟也勢傾西土先是謠曰手莫頭圖涼州茂以爲信誘而殺之於是豪右屏迹威行涼州範晷傳晷子廣字仲將除靈壽令不之官姊適孫氏早亡有孫邁廣負以南奔𨿽盜賊艱急終不棄之裴秀傳秀有二子浚頠浚嗣位至散騎常侍早卒浚庶子憬不惠賈充卽頠從母夫也表秀有佐命之勛不幸嫡長喪亡遺孤稚弱頠才徳英茂足以興隆國嗣詔頠襲爵頠固讓不許裴楷傳楷子瓚娶楊駿女然楷素輕駿與之不平駿旣執政乃轉爲衛尉遷太子少師優遊無事默如也及駿誅楷以婚親收付廷尉將加法是日事起倉卒誅戮縱橫眾人爲之震恐楷容色不變舉動自若索紙筆與親故書賴侍中傅祗救護得免猶坐去官�愔傳愔少不交競會弟曇卒無處世意與姊夫王羲之並有邁世之風俱棲心絕谷修黃老之術王濟傳濟少有逸才風姿英爽气蓋一時好弓馬勇力絕人善易及莊老文詞秀茂伎藝過人有名當世與姊夫和嶠及裴楷齊名石勒載記勒姊夫廣威張越與諸將蒱博勒親臨觀之越戲言忤勒勒大怒叱力士折其脛而殺之慕容寶載記寶至黎陽蘭汗遣左將軍蘇超迎寶寶以汗垂之季舅盛又汗之婿也必謂忠款無貳乃還至龍城汗引寶入於外邸弒之盛馳進赴哀將軍張眞固諫以爲不可盛曰我今投命告以哀窮汗性愚近必顧念婚姻不忍害我旬月之間足展吾志遂入赴喪汗妻乙氏泣涕請盛汗亦哀之遣其子穆迎盛捨之宮內親敬如舊汗兄提弟難勸汗殺盛汗不從慕容奇汗之外孫也汗亦宥之宋書王球傳球公子簡貴素不交遊筵席虛靜門無異客尙書僕射殷景仁領軍劉湛並執重權傾動內外球𨿽通家姻戚未嘗往來臧燾傳燾長子邃邃子凝之年少時與北地傅僧佑俱以通家子爲太祖所引見時上與何尙之論鑄錢事凝之便幹其語上因回與論之僧佑引凝之衣令止凝之大言謂僧佑曰明主難再遇便應正盡所懷上與往復十餘反凝之詞韻銓序兼有理證上甚賞焉傅僧佑祖父弘仁髙祖外弟也以中表歷顯官徵虜將軍南譙太守太常卿子邵員外散騎侍郎妻燾女也生僧佑有吏才謝弘微傳弘微從叔峻無後以弘微爲嗣弘微童幼時精神端審時然後言所繼叔父混名知人見而異之所繼父於弘微本緦麻親戚中表素不相識率意承接皆合禮衷義熙八年混以劉毅黨見誅妻晉陵公主攺適以混家事委之弘微弘微經紀生業事若在公髙祖受命公主降爲東鄕君聽還謝氏自混亡至是九載而室宇修整倉庫充盈田疇墾辟有加於舊中外姻親見東鄕之歸者入門莫不嘆息或爲之流涕感弘微之義也九年東鄕君薨貲財巨萬弘微一無所取混女夫殷睿素好樗蒱聞弘微不取財物乃濫奪其妻妹及伯母兩姑之分以還戲責內人皆化弘微之讓一無所爭弘微舅子領軍將軍劉湛性不堪其非謂弘微曰天下事宜有裁衷卿此不治何以治官弘微笑而不答或有譏之曰謝氏累世財產充殷君一朝戲責理之不允莫此爲大卿親而不言譬棄物江海以爲廉耳設使立淸名而令家內不足亦吾所不取也弘微曰親戚爭財爲鄙之甚今內人尙能無言豈可導之使爭今分多共少不至有乏身死之後豈復見關袁淑傳淑字陽源少有風气年十餘歲爲姑夫王弘所賞顏師伯傳師伯弟師仲妻臧質女質爲徐州辟師伯爲主簿衡陽王義季代質爲徐州質薦師伯於義季義季卽命爲徵西行參軍沈懷文傳懷文父宣新安太守懷文東閣祭酒丁父憂新安郡送故丰厚奉終禮畢余悉班之親戚一無所畱太祖聞而嘉之賜奴婢六人南齊書蕭惠基傳袁粲劉秉起兵之夕太祖以秉是惠基妹夫時直在侍中省遣王敬則觀其指趣見惠基安靜不與秉相知由是益加恩信徐孝嗣傳孝嗣姑適東莞劉捨捨兄藏爲尙書左氶孝嗣往詣之藏退語捨曰徐郎是令僕人三十餘可知矣汝宜善自結韓靈敏傳吳郡範法恂妻褚氏勤苦執婦業宋升明中孫曇瓘謀反亡命褚謂其子僧簡曰孫越州先姑之�子與汝父親則從母兄弟交則義重古人�竄脫不免汝宜收之曇瓘尋伏法褚氏令僧簡往斂葬江傳母文帝女淮陽公主幼以戚屬召見孝武謂謝莊曰此小兒方當爲名器梁書韋睿傳睿伯父祖徵累爲郡守每攜睿之職視之如子時睿內兄王�姨弟杜惲並有鄕裏盛名祖徵謂睿曰汝自謂何如�惲睿謙不敢對祖徵曰汝文章或小減學識當過之然而干國家成功業皆莫汝逮也外兄杜幼文爲梁州刺史要睿俱行梁土富饒往者多以賄敗睿時𨿽幼獨用廉聞劉季連傳季連族甥瑯邪王會爲遙欣諮議參軍美容貌頗才辯遙欣遇之甚厚會多所�忽於公座與遙欣競侮季連李連憾之乃密表明帝稱遙欣有異迹明帝納焉劉孺傳孺弟覽字孝智除尙書左丞當官淸正無私姊夫禦史中丞褚湮在職頗通贓貨覽劾奏免官江子一傳子一字元貞少好學有志操其姑夫右衛將軍朱異權要當朝休下之日賓客輻輳子一未嘗造門其髙潔如此孫謙傳謙字長遜東莞莒人也少爲親人趙伯符所知謙年十七伯符爲豫州刺史引爲左軍行參軍以治幹稱夏侯詳傳詳授尙書左僕射金紫光祿大夫先是荊府城局參軍吉士瞻役萬人浚仗庫防火池得金革帶鉤隱起雕鏤甚精巧篆文曰鉤爾金鉤旣公且侯士瞻詳兄女婿也女竊以與詳詳喜佩之�歲而貴矣陳書蕭摩訶傳摩訶字元引蘭陵人也祖靚梁右將軍父諒梁始興郡丞摩訶隨父之郡年數歲而父卒其姑夫蔡路養時在南康乃收養之稍長果毅有勇力侯景之亂髙祖赴援京師路養起兵拒髙祖摩訶年十三單騎出戰軍中莫有當者及路養敗摩訶歸於侯安都岑之敬傳之敬字思禮年五歲讀孝經每燒香正坐親戚咸加嘆異徐陵傳陵字孝穆性淸簡無所營樹祿俸與親族共之太建中食建昌邑邑戶送米至於水次陵親戚有貧匱者皆令取之數日便盡陵家尋致乏絕府僚怪而問其故陵云我有車牛衣裳可賣余家有可賣不其周給如此魏書刁雍傳雍子肅肅子整字景致少有大度延昌三年相州刺史山陽王熙在鄴起兵將誅元乂等事敗傳首京師熙之親故莫敢視整弟婦卽熙姊遂收其屍藏之後乃還熙所親乂聞而致憾因以熙弟略南走蕭衍誣整將叛送整與弟宜及子恭等幽系之賴禦史王基前軍將檢事使魏子建理雪獲免後自徵虜將軍出除範陽太守時已兵亂整郡獲全去郡之後尋被陷沒靈太后反政除安南將軍光祿大夫元略曾於整坐泣謂黃門王誦尙書袁翻曰刁公收斂我家卿等宜知整以母老河北喪亂時整族弟雙爲西兗州刺史整遂攜家依焉永安初拜金紫光祿大夫崔休傳休字惠淸少孤貧矯然自立尙書王嶷欽其人望爲長子娉休姊贍以貨財由是少振郭祚傳祚字季佑祖逸以二女妻司徒崔浩父洪之坐浩事誅祚亡竄得免少孤貧姿貌不偉鄕人莫之識也太原王希者逸妻之侄共相賙卹得以饒振崔亮傳亮從父弟光韶性嚴毅刺史元弼前妻是光韶之繼室兄女而弼貪婪多諸不法光韶以親情亟相非責弼銜之時耿翔反於州界弼誣光韶子通與賊連結囚其合家拷掠非理而光韶與之辯爭辭色不屈會樊子鵠爲東道大使知其見枉理而出之時人勸令詣樊陳謝光韶曰羊舌大夫已有成事何勞往也子鵠亦嘆尙之李欣傳欣字元盛父崇使入都爲中書學士欣聰敏機辯彊記明察初李靈爲髙宗博士諮議詔崔浩選中書學生器業優者爲助教浩舉其弟子箱子與盧度世李敷三人應之給事髙讜子佑尙書段霸兒侄等以爲浩阿其親戚言於恭宗恭宗以浩爲不平聞之於世祖世祖意在於欣曰云何不取幽州刺史李崇老翁兒也浩對曰前亦言欣合選但以其先行在外故不取之世祖曰可待欣還箱子等罷之北齊書封隆之傳隆之第二子子繪子繪弟子繡外貌儒雅而俠气難忤司空婁定遠子繡兄之婿也爲瀛州刺史子繡在勃海定遠過之對妻及諸女燕集言戲微有慢子繡大怒鳴鼓集眾將攻之俄頃兵至數千馬將千匹定遠免冠拜謝久而釋之鄭元禮傳元禮字文規少好學愛文藻有名望世宗引爲館客歷太子舍人崔昂妻卽元禮之姊也魏收又昂之妹夫嘗持元禮數篇詩示盧思道乃謂思道云看元禮比來詩詠亦當不減魏收答云未覺元禮賢於魏收但知妹夫疏於婦弟尉瑾傳瑾字安仁少而敏悟好學慕善稍遷直後司馬子如執政瑾娶其外甥皮氏女由此擢拜中書舍人旣是子如姻戚數往參詣因與先達名輩微相款狎盧叔武傳叔武族孫臣客姊爲任城王妃天保末任城王致之於朝由是擢拜太子舍人周書司馬裔傳裔性淸約不事生業所得俸祿並散之親戚身死之日家無餘財顏之儀傳京兆郡丞樂運字承業南陽淯陽人年十五而江陵滅運隨例遷長安其親屬等多被籍而運積年爲人傭保皆贖免之王褒傳褒字子淵識量淵通誌懷沈靜美風儀善談笑博覽史傳尢工屬文梁國子祭酒蕭子云褒之姑夫也特善艸隸褒少以姻戚去來其家遂相模範俄而名亞子云並見重於世宣成王大器簡文帝之冢嫡卽褒之姑子也於時盛選僚佐乃以褒爲文學隋書文獻獨孤皇后傳大都督崔長仁後之中外兄弟也犯法當斬髙祖以後之故欲免其罪後曰國家之事焉可顧私長仁竟坐死蘇威傳威字無畏有從父妹者適河南元雄雄先與突厥有隙突厥入朝請雄及其妻子將甘心焉周遂遣之威曰夷人昧利可以賂動遂標賣田宅罄家所有以贖雄論者義之崔弘度傳尉迥作亂以弘度爲行軍總管從韋孝寬討之弘度募長安驍雄數百人爲別隊所當無不披靡弘度妹先適迥子爲妻及破鄴城迥窘迫升樓弘度直上龍尾追之迥彎弓將射弘度弘度脫兜鍪謂迥曰相識不今日各圖國事不得顧私以親戚之情謹遏亂兵不許侵辱事勢如此早爲身計何所待也迥擲弓於地罵大丞相極口而自殺弘度顧其弟弘升曰汝可取迥頭弘升遂斬之進位上柱國時行軍總管例封國公弘度不時殺迥致縱惡言由是降爵一等爲武鄕郡公唐書王同皎傳神龍後武三思烝濁王室同皎惡之與張仲之祖延慶周憬李悛冉祖雍謀須武后靈駕發伏弩射殺三思會播州司兵參軍宋之愻以外妹妻延慶延慶辭之愻固請乃成婚延慶心厚之不復疑故之愻子曇得其實之愻兄之問嘗捨仲之家亦得其謀令曇密語三思三思遣悛上急變且言同皎欲擁兵闕下廢皇后帝殊不曉大怒斬同皎於都亭驛籍其家同皎且死神色自如仲之延慶皆死權臯傳臯字士繇爲臨淸尉安祿山籍其名表爲薊尉署幕府臯度祿山且叛以其猜虐不可諫欲行慮禍及親天寶十四載使獻俘京師還過福昌尉仲妻臯妹也密約以疾召之來臯陽喑直視而瞑爲盡哀自含斂之臯逸去人無知者吏以詔書還臯母母謂實死慟哭感行路故祿山不之虞歸其母臯潛候於淇門奉侍晝夜南奔客臨淮爲驛亭保以詗北方旣度江而祿山反天下聞其名爭取以爲屬竇威傳威從兄子抗字道生美容儀與髙祖少相狎及楊元感反抗謂髙祖曰元感爲我先耳李氏名在圖錄天所啟也髙祖曰爲禍始不祥公無妄言煬帝遣抗出靈武逴護長城聞髙祖已定京師喜曰此吾家婿豁達有大度眞撥亂主也因歸長安髙祖見之喜握手曰李氏果王何如因置酒爲樂授將作大匠兼納言尋罷爲左武侯大將軍帝聽朝或引升禦坐旣退入臥內從容談笑極平生歡以兄呼之宮中稱爲舅鄭餘慶傳餘慶字居業少砥礪行己完絜仕四朝其祿悉賙所新或濟人急而自奉粗狹至官府乃開肆廣大常語人曰祿不及親友而侈僕妾者吾鄙之大抵中外姻嫁其禮獻皆親閱之後生內謁必引見諄諄教以經義務成就儒學李藩傳藩字叔翰少沈靖有檢局居父喪家本饒財姻屬來弔有持去者未嘗問益務施與居數年略盡年四十餘困廣陵間不自振妻子追咎藩晏如也韓愈傳愈官顯稍謝遣凡內外親若交友無後者爲嫁遣孤女而卹其家唐國史補裴佶常話少時姑夫爲朝官有雅望佶至宅看其姑會其朝退深嘆曰崔昭何人眾口稱美此必行賄者也如此安得不亂言未竟閽者報壽州崔使君候謁姑夫怒呵閽者將鞭之良久束帶彊出須臾命茶甚急又命酒饌又令秣馬僕姑曰前何倨而後何恭也及入門有得色揖佶曰且憩學院中佶未下階出懷中一紙乃昭贈官絁千匹因話錄王智興在徐州法令甚嚴有防秋官健交代歸其妹婿於家中設饌以賀自於廚中磨刀將就生割羊腳磨訖持之疾行妻兄自堂走入廚倉卒相值鋒正中妻兄心卽死所在擒之以告智興訊問但稱過誤本無惡意智興不之信命斬之刀輒自刑者手中躍出徑投於地三換皆然智興異之乃不殺冊府元龜陽城妺夫客死他處家貧不能葬城親與其二弟舁屍以歸葬於其居之側往返千餘里五代史晉家人傳髙祖皇后李氏唐明宗皇帝女也封魏國長公主自廢帝立常疑髙祖必反公主自太原入朝千春節辭歸畱之不得廢帝醉語公主曰爾歸何速欲與石郎反邪旣醒左右告之廢帝大悔公主歸以語髙祖髙祖由是益不自安南唐書盧郢傳郢金陵人也好學有材藝而膂力過人春試王度如金玉賦郢唱第爲第一徐鉉娶郢�鉉常受後主旨撰文數日不能就因語郢郢曰願試爲之因弄百鈞石球以較力少頃引酒一卮復弄如初若是者數四鉉視之曰非吾徒也其何能爲且試詰之郢曰旣就矣命筆吏口授而書之鉉大驚遂以郢文進後主謂鉉曰語勢酋健似非卿作鉉以實對郢由是知名宋史謝絳傳絳子景溫平生未嘗仕中朝王安石與之善又景溫妹嫁其弟安禮乃驟擢爲侍禦史呂公著傳公著子希哲爲兵部員外郎範祖禹其妹婿也言於哲宗曰希哲經術操行宜備勸講其父常爲不欺暗室臣以婦兄之故不敢稱薦今方將引去竊謂無嫌詔以爲崇政殿說書雷徳驤傳徳驤子有終淳化初知廣州二年女弟婿衛濯訟其家法不謹有終坐親累責授衡州團練副史奪章服陳宜中傳嘉佑中丁大全以戚裏婢婿事權幸盧允升董宋臣因得寵於理宗齊東野語徐謂禮嘗涉袁李之書自誇閱人貴賤多奇中與賈師憲丞相爲姻聯賈時年少荒於飲博其生母胡夫人苦之因扣徐云兒子跌宕若此以君相法言之何如徐曰夫人勿多憂異日必可作小郡太守母喜而記其言他日賈居相位徐以親故求進久之不遂賈母爲言之賈不獲已答曰徐親骨相寒薄止可作小郡太守耳遂以上饒郡與之以終其身蓋深銜前言也後山詩話謝師厚廢居於鄧王左丞存其妹婿也奉使荊湖枉道過之夜至其家師厚有詩云倒著衣裳迎戶外盡呼兒女拜燈前明外史郎瑛傳瑛字仁寶仁和人也幼孤家故餘財兩姊婿利其貲謀危之百方後死皆棺斂之

戚屬部外編冥祥記梁裴植隨其季叔叔業自南兗州入北仕於元氏位至尙書植同堂妹夫韋伯鼎有學業恃壯尙气以自才智常輕陵植植憎之如讎後於洛下誣告植謀爲廢立植坐此死百許日伯鼎病向空語曰裴尙書死非由我何以怒也須臾而卒

戚屬部藝文一

楊仲武誄

晉潘嶽楊經字仲武滎陽宛陵人也中領軍肅侯之曾孫荊州刺史戴侯之孫東武康侯之子也八歲喪父其母鄭氏光祿勛密陵成侯之元女操行甚髙卹養幼孤以保乂夫家而免諸艱難戴侯康侯多所論著又善艸隸之蓺子以妙年之秀固能綜覽義旨而軌式模範矣𨿽舅氏隆盛而孤貧守約心安陋巷體服菲薄余甚奇之若乃淸才雋茂盛徳日新吾見其進未見其已也旣藉三葉世親之恩而子之姑予之伉儷焉往歲卒於徳宮裏喪服周次綢繆累月苟人必有心此亦款誠之至也不幸短命春秋二十九元康九年夏五月己亥卒嗚呼哀哉乃作誄曰伊子之先奕葉熙隆惟祖惟曾載揚休風顯考康侯無祿早終名器𨿽光勛業未融篤生吾子誕茂淑姿克岐克嶷知章知微鉤深探賾味道研幾匪直也人邦家之輝子之遘閔曾未�髫如彼危根當此衝�徳之休明靡幽不喬弱冠流芳�聲淸劭爾舅惟榮爾宗惟瘁幼秉殊操違丰安匱撰錄先訓俾無隕墜舊文新蓺罔不必肄潘揚之穆有自來矣矧乃今日愼終如始爾休爾戚如實在己視予猶父不得猶子敬亦旣篤愛亦旣深𨿽殊其年實同厥心日昃景西望子朝陰如何短折皆世湮沈嗚呼哀哉寢疾彌畱守玆孝友臨命忘身顧戀慈母哀哀慈母痛心疾首噭噭同生淒淒諸舅春蘭擢莖方茂其華荊寶挺璞將剖於和含芳委曜毀璧摧柯嗚呼仲武痛哉柰何徳宮之艱同次外寢惟我與爾對筵接枕自時迄今曾未盈稔姑侄繼隕何痛斯甚嗚呼哀哉披帙散書屢睹遺文有造有寫或艸或眞執玩周復想見其人紙勞於手涕沾於巾龜筮旣襲埏隧旣開痛矣楊子與世長乖朝濟洛川夕次山隈歸鳥頡頏行雲徘徊臨穴永訣撫櫬盡哀遺形莫紹增慟餘懷魂兮往矣梁木實摧嗚呼哀哉

爲崔氏姊祭大夫何郎文

唐符載嗚呼莫莫女蘿縈紆葛藟我有弱妹克配君子關雎之化夫婦之始禮奉籩豆義濟死生常恐寡訓昧章懵理夙夜箴規庶無愧恥結褵成婚垂三十春樂逾鼓瑟敬越如賓才盛道貴爲唐碩臣擁旄樹羽夏水之濱鼎食錦衣長戟朱輪宗族百口庇公淸塵浩浩陂池常爲無津坊崩水涸哀此窮鱗嗚呼序當仲姊自慚疏昧用禮過恭丰家甚泰良辰美景長幼髙會錯落圓方抑揚盼睞神理如何杳杳茫茫朝榮夕落使人摧傷言自漢江將歸洛陽喪旗旅櫬親墳舊鄕苟可薦誠蘋藻馨香感深恩而何報寄沈痛於孤孀

祭徐姊夫文

李商隱嗚呼以君之文學以君之政術幼以自立老而不倦亦可以爲君子人矣君子人歟而不卽淸途不階貴仕此其命也夫何慊焉始者仲姊有行獲托貴族半產以資於外姓闔門冀托於仁人將以衰微倚爲藩援不圖薄祜天奪初心仲姊雕殂諸生不育以親以懿翻爲路人再號再呼莫訴蒼昊尙以君子存伉儷之重惇行李之私二十年已來𨿽事賒而意通迹遙而誠密神當賜鑑愚豈敢忘逮愚不天再丁凶亹泣血偸息餘生幾何君亦赤紱銀章浙東從務道途悠邈時序䢐遷訝弔緘之不來忽訃書而俱至感舊懷分情如之何埋玉焚芝固未可諭嗚呼今來古往人誰不亡於君之亡其酷斯甚藐然一女才已數齡乞後旁宗又未曾立賢弟扶服東路遇疾洛師徘徊十旬淹不得進浮泛水陸厥途四千逮旐雲歸曠然無主尼姑居宗老之地奴總家相之權獲及故阡信爲餘慶其所以爲附身附棺之具又豈礙平生之曠達耶日月次遷卜筮斯�幽明之異始於今辰愚方纏哀憂瘵恙縻寢及一攀宰樹一慟荒阡謝淡成之交申永訣之禮矧余仲妹君其與歸撫心骨以皆驚抆血淚而何算嗚呼已哉其何言耶襚衣非華奠物殊薄靈其監此慰我哀心嗚呼哀哉尙饗

祭姊夫崔使君簡文

柳宗元永州刺史博陵崔公之靈天之生人或哲或愚君取其英爰曜於初譽動京邑施於方隅密勿書奏元侯是兪蜀寇內侮禍聯羌髳君出顯畫披攘其徒南平劍門西獲戎俘起受刑曹畱總南都移刺連部下民其蘇道不可常病或中途悍石是餌元精以渝雷謗爰興接驗增誣始𨿽進律終以論辜溟海浩浩而君是逾嵩山茫茫而君是居厥弟抗憤叫於康衢天子憫焉訊以文書禦史旣斥連帥是除期復中壤遽淪別區喪還大浸又溺二孤痛毒薦仍振古所無何謫於天降此剪屠柩不及歸寓葬荒墟將葺將就誓還裏閭嗚呼哀哉君之子姓惟自我出母儀先虧父訓又失煢煢相祖撫悼增卹咸冀其才以大家室惟昔與君年殊志匹晝咨夕計期正文律實契師友豈伊親暱誰謂斯人變易成疾良志莫踐乖離永訣嗚呼哀哉永山之西湘水之東殯紖以出斧屋爰封神非久畱息駕於中書石爲志世徳斯崇手以酹涕出焉窮

戚屬部藝文二詩

曉自銀林至東灞登舟寄宣城親戚

宋範成大曉山障望眼��紫翠橫澄江已不見況乃江上城結束治野裝木末浮三星羸馬隴頭嘶小車谷中鳴亭亭東灞樹練練綠浦明篙師笑迎我新漲沒蘋汀徑投一葉去雲水相與平聊將塵土面照此玻璃淸懷我二三友髙堂晨欲興風細桐葉墮露濃荷蓋傾凝香繞燕幾安知路旁情

成居竹有書報甥傅君亮至揚州言其家與外

表舅吳仲益及婦家二叔學生韓與玉全家無

恙喜甚有懷

元張翥始得平安信渾紓悵望心爭看尺素字絕勝萬黃金危甚初秋警幾於平陸沈蜂屯昱嶺上豨突浙江潯縱爾驅鋒鏑寧逃磔斧砧官軍俄克復亂首卽成擒城市半焦土親朋多好音已知生有路暫免淚沾襟老子歡殊劇家人酒快斟狂歌敲手板醉倒脫頭簪黎庶思蘇息皇天願照臨國威𨿽震疊兵气尙蕭森自顧形骸累仍嗟歲月侵懷歸畏吏議承乏念官箴虎豹關非遠龍蛇水更深豈無黃石略虛遣白頭吟落日耿殘雪浮雲生夕陰枯萁聞齕馬疏樹見棲禽松竹荒須埋茅茨破可尋前生本道士不是戀山林

送顧起元甥婿之京

明徐階病中愁送客況復是殘年雨雪三更夢江湖萬里船天垂龍塞沒星接鳳城懸到得燕山路應書數字傳戚屬部雜錄詩傳頍弁燕親戚也

