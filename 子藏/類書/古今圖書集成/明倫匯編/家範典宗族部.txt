

宗族部匯考爾雅

釋親父之從祖晜弟爲族父族父之子相謂爲族晜弟族晜弟之子相謂爲親同姓注

同姓之親無服屬

又父之從祖姊妹爲族祖姑

又父之從祖晜弟之母爲族祖王母

又父之從祖晜弟之妻爲族祖母父之從祖祖父爲族曾王父父之從祖祖母爲族曾王母

又父之黨爲宗族漢賈誼新書

六術人之戚屬以六爲法人有六親六親始曰父父有二子二子爲昆弟昆弟又有子子從父而昆弟故爲從父昆弟從父昆弟又有子子從祖而昆弟故爲從祖昆弟從祖昆弟又有子從曾祖而昆弟故爲曾祖昆弟曾祖昆弟又有子子爲族兄弟備於六此之謂六親親之始於一人世世別離分爲六親親戚非六則失本未之度是故六爲制而止矣班固白虎通

宗族共姓爲宗合共姓皆一類爲族

宗族部總論一書經

堯典克明俊徳以親九族九族旣睦平章百姓

集傳

明明之也俊大也九族髙祖至元孫之親舉近以該遠五服異姓之親亦在其中也睦親而和也平均章明也百姓畿內民庶也大全

問堯典以親九

族說者謂上至髙祖下至元孫林少穎謂若如此只是一族所謂九族者父族四母族三妻族二是否曰父族謂本族姑之族姊妹之族女子之夫家母族謂母之本族母族與姨母之家妻族則妻之本族與其母族是也上殺下殺旁殺只看所畫宗族圖可見王氏曰親者親之也睦者交相親也

仲虺之誥徳日新萬邦惟懷志自滿九族乃離

集傳

徳日新者日新其徳而不自已也志自滿者反是湯之盤銘曰苟日新日日新又日新其廣日新之義歟徳日新則萬邦𨿽廣而無不懷志自滿則九族𨿽親而亦離萬邦舉遠以見近也九族舉親以見疏也經解

林氏曰萬邦惟懷九族乃離蓋所以

極言其人君有徳則無所不服苟無徳𨿽至親猶叛之孟子曰多助之至天下順之寡助之至親戚畔之亦此意也

伊訓爾惟徳罔小萬邦惟慶爾惟不徳罔大墜厥宗禮記

曲禮去國三世爵祿有列於朝出入有詔於國若兄弟宗族猶存則反告於宗後去國三世爵祿無列於朝出入無詔於國惟興之日從新國之法陳

注去本𨿽已三世而舊君猶仕其族人於朝以承祖祀此人往來出入他國仍詔告於本國之君其宗族兄弟猶存則必有宗子凡冠娶妻必告死必舊君不相聞其時已久其義已絕可以攺其國之故矣然猶必待興起而爲卿大夫乃從新國之法厚之至也大全

馬氏曰人臣有舊君之服不過齊衰

三月而已去國三世出入猶詔於國吉凶猶告於宗後何也舊國者人之所不能忘宗族者人之所不可絕今夫鳥獸之過故鄕猶回翔蹢躅而後去狐之將死猶正丘首而後斃況於人乎故太公封於齊世葬於周君子以爲不忘其本則去國三世恩義不斬理固然也蓋爵祿有列於朝則是不棄其後也出入有詔於國則是不絕其好也如此則吾之所以反告者其可已乎夫爵祿有列於朝則有宗後以合其族爵祿無列於朝則無宗後之法無宗後則不特不反告而已故惟興之日從新國之法蓋方其未仕也𨿽守舊國之法可也及興而仕人則有所隸矣其可復爲未仕之所爲乎

又支子不祭祭必告於宗子

陳注

疏曰支子庶子也祖禰廟在適子之家庶子賤不敢輒祭若宗子有疾不堪當祭則庶子代攝可也猶必告於宗子然後祭呂氏曰別子爲祖繼別爲宗百世不遷者大宗也繼禰繼祖繼曾祖繼髙祖五世則遷者小宗也宗子上繼祖禰族人兄弟皆宗之冠娶妻必告死必赴況於祭乎所宗乎宗子者皆支子也支子不敢祭也如諸侯不敢祖天子大夫不敢祖諸侯尊者之祭非卑者所敢屍也故宗子爲士庶子爲大夫以上牲祭於宗子之家祝曰孝子某爲介子某薦其常事則支子𨿽貴可以用其祿而不敢專其事也宗子去在他國則支子攝主以祭其禮有殺

王制宗廟有不順者爲不孝不孝者君絀以爵

陳注

宗廟不順如紊昭穆之次失祭祀之時皆不孝也爵者祖宗所傳故絀爵焉

禮器父黨無容

陳注

折旋揖讓之禮容所以施於外賓見父之族黨自當以質素爲禮不爲容也

曾子問孔子曰宗子𨿽七十無無主婦非宗子𨿽無主婦可也陳

注宗子領宗男於外宗婦領宗女於內禮不可缺故𨿽七十之年猶必再娶然此謂大宗之無子或子幼者若有子有婦可傳繼者則七十可不娶矣大全

嚴陵方氏曰爲庶子之宗者謂之宗子爲庶婦之主者謂之主婦宗子承家主祭於外而主婦則助之於內者也故宗子𨿽七十不可以無主婦

又曾子問曰宗子爲士庶子爲大夫其祭也如之何孔子曰以上牲祭於宗子之家祝曰孝子某爲介子某薦其常事陳

注士特牲大夫少牢上牲少牢也庶子旣爲大夫當用上牲然必往就宗子家而祭者以廟在宗子家也孝子宗子也介子庶子也不曰庶而曰介者庶子卑賤之稱介則副貳之義亦貴貴之道也薦其常事者薦其歲之常事也大全

張子曰宗子爲士

立二廟支子爲大夫當立三廟是曾祖之廟爲大夫立不爲宗子立矣然不可二宗別統故其廟亦立於宗子之家所謂以上牲祭於宗子之家者也祖考皆然故采蘋之序言大夫妻可以承先祖其詩曰於以奠之宗室牖下宗子爲士庶子爲大夫以上牲祭於宗子之家非惟爲士直爲庶人亦然若宗子有罪居於他國庶子爲大夫其祭也祝曰孝子某使介子某執其常事攝主不厭祭不旅不假不綏祭不配陳

注綏字當從周禮作隋減毀之名也假字當作嘏福慶之辭也厭是饜飫之義謂神之歆享也布奠於賓賓奠而不舉不歸肉其辭於賓曰宗兄宗弟宗子在他國使某辭陳

注主人酬賓之時賓在西廂東面主人布此奠爵於賓俎之北賓坐取此爵而奠於俎之南不舉之以酬兄弟此卽不旅之事若宗子主祭則凡助祭之賓各歸之以俎肉今攝主故不歸俎肉於賓也非但祭不備禮其將祭之初告賓之辭亦異曰宗兄宗弟宗子在他國不得親祭故使某執其常事使某告也故云使某辭宗兄宗弟者於此攝主爲兄或爲弟也若尊卑不等或是祖父之列或是子孫之列則但謂之宗子矣曾子問曰宗子去在他國庶子無爵而居者可以祭乎孔子曰祭哉請問其祭如之何孔子曰望墓而爲壇以時祭若宗子死告於墓而後祭於家宗子死稱名不言孝身沒而已子遊之徒有庶子祭者以此若義也今之祭者不首其義故誣於祭也陳

注宗子無罪而去國則廟主隨行矣若有罪去國廟𨿽存庶子卑賤無爵不得於廟行祭禮但當祭之時卽望墓爲壇以祭也若宗子死則庶子告於墓而後祭於其家亦不敢稱孝子某但稱子某而已又非有爵者稱介子某之比也身沒而已者庶子身死其子則庶子之適子祭禰之時可稱孝也子遊之門人有庶子祭者皆用此禮是順古義也今世俗庶子之祭者不能先求古人制禮之義而率意行之秖見其誣罔而已大全

嚴陵方氏曰庶殺

於適賤殺於貴禮之常也庶子無爵則非適非貴故𨿽可以祭其禮又爲之殺焉

文王世子若公與族燕則異姓爲賓膳宰爲主人公與父兄齒族食世降一等陳

注公與族人燕食亦庶子掌其禮族人𨿽眾其初一人之身也豈可以賓客之道外之故以異姓一人爲賓而使膳宰爲主與之抗禮酬酢君尊而賓不敢敵也君𨿽尊而與父兄列位序尊卑之齒者篤親親之道也族食與族人燕食也世降一等謂族人旣有親疏則燕食亦隨世降殺也疏曰假令本是齊衰一年四會食若大功一年三會食小功一年再會食緦麻一年一會食是世降一等也其在軍則守於公禰公若有出疆之政庶子以公族之無事者守於公宮正室守太廟諸父守貴宮貴室諸子諸孫守下宮下室陳

注上章專言出軍則此出疆之政蓋朝覲會同之事也無事者謂不從行及無職守之人也公宮總言公之宗廟宮室也正室公族之爲卿大夫士者之適子也太廟太祖之廟也諸父公之伯父叔父也宮以廟言室以居言貴宮尊廟也貴室路寢也下宮下室則是寢廟與燕寢也五廟之孫祖廟未毀𨿽爲庶人冠娶妻必告死必赴練祥則告族之相爲也宜弔不弔宜免不免有司罰之至於賵賻承含皆有正焉陳

注四世而緦服之窮也五世親盡袒免而已袒免說見前篇六世以往弔而已矣當弔而不弔當免而不免皆爲廢禮故有司者罰之所以肅禮教也賵以車馬賻以貨財含以珠玉襚以衣服四者總謂之贈隨其親疏各有正禮庶子官治之有司卽庶子也大全

長樂陳氏曰祖遷於上宗易於下𨿽不

爲庶人吉凶不必赴告義也祖廟未毀𨿽爲庶人吉凶必赴告恩也五世而天屬盡故爲之免六世而親屬竭故弔之而已宜弔不弔宜免不免有司罰之則緦麻而上宜服不服者可知也公族其有死罪則磬於甸人其刑罪則纖剸亦告於甸人公族無宮刑陳

注磬懸縊殺之也左傳室如懸磬皇氏云如縣樂器之磬也甸人掌郊野之官爲之隱故不於市朝其刑罪之當纖刺剸割之時亦鞠讀刑法之書於甸人之官也漢書每云鞠獄鞠盡也推審罪狀令無餘蘊然後讀其所犯罪狀之書而刑之無宮刑者不絕其類也大全

長樂陳氏曰公之於族示之以

孝弟睦友子愛之道所以教其善示之以廟朝之禮所以教其敬示之以喪服之禮所以教其哀示之以燕食之禮所以教其親示之以宮室之守所以教其忠示之以赴告弔免所以教其義示之已盡而猶犯焉然後隨之以刑可也其死罪則縊之於甸人其刑罪則纖刺剸割者亦告於甸人不忍與眾棄之也不忍與眾棄之而必於甸人亦以甸人共祭薦之物故也蓋不以親廢法不以私滅公然後宗廟可得而事然則以親而體百姓乃所以事宗廟也

又公族朝於內朝內親也𨿽有貴者以齒明父子也外朝以官體異姓也宗廟之中以爵爲位崇徳也宗人授事以官尊賢也登餕受爵以上嗣尊祖之道也喪紀以服之輕重爲序不奪人親也公與族燕則以齒而孝弟之道達矣其族食世降一等親親之殺也戰則守於公禰孝愛之深也正室守太廟尊宗室而君臣之道著矣諸父諸兄守貴室子弟守下室而讓道達矣陳

注此以下覆解前章庶子正公族以下諸事內親謂親之故進之於內也明父子昭穆不可紊也體異姓體貌異姓之臣也崇徳徳之尊者爵必尊也尊賢惟賢者能任事也上嗣繼祖者也故爲尊祖之道服之輕重本於屬之親疏親疏之倫不可易奪也燕食主於親親以齒相序所以達孝弟之道也親親施於生者宜有降殺之等孝愛施於死者宜有深遠之思君臣之道以輕重言讓道則以貴賤言也大全

嚴陵方氏曰宗廟之中序爵以辧貴賤

爵不逾徳故謂之崇徳序事以辧賢否故宗人授事以官謂之尊賢又曰君與族燕以齒則不敢以君之位而加於父兄然親親不可以無殺故世降一等焉事生之道不若事死之爲至居安之節不若居危之爲難故戰守於公禰所以爲孝愛之深凡君之宗皆謂之宗室則親親之意也正室又其正者也正室守太廟所以尊宗室而庶子之與異姓莫敢介焉且不疑於無君故曰君臣之道著長樂陳氏曰正室守太廟此以承重者守所重也故謂之尊宗室而君臣之道著諸父諸兄守貴室子弟守下室此尊不逼下下不陵上者也故謂之讓道達

又公族之罪𨿽親不以犯有司正術也所以體百姓也刑於隱者不與國人慮兄弟也弗弔弗爲服哭於異姓之廟爲忝祖遠之也素服居外不聽樂私喪之也骨肉之親無絕也公族無宮刑不剪其類也陳

注正術猶言常法也公族之有罪者𨿽是君之親然亦必正五刑之例而不赦者是不以私親而干犯有司之正法也所以然者以立法無二制當與百姓一體斷決也與猶許也刑於甸師隱僻之處者是不許國人見而謀度吾兄弟之過惡也刑已當罪而猶私喪之者以骨肉之親𨿽陷刑戮無斷絕之理也受宮刑者絕生理故謂之腐刑如木之朽腐無發生也此刑不及公族不忍剪絕其生生之類耳大全

嚴陵方氏曰有司以正行法故無貴賤

親疏之間苟以公族之故乃欲幹有司使獲免焉則法失其正矣故曰公族之罪𨿽親不以犯有司正術也刑於隱則非與眾棄之矣故曰不與國人慮兄弟也公族不止於兄弟特舉中以該上下爾素服居外不聽樂則以哀未忘也遠之者公義也哀未忘則有私愛存焉故曰私喪之也夫有生所以傳類而宮刑則無生之道焉故公族無宮刑

內則適子庶子祇事宗子宗婦𨿽貴富不敢以貴富入宗子之家𨿽眾車徒捨於外以寡約入陳

注疏曰適子謂父及祖之適子是小宗也庶子謂適子之弟宗子謂大宗子宗婦謂大宗子之婦子弟猶歸器衣服裘衾車馬則必獻其上而後服服用其次也若非所獻則不敢以入於宗子之門不敢以貴富加於父兄宗族陳

注猶若也謂子弟中若有以功徳顯榮而蒙尊上歸遺之以器用衣服等物則必獻其上等者於宗子而自服用其次者若非宗子之爵所當服用而不可獻者則己亦不敢服用之以入宗子之門也加髙也若富則具二牲獻其賢者於宗子夫婦皆齊而宗敬焉終事而後敢私祭陳

注賢猶善也齊而宗敬謂齊戒而往助祭事以致宗廟之敬也私祭祖禰則用二牲之下者大全

嚴陵

方氏曰終事而後敢私祭者蓋宗之親爲正統己之親爲旁出也正統之有祭公義也旁出之有祭私恩也終宗子之事而後敢私祭則是不以旁出先正統不以私恩勝公義也

喪服親親以三爲五以五爲九上殺下殺旁殺而親畢矣陳注

由己身言之上有父下有子宜言以一爲三而不言者父子一體無可分之義故惟言以三爲五謂因此三者而由父以親祖由子以親孫是以三爲五也又不言以五爲七者蓋由祖以親曾髙二祖由孫而親曾孫元孫其恩皆已疏略故惟言以五爲九也由父而上殺之至髙祖由子而下殺之至元孫是上殺下殺也同父則期同祖則大功同曾祖則小功同髙祖則緦麻是旁殺也髙祖外無服故曰畢矣別子爲祖繼別爲宗繼禰者爲小宗有五世而遷之宗其繼髙祖者也是故祖遷於上宗易於下尊祖故敬宗敬宗所以尊祖禰也陳

注別子有三一是諸侯適子之弟別於正室二是異姓公子來自他國別於本國不來者三是庶姓之起於是邦爲卿大夫而別於不仕者皆稱別子也爲祖者別與後世爲始祖也繼別爲宗者別子之後世世以適長子繼別子與族人爲百世不遷之大宗也繼禰者爲小宗謂別子之庶子以其長子繼己爲小宗而其同父之兄弟宗之也五世者髙祖至元孫之子此子於父之髙祖無服不可統其父同髙祖之兄弟故遷易而各從其近者爲宗矣故曰有五世而遷之宗其繼髙祖者也四世之時尙事髙祖五世則於髙祖之父無服是祖遷於上也四世之時猶宗三從族人至五世則不復宗四從族人矣是宗易於下也宗是先祖正體惟其尊祖是以敬宗也疏曰族人一身事四宗事親兄弟之適是繼禰小宗也事同堂兄弟之適是繼祖小宗也事再從兄弟之適是繼曾祖小宗也事三從兄弟之適是繼髙祖小宗也小宗凡四獨云繼禰者初皆繼禰爲始據初而言之也大全

山陰陸氏

曰有五世而遷之宗據宗其繼髙祖者五世則遷者也其繼髙祖者元孫也宗其繼髙祖者元孫之子也先儒謂記文略此讀五世而遷之宗之誤也卽云五世而遷之宗猶云五世則遷之宗嚴陵方氏曰先儒疏祖遷於上宗易於下特五世則遷之小宗耳若百世不遷之大宗則祖未嘗遷宗未嘗易焉於祖曰遷於宗曰易者遷有升之之意故於在上者言之易有去之之意故於在下者言之庶子不祭祖者明其宗也陳

注此據適士立二廟祭禰及祖今兄弟二人一適一庶而俱爲適士其適子之爲適士者固祭祖及禰矣其庶子𨿽適士止得立禰廟不得立祖廟而祭祖者明其宗有所在也大全

嚴陵方氏曰適士二

廟則有祖廟矣官師一廟則有禰廟而已此言庶子不祭祖者言適士家也下言庶子不祭禰者言官師之家也夫立宗所以重本適子本也庶子支也其不祭也𨿽祖之不同至於明其宗之義則一而已其曰不祭祖則禰客祭之也庶子不祭禰者明其宗也

陳注

庶子不得立禰廟故不得祭禰所以然者明主祭在宗子廟必在宗子之家也庶子𨿽貴止得供具牲物而宗子主其禮也上文言庶子不祭祖是猶得立禰廟以其爲適士也此言不祭禰以此庶子非適士或未仕故不得立廟以祭禰也

大傳上治祖禰尊尊也下治子孫親親也旁治昆弟合族以食序以昭繆別之以禮義人道竭矣陳

注治理而正之也謂以禮義理正其恩之隆殺屬之戚疏也合會族人以飲食之禮次序族人以昭穆之位上治下治旁治之道皆有禮義之別則人倫之道竭盡於此矣

又同姓從宗合族屬異姓主名治際會名著而男女有別陳

注同姓父族也從宗從大宗小宗也合聚其族之親屬則無離散陵犯之事異姓他姓之女來歸者也禮莫大於分分莫大於名卑者爲婦尊者爲母以婦與母之名治昏姻交際會合之事名分顯著尊卑有等然後男女有別而無淫亂賊逆之禍也大全

東萊呂氏曰名著而男女有別大扺婦人尊卑本無定位隨其夫之尊卑爾故所主者在名

又四世而緦服之窮也五世袒免殺同姓也六世親屬竭矣其庶姓別於上而戚單於下昏姻可以通乎陳注

四世髙祖也同髙祖者服緦麻服盡於此矣故云服之窮也五世袒免謂共承髙祖之父者相爲袒免而已是減殺同姓也六世則共承髙祖之祖者並袒免亦無矣故曰親屬竭也上指髙祖以上也姓爲正姓氏爲庶姓故魯姬姓而三家各自爲氏春秋諸國皆然是庶姓別異於上世也戚親也單盡也四從兄弟恩親已盡各自爲宗是戚單於下也殷人五世以後則相與通昏故記者設問云今𨿽周世昏姻可以通乎大全

嚴陵方氏曰四世者

三從之親也以其疏而不足於哀也致其思而已故服謂之緦焉五世者三從之外也以其尢疏但不襲不冠以變其吉爾故謂之袒免焉六世𨿽不變吉可也系之以姓而弗別綴之以食而弗殊𨿽百世而昏姻不通者周道然也陳

注周禮大宗百世不遷庶姓𨿽別而有本姓世系以聯系之不可分別也又連綴族人以飲食之禮不殊異也𨿽百世之遠無通昏之事此周道所以爲至而人始異於禽獸者也此是答上文設問之辭大全

長樂陳氏曰恩出於情有時而可絕義出於

理無時而可廢故六世而親屬竭者恩之可絕也百世而昏姻不通者義之不可廢也然恩之有絕其來尙矣而義之不廢特始於周故舜娶於堯而君子不以爲非禮昭公娶於吳而君子以爲不知禮以其時之文質不同故也服術有六一曰親親二曰尊尊三曰名四曰出入五曰長幼六曰從服陳

注疏曰親親者父母爲首次妻子伯叔尊尊者君爲首次公卿大夫名者若伯叔母及子婦弟婦兄嫂之屬出入者女在室爲入適人爲出及爲人後者長幼者長謂成人幼謂諸殤從服者下文六等是也從服有六有屬從有徒從有從有服而無服有從無服而有服有從重而輕有從輕而重陳

注屬親屬也子從母而服母黨妻從夫而服夫黨夫從妻而服妻黨是屬從也徒空也非親屬而空從之服其黨如臣從君而服君之黨妻從夫而服夫之君妾服妾君之黨庶子服君母之父母子服母之君母是徒從也如公子之妻爲父母期而公子爲君所厭不得服外舅外姑是妻有服而公子無服如兄有服而嫂無服是從有服而無服也公子爲君所厭不得爲外兄弟服而公子之妻則服之妻爲夫之昆弟無服而服娣姒是從無服而有服也妻爲其父母期重也夫從妻而服之三月則爲輕母爲其兄弟之子大功重也子從母而服之三月則爲輕此從重而輕也公子爲君所厭自爲其母練冠輕矣而公子之妻爲之服期此從輕而重也自仁率親等而上之至於祖名曰輕自義率祖順而下之至於禰名曰重一輕一重其義然也陳

注疏曰自用也仁恩也率循也親父母也等差也子孫若用恩愛依循於親節級而上至於祖遠者恩愛漸輕故名曰輕也義主斷割用義循祖順而下之至於禰其義漸輕祖則義重故名曰重也義則祖重而父母輕仁則父母重而祖輕一輕一重宜合如是故云其義然也按喪服條例衰服表恩若髙祖之服本應緦麻小功而進以齊衰豈非爲尊重而然耶至親以期斷而父母三年寧不爲恩深乎君有合族之道族人不得以其戚戚君位也

陳注

君恩可以下施故於族人有合聚燕飲之禮而族人則皆臣也不敢以族屬父兄子弟之親而上親於君者一則君有絕宗之道二則以嚴上下之辧而杜篡代之萌也石梁王氏曰詳注下文以十一字爲句然位也當自爲句蓋族人不敢戚君者限於位也大全

慶源輔氏曰君有合族之道親親仁

也族人不得以其戚戚君尊尊義也上所行者仁下所守者義庶子不祭明其宗也庶子不得爲長子三年不繼祖也大

全朱子曰依大傳文直謂非大宗則不得祭別子之爲祖者非小宗則名不得祭其四小宗所主之祖禰也其小記則云庶子不祭禰明其宗也又云庶子不祭祖明其宗也文意重復似是衍字而鄭氏曲爲之說於不祭禰則曰謂宗子庶子俱爲下士得立禰廟也𨿽庶人亦然則其尊宗以爲本也於不祭祖則云禰則不祭矣言不祭祖者主謂宗子庶子俱爲適士得立祖禰廟者也凡正禮在乎上者謂下正猶爲庶也族人上不戚君下又辟宗乃後能祖序而疏亦從之上條云禰適故得立禰廟故祭禰禰庶故不得立禰廟故不得祭禰明其有所宗也下條云庶子適子俱是人子並宜供養而適子蒸嘗庶子獨不祭者正是推本崇適明有所宗也又云父庶卽不得祭父何假言祖而言不祭祖故知是宗子庶子俱爲適士適子得立二廟自禰及祖是適宗子得立祖廟祭之而已是祖庶𨿽俱爲適士得自立禰廟而不得立祖廟祭之也正體謂祖之適也下正謂禰之適也𨿽爲禰適而於祖猶爲庶故禰適謂之爲庶也五宗悉然今姑從之然恐不如大傳語𨿽簡而事反該悉也別子爲祖繼別爲宗繼禰者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也尊祖故敬宗敬宗尊祖之義也陳注

宗其繼別子者百世不遷者也之所自出四字朱子曰衍文也凡大宗族人與之爲絕族者五世外皆爲之齊衰三月母妻亦然爲小宗者則以本親之服服之餘並見前篇大全

長樂陳氏曰大宗則

一故𨿽至於五世之外猶爲之齊衰三月此所謂百世不遷也小宗則有四者繼禰而兄弟宗之爲之服期年有繼祖而同堂宗之爲之服九月有繼曾祖而再從宗之爲之服五月有繼髙祖者而三從宗之爲之服三月至於四從親屬盡絕則不爲之服此所謂五世則遷者也蓋大宗始祖之親始祖之廟以義立而百世不毀小宗髙祖之統髙祖之廟以恩立而五世則遷以其廟之遷不遷之不同故其宗所以易不易之不齊也凡此皆卿大夫之制至於公子則具下文東萊呂氏曰尊祖故敬宗敬宗尊祖之義也蓋諸侯必敬宗子者以宗子是祖之嫡尊所以自來故敬嫡也有小宗而無大宗者有大宗而無小宗者有無宗亦莫之宗者公子是也陳

注君無適昆弟使庶兄弟一人爲宗以領公子其禮亦如小宗此之謂有小宗而無大宗也君有適昆弟使之爲宗以領公子更不得立庶昆弟爲宗此之謂有大宗而無小宗也若公子止一人無他公子可爲宗是無宗也則亦無他公子宗於己矣此之謂無宗亦莫之宗也前所論宗法是通言卿大夫小宗之制此則專言國君之子上不得宗君下未爲後世之宗有此三事也大全

程子曰凡言宗

者以祭祀爲主言人宗於此而祭祀也別子爲祖上不敢宗諸侯故不祭下亦無人宗之此無宗亦莫之宗也別子之嫡子卽繼父爲大宗此有大宗而無小宗也別子之諸子祭其別子別子𨿽是祖然是諸子之禰繼禰者爲小宗此有小宗而無大宗也有小宗而無大宗此句極難理會蓋本是大宗之祖別子之諸子禰之卻是禰也公子有宗道公子之公爲其士大夫之庶者宗其士大夫之適者公子之宗道也陳

注此又申言公子之宗道公子之公謂公子之適兄弟爲君者爲其庶兄弟之爲士爲大夫者立適公子之爲士大夫者爲宗使此庶者宗之故云宗其士大夫之適者此適是君之同母弟適夫人所生之子也絕族無移服親者屬也

陳注

三從兄弟同髙祖故服緦麻至四從則族屬絕無延及之服矣移讀爲施在旁而及之曰施服之相爲以有親而各以其屬爲之服耳故云親者屬也大全

嚴陵方氏曰九族之外謂之絕族以其恩至

此絕故也有恩則有服以其恩絕故無施服也夫以卑而屬尊以幼而屬長以庶而屬嫡以旁而屬正親親之道如斯而已故曰親者屬也族絕卽非其所屬自仁率親等而上之至於祖自義率祖順而下之至於禰是故人道親親也親親故尊祖尊祖故敬宗敬宗故收族收族故宗廟嚴宗廟嚴故重社稷重社稷故愛百姓愛百姓故刑罰中刑罰中故庶民安庶民安故財用足財用足故百志成百志成故禮俗刑禮俗刑然後樂詩云不顯不承無斁於人斯此之謂也陳注

祖之遷者逾遠宗之繼者無窮必知尊祖乃能敬宗收不離散也宗道旣尊故族無離散而祭祀之禮嚴肅內嚴宗廟之事故外重社稷之禮知社稷之不可輕則知百官族姓之當愛官得其人則刑不濫而民安其生安生樂業而食貨所資上下俱足有恆產者有恆心倉廩實而知禮節故非心邪念不萌而百志以成乖爭陵犯不作而禮俗一致刑猶成也如此則協气嘉生燻爲太和矣豈不可樂乎詩周頌淸廟之篇言文王之徳豈不光顯乎豈不見尊奉於人乎無厭斁於人矣引此以諭人君自親親之道推之而家而國而天下至於禮俗大成其可樂者亦無有厭斁也

坊記子云睦於父母之黨可謂孝矣故君子用睦以合族詩云此令兄弟綽綽有裕不令兄弟交相爲愈陳注

因睦以合族謂會聚宗族爲燕食之禮因以致其和睦之情也詩小雅角弓之篇令善也綽綽寬容之貌愈病也大全

慶源輔氏曰因孝以睦父母之

黨因睦以合遠近之族未能孝於其親安能睦其黨乎故曰可謂孝矣綽綽有裕故能合族也交相爲愈豈能合族乎嚴陵方氏曰於父母之黨猶且睦之況父母乎故可謂孝矣

又子云因其酒肉聚其宗族以教民睦也

陳注

祭禮之末序昭穆相獻酬此以和穆之道教民也大全

因其酒肉者因祭祀之酒肉也聚其宗族者

謂羣昭羣穆咸在也聚其宗族則交相親矣故曰教民睦也周禮

天官大宰之職以九兩系邦國之民五曰宗以族得民訂義

李氏曰大宗者其先祖之負荷族人之紀綱乎大傳曰別子爲祖繼別爲宗繼禰者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也別子謂公子若始來及其在此國者後世以爲祖也別子之適子適孫世世繼別子爲大宗百世不遷之族人五世外者皆爲之齊衰三月母妻亦然故大宗有族食族燕之禮所以收族也夫五服者人道之大治也然而上盡於髙祖則遠者忘之矣旁盡於三從則疏者忘之矣故立大宗以承其祖族人五世外皆合之宗子之家序以昭穆則是始祖常祀而同姓常親也始祖常祀非孝乎同姓常親非睦乎重宗者尊祖之義也薛氏曰百夫無長不散則亂一族無宗不離則疏先王因族以立宗敬宗以尊祖故吉凶有以相及有無得以相通尊卑有分而不亂親疏有別而不二貴賤有繁而不間然後一宗如出一族一族如出一家一家如出一人此所以得乎民也鄭鍔曰大宗則收族故族於喪則必服而冠娶妻者必告其所收者廣𨿽無服之親亦系屬而不散故以族可以得民呂氏曰古者建國立宗其事相須春秋之末晉執蠻子以楚楚司馬制邑立宗焉以誘其遺民而盡俘以歸當典刑廢壞垂盡之時暫爲詐僞之計猶必立宗前此可知左傳翼九宗五正逆晉侯欲理會封建其次便當巨室蓋巨室大宗系國家輕重更相維持以固結人心如晉九宗五正不獨是制度武王分殷之餘民懷姓九宗於晉至春秋見故家猶在孟子曰爲政不難不得罪於巨室蓋有千乘之國有百乘之家所以互相維持相視如一體

春官大宗伯以飲食之禮親宗族兄弟

注親者使之相親人君有食宗族飲酒之禮所以親之也文王世子曰族食世降一等大傳曰系之以姓而弗別綴之以食而弗殊百世而昏姻不通者周道然也疏釋曰言使之相親者止與族人行

飲食卽是相親也云人君有食宗族飲酒之禮所以親之也者謂人君與族人行食禮並飲酒之禮故並言之文王世子曰族食世降一等者鄭彼注云親者稠疏者稀假令親兄弟歲四度從父昆弟歲三度從祖昆弟歲二度族昆弟歲一度是其一世降一等云大傳曰系之以姓而弗別者子孫𨿽有氏族不同皆系之以正姓若魯姓姬子孫氏曰仲孫叔孫季孫之屬氏族𨿽異同是姓姬故云系之以姓而不別也云綴之以食而弗殊者謂繼別爲大宗者與族人行食禮相連綴序以昭穆而不可殊異也云百世而昏姻不通者以系之以正姓𨿽氏族異昏姻不得通行也云周道然也者對殷道則不然以其殷道氏族異則得昏姻也引之者證此經以飲食相親之事鄭注引文王世子據人君法引大傳據大夫士法則萬民亦有此飲食之禮也

又小宗伯掌三族之別以辧親疏其正室皆謂之門子掌其政令注

三族謂父子孫人屬之正名喪服小記曰親親以三爲五以五爲九正室適子也將代父當門者也政令謂役守之事疏釋曰此三族謂父子孫一

本而言推此而往其中則兼九族矣云辧親疏者據己上至髙祖下至元孫旁至緦麻重服者則親輕服者則疏也云正室皆謂之門子者還據九族之內但是適子正體主皆是正室亦謂之門子釋曰云三族謂父子孫者此據己上親父下親孫是父子孫此卽親親以三是也云以三爲五者謂此父子孫之三以父親祖以子親孫則五也云以五爲九者謂以祖親曾髙以孫親曾元卽是以五爲九也若然不言以五爲七乃云以五爲九者齊衰三月章云爲曾祖鄭注云服之數盡於五則髙祖宜緦麻曾祖宜小功也據祖期則曾祖宜大功髙祖宜小功也髙祖曾祖皆有小功之差則曾孫元孫爲之服同也重其衰麻尊尊也減其日月恩殺也以此而言曾祖髙祖服同齊衰三月則爲曾孫元孫服同緦麻三月以尊卑服同故經云以五爲九不須言以五爲七也云政令役守之事者案諸子職云掌國子之倅若有甲兵之事致於天子惟所用之是其役事案宗伯職云掌士庶子又有八次八捨宿衛之事是其守之事故總云政令役守之事也儀禮

喪服丈夫婦人爲宗子宗子之母妻

注婦人女子子在室及嫁歸宗者也宗子繼別之後百世不遷所謂大宗也疏釋曰此與大宗同宗

親如寄公爲所寓故次在此言丈夫婦人者謂同宗男子女子皆爲大宗子並宗子母妻齊衰三月也

釋曰此經爲宗子謂與大宗別髙祖之人皆服三月也案斬章女子子在室及女反在父室者又不扙章中歸宗婦人爲當家小宗親者期爲大宗疏者三月也云宗子繼別之後者案喪服小記及大傳云繼別爲大宗又云有五世則遷之宗小宗有四是也有百世不遷之宗繼別爲大宗是也云所謂大宗也者卽上文大宗者尊之統是也傳曰何以服齊衰三月也尊祖也尊祖故敬宗敬宗者尊祖之義也宗子之母在則不爲宗子之妻服也疏釋曰傳以丈夫婦人與宗子服絕而越大功小功與曾祖同怪其大重故問比例何以服齊衰三月云尊祖也至之義也答辭也祖謂別子爲祖百世不遷之祖當祭之日同宗皆來陪位及助祭故云尊祖也云尊祖故敬宗者是百世不遷之宗大宗者尊之統故同宗敬之云敬宗者尊祖之義也者以宗子奉事別子之祖是尊祖之義也宗子之母在則不爲宗子之妻服也者謂宗子父已卒宗子主其祭王制云八十齊衰之事不與則母七十亦不與今宗子母在末年七十母自與祭母死宗人爲之服宗子母七十已上則宗子妻得與祭宗人乃爲宗子妻服故云然也必爲宗子母妻服者以宗子燕食族人於堂其母妻亦燕食族人之婦於房皆序以昭穆故族人爲之服也

又大夫爲宗子

疏釋曰大夫尊降旁親皆一等尊祖故敬宗是以大夫𨿽尊不降宗子爲之三月宗子旣不降母妻不降可知傳曰何以服齊衰三月也大夫不敢降其宗也疏釋曰以大夫於余親皆降獨不降宗子故並服而問答云不敢降其宗也者於余親則降也

又族曾祖父母族祖父母族父母族昆弟

注族曾祖父者曾祖昆弟之親也族祖父者亦髙祖之孫則髙祖有服明矣疏釋曰此卽禮記大傳

云四世而緦服之窮也名爲四緦麻者也云族曾祖父母者己之曾祖親兄弟也云族祖父母者己之祖父從父昆弟也云族父母者己之父從祖昆弟也云族昆弟者己之三從兄弟皆名爲族族屬也骨肉相連屬以其親盡恐相疏故以族言之耳云祖父之從父昆弟之親者欲推出髙祖有服之意也以己之祖父與族祖父相與爲從昆弟族祖父與己之祖俱是髙祖之孫此四緦麻又與己同出髙祖已上至髙祖爲四世旁亦四世旁四世旣有服於髙祖有服明矣鄭言此者舊有人解見齊衰三月章直見曾祖父母不言髙祖以爲無服故鄭從下鄕上推之髙祖有服可知上章不言者鄭彼注髙祖皆有小功之差服同故舉一以見二也然則又云族祖父者鄭意以族祖父者上連祖父之從父昆弟爲義句也故下亦髙祖之孫也明己之祖父卽髙祖之正孫族祖父髙祖之旁孫也

又爲人後者爲其父母報傳曰何以期也不貳斬也何以不貳斬也特重於大宗者降其小宗也爲人後者孰後後大宗也曷爲後大宗大宗者尊之統也尊者尊統上卑者尊統下大宗者尊之統也大宗者收族者也不可以絕故族人以支子後大宗也適人不得後大宗疏

釋曰問者本生父母應斬及三年今乃不杖期故問比例也云不貳斬也者答辭又不貳斬者特重於大宗者降其小宗此解不貳斬之意也此問答𨿽兼母專據父故答以斬而言案喪服小記云別子爲祖繼別爲大宗謂若魯桓公適夫人文姜生太子名同後爲君次子慶父叔牙季友此三子謂之別子別子者皆以臣道事君無兄弟相宗之法與太子有別又與後世爲始故稱別子也大宗有一小宗有四大宗一者別子之子適者爲諸弟來宗之卽謂之大宗自此以下適適相承謂之百世不遷之宗五服之內親者月算如邦人五服之外皆來宗之爲之齊衰齊衰三月章爲宗子之母妻是也小宗有四者謂大宗之後生者謂別子之弟小記注云別子之世長子兄弟宗之第二已下長者親弟來宗之爲繼禰小宗更一世長者非直親兄弟又從父昆弟亦來宗之爲繼祖小宗更一世長者非直親昆弟從父昆弟又有從祖昆弟來宗之爲繼曾祖小宗更一世長者非直有親昆弟從父昆弟從祖昆弟來宗之又有從曾祖昆弟來宗之爲繼髙祖小宗也更一世絕服不服來事以彼自是五服內繼髙祖已下者也四者皆是小宗則家家皆有兄弟相事長者之小宗𨿽家家盡有小宗仍世事繼髙祖已下之小宗也是以上傳云有餘則歸之宗亦謂當家之長爲小宗者也云爲人後者孰後後大宗也者此問小宗大宗二者與何者爲後後大宗也案何休云小宗無後當絕與此義同也又云後大宗者降其小宗此則繼爲人後爲父母父母尙降明餘皆降也故大功章云爲人後者爲其昆弟是降小宗之類也云曷爲後大宗大宗者尊之統者此問必後大宗何意也明宗子尊統領族人是以書傳云宗子燕族人於堂宗婦燕族人於房序之以昭穆旣有族食族燕齒序族人之事是以須後不可絕也故云尊之統也云禽獸已下者因上尊宗子遂廣申尊祖宗子之事也云禽獸知母不知父者爾雅云兩足而羽謂之禽四足而毛謂之獸彼對文而言之也若散文言之獸亦名禽禽獸所生惟知隨母不知隨父是知母不知父云野人曰父母何算焉者野人謂若論語鄭注云野人粗略與都邑之士相對亦謂國外爲野人野人稍遠政化都邑之士爲近政化周禮云野自六尺之類者不知分別父母尊卑也云都邑之士則知尊禰者士下對野人上對大夫則此士所謂在朝之士並在城郭士民知義禮者總謂之爲士也云大夫及學士則知尊祖者此學士謂鄕庠序及國之大學小學之學士文王之世子亦云學士𨿽未有官爵以其習知四術閒之六藝知祖義父仁之禮故敬父遂尊祖得與大夫之貴同也諸侯及其大祖天子及其始祖皆是爵尊者其徳所及遠之義也云大宗收族已下謂論大宗立後之意也云適子不得後大宗者以其自當主家事並承重祭祀之事故也釋曰都邑之士者對天子諸侯曰國采地大夫曰都邑故周禮載師有家邑小都大都春秋左氏諸侯下大夫采地亦云邑曰築都曰城散文天子已下皆名都邑都邑之內者其民近政化若然天子諸侯施政化民無以遠近爲異但近者易化遠者難感故民近政化者識深則知尊父遠政化者識淺不知父母有尊卑之別也大祖始封之君者案周禮典命云三公八命卿六命大夫四命其爵皆加一等加一等者三公爲上公九命卿爲牧爲侯伯七命大夫爲子男五命此皆爲大祖後世不毀其廟若魯之周公齊之太公衛之康叔鄭之桓公之類皆是大祖者也云始祖感神靈而生若后稷契也自由也及始祖所由出謂祭天者謂祭所感帝還以始祖配之案大傳云王者禘其祖之所自出以其祖配之是后稷感東方靑帝靈威仰所生契感北方黑帝�光紀所生易緯云三王之郊一用夏正郊特牲云兆日於南郊就陽位則王者建寅之月祀所感帝於南郊還以感生祖配祭周以後稷殷以契配之故鄭云謂祖配祭天也又鄭注大傳云王者之先祖皆感太微五帝之精以生則不止后稷與契而已但后稷感靑帝所生卽生民詩云履帝武敏歆據鄭義帝嚳後世妃姜嫄履靑帝大人迹而生后稷殷之先母有氏之女簡狄吞燕卵而生契此二者文著故鄭據而言之其實帝王皆有所感而生也云上猶遠也下猶近也者天子始祖諸侯及大祖�於親廟外祭之是尊統遠大夫三廟適士二廟中下士一廟是卑者尊統近也若然此論大宗子而言天子諸侯大夫士之等者欲見大宗子統領百世而不遷又上祭別祖於大祖而不易亦是尊統遠小宗子惟統五服之內是尊統近故傳言尊統遠近而云大宗者尊之統也又云大宗者收族是大宗統遠之事也引大傳者案彼稱姓謂正姓若殷子周姬之類綴之以食者以食禮相連綴使不相疏若宗子與族人行族食族燕者也云百世婚姻不通周道然者對殷道則不然謂殷家不系之以正姓但五世絕服以後庶姓別於上而戚單於下下婚姻通也引之者證周之大宗子統領族人序以昭穆百世不亂之事也春秋四傳

宋圍曹春秋宣公三年秋宋師圍曹左傳宋文公卽位三年殺母弟須及昭公子武氏之謀也使戴桓之族攻武氏於司馬子伯之館盡逐武穆之族以曹師伐宋秋宋師圍曹報武氏之亂也胡傳按左氏宋文公卽位盡逐武穆之族二族以曹師伐宋然不書於經者二族以見逐而舉兵非討罪也及宋師圍曹報武氏之亂而經書之者端本淸源之意也武穆二族與曹之師奚爲至於宋哉不能反躬自治恃眾彊以報之兵革何時而息也宋惟有不赦之罪莫之治也故書法如此大

全髙氏曰武氏之亂非曹人所致也宋不能內睦九族而興兵以圍人之國不亦左乎

宋六卿春秋成公十有五年秋八月宋華元出奔晉宋華元自晉歸於宋宋殺其大夫山宋魚石出奔楚左傳秋八月葬宋共公於是華元爲右師魚石爲左師蕩澤爲司馬華喜爲司徒公孫師爲司城向爲人爲大司寇鱗朱爲少司寇向帶爲大宰魚府爲少宰蕩澤弱公室殺公子肥華元曰我爲右師君臣之訓師所司也今公室卑而不能正吾罪大矣不能治官敢賴寵乎乃出奔晉二華戴族也司城莊族也六官者皆桓族也魚石將止華元魚府曰右師反必討是無桓氏也魚石曰右師苟獲反𨿽許之討必不敢且多大功國人與之不反懼桓氏之無祀於宋也右師討猶有戍在桓氏𨿽亡必偏魚石自止華元於河上請討許之乃反使華喜公孫師帥國人攻蕩氏殺子山書曰宋殺其大夫山言背其族也魚石向爲人鱗朱向帶魚府出捨於睢上華元使止之不可冬十月華元自止之不可乃反魚府曰今不從不得入矣右師視速而言疾有異志焉若不我納今將馳矣登丘而望之則馳騁而從之則決睢澨閉門登陴矣左師二司寇二宰遂出奔楚華元使向戍爲左師老佐爲司馬樂裔爲司寇以靖國人胡傳宋六卿魚氏蕩氏向氏鱗氏皆桓族也華氏戴族也華元爲右師魚石爲左師蕩氏汰而驕共公卒已葬蕩澤弱公室殺公子肥華元曰我司君臣之訓而不能正罪大矣不能治官敢賴寵乎乃出奔晉魚石將止之魚府曰元反必討是無桓氏也石曰彼多大勛國人所與不反懼桓氏之無祀於宋也遂自止元於河上元歸使國人攻桓氏殺蕩山出魚石國然後定元之出奔晉與歸於宋皆不省文者著其正也書之重詞之復必有美惡焉詞繁而不殺所以與之也以不賴寵而出奔以國人與晉皆許之討而後入正可知矣蘇轍謂使元懷祿顧寵重於出奔則不能討此說是也山不書氏背其族也背其族者伐其本也人而無本人道絕矣葛藟猶能芘其本根況於人而忍伐其本乎大

全杜氏曰蕩氏宋公族還害公室故去族以示罪茅堂胡氏曰山背本也韓非爲秦畫謀而首欲覆其宗國罪固不容於死矣

宗族部總論二漢賈誼新書

六術人之戚屬以六爲法六親有次不可相逾相逾則宗族擾亂不能相親是故先王設爲昭穆三廟以禁其亂何謂三廟上室爲昭中室爲穆下室爲孫嗣今子各以其次上下更居三廟以別親疏有制喪服稱親疏以爲重輕親者重疏者輕故復有粗衰齊衰大紅細紅緦麻備六各服其所當服夫服則有殊此先王之所以禁亂也班固白虎通

宗族宗者何謂也宗尊也爲先祖主也宗人之所尊也禮曰宗人將有事族人皆待聖者所以必有宗何也所以長和睦也大宗能率小宗小宗能率羣弟通於有無所以紀理族人者也宗其爲始祖後者爲大宗此百世之所宗也宗其爲髙祖後者五世而遷者也髙祖遷於上宗則易於下宗其爲曾祖後者爲曾祖宗宗其爲祖後者爲祖宗宗其爲父後者爲父宗以上至髙祖宗皆爲小宗以其轉遷別於大宗也別子者自爲其子孫爲祖繼別也各自爲宗小宗有四大宗有一凡有五宗人之親所以備矣諸侯奪宗明尊者宜之大夫不得奪宗何曰諸侯世世傳子孫故奪宗大夫不傳子孫故不宗也喪服經曰大夫爲宗子不言諸侯爲宗子也族者何也族者湊也聚也謂恩愛相流湊也生相親愛死相哀痛有會聚之道故謂之族尙書曰以親九族族所以九何九之爲言究也親疏恩愛究竟也謂父族四母族三妻族二父族四者謂父之姓一族也父女昆弟適人有子爲二族也身女昆弟適人有子爲三族也身女子適人有子爲四族也母族三者母之父母一族也母之昆弟二族也母昆弟子三族也母昆弟者男女皆在外親故合言之妻族二者妻之父爲一族妻之母爲二族妻之親略故父母各一族禮曰惟氏三族之不虞尙書曰以親九族義同也一說合言九族者欲明堯時俱三也禮所以獨父族四何欲言周承二獘之後民人皆厚於末故與禮母族妻之黨廢禮母族父之族是以貶妻族以附父族也或言九者據有交接之恩也若邢侯之姨譚公維私也言四者據有服耳不相害所異也宋張子經學理窟

宗法管攝天下人心收宗族厚風俗使人不忘本須是明譜系世族與立宗子法宗法不立則人不知統系來處古人亦鮮有不知來處者宗子法廢後世尙譜牒猶有遺風譜牒又廢人家不知來處無百年之家骨肉無統𨿽至親恩亦薄宗子之法不立則朝廷無世臣且如公卿一日崛起於貧賤之中以至公相宗法不立旣死遂族散其家不傳宗法若立則人人各知來處朝廷大有所益或問朝廷何所益曰公卿各保其家忠義豈有不立忠義旣立朝廷之本豈有不固今驟得富貴者止能爲三四十年之計造宅一區及其所有旣死則眾子分裂未幾蕩盡則家遂不存如此則家且不能保又安能保國家夫所謂宗者以己之旁親兄弟來宗己所以得宗之名是人來宗己非己宗於人也所以繼禰則謂之繼禰之宗繼祖則謂之繼祖之宗曾髙亦然言宗子者謂宗主祭祀宗子爲士庶子爲大夫以上牲祭於宗子之家非獨宗子之爲士爲庶人亦然宗子之母在不爲宗子之妻服非也宗子之妻與宗子共事宗廟之祭者豈可夫婦異服故宗子𨿽母在亦當爲宗子之妻服也東酌犧象西酌罍尊須夫婦共事豈可母子共事也未娶而死則難立後爲其無母也如不得已須當立後又須並其妾母與之大不得已也未娶而死有妾之子則自是妾母也天子建國諸侯建宗亦天理也譬之於木其上下挺立者本也若是旁枝大段茂盛則本自是須低摧又譬之於河其正流者河身若是徑流泛濫則自然後河身轉而隨徑流也宗之相承固理也及旁支昌大則須是卻爲宗主至如伯邑考又不聞有罪只爲武王之聖顧伯邑考不足以承大王之緒故須立武王所以然者與其使祖先享卿大夫之祭不若享人君之禮至如人有數子長者至微賤不立其間一子仕宦則更不問長少須是士人承祭祀古所謂支子不祭者惟使宗子立廟主之而已支子𨿽不祭至於齋戒致其誠意則與祭者不異可與則以身執事不可與則以物助但不別立廟爲位行事而已後世如欲立宗子當從此義𨿽不與祭情亦可安若不立宗子徒欲廢祭適足長惰慢之志不若使之祭猶愈於已也今日大臣之家且可方宗子法譬如一人數子且以適長爲大宗須據所有家計厚給以養宗子宗子勢重卽願得之供宗子外乃將所有均給族人宗子須專置教授宗子之得失責在教授其他族人別立教授仍乞朝廷立條族人須管遵依祖先立法仍許族人將己合轉官恩澤乞回授宗子不理選限官及許將奏薦子弟恩澤與宗子且要主張門戶宗子不善則別擇其次賢者立之後來朝廷有制曾任兩府則宅舍不許分意欲後世尙存某官之宅或存一影堂知嘗有是人然宗法不立則此亦不濟事唐狄仁傑顏杲卿眞卿後朝廷盡與官其所以旌別之意甚善然亦處之未是若此一人死遂卻絕嗣不若各就墳冢給與田五七頃與一閒名目使之世守其祿不惟可以爲天下忠義之勸亦是爲忠義者實受其報又如先代帝王陵寢其下多有閒田每處與十畝田與一閒官世守之禮言祭畢然後敢私祭謂如父有二子幼子欲祭父來兄家祭之此是私祭祖有諸孫適長孫已祭諸孫來祭者祭於長孫之家是爲公祭王制言大夫之廟一昭一穆與太祖之廟而三若諸侯則以有國指始封之君爲太祖若大夫安得有太祖宗子旣祭其祖禰支子不得別祭所以嚴宗廟合族屬故曰庶子不祭祖禰明其宗也範氏義莊規矩

勘會知開封府襄邑縣範純仁切念臣父仲淹先任資政殿學士日於蘇州吳長兩縣置田十餘頃其所得租米自遠祖而下諸房宗族計其口數供給衣食及婚嫁喪葬之用謂之義莊見於諸房選擇子弟一名管勾亦逐款立定規矩令諸房遵守今諸房子弟有不遵規矩之人州縣旣無�條本家難爲伸理五七年間漸至廢壞遂使饑寒無依伏望朝廷特降指揮下蘇州應系諸房子弟有違犯規矩之人許令官司受理伏候�旨右奉聖旨宜令蘇州依所奏施行治平元年四月十一日押

小引先文正公於平江府興置義莊賙給宗族徳澤至厚其始定規矩𨿽有版榜不足久傳及有治平元年所得朝旨亦未揭示族人兼有後來接續指置可爲永式者未曾刊定深慮歲久漸至隳廢今盡以編類刻石置於天平山白雲寺先公祠堂之側子子孫孫遵承勿替今具如後

文正公初定規矩一逐房計口給米每口一升並支白米如支糙米卽臨時加折支糙米每斗折白八升逐月實支每口白米三斗一男女五歲以上入數一女使有兒女在家及十五年年五十歲以上聽給米一冬衣每口一匹十歲以下五歲以上各半匹一每房許給奴婢米一口卽不支衣一有吉凶增減口數畫時上簿一逐房各置請米歷子一道每月末於掌管人處批請不得預先隔跨月分支請掌管人亦置簿拘轄簿頭錄諸房口數爲額掌管人自行破用或探支與人許諸房覺察勒賠塡一嫁女支錢三十貫七十七陌下並準此再嫁二十貫一娶婦支錢二十貫再娶不支一子弟出官人每還家待闕守選丁憂或任川廣福建官畱家鄕裏者並依諸房例給米絹並吉凶錢數𨿽近官實有故畱家者亦依此例支給一逐房喪葬尊長有喪先支一十貫至葬事又支一十五貫次長五貫葬事支十貫卑幼十九歲以下喪葬通支七貫十五歲以下支三貫十歲以下支二貫七歲以下及婢僕皆不支一鄕裏外姻親戚如貧窘中非次急難或遇年饑不能度日諸房同共相度詣實卽於義田米內量行濟助一所管逐年米斛自皇佑二年十月支給逐月餱糧並冬衣絹約自皇佑三年以後每一年丰熟樁畱二年之糧若遇凶荒除給餱糧外一切不支或二年糧外有餘卻先支喪葬次支嫁娶如更有餘方支冬衣或所餘不多卽凶吉等事眾議分數均勻支給或又不給卽先凶後吉或凶事同時卽先尊口後卑口如尊卑又同卽以所亡所葬先後支給如支上件餱糧吉凶事外更有餘羨數目不得糶貨樁充三年以上糧儲或慮陳損卽至秋成日方得糶貨回換新米樁管右仰諸房院依此同共遵守皇佑二年十月日資政殿學士尙書禮部侍郎知杭州事範押

續定規條一諸位子弟得大比試者每人支錢一十貫文七十七陌下皆準此再貢者減半並須實赴大比試乃給卽已給而無故不試者追納一諸位子弟縱人采取近墳竹木掌管人申官理斷一諸位子弟內選曾得解或預貢有士行者二人充諸位教授月給糙米五石若遇米價每石及一貫以上卽每石卽支錢一貫文𨿽不曾得解預貢而文行爲眾所知者亦聽選仍諸位共議本位無子弟入學者不得與議若生徒不及六人止給三石及八人給四石及十人全給諸房量力出錢以助束脩者聽右三項以熙寧六年六月日二相公指揮修定一掌管人侵欺及諸位輒假貸義莊錢斛之類並申官理斷償納不得以月給米折除一族人不得租佃義田詐立名字同一掌管子弟若年終當年諸位月給米不闕支糙米二十石𨿽闕而能支及半年以上無侵隱者給一半已上並令諸位保明後支若不可保明各具不可保明實狀申文正位一義莊勾當人催租米不足隨所欠分數�除請受謂如欠米及一分卽只支九分請受之類至納米足日全給已�數更不支有情獘者申官決斷右四項以元丰六年七月十九日二相公指揮修定一身不在平江府者其米絹錢並勿給一兄弟同居𨿽眾其奴婢月米通不得累過五人謂如七人或八人同居止共支奴婢米五人之類一未娶不給奴婢米𨿽未娶而有女使生子在家及十五年年五十歲以上者自依規給米一義莊不得典買族人田土

右四項以紹聖二年二月初八日二相公指揮修定一義莊費用𨿽闕不得取有利債負一義莊事惟聽掌管人依規處置其族人𨿽是尊長不得侵擾干預違者許掌管人申官理斷卽掌管人有欺獘者聽諸位具實狀申文正位右二項以紹聖二年四月二十九日二相公指揮修定一義倉內族人不得占居會聚非出納勿開一因出外住支月米者其歸在初五日以前取諸位保明詣實聽給當月米一義宅有疏漏惟聽居者自修完卽拆移捨屋者禁之違者掌管人申官理斷若義宅地內自添修者聽之本位實貧乏無力修完而屋舍疏漏實不可居者聽諸位同相視保明詣實申文正位量支錢完補卽不得乞添展捨屋一諸位請米歷子各令諸位簽字圓備方許給給訖諸人親書交領卽去失歷子者住給勒令根尋候及一年許諸位及掌管人保明申文正位候得報別給歷頭起支一積畱月米並請者勿給一諸位不得於規矩外妄乞特支𨿽得文正位指揮與支亦仰諸位及掌管人執守勿給一義莊人力船車器用之類諸位不得借用一諸位子弟官已升朝願不請米絹錢助贍眾者聽一諸位生男女限兩月其母或所生母姓氏及男女行第小名報義莊義莊限當日再取諸位保明訖注籍卽過限不報後𨿽年長不理爲口數給米一遇有規矩所載不盡事理掌管人與闕

四字定保明同申文正位本位有妨嫌者不同申闕

三字而未得文正位報不得止憑諸位文字施行

右十項以元符元年六月日二相公三右丞五侍郎指揮參定一諸位關報義莊事𨿽尊長並於文書內著名仍不得竹紙及色箋違者義莊勿受右一項以元符二年正月十七日三右丞指揮修定一義莊遇有人贖田其價錢不得支費限當月內以元錢典買田土輒將它用勒掌管人償納右一項以崇寧五年十月十二日五侍郎指揮修定一諸位輒取外姓以爲己子冒請月米者勿給許諸位覺察報義莊義莊不爲受理許諸位同申文正位公議移文平江府理斷其大觀元年七月以前已收養給米者不得追訟右以大觀元年七月初十日五侍郎及二相公指揮參定一諸位子弟在外不撿生子冒請月米掌管人及諸位覺察勿給卽不伏掌管人及諸位申文正位移文平江府理斷右以政和三年正月二十一日五侍郎指揮修定一族人不得以義宅舍屋私相兌賃質當右一項以政和五年正月二十九日五侍郎指揮修定右仰義莊及諸位遵守施行內文意前後相妨窒礙者從後規若有違犯仰掌管人或諸位備錄治平元年中書札子所奉聖旨申官理斷各令知悉政和七年正月十三日朝散大夫充徽猷閣待制提舉亳州太淸宮範續定規矩

淸憲公奏朝散郎左司諫兼侍講範之柔奏臣不避誅輒瀝誠悃仰乾天聽伏念臣五世祖故參知政事謚文正臣仲淹奮身孤藐遭世休明深念保族之難欲爲傳遠之計自慶曆皇佑以來節次於蘇州吳長兩縣置田�立義莊贍同姓創定規矩刻之版榜以貽後人已而臣髙叔祖故尙書右僕射謚忠宣臣純仁於治平元年知開封府襄邑縣日慮版榜不足久傳且諸房子弟有不遵規矩之人州縣旣無�條本家難爲伸理必將漸致廢壞卽嘗具奏乞降聖旨下本州許令官司受理繼蒙朝廷依所奏施行遂得憑借保守伏自南渡之後𨿽田�僅存而莊宅焚毀寄廩墳寺遷寓民捨�獘百出盡失初意慶元初臣與兄弟始協謀同力盡復故基漸還舊觀察定約束加備於前固嘗經本州鏤給版榜揭示義宅然非更得朝廷行下本州申明受理元降指揮恐無以善後懷此日久無路自伸今臣幸蒙公朝軫念故家擢綴班列若不於此時控告君父則何以副先人屬望子孫之意用敢冒昧以聞伏望聖慈俯鑑微衷特頒睿旨札下平江府令將續添規約常切照應治平元年已降指揮受理庶幾足以�厲來者增固舊規臣與闔族實均戴天地施生之造所有治平元年指揮並慶元二年續添條約謹繳連在前瀆犯宸嚴臣無任惶懼俯伏俟命之至謹錄奏聞伏候�旨前連治平元年已降規約指揮十一月五日奉聖旨依一文正公曾祖徐國公祖唐國公父周國公墳塋並在天平山坐落間有族人輒敢於上牧羊及偸斫林木柴薪近𨿽行下義莊專一責令墓客看守外今後如有違犯之人諸房覺察申文正位罰全房月米一年全房謂照本房請米歷內口數並行住罰下皆準此義莊輒令墓客充他役者罰掌莊子弟本名月米一季一天平功徳寺乃文正公奏請追福祖先之地爲子孫者所當相與扶持不廢香火今則不然多有疏遠不肖子弟請過義米歸己卻反蠶食於寺中至有欺詐住持逼逐僧行指借舟船役使人僕亞托私酒偸伐林木柴薪彊占常住田地布種或作園圃不還租米以至常住空虛住持數易日漸敗壞今後探聞有違犯之人罰全房月俸兩月欺詐住持及占種田地者罰全房月米一年詐過錢物經官乞行根究從條施行田地退還常住爲業畢日申文正位候回報起支𨿽已退業而故作阻障不容常住�種者亦行前罰一義莊及白雲功徳寺差役並應干非泛科敷並蒙官司蠲免近來縣道胥吏多因乞覓不從故意搔擾今後如有似此之人許從本家經府陳理嚴行斷理一舊規諸房不得租種義莊田土詭名者同近來有恃彊公然於租戶名下奪種者及有壩捺義莊田渭涇�車漕種菱不容租戶車水上下者爲害甚大今後探聞有違犯之人罰全房月米半年一義莊租戶所當優卹使之安業聞有無賴族人將物貨髙價亞賣顯屬不便今後輒有違犯罰全房月米兩月仍經官陳理一舊規義莊事務惟聽掌莊子弟自行處置𨿽是尊長不得侵擾干預緣違犯者未曾有罰是以近來多有族人專爲貨賂不顧義莊利害或爲攬戶兜納苗米必要多增貼耗或主張不逞之徒充應腳力及墓客之類甚至鼓誘外郡族人挾長前來擅開倉�妄用米斛恣行侵擾意在破壞今後如有違犯許掌莊指實申文正位自行體訪知覺罰全房月米一年外仍經官乞行根究徵治內有乞覓過錢物之人卽合從條施行一舊規掌莊子弟侵欺徑行申官理斷勒令賠塡近自移建倉宇遴選主計此獘稍革深慮日久玩習合行關諸房今後掌莊子弟如有違犯許諸房覺察申文正位委請公當子弟對眾點算取見實侵數目以全房月米塡還足日起支仍控告官府乞行徵治以爲掌莊侵欺者之戒諸房子弟卽不得專擅興詞紊煩官府一諸房聞有不肖子弟因犯私罪聽贖者罰本名月米一年再犯者除籍永不支米姦盜賭博鬥毆陪涉及欺騙善良之類若戶門不測者非除籍之後長惡不悛爲宗族鄕黨善良之害者諸房具申文正位當斟酌情理控告官府乞與移鄕以爲子孫玷辱門戶者之戒一舊規諸位輒取異姓以爲己子冒請月米者勿給今乃有將己子與人破蕩他人家業卻欲歸宗請米如有似此之人仰掌莊申文正位不得支行一義宅地基久爲外人占據今來復業甚爲艱難宜體文正公之意專爲聚族之地卽不許族人占造私宅等用如有違罰全房月米一年仍勒還元地一舊規諸房子弟得貢大比者義莊支裹足錢十千今物價翔貴難拘此數如有子弟得解赴省義莊支官會錢一百千其錢於諸房月米內依時直均�其免舉人及補入太學者支官會錢五十千庶使諸房子弟知讀書之美有以激勸一歲寒堂除科舉年分諸位子弟暫請肄業餘時不得於內飲宴安泊如違罰全房月米一月朱子近思錄

宗子法正叔云今無宗子故朝廷無世臣若立宗子法則人知尊祖重本人旣重本則朝廷之勢自尊古者子弟從父兄今父兄從子弟由不知本也且如漢髙祖欲下沛時只是以帛書與沛父老其父兄便能率子弟從之又如相如使蜀亦遺書責父老然後子弟皆聽其命而從之只有一个尊卑上下之分然後順從而不亂也若無法以聯屬之安可且立宗子法亦是天理譬如木必有從根直上一干亦必有旁枝又如水𨿽遠必有正源亦必有分派處自然之勢也然又有旁枝達而爲幹者故曰古者天子建國諸侯奪宗云宗子法壞則人不自知來處以至流轉四方往往親未絕不相識今且試以一二巨公之家行之其術要得拘守得須是且如唐時立廟院仍不得分割了祖業使一人主之凡人家法須月爲一會以合族古人有花樹韋家宗會法可取也每有族人遠來亦一爲之吉凶嫁娶之類更須相與爲禮使骨肉之意常相通骨肉日疏者只爲不相見情不相接爾朱子宗儀

讀法說曰讀古義也周禮大司徒正月之吉始和布教於邦國都鄙及卿大夫州長黨正閭族歲時屬民讀之禮吾今以宗正行於祠堂以聯族人亦周禮之遺義也教之律令所以尊聖制也犯遺訓者未信得禍違律令者災必逮身故律令者所以防淫佚厚倫理而維持仁義之具也董子曰禮禁未然之前施已然之後之所爲用易見而禮之所爲禁難知豈非以常人之情爲善待勸遠惡待懼者乎示之易見之以防淫佚厚倫理而維持乎仁義者則莫如律令四百五條此明王所以齊禦天下之術也庶民用之可以保身從政用之可以斷獄否則陷於罪辟辱莫大焉願我孫子欽承國典講習律令庶其無陷於刑辟斯宗儀第一義也祖考欲其子孫之賢豈在別立科教哉然罪惡之起皆成於漸是故敍律之義先輕而後重先微而後著別籍異財子孫自私之心勝其終必至於干名犯義尊卑爲婚男女謹始之道缺其終必至於親屬相姦而毀罵者惡逆成弒之基也故易曰履霜堅冰子弒其父非一朝一夕之故其所由來漸矣嗚呼爲讀者其亦愼於斯義矣乎袁氏世範

睦親篇置義莊以濟貧族族久必眾不惟所得漸微不肖子孫得之不以濟饑寒或爲一醉之適或爲一擲之娛至有以其合得券歷預質於人而所得不及其半者此爲何益若其所得之多飽食終日無所用心擾暴鄕曲紊煩官司而已不若以田置義學及依寺院置度僧田能爲儒者擇師訓之旣爲之食且有以周其乏質不美者無田可養無業可守則度以爲僧非惟不至失所狼狽辱其先徳亦不至生事擾人紊煩官司也性理會通

宗法程子曰宗子繼別爲宗言別則非一也如別子五人五人各爲大宗所謂兄弟宗之者謂別子之子繼禰者之兄弟宗其小宗子也凡小宗以五世爲法親盡則族散若髙祖之子尙存欲祭其父則見爲宗子者𨿽是六世七世亦須計會今日之宗子然後祭其父宗子有君道後世骨肉之間多至仇怨忿爭其實爲爭財使之均布立之宗法官爲法則無所爭立宗非朝廷之所禁但患人自不能行之凡大宗與小宗皆不在廟數禮長子不得爲人後若無兄弟又繼祖之宗絕亦當繼祖禮𨿽不言可以義起朱子曰宗子法𨿽宗子庶子孫死亦許其子孫別立廟問周制有大宗之禮乃有立適之義立適以爲後故父爲長子權其重者若然今大宗之禮廢無立適之法而子各得以爲後則長子少子當爲不異庶子不得爲長子三年者不必然也父爲長子三年者亦不可以適庶論也曰宗子𨿽未能立然服制自當從古是亦愛禮存羊之意不可妄有攺易也如漢時宗子法已廢然其詔令猶云賜民當爲父後者爵一級是此禮意猶在也豈可謂宗法廢而諸子皆得爲父後乎北溪陳氏曰神不歆非類民不犯非族古人繼嗣大宗無子則以族人之子續之取其一本气脈相爲感通可以嗣續無間此亦至正大公之舉而聖人所不諱也後世理義不明人家以無嗣爲諱不肯顯立同宗之子多是潛養異姓之兒陽若有繼而陰已絕矣蓋自春秋鄫子取莒公子爲後故聖人書曰莒人滅鄫非莒人滅之以異姓主祭祀滅亡之道也秦以呂政絕晉以牛睿絕亦皆一類然在今世論之立同宗又不可泛蓋姓出於上世聖人之所造正所以別生分類自後有賜姓匿姓者又皆混雜故立宗者又不可恃同姓爲憑須擇近親有來歷分明者立之則一气所感父祖不至失祀今世多有以女子之子爲後以姓𨿽異而有气類相近似勝於姓同而屬疏者然賈充以外孫韓謐爲後當時太常博士秦秀已議其昏亂紀度是則气類𨿽近而姓氏實異此說亦斷不可行潛室陳氏曰宗法爲諸子之庶子設恐其後流派寖多姓氏紛錯易至殽亂故於源頭有大宗以統之則人同知尊祖分派處有小宗以統之則人各知敬禰且始封之君其適子襲封則庶子爲大夫大夫不得以禰諸侯故自別爲大夫之祖是謂別子爲祖也別子之適子則爲大宗使繼其祖之所自出從此直下適子世爲大宗合族同宗之是謂繼別爲宗也別子之庶子又不得以禰別子卻待其子繼之而自別爲禰繼禰者遂爲小宗凡小宗之適子服屬未盡常爲小宗凡小宗之庶子又別爲禰而其適子又各爲小宗兄弟同宗之謂繼禰爲小宗是也大宗是始祖正派下𨿽其後支分派別皆同宗此祖則合族皆服齊衰九月初不以親屬近遠論是爲百世不遷之宗小宗是禰正派下親盡則絕如繼禰者親兄弟宗之爲之服期繼祖者則從兄弟宗之爲之服大功繼曾祖者再從兄弟宗之爲之服小功繼髙祖者三從兄弟宗之爲之服緦自此以後代常趲一代是爲五世則遷之宗宗法之立嫡長之尊有君道焉大宗所以統其宗族凡合族中有大事當稟大宗而後行小宗所以統其兄弟如同禰者有大事則同禰之兄弟當稟繼禰之小宗而後行一族之中大宗只是一人小宗盡多故一人之身從下數至始祖大宗惟一數至髙祖小宗則四此古者宗族人情相親人倫不亂豈非明嫡庶之分有君臣之義由大宗小宗之法而然與劉氏垓孫曰呂汲公家祭儀曰古者小宗有四有繼禰之宗繼祖之宗繼曾祖之宗繼髙祖之宗所以主祭祀而統族人後世宗法旣廢散無所統祭祀之禮家自行之支子不能不祭祭不必告於宗子今宗法𨿽未易復而宗子主祭之義略可舉行宗子爲士庶子爲大夫以上牲祭於宗子之家故今議家廟𨿽因支子而立亦宗子主其祭而用其支子命數所得之禮可合禮意朱子曰大傳云別子爲祖繼別爲宗繼禰者爲小宗有百世不遷之宗有五世則遷之宗何也君適長爲世子繼先君正統自母弟以下皆不得爲宗其次適爲別子不得禰其父又不可宗嗣君又不可無統屬故死後立爲大宗之祖所謂別子爲祖也其適子繼之則爲大宗直下相傳百世不遷別子若有庶子又不敢稱禰別子死後立爲小宗之祖其長子繼之則爲小宗五世則遷別子者爲諸侯之弟別於正適故稱別子也爲祖者自與後世爲始祖謂此別子子孫爲卿大夫立此別子爲始祖也繼別爲宗謂別子之世世長子當繼別子與族人爲不遷之宗也繼禰者爲小宗禰謂別子之庶子以庶子所生長子繼此庶子與兄弟爲小宗也五世則遷者上從髙祖下至元孫之子髙祖廟毀不復相宗又別立宗也然別子之後族人眾多或繼髙祖者與三從兄弟爲宗至於五世或繼曾祖者則與再從兄弟爲宗至孫五世或繼祖者與同堂兄弟爲宗至曾孫五世或繼禰者與親兄弟爲宗至元孫五世皆自小宗之祖以降而言也魯季友乃桓公別子所自出故爲一族之大宗滕文之昭武王爲天子以次則周公爲長故滕文謂魯爲宗國又有有大宗而無小宗者有適則不立小宗也有有小宗而無大宗者無適則不立大宗也今法長子死則主父喪用次子不用侄若宗子法立則用長子之子明方孝孺宗儀

序君子之道本於身行諸家而推於天下則家者身之符天下之本也治之可無法乎徳修於身施以成化𨿽無法或可也而古之正家者常不敢後法蓋善有餘而法不足法有餘而守之人不足家與國通患之況俱無焉者乎余徳不足以化民而竊有志於正家之道作宗儀九篇以告宗人庶幾賢者因言以趨善不賢者畏義而遠罪他日於大者有行焉或者其始基於此

重譜尊祖之次莫過於重譜由百世之下而知百世之上居閭巷之間而盡同宇之內察統系之異同辧傳承之久近敍戚疏定尊卑收渙散惇親睦非有譜焉以列之不可也故君子重之不修譜者謂之不孝然譜之爲孝難言也有徵而不書則爲棄其祖無徵而書之則爲誣其祖有恥其先之賤旁援顯人而尊之者有恥其先之惡而私附於聞人之族者彼皆以爲智矣而誠愚也夫祖豈可擇哉兢兢然尊其所知闕其所不知詳其所可徵不彊述其所難考則庶乎近之矣而世之知乎此者常鮮趨乎僞者常多淳安之汪氏由其身緣而上之至於魯公之族七十餘世皆有諱字卒葬若目見而耳受之者其心以爲至博也而博不能勝其僞也越之楊氏親煬帝之裔而恥其名之污遂避而不言吳寧之杜氏越千餘歲而宗漢之延年晉之�陽侯是皆知本者之所深惡而爲之者以爲工也顧不惑哉天下有貴人無貴族有賢人無賢族有士者之子孫不能修身篤行而屈爲童隸而公卿將相常發於隴�聖賢之世不能傳其遺業則夷乎恆人而縉紳大儒多興於賤宗天之生人也果孰貴而孰賤乎四海之廣百氏之眾其初不過出於數十姓也數十姓之初不過出於數人也數人之先一人也故今天下之受氏者多堯舜三王之後而皆始於黃帝譬之巨木焉有盛而蕃有萎而悴其理固有然者人見其常有顯人也則謂之著族見其無有達者也則從而賤之貴賤豈有恆哉在人焉耳苟能法古之人行古之道聞於天下傳於後世則猶古人也𨿽其族世未著不患其不著也孔子子思以爲祖而操庸猥之行則其庸猥自若也祖不能貴之也故吾方氏出帝楡罔而譜不敢列之顯於昔者眾矣而不敢附之疑者闕之以傳疑不可詳者略之以著實而惟以篤學修身望乎族之人嗚呼富貴利達外至者也求之不可必得得之不可必守守之不能必傳也仁義忠信之道備乎心不求而足得之可以行行之可以著施之盈天下而斂於身不見其隘傳之被萬世而非威武勢力之所能移善尊祖者思是道也行是道也天下不惟尊其身將歸徳於其祖而祖益尊祖益尊而譜益傳斯其爲孝大矣何必趯趯然爲僞而欺且誣哉

睦族井田廢而天下無善俗宗法廢而天下無世家聖人之立法所以收萬民之心而使之萃於一一者治道之極治功之盛不可忽也故一之所在智者無所措其謀辧者無所措其說勇者無所措其力如裘之領如网之綱如發之握如輹之轂如馬之有轡如牛之有紖操之則斂縱之則放招之則集撝之則退屈信作止惟上之所令而民不能參以私先王之民非甚異於後世也其好義而易使從化而畏法寧死於饑寒而不忍爲亂者豈砧斧鈇鉞所能禁哉教之以其所固有故其向善也安令之以其所易知故其趨化也亟當是之時同閭接�之人猶相親睦信順而大小宗法行乎宗族之間爲百世之宗者百世宗之爲五世之宗者五世宗之宗其身則守其訓有所猷爲皆受命於宗子而悍戾爭鬥之風無自而起苟非大姦魁詐不可教令則安有不善者乎故三代之俗非固美也爲治之具旣美而習使之然也後世願治之主王佐之臣疊興於世而卒不足幾乎古豈民性之不可化邪其具之廢已久世主便因循而憚攺作材士昧遠略而務近功區區補獘苴漏而未及乎政教之全也民心益離而俗愈散奚獨民之罪君子預有責焉吾嘗病之而未之能行則思以化吾之族人而族不可徒化也則爲譜以明本之一爲始遷祖之祠以維系族人之心今夫散處於廬爲十爲百而各顧其私者是人之情也縱其溺於情而不示之以知本則將至於紛爭而不可制今使月一會於祠而告之以譜之意俾知十百之本出於一人之身人身之疾在乎一肢也而心爲之煩貌爲之悴口爲之呻手爲之撫思夫一身之化爲十百也何忍自相戕刺而不顧乎何忍見其顚連危苦而不救乎何爲不合乎一而相視如塗之人乎故爲睦族之法祠祭之餘復置田多者數百�寡者百餘�儲其入俾族之長與族之廉者掌之歲量視族人之所乏而補助之其贏則以爲棺槨衣衾以濟其不能葬者產子者嫁娶者喪者疾病者皆以私財相贈遺立典禮一人以有文者爲之俾相族人吉凶之禮立典事一人以惇睦而才者爲之以相族人之凡役世擇子姓一人爲醫以治舉族之疾其藥物於補助之贏取之有餘財者時增益之族之富而賢者立學以爲教其師取其行而文其教以孝弟忠信惇睦爲要自族長以下主財而私典事而惰相禮而野不能睦族沒則告於祖而貶其主不祠富而不以教者不祠師之有道別祠之不能師者則否

廣睦人之親疏有恆理而無恆情自同祖推而至於無服又至於同姓愛敬之道厚薄之施固出於天而不可易然有親而若疏者有疏而若親者常情變於所習也閱歲時而不相見則同姓如路人比廬舍同勞逸酒食之會不絕則交遊之人如昆弟使同姓如路人他人如昆弟斯豈人之至情哉物有以移之君子未必然而常情所不能免也聖人之治人以常人之情爲中制俾厚者加厚而薄者不至於離恐其以不接而疏疏而不相卹也故爲之祭酺之法合之以燕樂飲食以洽其歡忻慈愛之情恐其徇於利而不知道也肅之以鄕射讀法使之祗敬戒愼而不至於怠肆祭而酺所以爲樂也讀法所以爲禮也約民於禮樂而親者愈親疏者相睦此先王之所以爲盛也哉舉而行諸天下今未見其不可也然非士之職也故欲自族而行之鄕而爲之制其制曰宗族歲爲燕樂之會四其時則二月也五月也八月也十有一月也其物則時祀之餘也其品則豕與羊各一酒醴羞果惟所有而不必侈也酒以七行九行爲節也位以尊卑長幼爲序也苟尊矣𨿽稚子猶位乎上也苟長矣𨿽貧且賤以齒也其言惟孝悌忠信而勿也勿嘩也勿慢也飲𨿽醉而勿違禮也立子弟二人爲執禮以佐酒酒至揖請飲旣飲揖請�旣�揖請殽羞二人歌詩其詩則蓼莪棠棣葛藟東門唐之杕杜谷風雅之黃鳥之類貴其能感人而惇倫理也其數則如酒也立二人講說嘉言古之人及乎教者皆在所取也將歌也將說也執禮揖曰請肅以聽皆拱而坐坐則肱相比行則武相禦舉爵飲�食羞皆後長者畢則旅揖辭而退少者送長者於家然後返歲爲禮儀之會三冬至也歲之初吉也夏至也冬至陽之始生也君子之道自此始亨矣宜有慶也是日昧爽舉族自勝冠以上咸盛服造祠下相揖趨及門祝啟門以次入序立以時羞獻奠酒皆再拜班趨出族之長坐別堂次長者率羣昆弟子姓捧觴稱壽畢皆拜遂以次飲酒相拜如禮典禮以譜至北向坐讀之長者命眾坐眾坐聽善惡之在書者咸讀無隱設席於南楹之東北向署其上曰旌善之位善之多者長者命之酒俾少者咸拜之典禮翼以就位署南楹之西曰思過之所惡之累書而不攺者俾立其下於是長者以譜所列傳緒盛衰絕續之故明言之而告以常訓曰爲善如嗜飲食去惡如去毒螫愼思哉勿墜爾先祖之祀眾拱而聽皆俯首就班再拜出少者授長者杖以序行乃還於家夏至陰之始生也君子所宜愼也是日素服謁祠如冬至禮不飲酒不相拜讀譜之儀亦如之歲之初吉慶拜如冬至禮不讀譜鄕黨之制歲爲燕樂之會一其時以秋其物以祭社之餘其坐以齒以徳以爵其禮主於讓其儀如宗族之會歌詩說嘉言亦如之其詩以伐木魚麗南有嘉魚菁菁者莪賓之初筵擇鄕人子弟羣歌之其誦嘉言也耆老之賢者舉以教在坐者皆起應曰祇奉長者之訓凡族人鄕人不與於會者八悖倫紀者鬥爭者相訟者使酒而酗者博奕者過累書而不攺者虐鄕裏者言僞而行違者皆君子之所棄也不善者棄而後知所戒然後善者尊而益勸勸戒立而俗寧有不美者乎章潢圖書編

宗法總敍人君欲教民和親其道必始於宗族故欲復古之小宗以收天下不相親屬之心古有大宗有小宗禮曰別子爲祖繼別爲宗繼禰者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也古者諸侯之子弟異姓之卿大夫始有家者不敢禰其父而使其嫡子後之則爲大宗族人宗之𨿽百世而宗子死則爲服齊衰九月故曰宗其繼別子之所自出者百世不遷者也別子之庶子又不得禰別子而自使其嫡子爲後別爲小宗小宗五世之外則無服其繼禰者親兄弟爲之服其繼髙祖者三從兄弟爲之服其大功九月而髙祖以外親盡則易宗故曰宗其繼髙祖者五世則遷者也小宗四有繼髙祖者有繼曾祖者有繼祖者有繼禰者與大宗爲五此所謂五宗也古者立宗之道嫡子旣爲宗則其庶子之嫡子又各爲其庶子之宗其法止於四而其實無窮自秦漢以來無世卿大宗之法不可以復立而其可以收合天下之心者有小宗之法存而莫之行此甚可惜也

宗法考證大宗則一小宗則四承大宗者身繼五宗禰之次子身繼四宗有大宗則事五宗禰謂父也

大宗別子爲祖別子者謂諸侯嫡子之弟別於正適也爲祖者別與後世爲始祖也

繼別爲宗謂別子之適長子繼別子與族人爲百世不遷之宗也

繼禰者爲小宗謂別子之次子以其長子繼己爲小宗而其同父兄弟宗之也

有五世則遷之宗繼禰之小宗則同父兄弟宗之繼祖之小宗則堂兄弟宗之繼曾祖之小宗則再從兄弟宗之繼髙祖之小宗則三從兄弟宗之至於四從則親屬盡絕所謂五世則遷者也是之謂小宗始祖始有封爵及始遷者爲始祖長子繼之子孫世世爲大宗統族人主始祖墓祭百世不遷髙祖傳至元孫爲繼髙祖小宗統三從兄弟主髙祖廟祭至其子五世則遷曾祖傳至曾孫爲繼曾祖小宗統再從兄弟主曾祖廟祭至其孫五世則遷祖傳至孫爲繼祖小宗統從兄弟主祖廟祭至曾孫五世則遷禰所生子爲繼禰小宗統親兄弟主禰廟祭至元孫五世則遷

大宗子按諸侯適長爲世子繼諸侯正統其次適爲別子別子所生之長子乃大宗子今法長子死主父喪用次子不用侄宗子法立則用長子之子

小宗子按別子之庶子所生之長子乃小宗子也或問如何謂之別子曰別子諸侯之弟別於正適也不得稱其父又不可宗嗣君又不可無統屬故死後別子孫立此別子爲始祖所謂別子爲祖卽大宗之祖讀爲分別之別或問小宗欲立祠堂止立當祭之龕卻是四龕俱立曰按本注四龕俱立若世數未滿且虛其不當祭之龕待他日世數滿然後徧祭四代

宗族部總論三明曹端夜行燭

家訓古人張公藝九世同居北齊隋唐皆旌表其門麟徳中髙宗封泰山幸其宅召公藝問其所以睦族之道公藝取紙筆以對乃書忍字百餘以進其意以爲宗族所以不協由尊長衣食或有不均卑幼禮節或有不備更相責望遂爲乖爭苟能相與忍之則家道雍睦矣上善之賜之縑帛吾家倘欲以雍睦傳世上爲祖宗出色下爲子孫垂訓當以張氏爲法毋曰我惡人也豈敢效好人哉人在患難之中則內而宗族外而鄕裏皆來憂卹及事平之後則各私其私各利其利而忘宗族鄕裏之情或頭畜相侵或財物相虧輒生暴怒或相毆罵或相告訐或相屠戮原其所以皆由不知宗族之情鄕裏之義苟或知之則相親相愛惟恐無日奚暇爭競哉且螻蟻微物也一穴之宮與眾居之一拳之臺與眾臨之一粒之食與眾聚之一虫之膻與眾共之可以人爲萬物之靈而不如蟻子之知義乎葬埋之法當用趙忠敏公族葬之圖左昭右穆以世爲列不可淆亂胡翰集

與許門諸友論宗法比見有以宗法爲問者景翰答之甚辯顧僕有不能釋然者數事夫大宗小宗之法其廢也久矣記大傳嘗載其說曰別子爲祖繼別爲宗繼禰者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也說者謂別子爲公子若始來在此國者後世以爲祖繼別者謂別子之世嫡也兄弟尊之謂之小宗繼髙祖者亦小宗也又曰有小宗而無大宗者有大宗而無小宗者有無宗亦莫之宗者公子是也說者謂公子爲先君之子今君兄弟又曰公子有宗道公子之宗爲其士大夫之庶者宗其士大夫之嫡者公子之宗道也說者以公子不得宗君君命適昆弟爲之宗使之宗之是公子之宗道也至於國之卿大夫有不出於公族者蓋未嘗及也而士庶人之事則又略無所見故後世之言宗法者止於卿大夫之有采地者以禮斷之也然禮固未嘗言士庶人無宗也且使大夫或有廢而爲士庶人者其宗法亦將隨而廢乎抑否乎使士庶人有升而爲卿大夫者則於法宜得立宗矣而族之適子有宗之之道乎抑自爲後世之宗乎曾子問曰宗子爲士庶子爲大夫其祭也如之何孔子曰以上牲祭於宗子之家若宗子𨿽不爲大夫而有世祿則自以上牲祭之矣𨿽世子子爲大夫亦無加焉惟大宗之子無世祿而小宗系士庶人之子孫其有庶子爲大夫者乃以上牲祭宗子之家是所謂宗子者其卿大夫之世適乎其有非卿大夫之世適而士之世適者其兄弟爲卿大夫遂以適士爲宗子可乎孔子曰宗子爲殤而死庶子弗爲後也或大宗之世適有絕其後也族人可繼以爲後乎抑亦弗爲後乎苟不爲後則大宗廢矣勿爲後者其兄弟徑自繼祖禰勿爲殤子後也非廢宗也大宗旣廢則族人皆五世則遷之宗也其於疏屬終不能合而爲一則所謂尊祖者得無有未盡乎百世不遷之宗其死也人爲之服齊衰三月其母死妻之死也亦然五世則遷之宗其死也當服者爲之大功九月其母妻之死也何獨無服乎後世宗法不行宋儒往往欲立小宗之法今士庶人之家祭祀有用宗子法者亦合於禮之意乎抑以古卿大夫之事而今士庶人行之得無僭乎朱子之述家禮固欲同志之士熟講而勉行也其於祭祀之禮未嘗不嚴於主人主婦之位則固寓宗子之法矣不然則亦有可處置者乎太宰以九兩系邦國之民五曰宗以族得民其所謂得民者豈止於今記禮者之言乎將猶有可推者乎此皆所未諭也諸君講學之日久矣苟不鄙而卒見教焉則幸矣羅虞臣集

小宗辯夫重本始聯族屬敍親�別嫡庶莫大乎宗法傳曰繼禰之爲小宗何也小宗別子之庶子也庶子不得禰父故以長子繼己爲小宗也是故繼禰之嫡諸弟宗之至二世之嫡其父之諸弟曰叔叔之子曰同堂兄弟共宗之三世之嫡其再從伯叔兄弟共宗之四世之嫡其三從之伯叔兄弟亦共宗之舉三從而同父同堂再從之伯叔兄弟可知也是謂小宗至於五世四從兄弟視小宗之髙祖爲髙祖兄弟無服也故各祖其祖爲宗其得各自爲宗可也謂其爲髙祖異也宗之言尊也尊無二明無二嫡也宗以五世爲限服盡也服者先王所用爲宗子聯屬族人之具也服盡則親盡親盡則廟毀故曰祖遷於上宗易於下此之謂也然自漢儒論釋紛如卒不可解孔穎達曰族人一身事四宗並大宗爲五考諸禮經原無四宗之說假令四宗爲之宗法視子孫互有異同族人以一身事之將誰適從此決知其不能也四宗之說起於班固固之言曰宗其爲髙祖後者爲髙祖宗宗其爲曾祖後者爲曾祖宗宗其爲祖後者爲祖宗宗其爲父後者爲父宗此固臆說也夫大宗以始祖爲宗小宗以髙祖爲宗宗至四世族人𨿽各有曾祖及祖禰之親然視之髙祖彼皆支子支子不爲宗得爲宗者髙祖所傳之嫡而已是宗安有四乎或曰禮經所稱曰繼禰曰繼髙祖何謂也曰據其初言則爲繼禰自其終言則爲繼髙禰之傳嫡下及元孫推而上及於禰然後爲小宗者備矣夫小宗以五世爲率五世之內𨿽父子祖孫相承然世止一嫡耳序之以昭穆別之以禮義而後族人尊之爲宗故曰宗子有君道焉如固之說則宗有四嫡廟有二主喪有二孤土有二王甚非古者所以定名分防僭奪之義或又曰人之族類蕃庶有髙祖同而曾祖不同者有曾祖同而祖不同者有祖同而禰不同者吾爲嫡可以主吾曾祖之祠不可以主曾祖叔之祠可以主祖之祠不可以主祖叔之祠可以主禰之祠不可以主諸叔之祠謂其各有子孫也則宗安得不分而爲四曰夫羣族之有宗子猶裘之有領也五世之族無二宗猶裘之無二領也故嫡子可以宗父而宗子之嫡不得爲其父宗嫡孫可以宗祖而支子之孫不得爲其祖宗嫡之曾孫可以宗曾祖而支子之曾孫不得爲其曾祖宗何也以義屈也服屬未斬則尊不可貳也五服之外支之嫡始得爲宗者謂髙祖已遷也故尊其曾祖爲髙祖可以自宗尊有所伸也五世未竭則髙祖在上曾祖以下皆子孫也子孫同享髙祖之廟統於尊也祭同廟享同時羣族之兄弟同在也宗之嫡主髙祖及其曾祖祖禰之獻而兄弟各佐獻其祖禰於同堂之上是故無奪嫡之嫌而一廟同享子孫曷常不各盡其孝思哉曰內則有云夫婦皆齊而宗敬終事而後敢私祭若子之說庶子無私祭乎曰此小宗事大宗之禮也小宗𨿽有嫡子然要諸大宗則庶也小宗𨿽奉四代之祭然要諸大宗則私也故祭先公而後私先大宗後小宗尊卑之義也非庶子私之謂也大傳曰庶子不祭明其宗也斯先王所以重嫡庶之分而謹逼僭之防者也曰然則老泉宗法非歟曰洵以髙曾祖禰之嫡分爲四項是惑於四宗之說也其言曰繼髙祖之嫡祈死而無子故其宗亡而虛存繼曾祖者曾祖之嫡宗善宗善之嫡昭圖繼祖者之嫡序序之嫡澹夫洵之曾祖祖皆庶也髙祖之嫡祈死而無子則當以祈之弟福福之子宗敻爲宗以繼髙祖不應自爲其曾祖立宗旣爲曾祖立宗則洵祖當宗宗善洵父當宗昭圖不應復捨曾祖之嫡而又自爲其祖立宗今人孰不欲尊祖而私禰然充洵之說是率天下亂嫡庶之分也何者大宗之嫡通夫百世故百世之小宗宗之小宗之嫡止夫五世故五世之羣兄弟宗之五世之內無二嫡猶大宗也故曰大宗率小宗小宗率羣族族人之所事者此二宗耳不然則先王之宗法也猶官多而令煩欲求其致理也得乎

譜法或問譜法進黜曰他姓之子後吾宗𨿽成派吾其猶黜諸吾宗之子爲他姓後𨿽易世吾其猶進諸譜法自大夫而下及士庶人有善行者死則書卒余則書沒其自大夫而上書則各以其制未冠而死書殤殤有成人之行書蚤卒記曰能執干戈衛社稷𨿽欲勿殤也不亦可乎故吾譜敢竊例於仲尼譜妾始自吾譜何也以義起也昔魯莊之成風也文之嬴也襄之歸也成之姒也妾也舉以子故書薨書葬書夫人春秋之義也妾有承宗之子吾奚其不譜且聞之禮稱妾有子祔於祖姑之廟廟可祔獨譜乎哉獨譜乎哉或問世有譜其出嫁之女者曰多乎哉彼則自有譜呂楠語錄

春官外署語胡材問祭止髙祖禮之制也宗子世數多速及如宗子易世而髙祖之上當祧有叔伯父者視髙祖以上之祖猶爲髙祖也則將祧之於彼以祀之也乎曰祧之於彼而祀之禮也己親盡彼親未盡也可以己而絕彼乎曰苟於彼也亦親盡則祧矣祧而藏之於墓所禮與曰禮也初旦問於材言祠堂之祭可及伯叔祖父母伯叔父母否材應之曰繼別爲小宗伯叔祖父母伯叔父母自有爲之祭者矣其可祭者其子姓同居與無後者乎問於先生先生曰是也然初氏聞其族人亦多支庶有不能祭者爲是而不忍啟東之厚也吾嘗謂父母之多男子者眾子貧一子富富者豈可以眾子之貧而缺父母之養哉伯叔父母有不能祭者聚其子孫同祭之可也

禮部北所語王獻藎問徽之宗祠一族之主咸集其椅棹杯箸徧設則地不能容或有局定而不加減又甚簡若只祀始祖及髙曾祖考之大宗然其所費又多取辦於支子而其祖考不與情如之何先生曰所祀惟始祖及髙曾祖考之大宗爲是若羣主畢聚於情則不親於禮則不嚴當各祭諸私寢且始祖眾所同出立春祭先祖先祖亦所同出皆支子所當祭者亦可以伸其敬矣何必其祖禰在此而後爲之若主祭則不拘宗子曰於禮則不嚴是矣何以謂於情則不親也曰親言乎其仁也嚴言乎其義也旣有我之髙曾祖考又以他人之髙曾祖考混之其對越之情斯不親矣其可乎周怡語錄

諭族獨慨夫譜系不具義分不聯貧富異居耕商異業流居寓處久漸睽�恐今之可知者八世後來亦復不可知已不可知則與殊方絕域之人無異也自吾祖一�所分服且未盡其勢將至於殊方絕域之人視之不甚可懼也乎頑忍錮私其誰之愆靜言思之何顏立天壤間異日何面目見祖先於地下平居談論孰不曰萬物一體實見諸行事不免裂一體爲秦越此不肖怡所深懼也謹據所聞知的然無疑者仿蘇氏族譜譜之以授後人若夫婚喪患難往來相助凡吾昆弟皆能勉之敬老卹孤賙貧振弱使一族之人咸得分願怡愧未能空言何補姑隨力所及勉爲族人歲辦墓祭之費俟後漸圖之更以望族之賢者凡吾兄弟自今以往無逞小忿無傷懿親今日合祀子姓之眾皆祖宗一人之衍也非自他來也族中或有小忿不平卽思祖宗本源不可忘也良心戚戚天親自合非望吾賢兄弟輩而誰望是祀也有數善焉一眾心以明祀事尊祖敬宗也六十以上二十以下免出分例優老慈幼也歲輪三人經管序賢均勞也子姓羣聚肅肅雍雍惇薄還淳民徳歸厚嗚呼吾賢兄弟賢子孫共勉守之無斁羅洪先宗論

上篇余讀宋濮王典禮乃知載籍能惑人也當是時言禮之臣皆賢智其發明宗法與爲後之義可謂切至矣然考其事不合揆其義未盡豈因襲者其入久師承者其守專附和者其言辯卒無以自解哉學者以其言本三禮又訂於伊川之疏遂爲百世不易至論不復詳考本末同異余恐將來之誤不特一濮議也乃著論俟君子斷焉按宗法載在小記大傳其言曰君有合族之道族人不得以其戚戚君位也蓋言諸侯絕宗不可與族人齒也是諸侯以上無宗法可知矣又曰別子爲祖繼別爲宗繼禰者爲小宗宗其繼別子之所自出者百世不遷者也宗其繼髙祖者五世則遷者也蓋言宗法爲公族卿大夫設也諸侯之始封也有人民社稷之寄有朝覲聘享祭祀省助之政勢不能自領其宗而公族無統國人不可得而治也諸侯絕宗大夫不可得而祖也故設宗法系之別子者始封始徙之諸侯之嫡次子繼別者嫡次子之世嫡也世嫡相傳廟祀別子百世不遷謂之大宗大宗百世廟祀別子則聯屬別子之子孫亦百世而不攺宗者大故曰此大宗也繼禰者世嫡之弟及其次子或嫡或庶者也生則從世嫡以祭沒則其子禰之至於五世則遷謂之小宗小宗祀禰則聯屬者止於禰之子孫五世親盡祖遷於上宗易於下宗者小故曰此小宗也是皆自始封諸侯言之者也又曰有小宗而無大宗有大宗而無小宗有無宗亦莫之宗者公子是也公子有宗道公子之子其爲士大夫之庶者宗其士大夫之適者公子之宗道也蓋言諸侯之適世居君位而世世又有嫡庶次子所謂公子也公子不比於始封之別子爲祖無二統也一君必立一宗使領羣公子及公孫而其宗亦有大小焉宗其嫡者爲大宗宗其庶者爲小宗大宗小宗皆五世而遷者也有嫡無庶則宗嫡是謂有大宗而無小宗有庶無嫡則宗庶是謂有小宗而無大宗嫡庶惟一是謂有無宗而亦莫之宗嫡庶惟一者無羣公子也己無宗亦莫爲人宗多嫡與庶卽所謂以其庶宗其嫡乃公子宗法之正也是皆自繼世諸侯言之者也宗法盡於此則知庶人以下無宗法又可知矣蓋天子諸侯者統夫人者也非五宗之謂也庶人者統於人者也比閭族黨之謂也刑不上大夫而後豫制之以禮故曰宗法爲公族卿大夫設也古制廢貴賤殊勢宗法不可復行矣世儒守陳言而不察時變乃比附曰天子大宗也諸侯小宗也入繼大統者不得顧私親此爲後之義也於乎易父子之名失君臣之義禮樂不興刑罰失措其必由此也夫蓋其不詳考之過也禮喪服斬衰爲人後者子夏傳曰何以三年也受重者以尊服服之蓋言受重大宗始有此名非大宗則無爲人後者也又曰如何而可謂之後同宗則可言惟愼所擇不必其親者也又曰如何而可以爲人後支子則可則知不奪人之宗以承重也又曰爲所後之祖父母妻妻之父母昆弟昆弟之子若子言若子明承重情不可二也又曰爲人後者爲之子申若子之義所謂推類至義之盡也齊衰曰爲人後者爲其父母期傳曰何以期不二斬也特重大宗者降所尊也又曰尊者尊統於上卑者尊統於下大宗者尊之統也大宗者收族者也蓋言尊統於上君也宗子收族統於下有君之道焉比君之義故降服降其服不沒父母之名恩與義兩得者也又曰爲人後者孰後後大宗也蓋懼昧爲後之義亂父子之服故申言以別之是知爲後止於大宗無二後也小記曰庶子不祭殤與無後者殤與無後者從祖祔食無後者有祔則知小宗𨿽無後可也凡一封君大宗一而小宗四大宗之主一而四宗之主不知凡幾必大宗而始成此服則知非爲後者其服不必皆斬而降者不必皆不杖而期也必爲後而後降則知天子諸侯之與庶人不可以類推也明矣是何也天子諸侯無降服則知無爲後者也天子諸侯之禮也有子則繼無子則及故公子各有大小宗而不比於別子之祖其死也公子祔於公子而不各爲廟蓋以序或相及必至奪宗故也故當其及也卽公子之長子亦當承之何必拘於支子乎其不及也則𨿽庶不得以干嫡何至擇於同宗乎不著其服者臣於君服必斬不問其序而皆以先君之道終焉則魯之閔僖是也夫閔僖以弟傳兄諸侯也而其禮已若父子況爲伯叔侄者哉又況爲天子者哉蓋其統不止於公族故其義亦不止於爲後義有所重則禮有所加不敢以卑者之辭名之所謂尊者尊統於上是也庶人無爲後則又其微也先王之爲政也鰥寡孤獨有養而死徙者無出鄕禮不下庶人其喪也人得而主之所謂擇之五服之內擇之前後家東西家或其裏尹主之是也故曰喪有無後無無主有主則不必後此聖人之責實也故天子諸侯之後也皆不可比於大宗彊以大宗推之持重比於爲君而父母降服比於族人之不敢以戚也止矣族人不敢戚君君未始卽沒其名而今之爲後者遽攺父母之名其義也何居且擇後於同宗亦不必皆伯叔侄也禮曰族人以支子後大宗是亦將以族人之名稱父母乎稱以族人而服以齊衰恐聖人之裁禮不如是之舛且背也此亦不詳考之過也

中篇大宗有爲後而小宗無後何也按禮大宗子之喪也五服之內親者月算如邦人月算者服之月數也邦人五服之外者也宗子及母與妻之喪丈夫婦人皆齊衰三月其親者月數從五服制服從邦人是自三月至於期合親�而皆以齊衰服之𨿽大夫之期不敢降焉何其尊也庶人爲國君畿內之民爲天子齊衰三月而已邦人服宗子無少殺焉何哉以宗子有君道故比其義也何謂義尊統是也天子國君統世人世人非此統不治故謂之世統世統者尊無上前所謂尊者尊統於上是也宗子統宗人宗人非此統不治故謂之宗統宗統者尊亦無上前所謂卑者尊統於下是也小宗子之喪也父爲之三年曰繼吾祖也丈夫婦人之爲小宗各如其親之服非獨避大宗也其統小義故微也故大宗立後所以收族也收族所以尊祖也尊祖者不敢以先祖之遺逮於刑戮故執宗法治之尊祖故敬宗敬宗故爲所後尊服齊衰加而斬三月進於三年尊之至也族人有支子不敢得而私焉曰是吾先祖之所托非吾所獨尊也有宗而後族可收宗廟可嚴是吾考吾祖吾曾吾髙皆從此而有托吾何愛焉故爲人後者不言所後父雷氏之言曰其所後或祖或曾或髙未可豫定故闕之也嗚呼似矣而未盡也爲後者獨爲彼乎哉蓋其祖也爲其祖故所後不得以爲子而己亦不得斬於父是乃至公之心聖人所自裁者也小宗無爲後也勢也祖遷於上宗易於下五世易無復續矣其族統於大宗而其親分於四宗喪主於其親祭祔於其祖又何后之有其爲大夫士者則爲之置後置後者暫假以行大夫士之禮蓋主其喪者也其無爵也男主同姓女主異姓則皆其親也其廟也繼髙者絕繼曾者得主之矣繼曾者絕繼祖者得主之矣繼祖者絕繼禰者得主之矣繼禰者祔祖繼祖者祔曾繼曾者祔髙則皆其祖也捨是而必於爲後則是專其貨財處其宮室而以爲己私有識者必所深恥而不爲而庶子昆弟之旁親無賴者皆可覬覦而幸其禍及是開自私之端聖人所必禁也而可以爲訓哉故曰小宗無後者當絕非聖人之忍也勢也天子諸侯不言後則又其重者也天子者奉天命以臨天下諸侯者稟天子命而致之國人故繼天而爲子者謂之天子諸侯尊王而爲之臣則皆王臣非祖所獨專者也故曰公子之公孫有封爲國君者則世世祖是人也不祖公子夫公孫非自絕於公子也以其有所稟命非公子所獨專也故封君之子臣昆弟封君之孫臣諸父昆弟言稟命之重無弗斬焉者矣周之郊也以稷配而明堂以文王不專於祖父何也以其奉天故先尊而後親也故曰我其夙夜畏天之威於時保之保有天命而後先祖之祀可以無墜此天子之所守也故崩薨者有世及而無爲後踐祚者無尊卑而稱先君大宗之後必擇支子固不奪人之宗又以肖賢也先君之繼必順統序固不逆天之倫亦以防亂也此其說不可得而同者也宗子殤而死庶子弗爲後蓋代其宗不成其廟也非殤則擇之族人故宗子之後無兄弟及兄弟是殤之矣而天子諸侯有世有及是豈以殤事先君乎此其說不可得而通者也事以先君則先君後夫人無弗斬焉者矣事先君之祖父母父母昆弟無弗若子焉者矣事之若子而不稱子不敢以私暱辱先君先君之義重於父也己之父母享其尊養而不易其封受之先君非己所獨專也故曰幼不誄長賤不誄貴又曰父爲士子爲大夫葬以士祭以大夫何不以大夫葬也重先君之命不忍死其親也其或重私恩致殷禮則亦不可瀆於廟不可齒於先君之親此會通之宜禮𨿽不言可以義起矣自夫昧於宗統者旣陷君於奪親昧於世統者復陷君以干正使聖人制禮曲折之詳皆爲固僻難繼之說則世儒之陋載籍之繁啟之也傳曰�多而刑五喪多而服五上附下附列也嗚呼彼固附於上下矣而卒以陷君則又何說哉故曰禮儀三百威儀三千待其人而後行

下篇宗法不可行於今者有三封建不復舉學校不復修井田不復制其不可行者勢也古者風气醇穆靈哲生故聖人之立極也必分土置牧以共天位而封建之典行焉是故諸侯世其國別子世大夫於是立三廟設壇墠得幹祫祭有圭田食有采邑有家老以治其事有僕圉臺輿以供其役夫物備而後禮嚴禮嚴而後義立義立而後勢行勢行而後法可盡故名之宗子而族人莫不聽焉期功以下莫敢戚焉此名實之應者也今之大夫起於白屋非有尺寸之籍也載符而出受代而旋非有定位可以長子孫也致其事卽食其力非有禮貌之隆於族類也故紈�之後同於隸�至不自給則轉徙而流亡其或懷賄敗官又皆怙惡污俗其身之不自淑而又遑卹其他此其不可行者一也畢命曰世祿之家鮮克由禮敝化奢麗萬世同流蓋自成周之時有然其不至陵蕩者維持之素耳是故師氏正其行保氏授其文成均養其和司諫考其過司馬正其射不幸而族人罹刑王曰宥者三有司曰辟者三而卒致於甸人此豫道諭而防禁之故其教易尊而後爵可命也及其風俗旣成耳目不雜則蒸漬優遊餘韻不殄𨿽以春秋之衰僭亂已極而名卿大夫國不乏人如魯之孟獻晉之子犯齊之平仲鄭之子產秦之蹇叔吳之季札楚之叔敖何易哉是皆禮教之效也漢承秦制郡縣破滅世家二千石皆以鋤治彊宗豪右爲政又懼其勢未易解也遷其宗於近郊以離貳之於是景屈諸田之族皆爲關內編氓不得復纘其世業其後經術盛而禮教衰功利熾而爭奪起淮南七國連從以畔而功臣得侯封者不數傳皆以罪惡國除此皆奉朝請天子所親治猶且爾況令其分土得專制哉此其不可行者二也夫人之爲惡非必其性成也要亦有以驅之矣古之選士不於商賈爲所計者卑而所存者薄志分則業不精力劬則慮不遠故爲善者貴有賴也三代之制必有夫田分業定衣食足然後責其不肖𨿽有非僻之心不敢肆矣夫饔飧不至父子不能保其親況眾人乎是故行劫起於攘伐攘伐起於聚積聚積起於慮不足無不足則亂國之民可使由禮今士聞非不尊也象魏憲典非不異也搒掠烙黥刀礩熸剔之器非不慘且毒也卒不能使遊食者外無異謀乃欲假服制聯親屬抗宗法以復古道豈不謬哉此其不可行者三也於勢稍順而分得爲者惟藩封與勛戚近之然所存者勢而已非其要也將欲維持族類以附於小宗其爲說亦有三尊尊老老賢賢惟所遇焉斯可也視其族行輩長者得主之斯尊尊矣無已行卑而年髙者得主之斯老老矣無已而徳誼足稱年行𨿽卑亦得主之斯賢賢矣此宗法之變也宗法變爲後之義亦變孟子曰天之生物也使之一本世儒兩考之嫌必是之取矣𨿽然得其常則父母一不得其常則父三而母八獨兩考哉彼其實固未變也詩云拊我畜我長我育我顧我復我出入腹我蓋言恩也是故一者指所生而言實之謂也變者指其恩而言情之謂也情有變實不可變斯固物之一本民之宜也禮斬衰曰慈母何也子夏曰妾之無子妾子之無母者父命妾曰女以爲子命子曰女以爲母生養之死葬之皆得如母貴父命也是故慈母之名本於父命非其生之謂也情也無子而後人之子其父母命之所後者幼而畜之若子然將不得比附矣乎附其列矣其於所後𨿽父母名之可也此載之律令聖人所不違也旣死而人爲之後比於置後執其喪奉其祭事其親屬而不得以父母名之則猶行古之道可也今之民散久矣各私所有而莫與相謀惟有後則攘伐之姦不作斯固所謂民之宜也與民宜之聖人亦安得而違之嗚呼此古今之辯也髙兆麟集

生日會約今人於誕日延集賓朋呼優稱觴不論家之有無一以侈盛爲貴曾記往昔以年髙分尊方做生日今則二十三十𨿽在卑幼亦做矣往昔凡遇齊頭必至七十八十以及五六十方做今則年年而做之矣人之肯做生日如此所以重吾生也夫必有身而後有生重吾生者所以重吾身也抑思此身何自而來乎非祖宗所遺乎然而祖宗往矣而祖宗之心念注在子孫凡我昆弟伯叔以至宗族孰非祖宗之遺孰非祖宗心念所注能以重吾生重吾身之心一仰思於祖宗並體祖宗心念所注以推及昆弟叔伯宗族方爲眞重吾身方爲不虛此生𨿽年年做生日不礙矣今以此意定爲生日會是會也不論尊卑長幼凡遇生日泒分有三上者五分次三分再次二分在尊長則呼卑幼而飲之在卑幼則奉尊長而祝之置簿一扇輪一直會一月一轉如此則常常相聚意气聯屬或不聞祖徳者則問之尊長或不諳世故者一型於大方仁義之訓日聞禮法之防自謹且有學問商量有緩急倚賴面熟而心自齊情眞而气自洽必不至逾越規矩敗壞倫常以自安於浮薄甘爲名教中之罪人矣夫人而爲名教之罪人身將不保非自棄其身乃棄吾祖宗所遺之身於生日何有焉必如此重身敬祖惇宗族厚風教數善兼備則亦何憚而不爲耶願自吾門始之孟子論鄕井而曰出入相友守望相助鄕且如此況於族乎況爲身以惇族乎我知人必樂之矣又如每房生子是添丁之喜亦吾祖宗心念所注血食所關如例舉焉未爲不可昔人有眞率會當時會僚友且然而況宗族夫眞率宜莫眞率於宗族矣只宜照分設肴務期可口飽腹爲止若侈張便不得名眞率規例十二則附後一是會專在惇倫非取飲酒宴樂務期人人畢集俗例常有寧可人不到而分要到是重分不重人今此專在聚人縱分可以不到人不可以不到分不到罰五分人不到罰壹錢一是會務期久遠此舉𨿽創自麟意曾聞先世有行之者矣柰何中葉而廢以前律後不令人視今猶昔之感耶惟是行止全系乎人所謂人存而政自舉凡我前輩後進錚錚不乏豈甘自棄以致中墜諄切諄切一是會專尙儉朴或遵五簋或取三養不然先設面數盂再佐小碟供飲務期便於舉行安於人情爲止再不然人多分少總待一月之中或二人合舉卽一月之中若無同壽者亦不妨再俟以三人爲率總是權宜經久之計一是會謹循禮法凡遇尊長生日子侄斷宜竭誠登堂稱祝如不到者罰五錢一是會分禮有節凡遇散壽則照數捐分若正壽則於常分之外加一倍焉一是會規矩一定凡壽期先五日發單斂分而值會之法一月輪一人司之庶無紊亂遺忘之獘其有宜發單而不發單者罰二錢一是會務遵謙讓宗族燕會不比尋常聚飲觥籌交錯之間更宜寓以禮讓相先之意不得泛習虛浮偶因杯酒而盛气相加如蹈此轍者罰三錢一是會登記宜詳每年置簿一扇登記聚會並人數分數以驗會中增盛之美如簿到不登記者罰一錢並簿遺失者罰一兩一是會立法甚嚴凡一切罰銀俱於次日值會者徵出貯於五房當鋪之中以俟公舉之費如徵不出者合族坐徵無致中阻以期遵守或曰以卑幼而罰尊長似爲未便不知尊長以禮自持必不致罰卽或偶有之值會者須稟過族長遵族長之命往徵是情理之甚當而事之極可行者一是會成人入會凡某位生幾子某人幾歲俱開載簿上以便查其至十六歲卽斂分入會定爲永例不致遺漏躲避一是會添丁宜慶遇某房添丁值會者卽登記生年月日於簿以兆生生不已之慶隨發單斂分舉賀如例一是會交接有序如前月某人值會下月交送某人其一一事體開載如例又書某月某人交與某位掌管如此寫記明白庶不至差錯起推諉之獘矣右十二則可謂詳之詳矣原以聚會爲美非欲以本枝一葉漠然如行道之人一切不相關切甚且等而下之流爲澆薄蹈習市井平常不覺一當聚會便爾手忙腳亂無安身之處如是者非無人吾見亦屢矣縱其人不足惜追念祖宗忍見斯狀然所以致是者總是平日不聞格言正論不見尊輩長者𨿽欲不如是不可得也麟今創是要見何心且派分旣分設席又合稱家有無各隨其便非彊人以所難也凡我賢達宜深維之禦李山人麟又跋於鎰中說

合族宗族有親�而在我公之以仁恩誼有隆殺而在我處之以義此教於家者以一身率眾身九族莫非吾心之所體也然同宗有賢愚貧富之不齊者可不輔之以法乎族中有田十頃者勸出義田五十畝有三頃者助田十畝中間遞爲增減而二頃以下免之擇族人之朴實不欺者主田稅之出入會眾以賙給同族之不足凡沾田稅之惠務盡田多之報有事則代勞無事則候問後臨其喪無服服緦麻小功服大功義田之子孫陵替者還其田先貧後富者補其數如同宗之田彼此皆寡無田可助則設義廩數楹候夏秋之時勸出稻麥收貯廩中擇族中之質朴者主之會眾以賙同族之不能自存者其廩之左立祠以祀入谷多而及人博者其祠中之左右揭二板左曰嘉善書其人之績右曰愧頑書其吝者歲終集眾謁祠而讀誦之以爲勸戒此家眾不能無饑寒而養之有法使有一人失養則心有外而仁義有虧可乎養旣有備教不可緩勸族中之富者開設義塾延有行而文者爲之師以教子弟及同宗之無師無贄者先授以小學莫要於習禮訓之正容止齊顏色以約其形體訓之惇孝行和長幼尊君令以約其情志諭以奢侈爲饑寒之招宴安爲憂患之招以導之勤儉諭以博奕之荒爲自棄其家酒色之荒爲自棄其身以導之抑畏敏者之以簡重木者開之以英慧柔者作之彊者抑之以導之中和欲其�不欲其浮欲其循循然不欲其悻悻然以導之莊謹及其幼儀可觀徳性有定然後授以四子次讀一經次習文藝循序漸進有志行道者送入儒學以淑己淑人爲心否則居家事親教子課農積谷以備收運系官錢糧之費以爲守身守家之地歲爲燕樂同宗之會四其時用四仲之月其物用時祭之餘豕羊各一酒醴羞�隨所有不必侈其坐以尊卑長幼爲序尊者𨿽子必位乎上長者𨿽貧賤必以齒酒以七行九行爲節飲食皆後長者擇在塾童生數輩羣歌詩之樂章以和洽其族人不接之情其詩以關雎蓼莪蓼蕭棠棣谷風黃鳥之什俾族眾咸知勸勉以遷善塾師讀邦法講古訓爲釋其義俾族眾知所向方而畏法講讀畢命童生誦嘉言有云有過相補有患相顧豈無他人不如我同父又曰有惡相沮有難相撫豈無他人不如我同祖祖父立心欲貽安妥無或結勢黨惡多故黨惡多故不如不輔誦畢少者送老者歸及門而返夫自同祖同父至於無服又至於同姓教以義塾講法講古而約之以禮養以義廩燕會歌詩而和之以樂使親者恆親疏者不薄賢才由此出家世由此興此族眾不能無愚不肖而教之有政使有一人失教則心有外而仁義有虧可乎學而至此國之本自家立矣家齊而後國可以治其序豈容紊乎陳龍正家矩

宗族自範希文設義莊後世慕義者多效之然希文意存至公惜規矩稍闊後人慕效遂雜行以利心卽如讀書豈非佳事然養贍同宗專以周急若不讀書者𨿽急寡助讀書營舉業𨿽溫飽猶厚與之不過謂舉業可博科第大門閭非如業農僅守廬舍無光宗族耳是爲義耶利耶卹之耶覬之耶又義之爲稱較自私家室者而言若通計物我則周卹同宗固猶一姓之私惠非萬物共沾之理也乃往往求免徭役惠一姓而累眾人又爲利乎義乎予故體先人意設則十六條非獨使子孫免於利心亦使後世眞效希文者不爲非義之義一義田五頃邑例十年之內應僉糧長二名今欲同民戶充應恐貽累子孫隳殞先志欲援官戶優免則近惠族人灑役通邑義亦非安謹按賦役全書本縣每年鄕飲酒禮二次共徵銀一十五兩迎春銀四兩門神桃符銀一兩五錢議於義田子粒中每年糶銀二十兩五錢納官充此三項公用擬俟崇禎辛巳大造黃冊年分具呈轉懇申詳通邑田地每畝算該豁除折銀三絲三忽零特開陳義莊一款載列起徵繇帖十年之中納銀二百零五兩足當糧長二名之費而通邑業戶其十年完納之數亦減纖微因是灑役庶可無憾一義租五百餘石除每年辦糧約用米二百三十石納免役銀約用三十石祭掃燕饗約用二十石饒免租戶限米約十餘石給管莊人戶飯米五石淨余約二百石通族舉事有繁簡歲收有丰歉凡有餘剩每年正月暇日主人於義祠中請親支賢明者公同銷算存畱若干一遇凶荒盡行加散一親友無後者不論貧富必與立嗣有田產及女者半給贅婿半畱嗣子如親房無可繼之人公議於遠房擇而嗣之遠房又無可繼先變產價置買棺槨葬地余田方入義莊公用每歲淸明前一日守祠人備三牲酒飯燭帛往掃其墓餕余卽給守祠人每墓約費米三斗開義租內銷算孤魂一生勤積惠遺後人令無祀而有祀以明報也貧無產者亦如之又不以報論一宗族傳習不齊耕讀之外工商經紀悉從便業惟禁五條一不許倚勢詐人武斷鄕曲二不許刁唆詞訟慣作中保三不許買充衙門員役作姦犯科四不許出家爲道士僧尼滅絕倫理五不許鬻身爲僕辱及先祖犯者不給條約以仲秋祭祠日會本人親房同告於先靈而削其名惟幼時爲父母所鬻非本人之罪給米代贖其身稍知自愛仍與入譜其前項過惡有能痛自懲創者本人親房及族長會同保結補給條約冊尾本名之下仍注量關一年查果攺行一體永助至有不孝不義如毆罵尊長瀆倫鼠行此三者天下大惡奇醜攺悔無門卽於聞知之日會同族眾削去譜名永不復入其或不率教訓�未及追取條約又不可置之不問者姑罰除應給事項自一石至十石量犯輕重以爲等差又有因婚喪事宜關領額米卻爲賭博煙花浪費者以後凡遇應給事宜並減半終其身一義田本贍親支然親支不得承種恐他日有擅行侵扣者縱則非義懲則傷恩謹之於初可以無獘如有自恃分尊或詭借他人出名陰行承種者斥告於祠仍三年不助使知創悔一族譜十年一修有爵者主之爵同論長家居之日每歲暇時一宴親支於義祠如數貴同時卽共爲東主人眾則分二席或三席先尊長後卑幼啟用單幅肴限八簋勿開奢端禮意須和有叫呼罵坐者次會不啟其遠支舉否隨宜顧炎武日知錄

九族宗盟之列先同姓而後異姓喪服之紀重本屬而輕外親此必有所受之不自周人始矣克明俊徳以親九族孔傳以爲自髙祖至元孫之親蓋本之喪服小記以三爲五以五爲九之說而百世不可易者也牧誓數商之罪但言昏棄厥遺王父母弟而不及外親呂刑申命有邦歷舉伯父伯兄仲叔季弟幼子童孫而不言甥舅古人所爲先後之序從可知矣故爾雅謂於內宗曰族於母妻則曰黨而昏禮及仲尼燕居三族之文康成並釋爲父子孫儀禮昏禮三族之不虞注三族謂父昆弟己昆弟子昆弟禮記仲尼燕居篇故三族和也注三族父子孫也杜元凱注左氏桓公六年傳乃謂外祖父外祖母從母子及妻父妻母姑之子姊妹之子女子之子非己之同族皆外親有服而異族者然則史官之稱帝堯舉其疏而遺其親無乃顚倒之甚乎且九族之爲同姓經傳之中有明證矣春秋魯成公十五年宋共公卒傳曰二華戴族也司城莊族也六官者皆桓族也共公距戴公九世凡十三公內除同世者四公而唐六典宗正卿掌皇九族之屬籍以別昭穆之序紀親疏之別九廟之子孫其族五十有九光皇帝一族景皇帝之族六元皇帝之族三髙祖之族二十有一太宗之族十有三髙宗之族六中宗之族四睿宗之族五此在元宗之時已有七族中睿二宗同爲一世若其歷世滋多則有不止於九者而五世親盡故經文之言族者自九而止也杜氏於襄十二年傳注曰同族謂髙祖以下則前說之非不待辧而明矣又桓六年孔氏正義謂髙祖元孫無相及之理不知髙祖之兄弟與元孫之兄弟固可以相及如後魏國子博士李琰之所謂壽有長短世有延促不可得而齊同者如宋洪邁容齋隨筆言嗣濮王士歆在隆興爲從叔祖在紹熙爲曾叔祖在慶元爲髙叔祖其明證矣餘丁未歲在大同遇代府中尉俊年近五十考其世次於孝宗爲昆弟而上距弘治之元已一百八十年秦晉二府見在者多其六七世孫亦何必帝堯之世髙祖元孫之族無一二人同在者乎疑其不相及而以外戚當之其亦昧於齊家治國之理矣路史曰親親治之始也禮小記曰親親者以三爲五以五爲九上殺下殺旁殺而親畢矣是所謂九族者也夫人生則有父壯則有子父子與己此小宗伯三族之別也周禮小宗伯掌三族之別以辯其親疏其正室皆謂之門子父者子之祖因上推之以及於己之祖子者父之孫因下推之以及於己之孫此禮傳之以三爲五也己之祖自己子視之則爲曾祖王父自己孫視之則爲髙祖王父己之孫自己父視之則爲曾孫自己祖視之則爲元孫故又上推以及己之曾髙下推以及己之曾元是所謂以五爲九也陳氏禮書曰己之所親以一爲三祖孫所親以五爲七記不言者以父子一體而髙元與曾同服故不辧異之也服父三年服祖期則曾祖宜大功髙祖宜小功而皆齊衰三月者不敢以大小功旁親之服加乎至尊故重其衰麻尊尊也減其日月恩殺也此所謂上殺服適子三年庶子期適孫期庶孫大功適孫傳重者也有適子者無適孫則長子在皆爲庶孫也則曾孫宜五月而與元孫皆緦麻三月者曾孫服曾祖三月曾祖報之亦三月曾祖尊也故加齊衰曾孫卑也故服緦麻此所謂下殺服祖期則世叔宜大功以其與父一體故加以期周道親親至重者莫如兄弟兄弟之子進而爲期其服同於子父之兄弟進而爲期其服同於祖父故曰死喪之威兄弟孔懷從世叔則疏矣加所不及故服小功族世叔又疏矣故服緦麻此發父而旁殺者也祖之兄弟小功曾祖兄弟緦麻髙祖兄弟無服此發祖而旁殺者也同父至親期同祖爲從大功同曾祖爲再從小功同髙祖爲三從緦麻此發兄弟而旁殺者也父爲子期兄弟之子宜九月不九月而期者以其猶子而進之也從兄弟之子小功再從兄弟之子緦麻此發子而旁殺者也祖爲孫大功兄弟之孫小功從兄弟之孫緦麻此發孫而旁殺者也蓋服有加也有報也有降也祖之齊衰世叔從子之期皆加也曾孫之三月與兄弟之孫五月皆報也若夫降有四品則非五服之正也觀於九族之訓如喪考妣之文而知宗族之名服紀之數蓋前乎二帝而有之矣後魏孝文太和中詔延四廟之子下逮元孫之冑申宗宴於皇信堂不以爵秩爲列悉序昭穆爲次用家人之禮此由古聖人睦族之意而推之者也

愛百姓故刑罰中人君之於天下不能以獨治也獨治之而刑繁矣眾治之而刑措矣古之王者不忍以刑窮天下之民也是故一家之中父兄治之一族之間宗子治之其有不善之萌莫不自化於閨門之內而猶有不帥教者然後歸之士師然則人君之所治者約矣然後原父子之親立君臣之義以權之意論輕重之序愼測淺深之量以別之悉其聰明致其忠愛以盡之夫然刑罰焉得而不中乎是故宗法立而刑淸天下之宗子各治其族以輔人君之治罔攸兼於庶獄而民自不犯於有司風俗之醇科條之簡有自來矣詩曰君之宗之吾是以知宗子之次於君道也

庶民安故財用足民之所以不安以其有貧有富貧者至於不能自存而富者常恐人之有求而多爲吝嗇之計於是乎有爭心矣夫子有言不患貧而患不均夫惟收族之法行而歲時有合食之恩吉凶有通財之義本俗六安萬民三曰聯兄弟而鄕三物之所興者六行之條曰睦曰卹不待王政之施而矜寡孤獨廢疾者皆有所養矣此所謂均無貧者而財用有不足乎至於葛藟之刺興角弓之賦作九族乃離一方相怨而瓶罍交恥泉池並竭然後知先王宗法之立其所以養人之欲而給人之求爲周且豫矣宋範文正公蘇州義田至今裔孫猶守其法範氏無窮人

分居陳氏禮書言周之盛時宗族之法行故得以此系民而民不散及秦用商君之法富民有子則分居貧民有子則出贅由是其流及上𨿽王公大人亦莫知有敬宗之道寖淫後世習以爲俗而時君所以統馭之者特服紀之律而已間有糾合宗族一再傳而不散者則人異之以爲義門豈非名生於不足歟

宗族部藝文一

諸侯王表

漢班固昔周監於二代三聖制法立爵五等封國八百同姓五十有餘詩載其制曰介人維藩大師維垣大邦維屏大宗維翰懷徳維寧宗子維城所以親親賢賢褒表功徳關置盛衰深根固本爲不可拔者也

與宗從弟書

孔融知晚節豫學旣美大弟困而能寤又合先君加我之義豈惟仁弟實專承之凡我宗族猶或賴焉

悼夭賦有

序

魏文帝

族弟文仲亡時年十一母氏傷其夭逝追悼無已予以宗族之愛乃作斯賦气紆結以塡胸不知涕之縱橫時徘徊於舊處睹靈衣之在�感遺物之如故痛爾身之獨亡愁端坐而無聊心戚戚而不寧步廣�而踟躕覽萱艸於中庭悲風肅其夜起秋气憯以厲情仰瞻天而太息聞別鳥之哀鳴

宗譜

晉杜預列子者君之嫡妻之子長子之母弟也君命爲祖其子則爲大宗常有一主審昭穆之序辧親�之別是故百代不遷若無子則支子爲後𨿽七十無無主婦若殤死則縗絰加一等以兄弟之列代之殤無爲父道兄弟昭穆同故也死皆爲之齊縗其月數各隨親�爲限𨿽尊𨿽出嫁猶不敢降也屬絕則爲之齊縗三月若始封君相傳則自祖始封君其支子孫皆宗大宗然則繼體君爲中宗之尊支庶莫敢宗之是以命別子爲宗主一宗奉之故曰祖者髙祖也言屬逮於君則就君屬絕於君則適宗子家也而說者或云君代代得立大宗或云別子之母弟亦得爲祖或云命妾子爲別子其嫡妻子則遷宗於君皆非也別子之弟子孫無貴賤皆宜宗別子之子孫小宗一家之長也同族則宗之其服隨親�爲比�妹出嫁不敢降之五屬斷服則不宗之矣

稱族子吁歊書

梁劉峻劉吁字彥度兄歊字士光並履髙操共卜築鐘山宋熙寺東澗有終焉之志族祖孝標與書稱之吁超超越俗如半天朱霞歊矯矯出塵如雲中白鶴皆儉歲之粱稷寒年之纖纊

在北齊與宗室書

陳徐陵陵白臨淮負海是謂徐州顓頊髙陽世有明徳自興王啟霸無勞委劍之鋒開國承家實饗彤弓之賜其後金柯玉葉霞振雲從耆舊通人茂才多士或以天下之貴負石自沈王命之尊拂衣髙蹈或熊衣雉裘靑組朱旗儒盛江東文髙河北或復分齊處魯移魏居燕瓜瓞𨿽遙芳枝無遠昔有王如王莽無關控鵠之宗劉曜劉淵彌非偃龍之族又有朱家別錄邾子之苗何氏殊源韓侯之裔三鳥五鹿時事無恆東郭西門遷訛非一吾宗𨿽廣未有駢枝咸自駒王同分才子正以金衡委禦玉斗宵亡胡賊憑陵中原傾覆我則供犧牷於東國載主祏於南都二百餘年家於揚越此則盧諶不去裴寧仍畱髙宦燕秦遲回鄕壤山河有隔敍覯無緣望冀馬而增勞瞻賓鴻而永嘆昔竇公累世光武稱其外家許都遙遠靈王思其舊宅其言𨿽大可以諭小況在宗親寧無停眷比月應雩龍星移殷鳥天明和煦體中何如願百年之老興居多福萬石之君寒暑淸豫其外族忠孝比屋連甍信義勇於干戈詩書甘於酒醴或有漁獵三史紛綸五經都講開黌詩生負帙邦君佇徳寧無掛榻之思州將欽風應有題車之命南陽坐嘯寄以共治東海行歌資其主弼梁竦不好徒爲大言鄧禹平生惟望如此若棲遲偃仰因事丘中桃果三名栗園千樹持竿而釣徵聘不來負耒而耕公侯靡屈何其髙也蓋復休哉如脫推延或遲並問吾階緣人乏叨簉皇華王事無淹公禮將畢旣而揚都蕩覆方離獫狁之災越界風塵復蹈輶軒之禮屏居空館多歷歲時亹犯靈祗招延禍罰號慕無窮肝膽屠殞煩冤胸臆不自堪居無心柰何無狀柰何自徘徊河朔亟積寒暄風患彌畱半體枯廢折臂爲公𨿽非羊祜跛足而使無慚卻克固以形如槁木心若死灰匍匐苫廬才有魂气夫迷山之客遲遙響於巖崖窮海之賓望孤煙於島嶼況乃宗均魯衛地匪燕吳車騎相望舟艫朝夕三條不遠五達非難信乃闊然遂不蒙問昔桃花之峽長避秦嬴芝艸之山遙然滄海猶復漁船可入何況平途不兼旬月勞懷旣積輒命行人弦望之間遲枉歸翰儻二三兄弟能惇昭穆之詩求我漳濱幸開劉楨之疾陽春攺節並念將宜扶力爲書多不詮次陵白

答族人梁東海太守長孺書

前人恩報近歲奉使來歸辱彼河淸年中告行並惠以明鏡亟離寒暑𨿽復時陳梁鶴日照孫鸞言慰相思反增離眷劉傅三常侍還又承書札銀鉤甚麗玉疏依然開封伸紙破愁爲笑素秋方屆溽暑稍闌體中何如善保元吉藂臺之璧少海之珠何必鄕裏所在爲貴卿托身大國旣已積年彼朝英彥理相欽挹方當交辟三命淸宦兩宮何乃闊然遲有問也吾七十之歲崦嵫已迫朽老之疾隨年而甚徒懷北邙之切未遂東都之期牽役承間但有衰頓賢從君政佐佑興基中捨諶殿中並休宜自別有書問來告訪吾文章吾自歸來鄕國亟徙炎涼牽課疲朽不無辭制而應物隨時未曾編錄旣承今告輒復搜檢行人相繼別簡知音但旣乏新聲全同古樂正恐多慚於協律致睡於文侯耳燕南趙北地角天涯言接末由但以潛欷善敬徳中郎並比境之良選皇華之上求若可輶軒別當委白君問

送澥序

唐柳宗元澥子厚之族屬也人咸言吾宗宜碩大有積徳焉在髙宗時並居尙書省二十二人遭諸武以故衰耗武氏敗猶不能興爲尙書吏者閒十數歲乃一人永貞年吾與族兄登並爲禮部屬五黜而季父公綽更爲刑部郎則加稠焉又觀宗中爲文雅者炳炳然以十數仁義固其素也意者其復興乎自吾爲僇人居南鄕後之穎然出者吾不見之也其在道路幸而過餘者獨得澥澥質厚不諂惇朴有裕若器焉必隆然大而後可以有受擇所以入之者而已矣其文蓄積甚富好慕甚正若墻焉必基之廣而後可以有蔽擇其所以出之者而已矣勤聖人之道輔以孝悌復向時之美吾於澥焉是望汝往哉見諸宗人爲我謝而勉焉無若太山之麓止而不得升也其惟川之不已乎吾去子終老於夷矣

告諸子書

宋範仲淹吾貧時與汝母養吾親汝母躬執爨而吾親甘旨未嘗充也今而得厚祿欲以養親親不在矣汝母亦已早世吾所最恨者忍令若曹享富貴之樂也吾吳中宗族甚眾於吾固有親�然吾祖宗視之則均是子孫固無親�也苟祖宗之意無親�則饑寒者吾安得不卹也自祖宗來積徳百餘年而始發於吾得至大官若獨享富貴而不卹宗族異日何以見祖宗於地下今何顏入家廟乎於是恩例俸賜常均於族人並置義田宅云

範文正義田記

錢公輔範文正公蘇人也平生好施與擇其親而貧�而賢者咸施之方貴顯時於其裏中買負郭常稔之田千畝號曰義田以養濟羣族之人日有食歲有衣嫁娶凶喪有贍擇族之長而賢者主其計而時其出納焉日食人米一升歲衣人一縑嫁女者錢五十千再嫁者三十千娶婦者三十千再娶者十五千葬者如再嫁之數葬幼者十千族之聚者九十口歲入粳米八百斛以其所入給其所聚沛然有餘而無窮仕而家居俟代者與焉仕而居官者罷勿給此其大較也初公之未貴顯也嘗有志於是矣而力之未逮者二十年旣而爲西帥及參大政於是始有祿賜之入而終其志公旣歿後世子孫修其業承其志如公之存也公𨿽位髙祿厚而貧終其身歿之日身無以爲殮子無以爲喪惟以施貧活族之義遺其子而已昔晏平仲敝車羸馬桓子曰是隱君之賜也晏子曰自臣之貴父之族無不乘車者母之族無不足於衣食者妻之族無凍餒者齊國之士待臣而舉火者三百餘人如此而爲隱君之賜乎彰君之賜乎於是齊侯以晏子之觴觴桓子予嘗愛晏子之好仁齊侯知賢而桓子服義也又愛晏子之仁有等級而言有次第也先父族次母族次妻族而後及其�遠之賢孟子曰親親而仁民仁民而愛物晏子爲近之今觀文正公之義田賢如平仲其規模遠舉又疑過之嗚呼世之都三公位享萬鍾祿其邸第之雄車輿之飾聲色之多妻孥之富止乎一己而已而族之人不得其門者豈少也哉況於施賢乎其下爲卿爲大夫爲士廩稍之充奉養之厚止乎一己而已而族之人操壺瓢爲溝中瘠者又豈少哉況於他人乎是皆公之罪人也公之忠義滿朝廷事業滿邊隅功名滿天下後世必有史官書之者予可無書也獨書其義田以警於世云公諱仲淹字希文嘉佑四年八月十日

族譜引

蘇洵蘇氏族譜譜蘇氏之族也蘇氏出於髙陽而蔓延於天下唐神堯初長史味道刺眉州卒於官一子畱於眉眉之有蘇氏自此始而譜不及者親盡也親盡則曷爲不及譜爲親作也凡子得書而孫不得書者何也以著代也自吾之父以至吾之髙祖仕不仕娶某氏享年幾某日卒皆書而他不書者何也詳吾之所自出也自吾之父以至吾之髙祖皆曰諱某而他則遂名之何也尊吾之所自出也譜爲蘇氏作而獨吾之所自出得詳與尊何也譜吾作也嗚呼觀吾之譜者孝悌之心可以油然而生矣情見於親親見於服服始於衰而至於緦麻而至於無服無服則親盡親盡則情盡情盡則喜不慶憂不弔喜不慶憂不弔則塗人也吾所與相視如塗人者其初兄弟也兄弟其初一人之身也悲夫一人之身分而至於塗人吾譜之所以作也其意曰分至於塗人者勢也勢吾無如之何也幸其未至於塗人也使其無至於忽忘焉可也嗚呼觀吾之譜者孝悌之心可以油然而生矣系之以詩曰吾父之子今爲吾兄吾疾在身兄呻不寧數世之後不知何人彼死而生不爲戚欣兄弟之情如足如手其能幾何彼不相能彼獨何心

蘇氏族譜亭記

前人匹夫而化鄕人者吾聞其語矣國有君邑有大夫而爭訟者訴於其門鄕有庠裏有學而學道者赴於其家鄕人有爲不善於室者父母輒相與恐曰吾夫子無乃聞之嗚呼彼獨何修而得此哉意者其積之有本末而施之有次第也今吾族人猶有服者不過百人而歲時蠟社不能盡其歡欣愛洽稍遠者至不相往來是無以示吾鄕黨鄰里也乃作蘇氏族譜立亭於髙祖墓塋之西南而刻石焉旣而告之曰凡在此者死必訃冠娶妻必告少而孤則老者字之貧而無歸則富者收之而不然者族人之所共誚讓也歲正月相與拜奠於墓下旣奠列坐於亭其老者顧少者而嘆曰是不及見吾鄕鄰風俗之美矣自吾少時見有爲不義者則眾相與疾之如見�物焉栗然而不寧其後少衰也猶相與笑之今也則相與安之耳是起於某人也夫某人者是鄕之望人也而大亂吾俗焉是故其誘人也速其爲害也深自斯人之逐其兄之遺孤子而不卹也而骨肉之恩薄自斯人之多取其先人之貲田而欺其諸孤子也而孝悌之行缺自斯人之爲其諸孤子之所訟也而禮義之節廢自斯人之以妾加其妻也而嫡庶之別混自斯人之篤於聲色而父子雜處歡嘩不嚴也而閨門之政亂自斯人之瀆財無厭惟富者之爲賢也而廉恥之路塞此六行者吾往時所謂大慚而不容者也今無知之人皆曰某人何人也猶且爲之其輿馬赫奕婢妾倩麗足以蕩惑里巷之小人其官爵貨力足以搖動府縣其矯詐修飾言語足以欺罔君子是州裏之大盜也吾不敢以告鄕人而私以告族人焉仿�於斯人之一節者願無過吾門也予聞之懼而請書焉老人曰書其事而闕其姓名使他人觀之則不知其爲誰而夫人之觀之則面熱內慚汗出而食不下也且無名之庶其有悔乎予曰然乃記之

族譜後錄

前人蘇氏之先出於髙陽髙陽之子曰稱稱之子曰老童老童生重黎及吳回重黎爲帝嚳火正曰祝融以罪誅其後爲司馬氏而其弟吳回復爲火正吳回生陸終陸終生子六人長曰樊爲昆吾次曰惠連爲參胡次曰剪爲彭祖次曰求言爲會人次曰安爲曹姓季曰季連爲姓六人者皆有後其後各分爲數姓昆吾如姓己氏其後爲蘇顧溫董當夏之時昆吾爲諸侯伯歷商而昆吾之後無聞至周有忿生爲司寇能平刑以教百姓周公稱之蓋書所謂司寇蘇公者也司寇蘇公與檀伯達皆封於河世世仕周家於其封故河南河內皆有蘇氏六國之際秦及代厲皆其苗裔也至漢興而蘇氏始徙入秦或曰髙祖徙天下豪傑以實關中而蘇氏遷焉其後曰建家於長安杜陵武帝時爲將以擊匈奴有功封平陵侯其後世遂家於其封建生三子長曰嘉次曰武次曰賢嘉爲奉車都尉其六世孫純爲南陽太守生子曰章當順帝時爲冀州刺史又遷爲並州有功於其人其子孫遂家於趙州其後至唐武后之世有味道焉味道聖歷初爲鳳閣侍郎以貶爲眉州刺史遷爲益州長史未行而卒有子一人不能歸遂家焉自是眉始有蘇氏故眉之蘇皆宗益州長史味道趙郡之蘇皆宗並州刺史章扶風之蘇皆宗平陵侯建河南河內之蘇皆宗司寇忿生而凡蘇氏皆宗昆吾樊昆吾樊宗祝融吳回蓋自昆吾樊至司寇忿生自司寇忿生至平陵侯建自平陵侯建至並州刺史章自並州刺史章至益州長史味道自益州長史味道至吾之髙祖其間世次皆不可記而洵始爲族譜以紀其族屬譜之所記上至於吾之髙祖下至於吾之昆弟昆弟死而及昆弟之子曰嗚呼髙祖之上不可詳矣自吾之前而吾莫之知焉已矣自吾之後而莫之知焉則從吾譜而益廣之可以至於無窮蓋髙祖之子孫家授一譜而藏之其法曰凡嫡子而後得爲譜爲譜者皆存其髙祖而遷其髙祖之父世世存其先人之譜無廢也而其不及髙祖者自其得爲譜者之父始而存其所宗之譜皆以吾譜冠焉其說曰此古之小宗也古者有大宗有小宗傳曰別子爲祖繼別爲宗繼禰者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也別子者公子及士之始爲大夫者也別子不得禰其父而自使其嫡子後之則爲大宗故曰繼別爲宗族人宗之𨿽百世而大宗死則爲之齊衰三月其母妻亡亦然死而無子則支子以其昭穆後之此所謂百世不遷之宗也別子之庶子又不得禰別子而自使其嫡子爲後則爲小宗故曰繼禰者爲小宗小宗五世之外則易宗其繼禰者親兄弟宗之其繼祖者從兄弟宗之其繼曾祖者再從兄弟宗之其繼髙祖者三從兄弟宗之死而無子則支子亦以其昭穆後之此所謂五世則遷之宗也凡今天下之人惟天子之子與始爲大夫者而後可以爲大宗其餘則否獨小宗之法猶可施於天下故爲族譜其法皆從小宗凡吾之宗其繼髙祖者髙祖之嫡子祈祈死無子天下之宗法不立族人莫克以其子爲之後是以繼髙祖之宗亡而虛存焉其繼曾祖者曾祖之嫡子宗善宗善之嫡子昭圖昭圖之嫡子惟益惟益之嫡子允元其繼祖者祖之嫡子諱序序之嫡子淡淡之嫡子位其繼禰者禰之嫡子淡淡之嫡子位曰嗚呼始可以詳之矣百世之後凡吾髙祖之子孫得其家之譜而觀之則爲小宗得吾髙祖之子孫之譜而合之而以吾譜考焉則至於無窮而不可亂也是爲譜之志云爾

勸親睦

蘇軾夫民相與親睦者王道之始也昔三代之制畫爲井田使其比閭族黨各相親愛有急相賙有喜相慶死喪相卹疾病相養是故其民安居無事則往來歡欣而獄訟不生有寇而戰則同心並力而緩急不離自秦漢以來法令峻急使民離其親愛歡欣之心而爲鄰里告訐之俗富人子壯則出居貧人子壯則出贅一國之俗而家各有法一家之法而人各有心紛紛乎散亂而不相屬是以禮讓之風息而爭鬥之獄繁天下無事則務爲欺詐相傾以自成天下有變則流徙渙散相棄以自存嗟夫秦漢以下天下何其多故而難治也此無他民不愛其身故輕犯法輕犯法則王政不行欲民之愛其身則莫若使其父子親兄弟和而妻子相好夫民仰以事父母旁以睦兄弟而俯以卹妻子則其所賴於生者重而不忍以其身輕犯法三代之政莫尙於此矣今欲教民和親則其道必始於宗族臣欲復古之小宗以收天下不相親屬之心古者有大宗有小宗故禮曰別子爲祖繼別爲宗繼禰者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也古者諸侯之子弟異姓之卿大夫始有家者不敢禰其父而自使其嫡子後之則爲大宗族人宗之𨿽百世而宗子死則爲之服齊衰九月故曰宗其繼別子之所自出者百世不遷者也別子之庶子又不得禰別子而自使其嫡子爲後則爲小宗小宗五世之外則無服其繼禰者親兄弟爲之服其繼祖者從兄弟爲之服其繼曾祖者再從兄弟爲之服其繼髙祖者三從兄弟爲之服其服大功九月而髙祖以外親盡則易宗故曰宗其繼髙祖者五世則遷者也小宗四有繼髙祖者有繼曾祖者有繼祖者有繼禰者與大宗爲五此所謂五宗也古者立宗之道嫡子旣爲宗則其庶子之嫡子又各爲其庶子之宗其法止於四而其實無窮自秦漢以來天下無世卿大宗之法不可以復立而其可以收合天下之親者有小宗之法存而莫之行此甚可惜也今夫天下所以不重族者有族而無宗也有族而無宗則族不可合族不可合則𨿽欲親之而無由也族人而不相親則忘其祖矣今世之公卿大臣賢人君子之後所以不能世其家如古人之久遠者其族散而忘其祖也故莫若復小宗使族人相率而尊其宗子宗子死則爲之加服犯之則以其服坐貧賤不敢輕而富貴不敢以加之冠婚必告喪必赴此非有所難行也今夫良民之家士大夫之族亦未必無孝悌相親之心而族無宗子莫爲之糾率其勢不得相親是以世之人有親未盡而不相往來冠昏不相告死不相赴而無知之民遂至於父子異居而兄弟相訟然則王道何從而興乎嗚呼世人之患在於不務遠見古之聖人合族之法近於迂闊而行之期月則望其有益故夫小宗之法非行之難而在乎久而不怠也天下之民欲其忠厚和柔而易治其必自小宗始矣

彭和甫族譜跋

文天祥莆中有二蔡其一派君謨其一派京傳聞京子孫慚京所爲與人言每自詭爲君謨後孝子慈孫之心固不應爾亦以見世聞羞恥事𨿽爲人後猶將愧之彭和甫之派來自博士齊非玕後也今其譜牒並二族爲一本爲君謨之後而引京以混之人情固大相遠哉予聞晉沈勁恥其父陷於逆致死以滌之卒爲忠義唐柳玭有言門地髙者一事墜先訓則無異他人是以修己不得不至諸公皆勸和甫以自立和甫而祖玕猶當爲沈勁和甫而祖博士柳玭之言得不勉乎哉

孝友庵記

明方孝孺烏傷朱氏居赤岸者爲最著元之季世丹溪先生諱震亨字彥修以道徳性命之說教其鄕人人咸服之先生娶戚氏生二子衍玉嘗擇地東朱山之原謂其子曰我死與而母俱藏此若等宜祔於左右皆應曰諾已而戚氏卒衍亦卒未幾先生亦卒玉奉先生及母夫人柩窆於其中奉兄柩窆墓右又預治其左爲二穴他日將與其妻合葬卽墓前若干武爲庵俾子弟居之以奉灑掃扁之曰孝友而來告曰此先君之志我則行之請有以示後人使世守無怠嗚呼古禮之廢也久矣葬之獘爲尢甚古之葬者萬民各以其族區分而序列之惟有罪者則不入兆域至周之季𨿽稍變弛然族葬之禮未變也昔嘗觀乎洙泗之間拜先聖人之墓見伯魚子思之冢昭穆序葬而子孫咸祔其側至今二千年未已猶有先王之遺意焉今之人儒衣冠而誦六藝者皆以學孔子自名至於葬其親則往往信俗巫冢師之說爲其身謀或父子異處或兄弟殊遷使其魂魄不相接形气不相依與黜罰其親何異乎而猶以儒稱於人不亦妄矣乎若先生父子者可謂無愧於孔子傳不云乎愼終追遠民徳歸厚矣愼終之事玉旣能行之苟欲追遠則豈不在後之人哉玉之子與衍之子從父兄弟也至於孫則爲從祖兄弟矣愈遠而至於曾元至於來昆又至於數十世分益盡愛敬之心得無少衰乎幸有人焉能相率而拜於墓下會於斯庵之中指之曰某某墓之子也某墓之孫也出於某墓者也某墓又出於先生者也吾數十百人其初數十人耳數十人其初數人耳數人之先先生一人耳一人之身何爲而不親睦乎聞斯言也有不涕泣而下拜者非人也孝友之心其能自已乎其有弗追遠而返始者乎斯豈先生之志乎其可以示後人否乎玉泣曰是先生命玉之志也請書之

宋氏世譜序

前人士有無位而可以化天下者睦族是也天下至大也睦吾族何由而化之人皆欲睦其族而患不得其道吾爲之先孰忍棄而不效乎有族者皆睦則天下誰與爲不善不善者不得肆至治可幾矣睦族之道三爲譜以聯其族謁始遷之墓以系其心惇親親之禮以養其恩譜之法正月之吉會族以修譜也四時孟月會族以讀譜也十二月之吉會族而書其行以爲勸戒也謁墓之法春序飲以申禮義秋序飲以明憲章也親親之道喜戚貧富相慶弔周卹也老壯稚弱相敬讓慈愛也役相助也力相藉也難相拯而死相葬也斯三者並行𨿽士可以成化況有位者乎不難於變天下之俗況鄕閭之近者乎近者宜其易爲有位者宜其易化然而莫爲且莫化者知道者鮮也知道而有位人焉得而不望之乎金華宋氏太史公之族太史公以道徳文學師當世道之行先於其族凡可以睦族者無不爲矣斯其譜也譜非公一代之書後世之所守者也非止一家之事舉族之所取則者也使遠而後世眾而族人皆如公之心𨿽無焉可也苟爲不然有法以傳之猶恐其或廢況徒譜乎某是以私附其說於後俾後之人得以覽而擇焉由一族而推之天下將必自玆始此固公之志也歟

族譜序

前人序曰譜者普也普載祖宗遠近姓名諱字年號又云譜者布也敷布遠近百世之綱紀萬代之宗派源流序述姓名謂之譜系條錄昏宦謂之籍狀天子書之謂之紀諸侯書之謂之史大夫書之謂之傳總而言之謂之譜譜者補也遺亡者治而補之故曰序得姓之根源記世數之遠近父昭子穆百代在於目前一序得姓之根源二世族數之遠近三明爵祿之髙卑四序官階之大小五標墳墓之所在六遷妻妾之外氏七載適女之出處八彰忠孝之進士九揚道徳之遁逸十表節義之鄕閭

戒族人書

羅倫列位叔父列位兄長別後想得安康倫別無他囑爲人祖宗父兄者惟願有好子弟所以有好子弟者非好田宅好衣服好官爵一時誇耀閭裏者也謂有好名節與日月爭光與山嶽爭重與霄壤爭久足以安國家足以風四方足以奠蒼生足以垂後世如汴宋之歐陽修如南渡之文丞相者是也若只求飽暖習勢利如前所云則所謂惡子弟非好子弟也此等子弟在家未仕也足以辱祖宗殃子孫害身家出而仕也足以污朝廷禍天下負後世甚至子孫有不敢認如宋之蔡京秦檜此豈父兄祖宗之所願哉想其勢焰官爵富貴豈止如今日鄕裏中一二前輩也而今日安在哉然所謂好子弟者亦在父兄子侄成就之耳人才之盛鄕黨爲最然非父兄敗之則子孫喪之取譏天下貽笑後世甚可惡也載之史書使後世之明君賢主輕棄南人未必不由此也吾願叔父聽之子侄戒之共慫成我做天地間一个完人蓋未有治國不由齊家家不齊而求治國無此理也何謂齊家不爭田地不占山林不尙爭鬥不肆彊梁不敗鄕裏不陵宗族不擾官府不尙奢侈弟讓其兄侄讓其叔婦敬其夫奴恭其主只要認得一忍字一讓字便齊得家也其要在子弟讀書興禮讓若不聽吾言譬如爭一畝田占一畝住基兩邊不讓或致人命或告官府或集親戚所損甚大若以此費置買前物所費幾倍若曰住基無賣此又愚也其所以爲此計者不過遺自己之子耳父母之心愛子孫一也今奪吾父母之子以與自己之子甚非我父母之心也父母𨿽不在逆其心則逆天理矣安知吾子孫不如今日之爭哉凡事皆此類也而此事尢切故特言之今後若有田地等物不明只許自家明白不許擾及官府我若不仕尢當守此言也其餘取債之屬民甚貧窮可憫自己少用一分便積得一分徳奴僕放橫不可放起自今以後無片言隻字經動府縣方好不然外人指議此人要做好人不能齊家世間安有此等好人哉由此得禍不可知也兼我在此國事日在心懷仲淹做秀才時便以天下爲己任況今日乎進退得失有義有命吾心視之已如孤云野鶴脫灑無系自古壞事皆是愛官職底人弄得狼狽了脫使根本不安枝葉安能保乎戒之戒之若使我以區區官勢來齊家不以禮義相告便成下等人了但中間有等無知子弟與不才奴僕弄出事來則須治之以官耳叔父須戒之愼勿以吾言爲迂也

吉水張氏義田記

莊昶予讀錢公輔所爲範文正公義田記未嘗不嘆文正公之賢仁於其族而又不能不慨先王之道不能行於天下而使文正之得以私於一家也夫先王之道方裏而井天下無無田之家而百姓亦無無田之人老者有養幼者有字鰥寡孤獨者又各有所賑貸而無一人不得其所蓋聖人以天下爲公而人自不得以私其家也自秦用商鞅變法之後廢井田開阡陌而天下始有富貧之分富者田連郡邑而貧者無立錐之地是以文正知族人之不免饑寒乃以爵祿之入置爲義田以周其乏其心可謂仁矣然古之人有賜之衣者曰願賜一國人之衣有賜之食者曰願賜一國人之食以文正之賢其在宋也與韓琦富弼司馬光同稱可謂得君以行道者使能告其君曰井田之法不可以不復其君未必不聽聽之未必不行行之則天下俱被其澤而三族之間亦無無田之人而文正義田之舉亦有所不暇爲矣苟使言之不聽聽之不行文正可以去也則將焉用彼相哉文正之爲執政乃不知出此而顧汲汲於族人之寒饑者不知何也蓋井田之法奮爲是論者千數百年之間惟孟子橫渠二人而己而文正之學識其小者而於此有所未講耶抑或知時君世主之不能行故有所不言耶是皆可以發一嘆也吉水處士某積徳行義隱而不售慕文正之義割田百畝收其每歲之入以公於祠堂號曰義田命其子兼美擇族一人長而賢者爲主其計凶年則散於族人之饑者而丰則償之其不能者置之煢獨無告者周之處士蓋嘗斟酌於吾友羅一峯以爲儲粟爲義而盈虛不繼惟田爲久故其法爲最善也處士之心不下於文正矣然文正仕也處士隱也隱者欲爲而不得爲仕者得爲而不能爲不能爲者不可以小不得爲者不可以大故仕者常任其責而隱者常任其義是以處士有文正之義而無文正之責嗟乎君子之道窮則志之達則行之達之所行卽窮之所志也處士果無責乎𨿽然處士老矣不可仕矣處士之子兼素仕於宿天下謂之賢守將用於朝位通顯有文正之寄也他日苟有若予之有喙三尺於仕進間者兼素其何以哉處士又嘗斟酌講明其大者以授兼素兼素之行處士之行也兼素之弟兼嶽過予求記予迂闊之人知井田之法不特可行於古而不知不可以行於今故與之極論如此處士其將以予爲迂闊否哉

韋氏族譜序

前人世嘗以族譜爲譜一族表世系使宗族子姓無所紊亂於一族此一家之史也然其書年書月書邑書郡書裏道必書曰此某姓也此某氏也此某賢人君子之後也書姬姓者必曰周公公旦之後書吳姓者必曰延陵季子之後書姚姓者必曰虞舜之後書孔氏者必曰仲尼之後書司馬者必曰程伯休父之後至於小邦僻郡卑官陋邑無所聞於天下者又皆蔽而不書此何故哉蓋操欲上人者人之同情也惟其有欲操上人之心故以吾之郭而拜子儀之郭以吾之狄而哭仁傑之狄何所不至也嗟夫堯舜孔子之先豈皆堯舜孔子者哉有堯舜孔子然後其族始大也顏孟程朱之先豈皆顏孟程朱者哉有顏孟程朱然後其族始不可及也丈夫當磊磊明明以自樹立而軒豁於天地之間不以第一等事讓人也惟其能自樹立不以第一等事讓人天下後世自曰某族某人周公孔子也某族某人子思孟軻也某族某人程子朱子也吾之族不求大而自大又豈待有慕於同姓之大者而後大哉或曰天下之事未可執一而論吾之族不出於周孔程朱固可以自力也使吾果出於是吾將亦何以哉余曰出於周孔程朱者幸也出於是而又能以之自勉是吾之族又能軒天轟地出一周孔程朱矣吾之族豈不益大以光而爲幸中之又一大幸也哉慈溪孤鶴周惟坤先生攜長興韋氏族譜詣定山求序余觀其譜略無有所扳緣依附者眞一家之信史也韋君某以進士出宰某縣質直厚重觀其譜略亦可以知其人矣天下後世之譜凡有能自樹立而無所依藉者未必不自韋氏族譜始也

湛氏小宗義田記

崔銑小宗之有義田廣孝也湛子若水奉其母陳太孺人之意爲之夫生天地之間有血气之屬者皆知愛其類然而莫知於人故不親其親悖也親親而無殺亂也義田止及於五世之子孫先近也故曰以三爲五以五爲九務遠而遺近務廣施而弗及君子不爲也湛子出其家余粟市田若干畝歲入粟二百斛於囷凡婚者嫁者喪者葬者則給之婚給八斛嫁給十斛喪給十二斛葬給十五斛是故尊尊幼幼男女之有別人道之元也湛子又置宗子田若干畝歲入粟二十斛賙其乏俾其子孫傳之敬宗子所以合族合族所以延祀宗明於上禮行於下矣歲入不足給則待嗣歲之入囷有陳則又出以市田田廣入富而恩益漙矣夫族之離由無禮也禮之廢由異學行也是故樂放者惡其拘談元者惡其粗尙髙者惡其卑喜大者惡其細趨徑者惡其繁五惡興而禮廢然後邪慝作邪慝作然後家毀家毀然後國危於乎湛氏者其將益昌也夫

沱川余氏睦族序

周怡大人以天下爲一家非彊合也天地萬物本一體也世人以一家分爾汝不知一體以手足分左右也無他公私之間耳教衰學喪人私其身父子相贈遺爲厚薄兄弟相報施爲恩義夫婦相私顧爲情好否則相怨相戕相詆相譽其何能均財用同好惡父子不相徳兄弟相好而不相猶者乎間有兄弟無嫌而妯娌未必體心妯娌心隘而兄弟未必不惑志者又況而子而孫而四五世以至八九世如壽張張氏浦江鄭氏久而猶聯屬不渙者乎民散久矣不可復望之人人矣婺源沱川余君士平能垂世規以貽諸子諸子汝仁汝智等能奉世規而篤睦爲久大業期與張氏鄭氏媲美志甚大矣求予言以佐其志予言陋何能以佐辭無已亦曰學而已矣古之親九族者在明峻徳齊家者本於修身峻徳人所得於天以生者人人具有不假外求孝弟慈者峻徳之目也父父子子兄兄弟弟所以修身以齊家也是曰明峻徳未能於是亦學之而已矣學之則篤睦可久之道何以加於此哉張之九世曰忍鄭之十世曰教予之佐余君也則曰學而已矣

胡氏家乘序

前人夫人之學也貴審輕重知取捨輕重審而取捨明可謂知學矣世固有捨梧檟而養樲棘失肩背而養一指不知務者也吾友胡子孺道學於涇野呂先生復與予卒業於東廓鄒先生二先生之學聖學也聖學莫先於孝弟其教人也恆舉古訓曰堯舜之道孝弟而已矣人之私其身也視父兄猶夫人也善吾善也力吾勞也財吾有也其孰能先父兄之善不卹其勞與有而亟求以表章之耶胡子視父兄之善惟恐其不知於人視人之善惟恐其不知於彼孺道之心苟可以章父兄之善則不遠秦楚必身往求之勞與費不卹也予與孺道交幾三十年迹其履如一日於輕重取捨之間甚明於二先生之教眞能傳習矣乎夫師教之友輔之而不能體諸其身不可謂學而體諸其身而莫知於師莫信於友不可謂篤學余讀胡氏家乘未嘗不三復慨嘆欽胡子之篤於學也胡子其孝弟矣乎讀胡子之家乘者孝弟之心自油然生矣夫言表章先世之潛徳及父兄之懿行孝子之心也能使天下信之後世傳之名世之言也有孝子之心而不得名世者文而傳之則人不信不信不能以表章也其尊祖也合族有譜祀祠有樓其孝友於父兄也存有祝美延譽於四方沒有志傳垂芳於不朽非孝義發於誠切不能詳盡周至之若是也閱其所集皆當世之大賢達官不可以飾美襲取巧致而幸得也雄文傑作星爛霞絢微言雅詠經訓箴規所以發潛徳表懿行幾三百篇非孝友發於誠切不能動師友深知篤信之若是也愛其親不卹其勞友其兄不卹其有非眞能審輕重知取捨者不能終始無倦之若是也胡子之學於二先生有光矣胡子將欲刻而藏之家塾孝子慈孫世求而繼述之傳世豈不顯乎詩曰無念爾祖聿修厥徳又曰孝子不匱永錫爾類吾於胡氏書之俾世考焉

九族類鑑序

曹於汴族而曰九析之也乎不如是則尊卑疏近不分奚而施其恩義九而曰族仍合之也不論尊卑疏近而恩義藹然貫也一身之中四其肢五其官五六其臟腑十二其經絡百其骸何啻云九然而疾痛�癢無不相關不相關者木人也九族之痛癢相關亦然而相關者鮮茫茫大眾大槪木而已矣仁人視之不勝其憐焉此九族類鑑之所由著也著之者誰師文周君也君蓋慨末俗之日漓嘆同气之不輯以家爲型陶冶六宇援古證今法戒咸備而類鑑成焉爲綱者六爲目者五十有八首曰立宗壼閾以內秩如矣次曰睦族凡此同支肫如矣次曰教子聖功浚於蒙泉次曰事親百行肇於一本次曰訓內防其厲之階也次曰治生殖其谷之原也其義精其辭剴其指陳人情物理婉以盡玩之令人色動而頤解心悅而情勃有不覺其木之蘇而仁之浹者竊謂此書可置之座右人人爲箴焉一家之九族睦則爲齊萬家之九族睦則爲治天下家家九族睦則爲平道有二乎哉君之所造逖矣乃題數語於簡端且將告於吾家之九族俾共遵奉而各告其九族則願諸天下之家家

請建立義莊疏

姜寶奏爲置立義田備荒贍族比例請命以垂久遠事臣初入仕時念臣族生齒日繁人多散處責望其謹飭爲難曾建祠一所置田四百畝供辦祭祀於祠前廳事內設聖諭牌位上寫太祖髙皇帝教民榜文及仿浦江鄭氏著有家規二十條先正呂氏鄕約六條每月朔召集有眾會講其中今已二十餘年矣族人貧困者多生計日窘臣觸目怵衷欲仿古人義田遺意而田瘠人眾不敷支給但量給義米以賙助貧而不敢爲非者又開義塾立文會以聚教貧生而所濟終亦不多自內外歷任家居十五年陸績經畫以至於今蒙皇上渥恩起自田間遂躋九列俸入漸厚祠費節省亦漸有成緒先後置立並臣男士麟士昌讓出受分業田共計一千餘畝竊見數年以來臣郡縣水旱頻仍道殣相望艸根樹皮皆已食盡臣忝一族領袖目擊族人饑寒不忍坐視不爲之所欲將前田置爲義莊立法賑給庶臣族人貧者得無流亡轉徙之患將來亦可漸次諭之於善以共守朝廷禮法但義田之設本以賙助貧困而冊籍未立恐日久或至廢弛宗約之行本以訓誨族人而勸懲未備恐人情不免違玩非奉明旨通行所在官司以官法行家法似不能行之久遠使臣族子孫沾被主上渥恩於無窮也查得先朝大學士徐溥曾以義田奏請欽蒙孝宗皇帝下部議行其子孫見在遵守臣之名位不敢望溥至於贍族以彰君賜一念竊與溥同謹將田地頃畝數目冊子一樣三本並以所立家規告送戶部伏望聖慈矜憫臣愚�下該部查議印給二本發去鎭江常州二府轉發所屬該縣當官存照一本並家規給與臣家收執以憑擇人掌管待造黃冊之年另以姜義莊爲名立戶造入本縣本圖及武進縣寄籍圖分帶管數內關領由帖辦納稅糧儻有內外人侵占爭奪及子孫關支義米等項而故有違犯者照祠規諭處責罰倘又不從許呈告所在官司斷理禁治庶家法之行永賴國法臣今得請裏居糾率大小戶丁循理守分相與沐浴皇仁祝延聖壽於永永則是臣身旣退猶可仰報天恩於萬一也臣不勝懇切祈望之至爲此具本專差義男姜敬賫捧謹具奏聞伏候�旨

家譜序

鄧元錫鄧元錫皇思家先世之故泫然而嘆之也曰譜其忍無作夫又其敢無作夫我先祖顯翁本象岸支子又髙祖考少孤舊譜亡焉碑獨著五世今譜本碑自髙祖考所知而下居荷山�源者僅乃有世系從曾祖而下居南津者事傳始可詳失弗詳後何覿焉將無遂淪乎夫從曾祖昆弟從祖昆弟至從父兄弟親莫暱焉其上殺下殺旁殺卽親盡而恩存故著其系牒論次其遺事曰家譜明不敢標族也夫世系者名實之所從出也天親之屬竭五世譜五世一提卽引引繩繩如貫珠而慈孝可興生卒諱字丘墓若外氏系焉燦如指掌歷百葉如覯也故譜世系夫子孫而不論撰其先人是悖亂之行也古人不忍也先祖無美而稱之是誣也古人不敢也先祖有徳善勛能�身刑家效於邦國者論撰之以存孝思比焉仁也舉與其來許復焉比焉教也古人不廢也故譜事傳有世系而後名實具名實具而後事行詳事行詳而略者可省繹也況興僨隆污之故時臚列乎是勸誡之道也夫家道成於女貞民俗貞乎閫範女徳者風之隧家之所由盛衰也故姓氏從夫列世系懿行特標內傳內傳次焉夫葬者藏也藏體魄以送往祠之言思也思精爽以迎來葬日中而虞營宮室先廟古重之矣今自巫醫夏畦之賤歲時未有不灑麥飯於其先人之丘墓者戚之也體魄之藏春雨秋露之思有無重乎故譜祠墓古有田則祭謂田祿也今庶人得有田士大夫家各往往有祭田是祠墓所以守也故譜祭田嗟遺文至重矣先世精神心術行業之所寓手澤存焉家洊罹乎水火傷乎耗矣乃得其片楮隻字是音容再覿也今行萬里途聆鄕音而喜況歷時閱歲先人及見乎故重遺文家�次之夫薦紳先生世交承有道切磋有義此贈送記序題識尺牘若碑銘哀挽之所從作也況先行是徵於珙璧駟馬乎何有故譜贈言禮者體也藏身之固家所以爲幹也徽國文公家四禮具矣世頗遵用其文然書早逸未訂余讀古禮經質奧而淵深竊不自揆原本禮意疏俗流失銓補其一二附焉諸儒先家範格言頗類載其中嗚呼詩不云乎��瓜瓞瓜瓞瓜也瓜一本蔓生而未大睹世系感焉詩曰明發不寐有懷二人睹事傳愓焉又曰惟桑與梓必恭敬止撫遺文歷祠墓傷焉思焉曾孫之穡以爲酒食我屍賓古豳雅重田矣乃尊祖重宗永世克孝隆禮由禮以保明其身其必由學乎然不虛道存乎其人作序譜

與官莊宗人書

史桂芳汝兄弟要孝汝祖要孝汝父只是讀書立志學聖人便是顯親便是大孝若做佛事便不是聖人便是俗人便不孝若奢侈便不是聖人便是市鎭俗人便不孝若信風水只算己身不顧祖父便是不孝祿位名壽誰不愛要徳爲主何爲徳孝是徳舜孝大故徳大子思看得眞向風水求福不修徳大愚人耳

宗族部藝文二詩

小雅頍弁三章

此燕兄弟親戚之詩有頍者弁實維伊何爾酒旣旨爾殽旣嘉豈伊異人兄弟匪他蔦與女蘿施於松柏未見君子憂心奕奕旣見君子庶幾悅懌有頍者弁實維何期爾酒旣旨爾殽旣時豈伊異人兄弟具來蔦與女蘿施於松上未見君子憂心怲怲旣見君子庶幾有臧有頍者弁實維在首爾酒旣旨爾殽旣阜豈伊異人兄弟甥舅如彼雨雪先集維霰死喪無日無幾相見樂酒今夕君子維宴

角弓八章

此刺王不親九族而好讒佞使宗族相怨之詩騂騂角弓翩其反矣兄弟昏姻無胥遠矣爾之遠矣民胥然矣爾之教矣民胥效矣此令兄弟綽綽有裕不令兄弟交相爲愈民之無良相怨一方受爵不讓至於已斯亡老馬反爲駒不顧其後如食宜饇如酌孔取毋教猱升木如塗塗附君子有徽猷小人與屬雨雪瀌瀌見晛曰消莫肯下遺式居婁驕雨雪浮浮見晛曰流如蠻如髦我是用憂

大雅行葦四章

疑此祭畢而燕父兄耆老之詩惇彼行葦牛羊勿踐履方苞方體維葉泥泥戚戚兄弟莫遠具爾或肆之筵或授之幾肆筵設席授幾有緝禦或獻或酢洗爵奠斝醓醢以薦或燔或炙嘉殽脾臄或歌或咢惇弓旣堅四鍭旣鈞捨矢旣均序賓以賢惇弓旣句旣挾四鍭四鍭如樹序賓以不侮曾孫維主酒醴維醹酌以大斗以祈黃黃臺背以引以翼壽考維祺以介景福

晉宗親會歌

晉張華族燕明禮順餟食序親親骨肉散不殊昆弟豈他人本枝篤同慶棠棣著先民於皇聖明後天覆弘且仁降禮崇親戚旁施協族姻式宴盡酣娛飲禦備羞珍和樂旣宣洽上下同歡欣徳教加四海惇睦被無垠

贈長沙公族祖四首

陶潛長沙公於余爲族祖同出大司馬昭穆旣遠已爲路人經過潯陽臨別贈此同源分流人易世�慨然寤嘆念玆厥初禮服遂悠歲往月䢐感彼行路眷然躊躇於穆令族允構斯堂諧气冬暄映懷圭璋爰采春花載警秋霜我曰欽哉實宗之光伊余云遘在長忘同笑言未久逝焉西東遙遙三湘滔滔九江山川阻遠行李時通何以寫心貽此話言進簣𨿽微終焉爲山敬哉離人臨路淒然款襟或遼音問其先

悲從弟仲徳

前人銜哀過舊宅悲淚應心零借問爲誰悲懷人在九冥禮服名羣從恩愛若同生門前執手時何意爾先傾在數竟未免爲山不及成慈母沈哀疚二子才數齡雙位委空館朝夕無哭聲流塵集虛坐宿艸旅前庭階除曠遊迹園林獨餘情翳然乘化去終天不復形遲遲將回步惻惻悲襟盈

誡族子

謝混康樂誕通度實有名家韻若加繩染功剖塋乃瓊瑾宣明體遠識穎達且沈雋若能去方執穆穆三才順阿多標獨解弱冠纂華引質勝誡無文其尙又能峻通遠懷淸悟采采標蘭訊直轡解不躓抑用解偏吝微子基微尙無倦由慕藺勿輕一簣少進往必千仞數子勉之哉風流由爾振如不犯所知此外無所愼

於安城答靈運五章

宋謝瞻條繁林彌蔚波淸源逾浚華宗誕吾秀之子紹前引綢繆結風徽煙熅吐芳訊鴻漸隨事變雲臺與年峻華萼相光飾嚶鳴悅同響親親子惇余賢賢吾爾賞比景後鮮輝方年一日長萎葉愛榮條涸流好河廣徇業謝成操復禮愧貧樂幸會果代耕符守江南曲履運傷荏苒遵塗嘆緬邈布懷存所欽我勞一何篤肇允𨿽同規翻飛各異槪迢遞封畿外窈窕承明內尋塗塗旣睽卽理理已對絲路有恆悲矧乃在吾愛跬行安步武鍛翮周數仞豈不識髙遠違方往有吝歲寒霜雪嚴過半路逾峻量己畏友朋勇退不敢進行矣勵令猷寫誠酬來訊

贈族叔衛軍

齊王融臺曜澄華鉉嶽裁峻經天爲象麗地作鎭不器其徳有斐斯文質超瑚璉才逸卿云搖筆泉瀉動詠霙紛徳聲伊何如蘭之宣貞筠抽箭璧懷山六樂畢該五禮備貫七訓是敷三英有粲惟旦惟公惟公惟旦

贈族人秣陵兄弟

梁何遜何思澄爲秣陵令吾宗昔多士文雅髙縉紳小子無學術丁寧困負薪傍枝實紛亂領袖寄親姻名價齊兩許閨門比三陳風力咸通邁藝業並紛綸元方振髙羽洛令初解巾自爾典名郡所在號淸淳齊兒敢爲俗蜀物豈隨身祿俸不妻子謳吟乃吏民孰云穢明徳惟在中聖人若能遺酌我稱首當屬仁伸將本特達坎壈猶賤貧方成天下士豈伊席上珍外情或簡易內鑑甚人倫時然臨下邑摘伏信如神顧余晚脫略懷抱日湮淪遊宦疲年事來往厭江濱十載猶先職一官乃任眞土牛竟不進芻狗空重陳羇旅無儔匹形影自相親蕭索髙秋暮砧杵鳴四鄰霏霏入雨漠漠暗�塵所思不可見邈若胡與秦願子加餐飯良會在何辰

仰贈從兄興寧置南

前人家世傳儒雅貞白仰余徽宗派已孤狹財產又貧微棲息同蝸捨出入共荊扉松筆昭臨沼蒲簡得垂帷幸逢四海泰日月耀增輝相顧無羽翮何由總奮飛一朝異言宴萬里就睽違遠江飄素沫髙山郁翠微相思對渺渺相望隔巍巍死灰終不燃長岑且未歸當憐此分袂脈脈淚沾衣

同王昌齡送族弟襄歸桂陽

唐李白秦地見碧艸楚謠對淸樽把酒爾何思鷓鴣啼南園余欲羅浮隱猶懷明主恩躊躇紫宮戀孤負滄洲言終然無心雲海上同飛翻相期乃不淺幽桂有芳根

又

前人爾家何在瀟湘川靑莎白石長江邊昨夢江花照江國幾枝正發東前覺來欲往心悠然魂隨越鳥飛南天秦云連山海相接桂水橫煙不可涉送君此去令人愁風帆茫茫隔河洲春潭瓊艸綠可折西寄長安明月樓

登黃山陵歊臺送族弟溧陽尉濟充泛舟赴華

陰得齊字

前人鸞乃鳳之族翺翔紫雲霓文章輝五色雙在瓊樹棲明朝各飛去鳳與鸞俱啼炎赫五月中朱曦爍河堤爾從泛舟役使我心魂淒秦地無艸木南云喧鼓鼙君王減玉膳早起思鳴�漕引救關輔疲人免塗泥宰相作霖雨農夫得耕犁靜者伏艸間羣才滿金閨空手無壯士窮居使人低送君登黃山長嘯倚天梯小舟若鳧雁大舟若鯨鯢開帆散長風舒捲與云齊日入牛渚晦蒼然夕煙迷相思在何所杳在洛陽西

贈從弟宣州長史昭

前人淮南望江南千里碧山對我行倦過之半落靑天外宗英佐雄郡水陸相控帶長川豁中流千里瀉吳會君心亦如此包納無小大搖筆起風霜推誠結仁愛訟庭垂桃李賓館羅軒蓋何意蒼梧雲飄然忽相會才將聖不偶命與時俱背獨立山海間空老聖明代知音不易得撫劍增感慨當結九萬期中途莫先退

單父東樓秋夜送族弟枕之秦

前人爾從咸陽來問我何勞苦沐猴而冠不足言身騎土牛滯東魯沈弟欲行凝弟畱孤飛一雁秦云秋坐來黃葉落四五北斗已掛西城樓絲桐感人弦亦絕滿堂送君皆惜別捲簾見月淸興來疑是山陰夜中雪明日鬥酒別惆悵淸路塵遙望長安日不見長安人長安宮闕九天上此地曾經爲近臣一朝復一朝發白心不攺屈原憔悴滯江潭亭伯流離放遼海折翮翻飛隨轉蓬聞弦虛墜下霜空聖朝久棄靑雲士他日誰憐張長公

示從孫濟

杜甫平明跨驢出未知適誰門權門多噂沓且復尋諸孫諸孫貧無事宅舍如荒村堂前自生竹堂後自生萱萱艸秋已死竹枝霜不蕃淘米少汲水汲多井水渾刈葵莫放手放手傷葵根阿翁懶惰久覺兒行步奔所來爲宗族亦不爲盤餐小人利口實薄俗難具論勿受外嫌猜同姓古所惇

敬寄族弟唐十八使君

前人與君陶唐後盛族多其人聖賢冠史籍枝派羅源津在今最磊落巧僞莫敢親介立實吾弟濟時肯殺身物白諱受玷行髙無污眞得罪永泰末放之五溪濱鸞鳳有鍛翮先儒曾抱麟雷霆劈長松骨大卻生筋一失不足傷念子孰自珍泊舟楚宮岸戀闕浩酸辛除名配淸江厥土巫峽鄰登陸將首途筆札枉所申歸朝局病肺敍舊思重陳春風洪濤壯谷轉頗彌旬我能泛中流搪突鼉獺瞋長年已省柁慰此貞良臣

寄監察從兄

曹鄴我祖居鄴地鄴人識文星此地星已落兼無古時城古風旣無根千載難重生空畱建安書傳說七子名賤子生桂州桂州山水淸自覺心貌古兼合古人情因爲二雅詩出語有性靈持來向長安時得長者驚芝艸不爲瑞還共木葉零恨如轍中土終歲塡不平吾宗戴廌冠忽然入西京憐其羽翼單撫若親弟兄松根已堅牢松葉豈不榮言罷眼無淚心中如酒酲

秋梢曉坐閣遇舟東下揚州卽事寄上族父江

陽令

盧僎虎嘯山城晚�鳴江樹秋紅林架落照靑峽送歸流歸流赴淮海徵帆下揚州族父江陽令盛業繼前修文掩崔亭伯徳齊陳太丘時哉惜未與千載且爲儔憶昔山陽會長懷東上游稱觴阮林下賦雪謝庭幽道濃禮自略气舒文轉遒髙情薄雲漢酣態坐芳洲接席復連軫出入陪華輈獨善與兼濟語默奉良籌歲月歡無已風雨暗颼颼掌憲時持節爲邦邈海頭子人惠𨿽樹蒼生望且畱微躬趨直道神甸淸猷仙臺適西步蠻僥忽南浮宇內皆安樂天涯獨遠投忠信徒堅仗神明豈默酬觀生海漫漫稽命天悠悠云�巴子峽月遠吳王樓懷昔明不寐悲今歲屬周喟無排云翮暫得抒離憂空灑沾紅淚萬里逐行舟

宋中送族侄式顏

髙適時張大夫貶括州使人召式顏遂有此作大夫擊東胡胡塵不敢起胡人山下哭胡馬海邊死部曲盡公侯輿臺亦朱紫當時有勛業末路遭讒毀轉�燕趙間剖符括蒼裏弟兄莫相見親族遠枌梓不攺靑雲心仍招布衣士平生懷感激本欲候知己去矣難重陳飄然自玆始遊梁且未遇適越今何以鄕山西北愁竹箭東南美崢嶸縉雲外蒼莽幾千里旅雁悲啾啾朝昏孰云已登臨多瘴癘動息在風水𨿽有賢主人終爲客行子我攜一樽酒滿酌聊勸爾勸爾惟一言家聲勿淪滓

又送族侄式顏

前人惜君才未遇愛君才若此世上五百年吾家一千里俱遊帝城下忽在梁園裏我今行山東離憂不能已

贈羅昭威

羅隱寒門𨿽得在諸宗棲北巢南恨不同馬上固慚銷髀肉幄中猶美愈頭風蹉跎歲月心仍切迢遞江山夢未通深荷吾人有知己好將刀筆當英雄

贈徐州族侄

韓愈我年十八九壯气起胸中作書獻云闕辭家逐秋蓬歲時易遷次身命亦厄窮一名𨿽云就片祿不足充今者復何事卑棲寄徐戎蕭條資用盡濩落門巷空朝眠未能起遠懷方郁悰擊門者誰子問言乃吾宗自云有奇術探妙知天工旣往悵何及將來喜還通期我語非佞當爲佐時雍

族兄才卿下第後赴宜祿酒官以詩寄之

金蕭貢久期老距擅文�命壓人頭可得忙兩腳塵泥官業晚十年燈火夜窗涼霜添老葉山梨紫雨浥寒叢野菊香南北相望無百里幾時尊酒涴離腸

送振先宗丈歸祖庭

元歐陽元歐公孫子多擘派以爲四莫年歸潁陰非無首丘志乞洪不得請由是懈歸計考公生平言亦頗憾先世先世多才賢生適逢五季幅員政分裂盡瘁幹所事竟乏垂世名蓋亦限地勢況復公少孤坎壈蜀漢裔身當混一秋代逢承平際擇裏審所安實邇輦轂地子孫托畿內宦轍亦云易人情曷免爾公豈溺聲利詎知板移南北尋睽異一枝先南邁司造有深意沙溪標徳裏瀧岡重塋祭至今靑原家十世祀不替振先吾宗英守正恥�骳誾誾保家法處約不少懟嘉樹無由枝嘉谷無滯穗原本旣不凡時需諒無棄矧今掄俊髦往往論根器老夫辭冊府多病久憔悴徒懷薦士心言莫士軒輊賦詩當推轂自愧辭已費憧憧靑雲友誰如古人誼

送族侄擴之通州

華幼武吾族最全盛家聲詩禮傳自遭喪亂後誰能事陳編猶子苦好學鄕閭獨稱賢文采珊瑚枝照映棠棣篇時同竹林會嘯�相周旋一朝攜酒至別我荒城邊問渠欲何之言將適通川通川渺何許遠在滄海壖府侯朱夫子招我開講筵老懷極慰喜汝去毋畱連吹噓千里外感激故人憐修程盡努力愼勿中道捐蛟龍起春雷雕鶚摶秋天物遇各有時立功須盛年此行非艸艸著鞭宜爾先要登靑雲路忠義尙勉旃舟發梁溪水帆拂狼山煙骨肉重相思兩地心懸懸長江浩無波系楫秋風前行當賦淸句懷此山中泉

都門逢族人

明程伯陽白都門道相逢意自親卽傾竹葉酒共醉柳花春漂泊任孤旅�狂異眾人還思汊口上歸去好垂綸示族子

吳天泰人生各分定如面異黔晰讀書求仕宦運數杳莫測不如事田勤苦但食力我家本淸門中葉浸流失相將習遊閒遂乃離朴質流覽五服遙頗喜見諸侄水國采菱魚陸海種�秫上可奉髙堂俯足寧家室少遊嘗有言款段與下澤鄕裏稱善人庶幾念祖徳宗族部紀事一史記五帝本紀帝嚳髙辛者黃帝之曾孫也顓頊崩髙辛卽帝位髙辛於顓頊爲族子左傳昔髙陽氏有才子八人蒼舒隤敳檮戭大臨尨降庭堅仲容叔達齊聖廣淵明允篤誠天下之民謂之八愷髙辛氏有才子八人伯奮仲堪叔獻季仲伯虎仲熊叔豹季貍忠肅共懿宣慈惠和天下之民謂之八元此十六族也世濟其美不隕其名以至於堯堯不能舉舜臣堯舉八愷使主后土以揆百事莫不時序地平天成舉八元使布五教於四方父義母慈兄友弟恭子孝內平外成國語宣王欲得國子之能導訓諸侯者樊穆仲曰魯侯孝王曰何以知之對曰肅恭明神而敬事老賦事行刑必問於遺訓而咨於故實不幹所問不犯所咨王曰然則能訓治其民矣乃命魯孝公於夷宮左傳莊公二十三年晉桓莊之族逼獻公患之士蒍曰去富子則羣公子可謀也已公曰爾試其事士蒍與羣公子謀譖富子而去之二十四年晉士蒍又與羣公子謀使殺遊氏二子士蒍告晉侯曰可矣不過二年君必無患二十五年晉士蒍使羣公子盡殺遊氏之族乃城聚而處之冬晉侯圍聚盡殺羣公子宋成公卒於是公子成爲右師公孫友爲左師樂豫爲司馬鱗矔爲司徒公子蕩爲司城華禦事爲司寇昭公將去羣公子樂豫曰不可公族公室之枝葉也若去之則本根無所庇蔭矣葛藟猶能庇其本根故君子以爲比況國君乎此諺所謂庇焉而縱尋斧焉者也必不可君其圖之親之以徳皆股肱也誰爲貳若之何去之不聽穆襄之族率國人以攻公殺公孫固公孫鄭於公宮六卿和公室樂豫捨司馬以讓公子卬昭公卽位而葬書曰宋人殺其大夫不稱名眾也且言非其罪也初驪姬之亂詛無畜羣公子自是晉無公族及成公卽位乃宦卿之適子而爲之田以爲公族又宦其餘子亦爲餘子其庶子爲公行晉於是有公族餘子公行趙盾請以括爲公族曰君姬氏之愛子也微君姬氏則臣狄人也公許之冬趙盾爲旄車之族使屏季以其故族爲公族大夫司城蕩卒公孫壽辭司城請使意諸爲之旣而告人曰君無道吾官近懼及焉棄官則族無所庇子身之貳也姑紓死焉𨿽亡子猶不亡族鄭襄公將去穆氏而捨子良子良不可曰穆氏宜存則固願也若將亡則亦皆亡去疾何爲乃捨之皆爲大夫宣公十三年冬晉人討邲之敗與淸之師歸罪於先縠而殺之盡滅其族君子曰惡之來也己則取之其先縠之謂乎齊侯使晏嬰請繼室於晉叔向從之宴相與語叔向曰齊其何如晏子曰此季世也叔向曰然𨿽吾公室今亦季世也晏子曰子將若何叔向曰晉之公族盡矣肸聞之公室將卑其宗族枝葉先落則公從之肸之宗十一族惟羊舌氏在而已肸又無子公室無度幸而得死豈其獲祀子皮之族飲酒無度故馬師氏與子皮氏有惡齊師還自燕之月罕朔殺罕魋罕朔奔晉周鞏簡公棄其子弟而好用遠人二年夏四月辛酉鞏氏之羣弟子賊簡公宋公使樂大心盟於晉且逆樂祁之屍辭僞有疾乃使向巢如晉盟且逆子梁之尸子明謂桐門右師出曰吾猶衰絰而子擊鐘何也右師曰喪不在此故也旣而告人曰己衰絰而生子余何故捨鐘子明聞之怒言於公曰右師將不利於戴氏不肯適晉將作亂也不然無疾乃逐桐門右師注子明樂祁之子右師樂大心子明族父也右師往子明子明逐使出門忿其不逆父喪無同族之恩也國語韓獻子老使公族穆子受事於朝辭曰厲公之亂無忌備公族不能死臣聞之曰無功庸者不敢居髙位今無忌知不能匡君使至於難仁不能救勇不能死敢辱君朝以忝韓宗請退也固辭不立悼公聞之曰難𨿽不能死君而能讓不可不賞也使掌公族大夫夏父弗忌爲宗烝將躋僖公宗有司曰非昭穆也曰我爲宗伯明者爲昭其次爲穆何常之有有司曰夫宗廟之有昭穆也以次世之長幼而等胃之親�也夫祀昭孝也各致齊敬於其皇祖昭孝之至也故工史書世宗祝書昭穆猶恐其逾也今將先明而後祖自元王以及主癸莫若湯自稷以及王季莫若文武商周之烝也未嘗躋湯與文武爲逾也魯未若商周而攺其常無乃不可乎弗聽遂躋之展禽曰夏父弗忌必有殃夫宗有司之言順矣僖又未有明焉犯順不祥以逆訓民亦不祥易神之班亦不祥不明而躋之亦不祥犯鬼道二犯人道二能無殃乎侍者曰若有殃焉在抑刑戮也其夭札也曰未可知也若血气彊固將壽寵得沒𨿽壽而沒不爲無殃旣其葬也焚煙徹於上反自鄢範文子謂其宗祝曰君驕泰而有烈夫以徳勝人者猶懼失之而況驕泰乎君多私今以勝歸私必昭昭私難必作吾恐及焉凡吾宗祝爲我祈死先難爲免七年夏範文子卒冬難作始於三郤卒於公知宣子將以瑤爲後知果曰不如宵也宣子曰宵也狠對曰宵之狠在面瑤之狠在心心狠敗國面狠不害瑤之賢於人者五其不逮者一美鬢長大則賢射禦足力則賢伎藝畢給則賢巧文辯惠則賢彊毅果敢則賢如是而甚不仁以其五賢陵人而以不仁行之其誰能待之若果立瑤也知宗必滅弗聽知果別族於太史爲輔氏及知氏之亡惟輔果在孔叢子雜訓篇魯人有同姓死而勿弔者人曰在禮當免不免當弔不弔有司罰之如之何子之無弔也答曰吾以其�遠也子思聞之曰無恩之甚也昔者季孫問於夫子曰百世之宗有絕道乎子曰繼之以姓義無絕也故同姓爲宗合族爲屬𨿽國子之尊不廢其親所以崇愛也是以綴之以食序列昭穆萬世婚姻不通忠篤之道然也新序齊崔杼者齊之相也弒莊公止太史無書君弒及賊太史不聽遂書賊曰崔杼弒其君崔子殺之其弟又嗣書之崔子又殺之死者二人其弟又嗣復書之乃捨之南史氏是其族也聞太史盡死執簡以往將復書之聞旣書矣乃還君子曰古之良史說苑楚令尹子文之族有幹法者廷理拘之聞其令尹之族也而釋之子文召廷理而責之曰凡立廷理者將以司犯王令而察觸國法也夫直士持法柔而不撓剛而不折今法而背令而釋犯法者是爲理不端懷心不公也豈吾營私之意也何廷理之駁於法也吾在上位以率士民士民或怨而吾不能免之於法今吾族犯法甚明而使廷理因緣吾心而釋之是吾不公之心明著於國也執一國之柄而以私聞與吾生不以義不若吾死也遂致其族人於廷理曰不是刑也吾將死廷理懼遂刑其族人成王聞之不及履而至於子文之室曰寡人幼少置理失其人以違夫子之意於是黜廷理而尊子文使及內政國人聞之曰若令尹之公也吾黨何憂乎乃相與作歌曰子文之族犯國法程廷理釋之子文不聽卹顧怨萌方正公平史記秦始皇本紀二世卽位乃遵用趙髙行誅大臣及諸公子以罪過連逮少近官三郎無得立者而六公子戮死於杜公子將閭昆弟三人囚於內宮議其罪獨後二世使使令將閭曰公子不臣罪當死吏致法焉將閭曰闕廷之禮吾未嘗敢不賓贊也廊廟之位吾未嘗敢失節也受命應對吾未嘗敢失辭也何謂不臣願聞罪而死使者曰臣不得與謀奉書從事將閭乃仰天大呼天者三曰天乎吾無罪昆弟三人皆流涕拔劍自殺宗室振恐李斯傳二世然髙之言乃更爲法律於是羣臣諸公子有罪輒下髙令鞫治之殺大臣蒙毅等公子十二人僇死咸陽市十公主矺死於杜財物入於縣官相連坐者不可勝數公子髙欲奔恐收族乃上書曰先帝無恙時臣入則賜食出則乘輿禦府之衣臣得賜之中廏之寶馬臣得賜之臣當從死而不能爲人子不孝爲人臣不忠不忠者無名以立於世臣請從死願葬酈山之足惟上幸哀憐之書上胡亥大說召趙髙而示之曰此可爲急乎趙髙曰人臣當憂死而不暇何變之得謀胡亥可其書賜錢十萬以葬法令誅罰日益刻深羣臣人人自危欲畔者眾漢書疏廣傳廣旣歸鄕裏日令家共具設酒食請族人故舊賓客與相娛樂數問其家金余尙有幾所趣賣以共具居歲餘廣子孫竊謂其昆弟老人廣所愛信者曰今日飲食廢且盡宜說君買田宅老人爲廣言廣曰吾此金者聖主所以惠養老臣也故樂與鄕黨宗族共饗其賜以盡吾餘日於是族人說服朱邑傳邑身爲列卿居處儉節祿賜以共九族鄕黨家無餘財後漢書光武帝紀建武十七年冬十月甲申幸章陵修園廟祠舊宅觀田廬置酒作樂賞賜時宗室諸母因酣悅相與語曰文叔少時謹信與人不款曲惟直柔耳今乃能如此帝聞之大笑曰吾理天下亦欲以柔道行之乃悉爲舂陵宗室起祠堂順陽懷侯嘉傳嘉字孝孫光武族兄也嘉少孤性仁厚南頓君養視如子耿純傳世祖自薊東南馳純與從昆弟欣宿植共率宗族賓客二千餘人老病者皆載木自隨奉迎於育拜純爲前將軍封耿鄕侯欣宿植皆偏將軍使與純居前降宋子從攻下曲陽及中山是時郡國多降邯鄲者純恐宗家懷異心乃使欣宿歸燒其廬舍世祖問純故對曰竊見明公單車臨河北非有府藏之蓄重賞甘餌可以聚人者也徒以恩徳懷之是故士眾樂附今邯鄲自立北州疑惑純𨿽舉族歸命老弱在行猶恐宗人賓客半有不同心者故燔燒屋室絕其反顧之望世祖嘆息及世祖至營勞純曰軍營進退無常卿宗族不可悉居軍中乃以純族人耿伋爲蒲吾長悉令將親屬居焉世祖卽位封純髙陽侯擊劉永於濟陰下定陶初純從攻王郎墮馬折肩時疾發乃還詣懷宮帝問卿兄弟誰可使者純舉從弟植於是使植將純營純猶以前將軍從十三年卒官謚曰成侯子阜嗣植後爲輔威將軍封武邑侯宿至代郡太守封遂鄕侯欣爲赤眉將軍封著武侯從鄧禹西徵戰死云陽凡宗族封列侯者四人關內侯者三人爲二千石者九人秦彭傳彭字伯平扶風茂陵人也自漢興之後世位相承六世祖襲爲潁川太守與羣從同時爲二千石者五人故三輔號曰萬石秦氏韋彪傳彪淸儉好施祿賜分與宗族家無餘財宣秉傳秉性節約所得祿俸輒以收養親族其孤弱者分與田地自無擔石之儲王丹傳丹好施周急會前將軍鄧禹西徵關中軍糧乏丹率宗族上麥二千斛郭伋傳伋以老病上書乞骸骨二十二年徵爲太中大夫賜宅一區及帷帳錢谷以充其家伋輒散與宗親九族無所遺余廉範傳範世在邊廣田地積財粟悉以賑宗族朋友樊宏傳宏爲人謙柔畏愼宗族染其化未嘗犯法帝甚重之陰識傳劉伯升起義兵識時遊學長安聞之委業而歸率子弟宗族賓客千餘人往詣伯升伯升乃以識爲校尉虞延傳王莽末天下大亂延常嬰甲冑擁衛親族扞禦鈔盜賴其全者甚眾延從女弟年在孩乳其母不能活之棄於溝中延聞其號聲哀而收之養至成人注謝承書曰養育成人以妻同縣人王氏梁竦傳竦性好施不事產業長嫂舞陰公主贍給諸梁親�有序特重敬𨿽衣食器物必有加異竦悉分與親族自無所服第五倫傳倫少介然有義行王莽末盜賊起宗族閭裏爭往附之倫乃依險固築營壁有賊輒奮厲其眾引彊持滿以拒之銅馬赤眉之屬前後數十輩皆不能下劉般傳般字伯興建初二年遷宗正其收卹九族行義尢著時人稱之朱暉傳建初中南陽大饑米石千餘暉盡散其家資以分宗裏故舊之貧羸者鄕族皆歸焉董卓傳卓爲太師於是宗族內外並居列位童恢傳恢父仲玉遭世凶荒傾家賑卹九族鄕裏賴全活者以百數周澤傳孫堪字子�河南緱氏人也有志操王莽末兵革並起宗族老弱在營保間堪常力戰陷敵無所回避數被創刃宗族賴之郡中咸服其義勇趙苞傳苞字威豪甘陸東武城人從兄忠爲中常侍苞深恥其門族有宦官名勢不與忠交通折像傳像字伯式廣漢雒人也其先張江者封折侯曾孫國爲郁林太守徙廣漢因封氏焉國生像國有貲財二億家僮八百人像幼有仁心不殺昆虫不折萌芽能通京氏易好黃老言及國卒感多藏厚亡之義乃散金帛資產周施親�或諫像曰君三男二女孫息盈前當增益產業何爲坐自殫竭乎像曰昔斗子文有言我乃逃禍非避富也吾門戶殖財日久盈滿之咎道家所忌今世將衰子又不才不仁而富謂之不幸墻隙而髙其崩必疾也智者聞之咸服焉自知亡日召賓客九族飲食辭訣忽然而終時年八十四家無餘資諸子衰劣如其言云張儉傳儉字元節延熹八年爲東部督郵時中常侍侯覽家在防東殘暴百姓所爲不軌儉舉劾覽及其母罪惡請誅之由是結仇覽等鄕人朱並告儉爲黨於是�章討捕儉得亡命望門投止莫不破家相容宗親並殄滅郡縣爲之殘破尹勛傳勛字伯元河南鞏人也家世衣冠伯父睦爲司徒兄頌爲太尉宗族多居貴位者而勛獨持淸操不以地勢尙人周黨傳黨字伯況太原廣武人也家產千金少孤爲宗人所養而遇之不以理及長又不還其財黨詣鄕縣訟主乃歸之旣而散與宗族荀恁傳恁字君大少修淸節資財千萬父越卒悉散與九族隱居山澤以求厥志種皓傳皓父爲定陶令有財三千萬父卒皓悉以賑卹宗族及邑裏之貧者劉陶傳陶爲人居簡不修小節所與交友必也同志好尙或殊富貴不求合情趣苟同貧賤不易意同宗劉愷以雅徳知名獨深器陶荀淑傳淑棄官歸閒居養志產業每增輒以贍宗族知友趙岐傳岐字邠卿仕州郡以廉直疾惡見憚京兆尹延篤以爲功曹先是中常侍唐衡兄玹爲京兆虎牙都尉郡人以玹進不由徳皆輕侮之岐及從兄襲又數爲貶議玹深毒恨延熹元年玹爲京兆尹岐懼禍及乃與從子戩逃避之玹果收岐家屬宗親陷以重法盡殺之岐遂逃難四方江淮海岱靡所不歷荀彧傳彧潁川潁陰人董卓之亂棄官歸鄕裏同郡韓融時將宗親千餘家避亂密西山中彧謂父老曰潁川四戰之地也天下有變常爲兵衝密𨿽小固不足以扞大難宜亟避之鄕人多懷土不能去會冀州牧同郡韓馥遣騎迎之彧乃獨將宗族從馥畱者後多爲董卓將李傕所殺略焉三國誌董和傳和字幼宰南郡枝江人也其先本巴郡江州人漢末和率宗族西遷劉琰傳琰字威碩魯國人也先主在豫州辟爲從事以其宗姓有風流善談論厚親待之荀彧傳彧字文若興平八年太祖封彧爲萬歲亭侯彧謙沖節儉祿賜散之宗族知舊家無餘財溫恢傳恢父恕爲涿郡太守卒恢年十五送喪還歸鄕裏內足於財恢曰世方亂安以富爲一朝盡散振施宗族州裏髙之比之郇越許褚傳褚勇力絕人漢末聚少年及宗族數千家共堅壁以禦寇楊俊傳俊以兵亂方起而河內處四達之衢必爲戰�乃扶持老弱詣京密山間同行者百餘家俊賑濟貧乏通共有無宗族知故爲人所略作奴僕者凡六家俊皆傾財贖之崔林傳林少時晚成宗族莫知惟從兄琰異之先主傳先主捨東南角籬上有桑樹生髙五丈餘遙望見童童如小車蓋往來者皆怪此樹非凡或謂當出貴人先主少時與宗中諸小兒於樹下戲言吾必當乘此羽葆蓋車叔父子敬謂曰汝勿妄言滅吾門也同宗劉徳然父元起常資給先主與徳然等元起妻曰各自一家何能常爾邪起曰吾宗中有此兒非常人也楊阜傳馬超擊隴上郡縣隴上郡縣皆應之惟冀城奉州郡以固守超盡兼隴右之眾而張魯又遣大將楊昂以助之凡萬餘人攻城阜率國士大夫及宗族子弟勝兵者千餘人使從弟嶽於城上作偃月營與超接戰拒守田疇傳劉虞爲公孫瓚所害疇北歸率舉宗族他附從數百人掃地而盟曰君仇不報吾不可以立於世遂入徐無山中營深崄平敞地而居躬耕以養父母百姓歸之數年間至五千餘家建安十二年太祖辟爲蓨令賜疇車馬谷帛皆散之家族知舊全琮傳琮旣親重宗族子弟並蒙寵貴賜累千金注江表傳曰琮還經過錢塘修祭墳墓麾幢節蓋曜於舊裏請會邑人平生知舊宗族六親施散惠與千有餘萬本士以爲榮鄧艾傳艾字士載義陽棘陽人也少孤太祖破荊州徙汝南爲農民養犢年十二隨母至潁川讀故太丘長陳實碑文言文爲世範行爲士則艾遂自名範字士則後宗族有與同者故攺焉會稽典錄丁覽子固少喪父獨與母居家貧守約色養致敬族弟孤弱與同寒溫虞翻子聳疾俗喪祭無度弟昺卒祭以少牢酒飯而已當時族黨並遵行之劉先主志先主與宗人劉徳然遼西公孫瓚俱事故九江太守同郡盧子幹羣下勸先主納劉瑁妻先主嫌其同族法正曰論其親�何異晉文之於子圉乎從之晉書王導傳王惇之反也劉隗勸帝悉誅王氏論者爲之危心導率羣從昆弟子侄二十餘人每旦詣臺待罪帝以導忠節有素特還朝服召見之導稽首謝曰逆臣賊子何世無之豈意今者近出臣族帝跣而執之曰茂弘方托百里之命於卿是何言邪乃詔曰導以大義滅親可以吾爲安東時節假之及惇得志加導守尙書令初西都覆沒海內思主羣臣及四方並勸進於帝時王氏彊盛有專天下之心惇憚帝賢明欲更議所立導固爭乃止及此役也惇謂導曰不從吾言幾至覆族導猶執正議惇無以能奪泛毓傳毓字稚春濟北盧人也奕世儒素惇睦九族客居靑州逮毓七世時人號其家兒無常父衣無常主王衍傳衍嘗因宴集爲族人所怒舉樏擲其面衍初無言引王導共載而去然心不能平在車中攬鏡自照謂導曰爾看吾目光乃在牛背上矣阮籍傳籍容貌瑰傑志气宏放傲然獨得任性不羈而喜怒不形於色或閉戶視書累月不出或登臨山水經日忘歸博覽羣籍尢好莊老嗜酒能嘯善彈琴當其得意忽忘形骸時人多謂之癡惟族兄文業每嘆服之以爲勝己由是咸共稱異阮咸傳咸與叔父籍居道南諸阮居道北北阮富而南阮貧七月七日北阮盛曬衣服皆錦綺粲目咸以竿掛大布犢鼻於庭人或怪之答曰不能免俗聊復爾耳劉喬傳喬孫耽字敬道少有行檢以義尙流稱爲宗族所推劉曜載記曜字永明元海之族子也少孤見養於元海幼而聰慧有奇度年八歲從元海獵於西山遇雨止樹下迅雷震樹旁人莫不顚僕曜神色自若元海異之曰此吾家千里駒也從兄爲不亡矣應詹傳詹字思遠汝南南頓人魏侍中璩之孫也詹幼孤家富於財年又稚弱乃請族人共居委以資產情若至親世以此異焉謝安傳安子琰以貞幹稱美風姿與從兄護軍淡𨿽比居不往來宗中子弟惟與才令者數人相接顧和傳和字君孝二歲喪父總角便有淸操族叔榮雅重之曰此吾家麒麟興吾宗者必此子也時宗人球亦有令聞爲州別駕榮謂之曰卿速步君孝超卿矣範隆傳隆生而父亡年四歲又喪母單孤無緦功之親�族範廣湣而養之迎歸教書爲立祠堂隆好學修謹奉廣如父泛騰傳騰舉孝廉除郎中屬天下兵亂去官嘆曰生於亂世貴而能貧乃可以免散家財五十萬以施宗族柴門灌園琴書自適夏統傳統字仲禦會稽永興人也幼孤貧養親以孝聞睦於兄弟每采梠求食星行夜歸或至海邊拘以資養雅善談論宗族勸之仕謂之曰卿淸亮質直可作郡綱紀與府朝接自當顯至如何甘辛苦於山林畢性命於海濱也統浡然作色曰諸君待我乃至此乎使統屬太平之時當與元凱評議出處遇濁代念與屈生同污共泥若污隆之間自當耦耕沮溺豈有辱身曲意於郡府之間乎聞君之談不覺寒毛盡戴白汗四匝顏如渥丹心熱如炭舌縮口張兩耳壁塞也言者大慚統自此遂不與宗族相見會母疾統侍醫藥宗親因得見之其從父敬寧祠先人迎女巫章丹陳珠二人�有國色莊服甚麗善歌舞又能隱形匿影甲夜之初撞鐘擊鼓間以絲竹丹珠乃拔刀破舌吞刀吐火雲霧杳冥流光電發統諸從兄弟欲往觀之難統於是共紿之曰從父間疾病得瘳大小以爲喜慶欲因其祭祀�往賀之卿可俱行乎統從之入門忽見丹珠在中庭輕步佪�靈談鬼笑飛觸挑拌酬酢翩翻統驚愕而走不由門破藩直出歸責諸人曰昔淫亂之俗興衛文公爲之悲惋螮蝀之气見君子尙不敢指季桓納齊女仲尼載馳而退子路見夏南憤恚而愾吾常恨不得頓叔向之頭陷華父之眼柰何諸君迎此妖物夜與遊戲放傲逸之情縱奢淫之行亂男女之禮破貞髙之節何也遂隱�上被髮而臥不復言眾親踧踖卽退遣丹珠各各分散魏舒傳舒有威重徳望祿賜散之九族家無餘財周浚傳武帝問浚卿宗後生稱誰爲可答曰臣叔父子恢稱重臣宗從父子馥稱淸臣宗帝並召用石季龍載記季龍勒之從子也名犯太祖廟諱故稱字焉祖曰邪父曰寇覓勒父朱幼而子季龍故或稱勒弟焉年六七歲有善相者曰此兒貌奇有壯骨貴不可言永興中與勒相失後劉琨送勒母王及季龍於葛陂時年十七矣性殘忍好馳獵遊蕩無度尢善彈數彈人軍中以爲毒患勒白王將殺之王曰快牛爲犢子時多能破車汝當小忍之年十八稍折節身長七尺五寸趫捷便弓馬勇冠當時將佐親戚莫不敬憚勒深嘉之拜徵虜將軍所爲酷虐軍中有勇幹策略與己侔者輒方便害之前後所殺甚眾至於降城陷壘不復斷別善惡坑斬士女�有遺類勒𨿽屢加責誘而行意自若然禦眾嚴而不煩莫敢犯者指授攻討所向無前故勒寵之信任彌隆仗以專徵之任勒之居襄國署爲魏郡太守鎭鄴三臺後封繁陽侯勒卽大單於趙王位署爲單於元輔都督禁衛諸軍事遷侍中開府進封中山公及勒僭號授太尉守尙書令進封爲王邑萬戶季龍自以勛髙一時謂勒卽位之後大單於必在己而更以授其子弘季龍深恨之私謂其子邃曰主上自都襄國以來端拱指授而以吾躬當矢石二十餘年南擒劉嶽北走索頭東平齊魯西定秦雍�殄十有三州成大趙之業者我也大單於之望實在於我而授黃吻婢兒每一憶此令人不復能寢食待主上晏駕之後不足復畱種也咸康元年季龍廢勒子弘羣臣以下勸稱尊號宋書劉懷愼傳懷愼少謹愼質直景平元年遷護軍將軍特賜班於宗族家無餘財劉粹傳粹以義功封西安縣五等侯軍還轉中軍諮議參軍盧循逼京邑京口任重太祖時年四歲髙祖使粹奉太祖鎭京城轉遊擊將軍遷建威將軍江夏相衛將軍毅粹族兄也粹盡心髙祖不與毅同髙祖欲謀毅眾並疑粹在夏口髙祖愈信之及大軍至粹竭其誠力事平封灄縣男食邑五百戶王僧達傳僧達族子確年少美姿容僧達與之私款確叔父休爲永嘉太守當將確之郡僧達欲逼畱之確知其意避不復往僧達大怒潛於所住屋後作大坑欲誘確來別因殺而埋之從弟僧虔知其謀禁呵乃止劉延孫傳大明元年除金紫光祿大夫領太子詹事中正如故其年又出爲鎭軍將軍南徐州刺史先是髙祖遺詔京口要地去都邑密邇自非宗室近戚不得居之延孫與帝室𨿽同是彭城人別屬呂縣劉氏居彭城縣者又分爲三里帝室居綏興裏左將軍劉懷肅居安上裏豫州刺史劉懷武居叢亭裏及呂縣凡四劉𨿽同出楚元王由來不序昭穆延孫於帝室本非同宗不應有此授時司空竟陵王誕爲徐州上深相畏忌不欲使居京口遷之於廣陵廣陵與京口對岸欲使腹心爲徐州據京口以防誕故以南陵授延孫而與之合族使諸王序親沈慶之傳慶之少有志力孫恩之亂也遣人寇武康慶之未冠隨鄕族擊之由是以勇聞薛安都傳安都河東汾陰人也世爲彊族同姓有三千家父廣爲宗豪髙祖定關河以爲上黨太守安都少以勇聞身長七尺八寸便弓馬索虜使助秦州刺史北賀汨擊反胡曰龍子滅之由是爲僞雍秦二州都統州各有刺史都總統其事元嘉二十一年索虜主拓跋燾擊芮芮大敗安都與宗人薛永宗起義永宗營汾曲安都襲得弘農會北地人蓋吳起兵遂連衡相應燾自率眾擊永宗滅其族進擊蓋吳安都料眾寡不敵率壯士辛靈度等棄弘農歸國謝弘微傳弘微所繼叔父混名知人風格髙峻少所交納惟與族子靈運瞻曜弘微並以文義賞會嘗共宴處居在烏衣巷故謂之烏衣之遊混五言詩所云昔爲烏衣遊戚戚皆親侄者也其外𨿽復髙流時譽莫敢造門瞻等才辭辯富弘微每以約言服之混特所敬貴號曰微子謂瞻等曰汝諸人𨿽才義丰辯未必皆眾心至於領會機賞言約理要故當與我共推微子常云阿遠剛躁負气阿客博而無檢曜恃才而持操不篤晦自知而納善不周設復功濟三才終亦以此爲恨至如微子吾無間然南齊書髙帝本紀帝皇考諱承之字嗣伯少有大志才力過人宗人丹陽尹摹之北兗州刺史源之並見知重崔慰祖傳慰祖父慶緒永明中爲梁州刺史慰祖父喪梁州之資家財千萬散與宗族江泌傳泌字士淸母亡後以生闕供養遇鮭不忍食食菜不食心以其有生意也泌族人兗州治中泌黃門郎愈之子也與泌同名世謂泌爲孝江泌以別之褚炫傳炫居身淸立罷江夏還得錢十七萬於石頭並分與親族病無以市藥卒無以殯斂王僧虔傳僧虔少時羣從宗族並會客有相之者云僧虔年位最髙仕當至公餘人莫及也劉蚪傳蚪字靈預南陽涅陽人也永明三年蚪及劉昭詔徵爲通直郎不就劉昭與蚪同宗宗測傳測字敬微少靜退不樂人間絕賓客惟與宗人尙之等往來講說沈驎士傳驎士稱疾歸鄕更不與人物通作元散賦以絕世宗人徐州刺史曇慶侍中懷文左率勃來候之驎士未嘗答也梁書韋睿傳睿族弟愛字孝友年十二嘗遊京師值天子出遊南苑邑裏喧嘩老幼爭觀愛獨端坐讀書手不釋卷宗族見者莫不異焉沈約傳約少時孤貧丐於宗黨得米數百斛爲宗人所侮覆米而去及貴不以爲憾用爲郡部傳王瞻傳瞻字思範父猷廷尉卿瞻年數歲嘗從師受業時有伎經其門同學皆出觀瞻獨不視習誦如初從父尙書僕射僧達聞而異之謂瞻父曰吾宗不衰寄之此子傅昭傳昭字茂遠父淡事宋竟陵王劉誕誕反淡坐誅昭六歲而孤哀毀如成人者宗黨咸異之蕭琛傳髙祖在西邸早與琛狎每朝燕接以舊恩呼爲宗老琛亦奉陳昔恩以早簉中陽夙忝同閈𨿽迷興運猶荷洪慈上答曰𨿽云早契闊乃自非同志勿談興運初且道狂奴異夏侯亶傳亶爲人美風儀寬厚有器量涉獵文史辯給能專對宗人夏侯溢爲衡陽內史辭日亶侍禦坐髙祖謂亶曰夏侯溢於卿疏近亶答曰是臣從弟髙祖知溢於亶已疏乃曰卿傖人好不辯族從亶對曰臣聞服屬易�所以不忍言族時以爲能對孔休源傳休源字慶緒會稽山陰人也初到京寓於宗人少府卿孔登宅曾以祠事入廟侍中範云一與相遇深加褒賞曰不期忽覯淸顏頓祛鄙吝觀天披霧驗之今日後云命駕到少府門登便拂筵整帶謂當詣己旣而獨造休源髙談盡日同載還家登深以爲愧何敬容傳敬容字國禮大同五年入爲尙書令侍中將軍十一年坐妾弟費慧明爲導倉丞夜盜官米爲禁司所執送領軍府時河東王譽爲領軍將軍敬容以書解慧明譽卽封書以奏髙祖大怒付南司推劾禦史中丞張綰奏敬容挾私罔上合棄市刑詔特免職初天監中有沙門釋寶志者嘗遇敬容謂曰君後必貴然終是何敗何耳及敬容爲宰相謂何姓當爲其禍故抑沒宗族無仕進者至是竟爲河東所敗沈峻傳峻字士嵩吳興武康人家世農夫至峻好學與舅太史叔明師宗人沈麟士門下積年晝夜自課時或睡寐輒以杖自擊其篤志如此何思澄傳思澄字元靜東海郯人與宗人遜及子朗俱擅文名時人語曰東海三何子朗最多思澄聞之曰此言誤耳如其不然故當歸遜思澄意謂宜在己也沈瑀傳瑀字伯瑜髙祖卽位瑀自曁陽令擢兼尙書右丞瑀薦族人沈僧隆僧照有吏幹髙祖並納之丘仲孚傳仲孚字公信吳興烏程人也少好學從祖靈鞠有人倫之鑑常稱爲千里駒也劉霽傳霽字士烜平原人也年九歲能誦左氏傳宗黨咸異之陳書髙宗柳皇后傳後諱敬言河東解人也後性謙謹未嘗以宗族爲請𨿽衣食亦無所分遺蕭引傳引字叔休方正有器局侯景之亂梁元帝爲荊州刺史朝士多往歸之引曰諸王力爭禍患方始今日逃難未是擇君之秋吾家再世爲始興郡遺愛在民正可南行以存家門耳於是與弟彤及宗親等百餘人奔嶺表引宗族子弟多以行義知名陸瓊傳瓊性謙儉不自封植𨿽位望日隆而執志愈下園池室宇無所攺作車馬衣服不尙鮮華四時祿俸皆散之宗族家無餘財謝貞傳貞年十四丁父艱號頓於地絕而復蘇者數矣族兄皓乃往華嚴寺請長爪禪師爲貞說法自後稍進饘粥太淸之亂親屬散亡貞於江陵陷沒皓逃難番禺貞母出家於宣明寺及髙祖受禪皓還鄕裏供養貞母將二十年太建五年貞乃還朝沈文阿傳文阿字國衛性剛彊髙祖受禪輒棄官還武康髙祖大怒發使往誅之時文阿宗人沈恪爲郡請使者寬其死卽面縛鎖頸致於髙祖髙祖視而笑曰腐儒復何爲者遂赦之魏書髙祖紀髙祖孝文皇帝諱宏太和十有七年五月壬戌宴四廟子孫於宣文堂帝親與之齒行家人之禮帝惇睦九族禮敬俱深神元平文諸帝子孫傳志字猛略少淸辯彊幹歷覽書傳頗有文才爲洛陽令不避彊禦與禦史中尉李彪爭路俱入見面陳得失彪言禦史中尉避承華車蓋駐論道劍鼓安有洛陽縣令與臣抗衡志言神鄕縣主普天之下誰不編戶豈有俯同眾官避中尉髙祖曰洛陽我之丰沛自應分路揚鑣自今以後可分路而行及出與彪折尺量道各取其半髙祖謂邢巒曰此兒竟可所謂王孫公子不鏤自雕巒曰露枝霜條故多勁節非鸞則鳳其在本枝也袁�傳�字景翔陳郡項人也父宣有才華爲劉彧靑州刺史沈文秀府主簿皇興中東陽州平隨文秀入國而大將軍劉昶每提引之言是其外祖淑之近親令與其府諮議參軍袁濟爲宗宣時孤寒甚相依附及�兄弟官顯與濟子洸演遂各陵競洸等乃經公府以相排斥胡叟傳叟元妻惇煌宋氏先亡無子後庶養者亦皆早夭竟以絕後叟死無有家人營主凶事胡始昌迎而殯之於家葬於墓次卽令一弟繼之襲其爵始復男虎威將軍叟與始昌𨿽爲宗室而性气殊詭不相好附於其存也往來乃簡及亡而收卹至厚議者以爲非必惇哀�宗或緣求利品秩也崔元伯傳時淸河崔寬字景仁避地隴右李皓父剖使寬送款世祖嘉之賜爵沂水男寬之通款也見司徒浩浩與相齒次厚存撫之及浩誅以遠來�族獨得不坐遂家於武城居司空林舊墟以一子繼浩李順傳順字徳正與從兄靈從弟孝伯並以學識器業見重於時故能砥礪宗族競各修尙靈與族叔詵族弟熙等俱被徵事在髙允髙士頌房法壽傳法壽族子景遠字叔遐重然諾好施與頻歲凶儉分贍宗親杜銓傳銓字士衡京兆人晉徵南將軍預五世孫也僑居趙郡初密太后父豹喪在濮陽世祖欲命迎葬於鄴謂司徒崔浩曰天下諸杜何處望髙浩對京兆爲美世祖曰朕今方攺葬外祖意欲取京兆中長老一人以爲宗正命營護凶事浩曰中書博士杜銓其家今在趙郡是杜預之後於今爲諸杜之最卽可取之詔召見銓器貌瑰雅世祖感悅謂浩曰此眞吾所欲也以爲宗正令與杜超子道生迎豹喪柩致葬鄴南銓遂與超如親超謂銓曰旣是宗近何緣復僑居趙郡乃迎引同屬魏郡焉鄭羲傳羲子道昭道昭子嚴祖頗有風儀粗觀文史歷通直郎通直常侍輕躁薄行不修士業傾側勢家幹沒榮利閨門穢亂聲滿天下出帝時禦史中尉綦雋劾嚴祖與宗氏從姊姦通人士咸恥言之而嚴祖聊無愧色景穆十二王傳麗子顯和少有節操歷司徒記室參軍司徒崔光每見之曰元參軍風流淸秀容止閒雅乃宰相之器除徐州安東府長史刺史元法僧叛顯和與戰被擒執手命與連坐顯和曰顯和與阿翁同源別派皆是盤石之宗一朝以地外叛若遇董狐能無慚徳遂不肯坐法僧猶欲慰諭顯和曰乃可死作惡鬼不能生爲叛臣及將殺之神色自若建義初贈秦州刺史任城王云傳雲長子澄字道鎭襲封以氐羌反叛除都督梁益荊三州諸軍事徵南大將軍梁州刺史文明太后引見澄誡厲之顧謂中書令李衝曰此兒風神吐發徳音閒婉當爲宗室領袖是行使之必稱我意卿但記之我不妄談人物也澄至州誘導懷附西南款順昭成子孫傳昭弟紹字醜倫少聰慧遷尙書右丞紹斷決不避彊禦世宗詔令檢趙修獄以修佞幸因此遂加杖罰令其致死帝責紹不重聞紹曰修姦佞甚於董賢臣若不因釁除之恐陛下復被哀帝之名以其言正遂不罪焉及出廣平王懷拜紹賀曰阿翁乃皇家之正直𨿽朱云汲黯何以仰過紹曰但恨戮之稍晚以爲愧耳卒於涼州刺史崔挺傳挺弟振字延根少有學行居家孝友爲宗族所稱髙聰傳聰字僧智生而喪母祖母王撫育之大軍攻�東陽聰徙入平城與蔣少遊爲雲中兵戶窘困無所不至族祖允視之若孫大加賙給聰涉獵經史頗有文才允嘉之數稱其美言之朝廷云靑州蔣少遊與從孫僧智𨿽爲孤弱皆有文情由是與少遊同拜中書博士陳畱王虔傳虔子崇性沈厚初衛王死後太祖欲惇宗親之義詔引諸王子弟入宴常山王素等三十餘人咸謂與衛王相坐疑懼皆出逃遁將奔蠕蠕惟崇獨至太祖見之甚悅厚加禮賜遂寵敬之素等於是亦安劉芳傳芳沈雅方正槪尙甚髙髙祖器敬之太子恂之在東宮髙祖欲爲納芳女芳辭以年貌非宜髙祖嘆其謙愼更敕芳舉其宗女芳乃稱其族子長文之女髙祖乃爲恂聘之與鄭懿女對爲左右孺子焉苻健傳慕容衝入據長安堅至五將山姚萇害焉堅子丕稱尊丕族子登字文髙粗險不修細行故堅弗之奇也丕死登僭稱尊號於隴東號年太初置百官立堅神主於軍中載以輜軿羽葆靑蓋建黃旗虎賁之士三百人以衛之每戰必告繕甲治兵引師而東皆刻鉾鎧爲死休字示以戰死爲志每戰以長矛鉤刃爲方圓大陳知有厚薄從中分配故人自爲戰所向無前登每圍萇營四面大哭哀聲動人大呼曰殺君賊姚萇出來吾與汝決何爲枉害無辜萇憚而不應北齊書孫搴傳搴字彥舉樂安人也少勵志勤學孫騰以宗情薦之元韶傳韶字世冑魏孝莊之後歷位太尉侍中錄尙書司州牧進太傅齊天保元年降爵爲縣公韶性行溫裕以髙氏婿頗膺時寵能自讓退臨人有惠政好儒學禮致才彥愛林泉修第宅華而不侈文宣帝剃韶須髯加以粉黛衣婦人服以自隨曰我以彭城爲嬪禦譏元氏微弱比之婦女十年太史奏云今年當除舊布新文宣謂韶曰漢光武何故中興韶曰爲誅諸劉不盡於是乃誅諸元以厭之遂以五月誅元世哲景武等二十五家餘十九家並禁止之韶幽於京畿地牢絕食啖衣袖而死及七月大誅元氏自昭成已下並無遺焉或父祖爲王或身常貴顯或兄弟彊壯皆斬東市其嬰兒投於空中承之以�前後死者凡七百二十一人悉投屍漳水剖魚多得爪甲都下爲之久不食魚襄樂王顯國傳顯國神武從祖弟也無才伎直以宗室謹厚天保元年封襄樂王位右衛將軍卒陽休之傳休之字子烈魏孝昌中杜洛周破薊城休之與宗室及鄕人數千家南奔章武轉至靑州是時葛榮寇亂河北流民多湊靑部休之知將有變乃請其族叔伯彥等曰客主勢異競相陵侮禍難將作如鄙情所見宜潛歸京師避之諸人多不能從休之垂涕別去俄而邢杲作亂伯彥等咸爲士民所殺一時遇害諸陽死者十人惟休之兄弟獲免邢邵傳邵字子才十歲便能屬文雅有才思聰明彊記日誦萬言族兄巒有人倫鑑謂子弟曰宗室中有此兒非常人也羊烈傳烈字信卿魏孝昌中烈從兄�爲太守據郡起兵外叛烈潛知其謀深懼家禍與從兄廣平太守惇馳赴洛陽告難朝廷將加厚賞烈告人云譬如斬手全軀所存者大爾豈有幸從兄之敗以爲己利乎卒無所受周書虞國公仲傳仲徳皇帝從父兄也仲子興生兵亂與仲相失年又幼沖莫知其戚屬遠近與太祖兄弟初不相識保定二年詔仲子興始附屬籍髙祖以興宗戚近屬尊禮之甚厚蔡佑傳佑字承先性節儉所得祿皆散與宗族身死之日家無餘財宇文測傳測弟深字奴幹性仁愛情隆宗黨從弟神譽神慶幼孤深撫訓之義均同气世以此稱焉權景宣傳景宣字暉遠天水顯親人也少聰悟有气俠宗黨皆嘆異之薛善傳大統三年齊神武敗於沙苑畱善族兄崇禮守河東太祖遣李弼圍之崇禮固守不下善密謂崇禮曰髙氏戎車犯順致令主上播越與兄忝是衣冠緒餘荷國榮寵今大軍已臨而兄尙欲爲髙氏盡力若城陷之日送首長安云逆賊某甲之首死而有靈豈不歿有餘愧不如早歸誠款𨿽未足以表奇節庶獲全首領而崇禮猶持疑不決會善從弟馥妹夫髙子信爲防城都督守城南面遣馥來詣善云意欲應接西軍但恐力所不制善卽令弟濟將門生數十人與信馥等斬關引弼軍入時預謀者並賞五等爵善以背逆歸順臣子常情豈容闔門大小俱叨封邑遂與弟愼並固辭不受太祖嘉之以善爲汾陰令善幹用彊明一郡稱最杜杲傳杲字子暉學涉經史有當世幹略其族父瓚淸貞有識鑑深器重之常曰吾家千里駒也宇文神舉傳神舉太子之族子也早歲而孤有夙成之量族兄安化公深器異之隋書元孝矩傳孝矩拜南丰州刺史時見周太祖專政將危元氏孝矩每慨然有興復社稷之志陰謂昆季曰昔漢氏有諸呂之變朱虛東牟卒安劉氏今宇文之心路人所見顚而不扶焉用宗子盍將圖之爲兄則所遏孝矩乃止徐孝肅傳孝肅汲郡人也宗族數千家多以豪侈相尙惟孝肅性儉約事親以孝聞𨿽在幼齒宗黨每有爭訟皆至孝肅所平論之爲孝肅所短者無不引咎而退李士謙傳士謙字子約趙郡平棘人也自以少孤未嘗飲酒食肉口無殺害之言至於親賓來萃輒陳樽俎對之危坐終日不倦李氏宗黨豪盛每至春秋二社必髙會極歡無不沈醉喧亂嘗集士謙所盛饌盈前而先爲設黍謂羣從曰孔子稱黍爲五穀之長荀卿亦云食先黍稷古人所尙容可違乎少長肅然不敢弛惰退而相謂曰旣見君子方覺吾徒之不徳也士謙聞而自責曰何乃爲人所�頓至於此房彥謙傳彥謙字孝衝年七歲誦數萬言爲宗黨所異遇期功之戚必蔬食終禮宗從取則焉周羅�傳羅�字公布九江潯陽人也年十五善騎射好鷹狗任俠放蕩收聚亡命陰習兵書從祖景彥誡之曰吾世恭謹汝獨放縱難以保家若不喪身必將滅吾族羅�終不攺虞世基傳世基貌沈審言多合意是以特見親愛朝臣無與爲比宇文化及弒逆也世基乃見害焉子熙大業永爲符璽郎次子柔晦並宣義郎化及將亂之夕宗人虞伋知而告熙曰事勢已然吾將濟卿南度且得免禍同死何益熙謂伋曰棄父背君求生何地感尊之懷自此決矣及難作兄弟競請先死行刑人於是先世基殺之楊義臣傳義臣代人也本姓尉遲氏父崇仕周爲儀同大將軍以兵鎭恆山時髙祖爲定州總管崇知髙祖相貌非常每自結納髙祖甚親待之及爲丞相尉迥作亂崇以宗族之故自囚於獄遣使請罪髙祖下書慰諭之卽命馳驛入朝恆置左右開皇初封泰興縣公歲餘從行軍總管達奚長孺擊突厥於周盤力戰而死贈大將軍豫州刺史以義臣襲崇官爵時義臣尙幼養於宮中年未弱冠奉詔宿衛如千牛者數年賞賜甚厚上嘗從容言及恩舊顧義臣嗟嘆久之下詔曰朕受命之初羣凶未定明識之士有足可懷尉義臣與尉迥本同骨肉旣狂悖作亂鄴城其父崇時在常山典司兵甲與迥鄰接又是至親知逆順之理識天人之意卽陳丹款慮染惡徒自執有司請歸相府及北夷內侵橫戈制敵輕生重義馬革言旋操表存亡事貫幽顯𨿽髙官大賞延及於世未足表松筠之志彰節義之門義臣可賜姓楊氏賜錢三萬貫酒三十斛米麥各百斛編之屬籍爲皇太孫柳機傳機字匡時初在周與族人文成公昂俱歷顯要及此機昂並爲外職楊素時爲納言方用事因上賜宴素戲機曰二柳俱摧孤楊獨聳坐者歡笑機竟無言謇之傳謇之字公正吐谷渾來降朝廷以宗女光化公主妻之以謇之兼散騎常侍送公主於西域俄而突厥啟民可汗求結和親復令謇之送義成公主於突厥謇之前後奉使得二國所贈馬千餘匹雜物稱是皆散之宗族家無餘財獨孤羅傳羅父信爲宇文護所誅羅寓居中山孤貧無以自給齊將獨孤永業以宗族之故見而哀之爲買田宅遺以資畜

宗族部紀事二唐書許王素節傳素節子璆天寶初復拜宗正卿性友弟聰敏宗子有一善無不薦延故宗室在省闥者多璆所啟王珪傳珪字叔玠宗族匱乏周卹之薄於自奉李大亮傳大亮性忠謹位通顯居陋狹甚葬宗族無後者三十餘柩貲襚加焉蕭瑀傳瑀字時文武徳元年遷內史令初瑀關內田宅悉賜勛家至是還給之瑀盡以分宗族獨畱廟室奉祠李敬元傳敬元與趙李氏合譜故臺省要職多族屬髙宗知之不能善也劉徳威傳徳威徐州彭城人宗族至刺史者二十餘人唐璇傳璇字休璟初得封賦絹數千散賙其族又出財數十萬大爲塋墓盡葬其五服親當時稱重韋湊傳繩長文辭撫養宗屬孤幼無異情楊元炎傳元炎子仲昌資長於吏嘗分父邑租振宗黨禦身以約蘇瑰傳瑰子頲性廉儉奉稟悉推散諸弟親族儲無長貲崔沔傳沔儉約自持祿稟隨散宗族不治居宅嘗作陋室銘以見志李棲筠傳棲筠字貞一幼孤有遠度莊重寡言體貌軒特喜書多所通曉爲文章勁迅有體要不妄交遊族子華每稱有王佐才固請舉進士俄擢髙第曹王明傳明三子俊傑備垂拱時並誅神龍初以傑子引爲嗣曹王是時諸王子孫自嶺外還入見中宗皆號慟帝爲泣下初武后時壯者誅死幼皆沒爲官奴或匿人間庸保至是相繼出帝隨屬遠近封拜云後備自南還詔停引封而封備徐岱傳岱字處仁宗族孤孺者皆爲婚嫁然吝嗇自持家管鑰世所譏云楊嗣復傳嗣復子授授子煚字公隱崔引招朱全忠入京師煚挈族客湖南楊虞卿傳虞卿兄弟汝士漢公爲人所奔向汝士字慕巢爲東川度節使時嗣復鎭西川乃族昆弟對擁旄節世榮其門楊氏自汝士後貴赫爲冠族所居靜恭裏兄弟並列門戟咸通後在臺省方鎭率十餘人鄭燻傳燻字子溥進左丞性愛友糾族百口稟不充求外遷爲幸侍酬沮畢諴傳諴旣貴所得祿奉養護宗屬之乏無間王敬武傳敬武子師範朱全忠受唐禪乃族師範於洛陽先是有司坎第左告之故師範乃與家人宴少長列坐語使者曰死固不免予懼坑之則昭穆失序不可見先人於地下酒行以次受戮者二百人薛大鼎傳大鼎子克構有器識族人黃門侍郎顗以弟紹尙太平公主問於克構答曰室有傲婦善士所惡夫惟淑徳以配君子無患可矣顗不敢沮而紹卒誅蓋文達傳文達冀州信都人博涉前載尢明春秋三家宗人文懿亦以儒學稱當時號二蓋李叔明傳叔明字晉閬州新政人本鮮於氏世爲右族或言叔明本嚴氏少孤養外家冒鮮於姓請還宗詔可叔明初不知意醜之表乞宗姓列屬籍代宗從之田弘正傳弘正字安道父廷玠尙儒學不樂軍旅與承嗣爲從昆弟仕爲平舒丞遷樂壽淸池束城河間四縣令以治稱遷滄州刺史李寶臣朱滔與承嗣不協合兵圍滄州廷玠固守連年食𨿽盡無叛者朝廷嘉其節徙相州承嗣盜磁相廷玠無所回染及悅代立忌廷玠之正召爲節度副使廷玠至讓悅曰而承伯父緒業當守朝廷法度以保富貴何苦與恆鄆爲叛臣自兵興來叛天子能完宗族者誰邪而志不悛盍殺我無令我見田氏血汗人刀也遂稱疾不出悅過謝之杜門不納憤而卒弘正幼通兵法善騎射承嗣愛之以爲必興吾宗名之曰興鄭從讜傳初盜流中原沙陀彊悍而卒收其用者蓋從讜爲太原重也時鄭畋以宰相鎭鳳翔移檄討賊兩人以忠義相提衡賊尢憚之號二鄭云李華傳華趙州贊皇人曾祖太衝名冠宗族間鄕人語曰太衝無兄李益傳益故宰相揆族子於詩尢所長貞元末名與宗人賀相埒程日華傳日華定州安喜人爲邠寧節度使宗族奉朝請宿衛者三十餘人小學善行篇張公藝九世同居北齊隋唐皆旌表其門麟徳中髙宗封泰山幸其宅召見公藝問其所以能睦族之道公藝請紙筆以對乃書忍字百餘以進其意以爲宗族所以不協由尊長衣食或有不均卑幼禮節或有不備更相責望遂爲乖爭若能相與忍之則家道雍睦矣唐國史補李贊皇嶠初與李奉宸迥秀同在廟堂奉詔爲兄弟又西祖令璋與信安王褘同產故趙郡隴西二族昭穆不定一會中或孫爲祖或祖爲孫進士何儒亮自外州至訪其從叔誤造郎中趙需宅白雲同房會冬至需家致宴揮霍需曰旣是同房便令引入就宴姊妹妻女並在座焉儒亮食畢徐出需細審之乃何氏子也需大笑儒亮歲餘不敢出京師自是呼爲何需郎中李稹酒泉公義琰侄孫門戶第一而有淸名常以爵位不如族望官至司封郎中懷州刺史與人書札惟稱隴西李稹而不銜因話錄盧賓客貞白父曰老彭有道術兼號知人元和初宗人弘宣簡辭弘正簡求俱候焉畱坐目之甚久命貞亦序坐又目之曰一行五節度使可謂盛矣卒如其言又族子鍇初舉進士就安邑所居謁之謂鍇曰爾求名大是美事但此後十餘年方得勿以遲晚爲恨登朝亦得大美官鍇至長慶元年始擢第大中十年終庶子憲宗知權文公甚眞後權長孺知鹽鐵福建院髒污盈積有司以具獄奏上曰必致極法崔相羣救之云是徳輿族子上曰徳輿必不合有子弟犯贓若徳輿在自犯贓朕且不赦況其宗從也及知其母年髙乃免死杖一百長流康州京兆龐尹及第後從事壽春有江淮舉人姓嚴是登科記誤本倒書龐嚴姓名遂賃舟丐食就謁時郡中止有一判官亦更不問其氏便詣門投刺稱從侄龐之族人甚少覽刺極喜延納殷勤便畱款曲兼命對舉匕筋久之語及族人都非龐氏之事龐方訝之因問郎君何姓曰某姓嚴龐撫掌大笑曰君誤矣余自姓龐預君何事揖之令去其人尙拜謝叔父從容而退進士陳存能爲古歌詩而命蹇主司每欲與第臨時皆有故不果許尙書孟容舊相知知舉日萬方欲爲申屈將試前夕宿宗人家宗人爲具入試食物兼備晨食請存偃息以候時五更後怪不起就寢呼之不應前�之已中風不能言也元和中柳柳州書後生多師效就中尢長於章艸爲時所寶湖湘已南童稚悉學其書頗有能者長慶已來柳尙書公權又以博聞彊識工書不離近侍柳氏言書者近世有此二人尙書與族孫璟開成中同在翰林時稱大柳舍人小柳舍人自祖父郎中芳以來奕世以文學居淸列司徒鄭眞公每在方鎭崇樹公家陳設器用無不精備至於宴犒之事未嘗刻薄而居常奉身過於儉素中外婚嫁無日無之凡是禮物皆經神慮公與其宗叔太子太傅絪俱住招國太傅第在南出自南祖司徒第在北出自北祖時人謂之南鄭相北鄭相司徒堂兄文憲公前後相徳宗亦謂之大鄭相小鄭相裴尙書武奉寡嫂爲中表所稱工部佶武之長兄也兄弟皆爲八座自丞相耀卿至工部子泰章四世入南北省羣從居顯列者不勝書泰章後亦爲尙書趙郡李氏三祖之後元和初同時各一人爲相蕃南祖吉甫西祖絳東祖而皆第三至太和開成間又各一人前後在相位徳裕吉甫之子固言蕃再從弟皆第九玨亦絳之近從諸族罕有李尙書益有宗人庶子同名俱出於姑臧公時人謂尙書爲文章李益庶子爲門戶李益而尙書亦兼門地焉嘗姻族間有禮會尙書歸笑謂家人曰大堪笑今日局席兩个坐頭總是李益遼史耶律世良傳世良才敏給練達國朝典故及世譜上書與族弟敵烈爭嫡庶帝始識之耶律和尙傳和尙系出季父房善滑稽時帝篤於親親凡三父之後皆序父兄行第於和尙尢狎愛然每侍宴飲𨿽詼諧未嘗有一言之過由是上益重之耶律義先傳義先舉止嚴重常戒其族人曰國中三父房皆帝之昆弟不孝不義尢不可爲宋史李谷傳谷字惟珍潁州汝陰人廣順初拜中書侍郎平章事谷父祖本居河南洛陽經巢之亂園廬蕩盡谷生於外旣貴訪得舊地建立垣屋凡族人之不可仕者分田居之詔攺淸風鄕髙陽裏爲賢相鄕勛徳裏劉溫叟傳唐末五代亂衣冠舊族多離去鄕裏或爵命中絕而世系無所考惟劉氏自十二代祖北齊中書侍郎環雋以下仕者相繼而世牒具存焉曹光實傳光實遷永平軍節度營內捕盜遊奕使幹徳中太祖命王全斌等平蜀俄而盜賊羣起夷人張忠樂者嘗羣行攻劫且憾光實殺其徒黨率眾數千中夜奄至環其居鼓噪並進光實負其母揮戈突圍以出賊眾辟易不敢近賊殺其族三百餘口又發冢墓壞其棺槨光實詣全斌具以事白誓雪冤憤時蜀中諸郡未平乃圖雅州地形要害兼陳用兵攻取之策請官軍先下之全斌壯其志令率兵先導果克其城獲忠樂而甘心焉吳淑傳淑字正儀王師圍建業城中乏食裏閈有與淑同宗者舉家皆死惟存二女孩淑卽收養如所生及長嫁之時論多其義李南公傳南公字楚老鄭州人知長沙縣有嫠婦攜兒以嫁七年兒族取兒婦謂非前子訟於官南公問兒年族曰九歲婦曰七歲問其齒曰去年毀矣南公曰男八歲而�尙何爭命歸兒族趙普傳普字則平幽州薊人宣祖臥疾滁州普朝夕奉藥餌宣祖由是待以宗分太祖嘗與語奇之太祖數微行過功臣家普每退不敢便衣冠一日大雪向夜普意帝不出久之聞叩門聲普亟出帝立風雪中普惶懼迎拜帝曰已約晉王矣己而太宗至設重裀地坐堂中熾炭燒肉普妻行酒帝以嫂呼之劉夔傳夔字道元前死數日以祿賜所餘分親族告其家人曰某日吾死矣如期而死淩策傳策字子奇幼孤獨勵志好學宗族初不加禮因決意渡江與姚鉉同學於廬州李若拙傳若拙字藏用太平興國二年知幹州會李飛雄詐乘驛稱詔使事敗伏法太宗以若拙與飛雄父若愚連名疑其昆弟令殿直盧令珣卽捕系州獄乃與若愚同宗通家非親不知其謀猶坐削籍流海島歲餘起知隴州韓贄傳贄字獻臣性行淑均平居自奉至約推所得祿賜買田贍族黨賴以活者殆百數楊萬里傳萬里字廷秀韓冑專僭日益甚萬里憂憤怏怏成疾家人知其憂國也凡邸吏之報時政者皆不以告忽族子自外至遽言冑用兵事萬里慟哭失聲亟呼紙書曰韓冑姦臣專權無上動兵殘民謀危社稷吾頭顱如許報國無路惟有孤憤又書十四言別妻子筆落而逝趙汝愚傳汝愚字子直聚族而居門內三千指所得廩給悉分與之菜羹蔬食恩意均洽人無間言陳兢傳兢江州徳安人陳宜都王叔明之後叔明五世孫兼唐右補闕兼生京祕書少監集賢院學士無子以從子褒爲嗣褒至鹽官令褒生灌髙安丞灌孫伯宣避難泉州與馬總善注司馬遷史記行於世後遊廬山因居徳安嘗以著作佐郎召不起大順初卒伯宣子崇爲江州長史益置田園爲家法戒子孫擇羣從掌其事建書堂教誨之僖宗時嘗詔旌其門南唐又爲立義門免其徭役崇子衮江州司戶子昉試奉禮郎昉家十三世同居長幼七百口不畜僕妾上下姻睦人無間言每食必羣坐廣堂未成人者別爲一席有犬百餘亦置一槽共食一犬不至羣犬亦皆不食建書樓於別墅延四方之士肄業者多依焉鄕裏率化爭訟稀少開寶初平江南知州張齊上請仍舊免其徭役從之昉弟之子鴻太平興國七年江南轉運使張齊賢又奏免雜科兢卽鴻之弟淳化元年知州康戩又上言兢家常苦食不足詔本州每歲貸粟二千石後兢死其從父弟旭每歲止受貸粟之半云省嗇而食可以及秋成屬歲儉谷貴或勸其全受而糶之可邀善價旭曰朝廷以旭家羣從千口軫其乏食貸以公粟豈可見利忘義爲罔上之事也乎至道初遣內侍裴愈就賜禦書還言旭家孝友儉讓近於淳古太宗嘗對近臣言之參知政事張洎對曰旭宗族千餘口世守家法孝謹不衰閨門之內肅於公府且言及旭受貸事上以遠民義聚復能固廉節爲之嘆息大中祥符四年以旭爲江州助教旭卒弟蘊主家事天聖元年又以蘊繼爲助教蘊卒弟泰主之泰弟度太子中捨致仕從子延賞可並舉進士延賞職方員外郎李昉傳昉罷相爲右僕射晉侍中崧者與昉同宗且同裏時人謂崧爲東李家昉爲西李家漢末崧被誅至是其子璨自蘇州常熟縣令赴調昉爲訟其父冤且言周太祖已爲昭雪贈官還其田宅錄璨而官之然璨年幾五十尙淹州縣之職臣昔與之同難豈宜叨遇聖明倘推一視之仁澤及衰微之祚則已往之冤獲伸於下而繼絕之恩永光簡冊矣詔授璨著作佐郎後官至右贊善大夫昭述昉之孫宗諤之子累遷尙書右丞李氏居京城崇慶裏凡七世不異爨至昭述稍自丰殖爲族人所望然家法亦不隳吳奎傳奎歷參知政事出知靑州奎少時甚貧旣通貴買田爲義莊以賙族黨朋友沒之日家無餘資諸子至無屋以居當時稱之姚希得傳希得字逢原潼川人歷資政殿大學士蜀之親族姻舊相依者數十家希得廩乏終身昏喪悉捐己力晚年計口授田各有差所劉淸之傳淸之字子澄臨江人知衡州論罷從兄肅流落新吳族父曄寓丹陽艾寓臨川皆迎養之從祖子僑爲邵州錄事參軍死吳錫之亂淸之遣其孫晉之致書邵守得其遺骨歸葬焉族人自遠來館畱之不忍使之遽去嘗序範仲淹義莊規矩勸大家族眾者隨力行之本之家法參取先儒禮書定爲祭禮行之髙安李好古以族人有以財爲訟見淸之豫章淸之爲說訟家人二卦好古惕然遽捨所訟市程氏易以歸卒爲善士魏悼王廷美傳廷美子徳恭徳恭子承慶承慶子克繼善楷書尢工篆隸宗正薦之仁宗親臨試及令臨蔡邕古文法寫論語詩書復詔與士朝分隸石經帝曰李陽冰唐室之秀今克繼朕之陽冰也叔韶字君和慶曆六年與諸宗子帝前臨眞宗禦書選第一皇佑初進所爲文召試學士院中等賜進士及第自太子右監門率府副率遷右領軍衛將軍入謝命坐賜茶仁宗曰宗子好學者頗多爾獨以文章第進士前此蓋未有也朕欲天下知屬籍有賢者宜勿忘所學叔韶頓首謝旣退又出九經賜之燕懿王徳昭傳惟和雅好學爲詩頗淸麗工筆札優遊典籍以禮法自居宗室推重嘗和禦制詩上稱其有理致及卒上謂宰相王旦等曰惟和好文力學加之謹願皇族之秀也不幸短命嗟悼久之至於泣下錄其�二十二軸上親制序藏於祕閣濮安懿王允讓傳允讓拜寧江軍節度使上建睦親宅命知大宗正寺宗子有好學勉進之以善若不率教則勸戒之至不變始正其罪故人莫不畏服焉不傳不性篤孝居官所至有聲立朝好言天下事帝嘉其忠諒每宴禁中帝飲之酒顧謂皇太子曰此賢宗室也宋偓傳偓女卽孝章皇后子元靖至供備庫使元度至供備庫副使元載元亨並至左侍禁合門祗候初孝章寢疾語晉國長公主曰我瞑目無他憂惟慮族屬不惇睦貽笑於人景徳中偓幼子元翰果詣京府求析家財眞宗聞之詔釋勿問仍諭其族屬務遵先後遺戒焉胥偃傳偃字安道未仕時家有良田數十頃旣貴悉以與族人孔道輔傳道輔子宗翰登進士第知仙源縣而爲治有條理遇族人有恩不以私故�法曹彬傳彬薨上臨哭之慟官其親族門客親校十餘人彬居官奉入給宗族無餘積彬子琮字寶章滎州刺史仁宗冊琮兄女爲後除衛州團練使琮因奏曰陛下方以至公屬天下臣旣備後族不宜冒恩澤亂朝廷法族人敢因緣請托願致於理時論稱之米信傳信舊名海進本溪族以功擢保順軍節度使時信族屬多在塞外會其兄子全自朔州奮身來歸召見俾乘傳詣代州伺間迎致其親屬發勁卒護送之旣而全宿畱逾年邊境斥候嚴竟不能致信慷慨嘆曰吾聞忠孝不能兩立方思以身徇國安能復顧親戚哉北望號慟戒子侄勿復言楊億傳億字大年七歲能屬文年十一下筆立成丁外艱從祖徽之知許州往依焉務學晝夜不息徽之間與語嘆曰興吾門者在汝矣範仲淹傳仲淹字希文內剛外和𨿽貴非賓客不重肉妻子衣食僅能自充而好施予置義莊裏中以贍族人子純仁自爲布衣至宰相廉儉如一所得奉賜皆以廣義莊前後任子恩多先疏族蔡襄傳襄字君謨蔡京與同郡而晚出欲附名閥自謂爲族弟政和初襄孫佃廷試唱名居舉首京侍殿上以族孫引嫌降爲第二佃終身恨之葛宮傳宮字公雅性惇厚卹錄宗黨撫孤嫠賴以存者甚眾蘇轍傳轍族孫元老字子廷幼孤力學長於春秋善屬文軾謫居海上數以書往來軾喜其爲學有功轍亦愛獎之黃庭堅見而奇之曰此蘇氏之秀也歷衛尉太常少卿元老外和內勁不妄與人交梁師成方用事自言爲軾外子因緣欲見之且求其文拒不答言者遂論元老蘇軾從孫且爲元佑邪說其學術議論頗仿軾轍不宜在中朝罷爲提點明道宮元老嘆曰昔顏子附驥尾而名顯吾今以家世坐累榮矣未幾卒年四十七有詩文行於時英宗本紀英宗濮安懿王允讓第十三子四歲仁宗養於內寶元二年豫王生乃歸濮邸嘉佑中宰相韓琦等請建儲仁宗曰宗子已有賢知可付者卿等其勿憂七年八月立爲皇子帝聞詔稱疾堅辭詔安國公從古等往諭旨卽臥內起帝以入八年仁宗崩帝嗣皇帝位神宗向皇后傳哲宗立將卜後及諸王納婦後敕向族勿以女置選中族黨有欲援例以恩換合職及爲選人求京秩者且言有特旨後曰吾族未省用此例何庸以私情撓公法一不與王沿傳沿子鼎性廉不欺嘗任其子族人欲增年以圖速仕鼎不可奉使契丹得千縑散之族人一日盡宋白傳白字太素善談謔不拘小節贍濟親族撫卹孤藐世稱其雍睦鄭興裔傳興裔早孤叔父藻以子字之分以余貲興裔不受請立義莊贍宗族孝宗本紀孝宗太祖七世孫也初太祖少子秦王徳芳生英國公惟憲惟憲生新興侯從郁從郁生華陰侯世將世將生慶國公令令生子稱是爲秀王王夫人張氏夢人擁一羊遺之曰以此爲識已而有娠以建炎元年十月戊寅生帝於秀州靑杉之官舍紅光滿室如日正中少長命名伯琮及元懿太子薨髙宗未有後而昭慈聖獻皇后亦自江西還行在後嘗感異夢密爲髙宗言之髙宗大寤會右僕射範宗尹亦造膝以請髙宗曰太祖以神武定天下子孫不得享之遭時多艱儀落可憫朕若不法仁宗爲天下計何以慰在天之靈於是詔選太祖之後同知樞密院事李回曰藝祖不以大位私其子發於至誠陛下爲天下遠慮合於藝祖可以昭格天命參知政事張守曰藝祖諸子不聞失徳而傳位太宗過堯舜遠甚髙宗曰此事不難行朕於伯字行中選擇庶幾昭穆順序而上虞丞婁寅亮亦上書言昌陵之後寂寥無聞僅同民庶藝祖在上莫肯顧歆此金人所以未悔禍也望陛下於伯字行內選太祖諸孫有賢徳者髙宗讀之大感嘆紹興二年五月選帝育於禁中三年二月除和州防禦使賜名瑗壬寅攺貴州五年五月用左僕射趙鼎議立書院宮中教之旣成遂以爲資善堂三十年二月癸酉立爲皇子更名瑋趙晁傳晁以周初與宣祖分掌禁軍有宗盟之分故太祖常優禮之再加贈典焉吳延祚傳延祚子元扆所得祿賜卽給親族孤貧者將赴徐州請對言臣族屬至多其堪祿仕者皆爲表薦餘皆均奉贍之張永徳傳永徳字抱一並州陽曲人家世饒財曾祖丕尙气節後唐武皇鎭太原急於用度多嚴選富家子掌帑庫或調度不給卽坐誅沒入貲產丕爲之滿歲府財有餘宗人政當次補其任率族屬泣拜請丕濟其急丕又爲代掌一年鄕裏服其義王嗣宗傳嗣宗尢睦宗族撫諸侄如己子著遺戒以訓子孫勿得析居趙安仁傳安仁子良規祿賜多分贍族人餘皆輸之酒家良規子君錫知大宗正丞加祕閣校理攺宗正丞時增諸宗院講書教授官而逐院自備緡錢爲月饋貧者或不能以時致宗師輒移文督取君錫言國家養天下士於太學尙不較其費安有教育宗室令自行束脩之理詔悉從官給範鎭傳鎭乞令宗室�屬補外官帝曰卿言是也顧恐天下謂朕不能睦族耳鎭曰陛下甄別其賢者用之不沒其能乃所以睦族也𨿽不行至熙寧初卒如其言呂嘉問傳嘉問字望之初竊從祖公弼論新法奏�以示王安石公弼以是斥於外呂氏號爲家賊故不得與呂氏同傳向子諲傳子諲字伯恭相家子能修飭自見於時友愛諸弟置義莊贍宗族貧者汪大猷傳大猷好周施敍宗族外族爲興仁錄率鄕人爲義莊二十餘畝以爲倡眾皆欣勸聞見前錄康節先生少時遊京師與國子監直講邵必不疑初敍宗盟不疑年長康節先生以兄拜之蓋不疑自河朔遷丹陽康節先公上世亦河朔人故也至康節自衛入洛不疑爲京西提刑嘉佑中河南府薦康節先公以遺逸不疑自作薦章其詞有厚徳足以鎭薄俗淸風可以遺來世相推重如此熙寧初不疑以龍圖閣學士知成都府過洛謂康節先公曰某陛辭日再薦先生矣康節先公追路洛北別去不疑中途寄康節先生詩云我乘孤傳經崤澠君擁羣書臥洛城富貴人間亦何有閒忙趣味甚分明不疑次金牛驛暴卒喪歸康節先公哭之慟女嫁楊國寶應之應之亦康節先公門生康節先公視之猶子也開禧元丰中爲河南府推官康節已捐館伯溫復以兄拜之宣和己丑伯溫赴果州道出閬州有知閬中縣邵充美孺者相迎自稱同姓侄云伯溫以宗族源流爲問美孺曰充之上世自潤州入蜀龍閣公先人叔父行也伯溫曰康節先公以兄事龍閣公伯溫不敢忘自此與美孺之中外皆論親癸巳伯溫奉使西州美孺居郫嘗至其家拜刑部公廟美孺資和易與人言如恐傷之至臨吏政是非毅然不可奪君子人也丹陽河南成都之邵其次第如此嗟夫世不講宗盟久矣具載之以示三家子孫劉溫叟子煜登進士第爲龍圖閣直學士權開封府明肅太后朝獨召對後曰知卿名族十數世欲一見卿家譜恐與吾同宗也煜曰不敢後數問之度不可免因陛對爲風眩僕而出乞出知河南府再召懇避不行求爲畱司禦史臺以卒章惇者郇公之�族舉進士在京師館於郇公之第私族父之妾爲人所掩逾垣而出誤踐街中一嫗爲嫗所訟時包公知開封府不復深究贖銅而已澠水燕談錄鉛山劉輝俊美有辭學嘉佑中連冠國庠及天府進士四年崇政殿試又爲天下第一得大理評事簽書建康軍判官喪祖母乞辭官以嫡孫承重服國朝有諸叔而嫡孫承重服者自輝始哀族人之不能爲生者買田數百畝以養之四方之人從輝學者甚眾乃擇山溪勝處處之縣大夫易其裏曰義榮社名其館曰義榮齋未終喪而卒士大夫惜之初範文正公吳文肅皆有志義田及後登二府方能成其志而輝於初仕家無餘資能力爲之士君子尢爲難東園友聞昔有富翁方與客對談適一人垢衣獘屣如屠沽者自外至翁肅容而起迎之上坐退而拱立其人曰汝坐翁乃坐客問翁曰彼何人邪翁曰某族叔父也客哂之曰吾族則無此翁曰但君族未廣耳客大慚老學庵筆記呂正獻平章軍國時門下客因語次或曰嘉問敗壞家法可惜公不答客愧而退一客少畱曰司空尙能容呂惠卿何況族黨此人妄意迎合可惡也公又不答旣歸弟子請問二客之言如何公亦不答燕翼貽謀錄大中祥符四年十二月己未越州言會稽縣民裘承詢同居十九世家無異爨詔旌表其門閭屈指今二百三十六年矣其號義門如故也余嘗至其村故聽事猶在族人𨿽異居同在一村中世推一人爲長有事取決則坐於聽事有竹箄亦世相授矣族長欲撻有罪者則用之歲時會拜同飲咸在至今免役不知十九世而下今又幾世也余嘗思之裘氏力農無爲士大夫者所以能久聚而不散苟有驟貴超顯之人則有非族長所能令者況貴賤殊塗炎涼異趨父兄𨿽守之子孫亦將變之義者將爲不義矣裘氏𨿽無顯者子孫世守其業猶爲大族勝於乍盛乍衰者多矣天之佑裘氏者豈不厚乎厚徳錄劉吏部夔前死數日作遺表以祿賜所餘分親族容齋五筆淳熙十三年光堯太上皇帝以聖壽八十肆赦推恩宇宙之內蒙被甚廣太學諸生至於武學皆得免文解一次凡該此恩者千二三百人而宗子在學者不預諸人相率詣宰府且徧謁侍從臺諫各納一札子敍述大旨其要以爲徳壽霈典普天同慶而玉牒支派辱居膠庠顧不獲與布衣書生等竊譬之世俗尊長生日召會族姻而本家子孫不享杯酒臠炙外議謂何今龐鴻之澤如此而宗學乃不許�名於義於禮恐爲未愜是時諸公莫肯出手爲言邁以待制侍講內宿適蒙宣引因出其紙以奏仍爲敷陳此輩所云尊長生日會客而本家子弟不得坐譬諭可謂明白孝宗亦笑曰甚是切當有理時所攜只是白札子蒙徑付出施行遂一例免舉其人名字今不復能記憶矣蘇氏家語宋韓魏公琦合宗族百口衣食均等無異嫁孤女十餘人養育諸侄比如己子所得恩例先及旁族逮其終子有褐衣未命者追葺祖塋上及五世皆買田植松檟宋範純仁官至宰相前後任子恩多先�族其親族有請教者純仁曰惟儉可以助廉惟恕可以成徳宋劉宰字子平號漫堂先生每月旦必治湯餅會族曰今日之集非以酒食爲禮也尋常宗族不睦多起於情意不相通間言入焉今月必會飲有善相告有過相規有故相抵牾者彼此一見亦相忘於杯酒從容間豈少補哉有不至者必再三招之曰寧適不來微我弗顧齊東野語王介甫爲相裁減宗室恩數宗子相率訴馬前公諭之曰祖宗親盡亦宜祧遷何況賢輩荊公行一切不卹之政獨於此事未爲不然熙寧詔裁宗室授官法及恩例東坡亦以爲然曰此實陛下至明至斷所以深計遠慮割愛爲民其後無戚疏少長皆仰食縣官西南兩宗無賴者至縱其婢使與閭巷通生子則認爲己子而利其請給此自古所無之獘例也金史奔睹傳昂本名奔睹景祖弟孛黑之孫斜斡之子幼時侍太祖太祖令數人兩兩角力時昂年十五太祖顧曰汝能此乎對曰有命敢不勉遂連僕六人太祖喜曰汝吾宗弟也自今勿遠左右居數日賜金牌令佩以侍年十七太祖伐遼謂之曰汝可擐甲從軍矣昂遂佩所賜金牌從軍太祖平燕策功賜甲第一區太祖諸子傳爽本名阿鄰海陵將伐宋嚴酒禁爽坐與其弟阿鎖及從父兄亨徒單貞會飲被杖下遷歸化州刺史海陵渡淮分遣使者剪滅宗室爽憂懼不知所出會世宗卽位東京爽棄妻子來奔宗望傳宗望子京本名忽魯世宗卽位封壽王二年正月戊辰朔日食伐鼓用幣上不視朝減膳徹樂詔京代拜行禮世宗懲創海陵�忌宗室加禮京兄弟情若同生謂京等曰朕每見天象變異輒思政事之闕寤寐自責不遑凡事必審思而後行猶懼獨見未能盡善每令羣臣集議庶幾無過舉也是時伐宋未罷兵用度不足百官未給全俸京家人數百口財用少上聞之賜金一百五十兩重彩百端絹五百匹攺西京畱守賜佩刀�馬京到西京京妻嘗召日者孫邦榮推京祿命邦榮言畱守官至太師爵封王京問此上更無否邦榮曰止於此京曰若止於此所官何爲邦榮察其意乃詐爲圖讖作詩中有鶻魯爲之語以獻於京京曰後誠如此乎遂受其詩再使卜之邦榮稱所得卦有獨權之兆京復使邦榮推世宗當生年月家人孫小哥妄作謠言誑惑京如邦榮指京信之京妻公壽具知其事大定五年三月孫邦榮上變詔刑部侍郎髙徳基戶部員外郎完顏兀古出往鞫之京等皆款伏獄成還奏上曰海陵無道使光英在朕亦保全之況京等哉於是京夫婦特免死杖一百除名嵐州樓煩縣安置以奴婢百口自隨官給上田遣兀古出劉珫宣諭京詔曰朕與汝皆太祖之孫海陵失道剪滅宗支朕念兄弟無幾於汝尢爲親愛汝亦自知之何爲而懷此心朕念骨肉不忍盡法汝若尙不思過朕𨿽不加誅天地豈能容汝也十年四月詔於樓煩縣爲京作第一區月給節度廩俸十二年兄徳州防禦使文謀反上問皇太子趙王允中及宰臣曰京謀不軌朕特免死今復當緣坐如何宰臣或言京圖逆今不除之恐爲後患上曰天下大器歸於有徳海陵失道朕乃得之但務修徳余何足慮太子曰誠如聖訓乃遣使宣諭京詔曰卿兄文舊封國公不任職事朕進封王爵委以大藩頃在大名以贓得罪止削左遷不知恩幸乃蓄怨心謀不軌罪及兄弟朕念宋王皆免緣坐文之家產應沒者盡與卿兄子�住卿宜悉此意二十年十一月上問宰臣曰京之罪始於其妻妾卜休咎太祖諸孫存者無幾朕欲召置左右不使任職但廩給之卿等以爲何如皆曰置之近密臣等以爲非宜上曰朕若修徳何必豫懷疑忌久之上復欲召京宰臣曰京不赦之罪也赦之已爲至幸矣豈可復上默良久乃止完顏昂傳昂睦於兄弟尢善施予其親族有貧困者必厚給之至於茵帳衣衾器皿僕馬之屬常預設於家卽命駕相就爲具歡樂終日盡以遺之卽日使富足人或以子孫計爲言答曰人各有命但使其能自立爾何至爲子孫奴耶君子以爲達石琚傳宗室子或不勝任官事世宗欲授散官量與廩祿以贍足之以問宰臣曰於前代何如琚對曰堯親九族周家內睦九族皆帝王盛事也琚之將順多此類元史耶律楚材傳楚材當國日久得祿分其親族未嘗私以官行省劉敏從容言之楚材曰睦親之義但當資以金帛若使從政而違法吾不能徇私恩也石抹也先傳也先遼人也其先嘗從蕭后舉族入突厥及後還而族畱至遼爲述律氏號稱後族遼亡攺述律氏爲石抹氏其父脫羅畢察兒有子五人也先其仲子也年十歲從其父問宗國之所以亡卽大憤曰兒能復之及長勇力過人善騎射多智略豪服諸部金人聞其名徵爲奚部長卽讓其兄瞻徳納曰兄姑受之爲保宗族計遂深自藏匿居北野山射狐鼠而食聞太祖起朔方匹馬來歸朵兒只傳朵兒只木華黎六世孫脫脫子也朵兒只生一歲而孤稍長備宿衛事母至孝天歷二年朵兒只襲國王位扈蹕上都詔便送至遼陽之國順帝至元四年朵羅臺弟乃蠻臺恃太師伯顏勢謂國王位乃其所當襲訴於朝伯顏妻欲得朵兒只大珠環價直萬六千錠朵兒只無以應則慨然曰王位我祖宗所傳不宜從人求買我縱不得爲設爲之亦我宗族人耳於是乃蠻臺以賂故得爲國王而除朵兒只遼陽行省左丞相張閏傳閏延安延長縣人隸軍籍八世不異爨家人百餘口無間言日使諸女諸婦各聚一室爲女紅工畢斂貯一庫室無私藏幼稚啼泣諸母見者卽抱哺一婦歸寧畱其子眾婦共乳不問孰爲己兒兒亦不知孰爲己母也閏兄顯卒卽以家事付侄聚聚辭曰叔父行也叔宜主之閏曰侄宗子也侄宜主之相讓旣久卒以付聚縉紳之家自謂不如王�傳�字巨川鳳翔虢縣人從徵關中入京兆進克鳳翔請於太宗曰此臣鄕邦也願入城訪求親族果得族人數十口以歸李邦瑞傳邦瑞京兆臨潼人世農家幼嘗被掠逃至太原率眾來歸太宗慰勞邦瑞因奏干戈之際宗族離散乞歸尋訪帝諭速不察罕匣剌達海等邦瑞馳驛南京詢訪親戚或以隸諸部者悉歸之趙與傳與字晦叔宋宗室子至元十一年丞相伯顏旣渡江與率其宗人之在鄂州者詣軍門上書力陳不嗜殺人可以一天下且乞全其宗黨後伯顏朝京師世祖問宋宗室賢者伯顏首以與對虞集傳集父汲嘗再至京師贖族人被俘者十餘口以歸由是家甚貧黃溍傳溍同郡吳萊字立夫天資絕人凡書一經目輒成誦嘗往族父家日易漢書一帙以去族父迫扣之萊瑯然而誦不遺一字三易他編皆如之眾驚以爲神韓元善傳元善字大雅嘗以謁告侍親居家效範文正公遺規置田百畝爲義莊以周貧族至正交鈔初行賜近臣各三百錠元善復以買田六百畝爲義塾延名士以教族人子弟云蓋苗傳苗字耘夫性孝友喜施與置義田以贍宗族卜天璋傳天璋旣歸汴以余祿收其族黨家無甔儲天璋處之晏如也明外史徐溥傳溥字時用自奉甚薄而好施予置義田八百畝贍宗族請籍記於官以垂永久帝爲復其徭役潘潢傳潢字薦叔婺源人爲戶部尙書調南京工部尋攺吏部兵部與族祖兵部侍郎珍族父總督侍郎旦工部尙書鑑同時都顯位有名迹世稱望族張邦奇傳邦奇字常甫族父時徹少邦奇二十歲其父農也邦奇見時徹可教彊使就學於是反師邦奇由進士亦仕至南京兵部尙書有文名余繼登傳繼登字世用交河人生八歲父母俱沒族人利其貲屢謀害之幸得不死何士晉傳士晉宜興人父其孝得士晉晚族子利其貲結黨致之死繼母吳氏匿士晉外家士晉讀書每懈母輒示以父血衣士晉感厲與人言未嘗有笑容萬曆二十六年旣舉進士持血衣訴之官罪人皆抵法王徳傳徳字汝修永嘉人鄕居憤倭寇肆亂乃納母城中而傾貲募健兒爲保障計三十七年四月寇自梅嶺登�肆掠徳偕族父沛督義兵擊之寇已宵遁俄一舟飄至王氏兵初疑漁舟不爲備寇突來衝擊沛及族弟崇堯崇修殲焉初恃沛爲彊至是奪气無何寇復至肆掠管頭蒲州諸處徳憤怒勒所部追襲至龍灣賊眾義軍寡守將又背約不救軍遂敗徳手射殺數人罵賊而死自是有所忌不敢越徳鄕侵郡城矣衡恭王佑楎傳莊王厚燆嘗辭祿五千石以贍宗室宗人徳之慈溪沈氏六節婦傳六節婦章氏祚妻周氏希魯妻馮氏信魁妻柴氏惟瑞妻孟氏弘量妻孫氏琳妻所居名沈思橋近海族眾二千人多驍黠善斗嘉靖中倭賊數入犯屢殲其魁奪還鹵掠賊深讎之一日賊大至沈氏豪誓於眾曰無出婦女無輦貨財共以死守違者誅章亦集族中婦女誓於內曰男子死鬥婦人當死義無爲賊辱眾婦皆竦息聽命賊圍合羣婦聚一樓以待旣而賊入章先出投於河周與馮從之柴方爲夫礪刃卽以刃斫賊旋自刃孟與孫爲賊所得相抱持且詈賊奪刀自刺死當是時沈宗婦死者三十餘人而此六人尢烈潘氏傳氏海寧人年十六歸許釗生子淮甫期年釗卒旣殮潘自經死已兩日矣有老嫗過之曰是可活也投之藥果蘇釗族兄欲不利於孤嗾潘攺適潘毀容自矢其人乃夜率勢家僕數十人誣以負債椎門入潘負子冒風雨逾垣而逸前距大河追者迫潘號慟投於河適有木浮至憑之以渡達母家遂止不歸及淮年十九始歸淮補諸生娶婦連舉五子適潘壽五十宗人聚而祝夫族兄亦來潘曰氏所以得有今日賴伯氏玉成之目淮酌酒飲伯卒爵北向拜曰未亡人三十年來瀕死者數矣而顧彊生獨以淮故耳今幸成立且多子復何憾語畢入室頃之宴徹諸宗人同淮入謝則縊死室中矣馬足輕傳有新安劉君培爲人有義行寇渡河攜子及從孫避難道遇賊欲殺其從孫君培曰我尙有兒此子乃遺孤幸捨之而殺我賊如其言二子獲免張基傳基字徳載吳縣人嘉靖十九年舉鄕試屬當軍興族人俱供役基嘆曰吾何忍獨以例免而煩族之老弱爲毀家以紆之產遂削鎭國中尉睦傳睦字灌甫萬曆五年舉文行卓異爲周藩宗正巡撫褚鈇有卹宗通變疏議稍減郡王以下歲祿均給貧宗帝遣給事中萬象春就周王議新會王睦�號於眾曰裁祿之謀起於睦聚宗室千餘人擊之裂其衣冠上書抗詔帝怒廢睦�爲庶人睦屢疏引疾乞休詔勉畱之又三年卒年七十宗人頌功徳者五百人詔賜輔國將軍禮葬之異數也遼簡王植傳莊王致格薨子憲嗣性酷虐以樂婦子川兒冒請封名亂宗統廢爲庶人趙簡王髙燧傳康王厚煜性和厚趙府輔國將軍佑椋等數犯法與有司爲難厚煜庇佑椋佑椋卒得罪厚煜並見責讓其後有司益務以事裁抑諸宗人洛川王翊�府人與通判田時雨之隸爭瓜而毆時雨捕王府人厚煜爲和解不得會宗室數十人索祿時雨以宗室毆府官白於上官上官令知府傅汝勵盡捕各府人厚煜忿恚且愧竟自縊死厚煜子成臯王載垸疏聞於朝下法司時雨棄市汝勵戍極邊萬安傳安字循吉眉人爲人外寬而深中無學術旣柄用惟日事請托結諸閹爲內援時萬貴妃寵冠後宮安因內侍致殷勤曰妃故眉山人吾宗也自稱子侄行妃嘗自愧無門閥聞則大喜妃弟錦衣指揮通遂以族屬數過安家其妻王氏有母至自博興王謂其母曰向家乏時以妹爲人娣今安在母曰第憶爲四川萬編修者通心疑是安訪之果安小婦姊弟兩人相見悲喜由是兩家婦日往來安復與通爲姻婭矣通妻著籍禁內恣出入安以是得備知宮中動靜益自固汪鋐傳鋐婺源人爲吏部尙書大納中外賂遺縱子弟僮奴豪其鄕奪人貲產以萬計鋐甫死宗黨數十人毀其居立盡謝傑傳傑字漢甫長樂人父教諭廷衮家居老矣族人假其名逋賦縣令贛人劉禹龍言於禦史逮之傑代訊幾斃後撫贛未嘗修�時服其量吳炯傳炯字晉明華亭人家世素封而無子生平勇於爲義置義田以贍族人張銓傳銓沁水人沈陽破不屈自經官其子道浚父五典初謂海內將亂於所居竇莊築墻爲堡堅甚崇禎四年流賊來寇時五典已沒道浚及弟官京師獨銓妻霍氏在眾請避之曰避賊而出家不保出而遇賊身更不保等死耳曷死於家乃率僮僕堅守賊環攻四晝夜卒不能克其避山谷者多遇賊淫掠獨張氏家族獲全副使王肇生名其堡曰夫人城後賊數來犯並擊卻之里人多賴以免楚昭王楨傳恭王英薨子華奎嗣旣而宗人華越等言華奎與弟宣化王華壁皆非恭王子華奎恭王妃兄王如言子抱養宮中華壁則王如綍家人王玉子也華越妻卽如言女知之悉禮部侍郎郭正域請行勘大學士沈一貫納華奎賂止之不得乃委撫按皆受一貫指言僞王他無左驗而越妻王氏持其說甚堅不能決廷議令覆勘中旨以楚王襲封已二十餘年宜治華越等誣罔禦史錢夢臯爲一貫劾正域正域發華奎行賄事華奎遂訟言正域主使正域竟罷去東安王華武岡王華增江夏王華等皆言僞迹昭著行賄有據諸宗人蘊錛等赴都投揭奉旨切責罰祿削爵有差禮部侍郎李廷機坐華越以謀害親王律死法司溫純等持之降庶人錮鳳陽未幾華奎輸賄入都宗人遮使奪之巡撫趙可懷屬有司捕治宗人方恨可懷治華越獄不平遂大哄毆可懷死巡按吳楷以楚叛入告一貫大其事擬發兵會剿命未下諸宗人悉就縛於是斬二人勒四人自盡錮髙墻及築閒宅者復四十五人自是無敢言楚事者初閣臣沈鯉直正域而朱賡比一貫久之一貫鯉去賡瀕卒畱疏自白廷臣皆訟楚獄冤帝乃以恩詔釋諸禁錮者迄不竟華奎事禮臣以前湖廣布政薛三才言華奎酷似王如言請確勘不省其後張獻忠掠湖廣華奎募卒自衛以張其在爲帥獻忠兵至武昌其在爲內應執華奎以箯輿沈之東湖諸宗無免者水東記略陳恭湣仿範文正公置田一百四十畝以充祀先賙族之用號思遠莊及卒後族人以公無餘貲舉田還公子戴戴不可曰先人置此以行義也戴取而私之獨無愧乎況治命又嘗俾勿廢此人謂公有子駒陰冗記鄞太宰屠公滽掌銓曹時平湖屠公勛亦掌南銓二屠源流莫考朝紳以其一時�掌兩京冢部聯輝競貴遂爲通譜二家子姓貴盛望於南浙蓋近時鮮儷云見聞錄大興劉公機其父卒於任公時爲學宮弟子徒步往護喪歸遂卜葬族人泥於陰陽家言各以生年與葬期相值久不克葬陸禮部淵之來弔問故族人具道所以公從屏後趨出泣拜曰願以某生年所值月葬父乃克葬後公官至南京大司馬贈宮保則葬日吉凶何必拘而多疑乎

宗族部雜錄易經同人卦六二同人於宗吝程

傳二與五爲正應故曰同人於宗宗謂宗黨也同於所系應是有所偏與在同人之道爲私狹矣故可吝二若陽爻則爲剛中之徳乃以中道相同不爲私也本義

宗黨也六二𨿽中且正然有應於上不能大同而系於私吝之道也故其象占如此書經臯陶謨惇敍九族旅獒分寶玉於伯叔之國時庸展親詩經周南麟趾篇麟之角振振公族於嗟麟兮注公族公同髙祖祖廟未毀有服之親大雅板篇大宗維翰懷徳維寧宗子維城無俾城壞注大宗彊族也翰幹也宗子同姓也國語今𨿽朝也不才有分族於周管子輕重己篇以春日至始數九十二日謂之夏至而麥熟天子祀於太宗其盛以麥麥者谷之始也宗者族之始也同族者人殊族者處皆齊大材出祭王母天子之所以主始而忌諱也漢書王溫舒傳人有變告溫舒受員騎錢它姦利事罪至族自殺其時兩弟及兩婚家亦各自坐它罪而族光祿勛徐自爲曰悲夫夫古有三族而王溫舒罪至同時而五族乎注師古曰溫舒與弟同三族而兩妻家各一故爲五也大戴禮族人之讎不與聚鄰

