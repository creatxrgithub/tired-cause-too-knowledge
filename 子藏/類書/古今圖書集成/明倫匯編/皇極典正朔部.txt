

正朔部匯考

上古黃帝軒轅氏初定正朔以建寅月爲歲首按史記五帝本紀不載按宋書禮志軒轅氏以十三月爲正少昊金天氏以建丑月爲歲首按史記五帝本紀不載按宋書禮志少昊以十二月爲正顓頊髙陽氏以建子月爲歲首按史記五帝本紀不載按宋書禮志髙陽氏以十一月爲正薦玉以赤繒帝嚳髙辛氏以建寅月爲歲首按史記五帝本紀不載按宋書禮志髙辛氏以十三月爲正薦玉以白繒

陶唐氏帝堯以建丑月爲歲首按史記五帝本紀不載按宋書禮志唐以十二月爲正

有虞氏帝舜以建子月爲歲首按史記五帝本紀不載按宋書禮志虞以十一月爲正

夏后氏夏以建寅月爲歲首按史記夏本紀不載按宋書禮志夏以十三月爲正法物之始其色尙黑按鄭樵通誌帝禹受舜禪踐天子之位於安邑以建寅之月爲正月

商商以建丑月爲歲首按史記殷本紀湯踐天子位攺正朔易服色上白朝會以晝按宋書禮志殷以十二月爲正法物之牙色上白按汲冢周書商湯用師於夏除民之災順天革命攺正朔變服殊號一文一質示不相沿以建丑之月爲正按大紀湯歸於亳踐天子位定都焉以斗杓建丑冬十二月爲歲首是謂地統以日中爲朔攺歲曰祀行甲寅歷

周周以建子月爲歲首按史記周本紀不載按宋書禮志周以十一月爲正法物之萌其色尙赤按冊府元龜武王踐天子位以建子之月爲正

秦秦以建亥月爲歲首按史記始皇帝本紀秦初並天下攺年始朝賀皆自十月朔

漢髙帝仍秦制以建亥月爲歲首按史記漢書髙祖本紀不載按史記封禪書髙祖初起禱丰枌楡社徇沛爲沛公祠蚩尢釁鼓旗遂以十月至灞上與諸侯平咸陽立爲漢王因以十月爲年首文帝十五年詔議攺正朔按漢書文帝本紀十五年春黃龍見於成紀上乃下詔議郊祀公孫臣明服色按史記封禪書孝文帝卽位十三年魯人公孫臣上書曰始秦得水徳今漢受之推終始傳則漢當土徳土徳之應黃龍見宜攺正朔易服色色尙黃是時丞相張蒼好律曆以爲漢乃水徳之始故河決金堤其符也年始冬十月色外黑內赤與徳相應如公孫臣言非也罷之後三歲黃龍見成紀文帝乃召公孫臣拜爲博士與諸生艸攺歷服色事武帝太初元年始定以建寅月爲歲首按漢書武帝本紀太初元年夏五月正歷以正月爲歲首色上黃數用五定官名協音律注

師古曰謂以建寅之月爲正也未正歷之前謂建亥之月爲正今此言以正月爲歲首者史追正其月名張晏曰漢據土徳土數五故用五謂印文也若丞相曰丞相之印章諸卿及守相印文不足五字者以之足之

魏文帝黃初元年詔正朔仍漢制按魏志文帝本紀不載按辛毗傳文帝踐祚毗遷侍中賜爵關內侯時議攺正朔毗以魏氏遵舜禹之統應天順民至於湯武以戰伐定天下乃攺正朔孔子曰行夏之時左氏傳曰夏數爲得天正何必期於相反帝善而從之按宋書禮志魏文帝𨿽受禪於漢而以夏數爲得天故黃初元年詔曰孔子稱行夏之時乘殷之輅服周之冕樂則韶舞此聖人集羣代之美事爲後王法制也傳曰夏數爲得天朕承唐虞之美至於正朔當依虞夏故事若殊徽號異器械制禮樂易服色用牲幣自當隨土徳之數每四時之季月服黃十八日臘以丑牲用白其飾節旄自當赤但節幡黃耳其餘郊祀天地朝會四時之服宜如漢制宗廟所服一如周禮尙書令桓階等奏據三正周復之義國家承漢氏人正之後當受之以地正犧牲宜用白今從漢十三月正則犧牲不得獨攺今新建皇統宜稽古典先代以從天命而告朔犧牲壹皆不攺非所以明革命之義也詔曰服色如所奏其餘宜如虞承唐但臘日用丑耳此亦聖人之制也明帝太和元年詔議攺正朔按魏志明帝本紀不載按宋書禮志明帝卽位便有攺正朔之意朝議多異同故持疑不決久乃下詔曰黃初以來諸儒共論正朔或以攺之爲宜或以不攺爲是意取駁異於今未決朕在東宮時聞之意常以爲夫子作春秋通三統爲後王法正朔各從色不同因襲自五帝三王以下或父子相繼同體異徳或納大麓受終文祖或尋干戈從天行誅𨿽遭遇異時步驟不同然未有不攺正朔用服色表明文物以章受命之符也由此言之何必以不攺爲是邪於是公卿以下博議侍中髙堂隆議曰按自古有文章以來帝王之興受禪之與干戈皆攺正朔所以明天道定民心也易曰革元亨利貞有孚攺命吉湯武革命應乎天從乎人其義曰水火更用事猶王者必攺正朔易服色也易通卦驗曰王者必攺正朔易服色以應天地三气三色書曰若稽古帝舜曰重華建皇授政攺朔初髙陽氏以十一月爲正薦玉以赤繒髙辛氏以十三月爲正薦玉以白繒尙書傳曰舜定鐘石論人聲乃及鳥獸咸變於前故定四時攺堯正詩曰一之日觱發二之日栗烈三之日於耜傳曰一之日周正月二之日殷正月三之日夏正月詩推度災曰如有繼周而王者𨿽百世可知以前檢後文質相因法度相攺三而復者正色也二而復者文質也以前檢後謂軒轅髙辛夏后氏漢皆以十三月爲正少昊有唐有殷皆以十二月爲正髙陽有虞有周皆以十一月爲正後𨿽百世皆以前代三而復也禮大傳曰聖人南面而治天下必正度量考文章攺正朔易服色殊徽號樂稽曜嘉曰禹將受位天意大變迅風雷雨以明將去虞而適夏也是以舜禹𨿽繼平受禪猶制禮樂攺正朔以應天從民夏以十三月爲正法物之始其色尙黑殷以十二月爲正法物之牙其色尙白周以十一月爲正法物之萌其色尙赤能察其類能正其本則嶽瀆致雲雨四時和五稼成麟鳳翔集春秋十七年夏六月甲子朔日有蝕之傳曰當夏四月是謂孟夏春秋元命苞曰王者受命昭然明於天地之理故必移居處更稱號攺正朔易服色以明天命聖人之寶質文再而攺窮則相承周則復始正朔攺則天命顯凡典籍所記不盡於此略舉大較亦足以明也太尉司馬懿尙書僕射衛臻尙書薛悌中書監劉放中書侍郎刁幹博士秦靜趙怡中侯中詔季岐以爲宜攺侍中繆襲散騎常侍王肅尙書郎魏衡太子舍人黃闕以爲不宜攺景初元年攺建丑月爲歲首按魏志明帝本紀景初元年春正月壬辰山茌縣言黃龍見於是有司奏以爲魏得地統宜以建丑之月爲正三月定歷攺年爲孟夏四月服色尙黃犧牲用白戎事乘黑首白馬建大赤之旗朝會建大白之旗攺太和歷曰景初曆其春夏秋冬孟仲季月𨿽與正歲不同至於郊祀迎气礿祀蒸嘗巡狩搜田分至啟閉班宣時令中气早晚敬授民事皆以正歲斗建爲歷數之序按髙堂隆傳明帝以隆爲侍中時軍國多事用法深重隆上疏曰夫拓迹垂統必俟聖明輔世匡治亦須良佐用能庶績其凝而品物康乂也夫移風易俗宣明道化使四表同風回首面內徳教光熙九服慕義固非俗吏之所能也今有司務糾刑書不本大道是以刑用而不措俗獘而不惇宜崇禮樂班敍明堂修三雍大射養老營建郊廟尊儒士舉逸民表章制度攺正朔易服色布愷悌尙儉素然後備禮封禪歸功天地使雅頌之聲盈於六合緝熙之化混於後嗣斯蓋至治之美事不朽之貴業也然九域之內可揖讓而治尙何憂哉不正其本而救其末譬猶棼絲非政理也可命羣公卿士通儒造具其事以爲典式隆又以爲攺正朔易服色殊徽號異器械自古帝王所以神明其政變民耳目故三春稱王明三統也於是敷演舊章奏而攺焉帝從其議攺靑龍五年春三月爲景初元年孟夏四月服色尙黃犧牲用白從地正也按宋書禮志靑龍五年山茌縣言黃龍見帝乃詔三公曰昔在庖犧繼天而王始據木徳爲羣代首自玆以降服物氏號開元著統者旣膺受命歷數之期握皇靈遷興之運承天攺物序其綱紀𨿽炎黃少昊顓頊髙辛唐虞夏后世系相襲同气共祖猶豫昭顯所受之運著明天人去就之符無不攺易制度更定禮樂延羣後班瑞信使之煥炳可述於後也至於正朔之事當明示變攺以彰異代曷疑其不然哉文皇帝踐祚之初庶事艸創遂襲漢正不革其統朕在東宮及臻在位每覽書籍之林總公卿之議夫言三統相變者有明文云虞夏相因者無其言也歷志曰天統之正在子物萌而赤地統之正在醜物化而白人統之正在寅物成而黑但含生气以微成著故太極運三辰五星於上元气轉三統五行於下登降周旋終則又始言天地與人所以相通也仲尼以大聖之才祖述堯舜範章文武制作春秋論究人事以貫百王之則故於三微之月每月稱王以明三正疊相爲首夫祖述堯舜以論三正則其明義豈使近在殷周而已乎朕以眇身繼承洪緒旣不能紹上聖之遺風揚先帝之休徳又使王教之弛者不張帝典之闕者未補亹亹之徳不著亦惡可已乎今推三統之次魏得地統當以建丑之月爲正考之羣藝厥義彰矣攺靑龍五年春三月爲景初元年孟夏四月景初三年正月齊王卽皇帝位十二月詔仍以建寅月爲歲首按魏志齊王本紀景初三年正月丁亥卽皇帝位十二月詔曰烈祖明皇帝以正月棄背天下臣子永惟忌日之哀其復用夏正𨿽違先帝通三統之義斯亦禮制所由變攺也又夏正於數爲得天正其以建寅之月爲正始元年正月以建丑月爲後十二月按宋書禮志景初三年正月齊王卽位是年十二月尙書盧毓奏烈祖明皇帝以今年正月棄離萬國禮忌日不樂甲乙之謂也烈祖明皇帝建丑之月棄天下臣妾之情於此正日有甚甲乙今若以建丑正朝四方會羣臣設盛樂不合於禮博士樂祥議正日旦受朝貢羣臣奉贄後五日乃大宴會作樂太尉屬朱誕議今因宜攺之際還修舊則元首建寅於制爲便大將軍屬劉肇議宜過正一日乃朝賀大會明令天下知崩亡之日不朝也詔曰省奏事五內斷絕柰何柰何烈祖明帝以正日棄天下每與皇太后念此日至心有剝裂不可以此日朝羣辟受慶賀也月二日會又非故也聽當還夏正月𨿽違先帝通三統之義斯亦子孫哀慘永懷又夏正朔得天數者其以建寅之月爲歲首

晉武帝泰始二年承魏制以建寅月爲歲首按晉書武帝本紀泰始二年九月戊戌有司奏大晉繼三皇之蹤蹈舜禹之迹應天順時受禪有魏宜一用前代正朔服色皆如虞遵唐故事從之

北魏道武帝天興元年詔仍以建寅月爲歲首按魏書道武帝本紀天興元年十有二月己丑帝臨天文殿太尉司徒進璽綬百官咸稱萬歲詔有司議定行次尙書崔元伯等奏從土徳服色尙黃數用五未祖辰臘犧牲用白五郊立气宣贊時令敬授民時行夏之正

北周孝閔帝受魏禪詔仍以建寅月爲歲首按周書孝閔帝本紀魏恭帝三年十二月庚子禪位於帝百官奏議云帝王之興罔弗更正朔明受之於天革民視聽也逮於尼父稽諸陰陽云行夏之時後王所不易今魏歷告終周室受命以木承水實當行錄正用夏時式遵聖道惟文王誕元气之祥有黑水之讖服色宜烏制曰可

唐中宗嗣聖七年太后攺建子月爲歲首卽武後天授元年

按唐書武后本紀天授元年正月庚辰大赦攺元曰載初以十一月爲正月十二月爲臘月來歲正月爲一月按通鑑綱目作嗣聖六年事

嗣聖十七年太后復唐正朔攺一月爲正月﹝卽武后久視元年﹞

按唐書武后本紀久視元年十月甲寅復唐正月大赦按舊唐書武后本紀聖歷三年五月癸丑攺元爲久視冬十月甲寅復唐正朔攺一月爲正月仍以爲歲首正月依舊爲十一月大赦天下肅宗上元二年復以建子月爲歲首按唐書肅宗本紀上元二年九月壬寅以十一月爲歲首月以斗所建辰爲名寶應元年復以建寅月爲歲首按唐書肅宗本紀寶應元年建巳月乙丑復以正月爲歲首建巳月爲四月

後唐明宗天成元年百官請攺正朔詔仍唐制按五代史唐明宗本紀不載按北夢瑣言莊宗晏駕明宗皇帝爲將相推舉霍彥威孔循上言唐運以衰請攺國號明宗謂藩邸近侍曰何爲攺正朔左右奏曰先帝以錫氏宗屬爲唐雪冤繼昭宗皇帝後國號唐今朝之舊人不欲殿下稱唐請更明號耳明宗泣下曰吾十三事獻祖洎太祖至先帝冒刃血戰爲唐室雪冤身編宗屬武皇功業卽吾功業也先帝天下卽吾天下也兄亡弟紹於義何嫌運之衰隆吾當自受於是不攺正朔人服帝之獨見

正朔部總論書經

商書伊訓惟元祀十有二月乙丑伊尹祠於先王奉嗣王祗見厥祖蔡

傳夏曰歲商曰祀周曰年一也元祀者太甲卽位之元年十二月者商以建丑爲正故以十二月爲正也丑日也不系以朔者非朔日也三代𨿽正朔不同然皆以寅月起數蓋朝覲會同頒歷授時則以正朔行事至於紀月之數則皆以寅爲首也或曰孔氏言湯崩逾月太甲卽位則十二月者湯崩之年建子之月也豈攺正朔而不攺月數乎曰此孔氏惑於序書之文也太甲繼仲壬之後服仲壬之喪而孔氏曰湯崩奠殯而告固已誤矣至於攺正朔而不攺月數則於經史尢可考周建子矣而詩言四月維夏六月䢐暑則寅月起數周未嘗攺也秦建亥矣而史記始皇三十一年十二月更名臘曰嘉平夫臘必建丑月秦以亥正則臘爲三月云十二月者則寅月起數秦未嘗攺也至三十七年書十月癸丑始皇出遊十一月行至云夢繼書七月九月者知其以十月爲正朔而寅月起數未嘗攺也且秦史制書謂攺年始朝賀皆自十月朔夫秦繼周者也若攺月數則周之十月爲建酉月矣安在其爲建亥乎漢初史氏所書舊例也漢仍秦正亦書曰元年冬十月則正朔攺而月數不攺亦已明矣且經曰元祀十有二月乙丑則以十二月爲正朔而攺元何疑乎惟其以正朔行事也故後乎此者復政厥辟亦以十二月朔奉嗣王歸於亳蓋祠告復政皆重事也故皆以正朔行之孔氏不得其說而意湯崩逾月太甲卽位奠殯而告是以崩年攺元矣蘇氏曰崩年攺元亂世事也不容在伊尹而有之不可以不辧

周書泰誓上惟十有三年春大會於孟津

蔡傳

春者孟春建寅之月也按漢孔氏以春爲建子之月蓋謂三代攺正朔必攺月數攺月數必以其正爲四時之首序言一月戊午旣以一月爲建子之月而經又系之以春故遂以建子之月爲春夫攺正朔不攺月數於太甲辧之詳矣而四時攺易尢爲無藝冬不可以爲春寒不可以爲暖固不待辧而明也或曰鄭氏箋詩維暮之春亦言周之季春於夏爲孟春曰此漢儒承襲之誤耳且臣工詩言維暮之春亦又何求如何新畬於皇來牟將受厥明蓋言暮春則當治其新畬矣今如何哉然牟麥將熟可以受上帝之明賜夫牟麥將熟則建辰之月夏正季春審矣鄭氏於詩且不得其義則其考之固不審也不然則商以季冬爲春周以仲冬爲春四時反逆皆不得其正豈三代聖人奉天之政乎全問子丑寅之建正如何朱子曰此是三陽之月若秦用建亥之月爲正直是無謂大抵三代更易須著如此更易一番春秋四傳

隱公元年春秋元年春王正月

疏王者革前代馭天下必攺正朔易服色以變人視聽夏以建寅之月爲正殷以建丑之月爲正周以建子之月爲正三代異制正朔不同故禮記檀弓云夏后氏尙黑殷人尙白周人尙赤惟時王所建故以王字冠之言是今王之正月也王不在春上者月攺則春移春非王所攺故王不先春王必連月故王處春下周以建子爲正則周之二月三月皆是前世之正月也故於春每月書王王二月者言是我王之二月乃殷之正月也王三月者言是我王之三月乃夏之正月也旣有正朔之異故每月稱王以別之也全朱子曰孔子作春秋以天時加王月以明上奉天時下正王朔之義而加春於建子之月則行夏時之意亦在其中公羊傳春者何歲之始也王者孰謂謂文王也曷爲先言王而後言正月王正月也何言乎王正月大一統也注

天王始受命攺制布政施教於天下自公侯至於庶人自山川至於艸木昆虫莫不一一系於正月故云政教之始胡傳按左氏曰王周正月周人以建子爲歲首則冬十有一月是也前乎周者以醜爲正其書始卽位曰惟元祀十有二月則知月不易也後乎周者以亥爲正其書始建國曰元年冬十月則知時不易也建子非春亦明矣乃以夏時冠周月何哉聖人語顏回以爲邦則曰行夏之時作春秋以經世則曰春王正月此見諸行事之驗也或曰非天子不議禮仲尼有聖徳無其位而攺正朔可乎曰有是言也不曰春秋天子之事乎以夏時冠月垂法後世以周正紀事示無其位不敢自專也其旨微矣大

全可堂吳氏曰夏承唐虞皆以寅月爲歲首而謂之正月始春終冬四時具爲一年商革夏命以丑月爲歲首仍謂之十二月而未嘗攺月周革殷命以子月爲歲首不特攺月而又攺時以齊其年泰誓云惟十有三年春大會於孟津武成云惟一月壬辰旁死魄戊午師逾孟津春卽一月一月卽子月也春秋所書之春卽夏之仲冬正月卽夏之十一月也周禮

春官大史正歲年以序事頒之於官府及都鄙

訂義

鄭諤曰周以建子爲正而四時之事有用夏正建寅者用建寅謂之歲用建子謂之年事有用建寅者如正歲則讀法三歲大計羣吏之治之類事有用建子者如司稼以年之上下出斂法丰年則公旬用三日之類大史正歲與年而次序其事頒於官府都鄙使以次舉先後不失其序如月令所建十二月之事是亦並與歲而皆正也王東巖曰愚案此以周人建子兼用夏正說極是爾雅云周曰年夏曰歲經所謂正月之吉者建子之正年只讀法朝會等事用之而歲則便於事功然有合用周時之正亦有合用前王之正不可不正之以敍其事也豳風七月一詩稱一之日二之日與夫七月八月卽此義孔子作春秋亦兩存之書四時而兼月用時王之正則建子書四時而不月則行夏之時而建寅如書二月無冰以夏正論之二月春暖無冰亦是時之常不知此二月乃用周正夏之十二月孔叢子

雜訓縣子問子思曰顏回問爲邦夫子曰行夏之時若是殷周異正爲非乎子思曰夏數得天堯舜之所同也殷周之王徵伐革命以應乎天因攺正朔若雲天時之攺耳故不相因也夫受禪於人者則襲其統受命於天者則革之所以神其事如天道之變然也三統之義夏得其正是以夫子云白虎通

三正王者受命必攺朔何明易姓示不相襲也明受之於天不受之於人所以變易民心革其耳目以助化也故喪服大傳曰王始起攺正朔易服色殊徽號異器械別衣服也是以舜禹𨿽繼太平猶宜攺以應天王者攺作樂必得天應而後作何重攺制也春秋瑞應傳曰敬受瑞應而王攺正朔易服色易曰湯武革命順乎天而應乎民也文家先攺正質家先伐何攺正者文伐者質文者先其文質者先其質正朔有三何本天有三統謂三微之月也明王者當奉順而承之故受命各統一正也敬始重本也朔者蘇也革也言萬物革更於是故統焉禮三正記曰正朔三而攺文質再而復也三微者何謂也陽气始施黃泉萬物動微而未著也十一月之時陽气始養根株黃泉之下萬物皆赤赤者盛陽之气也故周謂天正色尙赤也十二月之時萬物始牙而白白者陰气故殷爲地正色尙白也十三月之時萬物始達孚甲而出皆黑人得加功故夏爲人正色尙黑尙書大傳曰夏以孟春月爲正殷以季冬月爲正周以仲冬月爲正夏以十三月爲正色尙黑以平旦爲朔殷以十二月爲正色尙白以雞鳴爲朔周以十一月爲正色尙赤以夜半爲朔不以二月後爲正者萬物不齊莫適所統故必以三微之月也三正之相承若順連環也孔子承周之獘行夏之時知繼十一月正者當用十三月也天道左旋攺正者右行何也攺正者非攺天道也但攺日月耳日月右行故攺正亦右行也日尊於月不言正日言正月何也積日成月物隨月而變故據物爲正也天質地文質者據質文者據文周反統天正何也質文再而復正朔三而攺三微質文數不相配故正不隨質文也蔡邕獨斷

三代正朔三代建正之別名夏以十三月爲正十寸爲尺律中大簇言萬物始簇而生故以爲正也殷以十二月爲正九寸爲尺律中大呂言陰气大勝助黃鍾宣气而萬物生故以爲正也周以十一月爲正八寸爲尺律中黃鍾言陽气踵黃泉而出故以爲正也鄭樵六經奧論

正朔總論或問三代之建子丑寅何也古今之歷皆建寅其朔建子丑者商周二代耳然則湯武何以獨異之也曰殷周之所以異其建者上以明歷數之歸己下以示諸侯之從違也湯武革命而有天下三千國之多八百國之眾其從我也吾不得而知之其違我也吾不得而知之獨以正朔之異尙以承天命之歸己以示人心之從違是故服則纘禹政則反商獨於正朔微有更易爾初非各出其術以求異也然則何以謂古之歷皆建寅也曰三皇之事吾不得而詳五帝以來豈無可傳之政孟春正月朔旦立春會於天歷之營室是顓帝之歷已建寅矣析因夷隩始以仲春終以仲冬堯帝之歷又建寅矣舜之正月元日禹之正月朔旦則無非建寅矣嘗觀豳風七月之詩述公劉后稷之事實當虞夏之際其勸相農事亦準七月流火之候此古歷建寅之明驗也至湯建丑以首事復建子以起數而歷元亦不以立春爲節更以十一月朔旦冬至爲元周人因之而正朔與歷若與夏異矣然商書曰元祀十有二月周禮曰正歲十有一月𨿽建子丑以命月而占星定歷修祠舉事仍案夏時皆不自用其制秦漢之建亥亦猶是也朝賀典禮皆首十月至於太初首用夏正迄於今而不能易也新莽嘗建丑矣曹魏明帝亦嘗建丑矣未幾而復建寅唐肅宗亦嘗建子矣未幾而復建寅豈湯武能易之後人獨不可得而易之邪以湯武易之爲是邪胡爲不能以傳遠以湯武易之爲非邪胡爲亦可行之一代而遂止也蓋嘗論之編年始於春秋攺元始於秦惠文君紀年始於漢之武帝自武帝立年號以紀元攺秦正而用夏吾知千萬世而下湯武復興不能易也何者漢非用夏也蓋用古歷也殷周未有攺元之法此子丑之所由建武帝易之而爲年號有年號以明歷數之歸己以示天下之從違𨿽易代之法不過如此又何必復建子建丑以爲贅乎此新莽曹魏唐肅宗所以隨攺而隨廢也吁孰謂武帝之智猶有殷周之所不逮者哉朱子全書

語類問古者攺正朔如以建子月爲歲首則謂之正月抑只謂之十一月曰此亦不可考如詩之月數卽今之月孟子七八月之間旱乃今之五六月十一月徒杠成十二月輿梁成乃今之九十月國語夏令曰九月成杠十月成梁卽孟子之十一月十二月若以爲攺月則與孟子春秋相合而與詩書不相合若以爲不攺月則與詩書相合而與孟子春秋不相合如秦元年以十月爲首末又有正月又似不攺月某親見文定公家說文定春秋說夫子以夏時冠月以周正紀事謂如公卽位依舊是十一月只是孔子攺正作春正月某便不敢信恁地時二百四十二年夫子只證得个行夏之時四个字據今周禮有正月有正歲則周實是元攺作春正月夫子所謂行夏之時只是爲他不順欲攺從建寅

與張敬夫書春秋正朔事比以書考之凡書月皆不著時疑古史記事例只如此至孔子作春秋然後以天時加王月以明上奉天時下正王朔之義而加春於建子之月則行夏時之意亦在其中觀伊川先生劉質夫之意似是如此但春秋兩字乃魯史之舊名又似有所未通幸更與晦叔訂之以見教也

答吳晦叔書春秋書正據伊川說則只是周正建子之月但非春而書春則夫子有行夏時之意而假天時以立義耳文定引商書十有二月漢史冬十月爲證以明周不攺月此固然矣然以孟子考之則七八月乃建午建未之月暑雨苗長之時而十一月十二月乃建戌建亥之月將寒成梁之候又似並攺月號此又何耶或是當時二者並行惟人所用但春秋旣是國史則必用時王之正其比商書不同者蓋後世之彌文而秦漢直稱十月者則其制度之闊略耳愚意如此未知是否

又前書所諭周正之說終未穩當孟子所謂七八月乃今之五六月所謂十一月十二月乃今之九月十月是周人固已攺月矣但天時則不可攺故書云秋大熟未獲此卽止是今時之秋蓋非酉戌之月則未有以見夫歲之大熟而未獲也以此考之今春秋月數乃魯史之舊文而四時之序則孔子之微意伊川所謂假天時以立義者正謂此也若謂周人初不攺月則未有明據故文定只以商秦二事爲證以彼之博洽精勤所取猶止於此則無他可考必矣今乃欲以十月隕霜之異証之恐未足以爲不攺月之驗也蓋隕霜在今之十月則不足怪在周之十月則爲異矣又何必史書八月然後爲異哉況魯史不傳無以必知其然不若只以孟子尙書爲據之明且審也若尙有疑則不若且闕之之爲愈不必彊爲之說矣

答林擇之書三代正朔以元祀十有二月考之則商人但以建丑之月爲歲首而不攺月號以孟子七八月十一月十二月之說考之則周人以建子之月爲正月而不攺時以書一月戊午厥四月哉生明之類考之則古史例不書時以程子假天時以立義之云考之則是夫子作春秋時特加此四字以系年見行夏時之意若如胡傳之說則是周亦未嘗攺月而孔子特以夏正建寅之月爲歲首月下所書之事卻是周正建子月事自是之後月與事常相差兩月恐聖人制作之意不如是之紛更煩擾其所制作亦不如是之錯亂無章也愚見如此而考之劉質夫說亦云先書春王正月而後書二百四十二年之事皆天理也似亦以春字爲夫子所加但魯史本謂之春秋則又似元有此字而杜元凱左傳後序載汲冢竹書乃晉國之史卻以夏正建寅之月爲歲首則又似胡氏之說可爲據此間無竹書煩爲見拙齋扣之或有此書借錄一兩年示及幸甚幸甚又漢書元年冬十月注家以爲武帝攺用夏時之後史官追正其事亦未知是否此亦更煩子細詢考也魏了翁正朔考

七月陳王業也七月之詩大槪述天時以勤民事也先儒謂七月一詩皆以夏正爲斷愚則曰非特七月一詩也凡詩篇如正月四月六月十月之交皆夏正也然則商正建丑周正建子者非攺正朔歟曰攺正朔矣不攺月次也正朔之攺示一代之興各有所尙也月次之不可攺四時之序不可紊也苟紊之則時令乖張民聽疑惑𨿽耕耘斂藏亦將失其候堯典所謂欽若昊天敬授人時者萬世不可易也若夫正朔疊尙不過以新民視聽如大朝會大典禮尊用此日名曰歲首太史公所謂朝以十月者是其例也世儒遂謂商周旣攺正朔則並其餘月次亦應遞攺噫爲此說者臆度之過也臨卦所謂八月者指觀而言也臨觀反對故聖人預以爲戒觀之爲卦其畫四陰其辰在酉曉然夏之八月也而何氏以爲周八月屬未之遁孔氏以爲商八月屬申之否夫文王周孔簡易以從夏正而何氏孔氏反崎嶇以求合商周之正不亦異乎故曰凡謂攺正朔而並其月遞攺者皆臆說也書伊訓元祀十有二月乙丑奉嗣王祗見厥祖太甲三祀十有二月伊尹以冕服奉嗣王歸於亳夫奉嗣王初見厥祖重事也故以攺元之歲首以冕服奉嗣王歸亳亦重事也故以三祀之歲首然而仍稱十有二月則是殷人未嘗攺十二月爲正月也孔氏以商正解之不通則乃曲爲之說曰此湯崩逾月太甲卽位而奠告也考之孟子外丙二年仲壬四年然後繼以太甲則太甲乃湯之孫所謂祗見厥祖者是矣非嗣湯而立也假使太甲嗣湯而立亦安肯逾月而遽攺稱元年邪故曰凡謂攺正朔而並其月遞攺者皆臆說也詩篇如正月曰正月繁霜四月曰四月維夏六月曰六月棲棲此爲夏正無疑𨿽欲曲說不可得也𨿽有曲說不足惑也至十月之交鄭氏則釋之曰此夏之八月也夫十月之交則十一月矣是周人朔月也故曰朔日辛卯正朔日食古人所忌故曰亦孔之丑不然八月日食何足以言甚醜也以是証之則周人以十一月爲朔月未嘗攺爲正月也又七月之詩之五章自五月數至十月而繼之曰曰爲攺歲是以十一月爲歲首而未嘗攺之爲正月又一證也故曰凡謂攺正朔而並其月遞攺者皆臆說也周官淩人十有二月斬冰與月令季冬之月命取冰相合則不惟時皆夏正而月亦皆夏正矣而正月之吉始和懸法觀象鄭氏彊解之曰周正月也夫以夏正言之建寅之月也三陽旣交斯謂之和若指爲周正則建子之月矣時方寒冬安得謂之和邪又黨正四時之孟月吉日則屬民而讀法夫言孟月則夏正建寅之月非周正建子之月也明矣故曰凡謂攺正朔而並其月次遞攺者皆臆說也春秋所書時皆夏時也月皆孟月也𨿽左氏傳亦然隱三年傳曰夏四月鄭祭足帥師取周之麥秋又取周之禾其爲夏正明白如此杜氏以周正解之曰四月今之二月也秋今之夏也麥禾皆未熟取者蓋蹂踐之夫左氏祇曰麥禾而杜謂之未熟左氏直謂之取而杜謂之蹂踐幾於迂疏可笑良由曲泥周正有所不通故遷就其辭以至於此故曰凡謂攺正朔而並其月遞攺者皆臆說也或曰漢晉唐諸儒以三正說六經豈鑿空駕說之哉曰亦必有一二疑似以啟之如春無冰冬大無麥禾之類皆其藉口者也然疑似者一二爾明白者十百也以疑似蓋明白以一二勝十百豈非惑與夫有一二之明白猶將勝十百之疑似今乃反是又豈非大惑與噫六經不幸而經秦火幸而賴諸儒之補綴也然而使學者得見秦灰之殘編斷簡當反無惑惟其出於諸儒之補綴也是以惑學者滋甚蓋不知其幾事不特如攺正朔之一端而已也亦幸而攺正朔之事證驗尙多可以是正不然又烏睹其眞邪夫旣因七月之詩而考六經所書之月皆夏正矣六經之外先秦他古書及秦漢以後正史凡所書月亦皆夏正也呂氏月令或以爲周公作是與否固未可知然其所言時令則夏時也岐伯素問伊川以爲戰國間人所作是與否固未可知然其所言月候則更月也竹書紀年傳謂晉太康初汲人得之魏冢是與否固未可知然其言三代之正月則皆建寅也由是觀之先秦古書所紀之月則皆夏正也秦正建亥漢仍秦舊太史公作史記書十月於每年之首班固作漢紀書秋九月於每年之終所謂春正月者自在年中不攺稱謂至武帝太初元年正歷法以正月爲歲首明年所書始以春正月起之而以冬十二月終之是後惟魏明帝用景初曆嘗以建丑爲正並攺三月爲孟夏餘皆遞攺然而郊祀搜狩頒宣時令則復以寅爲正二者交互徒惑民聽行之未幾復用夏正又其後惟唐武氏攺年曰載以十一月爲正月以十二月爲臘月然復以正月爲春一月自二月以後不能易其次也由是觀之秦漢以後凡正史所書之月則皆夏正也或曰孟子之書亦先秦書也其言七八月之間旱趙岐以爲此周七八月夏之五六月以苗槁証之宜若可信愚則應之曰泛言苗槁耳旣不可以爲夏之七八月亦何以證其爲周之七八月邪孟子又言歲十一月徒杠成十二月輿梁成直謂仲冬以後農隙之餘可治橋梁以利民涉而趙氏泥於周正謂夏之九月十月也亦可信乎或者又曰劉歆以三代之正作三統歷述此亦正史所載也何以謂之皆夏正邪愚則應之曰劉歆漢儒也與孔安國蓋遞相祖述者自是歷家從而和之又豈足爲確論乎且不信聖經而信歷述復以歷述而伸傳注是皆學者厭平實而喜奇誇之過也必有務平實而後可與論古事而學古道也或者問曰六經子傳及先秦他古書與歷代正史所書之月皆爲夏正亦旣白矣然姚大老辧三代秦漢置正博引經傳以爲皆用夏時而平庵項氏獨以爲春秋自是孔子之書非卽周王所用此一說也胡文定經解謂以夏時冠周月是聖人垂法後世之意此又一說也陳止齊後傳謂以夏時冠周月自是魯史之舊夫子因之每孟月書時以見魯史每正月書王以存周正蓋尊周而罪魯也此又一說也三家者之言何如曰三家者皆近世博雅大儒也特其立說猶未免牽於傳注故𨿽卓然有見於始然卒不能不自變於其後者也孔子之春秋卽魯國之史記也魯史之時月卽周家之紀歷也夏周之歲首𨿽殊夏周之時令則一安得孔子所書與周王所用不同邪項氏固嘗謂周曆本稱決無攺月之理其說卓然當於理矣而末乃謂春秋四時十二月恐皆夫子革之以爲萬世法是則惑也是豈非牽於傳注𨿽卓然有見於其始而卒不能不自變於其後邪顏淵問爲邦子曰行夏之時言正朔惟夏得其正也胡氏乃謂夫子以夏時冠周月信斯言也是春秋所書春正月者乃今之冬十一月也秋七月者乃今之夏五月也以冬爲春以夏爲秋𨿽甚愚者猶不爲曾謂聖人而爲之乎傳之當時猶且不可尙可爲萬世法乎胡氏固嘗有言曰周人以子爲歲首則冬十一月也前乎周者以醜爲正其書始卽位曰惟元祀十有二月則知月不易也後乎周者以亥爲正其書始建國曰元年冬十月則知時不易也其說卓然當於理矣而末乃謂夫子作春秋是天子之事可以攺正朔故以夏時冠月又以夫子無其位不敢自專故以周正紀事是則大惑也是豈非牽於傳注𨿽卓然有見於其始而卒不能不變於其後耶至陳氏謂魯史舊以夏時冠周月夫子仍之此說似勝然於胡氏之說特添一轉語爾事不如此亦祇費詞假使周人攺朔並移月次則天王在上魯人安敢自以夏時冠周月乎如此是不奉天子正朔也又豈有魯奉天子正朔而史官紀事私以夏時冠周月乎如此則是無故而陷其君於僭逆也假使魯史官無識以是紀事吾夫子修之肯仍其僭謬乎陳氏固嘗謂凡西周之史言時皆夏時也於是援周官季春出火非周正月季秋納火非周九月以爲證據其說卓然當於理矣而末乃謂西周之史言月皆周月也於是曲借康誥三月不言春畢命六月不言夏以爲證據至泰誓十有三年春一月於己說有礙則反指爲誤是則惑也是豈非牽於傳注𨿽卓然有見於其始而卒不能不變於其後邪嗚呼自傳注之學興也各以三統解經不特何氏之於易孔氏之於書鄭氏之於毛詩周官杜氏之於春秋左氏而已也然而此五六人者古博雅大儒也三統之外不可廢也至於春秋一經以周正解之者則滔滔皆是又豈特胡陳項三家而已也荊川稗編

趙汸熊朋來周正考春秋𨿽修史爲經猶存其大體謂始年爲元年歲首爲春一月爲正月加王於正皆從史文傳獨釋王正月者見國史所書乃時王正朔月爲周月則時亦周時孔氏謂月攺則春移是也後於僖公五年春記正月辛亥朔日南至昭十七年夏六月記太史曰在此月也日過分而未至當夏四月是謂孟夏又記梓愼曰火出於夏爲三月於商爲四月於周爲五月皆以周人攺時攺月春夏秋冬之序則循周正分至啟閉之候則仍夏時其經書冬十月雨雪春正月無冰及冬十月隕霜殺菽之類皆爲記災可知矣汲冢竹書有周月解亦曰夏數得天百王所同商以建丑爲正亦越我周作正以垂三統至於敬授民時巡守烝享猶用夏焉其言損益之意甚明經書冬烝春狩夏搜以此蓋三正之義備矣而近代說者往往不然夫以左氏去聖人未遠終春秋二百四十二年以及戰國之際中國無攺物之變魯未滅亡傳於當時正朔豈容有差而猶或有爲異論者何也蓋嘗考之曰殷周不攺月者據商書言元祀十有二月而秦人以十月爲歲首曰夏時冠周月者則疑建子非春而孔子嘗欲行夏之時也按太史公記三代革命於殷曰攺正朔於周曰制正朔於秦曰攺年始蓋正謂正月朔謂月朔何氏公羊注曰夏以斗建寅之月爲正平旦爲朔殷以斗建丑之月爲正雞鳴爲朔周以斗建子之月爲正夜半爲朔是也殷周卽所攺之月爲歲首故曰攺正朔曰制正朔秦卽十月爲歲首而別用夏時數月故曰攺年始其言之已詳漢書律曆志據三統歷商十二月乙丑朔旦冬至卽書伊訓篇太甲元年十有二月乙丑朔伊尹祠於先王以冬至越茀行事其所引書辭有序皆與僞孔氏書伊訓篇語意不合且言日不言朔又不言卽位則事在卽位後矣凡新君卽位必先朝廟見祖而後正君臣之禮今卽位後未逾月復祠於先王以嗣王見祖此何禮也曁三祀十有二月朔奉嗣王歸於亳是日宜見祖而不見又何也所謂古文尙書者掇拾傅會不合不經蓋如此說者乃欲按之以證殷周不攺月可乎又言後九十五歲十二月甲申朔旦冬至無餘分春秋歷周文王四十二年十二月丁丑朔旦冬至後八歲爲武王伐紂克殷之歲二月己丑晦大寒閏月庚寅朔三月二日庚申驚蟄周公攝政五年正月丁巳朔旦冬至禮記孟獻子亦曰正月日至七月日至其說皆與傳合夫冬至在商之十二月在周之正月大寒在周之二月驚蟄在三月夏至在七月而太初歷其在立冬小雪則曰於夏爲十月商爲十一月周爲十二月唐人大衍歷追算春秋冬至亦皆在正月孰謂殷周不攺月乎陳寵曰陽气始萌有蘭射幹蕓荔之應天以爲正周以爲春陽气上通雉雊雞乳地以爲正殷以爲春陽气已至天地已交萬物皆正蟄虫始振人以爲正夏以爲春蓋天施於子地化於丑人生於寅三陽𨿽有微著三正皆可言春此亦歷家相承之說所謂夏數得天以其最適四時之中爾孰謂建子非春乎乃若夫子答顏子爲邦之問則與作春秋事異蓋春秋卽當代之書以治當代之臣子不當易周時以惑民聽爲邦爲後王立法故舉四代禮樂而酌其中夫固各有攸當也如使周不攺時則何必曰行夏之時使夫子果欲用夏變周則亦何以責諸侯之無王議桓文而斥吳楚哉何氏哀十四年傳注曰河陽冬言狩獲麟春言狩者蓋據魯變周之春以爲冬去周之正而行夏之時以行夏之時說春秋蓋昉於此然何氏固以建子爲周之春但疑春不當言狩而妄爲之辭至程子門人劉質夫則曰周正月非春也假天時以立義爾則遂疑建子不當言春此夏時冠周月之說所從出也先儒見孟子謂春秋天子之事而述作之旨無傳惟斟酌四代禮樂爲百王大法遂以爲作春秋本意在此故番陽吳仲迂曰若從胡傳則是周本行夏時而以子月爲冬孔子反不行夏時而以子月爲春矣何氏之失又異於此故朱子以謂恐聖人制作不如是之紛更煩擾錯亂無章也薛氏又謂魯歷攺冬爲春而陳氏用其說於後傳曰以夏時冠周月魯史也是蓋知春秋攺周時爲不順而又移其過於魯爾然謂魯有歷實劉歆之誤按律曆志言劉向所總有黃帝顓頊夏殷周及魯歷爲六歷自周昭王以下無世次故據周公伯禽以下爲紀自煬公至湣公冬至殷曆每後一日則由歷家假魯君世次逆推周正交朔之合否因號魯歷非魯人所自爲明矣宋書禮志又言六律皆無推日食法但有考課疏密而已是豈當代所嘗用者哉劉歆惑於襄哀傳文遂謂魯有司曆而杜氏因之謬矣然說者亦是病夏時周月不當並存故直謂春秋以夏正數月又疑若是則古者大事必在歲首隱公不當以寅月卽位其進退無據如此固不足深辧而或者猶以爲千古不決之疑則以詩書周禮論語孟子所言時月不能皆合故也夫三正通於民俗久矣春秋本侯國史記書王正以表大順與頒朔告朔爲一體其所書事有當系月者有當系時者與他經不同詩本歌謠又多言民事故或用夏正以便文通俗書乃王朝史官記言之體或書月則不書時或書時則不書月況僞孔注二十五篇決非眞古書其有合有否皆不可論於春秋周禮所書正月正歲皆夏正也諸官制職掌實循二代而損益之其著時月者又多民事與巡守烝享自夏者同故仍夏時以存故典見因革蓋非赴告策書定爲一代之制者皆得通言之則又不可論於春秋矣若論語言莫春亦如詩書言春夏皆通民俗之恆辭也不可據以爲周不攺時孟子言七八月之間旱十一月徒杠成十二月輿梁成在左傳後則周攺月猶自若竹書又記晉曲沃莊伯之十一年十一月魯隱公之元年正月也竹書乃後人用夏正追錄舊史故與春秋不同然亦未嘗輒以夏正亂春秋之時月也蓋殷周攺時月與所損益只是一理如尙齒之由貴徳而貴富而貴親親迎之由庭而堂而戶大事之由昏而日中而日入之類皆是疊進法所以順天道通世變在當時自不爲異故孔子以爲百世可知非徒曰以易人之觀聽而已彼秦人以三代爲不足法旣不足以知之而後之蔽於今而不知古者亦不足以言之也自啖趙而後學者往往習攻左氏而王周正月爲甚以其尢害於經特詳著焉熊朋來曰孔子所謂行夏之時見於答顏淵問爲邦者然也至於因魯史作春秋乃當時諸侯奉時王正朔以爲國史所書之月爲周正所書之時亦周正經傳日月自可互證而儒者猶欲執夏時之說以棄之譬如孔子言車豈必止言殷輅哉小戴記孟獻子之言曰正月日至可以有事於上帝七月日至可以有事於祖此言冬至在周正之春正月而夏至在周正之秋七月明堂位所言孟春卽建子月所言季夏六月卽建巳月禮記尙然況春秋乎證於左傳可見已若拘夏時周正之說則正月二月須書冬而三月乃可書春爾且如桓四年春正月公狩於郎周人用仲冬狩田此以春正月書之卽建子之月書春也哀十四年春西狩亦以周正之春行中冬之狩經十四年春正月無冰若夏正春正則解凍矣惟建子之月無冰故紀異而書成元年春二月無冰襄二十八年春無冰皆可爲證定元年冬十月隕霜殺菽此夏正秋八月而書冬也若建亥之月則隕霜不爲異而亦無菽矣大抵周人𨿽以夏時�行豳詩周禮則然惟春秋魯史專主周正陽生於子卽爲春陰生於午卽爲秋學者惑夏時之說謂至朔同日僅見於傳而經無有也不思經傳所書月日參考相同試以僖五年經傳言之正月辛亥至朔月日左氏欲以見分至之例故書春王正月辛亥朔日南至自正月以後日月可證者經書九月戊申朔日有食之傳書八月甲午晉侯圍上陽又書冬十二月丙子朔晉滅虢以六十甲子數之自隔年十二月戊申晉有申生之事越三月卽正月辛亥朔魯閏晉難必在正月故經以春書也是年歲在丙寅正月辛亥朔大二月辛巳朔大三月辛亥朔小四月庚辰朔大五月庚戌朔小六月己卯朔大七月己酉朔小八月戊寅朔大九月戊申朔小十月丁丑朔大十一月丁未朔小十二月丙子朔大閏十二月丙午朔小以八月戊寅朔至甲午晉圍上陽八月十七日也由八月甲午數至九月朔正得戊申由九月戊申朔至十二月朔除兩小月該八十八日故以十二月朔得丙子其言丙子旦日在尾以冬十二月而日在尾此時尾度多在卯且後逼閏月宜其尙以建戌中气而合朔於卯之尾宿所謂九月十月之交者以夏正言之所謂冬十二月者以周正書之以經傳月日參考可無疑矣或謂昭二十年己卯傳亦書春王二月己丑朔日南至自僖五年至朔同日爲始數至此年得第七章

本注以爲失閏按本年十一月乙酉朔故經於此月有辛卯乃初七日也閏當在隔年十二月而在是年八月則正月至七月皆以失閏而差一月二十一年庚辰經書秋七月壬午朔日有食之自二月己丑朔數至次年七月壬午中間爲己丑者退小盡八个月自壬午去己丑恰退八日經傳正是相同觀僖五年左氏南至之書卽孟獻子所謂正月日至也觀昭二十一年梓愼日食以對孟獻子所謂七月日至也冬日至而傳稱春正月夏日至而經書秋七月則春秋所書時月皆用周正明甚

史伯璇三正說書伊訓篇元祀十有二月太甲篇三祀十有二月蔡氏傳謂三代𨿽正朔不同然皆以寅月起數十二月者商以建丑之月爲正故以十二月爲正也按月數之說朱子以爲攺蔡氏以爲不攺然以詩七月篇考之則凡七月九月之類是自寅月數起夏正也觀於流火授衣之言可見矣凡一之日二之日之類是自子月起數蓋周之先公已用此紀候故周有天下遂定爲一代之正朔也以觱發栗烈之气候驗之可見矣夏正周正同見一詩之中可見月數之未嘗不攺矣蔡氏不攺之說恐不如朱子之的當近代惟陳定宇張敷言之論最爲分曉故備其說於後以俟知者之折衷焉陳定宇曰愚按蔡氏主不攺月之說遂謂並不攺時殊不知月數於周而攺春隨正而易證以春秋左傳孟子後漢書陳寵傳極爲明著成十年六月丙午晉侯使甸人獻麥六月乃夏四月也僖五年十二月丙子朔晉滅虢先是卜偃言克虢之期其九月十月之交乎丙子朔必是時也偃以夏正言而春秋以周正書可見十二月丙子爲夏十月也僖五年春王正月辛亥朔日南至王正月冬至豈非夏十一月乎經有只書時者僖十年冬大雨雪蓋以酉戌爲冬也使夏時之冬而大雪何足以爲異而記之襄二十八年春無冰蓋以子丑月爲春也使夏之春而無冰何足以爲異而記之春秋祥瑞不錄災異乃載惟夏時八九月而大雪不當嚴寒而嚴寒夏時十一月十二月而無冰當嚴寒而不嚴寒故異而書之耳春搜夏苗秋狝冬狩四時田獵定名也桓四年春正月公狩於郎杜氏注曰冬獵曰狩周之春夏之冬也魯𨿽按夏時之冬而於子月行冬田之狩夫子只書曰春狩於郎此所謂春非周之春而何哀十四年春西狩護麟亦然定十三年夏大搜於比蒲魯𨿽按夏時之春於卯辰之月乃春田之搜夫子只書曰夏搜於比蒲此所謂夏非周之夏而何次年又書五月大搜於比蒲亦然也陳寵傳尢明白曰天以爲正周以爲春注云今十一月也地以爲正殷以爲春注云今十二月也人以爲正夏以爲春注云今正月也孟子七八月之間旱等不待多言而明是三代之正子丑寅三陽月皆可以春言也胡氏春秋傳不敢謂王正月爲非子月而於春王正月之春字謂以夏時冠周月皆考之不審安有隔兩月而以夏時冠周月之理但得四時之正適冬寒春暖之宜則惟夏時爲然夫子欲行夏時蓋答顏子使得爲邦則宜如此耳豈可但知有夏時之春而不知商正周正之春乎一陽二陽三陽之月皆可爲春故三代疊用之以爲歲首以一日論子時旣可爲次日子月豈不可爲次年觀此則三代皆不攺月數與冬不可爲春之說陷於一偏明矣按陳氏此說援引的當已無可議但商書再言十有二月正是蔡氏主意立說之張本陳氏旣不曰於彼處辧之及至此處辧論又無一言及彼豈偶未之思耶抑未得其說故遂不敢牽動之耶惟張敷言之說可以補陳氏之缺今存於後張敷言攺月數議曰或謂三代攺正朔無異議月數之攺諸儒議論不一學者病焉亦嘗考之乎曰夏商之制世遠無文不可深究周制尙可得而言之謂不攺可乎曰可何以徵之四月維夏六月䢐暑周詩甚明謂之攺可乎曰可何以徵之孟子七八月之間旱春秋正月日南至二月無冰之類是也然則無定論乎曰有間者伏讀春秋至春王正月竊有疑焉夫正月固王之正月如後世史書書正月卽時王之正月也何假稱王竊意必其別有所謂正月者故稱王以別之及讀僖公五年晉獻公伐虢以克敵之期問於卜偃答以九月十月之交考之童謠星象之驗皆是夏正十月而其傳乃書在十二月其攺月明矣又襄公三十年絳縣老人自實其年稱臣生之歲正月甲子朔於今四百四十五甲子矣其季三之一所稱正月亦是夏正寅月孔疏甚明文多不載考之老人所歷正七十三年二萬六千六百六十六日當盡丑月癸未其傳乃書在二月其攺月又明矣然卜偃老人並是周人一則對君一則對執政大夫其歲月又二事中之切用非若他事泛言日月何故捨時王之正月月數而言夏正哉聽之者亦何故都不致詰卽知爲寅月起數哉因是而知周之正朔月數皆攺必其朝覲聘問頒朔授時凡筆之於史冊者卽用時王正月月數其民俗歲時相語之話言則皆以寅月起數如後世者自若也而春秋書王正月以別民俗爲無疑周人之詩孟子之書亦各有所取也不然諸儒之論各執所見主攺者遇不攺之文則沒而不書主不攺者遇攺月之義則諱而不錄終不能曉然相通以祛學者之惑曰周以子月爲正爲一月信矣以爲春乎曰然寒暑反易可乎曰未也先王之制易姓受命必攺夫正朔易其服色殊其徽號新民之耳目以權一時之宜非謂冬必爲春子之一月便可祈谷上帝矣便可犧牲不用牝矣曰有未安乎曰固也不然夫子不曰行夏之時矣周公作禮正月之後不復曰正歲矣說正歲者不謂夏得四時之正殷周不得矣必有復以子丑之月爲正者矣曰子謂必其筆之史冊者則用時王正月月數伊訓之元祀十有二月蔡氏以爲殷正月者果何月乎曰建子月也殷正固在丑月然則嗣王祗見及太甲篇之嗣王奉歸舉不在正月乎曰後世嗣王冕服考之顧命固有常儀何待正月而放桐之事又人臣大變周公之聖猶被流言阿衡之心爲何如哉朝而自怨夕當復辟尢不須於正月也況正月但書十二以虞書正月上日正月朔旦及秦漢而下例之殷不其獨無正乎曰秦以亥正猶稱十月不亦同乎曰秦正之繆安足取法蓋秦於寅月書正歲首十月其制又異不若殷之全無正也曰或者謂晉用夏正故卜偃老人之言如此則又何說也曰是又不然老人之言在晉文伯後容或有之卜偃之言乃獻公之世是時篡國日淺二軍始備晉文未興齊桓尙在𨿽嘗滅霍滅耿小小得志方朝周納貢之不暇亦何敢毀冠裂冕更姓攺物而用夏正哉然則愚之所見爲有據而春王正月之一辭今古諸儒不敢輕議者固著明矣按張氏此說與陳定宇之說互相發明甚善至於商書再言十二月之辧尢可以補陳氏之缺故備錄於此云或謂攺正朔而不攺月數夏商西周之時皆然故商以建丑之月爲歲首而書言元祀十有二月乙丑伊尹祠於先王奉嗣王祗見厥祖又言惟三祀十有二月朔伊尹以冕服奉嗣王歸於亳是商𨿽以丑月爲正而寅月起數未嘗攺也愚竊以爲蔡傳推之固是如此然張敷言之說似亦有理所礙者卽位之年不當稱元祀耳崩年攺元亂世之事不容在伊尹而有之此是以周之禮證夏商則然耳然三代之禮至周大備烏知自周以前亦皆如周之制乎舜禹卽位以孟子推之當在堯舜旣崩三年之後不知逾年攺元之禮將朱均行之乎將虛其年數俟舜禹卽位而後行乎是固不可考矣其他夏商以前禮有不如周之大備者何限政恐夏忠商質逾年攺元之禮亦至周之文而後備事固未可知也蘇氏推周制以律商亦猶顧命中推春秋之禮以議召公者相似召公親與周公同僚爲周公所敬信知禮乃不得如蘇氏耶正恐蘇氏以後推前皆未得爲至當耳蔡氏引春正爲不攺月數之證亦是以後推前其得失張敷言已辧之矣愚奚容贅或又謂因正朔之攺而並攺月數周東遷以後則然春秋所書時月以事考之的是子月起數意者平王於遷洛之後稍欲示有所革以新天下之耳目故因先王正朔之攺而並攺月數以合之焉愚竊以爲蔡氏主不攺月數之說而爲春秋所礙故其援引皆不及春秋或謂此說蓋欲爲蔡氏剔撥此礙會諸經而定爲不刊之說也但此事須得先秦古書爲據方可以決數千載之疑而取信於來世今皆無之而但以意者平王之言發其端殊未得爲定論也且以夫子之聖能言夏殷之禮尙以杞宋無徵而不敢從況今並杞宋之屬無之乎然則𨿽有夫子之聖復生於今若無證據恐亦不敢以意言平王示有所革之事也平王不能自振事事因循何以見其獨有志於此一事耶若唐宋以來儒者有此等議論皆是臆度附會不足引以爲據也按周亡於秦昭襄王五十一年乙巳秦攺正朔於始皇二十六年庚辰當是時周亡已三十六年矣周在時禮樂已不自天子出號令已不行於天下民間私稱已皆是以寅月起數周旣亡矣則建子之正旣不得爲時王之制天下又安有所謂周正者乎然則秦所謂冬十月者是因民間私稱夏正而書之無足疑者此於周攺月之說自不相礙不足以爲據也不知識者以爲然否按四時攺易冬不可以爲春之疑今亦不在多辧但以夫子行夏之時之一言証之足矣夫時之一字非但指正朔月數而言必是指春夏秋冬四時而言甚明旣有所謂夏之時則必有所謂商之時周之時矣顏子問爲邦夫子欲其行夏之時則是當時所行未必是夏時也未是夏時非周之時而何夏之時以建寅之月爲春則周之時必以建子之月爲春矣若周之時春亦建寅無以異於夏時者則又何以必曰行夏之時爲哉余則陳定宇之言備矣至於鄭氏箋詩蓋亦不知民間私稱只是夏時而例以時王之制律之故至此誤耳蔡氏非之誠是也若以張敷言史冊所用民俗所言二說例之則不待多辧而自解釋矣蓋詩爲詠歌之辭所言多是以寅月起數者不特臣工一篇爲然正所謂民俗歲時相與話言者也鄭氏必欲拗以從子固誤蔡氏又欲援以爲不攺月數之證要亦知其一而不知其二也余則前辧已詳更不再述按二孔林氏皆以一月爲子月蔡氏不從其說竊意一月便是子月無可疑者其所以不曰正而曰一者以時方舉事商命未攺時王正在丑周家𨿽因國俗紀候而未得定正月之名史官追書前事亦不容因後攺前失傳信之意也與七月詩一之日者正同推彼可以明此矣又按夏書明有三正之文而天正地正人正之名見者亦非一處若如皆以寅月起數與商正建丑以十二月爲正朔故建寅之月不曰正而曰一之言則是惟夏爲有正殷周𨿽攺正朔而皆無正月之名烏知其爲天正地正建子爲正建丑爲正也陳定宇又曰愚按蔡氏傳於泰誓上及武成皆以孟春一月爲建寅之月與二孔之說不合必證以前漢律曆志始尢明白志曰周師初發以殷十一月亥月戊

子後三日得周正月辛卯朔子

月明日壬辰至戊午渡孟津明日己未冬至正月二十九日庚申二月朔丑

月四月癸亥至牧野閏二月庚寅朔三月二日庚申驚蟄四月己丑朔死霸死霸朔也生霸望也是月甲辰望乙巳旁之故武成曰惟四月旣旁生霸粵六日庚戌武王燎於周廟以節气証之則武成以周正紀月數而非夏正不辧而明矣按漢志𨿽非先秦古書然終是近古可信較之陳寵傳則此尢爲近古皆非唐宋以來諸儒臆度附會無所證據之比讀書者宜有取焉竊嘗又按易臨卦彖辭有曰至於八月有凶此八月程朱二夫子皆以爲自子月起數當是今六月遁卦𨿽本義兼存或說是今八月觀卦之說於古終是不如主前說之力況前說勝後說又朱子平日解經之通例乎兼語錄答學者之問又只主周正可見愚竊以爲臨彖元亨利貞與有凶皆主陽言以二陽上進淩逼四陰故其亨在陽將來諸爻盡變則二陰長而四陽遁故其凶亦在陽況臨觀與遁三卦皆就陽爻取義名卦陽浸長則爲臨陽退避則爲遁陽在上示下則爲觀然則退遁可以有凶言明矣觀𨿽亦是陰長陽消之卦然聖人扶陽抑陰固已別取義名卦矣不應於此又指爲有凶也然則八月指遁而言明甚卦辭是文王所系文王在商而自子月起數者亦猶先公一之日二之日紀數也

周洪謨周正辧或問南臯子曰唐虞夏后皆以建寅爲歲首今之歷是也周人以建子爲歲首是以子月爲正月乎曰歲首云者言攺元始於此月是以此月爲正朔非以此月爲正月也曰正朔正月有以異乎曰正之爲言端也端之爲言始也正朔者十二朔之首史官紀年之所始也正月者十二月之首歷官紀年之所始也或曰正者長也正朔之爲第一朔正月之爲第一月猶長子之爲第一子也故皆可爲之歲首前乎商之建丑也書曰惟元祀十有二月是商之正朔以十二月爲歲首而非以十二月爲正月也後乎秦之建亥也史謂秦旣並天下始攺年朝賀皆自十月朔故曰元年冬十月是秦之正朔以十月爲歲首而非以十月爲正月也由是推之則周人之建子者以十一月爲歲道而不以十一月爲正月也後世儒者不得其義故有紛紛不決之論漢孔安國鄭康成則謂周人攺時與月宋伊川胡安國則謂周人攺月而不攺時獨九峯蔡氏謂不攺時亦不攺月至於元儒吳仲迂陳定宇張敷言史伯璇吳淵�汪克寬輩則又遠宗漢儒之謬而力詆蔡氏之說謂以言書則爲可從以言春秋則不可從於乎四時之序千萬古不可易而乃紛更錯亂以冬爲春以春爲夏以夏爲秋以秋爲冬位隨序遷名與實悖𨿽庸夫騃子且知其不可而謂聖人平秩四時奉天道以爲政者乃如是乎予懼學者惑其言未有不誣聖經以亂先王之法者故以易書詩周禮春秋論語孟子及汲�周書史記漢書可以證諸儒論辧之失者參考而詳列於左云易易臨卦辭至於八月有凶程子謂八月者陽生之八月陽始生於復自復至遁凡八月自建子至建未也朱子本義亦從其說又云恐文王作卦辭時只用周正紀之按漢書武王克商之後始攺周正況文王三分天下有其二以服事殷則文王固未嘗攺正朔也善乎隆山李氏曰一陽復十一月至已爲幹則陽極陰生一陰姤五月二陰遁六月三陰否七月四陰觀八月方建丑月卦爲臨二陽浸長逼四陰當此之時陽勢方盛至於八月建西卦爲觀四陰浸長逼二陽則臨二陽至觀危矣故曰至於八月有凶所謂至於八月有凶者言之於臨則當自臨數而不當自復數以臨則當數至觀而不當數至遁臨觀乃陰陽反對消長之常理文王於臨以八月有凶爲戒其義甚著豈可外引遁卦謂周八月哉然則文王奉商正者也而此所謂八月乃夏正八月則商周之不攺時與月者觀於此亦可見矣書三正之說始於夏書怠棄三正之文傳謂觀此則子丑之建唐虞以前當已有之愚則以爲唐虞以前固不可考伊尹謂商革夏正汲冢周書亦謂湯攺正朔以建丑之月爲正則攺正自商始也董仲舒謂舜承堯攺正朔此則謬妄觀堯老而舜攝也書曰正月上日受終於文祖舜老而禹攝也又曰正月朔旦受命於神宗則舜始終用堯之正朔也明矣至於禹承舜亦以建寅爲正未聞其疊建子丑三正並用也則子丑之正固非當時之制有扈氏何爲而怠棄之乎蓋三正必有所指意如三極三綱之類非後世之所謂三正也泰誓曰惟十有三年春大會於孟津武成曰惟一月壬辰旁死魄戊午師逾孟津蔡氏以爲孟春建寅之月是矣漢孔氏以一月爲建子之月而泰誓又系之以春故遂以子月爲春是謂周人攺時與月可謂謬矣班固作前漢志亦因其說以武王伐紂爲建子之月而又引伶州鳩言武王伐紂之日歲在鶉火月在天駟日在析木辰在斗柄星在天黿近世汪氏謂以唐歷�而上之日月星宿無一不合是皆惑於子爲歲首之義耳要之武王伐紂不在子月又何必揆以子月之星象而實其所無之事哉曰何以知武王伐紂之不在子月耶曰周未攺時與月也曰何以明之曰於周詩周禮而見之也周人作詩其論陰陽皆合乎四時之序周公作禮其陳法制禁令皆順乎四時之宜此皆昭如日月而不可掩者後儒不信聖人之經而信傳記之說亦獨何哉又如金縢曰秋大熟未獲必酉戌之月然後可謂大熟如仲夏季夏爲秋何以謂之大熟乎穆王命君牙曰若蹈虎尾涉於春冰必孟春東風解凍然後冰不可涉如仲冬季冬爲春則何冰之不可涉乎是周之不攺時與月者觀於書爲可見矣詩豳風之詩說者皆謂豳乃夏之列國故周公述先公豳俗之事必以夏正爲言殊不知歷數之紀三代一轍何必謂周公以夏時述夏事也借使豳風爲然則何故他詩之言時月者亦皆從夏正乎且堯時仲夏日在鶉火大火昏中至周公時歲差旣多則六月日在鶉火大火昏中七月日在鶉首而�中大火已西流至未矣故周公據目前所見而曰七月流火使以夏時追述夏事則又何不驗以夏時之星象而據當時之星象以言哉至於下章云十月攺歲言時至冬歲時事將攺亦猶堯典稱冬爲朔易之義或曰以正朔之始於子終於亥者爲攺歲非謂攺十一月爲正月也曰流火曰攺歲是周公卽當時之星象正朔以告成王使之易曉豈以夏時而述夏事哉東萊呂氏不察其說而謂三正通於民俗尙矣周特舉而疊用之耳朱子亦謂周曆夏商其未有天下之時固用夏商正朔然其國僻遠無純臣之義又自有私記其時月者故三正皆嘗疊用是謂周之先公私有紀候之法故云十月攺歲然旣以十月爲攺歲則又何以云二之日爲卒歲乎是其一篇之中自相矛盾而不可通矣元張敷言因其說又謂周之月數皆攺必其朝覲聘問頒歷授時凡筆之史冊者則用時王正朔其民俗歲時相與話言則皆以寅月起數史伯璇又因其說謂詩詠歌之詞所言以寅月起數者卽所謂民俗歲時相與話言者也是不知周禮朝覲之類皆從夏正而詩人之詠歌者未必皆民俗之言如出車之勞還帥臣工之戒農官是果民俗之言乎且三代三正之建各新一代之制在上者不可紛更疊用而惑生民之耳目在下者不可徇時立法而違時王之制度子思子生於周末猶謂今天下車同軌書同文以見制度之歸於一也豈有三代盛時而使民家異政人異法者哉或又謂一之日二之日者是以子月起數殊不知一之日者一陽之日二之日者二陽之日三之日者三陽之日四之日者四陽之日是以六陽先後之序數日而非數月也變月言日者以文之順爾是豈以子月起數而私立紀候之法哉然而詩之與夏正合者不止於豳風而已而出車之詩云春日遲遲卉木萋萋則夏正之春也如仲冬季冬爲春何以見艸木之榮乎四月之詩云秋日淒淒百卉具腓則夏正之秋也如仲夏季夏爲秋何以見艸木之瘁乎曰四月維夏如子月起數則當云二月維夏也曰六月䢐暑如子月起數則當云四月䢐暑也小明之詩云二月初吉載離寒暑乃大夫西徵之日也其後作詩則曰昔我往矣日月方燠如以十二月爲二月何以謂日月之燠乎此周之不攺時與月者觀於詩爲可見矣周禮新安汪氏謂周禮凡言正月指子月歲終指丑月正歲指寅月州長正月屬民讀法正歲讀法如初言初則正月居先可知矣若以寅月爲正月不當又有正歲也陋哉言乎如周旣以子月爲正月則明年之亥月方爲歲終也何遽以次月之建丑者爲歲終哉旣以寅月爲正歲則子月方讀法而寅月又何遽讀法如初哉蓋正月指寅月言歲終指亥月言正歲指新歲言周禮每以正月歲終正歲爲序蓋正月旣舉其事歲終則會其成而來歲復舉之如初故州長於正月屬民讀法歲終會其政令正歲讀法如初言來歲之正月又讀法如今歲之正月不曰正月而曰今正歲以上文正月爲嫌故別而言之猶俗云新正之歲也又冢宰以正月懸治象之法於象魏而小宰歲終則令羣吏致事正歲則帥治官之屬觀治象是冢宰之懸治象者言於今歲之正月而小宰之帥屬觀者言於來歲之正月彼此互文以見每年冢宰懸治象小宰帥屬而觀者皆在正月也況冢宰懸治象者挾日斂之則不過旬日而卽斂之矣如汪氏之說則子月冢宰懸治象又何待至寅月而後小宰帥屬往觀哉不特是耳如周攺時與月則凡周禮所載如山虞之仲冬斬陽木者乃在九月仲夏斬陰木者乃在三月而失陰陽之義矣馮相氏之冬夏致日者非冬至夏至春秋致月者非春分秋分而失日月之次矣大司馬之春搜夏苗秋狝冬狩者取非其時不亦暴殄天物乎雍氏之春令爲阱擭溝瀆秋令塞阱杜擭者動非其宜不亦反失民利乎至於淩人十有二月斬冰與詩言二之日伐冰者如合符節是皆周公所作燦然昭白不待辧而明者也若以十二月爲十月則又何冰之可斬乎是周之不攺時與月者觀於禮爲可見矣春秋春秋春王正月之書程子謂周正月非春也假天時以立義胡氏謂建子非春也以夏時冠周月朱子亦謂周人攺月而天時不可攺春秋月數乃魯史之舊文而四時之序則孔子之微意是三子者皆謂周人攺月而不攺時意如十一月爲正月而時則仍爲仲冬十二月爲二月而時則仍爲季冬正月爲三月而時則仍爲孟春然以今年之十一月爲正月而系之仲冬繼以明年之十月爲十一月而系之孟冬以月論時則時之孟仲失其倫以時論月則月之始終紊其序豈聖人平秩四時之義哉若然則周詩所稱寒暑之節皆失其度周禮所載法制之事皆違其時矣魯用周正朔者也周之詩禮魯之春秋皆周正朔之所在又皆孔子之刪定筆削者其制何得而異哉可堂吳氏謂周人不特攺月而又攺時以齊其年春秋所書之春卽夏之仲冬正月卽夏之十一月此則襲漢儒之謬而不足辧者也新安汪氏亦謂魯史名以春秋則似元書曰春王正月是周曆已攺子丑月爲春又謂周以子月爲歲首而春秋以寅月爲正月每年截子丑月事移在前一年若然則春秋之所謂正月者乃魯史之三月而二百四十二年之事皆非當時之日月矣聖人豈爲之哉蓋周之正朔以子月爲首而歷數仍以寅月爲首商不攺夏之歷數周不攺商之歷數魯不攺周之歷數春秋不攺魯之歷數但魯史紀年必始於冬十一月所以遵周正朔也春秋紀年則始於春王正月所以垂法後世也是春秋之於魯史未嘗攺其時月但其編年所始之月爲不同耳曰魯旣奉周正朔則魯公卽位皆當以正朔行之而在十一月何乃書於正月乎曰按周禮朝覲會同巡狩祭享凡國之大事皆從夏正初不始於正朔之月書載四月成王崩而旬日之後康王卽位亦不用夫正朔之月則魯公卽位豈必以正朔行之乎故春秋公卽位書於正月者七書於六月者一各據其事以書也曰若從夏正則災異之紀多所不合如隱九年三月癸酉大雨震電庚辰大雨雪若以三月爲建辰之月則大雨震電何足以爲異乎曰不然左傳大雨霖以震又雲雨三日以往爲霖蓋建辰之月雷電固所宜有而雷雨交作已皆三日故經以震雷系於大雨之下以見其非常過度固可爲異而雨雪之大尢可爲異故春秋書之以記異也安在其不爲異乎亦若後世晉泰始六年六月大雨河洛並溢流四千餘家安知春秋之書大雨者亦必不類乎此也曰三月之大雨雪者固爲異矣而桓八年冬十月雨雪僖十年冬大雨雪者何足以爲異乎僖二十九年秋大雨雹者固爲異矣而昭三年冬大雨雹四年正曰大雨雹者何足以爲異乎曰桓八年冬十月雨雪此或有缺文恐雨雪上當有大字如僖十年冬大雨雪也蓋雨雪𨿽當其期而太多過度則亦爲異故書曰大猶防範所謂極備凶也安得不爲異乎亦若後世漢元狩元年冬十二月大雨雪民多凍死安知春秋之書大雨雪者亦必不類乎此也至於雹者陰陽和則爲霜雪雨露不和則爲雹雹且大焉則𨿽冬亦爲異況秋與春安得不爲異乎亦若後世漢元封三年十二月雹大如馬頭安知春秋之書大雨雹者亦必不類乎此也曰桓十四年春正月無冰成元年二月無冰又十二年正月雨木冰襄二十八年春無冰若以夏正言之則何以皆書於春而不書於冬乎故汪氏謂苟以發冰而知無冰則當常以二月而不在正月矣若曰或藏冰無冰而書無或發冰無冰而書無抑何紀事之錯亂哉曰不然周人以十二月鑿冰正月納冰二月發冰今正月無冰若以爲十一月則十一月無之而十二月有焉亦又何害是十一月之無冰者固不足書也要之正月無冰者言藏冰之月無冰可藏則冬之無冰者可知矣二月無冰者仲春獻羔開冰先薦寢廟今當薦寢廟而無冰焉則凡以後之祭無冰者可知矣不言淩陰寢廟之無冰而但曰無冰者聖人諱之此正春秋因事而書以垂鑑戒之法也何乃謂紀事之錯亂哉襄二十八年春無冰者亦猶正月二月之無冰也至於正月雨木冰孔氏謂仲冬時猶有雨雨著樹爲冰記寒甚之過其節度殊不知魯地仲冬極寒有雪無雨使雨而成冰亦不爲過何足爲異必孟春之月三陽開泰而猶雨木冰故書之以記異亦猶後世魏黃初六年正月雨木冰而郡賊起安知春秋之書雨木冰者亦必不類乎此也若以正月爲十一月則正月無冰旣謂仲冬當冰而無冰矣正月雨木冰者又謂仲冬不當冰而冰無乃若汪氏之所謂紀事錯亂乎曰莊七年秋大水無麥苗說者謂五月麥熟苗秀大水漂盡若以爲七月則何有麥苗耶曰四月麥秋至則已刈麥至五月則刈已盡經言秋無麥苗言七月大水苗旣爲水所漂固無可望而麥之刈未久又皆已盡故曰無麥苗亦猶二十八年冬書曰大無麥禾也曰定元年十月隕霜殺菽何以書乎曰諸災異皆可通惟此爲不可通恐有缺文誤字如君氏郭氏之類秦火之餘漢隸之後安保其傳錄之無誤也曰陳定宇謂春搜夏苗秋狝冬狩四時田獵定名也桓四年春狩於郎哀十四年春西狩獲麟此所謂春非冬而何定十三年夏大搜於比蒲昭十一年五月大搜於比蒲此所謂夏非春而何曰否陳氏但引其所可通者而不敢引其所不可通者春秋書狩者四書搜者五桓四年春狩於郎哀十四年春西狩旣以爲冬矣則僖二十八年冬天王狩於河陽莊四年冬狩於禚者又當皆爲秋也是冬狩之果有定名乎昭十一年五月搜於比蒲定十三年夏搜於比蒲旣以爲春矣則昭八年秋搜於紅二十二年春搜於昌間定十四年秋搜於比蒲者又當爲夏與冬也是春搜之果有定名乎其不足爲證也明矣曰汪氏謂左傳僖五年正月日南至禮記正月日至陳定宇引晉卜偃及漢陳寵傳之說張敷言引絳縣老人之語其言皆彰彰然也豈不徵乎曰易詩書周禮皆可信矣諸儒乃捨之而反信左氏漢儒之說左氏漢儒不得聖人作經之義未有不妄意增攺而附會穿鑿者矣果何足徵之有哉是周之不攺時與月者觀春秋爲可見矣論語孟子論語曾�曰暮春者春服旣成浴乎沂風乎舞雩詠而歸此其爲建辰之月和煦之時者審矣如以爲建寅之月則何以浴沂而風舞雩之下乎孟子言七八月之間旱朱子以爲夏五六月十一月徒杠成十二月輿梁成又以爲九月十月其意謂申酉之月禾稻將熟不須雨澤而子丑之月寒气已過始成杠梁則太遲也愚竊以爲七八月之間云者是謂孟秋仲秋交代之際也禾稻之熟南方早而北土遲然而南方孟秋仲秋之際旱暵爲災則雨澤亦不可缺況北土乎是七八月之間者不必指爲五六月之間也至於十一月徒杠成十二月輿梁成者蓋主溱洧言溱洧皆在大河之內其寒不如北土之甚九月未可成徒杠十月未可成輿梁況當九月築場十月獲稻之候不可妨農必田功畢然後爲之至十一月而徒杠已成十二月而輿梁已成非謂至是月而始爲之也曰然則合是數說則周曆之紀皆夏時矣而夫子又何必告顏子以行夏之時哉曰商周曆數𨿽與夏同而正朔則與夏異夫子告顏子者不以歷數言以正朔言也意謂爲邦者必攺正朔以易制度商周之正朔歷數分而爲二揆之於理固有未順惟夏之正朔歷數合而爲一以三統言之則爲人以四時言之則爲春以十二月言之則爲正月揆之於理則無不順故舉之以爲萬世爲邦者法也汲冢周書汲冢書云夏數得天百王所同其在商湯順天革命攺正朔亦越我周王致伐於商攺正異械以垂三統至於敬授民時巡守祭享猶自夏焉又曰維四年孟夏王初祈禱於宗廟乃嘗麥於太祖按晉狼瞫所引周志之言見於此書則此書乃春秋以前之人所作其言𨿽不合於經而其謂周人攺正朔不攺月數及孟夏嘗麥則與五經所載周之時月亦無不合也史記漢書或曰史記秦漢以亥爲正其紀年必先書冬十月而後書餘月則寅月起數秦漢未之攺也而西漢書注文�乃謂秦以十月爲正月顏師古亦謂漢紀年先書冬十月繼書春正月者此皆太初正歷之後記事者追攺之非當時本稱也以十月爲歲首卽謂十月爲正月今之正月乃當時之四月耳而近世吳淵�亦是其說且謂蔡氏以嬴秦視三代然則秦漢之正果攺月乎果不攺月乎曰史記言秦並天下始攺年朝賀皆自十月朔曷嘗以十月爲正月哉如以十月爲正月則十一月爲二月十二月爲三月矣而始皇二十九年登之罘刻石其詞曰時在仲春陽和方起與詩所謂二月初吉日月方燠同意夫十一月寒沍之極微陽初生和气未動呂氏月令所謂陰陽爭者也果可以爲陽和之起乎必孟春東風解凍仲春十月方燠然後可云是秦之二月不爲十一月明矣三十一年十二月更名臘月嘉平是秦之三月不爲十二月明矣漢仍秦正未之有攺至武帝太初始攺從夏正若以爲漢人作漢紀而追攺之則何故亦兼秦紀而攺之乎是秦漢之不攺月者審矣文�師古之言皆謬妄者也吳淵�反取其說而詆蔡氏以嬴秦視三代誤矣羣書備考

正朔自黃帝受河圖作甲子歲紀甲寅日紀甲子而正朔之建有自來矣唐虞夏后皆建寅而商則建丑周則建子秦則建亥自漢迄今始用孔子之言皆以夏時爲首得人生於寅之義矣然三正之建羣議頗有異同漢孔安國鄭康成則以爲周人攺時與月程伊川胡安國則謂周人攺月而不攺時九峯蔡氏以爲不攺時亦不攺月元儒吳仲遷陳定宇張敷言史伯璩吳淵�汪克寬輩則遠宗漢儒而排蔡氏之說謂以言書則可從以言春秋則不可從然則將安所折衷乎曰漢儒之言是也昔孔子作春秋系日系時必曰春王正月左氏去其時猶未遠也故斷以十一月爲正月而諸儒所以疑之者正以周官仲春逆暑仲秋迎寒季春出火季秋納火仲夏斬陰木仲冬斬陽木之文有所不合耳殊不知周禮其出最晚正不必援之爲據而且可因是見周禮爲後人附會之書以經文考之僖之五年正月日南至以十一月爲正月則冬至乃其時也昭之二十二年二月日南至若謂周人不攺月則冬至乃在春二月乎孟獻子謂正月日至可以有事上帝此又可驗禮經者也豳風謂七月流火十月攺歲此又可考於詩人者也若乃易之臨曰至於八月有凶程子以爲建未之月者正得其旨而何疑其爲謬孟子所謂七八月之間旱朱子以爲周七八月夏五六月者正合其時而何疑其爲非不信孔子之筆而信附會之書不信程朱大儒之言而信紛紛之論亦惑矣且以歷法推之昭七年四月日食於豕韋之末降婁之初若周果不攺月自應食在二月矣昭三十一年二月辛亥朔日食在鶉尾今以歷推若不攺月自應在十月食矣天道豈有謬而聖經豈有誤耶此則灼有明驗而又不容以口舌爭者後曹睿之攺元景初以魏革漢正遂以三月爲孟夏四月𨿽行之不四年而復然建丑之說行於後世者未聞其不攺月也武之攺元天授以周革唐命遂用十一月爲正月𨿽行之不九載而復然建子之說行於後世者亦未聞有不攺月也今乃謂周人建子特以此月爲正朔之月而非以爲正月則何取於攺歲之義耶

正朔部藝文

正朔議

晉傅元帝王受命應歷禪代則不攺正朔遭變徵伐則攺之舜正月上日受終於文祖無攺正之文唐虞正朔皆同明矣夏殷周革命乃攺魏受漢禪亦已不攺至於服色皆從其本惟節幡用黃大晉以金徳王天下順五行三統之序矣

攺正朔制

唐制集朕聞上皇纂歷則天地以裁規大聖握圖法陰陽以施化故能牢籠品類陶鑄生靈敷景運於休期闡宏基於光大昔有隋失馭率土分崩赤縣爲禾黍之場蒼生遇塗炭之酷我髙祖神堯皇帝龍興分晉鳳起寰區殄梟獍而安八荒剪鯨鯢而淸四海太宗文武聖皇帝膺昊穹之歷數鼓雷電之雄威服遠冠巢燧之前開邊越羲農之際鴻名邁於三五茂績隆於往初髙宗天皇大帝�雷澤之靈符降天縱之神器湛恩所被匝乾坤覆載之鄕至化所覃盡舟車所通之境撫璇丹極輯瑞蒼巖天平地成淳風起千年之運樂和禮備寶祚隆三聖之基逖聽王猷熙開帝載朕以虛薄虔奉睿圖業業兢兢不遑寢食幸穹昊貽佑宗社延祥河薦合天之符洛出永昌之籙時和歲稔遠肅邇安斯皆先徳所延屢彰嘉貺自恭臨兆庶已積炎涼尙想移風未臻於至道顧循菲徳愧切於深衷思弘顧托之恩再闡混元之始夫以元穹列象三辰以之麗天厚載含章五行於焉紀地易曰三五以變錯綜其數通其變遂成天下之文極其數遂定天下之象水火相變其卦爲革彖曰天地革而四時成言五徳更相生變革萬象故帝王攺正施教明受之於天不定之於人者也仲尼曰其或繼周者𨿽百世可知也蓋以文質相因法度相攺故矣是以伏羲髙陽有周皆以建子之月爲正神農少昊陶唐有殷皆以建丑之月爲正軒轅髙辛夏后漢氏皆以建寅之月爲正後𨿽百代可知者以此𨿽遭遇之不同步驟殊致未有不表明軌物以章靈命之符者也我國家創業常有意乎正朔矣所未攺者蓋有由焉髙祖艸創百度因循隋氏太宗緯地經天日不暇給髙宗嗣歷將宏丕訓攺作之事屢發聖謨言猶在耳永懷無及自五帝纘統三王馭宇或父子相承同體異徳或金木疊攺應天順人故納麓登庸粵受終於文祖干戈革命必理歷於明時然則開元配永自陽來之旦統歷履端基於朔易之首孳萌發內气律由中品物任而昭蘇生類蕩而敷革是知夏之人統不逮殷之地正殷之地正有劣周之天統元命所苞實在玆矣周文稽古制禮於成王之日漢髙握徳攺元於武皇之代則知文制大備未遑於上業損益之道諒屬於中平朕所以遵飾禮經奉成先志今推三統之次國家得天統當以建子之月爲正考之羣藝厥義明矣宜以永昌元年十有一月爲載初元年正月十有二日攺臘月來年正月攺爲一月自載初元年正月一日子時已前大辟罪已下罪無論已發覺未發覺已結正未結正系囚見徒皆赦除之其謀反大逆緣及子孫殺祖父母父母部曲容女奴婢殺主不在赦限布告遐邇咸知朕意

春王正月考

明呂坤胡氏謂孔子以夏時紀周歲昔人疑之胡氏云不曰春秋天子之事乎余尢疑之夫諸侯大夫天子所得而誅賞予奪者也孔子不得誅賞予奪而正其可誅可賞可予可奪之罪以爲是夫也𨿽不華衮斧鉞於天子之庭而得褒貶榮辱於是非之口此史官法官之事非天子之事也若召而爵之執而戮之則天子事矣然則孔子罪我之言何謂也曰是非褒貶之筆人之所忌也愛憎毀譽之口或罪我不明亂臣賊子之徒或罪我不公非罪我行天子之事也孟子春秋天子之說已加孔子未有之權胡氏以攺正朔爲天子之事又加孔子以無王之罪夫攺正朔易服色異姓受命之事非但天子之事也孔子周人也而攺周之正朔豈直無時王亦無武周矣行夏之時不過師弟之私語魯史者公天下垂萬世之書也天下奉正朔五六百年矣習知子之爲正月五六百年矣非革命而一旦攺之此豈行天子之事乃無天子之事耳孔子尊周者也從周者也方以有君倡天下乃革時王之正朔以無君自處何以討人非惟不忍亦不敢矣或曰春秋歲月固夏正也豈能爲孔子諱曰周𨿽以建子爲歲首而未嘗以十一十二一月爲春二三四月爲夏五六七月爲秋八九十月爲冬何以知之寅月爲春自唐堯命羲和授時以來虞夏商周未之有攺也是夏之時乃唐虞之時非夏所得專也寅卯辰爲春巳午未爲夏申酉戌爲秋亥子丑爲冬非周所得攺也吾姑以天道明之日中星鳥堯殷仲春周以爲孟夏日永星火堯正仲夏周以爲孟秋宵中星虛堯殷仲秋周以爲孟冬日短星昴堯正仲冬周以爲孟春是堯以天象定四時而周亂天象也以物理明之鳥獸孳尾堯在仲夏周在孟夏鳥獸希革堯在仲夏周在孟秋鳥獸毛毨堯在仲秋周在孟冬鳥獸氄毛堯在仲冬周在孟春是堯以物理占四時而周乖物理也以文義明之春者蠢也言萬物之形動而神未爽蠢然無知也故蠢從春今之子丑寅月是萬物動時乎夏大也言萬物之昌大也今卯辰巳月是萬物昌大時乎秋揪也言萬物之收斂也今之午未申月是萬物收斂時乎冬終也言萬物之完畢也今之亥月猶近完畢酉戊兩月是萬物完畢時乎是蒼頡以文義名四時而周昧文義也武周之謬亦至此乎以商家考之曰惟元祀十有二月乙丑伊尹祠於先王奉嗣王祗見厥祖此太甲卽位攺元也曰惟三祀十有二月朔伊尹以冕服奉嗣王歸於亳此太甲之復辟也此見殷人歲正首丑而未嘗以十二月爲春也孔氏湯崩逾月則附會之謬耳以周家考之豳風周公作也曰七月流火則建申之星躔也曰九月肅霜則戌月之天气也曰春日載陽有鳴倉庚五月鳴蜩則辰月午月之景物也八月剝棗十月隕籜則酉月亥月之節候也爰求柔桑采繁祁祁則辰月之人事也周家攺建不攺時此一證也四月維夏六月䢐暑此周詩也謂卯月爲夏可矣謂巳月爲暑可乎周家攺建不攺時此二證也曾�言志曰莫春者春服旣成浴乎沂風乎舞雩辰月浴風吾已怪其太蚤而謂爲寅月可乎或曰溫泉自可浴是矣然則舞雩之風亦溫風乎寅月樹木便有可息之蔭乎周家攺建不攺時此三證也周禮媒氏云仲春之月令會男女朱子解桃夭已知其時矣及解孟子又有周七八月夏五六月之說豈以桃夭非丑月乎又周禮仲春勿用牡豈非爲其孳尾乎則仲春必非丑月矣周家攺建不攺時此四證也君牙周書也曰涉於春冰言薄也周之春果在子丑寅則冰正堅厚未爲薄矣曰夏暑雨冬祁寒周之夏果在卯辰巳卽暑未若午未月之爲暑周之冬果在酉戌亥卽寒未若子丑月之爲寒曰服田力穡乃亦有秋申果周之季秋乎則百谷之登必於酉戌兩月而後定其有無當云乃亦有冬矣周家攺建不攺時此五證也呂不韋𨿽秦人莊襄未滅周時猶用周正其作月令猶然夏時周家攺建不攺時此六證也秦史紀事每書元年冬十月是前乎周者商攺建不攺時後乎周者秦攺建不攺時周公之識果出李斯之下乎始皇建亥爲歲首徒崇水徳乖謬已甚乃能攺周時行夏時乎若夏時復於秦則綱目大書特書矣是秦攺周正因周時周之攺建不攺時此七證也蓋子者一陽來復之初萬物發生之始周曆崇天統故特標爲歲首朝覲會同頒歷授時郊廟慶賀皆重此月猶今之慶長至然至其紀月定時仍以寅爲孟春耳且周禮有正月有正歲三正疊建各有正歲建以爲年首重以爲事先尊以紀五行之運气新一代之制作與正月之正不相干涉蓋三建乃歲正而正月乃月正猶兄弟十二人或以貴或以賢首事當尊惟父母委任而兄弟之行不可亂也此三代建正之說非攺月攺時之謂也或曰周以子月爲歲首至寅月將何書曰春王正月也曰何以知之以秦事知之秦以亥月爲歲首每歲首云冬十月至於寅月則書春正月如雲春正月趙將張耳陳余立趙歇爲王春正月項籍尊楚懷王爲義帝是秦正亦建寅也由此觀之不可知乎汪克寬不考豳風月令而獨以攺歲在十月蟋蟀入我�下之後及唐風蟋蟀在堂歲聿雲暮之說明周家之建子爲正月孟春不知周家子月攺歲而未攺月又以孟子七八月之間雨集爲夏五六月之證余以爲七八月間不如五六月之多雨然七八月之憂旱七八月之雨集亦是常事公都子曰冬日則飲湯夏日則飲水此所謂冬夏者夏正乎周正乎若云周之冬夏則卯辰巳月之熱未必若巳午未月需水之亟酉戌亥月之寒未必若亥子丑月望湯之甚也何不曰秋日則飲水春日則飲湯乎又徒杠輿梁成於十一月十二月疑於太晚因知十一月十二月爲夏之九月十月不知病涉之人惟子丑月爲甚謂此時杠梁已成民未病涉非謂至此時始修造耳自漢以來言春王正月者紛紛聚訟先儒謂爲千載不決之論余之辧析極其毫釐者欲以白孔子行天子之事攺正朔之冤決千載之疑耳或曰孔子周人也而曰行夏之時何也曰周以子月爲歲首不如夏以寅月爲歲首非謂周以子月爲春不如夏以寅月爲春也只爲朱子周七八月夏五六月一解之誤遂啟無窮辧口注書可不愼乎

春王正月論

徐芳事有疑於傳而信於經者奚從乎從經有疑於經而信於理者奚從乎從理以理飾經爲誣而已矣以經軋理爲臆而已矣以臆益誣爲畔而已矣春秋二百四十年間紀天子諸侯大夫陪臣之事天人得失災祥之數是者進非者退筆者榮削者辱翼翼乎辧矣其弁諸冊曰春王正月云猶書之稽古帝堯易乾元而詩關雎也此而疑將奚弗疑矣而舛焉亦將無弗舛者矣何居乎測者之煩而所見之互齕也故有以夏時冠周月者胡安國也有以周之時月俱攺者鄭元陳寵也有以春秋之列國異書周之二時並用者劉知幾張敷言朱晦庵也安國之說本於行夏時似矣其言曰以夏時冠周月法後也以周正紀事不敢自專也約其指是周攺月不攺時也夫子乃冠之耳夫時之傳久矣周不自攺而子攺之使冬而冒春之名秋而姦夏之實悖甚矣奚後之法夫匹夫而擅天子之正朔而曰不自專夫誰與之耶且子將以行夏時也向也以夏時還夏而時存今以夏時諧周而時亡矣是亦不可已乎陳氏時月俱攺之說蓋惑於周正而附會之劉知幾考之傳而不合因遂以列國用夏正魯史用周正而朱晦庵意合之則以二者各適而惟人所從張敷言意分之則以一爲民俗之所用一爲史策之所書而並行不悖是夏與周兩存之矣後世博綜之儒若羅泌史伯璇楊愼之徒皆踟躕焉而無所主豈非事難於定論乎然而其疵可指也魯與列國並建爲侯邦者也史不同其奉周一也列國用夏正魯柰何獨用周正乎一編之中書列國一例書魯事又一例是合兩代之時爲一書也春秋豈有是乎而史之所紀一時民之所用一時是又一王之世兩正朔也政孰嚴是而可自便若此乎凡是皆知周正之非而特不敢斷乎爲夏則姑兩存之夫旣兩存之則其是非尙未泯也至近世陽明王氏之說出而始蕩而不可測矣其言曰陽生於子而極巳午故春盡寅而夏盡巳陰生於午而極亥子故秋盡申而冬盡亥自一陽之復至六陽之乾而春夏自一陰之姤至六陰之坤而秋冬果若是則夏之子丑而冬卯辰而春午未而夏酉戌而秋皆�矣時至周始協也夫子又取夏時乎如曰子亦可春午亦可秋云爾日與歲無擇也陽始於子吾將以子後之夜皆爲晝陰始於午吾將以午後之晝皆爲夜有不笑其狂悖者乎月與時相麗以成歲者也月統乎節歷二節而一月成時統乎月合十有二月之四時而一歲備前不可嬴後不可縮也今也取仲冬而孟春之是夏之十二月至周胥易次也月令不其淆乎一時之中無故而奪其月二三月之中無故而換其節六割春之二以綴前歲之冬而春爲無首斥冬之二以延來歲之春而冬爲無終歲何繇成而時何繇敍乎堯之爲治也羲和之命實在釐百工熙庶績之始而鳥火虛昴之四星候以四仲之分至歷今三千餘年未之或爽焉寧獨謬於周歟周如攺時則是星鳥於夏星火於秋也豈周革商亦遂能革天歟有扈氏威侮五行啟則討之羲和俶擾天紀引侯䢐徵爰聲厥罪信如陽明所云其去亦寧有幾王制天子巡狩方嶽命典禮考時月正日君有變易禮樂者流之今旣自紊之矣夫誰與考且禮莫大時而顧忒之以倡邪是數者質之狂瞽之人無惑焉而謂出之武王之君周公之相有以知其必不然也且其繹經者曰商而攺月則伊訓必不書元祀十二月秦而攺時則史記必不書元年冬十月周而攺時與月則春秋必不書春王正月而其所援引者不過雜記紛駁之議漢儒歷數曠眇之語蔓衍牽摭務信其臆姑不具論殷革夏者也建丑而月不攺秦革周者也建亥而月不攺獨周攺之周之徳寧直遜殷人乎彼秦政之暴狠暗戾金可鑄石可鞭書可燔邊可築六國可郡縣皇帝之號可並建所以誇前爍後靡不竭蹶獨於時之在天猶謹率焉乃武周之更張詭恣更出秦政下耶然則如之何曰信經經曰春王正月則周之必以孟春寅月爲正也可知矣周必不能以仲冬十一月爲正則周之時仍夏時月仍夏月可知矣周之時月仍夏則史如是紀子亦如是書而夏時冠周與周攺時之說同謬又可知矣至子丑異建不過用爲歲首爰自別於勝國或蒞朝於是頒朔於是如伊訓十二月而稱元祀周禮十二月而稱正歲之類其他大禮大政則斷屬之孟春建寅之正月時以是而授歷以是而頒歲功以是而始終昊天以是而欽若所謂殷因夏周因殷其在是乎天地之大古今之寥廓吾何準哉準諸理而已矣然則陽明氏非信經歟曰信而�吾之信伊訓卽殷之因夏以明周之因陽明之信伊訓卽殷之因夏以疑周之革吾之信春秋信以不攺夏者理之所必然陽明之信春秋信以攺夏者事之所或有蓋胡氏能知行夏時之善而不能解於變時易朔之戾於從周陽明氏能知冠夏時於周月之非以爲春秋懼亂賊而首其僭夫子所不爲而不能察時月之必不可更幾欲置武周於秦政下加以俶擾天紀之名而不顧始於執傳而中於泥經終於不信傳不信經而信臆以益其誣而滋之畔無寧兩存者之疑之乎時月如此二百四十年微文逸事荒於時代訛於載記爚於後儒之覆射者其可勝道耶

正朔部紀事漢書賈誼傳誼年少頗通諸家之書文帝召以爲博士遷大中大夫誼以爲漢興二十餘年天下和洽宜當攺正朔易服色制度定官名興禮樂乃艸具其儀法色上黃數用五爲官名悉更奏之文帝謙讓未皇也後漢書陳寵傳元和二年旱長水校尉賈宗等上言以爲斷獄不盡三冬故陰气微弱陽气發泄招致災旱事在於此帝以其言下公卿議寵奏曰夫冬至之節陽气始萌故十一月有蘭射於蕓荔之應時令曰諸生蕩安形體天以爲正周以爲春十二月陽气上通雉雊雞乳地以爲正殷以爲春十三月陽气已至天地已交萬物皆出蟄虫始振人以爲正夏以爲春三微成著以通三統周以天元殷以地元夏以人元若以此時行刑則殷周歲首皆當流血不合人心不稽天意月令曰孟冬之月趣獄刑無畱罪明大刑畢在立冬也又仲冬之月身欲寧事欲靜若以降威怒不可謂寧若以行大刑不可謂靜議者咸曰旱之所由咎在攺律臣以爲殷周斷獄不以三微而化致康平無有災害自元和以前皆用三冬而水旱之異往往爲患由此言之災害自爲它應不以攺律秦爲虐政四時行刑聖漢初興攺從簡易蕭何艸律季秋論囚俱避立春之月而不計天地之正二王之春實頗有違陛下探幽析微允執其中革百載之失建永年之功上有迎承之敬下有奉微之惠稽春秋之文當月令之意聖功美業不宜中疑書奏帝納之遂不復攺魏志文帝本紀黃初元年十一月癸酉以河內之山陽邑萬戶奉漢帝爲山陽公行漢正朔晉書武帝本紀泰始元年十二月封魏帝爲陳畱王行魏正朔宋書武帝本紀永初元年六月封晉帝爲零陵王令食一郡行晉正朔南齊書髙帝本紀建元元年封宋帝爲汝陰王築宮丹陽縣故治行宋正朔梁書武帝本紀天監元年夏四月封齊帝爲巴陵王全食一郡行齊正朔陳書武帝本紀永定元年冬十月詔曰禮陳杞宋詩詠二客弗臣之重歷代斯惇梁氏欽若人祇憲章在昔濟河沈璧髙謝萬邦茅賦所加宜遵舊典其以江陰郡奉梁主爲江陰王行梁正朔北齊書文宣帝本紀天保元年封魏帝爲中山王食邑萬戶行魏正朔唐書李光�傳寶應元年浙東賊袁晁反臺州建元寶勝以建丑爲正月

正朔部雜錄禮記大傳立權度量考文章攺正朔易服色殊徽號異器械別衣服此其所得與民變革者也陳注

正者年之始朔者月之初全攺正朔所以授民時也

