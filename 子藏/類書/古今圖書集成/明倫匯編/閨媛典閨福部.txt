

閨福部藝文一

太傅安樂侯胡公夫人靈表

漢蔡邕夫人編縣舊族章氏之長女也字曰顯章令儀小心秉操塞淵仁孝婉順率禮無遺體季蘭之姿蹈思齊之迹永初二年年十有五爰初來嫁誕成家道仰奉慈姑竭歡致敬俯誨膝下化導周悉至徳修於幾微徽音暢於神明故能��姒之功兼生人之榮朝春路寢贊桑蠶宮光寵有祭祭服有珫前後奉期禮者三十餘載夫人生五男長曰整伯齊次曰千懿叔韡次曰寧威次曰碩季睿伯仲各未加冠遭厲气同時夭折叔上郡孝廉季更歷州郡舉茂才葉令京令爲議郎季以髙第爲侍禦史諫議大夫侍中虎賁中郎將陳畱太守皆早卽世夫人哀悼劬悴由是被疾遭太夫人憂篤年七十七建寧三年薨夫人之存也契闊中饋婉戀供養依生奉仁紹述雅意其閏月祔於太夫人窀穸於玆地魂而有靈欽明定省神心欣焉其實寧之元女金盈追慕永思憯怛罔極遂及斯表鐫著堅頌曰悲母氏之不永懷殷卹以摧傷惟子道之無窮惜聞誨之未央庶黃耇以期頤胡委我以夙喪恆思心以激切亦割肝以絕腸昔先聖之遺辭言仁者其壽長嗟母氏之憂患體愷悌以慈良失延年之報祜獨何棄於穹蒼日月忽已將暮抱長結以含愁尋修念於在昔原疾病之所由遭元子之弱夭心傷瘁以自憂曁叔季之殞終哀情結以彌綢皇姑歿而中感遂大漸兮速流疾焰焰兮日遘气微微而長浮銷精魂以遐翔曾不可乎援畱爾乃順旨於冥冥繼存意於不違爰祔靈於皇姑尙魂魄之有依潛幽室之黯漠惜昭明之景輝一往超以未及傾䢐邈其彌遲顧新廟以累欷伏几筵而增悲嗟旣逝之益遠眇悠悠而莫追

汾陽王夫人王氏碑記

唐楊綰鵲巢配徳合好之義深象服建封寵光之至極況動循法度躬事蘋蘩揭四徳而表儀髙門秉一心而輔佐君子則有夫人王氏有唐元輔汾陽王之伉儷本其盛族著於太原髙祖長諧皇左武衛大將軍秦州都督平原郡公贈荊州大都督陪葬獻陵曾祖徳元銀靑光祿大夫唐州刺史祖士會河南府陸渾縣令父守一寧王府掾贈兗州大都督或勛閥可稱或理行尢異積仁儲慶奕葉聯華夫人卽兗州府君之長女敏悟生知孝慈天性誕含柔範光起韶儀親執組紃備詳圖史女宗之美燦然有光年旣及笄禮從納幣言告師氏歸於汾陽時寵祿未崇盛業猶晦夫人循節儉之行服澣濯之衣祗事舅姑恪恭朝夕視庖主饋未嘗假人下气怡聲率由至性生旣極其養歿又過乎戚愼徽眾善惇敍六宗睦娣姒以仁接中表以義由是閨門以穆婦道有聞天寶中汾陽分鎭河中策勛王府夫人從夫之義封瑯邪縣君尋又進封太原郡君其後寇盜橫厲風雲元感汾陽乃首起戎行宣力王室出則統一師旅入則燮贊臺階元勛旣崇殊賞斯至若其內訓之功其子或內列通侯或室殯貴主姻聯右戚榮冠中朝門通河漢之津地成冠蓋之裏每令節佳賞長筵髙會靑紫照庭環佩盈室燻灼人代莫之與京然約己尙柔從夫體順服仁不倦率理無違總是具美允應多福亦嘗排鳳闕謁龍顏及承制曰汾陽郡主妻太原郡君王氏婉娩淑徳齊莊令容稟訓母師友於琴瑟作賓君子宜爾室家克著艱難之勛實由輔助之力可封霍國夫人初汾陽受命東徵長驅河朔夫人處於西土三徙其居導諸子以義方規眾女以典則用能聿尊禮度伊加等之顧問奉殊常之寵錫容止合度威儀可觀帝嘉其賢尢所稱重宜其阜昌盛業蕃衍華緒荷恩渥於上天保榮耀於當代而夫人蘊髙世之度抱出塵之節以爲致盈必損理有固然誓棄浮華願皈正覺於是捐其服玩斥其愛染思契理於勝因將息心於了義乃捨京城西別業置法雄寺又於法云寺寫藏經修塔院置經行之室立禪誦之堂景福所憑斯焉茫昧遐齡未及奄爾薨殂享年七十三以大歷十二年正月辛未終於平康裏之私第皇慈興嘆中使臨弔汾陽以暌偕老之期深遺掛之恨撫襟長慟悼亡何及卽以其年六月二日卜葬於萬年縣鳳棲之原恩詔贈賻率加常典哀榮之盛今昔罕儔有子六人長曰銀靑光祿大夫詹事上柱國太原郡開國公曜次曰開府儀同三司行左散騎常侍趙國公晞次曰開府儀同三司行尙書吏部司封郎中上柱國樂平郡開國公晤次曰銀靑光祿大夫試殿中監駙馬都尉曖次曰銀靑光祿大夫守殿中少監曙幼曰朝散大夫守校書省著作佐郎映有女八人長女適成都縣令盧讓金次女適鄂州觀察使吳仲孺次女適衛尉卿張浚次女適殿中少監李洞淸次女適司門郎中鄭渾次女適邠州別駕張邕次女適和州刺史趙縱幼女適太常寺丞王宰並銜卹在疚是宗窀穸帝女降天人之貴從主婦之儀手制衣衾親臨祖載自宮䢐野徒行號擗此又盛徳所感明靈永慰者也汾陽屬當出鎭瞻望不及思刻金石以紀徽猷綰顧無贊美之能虛承敍徳之命式揚茂實以副永懷銘曰赫赫崇勛郁爲元臣峨峨淑徳奄有方國夫貴妻尊恩深寵極聿修閫政以懋嬪則爰自中年嘉聲克宣魚軒照耀翟茀嬋娟嬪從如雲歌鐘沸天永言浮世載悟貞筌兀夜何速靑烏斯卜惻愴笳簫蒼茫陵谷惟貞石之不朽庶斯言之可復

壽母賦

明何景明春仲之望爲母壽節時諸子舉觴諸婦進履諸孫羅舞及女侄諸婿咸在少子景明前跪稱賦曰美吾母之降辰兮惟歲月之協良當白日之鼎盛兮值昭灼之春陽華鄂鄂以含幹兮艸萋萋以交芳獸駪駪於原隰兮鳥雍雍而載翔秉明檠於中室兮徵丰膳於下房薦五絲之文履兮舉九縕之芬觴矧翁甫之齊年兮亦欣欣而樂康仰令則於家人兮夙孝著於宗祊固聖善之慈惠兮爰日臻於嘉祥賦畢又稱歌曰惟南山兮日遐母壽考兮休嘉秉春陽兮茂艸列靈莖兮丹葩中有萱兮芾芾言樹之兮堂背春容滋兮秋華永忘憂兮千歲於是眾咸稱壽乃命諸子婦孫女侄諸婿飲食無不醉飽歡喜

祭誥封嚴母呂太夫人

王世貞嗚呼疇不有伉惟夫人伉衮衣偕�翟茀以相疇不有嗣惟夫人嗣手握大斗斟酌元气疇不有養惟夫人養鼎釜之腴分大官餉疇不有歸惟夫人歸柱石在堂庭玉相輝疇不有祀惟夫人祀宗伯司之饔飧牢醴疇不有葬惟夫人葬司空佐之金吾復壙貞山之陽�芊佳城大隧丰碑三公九卿千里而內守令攝統及鄕先生牛酒上冢嗚呼哀哉婦徳幽閒譽不上逮揚於王庭有來綸綍女教習專不出閫幃長使邇遠備榮致哀夫人休哉天子所賁夫人仁哉大保所啟視不佞貞實大母行永媾慶門天作之祥敢攀崇楸以酹�金冀駢云車儼其來歆尙饗

少傅呂公元配一品夫人夏氏誄屠隆萬曆十四年丙戌七月七日柱國少傅余姚呂公元配一品夫人夏氏卒享年八十有三嗚呼哀哉少傅公起家史館歷宮坊由司成大拜光輔肅皇帝皇帝英明當時號稱多故小大臣工惴惴救過率不自全少傅公忠勤任事卒與福會當公居密勿重地日夕周廬靡皇休沐夫人督諸子婦拮據家事釐然就理以故公得壹意竭忠事主上不以家務嬰心論其大者卽如力勸少傅公上建儲疏卻陸衛尉昏斯蓋踔絕偉丈夫之識乎又弘樛木之義下逮羣姬嗣雞鳴之風躬親浣濯貴而能降富而不汰於都哉光於女史烈於彤管矣少傅公一代異人翊運綦隆相業鴻鬯然夫人內助之功不�少矣嗚呼哀哉夫人捐館捨余姚邵中丞爲之狀山陰朱少宰爲之銘新都汪司馬爲之傳少傅公自艸行實而不谷隆辱知於夫人長子祠部君元及長孫宛陵理引昌乃作誄曰羅剎西注大海東奔秦望宛委盤薄吐吞山川靈秀句余是屯是生巨公曰嶽降神才譽闛鞳勛華訇甄陶埏埴天閫地垠平允六符協和三辰方諸陽燧乃有夫人猗與夫人冑出神禹節度功宋賜第東土夫人玉質蘭畦蕙圃幼躬令聞來嬪於呂來嬪於呂婦徳罔疵上事宗祊下倡諸姬廁牏滫瀡捆政維宜少傅直館簪筆赤墀辟雍振鷺爲多士師載出載入南北馬箠夫人理家不嚴而肅燒畬以田誅茅以屋飾不珠琲衣必浣濯義踵葛覃賢稱樛木鱗趾發祥螽斯多育少傅綠發晉司鼎鉉夙夜在公忠智並宣絕昏貴幸折節才賢建儲一疏挽日回天夫人相之其有勞焉功成身退六月乃息娛東山之絲管眷贊皇之泉石酌松下兮觴罍坐花間兮博奕卿云爛兮彩衣寶月燦兮絇嗟靚守之與鮑姑方同占乎仙籍夫何七夕夫人告䢐姮娥奔月南嶽歸圖明珠逝浦連城去都嗚呼哀哉蘭風含淒桂露薦冷蠨蛸晝翳熠耀宵耿鏡在奩而長弢衣在笥而永屏龍笙折兮無聲鸞馭徵兮斷影少傅暮年當此憂悴臺空鳳翠漢捐霞帔令儀不存女誡猶在名花開而孤映華燈張而獨對歌褰珠箔舞上髙堂酒肉層累鈿翠成行此芳榭而嘉木彼殯宮而白楊羌俯景而感事轉懰栗而淒傷嗚呼哀哉生榮一品歿登上壽卹典有加寵靈孔後金缸玉座文軒朱柩千人挽歌諸孤哀疚梁溪令妻鹿門嘉偶敬姜之共勤無斁樊姬之嫕淑不朽嗚呼哀哉

閨福部藝文二詩

相逢行

唐李白妾年初二八家住洛橋頭玉戶臨馳道朱門近禦溝使君何暇問夫婿大長秋女弟新承寵諸兄近拜侯春生百子殿花發五城樓出入千門裏年年樂未休

古樂府

權徳輿光風澹蕩百花吐樓上朝朝學歌舞身年二八婿侍中幼妹承恩兄尙主綠�珠箔繡鴛鴦侍婢先焚百和香鶯啼日出不知曙寂寂羅幃春夢長

世彩堂

宋朱震公家王母九十餘大父侍立垂白須子孫還如祖妣壽康彊不用傍人扶誰家髙曾見五世不比徐卿生二雛聞說一門能養志膳羞壺酒隨親意畏暑黃童扇枕忙學啼萊子斑衣戲公爲碧落新除吏兒齒龐眉復鮐背得壽當如衛武賢著書擬藐張蒼貴餌菊三公未聞道芳泉萬斛空勞費豈知安樂便延年無意益生生自至髙堂大幅垂輕綃畫出嬋娟金翠翹不如畫出彩雲去使民知徳如唐堯

彊氏母

元楊維楨毗陵彊可事母以孝聞至正戊子十一月二十三日長至適爲夫人初度日也母子恩命皆以是日至故爲賦燕喜詩一首俾伶官歌之彊氏母毗陵人年已八十又一春彊家郎未七旬五十入官教邑民六十轉官在鄰郡大府婉畫方咨詢守將急移檄候吏持在門彊家郎捧檄告母母欣欣一笑還一嚬庭中大樹風不停孝子惜陰寸寸勤彊家郎養母素不貧食有祝鯁寢有五色絪其肯貪天之祿一日離其親年未及致仕辭檄奉晨曛中書重爾天性眞馳文箋天天不嗔賜爾孝子七品秩緋衣姶妠靑絲綸彊家母隨牒封邑君一陽復爲生辰邑官裏老走侁侁上堂與母千百壽烹羊炮豕羅鮭珍彊家母抱牒謝天恩彊家郎百拜百舞稱�尊日日起居太夫人項間壽帶日見雙絳文眼前離立五世之兒孫壽無匹兮榮無倫

閨福部藝文三

漁家傲壽顏惟淸母八十宋吳子孝簫鼓門闌人競羨髙堂耆母身偏健家圃潘輿遊不厭斑衣絢老萊得侍春風面五十年兒烏鬢艷兒啼母笑歡無限桂實蓀枝香滿院分甘徧年年共醉長安宴

閨福部列傳

漢

孔氏婦按三吳郡國志孔氏婦有八子訓以義方漢哀帝時俱爲郡守後人名其居曰八子墩在烏程西三十八里

北魏

王云妻崔氏按靑州府誌崔氏淸河人王云妻有學識風訓生九子崔皆督誨成立風流蘊藉世號王氏九龍而晞尢知名

唐

李光弼母李氏按唐書李光弼傳光弼母李有須數十長五寸許封韓國太夫人二子節制皆一品死葬長安南原將相奠祭凡四十四幄時以爲榮

張延賞妻苗氏按唐國史補苗夫人其父太師也其舅張河東也其夫延賞也其子弘靖也其子婿韋太尉也近代衣冠婦人之貴無如此者按石林燕語唐人記張延賞妻苗晉卿女父爲宰相舅嘉貞子弘靖皆宰相婿韋�𨿽不爲眞宰相而食王爵以爲有唐衣冠之盛一門而已

宋

陳損之妻按茅亭客話僞蜀王氏時有郎官陳損之至孟氏朝年已百歲妻亦九十餘當時朝士家有婚聘筵會必請老夫婦以乞年壽爲名至蜀末年其夫先死後聖朝�復至太平興國中老婦猶存僅一百二十歲遠孫息輩住西市造花爲業供侍稍給有好事者時往看之形質瘦狀若十二三歲小兒短髮皓然顧視外人有同異類寒暑風霜亦不知也嘗見神仙傳云人壽有一百二十歲非因修養而致皆由稟受以得之則老婦是也

張齊賢母孫氏按宋史張齊賢傳齊賢母孫氏封晉國太夫人每入謁禁中上嘆其福壽有令子多手詔存問加賜與縉紳榮之避暑錄話張司空齊賢初被遇太宗驟至僉書樞密院時母晉國夫人孫氏年八十餘尙無恙帝數召至宮中眷禮甚厚如家人朝散郎仲咨其曾孫也嘗出帝親禮面賜孫氏一詩示余云往日貧儒母年髙壽太平齊賢行孝侍神理甚分明又有一幅云張齊賢拜相不是今生宿世遭逢本性於家孝事君忠婆婆老福見兒榮貴

韓億妻王氏按石林燕語本朝韓忠憲億夫人王魏公女忠憲參知政事𨿽不爲相而康公玉汝皆持國又爲門下侍郎長子綜亦爲知制詔皆王氏出婿李內翰淑與苗氏殆不相遠他士族未有比者

韓治妻文氏按揮麈前錄韓循之奉常治之妻魯國太夫人文氏潞公之孫魏公之孫婦儀公之�婦呂惠穆之外孫魯簡肅之外曾孫呂文靖之曾外孫身見其子肖冑爲樞密婿鄭億年爲資政殿大學士儀同執政他子與孫俱被飾擢壽逾八秩婦人中罕有唐張延賞苗夫人可儷之也魯簡肅之外曾孫呂文靖之曾外孫二句原本疑有誤

陳堯叟母馮氏按宋史陳堯叟傳堯叟父省華母馮氏性嚴堯叟事親孝謹怡聲侍側不敢以貴自處家本富祿賜且厚馮氏不許諸子事華侈景徳中堯叟掌樞密弟堯佐直史館堯咨知制誥與省華同在北省諸孫任官者十數人宗親登科者又數人榮盛無比賓客至堯叟兄弟侍立省華側客不自安多引去舊制登樞近者母妻卽封郡夫人堯叟以父在朝母止從父封遂以妻封表讓於母朝廷援制不許父旣卒帝欲褒封其母以問王旦旦曰𨿽私門禮制未闋公朝降命亦無嫌也乃贈上黨郡太夫人進封滕國年八十餘無恙後堯叟數年卒

蘇紳妻陳氏按閩書魏國太夫人陳氏龍圖閣直學士從易之女內翰蘇紳之妻而丞相頌母也從易守廣州有淸徳爲仁宗所知元丰中神宗問頌母誰氏頌以從易女對神宗曰天聖間學士耶從易紳頌皆嘗守杭夫人三至杭邸題邸柱云吾少從父至此中與吾夫偕來今同吾兒凡三閱江山之勝蘇文忠挽詞�鳴爲膳日日新八十三年如一晨豈惟家室宜壽母實爲朝廷生異人

胡寅妻翁氏按建寧府誌胡夫人翁氏崇安人密州司戶揆女也生前一日其祖殿撰夢有通謁者曰吾婺女星也當生君家翼日夫人生紅光滿堂殿撰曰必貴而壽長歸寅以婦徳聞見元孫者三累封太原寧郡太夫人

曾夫人李氏按贛州府誌曾文淸公夫人李氏閨儀甚肅家教尢端生子逢逮貴而有賢行陳止齋先生傅良嘗曰余不及見文淸公然獲從六卿原伯侍郎仲躬遊甚久憶在都下時文淸夫人尙亡恙生日當壽餘與髙炳如博士修拜母之敬見諸婦各年六七十盛服夾侍夫人出對客已而原伯帥婦及諸孫羅拜奉觴且徧飲客乃罷故家孝敬之風可觀也原伯逢字仲躬逮字諸孫槪登進士爲總卿盤爲工部世慶�衍蓋有自云

元

王文榮妻張氏按紹興府誌張氏名妙眞余姚王文榮妻性至孝姑老且死祝曰願新婦如我壽多賢子孫後生嘉閭兄弟五人皆有才望初以髙年耆徳被殊旌後嘉閭貴復封太原郡君壽百有四歲曾元孫幾百人如其姑之祝云

明

余鳴雷妻金氏按婺源縣誌金氏名寄閨休邑全州丞金甫公女冢卿余懋衡冢媳鳴雷妻也性莊靜孩時太史陳時岡見之謂性度不凡當福備人世陳與冢卿同譜移書令雷委禽焉歸余克全婦道姑江早歿家事一委於氏服勞奉養以孝聞時雷聲气徧天下實賴內助之賢課諸子以敬姜陶孟爲方厥後皆爲名臣老居於鄕凡吉凶諸禮徵典墳者多咨後行身垂一方母儀歷三十餘載裏黨化之年八十有三躬見七代福備人世卒符陳太史之言云

何思鰲妻方氏按安慶府誌方氏桐城鄕賢何思鰲妻相國如寵母也思鰲爲諸生誦讀之外一切勿問居靑山諸婦姑娣姒尊卑咸聚方周旋其間內外無間翁松坡晚年半體不仁啖粥必以昧爽方未明求衣手小釜置火按其候躬進膳五年手受釜處繭墳起至老不愈姑章氏患痰不慧凡衵衣褻器皆親滌之後思鰲以明經令棲霞仲季相繼舉進士家世貴顯每語諸孫婦親屬必舉紡織治盤箸諸事爲訓享祿養四十年凡先後官帔一服卽置髙閣衣不十澣不易年九十五三子一女歷孫曾五代繞膝者數十餘人長子如達上林丞次子如申浙江右布政贈恭人三子如寵大學士贈一品夫人

左出�妻周氏按安慶府誌周氏桐城人贈都禦史左出�妻世居淸淨鄕出�學不羣弟子從者日眾周躬營家業生九子皆同胞出�教諸子有義方之訓光斗其第五子也第七子光先按兩浙有兄之風九子所出四十餘人孫曾至二百餘人桐邑子姓之盛無右之者

陳守分妻薛氏按陜西通誌薛氏西安韓城人陳守分妻事翁姑孝處妯娌和教子有方律身以禮勤儉治家見子孫六十餘人年百有二歲

吳文弘妻鮑氏按樂淸縣誌鮑氏吳文弘妻性不妒自舉七子二媵各舉一子又一媵無子鮑欲以一子子之又爲晨夕焚香祈子於天不逾年亦舉一子鮑喜不自勝躬爲緩帶均產如一凡十子二十八孫繩繩滋蕃而咸有樹立焉

陶生之妻徐氏按金溪縣誌徐氏陶生之妻性端莊慈厚終身無疾百歲壽日有司拜賀皆以其飲食爲瑞二子長八十二歲次八十孫六十餘曾孫已五十俱捧觴上壽盡人倫之樂及卒扶杖居喪次者皆白髮子孫

閨福部紀事

