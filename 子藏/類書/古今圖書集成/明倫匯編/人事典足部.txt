

足部匯考禮記

玉藻足容重

注重不輕舉移也爾雅

釋詁趾足也

注足腳履帝武敏武迹也敏拇也

注拇迹大指處疏

鄭箋詩云祀郊禖之時時則有

大神之迹姜嫄履之足不能滿履其拇指之處於是遂有身而生后稷是其事也黃帝素問

五藏生成篇足受血而能步

血者所以濡筋骨利關節者也

脈解論篇病偏虛爲跛者正月陽气解凍地气而出也所謂偏虛者冬寒頗有不足者故偏虛爲跛也此言太陽之气生於冬令水中寒水之气有所不足以致太陽之气亦虛而爲偏枯跛足也

气交變論篇歲土太過雨濕流行腎水受邪甚則肌肉萎足萎不收行善瘛腳下痛諸甲之歲土運太過土勝則制水故腎藏病而腳下病

六元正紀大論篇陽明所至爲鼽尻陰股膝髀足病

此夏病之常也又曰太陰所至爲重胕腫

此冬病之常也

至眞要大論篇少陰在泉客勝則腰痛尻股膝髀足病瞀熱以酸胕腫不能久立四之客气乃太陽寒水故爲腰尻股足病皆太陽之經證同气相感也次之气乃厥陰風木瞀熱以酸胕腫不能久立乃脾土之證蓋木淫而土病太陽在泉寒復內余則腰尻痛屈伸不利股脛足膝中痛寒復內餘者太陽寒水之客气入於內而復內有餘也腰尻股脛足痛者太陽之經證也屈伸不利者太陽之主筋也

解精微論篇夫人厥則陽气並於上陰气並於下陽並於上則火獨光也陰並於下則足寒足寒則脹也腎爲水藏受五藏之精陰脈集於足下而聚於足心故陰並於下不得陽气以和之則足寒足寒則藏寒生滿病也靈樞

經脈篇胃足陽明之脈是主血所生病者膝臏腫痛循膺乳气沖股伏兔骭外廉足跗上皆痛中指不用脾足太陰之脈是主脾所生病者不能臥彊立股膝內腫厥足大指不用不能臥彊立膝股內腫足大指不用經病之在外也膀胱足太陽之脈是動則病髀不可以屈腘如結踹如裂是爲踹厥是主筋所生病者項背腰尻腘踹腳皆痛小指不用

經筋篇足太陽之筋其病小指支跟腫痛足少陽之筋病小指次指支轉筋引膝外轉筋膝不可屈伸腘筋急前引髀後引尻傷左角則右足不用曰維筋相交維筋左右之交維也左絡於右故傷左角者病從左而右也右足不用者從上而下也足陽明之筋其病足中指支脛轉筋腳跳堅伏兔轉筋髀前腫足陽明之筋起於中三指乃厲兌之外間循髀股而上經於頸結於口鼻耳目之間其病支脛伏兔轉筋腳跳而堅經筋之爲病也足太陰之筋其病足大指支內踝痛轉筋痛膝內輔骨痛陰股引髀而痛足太陰之筋起於大指內側之隱白間循膝股而上於胸腹其內者著於脊其病在筋經之部分而爲痛足少陰之筋其病足下轉筋及所過而結者皆痛及轉筋其病足下轉筋及所過而結者皆痛病在此所過所結者主癇瘛痙彊此筋經之爲病也足厥陰之筋其病足大指支內踝之前痛內輔痛陰股痛轉筋陰器不用足厥陰之筋起於足大指之大惇循脛股而結於陰器

逆順肥瘦篇岐伯曰足之三陽從頭走足足之三陰從足走腹此言足陰陽之脈上下外內逆順而行應地之經水也

陰陽系日月篇足之十二經脈以應十二月月生於水故在下者爲陰十二月應地之十二支是以足之十二經脈以應十二月人秉天地水火而生故與天地參也寅者正月之生陽也主左足之少陽未者六月主右足之少陽卯者二月主左足之太陽午者五月主右足之太陽辰者三月主左足之陽明巳者四月主右足之陽明此兩陽合於前故曰陽明申者七月之生陰也主右足之少陰丑者十二月主左足之少陰酉者八月主右足之太陰子者十一月主左足之太陰戌者九月主右足之厥陰亥者十月主左足之厥陰此兩陰交盡故曰厥陰故足之陽者陰中之少陽也足之陰者陰中之太陰也手之陽者陽中之太陽也手之陰者陽中之少陰也手經有陰足經有陽乃上下之气交正月二月三月人气在左無刺左足之陽四月五月六月人气在右無刺右足之陽七月八月九月人气在右無刺右足之陰十月十一月十二月人气在左無刺左足之陰

陰陽二十五人篇足少陽之下血气盛則外踝肥血多气少則外踝皮堅而厚血少气多則外踝皮薄而�血气皆少則外踝瘦無肉足少陽經脈之下行者循膝外廉下輔骨之前抵絕骨之端下出外踝之前循足跗上是以在下足太陽之下血气盛則跟肉滿踵堅气少血多則瘦跟空血气皆少則善轉筋踵下痛轉筋踵下痛者血气少而不能榮養筋骨也

邪客篇天圓地方人頭圓足方以應之辰有十二人有足十指莖垂以應之女子不足二節以抱人形方言

足部雜釋逴騷蹇也吳楚偏蹇曰騷齊楚晉曰逴

蹇跛者行踸踔也逴行略也隑企立也東齊海岱北燕之郊跪謂之委痿謂之隑企

今東郡人亦呼長跪爲隑企腳躄不能行也釋名

釋形體足續也言續脛也髀卑也在下稱也股固也爲彊固也膝伸也可屈伸也腳卻也以其坐時卻在後也脛莖也直而長似長莖也膝頭曰膞膞圍也因形團圜而名之也或曰蹁蹁扁也亦因形而名之也趾止也言行一進一止也蹄底也踝確也居足兩旁磽確然也亦因其形踝踝然也足後曰跟在下旁著地一體任之象木根也踵鍾也鍾聚也上體之所鍾聚也後漢華佗中藏經

諸病察手足辧死法手足爪甲肉黑色者死骨絕腰脊痛腎中重不可反側足膝後平者五日死腎絕足腫者九日死筋絕魂驚虛恐手足爪甲靑呼罵不休者八九日死晉王叔和脈訣

四肢吉凶足趺趾踵膝如斗十日須知難保守蓋脾主四肢足趺乃胃經所行之處脾胃將絕則有是證手足甲靑叫罵多筋絕九日定難過元朱震亨心法

手足麻木手足麻者屬气手足木者有濕痰死血十指麻木是胃中有濕痰死血析骨分經

髀股外爲髀髀外後廉屬足太陽膀胱經髀關屬足陽明胃經髀陽屬足少陽膽經

股髀內爲股股內屬足厥陰肝經前廉屬足太陰脾經後廉屬足少陰腎經

伏兔髀前膝上起肉屬足陽明胃經

膝膝臏中屬足陽明胃經膝內前廉屬足太陰脾經

腘膝後曲處爲腘腘中屬足太陽膀胱經腘內後廉屬足少陰腎經前廉屬足厥陰肝經

胻胻脛骨也外廉屬足陽明胃經內廉屬足太陰脾經

輔骨胻外爲輔屬足太陽膀胱經

腓腸也中屬足太陽膀胱經內屬足厥陰肝經

踝內外踝骨也內踝前廉屬足太陰脾經太陰之前屬足厥陰肝經太陰之後屬足少陰腎經外踝前廉屬足少陽膽經後廉屬足太陽膀胱經

跗跗足面也跗中屬足陽明胃經內屬足厥陰肝經跗外屬足少陽膽經

足心屬足少陰腎經

足指足大指聚毛屬足厥陰肝經內側屬足太陰脾經中指外側屬足陽明胃經小指外側屬足太陽膀胱經小指下屬足少陰腎經小指次指之間屬足少陽膽經本艸綱目

膝頭垢主治外臺曰唇緊瘡以綿裹燒研傅之

爪甲附方斬三尸法太上元科云常以庚辰日去手爪甲午日去足爪每年七月十六日將爪甲燒灰和水服之三尸九虫皆滅名曰斬三尸一云甲寅日三尸遊兩手剪去手爪甲甲午日三尸遊兩足剪去足爪甲消除腳气每寅日割手足甲少侵肉去腳气外臺祕要

破傷中風手足十指甲香油炒研熱酒調呷服之汗出便好普濟治破傷風手足顫掉搐搖不已用人手足指甲燒存性六錢姜制南星獨活丹砂各二錢爲末分作二服酒下立效陰陽易病用手足爪甲二十片中衣襠一片燒灰分三服溫酒下男用女女用男胞衣不下取本婦手足爪甲燒灰酒服卽令有力婦人抱起將竹筒於胸前趕下聖惠方

靈樞注

胃經諸穴歌足陽明四十五從承泣四白而數巨有地倉之積大迎乘頰車之夥下關頭維及人迎水突气捨與缺盆气戶兮庫房屋翳膺窗兮乳中乳根不容承滿梁門關門太乙滑肉天樞外陵大巨從水道歸來气沖入髀關之境伏兔至陰市梁丘犢鼻自三里而行上巨虛兮條口下巨虛兮丰隆解溪衝陽入陷谷下內庭厲兌而終

分寸歌胃之經兮足陽明承泣目下七分尋四白目下方一寸巨鼻孔旁八分地倉夾吻四分近大迎頷下寸三分頰車耳下八分穴下關耳前動脈行頭維神庭旁四五神庭督脈穴在中行髮際上五分頭維去神庭四寸五分人迎喉旁寸五眞水突筋前迎下在气捨突下穴相乘气捨在水突下缺盆舍下橫骨內各去中行寸半明气戶璇璣旁四寸至乳六寸又四分庫房屋翳膺窗近乳中正在乳頭心次有乳根出乳下各一寸六不相侵自气戶至乳根六穴上下相去各一寸六分去中行任脈各四寸卻去中行須四寸以前穴道與君陳不容巨闕旁三寸巨闕任脈穴在臍上六寸五分卻近幽門寸五新

幽門腎經穴巨闕旁一寸五分在胃經任脈二脈之中其下承滿與梁門關門太乙滑肉門上下一寸無多少共去中行三寸尋天樞臍旁二寸間樞下一寸外陵安樞下二寸大巨穴樞下四寸水道全樞下六寸歸來好共去中行二寸邊气沖鼠鼷上一寸鼠鼷橫骨盡處又去中行四寸專髀關膝上有尺二伏兔膝上六寸是陰市膝下方三寸梁丘膝上二寸記膝臏陷中犢鼻存膝下三寸三里至膝下六寸上廉穴膝下七寸條口位膝下八寸下廉看膝下九寸丰隆系卻是踝上八寸量比那下廉外邊綴解溪去庭六寸半庭內庭也衝陽庭後五寸換陷谷庭後二寸間內庭次指外間現足大指次指外間陷中厲兌大指次指端去爪如韭胃井判

左右各四十五穴共九十穴

脾經諸穴歌足太陰脾中州二十一穴隱白遊赴大都兮瞻太白訪公孫兮至商丘越三陰之交而漏谷地機可接步陰陵之泉而血海箕門是求入衝門兮府捨軒豁解腹結兮大橫優遊腹哀食竇兮接天溪而同派胸鄕周榮兮綴大包而如鉤

分寸歌大指內側起隱白節後陷中求大都太白內側核骨下節後一寸公孫呼商丘內踝陷中遭踝上三寸三陰交踝上六寸漏谷是踝上五寸地機朝膝下內側陰陵泉血海膝臏上內廉箕門穴在魚腹取動脈應手越筋間衝門期下尺五分期門肝經穴巨闕旁四寸五分巨闕任脈穴臍上六寸五分府捨期下九寸判腹結期下六寸八大橫期下五寸半腹哀期下方二寸期門肝經穴道現巨闕之旁四寸五卻連脾穴休胡亂自此以上食竇穴天溪胸鄕周榮貫相去寸六無多寡又上寸六中府換肺經穴大包腋下有六寸淵液腋下三寸絆

左右共四十二穴

膀胱諸穴歌足太陽六十三睛明攢竹詣曲差五處之鄕承光通天見絡�玉枕之行天柱髙兮大杼抵風門開兮肺兪當厥陰心膈之兪肝膽脾胃之藏三焦腎兮大腸小腸膀胱兪兮中膂白環自從大杼至此去脊中寸半之旁又有上次中下四在腰四空以相將會陽居尻尾之側始了背中二行仍上肩胛而下附分二椎之旁三椎魄戶四椎膏肓神堂噫嘻兮鬲關魂門兮陽綱意捨兮胃倉肓門志室秩邊胞肓承扶浮�與委陽殷門委中而合陽承筋承山到飛揚輔陽昆侖至僕參申脈金門探京骨之�束骨通谷抵至陰小指之旁

分寸歌足太陽兮膀胱經目內眥角始晴明眉頭陷中攢竹取曲差髮際上五分五處發上一寸是承光發上二寸半通天絡�玉枕穴相去寸五調勻看玉枕夾腦一寸三入發二寸枕骨現天柱陷後髮際中大筋外廉陷中獻自此夾脊開寸五第一大杼二風門三椎肺兪厥陰四心兪五椎之下論膈七肝九十膽兪十一脾兪十二胃十三三焦十四腎大腸十六之下椎小腸十八膀十九中膂內兪二十椎白環廿一椎下當以上諸穴可排之更有上次中下一二三四腰空好會陽陰尾尻骨旁背部二行諸穴了又從脊上開三寸第二椎下爲附分三椎魄戶四膏肓第五椎下神堂尊第六噫嘻膈關七第九魂門陽綱十十一意捨之穴存十二胃倉穴巳分十三肓門端正在十四志室不須論十九胞肓廿秩邊背部三行諸穴勻又從臀下陰文取承扶居於陷中主浮�扶下方六分委陽扶下寸六數殷門扶下六寸長腘中外廉兩筋鄕委中膝骨約紋裏此下三寸尋合陽承筋腳根上七寸穴在腸之中央承山下分肉間外踝七寸上飛揚輔陽外踝上三寸昆侖後跟陷中央僕參亦在踝骨下申脈踝下五分張金門申脈下一寸京骨外側骨際量束骨本節後陷中通谷節前陷中彊至陰卻在小指側太陽之穴始周詳計六十三穴左右共一百二十六穴

腎經諸穴歌足少陰兮廿七湧泉流於然谷太溪大鍾兮水泉綠照海復澑兮交信續從築賓兮上陰谷撩橫骨兮大赫麓气穴四滿兮中注肓兪上通於商曲守石關兮陰都寧開通谷兮幽門肅步廊神封而靈墟存神藏彧中而腧府足

分寸歌足掌心中是湧泉然谷踝下一寸前

內踝前一寸太溪踝後跟骨上大鍾跟後踵中邊

足跟後踵中大骨上兩筋問也水泉溪下一寸覓照海踝下四寸安復澑踝上前二寸交信踝上二寸聯二穴止隔筋前後太陽之後少陰前前旁骨是復澑後旁骨是交信二穴止隔一條筋築賓內踝上分陰谷膝下曲膝間橫骨大赫並气穴四滿中注亦相連各開中行止寸半上下相去一寸便上膈肓兪亦一寸肓兪臍旁半寸邊肓兪商曲石關來陰都通谷幽門開各開中行五分俠六穴上下一寸裁步廊神封靈墟存神藏彧中兪府尊各開中行計二寸上下寸六六穴分兪府璇璣旁二寸取之得法自然眞

膽經諸穴歌足少陽兮四十三瞳子近聽會間客主人在頷厭集懸顱懸釐曲鬢前率谷天衝見浮白竅陰完骨本神連陽白臨泣目窗近正榮承靈腦空安風池肩井兮淵液輒筋日月京門聯帶脈五樞而下維道居相沿環跳風市抵中瀆陽關之下陽陵泉陽交外丘光明穴陽輔懸鍾穴可瞻丘墟臨泣地五會俠溪竅陰膽經全

分寸歌足少陽兮四十三頭上廿穴分三折起自瞳子至風池積數陳之次序說瞳子近眥五分耳前陷中聽會穴客主人名上關同耳前起骨開口空頷厭懸顱之二穴腦空下廉曲角中腦空卽顳�頷厭懸顱二穴在曲角之下腦空之上懸釐之穴異於玆腦空下廉曲角上曲鬢耳上髮際隅耳上髮際曲隅陷中率谷耳上寸半安天衝耳後入發二

耳後入髮際二寸浮白入發一寸間竅陰卽是枕骨穴完骨之上有空連在完骨上枕骨下動搖有空完骨耳後入髮際量得四分須用記本神神庭旁二寸入發一寸耳上系陽白眉上方一寸發上五分臨泣是目上直入髮際五分陷中發上一寸當陽穴發上寸半目窗至正營發上二寸半承靈發上四寸諦腦空發上五寸半風池耳後發陷寄至此計二十穴分作三折向外而行始自瞳子至完骨是一折又自完骨外折上至陽白會睛明是一折又自睛明上行循臨泣風池是一折緣其穴曲折多難以分別故此作至二十次第言之歌曰一瞳子二聽會三主人兮頷厭四五懸顱兮六懸釐第七數兮曲鬢隨八率谷兮九天衝十浮白兮之穴從十一竅陰來相繼十二完骨一折終又自十三本神始十四陽白二折隨十五臨泣目下穴十六目窗之穴宜十七正營十八靈十九腦戶廿風池依次細心量取之膽經頭上穴吾知肩井肩上陷中求大骨之前一寸半肩上陷中缺盆上大骨前一寸半以三指按取當中指陷中淵液腋下方三寸輒筋期下五分判期門卻是肝經穴相去巨闕四寸半日月期門下五分京門監骨下腰絆監骨下腰中季脇本夾脊腎之募帶脈章門下寸八五樞章下四八貫

五樞去帶脈三寸季脇下四寸八分維道章下五寸三居章下八寸三章門緣是肝經穴下脘之旁九寸含環跳髀樞宛宛中髀樞中側臥屈上足伸下足以右手摸穴左搖撼取之屈上伸下取穴同風市垂手中指盡膝上五寸中瀆逢陽關陽陵上三寸陽陵膝下一寸從陽交外踝上七寸外丘踝上六寸容踝上五寸光明穴踝上四寸陽輔通踝上三寸懸鐘在丘墟踝前之陷中此去俠溪四寸五卻是膽經原穴功臨泣俠溪後寸半五會去溪一寸窮夾溪在指岐骨內竅陰四五二指中計四十三穴左右共八十六穴

肝經諸穴歌足厥陰一十三穴終起大惇於行間循太衝於中封蠡溝中都之會膝關曲泉之宮襲陰包於五里陰廉乃發尋羊矢於章門期門可攻

分寸歌足大指端名大惇

內側爲隱白外側爲大惇行間大指縫中存太衝本節後二寸跟前一寸號中封足內踝骨前一寸筋裏宛宛中蠡溝踝上五寸是

內踝骨前上五寸中都踝後七寸中

內踝上七寸骨中膝關犢鼻下二寸曲泉曲膝盡橫紋陰包膝上方四寸股內廉兩筋間蜷足取之看膝內側必有槽中气沖三寸下五里气沖下三寸陰股中動脈應手陰廉衝下有二寸羊矢衝下一寸許气沖卻是胃經穴鼠鼷之上一寸主鼠鼷橫骨端盡處相去中行四寸止章門下腕旁九寸肘尖盡處側臥取期門又在巨闕旁四寸五分無差矣

足部藝文一

足箴

唐皮日休惟爾跰跰爲吾所先居必擇地行必依賢勿踐亂�勿履利門勿蹈怨府勿躡禍源鳳凰乃禽不棲凡木騶虞乃獸不踐生物惟爾棲踐保玆無忽

足部紀事莊子在宥篇黃帝聞廣成子在於崆峒之上故往見之廣成子南首而臥黃帝順下風膝行而進竹書紀年帝堯唐氏母曰慶都足履翼宿帝王世紀大禹右足文履己字春秋繁露禹形體長長足肵疾行先左隨以右勞左佚右也山海經長股國爲人常被髮一曰長腳交脛國爲人交脛按注腳脛曲戾相交所謂交趾也柔利國爲人一足反膝曲足一云畱利之國人足反折赤水之東有長脛之國按注腳長三丈有大幽之國有赤脛之民按注膝已下正赤色列女傳桀日夜與妹嬉及宮人飲酒常置妹嬉於膝上聽用其言春秋繁露湯體長專小足左扁而右便勞右佚左也書經泰誓商王受斫朝涉之脛按注斫斫也孔氏曰冬月見朝涉水者謂其脛耐寒斫而視之穆天子傳天子至於巨搜之人奴乃獻白鵠之血以飲天子因具牛羊之湩以洗天子之足字典音未詳

天子命駕八駿之乘赤驥之駟造父爲禦口南徵翔行徑絕翟道升於太行南濟於河馳驅千里遂入於宗周官人進白鵠之血以飲天子以洗天子之足左傳桓公十三年春屈瑕伐羅斗伯比送之還謂其禦曰莫敖必敗舉趾髙心不固矣莊公八年齊侯田於貝丘見大豕從者曰公子彭生也豕人立而啼公懼墜於車傷足喪屨反責屨於徒人費弗得鞭之見血走出遇賊於門劫而束之費曰我奚禦哉袒而示之背信之費請先入伏公而出鬥死於門中遂入殺孟陽於�曰非君也不類見公之足於戶下遂弒之而立無知十二年南宮萬奔陳宋人請南宮萬於陳以賂陳人使婦人飲之酒而以犀革裹之比及宋手足皆見宋人醢之十六年鄭伯治與於雍糾之亂者九月殺公子閼刖彊鉏公父定叔出奔衛三年而復之曰不可使共叔無後於鄭使以十月入曰良月也就盈數焉君子謂彊鉏不能衛其足十八年冬巴人伐楚十九年春楚子禦之大敗於津還鬻拳弗納遂伐黃初鬻拳彊諫楚子楚子弗從臨之以兵懼而從之鬻拳曰吾懼君以兵罪莫大焉遂自刖也楚人以爲大閽謂之大伯使其後掌之君子曰鬻拳可謂愛君矣諫以自納於刑刑猶不忘納君於善韓子和氏篇楚人和氏得玉璞楚山中奉而獻之厲王厲王使玉人相之曰石也王以和爲詐而刖其左足厲王薨武王卽位和又奉其璞而獻之武王使玉人相之又曰石也王又以和爲誑而刖其右足武王薨文王卽位和乃抱其璞而哭於楚山之下三日三夜泣盡繼之以血王乃使玉人理其璞而得寶焉遂名曰和氏之璧莊子盜跖篇介子推至忠也自割其股以食文公文公後背之子推怒而去抱木而燔死左傳僖公二十二年宋公及楚人戰於泓宋人旣成列楚人未旣濟司馬曰彼眾我寡及其未旣濟也請擊之公曰不可旣濟而未成列又以告公曰未可旣陳而後擊之宋師敗績公傷股門官殲焉二十八年城濮之戰衛侯聞楚師敗懼出奔楚使元咺奉叔武以受盟六月晉人復衛侯公子歂犬華仲前驅叔武將沐聞公至喜捉發走出前驅射而殺之公知其無罪也枕之股而哭之文公十三年晉人患秦用士會乃使魏壽餘僞以魏叛者以誘士會執其帑於晉使夜逸請自歸於秦秦伯許之履士會之足於朝秦伯師於河西魏人在東壽餘曰謂東人之能與夫二三有司言者吾與之先使士會旣濟魏人噪而還宣公十七年晉侯使郤克徵會於齊齊頃公帷婦人使觀之郤子登婦人笑於房注跛而登階故笑之獻子怒出而誓曰所不此報無能涉河谷梁傳季孫行父禿晉郤克眇衛孫良夫跛曹公子手僂同時而聘於齊齊使禿者禦禿者眇者禦眇者使跛者禦跛者僂者禦僂者蕭同侄子處臺上而笑之聞於客客不悅而去相與立胥閭而語移日不解齊人有知之者曰齊之患必此始矣成公十七年齊慶克通於聲孟子鮑牽以告國武子夫人怒國子相靈公以會髙鮑處守及還孟子訴之曰髙鮑將不納君而立公子角秋七月刖鮑牽而逐髙無咎仲尼曰鮑莊子之智不如葵葵猶能衛其足周語柯陵之會單襄公見晉厲公視遠步髙魯成公見言及晉難單子曰君何患焉晉將有亂吾見晉君之容殆必禍者也夫君子目以定體足以從之是以觀其容而知其心矣目以處義足以步目今晉侯視遠而足髙目不在體而足不步目其心必異矣目體不相從何以能久左傳襄公二十三年齊侯襲莒門於且於傷股而退二十五年齊棠公死崔武子弔焉見棠姜美取之莊公通焉崔子因是稱疾不視事公問崔子甲興公登臺而請弗許公逾墻射之中股反隊遂弒之昭公三年齊侯使晏嬰請繼室於晉旣成昏晏子受禮叔向從之宴相與語叔向曰齊其何如晏子曰此季世也吾弗知齊其爲陳氏矣國之諸市屨賤踴貴踴刖足者屨言刖多民人痛疾而或燠咻之欲無獲民將焉辟之初景公欲更晏子之宅辭曰小人近市朝夕得所求小人之利也敢煩裏旅公笑曰子近市識貴賤乎於時景公繁於刑有鬻踴者故對曰踴貴屨賤旣已告於君故與叔向語而稱之景公爲是省於刑韓子外儲說叔向禦坐平公請事公腓痛足痺轉筋而不敢壞坐晉國聞之皆曰叔向賢者平公禮之轉筋而不敢壞坐說苑政理篇景差相鄭鄭人有冬涉水者出而脛寒後景差過之下陪乘而載之覆以上�晉叔向聞之曰景子爲人國相豈不固哉吾聞良吏居之三月而溝渠修十月而津梁成六畜且不濡足而況人乎抱朴子欽士篇晉平接亥唐腳痺而坐不敢正汲冢周書太子晉解師曠見太子晉東躅其足王子曰太師何舉足驟師曠曰天寒足躅是以數也左傳昭公七年衛襄公夫人姜氏無子嬖人婤姶生孟縶孔成子夢康叔謂己立元晉韓宣子爲政聘於諸侯之歲婤姶生子名之曰元孟縶之足不良弱行注跛也孔成子以周易筮之曰元尙享衛國主其社稷以示史朝史朝曰元亨又何疑焉孟非人也將不列於宗弱足者居侯主社稷奉人民事鬼神從會朝又焉得居各以所利不亦可乎故孔成子立靈公二十六年齊魯戰於炊鼻林雍羞爲顏鳴右下苑何忌取其耳苑子之禦曰視下顧苑子刜林雍斷其足鑋而乘於他車以歸按正義旣斷其足而云鑋知鑋是一足行也定公十四年吳伐越越子句踐禦之陳於檇李大敗之靈姑浮以戈擊闔廬闔廬傷將指取其一屨按注其足大指見斬遂失屨姑浮取之吳越春秋吳入郢求昭王所在日急申包胥乃之於秦求救楚晝馳夜趨足踵跖劈裂裳裹膝鶴倚哭於秦庭越王念復吳讎非一旦也苦身勞心夜以接日目臥則攻之以蓼足寒則責之以水冬常抱冰夏還握火愁心苦志懸膽於戶出入嘗之不絕於口淮南子人間訓越王句踐一決獄不辜援龍淵而切其股血流至足以自罰也而戰武士必其死瀨鄕記老子足蹈二五抱朴子老君足下有八卦莊子徳充符篇魯有兀者叔山無趾踵見仲尼仲尼曰子不謹前旣犯患若是矣𨿽今來何及矣無趾曰吾惟不知務而輕用吾身吾是以亡足今吾來也猶有尊足者存吾是以務全之也夫天無不覆地無不載吾以夫子爲天地安知夫子之猶若是也孔子曰丘則陋矣夫子胡不入乎請講以所聞無趾出孔子曰弟子勉之夫無趾兀者也猶務學以復補前行之惡而況全徳之人乎韓子外儲說篇孔子相衛弟子子�爲獄吏刖人足所�者守門人有惡孔子於衛君者衛君欲執孔子孔子走弟子皆逃子�從出門�危引之而逃之門下室中子�問�危曰吾不能虧主之法令而親刖子之足是子報仇之時也而子何故乃肯逃我�危曰吾斷足也固吾罪當之不可柰何然方公之欲治臣也公憱然不悅形於顏色此臣之所以徳公也左傳哀公十七年衛侯欲逐石圃未及而難作石圃攻公公闔門而請弗許逾於北方而墜折股二十五年衛侯爲靈臺於籍圃與諸大夫飲酒焉褚師聲子�而登席公怒辭曰臣有疾異於人若見之君將之是以不敢公愈怒大夫辭之不可褚師出公戟其手曰必斷而足按注足有創疾禮記祭義樂正子春下堂而傷其足數月不出猶有憂色門弟子曰夫子之足瘳矣數月不出猶有憂色何也樂正子春曰善如爾之問也吾聞諸曾子父母全而生之子全而歸之可謂孝矣不虧其體不辱其身可謂全矣故君子頃步而弗敢忘孝也今予忘孝之道予是以有憂色也一舉足而不敢忘父母一出言而不敢忘父母是故道而不徑舟而不遊不敢以先父母之遺體行殆戰國策智氏帥韓魏以圍趙襄子於晉陽決晉水以灌晉陽城智伯出行水韓康子禦魏桓子驂乘智伯曰始吾不知水之可亡人之國也乃今知之汾水利以灌安邑絳水利以灌平陽魏桓子肘韓康子康子履魏桓子躡其踵淮南子修務訓楚欲攻宋墨子聞而悼之自魯趨而十日十夜足重繭而不休息裂衣裳裹足至於郢見楚王曰臣見王之必傷義而不得宋於是公輸般設攻宋之械墨子設守宋之備九攻而墨子九卻之史記孫武子傳孫臏嘗與龐涓俱學兵法龐涓旣事魏得爲惠王將軍而自以爲能不及孫臏乃陰使召孫臏臏至龐涓恐其賢於己疾之則以法刑斷其兩足而黥之欲隱勿見戰國策蘇秦讀書欲睡引錐自刺其股血流至足史記商鞅傳鞅西入秦因景監以求見孝公語事良久弗聽罷而孝公怒景監曰子之客妄人耳景監以讓衛鞅鞅請復見孝公公與語不自知膝之前於席也秦本紀武王有力好戲與孟說舉鼎絕臏平原君傳平原君趙勝者趙之諸公子也封於東武城平原君家樓臨民家民家有躄者盤散行汲平原君美人居樓上臨見大笑之明日躄者至平原君門請曰臣聞君之喜士士不遠千里而至者以君能貴士而賤妾也臣不幸有罷癃之病而君之後宮臨而笑臣臣願得笑臣者頭平原君笑應曰諾躄者去平原君笑曰觀此豎子乃欲以一笑故殺吾美人不亦甚乎終不殺居歲餘賓客門下舍人稍稍引去平原君怪之曰勝所以待諸君者未嘗敢失禮而去者何多也門下一人前對曰以君之不殺笑躄者以君爲愛色而賤士耳於是平原君乃斬笑躄者美人頭自造門進躄者因謝焉其後門下乃復稍稍來韓子外儲說篇鄭人有且置履者先自度其足而置之其坐至之市而忘操之已得履乃曰吾忘持度遂不得履人曰何不試之以足曰寧信度無自信也史記蔡澤傳澤魋顏蹙齃膝攣按注攣兩膝曲也燕世家燕王喜伐趙自將偏軍隨之將渠引燕王綬止之王�之以足將渠泣曰臣非以自爲爲王也戰國策荊軻見燕太子太子再拜而跪膝下行流涕有頃而後言漢書髙祖本紀髙祖左股有七十二黑子沛公西過髙陽酈食其爲裏監門曰諸將過此者多吾視沛公大度乃求見沛公沛公方踞�使兩女子洗師古曰洗洗足也酈生不拜長揖曰足下必欲誅無道秦不宜踞見長者於是沛公起攝衣謝之延上坐項羽欲與漢王獨身挑戰漢王數羽十罪羽大怒伏弩射中漢王漢王傷胸乃捫足曰虜中吾指漢王病創臥張良彊請漢王起行勞軍以安士卒毋令楚乘勝漢王出行軍疾甚因馳入成臯韓信傳信平齊請自立爲假王當是時楚方急圍漢王於滎陽使者至發書王大怒罵曰吾困於此旦暮望而來佐我乃欲自立爲王張良陳平伏后躡漢王足因附耳語曰漢方不利寧能禁信之自王乎史記齊悼惠王傳灌嬰在滎陽聞魏勃本教齊王反旣誅呂氏罷齊兵使使召責問魏勃勃曰失火之家豈暇先言大人而後救火乎因退立股戰而栗恐不能言者終無他語灌將軍熟視笑曰人謂魏勃勇妄庸人耳何能爲乎乃罷魏勃漢書灌夫傳田蚡取燕王女爲夫人列侯宗室皆往賀酒酣蚡起爲壽坐皆避席伏已竇嬰爲壽獨故人避席余半膝席蘇林曰下席而膝半在席上也如淳曰以膝跪席上也夫行酒至蚡蚡膝席曰不能滿觴夫怒因嘻笑曰將軍貴人也畢之韓安國傳田蚡死安國行丞相事引墮車蹇上欲用安國爲丞相使使視蹇甚乃更以平棘侯薛澤爲丞相安國病免數月愈復爲中尉張湯傳湯所愛史魯謁居病臥閭裏主人湯自往視病爲謁居摩足湯常排趙王趙王怨之上書告湯大臣史謁居有病湯至爲摩足疑與爲大姦事下廷尉李陵傳昭帝遣陵故人隴西任立政等三人俱至匈奴招陵單於置酒賜漢使者立政等見陵未得私語卽目視陵而數數自循其刀環握其足陰諭之言可還歸漢也史記滑稽傳東郭先生久待詔公車貧困饑寒衣敝履不完行雪中履有上無下足盡踐地道中人笑之東郭先生應之曰誰能履行雪中令人視之其上履也其履下處乃似人足者乎淮南子人間訓塞上之人有善術者家富良馬其子好騎墮而折其髀人皆弔之其父曰此何不遽爲福乎居一年胡人大入塞丁壯者引弦而戰近塞之人死者十九此獨以跛之故父子相保西京雜記廣川王發欒書冢棺柩明器朽爛無餘有一白狐見人驚走左右擊之不能得傷其左腳其夕王夢一丈夫須眉盡白來謂王曰何敢傷吾左腳乃以杖叩王左腳王覺腳腫痛生瘡至死不差漢書宣帝本紀帝足下有毛臥居數有光耀後漢書耿弇傳張步攻弇與劉歆等合戰弇自引精兵大破之飛矢中弇股以佩刀截之左右無知者嚴光傳光與光武同遊學及光武卽位乃遣使聘至引光入論道故舊相對累日因共偃臥光以足加帝腹上明日太史奏客星犯禦坐甚急帝笑曰朕故人嚴子陵共臥耳馬援傳援擊先零羌中矢貫脛帝以璽書勞之二十四年援徵五溪進營壺頭賊乘髙守隘水疾船不得上會暑甚士卒多疫死援亦中病遂困乃穿岸爲室以避炎气賊每升險鼓噪援輒曳足以觀之左右哀其壯意莫不爲之流涕李固傳固足履龜文按注足履龜文者二千石見相書黃昌傳初昌爲州書佐其婦歸寧於家遇賊被獲遂流轉入蜀爲人妻其子犯事乃詣昌自訟昌疑母不類蜀人因問所由對曰妾本會稽余姚戴次公女州書佐黃昌妻也妾嘗歸家爲賊所略遂至於此昌驚呼前謂曰何以識黃昌邪對曰昌左足心有黑子常自言當爲二千石昌乃出足視之因相持悲泣還爲夫婦向栩傳栩常於北坐板�上如是積久板乃有漆裹足指之處楊彪傳彪守尙書令曹操誣以欲圖廢置奏收下獄孔融見操曰楊公四世淸徳今殺無辜誰不解體操遂出彪彪見漢祚將終遂稱腳攣不復行東觀漢記淳於恭養兄崇孤兒教誨學問時不如意輒呼責數以捶自擊其脛欲感之兒慚負不敢復有過會稽先賢傳賀劭爲人美容止與人交久益敬之在官府常著�希見其足江表傳孫策攻笮融爲流矢所中傷股不能乘馬因自輿還蜀志諸葛亮傳注魏略曰亮在荊州以建安初與潁川石廣元徐元直汝南孟公威等俱遊學三人務於精熟而亮獨觀其大略每晨夜從容常抱膝長嘯而謂三人曰卿三人仕進可至刺史郡守也三人問其所至亮但笑而不言先主傳注九州春秋曰備住荊州數年嘗於表坐起至�見髀裏肉生慨然流涕還坐表怪問備備曰吾常身不離鞍髀肉皆消今不復騎髀裏肉生日月若馳老將至矣而功業不建是以悲耳馬超傳注典略曰超討郭援爲飛矢所中乃以囊囊其足而戰關羽傳注蜀記曰羽初出軍圍樊夢�嚙其足語子平曰吾今年衰矣然不得還秦宓傳吳張溫來聘宓至溫問曰天有足乎宓曰有詩雲天步艱難之子不猶若其無足何以步之魏志賈逵傳注魏略列傳楊沛爲長社令時曹洪賓客在縣界徵調不肯如法沛撾折其腳蘇則傳則拜侍中與董昭同寮昭嘗枕則膝臥則推下之曰蘇則之膝非佞人之枕也方技周宣傳文帝以宣爲中郎屬太史嘗有問宣曰吾昨夜夢見芻狗其占何也宣答曰君欲得美食耳有頃出行果遇丰膳後又問宣昨夜復夢見芻狗何也宣曰君欲墮車折腳宜戒愼之頃之果如宣言復語宣曰皆夢芻狗而其占不同何也宣曰芻狗者祭神之物故君始夢當得飲食也祭祀旣訖則芻狗爲車所轢故當墮車折腳也鍾繇傳繇有膝疾拜起不便朝見使載輿車虎賁舁上殿就坐朱建平傳建平善相馬文帝將出取馬外入建平曰此馬之相今日死矣帝將乘馬馬惡衣香嚙文帝膝帝大怒卽便殺之張合傳諸葛亮出岐山詔張合督諸將西至略陽亮還保祁山合追至木門與亮軍交戰飛矢中合右膝薨注魏略曰亮軍退司馬宣王使合追之合曰軍法圍城必開出路歸軍勿追宣王不聽合不得已遂進蜀軍乘髙布伏弓弩亂髮矢中合髀魏略北丁零有馬脛國聲似雁鶩從膝脛以下生馬蹄走疾於馬吳志孫峻傳注吳書曰畱贊字正明會稽長山人少爲郡吏與黃巾賊帥吳桓戰手斬得桓贊一足被創遂屈不伸然性烈好讀兵書及三史每覽古良將戰攻之勢輒對書獨嘆因呼諸近親謂曰今天下擾亂英豪並起歷觀前世富貴非有常人而我屈躄在閭巷之間存亡無以異今欲割引吾足幸不死而足伸幾復見用死則已矣親戚皆難之有間贊乃以刀自割其筋血流滂沱气絕良久家人驚怖亦以旣爾遂引伸其足足伸創愈以得蹉步淩統聞之請與相見甚奇之乃表薦贊遂被試用有戰功晉書王濟傳帝嘗與濟弈棋而孫皓在側謂皓曰何以好剝人面皮皓曰見無禮於君者則剝之濟時伸腳局下而皓譏焉武元楊皇后傳後臨終枕帝膝曰叔父駿女男引有徳色願陛下以備六宮帝流泣許之崩於帝膝拾遺記石崇屑沈水之香如塵末布象�上使所愛者踐之無迹者賜以珍珠百琲有迹者節其飲食令身輕弱故閨中相戲曰爾非細骨輕軀那得百琲珍珠晉書陶侃傳侃率周訪等擊杜弢弢將王貢挑戰侃遙謂之曰杜弢爲益州吏盜用庫錢卿本佳人何爲隨之也天下寧有白頭賊乎貢初橫腳馬上侃言訖貢斂容下腳辭色甚順王恭傳劉牢之輕騎襲恭恭敗單騎奔曲阿恭久不騎乘髀生瘡不能復去曲阿人殷確以船載之湖浦尉收之以送京師習鑿齒傳鑿齒以腳疾廢於里巷及襄陽陷於苻堅堅素聞其名與道安俱輿而至焉旣見與語大悅之賜遺甚厚又以其蹇疾與諸鎭書昔晉氏平吳利在二陸今破漢南獲士裁一人有半耳世說王劉與桓公共至覆舟山看酒酣後劉牽腳加桓公頸桓公甚不堪舉手撥去旣還王長史語劉曰伊詎可以形色加人不庾玉臺希之弟也希誅將戮玉臺玉臺子婦宣武弟桓豁女也徒跣求進閽禁不內女厲聲曰是何小人我伯父門不聽我前因突入號泣請曰庾玉臺常因人腳短三寸當復能作賊不宣武笑曰婿故自急遂原玉臺一門晉書索紞傳紞善術數功曹張邈嘗奉使詣州夜夢狼啖一腳紞曰腳肉被啖爲卻字會東虜反遂不行陶潛傳潛嗜酒與刺史王弘歡宴窮日潛無履弘顧左右爲之造履左右請履度潛便於坐伸腳令度焉弘要之還州問其所乘答云素有腳疾向乘籃輿亦足自反乃令一門生二兒共轝之搜神記衡農字剽卿東平人也少孤事繼母至孝常宿於他捨值風雷頻夢虎嚙其足農呼妻相出於庭叩頭三下屋忽然而壞壓死者三十餘人惟農夫妻獲免良常仙系記陸修靜跖有重輪足有雙踝涼州記隱王張美人色美艷出家爲道呂隆逼之張捘門樓雙股頓折口誦經色自若俄而死蓮社髙賢傳尊者佛馱邪捨至沙勒國羅什乃從學阿毗曇論十誦律什隨母反龜玆師遂畱止行化後十年師東至龜玆盛弘法化羅什在姑臧遣信要之師恐國人止其行取淸水以藥投之咒數十言與弟子洗足卽夜便發比旦行數百里追之不及問弟子何所覺邪答曰惟聞疾風流馨兩目有淚師又咒水洗足乃止宋書朱修之傳修之爲左民尙書後墜車折腳辭尙書領宗憲太僕以腳疾不堪獨行特給扶侍南史始安王遙光傳遙光生而躄疾髙帝謂不堪奉拜祭祀欲封其弟武帝諫乃以遙光襲爵位中書郎足疾不得同朝例常乘輿自望賢門入遙光多忌人有餉履者以爲戲己大被嫌責劉繪嘗爲箋云智不及葵亦以忤旨南齊書王慈傳慈患腳世祖�王晏曰慈在職未久旣有微疾不堪朝又不能騎馬聽乘車在仗後江左來少例也以疾從閒任轉冠軍將軍司徒左長史傅琰傳琰遷尙書右丞遭母喪鄰家失火延燒琰屋琰抱柩不動鄰人赴救乃得俱全股髀間已被煙焰梁書王僧辯傳僧辯爲竟陵太守屬侯景反僧辯西就世祖及荊湘疑貳軍師失律世祖命僧辯統軍討之僧辯以竟陵部下猶未盡來意欲待集然後上世祖以爲遷延不肯去大怒按劍厲聲曰卿憚行邪因斫之中其左髀流血至地三國典略侯景左足上有肉癅狀似龜戰應�捷癅則隱起分明如其不勝癅則低下及奔敗癅陷肉中王僧辯平侯景或謂僧辯曰朝士來者孰當先至僧辯曰其周弘正乎俄而弘正與弟弘讓自投迎軍僧辯甚喜謂之曰公可坐膝上弘正對曰可謂加諸膝也老夫何足當之南史陰子春傳子春遷梁秦刺史身服垢污腳數年一洗每洗則失財敗事云在梁州以洗足致梁州敗香案牘陶弘景右膝有數十黑子作七星文北齊書徐之才傳有人患腳跟腫痛諸醫莫能識之才曰蛤精疾也由乘船入海垂腳海中疾者曰實曾如此之才爲之剖得蛤子二大如楡莢三國典略後周盧昌期祖英伯反宇文神舉討平之神舉以英伯壯節欲令寬赦軍人已割其髀肉如鵝卵矣英伯顏色不變遂遣誅之海山記隋文帝時楊素有戰功煬帝傾意結之文帝崩素謂百官曰大行遺詔立帝有不從者戮於此左右扶帝上殿帝足弱欲倒者數四不能上素下去左右以手扶接帝帝援之乃上百官莫不嗟嘆隋唐嘉話英公績與單雄信俱臣李密結爲兄弟密旣亡雄信降王世充績來歸國世充旣平雄信將就戮英公請之不得泣而退雄信曰我固知汝不了此績曰平生誓共爲灰土豈敢念生但以身已許國義不兩遂𨿽死之顧兄妻子何如因以刀割其股以肉啖雄信曰示無忘前誓雄信食之不疑類雋馬周初入京至灞上逆旅數公子飲酒不之顧周卽市鬥酒濯足於旁眾異之唐書姚崇傳崇始爲同州張說以素憾諷趙彥昭劾崇及當國說懼潛詣岐王申款崇他日朝參趨出崇曳踵爲有疾狀帝詔問之對曰臣損足曰無甚痛乎曰臣心有憂痛不在足問以故曰岐王陛下愛弟張說輔臣而密乘車出入王家恐爲所�故憂之於是出說相州郭子儀傳田承嗣傲狠不軌子儀嘗遣使至魏承嗣西望拜指其膝謂使者曰玆膝不屈於人久矣今爲公拜傳信記安祿山初爲張韓公帳下走使之吏韓公常令祿山洗足韓公腳下有黑點子祿山因洗腳而竊窺之韓公顧笑曰黑子吾貴相也獨汝窺之亦能有之乎祿山曰某賤人也不幸兩足皆有比將軍者黑而加大竟不知此何祥也韓公奇而觀之益親厚之約爲義兒爲加寵焉畫墁錄汾陽王足掌有黑子一日使渾咸寧洗足咸寧捧玩久之王曰何也對曰瑊也足亦有之王使跣而視之哂曰不迨吾謂渾中壽也類雋浮圖圓靜者年八十餘嘗爲史思明將驍悍絕倫旣執力士椎其脛不能折罵曰豎子折人腳且不能乃曰健兒因自置其足折之且嘆曰敗吾事不得見洛城流血唐書賈直言傳直言父道衝以藝待詔代宗時坐事賜鴆將死直言紿其父日當謝四方神祇使者少怠輒取鴆代飲迷而踣明日毒潰足而出夕乃蘇帝憐之減父死俱流嶺南直言由是躄酉陽雜俎永泰初丰州烽子暮出爲黨項縛入西蕃易馬蕃將令穴肩骨貫以皮索以馬數百蹄配之經半歲馬息一倍蕃將賞以羊革數百因轉近牙帳贊普子愛其了事遂令執纛左右有剩肉余酪與之又居半年因與酪肉悲泣不食贊普問之云有老母頻夜夢見贊普頗仁聞之悵然夜召帳中語云蕃法嚴無放還例我與爾馬有力者兩匹於某道縱爾歸無言我也烽子得馬極騁俱乏死遂晝潛夜走數日後爲刺傷足倒磧中忽有風吹物窸窣過其前因攬之裹足有頃不復痛試起步走如故經信宿方及丰州界歸家母尙存悲喜曰自失爾我惟念金剛經寢食不廢以祈見爾今果其誓因取經拜之縫斷亡數幅不知其由子因道磧中傷足事母令解足視之所裹瘡物乃數幅經也其瘡亦愈大歷中東都天津橋有乞兒無兩手以右足夾筆寫經乞錢欲書時先再三擲筆髙尺餘未曾失落書迹官楷手書不如也獨異志唐大歷中萬年尉侯彜者好俠尙義常匿國賊禦史推鞫理窮終不言賊所往禦史曰賊在汝右膝蓋下彜遂揭�磚自擊其膝蓋翻示禦史曰賊安在大唐新語孟景休事親以孝聞丁母憂哀毀逾禮殆至滅性及葬時屬寒跣履霜腳指皆墮旣而復生如初酉陽雜俎元和末鹽城腳力張儼遞牒入京至宋州遇一人因求爲伴其人朝宿鄭州因謂張曰君受我料理可倍行數百乃掘二小坑深五六寸令張背立垂足坑口鍼其兩足張初不知痛又自膝下至骭再三捋之黑血滿坑中張大覺舉足輕捷才午至汴復要於陜州宿張辭力不能又曰君可暫卸膝蓋骨且無所苦當日行八百里張懼辭之其人亦不彊乃曰我有事須暮及陜遂去行如飛頃刻不見錄民膝不朽埋之百二十年化爲人天中記馬希範二腳左右長尺餘謂之龍腳人或�觸則終日頭痛北夢瑣言唐吳行魯尙書彭州人少年事內官西門軍容小心畏愼每夜溫溲溺器以奉之深得中尉之意一日爲洗足中尉以足下文理示之曰如此文理爭教不作十軍容使行魯拜曰此亦無憑某亦有之執�僕之役乃脫屨呈之中尉嘆美謂曰汝但忠孝我終爲汝成之爾後假以軍職除彭州刺史爲盧耽相公西川行軍司馬禦蠻有功歷東西川山南三鎭節旄除西川制云爲命代之英雄作人中之祥瑞譏之也五代史呂琦傳廢帝立待琦甚厚琦與李崧欲與契丹通和帝大怒崧惶恐拜謝拜無數琦足力乏不能拜而止帝曰呂琦彊項肯以人主視我邪琦曰臣素病羸拜而乏容臣少息頃之喘定奏曰陛下以臣等言非罪之可也屢拜何益帝意稍解辟寒藍采和常衣破藍衫六銙黑木腰帶一腳著靴一腳跣冬則臥雪中气出如蒸宋史侯益傳益汾州平遙人祖父以農爲業唐光化中李克用據太原益以拳勇隸麾下從莊宗攻大名先登擒軍校擢爲馬前直副兵馬使徵劉守光先登遷軍使破洺州爲機石傷足莊宗親以藥傅其瘡淸異錄溫韜少無賴拳人幾死市魁將送官謝過魁前拜逾數百魁釋之韜每念之以爲恥旣貴達拍金薄搭膝帶之曰聊酬此膝宋史孝義傳祁暐字坦之萊州膠水人淳化三年進士歷度支員外郎直集賢院天禧中出知濰州母卒葬於州城之南暐旣解官就墳側構小室號泣守護蔬食經六冬墮足二指有白烏白兔馴擾墳側州人異之以狀聞劉遇傳遇鎭滑州晨興方對客足有炙瘡痛其醫謂火毒未去故痛不止遇卽解衣取刀割瘡至骨曰火毒去矣談笑如常時旬餘乃差忠義黃友傳友體貌英偉膽雄萬夫謀畫機密出人意表嘗語子弟曰天下承平日久武事玩弛萬一邊書告警馬革裹屍乃吾素志他日收吾骸足心黑子爲識也其忠誠許國根於天性如此東坡志林方李憲用事時士大夫或奴事之穆衍孫路至爲執袍帶王中正盛時兪充至令妻執板而歌以侑中正飲若此類不可勝數而彭孫本以盜招出气淩公卿韓持國至詣其第出妓飲酒酒酣慢持國持國不敢對然常爲李憲濯足曰太尉足何其香也憲以足踏其頭曰奴諂我不太甚乎老學庵筆記晁以道爲明州船�日日平旦具衣冠焚香占一卦一日有士人訪之坐間小雨以道語之曰某今日占卦有折足之象然非某也客至者當之必驗無疑君宜戒之士人辭去至港口踐滑而僕脛幾折療治累月乃愈遊宦紀聞秦會之當軸吾鄕姚徳臨能篆書秦喜之許授以文資未降旨會之招飲姚喜忘其敬不覺振股以此惡之尋令充樞密院效士辧驗篆文而已畫墁錄劉伯壽少年有老人授以丹術元丰二年冬予訪伯壽於嵩陽時年七十四同登峻極行步如飛予奔喘不及伯壽顧而笑曰年少乃爾耶袒露髀股示人皆肉皮裹骨毛長數寸扣之有聲光彩爛然暌車志梅侍讀晚年躁於祿位而病足常撫其足而詈之曰是中有鬼令我不至兩府者汝也談圃蒲恭敏宗孟知鄆州日有盜良民使自掘地倒埋之觀其足動以爲戲樂恭敏獲其黨先剔去足筋然後置於法樂善錄潭倅張著奉時祀於南嶽舊制就壇設位敷席於地陳豆牲醴之品當敷席之際著以一足指畫祀罷還府墜馬折足而卒靑箱雜記解賓王仕至工部侍郎爲人方頤大口惇龐厚重左足下有黑子甚明大齊東野語賈師憲遠謫南荒就紹興差官押送則本州推官沈士圭攝山陰尉鄭虎臣也鄭武弁嘗爲賈所惡適有是役遂甘心焉賈臨行置酒招二人祈哀僥庇云向在維揚日襄鄧間有人善相一日來值其跣臥因嘆息再三私謂客曰相公貴極人臣而足心肉陷是名猴形恐異時不免有萬里行耳是知今日竄逐之事𨿽滿盈招咎蓋亦有數存焉泳化類編明太祖時整容匠杜衡端事上梳櫛修甲一日上見其手足甲用佳紙裹而懷之上問將何處去杜對曰聖體之遺豈敢狼籍謹將歸藏上曰汝如何詐耶前後吾指甲安在杜對見藏奉於家上畱杜命人往取甲其家人從佛閣上取之以朱匣盛頓香燭供其前比奏上大喜謂其誠謹知禮命爲太常卿明外史李時勉傳時勉甫成童卽以顏曾之學自勵冬寒以衾裹足納桶中刻苦誦讀�直傳直知宿遷縣有張謹妻朱氏失金環釵釧姑撻之幾斃其兄弟訴於直直召朱氏問曰是日入汝室者誰也曰惟出嫁小姑並鄰婦三人卽命召至蒙其面令坐帳中伸足帳外直忽呼隸曰此盜金鐶者大杖杖之一婦皇遽斂足則小姑也一訊而伏李源傳源性至孝母病痺源制爲�輿與婦共舁之遊戲室中以爲娛源素有足疾不良於行女侍趨代之則曰吾非乏使欲服勞爲少孝耳且吾自勝之無所苦也見聞錄熊公尙書翀孝廟呼熊胡子而不名一日奏事鼻帶液詔曰鼻液乃膝寒耳命以公繡護膝賜之香案牘李阿逢�牛以足脛置車下轢其骨皆折阿死須臾復生足亦如故辟寒鐵腳道人嘗愛赤腳走雪中興發則朗誦南華秋水篇嚼梅花滿口和雪咽之曰吾欲寒香沁入腑肺

足部藝文二詞

沁園春美

人足

宋劉過洛浦淩波爲誰微步輕塵暗生記踏花芳徑亂紅不損步苔幽砌嫩綠無痕襯玉羅慳銷金樣窄載不起盈盈一段春嬉遊倦笑教人款撚微褪些跟有時自度歌聲悄不覺微尖點拍頻憶金蓮移換文鴛得侶繡茵催衮舞鳳輕分懊恨深遮牽情半露出沒風前煙縷裙知何似似一鉤新月淺碧籠云

灼灼花美

人足

明楊愼誰把纖纖月掩在湘裙褶鳳翠花明猩紅珠瑩蟬紗雪疊顫巍巍一對玉弓兒把芳心生拽掌上呈嬌怯痛惜還輕撚戲蕊含蓮齒痕斜印淩波羅襪踏春回露濕怕春寒倩檀郎溫熱

足部外編述異記秦漢間俗說盤古氏頭爲東嶽腹爲中嶽左臂爲南嶽右臂爲北嶽足爲西嶽香案牘孟岐嘗云見周公旦抱成王以朝於周廟岐時侍周公升壇公上岐以手摩成王足周公以玉笏遺岐岐常寶執岐漢武帝時人

拾遺記昭王夢羽人綠囊中有續脈明丸補血精散王卽請此藥貯以玉缶緘以金繩王以塗足則飛天地萬里之外如遊咫尺之內列仙傳漢武帝巡泰山稷丘君冠章甫擁琴來拜曰陛下勿上上必傷足及上數里右足指果折上諱之故但祠而還集異志漢武帝與羣臣宴未央殿方食黍忽聞語云老臣尋�不見梁上有一公長九寸拄杖僂步帝問之公下稽首不言自仰視屋俯指帝腳忽然不見問東方朔朔對曰其名爲藻兼水木之精也夏巢林冬潛河陛下興造宮室斬伐其居故來訴耳仰視屋者殿名未央也俯視腳者腳足也願工足於此也帝爲此暫止

足部雜錄易經履象曰跛能履不足以與行也噬嗑初九履校滅趾�咎按程傳校木械也其過小故履之於足以滅傷其趾賁初九賁其趾捨車而徒象曰捨車而徒義弗乘也咸初六咸其拇按本義拇足大指也咸以人身取象感於最下咸拇之象也六二咸其腓凶居吉按本義腓足肚也欲行則先自動躁妄而不能固守者也九三咸其股執其隨往吝按本義股隨足而動不能自專者也大壯初九壯於趾徵凶有孚按本義剛在下而進動之物也剛陽處下而當壯時壯於進者也故有此象明夷六二夷於左股用拯馬壯吉按程傳股在脛足上於行之用不甚切左又非便用者手足之用右爲便惟蹶張用左夷於左股謂傷害其行不甚切也夬初九壯於前趾往不勝爲咎艮初六艮其趾�咎利永貞按本義以陰柔居艮初爲艮趾之象占者如之則�咎六二艮其腓不拯其隨其心不快按本義六二居中得正旣止其腓三爲限則腓所隨過剛不中以止乎上二𨿽中正而體柔弱不能往而拯之其心不快說卦九震爲足巽爲股按正義足能動用故震爲足股隨於足則巽順之謂大全丘氏曰足在下而動股兩垂而下震陽動於下爲足巽陰兩開於下爲股項氏曰足動股隨雷風相與也詩經小雅采菽章赤芾在股邪幅在下按注脛本曰股邪幅逼也邪纏於足如今行縢所以束脛在股下也按大全鄭氏曰幅束其脛自足至膝故曰在下書經說命若跣弗視地厥足用傷禮記曲禮主人與客讓登主人先登客從之拾級聚足連步以上上於東階則先右足上於西階則先左足又足毋�又

執主器操幣圭璧行不舉足車輪曳踵按注踵腳後也執器而行但起其前而曳引其踵如車輪之運於地故曰車輪曳踵檀弓今之君子進人若將加諸膝王制南方曰蠻雕題交趾按注交趾足拇指相向也按正義蠻臥時頭向外而足在內而相交故云交趾玉藻圈豚行不舉足按注圈轉也豚之言循讀爲上聲謂徐趨之法當曳轉其足循地而行故云不舉足也又執龜玉舉前曳踵蹜蹜如也按注踵足後跟也舉足之時而曳其後跟則行不離地如有所循也蹜蹜促狹之貌龜玉皆重器故敬謹如此儀禮士相見禮若不言立則視足坐則視膝莊子駢拇篇駢拇枝指出乎性哉而侈於徳是故駢於足者連無用之肉也枝於手者樹無用之指也荀子非相篇人之所以爲人者非特二足無毛也以其有辧也今夫猩猩形笑亦二足無毛也然而君子啜其羹食其胾人之所以爲人者非特以二足無毛也以其有辧也楚辭卜居漁父鼓枻歌曰滄浪之水淸兮可以濯我纓滄浪之水濁兮可以濯我足韓子揚權篇腓大於股難以趨走韓詩外傳珠玉無足而至者君好之也士有足而不至者君不好也風俗通俗說夔一足謹按呂氏春秋魯哀公問於孔子樂正夔一足信乎孔子曰昔者舜以夔爲樂正始治六律和均五聲以通八風而天下服重黎又薦能爲音者舜曰夫樂天地之精得失之節故惟聖人爲能和樂之本夔能和之平天下若夔一足矣故曰夔一足非一足行說文髀股外也股髀也脛胻也足在下也漢雋繭足下起皮如繭也言遠行

