

投胎部雜錄貴耳集本朝四帝亦有吉符眞宗卽來和天尊出楊礪之夢載諸國史祥符崇尙道教建立宮觀專尙祥瑞王欽若獻芝艸八千一百三十九本丁謂獻芝艸三萬七千餘本獨孫奭不然其事眞宗久無嗣用方士拜章至所有赤腳大仙辭之久玉帝云當遣幾个好人去相輔贊仁宗在禁中未嘗尙鞋惟坐殿方尙鞋�下殿卽去之徽宗卽江南李主神宗幸祕書省閱江南李主圖見其人物儼雅再三嘆訝繼時徽宗生所以文彩風流過李主百倍及北狩女眞用江南李主見藝祖時典故髙宗韋後生徽宗夢錢王再三乞還兩浙夢覺與鄭後言朕夜來被錢王取兩浙甚急鄭後奏云昨夜韋後誕髙宗及建炎渡江今都錢塘百有餘年豈非應乞兩浙之夢乎樂善錄晁太傅迥前生是靜居天主王待制素前生是玉京黃闕西門侍郎楊文公億前生是武夷君陳康肅公堯咨前生是南庵庵主張文定公方平前生是山藏院知藏王丞相曾前生是靑艸堂和尙又如王文正公旦自記前生身曾爲僧與房管太尉事頗相似寇萊公準自言初生時兩耳垂各有肉環七歲方合蘇文忠軾亦自言母夫人初孕時夢一僧來投宿尙記其頎然而眇一目蓋陜右戒禪師也避暑錄話舊說崔愼由爲瓦棺寺僧後身崔愼由父爲浙西觀察使時所生故七歲猶未食肉忽有僧見之摑其口曰旣要他官爵何不食肉自是乃食葷凡世間富貴人多自修行失念中來或世緣未絕有必償之不可逃者房次律爲永禪師後身前固有言之者矣第崔所爲略無修行之證何但官爵一念失差也往在丹徒常記與葉致遠會甘露寺坐間有舉此事者致遠時有所懷忽忿然作色曰吾謂僧亦未是明眼人不食肉安足道何以不待其末年執之十字路口痛與百摑方爲快意聞者絕倒淸波雜誌房次律爲永禪師白樂天海中山本朝陳文惠南庵歐陽公神淸洞韓魏公紫府眞人富韓公昆侖眞人蘇東坡戒和尙王平甫靈芝宮近時傳尢眾第欲印證今古名輩皆自仙佛中去來然其說類得於夢寐渺茫中恐止可爲篇什點之助春渚紀聞邊鎬爲謝靈運後身故小字康樂範純夫爲鄧仲華後身故名祖禹張平子後身爲蔡伯喈鄒陽後身爲東坡居士卽其習气似皆不誣也捫虱新話舊說房管前身爲永禪師婁師徳前身爲遠法師豈世所謂聰明英偉之才者必自般若中來近世張文定公爲滁州因遊瑯琊山寺周行廊廡至藏院俯仰久之忽命左右梯梁間得經一函開示卽楞嚴經也味經首四句偈遂大悟流涕知前生事東坡前身亦具戒和尙坡嘗言在杭州時嘗遊壽星寺入門便悟曾到能言其院後堂殿石處故詩中有前生已到之語此皆異事蓋由二公平生學道性地純一神觀淸淨於一念頃遂見前生予因論此偶有所感誦白公手把楊枝臨水坐閒知往事似前身之句以太息云螢雪叢說余因以類彰羊祜自省前身爲李氏之子邊鎬爲謝靈運後身韋�旣生一日有一胡僧造其家曰兒若有喜色韋氏問之僧曰此子乃諸葛武侯後身因以武侯字之見宣室志及觀王十朋絕句石橋未到神先到日裏還同夢裏時僧教我名劉道者前身曾寫石橋碑石橋乃天臺五百尊羅漢洞口也今世所以聰明所以福徳所以不昧本來面目皆前世有以胎之不是大修行僧道便是大有徳官員功成行滿道洽政治故有如是滅亦復有如是生彼有靈物托生星辰降誕神道出世爲我等相者應見自性如來豈他人之所能知哉偃曝談余靑元眞人注度人經云三界之上四種民天多是歷代聖君賢相居之如浩劫交周鴻蒙開辟此諸天人降生人間元佑姦黨碑諸名賢多是星宿晦庵亦自是武夷洞天神仙出來

投胎部紀事商蕓小說張衡死月蔡邕母始懷孕此二人才貌甚相類時人云邕是衡之後身司徒王允數與邕會議允詞常屈由是銜邕及允誅董卓並收邕眾人爭之不能得太尉馬日磾謂允曰伯喈忠直素有孝行且曠世逸才多識漢事當定十志今子殺之海內失望矣允曰無蔡邕獨當無十志何損遂殺之晉書羊祜傳祜年五歲時令乳母取所弄金環乳母曰汝先無此物祜卽詣鄰人李氏東垣桑樹中探得之主人驚曰此吾亡兒所失物也云何持去乳母具言之李氏悲惋時人異之謂李氏子則祜之前身也鮑靚傳靚字太元東海人也年五歲語父母云本是曲陽李家兒九歲墮井死其父母尋訪得李氏推問皆符驗冥祥記向靖字奉仁河內人也在吳興郡有一女數歲而亡女始病時弄小刀子母奪取不與傷母手喪後一年母又產一女女年四歲謂母曰前時刀子何在母曰無也女曰昔爭刀子故傷母手云何無耶母甚驚怪具以告靖靖曰先刀子猶在不母曰痛念前女故不錄之靖曰可更取數个刀子合置一處令女自識女見大喜卽取先者王練字元明瑯琊人也宋侍中父字季琰晉中書令相識有一胡沙門每瞻風采甚敬悅之輒語同學云若我後生得爲此人作子於近願亦足矣聞而戲之曰法師才行正可爲弟子耳頃之沙門病亡亡後歲餘而練生焉始能言便解外國語及絕國奇珍銅器珠貝生所不見未聞其名卽而名之識其產出又自然親愛諸胡過於漢人咸謂沙門審其先身故字之曰阿練遂爲大名云幽怪錄梁顧始爲縣吏日苦其罪一夕遇二人自稱王粲徐幹且謂曰公乃劉稹後身因誦其昔爲之文乃頓悟前事得其遺文數篇投於令令待之甚厚時謂死劉稹猶庇得生顧冥雜錄隋開皇中魏州刺史博陵崔彥武因行部至一邑愕然驚喜謂從者曰吾昔常在此邑中爲婦人今知家處因乘馬入修巷屈曲至一家命叩門主人公年老走出拜謁彥武入家先升其堂視東壁上去地六七尺有髙隆處客謂主人曰吾昔所讀法華經並金釵五隻藏此壁中髙處是也其經第七卷

尾後紙火燒失文字吾今每誦此經至第七卷

尾恆忘失不能記得因令左右鑿壁果得經函開第七卷

尾及金釵�如其言主人涕泣曰己妻存日常誦此經釵亦是其處彥武指庭前槐樹吾欲產時自解發置此樹空中試令人探樹中果得發於是主人悲喜彥武畱衣物厚給主人而去法苑珠林相州滏陽縣智力寺僧元髙俗姓趙氏其兄子先身於同村馬家爲兒至貞觀末死臨死之際顧謂母曰兒於趙宗家有宿因緣死後當與宗爲孫宗卽與其同村也其母弗信乃以黑點兒右肘趙家妻又夢此兒來云當與娘爲息因而有娠夢中所見宛然馬家之子產訖驗其黑子還在舊處及兒年三歲無人導引乃自向馬家云此是兒舊捨廣異記世傳太華公主者髙宗王皇后後身𨿽爲武妃所生而未嘗歡顏見妃輒嗔年數歲忽求念珠左右問何得此物恆言有但諸人不知始皇后𨿽惡終然其所居之殿及平素玩弄俱在後保母抱公主從殿所過因回指云我珠在殿寶帳東北角使人求之果得焉廣異記開元初岐王範以無子求葉道士淨能爲奏天曹聞天曹報答云範業無子淨能又牒天曹爲範求子天曹令二人取敬愛寺僧爲岐王子鬼誤至善慧寺大徳房大徳云此故應誤我修兜率天業不當爲貴人作子當敬愛寺僧某乙耳鬼遂不見竟以此亡經一年岐王生子年六七歲恆求敬愛寺禮拜王亦知其事任意遊歷至本院若有素及年十餘竟不行善惟好持彈彈寺院諸鴿殆盡耳酉陽雜俎邢和璞居終南好道者多卜築依之崔曙年少亦隨焉伐薪汲泉皆是名士邢嘗謂其徒曰三五日有一異客君等可爲予辦一味也數日備諸水陸遂張筵於一亭戒無妄窺眾皆閉戶不敢謦咳邢下山延一客緋衣寬博橫執象笏鼓髯大笑與邢劇談多非人間事故也崔曙不耐因走而過庭客熟視顧邢曰此非泰山老師乎邢應曰是客復曰更轉則失之千里可惜及暮而去邢命崔曙謂曰向客上帝戲臣也言泰山老師君頗記無崔垂泣言某實泰山老師後身不復憶幼常聽先人言之冷齋夜話東坡集中有觀宋復古畫序一首曰舊說房管開元中宰盧氏與道士邢和璞過夏口村入廢佛寺坐古松下和璞使人鑿地得甕中所藏婁師徳與永禪師畫笑謂管曰頗憶此耶因悵然悟前生之爲永禪師也故人柳子玉寶此畫蓋唐本宋復古所臨者甘澤謠圓觀者大歷末雒陽惠林寺僧能事田園�有粟帛梵學之外音律大通時人以�僧爲名而莫知所自也李諫議源公卿之子當天寶之際以遊宴飲酒爲務父�居守陷於賊中乃脫粟布衣止於惠林寺悉將家業爲寺公財寺人日給一器食一杯飲而已不置僕使斷其聞知惟與圓觀爲忘形交促膝靜話自旦及昏時人以淸濁不倫頗生譏誚如此三十年二公一旦約遊蜀州抵靑城峨眉同訪道求藥圓觀欲遊長安出斜谷李公欲上荊州三峽爭此兩途半年未決李公曰吾已絕世事豈取途兩京圓觀曰行固不由人請從三峽而去遂自荊江上峽行次南浦維舟山下見婦女數人錦襠負罌而汲圓觀望見泣下曰某不欲至此恐見其婦人也李公驚問曰自上峽來此徒不少何獨恐此婦人圓觀曰其中孕婦姓王者是某托身之所逾三載尙未娩懷以某未來之故也今旣見矣卽命有所歸釋氏所謂循環也謂公曰請假以符咒遣其速生少駐行舟葬某山下浴兒三日公當訪臨若相顧一笑卽某認公也更後十二年中秋月夜杭州天竺寺外與公相見之期李公遂悔此行爲之一慟遂召婦人告以方書其婦人喜躍還家頃之親族畢至以枯魚獻於水濱李公往爲授朱字符圓觀具湯沐新其衣裝是夕圓觀亡而孕婦產矣李公三日往觀親兒𦇤褓就明果致一笑李公泣下具告於王王乃多出家財葬圓觀明日李公回棹言歸惠林詢問觀家方知有理命後十二年秋八月直詣余杭赴其所約時天竺寺山雨初晴月色滿川無處尋訪忽聞葛洪川畔有牧豎歌竹枝詞者乘牛叩角雙髻短衣俄至寺前乃觀也李公就謁曰觀公健否卻問李公曰眞信士與公殊途愼勿相近俗緣未盡但願勤修不墮卽遂相見李公以無由敍話望之潸然圓觀又唱竹枝步步前去山長水遠尙聞歌聲詞切韻髙莫知所謂初到寺前歌曰三生石上舊精魂賞月吟風不要論慚愧情人遠相訪此身𨿽異性常存寺前又歌曰身前身後事茫茫欲話因緣恐斷腸吳越山川遊已徧卻回煙棹上瞿塘後三年李公拜諫議大夫一年亡桂苑叢談鄭代肅宗時爲潤州刺史兄侃嫂張氏女年十六名采娘淑愼有儀七夕夜陳香筵祈於織女是夕夢云輿羽蓋蔽空駐車命采娘曰吾織女汝祈何福曰願工巧耳乃遺一金鍼長寸餘綴於紙上置裙帶中令三日勿語汝當奇巧不爾化成男子經二日以告其母母異而視之則空紙矣其鍼迹猶在張數女皆卒采娘亦病其母忽有娠乃恨言曰男女五人皆卒懷何爲將復服藥以損之藥至將服采娘昏奄之內忽稱殺人母驚而問之曰某之身終當爲男子母之所懷是也聞藥至情急是以呼之母異之乃不服藥采娘尋卒旣葬母悲念乃收常所戲之物而匿之未逾月遂生一男人有動所匿之物兒卽啼哭張氏哭女孩兒亦啼哭罷卽止及能言常收戲弄之物乃采娘後身也因名曰叔子後位至柱史纂異記齊君房者家於吳自幼苦貧𨿽勤於學而寡記性及壯有篇詠亦不甚淸新常爲凍餒所驅役役於吳楚間以四五六七言干謁多不遇侯伯禮接𨿽時所獲未嘗積一金貯布袋脫滿一金則必病罄而復愈元和初遊錢塘時屬凶年箕斂投人十不遇一乃求朝餐於天竺至孤山寺西餒甚不能前去因臨流零涕悲吟數聲俄爾有胡僧自西而來亦臨流而坐顧君房笑曰法師諳秀才旅遊滋味否君房曰旅遊滋味卽足矣法師之呼一何謬哉僧曰子不憶講法華經於洛中同徳寺乎君房曰某生四十五矣盤桓吳楚間未嘗涉京江又何有洛中之說乎僧曰子應爲饑火所惱不暇憶前事也乃探缽囊出一棗大如拳曰此吾國所產食之知過去未來事豈止於前生爾君房餒甚遂請食之食訖甚渴掬泉水飲之忽欠伸枕石而寢頃刻乃寤因思講法華於同徳寺如昨日焉因泣涕禮僧曰震和尙安在曰專精未至再爲蜀僧今則斷攀緣矣神上人安在曰前願未滿又聞爲法師矣悟法師焉在曰豈不憶香山寺石像前戲發大願若不證無上菩提必願爲赳赳貴臣昨聞已得大將軍當時雲水五人惟吾得解脫獨爾爲凍餒之士耳君房泣曰某四十餘年日一餐三十餘年擁一褐浮俗之事決斷根源何期福不圓修困於令日僧曰過由師子座上廣說異端使學空之人心生疑惑戒珠曾禪味曾膻聲渾響淸終不可致質傴影曲報應宜然君房曰爲之柰何僧曰今日之事吾無計矣他生之事庶有警於吾子焉乃探缽囊中出一鏡背面皆瑩徹謂君房曰要知貴賤之分修短之限佛法興替吾道盛衰宜一覽焉君房覽鏡久之謝曰報應之事榮枯之理謹知之矣僧收鏡入囊遂挈之而去行十餘步旋失所在是夕君房至靈隱寺乃剪髮具戒法名鏡空太和元年李玫習業在龍門天竺寺鏡空自香山敬善寺訪之遂聞斯說因語玫曰我生五十有七矣僧臘方十二持缽乞食尙九年在捨世之日佛法其衰乎詰之默然無答乃請筆硯題數行於經藏北垣而去曰興一沙衰恆沙兔而罝犬而拿牛虎相交亡角牙寶檀終不滅其華異聞總錄隴西李沈者其父嘗受朱泚恩賊平伏法沈乃逃而得免旣而逢赦以家產童僕悉施洛北惠林寺而過生焉讀書彈琴聊以度日今荊南相公淸河崔公羣旣第進士皆執門人禮卽其所與遊者不待言矣常與處士李擢爲刎頸交元和十三年秋擢因謂沈曰吾有故將適宋回期未卜兄能泛舟相送乎沈聞其去離思浩然遂登舟初約一程程盡則曰兄之情豈盡於此及又行又言有感竟不能別直抵睢陽其暮擢謝舟人而去與沈坐汴堤月中徐曰承念誠久兄識擢何人也沈曰辯博之士也擢曰非也擢乃冥官頃爲洛州都督故在洛多時陰道公事故不任晝乃得與兄同遊今去陰遷陽托孕於親已五載矣所以步步邀兄者意有所托沈曰何事曰擢之此身藝難爲匹惟慮一捨此身都醉前業祈兄與醒之耳然擢孕五載寓親腹中其家以爲不祥祈神祝佛之法竭貨而爲擢尙未往神固何爲兄可往其家朱書產字令吞之擢卽生矣必奉兄絹素兄得且去後擢三歲宜復來視之且曰主人孫久不產者某以朱字吞之生兒奇惠今三載矣思宿以占之故復來也可取兒抱臥夜久伺掌人閉戶卽抱於靜處呼曰李擢記我否兒當啼啼卽掌之再三問之擢必微悟兄宜與擢言洛中居處及遊宴之地擢當大悟悟後此生之業無孑遺矣此時必醒速以歸擢乃後榮盛兄不可復得從容矣兄聲名藉甚不久當有大諫之拜愼勿赴也赴當非壽此郡北二十里有胡村村前有車門卽擢親身之居也言訖泣拜而去遲明沈策杖訪之果有胡氏叩門求憩掌人翁年八十餘倚杖延入旣命坐似有憂色沈問之翁曰新婦孕五載矣計窮術盡略無少徵沈因曰沈道門畱心頗善咒術不產之由見之卽辧遽令左右召新婦來沈診其臂曰男也甚明惠有非常之才故不拘常月耳於是令速具產所帷帳�榻畢沈執筆若祝香朱書產字令吞之入口而男生焉翁極喜奉絹三十匹沈乃受焉曰此兒不常也三歲當復來爲君相之言訖而去及期再往乃曰前所生子今三歲矣願得之一宿占相之掌人喜而許焉沈夜伺人靜抱之遠處呼曰李擢今識我否兒驚啼沈掌之曰李擢何見我不記耶又掌之兒愈啼掌兒問之者三四兒忽曰十六兄果能來此耶沈因與言洛中事遂大笑言若平生曰擢一一悟矣乃抱之歸宿及明朝告其掌人曰此兒有重祿也乃成家之貴人宜保持之胡氏喜又贈絹五十匹因取別焉雲溪友議西州韋相公臯昔遊江夏止於姜使君之館姜輔相公之從兄也姜氏孺子曰荊寶已習二經𨿽兄呼於韋公而恭事之禮如父叔也荊寶有小靑衣曰玉蕭年才十歲常令祗侍於韋兄玉簫亦勤於應奉後二載姜使君入關求官而家累不行韋乃易居頭陀寺荊寶亦時遣玉簫往彼應奉玉簫年稍長大因而有情時廉使陳常侍得韋君季父書云侄臯久客貴州切望發遣歸覲廉察啟緘遺以舟楫服用仍恐淹畱請不相見泊舟江渚俾篙工促行昏暝拭淚裁書以別荊寶寶頃刻與玉簫俱來旣悲且喜寶命靑衣從往韋以曠覲日久不敢偕行乃固辭之遂爲言約少則五載多則七年取玉簫因畱玉指環一枚並詩一首遺之曁五年旣不至玉簫乃默禱於鸚鵡洲又逾二年洎八年春玉簫嘆曰韋家郎君一別七年是不來矣遂絕食而殞姜氏湣其節操以玉指環著於中指而同殯焉後公鎭蜀到府三日詢鞫獄情滌其冤濫輕重之系僅三百餘人其中一輩五器所拘偸視廳事私語云僕射是當時韋兄也乃厲聲曰僕射僕射憶得姜家荊寶否公曰深憶之姜曰卽某是也公曰犯何罪而重羈縲答曰自辭違之後尋以明經及第再選靑城縣令家人誤爇廨捨牌庫印等韋公曰家人之犯固非己尢便與雪冤仍歸璽綬乃奏授眉州牧敕下未令赴任遣人堅守朱紱其榮畱連賓幕時屬大軍之後艸創事繁經蓂莢數雕方問玉簫何在姜牧曰僕射維舟之夕與伊畱約七載是期逾時不至乃絕食而殞因吟畱贈玉環詩曰黃雀銜來已數春別時畱解贈佳人長吟不見魚書至爲遣相思夢入秦韋公聞之益增淒嘆廣修經像以報夙心且想念之懷無由再會時有祖山人者有少翁之術能令逝者相親但令府君齋戒七日淸夜玉簫果至謝曰承僕射寫經供佛之力旬日便當托生卻後十三年再爲侍妾以謝鴻恩臨訣微笑曰丈夫薄情令人死生隔矣後韋以隴右之功終徳宗之代理蜀不替是故年深累遷中書令同平章事天下響附瀘僰歸心因作生日節鎭所賀皆貢珍奇獨東川盧八座送一歌姬未當破瓜之年亦以玉簫爲號觀之眞姜氏之玉簫也其中指有玉環隱出不異畱別之玉環也京兆公曰吾乃知存沒之分一往一來玉簫之言斯可驗矣北夢瑣言唐著作郎顧況字逋翁好輕侮朝士貶在江外多與僧道交遊時居茅山暮年有一子卽非熊前身也一旦暴亡況追悼哀切所不忍言乃吟曰老人喪愛子日暮泣成血老人年七十不作多時別非熊在冥間聞之甚悲憶遂以情告冥官皆憫之遂商量卻令生於況家五歲能言冥間聞父苦吟卻求再生之事歷歷然長成應舉擢進士第或有朝士問卽垂泣而言之王保定摭言云人傳況父子皆有所遇不知何適由此而言信有之矣唐裴相公休畱心釋氏精於禪律師圭峯密禪師得達摩頓問密師注法界觀禪詮皆相國撰序常被毳衲於歌妓院持缽乞食自言曰不爲俗情所染可以說法爲人每自發願世世爲國王弘護佛法後於闐國王生一子手文有裴休二字聞於中朝有子弟欲迎之彼國不允而止唐王鄑尙書自西京亂離挈家入蜀沿嘉陵江下至利州百堂寺前其弟年七歲忽云我曾有經一卷藏在此寺石龕內因令家人相隨訪獲之木梳亦存寺僧曰此我童子也較其所夭之年與王氏之子所生之歲果驗也其前生父母尙存及長仕蜀官至令錄數任卽王鄂唐崔相國愼猷廉察浙西日有瓦官寺持法華經僧爲門徒或有術士言相國面上气色有貴子問其�娠之所在夫人洎妾媵間皆無所見相國徐思之乃召曾侍更衣官妓而示術士曰果在此也及載誕日腋下有文相次分明卽瓦官僧名也因命其小字緇郎年七歲尙不食肉一日有僧請見乃掌其額謂曰旣愛官爵何不食肉自此方味葷血卽相國引也崔事一說云是終南山僧兩存之獨異志唐柳子升妻鄭氏無疾而終臨卒時告子升曰不離君之身後十八年更與君爲親已而子升年近七十再娶於崔氏或多省前生之事後產一男而卒靈應錄湖州髙彥司徒夢見一道士仗劍至臥內髙問彼何人答曰來作司徒之子要戮數千冤讎髙驚覺說之其妻是月有孕�生一子精神俊利名曰禮年十三四心姦詐後繼父之位毒害生民動惟傷殺醉怒一婢因而斬之後頻作祟照鏡見其形禮甚惡之謂親密者曰我前後殺人多矣或衙內宿舊或軍中勛列皆無滯魄偶剿一婢仿佛在焉有善道法者求以厭之親密者乃言道士葉孤云精於符錄請試佩之禮如其言後果絕影響右丞錢珣與裴安居近珣病死再宿而活言於妻子曰人召云命已終然平生無作罪業便再爲男子遂去市人畢�家托身入見其家𨿽門戶低小而物力甚丰其畢氏妻有孕月數足將有所育忽一使者持帖奔至云�矣合在裴家爲男此非也又隨使者到裴家見其妻使者云當在斯爲子緣裴氏妻月數未滿故令其回此去四十日壽當終爾及期而卒裴家是日果產一男容色有似右丞訪畢氏之子皆如所說會昌解頤錄劉立者爲長葛尉其妻楊氏忽一日泣謂立曰我以某日當死且以小女美美爲托曰他日美美成長望君畱之三二年其夕楊氏卒及罷官寓居長葛已十年矣有縣令某者邀立往郭外看花令立先去捨趙長官莊行二三里見一杏園中有婦女十數人立駐馬觀之有一女年可十五六亦近敗垣中窺立至趙長官宅入門主人移時方出曰適女子與親族看花忽中暴疾所以不果奉迎坐未定有一靑衣與趙耳語趙起入內聞趙公嗟嘆之聲乃問立曰君某年爲長葛尉婚楊氏乎曰然有女名美美僕名秋筍乎曰然趙又嘆息驚異旋有人喚秋筍入宅中見一女涕泣謂曰美美安否對曰無恙也僕亦訝之徐問趙曰某未省與君相識何故知其行止也趙乃以實告曰女適看花忽若暴卒旣蘇自言前身乃公之妻也適窺見公不覺悶絕立歔欷久之須臾縣令亦至眾客俱集趙白其事眾咸異之立曰某今年尙未髙亦有名宦願與小娘子尋隔生之好眾共成之於是成婚而美美長於母三歲矣聞奇錄夏宗萬知前生事年五歲門首見一僧牽其衣呼是奴子和尙涕泣不已眾罔知情僧將去堅覓相隨往寺似熟其路入房良久云奴子讀底經安某處何在又云念珠雜戲具子在某處果然取得僧方悟云是貧道前手下童子年七歲而卒今涉五載矣其經是觀音經試之尙仿佛記爾廣異記曲沃縣尉孫緬家奴年六歲未嘗解語後緬母臨階坐奴忽瞪視母怪問之奴便笑云娘子總角之時曾著黃裙白裶襦養一野貍今猶憶否母亦省之奴云爾時野貍卽奴身是也得走後伏瓦溝中聞娘子哭泣聲至暮乃下入東園園有古冢貍於此中藏活積二年後爲獵人擊殪因隨例見閻羅王王曰汝更無罪當得人身遂生海州爲乞人作子一生之中常苦饑寒年至二十而死又見王王云與汝作貴人家奴奴名𨿽不佳然殊無憂懼遂得至此今奴已三生娘子故在猶無恙有福不其異乎野人閒話前進士文淡甚有徳行人皆推之不三四歲能知前生事父母先有一子才五歲學人誦詩書頗亦聰利無何失足墜井而卒父母憐念悲涕不勝後乃生淡淡一旦語父母曰兒先有銀胡蘆子並漆球香囊等曾收在杏樹孔中不知在否遂與母尋得之父母知淡乃前子也憐惜過於諸兒志學之年詞藻俊逸後應舉翰林院學士禹偁坐下及第淡之兄谷也稽神錄洪州醫博士馬思道病篤忽自嘆曰我平生不曾爲惡何故乃爲女子今在條子坊朱氏婦所托生矣其子試尋之其家婦果娠乃作𦇤褓以候之及思道卒而朱氏生實女子也懶眞子祥符詔書聖祖殿有石刻吾祖僕射忠肅公亮知荊南府日常苦嗣續寡少因聞玉泉山頂有道人艸庵其上號白骨觀道人年八十矣宴坐庵中常想自身表裏洞達惟見白骨以觀它人亦復如是如此五十年矣忠肅因使人問訊亦不答贈遺亦不受頻頻如此亦略受公繼而入山訪之道人亦喜因請出山暫至府第延之正寢安下經月乃歸一日忠肅夢道人策杖徑入正寢方驚愕間夢覺且嘆訝之急使人往問訊曰昨夕已遷化矣旣茶毗骨有舍利後遂生給事中山仲於周歲已能趺坐方學語時但言見人皆是白骨後至七歲已往漸不見憶其性移矣給事學佛有見處古君子也僕以此語長蘆了老了老云吾門謂之空門今作白骨觀已自墮落況有人誘引之乎僕以此言爲然談苑鍾著作生二女長嫁宋氏生庠祁其季嫁常州薛秀才生一女爲尼與僧居和大師私焉亦生一女嫁潘秀才潘有子名與稽今爲朝奉大夫與稽之視居和乃外祖父也居和乃以牛黃丸療風疾者也飲酒食肉不守僧戒然用心吉良每鄕裏疾疫以藥歷詣諸家救其所苦或以錢賙之不受薛尼於宋氏以姊妹親常至京師是時庠爲翰林學士尼還常州和病問尼曰京師誰爲名族善人者尼曰吾所出入多矣無如宋內翰家也和曰我死則往托生焉尼誚曰狂僧宋家郡君已娠矣安得托生和曰吾必往也旣而和死人畫一艸虫於其臂是日宋家郡君腹痛將娩祁之妻往視產見一紫衣僧入室亟走避之旣而聞兒啼曰急令僧去吾將視吾姒人曰未嘗有僧也乃知所生子乃和也旣長形相酷似和亦好飲酒食肉隱然有艸虫在其臂名均國爲絳州太守卒野客叢談臨汀刊孫公談圃三卷近時髙沙用臨汀本復刊於郡齋余得山陽吳氏家藏建炎初錄本校之多三其後二乃公之甥朱稕所記並著於此其一曰仁廟女兗國大長公主降李璋璋先卒一日公主晨起語左右曰夜來夢楊太妃特來與我做女顧左右笑之明日淩晨閽者報門外有人遺下一新生女子在門臺上公主使人收養之如己女也稍長適向經遂生今太后經卒時太后臨弔其從者皆輦官稱官家供事人元佑初李綬爲副都承旨善言都城故事其說如此貴耳集荊公在鐘山讀書有一長老曰先輩必做宰相但不可念舊惡攺壞祖宗格法荊公云一第未就奚暇問作宰相並壞祖宗格法僧戲言也老僧云曾坐禪入定見秦王入寺來知先輩秦王后身也冷齋夜話張文定公方平爲滁州日遊瑯琊周行廊廡神觀淸靜至藏院俯仰久之忽呼左右梯梁間得經一函開視之則楞伽經四卷余其半未寫公因點筆續之筆迹不異味經首四句曰世間相生滅猶如虛空花智不得有無而興大悲心遂大悟流涕見前世事蓋公生前嘗主藏於此病革自以寫經未終願再來成之故也泊宅編樞密蔡公卞只一子名仍今爲顯謨閣待制初公出帥五羊道由無錫縣挈家遊惠山時邑人楊生與數僧閒步佛殿聞公來戲謂諸僧曰蔡侍郎無子吾與之爲子矣公至廣之明年生仍不久移知會稽遂還朝仍已三歲途次無錫悟前生之爲楊生因召楊生二子曰陟曰升者問其父死之日乃仍生之時然二日後復問仍以夙昔事輒懵然不能言矣蔡楊至今往來如姻眷奏陟將仕郎春渚紀聞陸農師左丞之父少師公規生七歲不能言一日忽書壁間云昔年曾住海三山日月宮中數往還無事引他天女笑謫來爲吏向人間自此能言語後登進士第官至卿監壽八十而終張無盡丞相爲河東大漕日於上黨訪得李長者古墳爲加修治且發土以驗之掘地數尺得一大盤石石面平瑩無它銘款獨鑴天覺二字故人傳無盡爲長者後身世傳山穀道人前身爲女子所說不一近見陳安國省幹雲山谷自有刻石記此事於涪陵江石間石至春夏爲江水所浸故世未有模傳者刻石其略言山谷與東坡先生同見淸老者淸語坡前身爲五祖戒和尙而謂山谷云學士前身一女子我不能詳語後日學士至涪陵當自有告者山谷意謂涪陵非遷謫不至聞之亦似憒憒旣坐黨人再遷涪陵未幾夢一女子語之云某生誦法華經而志願復身爲男子得大智慧爲一時名人今學士某前身也學士近年來所患腋气者緣某所葬棺朽爲蟻穴居於兩腋之下故有此苦今此居後山有某墓學士能啟之除去蟻聚則腋气可除也旣覺果訪得之已無主矣因如其言且爲再易棺修掩旣畢而腋气不藥而除薳一日謁冰華丈於其所居煙雨堂語次偶誦人祭先生文至降鄒陽於十三世天豈偶然繼孟軻於五百年吾無間也之句冰華笑曰此老夫所爲者因請降鄒陽事冰華云元佑初劉貢父夢至一官府案間文軸甚多偶取一軸展視云在宋爲蘇某逆數而上十三世云在西漢爲鄒陽蓋如黃帝時爲火師周朝爲柱下史只一老聃也錢塘西湖壽星寺老僧則廉言東坡先生作郡倅日始與參寥子同登方丈卽顧謂參寥曰某生平未嘗至此而眼界所視皆若素所經歷者自此上至懺堂當有九十二級遣人數之果如其言卽謂參寥子曰某前身山中僧也今日寺僧皆吾法屬耳後每至寺卽解衣盤礡久而始去則廉時爲僧雛侍仄每暑月袒露竹陰間細視公背有黑子若星斗狀世人不得見也卽北山君謂顏魯公曰志金骨記名仙籍是也可談蔡元度子仍悟前身是潤州丹陽王家兒訪之果然妻子尙在見之相語如昔時至八九歲漸熟世境旋忘前事雍丘李三禮生女小師數歲則曰我是黃州黃陂典史雷澤男亨甫年十七歲病足瘡死雍丘牛商多在黃陂尋問如合符契他日雷澤往視小師一見便呼爲父政和八年小師來黃陂抱其舊父號泣又與邑人說其平昔皆驗潤州一監徵與務胥盜官錢皆藏之胥家約曰官滿分以裝我胥僞諾之旣代去不與一錢監徵不敢索悒悒渡揚子江竟死於維揚胥得全賄遂富告歸治田宅是年妻孕如見監徵褰帷而入卽誕子甚慧長喜讀書使之就學二十歲登第胥大喜盡鬻其產挈家至京師爲桂玉費其子調官南下已匱乏至中途子病罄所餘召醫不能治及維揚而死胥無所歸旅寓貧索無聊亦死錢氏私誌賢穆乳母永嘉董夫人一日入禁中慈聖問云主主以未得子爲念爲甚不去玉仙聖母處求嗣董奏曰都尉不信事須是官家娘娘處分後數日光玉入禁中上笑云董婆來娘娘處說都尉來光玉皇恐謝罪欽聖云別沒事只是娘娘要教主主去玉仙求嗣董奏云都尉不信光玉奏云旣得聖旨安敢不信遂翌日與賢穆同詣玉仙止畱知觀老道士一人祝香祈禱道士見貴主車服之盛歆艷富貴云願得貧道與大主做兒子歸而有娠明年四月十五日光玉欲赴朝賢穆云我昨夜夢見玉仙觀知觀來與我做孩兒亟遣人詣廟祈禱且問道士動靜知觀自去年大主上廟後便不安不下�多日矣知觀在房內聞人聲問云甚處人來報云錢大主臨蓐賫香燭祈禱知觀笑云來催我也是日告殂大父寶閣善推步午時遣人來報光玉云符數七十有九若今日酉時生是个有福節度使伯兄果酉時生平生淡薄享壽七十有九異聞總錄宋欽宗至源昌州宿城外寺中殿中佛像皆無惟石刻二胡婦在焉鬼火縱橫散而忽合忽有人攜酒物出現曰此寺有神明最靈隔夕報夢曰明晚有天羅王衣靑袍從者十七人自南方來此宿頓是以到此祗候帝飲罷人復引帝入山阜間有艸舍三間入其門聞人喏聲若三十餘人眾皆驚訝視神亦石刻一婦若將軍狀手執鐵劍侍者皆婦人及帝出門又聞唱喏聲如前詢問則曰契丹天皇侍女神寺帝方悟其前身元是天羅王也雞肋編宋明發晉叔紹興辛亥十月末在蒼梧失子其子未病時書窗壁皆作十月十日字旣卒夢於其母且復爲子壬子十月十日於五羊復得子談苑知虔州朝議李大夫自云凡二十五子今所有一子也其母以屢失子於病風作時嚙臂志之比再生子齒痕隱然在其臂乃知輪回再生之說爲不誣爾貴耳集鶴山先生母夫人方坐蓐時其先公晝寢夢有人朝服入其臥內因問爲誰答曰陳了翁覺而鶴山生所以用其號而命名陳瑩中前三名登第後兩甲子鶴山中第亦第三名其出處風節相似處極多在東南時有了翁家子孫必異遇之遜道者明水開山第一代通慧入定片時便知未來已往有一士人志誠懇請問自己功名遜答云待老僧及第時公也及第其人以爲戲己大不樂而去後二十年唱第殿廷期集所拜黃甲推最少者拜年髙者問者適當年髙選眾推一少年者卽遜道者名李彌遜狀貌與前身無異其人大驚急往西江明水問遜道已遷化年月卽彌遜所生之年月二十七年中書舍人二十八歲見圜悟云遜師兄錯了也公不覺潸然淚下二十八歲便致其事年六十餘坐脫而逝�琪皆孫也西溪叢語故相王甫爲館職時夜夢至一山間古松流水沓然幽深境色甚異四無人迹忽遇一道人引至一處過松下有廢丹又入有茅屋數間道人開之云公之所居也塵埃蓬勃似久無人居者壁間見題字云白髮髙僧酷愛閒一瓶一缽老山間只因窺井生一念從此松根丹閒恍然悟其前世所居已失道人遂回天大雷雨龍起雲中意甚恐懼遂寤其婢亦魘於室中呼之覺問之云適爲雷雨所驚頗異之來日館中曝書偶觀架上小說內載婦人窺井生男事云孫仲益有王太傅生日詩云了了三生夢松根冷�鑪用此事也窺井事見博物志聞見後錄殿中丞丘舜元閩人也舟溯汴遇生日艤津亭家人酌酒爲壽忽昏睡夢登岸過林薄至一村捨主人具飲食旣覺行岸上皆如夢中所見至村捨有老翁方撤席如賓退者問之曰吾先以是日亡一子祭之耳舜元默然知前身爲老翁子也厚遺之以去貴耳集王萬年副都統因貽書岷峨山拗牛和尙不答書但與來人說傳語太尉早歸人至問和尙有書無書堅不肯說萬年云我已知了爾且說久而方云和尙請太尉早

