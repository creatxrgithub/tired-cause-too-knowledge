

鴻臚寺部匯考

周周以宰夫掌治朝之法及羣吏之位統於天官而朝儀屬夏官司士按周禮天官冢宰治官之屬宰夫下大夫四人上士八人中士十六人旅下士三十有二人宰夫之職掌治朝之以正王及三公六卿大夫羣吏之位掌其禁令注

治朝在路門之外其位司士掌焉宰夫察其不如儀夏官司馬政官之屬司士下大夫二人中士六人下士十有二人司士正朝儀之位辧其貴賤之等王南鄕三公北面東上孤東面北上卿大夫西面北上王族故士虎士在路門之右南面東上大僕大右大僕從者在路門之左南面西上注

此王日視朝事於路門外之位王族故士故爲士晚退畱宿衛者未嘗仕𨿽同族不得在王宮大右司右也大僕從者小臣祭僕禦僕隸僕司士擯

注詔王出揖公卿大夫以下朝者孤卿特揖大夫以其等旅揖士旁三揖王還揖門左揖門右注

特揖一一揖之旅眾也大夫爵同者眾揖之公及孤卿大夫始入門右皆北面東上王揖之乃就位羣士及故士大僕之屬發在其位羣士位東面王西南鄕而揖之三揖者士有上中下王揖之皆逡遁旣復位鄭司農云卿大夫士皆君之所揖禮春秋傳所謂三揖在下大僕前

注前正王視朝之位王入內朝皆退

注王入入路門也王入路門內朝朝者皆退反其官府治處也王之外朝則朝士掌焉玉藻曰朝服以日視朝於內朝朝辧色始入君日出而視之退適路寢聽政使人視大夫大夫退然後適小寢謂諸侯也王日視朝皮弁服其禮則同掌國中之士治凡其戒令

注國中城中掌擯士者膳其摰

注擯士告見初爲士者於王也摰所執羔雁之摰膳者入於王之膳人凡祭祀掌士之戒令詔相其事及賜爵呼昭穆而進之注

賜爵神惠及下也此所賜王之子姓兄弟祭統曰凡賜爵昭爲一穆爲一昭與昭齒穆與穆齒凡羣有司皆以齒此之謂長幼有序帥其屬而割牲羞俎豆

注割牲制體也羞進也凡會同作士從賓客亦如之

注作士從謂可使從於王者作士適四方使爲介

注士使謂自以王命使也介大夫之介也春秋傳曰天王使石尙來歸脤

漢漢承秦制設典客以掌歸義蠻夷後攺大行令又更名大鴻臚而光祿勛之屬又有謁者亦掌賓贊按漢書百官公卿表典客秦官掌諸歸義蠻夷有丞景帝中六年更名大行令武帝太初元年更名大鴻臚屬官有行人譯官別火三令丞及郡邸長丞武帝太初元年更名行人爲大行令初置別火王莽攺大鴻臚曰典樂初置郡國邸屬少府中屬中尉後屬大鴻臚注

應劭曰郊廟行禮贊九賓鴻聲臚傳之也如淳曰漢儀注別火獄令官主治攺火之事師古曰郡邸長丞主諸郡之邸在京師者也郎中令秦官掌宮殿掖門戶有丞武帝太初元年更名光祿勛屬官有大夫郎謁者皆秦官謁者掌賓贊受事員七十人秩比六百石有僕射秩比千石注應劭曰謁請也白也僕主也

後漢後漢設大鴻臚卿掌諸侯及四方蠻夷贊導行禮列於九卿設謁者僕射以掌賓贊受事統於光祿勛按後漢書百官志大鴻臚卿一人中二千石本注曰掌諸侯及四方歸義蠻夷其郊廟行禮贊導請行事旣可以命羣司諸王入朝當郊迎典其禮儀及郡國上計匡四方來亦屬焉皇子拜王贊授印綬及拜諸侯諸侯嗣子及四方夷狄封者臺下鴻臚召拜之王薨則使弔之及拜王嗣丞一人比千石注

周禮象胥幹寶注曰今鴻臚漢官曰員吏五十五人其六人四科二人二百石文學六人百石一人鬥食十四人佐六人騎吏十五人學事五人官醫永元十年大匠應順上言百郡計吏觀國之光而捨逆旅崎嶇私館直裝衣物敝朽暴露朝會邈遠事不肅給昔霸國盟主耳捨諸侯於隸人子產以爲大譏況今四海之大而可無乎和帝嘉納其言卽創業焉謁者僕射一人比千石本注曰爲謁者臺率主謁者天子出奉引古重習武有主射以督錄之故曰僕射注蔡質漢儀曰見尙書令對揖無敬謁者見執板拜之常侍謁者五人比六百石本注曰主殿上時節威儀注漢官曰謁者三十人其二人公府掾六百石持使也謁者三十人其給事謁者四百石其灌謁者郎中比三百石本注曰掌賓贊受事及上章報問將大夫以下之喪掌使弔本員七十人中興但三十人注

荀綽晉百官表注曰漢皆用孝廉年五十威容嚴恪能賓者爲之明帝詔曰謁者乃堯之尊官所以試舜賓於四門四門穆穆者也昔燕太子使荊軻劫始皇變起兩楹之間其後謁者持匕首剌腋髙祖偃武行文故易之以板初爲灌謁者滿歲爲給事謁者

注蔡質漢儀曰出府丞長史陵令皆選儀容端正任奉使者右屬光祿勛

晉晉設大鴻臚統大行典客等令設謁者僕射以掌大拜授及班次按晉書職官志太常光祿勛衛尉太僕廷尉大鴻臚宗正大司農少府將作大匠太后三卿大長秋皆爲列卿各置丞功曹主簿五官等員大鴻臚統大行典客園池華林園鉤盾等令又有靑官列丞鄴元武苑丞及江左有事則權置無事則省謁者僕射秦官也自漢至魏因之魏置僕射掌大拜授及百官班次統謁者十人及武帝省僕射以謁者並蘭臺江左復置僕射後又省

宋宋置大鴻臚時置時省以謁者僕射掌大拜授及百官班次按宋書百官志大鴻臚掌贊導拜授諸王秦世爲典客漢景帝中六年更名大行令武帝太初元年更名大鴻臚鴻大也臚陳也晉江左初省有事則權置事畢卽省謁者僕射一人掌大拜授及百官班次領謁者十人謁者掌小拜授及報章蓋秦官也謁請也應劭漢官曰堯以試舜賓於四門是其職也秦世謁者七十人漢因之後漢百官志謁者僕射掌奉引和帝世陳郡向熙爲謁者僕射贊拜殿中音動左右然則又有常侍謁者五人謁者則置三十五人半減西京也二漢�隸光祿勛魏世置謁者十人晉武帝省僕射以謁者隸蘭臺江左復置僕射後又省宋世祖大明中復置秩比千石

南齊南齊鴻臚不常置以客館令掌賓客而朝覲賓贊則謁者僕射司之按南齊書百官志大鴻臚掌導護贊拜有事權置兼官畢乃省客館令掌四方賓客謁者僕射一人謁者十人謁者臺掌朝覲賓饗

梁梁設謁者臺僕射掌朝覲賓饗之事而仍設鴻臚卿爲冬卿掌導護贊拜按隋書百官志梁謁者臺僕射一人掌朝覲賓饗事屬官謁者十人掌奉詔出使拜假朝會擯贊髙功者一人爲假史掌差次謁者鴻臚卿位視尙書左丞掌導護贊拜梁初猶依宋齊皆無卿名天監七年以光祿勛爲光祿卿大鴻臚爲鴻臚卿都水使者爲太舟卿三卿是爲冬卿皆置丞及功曹主簿

陳陳承梁置鴻臚卿謁者僕射鴻臚丞按隋書百官志陳承梁皆循其制官其所制品秩鴻臚卿秩中二千石品第三謁者僕射千石品第七鴻臚丞六百石品第八

北魏孝文帝太和十五年七月置司儀官按魏書髙祖本紀不載按官氏志云云太和

年詔議官制定鴻臚卿以下階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依太和中髙祖詔羣寮議定百官著於令六卿太僕廷尉大鴻臚宗正大司農少府第二品上少卿第三品上典客監典儀監從第五品上鴻臚丞從第五品中典客舍人從第八品中典客參軍第九品中太和二十三年復次職令定太常卿以下階品按魏書髙祖本紀不載按官氏志二十三年髙祖復次職令及帝崩世宗初班行之以爲永制六卿太僕廷尉大鴻臚宗正大司農太府第三品少卿第四品上階丞第七品

北齊北齊設鴻臚寺掌蕃客朝會吉凶而導相禮儀復置謁者僕射以司之按隋書百官志後齊制官多循後魏鴻臚寺置卿少卿丞各一人有功曹五官主簿錄事等員掌蕃客朝會吉凶弔祭統典客典寺司儀等署令丞典客署又有京邑薩甫二人諸州薩甫一人典寺署有僧祇部丞一人司儀署又有奉禮郎三十人弔祭宋刻無祭字

謁者臺掌凡諸吉凶公事導相禮儀事僕射二人謁者三十人錄事一人

北周北周置蕃部賓部掌客司儀諸大夫士主朝覲賓客之儀而屬於司寇按杜佑通典後周司寇有蕃部中大夫掌諸侯朝覲之敍有賓部中大夫掌大賓客之儀又有賓部上士又置東南西北四掌客上士下士又置司儀上士等員

隋隋置鴻臚寺統典客司儀崇元三署按隋書百官志髙祖旣受命攺周之六官其制名多依前代之法置鴻臚寺鴻臚置卿少卿各一人丞二人主簿錄事各二人統典客司儀崇元三署各置令二人崇元則惟置一人典客署又有掌客十人司儀有掌儀二十人等員鴻臚卿爲正三品鴻臚少卿爲正四品鴻臚丞爲正七品典客署令爲正八品司儀崇元署令爲從八品典客署丞掌客爲正九品司儀崇元署丞爲從九品文帝開皇三年廢鴻臚入太常按隋書髙祖本紀不載按百官志云雲開皇十二年復置鴻臚寺按隋書髙祖本紀不載按百官志云云煬帝大業三年臚鴻寺置二少卿攺典客署爲典蕃而以四方館隸鴻臚按隋書煬帝本紀不載按百官志煬帝卽位多所攺革三年定令光祿已下八寺卿皆降爲從三品少卿各加置二人爲從四品諸寺上署令並增爲正六品中署令爲從六品下署令爲正七品始開皇中署司惟典掌受納至是署令爲判首取二卿判丞惟知勾檢令闕丞判鴻臚寺攺典客署爲典蕃署初煬帝置四方館於建國門外以待四方使者後罷之有事則置名隸鴻臚寺量事繁簡臨時損益東方曰東夷使者南方曰南蠻使者西方曰西戎使者北方曰北狄使者各一人掌其方國及互市事每使者署典護錄事敍職敍儀監府監置互市監及副參軍各一人錄事主綱紀敍職掌其貴賤立功合敍者敍儀掌小大次序監府掌其貢獻財貨監置掌安置其�馬船車並糾察非違互市監及副掌互市參軍事出入交易大業五年增鴻臚寺丞爲從五品按隋書煬帝本紀不載按百官志五年光祿以下八寺丞並增爲從五品

唐唐設鴻臚寺領典客司儀二署掌賓客及凶儀之事而門下省亦設典儀之職按唐書百官志鴻臚寺卿一人從三品少卿二人從四品上丞一人從六品上掌賓客及凶儀之事領典客司儀二署凡四夷君長以蕃望髙下爲簿朝見辧其等位第三等居武官三品之下第四等居五品之下第五等居六品之下有官者居本班禦史察食料二王后夷狄君長襲官爵者辧嫡庶諸蕃封命則受冊而往海外諸蕃朝賀進貢使有下從畱其半於境由海路朝者廣州擇首領一人左右二人入朝所獻之物先上其數於鴻臚凡客還鴻臚籍衣賫賜物多少以報主客給過所蕃客奏事具至日月及所奏之宜方別爲狀月一奏爲簿以副藏鴻臚獻馬則殿中太僕寺�閱良者入殿中駑病入太僕獻藥者鴻臚寺驗覆少府監定價之髙下鷹鶻狗豹無估則鴻臚定所報輕重凡獻物皆客執以見駝馬則陳於朝堂不足進者州縣畱之皇帝皇太子爲五服親及大臣發哀臨弔則卿贊相大臣一品葬以卿護二品以少卿三品以丞皆司儀示以禮制主簿一人從七品上錄事二人從九品上注

龍朔二年攺鴻臚寺曰同文寺卿曰正卿少卿曰大夫武后光宅元年攺曰司賓寺有府五人史十人亭長四人掌固六人典客署令一人從七品下丞三人從八品下掌二王后介公酅公之版籍及四夷歸化在藩者朝賀宴享送迎皆預焉酋渠首領朝見者給廩食病則遣醫給湯藥喪則給以所須還蕃賜物則佐其受領教拜謝之節注

有典客十三人府四人史八人掌固二人掌客十五人正九品上掌送迎蕃客顓蒞館捨司儀署令一人正八品下丞一人正九品下掌凶禮喪葬之具京官職事三品以上散官二品以上祖父母父母喪職事散官五品以上都督刺史卒於京師及五品死王事者將葬祭以少牢率齋郎執俎豆以往三品以上贈以束帛黑一纁二一品加乘馬旣引遣使贈於郭門之外皆有束帛一品加璧五品以上葬給營墓夫注

有司儀六人府二人史四人掌設十八人齋郎三十人掌固四人幕士六十人門下省典儀二人從九品下掌贊唱及殿中版位之次侍中版奏中嚴外辦亦贊焉注

隋謁者臺有典儀武徳五年復置隸門下省

遼遼依唐制設鴻臚寺卿少卿丞簿等員按遼史百官志南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官鴻臚寺職名總目卿

少卿丞

主簿

宋宋制鴻臚寺舊置判寺事後設卿少卿丞掌四夷朝貢迎送之事按宋史職官志鴻臚寺舊置判寺事一人以朝官以上充元丰官制行置卿一人少卿一人丞主簿各一人卿掌四夷朝貢宴勞給賜迎送之事及國之凶儀中都祠廟道釋籍帳除附之禁令少卿爲之貳丞參領之凡四夷君長使價朝見辧其等位以賓禮待之授以館捨而頒其見辭賜予宴設之式戒有司先期辦具有貢物則具其數報四方館引見以進諸蕃封冊卽行其禮命若崇義公承襲則辧其嫡庶具名上尙書省其周嵩慶懿陵廟命官以時致享若凶儀之節宗室以服臣僚以品辧其喪紀而詔奠臨賻贈之制禮儀成服則卿掌贊導之儀葬則預戒有司具鹵簿儀物分案四置吏九其官屬十有二往來國信所掌大遼使介交聘之事都亭西驛及管幹所掌河西蕃部貢奉之事禮賓院掌回鶻吐蕃黨項女眞等國朝貢館設及互市譯語之事懷遠驛掌南蕃交州西蕃龜玆大食於闐甘沙宗哥等國貢奉之事中太一宮建隆觀等各置提點所掌殿宇齋宮器用儀物陳設錢幣之事在京寺務司及提點所掌諸寺葺治之事傳法院掌譯經潤文左右街僧錄司掌寺院僧尼帳籍及僧官補授之事同文館及管勾所掌髙麗使命已上並屬鴻臚寺中興後廢鴻臚不置並入禮部客省引進使客省使副使各二人掌國信使見辭宴賜及四方進奉四夷朝覲貢獻之儀受其幣而賓禮之掌其饔餼飲食還則頒詔書授以賜予宰臣以下節物則視其品秩以爲等若文臣中散大夫武臣橫行刺史以上還闕朝覲掌賜酒饌使闕則引進四方館合門使副互權大觀元年詔客省四方館不隸臺察政和二年攺定武選新階乃詔客省四方館引進司東西上合門所掌職務格法並令尙書省具上又詔髙麗已稱國信攺隸客省靖康元年詔客省引進司四方館西上合門爲殿庭應奉與東上合門一同隸中書省不隸臺察引進司使副各二人掌臣僚蕃國進奉禮物之事班四方館上使闕則客省四方館互兼四方館使二人掌進章表凡文武官朝見辭謝國忌賜香及諸道元日冬至朔旦慶賀起居章表皆受而進之郊祀大朝會則定外國使命及致仕未升朝官父老陪位之板進士道釋亦如之掌凡護葬賻贈朝拜之事客省四方館建炎初並歸東上合門皆知合總之東西上合門東上合門西上合門使各三人副使各二人宣贊舍人十人注

舊名通事舍人政和中攺祗候十有二人掌朝會宴幸供奉贊相禮儀之事使副承旨稟命舍人傳宣贊謁祗候分佐舍人凡文武官自宰臣宗室自親王外國自契丹使以下朝見謝辭皆掌之視其品秩以爲引班敍班之次贊其拜舞之節而糾其違失若慶禮奉表則東上合門掌之慰禮進名則西上合門掌之月進班簿歲終一易分東西班揭貼以進自客省而下因事建官皆有定員遂立積考序遷之法聽其領職居外增置看班祗候六人由看班遷至使皆五年使以上七年遇闕乃遷無闕則加遙郡元丰七年詔客省四方館使副領本職外官最髙者一員兼領合門事元佑元年詔客省四方館合門並以橫行通領職事紹聖三年詔看班祗候有闕令吏部選定尙書省呈人材中書省取旨差崇寧四年詔合門依元丰法隸門下省大觀元年詔合門依殿中省例不隸臺察政和六年詔宣贊播告直誦其辭靖康元年詔合門並立員額注

監察禦史胡舜陟奏合門之職祖宗所重宣贊不過三五人熙寧間通事舍人十三員祗候六人當時議者猶以爲多今舍人一百八員祗候七十六員看班四員內免職者二百三員由宦侍恩幸以求財朱�父子交買尢多富商豪子往往得之眞宗時諸王夫人因聖節乞補合門帝曰此職非可以恩澤授不許神宗卽位之初用宮邸直省官郭昭選爲合門祗候司馬光言此祖宗以蓄養賢才在文武爲館職其重如此今豈可賣以求財乞賜裁省故有是詔舊制有東西上合門多以處外戚勛貴建炎初元並省爲一其引進司四方館並歸合門客省循舊法非橫行不許知合門紹興元年帝以朱籛孫藩邸舊人稍習儀注命轉行橫行一官主管合門又曰藩邸舊人自內侍及使臣皆不與行在職任止與外任籛孫以合內無諳練人故畱之五年詔右武大夫以上並稱知合門事兼客省四方館事官未至者卽稱同知合門事同兼客省四方館事以除授爲序稱同知者在知合門之下宣贊舍人任傳宣引贊之事與合門祗候並爲合職間帶點檢合門簿書公事紹興中許令供職注授內外合入差遣闕到然後免供職其後供職舍人員數稍冗裁定以四十員爲額乾道六年上欲淸合門之選除宣贊舍人合門祗候仍舊通掌贊引之職外置合門官十員以待武舉之入官者掌諸殿覺察失儀兼侍立駕出行幸亦如之六參常朝後殿引親王起居仿儒臣館合之制召試中書省然後命之又詳轉對如職事官供職滿三年與邊郡淳熙間置看班祗候令忠訓郎以下充秉義郎以上始除合門祗候又增重薦舉閣門祗候之制必廉幹有方略善弓馬兩任親民無遺闕及曾歷邊任者充紹熙以來立定員額慶元初申嚴合門長官選擇其屬之令非右科前名之士不預召試蓋以爲右列淸選云

金金不設鴻臚寺置侍儀司掌奉朝儀屬於宣徽院按金史百官志侍儀司注

舊名擎執局大定元年攺爲侍儀局大定五年升局爲司令從六品

注舊曰局使掌侍奉朝儀率捧案擎奉輦各給其事直長正七品

注舊設局副品從七右屬宣徽院

元元不設鴻臚寺置侍儀司掌諸禮儀而屬於禮部按元史百官志禮部侍儀司秩正四品掌凡朝會卽位冊後建儲奉上尊號及外國朝覲之禮至元八年始置左右侍儀奉禦二員禮部侍郎知侍儀事一員引進使知侍儀事一員左右侍儀使二員左右直侍儀使二員左右侍儀副使二員左右侍儀僉事二員引進副使侍儀令承奉班都知尙衣局大使各一員十二年省左侍儀奉禦通曰左右侍儀省引進副使及侍儀令尙衣使等員攺置通事舍人十四員三十年減通事舍人七員爲侍儀舍人大徳十一年升秩正三品至大二年置典簿一員延佑七年定置侍儀使四員至治元年增置通事舍人六員侍儀舍人四員其後定置侍儀使四員正三品引進使知侍儀事二員正四品首領官典簿一員從七品屬官承奉班都知一員正七品通事舍人一十六員從七品侍儀舍人十四員從九品吏屬令史二人譯史一人通事一人知印一人其屬法物庫秩五品掌大禮法物提點一員從五品大使一員從六品副使一員從七品直長二員正八品世祖至元八年春三月甲戌敕元正聖節朝會凡百官進表外國進獻使臣陛見朝辭禮儀皆隸侍儀司按元史世祖本紀云云

明明初設儀禮司屬於禮部後設鴻臚寺置卿少卿寺丞統鳴贊序班署丞之屬按明會典鴻臚寺

注舊爲儀禮司列禮部屬官下正官卿一員

注舊爲司正左右少卿二員

注舊爲左右司副左右寺丞二員

注舊爲左右司丞四員後革二員弘治以後又因朝賀執事必用堂上官五員恐臨時事故缺人預於額外選官品稍卑者以原職隨堂辦事無定員見設二員首領官主簿一員屬官鳴贊九員

注舊五員後添設三員隆慶三年添設一員隨住補十一年復設一員序班五十員

注舊四十四員後添設十員嘉靖三十六年革八員萬曆十一年復設四員司儀署司賓署署丞各一員南京鴻臚寺卿一員主簿一員鳴贊四員

注萬曆九年革一員十一年復設序班九員

注舊設十二員內三員久住補嘉靖三十七年革二員萬曆九年革一員十一年復設三員司儀署司賓署丞各一員凡朝賀等禮本寺合用官員每日皇極門朝參掌禮堂上官一員奏事堂上官一員鳴贊一員糾儀序班二員齊文武班序班各三員東西引人並舉案等項序班各七員傳贊序班四員門洞糾義序班二員添設催人序班二員午門外鳴贊二員引朝見糾儀序班四員朔望日皇極殿朝參掌禮堂上官一員奏事堂上官一員鳴贊一員糾儀序班四員齊文武班序班四員傳贊序班八員皇極門外鳴贊二員糾儀序班二員擺班序班四員催人序班二員掖門糾儀序班四員萬壽聖節掌禮官一員宣表目官一員宣表官一員致詞官一員以上俱堂上官內贊鳴贊一員對贊鳴贊二員接贊鳴贊五員東西傳贊序班各二員殿內丹陛丹墀糾儀序班各二員陳設表案序班二員舉玉帛案序班二員陳設方物案序班每班四員導引表案序班二員東西引進表官序班各二員東西引官吏監生人等序班各二員東西角門左右掖門金水橋催人序班各四員東西擺班序班各二員引外夷人並撤方物案序班十四員正旦冬至同但添傳制官一員東宮千秋節掌禮官一員宣箋目官一員宣箋官一員致詞官一員以上俱堂上官內贊鳴贊一員典儀官一員通贊鳴贊二員接贊鳴贊二員東西傳贊序班各五員陳設箋案序班四員舉玉帛案序班四員陳設方物案序班二員導引箋官序班二員殿前序班二員引進箋官序班四員齊文武班並引外夷人員通事序班十員正旦冬至同但添傳令官一員進歷掌禮堂上官一員傳制堂上官一員內贊鳴贊一員對贊鳴贊一員通贊鳴贊四員東西傳贊序班各三員引進上殿官序班二員設歷案並舉案序班四員扶案序班一員東西引進歷官序班各二員引外夷人員通事序班八員殿內丹陛丹墀糾儀序班各二員弘政門宣治門糾儀並催人序班各二員東西擺班序班各三員進春同但不用傳制官添致詞官一員扶寶山芒神序班一員郊祀駕回掌禮堂上官一員致詞堂上官一員內贊鳴贊二員對贊鳴贊二員通贊鳴贊四員東西擺班序班各三員東西傳贊序班各三員殿內丹陛丹墀糾儀序班各二員弘政門宣治門糾儀催人序班各三員聽受誓戒同但不用致詞官添傳制官一員頒詔掌禮堂上官一員宣詔堂上官一員扶詔堂上官一員內贊鳴贊一員對贊鳴贊二員通贊鳴贊二員扶案序班二員陳設案序班六員齊文武官序班各三員皇極殿東丹陛上傳贊序班三員東纏腰至皇極門北傳贊序班三員內糾儀序班二員皇極門北至南傳贊序班二員皇極門南至午門北傳贊序班二員午門南至端門北傳贊序班六員端門南至承天門北傳贊序班六員承天門外對贊鳴贊一員承天門外通贊鳴贊三員承天門外東傳贊序班二員承天門外西傳贊序班二員承天門外橋南東西齊文武班序班六員外糾儀序班二員冊封遣官傳制掌禮堂上官一員傳制堂上官一員內贊鳴贊一員通贊鳴贊四員對贊鳴贊二員殿上丹墀糾儀序班各二員設冊案節案寶案並舉案序班每案四員東西引遣官序班各二員東西齊文武班序班各三員東西傳贊序班各三員進士傳臚掌禮堂上官一員傳臚堂上官三員致詞堂上官一員內贊鳴贊一員通贊鳴贊二員對贊鳴贊二員東西引進士序班五員舉黃榜案序班四員導案堂上官二員齊文武班序班各三員東西傳贊等項序班各三員殿內丹墀糾儀序班各三員進士上表引狀元進表序班二員餘同前但無傳臚致詞官經筵掌禮堂上官一員內贊鳴贊二員舉禦案序班二員舉講官案序班二員侍班序班二員慶成宴掌禮堂上官一員其餘堂上官俱侍班內贊鳴贊一員對贊鳴贊二員通贊鳴贊四員丹陛丹墀東西擺班序班各二員殿內糾儀序班二員殿內東西宴席一班至七班執事序班共十八員殿內東西傳贊序班各三員東西玉門及丹陛中左右門傳贊序班共十員糾儀序班各二員東西丹墀傳贊序班各三員糾儀序班各二員引外夷人員通事序班三員日食月食救護通贊鳴贊三員對贊鳴贊一員陳設序班四員執鼓侍班序班四員齊官員人等班次等項序班共二十六員太祖洪武年置侍儀司按明會典國初置侍儀司爲六品衙門職專朝會賓客吉凶禮儀之事洪武九年攺侍儀司爲殿庭儀禮司設使副承奉鳴贊序班按明會典云云洪武十三年革承奉添設司儀按明會典云云洪武十九年更司儀使爲司正副爲司副按明會典云云洪武三十年始攺爲鴻臚寺置卿以下諸員按明會典洪武三十年始攺鴻臚寺升正四品衙門定設卿左右少卿左右寺丞屬官主簿司儀司賓署各署丞鳴贊序班等官後又設外夷通事亦隸焉皇淸大淸會典鴻臚寺

正官

滿漢卿各一員

滿漢少卿各一員初設漢少卿二員順治十五

年裁一員

漢寺丞一員初設左右寺丞各一員順治十五

年裁一員

首領官

滿漢主簿各一員舊設各館主簿後裁

屬官

滿鳴贊十六員漢鳴贊四員初設八員順治二

年裁一員十二年裁一員十三年裁二員

漢序班十二員初設二十二員內司賓二員順

治十五年裁序班十員

鴻臚寺正四品衙門設滿漢卿各一員滿漢少

卿各一員漢寺丞一員所屬滿漢主簿各一員

滿鳴贊十六員漢鳴贊四員漢司儀序班十員

漢司賓序班二員滿筆帖式十員漢軍筆帖式

二員肄業官生十一名掌朝會賓客吉凶禮儀

之事順治初鴻臚寺一應事宜俱由禮部題行

順治十六年分析鴻臚寺職掌十八年鴻臚寺

一應事宜仍屬禮部康熙十年復歸鴻臚寺

儀制司分析職掌一親王以下奉恩將軍以

上一應賞賜謝恩由鴻臚寺具題傳知

一外藩親王以下公等以上襲職一應賞賜謝恩由理藩院知會鴻臚寺具題行禮

一每月三朝上升殿由鴻臚寺具題傳知若遇雨雪亦由鴻臚寺

請旨

一文武各官員朝賀行禮失儀及辭朝見朝謝恩進表不到者由鴻臚寺指名題參

一宣讀

詔赦及恩賜加級文武各官謝恩由鴻臚寺具題行文知會

一慶賀禮儀齊集處各官有出入行走先散者

由鴻臚寺糾參

一遇皇上行幸王以下文武各官具蟒服排班跪送回日

具朝服排班跪迎鴻臚寺具題傳知其起行日

時及所出何門俱鴻臚寺具題傳知

一督撫提鎭等官除賞馬賜宴仍由禮部啟奏

引見外凡陛見辭謝恩俱由鴻臚寺奏請引見其往來各官亦系鴻臚寺

引見行禮

主客司分析職掌一外國進貢及各處賫本

人員俱赴鴻臚寺引奏

一外國進貢官員仍由禮部引入朝

見外其演禮謝恩等事俱鴻臚寺行

一考取滿洲鳴贊由鴻臚寺唱試送禮部選擇

正陪仍由鴻臚寺移送吏部

一選取序班系禮部行文直隸並三省提學起

送到部會同鴻臚寺堂官選擇由禮部咨送吏

部補授

一滿漢鳴贊等官請假丁憂等事及支取紙張

俱由鴻臚寺掌行

鴻臚寺部名臣列傳

後漢

韋彪按後漢書本傳彪字孟達扶風平陵人也髙祖賢宣帝時爲丞相祖賞哀帝時爲大司馬彪孝行純至父母卒哀毀三年不出廬寢服竟羸瘠骨立異形醫療數年乃起好學洽聞雅稱儒宗建武末舉孝廉除郎中以病免復歸教授安貧樂道恬於進趣三輔諸儒莫不慕仰之顯宗聞彪名永平六年召拜謁者賜以車馬衣服三遷魏郡太守肅宗卽位以病免徵爲左中郎將長樂衛尉數陳政術每歸寬厚比上疏乞骸骨拜爲奉車都尉秩中二千石賞賜恩寵侔於親戚建初七年車駕西巡狩以彪行太常從數召入問以三輔舊事禮儀風俗彪因建言今西巡舊都宜追錄髙祖中宗功臣褒顯先勛紀其子孫帝納之行至長安乃制詔京兆尹右扶風求蕭何霍光後時光無苗裔惟封何末孫熊爲酇侯建初二年已封曹參後曹湛爲平陽侯故不復及焉乃厚賜彪錢珍羞食物使歸平陵上冢還拜大鴻臚是時陳事者多言郡國貢舉率非功次故守職益懈而吏事寖疏咎在州郡有詔下公卿朝臣議彪上議曰伏惟明詔憂勞百姓垂恩選舉務得其人夫國以簡賢爲務賢以孝行爲首孔子曰事親孝故忠可移於君是以求忠臣必於孝子之門夫人才行少能相兼是以孟公綽優於趙魏老不可以爲滕薛大夫忠孝之人持心近厚鍛煉之吏持心近薄三代之所以直道而行者在其所以磨之故也士宜以才行爲先不可純以閥閱然其要歸在於選二千石二千石賢則貢舉皆得其人帝深納之彪以世承二帝更化之後多以苛刻爲能又置官選職不必以才因盛夏多寒乃上疏諫曰臣聞政化之本必順陰陽伏見立夏以來當暑而寒殆以刑罰刻急郡國不奉時令之所致也農人急於務而苛吏奪其時賦發充常調而貪吏割其財此其巨患也夫欲急人所務當先除其所患天下樞要在於尙書尙書之選豈可不重而間者多從郎官超升此位𨿽曉習文法長於應對然察察小慧類無大能宜簡嘗歷州宰素有名者𨿽進退舒遲時有不逮然端心向公奉職周密宜鑑嗇夫捷急之對深思絳侯木訥之功也往時楚獄大起故置令史以助郎職而類多小人好爲姦利今者務簡可皆停省又諫議之職應用公直之士通才謇正有補益於朝者今或從徵試輩爲大夫又禦史外遷動據州郡並宜淸選其任責以言績其二千石視事𨿽久而爲吏民所便安者宜增秩重賞勿妄遷徙惟畱聖心書奏帝納之元和三年春東巡狩以彪行司徒事從行還以病乞身帝遣小黃門太醫問病賜以食物彪遂稱困篤章和二年夏使謁者策詔曰彪以將相之裔勤身飭行出自州裏在位歷載中被篤疾連上求退君年在耆艾不可復以加增恐職事煩碎重有損焉其上大鴻臚印綬其遣太子舍人詣中藏府受賜錢二十萬永元元年卒詔尙書故大鴻臚韋彪在位無愆方欲錄用奄忽而卒其賜錢二十萬布百匹谷三千斛彪淸儉好施祿賜分與宗族家無餘財著書十二篇號曰韋卿子

韓宣按三國魏志裴潛傳注宣字京然渤海人也爲人短小建安中丞相召署軍謀掾冗散在鄴嘗於鄴出入宮於東掖門內與臨淄侯植相遇時天新雨地有泥潦宣欲避之閡潦不得去乃以扇自障住於道邊植嫌宣旣不去又不爲禮乃駐車使其常從問宣何官宣云丞相軍謀掾也植又問曰應得唐突列侯否宣曰春秋之義王人𨿽微列於諸侯之上未聞宰士而爲下土諸侯禮也植又曰卽如所言爲人父吏見其子應有禮否宣又曰於禮臣子一例也而宣年又長植知其枝柱難窮乃釋去具爲太子言以爲辯黃初中爲尙書郎嘗以職事當受罰於殿前已縛束杖未行文帝輦過問此爲誰左右對曰尙書郎渤海韓宣也帝追念前臨淄侯所說乃寤曰是子建所道韓宣邪特原之遂解其縛時天大寒宣前以當受杖豫脫�纏褌面縛及其原褌腰不下乃趨而去帝目而送之笑曰此家有瞻諦之士也後出爲淸河東郡太守明帝時爲尙書大鴻臚數歲卒宣前後當官在能否之間然善以己恕人始南陽韓曁以宿徳在宣前爲大鴻臚曁爲人賢及宣在後亦稱職故鴻臚中爲之語曰大鴻臚小鴻臚前後治行曷相如

隋

蘇夔按隋書蘇威傳威子夔字伯尼小聰敏有口辧八歲誦詩書兼解騎射年十三從父至尙書省與安徳王雄馳射賭得雄駿馬而歸十四詣學與諸儒論議詞致可觀見者莫不稱善及長博覽羣言尢以鍾律自命初不名夔其父攺之頗爲有識所哂起家太子通事舍人楊素甚奇之素每戲威曰楊素無兒蘇夔無父後與沛國公鄭譯國子博士何妥議樂因而得罪議寢不行著樂志十五篇以見其志數載遷太子舍人後加武騎尉仁壽末詔天下舉達禮樂之源者晉王昭時爲雍州牧舉夔應之與諸州所舉五十餘人謁見髙祖望夔謂侍臣惟此一人稱吾所舉於是拜晉王友煬帝嗣位遷太子洗馬轉司朝謁者以父免職夔亦去官後歷尙書職方郎燕王司馬遼東之役夔領宿衛以功拜朝散大夫時帝方勤遠略蠻夷朝貢前後相屬帝嘗從容謂宇文述虞世基等曰四夷率服觀禮華夏鴻臚之職須歸令望寧有多才藝美儀容可以接對賓客者爲之乎咸以夔對帝然之卽日拜鴻臚少卿其年髙昌王曲伯雅來朝朝廷妻以公主夔有雅望令主婚焉其後弘化延安等數郡盜賊蜂起所在屯結夔奉詔巡撫關中突厥之圍雁門也夔領城東面事夔爲弩樓車廂獸圈一夕而就帝見而善之以功進位通議大夫坐父事除名爲民復丁母憂不勝哀而卒時年四十九

鴻臚寺部藝文

大鴻臚箴

漢揚雄蕩蕩唐虞經通陔極陶陶百王天工人力畫爲上下羅條百職人有才能寮有級差遷能授官各有攸宜主以不廢官以不隳昔在三代二季不蠲穢徳慢道署非其人人失其材職反其官采寮荒耄國政如漫文不可武武不可文大小上下不可奪倫鴻臣司爵敢告在鄰

鴻臚少卿壁記

唐孫逖鴻臚漢官掌蠻夷歸義者致其饔餼辧其等威在周爲大行人在秦爲典客在漢爲鴻臚其屬有譯官及郡邸丞長洎後魏太和十九年各置少卿兩員掌副卿事亦有傅稱亞卿書載三少制位或差於伯仲受任同歸於師長成務贊禮擇賢而居卽其義也帝唐亮采立政稽古命官柔服遠人綏厥有眾肅愼來賀渠搜卽敍示之以干羽通之以冠帶允諧是職豈易其人非夫野王之政理元成之經術徳孺之明識元方之令望則曷由臻玆蘭陵蕭公朝之俊徳觸邪秉憲人之雅重艸議爲郎入掌王言出膺方牧帝咨惟允公實來斯且有黃華之命適表兼人之美乃求舊官守敷陳代遷明授任之有章示名器之無假自嗣聖已後記於壁焉

鴻臚寺箴

明宣宗祗祗萬邦咸統於一朝覲會同其儀有秩咨爾鴻臚卿貳曁屬時維爾官必莊以肅必考於度必協於中無簡無煩周旋雍容惟動以周惟一靡敬愼爾儀庶光爾職

鴻臚寺部紀事東觀漢記郭況爲鴻臚上數幸其宅飲酒賞金帛甚盛京師號況家爲金穴襄陽耆舊傳習郁爲侍中時從光武幸黎丘與帝通夢見蘇山神光武嘉之拜大鴻臚錄其前後功封襄陽侯使立蘇嶺祠刻二石鹿夾神道百姓謂之鹿門廟或呼蘇嶺山爲鹿門山三國魏志何夔傳注華嶠漢書曰夔曾祖父熙字孟孫少有大志不拘小節身長八尺五寸體貌魁梧善爲容儀舉孝廉爲謁者贊拜殿中音動左右崔林傳林字徳儒淸河東武城人也遷大鴻臚龜玆王遣侍子來朝朝廷嘉其遠至褒賞其王甚厚余國各遣子來朝間使連屬林恐所遣或非眞的權取疏屬賈胡因通使命利得印綬而道路護送所損滋多勞所養之民資無益之事爲外國所笑此曩時之所患也乃移書燉煌諭指並錄前世待遇諸國丰約故事使有恆常吳志孫�傳注吳錄曰張儼吳人弱冠知名歷顯位以博聞多識拜大鴻臚使於晉皓謂儼曰今南北通好以君有出境之才故相屈行對曰皇皇者華臣蒙其榮懼無故人延譽之美磨厲鋒鍔思不辱命旣至車騎將軍賈充尙書令裴秀侍中苟勗等欲傲以所不知而不能屈尙書僕射羊祜尙書何禎並結縞帶之好晉書阮修傳王惇爲鴻臚卿謂修曰卿常無食鴻臚丞差有祿能作不修曰亦復可爾耳前涼錄晉使者兪歸至張重華知張鑑才任專對拜典客令歸責供給禮薄鑑曰敝國僻小隔絕皇風行臺撫臨萬里傾躍今大義未崇先存口實非昭徳示訓之謂也歸攺容謝之魏書李安世傳安世天安初遷主客令蕭賾劉纘朝貢安世美容貌善舉止纘等自相謂曰不有君子其能國乎纘等呼安世爲典客安世曰三代不共禮五帝各異樂安足以亡秦之官稱於上國纘曰世異之號凡有幾也安世曰周爲掌客秦攺典客漢名鴻臚今曰主客君等不欲影響文武而殷勤亡秦唐書髙煥傳永泰初渙爲鴻臚卿日本使嘗遺金帛不納惟取箋一番爲書以貽之王鍔傳曹王臯朝京師奏鍔文用𨿽不足而他可試徳宗擢爲鴻臚少卿先是天寶末西域朝貢酋長及安西北廷校吏歲集京師者數千人隴右旣陷不得歸皆仰稟鴻臚禮賓月四萬緡凡四十年名田養子孫如編民至是鍔悉隸名王以下無慮四千人畜馬二千奏皆停給宰相李泌盡以隸左右神策軍以酋長署牙將歲省五十萬緡枝山前聞正統間有鴻臚王少卿者善宣玉音洪亮抑揚殊聳觀聽而其讀奏之際必多喫誤其貌美髯而禿項朝士遂爲詩以嘲之曰傳制聲無敵宣章字有訛後邊頭髮少前面口須多有使回問京師新事或誦此詩問爲誰其人遽曰此王少卿也獻徵錄英宗復辟擢楊宣爲鴻臚寺少卿凡朝廷宴享朝賀大禮皆出職掌宣修幹美�奏對明暢日見寵遇憲宗立升鴻臚卿時荊襄叛寇劉千斤伏誅戎帥械系餘黨多誤陷於辜者宣亟上章論救大要欲重人命謹天戒辭甚婉切詔法曹詳鞫竟得矜宥齊政字以徳宣徳間吏部從太學諸生選爲鴻臚序班或謂政且登科甲政曰此古九賓之職也�不能稱耳卒就職己酉攺鳴贊丙辰九載考最升本寺主簿仍專鳴贊後擢寺丞景泰間再擢少卿天順復辟遂爲正卿政體質魁梧音吐洪亮日侍廷傅而禮制習熟動無所失及年旣老恭敬愈甚故累朝寵眷遂以諸生至九卿成化間施純升鴻臚寺卿純習禮度每旦傳朝爲磬折狀甚恭特蒙寵眷升禮部侍郎周文興江山人居江郎山故號江郎先生正徳戊辰舉進士以疾告徧遊大華終南衡嶽匡廬授比部主事屢遷鴻臚寺卿卽致仕歸晚年移居武林徜徉湖山總制胡梅林巡撫阮函峯爲建髙士堂以居之嘉靖間胡森爲南鴻臚寺卿以局閒事省減去直役談說理學講明國是

鴻臚寺部雜錄

