

四譯館部匯考

周周制設像胥掌蠻夷諸國傳諭言辭而屬於秋官司寇按周禮秋官司寇刑官之職大行人王之所以撫邦國諸侯者歲徧存三歲徧俯五歲徧省七歲屬象胥諭言語協辭命九歲屬瞽史諭書名聽聲音十有一歲達瑞節同度量成牢禮同數器修法則十有二歲王巡守殷國注

歲者巡狩之明歲五歲之後間歲徧省七歲省而召其象胥九歲省而召其瞽史皆聚於天子之宮教習之也鄭司農云象胥譯官也元謂胥讀爲諝王制曰五方之民言語不通嗜欲不同達其志通其欲東方曰寄南方曰象西方曰狄鞮北方曰譯此官正爲象者周始有越裳重譯而來獻是因通言語之官爲象胥云胥謂象之有才知者也辭命六辭之命也瞽樂師也史大史小史也書名書之字也象胥每翟上士一人中士二人下士八人徒二十人注通夷狄之言者曰象胥其有才知者也此類之本名東方曰寄南方曰象西方曰狄鞮北方曰譯合總名曰象者周之徳先致南方也象胥掌蠻夷閩貉戎狄之國使掌傳王之言而諭說焉以和親之注

謂蕃國之臣來俯聘者若以時入賓則協其禮與其辭言傳之

注以時入賓謂其君以世一見來朝爲賓者凡其出入送逆之禮節幣帛辭令而賓相之

注從來至去皆爲擯而相侑其禮儀凡國之大喪詔相國客之禮儀而正其位

注客謂諸侯使臣來弔者凡軍旅會同受國客幣而賓禮之

注謂諸侯以王有軍旅之事使臣奉幣來問凡作事王之大事諸侯次事卿次事大夫次事上士下事庶子注

作使也鄭司農云王之大事諸侯使諸侯執大事也次事卿使卿執其次事也次事使大夫次事使上士下事使庶子

漢漢初承秦制設典客以掌歸義蠻夷又設典屬國以掌蠻夷降者後攺典客爲大鴻臚並省典屬國而尙書又有主客曹按漢書百官公卿表典客秦官掌諸歸義蠻夷有丞景帝中六年更名大行令武帝太初元年更名大鴻臚屬官有行人譯官別火三令丞及郡邸長丞武帝太初元年更名行人爲大行令初置別火王莽攺大鴻臚曰典樂初置郡國邸屬少府中屬中尉後屬大鴻臚注

應劭曰郊廟行禮贊九賓鴻聲臚傳之也如淳曰漢儀注別火獄令官主治攺火之事師古曰郡邸長丞主諸郡之邸在京師者也典屬國秦官掌蠻夷降者武帝元狩三年昆邪王降復增屬國置都尉丞候千人屬官九譯令成帝河平元年省並大鴻臚按後漢書百官志成帝初置尙書四人分爲四曹常侍曹尙書主公卿事二千石曹尙書主郡國二千石事民曹尙書主凡吏上書事客曹尙書主外國夷狄事

後漢後漢設大鴻臚主四方夷狄朝貢及封爵之事又設南北主客曹按後漢書百官志大鴻臚卿一人中二千石本注曰掌諸侯及四方歸義蠻夷其郊廟行禮贊導請行事旣可以命羣司諸王入朝當郊迎典其禮儀及郡國上計匡四方來亦屬焉皇子拜王贊授印綬及拜諸侯諸侯嗣子及四方夷狄封者臺下鴻臚召拜之王薨則使弔之及拜王嗣丞一人比千石注

周禮象胥於寶注曰今鴻臚漢官曰員吏五十五人其六人四科二人二百石文學六人百石一人鬥食十四人佐六人騎吏十五人學事五人官醫永元十年大匠應順上言百郡計吏觀國之光而捨逆旅崎嶇私館直裝衣物敝朽暴露朝會邈遠事不肅給昔霸國盟主耳捨諸侯於隸人子產以爲大譏況今四海之大而可無乎和帝嘉納其言卽創業焉大行令一人六百石本注曰主諸郎

注員吏四十人丞一人治禮郎四十七人

注漢官曰其四人四科五人二百石文學五人百石九人鬥食六人佐六人學事十二人守學事東觀書曰主齋祠儐贊九賓又有公室主稠中都官斗食以下功次相補案盧植禮注曰大行郎亦如謁者兼舉形貌右屬大鴻臚本注曰承秦有典屬國別主四方夷狄朝貢侍子成帝時省並大鴻臚中興省譯官別火二令丞注

如淳曰漢儀注別火獄令官主治攺火事及郡邸長丞但令郎治郡邸

注漢官目錄曰右三官司徒所部尙書六人六百石本注曰成帝初置尙書四人分爲四曹常侍曹尙書主公卿事二千石曹尙書主郡國二千石事民曹尙書主凡吏上書事客曹尙書主外國夷狄事世祖承遵後分二千石曹又分客曹爲南主客曹北主客曹凡六曹

魏魏承漢置客曹尙書而尙書曹又有南主客郎按晉書職官志魏攺選部爲吏部主選部事又有左民客曹五兵度支凡五曹尙書二僕射一令爲八座魏尙書郎有殿中吏部駕部金部虞曹比部南主客祠部度支庫部農部水部儀曹三公倉部民曹二千石中兵外兵都兵別兵考功定課凡二十三郎靑龍二年尙書陳矯奏置都官騎兵合凡二十五郎每一郎缺白試諸孝廉能結文案者五人謹封奏其姓名以補之

晉晉以大鴻臚統典客等令尙書省有客曹而曹郎有左右南北主客之屬按晉書職官志大鴻臚統大行典客園池華林園鉤盾等令又有靑官列丞鄴元武苑丞及江左有事則權置無事則省晉置吏部三公客曹駕部屯田度支六曹而無五兵咸寧二年省駕部尙書四年省一僕射又置駕部尙書太康中有吏部殿中及五兵田曹度支左民爲六曹尙書又無駕部三公客曹晉受命武帝罷農部定課置直事殿中祠部儀曹吏部三公比部金部倉部度支都官二千石左民右民虞曹屯田起部水部左右主客駕部車部庫部左右中兵左右外兵別兵都兵騎兵左右士北主客南主客爲三十四曹郎後又置運曹凡三十五曹置郎二十三人更相統攝及江左無直事右民屯田車部別兵都兵騎兵左右士運曹十曹郎康穆以後又無虞曹二千石二郎但有殿中祠部吏部儀曹三公比部金部倉部度支都官左民起部水部主客駕部庫部中兵外兵十八曹郎後又省主客起部水部餘十五曹云

宋宋大鴻臚不常置而尙書客曹以左僕射領之按宋書百官志大鴻臚掌贊導拜授諸王秦世爲典客漢景帝中六年更名大行令武帝太初元年更名大鴻臚鴻大也臚陳也晉江左初省有事則權置事畢卽省尙書令任總機衡僕射尙書分領諸曹左僕射領殿中主客二曹晉西朝左主客右主客北主客南主客爲四曹江左初主客置一郎後又省主客曹宋髙祖初置主客曹郎太祖元嘉十年省十一年又置

南齊南齊仍以左僕射領殿中主客二曹大鴻臚不常置其屬有客館令按南齊書百官志左僕射領殿中主客二曹大鴻臚三卿不常置將作掌宮廟土木太僕掌郊禮執轡鴻臚掌導護贊拜有事權置兼官畢乃省客館令掌四方賓客

梁梁鴻臚但主導護贊拜而置北館典客館令丞統於太常按隋書百官志梁太常卿視金紫光祿大夫統明堂二廟太史太祝廩犧太樂鼓吹乘黃北館典客館等令丞

陳陳承梁置客館令丞按杜佑通典陳有客館令丞

北魏孝文帝太和

年詔議官制定鴻臚寺典客監諸職階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依太和中髙祖命羣寮議定百官著於令六卿太僕廷尉大鴻臚宗正大司農少府第二品上少卿第三品上典客監從第五品上典客舍人從第八品中典客參軍從第九品中按杜佑通典後魏吏部管南主客祠部管左主客

北齊北齊以鴻臚寺統典客等署掌蕃客朝會禮儀而祠部仍有主客曹掌諸蕃客按隋書百官志後齊制官多循後魏鴻臚寺置卿少卿丞各一人有功曹五官主簿錄事等員掌蕃客朝會吉凶弔祭統典客典寺司儀等署令丞典客署又有京邑薩甫二人諸州薩甫一人典寺署有僧祇部丞一人司儀署又有奉禮郎三十人祠部尙書統主客曹掌諸蕃雜客等事

北周北周置蕃部賓部掌客司儀諸大夫士掌朝覲賓客而屬於司寇按杜佑通典後周司寇有蕃部中大夫掌諸侯朝覲之敍有賓部中大夫掌大賓客之儀又有賓部上士又置東南西北四掌客上士下士又置司儀上士等員

隋隋仍以典客署隸鴻臚寺按隋書百官志鴻臚寺卿少卿各一人丞二人主簿錄事各二人統典客署置令二人典客署又有掌客十人煬帝大業三年攺典客署爲典蕃署而以四方使隸鴻臚寺按隋書煬帝本紀不載按百官志煬帝卽位多所攺革三年定令鴻臚寺攺典客署爲典蕃署初煬帝置四方館於建國門外以待四方使者後罷之有事則置名隸鴻臚寺量事繁簡臨時損益東方曰東夷使者南方曰南蠻使者西方曰西戎使者北方曰北狄使者各一人掌其方國及互市事每使者署典護錄事敍職敍儀監府監置互市監及副參軍各一人錄事主綱紀敍職掌其貴賤立功合敍者敍儀掌小大次序監府掌其貢獻財貨監置掌安置其�馬船車並糾察非違互市監及副掌互市參軍事出入交易

唐唐仍隋制以典客署隸鴻臚寺設令丞掌客諸職按唐書百官志鴻臚寺領典客署令一人從七品下丞三人從八品下掌二王后介公酅公之版籍及四夷歸化在藩者朝賀宴享送迎皆預焉酋渠首領朝見者給稟食病則遣醫給湯藥喪則給以所須還蕃賜物則佐其受領教拜謝之節注

有典客十三人府四人史八人掌固二人掌客十五人正九品上掌送迎蕃客顓蒞館捨

遼遼專設客省領四方館及禮信禮賓諸司按遼史百官志南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官客省太宗會同元年置都客省興宗重熙十年見都客省回鶻重哥客省使會同五年見客省使耶律化哥左客省使蕭護思應歷初爲左客省使右客省使客省副使四方館四方館使髙勛太宗入汴爲四方館使四方館副使道宗咸雍五年詔四方館副使止以契丹人充勾當禮信司興宗重熙七年見勾當禮信司骨欲禮賓使司禮賓使大公鼎曾祖忠爲禮賓使

宋宋設禮賓院初隸鴻臚寺而後屬於禮部按宋史百官志鴻臚寺禮賓院掌回鶻吐蕃女眞等國朝貢館捨及互市譯語之事

元元以八府宰相同蒙古翰林院譯諸王詔令按元史百官志內八府宰相掌諸王朝覲儐介之事遇有詔令則與蒙古翰林院官同譯寫而潤色之謂之宰相云者其貴似侍中其近似門下故特寵之以是名𨿽有是名而無授受宣命品秩則視二品焉大徳九年以滅怯禿等八人爲之天歷元年爲內八府宰之職

明成祖永樂五年初設四夷館隸翰林院選監生習譯按明會典凡四方番夷翻譯文字永樂五年設四夷館內分八館曰韃靼女直西番西天回回百夷髙昌緬甸選國子監生習譯按燕都遊覽志四夷館在玉河橋之西永樂五年十一月始設命禮部選國子監生蔣禮等三十八人隸翰林院習譯書人月給米一石遇開科令就試仍譯所作文字合格出身置館於長安左門外處之宣宗宣徳元年四夷館兼選官民子弟委官爲教師翰林院學士稽考課程後內閣委官提督按明會典云雲英宗正統元年定譯字生冠帶授職例按明會典凡四夷館習譯監生子弟舊例月支米一石會官考試一年通習者與冠帶全不通者黜退正統元年奏定考中一等者冠帶爲譯字官又一年再考中授職代宗景泰三年攺造四夷館按景帝實錄景泰三年八月攺造四夷館先是譯書子弟俱於東安門外廊房肄業至是提督譯書郎中劉文等請建館於廊房之南隙地從之孝宗弘治年奏準科目四品以上官提督四夷館及考試事例按明會典弘治初奏準科目出身四品以上官二員提督四夷館官生公會按月從本院印給仍繳送稽考及食糧授職從吏禮二部奏會內閣出題考試中否仍從該部奏請施行弘治三年奏準考試譯字生限年例按明會典三年奏準四夷館習譯監生子弟不許別圖出身三年後考中食糧月給米一石又三年考中冠帶爲譯字官又三年考中授序班職事初試不中者許再試三試不中者黜退爲民監生初入館照坐監例食糧三年考中食糧一石家小糧仍舊又三年考中冠帶又三年考中授從八品職事三試不中者送回本監別用其曾習舉業者非精通譯字不準應試弘治八年奏準習譯監生子弟有願科舉者考送順天府應試按明會典云云武宗正徳六年增設八百館按明會典云云世宗嘉靖元年再定考試譯字生限年例按明會典嘉靖元年令譯字生習學三年會考不中徑黜爲民六年不中給與冠帶九年不中授應得職銜俱回籍閒住免其泛差徭其有資稟年歲相應尙堪作養者聽翰林院酌量許其再試嘉靖二十一年題準譯字生考試定例按明會典二十一年題準譯字生初試譯業精通者照例食糧習學辦事譯業粗通資稟年歲尙堪策勵者姑送館習學不許食糧候三年滿日再試其譯字差謬習學無成畏避考試臨考不到與未經起送及原系納賄夤緣者俱革黜爲民神宗萬曆七年增設暹羅館取本國人爲教師選世業子弟習學按明會典云云皇淸大淸會典提督四譯館太常寺漢少卿一員帶翰林

院銜提督館事其教習譯字官帶鴻臚寺序班

銜

凡譯字生順治初無定額本堂官將世業子弟

咨送禮部會考選其通曉譯字者送館肄業光

祿寺給薪米宛大兩縣給紙筆

凡譯字生季考本堂官每年三月十月各考一

次試卷解送翰林院覆閱其譯寫不堪者分別

停糧黜革

凡譯字生丁憂呈報禮部給假停止月糧仍俟

本生起復開支世祖章皇帝順治元年大淸會典順治元年設四譯館翻譯遠方朝貢文字

館有十曰韃靼曰女直曰回回曰緬甸曰百譯

曰西番曰髙昌曰西天曰八百曰暹羅統隸翰

林院

是年設太常寺少卿一員提督翰林院四譯館

額設堂屬各官共五十六員

順治二年大淸會典順治二年置典務廳關防一顆官無專設

聽堂官遴選才能官員爲諸館總理

是年設通事序班及通事官生共三十員名

順治九年大淸會典順治九年設通事序班共十六員

順治十年大淸會典順治十年題準禮部會同四譯館堂官於

世業子弟內考取譯字生送館肄業

順治十一年大淸會典順治十一年題準光祿寺及宛大兩縣停

給譯字生薪米紙筆每生月給糧米六斗每年

四季赴戶部支領

順治十五年大淸會典順治十五年裁韃靼女直二館

是年題準八館各設正教序班一員協教序班

一員食九品俸教習譯字生其餘序班俱裁

又題準會同館帶俸序班止存十三員準其全

畱凡外國進貢來京專任引朝賜宴伴送出境等事其肄業官生無定額凡有世業

子弟通曉譯語者準其札館肄業俟司賓序班

員缺時挨次頂補學習三年滿日精通譯語者

支米又三年滿日題授冠帶又三年滿日咨吏

部具題實授司賓序班

順治十六年大淸會典順治十六年題準各館序班缺員本堂官

會同禮部考取譯字生純通譯學者送吏部題

補

順治十七年大淸會典凡四譯館譯字生舊例於世業子弟內考

取肄業三年該館會同內院禮部考取食糧又

三年考給序班頂帶又三年禮部考送具題實

授順治十七年題準序班缺禮部會同該館考

取送吏部題補

順治十八年大淸會典順治十八年題準翰林院裁並內三院本

館止稱四譯館不稱翰林院名色

康熙九年大淸會典康熙九年題準本館仍復翰林院名色凡

本館關防如遇提督少卿升任將關防呈送翰

林院收貯俟新任官呈請頒發

康熙十六年大淸會典康熙十六年會考收取譯字生送館肄業

照所遺糧缺頂補

四譯館部總論禮記

王制五方之民言語不通嗜欲不同達其志通其欲東方曰寄南方曰象西方曰狄鞮北方曰譯陳

注寄言能寓風俗之異於此象言能仿象風俗之異於彼鞮則欲別其服飾之異譯則欲辧其言語之異周官通謂之象胥而世俗則通謂之譯也劉氏曰此四者皆主通遠人言語之官寄者寓也以其言之難通如寄托其意於事物而後能通之象像也如以意仿像其形似而通之周官象胥是也狄猶逖也鞮戎狄屨名猶履也遠履其事而知其言意之所在而通之周官鞮屨氏亦以通其聲歌而以舞者所屨爲名譯釋也猶言謄也謂以彼此言語相謄釋而通之也大學衍義補

譯言賓待之禮周禮象胥掌蠻夷閩貉戎狄之國使掌傳王之言而諭說焉以和親之若以時入賓則協其禮與其辭言傳之凡其出入送逆之禮節幣帛辭令而賓相之鄭元曰通夷狄之言者曰象胥凡其出入送逆之禮節幣帛辭令而擯相之從來至去皆爲相而詔侑其禮儀也朱申曰八蠻四夷七閩九貉五戎六狄之國遣使來朝貢不曉中國語言故象胥傳王言而開諭解說之如此則遠人之心和而不乖親而不疏也若蕃國之君世一見之其禮不同於中國象胥則教之使協於禮其言不通於中國則傳其言辭出則送之入則逆之禮節以相接幣帛以致享辭令以相與接賓曰擯贊禮曰相臣按四裔之人其拜揖進退拜伏之禮不同於中國象胥掌教之以中國之儀用協於禮也夫上有所言則象胥爲之傳導而開諭曉說之然後從而譯其所言以達之於上焉今制鴻臚寺設通事官卽周之象胥也禮記中國夷戎五方之民皆有性也不可推移五方之民言語不通嗜欲不同達其志通其欲東方曰寄南方曰象西方曰狄鞮北方曰譯臣按譯言之官自古有之然惟譯其言語而已也彼時外國猶未有字書自佛教入中國始有天竺字其後回回女直蒙古緬甸其國人之明慧者各因其國俗而自爲一種字書其來朝貢及其陳說辧訴求索各用其國書必加翻譯然後知其意向之所在唐宋以來𨿽有潤文譯經使之銜然惟以譯佛書而已非以通華裔之情也我文皇帝始設爲八館曰西天曰韃靼曰回回曰女直曰髙昌曰西番曰緬甸曰百裔初以舉人爲之其就禮部試則以蕃書譯其所作經義稍通者得聯名於進士榜授以文學之職而譯書如故其後又擇俊民俾專其業藝成會六部大臣試之通者冠帶又三年授以官蓋重其選也蓋此一事似緩而實急似輕而實重一旦外國有事上書來言其情使人人皆不知其所謂或知之而未盡則我所以應之者豈不至相矛盾哉非惟失其情而或至起邊釁者亦有之矣我文皇帝專設官以司之其慮遠哉漢志典客秦官掌歸義蠻夷景帝更名大行令武帝更名大鴻臚屬官有行人譯官臣按此秦漢以來設官主掌蠻夷之始所謂大行令卽周禮行人之職譯官卽王制所謂寄譯之類也考史昭帝用蘇武爲典屬國亦掌四裔之官而百官表不載臣以爲漢大鴻臚卽今鴻臚寺卿譯官卽今通事之職典屬國其今禦前通事之武臣歟唐志主客郎中掌諸蕃朝見之事殊俗入貢者始至之州給諜覆其人數謂之邊諜蕃州都督刺史視品給以衣冠�褶初至及辭設會參日設食臣按外國而來朝給以衣冠宴食自古皆然唐志但謂之會而不以宴名蓋不備燕享之禮也然惟主之以禮部之屬而未嘗專命大臣後世乃或有用武將待之者臣竊以爲非宜蓋禮儀非武臣所宜預將乃吾國之爪牙止可使彼聞其名不可使彼識其面設或有貌不揚如裴度者中𨿽有智彼惡知之哉或因此而藐我將相關系亦不小也吁武將且不可況內侍乎昔童貫初使遼也遼人以爲宋無人因此以占宋人失政而啟其輕蔑之心此前代之明鑑也鴻臚寺領典客司儀二署凡四裔君長以蕃望髙下爲簿朝見辧其等位諸蕃封命則執冊而往凡獻物皆各執以見駝馬則陳於朝堂不足進者州縣畱之其屬有典客署令掌四裔歸化朝貢酋渠首領朝見者給廩食病則遣醫給湯藥喪則給以所須還蕃賜物則佐其受領教拜謝之節臣按唐人之待諸蕃朝貢者旣有宴賜資給其不幸而病及喪者亦有給賜焉宋設鴻臚寺掌四裔朝貢宴勞給賜送迎之事凡四裔君長使價朝見辧其等位以賓禮待之授以館捨而頒其見辭賜予宴設之式戒有司先期辦具有貢物則具數報四方館引見以進諸蕃封冊卽行其禮命臣按唐宋俱有諸蕃封冊之禮宋哲宗元佑中學士院言諸蕃初入貢者請令安撫鈐轄轉運等司體問其國所在遠近大小與見今入貢何國爲比保明奏聞庶待遇之禮不致失當臣按諸蕃初入貢者前此未有體例因其所言而制爲禮節斯無失矣宋哲宗元佑中禮部尙書蘇軾言髙麗人每次入貢朝廷及淮浙兩路賜予饋送宴勞之費約十餘萬貫而修飾亭館騷動行市調發人船之費不在焉除官吏得少饋遺外了無絲毫之利所得貢獻皆是玩好無用之物而所費皆是帑廩之實民之膏血也今來直牒國子監收買諸般文字內有冊府元龜歷代史及敕式國子監知其不便申稟都省下禮部看詳謹按漢書東平王來朝上疏求諸子及太史公書當時大臣以謂諸子書或反經術非聖人或明鬼神信物怪太史公書有戰國縱橫權譎之謀漢興之初謀臣奇策天官災異地形厄塞皆不宜在諸侯王不可與詔從之臣切以謂東平王骨肉至親特以備位藩臣猶不得賜而況海外之夷裔乎臣聞河北榷場禁出文書其法甚嚴徒以契丹故也今髙麗與契丹何異臣按今四裔之好書籍者惟安南與朝鮮朝鮮恭順朝廷歲時覲聘禮節無失所經過郡縣無多而貨買止於京師安南入貢𨿽疏然經行道路幾至萬里沿途隨處得以市買且宋朝書籍版本俱在國子監今書籍處處有之請自今諸蕃來朝貢者非有旨不得與交易而於書籍一事尢宜嚴禁彼欲得之許具數以聞下翰林院看詳可否然後與之

四譯館部紀事靑箱雜記魏野陜府人甚有詩名寇萊公每加前席野獻萊公生日詩云何時生上相明日是中元以萊公七月十四日生故也又有贈萊公詩云有官居鼎鼐無地起樓臺而其詩傳播漠北故眞宗末年嘗有北使詣闕詢於譯者曰那个是無地起樓臺底宰相時萊公方居散地眞宗卽召還授以北門管鑰

四譯館部雜錄癸辛雜識譯者之稱見禮記云東方曰寄言傳寄內外言語南方曰象言放象內外之言西方曰狄鞮鞮知通傳夷狄之語與中國相知北方曰譯譯陳也陳說內外之言皆立此傳語之人以通其志今北方謂之通事南蕃海舶謂之唐舶西方蠻猺謂之蒲又皆譯之名也翰林院記洪武十五年命侍講火原潔譯蒙古文字譯字官隸本院始於此永樂中學士楊榮掌其事宣徳元年命本院學士稽考課程弘治初奏準科目出身四品以上二員提督自後提督官例用太常寺卿及少卿四譯館考館列東西十日一行考課以觀肄習之勤惰焉余於各館雜字中比合連屬綴成韻語𨿽未免有補緝之痕而順口成章間有思致惟西天一館乃眞實名經梵唄聱牙終難牽合因每館附存一二詩並錄其字及語音於本字之下亦奇觀也字分單復有縱橫悉如其舊

