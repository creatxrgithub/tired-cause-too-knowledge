

郡守部匯考

秦始皇二十六年並諸侯以其地爲郡置守尉監各一人按史記秦始皇本紀二十六年秦初並天下丞相綰等言諸侯初破燕齊荊地遠不爲置王毋以塡之請立諸子惟上幸許始皇下其議於羣臣羣臣皆以爲便廷尉李斯議曰周文武所封子弟同姓甚眾然後屬疏遠相攻擊如仇讎諸侯更相誅伐周天子弗能禁止今海內賴陛下神靈一統皆爲郡縣諸子功臣以公賦稅重賞賜之甚足易制天下無異意則安寧之術也置諸侯不便始皇曰天下共苦戰�不休以有侯王賴宗廟天下初定又復立國是樹兵也而求其寧息豈不難哉廷尉議是分天下以爲三十六郡郡置守尉監

漢漢承秦制郡置守有丞邊郡有長史郡各有都尉典武職亦有丞按漢書百官表郡守秦官掌治其郡秩二千石有丞邊郡又有長史掌兵馬秩皆六百石景帝中二年更名太守都尉秦官掌佐守典武職甲卒秩比二千石有丞秩比六百石景帝中二年更名都尉景帝中二年秋七月更郡守爲太宗郡尉爲都尉按漢書景帝本紀云云元帝初元三年春令諸侯相位在郡守下按漢書元帝本紀云云建昭二年春三月益三河郡太守秩戶十二萬爲大郡按漢書元帝本紀云云

後漢後漢每郡置太守丞長史理民事其都尉或置或省按後漢書百官志每郡置太守一人二千石丞一人郡當邊戍者丞爲長史注

古今注曰建武六年三月令郡太守諸侯相病丞長史行事十四年罷邊郡太守丞長史領丞職王國之相亦如之每屬國置都尉一人比二千石丞一人本注曰凡郡國皆掌治民進賢勸功決訟檢姦常以春行所主縣勸民農桑振救乏絕秋冬遣無害吏案訊諸囚平其罪法論課殿最案律有無害都吏如今言公平吏漢書音義曰文無所枉害蕭何以文無害爲沛主吏掾歲盡遣吏上計

盧植禮注曰計斷九月因秦以十月爲正故並舉孝廉郡口二十萬舉一人典兵禁備盜賊景帝更名都尉武帝又置三輔都尉各一人譏出入邊郡置農都尉主屯田殖谷又置屬國都尉主蠻夷降者中興建武六年省諸郡都尉並職太守無都試之役古今注曰六年八月省都尉官應劭曰每有劇職郡臨時置都尉事訖罷之省關都尉惟邊郡往往置都尉及屬國都尉稍有分縣治民比郡安帝以羌犯法三輔有陵園之守乃復置右扶風都尉京兆虎牙都尉應劭漢官曰蓋天生五材民並用之廢一不可誰能去兵兵之設尙矣易稱弦木爲弧剡木爲矢弧矢之利以威天下春秋三時務農一時講武詩美公劉匪居匪康入耕出戰乃裹�糧干戈載揚四方莫當自郡國罷材官騎士之後官無警備實啟寇心一方有難三面救之發興雷震煙蒸電激一切取辦黔首囂然不及講其射禦用其戒誓一旦驅之以卽彊敵猶鳩鵲捕鷹鸇豚羊弋豺虎是以每戰常負王旅不振張角懷挾妖僞遐邇搖蕩八州並發煙炎絳天牧守梟裂流血成川爾乃遠徵三邊殊俗之兵非我族類忿鷙縱橫多僵良善以爲己功財貨糞土哀夫民氓遷流之咎見出在玆不教而戰是謂棄之迹其禍敗豈虛也哉春秋家不藏甲所以一國威抑私力也今𨿽四海殘壞王命未洽可折衝壓難若指於常故置右扶風皆置諸曹掾史新論曰王莽時置西海郡令其吏皆百石親事一曰爲四百石二歲而遷補本注曰諸曹略如公府曹無東西曹

蔡質漢儀曰河南尹掾出考案與從事同有功曹史主選署功勞有五官掾署功曹及諸曹事其監屬縣有五部督郵曹掾一人正門有亭長一人主記室史主錄記書催期會無令史合下及諸曹各有書佐幹主文書漢官曰河南尹員吏九百二十七人十二人百石諸縣有秩三十五人官屬掾史五人四部督郵史部掾二十六人案獄仁恕三人監津渠漕水掾二十五人百石卒吏二百五十人文學守助掾六十人書佐五十人循行二百三十人幹小史二百三十一人

晉晉郡置太守諸王國曰內史皆有主簿記室史掾功曹之屬按晉書職官志郡皆置太守河南郡京師所在則曰尹諸王國以內史掌太守之任又置主簿主記室門下賊曹議生門下史記室史錄事史書佐循行幹小史五官掾功曹史功曹書佐循行小史五官掾等員郡國戶不滿五千者置吏職五十人散吏十三人五千戶以上則職吏六十三人散吏二十一人萬戶以上職吏六十九人散吏三十九人郡國皆置文學掾一人武帝泰始四年詔郡國守相以春巡屬縣又班詔書五條於郡國按晉書武帝本紀泰始四年六月甲申朔詔曰郡國守相三載一巡行屬縣必以春此古者所以述職宣風展義也見長吏觀風俗協禮律考度量存問耆老親見百年錄囚徒理冤枉詳察政刑得失知百姓所患苦無有遠近便若朕親臨之惇諭五教勸務農功勉勵學者思勤正典無爲百家庸末致遠必泥士庶有好學篤道孝悌忠信淸白異行者舉而進之有不孝敬於父母不長悌於族黨悖禮棄常不率法令者糾而罪之田疇辟生業修禮教設禁令行則長吏之能也人窮匱農事荒姦盜起刑獄煩下陵上替禮義不興斯長吏之否也若長吏在官公廉慮不及私正色直節不飾名譽者及身行貪穢諂黷求容公節不立而私門日�者並謹察之揚淸激濁舉善彈違此朕所以垂拱總綱責成於良二千石也於戲戒哉冬十二月班五條詔書於郡國一曰正身二曰勤百姓三曰撫孤寡四曰惇本息末五曰去人事泰始五年春正月申戒郡國守相按晉書武帝本紀泰始五年春正月癸巳申戒郡國計吏守相令長務盡地利禁遊食商販

宋宋郡守仍魏晉制官屬略如公府按宋書百官志郡守秦官秦滅諸侯隨以其地爲郡置守丞尉各一人守治民丞佐之郡當邊戍者丞爲長史晉江左皆謂之丞尉典兵備盜賊漢景帝中二年更名守曰太守尉爲都尉光武省都尉後又往往置東部西部都尉有蠻夷者又有屬國都尉漢末及三國多以諸部都尉爲郡晉成帝成康七年又省諸郡丞宋太祖元嘉四年復置郡官屬略如公府無東西曹有功曹史主選舉五官掾主諸曹事部縣有郵門亭長又有主記史催督期會漢制也今略如之諸郡各有舊俗諸曹名號往往不同漢武帝納董仲舒之言元光元年始令郡國舉孝廉制郡口二十萬以上歲察一人四十萬以上二人六十萬三人八十萬四人百萬五人百二十萬六人不滿二十萬二歲一人不滿十萬三歲一人限以四科一曰徳行髙妙志節淸白二曰學通行修經中博士三曰明習法令足以決疑能案章覆問文中禦史四曰剛毅多略遭事不惑明足決斷材任三輔縣令魏初更制口十萬以上歲一人有秀異不拘戶口江左以丹陽會稽吳興並大郡歲各舉二人漢制歲遣上計掾史各一人條上郡內眾事謂之階簿至今行之太守二千石丞六百石

南齊齊郡置太守王國爲內史按南齊書百官志郡太守內史縣令相郡縣爲國者爲內史相

梁梁郡置守丞國仍稱內史按隋書百官志郡置太守置丞國曰內史郡丞三萬戶以上置佐一人

北魏太武帝太延三年詔天下吏民得告守令不如法者按魏書太武帝本紀太延三年夏五月己丑詔曰方今寇逆消殄天下漸晏比年以來屢詔有司班宣惠政與民寧息而內外羣官及牧守令長不能憂勤所司糾察非法廢公帶私更相隱置濁貨爲官政存苟且夫法之不用自上犯之其令天下吏民得舉告守令不如法者孝文帝延興二年詔牧守奉公者久任非道者速黜永著爲令按魏書孝文帝本紀延興二年十有二月詔曰書云三載一考三考黜陟幽明頃者已來官以勞升未久而代牧守無卹民之心競爲聚斂送故迎新相屬於路非所以固民志隆治道也自今牧守溫仁淸儉克已奉公者可久於其任歲積有成遷位一級其有貪殘非道侵削黎庶者𨿽在官甫爾必加黜罰著之於令永爲彜準延興三年詔縣令郡守能靜郡縣者遷職按魏書孝文帝本紀延興三年二月甲戌詔縣令能靜一縣盜者兼治二縣卽食其祿能靜二縣者兼治三縣三年遷爲郡守二千石能靜二郡上至三郡亦如之三年遷爲刺史

北齊北齊郡置太守爲上中下三等每等有上中下之差有丞功曹主簿之屬按隋書百官志上上郡太守屬官有丞中正光迎功曹光迎主簿功曹主簿五官省事錄事及西曹戶曹金曹租曹兵曹集曹等掾佐太學博士助教太學生市長倉督等員合屬官佐史二百一十二人上中郡減上上郡五人上下郡減上中郡五人中上郡減上下郡四十五人中中郡減中上郡五人中下郡減中中郡五人下上郡減中下郡四十人下中郡減下上郡二人下下郡減下中郡二人

隋隋郡分爲九等至太守丞尉率其屬各有差後又攺諸州皆爲郡按隋書百官志郡置太守丞尉正光初功曹光初主簿縣正功曹主簿西曹金戶兵法士等曹市令等員並佐史合一百四十六人上中郡減上上郡吏屬五人上下郡減上中郡四人中上郡減上下郡十九人中中郡減中上郡六人中下郡減中中郡五人下上郡減中下郡十九人下中郡減下上郡五人下下郡減下中郡六人煬帝卽位多所攺革罷州置郡郡置太守上郡從三品中郡正四品下郡從四品京兆河南則俱爲尹並正三品罷長史司馬置贊務一人以貳之注

京兆河南從四品上郡正五品中郡從五品下郡正六品次置東西曹掾

京兆河南從五品上郡正六品中郡從六品下郡正七品主簿司功倉戶兵法士曹等書佐各因郡之大小而爲增減攺行參軍爲行書佐舊有兵處則刺史帶諸軍事以統之至是別置都尉副都尉都尉正四品領兵與郡不相知副都尉正五品又置京輔都尉從三品立府於潼關主兵領遏並置副都尉從四品又置諸防主副官掌同諸鎭大興長安河南洛陽四縣令並增爲正五品諸縣皆以所管閒劇及衝要以爲等級丞主簿如故其後諸郡各加置通守一人位次太守京兆河南則謂之內史又攺郡贊務爲丞位在通守下縣尉爲縣正尋攺正爲戶曹法曹分司以丞郡之六司河南洛陽長安大興則加置功曹而爲三司司各二人郡縣佛寺攺爲道�道觀攺爲元壇各置監丞京都諸坊攺爲裏皆省除裏司官以主其事帝自三年定令之後驟有制置制置未久隨復攺易其餘不可備知者蓋史之闕文云髙祖開皇三年十一月庚辰罷天下諸郡按隋書髙祖本紀云云按楊尙希傳髙祖受禪尙希拜度支尙書進爵爲公歲餘出爲河南道行臺兵部尙書加銀靑光祿大夫尙希時見天下州郡過多上表曰自秦並天下罷侯置守漢魏及晉邦邑屢攺竊見當今郡縣倍多於古或地無百里數縣並置或戶不滿千二郡分領具寮以眾資費日多吏卒又倍租調歲減淸幹良才百分無二動動數萬如何可覓所謂民少官多十羊九牧琴有更張之義瑟無膠柱之理今存要去閒並小爲大國家則不虧粟帛選舉則易得賢才敢陳管見伏聽裁處帝覽而嘉之於是遂罷天下諸郡煬帝大業三年夏四月壬辰攺州爲郡按隋書煬帝本紀云云

唐髙祖武徳元年五月甲子攺郡爲州太守爲刺史九月乙巳始置軍府癸丑攺銀菟符爲銅魚符按唐書髙祖本紀云云太宗貞觀十一年六月己未以諸王爲世封刺史戊辰以功臣爲世封刺史按唐書太宗本紀云云元宗天寶元年二月攺州爲郡刺史爲太守按唐書元宗本紀云云

後唐五代時仍刺史之號後唐時以二十五月爲限按文獻通考云云

遼遼制黃龍府知黃龍府事興宗重熙十三年見知黃龍府事耶律甌里斯興宗府知興宗府事咸雍元年知興宗府事楊績按遼史百官志云云

宋宋制以朝臣出守列郡權知州軍事或兼安撫經略鈐轄或設通判佐之按宋史職官志府州軍監宋初革五季之患召諸鎭節度會於京師賜第以畱之分命朝臣出守列郡號權知軍州事軍謂兵州謂民政焉其後文武官參爲知州軍事二品以上及帶中書樞密院宣徽使職事稱判其府州軍監諸府置知府事一人州軍監亦如之掌總理郡政宣布條教導民以善而糾其姦慝歲時勤課農桑旌別孝悌其賦役錢谷獄訟之事兵民之政皆總焉凡法令條制悉意奉行以率所屬有赦宥則以時宣讀而頒告於治境舉行祀典察郡吏徳義材能而保任之若疲軟不任事或姦貪冒法則按劾以聞遇水旱以法振濟安集流亡無使失所若河南應天大名府則兼畱守司公事太原府延安府慶州渭州熙州泰州則兼經略安撫使馬步軍都總管定州眞定府瀛州大名府京兆府則兼安撫使馬步軍都總管瀘州潭州廣州桂州雄州則兼安撫使兵馬鈐轄�昌府靑州鄆州許州鄧州則兼安撫使兵馬巡檢其餘大藩府或沿邊州郡或當一道衝要者並兼兵馬鈐轄巡檢或帶沿邊安撫提轄兵甲沿邊溪洞都巡檢余州軍則別其地望之髙下與職務之繁簡而置之分曹以理之而總其綱要凡屬縣之事皆統焉建炎初詔河北京東西路除帥司外舊差文臣知州去處許通差武臣一次又要郡文臣一員帶本路兵馬鈐轄武臣一員充副鈐轄次要郡文臣一員帶本路兵馬都監武臣一員充副都監紹興三年詔守臣帶路分鈐轄都監去處並罷五年帝以守令皆帶勸農公事多不奉職自今有治效顯著者可令中書省籍記姓名特加擢用凡從官出知郡者特許不避本貫初除授見闕及自外罷任赴闕並令引見上殿九年詔應守臣以二年爲任又以武臣作郡往往不曉民事且多恣橫詔新復州郡只差文臣續因臣僚言極邊控扼去處仍差武臣其不系極邊文武臣通差詔守臣到任半年以上具民間利病或邊防五條聞奏委都司看詳有便於民者卽與施行續又詔不拘五條之數十三年詔依舊制帶提舉或主管學事從官以上稱提舉余知通主管淳熙中罷乾道二年令非曾任守臣不得爲郎定諸郡合文武臣通差去處並依舊制眞宗咸平二年春正月甲子詔尙書丞郎給捨舉升朝官可守大郡者各一人按宋史眞宗本紀云云景徳元年九月己酉詔翰林學士承旨宋白等舉文武官可任藩郡者各一人按宋史眞宗本紀云云仁宗景佑元年五月癸酉詔臺諫未曾歷郡守者與郡按宋史仁宗本紀云云哲宗元佑四年八月壬寅�郡守貳以四善三最課縣令按宋史哲宗本紀云云元符二年二月乙未詔吏部守令課績從禦史臺考察黜其不實者按宋史哲宗本紀云云徽宗崇寧元年秋七月丙戌詔郡守以三年成任按宋史徽宗本紀云云重和元年三月丙戌詔監司郡古自今須滿三歲乃得代仍毋得通理按宋史徽宗本紀云云髙宗紹興七年秋七月戊辰詔侍從各舉可任郡守者一二人按宋史髙宗本紀云云紹興三十二年春正月庚辰罷郡守年七十者按宋史髙宗本紀云云理宗咸淳二年三月乙巳詔郡守兩年爲任方別授官按宋史理宗本紀云云

金金制諸總管府諸府按金史百官志諸總管府謂府尹兼領者都總管一員正三品掌統諸城隍兵馬甲仗總判府事同知都總管一員從四品掌通判府事惟婆速路同知都總管兼來遠軍事兵馬副都總管一員正五品所掌與同知同總管判官一員從六品掌紀綱總府眾務分判兵案之事府判一員從六品掌紀綱眾務分判戶禮案仍掌通檢推排簿籍推官一員正七品掌同府判分判工刑案事知法一員諸府謂非兼總管府事者尹一員正三品同知一員正四品少尹一員正五品府判一員從六品掌紀綱眾務分判吏戶禮案事專掌通檢推排簿籍推官一員正七品掌同府判兵刑工案事府教授一員知法一員

元元世祖初置諸路總管府按元史百官志諸路總管府至元初置二十年定十萬戶之上者爲上路十萬戶之下者爲下路當衝要者𨿽不及十萬戶亦爲上路上路秩正三品達魯花赤一員總管一員並正三品兼管勸農事江北則兼諸軍奧魯同知治中判官各一員下路秩從三品不置治中員而同知如治中之秩余悉同上至元二十三年置推官二員專治刑獄下路一員經歷一員知事一員或二員照磨兼承發架閣一員司吏無定制隨事繁簡以爲多寡之額譯史通事各一人散府秩正四品達魯花赤一員知府或府尹一員領勸農奧魯與路同同知一員判官一員推官一員知事一員提控案牘一員所在有隸諸路及宣慰司行省者有直隸省部者有統州縣者有不統州縣者其制各有差等諸州中統五年並立州縣未有差等至元三年定一萬五千戶之上者爲上州六千戶之上者爲中州六千戶之下者爲下州江南旣平二十年又定其地五萬戶之上者爲上州三萬戶之上者爲中州不及三萬戶者爲下州於是升縣爲州者四十有四縣戶𨿽多附路府者不攺上州達魯花赤州尹秩從四品同知秩正六品判官秩正七品中州達魯花赤知州並正五品同知從六品判官從七品下州達魯花赤知州並從五品同知正七品判官正八品兼捕盜之事參佐官上州知事提控案牘各一員中州吏目提控案牘各一員下州吏目一員或二員

明明初罷各路總管府置直隸各省知府並所屬官按文獻通考明初罷各路總管府於兩京置直隸府各省分置諸府知府掌教養郡民之事賓興科貢均平賦役崇愼祀典禁詰姦頑表異良善訊聽刑獄審達冤滯存卹困窮糾察吏治上下其考以告於撫按藩臬上於吏部務知百姓之疾苦若籍帳軍匠傳驛馬牧倉庫盜賊河渠溝防道路之事𨿽有專官皆知府領之而總督焉按明會典各府正官知府一員同知一員通判一員推官一員後同知通判因事添革無定員推官江西吉安府增設一員後革首領官經歷一員知事一員

事簡府分多有裁革照磨一員檢校一員

事簡府分多有裁革所屬衙門司獄一員儒學教授一員訓導四員小府或三員或二員多不全設倉庫稅課司雜造織染局稅課分司艸�大使各一員副使各一員陰陽學正術一員醫學正科一員僧綱司都綱一員副都綱一員道紀司都紀一員副都紀一員巡檢司巡檢一員水馬驛驛丞一員遞運所大使一員河泊所所官一員洪武六年定爲三等賦二十萬石上爲上府知府秩從三品二十萬下中府正四品十萬下下府從四品已而並爲正四品世宗嘉靖五年奏準府州縣卓異加升按明會典凡有司官嘉靖五年奏準知府知州知縣歷任六年果政迹卓異者加升職銜照舊管事九年考稱從加職上不次升擢若加升後丁憂起憂起復等項到部徑從加職除授神宗萬曆二年題準守令歷俸升遷按明會典萬曆二年題準今後守令大約以兩考爲期知府歷俸六年上下乃得升遷政成之日果歷三考得升布政按察使不及九年者升參政副使皇淸國朝外官大淸會典各府

正官

知府一員

同知

通判

舊有推官一員康熙六年裁

首領官

經歷司

經歷一員

知事一員事簡府分不設

照磨所

照磨一員

檢校一員事簡府分不設

所屬衙門

司獄司

司獄一員

儒學

教授一員

訓導一員康熙三年裁

十五年復設

倉庫稅課司雜造織染局稅課分司艸�大使

副使以上大使副使俱因事設立無定員

陰陽學

正術一員

醫學

正科一員

僧綱司

都綱一員

副都綱一員

道紀司

都紀一員

副都紀一員

各府州縣巡檢司

巡檢一員

各府州縣水馬驛

驛丞一員

各府州縣遞運所

大使一員

各府州縣河泊所

所官一員

以上驛丞大使所官俱因事設立

江寧龍江關

大使一員舊有石灰山大使一員後裁

江寧批驗茶引所

大使一員

郡守部總論冊府元龜

牧守唐虞之制或十二州或九州州皆有牧虞典所爲咨十有二牧左氏傳所謂禹鑄九牧之金是也三代之制王畿千里之外設方伯五國以爲屬屬有長十國以爲連連有帥三十國爲一卒卒有正二百一十國以爲州州有伯八州八伯伯亦牧也商曰伯夏周皆曰牧自唐迄周九州之地以封諸侯諸侯賢者乃爲州牧又使大夫三人監方伯之國故曰三監秦氏罷侯置守凡三十六郡郡置守掌治其郡秩二千石內郡有丞邊郡又有長史掌兵馬秩皆六百石又置尉掌佐守典武職田卒秩比二千石亦有丞秩六百石又置禦史監之漢郡縣承秦置京兆尹左馮翊右扶風謂之三輔分治長安城中京兆初爲內史又爲右內史左馮翊初爲左內史扶風初名主爵中尉又爲中尉後更今名各置郡尉而諸侯所封之國置內史治民中尉掌武職又省監郡禦史丞相遣吏分刺州不常置景帝中二年更名郡守曰太守郡尉曰都尉武帝元封三年分諸郡爲十三部部置刺史掌奉詔條察州內秩六百石其察三輔曰司隸校尉成帝綏和元年更刺史曰牧秩二千石哀帝建平二年又以州牧復爲刺史元壽二年又以刺史爲州牧郡守之職掌治民進賢勸功次獄除姦嘗以春行縣所至勸民農桑振救乏絕秋冬遣無害吏案訊諸囚平其罪法論課殿最刺史之職嘗以八月巡行所部郡國錄囚徒考殿最初歲盡詣京都奏事皆有從事史假佐後漢皆因之以河南郡爲河南尹省諸郡都尉其職並歸太守屬國都尉舊主蠻夷降者中興稍有八縣治民如郡安帝又置扶風及京兆虎牙都尉靈帝末復以刺史爲州牧魏始置都督諸州軍事或領州刺史晉準舊制王畿置司隸校尉州置刺史京師所治置尹郡置太守諸王國置內史又涼州刺史領護羌校尉雍州刺史領西戎校尉荊州刺史領南蠻校尉亦或分置又刺史太守內史多領將軍中郎將之職元帝中興罷司隸以其職爲揚州刺史宋齊同之自魏已降大抵刺史任重者爲使持節都督輕者爲持節都督諸軍事又輕者爲假節刺史治民事其非要州不帶都督則單爲刺史謂之單車刺史梁陳之制刺史二千石受拜之明日辭宗廟而行揚州南徐州東揚州刺史品第三荊江南兗郢湘雍州刺史品第四豫益廣衡靑北兗北徐梁司南梁交越桂霍寧州刺史及丹陽尹會稽吳郡吳興太守品第五其餘萬戶以上郡守內史品第六不滿萬戶太守內史品第七其秩比二千石單車刺史加督進一品都督進二品太守加秩亦進一品都督進二品後魏以司隸部爲司州州置三刺史用六品宗室一人異姓二人比古之上中下三大夫郡置三太守用七品而太守上有刺史下有令長𨿽置而不臨民又置大都督總緝軍民北齊京師所治司州置牧淸都置尹余州置刺史郡置太守三等上州刺史淸都尹三品三等中州刺史三等上郡太守從三品三等下州刺史四品三等州郡制祿之法刺史守令下車各前取一時之秩上上州刺史與司州牧同歲秩八百匹上中上下五十匹爲差中上百匹爲差中中中下五十匹爲差下上百匹爲差下中下下五十匹爲差上郡太守歲秩五百匹降淸都尹五十匹上中上下各以五十匹爲差中上四十匹爲差中中中下三十匹爲差下上四十匹爲差下中下下三十匹爲差幹力聽�乃給幹輸絹十八匹放其身力則以州郡白直充後周雍州牧九命三萬戶以上州刺史正八命二萬戶以上州刺史八命一萬戶以上州刺史正七命五千戶以上州刺史七命京兆尹八命一萬五千戶以上郡守正七命五千戶以上郡守正六命一千戶以上郡守正五命一千戶以下郡守五命而刺史奉辭之日備列鹵簿又攺都督爲總管隋雍州牧從二品上州刺史正三品中州刺史從三品下州刺史正四品京兆尹正三品上郡太守從四品中郡太守從五品下郡太守正六品州又置總管以統余州並益揚荊謂之大總管視從二品中總管視正三品下總管視從三品其爲總管刺史皆加持節刺史太守皆計戶而給祿大州六百二十石其以四十石爲差於下下則三百石大郡三百四十石其下每以三十石爲差後開皇三年罷郡以州統縣煬帝卽位又罷州置郡郡置太守上郡從三品中郡正四品下郡從四品京兆河南俱謂之尹正三品舊制州有兵處刺史帶諸軍事以統之至是別置都尉副都尉領兵馬郡不復知兵矣其後郡各加置通守一人位次太守京兆河南則謂之內史而悉罷持節總管之名唐初又以郡爲州雍州雒州並置牧余州置刺史復以雒荊並幽交五州爲總管府總管與刺史皆號持節七年攺總管爲都督督十州者爲上都督不及者爲都督後又都督刺史加號使持節諸軍事而實無節但頒銅魚而已景云二年分置二十四都督糾察所管州刺史已下官人善惡畿內州不隸都督長壽元年又攺並州爲太原府神龍中罷之開元中攺爲太原府又始置節度使其後又置諸道采訪使皆以刺史爲之節度使以司戎事采訪使以聽民政天寶元年攺州爲郡攺刺史爲太守武徳元年攺郡爲州攺太守爲刺史又以益州爲成都府岐州爲鳳翔府蒲州爲河中府荊州爲江陵府乾元元年攺停采訪使俄置觀察處置使興元中以梁州爲興元府光化中以華州爲興徳府凡唐之制京兆河南太原尹從二品余尹從三品其屬僚有少尹而下大都督從二品中都督正三品下都督從三品屬官有長史而下大都督多親王爲之以長史領州務以領戶滿四萬已上曰上州刺史從三品戶滿二萬已上曰中州刺史正四品戶不及二萬曰下州刺史正四品其屬僚有別駕下都督而下所掌淸肅邦畿考核官吏宣布徳化撫和齊人勸課農桑惇諭五教每歲一巡屬縣觀風俗問百年錄囚徒卹鰥寡閱丁中務知百姓之疾五代之制並與唐同昔漢宣帝云與吾共治者惟良二千石乎夫一圻之地千乘之賦上承於王廟下熙於民務有刑辟之政有軍旅之事所謂生民休戚之所屬王室安危之所漸故得其人則成治非其材則受獘至乃仁慈以流聲淸白以飛譽禮讓以化俗公正以禦物不懾於威權不溺於榮利此良吏之最也巽�以取容依阿以附勢殖貨以厚己苛刻以求名不畏於簡書不卹於惸弱此姦吏之首也並用考其行事著之於篇

選任自舜典所載蓋十有二牧以訖於周重方伯連帥之任秦置郡守漢仍其制或郡或國錯峙於四封曰守曰相咸釐於兆姓專制千里其爲威重可知矣故推擇之際未嘗輕焉乃有密邇都邑俯介戎貊或豪猾恣橫或寇攘爲孽至乃干戈甫定水旱相仍罷羸賴其惠綏彊暴資其式遏繇是選循良之器求眞幹之用分符以往專城而居足以爲王廟之藩屏黔民之師長者矣

褒寵夫懋功賞善有國之令典也蓋夫長人之寄共治爲重實勸能之所先非庶尹之可擬中葉而下循吏繼踵乃有勤修厥職克揚善政彈擊豪橫完補雕瘵捍患屏寇務穡惇本式遏夷貊詳明獄犴淸白以自守傾竭而奉上苛慝不作繕治以時遺愛在民藹然垂裕而君人者莫不優異其爵秩便蕃其賜予或明詔申獎或延見勞問乃至崇進禮命嚴設圖像周旋宴喜臨視嘆息抑情從事起家延賞恩流闔境昭示溥率逮乎旣沒尙增追悼賵贈之禮名數有加躬臨以發哀節惠以著美方牘所載咸可徵焉

酷虐孔子曰道之以政齊之以刑民免而無恥老子曰其政察察其民缺缺故歷代史官以酷吏敍傳者其貶惡亦深矣自秦网凝密不務教化滅絕仁義殘及至親上之所行下有甚者至於守土之吏又何足論本其爲術出於法家故其禦民也若剃氏之去艸旣蘊崇之又行火焉漢承秦獘凡事簡易禁网�闊僅至刑措然吏二千石而下以能挫豪猾威震郡國爲己任者亦比比而有其獘也冰慘火烈鷹擊虎怒以刀鋸爲治具流膏血於境內急若束濕害過屠伯充積冤气鮮聞令終斯乃椎埋刻薄之人非鄕黨禮義之士任官苟失何世無之如狼牧羊誠非虛語則共理之政得不愼擇其循良也哉

譴讓秦開郡縣之制漢重牧守之選崇其服章授以符契自玆厥後其寄彌隆所以分字烝黎大暢王澤其有馮朱旛之軾黃堂之坐遐棄厥職罔思其憂忘卹緯之義昧守器之道奉制令而不謹決爰書而多誤或懦不事沈湎自安投刃乖方代庖違舊虧損於儀序受譏於謠詠以致綱紀廢墜圖籍參互枹鼓競發獄訟滋丰虧共治之規煩切責之詔旣速官謗用幹刑書皆著於篇以警厥後云

貪黷夫天子所與共治者惟良二千石爾嗟乎風教陵遲廉恥雕喪見得思義幾何人哉徇利之夫厚顏斯甚荷析圭剖符之寵膺百城千里之寄而乃割剝萌庶讎斂貨財見金而不見人知得而不知喪識多積之可樂暗厚亡之難悔貫盈惡稔顚沛隨之故君子辭富以求安知足以遠辱者豈徇名安節至性之所存抑失身殄祀古人之攸戒也由漢以來居長人之任彰貪墨之迹者悉條著於篇云大學衍義補

擇民之長周禮大司徒施教法於邦國都鄙使之各以教其所治民令五家爲比使之相保五比爲閭使之相受四閭爲族使之相葬五族爲黨使之相救五黨爲州使之相賙五州爲鄕使之相賓臣按此成周六鄕之法也合五家爲比比有長合五比二十五家爲閭閭有胥合四閭一百家爲族族有師合五族爲一黨黨五百家黨則有正合五黨爲一州州二千五百家州則有長萬二千五百家爲鄕合五州而爲之也鄕則有師有老有大夫焉鄭元曰百里內爲六鄕其外爲六遂鄕猶今畿內之地遂猶今外郡也王畿之內立爲六鄕而統之大司徒亦猶今畿內郡縣直隸六部云遂人掌邦之野以土地之圖經田野造縣鄙形體之法五家爲鄰五鄰爲裏四里爲酇五酇爲鄙五鄙爲縣五縣爲遂皆有地域溝樹之臣按此成周六遂之法也五家爲鄰鄰有長二十五家爲裏裏有宰一百家爲酇酇有長五百家爲鄙鄙有師二千五百家爲縣縣有正又有師焉萬二千五百家爲遂遂則有人有長又有大夫焉周制內有六鄕外有六遂鄕之所置比長閭胥族師黨正遂之所置鄰長裏宰酇長鄙師是卽漢之亭長三老嗇夫唐之里正坊正宋之保長耆長之任也我朝稽古定制於天下州縣每百一十戶爲一里十戶爲甲每甲有長在城謂之坊長或謂之廂長在外謂之里長或謂之社長保長十年而一役之役周而更造其籍事力有消長則�升降之又於每裏推一年老有徳者爲老人凡民間有戶婚田土�毆爭競一切小事付之聽決又制爲木鐸使貧而老者振之以警眾其詞曰孝順父母尊敬長上和睦鄰里教訓子孫各安生理毋作非爲其在赤縣也月朔京尹引赴禦前聽宣諭其制視古爲詳周而盡親而比事體歸一气類聯絡而我聖祖又制爲教民榜文昭示天下使之人人儆省世世遵守一編之中良法美意蓋與周官所載鄰比裏閭族黨宰長胥師所蒞之職殆相符合噫九重之髙而慮周閭閻之下萬幾之繁而思及田裏之微而又委曲詳悉如此其爲天下萬世計也深且遠矣唐柳宗元有言有裏胥而後有縣大夫有縣大夫而後有諸侯有諸侯而後有方伯連帥有方伯連帥而後有天子然則天子之與裏胥其貴賤𨿽懸絕而其任長人之責則一也夫人生不能無欲有欲不能無爭其爭也未嘗不起於細微於其萌芽而遏絕之於其旁近而禁止之則易爲力而不至於損傷且耳聞不若目見之眞意度不若心孚之切文移不如口諭之易此古人識治體者所以必重親民之任而與民最親者裏胥也漢人於鄕亭之任三老之設俾其勸導鄕裏助成風俗得與縣令丞尉以事相教復勿繇戍嘗以歲十月賜以酒肉或賜爵級及帛任之旣專優之又厚是以當世之士夫皆樂爲之如張敞朱博鮑宣仇香之徒方其微時亦嘗爲其鄕之亭長嗇夫不以爲浼也臣願明�有司愼重其選申明祖宗榜示之意必欲一一見之施行屬民而讀法必其如周之族師索鬼而祭祀必其如周之黨正如閭胥之辧其施捨如裏宰之行其秩敍如酇長之趨其耕耨稽其女工如閭師之任農耕事任圃樹事又如鄰長之相糾相受相糾使之有所警而不爲惡相受使之有所勸而必爲善夫如是將見禮教興行恩澤下究田裏無愁嘆之聲風移俗易比屋可封矣則𨿽四方嘉靖之休萬國咸寧之化其基本端在於此也伏惟聖明加之意焉秦滅諸侯以其地爲郡置守丞尉各一人

臣按此郡置守之始古者土分爲三公侯百里伯七十里子男五十里天子之邦國都鄙有六鄕六遂諸侯之國大國三鄕三遂次國二鄕二遂小國一鄕一遂所謂鄕遂視後世之州郡所謂鄕遂大夫視後世之牧守也漢武帝時董仲舒曰郡守縣令民之師帥所使承流而宣化也故師帥不賢則主徳不宣恩澤不流今吏旣亡教訓於下或不承用主上之法暴虐百姓與姦爲市貧窮孤弱冤苦失職甚不稱陛下之意是以陰陽錯繆氛气充塞羣生寡遂黎民未濟也臣按仲舒謂郡守縣令民之師帥謂之師所以教民也謂之帥所以率民也教民使之知禮義率民使之趨事功是則守令兼治教之責非但使之治簿書督財賦理詞訟而已也後世人主專責守令以吏治而於教化之事略不計焉失古人命官之意矣漢世去古未遠儒者論治猶有所本後世則視教化爲虛文矣宣帝拜刺史守相輒親見問觀其所由退而考察所行以質其言有名實不相應必知其所以然嘗稱曰庶民所以安其田裏而亡嘆息愁恨之心者政平訟理也與我共此者其惟良二千石乎以爲太守吏民之本也數變易則下不安民知其將久不可欺罔乃服從其教化故二千石有治理效輒以璽書勉厲增秩賜金或爵至關內侯公卿闕則選諸所表以次用之是故漢世良吏於是爲盛臣按史稱宣帝厲精爲治綜核名實信賞必罰此其厲精之實也夫上有責實之政則下有實用之效觀宣帝每拜守相必親見問及其退也又加考察焉考察旣得其實而後用之其用也又能久於其任使吏得以究其所施民得以安其所教賢者得以成其功不肖者難以匿其罪及其治效旣著或勉以璽書或增其爵秩選其所表者以次入爲公卿上之責實如此則爲守令者安敢不以實應之哉後世人主選任守令一切付之銓曹銓曹一切付之資格上之人略不有所甄別及其黜陟之際惟徇虛名不責實效往往賢否混殽眞贗相半非無賞罰之典而不足以示勸懲此郡邑所以少循良之政而閭裏所以多愁嘆之聲也歟宣帝詔曰蓋聞有功不賞有罪不誅𨿽唐虞猶不能以化天下今膠東相王成勞來不倦流民自占八萬餘口治有異等之效其賜成爵關內侯臣按此詔可見宣帝信賞必罰之政然史又謂或對帝言成僞增戶口以蒙顯賞是後吏多爲虛名由是觀之則帝之所以綜核名實者未必皆實也則凡其所謂親問考察名實不相應而知其所以然者豈盡然哉是故人君爲治惟誠之爲貴不察察以求立名不欣欣以求快意則不爲小人所窺伺而墮其術中矣又詔曰潁川太守霸宣布詔令百姓鄕化孝子弟弟貞婦順孫日以眾多田者讓畔道不拾遺養視鰥寡贍助貧窮獄或八年無重罪囚吏民鄕於教化興於行誼可謂賢人君子矣其賜爵關內侯黃金百斤後徵爲太子太傅遷禦史大夫又詔曰大司農邑廉潔守節退食自公亡疆外之交束脩之饋可謂淑人君子遭離凶災朕甚閔之其賜邑子黃金百斤以奉其祭祀臣按宣帝之於良吏不獨生而褒升之及其沒也猶賜金以奉其祭祀焉則夫當世之爲守宰者安得不思所以感發而思奮哉夫人臣之爲善恆苦於上下之隔絕而無由以上聞也上之人旣聞之播於詔書致其褒嘉一則曰賢人君子一則曰淑人君子爲人臣而得於上之稱贊如此生有餘榮死爲不朽自非下愚不移者孰肯甘小人之歸哉先是哀平間卓茂爲密令視民如子舉善而教吏民親愛不忍欺之數年教化大行道不拾遺後以病免歸光武卽位先訪求茂詔曰夫名冠天下當受天下重賞今以茂爲太傅封褒徳侯司馬光曰光武卽位之初羣雄競逐四海鼎沸彼摧堅陷敵之人權略詭辯之士方見重於世而獨能旌循良之吏置諸羣公之首宜其光復舊物享祚久長蓋由知所先務而得其本原故也明帝詔司隸刺史歲考長吏殿最以聞嘗謂羣臣曰郎官上應列宿出宰百里苟非其人則民受其殃是以難之故吏稱其官民安其業臣按國家設守令將使之奉宣徳意以爲民造福也顧乃殃其民又何用彼爲哉明帝生深宮之中居九重之上而念及民之受殃則當是時受其民而爲之牧者孰敢殃之哉𨿽然天下之所以爲吾民殃者不但一守令也守令中固欲有福吾民者而又有殃之者雜於其間則民亦無由以享其福矣吁奉天子民而居吏民之上者尙因明帝之言而思所以推類以求之哉章帝詔曰俗吏矯飾外貌似是而非朕甚厭之甚苦之安靜之吏悃愊無華日計不足月計有餘如襄城令劉方吏民同聲謂之不煩𨿽未有他異斯亦殆近之矣夫以苛爲察以刻爲明以輕爲徳以重爲威四者或興則下有怨心吾詔書數下冠蓋接道而吏不加理人或失職其咎安在勉思舊令稱朕意焉臣按章帝此詔切中古今俗吏之獘所謂安靜之吏悃愊無華日計不足月計有餘斯人也豈宣帝詔所謂淑人君子者歟是人非獨不易得且不易識也後世而有斯人安知其不以罷�不勝任目之哉老子曰其政悶悶其民醇醇又曰治國如烹小鮮擾之則亂章帝蓋有見於此矣順帝時左雄上疏曰寧民之道必在用賢用賢之道必存考黜吏數變則下不安業久於其事則民服教化臣愚所謂守相長吏有顯效者可就增秩勿移徙非父母喪不得去官吏職滿歲乃得辟舉王安石曰在位者數徙則不得久於其官故上不能狃習而知其事下不肯服馴而安其教賢者則其功不可以及其成不肖者則其罪不可以至於著若夫迎新將故之勞緣絕簿書之獘固其害之小者不足悉數也設官固皆當久於其任而至於所部者遠所任者重則尢宜久於其官而後可以責其有爲臣按九載黜陟之典始於唐虞後世任人惟西漢爲最久黃霸在潁川至於八年然未有一定之制惟我聖祖稽古定制始復有虞之典內外官三年一考六年再考中有平常不稱職者皆許其復任以冀其後效至於九年通考然後課其三考之功過以相乘除因以黜陟焉其於外官也中有善政著聞而爲吏民所告保者及部使者以聞卽行旌異之典其秩滿者則又增秩加官仍其舊任是以官安其職民安其生仕者無奔走道路之勞居者無送舊迎新之費百年以來率循是道近自選法淹滯以來乃行一切苟且之政數有變更甚非祖宗立法任人之初意況繼任之人與所退者無大相遠乎北齊制郡爲上中下三等每等又有上中下之差自上上郡至下下郡凡九等而縣之制亦如之隋如北齊之制楊尙希上表曰今或地無百里而數縣並置或戶不滿千而二郡分領僚眾費多租調歲減宜存要去閒並小爲大則國家不虧粟帛選舉易得賢良矣隋主從之唐制近畿之州爲四輔其餘爲六雄十望十緊及上中下之差縣有赤縣畿縣望縣緊縣上縣中縣下縣七等之差宋朝應天下諸縣除赤縣畿縣外四千戶爲望縣三千戶以上爲緊縣二千戶以上爲上縣千戶以上爲中縣不滿千戶爲中下五百戶以下爲下臣按北齊制郡爲九等唐宋制縣爲七等定其等差所以別疆域之廣狹人民之多寡均科差之輕重也因其所轄之廣狹所統之眾寡所蒞之繁簡量其所容度其所有而計其所出如是則無偏重之獘不均之患是亦人君平治天下之大端也我朝得國之初郡縣多循勝國之舊名稱間有不同疆域則初不異也方是時干戈甫定流徙未復人民無定數今則承平日久版籍旣定生齒日繁然而郡縣猶因其舊大小懸絕多寡絕倫固有一府統數十州縣者其最小者乃至僅有二三縣焉固有一縣隸七八百里者其最小者乃至不滿一里焉設官𨿽有全減之殊品級則無大小之異仰惟祖宗官制一定固不敢輕有攺革若夫斟酌唐宋之制以定府縣之等似若可行臣愚請分府爲上中下三等州縣之等亦如之上縣以編民百里爲率中縣五十里以上下縣四十里以下其縣之過百里者或升以爲州或析一以爲二縣縣之人民少者割附近裏分益之州之人民少者或降而爲縣或益之以近民而府亦然如此則官吏之所蒞者有繁簡以此次其殿最土地之所出者有厚薄以此科其財賦人民之所聚者有眾寡以此定其徭役將見疆域整齊事力均壹差賦公平太平之基端在此矣或謂祖宗成憲行之百年一旦攺革之孰任其咎哉曰浙之嘉興府止三縣宣徳間則析爲七矣景泰初元浙寇作而分溫處閩寇作而分建劍廣寇作而分南海與其析之於殘破之餘孰若置之於全盛之日哉矧今遠方縣道有地方四五百里跨三四縣間者人民去縣治旣遠往往負固武斷推理遇有勾攝公行旅拒官府恐致生變因循姑息前日之閩浙近日之荊襄可鑑也已唐太宗曰爲朕養民者惟在都督刺史朕嘗疏其名於屏風坐臥觀之得其在官善惡之迹皆注於名下以備黜陟縣令尢爲親民不可不擇元宗引見京畿縣令戒以惠養黎民之意又詔新除縣令試理人策惟韋濟詞理第一擢爲醴泉令中有不第者吏部侍郎坐左遷元宗又自選諸司長官有聲望者十一人爲諸州刺史命宰相百官餞於洛濱供張甚盛自爲詩親書贈之臣按唐之賢君太宗元宗爲盛一代致治之盛首稱貞觀開元夷考其所以致此者良由於畱意守令親民之官故也史謂�气嘉生燻爲太平垂祀三百與漢相埒致之之術非循吏謂何信矣哉唐元宗制選京官有才識者除都督刺史都督刺史有政迹者除京官使出入常均永爲定式又詔三省侍郎闕擇嘗任刺史者郎官闕擇嘗任縣令者張九齡曰古者刺史入爲三公郎官出宰百里今朝廷士入而不出其於私計甚自得也京師衣冠所聚聲名所出從容附會不勤而成是大利在於內而不在於外也宜遂科定其資凡不歷都督刺史𨿽有髙第不得任侍郎列卿不歷縣令𨿽有善政不得任臺郎給捨都督守令𨿽遠者使無十年任外如不爲此而救其失恐天下猶未治也臣按天生烝民不能自治而付之君君統萬民不能獨理而付之臣是則天之立君君之任臣無非以爲民而已故凡朝廷之上三公九卿百司庶尹何者而非爲民設哉不但置州縣設守令以爲民也自古聖帝明王知天爲民立己以爲君莫不以重民爲先務重乎民必重治民之官而於其所親近者尢重焉守令是已古人有言輕郡守縣令是輕民也民輕則天下國家輕矣自昔論治體者往往欲均內外之任使無偏重偏輕之患臣愚以爲在內之官蒞事者也在外之官蒞民者也蒞事者固助其君以治民又孰若蒞民者親代其君以施政於民者尢爲切要哉君以民爲天臣愚以爲事輕於民蒞民者比之蒞事者尢爲重也尢當優之以禮秩加之以恩典豈特均之云乎宣宗時於延陵爲建州刺史入辭宣宗曰建州去京師幾何對曰八千里宣宗曰卿到彼爲政善惡朕皆知之勿謂其遠此階前則萬里也蘇洵曰天下之埶近之可憂未若遠之可憂之深也近之官吏賢耶民譽之歌之不賢耶譏之謗之譽歌譏謗者眾則必傳傳則必達於朝廷是官吏之賢否易知也一夫不獲其所訴之刺史刺史不問則裹糧走京師緩不過旬月撾鼓叫號而有司不得不省矣是民有冤易訴也吏之賢否易知而民之冤易訴亂何從始耶遠方之民𨿽使盜跖爲之郡守檮杌饕餮爲之縣令郡縣之民羣嘲而聚罵者𨿽百千爲輩朝廷不知也白日執人於市誣以殺人𨿽其兄弟妻子亦不過訴之刺史不幸刺史又抑之則死且無告矣彼見郡縣守令據案執筆吏卒旁列箠械滿前駭然而喪膽矣則其謂京師天子所居者當復何如而又行數千里費且百萬富者尙或難之而貧者又何能乎故其民常多怨而易動故曰近而可憂未若遠之可憂之深也臣按王者於天下埶𨿽有遠近內外之殊然皆在吾一視之仁之中豈因其內外遠近而爲之輕重哉宣宗謂此階前卽萬里也然則萬里之外卽此階前從可知已蘇洵之言切中遠方官吏害民之獘人君居九重之上誠於選任守宰之際必愼重其人而不輕授又於陛辭之時親加戒勉視萬里之遠如階庭之間凡有施爲必加寬卹其守宰有克舉其職者輒不次擢用之視諸內地之吏反加優焉夫然則人人樂仕其地而遠方之民皆有賈父來晚之謠而無尹來殺我之怨矣宋神宗謂文彥博等選任知州未得善法曰朕每思祖宗百戰得天下今以一州生靈付庸人常痛心疾首臣按宋之得天下不盡出於戰也而爲其子孫者尙且痛心疾首不忍以其祖宗之生靈付之庸人之人矧我祖宗之天下眞得之百戰之餘烏可不擇其人而輕付之哉臣誦神宗此言不勝悚懼伏惟聖明畱神致思周書王啟監厥亂爲民曰無胥戕無胥虐至於敬寡至於屬婦合由以容王其效邦君越禦事厥命曷以引養引恬自古王若玆監罔攸辟蔡沈曰監三監之監康叔亦受畿內之民當時亦謂之監故武王以先王啟監意而告之也言王者所以開置監國者其治本爲民而已其命監之辭蓋曰無相與戕殺其民無相與虐害其民人之寡弱者則哀敬之使不失其所婦之窮獨者則聯屬之使有所歸保合其民率由是而容蓄之也且王所以責效邦君禦事者其命何以哉亦惟欲其引掖斯民於生養安全之地而已自古王者之命監若此汝今爲監其無所用乎刑辟以戕虐人可也陳大曰周禮建牧立監以維邦國自黃帝已立左右監以監視萬國乃諸侯之長也臣按三代以前立監以監邦國蓋於諸侯中擇其傑出者立爲之長以維持之自秦罷侯置守尉監則是於守尉之外別立官以監視之焉制𨿽不同其治同於爲民無相戕殺無相虐害哀敬之聯屬之保合其民由是以容蓄之而引掖之於生養安全之地而已漢初遣禦史監三輔郡察詞訟其後復置監察禦史文帝又遣丞相史出刺並督察禦史武帝始置部刺史以六條察郡國成帝更爲州牧未幾復爲刺史唐分天下爲十道置巡察使尋攺按察使後又攺采訪處置使又攺曰觀察使其有戎旅之地卽置節度使宋初置轉運使後又置提點刑獄凡有四司曰帥曰漕曰憲曰倉各自建臺每司各有長官掾佐臣按黃帝四監唐虞四嶽十二牧三代方伯連帥是皆後世監司之任但是時封建之制行所監者乃諸侯之國秦漢以來始立郡縣置守令地分而官眾所以監之者尢不可無一定之制漢以來𨿽設刺史州牧觀察節度轉運提刑等職然官無常制治無定署其流之獘乃至任分而不一權重而不掉𨿽有監察之名而無刺舉之實遂至吏無所懲而民不受惠也亦有之矣國初循勝國之制設行中書省旣而罷之分天下爲十三布政司司設布政參政參議各二員皆分左右以總一方承流宣化之任又設都指揮使司以掌軍政按察司以司憲度參峙並立謂之三司治署旣有一定之所官聯復有一定之制徳刑兼舉文武並用體制相維關絡相通自罷侯置守之後治外之制未有如此之詳且善者也又於每年遣禦史一員以巡按其地臨邊則專命大臣以鎭壓有事則分遣大臣以巡撫是以百年以來官無曠職民無宿冤而禍亂不作用此道也仰惟祖宗治外之制盡善盡美誠可謂超越百代者矣然所以振起而維持之者則又在乎聖子神孫焉昔人謂天下之本在於郡縣郡縣之責付之監司而其大綱總要則又專在朝廷誠能委任大臣俾之推擇監司豫於未用之先廣爲詢訪遇有員闕隨才選任或舉諸班行或拔自州郡或以職任�選或以異等超擢又於旣用之後責以實效果有異能卽加旌異顯有實迹不次明揚而不肖庸懦貪鄙之徒不顧其一家之哭如此則十三道之藩臬數十員之正佐皆得其人而郡縣無不良之吏田裏無不安之民矣致治之要端在乎此伏惟仁聖加之意焉天下生民不勝大幸宋神宗謂文彥博等曰諸道帥臣轉運使職任至重一道慘舒系焉宜謹擇其人久於其任漢宣循名責實須用此道彥博對曰爲治之要無以易此臣按神宗謂諸道使臣職任至重一道慘舒系焉臣嘗因是而推之一道之慘舒系於使臣則一郡之慘舒系於守佐一縣之慘舒系於令丞一鄕之慘舒系於裏胥可知已合鄕而爲縣合縣而爲郡合郡而爲道合諸道而一之則爲天下天下之大由諸道之積也道由郡積郡由縣積而縣又由一鄕之積也天下之大譬則人之一身焉一身之中外有四肢百體內有五臟六腑其气息之相通血�之周流無一時之可息無一處之可滯一時或息一處或滯則疾病生而瘡痏成矣病之所以致死者不必出自臟腑之中肢體之上一瘍生於指爪之間僅如黍米亦或可以致命知命君子不可以不之謹也是故善治天下者恆以其身視天下無尺寸之膚不愛則無尺寸之膚不養身一處乎宮庭氈�之上而心常存乎郡縣閭裏之中端居髙拱之時瞑目注想之際海宇之大百萬之眾系乎吾之一身一人之身不出戶庭之外何以周知而�及之哉致賴內外之羣臣內焉者爲吾舉綱而挈領外焉者爲吾承流而宣化焉耳朝著之間百官之眾可以目擊而聲呼也若夫四方八表之遠吾目不及見也吾耳不及聞也吾身不能親行而躬閱之也所以代吾施政教以安之者有監司焉監司之下有郡守也郡守之下有縣令也縣令之下有裏胥也地域有廣狹人民有眾寡政事有繁簡職任有崇卑其爲長民之任而爲吾教養斯民有功於我者則一而已孟子有言得乎丘民而爲天子天子之所以得乎丘民者政賴乎此四等人耳人主欲安其大寶之位以凝上天之命固祖宗之業全其身於安榮之地以爲子孫千萬年之計者烏可不以安民爲先務而欲安民者烏可不擇長民之人哉

郡守部名臣列傳一

漢

文翁按漢書循吏傳文翁廬江舒人也少好學通春秋以郡縣吏察舉景帝末爲蜀郡守仁愛好教化見蜀地辟陋有蠻夷風文翁欲誘進之乃選郡縣小吏開敏有材者張叔等十餘人親自飭厲遣詣京師受業博士或學律令減省少府用度買刀布蜀物賫計吏以遺博士數歲蜀生皆成就還歸文翁以爲右職用次察舉官有至郡守刺史者又修起學官於成都市中招下縣子弟以爲學官弟子爲除更繇髙者以補郡縣吏次爲孝弟力田常選學官僮子使在便坐受事每出行縣益從學官諸生明經飭行者與俱使傳教令出入閨合縣邑吏民見而榮之數年爭欲爲學官弟子富人至出錢以求之由是大化蜀地學於京師者比齊魯焉至武帝時乃令天下郡國皆立學校官自文翁爲之始云文翁終於蜀吏民爲立祠堂歲時祭祀不絕至今巴蜀好文雅文翁之化也按西溪叢話張崇文歷代小志文翁姓文名黨字仲翁景帝時爲蜀郡太守今漢書皆不載其名姑錄於此

韓延壽按漢書本傳延壽字長公燕人也徙杜陵少爲郡文學父義爲燕郎中刺王之謀逆也義諫而死燕人閔之是時昭帝富於春秋大將軍霍光持政徵郡國賢良文學問以得失時魏相以文學對策以爲賞罰所以勸善禁惡政之本也日者燕王爲無道韓義出身彊諫爲王所殺義無比干之親而蹈比干之節宜顯賞其子以示天下明爲人臣之義光納其言因擢延壽爲諫大夫遷淮陽太守治甚有名徙潁川潁川多豪彊難治國家常爲選良二千石先是趙廣漢爲太守患其俗多朋黨故構會吏民令相告訐一切以爲聰明潁川由是以爲俗民多怨讎延壽欲更攺之教以禮讓恐百姓不從乃歷召郡中長老爲鄕裏所信向者數十人設酒具食親與相對接以禮意人人問以謠俗民所疾苦爲陳和睦親愛銷除怨咎之路長老皆以爲便可施行因與議定嫁娶喪祭儀品略依古禮不得過法延壽於是令文學校官諸生皮弁執俎豆爲吏民行喪嫁娶禮百姓遵用其教賣偶車馬下裏僞物者棄之市道數年徙爲東郡太守黃霸代延壽居潁川霸因其迹而大治延壽爲吏上禮義好古教化所至必聘其賢士以禮待用廣謀議納諫爭舉行喪讓財表孝弟有行修治學宮春秋鄕射陳鐘鼓管弦盛升降揖讓及都試講武設斧鉞旌旗習射禦之事治城郭收賦租先明布告其日以期會爲大事吏民敬畏趨鄕之又置正五長相率以孝弟不得捨姦人閭裏阡陌有非常吏輒聞知姦人莫敢入界其始若煩後吏無追捕之苦民無箠楚之憂皆便安之接待下吏恩施甚厚而約誓明或欺負之者延壽痛自刻責豈其負之何以至此吏聞者自傷悔其縣尉至自刺死及門下掾自剄人救不殊因喑不能言延壽聞之對掾史涕泣遣吏醫治視厚復其家延壽嘗出臨上車騎吏一人後至�功曹議罰白還至府門門卒當車願有所言延壽止車問之卒曰孝經曰資於事父以事君而敬同故母取其愛而君取其敬兼之者父也今旦明府早駕久駐未出騎吏父來至府門不敢入騎吏聞之趨走出謁適會明府登車以敬父而見罰得毋虧大化乎延壽舉手輿中曰微子太守不自知過歸舍召見門卒卒本諸生聞延壽賢無因自達故代卒延壽遂待用之其納善聽諫皆此類也在東郡三歲令行禁止斷獄大減爲天下最入守左馮翊

魏相按漢書本傳相字弱翁濟陰定陶人也徙平陵少學易爲郡卒史舉賢良以對策髙第爲茂陵令頃之禦史大夫桑弘羊客詐稱禦史止傳丞不以時謁客怒縛丞相疑其有姦收捕案致其罪論棄客市茂陵大治後遷河南太守禁止姦邪豪彊畏服會丞相車千秋死先是千秋子爲雒陽武庫令自見失父而相治郡嚴恐久獲罪乃自免去相使掾追呼之遂不肯還相獨恨曰大將軍聞此令去官必以爲我用丞相死不能遇其子使當世貴人非我殆矣武庫令西至長安大將軍霍光果以責過相曰幼主新立以爲函谷京師之固武庫精兵所聚故以丞相弟爲關都尉子爲武庫令今河南太守不深惟國家大策苟見丞相不在而斥逐其子何淺薄也後人有告相賊殺不辜事下有司河南卒戍中都官者二三千人遮大將軍自言願復畱作一年以贖太守罪河南老弱萬餘人守關欲入上書關吏以聞大將軍用武庫令事遂下相廷尉獄久系逾冬會赦出復有詔守茂陵令遷揚州刺史考案郡國守相多所貶退相與丙吉相善時吉爲光祿大夫予相書曰朝廷已深知弱翁治行方且大用矣願少愼事自重臧器於身相心善其言爲霽威嚴居部二歲徵爲諫大夫復爲河南太守數年宣帝卽位徵相入爲大司農遷禦史大夫

王成按漢書循吏傳成不知何郡人也爲膠東相治甚有聲宣帝最先褒之地節三年下詔曰蓋聞有功不賞有罪不誅𨿽唐虞不能以化天下今膠東相成勞來不怠流民自占八萬餘口治有異等之效其賜成爵關內侯秩中二千石未及徵用會病卒官後詔使丞相禦史問郡國上計長吏守丞以政令得失或對言前膠東相成僞自增加以蒙顯賞是後俗吏多爲虛名云

黃霸按漢書循吏傳霸字次公懷陽陽夏人也以豪傑役使徙云陵霸少學律令喜爲吏武帝末以待詔入錢賞官補侍郎謁者坐同產有罪劾免後復入�沈黎郡補左馮翊二百石卒史馮翊以霸入財爲官不署右職使領郡錢�計簿書政以廉稱察補河東均輸長復察廉爲河南太守丞霸爲人明察內敏又習文法然溫良有讓足知善禦眾爲丞處議當於法合人心太守甚任之吏民愛敬焉自武帝末用法深昭帝立幼大將軍霍光秉政大臣爭權上官傑等與燕王謀作亂光旣誅之遂遵武帝法度以刑罰痛繩羣下由是俗吏尙嚴酷以爲能而霸獨用寬和爲名會宣帝卽位在民間時知百姓苦吏急也聞霸持法平召以爲廷尉正數決疑獄庭中稱平守丞相長史坐公卿大議庭中知長信少府夏侯勝非議詔書大不敬霸阿從不舉劾皆下廷尉系獄當死霸因從勝受尙書獄中再隃冬積三歲乃出語在勝傳勝出復爲諫大夫會左馮翊宋畸舉霸賢良勝又口薦霸於上擢霸爲揚州刺史三歲宣帝下詔曰制詔禦史其以賢良髙第揚州刺史霸爲潁川太守秩比二千石居官賜車蓋特髙一丈別駕主簿車緹油屏泥於軾前以彰有徳時上垂意於治數下恩澤詔書吏不奉宣太守霸爲選擇良吏分部宣布詔令令民咸知上意使郵亭鄕官皆畜雞豚以贍鰥寡貧窮者然後爲條教置父老師帥伍長班行之於民間勸以爲善防姦之意及務耕桑節用殖財種樹畜養去食�馬米鹽靡密初若煩碎然霸精力能推行之吏民見者語次尋繹問它陰伏以相參考嘗欲有所司察擇長年廉吏遣行屬令周密吏出不敢捨郵亭食於道旁烏攫其肉民有欲詣府口言事者適見之霸與語道此後日吏還謁霸霸見迎勞之曰甚苦食於道旁乃爲烏所盜肉吏大驚以霸具知其起居所問毫釐不敢有所隱鰥寡孤獨有死無以葬者鄕部書言霸具爲區處某所大木可以爲棺某亭豬子可以祭吏往皆如言其識事聰明如此吏民不知所出咸稱神明姦人去入它郡盜賊日少霸力行教化而後誅罰務在成就全安長吏許丞老病聾督郵白欲逐之霸曰許丞廉吏𨿽老尙能拜起送迎正頗重聽何傷且善助之毋失賢者意或問其故霸曰數易長吏送故迎新之費及姦吏緣絕簿書盜財物公私費耗甚多皆當出於民所易新吏又未必賢或不如其故徒相益爲亂凡治道去其太甚者耳霸以外寬內明得吏民心戶口歲增治爲天下第一徵守京兆尹秩二千石坐發民治馳道不先以聞又發騎士詣北軍馬不適士劾乏軍興連貶秩有詔歸潁川太守官以八百石居治如其前前後八年郡中愈治是時鳳凰神爵數集郡國潁川尢多天子以霸治行終長者下詔稱揚曰潁川太守霸宣布詔令百姓鄕化孝子弟弟貞婦順孫日以眾多田者讓畔道不拾遺養視鰥寡贍助貧窮獄或八年亡重罪囚吏民鄕於教化興於行誼可謂賢人君子矣書不云乎股肱良哉其賜爵關內侯黃金百斤秩中二千石而潁川孝弟有行義民三老力田皆以差賜爵及帛後數月徵霸爲太子太傅遷禦史大夫五鳳三年代丙吉爲丞相封建成侯食邑六百戶霸材長於治民及爲丞相總綱紀號令風采不及丙魏於定國功名損於治郡時然自漢興言治民吏以霸爲首爲丞相五歲甘露三年薨謚曰定侯

朱邑按漢書循吏傳邑字仲卿廬江舒人也少時爲舒桐鄕嗇夫廉平不苛以愛利爲行未嘗笞辱人存問耆老孤寡遇之有恩所部吏民愛敬焉遷補太守卒史舉賢良爲大司農丞遷北海太守以治行第一入爲大司農爲人淳厚篤於故舊然性公正不可交以私天子器之朝廷敬焉是時張敞爲膠東相與邑書曰明主遊心太古廣延茂士此誠忠臣竭思之時也直敞遠守劇郡馭於繩墨匈臆約結固�奇也𨿽有亦安所施足下以淸明之徳掌周稷之業猶饑者甘糟糠穰歲餘粱肉何則有亡之勢異也昔陳平𨿽賢須魏倩而後進韓信𨿽奇賴蕭公而後信故事各達其時之英俊若必伊尹呂望而後薦之則此人不因足下而進矣邑感敞言貢薦賢士大夫多得其助者身爲列卿居處儉節祿賜以共九族鄕黨家亡餘財神爵元年卒天子閔惜下詔稱揚曰大司農邑廉潔守節退食自公亡疆外之交束脩之饋可謂淑人君子遭離凶災朕甚閔之其賜邑子黃金百斤以奉其祭祀初邑病且死屬其子曰我故爲桐鄕吏其民愛我必葬我桐鄕後世子孫奉嘗我不如桐鄕民及死其子葬之桐鄕西郭外民果然爲邑起冢立祠歲時祠祭至今不絕

龔遂按漢書循吏傳遂字少卿山陽南平陽人也以明經爲官至昌邑郎中令事王賀賀動作多不正遂爲人忠厚剛毅有大節內諫爭於王外責傅相引經義陳禍福至於涕泣蹇蹇無已面刺王過王至掩耳起走曰郎中令善愧人及國中皆畏憚焉王卽位二十七日卒以淫亂廢昌邑羣臣坐陷王於惡不道皆誅死者二百餘人惟遂與中尉王陽以數諫爭得減死髡爲城旦宣帝卽位久之渤海左右郡歲饑盜賊並起二千石不能擒制上選能治者丞相禦史舉遂可用上以爲渤海太守時遂年七十餘召見形貌短小宣帝望見不副所聞心內輕焉謂遂曰渤海廢亂朕甚憂之君欲何以息其盜賊以稱朕意遂對曰海瀕遐遠不沾聖化其民困於饑寒而吏不卹故使陛下赤子盜弄陛下之兵於潢池中耳今欲使臣勝之邪將安之也上聞遂對甚悅答曰選用賢良固欲安之也遂曰臣聞治亂民猶治亂繩不可急也惟緩之然後可治臣願丞相禦史且無拘臣以文法得一切便宜從事上許焉加賜黃金贈遣乘傳至渤海界郡聞新太守至發兵以迎遂皆遣還移書�屬縣悉罷逐捕盜賊吏諸持鉏鉤田器者皆爲良民吏毋得問持兵者乃爲盜賊遂單車獨行至府郡中翕然盜賊亦皆罷渤海又多劫略相隨聞遂教令卽時解散棄其兵弩而持鉤鉏盜賊於是悉平民安土樂業遂乃開倉廩假貧民選用良吏尉安收養焉遂見齊俗奢侈好末技不田作乃躬率以儉約勸民務農桑令口種一樹楡百本五十本蔥一畦韭家二母彘五雞民有帶持刀劍者使賣劍買牛賣刀買犢曰何爲帶牛佩犢春夏不得不趨田畝秋冬課收斂益畜果實菱芡勞來循行郡中皆有畜積吏民皆富實獄訟止息數年上遣使者徵遂議曹王生願從功曹以爲王生素嗜酒亡節度不可使遂不忍逆從至京師王生日飲酒不視太守會遂引入宮王生醉從後呼曰明府且止願有所白遂還問其故王生曰天子卽問君何以治渤海君不可有所陳對宜曰皆聖主之徳非小臣之力也遂受其言旣至前上果問以治狀遂對如王生言天子說其有讓笑曰君安得長者之言而稱之遂因前曰臣非知此乃臣議曹教戒臣也上以遂年老不任公卿拜爲水衡都尉議曹王生爲水衡丞以褒顯遂雲水衡典上林禁苑共張官館爲宗廟取牲官職親卜上甚重之以官壽卒

召信臣按漢書循吏傳信臣字翁卿九江壽春人也以明經甲科爲郎出補�陽長舉髙第遷上蔡長其治視民如子所居見稱述超爲零陵太守病歸復徵爲諫議大夫遷南陽太守其治如上蔡信臣爲人勤力有方略好爲民興利務在富之躬耕勸農出入阡陌止捨離鄕亭稀有安居時行視郡中水泉開通溝瀆起水門提閼凡數十處以廣漑灌歲歲增加多至三萬頃民得其利蓄積有餘信臣爲民作均水約束刻石立於田畔以防分爭禁止嫁娶送終奢靡務出於儉約府縣吏家子弟好遊敖不以田作爲事輒斥罷之甚者案其不法以視好惡其化大行郡中莫不耕稼力田百姓歸之戶口增培盜賊獄訟衰止吏民親愛信臣號之曰召父荊州刺史奏信臣爲百姓興利郡以殷富賜黃金四十斤遷河南太守治行常爲第一復數增秩賜金竟寧中徵爲少府列於九卿奏請上林諸離遠宮館希幸禦者勿復繕治共張又奏省樂府黃門倡優諸戲及宮館兵弩什器減過大半太官園種冬生蔥韭菜茹覆以屋廡晝夜蘊火待溫气乃生信臣以爲此皆不時之物有傷於人不宜以奉供養及它非法食物悉奏罷省費歲數千萬信臣年老以官卒元始四年詔書祀百辟卿士有益於民者蜀郡以文翁九江以召父應詔書歲時郡二千石率官屬行禮奉祠信臣冢而南陽亦爲立祠

朱買臣按漢書本傳買臣字翁子吳人也家貧好讀書不治產業常艾薪樵賣以給食擔束薪行且誦書其妻亦負戴相隨數止買臣毋歌嘔道中買臣愈益疾歌妻羞之求去買臣笑曰我年五十當富貴今已四十餘矣女苦日久待我富貴報女功妻恚怒曰如公等終餓死溝中耳何能富貴買臣不能畱卽聽去其後買臣獨行歌道中負薪墓間故妻與夫家俱上冢見買臣饑寒呼飯飲之後數歲買臣隨上計吏爲卒將重車至長安詣闕上書書久不報待詔公車糧用乏上計吏卒更乞�之會邑子嚴助貴幸薦買臣召見說春秋言楚詞帝甚說之拜買臣爲中大夫與嚴助俱侍中是時方築朔方公孫弘諫以爲罷敝中國上使買臣難詘弘語在弘傳後買臣坐事免久之召待詔是時東越數反復買臣因言故東越王居保泉山一人守險千人不得上今聞東越王更徙處南行去泉山五百里居大澤中今發兵浮海直指泉山陳舟列兵席捲南行可破滅也上拜買臣會稽太守上謂買臣曰富貴不歸故鄕如衣繡夜行今子何如買臣頓首辭謝詔買臣到郡治樓船備糧食水戰具須詔書到軍與俱進初買臣免待詔常從會稽守邸者寄居飯食拜爲太守買臣衣故衣懷其印綬步歸郡邸直上計時會稽吏方相與羣飲不視買臣買臣入室中守邸與共食食且飽少見其綬守邸怪之前引其綬視其印會稽太守章也守邸驚出語上計掾吏皆醉大呼曰妄誕耳守邸曰試來視之其故人素輕買臣者入視之還走疾呼曰實然坐中驚駭白守丞相推排陳列中庭拜謁買臣徐出戶有頃長安�吏乘駟馬車來迎買臣遂乘傳去會稽聞太守且至發民除道縣吏並送迎車百餘乘入吳界見其故妻妻夫治道買臣駐車呼令後車載其夫妻到太守舍置園中給食之居一月妻自經死買臣乞其夫錢令葬悉召見故人與飲食諸嘗有恩者皆報復焉居歲餘買臣受詔將兵與橫海將軍韓說等俱擊破東越有功徵入爲主爵都尉列於九卿數年坐法免官復爲丞相長史張湯爲禦史大夫始買臣與嚴助俱侍中貴用事湯尙爲小吏趨走買臣等前後湯以廷尉治淮南獄排陷嚴助買臣怨湯及買臣爲長史湯數行丞相事知買臣素貴故陵折之買臣易湯坐�上弗爲禮買臣深怨常欲死之後遂告湯陰事湯自殺上亦誅買臣買臣子山拊官至郡守右扶風

何並按漢書本傳並字子廉祖父以吏二千石自平輿徙平陵並爲郡吏至大司空掾事何武武髙其志節舉能治劇爲長陵令道不拾遺初�成太后外家王氏貴而侍中王林卿通輕俠傾京師後坐法免賓客愈盛歸長陵上冢因畱飲連日並恐其犯法自造門上謁謂林卿曰冢間單外君宜以時歸林卿曰諾先是林卿殺婢�埋冢捨並具知之以非己時又見其新免故不發舉欲無令畱界中而已卽且遣吏奉謁傳送林卿素驕�於賓客並度其爲變儲兵馬以待之林卿旣去北度涇橋令騎奴還至寺門拔刀剝其建鼓並自從吏兵追林卿行數十里林卿迫窘乃令奴冠其冠被其襜褕自代乘車從童騎身變服從間徑馳去會日暮追及收縛冠奴奴曰我非侍中奴耳並心自知已失林卿乃曰王君困自稱奴得脫死邪叱吏斷頭持還縣所剝鼓置都亭下署曰故侍中王林卿坐殺人埋冢捨使奴剝寺門鼓吏民驚駭林卿因亡命眾庶歡嘩以爲實死成帝太后以�成太后愛林卿故聞之涕泣爲言哀帝哀帝問狀而善之遷並隴西太守徙潁川太守代陵陽嚴詡詡本以孝行爲官謂掾史爲師友有過輒閉合自責終不大言郡中亂王莽遣使徵詡官屬數百人爲設祖道詡據地哭掾史曰明府吉徵不宜若此詡曰吾哀潁川士身豈有憂哉我以柔弱徵必選剛猛代代到將有僵僕者故相弔耳詡至拜爲美俗使者是時潁川鍾元爲尙書令領廷尉用事有權弟威爲郡掾臧千金並爲太守過辭鍾廷尉廷尉免冠爲弟請一等之罪願蚤就髡鉗並曰罪在弟身與君律不在於太守元懼馳遣人呼弟陽翟輕俠趙季李款多畜賓客以气力漁食閭裏至姦人婦女持吏長短從橫郡中聞並且至皆亡去並下車求勇猛曉文法吏且十人使文吏治三人獄武吏往捕之各有所部敕曰三人非負太守乃負王法不得不治鍾威所犯多在敕前驅使入函谷關勿令污民間不入關乃收之趙李桀惡𨿽遠去當得其頭以謝百姓鍾威負其兄止雒陽吏格殺之亦得趙李它郡持頭還並皆縣頭及其具獄於市郡中淸靜表善好士見紀潁川名次黃霸性淸廉妻子不至官舍數年卒疾病召丞掾作先令書曰告子恢吾生素餐日久死𨿽當得法賻勿受葬爲小�亶容下棺恢如父言王莽擢恢爲關都尉建武中以並孫爲郎

文齊按梓潼士女志齊字子奇梓潼人也孝平帝末以城門校尉爲犍爲屬國遷益州太守造開稻田民咸賴之公孫述時拒郡不服述拘其妻子許之公侯招之不應乃遣使由交址貢獻河北述平世祖嘉之徵拜鎭遠將軍封成義侯南中咸爲立祠子忳有令徳爲北海太守按冊府元龜文齊廣漢人王莽末益州羣夷起兵殺郡守以齊爲太守造起陂池開通漑灌田千餘頃

費貽按廣東通誌貽四川犍爲人少好學有志操爲鄕黨推重王莽末公孫述據蜀僭號貽漆身爲癩狂以避之退藏山藪十餘年述滅後光武聞其賢下詔徵之仕合浦太守�政淸簡民懷其徳世傳合浦江山皆廉名者由貽廉故云

後漢一

衛颯按後漢書循吏傳颯字子產河內修武人也家貧好學問隨師無糧常傭以自給王莽時仕郡歷州宰建武二年辟大司徒鄧禹府舉能案劇除侍禦史襄城令政有名迹遷桂陽太守郡與交州接境頗染其俗不知禮則颯下車修庠序之教設婚姻之禮�年間邦俗從化先是含洭湞陽曲江三縣越之故地武帝平之內屬桂陽民居深山濱溪谷習其風土不出田租去郡遠者或且千里吏事往來輒發民乘船名曰傳役每一吏出徭及數家百姓苦之颯乃鑿山通道五百餘里列亭傳置郵驛於是役省勞息姦吏杜絕流民稍還漸成聚邑使輸租賦同之平民又來陽縣出鐵石佗郡民庶常依因聚會私爲冶鑄遂招來亡命多致姦盜颯乃上起鐵官罷斥私鑄歲所增入五百餘萬颯理卹民事居官如家其所施政莫不合於物宜視事十年郡內淸理二十五年徵還光武欲以爲少府會颯被疾不能拜起�以桂陽太守歸家須後詔書居二歲載病詣闕自陳困篤乃收印綬賜錢十萬後卒於家南陽茨充代颯爲桂陽亦善其政教民種殖桑柘麻紵之屬勸令養蠶織屨民得利益焉

茨充按後漢書衛颯傳注充字子河宛人也初舉孝廉之京師同侶馬死充到前亭�捨車持馬還相迎鄕裏號之曰一馬兩車茨子河也元和中荊州刺史上言臣行部入長沙界觀者皆徒跣臣問禦佐曰人無履亦苦之否禦佐對曰十二月盛寒時並多剖裂血出燃火燎之春溫或膿潰建武中桂陽太守茨充教人種桑蠶人得其利至今江南頗知桑蠶織屨皆充之化也

任延按後漢書循吏傳延字長孫南陽宛人也年十二爲諸生學於長安明詩易春秋顯名太學學中號爲任聖童值倉卒避兵之隴西時隗囂已據四郡遣使請延延不應更始元年以延爲大司馬屬拜會稽都尉時年十九迎官驚其壯及到靜泊無爲惟先遣饋禮祠延陵季子時天下新定道路未通避亂江南者皆未還中土會稽頗稱多士延到皆聘請髙行如董子儀嚴子陵等敬待以師友之禮掾吏貧者�分奉祿以賑給之省諸卒令耕公田以周窮急每時行縣�使慰勉孝子就餐飯之吳有龍丘萇者隱居太末志不降辱王莽時四輔三公連辟不到掾吏白請召之延曰龍丘先生躬徳履義有原憲伯夷之節都尉埽灑其門猶懼辱焉召之不可遣功曹奉謁修書記致醫藥吏使相望於道積一歲萇乃乘輦詣府門願得先死備錄延辭讓再三遂署議曹祭酒萇尋病卒延自臨殯不朝三日是以郡中賢士大夫爭往宦焉建武初延上書願乞骸骨歸拜王庭詔徵爲九眞太守光武引見賜馬雜繒令妻子畱洛陽九眞俗以射獵爲業不知牛耕民常告糴交址每致困乏延乃令鑄作田器教之墾辟田疇歲歲開廣百姓充給又駱越之民無嫁娶禮法各因淫好無適對匹不識父子之性夫婦之道延乃移書屬縣各使男年二十至五十女年十五至四十皆以年齒相配其貧無禮聘令長吏以下各省奉祿以賑助之同時相娶者二千餘人是歲風雨順節�稼丰衍其產子者始知種姓咸曰使我有是子者任君也多名子爲任於是僥外蠻夷夜郎等慕義保塞延遂止罷偵戍卒初平帝時漢中錫光爲交址太守教導民夷漸以禮義化聲侔於延王莽末閉境拒守建武初遣使貢獻封鹽水侯領南華風始於二守焉延視事四年徵詣洛陽以病稽畱左轉睢陽令九眞吏人生爲立祠拜武威太守帝親見戒之曰善事上官無失名譽延對曰臣聞忠臣不私私臣不忠履正奉公臣子之節上下雷同非陛下之福善事上官臣不敢奉詔帝嘆息曰卿言是也旣之武威時將兵長史田紺郡之大姓其子弟賓客爲人暴害延收紺系之父子賓客伏法者五六人紺少子尙乃聚會輕薄數百人自號將軍夜來攻郡延卽發兵破之自是威行境內吏民累息郡北當匈奴南接種羌民畏寇抄多廢田業延到選集武略之士千人明其賞罰令將雜種胡騎休屠黃石屯據要害其有警急逆擊追討鹵恆多殘傷遂絕不敢出河西舊少雨澤乃爲置水官吏修理溝渠皆蒙其利又造立校官自掾吏子孫皆令詣學受業復其徭役章句旣通悉顯拔榮進之郡遂有儒雅之士後坐擅誅羌不先上左轉召陵令顯宗卽位拜潁川太守永平二年徵會辟雍因以爲河內太守視事九年病卒少子愷官至太常

寇恂按後漢書本傳恂字子翼上谷昌平人也光武南定河內而更始大司馬朱鮪等盛兵據洛陽又並州未安光武難其守問於鄧禹曰諸將誰可使守河內者禹曰昔髙祖任蕭何於關中無復西顧之憂所以得專精山東終成大業今河內帶河爲固戶口殷實北通上黨南迫洛陽寇恂文武備足有牧人禦眾之才非此子莫可使也乃拜恂河內太守行大將軍事光武謂恂曰河內完富吾將因是而起昔髙祖畱蕭何鎭關中吾今委公以河內堅守轉運給足軍糧率厲士馬防遏它兵勿令北度而已光武於是復北徵燕代恂移書屬縣講兵肄射伐淇園之竹爲矢百餘萬養馬二千匹收租肆百萬斛轉以給軍朱鮪聞光武北而河內孤使討難將軍蘇茂副將賈彊將兵三萬餘人度鞏河攻溫檄書至恂卽勒軍馳出並移告屬縣發兵會於溫下軍吏皆諫曰今洛陽兵度河前後不絕宜待眾軍畢集乃可出也恂曰溫郡之藩蔽失溫則郡不可守遂馳赴之旦日合戰而偏將軍馮異遣救及諸縣兵適至士馬四集幡旗蔽野恂乃令士卒乘城鼓噪大呼言曰劉公兵到蘇茂軍聞之陳動恂因奔擊大破之追至洛陽遂斬賈彊茂兵自投河死者數千生獲萬餘人恂與馮異過河而還自是洛陽震恐城門晝閉時光武傳聞朱鮪破河內有頃恂檄至大喜曰吾知寇子翼可任也諸將軍賀因上尊號於是卽位時軍食急乏恂以輦車驪駕轉輸前後不絕尙書升斗以稟百官帝數策書勞問恂同門生茂陵董崇說恂曰上新卽位四方未定而君侯以此時據大郡內得人心外破蘇茂威震鄰敵功名發聞此讒人側目怨禍之時也昔蕭何守關中悟鮑生之言而髙祖悅今君所將皆宗族昆弟也無乃當以前人爲鏡戒恂然其言稱疾不視事帝將攻洛陽先至河內恂求從軍帝曰河內未可離也數固請不聽乃遣兄子寇張姊子谷崇將突騎願爲軍鋒帝善之皆以爲偏將軍建武二年恂坐系考上書者免是時潁川人嚴終趙惇聚眾萬餘與密人賈期連兵爲寇恂免數月復拜潁川太守與破姦將軍侯進俱擊之數月斬期首郡中悉平定封恂雍奴侯邑萬戶執金吾賈復在汝南部將殺人於潁川恂捕得系獄時尙艸創軍營犯法率多相容恂乃戮之於市復以爲恥嘆還過潁川謂左右曰吾與寇恂並列將帥而今爲其所陷大丈夫豈有懷侵怨而不決之者乎今見恂必手劍之恂知其謀不欲與相見谷崇曰崇將也得帶劍侍側卒有變足以相當恂曰不然昔藺相如不畏秦王而屈於廉頗者爲國也區區之趙尙有此義吾安可以忘之乎乃�屬縣盛供具儲酒醪執金吾軍入界一人皆兼二人之饌恂乃出迎於道稱疾而還賈復勒兵欲追之而吏士皆醉遂過去恂遣谷崇以狀聞帝乃徵恂恂至引見時復先在坐欲起相避帝曰天下未定兩虎安得私鬥今日朕分之於是並坐極歡遂共車同出結友而去恂歸潁川三年遣使者卽拜爲汝南太守又使驃騎將軍杜茂將兵助恂討盜賊盜賊淸靜郡中無事恂素好學乃修鄕校教生徒聘能爲左氏春秋者親受學焉七年代朱浮爲執金吾明年從車駕擊隗囂而潁川盜賊羣起帝乃引軍還謂恂曰潁川迫近京師當以時定惟念獨卿能平之耳從九卿復出以憂國可知也恂對曰潁川剽輕聞陛下遠逾阻險有事隴蜀故狂狡乘間相詿誤耳如聞乘輿南向賊必惶怖歸死臣願執銳前驅卽日車駕南徵恂從至潁川盜賊悉降而竟不拜郡百姓遮道曰願從陛下復借寇君一年乃畱恂長社鎭撫吏人受納余降初隗囂將安定髙峻擁兵萬人據髙平第一帝使待詔馬援招降峻由是河西道開中郎將來歙承制拜峻通路將軍封關內侯後屬大司馬吳漢共圍囂於冀及漢軍退峻亡歸故營復助囂拒隴阺及囂死峻髙平畏誅堅守建威大將軍耿弇率大中大夫竇士武威太守梁統等圍之一歲不拔十年帝入關將自徵之恂時從駕諫曰長安道理居中應接近便安定隴西必懷震懼此從容一處可以制四方也今士馬疲倦方履險阻非萬乘之固前年潁川可爲至戒帝不從進軍及汧峻猶不下帝議遣使降之乃謂恂曰卿前止吾此舉今爲吾行也若峻不卽降引耿弇等五營擊之恂奉璽書至第一峻遣軍師皇甫文出謁辭禮不屈恂怒將誅文諸將諫曰髙峻精兵萬人率多彊弩西遮隴道連年不下今欲降之而反戮其使無乃不可乎恂不應遂斬之遣其副歸告峻曰軍師無禮已戮之矣欲降急降不欲固守峻惶恐卽日開城門降諸將皆賀因曰敢問殺其使而降其城何也恂曰皇甫文峻之腹心其所取計者也今來辭意不屈必無降心全之則文得其計殺之則峻亡其膽是以降耳諸將皆曰非所及也遂傳峻還洛陽恂經明行修名重朝廷所得秩奉厚施朋友故人及從吏士常曰吾因士大夫以致此其可獨享之乎時人歸其長者以爲有宰相器十二年卒謚曰威侯子損嗣恂同產弟及兄子姊子以軍功封列侯者凡八人終其身不傳於後初所與謀閔業者恂數爲帝言其忠賜爵關內侯官至遼西太守十三年復封損庶兄壽爲洨侯後徙封損扶柳侯損卒子釐嗣徙封商鄕侯釐卒子襲嗣恂女孫爲大將軍鄧騭夫人由是寇氏得志於永初間恂曾孫榮

李忠按後漢書本傳忠字仲都東萊黃人也建武二年更封中水侯食邑三千戶其年徵拜五官中郎將從平龐萌董憲等六年遷丹陽太守是時海內新定南方海濱江淮多擁兵據土忠到郡招懷降附其不服者悉誅之旬月皆平忠以丹陽越俗不好學嫁娶禮儀衰於中國乃爲起學校習禮容春秋鄕飲選用明經郡中向慕之墾田增多三歲間流民占著者五萬餘口十四年三公奏課爲天下第一遷豫章太守病去官徵詣京師十九年卒

蔡茂按後漢書本傳茂字子禮河南懷人也哀平間以儒學顯徵試博士對策陳災異以髙等擢拜議郎遷侍中遇王莽居攝以病自免不仕莽朝會天下擾亂茂素與竇融善因避難歸之融欲以爲張掖太守固辭不就每所餉給計口取足而已後與融俱徵復拜議郎再遷廣漢太守有政績稱時陰氏賓客在郡界多犯吏禁茂�糾案無所回避會洛陽令董宣舉糾湖陽主帝始怒收宣旣而赦之茂喜宣剛正欲令朝廷禁制貴戚乃上書曰臣聞興化致教必由進善康國寧人莫大理惡陛下聖徳重興再隆大命卽位以來四海晏然誠宜夙興夜寐𨿽休勿休然頃者貴戚椒房之家數因恩埶干犯吏禁殺人不死傷人不論臣恐繩墨棄而不用斧斤廢而不舉近湖陽公主奴殺人西市而與主共輿出入宮省逋罪積日冤魂不報洛陽令董宣直道不顧幹主討姦陛下不先澄審召欲加箠當宣受怒之初京師側耳及其蒙宥天下拭目今者外戚憍逸賓客放濫宜�有司案理姦罪使執平之吏永申其用以厭遠近不緝之情光武納之建武二十年代戴涉爲司徒在職淸儉匪懈二十三年薨於位時年七十二賜東園梓棺賻贈甚厚茂初在廣漢夢坐大殿極上有三穗禾茂跳取之得其中穗輒復失之以問主簿郭賀賀離席慶曰大殿者宮府之形象也極而有禾人臣之上祿也取中穗是中臺之位也於字禾失爲秩𨿽曰失之乃所以得祿秩也衮職有闕君其補之旬月而茂徵焉乃辟賀爲掾

杜詩按後漢書本傳詩字公君河內汲人也少有才能仕郡功曹有公平稱更始時辟大司馬府建武元年歲中三遷爲侍禦史安集洛陽時將軍蕭廣放縱兵士暴橫民間百姓惶擾詩�曉不攺遂格殺廣還以狀聞世祖召見賜以棨戟復使之河東誅降逆賊楊異等詩到大陽聞賊規欲北度乃與長史急焚其船部勒郡兵將突騎�擊斬異等賊遂剪滅拜成臯令視事三歲舉政尢異再遷爲沛郡都尉轉汝南都尉所在稱治七年遷南陽太守性節儉而政治淸平以誅暴立威善於計略省愛民役造作水排鑄爲農器用力少見功多百姓便之又修治陂池廣拓土田郡內比室殷足時人方於召信臣故南陽爲之語曰前有召父後有杜母詩自以無勞不安久居大郡求欲降避功臣乃上疏曰陛下亮成天工克濟大業偃兵修文羣帥反旅海內合和萬世蒙福天下幸甚惟匈奴未譬聖徳威侮二垂陵虐中國邊民虛耗不能自守臣恐武猛之將𨿽勤亦未得解甲櫜弓也夫勤而不息亦怨勞而不休亦怨怨恨之師難復責功臣伏睹將帥之情功臣之望冀一休足於內郡然後卽戎出命不敢有恨臣愚以爲師克在和不在眾陛下𨿽垂念北邊亦當頗泄用之昔湯武善禦眾故無忿鷙之師陛下起兵十有三年將帥和睦士卒鳧藻今若使公卿郡守出於軍壘則將帥自厲士卒之復比於宿衛則戎士自百何者天下已安各重性命大臣以下咸懷樂土不讎其功而厲其用無以勸也陛下誠宜虛缺數郡以俟振旅之臣重復厚賞加於久役之士如此緣邊屯戍之師競而忘死乘城拒塞之吏不辭其勞則烽火精明守戰堅固聖王之政必因人心今猥用愚薄塞功臣之望誠非其宜臣詩伏自惟忖本以史吏一介之才遭陛下創制大業賢俊在外空乏之間超受大恩收養不稱奉職無效久竊祿位令功臣懷慍誠惶誠恐八年上書乞避功徳陛下殊恩未許放退臣詩蒙恩尢深義不敢苟冒虛請誠不勝至願願退大郡受小職及臣齒壯力能經營劇事如使臣詩必有補益復受大位𨿽析珪授爵所不辭也惟陛下哀矜帝惜其能遂不許之詩雅好推賢數進知名士淸河劉統及魯陽長董崇等初禁网尙簡但以璽書發兵未有虎符之信詩上疏曰臣聞兵者國之凶器聖人所愼舊制發兵皆以虎符其餘徵調竹使而已符策合會取爲大信所以明著國命斂持威重也間者發兵但用璽書或以詔令如有姦人詐僞無由知覺愚以爲軍旅尙興賊鹵未殄徵兵郡國宜有重�可立虎符以絕姦端昔魏之公子威傾鄰國猶假兵符以解趙圍若無如姬之仇則其功不顯事有煩而不可省費而不得已蓋謂此也書奏從之詩身𨿽在外盡心朝廷讜言善策隨事獻納視事七年政化大行十四年坐遣客爲弟報仇被徵會病卒司隸校尉鮑永上書言詩貧困無田宅喪無所歸詔使治喪郡邸賻絹千匹

郭伋按後漢書本傳伋字細侯扶風茂陵人也髙祖父解武帝時以任俠聞父梵爲蜀郡太守伋少有志行哀平間辟大司空府三遷爲漁陽都尉王莽時爲上谷大尹遷並州牧更始新立三輔連被兵寇百姓震駭彊宗右姓各擁眾保營莫肯先附更始素聞伋名徵拜左馮翊使鎭撫百姓世祖卽位拜雍州牧再轉爲尙書令數納忠諫爭建武四年出爲中山太守明年彭寵滅轉爲漁陽太守漁陽旣離王莽之亂重以彭寵之敗民多猾惡寇賊充斥伋到示以信賞糾戮渠帥盜賊銷散時匈奴數抄郡界邊境苦之伋整勒士馬設攻守之略匈奴畏憚遠迹不敢復入塞民得安業在職五歲戶口增倍後潁川盜賊羣起九年徵拜潁川太守召見辭謁帝勞之曰賢能太守去帝城不遠河九里冀京師並蒙福也君𨿽精於追捕而山道險厄自斗當一士耳深宜愼之伋到郡招懷山賊陽夏趙宏襄城召吳等數百人皆束手詣伋降悉遣歸附農因自劾專命帝美其策不以咎之後宏吳等黨與聞伋威信遠自江南或從幽冀不期俱降駱驛不絕十一年省朔方刺史屬並州帝以盧芳據北土乃調伋爲並州牧過京師謝恩帝卽引見並召皇太子諸生宴語終日賞賜車馬衣服什物伋因言選補眾職當簡天下賢俊不宜專用南陽人帝納之伋前在並州素結恩徳及後入界所到縣邑老幼相攜逢迎道路所過問民疾苦聘求耆徳雄俊設幾杖之禮朝夕與參政事始至行部到西河美稷有童兒數百各騎竹馬道次迎拜伋問兒曹何自遠來對曰聞使君到喜故來奉迎伋辭謝之及事訖諸兒復送至郭外問使君何日當還伋謂別駕從事計日當告之行部旣還先期一日伋爲違信於諸兒遂止於野亭須期乃入是時朝廷多舉伋可爲大司空帝以並部尙有盧芳之儆且匈奴未安欲使久於其事故不召伋知盧芳夙賊難卒以力制常嚴烽候明購賞以結寇心芳將隋昱遂謀脇芳降伋芳乃亡入匈奴伋以老病上書乞骸骨二十二年徵爲大中大夫賜宅一區及帷帳錢谷以充其家伋輒散與宗親九族無所遺余明年卒時年八十六帝親臨弔賜冢塋地

王景按後漢書循吏傳景字仲通樂浪邯人也八世祖仲本瑯邪不其人好道術明天文諸呂作亂齊哀王襄謀發兵而數問於仲及濟北王興居反欲委兵師仲仲懼禍及乃浮海東奔樂浪山中因而家焉父閎爲郡三老更始敗土人王調殺郡守劉憲自稱大將軍樂浪太守建武六年光武遣太守王遵將兵擊之至遼東閎與郡決曹史楊邑等共殺調迎遵皆封爲列侯閎獨讓爵帝奇而徵之道病卒景少學易遂廣窺眾書又好天文術數之事沈深多伎藝辟司空伏恭府時有薦景能理水者顯宗詔與將作謁者王吳共作修浚儀渠吳用景�流法水乃不復爲害初平帝時河汴決壞未及得修建武十年陽武令張汜上言河決積久日月侵毀濟渠所漂數十許縣修理之費其功不難宜攺修堤防以安百姓書奏光武卽爲發卒方營河功而浚儀令樂俊復上言昔元光之間人庶熾盛緣堤墾殖而瓠子河決尙二十餘年不卽擁塞今居家稀少田地饒廣𨿽未修理其患猶可且新被兵革方興力役勞怨旣多民不堪命宜須平靜更議其事光武得此遂止後汴渠東侵日月彌廣而水門故處皆在河中兗豫百姓怨嘆以爲縣官恆興佗役不先民急永平十二年議修汴渠乃引見景問以理水形便景陳其利害應對敏給帝善之又以嘗修浚儀功業有成乃賜景山海經河渠書禹貢圖及錢帛衣物夏遂發卒數十萬遣景與王吳修渠築堤自滎陽東至千乘海口千餘里景乃商度地勢鑿山阜破砥埶直溝澗防遏衝要疏決壅積十里立一水門令更相洄注無復潰漏之患景𨿽簡省役費然猶以百億計明年夏渠成帝親自巡行詔濱河郡國置河堤員史如西京舊制景由是知名王吳及諸從事掾吏皆增秩一等景三遷爲侍禦史十五年從駕東巡狩至無鹽帝美其功績拜河堤謁者賜車馬縑錢建初七年遷徐州刺史先是杜陵杜篤奏上論遷都欲令車駕遷還長安耆老聞者皆動懷土之心莫不眷然佇立西望景以宮廟已立恐人情疑惑會時有神雀諸瑞乃作金人論頌洛邑之美天人之符文有可采明年遷廬江太守先是百姓不知牛耕致地力有餘而食常不足郡界有楚相孫叔敖所起芍陂稻田景乃驅率吏民修起蕪廢教用犁耕由是墾辟倍多境內丰給遂銘石刻誓令民知常禁又訓令蠶織爲作法制皆著於鄕亭廬江傳其文辭卒於官初景以爲六經所載皆有卜筮作事舉止質於蓍龜而眾書錯糅吉凶相反乃參紀眾家數術文書冢宅禁忌堪輿日相之屬適於事用者集於大衍元基云郡守部名臣列傳二

後漢二

秦彭按後漢書循吏傳彭字伯平扶風茂陵人也自漢興之後世位相承六世祖襲爲潁川太守與羣從同時爲二千石者五人故三輔號曰萬石秦氏彭同產女弟顯宗時入掖庭爲貴人有寵永平七年以彭貴人兄隨四姓小侯擢爲開陽城門候十五年拜騎都尉副駙馬都尉耿秉北徵匈奴建初元年遷山陽太守以禮訓人不任刑罰崇好儒雅惇明庠序每春秋饗射�修升降揖讓之儀乃爲人設四誡以定六親長幼之禮有遵奉教化者擢爲鄕三老常以八月致酒肉以勸勉之吏有過咎罷遣而已不加恥辱百姓懷愛莫有欺犯興起稻田數十頃每於農月親度頃�分別肥塉差爲三品各立文簿藏之鄕縣於是姦吏局蹐無所容詐彭乃上言宜令天下齊同其制詔書以其所立條式班令三府並下州郡在職六年轉潁川太守仍有鳳凰麒麟嘉禾甘露之瑞集其郡境肅宗巡行再幸潁川輒賞賜錢谷恩寵甚異章和二年卒彭弟惇褒並爲射聲校尉

廉範按後漢書本傳範字叔度京兆杜陵人趙將廉頗之後也漢興以廉氏豪宗自苦陘徙焉世爲邊郡守或葬隴西襄武故因仕焉曾祖父褒成哀間爲右將軍祖父丹王莽時爲大司馬庸部牧皆有名前世範父遭喪亂客死於蜀漢範遂流寓西州西州平歸鄕裏年十五辭母西迎父喪蜀郡太守張穆丹之故吏乃重資送範範無所受與客步負喪歸葭萌載船觸石破沒範抱持棺柩遂俱沈溺眾傷其義鉤求得之療救僅免於死穆聞復馳遣使持前資物追範範又固辭歸葬服竟詣京師受業事博士薛漢京兆隴西二郡更請召皆不應永平初隴西太守鄧融備禮謁範爲功曹會融爲州所舉案範知事譴難解欲以權相濟乃托病求去融不達其意大恨之範於是東至洛陽變名姓求代廷尉獄卒居無幾融果徵下獄範遂得衛侍左右盡心勤勞融怪其貌類範而殊不意乃謂曰卿何似我故功曹邪範訶之曰君困�瞀亂邪語遂絕融系出困病範隨而養視及死竟不言身自將車送喪至南陽葬畢乃去後辟公府會薛漢坐楚王事誅故人門生莫敢視範獨往收斂之吏以聞顯宗大怒召範入誥責曰薛漢與楚王同謀交亂天下範公府掾不與朝廷同心而反收斂罪人何也範叩頭曰臣無狀愚戇以爲漢等皆已伏誅不勝師資之情罪當萬坐帝怒稍解問範曰卿廉頗後耶與右將軍褒大司馬丹有親屬乎範對曰褒臣之曾祖丹臣之祖也帝曰怪卿志膽敢爾因貰之由是顯名舉茂才數月再遷爲雲中太守會匈奴大入塞烽火日通故事鹵人過五千人移書傍郡吏欲傳檄求救範不聽自率士卒拒之鹵眾盛而範兵不敵會日暮令軍士各交縛兩炬三頭火營中星列鹵遙望火多謂漢兵救至大驚待旦將退範乃令軍中蓐食晨往赴之斬首數百級鹵自相轔藉死者千餘人由此不敢復向雲中後頻歷武威武都二郡太守隨俗化導各得治宜建初中遷蜀郡太守其俗尙文辯好相持短長範每厲以淳厚不受偸薄之說成都民物丰盛邑宇逼側舊制禁民夜作以防火災而更相隱蔽燒者日屬範乃毀削先令但嚴使儲水而已百姓爲便乃歌之曰廉叔度來何暮不禁火民安作平生無襦今五�在蜀數年坐法免歸鄕裏範世在邊廣田地積財粟悉以賑宗族朋友肅宗崩範奔赴敬陵時廬江郡掾嚴麟奉章弔國俱會於路麟乘小車塗深馬死不能自進範見而湣然命從騎下馬與之不告而去麟事畢不知馬所歸乃緣縱訪之或謂麟曰故蜀郡太守廉叔度好周人窮急今奔國喪獨當是耳麟亦素聞範名以爲然卽牽馬造門謝而歸之世伏其好義然依倚大將軍竇憲以此爲譏卒於家初範與洛陽慶鴻爲刎頸交時人稱曰前有管鮑後有慶廉鴻慷慨有義節位至瑯邪會稽二郡太守所在有異迹

鄧彪按廣東通誌彪字智伯南陽新野人太傅禹族屬父邯中興初以功封鄳侯歷渤海太守彪勵志修行父卒讓國於異母弟鳳明帝髙其節下詔許焉後仕州郡辟公府累遷桂陽太守旬宣所至教民孝友聽訟平恕部內悅服�入爲太僕永平末拜太尉在位淸白爲百僚式和帝卽位拜太傅錄尙書事賜爵關內侯舉朝宗其禮讓永元五年卒天子親臨弔祭始興民建祠祀之

賈宗按後漢書賈復傳復子宗爲卽墨侯字武孺少有操行多智略初拜郎中稍遷建初中爲朔方太守舊內郡徙人在邊者率多貧弱爲居人所僕役不得爲吏宗擢用其任職者與邊吏參選轉相監司以擿發其姦或以功次補長吏故各願盡死匈奴畏之不敢入塞�爲長水校尉宗兼通儒術每燕見常使與少府丁鴻等論議於前章和二年卒朝廷湣惜焉子參嗣

馬稜按後漢書本傳稜字伯威馬援之族孫也少孤依從兄毅共居業恩猶同產毅卒無子稜心喪三年建初中仕郡功曹舉孝廉及馬氏廢肅宗以稜行義�拜謁者章和元年遷廣陵太守時谷貴民饑奏罷鹽官以利百姓賑貧羸薄賦稅興復陂湖漑田二萬餘頃吏民刻石頌之永元二年轉漢陽太守有威嚴稱大將軍竇憲西屯武威稜多奉軍費侵賦百姓憲誅坐抵罪後數年江湖多劇賊以稜爲丹陽太守稜發兵掩擊皆禽滅之轉會稽太守治亦有聲轉河內太守永初中坐事抵罪卒於家

黃香按後漢書本傳香字文彊江夏安陸人也年九歲失母思慕憔悴殆不免喪鄕人稱其至孝年十二太守劉護聞而召之署門下孝子甚見愛敬香家貧內無僕妾躬執苦勤盡心奉養遂博學經典究精道術能文章京師號曰天下無雙江夏黃童初除郎中元和元年肅宗詔香詣東觀讀所未嘗見書香後告休及歸京師時千乘王冠帝會中山邸乃詔香殿下顧謂諸王曰此天下無雙江夏黃童者也左右莫不攺觀後召詣安福殿言政事拜尙書郎數陳得失賞增加嘗獨止宿臺上晝夜不離省闥帝聞善之永元四年拜左丞功滿當遷和帝畱增秩六年累遷尙書令後以爲東郡太守香上疏讓曰臣江淮孤賤愚蒙小生經學行能無可算錄遭值太平先人餘福得以弱冠特蒙�用連階累任遂極臺閣訖無纖介稱報恩效死誠不意悟卒被非望顯拜近郡尊位千里臣聞量能授官則職無廢事因勞施爵則賢愚得宜臣香小醜少爲諸生典郡從政固非所堪誠恐蒙頑孤忝聖恩又惟機密端首至爲尊要復非臣香所當久奉承詔驚惶不知所裁臣香年在方剛適可驅使願乞餘恩畱備冗官賜以督責小職任之宮臺煩事以畢臣香螻蟻小志誠瞑目至願土灰極榮帝亦惜香幹用久習舊事復畱爲尙書令增秩二千石賜錢三十萬是後遂管樞機甚見親重而香亦祗勤物務憂公如家十二年東平淸河奏妖言卿仲遼等所連及且千人香科別據奏全活甚眾每郡國疑罪輒務求輕科愛惜人命每存憂濟又曉習邊事均量軍政皆得事宜帝知其精勤數加恩賞疾病存問賜醫藥在位多所薦達寵遇甚盛議者譏其過幸延光元年遷魏郡太守郡舊有內外園田常與人分種收谷歲數千斛香曰田令商者不農王制仕者不耕伐冰食祿之人不與百姓爭利乃悉以賦人課令耕種時被水年饑乃分奉祿及所得賞賜班贍貧者於是丰富之家各出義谷助官稟貸荒民獲全後坐水潦事免數月卒於家所著賦箋奏書令凡五篇子瓊自有傳

鮑徳按後漢書鮑昱傳昱子徳修志節有名稱累官爲南陽太守時歲多荒災惟南陽丰穰吏人愛悅號爲神父時郡學久廢徳乃修起橫捨備俎豆黼冕行禮奏樂又尊饗國老宴會諸儒百姓觀者莫不勸服在職九年�拜大司農卒於官

許荊按後漢書循吏傳荊字少張會稽陽羨人也祖父武太守第五倫舉爲孝廉武以二弟晏普未顯欲令成名乃請之曰禮有分異之義家有別居之道於是共割財產以爲三分武自取肥田廣宅奴婢彊者二弟所得並悉劣少鄕人皆稱弟克讓而鄙武貪婪晏等以此並得選舉武乃會宗親泣曰吾爲兄不肖盜聲竊位二弟年長未豫榮祿所以求得分財自取大譏今理產所增三倍於前悉以推二弟一無所畱於是郡中翕然遠近稱之位至長樂少府荊少爲郡吏兄子世嘗報讎殺人怨者操兵攻之荊聞乃出門逆怨者跪而言曰世前無狀相犯咎皆在荊不能訓導兄旣早沒一子爲嗣如令死者傷其滅絕願殺身代之怨家扶荊起曰許掾郡中稱賢吾何敢相侵因遂委去荊名譽益著太守黃兢舉孝廉和帝時稍遷桂陽太守郡濱南州風俗脆薄不識學義荊爲設喪紀婚姻制度使知禮禁嘗行春到來陽縣人有蔣均者兄弟爭財互相言訟荊對之嘆曰吾荷國重任而教化不行咎在太守乃顧使吏上書陳狀乞詣廷尉均兄弟感悔各求受罪在事十二年父老稱歌以病自上�拜諫議大夫卒於官桂陽人爲立廟樹碑荊孫戫靈帝時爲太尉

王渙按後漢書循吏傳渙字稚子廣漢郪人也父順安定太守渙少好俠尙气力數通剽輕少年晚而攺節惇儒學習尙書讀律令略舉大義爲太守陳寵功曹當職割斷不避豪右寵風聲大行入爲大司農和帝問曰在郡何以爲理寵頓首謝曰臣任功曹王渙以簡賢選能主簿鐔顯拾遺補闕臣奉宣詔書而已帝大悅渙由此顯名州舉茂才除溫令縣多姦猾積爲人患渙以方略討擊悉誅之境內淸夷商人露宿於道其有放牛者輒云以屬稚子終無侵犯在溫三年遷兗州刺史繩正部郡風威大行後坐考妖言不實論歲餘�拜侍禦史永元十五年從駕南巡還爲洛陽令以平正居身得寬猛之宜其冤嫌久訟歷政所不斷法理所難平者莫不曲盡情詐壓塞羣疑又能以譎數發擿姦伏京師稱嘆以爲渙有神算元興元年病卒百姓市道莫不咨嗟男女老壯皆相與賦斂致奠醊以千數渙喪西歸道經弘農民庶皆設盤按於路吏問其故咸言平常持米到洛爲卒司所鈔恆亡其半自王君在事不見侵枉故來報恩其政化懷物如此民思其徳爲立祠安陽亭西每祀輒弦歌而薦之永初二年鄧太后詔曰夫忠良之吏國家所以爲理也求之甚勤得之至寡故孔子曰才難不其然乎昔大司農朱邑右扶風尹翁歸政迹茂異令名顯聞孝宣皇帝嘉嘆湣惜而以黃金百斤策賜其子故洛陽令王渙秉淸修之節蹈羔羊之義盡心奉公務在惠民功業未遂不幸早世百姓追思爲之立祠自非忠愛之至孰能若斯者乎今以渙子石爲郎中以勸勞勤延熹中桓帝事黃老道悉毀諸房祀惟特詔密縣存故太傅卓茂廟洛陽畱王渙祠焉鐔顯後亦知名安帝時爲豫州刺史時天下饑荒競爲盜賊州界收捕且萬餘人顯湣其困窮自陷刑辟輒擅赦之因自劾奏有詔勿理後位至長樂衛尉自渙卒後連詔三公特選洛陽令皆不稱職永平中以劇令勃海任峻補之峻擢用文武吏皆盡其能糾剔姦盜不得旋踵一歲斷獄不過數十威風猛於渙而文理不及之峻字叔髙終於太山太守

諭猛按南昌郡乘猛字驕孫豫章人和帝時任蒼梧太守以淸白爲理郡人頌之曰於惟蒼梧交址之域禹貢厥人島夷皮服大漢惟宗迪以仁徳出自中臺鎭於外國威風光遠吏人從則鳩集以禮南人入服簡於帝庭功化畢植

張霸按後漢書本傳霸字伯饒蜀郡成都人也年數歲而知孝讓𨿽出入飲食自然合禮鄕人號爲張曾孑七歲通春秋復欲進余經父母曰汝小未能也霸曰我饒爲之故字曰饒焉後就長水校尉樊倏受嚴氏公羊春秋遂博覽五經諸生孫林劉固段著等慕之各市宅其傍以就學焉舉孝廉光祿王事稍遷永元中爲會稽太守表用郡人處士顧奉公孫松等奉後爲潁川太守松爲司隸校尉並有名稱其餘有業行者皆見擢用郡中爭厲志節習經者以千數道路但聞誦聲初霸以樊倏刪嚴氏春秋猶多繁辭乃減定爲二十萬言更名張氏學霸始到越賊未解郡界不寧乃移書開購明用信賞賊遂束手歸附不煩士卒之力童謠曰棄我戟捐我矛盜賊盡吏皆休視事三年謂掾史曰太守起自孤生致位郡守蓋日中則移月滿則虧老子有言知足不辱遂上病

法雄按後漢書本傳雄字文彊扶風郿人爲靑州刺史在州四年遷南郡太守斷獄省少戶口益增郡濱帶江沔又有云夢藪澤永初中多虎狼之暴前太守賞募張捕反爲所害者甚眾雄乃移書屬縣曰凡虎狼之在山林猶人之居城市古者至化之世猛獸不擾皆由恩信寬澤仁及飛走太守𨿽不徳敢忘斯義記到其毀壞檻�不得妄捕山林是後虎害消息人以獲安在郡數歲歲常丰稔初平中卒官子眞在逸人傳

王堂按後漢書本傳堂字敬伯廣漢郪人也初舉光祿茂才遷谷城令治有名迹永初中西羌寇巴郡爲民患詔書遣中郎將尹就攻討連年不�三府舉堂治劇拜巴郡太守馳兵赴鹵斬鹵千餘級巴庸淸靜吏民生爲立祠刺史張喬表其治能遷右扶風安帝西巡阿母王聖中常侍江京等並請屬於堂堂不爲用掾史固諫之堂曰吾蒙國恩豈可爲權寵阿意以死守之卽日遣家屬歸閉閣上病果有誣奏堂者會帝崩京等悉誅堂以守正見稱永建三年�入爲將作大匠四年坐公事左轉議郎復拜魯相政存簡一至數年無辭訟遷汝南太守搜才禮士不苟自專乃教掾史曰古人勞於求賢逸於任使故能化淸於上事緝於下其憲章朝右簡核才職委功曹陳蕃匡政理務拾遺補闕任主簿應嗣庶循名責實察言觀效焉自是委誠求當不復妄有辭教郡內稱治時大將軍梁商及尙書令袁湯以求屬不行並恨之後廬江賊迸入弋陽界堂勒兵追討卽便奔散而商湯猶因此風州奏堂在任無警免歸家年八十六卒遺令薄斂瓦棺以葬子稚淸行不仕曾孫益州牧劉焉以爲蜀郡太守有治聲

陳禪按後漢書本傳禪字紀山巴郡安漢人也仕郡功曹舉善黜惡爲邦內所畏察孝廉州辟治中從事時刺史爲人所上受納臧賂禪當傳考無它所賫但持喪斂之具而已及至笞掠無算五毒畢加禪神意自若辭對無變事遂散釋車騎將軍鄧騭聞其名而辟焉舉茂才時漢中蠻夷反畔以禪爲漢中太守夷賊素聞其名聲卽時降服遷左馮翊入拜諫議大夫永寧元年西南夷撣國王獻樂及幻人能吐火自支解易牛馬頭明年元會作之於庭安帝與羣臣共觀大奇之禪獨離席舉手大言曰昔齊魯爲夾谷之會齊作侏儒之樂仲尼誅之又日放鄭聲遠佞人帝王之庭不宜設夷狄之技尙書陳忠劾奏禪曰古者合歡之樂舞於堂四夷之樂陳於門故詩云以雅以南任朱離今撣國越流沙逾縣度萬里貢獻非鄭衛之聲佞人之比而禪廷訕朝政請劾禪下獄有詔勿收左轉爲元菟候城障尉詔敢不之官上妻子從者名禪旣行朝廷多訟之會比匈奴入遼東追拜禪遼東太守胡憚其威彊退還數百里禪不加兵但使吏卒往曉慰之單於隨使還郡禪於學行禮爲說道義以感化之單於懷服遺以胡中珍貨而去及鄧騭誅廢禪以故吏免復爲車騎將軍閻顯長史順帝卽位遷司隸校尉明年卒於官子澄有淸名官至漢中太守禪曾孫寶亦剛壯有禪風爲州別駕從事顯名州裏按漢中志安帝永初二年陰平武都羌反入漢中殺太守董炳沒略吏民四年羌復來太守鄭�出屯褒中欲與羌戰主簿段崇陳禪以爲但可堅守來鹵乘勝其鋒不可當�不從戰敗績崇與門下吏王宗原展共崇子勃兄子伯生力戰捍�並命功曹程信素居守馳來赴難冒寇殯殮�鹵遂大盛天子乃拜巴郡陳禪爲漢中太守鹵素憚禪更來盤結禪知攻守未可卒下而年荒民困乃矯詔赦之大小咸服旣誅其亂首天子善之徙禪左馮翊太守程信怨恥乃結故吏冠蓋子弟嚴孳李容姜濟陳己曹廉勾矩劉旌等二十五人誓志報羌各募壯士豫結同死以待寇太守鄧成命信爲五官孳等門下官屬元和二年羌復來巴郡板楯救之信等將其士卒方奮討大破之信被八創二十五人戰死自是後羌不敢南向五年天子下詔褒嘆信崇等賜其家谷各五千斛宗展孳等家谷各五百斛每新太守到必先存問其家以羌畏服陳禪拜禪子澄漢中太守

張綱按後漢書本傳綱字文紀少明經學𨿽爲公子而厲布衣之節舉孝廉不就司徒髙第辟爲禦史時順帝委縱宦官有識危心綱常感激慨然嘆曰穢惡滿朝不能奮身出命埽國家之難𨿽生吾不願也退而上書曰詩曰不愆不忘率由舊章尋大漢初隆及中興之世文明二帝徳化尢盛觀其理爲易循易見但恭儉守節約身尙徳而已中官常侍不過兩人近幸賞賜裁滿數金惜費重人故家給人足夷狄聞中國優富任信道徳所以姦謀自消而和气感應而頃者以來不遵舊典無功小人皆有官爵富之驕之而復害之非愛人重器承天順道者也伏願陛下少畱聖思割損左右以奉天心書奏不省漢安元年選遣八使徇行風俗皆耆儒知名多歷顯位惟綱年少官次最微餘人受命之部而綱獨埋其車輪於洛陽都亭曰豺狼當路安問狐貍遂奏曰大將軍冀河南尹不疑蒙外戚之援荷國厚恩以芻蕘之資居阿衡之任不能敷揚五教翼贊日月而專爲封豕長蛇肆其貪叨甘心好貨縱恣無底多樹諂諛以害忠良誠天威所不赦大辟所宜加也謹條其無君之心十五事斯皆臣子所切齒者也書禦京師震竦時冀妹爲皇后內寵方盛諸梁姻族滿朝帝𨿽知綱言直終不忍用時廣陵賊張嬰等眾數萬人殺刺史二千石寇亂揚徐間積十餘年朝廷不能討冀乃諷尙書以綱爲廣陵太守因欲以事中之前遣郡守率多求兵馬綱獨請單車之職旣到乃將吏卒十餘人徑造嬰壘以慰安之求得與長老相見申示國恩嬰初大驚旣見綱誠信乃出拜謁綱延置上坐問所疾苦乃譬之曰前後二千石多肆貪暴故致公等懷憤相聚二千石信有罪矣然爲之者又非義也今主上仁聖欲以文徳服叛故遣太守思以爵祿相榮不願以刑罰相加今誠轉禍爲福之時也若聞義不服天子赫然震怒荊揚兗豫大兵云合豈不危乎若不料彊弱非明也棄善取惡非智也去順效逆非忠也身絕血嗣非孝也背正從邪非直也見義不爲非勇也六者成敗之幾利害所從公其深計之嬰聞泣下曰荒裔愚人不能自通朝廷不堪侵枉遂復相聚偸生若魚遊釜中喘息須臾間耳今聞明府之言乃嬰等更生之晨也旣陷不義實恐投兵之日不免孥戮綱約之以天地誓之以日月嬰深感吾乃辭還營明日將所部萬餘人與妻子面縛歸降綱乃單車入嬰壘大會置酒爲樂散遣部眾任從所之親爲卜居宅相田疇子弟欲爲吏老皆引召之人情悅服南州晏然朝廷論功當封梁冀遏絕乃止天子嘉美�欲擢用綱而嬰等上書乞畱乃許之綱在郡一年年三十六卒百姓老幼相詣府赴哀者不可勝數綱自被疾吏人咸爲祠祀祈福皆言千秋萬歲何時復見此君張嬰等五百餘人制服行喪送到犍爲負土成墳詔曰故廣陵太守張綱大臣之苗剖符統務正身導下班宣徳信降集劇賊張嬰萬人息干戈之役濟蒸庶之困未升顯爵不幸早卒嬰等縗杖若喪考妣朕甚湣焉拜綱子續爲郎中賜錢百萬

欒巴按後漢書本傳巴字叔元魏郡內黃人也好道順帝世以宦者給事掖庭補黃門令非其好也性質直學覽經典𨿽在中官不與諸常侍交接後陽气通暢白上乞退擢拜郎中四遷桂陽太守以郡處南垂不閒典訓爲吏人定婚姻喪紀之禮興立校學以獎進之𨿽幹吏卑末皆課令習讀程試殿最隨能升授政事明察視事七年以病乞骸骨荊州刺史李固薦巴治迹�拜議郎守光祿大夫與杜喬周舉等八人循行州郡巴使徐州還再遷豫章太守郡土多山川鬼怪小人常破貲產以祈禱巴素有道術能役鬼神乃悉毀壞房祀剪理姦誣於是妖異自消百姓始頗爲懼終皆安之遷沛相所在有績�拜尙書會帝崩營起憲陵陵左右或有小人墳冢主者欲有所侵毀巴連上書苦諫時梁太后臨朝詔詰巴曰大行皇帝晏駕有日卜擇陵園務從省約塋域所極裁二十頃而巴虛言主者壞人冢墓事旣非實寢不報下巴猶固遂其愚復上誹謗苟肆狂瞽益不可長巴坐下獄抵罪禁錮還家二十餘年靈帝卽位大將軍竇武太傅陳蕃輔政�拜議郎蕃武被誅巴以其黨復�永昌太守以無功自劾辭病不行上書極諫理陳竇之冤帝怒下詔切責收付廷尉巴自殺子賀官至雲中太守

種暠按後漢書本傳皓字景伯河南洛陽人仲山甫之後也父爲定陶令有財三千萬父卒皓悉以賑卹宗族及邑裏之貧者其有進趣名利皆不與交通始爲縣門下史時河南尹田歆外甥王諶名知人歆謂之曰今當舉六孝廉多得貴戚書命不宜相違欲自用一名士以報國家爾助我求之明日諶送客於太陽郭遙見皓異之還白歆曰爲尹得孝廉矣近洛陽門下史也歆笑曰當得山澤隱滯近洛陽吏邪諶曰山澤不必有異士異士不必在山澤歆卽召皓於庭辯詰職事皓辭對有序歆甚知之召署主簿遂舉孝廉辟太尉府舉髙第順帝末爲侍禦史時所遣八使光祿大夫杜喬周舉等多所糾奏而大將軍梁冀及諸宦官互爲請救事皆被寢遏皓自以職主刺舉志案姦違乃復劾諸爲八使所舉蜀郡太守劉宣等罪惡章露宜伏歐刀又奏請敕四府條舉近臣父兄及知親爲刺史二千石尢殘穢不勝任者免遣案罪帝乃從之擢皓監太子於承光宮中常侍髙梵從中單駕出迎太子時太傅杜喬等疑不欲從惶惑不知所爲皓乃手�當車曰太子國之儲副人命所系今常侍來無詔信何以知非姦邪今日有死而已梵辭屈不敢對馳命奏之詔報太子乃得去喬退而嘆息愧皓臨事不惑帝亦嘉其持重稱善者良久出爲益州刺史皓素慷慨好立功立事在職三年宣恩遠夷開曉殊俗岷山雜落皆懷服漢徳其白狼盤木唐菆�僰諸國自前刺史朱輔卒後遂絕皓至乃復舉種向化時永昌太守冶鑄黃金爲文蛇以獻梁冀皓糾發逮捕馳傳上言而二府畏懦不敢案之冀由是�怒於皓會巴郡人服直聚黨百餘人自稱天王皓與太守應承討捕不克吏人多被傷害冀因此陷之傳逮皓承太尉李固上疏救曰臣伏聞討捕所傷本非皓承之意實由縣吏懼法畏罪迫逐深苦致比不祥此盜賊羣起處處未絕皓承以首舉大姦而相隨受罪臣恐沮傷州縣糾發之意更共飾匿莫復盡心梁太后省奏乃赦皓承罪免官而已後梁州羌動以皓爲梁州刺史甚得百姓歡心被�當遷吏人詣闕請畱之太后嘆曰未聞刺史得人心若是乃許之皓復畱一年遷漢陽太守戎夷男女送至漢陽界皓與相揖謝千里不得乘車及到郡化行羌胡禁止侵掠遷使匈奴中郎將時遼東烏桓反叛復轉遼東太守烏桓望風率服迎拜於界上坐事免歸後司隸校尉舉皓賢良方正不應�拜議郎遷南郡太守入爲尙書會匈奴寇並涼二州桓帝擢皓爲度遼將軍皓到營所先宣恩信誘降諸胡其有不服然後加討羌鹵先時有生見獲質於郡縣者悉遣還之誠心懷撫信賞分明由是羌胡龜玆莎車烏孫等皆來順服皓乃去烽燧除候望邊方晏然無警入爲大司農延熹四年遷司徒推達名臣橋元皇甫規等爲稱職在位三年年六十一薨並涼邊人咸爲發哀匈奴聞皓卒舉國傷惜單於每入朝賀望見墳墓輒哭泣祭祀二子岱拂

吳資按巴志永建中泰山吳資爲郡守屢獲丰年民歌之曰習習晨風動澍雨潤乎苗我後卹時務我民以優饒及資遷去民人思慕又曰望遠忽不見惆悵嘗低佪恩澤實難忘悠悠心永懷

陳綱按士女志綱字仲卿成固人也少與同郡張宗受學南陽以母喪歸宗爲安眾劉元所殺綱免喪往復之值元醉臥還須醒乃殺之自拘有司會赦免三府並辟舉茂才拜弘農太守初至有兄弟爭財自相責引退是後無訟者在官九年卒天子痛惜賜家錢四十萬

孟嘗按後漢書循吏傳嘗字伯周會稽上虞人也其先三世爲郡吏並伏節死難嘗少修操行仕郡爲戶曹史上虞有寡婦至孝養姑姑年老壽終夫女弟先懷嫌忌乃誣婦厭苦供養加鴆其母列訟縣庭郡不加尋察遂結竟其罪嘗先知枉狀備言之於太守太守不爲理嘗哀泣外門因謝病去婦竟�死自是郡中連旱二年禱請無所獲後太守殷丹到官訪問其故嘗詣府具陳寡婦�誣之事因曰昔東海孝婦感天致旱於公一言甘澤時降宜戮訟者以謝�魂庶幽枉獲申時雨可期丹從之卽刑訟女而祭婦墓天應澍雨谷稼以登嘗後策孝廉舉茂才拜徐令州郡表其能遷合浦太守郡不產谷實而海出珠寶與交趾比境常通商販糴糧食先時宰守並多食穢詭人采求不知紀極珠遂漸徙於交趾郡界於是行旅不至人物無資貧者死餓於道嘗到官革易前敝求民病利曾未逾歲去珠復還百姓皆反其業商貨流通稱爲神明以病自上被�當還吏民攀車請之嘗旣不得進乃載鄕民船夜遁去隱處窮澤身自耕傭鄰縣士民慕其徳就居止者百餘家桓帝時尙書同郡楊喬上書薦嘗曰臣前後七表言故合浦太守孟嘗而身輕言微終不蒙察區區破心徒然而已嘗安仁弘義耽樂道徳淸行出俗能幹絕羣前更守宰移風攺政去珠復還饑民蒙活且南海多珍財產易積掌握之內價盈兼金而嘗單身謝病躬耕壠次匿景藏采不揚華藻實羽翮之美用非徒腹背之毛也而沈淪艸莽好爵莫及廊廟之寶棄於溝渠且年歲有訖桑楡行盡而忠貞之節永謝聖時臣誠傷心私用流涕夫物以遠至爲珍士以稀見爲貴盤木朽株爲萬乘用者左右爲之容耳王者取士宜拔眾之所貴臣以斗筲之姿趨日月之側思立微節不敢苟私鄕曲竊感禽息亡身進賢嘗竟不見用年七十卒於家

第五訪按後漢書循吏傳訪字仲謀京兆長陵人司空倫之族孫也少孤貧常傭耕以養兄嫂有閒暇則以學文仕郡爲功曹察孝廉補新都令政平化行三年之間鄰縣歸之戶口十倍遷張掖太守歲饑粟石數千訪乃開倉賑給以救其敝吏懼譴爭欲上言訪曰若上須報是棄民也太守樂以一身救百姓遂出谷賦人順帝璽書嘉之由是一郡得全歲餘官民並丰界無姦盜遷南陽太守去官拜護羌校尉邊境服其威信卒於官

劉寵按後漢書循吏傳寵字祖榮東萊牟平人齊悼惠王之後也悼惠王子孝王將閭將閭少子封牟平侯子孫家焉父丕博學號爲通儒寵少受父業以明經舉孝廉除東平陵令以仁惠爲吏民所愛母疾棄官去百姓將送塞道車不得進乃輕服遁歸後四遷爲豫章太守又三遷拜會稽太守山民願朴乃有白首不入市井者頗爲官吏所擾寵簡除煩苛禁察非法郡中大化�爲將作大匠山陰縣有五六老叟尨眉皓發自若邪山谷間出人賫百錢以送寵寵勞之曰父老何自苦對曰山谷鄙生未嘗識郡朝它守時吏發求民間至夜不絕或狗吠竟夕民不得安自明府下車以來狗不夜吠民不見吏年老遭值聖明今聞當見棄去故自扶奉送寵曰吾政何能及公言邪勤苦父老爲人選一大錢受之轉爲宗正大鴻臚延熹四年代黃瓊爲司空以陰霧愆陽免頃之拜將作大匠復爲宗正建寧元年代王暢爲司空頻遷司徒太尉二年以日食策免歸鄕裏寵前後歷宰二郡累登卿相而淸約省素家無貨積嘗出京師欲息亭捨亭吏止之曰整頓灑掃以待劉公不可得也寵無言而去時人稱其長者以老病卒於家弟方官至山陽太守方有二子岱字公山繇字正禮兄弟齊名稱董卓入洛陽岱從侍中出爲兗州刺史虛己愛物爲士人所附初平三年靑州黃巾賊入兗州殺任城相鄭遂轉入東平岱擊之戰死興平中繇爲揚州牧振威將軍時袁術據淮南繇乃移居曲阿值中國喪亂士友多南奔繇攜接收養與同優劇甚得名稱袁術遣孫策攻破繇因奔豫章病卒

王暢按後漢書本傳暢字茂叔少以淸實爲稱無所交黨初舉孝廉辭病不就大將軍梁商特辟舉茂才四遷尙書令出爲齊相�拜司隸校尉轉漁陽太守所在以嚴明爲稱坐事免官是時政事多歸尙書桓帝特詔三公令髙選庸能太尉陳蕃薦暢淸方公正有不可犯之色由是復爲尙書尋拜南陽太守前後二千石逼懼帝鄕貴戚多不稱職暢深疾之下車奮厲威猛其豪黨有釁穢者莫不糾發會赦事得散暢追恨之更爲設法諸受臧二千萬以上不自首實者盡入財物若其隱伏使吏發屋伐樹堙井夷豪右大震功曹張敞奏記諫曰五教在寬著之經典湯去三面八方歸仁武王入殷先去炮烙之刑髙祖鑑秦惟定三章之法孝文皇帝感一緹縈蠲除肉刑卓茂文翁召父之徒皆疾惡嚴刻務崇溫厚仁賢之政流聞後世夫明哲之君网漏吞舟之魚然後三光明於上人物悅於下言之若迂其效甚近發屋伐樹將爲嚴烈𨿽欲懲惡難以聞遠以明府上智之才日月之敷仁惠之政則海內攺觀實有折枝之易而無挾山之難郡爲舊都侯甸之國園廟出於章陵三後生自新野士女沾教化黔首仰風流自中興以來功臣將相繼世而隆愚以爲懇懇用刑不如行恩孳孳求姦未若禮賢舜舉臯陶不仁者遠隨會爲政晉盜奔秦虞芮入境讓心自生化人在徳不在用刑暢深納敞諫更崇寬政愼刑簡罰教化遂行郡中豪族多以奢靡相尙暢常布衣皮褥車馬羸敗以矯其敝同郡劉表時年十七從暢受學進諫曰夫奢不僭上儉不逼下循道行禮貴處可否之間蘧伯玉恥獨爲君子府君不希孔聖之明訓而慕夷齊之末操無乃皎然自貴於世乎暢曰昔公儀休在魯拔園葵去織婦孫叔敖相楚其子被裘刈薪夫以約失之鮮矣聞伯夷之風者貪夫廉懦夫有立志𨿽以不徳敢慕遺烈後�爲長樂衛尉建寧元年遷司空數月以水災策免明年卒於家子謙爲大將軍何進長史謙子粲以文才知名

但望按巴志孝桓帝以並州刺史泰山但望字伯闔爲巴郡太守勤卹民隱郡文學掾宕渠趙芬弘農馮尢墊江龔榮王祈李溫臨江嚴就胡良文愷安漢陳禧閩中黃閶江州毋成陽譽喬就張紹牟存平直等詣望自訟曰郡境廣遠千里給吏兼將人從冬往夏還夏單冬復惟逾時之役懷怨曠之思其憂喪吉凶不得相見解緩補綻下至薪菜之物無不躬買於市富者財得自供貧者無以自久是以淸儉夭枉不聞加以水陸艱難山有猛禽思迫期會隕身江河投死虎口咨嗟之難歷世所苦天之應感乃遭明府欲爲更新童兒匹婦歡喜相賀將去遠就近釋危蒙安縣無數十民無遠邇恩加未生澤及來世巍巍之功勒於金石乞以文書付計掾史人鬼同符必獲嘉報芬等幸甚望深納之郡戶曹史枳白望曰芬等前後百餘人歷政訟訴未蒙感悟明府運機布政稽當皇極爲民庶請命救患徳合天地澤潤河海開辟以來今遇慈父經曰奕奕梁山惟禹甸之有倬其道韓侯受命比隆等盛於斯爲美永興二年三月甲午望上疏曰謹按巴郡圖經境界南北四千東西五千周萬餘里屬縣十四鹽鐵五官各有丞史戶四十六萬四千七百八十口百八十七萬五千五百三十五遠縣去郡千二百至千五百里鄕亭去縣或三四百或及千里土界遐遠令尉不能窮詰姦凶時有賊發督郵追案十日乃到賊已遠逃蹤迹絕滅罪逮捕證驗文書詰訊卽從春至冬不能究訖繩憲未加或遇徳令是以賊盜公行姦宄不絕榮等及隴西太守馮含上谷太守陳弘說往者至有劫閬中令楊殷終津侯美昊傷尉蘇鴻彭亭侯孫魯雍亭侯陳已殷侯樂普又有女服賊千有餘人布散千里不卽發覺謀成乃謀其水陸覆害煞郡掾枳謝盛塞威張禦魚復令尹尋主簿胡直若此非一給吏休謁往還數千閉囚須報或有彈劾動便歷年吏坐逾科恐失冬節侵凝先死如當移傳不得待報�自刑戮或長吏忿怒冤枉弱民欲赴郡官每憚還往太守行桑農不到四縣刺史行部不到十縣郡治江州時有溫風遙縣客吏多有疾病地勢剛險皆重屋累居數有火害又不相容結舫水居五百餘家承三江之會夏水漲盛壞散顚溺死者無數而江州以東濱江山險其人半楚姿態惇重墊江以西土地平敞精敏輕疾上下殊俗情性不同敢欲分爲二郡一治臨江一治安漢各有桑麻丹漆布帛漁池鹽鐵足相供給兩近京師榮等自欲義出財帛造立府寺不費縣官得百姓歡娛孝武以來亦分吳蜀諸郡聖徳廣被民物滋繁增置郡土釋民之勞誠聖主之盛業也𨿽貪大郡以自優暇不忍小民顒顒蔽隔謹具以聞朝議未許遂不分郡分郡之議始於是矣

周昕按廣東通誌昕字君光徐州下邳人桓帝時舉孝廉拜尙書侍郎遷固始與相尋轉桂陽太守樂昌縣西一百十八里爲武溪驚湍激石奔流數百里昔馬援南徵其門人轅寄生善吹笛援爲作歌和之名武溪深其辭曰滔滔武溪一何深鳥飛不度獸不能臨嗟哉武溪何毒淫崄可知已昕至郡命能吏督夫徙盤石投之窮壑彜髙塡下鑿截回曲因勢導之崄阻旣平洶湧遂絕六瀧悉奠水合流行旅無舟楫憂昕之功也熹平三年曲江人於瀧頭瀧口並爲立廟勒石紀功至今頌之不衰云

楊璇按後漢書本傳璇字機平會稽烏傷人也髙祖父茂本河東人從光武徵伐爲威寇將軍封烏傷新陽鄕侯建武中就國傳封三世有罪國除因而家焉父扶交址刺史有理能名兄喬爲尙書容儀偉麗數上言政事桓帝愛其才貌詔妻以公主喬固辭不聽遂閉口不食七日而死璇初舉孝廉稍遷靈帝時爲零陵太守是時蒼梧桂陽猾賊相聚攻郡縣賊眾多而璇力弱吏人憂恐璇乃特制馬車數十乘以排囊盛石灰於車上系布索於馬尾又爲兵車專彀弓弩�共會戰乃令馬車居前順風鼓灰賊不得食因以火燒布布燃馬驚奔突賊陣因使後車弓弩亂髮鉦鼓鳴震羣盜頗駭破散追逐傷斬無數梟其渠帥郡境以淸荊州刺史趙凱誣奏璇實非身破賊而妄有其功璇與相章奏凱有黨助遂檻車�璇防禁嚴密無由自訟乃噬臂出血書衣爲章具陳破賊形勢又言凱所誣狀潛令親屬詣闕通之詔書原璇拜議郎凱反受誣人之罪璇三遷爲渤海太守所在有異政以事免後尙書令張溫特表薦之�拜尙書僕射以病乞骸骨卒於家

羊續按後漢書本傳續字興祖太山平陽人也其先七世二千石卿校祖父侵安帝時司隸校尉父儒桓帝時爲太常續以忠臣子孫拜郎中去官後辟大將軍竇武府及武敗坐黨事禁錮十餘年幽居守靜及黨禁解復辟太尉府四遷爲廬江太守後揚州黃巾賊攻舒焚燒城郭續發縣中男子二十以上皆持兵勒陳其小弱者悉使負水灌火會集數萬人並勢力戰大破之郡界平後安風賊戴風等作亂續復擊破之斬首三千餘級生獲渠帥其餘黨輩原爲平民賦與佃器使就農業中平三年江夏兵趙慈反叛殺南陽太守秦頡攻沒六縣拜續爲南陽太守當入郡界乃羸服間行侍童子一人觀歷縣邑采問風謠然後乃進其令長貪潔吏民良猾悉逆知其狀郡內驚竦莫不震懾乃發兵與荊州刺史王敏共擊慈斬之獲首五千餘級屬縣餘賊並詣續降續爲上言宥其枝附賊旣淸平乃班宣政令候民病利百姓歡服時權豪之家多尙奢麗續深疾之常敝衣薄食車馬羸敗府丞嘗獻其生魚續受而懸於庭丞後又進之續乃出前所懸者以杜其意續妻後與子祕俱往郡捨續閉門不納妻自將祕行其資藏惟有布衾敝祇裯鹽麥數斛而已顧�祕曰吾自奉若此何以資爾母乎使與母俱歸六年靈帝欲以續爲太尉時拜三公者皆輸東園禮錢千萬令中使督之名爲左騶其所之往輒迎致禮敬厚加贈賂續乃坐使人於單席舉縕袍以示之曰臣之所資惟斯而已左騶白之帝不悅以此故不登公位而�爲太常未及行會病卒時年四十八遺言薄斂不受賵遺舊典二千石卒官賻百萬府丞焦儉遵續先意一無所受詔書褒美�太山太守以府賻錢賜續家云

陸康按後漢書本傳康字季寧吳郡吳人也祖父續在獨行傳父褒有志操連�不至康少仕郡以義烈稱刺史臧旻舉爲茂才除髙成令縣在邊垂舊制令戶一人具弓弩以備不虞不得行來長吏新到輒發民繕修城郭康至皆罷遣百姓大悅以恩信爲治寇盜亦息州郡表上其狀光和元年遷武陵太守轉守桂陽樂安二郡所在稱之時靈帝欲鑄銅人而國用不足乃詔調民田畝斂十錢而比水旱傷稼百姓貧苦康上疏諫曰臣聞先王治世貴在愛民省徭輕賦以寧天下除煩就約以崇簡易故萬姓從化靈物應徳末世衰主窮奢極侈造作無端興制非一勞割自下以從苟欲故黎民吁嗟陰陽感動陛下聖徳承天當隆盛化而卒被詔書畝斂田錢鑄作銅人伏讀惆悵悼心失圖夫什一而稅周謂之徹徹者通也言其法度可通萬世而行也故魯宣稅畝而蝝災自生哀公增賦而孔子非之豈有聚奪民物以營無用之銅人捐捨聖戒自蹈亡王之法哉傳曰君舉必書書而不法後世何述焉陛下宜畱神省察攺敝從善以塞兆民怨恨之望書奏內幸因此譖康援引亡國以譬聖明大不敬檻車�詣廷尉侍禦史劉岱典考其事岱爲表陳解釋免歸田裏復�拜議郎會廬江賊黃穰等與江夏蠻連結十萬餘人攻沒四縣拜康廬江太守康申明賞罰擊破穰等餘黨悉降帝嘉其功拜康孫尙爲郎中獻帝卽位天下大亂康蒙險遣孝廉計吏奉貢朝廷詔書策勞加忠義將軍秩中二千石時袁術屯兵壽春部曲饑餓遣使求委輸兵甲康以其叛逆閉門不通內修戰備將以禦之術大怒遣其將孫策攻康圍城數重康固守吏士有先受休假者皆遁伏還赴暮夜緣城而入受敵二年城陷月餘發病卒年七十宗族百餘人遭離饑�死者將半朝廷湣其守節拜子�爲郎中少子績仕吳爲�林太守博學善政見稱當時幼年曾謁袁術懷橘墮地者也有名稱

張亮則按巴志亮則字元修南鄭人也牂牁太守威著南土永昌越嶲夷謀欲反亮則按臨其郡相諫而上號曰臥虎以戍狄勛遷護羌校尉�拜扶風又按臨桂陽皆平盜賊巴郡板楯反拜隆集校尉鎭漢中徙梁州刺史又爲魏郡太守所在稱治靈帝崩後大將軍袁紹表爲長史不就丞相曹公拜度遼將軍

張堪按後漢書本傳堪字君遊南陽宛人也爲郡族姓堪早孤讓先父餘財數百萬與兄子年十六受業長安志美行厲諸儒號曰聖童世祖微時見堪志操常嘉焉及卽位中郎將來歙薦堪召拜郎中三遷爲謁者使送委輸縑帛並領騎七十匹詣大司馬吳漢伐公孫述在道追拜蜀郡太守時漢軍餘七日糧陰具船欲遁去堪聞之馳往見漢說述必敗不宜退師之策漢從之乃示弱挑敵述果自出戰死城下成都旣拔堪先入據其城檢閱庫藏收其珍寶悉條列上言秋毫無私慰撫吏民蜀人大悅在郡二年�拜騎都尉後領驃騎將軍杜茂營擊破匈奴於髙柳拜漁陽太守捕擊姦猾賞罰必信吏民皆樂爲用匈奴嘗以萬騎入漁陽堪率數千騎奔擊大破之郡界以靜乃於狐奴開稻田八千餘頃勸民耕種以致殷富百姓歌曰桑無附枝麥穗兩岐張君爲政樂不可支視事八年匈奴不敢犯塞帝嘗召見諸郡計吏問其風土及前後守令能否蜀郡計掾樊顯進曰漁陽太守張堪昔在蜀漢仁以惠下威能討姦前公孫述破時珍寶山積捲握之物足當十世而堪去職之日乘折轅車布被囊而已帝聞良久嘆息拜顯爲魚復長方�堪會病卒帝深悼惜之下詔褒揚賜帛百匹

景毅按梓潼士女志毅字文堅梓潼人也太守丁羽察舉孝廉司徒舉治劇爲流陽侯相髙陵令立文學以禮讓化民遷太守上封吏守闕請之三年不絕以子顧師事少府李膺膺誅自免久之拜成都令遷益州太守上封吏民涕泣送之至沮者七百人白水縣者三百人值益州亂後米斗千錢毅至恩化暢洽比去米斗八錢鳩鳥巢其廳孕育而去三府表薦�拜議郎自免歸州牧劉焉表拜都尉爲人廉正疾淫祠敕子孫惟修善爲禱仁義爲福年八十一而卒

郡守部名臣列傳三

後漢

羅憲按蜀志霍峻傳峻子弋與巴東領軍襄陽羅憲各保全一方舉以內附按注襄陽記曰憲字令則父蒙避亂於蜀官至廣漢太守憲少以才學知名年十三能屬文後主立太子爲太子舍人遷庶子尙書吏部郎以宣信校尉再使於吳吳人稱羨焉時黃皓預政眾多附之憲獨不與同皓恚左遷巴東太守時右大將軍閻宇都督巴東爲領軍後主拜憲爲宇副貳魏之伐蜀召宇西還畱宇二千人令憲守永安城尋聞成都敗城中擾動江邊長吏皆棄城走憲斬稱成都亂者一人百姓乃定得後主委質問至乃帥所統臨於都亭三日吳聞蜀敗起兵西上外托救援內欲襲憲憲曰本朝傾覆吳爲唇齒不卹我難而僥其利背盟違約且漢已亡吳何得久寧能爲吳降鹵乎保城繕甲告誓將士厲以節義莫不用命吳聞鍾鄧敗百城無主有兼蜀之志而巴東固守兵不得過使步協率眾而西憲臨江拒射不能禦遣參軍楊宗突圍北出告急安東將軍陳騫又送文武印綬任子詣晉王協攻城憲出與戰大破其軍孫休怒復遣陸抗等帥眾三萬人增憲之圍被攻凡六月日而救援不到城中疾病大半或說憲奔走之計憲曰夫爲人主百姓所抑危不能安急而棄之君子不爲也畢命於此矣陳騫言於晉王遣荊州刺史胡烈救憲抗等引退晉王卽委前任拜憲淩江將軍封萬年亭侯會武陵四縣舉眾叛吳以憲爲武陵太守巴東監軍泰始元年攺封西鄂縣侯憲遣妻子居洛陽武帝以子襲爲給事中三年冬入朝進位冠軍將軍假節四年三月從帝宴於華林園詔問蜀大臣子弟後問先輩宜時敍用者憲薦蜀郡常忌杜軫壽良巴西陳壽南郡髙軌髙陽呂雅許國江夏費恭瑯琊諸葛京汝南陳裕卽皆敍用咸顯於世憲還襲取吳之巫城因上伐吳之策憲方亮嚴正待士不倦輕財好施不治產業六年薨贈安南將軍謚曰烈侯子襲以陵江將軍領部曲早卒追贈廣漢太守襲子徽順陽內史永嘉五年爲王如所殺此作獻名與本傳不同未詳孰是也

呂凱按蜀志本傳凱字季平永昌不韋人也仕郡五官掾功曹時雍闓等聞先主薨於永安驕黠滋甚都護李嚴與闓書六紙解諭利害闓但答一紙曰蓋聞天無二日土無二王今天下鼎立正朔有三是以遠人惶惑不知所歸也其桀慢如此闓又降於吳吳遙署闓爲永昌太守永昌旣在益州郡之西道路壅塞與蜀隔絕而郡太守攺易凱與府丞蜀郡王伉帥厲吏民閉境拒闓闓數移檄永昌稱說云云凱答檄曰天降喪亂姦雄乘釁天下切齒萬國悲悼臣妾大小莫不思竭筋力肝腦塗地以除國難伏惟將軍世受漢恩以爲當躬聚黨眾率先啟行上以報國家下不負先人書功竹帛遺名千載何期臣僕吳越背本就末乎昔舜勤民事隕於蒼梧書籍嘉之流聲無窮崩於江浦何足可悲文武受命成王乃平先帝龍興海內望風宰臣聰自天降康而將軍不睹盛衰之紀成敗之符譬如野火在原蹈履河冰火滅冰泮將何所依附曩者將軍先君雍侯造怨而封竇融知興歸志世祖皆流名後業世歌其美今諸葛丞相英才挺出深睹未萌受遺托孤翊贊季興與眾無忌錄功忘瑕將軍若能翻然攺圖易迹更步古人不難追鄙土何足宰哉蓋聞楚國不恭齊桓是責夫差僭號晉人不長況臣於非主誰肯歸之邪竊惟古義臣無越境之交是以前後有來無往重承告示發憤忘食故略陳所懷惟將軍察焉凱威恩內著爲郡中所信故能全其節及丞相亮南徵討闓旣發在道而闓已爲髙定部曲所殺亮至南上表曰永昌郡吏呂凱府丞王伉等執忠絕域十有餘年雍闓髙定逼其東北而凱等守義不與交通臣不意永昌風俗惇直乃爾以凱爲雲南太守封陽遷亭侯會爲叛夷所害子祥嗣而王伉亦封亭侯爲永昌太守

霍弋按蜀志霍峻傳峻子弋字紹先先主末年爲太子舍人後主踐祚除謁者丞相諸葛亮北駐漢中請爲記室使與子喬共周旋遊處亮卒爲黃門侍郎後主立太子璇以弋爲中庶子璇好騎射出入無度弋援引古義盡言規諫甚得切磋之體後爲參軍庲降屯副貳都督又轉護軍統事如前時永昌郡夷獠恃險不賓數爲寇害乃以弋領永昌太守率偏軍討之遂斬其豪帥破壞邑落郡界寧靜遷監軍翊軍將軍領建寧太守還統南郡事景耀六年進號安南將軍是歲蜀並於魏弋與巴東領軍襄陽羅憲各保全一方舉以內附咸因仍前任寵待有加按注漢晉春秋曰霍弋聞魏軍來弋欲赴成都後主以備敵旣定不聽及成都不守弋素服號哭大臨三日諸將鹹勸宜速降弋曰今道路隔塞未詳主之安危大故去就不可苟也若主上與魏和見遇以禮則保境而降不晚也若萬一危辱吾將以死拒之何論遲速邪得後主東遷之問始率六郡將守上表曰臣聞人生於三事之如一惟難所在則致其命今臣國敗主附守死無所是以委質不敢有二晉文王善之又拜南中都督委以本任後遣將兵救援呂興平交址日南九眞三郡功封列侯進號崇賞焉弋孫彪晉越嶲太守

魏

倉慈按魏志本傳慈字孝仁淮南人也始爲郡吏建安中太祖開募屯田於淮南以慈爲綏集都尉黃初末爲長安令淸約有方吏民畏而愛之太和中遷燉煌太守郡在西陲以喪亂隔絕曠無太守二十歲大姓雄張遂以爲俗前太守尹奉等循故而已無所匡革慈到抑挫權右撫卹貧羸甚得其理舊大族田地有餘而小民無立錐之土慈皆隨口割賦稍稍使畢其本直先是屬城獄訟眾猥縣不能決多集治下慈躬往省閱料簡輕重自非殊死但鞭杖遣之一歲決刑曾不滿十人又常日西域雜胡欲來貢獻而諸豪多逆斷絕旣與貿遷欺詐侮易多不得分明胡常怨望慈皆勞之欲詣洛者爲封過所欲從郡還者官爲平取輒以府見物與共交市使吏民護送道路由是民夷翕然稱其徳惠數年卒官吏民悲感如喪親戚圖畫其形思其遺像及西域諸胡聞慈死悉共會聚於戊己校尉及長吏治下發哀或有以刀畫面以明血誠又爲立祠遙共祠之自太祖迄於咸熙魏郡太守陳國吳瓘淸河太守樂安任燠京兆太守濟北顏斐弘農太守太原令狐邵濟南相魯國孔乂或哀矜折獄或推誠惠愛或治身淸白或擿姦發伏咸爲良二千石

杜畿按魏志本傳畿字伯侯京兆杜陵人也少孤繼母苦之以孝聞年二十爲郡功曹守鄭縣令縣囚系數百人畿親臨獄裁其輕重盡決遣之𨿽未悉當郡中奇其年少而有大志也舉孝廉除漢中府丞會天下亂遂棄官客荊州建安中乃還荀彧進之太祖太祖以畿爲司空司直遷護羌校尉使持節領西平太守太祖旣定河北而髙幹舉並州反時河東太守王邑被徵河東人衛固範先外以請邑爲名而內實與幹通謀太祖謂荀彧曰關西諸將恃險與馬徵必爲亂張晟寇殽澠間南通劉表固等因之吾恐其爲害深河東被山帶河四鄰多變當今天下之要地也君爲我舉蕭何寇恂以鎭之彧曰杜畿其人也於是遂拜畿爲河東太守固等使兵數千人絕陜津畿至不得渡太祖遣夏侯惇討之未至彧謂畿曰宜須大兵畿曰河東有三萬戶非皆欲爲亂也今兵迫之急欲爲善者無主必懼而聽於固固等勢專必以死戰討之不勝四鄰應之天下之變未息也討之而勝是殘一郡之民也且固等未顯絕王命外以請故君爲名必不害新君吾單車直往出其不意固爲人多計而無斷必僞受吾吾得居郡一月以計縻之足矣遂詭道從郖津度範先欲殺畿以威眾且觀畿去就於門下斬殺主簿已下三十餘人畿舉動自若於是固曰殺之無損徒有惡名且制之在我遂奉之畿謂衛固範先曰衛範河東之望也吾仰成而已然君臣有定義成敗同之大事當共平議以固爲都督行丞事領功曹將校吏兵三千餘人皆範先督之固等喜𨿽陽事畿不以爲意固欲大發兵畿患之說固曰夫欲爲非常之事不可動眾心今大發兵眾必擾不如徐以貲募兵固以爲然從之遂爲貲調發數十日乃定諸將貪多應募而少遣兵又入諭固等曰人情顧家諸將掾史可分遣休息急緩召之不難固等惡逆眾心又從之於是善人在外陰爲己援惡人分散各還其家則眾離矣會白騎攻東垣髙幹入濩澤上黨諸縣殺長吏弘農執郡守固等密調兵未至畿知諸縣附己因出單將數十騎赴張辟拒守吏民多舉城助畿者比數十日得四千餘人固等與幹晟共攻畿不下略諸縣無所得會大兵至幹晟敗固等伏誅其餘黨與皆赦之使復其居業是時天下郡縣皆殘破河東最先定少耗減畿治之崇寬惠與民無爲民嘗辭訟有相告者畿親見爲陳大義遣令歸諦思之若意有所不盡更來詣府鄕邑父老自相責怒曰有君如此柰何不從其教自是少有辭訟班下屬縣舉孝子貞婦順孫復其徭役隨時慰勉之漸課民畜牸牛艸馬下逮雞豚犬豕皆有章程百姓勤農家家丰實畿乃曰民富矣不可不教也於是冬月修戎講武又開學宮親自執經教授郡中化之韓遂馬超之叛也弘農馮翊多舉縣邑以應之河東𨿽與賊接民無異心太祖西徵至蒲阪與賊夾渭爲軍軍食一仰河東及賊破余蓄二十餘萬斛太祖下令曰河東太守杜畿孔子所謂禹吾無間然矣增秩中二千石太祖徵漢中遣五千人運運者自率勉曰人生有一死不可負我府君終無一人逃亡其得人心如此魏國旣建以畿爲尙書事平更有令曰昔蕭何定關中寇恂平河內卿有其功間將授卿以納言之職顧念河東吾股肱郡充實之所足以制天下故且煩卿臥鎭之畿在河東十六年常爲天下最文帝卽王位賜爵關內侯徵爲尙書及踐祚進封丰樂亭侯邑百戶守司隸校尉帝徵吳以畿爲尙書僕射統畱事其後帝幸許昌畿復居守受詔作禦樓船於陶河試船遇風沒帝爲之流涕詔曰昔冥勤其官而水死稷勤百谷而山死故尙書僕射杜畿於孟津試船遂至覆沒忠之至也朕甚湣焉追贈太僕謚曰戴侯子恕嗣

孟康按魏志杜畿傳注魏略曰康字公休安平人黃初中以於郭后有外屬並受九親賜拜遂轉爲散騎侍郎是時散騎皆以髙才英儒充其選而康獨緣妃嬙雜在其間故於時皆共輕之號爲阿九康旣無才敏因在冗官博讀書傳後遂有所彈駁其文義雅而切要眾人乃更加意正始中出爲弘農領典農校尉康到官淸己奉職嘉善而矜不能省息獄訟緣民所欲因而利之郡領吏二百餘人涉春遣休常四分遣一事無宿諾時出按行皆豫敕督郵平水不得令屬官遣人探候修設曲敬又不欲煩損吏民常豫敕吏卒行各持鐮所在自刈馬艸不止亭傳露宿樹下又所從常不過十餘人郡帶道路其諸過賓客自非公法無所出給若知舊造之自出於家康之始拜眾人𨿽知其有志量以其未嘗宰牧不保其能也而康恩澤治能乃爾吏民稱歌焉嘉平末徙渤海太守徵入爲中書令後轉爲監

令狐邵按魏志倉慈傳注令狐邵字孔叔父仕漢爲烏丸校尉建安初袁氏在冀州邵去本郡家居鄴九年暫出到武安毛城中會太祖破鄴遂圍毛城城破執邵等輩十餘人皆當斬太祖閱見之疑其衣冠也問其祖考而識其父乃解放署軍謀掾仍歷宰守後徙丞相主簿出爲弘農太守所在淸如冰雪妻子希至官省舉善而教恕以待人不好獄訟與下無忌是時郡無知經者乃歷問諸吏有欲遠行就師輒假遣令詣河東就樂詳學經粗明乃還因設文學由是弘農學業轉興至黃初初徵拜羽林郎遷虎賁中郎將二歲病亡始邵族子愚爲白衣時常有髙志眾人謂愚必榮令狐氏而邵獨以爲愚性倜儻不修徳而願大必滅我宗愚聞邵言其心不平及邵爲虎賁郎將而愚仕進已多所更歷所在有名稱愚見邵因從容言次微激之曰先時聞大人謂愚爲不繼愚今竟云何邪邵熟視而不答也然私謂其妻子曰公治性度猶如故也以吾觀之終當敗滅但不知我久當坐之不邪將逮汝曹耳邵沒之後十餘年間愚爲兗州刺史果與王淩謀廢立家屬誅滅邵子華時爲弘農郡丞以屬疏得不坐

牽招按魏志本傳招字子經安平觀津人也年十餘歲詣同縣樂隱受學後隱爲車騎將軍何苗長史招隨卒業值京都亂苗隱見害招俱與隱門生史路等觸蹈鋒刃共殯斂隱屍送喪還歸道遇寇鈔路等皆悉散走賊欲斫棺取釘招垂淚請赦賊義之乃釋而去由此顯名冀州牧袁紹辟爲都督軍從事兼領烏丸突騎紹舍人犯令招先斬乃白紹奇其意而不見罪也紹卒又事紹子尙建安九年太祖圍鄴尙遣招至上黨督致軍糧未還尙破走到中山時尙外兄髙幹爲並州刺史招以並州左有恆山之險右有大河之固帶甲五萬北阻彊寇勸幹迎尙並力觀釁幹旣不能而陰欲害招招聞之間行而去道隔不得追尙遂東詣太祖太祖領冀州辟爲從事太祖將討袁譚而柳城烏丸欲出騎助譚太祖以招嘗領烏丸遣詣柳城到值峭王嚴以五千騎當遣詣譚又遼東太守公孫康自稱平州牧遣使韓忠賫單於印綬往假峭王峭王大會羣長忠亦在坐峭王問招昔袁公言受天子之命假我爲單於今曹公復言當更白天子假我眞單於遼東復持印綬來如此誰當爲正招答曰昔袁公承制得有所拜假中間違錯天子命曹公代之言當白天子更假眞單於是也遼東下郡何得擅稱拜假也忠曰我遼東在滄海之東擁兵百萬又有扶余濊貊之用當今之勢彊者爲右曹操獨何得爲是也招呵忠曰曹公允恭明哲翼戴天子伐叛柔服寧靜四海汝君臣頑嚚今恃險遠背違王命欲擅拜假侮弄神器方當屠戮何敢慢易咎毀大人便捉忠頭頓築拔刀欲斬之峭王驚怖徒跣抱招以救請忠左右失色招乃還坐爲峭王等說成敗之效禍福所歸皆下席跪伏敬受敕教便辭遼東之使罷所嚴騎太祖滅譚於南皮署招軍謀掾從討烏丸至柳城拜護烏丸校尉還鄴遼東送袁尙首縣在馬市招睹之悲感設祭頭下太祖義之舉爲茂才從平漢中太祖還畱招爲中護軍事罷還鄴拜平鹵校尉將兵督靑徐州郡諸軍事擊東萊賊斬其渠率東土寧靜文帝踐祚拜招使持節護鮮卑校尉屯昌平是時邊民流散山澤又亡叛在鮮卑中者處有千數招廣布恩信招誘降附建義中郎將公孫集等率將部曲咸各歸命使還本郡又懷來鮮卑素利彌加等十餘萬落皆令款塞大軍欲徵吳召招還至值軍罷拜右中郎將出爲雁門太守郡在邊陲𨿽有候望之備而寇鈔不斷招旣教民戰陣又表復烏丸五百餘家租調使備鞍馬遠遣偵候鹵每犯塞勒兵逆擊來輒摧破於是吏民膽气日銳荒野無虞又構間離散使鹵更相猜疑鮮卑大人步度根泄歸泥等與軻比能爲隙將部落三萬餘家詣郡附塞敕令還擊比能殺比能弟苴羅侯及叛烏丸歸義侯王同王寄等大結怨雔是以招自出率將歸泥等討比能於雲中故郡大破之招通河西鮮卑附頭等十餘萬家繕治陘北故上館城置屯戍以鎭內外夷鹵大小莫不歸心諸亡叛𨿽親戚不敢藏匿咸悉收送於是野居晏閉寇賊靜息招乃簡選有才識者詣太學受業還相授教數年中庠序大興郡所治廣武井水鹹苦民皆擔輦遠汲流水往返七里招準望地勢因山陵之宜鑿原開渠注水城內民賴其益明帝卽位賜爵關內侯太和二年護烏丸校尉田豫出塞爲軻比能所圍於故馬邑城移招求救招卽整勒兵馬欲赴救豫並州以常憲禁招招以爲節將見圍不可拘於吏議自表輒行又並馳布羽檄稱陳形勢云當西北掩取鹵家然後東行會誅鹵身檄到豫軍踴躍又遺一通於鹵蹊要鹵卽恐怖種類離散軍到故平城便皆潰走比能復大合騎來到故平州塞北招潛行撲討大斬首級招以蜀鹵諸葛亮數出而比能狡猾能相交通表爲防備議者以爲縣遠未之信也會亮時在祁山果遣使連結比能比能至故北地石城與相首尾帝乃詔招使從便宜討之時比能已還漠南招與刺史畢軌議曰胡鹵遷徙無常若勞師遠追則遲速不相及若欲潛襲則山溪艱險資糧轉運難以密辦可使守新興雁門二牙門出屯陘北外以鎭撫內令兵田儲蓄資糧秋冬馬肥州郡兵合乘釁徵討計必全克未及施行會病卒招在郡十二年威風遠振其治邊之稱次於田豫百姓追思之而漁陽傅容在雁門有名績繼招後在遼東又有事功云招子嘉嗣次子弘亦猛毅有招風以隴西太守隨鄧艾伐蜀有功咸熙中爲振威護軍嘉與晉司徒李引同母早卒

蘇則按魏志本傳則字文師扶風武功人也少以學行聞舉孝廉茂才辟公府皆不就起家爲酒泉太守轉安定武都所在有威名太祖徵張魯過其郡見則悅之使爲軍導魯破則綏定下辯諸氐通河西道徙爲金城太守是時喪亂之後吏民流散饑窮戶口損耗則撫循之甚謹外招懷羌胡得其牛羊以養貧老與民分糧而食旬月之間流民皆歸得數千家乃明爲禁令有干犯者輒戮其從教者必賞親自教民耕種其歲大丰收由是歸附者日多李越以隴西反則率羌胡圍越越卽請服太祖崩西平曲演叛稱護羌校尉則勒兵討之演恐乞降文帝以其功加則護羌校尉賜爵關內侯後演復結旁郡爲亂張掖張進執太守杜通酒泉黃華不受太守辛機進華皆自稱太守以應之又武威三種胡並寇鈔道路斷絕武威太守毋丘興告急於則時雍涼諸豪皆驅略羌胡以從進等郡人咸以爲進不可當又將軍郝昭魏平先是各屯守金城亦受詔不得西渡則乃見郡中大吏及昭等與羌豪帥謀曰今賊𨿽盛然皆新合或有脇從未必同心因釁擊之善惡必離離而歸我我增而彼損矣旣獲益眾之實且有倍气之勢率以進討破之必矣若待大軍曠日持久善人無歸必合於惡善惡旣合勢難卒離𨿽有詔命違而合權專之可也於是昭等從之乃發兵救武威降其三種胡與興擊進於張掖演聞之將步騎三千迎則辭來助軍而實欲爲變則誘與相見因斬之出以徇軍其黨皆散走則遂與諸軍圍張掖破之斬進及其支黨眾皆降演軍敗華懼出所執乞降河西平乃還金城進封都亭侯邑三百戶徵拜侍中與董昭同寮昭嘗枕則膝臥則推下之曰蘇則之膝非佞人之枕也初則及臨災侯植聞魏氏代漢皆發服悲哭文帝聞植如此而不聞則也帝在洛陽嘗從容言曰吾應天受禪而聞有哭者何也則謂爲見問須髯悉張欲正論以對侍中傅巽掏則曰不謂卿也於是乃止文帝問則曰前破酒泉張掖西域通使燉煌獻徑寸大珠可復求市益得不則對曰若陛下化洽中國徳流沙漠卽不求自至求而得之不足貴也帝默然後則從行獵槎桎拔失鹿帝大怒踞�拔刀悉收督吏將斬之則稽首曰臣聞古之聖王不以禽獸害人今陛下方隆唐堯之化而以獵戲多殺羣吏愚臣以爲不可敢以死請帝曰卿直臣也遂皆赦之然以此見憚黃初四年左遷東平相未至道病薨謚曰剛侯子怡嗣

涼茂按魏志本傳茂字伯方山陽昌邑人也少好學論議常據經典以處是非太祖辟爲司空掾舉髙第補侍禦史時泰山多盜賊以茂爲泰山太守旬月之間𦇤負而至者千餘家轉爲樂浪太守公孫度在遼東擅畱茂不遣之官然茂終不爲屈度謂茂及諸將曰聞曹公遠徵鄴無守備今吾欲以步卒三萬騎萬匹直指鄴誰能禦之諸將皆曰然又顧謂茂曰於君意何如茂答曰比者海內大亂社稷將傾將軍擁十萬之眾安坐而觀成敗夫爲人臣者固若是邪曹公憂國家之危敗湣百姓之苦毒率義兵爲天下誅殘賊功髙而徳廣可謂無二矣以海內初定民始安集故未責將軍之罪耳而將軍乃欲稱兵西向則存亡之效不崇朝而決將軍其勉之諸將聞茂言皆震動良久度曰涼君言是也後徵還爲魏郡太守甘陵相所在有績文帝爲五官將茂以選爲長史遷左軍師魏國初建遷尙書僕射後爲中尉奉常文帝在東宮茂復爲太子太傅甚見敬禮卒官

吳

顧邵按吳志顧雍傳雍長子邵字孝則博覽書傳好樂人倫少與舅陸績齊名而陸遜張惇卜靜等皆亞焉自州郡庶幾及四方人士往來相見或言議而去或結厚而別風聲流聞遠近稱之權妻以策女年二十七起家爲豫章太守下車祀先賢徐孺於之墓優待其後禁其淫祠非禮之祭者小吏姿質佳者輒令就學擇其先進擢置右職舉善以教風化大行初錢塘丁諝出於役伍陽羨張秉生於庶民烏程吾粲云陽殷禮起乎微賤邵皆拔而友之爲立聲譽秉遭大喪親爲制服結絰邵當之豫章發在近路值秉疾病時送者百數邵辭賓客曰張仲節有疾苦不能來別恨不見之暫還與訣諸君少時相待其畱心下士惟善所在皆此類也諝至典軍中郎秉云陽太守禮零陵太守粲太子少傅世以邵爲知人在郡五年卒官子譚承云

鍾離牧按吳志本傳牧字子幹會稽山陰人漢魯相意七世孫也少爰居永興躬自墾田種稻二十餘畝臨熟縣民有識認之牧曰本以田荒故墾之耳遂以稻與縣人縣長聞之召民系獄欲繩以法牧爲之請長曰君慕承宮自行義事僕爲民主當以法率下何得寢公憲而從君邪牧曰此是郡界緣君意顧故來暫住今以少稻而殺此民何心復畱遂出裝還山陰長自往止之爲釋系民民慚懼率妻子舂所取稻得六十斛米送還牧牧閉門不受民輸置道旁莫有取者牧由此發名赤烏五年從郎中補太子輔義都尉遷南海太守還爲丞相長史轉司直遷中書令會建安鄱陽新都三郡山民作亂出牧爲監軍使者討平之賊帥黃亂常俱等出其部伍以充兵役封秦亭侯拜越騎校尉永安六年蜀並於魏武陵五溪夷與蜀接界時論懼其叛亂乃以牧爲平魏將軍領武陵太守往之郡魏遣漢發縣長郭純試守武陵太守率涪陵民入蜀遷陵界屯於赤沙誘致諸夷邑君或起應純又進攻酉陽縣郡中震懼牧問朝吏曰西蜀傾覆邊境見侵何以禦之皆對曰今二縣山險諸夷阻兵不可以軍驚擾驚擾則諸夷盤結宜以漸安可遣恩信吏宣教慰勞牧曰不然外境內侵誑誘人民當及其根柢未深而撲取之此救火貴速之勢也敕外趣嚴掾史沮議者便行軍法撫夷將軍髙尙說牧曰昔潘太常督兵五萬然後以討五溪夷耳又是時劉氏連和諸夷率化今旣無往日之援而郭純已據遷陵而明府以三千兵深入尙未見其利也牧曰非常之事何得循舊卽率所領晨夜進道緣山險行垂二千里從塞上斬惡民懷異心者魁帥百餘人及其支黨凡千餘級純等散五溪平遷公安督陽武將軍封都鄕侯徙濡須督復以前將軍假節領武陵太守卒官家無餘財士民思之子褘嗣代領兵

晉

王承按晉書王湛傳湛子承字安期淸虛寡欲無所修尙言理辯物但明其指要而不飾文辭有識者服其約而能通弱冠知名太尉王衍雅貴異之比南陽樂廣焉永寧初爲驃騎參軍值天下將亂乃避難南下遷司空從事中郎豫迎大駕賜爵藍田縣侯遷尙書郎不就東海王越鎭許以爲記室參軍雅相知重敕其子毗曰夫學之所益者淺體之所安者深閒習禮度不如式瞻儀形諷味遺言不若親承音旨王參軍人倫之表汝其師之在府數年見朝政漸替辭以母老求出越不許久之遷東海太守政尙淸靜不爲細察小吏有盜池中魚者綱紀推之承曰文王之囿與眾共之池魚復何足惜邪有犯夜者爲吏所拘承問其故答曰從師受書不覺日暮承曰鞭撻寧越以立威名非政化之本使吏送令歸家其從容寬恕若此尋去官東渡江是時道路梗澀人懷危懼承每遇艱險處之夷然𨿽家人近習不見其憂喜之色旣至下邳登山北望嘆曰人言愁我始欲愁矣及至建鄴爲元帝鎭東府從事中郎甚見優禮承少有重譽而推誠接物盡弘恕之理故眾咸親愛焉渡江名臣王導衛玠周顗庾亮之徒皆出其下爲中興第一年四十六卒朝野痛惜之自昶至承世有髙名論者以爲祖不及孫孫不及父子述嗣

王宏按晉書良吏傳宏字正宗髙平人魏侍中粲之從孫也魏時辟公府累遷尙書郎歷給事中泰始初爲汲郡太守撫百姓如家耕桑樹藝屋宇阡陌莫不躬自教示曲盡事宜在郡有殊績司隸校尉石鑑上其政術武帝下詔稱之曰朕惟人食之急而懼天時水旱之運夙夜警戒念在於農𨿽詔書屢下�厲殷勤猶恐百姓廢惰以捐生植之功而刺史二千石百里長吏未能盡勤至使地有遺利而人有餘力每思聞監司糾舉能不將行其賞罰以明沮勸今司隸校尉石鑑上汲郡太守王宏勤卹百姓導化有方督勸開荒五千餘頃而熟田常課頃畝不減比年普饑人不足食而宏郡界獨無匱乏可謂能矣其賜宏谷千斛布告天下咸使聞知俄遷衛尉河南尹大司農無復能名更爲苛碎坐桎梏罪人以泥墨塗面置深坑中餓不與食又擅縱五歲刑以下二十一人爲有司所劾帝以宏累有政績聽以贖罪論太康中代劉毅爲司隸校尉於是檢察士庶使車服異制庶人不得衣紫絳及綺繡錦績帝常遣左右微行觀察風俗宏緣此復遣吏科檢婦人袒服至褰發於路論者以爲暮年謬妄由是獲譏於世復坐免官後起爲尙書太康五年卒追贈太常

範晷按晉書良吏傳晷字彥長南陽順陽人也少遊學淸河遂徙家僑居郡命爲五官掾歷河內郡丞太守裴楷雅知之薦爲侍禦史調補上谷太守遭喪不之官後爲司徒左長史轉馮翊太守甚有政能善於綏撫百姓愛悅之徵拜少府出爲涼州刺史轉雍州於時西土荒毀氐羌蹈藉田桑失收百姓困獘晷傾心化導勸以農桑所部甚賴之元康中加左將軍卒於官

楊邠按後賢志邠字岐之犍爲武陽人也少好學志古澡厲名行州辟主簿別駕刺史王浚舉秀才安漢雒令國王中尉以選爲尙書郎遷汶山太守值夷復讎失誅俗和徙授巴東轉廣漢永嘉初進衡陽內史遇流民叛亂攻沒長沙湘東邠輒救助賊眾侵盛遂破郡城獲邠欲以爲主邠不許賊晝夜執守邠候其小怠夜急走比覺已去遠收餘眾軍重安欲投湘州刺史荀眺共圖進取會眺降賊邠孤軍固城賊攻圍之誓死不移遂卒城中時年六十九帝爲鎭東大將軍嘉其忠節死義遣使弔贈策曰惟永嘉七年四月己未使持節都督江陽諸軍事鎭東大將軍瑯琊王浚謹遺扳命前衡陽內史楊君忠肅貞固守正不移𨿽危迫節義可嘉不幸殞卒孤城甚悼之今列上尙書贈君淮南內史魂而有靈嘉玆寵榮嗚呼哀哉邠同郡楊稷文曹泰始初爲交趾太守平九眞郁林日南四郡斬吳交州刺史劉悛大將軍修則武帝方授交州會孫皓遣大將軍薛珝陶璜十萬人攻稷被攻八月救援不至眾寡不敵遂爲珝璜所獲囚稷欲送皓稷歐血死帝嘉其忠烈歿命追贈交州刺史

宋

阮長之按宋書良吏傳長之字茂景陳畱尉氏人也祖思曠金紫光祿大夫父普驃騎咨議參軍長之年十五喪父有孝性哀感傍人服除蔬食者猶積載閒居篤學未嘗有惰容初爲諸府參軍除員外散騎侍郎母老求補襄垣令督郵無禮鞭之去職尋補廬陵王義眞車騎行正參軍平越長史東莞太守入爲尙書殿中郎出爲武昌太守時王弘爲江州雅相知重引爲車騎從事中郎入爲太子中舍人中書侍郎以母老固辭朝直補彭城王義康平北咨議參軍元嘉九年遷臨川內史以南土卑濕母年老非所宜辭不就十一年復除臨海太守至郡少時而母亡葬畢不勝憂十四年卒時年五十九時郡縣田祿芒種爲斷此前去官者則一年秩祿皆入前人此後去官者則一年秩祿皆入後人始以元嘉末攺此科計月分祿長之去武昌郡代人未至以芒種後一日解印綬初發京師親故或以器物贈別得便緘錄後歸悉以還之在中書省直夜往鄰省誤著履出合依事自列門下門下以暗夜人不知不受列長之固遣送之曰一生不侮暗室前後所蒞官皆有風政爲後人所思宋世言善治者咸稱之子師門原鄕令

徐豁按宋書良吏傳豁字萬同東莞姑幕人也中散大夫廣兄子父邈晉太子左衛率豁晉安帝隆安末爲太學博士桓元輔政爲中外都督諮議致敬惟內外武官太宰司徒並非軍職則瑯邪王不應加敬元諷中丞免豁官元敗以爲祕書郎尙書倉部郎右軍何無忌功曹仍爲鎭南參軍又祠部永世令建武司馬中軍參軍尙書左丞永初初爲徐羨之鎭軍司馬尙書左丞山陰令歷二丞三邑精練明理爲一世所推元嘉初爲始興太守三年遣大使巡行四方並使郡縣各言損益豁因此表陳三事其一曰郡大田武吏年滿十六便課米六十斛十五以下至十三皆課米三十斛一戶內隨丁多少悉皆輸米且十三歲兒未堪田作或是單迥無相兼通年及應輸便自逃逸旣遏接蠻俚去就益易或乃斷截支體產子不養戶口歲減實此之由謂宜更量課限使得存立今若減其米課𨿽有交損考之將來理有深益其二曰郡領銀民三百餘戶鑿坑采砂皆二三丈功役旣苦不顧崩壓一歲之中每有死者官司檢切猶致逋違老少相隨永絕農業千有餘口皆資他食豈惟一夫不耕或受其饑而已所以歲有不稔便致甚困尋臺邸用米不異於銀謂宜準銀課米卽事爲便其三曰中宿縣俚民課銀一子丁輸南稱半兩尋此縣自不出銀又俚民皆巢居鳥語不閒貨易之宜每至買銀爲損已甚又稱兩受入易生姦巧山俚愚怯不辧自申官所課甚輕民以所輸爲劇今若聽計丁課米公私兼利在郡著績太祖嘉之下詔曰始興太守豁潔己退食恪居在官政事修理惠澤沾被近嶺南荒獘郡境尢甚拯卹有方濟厥饑饉𨿽古之良守蔑以尙焉宜蒙褒賁以旌淸績可賜絹二百匹谷千斛五年以爲持節督廣交二州諸軍事寧遠將軍平越中郎將廣州刺史未拜卒時年五十一太祖又下詔曰豁廉淸勤恪著稱所司故擢授南服申其才志不幸喪殞朕甚悼之可賜錢十萬布百匹以營葬事

顧琛按宋書本傳琛字弘瑋吳郡吳人也曾祖和晉司空祖履之父惔並爲司徒左西掾琛謹確不尙浮華起家州從事駙馬都尉奉朝請少帝景平中太皇太后崩除大匠丞彭城王義康右軍驃騎參軍晉陵令司徒參軍尙書庫部郎本邑中正元嘉七年太祖遣到彥之經略河南大敗悉委棄兵甲武庫爲之空虛後太祖宴會有荒外歸化人在坐上問琛庫中仗猶有幾許琛詭答有十萬人仗舊武庫仗祕不言多少上旣發問追悔失言及琛詭對上甚喜尙書寺門有制八座以下門生隨入者各有差不得雜以人士琛以宗人顧碩頭寄尙書張茂度門名而與碩頭同席坐明年坐遣出免中正凡尙書官大罪則免小罪則遣出遣出者百日無代人聽還本職琛仍爲彭城王義康所請補司徒錄事參軍山陰令復爲司徒錄事遷少府十五年出爲義興太守初義康請琛入府欲委以腹心琛不能承事劉湛故尋見斥外十九年徙東陽太守欲使琛防守大將軍彭城王義康固辭忤旨廢黜還家積年二十七年索鹵南至瓜步權假琛建威將軍尋除東海王褘冠軍司馬行會稽郡事隨王誕代褘復爲誕安東司馬元凶弒立分會稽五郡置會州以誕爲刺史卽琛爲會稽太守加五品將軍置將佐誕起義加冠軍將軍事平遷吳興太守孝建元年徵爲五兵尙書未拜復爲寧朔將軍吳郡太守以起義功封永新縣五等侯大明元年吳縣令張闓坐居母喪無禮下廷尉錢塘令沈文秀判劾違謬應坐被彈琛宣言於眾闓被劾之始屢相申明又云當啟文秀畱縣世祖聞之大怒謂琛賣惡歸上免官琛母老仍停家琛及前西陽太守張牧並司空竟陵王誕故佐誕待琛等素厚三年誕據廣陵反遣客陸延稔賫書扳琛爲徵南將軍牧爲安東將軍琛子前尙書郎寶素爲諮議參軍寶素弟前司空參軍寶先爲從事中郎牧兄前吳郡丞濟爲冠軍將軍從弟前司空主簿晏爲諮議參軍時世祖以琛素結事誕或有異志遣使就吳郡太守王曇生誅琛父子會延稔先至琛等卽執斬之遣二子送延稔首啟世祖曰劉誕猖狂遂構釁逆凡在含齒莫不駭惋臣等預荷國恩特百常憤忽以今月二十四日中獲賊誕疏欲見邀誘臣卽共執錄僞使並得誕與撫軍長史沈懷文揚州別駕孔道存撫軍中兵參軍孔璪前司兵參軍孔桓之前司空主簿張晏書具列本郡太守王曇生臣卽日便應星馳歸骨輦轂臣母年老身在侍養輒遣息寶素寶先束骸詣闕世祖所遣誅琛使其日亦至僅而獲免上嘉之召琛出以爲西陽王子尙撫軍司馬牧爲撫軍中兵參軍琛母孔氏時年百餘歲晉安帝隆安初瑯邪王廞於吳中爲亂以女爲貞烈將軍悉以女人爲官屬以孔氏爲司馬及孫恩亂後東土饑荒人相食孔氏散家糧以賑邑裏得活者甚眾生子皆以孔爲名焉琛仍爲吳興太守明年坐郡民多剪錢及盜鑄免官六年起爲大司農都官尙書新安王子鸞北中郎司馬東海太守行南徐州事隨府轉撫軍司馬太守如故前廢帝卽位復爲吳郡太守太宗泰始初與四方同反兵敗奉母奔會稽臺軍旣至歸降寶素與琛相失自殺琛尋丁母憂服闋起爲員外常侍中散大夫後廢帝元徽三年卒時年八十六寶先大明中爲尙書水部郎先是琛爲左丞荀萬秋所劾及寶先爲郎萬秋猶在職自陳不拜世祖詔曰敕違糾慢憲司之職若理有不公自當更有釐正而自頃刻無輕重輒致私絕此風難長主者嚴爲其科寶先蓋依附世準不足問先是宋世江東貴達者會稽孔季恭季恭子靈符吳興丘淵之及琛吳音不變淵之字思元吳興烏程人也太祖從髙祖北伐畱彭城爲冠軍將軍徐州刺史淵之爲長史太祖卽位以舊恩歷顯官侍中都官尙書吳郡太守卒於太常追贈光祿大夫

陸法眞按廣東通誌法眞吳郡人宋大明中爲劉秀之安北錄事參軍持身廉介老而益堅羊希嘗薦於孫詵以東南名士稱之泰始初爲南海太守時廣州部將李萬周以南江都護兵作逆殺刺史袁曇遠將有異圖法眞保障庶民鎭靜不擾郡境賴之竟以勞瘁卒於官

郡守部名臣列傳四

南齊

裴昭明按南齊書本傳昭明河東聞喜人宋大中大夫松之孫也父駰南中郎參軍昭明少傳儒史之業泰始中爲太學博士有司奏太子婚納徵用玉璧虎皮未詳何所準據昭明議禮納徵儷皮爲庭實鹿皮也晉太子納妃注以虎皮二太元中公主納徵虎豹皮各一豈其謂婚禮不議王公之差故取虎豹文蔚以尊其事虎豹𨿽文而徵禮所不言熊熊𨿽古而婚禮所不及珪璋𨿽美或爲用各異今宜準的經誥凡諸僻謬一皆詳正於是有司參議加珪璋豹熊羆皮各二元徽中出爲長沙郡丞罷任刺史王蘊謂之曰卿淸貧必無還資湘中人士有須一禮之命者我不愛也昭明曰下官忝爲邦佐不能光益上府豈以鴻都之事仰累淸風歷祠部通直郎永明三年使鹵世祖謂之曰以卿有將命之才使還當以一郡相賞還爲始安內史郡民龔元宣云神人與其玉印玉板書不須筆吹紙便成字自稱龔聖人以此惑眾前後郡守敬事之昭明付獄治罪及還甚貧罄世祖曰裴昭明罷郡還遂無宅我不諳書不知古人中誰比遷射聲校尉九年復遣北使建武初爲王元邈安北長史廣陵太守明帝以其在事無所啟奏代還責之昭明曰臣不欲競執關鍵故耳昭明歷郡皆有勤績常謂人曰人生何事須聚蓄一身之外亦復何須子孫若不才我聚彼散若能自立則不如一經故終身不治產業中興二年卒從祖弟顗字彥齊少有異操泰始中於總明觀聽講不讓劉秉席秉用爲參軍升明末爲奉朝請齊臺建世子裴妃須外戚譜顗不與遂分籍太祖受禪上表誹謗掛冠去伏誅

孔琇之按南齊書良政傳琇之會稽山陰人也祖季恭光祿大夫父靈運著作郎琇之初爲國子生舉孝廉除衛軍行參軍員外郎尙書三公郎出爲烏程令有吏能還遷通直郎補吳令有小兒年十歲偸刈鄰家稻一束琇之付獄治罪或諫之琇之曰十歲便能爲盜長大何所不爲縣中皆震肅遷尙書左丞又以職事知名轉前軍將軍兼少府遷驍騎將軍少府如故出爲寧朔將軍髙宗冠軍徵鹵長史江夏內史還爲正員常侍兼左民尙書廷尉卿出爲臨海太守在任淸約罷郡還獻漧薑二十斤世祖嫌少及知琇之淸乃嘆息除武陵王前軍長史未拜仍出爲輔國將軍監吳興郡尋拜太守治稱淸嚴髙宗輔政防制諸蕃致密旨於上佐隆昌元年遷琇之爲寧朔將軍晉熙王冠軍長史行郢州事江夏內史琇之辭不許未拜卒

劉懷慰按南齊書本傳懷慰字彥泰平原人也祖奉伯元嘉中爲冠軍長史父乘民冀州刺史懷慰初爲桂陽王徵北板行參軍乘民死於義嘉事難懷慰持喪不食酰醬冬月不絮衣養孤弟妹事寡叔母皆有恩義復除邵陵王南中郎參軍廣徳令尙書駕部郎懷慰宗從善明等爲太祖心腹懷慰亦豫焉沈攸之有舊令爲書戒諭攸之太祖省之稱善除步兵校尉齊國建上欲置齊郡於京邑議者以江右土沃流民所歸乃治瓜步以懷慰爲輔國將軍齊郡太守上謂懷慰曰齊邦是王業所基吾方以爲顯任經理之事一以委卿又手敕曰有文事者必有武備今賜卿玉環刀一口懷慰至郡修治城郭安集居民墾廢田二百頃決沈湖灌漑不受禮謁民有餉其新米一斛者懷慰出所食麥飯示之曰旦食有餘幸不煩此因著廉吏論以達其意太祖聞之手敕褒賞進督秦沛二郡妻子在都賜米三百斛兗州刺史柳世隆與懷慰書曰膠東流化潁川致美以今方古曾何足云在郡二年遷正員郎領靑冀二州中正懷慰本名聞慰世祖卽位以與舅氏名同敕攺之出監東陽郡爲吏民所安還兼安陸王北中郎司馬永明九年卒年四十五明帝卽位謂僕射徐孝嗣曰劉懷慰若在朝廷不憂無淸吏也懷慰與濟陽江淹陳郡袁彖善亦著文翰永明初獻皇徳論云

虞願按南齊書本傳願字士恭會稽余姚人也祖賚給事中監利侯父望之早卒賚中庭橘樹冬熟子孫競來取之願年數歲獨不取賚及家人皆異之元嘉末爲國子生再遷湘東王國常侍轉潯陽王府墨曹參軍明帝立以願儒吏學涉兼蕃國舊恩意遇甚厚除太常丞尙書祠部郎通直散騎侍郎領五郡中正祠部郎如故帝性猜忌體肥憎風夏月常著皮小衣拜左右二人爲司風令史風起方面輒先啟聞星文災變不信太史不聽外奏敕靈臺知星二人給願常直內省有異先啟以相檢察帝以故宅起湘宮寺費極奢侈以孝武莊嚴剎七層帝欲起十層不可立分爲兩剎各五層新安太守巢尙之罷郡還見帝曰卿至湘宮寺未我起此寺是大功徳願在側曰陛下起此寺皆是百姓賣兒貼婦錢佛若有知當悲哭哀湣罪髙佛圖有何功徳尙書令袁粲在坐爲之失色帝乃怒使人驅下殿願徐去無異容以舊恩少日中已復召入帝好圍棋甚拙去格七八道物議共欺爲第三品與第一品王抗圍棋依品賭戲抗每饒借之曰皇帝飛棋臣抗不能斷帝終不覺以爲信然好之愈篤願又曰堯以此教丹朱非人主所宜好也𨿽數忤旨而蒙賞賜猶異餘人遷兼中書郎帝寢疾願常侍醫藥帝素能食尢好逐夷以銀�盛蜜漬之一食數�謂揚州刺史王景文曰此是奇味卿頗足不景文曰臣夙好此物貧素致之甚難帝甚悅食逐夷積多胸腹痞脹气將絕左右啟飲數升酢酒乃消疾大困一食汁滓猶至三升水患積久藥不復效大漸日正坐呼道人合掌便絕願以侍疾久轉正員外郎出爲晉平太守在郡不治生產前政與民交關質錄其兒婦願遣人於道奪取將還在郡立學堂教授郡舊出髯蛇膽可爲藥有餉願蛇者願不忍殺放二十里外山中一夜蛇還�下復送四十里外山中經宿復還故處願更令遠乃不復歸論者以爲仁心所致也海邊有越王石常隱雲霧相傳云淸廉太守乃得見願往觀視淸徹無隱蔽後瑯邪王秀之爲郡與朝士書曰此郡承虞公之後善政猶存遺風易遵差得無事以母老解職除後軍將軍褚淵常詣願不在見其眠�上積塵埃有書數�淵嘆曰虞君之淸一至於此令人掃地拂�而去遷中書郎領東觀祭酒兄季爲上虞令卒願從省步還家不待詔便歸東除驍騎將軍遷廷尉祭酒如故願嘗事宋明帝齊初宋神主遷汝陰廟願拜辭流涕建元元年卒年五十四願著五經論問撰會稽記文翰數十篇

梁

席闡文按梁書本傳闡文安定臨涇人也少孤貧涉獵書史齊初爲雍州刺史蕭赤斧中兵參軍由是與其子�冑善復歷西中郎中兵參軍領城局髙祖之將起義也闡文深勸之�冑同焉仍遣田祖恭私報髙祖並獻銀裝刀髙祖報以金如意和帝稱尊號爲給事黃門侍郎尋遷衛尉卿�冑暴卒州府騷擾闡文以和帝幼弱中流任重時始興王憺畱鎭雍部乃與西朝羣臣迎王總州事故賴以寧輯髙祖受禪除都官尙書輔國將軍封山陽伯邑七百戶出爲東陽太守又攺封湘西戶邑如故視事二年以淸白著稱卒於官詔賻錢三萬布五十匹謚曰威

何遠按梁書良吏傳遠字義方東海剡人也父慧炬齊尙書郎遠釋褐江夏王國侍郎轉奉朝請永元中江夏王寶元於京口爲護軍將軍崔慧景所奉入圍宮城遠豫其事事敗乃亡抵長沙宣武王王深保匿焉遠求得桂陽王融保藏之旣而發覺收捕者至遠逾垣以免融及遠家人皆見執融遂遇禍遠家屬系尙方遠亡渡江使其故人髙江產共聚眾欲迎髙祖義師東�黨聞之使捕遠等眾復潰散遠因降魏入壽陽見刺史王肅欲同義舉肅不能用乃求迎髙祖肅許之遣兵援送得達髙祖髙祖見遠謂張弘策曰何遠美丈夫而能破家報舊徳未易人也板輔國將軍隨軍東下旣破朱雀軍以爲建康令髙祖踐祚爲步兵校尉以奉迎勛封廣興男邑三百戶遷建武將軍後軍鄱陽王恢錄事參軍遠與恢素善在府盡其志力知無不爲恢亦推心仗之恩寄甚密頃之遷武昌太守遠本倜儻尙輕俠至是乃折節爲吏杜絕交遊饋遺秋毫無所受武昌俗皆汲江水盛夏遠患水溫每以錢買民井寒水不取錢者則摙水還之其他事率多如此迹𨿽似僞而能委曲用意焉車服尢獘素器物無銅漆江左多水族甚賤遠每食不過幹魚數片而已然性剛嚴吏民多以細事受鞭罰者遂爲人所訟徵下廷尉被劾數十條當時士大夫坐法皆不受立遠度己無贓就立三七日不款猶以私藏禁仗除名後起爲鎭南將軍武康令愈厲廉節除淫祀正身率職民甚稱之太守王彬巡屬縣諸縣盛供帳以待焉至武康遠獨設糗水而已彬去遠送至境進鬥酒只鵝爲別彬戲曰卿禮有過陸納將不爲古人所笑乎髙祖聞其能擢爲宣城太守自縣爲近畿大郡近代未之有也郡經寇抄遠盡心綏理復著名迹�年遷樹功將軍始興內史時泉陵侯淵朗爲桂州緣道剽掠入始興界艸木無所犯遠在官好開途巷修葺墻屋民居市裏城隍�庫所過若營家焉田秩俸錢並無所取歲暮擇民尢窮者充其租調以此爲常然其聽訟猶人不能過絕而性果斷民不敢非畏而惜之所至皆生爲立祠表言治狀髙祖每優詔答焉天監十六年詔曰何遠前在武康已著廉平復蒞二邦彌盡淸白政先治道惠畱民愛𨿽古之良二千石無以過也宜升內榮以顯外績可給事黃門侍郎遠卽還仍爲仁威長史頃之出爲信武將軍監吳郡在吳頗有酒失遷東陽太守遠處職疾彊富如仇讎視貧細如子弟特爲豪右所畏憚在東陽歲餘復爲受罰者所謗坐免歸遠耿介無私曲居民間絕請謁不造詣與貴賤書疏抗禮如一其所會遇未嘗以顏色幹人以此多爲俗士所惡其淸公實爲天下第一居數郡見可欲終不變其心妻子饑寒如下貧者及去東陽歸家經年歲口不言榮辱士類益以此多之其輕財好義周人之急言不虛妄蓋天性也每戲語人云卿能得我一妄語則謝卿以一縑眾共伺之不能記也後復起爲徵西諮議參軍中撫司馬普通二年卒時年五十二髙祖厚贈賜之

範述曾按梁書良吏傳述曾字子元吳郡錢塘人也幼好學從余杭呂道惠受五經略通章句道惠學徒常有百數獨稱述曾曰此子必爲王者師齊文惠太子竟陵文宣王幼時髙帝引述曾爲之師友起家爲宋晉熙王國侍郎齊初至南郡王國郎中令遷尙書主客郎太子步兵校尉帶開陽令述曾爲人謇諤在官多所諫爭太子𨿽不能全用然亦弗之罪也竟陵王深相器重號爲周捨時太子左衛率沈約亦以述曾方汲黯以父母年老乞還就養乃拜中散大夫明帝卽位除遊擊將軍出爲永嘉太守爲政淸平不尙威猛民俗便之所部橫陽縣山谷崄峻爲逋逃所聚前後二千石討捕莫能息述曾下車開示恩信凡諸凶黨𦇤負而出編戶屬籍者二百餘家自是商賈流通居民安業在郡勵志淸白不受饋遺明帝甚嘉之下詔褒美焉徵爲遊擊將軍郡送故舊錢二十餘萬述曾一無所受始之郡不將家屬及還吏無荷擔者民無老少皆出拜辭號哭聞於數十里東昏時拜中散大夫還鄕裏髙祖踐祚乃輕舟出詣闕仍辭還東髙祖詔曰中散大夫範述曾昔在齊世忠直奉主往蒞永嘉治身廉約宜加禮秩以厲淸操可大中大夫賜絹二十匹述曾生平得俸祿皆以分施及老遂壁立無所資以天監八年卒時年七十九注易文言著雜詩賦數十篇

伏按梁書良吏傳字元耀曼容之子也幼傳父業能言元理與樂安任昉彭城劉曼俱知名起家齊奉朝請仍兼太學博士尋除東陽郡丞秩滿爲鄞令時曼容已致仕故頻以外職處令其得養焉齊末始爲尙書都官郎仍爲衛軍記室參軍髙祖踐祚遷國子博士父憂去職服闋爲車騎諮議參軍累遷司空長史中書侍郎前軍將軍兼五經博士與吏部尙書徐勉中書侍郎周捨總知五禮事出爲永陽內史在郡淸潔治務安靜郡民何貞秀等一百五十四人詣州言狀湘州刺史以聞詔勘有十五事爲吏民所懷髙祖善之徵爲東陽太守在郡淸恪如永陽時民賦稅不登者輒以太守田米助之郡多麻薴家人乃至無以爲繩其厲志如此屬縣始新遂安海寧並同時生爲立祠徵爲國子博士領長水校尉時始興內史何遠累著淸績髙祖詔擢爲黃門侍郎俄遷信武將軍監吳郡自以名輩素在遠前爲吏俱稱廉白遠累見擢遷階而已意望不滿多托疾居家尋求假到東陽迎妹喪因畱會稽築宅自表解髙祖詔以爲豫章內史乃出拜治書禦史虞奏曰臣聞失忠與信一心之道以虧貌是情非兩觀之誅宜及未有陵犯名教要冒君親而可緯俗經邦者也風聞豫章內史伏去歲啟假以迎妹喪爲解因停會稽不去入東之始貨宅賣車以此而推則是本無還意歷典二邦少免貪濁此自爲政之本豈得稱功常謂人才品望居何遠之右而遠以淸公見擢名位轉隆深誹怨形於辭色興居嘆�寤寐失圖天髙聽卑無私不照去年十二月二十一日詔曰國子博士領長水校尉伏爲政廉平宜加將養勿使恚望致虧士風可豫章內史豈有人臣奉如此之詔而不亡魂破膽歸罪有司擢發抽腸少自論謝而循奉�然了無異色識見所到足達此旨而冒寵不辭斯苟得故以士流解體行路沸騰辧迹求心無一可恕竊以踉蹡落魄三十餘年皇運勃興咸與維始除舊布新濯之江漢一紀之間三世隆顯曾不能少懷感激仰答萬分反復拙謀成玆巧罪不忠不敬於斯已極請以大不敬論以事詳法應棄市刑輒收所近獄洗結以法從事如法所稱卽主臣謹案豫章內史臣伏含疵表行藉悖成心語嘿一違資敬兼盡幸屬昌時擢以不次溪壑可盈志欲無滿要君東走豈曰止足之歸負志解巾異乎激處之致甘此脂膏孰非荼苦佩玆龜組豈殊縲�宜明風憲肅正簡書臣等參議請以見事免所居官凡諸位任一皆削除有詔勿治遂得就郡視事三年徵爲給事黃門侍郎領國子博士未及起普通元年卒於郡時年五十九尙書右僕射徐勉爲之墓志其一章曰東區南服愛結民胥相望伏闕繼軌奏書或臥其轍或扳其車或圖其像或式其閭思耿借寇曷以尙諸初父曼容與樂安任瑤皆暱於齊太尉王儉瑤子昉及並見知頃之昉才遇稍盛齊末昉已爲司徒右長史猶滯於參軍事及其終也名位略相侔性儉素車服粗惡外𨿽退靜內不免心競故見譏於時能推薦後來常若不及少年士子或以此依之

王志按梁書本傳志字次道瑯邪臨沂人祖曇首宋左光祿大夫豫寧文侯父僧虔齊司空簡穆公並有重名志年九歲居所生母憂哀容毀瘠爲中表所異弱冠選尙宋孝武女安固公主拜駙馬都尉祕書郎累遷太尉行參軍太子舍人武陵王文學褚淵爲司徒引志爲主簿淵謂僧虔曰朝廷之恩本爲殊特所可光榮在屈賢子累遷鎭北竟陵王功曹史安陸南郡二王友入爲中書侍郎尋除宣城內史淸謹有恩惠郡民張倪吳慶爭田經年不決志到官父老乃相謂曰王府君有徳政吾曹鄕裏乃有此爭倪慶相攜請罪所訟地遂爲閒田徵拜黃門侍郎尋遷吏部侍郎出爲寧朔將軍東陽太守郡獄有重囚十餘人冬至日悉遣還家過節皆返惟一人失期獄司以爲言志曰此自太守事主者勿憂明旦果自詣獄辭以婦孕吏民益嘆服之視事三年齊永明二年入爲侍中未拜轉吏部尙書在選以和理稱崔慧景平以例加右軍將軍封臨汝侯固讓不受攺領右衛將軍義師至城內害東�百僚署名送其首志聞而嘆曰冠𨿽獘可加足乎因取庭中樹葉挼服之僞悶不署名髙祖覽箋無志署心嘉之弗以讓也霸府開以志爲右軍將軍驃騎大將軍長史梁臺建遷散騎常侍中書令天監元年以本官領前軍將軍其年遷冠軍將軍丹陽尹爲政淸靜去煩苛京師有寡婦無子姑亡舉債以斂葬旣葬而無以還之志湣其義以俸錢償焉時年饑每旦爲粥於郡門以賑百姓民稱之不容口三年爲散騎常侍中書令領遊擊將軍志爲中書令及居京尹便懷止足常謂諸子侄曰謝莊在宋孝武世位止中書令吾自視豈可以過之因多謝病簡通賓客遷前將軍太常卿六年出爲云麾將軍安西始興王長史南郡太守明年遷車師將軍平西鄱陽郡王長史江夏太守並加秩中二千石九年遷爲散騎常侍金紫光祿大夫十二年卒時年五十四志善艸隸當時以爲楷法齊遊擊將軍徐希秀亦號能書常謂志爲書聖志家世居建康禁中裏馬蕃巷父僧虔以來門風多寬恕志尢惇厚所歷職不以罪咎劾人門下客嘗盜脫志車幰賣之志知而不問待之如初賓客遊其門者專覆其過而稱其善兄弟子侄皆篤實謙和時人號馬蕃諸王爲長者普通四年志攺葬髙祖厚賻賜之追謚曰安有五子緝休諲操素並知名

陸襄按梁書本傳襄字師卿吳郡吳人也父閒齊始安王遙光揚州治中永元末遙光據東府作亂或勸閒去之閒曰吾爲人吏何所逃死臺軍攻城閒見執將刑第二子絳求代死不獲遂以身蔽刃刑者俱害之襄痛父兄之酷喪過於禮服釋後猶若居憂天監三年都官尙書範岫表薦襄起家擢拜著作佐郎除永寧令秩滿累遷司空臨川王法曹外兵輕車廬陵王記室參軍昭明太子聞襄業行啟髙祖引與遊處除太子洗馬遷中舍人並掌管記出爲揚州治中襄父終此官固辭職髙祖不許聽與府司馬換廨居之昭明太子敬耆老襄母年將八十與蕭琛傅昭陸杲每月常遣存問加賜珍羞衣服襄母嘗卒患心痛醫方須三升粟漿是時冬月日又逼暮求索無所忽有老人詣門貨漿量如方劑始欲酬直無何失之時以襄孝感所致也累遷國子博士太子家令復掌管記母憂去職襄年已五十毀頓過禮太子憂之曰遣使誡諭服闋除太子中庶子復掌管記中大通三年昭明太子薨官屬罷妃蔡氏別居金華宮以襄爲中散大夫領步兵校尉金華宮家令知金華宮事七年出爲鄱陽內史先是郡民鮮於琛服食修道法嘗入山采藥拾得五色幡眊又於地中得石璽竊怪之琛先與妻別室望琛所處常有異气益以爲神大同元年遂結其門徒殺廣晉令王筠號上願元年署置官屬其黨轉相誑惑有眾萬餘人將出攻郡襄先已帥民吏修城隍爲備禦及賊至連戰破之生獲琛餘眾逃散時鄰郡豫章安成等守宰案治黨與因求賄貨皆不得其實或有善人盡室離禍惟襄郡部枉直無濫民作歌曰鮮於平後善惡分民無枉死賴有陸君又有彭李二家先因忿爭遂相誣告襄引入內室不加責誚但和言解諭之二人感恩深自咎悔乃爲設酒食令其盡歡酒罷同載而還因相親厚民又歌曰陸君政無怨家鬥旣罷讎共車在政六年郡中大治民李睍等四百二十人詣闕拜表陳襄徳化求於郡立碑降敕許之又表乞畱襄襄固求還徵爲吏部郎遷祕書監領揚州大中正太淸元年遷度支尙書中正如故二年侯景舉兵圍宮城以襄直侍中省三年三月城陷襄逃還吳賊尋寇東境沒吳郡景將宋子仙進攻錢塘會海鹽人陸黯舉義有眾數千人夜出襲郡殺僞太守蘇單於推襄行郡事時淮南太守文成侯蕭寧逃賊入吳襄遣迎寧爲盟主遣黯及兄子映公帥眾拒子仙子仙聞兵起乃退還與黯等戰於松江黯敗走吳下軍聞之亦各奔散襄匿於墓下一夜憂憤卒時年七十襄弱冠遭家禍終身蔬食布衣不聽音樂口不言殺害五十許年侯景平世祖追贈侍中云麾將軍以建義功追封余幹縣侯邑五百戶

陳

王勱按陳書王通傳通弟勱字公濟美風儀博涉書史恬然淸簡未嘗以利欲幹懷梁世爲國子周易生射策舉髙第除祕書郎太子舍人宣惠武陵王主簿輕車河東王功曹史王出鎭京口勱將隨之藩範陽張纘時典選舉勱造纘言別纘嘉其風采乃曰王生才地豈可遊外府乎奏爲太子洗馬遷中舍人司徒左西屬出爲南徐州別駕從事史大同末梁武帝謁園陵道出朱方勱隨例迎候敕勱令從輦側所經山川莫不顧問勱隨事應對咸有故實又從登北顧樓賦詩辭義淸典帝甚嘉之時河東王爲廣州刺史乃以勱爲冠軍河東王長史南海太守王至嶺南多所侵掠因懼罪稱疾秀州還朝勱行廣州府事越中饒沃前後守宰例多貪縱勱獨以淸白著聞入爲給事黃門侍郎侯景之亂西奔江陵元帝承制以爲太子中庶子掌相府管記出爲寧遠將軍晉陵太守時兵饑之後郡中雕獘勱爲政淸簡吏民便安之徵爲侍中遷五兵尙書及西魏寇江陵元帝徵湘州刺史宜丰侯蕭循入援以勱監湘州江陵陷敬帝承制以爲中書令紹泰元年加侍中髙祖爲司空以勱兼司空長史髙祖爲丞相勱兼丞相長史侍中中書令�如故時吳中遭亂民多乏絕乃以勱監吳興郡及蕭勃平後又以勱舊在嶺表早有政績乃授使持節都督廣州等二十州諸軍事平南將軍平越中郎將廣州刺史未行攺爲衡州刺史持節都督�如故王琳據有上流衡廣攜貳勱不得之鎭畱於大庾嶺天嘉元年徵爲侍中都官尙書未拜復爲中書令遷太子詹事行東宮事侍中�如故加金紫光祿大夫領度支尙書廢帝卽位加散騎常侍太建元年遷尙書右僕射時東境大水百姓饑饉以勱爲仁武將軍晉陵太守在郡甚有威惠郡人表請立碑頌勱政績詔許之徵爲中書監重授尙書右僕射領右軍將軍四年五月卒時年六十七贈侍中中書監謚曰溫

北魏

明亮按魏書良吏傳亮字文徳平原人性方厚有識幹自給事中歷員外常侍延昌中世宗臨朝堂親自黜陟授亮勇武將軍亮進曰臣本官常侍是第三淸今授臣勇武其號至濁且文武又殊請更攺授世宗曰今依勞行賞不問淸濁卿何得乃復以淸濁爲辭亮曰聖明在上淸濁故分臣旣屬聖明是以敢啟世宗曰九流之內人咸君子𨿽文武號殊佐治一也卿何得獨欲乖眾妄相淸濁所請未可但依前授亮曰今江左未賓書軌宜一方爲陛下授命前驅拓定吳會官爵陛下之所輕賤命微臣之所重陛下方收所重何惜所輕世宗笑曰卿欲爲朕拓定江表揃平蕭衍揃平拓定非勇武莫可今之所授是副卿言辭勇及武自相矛楯亮曰臣欲仰�聖規運籌而定何假勇武方乃成功世宗曰謀勇二事體本相須若勇而無謀則勇不獨舉若謀而無勇則謀不孤行必須兼兩乃能制勝何得云偏須運籌而不復假勇乎亮曰請攺授平遠將軍世宗曰運籌用武然後遠人始平卿但用武平之何患不得平遠也亮乃陳謝而退後除陽平太守淸白愛民甚有惠政聲績之美顯著當時朝廷嘉其風化轉汲郡太守爲治如前譽宣遠近二郡民吏迄今追思之卒孝昌初贈左將軍南靑州刺史初亮之在陽平屬相州刺史中山王熙起兵討元時並州刺史城陽王徽亦遣使詣亮密同熙謀熙敗亮詭其使辭由是徽音獲免二年詔追前效重贈平東將軍濟州刺史拜其子希遠奉朝請

宋世景按魏書良吏傳世景廣平人河南尹�之第三弟也少自修立事親以孝聞與弟道玙下帷誦讀博覽羣言尢精經義族兄弁甚重之舉秀才對策上第拜國子助教遷彭城王勰開府法曹行參軍勰愛其才學雅相器敬髙祖亦嘉之遷司徒法曹行參軍世景明刑理著律令裁決疑獄剖判如流轉尙書祠部郎彭城王勰每稱之曰宋世景精識尙書僕射才也臺中疑事右僕射髙肇常以委之世景旣才長從政加之夙勤不怠兼領數曹深著稱績頻爲左僕射源懷引爲行臺郎巡察州鎭十有餘所黜陟賞罰莫不咸允遷徙十鎭別置諸戍明設亭候以備北鹵懷大相委重還而薦之於世宗曰宋世景文武才略當今寡儔淸平忠直亦少其比陛下若任之以機要終不減李衝也世宗曰朕亦聞之尙書令廣陽王嘉右僕射髙肇吏部尙書中山王英共薦世景爲國子博士尋薦爲尙書右丞王顯與宋弁有隙毀之於世宗故事寢不報尋加伏波將軍行滎陽太守鄭氏豪橫號爲難治濟州刺史鄭尙弟遠慶先爲苑陵令多所受納百姓患之世景下車召而謂之曰與卿親宜假借吾未至之前一不相問今日之後終不相捨而遠慶行意自若世景繩之以法遠慶懼棄官亡走於是寮屬畏威莫不攺肅終日坐於廳事未嘗寢息縣史三正及諸細民至卽見之無早晚之節來者無不盡其情抱皆假之恩顏屏人密語民間之事巨細必知發姦擿伏有若神明嘗有一吏休滿還郡食人�豚又有一干受人一帽又食二�世景叱之曰汝何敢食甲乙�豚取丙丁之帽吏幹叩頭伏罪於是上下震悚莫敢犯禁坐弟道玙事除名世景友於之性過絕於人及道玙死哭之哀切酸感行路形容毀悴見者莫不嘆湣歲餘母喪遂不勝哀而卒世景嘗撰晉書竟未得就

蘇淑按魏書良吏傳淑字仲和武邑人也立性惇謹頗涉經傳兄壽興坐事爲閹官壽興後爲河間太守賜爵晉陽男及壽興將卒遂冒養淑爲子熙平中襲其爵除司空士曹參軍尋轉太學博士厲威將軍員外散騎侍郎轉奉車都尉領殿中侍禦史因使於冀州會髙幹邕執刺史元嶷據城起義淑贊成其事干邕以淑行武邑郡未幾朱汝歸疑率兵將至淑於郡逃還京師後除左將軍大中大夫行河陰令出除樂陵內史淑在郡綏撫甚有民譽始經二周謝病乞解有詔聽之民吏老幼訴乞淑者甚眾後歷滎陽太守亦有能名加中軍將軍司空從事中郎興和二年拜中山太守三年卒於郡淑淸心愛下所歷三郡皆爲吏民所思當時稱爲良二千石武定初贈衛大將軍都官尙書瀛州刺史謚曰懿齊獻武王追美淸操與羊惇同見優賞

鹿生按魏書良吏傳生濟陰乘氏人父壽興沮渠牧犍庫部郎生再爲濟南太守有治稱顯祖嘉其能特徵赴季秋馬射賜以驄馬加以靑服彰其廉潔前後在任十年時三齊始附人懷苟且蒲博終朝頗廢農業生立制斷之聞者嗟善後歷徐州任城王澄廣陵侯元衍徵東安南二府長史帶淮陽太守郯城鎭將年七十四正始中卒追贈龍驤將軍兗州刺史

張應按魏書良吏傳張應不知何許人延興中爲魯郡太守應履行貞素聲績著聞妻子樵采以自供髙祖深嘉其能遷京兆太守所在淸白得吏民之忻心焉

呂顯按魏書呂羅漢傳羅漢祖顯字子明少好學性廉直鄕人有分爭者皆就而質焉慕容垂以爲河間太守皇始初以郡來降太祖嘉之賜爵魏昌男拜巨鹿太守淸身奉公務存贍卹妻子不免饑寒民頌之曰時惟府君克己淸明緝我荒土民胥樂生願壽無疆以享長齡卒官

房士達按魏書房法壽傳法壽子士達少有才气其族兄景先有鑑識每曰此兒俶儻終當大其門戶起家濟州左將軍府倉曹參軍時京兆王繼爲大將軍出鎭關右聞其名徵補騎兵參軍領帳內統軍孝昌中其鄕人劉蒼生劉鈞房須等作亂攻陷郡縣頻敗州軍時士達父憂在家刺史元欣欲逼其爲將士達以禮固辭欣乃命其友人馮元興謂之曰今合境從逆賊徒轉熾若萬一陷州君家豈得獨全旣急病如此安得顧名教也士達不得已而起率州郭之人二千餘人東西討擊悉破平之武泰初就家拜平原太守抑挫豪彊境內肅然時邢杲寇亂憚其威名越郡城西度不敢攻逼永安末轉濟南太守士達不入京師而頻爲本州郡時人榮之永安末朱兆入洛刺史蕭贊爲城民趙洛周所逐城內無主洛周等以士達鄕情所歸乃就郡請之命攝州事永熙二年卒年三十八時人傷惜之贈平東將軍齊州刺史謚曰武

辛紹先按魏書本傳紹先隴西狄道人五世祖怡晉幽州刺史父淵私署涼王李皓驍騎將軍皓子歆亦厚遇之歆與沮渠蒙遜戰於蓼泉軍敗失馬淵以所乘馬授歆而身死於難以義烈見稱西土世祖之平涼州紹先內徙家於晉陽明敏有識量與廣平遊明根範陽盧度世同郡李承等甚相友善有至性丁父憂三年口不甘味頭不櫛沐髮遂落盡故常著垂裙皂帽自中書博士轉神部令皇興中薛安都以彭城歸國時朝廷欲綏安初附以紹先爲下邳太守加寧朔將軍爲政不苟激察舉其大綱而已惟教民治產禦賊之備及劉彧將陳顯達蕭道成蕭順之來寇道成謂順之曰辛紹先未易侵也宜共愼之於是不歷郡境遂徑屯呂梁太和十三年卒贈冠軍將軍並州刺史晉陽公謚曰惠

柳崇按魏書本傳崇字僧生河東解人也七世祖軌晉廷尉卿崇方雅有器量身長八尺美須明目兼有學行舉秀才射策髙第解褐太尉主簿尙書右外兵郎中於時河東河北二郡爭境其間有鹽池之饒虞�之便守宰及民皆恐外割公私朋競紛囂臺府髙祖乃遣崇檢斷民官息訟屬荊郢新附南寇窺擾又詔崇持節與州郡經略兼加慰諭還遷太子洗馬本郡邑中正轉中壘將軍散騎侍郎遷司空司馬兼衛尉少卿又領邑中正出爲河北太守崇初屆郡郡民張明失馬疑十餘人崇見之不問賊事人人別借以溫顏更問其親老存不農桑多少而微察其辭色卽獲眞賊呂穆等二人餘皆放遣郡中畏服境內帖然卒於官年五十六贈輔國將軍岐州刺史謚曰穆崇所制文章寇亂遺失

李秀林按魏書本傳秀林小名榼性彊直太和中自中書博士爲頓丘相豪右畏之景明初試守博陵郡批彊扶弱政以威嚴爲名以母憂去職後爲太尉諮議參軍假節行荊州事拜司徒司馬加冠軍將軍定州大中正大中大夫正光中卒年六十三贈左將軍齊州刺史

杜纂按魏書良吏傳纂字榮孫常山九門人也少以淸苦自立時縣令齊羅喪亡無親屬收瘞纂以私財殯葬由是郡縣標其門閭後居父喪盡禮郡舉孝廉補豫州司士稍除積努將軍領眾詣淮迎降民楊葙等修立楚鎭招納山蠻李天保等五百戶從徵新野除騎都尉又從駕壽春敕纂緣淮慰勞豫州刺史田益宗率戶歸國使纂詣廣陵安慰初附賑給田廩從徵新野及南陽平以功賜爵井陘男賞帛五百匹數日之中散之知友時人稱之又詣赭陽武陰二郡課種公田隨供軍費除南秦州武都太守正始中遷漢陽太守�以淸白爲名又隨都督楊椿等詣南秦軍前招慰逆氐還除虎賁中郎將領太倉令遭母憂去職久之除伏波將軍復爲太倉令尋除寧遠軍陰陵戍主延昌中京師儉敕纂監京倉賑給民廩肅宗初拜徵鹵將軍淸河內史性儉約尢愛貧老至能問民疾苦對之泣涕勸督農桑親自檢視勤者賞以物帛惰者加以罪譴弔死問生甚有恩紀還以本將軍除東益州刺史無禦邊威略羣氐反叛以失民和徵還遷太府少卿除平陽太守後將軍大中大夫正光末淸河人房通等三百人頌纂徳政乞重臨郡詔許之孝昌中爲葛榮圍逼纂以郡降榮榮令纂入信都慰諭都督李瑾欲斬刺史元孚徳纂還出又勸榮以水灌城榮遂以纂爲常山太守至郡未幾榮滅定州刺史薛曇尙以纂老舊令護博陵巨鹿二郡纂以疾辭少時卒於家纂所歷任好行小惠蔬食敝衣多涉誣矯而輕財潔己終無受納爲百姓所思號爲良守永熙中贈平北將軍殷州刺史天平四年重贈本將軍定州刺史

劉道斌按魏書本傳道斌武邑灌津人自雲中山靖王勝之後也幼而好學有器幹及長腰帶十圍須髯甚美舉孝廉入京拜校書郎轉主書頗爲髙祖所知從徵南陽還加積射將軍給事中髙祖謂黃門侍郎邢巒曰道斌是段之舉便異儕流矣世宗卽位遷謁者僕射轉步兵校尉廣武將軍領中書舍人出爲武邑太守時冀州新經元愉逆亂之後加以連年災儉道斌頻爲表請蠲其租賦百姓賴之罷郡還除右將軍大中大夫又以本將軍出爲恆農太守遷岐州刺史所在有淸治之稱正光四年卒於州贈平東將軍滄州刺史攺贈濟州謚曰康道斌在恆農修立學館建孔子廟堂圖畫形像去郡之後民故追思之乃復畫道斌形於孔子像之西而拜謁焉

崔孝暐按魏書崔挺傳挺子孝暐字敬業少寬雅早著長者之風彭城王勰之臨定州辟爲主簿釋褐冀州安東府外兵參軍歷員外散騎侍郎寧朔將軍員外散騎常侍武泰初蠻首李洪扇動諸蠻詔孝暐持節爲別將隸都督李神軌討平之爾朱榮之害朝士孝暐與弟孝直攜家避難定陶孝莊初徵拜通直散騎常侍加徵鹵將軍尋除趙郡太守郡經葛榮離亂之後民戶喪亡六畜無遺斗粟乃至數縑民皆賣鬻兒女夏椹大熟孝暐勸民多收之郡內無牛教其人種招撫遺散先恩後威一周之後流民大至興立學校親加勸篤百姓賴之卒於郡時年四十九贈通直散騎常侍平東將軍瀛州刺史謚曰簡朝議謂爲未申復贈安北將軍定州刺史

路邕按魏書良吏傳邕陽平淸淵人世宗時積功勞除齊州東魏郡太守有惠政靈太后詔曰邕�政淸勤善綏民俗比經年儉郡內饑饉羣庶嗷嗷將就溝壑而邕自出家粟賑賜貧窘民以獲濟𨿽古之良守何以尙玆宜見沾錫以垂獎勸可賜龍�馬一匹衣一襲被褥一具班宣州鎭咸使聞知邕以善治民稍遷至南靑州刺史而卒

閻慶引按魏書良吏傳慶引不知何許人爲東秦州敷城太守在政五年淸勤厲俗頻年饑饉慶引歲常以家粟千石賑卹貧窮民賴以濟其部民楊寶龍等一千餘人申訟美政有司奏曰案慶引自蒞此郡惠政有聞又能自以己粟贍卹饑饉乃有子愛百姓之義如不少加優賚無以厲彼貪殘又案齊州東魏郡太守路邕在郡治能與之相埒語其分贍又亦不殊而聖旨優隆賜以衣馬求情卽理謂合同賞靈太后卒無褒賞焉

張恂按魏書良吏傳恂字洪讓上谷沮陽人也隨兄衮歸國參代王軍事恂言於太祖曰金運失禦劉石紛紜慕容竊號山東符婉盜器秦隴遂使三靈乏響九域曠君大王樹基元朔重明積聖自北而南化被燕趙今中土遺民望云冀潤宜因斯會以建大業太祖深器異厚加禮焉皇始初拜中書侍郎幃幄密謀頗預參議從將軍奚牧略地晉川拜鎭遠將軍賜爵平臯子出爲廣平太守恂招集離散勸課農桑民歸之者千戶遷常山太守恂開建學校優顯儒士吏民歌詠之於時喪亂之後罕能克厲惟恂當官淸白仁恕臨下百姓親愛之其治爲當時第一太祖聞而嘉嘆太宗卽位賜帛三百匹徵拜大中大夫神瑞三年卒年六十九恂性淸儉不營產業身死之日家無餘財太宗悼惜之贈徵鹵將軍並州刺史平臯侯謚曰宣

韋崇按魏書韋閬傳閬從子崇字洪基父肅字道壽劉義眞鎭關中辟爲主簿仍隨義眞度江歷魏郡弋陽二郡太守豫州刺史崇弟十歲父卒母鄭氏以入國因寓居河洛少爲舅兗州刺史鄭義所器賞解褐中書博士轉司徒從事中郎髙祖納其女爲充華嬪除南潁川太守不好發擿細事常云何用小察以傷大道吏民感之郡中大治髙祖聞而嘉賞賜帛二百匹遷洛以崇爲司州中正尋除右將軍咸陽王禧開府從事中郎復爲河南邑中正崇頻居衡品以平直見稱出爲鄕郡太守更滿應代吏民詣闕乞畱復延三年在郡九年轉司徒諮議久之除華山太守卒

郡守部名臣列傳五

北齊

崔伯謙按北齊書循吏傳伯謙字士遜博陵人父文業巨鹿守伯謙少孤貧善養母髙祖召赴晉陽補相府功曹稱之曰淸直奉公眞良佐也遷瀛州別駕世宗以爲京畿司馬勞之曰卿騁足瀛部已著康歌督府務殷是用相授族弟暹當時寵要謙與之寮舊同門非吉凶未曾造請後除濟北太守恩信大行乃攺鞭用熟皮爲之不忍見血示恥而已有朝貴行過郡境問人太守治政何如對曰府君恩化古者所無因誦民爲歌曰崔府君能治政易鞭鞭布威徳民無爭客曰旣稱恩化何由復威曰長吏憚威民庶蒙惠徵赴鄴百姓號泣遮道以弟讓在關中不復居內任除南巨鹿守事無巨細必自親覽民有貧弱未理者皆曰我自有白須公不慮不決後爲銀靑光祿大夫卒

蘇瓊按北齊書循吏傳瓊字珍之武彊人也父備仕魏至衛尉少卿瓊幼時隨父在邊嘗謁東荊州刺史曹芝芝戲問曰卿欲官不對曰設官求人非人求官芝異其對署爲府長流參軍文襄以儀同開府引爲刑獄參軍每加勉勞並州嘗有彊盜長流參軍推其事所疑賊並已拷伏失物家並識認惟不獲盜贓文襄付瓊更令窮審乃別推得元景融等十餘人並獲賊驗文襄大笑語前妄引賊者曰爾輩若不遇我好參軍幾致枉死除瓊累遷南淸河太守其郡多盜及瓊至民吏肅然姦盜止息或外境姦非輒從界中行過者無不捉送零陵縣民魏雙成失牛疑其村人魏子賓列送至郡一經窮問知賓非盜者卽便放之雙成訴雲府君放賊去百姓牛何處可得瓊不理其語密走私訪別獲盜者從此畜牧不收多放散云但付府君有鄰郡富豪將財物寄置界內以避盜爲賊攻急曰我物已寄蘇公矣賊遂去平原郡有妖賊劉黑狗構結徒侶通於滄海瓊所部人連接村居無相染累鄰邑於此伏其徳郡中舊賊一百餘人悉充左右人間善惡及長吏飲人一杯酒無不卽知瓊性淸愼不發私書道人道研爲濟州沙門統資產巨富在郡多有出息常得郡縣爲徵及欲求謁度知其意每見則談問玄理應對肅敬研𨿽爲債數來無由啟口其弟子問其故研曰每見府君徑將我入靑雲間何由得論地上事郡民趙潁曾爲樂陵太守八十致事歸五月初得新瓜一雙自來送潁恃年老苦請遂便爲畱仍致於聽事梁上竟不剖人遂競貢新果至門聞知潁瓜猶在相顧而去有百姓乙普明兄弟爭田積年不斷各相援引乃至百人瓊召普明兄弟對眾人諭之曰天下難得者兄弟易求者田地假令得地失兄弟心如何因而下淚眾人莫不灑泣普明兄弟叩頭乞外更思分異十年遂還同住每年春總集大儒衛顗隆田元鳳等講於郡學朝吏文案之暇悉令受書時人指吏曹爲學生屋禁斷淫祠婚姻喪葬皆教令儉而中禮又蠶月預下綿絹度樣於部內其兵賦次笫�立明式至於調役事必先辦郡縣長吏常無十杖稽失當時州郡無不遣人至境訪其政術天保中郡界大水人災絕食者千餘家瓊普集部中有粟家自從貸粟以給付饑者州計戶徵租復欲推其貸粟綱紀謂瓊曰𨿽矜饑餵恐罪累府君瓊曰一身獲罪且活千室何所怨乎遂上表陳狀使撿皆免人戶保安此等相撫兒子咸言府君生汝在郡六年人庶懷之遂無一人經州前後四表列爲尢最遭憂解職故人贈遺一無所支尋起爲日直廷尉正朝士嗟其屈尙書辛述曰旣直且正名以定體不慮不申初瓊任淸河太守裴獻伯爲濟州刺史酷於用法瓊恩於養人房延佑爲樂陵郡過州裴問其外聲佑云惟聞太守善刺史惡裴云得民譽者非至公佑答言若爾黃霸龔遂君之罪人也後有敕州各舉淸能裴以前言恐爲瓊陷瓊申其枉滯議者尙其公平畢義云爲禦史中丞以猛暴任職理官忌憚莫敢有違瓊推察務在公平得雪者甚眾寺署臺案始自於瓊遷三公郎中趙州及河南中有人頻告謀反前後皆付瓊推撿事多申雪尙書省崔昂謂瓊曰若欲立功名當更思余理仍數雪反逆身命何輕瓊正色曰所雪者怨枉不放反逆昂大慚京師爲之語曰斷決無疑蘇珍之遷左丞行徐州事徐州城中五級寺忽被盜銅像一百區有司徵檢四鄰防宿及蹤迹所疑逮系數十人瓊一時放遣寺僧怨訴不爲推賊瓊遣僧謝曰但且還寺得像自送爾後十日抄賊姓名及贓處所徑收掩悉獲實驗賊徒款引道俗嘆伏舊制以淮禁不聽商販輒度淮南歲儉啟聽淮北取糴後淮北人饑復請通糴淮南遂得商賈往還彼此兼濟水陸之利通於河北後爲大理卿而齊亡仕周爲博陵太守

房豹按北齊書循吏傳豹字仲幹淸河人祖法壽魏書有傳父翼宗豹體貌魁岸美音儀釋褐開府參軍兼行臺郎中隨慕容紹宗紹宗自雲有水厄遂於戰艦中浴並自投於水冀以厭當之豹曰夫命也在天豈人理所能延促公若實有災眚恐非禳所能解若其實無何禳之有紹宗笑曰不能免俗聊復爾未幾而紹宗遇溺時論以爲知微遷樂陵太守鎭以凝重哀矜貧弱豹階庭簡靜圄囹空虛郡治瀕海水味多鹹苦豹命鑿一井遂得甘泉遐邇以爲政化所致豹罷歸後井味復鹹齊滅還鄕園自養頻徵辭疾終於家

宋世良按北齊書循吏傳世良字元友廣平人年十五便有膽气應募從軍北討屢有戰功尋爲殿中侍禦史詣河北括戶大獲浮惰還見汲郡城旁多骸骨移書州郡令悉收瘞其夜甘雨滂沱還孝莊勞之曰知卿所括得丁倍於本帳若官人皆如此用心便是更出一天下也出除淸河太守世良才識閒明尢善治術在郡未幾聲聞甚髙郡東南有曲堤成公一姓阻而居之羣盜多萃於此人爲之語曰寧度東吳會稽不歷成公曲堤世良施八條之制盜奔他境民又謠曰曲堤𨿽險賊何益但有宋公自屏迹後齊天統中大赦郡先無一囚羣吏拜詔而已獄內穭生桃樹蓬蒿亦滿每日衙門虛寂無復訴訟者其冬醴泉出於界內及代至傾城祖道有老人丁金剛泣而前謝曰已年九十記三十五政君非惟善治淸亦徹底今失賢君民何濟矣莫不攀援涕泣除東郡太守卒官世良彊學好屬文撰字略五篇宋氏別錄十卷與弟世軌俱有孝友之譽

郎基按北齊書循吏傳基字世業中山人身長八尺美須髯泛涉墳典尢長吏事起家奉朝請累遷海西鎭將梁吳明徹率眾攻圍海西基獎勵兵民固守百餘日軍糧且罄戎仗亦盡乃至削木爲箭剪紙爲羽圍解還朝僕射楊愔迎勞之曰卿本文吏遂有武略削木剪紙皆無故事班墨之思何以相過後帶潁川郡積年畱滯數日之中剖判咸盡而臺報下並允基所陳條綱旣疏獄訟淸息官民遐邇皆相慶悅基性淸愼無所營求曾語人云任官之所木枕亦不須作況重於此事惟頗令寫書潘子義曾遺之書曰在官寫書亦是風流罪過基答書曰觀過知仁斯亦可矣後卒官柩將還遠近將送莫不攀轅悲哭

石曜按北齊書本傳曜字白曜中山安喜人亦以儒學進居官至淸儉武平中黎陽郡守值斛律武都出爲兗州刺史武都卽丞相咸陽王世子皇后之兄性甚貪暴先過衛縣令丞以下聚斂絹數千匹以遺之及至黎陽令左右諷動曜及郡治下縣官曜手持一縑而謂武都曰此是老石機杼聊以奉贈自此來並須出於吏民吏民之物一毫不敢輒犯武都亦知曜淸素純儒笑而不責著石子十卷言甚淺俗後終於譙州刺史此外行事史闕焉

北周

顏之儀按周書本傳之儀字子升瑯邪臨沂人也晉侍中含九世孫祖見遠齊禦史治書正色立朝有當官之稱及梁武帝執政遂以疾辭尋而齊和帝暴崩見遠慟哭而絕梁武帝深恨之謂朝臣曰我自應天從人何預天下人事而顏見遠乃至於此當時嘉其忠烈咸稱嘆之父協以見遠蹈義忤時遂不仕進梁元帝爲湘東王引協爲其府記室參軍協不得已乃應命梁元帝後著懷舊志及詩並稱贊其美之儀幼�悟三歲能讀孝經及長博涉羣書好爲詞賦嘗獻神州頌辭致雅贍梁元帝手敕報曰枚乘二葉俱得遊梁應貞兩世並稱文學我求才子鯁慰良深江陵平之儀隨例遷長安世宗以爲麟趾學士稍遷司書上士髙祖初建儲宮盛選師傅以之儀爲侍讀太子後徵吐谷渾在軍有過行鄭譯等並以不能匡弼坐譴惟之儀以累諫獲賞卽拜小宮尹封平陽縣男邑二百戶宣帝卽位遷上儀同大將軍禦正中大夫進爵爲公增邑一千戶帝後刑政乖僻昏縱日甚之儀犯顏驟諫𨿽不見納終亦不止深爲帝所忌然以恩舊每優容之及帝殺王之儀固諫帝怒欲並致之於法後以其諒直無私乃捨之宣帝崩劉昉鄭譯等矯遺詔以隋文帝爲丞相輔少主之儀知非帝旨拒而弗從昉等艸詔署記逼之儀連署之儀厲聲謂昉等曰主上升遐嗣子衝幼阿衡之任宜在宗英方今賢戚之內趙王最長以親以徳合膺重寄公等備受朝恩當思盡忠報國柰何一旦欲以神器假人之儀有死而已不能誣罔先帝於是昉等知不可屈乃代之儀署而行之隋文帝後索符璽之儀又正色曰此天子之物自有主者宰相何故索之於是隋文帝大怒命引出將戮之然以其民之望也乃止出爲西疆郡守隋文帝踐極詔徵還京師進爵新野郡公開皇五年拜集州刺史在州淸靜夷夏悅之明年代還遂優遊不仕十年正月之儀隨例入朝隋文帝望而識之命引至禦坐謂之曰見危授命臨大節而不可奪古人所難何以加卿乃賜錢十萬米一百石十一年冬卒年六十九有文集十卷行於世

隋

柳儉按隋書循吏傳儉字道約河東解人也祖元璋魏司州大中正相華二州刺史父裕周聞喜令儉有局量立行淸苦爲州裏所敬𨿽至親暱無敢狎侮周代歷宣納上士畿伯大夫及髙祖受禪擢拜水部侍郎封率道縣伯未幾出爲廣漢太守甚有能名俄而郡廢時髙祖初有天下勵精思政妙簡良能出爲牧宰以儉仁明著稱擢拜蓬州刺史獄訟者庭遣不爲文書約束佐史從容而已獄無系囚蜀王秀時鎭益州列上其事遷�州刺史在職十餘年萌夷悅服蜀王秀之得罪也儉坐與交通免職及還鄕裏乘敝車羸馬妻子衣食不贍見者咸嘆服焉煬帝嗣位徵之於時以功臣任職牧州領郡者並帶戎資惟儉自良吏帝嘉其績用特授朝散大夫拜弘化太守賜物一百段而遣之儉淸節逾勵大業五年入朝郡國畢集帝謂納言蘇威吏部尙書牛弘曰其中淸名天下第一者爲誰威等以儉對帝又問其次威以涿郡丞郭絢潁川郡丞敬肅等二人對帝賜儉帛二百匹絢肅各一百匹令天下朝集使送至郡邸以旌異焉論者美之及大業末盜賊蜂起數被攻逼儉撫結人夷卒無離叛竟以保全及義兵至長安尊立恭帝儉與畱守李粲縞素於州南向慟哭旣而歸京師相國賜儉物三百段就拜上大將軍歲餘卒於家時年八十九

楊子崇按隋書本傳子崇髙祖弟也父盆生贈荊州刺史子崇少好學涉獵書記有風儀愛賢好士開皇初拜儀同以車騎將軍恆典宿衛后爲司門侍郎煬帝嗣位累遷候衛將軍坐事免未幾復令檢校將軍事從帝幸汾陽宮子崇知突厥必爲寇患屢請早還京師帝不納尋有雁門之圍及賊退帝怒之曰子崇怯�妄有陳請驚動我眾心不可居爪牙之寄出爲離石郡太守治有能名自是突厥屢寇邊塞胡賊劉六兒復擁眾劫掠郡境子崇上表請兵鎭遏帝復大怒下書令子崇巡行長城子崇出百餘里四面路絕不得進而歸時百姓饑饉相聚爲盜子崇前後捕斬數千人歲餘朔方梁師都馬邑劉武周等各稱兵作亂郡中諸胡復相嘯聚子崇患之言欲朝集遂與心腹數百人自孟門關將還京師輜重半濟遇河西諸縣各殺長吏叛歸師都道路隔絕子崇退歸離石所將左右旣聞太原有兵起不復入城遂各叛去子崇悉收叛者父兄斬之後數日義兵夜至城下城中豪傑復出應之城陷子崇爲讎家所殺

趙昱按龍城錄昱字仲明與兄冕俱隱靑城山從事道士李�隋末煬帝知其賢徵召不起督讓益州太守臧剩彊起昱至京師煬帝縻以上爵不就獨乞爲蜀太守帝從之拜嘉州太守時犍爲潭中有老蛟爲害日久截沒舟船蜀江人患之昱蒞政五月有小吏告昱會使人往靑城山置藥渡江溺死者沒舟航七百艘昱大怒率甲士千人及州屬男一萬人夾江岸鼓噪聲振天地昱乃持刀沒水頃江水盡赤石巖半崩吼聲如雷昱左手執蛟首右手持刀奮波而出州人頂戴事爲神明隋末大亂潛以隱去不知所終時嘉陵漲溢水勢洶然蜀人思昱頃之見昱靑霧中騎白馬從數獵者見於波面揚鞭而過州人爭呼之遂吞怒眉山太守薦章太宗文皇帝賜封神勇大將軍廟食灌江口歲時民疾病禱之無不應上皇幸蜀加封赤城王又封顯應侯昱斬蛟時年二十六�傳仙去亦封佑應保慈先生

唐

盧奐按唐書盧懷愼傳懷愼子奐早修整爲吏有淸白稱歷禦史中丞出爲陜州刺史開元二十四年帝西還次陜嘉其美政題贊於聽事曰專城之重分陜之雄亦旣利物內存匪躬斯爲國寶不墜家風尋召爲兵部侍郎天寶初爲南海太守南海兼水陸都會物產怪前守劉巨麟彭杲皆以贓敗故以奐代之污吏斂手中人之市舶者亦不敢幹其法遠俗爲安時謂自開元後四十年治廣有淸節者宋璟李朝隱奐三人而已終尙書右丞

宋

陳希亮按宋史本傳希亮字公弼眉州人知鳳翔倉粟支十二年主者以腐敗爲憂歲饑希亮發十二萬石貸民有司懼爲擅發希亮身任之是秋大熟以新易舊官民皆便於闐使者入朝過秦州經略使以客禮享之使者驕甚畱月餘壞傳捨什器縱其徒入市掠飲食民戶皆晝開希亮聞之曰吾嘗主契丹使得其情使者初不敢暴橫皆譯者教之吾痛繩以法譯者懼其使不敢動矣況此小國乎乃使教練使持符告譯者曰入吾境有秋毫不如法吾且斬若取軍令狀以還使者至羅拜庭下希亮命坐兩廊飲食之護出其境無一人嘩者英宗卽位遷太常少卿

李若谷按宋史本傳若谷字子淵徐州丰人少孤遊學依姻家趙況於洛下遂葬父母緱氏舉進士補長社縣尉州葺兵營課民輸木檄尉受之而吏以不中程多退斥欲苛苦輸者因以取賕若谷度材別其長短大小爲程置庭中使民自輸攺大理寺丞知宜興縣官市湖洑茶歲約戶稅爲多少率取足貧下若谷始置籍備勾檢茶惡者舊沒官若谷使歸之民許轉貿以償其數知連州眞宗將朝謁太淸宮選通判亳州累遷度支員外郎權三司戶部判官出爲京東轉運使會河決白馬調取芻楗同列盧士倫協三司意趣刻擾州縣而若谷寬之士倫不悅構於朝徙知陜州盜聚靑灰山久不散遣牙吏持榜招諭之盜殺其黨與自歸攺梓州天聖初判三司戶部勾院使契丹陛辭不俟垂簾請對乃遽詣長春殿奏事罷知荊南士族元甲恃蔭屢犯法若谷杖之曰吾代若父兄訓之爾王蒙正爲駐泊都監挾太后姻橫肆若谷繩以法監司右蒙正奏徙若谷潭州洞庭賊數邀商人船殺人輒投屍水中嘗捕獲以屍無驗每貸死隸他州旣而逃歸復攻劫若谷擒致之磔於市自是寇稍息累遷太常少卿集賢殿修撰知滑州河嚙韓村堤夜馳往督兵爲大埽至旦堤完以右諫議大夫知延州州有東西兩城夾河秋夏水溢岸輒圮役費不可勝紀若谷乃制石版爲岸押以巨木後𨿽暴水不復壞官倉依山而貯谷少若谷使作露囤囤可貯二萬斛他郡多取法焉遷給事中知壽州豪右多分占芍陂陂皆美田夏雨溢壞田輒盜決若谷擿冒占田者逐之每決輒調瀕陂諸豪使塞堤盜決乃止加集賢院學士知江寧府卒挽舟過境寒瘠甚者畱養視之須春溫遣去民�於道者以分隸諸僧寺助給舂爨還勾當三班院進龍圖閣直學士知河南府貴人多葬洛陽敕使須索煩擾若谷奏令鴻臚預約所調移府逆爲營辦攺樞密直學士知並州民貧失婚姻者若谷出私錢助其嫁娶贅婿亡賴委妻去爲立期不還許更嫁並多降人喜盜竊藉累犯者以三人爲保有犯並坐之悛者削去籍名進尙書工部侍郎龍圖閣直學士知開封府拜參知政事建言風俗媺惡在上之人作而新之君子小人各有其類今一目以朋黨恐正人無以自立矣帝悟爲下詔諭中外以耳疾累上章辭位罷爲資政殿大學士吏部侍郎提舉會靈觀事以太子少傅致仕卒年八十贈太子太傅謚康靖若谷性資端重在政府論議常近寬厚治民多智慮愷悌愛人其去多見思少時與韓億爲友及貴顯婚姻不絕焉子淑

趙抃按宋史本傳抃字閱道衢州西安人進士及第知成都以寬爲治抃向使蜀日有聚爲妖祀者治以峻法及是復有此獄皆謂不免抃察其亡他曰是特酒食過耳刑首惡而釋餘人蜀民大悅會榮諲除轉運使英宗諭諲曰趙抃爲成都中和之政也神宗立召知諫院故事近臣還自成都者將大用必更省府不爲諫官大臣以爲疑帝曰吾賴其言耳苟欲用之無傷也及謝帝曰聞卿匹馬入蜀以一琴一鶴自隨爲政簡易亦稱是乎未幾擢參知政事抃感顧知遇朝政有未協者必密啟聞帝手詔褒答王安石用事抃屢斥其不便韓琦上疏極論靑苗法帝語執政令罷之時安石家居求去抃曰新法皆安石所建不若俟其出旣出安石持之愈堅抃大悔恨卽上言制置條例司建使者四十輩騷動天下安石彊辯自用詆天下公論以爲流俗違眾罔民順非文過近者臺諫侍從多以言不聽而去司馬光除樞密不肯拜且事有輕重體有大小財利於事爲輕而民心得失爲重靑苗使者於體爲小而禁近耳目之臣用捨爲大今去重而取輕失大而得小懼非宗廟社稷之福也奏入懇乞去位拜資政殿學士知杭州攺靑州時京東旱蝗靑獨多麥蝗來及境遇風退飛盡墮水死成都以戍卒爲憂遂以大學士復知成都召見勞之曰前此未有自政府往者能爲朕行乎對曰陛下自言卽法也奚例之問因乞以便宜從事旣至蜀治益尙寬有卒長立堂下呼諭之曰吾與汝年相若吾以一身入蜀爲天子撫一方汝亦宜淸謹畏戢以率眾比戍還得余貲持歸爲室家計可也人喜轉相告莫敢爲惡蜀郡晏然劍州民私作僧度牒或以爲謀逆告抃不畀獄吏以意決之悉從輕比謗者謂其縱逆黨朝廷取具獄閱之皆與法合茂州夷剽境上懼討乞降乃縛奴將殺之取血以受盟抃使易用牲皆歡呼聽命乞歸知越州吳越大饑疫死者過半抃盡救荒之術療病埋死而生者以全下令修城使得食其力復徙杭以太子少保致仕而官其子屼提舉兩浙常平以便養屼奉抃徧遊諸名山吳人以爲榮元丰七年薨年七十七贈太子少師謚曰淸獻

席旦按宋史本傳旦字晉仲河南人七歲能詩嘗登沈黎嶺得句警拔觀者驚異元丰中舉進士禮部不奏名時方求邊功旦詣闕上書言戰勝易守勝難知所以得之必知所以守之神宗嘉納令廷試賜第歷齊州司法參軍鄭州河陽教授敕令所刪定官徽宗召對擢右正言遷右司諫禦史中丞錢遹率同列請廢元佑皇后而冊劉氏爲太后旦面質爲不可遹劾旦陰佐元佑之政左轉吏部員外郎攺太常少卿遷中書舍人給事中新建殿中省命爲監俄拜禦史中丞兼侍講內侍郝隨驕橫旦劾罷之都人誦其直帝以其章有媚惑先帝之語嫌爲指斥旋攺吏部侍郎以顯謨閣待制知宣州召爲戶部侍郎還吏部郝隨復入侍乃以顯謨閣直學士知成都府自趙諗以狂謀誅後蜀數有妖言議者遂言蜀土習亂或導旦治以峻猛旦政和平徙鄭州入見言蜀人性善柔自古稱兵背叛皆非其土俗願勿爲慮遂言蜀用鐵錢以其艱於轉移故權以楮券而有司冀嬴羨爲之益多使民不敢信帝曰朕爲卿損數百萬虛券而別給緡錢與本業可乎對曰陛下幸加惠遠民不受重費以救敝法此古聖王用心也自是錢引稍仍故坐進對淹畱黜知滁州久之帝思其治蜀功復知成都朝廷開西南夷黎州守詣幕府白事言雲南大理國求入朝獻旦引唐南詔爲蜀患拒卻之已而威州守焦才叔言欲誘保霸二州內附旦上章劾才叔爲姦利斂困諸蕃之狀宰相不悅代以龐恭孫而徙旦永興恭孫俄罪去加旦述古殿直學士復知成都時郅永壽陽延俊納土樞密院用以訹旦旦曰吾以爲朝廷悔開疆之禍今猶自若耶力辭之卒於長安年六十二贈大中大夫旦立朝無所附徇第爲中丞時蔡王似方以疑就第旦糾其私出府請推治官吏議者哂之子益字大光紹興初參知政事

許應龍按宋史本傳應龍字恭甫福州閩縣人五歲通經旨坐客曰小兒气食牛應龍應聲丈夫才吐鳳爲對四坐嘉嘆入太學嘉定元年舉進士調汀州教授差浙東宣撫司掾差戶部架閣遷籍田令太學博士時李全時靑輩歸附應龍入對有蜂是懲養虎遺患之說後皆如所言遷國子博士國子丞宗學博士理宗卽位應龍首陳正心爲治國平天下之綱領遷祕書郎兼權尙左郎官遷著作郎�外知潮州盜陳三槍起�州出沒江閩廣間勢熾甚而盜鍾全相挻爲亂樞密陳韡帥江西任拓捕三路調軍分道追剿盜逼境上應龍亟調水軍禁卒士兵弓級分扼要害明間諜守關隘斷橋開塹斬木塞塗點集民兵激勸隅總諭以保鄕並守室廬全妻子搜補親兵日加訓閱旣而橫岡桂嶼相繼以捷聞招捕司遣統領官齊敏率師由漳趨潮截贛寇餘黨應龍諭敏曰兵法攻瑕今鍾寇將窮陳寇猖獗若先破鍾則陳不戰禽矣敏惟命於是諸寇皆平方未解嚴時有行旅數人隅總搜其橐中金銀指爲賊黨應龍辧其非盜釋之皆羅拜感泣始人疑應龍儒者不閒戎事及見其區畫事宜分別齊民靜練雍容莫不嘆服僚屬請上功應龍曰守職扞城保民何功之云距州六七十里曰山斜峒獠所聚�耕土田不輸賦禁兵與哄應龍平決之其首感悅率父老鳴擊筒踴躍詣郡謝去之日闔郡遮道攀送端平初召爲禮部郎官入對帝謂應龍曰卿治潮有聲與李宗勉治臺齊名應龍頓首曰民無不可化顧牧民者如何耳臣治州幸免曠皆陛下徳化所曁臣非曰能之兼榮文恭王府教授力辭遷國子司業祭酒徐僑議學校差職欲先譽望應龍以爲不若差以資格資格一定則僥幸之門杜而造請之風息僑以爲然時有憑勢幹職者力卻之兼權直舍人院遷國子祭酒攝右侍郎兼學士院權直是日罷鄭淸之喬行簡制應龍所艸也翼日文徳殿宣布畢帝遣中使召應龍諭之曰艸制甚善應龍復謝曰臣聞昔人有言進人若將加諸膝退人若將墜諸淵今二相乞罷機政與陛下體貌大臣之意兩盡其美可也帝善之就令艸敕書戒諭諸閫權吏部侍郎兼侍講兼權直學士院試吏部侍郎升侍讀權兵部尙書時楮幣虧甚行簡主行稱提之說州縣希旨奉承貧富猜懼應龍奏從民便節用二說行簡然之兼吏部尙書選兵部兼中書舍人三上章�外不允兼給事中兼吏部尙書請外詔免兼中書拜端明殿學士簽書樞密院事累辭會正言郭磊卿有論疏以端明殿學士提舉洞霄宮卒年八十有一贈資政殿學士銀靑光祿大夫應龍不躁不競不激不隨不妄薦士而亦無傷人害物之事潮州之治最可紀也

黃幹按宋史道學傳幹字直卿福州閩縣人知漢陽軍值歲饑糴客米發常平以賑制置司下令欲移本軍之粟而禁其糴幹報以乞候幹罷然後施行及援鄂州例十之一告糴於制司荒政具舉旁郡饑民輻輳惠撫均一春暖願歸者給之糧不願者結廬居之民大感悅所至以重庠序先教養其在漢陽卽郡治後鳳棲山爲屋館四方士立周程遊朱四先生祠以病乞祠主管武夷衝佑觀尋起知安慶府至則金人破光山而沿邊多警安慶去光山不遠民情震恐乃請於朝城安慶以備戰守不俟報卽日興工城分十二料先自築一料計其工費若干然後委官吏寓公士人分料主之役民兵五千人人役九十日而計人戶產錢起丁夫通役二萬人夫十日而罷役者更番暑月月休六日日午休一時至秋漸殺其半幹日以五鼓坐於堂濠寨官入聽命以一日成算授之役某鄕民兵若干某鄕人夫若干分布於某人料分或搬運某處土木應副某料使用某料民兵人夫合當更代合散幾日錢米俱受命畢乃治府事理民訟接賓客閱士卒會僚佐講究邊方利病次則巡城視役晚入書院講論經史築城之杵用錢監未鑄之鐵事畢還之城成會上元日張燈士民扶老攜幼往來不絕有老嫗百歲二子輿之諸孫從至府致謝幹禮之命具酒炙且勞以金帛嫗曰老婦之來爲一郡生靈謝耳太守之賜非所冀也不受而去是歲大旱漧祈輒雨或未出晨興登郡閣望灊山再拜雨卽至後二年金人破黃州沙窩諸關淮東西皆震獨安慶按堵如故繼而霖潦餘月巨浸暴至城屹然無虞舒人徳之相謂曰不殘於寇不蹈於水生汝者黃父也

洪遵按宋史本傳遵字景嚴皓仲子也歷徽猷閣直學士提舉太平興國宮二十一年金主完顏亮命其尙書蘇保衡由海道窺二浙朝廷以浙西副總管李寶禦之寶駐兵平江守臣朱翌素與寶異朝議以遵嘗薦寶乃命遵知平江及寶以舟師搗膠西凡資糧器械舟�皆遵供億寶成功而歸遵之助爲多車駕幸金陵禁衛士丐索無藝他郡隨與不饜至吳乃相告曰內翰在此汝毋復然先是朝廷慮商舶爲賊得悉拘入官旣而不返並海縣團萃巨艦及募水手民兵皆縶畱未得去遵因對論之以船還商而聽水手自便吳人徳之孝宗卽位拜翰林學士承旨兼侍讀

趙崇憲按廣西通誌崇憲字履常汝愚子也知靖江府兼經略安撫靖江屬邑土地肥磽略等而陽朔修仁荔浦賦獨倍崇憲請加蠲減詔遞損有差三縣民立祠刻石有羅蔓洞者歲寇鈔爲暴土人何向父子陰導之崇憲置之法因嚴民彜交通之禁使邊民相什伍寇至則鳴鼓召眾先後掩擊俘獲者賞不者有懲先是部內郡邑有警輒移統府兵戍之在宜州者百人古縣半之崇憲謂根本單虛非所以窒姦萌乃於其地各置兵如戍兵之數而斂戍者以歸邕爲邊要害地自狄靑平儂智髙所以設捍防者甚至歲久寖弛而溪洞日彊崇憲條上其議朝廷頗采其言然未盡用也其弟崇模字履規亦知靖江有美聲桂人張茂良爲徳政頌刻之漓山

鄭作肅按蘇州府誌作肅字恭先郡人宣和三年進士歷通判杭州紹興五年知常州二十四年知吉州還朝奏郡中歲輸黃河竹索錢河久陷僞境錢何從歸乞賜蠲免其他循襲以此等者亦乞盡行除放髙宗嘉納且諭丞相秦檜稱獎再三檜怒諷以在任不法興大獄繩治之逮吏及門以檜殂得免二十八年知鎭江府嚴殺牛之禁有牛奔至府治果將就屠者人皆異之三十二年冬攺知湖州孝宗卽位手詔獎諭隆興二年歲歉民貧有生子不舉棄於道路者作肅令屬官尋訪收取又擇乳母爲之保養月給米一石贍之委請學官專蒞其事條具事目刻石州學遂爲此邦著令

詹體仁按廣西通誌體仁字元善建寧浦城人知靖江府開十縣稅錢二萬四千蠲雜賦八千體仁少從朱熹學以存誠愼獨爲主嘗言居官蒞民之法盡心平心而己盡心則無愧平心則無偏世服其確論

張栻按廣西通誌栻字敬夫漢州綿竹人丞相浚子也作希顏錄以聖賢自期爲講官講葛覃詩孝宗傾聽之以論張說面責宰相出知袁州退而家居者累年起知靖江府經略安撫廣南西路所部荒殘多盜栻至簡州兵汰�補闕籍諸州黥卒伉健者爲效用日習月按申嚴保伍法諭溪峒渠豪弭怨睦鄰毋相殺掠於是羣蠻帖服朝廷買馬橫山歲久獘滋邊民告病而馬不時至栻究其利病六十餘條奏革之諸蠻感悅爭以善馬至栻以公暇繕堯山虞山祠時與賓佐臨眺山水其畱題頗多有勸農詩二十四章孝宗聞栻治行詔特進授直寶文閣

吳獵按長沙府誌獵醴陵人登進士第劉焞經略廣西辟準備差遣除郁林賊光宗召試官正字上疏請覲重華宮辭甚切陳傅良去國嚴語挽之寧宗立遷校書郎讜諭危辭諫移禦亂政駁史浩謚請張浚配享請召義士保屯兵輸米以備金人隨除祕閣修撰知江陵府金人圍襄徳竟陵分道夾擊金人遁去值西土告警充四川安撫制置使兼知成都府撫綏之嘉定中召還卒家無餘貲謚文定蜀人思其政畫像祠之初獵從張栻學朱熹會栻於潭獵從之遊充嶽麓山長有畏齋文集奏議六十卷

陳天麟按宣城縣誌天麟字季陵幼警悟日誦數千言紹興戊辰擢進士第調廣徳簿歲饑乞糴賑民請代爲郡將書詣部使者得粟數千斛召對稱旨除太平教授未幾以國子正召遷太學博士累官集賢殿修撰由饒州攺知襄陽修治樓堞募忠義軍浚古眢河察城中姦細誅之朝旨嘉獎攺知�州時茶商寇�吉間乃預爲守備民恃以安江西憲臣辛棄疾討賊天麟給餉補軍所俘獲送�獄餘黨並從末減事平棄疾奏今成功實天麟方略也治郡不用威刑訟淸簡未幾罷復集英殿修撰卒天麟豪爽重義尢厚鄕曲尺牘多親札詞旨粲然晚益苦學著有易三傳西漢南北史左氏綴節梅許昌公年譜詩三千餘篇號攖寧居士集子五人木禾穡格植

葉衡按武進縣誌衡乾道初知常州時郡縣大水衡遽開倉出谷賑之吏懼譴請疏聞衡曰若上須報是棄民也且儲粟正備緩急寧得罪忍民饑死耶會有疫癘衡單騎命醫自隨案行廬室視其飲食居處親問疾苦致醫藥由是一郡得全

張貴謨按武進縣誌貴謨字子智慶元時知常州春夏間疫气大作病者十室而九張多良藥分諸坊曲散給而求者絕少頗以爲疑詢於人皆云郡東嶽行宮後有一殿奉事瘟神四巫執其柄凡有疾者必使求禱戒令不得服藥故𨿽散給而不敢請張心殊不樂他日至祠問瘟廟所在時老弱婦人祈賽塡咽見使君來爭來環視張指其中像衮冕者爲何神巫曰太歲靈君又指左右數軀擎足怒目戟手者曰此何神曰瘟司神張曰神人一也貴賤髙卑當有禮度今以太歲爲尊冠冕正坐而侍其側者顧失禮如此於義安在卽拘四巫還府而選健卒二十飲以酒使往擊碎諸像以供器分諸剎時薦福寺被焚未有佛乃折屋付僧使營之掃空其處杖四巫而出蚩蚩之氓意張且貽奇譴然民益瘳習俗稍革未幾召入爲禦史郎

方嶽按祁門縣誌嶽字巨山七歲能賦詩紹定五年漕試及別院試皆首選廷試甲科第七調南康軍及滁州教授除淮東安撫司幹官髙郵軍卒哄以制命往易置其事戮首惡數人一城帖然制置司趙葵曰儒者知兵吾巨山也秩滿進禮兵部駕閣添差淮東制司幹官丁憂先是史嵩之在鄂渚王�畫江脇和嵩之主和議嶽嘗代葵書�語侵嵩之嵩之以此怒嶽服闋嵩之入相差充刑工部駕閣嗾言者論嶽閒居四年及範鍾爲左丞相以禮兵部駕閣召嶽尋除大學正兼景獻府教授輪對首言化瑟𨿽更聖心未一謂之剛果時而陰柔謂之淸明時而陰晦殫土木以彰寵賂何以訓吏廉任環列以示暱私何以杜憸謁奏畢言東西閫和戰之議及代書掇怒之由上再三嘉嘆淳佑六年遷宗學博士疏謂丙午爲自古厄運考之國朝則是李邦彥從吉之年燭武已老丐骸而去幸也王陵少戇不知誰可代之萬一當饋之思慨然有不如之嘆則天下事不可勝諱是歲淳佑六年丙午謂嵩之行將服闋範鍾以老去遊似如王陵之戇無以爲繼也其言亦深切矣通講榮邸先是講官日至客次侍講嶽持不可王與芮甚敬之七年除祕書郎方掃革省中舊獘適趙葵以元樞出督辟充行府參議官遂以宗正丞權工部郎官在行始至則以�祭違禮與同僚辯論不合丐去葵不許葵出行邊嶽自言之朝丐祠差南康軍郡故當左蠡之衝風濤險惡置閘以便泊舟湖廣總領所綱梢據閘口邀民錢萬始得入閘民船有覆溺者嶽取綱梢榜之百京湖閫兼總領賈似道怒謂無體統移文令嶽具析嶽怒謂湖廣總領所豈可於江東郡尋體統大書判數百語有曰豈不知天地間有一方嶽還其文似道益不堪遂劾諸朝朝不直似道因兩易嶽知邵武軍力丐祠丐罷不許未至邵武二百里洞寇作馳急足榜諭之寇知威名迎拜車下而散郡六廖姓峒丁派也廖教授復之與洞表裏殺人殖貨爲郡梗嶽奏竄廖復之而誅廖宗禹復之等多貲先爲計奏格不下三上疏丐去未報卽拜章交郡印與次官行旣歸然後得旨攺知饒州未上罷起知寧國府未上罷越七載起知袁州尋除吏部尙左郎官無何丁大全當國以先求舉剡不從怒嶽屬沿江副閫袁玠劾嶽及賈似道相起知撫州嶽辭已題廢印歷似道與再給盡復元官然非眞能釋憾竟寢新命卒年六十四官朝散大夫自謂秋崖气貌淸古詩文不用古律以意爲之語或天出有秋崖小稿重修南北史一百七十卷

元

觀音奴按元史良吏傳觀音奴字志能唐兀人氏居新州登泰定四年進士第由戶部主事再轉而知歸徳府廉明剛斷髮擿如神民有銜冤不直者𨿽數十年前事皆千里奔走來訴觀音奴立爲剖決一日悉淸彰徳富商任甲抵雎陽驢斃令郗乙剖之任以怒毆郗經宿而死郗有妻王氏妾孫氏孫訴於官官吏納任賄謂郗非傷死反抵孫罪置之獄王來訴冤觀音奴立破械出孫於獄呼府胥語之曰吾爲文具香幣若爲吾以郗事禱諸城隍神令神顯於吾有雎陽小吏亦預郗事畏觀音奴嚴明且懼神顯其事乃以任所賂鈔陳首曰郗實傷死任賂上下匿其實吾亦得賂敢以首於是罪任商而釋孫妾寧陵豪民楊甲夙嗜王乙田三頃不能得值王以饑攜其妻就食淮南而王得疾死其妻還則田爲楊據矣王妻訴之官楊行賄僞作文憑曰王在時已售我觀音奴令王妻挽楊同就崔府君神祠質之楊懼神之靈先期以羊酒浼巫囑神勿泄其事及王與楊詣祠質之果無所顯明觀音奴疑之召巫詰問巫吐其實曰楊以羊酒浼我囑神曰我實據王田幸神勿泄也觀音奴因訊得其實坐楊罪歸其田王氏責神而撤其祠亳州有蝗食民禾觀音奴以事至亳民以蝗訴立取蝗向天祝之以水研碎而飲是歲蝗不爲災後升爲都水監官郡守部名臣列傳六

明一

陳灌按明外史循吏傳灌字子將廬陵人幼孤事母孝見元季政衰棄書學兵法環所居築場樹木人莫測其意數年樹森郁成列遠近盜大起募壯士結屯其中一鄕賴以全陳友諒據江西其將熊天瑞招致灌與俱至九江知友諒不足事去之明太祖克武昌灌因羅復仁詣軍門上謁歷陳定亂安民策太祖善之卽用爲湖廣行省員外郎累遷大都督府經歷從徐達北徵旣下泰州畱灌繕城功竣除寧國知府是時民遭亂久不知禮義灌至建學擇師選子弟教之問民疾苦禁兼並核欺隱所創戶帖帝取爲式布天下宣城田瀕江者歲苦水患爲伐石築堤作水門時蓄泄遂爲永利屬邑秋糧率不入官廩虛籍其數以上灌察知揚言將以某月日覆按民聞爭輸公帑皆滿及期閱實不刑一人有盜麥舟坐死者四十八人灌曰此愚民因舟飄抵岸延取之非行劫也坐爲首者一人余悉減死灌風采凝峻持守皭然爲治則尙寬大故人皆愛悅之洪武四年謁告歸省召至京病卒

方克勤按明外史循吏傳克勤字去矜浙江寧海人幼有神童稱篤志洛閩之學窮探力索寢食爲廢元末海寇起行省命吳江同知金剛奴募民爲水軍克勤上謁曰民窮爲盜卽未爲盜者亦蠢蠢欲動柰何授之以兵是謂增盜非禦盜也金剛奴怒不答旣而水軍果中道叛殺領護者散而從盜金剛奴逾垣走折一足始悔不用克勤言未幾都事劉基從侍禦史至臺州招撫克勤上書陳剿殄之策不宜姑息基𨿽善其言亦不能用也洪武二年浙東旣入版圖詔郡縣立學有司辟爲訓導勤於啟迪來學者曰眾尋以母老謝歸四年太祖聞其賢徵之詣政府固辭執政不許命就吏部試名列第二特授濟寧知府錫之冠帶旣至端務以徳化民民有不便令詣府自言日引耆老與坐訊問得失大興學校親爲講課屬縣悉立社學凡數百區兵燹之後儒教復興弟子系籍者二千人患役法不均與民約列丁產爲上中下三等復析爲三有徵發視差等吏不得緣爲姦郡城壞當役軍繕修指揮私其軍方夏月役民萬餘治之民不得田哀號城下克勤奮曰民困不救烏用二千石爲哉密聞之中書省卽日詔罷役先是久不雨克勤袒跣徧禱神祠夜則涕泗臥祠下誓不雨不還及是詔下雨隨注民歌曰孰罷我役使君之力孰成我黍使君之雨使君勿去我民父母五年秋鄰境蝗克勤省愆輟減食稽首吁天迨夜聞空中有聲燭之乃蝗飛蔽天去郡獨有年永嘉侯朱亮祖督舟師數百艘北徵至濟寧水涸不可動令役夫五千浚河督以軍法克勤不忍煩民泣禱於天夜卽大雨水深數尺舟竟去克勤爲政以風化爲急不喜近名常曰近名必立威立威必害物吾不忍也庭中不陳刑具懸一革鞭亦不輕用其始至也戶僅三萬稅萬餘石三歲後稅至十四萬石戶增六萬有奇所部二州二十縣家有儲蓄野無餓殍牛羊�犬散被郊坰桑麻楡柳彌亙田裏諸祠廟壇壝公廨郵捨河渠堤防之屬靡不繕修一如令甲八年入朝太祖嘉其績賜宴禮部遣還郡諭之曰政成當顯用先是曹縣知縣程貢以不職爲克勤所笞銜之是年八月訐克勤於朝詔遣禦史按問禦史貢故人欲實其奏廉察兩月無所得乃捕吏卒酷掠之誣以私用倉中炭葦時方十月固未嘗附火葦則苫公宇實非私用時帝用法嚴竟被逮民號呼若失父母至則下獄子孝孺上書政府請代政府不爲奏遂輸作江浦明年空印事起又被逮至十月竟死於西市年五十有一克勤篤於孝友方亂時徒跣負母逃山中血流至踵訓兩弟終身未嘗失色與人交洞見肺腑自奉簡素一布袍十年不易行縣以食具自隨鄰郡守因童子進二木瓜笞童子而還之鄕人爲饒陽令以潯雁侑書卻不受同列以事奪俸朝夕延與共食久而不衰晚年益畏愼晝所行事夕必告於天俯仰皆無愧怍論者謂克勤非獨循吏亦醇儒也子孝聞孝孺孝聞十三喪母蔬食終制孝孺自有傳

王宗顯按明外史本傳宗顯和州人僑寓嚴州胡大海克嚴州得宗顯禮遇之及進攻婺州不克城蘭溪而守之置宗顯幕中太祖以婺州久不下親視師師壁蘭溪大海以宗顯見太祖曰我鄕裏也因命至婺城覘敵委寄甚密宗顯潛行客舊識家盡得城中虛實及諸將短長還白太祖太祖甚喜曰我得婺以爾爲知府進攻城不卽下而樞密同僉�安慶與守將帖木烈思內貳夜遣都事縋城詣軍前請降開東門納兵與宗顯所刺事合城已下攺婺州爲寧越府以宗顯知府事宗顯故儒者博涉經史於是首開郡學聘名士葉儀宋濂爲五經師戴良爲學正吳沈徐原等爲訓導自兵興以來學校久廢至是始聞弦誦之聲無不忻悅未幾卒官

王觀按明外史本傳觀字尙賓祥符人性耿介儀度英偉善談論由鄕薦入太學擢知蘇州府公廉有威發姦摘伏民憚若神有黠吏錢英屢陷官長莫敢誰何觀縛至庭捶殺之自是姦豪屏迹事聞太祖遣行人賫敕褒之勞以禦酒歲大侵民多逋賦部使者督趣甚急觀乃延諸富人集郡衙飲食之使量出貸代貧民償所負辭指誠懇皆歡然應教逋賦以完朝廷嘉其能以觀榜勵天下與觀同守蘇者前有李亨魏觀後有姚善況鍾皆賢稱姑蘇五太守並祀學宮

王興福按明外史王觀傳時守郡有名者又有王興福蘇恭讓興福隨人初守徽州有善政遷知杭州時杭初附人心未安興福善於撫輯寬簡不苛民甚徳之秩滿當遷郡人遮道攀畱興福諭遣之曰非余能惠父老父老自善守法令耳太祖嘉之擢吏部尙書坐事左遷西安知府卒官

蘇恭讓按明外史王觀傳恭讓玉田人舉聰明正直任漢陽知府爲治簡而明嚴而不苛郡有重役輒詣上官反覆陳說多得減省民蒙其利而知漢陽縣者趙庭蘭徐人亦能愛民任事朝廷嘗遣使徵陳氏散卒他縣多以民丁應庭蘭獨言其縣無有民以不擾故漢陽人言郡守則稱恭讓言縣令則稱庭蘭

呂文燧按明外史本傳文燧字用明永康人元末處州盜起文燧散家財募壯士得三千人將之與盜連戰破走之復縣城元人三授以官不受太祖定婺置永康翼以文燧爲左副元帥兼知縣事尋召爲營田司經歷擢知廬州府浙江平徙知嘉興府會松江民作亂襲嘉興文燧柵內署率壯士拒守而請援於李文忠移兵擒之諸將因欲屠城文燧爭曰據城者賊也民何罪釋不問滿三載入朝奉詔持節諭闍婆國次興化疾卒明年嘉興佐貳以下坐鹽法死者數十人有司嘗署名公牘者例籍其家帝曰朕知呂文燧誠信必不爲姦利且歿於使事可念也特命勿籍

胡器按臨江府誌器字士璉峽江人貢升太學授雲南普安軍民府通判時南夷新附諭以禮教擢泉州知府綽有惠政每判死刑恆鬱鬱不樂或問其故曰吾爲民父母不能化民以徳政致民此地倉庫火風猛眾莫能措器稽首火尋滅永樂初與修書內閣升貴州按察使尋召爲國子祭酒兼攝通政事致仕歸有朴庵集

何士英按金華府志士英字子文洪武中舉人材授知平涼府以親老乞歸忤旨謫廉州判官臨民廉謹再乞歸養永樂初起知平涼府編氓相慶以爲重得慈父母會主者較郡庾虧數千石士英方自劾民爭輸之如數考滿去父老遮畱載道安府以詩送行有前任只多琴與鶴此行惟有影和身之句禦屏記廉吏十八人士英居其首升兩淮鹽運使先是民苦部差督鹽課者所至苛擾及歲課孳生馬駒賠納不及士英一切奏罷之遭母喪歸吏部尙書蹇義以其廉能奏欲奪情堅辭終制起復�前職始終一節致仕歸卒一統志云士英知平涼有廉能幹濟之譽郡人感其徳久而不忘

何質按蘇州府誌質吳元年知府郡民久屬張氏割剝枯瘠殆絕生理質至勞來安集民拜更生之惠時詔徙蘇民爲特甚質雍容裁處民若罔知尢申意庠序祀殿倫堂已廢皆鼎新之上以爲勞民怠事將置極典質請忍死一言曰殺一郡牧以活百萬生靈質含笑入地矣遂得宥免死復增秩以旌之

任勉之按松江府誌勉之字近思其先四明人元松鄕先生士林子耜爲兩浙鹽運照磨始占籍華亭勉之登洪武甲戌進士出知饒州府鄱陽縣令有不便者或爲匿名書詆之下令俾勿壞曰告我以過是忠於我也寡婦訴夫兄弗育已判其衫背曰餓死事極小失節事極大婦感其言卒不嫁由是邑中風動稱爲賢鄱故大邑前令叢脞事劇甚勉之立簿書俾民自爲約次第舉行秩滿升知瀘州鄱民詣闕請畱升其府同知薦爲福建右參政左遷右軍都督府經歷出知徽州府以事謫滄州泰然自處不廢著述尋起知蔚州攺雎州致仕卒年八十九勉之豪邁英偉長身玉立音如洪鍾𨿽造次語言皆可錄或問郡守某何如人曰有治民之才無養民之心時以爲確論爲文辭似楊鐵崖書學米南宮永樂宣正間論文章政事以勉之爲稱首云所著有薇庵集

唐復按武進縣誌復字復亨洪武庚辰進士授浙江余姚知縣調湖廣零陵又調交趾皆有惠政安南黎季犛亂復爲書數千言諭以禍福大略謂天命我皇帝統一字內乾開坤辟秋殺春生恩威所被無間遐邇故負僭竊之罪者必不能保其軀首悖逆之禍者適足以亡其國閣下蠢然負固冥行妄爲之不已一旦天子震怒調戰艦十萬揚帆於南海之上分遣一軍越銅柱一軍渡水尾譬疾風之掃秋葉利劍之劘蓬蒿玉石俱焚悔無及矣季犛得書震詟以象齒金錯來獻成祖見其書命宣付史館已爲當路者所蔽置不錄久之升大理寺寺副宣徳五年升平樂知府先是郡守除授拘資格多不稱職上特命大臣各舉所知復遂與況鍾等九人同擢知府授璽書假便宜馳驛之任時禁网疏闊平樂去京遠猺民雜居刓獘尢其復至釐姦革�扶弱抑彊薦拔下僚裁減冗雜軍民利獘當更張者累章敷陳悉見施行郡以大治及去位百姓謳思立祠學宮傍祀之

衡嶽按明外史循吏傳嶽字世瞻汝寧西平人洪武中舉於鄕肄業國學三十年詔選諸生通治術者赴詹事府議事眾咸推嶽嶽往敷陳時政切直不迂所司以聞遂擢潮州府同知約己惠民布衣蔬食常祿外一無所取嶺海間翕然稱廉建文四年遷西安知府有惠政以內艱去服闋攺知慶陽治如故操同僚諸婦嘗會飲嶽妻與焉諸婦冠服華美金珠爛然嶽妻荊釵布裙而已旣罷意色慚阻嶽笑謂曰汝何坐曰首席曰旣居首席又求服飾華好富貴可兼得耶永樂十年朝覲至京以言事忤旨謫戍交趾慶陽西安民聞之爭入都叫閽乞貰嶽以終其惠凡千餘人奏入不報仁宗初下詔求賢禦史袁錠鹽運使何士英指揮範智交章論薦起江西南城知縣以舊官還任攺南丰祿薄不足贍常於官舍種蔬以自給家人或有慍色輒曰不猶愈充軍時耶正統四年以侍郎何文淵薦擢桂林知府在職五年廉愼愷悌終始如一以老致仕歸貧無以爲養士論莫不髙之

葉砥按明外史循吏傳砥字履道上虞人好學有志行洪武三年舉進士爲定褒縣丞兵燹之餘民未安業砥勤於撫字流亡來歸八年坐累謫徙涼州處之怡然曰吾無愧於心足矣杜門爲學士大夫遷謫者咸宗之大將宋晟知其賢延爲子弟師建文元年羣臣交薦且言其學宜任史事乃詔爲翰林編修又有薦其堪任風憲者攺廣西按察僉事用法平恕獄無冤滯吏畏而民愛之行部遷江有言峒獠入寇者眾洶洶奔逸諷砥少避砥曰我去縣官必遁城誰與守下令料丁壯聯保伍以待獠亦不至永樂初又坐誣被逮籍其家止故書數篋事白還之仍命與史事書成攺考功郎中爲尙書蹇義所倚會修永樂大典命爲副總裁仁宗在東宮又簡侍講幄九載秩滿錫四品服俸砥以年老求去不許乃自言於尙書曰砥老矣願得一小郡自效遂用饒州知府先教化後刑罰興利去獘推姦植良咸盡其力每水旱齋沐致禱必獲有年謂饒風俗厚民易治訟者必以理諭遣不付法曹久之政淸民安戶口滋息士之取科第者亦視昔增倍以十九年八月卒官年八十郡人聞之無少長皆哭盡哀所著有南行芝山諸�

謝子襄黃信中夏升按明外史循吏傳子襄名衮以字行新淦人建文中由薦舉授靑田知縣有惠政永樂七年與錢塘知縣黃信中開化知縣夏升並九載課最當遷其部民相率訴於上官乞再任上官以聞帝嘉之卽擢子襄處州知府信中杭州升衢州俾得治其故縣子襄治處州聲績益著課農桑興學校篤意愛民郡有虎患歲且旱蝗子襄虔禱於神大雨二日蝗盡死虎亦遁去有盜竊官鈔子襄投檄城隍神盜方閱鈔密室忽疾風捲墮市中盜卽伏罪民鬻牛於市將屠之牛逸至於襄前俯首若有訴問得實捐俸贖還其主有寇據山谷爲亂朝廷發官軍二千討之一郡洶洶子襄力止軍城中毋出而自以計掩捕之果獲其魁余解散子襄性廉謹歷官三十年不以家累自隨稱一時良牧以二十二年五月卒信中余幹人先知樂淸縣有姦人紿其寡嫂至京誣告鄕人謀叛而已潛逸去有司系其女以聞詔行所司會鞫信中廉得其情力詆爲誣獲全者甚眾有盜殺一家三人獄久不決信中齋沐禱於神遂得眞盜遠近稱之其知杭州亦有異政升鹽城人旣擢知府禦吏嚴待民信力役惟均民樂趨事爲時良吏

孫亶按明外史循吏傳亶永樂間爲鞏昌知府廉介仁恕均徭省刑民懷其惠而吏不敢爲姦遭喪去官耆民詣闕乞畱詔奪情還任亶矢志彌厲公勤不懈洪熙時九載績滿所部三州十四縣之人恐其遷去相率訴於上官乞再任乃至衛所武將下及軍士亦羣狀其善致乞奏聞上官雅知其治行拜疏懇請時宣宗初踐祚覽之嘉嘆卽可其奏居三年又當考績部民復走數千里守闕下乞畱帝益嘉之命進二秩如其請亶歸善政益著

吳致文按明外史孫亶傳亶同時稱良二千石者有吳致文徐孔奇致文浙江平陽人永樂四年進士除刑部主事有能聲出爲九江知府攺建昌奉職公勤一志愛民請托無所容姦獘悉絕念官田賦重奏乞折徵布帛闔郡稱便以宣徳五年二月卒官吏民哀悼若喪所親

徐孔奇按明外史孫亶傳孔奇丰城人永樂十二年進士授刑部主事調北京行部又攺行在刑部以淸愼著聲出爲嚴州知府布衣蔬食下無所擾其視民若子弟惟恐傷之待僚屬若朋友不能者數之未嘗輒加之罪興除利獘夙夜惟勤列城莫不愛戴宣徳八年入覲卒於京師民爲巷哭罷市

周濟按明外史本傳濟字大亨洛陽人永樂中以舉人入太學歷事都察院都禦史劉觀薦爲禦史固辭宣徳時授江西都司斷事艱歸補湖廣正統初擢禦史大同鎭守中官以驕橫聞敕濟往廉之濟變服負薪入其宅盡得不法狀還報帝大嘉之已巡撫四川威州土官董敏王允相讎殺詔濟督官兵進討濟曰朝廷綏安遠人宜先撫而後徵馳檄諭之遂解十一年出爲安慶知府歲比不登民間鬻子女充衣食方舟而去者相接濟借漕糧以賑而禁鬻子女者且上疏請免租詔許之全活甚眾又爲定婚喪制禁侈費愆嫁葬期者有罰風俗一變饑民聚掠富家粟富家以盜劫告濟下令曰民饑故爲此然得谷當報太守數太守當代爾償掠者遂解散濟由禦史除外吏恬然自適鑿池於官署圃中置小艇暇則幅巾鶴氅吟嘯艇中卒於官民皆罷市巷哭云

萬觀按明外史本傳觀字經訓南昌人弱冠成永樂十九年進士帝少之令歸肄學尋召爲禦史攺嚴州知府府東境七里瀧漢嚴子陵釣臺址也有漁舟數百艇時剽行旅觀編十舟爲一甲令畫地巡警不匝月盜屏迹乃勵學校勸農桑奏減織造以銀代絲稅民皆便之九年考績治行爲海內第一旣以憂去將除服嚴州民豫上章願復得觀爲守金衢民亦上章乞之朝廷異焉補平陽府政績益茂有芝生堯祠棟上士民皆言使君徳化所致觀曰太守知奉職而已芝非吾事也考滿擢山東布政使卒於官

葉宜按延平府誌宜字守義南平人幼�敏長入鄕校有聲登永樂十年進士第除貴州銅仁府同知地屬蠻僥宜撫循有道守制服闋擢戶部郎中遷知衛輝府寬嚴適中革獘除姦聽斷淸簡與民同好惡吏畏民懷升浙江布政司左參政致仕其在衛輝時蝗爲民患宜齋沐禱於城隍後數日羣鳥飛而食之蝗盡鳥死宜命收其鳥以米易之穿地爲大穴封而葬焉自爲文以祭號鳥冢君子曰爲民禦災捍患宜之謂也

陳眞按延平府誌眞字思誠將樂人由太學生拜饒州通判轉安慶升知揚州府政尙平恕不事鞭楚於貧民尢加存卹歲旱跣足自罪以禱雨雨應隨注時稱有古循吏風性恬淡寡欲居官常種蔬以自給云

況鍾按明外史本傳鍾字伯律靖安人初以吏事尙書呂震薦授儀制司主事遷郎中宣徳五年帝以雄劇地九府缺守命部院臣舉其屬之廉能者補之用尙書蹇義胡等薦擢鍾知蘇州羅以禮知西安趙豫知松江莫愚知常州邵旻知武昌馬儀知杭州陳本深知吉安陳鼎知建昌何文昌知溫州俾馳驛之任皆賜敕以遣之蘇州賦役繁重豪猾舞文爲姦利最號難治鍾乘傳至府初視事羣吏環立請判牒鍾佯不省左右顧問惟吏所欲行止吏大喜謂太守暗易欺越三日召詰之曰前某事宜行若止我某事宜止若彊我若輩舞文久罪當死立捶殺數人經歷傅得貪執送行在他屬罷吏斥者復數人一府大震皆奉法鍾乃蠲煩苛立條教事不便民者立上書言之淸軍禦史李立勾軍暴同知張徽承風指動以酷刑抑配平人鍾疏陳其狀帝命巡撫侍郎成均復勘免百六十人已編戶止終本身者千二百四十人屬縣逋賦四年凡七百六十餘萬石鍾請量折以鈔爲部議所格然自是頗蠲減丁憂去民詣闕乞畱者二千餘人詔起復上書言近奉詔書募人佃官民荒田官田準民田起科無人種者除賦額昆山諸縣民以死徙從軍除籍者凡三萬三千四百餘戶所遺官田召種應準民田起稅者二千九百八十餘頃應減稅十四萬九千餘石其他官田沒海者賦額猶存宜皆如詔書從事臣所領七縣舊著籍三十六萬餘戶秋糧二百七十七萬九千石有奇其中民糧止十五萬三千餘石而官糧乃至二百六十二萬五千餘石輕重不均如此洪永間令屬縣有民糧者出馬二百餘匹役於北方諸驛期三歲遣還今已三十餘歲矣馬死則補未有休時民何以堪工部徵三梭闊布八百匹浙江十一府止百匹而蘇州乃至七百此尢不均乞敕所司處置帝悉報許當是時屢詔減蘇松重賦鍾與巡撫周忱悉心計畫奏免七十餘萬石民大悅鍾爲政務鋤豪彊植良弱興利除害不遺餘力嘗置二簿識民善惡以行勸懲又置通關勘合簿防出納姦僞置綱運簿防運夫侵盜置館夫簿防非理需求綜理周密簡約易行凡忱所行善政鍾皆協力成之所積濟農倉粟歲數十萬石賑荒之外以代民間雜辦及逋租由是流亡復業下無窳民先是中使織造采辦及購花木禽鳥者踵至爲民害郡佐以下動遭笞縛而衛所將卒又時淩虐小民鍾力抗之咸不敢肆禦史巡方知府率拜跪鍾以爲言帝卽禁之浙江巡按禦史王璉代還經其地越驛乘舟多索隸卒鍾劾璉下獄鍾𨿽起刀筆然重學校禮文儒單門寒士多見振贍有鄒亮者獻詩於鍾鍾欲薦之或爲匿名書毀亮鍾曰是欲我速成亮名耳立奏之朝擢吏部司務遷禦史初鍾爲吏時吳江平思忠亦以吏起家爲吏部郎中遇鍾有恩至是鍾數延見執禮甚恭且令二子給侍曰非無僕隸欲藉是報公耳思忠家素貧未嘗緣故誼有所幹人兩賢之正統六年鍾秩滿當遷部民二萬餘人走訴巡按禦史張文昌乞再任詔進二秩如民請明年冬卒官吏民聚哭爲立祠鍾之後李從智朱勝相繼知蘇州咸奉敕從事然敕書委寄不如鍾矣

朱勝按明外史況鍾傳勝金華人廉靜精敏下不能欺嘗曰吏貪吾不多受牒隸貪吾不行杖獄卒貪吾不系囚由是公庭淸肅民安而化之居七年超遷江南左布政使

陳本按明外史本傳本字有源鄞人永樂初由鄕舉入國子監授刑部主事善發摘畿內盜殺人亡匿有司系無辜十八人於獄本以計獲之十八人皆免遷員外郎擢知吉安府與況鍾莫愚羅以禮等同受敕吉安多豪彊好訐訟巨猾彭摶等十九人橫閭裏本密遣人與相結爲具召與飲伏壯士後堂猝起拉殺之皆曳其屍以出一府大驚樂安大盜曾子良據大盤山眾萬餘本設伏大破之斬子良本爲政舉大綱不屑苛細大猾旣殲府中無事每晨起鼓而升堂吏無所白輒鼓而休間有所訟呼至榻前析曲直遣之亦不受狀有抑不伸者𨿽三尺童子皆得往白久之民恥爭訟尢折節士人未嘗厭怠飾治學宮奏新先儒歐陽修周必大楊邦乂胡銓楊萬里文天祥祠廟滿九載當遷郡人乞畱詔予正三品俸廨前民嫁女本聞鼓樂聲笑曰吾來時乳下兒也今且嫁我尙畱此耶遂請老前後守吉安十八年旣去郡人肖像祀之

莫愚按明外史陳本傳愚臨桂人由鄕舉以工部郎中出知常州府奏請減宜興歲進茶數禁公差官淩虐有司嚴核上官薦劾之實皆報可秩滿郡民乞畱巡撫周忱以聞詔進二階復任

羅以禮按明外史陳本傳以禮桂陽人永樂十三年進士由戶部郎中爲西安知府遭喪補紹興再以喪去代者不稱職部民追思乞以禮於朝詔起復視事歲滿進秩復任已移知建昌所至皆有惠愛歷三府凡二十七年乃致仕

彭遠按明外史循吏傳遠字務本南昌人永樂中舉於鄕歷官淮安知府政務惠民宣徳七年淮南北大饑流民四至遠相隙地構捨以居大發廩粟日給二糜且稍寬鹺禁負擔者不坐所全活以萬計民間故乏牛爲假貸予之農務大興府知事陳道潛私斂當宥罪囚錢帛囚有銜遠者誣遠與道潛同受賕並誣遠庇豪家毒其讎死於獄且受賕不驗毆死者屍下禦史訊已得誣罔狀止坐遠縱道潛罪部民恐其罷去相率奏遠蒞政廉勤守官無玷乞還之小民而督漕總兵官王瑜亦爲民代請適中官李徳奉使過淮淮人擁舟大呼乞訴天子還我賢太守徳以聞帝卽令復任久之政益流播課績爲江北第一賜敕旌異以正統六年超擢廣東右布政使俗尙浮屠習華侈有親死久不葬者遠設禁令限以葬期不數月民悉從化居官勤愼寬和政績甚著歸卒於家

李驥按明外史循吏傳驥字尙徳郯城人六歲而孤能自勵於學舉洪武二十六年鄕試入國學居三年簡授戶科給事中時關市譏商旅發及囊篋驥奏止之尋坐事免惠宗嗣位薦起新鄕知縣招流亡給以農具復業者數千人建文二年內艱去官民相率奏畱者數四不許服闋攺知東安課農桑勤綏輯事有病民輒請於朝罷免之邑故荒墟狼爲患有嫠婦子嚙死訴於驥驥禱於城隍深自咎責明旦狼死於其所侍郎李昶等交薦擢刑部郎中常陳崇教化重農桑卹民瘼省科徭釐版籍育賢才養軍士寬馬政擇守令汰冗員褒廉能抑幸進通鈔法十餘事多見采納旋坐累謫役保安洪熙時有詔求賢薦起監察禦史操履益堅未嘗以經患難攺節又陳經國利民十事仁宗嘉納宣徳五年巡視倉場軍斗髙祥盜倉粟驥執而鞫之祥父妾言祥與張貴等同盜驥受貴等賄故獨罪祥刑部侍郎施禮遂論驥死驥上章自辯帝曰禦史旣擒盜安肯納賄倘納賄並祥亦不發矣命偕都察院再訊驥果枉帝乃切責禮而復驥官其年十一月擇廷臣出爲郡守驥與焉授河南知府奉敕以行驥通籍垂四十年數經憂患至是始得一郡乃興學校時地利均賦役審度量政教並興時境內多盜爲設火甲一戶被盜一甲償之犯者大署其門曰盜賊之家又爲勸教文振木鐸以徇之自是人咸攺行道不拾遺歲旱率父老禱於嵩山雨立應旁郡民訟失平者咸來求質各心服而去郡有伊王府王數請囑不從中官及校卒虐民又爲驥所抑憾甚及冬至令驥以四更往陪位行禮及驥如期往誣以後期執而桎梏之次日乃釋驥奏聞帝怒貽書讓王府中丞奉長史典儀悉逮置於理驥持身端恪燕居𨿽幾席必正嘗曰細事旣正則達之他務無不正矣公署後植松竹梅數樹嘯詠其中因曰彼三友而益我一老得非四友乎遂號堂爲四友蒞郡六年一日與賓客晏於四友堂談笑而卒年七十僚友士民赴弔咸哭失聲

趙登按明外史循吏傳登字從善祥符人舉永樂二年進士授禮科給事中明年以言事謫四川忠州判官職十餘年公廉有惠愛遷雲南新興知州宣徳攺元用薦擢浙江湖州知府益勵淸操吏民畏服安吉州有賈姓者豪橫數奪人田園子女有司莫能制登諷人訟之列其罪狀以奏竟徙其家而還其所奪於民部內肅然同知李迪嗜酒狂縱至裸袒公堂登劾奏之遂下於理時有修舉義倉之令登勸諭大戶出粟得數萬石增建廒倉貯之爲定出納之法自是水旱有備正統初九載秩滿已解去部民追思其徳相率訴於巡撫侍郎王瀹乞再任瀹聞於朝下諸司核詔加二秩還任先後在官十七年政聲大著士民歌頌之歸卒於家

嶽璇按明外史趙登傳天順時登同裏嶽璇亦知湖州有惠政官田賦重與民田科額不一吏民得緣爲姦璇疏利病於朝定正耗之則遂爲永制其治績與登相埒滿九載遷去其民爲之語曰賢守趙嶽治行卓犖

趙豫按明外史循吏傳豫字定素保定安肅人燕王起兵旣下保定豫以諸生督賦守城永樂五年授泌陽主簿未上擢兵部主事進員外郎內艱起復洪熙時進郎中宣徳五年五月簡廷臣九人爲知府豫得松江奉敕往時衛軍恣橫豫執其尢者杖而配之邊眾遂帖然乃一意拊循與民休息𨿽煢獨咸得詣府言情擇良家子謹厚者爲吏訓以禮法不威而嚴下亦不忍欺尢重儒術待學官以賓禮至要途顯人未嘗降意寡嗜欲絕晏遊疾俗尙�奕玩好見之未嘗寓目均徭節費減吏員十之五巡撫周忱有所建置必與豫議及淸軍禦史李立至端務益軍勾及姻戚同姓稍辧則酷刑搒掠人情大擾一時訴枉者至一千一百餘人鹽司勾丁亦累及他戶大爲民害豫皆上章極論之咸獲蘇息時有詔減蘇松官田重租豫所轄華亭上海二縣減去者十之二三人情大悅正統中九載考績民五千餘人列狀乞畱巡按禦史以聞命增二秩還任及十年春大計羣吏始舉卓異之典豫與焉賜宴及襲衣遣還在職十五年淸靜如一日上下皆化刑獄大省其去郡也老攀轅不得行畱一履以識遺愛後配享周忱祠方豫始至患民俗多訟每訟者至好言諭之曰明日來眾皆笑之故有松江太守明日來之謠及訟者逾宿忿漸平或爲他人勸阻多止不來人更服其有識始與豫同守郡者若蘇州況鍾常州莫愚吉安陳本溫州何文淵杭州馬儀西安羅以禮建昌陳鼎並皦皦著名迹而豫尢以愷悌稱故當時論者謂鍾輩爲能吏豫爲循吏云

劉實按明外史本傳實字嘉秀安福人嗜古博學宣徳五年舉進士居三年選庶吉士正統初授金華府通判仍歲荒旱請蠲租且贖還饑民子女義門鄭氏族大不能自給又買馬出丁供山西郵傳困甚亦以實言獲免母喪歸廬墓三載起順天府治中景泰時侍臣薦其文學召修宋元通鑑綱目實爲人耿介意所不可𨿽達官貴人不稍遜然頗自是筆削任意無所咨承見同曹所纂不當輒大笑聲徹廷陛人亦以此忌之天順初革景泰政纂修事亦廢還實原任四年出知南雄府商稅巨萬舊皆入守橐實無所私中官至南雄入譖言府僚參謁畱實折辱之民競入雍之出中官慚將召謝之實不往中官至韶州聞韶人言南雄守且訟於朝矣懼馳奏誣實毀敕大不敬帝怒逮下詔獄實從獄中上書言臣官三十年未嘗以妻子自隨食粗衣敝爲國家愛養小民不忍困之以是忤朝使帝覽書意稍解且釋之而實竟瘐死實苦節自持政務紛沓未嘗廢書士大夫重其學行其歿也南雄人哀而祠之

王源按明外史循吏傳源字啟澤龍巖人永樂二年擢第授庶吉士攺深澤知縣修學捨築長堤勸民及時嫁娶革其爭財之俗數上書論事被詔徵入都又論時政得失忤旨下吏會赦獲復官益盡心民事奏免逋負歲饑輒發粟賑救坐是被逮民爭先輸納得贖還時有蝗不入境雨不出疆之謠秩滿召爲春坊司直郎侍諸王講讀一日進講王他顧源正色規之王爲攺容遷衛府紀善移松江府同知奏蠲積逋數十萬石鋤豪民釋冤獄政聲甚著以母老乞終養歸服闋除刑部郎中宣徳十年五月英宗踐祚仿先朝制擇廷臣十一人爲知府賜敕及宴乘傳行源得潮州府廉明愷悌大得人和乃新黌序立社學黜貪殘獎廉惠政教兼舉城東有廣濟橋修二十餘丈歲久圮壞源斂民萬金重築之以其餘建亭設先聖四配十哲像刻藍田呂氏鄕約擇民爲約正約副約士講肄其中而時偕僚采董率焉西湖山上有大石爲怪源命鑿之下果獲石骷髏怪遂息乃琢爲碑大書潮州知府王源除怪石河東山有韓愈祠源建亭祠左朔望輒懸己像又自建書院刻詩文於內會杖一民致斃民之子訴諸朝並以築橋建亭諸事源罪章下巡按禦史不爲辧遂逮系至京罪當贖徒潮人相率叩閽乞還任乃復其官士民聞其再至鼓舞遠迎歲滿績詔進二秩尋以年七十乞休潮人奏畱不獲立祠祀之所著有書傳補遺異端辧韋庵集陳獻章有言吏於潮者多矣其有功而民思之前惟韓愈後則王源同時有王升者源同年進士亦由庶吉士出爲安福知縣扶善疾惡以民瘼爲己憂甫七月境內平治以舊官至攺知羅田民泣送載道蒞羅田三載百務具興士民頌其廉惠歷大理評事左寺正讞獄平允宣徳五年冬詔簡廷臣爲知府少傅楊士奇薦升乃賜敕出知撫州至官政尙寬簡民情大和九載秩滿部民三千餘人乞畱詔增二秩還任尋以疾歸升生平淡然無欲惟養一鶴自隨暇則鳴�歌詠人擬之趙淸獻云

翟溥福按明外史循吏傳溥福字本徳東莞人永樂二年進士除靑陽知縣有惠愛縣近九華山虎恆爲患溥福齋戒移檄山神虎卽殄久之移新淦亦有善政入爲刑部主事進員外郎爲尙書魏源所器正統元年七月詔舉廷臣堪任郡守者源以溥福應乃擢南康知府博咨利獘首去疾苦省刑罰禁橫徵民情胥悅先是歲歉民有擅發富室倉粟及收取漂流官木者前守悉坐以盜當死者百餘人溥福閱實悉杖而遣之地濱鄱陽湖舟遇風濤苦無所泊爲築堤百餘丈往來者便之嘗遊廬山見白鹿洞書院兵燹後廢爲瓦礫慨然嘆息卽倡舉興復且延師訓其子弟朔望躬詣講授自是文教日興考績赴部以年老乞歸侍郎趙新先巡撫江西稔其治行大聲曰翟君此邦第一賢守也胡可聽其去懇請累日乃許之辭郡之日父老爭金帛爲贐悉卻不受眾挽舟涕泣不忍捨因建祠湖堤上祀之又配享白鹿書院之三賢祠三賢者唐李渤宋周惇頤朱熹也溥福生平剛方廉謹入仕三十餘年始終一節稱一時良吏焉

劉永尹宏徐鑑許敬軒鄭述鄒良按明外史循吏傳永字克修江西大庾人永樂十六年進士授刑部主事歷工刑二部郎中嘗從工部侍郎羅汝敬巡歷陜西又從刑部尙書魏源巡視塞上並有贊畫功正統二年以大學士楊溥薦出爲荊州知府遼王國子荊王貴烚大肆不法永屢與抗王怒執而笞之永因盡列其淫虐事奏聞於朝王亦訐永淩侮永遂被逮已而事白命還任王卒廢爲庶人永廉正有爲恩惠兼濟豪彊畏服而小民無或失所四年母喪去官部民三千五百餘人乞畱任上官以聞卽命奪情視事永誠心愛民諸可以利民者靡不興舉以故二州十一縣之民戴若慈母共建生祠奉祀乃至武夫悍卒亦罔不率化十一年父喪當去軍民一萬八千餘人懇乞再畱衛指揮段安等亦以爲請吏部言奪情非舊典帝曰民旣欲之其勿逆但後不爲制以十三年六月卒官闔郡聞之若喪所親拜哭於府門者日數百人同時郡守稱得民者更有尹宏徐鑑許敬軒鄭述鄒良諸人宏字克寬歷城人由貢生歷官泉州知府廉公愛民盡心教養歲旱虔禱於神雨輒降歲以大稔正統七年十月卒於官郡人號慕若失考妣肖像祀之及柩還畱葬其衣冠於城東歲時致祭墓下鑑字子明宜興人歷官戶部郎中宣徳五年被薦奉敕知瓊州府廉靜寡嗜欲以教化爲先務不尙威嚴節財用蠲逋負興學課士導民樹藝民情翕然地多異產中使誅求不已鑑性剛不可犯先後歷四使咸爲斂戢武將利黎人所有多激變邀功鑑鎭以無事亦堵居四年惠政大敷其卒也郡人哀悼祀之九賢祠敬軒天臺人永樂中以國子生與修五經大全授禮部司務擢儀制員外郎宣徳五年與鑑並受敕出知汀州府興學勸農輕徭賑饑摧彊植弱士民歸心焉參政陳羽行部至寧化用大杖擊死平民又逼取死者財物敬軒奏彈之宣宗語都禦史曰監司郡縣表率當奉職循理此人常杖死一隸今又以貪暴爲屬吏所彈稔惡甚矣乃令巡按禦史逮治敬軒爲政寬猛並濟常以賢良薦程原慶朱振等於朝以貪殘劾祝永昌等五人置之理部內大治卒於官行李蕭然士民爭賻之沿途設奠述字季述莆田人永樂中舉進士授刑部主事宣徳時出爲惠州府通判民居率茆茨竹椽易致火患述教民陶瓦構木環之以堵身往督勸不贍則資給之火患遂絕正統七年按察使郭智等薦其行謹才優擢南雄知府務興利去患修淩陂漑田五十餘頃復業者二百餘家憫庾關役夫久困以榷鹽餘息代民雇役又修嶺路以便行旅遠近頌之稱一時良吏焉良江西樂安人永樂十三年進士授松溪知縣縣有銀礦爲民害良奏罷之尋調知邵武縣亦多惠政宣徳末九載考績其民乞畱命增秩再任正統元年用大臣會薦擢衡州知府歲饑便宜發粟賑濟民甚徳之良性鯁直不憚豪貴而撫小民則以慈故所在有聲謝政歸著有四書編言存養錄

戴浩按明外史循吏傳浩字彥廣鄞縣人永樂十七年舉於鄕宣徳時授東昌府通判有淸操常督河渠有巨商覆舟死遺貲數百鎰爲棺斂之召親屬返其貲浚臨淸獲寶器貯之官庫他日中使至言爲己物卽驗而還之正統八年三考報最用薦擢雷州知府仁恕淸勤事無過舉新學校增弟子員扶善鋤姦築海堤浚河道績用大興嘗遇旱仰祝曰願減十年之算祈三日之霖雨果降廳事產芝三莖以外艱歸服闋起永州再丁內艱起鞏昌爲政愷悌軍民以和適有邊警浩安內禦外一郡賴之歲大侵擅發邊儲三萬七千石賑貸爲上官所劾浩拜疏請罪曰願以臣一人之命易千萬人之命景帝原之而令民速償上官趣之急浩曰瘡痍未復而趣之不如無賑請約三歲�償之明年復旱禱之三日卽雨關山孔道寇時劫掠商旅浩設方略殲之道路無虞浩初在東昌民歌曰戴別駕公實惠吾儂廉愼忘躬克致年丰及是關山殲寇鞏昌人又歌曰君侯守邊惠政無前我行我道蕩蕩便便其爲民欣戴如此年近七十拜疏請老已啟行民詣闕乞畱有詔許之還至潼關會英宗復辟仍令致仕卒年九十三

王罃按明外史戴浩傳浩同鄕王罃字宗器舉於鄕歷官刑科給事中宣徳五年冬奉敕爲肇慶知府興除利獘切於愛民城西失火延及民居罃稽首吁天火隨滅修水利興學校禮賢下士士民交頌之正統初奏言文廟從祀諸儒旣黜揚雄進董仲舒吳澄誠百世盛舉然性惡之荀卿短喪之杜預尙祀廟庭而宋儒若胡安國蔡沈眞徳秀猶未獲祀誠爲缺典乞敕下禮官議行又言外官不職者許軍士縛送京師以下犯上大傷國體不可不速禁朝議並從之九載滿進秩二等移知西安治如肇慶稍濟以嚴越三年致仕卒於家

郡守部名臣列傳七

明二

袁旭按明外史循吏傳旭字廷輔江西樂安人永樂十三年進士除江津知縣民困宿逋旭出己貲代償富民聞之爭相捐助積逋以淸新學校弭盜賊廉明公愼大得民和及秩滿當代縣民懇畱於朝詔許還任久之以憂歸正統元年用大學士楊士奇薦擢寧國知府旭好興作爲民久遠計乃置均徭冊以卹孤貧設義倉以備賑貸重建學宮壯麗甲諸郡他壇廟公宇無所不增新而刱宛溪二石橋尢永世利然旭善拊循𨿽洊興工役民不告病十年春大計羣吏始舉卓異之典天下郡守止五人而旭與焉賜宴及襲衣寶鈔以還其年六月督學禦史程富劾旭數斂民財妄興大役且杖死平民宜按問章下巡按禦史復核未報旭亦訐富挾私及不法事章並下法司俱宜褫奪時無救援者命編旭保安州爲民富輸贖還職旭先已被逮竟卒於獄其幽憤詩曰報國有心懸白日蓋棺無面見黃泉讀者悲之其後禦史王震言旭杖斃無辜無實狀而旭已死矣旭𨿽被訐而死然寧國人語賢守必曰袁公爲立祠祀焉

孫遇按明外史循吏傳遇字際時福山人宣徳間由進士爲戶部主事正統中以大學士楊溥薦擢徽州知府均徭淸獄修學勸農政績甚著初屬邑造弓矢歲費巨萬遇力省之計八百金而足後遂爲例景泰元年以外艱去民奏畱之旋丁內艱民復奏畱不報服闋再知徽州四年冬大雪三月明年夏澇秋旱禾麥盡傷民羣起行劫遇擒獲數十人勢猶未止因上章言狀乞大發粟賑貸朝議從之遇盡心撫卹拯救有方民後安業有聚眾不時散者禦史欲兵之遇請單騎往諭眾卽解去獲免者數百家境內多山民田所入不足供一歲之食先令轉粟京師率易之於他郡勞費殊甚及是遇請徵銀解部公私皆便久之政通人和百廢俱舉所部休寧歙縣生瑞麥多至七十餘本有一莖三穗四穗者遇以獻於朝天順初九載秩滿郡民復相率乞畱命晉秩三品仍視郡事遇愷悌慈祥言出見信治郡十八年最得民心天順末擢江西右布政使轉河南爲左成化五年給事中蕭彥莊劾吏部尙書李秉並及遇老疾不退乃令致仕徽州人立生祠祀之已請命於朝載之祀典有司春秋致祭卒年七十九

楊禧按明外史孫遇傳禧雲南太和人永樂中爲昌黎知縣盡心民事政化大行宣徳四年三考績最當代部民稱其持己廉撫下惠乞還之昌黎詔進二秩如其請再閱三考政聲益彰擢慶遠知府公廉仁恕如其治縣時正統末亦以三考當代屬縣民具陳其徳政乞畱帝可之而進其秩二等景泰二年總兵官武毅等稱其撫字勤勞詔加右參政仍知府事又數年以老疾告歸加右布政使

楊瓚王懋葉錫趙亮按明外史孫原貞傳瓚蠡縣人永樂末進士知趙城縣課績爲山西最超擢鳳陽知府正統十年大計天下羣吏始命舉治行卓異者瓚及王懋葉錫趙亮等與焉鳳陽帝鄕勛臣及諸將子孫多犯令瓚請立戶稽出入由是始遵約束瓚言民間子弟可造者多請增廣生員毋限額禮部采瓚言考取附學天下學校之有附學生由瓚議始擢浙江右布政使與平陶得二之亂景泰二年瓚以湖州諸府官田賦重請均之民田賦輕者而嚴禁詭寄之獘詔與鎭守侍郎孫原貞督之田賦稱平久之卒官懋修武人由進士爲海丰知縣後超擢西安知府亦有聲錫永嘉人爲吳縣知縣舉卓異遷姦民訐於朝將逮系吳人羣詣闕頌錫乃令視事如故抵誣者罪尋擢寧國知府而亮爲慶雲典史亦在舉中同被宴賚時人以爲榮秩滿擢知本縣

王儀按蘇州府誌儀號暘谷霸州文安人初任嘉定縣知縣入道尋出守蘇州釐剔錢糧諸獘自周忱況鍾之未除者儀悉除之定秋糧八事一曰以原額稽其始二曰以事故除其虛三曰以分項別其異四曰以歸總正其實五曰以坐派起其運六曰以運余撥其存七曰以存余考其積八曰以徵一定其則及商稅酒醋房地魚課一切淸理郡人至今稱王儀太守不忘焉後以憂去升蘇松兵備副使時倭初平議省兵食儀獨詳利害請於臺凡十五事乃卽所部自金山而北至圌山袤八百里合諸軍分戍又移鎭將使首尾應嘗督漕遇涸儀發機致水凡三百里以五日濟謂吳田糧不均下屬邑履畝會稽儀竭思立法乃均其後丈量者俱以儀舊籍爲準

張�按太平府誌�字具瞻浙江上虞舉人授宣城教諭正統三年巡撫周忱薦知當塗縣題梅詩贈之云疏影橫斜出泮池一氈淸冷最相宜彈琴卻傍靑山去百里春回在此時蒞任敏達勤廉政事文翰俱優興學崇儒縣治學宇譙樓驛傳橋梁道路修建一新日省學工或應酬無暇抵暮必至寒暑風雨不輟數年政通人和吏服士化秩滿軍民師生僧道赴諸臺保畱不獲各賦詩贈行後擢監察禦史升知府歷鎭江州泉州荊州三郡之荊過當塗戴白垂髻者擁道謁拜致仕卒入祀名宦

歐陽復按郴州誌復字時亨授翰林庶吉士轉南車駕員外郎遷泉州知府有寡母訟其子缺食復究之覺誣佯諭曰母缺食可憐引入後寢命賜母餅陰令餅中置桐油少許嫗食之頃吐皆肉飯也母遂愧服祀鄕賢

吳惠按廣西通誌惠字孟仁吳縣人景泰間爲行人使占城還擢知桂林時義寧諸蠻因武岡新寧有叛苗僭稱廣通王者遣使結連授僞官爵誘與俱叛尙未聽從藩憲據諜言欲先發惠執不可請自往探其實以報是日單輿徑至義寧明日入都廒等呰諭蠻首楊文伯使相傳諭勿得輒聽叛苗誑誘文伯叩首謝隨喚諸蠻護惠還郡惠率文伯謁藩憲乃釋去不問叛苗揚言已得義寧蠻助恐喝州縣惠不爲動久之義寧無一叛者兵部尙書於謙劾總兵武毅黜不用惠卽上言毅功過相當黜似太甚謙劾惠上言徳政惠聞略無懼色但曰百聞不如一見司馬𨿽賢髙坐署中安知驅馳瘴鄕苦哉旣得報貰不治惠言陳都督旺代武恐廣無寧日後卒如惠言在郡十年擢廣東參政以去

黃瑜按明外史循吏傳瑜字仲美臨桂人正統九年舉於鄕授兗州府同知歲歉行視屬縣發廩賑貸後值水災築堤捍禦民甚徳之天順初以治行髙等賜封誥獎勵無何部民頌其賢請用爲知府禦史及布按二司核實以聞帝卽命之尋以父憂去時兩廣猺寇猖獗都禦史葉盛薦知肇慶府地當兩粵之衝猺賊時至城下民不獲安業瑜訓練民兵先事爲備屬邑無城者城之曉示諸蠻許自首服戒有司無擾由是境內獲安成化初都禦史韓雍薦於朝詔增秩一級九載滿撫按三司連章敍其政績請加官再任帝從吏部言璽書獎勞俟更歷三載以聞旣三載滿治行益著乃加廣東右參政仍知府事瑜�肇慶十五年剔�釐姦政無不舉士民歌頌之同時又有兩黃瑜並以治行顯一爲江西南城人亦舉正統九年鄕試知四會縣尋以憂歸天順三年起補開建邑無城常有寇患瑜植木柵以守後攺建磚城親挾弓矢禦寇一邑賴之成化二年上官薦其治行尢異超擢雷州知府時承饑荒之後盜賊充斥瑜盡心撫字數載間盜息民安軍民胥悅秩滿亦加右參政仍�府事一香山人景泰七年舉於鄕知長樂縣攺建學校日進諸生討論有兄弟相訟者開導之皆涕泣相讓而退以直道忤上官浩然求去民挽畱不得立祠祀焉

秦夔按武昌府誌夔字廷韶無錫人天順庚辰進士授南京兵部主事轉郎中出知武昌府屏姦植善興學勸農創養濟院定均徭法積谷備荒節財裕國都禦史吳琛劉敷尢加器重乃創張乖�祠葺黃鶴樓祀神江滸力縛劇盜辧獄會城首罪妖伶皆美政也

李向陽按武昌府志向陽四川雅州人公美風儀尙气節先爲兵部郎上疏言時事直聲在海內出知松江府時華亭公歸田當時者競相傾危公盡逮諸謗家置之法遂得罪謫去後知武昌府有冰蘗之操諸司聞公至攺容禮之後升河南提學吏民號泣送之者如市又以忤巡按禦史罷歸

吳淵按武進縣誌淵字本深父昌歸徳府同知有善政淵舉天順進士歷官福州知府先是郡多系囚淵至直其冤者百餘人決遣五百餘人數日犴狴爲空郡逋賦以萬計淵曰固知催科無善政急則殘民緩則損上於是裁省浮費勸諭多方民不擾而賦足吏民親愛之如戴慈母尋以母老乞致仕歸

劉實按廣東通誌實字嘉秀安福人進士天順間由治中擢知南雄府性廉潔剛介不阿事持大體政暇恆閉戶著春秋府爲江廣要道商稅巨萬有司無稽至者盈饜或以要譽於賓旅實至惟存一二繕郡學樹嶺松而已有中官將度嶺覘實供帳減舊不懌實詣見苛辱之郡民大嘩爭趨入爲實謝翼實以出中官廉得其生平召謝之堅不往竟遂論實不恭逮赴京實具言臣從官三十年不以妻子隨餐粗衣敝欲爲國家愛養所部不忍勞費之觸忤內使無所逃罪上霽威聽得釋亡何以病卒郡人哀祀之至今稱鐵板劉云

張嵿按廣東通誌嵿字時俊蕭山人進士正徳中知南雄府攺遷郡邑兩學取諸鹽利不以擾民俗信鬼神嵿大毀淫祠以祛民惑是年安遠峒寇爲虐都憲陳汝厲檄以鹽利椒木代民輸虛賦未幾擢江西參政嘉靖初歷巡撫都禦史復以本色責保昌虛賦石徵五錢五分民甚病之聲名減於治郡時

孔鏞按廣東通誌鏞字昭文長洲人登進士先仕連山縣成化二年超擢髙州知府連邑如失父母先時西寇侵境土寇蜂起鏞至親擐甲冑督率民兵前後擒斬賦首四百七十餘名顆奪還被擄男婦四百五十二口設法招撫殘賊男婦九千七百一十四口民畏威懷徳又立社學於府門右訓誨官民弟子城外木柵寇時騷犯築土垣以易之民席保障尋升廣東按察副使賜璽書仍守其地嘗單騎抵賊營示以禍福許以自新賊皆感泣焚巢而降焉於是劇盜梁定侯等聞風招撫處之內地令耕守以備他盜在髙四年囹圄虛空及以憂去軍民泣送至千里外瓊山丘浚爲傳其行

田濟按明外史循吏傳濟麟遊人舉進士成化六年累官大名知府攺眞定至卽祛吏獘卹民瘼興學勸士鋤彊扶弱政聲漸起明年大疫施藥以療死無依及屍暴露者給棺瘞之歲又大凶斗粟百錢民有餒死者濟不待報開倉賑貸又出粟三萬餘石半價以糶遂無騰貴之患乃巡行所部州邑察其不足而補助之凡發粟二十七萬餘石頌聲大作性剛直不屈勢要定國公弟徐永宜擅殺佃人濟卽彈奏謫戍邊平山武彊民十餘人被誣爲盜獄已成爲辧釋之軍衛有訟�以至公不待捕而自至部檄徵派羊豕�鵝諸物爲具奏汰其半遂爲定制其他請於上官寬民力節浮費者不可勝紀�政八年部內大治

沈性按明外史田濟傳性字士彜會稽人景泰二年第進士授禦史英宗復辟陳保天命固人心停末務減冗員擇守令汰僧道六事語極切直已而簡廷臣爲知府性得寧國陛辭召入便殿諭勉之旣至�剔蠹獘一以惠利爲本民苦役繁令諸在官供事者歲輸銀一兩給軍需卽放歸力農民大稱便歲大侵輒發粟減價以糶訟至立斷獄無系囚令行禁止民更悅服加意學校親爲講授居八年課績爲南畿第一巡撫劉孜以狀聞賜封誥旌異未幾以父憂歸遘疾卒

段堅按明外史本傳堅字可大蘭州人早歲受書卽有志聖學舉於鄕卒業國子監景泰元年上書言王振以刀鋸小人竊國大柄幸蒙天誅彼同惡之人散在四方肆虐猶故不悉正刑章患何由止且奄侍預政國命必危況可授之兵柄如陜西天下重鎭西寧番族雜居今悉令宦者鎭之臣恐軍民蒙害將帥掣肘將來西北多事必自此始請悉徵還四方監軍復闈闥之役近異教盛行竭民膏血以刱寺觀不知梁武佞佛餒死臺城宋徽好道隕身沙漠果何益哉請罷天下佛老之宮選天下僧道以實軍伍卽以天下尼師女冠配之戶口旣蕃武備亦足陛下何憚而不爲此疏奏不行五年舉進士授福山知縣專申五教以徳化民刊布小學俾士民講誦福山俗素陋至是一變窮陬僻澨皆有弦誦聲成化初賜敕旌異尋超擢萊州知府期年化亦大行以憂去服除攺知南陽慨近世風教衰歇父兄訓督子弟及有司鄕裏所推尙率取科舉業無有明經飭行者致風俗日偸乃召州縣學官具告以古人爲學之指使輔相勸誘創志學書院聚秀民講說五經要義及濂洛諸儒遺書又建節義祠祀古先烈女由是士奮於學裏俗亦淳堅不以煦煦爲仁去豪彊貪墨必盡而訟獄徭賦務底於平居數年頌聲大作然堅自知道不合時竟引疾去士民號泣送者逾境不絕及聞其卒祀之志學書院又別立祠春秋祀之堅之學私淑於河東薛瑄務致知而踐其實不以諛聞取譽故能以儒術飭吏治其門人王鴻儒曰使南陽人士知有二南之化而恥淫荒蓋自吾師始子炅進士翰林檢討諂附焦芳劉瑾預修孝宗實錄徇芳意顚倒是非同列仄目不敢爭瑾敗露職隤其家聲焉

姜昂按蘇州府誌昂字恆俯太倉人成化壬辰進士知棗彊縣爲政淸簡獄無滯囚三年赴召路遇盜盜魁見縣封叱其偵事者曰棗彊縣豈有長物柰何犯我公環拜去至都授監察禦史時方士李孜省貴幸昂露章列其姦杖午門外尋以親老攺南京出知河南府歲大旱昂至隨雨汴人喜稱姜公雨晨出吏白事數語畢退則闔門讀書藩府人在法立決遣王有言則唯唯曰謹謝王無及矣復以母老乞近郡便養凡三疏願降府佐或教職俟他日邊遠自效得攺寧波府一時同官減騶從屬邑吏相戒勿犯乃削鄞縣供億費正其籍歲省萬金日本使道出四明橫甚見昂皆斂手市舶中貴怙勢昂裁以禮愧服在任逾年築無事亭寓志進福建參政不赴仍請終養母服闋以疾卒昂姿性方潔負絕行在官日市少肉供母侍食畢則自食菜子弟學書不許用官紙筆子龍正徳三年進士往覲第給歸資戒曰我月俸止此權勢請托槪報罷歸則絕迹公庭郡人朱瑄與昂爲風節交以都禦史至蘇固求見不應家貧居不蔽風雨非歲朝未嘗宴客饔�時匱則磨麥作糜充食鄕人呼爲姜麥粥元亭閒話云昂爲寧波守述職以方遜學集贄見某冢宰門者不報候旁捨舍人問所贄以文集應旁舍人曰不得入矣因歷數某守見金幾多昂拂衣去復任未幾吏部別選代昂聞報卽日納印綬歸後以公論不容升福建參政堅不起嘗語其室人云吾受一人財終身屈此人下矣

蔡蒙按蘇州府誌蒙字時中吳縣人年十一爲縣弟子知府況鍾奇之撫其背曰異日名位當如我年十三貢入國學歷事兵部爲尙書馬昂所知選授溫州府同知成化戊子泰順山中礦賊起朝命督兵剿禦賊聞兵至焚橋塞路勢益猖獗蒙夜帥壯健五百人往撤石通道伐木爲輿梁官兵旦乃渡會天雨雪多凍死眾議募民壯補伍蒙曰彼烏合之眾苟益兵制其死命其勢蹙祗激亂耳曷不遣職官往諭禍福眾然之遂推蒙行蒙毅然深入往復宣諭賊感悟解散蒙復建議取民之彊勇丁壯者立爲礦賦長領夫采鑿民始無爭樂淸田數千頃山潦衝激壞爲沮洳公稅無辦蒙浚渠築塍以時蓄泄俱成膏腴值歲饑敕遣大臣撫綏蒙預儲粟五萬石普行賑貸秩滿溫人赴闕畱升知本府丁外艱服除升辰州知府又丁內艱補廣西之南寧初宣化民競渡誤死被誣入故殺律淹系七人蒙得其情盡釋之田州土司岑浦與族仇釁弄兵相攻蒙亦曉諭息爭久勞致疾乞歸越七年卒

盧瑀按寧波府誌瑀字希玉登成化五年進士授刑科給事中疏罷淮揚貢賦十餘萬緡及西北勒市戰馬宿獘又劾巨璫田興梁芳等竊柄引用姦僧繼曉妖術罔上事直聲大振有溫衛指揮戴勛以遺孤爲庶長所孽庶長賕結當路多爲之地瑀知狀乃言於兵部尙書馬文升事竟直初未嘗相聞也已而勛頗知之以二百金賻瑀母氏之喪遂峻卻之服闋升工科都給事中上天變忤旨廷杖逮獄出爲長沙府通判未幾升眞定府同知詰暴撫良能聲籍籍當道上其治狀冢宰王恕見其考旌異之升廣平府知府廣平故牧馬地豪貴家數侵匿而委其徵於貧戶瑀乃�洗姦蠹盡反豪貴家侵地民困大起興學勸士日進諸生於庭指授經義三輔之地尉然稱儒林焉有張參將者素以貲甲於郡被誣系獄前守嫌避置不理瑀慮囚竟按牘出之比引年張托其母懷千金爲壽致於帷廧瑀覺竟謝不受旣歸日與洪司馬常輩結社賦詩爲樂瑀美丰儀制行髙潔重交遊寡言笑絕口不談人過弱冠時有鄰女手制紈褲遺之卽毅然斥去終身不趾其門知者重之

王衡按松江府誌衡字宗銓山西稷山人少以神童稱天順八年進士知淳安縣召爲監察禦史成化十四年知松江府方正淸嚴人不敢幹以私止息嚚訟非死囚未嘗系獄囹圄數空民運至瓜洲淮安交兌者苦官軍摧剝有司不敢言衡奏其獘請就支於本倉且劾總兵官不戢軍士奉旨約束二運皆停中貴人以織造至多所需索衡以法裁之皆斂手不敢肆興學校重經術賓禮賢俊諸生見者與之均禮在官七年淸介如一日丁內艱去府捨一物以上皆命吏籍之以待繼者卽酰醬亦然累官至陜西布政使

祝瀚按紹興府誌瀚字惟容山陰人成化中進士歷刑部郎中丰采才望爲時所推擢南昌知府南昌郡當會省號繁劇難治瀚廉明有威聽決無滯時逆濠勢漸熾戕民黷貨瀚屢裁抑之郡人賴以稍安王府有鶴帶牌者縱於道民家犬噬之濠牒府欲抵罪傾奪其貲瀚批牒曰鶴𨿽帶牌不識字禽獸相爭何預人事濠卒不能逞竟以中傷謝事歸

王弼按列朝詩集弼字存敬黃巖人成化十一年進士除溧水知縣入爲刑部主事出知興化府興化多豪郡稱難治存敬律身端潔仿古循吏教化式鄕人劉閔之廬旌其節孝延至郡庭設賓榻尊禮之行之期年郡中大治旦日視事日中則郡無畱人坐公堂讀書竟日而已病作民爭走禱沒羣聚哭甚哀立祠祀之請衣冠葬焉存敬爲郎時與楊君謙爲詩社君謙稱其忠信醇實神凝目定早有詩名才思豪逸後師山谷故多拗句造思甚苦與初時骨格稍不同

薛璘按萊州府誌璘河津人由進士知萊州府仁明節儉惠利及民期年卒於官民悲號如喪父母先知兗州以萊州守易之兗民歌曰誰將萊州土換我兗州金其得民愛慕如此

邵震按衡州府誌震號靜齋貴溪人由進士成化十二年守衡爲人淡薄恬雅不侈華貌政尙寬簡務在與民休息一切徵輸徭役惟恐傷之民甚徳焉公將報政其家忽有巨虺入室家人懼乃以鑾筆降神曰震將有水厄其子鄕進士宦亟就道至則公已汨沒於洪濤竟日矣同舟溺者凡六人而公以救得不死蓋神實相之人以爲惠民之報云

王達按涇縣誌達字徳孚東隅人爲人慷慨豁達大度嘗以經濟自期登成化丙戌羅倫榜進士第任南京戶部主事歷本部員外郎郎中練達廉幹卓有才名受檄平物價中貴不敢犯決鳳陽河南之爭田萬畝軍民不敢欺發十三年之盜銀於倉地人稱神明擢湖廣武昌知府遇事風生不避權要時妖僧繼曉挾邪術欺罔莫敢先發公特疏其罪擒之以正典刑賑饑民釋疑獄全活者甚眾以俸余修學校立九則法以定賦役政平訟理課績居最致有天下第一知府之稱時冢宰王公恕將大用之以不趨承飄然致仕年九十二卒公剛方正直學問深邃吏事精敏制行端方羅一峯莊定山陳白沙諸公尢相友善平生言行以古人自期士林稱重今子孫蕃衍簪笏蟬聯人謂淸白之報公上封事示內詩有莫問龍顏今喜怒已白骨葬江陵之句

康厚按開封府誌厚字本淳祥符人弱冠領成化甲午鄕薦戊戌進士授丹陽令時父已致仕裏居乃迎父就養父日訓以守官字民之要服行惟謹以寬平見稱擢禦史出按江西九江直隸鳳陽諸郡監督商稅軍儲風裁峻整復除南京禦史監應天鄕試察知獘端綜核嚴密夙獘一淸擢知溫州府溫僻在海壖軍民雜處號難治更張蠹民者十餘事人皆稱便爲政𨿽尙寬恕及臨利害則毅然不可奪去任百姓挽畱號泣羅拜攺除順徳守時父母俱歿迎伯兄於郡邸祿養鄕人賢之時歲饑民多流徙極力賑卹存活者甚眾大理寺丞海陽吳公以督理賑事至嘆曰賢哉守乎眞無愧古循吏奏績銓部書上考當遷引疾乞歸正徳攺元詔以禮致仕者進階一級進亞中大夫

羅�按廣西通誌�字用誠臨安衛人成化丙戌進士爲刑部郎中山知桂林西延陽洞諸蠻時出劫爲興全害�聞之檄州縣簡練民兵以待搜舊籍見宋有洞丁備戰守亦仿其意行靈川檄召六洞丁一日諜報蠻五百餘將謀渡湘�騎至靈川將諸民兵馳往會所召六洞獞丁與蠻遇破之蠻欲退合後屯有兩道�密遣土人唐全詭以從山徑便蠻信爲然�引兵潛山口蠻爭逸去我兵自後躡殺幾盡蠻有別屯空王寺者乘勝與戰破之又追至角山復戰大破之諸蠻斂迹自是無敢窺興全者

向錦按寧波府誌錦字中美登弘治十二年進士知東流縣以循良薦擢鳳陽同知值歲大侵侍郎王瓊奉命賑濟按籍給散惟土著者得食流民多莩死錦憐之白於王爲計口給食民賴以蘇升南京禮部員外郎遷廉州府知府安南黎叛因國亂脇居民百餘越屯廉界中欽州以獲寇申禦史皆論死錦審之皆老幼藍縷無一兵仗力爭於禦史以爲土寇越界罪止首惡余宜遣還禦史怒以失出奏錦竟罷歸合浦產珍珠錦一無所私歸裝蕭然時有廉太守之稱以所居讓二弟得葑田築室其上籬落不蔽風雨怡然安之錦博學彊記爲詩逼盛唐有寓廉集左氏詠和梅百詠竹坡稿

胥文相按嶽州府誌文相字士衡少�異弘治乙丑進士授漳浦知縣邑濱海多盜增堡練卒民恃以安正徳己巳秋蝗螟食禾文相省咎祀禱蝗去歲爲大稔又疏罷銀坑之稅閹瑾擅權遣中貴按閩帑藏羅織守令罪漳守懼索金賂之已鎭巡復斂方物媚瑾文相悉勿應遷南戶部郎監稅淮關羨余悉輸公帑流賊近淮淮守驅市人往擊殺溺殆半文相閉關守禦全活甚眾監漕江西兵民徳之太平九載遷汀州知府先是粵寇汀漳平民脇從株連前守莫敢平反文相至白當道雪之又省樝糕之貢辧中林之屍徙長汀學創太平橋出粟賑饑憂歸闋補柳州政尙簡靜增場新學葺柳子厚祠家居不事生產不謁郡邑官長角巾芒鞋環堵蕭然當路有憐其貧饋之並欲葺其廬者槪不受性喜讀書耄年猶小楷手鈔累帙所編兵樓洞庭諸集行於世石泉稿藏於家重刻宋文丞相同年錄以包孝肅遺像訪還裔孫子焯官鄱陽知縣文行大振世稱七澤先生

邢珣按贛州府誌珣字子用當塗人弘治癸丑進士歷刑部郎中攺戶部坐忤逆瑾罷未幾復官擢知贛州府重新府縣二學修古鄕社約作興士類躬率諸生行古冠禮時督府王公守仁搗平橫水桶岡利頭諸賊公籌畫軍興親冒矢石克成厥功逆濠之變公與吉守伍公文定臨守戴公徳孺袁守徐公璉等從王公起勤王之師而樟樹誓旅西山搗伏豫章破城黃石浮馘吉贛二哨赫然稱首孫家洲之戰伍公躬親銃炮火燎其須兵少卻公急麾指揮餘恩率安遠葉芳杜柏兵陷陳策應遂斬賊帥以褫逆魄諸兵對江而陳時南風甚疾公遙望賊在下流舟相尾曰是不可用赤壁策乎卽葦灌油拿小舟薄之炬舉風迫煙焰蔽天賊亂溺死相枕藉濠遂成擒事平諸權姦以焚掠爲口實功狀削而不錄世廟立公僅以參藩陟左轄致其事而去以故王公疏云虛授升職實畀退閒蓋爲公而發也

張文錦按靑州府誌文錦安丘人遼東廣寧衛籍中弘治己未進士授戶部主事忤劉瑾罷官設教泰山後瑾敗累遷安慶府知府正徳己卯六月宸濠反舳艫蔽江而下欲取南京道經安慶文錦與守備都指揮楊銳集眾誓死固守令軍士鼓噪登城大罵之濠怒遂駐師督眾舉土實塹攻城城上矢石如雨賊多死傷數日不能克濠乃令僉事潘鵬遣其家人持書入城諭降銳手斬之支解其屍投城下以殉賊勢遂沮會王守仁據南昌宸濠還救圍乃解濠擒擢文錦太僕寺卿尋升都禦史巡撫宣府

褚圻按蘇州府誌圻字弘望常熟人父玙以鄕薦官國子博士有學行圻弘治癸丑進士授刑部主事遷員外郎囚有手搏三人而掠其貨圻謂囚初無械安得一人掠眾貨辧脫之有坐彊奸者圻詢知婦行素蕩其人得減論有婦坐謀殺夫圻考夫死自外婦得釋湖廣參將趙晟殺指揮某其家訴於朝命圻往鞫之圻知晟力能移獄兼程以進至則得其實按論晟於死擢知寧波府桂禦史有庶子且幼族人利其產擯爲乞養圻折眾論議以爲嗣舉荒政修廢堰建小學其政多令譽會逆瑾索貨於外郡圻扼之遷廣西按察副使尋致仕

伍佐按寶慶府誌佐字文峯新化人弘治中由鄕舉任河南府通判不尙威嚴政勤撫字四載遷安寧知州州民多寄戶影射差徭編籍申白故獘悉除轉贛州同知徵屬縣龍南連搗山巢馘獲有功總督潘中丞上其績升思南知府在任勸農桑修學校置祭器驅虎患以目疾乞休居官二十年廉介不苟歸家恬退自如寄意詩文以自娛郡邑守令罕見其面著有文峯集祀鄕賢

趙鶴按揚州府誌鶴字叔鳴江都人弘治丙辰進士授戶部主事爲尙書鍾所知壬戌天下大祲鶴代艸上寬卹事宜詔文武大臣會議蠲諸不急著爲例升本部郎中督永平山海薊州糧艸兼視屯田條上邊場急務十六事又以徵收豆艸積久腐敗軍無實惠奏請折價貯庫臨時和糴以給軍需其古北口等倉儲不足以供遊兵請更番操練有警調發自是邊儲賴焉正徳初升建昌知府益府軍校有恣橫虐民者捕置之法所治肅然閹瑾以規賂不得搜薊州耗糧事左遷南安同知建昌民遮道泣畱南安所屬縣流賊竊發鶴率兵往捕渡河及半賊要擊之兵潰被執鶴呼曰寧殺我勿戕百姓賊詢知鶴姓名驚相謂曰趙東衙好官不可害翼至大宅列幾筵羅拜擁其馬入梅關百姓迎歸歡呼載道其得人若此庚午擢金華知府在郡疏請廣折徵寬加派備積貯諸事人服其敢言歷二載進山西提學副使值外艱不行服闋補山東或以其約士過嚴爲蜚語謗之卽上疏乞致仕歸築精舍江滸日夕嘯詠其中嘗編維揚郡乘著具區文集若干捲

曹琚按廣東通誌琚字仲玉郴州桂陽人弘治丙辰進士正徳三年知廣州以教化爲首務作養生徒性剛勁不爲勢利所動時中官有奉命核帑者勢灼甚或勸折節琚曰拙禍猶淺巧且深吾寧拙無巧耳每事裁抑之中官不能堪然亦畏沮終不能加害總督陳金議徵鴨埠以充軍餉檄琚規畫之琚約己便民巡行七邑核實務舒民害嘗得一木牌於番禺道中視其所書則後山殘民也自言被誣爲盜乞招撫以延旦夕卽其事上於總督招之得男婦數百人後山盜遂靖廣商例納引錢舊多自私琚薄收之貯其三於庫備賑濟余以代公費又罷農民例納曰是求仕而教之貪也派料物解京者舊爲豪猾侵削不完乃勾稽加懲且令州縣擇均徭之殷實者領焉上下宜之然持法不撓卒爲當路所中梧州府士民爭送之

王鑾按明外史徐文溥傳鑾字廷和大庾人正徳三年進士授邵武知縣入爲都水主事出轄徐沛河十一年織造中官史宣過其地索挽夫於沛縣知縣胡守約給其半宣怒自至縣捕吏鑾助守約與抗宣誣奏於朝逮系詔獄以言官論救輸贖還職守約爲民已分司南旺又捕誅中官廖堂侄廖鵬之黨嘉靖初遷武昌知府鎭守中官李景儒歲進魚鮓多科率鑾疏請罷之帝爲飭景儒楚府徵稅茶商重困鑾謂稅當歸官力與爭王詆爲毀辱親王鑾遂請終養不待報竟歸後吏部坐以擅離職守奪官

毛思義按明外史張文明傳思義陽信人官永平知府正徳十三年駕幸昌平民間婦女驚避哭聲相聞思義下令言大喪未舉車駕必不遠出非有文書妄稱駕至擾民者治以法鎭守中官郭原與思義有隙以聞立逮下詔獄拘半載謫雲南安寧知州嘉靖中累遷副都禦史應天巡撫

祁敕按明外史循吏傳敕字惟允東莞人父順天順時廷對擬第一以姓名近禦諱抑置二甲終江西左布政使有聲於時叔父頤兄孜政皆舉於鄕敏舉進士終戶部主事敕以正徳十二年擢第授刑部主事嘉靖初伏闕諍大禮系獄廷杖獲釋歷員外郎郎中善決獄爲尙書胡世寧所器八年遷饒州知府斥舞文吏讞獄務得情出無辜者百餘人歲凶請於上官得蠲常賦嚴儲水法修預備倉革排門夫役令下人皆稱便增築鄱陽白馬堤浮梁湖白渠民不擾而事集常議鑿井濟囚渴忽泉湧東廡下士民謂仁化所感名之曰應徳泉暇則詣學集諸生講授置籍以紀善惡而時周其匱乏凡廟器射圃咸爲修治弦歌俎豆蔚然可觀月朔令父老集社學訓誡子弟以所沒官田爲館谷資且下其法於屬城俾以爲式義士節婦並見褒禮淮府官校橫恣稍加誡諭卽謝過求自新諸舊例歲可入己者悉爲釐革上官課治行爲列郡最士民咸歌頌之十一年詔造郊壇磁磚刻期七十日或言以土爲質飭之以磁可速就敕不可曰若爾是上欺天子也匠不能速辦致愆期遂赴詔獄謫貴州婺川典史渡江遇盜舟人惶駭敕端坐自如盜見其無所有嘆異而去行次袁州遘疾卒敕惟好義理之學內行修謹爲士論所稱

張綖按揚州府誌綖字世文髙郵人少聰敏能詩兄經紞從弟繪有張氏四龍之目正徳癸酉領鄕薦謁選得武昌通判專督郡賦歲終行縣有民逋賦被系者綖愀然曰公賦固急窮民凍餒囹圄中可念也亟放歸一邑之民感惠爭輸惟恐後政聲懋著擢守光州時歲凶民饑請於當道得谷萬數賑之全活者甚眾加意學校生徒徳之上計京師有忌之者謂其�吟罷歸隱於南湖自號南湖居士構艸堂數楹貯書千卷其中晝夜誦讀目爲眚猶日令人誦而默聽之爲詩文操筆立就尢工長短句年五十七卒人祀之名宦子守中嘉靖壬戌進士別有傳

胡世寧按廣西通誌世寧字永淸仁和人正徳間爲南京刑部郎中守備劉瑯恃逆瑾勢南卿以下嚴事之世寧獨不爲禮尋出知太平郡屬多土官故相習爲戾驁不庭謁太守而守亦防猜不脫弛情意益隔世寧至以檄約如期而至傳令其下皆甲而入凡所指諭中其機牙固已縮汗嚴憚終不敢以貨產稱贄獻越翼日世寧出臨其營觀蠻長騎射與款語良久乃還舊以土官世及輒展轉索賂世寧令土官生子卽聞府子弟應世及者年且十歲朔望或有事調集偕攜之見太守爲識年數狀貌父兄有故按籍爲請官於朝土官大悅服茗盈州李萬盈與全茗州許榮髙仇殺二十餘年羅陽縣黃景明爭官占地二十餘年至世寧始平太平州李璇拒命公密檄龍英州趙元瑤討之生得璇所活幾萬人郡勢面腋阻江而背獨無限公檄營城北爲壺關萬夫畢集皆土官辦增戍其上民始帖席及遭喪去士民思之土人走送者數萬後公爲副使發寧藩姦爲本兵進十事要說具名臣紀卒謚端敏

湯紹恩按明外史循吏傳紹恩字汝承四川安嶽人父佐弘治初舉進士仕至參政紹恩以嘉靖擢第十四年由戶部郎中出爲徳安知府尋移紹興爲人寬厚長者政持大體不屑苛細人自不敢欺性儉素內服疏布外以父所遺故袍襲之居身淸白未嘗以廉自矜始至見郡學隘且頹敝爲擴而新之樂舞久廢特延他郡道士之知樂爲飾器習舞自是聲容可觀廣設社學鐫朱子小學書禮蒙師訓之朔望師率童子進謁則親爲講授召僚屬觀其肄習而賞勞焉士大夫不知家廟制鐫家禮頒之俾有所準歲大旱徒步禱烈日中雨卽降緩刑罰卹貧弱旌節孝民情大和其最稱永利者則爲三江閘所轄山陰會稽蕭山三邑之水盡匯三江口入海旱則傾瀉爲災澇則泛濫滋患且潮汐日至其來也擁沙而入其退也停沙而去天久不雨則潮益深入而沙益積如丘陵一遇霪潦則水爲沙阻不能驟泄良田盡成巨浸當事者不得已決塘以瀉之塘決則憂旱歲苦修築無已時紹恩徧行水道至三江之口見兩山對峙水灌其中喜曰此下必有石根余於此建閘乎諏於上下咸言不便紹恩意堅募善水者探之下果有石脈橫亙兩山間遂銳意興工先投以鐵使蛟龍畏而遠徙次塡以石繼以籠盛瓷屑沈之使鯢不敢穿穴工有端矣屢爲潮所衝不能就怨讟煩興紹恩不爲動曰毀則吾築基愈固何慮不成乃禱於海神潮不至者累日工遂竣修五十餘尋爲閘二十有八以應列宿於內爲備閘三曰經溇曰撞塘曰平水以防大閘之崩潰閘外兩涯則築石堤四百餘丈扼潮使不爲閘患旣成刻水則於柱石間俾後人相水勢以時啟閉自是水田盡變爲沃壤三邑萬畝百里之間無憂水旱矣士民徳之立廟閘左歲時奉祀不絕紹恩屢遷山東右布政使致仕歸年九十七而卒初紹恩之將誕也家人咸夢紹興城隍來謁及生有峨眉僧過其門予之飯請名僧默計曰當以紹名他日有稱紹者其將承是兒恩乎因名紹恩字汝承後果符其夢云

郡守部名臣列傳八

明三

史桂芳按明外史本傳桂芳字景實鄱陽人嘉靖三十二年進士除歙縣知縣廉直愛民督師趙文華檄取萬金犒師桂芳不應文華怒幾得罪遷南京刑部主事歷延平知府敝衣決履攜一僕之官盡汰府中冗費甫七日以祖母憂歸起補汝寧咨民疾苦有聞輒行朔望舉鄕約縛重囚馬前箠之而賚善人粟帛鼓吹導以歸遂平知縣素貪聞之流涕翻然攺行郡有孝女不嫁養其父桂芳躬造其廬拜焉孤行己意不事交際他過客及上官往往迂道避去居恆縕袍糲食人不能堪處之怡然也隆慶二年大計外吏給事中張鹵舉桂芳治行異等當路有病其矯者僅遷兩浙鹽運使老送者萬餘人咸嘆息泣下抵浙復以他事議調遂歸家居三十年累薦不起卒初嶺南鄧徳昌傳陳獻章之學以授髙安傅明應桂芳讀書白鹿洞明應一見奇之告以所得桂芳遂從受學爲人淸苦介特與耿定向友善而數規其失官南京時定向以禦史視學政桂芳問所以爲者定向曰第優等多預賢書便稱良矣桂芳怫然曰若亦爲是語耶若居是官不思正人心挽士習顧以俗吏自居耶拂衣起定向行部供張過侈桂芳見之嘆曰富貴移人諒哉若家世素朴何亦乃爾其直諒不容人過如此

鄭宣化按明外史本傳宣化字行義南京人嘉靖四十四年擢第授袁州推官才猷通敏善決獄他郡有事上官常屬之如訊南�三巢俘馘判丰城淸江二縣地界均丰城浮糧數千石並爲一方所稱兩臺交薦稍遷南京營繕主事分司蕪湖所榷竹木稅俾縣封識而己無所私大爲尙書林云同所器歷南京車駕郎中均軍衛船役籍記船馬銀羨余後人守爲絜令移驗封考功二司並在南京萬曆初連丁內外艱服闋起武選郎中吏部侍郎王篆以附張居正權傾一時其甥先世以百戶冒襲副千戶特核罷之居正出片紙有所私於錦衣宣化面陳不可居正怒而起亟前止之畢其詞乃退宣化積資久不當守郡以忤此兩人乃出爲邵武知府與軍民裁闊狹條所患苦而更張之政聲大起巡撫勞堪重其才擬薦之會堪惡建寧令誣劾以贓罪宣化與力爭堪怒竟斥令而並罷薦後趙可懷代堪命州縣行保甲練士卒講求銷變弭亂之策宣化雅惡世之具文希指者特上書止之而備陳所轄四邑險易狀且曰凡吾所爲興學育才富民足兵者皆銷變弭亂之本非若他人徒以空文應上令也居二年無疾遽卒士民咸罷市弔哭家貧不能返柩眾賻之乃得歸建淸眞祠祀焉

黃按松江府誌四川遂寧人簡肅公珂子嘉靖十一年進士十九年知松江府蚤暮以更漏爲節漏止則出漏鳴則退同知李蓁通判張叔宣推官黃洪毗稱一時良吏皆嚴事每晨必與蓁等同升公座畫卯畢俾各還署視事卽封東西兩馬道及未申間復聚郡堂問所施行共議可否有兩造聽訟邀僚佐或縣官共鞫之端坐不發言靜觀曲直刁猾無敢以遊詞進士大夫亦無從干請也爲政僅五月聞母病乞致仕歸臨行惟來時敝篋不置鎖鍵令吏民簡視始發畱一琴而去後累官至光祿寺卿

李允簡按明外史張嶽傳允簡融縣人由舉人歷思州知府以郡境多寇遣妻孥歸獨與孫炳文居酉陽宣慰冉元者嗾許保黑苗突思州劫知府允簡與孫皆被執許保挾以求厚贖允簡則傳語邦憲令亟進兵在賊中自投髙崖下賊拽出棄之途次人舁還至淸浪衛而卒詔贈貴州副使賜祭葬官一子

吳嶽按廬江縣誌嶽字汝喬汶上人嘉靖壬辰進士由戶部郎中知廬州剛方醇謹廬俗漸澆薄嶽以身先約束諭民毋不孝不弟毋怙勢毋斗狠毋惡聲聞裏中毋崇尙浮屠婦女不蔽面毋在途不如約者置之法設旌善癉惡亭列民之賢不肖者各注之民俗丕變焉每裏置倉置社講約歌詩朔望進諸弟子員解講經義日午偕僚佐以菜果食粥歸每燕會不多設丰品歲賓興惟取裏生歌鹿鳴章以餞捐官地以業貧民俾無失所值大疫捐俸市藥設醫局療之稅局歲課千金例輸府乃白當道貯之公帑西山產薪供郡衙爨革其禁民得利芻蕘焉歲入覲不索民一錢單車至都下卽權貴一無所贈將按州邑適丁內艱去之日行李蕭然歷官南吏部尙書卒於家

張瀚按廬江縣誌瀚字子文進士嘉靖間以部郎出守廬州政尙嚴明人不敢幹以私郡水西關當霖雨泛濫往來病涉瀚捐俸甃橋民賴以濟值旱澇相仍禱雨禱晴輒應如響罷無名之徵禁門灘之稅蠲地租之供撫流移而活民命者不可勝計甫三年丁艱去百姓臥轍泣畱建祠肖像於郡之井吳巷以志去思歷官吏部尙書

呂鳴珂按廬江縣誌鳴珂麗水人進士以刑部郎中知廬州才猷練達爲政不尙聲色案無停牘民苦裏役乃規畫經費盡除科擾驛傳冗黷遂裁省爲式至今稱便興學重儒攺甃泮池與州邑長吏面議可否不爲苟合尋以憂去郡民思念之歷官參政

張大忠按廬江縣誌大忠字國禎秀水人進士以刑部郎知廬州博學髙才英明敏決積谷盈倉救荒有備藥局四設疫民全活者甚眾廉訪屬吏賢不肖悉得其實稍有越度者斥之一時吏治肅然擢陜西副使民立去思碑生祠肖像祀之

王俸按廬江縣誌俸字廉父秀水人嘉靖壬戌進士知廬州搜姦剔蠹與民休息日進靑衿子而程課之歲大旱手槁禾涕泗齋宿禱神步至壇壝有聯云一炷淸香向晴空請命兩行血淚爲赤子求生正酷烈間雷雨忽作俸卽淋漓雨中叩謝擢武定憲使有去思碑記

陳實按武進縣誌實字秀卿瓊州人進士逆瑾時以遭喪在告久落職瑾敗起爲南禦史劾罷采珠內臣趙蘭嘉靖癸未遷守常州事無大小必劑量情法賦役以時甲申歲大祲白監司賑以公帑又悉出羨餘錢佐之嘗病士習卑下建道南書院祀楊龜山鄒道鄕諸賢而延郡紳毛憲周衝講習其中以教後進之志學者其言曰學貴先辧義利然其要莫切於養心養定則義利處灑然矣沒於常橐無餘資士民哀之如喪所親畱葬衣冠東郭外徐莊裕公問爲之記

張大綸按武進縣誌大綸浙之東陽人夙志古學嘗遊楓山章先生門舉進士先守建寧嘉靖六年以治行調守常州革白糧余費萬緡武進宜興二邑坐加賦困久適事聞糧道屬大綸裁畫大綸以雜稅抵充額數損三之一宿患頓除民戴其惠

李幼滋按武進縣誌幼滋應城人嘉靖丁未進士授給事中以言事謫累遷至常州太守時自瓊州陳某爲守後垂六十年無復以化導爲意者士風日敝幼滋以風化爲己任十日一率諸生及孝廉之有志者會於城南永慶寺竟日與之商訂每令人尋孔顏樂處因爲賢哉回也章講義以示諸生大約謂人心惟虛則和能與物爲體故樂實以己私則觸處與物迕矣何樂之有又曰後生小子卽好善疾惡亦不可太過見人不善憐之可也又築精微亭於寺南之髙阜以爲遊息之所而爲之記謂微卽虛也精其微所以致虛也一時人多欣欣向進會督學使者試士他府士子�犯幼滋輒飄然西還先是幼滋故與一知己期以同心報國會其人已大拜遂起幼滋田間由憲副入爲太僕少卿歷官至工部尙書其所轉旋救正者甚多然絕不欲人知其以朋友之誼而亟爲之分謗者反以受疑於當世則良工之所獨苦也

何繼之按松江府誌繼之字善甫廣東順徳人嘉靖五年進士二十年知松江府時當災饉設粥食饑發賑平糴安集流�不遺餘力自奉儉約臥敝榻服澣衣五年如一日也嘗籍戶口核版圖均定三鄕九則山場塗蕩鹵甸窪萊廣袤肥瘠莫不周知不數月得首實隱田數萬畝漏稅者數萬石然勢家巨室稱不便事竟寢繼之入覲有富室持金追送之峻拒勿納徐文貞階題楊震卻金以贈焉後遷河南按察副使

蔡汝楠按衡州府誌汝楠字子木浙之徳淸人年十八舉進士以尙書郎守歸徳無何丁外艱嘉靖二十八年復除衡守爲政以卹民察吏爲務不深文小苛郡用大治尢嘉惠庠序羣茂才異等者與之講藝於石鼓雁峯間至於身心性命之學每三致意焉於是靑衿士咸知所向往先是丙午己酉鄕書索莫自汝楠在事而士之取上第躋通顯者接迹而起所著有說經創記刻置郡齋其言閎闊深遠直窺義奧諸所歌詠皆大雅之音而書法則李北海縉紳皆慕效之在郡五年升副使去之日士民爲立生祠於城南曰白石講院

胡安按衡州府誌安字仁夫浙之餘姚人中進士髙第嘉靖三十六年以職方司守衡安惇厚素朴恥爲華貌外寬然長者而內蘊精瑩不爽毫髮爲民墾災鉏暴惟恐弗及且博綜羣籍口誦如流繼白石蔡公後以興起斯文爲己任政暇與士子揚摧經義隨叩隨鳴擇士之秀者於石鼓月試以公車之業凡三親爲指授遠方之士咸負笈館下而師事焉嗣是鄕書得雋獨盛而鄰邑從遊士亦往往取髙第去至今談師帥之盛翕然同聲曰前有白石後有樂山蓋無愧於文翁化蜀云

艾可久按衡州府誌可久字原誠上海人進士隆慶辛未以名禦史知衡州公風度凝遠望之若神喜慍不形於色人莫窺其際爲治貴大指不深文小苛事無細大悉平心處之未嘗有愛憎吏治精核如設權衡九屬自長吏而下無不兢兢奉法惟恐負公當是時四境安如覆盂而廷無廢事民有蓋藏時論以方黃潁川朱桐鄕云

王可大按江寧府誌可大字元簡嘉靖癸丑進士初授刑曹時相欲陷人重辟可大執不可出補瓊州飲冰自矢後海剛峯來南掌院嘗語其孫曰乃祖在瓊止飲一杯水吾甚敬之爾等無墜家聲轉臺州知府與總兵戚繼光禦倭馘醜奪還所俘甚眾罷歸閉門讀書門無雜賓士大夫有過訪者才一報謁而已世皆稱其簡貴曾孫萬�性孝少刲股愈親疾博學弘詞能詩善書爲貢士首絕意仕進惟與二三隱君子往來唱和八十有四乃卒

姚汝循按江寧府誌汝循字敍卿錦衣衛人少敏慧而性簡易不屈髫年入京庠未一月登賢書丙辰聯第知杞縣擢南刑部主事出守大名所至政多平恕郡故土城當河流之衝汝循伐石起陶築之髙厚堅實至今屹然因扺宦家子於法得謗當左遷遂屏居十年起桂陽同知遷嘉定州以事忤江陵意罷歸生平尙節儉喜施予親故貧乏者周卹之晚年究心名理皈依白業尢畱心鄕井利獘有丁糧議載志中孫世昌字克修有莊居在城四十里山路崎確世昌修治數百丈往來便之喜作善事凡施粥拯難造橋放生必世昌居首鄕裏稱爲善士七十餘卒

徐桂按安慶府誌桂字子芳少警異爲詩詞率能驚人萬由齋裏中博學儒也桂髫年受經其門萬嘆曰子才非吾及也嘉靖甲午領鄕薦乙未成進士授東昌司李以能聲擢刑部主事歷員外郎讞獄摘伏多所平反尋升鄖陽知府桂爲政一本寬仁而察姦特嚴郡有寺妖僧緣爲姦婦女佞佛者墮其術多致傷夫命桂得其情一日親詣寺縛主僧勘鞫律除之焚其寺鄖陽數十年不破之巫風一旦盡剔焉解組歸築室白雲巖日事著述吟詠而臨池尢爲當時所珍卒年四十七所著有丹臺集

鄭文茂按安陸府誌文茂字實夫浙江縉雲人嘉靖癸丑進士選刑部郎執法不阿權貴時鄭端簡公爲大司寇有大小鄭之稱擢守承天中貴頗恣睢而綰畱閫者有奧援相比爲姦卽臺使莫能制公獨抗之至軫民疾苦鹹竭心力漢水數爲郢患築堤捍禦民至今受其利升四川副使弇州先生有傳

趙睿按安陸府誌睿字若思涇縣人萬曆二年以進士知承天府性沖淡和易居官端謹不事操切而愛民如子每論所屬長吏尢當以禮遇士俾上下情浹乃爲親民之官升任入蜀卓有淸獻公琴鶴之風士民思慕之

王之屏按鳳陽府誌之屏字汝藩嘉靖中令永嘉晉戶部郎榷關淸嚴不擾升建昌知府建瀘溪縣誅妖僧疏通錢法旰江迄今稱爲神君侍禦劉臺劾江陵相巡撫王宗載希江陵旨極力羅織欲殺臺之屏力爭臺卒得戍歷升雲南右布政

宛嘉祥按廬江縣誌嘉祥字白湖少讀書長以貧廢業爲人傭書被辱忿曰我丈夫也何至此或勸令仍治本業嘉祥悟遂決志下帷七年中嘉靖癸卯鄕試判廣信守臨淸遷戶部郎逾年知貴州思南府刑淸政簡治績稱最時土寇瞞天大王聚眾萬餘爲州邑害十餘年嘉祥設法招徠諭以恩信寇隨率僞帥六人俯首歸命朝廷嘉其功令久任思南撫戢餘眾四境帖服民間立碑繪像祀之解組後杜門謝客邑有大事長吏造廬請教著詩文若干捲

周源按武昌府誌源字本淸由鄕舉拜禦史獨持風裁理河南軍政按貴州奏增鄕舉額發金鐸之姦人稱神明賑饑順天活軍民以萬計出爲揚州守屢辧冤誣尋丁內艱補廣信時有王給事劉泉使之讞連及萬餘人源會勘剖決如流略無疑滯又以寬厚存心其善折獄得事情往往如此遷廣西參政致仕歸

沈大楠按蘇州府誌大楠字景明昆山人父濤嗣從父湞性至孝折節讀書嘉靖癸未進士除東明令縣介三省爲逋逃藪大楠布法令明教化葺學宮表冉子墓邑中豪彊隱匿田糧大楠履畝平其賦升南刑部主事用法平允調南吏部主選時方人察大楠白尙書劉公釋誣罔者三十餘人乙未補延平守明正學以羅從彥李侗從祀孔廟黯灘多厲石破舟溺人大楠募役鑿之民利涉焉以界接漳泉多寇特倡建大田縣時監司估值二百金大楠披荊辟艸費減三之二先是大楠祖憲副公訥曾建壽寧縣有懷勛報徳二碑民又勒石兩府界書曰祖孫功徳碑戊戌以才調福州出系囚省郵傳罷通海市大豪無所牟利乃以觸權貴遂調官需次銓曹以本生母許卒例應降服謝病歸服三年喪癸卯補惠州府適子紹慶發解順天棄官歸築畱余艸堂環植花竹吟詠其中年六十六卒

沈按延平府誌字大新秀水人初以進士授興化推官守吳逵質訟輒詘折巨室以伸細民豪民逆守指因妄生事中巨室巨室苦之時爲調解他日署邑事直庫吏日具盂茗而已至簿跋燭諸淩雜一切爲民惜費後復來爲興化守民聞舊使君至皆鼓舞歡忻亡何以憂去服闋知延平省坊裏供應積其餘以贍驛傳散軍糧親給視之革舟梁稅什伍理訟寡贖徵徭戒羨𨿽貌質詞訥莆延兩郡稱賢守焉

陸相儒按延平府誌相儒秀水人嘉靖間知府兵燹之餘瘡痍未起首省坊裏供億先是庫役病民多至破產相儒爲條其事攺徵折銀募人守庫全閩以著爲令稱便淸郵傳創義倉平山寇諸經略皆遠計時以經術課士文學彬彬多所造就性簡潔攻苦茹淡不攜家累僅一蒼頭居任六載愼刑卹下不妄笞一人尋擢福建監軍副使卒官值櫬經延士民巷哭野祭立祠劍溪之東

韓邦憲按江寧府誌邦憲字子成髙淳人少以奇童稱年十八中嘉靖己未進士授屯田主事佐理大工絕中貴人侵冒及管永陵有功晉虞衡員外郎丁艱歸居喪致哀盡禮時邑令丈田邦憲爲之區畫事宜遂成丈量良法先是邑田沒於湖而賦役外復加里甲物料虛懸米八千石大爲民困邦憲倡減稅議兩臺題請得永除米八百六十石由是應天尹攺里甲入均費八縣同之皆頌其徳遷衢州知府問民疾苦首陳明大義明職守實節省復成法議賦役講實政廣儲蓄備武備八事而尢以教化風俗人才爲先稽孔氏廟田捐俸養士定賦役之書革織造之姦還寄運之艘增防�之兵加開化之鹽引至今爲衢永利病劇值大旱猶彊起書檄發粟賑濟及將卒惟惓惓百姓是念語不及私云著有韓衢州集

劉貢按濟南府誌貢字獻臣陽信人舉鄕薦授隰州知州隰俗婚媾論財男女多失時貢諭以禮弗率乃繩以法俗用丕變擢延安府同知民俗獷悍逋稅積年貢以義撫綏民皆樂輸逋稅以完轉寧國府知府有富室殺人律當大辟重賄巡撫令貢原之貢嘆曰阿順上官死者何辜且吾初以每仕今母逝矣吾何爲哉遂解綬歸

張謹按濟南府誌謹字惟寅長淸人以舉人署應州學正徵入預纂修文皇帝實錄錄成累升刑科都給事中有敢言聲時交南叛逆朝廷命遴選一人爲守土之官遂以謹爲思南知府特賜敕書兼提督軍務謹至賑卹窮困招撫流民單車詣壘諭以天朝威福酋皆畏服民以安堵卒於官

李用和按靑州府誌用和字元樂益都人嘉靖戊戌進士授大理寺評事升右寺副通悟聲律究心字學西曹法家精律者首推公故事重囚再題奏辧仍從原擬公以重瀆聖聽疏止之得詔報可編入會典擢河南衛輝知府不抑彊暴自懾不剔蠹姦自弭移文叢委立爲剖析刑明肅治聲更起適有大璫綱運租銀道過衛盜掠其銀千餘去公時己奔封寺副喪矣上怒逮公至則奪職歸遂杜門娛情篇籍種植花藥以終其身焉

熊佑按靑州府誌佑字良佐博興人成化己丑進士任鎭江知府歲大祲奏蠲逋稅出官儲平糶煮糜食餓人所全活者無算修練湖石堰以便蓄泄鑿鮑村陳瀆等港以殺丁角延陵諸水開爛泥洪以漑吳家沙田若干頃其屬三邑徭戶親加編審較常明悉人不得上下其手興學校舉孝廉範銅爲祭器以嚴廟享三原王端毅公巡撫江南薦佑有公輔才累官湖廣四川布政使

張存義按廣東通誌存義建安人登進士嘉靖中知惠州慈祥愷惻時盜充斥水旱不時道殣相望捐俸及罰鍰市棺置亭中令亭長視之戒曰求卽施無畱難亭長惟命澤及枯骨無算召諸生月課學宮親評文義士多成就常被盜失庫金忽有神降言用某人索盜當得之果然人皆以爲仁徳之報在任六年擢運使

李畿嗣按廣東通誌畿嗣蘄水人進士萬曆二年知惠州時寇初平生齒未復畿嗣至嚴厲振刷捕銖兩之姦刑鼠狗之盜築東平城起鐘鼓樓兩學堂殿西湖亭臺煥然一新三年境內大治擢監軍副使駐肇慶惠人見之如見父母云

遊日章按廣東通誌日章號東荊福建莆田人嘉靖己未進士萬曆三年知廉州端介自持寬仁接物剖疑義以示諸士刊家禮以頒下民歲大旱嘗步禱三日雨應時至歲則大丰自題其柱曰天牧有心畱寸土良民何事入公門其愛民之情見乎辭類此至民有斃監司杖下者長吏不敢言章獨爭之多所存活又捐俸造永濟橋廉甚利之及沒俸余不足以資輿櫬民相與屍而祝焉後四十載子參政伯槐以兵備鎭廉若家人父子舉舊政益闡而光大之人益思章而喜其昌後之報云

胡永成按廣東通誌永成字思貞安福人進士初知涇縣賑荒得法擢刑部主事以議張延齡獄謫同知和州歷知南雄府事性淸介念虛賦病民宜折輕賫乃條減力役十之六始興令翟務實曠職輒斥去之僚屬肅然橋關榷稅出入嚴明豪猾不敢正目或倚貴人撓之永成正色曰國有正法其何敢低昂貴人愧沮雄故衝守多飾廚傳求媚永成或供蔬圃池魚而已時詔有司召民鬻受僧田所司督促永成不可曰民故貧乃彊責其受僧田非情也郡人奇貨欲析嶺路令商民告雄民不便永成條六議難之事得寢嘗修郡誌刪潤不遺餘力晉廣東副使兵備海南卒於仕

周思久按廣東通誌思久字子徵麻城人嘉靖末以進士知南雄府建弘道書院拔俊才修業其中重徳行薄浮華勸風厲孳孳不倦諸社學悉爲擇師里甲均徭一稟永平錄始興諸鄕雜役悉蠲免之龍南流賊越境擾郡思久作楚歌賊聞悲思還峒民苦兵役出帑金代募尋調瓊州尙書譚大初都禦史海瑞並重之

朱鴻漸按廣西通誌鴻漸吳縣人進士嘉靖十八年知梧州出納必親姦無所害羨余悉歸公帑往官貿於民價不償直鴻漸著爲禁與民平價修葺學宮躬勤課講時徵交南兵過境注措有方民不知兵以艱去行李蕭然民思之累官福建布政使

翁世經按廣西通誌世經福建人進士嘉靖二十四年知梧州治尙節儉約己裕人加意學校砌補街道修府庫築火墻立三關寨磎徑百廢俱舉秩滿去闔郡思之

宋伯華按靑州府誌伯華益都人延年子隆慶戊辰進士授宿遷令縣大水民多溺死其不死者上樹杪以待命公急出贖鍰薪俸駕小舟漂泊風浪中就民所止分給而慰勞之尋請於上發倉蠲租民忘其災治成由兵部歷升淮安府知府政持大體務以仁厚得百姓心時吏道深刻公獨寬大爲理故與上官意多齟齬坐以乘傳入覲論奪秩家居者數年事白起官歷任開封府知府卒於官汴民哭之爲之罷市公爲人寬厚簡重家人未嘗見其忿怒色兩守大郡家無所積衣無重采食無兼味居鄕未嘗尺書幹有司齊魯間語質行者輒以公父子爲稱首云子繩武指揮使孫鎭庠生

吳秀按蘇州府誌秀字越賢烏程籍吳江人隆慶辛未進士官刑部主事歷員外郎中出守九江有哭於道者問之曰貧生婦也而新寡秀大傷之親往弔賻焉巡方至司理某勾稽贖鍰至三千金秀平之頓免其二千五百鐶鑿龍開河得良田三千頃復鑿老鸛河便商賈夜宿丁內艱服闋補守揚州其地有平山堂歐陽永叔所題額也委棄土築州縣寓捨於其上號曰梅花嶺復五塘葺衛治建義倉以備朝鮮之儆時淮黃議興秀講求五宜三要列上河使者會晉閩臬不果行旋得謗去位年六十四卒

諭均按松江府誌均字邦相江西南昌人隆慶二年進士以刑部郎出爲處州知府左遷杭州府同知萬曆十六年來知松江府以屬邑役重賦繁爲稽考無藝之徵及貢稅所由溢權其緩急議撙節十餘事條上巡撫請奏蠲之會有尼者竟不果行歲大水發公廩括諸司羨鍰爲文告鄕大夫檄鄕三老閭左好義者分部賑貸具饘粥以食饑時有乘間鼓掠者亟遣華亭令單車馳諭廉治其首惡境內以輯均有文名能以儒雅飭吏術常有客投詩干謁答之曰於今梁國移民日不是夷門結客時其風致如此後遷副使去

王璽按太平府誌璽字予信江西南丰人隆慶間進士由給事中出任本府時條編法初行民間尙有抵牾者璽一一奉成例而間推以己恩均丈量省夫役減加添民悉感之且課士勤文卹刑重命尢禁者欺孤婺習火化諸惠政殷殷慈母矣擢山東學副瀕行父老子弟爲立去思碑惜未祀名宦

錢立按太平府誌立字守禮浙江仁和人進士授刑部主事時海忠介瑞言事系獄立謹視之得無恙萬曆二年以工部郎中來知太平首築蕪湖城刱官圩東石堤四十里興學校士寒暑不輟治聲籍甚擢廣西副使入祀名宦

欒瑄按萊州府誌瑄膠州人由進士任刑部主事升員外郎有中貴逮獄同官顧望不敢問瑄毅然鞫之中貴卒服辜眾嘆服時大同多事缺知府少師楊士奇薦用之瑄依山爲塹兵禦其外民處其中綿亙千餘里境內晏然

韓福按萊州府誌福膠州人由進士歷鞏昌知府入覲考廉能第一賜衣一襲加參政俸仍治鞏秩滿百姓立祠樹碑以紀徳政官至右副都禦史巡撫寧夏致仕歸鄕不乘車馬年七十卒

吳寶秀按明外史本傳寶秀字汝珍浙江平陽人萬曆十七年進士授大理評事歷寺副寺正二十六年出爲南康知府湖口稅監李道橫甚寶秀不與通會漕舟南還乘北風揚帆直入湖口道欲榷其貨遣卒急追之舟覆有死者道卽遣爪牙吏持牒捕漕卒寶秀拒不發道大怒明年正月飛章劾寶秀及星子知縣吳一元靑山巡檢程資阻撓稅務詔俱逮治給事中楊應文等請下撫按公勘大學士沈一貫吏部尙書李戴國子祭酒方從哲等交章爲言俱不報寶秀妻陳氏慟哭請偕行寶秀不可乃括余貲及簪環得銀三兩許付其妾曰夫子行以爲路費夜自經死寶秀至京下詔獄大學士趙志臯上言臣困臥�褥間聞中外人情洶洶皆爲礦稅一事聞寶秀逮系時其妻投繯自盡合郡號呼幾成變亂事關民生向背宗社安危臣不敢以將去之身隱默而不言星子民陳英者方廬墓約儒士熊應鳳等走京師伏闕訟冤乞以身代於是撫按及南北諸臣論救者疏十餘上帝皆不省一日司禮田義匯諸疏進禦前帝怒擲之地義從容拾起復進之叩首曰閣臣跪候朝門外不奉處分不敢退從容爲帝言至九月與一元等並釋爲民歸家逾年卒初南康士民建祠特祀陳氏後攺建合寶秀祀之天啟中贈太僕少卿賜祭錄其一子

華鈺按明外史本傳鈺字徳夫丹徒人萬曆二十三年進士授荊州推官稅監陳奉僕直馳府署中鈺縛笞僕奉佯謝銜之次骨奉所受敕止江稅乃故移之市又倍蓰徵之稍與辧輒毆擊破面商賈怖匿負擔者不敢出其途爭欲殺奉鈺白禦史嚴戢奉益恨奉欲榷沙市稅沙市人羣起逐之奉疑鈺所使已欲榷黃州團風鎭稅復爲鎭民所逐奉又疑經歷車重任教之遂上疏極論鈺重任阻撓罪並及巡按禦史曹楷襄陽知府李商耕黃州知府趙文煥荊門知州髙則巽等數十人帝切責楷貶商耕等三人官鈺重任皆被逮時二十七年八月也旣至下鎭撫獄訊治俾引禦史楷鈺堅不承系獄中初吳宗堯吳寶秀皆不久卽釋帝欲痛折辱以懼之於是鈺與馮應京王正志等先後十餘人悉長系廷臣論救章數上皆不報獄中有鳥形類鶴而小怪鳴則逮者至一夕鳥鳴甚哀鈺起坐俟之則應京至居久之語鈺以主靜窮理之學日相與研究三十二年六月長陵災肆赦鈺與重任並釋爲民家居四年卒天啟中贈尙寶少卿賜祭錄一子

歐陽東鳳按明外史顧憲成傳東鳳字千仞潛江人年十四喪父哀毀骨立母病嘔血跪而食之舉於鄕縣令憫其貧遺以田二百畝謝不受舉萬曆十七年進士除興化知縣大水壞堤請賑於上官不應鳳自疏於朝坐越奏停俸然竟如所請稍遷南京刑部主事劾祭酒馮夢禎兩廣總督侍郎陳大科不檢兩人遂罷去進郎中稍遷平樂知府撫諭生猺皆相視如子弟因白督學監司擇其俊秀者入學猺漸知禮讓稅使橫行東鳳力抗之以才調常州布帷瓦器胥吏不能牟一錢禽姦人劇盜且盡憲成輩講學爲建東林書院居四年謝事歸起山西副使擢南京太僕少卿並辭不就卒於家其後閩人曾櫻知常州府事復興東林無錫合祀東鳳櫻與知縣林宰曰三公祠

王孫熙按松江府誌孫熙字君文華亭人弱冠以文名時嘉興馮夢禎同郡唐文獻方應選張廷傑輩皆有譽望咸推孫熙廷傑延之於家生徒講授常數十人萬曆乙未孫熙成進士授候官知縣候官號難治令率以鉤距勝孫熙獨務簡靜獄訟用息丁母憂去職服闋除天臺知縣入爲大理寺評事有巨璫坐棄市行萬金求免孫熙曰爾金如山我案亦如山論如律大理卿救之執不可出爲臺州知府臺土瘠有麻出不知織生女多不舉乃購工爲機杼示之教以經緯之法嚴溺女之禁久之所育女皆任織衣被一方號爲王公布郡戍卒八萬餘人餉稍後期輒噪孫熙在臺久兵戢然入覲還會子元瑞成進士卽引疾歸卒年八十八

黃時雨按蘇州府誌時雨字化之常熟人萬曆甲戌進士除刑部郎中有山西賈人誣訴外戚時雨鞫誣抵罪仁聖太后聞之賜以上方食遷廣東惠州太守惠疆界無法時雨履畝籍田田無藏畝畝無藏賦賦不由田者籍除田不充賦者額減又免鐵稅八百餘斤禁女子貿易市中王禦史度死靖難子孫戍粵奏脫之岑罔寇亂設奇剿平之惠人頌徳歷遷雲南左參政

戴新按南陵縣誌新號浴日萬曆丁酉甲辰鄕會皆占魁選初授虞部主事典節愼庫多所釐剔出知寧波府丰裁明敏吏民畏服郡瀕海數苦倭寇造船備械防禦周至寇不能爲患禁曹官毋受訟牒下僚毋用酷刑禁監委禁折幹嚴正之績最於浙東升湖廣武漢道未赴任卒

劉春按衡州府誌春號望奎福建惠安人萬曆丁未進士四十一年由兵部屯田司郎中來守衡先是衡錢法不行公力爲疏通民甚便之嘉靖乙卯前守胡公絕湘造浮梁以通行者未幾圮毀自是議者緘口公毅然修復度兩岸相距百二十丈有奇造船七十餘艘上覆以版中�以鐵索兩旁衛之楯費中金二千餘兩皆出自節羨不支公帑一錢民間不擾始不病涉已又議捐京絹議攺南餉議設官舫以省驛馬會有中梗之者而公惓惓愛民之意亦已至矣他若振興士類每月俱有課程凡所賞拔皆成名士在任三年本府縉紳連名保升湖南督學撫按爲具題不報尋升副使去任

鄧以誥按南昌郡乘以誥字汝欽新建人嘉靖鄕舉年十九勵志學問與其弟以贊家庭切劘力以不愧屋漏爲期授建陽儒學教諭見其地徧書朱文公學顏子之學志伊尹之志語問何處下手無應者乃以遵四勿之訓嚴一介之操咸悅服鳩工遷學費至數千金未嘗煩有司升廣東博羅知縣邑恆燠民多病癩病輒傳染癩恃人莫敢近輒乘病攫奪以誥下車適七里驛有山勢甚磅礡諸癩三百人羣聚其間男子擔負至者輒搶女子至輒執而淫之以誥震怒曰癩本天刑不悔過又公然以彊奸彊盜犯大辟耶諸遇癩者任持長槍刀直拒之癩見所懸示猶不爲意以誥乃佯募壯夫約日驅縛三百人盡沈之江於是癩一夕遁去奏最遷刑部主事以誥曰比王文成論學之署敢以聽斷而忘夙夜自考乎是時有投匿名言鄭貴妃危太子事題曰續憂危紘議輔臣一貫誣少宗伯郭正域爲之連及部郎於玉禍且不測以誥密言於司寇曰妖書所坐無左證欲以莫須有殺天下士非法之平也言甚迫切竟得從末減集大成時亦在刑部獄大成者閩人挾奇術遊京師巨璫欲傳其術不能得亦以妖書事羅織之大成晝行城市夜宿囹圄如故曰尋當有白我者以誥察非辜論出之大成請以其術相傳炫爚奇祕幻化百端以誥謝去不爲動已而曰無以酬生成除夕當召文昌預報闈中題耳以誥怒立叱之曰國家二百餘年惟此一�公道令可詭獲是教人以不忠矣遂仍禁之萬曆甲辰擢衡州守郴大饑饑民萬餘人闌入礦山爲盜格殺官兵鄒參知學柱議大舉進剿以誥曰此愚民爲救饑計非敢爲亂也當一面持檄招安俟其解散徐賑之賊得檄果如約解散俄常寧又大饑黔徒誘饑民數萬復入礦爲盜參知欲以前所治郴盜策治之以誥曰事安可膠柱饑民所以敢於復爲盜者度吾又必招安之也乃遣揮使姚應禎劉光先範邦垣等率銳卒出其不意直趣至寧凡七閱月罪人斯得梟首惡三十輩餘黨悉散於是流亡�集乃大發倉賑之寧境以平衡有富人歐揖之相之兄弟用賂得官別駕某憾其不以厚饋交適攝刑篆遂竄兩人名於惡籍中上直指論揖戍滇相戍閩以誥乘間白其冤於憲副甘來來曰歐殊富出之恐人言無以自明以誥曰明公但論應出與否不必難其富也必原憲而後生之則溫飽之家盡危矣來遂下郡覆讞以誥卒並釋之在衡三年報政遂上疏引疾致仕前後居官廉甚所入俸悉以周卹故舊常言吾每從一箑一履調禦此心視一切眞土苴也裏居時每旱暵有祈霖雨有禱必斷除葷茹竭誠爲眾請命歸田里數十年鄕邑賴以無歉著衡州府誌會心編臺祠講章及遺稿一卷

範可奇按紹興府誌可奇字士�會稽人萬曆甲戌進士以刑部郎出守黃州府歲額輸絹民以土不宜蠶率轉貿旁郡可奇見廨內有桑試之與吳越無異於是廣課其民或應得笞杖者亦以種桑爲贖三年而密陰被野且授以蠶書黃之有蠶自此始歲大祲殫力救之終未能濟故事南漕達於京者至黃受代可奇曰荒策在是矣今時方夏夏貸而秋償之不過滯漕舟三月耳大吏未許可奇請身其咎遂以羨米數千石爲救荒計升廣西副使獠人倚險爲患乃率兵伐木開道平其巢穴北陀峒蠻構亂羣議剿之可奇發單使往諭卽受約束由是威信遠聞諸蠻無復反側者而積勞成疾方視事卒於公座

應檟按武進縣誌檟字子材浙之遂昌人進士來守郡性廉峭才亦明敏禦史行部郡守進見必長跪檟獨據憲綱長揖一日與蘇松二府謁禦史檟適中立如架筆山禦史曰膝下有金乎檟曰腰間有金耳禦史微曰非應檟乃筆架也人遂稱爲應筆架初周文襄巡南畿議以羨餘糧代雜供備賑歲久獘叢逋負幹沒無復文襄立法意檟銳意釐正定爲本折二徵官民二則議以十歲爲率歲輸有正額一稅糧二議役三里甲四均徭五驛傳名曰與民周知冊蓋前此分款各徵獘孔百出至是合一邑之田課一歲之用富者不得隱漏貧者不受飛灑矣巡撫歐陽鐸上其事於朝郡中遵行之

穆煒按武進縣誌煒江西新建人進士以丁丑任本府時郡有二凶頗爲民害有司久莫之詰公甫下車次第擒治之置之死人皆斂迹以公爲嚴察吏也公因之極用寬和蓋公性本和平亦多推心置腹不得已而一用斧鍖然民終畏之會與治水使者左被劾停俸一任五年吏民相習獄訟希簡朝衙一罷堂皇寂然公復爲觀稼亭於城東時邀賓從雅歌談笑士紳時亦具樽罍以邀公不復知其淹抑之久矣公論旣淸擢大名兵備

陳璧按太平府誌璧字道良福建福淸人進士推官行取卓異擢禮科左給事以直言忤權貴出知太平時水旱疫癘交作捐俸賑錢谷醫藥活民數十萬死者予之布槥又天賜窖金大建郡學三壇城隍廟平政橋三忠祠又與當塗令章嘉禎特起金柱浮圖於抱流沙三江口塞郡水口造福奕世璧性方直嚴正精核如神明吏胥不敢平面視決訟在片晷日未晡已退獨加意子衿每月再課捐金購史籍治簠簋伐琴瑟斫磬玉舉鄕飲百度俱修擢廣東學副行士民泣送有中暑沒者不以爲怨歷官左方伯卒其家宛然寒士也士民建祠以祀吉水鄒元標撰記惜未入祀名宦

王繼明按太平府誌繼明字用晦浙江永嘉人進士萬曆初令當塗操持淸正以盜劫爲江防龍武宗所傾左遷眾惜其去後兩守潤州襄陽所至興利除獘民徳之起復補任知府事士民喜慶如赤子之慕父母�任後重士愛民淸正始終一節秩滿瀕行遺俸二百餘悉以賑給貧窮不挾錙銖歸家徒壁立所居不蔽風雨歷官四川按察使

王之都按濟南府誌之都新城人才學淵邃讀書務在經世萬曆乙未進士授河南沔池令履畝丈復侵地三千餘頃髙下定賦額布之軍民稱便歷任柏鄕條議十禁法令�然載在令甲尋調密雲建築石城樓櫓陴巍然險峻復開水道以受水居民獲安擒巨盜陳寧捕僞符周尙徳等識者韙之擢戶部主事革例金千金減船料萬金會艸廠遘火無從汲水勢且延燒都令營軍每人領三月馬艸須臾艸移火滅大司農服其有應變才旋督遼餉上疏借內帑七萬金轉戶部雲南司員外郎有貢金者中貴額外需索都條上貢金之苦得旨進取數上封事歲省少府錢數百緡出爲開封知府有儀賓殺人潛賄求脫都白於上儀賓縱其妻嘩於庭都不畏彊禦兩臺參論如法封人徳之爲立祠於包孝肅公之右尋調平涼鳳翔久逋站銀募夫逃散都請於大吏嚴諭立限補給站道復通居京甫兩月一日疾作具衣冠而卒著有殫心錄十九卷

李多見按松江府誌多見字子行福建莆田人萬曆二年進士爲戶部郎轉吏部出爲浙江參政降太平府通判轉禮部郎中二十年出知松江府爲人廉毅繩右族以法惠愛窮黎若不及自奉儉約役民力作並計功受值決訟得情其以罪在系猶矜哀衣食之雅好儒士以文藝謁者接見無早暮也甫三月以前任中考功去士民日擁府治號泣願勿去至壘石塞諸城門揭白旗集眾詣闕請畱兵備江鐸聞之以爲民且有變率兵自衛至郡罪首事太學彭汝讓諸生蔡汝中等多見亦遂行賦棠溪昑以見志曰少小事姑嫜懶拙彊撐持夫子見斥逐大義當乖離柰此乳下兒號泣牽我衣兒號旣慘切母心亦傷悲母出與廟絕兒行欲告誰阿爺千人傑後母稱賢姬兒愼加餐飯母子長相依棄置汝中野我行心自知驅車艱復顧惻惻中心淒讀者益爲悲惋時陸文定樹聲致仕裏居未嘗入公府特爲多見造門又置酒出餞云後多見起爲瓊州知府平黎寇有功以母老謝歸

姚之蘭按安慶府誌之蘭字汝芳萬曆間進士授海澄令開九都水利化斥鹵爲沃壤居人徳之遂名其地曰姚巷累官南禮部郎杭州汀州兩郡守所至有聲汀地僻民瘠適朝議加餉乃搜府藏所餘者佐以贖羨新餉五千金完如額不以累汀民督餉使者以聞將有不次之擢乃念母春秋髙以終養請詔許之仍曰無有如汀守之急公而愛民者晉秩副使以榮其歸之蘭賦性孝友�睦遇事敢言桑梓有大利害直陳之當事而語人絕不及私海澄杭州汀州皆有特祠祀之子孫�孫棐俱進士

郭應奎按吉安府誌應奎字致祥泰和人旣舉鄕籍與念庵羅先生同年一見定交入南雍會大司成甘泉湛公傳白沙學遂卒業焉舉進士授禮科給事中以建言謫丞霍丘歷升工部郎中移守嘉興罷諸浮蠹不便民者久之復密訪各豪猾芟剃之顯宦子弟罹法者屬令貪墨者痛懲而疏黜之嘉郡財賦綿帛甲東吳織局糧運舊有額外供則下令禁絕之郡中有飲水之謠引疾乞歸兩臺藩臬交挽之不能止是時鄭淡泉中丞素愼許可疏畱稱其直躬潔行有古大臣風節而銓部覆奏亦有淸謹素著年力未衰之語竟不待命解印綬去自是家食者三十年凡七薦不起杜門卻掃淡泊猶儒生日夕以講學爲業時甘泉公年九十矣猶千里裹糧問學天關者七越月而歸倡建萃和書院有學約語在萃和志中

郡守部藝文一

循吏傳序

前漢書漢興之初反秦之敝與民休息凡事簡易禁罔疏闊而相國蕭曹以寬厚淸靜爲天下帥民作畫一之歌孝惠垂拱髙後女主不出房闥而天下晏然民務稼穡衣食滋殖至於文景遂移風易俗是時循吏如河南守吳公蜀守文翁之屬皆謹身帥先居以廉平不至於嚴而民從化孝武之世外攘四夷內攺法度民用雕敝姦軌不禁時少能以化治稱者惟江都相董仲舒內史公孫弘兒寬居官可紀三人皆儒者通於世務明習文法以經術潤飾吏事天子器之仲舒數謝病去弘寬至三公孝昭幼沖霍光秉政承奢侈師旅之後海內虛耗光因循守職無所攺作至於始元元鳳之間匈奴鄕化百姓益�舉賢良文學問民所疾苦於是罷酒榷而議鹽鐵矣及至孝宣由仄陋而登至尊興於閭閻知民事之難自霍光薨後始躬萬機厲精爲治五日一聽事自丞相已下各奉職而進及拜刺史守相輒親見問觀其所由退而考察所行以質其言有名實不相應必知其所以然常稱曰庶民所以安其田裏而亡嘆息愁恨之心者政平訟理也與我共此者其惟良二千石乎以爲太守吏民之本也數變易則下不安民知其將久不可欺罔乃服從其教化故二千石有治理效輒以璽書勉厲增秩賜金或爵至關內侯公卿缺則選諸所表以次用之是故漢世良吏於是爲盛稱中興焉若趙廣漢韓延壽尹翁歸嚴延年張敞之屬皆稱其位然任刑罰或抵罪誅王成黃霸朱邑龔遂鄭弘召信臣等所居民�所去見思生有榮號死見奉祀此廩廩庶幾徳讓君子之遺風矣

請擇郡守疏

漢王嘉臣聞聖王之功在於得人孔子曰材難不其然與故繼世立諸侯象賢也𨿽不能盡賢天子爲擇臣立命卿以輔之居是國也累世尊重然後士民之眾附焉是以教化行而治功立今之郡守重於古諸侯往者致選賢材賢材難得拔擢可用者或起於囚徒昔魏尙坐事系文帝感馮唐之言遣使持節赦其�拜爲雲中太守匈奴忌之武帝擢韓安國於徒中拜爲梁內史骨肉以安張敞爲京兆尹有罪當免黠吏知而犯敞敞收殺之其家自冤使者覆獄劾敞賊殺人上逮捕不下會免亡命數十日宣帝徵敞拜爲冀州刺史卒獲其用前世非私此三人貪其材器有益於公家也孝文時吏居官者或長子孫以官爲氏倉氏庫氏則倉庫吏之後也其二千石長吏亦安官樂職然後上下相望莫有苟且之意其後稍稍變易公卿以下傳相促急又數攺更政事司隸部刺史察過悉劾發揚陰私吏或居官數月而退送故迎新交錯道路中材苟容求全下材懷危內顧壹切營私者多二千石益輕賤吏民慢易之或持其微過增加成�言於刺史司隸或至上書章下眾庶知其易危小失易則有離畔之心前山陽亡徒蘇令等從橫吏士臨難莫肯伏節死義以守相威權素奪也孝成皇帝悔之下詔書二千石不爲縱遣使者賜金尉厚其意誠以爲國家有急取辦於二千石二千石尊重難危乃能使下孝宣皇帝愛其良民吏有章劾事畱中會赦壹解故事尙書希下章爲煩擾百姓證驗系治或死獄中章文必有敢告之字乃下惟陛下畱神於擇賢記善忘過容忍臣子勿責以備二千石部刺史三輔縣令有材任職者人情不能不有過差宜可闊略令盡力者有所勸此方今急務國家之利也前蘇令發欲遣大夫使逐問狀時見大夫無可使者召盩厔令尹逢拜爲諫大夫遣之今諸大夫有材能者甚少宜豫畜養可成就者則士赴難不愛其死臨事會卒乃求非所以明朝廷也

循吏傳序

後漢書初光武長於民間頗達情僞見稼穡艱難百姓病害至天下已定務用安靜解王莽之繁密還漢世之輕法身衣大練色無重彩耳不聽鄭衛之音手不持珠玉之玩宮房無私愛左右無偏恩建武十三年異國有獻名馬者日行千里又進寶劍賈兼百金詔以馬駕鼓車劍賜騎士損上林池�之官廢騁望弋獵之事其以手迹賜方國者皆一札十行細書成文勤約之風行於上下數引公卿郎將列於禁坐廣求民瘼觀納風謠故能內外匪懈百姓寬息自臨宰邦邑者競能其官若杜詩守南陽號爲杜母任延錫光移變邊俗斯其績用之最章章者也又第五倫宋均之徒亦足有可稱談然建武永平之間吏事刻深亟以謠言單辭轉易守長故朱浮數上諫書箴切峻政鍾離意等亦規諷殷勤以長者爲言而不能得也所以中興之美蓋未盡焉自章和以後其有善績者往往不絕如魯恭吳佑劉寬及潁川四長並以仁信篤誠使人不欺王堂陳寵委任賢良而職事自理斯皆可以感物而行化也邊鳳延篤先後爲京兆尹時人以輩前世趙張又王渙任峻之爲洛陽令明發姦伏吏端禁止然導徳齊禮有所未充亦一時之良能也今綴集殊聞顯迹以爲循吏篇云

論守長不可數易

左雄臣聞柔遠和邇莫大寧人寧人之務莫重用賢用賢之道必存考黜是以臯陶對禹貴在知人安人則惠黎民懷之分伯建侯代位親民民用和穆禮讓以興故詩云有渰淒淒興雨祁祁雨我公田遂及我私及幽厲昏亂不自爲政褒艷用權七子黨進賢愚錯緒深谷爲陵故其詩云四國無政不用其良又曰哀今之人胡爲虺蜴言人畏吏如虺蜴也宗周旣滅六國並秦坑儒泯典�革五等更立郡縣縣設令長郡置守尉什伍相司封豕其民大漢受命𨿽未復古然克愼庶官蠲苛救敝悅以濟難撫而循之至於文景天下康乂誠由元靖寬柔克愼官人故也降及宣帝興於仄陋綜核名實知時所病刺史守相輒親引見考察言行信賞必罰帝乃嘆曰民所以安而無怨者政平吏良也與我共此者其惟良二千石乎以爲吏數變易則下不安業久於其事則民服教化其有政理者輒以璽書勉勵增秩賜金或爵至關內侯公卿缺則以次用之是以吏稱其職人安其業漢世良吏於玆爲盛故能降來儀之瑞建中興之功漢初至今三百餘載俗浸雕敝巧僞滋萌下飾其詐上肆其殘典城百里轉動無常各懷一切莫慮長久謂殺害不辜爲威風聚斂整辦爲賢能以理己安民爲劣弱以奉法循理爲不化髡鉗之戮生於睚眥覆尸之禍成於喜怒視民如寇讎稅之如豺虎監司項背相望與同疾疢見非不舉聞惡不察觀政於亭傳責成於期月言善不稱徳論功不據實虛誕者獲譽拘檢者離毀或因罪而引髙或色斯以求名州宰不覆競共辟召踴躍升騰超等逾匹或考奏捕案而亡不受罪會赦行賂復見洗滌朱紫同色淸濁不分故使姦猾枉濫輕忽去就拜除如流缺動百數鄕官部吏職斯祿薄車馬衣服一出於民廉者取足貪者充家特選橫調紛紛不絕送迎煩費損政傷民和气未洽災眚不消咎皆在此今之墨綬猶古之諸侯拜爵王庭輿服有庸而齊於匹豎叛命避負非所以崇憲明理惠育元元也臣愚以爲守相長吏惠和有顯效者可就增秩勿使移徙非父母喪不得去官其不從法禁不式王命錮之終身𨿽會赦令不得齒列若被劾奏亡不就法者徙家邊郡以懲其後鄕部親民之吏皆用儒生淸白任從政者寬其負算增其秩祿吏職滿歲宰府州郡乃得辟舉如此威福之路塞虛僞之端絕送迎之役損賦斂之源息循理之吏得成其化率土之民各寧其所追配文宣中興之軌流光垂祚永世不刊

巴郡太守謝表

蔡邕臣尙書邕免冠頓首死罪臣猥以頑暗連值盛時超自羣吏入登機密未及輸力盡心日下五府舉臣任巴郡太守陛下不復參論府舉入奏驚惶失守非臣敢安怔營累息不知所措臣邕頓首死罪知納言任重非臣所得久忝今月丁丑一章自聞乞在閒冗抱關執鑰不意錄符銀靑授任千里求退得進後上先遷爲眾所怪不合事宜願乞還詔命盡力他役死而後已臣猥以愚暗盜竊明時周旋三臺充列機衡出入省闥登踏丹墀承隨同位與在行列以受酒禮嘉幣之賜詔書前後賜石鏡奩禮經素字尙書章句白虎議奏合成二百一十二卷及唾壺彈�石枰蓮香瓠子黎餳汁器圍盧諸物誠念及下錫惠周至每敕勿謝前後重疊𨿽父母之於子孫無以加此未得因緣有事答稱萬一不意卒遷荷受非任臨時自陳未蒙省許慘結屏營踧踖受拜命服銀靑光寵休顯上耀祖先下榮昆裔誠非所望且巴土長遠江山修隔頃來未悉輯睦劉焉撫寧有方柔遠功著臣以頑蒙不閒職政宣暢聖化道遵和風非臣才力所能供給必以忝辱煩污聖朝幸循舊職當竭肝膽從事肋絕骨破以命繼之臣邕頓首死罪

陳畱太守行小黃縣頌

前人大顥爲政建時春陽我君勤止戾玆小黃濟濟羣吏攝齊升堂乃訓乃厲示之憲方原罪以心察獄以情欽於刑濫惟務求輕有辜小罪放死從生元化洽矣黔首用寧惟以作頌式昭徳聲

考城縣頌

前人元路北至考城勸玆穡民東作是營農桑之業爲國之經我君勤心徳音邈成率爾苗民愼不敬聽女執伊筐男執其耕申戒羣僚務在寬平罪人赦宥囹圄用淸

下州郡美杜畿令

曹操昔仲尼之於顏子每言不能不嘆旣情愛發中又宜率馬以驥今吾亦冀眾人仰髙山慕景行也

賜杜畿令

前人昔蕭何定關中寇恂平河內卿有其功間將授卿以納言之職顧念河東吾股肱郡充實之所足以制天下故且煩卿臥鎭之

褒泰山太守呂虔令

前人夫有其志以成其事蓋烈士之所徇也卿在郡以來禽姦討暴百姓獲安躬蹈矢石所徵輒克昔寇恂立名於汝潁耿弇建策於靑兗古今一也

麋竺領嬴郡太守表

前人泰山郡界曠遠舊多輕悍權時之宜可分五縣爲嬴郡揀選淸廉以爲守將偏將軍麋竺素履忠貞文武昭烈請以竺領嬴郡太守撫慰吏民

良吏傳序

晉書漢宣帝有言百姓所以安其田裏而無嘆息愁恨之心者政平訟理也與我共此者其惟良二千石乎此則長吏之官實爲撫導之本是以東裏相鄭西門宰鄴潁川黃霸蜀郡文翁或吏不敢欺或人懷其惠或教移齊魯或政務寬和斯並惇史播其徽音良能以爲準的有晉肇玆王業光啟霸圖授方任能經文緯武泰始受禪攺物君臨纂三葉之鴻基膺百王之大寶勞心庶績垂意黎元申�守宰之司屢發憂矜之詔辭音懇切誨諭殷勤欲使直道正身抑末惇本當此時也可謂農安其業吏盡其能者歟而帝寬厚足以君人明威未能厲俗政刑以之私謁賄賂於此公行結綬者以放濁爲通彈冠者以苟得爲貴流遁忘反寖以爲常劉毅抗賣官之言當時以爲矯枉察其風俗豈虛也哉爰及惠懷中州鼎沸逮於江左晉政多門元帝比少康之隆處仲爲梗海西微昌邑之罪元子亂常旣權逼是憂故羈縻成俗蒞職者爲身擇利銓綜者爲人擇官下僚多英之才勢位必髙門之冑遂使良能之績僅有存焉𨿽復茂弘以明允贊經綸安石以時宗鎭雅俗然外虞孔熾內難方殷而匡救彌縫方免傾覆弘風革獘彼則未遑今采其政績可稱者以爲良吏傳

雁門太守牽府君碑

孫楚君體徳允直才量髙潔明鑑達於世變弘毅足以致遠聿振鴻翼於衮塵之表率爾先覺於擬議之前君與劉備少長河朔英雄同契爲刎頸之交俄而委質於太祖備遂鼎足於蜀漢所交非常爲時所忌每自酌損在乎季孟之間遷雁門太守教民耕戰聽斷以情信賞必罰下服其命是以外裔窘迫罔知所安譬秋枯之隕晨風激雹之不及掩耳也伐叛柔服威震沙漠遺種遠迹萬里無煙烈烈君侯文武允崇少兼七徳翰飛撫戎名揚河朔威鎭漢中臨危運奇在難匪後回旌東麾撫司徐靑截彼降賊海岱以平剖符千里爲國幹城

故安成太守傅府君銘

宋傅亮爰自漢季以及晉朝髙名遠徳系軌於時貞風亮節流聲累葉君承世徳之芳流蕩二象之淑靈含章蘊粹佩蘭藉蕙韋帶飯蔬朝不及夕不以棲遲攺其閒不以隱約回其操楊生所爲久幽而不攺隋和之徳者其斯之謂歟棲心古烈擬踵前修淹流孔老宛然內求於言中倫庸行歸周神之聽之匪明匪幽

爲王敬則謝會稽太守啟

齊謝脁臣本布衣不謀遠大折衝之勤不舉理之義何階常恐覆餗是貽咎徵斯應陛下繼歷聖統日月重光得以桓珪衮服拜奉歲時視濯獻牲鞠躬郊廟而鴻恩妄假覆授龜符玉節邁於雙璜表東侔於四履臨邊三事旣謝張溫潁川再撫亦慚黃霸

爲王規拜吳郡太守章

梁簡文帝臣今願斂�後思循墻所忝示山河而形勝顧浮橋而不見蒼鷹一遊望仙掌而逮然方當駕吉祥之車入勾吳之地驅緹扇之馬撫奉徳之鄕制錦何階棼絲方始

未至潯陽郡教

陸倕第五倫之臨會稽躬斬馬艸鄧伯道之�吳郡自運家糧故能使吏作頌歌民胥興詠太守薄徳謬叨龜組竊願巴祇暗坐接客思匹吳隱被絮對賓常藥自隨式瞻無遠單車入境竊所庶幾舊須髮民治道及戍邏揄樵采諸如此類一皆省息

授潯陽太守章

前人鏤冰雕脂不見大龍之象課虛叩寂寧聞駕辯之音徒荷容蓋空班推擇不能使府庭生梓橫閣誦經俯睨朱輜仰瞻繒蓋漏上嚴辧伏軾多慚

又

前人太守家本諸生伏膺典記光武靈臺之籍較涉根基張華聚土之書略見庭戶貴郡圖載其存方策挍以山經參諸括象原野城寺宛在心目龍泉鶴嶺不易窮登所撰郡圖可勿親用公孫陛戟旣似井蛙延壽執戈實同兒戲

王撫軍爲安東吳興詔

江淹門下震澤殷奧撫馭須才都官尙書撫軍潯陽郡開國公敬則志幹貞烈秉情開敏忠勤之至形乎出內必能綏懷大邦�隆美政可安東將軍吳興太守

晉陵太守王勵徳政碑

陳徐陵若夫睢陵世傳已祥載徳之華徐州先賢亦著淸風之美偉哉文獻光啟中興郭莖表其深源何籌慚其遠慶豈惟桓氏之鳴玉張家之珥貂袁姓之朱衣揚宗之華轂又有佽飛遮列班弓夾門濯龍俯望緹騎盈道奕世如此何其盛哉君以藍田美玉大海明珠灼灼美其聲芳英英照其符彩丰神雅淡識量寬和旣有崔琰之須眉非無鄭元之腰帶爛爛如髙巖下電騷騷若長松裏風勢利無擾於胸襟行藏不槪於懷抱家門雍睦孝友爲風上友不諂下交不瀆脫貂救厄情靡矜釋馬窮途惟濟危殆至於网羅圖籍脂粉藝文學侶挹其精微詞宗稱其妙絕出爲仁武將軍晉陵太守五雞三彘勤卹有方問羊知馬鉤巨兼設濟北移樹累政之所未治沙南爭水連年之所無斷一朝明決曾不畱滯四民商販咸用殷阜銘曰康哉寶運美矣良臣渭自灃水源於洛濱公侯世及宰輔相因曰我民秀山川降神風情穆穆孝友恂恂學則經笥文爲世珍髙風遠矣曠代難倫鼎鉉虛職臺階未臻安知霜霰遞夭松椿碣石斯表民情旣陳徒然下拜何報陽春

爲始興王讓瑯琊二郡太守表

前人甫離懷袖裁脫綺紈適荷隆私使膺珪組執玉不起摳衣未勝自甘泉通火細柳屯兵旁帶戎臣頗同疆場言瞻漢艸乃曰中州遙望胡桑已成邊郡誠復居藩體國應思馬駿之功論地惟親宜慕蕭彰之勇

循吏傳序

隋書古之善牧人者養之以仁使之以義教之以禮隨其所便而處之因其所欲而與之從其所好而勸之如父母之愛子如兄之愛弟聞其饑寒爲之哀見其勞苦爲之悲故人敬而悅之愛而親之若子產之理鄭國子賤之居單父賈琮之牧冀州文翁之爲蜀郡皆可以卹其災患導以忠厚因而利之惠而不費其暉映千祀聲芳不絕夫何爲哉用此道也然則五帝三王不易人而化皆在所由化之而已故有無能之吏無不可化之人髙祖膺運撫圖除凶靜亂日旰忘食思邁前王然不惇詩書不尙道徳專任法令嚴察臨下吏存苟免罕聞寬惠乘時射利者多以一切求名曁煬帝嗣興志存遠略車轍馬迹將徧天下綱紀弛紊四維不張其或善於侵漁彊於剝割經億兆之命遂一人之求者謂之奉公卽時升擢其或顧名節存綱紀抑敓攘之心以從百姓之欲者則謂之附下旋及誅夷夫吏之侵漁得其所欲𨿽重其禁猶或爲之吏之淸平失其所欲𨿽崇其賞猶或不爲況於上賞其姦下得其欲求其廉潔不亦難乎彥光等立嚴察之朝屬昏狂之主執心平允終行仁恕余風遺愛沒而不忘寬惠之音足以傳於來葉故列其行事以系循吏之篇爾

酷吏傳序

同前夫爲國之體有四焉一曰仁義二曰禮制三曰法令四曰刑罰仁義禮制政之本也法令刑罰政之末也無本不立無末不成然教化遠而刑罰近可以助化而不可以專行可以立威而不可以繁用老子曰其政察察其人缺缺又曰法令滋章盜賊多有然則令之煩苛吏之嚴酷不能致理百代可知考覽前載有時而用之矣昔秦任獄吏赭衣滿道漢革其風矯枉過正禁网疏闊遂漏吞舟大姦巨猾犯義侵禮故剛克之吏摧拉凶邪一切禁姦以救時獘𨿽乖教義或有所取焉髙祖膺期平一江左四海九州服教從義至於威行郡國力折公侯乘傳賦人探丸斫吏者所在蔑聞焉無曩時之獘亦已明矣士文等功不足紀才行無聞遭遇時來叨竊非據肆其褊性多行無禮君子小人咸罹其毒凡厥所�莫不懍然居其側者視之如蛇虺過其境者逃之如寇讎與人之恩心非好善加人之罪事非疾惡其所笞辱多在無辜察其所爲豺狼之不若也無禁姦除猾之志肆殘虐幼賤之心君子惡之故編爲酷吏傳也

循吏傳序

唐書治者君也求所以治者民也推君之治而濟之民吏也故吏良則法平政成不良則王道弛而敗矣在堯舜則曰九徳咸事也百工惟時也在周文武時曰棫朴能官人也南山有臺樂得賢也是循吏之效也堯舜五帝之盛帝文武三王之顯王不能去是而治後世可乎哉唐興承隋亂離�祓荒荼始擇用州刺史縣令太宗嘗曰朕思天下事丙夜不安枕永惟治人之本莫重刺史故錄姓名於屏風臥興對之得才否狀輒疏之下方以擬廢置又詔內外官五品以上舉任縣令者於是官得其人民去嘆愁就妥安都督刺史其職察州縣間遣使者循行天下劾舉不職始都督刺史皆天子臨軒冊受後不復冊然猶受命日對便殿賜衣物乃遣元宗開元時已辭仍詣側門候進止所以光寵守臣以責其功初刺史準京官得佩魚品卑者假緋魚開元中又錮廢酷吏懲無良羣臣化之革苛嬈之風爭以惠利顯復詔三省侍郎擇嘗任刺史者郎官擇嘗任縣令者至宰相名臣莫不孜孜言長人不可輕受亟易是以授受之間𨿽不能皆善而所得十五故協气嘉生燻爲太平垂祀三百與漢相埒致之之術非循吏謂何故條次治宜以著厥庸若將相大臣兼以勛閥著者名見本篇不列於玆

仲秋奉餞蕭郎中使君赴潤州序

劉長卿皇帝臨軒旰食憂濟在人擇良二千石與之共理民有疾苦得以安之吏有侵漁得以去之爲風化之本系黎元之命不其難哉故內外闕官自卿大夫以下多責成元輔惟剖竹分符寄決在禁中又以政貴有成化難數易至於理行超異公論當徵但增秩賜金或移典大郡而已由是我蕭公建隼玆地化行五年漢庭羣公方待以右職而竟有南徐之命蓋天子憂遠人而緩徵拜也公才可以濟物徳可以化人五行之用備四時之气足不立法而去獘不示禁而止姦寒者有衣饑者有食百城萬井若百艸之得陽春亦不知其所以然而然也詔書旣至公乃向闕北拜腰章遂行南徐之人望公如歸此邦之人去公如失千騎照路出於東郊男女滿野壺漿更湊泣涕以送邀遮以畱或扳我車或維我舟臨風鳴笳慷慨髙秋君子是謂有古人之遺愛矣凡工文者得無詩乎

柳州刺史謝上表

李吉甫伏惟陛下光被之徳道已洽於區中憂濟之勤心每徧於天下常以萬邦共理必藉於循良一物不遺尙延於愚懇假臣寵渥重領方州駑駘復效於馳驅枯朽更同於華秀臣聞潢污易竭徒有朝宗之願犬馬無識猶知戀主之誠揣分則然惟天所鑑況臣昔因左官一紀於外子牟馳心於魏闕汲黯注意於漢庭豈伊非夫獨無斯戀去就者榮辱之主朝廷者仕進之源臣子之宜忠貞所志臣𨿽心同犬馬而分比潢污幸躡康衢而意悲往蹇臣之此誠口不能諭意欲自達文非盡言此臣所以自咎自傷恨乖志願猶冀苦心勵節上奉詔條惠寡安貧下除人瘼恭宣皇化少答鴻私

代永州韋刺史謝上表

李邕受命若驚臨職彌懼臣以無能累更事任神州赤縣實所備嘗過量逾涯每深兢惕不謂聖恩推澤濫駕朱輪祿秩徒增詎施乳哺之惠服命虛受寧興襦�之謠況此州地極三湘俗參百越左�居椎髻之半可墾乃石田之餘曠牧守於再秋彌驕獷俗代徵賦於三郡重困疲人分災本出於一時積獘遂逾於十稔撫安末易知法出而姦生子育誠難懼力勞而功寡夙夜憂切不敢遑寧謹當宣布天慈奉揚神化以日系月儻或有成少裨愷悌之風因答生成之造

授王宗夔宗韜�漢二州張無息蜀州刺史等

制

薛廷珪敕廣漢上腴臨邛古郡眷求牧守允屬忠勞具官王宗夔等或鶚立轅門或鷹揚玉帳負偃革銷金之術蘊經文緯武之機贊我藎臣鎭於全蜀旣練軍志仍通政經幹將溢匣而有聲騏驥追風而絕迹今俾爾分吾憂寄養我黔黎爾宜拔薤推心掛魚潔己勿爲重斂戒在虔刑務復憲章無取禍亂允祁奚之內舉撫文翁之舊封敬服訓詞勤撫人隱而無息亦佩專城之印往兪連帥之求無忘酌泉勉務爲政黜陟之典朕不敢私惟爾三臣礪乃一志與我共治期乎有聞敬之戒之自求多福可

授李褒刺史等制

錢翊敕李褒等醫一郡之疾苦旣藉良能理四方之滯冤心資明愼二者生人之本也深詔執事精其選求以爾褒瞳洎邢或淸識雅裁爲時雋才或檢操修身累居繩準所至必畱其風範當官克勵於霜標而承休前理蜀川頗聞嘉績是可以分我符竹光於省闈虢略巴梁地淸俗富刑曹粉署務劇望髙遠副分憂勉思伏念褒可虢州刺史韋瞳崔邢並可刑部員外郎承休可果州刺史

鄂州新廳記

趙憬自昔秦置郡有守漢魏以降因之其秩二千石𨿽有監刺而宰制威福之重蓋古之諸侯鄂在楚爲國秦爲縣吳爲江夏郡綿歷至宋乃維八郡置郢州及齊更郢爲鄂隋氏披其郡猶謂之州官則刺史而政無條刺之法矣皇朝沿襲舊制或爲郡或爲州剖符責成其實乃太守之職前代建置所理之處其城不恆今之州卽舊城於江夏吳仲謀經營之程普始守之當荊吳江漢之衝要爲藩鎭固護之雄制天寶以前四方無虞第據編戶眾寡等襄州望鄂是以齒於下後縣沸騰屯兵阻險斯稱巨防朝廷尋州陟列將寄勛賢之重廣徳二年遂聯嶽沔事置三州都團練使大歷八年加觀察處置使十四年六月二使廢時置當州防禦使且屬於江西國家姑務省官息人而終慮咽喉襟帶之地思典守者旣輕其權矣復欲俾任重尢難其選是月十日乃命祕書少監兼侍禦史李公授之公名兼隴西人也到官三年之五月使攺爲三州防禦使江嶽隸焉仍領元戎之副董江西諸軍銳師以伐叛於襄陽旣而�平九月就加散騎常侍防禦洎州如舊公之蒞鄂也今玆四年以淸徳誠信爲教化以至公深仁爲字育則閈裏閭僑舊詠歌如嬰兒之得乳母餒夫之逢稔歲理軍施令其士卒歡慶亦如之但加乎肅畏而已由是所防三千餘里洞庭彭蠡在其間水舟陸車山藪塢野皆我長城之內用是加之王人駱驛天書繼至三軍萬戶以爲禁而耆老懼去不得而借也初刺史有小大之廳其度甚卑或門屏迫近或廊廡狹隘將吏參集回旋逼側綿歷年代未遑革之廳之左二曰府捨摧壞空曠公乃�闊其地作爲新廳大廈旣立長廊以二則儉而規法結構殊精因士卒忘勞之力出貨財足用之羨經營有成井邑莫知惟昔之公門今爲外入而遂東廣開崇庸北達於裏門棨戟森列戒徒儼衛每饗士誓眾駢羅廣庭蕭墻之陰旗旐繽紛威容克振君子謂之智憬將赴京師目睹嘉謀輒紀新廳之壁庶允朝選之盛時舊有廳都團練觀察使記刺史無記曩賢名氏多所闕焉是用求訪遺者得之必書蓋李之志也求哲繼踵冀增輝於此堂時建中三年十有一月也

湖州刺史廳壁記

顧況江表大郡吳興爲一夏屬揚州秦屬會稽漢屬吳郡吳爲吳興郡其野星紀其藪具區其貢橘柚纖縞茶紵英靈所誕山澤所通舟車所會物土所產雄於楚越𨿽臨淄之富不若也其冠簪之盛漢晉以來敵天下三分之一其刺史沿革不同或稱太守或稱內史或稱都督也他州或否如魯史晉乘侯牧一也其鴻名大徳在晉則顧府君祕祕子眾陸玩陸納謝安謝萬王羲之坦之獻之在宋則謝莊張永褚彥回在齊則王僧虔在梁則柳惲張謖在陳則吳明徹在隋則李徳林國朝則周擇從令聞也顏魯公忠烈也袁給事髙讜正也劉員外全白文翰也洎於�大夫作塘貯水漑田三千頃今使君辭唐景皇帝七代孫先公尙書先公大夫奕葉之勛有功於民公實嗣之孔悝銘鼎天下大器天王褒拔於公陟襄陽節度李公陟當道觀察統諸道鹽鐵轉運二牧旣陟惟公盤桓鴻鵠不飛飛卽摩漢其逋者復其危者安其憂者泰所謂善緝於是拓郛耰萊就便除害政之餘力作銷暑樓於南端復亭署於白蘋洲聿興廢土光明敞豁湧出漢谷其舊記吏部李侍郎紵撰其圖經竟陵陸鴻漸撰使君命況總兩家之說俶落晉宋訖於我唐凡一百九十七人及歷代良二千石儀形略也鋪張屋壁設作存勸竦神告人脊秋不朽之義也貞元五年十二月哉生魄華陽山人顧況書

黃州謝上表

宋王禹偁乍離近侍猶忝專城循省尢違彌深感泣伏以黃州地連云夢城倚大江唐時版籍二萬家稅錢三萬貫今人戶不滿一萬稅錢止及六千𨿽久樂升平尙未臻富庶永言養活亦藉循良如臣庸愚曷副憂寄謹當勤求人瘼遵奉詔條窒塞嚚訟之民束縛憸猾之吏敢言課最庶免曠遺況當求理之朝必爲無言之政伏念臣叨司帝誥又歷周星旣不曾上殿求見天顏又不曾拜章論列時事入直閉閣待制退朝則杜門讀書𨿽每日起居實經年抱疾不敢求假恐煩醫官自後忝預史臣同修實錄晝夜不捨寢食殆忘已盡建隆四年見成一十七卷𨿽然未經進禦自謂小有可觀忽坐流言不容絕筆夫讒謗之口聖賢難逃周公爲鴟鴞之詩仲尼有桓魋之嘆蓋行髙於人則人所忌名出於眾則眾所排自古及今鮮不如此伏望皇帝陛下雷霆霽怒日月回光鑑曾參之殺人稍寬投杼察顏回之盜或出如簧未令君子之道消惟賴聖人之在上況臣孤貧無援文雅修身不省附麗權臣秪是遭逢先帝但以心無苟合性昧隨時出一言不愧於神明議一事必歸於正直慍於羣小誠有謗詞謀及卿士豈無公論以至兩朝掌誥四任詞臣紫垣最忝於舊人白首不離於郎署以微臣之行已遇陛下之至公久當辯明未敢伸理今則上國千里長淮一隅𨿽云守土之榮未免謫居之嘆霜催風貶芝蘭之性終香日遠天髙葵藿之心未死仰望旒扆不勝涕洟

汝州謝上表

楊億沈屙初釋寵寄薦臻祗命惟寅飭裝靡暇初臨郡合獲見吏民揣己若驚戴恩罔措伏念臣本由單弱特�方愚以童刻之微能際帝圖之亨會驟參綸掖獲艸芝函屬以堯徳彌文漢辭爾雅云章有爛諒黼黻以何施天律惟精亦哇咬之罔棄居常摩厲徒益空疏俄踐內庭預司密命值皇闈之有慶扈淸蹕以多歡窺云瑞於封中聽棹歌於汾曲四巡第頌誠辯麗之絕聞二豎興妖致冥頑之坐遘偶嬰沈痼遂劇支離因請急以歸寧遽迷魂而不復率由蹇否自抵困窮矧以蕞爾之軀煢然去職羈孤至甚毀嫉居多嘖有煩言實盈庭之可畏豁然大度終如地以見容比及跧平果蒙齒敍此蓋尊號皇帝陛下仁深慘怛徳茂欽明軫舊故以興懷俾肖翹之遂性特加采錄令獲便安伏況臨汝舊邦陪京近輔姬文之化所及首載聲詩地官之籍攸分實繁兵賦士多巖險民或惰遊置使劭農抑惟令典分條察俗蓋有新書臣亦夙侍凝嚴僭窺律度敢忘瘁盡以奉化成然念臣早以斷斷之薄材獲齒振振之近列典司訓誥就望威顏讀銘字於湯盤時瞻景式載史言於董筆獲次舊聞舛命遘屯榮階絕迹酒泉素願敢望於生歸麗正殘編幾成於死恨今者星畿接畛竹使長人預方國之頒書�天臺之布憲水深土厚足養於稿骸晝訪夕修冀無於秕政親末光而彌阻感再造以難勝

成都府新建漢文翁祠堂碑

宋祁蜀之廟食千五百年不絕者秦李公冰漢文公翁兩祠而已冰爲蜀鑿離堆逐悍水以漑所及常無旱年西人徳之因言冰身與水怪斗鬥不勝死自是江無暴流蛟蜃怖藏人恬以生故侈大房殿歲擊羊豕雉魚伐鼓嘯鑰傾數十州之人人得侍祠奔走鼓舞以娛悅神祝已傳嘏而後敢安翁之治蜀開學校以詩書教人澡熨故俗長長少少親親尊尊百姓順賴其後司馬相如王褒揚雄以文章倡張寬以博聞顯嚴遵李仲元以有道稱何武入爲三公漢家號令典章赫然與三代等蜀有儒自公始班固言之旣詳初公爲禮殿以捨孔子及七十二子之像殿右廡作石室捨公像於中晚漢學焚有守曰髙朕能興完之後人又作朕像進偶公室歲時長吏率掾屬諸生奉豆饔醪薦之於前虔跽謹潔一再奠而退辭無敢不信焉冰以功公以徳功易見徳難知故祀𨿽偕而優狹異焉嘉佑二年予知益州往款公祠至則區位湫逼埃蝕垢蒙不稱所聞大懼禮益懈忽神弗臨享其明年乃占學宮之西攻位鳩工弗亟弗遲作堂三楹張左右序及獻廡大抵若干間布尋以度堂累常以度廷疏�以快顯壯闔以嚴閉采有丹靑陛有級夷瓦密棟彊若棘若飛乃肖公像於宇間繪相如等於東西壁本古學之復莫若朕本今學之盛莫若樞密直學士蔣公堂故繪二公於其間皆配祠焉於是擇日告成於神揖而升簠斝果湆脯修紛羅而有容可以告虔趨而降罍鐏巾洗席燎並施而不慁可以盡儀相者循循任者舒舒禮生於嚴廣靈妥於間寂故也噫自公之來蜀之人自視若鄒魯宋興名臣巨公踵相建於朝先帝時巨猾再作亂弄庫兵爭劍閣是時蜀豪英無一污賊者羣頑愁窘不容喘而滅非人好忠家知孝使然耶所使然者不自公歟傳曰非此族也不在祀典公在之矣則是祠之作願自予而古無俾壞息云祠之興同尙之賢則轉運使趙抃及提點刑獄使者凡三人贊輔之勤自通判軍州事祝諮以降六人營董之勞自兵馬都監毛永保而下二人咸書象於西廂列官裏於石室銘曰公二千石兮守大邦冠峨峨兮紱斯皇出有瑞節兮車騎羅石室孔卑兮人謂何新堂翼兮樂耽耽庭廣直兮序巖巖吏奉承兮不嘩神來格兮此其家儼羣賢兮並陳公所教兮如其仁庖魚挺兮俎肉鮮神來享兮憺冤延公教在人兮無有頗蜀賢不乏兮才日多俗祥順兮孝慈公祀百世兮庸可知

睦州謝上表

範仲淹獻言罪大輒效命於鴻毛宥過思寬迥回光於白日事君無遠爲郡甚榮恭惟皇帝陛下天徳淸明海度淵默撫羣龍以宅吉念六馬而懷驚臨軒以來側席不暇思啟心沃心之道獎危言危行之臣萬咸歡元門無壅臣腐儒多昧立誠本孤謂古人之道可行謂明主之恩必報而況首膺聖選擢預諫司時招折足之憂介立犯顏之地當念補過豈堪循默昨聞中宮搖動外議喧騰以禁庭徳教之尊非小故可廢以宗廟祭祀之主非大過不移初傳入道之言則臣遽上封章乞寢誕告次聞降妃之說則臣相率伏閣冀回上心議方變更言亦翻覆臣非不知逆龍鱗者掇齏粉之患忤天威者負雷霆之誅理或當言死無所避蓋以前古廢後之朝未嘗致福漢武帝以巫蠱事起遽廢陳后宮中殺戮三百餘人後因巫蠱之災延及儲貳至宣帝時有霍光妻者殺許後而立其女霍氏之釁遽爲赤族又成帝廢許後�詛之罪乃立飛燕姊妹�甚於前六宮嗣息盡爲屠害至哀帝時理之卽皆自殺西漢之祚由此傾微魏文帝寵立郭妃譖殺甄后被髮塞口而葬終有反報之殃後周以鹵庭不典髙後爲尼危辱之朝不復可法唐髙宗以王皇后無子而廢武昭儀有子而立旣而摧毀宗廟成竊號之妖是皆寵衰則易搖寵深則易立後來之禍一一不善臣慮及幾微詞乃切直乞存皇后位號安於別宮暫絕朝請選有年徳夫人數員朝夕勸導左右輔翼俟其遷悔復於宮闈杜中外覬望之心全聖明始終之徳且黔首億萬戴陛下如天皇族千百倚陛下如山莫不𨿽休勿休日愼一日外采納於五諫內彌縫於萬機而況有犯無隱人臣之常面折廷諍國朝之盛有闕卽補何用不臧然後上下同心致君親如堯舜中外有道躋民俗於羲皇將安可久之基心杜未然之釁上方虛受下敢曲從旣竭一心豈逃三黜伏蒙陛下皇明委照洪覆兼包贖以嚴誅授以優寄郡部𨿽小風土未殊靜臨水木之華燕處江湖之上但以肺疾�久藥石鮮功喘息奔衝精意牢落惟賴髙明之鑑不投遐遠之方抱疾於玆爲醫尙可苟天命之勿損實聖造之無窮樂道忘憂雅對江山之助含忠履潔敢移金石之心

曹�叔充天章閣待制知福州制蔡襄朕念善爲維持之策者運天下如臂使指欲其大小相臨而威令必達故也東南之郡長樂都會表山環海地險而遠八州生眾系乎總帥非有幹明之資能辦吾事者不可以遣具官曹�叔智力精敏應機必決薦更器任籍有聲稱將漕益部還貳計省而猥繁之務罔不給肅今屬以方面之重寵以延閣之華爾其繕除兵械補完城堞懷綏困窮剪遏凶猾使吾人無愁苦之嘆朝家有剸倚之賴朕志惟是爾儀圖之

重遠

蘇洵武王不泄邇不忘遠仁矣乎非仁也勢也天下之勢猶一身一身之中手足病於外則腹心爲之深思靜慮於內而求其所以療之之術腹心病於內則手足爲之奔掉於外而求其所以療之之物腹心手足之相救非待仁而後然吾故曰武王之不泄邇不忘遠非仁也勢也勢如此其急而古之君獨武王然者何也人皆知一身之勢而武王知天下之勢也夫不知一身之勢者一身危而不知天下之勢者天下不危乎哉秦之保關中自以爲子孫萬世帝王之業而陳勝吳廣乃楚人也由此觀之天下之勢遠近如一然以吾言之近之可憂未若遠之可憂之深也近之官吏賢耶民譽之歌之不賢耶譏之謗之譽歌譏謗者眾則必傳傳則必達於朝廷是官吏之賢否易知也一夫不獲其所訴之刺史刺史不問則裹糧走京師緩不過旬月撾鼓叫號而有司不得不省矣是民有冤易訴也吏之賢否易知而民之冤易訴亂何從始耶遠方之民𨿽使盜跖爲之郡守檮杌饕餮爲之縣令郡縣之民羣嘲而聚罵者𨿽千百爲輩朝廷不知也白日執人於市誣以殺人𨿽其兄弟妻子聞之亦不過訴之刺史不幸而刺史又抑之則死且無告矣彼見郡守縣令據案執筆吏卒旁列箠械滿前駭然而喪膽矣則其謂京師天子所居者當復如何而又行數千里費且百萬富者尙或難之而貧者又何能乎故其民常多怨而易動吾故曰近之可憂未若遠之可憂之深也國家分十七路河朔陜右廣南川峽實爲要區河朔陜右二鹵之防而中國之所恃以安廣南川峽貨財之源而河朔陜右之所恃以全其勢之輕重何如哉曩者北胡驕恣西寇悖叛河朔陜右尢所加卹一郡守一縣令未嘗不擇至於廣南川峽則例以爲遠官審官差除取具臨時竄謫量移往往而至凡朝廷稍所優異者不復官之廣南川峽而其人亦以廣南川峽之官爲失職庸人無所歸故常聚於此嗚呼知河朔陜右之可重而不知河朔陜右之所恃以全之尢不可輕是欲富其倉而蕪其田倉不可得而富也矧其地控制南夷氐蠻最爲要害土之所產又極富夥明珠人貝紈錦布帛皆極精好陸負水載出境而其利百倍然而關譏門徵僦雇之費非百姓私力所能辦故貪官專其利而齊民受其病不招權不鬻獄者世俗遂指以爲廉吏矣而招權鬻獄者又豈盡無嗚呼吏不能皆廉而廉者又止如此是斯民不得一日安也方今賦取日重科斂日煩罷獘之民不任官吏復有所規求於其間矣淳化中李順竊發於蜀州郡數十望風奔潰近者智髙亂廣南乘勝取九城如反掌國家設城池養士卒蓄器械儲米粟以爲戰守備而凶豎一起若涉無人之境者吏不肖也今夫以一身任一方之責者莫若漕刑廣南川峽旣爲天下要區而其中之郡縣又有爲廣南川峽之要區者其牧宰之賢否實一方所以安危幸而賢則已其戕民黷貨的然有罪可誅者漕刑固亦得以舉劾若夫庸陋巽懦不才而無過者漕刑𨿽賢明其勢不得易置此猶敝車躄馬而求僕夫之善禦也郡縣有敗事不以責漕刑則不可責之則彼必曰敗事者某所治某所者某人也吾將何所歸罪故莫若使漕刑自舉其人而任之他日有敗事則謂之曰爾謂此人堪此職也今不堪此職是爾欺我也責有所任罪無所逃然而擇之得其人者蓋寡矣其餘郡縣𨿽非一方之所以安危者亦當詔審官俾勿輕授贓吏冗流勿措其間則民𨿽在千里外無異於處畿甸中矣

郡守部藝文二

江寧府謝上表

宋王安石稽違詔令經涉歲時先帝登遐旣不獲奔馳道路陛下卽位又未嘗瞻望闕廷所憂後至之刑誅敢冀就加於官使𨿽知黽勉尙懼顚隮蓋聞因任以責羣材厚省以通眾志厥或抱能而可用則𨿽負疾而見容如臣者逮侍先朝叨官外制惓惓許國𨿽有愚忠役役隨人但屍榮祿銜哀去位嬰疹彌年望絕龍光分投冗散伏遇皇帝陛下紹膺尊極俯燭幽微延之以三節之嚴付之以十城之重比緣禋祀特有褒封申命曲加因郵並賜惟是土風之美素無犴獄之煩久寄托於丘墳粗諳知其閭裏念𨿽閉合殆弗廢於承流以比造朝或未妨於養疾矧恩勤之已迫且遜避之不容敢不少嘗體力之所任祗奉詔條而爲治冀逃大戾仰稱殊私

蘄州謝上表

呂誨三諫則逃敢隳大節一麾出守誠自寬恩舉族均榮畢身知愧伏念臣戇冥所賦忠朴是存篤於愛君惟知盡道向議稱親之禮屢形繼統之言豈期佐佑之臣首違經義遂啟異同之論上惑宸聰曁頒慈壽之手書仍用定陶之故事朋姦之眾蓋希宏博之要榮致主之謀不恥哀桓之亂制業𨿽已具理有未安臣忝備憲司正當言責旣不能排斥邪佞將何以振肅紀綱心匪石以徒堅力回天而莫得容身隳職公議何逃拒詔去官萬死寧贖而賴陛下至明委照全度兼容屬當求治之初務廣納忠之益言𨿽忤旨察其所向之誠罪不主名施以惟輕之典授符淮甸畫壤江壖魚稻之饒實惟紓緩民社之重獲展勤勞天幸叢來國恩彌渥退思補過愈精夙夜之虔知無不爲更勵始終之節仰酬洪造誓竭顓愚

左藏庫副使純昱可權知廉州制劉攽合浦之地古爲珠官琦珍所聚掌握致富宜得廉吏爲之守長且蠻蜑荒遠難馴易擾非夫武壯智略不能鎭服以是數者推擇用汝祗蒞恩寵益思善效

越州謝上表

元絳易帥嶠南方深危懼分符浙右特荷保全仰服恩章惟知感涕伏念臣習知忠誼竊慕功名歷事三朝行將四紀向自北垂之漕就更南粵之麾蒙臨遣以丁寧敢遑安而畱滯載驅長陸甫及半塗忽聞羽檄之音謂有龍編之警橫水明光之甲得自虛聲雲中赤白之囊倡爲危事邊萌擾動朝聽震驚況在守臣敢愆奔命風馳南海已久見於吏民日遠長安蓋未聞於章奏仰煩宵旰咨及臣鄰謂護塞之急人且擇才而代戍驅車萬里虛出玉關之門乘駟一麾幸至會稽之邸尙兼方面彌畏人言此蓋伏遇陛下法道曲全等天丕冒以臣更事綿久備歷四方之勤知臣立朝最孤迥無一介之助渙然休命付畀價藩臣敢不訓旅以嚴安民以靜庶希樂易之治仰補熙隆之時銜賜不貲論生曷補

定州謝上表

呂公著屍榮右府無俾廟算之奇假守中山復當閫制之重戴恩爲懼虔命以行遄屆郡封恪宣條詔伏念臣降才薄植性懦愚學術不足以稽五謀之疑識慮不足以籌千里之勝特以百年舊族荷累聖不貲之恩一介微軀辱上主非常之遇寅緣寵渥更踐淸華晚收疏外之孤蹤擢贊微幾之要務奉天光而咫尺被聖誨之丁寧謂臣世服近僚有均休共戚之義察臣傍無厚援絕背公死黨之嫌曲示優容俾思報效顧駑鉛之難彊嗟蒲柳之易衰久預枋司積有妨賢之畏洊祈麾寄更圖陳力之方伏遇皇帝陛下體虛靜以儲神極髙明而盡下俯矜素悃特霈兪音惟定武之奧區據朔陲之重地尙叨付委靡卽棄捐仍進敍於文階且兼華於祕殿並將厚意增賁舊臣況臣夙侍軒墀實司樞管凡治軍經武之要洎守塞禦戎之宜日炙睿謀備觀宸斷逮玆臨遣得以遵承謹當細大必躬夙宵彌勵進不敢希功而生事退不敢弛備以曠官期不玷於誤知庶少酬於鴻施

安州謝上表

滕甫屢致人言固宜竄殛曲蒙天造尙賜保全𨿽易守符仍叨善地土民純秀幾同廣魯之流風裏俗歡康正值元丰之樂歲安閒事簡屍素爲慚伏念臣本以愚儒出逢眞聖首蒙國士之遇最在眾人之先便欲碎首以酬恩未知死所故嘗指心而自誓惟有天知況事任旣已徧更在人情寧不愛惜豈有固爲緩縱自取顚隮惟日月之至明亮肺肝而必照矜憐舊物收置近藩而朝廷難廢於公言故君父特存於大體稍從遠外終不棄捐顧臣何人受恩若此此蓋伏遇皇帝陛下神聖徧物淸明在躬化覃無外之封疆仁及何知之艸木況臣累更器使粗效愚衷眷此遺簪嘗辱提之末譬之行葦更收踐履之餘臣敢不祗奉簡書服勤吏役𨿽桑楡之昃景將逼暮年而犬馬之微誠猶思後效

楊繪可知徐州制

蘇軾士有拙於謀身而巧於治民疏於防患而密於慮國其自爲計則過矣而朕何疾焉先帝龍興首擢用爾置之臺諫以直諒聞言𨿽無功效於今日簡易輕信失之匪人坐廢十年陶然自得詩人所謂豈弟君子者繪庶幾焉彭城大邦吾股肱郡政成民悅服不汝忘

李承之知靑州制

前人朕東望齊魯之國河岱之間沃野千里生齒億萬商農阜通儒俠雜居可以大度長者服難以細謹法吏治也具官李承之生於甲族世爲名臣屢試有勞所見者大肆予命汝尹玆東土昔曹參爲齊問治於其師蓋公曰治道貴淸靜而民自定汝師其言則予汝嘉

蔣之奇天章閣待制知潭州制

前人三後在上遺文在下炳若云漢昭回於天乃眷藏書之府因爲育材之地爰登秀傑以備顧問𨿽持節出使剖符分憂一掛名於其間遂增重於所蒞且使民見侍從之出知朝廷之念遠也具官蔣之奇少以異材輔之博學藝而從政敏而有功使之治劇於一方固當坐嘯以終日勿謂湖湘之遠在余庭戶之間務安斯民以稱朕意

李南公知滄州穆珣知廬州王子韶知壽州趙

揚知潤州制

前人刺史秩六百石以按列郡而治行卓然乃以二千石爲郡守昔以責人者今以自責則物被其惠民無間言爾等皆嘗奉使督察官吏公明之稱達於朕聽董制江淮控臨河海任亦重矣益勉之無使風采減於平昔

蔡確攺知安州制

蘇轍朕體貌大臣務全終始有善則藩飾褒顯以風勵天下有過則遷就諱避以曲全舊恩至於用法蓋不得已具官蔡確早以才力奮於下寮旋蒙器使致位元宰弟碩不類貪冒有素而溺於私愛以廢公議曲從舉吏之請遂成黷貨之辜其驕奢淫縱之狀理無不知而涵養蒙蔽之甚殆非體國致煩言之並作𨿽欲宥而不能黜守小邦仍褫舊職往自循省尙體至恩

郭逵自致仕起知潞州制

前人秦伯復用孟明是以能霸蜀人亟誅馬謖終亦無功朕周於用人篤於求舊𨿽設干羽以懷柔異類而聽鞞鼓則無忘將臣豈其舊勛久廢不用具官郭逵蚤學弓劍晚通詩書勇而有謀整且能暇威名懾於西鄙柄任及於中樞南伐無成嗟伏波之遂棄退居能飯知廉頗之未衰擢從解組之餘復寄長民之任過而能攺豈一眚之足云窮當益堅或來功之可冀勉於圖報以稱異恩

謝靑州到任表

劉摯東方大國莫如鄆靑愚臣何人繼命帥守蒞官玆始揣己不遑伏念臣器縕至疏智靈弗競遭會繼明之始越膺共政之圖三府空逮於六期千慮蔑聞於一得𨿽進退必由其道常願學乎聖人而功烈如此其卑終難收於士論寬典刑於司敗假丘壠之便藩報政稽期實愧三年之魯攺符易地猶叨四履之齊惟時東秦號一都會士知禮義境控海山厥民富饒少敓攘之舊習其俗舒緩有平易之餘風謹於承流可以無事曾是愚之品獲塵寄委之優此蓋伏遇皇帝陛下幹健而粹純丰中而光大沈幾以通變化定鑑以禦妍媸人無遐遺材以器使臣敢不振厲衰境激昂至恩簡禮去煩稍究前修之治推仁宣澤庶求遠俗之安儻集涓微仰酬覆燾

戶部副使太常少卿燕度可右諫議大夫知潭

州制

鄭獬湖湘之南溪蠻剽悍而易擾阹而馴之則亦弭伏望其失禦遂出而嚙邊其禍亦不細得無肅乂廉治之帥爲之良牧者哉以爾具官燕度醇明忠厚通於世務更薦要劇芒刃愈出俾副大農厥功茂焉宜加賜諫議大夫魚符犀節往甸南服內以惠斯民外以柔殊俗朕方端扆面朝以遲爾之奏課矣

範育直龍圖閣知秦州制

錢勰古者不以勇猛爲邊貴謀而賤戰故國家妙選耆儒顓付方鎭外以訓齊戎旅而內以息安元元用此道也具官範育才猷智略夙膺器任邊眾揆材往臨帥閫夫新秦奧區控扼汧隴綏懷夷落應援新邦無以久安而忘備豫祗膺休顯益思報稱

陜西運副呂大忠知陜府制

曾朕於用人不盡其力不奪其志均其勞佚欲臣下悅而知勸也爾以材諝久勤於外自陜以西兵食所賴而屢以疾告自請方州甘棠之郊姑遂爾欲坐嘯臥治安其土風庶幾少休毋忘忠報

知洪州熊本知越州制

前人會稽西阻浙河東漸於海有陂湖灌漑之利故歲多順成有絲枲魚鹽之饒故俗重犯法獄訟稀簡土風和平置守牧人此爲樂國具官熊本詞學起家果藝從政南官西掖試用有聲番禺豫章循行可紀因爾能效委玆重寄環地千里提封七州兵籍賦輿莫不兼總名聯侍從之列身寄牛斗之間是爲寵榮益務報稱

陳州謝上表

前人初緣細故輒丐徙州繼露危誠復求易地圖報未伸於萬一冒煩已至於再三自非仁恕之朝當在譴訶之域聖恩甚厚私願弗違視太守之章孱愚知幸望長安之日感涕難勝伏念臣托勢至孤叨榮過重謀身寡術易致於人非竊祿無功難逃於鬼瞰材微命舛福薄災深方祗歷下之行忽遘漳濱之疾顧筋骸之素憊困藥石之交攻气屬如絲識幾去幹已分身歸於厚夜不圖天假於餘生恍如夢寐之初回憯若酲醲之未解神明雕耗形體支離念官守之尙遙迫王程之有限內省羸之質豈堪撼頓之勞非敢自愛於疲癃實懼仰慚於任使幸修門之在望恃延合之見收叫閽自言伏質俟罪蓋疾痛之加者呼父母而是訴精誠之至者動金石而非難果上惻於淵衷俾曲從於私便維玆藩輔密邇京師事簡民淳首被朝廷之化裏安戶佚稀聞枹鼓之音顧臣何人獲此善地可覬康寧之福皆緣覆護之恩矧常守於是邦有相望之仲氏流風未遠故事可詢重念臣昨守汝陰亦隸畿右始引小嫌而求避出於慮患之太周終明大體而復還良以至公之在上銘心敢怠粉骨難酬此蓋伏遇皇帝陛下聰明燭於下微而隆寬盡下威徳加於九有而內恕及人篤遺簪墜屨之仁推藏疾納污之誼太皇太后陛下處奧室之中而周知萬事據崇髙之勢而洞照羣情常懷大徳之好生不忍匹夫之失所憫臣忝陪侍從之末察臣實嬰沈瘵之餘假借寵靈安全孤朽臣敢不體上之慈而哀矜示下念己之病而綏養斯民庶收塵露之微少答乾坤之施

徐州謝上表

前人懷章去國不啻三年荷�入朝未淹百日復棲遲於民社驟違遠於闕庭迫義理之當然豈人情之所願竊念臣稟性固陋承學迂疏懷是古之至愚抱守官之獨見豈特難堪於世用固已不善於身謀昨者召自畱都處之宗伯屬郊丘之肇祀議天地之經祠執禮𨿽明趣時則戾已行之令豈孤論之能回不韙之誅敢偸安而苟免旋抗章而請�蒙易地以示恩繼露微衷復頒溫詔終賴乾坤之造曲成犬馬之私假以使符置之善地循行閭裏固多魚稻之饒周覽山川頗有江湖之趣夫何孤蹇獲此便安此蓋伏遇皇帝陛下寬裕有容包函徧覆將以招致芻蕘之論是用特寬斧鉞之威伏惟恩慈豈易報稱臣𨿽在外義不忘君況仰賴於皇明忍自愆於素守深念長人之寄知無不爲益堅許國之誠死而後已

宣州謝上表

前人信而後諫愧無平仲之言罪不容誅誤脫成湯之网屈嚴科而賦命畀善地以寧親聖澤隆寬自古未有愚心感激欲報何從伏念臣蔽蒙之人迂闊於事以直道爲敬天之實以詭情爲駭俗之非殺其身有益於君行之無悔見其利不顧其義死莫敢爲知萬折而必東故三已而無慍汲黯之戇寧免世嫌子文之忠蓋出天性切服兩宮之知遇稍希八彥之激昂故有橫逆之來曾無左右之助口欲淸而愈濁外無正而不行獨傷忠敬之難明亟比欺誣之重坐旣免投於荒裔仍擇處於近藩風俗休戚在所漸摩朝夕旨甘得其順適道固隆於善貸恩尢著於曲成此蓋伏遇皇帝陛下聽徳惟聰使臣以禮兼洪覆無私之運均大明徧照之神謂好言利病者有區區憂國之心謂不事權貴者非汲汲謀身之輩方免官而從眾竟薄責以勸忠臣敢不敬體惠慈退加修省凡正心而誠意必明辧而篤行金石可磨底愼子臧之達節死生不變庶幾徐邈之有常殫夙夜治民之勞全始終報上之志

辭免知靜江府狀一

朱熹右熹十二月十九日準尙書省札子奉聖旨除知靜江府熹聞命震驚竊自惟念孤賤寒遠碌碌無聞伏自聖主臨禦於今累年又未嘗得羣下士仰望日月之光而聖恩龐鴻不間幽隱擢自閒散付以名藩在熹感激誠無以諭謹以卽時望闕謝恩訖再念熹性本至愚學無所就自其少日已不如人矧今衰殘寧復有用又況靜江守臣實兼帥司職事有數千里邊面軍民之寄舉措得失所系不輕自度無能決難冒處加以所患腳气之疾作止不常春夏二時尢難將攝萬一前路發動卻致稽畱朝命在熹愚分尢所未安欲望朝廷特賜敷奏寢罷已降指揮令熹依舊宮觀實爲大幸謹具狀申尙書省伏候鈞旨

與宰執札子

前人熹輒有危懇仰叩公朝熹伏準省札恭奉聖旨除知靜江府事區區感激蓋不勝言顧以罪戾之餘疾病沈痼不堪任使而內自揆度迂疏悖謬又非邊將之才實不敢冒當重寄以累君相知人之名輒具公狀申省辭免欲望某官特賜省覽曲爲開陳許其遜避以安愚分熹冒瀆威尊不勝惶恐戰栗之至

辭免知靜江府狀二

前人右熹正月二十三日準正月七日尙書省札子以熹辭免知靜江府恩命正月六日奉聖旨不許辭免依己降指揮疾速之任熹聞命震驚隕越無地竊伏思念罪戾孤蹤誤蒙收用命輕恩重感激難勝向使自量粗能供事豈敢輒有辭避以速刑誅實以材質凡庸識慮淺暗向來假守支郡非有繁難然猶不能審度時宜以致上誤朝聽𨿽幸曲蒙寬貸獲免譴訶然而內自省循未忘憂懼以故前年蒙恩將漕湖南尙且不敢拜受況今除授實專西南一面軍政邊防之寄責任至重非它帥比則熹又安敢冒受而不辭哉前狀所陳懇切詳盡不謂未蒙照察申命益嚴熹𨿽至愚亦豈不知微賤之臣分義有守不當再有煩瀆然反復以思區區所言非止自爲身計實恐邊境事宜或有緩急全賴帥臣區處鎭壓而熹乖繆妄發又復如前必將有以仰貽國家南顧之憂者非細事也是敢昧死復有陳述至於憂悴蚤衰足疾時作目昏耳重心气短乏凡此種種於熹私計有不便者則皆不敢言矣伏惟朝廷曲垂矜憫再爲開陳收回誤恩俾還舊秩熹不勝祈懇感激俯伏俟命之至謹具狀申尙書省伏候鈞旨

與宰執札子

前人熹輒布誠懇仰叩公朝熹昨具狀辭免知靜江府恩命今準省札備奉聖旨未賜允兪聞命憂懼莫知所措然區區愚慮猶有未能已者已再具狀申尙書省伏乞丞相少保國公參政相公詳賜省覽曲爲開陳收回誤恩復畀祠祿千萬幸甚千萬幸甚

池州到任謝上表

王十朋失職中司黜官小郡尙分符竹初見吏民咎大罰輕感深涕隕伏念臣起身寒苦淑學淺疏自甘窮老於布韋執謂冒榮於軒冕越從冗散親被簡知璧水道山提攜羣彥綸垣瑣闥接武近班皆席上待問之珍非柱後惠文之用忽蒙宸筆俾總臺綱義不苟辭輒奮蜉蝣之力志慚無勇亟聞鷹隼之呼矧惟聖主之難遭亦恃孤忠之可察封章上達遂忘白簡之猜嫌負罪左遷猶得朱轓之賁飾涵容厚矣報稱缺然伏遇陛下湛恩洪垂聽寬裕執用賞用刑之要權使功使過之宜是致孱庸未從遠斥臣敢不布宣徳意撫養編氓影落江湖踽踽自憐於去國夢追鵷鷺區區常念於愛君必誓糜捐仰酬覆幬

以奉祠再除知泉州到任謝表眞徳秀奉祠居裏每勤北極之瞻進職守藩復添南州之寄甫臨舊服恪布寬條臣聞天道至仁風霆無竟日之怒聖君大度山林鮮終棄之才韓安國起於徒中柳宗元用於貶所皆爲長史蓋值明時微臣乏漢唐二子之能陛下守祖宗萬年之法昨者金華之入侍溫然玉色之下詢曷嘗因諫以罪人自愧格君之無術方抨彈交上獨亮狄山之愚迨渥宥一頒盡洗元城之玷何嗇於議罰而樂於用恩庸見九重之本心不忍一眚而棄物旣班次對又秩殊廷沒齒飯疏夫亦奚憾建牙作屏則匪所期敢圖朱轓皂蓋之華仍蒞紫帽淸源之境念昔先帝付臣此州玩愒三年不聞善最侵尋半世復見遺民屬當公私雕獘之餘不勝上下煎熬之急七邑而二爲煨燼十室而九乏蓋藏禁旅云屯軍餉每難於宿飽宗藩日茂俸緡半出於鑿空自省迂疏苦爲經理幸遇陛下道心淵靜徳性昭融不以諛說爲愛君故略臣疇昔批鱗之譴不以聚斂爲體國故取臣平時求牧之長畀以舊封責其來效臣昔猶將父今獨攜孥祿弗逮於養親志惟專於報上拊摩瘡痏冀邦人生意之復還培漑本根爲聖朝元气之一助

回吉州陳守啟

文天祥分牧龍藩此非子坐退耕鶴隴乃得公書紛六轡之光華亶一廛之榮寵某官照人白雪有腳陽春蒙福凡十萬家民歌載路薦人至二千石相譜滿門籍甚噓枯居然起廢某豈堪作吏眞足爲氓倘一壑之無他維五云之在上吟詩自樂退求元亮之心設榻相看徒感陳蕃之意�陳不敏摧謝未央

鄂州謝上表

張商英布宣溫詔開諭遠民𨿽湖山千里之間如酺醵一堂之上聽歡聲之相告慚共理之非良伏以旁接九江前臨七澤地遐而陋俗魯以愚𨿽有沈冤莫能往訴至於極病祇自悲吟蒙被皇明申頒徳意所謂率科嚴重鉤考碎煩方田擾安業之農圜土聚徙鄕之惡省租紐折公帑貪求學校驅迫者或違其孝養之心保伍追呼者或失於耕桑之候寺觀掊繕營之費東南配漕挽之舟抑認香鹽彊招卒伍文移速於星火追捕徧於閭裏百端紛更一切蠲罷可謂崇寧之孝治眞爲紹述之聖功而臣初效外官恭承嘉命惟憂疲懦未克推行豈有設施可圖報稱有君如此碎首以之此蓋伏遇皇帝陛下誠實應天典常師古王路以平其好惡道樞以會其是非察臣於元佑之間未嘗干預憐臣於元符之末首被擠排一洗刑書再還仕籍退循衰晚虛辱寵榮辟穀畱侯歸休有素據鞍馬援進取何堪誓堅忠孝之心永保初終之節

越州謝上表

沈文通以親爲請得郡甚優越去宮庭介居江海就職之始撫心弗寧伏念臣本諸生知守前緒親逢文治之盛冒塵科選之榮擢躋儒林遂執史筆學不足以達治亂於顧問實難文不能以通古今於述作何有誤出聖朝之遇進登侍從之塗黽勉備官逡巡待罪𨿽大恩未報豈敢便安其身顧私養弗充不勝進退之迫輒以誠乞旣玆奠居幸溢於涯感無以諭此蓋伏遇尊號皇帝陛下天地之徳覆載而無所不容日月之明照臨而無所不曁故臣得遂其犬馬之志安於藩翰之間況玆爲州自昔建國連帶數郡之廣總齊萬兵之權有可以爲當無所苟尙寬東顧之慮少獲萬分之心

謝除知忠州表

楊紱圭窬屏迹已甘四壁之空玉陛流恩遽錫一麾之寵𨿽元化不遺於微小而大明必照於幽深局地莫遑戴天有感伏念臣性姿朴陋才識凡庸謬叨世賞之延獲綴官聯之末窮邊絕塞奔走一生沐雨櫛風辛勤萬狀固低回之已久必操守之弗渝但知潔己以奉公惟務愛民而束吏未嘗枉道將以徇人任勢利之見嗤豈君親之忍負自安有命皆付無心四載縣封精力盡於此矣兩丞郡政艱難皆備嘗之身𨿽困而志益堅家𨿽貧而節愈勵方厄窮於蝸捨敢妄意於虎符矧此南賨控夫右蜀儼唐臣之前烈枕夔子之上流仰壽皇拔擢之公逢聖主繼承之盛乃捐重寄以畀下愚伏遇陛下祗服禹功欽承舜徳本一道以相守爰奉睿謀資共理之惟良用安遠服致令疏賤誤玷選掄臣敢不恪守孤忠仰酬洪造豈止躡四賢之後無愧面顏庶幾奉三峽之間咸歌徳意

瀘州到任謝表

王卿用肅將隆旨甫拜明綸易畀左符亟奉新渥念循墻而莫避豈出幕之敢辭揣分逾涯撫躬增惕伏念臣行能無取牧禦非長三守塞垣迄無善狀再瞻天闕忽冒親除惟梓部之奧區以瀘州爲重鎭地控雲南之六詔疆連井絡之三邊𨿽鳥言夷面久被於文明然狼子野心每虞於猾夏𨿽羈維之有道在震疊以先聲蓋徳不足則無以服人而智不周則艱於虞敵孔明心戰不專兵戰之勞徳裕捍邊悉本籌邊之效得人爲貴從古而然繄閫寄以非輕豈臣愚之所及伏遇陛下曲成萬物器使羣工謂太醫以折臂爲良嘗諸疾苦而剛劑匪養生之具或用膏粱致此孱庸亦預推擇臣敢不懷威是本明信自將不求赫赫之名自爲身計第守平平之策庶答上恩

知榮州謝表

李劉佐黔巫之東鄙將及代瓜守巴僰之南安濫叨符竹出幕十年之未久循墻三命之惟共冒象馬以牽江跨犍以入境皆知聖主淸衷之一視故令愚臣白首以重來伏念臣殖學拙疏賦才膚淺耗精神於場屋得弗償勞疲筋力於塵埃衰不待老頃緣政府遂總成均韓愈補眞奚益茫茫之墜鄭虔轗軻難陪衮衮之登久去國以奉祠辱起家而貳郡敢意三刀之夢蜀復令五月而渡瀘維今榮隱之邦實昔夜郎之境刀耕火種矛淅劍炊歲計經常之租無六千斛郡仰斥鹵之羨止五百緡比因刻木之化銷致辱前茅之根拔燻鼠不嫌於窮室奪牛反甚於蹊田凡昔畱州悉令送使無復斗升水之貸存活介鱗縱得二千石之良終成狼狽豈其庸謬堪此奉承伏遇陛下政在養民仁不遺遠𨿽蓬鬢雪皤之戍萬里軫憂與長安日近之州同時並命重念和義濮庸之路未正紹熙替置之名三年弄印而印刓四單代庖而庖竭砍凶削例不待張詠薦李畋之來拔滯振淹蓋法藝祖任王明之意臣敢不謹身率物節用愛人且飲水食檗以自將勿爲義疚儻求芻與牧而不得甘罪奚歸

賀寶慶李知府到任啟

前人錫命菟符開藩龍邸鄴侯出守衍苦李之盤根召伯來宣新甘棠之美蔭歡騰千里喜溢四鄰恭惟某官筆橐世臣箕裘家學稟衡山之淑气眞磅礡而扶輿泛濂溪之光風聊逍遙兮容與旣贊星軺之畫又司天塹之糧所去見思厥臨孔惠自合歸軒墀之供奉顧猶試田裏之循良惟此三湘壯哉二召考姚合之句誇五鳳才子之除參韓翃之詩詫萬里滄波之勝矧今新府密邇故鄕汛掃松楸宿舂糧而可至綿聯桑梓晝衣繡以何殊暫擁戟香亟遄圭覲某漫爲佐貳正托附庸向忻一識於荊州今幸再依於劉表偶欲叱�來之馭維鄰燭之久分尙或濯滄浪之纓敍宗盟而後去

回安慶陳知府啟

前人望郎引外不孤銅虎之分倦客得遷只動蒓鱸之想未遑修記遽辱鳴謙恭惟某官奧學淵洄淸標山峙气沮金石豈徒黃絹之好辭世掌絲綸宜得靑氈之舊物亦旣累年於東觀非惟百日於南宮乃懷棠棣之碑徑賦桐鄕之政朱光嘗爲皖守非此地耶汲黯不薄淮陽今召君矣某久荒三徑又長十連望吳會於雲間恨無飛羽借潁川之可潤但切馳心

起復知府謝表

方嶽縗墨臨戎事非彜典詔泥假守情駭誤恩幸生孝治之朝敢干名教之罪三綱所系九頓以辭伏念臣本自諸生粗聞大訓金革之事無辟其如禮何血气之屬有知矧伊人矣久慨隙駒之過相傳胡馬之驚時則師友責之以急難重之以軍旅諉之於憂患力戰峴山之北載驅淮浦之東蓋嘗揆之此心已不容於淸議然猶曰王事之孔棘亦奚忍於私親之獨懷匪以謀身庶其借口乃班匠簿付以州麾登堂而宣上徳音孰爲教化下車而問民疾苦自愧簡書豈惟不肖之孤見非有識之士言觀忠孝恐累聖朝伏望陛下篤敍彜倫誕修人紀念臣報親之日短難勝風木之悲察臣事國之時長未憾桑楡之晚毋嫌反汗何吝轉圜變禮豈盛世之常第深感嘆終制誠聖王之則別效奔馳

賀太守啟

林豈塵龍躔布朔正一元於七十二候之初鳳歷授時謹五始於三百六旬之首惟賢人之順履符泰道之吉亨恭惟某官道直以方气溫而厲播千里循良之政宣九重寬大之條燻然和气以襲人暖若新陽之燠物五百年間世行應君明臣良之期二千石班春宜介小往大來之吉羣情胥慶萬福攸同某奔走下僚棲遲大庇椒觴薦壽慚慶謁之未遑寒谷回春正吹噓之有待

循吏傳序

金史金自穆宗號令諸部不得稱都孛菫於是諸部始列於統屬太祖命三百戶爲謀克十謀克爲猛安一如郡縣置吏之法太宗旣有中原申畫封疆分建守令熙宗遣廉察之使循行四方世宗承海陵雕之餘休養生息迄於明昌承安之間民物滋殖循吏疊出焉泰和用兵郡縣多故吏治衰矣宣宗尙刀筆之習嚴考核之法能吏不乏而豈弟之政罕見稱述焉金百餘年吏治始終可考

良吏傳序

元史自古國家上有寬厚之君然後爲政者得以盡其愛民之術而良吏興焉班固有曰漢興與民休息凡事簡易禁罔疏闊以寬厚淸淨爲天下先故文景以後循吏輩出其言蓋識當時之治體矣元初風气質實與漢初相似世祖始立各道勸農使又用五事課守令以勸農系其銜故當是時良吏班班可見亦寬厚之效也然自中世以後循良之政史氏缺於紀載今據其事迹之可取者作良吏傳

送魏使君入朝序

明李攀龍昔者漢宣帝以渤海盜賊起二千石不能禽制也又懲沈命課累之獘意甚憂之選能爲渤海者得龔遂今觀遂之爲渤海自農桑外移書罷逐盜賊吏而盜賊解散民以畜積獄訟止息而已無它異政及入朝帝帝亦曰君何以治渤海令盜賊不起也蓋已深喜其得人而亦未嘗以他異政望之今天子神靈威武羣臣無小大遠邇無弗仰成以效共理日則東郡禦人於貨天子赫然切責疆場諸長吏自二千石以下不能禽制盜賊者意蓋獨至卽吾終歲南奉倭北奉胡豈少諸執事而寧困於役乎是豈乘間竊發之時哉以順甫爲濟南郡濟南與東郡一彼一此境相接也亡何而陳氏者實倡亂於淄萊之間淄萊濟南嚴邑也順甫言於諸長吏曰某也戍卒窮來歸我不論輸行伍斯置之耳何至使挾廷臣以賣重恐愒中丞臺以介其權罔上以下爲也何乃懸不可知之功而坐使擁眾以要我輕薄少年業已佩牛帶犢廢其常產吾而無所用之則激爲非一爲非則分必法而務肆其不逞不底滅絕而不已萬一不弔使者督之勤大役興擊之吾恐沈命課累之獘亡時已矣卽吾有所用之方今疆場之臣徧天下不南奉倭北奉胡無以春秋耀吾甲士曾輕薄少年亡命之徒是恃邪何以示天子神靈威武而勸守臣乎諸長吏以爲然而屬順甫先是順甫奉行諸長吏所置伯格長法甚謹用是微知陳氏與淄萊輕薄少年亡命之徒通飲食借交爲姦狀一日召十餘豪勞之曰若等甚苦義不費縣官一錢身裹糧而赴國難吾爲若言於諸長吏盡隸若於尺籍倉卒傳檄將按若而數軍實吾恐愆期之誅不得以農時爲解矣若豈欲之乎豪相視稽首順甫因廉之間多苟且就焉而視利害爲去畱者有始爲所而中怏怏移徳之者有少年失計而卒以爲易與懼其敗連坐而佯附之者而猶覬食於縣官也及聞順甫義不費縣官一錢而又將隸之籍其情立窮而眾乃解散然後中丞臺得以尺箠相加遺不用一逐捕吏不移一字書而濟南以安濟南以安斯天子赫然切責東郡者而吾敵王之愾於此其以入朝於天子亦將必曰何以治濟南令盜賊不起也甚稱朕意此不亦順甫得以神靈威武所變化而陳對於陛下而稱長者之時乎向使順甫武健自用卽一日逐捕�氏宗人三百家而�求其黨何不可者無亦天子則曰選用賢良固欲安之也而勝之邪順甫何以爲解也居則曰今之君子無大小無不朝夕耿光思媚左右皆若不能一日於外者卽使久畱內無以效共理而稱上意柰之何一日於外矣而無以制盜賊奉職無狀天子實心輕焉博士雜治不出一語侍中臨飭視人以極何以謂圖天下之事也子有四封而盜賊不詰何以使民農桑畜積而獄訟止息哉是時也一日不能於朝矣故所患無以稱上意而效共理耳不然何郡之丞若尉歲入賀州縣吏歲上計凡以欲知君父無恙者無己時卽所謂間者闕焉不得聞問亦古之人主繾綣臣子之至情今勿謂子與於汝南以罷去自阻卽卲武孔棘明卿猶若所謂待罪於郡矣然則順甫之業獨在采菽之卒章矣乎樂只君子天子葵之優哉遊哉亦是戾矣然後乃今可以觀聖天子神靈威武之大而郡國吏奉職之有人也盛矣哉

送陳郎中守彰徳序

前人始余與元卿爲同捨郎嘗論漢都官所掌法至貴倨也中都官不法事得一切按之卽他武健吏何敢任威操下也乃子與無所分署如諸緹騎士則多都中豪往往自比於王之爪牙稱親禁兵恣雎視文法吏僥循京輔得自置符爲儀督大姦猾從執金吾分行收捕績五人用賜爵一級因是不惜辜功或故吏善家子失計隨輕黠者卽雜舉以文內之又羣輩取受賕𨿽魁顧曲法私與出之睊睊惟罪罟是充得情喜焉獄則疑亦無不巧詆具之詣其長尉府對簿畏亡不俯首就系者章大者必上告得可事然後傳爰書委成於司寇官屬使覆鞫亦文致不可得反司寇官屬重廢格沮事且不得數奏讞時一聽之何異彼府掾史於懷中取輕重劾惟奉牘觀向以次人意哉凡系求信於知己徒心冤之斯越石父求絕於晏子也旣已造司寇官屬矣終無以變是與不仁甚也問有是不復行論自我者乎余知元卿志念深矣功實君子也語不及之卽危行愈於不得其言者哉乃按簿中要囚服念之謂人情不可使不樂生捶楚之下何求而不得飾辭以視則指道以明上奏畏卻鍛煉周內民安得不在鼎也元卿於法律家能橫佚言見法能輒取然亟痛於猜禍吏蒞彼長尉府所對簿一一摘見其冤狀舉之廷尉歲凡十數章廷尉正丞亭疑法者無不稱淑問焉彼長尉亦重有庶尢稍稍上輸孚矣又署法故得詘其緹騎士卽捕逮者至反復就簿詰責之示不可罔竟無敢引是非爭輩相戒無犯髯郎也蓋元卿與其兄駕部郎錫卿咸美且云後署所部中猾以下皆伏有勢者爲遊聲譽稱治而守命且下矣彰徳爲畿輔南鄙自趙簡王稱藩安陽議非素重臣不能任余觀元卿治署中何以異於守時極知元卿無害亡已則勿以越人治郡人乎又郡事責大指而已此其不與署中同者方今卿士大夫各因時廣主恩建立明制無不彬彬仲山甫將明之材乃莫敢別播敷相與條列就一代之法斯不已遜於爲郡縣出政宜民者乎西門君引漳水爲十二渠漑民田澤流於鄴其君曰安得吾臣皆如西門豹之爲人臣也此非藉守令何以聞於人主哉何謂不得於朝廷謂爲棄居郡也史稱漳河之間近梁魯微重而矜節足用爲善矣余從元卿署中遊居則謂良二千石與天子共理也豈亦慕黃次公朱仲卿爲人哉仁厚出於精嚴始能立也余觀元卿之治署中無以異於守時矣

送靳子魯出守潁州序

前人子魯第進士者五年不調居怏怏失志也傷錫類中匱而親不沾主恩自謂於藩王無君子之澤賜生之義遠也三奏勿報焉遂往守潁州云余惟子魯論天下事無不仿佛若卽成功也則安肯不欲施盡之且爾不聞其兄言易鄒齊間哉結髮稱田生有司以與計偕上時卽首六郡弟子弱冠第進士所守地凡三大郡各著異績南陽豫章諸卿大夫若父老各以其經學治行翕然重之想見風采而顧愈益畏子魯自惟難兄夫以經學治行甚盛顯於當世卿大夫若父老而子魯未就一業蒞一邑然惟知己者之私與而未以信眾人污不阿弟乃敬禮之若是可謂賢矣然棲棲五年求一諸郎不獲復俯首就簿書吏�人以幸所不當得之嫌而自處於叔疑龍斷之誚卒無以自明而身比於斥抑卒爲之者何其下也子魯實自負其才故受此而不去欲有所用其未足也故不薄於其官子魯豈不謂吾何使�於所適哉潁三年而治人庶乎其謂我不肯違君之情爲欲致諸其大也方今西北有匈奴之憂而江南敝於轉饋庶民將不安其田裏而興嘆息愁恨之心則淮潁之間揚淺可慮也昔在漢孝宣之世承奢侈師旅之後黃次公爲潁州所務耕桑節用治之時參考陰伏使姦人去入它郡盜賊日少三老力田孝弟有行義而民皆鄕教化使天子得並力於邊圉亦甚行其志也卽使次公爲相總紀綱號令亦無以自見爾豈得謂功名於治郡時損邪今省寺諸郎非不以禮優而職逸無論一事之善微不足紀不獲乎上一事亦不得自裁郡國守臣便宜從事條教旣定沛然惟吾法之尊若無所沮此爲從吾所好也子魯大人以恭謹聞山東質行如石奮家今二子皆視古二千石何減奮哉兄弟彬彬九江長淮之上寄有專城不借寇而民各父母豈弟君子千里比肩馮野王兄弟繼踵五原猶有讓焉玆不已榮於天下可傳於後世乎乃知賢者誠重其去就夫曲士小儒感慨而捨位一不當意卽長往者非能潔身也其計畫無復之耳向令子魯周回一諸郎不能棄而又不能幡然於潁州是無從事不失時之知不得於心斯多也何以稱篤行君子哉

送劉憲謙戶部守衛輝序

王世貞劉君之爲人斤斤者謹許可顧獨首善予云予之善劉君自庚戌秋事始居未嘗不指屈竊嘆服也日俺答逾關撓諸陵直走橫馳道燒人居以萬計而天子下兵食調亡備切責大司馬大司馬咸皇恐請死六郡亡見車騎發而中外獨仰雲中軍而雲中軍雜行虜中餉之莫得從大司馬所使諜非素出見踉蹌行𦇤者裹創者卽縮引反而大司農心欲劉君將餉重發言君慨然曰生不食縣官耶卽帕首韎韐請武庫兵不得僅得罷卒數十騎行輜重前追勞雲中軍卒生不習虜聞風簌簌林樹間葉墜則大駭以爲伏咋指欲跳而君按劍奮前發不可已終與輜重偕抵雲中軍旣發詔已重申使者指絮且泣軍中壯士咸踴躍欲死報天子而劉君歸從容致軍事大司農先是君家亦莫知向也行蒲伏叩門者始得狀則相聚泣怨數謂不還而君還更莫信或以爲物司之久乃稍就語嗚呼危哉大司農坐是中愧愛劉君而君署山西山西隸諸徵鎭天子詔諸徵鎭益治兵兵所奉及非時賞請檄旁午計度支水衡錢可數十百萬緡而請亡慮十倍大司農坐堂上仰屋嘆晨朝諸曹郎不呼或獨呼劉君前君徐徐條所以應狀鉤校南方郡國藏悉輸致官而財節所請緩急次第之竟軍興不乏而劉君大指乃在持國體不欲示窮乏遠近與竭澤漁爾至所以探源嗇委之說蓄未果究也而會君少有所不足意輒語予曰生犬馬幸未憊爲上捍一面必有當者何令齷齪操椎刀代他人悲喜爲也於是劉君分出守數矣而大司農念如左右手莫可代則彊挽畱君幸少緩計議邊卽兵罷有以報君未幾兵少罷銓曹上祿簿當轉二千石之衛輝苟有以奪君者宜右秩不守守亦聽便郡爾𨿽然君乃得捍一面如素志幸甚夫衛輝古稱朝歌牧野而殷之墟也擁太行掎共孟門而襟帶乎黃河左右內淇衛之水漑膏腴萬頃其形勝甲天下卒有變衛輝衝也而平時又多舟車使傳奔走絡繹居人亟稱守十九在途道十一眞爲守聽民事爾卽聽民事少其張設陳措咸斂衣�而守之是共孰敢幹撓柱後惠文守誠致於下將必有欣然當心者又何至代他人悲喜如郎時語也劉君行得無有以而衛之先嗣君政告者乎夫邑令不具籍籍韋勞苦之賜籍又使人詐亡行金津吏而扺津吏罪此其鉤距操切不赫然神明稱耶而蘭陵公過非之聚斂計數亡主也劉君爲郎要持國體不欲爲竭澤漁必捨是而保障何疑哉王子曰昨大盜弄潢池兵屠三輔邑轉浸而攻剽至河南風劉君庚戌秋事必更相戒遠衛界也守今居然重矣

送翁比部徳成守開封序

前人大梁代稱帝王都距其初二千年矣魏公子之下身爲客者客豪舉咸自歸爲任俠雪仇亡命下乃椎剽六博爲劇而務好雄其俗傳所謂梁國大都之中難治蓋漢則已然自宣武起握天下樞陰陽風雨之所交與玉帛之向且久其習睹侈盛豈旦夕也地居五其民豪猾佐吏而治吏又並以其耳目智巧用於守一人守晨朝撫察藩臬候顏色亭午還坐郡治考見三十六州邑計吏無復隱校毛舉則已迫昏食矣毋論其郡中事也賫璽書乘傳者水問車而陸舟兼道求息捨棘不剪不熟食徒禦告痡惟守側目而是讎不計其他猶未也同姓諸侯王食湯沐何可屈指數哉此皆南面而孤與主上稱伯父昆季者然土力計無復出而封尋未窮也夫竭澤非守意也使諸侯王下不能具牛車與齊民等又大非所以奉主上親親意也居猶常時語耳邇豫方事起甲者出堂隍間執髡守大梁城門晝閉矣楊中丞鼓灌李之屬僅一再勝平之潢池中戢翼�視者何限彼其驁桀披地圖吭咽區鄙計孰有逾大梁哉而況以雕甲故墉半菽之歲晦旦迫之也則亡不謂大梁守重且難已大梁守當遷太宰方更新事端劑人地奏擢翁君徳成君爲尙書刑部郎更諸曹不爲曹事束賈其餘爲尙書閱章奏所醳讞決法平亭大小百數卽他曹郎白事尙書祕弗與謀也捨左右顧而君不在促召至已先解頤獄故無鮮稱者其守大梁亦用是君得無卑之厭股肱地耶予讀史至趙京兆煩當何下今大梁其所任揣摩參伍中人之陰神其說乃究至瑣瑣者獨精悍常余己力而畢眾才聲聞彊前後欲並三輔曰亂吾治者左右馮翊扶風也使吾得兼治之差易易耳張子髙理京兆時幾逮趙冀州界大賊枹鼓畫百起一聞刺史任徒中引散徹盡此何與造化威攝異焉然吾猶怪其詗昌邑狀承風旨燕褻亡脫又從吏卒圍廣川格姦私首懸宮外大傷天子恩非所以處於疏與戚之間至趙用他事論殺所疑邑子五日京兆晝夜文致賊捕掾比不勝褊心故上下廷尉絜法陷身與姦人俱又何言也翁君由惠文出顧指寬輔法行而地今遠輦轂𨿽不鷙擊及工小辦當無不隨至舉矣第更聞曩中牟密令梁支邑不能如二君爪牙任忠愛孚尹積洽淪徧殆無以易也翁君盍�席其民而後洗刷之使元气先精采而固衡宗子與土饒瘠令足繼柔彊藩扶禮善地無所容姦自易而良行旅若歸囹圄頓稀𨿽向所稱奚加哉且大梁亡能難翁君得君恃以益重君得大梁又重予樂與諸君子跂而俟矣

郡守部藝文三詩

上郡歌

無名氏漢書曰成帝時馮野王爲上郡太守其後弟立亦自五原太守徙西河上郡立居職公廉治行略與野王相似而多知有恩貸好爲條教吏民嘉美野王立相代爲太守歌之曰大馮君小馮君兄弟繼踵相因循聰明賢知惠吏民政如魯衛徳化鈞周公康叔猶二君

廉範歌

無名氏後漢書曰廉範字叔度建初中爲蜀郡太守成都民物阜盛邑宇逼側舊制禁民夜作以防火災而更相隱蔽燒者日屬範乃毀削前令但嚴使儲水而已百姓爲便乃歌之廉叔度來何暮不禁火民安作平生無襦今五�

諭猛歌

無名氏和帝時蒼梧太守以淸白爲治郡頌之曰於惟蒼梧交趾之域大漢惟宗遠以仁徳

魏郡輿人歌

無名氏岑熙爲魏郡太守招聘隱逸與參政事無爲而化視事二年輿人歌之我有枳棘岑君伐之我有蝥賊岑君遏之狗吠不驚足下生犛含哺鼓腹焉知凶災我喜我生獨丁斯時美矣岑君於戲休玆

陳臨歌

無名氏漢書曰陳臨字子然爲蒼梧太守人遺腹子報父怨捕得系獄傷其無子令其妻入獄遂產得男人歌曰蒼梧陳君恩廣大令死罪人有後代徳參古賢天報施蒼梧府君惠及死能令死人不絕嗣

賈父歌

無名氏後漢書曰中平元年交趾屯兵執刺史及合浦太守靈帝敕三府精選能吏有司舉賈琮爲交趾刺史琮到部訊其反狀咸言賦斂過重民不聊生故聚爲盜琮卽移書告示各使安其資業招撫荒散蠲復徭役誅斬渠帥爲大害者簡選良吏試守諸縣百姓以安巷路爲之歌賈父來晚使我先反今見淸平更不敢犯

吳資歌

無名氏常璩華陽國誌曰太山吳資字元約孝順帝永建中爲巴郡太守屢獲丰年人歌之云云其後資遷去人思之又歌云云習習晨風動時雨潤禾苗我後卹時務我人以優饒

又歌望遠忽不見惆悵當徘徊恩澤實難忘悠悠心永懷

襄陽太守歌

無名氏襄陽耆舊傳曰襄陽太守胡烈有惠化百姓歌曰美哉明後雋哲惟嶷陶廣乾坤周孔是則文武播暢威振遐域

會稽童謠

無名氏後漢書曰張霸永元中爲會稽太守時賊未解郡界不寧乃移書開購明用信賞賊遂束手歸附不煩士卒之力童謠歌曰棄我戟捐我矛盜賊盡吏皆休

又

益都耆舊傳曰張霸爲會稽太守舉賢士勸教講授一郡慕化但聞誦聲又野無遺寇民語曰城上烏嗚哺父母府中諸吏皆孝友

二郡謠

無名氏後漢書曰汝南太守宗資任功曹範滂南陽太守成�亦委功曹岑晊範滂字孟博岑晊字公孝二郡爲謠汝南太守範孟博南陽宗資主畫諾南陽太守岑公孝弘農成�但坐嘯

南陽諺

無名氏後漢書曰南陽太守杜詩政治淸平百姓便之又修治陂池廣拓土田郡內比室殷足時人以方召信臣南陽爲之語曰前有召父後有杜母

贈建平太守李叔龍

晉傅咸弘道興化實在良守悠悠建平皇澤未流朝選於眾乃子之授南荊注望心乎克副

贈汲郡太守八

章

陸云

奚世都爲汲郡太守客將之官大將軍崇賢之徳旣遠而厚下之恩又隆非此離析有感聖皇旣蒙引見又宴於後園感鹿鳴之宴樂詠魚藻之凱歌而作是詩於穆皇晉豪彥實蕃天网振維有聖貞觀鳴鳥在林良駿卽閒萃彼俊乂時亮庶官抑抑奚生天篤其淳芳穎蘭揮瓊光玉振沈機照物妙思生神思我善問觀徳古人善問伊何惠音孔韶肇允衡門翻飛宰朝肅雍芳林芬響淩霄穆矣和風育爾淸休亦旣有試出宰邦家之子於行民固謳歌風澄俗儉化靜世波蕓蕓旣庶且樂於和我有好爵旣成爾服入贊崇華遂登帷幄時文聖宰天祚方榖朔風徽止鴻漸云嶽悠悠斯民三代直道我求明徳惟奚攸考緝熙暉章天祿來保惠心無競丰化有造樂只君子茂徳攸綏嗟我懷人式是言歸聿言來集如翼斯揮曰予不惠照爾淸暉職思旣殊亦各有司念我同僚悲爾異事之子之遠悠悠我思𨿽無贈之歌以言志

贈隴西太守張正治

潘尼二八由唐顯周以多士隆羣靈感韶運理翮應翔風張生拔幽華蘋蘩登二宮未幾振朱錦剖符撫西戎及子仍同僚贈言貽爾躬威刑有時用惟徳可令終

贈滎陽太守吳子仲

前人大晉盛得人儲宮畜髦士吳侯降髙質剖符授千里垂覆豈他鄕回光臨桑梓寮類感岐路黎庶思知恥老氏諭小鱗曹參寄獄士無謂敝邑陋覆簣由玆起

贈汲郡太守李茂彥

前人潘尼贈二李郎詩序曰元康六年尙書吏部郎汝南李光彥遷汲郡太守都亭侯江夏李茂彥曾遷平陽太守此二子皆弱冠知名歷職顯要旬月之間繼踵名郡離儉劇之勤就放曠之逸枕鳴琴以俟遠致別離之際各斐然賦詩離索何惆悵後會未可希河朔貴相忘岐路安足悲

吳人歌

無名氏�書曰鄧攸元帝時爲吳郡太守刑政淸明百姓歡悅後稱疾去百姓數千人畱牽攸船不得進攸乃少停夜中發去吳人歌之紞如打五鼓雞鳴天欲曙鄧侯挽不畱謝令推不去

府君頌

無名氏北史曰呂顯字子明皇始初拜巨鹿太守淸身奉公百姓頌之時惟府君克淸克明緝我荒土人胥樂生願壽無疆以享長齡

南州歌

無名氏南史曰江革爲潯陽太守淸嚴爲屬城所憚正直自居不與典簽趙道智坐道智還都啟事誣奏革墮事好酒以瑯琊王曇聰代爲行事南州士庶爲之歌曰故人不道智新人佞散騎莫知度不度新人不如故

雁門太守行

梁褚翔三月楊花合四月麥秋初幽州寒食罷鄭國采桑�便聞雁門戍結束事戎車去歲無霜雪今年有閏餘月如弦上弩星類水中魚戎車攻日逐燕騎蕩康居大宛歸善馬小月送降書寄語閨中妾勿怨寒�虛

樊安定歌

無名氏隋書曰樊叔略陳畱人仕周封淸鄕縣公隋書受禪進爵安定郡公相州刺史政爲當時第一百姓爲之語曰智無窮淸鄕公上下正樊安定

賜諸州刺史以題座右有

序唐明皇

開元十六年帝自擇廷臣爲諸州刺史許景先虢州源光鄭州寇泚宋州鄭溫琦邠州袁仁恭杭州崔志廉襄州李升期邢州鄭放定州蔣挺湖州裴觀滄州崔誠遂州凡十一人行詔宰相諸王禦史以上祖道洛濱盛供具奏太常樂帛舫水嬉賜詩令題座右且給筆紙令自賦焉眷言思共理鑑想維良猗歟此推擇聲績著周行賢能旣俟進黎獻實佇康視人當如子愛人亦如傷講學試誦論阡陌勸耕桑虛譽不可飾淸知不可忘求名迹易見安貞徳自彰訟獄必以情教民貴有常卹惸且存老撫弱復綏彊勉哉各祇命知予眷萬方

送忠州太守康昭遠等

同前端拱臨中樞緬懷共予理不有臺閣英孰振循良美分符侯甸內拜手明廷裏誓節期飲冰調人萬導水嘉聲馳九牧惠化光千祀時雨侔昔賢芳貫前史佇爾頌中和吾將令卿士

奉和聖制賜諸州刺史以題座右

張九齡聖人合天徳洪覆在元元每勞蒼生念不以黃屋尊興化俟羣辟擇賢守列藩得人此爲盛咨嶽今復存降鑑引君道殷勤啟政門容光無不照有象必爲言成憲知所奉致理歸其根肅肅稟宏煌煌戒朱軒豈徒任遇重兼爾宴錫繁載聞勵臣節持答明主恩

奉寄韋太守陟

王維荒城自蕭索萬里山河空天髙秋日迥嘹唳聞歸鴻寒塘映衰艸髙館落梧桐臨此歲方晏顧景詠悲翁故人不可見寂寞平陵東

送魏郡李太守赴任

前人與君伯氏別又欲與君離君行無幾日當復隔山陂蒼茫秦川盡日落桃林塞獨樹臨關門黃河向天外前經洛陽陌宛洛故人稀故人別離盡淇上轉驂騑企予悲送遠惆悵睢陽路古木官渡平秋城鄴宮故想君行縣日其出從如雲遙思魏公子復憶李將軍

送宇文太守赴宣城

前人寥落云外山迢遞舟中賞鐃吹髮西江秋空多淸響地迥古城蕪月明寒潮廣時賽敬亭神復解師网何處寄相思南風吹五兩

送縉雲苗太守

前人手疏謝明主腰章爲長吏方從會稽邸更發汝南騎按節下松陽淸江聞響吹露冕見三吳方知百城貴

送康太守

前人城下滄江水江邊黃鶴樓朱闌將粉堞江水映悠悠鐃吹髮夏日使君居上頭郭門隱楓岸候吏趨蘆洲何異臨川郡還勞康樂侯

送封太守

前人忽解羊頭削聊馳熊首轓揚舲發夏口按節向吳門帆映丹陽郭楓攢赤岸村百城多吏露冕一何尊

送李太守赴上洛

前人商山包楚鄧積翠藹沈沈驛路飛泉灑關門落照深野花開古戍行客響空林板屋春多雨山城晝欲陰丹泉通虢略白羽抵荊岑若見西山爽應知黃綺心

餞潞州陸長史再守汾州

蘇頲河尹政成期爲汾昔所推不榮三入地還美再臨時擁傳云初合聞鶯日正遲道傍多出餞別有吏民思

奉送漪叔遊潁川兼謁淮陽太守李頎罷吏今何適辭家方獨行嵩陽入歸夢潁水半前程聞道淮陽守東南臥理淸郡齋觀政日人馬望鄕情疊嶺雪初霽寒砧霜後鳴臨川嗟拜手寂寞事躬耕

畱別安慶李太守

儲光羲明牧念行子又言悲解攜初筵方落日醉止到鳴雞過客來自北大軍居在西兵家如討逆敢以庶盤溪

答武陵田太守

王昌齡仗劍行千里微軀感一言曾爲大梁客不負信陵恩

武陵田太守席送司馬盧溪

前人諸侯分楚郡飲餞五春山水淸暉遠俱憐一逐臣

畱別司馬太守

前人辰陽太守念王孫遠謫沅溪何可論黃鶴靑雲當一舉明珠吐著報君恩

餞王相公出牧括州

劉長卿縉雲詎比長河遠出牧猶承明主恩城對寒山開畫戟路飛秋葉轉朱轓江湖渺渺連天望旌�悠悠上嶺翻蕭索庭槐空閉合舊人誰到翟公門

贈從弟南平太守之遙二首

李白少年不得意落魄無安居願隨任公子欲釣吞舟魚常時飲酒逐風景壯心遂與功名�蘭生谷底人不鋤云在髙山任捲舒漢家天子馳駟馬赤車蜀道迎相如天門九重謁聖人龍顏一解四海春彤庭左右呼萬歲拜賀明主收沈淪翰林秉筆回英眄麟閣崢嶸誰可見承恩初入銀臺門著書獨在金鑾殿龍駒雕鐙白玉鞍象�綺席黃金盤當時笑我微賤者卻來請謁爲交歡一朝謝病遊江海疇昔相知幾人在前門長揖後門關今日結交明日攺愛君山嶽心不移隨君雲霧迷所爲夢得池塘生春艸使我長價登樓詩別後遙傳臨海作可見羊何共和之東平與南平今古兩步兵素心愛美酒不是顧專城謫官桃源去尋花幾處行秦人如舊識出戶笑相迎

贈宣城趙太守悅

前人趙得寶符盛山河功業存三千堂上客出入擁平原六國揚淸風美聲何喧喧大賢茂遠業虎竹光南藩錯落千丈松�龍盤古根枝下無俗艸所植惟蘭蓀憶在南陽時始承國士恩公爲柱下史脫繡歸田園伊昔簪白筆幽都逐遊魂持斧冠三軍霜淸天北門差池宰兩邑鶚立重飛翻焚香入蘭臺起艸多芳言夔龍一顧重矯翼淩翔鵷赤縣揚雷聲彊項聞至尊驚飆頹秀水迹屈道彌惇出牧歷三郡所居猛獸奔遷人同衛鶴謬上懿公軒自笑東郭履側慚狐白溫閒�步竹石精義忘朝昏��成醜士風雲何足論狝猴騎土牛羸馬夾轅願借羲皇景爲人照覆盆溟海不振蕩何由縱鵬鯤所期元津白倜儻假騰騫

送長沙陳太守二首

前人長沙陳太守逸气淩靑松英主賜五馬本是天池龍湘水回九曲衡山望五峯榮君按節去不及遠相從七郡長沙國南連湘水濱定王垂舞袖地窄不回身莫小二千石當安遠俗人洞庭鄕路遠遙羨錦衣春

燉煌太守後庭歌

岑參燉煌太守才且賢郡中無事髙枕眠太守到來山出泉黃砂磧里人種田燉煌耆舊鬢皓然願畱太守更五年城頭月出星滿天曲房置酒張錦筵美人紅籹色正鮮側垂髙髻插金鈿醉坐藏鉤紅燭前不知鉤在玆个邊爲君把手珊瑚鞭射得半段黃金錢此中樂事亦已偏

贈酒泉韓太守

前人太守有能政遙聞如古人俸錢盡供客家計常淸貧酒泉西望玉關道千山萬磧皆白艸辭君走馬歸長安憶君倏忽令人老

送任郎中出守明州

前人罷起郎官艸初封刺史符城邊樓枕海郭裏樹侵湖郡政傍連楚朝恩獨借吳觀濤秋正好莫不上姑蘇

自尙書郎出爲滁州刺史畱別朋友兼示諸弟

韋應物少年不遠仕秉笏東西京中歲守淮郡奉命乃徵行素慚省閣姿況忝符竹榮效愚方此始顧私豈獲並徘徊親交戀愴悢昆友情日暮風雲起我去子還城登途建隼旟勒駕望承明雲臺煥中天龍闕郁上徵晨興奉早朝玉露沾華纓一朝從此去服膺理庶甿皇恩儻歲月歸復�羣英

會稽秋晚奉呈於太守

張繼寂寂訟庭幽森森戟戶秋山光隱危堞湖色上髙樓禹穴探書罷天臺作賦遊雲浮將越客歲晚共淹畱

奉和宣城張太守南亭秋夕懷友錢起池館蟪蛄聲梧桐秋露晴月臨朱戟靜河近畫樓明捲幔浮涼入聞鐘永夜淸片雲懸曙斗數雁過秋城羽扇揚風暇瑤琴悵別情江山飛麗藻謝朓讓前名

送張員外出牧嶽州

前人鳳凰銜詔與何人善政多才寵寇恂臺上鴛鸞爭送遠嶽陽雲樹待行春自憐黃閣知音在不厭彤幨出守頻應笑馮唐衰且拙世情相見白頭新

小洞庭洄源亭燕四郡太守詩有

序

蘇源明天寶十二載七月辛丑東平太守扶風蘇源明觴濮陽太守淸河崔公季重魯郡太守隴西李公蘭濟南太守太原田公琦濟陽太守隴西李公倰於洄源亭旣尊封壤乃密惠好前此濟陽以河堤之虞夫役之獘請南略我宿及魯之中都宿人訟其不便源明請廢濟陽以平陰長淸屬濟南盧東阿歸我陽�隸濮陽役均三邦利倍二邑不可則分我壽西入濮陽東入濟陽魯之中都北入於我書貢閶闔旨下陳畱陳畱太守王公盛徳帝兪才美人與自總連率實惟澄淸闕命屬官湖城主簿王

子說會五太守於東平議縣乃不割郡亦仍舊已事修燕姑以爲別若夫階抱孤嶠軒飛庱潭阻殘暑於重林遞髙秋於絕壑其盤何有臑鹿羊其俎何有燔兔膾魴李下雕籠冰之以寒水瓜割銛刃巾之以�紘禮交乎上當世髙賢之相允樂動乎下前古中和之合作抑抑焉堂堂焉奚一人之富有而羣後之緝熙也司土庀舟以待司功設以告徹饌更服陳羞潔尊自洄源起廣泊左拂蠶尾右遵吾山倒岫於波際指梁岑於林缺移搖敞豁瞑眇虛曠太�苗裔可記任宿伯禹山川空流濟汶所遇多感祇牢爲歡婥態目成以畱客嫮容色授以勸酒繁絲�管紛爾自會雅舞淸唱倏然同引旣醉源明以手版扣舷而歌歌闋鳥獸聞之低昂而相鳴魚�聞之沿洄而或躍玆官吏安次而不易彼人庶樂業而不遷喜之哉樂之哉字渦泊曰小洞庭盛集五太守髙燕云爾小洞庭兮牽方舟風裊裊兮離平流牽方舟兮小洞庭云微微兮連絕層瀾壯兮緬以沒重巖轉兮超以忽馮夷逝兮護輕橈蛟龍行兮落增潮泊中湖兮淡而閒並曲漵兮悵而還適予手兮非予期將解袂兮藂予思尙君子兮壽厥身承明主兮憂斯人

龍池寺望月寄韋使君閻別駕司空曙淸光此夜中萬古望應同當野山沈霧低城樹有風花宮紛共邃水府皓相空遙想髙樓上惟君對庾公

從元太守夏燕西樓

王建六月晨亦熱卑居多煩昏五馬遊西城幾杖隨朱輪西樓臨方塘嘉木當華軒鳧鷺滿中流有酒復盈尊山東地無山平視大海垠髙風涼气來灝景沈淸源靑衿儼坐傍禮容益惇惇願爲顏氏徒歌詠夫子門

元太守同遊七泉寺

前人盤磴回廊古塔深紫芝紅藥入云尋晚吹簫管秋山裏引得狝猴出象林

夜會李太守宅

於鵠郡齋常夜埽不臥獨吟詩把燭近幽客升堂戴接微風吹凍葉余雪落寒枝明日逢山伴須令隱者知

贈李太守

前人幾年爲郡守家似布衣貧沽酒迎幽客無金與近臣搗茶書院靜講易藥堂春歸闕功成後隨車有野人

別齊太守

前人花裏南樓春夜寒還如王屋上天壇歸山不道無明月誰共相從到曉看

郡中端居有懷袁州王使君

羊士諤憶作同門友承明奉直廬禁闈人自異休澣迹非�珥筆金華殿三朝玉璽書恩光榮侍從文彩應符徐靑眼眞知我元談愧起予蘭�招捉膝松砌引長裾麗日流鶯早涼天墜露初前山臨紫閣曲水眺紅蕖誰爲音塵曠俄驚歲月除風波移故轍符守忽離居濟物陰功在分憂盛業餘弱翁方大用延首遲雙魚

白太守行

劉禹錫聞有白太守拋官歸舊溪蘇州十萬戶盡作嬰兒啼太守駐行舟閶門艸萋萋揮袂謝啼者依然兩眉低朱戶非不崇我心如重狴華池非不淸意在寥廓棲誇者竊所怪賢者默思齊我爲太守行題在隱起珪

酬朗州崔員外與任十四兄侍禦同過鄙人舊

居見懷之什時守吳郡

前人昔日居鄰招屈亭楓林橘樹鷓鴣聲一辭禦苑靑門去十見蠻江白芷生自此曾沾宣室召如今又守闔閭城何人萬里能相憶同捨仙郎與外兄

和南海馬大夫聞楊侍郎出守郴州因有寄上

之作

前人忽驚金印駕朱轓遂別鳴珂聽曉猿碧落仙來𨿽暫謫赤泉侯在是深恩玉環慶遠瞻臺坐銅柱勛髙壓海門一詠瓊瑤百憂散何勞更樹北堂萱

送盧虔端公守復州

孟郊師曠聽羣木自然識孤桐正聲逢知音願出太朴中知音不韻俗獨立占古風忽掛觸邪冠建逐南飛鴻肅肅太守章明明華轂熊商山無平路楚水有驚潀日月千里外光陰𨿽載同新愁徒自積良會何由通

郡中卽事

白居易漫漫潮初平熙熙春日至空闊遠江山晴明好天气外有適意物中無系心事數篇對竹吟一杯望云醉行攜杖扶力臥讀書取睡久養病形骸深諳閒气味遙思九城陌擾擾趨名利今朝是雙日朝謁多軒騎寵者防悔尢權者懷憂畏爲報髙車蓋恐非眞富貴

官舍

前人髙樹換新葉陰陰覆地隅何言太守宅有似幽人居太守臥其下閒慵兩有餘起嘗一甌茗行讀一卷書早梅結靑實殘櫻落紅珠女弄庭果嬉戲牽人裾是日晚彌靜巢禽下相呼嘖嘖護兒鵲啞啞母子烏豈惟云鳥爾吾亦引吾雛

自江州司馬授忠州刺史仰荷聖澤聊書鄙誠

前人炎瘴拋身遠泥塗索腳難网初鱗撥剌籠久翅摧殘雷電頒時令陽和變歲寒遺簪承舊念剖竹授新官鄕覺前程近心隨外事寬生還應有分西笑問長安

除忠州寄謝崔相公

前人提拔出泥知力竭吹噓生翅見情深劍鋒折難衝斗桐尾燒焦豈望琴感舊兩行年老淚酬恩一寸歲寒心忠州好惡何須問鳥得辭籠不擇林

初著刺史緋答友人見贈

前人故人安慰善爲辭五十專城道未遲徒使花袍紅似火其如蓬鬢白成絲且貪薄俸君應惜不稱衰容我自知銀印可憐將底用只堪歸舍嚇妻兒

又答賀客

前人銀章暫假爲專城賀客來多懶起迎似掛緋衫衣架上朽株枯竹有何榮

嚴十八郎中在郡日攺制東南樓因名淸輝未

立標榜徵歸郎署予旣到郡性愛樓居宴遊其

間頗有幽致聊成十韻兼戲寄嚴前人嚴郎置玆樓立名曰淸輝未及署花榜遽徵還粉闈去來三四年塵土登者稀今春新太守灑掃施簾幃院柳煙婀娜檐花雪霏微看山倚前戶待月闡東扉碧�戛瑤瑟朱闌飄舞衣燒香捲幕坐風燕雙飛君作不得住我來幸因依始知天地間靈境有所歸

三年爲刺史二首

前人三年爲刺史無政在人口惟向城郡中題詩十餘首慚非甘棠詠豈有思人不三年爲刺史飲冰復食檗惟向天竺山取得兩片石此扺有千金無乃傷淸白

郡齋旬假始命宴呈座客示郡寮前人公門日兩衙公假月三旬衙用決簿領旬以會親賓公多及私少勞逸常不均況爲劇郡長安得閒晏頻下車已二月開筵始今晨初黔軍廚突一拂郡榻塵旣備獻酬禮亦具水陸珍萍醅篛溪醑水鱠松江鱗侑食樂懸動佐歡妓席陳風流吳中客佳麗江南人歌節點隨袂舞香遺在茵淸奏凝未闋酡顏气已春眾賓勿遽起羣寮且逡巡無輕一日醉用犒九日勤微彼九日勤何以治吾民微此一日醉何以樂吾身

答劉禹錫白太守行

前人吏滿六百石昔賢輒去之秩登二千石今我方罷歸我秩訝已多我歸慚已遲猶勝塵土下終老無休期臥乞百日告起吟五篇詩朝與府吏別暮與州民辭去年到郡時麥穗黃離離今年去郡日稻花白霏霏爲郡已周歲半歲罹旱饑襦�無一片甘棠無一枝何乃老與幼泣別盡沾衣下慚蘇人淚上愧劉君辭

除蘇州刺史別洛城東花

前人亂雪千花落新絲兩鬢生老除吳郡守春別洛陽城江上今重去城東更一行別花何用伴勸酒有殘鶯

答劉和州禹錫

前人換印𨿽頻命未通歷陽湖上又秋風不教才展休明代爲罰詩爭造化功我亦思歸田舍下君應厭臥郡齋中好相收拾爲閒伴年齒官班約略同

赴蘇州至常州答賈舍人

前人杭城隔歲轉蘇臺還擁前時五馬回厭見簿書先眼合喜逢杯酒暫眉開未酬恩寵年空去欲立功名命不來一別承明三領郡甘從人道是粗才

去歲罷杭州今春領吳郡慚無善政聊寫鄙懷

兼寄三相公

前人爲問三丞相如何秉國鈞那將最劇郡付與苦慵人豈有吟詩客堪爲持節臣不才空飽暖無惠及饑貧昨臥南城月今行北境春鉛刀磨欲盡銀印換何頻杭老遮車轍吳童掃路塵虛迎復虛送慚見兩州民

自到郡齋僅經旬日方專公務未及宴遊偸閒

走筆題二十四韻兼寄常州賈舍人湖州崔郎

中仍呈吳中諸客

前人渭北離鄕客江南守土臣涉途初攺月入境已經旬甲郡標天下環封極海濱版圖十萬戶兵籍五千人自顧才能少何堪寵命頻冒榮慚印綬虛獎負絲綸候病須通�防流要塞津救煩無若靜補拙莫如勤削使科條簡攤令賦役均以玆爲報效安敢不躬親襦�提於手韋弦佩在身敢辭稱俗吏且願活疲民常未徵黃霸胡猶借寇恂愧無鐺腳政徒忝犬牙鄰制誥誇黃絹詩篇占白蘋銅符拋不得瓊樹見無因警寐鐘傳夜催衙鼓報晨惟知對胥吏未暇接親賓色變云迎夏聲殘鳥過春麥風非逐扇梅雨異隨輪武寺山如故玉樓月自新池塘閒長艸絲竹廢生塵暑遣燒神酎晴教舞茵待還公事了亦擬樂吾身

送蘇州李使君赴郡二絕句

前人憶拋印綬辭吳郡衰病當時已有餘今日賀君兼自喜八回看換舊銅魚館娃宮深春日長烏鵲橋髙秋夜涼風月不知人世變奉君直似奉吳王

送劉郎中赴任蘇州

前人仁風膏雨去隨輪勝境歡遊到逐身水驛路穿兒店月花船掉入女湖春宣城獨詠中岫柳惲單題汀上蘋何似姑蘇詩太守吟詩相繼有三人

和白太守揀黃橘

周元範離離朱實綠叢中似火燒山處處紅影下寒林沈綠水光搖髙樹照晴空銀章自竭人臣力玉液誰知造化功看取明朝船發後餘香猶尙逐仁風

郡守部藝文四詩

守滁陽深秋憶登郡城望瑯琊唐李紳山城小閣臨靑嶂紅樹蓮宮接薜蘿斜日半巖開古殿野煙浮水掩輕波菊迎秋節西風急雁引砧聲北思多深夜獨吟還不寐坐看凝露滿庭荷

轉壽春守有

序

前人

太和庚戌歲二月祇命壽陽時替裴五墉終歿因視壁題自墉而上或除名在邊坐殿歿凡七子無一存焉壽人多寇盜好訴訐時謂之凶郡獷俗特著蒙此處之顧予衰年甘躡前患俾三月而寇靜�歲而人和虎不暴物姦吏屏竄三載復遭邪佞所惡授賓客分司東都或舉其目或寄於風亦粗總詩人之末云未登崖谷尋丹且歷軒�看壁題那遇八公生羽翼空悲七子委塵泥舊壇無復翔靈鶴廢壘曾經振鼓鼙點檢遺編盡朝菌應難求望一刀圭

拜三川守有

序

前人

開成元年三月二十五日蒙恩除河南尹四月六日詔下洛陽是月自春不雨己逾六旬此日謝恩未詣公府馳禱龍祠止九日大降膏澤連�浹日時苗頓茂又里巷比多惡少皆免帽散衣聚爲羣斗或差肩追繞擊大球裏言謂之打棍諳論士庶苦之車馬逢者不敢前都城爲患日久詔下之日此輩皆失所在卻歸負販之業閭裏間無復前患恭承寵詔臨伊洛靜守朝章化比閭風變市兒驚偃艸雨晴郊藪謬隨車攺弦琴瑟移膠柱止息笙篁辧魯魚惟有從容期一徳使齊文教奉皇居

秋暮裴�員外刺婺州

鮑溶婺女星邊气不秋金華山水似瀛州含香太守心淸淨去與神仙日日遊

送林剌史簡言之漳州

陳去疾江樹欲含曛淸歌一送君徵驂辭荔浦別袂暗松雲路狹橫柯度山深墜葉聞明朝宿何處未忍醉中分

畱別吉州太守宗人邁

滕倪秋初江上別旌旗故國無家淚欲垂千里未知投足處前程便是聽�時誤攻文字身空老卻返漁樵計已遲羽翼雕零飛不得丹霄無路接差池

杭州郡齋南亭

姚合符印懸腰下東山不得歸獨行南北道漸老往還稀迸筍侵�長驚蟬出樹飛田田池上葉長是使君衣

送張使君赴饒州

章孝標饒陽因富得州名不獨農桑別有營日暖提筐依茗樹天陰把酒入銀坑江寒魚動槍旗影山晚云和鼓角聲太守能詩兼愛靜西樓見月幾篇成

雁門太守行

張祜城頭月沒霜如水��踏沙人似鬼燈前拭淚試香裘長引一聲殘漏子駝囊瀉酒酒一杯前頭滴血心不回閨中年少妻莫哀魚金虎竹天上來雁門山邊骨成灰

送邵州林使君

朱慶余軒車此去也逢時地近湘南頗入詩一月計程那是遠中年出守未爲遲水邊花气燻章服嶺上嵐光照畫旗想得化行風俗變州人應爲立生祠

送饒州張使君

前人白頭爲郡淸秋別山水南行豈覺賒楚老只應思入境吳兒從此去移家館依髙嶺分樟葉路出重江見葦花務退惟當吟詠苦畱心曾不在生涯

正初奉酬歙州刺史邢羣

杜牧翠巖千尺倚溪斜曾得嚴光作釣家越嶂遠分丁字水臘梅遲見二年花明時刀尺須君用幽處田園我有涯一壑風煙陽羨裏解龜休去路非賒

寄獻三川守劉公有

序

許渾

予奉陪三川守劉公燕言嘗蒙詢訪行止因話一麾之任冀成三徑之謀特蒙俯鑑丹誠尋許慰薦屬移履道臥疾彌旬輒抒二章寄獻三川歌頌徹咸秦十二樓前侍從臣休閉玉籠畱鸑鷟早開金埒縱麒麟花深榻迎何客月在膺舟醉幾人自笑東風過寒食茂陵寥落未知春半年三度轉蓬居錦帳心闌羨隼旟老去自驚秦塞雁病來先憶楚江魚長聞季氏千金諾更望劉君一紙書春雪未晴春酒賞莫教愁殺馬相如

賀鄧璠使君正拜袁州

彭蟾六年惠愛及黎甿大府論功俟陟明尺一詔書天上降二千石祿世間榮新添畫戟門增峻舊躡靑雲路轉平更待皇恩酬善政碧油幢到郡齋迎

送陶少府赴選

李羣玉陶君官興本蕭�長傍靑山碧水居久向三茅窮藝術仍傳五柳舊琴書迹同飛鳥棲髙樹心似閒雲在太虛自是葛洪求藥價不關梅福戀簪裾

送侯郎中任新定二首

李頻爲郎非白頭作牧授滄州江界乘潮入山川值勝遊暑風隨轉扇涼月傍開樓便欲歸田裏拋官逐隱侯罷郎東出守半路得浮舟大�行當夏桐江到未秋雲閒分島寺濤靜見沙鷗誰伴臨淸景吟詩上郡樓

送李員外頻之建州

林寬句踐江頭月客星臺畔松爲郎久不見出守暫相逢鳥泊牽灘索花空押號鐘遠人思化切休上武夷峯

新定陪太守一百五夜南館玩月

陸龜蒙風雨教春處處傷一宵云盡見滄浪長無片燭侵光彩只有淸灘助雪霜煙蔽棹歌歸浦漵露將花影到衣裳卻嫌殷浩南樓夕一帶秋聲入恨長

蒙恩除替將還京洛偶敍所懷因成六韻呈軍

事院諸公郡中一二秀才

崔璞兩載求人瘼三春受代歸務繁多簿籍才短乏恩威共理乖天獎分憂值歲饑遽蒙交郡印安敢整朝衣作牧慚爲政思鄕念式微儻容還故里髙臥掩柴扉

上杭州姚郎中

方千能除疾瘼似良醫一郡鄕風當日移身貴久離行樂伴才髙獨作後人師春遊下馬皆成燕吏散看山卽有詩借問公方與文道而今中夏更傳誰

贈處州段郎中

前人幸見仙才領郡初郡城孤峭似仙居杉蘿色裏遊亭榭瀑布聲中閱簿書徳重自將天子合情髙元與世人�寒潭是處淸連底賓席何心望食魚

上霅川裴郎中

羅隱貴提金印出咸秦瀟灑江城兩度春一派水淸疑見膽數重山翠欲畱人望崇早合歸黃閣詩好何妨戀白蘋自是受恩心未足卻垂雙翅羨吳均

送韋岫郎中典泗州

章碣玉皇恩詔別星班去壓徐方分野間有鳥盡巢垂汴柳無樓不對隔淮山旌旗漸向行時擁案牘應從到日閒想憶朝天獨吟坐旋飛新作過秦關

送祠部曹郎中鄴出守洋州

鄭谷爲儒欣出守上路亦戎裝舊制詩多諷分憂俗必康開懷江稻熟寄信露橙香郡閣淸吟夜寒星識望郎

南康郡牧陸肱郎中辟許棠先輩爲郡從事因

有寄贈

前人末路思前侶猶爲戀故巢江山多勝境賓主是貧交飲舫閒依葦琴堂雅結茅夜淸僧伴宿水月在松梢

隰州新驛贈刺史

韓偓賢侯新換古長亭先定心機指顧成髙義盡招秦逐客曠懷偏接魯諸生萍蓬到此銷離恨燕雀飛來帶喜聲卻笑昔賢交易極一開東合便垂名

和吳郡太守罷郡山村偶題二首

杜荀鶴罷郡饒山興村家不惜過官情隨日薄詩思入秋多野獸眠低艸池禽浴動荷眼前余政在不似有干戈快活田翁輩常言化育時縱饒稽歲月猶說向孫兒茅屋梁和節茶盤果帶枝相傳久不忘何必立生祠

遠聞本郡行春到舊山二首

王貞白一身從宦畱京邑五馬遙聞到舊山已領煙霞光野徑深慚老幼候柴關淸風借響松筠外畫隼停暉水石間定掩溪名在圖傳共知軒蓋此登攀

贈九江太守

張蠙江頭蹔駐木蘭船漁父來誇太守賢二邑旋添新戶口四營漸廢舊戈鋋笙歌不似經荒後禮樂猶如未戰前昨日西亭從遊騎信旗風裏說詩篇

贈信安太守

前人三衢正對福星時喜得君侯妙撫綏甲士散教耕壠畝書生閒許從旌旗條章最是貧家喜禾黍仍防別郡饑昨日中官說天意卽飛丹詔立新碑

錢唐夜宴畱別郡守

前人四方騷動一州安夜列�罍伴客歡觱栗調髙山閣迥蝦蟆更促海濤寒屏間佩響藏歌妓幕外刀光立從官沈醉不愁歸棹遠晚風吹上子陵灘

送薛郎中赴江州

前人幾州聞出刺謠美有江民正面傳天旨懸心禱嶽神尺書先假路紅�旋燒塵郡顯山川別衙開將吏新散招僧坐暑閒載客行春聽事棋忘著探題酒亂巡好編髙隱傳多貌上升眞近日居淸近求人在此人

贈池州張太守

殷文圭神珠無颣玉無瑕七葉簪貂漢相家陣面奔星破犀象筆頭飛電躍龍蛇絳幃夜坐窮三史紅�春行到九華只怕池人畱不住別遷徵鎭擁髙牙

中秋自宛陵寄池陽太守

前人出山三見月如眉蝶夢終宵繞戟枝旅客思歸鴻去日賢侯行化子來時郡樓遐想劉琨嘯相閣方窺謝傅棋按部況聞秋稼熟馬前迎拜羨並兒

望九華寄池陽太守

曹松造化峯峯異宜教嶽徳謙靈蹤載籍古怪刃刺云尖盤蹙陵陽壯孤標建鄴瞻霽余堪洗目靑出謝家檐

冬日送涼州刺史

李洞寵餞西門外雙旌出漢陵未辭金殿日已夢雪山燈地遠終峯盡天寒朔气凝新年行已到舊典聽難勝吏掃盤雕影人遮散馬乘移軍駝馱角下塞掾河冰獵近昆侖獸吟招磧石僧重輸右藏實方見左車能兵聚邊風急城寬夜月澄連營煙火嶺望詔幾回登

永州陪鄭太守登舟夜宴席上各賦詩

蔣肱江頭朱紱間靑衿豈是仙舟不可尋誰敢彊登徐稚榻自憐還學謝安吟月凝蘭棹輕風起妓勸金罍盡醉斟剪盡蠟紅人未覺歸時城郭曉煙深

南海送韋七使君赴象州任

陳陶一鶚韋公子新恩頒郡符島夷通荔浦龍節過蒼梧地理金城近天涯玉樹孤聖朝朱紱貴從此展雄圖

海上太守新刱東亭

李中使君心智杳難同選勝開亭景莫窮髙敞軒�迎海月預栽花木待春風靜披典籍堪師古醉擁笙歌不礙公滿徑苔紋�雨後入檐山色夕陽中偏宜下榻延徐孺最稱登門禮孔融事簡豈妨頻賞玩況當爲政有餘功

獻江淮郡守盧公

李羽塞詔東來淝水濱時情惟望秉陶鈞將軍一陣爲功業忍見沙場百戰人

初至郡界

劉兼嘉陵江畔接滎川兩畔旌旗下瀨船郡印已分炎瘴地朝衣猶惹禦鑪煙蓮塘小飲香隨艇月樹髙吟水壓天錦字莫嫌歸路遠華裔一統太平年

送韋向睦州謁獨孤使君汜

僧皎然才子南遊多遠情閒舟蕩漾任春行新安江色長如此何似新安太守淸

寄信州張使君

僧貫休水壇檉殿地含煙領鶴行吟積翠間數閣涼颸終日去滿懷明月上方還時來自有鴛鸞識道在從如艸木閒惟羨靈溪賢太守一麾淸坐似深山

路學士知河中府

宋楊億一麾新自海濱還又佩魚符入故關千里山河臨劇郡九天鴛鷺別通班樓經往聖回淸蹕路接邊裔獻白環版籍素多田賦錯干戈初息羽書閒從軍上客雕龍藻佐酒妖姬墮馬鬟更遣府公吟思發中條新霽碧孱顏

送登州太守出城馬上作

孔平仲匆匆送客出城闉霜意方髙日漸矄靑嶂倚空先有雪黌沙匝地半和云旌旗明滅隨車遠鼓角悲涼隔水聞正是無憀一回首兩行白馬映紅裙

寄題興州太守新開古東池

蘇軾百畝新池傍郭斜居人行樂路人誇自言官長如靈運能使江山似永嘉縱飲坐中遺白帢幽尋盡處見桃花不堪山鳥號歸去長遣王孫苦憶家

再過超然臺贈太守霍翔

前人昔飲雩泉別常山天寒歲在龍蛇間山中兒童拍手笑問我西去何當還十年不赴竹馬約扁舟獨與漁蓑閒重來父老喜我在扶挈老幼相遮攀當時𦇤褓皆七尺而我安得畱朱顏問今太守爲誰歟護羌充國鬢未斑躬持鬥酒勞行役無復杞菊嘲寒慳超然置酒尋舊迹尙有詩賦鑱堅頑孤云落日在馬耳照耀金碧開煙鬟郤淇自古北流水跳波下瀨鳴玦環願公談笑作石埭坐使城郭生溪灣

送章大著出守衡陽

楊簡濟濟眾賢俱徐徐五馬驅中司親雁序南嶽佩魚符吳楚從今異參辰幸小殊他時羣玉聚相與話踟�

出守杭州寄執政二絕

夏竦造化平分荷大鈞腰間新佩玉麒麟南湖不住栽桃李擬伴沙禽過十春海雁橋邊春水深略無塵土到花陰忘機不問人知否自有沙鷗信此心

蘇州王太守新建郡城西樓

耿時舉西樓一曲舊笙歌千石當樓面翠峨花發花殘香徑雨月生月落洞庭波地雄鼓角秋聲壯天迥闌干夕照多四百年來無妙手要看風物似元和

送知府滕光祿

朱長文榜登龍虎亞倫魁一紀橫飛長憲臺謨議軒昂開日月辭章雄偉鼓風雷朝端已慶明良會廟論咸推將相才一跌云衢成老大幾遷方面嘆邅回致君事業看雙鬢經國風猷付一杯驅弩屢驚園令出引車還喜買臣來展墳乍覺靑松長視學追懷絳帳開榮滿江山增气象仁沾里巷舞兒鮐齊云晚詠難畱白綠野新居欲繼裴淮海巨藩𨿽重寄傅巖須起作鹽梅

送何一之右丞出守平江

楊萬里十年一別再從遊又見魚書拜徹侯人物只今何水部風流不減韋蘇州白蘋洲上春傳語烏鵲橋邊艸喚愁報政不應遲五月鶯花紫禁�歸舟

奉陪太守遊南湖同郭令賦

金郝俁翠幄千章蔭晚空年華心賞兩無窮雲頭欲落催詩雨池面微生解慍風經笥使君談似綺仙舟令尹飲如虹娵隅自適淸池樂不信參軍是郝隆

送滁守周鼎秩滿復任

明樂韶鳳聖代車書一登庸崇俊良禮羅天下士銓選核精詳維時使君賢經術成老蒼較藝騁奇健機發能穿楊云深閶闔開韋素拜天皇服命展驥足弦歌殊未央萊蕪旣奏最五馬來滁陽滁陽古名郡前修政聲揚世際昌運期赫奕龍神驤天戈一揮掃晏然靜八荒疆理廓漢宋雍熙紹虞唐郡縣古封國守令誠贊襄煌煌大駕來迢迢山驛長矧復雕瘵余編氓雜淳龐騋牝徧畿甸閭閻課耕桑處置諒惟艱敷布政有常奉承良靡倦撫字亦多方政平淮土安報最信無雙錫宴新恩渥重開舊印章瑯琊靑入望滁水綠彌茫父老應郊候羣僚擬進觴通衢歌藹藹田野喜洋洋雲開丰嶺出亭古釀泉香蒞政中都近蜚聲輿論揚願言終此惠遺愛詠甘棠而我藉餘蔭丰年儲稻粱歸來松林下哦詩頌龔黃會看屏疏徵勛業佐巖廊

送王太守遷雲間

髙啟男屠豬羊女釃酒共禱神祠畱太守太守今年遷大州除書一下誰能畱兩州相去無百里失君應愁得君喜安得如君數十人一時盡福東南民

寄萊州太守趙圭玉

鐂崧憶在兵曹三四年君畱東署我西偏檢書淸夜燃官燭沽酒常時數俸錢借馬獨行緣送客聞雞相喚去朝天論交亦有胡兼許此日天涯各惘然

次韻答丘時雍太守

張弼未老身閒樂有餘芝山舊業竹扶�興來縱寫開長卷醉至微吟坐軟輿甘與鹿門成隱計肯從狗監薦相如�頭賴有寒檠在且讀平生未讀書

送劉美之太守赴銅仁

杭淮園柳何靑靑江艸萋以碧送子適萬里執手情脈脈嗟彼雲中雁翺翔依砂磧不爲稻粱謀何以有南北努力任所之悠悠豈終隔

送趙萬舉守淮安

殷士儋聞道淮陰郡輿圖屬上游云連江國曙地接海門秋特簡中朝彥遙分南顧憂靑山迎列戟芳艸待扁舟楚甸歌新牧瑯琊識故侯津橋通晚泊膏壤課春疇樹色依官舍潮聲入驛樓知君富登覽吟興滿滄州

送王戶曹擢九江守

皇甫汸甘泉獻賦早知名才子爲郎在兩京闕下承符初出守郡中森戟已相迎空庭廬嶽晴雲色燕坐潯陽江水聲試覓古來循吏傳幾人年少寄專城

送趙戶部出守淮陽

李攀龍仙郎起艸漢明光幾載軍儲事朔方五馬新爲淮海郡三臺舊署度支章行車麥秀隨春雨臥閣花深對夕陽時憶上林詞賦客鴻書遙下楚雲長

送陳玉叔郡守淮陰

李言恭別思深難遣離魂暗欲銷人隨流水去心共暮云遙野市懸髙岸江城響夜潮所嗟相憶處風雨正蕭蕭

題唐伯虎烹茶圖爲諭正之太守三首

王登太守風流嗜酪奴行春常帶煮茶圖圖中傲吏依稀似紗帽籠頭對竹鑪靈門洞口采旗槍五馬來乘榖雨嘗從此端明茶譜上又添新品綠云香伏龍十里盡香風正近吾家別墅東他日幹旄能見訪休將水厄笑王蒙

送王令泉武庫出守永州

龔勉仙郎戎政擅才名簡命熊幡向楚城車騎舊瞻司馬節襜帷新識使君旌九疑南接湘江遠五嶺東連粵路平遙想行春風日好瘴煙消盡百花明

送邵武李太守擢憲滇南

徐熥昆明池水靜無波擁傳新從僰道過開府定能寬漢法采詩曾不廢蠻歌�墟滇客龍名市納款蠻王象渡河他日勒功畱片碣點蒼如黛石嵯峨

送吳伯恆太守之杭州

焦竑東方千騎擁徵橈涼入離亭酒半消天竺雁來芳艸歇秣陵人去碧雲遙六橋衰柳吟風葉八月寒江急暮潮君到扁舟勞問訊有無髙士在漁樵

送張二府擢太平守

張履正南粵羈縻地旌旄漢守行解維春浪闊到日夏云生風掃蠻天瘴威傳遠僥名聖君應有意賴爾作長城

送臨江蘇太守

盛鳴世五馬夾朱輪淸川不動塵問山廬嶽近領郡虎符新吏冗詩難廢民稀俗易淳江花迎路發十月待行春

寄李達生太守守巨津

王醇笮蠻遮在碧煙叢浪說車間已畫熊官舍轉離孤郡遠家書常隔一年通醬分簍葉香消瘴布納桐花軟貼風鄕思偶停時出郭閒看調象亂山中

送陳民部出守思州

曹學佺言辭粉署重淒淒道路時聞徵馬嘶日照夢懸鄕樹外夜郎吟向郡樓西竹雞羣裏登峨嶺銅鼓聲中出朗溪我欲國門攀柳送相思此夜有烏啼

郡守部紀事一韓子李悝爲魏文侯上地守欲民善射乃下令云民有狐疑之訟者令之射狗中之者勝不中者負民皆習射日夜不休與秦戰大敗之以民之善射也漢書班氏敍傳班伯爲定襄太守定襄聞伯素貴年少自請治劇畏其下車作威吏民息伯至請問耆老父祖故人有舊恩者迎延滿堂日爲供具執子孫禮郡中益弛諸所賓禮皆名豪懷恩醉酒共諫伯宜頗攝錄盜賊具言本謀亡匿處伯曰是所望於父師矣乃召屬縣長吏選精進掾史分部收捕及它隱伏旬日盡得郡中震栗咸稱神明歲餘上徵伯伯上書願過故郡上父祖冢有詔太守都尉以下會因召宗族各以親�加恩施散數百金北州以爲榮長老紀焉季布傳布爲河東太守孝文時人有言其賢召欲以爲禦史大夫人又言布使酒至畱邸一月罷布曰臣待罪河東陛下無故召臣此人必有以臣欺陛下者今臣至罷去必有毀臣夫以一人譽召臣一人毀去臣恐天下有識聞之以窺陛下上曰河東吾股肱郡故特召君耳嚴助傳助爲中大夫侍燕從容上問助居鄕裏時助對曰家貧爲友婿富人所辱上問所欲對願爲會稽太守於是拜爲會稽太守數年不聞問賜書曰制詔會稽太守君厭承明之廬勞侍從之事懷故土出爲郡吏會稽東接於海南近諸越北枕大江間者闊焉久不聞問具以春秋對毋以蘇秦縱橫助恐上書謝稱春秋天王出居於鄭不能事母故絕之臣事君猶子事父母也臣助當伏誅陛下不忍加誅願奉三年計最詔許因畱侍中有奇異輒使爲文郅都傳景帝拜都爲濟南守至則誅�氏首惡餘皆股栗居歲餘郡不拾遺旁十餘郡守畏都如太府史記酷吏傳周陽由景帝時爲郡守武帝卽位吏治尙循謹然由居二千石中最爲暴酷驕恣所愛者撓法活之所憎者曲法誅之所居郡必夷其豪爲守視都尉如令爲都尉必陵太守奪之治與汲黯俱爲忮二千石列同車未嘗敢均茵伏滑稽傳武帝時徵北海太守詣行在所有文學卒史王先生者自請與太守俱吾有益於君君許之諸府掾功曹白雲王先生嗜酒多言少實恐不可與俱太守曰先生意欲行不可逆遂與俱行至宮下待詔官府門王先生徒懷錢沽酒與衛卒僕射飲日醉不視其太守太守入跪拜王先生謂戶郎曰幸爲我呼吾君至門內遙語戶郎爲呼太守太守來望見王先生王先生曰天子卽問君何以治北海令無盜賊君對曰何哉對曰選擇賢材各任之以其能賞異等罰不肖王先生曰對如是是自譽自伐功不可也願君對言非臣之力盡陛下神靈威武所變化也太守曰諾召入至於殿下有詔問之曰何以治北海今盜賊不起叩頭對言非臣之力盡陛下神靈威武之所變化也武帝大笑曰於乎安得長者之語而稱之安所受之對曰受之文學卒史帝曰今安在對曰在宮府門外有詔召拜王先生爲水衡丞以北海太守爲水衡都尉漢書汲黯傳黯爲中大夫以數切諫不得久畱內遷爲東海太守黯學黃老言治官民好淸靜擇丞史任之責大指而已不細苛黯多病臥閣內不出歲餘東海大治稱之上聞召爲主爵都尉列於九卿後黯坐小法會赦免官於是黯隱於田園者數年會更立五銖錢民多盜鑄錢者楚地尢甚上以爲淮陽楚地之郊也召黯拜爲淮陽太守黯伏謝不受印綬詔數彊予然後奉詔召上殿黯泣曰臣自以爲塡溝壑不復見陛下不意陛下復收之臣常有狗馬之心今病力不能任郡事臣願爲中郎出入禁闥補過拾遺臣之願也上曰君薄淮陽耶吾今召君矣顧淮陽吏民不相得吾徒得君重臥而治之黯旣辭過大行李息曰黯棄逐居郡不得與朝廷議矣然禦史大夫湯智足以拒諫詐足以飾非非肯正爲天下言專阿主意主意所不欲因而毀之主意所欲因而譽之好興事舞文法內懷詐以禦主心外挾賊吏以爲重公列九卿不早言之何公與之俱受其戮矣息畏湯終不敢言黯居郡如其故治淮陽政淸後張湯敗上聞黯與息言抵息罪令黯以諸侯相秩居淮陽義縱傳�成家居上欲以爲郡守禦史大夫弘曰臣居山東爲小吏時�成爲濟南都尉其治如狼牧羊成不可令治民上乃拜成爲關都尉歲餘關吏稅肄郡國出入關者號曰寧見乳虎無直�成之怒田延年傳延年字子賓出爲河東太守選拔尹翁歸等以爲爪牙誅鉏豪彊奸邪不敢發尹翁歸傳田延年爲河東太守行縣至平陽悉召故吏五六十人延年親臨見令有文者東有武者西閱數十人次到翁歸獨伏不肯起對曰翁歸文武兼備惟所施設功曹以爲此吏倨敖不遜延年曰何傷遂召上辭問甚奇其對除補卒史便從歸府案事發姦�竟事情延年大重之自以能不及翁歸徙署督郵翁歸拜東海太守過辭廷尉於定國定國家在東海欲屬托邑子兩人令坐後堂待見定國與翁歸語終日不敢見其邑子旣去定國乃謂邑子曰此賢將汝不任事也又不可幹以私翁歸治東海明察郡中吏民賢不肖及姦邪罪名盡知之縣縣各有記籍自聽其政有急召則少緩之吏民小解輒披籍縣縣收取黠吏豪民案致其罪髙至於死收取人必於秋冬課吏大會中及出行縣不以無事時其有所取也以一警百吏民皆服恐懼攺行自新東海大豪郯許仲孫爲姦猾亂吏治郡中苦之二千石欲捕者輒以力勢變詐自解終莫能制翁歸至論棄仲孫市一郡怖栗莫敢犯禁東海大治以髙第入守右扶風蕭望之傳宣帝以望之爲平原太守望之雅意在本朝遠爲郡守內不自得乃上疏曰陛下哀湣百姓恐徳化之不究悉出諫官以補郡吏所謂憂其末而忘其本者也朝無諍臣則不知過國無達士則不聞善願陛下選明經術溫故知新通於幾微謀慮之士以爲內臣與參政事諸侯聞之則知國家納諫憂政亡有闕遺若此不怠成康之道其庶幾乎外郡不治豈足憂哉書聞徵入守少府趙廣漢傳廣漢爲潁川太守郡大姓原褚宗族橫恣賓客犯爲盜賊前二千石莫能禽制廣漢旣至數月誅原褚首惡郡中震栗先是潁川豪桀大姓相與爲婚姻吏俗朋黨廣漢患之厲使其中可用者受記出有案問旣得罪名行法罰之廣漢故漏泄其語令相怨咎又教吏爲缿筒及得投書削其主名而托以爲豪桀大姓子弟所言其後彊宗大族家家結爲仇讎姦黨散落風俗大攺吏民相告訐廣漢得以爲耳目盜賊以故不發發又輒得一切治理威名流聞及匈奴降者言匈奴中皆聞廣漢本始二年漢發五將軍擊匈奴徵廣漢以太守將兵屬蒲類將軍趙充國從軍還復用守京兆尹後漢書馮勤傳勤曾祖父揚宣帝時爲弘農太守有八子皆爲二千石趙魏間榮之號曰萬石君焉漢書嚴延年傳延年字次卿東海下邳人也爲涿郡太守時郡比得不能太守涿人畢野白等由是廢亂大姓西髙氏東髙氏自郡吏以下皆畏避之莫敢與牾咸曰寧負二千石無負豪大家賓客放爲盜賊發輒入髙氏吏不敢追浸浸日多道路張弓拔刃然後敢行其亂如此延年至遣掾蠡吾趙繡按髙氏得其死罪繡見延年新將心內懼卽爲兩劾欲先白其輕者觀延年意怒乃出其重劾延年已知其如此矣趙掾至果白其輕者延年索懷中得重劾卽收送獄夜入晨將至市論殺之先所按者死吏皆股弁更遣吏分考兩髙�竟其姦誅殺各數十人郡中震恐道不拾遺三歲遷河南太守賜黃金二十斤豪彊屏息冬月傳屬縣囚會論府上流血數里河南號曰屠伯初延年母從東海來欲從延年臘到雒陽適見報囚母大驚便止都亭不肯入府延年出至都亭謁母母閉合不見延年免冠頓首合下良久母乃見之因數責延年幸得備郡守專治千里不聞仁愛教化有以全安愚民顧乘刑罰多刑殺人欲以立威豈爲民父母意哉延年服罪重頓首謝因自爲母禦歸府捨母畢正臘謂延年天道神明人不可獨殺我不意當老見壯子被刑戮也行矣去女東歸掃除墓地耳遂去歸郡見昆弟宗人復爲言之後歲餘果敗東海莫不賢智其母延年兄弟五人皆有吏材至大官東海號曰萬石嚴嫗注師古曰一門之中五二千石故云萬石漢雜事蔣滿爲上黨太守長子萬爲北地都尉次子輔爲安定太守滿與萬俱知名並見徵用時徵爲二千石者十三人俱引見萬卻退不敢與父並詔遣問謁者曰何以不齊左右曰此乃父子也宣帝嘆息曰乃父子剖符耶卽下詔曰上黨太守滿經行篤著信行山東其以滿爲淮陽王相誨導東藩弘農股肱郡其以萬爲弘農太守父子同日拜於前上甚嘉之漢書陳萬年傳萬年子咸爲南陽太守所居以殺伐立威豪猾吏及大姓犯法輒論輸府以律程作司空爲地臼木杵舂不中程或私解脫鉗釱衣服不如法輒加罪笞督作劇不勝痛自絞死者歲數百千人久者虫出腐爛家不得收其治放嚴延年其廉不如所居調發屬縣所出食物以自奉養奢侈玉食然操持掾史郡中長吏皆令閉門自斂不得逾法公移敕書曰卽各欲求索是快是一郡百太守也何得然哉下吏畏之豪彊執服令行禁止然亦以此見廢時車騎將軍王音輔政信用陳湯咸數賂遺湯予書曰卽蒙子公力得入帝城死不恨後竟徵入爲少府爲少府三歲與翟方進有隙方進爲丞相奏咸前爲郡守所在殘酷毒螫加於吏民主守盜受所監而官媚邪臣陳湯以求薦舉苟得無恥不宜處位咸坐免王尊傳尊爲安定太守到官出教告屬縣曰令長丞尉奉法守城爲民父母抑彊扶弱宣恩廣澤甚勞苦矣太守以今日至府願諸君卿勉力正身以率下故行貪鄙能變更者與爲治明愼所職毋以身試法又出教敕掾功曹各自底勵助太守爲治其不中用趣自避退毋久妨賢夫羽翮不修則不可以致千里闑內不理無以整外府丞悉署吏行能分別白之賢爲上毋以富賈人百萬不足與計事昔孔子治魯七日誅少正卯今太守視事已一月矣五官掾張輔懷虎狼之心貪污不軌一郡之錢盡入輔家然適足以葬矣今將輔送獄直符史詣閣下從太守受其事丞戒之戒之相隨入獄矣輔系獄數日死盡得其狡猾不道百萬姦臧威震郡中盜賊分散入傍郡界豪彊多誅傷伏辜者坐殘賊免成帝卽位復以尊爲徐州刺史遷東郡太守久之河水盛溢泛浸瓠子金堤老弱奔走恐水大決爲害尊躬率吏民投沈白馬祀水神河伯尊親執圭璧使巫策祝請以身塡金堤因止宿廬居堤上吏民數千萬人爭叩頭救止尊尊終不肯去及水盛堤壞吏民皆奔走惟一主簿泣在尊旁立不動而水波稍卻回還吏民嘉壯尊之勇節白馬三老朱英等奏其狀下有司考皆如言於是制詔禦史東郡河水盛長毀壞金堤未決三尺百姓惶恐奔走太守身當水沖履咫尺之難不避危殆以安眾心吏民復還就作水不爲災朕甚嘉之秩尊中二千石加賜黃金二十斤數歲卒官吏民祀之尊子伯亦爲京兆尹坐耎弱不勝任免朱博傳博遷瑯邪太守齊部舒緩養名博新視事右曹掾史皆移病臥博問其故對言惶恐故事二千石新到輒遣吏存問致意乃敢起就職博奮髯抵幾曰觀齊兒欲以此爲俗邪乃召見諸曹史書佐及縣大吏選視其可用者出教置之皆斥罷諸病吏白巾走出府門郡中大驚頃之門下掾贛遂耆老大儒教授數百人拜起舒遲博出教主簿贛老生不習吏禮主簿且教拜起閒習乃止又敕功曹官屬多褒衣大袑不中節度自今掾史衣皆令去地三寸博尢不愛諸生所至郡輒罷去議曹曰豈可復置謀曹邪文學儒吏時有奏記稱說云云博見謂曰如太守漢吏奉三尺律令以從事耳亡柰生所言聖人道何也且持此道歸堯舜君出爲陳說之其折逆人如此視事數年大攺其俗掾史禮節如楚趙吏博治郡常令屬縣各用其豪桀以爲大吏文武從宜縣有劇賊及他非常博輒移書以詭責之其盡力有效必加厚賞懷詐不稱誅罰輒行以此豪彊慹服姑幕縣有羣輩八人報仇廷中皆不得長吏自系書言府賊曹掾史自白請至姑幕事畱不出功曹諸掾卽皆自白復不出於是府丞詣合博乃見丞掾曰以爲縣自有長吏府未嘗與也丞掾謂府當與之邪合下書佐入博口占檄文曰府告姑幕令丞言賊發不得有書檄到令丞就職遊僥王卿力有餘如律令王卿得敕惶怖親屬失色晝夜馳騖十餘日間捕得五人博復移書曰王卿憂公甚效檄到賫伐閱詣府部掾以下亦可用漸盡其餘矣其操持下皆類此也孫寶傳寶字子嚴益州蠻夷犯法巴蜀頗不安上以寶著名西州拜爲廣漢太守秩中二千石賜黃金三十斤蠻夷安輯吏民稱之尹賞傳賞字子心巨鹿楊氏人爲江夏太守捕格江賊及所誅吏民甚多坐殘賊免南山羣盜起以賞爲右輔都尉卒官疾病且死戒其諸子曰丈夫爲吏正坐殘賊免追思其功效則復進用矣一坐軟弱不勝任免終身廢棄無有赦時其羞辱甚於食污坐贓愼毋然賞四子皆至郡守蕭育傳育哀帝時南郡江中多盜賊拜育爲南郡太守上以育耆舊名臣乃以三公使車載育入殿中受策曰南郡盜賊羣輩爲害朕甚憂之以太守威信素著故委南郡太守之官期於爲民除害安元元而已亡拘於小文加賜黃金二十斤育至南郡盜賊靜病去官西南夷傳陳立爲牂牁太守立者臨邛人前爲連然長不韋令蠻夷畏之及至牂牁諭告夜郎王興興不從命立請誅之未報乃從吏數十人出行縣至興國且同亭召興興將數千人往至亭從邑君數十人入見立立數責因斷頭邑君曰將軍誅亡狀爲民除害願出曉士眾以興頭示之皆釋兵降鉤町王禹漏臥侯愈震恐入粟千斛牛羊勞吏士立還歸郡興妻父翁指與興子邪務收餘兵迫脇旁二十二邑反至冬立奏募諸夷與都尉長史分將攻翁指等翁指據�爲壘立使奇兵絕其餉道縱反間以誘其眾都尉萬年曰兵久不決費不可共引兵獨進敗走趨立營立怒叱戲下令格之都尉復還戰立引兵救之時天大旱立攻絕其水道蠻夷共斬翁指持首出降立已平定西夷徵詣京師會巴郡有盜賊復以立爲巴郡太守秩中二千石居賜爵左庶長徙爲天水太守勸民農桑爲天下最賜金四十斤入爲左曹衛將軍護軍都尉卒官薛宣傳宣字贛君東海郯人也少爲廷尉書佐都船獄吏後以大司農斗食屬察廉補不其丞瑯邪太守趙貢行縣見宣甚說其能從宣歷行屬縣還至府令妻子與相見戒曰贛君至丞相我兩子亦中丞相史後宣代張禹爲丞相除趙貢兩子爲史冊府元龜嚴詡爲潁川太守以孝行爲官謂掾史爲師友有過輒閉合自責終不大言郡中亂王莽遣使徵詡官屬數百人爲設祖道詡據地哭掾史曰明府告徵不宜若此詡曰吾哀潁川士身豈有憂哉我以柔弱徵必選剛猛代代到將有僵僕者故相弔爾漢書翟義傳義徙爲東郡太守時王莽居攝義心惡之乃謂姊子上蔡陳丰曰新都侯攝天子位號令天下故擇宗室幼稚者以爲孺子依托周公輔成王之義且以觀望必代漢家其漸可見今宗室衰弱外無彊籓天下傾首服從莫能亢扞國難吾幸得備宰相子身守大郡父子受漢厚恩義當爲國討賊以安社稷欲舉兵西誅不當攝者選宗室子孫輔而立之設令時命不成死國埋名猶可以不慚於先帝今欲廢之乃肯從我乎丰年十八勇壯許諾義遂與東郡都尉劉宇嚴鄕侯劉信信弟武平侯劉璜結謀及東郡王孫慶素有勇略以明兵法徵在京師義乃詐移書以重罪傳逮慶於是以九月都試日斬觀令因勒其車騎材官士募郡中勇敢部署將帥嚴鄕侯信者東平王云子也云誅死信兄開明嗣爲王薨無子而信子匡復立爲王故義舉兵並東平立信爲天子義自號大司馬柱天大將軍以東平王傅蘇隆爲丞相中尉臯丹爲禦史大夫移檄郡國言莽鴆殺孝平皇帝矯攝尊號今天子已立共行天罰郡國皆震比至山陽眾十餘萬莽聞之大懼乃拜其黨親七人自擇除關西人爲校尉軍吏將關東甲卒以擊義遂攻圍義於圉城破之義棄軍亡至固始界中捕得義屍磔陳都市後漢書孔奮傳奮自姑臧被召旣至京師除武都郡丞時隴西餘賊隗茂等夜攻府捨殘殺郡守賊畏奮追急乃執其妻子欲以爲質奮年已五十惟有一子終不顧望遂�力討之吏民感義莫不倍用命焉郡多氐人便習山谷其大豪齊鍾畱者爲羣氐所信向奮乃率厲鍾畱等令要遮鈔擊共爲表裏賊窘懼逼急乃推奮妻子以置軍前冀當退卻而擊之愈厲遂禽滅茂等奮妻子亦爲所殺世祖下詔褒美拜爲武都太守奮自爲府丞已見敬重及拜太守舉郡莫不攺操爲政明斷甄善疾非見有美徳愛之如親其無行者忿之若讎郡中稱爲淸平弟奇遊學洛陽奮以奇經明當仕上病去官守約鄕閭卒於家宋均傳均遷九江太守郡多虎暴數爲民患常募設檻�而猶多傷害均到下記屬縣曰夫虎豹在山黿鼉在水各有所托且江淮之有猛獸猶北土之有雞豚也今爲民害咎在殘吏而勞勤張捕非憂卹之本也其務退姦貪思進忠善可一去檻�除削課制其後傳言虎相與東遊渡江中元元年山陽楚沛多蝗其飛至九江界者輒東西散去由是名稱遠近浚遒縣有唐後二山民共祠之眾巫遂取百姓男女以爲公嫗歲歲攺易旣而不敢嫁娶前後守令莫敢禁均乃下書曰自今以後爲山娶者皆娶巫家勿擾良民於是遂絕永平元年遷東海相在郡五年坐法免官客授潁川而東海吏民思均恩化爲之作歌詣闕乞還者數千人顯宗以其能七年徵拜尙書令遷司隸校尉數月出爲河內太守政化大行均常寢病百姓耆老爲禱請旦夕問起居其爲民愛若此以疾上書乞免鄧晨傳建武四年從幸壽春畱鎭九江晨好樂郡職由是復拜爲中山太守吏民稱之常爲冀州髙第十三年更封南侯入奉朝請復爲汝南太守郅惲傳惲遷長沙太守先是長沙有孝子古初遭父喪未葬鄰人失火初匍匐柩上以身扞火火爲之滅惲甄異之以爲首舉耿純傳純還京師因自請曰臣本吏家子孫幸遭大漢復興聖帝受命備位列將爵爲通侯天下略定臣無所用志願試治一郡盡力自效帝笑曰卿旣治武復欲修文耶乃拜純爲東郡太守時東郡未平純視事數月盜賊淸寧四年詔純將兵擊更始東平太守範荊荊降進擊太山濟南及平原賊皆平之居東郡四歲時發幹長有罪純案奏圍守之奏未下長自殺純坐免以列侯奉朝請從擊董憲道過東郡百姓老小數千隨車駕涕泣云願復得耿君帝謂公卿曰純年少被甲冑爲軍吏耳治郡乃能見思若是乎六年定封爲東光侯純辭就國帝曰文帝謂周勃丞相吾所重君爲吾率諸侯就國今亦然也純受詔而去至鄴賜谷萬斛到國弔死問病民愛敬之八年東郡濟陰盜賊羣起遣大司空李通橫野大將軍王常擊之帝以純威信著於衛地遣使拜大中大夫使與大兵會東郡東郡聞純入界盜賊九千餘人皆詣純降大兵不戰而還璽書復以爲東郡太守吏民悅服樊傳字仲華南陽新野人也與光武少遊舊拜天水太守政嚴猛好申韓法善惡立斷人有犯其禁者率不生出獄吏人及羌胡畏之道不拾遺行旅至夜聚衣裝道傍曰以付樊公涼州爲之歌曰遊子常苦貧力子天所富寧見乳虎穴不入冀府寺大笑期必死忿怒或見置嗟我樊府君安可再遭值視事十四年卒官李章傳章字第公河內懷人也爲瑯邪太守時北海安丘大姓夏長思等反遂囚太守處興而據營陵城章聞卽發兵千人馳往擊之掾吏止章曰二千石行不得出界兵不得擅發章按劍怒曰逆寇無狀囚劫郡守此何可忍若坐討賊而死吾不恨也遂引兵安丘城下募勇敢燒城門與長思戰斬之獲三百餘級得牛馬五百餘頭而還興歸郡以狀上帝悉以所得班勞吏士後坐度人田不實徵以章有功但司寇論月餘免刑歸復徵會病卒劉昆傳昆字桓公爲弘農太守先是崤黽驛道多虎災行旅不通昆爲政三年仁化大行虎皆負子渡河帝聞而異之徵爲光祿勛詔問昆曰前在江陵反風滅火後守弘農虎北渡河行何徳政而致是事昆對曰偶然耳左右皆笑其質訥帝嘆曰此乃長者之言也顧命書諸策陳俊傳建武四年太山豪傑多擁眾與張步連兵吳漢言於帝曰非陳俊莫能定此郡於是拜俊太山太守行大將軍事張步聞之遣其將擊俊戰於嬴下俊大破之追至濟南收得印綬九十餘稍攻下諸縣遂定太山五年與建威大將軍耿弇共破張步時瑯邪未平乃徙俊爲瑯邪太守領將軍如故齊地素聞俊名入界盜賊皆解散董宣傳江夏有劇賊夏喜等寇亂郡境以宣爲江夏太守到界移書曰朝廷以太守能禽姦賊故辱斯任今勒兵界首檄到幸思自安之宜喜等聞懼卽時降散陳畱耆舊傳董宣爲北海太守大姓公孫丹造起大宅工占之曰宅當出一喪丹使之取行人殺之以塞咎宣收丹考殺之楚國先賢傳李善字次孫南陽人也本同縣李元蒼頭建武中元家死沒產孤兒續始生善親自哺養世祖拜善及續並爲太子舍人善顯宗時辟公府時以能治劇再遷日南太守從京師之官道經南陽李元冢未至一里乃脫服持劍去艸及拜墓哭泣甚悲身炊爨自執俎鼎以修祭後漢書祭遵傳遵從弟彤爲遼東太守徵爲太僕彤在遼東幾三十年衣無兼副顯宗旣嘉其功又美彤淸約拜日賜錢百萬馬三匹衣被刀劍下至居室什物大小無不悉備袁安傳永平十三年楚王英謀爲逆事下郡覆考明年三府舉安能理劇拜楚郡太守是時英辭所連及系者數千人顯宗怒甚吏案之急迫痛自誣死者甚眾安到郡不入府先往案獄理其無明驗者條上出之府丞掾史皆叩頭爭以爲阿附反鹵法與同罪不可安曰如有不合太守自當坐之不以相及也遂分別具奏帝感悟卽報許得出者四百餘家歲餘徵爲河南尹第五倫傳倫拜會稽太守𨿽爲二千石躬自斬芻養馬妻執炊爨受俸裁畱一月糧餘皆賤貿與民之貧羸者會稽俗多淫祀好卜筮民常以牛祭神百姓財產以之困匱其自食牛肉而不以爲薦祠者發病且死先爲牛鳴前後郡將莫敢禁倫到官移書屬縣曉告百姓其巫祝有依托鬼神詐怖愚民皆案論之妄屠牛者吏輒行罰民初頗恐懼或祝詛妄言倫案之愈急後遂斷絕百姓以安永平五年坐法徵老小攀車叩馬�呼相隨日裁行數里不得前倫乃僞止亭舍陰乘船去眾知復追之及詣廷尉吏民上書守闕者千餘人是時顯宗方案梁松事亦多爲松訟者帝患之詔公車諸爲梁氏及會稽太守上書者勿復受會帝幸廷尉錄囚徒得免歸田裏身自耕種不交通人物數歲拜爲宕渠令顯拔鄕佐元賀賀後爲九江沛二郡守以淸潔稱所在化行終於大司農倫在職四年遷蜀郡太守蜀地肥饒人吏富實掾史家貲多至千萬皆鮮車怒馬以財貨自達倫悉簡其丰贍者遣還之更選孤貧志行之人以處曹任於是爭賕抑絕文職修理所舉吏多至九卿二千石時以爲知人視事七歲肅宗初立擢自遠郡代牟融爲司空鄭弘傳弘字巨君會稽山陰人也弘少爲鄕嗇夫太守第五倫行春見而深奇之召署督郵舉孝廉弘師同郡河東太守焦貺楚王英謀反發覺以疏引貺貺被收捕疾病於道亡沒妻子閉系詔獄掠考連年諸生故人懼相連及皆攺變名姓以逃其禍弘獨髡頭負鐵鑕詣闕上章爲貺訟罪顯宗覺悟卽赦其家屬弘躬送貺喪及妻子還鄕裏由是顯名拜爲騶令政有仁惠民稱蘇息遷淮陰太守吳良傳良初爲郡吏歲旦與掾史入賀門下掾王望舉觴上壽諂稱太守功徳良於下坐勃然進曰望佞邪之人欺諂無狀願勿受其觴太守斂容而止韋彪傳彪永平六年召拜謁者賜以車馬衣服三遷魏郡太守伏恭傳恭字叔齊瑯邪東武人司徒湛之兄子也湛弟黯以明齊詩攺定章句位至光祿勛恭少傳黯學拜博士遷常山太守惇修學校教授不輟由是北州多爲伏氏學羊續傳續爲廬江太守揚州黃巾賊攻舒州焚燒城郭續發縣中男子二十已上皆持兵勒陣其小弱者悉使負水灌火會集數萬人並勢力戰大破之郡界平後安風賊戴風等作亂續復擊破之斬首三千餘級生獲渠帥其餘黨輩原爲平民賦與佃器使就農業中平三年江夏兵趙慈反叛殺南陽太守秦頡攻沒六縣拜續爲南陽太守發兵與荊州刺史王敏共擊慈斬之獲首五千餘級屬縣餘賊並詣續降續爲上言宥其枝附李恂傳恂以刺史遷張掖太守有威重名時大將軍竇憲將兵屯武威天下州郡遠近莫不修禮遺恂奉公不阿爲憲所奏免張酺傳肅宗卽位擢酺爲侍中虎賁中郎將數月出爲東郡太守酺自以嘗經親近未悟見出意不自得上疏辭曰臣愚以經術給事左右少不更職不曉文法猥當剖符典郡班政千里必有負恩辱位之咎臣竊私自分殊不慮出城闕冀蒙畱恩托備冗官羣僚所不安耳目所聞見不敢避好醜詔報曰經云身𨿽在外乃心不離王室典城臨民益所以報效也好醜必上不在遠近今賜裝三十萬其亟之官酺𨿽儒者而性剛斷下車擢用義勇搏擊豪彊長吏有殺盜徒者酺輒案之以爲令長受臧猶不至死盜徒皆饑寒傭保何足窮其法乎郡吏王靑者祖文翁與前太守翟義起兵攻王莽及義敗餘眾悉降翁獨守節力戰莽遂燔燒之父隆建武初爲都尉功曹靑爲小吏與父俱從都尉行縣道遇賊隆以身衛全都尉遂死於難靑亦被矢貫咽音聲流喝前郡守以靑身有金夷竟不能舉酺見之嘆息曰豈有一門忠義而爵賞不及乎遂擢用極右曹乃上疏薦靑三世死節宜蒙顯異奏下三公由此爲司空所辟自酺出後帝每見諸王師傅嘗言張酺前入侍講屢有諫正誾誾惻惻出於誠心可謂有史魚之風矣元和二年東巡狩幸東郡引酺及門生並郡縣掾史�會庭中帝先備弟子之儀使酺講尙書一篇然後修君臣之禮賞賜殊特莫不沾洽酺視事十五年和帝初遷魏郡太守郡人鄭據時爲司隸校尉奏免執金吾竇景景後復位遣掾夏猛私謝酺曰鄭據小人爲所侵冤聞其兒爲吏放縱狼籍取是曹子一人足以驚百酺大怒卽收猛系獄檄言執金吾府疑猛與據子不平矯稱卿意以報私讎會有贖罪令猛乃得出魯恭傳恭弟丕遷東郡太守爲人修通漑灌百姓殷富數薦達幽隱名士明年拜陳畱太守視事三�後坐稟貧人不實徵司寇論冊府元龜陳寵爲廣漢太守時竇憲爲大將軍徵匈奴公卿以下及郡國無不遣吏子弟獻遺者而寵與中山相汝南張郴東平相應順守正不阿後和帝聞之擢寵爲大司農郴太僕順左馮翊先是雒縣城南每陰雨嘗有哭聲聞於府中積數十年寵聞而疑其故使吏按行還言世衰亂時此下多死亡者而骸骨不得葬儻在於是寵愴然矜嘆卽敕縣盡收斂葬之自是哭聲遂絕移良安帝時爲弘農太守時太尉楊震爲中常侍樊丰等共譖遂策收太尉印綬遣歸本郡行至城西夕陽亭飲鴆而卒良承樊丰等旨遣吏於陜縣畱停震喪露棺道側謫震諸子代郵行書道路皆爲隕涕張喬順帝時爲交趾太守先是日南象林僥外蠻夷攻燒城寺殺長吏喬至開示慰誘並皆降散後漢書張奐傳奐字然明拜武威太守平均徭賦率厲散敗常爲諸郡最河西由是而全其俗多妖忌二月五日產子及與父母同月生者悉殺之奐示以義方嚴加賞罰風俗遂攺百姓生爲立祠史弼傳弼遷河東太守被一切詔書當舉孝廉弼知多權貴請托乃豫敕斷絕書屬中常侍侯覽果遣諸生賫書請之並求假鹽稅積日不得通生乃說以它事謁弼而因達覽書弼乃大怒曰太守忝荷重任當選士報國爾何人而僞詐無狀命左右引出楚捶數百府丞掾史十餘人皆諫於廷弼不對遂付安邑獄卽日考殺之皇甫規傳規以詩易教授時太山賊叔孫無忌侵亂郡縣中郎將宗資討之未服公車特徵規拜太山太守規到官廣設方略寇鹵悉平冊府元龜曹紹中常侍曹節從子也靈帝時爲東郡太守建寧中靑蛇見前殿大風拔木郎中謝弼上封事左右惡其言出爲廣陵府丞去官歸家紹忿疾於弼遂以它罪收考掠案死獄中時人悼傷焉後漢書何敞傳敞字文髙爲汝南太守敞疾文俗吏以苛刻求當時名譽故在職以寬和爲政立春日常召督郵還府分遣儒術大吏案行屬縣顯孝悌有義行者及舉冤獄以春秋義斷之是以郡中無怨聲百姓化其恩禮其出居者皆歸養其父母追行喪服推財相讓者二百許人置立禮官不任文吏又修理鮦陽舊渠百姓賴其利墾田增三萬餘頃吏人共刻石頌敞功徳魏霸傳霸字喬卿濟陰句陽人也和帝時爲巨鹿太守以簡朴寬恕爲政掾吏有過要先誨其失不攺者刀罷之吏或相毀訴霸輒稱他吏之長終不及人短言者懷慚譖訟遂息周榮傳榮出爲潁川太守坐法當下獄和帝思榮忠節左轉共令歲餘復以爲山陽太守所歷郡縣皆見稱紀朱暉傳暉字文季南陽宛人也遷臨淮太守暉好節槪有所拔用皆厲行士其諸報怨以義犯率皆爲求其理多得生濟其不義之囚卽時僵僕吏人畏愛爲之歌曰彊直自遂南陽朱季吏畏其威人懷其惠參傳參爲漢陽太守郡人任棠者有奇節隱居教授參到先候之棠不與言但以薤一大本水一盂置戶屏前自抱孫兒伏於戶下主簿白以爲倨參思其微意良久曰棠是欲曉太守也水者欲吾淸也拔大本薤者欲吾擊彊宗也抱兒當戶欲吾開門卹孤也於是嘆息而還參在職果能抑彊助弱以惠政得民黃昌傳昌字聖眞會稽余姚人遷蜀郡太守先太守李根年老多悖政百姓侵冤及昌到吏人訟者七百餘人悉爲斷理莫不得所密捕盜帥一人脇使條諸縣彊暴之人姓名居處乃分遣掩討無有遺脫宿惡大姦皆奔走它境初昌爲州書佐其婦歸寧於家遇賊被獲遂流轉入蜀爲人妻其子犯事乃詣昌自訟昌疑母不類蜀人因問所由對曰妾本會稽余姚戴次公女州書佐黃昌妻也妾嘗歸家爲盜所略遂至於此昌驚呼前謂曰何以識黃昌邪對曰昌左足心有黑子常自言當爲二千石昌乃出足示之因相持悲泣還爲夫婦遷河內太守再遷潁川太守陽球傳球字方正漁陽泉州人九江山賊起連月不解三府上球有理姦才拜九江太守球到設方略凶賊殄破收郡中姦吏盡殺之馮緄傳順帝末以緄持節督揚州諸軍事與中郎將滕撫擊破羣賊遷隴西太守後鮮卑寇邊以緄爲遼東太守曉諭降集鹵皆弭散蘇章傳章字孺文順帝時遷冀州刺史故人爲淸河太守章行部案其姦臧乃請太守爲設酒肴陳平生之好甚歡太守喜曰人皆有一天我獨有二天章曰今夕蘇孺文與故人飲者私恩也明日冀州刺史案事者公法也遂舉正其罪州境知章無私望風畏肅吳佑傳佑父恢爲南海太守佑年十二隨到官恢欲殺靑簡以寫經書佑諫曰大人逾越五嶺遠在海濱其俗誠陋然舊多珍怪上爲國家所疑下爲權戚所望此書若成則載之兼兩昔馬援以薏苡興謗王陽以衣囊僥名嫌疑之間誠先賢所愼也恢乃止撫其首曰吳氏世不乏季子矣虞詡傳羌寇武都鄧太后以詡有將帥之略遷武都太守引見嘉徳殿厚加賞賜羌乃率眾數千遮詡於陳倉崤谷詡卽停軍不進而宣言上書請兵須到當發羌聞之乃分鈔傍縣詡因其兵散日夜進道兼行百餘里令吏士各作兩日增倍之羌不敢逼先是運道艱險車不通驢馬負載僦五致一詡乃自將吏士案行川谷由沮至下辯數十里皆燒石剪木開漕船道以人僦直雇借傭者於是水運通利歲省四千餘萬趙咨傳咨遷燉煌太守以病免還躬率子孫耕農爲養盜嘗夜往劫之咨恐母驚懼乃先至門迎盜因請爲設食謝曰老母八十疾病須養居貧朝夕無儲乞少置衣糧妻子物餘一無所請盜皆慚嘆跪而辭曰所犯無狀幹暴賢者言畢奔出咨追以物與之不及由此益知名劉寬傳寬字文饒延熹八年徵拜尙書令遷南陽太守典歷三郡溫仁多恕𨿽在倉卒未嘗疾言遽色常以爲齊之以刑民免而無恥吏人有過但用蒲鞭罰之示辱而已終不加苦事有功善推之自下災異或見引躬克責每行縣止息亭傳輒引學官祭酒及處士諸生執經對講見父老慰以農裏之言少年勉以孝悌之訓人感徳興行日有所化陳球傳桂陽黠賊李研等羣聚寇鈔陸梁荊部州郡懦弱不能禁太尉楊秉表球爲零陵太守球到設方略期月間賊鹵消散而州兵朱蓋等反與桂陽賊胡蘭數萬人轉攻零陵零陵下濕編木爲城不可守備郡中惶恐掾史白遣家避難球怒曰太守分國虎符受任一邦豈顧妻孥而沮國威重乎復言者斬乃悉內吏人老弱與共城守弦大木爲弓羽矛爲矢引機發之遠射千餘步多所殺傷賊復激流灌城球輒於內因地勢反決水淹賊相拒十餘日不能下會中郎將度尙將救兵至球募士卒與尙共破斬朱蓋等賜錢五十萬拜子一人爲郎遷魏郡太守徵拜將作大匠作桓帝陵園所省巨萬以上遷南陽太守謝承後漢書韓崇遷汝南太守詔引見賜車馬劍革帶上敕崇曰汝南朕之心腹任次京師也羊陟爲東郡太守冬坐白羊皮夏處單版榻計日受俸常食漧飯茹菜宗慶遷長沙太守人多以乏衣食產乳不舉慶切讓三老禁民殺子比年之間民養子者三千餘人男女皆以宗爲名後漢書陳蕃傳蕃爲樂安太守時李膺爲靑州刺史名有威政屬城聞風皆自引去蕃獨以淸績畱郡人周璆髙潔之士前後郡守招命莫肯至惟蕃能致焉字而不名特爲置一榻去則懸之楚國先賢傳胡紹十八爲縣閣下幹見太守許荊跖下而笑荊怒紹曰見明公跖下有黑子紹亦有之故爾笑荊令紹學後八年遂遷爲九眞太守會稽先賢傳陳修字奉先爲豫章太守廳事薦編絕不攺易郡風俗不整常捲坐席惟徐李贅數詣問乃待以殊禮焉長沙耆舊傳文虔字仲儒爲郡功曹時霖雨廢民業太守憂悒召虔補戶曹掾虔奉教齋戒在社三日夜夢見白頭翁謂曰爾來何遲虔具白所夢太守曰昔禹夢靑繡衣男子稱滄水使者禹知水脈當通若掾此夢將其比也明日果大霽巴志孝桓帝時河南李盛仲和爲郡守貪財重賦國人刺之曰狗吠何喧喧有吏來在門披衣出門應府記欲得錢語窮乞請期吏怒反見尢旋步顧家中家中無可與思往從鄰貸鄰人以言遺錢錢何難得令我獨憔悴漢末政衰牧守自擅民人思治作詩曰混混濁沿魚習習激淸流溫溫亂國民業業仰前修商蕓小說陳仲舉雅重徐孺子爲豫章太守至便欲先詣之主簿白羣情欲令府君先入拜陳曰武王式商容之閭席不暇暖吾之禮賢有何不可後漢書黨錮傳汝南太守宗資任功曹範滂南陽太守成�亦委功曹岑晊二郡爲謠曰汝南太守範孟博南陽宗資主畫諾南陽太守岑公孝弘農成�但坐嘯劉佑傳佑爲河東太守時屬縣令長率多中官子弟百姓患之佑到黜其權彊平理冤結政爲三河表注三河謂河東河內河南也表猶標準也魏朗傳朗出爲河內太守政稱三河表風俗通韓演爲河內太守志在無私舉吏當行一辭而已因亦不及其家曰我舉若可矣豈可令偏積一門紹興府誌虞國余姚人少有孝行後爲日南太守以化治稱常有雙雁宿止廳事每出行縣輒飛逐車國卒於官雁逐喪至姚棲墓上不去至今呼其地曰雙雁國有從曾孫歆亦守日南稱小虞後漢書傅燮傳燮爲漢陽太守初郡將範津明知人劉攽曰明當作名舉燮孝廉及津爲漢陽與燮交代合符而去鄕邦榮之燮善卹人叛羌懷其恩化並來降附乃廣開屯田列置四十餘營時刺史耿鄙率六郡兵討金城賊王國韓遂等行至狄道反者害鄙賊遂進圍漢陽城中兵少糧盡燮猶固守時北胡騎數千隨賊攻郡皆夙懷燮恩共於城外叩頭求送燮歸鄕裏子幹年十三從在官舍知燮性剛有髙義恐不能屈志以免進諫曰國家昏亂遂令大人不容於朝今天下已叛而兵不足自守鄕裏羌胡先被恩徳欲令棄郡而歸願必許之徐至鄕裏率厲義徒見有道而輔之以濟天下言未終燮慨然而嘆呼幹小字曰別成汝知吾必死邪蓋聖達節次守節且殷紂之暴伯夷不食周粟而死仲尼稱其賢今朝廷不甚殷紂吾徳亦豈絕伯夷世亂不能養浩然之志食祿又欲避其難乎吾行何之必死於此汝有才智勉之勉之主簿楊會吾之程嬰也幹哽咽不能復言左右皆泣下王國使故酒泉太守黃衍說燮曰成敗之事已可知矣先起上有霸王之業下成伊呂之勛天下非復漢有府君寧有意爲吾屬師乎燮按劍叱衍曰若剖符之臣反爲賊說耶遂麾左右進兵臨陣戰歿幹知名位至扶風太守徐璆傳璆遷汝南太守以廷尉徵詣京師道爲袁術所劫授璆以上公之位璆乃嘆曰龔勝鮑宣獨何人哉守之必死術不敢逼術死璆送前所假汝南東海二郡印綬司徒趙溫謂璆曰君遭大難猶存此耶璆曰昔蘇武困於匈奴不墜七尺之節況此方寸印乎鮑永傳永拜魯郡太守時董憲別帥彭丰虞休皮常等各千餘人稱將軍不肯下頃之孔子闕裏無故荊棘自除從講堂至於裏門永異之謂府丞及魯令曰方今危急而闕裏自開斯豈夫子欲令太守行禮助吾誅無道耶乃會人眾修鄕射之禮請丰等共會觀視欲因此禽之丰等亦欲圖永乃持牛酒勞饗而潛挾兵器永覺之手格殺丰等禽破黨與帝嘉其略封爲關內侯黃憲外史污吏篇弘農太守金垣虐郡人怨之訟於秦王曰金垣之守弘農也殘虐日甚陽廉而陰貪嬖者五人噓於左右借威行姦貧富有訟必以賂而後達有未達者則以聲劫於訟幸而訟理則曰是予力也夫一室而樹私門者百出一守而舞文墨者千人故民有立錐以爲安則倍其地而結訟貨殖以爲贍則隱其田而蠲役貧益貧富益富𨿽積屍於囹圄委命於溝壑而不聞也是以飲憤懷冤赴君之門而訴左右以求直如是者三矣君之仁恕戴之如慈父君之明懿仰之如日月西土之民咸賴焉豈惟一郡哉我皇天命有司撫攝西土將以裨君之勞詢民之欲以自靖也今虐下而讎眾素祿而養位寵嬖而行私夤緣而釣譽不受君之明仁而肆然爲民牧是蔑君也君奄有西土而威不加於一郡以剪虐除殘竊恐遠邇雷同國如空捨而君其孤矣何以示彊於鄰國耶爲弘農之民而訴其父母固罪也然隱忍而不言者亦多矣君其先循良之察而後誹謗之誅無悔也是以朝夕待死於殿下賤臣惟命焉秦王得其訟而憐之乃命左右按其郡太守金垣坐贓下獄其妻素淫乃詐爲嬖女以千金賂秦王之左右左右有通之者是以得入宮闈有寵於秦王王欲釋之不知其爲太守妻也是時有漢使至秦秦不禮漢使以其事聞於朝罰秦王之祿二千石事竟不釋太守及左右犯法者皆徙於邊郡無赦三國蜀志李嚴傳嚴爲犍爲太守盜賊馬秦髙勝等起事於郪合聚部伍數萬人到資中縣時先主在漢中嚴不更發兵但率郡將士五千人討之斬秦勝等首枝黨星散悉復民籍又越嶲夷率髙定遣軍圍新道縣嚴馳往赴救賊皆破走益都耆舊傳景放爲益州太守威恩洽暢有鳩鳥集於廳事華陽國誌趙瑤徙蜀郡太守司空張溫謂之曰昔第五倫徙蜀郡爲司空我今掃地以待足下矣蜀志秦宓傳先主旣定益州廣漢太守夏侯纂請宓爲師友祭酒領五官掾稱曰仲父宓稱疾臥在茅舍纂將功曹古朴主簿王普廚膳卽宓第宴談宓臥如故襄陽耆舊傳蜀廖化本名淳中盧人也世爲沔南冠族爲關羽前將軍主簿敗沒於吳思向劉備乃詐死因將老母晝夜西奔備於秭歸備大悅以爲宜郡太守後爲亮參軍蜀志馬忠傳忠拜牁太守郡丞朱褒反叛亂之後忠撫育卹理甚有威惠呂乂傳乂遷巴西太守丞相諸葛亮連年出軍調發諸郡多不相救乂募取兵五千人詣亮慰諭檢制無逃竄者徙爲漢中太守累遷廣漢蜀郡太守蜀郡一都之會戶口眾多又亮卒之後士伍亡命更相重冒姦巧非一乂到官爲之防禁開諭勸導數年之中漏脫自出者萬餘口後入爲尙書張嶷傳嶷爲越嶲太守定莋臺登卑水三縣去郡三百餘里舊出鹽鐵及漆而夷僥久自固食嶷率所領奪取署長吏焉嶷之到定莋定莋率豪狼岑盤木王舅甚爲蠻夷所信任忿嶷自侵不自來詣嶷使壯士數十直往收致撻而殺之持屍還種厚加賞賜諭以狼岑之惡且曰無得妄動動卽殄矣種類咸面縛謝過嶷殺牛饗宴重申恩信遂獲鹽鐵器用周贍漢嘉郡界旄牛夷種類四千餘戶其率狼路欲爲姑�冬逢報怨遣叔父離將逢眾相度形勢嶷逆遣親近賫牛酒勞賜又令離姊逆逢妻宣暢意旨離旣受賜並見其姊姊弟歡悅悉率所領將詣嶷嶷厚加賞待遣還旄牛由是輒不爲患嶷在郡十五年邦域安穆屢乞求還乃徵詣成都夷民戀慕扶轂泣涕過旄牛邑邑君𦇤負來迎及追尋至蜀郡界其皆督率隨嶷朝貢者百餘人嶷至拜蕩寇將軍與魏將徐質交鋒臨陣殞身南土越嶲民夷聞嶷死無不悲泣爲嶷立廟四時水旱輒祀之王嗣傳嗣遷西安團督汶山太守後從姜維北徵爲流矢所傷數月卒戎夷會葬贈送數千人號呼涕泣嗣爲人美厚篤至眾所愛信嗣子及孫羌胡見之如骨肉或結兄弟恩至於此冊府元龜王祗爲犍爲太守後有廣漢王離代祗爲太守亦有美績𨿽聰明不及祗而文采過之也演繁露風俗通義云江夏張遼爲兗州太守以二千石尊過鄕裏白日衣繡榮羨如此魏志王朗傳朗爲會稽太守注

朗家傳曰會稽舊祀秦始皇刻木爲像與夏禹同廟朗到官以爲無徳之君不應見祀於是除之居郡四年惠愛在民裴潛傳潛爲太祖倉曹屬時代郡大亂以潛爲代郡太守烏丸王及其大人凡三人各自稱單於專制郡事前太守莫能治正太祖欲授潛精兵以鎭討之潛辭曰代郡戶口殷眾士馬控弦動有萬數單於自知放橫日久內不自安今多將兵往必懼而拒境少將則不見憚宜以計謀圖之不可以兵威迫也遂單車之郡單於驚喜潛撫之以靜單於以下脫帽稽顙悉還前後所略婦女器械財物潛案誅郡中大吏與單於爲表裏者郝溫郭端等十餘人北邊大震百姓歸心呂虔傳虔領泰山太守郡接山海世亂聞民人多藏竄袁紹所置中郎將郭祖公孫犢等數十輩保山爲寇百姓苦之虔將家兵到郡開示恩信祖等黨屬皆降服諸山中亡匿者盡出安土業簡其彊者補戰士泰山由是遂有精兵冠名州郡濟南黃巾徐和等所在劫長吏攻城邑虔引兵與夏侯淵會擊之前後數十戰斬首獲生數千人太祖使督靑州諸郡兵以討東萊羣賊李條等有功太祖令曰夫有其志必成其事蓋烈士之所徇也卿在郡以來禽姦討暴百姓獲安躬蹈矢石所徵輒克昔寇恂立名於汝潁耿弇建策於靑兗古今一也舉茂才加騎都尉典郡如故趙儼傳儼遷扶風太守時被書差千二百兵往助漢中守署督送之行者卒與室家別皆有憂色署發後一日儼慮其有變乃自追至斜谷口人人慰勞又深戒署還雍州刺史張旣捨署軍復前四十里兵果叛亂未知署吉凶而儼自隨步騎百五十人皆與叛者同部曲或婚姻得此問各驚被甲持兵不復自安儼欲還旣等以爲今本營黨已擾亂一身赴之無益可須定問儼曰𨿽疑本營與叛者同謀要當聞行者變乃發之又有欲善不能自定宜及猶豫促撫寧之且爲之元帥旣不能安輯身受禍難命也遂去行三十里止放馬息盡呼所從人諭以成敗慰勞懇切皆慷慨曰生死當隨護軍不敢有二前到諸營各召料簡諸姦結叛者八百餘人散在原野惟取其造謀魁率治之餘一不問郡縣所收送皆放遣乃卽相率還降儼密白宜遣將詣大營請舊兵鎭守關中太祖遣將軍劉柱將二千人當須到乃發遣而事露諸營大駭不可安諭儼謂諸將曰舊兵旣少東兵未到是以諸營圖爲邪謀若或成變爲難不測因其狐疑當令早決遂宣言當差畱新兵之溫厚者千人鎭守關中其餘悉遣東便見主者內諸營兵籍案累重立差別之畱者意定與儼同心其當去者亦不敢動儼一日盡遣上道因所畱千人分布羅落之東兵尋至乃復脇諭並徙千人令相及共東凡所全致二萬餘口國淵傳淵爲魏郡太守時有投書誹謗者太祖疾之欲必知其主淵請畱其本書而不宣露其書多引二京賦淵�功曹曰此郡旣大今在都輦而少學問者其簡開解年少欲遣就師功曹差三人臨遣引見訓以所學未及二京賦博物之書也世人忽略少有其師可求能讀者從受之又密諭旨旬日得能讀者遂往受業吏因請使作箋比方其書與投書人同手收攝案問具得情理何夔傳夔遷長廣太守郡濱山海黃巾未平豪傑多背叛袁譚就加以官位長廣縣人管承徒眾三千餘家爲寇害議者欲舉兵攻之夔曰承等非生而樂亂也習於亂不能自還未被徳教故不知反善今兵迫之急彼恐夷滅必並力戰攻之旣未易拔𨿽勝必傷吏民不如徐諭以恩徳使容自悔可不煩兵而定乃遣郡丞黃珍往爲陳成敗承等皆請服夔遣吏成弘領校尉長廣縣承等郊迎奉牛酒詣郡是時太祖始制新科下州郡又收租稅綿絹夔以郡初立近以師旅之後不可卒繩以法乃上言曰自喪亂已來民人失所今𨿽小安然服教日淺所下新科皆以明罰敕法齊一大化也所領六縣疆城初定加以饑饉若一切齊以科禁恐或有不從教者有不從教者不得不誅則非觀民設教隨時之意也先王辯九服之則以殊遠近制三典之刑以平治亂愚以爲此郡宜依遠域新邦之典其民間小事使長吏臨時隨宜上不背正法下以順百姓之心比及三年民安其業然後齊之以法則無不治矣太祖從其言賈逵傳逵爲議郎參司隸軍事太祖徵馬超至弘農曰此西道之要以逵領弘農太守召見計事大悅之謂左右曰使天下二千石悉如賈逵吾何憂逵爲豫州刺史兵曹從事受前刺史假逵到官數月乃還考竟其二千石以下阿縱不如法者皆舉奏免之帝曰逵眞刺史矣布告天下當以豫州爲法賜爵關內侯田豫傳豫爲南陽太守先時郡人侯音反眾數千人在山中爲羣盜大爲郡患前太守收其黨與五百餘人表奏皆當死豫悉見諸系囚慰諭開其自新之路一時破械遣之諸囚皆叩頭願自效卽相告語羣賊一朝解散郡內淸靜具以狀上太祖善之陳矯傳矯遷魏郡太守時系囚千數至有歷年矯以爲周有三典之制漢約三章之法今惜輕重之理而忽久系之患可謂謬矣悉自覽罪狀一時論決管輅傳淸河王經去官還家輅與相見經曰近有一怪大不喜之欲煩作卦卦成輅曰爻吉不爲怪也君夜在堂戶前有一流光如燕雀者入君懷中殷殷有聲內神不安解衣仿佯招呼婦人覓索餘光經大笑曰實如君言輅曰吉遷官之徵也其應行至頃之經爲江夏太守輅至列人典農王弘直許有雄雉飛來登直內鈴柱頭直大以不安令輅作卦輅曰到五月必遷時三月也至期直果爲渤海太守冊府元龜髙愼爲東萊太守老病歸家艸屋蓬戶甕缶無儲其妻謂之曰君累經宰守積有年歲何能不少爲儲畜以遺子孫乎愼曰我以勤身淸名爲之基以二千石遺之不亦可乎孟達爲安定太守嘗薦涿郡太守王雄曰臣聞明君以求賢爲業忠臣以進善爲效故易稱拔茅連茹傳曰舉爾所知臣不自量竊慕其義日以人乏謬備部職時涿郡太守雄爲西部從事與臣同僚雄天性良固果而有謀歷試三縣政成民和頃任近職奉宣威徳懷柔有術淸愼持法臣往年出使經過雄郡自說特受陛下拔擢之恩嘗厲節精心思投命爲效言辭激揚情趣款惻臣𨿽愚暗不識眞僞以爲雄才兼資文武忠烈之性逾越倫輩今涿郡領戶三千孤寡之家參居其半此有守兵藩衛之固誠不足舒雄智力展其勤幹而已也臣受恩深厚無以報國不勝慺慺淺見之情謹冒陳聞詔曰昔蕭何薦韓信鄧禹進吳漢惟賢知賢也雄有膽智技能文武之姿吾宿知之今使以參散騎之選方使少在吾間下知指歸便大用之矣天下之士欲使皆先歷散騎然後出據州郡是吾本意皇甫隆爲燉煌太守初燉煌不甚曉田嘗灌漑滀水使極濡洽然後乃耕又不曉作樓犁用水及種人牛工力旣費而收谷更少隆到教作樓犁又教衍漑歲終半計其所省用力過半得谷加五又燉煌俗婦人作裙攣縮如羊腸用布一匹隆禁攺之所省復不訾夏侯惇領陳畱濟陰太守時大旱蝗虫起惇乃斷大壽水作陂身自負土率將士勸種稻民賴其利轉領河南尹魏略顏斐字文林爲京兆太守到官乃令屬縣整阡陌樹桑�又是時人多無車牛斐課人閒月取車材使轉相教作車又課民無牛者命畜豬貴時賣以買牛始人以爲煩一二年間家家有丁車大牛遷爲平原太守吏人啼哭遮道車馬不得前十餘日乃出魏志胡質傳質黃初中爲常山太守遷任東管士盧顯爲人所殺質曰此士無讎而有少妻所以死乎悉見其比居年少書吏李若見問而色動遂窮詰情狀若卽自首罪人斯得盧毓傳毓爲梁譙二郡太守帝以譙舊鄕故大徙民充之以爲屯田而譙土地磽瘠百姓窮困毓湣之上表徙民於梁國就沃衍失帝意𨿽聽毓所表心猶恨之遂左遷毓使將徙民爲睢陽典農校尉毓心在利民躬自臨視擇居美田百姓賴之遷安平廣平太守所在有惠化楊阜傳阜爲武都太守劉備取漢中以逼下辯太祖以武都孤遠欲移之恐吏民戀土阜威信素著前後徙民氐使居京兆扶風天水界者萬餘戶徙郡小槐裏百姓𦇤負而隨之爲政舉大綱而已下不忍欺也世說新語荊州刺史裴潛以南陽周泰爲從事使詣司馬宣王宣王辟泰泰九年居喪畱缺待之後三十六日擢爲新城太守宣王爲大會使鍾毓嘲之曰君釋褐登宰府三十六日擁麾蓋守兵馬典郡乞兒乘小車一何快耶泰曰君名公之子故守吏職狝猴騎土牛一何遲耶冊府元龜劉類爲弘農太守吏二百餘人不與休暇專使爲不急過無輕重輒捽其頭又亂杖檛之牽出復入如是數四乃使人掘地求錢所在市裏皆有孔穴又外托簡省每出行陽敕督郵不得使官屬曲修禮敬而陰識不來者輒發怒中傷之性又少信每遣大吏出輒使小吏隨覆察之白日常自於墻壁間窺閃夜使幹廉察諸曹復以干不足信又遣鈴下及奴婢使轉相簡驗嘗案行宿止民家民家二狗逐豬豬驚走頭插柵間鳴呼良久類以爲外之吏擅共飲食不復徵察便使五伯曳五官掾系弼入頓頭責之弼以實對類自愧不詳因詐問以他事民尹昌年垂百歲聞類出行當經過謂其兒曰扶我迎府君我欲陳恩兒扶昌在道左類望見呵其兒曰安用是死人使來見我其視人無禮皆此類也遊楚爲隴西太守明帝太和中蜀將諸葛亮出隴右吏民騷動天水南安太守各棄郡東下楚獨據隴西召會吏民謂之曰太守無恩徳今蜀兵至諸郡吏民皆以應之此爾諸卿富貴之秋也太守本爲國家守郡義在必死卿諸人便可取太守頭持往東民皆涕淚言死生當與明府同無有二心楚復言卿曹若不願我爲卿畫一計今東二郡已去必將來寇但可共堅守若國家救到敵必去是爲一郡守義人人獲爵寵也若官救不到蜀攻日急爾乃取太守以降未爲晚也吏民遂城守而南安果將蜀兵就攻隴楚聞兵到乃遣長史馬顒出門設陣而自於城上曉謂蜀帥言卿能斷隴使東兵不上一月之中則隴西吏人不攻自服卿若不能虛自疲獘爾使顒鳴鼓擊之蜀人乃去後十餘日諸軍上隴諸葛亮破走南安天水皆坐應亮破滅兩郡守各獲重刑而楚以功封列侯長史掾屬皆賜拜明帝嘉其治詔特聽朝引上殿楚爲人短小而大聲自爲吏初不朝覲被詔登階不知儀式帝令侍中贊引呼隴西太守前楚當言惟而大應稱諾帝顧之而笑遂勞勉之罷會自表乞畱衛拜駙馬都尉魏志鄧艾傳艾遷汝南太守所在荒野開辟軍民並丰冊府元龜朱然字義封大帝分丹陽爲臨川郡以然爲太守授兵一千人會山賊盛起然平討旬月而定吳志黃蓋傳蓋爲中郎將武陵蠻夷反亂攻守城邑以蓋領太守時郡兵才五百人自以不敵因開城門賊半入乃擊之斬首數百餘皆奔走盡歸邑落誅討魁帥附從者赦之自春訖夏寇亂盡平諸幽邃巴醴由誕邑侯君長皆攺操易節奉禮請見郡境遂淸後長沙益陽縣爲山賊所攻蓋又平討加偏將軍病卒於官蓋當決斷事無畱滯國人思之冊府元龜虞忠爲宜都太守吳之亡也堅壁不降遂死之搜神記吳時葛祚爲衡陽太守郡境有大槎橫水能爲妖怪百姓爲立廟行旅禱祀槎乃沈沒不者槎浮則船爲之破壞祚將去官乃大具斧斤將去民累明日當至其夜聞江中洶洶有人聲往視之槎乃移去沿流下數里駐灣中自此行者無復沈覆之患衡陽人爲祚立碑曰正徳祈禳神木爲移吳志諸葛恪傳恪拜撫越將軍領丹陽太守恪到府乃移書四部屬城長吏令各保其疆界明立部伍其從化平民悉令屯居乃分內諸將羅兵幽阻但繕藩籬不與交鋒候其谷稼將熟輒縱兵芟刈使無遺種舊谷旣盡新田不收平民屯居略無所入於是山民饑窮漸出降首恪乃復敕下曰山民去惡從化皆當撫慰徙出外縣不得嫌疑有所執拘臼陽長胡伉得降民周遺遺舊惡民困迫暫出內圖叛逆伉縛送府恪以伉違教遂斬以徇以狀表上民聞伉坐執人被戮知官惟欲出之而已於是老幼相而出歲期人數皆如本規恪自領萬人余分給諸將權嘉其功拜恪威北將軍封都鄕侯冊府元龜張俊爲豫章太守坐掃除孫奮母墳塋爲後主車裂之豫章吏千人乞代俊死皓不聽殷札爲零陵太守言於大帝曰今天棄曹氏喪誅累見分爭之際而幼童蒞事陛下身自禦戎取亂侮亡宜滌荊揚之地舉彊羸之數使彊者執戟羸者轉運西命益州軍於隴右授諸葛瑾朱然大眾指事襄陽陸遜朱桓別徵壽春大駕入淮陽曆靑徐襄陽壽春困於受敵長安以西務對蜀軍許雒之眾勢必分歷犄角瓦解民必內應將帥對向或失便宜一軍敗績則三軍離心便當秣馬脂車陵陷城邑乘勝逐北以定華夏若不悉軍動眾循前輕舉則不足大用易於屢退民痛威消時往力竭非出兵之策也帝弗能用鄭胃爲建安太守時較事呂壹賓客於郡犯法胃收付獄考竟壹懷恨後密譖胃大帝大怒召胃還潘浚陳表並爲請得釋申儀魏末爲魏興太守時司馬宣王平孟達於新城儀久在魏興專威疆場輒承制刻印多所假授達旣誅有自疑心時諸郡守以宣王新克捷奉禮求賀皆聽之乃使人諷儀儀至問承制狀執之歸於京師田伯爲廬江太守移郡淫鬼命盡到府一月不自來見當壞祠惟廬君往見自言縣民與府君約刻百日當遷大郡願見過後如期果爲沛相公不過於祠常見廬君月餘病死益都耆舊傳張霸字伯饒爲會稽太守舉賢士勸請教授一郡慕化但聞書聲又野無遺寇民語曰城上烏嗚哺父母府中諸吏皆孝友何祗字君肅汶山夷不安以祗爲汶山太守民夷服信遷廣陵後夷反叛辭曰令得前何府君乃能安我耳時難復屈祗挾族人爲之汶山復得安晉書何曾傳曾字�考陳國陽夏人也父夔魏太僕陽武亭侯曾少襲爵好學博聞與同郡袁侃齊名魏明帝初爲平原侯曾爲文學及卽位累遷散騎侍郎汲郡典農中郎將給事黃門侍郎上疏曰臣聞爲國者以淸靜爲基而百姓以良吏爲本今海內虛耗事役眾多誠宜卹養黎元悅以使人郡守之權𨿽輕猶專任千里比之於古則列國之君也上當奉宣朝恩以致惠和下當興利而除其害得其人則可安非其人則爲患故漢宣稱曰百姓所以安其田裏而無嘆息愁恨之心者政平訟理也與我共此者其惟良二千石乎此誠可謂知政之本也方今國家大舉新有發調軍師遠徵上下劬勞夫百姓可與樂成難與慮始愚惑之人能厭目前之小勤而忘爲亂之大禍者是以郡守益不可不得其人才𨿽難備猶宜粗有威恩爲百姓所信憚者臣聞諸郡守有年老或疾病皆委政丞掾不卹庶事或體性疏怠不以政理爲意在官積年惠澤不加於人然於考課之限罪亦不至黜免故得經延歲月而無斥罷之期臣愚以爲可密詔主者使隱核參訪郡守有其老病不隱親人物及宰牧少恩好修人事煩撓百姓者皆可徵還爲更選代郡守部紀事二晉書鄭袤傳袤爲尙書右丞轉濟陰太守下車旌表孝悌敬禮賢能興立庠序開誘後進調補大將軍從事中郎拜散騎常侍會廣平太守缺宣帝謂袤曰賢叔大匠垂稱於陽平魏郡百姓蒙惠化且盧子家王子雍繼踵此郡使世不乏賢故復相屈袤在廣平以徳化爲先善作條教郡中愛之徵拜侍中百姓戀慕涕泣路隅羅憲傳憲遷巴東太守劉禪降憲乃歸順加陵江將軍領武陵太守泰始初入朝詔曰憲忠烈果毅有才策器幹可給鼓吹又賜山元玉佩劍周處傳處入洛遷新平太守撫和戎狄叛羌歸附雍土美之轉廣漢太守郡多滯訟有經三十年而不決者處詳其枉直一朝決遣李重傳重爲平陽太守崇徳化修學校表篤行拔賢能淸簡無欲正身率下在職三年彈黜四縣傅元傳元子咸咸從弟祇爲滎陽太守自魏黃初大水之後河濟泛溢鄧艾嘗著濟河論開石門而通之至是復浸壞祇乃造沈萊堰至今兗豫無水患百姓爲立碑頌焉曹志傳志字允恭爲樂平太守在郡上書以爲宜尊儒重道請爲博士置吏卒遷章武趙郡太守𨿽累郡職不以政事爲意晝則遊獵夜誦詩書以聲色自娛當時見者未審其量也王浚傳浚除巴郡太守郡邊吳境兵士苦役生男多不養浚乃嚴其科條寬其徭課其產育者皆與休復所全活者數千人轉廣漢太守垂惠布政百姓賴之及統兵伐吳先在巴郡之所全育者皆堪徭役供軍其父母戒之曰王府君生爾爾必勉之無愛死也冊府元龜解修初爲魏瑯邪太守梁州刺史考績爲天下第一武帝受禪封梁鄒侯張字祖文弘毅有幹武帝世爲廣漢太守王浚在益州受中制募兵討吳無虎符收浚從事列上由此召還帝責何不密啟而便收從事曰蜀漢絕遠劉備嘗用之輒收臣猶以爲輕帝善之晉書王遜傳遜遷魏興太守惠帝末西南夷叛寧州刺史李毅卒永嘉四年治中毛孟詣京師求刺史乃以遜爲南夷校尉寧州刺史使於郡便之鎭遜與孟俱行道遇寇賊逾年乃至外逼李雄內有夷寇吏士散沒城邑丘墟遜披荒糾厲收聚離散專杖威刑鞭撻殊俗遜未到州遙舉董聯爲秀才建寧功曹周悅謂聯非才不行版檄遜旣到收悅殺之悅弟潛謀殺遜以前建寧太守趙混子濤代爲刺史事覺並誅之又誅豪右不奉法度者數十家徵伐諸夷俘馘千計獲馬及牛羊數萬餘於是莫不震服威行寧土曹攄傳攄爲襄城太守後髙密王簡鎭襄陽以攄爲徵南司馬其年流人王逌等寇掠城邑攄戰死故吏及百姓並奔喪會葬號哭卽路如赴父母焉劉弘傳弘轉荊州刺史每有興廢手書守相丁寧款密所以人皆感悅爭赴之咸曰得劉公一紙書賢於十部從事張光傳光擢新平太守屬雍州刺史劉忱被密詔討河間王顒光起兵助忱忱時委任秦州刺史皇甫重重自以關西大族心每輕光謀多不用及二州軍潰爲顒所擒顒謂光曰前起兵欲作何策光正色答曰但劉雍州不用鄙計故令大王得有今日也顒壯之引與歡宴彌日丁紹傳紹字叔倫譙國人也少開朗公正早歷淸官爲廣平太守政平訟理道化大行於時河北騷擾靡有完邑而廣平一郡四境乂安是以皆悅其法而從其令及臨漳被圍南陽王模窘急紹率郡兵赴之模賴以獲全模感紹恩生爲立碑周處傳處子�爲吳興太守吳興寇亂之後百姓饑饉盜賊公行�甚有威惠百姓敬愛之期年之間境內寧謐李矩傳矩領河東平陽太守時饑饉相仍又多疫癘矩垂心撫卹百姓賴焉會長安羣盜東下所在多虜掠矩遣部將擊破之盡得所略婦女千餘人諸將以非矩所部欲遂畱之矩曰俱是國家臣妾焉有彼此乃一時遣之羊曼傳曼弟聃遷廬陵太守疑郡人簡良等爲賊殺二百餘人誅及嬰孩所髡�復百餘庾亮執之歸於京都遇疾恆見簡良爲祟旬日而死顏含傳含除吳郡太守三導問含曰卿今蒞名郡政將何先答曰王師歲動編戶虛耗南北權豪競招遊食國獘家丰執事之憂且當徵之勢門使反田桑數年之間欲令戶給人足如其禮樂俟之明宰含所歷簡而有恩明而能斷然以威禦下導嘆曰顏公在事吳人斂手矣諸葛恢傳元帝承制以恢爲會稽太守臨行帝爲置酒謂曰今之會稽昔之關中足食足兵在於良守以君有蒞任之方是以相屈四方分崩當匡振圮運政之所先君爲言之恢陳謝因對曰今天下喪亂風俗陵遲宜尊五美屏四惡進忠實退浮華帝深納焉太興初以政績第一詔曰自頃多難官長數易益有諸獘𨿽聖人猶久於其道然後化成況其餘乎漢宣帝稱與我共安天下者其惟良二千石斯言信矣是以黃霸等或十年或二十年而不徙所以能濟其中興之勛也賞罰黜陟所以明政道也會稽內史諸葛恢蒞官三年政淸人和爲諸郡首宜進其位班以勸風教今增恢秩中二千石冊府元龜曲特爲新平太守時劉曜旣據長安安定太守賈匹及諸氐羌皆送質任惟特與西平太守竺恢固守不降護軍曲允頻陽令梁肅自京兆南山將奔安定遇匹任子於陰密擁還臨涇推匹爲平西將軍率眾五萬攻曜於長安扶風太守梁綜及特恢等亦率眾十萬會之曜遣劉雅趙染來距敗績而還曜又盡長安銳卒與諸軍戰於黃丘曜眾大敗晉書王蘊傳蘊補吳興太守甚有徳政屬郡荒人饑輒開倉贍卹主簿執諫請先列表上待報蘊曰今百姓嗷然路有饑饉若表上須報何以救將死之命乎專輒之愆罪在太守且行仁義而敗無所恨也於是大振貸之賴蘊全者十七八焉朝廷以違科免蘊官士庶詣闕訟之詔特左降晉陵太守復有惠化百姓歌之陶侃傳侃爲武昌太守時天下饑荒山夷多斷江劫掠侃令諸將詐作商船以誘之劫果至生獲數人是西陽王之左右侃卽遣兵逼令出向賊侃整陣於釣臺爲後繼縛送帳下二十人侃斬之自是水陸肅淸流亡者歸之盈路侃竭資振給焉虞潭傳潭字思奧余姚人翻之孫淸貞有檢操舉秀才領廬陵太守綏撫荒余咸得其所轉南康太守而湘川賊杜弢猶盛潭並領安成太守時甘卓爲弢所逼潭進軍救卓卓上潭領長沙太守固辭不就王惇叛潭爲湘東太守復以疾辭後轉吳國內史復徙會稽內史是時軍荒之後百姓饑饉死亡塗地潭乃表出倉米振救之陸傳弟子納爲吳興太守將之郡先至姑孰辭桓溫因問溫曰公致醉可飲幾酒食肉多少溫曰年大來飲三升便醉白肉不過十臠卿復云何納曰素不能飲止可二升肉亦不足言後伺溫閒謂之曰外有微禮方守遠郡欲與公一醉以展下情溫欣然納之時王坦之刁彜在坐及受禮惟酒一斗鹿肉一柈坐客愕然納徐曰明公近云飲酒三升納止可二升今有一斗以備杯酌餘瀝溫及賓客並嘆其率素更敕中廚設精饌酣飲極歡而罷納至郡不受俸祿頃之徵拜左民尙書領州大中正將應召外白宜裝幾船納曰私奴裝糧食來無所復須也臨發止有被襆而已其餘並封以還官陶回傳回爲吳興太守時人饑谷貴三吳尢甚詔欲聽相鬻賣以振一時之急回上疏曰當今天下不普荒儉惟獨東土谷價偏貴便相鬻賣聲必遠流北賊聞此將窺疆場如愚臣意不如開倉廩以賑之乃不待報輒便開倉及割府郡軍資數萬斛米以救乏絕由是一境獲全旣而下詔並敕會稽吳郡依回振卹二郡賴之顧眾傳眾轉尙書郎大將軍王惇請爲從事中郎上補南康太守會詔除鄱陽太守眾徑之鄱陽不過惇惇甚怪焉及惇構逆令眾出軍眾遲回不發惇大怒以軍期召眾還詰之聲色甚厲眾不爲動容惇意漸釋惇平爲義興太守冊府元龜周班爲姚興始平太守以黷貨誅於是郡國肅然前�錄索襲字偉祖虛靜好學不交當世或獨語笑或長嘆涕泣時燉煌太守陰淡造之與言終日嘆曰索先生碩徳名儒眞可以諮大義淡欲行鄕射之禮請襲爲三老曰今四表寧輯將行鄕射之禮先生年耆望重道冠一時養老之義實系儒賢旣樹非梧桐而希鸞鳳降翼器謝曹公而冀蓋公枉駕誠非所謂也然夫子至聖有召卽赴孟軻大徳無聘不至蓋欲弘闡大猷敷明道化故也今之相屈遵道崇教非有爵位意者或可然乎會病卒北�錄隗仁蒙遜時任爲沮渠漢平司馬乞伏熾盤執之而歸在熾盤所五年得還蒙遜執其手曰卿孤之蘇武也以爲髙昌太守爲政有威惠之稱然頗以愛財爲失晉書孔愉傳愉從子嚴太和中拜吳興太守加秩中二千石善於宰牧甚得人和余杭婦人經年荒賣其子以活夫之兄子武康有兄弟二人妻各有孕弟遠行未反遇荒歲不能兩全棄其子而活弟子嚴並褒薦之又甄賞才能之士論者美焉袁宏傳謝安爲揚州刺史宏自吏部郎出爲東陽郡乃祖道於冶亭時賢皆集安欲以卒迫試之臨別執其手顧就左右取一扇而授之曰聊以贈行宏應聲答曰輒當奉揚仁風慰彼黎庶時人嘆其率而能要焉謝安傳安弟子邈爲吳興太守孫恩之亂爲賊胡桀郜驃等所執害之賊逼令北面邈厲聲曰我不得罪天子何北面之有遂害之徐邈傳邈轉祠部郎豫章太守範�欲遣十五議曹下屬城采求風政並吏假還訊問官長得失邈與�書曰知足下遣十五議曹各之一縣又吏假歸白所聞見誠是足下畱意百姓故廣其視聽吾謂勸導以實不以文十五議曹欲何所敷宣邪庶事辭訟足下聽斷充塞則物理足矣上有理務之心則下之求理者至矣日昃省覽庶事無滯則吏愼其負而人聽不惑豈須邑至裏詣飾其遊聲哉非徒不足致益乃是蠶漁之所資不可縱小吏爲耳目也豈有善人君子而於非其事多所告白者乎君子之心誰毀誰譽如有所譽必由歷試如有所毀必以著明托社之鼠政之甚害自古以來欲爲左右耳目者無非小人皆先因小忠而成其大不忠先藉小信而成其大不信遂使君子道消善人輿屍前史所書可爲深鑑足下選綱紀必得國士足以攝諸曹諸曹皆爲良吏則足以掌文案又擇公方之人以爲監司則淸濁能否與事而明足下但平心居宗何取於耳目哉昔明徳馬后未嘗顧與左右言可謂遠識況大丈夫而不能免此乎範汪傳汪爲東陽太守在郡大興學校甚有惠政子�求補豫章太守帝曰豫章不宜太守何意以身試死耶�不信卜占固請行在郡大設庠序遣人往交州采磬石以供學用攺革舊制不拘常憲遠近至者千餘人資給眾費一出私祿並取郡四姓子弟皆充學生課讀五經又起學臺功用彌廣江州刺史王凝之上言曰豫章郡居此州之半太守臣�入參機省出宰名郡而肆其奢濁所爲狼籍郡城先有六門�悉攺作重樓復更開二門合前爲八私立下捨七所臣伏尋宗廟之設各有品秩而�自置家廟又下十五縣皆使左宗廟右社稷準之太廟皆資人力又奪人居宅工夫萬計�若以古制宜崇自當列上而敢專輒惟在任心州旣聞知卽符從事制不復聽而�嚴威屬縣惟令建立願出臣表下太常議之禮典詔曰漢宣云可與共治天下者良二千石也若範�果如凝之所表者豈可復宰郡乎以此抵罪子泰時爲天門太宰官稱訴帝以�所務惟學事久不判會赦免南史羊欣傳欣爲新安太守前後凡十三年樂其山水嘗爲子弟曰人生仕宦至二千石斯可矣及是便懷止足轉義興太守非其好也頃之稱病篤免歸續晉陽秋襄陽羅友在桓溫府屢以貧乞祿溫以其誕肆許而不用同府人有得郡者溫爲坐別友亦被命至尢晚溫問之曰出門於中路遇見一鬼謂余曰見汝送人作郡不見人送汝作郡友始怖終慚不覺淹緩溫笑而用之宋書毛修之傳修之爲河南河內二郡太守行西州事戍雒陽修治城壘髙祖旣至案行善之賜衣服玩好當時計直二千萬謝方明傳方明爲會稽太守江東民戶殷盛風俗峻刻彊弱相淩姦吏蜂起符書一下文攝相續又罪及比伍動相連坐一人犯吏則一村廢業邑裏驚擾狗吠達旦方明深達治體不拘文法闊略苛細務存綱領州臺符攝卽時宣下緩民期會展其辦舉郡縣監司不得妄出貴族豪士莫敢犯禁除比伍之坐判久系之獄前後徵伐每兵運不充悉發倩士庶事旣寧息皆使還本而屬所刻害或卽以補吏守宰不明與奪乖舛人事不至必被抑塞方明簡汰精當各愼所宜𨿽服役十載亦一朝從理東土至今稱詠之性尢愛惜未嘗有所是非承代前人不易其政有必宜攺者則以漸移變使無迹可尋沈懷文傳懷文父宣新安太守文丁父憂新安郡送故丰厚奉終禮畢余悉班之親戚一無所畱太祖聞而嘉之賜奴婢六人王韶之傳韶之爲晉史序王珣貨殖珣子弘貴顯韶之懼爲所陷景平之年出爲吳興太守王弘入爲相領揚州刺史弘𨿽與韶之不絕諸弟未相識者皆不復往來韶之在郡常慮爲弘所繩夙夜勤厲政績甚美弘亦抑其私憾太祖兩嘉之在任積年稱爲良守冊府元龜丘仲起爲晉平郡守淸廉自立褚淵嘆曰見可欲心能不亂此楊公所以遺子孫也王韶之爲吳興太守郡人潘綜少有孝行綜鄕人祕書監丘繼祖廷尉沈赤黔以綜異行廉補左民令史除遂昌長歲滿還家韶之臨郡發日前被符孝廉之選必審其人𨿽四科難該文質寡備必能孝義邁俗拔萃著聞者便足以顯應明�允稱符旨烏程潘綜守死孝道全親濟難烏程吳逵義行純至列墳成行咸精誠內淳休聲外著可並察孝廉並列上州臺陳其行迹南史顏延之傳延之遷太子中舍人時尙書令傅亮自以文義一時莫及延之負其才不爲之下亮甚疾焉廬陵王義眞待之甚厚徐羨之等疑延之爲同異意甚不悅少帝卽位累遷始安太守領軍將軍謝晦謂延之曰昔荀忌阮咸斥爲始平郡今卿又爲始安可謂二始黃門郎殷景仁亦謂之曰所謂人惡俊異世疵文雅延之之郡道經汨潭爲湘州刺史張邵祭屈原文以致其意謝靈運傳靈運出爲永嘉太守郡有名山水靈運素所愛好出守旣不得志遂肆意遊遨徧歷諸縣動逾旬朔理人聽訟不復關懷所至輒爲詩詠以致其意在郡一周稱疾去職山堂肆考謝靈運出守永嘉人曰騎紫馬者太守也故杜詩曰使君騎紫馬捧擁從西來宋書羊元保傳元保補宣城太守先是劉式之爲宣城立吏民亡叛制一人不禽符伍里吏送州作部若獲者賞位二階元保以爲非宜陳之曰臣伏尋亡叛之由皆出於窮逼未有足以推存而樂爲此者也今立殊制於事爲苦臣聞苦節不可貞懼致流獘昔龔遂譬民於亂繩緩之然後可理黃霸以寬和爲用不以嚴刻爲先臣愚以謂單身逃役便爲盡戶今一人不測坐者甚多旣憚重負各爲身計牽挽逃竄必致繁滋又能禽獲叛身類非謹惜旣無堪能坐陵勞吏名器虛假所妨實多將階級不足供賞服勤無以自勸又尋此制施一邦而已若其是耶則應與天下爲一若其非耶亦不宜獨行一郡民離憂患其獘將甚臣忝守所職懼難遵用敢率管穴冒以陳聞由此此制得停劉穆之傳穆之子式之字延叔通易好士累遷宣城淮南二郡太守在任贓貨狼籍揚州刺史王弘遣從事檢校從事呼攝吏民欲加辯覆式之召從事謂曰治所還白使君劉式之於國家粗有微分偸數百萬錢何有況不偸耶吏民及文章之互在從事還具白弘弘曰劉式之辯如此奔一由此得停王僧達傳僧達爲宣城太守性好遊獵而山郡無事僧達肆馳騁或三五日不歸受辭訟多在獵所民或相逢不識問府君所在僧達曰近在後蕭惠開傳惠開爲東海太守其年會稽太守蔡興宗之郡而惠開自京口請假還都相逢於曲阿惠開與興宗名位略同又經情款自以負釁摧屈慮興宗不能詣己戒勒部下蔡會稽部伍若借問愼不得答惠開素嚴自下莫敢違犯興宗見惠開舟力甚盛不知爲誰遣人歷舫訊惠開有舫十餘事力二三百人皆低頭直去無一人答者劉道產傳道產爲巴西梓潼二郡太守郡人黃公生任肅之張石之等並護縱餘燼與姻親侯攬羅奧等招引白水氐規欲爲亂道產誅公生等二十一家宥其餘黨遷雍州刺史襄陽太守善於臨民在雍部政績尢著蠻夷前後叛戾不受化者並皆順服悉出緣沔爲居百姓樂業民戶丰贍由此有襄陽樂歌自道產始也蔡廓傳廓子興宗爲會稽太守會稽多諸豪右不遵王憲又幸臣近習參半宮省封略山湖妨民害治興宗皆以法繩之會土全實民物殷阜王公妃主邸捨相望撓亂在所大爲民患子息滋長督責無窮興宗悉啟罷省又陳原諸逋負解遣雜役並見從申恬傳恬爲濟南太守時又遷換諸郡守恬上表曰伏聞朝恩當加臣濟南太守仰惟優旨荒心散越臣殃咎之餘遭蒙逾忝寵私罔已復兼今授豈其愚迷所能上答臣近至止卽履行所統究其形宜河濟之間應置戍扞其中四處急須修立甕口故城又是要所宜移太原委以邊事緣山諸邏並得除省防衛綏懷利便非一呂綽誠效益著深同臣意百姓聞者咸皆附悅急有同異二三未宜且房紹之蒞郡經年軍民粗狎攺以帶臣有乖永事遠牽太原於民爲苦而甕口之計復成交互人情非樂容有不安疆場威刑患不開廣若得依先處分公私允緝上從之冊府元龜周嶠爲吳興太守文帝元嘉末元凶劭弒立隨王誕舉義於會稽劭加嶠冠軍將軍誕檄又至嶠素懦怯回惑不知所從爲府司馬丘珍孫所殺張淹爲東陽太守逼郡吏燒膏照佛百姓有罪使禮佛贖刑動至數千拜後免官禁錮起爲光祿勛劉徳願孝武時爲秦郡太守性粗率爲帝所狎侮帝寵姬殷貴妃薨葬畢數與羣臣至殷氏之墓謂徳願曰卿哭貴妃若悲者當加厚賞徳願應聲便號慟撫膺擗踴涕泗交流帝甚悅以爲豫州刺史褚淵爲吳興太守郡人丘靈鞠爲烏程令不得志泰始初坐事黨錮數年及淵至謂人曰此郡才士惟有丘靈鞠及沈勃耳乃啟申之南史顧愷之傳愷之孫憲之仕齊爲衡陽內史先是郡境連歲疾疫死者大半棺槨尢貴悉裹以葦席棄之路傍憲之下車分告屬縣求其親黨悉令殯葬其家人絕滅者憲之出公祿使紀綱營護之又土俗山人有病輒云先亡爲禍皆開冢剖棺水洗枯骨名爲除祟憲之曉諭爲陳生死之別事不相由風俗遂攺時刺史王奐新至惟衡陽獨無訟者乃嘆曰顧衡陽之化至矣若九郡率然吾將何事南齊書王秀之傳秀之出爲晉平太守至郡期年謂人曰此邦丰壤祿俸常充吾山資已足豈可久畱以妨賢路上表請代時人謂王晉平恐富求歸冊府元龜南齊張岱吳郡人建元元年出爲左將軍吳郡太守太祖知岱歷仕淸直至郡未幾手敕岱曰大邦任重乃未欲回換但總戎務殷宜須望實今用卿爲護軍加給事中岱拜竟詔以家爲府南齊書謝傳爲吳興太守長城縣民盧道優家遭劫誣同縣殷孝悌等四人爲劫收付縣獄考正孝悌母駱詣登聞訴稱孝悌爲道優所誹謗橫劾爲劫一百七十三人連名保徵在所不爲申理聞孝悌母訴乃啟建康獄覆道優理窮款首依法斬刑有司奏免官宗室傳安陸昭王緬爲吳郡太守少時大著風績竟陵王子良與緬書曰竊承下風數十年來未有此政世祖嘉其能轉郢州刺史南史齊武帝諸子傳竟陵王子良爲會稽太守時有山陰人孔平詣子良訟嫂市米負錢不還子良笑曰昔髙文通與寡嫂訟田義異於此乃賜米錢以償平梁書楊公則傳公則除晉壽太守在任淸潔自守遷武寧太守在郡七年資無擔石百姓便之王珍國傳珍國字徳重沛國相人也父廣之齊世良將官至散騎常侍車騎將軍珍國起家冠軍行參軍累遷虎賁中郎將南譙太守治有能名時郡境苦饑乃發米散財以振窮乏齊髙帝手敕云卿愛人治國甚副我意也永明初遷桂陽內史討捕盜賊境內肅淸罷任還都路經江州剌史柳世隆臨渚餞別見珍國還裝輕素乃嘆曰此眞可謂良二千石也南齊書張融傳融轉南陽王友融父暢先爲丞相長史義宣事難暢爲王元謨所錄將殺之元謨子瞻爲南陽王前軍長史融啟求去官不許融家貧願祿初與從叔徵北將軍永書曰融昔稱幼學早訓家風𨿽則不敏率以成性布衣葦席弱年所安簞食瓢飲不覺不樂但世業淸貧民生多待榛栗棗修女贄旣長束帛禽鳥男禮已大勉身就官十年七仕不欲代耕何至此事昔求三吳一丞𨿽屬舛錯今聞南康缺守願得爲之融不知階級階級亦可不知融政以求丞不得所以求郡求郡不得亦可復求丞又與吏部尙書王僧虔書曰融天地之逸民也進不辧貴退不知賤兀然造化忽如艸木實以家貧累積孤寡傷心八侄俱孤二弟頗弱撫之而感古人以悲豈能山海陋祿申融情累阮籍愛東平土風融亦欣晉平閒外時議以融非治民才竟不果謝朏傳朏字敬仲齊時爲義興太守加秩中二千石在郡不省雜事悉付綱紀曰吾不能作主者吏但能作太守耳冊府元龜盧道將爲燕郡太守優禮儒生勵勸學業惇課農桑墾田歲倍張萇年爲汝南太守有郡民劉崇之兄弟分析家貧惟有一牛爭之不決訟於郡庭萇年見之淒然曰汝曹當以一牛故致此競脫有二牛各應得一豈有訟理卽以家牛一頭賜之於是郡境之中各相誡約咸惇敬讓周文昭仕梁爲弋陽太守侯景之亂元帝承制攺授西陽太守封西陽縣伯景遣子思穆據守齊安文昭率驍勇襲破思穆禽斬之以功授持節髙州刺史蕭曄爲晉陵太守至郡屬旱躬自祈禱果獲甘澍郡省林村舊多猛虎爲害曄在政六年此暴遂息蕭�爲吳興太守累郡不稔中大通三年野谷生武康凡二十二處自此丰穰�制嘉谷頌以聞中詔稱美何裔字子秀初仕齊爲建安太守爲政有恩信民不忍欺每伏臘放囚還家依期而返蕭勵爲廣州太守邊海舊饒外國舶至多爲刺史所侵每年舶至不過二數及勵至纖毫不犯歲十餘至俚人不賓多爲海暴勵徵討所獲生口寶物軍賞之外悉送還臺前後刺史皆營私蓄方物之貢少登天府自勵在州歲中數獻軍國所須相繼不絕武帝嘆曰朝廷便是更有廣州南史崔祖思傳祖思叔父景眞位平昌太守有惠政嘗懸一蒲鞭而未嘗用去任之日土人思之爲立祠子元祖有學行出爲東海太守上每思之時節恆賜手敕賞賜有加時靑州刺史張衝啟淮北頻歲不熟今秋始稔北境鄰接戎寇彌須沃實乞權斷谷過淮南而徐兗豫司諸州又各私斷穀米不聽出境自是江北荒儉有流亡之獘元祖乃上書謂宜丰儉均之書奏見從梁書王瞻傳瞻出爲晉陵太守潔己爲政妻子不免饑寒時大司馬王敬則舉兵作亂路經晉陵郡民多附敬則軍敗臺軍討賊黨瞻言於朝曰愚人易動不足窮法明帝許之所全活者萬數夏侯詳傳詳遷新興太守便道先到江陽時始安王遙光稱兵京邑南康王長史蕭穎冑並未至中兵參軍劉山陽先在州山陽副潘紹欲謀作亂詳僞呼紹議事卽於城門斬之州府乃安王瑩傳瑩父懋光祿大夫瑩出爲義興太守代謝超宗超宗去郡與瑩交惡旣還間瑩於懋懋言之於朝廷以瑩供養不足坐失郡廢棄久之仍遷侍中父憂去職服闋又爲東陽太守居郡有惠政遷吳興太守明帝勤憂庶政瑩頻處二郡皆有能名甚見褒美南史庾域傳域爲懷寧太守罷任還家猶事井臼而域所衣大布餘俸專充供養梁書良吏傳範述曾字子元齊明帝卽位出爲永嘉太守爲政淸平不尙威猛民俗便之所部橫陽縣山谷崄峻爲逋逃所聚前後二千石討捕莫能息述曾下車開示恩信凡諸凶黨𦇤負而出編戶屬籍者二百餘家自是商賈流通居民安業在郡勵志淸白不受饋遺明帝甚嘉之下詔褒美徵爲遊擊將軍郡送故舊錢二十餘萬述曾一無所受始之郡不將家屬及還吏無荷擔者民無老少皆出拜辭號哭聞於數十里袁昂傳昂爲吳興太守永元末義師至京師州牧郡守皆望風降款昂獨拒境不受命髙祖手書諭曰夫禍福無門興亡有數天之所棄人孰能匡機來不再圖之宜早頃藉聽道路承欲狼顧一隅旣未悉雅懷聊申往意獨夫狂悖振古未聞窮凶極虐歲月滋甚天未絕齊聖明啟運兆民有賴百姓來蘇吾荷任前驅掃除京邑方撥亂反正伐罪弔民至止以來前無橫陣今皇威四臨長圍已合遐邇畢集人神同奮銳卒萬計鐵馬千羣以此攻戰何往不克況建業孤城人懷離阻面縛軍門日夕相繼屠潰之期勢不雲遠兼熒惑出端門太白入氐室天文表於上人事符於下不謀同契實在玆辰且範岫申冑久薦誠款各率所繇仍爲犄角沈法瑀孫朱端已先肅淸吳會而足下欲以區區之郡禦堂堂之師根本旣傾枝葉安附童兒牧豎咸謂其非求之明鑑實所未達今竭力昏主未足爲忠家門屠滅非所謂孝忠孝俱盡將欲何依豈若翻然攺圖自招多福進則遠害全身退則長守祿位去就之宜幸加詳擇若執迷遂往同惡不悛大軍一臨誅及三族𨿽貽後悔寧復云補欲布所懷故致今白昂答曰都史至辱誨承藉以眾論謂僕有勤王之舉兼蒙誚責獨無送款循復嚴旨若臨萬仞三吳內地非用兵之所況以偏隅一郡何能爲役近奉敕以此境多虞見使安慰自承麾�屆止莫不膝袒軍門惟僕一人敢後至者政以內揆庸素文武無施直是東國賤男子耳𨿽欲獻心不增大師之勇置其愚默寧沮眾軍之威幸藉將軍含弘之大可得從容以禮竊以一餐微施尙復投殞況食人之祿而頓忘一旦非惟物議不可亦恐明公鄙之所以躊�未遑薦璧遂以輕微爰降重命震灼於心忘其所厝誠推理鑑猶懼威臨建康城平昂束身詣闕髙祖宥之不問也後以爲參軍事遷侍中特進左光祿大夫子君正爲東陽太守尋徵還都郡民徵士徐天佑等三百人詣闕乞畱一年詔不許仍除豫章內史尋轉吳興太守謝朏傳朏弟子覽遷新安太守夏山賊吳承伯破宣城郡餘黨散入新安叛吏鮑敍等與合攻沒黟歙諸縣進兵擊覽覽拒戰不敵遂棄郡奔會稽左遷尋出爲吳興太守中書舍人黃睦之家居烏程子弟專橫前太守皆折節事之覽未到郡睦之子弟來迎覽逐去其船杖吏爲通者自是睦之家杜門不出不敢與公私門通郡邑多劫爲東道患覽下車肅然一境淸謐初齊明帝及覽父東海徐孝嗣並爲吳興號爲明守覽皆欲過之昔覽在新安頗聚斂至是遂稱廉潔時人方之王懷祖蔡撙傳撙爲吳興太守天監元年宣城郡吏吳承伯挾妖道聚眾攻宣城殺太守朱僧勇因轉屠旁縣逾山寇吳興所過皆殘破眾有二萬掩襲郡城東道不習兵革吏民恇擾奔散並請撙避之撙堅守不動募勇敢固郡承伯盡銳攻撙撙命眾出拒戰於門應手摧破臨陣斬承伯餘黨悉平加信武將軍南史蔡廓傳廓孫撙爲臨海太守百姓楊元孫以婢采蘭貼與同裏黃權約生子酬乳哺直權死後元孫就權妻吳贖婢母子五人吳背約不還元孫訴撙判還本主吳能爲巫出入撙內以金釧賂撙妾遂攺判與吳元孫撾登聞鼓訟之爲有司所劾時撙已去郡𨿽不坐而常以爲恥口不言錢及在吳興不飲郡井齋前自種白莧紫茄以爲常餌詔褒其淸任昉傳昉出爲宜興太守歲荒民散以私奉米豆爲粥活三千餘人時產子者不舉昉嚴其制罪同殺人孕者供其資費濟者千室在郡所得公田奉秩八百餘石昉五分督一餘者悉原兒妾食麥而已被代登舟止有絹七匹米五石至都無衣鎭軍將軍沈約遣裙衫迎之出爲新安太守在郡不事邊幅率然曳杖徒行邑郭人通辭訟者就路決焉爲政淸省吏人便之卒於官惟有桃花米二十石無以爲斂遺言不許以新安一物還都雜木爲棺浣衣爲斂闔境痛惜百姓共立祠堂於城南歲時祠之在郡尢以淸潔著名百姓年八十以上者遣戶曹掾訪其寒溫欲營佛齋調楓香二石始入三斗便出教長斷曰與奪自已不欲貽之後人郡有蜜嶺及楊梅舊爲太守所采昉以冒險多物故卽時停絕吏人咸以百餘年未之有也梁書孔休源傳休源爲南郡太守行州府事甚有治績平心決斷請托不行髙祖深嘉之劉之遴傳之遴出爲南郡太守髙祖謂曰卿母年徳並髙故令卿衣錦還鄕盡榮養之禮後轉爲西中郎湘東王長史太守如故初之遴在荊府嘗寄居南郡廨忽夢前太守袁彖謂曰卿後當爲折臂太守卽居此中之遴後果損臂遂臨此郡之亨之遴弟也代兄之遴爲南郡太守在郡有異績數年卒於官荊土懷之不忍斥其名號爲大南郡小南郡柳慶遠傳慶遠爲魏興太守郡遭暴水流漂居民吏請徙民杞城慶遠曰天降雨水豈城之所知吾聞江河長不過三日斯亦何慮命築土而已俄而水過百姓服之蕭景傳景弟昱爲招遠將軍晉陵太守下車勵名迹除煩苛明法憲嚴於姦吏優養百姓旬日之間郡中大化俄而暴疾卒百姓行坐號哭市裏爲喧沸設祭奠於郡庭者四百餘人田舍有女人夏氏年百餘歲扶曾孫出郡悲泣不自勝其惠化所感如此百姓相率爲立廟建碑以紀其徳又詣京師求贈謚詔贈湘州刺史謚曰恭夏侯亶傳亶歷爲六郡三州不修產業祿賜所得隨散親故性儉率居處服用充足而已不事華侈晚年頗好音樂有妓妾數十人�無被服姿容每有客嘗隔簾奏之時謂簾爲夏侯妓衣也冊府元龜王筠爲臨海太守在郡侵刻還資有芒屩兩舫他物稱是爲有司奏不調累年梁書何敬容傳敬容爲建安內史淸公有美績吏民稱之遷吳郡太守爲政勤卹民隱辯訟如神視事四年治爲天下第一吏民詣闕請樹碑詔許之褚翔傳翔出爲義興太守在政潔己省繁苛去浮費百姓安之郡之西亭有古樹積年枯死翔至郡忽更生枝葉百姓咸以爲善政所感及秩滿吏民詣闕請之敕許焉尋徵爲吏部郎去郡百姓無老少追送出境涕泣拜辭劉潛傳潛字孝儀爲臨海太守是時政网�闊百姓多不遵禁孝儀下車宣示條制勵精綏撫境內翕然風俗大革魚弘傳弘襄陽人身長八尺白�美姿容累從徵討常爲軍鋒歷南譙盰眙竟陵太守常語人曰我爲郡所謂四盡水中魚�盡山中�鹿盡田中米谷盡村裏民庶盡丈夫生世如輕塵棲弱艸白駒之過隙平生但歡樂富貴幾何時於是恣意酣賞侍妾百餘人不勝金翠服玩車馬皆窮一時之絕陳書王衝傳衝歷南郡太守元帝鎭荊州爲鎭西長史太守如故侯景之亂帝於荊州承制衝求解南郡以讓王僧辯並獻女妓十人以助軍賞帝授持節督衡桂成合四州諸軍事云麾將軍孔奐傳永定二年奐除晉陵太守晉陵自宋齊以來舊爲大郡𨿽經寇擾猶爲全實前後二千石多行侵暴奐淸白自守妻子並不之官惟以單船臨郡所得秩俸隨卽分贍孤寡郡中大悅號曰神君曲阿富人殷綺見奐居處素儉乃餉衣一襲氈被一具奐曰太守身居美祿何爲不能辦此但民有未周不容獨享溫飽耳勞卿厚意幸勿爲煩初世祖在吳中聞奐善政及踐祚徵爲禦史中丞蕭幹傳幹除建安太守天嘉二年畱異反陳寶應將兵助之幹棄郡以避時閩中守宰並爲寶應迫脇受其署置幹獨不爲屈徙居郊野屏絕人事及寶應平乃出詣都督章昭達以狀表聞世祖甚嘉之超授五兵尙書南史沈君理傳君理爲吳郡太守時兵革未寧百姓荒獘君理招集士卒修理器械深以干理見稱天嘉六年爲東陽太守陳書蕭濟傳濟爲揚州長史髙祖嘗敕取揚州曹事躬自省覽見濟條理詳悉文無滯害乃顧謂左右曰我本期蕭長史長於經傳不言精練繁劇乃至於此遷祠部尙書加給事中魏書莫題傳題除中山太守督司州之山東七郡事車駕徵姚興次於晉陽而上黨羣盜秦頗丁零翟都等聚眾於壺關詔題帥眾三千以討之上黨太守捕頗斬之都走林慮詔題搜山窮討盡平之司馬景之傳景之晉汝南王亮之後兄準以太常末歸國太宗時除廣�太守悅近來遠淸儉有稱世祖嘉之賜布六百匹薛辯傳辯子謹謹子初古拔爲冠軍將軍南豫州刺史延興三年拔與南兗州刺史遊明根南平太守許含等以治著稱徵詣京師顯祖親自勞勉復令還州北齊書許惇傳惇字季良髙陽新城人也父護魏髙陽章武二郡太守惇淸識敏速達於從政遷陽平太守當時遷都鄴陽平卽是畿郡軍國責辦賦斂無準又勛貴屬請朝夕徵求惇並禦之以道上下無怨治爲天下第一特加賞異圖形於闕詔頒天下魏書穆羆傳攺吐京鎭爲汾州以羆爲刺史前吐京太守劉升在郡甚有威惠限滿還都民八百餘人詣羆請之前定陽令吳平仁亦有恩信戶增數倍羆以吏民懷之並爲表請髙祖皆從焉趙逸傳逸從子超宗爲汝南太守多所受納徙河東太守卒官超宗長子叔隆爲中山內史在郡無徳政專以貨賄爲事崔休傳世宗初休求渤海除之性嚴明雅長治體下車先戮豪猾數人廣布耳目所在姦盜莫不擒剪百姓畏之寇盜止息淸身率下渤海大治冊府元龜司馬靈壽爲陳郡太守宋師侵境詔靈壽招引義士得二千餘人平公安頡破虎牢滑臺雒陽三城徙五百餘家入河內又從討蠕蠕西徵涼州所在著功張旣爲雍州刺史時武威太守毋丘興甚有惠政旣上表曰河右遐遠喪亂彌久武威當諸郡路道喉轄之要加民夷雜處數有兵難領太守毋丘興到官內撫吏民外懷羌胡士卒柔附爲官效用黃懷張進初圖逆亂扇動左右興志气忠烈臨難不顧爲將校民夷陳禍福言則涕泣於時男女萬口咸懷感激形毀發亂誓心致命尋率精兵踧脇張掖濟拔領太守杜通西海太守張睦張掖番和驪靬二縣吏民及郡雜胡並惡詣興皆安卹使盡力田興每所歷盡竭心力誠國之良吏殿下卽位畱心萬機苟有毫毛之善必有賞錄臣伏緣聖旨指陳其事孟信魏末爲趙平太守政尙寬和豪權無犯山中老人曾以酒饋之信和顏接引殷勤慰勞乃自出酒以鐵鐺溫之素木盤盛蕪菁俎器惟此而已乃以一鐺與老人俱執一杯各自斟酌申酬酢之意謂老人曰吾至郡來無人以一物見遺今卿獨有此餉且食菜已久欲爲卿受一髆耳酒旣自有不能相費老人大悅再拜擘進之酒盡方別鄧羨爲東魏郡太守兼齊州長史在治十年經三刺史以淸勤著稱齊人懷其恩徳號曰良二千石及代還大受民吏送遺頗以此爲損後爲郢州刺史鎭義陽在州銳於聚斂又納賄於忠徵爲給事黃門侍郎寇臻字仙勝獻文末爲中川太守時雒州刺史馬熙政號貪虐仙勝微能附之甚得其意轉弘農太守坐受賂爲禦史所彈遂廢卒於家寇治臻之子也爲河州刺史在任數年城民詣都列其貪狀十六條會赦免魏書裴叔業傳佑叔業之從姑子也好學便弓馬隨叔業徵伐身被五十餘創景明初拜右軍將軍賜爵山桑子出爲北地太守淸身率下甚有治稱柳僧習善隸書敏於當世景明初爲裴植徵虜府司馬稍遷北地太守爲政寬平氐羌悅愛肅宗時至太中大夫加前將軍出爲潁川太守卒官崔挺傳挺族子纂纂從祖弟遊熙平末轉河東太守郡有鹽戶常供州郡爲兵子孫見丁從役遊矜其勞苦乃表聞請聽更代郡內感之太學舊在城內遊乃移置城南閒敞之處親自說經當時學者莫不歡慕號爲良守北史裴延�傳延�從祖弟良良從子慶孫明帝末立邵郡因以慶孫爲太守在郡日逢歲饑凶四方遊客恆有百餘慶孫自以家糧贍之冊府元龜李曾爲趙郡太守並州丁零數爲山東之害知曾能得百姓死力憚不入境賊於常山東得一死鹿謂趙郡地也賊長責之還令送鹿故處鄰郡爲之謠曰乍作趙郡鹿猶勝常山粟其見憚如此魏書樊子鵠傳子鵠除兗州刺史先遣腹心緣歷民間采察得失及入境太山太守彭穆參候失儀子鵠責讓穆並數其罪狀穆皆引伏於是州內震悚北齊書赫連子悅傳子悅除林慮守世宗往晉陽路由是郡因問所不便悅答雲臨水武安二縣去郡遙遠山嶺重疊車步艱難若東屬魏郡則地平路近世宗笑曰卿徒知便民不覺損幹子悅答云所言因民疾苦不敢以私潤負公心世宗云卿能如此甚善甚善乃敕依事施行北史宋隱傳隱從子愔愔孫弁弁族弟世景爲滎陽太守鄭氏豪橫號爲難制而世景下車繩之以法於是屬縣畏威莫不攺肅終日坐於聽事未嘗寢息人間之事巨細必知發姦摘伏有若神明嘗有一吏休滿還郡食人雞豚又有一干受人一帽又食二雞世景叱而告之吏幹叩頭伏罪於是上下震悚莫敢犯禁杜杲傳杲明帝初爲修城郡守鳳州人仇周貢等構亂攻逼修城杲信洽於民部內遂無叛者尋率郡兵與開府趙昶合勢並破平之魏書鄭輯之傳輯之爲黎陽太守屬元顥入雒令其舅範遵鎭守滑臺與輯之隔岸相對遵潛軍夜度規欲掩襲輯之率厲城民拒河擊之遵遂遁走朝廷嘉之除司州別駕冊府元龜竇瑗爲廣宗太守治有淸白之稱廣宗民情凶戾前後累政咸見告訟惟瑗一人終始全潔轉中山太守聲譽甚美爲吏民所懷及北齊神武輔政班書州郡誡約牧守令長稱瑗政績以爲勸勵北齊書李渾傳渾弟繪拜髙陽內史髙祖東巡郡國在瀛州城西駐馬久立使慰之曰孤在晉陽知山東守惟卿一人用意及入境觀風信如所聞但善始令終將位至不次北史裴佗傳佗子讓之除淸河太守至郡未幾楊愔謂讓之諸弟曰我與賢兄交款企聞善政適有人從淸河來云姦吏斂迹盜賊淸靖�月之期翻更非速淸河有二豪吏田轉貴孫捨興久吏姦猾多有侵削因事遂脇人取財計贓依律不至死讓之以其亂法殺之孟業傳業遷東郡太守以寬惠著名其年麥一莖五穗其餘或三穗四穗共一莖者合郡咸以政化所感冊府元龜敬長瑜爲廣陵太守多受財賄刺史陸駿將啟劾之長瑜以貨求於散騎常侍和士開士開以畫屏風詐爲長瑜之獻齊主大悅駿啟尋至遂不問焉周書王徳傳徳加徵西將軍平涼郡守𨿽不知書至於斷決處分良吏無以過涇州所部五郡而徳常爲最冊府元龜後周李遠爲河東郡守惇獎風俗勸課農桑禁遏姦非兼修守禦之備曾未�月百姓懷之太祖嘉焉降書勞問徵爲侍中驃騎大將軍開府儀同三司張嵊初仕梁爲吳興太守時侯景陷京城百姓逃散湘東王記室參軍姚僧坦假道歸至吳興謁嵊嵊見僧坦流涕曰吾過荷朝恩今報之以死君是此邦大族又朝廷舊臣今日得君吾事辦矣俄而景兵大至攻戰累日郡城遂陷周書權景宣傳景宣除南陽郡守郡鄰敵境舊制發民守防三十五處多廢農桑而姦宄猶作景宣至並除之惟修起城樓多備器械寇盜斂迹民得肄業百姓稱之立碑頌徳太祖特賞粟帛以旌其能北史裴俠傳俠除河北郡守躬履儉素愛人如子所食惟菽麥鹽菜而已吏人莫不懷之此郡舊制有漁獵夫三十人以供郡守俠曰以口腹役人吾所不爲也乃悉罷之又有丁三十人供郡守役俠亦不以入私�收庸爲市官馬歲時旣積馬遂成羣去職之日一無所取人歌之曰肥鮮不食丁庸不取裴公貞惠爲世規矩俠嘗與諸牧守俱謁周文周文命俠別立謂諸牧守曰裴俠淸愼奉公爲天下之最今眾中有如俠者可與之俱立眾皆默然無敢應者周文乃厚賜俠朝野服焉號爲獨立使君俠又撰九世伯祖貞侯潛傳述裴氏淸公欲使後生奉而行之宗室中知名者咸付一通從弟伯鳳世彥時�爲丞相府佐笑曰人生仕進須身名�裕淸苦若此竟欲何爲俠曰夫淸者蒞職之本儉者持身之基況我大宗世濟其美故能存見稱於朝廷沒流芳於典策今吾幸以凡庸濫蒙殊遇固其窮困非慕名也志在自修懼辱先也翻被嗤笑知復何言伯鳳等慚而退冊府元龜崔兼爲巨鹿太守下車道人以禮豪族皆放心整肅事無巨細必自親覽在縣有貧弱未理者皆曰我自告白須公不慮不決周書劉璠傳璠世宗初授內史中大夫左遷同和郡守璠善於撫禦蒞職未期生羌降附者五百餘家前後郡守多經營以致貲產惟璠秋毫無所取妻子並隨羌俗食麥衣皮始終不攺洮陽洪和二郡羌民常越境詣璠訟理焉其徳化爲他界所歸仰如此蔡公廣時鎭隴右嘉璠善政及遷鎭陜州欲取璠自隨羌人樂從者七百人聞者莫不嘆異冊府元龜於仲文字次武仕周爲安固太守始州刺史屈突尙宇文護之黨也先坐事下獄無敢繩者仲文至郡窮治遂竟其獄蜀中爲之語曰明斷無雙有於公不避彊禦有次武隋書鄭善果母傳善果母崔年二十而寡善果年十四爲魯郡太守母性賢明通曉治方每善果出聽事母恆坐胡�於鄣後察之聞其剖斷合理歸則大悅卽賜之坐相對談笑若行事不允或妄瞋怒母乃還堂蒙被而泣終日不食善果伏於�前亦不敢起冊府元龜王仁恭爲馬邑太守時天下大亂百姓饑餒道路隔絕仁恭頗攺舊節受納賄又不敢輒開倉廩賑卹百姓元褒爲齊郡太守煬帝興遼東之役郡官督事者前後相屬有西曹掾當行詐疾褒詰之掾理屈褒杖之掾遂大言曰我將詣行在所欲有所告褒大怒因杖百餘數日而死坐是免官侯莫陳�爲桂州總管十七州諸軍事至官大崇恩信人夷悅服煬帝卽位徵還京師後拜常山太守其年嶺南閩越多不附帝以�前在桂州有惠政爲南方所信復拜南海太守

郡守部紀事三舊唐書皇甫無逸傳無逸拜淯陽太守甚有能名差品爲天下第一蕭瑀傳瑀出爲河池郡守旣至有山賊萬餘人寇暴縱橫瑀潛募勇敢之士設奇而擊之當陣而降其眾所獲財蓄咸賞有功由是人竭其力薛舉遣眾數萬侵掠郡境瑀要擊之自後諸賊莫敢進郡中復安唐書張亮傳亮擢鄭州刺史會王世充取鄭亮提孤軍不敢入亡命共城山冊府元龜丘和隋末交址太守會煬帝爲宇文化及所�鴻臚卿�長貞以郁林始安之地附於蕭銑馬盎以蒼梧髙梁珠崖番禺之地附於林士弘各遣人召之和初未知隋亡皆不就林邑之西諸國並遣遺和明珠文犀金寶之物富埒王者銑利之遣將張眞率百越之眾渡海侵和和遣髙士廉率交愛首領擊之張眞退走境內獲全郡中樹碑頌徳呂子臧武徳初爲鄧州刺史賊朱粲圍城遇霖雨城壁皆壞所親者知城必陷固勸其降子臧曰安有天子方伯降賊者乎於是率其麾下赴敵而死俄而城陷顏遊秦武徳初爲廉州刺史封臨沂縣男時劉黑闥初平人多以彊暴寡風俗未安遊秦撫卹境內敬讓大行邑裏歌之曰廉州顏有道性行同莊老愛人如赤子不殺非時艸髙祖璽書勞勉之權懷恩歷四州刺史合州長史所歷皆以威名禦下人吏重足而立俄出爲宋州刺史時汴州刺史楊徳幹亦以嚴肅與懷恩齊名懷恩路由汴州徳幹送出郊懷恩見新橋中途立木以禁車過者謂徳幹曰一言處分豈不得何用此爲徳幹大慚時議遂以爲不如懷恩也崔善太宗貞觀初拜陜州刺史時朝廷立議戶殷之處聽徙寬鄕善爲上表稱畿內之地是謂戶殷下壯之人悉入軍府若聽移轉便出關外此則歷近實遠非經通之議其事乃止陳君賓貞觀初爲鄧州刺史州邑喪亂以後百姓流離君賓至才期月皆來復業二年天下諸州並遭霜澇君賓一境獨免當年官有儲積蒲虞等州戶口盡入其境逐食太宗下詔勞之曰朕以隋末亂離毒被海內率土百姓零落殆盡州裏蕭條十不存一寤寐思之心焉若疢是以日昃忘食未明求衣曉夜孜孜惟以安養爲慮每見水旱降災霜雹失所撫躬責己自慚徳薄恐貧乏黎庶不免饑餒傾竭倉廩普加賑卹其有一人絕食若朕奪之分命庶僚盡心營救去年關內六州及蒲虞陜鼎等復遭亢旱禾稼不登糧儲旣少遂令分房就食比聞刺史以下及百姓等並識朕懷逐糧人戶到相安養回還之日各有贏糧乃別買布帛以申贈遺如此用意嘉嘆良深一則知水旱無常或以遞相拯贍不虞凶年二則禮讓興行輕財重義四海士庶皆爲兄弟變澆薄之風惇慈仁之俗政化如此朕復何憂其安置戶口官人支配得所並令考司錄爲功最養戶百姓不輕財帛已�主者免今年調物宜知此意善相勸勉其年入太府少卿皇甫無逸貞觀中歷同州刺史寧州都督閉門自守不通賓客左右不得出門凡所貿易皆往他州每按郡樵采不犯於人嘗夜宿人家遇燈炷盡主人將續之無逸據抽佩刀斷衣帶以爲炷其廉介如此王方翼爲肅州刺史屬蝗儉諸州平人死於道路而肅州全活者甚眾州人爲立碑頌唐書馬周傳周疏言使百姓安樂在刺史縣令爾縣令旣眾不可皆賢但州得良刺史可矣天下刺史得人陛下端拱巖廊之上夫復何爲古者郡守縣令皆選賢徳欲有所用必先試以臨人或由二千石髙第入爲宰相今獨重內官縣令刺史頗輕其選又刺史多武夫勛人或京官不稱職始出補外而以徳行才術擢者十不能一所以百姓未安殆在於此疏奏帝稱善冊府元龜張文琮髙宗永徽中爲建州刺史州境素尙淫祠不修社稷文琮下教書曰春秋二社蓋本爲農惟獨此州廢而不立祀典旣闕風俗何觀近年以來田多不熟抑不祭先農所致乎神在於敬何以邀福於是示其節限條制百姓欣而行之鮮於紹爲隆州刺史髙宗儀鳳中爲同州刺史仍賜絹二百匹賞淸廉也唐書蘇傳蘇幹從父兄也遷魏州刺史河朔饑前刺史苛暴百姓流徙幹檢吏督姦勸課農桑由是流冗盡復以治稱舊唐書敬暉傳暉聖歷初累除衛州刺史時河北新有突厥之寇方秋而修城不輟暉下車謂曰金湯非粟而不守豈有棄收獲而繕城郭哉悉令罷散由是人吏咸歌詠之冊府元龜髙睿聖歷中爲趙州刺史時突厥默啜寇州長史唐波若將以城降賊睿不能禁止乃於廳事自縊不死默啜逼令誘說趙州屬縣睿抗節不顧遂爲賊所害則天聞而嘉之贈冬官尙書謚曰節蘇則天時爲歙州刺史來俊臣坐事貶州參軍天下懼其殘酷朝中近臣不復入用或致書托叱責使者棄書不發謂曰吾爲州牧髙卑有禮安能虧法令以待小人乎俊臣未到追還意甚恨之累遷汴州刺史司倉參軍韋溫犯贓繩而杖之及溫外戚用事義其公直不敢中傷舊唐書狄仁傑傳仁傑爲寧州刺史撫和戎夏人得歡心郡人勒碑頌徳禦史郭翰巡察隴右所至多所按劾及入寧州境內耆老歌刺史徳美者盈路翰旣授館召州吏謂之曰入其境其政可知也願成使君之美無爲久畱州人方散翰薦名於朝徵爲冬官侍郎唐書楊徳幹傳徳幹歷澤齊汴相四州刺史有威嚴時語曰寧食三斗蒜不逢楊徳幹韋嗣立傳嗣立言刺史縣令治人之首比年不加簡擇京官坐負及聲稱下者乃典州年髙不善刀筆者乃擬縣朝輕用人何以治國願下有司精加汰擇凡諸曹侍郎兩省二臺及五品以上淸望官當先選用刺史縣令所冀守宰稱職以興太平尹思貞傳思貞爲靑州刺史治州有績蠶至歲四熟黜陟使路敬潛至部嘆曰是非善政致祥乎表言之睿宗立召授將作大匠冊府元龜畢構爲益州長史先天元年以政聲召至元宗賜衣一襲帛五十匹成大琬爲同州刺史先天二年太上皇命有司頒賞諸州朝集使有善政者遂以大琬爲陜州刺史陸餘慶魏州刺史單思遠宋州刺史劉知柔澤州刺史岑翔等各賜物一百段張嘉貞開元初爲定州刺史至州於恆嶽廟中立頌嘉貞自爲其文乃書於治其碑用白石爲文素質黑文甚爲奇麗先是嶽祠爲遠近祈賽有錢百萬嘉貞自以爲頌文納其數萬盧從願開元四年爲蔡州刺史爲政嚴簡按察使奏課爲天下第一降璽書勞問賜絹百匹唐書姜師度傳師度徙同州刺史以灌通靈陂收棄地二千頃爲上田置地十餘屯帝幸長春宮嘉其功下詔褒美冊府元龜姜師度爲同州刺史開元八年十月詔曰昔史起漑漳之策鄭白鑿涇之利因玆厥後聲塵缺然同州刺史姜師度識洞於微知形未兆匪躬之節所懷必罄奉公之道知無不爲頃職大農首開溝洫歲功猶昧物議紛如緣其忠款可嘉委任仍舊暫停九列之重假以六條之察自藏過半績用斯多食乃人天農爲政本朕故玆巡省不憚祁寒將申勸卹之懷特冒風霜之獘今原田彌望畎連屬由來榛棘之所徧爲�稻之川倉庾有京坻之饒關輔致畝金之潤本營此地欲利平人緣百姓未閒恐三農虛棄所以官爲開發冀令遞相教誘功旣成矣思與共之其屯田內先有百姓掛籍之地比來召人作主亦量準頃畝割還其官屯熟田如同州有貧下欠地之戶自辦功力能營種者準數給付餘地且依前官取師度以功加金紫光祿大夫賜帛三百匹舊唐書裴耀卿傳耀卿開元十三年爲濟州刺史其年車駕東巡州當大路道裏綿長而戶口寡弱耀卿躬自條理科配得所時大駕所歷凡十餘州耀卿稱爲知頓之最又歷宣冀二州刺史皆有善政冊府元龜裴耀卿爲濟州刺史會天子東巡耀卿直三梁十驛科斂均省爲東州知頓最封禪還次宋州宴從官帝歡甚謂張說曰前日出使巡天下觀吏善惡不得實今朕有事岱宗而懷州刺史王丘餼牽外無他獻我知其不市恩也魏州刺史崔沔遣使供張不施錦繡示我以儉此可以觀政也濟州刺史裴耀卿上書數百言至曰人或重擾卽不足以告成朕置書座右以自戒此其愛人也李邕爲陳州刺史開元十三年車駕東封回邕於汴州謁見獻詞賦甚稱旨頗自矜衒中書令張說甚惡之俄而陳州贓濫事發下獄鞫訊罪當死許州人孔彰上書救之請以身代邕罪旣奏會赦減死貶爲欽州遵化縣尉彰亦配嶺南合璧事類李元紘字大綱守潤州有惠政代去吏民遮畱鳥鵲羣飛亦擁車行舊唐書韓休傳休爲虢州刺史時虢州以地在兩京之間駕在京及東都並爲近州嘗被支稅艸以納閒廏休奏請均配余州中書令張說駁之曰若獨免虢州卽當移向他郡牧守欲爲私惠國體固不可依又下符不許之休復將執奏僚吏曰更奏必忤執政之意休曰爲刺史不能救百姓之獘何以爲政必以忤上得罪所甘心也竟執奏獲免冊府元龜盧暉爲魏州刺史開元二十九年坐贓詔云暉素是妄庸幸承資地早升淸列爰典大藩不能勵彼公心少申答效而咨其鄙識莫顧廉隅黷貨無厭�政斯甚或增加賦斂或減截官錢入己之贓六百餘貫自外所犯數倍於玆況又役使人工殆三十萬復有何要輒化爲勞慢法徇私觸類非一朕志存撫育情切好生特寬斧鑕之誅俾從流放之典可長流富州百姓與朕共理伊邇列城自頃以來每加優異凡在遠近固合周知豈有受恩而不盡節照鑑若此咸宜勉之無或效尢自投於网李裕天寶中爲義陽郡守上言所部遭損戶一萬八百三戶請給兩月糧充種子許之王琚爲鄴郡太守天寶五載坐贓詔云琚久經任使歷典藩條恃朝廷之見寬冒憲法而無憚凡所蒞職罕著善聲自頃移官益彰喧訟志由貪敗政以賄成所犯贓私動盈千計正名論罪合置流刑宥過推恩猶從貶任可江華郡司馬員外置苗晉卿天寶中爲金州刺史歷魏郡太守政化大行晉卿寬厚廉謹爲政舉大綱不問小過所在有惠化馬燧爲懷州刺史乘兵亂後其夏大旱人失耕種燧乃務教化將吏有父母者燧輒造之施敬收瘞暴骨去其煩苛至秋田中生穭禾人頗便之韋陟爲河東太守天寶十三載貶爲臨賀郡桂嶺縣尉員外置仍馳驛發遣陟天寶初自吏部侍郎出爲襄陽鍾離義陽三郡太守楊國忠專政徵爲河東太守本道采訪使陟以名位素著怏怏久失職及臨關輔冀有任用而性頗侈豪所蒞不修淸廉之操遂恣其利欲盛以河東土物入饋權要爲部人所發詔下禦史訊鞫陟時朝謁在華淸宮惶怖不安乃厚遺禦史中丞吉溫求救於祿山事泄爲國忠奏貶溫亦坐貶灃州長史顏杲卿天寶末爲常山太守時安祿山反賊將蔡希徳攻陷常山杲卿及長史袁履謙並爲賊所害杲卿晉陵人也少以吏幹稱祿山奏爲常山太守及祿山反杲卿與長史袁履謙前眞定令賈深內丘丞張通幽密謀開土門以背之時賊將李歸仁令弟欽湊領步騎五千鎭土門而隸於常山杲卿遂謀誅欽湊乃召欽湊赴郡會議因殺之以並其兵會賊將髙邈何千年俱自東京至杲卿設策遣�城尉崔安石與縣吏翟萬徳潛縛之安石遂與萬徳伏兵於驛生禽千年及邈致於杲卿杲卿使其男泉明與賈深張通幽執邈千年及欽湊之首獻於京師帝大喜以杲卿爲衛尉卿兼禦史中丞袁履謙爲常山太守賈深爲司馬是時河北十五郡皆殺賊官吏以歸國祿山聞有變乃遣其黨史思明蔡希徳以平盧步騎五十攻常山杲卿力屈城陷思明執杲卿送於祿山祿山怒縛於雒水橋柱支解之杲卿詬詈之聲至死不屈袁履謙亦同時遇害履謙性剛狷詬賊尢甚賊忿之先截其舌履謙以口血噴其賊面賊臠割之路人皆不忍視袁光庭天寶末爲伊州刺史祿山之亂西北邊戍兵人赴難河隴郡邑皆爲吐蕃所拔光庭守伊州累年外救不至鹵百端誘說終不降屈部下如一矢石旣盡糧儲將竭城將陷沒光庭手殺其妻自焚而死蕭復建中初爲同州刺史時州人阻饑有京畿觀察使儲廩在境內復輒以賙貧人爲有司所劾詔下削階受代親友唁之復恬然曰苟利於人敢憚薄責舊唐書李吉甫傳吉甫授柳州刺史遷饒州先是州城以頻喪四牧廢而不居物怪變異郡人信驗吉甫至發城門管鑰剪荊榛而居之後人乃安冊府元龜李吉甫爲相建言州刺史不得擅見本道使罷諸道歲終巡勾以絕苛斂吉甫連蹇外遷十餘年究知閭裏疾苦常病方鎭彊恣至是爲帝從容言使屬郡刺史自爲政則風化可成帝然之出郎吏十餘人爲刺史韋堅知徐州事百姓楊知元詣闕訟堅知元割耳稱冤堅賂權勢請知元歸本道推勘洎至枉殺之憤痛之聲聞於遠邇唐書李惠登傳惠登拜隋州刺史州數被亂野如藝人無處業惠登𨿽朴素無學術而視人所謂利者行之所謂害者去之率心所安暗與古合政淸靜居二十年田畝辟戶口日增人歌舞之舊唐書顏眞卿傳眞卿出爲平原太守安祿山逆節頗著眞卿以霖雨爲托修城浚池陰料丁壯儲廩實乃陽會文士泛舟外池飲酒賦詩或讒於祿山密偵之以爲書生不足虞也無幾祿山反河朔盡陷獨平原城守具備唐書楊綰傳綰拜中書侍郎同中書門下平章事時諸州悉帶團練使綰奏刺史自有持節諸軍事以掌軍旅司馬古司武所以副軍卽今副使司兵參軍今團練判官官號重復可罷天下團練守捉使詔可復言舊制刺史被代若別追皆降魚書乃得去開元時置諸道采訪使得專停刺史威柄外移漸不可久其刺史不稱職若贓負本道使具條以聞不得擅追及停而刺史亦不得輒去州詣使所如其故闕使司無署攝聽上佐代領帝善其謀於是髙選州上佐定上中下州又定府州官月稟使優狹相均始天下兵興從權宜官品同而祿例差江淮大州至月千緡而山劍貧險𨿽上州刺史止數十緡及此始復太平舊制李棲筠傳棲筠出爲常州刺史宿賊張度保陽羨西山累年吏討不克至是發卒捕斬支黨皆盡裏無吠狗乃大起學校堂上畫孝友傳示諸生爲鄕飲酒禮登歌降飲人人知勸以治行進銀靑光祿大夫冊府元龜崔灌爲澧州刺史下車削去煩苛以安人爲務居二年風化大行流亡𦇤負而至增戶數萬有司以聞代宗寶應二年優詔特加五階至銀靑光祿大夫仍賜兩季俸祿兼侍禦史以灌能政遷潭州刺史兼禦史中丞湖南都團練觀察處置使楊承仙大歷初爲懷州刺史自天下兵興懷州當四戰之地邑野荒廢人無全家承仙到官苦心精力以慈愛理之同其苦甘流人自占歲盈數萬奏課第一及終朝廷優重贈太子少府蕭定累爲袁信胡安睦潤六州刺史所蒞皆有聲大歷中有司條天下牧守課績惟定與常州刺史蕭復濠州刺史張鎰爲理行第一其勸農桑均賦稅逋亡歸復戶口增加定又冠焉尋遷戶部侍郎舊唐書李勉傳勉除廣州刺史前後西域舶泛海至者歲才四五勉性廉潔舶來都不檢閱故末年至者四千餘在官累年器用車服無增飾及代歸至石門停舟悉搜家人所貯南貨犀象諸物投之江中耆老以爲可繼前朝宋璟盧奐李朝隱之徒人吏詣闕請立碑代宗許之冊府元龜張鎰爲亳州刺史大歷十二年以爲壽州刺史特加五階褒善政也舊唐書於卲傳卲出爲道州刺史未就道轉巴州時歲儉夷獠數千相聚山澤圍州掠眾卲勵州兵以拒之旬有二日遣使諭盜邀卲面降卲儒服出城盜羅拜而降圍解節度使李抱玉以聞超遷梓州冊府元龜李佚爲宣州刺史代宗永泰二年坐贓二十四萬集眾杖殺籍其家產薛永昶爲雍州長史威名甚著前後京尹無及之者又爲魏陜二州刺史雒州長史所在皆以嚴肅爲政張萬福爲泗州刺史時徳宗幸奉天李希烈反陳少遊悉令管內刺史送妻子揚州以爲質萬福獨不肯送謂使者曰爲某白相公萬福妻老且醜不足煩相公寄意劉贊爲歙州刺史以勤幹聞有老婦捃拾於藂林之間爲猛獸將噬幼女號呼搏而救之母子俱免本道觀察使韓滉奏爲異迹加金紫之服舊唐書陽嶠傳嶠爲魏州刺史歷兗州荊州長史所在以淸白聞魏人詣闕割耳請嶠重臨其郡又除魏州刺史崔戎傳戎自華州刺史遷兗海沂密都團練觀察等使將行州人戀惜遮道至有解竊者唐書薛玨傳玨拜刺史入爲司農卿是時詔舉堪刺史縣令者且百人延問人間疾苦吏得失取尢通達者什二宰相欲校以文辭玨曰求良吏不可責文學宜以上愛人之本爲心也宰相多其計所用皆稱職舊唐書於�傳�爲湖州刺史因行縣至長城方山下有水曰西湖南朝疏鑿漑田三千頃歲久堙廢�命設堤塘以復之歲獲�稻蒲魚之利人賴以濟州境陸地褊狹其送終者往往不掩其棺槥�葬朽骨凡十餘所攺蘇州刺史護溝瀆整街衢至今賴之吳俗事鬼�疾其淫祀廢生業神宇皆撤去惟吳太伯伍員等三數廟存焉𨿽爲政有績然橫暴已甚追憾湖州舊尉封杖以計彊決之觀察使王緯奏其事徳宗不省冊府元龜呂希倩徳宗初爲夏州刺史時朔方節度使崔寧與宰相楊炎有隙炎令希倩伺寧過希倩與寧同力招撫黨項歸降者甚多炎惡之因奏希倩無綏邊材召歸朝以爲神武將軍馮炫爲潤州刺史建中初黜陟使柳載以淸白聞徵拜右庶子張建封建中末爲壽州刺史時淮西節度李希烈稱兵擒李元平擊走劉徳信唐漢臣等又摧破哥舒曜於襄城連陷鄭汴等州李勉棄城而遁鑾駕又幸奉天賊凶威益盛淮南陳少遊且使使交通希烈希烈僭稱僞號攺元遣將楊丰賫僞赦書二道送少遊及建封丰至壽州建封乃令擒縛丰號令軍中適會中使自行在及使江南回者同至建封乃令引楊丰對中使斬之於通衢封僞赦書送行在遠近震駭陳少遊聞之旣怒且懼建封遂奏少遊與希烈往來事狀希烈僞署其黨杜少成爲節度令先平壽州然後赴江都建封令其將賀蘭元均邵怡等守霍丘柵少遊竟不能侵軼乃南掠蘄黃等州舊唐書劉怦傳怦遷涿州刺史居數年朱滔將兵討田承嗣奏署怦領畱府事以寬緩得眾心時李寶臣爲田承嗣間說與之通謀承嗣又以滄州與寶臣乃以兵劫朱滔於瓦橋滔脫身走乘勝欲襲取幽州怦設方略鎭撫寶臣不敢進以功加禦史中丞自是滔每將兵皆以怦爲守冊府元龜李渤爲江州刺史張平叔判度支奏徵久遠逋懸渤在州上疏曰伏奉詔敕云度支決奏令臣設計徵塡當州貞元二年逃戶所欠錢四千四百四十貫臣當州管田二千九百一十七頃今已旱死一千九百頃有餘若更勒徇度支使所爲必懼史官書陛下於大旱中徵三十六年前逋懸臣任刺史罪無所逃臣旣上副聖情下不忍鞭笞黎庶不敢輕離符印特乞放臣歸田穆宗下詔云江州所奏實爲懇誠若更抑爲必難勝濟所訴逋欠宜令特放張萬福貞元中歷典九郡皆有惠愛張登徳宗貞元中爲漳州刺史暴狼貪冒擅賦百姓沒買州人爲奴婢者三十人姦亂裨將家人非一其不堪辱有縊死者部人蔡化訴於闕下詔命就鞫遂幽死州獄李景略貞元中爲丰州刺史西受降城使鑿感應永淸二渠漑田數百頃公私利焉李西華貞元中爲商州刺史商州西至藍田東至內鄕七百餘里山岨重沓小遇暴雨則隔絕行旅或露居糧絕旬日不止則往往僵僕西華上請役功十餘萬置橋立廬又回山通偏路以避盛水自是行李不滯髙承簡貞元中爲宋州刺史時汴州反逐其帥因以部將李行帥事遣其將持記責宋州官私財物承簡執而囚之自是汴使來輒系之一日並出斬於衙門之外威震郡中及兵大至宋州凡三城賊已陷南一城承簡保北兩城以拒屯十餘戰會徐州救兵至爲汴將李質執之傳送京師兵亡卽遁去承簡拜簡較左散騎常侍兗海沂密等州節度觀察處置等使陽履爲永州刺史貞元十六年觀察使呂渭奏履犯贓令三司使推鞫履又表自言當州營備錢物上獻爲觀察使所鞫按令中使王文湊就州取履至京師三司使訊其所妄破用履云市馬進訖及訊其馬於何人處買及價直齒歲履答狀馬主東西南北貴公子也今不知所在言馬齒歲按禮經齒路馬者當誅今不敢言其他狀款多如此類徳宗悅其進奉之言不責也但令免官而已鄭式瞻爲衢州刺史貞元十七年死於州獄初鹽鐵使李琦於衢州卽山鑿銀式瞻誣銀工杖殺十餘人人怨之觀察使舉奏發禦史就鞫之坐贓二千貫笞四十流崖州詔未至而死陽城徳宗時爲道州刺史在州以家人法爲理吏人宜罰者罰之宜賞者賞之一不以簿書介意前刺史有贓罪觀察使方推鞫之吏有幸於前刺史者捃拾其不法事以告欲自爲功城立杖殺之賦稅不登觀察使請誚讓州上考功第城自署其第曰撫字心勞徵科政拙考下下觀察使嘗使判官督其賦至州怪城不出迎以問州吏吏曰刺史聞判官來以爲己有罪自囚於獄不敢出判官大驚馳入謁城獄中曰使君何罪某奉命來候安否耳畱一二日未去城因不復歸館門外有故門扇橫城晝夜坐臥其上判官不自安辭去其後觀察使又遣他判官崔某往案之崔承命不辭載妻子以行中道而逃道州土地產民多矮每年嘗配鄕戶貢其男號爲矮奴城不平其以良爲賤又憫其編氓歲有離異之苦乃抗疏論免之自是停貢民皆賴之無不泣荷康日知爲趙州刺史會成徳軍節度使李寶臣卒其子惟嶽謀有父位令兵馬使王武俊統眾擊日知日知遣使謂武俊曰惟嶽孱而無謀何足同反我城堅眾一未可以歲月下之且惟嶽恃田悅爲援前歲悅之丁男甲卒塗地於邢州城下猶不能陷況此城乎復給爲手詔招武俊武俊信之遂倒兵入鎭州殺惟嶽嚴公弼爲隋州刺史亡母墓在沔州爲盜所發弼奔赴沔州隋州百姓耆老相率見觀察使柳公綽稱公弼在州甚有惠政公綽上言卻令守本官以從人欲可之舊唐書李遜傳遜拜池濠二州刺史先是濠州都將楊騰削刻士卒州兵三千人謀殺騰騰覺之走揚州家屬皆死濠兵不自戢因行攘剽及遜至郡余亂未殄徐驅其間爲陳逆順利害之勢眾皆釋甲請罪因以寧息元和初出爲衢州刺史以政績殊尢遷越州刺史遜爲政以均一貧�扶弱抑彊爲己任故所至稱理韓愈傳愈爲潮州刺史量移袁州初愈至潮陽旣視事詢吏民疾苦皆曰郡西湫水有鱷魚卵而化長數丈食民畜產將盡以是民貧居數日愈往視之令判官秦濟炮一豚一羊投之湫水咒之曰前代徳薄之君棄楚越之地則鱷魚涵泳於此可也今天子神聖四海之外撫而有之況揚州之境剌史縣令之所治出貢賦以供天地宗廟之祀鱷魚豈可與刺史雜處此土哉刺史受天子命令守此土而鱷魚睅然安溪潭食民畜熊鹿�豕以肥其身以繁其卵與刺史爭爲長刺史𨿽駑弱安肯爲鱷魚低首而下哉今潮州大海在其南鯨鵬之大蝦蟹之細無不容鱷魚朝發而夕至今與鱷魚約三日乃至七日如頑而不徙須爲物害則刺史選材伎壯夫操勁弓毒矢與鱷魚從事矣咒之夕有暴風雷起於湫中數日湫水盡涸徙於舊湫西六十里自是潮人無鱷患袁州之俗男女隸於人者逾約則沒入出錢之家愈至設法贖其所沒男女歸其父母仍削其俗法不許隸人孟簡傳簡出爲常州刺史八年就加金紫光祿大夫簡始到郡開古孟瀆長四十一里灌漑沃壤四千餘頃爲廉使舉其課績是有就加之命曹華傳華爲沂州刺史初李正己盜有靑鄆十二州傳襲四世垂五十年人俗頑驁不知禮教華令將吏曰鄒魯儒者之鄕不宜忘於禮義乃躬禮儒士習俎豆之容春秋釋奠於孔子廟立學講經儒冠四集出家財贍給俾成名入仕其往者如歸冊府元龜崔祝爲鄭州刺史元和十二年禦史臺奏祝坐贓三萬餘貫敕崔祝抵犯刑章宜加貶逐錄其身居憂服未可授官宜且於康州安置待服滿日處分其贓充進助者仍令度支收管本道觀察使覺察不早特宜釋放祝於當州顧召行營車除充佑給付又擅出州倉粟麥貴貨之以利入己及觀察使舉聞發禦史按之乃以助軍進奉爲名晝夜促進祝父老病聞禦史按祝竟以憂死祝旣除名所至遲畱又錮身配流康州李文悅爲鹽州刺史元和十四年冬吐蕃眾黨項圍州攻城欲陷文悅防拒凡二十七日乃退十五年六月加金紫光祿大夫田庭玠爲相州刺史屬薛萼之亂田承嗣蠶食薛嵩所部庭玠守正字民不以宗門回避而攺節李憲西平王晟之子憲宗元和中歷衛絳二州刺史累遷江西觀察使後爲鎭南節度使憲𨿽出自勛伐之家弱冠以吏道自進前後所至能平反冤獄全活無辜者數百人政無敗事人頗稱之薛蘋元和中爲滑州刺史鄭滑節度使在鎭六周歲兵甲完利井賦均一至是入覲百姓遮道乞畱數日乃得出時人以爲近日節制罕有其比崔衍爲虢州刺史居華陜之間而稅重數倍其苗錢華陜之郊畝出十有八而虢之人畝徵七十衍乃上其事時裴延齡領度支方務聚斂乃詰衍以前後刺史無言者衍又上陳人困日久有司不宜以進言爲譴其略曰伏見比來諸州應緣百姓間事患在長吏因循不爲申請不患陛下不憂卹患在申請不詣實不患朝廷不矜放有以不言受譴者未有以言得罪者是用不敢回顧苟求自安上奏切直爲時所稱後爲宣歙池觀察使時天下好進奉以結主恩徵求聚斂州郡頗耗竭韋臯劉贊裴肅爲之首贊死而衍代其位衍𨿽不能盡革其獘而衍居州十年頗以勤儉府庫盈溢孔戣爲廣州刺史先是帥南海者京師權要多托買南人爲奴婢戣不受托至郡禁絕賣人口又準詔禱南海神舊多令從事代祠戣每授詔自犯風波而往韓愈在潮州作詩以美之北夢瑣言唐柳大夫玭淸直重徳中外憚之謫授瀘州郡守先詣東川庭參具櫜鞬元戎顧相彥朗堅卻之亞臺曰朝廷本用見責此乃軍府舊儀顧公不得已而受之赴任路由渝州有牟秀才者卽都校牟居厚之子文采不髙執所業謁見亞臺獎飾甚勤同行以爲牟子卷軸不消見遇亞臺曰巴蜀故多土豪倔起斯乃押衙之子獨能慕善苟不誘進渠卽退志以吾稱之人必榮之由此減三五員艸賊不亦善乎子弟竊笑而服之冊府元龜狄兼爲鄭州刺史屬歲荒百姓阻饑以常平義倉粟二萬二百石遂便賑給訖事上聞唐慶前爲壽州刺史長慶四年刺史楊歸厚告論慶違赦敕科配百姓稅錢及破用官庫錢物等事慶犯正入己贓四千七百餘貫敕唐慶入己贓僅五千貫據罪定刑實難全宥但以維新之日正務從寬要示含容俾從流竄宜除名長流崖州趙榮國爲宥州刺史敬宗寶歷元年加簡較右散騎常侍寵修城池之功也舊唐書白居易傳居易累上疏論事天子不能用乃求外任七月除杭州刺史寶歷中爲蘇州刺史初居易罷杭州歸得天竺石一華亭鶴二以歸始作西平橋開環池路罷蘇州得太湖石五白蓮折腰菱靑板舫以歸又作中髙橋通三島太和三年夏樂天始得請爲太子賓客息躬於池上唐書白居易傳居易遷爲杭州刺史始築堤捍錢塘潮鐘泄其水漑田千頃復浚李泌六井民賴其汲冊府元龜庾威太和中爲湖州刺史貶吉州長史以禦史臺所奏威爲郡日自立條制應田地奴婢下及竹樹鵝鴨等並估計出稅差軍人一千一百五十人散入鄕村撿責剩徵稅錢四千九百餘貫王質文宗時爲宣州刺史淸廉方雅爲政有聲𨿽權臣待之厚而行已有素不涉朋比之譏五代史郭延魯傳延魯沁州綿上人父饒以驍勇事晉數立軍功爲沁州刺史者九年爲政惠愛州人思之延魯累遷復州刺史嘆曰吾先君爲沁州民到於今思之吾今幸爲刺史其敢忘先志由是益以廉平自勵民甚賴焉秩滿州人乞畱不許皆遮道攀號事文類聚畢終敬父子相代爲兗州太守當世榮之子元賓爲使君每聽政終敬乘版輿至元賓所遣左右敕不聽起觀其斷決欣欣然喜見顏色冊府元龜後唐孫嶽天成初爲潁州刺史潁久不治賦斂煩碎民不聊生嶽至州召屬邑長吏裏閭胥吏親問疾苦正條賦率職務外其餘苛賦名目一切罷之潁人狀上聞明宗加嶽簡較太保獎能政也周知裕爲安州畱後淮土之風惡其病者至於父母有疾不親省視甚者避於他室或時問訊卽以食物揭於長竿之首委之而去知裕心惡之召鄕之頑狼者訶詰教導俾知父子骨肉之恩由是獘風稍革陸遊南唐書申屠令堅傳劉茂忠爲袁州刺史金陵破後主歸京師茂忠遂降入朝舟次淮口謁關吏稱袁州刺史吏擲刺於地曰此亡國之俘何刺史也叱令執杖庭參至京師授登州刺史關吏抵罪適編管登州茂忠見之曰乃汝耶卽日責拜謁兩衙必令植立庭下吏慚憤死南唐近事李徵古宜春人也少時賤遊嘗宿同郡潘長史家是夜潘妻夢門前有儀注鞍馬擁劍骨衙隊約二百人或坐或立且云太守在此洎見乃寓宿秀才覺後言於潘曰此客非常人也妾來晨略見餞酒一鍾贈之金扼腕曰郎君他日富貴愼勿相忘李不可知也來年至京一舉成名不二十年自樞密副使除本州刺史離闕日元宗賜內庫酒二百瓶冊府元龜周李谷漢末爲工部侍郎權知開封府以中牟多盜誘縣人求其淵藪有劉徳餘者梁時累攝簿尉於畿甸徳余時閒居中牟宗正之劉繼儒與之有舊因見而問曰髙祖踐祚四方羣盜屏息何國門之外惟中牟爲患徳余素幹事謂繼儒曰如朝廷要捕賊假僕攝主簿或鎭時可剿絕矣繼儒登時言於榖谷納其言尋版署攝主簿僅旬日谷請侍衛兵數十騎付徳余悉擒其黨一人縣佐吏一人役禦史臺爲其首也索其家得金寶犀玉帶羅錦衣服頗多積年兄弟爲賊自是中牟無道路之患

郡守部紀事四宋史吳延祚傳元載延祚子雍熙三年知秦州州民李益者爲長道縣酒務官家饒於財僮奴數千指恣橫持郡吏短長長吏而下皆畏之民負息錢者數百家郡爲督理如公家租調獨推官馬伉不從益遣奴數輩伺伉按行市中拽之下馬因毀辱之先是益厚賂朝中權貴爲庇護故累年不敗及伉屢表其事又爲邸吏所匿不得達後因市馬譯者附表以聞譯因入見上其表帝大怒詔元載逮捕之詔書未至京師權貴已報益益懼亡命元載以聞帝愈怒詔州郡物色急捕之獲於河中府民郝氏家鞫於禦史府具得其狀斬之盡沒其家益子仕衡先舉進士任光祿寺丞詔除籍終身不齒益之伏法民皆飯僧相慶端拱初遷西上合門使淳化二年加領富州刺史俄徙知成都府蜀俗奢侈好遊蕩民無贏餘悉市酒肉爲聲妓樂元載禁止之吏民細罪又不少貸人多怨咎及王小波亂元載不能捕滅受代歸闕而成都不守時李仕衡通判華州常銜元載因事殺其父伺元載至闕遣人閱行裝收其關市之稅元載拒之仕衡抗章疏其罪坐責郢州團練副使合璧事類宋太宗朝賈黃中知升州一日案行府庫見扃鎖甚嚴發之得寶貨數千櫝皆李氏宮闈物初不隸於籍黃中悉表上之太宗嘆曰府庫之物有籍貪黯者尙冒禁取之況此亡國之餘物乎賜錢二百萬以旌其潔宋史宗室傳不字仁仲知開州開在巴東俗鄙陋不爲興學俾民知孝義郡有鹽井舊長吏必遣所親監之私其利不罷遣鹽利倍入郡計用饒以羨余代民輸夏秋兩稅及天申節銀絹在開二年民絕鬥爭夜戶不閉諸司交薦以比古循吏轉夔州轉運判官開人數千遮城門不得行李虛己傳虛己父寅舉進士起家爲衢州司理參軍虛己亦進士第歷知遂州時太宗嘗手書累二十餘紙曰公勤潔己奉法除姦惠愛臨民者乃可書爲勞績月給奉以實錢命有司擇羣臣以治最聞者賜之時虛己受賜因獻詩自陳父子遭遇榮及祖母帝悅爲批其紙尾曰虛己學古入官榮親事生奉書爲郡欲布新規朕得良二千石矣王禹偁傳禹偁出知滁州州境二虎鬥其一死食之殆半羣雞夜鳴經月不止冬雷暴作禹偁手疏引洪範傳陳戒且自劾上詢日官云守土者當其咎上惜禹偁才是日命徙蘄州禹偁上表謝有宣室鬼神之問不望生還茂陵封禪之書止期身後之語上異之果至郡未逾月而卒東軒筆錄王禹偁在太宗末年以事責守滁州到任謝表略曰諸縣丰登苦無公事一家飽暖全荷君恩禹偁有遺愛滁州懷之畫於堂以祠焉慶曆中歐陽修責守滁州觀禹偁遺像而作詩曰偶然來繼前賢迹信矣皆如昔日言諸縣丰登少公事一家飽暖荷君恩想公風采猶如在顧我文章不足論名姓已光靑史上壁間容貌任塵昏皆用其表中語也宋史淩策傳策以集賢殿學士知益州初策登第夢人以六印加劍上遺之其後往劍外凡六任時以爲異張詠傳詠知益州時李順構亂王繼恩上官正總兵攻討緩師不進詠以言激正勉其親行仍盛爲供帳餞之酒酣舉爵屬軍校曰汝曹蒙國厚恩無以塞責此行當直抵寇壘平蕩醜類若老師曠日卽此地還爲爾死所矣正由是決行深入克捷時寇略之際民多脇從詠移文諭以朝廷恩信使各歸田裏民間訛言有白頭翁午後食人兒女一郡�然至暮路無行人旣而得造訛者戮之民遂帖息詠曰妖訛之興沴气乘之妖則有形訛則有聲止訛之術在乎識斷不在厭勝也後山談叢乖崖自成都召爲參知政事旣至而腦疽大作不可巾乖崖自陳求補外眞宗使軟裹赴朝乖崖曰豈可以臣一人而壞朝廷法制耶乃知杭而疾愈上聞之使中人往視之言且將召也丁晉公以白金千兩賜使者還言如故乃不召宋史邢昺傳昺以刑部侍郎兼祭酒學士以羸老艱於趨步上前自陳曹州故鄕願給假一年歸視田裏俟明年郊祀還朝上命坐慰勞之因謂曰便可權本州何須假耶昺又言楊礪夏侯嶠同爲府僚二臣沒皆贈尙書上憫之翌日謂宰相曰此可見其志矣卽超拜工部尙書知曹州職如故入辭日賜襲衣金帶是日特開龍圖閣召近臣宴崇和殿上作五七言詩二首賜之預宴者皆賦昺視壁間尙書禮記圖指中庸篇曰凡爲天下國家有九經因陳其大義上嘉納之及行又令近臣祖送設會於宜春苑墨客揮犀李侍郎性淸介簡重知杭州惡其俗輕靡不事遊燕一日微雪遽命出郊眾謂當召賓朋爲髙會乃獨訪林逋處士淸談至暮而歸任中未嘗買物及去惟市白樂天集一部而已包樞密知府禮上日眾吏咸請諱公曰何諱也吏曰公祖先之名羣吏當避之公瞋目曰吾無所諱惟諱吏之有髒污者吏懼而引去吁公儒者之通敏者也任府尹十餘年民吏稱爲神明然爲大尹十餘年近世亦稀有宋史歐陽修傳修知滁州自號醉翁晚更號六一居士凡歷數郡不見治迹不求聲譽寬簡而不擾故所至民便之或問爲政寬簡而事不弛廢何也曰以縱爲寬以略爲簡則政事弛廢而民受其獘吾所謂寬者不爲苛急簡者不爲煩碎耳劉敞傳敞字原父知揚州揚之雷塘漢雷陂也舊爲民田其後官取瀦水而不償以它田主皆失業然塘亦破決不可漕州復用爲田敞塘舊券悉用還民發運使爭之敞卒以予民天長縣鞫王甲殺人旣具獄敞見而察其冤甲畏吏不敢自直敞以委戶曹杜誘誘不能有所平反而傅致益牢將論囚敞曰冤也親按問之甲知能爲己直乃敢告蓋殺人者富人陳氏也相傳以爲神明徙鄆州鄆比易守政不治市邑攘�公行敞決獄訟明賞罰境內肅然客行壽張道中遺一囊錢人莫敢取以告里長里長爲守視客還取得之又有暮遺物市中者且往訪之故在先是久旱地多蝗敞至而雨蝗出境卻掃編歐陽文忠公始自河北都轉運謫守滁州於瑯琊山間作亭名曰醉翁自爲之記其後王詔守滁請東坡大書此記而刻之流布世間殆家有之亭名遂聞於天下政和中唐少宰恪守滁亦作亭山間名曰同醉自作記且大書之立石亭上意以配前人云東軒筆錄職方郎中胡枚判吏部南曹歲滿除知興元府先是由判曹得監司者甚眾枚素有所望洎得郡殊自失歷幹執政皆不允時陳升之知樞密院枚往謁求薦陳公辭以避位執政不當私薦一士枚愀然嘆息曰興元道遠枚本浙人家貧無力之任惟有兩女當賣人爲婢庶得貲以行耳陳公鄙其言遽索湯使起枚得湯三奠於地而辭去陳大駭時枚將還浙右待闕已登舟其日作詩書於船曰西梁萬里何時到爭似懷沙入九泉是夕溺死汴水初執政以枚無正室疑姦吏謀殺之方將窮治會陳公言賣女奠湯事及得牖間自題之句方信其失心而赴水也劉彜所至多善政其知處州也會江西饑歉民多棄子於道上彜揭榜通衢召人收養日給廣會倉米二升每月一次抱至官中看視又推行於縣鎭細民利二升之給皆爲子養故一境闌子無夭閼者一日謁曾魯公公亮魯公曰久知都官治狀屢欲進擢然議論有所不合故少遲之吾終不忘也彜曰人之淹速屈伸亦皆有命今姓名已蒙記而尙屈於不合之論亦某之命也魯公嘆曰比來士大夫見執政未始不有求求而不得卽多歸怨而君乃引命自安吾待罪政府將十年未見如君之言宋史晏殊傳殊出知宣州數月攺應天府延範仲淹以教生徒自五代以來天下學校廢興學自殊始富弼傳弼以資政殿學士出知鄆州移靑州兼京東路安撫使河朔大水民流就食弼勸所部民出粟益以官廩得公私廬舍十餘萬區散處其人以便薪水官吏自前資待缺寄居者皆賦以祿使卽民所聚避老弱病瘠者廩之仍書其勞約他日爲奏請山林陂澤之利可資以生者聽流民擅取死者爲大冢葬之明年麥大熟民各以遠近受糧歸凡活五十餘萬人募爲兵者萬計帝聞之遣使褒勞拜禮部侍郎弼曰此守臣職也辭不受張方平傳方平知滑州徙益州未至或扇言儂智髙在南詔將入寇攝守亟調兵築城日夜不得息民大驚擾朝廷聞之發陜西步騎兵仗絡繹往戍蜀詔趣方平行許以便宜從事方平曰此必妄也道遇戍卒皆遣歸他役盡罷適上元張燈城門三夕不閉得�部譯人始造此語者梟首境上而流其餘黨蜀人遂安贛州府誌余良肱字康臣分寧人天順四年進士歷大理寺丞出知虔州有惠政先是仕嶺表者卒於官其妻若女不能自存咸流落爲人婢良肱遇喪車過虔州必力爲賑護之出境孤女無所歸者捐俸嫁之攺知南康累遷光祿卿孔宗翰字周翰孔子四十六代孫道輔之子登進士第嘉佑中權知州事州城歲爲水嚙東北隅尢易墊圮宗翰伐石爲址冶鐵錮之自是水不爲患嘗以郡八景圖乞蘇軾詩八首刻諸石南紀談傅獻簡公事仁英兩朝居言路榻前論事是是非非正色抗議未嘗少有苟容姑息之言退而與人道之亦未嘗少有矜驕自負之色及出爲郡循循然遵奉部條惟謹或問之曰公以直節聞天下今𨿽爲郡謂當時有所�捨以自表見柰何俯首奉法如此何以自別於常人乎公曰不然君子素其位而行言官行言事之職牧守行守土之任此古人所以安分而明守也聞者嘆服司馬溫公嘗謂邵康節論近代人物曰淸直勇三者人所難能也吾於欽之謂焉康節曰欽之淸而不耀直而不激勇而不慍尢爲難矣世以爲知言退朝錄夏鄭公爲宣徽使忠武軍節度使自河中府徙判蔡州道經許昌時李邯鄲爲守乃徙居他所空使宅以待之夏公以爲知體合璧事類杜衍知幹州未滿歲安撫使察其治行以衍權鳳翔府二郡之民爭於界上一曰此我公也汝奪之一曰今我公也汝何有焉東都事略趙尙寬知唐州按圖記得召信臣故迹復三大陂皆漑田萬餘頃廢田盡爲膏腴仁宗下詔褒美王安石作新田詩蘇軾亦作新渠詩五章過庭錄許將衝元以前執政知大名府以剛略稱時曹蒙�命察訪蔑視郡縣威令甚嚴至大名見衝元當廳下轎衝元出見其倨甚復入呼法司曰不知前執政作守監司得當廳下轎否法司具條白之不許�立曹甚久復令白曹曰請就賓次以全國體曹失措而退許接武迎之謂曰在將無稱此乃朝廷禮耳公不可以人而輕國也曹气懾無語更不問一毫事屏縮數日而去衝元察禦僚屬甚嚴一日賓佐過廳一都監曳皮鞋而前許問曰公何得此鞋都監以爲美意云某衙一卒能造樞密或須之否許作色曰某非無此但不敢對同官著耳都監皇恐失措坐間數十客莫不各視其足先子自州爲張子文所拉沿檄至大名坐中親睹此事東軒筆錄仁宗朝兩制近臣得罪𨿽有髒污亦止降爲散官無下獄者旋亦收敍熙寧初龍圖閣學士祖無擇始以臺官下秀州獄是時鄭獬知杭州上章救解言甚切直爾後許將沈季長劉奉世舒亶相繼下臺獄而天下習熟見聞莫有爲救解之者王章惠公隨知揚州許元以舉子上謁自陳世家乃唐許遠之後章惠率同僚上表薦其忠烈之家乞朝廷推恩而通判以下皆不從章惠遂獨狀薦之朝廷以爲郊社齋郎元有材謀曉錢谷爲江淮制置發運判官以至爲使凡十餘年號爲能臣終天章閣待制韓忠憲公億知揚州日有大校李甲以財豪於鄕裏誣執其兄之子爲他姓賂裏嫗之貌類者使認之爲己子又醉其嫂而嫁之盡奪其奩�之畜嫂侄皆訴於州提刑轉運使每勘劾多爲甲行賂於胥吏其嫂侄被笞掠反自誣受杖而去積十餘年矣洎韓至又出訴韓察其冤因取前後案牘視之皆未嘗引乳醫爲證一日盡召其黨立庭下出乳醫示之眾皆伏罪子母復歸如初範文正公仲淹自知開封落待制以吏部員外郎知饒州出都時惟王待制質餞宿於城外洎水道之官歷十餘州無一人出迎迓者時陳恭公執中以龍圖閣直學士知揚州迎送問勞甚至𨿽時宰好惡能移眾人而方正之士亦不可變也宋子京博學能文章天資蘊藉好遊宴以矜持自喜晚年知成都府帶唐書於本任刊修每宴罷盥漱畢開寢門垂簾燃二椽燭媵婢夾侍和墨伸紙遠近觀者皆知尙書修唐書矣望之如神仙焉宋史呂溱傳溱以侍讀學士知徐州賜宴資善堂遣使諭曰此特爲卿設宜盡醉也詔自今由經筵出者視爲例趙槪傳槪知洪州州城西南薄章江有泛溢之虞槪作石堤二百丈髙五丈以障其沖水不爲患僚吏鄭陶饒奭挾持郡事爲不法前守莫能制州之歸化卒皆故時羣盜奭造飛語曰卒得廩米陳惡有怨言不更給善米且生變槪不答卒有自容州戍�歸而犯夜者斬之以徇因收陶奭抵罪闔府股栗加直集賢院知靑州坐失舉澠池令張誥免久乃起監密州酒知滁州山東有寇李二過境上告人曰我東人也公嘗爲靑州民愛之如父母我不忍犯率眾去閒燕常談杜祁公守兗州石守道卒於郡惡之者謂介僞死而北走詔核實祁公會僚屬語之眾不敢當時龔輔之爲掌書記抗言曰介平生遒諒有是耶願以闔族保其必死祁公悚然探懷中奏�示之曰老夫旣保介矣君年少見義必爲豈可量哉今世居下位而能執義抗言如輔之者固難其人而爲郡守獎人之言以成其美名如祁公者未之見也墨客揮犀舒王性酷嗜書𨿽寢食間手不釋卷晝或宴居默坐研究經旨知常州對客語未嘗有笑容一日大會賓佐倡優在庭公忽大笑人頗怪之乃共呼優人厚遺之曰汝之藝能使太守開顏其可賞也有一人竊疑公笑不由此因乘間啟公曰疇日席上偶思咸恆二卦豁悟微旨自喜有得故不覺發笑耳宋史梅詢傳詢字昌言歷翰林侍讀學士累遷給事中在濠州夢人告曰呂丞相至矣旣而呂夷簡通判州事故待之甚厚其後援詢於廢斥中以至貴顯夷簡力也種世衡傳世衡知環州蕃部有牛家族奴訛者素倔彊未嘗出謁郡守聞世衡至遽郊迎世衡與約明日當至其帳往勞部落是夕大雪深三尺左右曰地險不可往世衡曰吾方結諸羌以信不可失期遂緣險而進奴訛方臥帳中謂世衡必不能至世衡蹴而起之奴訛大驚曰前此未嘗有官至吾部者公乃不疑我耶率其族羅拜聽命其後百餘帳皆自歸莫敢貳卻掃編楊侍讀繪熙寧間知南京有惠政予及見故老有能道當時事者云春秋勸農時必微服屏騎從至田野中民莫知其太守也有獻漿水者欣然爲舉之以是多知民間疾苦之實亦以見前輩爲政平易如此宋史範仲淹傳淹子純禮出知遂州瀘南有邊事調度苛棘純禮一以靜待之辧其可具者不取於民民圖像於廬奉之如神名曰範公庵艸場火民情疑怖守吏惕息俟誅純禮曰艸濕則生火何足怪但使密償之庫吏盜絲多罪至死純禮曰以棼然之絲而殺之吾不忍也聽其家趣買以贖命釋其株連者翰苑新書曾肇知應天府當東南孔道宴勞無虛日肇曰飾廚傳以邀往來之譽吾不爲也乃積公帑之餘大興學校親加訓導養成人才爲多匯苑詳注曾鞏爲州務去民疾苦急姦盜而寬貧弱曰爲害者不去則吾民不寧齊俗悍彊喜攻劫至是豪宗大姓斂手莫敢動寇攘屏迹州卽肅淸卻掃編王保和宣和末河北盜起以選出守大名慘酷彌甚得盜輒殺之然盜愈熾自以殺人旣眾且懲開封之事常懼人圖己所居輒以甲士環繞然每對客焚香呂本宗舍人時從辟爲帥屬和語曰此正所謂兵衛森畫戟燕寢凝淸香者也臨江府誌李大有字仲謙新諭人紹聖四年進士累擢中書門下省檢校公事權給事中守虔州宣和末金人犯京詔諸道勤王大有募義勇五千人入援淮甸歌曰天下姦臣皆守室虔州太守獨勤王后守三衢有宿寇猖獗下車卽平卻掃編李修撰夔丞相綱之父也政和中除守南陽迓者至問帑廩所積幾何吏對尙可支半年夔驚曰吾聞國無三年之儲國非其國也今止半年何可爲哉卽日上章請宮祠老學庵筆記葉相夢錫守常州民有比屋居者忽作髙屋屋山覆蓋鄰家鄰家訟之謂他日且占地葉判曰東家屋被西家蓋仔細思量無利害他時拆屋別陳詞如今且以壁爲界賈表之名公望文元公之孫也資稟甚豪嘗謂仕宦當作禦史排擊姦邪否則爲將帥攻討羌戎余不足爲也故平居惟好獵常自飼犬有妾焦氏者爲之飼鷹鷂寢食之外但治獵事曰此所以寓吾意也晚守泗州翁彥國勤王不進久畱泗上表之面叱責之且約不復餉其軍彥國愧而去及張邦昌僞赦至率郡官哭於天慶觀而焚其赦書僞命卒不能越泗而南所試才一郡而所立如此許潁之間獵徒謂之賈大夫云紹興末謝景思守括蒼司馬季思佐之皆名伋劉季髙以書與景思曰公作守司馬九作倅想郡事皆如律令也聞者絕倒張達明𨿽早歷淸顯致位綱轄然未嘗更外任奉祠居臨川郡守月旦謁之達明見其騶導嘆曰人生惟五馬貴宋史勾濤傳濤除給事中知池州秦檜常令人諭意欲與共政濤謝之檜諷言官劾之不報帝謂檜曰勾濤性喜泉石與一山水近郡檜對曰永嘉有天臺雁蕩之勝帝又曰永嘉太遠以湖州命之俄以疾卒老學庵筆記辛參政企李守福州有主管應天啟運宮內臣武師說平日郡中待之與監司等企李初視事謁入謂客將曰此特監當耳待以通判已是過禮乃令與通判同見明日郡官朝拜神禦企李病足必扶掖乃能拜旣入至庭下師說忽叱卒退曰此神禦殿也企李不爲動顧卒曰但扶自當具奏雍容終禮旣退遂奏待罪朝廷爲降師說爲泉州兵官云獨異志張嘉佑爲相州刺史至都詢故事皆云前後太守多不生出郡城苟不流死則貶嘉佑按其圖籍自後周尉遲迥死王事始也乃爲回立廟四時享之後三年入拜大金吾到吳競加以冕服而其後皆榮遷去文公政訓王詹事守泉初到任會七邑宰勸酒歷告之以愛民之意出一絕云九重天子愛民深令尹宜懷惻隱心今日黃堂一杯酒使君端爲庶民斟七邑宰皆爲之感動故民吏無不畏愛去之日父老兒童攀轅者不計其數公亦爲之垂淚至今泉人懷之如父母宋史王大寶傳大寶知連州代還言連英循惠新恩六州居民才數百非懋遷之地月輸免行錢宜蠲減髙宗謂大臣曰守臣上殿令陳民事遂得知田裏苦疾所陳五六得一可行其利亦不細矣廣東通誌張宋卿字恭父擢進士第除祕書正字胡銓張浚力薦謂才堪大用竟出爲肇慶守禮賢興學未幾卒初宋卿方娠父夢人贈詩曰白蓮池上白蓮兒一舉成名天下知四十二年聞富貴滿船空載月明歸及宋卿卒於官年四十二舟還初殯僧剎名白蓮軒旣葬於羅浮麻姑峯前有小池號白蓮夢之驗如此李維泉州人淳熙初守南恩弟綸提舉廣東常平約別江濱兄弟相勵以淸白綸臨江矢言曰儻負君民有如此水遂投杯於江杯停不沒者久之觀者驚嘆民歌曰石門之水淸且淸晉吏一飲千古榮爭如李公投杯盟江流洶洶杯尙停戴之邵廬陵人乾道五年知雷州多惠政先守何公鑿渠引水外無堤咸潮時爲禾害之邵繼之沿海築圩岸建橋閘以泄水並浚二渠之淤塞自是外無咸潮內有灌注民享永利名爲戴公堤又遷郡學於城南府治西自書進學說勸戒諸生請張栻爲之記嗣是人文漸盛郡人立思戴亭後祀四徳堂宋史蕭振傳振以敷文閣待制知成都府安撫置制使軍儲適闕倉吏以窘告振奏畱對糴米八萬斛以足軍食以其直歸計所總計者利在掊克卽先告秦檜謂振唱爲闕乏之語風禦史劾振要譽復謫池陽而總計者以譖得蜀帥旣而專用羅織掊克其民民益思振檜死語得聞帝大感悟亟遣振還成都父老歡呼蜀道振至一切以寬治或問其故振曰承�弛革之當嚴今繼苛刻非寬則民力瘁矣帝嘉振治行謂宰臣沈該湯思退曰四川善政前有胡世將今有蕭振進秩四等加敷文閣學士卒於成都府治年七十二振兩爲蜀守威行惠孚死之日民無老稚相與聚哭於道遺表至帝悼惜之賻銀五百兩絹五百匹贈四官贛州府誌陳孔碩候官人登淳熙進士令瑞金有古良吏風嘉定中知贛州摧彊植弱子惠元豪家沿江障水作碓以射利水湍使舟行多覆孔碩拆去之嚴爲禁約前患乃息宋史魏了翁傳了翁知漢州漢號爲繁劇了翁以化善俗爲治首蠲積逋二十餘萬除科抑賣酒之獘嚴戶婚交訐之禁復爲文諭以厚倫止訟其民敬奉條教不敢犯會境內橋壞民有壓死者部使者以聞詔降官一秩主管建寧府武夷山衝佑觀未數月復元官知眉州眉𨿽爲文物之邦然其俗習法令持吏短長故號難治聞了翁至爭試以事乃尊禮耆拔俊秀朔望詣學宮親爲講說誘掖指授行鄕飲酒禮以示教化增貢士員以振文風復頤堰築江鄕館利民之事知無不爲士論大服俗爲之變治行彰聞嘉定四年擢潼川路提點刑獄公事常楙傳楙字長孺以集英殿修撰知平江值旱故事郡守合得緡錢十五萬悉以爲民食軍餉助蠲苗九萬稅十三萬版帳十六萬又蠲新苗二萬八千大寬公私之力飛蝗幾及境疾風飄入太湖節浮費修府庫旣代有送還事例自給吏卒外餘萬金楮楙悉不受吏驚曰人常言侍郎不愛錢果然齊東野語賈師憲淳佑己酉歲爲湖廣總餉時方嶽巨山知南康軍一日總所綱運經從星江押綱軍卒驕悍繹騷市民橫遭其禍者甚眾巨山大不能堪遂擒數輩斷治之賈公聞之移文詰問且追本軍都吏巨山於是就判公牒云總領𨿽大湖廣之尊南康𨿽微江東列郡當職奉天子命來牧是邦初非總領之幕客亦非湖廣之屬郡軍無紀律騷動吾民國有常刑合從斷遣此守臣職也於都吏何與焉牒報賈公得牒不勝其憤遂申朝廷乞行按劾於是朝廷兩易郡以避之去郡日有士人作大旗書一詩以送之曰秋崖秋壑兩般秋湖廣江東事不侔直到南康論體統江西自隔兩三州元史董文用傳中統十三年文用出爲衛輝路總管郡當衝要民爲兵者十之九餘皆單弱貧病不堪力役會初得江南圖籍金玉財帛之運日夜不絕於道警衛輸挽日役數千夫文用憂之曰吾民敝矣而又重妨耕作殆不可乃從轉運主者言州縣吏卒足以備用不必煩民卽手書具官姓名保任之民得以時耕而運事亦不廢烏古孫澤傳至元十四年元帥唆都下兵閩越宋將張世傑攻泉州興化守臣陳瓚舉郡應之文天祥置都督於南劍州閩中郡縣往往復從宋唆都冬十月收福州進攻興化拔之唆都怒民反復下令屠城澤說唆都開門�民去因得脫死者甚眾十二月入廣州唆都還軍詔攺興化軍爲路授澤行總管府事民歌舞迎候於道曰是吾民復生之父母也喜極而繼以泣張立道傳立道除忠慶路總管佩虎符先是雲南未知尊孔子祀王逸少爲先師立道首建孔子廟置學捨勸士人弟子以學歲時行釋菜禮人習禮讓風俗稍變卜天璋傳皇慶初天璋爲歸徳知府劭農興學復河渠河患遂弭時羣盜據要津商旅不通天璋擒百數人悉磔以徇盜爲止息升浙西道廉訪副使到任閱月以更田制攺授饒州路總管天璋旣至聽民自實事無苛擾民大悅版籍爲淸時省臣董田事妄作威福郡縣爭賂之覬免譴饒獨無有省臣銜之將中以危法求其罪無所得縣以饑告天璋卽發廩賑之僚佐持不可天璋曰民饑如是必俟得請而後賑民且死矣失申之責吾獨任之不以累諸君也竟發藏以賑之民賴全活其臨事無所顧慮若此火延饒之東門天璋具衣冠向火拜勢遂熄鳴山有虎爲暴天璋移文山神立捕獲之以治行第一聞蕭拜住傳拜住知中山府以憂去官屬仁宗過中山有同官譖於近侍曰知州去官實憚迎候煩勞耳帝頷之適行田野間見老嫗問之曰府中官孰賢對曰有蕭知府余不知也復過神祠有數老人焚香羅拜遣問之曰汝輩何所禱合辭對曰蕭知府奔喪還欲速其來是以禱也帝意遂釋遂昌雜錄宛丘公嘗言爲吏吳下時吳守則趙公諱全也吳方內附頑民時時陸梁其獷甚故犯法者擒至加捶掠侯必叱令痛捶楚之𨿽死不貸若夫里正主首以徭役受捶者侯必瞑目嗟嘆曰以徵科受薄罰其何忍加重焉繼除杭州吳民泣送不忍捨之去時浙省以宗室大臣鎭之待憲臣如司屬槪可知而侯以剛正不少屈至擒其家奴枷項以示眾久之不勝大臣之折辱也竟卒於杭時人擬以趙廣漢仰山脞錄蜀南部王樂善天爵洪武間舉賢良入見上問曰汝讀何經且試其欽若昊天之文稱旨又問汝知知縣知州如何做對曰首要得民心民心旣得則州縣之事治矣又問汝知知府如何做對曰戒左右勿爲州縣之擾州縣無擾則府事治矣又問汝知布政如何做對曰臣井蛙無遠大之識不敢彊惑聖聽上喜曰謙而婉天爵之對也遂授太原府知府綽有政績臨海趙太守洪武間卒業太學爲中貴題蠶婦圖云蠶未成絲葉已無鬢云撩亂粉痕枯宮中羅綺輕如布爭得王孫見此圖太祖幸中貴宅見之詰問中貴以趙對卽召除肇慶知府在郡有廉聲及歸嘆曰昔趙淸獻持一硯今吾倍之遂持二硯以歸時號趙雙硯蘇談革除年間太守姚公最爲重士嘗禮兪貞木於布衣之中數數饋以薪米因此遂復得錢繼中二老儒皆徵出部下自姚公折節顧好悉爲貴客郡中嘗開宴彥士並集一右列指使據坐上席繼中罵之貞木踐繼中足勸使勿罵繼中罵愈急太守問故繼中曰公今日設會當以尊士爲重更無日子使一武臣坐諸賓上耶右列慚謝退避下座是時四海初定武功方盛衛將赫赫在姚公固不敢與之抗禮置之上座蓋非其本心云而繼中當筵叱罵太守爲之彌縫周全指使爲之從容避席皆可謂難得者也椒宮舊事初魏觀蔡本應召爲蘇州守引入後宮二人領宸旨將辭出上遽止之少頃後出宮人奉酒果以從上手酌以賜二臣獻徵錄建文時姚善爲吳郡守數造請郡賢訪求治道隱士王賓獨居陋巷善徒步造門稱名致禮賓後報謁但望門再拜而返又有錢芹者自守甚髙善欲往見使人道意芹曰芹民也禮不可往見於庭明公誠下士請俟月朔會於學宮善如期至迎芹上坐延質經義芹曰此士之業也公事有急於此者善然問之芹出一簡以授竟不交言而去視之皆戰守制勝術也時靖難兵已南下善因密結諸郡訓練兵民相約勤王而薦芹爲行軍司馬文皇卽位索黃子澄甚急子澄走蘇約共航海以圖恢復善曰公朝臣可四出號召善職守土義當與城存亡不可去也子澄遂去善爲其屬許千戶等縛見文皇文皇詰責善聲色不遜死之英宗朝溫州守何文淵入爲少司寇特薦侍禦劉謙代己治郡九年善政甚多嘗語人曰守與令𨿽官階不同皆職民牧赫赫爲威民不近也察察爲明民罔容也平易近民守令之道也人以爲名言溫州守郁山字子靜時元輔張孚敬𨿽歸上眷猶厚部使以下望風爭趨山獨處之以禮孚敬建寶綸樓大治第宅又求廣基地彊勒市買不休山自往止之曰夫居第當傳之子孫公今移易幾何家匝垣已裏余矣而意猶未足殆非所以善後計也且公居朝嘗喜稱伊傅周召之爲相柰何所以處家者顧出蕭何李沆下哉張怒作色山不顧而出然地亦不再廣中州野錄李公聰廣之順徳人成化丁未以監察禦史來守於饒歲旱或告以如故事謁廟設壇延巫祝以禱之公曰惟心可以格天何虛文瀆爲哉遂省刑罰釋無辜齋沐外寢再拜吁天隨禱而應治嘗厄於火𨿽暮夜公必往拯之曰延火之舍不絕則燻天之勢難遏乃令系綆於楹棟間親自下車先民爲力挽拽之民止公曰貴重之體安能勝此勞耶公尙不輟屋將傾民恐傷之呼號扶護而去饒尙元夕張燈公亦夜出觀之或簫鼓而歌懼公來而止遂令勿遏忻然下車旣聽且和之噫他人處此必以妨淸譽爲嫌公則偕樂之念愈著愛民之譽愈彰非治化之素敷於人哉疇克爾哉畜徳錄有一郡守治酒具進用盒納妓於內徑入幕府都禦史韓公雍知必有隱物召郡守入開盒令妓奉酒畢仍納於盒中隨太守出其闊大如此亦一時之權術也陳繼儒見聞錄吾鄕唐公珣知福州府時歲凶旱到官之日霖雨滂沛人皆相賀先是迎公者援故事請先謁藩臬公曰未成婦而見姑嫜可乎竟先之任明臣十節楊公繼宗知嘉興治一豪彊伏罪而釋之其民攺過杜門五年不出後以事入城行由治前橋公識之使人召而來曰爾今爲吾良民矣遺米一斛勢人子由醫官謀署縣篆大竊帑金莫敢云何公至收治追金禦史行臺欲出之乃詰公曰盜有失主何人也公曰朝廷卽失主又詰曰原告何人也公曰知府卽原告禦史慚而去公逾壯年卽獨居在嘉興九年止一老僕朝夕飯兩盂蔬兩豆而已夫人自其鄕來閱三日促歸官滿回郡居宿客堂蔡介夫厲淸操獨以絕飲爲難能常歌公行自勵云

郡守部雜錄中說事君篇子見牧守屢易曰堯舜三載考績仲尼三年有成今旬月而易吾不知其道薛收曰如何子曰三代之興邦家有社稷焉兩漢之盛牧守有子孫焉不如是之亟也無定主而責之以忠無定民而責之以化𨿽曰能之末由也已十三洲記郡之言君也攺公侯之封而言君者至尊也郡守專權君臣之禮彌崇今郡字君在其左邑在其右君爲元首邑以載民故取名於君謂之郡王隱晉書何曾上言郡守之權𨿽輕猶禦千里比之於古列國之君也山公啟事晉制春夏農月不遷攺長吏郡守縣令之屬以其妨農事故也唐書張九齡傳九齡上言今刺史京輔雄望之郡猶少擇之江淮隴蜀三河大府外稍非其人由京官出者或身有累或政無狀用牧守之任爲斥逐之地武夫流外積資而得不計於才刺史乃爾縣令尙可言哉京師衣冠所聚身名所出從容附會不勤而成是大利在於內而不在於外智能之士欲利之心安肯復出爲刺史縣令哉宜遂科定其資不歷都督刺史𨿽有髙第不得任侍郎列卿不歷縣令𨿽有善政不得任臺郎給捨都督守令𨿽遠者使無十年任外如不爲此而救其失恐天下猶未治也郡國志�坡之側卽春申君之子假居之地也後有守居之以數失火故塗以雄黃遂名黃堂通典後漢或以尙書令僕射出爲太守鍾離意黃香桓榮胡廣是也或自郡守入爲三公虞延第五倫桓虞鮑昱是也演繁露今郡守馬后樂卽古鼓吹也古今樂錄曰後漢以給邊將萬人將軍得之劉熙釋名曰橫吹麾幢皆大將所有班超爲將兵長史故假鼓吹幢麾也其謂假者超未爲大將止爲長史故許借大將鼓吹幢麾而用之野客叢談近以中和樂職詩爲太守事用余考王褒傳神爵五鳳間天下殷富宣帝修武帝故事作歌詩益州刺史王襄欲宣風化於眾庶使王褒作中和樂職宣布詩選好事者歌之宣帝曰此盛徳之事吾何足以當之何武傳所載大率亦然此是監司頌朝廷之徳化何與太守事今人頌太守治政往往有中和樂職之語似不考當來之意所謂中和樂職宣布詩者三篇詩名耳注謂中和者言政教隆平得中和之道樂職者謂百官萬姓樂得其常道宣布謂徳化周洽徧於四海豈郡守之所安哉張曲江任洪州日自有詩曰樂職在中和此語益謬矣王褒四子講徳論亦曰所謂中和樂職宣布之詩刺史見太上聖明股肱竭力徳澤洪茂黎庶和睦天人並應屢降瑞福故作三篇之詩以歌詠之也其意正如此所以褒作甘泉頌有曰想聖主之優遊詠中和之詩讀太平之頌觀此益知其事非郡守所當用者也唐故事以左魚給郡守以右魚畱郡庫每郡守之官以左魚合郡庫之右魚以此爲信自周顯徳間廢而此制不可復唐之魚符卽古者銅虎符之意也按古之符節左以與郡守右以畱京師非謂畱郡庫也謂郡守往回以所授之左符合京師之右符以防其僞其或遣便調發於郡國則請內庫之右符以合郡國之左符如魏公子無忌入王臥內竊虎符以召晉鄙之兵救平原之難是也大略如此然觀唐志謂符寶郎掌國之符節藏其左而班其右環濟要略銅虎符竹使符中分畱其左半以右半付之則知古之符藏其右而班其左後之符藏其左而班其右此爲不同今刑統出左符以合右符是亦左者在內右者在外也說者謂請內庫之左符以合郡國之右符耳�成傳末載周陽由爲郡守汲黯司馬安俱在二千石列未嘗敢均茵司馬安不足言也僕觀汲長孺與大將軍亢禮長揖丞相面責九卿矯矯風力不肯爲人下至爲周陽由所抑何哉蓋周陽由亡賴小人其在二千石列肆爲驕暴淩轢同事若無人焉汲蓋遠之非畏之也異時河東太守勝屠公不堪其侵權遂與之角卒並就戮玉石俱碎可勝嘆恨士大夫不幸而與周陽由輩同官遜而避之不失爲厚徳何苦與之較而自取辱哉觀長孺勝屠蓋亦知所處矣漢循吏傳序載宣帝以爲太守吏民之本數變易則下不安民知其將久不可欺罔乃服從其教化故二千石有治理效輒以璽書勉勵增秩賜金或爵至關內侯公卿缺則選諸所表以次用之是故漢世良吏於是爲盛不知宣帝致此者於久任勸勵之外又有所謂保全之術使之不能動搖故其得以肆志於職業間而無恐懼不安之態是以成久任之治效也觀王嘉嘗曰國家有急取辦於二千石二千石尊重難危乃能使下孝宣皇帝愛其良民吏有章劾事畱中會赦壹解故事尙書希下章爲煩擾百姓證驗系治或死獄中章文必有敢告之字乃下知宣帝致當時良吏又濟以此術不因王嘉言孰從而知之緗素雜記筆談云今人守郡謂之建麾蓋用顏延年詩一麾乃出守此誤也延年謂一麾者乃指麾之麾如武王右秉白旄以麾之麾非旌麾之麾也延年阮始平詩云屢薦不入官一麾乃出守者以山濤薦咸爲吏部郎三上武帝不用後爲荀勗一擠遂出始平故有此句延年被擯以此自記耳自杜牧爲登樂遊原詩云擬把一麾江海去樂遊原上望昭陵始謬用一麾自此遂爲故事凡此以上皆存中之語以余意測之杜樊川之意則善矣而謂之擬把則尢謬也蓋自作太守而謂之一麾於理無礙但不可以此言贈人作太守耳宋景文公詩云使麾得請印垂要又云一封通奏領州麾又云乞得一麾行又云竟獲一麾行是眞得延年之意未嘗謬用也賓退錄唐人稱縣令曰明府而漢人則謂之明廷見範曄張儉傳明府以稱太守如老叟稱劉寵劉翊稱種拂髙獲稱鮑昱皆然鼠璞本朝職事官並以寄祿官品髙下爲權行守試侍郎尙書始必除權卽眞後始除試守行予考之漢試守卽權也年紀令吏二百石以上滿秩爲眞如淳曰諸官吏初除皆試守一歲爲眞食全俸趙廣漢守京兆韓延壽守馮翊尹翁歸守扶風皆滿歲爲眞是守試卽權未得爲眞也權字唐始用之韓愈權知國子博士三歲爲眞今以權與守試分眞假全無其義國老談苑太祖嘗語趙普曰唐室禍源在諸侯難制何術以革之普對曰列郡以京官權知三年一替則無虞因從之淸波雜誌番江寓客趙叔簡編修宣和故事家藏東坡親書歷數紙蓋坡爲郡日當直司日生公事必著於歷當晚勾消惟其事無停滯故居暇日可從詩酒之適欲將公事湖中了見說官閒事亦無乃秦少章所投坡詩蓋狀其實老學庵筆記祥符東封命王欽若趙安仁並判兗州二公皆見任執政也慶曆初西鄙未定命夏判永興陳執中範雍知永興一州二守一府三守不知當時如何分職事旣非長貳文移書判之類必有程式官屬胥吏何所稟承國史皆不載莫可考也然當時諫官禦史不以爲非諸公受之亦不力辭豈在其時亦爲便於事耶宣和中復幽州以爲燕山府蔡靖知府郭藥師同知旣增同字則爲長貳與慶曆之制不同忠州在陜路與萬州最號窮陋豈復有爲郡之樂白樂天詩乃云惟有綠樽紅燭下暫時不似在忠州又云今夜酒醺羅綺�被君融盡玉壺冰以今觀之忠州那得此光景耶當是不堪司馬閒冷驟易刺史故亦見其樂爾可憐哉姓但者音若檀近歲有嶺南監司曰但中庸是也一日朝士同觀報狀見嶺南郡守以不法被劾朝旨令但中庸根勘有一人輒嘆曰此郡守必是權貴所主問何以知之曰若是孤寒必須痛治此乃令但中庸根勘卽是有力可知同坐者無不掩口其人悻然作色曰拙直宜爲諸公所笑竟不悟而去墨客揮犀世謂太守爲五馬人罕知其故事或言詩云孑孑幹旟在浚之都素絲組之良馬五之鄭注謂周禮州長建旟漢太守比州長法禦五馬故云後見幾先朝奉云古乘駟馬車至漢時太守出則增一馬事見漢官儀也羣碎錄漢官儀太守五馬蓋天子六馬諸侯五馬又云漢制九卿則二千石以右驂太守駟馬而已其加秩中二千石乃右驂故以五馬爲太守美稱王羲之守永嘉庭列五馬后遂援爲太守事

