

貴賤部雜錄易經屯象以貴下賤大得民也系辭上傳卑髙以陳貴賤位矣禮記曲禮大夫士相見𨿽貴賤不敵主人敬客則先拜客客敬主人則先拜主人曾子問賤不誄貴禮也周禮夏官司士掌羣臣之版以治其政令辧其貴賤祭統夫祭有十倫焉見貴賤之等焉鶡冠子萬賤之直不能撓一貴之曲遒徇編賤人身子值錢反多大貴人不值一文錢問何故曰無儥

貴賤部紀事論衡書虛篇夏后孔甲田於東蓂山天雨晦冥入於民家主人方乳或曰後來之子必貴或曰不勝之子必賤孔甲曰爲餘子孰能賤之遂載以歸折轑斧斬其足卒爲守者晉書魏舒傳舒嘗詣野王主人妻夜產俄而聞車馬之聲相問曰男也女也曰男書之十五以兵死復問寢者爲誰曰魏公舒後十五載詣主人問所生兒何在曰因條桑爲斧傷而死舒自知當爲公矣梁書沈顗傳顗從叔勃貴顯齊世每還吳興賓客塡咽顗不至其門勃就見顗送迎不越於閫勃嘆息曰吾乃今知貴不如賤匯苑王顯與唐太宗有舊帝微時嘗戲顯曰王顯抵老不作繭及帝登極而顯謁因奏曰臣今日得作繭耶帝笑曰未可知也召其三子皆授五品顯獨不及謂曰卿無貴相朕非爲卿惜也時僕射房元齡曰陛下旣有龍潛之舊何不試與之帝與之三品官更取紫袍金帶錫之其夜卒夢溪筆談予姻家朝散郎王九齡常言其祖貽永侍中有女子嫁諸司使夏偕因病危甚服醫朱巖藥遂差貂蟬喜甚置酒慶之女子於坐間求爲朱巖奏官貂蟬難之曰今歲恩例已許門醫劉公才當候明年女子乃哭而起徑歸不可畱貂蟬追謝之遂召公才諭以女子之意輟是歲恩命以授朱巖制下之日而巖死公才乃囑王公曰朱巖未受命而死法容再奏公然之再爲公才請及制下公才之尉氏縣使人召之公才方飲酒聞得官大喜遂暴卒一四門助教而死二醫一官不可妄得況其大者乎澠水燕談錄馮當世少孤寓武昌縱飲不羈一夕醉臥郊外溪邊有漁者罷漁艤舟困眠有人叱之曰馮侍中在此安得不避漁者驚起步月岸上一人衣冠熟睡艸間詢之知爲馮也卽拜曰他日貴顯幸勿忘具以夢告因請臥舟中以避風露馮睡至曉與共載入郡後馮貴使訪漁舟不復見過庭錄丁石舉人也與劉莘老同裏發貢莘老第一丁第四丁亦才子也後失途在教坊中莘老拜相與丁綫見同賀莘老莘老以故不欲廷辱之乃引見於書室中再三慰勞丁石丁石曰某憶昔與相公同貢今貴賤相去如此本無面見相公又朝廷故事不敢廢誠負慚汗綫見因白啟相公曰石被相公南巷口頭擲下至今趕逐不上劉爲大笑隨手雜錄陸彥回爲眞州通判一日疾幾卒幕官諸人白郡爲下致仕狀狀附遞卽安明日遂出聽事而不知乞致仕矣諸人遂密告其妻其妻遣老媼詣州且言朝奉到官未久與同官初無怨仇諸人皆作官養老幼獨朝奉令致仕何耶郡主與諸人厚賂健步�遞後八日狀回乃白陸陸欣然欲具會以集同寮是夕病復作乃卒松江府誌靑村陶應炎治生大穰因欲求一官適闕下計會近臣引見世祖命脫帽相之但曰江南富人也賜馬湩三金鍾而已近臣爲之請帝曰議官之未幾帝崩大徳初始授徽之休寧榷茶提舉卜日上官僚吏率音樂款門迎導至則死矣同邑有曹元珍者由鹽司佐史注縣吏時吏祿以賄幹縣尹郭也先不花知元珍久不得賦祿遂首拔之元珍喜告祠堂然後出趨事忽中風墜地不能起起而郭去官終其身不得升斗祿是皆可以爲不知命而妄求者戒貴賤部總論羅隱兩同書

貴賤第一夫一气所化陽尊而陰卑三才肇分天髙而地下龜龍爲鱗介之長麟鳳處羽毛之宗金玉乃上石之標芝松則卉木之秀此乃貴賤之理著之於自然也龜龍有神靈之別麟鳳有仁愛之異金玉有鑑潤之奇芝松有貞秀之姿是皆性稟殊致爲眾物之所重也然則萬物之中惟人爲貴人不自理必有所尊亦以明聖之才而居億兆之上也是故時之所賢者則貴之以爲君長才不應代者則賤之以爲黎庶然處君長之位非不貴矣𨿽蒞力有餘而無徳可稱則其貴不足貴也居黎庶之內非不賤矣𨿽貧弱不足而有道可采則其賤未爲賤也何以言之昔者殷紂居九五之位孔丘則魯國之逐臣也齊景有千駟之饒伯夷則首陽之餓士也此非不尊卑道阻飛伏理殊然而百代人君競慕丘夷之義三尺童子羞聞紂景之名是以貴賤之途未可以窮達論也故夫人主所以稱尊者以其有徳也苟無其徳則何以異於萬物乎是故明君者納陛軫慮旰食興懷勞十起而無疲聽八音而受諫蓋有由矣且崆峒髙臥黃軒致順風之請潁水幽居帝堯發時雨之讓夫以鰥夫獨善之操猶降萬乘之尊況天子厚載之恩而爲百姓所薄者哉蓋不患無位而患徳之不修也不憂其賤而憂道之不篤也易曰聖人之大寶曰位何以守位曰仁苟無其仁亦何能守位乎是以古之人君幹幹而夕惕豈徒爲名而已哉實恐墜聖人之大寶辱先王之餘慶也故貴者榮也非有道而不能居賤者辱也𨿽有力而不能避也苟以修徳不求其貴而貴自求之苟以不仁欲離其賤而賤不離之故昔虞舜處於側陋非不微矣而鼎祚肇建終有揖讓之美夏桀親禦神器非不盛矣而萬姓莫輔竟罹放逐之辱古公避賤而遷居豈求其貴也行未輟策邑城岐下胡亥笑堯禹之陋豈樂其賤也死不旋踵地分灞上夫以虞舜之微非有谷帛之利以悅於眾也夏桀之盛非無戈戟之防以禦於敵也古公之興非以一人之力自彊於家國也胡亥之滅非以萬乘之尊願同於黔首也貴者愈賤賤者愈貴求之者不得得之者不求豈皇天之有私惟徳佑之而已矣故老氏曰道尊徳貴其是之謂乎

貴賤部藝文詩

