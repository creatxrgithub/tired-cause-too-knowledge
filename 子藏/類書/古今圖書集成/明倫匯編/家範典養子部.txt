

養子部總論春秋四傳

莒人滅鄫春秋襄公六年秋莒人滅鄫左傳鄫恃賂也谷梁傳非滅也中國日卑國月夷狄時鄫中國也而時非滅也家有旣亡國有旣滅滅而不自知由別之而不別也莒人滅鄫非滅也立異姓以�祭祀滅亡之道也胡傳谷梁子曰莒人滅鄫非滅也立異姓以�祭祀滅亡之道也公羊亦云莒女有爲鄫夫人者蓋欲立其出也或曰鄫取莒公子爲後罪在鄫子不在莒人春秋應以梁亡之例而書鄫亡不當但責莒人也今直罪莒捨鄫何哉曰莒人之以其子爲鄫與黃歇進李園之妹於楚王呂不韋獻邯鄲之姬於秦公子其事𨿽殊其欲滅人之祀而有其國則一也春秋所以釋鄫而罪莒歟以此防民猶有以韓謐爲世嗣�亂紀度如郭氏者大

全範氏曰莒是鄫甥立以爲後非其族類神不歆其祀故言滅何氏曰言滅者以異姓爲後非兵滅

南軒張氏曰原民之生與萬物並於天地之間父天而母地本一而已而於其身莫不有父母之親兄弟之愛以至於宗支之屬釐分縷析血脈貫通分𨿽殊而本實一此性之所具而天之所爲也聖人有作立姓以別其系嚴宗以謹其承亦因夫性之自然理之所不可易者而已苟惟彊離其所系而合於其所不可合是豈性也哉是故神不歆非祀而民不祀非族以此防民而春秋之時猶有身爲諸侯而立異姓以�祭祀如鄫子之爲者聖人書之曰莒人滅鄫謂其先無血食之理也豈不深切著明哉家氏曰周衰倫教不明有以他姓爲繼嗣者滅人之國而人自以爲非滅如鄫事者往往有之聖人特於此垂訓焉苟以爲莒實滅鄫則是時晉悼主盟豈有莒滅同盟之國而全置不問哉廬陵李氏曰滅鄫之說先儒所以不取左氏者豈非以昭四年復有魯取鄫之文故以此爲非實滅乎趙子按其事情以爲莒人以兵破鄫立其子使守之而爲附庸其子又鄫之外甥令奉鄫祀然神不歆非類是使鄫絕祀故須書滅公谷但傳得立鄫甥守祀之說而不知事實耳莒今滅爲附庸後魯取鄫之故復書取也究此則三傳亦互相通此恐得其實又曰四年公如晉請屬鄫晉以鄫屬魯其冬邾人莒人伐鄫臧孫紇救鄫侵邾敗於狐駘五年穆叔覿鄫太子巫於晉九月會於戚穆叔以屬鄫爲不利使鄫大夫聽命於會六年莒人滅鄫晉人來討季武子如晉謝亡鄫此左傳鄫事之本末也管子

入國所謂卹孤者凡國都皆有掌孤士人死子孤幼無父母所養不能自生者屬之其鄕黨知識故人養一孤者一子無徵養二孤者二子無徵養三孤者盡家無徵掌孤數行問之必知其食飲饑寒身之膌勝而哀憐之此之謂卹孤唐杜氏通典

異姓爲後議後漢吳商曰或問以異姓爲後然當還服本親及其子當又從其父而服耶將以異姓而不服也答曰神不歆非族明非異姓所應祭也頃世人無後並取異姓以自繼然本親之服骨肉之恩無絕道也異姓之義可同於女子出適還服本親皆降一等至於其子應從服者亦當同於女子之子從於母而服其外親今出爲異姓作後其子亦當從於父母服之也父爲所生父母周子宜如外祖父母之加也其昆弟之子父𨿽服之大功於子尢無尊可加及其姊妹爲父小功則子皆宜從於異姓之服不得過緦麻也範寧與謝安書曰稱無子而養人子者自謂同族之親豈施於異姓今世行之甚眾是謂逆人倫昭穆之序違經典紹繼之義也魏時或爲四孤論曰遇兵饑饉有賣子者有棄溝壑者有生而亡父母無緦麻親其死必也有俗人以五月生子妨忌之不舉者有家無兒收養教訓成人或語汝非此家兒禮異姓不爲後於是便欲還本姓爲可然不博士田瓊議曰𨿽異姓不相爲後禮也家語曰絕嗣而後他人於禮爲非今此四孤非故廢其家祀旣是必死之人他人收養以活且褒姒長養於褒便稱曰褒姓無常也其家若絕嗣可四時祀之於門戶外有子可以爲後所謂神不歆非類也大理王朗議曰收捐拾棄不避寒暑且救垂絕之气而肉必死之骨可謂仁過天地恩逾父母者也吾以爲田議是矣王修議曰當須分別此兒有識未有識耳有識以往自知所生𨿽創更生之命受育養之慈枯骨復肉亡魂更存當以生活之恩報公嫗不得出所生而背恩情報生以死報施以力古之道也軍謀史於達叔議曰此四孤者非其父母不生非遇公嫗不濟旣生旣育由於二家棄本背恩實未之可子者父母之遺體乳哺成人公嫗之厚恩也棄絕天性之道而戴他族不爲逆乎鄭伯惡姜氏誓而絕之君子以爲不孝及其復爲母子傳以爲善今宜謂子竭其筋力報於公嫗育養之澤若終爲報父在爲母之服別立宮宇而祭之畢己之年也詩云父兮生我母兮鞠我今四子服報如母不亦宜乎愛敬哀戚報惠備矣崔凱喪制駁曰以爲宜服齊衰周方之繼父同居者司徒廣陵陳矯字季弼本劉氏養於陳氏及其薨劉氏弟子疑所服以問王肅答曰昔陳司徒喪母諸儒陳其子無服甚失理矣爲外祖父母小功此以異姓而有服者豈不以母之所生反重於父之所生不亦左乎爲人後者其婦爲舅姑大功婦他人也猶爲夫故父母降一等祖至親也而可以無服乎推婦降一等則子孫宜系本親而降一等晉太宰魯公賈充李郭二夫人有男皆夭充無嗣及充薨郭表充遺意以外孫韓謐爲充子詔曰太宰尊勛不同常人自余不得爲比宋庾蔚之議曰四孤之父母是事�不得存養其子豈不欲子之活推父母之情豈不欲與人爲後而苟使其子不存耶如此則與父命後人亦何異旣爲人後何不戴其姓神不歆非類蓋捨己族而取他族爲後若己族無所取後而養他子者生得養己之老死得奉其先祀神有靈化豈不嘉其功乎惟所養之父自有後而本親絕嗣者應還本宗主其宗祀服所養父母依繼父齊衰周若二家俱無後則宜停所養家依爲人後服其本親例降一等有子以後其父未有後之間別立室以祭祀之是也宋袁氏世範

睦親篇貧者養他人之子當於幼時蓋貧者無田宅可養暮年惟望其子反哺不可不自其幼時衣食撫養以結其心富者養他人之子當於旣長之時今世之富人養他人之子多以爲諱故欲及其無知之時撫養或養所出至微之人長而不肖恐其破家方議逐去致有爭訟若取於旣長之時其賢否可以粗見苟能溫淳守己必能事所養如所生且不致破家亦不致興訟也多子固爲人之患不可以多子之故輕以與人須俟其稍長見其溫淳守己舉以與人兩家獲福如在𦇤褓卽以與人萬一不肖旣破他家必求歸宗往往興訟又破我家則兩家受其禍矣養異姓之子非惟祖先神靈不歆其祀數世之後必與同姓通婚姻者律禁甚嚴人多�之至啟爭訟設或人不之告官不之治豈可不思理之所在江西養子不去其所生之姓而以所養之姓冠於其上若復姓者𨿽於經律無見亦知惡其無別如此有徳之人見族人及外親子弟之貧多收於其家衣食教撫如己子而薄俗乃有貪其財產於其身後彊欲承重以爲某人嘗以我爲嗣矣故髙義之事使人病於難行惟當於平昔別其居處明其名稱若己嗣未立或他人之子弟年居己子之長尢不可不明嫌疑於平昔也娶妻而有前夫之子接腳夫而有前妻之子欲撫養不欲撫養尢不可不早定以息他日之爭同入門及不同入門同居及不同居當質之於眾明之於官以絕爭端若義子有勞於家亦宜早有所酬義兄弟有勞有恩亦宜割財產與之不可拘文而盡廢恩義也

治家篇人有以正室妒忌而於別宅置婢妾者有供給娼女而絕其與人往來者其關防非不密監守非不謹然所委監守之人得其犒遺反與外人爲耳目以通往來而主翁不知至養其所生子爲嗣者又有婦人臨蓐主翁不在則棄其所生之女而取他人之子爲己子者主翁從而收養不知非其子庸俗愚暗大抵類此明徐三重家則

收養異姓戒一古者義門同居卽父兄子弟猶嚴內外世俗有以異姓佐理家事者出入無禁男女雜行卽其人素最謹厚寧不少防其漸耶夫禮戒嫌疑豈因實有斯事而端明識士已操終始永懷蓋賦性難齊居常易染昔人制度於必無者尙恐其有況或有者寧可便策其無凡家事宜父子兄弟自爲經理切勿輕納異姓更恐將來攺移反成怨釁至於孤貧收養亦不可苟大都仁義之事當圖永終庶全盛美

養子部藝文

五代史義兒傳序

宋歐陽修嗚呼世道衰人倫壞而親�之理反其常干戈起於骨肉異類合爲父子開平顯徳五十年間天下五代而實八姓其三出於丐養蓋其大者取天下其次立功名位將相豈非因時之隙以利合而相資者邪唐自號沙陀起代北其所與俱皆一時雄傑虣武之士往往養以爲兒號義兒軍至其有天下多用以成功業及其亡也亦由焉太祖養子多矣其可紀者九人其一是爲明宗其次曰嗣昭嗣本嗣恩存信存孝存進存璋存賢作義兒傳

立異姓論

陳淳神不歆非類民不祀非族古人繼嗣大宗無子則以族人之子續之取其气脈相爲感通可以嗣續無間此亦至正大公之舉而聖人所不諱也後世理義不明人家以無嗣爲諱不肯顯立同宗之子多是潛養異姓之兒陽若有繼而陰已絕矣蓋自春秋鄫子取莒公子爲後故聖人書曰莒人滅鄫非莒人滅之也以異姓主祭祀滅亡之道也秦以呂政絕晉以牛睿絕亦皆一類然在今世論之立同宗又不可泛蓋姓出於上世聖人之所造正所以別生分類自後有賜姓匿姓者又皆混雜故立宗者又不可恃同姓爲憑須擇近親有來歷分明者立之則一气所感父祖不至失祀今世多有以女子之子爲後以姓𨿽異而有气類相近似勝於姓同而屬�者然賈充以外孫韓謐爲後當時太常博士秦秀已議其�亂紀度是則气類𨿽近則姓氏實異此說亦斷不可行

養子部紀事呂氏春秋音初篇夏后氏孔甲田於東陽萯山天大風晦盲孔甲迷惑入於民室主人方乳或曰後來見良日也之子是必大吉或曰不勝也之子是必有殃後乃取其子以歸曰以爲餘子誰敢殃之子長成人幕動折撩斧斫斬其足遂爲守門者孔甲曰嗚呼有疾命矣夫乃作爲破斧之歌實始爲東音史記呂不韋傳不韋爲子楚西遊華陽夫人以子楚爲適嗣子楚以此名譽盛於諸侯呂不韋取邯鄲諸姬絕好善舞者與居知有身子楚從不韋飲見而說之因起爲壽請之呂不韋怒念業已破家爲子楚欲以釣奇乃遂獻其姬姬自匿有身至大期時生政子楚遂立姬爲夫人及子楚歸立是爲莊襄王莊襄王薨太子政立尊不韋爲相國號稱仲父春申君傳春申君相楚考烈王無子春申君患之求婦人宜子者進之甚眾卒無子趙人李園持其女弟欲進之楚王聞其不宜子求事春申君爲舍人已而謁歸故失期還謁春申君問狀對曰齊王使使求臣女弟與使者飲故失期春申君曰娉入乎對曰未也春申君曰可得見乎曰可於是李園乃進其女弟知其有身乃與女弟謀女弟承間說春申君曰楚王之貴幸君𨿽兄弟不如也今君相楚二十餘年而王無子卽百歲後將更立君後亦各貴其故所親君又安得長有寵乎今妾自知有身矣幸未久誠以君之重而進妾於王王必幸妾妾賴天有子男則是君之子爲王也楚國盡可得春申君大然之乃出李園女弟謹捨而言之王王召入幸之遂生子男立爲太子以李園女弟爲王后李園用事恐春申君語泄而益驕欲殺春申君以滅口而國人頗有知之者楚王病朱英謂春申君曰世有毋望之福又有毋望之禍今君處毋望之世事毋望之王安可以無毋望之人乎春申君曰何謂毋望之福曰今楚王病旦暮且卒君相少主因而代立當國不卽遂南面稱孤此所謂毋望之福也春申君曰何謂毋望之禍曰李園不治國而君之仇也王卒園必先入據權殺君以滅口此所謂毋望之禍也春申君曰何謂毋望之人對曰君置臣郎中王卒園必先入臣爲君殺園此所謂毋望之人也春申君曰置之園弱人也僕又善之何至此朱英知言不用恐禍及身乃亡去後十七日王卒李園果先入伏死士於棘門之內春申君入棘門園死士俠刺春申君盡滅春申君家而李園女弟初幸春申君有身而入之王所生子者遂立是爲楚幽王呂后本紀孝惠皇后無子佯爲有身取美人子名之殺其母立所名子爲太子孝惠崩太子立爲帝帝壯或聞其母死非眞皇后子乃出言曰後安能殺吾母而名我我未壯壯卽爲變太后聞而患之恐其爲亂乃幽之永巷中言帝病甚左右莫得見太后崩大臣諸侯已誅諸呂相與陰謀曰少帝及梁淮陽常山王皆非眞孝惠子也呂后以計詐名他人子殺其母養後宮令孝惠子之立以爲後東牟侯興居請除宮乃與汝陰侯滕公入宮前謂少帝曰足下非劉氏不當立乃顧麾左右執戟者掊兵罷去滕公乃召乘輿車載少帝出少帝曰將欲我安之乎滕公曰出就捨夜有司分部誅滅梁淮陽常山王及少帝於邸代王立爲天子後漢書曹騰傳桓帝立封騰爲費亭侯遷大長秋位特進騰卒養子嵩嗣嵩靈帝時貨賂中官及輸西園錢一億萬故位至太尉及子操起兵不肯相隨乃與少子疾避亂瑯邪爲徐州刺史陶謙所殺孫程傳良賀淸儉退厚位至大長秋及卒帝思賀忠封其養子爲都鄕侯三百戶陽嘉元年程病甚卽拜奉車都尉位特進程臨終遺言上書以國傳弟美帝許之而分程半封程養子壽爲浮陽侯後詔書錄微功封興渠爲髙望亭侯四年詔宦官養子悉聽得爲後襲封爵定著乎令單超傳單超徐璜貝瑗左悺唐衡五人同日封侯皆養疏屬或乞嗣異姓或買蒼頭爲子�以傳國襲封曹節傳節與長樂五官史朱瑀誅武蕃等節封育陽侯瑀封都鄕侯後節瑀卒皆養子傳國呂布傳董卓以布爲騎都尉誓爲父子甚愛信之稍遷至中郎將封都亭侯卓自知凶恣每懷猜畏行止常以布自衛嘗小失卓意卓拔手戟擲之布拳捷得免而攺容顧謝卓意亦解布由是陰怨於卓卓又使布守中合而私與傳婢情通益不自安因往見司徒王允自陳卓幾見殺之狀時允與尙書僕射士孫瑞密謀誅卓因以告布使爲內應布曰如父子何曰君自姓呂本非骨肉今憂死不暇何謂父子擲戟之時豈有父子情也布遂許之乃於門刺殺卓三國誌衛繼傳繼字子業漢嘉嚴道人也兄弟五人繼父爲縣功曹繼爲兒時與兄弟隨父遊戲庭寺中縣長蜀郡成都張君無子數命功曹呼其子省弄甚憐愛之張因言宴之間語功曹欲乞繼功曹卽許之遂養爲子繼敏達夙成學識通博進仕州郡歷職淸顯而其餘兄弟四人各無堪當世者父恆言己之將衰張明府將盛也時法禁以異姓爲後故復爲衛氏劉封傳封本羅侯寇氏之子長沙劉氏之甥也先主至荊州以未有繼嗣養封爲子及主入蜀自葭萌還攻劉璋時封年二十餘有武藝气力過人將兵俱與諸葛亮張飛等溯流西上所在戰克益州旣定以封爲副軍中郎將遷爲副軍將軍自關羽圍樊城襄陽連呼封達令發兵自助封達辭以山郡初附未可動搖不承羽命會羽覆敗先主恨之又封與達忿爭不和封尋奪達鼓吹達旣懼罪又忿恚封遂發表辭先主率所領降魏魏文帝善達之姿才容觀以爲散騎常侍建武將軍封平陽亭侯合房陵上庸西城三郡達領新城太守遣徵南將軍夏侯尙右將軍徐晃與達共襲封達與封書曰古人有言疏不間親新不加舊此謂上明下直讒慝不行也若乃權君譎主賢父慈親猶有忠臣蹈功以罹禍孝子抱仁以陷難種商白起孝己伯奇皆其類也其所以然非骨肉好離親親樂患也或有恩移愛易亦有讒間其間𨿽忠臣不能移之於君孝子不能變之於父者也勢利所加攺親爲讎況非親親乎故申生衛伋禦寇楚建稟受形之气當嗣立之正而猶如此今足下與漢中王道路之人耳親非骨血而據勢權義非君臣而處上位徵則有偏任之威居則有副軍之號遠近所聞也自立阿斗爲太子已來有識之人相爲寒心如使申生從子輿之言必爲太伯衛伋聽其弟之謀無彰父之譏也且小白出奔入而爲霸重耳逾垣卒以克復自古有之非獨今也夫智貴免禍明尙夙達僕揆漢中王慮定於內疑生於外矣慮定則心固疑生則心懼亂禍之興作未曾不由廢立之間也私怨人情不能不見恐左右必有以間於漢中王矣然則疑成怨聞其發若踐機耳今足下在遠尙可假息一時若大軍遂進足下失據而還竊相爲危之昔微子去殷智果別族違難背禍猶皆如斯今足下棄父母而爲人後非禮也知禍將至而畱之非智也見正不從而疑之非義也自號爲丈夫爲此三者何所貴乎以足下之才棄身來東繼嗣羅�不爲背親也北面事君以正綱紀不爲棄舊也怒不致亂以免危亡不爲徒行也加陛下新受禪命虛心側席以徳懷遠若足下翻然內向非但與僕爲倫受三百戶封繼統羅國而已當更剖符大邦爲始封之君陛下大軍金鼓以震當轉都宛鄧若二敵不平軍無還期足下宜因此時早定良計易有利見大人詩有自求多福行矣今足下勉之無使狐突閉門不出封不從達言封破走還成都先主責封之侵陵達又不救羽諸葛亮慮封剛猛易世之後終難制禦勸先主因此除之於是賜封死使自裁封嘆曰恨不用孟子度之言先主爲之流涕馬忠傳忠字徳信巴西閬中人也少養外家姓狐名篤後乃復姓攺名忠王平傳平字子均巴西宕渠人也本養外家何氏後復姓王淩統傳統卒二子烈封年各數歲權內養於宮愛待與諸子同賓客進見呼示之曰此吾虎子也及八九歲令葛光教之讀書十日一令騎馬朱然傳然字義封治姊子也本姓施氏初治未有子然年十三乃啟策乞以爲嗣齊王芳紀芳字蘭卿明帝無子養王及秦王詢宮省事祕莫有知其所由來者魏略太祖爲司空時納何晏母並收養晏其時秦宜祿兒阿蘇亦隨母在公家並見寵如公子蘇卽朗也蘇性謹愼而晏無所顧憚服飾擬於太子故文帝特憎之每不呼其姓字常謂之爲假子獻帝傳秦朗父名宜祿前妻杜氏畱下邳及城陷太祖見之乃納之朗隨母氏畜於公宮太祖甚愛之每坐席謂賓客曰世有人愛假子如孤者乎魏書韓浩爲中護軍及薨太祖湣惜之無子以養子榮嗣魏氏春秋陳矯本劉氏子出嗣舅氏而婚於本族徐宣每非之庭議其闕太祖惜矯才量欲擁全之乃下令曰喪亂以來風教雕薄謗議之言難用褒貶自建安五年以前一切勿論其以斷前誹議者以其罪罪之晉書賈充傳充薨充婦廣成君郭槐以外孫韓謐爲黎民子奉充後郎中令韓咸中尉曹軫諫槐曰禮大宗無後以小宗支子後之無異姓爲後之文無令先公懷腆后土良史書過豈不痛心槐不從咸等上書求攺立嗣事寢不報槐遂表陳是充遺意帝乃詔曰太宰魯公充崇徳立勛勤勞佐命背世殂隕每用悼心又嗣子早終世嗣未立古者列國無嗣取始封庶以紹其統而近代更除其國至於周之公旦漢之蕭何或豫建元子或封爵元妃蓋尊顯勛庸不同常例太宰素取外孫韓謐爲世子黎民後吾退而斷之外孫骨肉至近推恩計情合於人心其以謐爲魯公世孫以嗣其國自非功如太宰始封無後如太宰所取必以己自出不如太宰皆不得以爲比苻健載記初張遇自許昌來降健納遇後母韓氏爲昭儀每於眾中謂遇曰卿吾子也遇慚恨引關中諸將欲以雍州歸順乃與健中黃門劉晃謀夜襲健事覺遇害石季龍載記季龍十三子五人爲冉閔所殺八人自相殘害混至此又死初讖言滅石者陵尋而石閔徙封蘭陵公季龍惡之攺蘭陵爲武興郡至是終爲閔所滅閔字永曾小字棘奴季龍之養孫也父瞻字弘武本姓冉名良魏郡內黃人也其先漢黎陽騎都督累世牙門勒破陳午獲瞻時年十二季龍子之驍猛多力攻戰無前歷位左積射將軍西華侯閔幼而果銳季龍撫之如孫桓彜傳彜子衝字幼子溫諸弟中最淹識有武幹溫甚器之初彜亡後衝兄弟並少家貧母患須羊以解無由得之溫乃以衝爲質羊主甚�言不欲爲質幸爲養買得郎買得郎衝小字也及衝爲江州出射羊主於堂邊看衝識之曰我買得也遂厚報之陳騫傳騫臨淮東陽人也父矯魏司徒矯本廣陵劉氏爲外祖陳氏所養因而攺焉慕容云載記云字子雨寶之養子也祖父髙和句驪之支庶自云髙陽氏之苗裔故以髙爲氏焉云沈深有局量厚重希言時人咸以爲愚惟馮跋奇其志度而友之寶之爲太子云以武藝給事侍東宮拜侍禦郎襲敗慕容會軍寶子之賜姓慕容氏封夕陽公熙之葬苻氏也馮詣云告之以謀云懼曰吾嬰疾歷年卿等所知願更圖之跋逼曰慕容氏世衰河間虐暴惑妖淫之女而逆亂天常百姓不堪其害思亂者十室九焉此天亡之時也公自髙氏名家何能爲他養子機運難邀千歲一時公焉得辭也扶之而出云曰吾疾苦日久廢絕世務卿今興建大事謬見推逼所以徘徊非爲身也實惟否徳不足以濟元元故耳跋等彊之云遂卽天王位復姓髙氏宋書明帝陳昭華傳昭華諱法容丹陽建康人也太宗晚年痿疾不能內禦諸弟姬人有懷孕者輒取以入宮及生男皆殺其母而以與六宮所愛者養之順帝桂陽王休範子也以昭華爲母焉明帝崩昭華拜安成王太妃順帝卽位進爲皇太妃順帝禪位去皇太妃之號小名錄謝靈運小字客兒初錢塘杜明師夜夢中忽有人來入館是夕卽靈運生於會稽旬日而謝元亡其家以子難得遂送靈運於杜冶養之十五方還郡故名曰客兒陳書髙祖宣皇后章氏傳後本姓鈕父景明爲章氏所養因攺焉周文育傳文育字景徳義興陽羨人也少孤貧本居新安壽昌縣姓項氏名猛奴年十一能反復游水中數里跳髙五六尺與羣兒聚戲眾莫能及義興人周薈爲壽昌浦口戍主見而奇之因召與語文育對曰母老家貧兄姊並長大困於賦役薈哀之乃隨文育至家就其母請文育養爲己子母遂與之及薈秩滿與文育還都見於太子詹事周捨請制名字捨因爲立名文育字景徳命兄子弘讓教之書記弘讓善隸書寫蔡邕勸學及古詩以遺文育文育不之省也謂弘讓曰誰能學此取富貴但有大槊耳弘讓壯之教之騎射文育大悅司州刺史陳慶之與薈同郡素相善啟薈爲前軍軍主慶之使薈將五百人往新蔡懸瓠慰勞白水蠻蠻謀執薈以入魏事覺薈與文育拒之時賊徒甚盛一日之中戰數十合文育前鋒陷陣勇冠軍中薈於陣戰死文育馳取其尸賊不敢逼及夕各引去文育身被九創創愈辭請還葬慶之壯其節厚加贈遺而遣之魏書仇洛齊傳洛齊中山人本姓侯氏外祖父仇款生二子長曰嵩嵩有二子長曰廣小曰盆嵩妹子洛齊生而非男嵩養爲子因爲之姓仇初嵩長女有姿色充冉閔宮闈閔破入慕容�又轉賜盧豚生子魯元有寵於世祖而知外祖嵩已死惟有三舅每言於世祖世祖爲訪其舅是時東方罕有仕者廣盆皆不樂入平城洛齊獨請行曰我養子兼人道不全當爲兄弟試禍福也乃乘驢赴京魯元候知將至結從者百餘騎迎於桑幹河見而下拜從者亦同致敬入言於世祖世祖問其才用所宜將授之以官魯元曰臣舅不幸生爲閹人惟合與陛下守宮闈耳而不言其養子世祖矜焉賜以奴馬引見尋拜武衛將軍俄而賜爵文安子稍遷給事黃門侍郎養子儼襲柔和惇敏有長者風太和中爲虎牢鎭將初洛齊貴盛之後廣盆坐他事誅世祖以其非仇氏子不與焉還取侯家近屬以儼爲子後欲還本而廣有女孫配南安王楨生章武王彬卽中山王英弟也仇妃聞而請儼曰由我仇家�貴至此柰何一旦孤背恩養也楨時在內都主司品臣儼隸於楨畏憚之遂不敢劉裕傳彧死子昱立昱母陳氏本李道兒妾彧納之生昱故世中皆呼昱爲李氏子昱每自稱李將軍或自名爲李統髙崇傳崇字積善父潛顯祖初歸國賜爵開陽男居遼東詔以沮渠牧犍女賜潛爲妻封武威公主拜駙馬都尉加寧遠將軍卒舅氏坐事誅公主痛本生絕嗣遂以崇繼牧犍後攺姓沮渠景明中啟復本姓襲爵河間王若傳若年十六薨以齊郡王子琛繼琛字曇寶世宗時拜定州刺史多所受納貪婪之極靈太后詔不可更復敍用由是遂廢於家琛以肅宗始學獻金字孝經又無方自達乃與劉騰爲養息賂騰金寶巨萬計騰屢爲言乃得兼都官尙書出爲秦州刺史在州聚斂百姓吁嗟胡叟傳叟字倫許安定臨涇人也不治產業常苦饑貧然不以爲恥養子字螟蛉以自給養每至貴勝之門恆乘一牸牛獘韋�褶而已作布囊容三四斗飲啖醉飽便盛余肉餅以付螟蛉見車馬榮華者視之蔑如也馮熙傳熙字晉昌文明太后之兄也父朗坐事誅熙生於長安爲姚氏魏母所養以叔父樂陵公邈因戰入蠕蠕魏母攜熙逃避至氐羌中撫育年十二好弓馬有勇幹氐羌皆歸附之魏母見其如此將還長安始就博士學問事魏母孝謹如事所生魏母卒乃散發徒跣水漿不入口三日詔不聽服熙表求依趙氏之孤髙祖以熙情難奪聽服齊衰期蘇淑傳淑字仲和武邑人也立性惇謹頗涉經傳兄壽興坐事爲閹官壽興後爲河間太守賜爵晉陽男及壽興將卒遂冒養淑爲子閹官傳孫小字茂翹性頗忍酷所養子息驅逐鞭撻視如仇讎抱嶷先以從弟老壽爲後又養太師馮熙子次興嶷死後二人爭立嶷妻張氏致訟經年得以熙子爲後老壽亦仍陳訴終獲紹爵次興還於本族劉騰薨中官爲義息衰絰者四十餘人後騰所養一子叛入蕭衍太后大怒因徙騰余養子於北裔尋遣密使追殺之於汲郡楊範字法僧長樂廣宗人也髙宗時坐宗人劫賊被誅範宮刑爲王琚所養恩若父子徒何段就六眷傳就六眷與從弟末波等率五萬騎圍石勒於襄國勒因其懈怠穿城突出直衝未波生禽之置之座上與飲宴盡歡約爲父子盟誓而遣之末波旣得免自此以後末波常不敢南向溲焉人問其故末波曰吾父在南其感勒不害己也如此蕭衍傳孝昌元年正月徐州刺史元法僧據城南叛衍遣豫章王綜鎭彭城綜蕭寶卷之遺腹子也初衍平建業因納其母吳氏吳氏先有孕後生綜衍謂爲己子甚寵愛之綜旣長母密告綜綜遂潛圖叛衍旣鎭彭城及大軍往討綜乃拔身來奔余將退走國軍追躡所獲萬計衍初聞之慟哭气絕甚爲慚惋猶云其子言其病風所致時人咸笑之小名錄梁豫章王綜爲南徐州刺史有棟樹�令斫伐之以髙祖名練故也北齊書淸河王嶽傳嶽字洪略髙祖從父弟也髙歸彥少孤髙祖令嶽撫養輕其年幼情禮甚薄歸彥內銜之而未嘗出口及歸彥爲領軍大被寵遇嶽謂其徳己更倚賴之歸彥密構其短嶽於城南起宅聽事後開巷歸彥奏帝曰淸河造宅僭擬帝宮制爲永巷但惟無闕耳顯祖聞而惡之漸以�嶽仍屬顯祖召鄴下婦人薛氏入宮而嶽先嘗喚之至宅由其�也帝懸薛氏�而鋸殺之讓嶽以爲姦民女嶽曰臣本欲取之嫌其輕薄不用非姦也帝益怒六年十一月使髙歸彥就宅切責之嶽憂悸不知所爲數日而薨故時論紛然以爲賜鴆也朝野嘆惜之後歸彥反世祖知其前譖曰淸河忠烈盡力皇家而歸彥毀之間吾骨肉籍沒歸彥以良賤百口賜嶽家後又思嶽之功重贈太師太保餘如故子勱嗣獨孤永業傳永業字世基本姓劉中山人母攺適獨孤氏永業幼孤隨母爲獨孤家所育養遂從其姓髙隆之傳隆之字延興本姓徐氏云出自髙平金鄕父幹魏白水郡守爲姑婿髙所養因從其姓隋書王充傳充字行滿本西域人也祖支頹耨徙居新丰頹耨死其妻少寡與儀同王粲野合生子曰瓊粲遂納之以爲小妻其父收幼孤隨母嫁粲粲愛而養之因姓王氏官至懷汴二州刺史唐書裴均傳均字君齊與崔太素俱事中人竇文場太素嘗晨省文場入臥內自謂待己至厚徐觀後榻有頻伸者乃均也徳宗以均任方鎭欲遂相之諫官李約上疏斥均爲文場養子不可污臺輔乃止劉元佐傳元佐兼涇原四鎭北庭兵馬副元帥所寵假子樂士朝貲巨萬而士朝私元佐嬖妾懼事覺鴆元佐死元佐養子士幹與士朝皆來京師士幹知元佐死無狀遣奴持刀紿爲弔入殺士朝於次帝惡其專亦賜士幹死安祿山傳祿山營州柳城胡也本姓康母阿史徳爲覡居突厥中禱子於軋犖山虜所謂鬥戰神者旣而妊及生有光照穹廬野獸盡鳴望气者言其祥範陽節度使張仁願遣廬帳欲盡殺之匿而免母以神所命遂字軋犖山少孤隨母嫁虜將安延偃開元初偃攜以歸國與將軍安道買亡子偕來得依其家故道買子安節厚徳偃約兩家爲兄弟乃冒姓安更名祿山楊貴妃有寵祿山請爲妃養兒帝許之其拜必先妃後帝帝怪之答曰蕃人先母後父帝大悅命與楊銛及三夫人約爲兄弟髙開道傳初開道募壯士數百爲養子衛合下及劉黑闥將張君立亡歸開道命與愛將張金樹分督之金樹潛令左右數人僞與諸養子戲至夕入合絕其弓弦又取刀�聚�下旣瞑金樹以其徒噪攻之數人者抱刀�出合諸義子將搏戰亡弓�君立舉火外城應之帳下大擾養子窮爭歸金樹開道顧不免擐甲挺刃據堂坐與妻妾奏妓飲酒金樹畏不敢前天且明開道先縊其妻妾及諸子而後自殺金樹羅兵取養子皆斬之亦殺君立而歸開道起兵凡八年滅石演芬傳演芬本西域胡人事懷光至都將尢親信畜爲假子懷光軍三橋將與朱泚連和演芬使客郜成義到行在言懷光無破賊意請罷其總統成義走告懷光子�懷光召演芬罵曰爾爲我子柰何欲破吾家今日負我宜卽死對曰天子以公爲股肱公以我爲腹心公乃負天子我何不負公且我胡人無異心惟知事一人不呼我爲賊死固吾分懷光使士臠食之皆曰烈士也可令快死以刀斷其頸徳宗聞贈演芬兵部尙書賜其家錢三百萬斬成義於朔方杜伏威傳伏威有養子三十人皆壯士屬以兵與同衣食惟闞稜王雄誕知名張亮傳張亮鄭州滎陽人爲平壤道行軍大總管初亮棄故妻更娶李氏李妒悍私通歌兒養爲子名愼幾亮子顗數諫止亮不納李好左道交通巫覡撓政事亮爲相州假子公孫節以讖有弓長之主當別都亮自以相舊都弓長其姓陰有怪謀術家程公穎者亮素與厚陰謂曰君前言陛下眞天下主何其神邪公穎內曉卽稱亮臥若龍當大貴亮曰國家殆必亂吾臂龍鱗奮矣愼幾且大貴公孫常者節兄也亮謂曰吾有妾相者云必爲諸王姬常曰我兄子大品言有神告公名在讖書亮悅會陜人常徳發其謀並言亮養假子五百帝使馬周案之亮讕辭曰囚等畏死見誣耳因自陳佐命舊臣帝曰亮養子五百將何爲正欲反耳詔百官議皆言亮當誅帝遣長孫無忌房元齡就獄謂曰法者天下平與公共爲之公不自修乃至此將柰何於是斬西市籍其家髙力士傳力士馮盎曾孫也聖歷初嶺南討擊使李千里上二閹兒曰金剛曰力士武后以其彊悟敕給事左右中人髙延福養爲子故冒其姓力士幼與母麥相失後得之延福與妻及力士貴時故在侍養與麥均來俊臣傳俊臣京兆萬年人父操博徒也與里人蔡本善本負博數十萬不能償操因納其妻先已娠而生俊臣冒其姓李寶臣傳寶臣字爲輔本範陽內屬奚也善騎射範陽將張鎖髙畜爲假子故冒其姓名忠志爲安祿山射生祿山反更爲祿山假子王廷湊傳廷湊本回紇阿布思之族隸安東都護府曾祖五哥之爲李寶臣帳下驍果善斗王武俊養爲子故冒姓王世爲裨將傳信記安祿山初爲張韓公帳下走使之吏韓常令祿山洗足韓公腳下有黑點子祿山因洗腳而竊窺之韓公顧笑曰黑子吾貴相也獨汝窺之亦能有之乎祿山曰某賤人也不幸兩足皆有比將軍者黑而加文不知此何祥也韓公奇而觀之益親厚之約爲義兒爲加寵焉玉泉子鄭文公畋字臺文父名亞曾作容管觀察使畋生於桂州小字桂兒時西門思恭爲監軍有詔徵赴闕下餞於北郊自以衰年因以畋托曰他日願以桂兒爲念九泉之下不敢忘之言訖泫然流涕思恭志之及神策軍中亞已卒思恭使人召畋館之於第年未及冠甚愛之如甥侄因選師友教導之畋後官至將相黃巢之入長安思恭逃難於終南山畋以家財厚募有勇者訪而獲之以歸岐下溫凊侍膳有如父焉思恭終於畋所畋葬近西門墳陌皆造二壠焉弔者無不墮淚咸伏其義也南唐書何敬洙傳敬洙幼爲吳將李簡廝養簡性殘忍左右過鮮獲全活敬洙暮與羣兒戲庭下有蒼頭取簡所愛端硯戲諸僮曰誰敢破此羣僮聳肩吐舌相視敬洙厲色曰死生有命乃一擲碎之翌日簡責破硯之由敬洙自陳因壯其果敢捨之勿殺簡鎭鄂州令相術董紹顏徧閱諸子紹顏曰諸郎皆善然祿壽無及公者時敬洙侍側指敬洙曰此奇相也可與公齊簡由是益奇之視如己子先主傳先主姓李唐宗室裔也小字彭奴父榮以光啟四年生於彭城流寓濠泗吳武王楊行密克濠州得之奇其狀貌養以爲子而楊氏諸子不能容行密以乞徐溫乃姓徐名知誥溫�夢水中黃龍十數溫獲一龍而寤翌日得知誥知誥奉溫以孝聞從溫出不如意杖而逐之及歸拜迎門溫驚曰爾在此也知誥泣曰爲人子捨父母何適父怒而歸母子之常也溫由是愛之五代史閩世家王審知傳審知子延翰立審知養子建州刺史延稟本姓周氏自審知時與延翰不�延翰以其弟延鈞爲泉州刺史延鈞怒二人因謀作亂十二月延稟延鈞皆以兵入執延翰殺之而延鈞立更名鏻鏻審知次子初延稟與鏻殺延翰也延稟之兵先至已執延翰而殺之明日鏻兵始至延稟自以養子推鏻而立之延稟還建州鏻餞於郊延稟臨訣謂鏻曰善繼先志毋煩老兄復來鏻銜之長興二年延稟率兵擊鏻攻其西門使其子繼雄轉海攻其南門鏻遣王仁達拒之仁達伏甲舟中僞立白幟請降繼雄信之登舟伏兵發刺殺之梟其首西門其兵見之皆潰去延稟見執鏻誚之曰余不能繼先志果煩老兄復來延稟不能對遂殺之朱漢賓傳漢賓字績臣其父元禮爲軍校從梁軍戰歿於淸口漢賓爲人有膽力梁太祖以其父死戰憐之以爲養子王晏球傳晏球字瑩之洛陽人也少遇亂爲盜所掠汴州富人杜氏得之養以爲子冒姓杜氏梁家人傳博王友文字徳明本姓康名勤幼美風姿好學善談論頗能爲詩太祖養以爲子太祖領四鎭以友文爲度支鹽鐵制置使太祖用兵四方友文徵賦聚斂以供軍費太祖卽位以故所領宣武宣義天平護國四鎭徵賦置建昌宮總之以友文爲使封博王太祖幸西都友文畱守東京庶人友珪者太祖初鎭宣武略地宋亳間與逆旅婦人野合而生也長而辯黠多智博王友文多材藝太祖愛之而年又長太祖卽位嫡嗣未立心嘗屬友文太祖自張皇后崩無繼室諸子在鎭皆邀其婦入侍友文妻王氏有色尢寵之太祖病久王氏與友珪妻張氏嘗專房侍疾太祖病少間謂王氏曰吾知終不起汝之東都召友文來吾與之決蓋心欲以後事屬之乃謂敬翔曰友珪可與一郡趣使之任乃以友珪爲萊州刺史太祖素剛暴旣病而喜怒難測是時左降者必有後命友珪大懼其妻張氏曰官家以傳國寶與王氏使如東都召友文君今受禍矣夫婦相對而泣左右勸友珪曰事急計生何不早自爲圖友珪乃易服微行入左龍虎軍見統軍韓勍計事勍夜以牙兵五百隨友珪雜控鶴衛士而入夜三鼓斬關入萬春門至寢中侍疾者皆走太祖惶駭起呼曰我疑此賊久矣恨不早殺之逆賊忍殺父乎友珪親吏馮廷諤以劍犯太祖太祖旋柱而走劍擊柱者三太祖憊僕於�廷諤以劍中之洞其腹腸胃皆流友珪以裀褥裹之瘞之寢中祕喪四日乃出府庫大賚羣臣及諸軍遣受旨丁昭浦矯詔馳至東都殺友文乾化二年六月旣望友珪於柩前卽皇帝位以末帝爲汴州畱後三年正月友珪祀天於洛陽南郊攺元曰鳳歷太祖外孫袁象先與駙馬都尉趙巖等謀與末帝討賊二月象先以禁兵入宮友珪與妻張氏趨北垣樓下將逾城以走不果使馮廷諤進刃其妻及己廷諤亦自殺末帝卽位復友文官爵廢友珪爲庶人唐本紀明宗聖徳和武欽孝皇帝父電爲雁門部將生子邈佶烈以騎射事太祖爲人質厚寡言執事恭謹太祖養以爲子賜名嗣源廢帝鎭州平山人也本姓王氏其世微賤母魏氏少寡明宗爲騎將過平山掠得之魏氏有子阿三已十餘歲明宗養以爲子名曰從珂及長狀貌雄偉謹信寡言而驍勇善戰明宗甚愛之自晉兵戰梁於河上從珂常立戰功莊宗呼其小字曰阿三不徒與我同年其敢戰亦類我周本紀世宗睿武孝文皇帝本姓柴氏邢州龍岡人也柴氏女適太祖是爲聖穆皇后後兄守禮子榮幼從姑長太祖家以謹厚見愛太祖遂以爲子太祖後稍貴榮亦壯而器貌英奇善騎射略通書史黃老性沈重寡言廣順三年拜開封尹封晉王顯徳元年卽以王判內外兵馬事壬辰太祖崩卽位於柩前符道昭傳道昭蔡州人也爲秦宗權騎將宗權敗流落無所依後依鳳翔李茂貞茂貞愛之養以爲子名繼遠梁攻茂貞道昭與梁兵戰屢敗乃歸梁謝彥章傳彥章許州人也幼事葛從周從周憐其敏慧養以爲子授之兵法從周以千錢置大盤中爲行陣偏伍之狀示以出入進退之節彥章盡得之李嗣昭傳嗣昭本姓韓氏汾州大谷縣民家子也太祖出獵至其家見其林中鬱鬱有气甚異之召其父問焉父言家適生兒太祖因遺以金帛而取之命其弟克柔養以爲子嗣昭爲人短小而膽勇過人初喜嗜酒太祖嘗微戒之遂終身不飲太祖愛其謹厚嘗從用兵嗣本傳嗣本本姓張氏雁門人也世爲銅冶鎭將嗣本少事太祖太祖愛之賜以姓名養爲子嗣恩傳嗣恩本姓駱吐谷渾部人也少事太祖能騎射爲鐵林軍將稍以戰功遷突陣指揮使賜姓名以爲子存信傳存信本姓張氏其父君政回鶻李思忠之部人也存信少善騎射能四夷語通六蕃書從太祖起代北入關破黃巢累以功爲馬步軍都指揮使遂賜姓名以爲子存信與存孝俱爲養子材勇不及存孝而存信不爲之下由是交惡存孝所爲存信每沮激之存孝卒得罪死而存信數從徵伐以功領郴州刺史太祖遣將兵救朱宣存信屯於莘縣爲羅弘信所擊存信敗亡太祖子落落後從太祖討劉仁恭大敗於安塞太祖大怒顧存信曰昨日吾醉公獨不能爲我戰邪古人三敗公已二矣將殺之存信叩頭謝罪而免由是大懼常稱疾天復二年卒年四十一存孝傳存孝代州飛狐人也本姓安名敬思太祖略地代北得之給事帳中賜姓名以爲子常從爲騎將取潞州功爲多而太祖別以大將康君立爲潞州畱後存孝爲汾州刺史存孝負其功不食者數日及走張浚遷邠州刺史大順二年徙邢州畱後是時晉軍連歲攻趙常山存孝常爲先鋒下趙臨城元氏趙王求救於幽州李匡威匡威兵至晉軍輒引去存孝素與存信有隙存信譖之曰存孝有二心嘗避趙不擊存孝不自安乃附梁通趙自歸於唐因請會兵以伐晉唐命趙王王鎔援之明年趙與幽州有隙懼而與晉和反以兵三萬助晉擊存孝存孝嬰城自守太祖自將兵傅其城掘塹以圍之存孝出兵衝擊塹不得成裨將袁奉韜使人說存孝曰公所畏者晉王爾王俟塹成且畱兵去諸將非公敵也𨿽塹何爲存孝以爲然縱兵成塹塹成深溝髙壘不可近存孝遂窘城中食盡登城呼曰兒蒙王恩位至將相豈欲捨父子而附仇讎乃存信構陷之耳願生見王一言而死太祖哀之遣劉夫人入城慰諭之劉夫人引與俱來存孝泥首請罪曰兒於晉有功而無過所以至此由存信爲之耳太祖叱曰爾爲書檄罪我百端亦存信爲之耶縛載後車至太原車裂之以徇然太祖與諸將博語及存孝流涕不已君立以爲不然太祖怒鴆殺君立存進傳存進振武人也本姓孫名重進太祖攻破朔州得之賜以姓名養爲子從太祖入關以爲義兒軍使存璋傳存璋字徳璜初與康君立薛志勤等從太祖入關破黃巢遷義兒軍使太祖病革存璋與張承業等受顧命立莊宗爲晉王存賢傳存賢許州人也本姓王名賢少爲軍卒善角太祖擊黃巢於陳州得之賜以姓名養爲子張承業傳承業字繼元本姓康幼閹爲內常侍張泰養子楊崇本傳崇本幼事李茂貞養以爲子冒姓李名曰繼徽茂貞表崇本靜難軍節度使後梁太祖攻岐未下乃移兵攻邠州崇本迎降太祖使復其姓賜名崇本後復背梁歸茂貞乾化四年爲其子彥魯所弒崇本養子李保衡殺彥魯以降梁鍾傳傳傳洪州髙安人也逐觀察使自稱畱後傳卒子匡時自稱畱後請命於唐已而傳養子延規與匡時爭立乞兵於楊渥渥遣秦裴等攻匡時匡時敗被執歸於廣陵李彥威傳彥威壽州人也少事梁太祖爲人穎悟善揣人意太祖憐之養以爲子冒姓朱氏名友恭太祖陰告彥威使行弒逆昭宗崩訃至河中太祖佯爲驚駭投地號哭罵曰奴輩負我俾我被惡名於後世邪太祖至洛流彥威嶺南使張廷範殺之彥威臨刑大呼曰賣我以滅口其如神理何已而還其姓名元行欽傳行欽幽州人也明宗掠地山北與行欽相拒廣邊軍凡八戰明宗七射中行欽行欽拔矢而戰亦射明宗中股行欽屢敗乃降明宗撫其背而飲以酒曰壯士也因養以爲子常從明宗戰數立功莊宗賜姓名曰李紹榮明宗軍變入於魏行欽以聞莊宗遣李從璟馳詔明宗計事從璟明宗子也行至衛州而明宗已反行欽乃擊殺從璟莊宗崩行欽出奔行至平陸爲野人所執明宗罵之曰我兒何負於爾行欽瞋目直視曰先皇帝何負於爾乃斬於洛陽市市人皆爲之流涕孔循傳循不知其家世何人也少孤流落於汴州汴州富人李讓闌得之養以爲子梁太祖鎭宣武以李讓爲養子循乃冒姓朱氏稍長給事太祖帳下太祖諸兒乳母有愛之者養循爲子乳母之夫姓趙循又冒姓爲趙氏名殷衡蔣殷傳殷幼爲王重盈養子冒姓王氏友珪弒太祖自立拜殷武寧軍節度使末帝卽位以福王友璋代殷殷不受代王瓚亦王氏子懼爲殷所累乃言殷非王氏子其本姓蔣末帝詔削殷官爵還其姓遣牛存節討之殷舉族自燔死南平世家髙季興傳季興字貽孫陜州硤石人也本名季昌避後唐獻祖廟諱更名季興季興少爲汴州富人李讓家僮梁太祖初鎭宣武讓以入貲得幸養爲子易其姓名曰朱友讓季興以友讓故得進見太祖奇其材命友讓以子畜之因冒姓朱氏東漢世家劉旻傳承鈞旻次子也病卒其養子繼恩立繼恩本姓薛氏父釗爲卒旻以女妻之生繼恩旻女後適何氏生子繼元而何氏及旻女皆卒旻以其子承鈞無子乃以二子命承鈞養爲子承鈞立以繼恩爲太原尹承鈞嘗謂郭無爲曰繼恩純孝然非濟世之才恐不能了我家事無爲不對承鈞病臥勤政閣召無爲執手以後事付之承鈞卒繼恩告哀於契丹而後立繼恩服衰裳視事寢處皆居勤政閣而承鈞故執事百司宿衛者皆在太原府廨九月繼恩置酒會諸大臣宗子飲罷臥閣中供奉官侯霸榮率十餘人挺刃入閣閉戶而殺之郭無爲遣人以梯登屋入殺霸榮並其黨初承鈞之語郭無爲也繼恩怨無爲不助己及立欲逐之而未果故霸榮之亂人皆以謂無爲之謀霸榮死口滅而無知者無爲迎繼元而立之繼元爲人忍旻子十餘人皆無可稱者當繼元時有鎬鍇錡錫於繼元爲諸父皆爲繼元所殺獨銑以佯愚獲免承鈞妻郭氏繼元兄弟自少母之繼元妻段氏嘗以小過爲郭氏所責旣而以它疾而卒繼元疑郭殺之及立遣嬖者範超圖殺郭氏郭氏方衰服哭承鈞於柩前超執而縊殺之於是劉氏之子孫無遺類矣宋史李至傳至七歲而孤鞠於飛龍使李知審家性吝嗇及貴卽逐其養子以利其資知審因至亦至右金吾衛大將軍張孜傳孜開封人母微時生孜後入宮乳悼獻太子孜方在𦇤褓眞宗以付內侍張景宗曰此兒貌厚汝謹視之景宗遂養以爲子程瑀傳瑀字伯寓饒州浮梁人其姑臧氏婦養瑀爲子及姑歿始復本姓累官至校書郎爲臧氏父母服安徳裕傳徳裕字益之一字師�河南人父重榮晉成徳軍節度裕生於眞定未期重榮舉兵敗乳母抱逃水竇中將出爲守兵所得執以見軍校秦習習與重榮有舊因匿之習先養石守瓊爲子及年壯無嗣以徳裕付瓊養之因姓秦氏習世兵家以弓矢狗馬爲事徳裕孩提卽喜筆硯遇文字輒爲誦讀聲諸子不之齒習獨異之旣成童俾就學遂博貫文史精於禮傳嗜西漢書習卒徳裕行三年服然後還本姓習家盡橐裝與之凡白金萬餘兩徳裕卻之曰斯秦氏之蓄於我何有丈夫當自樹功名以取富貴豈屑於他人所有耶聞者髙之薛居正傳居正好讀書爲文落筆不能自休子惟吉集爲三十卷上之賜名文惠集惟吉字世康居正假子也居正妻妒悍無子婢妾皆不得侍側故養惟吉愛之甚篤少有勇力形質魁岸與京師少年追逐角抵蹴踘縱酒不謹雅好音樂常與伶人遊居正不能知蔭補右千牛衛備身歷太子通奉舍人攺西頭供奉太宗卽位三相子皆越次拔擢沈倫盧多遜子�爲尙書郎惟吉以不習文故爲右千牛衛大將軍及居正卒太宗親臨居正妻拜於喪所上撫存數四因問不肖子安在頗攺行否恐不能負荷先業柰何惟吉伏喪側竊聞上語懼赧不敢起自是盡革故態謝絕所與遊者居喪有禮旣而多接賢士大夫頗涉獵書史時論翕然稱之上知其攺行令知澶州惟吉旣知非攺過能折節下士輕財好施所至有能聲然禦家無法及其死家人爭財致訟妻子辧對於公庭云江萬里傳萬里字子遠饒州城破萬里赴止水死左右及子鎬相繼投沼中積屍如疊翌日萬里屍獨浮出水上從者艸斂之萬里無子以蜀人王橚子爲後卽鎬也劉孝忠傳孝忠母死傭爲富家奴得錢以葬富家知其孝行養爲己子後養父兩目失明孝忠爲舐之經七日復能視申積中傳積中成都人𦇤褓中楊繪從其父起求之爲子及長知非楊氏而絕口不言年十九登進士第事所養父母盡孝終身有二弟一妹爲畢婚娶始歸本族復爲申氏蜀人以純孝歸之吳及傳及遷太常博士是時仁宗春秋旣髙無子及因推言閹寺以及繼嗣事又言開寶詔書內侍臣年三十無養父者聽養一子爲嗣並以名上宣徽院違者抵死比年此禁益弛夭絕人理陰累聖嗣願詔大臣明示舊制上順天意以綏福佑明年遂權罷內臣進養子王仁睿傳舊制內侍人許養一子以充繼嗣開寶四年以其爭財起訟詔自今滿三十無養父者始聽養子仍以其名上宣徽院違者準前詔抵死咸平中徐志通爲溫臺等州巡檢坐取李歡男四人爲假子又縱卒略民家小兒致其母抱兒投海死決杖配掃灑班復申前詔以戒厲之靑箱雜記範文正公幼孤隨母適朱氏因冒朱姓名說後復本姓以啟謝時宰曰志在投秦入境遂稱於張祿名非霸越乘舟乃效於陶朱以範睢範蠡亦嘗攺姓名故也又僞蜀翰林學士範禹偁亦嘗冒張姓謝啟云昔年上第誤標張祿之名今日故園復作範睢之裔然不若文正公之精切宣政雜錄宣和年都下趙倚年十二隨母嫁裏中田生生勇多力母每遭毒手積六年倚每見母被陵辱卽勸母歸母終無意一日倚病母遭叱詈倚病中憤郁因力遣母出買藥時田生尙寢倚乃闔戶持刀殺田生連十餘下以力弱不能中要害而田亦宛轉血中鄰人排闔入倚曰吾母以身歸田生執爨具飯乳子澣衣勤勞旦夕而未嘗得田生一善言爲人子者得不痛心恨吾病甚不能力斷其首卽以刃付邏卒束手就執旣行猶回視諸人曰好視吾母行人皆爲之泣下獄察其孝亦爲讞上上哀其誠止從杖而編置焉桯史嶽雲飛養子年十二從張憲戰多得其力軍中呼曰嬴官人飛徵伐未嘗不與數立奇功飛輒隱之每戰以手握兩鐵椎重八十斤先諸軍登城攻下隨州又攻破鄧州襄漢平功在第一飛不言逾年銓曹辯之始遷武翼郎楊�平功亦第一又不上張浚廉得其實曰嶽侯避寵榮廉則廉矣未得爲公也奏乞推異數飛力辭不受嘗以特旨遷三資飛辭曰士卒冒矢石立奇功始沾一級男云遽躐崇資何以服眾累表不受潁昌大戰無慮十數出入行陣體被百餘創甲裳爲赤以功遷忠州防禦使飛又辭命帶禦器械飛又力辭之終左武大夫提舉醴泉觀死年二十三聞見前錄河南寧氏其先錢塘人名承訓者事吳越王以才武稱錢氏歸朝授左侍禁子直大中祥符元年姚暉榜登甲科爲明州慈縣令卒妻李氏更嫁任恭惠公布直有子李置於寧氏族人以去族人家破有故老媼收養之任公守越州客或問寧氏子無恙公愕然歸問夫人夫人泣曰初不欲以兒累公畱於寧氏之族族破今流落矣任公閔焉多以金帛求得之年五歲公教育之如己子遂冒任姓名適公知樞密院欲官之夫人泣辭且謂適發憤讀書景佑初登進士第夫人方爲之喜夫人死任公謂適曰前不欲任以官者成其志也今當再薦以示無間其無辭適泣謝遂以公薦轉太常寺太祝又奏其子以官任公薨適解官持喪如父服自聞於朝乞還姓寧氏因納任公所奏之官有旨許歸姓不許納官與任氏兄弟相持而哭乃別去故任寧世爲婚姻適更名後通籍贈其父直爲太常博士終尙書職方員外郎福建路運判若子若孫若曾孫數十人多知名士遂爲洛陽大家癸辛雜識戴良齋云昔有宦家過屠門見幼稚而愛之抱以爲子戒抱者使勿言旣長且承序矣嘗因祀先恍惚見受享者皆佩刀正坐而裹章服者列位其傍愕然以語保者保者始告以實自是當祀必先祀其所生而後祀其所爲後者云命後者不可不知也止安陳公振字震亨居吳門無子有同姓昌世者爲人端�每加敬愛因延之家塾常從容與言命繼之事且托之訪歷久未有所啟問之以難其人爲對則曰得如子者乃佳昌世皇恐不敢當又久之問如初昌世謝未敢輕有所進乃曰如此則無出於子矣昌世固辭不敢彊之再三乃勉承命後因語及曩嘗夢謁家廟覺有拜於後者顧視則昌世也此意遂決昌世以其澤入仕嘗倅三衢攝郡於公帑纖毫無所取穆陵聞之擢爲郎淳佑間也尹梅津煥無子螟蛉羅石二姓名一越人爲之語曰梅津一生辛勤只辦得食籮一擔王克謙號茂林無子後知永嘉命立修竹爲子時已二十乃戊戌生本姓林氏正合茂林二字非偶然也淸尊錄興元民有得闌遺小兒者育以爲子數歲美姿首民夫婦計曰使女也教之歌舞獨不售數十萬錢邪婦曰固可詐爲也因納深屋中節其食飲膚髮腰步皆飾治之比年十二三嫣然美女子也攜至成都教以新聲又絕警慧益祕之不使人見人以爲奇貨里巷民求爲妻不可曰此女當歸之貴人於是女僧及貴遊好事者踵門一覿面輒避去猶得錢數千謂之看錢久之有某通判者來成都一見心醉要其父必欲得之與直至七十萬錢乃售旣成券喜甚置酒與客飲使女歌侑酒夜半客去擁而致之房男子也大驚遣人呼其父母則遁去不知縱迹告官召捕之亦卒不獲時張子公尹蜀云元史王約傳約遷禮部尙書柴氏初無子命張氏子後旣得己子張出爲僧柴之子又歿僧乃訟家產詔約詰之約問曰汝出家旣分承汝師衣�又何爲得柴氏業乎僧不能答遂歸柴氏應後者叛臣李傳小字松壽濰州人李全子也或曰本衢州徐氏子父嘗爲揚州司理參軍全蓋養之爲子云太祖十六年全叛宋舉山東州郡歸附太師國王孛魯承制拜全山東淮南楚州行省而以其兄福爲副元帥太宗三年全攻宋揚州敗死遂襲爲益都行省仍得專制其地朝廷數徵兵輒詭辭不至明外史熊天瑞傳天瑞據�州太祖兵克臨江始大懼遣養子元震築壘大壺頭爲備元震本姓田氏善戰有名天瑞愛之故養以爲子常遇春之圍�也喜其才勇旣從天瑞降薦以爲指揮使天瑞誅復故姓雲沐英傳英定遠人八歲而孤從母避兵母又死太祖與孝慈皇后憐之撫爲己子遂姓朱氏英年少明敏剖決無滯孝慈皇后每愛重之數稱其才於太祖而太祖亦自器英英後先鎭雲南凡十年自其畱鎭之次年哭孝慈皇后及再鎭之三年哭懿文皇太子皆極哀至嘔血遂感疾卒太祖初起時數養他姓爲子每攻下郡邑輒遣之出守養子多至二十餘人惟英之勛績在西南最大他如徐司馬何文輝𨿽名賢將遠不逮也張緒傳緒字無意漢川人本農家子九歲時從父謁田主劉翁翁試以對偶大奇之乞養爲子課之學甫冠舉嘉靖十九年鄕試曁翁卒二子始離𦇤褓親族嚙之幾覆其家緒力護獲免乃復本姓杜偉傳偉字道升吳江人育於給事中沈漢家冒其姓漢愛其穎敏令與諸子同學偉以受沈氏恩深漢卒爲督訓諸孫經紀其家隆慶時漢孫位舉進士官翰林偉始復姓位卒遭家難偉傾身營護迄全其孤何文輝傳文輝字徳明滁人太祖下滁州得文輝時年始十三太祖愛之撫爲己子冒朱姓及長復姓何氏太祖多蓄義子與諸將士分守諸路故用周捨守鎭江道捨守寧國馬兒守婺州柴捨眞童守處州金剛奴守衢州皆義子也周捨者沐英故軍中又皆呼沐捨馬兒者徐司馬柴捨者朱文剛道捨卽文輝其人率皆以功名顯惟眞童金剛奴無考又有朱文遜者史不言其小字云徐司馬字從政揚州人元末兵亂年甫九歲棄道旁太祖得之因養爲子花云傳帝克太平陳友諒以舟師來寇元帥朱文遜戰死文遜太祖養子也從定江左積戰功擢元帥己亥八月太祖以無爲州未下命偕元帥秦友諒攻之遂克其城至是戰死孫炎傳太祖師克處州苗軍變作旣殺院判耿再成並執元帥朱文剛文剛太祖養子小字柴捨方變起時欲與再成聚兵殺賊不及被難贈鎭國將軍附祭功臣廟錢寧傳寧不知所出或云鎭安人幼鬻太監錢能家爲奴能嬖之冒錢姓能死推恩家人得爲錦衣百戶正徳初曲事劉瑾因得幸於帝寧性狷狡善窺伺人主意又善射拓左右弓帝喜賜國姓爲義子自稱皇庶子裴徳傳徳不知何許人亦不詳其姓初爲太監裴氏廝養因冒姓裴有寵於武宗賜國姓爲義子姚廣孝傳廣孝拜太子少師出賑蘇湖過閶門見酒簾書甚工呼問之乃一少年養以爲子歸以見於帝曰此行得一子賜名繼使侍東宮讀書文華殿廣孝死帝命官其養子姚繼爲尙寶少卿張洪傳洪字宗海常熟人不知其姓生五日而母亡父又遠客鄰家張翁俾媼乳之遂從其姓幼穎異好讀書常熟自元以前無以儒學名者有之自洪始張詩傳詩字子言順天人本農家李氏子八歲時育於官家張氏閱三十年始知乃痛自悲悼覓得其兄弟哭諸父母之墓議歸宗終以張氏無子遂仍其舊貞女孫氏傳氏五河人性貞靜不苟嬉笑母朱卒父鑾繼以李攜前夫子鄭州兒來州兒恃母欲私女嘗以手挑之忿批其頰一日女方治州兒從後摟之女揪發覓刃州兒嚙其臂得脫女奔訴於姊觸地慟哭曰母不幸父又他出賊子敢辱我必刃之而後死姊曲撫慰乃以臂痕示李使戒戢之州兒不悛紿李曰兒采薪臂力不勝置遺束於路李往取之回則戶扃甚嚴從母舒氏亦適趨至曰初聞如小悲鳴繼又響震如雷必有異並力啟之州兒死閾下項幾斷女亦倚壁死蓋州兒誑母出調女女陽諾而使之閉門卽躡其後殺之也

養子部雜錄詩經小宛篇螟蛉有子蜾蠃負之教誨爾子式谷似之注螟蛉桑上小靑虫也蜾蠃土蜂也取桑虫負之於木空中七日而化爲其子式用谷善也螟蛉有子則蜾蠃負之以興不似者可教而似也教誨爾子則用善而似之可也珍珠船晉賀喬妻論養子爲後議曰鄙諺有云黃雞生卵烏雞伏之但知爲烏雞之子不知爲黃雞之兒呂楠春官外署語胡材問射禮廷射云敗軍之將亡國之大夫與爲人後者不得入夫爲人後者自是昭穆應繼不得已而爲之何以與敗軍之將亡國之大夫等先生曰此爲人後當是異姓養子之類背父離母失其家矣與敗軍亡國者又何異也若同姓爲後禮經有明徵矣周璞曰注疏謂與爲求先生曰此說更明可見古注疏不可不讀羅虞臣譜法或問譜法有進有黜曰他姓之子後吾宗𨿽成派吾其猶黜諸吾宗之子爲他姓後𨿽易世吾其猶進諸

養子部外編

