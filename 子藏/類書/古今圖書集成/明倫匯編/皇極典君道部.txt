

君道部總論易經

幹卦彖曰乾道變化各正性命保合太和乃利貞首出庶物萬國咸寧程

傳天爲萬物之祖王爲萬邦之宗乾道首出庶物而萬匯亨君道尊臨天位而四海從王者體天之道則萬國咸寧也大全

朱子曰首出庶物須是聰明

睿智髙出庶物之上以君天下方得萬國咸寧也

又文言曰夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且勿違而況於人乎況於鬼神乎程傳

大人與天地日月四時鬼神合者合乎道也天地者道也鬼神者造化之迹也聖人先於天而天同之後於天而能順天者合於道而已合於道則人與鬼神豈能違也大全

湖胡氏曰天地日月四

時鬼神之所以爲徳爲明爲序爲吉凶者同一道也大人之與合亦合其道而已

臨卦六五知臨大君之宜吉

本義

以柔居中下應九二不自用而任人乃知之事而大君之宜吉之道也象曰大君之宜行中之謂也

大全

南軒張氏曰六五知臨者豈任察以爲明挾暴以爲剛乎立大中之道使天下得以共行之而已舜惟能用中於民此所以爲大知也

離卦象曰明兩作離大人繼明照於四方

程傳

大人觀離明相繼之象以世繼其明徳照臨於四方大全

平庵項氏曰繼明如言聖繼聖書經

虞書大禹謨曰克艱厥後臣克艱厥臣政乃乂黎民敏徳

蔡傳

禹言君而不敢易其爲君之道臣而不敢易其爲臣之職夙夜祗懼各務盡其所當爲者則其政事乃能修治而無邪慝下民自然觀感速化於善而有不容已者矣

又帝曰可愛非君可畏非民眾非元後何戴後非眾罔與守邦欽哉愼乃有位敬修其可願蔡

傳可愛非君乎可畏非民乎眾非君則何所奉戴君非民則誰與守邦欽哉言不可不敬也可願凡可願欲者皆善也人君當謹其所居之位敬修其所可願欲者也

臯陶謨無教逸欲有邦兢兢業業一日二日萬幾無曠庶官天工人其代之蔡

傳言天子當以勤儉率諸侯不可以逸欲導之也大全

陳氏雅言曰知萬幾之可畏則必兢業以圖之而不至於以逸欲教之矣知天工之可畏則必擇人以居而不至於以非才曠庶官矣

商書太甲下無輕民事惟難無安厥位惟危

蔡傳

毋安厥位而思其危

周書無逸周公曰嗚呼君子所其無逸

蔡傳

所猶處所也君子以無逸爲所動靜食息無不在是焉作輟則非所謂所也禮記

禮運君者所明也非明人者也君者所養也非養人者也君者所事也非事人者也故君明人則有過養人則不足事人則失位故百姓則君以自治也養君以自安也事君以自顯也故禮達而分定故人皆愛其死而患其生陳

注君者正身修徳而爲臣民之所則效者也非則效人者也臣民之所奉養也非奉養人者也臣民之所服事也非服事人者也君而則人則是身不足以爲人所取則而反取則於人非立於無過之地者矣君而養人則一人之身豈能供億兆人之食必不足矣君而事人則降尊以事卑爲失位矣惟百姓者則君以自治其身所謂文武興則民好善也養君以自安謂竭力供賦稅則有耕食鑿飲之安也事君以自顯謂竭忠盡職則有錫爵之榮也禮教通達而名分不逾故人皆慕守義而死恥不義而生也

經解天子者與天地參故徳配天地兼利萬物與日月並明明照四海而不遺微小其在朝廷則道仁聖禮義之序燕處則聽雅頌之音行步則有環佩之聲升車則有鸞和之音居處有禮進退有度百官得其宜萬事得其序詩云淑人君子其儀不忒其儀不忒正是四國此之謂也發號出令而民悅謂之和上下相親謂之仁民不求其所欲而得之謂之信除去天地之害謂之義義與信和與仁霸王之器也有治民之意而無其器則不成荀子

君道君者儀也儀正而景正君者盤也盤圓而水圓君者盂也盂方而水方君射則臣決楚莊王好細腰故廷有餓人君者民之源也源淸則流淸源濁則流濁故有社稷者而不能愛民不能利民而求民之親愛己不可得也民之不親不愛而求其爲己用爲己死不可得也徐幹中論

務本人君之大患也莫大於詳於小事而略於大道察其近物而暗於遠圖故自古及今未有如此而不亂也未有如此而不亡也夫詳於小事而察於近物者謂耳聽乎絲竹歌謠之和目視乎雕琢采色之章口給乎辧慧切對之辭心通乎短言小說之文手習乎射禦書數之巧體騖乎俯仰折旋之容凡此者觀之足以盡人之心學之足以動人之志且先王之末教也非有小才小智則亦不能爲也是故能爲之者莫不自悅乎其事而無取於人以人皆不能故也夫居南面之尊秉生殺之權者其勢固足以勝人也而加以勝人之能懷是己之心𨿽敢犯之者乎以匹夫行之猶莫之敢規也而況人君哉故罪惡若山而己不見也謗聲若雷而己不聞也豈不甚矣乎夫小事者味甘而大道者醇淡近物者易驗而遠數者難效非大明君子則不能兼通者也故皆惑於所甘而不能至乎所淡眩於所易而不能反於所難是以治君世寡而亂君世多也故人君之所務者其在大道遠數乎大道遠數者仁足以覆幬羣生惠足以撫養百姓明足以照見四方智足以統理萬物權足以變應無端義足以阜生財用威足以禁遏姦非武足以平定禍亂詳於聽受而審於官人達於興廢之原通於安危之分如此則君道畢矣夫人君非無治爲也失所先後故也道有本末事有輕重聖人之異乎人者無他焉蓋如此而已矣春秋外傳曰國君者服寵以爲美安民以爲樂聽徳以爲聰致遠以爲明又詩陳文王之徳曰惟此文王帝度其心貊其徳音其徳克時克明克類克長克君王此大邦克順克比比於文王其徳靡悔旣受帝祉施於孫子心能制義曰度徳政應和曰貊照監四方曰明施勤無私曰類教誨不倦曰長賞慶刑威曰君慈和�服曰順擇善而從曰比經緯天地曰文如此則爲九徳之美何技藝之尙哉今使人君視如離婁聰如師曠禦如王良射如夷羿書如史籀計如隸首走追駟馬力折門鍵有此六者可謂善於有司之職矣何益於治乎無此六者可謂乏於有司之職矣何增於亂乎朱子大全集

己酉擬上封事具位臣朱熹敢拜手稽首言曰臣竊惟皇帝陛下有聰明睿智之資有孝友溫恭之徳有寬仁博愛之度有神武不殺之威養徳春宮垂二十年一旦受命慈皇親傳大寶龍飛虎變禦極當天凡在覆載之間稍稍有血气之屬莫不延頸舉踵觀徳聽風而臣適逢斯時首蒙趨召且辱賜對得近日月之光感幸之深其敢無說以效愚忠之一二蓋臣聞古之聖賢窮理盡性備道全徳其所施爲𨿽無不中於義理然猶未嘗少有自足之心是其平居所以摻存省察而致其懲忿窒欲遷善攺過之功者固無一念之間斷及其身之所履有大變革則又必因是而有以大警動於其心焉所以謹初始而重自新也伊尹之告太甲曰今王嗣厥徳罔不在初又曰今嗣王新服厥命惟新厥徳召公之戒成王曰若生子罔不在厥初生自貽哲命今天其命哲命吉凶命歷年知今我初服肆惟王其疾敬徳蓋深以是而望於其君其意亦已切矣今者陛下自儲貳而履至尊由監撫而專聽斷其爲身之變革孰有大於此者則凡所以警動其心而謹始自新者計已無所不用其極矣而臣之愚猶竊有懼焉者誠恐萬分有一所以警動自新之目或未悉舉則釁孽之萌將有作於眇綿之間出於防慮之外者是以輒忘�賤而妄以平日私憂過計之所及者深爲陛下籌之則若講學以正心若修身以齊家若遠便嬖以近忠直若抑私恩以抗公道若明義理以絕神姦若擇師傅以輔皇儲若精選任以明體統若振紀綱以厲風俗若節財用以固邦本凡是皆陛下所當警動自新而不可一有闕焉者也臣不勝犬馬愛君憂國之誠輒敢事爲之說而昧死地獻謹條其事於左其一所謂講學以正心者臣聞天下之事其本在於一人而一人之身其主在於一心故人主之心一正則天下之事無有不正人主之心一邪則天下之事無有不邪如表端而影直源濁而流污其理有必然者是以古先哲王欲明其徳於天下者莫不一以正心爲本然本心之善其體至微而利欲之攻不勝其眾嘗試驗之一日之間聲色臭味遊衍馳驅土木之華貨利之殖雜進於前日新月盛其間心體湛然善端呈露之時蓋絕無而僅有也苟非講學之功有以開明其心而不迷於是非邪正之所在又必信其理之在我而不可以須臾離焉則亦何以得此心之正勝利欲之私而應事物無窮之變乎然所謂學則又有邪正之別焉味聖賢之言以求義理之當察古今之變以驗得失之幾而必反之身以踐其實者學之正也涉獵記誦而以雜博相髙割裂裝綴而以華靡相勝反之身則無實措之事則無當者學之邪也學之正而心有不正者鮮矣學之邪而心有不邪者亦鮮矣故講學𨿽所以爲正心之要而學之邪正其系於所行之得失而不可不審者又如此易曰正其本萬物理差之毫釐繆以千里惟聖明之畱意焉則天下幸甚其二所謂修身以齊家者臣聞天下之本在國國之本在家故人主之家齊則天下無不治人主之家不齊則未有能治其天下者也是以三代之盛聖賢之君能修其政者莫不本於齊家蓋男正位乎外女正位乎內而夫婦之別嚴者家之齊也妻齊體於上妾接承於下而嫡庶之分定者家之齊也采有徳戒聲色近嚴敬遠技能者家之齊也內言不出外言不入苞苴不達請謁不行者家之齊也然閨門之內恩常掩義是以𨿽英雄之才尙有困於酒色溺於情愛而不能自克者苟非正心修身動由禮義使之有以服吾之徳而畏我之威則亦何以正其宮壼杜其請托檢其姻戚而防禍亂之萌哉書曰牝雞之晨惟家之索傳曰福之興莫不本乎室家道之衰莫不始乎捆內惟聖明之畱意焉則天下幸甚其三所謂遠便嬖以近忠直者臣聞蓬生麻中不扶而直白沙在泥不染而黑故賈誼之言曰習與正人居之不能無正猶生長於齊之地不能不齊言也習與不正人居之不能無不正猶生長於楚之地不能不楚言也是以古之聖賢欲修身以治人者必遠便嬖以近忠直蓋君子小人如冰炭之不相容燻蕕之不相入小人進則君子必退君子親則小人必�未有可以兼收並蓄而不相害者也能審乎此以定取捨則其見聞之益董陶之助所以謹邪僻之防安義理之習者自不能已而其舉措刑賞所以施於外者必無偏陂之失一有不審則不惟其妄行請托竊弄威權有以害我之政事而其導諛燻染使人不自知覺而與之俱化則其害我之本心正性又有不可勝言者然而止輩其類不同蓋有本出下流不知禮義而稍通文墨者亦有服儒衣冠叨竊科第而實全無行檢者是皆國家之大賊人主之大蜮苟非心正身修有以灼見其情狀如臭惡之可惡則亦何以遠之而來忠直之士望徳業之成乎諸葛亮有言親賢臣遠小人此先漢所以興隆也親小人遠賢臣此後漢所以傾頹也先帝在時每與臣論此事未嘗不嘆息痛恨於威靈也本朝大儒程頤在元佑間嘗進言於朝以爲人主當使一日之中親賢士大夫之時多親宦官宮妾之時少則可以涵養气質燻陶徳性此皆切至之言也然後主不能用亮之言故卒以黃皓陳祗而亡其國元佑大臣亦不能白用頤說故紹聖元符之禍至今言之猶可哀痛前事不遠惟聖明之畱意焉則天下幸甚其四所謂抑私恩以抗公道者臣聞天無私覆地無私載日月無私照故王者奉三無私以勞於天下則兼臨博愛廓然大公而天下之人莫不心悅而誠服儻於其間復以新舊而爲親�則其偏黨之情褊狹之度固已使人憪然有不服之心而其好惡取捨又必不能中於義理甚則至於沮謀敗國妨徳亂政而其害有不可勝言者蓋左右廝役橫加官賞宮府寮屬例得褒遷固不問前例之是非而或者又不問其有無此固舊事之失而不可以不正況今又有蚤懷姦心預自憑結者又將貪天之功以爲己力而不顧其仰累於聖徳妒賢嫉能禦下蔽上而不憂其有害於聖政也苟不有以深抑私情痛加屏絕則何以明公道而服眾心革宿獘而防後患乎唐太宗之責龐相壽曰我昔爲王爲一府作主今爲天子爲四海作主爲四海作主不可偏與一府恩澤若復令爾重位必使爲善者皆不用心正爲此也又況有國家者當存遠慮若漢髙祖之戮丁公我太祖之薄王溥此其深識雄斷皆可以爲後聖法惟聖明之畱意焉則天下幸甚其五所謂明義理以絕神姦者臣聞天有顯道厥類惟彰作善者降之百祥作不善者降之百殃是以人之禍福皆其自取未有不爲善而諂禱得福者也未有不爲惡而以守正得禍者也而況帝王之生實受天命以爲郊廟社稷神人之主苟能修徳行政康濟兆民則災害之去何待於禳福祿之來何待於禱如其反此則獲罪於天人怨神怒𨿽欲辟惡鬼以來貞人亦無所益又況先王制禮自天子以至於庶人報本享親皆有常典牲器時日皆有常度明有禮樂幽有鬼神一理貫通初無間隔苟禮之所不載卽神之所不享是以祭非其鬼卽爲淫祀淫祀無福經有明文非故設此以禁之乃其理之自然不可得而易也其或恍惚之間如有影響乃是心無所主妄有憂疑遂爲巫祝妖人乘間投隙以逞其姦欺誑惑之術旣行則其爲禍又將無所不至古今以此坐致亂亡者何可勝數其監蓋亦非遠苟非致精學問以明性命之理使此心洞然無所疑惑當有卽有當無卽無則亦何據以秉禮執法而絕妖妄之原乎先王之政執左道以亂政假鬼神以疑眾者皆必誅而不以聽其慮深矣然傳有之明於天地之性者不可惑以神怪明於萬物之情者不可罔以非類則其爲妄蓋亦不甚難察惟聖明之畱意焉則天下幸甚其六所謂擇師傅以輔皇儲者臣聞賈誼作保傅傳其言有曰天下之命系於太子太子之善在於早諭教與選左右教得而左右正則太子正太子正而天下定矣此天下之至言萬世不可易之定論也至論所以教諭之方則必以孝仁禮義爲本而其條目之詳則至於容貌詞气之微衣服器用之細纖悉曲折皆有法度一有過失則史書之策宰撤其膳而又必有進善之旌誹謗之木敢諫之鼓瞽詩史書工誦箴諫士傳民語必使至於化與心成中道若性而猶不敢怠焉其選左右之法則有三公之尊有三少之親有道有翼有弼有丞上之必得周公太公召公史佚之流乃勝其任下之猶必取於孝弟博聞有道術者不幸一有邪人廁乎其間則必逐而去之是以太子朝夕所與居處出入左右前後無非正人而未嘗見一惡行此三代之君所以有道之長至於累數百年而不失其天下也當誼之時固已病於此法之不備然考孝昭之詔則猶知誦習誼之所言而有以不忘乎先王之意降而及於近世則帝王所以教子之法益�略矣蓋其所以教者不過記誦書札之工而未嘗開以仁孝禮義之習至於容貌詞气衣服器用則𨿽極於邪侈而未嘗有以裁之也寮屬具員而無保傅之嚴講讀備禮而無箴規之益至於朝夕所與出入居處而親密無間者則不過宦官近習掃除趨走之流而已夫以帝王之世當傳付之統上有宗廟社稷之重下有四海烝民之生前有祖宗垂創之難後有子孫長久之計而所以輔養之具�略如此是猶家有明月之珠夜光之璧而委之衢路之側盜賊之衝也豈不危哉詩曰丰水有武王豈不仕貽厥孫謀以燕翼子惟聖明之畱意焉則天下幸甚其七所謂精選任以明體統者臣聞人主以論相爲職宰相以正君爲職二者各得其職然後體統正而朝廷尊天下之政必出於一而無多門之獘苟當論相者求其適己而不求其正己取其可愛而不取其可畏則人主失其職矣當正君者不以獻可替否爲事而以趨和承意爲能不以經世宰物爲心而以容身固寵爲術則宰相失其職矣二者交失其職是以體統不正綱紀不立而左右近習皆得以竊弄威權賣官鬻獄使政體日亂國勢日卑𨿽有非常之禍伏於冥冥之中而上恬下嬉亦莫知以爲慮者是可不察其所以然者而反之以去其所以用而審其所將用者乎選之以其能正己而可畏則必有以得自重之士而吾所以任之不得不重任之旣重則彼得以盡其獻可替否之志而行其經世宰物之心而又公選天下直諒敢言之士使爲臺諫給捨以參其議論使吾腹心耳目之寄常在於賢士大夫而不在於羣小陟罰臧否之柄常在於廊廟而不出於私門如此而主威不立國勢不彊綱維不舉刑政不淸民力不裕軍政不修者臣不信也書曰成王畏相語曰和臣不忠且以唐太宗之聰明英特號爲身兼將相然猶必使天下之事關由宰相審熟便安然後施行蓋謂理勢之當然有不可得而易者惟聖明之畱意焉則天下幸甚其八所謂振綱紀以厲風俗者臣聞四海之廣兆民至眾人各有意欲行其私而善爲治者乃能總攝而整齊之使之各循其理而莫敢不如吾志之所欲者則以先有綱紀以持之於上而後風俗以驅之於下也何謂綱紀辧賢否以定上下之分核功罪以公賞罰之施也何謂風俗使人皆知善之可慕而必爲皆知不善之可羞而必去也然綱紀之所以振則以宰執秉持而不敢失臺諫補察而無所私人主又以其大公至正之心恭己於上而照臨之是以賢者必上不肖者必下有功者必賞有罪者必罰而萬事之統無所缺也綱紀旣振則天下之人自將各自矜奮更相勸勉以去惡而從善蓋不待黜陟刑賞一一加於其身而禮義之風廉恥之俗已丕變矣惟至公之道不行於上是以宰執臺諫有不得人黜陟刑賞多出私意而天下之俗遂至於靡然不知名節行檢之可貴而惟阿諛軟熟奔競交結之爲務一有端言正色於其間則羣譏眾排必使無所容於斯世而後已此其形勢如將傾之屋輪奐丹臒𨿽未覺其有變於外而材木之心已皆蠹朽腐爛而不可復支持矣苟非斷自聖志灑濯其心而有以太警敕之使小大之臣各舉其職以明黜陟以信賞罰則何以振已頹之綱紀而厲已壞之風俗乎管子曰禮義廉恥是謂四維四維不張國乃滅亡賈誼嘗爲漢文誦之而曰使管子而愚人也則可使管子而少知治體是豈可不爲寒心也哉二子之言明白深切非虛語者惟聖明之畱意焉則天下幸甚其九所謂節財用以固邦本者臣聞先聖之言治國而有節用愛人之說蓋國家財用皆出於民如有不節而用度有闕則橫賦暴斂必將有及於民者𨿽有愛人之心而民不被其澤矣是以將愛人者必先節用此不易之理也國家承五季之獘祖宗創業之初日不暇給未及大爲經制故其所以取於民者比之前代已爲過厚重以熙丰變法頗有增加而建炎以來地削兵多權宜科須又復數倍供輸日久民力已殫而間者諸路上供多入內帑是致戶部經費不足遂廢祖宗破分之法而上供歲額必取十分登足而後已期限迫促科責嚴峻監司州縣更相督迫惟務自寬己責何暇更察民情捶撻號呼有使人不忍聞者而州縣歲入多作上供起發則又於額外巧作名色夤緣刻剝此民力之所以大窮也計其所以至此𨿽云多是贍軍然內自京師外達郡邑上自宮禁下至胥徒無名浮費亦豈無可省者竊計若能還內帑之入於版曹復破分之法於諸路然後大計中外冗費之可省者悉從廢罷則亦豈不能少有所濟而又擇將帥核軍籍汰浮食廣屯田因時制宜大爲分別則供軍不貲之費庶幾亦可減節而民力之寬於是始可議矣此其事體至大而綱目叢細類非一言之可盡今亦未暇盡爲陛下言之惟聖明畱意其本如上八者而後圖之則天下幸甚性理大全

君道程子曰君道以至誠仁愛爲本又曰大要以正心窒欲求賢育才爲先又曰人主當防未萌之欲君道以人心悅服爲本君道在稽古正學明善惡之歸辧忠邪之分曉然趨道之至正君志定而天下之治成矣夫義理不先定則多聽而易惑志意不先定則守善而或移必也以聖人之訓爲先當從以先王之治爲必可法不爲後世駁雜之政所牽滯不爲流俗因循之論所遷攺信道極於篤自知極於明去邪勿疑任賢勿貳必期致治如三代之隆而後已也然患嘗生於忽微而志亦戒乎漸習故古之人君𨿽從容燕閒必有誦訓箴諫左右前後罔非正人輔成徳業誠能尊禮老成訪求儒學之士不必勞以官職俾日親便坐講論道義又博延俊彥陪侍法從朝夕延見講磨治體則睿知益明王猷允塞矣人君欲附天下當顯明其道誠意以待物恕己以及人發政施仁使四海蒙其惠澤可也若乃暴其小惠違道幹譽欲致天下之親己則其道狹矣古之聖王所以能化姦宄爲良善綏仇敵爲臣子者由勿之絕也苟非捨弘之道而與己異者一皆棄絕之不幾於棄天下以仇君子乎故聖人無棄物王者重絕人元城劉氏曰昔之聖人深居九重以謂竭其聰明猶不足以盡天下之聞見遂以耳目之任付之臺諫之官而臺諫之論每以天下公議爲主公議之所是臺諫必是之公議之所非臺諫必非之人君所以不出戶庭而四海九州之遠物無遁情者用此道也龜山楊氏曰人君所以禦其臣只有一个名分不可易名分旣正上下自定𨿽有幼沖之主在上而臣下不亂若以智籠臣下智有時乎困焉則彼不爲用矣問或謂人主之權當自主持是否曰不爲臣下奪其威柄此固是也書稱湯曰用人惟己而孟子亦曰見賢焉然後用之則人君之權豈可爲人所分然孟子之論用人去人殺人𨿽不聽左右諸大夫之毀譽亦不聽國人之公因國人之公是非吾從而察之必有見焉而後行如此則權常在我矣若初無所見姑信己意爲之亦必終爲人所惑不能固執矣上蔡謝氏曰帝王之功聖人之餘事有內聖之徳必有外王之業其所以存心一言以蔽之曰公而已華陽範氏曰人君以一人之身而禦四海之廣應萬務之眾苟不以至誠與賢而役其獨智以先天下則耳目心志之所及者其能幾何是故人君必淸心以蒞之虛己以待之如鑑之明如水之止則物至而不能罔矣夫權衡設而不可欺以輕重者惟其平也繩墨設而不可欺以曲直者惟其正也我以其正彼以其邪我以其直彼以其佞何患乎邪之不察佞之不辧一爲不誠則心且蔽矣邪正何能辧乎是故鑑垢則物不能察也水動則形不能見也己不明故也且待物以誠猶恐其不動也況不誠而能動物乎易曰天下之動貞夫一朝廷者四方之極也非至公無以絕天下之私非至正無以止天下之邪人君一不正其心則無以正萬事苟以術禦下是自行詐也何以禁臣下之欺乎是以術行而欺愈多智用而心愈勞蓋以詐勝詐未有能相一者也禮曰王中心無爲也以守至正夫惟正不可得而欺欺則不容於誅矣豈不約而易守哉鼉錯有言五帝神聖其臣莫能及故自親事此本刑名之言也豈足以知帝王之道哉然而後世或稽其說以諛人主至使爲上者行有司之事宰相失職天下不治由其臣不學之過也夫人主任一相一相舉賢才賢者各引其類豈不易而有成功乎是故上不可代其下下不可勤其上若爲上而親有司之事豈獨治天下不可爲也一縣亦不可爲也奚獨一縣也一家亦不可爲也致堂胡氏曰夫以違拂對順從則有恭與不恭之別以恣肆對儆戒則有樂與不樂之殊惟聰明睿知之君則知違拂之爲恭而順從之爲大不恭也知儆戒之可樂而恣肆之有大不樂也五峯胡氏曰人皆生於父父道本乎天謂人皆天之子可乎曰不可天道至大至正者也王道至大至正奉行天道乃可謂之天之子也養天下而享天下之謂君先天下而後天下之謂君反是者有國危國有天下危天下人君不可不知乾道不知乾道是不知君道也君道如何曰天行健人君不可頃刻忘其君天下之心也如天之行一息或不繼則天道壞矣天下有三大大本也大幾也大法也大本一心也大幾萬變也大法三綱也有大本然後可以有天下見大幾然後可以取天下行大法然後可以理天下是故君克以天下自任則皇天上帝付畀以天下矣君以從古列聖之盛徳大業自期則天下仁人爭輔之矣君以保養天下爲事而不自奉養則天下黎民趨戴之矣上得天心中得聖賢心下得兆民心夫是之謂一心心一天下一矣天下之變無窮也其大幾有四一曰救獘之幾二曰用人之幾三曰應敵之幾四曰行師之幾幾之來也變動不測莫可先圖必寂然不動然後能應也其大法有三一曰君臣之法二曰父子之法三曰夫婦之法夫婦有法然後家道正父子有法然後人道久君臣有法然後天地泰天地泰者禮樂之所以興也禮樂興然後賞罰中而庶民安矣人君盡下則聰明開而萬里之遠親於�席偏信則亂昏而父子夫婦之間有遠於萬里者矣人君欲救偏信之禍莫先於窮理莫要於寡欲窮理寡欲交相發者矣天下有二難以道義服人難難在我也以勢力服人難難在人也由道義而不捨禁勢力而不行則人心服而天下安天下之臣有三有好功名而輕爵祿之臣是人也名得功成而止矣有貪爵祿而昧功名之臣是人也必忘其性命矣有由道義而行之臣是人也爵祿功名得之不以爲重失之不以爲輕顧吾道義如何耳君天下臨百官是三臣者雜然並進爲人君者烏乎知而進退之孟子曰君仁莫不仁義理羣生之性也義行而理明則羣生歸仰矣敬愛兆民之心也敬立而愛施則人心誠敬矣感應鬼神之情性也誠則能動而鬼神來格矣豫章羅氏曰祖宗法度不可廢徳澤不可恃廢法度則變亂之事起恃徳澤則驕佚之心生自古徳澤最厚莫若堯舜向使子孫可恃則堯舜必傳其子至於法度則莫若周家之最明向使子孫世守則歷年至今猶存可也朱子曰天下之綱紀不能以自立必人主之心術公平正大無偏黨反側之私然後紀綱有所系而立君心不能以自正必親賢臣遠小人講明義理之歸閉塞私邪之路然後乃可得而正天子至尊無上其居處則內有六寢六宮外有三朝五門其嬪禦侍衛飲食衣服貨賄之官皆領於冢宰其冕弁車旗宗祝巫史卜筮瞽侑之官皆領於宗伯有師以道之教訓有傅以傅其徳義有保以保其身體有師氏以媺詔之有保氏以諫其惡前有疑後有丞左有輔右有弼其侍禦僕從罔非正人以旦夕承弼厥辟出入起居罔有不欽發號施令罔有不臧在輿有旅賁之規位寧有官師之典倚幾有訓誦之諫居寢有�禦之箴臨事有瞽史之道燕居有工師之誦史爲書瞽爲詩工誦箴諫大夫規誨士傳言庶人謗商旅於市百工獻藝動則左史書之言則右史書之不幸而至於有過則又有爭臣七人面列廷爭以正救之蓋所以養之之備至於如此是以恭己南面中心無爲以守至正而貌之恭足以作肅言之從足以作乂視之明足以作哲聽之聰足以作謀思之睿足以作聖然後能以八柄馭羣臣八統馭萬民而賞無不慶刑無不威遠無不至邇無不服傅說所謂奉若天道建邦設都樹後王君公承以大夫師長不惟逸豫惟以亂民武王所謂亶聰明作元後元後作民父母所謂天降下民作之君作之師惟其克相上帝寵綏四方箕子所謂皇建其有極斂時五福用敷錫厥庶民惟時厥庶民於汝極錫汝保極董子所謂正心以正朝廷正朝廷以正百官正百官以正萬民正萬民以正四方者正謂此也一念之萌則必謹而察之此爲天理耶爲人欲耶果天理也則敬以擴之而不使其少有壅閉果人欲也則敬以克之而不使其少有凝滯推而至於言語動作之間用人處事之際無不以是裁之知其爲是而行之則行之惟恐其不力而不當憂其力之過也知其爲非而去之則去之惟恐其不果而不當憂其果之甚也知其爲賢而用之則任之惟恐其不專聚之惟恐其不眾而不當憂其爲黨也知其爲不肖而退之則退之惟恐其不速去之惟恐其不盡而不當憂其有偏也如此則聖心洞然中外融徹無一毫之私欲得以介乎其間而天下之事將爲所欲爲無不如志矣天下之事千變萬化其端無窮而無一不本於人主之心者此自然之理也故人主之心正則天下之事無一不出於正人主之心不正則天下之事無一得由於正蓋不惟其賞之所勸刑之所威各隨所向勢有不能自已者而其觀感之間風動神速又有甚焉是以人主以眇然之身居深宮之中其心之邪正若不可得而窺者而其符驗之著於外者常若十目所視十手所指而不可掩此大舜所以有惟精惟一之戒孔子所以有克己復禮之云皆所以正吾此心而爲天下萬事之本也此心旣正則視明聽聰周旋中禮而身無不正是以所行無過不及而能執其中𨿽以天下之大而無一人不歸吾之仁者然邪正之驗著於外者莫先於家人而次及於左右然後有以達於朝廷而及於天下焉若宮闈之內端莊齊肅后妃有關雎之徳後宮無盛色之譏貫魚順序而無一人敢恃恩私以亂典常納賄賂而行請謁此則家之正也退朝之後從容燕息貴戚近臣攜僕奄尹陪侍左右各恭其職而上憚不惡之嚴下謹載盆之戒無一人敢通內外竊威福招權市寵以紊朝政此則左右之正也內自禁省外徹朝廷二者之間洞然無有毫髮私邪之間然後發號施令羣聽不疑進賢退姦眾志咸服紀綱得以振而無侵撓之患政事得以修而無阿私之失此所以朝廷百官六軍萬民無敢不出於正而治道畢也心一不正則是數者固無從而得其正是數者一有不正而曰心正則亦安有是理哉是以古先聖王兢兢業業持守此心𨿽在紛華波動之中幽獨得肆之地而所以精之一之克之復之如對神明如臨淵谷未嘗敢有須臾之怠然猶恐其隱微之間或有差失而不自知也是以建師保之官以自開明列諫諍之職以自規正而凡其飲食酒漿衣服次捨器用財賄與夫宦官宮妾之政無一不領於冢宰之官使其左右前後一動一靜無不制以有司之法而無纖芥之隙瞬息之頃得以隱其毫髮之私蓋𨿽以一人之尊深居九重之邃而懍然常若立乎宗廟之中朝廷之上此先王之治所以由內及外自微至著精粹純白無少瑕翳而其遺風餘烈尢可以爲後世法程也人主當務聰明之實而不可求聰明之名信任大臣日與圖事反復辧論以求至當之歸此聰明之實也偏聽左右輕信其言此聰明之名也務其實者今𨿽未明久必通悟務其名者或一時可以動觀聽然中實未明愈久而愈暗矣二者之間所差毫釐而其得失則有大相遠者講學所以明理而導之於前定計所以養气而督之於後任賢所以修政而經緯乎其中天下之事無出乎此者矣問聖人兼三才而兩之曰上至天下至地中間是人塞於兩間者無非此理𨿽是聖人出來左提右挈原始要終無非欲人有以全此理而不失其本然之性天佑下民作之君作之師只是爲此道理所以作个君師以輔相裁成左右民使各全其秉彜之良而不失其本然之善而已故聖人以其先得諸身者與民共之只是爲一个道理南軒張氏曰人主尢不可孤立堯舜明四目達四聰通天下爲一身若紂則爲獨夫矣漢武謂多欲不宜君國子民此言極是旣是多欲豈可使之君國子民武帝𨿽能言此他卻亦自多欲然此言不可以人廢西山眞氏曰知父母之心者可以知天心知人君之道者可以知天道蓋父母之於子也鞠育而遂字之仁也鞭朴而教戒之亦仁也君之於臣也爵賞以褒勸之仁也刑罰以聳礪之亦仁也天佑民而作之君其愛之深望之切無異親之於子君之於臣也故君徳無愧則天爲之喜而祥瑞生焉君徳有闕則天示之譴而災異形焉災祥𨿽異所以勉其爲善一也天之愛君如此爲人君者其可不以天之心爲心乎鶴山魏氏曰古之人君以天位爲至艱至危如履虎尾如蹈春冰如恫乃身是故師氏司朝僕臣正位太史奉諱工師誦詩禦瞽幾聲巫史後先卜筮左右人主無一時可縱弛也虞賓在位三恪助祭夏士在庭殷士在廟仇民在甸夷隸在門人主無一事不戒懼也虫飛而會盈日出而視朝朝退而路寢聽政日中而考政夕而糾虔天刑日入而潔奉粢盛然後卽安人主無一刻可暇逸也后妃禦見有度應門擊柝鼓人上堂女史授環彤管記過人主無一息可肆欲也夫以貴爲天子富有四海之內而自朝至昃兢兢業業居內之日少居外之時多蓋所以養壽命之源保身以保民也豈惟可以保民𨿽子孫千億亦自此始自秦人蕩滅古制爲人上者深居穆淸而受事於婦寺出令於房闥四方文書非�禦之臣不得上聞千數百年以來相尋一轍於是宦官外戚女寵嬖幸代操政柄人主僅擁虛器以寄於民上其接士大夫不過視朝數刻之外凡以傷生伐性者必陳於前豈惟乖政事之原抑以傷壽命之本身不得康嗣不得蕃凡以是耳魯齋許氏曰民生有欲無主乃亂上天眷命作之君師必予之聰明剛斷之資重厚包容之量使首出庶物表正萬邦此蓋天以至難任之非予之可安之地而娛之也堯舜以來聖帝明王莫不兢兢業業小心畏愼日中不暇未明求衣誠知天之所畀至難之任初不可以易心處也知其爲難而以難處則難或可易不知爲難而以易處則他日之難有不可爲者矣孔子謂人之言曰爲君難爲臣不易則其說所由來遠矣人君不患出言之難而患踐言之難知踐言之難則其出言不容不愼矣昔劉安世見司馬溫公問盡心行己之要可以終身行之者公曰其誠乎劉公問行之何先公曰自不妄語始劉公初甚易之及退而括平日之所行與凡所言自相掣肘矛盾者多矣力行七年而後成自此言行一致表裏相應遇事坦然常有餘裕夫劉安世一士人也所交者一家之親一鄕之眾同列之臣不過數十百人而止耳然以言行相較尢有自相掣肘矛盾者況夫天下之大兆民之眾事有萬變日有萬幾而人君以一身一心�酢之欲言之無失豈易能哉故有昔之所言而今日不記者今之所命而後日自違者可否異同紛更變易紀綱不得布法度不得立臣下𨿽欲黽勉而無所持循徒汨沒於瑣碎之中卒於無補況因之爲獘者又日新月盛而不可遏在下之人疑惑驚眩且議其無法無信一至於此也此無他至難之地不以難處而以易處之故也苟從古者大學之道以修身爲本凡一事之來一言之發必求其所以然與其所當然不牽於愛不蔽於憎不因於喜不激於怒虛心端意熟思而審處之𨿽有不中者蓋鮮矣柰何爲人上者多樂舒肆爲人臣者多事容悅容悅本無私也私心盛則不畏人矣舒肆本爲欲也欲心熾則不畏天矣以不畏天之心與不畏人之心惑合無間則所務者皆快心事耳快心則口欲言而言身欲動而動又豈肯兢兢業業以修身爲本一言一事熟思而審處之乎此人君踐言之難所以又難於天下之人也人君處億兆之上所操者予奪進退賞罰生殺之權不幸見欺以非爲是以是爲非其害可勝旣耶人君惟無喜怒也有喜怒則贊其喜以市恩鼓其怒以張勢人君惟無愛憎也有愛憎則假其愛以濟私藉其憎以復怨甚至本無喜也誑之使喜本無怒也激之使怒本不足愛也彊譽之使愛本無可憎也彊短之使憎若是則進者未必爲君子退者未必爲小人予之者或無功而奪之者或有功也以至賞之罰之生之殺之鮮有得其正者人君不悟日在欺中方仗若曹擿發細隱以防天下之欺欺而至此欺尙可防耶大抵人君以知人爲貴以用人爲急用得其人則無事於防矣旣不出此則所近者爭進之人耳好利之人耳無恥之人耳彼挾詐用術千蹊萬徑以蠱君心於此欲防其欺𨿽堯舜不能也爲人君止於仁天地之心仁而已矣

君道部藝文

先治心詔

北周蘇綽綽拜大行臺度支尙書太祖方欲革易時政務弘彊國富民之道綽盡其智能贊成其事爲六條詔書奏施行之其一先治心曰凡今之方伯守令皆受命天朝出臨下國論其尊貴並古之諸侯也是以前世帝王每稱共治天下者惟良宰守耳明知百僚卿尹𨿽各有所司然其治民之本莫若宰守之最重也凡治民之體先當治心心者一身之主百行之本心不淸淨則思慮妄生思慮妄生則見理不明見理不明則是非謬亂是非謬亂則一身不能自治安能治民也是以治民之要在淸心而已夫所謂淸心者非不貪貨財之謂也乃欲使心气淸和志意端靜心和志靜則邪僻之慮無因而作邪僻不作則凡所思念無不皆得至公之理率至公之理以臨其民則彼下民孰不從化是以稱治民之本先在治心其次又在治身凡人君之身者乃百姓之表一國之的也表不正不可求直影的不明不可責射中今君身不能自治而望治百姓是猶曲表而求直影也君行不能自修而欲百姓修行者是猶無的而責射中也故爲人君者必心如淸水形如白玉躬行仁義躬行孝悌躬行忠信躬行禮讓躬行廉平躬行儉約然後繼之以無倦加之以明察行此八者以訓其民是以其人畏而愛之則而象之不待家教日見而自興行矣

丹扆六箴

唐李徳裕

宵衣箴先王聽政昧爽以俟雞鳴旣盈日出而視伯禹大聖寸陰爲貴光武至仁反支不忌無俾姜後獨去簪珥彤管記言克念前志

正服箴聖人作服法象可觀𨿽在宴遊尙不懷安汲黯莊色能正不冠楊阜慨然亦譏縹紈四時所禦各有其官非此勿服惟辟所難

罷獻箴漢文罷獻詔還騄駬鑾輅徐驅焉用千里厥後令王亦能恭己翟裘旣焚筒布則毀道徳爲麗慈儉爲美不過天道斯爲至理

納誨箴惟後納誨以求厥中從善如流乃能成功漢驁沈湎舉白浮鍾魏睿侈汰淩霄作宮忠𨿽不忤而善亦從以規爲瑱是爲塞聰

辧邪箴居上處深在察微萌𨿽有讒慝不能蔽明漢之孝昭睿過周成上書知詐照姦得情燕蓋旣折王猷洽平百代之後乃流淑聲

防微箴天子之孝敬遵王度安必思危乃無遺慮亂臣猖獗非可遽數元服莫辧觸瑟始僕柏谷微行豺豕塞路睹貌獻�斯可戒懼

論君道之大

宋程顥臣伏謂君道之大在乎稽古正學明善惡之歸辧忠邪之分曉然趨道之正然必君志先定則天下之治成矣所謂定志者一心誠意擇善固執之也夫義理不先盡則多聽而易惑志意不先定則守善而或移惟以聖人之訓爲必當從先王之治爲必可法不爲後世駁雜之政所牽制不爲流俗因循之論所遷惑自知極於明信道極於篤任賢勿貳去邪勿疑必期致世如三代之隆而後已也然天下之事患常生於忽微而知亦戒乎漸習故古之人君𨿽出入閒燕必有誦訓箴諫之臣左右前後無非正人所以成其徳業伏願陛下禮命老成賢儒不必勞以職事俾日親便座講道義以養聖徳又擇天下賢俊使得陪侍法從朝夕開陳善道講磨治體以廣聞聽如是則聖智益明王猷允塞矣今四海靡靡日入偸薄末俗嘵嘵無復廉恥蓋亦朝廷尊徳樂道之風未孚篤信忠厚之教尙郁也惟陛下稽聖人之訓法先王之治一心誠意體乾剛健而力行之天下幸甚

無逸論

呂公著昔周公作無逸之篇以戒成王其略曰昔商王中宗治民祗懼享國七十有五年其在髙宗不敢荒寧享國五十有九年厥後立王生則逸不聞小人之勞惟耽樂之從自時厥後亦罔克壽或十年或七八年或五六年或三四年嗚呼非愛君憂國之深其言何以至此又曰繼自今嗣王無淫於觀於逸於遊於田無若商王受之迷亂酗於酒徳哉小人怨汝詈汝則皇自敬徳亂罰無罪殺無辜怨有同是叢於厥身蓋人君初務縱逸小人必怨而大臣必諫淫刑亂罰以杜言者之口然後流連忘反不聞其過而終至於滅亡故曰無逸之書後王之元龜也唐明皇初卽位宋璟爲相手寫無逸圖設於席座明皇勤於政事遂致開元之治而後宋璟死所獻圖亦敝而徹去明皇遂怠於政親見天寶之亂由是觀之靡不有初鮮克有終人君誠能愼終如始不敢逸豫則徳有堯舜之名體有喬松之壽豈不美哉

論晉宋之君與臣下爭善

蘇軾人君不得與臣下爭善同列爭善猶以爲妒可以君父而妒臣子乎晉宋間人主率與臣下爭作詩寫字故鮑照多累句王僧虔用拙筆以避禍悲夫一至於此哉漢文帝言久不見賈生自以爲過之今乃不及非獨無損於文帝乃所以爲文帝之盛徳也而魏明乃不能堪遂作漢文勝賈生之論此非獨求勝其臣乃與異代之臣爭善豈惟無人君之度正如妒婦不獨禁其夫乃妒人之妾也

王道正則百川理賦

江洐物格大順化由至公本一道以持正致百川而會通庶政修明端若承天之意眾流協應沛然行地之中嘗聞宰物之工提平在聖大而覆載者旣輔相以徳廣而融結者皆管攝以政故彼災祥系乎邪正惟王有歸往之義蓋在爲公而水浮存平準之稱遂皆得性何則明審刑罰持循紀綱亶聰明而作後一好惡以遵王執此之政兮堅若金石行此之令兮信如陰陽有猷有爲屏邪心於黨附或源或委暢柔徳於靈長由是溫洛效珍榮河薦祉若江漢焉莫不歸其潤若畎澮焉莫不循其理民自絕於�墊物大蒙於丰美坦周人之砥道率履大中協夏后之神功敉寧洚水豈非徳之隆者髙深遠近而必及道之公者�覆包含而不偏博旣通於化育幽遂達於淵泉上廣堯仁有旣陂之九澤下殊幽暴無皆震之三川況夫中和發於聖誠精祲交於神造萬物之類尙率育而總總五行之本宜分流而浩浩平康在治玆咸�其彜倫脈絡交通遂安行於故道向若所持悖繆所向阿私或盛外家之寵或簡宗廟之儀害旣作矣時將殆而白馬沈而福益遠金堤塞而民已疲是以雅什貽譏益念沸騰之失漢臣建白重興湧溢之悲殊不知水之爲功物資其澤以之浸潤也其功倍以之灌漑也其利百然而疏導則莫勝其勞壅塞則悉罹其厄惟王道公正而不頗自然順適

無逸圖賦有

序

元方回孫

唐宋璟手寫尙書無逸爲圖以獻元宗出入觀省繄廣平之持正兮念守成之維艱思保治於開元兮格君心於燕閒念成周之太平兮姬且惄焉而不敢安述迪哲之憂勤兮書無逸而監觀旣先之以稼穡兮復怨詈之足患推壽考之有由兮皆敬徳之所關七嗚呼而興嘆兮庶幾悟於艱難爰編錄以爲圖兮寫歷歷之披肝廣廈兮細氈披香兮嬋媛嗟聲色兮娛人孰觀者兮淡然圖鍼灸兮明堂圖功臣兮淩煙念股肱兮在目施輕刑兮無鞭況承平兮日久宜規警兮陳前箴大寶兮有初錄金龜兮孰先背忠誠兮指畫冀心術兮回旋睹盤遊之不敢兮節嗜好於逸田覽惟正之是供兮堅焚繡於初年思荒寧之祇懼兮省歌舞於梨園觀保惠之享國兮庶無惑乎丹餌之傳君心𨿽未至於此極兮臣不敢不爲之先慮也與其欲已縱而莫收兮寧先時爲此蚤計也況歲月之遲暮兮寧忽焉而莫之顧也及壯盛而格非兮庶晚節之不吾悔也紛總總其獻樂兮吾獨心太師之爲心靡遑遑其獻珍兮吾獨君成王之爲君匪十漸之極疏兮敢數批於逆鱗乃寓意於圖書兮實援古以諷今彼有集書囊以爲殿帷兮特昭儉以自遵疏列女於屏風兮彰默識之精深豈若基七百郟鄏之鼎諧百篇金石之音𨿽山水易圖移後時之玩好而出入觀省猶大訓之昭臨是以巨儒想遺意於千載豳風圖農事之諄勤於以進經筵之講玆不忘規諫之忱豈非豳風之詩表裏乎無逸而西山之忠丕承乎廣平乃今鳧鷖旣醉持盈守成明良熙康賡歌虞廷所其無逸是法是遵非圖而圖昭揭五經股肱臯夔姚宋曷名

無逸圖賦

汪克寬粵有好古書生博雅搜奇閱幾上之冊絕編中之韋覽商周之逸迹睹漢唐之懿儀涉獵前昔究竟無遺祕閣主人見而問之曰子亦嘗聞唐人之無逸圖乎演往聖之箴規易明君之玩娛維良相之偉制實盛代之弘謨也盍抽子祕思攄子遠謀探訓詁之賾闡方策之腴摭芳逞妍而爲余賦諸書生曰唯唯繄唐中葉實惟明皇式遏寇攘克正紀綱嗣睿而帝旣安且平虎皮包刃鵠板收英爰得宋璟股肱之良敷陳治道討尋憲章璟乃思曰繄人君之履位如臨深而捧盈宜處逸而思宜旰食而遑寧於是寫周書無逸之圖爲唐皇克己之銘不飾不文不丹不靑惟取周公旦之數語所以戒成王之守成者也念聖人之遠慮懼嗣王之暇逸獻無逸之嘉謨陳艱難於稼穡於以戒夫怠荒於以勉夫兢業考歷代之隆規敷祖考之弘績嗚呼七嘆感慨乎今王之心不敢五言鑑觀乎前哲之徳於觀逸於遊田再四爲之丁寧生則逸生則逸反復爲之戒飭陳享國之久近論得壽之隆嗇是皆以�爲懲而以善爲則也璟之圖之必精致而詳極明皇觀之宜亦感省而修慝矧夫九齡進金鑑之錄蘊古遺大寶之箴賢臣交納乎忠言賢君亦謹於操心故回奢爲儉戒荒爲勤毀殿庭之綺繡卻錦坊之織是宜開元之盛治遂與貞觀而比倫也夫何賢輔旣往侈心遽萌肆情欲於玩好易山水於扆屏霓裳羽衣稔晏安之鴆毒盤盂觴豆忘古道之典刑弗致蕭墻之警卒罹馬嵬之行蓋無逸之戒明皇不能愼終以如始是以樂極而患生方今聖皇宵衣圖治篤緝熙之學繼纂成之志有臯夔以論思有伊呂以獻替固不假宋璟之爲圖而可以軼成周之盛治也祕閣主人展然而笑曰子之述是蓋將致吾君於唐虞躋斯世於雍熙異於圖混一而賦大都陳頌而翊佞諛者矣吾爲爾歌之以發其餘歌曰公旦輔周�獎勸兮無逸數策垂寶訓兮宋璟制圖有條不紊兮惜哉唐皇功虧九仞兮猗歟吾皇勤勞克謹兮保惠黎民延億兆而有永兮

無逸殿箴

明王弘誨大君凝命統禦萬方總攬威福調劑紀綱得之則化臻上理失之則治用不臧故克艱者惟後而不易者惟王緬惟聖人自彊不息度天祗民不遑暇食保惠念稼穡之艱抑畏勤康田之卽享國以之彌長後王因而丕式豈知叔季棄小忽微以天位爲可樂捐小民之所依履冰無兢兢之戒集木無惴惴之危迷途旣遠覆轍何追是用攬鏡興亡提衡善敗取公旦之陳謨法成王之受戒比前事如韋弦奉聖言如蓍蔡揭無逸於便殿拜昌言於往代夫適情肆欲其逸乃足無亦誦耽樂罔壽之旨以自畜而伐性之斧不使陳於目勞民動眾其逸乃重無亦鑑觀逸遊田之訓以自訟而馳騁之娛不使投其空輕攺舊章其逸乃長無亦�變亂刑政之文以自防而紛更之議不以易其常不卹眾怨其逸乃見無亦引違怨�咀之規以自善而防川之術不以施於賤淫刑窮兵其逸乃盈無亦懲無罪無辜之語以自繩而艸菅之念不以以瀆其經嗚呼一念之逸萬事之隳一時之逸終身之疵法天行健惟日孜孜惟聖罔念無不在玆堯兢舜業並稱巍巍惟無逸乃能有逸惟有爲是以無爲彼秦氏之衡石隋室之傳餐徒爲叢脞奚取圖難吾將企四王之迪哲措九有於安瀾固朝乾夕惕之不暇而遑卽夫世主之所安

君道部紀事說苑君道篇成王封伯禽爲魯公召而告之曰爾知爲人上之道乎凡處尊位者必以敬下順徳規諫必開不諱之門撙節安靜以藉之諫者勿振以威毋格其言博采其辭乃擇可觀夫有文無武無以威下有武無文民畏不親文武俱行威徳乃成旣成威徳民親以服淸白上通巧佞下塞諫者得進忠信乃畜伯禽再拜受命而辭建本篇齊桓公問管仲曰王者何貴曰貴天桓公仰而視天管仲曰所謂天者非謂蒼蒼莽莽之天也君人者以百姓爲天百姓與之則安輔之則彊非之則危背之則亡君道篇晉平公問於師曠曰人君之道如何對曰人君之道淸淨無爲務在博愛趨在任賢廣開耳目以察萬方不固溺於流俗不拘系於左右廓然遠見踔然獨立屢省考績以臨臣下此人君之操也平公曰善新序雜事篇哀公問孔子曰寡人生乎深宮之中長乎婦人之手寡人未嘗知哀也未嘗知憂也未嘗知勞也未嘗知懼也未嘗知危也孔子辟席曰吾君之問乃聖君之問也丘小人也何足以言之哀公曰否吾子就席微吾子無所聞之矣孔子就席曰然君入廟門升自阼階仰見榱棟俯見幾筵其器存其人亡君以此思哀則哀將安不至矣君昧爽而櫛冠平旦而聽朝一物不應亂之端也君以此思憂則憂將安不至矣君平旦而聽朝日昃而退諸侯之子孫必有在君之門廷者君以此思勞則勞將安不至矣君出魯之四門以望魯之四郊亡國之墟列必有數矣君以此思懼則懼將安不至矣丘聞之君者舟也庶人者水也水則載舟水則覆舟君以此思危則危將安不至矣夫執國之柄履民之上懍乎如以腐索禦�馬易曰履虎尾詩曰如履薄冰不亦危乎哀公再拜曰寡人𨿽不敏請事斯語矣孔子家語王言解孔子閒居曾參侍孔子嘆息顧謂曾子曰參汝可語明王之道與曾子曰非敢以爲足也請因所聞而學焉子曰居吾語汝夫道者所以明徳也徳者所以尊道也是以非徳道不尊非道徳不明𨿽有博地眾民不以其道治之不可以致霸王是故昔者明王內修七教外行三至七教修然後可以守三至行然後可以徵明王之道其守也則必折衝千里之外其徵則必還師�席之上故曰內修七政而上不勞外行三至而財不費此之謂明王之道也曾子曰不勞不費之謂明王可得聞乎孔子曰昔者帝舜左禹而右臯陶不下席而天下治夫如此何上之勞乎政之不平君之患也令之不行臣之罪也若乃十一而稅用民之力歲不過三日入山澤以其時而無徵關譏市皆不收賦此則生財之路而明王節之何財之費乎曾子曰敢問何謂七教孔子曰上敬老則下益孝上尊齒則下益悌上樂施則下益寬上親賢則下擇友上好徳則下不隱上惡貪則下恥爭上廉讓則下恥節此之謂七教七教者治民之本也政教定則本正也凡上者民之表也表正則何物不正是故人君先立仁於己然後大夫忠而士信民惇俗璞男�而女貞六者教之致也布諸天下四方而不怨納諸尋常之室而不塞等之以禮立之以義行之以順則民之棄惡如湯之灌雪焉曾子曰敢問何謂三至孔子曰至禮不讓而天下治至賞不費而天下士悅至樂無聲而天下民和明王篤行三至故天下之君可得而知天下之士可得而臣天下之民可得而用曾子曰敢問此義何謂孔子曰古者明王必盡知天下良士之名旣知其名又知其實又知其數及其所在焉然後因天下之爵以尊之此之謂至禮不讓而天下治因天下之祿以富天下之士此之謂至賞不費而天下之士悅如此則天下之民名譽興焉此之謂至樂無聲而天下之民和故曰所謂天下之至仁者能合天下之至親也所謂天下之至明者能舉天下之至賢者也此三者咸通然後可以徵是故仁者莫大乎愛人智者莫大乎知賢賢政者莫大乎官能有土之君修此三者則四海之內供命而已矣論禮篇子夏侍坐於孔子曰敢問詩云愷悌君子民之父母何如斯可謂民之父母孔子曰夫民之父母必達於禮樂之源以致五至而行三無以橫於天下四方有敗必先知之此之謂民之父母子夏曰敢問何謂五至孔子曰志之所至詩亦至焉詩之所至禮亦至焉禮之所至樂亦至焉樂之所至哀亦至焉詩禮相成哀樂相生是以正明目而視之不可得而見傾耳而聽之不可得而聞志气塞於天地行之充於四海此之謂五至矣子夏曰敢問何謂三無孔子曰無聲之樂無體之禮無服之喪此之謂三無子夏曰敢問三無何詩近之孔子曰夙夜基命宥密無聲之樂也威儀逮逮不可選也無體之禮也凡民有喪扶伏救之無服之喪也子夏曰言則美矣大矣言盡於此而已孔子曰何謂其然吾語汝其義猶有五起焉子夏曰何如孔子曰無聲之樂志气不違無體之禮威儀遲遲無服之喪內恕孔悲無聲之樂所願必從無體之禮上下和同無服之喪施及萬邦旣然而又奉之以三無私而勞天下此之謂五起子夏曰何謂三無私孔子曰天無私覆地無私載日月無私照其在詩曰帝命不違至於湯齊湯降不遲聖敬日躋昭假遲遲上帝是祗帝命式於九圍是湯之徳也子夏蹶然而起負墻而立曰弟子敢不志之孔叢子抗志篇齊王謂子思曰今天下擾擾諸侯無伯吾國大人眾圖帝何如子思曰不可也君不能去君貪利之心王曰何害子思曰夫水之性淸而土壤汨之人之性安而嗜欲亂之故能有天下者必無以天下爲者也能有名譽者必無以名譽爲者也達此則其利心外矣晏子諫上篇景公問晏子曰吾欲服聖王之服居聖王之室則諸侯其至乎晏子對曰法其節儉則可法其服居其室無益也三王不同服而王非以服致諸侯也誠於愛民果於行善天下懷其徳而歸其義若其衣服節儉而眾悅也夫冠足以修敬不務其飾衣足以掩形禦寒不務其美衣不務於隅�之削冠無觚羸之理身服不雜彩首服不鏤刻且古者嘗有紩衣攣領而王天下者其義好生而惡殺節上而羨下天下不朝其服而共歸其義古者嘗有處櫓巢窟穴而不惡予而不取天下不朝其室而共歸其仁今君窮臺榭之髙極污池之深而不止務於刻鏤之巧文章之觀而不厭則與民而讎矣若臣之慮恐國之危而公不平也公乃願致諸侯不亦難乎景公與晏子登寢而望國公愀然而嘆曰使後嗣世世有此豈不可哉晏子曰臣聞明君必務正其治以事利民然後子孫享之詩云武王豈不事貽厥孫謀以燕翼子今君處佚怠逆政害民有日矣而猶出若言不亦甚乎公曰然則後世孰將把齊國對曰服牛死夫婦哭非骨肉之親也爲其利之大也欲知把齊國者則其利之者邪公曰然何以易對曰移之以善政今公之牛馬老於欄牢不勝服也車蠹於巨戶不勝乘也衣裘襦�朽敝於藏不勝衣也酰醢腐不勝沽也酒醴酸不勝飲也府粟郁而不勝食又厚藉斂於百姓而不以分餒民夫藏財而不用凶也財苟失守下其報環至其次昧財之失守委而不以分人者百姓必進自分也故君人者與其請於人不如請於己也說苑君道篇齊宣王謂尹文曰人君之事何如尹文對曰人君之事無爲而能容下夫事寡易從法省易因故民不以政獲罪也大道容眾大徳容下聖人寡爲而天下理矣書曰睿作聖詩人曰岐有夷之行子孫其保之宣王曰善漢書董仲舒傳武帝卽位舉賢良文學之士前後百數仲舒以賢良對策曰爲人君者正心以正朝廷正朝廷以正百官正百官以正萬民正萬民以正四方四方正遠近莫敢不壹於正魏志齊王本紀正始八年秋七月尙書何晏奏曰善爲國者必先治其身治其身者愼其所習所習正則其身正其身正則不令而行所習不正則其身不正其身不正則𨿽令不從是故爲人君者所與遊必擇正人所觀覽必察正象放鄭聲而弗聽遠佞人而弗近然後邪心不生而正道可弘也季末暗主不知損益斥遠君子引近小人忠良疏遠便辟狎亂生近暱譬之社鼠考其昏明所積以然故聖賢諄諄以爲至慮舜戒禹曰鄰哉鄰哉言愼所近也周公戒成王曰其朋其朋言愼所與也詩云一人有慶兆民賴之可自今以後禦幸式幹殿及遊豫後園皆大臣侍從因從容戲宴兼省文書詢謀政事講論經義爲萬世法北魏書孝文帝本紀帝每言凡爲人君患於不均不能推誠禦物苟能均誠胡越之人亦可親如兄弟文中子王道篇子曰杜如晦若逢其明王於萬民其猶天乎董常房元齡賈瓊問曰何謂也子曰春生之夏長之秋成之冬斂之父得其爲父子得其爲子君得其爲君臣得其爲臣萬類咸宜百姓日用而不知者杜氏之任不謂其猶天乎吾察之久矣目光惚然心神忽然此其識時運者憂不逢眞主以然哉唐書李徳裕傳敬宗時狎比羣小聽朝簡忽徳裕上丹扆六箴表言心乎愛矣邇不謂矣此古之賢人篤於事君者也夫迹疏而言親者危地遠而意忠者忤臣竊惟念拔自先聖偏荷寵私不能竭忠是負靈鑑臣在先朝嘗獻大明賦以諷頗蒙嘉采今日盡節明主亦由是也其一曰宵衣諷視朝希晚也二曰正服諷服禦非法也三曰獻罷諷斂求怪珍也四曰納誨諷侮棄忠言也五曰辧邪諷任羣小也六曰防微諷僞遊輕出也辭皆明直婉切遵堯錄淳化三年祕書監李至進新校禦書太宗謂至曰嗜好不可不謹不必遠驗前古祇如近世符彥卿累任節鎭以射獵馳逐爲樂由是近習窺測其意競以鷹犬爲獻彥卿悅可兩人而假借之其下因恣橫侵擾故知人君當淡然無欲不使嗜好形見於外則姦邪無自入焉朕年長無他欲但喜讀書用監古今成敗爾至拜舞稱賀咸平五年春帝以上元禦樓見人物繁盛因命舉酒賜侍臣曰天下富庶如此嘉與卿等共舉此觴李沆辭避至數四訖不受帝爲色變翌日王旦謁之逡巡語及力辭酒事沆曰天下庶事尙多有未濟者人主豈得言治安遂極論治體以爲自古人主好尙之獘有三不好色則好兵不好兵則好神仙以沆觀之聖性如此必無好色好兵之累第恐異日爲方士所惑沆老矣思念相公適當之耳玉海慶曆四年三月己卯帝禦邇英閣出危竿論一篇述居髙謹危之意顧侍讀學士丁度曰朕觀書之暇取臣僚上言及進封事有可施於政治者書以分賜卿等遵堯錄神宗時王安石日益信用程顥每進見必爲帝言君道以至誠仁愛爲本而未嘗及功利一日極陳治道帝曰此堯舜之事朕何敢當顥愀然曰陛下此言非天下之福也安石寖行其說意多不合事出必論列數月之間章數十上若輔臣不同心小臣預大計公論不行靑苗取息等是也明寶訓洪武六年正月辛酉太祖謂儒臣詹同曰朕嘗思聲色乃伐性之斧斤易以溺人一有溺焉則禍敗隨之故其爲害甚於鴆毒朕觀前代人君以此敗亡者不少蓋爲君居天下之尊享四海之富靡曼之色窈窕之聲何求而不得苟不知遠之則人乘間納其淫邪不爲迷惑者幾人乎況創業垂統之君爲子孫之所承式尢不可以不謹同對曰不邇聲色昔成湯所以垂裕後昆陛下此言乃端本澄源之道萬世子孫之法也十二年八月丁卯太祖禦華蓋殿與侍臣論治身之道太祖曰人之害莫大於欲欲非止於男女宮室飲食服禦而已凡求私便於己者皆是也然惟禮可以制之先王制禮所以防欲也禮廢則欲肆爲君而廢禮�欲則毒流於民故循禮可以寡過肆欲必至滅身十一月丁酉太祖與翰林待制吳沈論持身保業之道太祖曰人當無所不謹事𨿽微而必慮行𨿽小而必防不慮於微終貽大患不防於小終虧大徳謹小行而無已者則可以成大善忽細事而不戒者則必至成大惡常人且然況人君乎沈對曰聖慮及此誠社稷永安之道太祖曰安生於危危生於安安而不慮則能致危危而克慮則能致安安危治亂在於能謹與否耳十三年六月庚申朔太祖謂侍臣曰人主能淸心寡欲常不忘博施濟眾之意庶幾民被其澤侍臣對曰陛下此心卽天地之心也惟人主之心無欲故能明斷萬事萬事理則天下生民受其福太祖曰人之不能明斷者誠以欲害之也然明斷亦不以急遽苛察爲能苟見有未至反損人君之明求之太過則虧人君之量十四年十一月乙巳蘇州府民有上治安六策者太祖覽之以示近臣曰此人有忠君愛國之心但於理道未明耳蓋人主之心當以愛物爲主治國之道當以用賢爲先致治在得人不專恃法今此人首言用法不知務矣十六年四月乙亥太祖謂侍臣曰人君不能無好尙要當愼之蓋好功則貪名者進好財則言利者進好術則遊談者進好諛則巧佞者進夫偏於好者鮮有不累其心故好功不如好徳好財不如好廉好術不如好信好諛不如好直夫好得其正未有不治好失其正未有不亂所以不可不愼也十七年七月戊戌太祖禦東閣翰林待詔朱善等侍太祖曰人君能以天下之好惡爲好惡則公以天下之智識爲智識則明又曰人之常情多矜己能多言人過君子則不然揚人之善不矜己之善貸人之過不貸己之過又曰凡事不可以耳目察惟虛心以應之萬方不可以智力服惟誠心以待之善等頓首稱善大政紀洪武二十年八月上與侍臣論謹嗜好上曰人君一心當謹嗜好不爲物誘則如明鏡止水可以鑑照萬類一爲物誘則鏡垢水滓豈能照物侍臣對曰陛下謹所嗜好正心之道莫過如此上曰人亦豈能無好但在好之得其正耳如人主好賢則不肖遠好直則諂佞者遠而國治矣苟反其所好則賢者遠而不肖者進正直者遠而邪佞者進欲國不亂難矣一嗜好之間而治亂系焉可不謹乎二十七年三月辛丑上與侍臣論人主聰明不可使壅蔽學士劉三吾曰人君惟博集眾論任用賢能則視聽廣而聰明無所蔽若信任憸邪隔絕賢路則視聽偏聰明爲所蔽矣上曰人主以天下之耳目爲視聽則是非無所隱而賢否自見昔唐元宗內惑於聲色外蔽於權姦以養成安史之亂及京師失守倉惶出幸𨿽田夫野老皆能爲言其必有今日者元宗𨿽恍然悔悟亦已晚矣夫以田夫野老皆知而元宗不知其蔽於聰明甚矣使其能廣視聽任用賢能不爲邪佞所惑則亂何從生哉明寶訓洪武二十八年十一月上與侍臣論尙書無逸篇上曰自昔有國家者未有不以勤而興以逸而廢勤與逸理亂盛衰所系也人君當常存惕勵不可少怠以圖其終成王之時天下晏然周公輔政乃作是書反復開諭上自天命之精微下至民生稼穡之艱難以及閭裏小民之怨詛莫不具載周公之愛君先事而慮其意深矣朕每觀是篇必反復詳味求古人之用心嘗令儒臣書於殿壁朝夕省閱以爲鑑戒今日講此深愜朕心聞之愈益警惕二十九年四月丙申太祖謂侍臣曰朕觀古人於聲色之好亦不能無如公劉之於貨太王之於色好之不過其度也若太康之盤遊桀紂之內嬖秦漢以下耽於宮室苑囿及畋獵禱祠奇伎�巧之類此好之失其度也好失其度所以敗亡要之不邇聲色不殖貨利惟成湯得其正也十一月乙卯朔太祖禦武英殿謂侍臣曰夫好憎者人情所不能無也然好得其正憎得其實斯不陷於一偏至於喜怒莫不皆然有所偏則人得而中之矣大抵人能不偏於好憎喜怒則此心廓然大公不爲物累是以耳目聰明志气如神矣名山藏典謨記永樂元年十月命侍臣輯古人嘉言善行有裨君道者以授長子而諭之曰朕少寓鳳陽民間細事靡不究知受命北平經絕塞冒霜雪與士卒同甘苦身所未歷則博考載籍覽鏡昔人之言行今長子居守北平𨿽吏案奏牘亦令躬閱以知爲臣之難他日可爲君也永樂七年四月賜皇太子書曰朕命爾監國凡事務寬大戒躁急文武羣臣皆朕所命𨿽有小過勿遽折辱亦不可偏聽爲好惡機務之重審察而行稍有所忽累徳不細敬之愼之永陵編年史世宗卽位南京給事中孫懋上端本正始疏一曰養聖徳二曰正聖學三曰勤聖政上嘉納之名山藏典謨記嘉靖十四年八月上召費宏無逸殿東室曰朕取稼穡艱難之意構玆殿今日召卿庶幾君臣同遊盛美

君道部雜錄

