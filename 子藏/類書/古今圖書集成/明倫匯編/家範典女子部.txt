

女子部匯考易經

說卦傳一索而得女故謂之長女又

離再索而得女故謂之中女又

兌三索而得女故謂之少女漢揚雄方言

雜釋女謂之嫁子

注言往適人班固白虎通

嫁娶女者如也從如人也在家從父母旣嫁從夫夫沒從子也傳曰婦人有三從之義也劉熙釋名

釋長幼女如也婦人外成如人也故三從之義少如父教嫁如夫命老如子言靑徐州曰��忤也始生時人意不喜忤忤然也魏張揖博雅

釋親女如也

又女子謂之婦人匯苑

女子女如也從父之教從夫之命故曰如未嫁謂之女已嫁謂之婦

女子部總論易經

屯卦六二屯如邅如乘馬班如匪寇婚媾女子貞不字十年乃字程

傳二以陰柔居屯之世𨿽正應在上而逼於初剛故屯難邅回如辭也乘馬欲行也欲從正應而復班如不能進也班分布之義下馬爲班與馬異處也二當屯世𨿽不能自濟而居中得正有應在上不失義者也然逼近於初陰乃陽所求柔者剛所陵柔當屯時固難自濟又爲剛陽所逼故爲難也設匪逼於寇難則往求於婚媾矣婚媾正應也寇非理而至者二守中正不苟合於初所以不字苟貞固不易至於十年屯極必通乃獲正應而字育矣以女子陰柔苟能守其志節久必獲通況君子守道不回乎初爲賢明剛正之人而爲寇以侵逼於人何也曰此自據二以柔近剛而爲義更不計初之徳如何也易之取義如此本義

班分布不進之

貌字許嫁也禮曰女子許嫁笄而字六二陰柔中正有應於上而乘初剛故爲所難而邅回不進然初非爲寇也乃求與己爲婚媾耳但己守正故不之許至於十年數窮理極則妄求者去正應者合而可許矣爻有此象故因以戒占者象曰六二之難乘剛也十年乃字反常也

程傳

六二居屯之時而又乘剛爲剛陽所逼是其患難也至於十年則難久必通矣乃得反其常與正應合也十數之終也

姤卦姤女壯勿用取女

程傳

一陰始生自是而長漸以盛大是女之將長壯也陰長則陽消女壯則男弱故戒勿用取如是之女取女者欲其柔和順從以成家道姤乃方進之陰漸壯而敵陽者是以不可取也女漸壯則失男女之正家道敗矣姤𨿽一陰甚微然有漸壯之道所以戒也本義

姤遇也決盡則爲純乾四月之卦至

姤然後一陰可見而爲五月之卦以其本非所望而卒然值之如不期而遇者故爲遇遇已非正又一陰而遇五陽則女徳不貞而壯之甚也取以自配必害乎陽故其象占如此

雜卦傳姤遇也柔遇剛也漸女歸待男行也

大全

朱子曰女待男而行所以爲漸

又歸妹女之終也

大全

雙湖胡氏曰女未嫁之稱旣嫁爲歸則女之終矣詩經

小雅斯幹篇乃生女子載寢之地載衣之裼載弄之瓦無非無儀惟酒食是議無父母詒罹朱

注裼褓也瓦紡磚也儀善罹憂也寢之於地卑之也衣之以褓卽其用而無加也弄之以瓦習其所有事也有非非婦人也有善非婦人也蓋女子以順爲正無非足矣有善則亦非其吉祥可願之事也惟酒食是議而無遺父母之憂則可矣易曰無攸遂在中饋貞吉而孟子之母亦曰婦人之禮精五飯冪酒漿養舅姑縫衣裳而已矣故有閨門之修而無境外之志此之謂也大全

朱子曰瓦紡時所

用之物舊見人畫列女傳漆室女手執一物如今銀子樣者意其爲紡磚也然未可必安成劉氏曰婦人於事無所敢自遂正位乎內事在饋食之間而已六二陰爻居陰位則柔順得正居下體之中則得中故其象爲無攸遂在中饋而其占者能如此則爲得正而吉無攸遂卽無非無儀也在中饋卽惟酒食是議也禮記

曲禮男女不雜坐不同椸枷不同巾櫛不親授

陳注

植者曰楎橫者曰椸枷與架同置衣服之具也巾以涗潔櫛以理髮此四者皆所以遠私之嫌

又女子許嫁纓非有大故不入其門

陳注

許嫁則系以纓示有所系屬也此與幼所佩香纓不同大故大事也大全

長樂劉氏曰家人內政不

嚴以防之於細微之初不剛以正之於未然之始則其悔吝不可逭矣易曰閒有家志未變也男女之志旣爲情邪之所變閒禁𨿽嚴求其無咎而咎可無哉故夫婦未七十𨿽同藏未有可嫌也聖人制禮必爾者以無嫌止有嫌也用有情之難正無情之易也而況於男女未有室家哉女子許嫁纓所以系屬其心以著誠於夫氏起其孝義也旣許嫁則有姆教之處於閫內之別室男子非有疾憂之故不入其門也姑姊妹女子子已嫁而反兄弟弗與同席而坐弗與同器而食陳

注女子子重言子者別於男子也專言兄弟者遠同等之嫌

又男女異長

陳注

各爲伯仲示不相干雜之義也

又女子許嫁笄而字

陳注

許嫁則十五而笄未許嫁則二十而笄亦成人之道也故字之

又男女相答拜也

陳注

男女嫌疑之避亦多端矣然拜而相答所以爲禮豈以行禮爲嫌哉故記者明言之

曾子問孔子曰嫁女之家三夜不息燭思相離也

內則男女未冠笄者雞初鳴咸盥漱櫛縰拂髦總角衿纓皆佩容臭昧爽而朝問何食飲矣若已食則退若未食則佐長者視具陳

注總角總聚其發而結束之爲角童子之飾也

又男不言內女不言外非祭非喪不相授器其相授則女受以篚其無篚則皆坐奠之而後取之外內不共井不共湢浴不通寢席不通乞假男女不通衣裳內言不出外言不入男子入內不嘯不指夜行以燭無燭則止女子出門必擁蔽其面夜行以燭無燭則止道路男子由右女子由左

又子能食食教以右手能言男惟女兪男鞶革女鞶絲陳注

鞶小囊盛帨巾者男用韋女用繒帛

又七年男女不同席不共食

又女子十年不出姆教婉娩聽從執麻枲治絲繭織紝組紃學女事以共衣服觀於祭祀納酒漿籩豆菹醢禮相助奠陳

注十年不出謂十歲則恆處於內也姆女師也婉謂言語娩謂容貌司馬公云柔順貌紝繒帛之屬組亦織也詩執轡如組紃之制似絳古人以置諸冠服縫中者全慶源輔氏曰婉有委曲之意娩有遲緩之意聽從所謂以順爲正也婦人之容徳莫此爲盛始於容徳中於女工之事終於祭祀之禮婦人之事盡是矣嚴陵方氏曰不出謂常居閨閣之內也聽則有所受從則無所違皆女徳也執麻枲則績事也治絲繭則蠶事也觀於祭祀則欲其習熟是事故也非特觀之而已又且納酒漿籩豆菹醢等物以致其禮相助長者而奠之於神焉詩不云乎於以奠之宗室牖下誰其尸之有齊季女蓋助奠之謂也十有五年而笄二十而嫁有故二十三年而嫁聘則爲妻奔則爲妾凡女拜尙右手陳

注十五許嫁則笄未許嫁者二十而笄故謂父母喪妻齊也妾之言接言得接見於君子不得伉儷也尙左尙右陰陽之別大全

嚴陵方氏曰三五而圓

者月也故女子之年至是數而笄笄者婦人首飾蓋成人之服也夫男子冠則有成人之禮女子笄則當許嫁之時然嫁止於二十娶必止於三十者陰以少爲美陽以壯爲彊故也然經亦舉其大略耳故王氏謂女子非二十而後可嫁以爲二十而不嫁則非禮男子三十而娶四十彊而仕推此可知聘言由彼而問此奔言自此而趨彼拜尙右手尊陰道也

喪服婦爲父母喪未練而出則三年旣練而出則已陳注

若當父母之喪未期而爲夫所出則終父母三年之制爲已與夫族絕故其情復隆於父母也若在父母小祥後被出則是己之期服已除不可更同兄弟爲三年服矣故已也已者止也未練而反則期旣練而反則遂之

陳注

若被出後遇父母之喪未及期而夫命之反則但終期服反在期後則遂終三年蓋緣已隨兄弟小祥服三年之喪不可中廢也大全

嚴陵方氏曰女

出嫁則恩隆於夫家被出則恩復隆於父母得反則恩復隆於夫家旣練而反則服不可中道而除故遂其三年凡此所謂以仁起義也

雜記女𨿽未許嫁年二十而笄禮之婦人執其禮燕則鬈首陳

注疏曰十五許嫁而笄若未許嫁至二十而笄以成人禮言之婦人執其禮者十五許嫁而笄則主婦及女賓爲笄禮主婦爲之著笄女賓以醴禮之未許嫁而笄者則婦人禮之無主婦女賓不備儀也燕則鬈首者謂旣笄之後尋常在家燕居則去其笄而分發爲鬌紒也此爲未許嫁故𨿽已笄猶爲少者處之

昏義教以婦徳婦言婦容婦功

陳注

徳貞順也言辭令也容則婉娩功則絲麻儀禮

士昏禮女子許嫁笄而醴之稱字

注許嫁已受納徵禮也笄女之禮猶冠男也使主婦女賓執其禮疏釋曰女子許嫁謂年十五已上

至十九已下案曲禮女子許嫁纓有笄兼有纓示有系屬此不言纓文不具也云醴之稱字者猶男子冠醴之稱字同是以禮記喪服小記云丈夫冠而不爲殤婦人笄而不爲殤是其義同也釋曰云許嫁已受納徵禮也者以納采問名納吉三禮𨿽使者往來未成交親故曲禮云非納幣不交不親鄭據納徵惟未行請期親迎也二者要待女二十爲之云笄女之禮猶冠男也使主婦女賓執其禮者案雜記云女𨿽未許嫁年二十而笄禮之婦人執其禮鄭注云言婦人執其禮明非許嫁之笄彼以非許嫁笄笄輕故無主婦女賓使婦人而已明許嫁笄當使主婦對女賓執其禮其儀如冠男也又許嫁者用醴禮之不許嫁者當用酒醮之敬其早得禮也

又父醴女而俟迎者母南面於房外

注女旣次純衣父醴之於房中南面蓋母薦焉重婚禮也女奠爵於薦東立於位而俟婿婿至父出使擯者請事母出南面房外示親授婿且當戒女也女出於母左父西面戒之必有正焉若衣若笄母戒諸西階上不降注

必有正焉者以托戒之使不忘疏

釋曰此記亦

經不具以母出房戶之西南面女出房西行故行出於母左父在阼階上西面故因而戒之雲母戒諸西階上者母初立房西女出房母行至西階上乃戒之也釋曰云托戒使不忘者謂托衣笄恆在身而不忘持戒亦然故戒使不忘也下文父母及庶母重云戒者並與此文相續成也此士禮父母不降送案桓公三年經書九月齊侯送姜氏於歡谷梁傳曰禮送女父不下堂母不出祭門祭門則廟門言不言廟門則似得下堂者彼諸侯禮與此異以其大夫諸侯天子各有昏禮故不同也

又父送女命之曰戒之敬之夙夜毋違命

注夙早也早起夜臥命舅姑之教命疏

釋曰上送

女之時父母俱戒迄今此記人父云此戒者當同是送女時並有此戒續成前文庶母所戒亦然以前後語時不同故記人兩處記之但父戒之使無違舅命母戒之使無違姑命故父云命母云戒也母施衿結帨曰勉之敬之夙夜無違宮事注

帨佩巾疏

釋曰宮事謂姑命婦之事若內宰職

云後教六宮婦人稱宮故也庶母及門內施鞶申之以父母之命命之曰敬恭聽宗爾父母之言夙夜無愆視諸衿鞶注

庶母父之妾也鞶鞶囊也男鞶革女鞶絲所以盛帨巾之屬爲謹敬申重也宗尊也愆過也諸之也示之以衿鞶皆托戒使識之也不示之以衣笄者尊者之戒不嫌忘之疏釋曰云男鞶革女鞶絲

者內則文男女用物不同故並引男子鞶革於經無所當也云所以盛帨巾之屬爲謹敬者案內則云箴管綫纊施鞶�鄭云鞶�言施明爲箴管綫纊有之是鞶以盛帨巾之屬此物所以供事舅姑故云謹敬也云不示之以衣笄者尊者之戒不嫌忘之者前文父戒以衣笄此經母施衿結帨庶母直示之以衿鞶不示以衣笄故鄭決之也

喪服女子子在室爲父三年

注女子子者子女也別於男子也言在室者關已許嫁疏釋曰自此盡爲父三年論女子子爲父出

及在室之事制服又與男子不同云女子子者子女也別於男子也者男子女子名單稱子是對父母生稱今於女子別加一字故雙言二字以別於男一子者云言在室者關已許嫁者鄭意經直云女子子爲父得矣而別加在室者關已許嫁關通也通已許嫁內則女子十年不出又云十有五年而笄女子子十五許嫁而笄謂女子子年十五笄四徳已備許嫁與人卽加笄與丈夫二十而冠同死而不殤則同成人矣身旣成人亦得爲父服斬也𨿽許嫁爲成人及嫁要至二十乃嫁與夫家也

又子嫁反在父之室爲父三年

注謂遭喪後而出者始服齊衰期出而虞則受以三年之喪受旣虞而出則小祥亦如之旣除喪而出則已凡女行於大夫以上曰嫁行於士庶人曰適人

又女子子適人者爲其父母昆弟之爲父後者傳曰爲父何以期也婦人不貳斬也婦人不貳斬者何也婦人有三從之義無專用之道故未嫁從父旣嫁從夫夫死從子故父者子之天也夫者妻之天也婦人不貳斬者猶曰不貳天也婦人不能二尊也爲昆弟之爲父後者何以亦期也婦人𨿽在外必有歸宗曰小宗故服期也注

從者從其教令歸宗者父𨿽卒猶自歸宗其爲父後服重者不自絕於其族類也曰小宗者言是乃小宗也小宗明非一也小宗有四丈夫婦人之爲小宗各如其親之服避大宗春秋四傳

齊侯送女春秋桓公三年秋九月齊侯送姜氏於歡左傳齊侯送姜氏非禮也凡公女嫁於敵國姊妹則上卿送之公子則下卿送之於大國維公子亦上卿送之於天子則諸卿皆行公不自送於小國則上大夫送之公羊傳何以書譏何譏爾諸侯越境送女非禮也此入國矣何以代稱夫人自我言齊父母之於子𨿽爲鄰國夫人猶曰吾姜氏谷梁傳禮送女父不下堂女不出祭門諸母兄弟不出闕門父戒之曰謹愼從爾舅之言母戒之曰謹愼從爾姑之言諸母復申之曰謹愼從爾父母之言送女逾境非禮也

公會杞伯姬春秋莊公二十有七年春公會杞伯姬於洮左傳非事也天子非展義不巡守諸侯非民事不舉卿非君命不越境胡傳左氏曰會於洮非事也天子非展義不巡守諸侯非民事不舉卿非君命不越境伯姬莊公之女非事而特會於洮愛其女之過而不能節之以禮此春秋之所禁也惟不節之以禮然後有使自擇配如僖公之於季姬而典訓亡矣大

全家氏曰於洮非歸寧之地安有女子來寧父母疾驅於通道大都略無所禁忌者乎陳氏曰內女爲夫人七見於經未有書公會者而會自伯姬始由是來朝其子由是來求婦伯姬之爲皆未之前聞也

杞伯姬來春秋莊公二十有七年冬杞伯姬來左傳歸寧也凡諸侯之女歸寧曰來出曰來歸夫人歸寧曰如某出曰歸於某公羊傳其言來何直來曰來大歸曰來歸胡傳歸寧也禮父母在歲一歸寧若歸而合禮則常事不書其曰杞伯姬來者不當來也女子有行遠父母兄弟春會於洮冬又歸魯故知其不當來也來而必書春秋於男女往來之際嚴矣大

全髙氏曰伯姬春方出與公會而冬又來何其不安於杞也杞伯不能制其妻如其國何張氏曰志其來往之數非歲一歸寧之義所以厚男女之別也汪氏曰春秋內女之適諸侯惟杞伯姬四書來一書會則伯姬之越禮可知矣伯姬之後惟書齊髙固及子叔姬來亦非禮也

莒慶來逆叔姬春秋莊公二十有七年冬莒慶來逆叔姬公羊傳莒慶者何莒大夫也莒無大夫此何以書譏何譏爾大夫越境逆女非禮也谷梁傅諸侯之嫁女於大夫主大夫以與之來者接內也不正其接內故不與夫婦之稱也胡傳莒慶莒大夫也叔姬莊公女也何以稱字大夫自逆則稱字爲其君逆則稱女尊卑之別也何以書諸侯嫁女於大夫而公自主之非禮也大

全劉氏曰莒慶非有君命也叔姬非適諸侯也何以得書乎以公之自主之公之自主之則敵敵則書矣陳氏曰諸侯嫁女於大夫必使大夫同姓者主之曷爲公親焉則莒慶仇也莒無大夫於是書莒慶隱桓莊之際莒嘗爲彊國入向取杞牟婁納公子慶父吾君特會外大夫自浮來之盟始以是知慶之敢伉也汪氏曰宣公以篡得國倚齊爲援而齊人止公爲髙固求婚魯人以爲大辱莒慶微國之大夫而莊公以女妻之又自爲之主其不君亦甚矣劉氏曰谷梁云不正其接內故不與夫婦之稱也非也不曰逆女亂於君夫人者也書叔姬自其理然

伯姬卒春秋僖公九年秋七月乙酉伯姬卒公羊傳此未適人何以卒許嫁矣婦人許嫁字而笄之則以成人之喪治之谷梁傳內女也未適人不卒此何以卒也許嫁笄而字之死則以成人之喪治之大

全何氏曰不以蕩禮隆者當爲諸侯夫人有卽貴之漸啖氏曰內女爲夫人書卒許嫁爲夫人亦然其爲媵及嫁太子公子大夫則不書蜀杜氏曰嫁爲夫人則系國汪氏曰經書女未嫁而卒者二𨿽曰許嫁則喪之以成人之禮亦時君溺愛之過耳據禮諸侯姑姊妹女子子嫁爲諸侯夫人則服大功大功以下則無服蓋諸侯絕期苟嫁爲諸侯夫人則尊同尊同則爲之服也許嫁未可稱夫人而喪之如成人非禮也

公及夫人會齊侯春秋僖公十有一年夏公及夫人姜氏會齊侯於陽谷胡傳襄陵許翰曰先乎陽谷之會爲大雨雪後乎陽谷之會爲大雩僖公賢君不能禮佐齊桓儆其怠忽而更與之俱肆於寵樂是以見戒於天如此以公夫人陽谷之會觀之齊桓伯業怠矣故楚人伐黃不能救凡此類屬詞比事直書於策而義自見者也大全

杜氏曰婦人送迎不出門見兄弟不逾閾與公俱會齊侯非禮孫氏曰參譏之也薛氏曰夫人齊侯之女也歸寧可也爲會而從夫於外非歸寧之禮也髙氏曰公之娶夫人之歸皆不書者合禮故也此會於陽谷則非禮矣公稔聞桓莊之失而不攺其轍齊侯親見兩國之事亦循其迹以兩君相會而使婦人廁於其間何以示侍衛僕從之臣乎家氏曰桓公之始伯憤齊女之無度以哀姜爲首戮諸夏肅然知中國所以異幹夷狄實在於是齊襄衛宣污染之習爲之一掃庶乎古方伯之遺烈矣及其暮年志得而驕乃復與僖姜爲陽谷與下之會伯業其衰矣乎汪氏曰書及以會所以別男女也桓公如齊稱公與姜氏此稱及則僖公猶能防制云耳頌稱聲姜爲令妻則聲姜必無文姜之行矣

季姬歸鄫春秋僖公十有四年夏六月季姬及鄫子遇於防使鄫子來朝十有五年秋九月季姬歸於鄫左傳鄫季姬來寧公怒止之以鄫子之不朝也夏遇於防而使來朝公羊傳鄫子曷爲使乎季姬來朝內辭也非使來朝使來請己也谷梁傳遇者同謀也來朝者來請己也朝不言使言使非正也以病鄫子也胡傳春秋內女適人者明有所從則系諸國若杞伯姬是也其未適人者欲有所別則書其字若子叔姬是也季姬書字而未系諸國其女而非婦亦明矣及者內爲志內女而外與諸侯遇譏魯也朝不言使言使非正鄫子國君而季姬使之朝病鄫也魯秉周禮男女之際豈其若是之甚乎蓋魯公鐘愛其女使自擇配故得與鄫子遇於防而遂以季姬歸之爾有孟光之徳有伯鸞之賢變而不失禮之正則猶可矣不然非所以爲愛而厚其別也故稱及稱遇稱使罪魯與鄫以正男女之禮爲後世戒也大

全孫氏曰季姬上無歸鄫之文則是未嫁者此年遇防明年九月歸鄫是季姬先與鄫子遇而後嫁也此季姬之行不正可知矣何氏曰禮男不親求女不親許魯不防正其女乃使要遮鄫子淫佚使來請己與禽獸無異故卑鄫子使乎季姬以賤之

張氏曰僖公愛女而使自擇配鄫子聽其使而朝魯請之夫婦之始而不正如此書之所以譏僖公之不父鄫子之不夫季姬之不子不婦也臨川吳氏曰未嫁之女而與鄫子私相邂逅是淫奔也姬旣私遇之後使鄫子朝魯而請�姬不足責也僖公不能正家如此何以居人上乎汪氏曰鄭徐吾犯之妹美使之自擇所配至於兄弟相殘以亂鄭國之政魯秉周禮而季姬與鄫子道淫如此僖公正始之道亦可愧矣啖氏曰左氏謂季姬鄫子之夫人公怒鄫子不朝季姬使之朝按稱季姬明魯未嫁女也若是鄫夫人不當與鄫子遇又明年歸於鄫明此時鄫子請娶之若言魯之處女不當與諸侯會則文姜哀姜淫佚至甚劉

氏曰若實來寧何故再書其歸乎杞伯姬來何以不書歸乎吳氏曰鄫子請娶季姬僖公許之至是始歸也

鄫季姬卒春秋僖公十有六年夏四月丙申鄫季姬卒胡傳內女嫁於諸侯則尊同尊同則記其卒記其卒則必記其葬然而有不記者此筆削之旨非可以例求者也宋伯姬在家爲淑女旣嫁爲賢婦死於義而不回此行之超絕卓異者旣書其葬又載其謚僖公鐘愛季姬使自擇配季姬不能自克以禮恃愛而行𨿽書其卒因奪其葬所以謹夫婦之道正人倫之統明王教之始也以此防民猶有嫁殤立廟舉朝素衣親臨祖載如魏明帝之厚其女者大

全汪氏曰內女爲諸侯夫人者七惟紀伯姬宋共姬書卒葬杞叔姬以出不書葬郯伯姬齊子叔姬亦出並不書卒杞伯姬歸杞四十餘年不書卒葬疑必有故鄫季姬違禮故卒而不葬紀叔姬非夫人以賢而卒葬之

聲姜會齊侯春秋僖公十有七年秋夫人姜氏會齊侯於卞左傳師滅項淮之會公有諸侯之事未歸而取項齊人以爲討而止公秋聲姜以公故會齊侯於卞大全

張氏曰人臣滅項而止僖公刑已頗矣又遠會婦人於地此管仲旣亡桓公志荒之政也臨

川吳氏曰此蓋會淮之後諸侯各歸其國齊獨止公將執之以歸夫人齊女也聞公見止要齊侯於路而會之非齊侯已歸而再出會姜氏也婦人無外事魯之諸夫人聲姜頗爲賢婦詩人以令妻頌之而猶有此失蓋稔於見聞之非盲於禮義之正是以好成人之美者惜焉髙氏曰論其情則可矣而禮則不可也小白入魯地而會聲姜能無嫌乎

出姜如齊春秋文公九年春夫人姜氏如齊

大全

臨川吳氏曰出姜當是齊昭公女蓋有所不安而歸寧以訴於父母云耳趙氏以爲無父母蓋謂歸寧合禮者經不書故疑其非昭公女也

子叔姬卒春秋文公十有二年春二月庚子子叔姬卒左傳二月叔姬卒不言杞絕也書叔姬言非女也公羊傳此未適人何以卒許嫁矣婦人許嫁字而笄之死則以成人之喪治之其稱子何貴也其貴柰何母弟也谷梁傳其曰子叔姬貴也公之母姊妹也其一傳曰許嫁以卒之也男子二十而冠冠而列丈夫三十而娶女子十五而許嫁二十而嫁大

全趙氏曰時君之女故曰子以別非先君之女也啖氏曰左氏云杞桓公請絕叔姬而無絕昏公許之叔姬卒不言杞絕也書叔姬言非女也按此傳大誤當在成八年誤置此爾汪氏曰二傳以書子爲同母妹然十四年再書子叔姬苟皆同母不當同字矣廬陵李氏曰子叔姬左氏以爲已嫁於杞而遭出公谷皆以爲許嫁蓋適人則必系國以無所系左氏非也其稱子者文公女所以別於先君之子也公谷以爲姊妹者非陳氏云已許嫁於杞杞伯來朝諸絕叔姬復求其次此說通

齊髙固來逆子叔姬春秋宣公五年秋九月齊髙固來逆子叔姬左傳齊髙固來逆女自爲也故書曰逆叔姬卿自逆也谷梁傳諸侯之嫁女於大夫主大夫以與之來者接內也不正其接內故不與夫婦之稱也胡傳按左氏公如齊髙固使齊侯止公請叔姬焉書夏公至自齊秋齊髙固來逆子叔姬罪宣公也其曰來者以公自爲之主稱子者或謂別於先公之女也諸侯嫁女於大夫主大夫以與之者爲體敵也而公自爲之主壓尊毀列卑朝廷慢宗廟矣夫以鄭國褊小楚公子圍之貴驕彊大來娶於鄭子產辭而卻之使館於外欲野賜之幾不得撫有其室而宣公以魯國周公之後逼於髙固請婚其女彊委禽焉而不能止惟不知以禮爲守身之幹是以得此辱也春秋詳書爲後世鑑欲人之必謹於禮以定其位不然卑巽妄說不近於禮奚足遠恥辱哉大

全杜氏曰適諸侯稱女適大夫稱字所以別尊卑也不書女歸降於諸侯範氏曰來者謂髙固固齊之大夫而與君接婚姻之禮與趙氏曰時君之女故加子字以別姑姊妹髙氏曰髙固之娶叔姬之嫁齊許之來魯與之婚皆非禮也家氏曰閭巷之人爲彊有力者脇之而婚且猶不受況於堂堂之侯國乎脇而求昏已爲不可而又以大夫伉禮於國君所以陵暴魯國者甚矣宣公用齊之力篡弒得國固不以是爲辱魯之宗社重爲之辱矣嗚呼以千乘之國涕出而女於吳且猶羞之而況於女鄰國之大夫者乎春秋書之責魯也責齊也正髙固陵犯之罪也

季文子如宋致女春秋成公九年夏季孫行父如宋致女左傳季文子如宋致女復命公享之賦韓奕之五章穆姜出於房再拜曰大夫勤辱不忘先君以及嗣君施及未亡人先君猶有望也敢拜大夫之重勤又賦綠衣之卒章而入公羊傳未有言致女者此其言致女何錄伯姬也谷梁傳致者不致者也婦人在家制於父旣嫁制於夫如宋致女是以我盡之也不正故不與內稱也逆者微故致女詳其事賢伯姬也大

全程子曰女旣嫁父母使人安之謂之致女古者三月而廟見始成婦也伯姬賢魯國重故使卿致也家語

本命解女子者順男子之教而長其理者也是故無專制之義而有三從之道幼從父兄旣嫁從夫夫死從子

又女有五不取逆家子者亂家子者世有刑人子者有惡疾子者喪父長子者漢韓詩外傳

論女子傳曰夫行露之人許嫁矣然而未往也見一物不具一禮不備守節貞理守死不往君子以爲得婦道之宜故舉而傳之揚而歌之以絕無道之求防污道之行乎詩曰𨿽速我訟亦不爾從孔叢子

嘉言篇子張曰女子必漸乎二十而後嫁何也孔子曰十五許嫁而後從夫是陽動而陰應男唱而女隨之義也以爲繢組紃織者女子之所有事也黼黻文章之義婦人之所有大功也必十五以往漸乎二十然後可以通乎此事通乎此事然後乃能上以孝於舅姑下以事夫養子也曹大家女誡

助內訓

其辭曰鄙人愚暗受性不敏蒙先君之餘寵賴母師之典訓年十有四執箕帚於曹氏於今四十餘載矣戰戰兢兢常懼黜辱以增父母之羞以益中外之累夙夜劬心勤不告勞而今而後乃知免耳吾性疏頑教導無素恆恐子谷負辱淸朝聖恩橫加猥賜金紫實非鄙人庶幾所望也男能自謀矣吾不復以爲憂也但傷諸女方當適人而不漸訓誨不聞婦禮懼失容它門取恥宗族吾今疾在沈滯性命無常念汝曹如此每用惆悵間作女誡七章願諸女各寫一通庶有補益裨助汝身去矣其勗勉之

卑弱古者生女三日臥之�下弄之瓦磚而齋告焉臥之�下明其卑弱主下人也弄之瓦磚明其習勞主執勤也齋告先君明當主繼祭祀也三者蓋女人之常道禮法之典教矣謙讓恭敬先人後己有善莫名有惡莫辭忍辱含垢常若畏懼是謂卑弱下人也晚寢早作勿憚夙夜執務私事不辭劇易所作必成手迹整理是謂執勤也正色端操以事夫主淸靜自守無好戲笑潔齊酒食以供祖宗是謂繼祭祀也三者苟備而患名稱之不聞黜辱之在身未之見也三者苟失之何名稱之可聞黜辱之可遠哉北齊顏氏家訓

治家篇河北婦人織組紃之事黼黻錦繡羅綺之工大優於江東也太公曰養女太多一費也陳蕃云盜不過五女之門女之爲累亦以深矣然天生蒸民先人傳體其如之何世人多不舉女賊行骨肉豈當如此而望福於天乎吾有疏親家饒妓媵誕育將及使遣婚監守之體有不安窺倚戶若生女者輒持將去母隨號泣莫敢救之使人不忍聞也婦人之性率寵子婿而虐兒婦寵婿則兄弟之怨生焉虐婦則姊妹之讒行焉然則女之行畱皆得罪於其家者母實爲之至有諺云落索阿姑飧此其相報也家之常獘可不誡哉婚姻素對靖侯成規近世嫁娶遂有賣女納財買婦輸絹比量父祖計校錙銖責多還少市井無異或猥婿在門或傲婦擅室貪榮求利反招羞恥可不愼歟唐宋氏女論語

立身章凡爲女子先學立身立身之法惟務淸貞淸則貞潔貞則身榮行莫回頭語莫露唇坐莫動膝立莫搖裙喜莫大笑怒莫髙聲內外各處男女異羣莫窺外壁莫出外庭窺必掩面出必藏形男非眷屬莫與通名女非善屬莫與相親立身端正方可爲人

學作章凡爲女子須學女工紉麻緝薴粗細不同機車紡織切莫��看蠶煮繭曉夜相從采桑摘柘看雨占風滓濕卽替寒冷須烘取葉飼食必得其中取絲經緯文匹成工輕紗下軸細布入筒綢絹薴葛織造重重亦可貨賣亦可自縫刺鞋補襪引綫繡絨補聯紉綴百事皆通皆依此語寒冷從容衣不愁破家不愁窮莫學懶婦積小癡慵不貪女務不計春冬鍼綫粗率爲人所攻嫁爲人婦恥辱門風衣裳破損牽西遮東遭人指點恥笑鄕中奉勸女子聽取言終

學禮章凡爲女子當知女務女客相遇安排坐具整頓衣裳輕行緩步斂手低聲請過庭戶問候通時從頭稱敍答問殷勤輕言細語備辦茶湯迎來遞去莫學他人�身不顧接見依稀有相欺侮如到人家且依禮數相見傳茶卽通事務說罷起身再三辭去主若相畱禮筵待過酒略沾唇食無叉筋退盞辭壺過承推拒莫學他人呼湯呷醋醉後顚狂遭人所惡身未回家已遭點污當在家庭少遊道路生面相逢低頭看顧莫學他人不知朝暮走徧鄕村說三道四引惹惡聲多招罵怒辱賤門風連累父母損破自身供他笑具如此之人有如犬鼠莫學他人惶恐羞辱

早起章凡爲女子習以爲常五更雞唱起著衣裳盥漱已了隨意梳妝拾柴燒火早下廚房磨鍋洗鑊煮水煮湯隨家丰儉蒸煮食嘗安排蔬菜炮豉舂姜隨時下料甜淡馨香整齊碗碟鋪設分張三飧飯食朝暮相當侵晨早起百事無妨莫學懶婦不解思量黃�一覺直到天光日髙三丈猶未離�起來已晏卻是慚惶早起梳洗突入廚堂容顏齷齪手腳慌忙煮茶煮飯不及時常又有一等餟餔爭�未曾炮饌先已偸藏醜呈鄕裏辱及爹娘被人傳說豈不羞惶

事父母章女子在堂敬重爹娘每朝早起先問安康寒則烘火熱則扇涼饑則進食渴則進湯父母撿責不得慌忙近前聽取早夜思量若有不是攺過從長父母言語莫作尋常遵依教訓不可彊良若有不是借問無妨父母年老朝夕憂惶補聯鞋襪做造衣裳四時八節孝養相當父母有疾身莫離�衣不解帶湯藥親嘗求神拜佛指望安康莫教不幸或致身亡痛入骨髓哭斷肝腸三年乳哺恩徳難忘衣裳裝殮持服居喪安埋設祭禮拜燒香追修薦拔超上天堂莫學忤逆咆哮無常才出一語應答千張便行拋掉說著相傷如此婦女教壞村坊鄭氏女孝經

廣揚名章大家曰女子之事父母也孝故忠可移於舅姑事姊妹也義故順可移於娣姒居家理故理可聞於六親是以行成於內而名立於後世矣宋朱子全書

語類問女子亦當有教自孝經之外如論語只取其面前明白者教之何如曰亦可如曹大家女誡溫公家範亦好袁氏世範

睦親篇孤女有分必隨力厚嫁合得田產必依條分給若吝於目前必致嫁後有所陳訴寡婦再嫁或有孤女年未及嫁如內外親姻有髙義者寧若與之議親使鞠養於舅姑之家俟其長而成親若隨母而歸義父之家則嫌疑之間多不自明嫁女須隨家力不可勉彊然或財產寬余亦不可視爲他人不以分給今世固有生男不得力而依托女家及身後葬祭皆由女子者豈可謂生女之不如男也大抵女子之心最爲可憐母家富而夫家貧則欲得母家之財以與夫家夫家富而母家貧則欲得夫家之財以與母家爲父母及夫者宜憐而稍從之及其有男女嫁娶之後男家富而女家貧則欲得男家之財以與女家女家富而男家貧則欲得女家之財以與男家爲男女者亦宜憐而稍從之若或割貧益富此爲非宜不從可也

處己篇中產之家凡事不可不早慮有男而爲之營生教之生業皆早慮也至於養女亦當早爲儲蓄衣衾妝奩之具及至遣嫁乃不費力若置而不問但稱臨時此有何術不過鬻田廬及不卹女子之羞見人也至於家有老人而送終之具不爲素辦亦稱臨時亦無他術亦是臨時鬻田廬及不卹後事之不如儀也今人有生一女而種杉萬根者待女長則鬻杉以爲嫁資此其女必不至失時也有於少壯之年置壽衣壽器壽塋者此其人必不至三日五日無衣無棺可斂三年五年無地可葬也鄭氏家範

訓女子女適人者若有外孫彌月之禮惟首生者與之餘並不許但令人以食味慰問之朔望後一日令諸生聚揖之時直說古列女傳使諸婦聽之女子年及八歲者不許隨母到外家余𨿽至親之家亦不許往違者重罰其母明曹端夜行燭

家規女子有作非爲犯淫狎者與之刀繩閉於牛驢房聽其自死其母不容者出之其父不容者陳於官而放絕之仍告於祠堂於宗圖上削其名死生不許入祠堂旣放而悔攺容死其女者復之徐三重家則

論女子一男女之辧正在內外則婦人不當出外明甚予常至宜興旅寓民捨罕見婦女形迹亦絕無往來道路此土俗之最美者良家女子固不宜輕出行遊及抵親識至於探望姻黨輒遣婦女飄揚衢路肩摩稠人大非雅觀必不得已第可命老幼童豎相致問信若遠親之家吉凶禮節已有男子在外交際惡用復需婦人哉一生女許婚宜待笄年不得太早世俗多有幼小受聘者數歲之內不惟男女變故難期且家事亦有聚散婿或孤貧無倚婦家不免收贅異族同處內外當閒此愼微別嫌第一事也若年齒各長此嫁彼娶寧復慮此一委棄子女此村野細民違天賊理者所爲夫殺人而死國有常刑殺子女不死焉知天道不爲冥戮讀畫明理之家必無此事姑書之或可理諭鄕俗也女子部藝文一

女訓

漢蔡邕心猶首面也是以甚致飾焉面一旦不修則塵垢穢之心一朝不思善則邪惡入之咸知飾其面不修其心惑矣夫面之不飾愚者謂之醜心之不修賢者謂之惡愚者謂之醜猶可賢者謂之惡將何容焉故覽照拭面則思其心之潔也傅脂則思其心之和也加粉則思其心之鮮也澤發則思其心之潤也用櫛則思其心之理也立髻則思其心之正也攝鬢則思其心之整也

女誡

荀爽詩雲泉源在左淇水在右女子有行遠父母兄弟明當許嫁配適君子竭節從理昏定晨省夜臥早起和顏悅色事如依恃正身潔行稱爲順婦以崇螽斯百葉之祉婚姻九族云胡不喜聖人制禮以隔陰陽七歲之男王母不抱七歲之女王父不持親非父母不與同車親非兄弟不與同筵非禮不動非義不行是故宋伯姬遭火不下堂知必爲災傅母不來遂成於灰春秋書之以爲髙也

敍愁賦有

序

魏曹植

時家二女弟故漢皇帝聘以爲貴人家母見二弟愁思故令予作賦曰嗟妾身之微薄信未達乎義方遭母氏之聖善奉恩化之彌長迄盛年而始立修女職於衣裳承師保之明訓誦六列之篇章觀圖像之遺形竊庶幾乎英皇委微軀於帝室充末列於椒房荷印紱之令服非陋才之所望對�帳而太息慕二親以增傷揚羅袖而掩涕起出戶而仿徨顧堂宇之舊處悲一別之異鄕

金瓠哀詞

前人金瓠予之首女𨿽未能言固已授色知心矣生十九旬而夭折乃作此詞詞曰在𦇤褓而撫育尙孩笑而未言不終年而夭絕何見罰於皇天信吾罪之所招悲弱子之無去父母之懷抱滅微骸於糞土天長地久人生幾時先後無覺從爾有期

行女哀詞

前人行女生於季秋而終於首夏三年之中二子頻喪伊上帝之降命何短修之難裁或華發以終年或懷�而逄災感前哀之未闋復新殃之重來方朝華而晚敷比辰露而先晞感逝者之不追悵情忽而失度天蓋髙而無階懷此恨其誰訴

吳大司馬陸公少女哀詞

�陸機冉冉晞陽不遂其茂暉暉芳華雕芳落秀遵堂涉室髣�興想人皆有聲爾獨無響

爲任子咸妻作孤女澤蘭哀詞

潘嶽澤蘭者任子咸之女也涉三齡未沒衰而殞余聞而悲之遂爲其母詞茫茫造化爰啟英淑猗猗澤蘭應靈誕育鬒發蛾眉巧笑美目顏耀榮苕華茂時菊如金之精如蘭之馨淑質彌暢聰慧日新朝夕顧復夙夜盡勤彼蒼者天哀此矜人胡寧不惠忍予眇身俾爾嬰孺微命弗振俯覽衾襚仰訴穹旻弱子在懷旣生不遂存靡托躬沒無遺類耳存遺響目想余顏寢席伏枕摧心割肝相彼鳥矣和鳴嚶嚶矧伊蘭子音影冥冥仿徨丘隴徙倚墳塋

京陵公主女王氏哀詞

前人猗歟公子季女惟王生自洪冑秉玆義方盼倩粲麗窈窕淑良如彼春蘭吐葩含芳葩以霜隕芳以歇盡彼蒼者天胡寧斯忍曾未弱笄無疾而隕官朝震驚靡人不湣嗟爾母氏劬勞撫鞠恩斯勤斯是長是育帷屏媚子奄離顧復哀無廢心涕不輟目於以祖之於掖閨庭於以送之陵岡崔嵬僕馬回眷旗旐旋飛夕陽失映晴鳥忘歸皎皎宵月載盈載微冥冥公子一往不追長夜無旦孤魂曷依

金鹿哀詞

前人嗟我金鹿天姿特挺鬒發凝膚蛾眉蠐領柔情和泰朗心聰警嗚呼上天胡忍我門良嬪短世令子夭�旣披我幹又剪我根塊如瘣木枯荄獨存捐子中野遵我歸路將反如疑回首長顧

懷思賦

劉柔妻王氏超離親而獨寄與憂憤而長俱𨿽亮分以自勉曾無間乎須臾思遙遙而忡惙疾結滯乎肌膚憶昔日之歡侍奉膝下而怡裕集同生而從容常欣泰以逸豫何運遇之偏否獨遼隔於修路彼恆鳥之將分猶哀鳴以告離況遊子之眷慕孰殷思之可靡於是仲秋蕭索蓐收西禦寒露宵零落葉晨布羨歸鴻之提提振輕翼而髙舉志渺渺而遠馳悲離思而嗚咽彼邁物而推移何予思之難泄聊翰以寄懷悵辭鄙而增結

祭女拿文

唐韓愈維年月日阿爹阿八使汝你以淸酒時果庶羞之奠祭於第四小娘子拿子之靈嗚呼昔汝疾極值我南逐蒼黃分散使汝驚憂我視汝顏心知死隔汝視我面悲不能啼我旣南行家亦隨譴扶汝上輿走朝至暮天雪冰寒傷汝羸肌撼頓險阻不得少息不能食飲又使渴饑死於窮山實非其命不免水火父母之罪使汝至此豈不緣我艸葬路隅棺非其棺旣瘞遂行誰守誰瞻魂單骨寒無所托依人誰不死於汝卽冤我歸自南乃臨哭汝汝目汝面在吾眼傍汝心汝意宛宛可忘逄歲之吉致汝先墓無驚無恐安以卽路飲食芳甘棺輿華好歸於其丘萬古是保尙饗

女拿壙銘

前人女拿韓愈退之第四女也惠而早死愈之爲少秋官言佛夷鬼其法亂治梁武事之卒有侯景之敗可一掃刮絕去不宜使爛漫天子謂其言不祥斥之潮州漢南海揭陽之地愈旣行有司以罪人家不可畱京師迫遣之女拿年十二病在席旣驚痛與其父訣又輿致走道撼頓失食飲節死於商南層峯驛卽瘞道南山下五年愈爲京兆始令子弟與其姆易棺衾歸女拿之骨於河南之河陽韓氏墓葬之女拿死當元和十四年二月二日其發而歸在長慶三年十月之四日其葬在十一月之十一日銘曰汝宗葬於是汝安歸之惟永寧

下殤女子墓磚記

柳宗元下殤女子生長安善和裏其始名和娘旣得病乃曰佛我依也願以爲役更名佛婢旣病求去發爲尼號之爲初心元和五年四月三日死永州凡十歲其母微也故爲父子晚性柔惠類可以爲成人者然卒夭斂用緇褐銘用磚甓葬零陵東門外第二岡之西隅銘曰孰致也而生孰召也而死焉從而來焉往而止魂气無不之也骨肉歸復如此

獨孤氏亡女墓志銘

權徳輿元和十年歲在乙未冬十月二十一日戊午故祕書少監贈絳州刺史獨孤郁妻天水權氏寢疾終於京師光福裏嗚呼吾之女也故哭而識之惟吾門代有懿徳至先君太保貞孝公以大節大行爲人倫師表故鍾慶於爾而又夭閼其成此吾所以不知夫天之所賦也初笄有行未嘗遠父母兄弟考室周裏常如歸寧始絳州以褐衣納采其後爲侍臣史官更掌中外詔誥皆再命或三命十數年間使藩淸近烜赫光大天下公議以宰政待之其後閨門之佐君子供先祀嘻嘻申申有孝有仁乃者吾忝大任絳州居近侍而能婉約勞謙得六姻之和長信宮受冊命之歲與母於內朝序位環佩之聲相聞黨族榮之人情禮意纖微矩度言內則者以爲折中夫絳州方彊仕不淑爾又未練而歿年止三十一天之報施其何哉始稱未亡也懼貽吾憂每斂戚容而爲柔色然以沈哀攻中竟不能支悲夫初先舅憲公有重名於時絳州生而孤不得逮事儻冥冥有知將同冗而養於下耶抑智气在上歸之於合莫耶吾不知也生子二人女一人長男前歲未成童而夭次曰晦生十年矣至性過人未期再丁荼蓼噭號罔極晦世父右拾遺朗茹終鮮之痛撫之如不孤貞於龜策得明年六月六日壬寅祔葬於東都壽安縣之某原宜琢墓石以永於後吾老矣豈以文爲懼他人不知吾女之茂實故隱痛而銘曰暘光未晝而湛暗兮植物方華以稿落兮懿吾女之淑令兮祔君子於冥漠已乎已乎吾不知夫神理之有無

髙湣女碑

李翺湣女姓髙妹妹名也生七歲當建中二年父彥昭以濮陽歸天子前此者有質妹妹與其母兄者使彥昭守濮陽及彥昭以城歸妹妹與其母兄皆死其母李氏也將死憐妹妹之幼無辜請獨免其死而以爲婢於官皆許之妹妹不欲曰生而受辱不如死母兄皆不免何獨生爲其母與兄將被刑咸拜於四方妹妹獨曰我家爲忠宗族誅夷四方神祇尙何知問其父所在之方西向哭再拜遂就死明年太常謚之曰湣當此之時天下之爲父母者聞之莫不欲湣女之爲子也天下之爲夫者聞之莫不欲湣女之爲室家也天下之爲女與妻者聞之莫不欲湣女之行在其身也昔者曹娥思父自沈於江獄吏�囚章女悲號思唁其兄作詩載馳緹縈上書乃除肉刑彼四女或孝或智或仁或義噫此湣女厥生七年天篤其行四女一倫向遂推而布之於天下其誰不從而化焉𨿽有逆子必攺行𨿽有悍妻必易心賞一女而天下勸亦王化之大端也異哉湣女之行而不家聞戶知也貞元十三年翺在汴州彥昭時爲潁州刺史昌黎韓愈始爲餘言余旣悲而嘉之於是作髙湣女碑

於郎州別女足娘墓文

前人維長慶元年歲次辛丑十二月癸亥朔十九日辛巳父舒州刺史翺以酒果之奠敬別於第七女足娘子之靈吾以前月二十六日蒙恩攺舒州刺史以明日將領汝母等水路赴州故以酒果來與汝別嗚呼我爲汝父汝則我女王命有期不得安處延陵喪子葬不歸吳考之於禮其合矣夫汝之形骨托終此土汝之精神冥寞不睹上及於天下及於泉鬼神有知汝骨安全永永終古無有後艱我來訣別灑涕漣漣嗚呼哀哉尙饗

爲外姑隴西郡君祭張氏女文李商隱吾配汝先世二十餘年七女五男撫之如一往在南海今子云�藐爾兩孤未勝多難提挈而至逾涇涉河十年之間母子俱盡念汝差長慰吾最深女徳婦容光映姻表秭歸爲牧官閒俸優實獲我心用選良對笄旒纚纚環佩鏘鏘螽斯鳳凰兩有深慶汝夫文章播於友朋身否命屯久而不第郎寧合浦萬里乖離汝寄京師食貧終歲頃吾南返又往朝那汝實從夫適來岐下道途𨿽邇面集猶妨金馬碧雞長懸魂夢及登農揆去赴天朝汝罷蒲津聿來胥會朝堂夜合曲榻�鑪稚子雛孫滿吾懷抱汝時不佑忽爾孀殘撫視冤傷載慟心骨旋移計下念汝支離下室築居言遷潁上潞童作孽使節啟行崎嶇關山暴露戎旅汝失所怙吾猶未亡念汝弟昆莫任堂構牽哀挽痛偸此殘生日往月來旋更气序吾衰汝少吾病汝彊誰謂一朝汝先吾逝五男未冠二女未笄哀憤之深難念禮道章兒盧七取以依吾汝夫先丘遠在江渚羣從之內官名且稀劉四頃年固難返葬始議權厝遂得嘉占白馬呈祥眠牛薦吉裏名三趙地邇九城風水無虞巒岡信美葬於所殆古爲達生將命來云自我爲祖今汝之柩斯焉是歸嗚呼言自淮陽已臨洛宅素棺丹旐托宿城隅盤具杯醪儼然已備吾將臨汝用雪沈冤介婦諸孫憂吾衰齒俯令推測云有相妨俗忌巫言吾非甚信率衣擁路固不可違女使僕奴寄詞而往肝腸兼潰血淚無行嗚呼曩昔容華生平淑婉漠然不見永矣何歸將籍掛諸天遙歸眞路將福興靜域須赴上生將爲舋累所招遂淪幽界將是療治不至枉喪韶年千感裝懷萬疑疊慮觸途气結舉目心摧天實爲之復將何訴嗚呼汝弟言護靈�自始及今必誠必信棺衾華好封隧幽深永從汝夫以安元路冤摧漬結殆不勝書嗚呼有靈領吾此意

母安康郡太君祭亡女陳氏十娘文

宋黃庭堅汝嫁十年五歲歸處姑章不呵知我憐汝我䢐江南三年搖搖元丰甲子汝兄還朝道淮溯洛望汝來寧不聞車音乃聞哭聲汝疾何藥汝斂何服臨絕之情不能我告哀憐至骨哭淚至泉我創如新於今七年乳母來歸婿亦繼室昔所抱兒亦旣結髮惟汝面目永隔枯木嗚呼昊天忍此荼毒久於客土勤我夢思日月之吉窀穸有期我病在�不能奮飛寓奠千里文不及哀尙饗

女子部藝文二詩

風泉水四章

衛女嫁於諸侯父母終思歸寧而不得故作此詩毖彼泉水亦流於淇有懷於衛靡日不思孌彼諸姬聊與之謀出宿於泲飲餞於禰女子有行遠父母兄弟問我諸姑遂及伯姊出宿於幹飲餞於言載脂載還車言邁遄臻於衛不瑕有害我思肥泉玆之永嘆思須與漕我心悠悠駕言出遊以寫我憂

墉風柏舟二章

衛世子共伯蚤死其妻共姜守義父母欲奪而嫁之故共姜作此以自誓泛彼柏舟在彼中河髧彼兩髦實維我儀之死矢靡它母也天只不諒人只泛彼柏舟在彼河側髧彼兩髦實維我特之死矢靡慝母也天只不諒人只

衛風竹竿四章

衛女嫁於諸侯思歸寧而不可得故作此詩籊籊竹竿以釣於淇豈不爾思遠莫致之泉源在左淇水在右女子有行遠父母兄弟淇水在右泉源在左巧笑之瑳佩玉之儺淇水��檜楫松舟駕言出遊以寫我憂

嬌女詩

�左思吾家有嬌女皎皎頗白�小字爲纖素口齒自淸歷鬢髮覆廣額雙耳似連璧明朝弄梳臺黛眉類掃迹濃朱衍丹唇黃吻爛熳赤嬌語若連瑣忿速乃明握筆利彤管篆刻未期益執書愛綈素誦習矜所獲其娣字惠芳兩目燦如畫輕妝喜樓邊臨鏡忘紡績舉觶擬京兆立的成復易玩弄眉頰間劇兼機杼役從容好趙舞延袖像飛翮上下弦柱際文史輒捲襞顧盼屏風畫如見已指摘丹靑日塵暗明義爲隱賾馳騖翔園林果下皆生摘紅葩掇紫萍實驟扺擲貪華風雨中倏忽數百適務躡霜雪戲重綦常累積並心注肴饌端坐理盤�翰墨戢閒按相與數離逖動爲鑪鉦屈屣履任之適止爲荼菽據吹吁對鼎脂膩漫白袖煙燻染阿錫衣被皆重池難與沈水碧任其孺子意羞受長者責瞥聞當與杖掩淚俱向壁

紫驑馬歌詞

梁無名氏燒火燒野田野雁飛上天童男娶寡婦壯女笑殺人

地驅樂歌

同上驅羊入谷白羊在前老女不嫁蹋地喚天

捉搦歌四首

同上粟谷難舂付石臼獘衣難護付巧婦男兒千凶飽人手老女不嫁只生口誰家女子能行步反著夾襌後裙露天生男女共一處願得兩个成翁嫗華陰山頭百丈井下有流水徹骨冷可憐女子能照影不見其餘見斜嶺黃桑柘屐蒲子履中央有絲兩頭系小時憐母大憐婿何不早嫁論家計

木蘭詩二首

無名氏喞喞復喞喞木蘭當戶織不聞機杼聲惟聞女嘆息問女何所思問女何所憶女亦無所思女亦無所憶昨夜見軍帖可汗大點兵軍書十二卷捲捲有爺名阿爺無大兒木蘭無長兄願爲市鞍馬從此替爺徵東市買駿馬西市買鞍韉南市買轡頭北市買長鞭朝辭爺娘去暮宿黃河邊不聞爺娘喚女聲但聞黃河流水鳴濺濺旦辭黃河去暮至黑山頭不聞爺娘喚女聲但聞燕山胡騎聲啾啾萬里赴戎機關山度若飛朔气傳金柝寒光照鐵衣將軍百戰死壯士十年歸歸來見天子天子坐明堂策勛十二轉賞賜百千彊可汗問所欲木蘭不用尙書郎願馳千里足送兒還故鄕爺娘聞女來出郭相扶將阿姊聞妹來當戶理紅妝小弟聞姊來磨刀霍霍向豬羊開我東閣門坐我西間�脫我戰時袍著我舊時裳當�理雲鬢對鏡帖花黃出門看火伴火伴始驚惶同行十二年不知木蘭是女郎雄兔腳撲朔雌兔眼迷離兩兔傍地走安能辧我是雄雌木蘭抱杼嗟借問復爲誰欲聞所戚戚感激彊其顏老父隸兵籍气力日衰耗豈足萬里行有子復尙少胡沙沒馬足朔風裂人膚老父舊羸病何以彊自扶木蘭代父去秣馬備戎行易卻紈綺裳洗卻鉛粉妝馳馬赴軍幕慷慨攜幹將朝屯雪山下暮宿靑海傍夜襲月支虜更攜於闐羌將軍得勝歸士卒還故鄕父母見木蘭喜極成悲傷木蘭能承父母顏卻卸巾理絲簧昔爲烈士雄今復嬌子容親戚持酒賀父母始知生女與男同門前舊軍都十年共崎嶇本結兄弟交死戰誓不渝今也見木蘭言聲𨿽是顏貌殊驚愕不敢前嘆重徒嘻吁世有臣子心能如木蘭節忠孝兩不渝千古之名焉可滅

送楊氏女

唐韋應物永日方戚戚出門復悠悠女子今有行大江溯輕舟爾輩況無恃撫念益慈柔幼爲長所育兩別泣不休對此結中腸義往難復畱自小闕內訓事姑貽我憂賴玆托令門仁卹庶無尢貧儉誠所尙資從豈待周孝恭遵婦道容止順其猷別離在今晨見爾當何秋居閒始自遣臨感忽難收歸來視幼女零淚緣纓流

少女生日感懷

戴叔倫五逄晬日今方見置爾懷中自惘然乍喜老身辭遠役翻悲一笑隔重泉欲教鍼綫嬌難解暫弄琴書性已便還有蔡家殘史籍可能分與外人傳

津妾歌

李白津妾一棹歌脫父於嚴刑十子若不肖不如一女英

幼女詞

施肩吾幼女才六歲未知巧與拙向夜在堂前學人拜新月

傷小女

皮日休一歲猶未滿九泉何太深惟餘卷書艸相對共傷心

金鑾子晬日

白居易行年欲四十有女曰金鑾生來始周歲學坐未能言慚非達者懷未免俗情憐從此累身外徒云慰目前若無夭折患則有婚嫁牽使我歸山計應遲十五年

自到潯陽生三女子因詮眞理用遣妄懷

前人宦途本自安身拙世累由來向老多遠謫四年徒已矣晚生三女擬如何預愁嫁娶眞成患細念因緣盡是魔賴學空王治苦法須拋煩惱入頭陀

念金鑾子二首

前人衰病四十身嬌癡三歲女非男猶勝無慰情時一撫一朝捨我去魂影無處所況念夭折時嘔啞初學語始知骨肉愛乃是憂悲聚惟思未有前以理遣傷苦忘懷日已久三度移寒暑今日一傷心因逄舊乳母與爾爲父子八十有六旬忽然又不見邇來三四春形質本非實气聚偶成身恩愛元是妄緣何暫爲親念玆庶有悟聊用遣悲辛暫將理自奪不是忘情人

答謝家最小偏憐女

前人嫁得梁鴻六七年耽書愛酒日髙眠雨荒春圃惟生艸雪壓朝廚未有煙身病憂來緣女少家貧忘卻爲夫賢誰知厚俸今無分枉向秋風吹紙錢

病中哭金鑾子

前人豈料吾方病�悲汝不全臥驚從枕上扶哭就燈前有女誠爲累無兒豈免憐病來才十日養得已三年慈淚隨聲迸悲腸遇物牽故衣猶架上殘藥尙頭邊送出深村巷看封小墓田莫言三里地此別是終天

重傷小女子

前人學人言語��行嫩似花房脆似瓊才知恩愛迎三歲未辧東西過一生汝異下殤應殺禮吾非上聖詎忘情傷心自嘆鳩巢拙長墮春雛養不成

羅子

前人有女名羅子生來才兩春我今年已長日夜二毛新顧念嬌啼面思量老病身直應頭似雪始得見成人

寄義興小女子

孟郊江南莊宅淺所過惟�籬小女未解行酒弟老更癡家中多吳語教爾遙可知山怪夜動門水妖時弄池所憂癡酒腸不解委曲辭漁妾性崛彊耕童手皴釐想玆爲𦇤褓如鳥拾柴枝我詠元魯山胸臆流甘滋終當學自乳起坐常相隨

別李氏女子

劉長卿念爾嫁猶近稚年那別親臨岐方教誨所貴和六姻俯首戴荊釵欲拜淒且顰本來儒家子莫恥梁鴻貧漢川若可涉水淸石燐燐天涯遠鄕婦月下孤舟人

哭小女降眞

元稹雨點輕漚風復驚偶來何事去何情浮生未到無生地暫到人間又一生

哭女樊

前人秋天淨綠月分明何事巴猿不剩鳴應是一聲腸斷去不容啼到第三聲

哭女樊四十韻

前人逝者何由見中人未達情馬無生角望猿有斷腸鳴去伴投遐僥來隨夢險程四年巴養育萬里硤回縈病是他鄕染魂應遠處驚山魈邪亂逼沙虱毒潛嬰母約看寧辧余慵療不精欲尋方次第俄值疾充盈燈火徒相守香花秖浪擎蓮初開月梵蕣已落朝榮魄散云將盡形全玉尙瑩空垂兩行血深送一枝瓊祕祝休巫覡安眠放使令舊衣和篋施殘藥滿甌傾乳媼閒於社醫僧婗似酲憫渠身覺剩訝佛力難爭騎竹癡猶子牽車小外甥等長迷過影遙戲誤啼聲涴紙傷余畫扶�念試行獨畱呵面鏡誰弄倚墻箏憶昨工言語憐初妙長成撩風妒鸚舌淩露觸蘭英翠鳳輿眞女紅蕖捧化生秖憂嫌五濁終恐向三淸宿惡諸葷味懸知眾物名環從枯樹得經認寶函盛慍怒偏憎數分張雅愛平最憐貪栗妹頻救懶書兄爲占嬌饒分良多眷戀誠別常回面泣歸定出門迎解怪還家晚長將遠信呈說人偸罪過要我抱縱橫騰蹋遊江舫攀緣看樂棚和蠻歌字拗學妓舞腰輕迢遰離荒服提攜到近京未容誇伎倆惟恨枉聰明往緒心千結新絲鬢百莖暗窗風報曉秋幌雨聞更敗槿蕭�館衰楊破壞城此中臨老淚仍自哭孩嬰

去歲自刑部侍郎以罪貶潮州刺史乘驛赴任

其後家亦譴逐小女道死殯之層峯驛旁山下

蒙恩還朝過其墓畱題驛梁

韓愈數條藤束木皮棺艸殯荒山白骨寒驚恐入心身已病扶舁沿路眾知難繞墳不暇號三�設祭惟聞飯一盤致汝無辜由我罪百年慚痛淚闌干

送女子

劉商靑娥宛宛聚爲裳烏鵲橋成別恨長惆悵梧桐非舊影不悲鴻雁暫隨陽

宋氏五女

王建貝州宋處士廷芬五女若華若昭若倫若憲若茵五女誓終養貞孝內自持兔絲自縈紆不上靑松枝晨昏在親傍閒則讀書詩自得聖人心不因儒者知少年絕音華貴絕父母詞素釵垂兩髦短窄古時衣行成聞四方徵詔環佩隨同時入皇宮聯影步玉墀鄕中尙其風重爲修茅茨聖朝有良史將此爲女師

哭小女癡兒

李羣玉平生未省夢熊羆稚女如花墜曉枝條蔓縱橫輸葛藟子孫蕃育羨螽斯方同王衍鐘情切猶念商瞿有慶遲負爾五年恩愛淚眼中惟有涸泉知

傷小女癡兒

前人哭爾春日短支頤長嘆嗟不如半死樹猶吐一枝花

木蘭

宋林同古樂府云阿爺無大兒木蘭無長兄願爲市鞍馬從此替爺徵謹勿悲生女均之有至情縈能贖父罪蘭亦替爺徵

呈父

吳安持妻王氏西風吹入小�紗秋气應憐我憶家極目江山千里恨依然和淚看黃花

寄女嚴

金元好問鸛崖魚窟路間關旬月無由一往還寒食歸寧見鄰女舉家回首望西山

貧女行

元陳泰貧家養女才十五手足如綿獨當戶阿爺前月去行商小弟伶仃未離母筠籃日暮挑菜葵倩人遠糴防朝炊簪花枝重黃垂額汲澗泉深綠照眉生時不得嫁時力卻喜夫家慣耕織堂前供養老姑存姑爲艱難少顏色夜來小弟報平安見說新年百計寬此身豈願獨溫飽父母養我良辛酸

以家事付諸兒惟不得姑蘇陸氏女子消息

戴表元秖憐地僻少過從更許年衰養惰慵行健有時尋近局起遲嘗日到髙舂鹿皮冠野頻頻戴鵝頂蔬粗款款供兒女團欒俱在眼獨憐無信過吳松

吳人嫁女詞

鄭允端余見尋常百姓家多以女嫁達官貴人𨿽誇耀於一時而終不得偕老故作是詩以警之時至正丙申歲也種花莫種官路傍嫁女莫嫁諸侯王種花官路人取將嫁女王侯不久長花落色衰情變更離鸞破鏡終分張不如嫁與田舍郎白首相看不下堂

陶九嫂

楊奐述蘄春劉益甫所言以爲彊暴不道者之戒勿輕釵與笄勿賤裙與襦柘�一女子健勝百丈夫家住廬州東庫藏饒金珠天陰夜抹漆暴客萌覬覦胠篋不足較父兄罹刳屠女年十五六以色竟見驅捕捉星火急亡命洞庭湖旣爲陶家婦九嫂從渠呼寢息風浪中四鄰惟菇蒲琴瑟未免合積久產二雛春秋祭享絕對面佯悲吁向來郎鬢黑漂泊生白須身後乏寸土柰我子母孤干戈又換世幸在昔廛區何當決歸計卒歲容相娛聞語略不疑意謂癡且愚銳然棄輕舟攜抱登長塗靑氈復舊物水陸多膏腴女兒拜夫前靈貺焉可誣兒初有祕祝欲答神明扶紿郎俟西祠徑往公府趨畫地訴首尾曾不遺錙銖官長怒咆哮俄頃就執俘械杻滿蟣虱就戮臨街衢使女坐其旁笑頰如施朱自推二賊雛上請加鑕鈇官曰產爾腹頗亦憐呱呱女曰此賊種不可謂不辜環觀交感泣猛烈今古無玆事鬼神畏失機或斯須甘露若訓注反遭毒手圖政類竇桂娘兒同心實殊隱忍寂寞濱豈甘盜賊污白玉投靑泥至寶終莫渝此讎若不雪何以見烏烏一息傳萬口南北通燕吳夫願女爲婦婦願女爲姑綠林肝膽寒低頭羞穿窬佳人固不幸能還誰爾拘何事原巨先遂使輕俠徒

女殺虎行

吳萊山深日落猛虎行長風振木威�父樵未歸女在室心已與虎同死生揚睛掉尾腥滿地狹路殘榛苦遭噬豈非一气通呼吸徒以柔軀扼彊鷙君不見馮婦來下車眾中無人尙負嵎又不見裴將軍出鳴鏑一時鞍馬俱辟易丈夫英雄卻不武臨事趄汗流雨關東賢女不足數孝女千年傳殺虎

金溪縣孝女廟樂歌並

序

楊翮

有元至元元年撫州路金溪縣新作二孝女廟成按二孝女姓葛氏在唐寶歷間以官責其父佑虧煉白金事不勝暴酷皆發恚投冶中焚死父因獲免並其邑除坑冶之害以迄於今是宜血食其土矣國子博士吳君師道旣文之石而祀神之詩闕焉上元楊翮撰爲樂歌三章俾金溪之民歲時歌之以祠孝女其詞曰靈之來兮兩旗張導旌幢兮鏘琳瑯繽暗曖兮相頡頏並輜軿兮歸故鄕歸故鄕兮民所望昭蠁兮洋洋庭燎輝兮夜未央椒蘭發兮郁芬芳民報祠兮弗敢忘心屏營兮咸肅將靈格思兮民樂康靈之畱兮淡容與云凝凝兮翳堂宇瓊筵陳兮合簫鼓列尊罍兮酌淸酤牲肥腯兮承雕俎女巫追兮傞屢舞誦神徳兮歌頌舉孰捐軀兮悟時主齊英英兮惟孝女繼玆今兮饗終古靈醉飽兮民樂胥靈之去兮將安之儼欲旋兮猋上馳互招搖兮爛祈祈遵雲路兮眷威遲金有賦兮地不遺竭貲產兮民力罷我邑並兮咸熙熙賴神惠兮獨弗罹千萬�兮神是稽薦蘋藻兮答神釐靈遄逝兮民聿思

金溪縣葛烈女廟

貢師泰金溪廟前艸離離金溪廟中兩女兒靑山猶似舊時色流水不盡行人悲翠翹珠珥垂孔雀廟門深鎖藤花落靈風蕭颯半空來仿�音容啟珠箔憶昔裏中初賦銀銀賦日急家日貧父身搒掠痛欲絕女心憤結何由伸鬼狐夜號天漆黑大冶騰騰火光烈可憐踴躍雙蛾眉變作兼金白如雪君不見緹縈上書更肉刑木蘭遠赴可汗兵固知才略過男子不如孝女英烈能捐生又不見湘妃江邊淚斑竹韓憑冢上連理木固知精誠可相召不如孝女感化獨神速赤龍並駕參嬋娟萬古日月懸中天人生𨿽死名不死吁嗟丈夫應愧爾

聞孔氏女至

明李東陽南風吹送北河舟有女東來慰白頭病裏心情無那老別來風景又經秋鵲聲報日書先到雨腳漧時淚始收預想離程還在眼難將一笑解千憂

夏初教女學繡有感

沈宜修憶昔十三餘倚�初學繡不解春惱人惟譜花含蔻十五弄瓊簫柳絮吹粘袖挈伴試秋千芳艸花陰逗十六畫蛾眉蛾眉春欲瘦春風二十年脈脈空長晝流光幾度新曉夢還如舊落盡薔薇花正是愁時候

芝城寄女

方孟式莫問花開花落時幽芳不必斗濃枝晝長無事香消篆朝誦楞嚴暮誦詩

客中憶二女

髙啟每憶門前兩候歸客中長夜夢魂飛料應此際猶依母燈下看縫寄我衣

處子吟

辛全男有家兮女有郎人倫大典豈容忘𨿽存愛爾殷勤意不長淫風自越墻不飾春容不插花荊釵布襖自幽遐爾車來日多情禮撫爾兒孫正爾家

戒溺女歌

施閏章勸君莫溺女溺女傷天性男女皆吾兒貧富有分定若云養女致家貧生兒豈必皆怡親浪子千金供一擲良田美宅等埃塵更兼兄弟多嫡庶同室操戈越與秦豪華不少貴公子覆宗滅族空酸辛若云舉女�生男後先遲速誰能知當階玉樹多先折老蚌雙珠不厭遲好生戒殺天帝喜墮胎殺卵神明悲試看貽謀惟積善竇氏燕山五桂枝有女莫愁難遣嫁裙布荊釵是佳話婚不論財禮義存擇婿安平免牽掛謾憂養女玷家聲爲兒娶婦亦關情淫先百惡爾當戒不種孽根孽不生富者殺女轉蕭條忍心聚斂家暗銷盜賊天災與訟獄任君百計也難逃貧者殺女終不富家無擔石身無�男耕女織衣食丰何如骨肉圖完聚殺女求兒兒不來暮年孤獨始悲哀不如有女送終去猶免白骨委蒿萊贖人妻女救人殃陰騭連綿後必昌若還多女竟無男前生債主今生償勸君莫殺女殺女還殺子仁人有後惡人亡桂折蘭摧疾如矢勸君莫殺女殺女還殺妻生殄嬰孩死索命牽衣地獄徒悲淒勸君莫殺女殺女還自殺孽冤相報幾時休轉劫投胎定夭紮孺子入入尙堪憐如何摘女葬黃泉及笄往嫁尙垂淚何忍懷中輒相棄古往今來多殺機可憐習俗不知非人命關天況骨肉莫待回頭淚滿衣

女子部紀事一琴苑要錄思婦引者衛女之所作也昔衛侯有女邵王聞其賢請聘之未至而王薨太子欲畱之女不聽拘於深宮欲歸不得援琴而歌曰涓涓泉水流及於淇兮有懷於衛靡日不思執節不移兮行不隳砍軻何辜兮離厥災嗟乎何辜兮離厥災涓涓淇水流於淇兮有懷於衛靡日不思執節不移兮行不詭隨坎坷何辜兮離厥茨曲終縊而死左傳蔡仲專鄭伯患之使其婿雍糾殺之將享諸郊雍姬知之謂其母曰父與夫孰親其母曰人盡夫也父一而已胡可比也遂告祭仲曰雍子捨其室而將享子於郊吾惑之以告祭仲殺雍糾屍諸周氏之汪公載以出曰謀及婦人宜其死也晉獻公筮嫁伯姬於秦遇歸妹之睽史蘇占之曰不吉其繇曰士刲羊亦無也女承筐亦無貺也西鄰責言不可償也歸妹之睽猶無相也震之離亦離之震爲雷爲火爲嬴敗姬車說其輹火焚其旗不利行師敗於宗丘歸妹睽孤寇張之弧侄其從姑六年其逋逃歸其國而棄其家明年其死於髙梁之虛成公二年晉齊戰於鞍齊師敗績齊侯自徐關入辟女子女子曰君免乎曰免矣曰銳司徒免乎曰免矣曰苟君與吾父免矣可若何乃奔齊侯以爲有禮旣而問之辟司徒之妻也予之石窌晏子春秋齊景公有所愛槐樹令吏守之犯槐者刑傷槐者死有不聞令而犯之者吏收之將加罪犯者之女說晏子曰妾聞明君不以禽獸殺人今君以樹木之故殺妾父孤妾身恐害明君之政損明君之義晏子言於君公乃令吏罷守槐之役出犯槐之囚家語叔梁紇有九女而無子其妾生孟皮孟皮一字伯尼有足病於是乃求婚於顏氏顏氏有三女其小曰徵在顏父問三女曰陬大夫𨿽父祖爲士然其先聖王之裔今其人身長十尺武力絕倫吾甚貪之𨿽年長性嚴不足爲疑三子孰能爲之妻二女莫對徵在進曰從父所制將何問焉父曰卽爾能矣遂以妻之說苑齊景公以其子妻闔廬送諸郊泣曰余死不汝見矣髙夢子曰齊負海而縣山縱不能全收天下誰幹我君愛則勿行公曰余有齊國之固不能以令諸侯又不能聽是生亂也寡人聞之不能令則莫若從且夫吳若蜂蠆然不棄毒於人則不靜余恐棄毒於我也遂遣之藝苑闔閭破楚將求婚於齊景公畏而女其子配闔閭長子名終累俱早亡葬常熟縣北二里海虞山東南嶺又齊女日夜思其家哭因名其所入之門曰齊門史記田齊世家湣王之遇殺其子法章變名姓爲莒太史�家庸太史�女奇法章狀貌以爲非恆人憐而常竊衣食之而與私通焉淖齒旣以去莒莒中人及齊亡臣相聚求湣王子欲立之法章懼其誅己也久之乃敢自言我湣王子也於是莒人共立法章是爲襄王以保莒城而布告齊國中王已立在莒矣襄王旣立立太史氏女爲王后是爲君王后生子建太史�曰女不取媒因自嫁非吾種也污吾世終身不睹君王后君王后賢不以不睹故失人子之禮列女傳齊東郭采桑之女項有大癅號曰宿癅閔王出遊東郭百姓皆觀宿癅采桑如故王怪召問之對曰吾受父母教采桑不受教觀大王王曰此奇女也命後車載之女曰貞女一禮不備𨿽死不從於是遣歸使使者加禮往聘迎之女不飾如故隨使者至宮中論堯舜不飾爲天下歸善桀紂飾爲天下歸惡閔王大感以癅女爲後女娟者趙河津吏之女也簡子南擊楚津吏醉臥不能渡簡子怒欲殺之娟懼持�走前曰願以微軀易父之死簡子遂釋不誅將渡用�者少一人娟攘拳操�而請簡子遂與渡中流爲簡子發河激之歌歌曰升彼河兮而觀淸水揚波兮冒冥冥禱求福兮醉不醒誅將加兮妾心驚罰旣釋兮瀆乃淸妾持�兮操其維蛟龍助兮主將歸呼來棹兮行勿疑簡子歸納爲夫人尹文子黃公有女至美其父常謙曰醜人謂信然故過時無聘者呂氏春秋遇合篇人有爲人妻者人告其父母曰嫁不必生也衣器之物可外藏之以備不生其父母以爲然於是令其女常外藏姑妐知之曰爲我婦而有外心不可畜因出之婦之父母以謂爲己謀者以爲忠終身善之亦不知所以然矣史記髙祖本紀呂公者好相人見髙祖狀貌因敬重之呂公曰臣少好相人相人多矣無如季相願季自愛臣有息女願爲季箕帚妾呂媼怒呂公曰公始常欲奇此女與貴人沛令善公求之不與何自妄許與劉季呂公曰此非兒女子所知也卒與劉季呂公女乃呂后也文帝本紀齊太倉令淳於公有罪當刑詔獄逮徙系長安太倉公無男有女五人太倉公將行會逮罵其女曰生女不生男有緩急非有益也其少女緹縈自傷泣乃隨其父至長安上書曰妾父爲吏齊中皆稱其廉平今坐法當刑妾傷夫死者不可復生刑者不可復屬𨿽復欲攺過自新其道無由也妾願沒入爲官婢贖父刑罪使得自新書奏天子天子憐悲其意乃下詔曰蓋聞有虞氏之時畫衣冠異章服以爲僇而民不犯何則至治也今法有肉刑三而姦不止其咎安在非乃朕徳薄而教不明歟吾甚自愧故夫馴道不純而愚民陷焉詩曰愷悌君子民之父母今人有過教未施而刑加焉或欲攺行爲善而道無由也朕甚憐之夫刑至斷支體刻肌膚終身不息何其楚痛而不徳也豈稱爲民父母之意哉其除肉刑外戚世家衛子夫立爲皇后後弟衛靑字仲卿以大將軍封爲長平侯四子長子伉爲侯世子侯世子常侍中貴幸其三弟皆封爲侯各千三百戶一曰陰安侯二曰發幹侯三曰宜春侯貴震天下天下歌之曰生男無喜生女無怒獨不見衛子夫霸天下漢書伏生傳生濟南人也故爲秦博士孝文時求能治尙書者天下無有聞伏生治之欲召時伏生年九十餘老不能行於是詔大常使掌故錯往受之伏生老不能正言言不可曉也使其女傳言教錯獨得二十九篇王章傳章字仲卿泰山巨平人也上封事下廷尉獄妻子皆收系章小女年可十二夜起號哭曰平生獄上呼囚數常至九今八而止我君素剛先死者必君明日問之章果死容齋隨筆王莽女爲漢平帝後自劉氏之廢常稱疾不朝會莽敬憚傷哀欲嫁之後不肯及莽敗後曰何面目以見漢家自投火中而死後漢書齊武王演傳初南頓君娶同郡樊重女字嫻都嫻都性婉順自爲童女不正容服不出於房宗族敬焉生三男三女長伯升次仲次光武長女黃次女元次伯姬劉平傳平字公子楚郡彭城人也更始時天下亂平弟仲爲賊所殺其後賊復忽然而至平扶侍其母奔走逃難仲遺腹女始一歲平抱仲女而棄其子母欲還取之仲不聽曰力不能兩活仲不可以絕類遂去不顧明徳馬皇后紀後諱某伏波將軍援之小女也少喪父母兄客卿敏惠早夭母藺夫人悲傷發疾慌惚後年十歲幹理家事�制僮禦內外諮稟事同成人初諸家莫知者後聞之咸嘆異焉後嘗久疾太夫人令筮之筮者曰此女𨿽有患狀而當大貴兆不可言也後又呼相者使占諸女見後大驚曰我必爲此女稱臣梁竦傳竦有三男三女肅宗納其二女皆爲貴人小貴人生和帝竇皇后養以爲子而竦家私相慶後諸竇聞之恐梁氏得志終爲己害建初八年遂譖殺二貴人而陷竦等以惡逆詔使漢陽太守鄭據傳考竦罪死獄中家屬復徙九眞永元九年竇太后崩貴人姊南陽樊調妻嫕上書自訟曰妾同產女弟貴人前充後宮蒙先帝厚恩得見寵幸皇天授命誕生聖明而爲竇憲兄弟所見譖訴使妾父竦冤死牢獄骸骨不掩老母孤弟遠徙萬里獨妾遺脫逸伏艸野常恐沒命無由自達今遭值陛下神聖之運親統萬機羣物得所憲兄弟姦惡旣伏辜誅海內曠然各獲其宜妾得蘇息拭目更視乃敢昧死自陳所天妾聞太宗卽位薄氏蒙榮宣帝繼統史族復興妾門𨿽有薄史之親獨無外戚餘恩誠自悼傷妾父旣冤不可復生母氏年殊七十及弟棠等遠在絕域不知死生願乞收竦朽骨使母弟得歸本郡則施過天地存歿幸賴帝覽章感悟乃下中常侍掖庭令驗問之嫕辭證明審遂得引見具陳其狀乃畱嫕止宮中連月乃出賞賜衣被錢帛第宅奴婢旬月之間累資十萬嫕素有行操帝益愛之加號梁夫人追命外祖以篤親親封謚皇太后父竦爲褒親湣侯比靈文順成侯遣中謁者與嫕備禮西迎竦喪詣京師攺殯賜東園畫棺玉匣衣衾建塋於恭懷皇后陵傍帝親臨送葬百官畢會申屠蟠傳蟠陳畱外黃人同郡緱氏女玉爲父報讎殺夫氏之黨吏執玉以告外黃令梁配配欲論殺玉蟠時年十五爲諸生進諫曰玉之節義足以感無恥之孫激忍辱之子不遭明時尙當表旌廬墓況在淸聽而不加哀矜配善其言乃爲讞得減死論呂布傳袁術遣韓引以僭號事告布因求迎婦布遣女隨之沛相陳珪恐術報布成姻則徐楊合從爲難未已於是往說布曰曹公奉迎天子輔贊國政將軍宜與協同策謀共存大計今與袁術結姻必受不義之名將有累卵之危矣布亦素怨術而女已在塗乃追還絕婚執引送許曹操殺之孝女叔先雄傳雄犍爲人也父泥和永建初爲縣功曹縣長遣泥和拜檄謁巴郡太守乘船墮湍水物故屍喪不歸雄感念怨痛號泣晝夜心不圖存常有自沈之計所生男女二人並數歲雄乃各作囊盛珠環以系兒數爲訣別之辭家人每防閒之經百許日後稍懈雄因乘小船於父墮處慟哭遂自投水死弟賢其夕夢雄告之卻後六日當共父同出至期伺之果與父相持浮於江上郡縣表言爲雄立碑圖像其形焉按常璩蜀志孝女一名絡

順烈梁皇后紀後諱妠大將軍商之女也後生有光景之祥少善女工好史書九歲能誦論語治韓詩大義略舉常以列女圖畫置於左右以自監戒父商深異之竊謂諸弟曰我先人全濟河西所活者不可勝數𨿽大位不究而積徳必報若慶流子孫者儻興此女乎戴良傳良入江夏山中優遊不仕以壽終初良五女並賢每有求姻輒便許嫁�裳布被竹笥木屐以遣之五女能遵其訓皆有隱者之風焉汝南袁隗妻傳袁隗妻扶風馬融之女也字倫少有才辧融家世丰豪裝遣甚盛及初成禮隗問之曰南郡君學窮道奧文爲辭宗而所在之職輒以貨財爲損何耶對曰孔子大聖不免武叔之毀子路至賢猶有伯寮之訴家君獲此固其宜耳隗默然不能屈帳外聽者爲慚桓帝鄧皇后紀後諱猛女和熹皇后從兄子鄧香之女也母宣初適香生後攺嫁梁紀紀者大將軍梁冀妻孫壽之舅也後少孤隨母爲居因冒姓梁氏冀妻見後貌美永興中進入掖庭爲采女絕幸及梁冀誅帝惡梁氏攺姓爲薄四年有司奏後本郎中鄧香之女不宜攺易它姓於是復爲鄧氏追封贈香車騎將軍安陽侯印綬吳許升妻傳升妻呂氏之女也字榮升少爲博徒不理操行榮父積忿疾升乃呼榮欲攺嫁之榮嘆曰命之所遭義無離貳終不肯歸孝女曹娥傳娥會稽上虞人也父旴能弦歌爲巫祝漢安二年五月五日於縣江溯濤迎婆娑神溺死不得屍骸娥年十四乃沿江號哭晝夜不絕聲旬有七日遂投江而死注娥投衣於水祝曰父屍所在衣當沈衣隨流至一處而沈娥遂隨衣而沒孔融傳融妻子皆被誅初女年七歲男年九歲以其幼弱得全寄他捨二子方奕棋融被收而不動左右曰父執而不起何也答曰安有巢毀而卵不破乎主人有遺肉汁男渴而飲之女曰今日之禍豈得久活何賴知肉味乎兄號泣而止或言於曹操遂盡殺之及收至謂兄曰若死者有知得見父母豈非至願乃延頸就刑顏色不變莫不傷之和熹鄧皇后紀後諱綏太傅禹之孫也父訓護羌校尉母陰氏光烈皇后從弟女也後年五歲太傅夫人愛之自爲剪髮夫人年髙目冥誤傷後額忍痛不言左右見者怪而問之後曰非不痛也大夫人哀憐爲斷髮難傷老人意故忍之耳六歲能史書十二歲通詩論語諸兄每讀經傳輒下意難問志在典籍不問居家之事母常非之曰汝不習女工以供衣服乃更務學寧當舉博士邪後重違母言晝修婦業暮誦經典家人號曰諸生父訓異之事無大小輒與詳議李南傳南女亦曉家術爲由拳縣人妻晨詣爨室卒有暴風婦便上堂從姑求歸辭其二親姑不許乃跪而泣曰家世傳術疾風卒起先吹突及井此禍爲婦女主爨者妾將亡之應因著其亡日乃聽還家如期病卒陳畱董祀妻傳董祀妻同郡蔡邕之女也名琰字文姬博學有才辧又妙於音律曹操素與邕善因問曰聞夫人家先多墳籍猶能記憶之否文姬曰昔亡父賜書四千許捲流離塗炭罔有存者今所誦憶裁四百餘篇耳操曰今當使十吏就夫人寫之文姬曰妾聞男女之別禮不親授乞給紙筆眞艸惟命於是繕書送之文無遺誤世說新語蔡邕夜鼓琴弦絕琰年六歲曰第二弦又故斷一弦問之曰第四弦邕曰偶中耳琰曰季札知興亡之國師曠吹律識南風不競由此言之何爲不知也皇甫謐列女傳酒泉烈女龐娥親者表氏龐子夏之妻祿福趙君安之女也君安爲同縣李壽所殺娥親有男弟三人皆欲報讎壽深以爲備會遭災疫三人皆死壽聞大喜請宴宗族共相慶賀云趙氏彊壯已盡惟有女弱何足復憂防備懈弛娥親子淯出行聞壽此言還以啟娥親娥親旣素有報讎之心及聞壽言感激益深愴然隕泣曰李壽汝莫喜也終不活汝戴履天地爲吾門戶吾三弟之羞也安知娥親不手刃殺汝而自僥幸邪陰市名刃挾長持短晝夜哀酸志在殺壽壽爲人凶豪聞娥親之言更乘馬帶刀鄕人皆畏憚之比鄰有徐氏婦憂娥親不能制恐逆見中害每諫止之曰李壽男子也凶惡有素加今備衛在身趙𨿽有猛烈之志而彊弱不敵邂逅不制則爲重受禍於壽絕滅門戶痛辱不輕也願詳舉動爲門戶之計娥親曰父母之讎不同對天地共日月者也李壽不死娥親視息世間活復何求今𨿽三弟早死門戶泯滅而娥親猶在豈可假手於人哉若以卿心況我則李壽不可得殺論我之心壽必爲我所殺明矣夜數磨礪所持刃訖扼腕切齒悲涕長嘆家人及鄕裏咸共笑之娥親謂左右曰卿等笑直以我女弱不能殺壽故也要當以壽頸血污此刀刃令汝輩見之遂棄家事乘鹿車伺壽至光和二年二月上旬以白日淸時於都亭之前與壽相遇便下車扣壽馬叱之壽驚憚回馬欲走娥親奮刀斫之並傷其馬馬驚壽擠道邊溝中娥親尋復就地斫之深中樹闌折所持刃壽被創未死娥親因前欲取壽所佩刀殺壽壽護刀瞋目大呼跳梁而起娥親乃挺身奮手左抵其額右�其喉反復盤旋應手而倒遂拔其刀以截壽頭持詣都亭歸罪有司徐步詣獄辭顏不變時祿福長壽陽尹嘉不忍論娥親卽解印綬去官弛法縱之娥親曰讎塞身死妾之明分也治獄制刑君之常典也何敢貪生以枉官法鄕人聞之傾城奔往觀者如堵焉莫不爲之悲喜慷慨嗟嘆也守尉不敢公縱陰語使去以便宜自匿娥親抗聲大言曰枉法逃死非妾本心今讎人已雪死則妾分乞得歸法以全國體𨿽復萬死於娥親畢足不敢貪生爲明廷負也尉固不聽所執娥親復言曰匹婦𨿽微猶知憲制殺人之罪法所不縱今旣犯之義無可逃乞就刑戮隕身朝市肅明王法娥親之願也辭气愈厲而無懼色尉知其難奪彊載還家涼州刺史周洪酒泉太守劉班等並共表上稱其烈義刊石立碑顯其門閭太常弘農張奐貴尙所履以束帛二十端禮之海內聞之者莫不攺容贊善髙大其義故黃門侍郎安定梁寬追述娥親爲其作傳古今記荊棺峽壁隙有棺以荊爲之昔人有九子父死不能葬一女編荊爲棺不知其人矣諺云九子不葬父一女打荊棺漢中士女志文姬南鄭趙伯英妻前太尉李固女也父爲梁冀所免兄憲公季公罷官歸文姬嘆曰李公滅矣乃與二兄議匿弟燮父門生王成亡命徐州涕泣送之謂成曰托君以六尺之孤若李氏得嗣君之名義參於程杵矣久之遇赦燮得還行喪服闋�之曰先公爲漢忠臣𨿽死之曰猶生之年梁冀已族弟幸得濟豈非天乎愼勿有一言加梁氏加梁氏則連主上是又掇禍也燮奉行之時成在徐州各異處傭賃而私相往來成病亡燮四時祭之梓潼士女志敬揚涪郭孟妻楊文之女也始生失母八歲父爲梁盛所殺無宗親依外祖鄭行年十七適孟孟與盛有舊盛數往來孟家敬揚涕泣謂孟曰盛凶惡薄命爲女非男比但惡讎未報未嘗一日忘也𨿽婦人拘制然父子恩深恐卒狂惑益君禍患君宜�之孟以告盛盛不納安漢元年盛至孟家敬揚以大杖打殺盛將自殺孟止之與俱逃涪令雙勝出追聞其故而止安尉二門會赦得免中平四年涪令向遵爲立圖表之小名錄班昭字惠姬曹世叔妻彪之女也大家集云父爲陳畱長大家隨至作東徵賦圖經吳興有女囚山又曰女獄山漢沈恢以柯田山水佳甚謀居之其女泄之於姻戚戎家奪之恢憤其女賺女歸寧囚之薴溪之北山墟間至死不悔仍戒其後三世不舉女英雄記董卓孫女名白時尙未笄封爲渭陽君於郿城東起壇從廣一丈餘髙五六尺使白乘軒金華靑蓋車都尉中郎將刺史二千石在郿者各令乘軒簪筆爲白導從之壇上三國誌太祖本紀太祖湣嫁娶之奢僭公女適人皆以皂帳從婢不過十人文徳郭皇后傳後安平廣宗人也以漢中平元年三月乙卯生生而有異常後少而父永奇之曰此乃吾女中王也遂以女王爲字文昭甄皇后傳後三歲失父後天下兵亂加以饑饉百姓皆賣金銀珠玉寶物時後家大有儲�頗以買之後年十餘歲白母曰今世亂而多買寶物匹夫無罪懷寶爲罪又左右皆饑乏不如以�振給親族鄰里廣爲恩惠也舉家稱善卽從後言邴原傳原女早亡時太祖愛子倉舒亦沒太祖欲求合葬原辭曰合葬非禮也原之所以自容於明公公之所以待原者以能守訓典而不易也若聽公之命則是凡庸也明公焉以爲哉太祖乃止魏略甄后年十四喪中兄儼悲哀過制事寡嫂謙敬事處其勞撫養儼子慈愛甚篤後母性嚴待諸婦有常後數諫母兄不幸早終嫂年少守節顧畱一子以大義言之待之當如婦愛之宜如女母感後言流涕便令後與嫂共止寢息坐起常相隨恩愛益密幹寶晉紀毋丘儉孫女適劉氏以孕系廷尉女母荀爲武衛將軍荀顗所表活旣免辭詣廷尉乞爲官婢以贖女命陳咸議曰大魏承秦漢之獘未及革制所以追戮已出之女誠欲殄醜類之族也若已產育則成他家之母於法則不足懲姦亂之源於情則傷孝子之思男不禦罪於他族而女獨嬰戮於二門非所以哀矜女弱均法制之大分也臣以爲在室之女可從父母之刑旣醮之婦使從夫家之戮朝廷從之乃定律令紀聞宣城郡靑陽縣有梅根冶孝女李娥父吳大帝時爲鐵冶以鑄軍器一夕煉金鑪竭而金不出罪當誅娥年十五痛傷之因火烈遂自投鑪中於是金溢鑪口娥所躡二履浮出於鑪身則化矣其金汁塞鑪而下遂成溝渠泉注二十里入於江水其所收金凡億萬斤故吳俗每銅鐵必先爲娥立祠享而祈福小名錄薛靈蕓年十七容貌絕世時文帝選良家子以入六宮靈蕓別父母升車以玉唾壺承淚壺皆紅色晉書胡奮傳奮假節都督荊州諸軍事泰始末武帝怠政事而耽於色大采擇公卿女以充六宮奮女選入爲貴人奮惟有一子爲南陽王友早亡及聞女爲貴人哭曰老奴不死惟有二兒男入九地之下女上九天之上奮旣舊臣兼有椒房之助甚見寵待遷左僕射加鎭軍大將軍開府儀同三司時楊駿以后父驕傲自得奮謂駿曰卿恃女更益豪邪歷觀前代與天家婚未有不滅門者但早晚事耳觀卿舉措適所以速禍駿曰卿女不在天家乎奮曰我女與卿女作婢耳何能損益時人皆爲之懼駿𨿽銜之而不能害庾衮傳衮字叔褒兄女曰芳將嫁美服旣具衮乃刈荊苕爲箕召諸子集之於堂男女以班命芳曰芳乎汝少孤汝逸汝豫不汝疵瑕今汝適人將事舅姑灑掃庭內婦之道也故賜汝此匪器之爲美欲溫恭朝夕𨿽休勿休也文明王皇后傳後諱元姬東海郯人也父肅魏中領軍蘭陵侯後年八歲誦詩論尢善喪服苟有文義目所一見必貫於心年九歲遇母疾扶侍不捨左右衣不解帶者久之每先意候指動中所適由是父母令攝家事每盡其理祖朗甚愛異之曰興吾家者必此女也惜不爲男矣年十二朗薨後哀戚哭泣發於自然其父益加敬異惠賈皇后傳後諱南風平陽人也小名�父充初武帝欲爲太子娶衛瓘女元後納賈郭親黨之說欲婚賈氏帝曰衛公女有五可賈公女有五不可衛家種賢而多子美而長白賈家種妒而少子丑而短黑元後固請荀顗荀勗�稱充女之賢乃定婚王浚傳徐邈有女才淑擇夫未嫁邈乃大會佐吏令女於內觀之女指浚告母邈遂妻之王戎傳戎女適裴頠貸錢數萬久而未還女後歸寧戎色不悅女遽還直然後乃歡周顗母李氏傳李字絡秀少時在室顗父浚爲安東將軍時嘗出獵遇雨過止絡秀之家會其父兄不在絡秀聞浚至與一婢於內宰豬羊具數十人之饌甚精辦而不聞人聲浚怪使覘之獨見一女子甚美浚因求爲妾其父兄不許絡秀曰門戶殄悴何惜一女若連姻貴族將來庶有大益矣父兄許之遂生顗及嵩謨與爲親親由此李氏遂得爲方雅之族解系傳系及弟結同被害結女適裴氏明日當嫁而禍起裴氏欲認活之女曰家旣若此我何活爲亦坐死朝廷遂議革舊制女不從坐由結女始也譙縱傳縱及侯暉等反屯白帝自稱成都王劉裕以朱齡石等自江陵討縱縱遣譙道福重兵守涪齡石進攻皆�斬侯暉等縱乃出奔先如其墓縱女謂縱曰走必不免祇取辱焉等死死於先人之墓可也縱不從投道福於涪道福投縱以劍中其馬鞍縱去之乃自縊馮跋載記蝚蠕勇斛律遣使求跋女僞樂浪公主獻馬三千匹跋命其羣下議之素弗等議曰前代舊事皆以宗女妻六夷宜許以妃嬪之女樂浪公主不宜下降非類跋曰女生從夫千里豈遠朕方崇信殊俗柰何欺之乃許焉遣其遊擊秦都率騎二千送其女歸於蝚蠕靳康女傳女美姿容有志操劉曜之誅靳氏將納靳女爲妻女曰陛下旣滅其父母兄弟復何用妾爲妾聞逆人之誅也尙污宮伐樹而況其子女乎因號泣請死曜哀之乃免康一子荀崧小女灌傳灌幼有奇節崧爲襄城太守爲杜曾所圍力弱食盡欲求救於故吏平南將軍石覽計無從出灌時年十三乃率勇士數十人逾城突圍夜出賊追甚急灌督厲將士且戰且前得入魯陽山獲免自詣覽乞師又爲崧書與南中郎將周訪請援仍結爲兄弟訪卽遣子撫率三千人會石覽俱救崧賊聞兵至散走灌之力也涼武昭王李元盛傳王諱皓字元盛初元盛之西也畱女敬愛養於外祖尹文文旣東遷元盛從姑梁褒之母養之其後禿發�檀假道於北山鮮卑遣褒送敬愛於酒泉並通和好元盛遣使報聘贈以方物吳隱之傳隱之爲奉朝請謝石請爲衛士主簿隱之將嫁女石知其貧素遣女必當率薄乃令移廚帳助其經營使者至方見婢牽犬賣之此外蕭條無辦韋逞母宋氏傳宋氏不知何郡人也家世以儒學稱宋氏幼喪母其父躬自養之及長授以周官音義謂之曰吾家世學周官傳業相繼此又周公所制經紀典誥百官品物備於此矣吾今無男可傳汝可受之勿令絕世屬天下喪亂宋氏訓誦不輟其後爲石季龍徙之於山東宋氏與夫在徙中推鹿車背負父所授書到冀州依膠東富人程安壽壽養護之逞時年少宋氏晝則樵采夜則教逞然紡績無廢壽每嘆曰學家多士大夫得無是乎逞遂學成名立仕苻堅爲太常羊�妻辛憲英傳憲英魏侍中毗之女也聰朗有才鑑初魏文帝得立爲太子抱毗項謂之曰辛君知我喜不毗以告憲英憲英嘆曰太子代君主宗廟社稷者也代君不可以不戚主國不可以不懼宜戚而反喜何以能久魏其不昌乎水經注蜀郡太守王子雅南陽西鄂人有三女無男而家累千金父沒當葬三女自相謂曰先君生吾姊妹無男兄弟今當安神元宅翳靈后土冥冥絕後何以彰吾父之徳各出錢五百萬一女築墓二女各建石樓以表孝思樓可髙丈七八尺有餘石質靑綠光可以鑑窮工綺刻妙絕人工華陽國誌王廣仕劉宋爲西揚州刺史蠻梅芳攻陷揚州廣被殺女年十五芳納之於暗室中擊芳不中芳曰何故反女曰蠻畜我誅父賊父讎不同天母讎不同地汝逆害人父母復以無禮陵人吾所以不死者欲誅汝耳恨不得梟汝首於通衢以塞大恥遂自殺楊姬生自寒素父坐獄楊渙爲尙書郎告歸姬乃邀道叩渙馬訟父罪言詞慷慨涕泣摧感渙憫之語郡縣令爲出其父因奇其才爲子文方納之東坡志林王夷甫旣降石勒自解無罪且勸僭號其女惠風爲湣懷太子妃劉曜陷洛以惠風賜其將喬屬將妻之惠風仗劍大罵而死乃知夷甫之死非獨慚見晉公卿乃當羞見其女也宋書蔡興宗傳興宗妻劉氏早卒一女甚幼外甥袁顗始生彖而妻劉氏亦亡興宗姊卽顗母也一孫一侄躬自撫養年齒相比欲爲婚姻每見興宗輒言此意大明初詔興宗女與南平王敬猷婚興宗以姊生平之懷屢經陳啟答曰卿諸人欲各行己意則國家何由得婚且姊言豈是不可違之處邪舊意旣乖彖亦他娶其後彖家好不終顗又禍敗彖等淪廢當時孤微理盡敬猷遇害興宗女無子嫠居名門髙冑多欲結姻明帝亦�適謝氏興宗並不許以女適彖王華傳華父廞晉隆安初王恭起兵討王國寶廞聚眾應之以女爲貞列將軍以女人爲官屬彭城王義康傳太祖元嘉二十八年正月遣中書舍人嚴龍賫藥賜死義康不肯服藥曰佛教自殺不復得人身便隨宜見處分乃以被揜殺之時年四十三以侯禮葬安成世祖大明四年義康女玉秀等露板辭曰父凶滅無狀孤負天明存荷優養波蒙加禮明罰羽山未足敕法烏鳥微心昧死上訴乞反葬舊塋麋骨鄕壤詔聽並加資給毛修之傳劉敬宣女嫁髙祖賜錢三百萬雜繒千匹時人以爲厚劉湛傳湛生女輒殺之爲士流所怪

