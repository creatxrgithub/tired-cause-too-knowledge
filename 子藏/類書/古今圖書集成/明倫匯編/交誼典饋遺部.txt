

饋遺部匯考禮記

禮器居山以魚�爲禮居澤以鹿豕爲禮君子謂之不知禮

少儀君將適他臣如致金玉貨貝於君則曰致馬資於有司敵者曰贈從者注

適他行朝會也資猶用也贈送也疏

此以下明

吉凶送遺之禮此明送吉也君若朝會出往他國而臣奉財物以充路費金玉貨貝略舉其梗槪耳君尊備物不有乏少故不言獻恐君行有車馬路中或須資給故云此物以充馬資有司主典君物者也敵者當言贈於左右從行者臣致襚於君則曰致廢衣於賈人敵者曰襚親者兄弟不以襚進疏

此明送凶襚者以衣送死人之稱禮以衣送敵者死曰襚襚者遂彼生時之意也若臣以衣送君死不得曰襚但云致廢衣言不敢必充君斂但充廢致不用之列也賈人者識物價貴賤主君衣物者也不敢云與君故云賈人也然喪大記云君無襚注云無襚者不陳不以斂鄭注周禮云物謂文織畫繡之物送敵者無謙故云襚也親者相襚但直將進卽陳之不須執以將命若非親則擯者傳辭將進以爲禮節進謂執之將命也案士喪禮大功以上同財之親襚不將命卽陳於房中小功以下及同姓等皆將命臣爲君喪納貨貝於君則曰納甸於有司

注甸謂田野之物疏

此言臣爲君喪進物之辭納

爲獻也納入也甸田也此言物自田野所出合獻入於君有司也必云田所出者臣受君地明地物本由君出也衣是送君故與賈人貨貝但供喪用故付有司賵馬入廟門賻馬與其幣太白兵車不入廟門注賵馬入廟門以其主於死者賻馬以下不入廟門以其主於生人也疏此一節論賵賻之異以馬

送死曰賵賵副亡者之意旣送亡者遂入廟門以馬助生人營喪曰賻馬幣謂以財貨賻助主人喪用並助主人之物故不將入廟太白兵車革路之旗並爲送喪之從車本是田戰之具故不入廟門然所以得有太白兵車來助主人者此謂諸侯有喪鄰國之君以此賻之或家國自有也賻者旣致命坐委之擯者舉之主人無親受也受立授立不坐性之直者則有之矣疏

此一節明相授受之禮坐亦跪也凡尊卑相授乃以跪爲禮受立謂尊者立以物與卑者卑者受此尊者之物授立謂尊者立己以物授尊者之立此二事皆不坐以尊者立故也若坐則尊者屈身故也性謂天性若尊者天性直自如此短小尊者𨿽立若授受尊者之物則有坐而授受其以乘壺酒束脩一犬賜人若獻人則陳酒執修以將命亦曰乘壺酒束脩一犬其以鼎肉則執以將命其禽加於一雙則執一雙以將命委其餘疏

自此至辟刃一節廣明以物獻遺人之法犬則執�守犬田犬則授擯者旣受乃問犬名牛則執紖馬則執靮皆右之臣則左之車則說綏執以將命甲若有以前之則執以將命無以前之則袒櫜奉冑器則執蓋弓則以左手屈韣執拊劍則啟櫝蓋襲之加夫襓與劍焉笏書修苞苴弓茵席枕幾�杖琴瑟戈有刃者櫝策鑰其執之皆尙左手刀卻刃授穎削授拊凡有刺刃者以授人則辟刃

饋遺部總論禮記

坊記子云禮之先幣帛也欲民之先事而後祿也先財而後禮則民利無辭而行情則民爭故君子於有饋者弗能見則不視其饋易曰不耕獲不災畬凶以此坊民民猶貴祿而賤行注

禮謂所執之摯以見者也旣相見乃奉幣帛以修好也或云禮之先辭而後幣帛也先財而後禮則民利財幣帛也利猶貪也無辭而行情辭辭讓也情主利欲也於有饋者弗能見則不視其饋饋遺也不能見謂有疾也不視猶不內也不耕獲不災畬凶言必先種之乃得獲若先災乃得畬也安有無事而取利者乎田一歲曰災二歲曰畬三歲曰新田賤行行猶事也言務得其祿不務其事疏

此一節明坊民使輕財重禮貴行賤祿之事先事而後祿先相見是先事後幣是後祿也先用財而後行禮則化之貪於財與人相見無辭讓之禮直行己情則有利欲故民爭也君子於有饋者不能見其所饋之人則不納其所饋之物引易�妄六二爻辭證貪財之事爾雅釋地云田一歲曰災二歲曰新田三歲曰畬鄭云三歲曰新田誤也集說嚴

陵方氏曰幣者帛之名帛者幣之實禮之先幣帛言物以禮爲先也孟子謂恭敬者幣之未將是矣禮者事之象幣帛者祿之象故曰欲民之先事而後祿也先財而後禮則徇禮而忘義故曰則民利無辭與表記言無辭不相接之無辭同行情則檀弓言直情而徑行是也無辭則失取與之名行情則失利欲之節是非廉讓之道也故曰則民爭弗能見謂主人有故而弗能見饋者也辭不相見而後伸故弗能見則不視其饋慮其無名故也蓋凡內物者必視其多寡是否而後內之故也貴祿而賤行者不以行事爲先也山陰陸氏曰弗能見非特爲有疾而已若陽貨歸孔子豚以弗能見者故曰非其義系馬千駟弗視也夫禮豈可以一端言若孟子由鄒之任見季子由平陵之齊不見儲子是亦饋者也

表記子曰君子不以辭盡人故天下有道則行有枝葉天下無道則辭有枝葉是故君子於有喪者之側不能賻焉則不問其所費於有病者之側不能饋焉則不問其所欲有客不能館則不問其所捨故君子之接如水小人之接如醴君子淡以成小人甘以壞小雅曰盜言孔甘亂是用餤注

不問其所費以下皆辟有其言而無其實水相得合而已酒醴相得則敗淡無酸酢少味也接或爲交盜賊也孔甚也餤進也疏此明君子之行不

可虛用其辭不以辭盡人言不得以言辭之善謂行亦盡善也有道之世其所行美好似樹榦之外更有枝葉無道之世人不誠實但言辭虛美所引詩巧言刺幽王之詩證小人甘以壞集說

莊子曰君

子之交淡若水小人之交甘若醴君子淡以親小人甘以絕蓋成則相親壞則相絕其說正於此合然莊子言交此言接何也交言其情接言其迹石林葉氏曰君子以道義交故其淡如水小人以勢利交故其甘如醴水淡而散於五味之合則無不調故曰淡以成醴而至於沈湎則敗徳故曰甘以壞

緇衣子曰私惠不歸徳君子不自畱焉詩云人之好我示我周行注

私惠謂不以公禮相慶賀時以小物相問遺也言其物不可以爲徳則君子不以身畱此人也相惠以瀆邪僻之物是爲不歸於徳行道也言示我以忠信之道疏此一節明君子惟徳是與不自

畱不用畱意於此等之人也集

說馬氏曰有忠信之

徳然後將之以惠禮也苟無忠信之徳而行之故君子不自畱焉朱子語類

力行因說貧曰朋友若以錢相惠不害道理者可受分明說其交也以道其接也以禮斯孔子受之若以不法事相委卻以錢相惠此則斷然不可

饋遺部藝文一

與葛元甫書

後漢崔瑗今遣奉書錢千爲贄並送許子十卷貧不及素但以紙耳

與太尉楊文先書

曹操彪子修總知內外事皆稱意臨淄侯植以才捷愛幸修爲之羽翼幾爲太子後植見�太祖旣慮終始之變以修頗有才策又袁氏之甥以罪誅之操與彪書操自與足下同海內大義足下不遺以賢子見輔比中國𨿽靖方外未夷今軍徵事大百姓騷擾吾制鐘鼓之音主簿宜守而足下賢子恃豪父之勢每不與我同懷卽欲直繩顧頗恨謂其能攺遂轉寬舒復卽宥貸將延足下尊門大累便令刑之念卿父息之情同此悼楚亦未必非幸也謹贈足下錦裘二領八節角桃杖一枝官絹五百匹錢六十萬四望通幰七香車一乘靑牛二頭八百里驊驑馬一匹赤戎金裝鞍轡十副鈴苞一具驅使二人並遺足下貴室錯彩羅縠裘一領織成一量有心靑衣二人長奉左右所奉𨿽薄以表吾意足下便當慨然承納不致往返

與鍾繇九日送菊書

魏文帝歲往月來忽逢九月九日九爲陽數而日月並應俗嘉其名以爲宜於長久故以享宴髙會是月律中無射言羣木百艸無有射地而生惟芳菊紛然獨榮非夫含乾坤之純和體芬芳之淑气孰能如此故屈平悲冉冉之將老思餐秋菊之落英輔體延年莫斯之貴謹奉一束以助彭祖之術

與許靖書

王朗文休足下消息平安甚善甚善豈意脫別三十餘年而無相見之緣乎詩人比一日之別於歲月豈況悠悠歷累紀之年者哉自與子別若沒而復浮若絕而復連者數矣而今而後居升平之京師攀附於飛龍之聖主儕輩略盡幸得老與足下並爲遺種之叟而相去數千里加有邅蹇之隔時聞消息於風聲托舊情於思想眇眇異處與異世無以異也往者隨軍到荊州見鄧子孝桓元將粗聞足下動靜云夫子旣在益州執職領郡徳素規矩老而不墮是時侍宿武皇帝於江陵劉景升廳事之上共道足下於通夜拳拳饑渴誠無已也自天子在東宮及卽位之後每會羣賢論天下髦俊之見在者豈獨人盡易爲英士鮮易取最故乃猥以原壤之朽質感夫子之淸聽每敍足下以爲謀首豈其注意乃復過於前世書曰人惟求舊易稱同聲相應同气相求劉將軍之與大魏兼而兩之總此二義前世邂逅以同爲暌非武皇帝之旨頃者蹉跌其泰而否亦非足下之意也深思書易之義利結分於宿好故遣降者送吳所獻致名馬貂罽得因無嫌道初開通展敍舊情以達聲問久闊情慉非夫筆墨所能寫陳亦想足下同其志念今者親生男女凡有幾人年並幾何僕連失一男一女今有二男大男名肅年二十九生於會稽小兒裁歲餘臨書愴恨有懷緬然

謝竟陵王賜納裘啟

齊王融降飾自尊垂榮及賤元玉不純曾波奪采南陸方永北風日壯無衣無褐發念聖衷而挾纊之問每流解裘之賜偏委

謝司徒賜紫鮓啟

前人東越水羞實罄乘時之美南荊任土方揖鮓魚之最

謝武陵王賜弓啟

前人殿下摛藻蕙樓暢藝蘭苑敷積玉於風筵疊連珠於月的兔圍掩秀鄴水慚奇融揖讓未工濫陪升飲之賞操弧反正繆奉招賢之錫文韜鏤景逸幹捎云玩溢百齡佩流千載

謝安陸王賜銀�啟

前人素金之貴有訪仙經鐫刻可奇見符神鼎撤膳器於珍羞之席降寶玩於簞瓢之門

謝隨王賜左傳啟

謝脁昭晰殺靑近發中汗恩勸挾策慈勗下帷脁未窺山笥早懵河籍業謝專門說非章句庶得旣困而學括羽瑩其蒙心家藏賜書籯金遺其貽厥披覽神勝吟諷知厚

謝隨王賜紫梨啟

前人味出靈闕之陰旨珍玉津之澨豈徒眞定歸美大谷慚滋將恐帝臺妙棠安期靈棗不得孤擅玉盤獨甘仙席𨿽秦君傳器漢後推望古可儔於今何答

爲東海餉諸葛處士教

前人昔長孫東䢐降龍丘之節文舉北輜髙通徳之稱所以激貪立懦式揚風範處士諸葛璩髙風所漸結轍前修豈懷珠被褐韜玉待價將幽貞獨往不事王侯者耶聞事親有啜菽之窶就養寡蒸藜之給豈得獨享萬鍾而忘玆五秉可餉谷百斛

謝東宮賜裘啟

梁簡文帝綱啟蒙賚豹裘一領降斯止謗垂玆信服物華雉毳名髙燕羽綱才慚齊相受白狐之飾徳謝漢蕃均黑貂之賜地捲朔風庭流花雪故以裾生惠气袖起陽春荷澤知慚瞻恩興戀不任下情謹啟事謝聞

謝東宮賜柿啟

同前懸霜照采淩冬挺潤甘淸玉露味重金液𨿽復安邑秋獻靈關晚實無以匹此嘉名方玆擅美

答安吉公主餉胡子一頭啟

同前方言異俗極有可觀山髙水遠宛在其貌不使去來執轡媲美靑衣正當出入燒香還依丹轂豈直王濟女奴獨有羅�方使樂府行胡羞論歌舞垂賚新奇伏增荷忭

答南平嗣王餉舞簟書

同前濯龍之木文剡飾壇淮南之臺紫羅爲薦未若五離九折出桃枝之翠筍綺爛霞舒制雲母之修竹南湘點淚諭也未奇東宮赤花擬之非妙

答定襄侯餉臥簟書

同前筠篁多品筱簜雜名較色比奇獨此爲貴自含蒼紫似久暴於柯亭乍舒黝素若屢沾於湖水三伏余炎九折成用便可旅食南館髙臥北

謝東宮賜白牙鏤管筆啟

元帝春坊漆管曲降深恩北宮象牙猥蒙沾逮雕鐫精巧似遼東之仙物圖寫奇麗笑蜀郡之儒生故知稽賦非工王銘未善昔伯喈致贈才屬友人葛龔所酬止聞通識豈若遠降鴻慈曲覃庸陋方覺琉璃無當隋珠過侈但有羨卜商無因則削徒懷曹植恆願執鞭

謝東宮賜彈棋局啟

同前繹本慚遊藝彌愧拂巾鳳峙鷹揚信難議擬鳥跂星懸曾何仿�蓮花未易玉屑不工緣邊之法庶遵細柳之陣徘徊之勢方希明月之樓子桓有錫聞於邃古季緒蒙賜卽事可傳

爲妾夏玉安丰謝東宮賚錦啟

同前舒將並石堪來暮雨榮持結纜剩可蕩舟秦川書字妙能八體鄴縣登髙眞堪九日宋姬贈馬未足爲榮馮媛乘車方玆非寵

謝東宮賚辟邪子錦白褊等啟

同前江波可濯豈藉成都之水登髙爲艷取映鳳凰之文至如鮮潔齊紈聲髙趙縠色方藍浦光譬靈山試以照花含銀燭之狀將持比月亂含璧之暉

謝東宮賚貂蟬啟

同前挹婁之毳曲降鴻恩麗水之珍復蒙殊獎東平紫貂之賜非聞暖額中山黃金之錫豈曰附蟬坐變仲尼之容增暉允南之貌

謝東宮賚寶枕啟

同前泰山之藥旣使延齡長生之枕能令益壽黃金可化豈直劉向之書陽燧含火方得葛洪之說況復重安玳瑁獨勝瑰材方松非匹稱橊未擬

謝東宮賚花釵啟

同前亂九衢花含四照田文之珥慚於寶葉王粲之詠恧此乘蓮九官之璫豈直黃香之賦三珠之釵敢髙崔瑗之說況以麗玉澄暉遠過玳瑁之飾精金曜首髙踐翡翠之名

爲妾弘夜姝謝東宮賚合心花釵啟

同前未得投壺先應含笑不因鸞鳳自能歌舞夜姝昔往陽臺𨿽逢四照曾遊灃浦慣識九衢未有仍伐爵釵還勝翠羽飾以南金裝玆麗玉修靡夫人本分章華之裏中山孺子獨荷春宮之恩有志當熊無期投閣

謝晉安王賜馬啟

同前繹武愧仲都遂蒙大驪之賜儒謝春卿空頒名馬之賚故以取方驎友自匹龍媒不待景公婉如齊畫無勞馬援翻等漢銅豈有滅沒黑龍連翩白馬錢文見重津名取貴相彼騏驥猶深戀主矧伊伏櫪彌結懷恩

謝東宮賚蒸栗牛啟

同前色似祕府之書毛類陳王之玉騂角未奇瑩蹄非貴

謝賚車螯蛤蜊啟

同前車螯味髙食部名陳物志蛤蜊聲重前論見珍若士並東海波臣西王母藥雀文始化羽燕猶在體潤珠胎形隨月減

謝東宮賚麈尾錦帔團扇等啟

同前揚雄口訥本貴談端田蚡貌寢終於麗飾始興之扇方斯非擬鄴中之錦匹此爲輕方願弘此仁風旣動承華之气服玆懷袖復比文若之香

謝竟陵王賚母赫國雲气黃綾裙襦啟

沈約竊以積絲成彩散繭騰花巧擅易水之間價貴藂臺之下民受祿爲養沾荷彌深聖恩曲漸自葉流根復袖縕裾豈伊恆飾榮新之寵固難輕報

謝司徒賜北蘇啟

前人曠阻陰山之外眇絕蒲海之東自非神力所引莫或輕至聖慈普洽遂徧芻薇停鑣懼喘旣弘道於世務方駕四衢又興言於俗表

送橘啟

劉峻南中橙甘靑鳥所食始霜之旦采之風味照座劈之香霧噀人皮薄而味珍脈不粘膚食不畱滓甘逾萍實冷亞冰壺可以燻神可以芼鮮可以漬蜜氈鄕之果寧有此耶

謝晉安王賜婚錢啟

劉孝威孝威問吉已通請期有日而賢夫之譽多愧張耳非婿之才偶同王粲睠言前事良以自羞曲降隆慈俯垂珍錫便使禽贄獲舉纁幣有資佩服寵靈殞越非報

謝東宮賚炭啟

前人洛城雪深不見海神之迹滹沱冰合無待王霸之覘聚而爲嶽大壯黑山稱之以船將重牙獸鑪生絳焰室滿紅光雉裘入而識奢鼠布焚而無污

謝東宮賚鹿脯等啟

前人上林絕胡人之搏禁地無張京之犯而猶有班超遊獵李廣馳射遠歸於廚吏入貢於臘人形圖三事之車影入九仙之鏡

謝東宮賚藕啟

前人色華玉樹味奪瓊漿根出楊池聞之僮約子爲靈散得自莊篇楚後江萍秦公海棗凡厥水羞莫敢相輩

謝南康王餉牛啟

前人𨿽復蜀守神牛秦公怒特穆王白角何氏瑩蹄無以逾其勁力邁其致遠直宿九重獲免疏步路休三徑且息徒行從祀甘泉方無假於丞相騎至淸廟又永笑幹博陽

謝賚林檎書

前人勇聞齊國止錫二桃遠至仙方裁蒙數棗豈如恩丰漢篋賜廣魏奩�女數而僅通算郎計而方得生於玉井之側出自金膏之地上靈所貴下土希逢

謝賚銅硯筆格啟

庾肩吾煙磨靑石已踐孔氏之壇管插銅龍還笑王生之璧西域胡人臥織成之金簟遊仙童子隱芙蓉之行鄣莫不並出梁園來頒狹室

謝賚粳米啟

前人出梁國之租兼水陸之品伊尹說而不至石崇豪所未及遇處嘿之得賓同苻朗之舉箸長河可塞上徳無酬

謝賚菱啟

前人上林紫水雜薀藻而俱浮雲夢淸池間芙蓉而外發珍逾百味來薦畫盤恩重千金遂沾菲席淩霜朱橘愧此開顏含露蒲桃慚其不

謝賚梨啟

前人睢陽東苑子圍三尺新丰箭谷枝懸六斤未有生因粉水產自桐丘影連鄧橘林交苑柿遠薦中廚爰頒下室事同靈棗有願還年恐似仙桃無因畱核

謝賚橘啟

前人光分璇宿影接銅峯去靑鳥之迢遞服朱闉之爽塏楚原洪筆頌記不遷陳王麗藻賦稱遙植昔朝歌季重才賜海魚大理元常止蒙秋菊

謝賚林檎啟

前人丹徒故苑歲綿長而不見岷山舊植路重阻而來難未有徙核圓丘移根閬�仙廚始摘猶堆靑玉之盤下賤爰頒遂入抽蒲之座

謝賚朱櫻啟

前人成叢殿側猶連制賦之條結實西園非復粘蟬之樹異合浦之歸來疑藏朱實同秦人之逐彈似得金丸

謝賚檳榔啟

前人形均綠竹詎掃山壇色譬靑桐不生空井事逾紫柰用兼芳菊方爲口實永以蠲屙

謝東宮賚檳榔啟

前人無勞朱實兼荔支之五滋能發紅顏類芙蓉之十酒登玉案而上陳出珠盤而下逮澤深溫柰恩均含棗

謝東宮賚米啟

前人滍水鳴蟬香聞七里瓊山合穎租歸十縣肩吾人慚振藻徒降雲間之松職濫更繁空撤家丞之俸成珠委地事重逢仙遊玉爲糧珍逾入楚𨿽復激水滄流不待監河之說春風掃地方誚文學之篇

謝東宮賚栗啟

前人查或火成鉆以爲屑柰稱煎用曝而成糗未若北燕巨實用奪榮枯南國脯山翻慚齒決承恩踴躍對聞喜之河念報屏營問知來之息

謝東宮賜宅啟

前人肩吾居異道南才非巷北流寓建春之外寄息靈臺之下豈望地無湫隘裏號乘軒巷轉幡旗門容幰蓋況乃交垂五柳若元亮之居夾石雙槐似安仁之縣卻瞻鍾阜前枕洛橋池通西捨之流映東鄰之棗來歸髙裏翻成待封之門夜坐書臺非復通燈之壁才下應王禮加溫阮官成名立無事非恩

謝東宮賚內人春衣啟

前人階邊細艸猶推綟葉之光戶前桃樹反訝藍花之色遂得裾飛合燕領斗分鸞試顧采薪皆成畱客

謝湘東王賚米啟

前人味重新城香逾澇水連舟入浦似彥伯之南歸積地爲山疑馬援之西至不待候沙同新渝之再熟無勞拜石均遼倉之重滿前恩未遠次渥仍流墨翟假以故書裴楷暫其國賜

答湘東王賚粳米啟

前人竊以農夫力耕時逢儉歲�賤時澤必取丰年椓斛瀉珠嘉聞陶量翻庭委玉欣見馬圖

謝湘東王賚米啟

前人竊以月滿則虧恩來無爽海潮𨿽大萬江注遂使連箱委地不殊陽翟盈倉接宇寧異海陵

謝湘東王賚柑啟

前人傳名地理遠自武陵之洲族茂神經遙聞建春之嶺王逸爲賦取對荔枝張衡制辭用連石蜜足使萍實非甜蒲萄猶

答武陵王賚絹啟

前人肩吾啟蒙賚絹二十匹淸河之珍丘園慚其束帛關東之妙潛織陋其捲綃下官謬忝扁舟暫瞻還�而天人渥眄增餘論之榮江漢安流無沿洄之阻遂使鶴露宵凝輕絺立變雁風朝急治服成溫有謝筆端無辭陳報不任下情謹奉啟事謝聞謹啟

謝武陵王賚白綺綾啟

前人圖云緝鶴鄴市稀逢寫霧傳花叢臺罕遇𨿽復馬均騁思比巧猶慚虞卿受金方恩未重比扁舟獨反燕路有心載寶言歸銜珠無日

答陶隱居賚朮煎啟

前人竊以綠葉抽條生於首峯之側紫花標色出自鄭巖之下百邪外禦六府內充山精見書華神在籙木榮火謝盡采擷之難啟旦移申窮淋漉之劑故能競爽雲珠爭奇水玉自非身疲掌硯役倦攀桃豈可立致還年坐生羽翼臨沅丹井方覺可捐酈縣菊泉無勞復汲庶得遨遊海岸追涓子之塵馳騖霍山共陳王爲侶謠俗輕施尙曰難酬出世鴻恩寧知上報

答陶隱居賚朮蒸啟

前人味重金漿芳逾玉液足使芝慚明麗丹愧芙蓉坐致延生伏深銘戴

答餉綾紋啟

前人潔同雪霜華逾紵綺長裾可曳無愧王門之賓廣袖將裁翻有城中之制

謝炭啟

前人識慚曼倩似見昆明之灰淸愧伯鸞不復因人之熱

謝賜錢啟

陳張正見豈期疲屙壁立猥蒙殊賜名稱楡莢非投飲馬之橋價重圓泉寧棄�雞之野暫移周府才經漢鑄始降王門忽光私室靑鳧委質笑夷甫之不言赤仄垂�重河間之能數

謝趙王賚絲布等啟

北周庾信某啟鄭睿至蒙賜絲布綾等十段王至又賜許賜錢等望外之恩實符大賚非常之錫乃溢生涯曳練且觀無勞白馬之望流泉欲委佇見靑鳧之蜚楊池掘荷李園移樹旣欣谷利彌思靑林陳畱下粟有愧深恩櫟陽雨金翻慚曲施靈臺久客從此數炊黍谷長寒於今更暖從云夢之田不諭此樂得丰城之劍未均斯喜謹啟

謝趙王賚息絲布啟

前人某啟某息苟娘昨蒙恩引曲賜絲布等五段南冠獲宥旣預禮延稚子勝衣還蒙拜謁關尹津梁之織鄴地雙絲扶風采文之機仙園獨靑衿宜襲書生無廢學之詩春服旣成童子得雩沂之舞況復棲烏挾子同知桂樹之恩澤雉將雛共喜行春之令根株一潤枝葉俱榮謹啟

謝趙王賚絲布啟

前人某啟奉教垂賚雜色絲布三十段去冬凝閉今春嚴勁霰似瓊田淩如鹽浦張超之壁未足障風袁安之門無人開雪覆鳥毛而不暖然獸炭而逾寒遠降聖慈曲垂矜賑諭其蠶月殆罄桑車津實秉杼幾空織室遂令新市數錢忽疑販彩平陵月夜驚聞搗衣妾遇新縑自然心伏妻聞裂帛方當含笑莊周車轍實有涸魚信陵鞭前元非窮鳥仰蒙經濟伏荷深慈謹啟

謝趙王賚犀帶等啟

前人某啟奉教垂賚犀裝帶錢十貫魏君寶帶特賜劉楨趙王國租偏資裴楷貫藏文馬如燒安息之銀帶插通犀似獵雲南之獸北郭騷之長貧是所甘愜南宮敬之載寶殊非念望花開四照惟見其榮鰲戴三山深知其重昔沈羲將盡逢司命而還生士燮行埋值仙人而更活今日慈矜斯之謂矣馬前驅而導路或以識恩雞未曉而開關容能報主謹啟

謝滕王賚巾啟

前人某啟奉教垂賜鹿子巾一枚解角新胎戴藤初朵落星交映連珠�點盤龍之刀旣剪長命之縷仍縫翠羽懸推芙蓉髙讓遊斯隱士足笑鼓皮入彼春林方誇筍籜某蓬鬢松颯衰容耆朽三秋不沐實荷今恩十年一冠彌欣此賚謹啟

謝趙王賚白羅袍�啟

前人某啟垂賚白羅袍�一具程據上表空諭雉頭王恭入雪虛稱鶴氅未有懸機巧�變奇文鳳不去而恆飛花𨿽寒而不落披千金之暫暖棄百結之長寒永無黃葛之嗟方見靑綾之重對天山之積雪尙得開衿冒廣廈之長風猶當揮汗白龜報主終自無期黃雀謝恩竟知何日

謝趙王賚米啟

前人某啟奉教垂賚米十石丹烏銜穟旣集西周黃雀隨車還蜚東市漬而爲種不無霜雪之精取以論兵卽有山川之勢某陋巷簞瓢櫛風沐雨剝楡皮於秋塞握蟄燕於寒山仰費國租遂開塵甑非丹而淚珠異荊臺而炊玉東方朔之捧米旣息長饑西門豹之墾田方慚此賚

謝趙王賚幹魚啟

前人某啟蒙賚幹魚十番醴水朝浮光疑朱�文鰩夜觸翼似靑鸞況復洞庭鮮鮒溫湖美鯽波瀾成雨鱗甲防寒某本吳人常想江湖之味及其饑也惟資藜藿之餘慈賚渥恩膏腴流不勞獅子之亭卽勝雷池之長翻驚河伯獨不受人足笑任公終年垂釣謹啟

謝趙王賚雉啟

前人夏翟秋飛江翚春澗中牟懸之客遂得坐觀賈大夫之妻已應含笑仰費中廚來供下客山川道遠口腹知恩

謝趙王賚馬並傘啟

前人某啟奉教垂賚紫驑馬並銀釘乘具紫綢傘一張上天降雨特垂深澤若木流光偏蒙私照回玆翠蓋事重劉基之恩降此靑驪榮深李忠之賜北部丹帷便須髙捲西河竹馬卽已郊迎在命之輕鴻毛浮於弱水知恩之重鰲背負於靈山況復驚鴻別水但見裴徊黃鶴去關惟知反顧棲戀之心事同於此

謝滕王賚馬啟

前人某啟奉教垂賚烏驑馬一匹柳谷未開翻逢紫燕臨源猶遠忽見桃花流電爭光浮雲連影張敞畫眉之暇直走章臺王濟飲酒之歡長驅金埒謹啟

謝滕王賚豬啟

前人某啟奉教垂賚肥豕一腔白腹見珍度遼東之水赤欄爲重對襄陽之城忽降全恩謹充炮烙孫弘牧於淄水惟以求錢卜式養於上林豈知其味謹啟

謝賚馬啟

王邊城無艸來自東南塞外饒沙經從西北漢時樂府偏愛權奇晉世桑門特憐神駿黃金作勒足度西河白玉爲鐙方傳南國儻逢漢帝仍駕鼓車若值魏王應驚香气

謝賚絹啟

前人似逐安車之徵如輕殿中之對臣善識山川應圖方丈脫能臨水必不棄書

謝所知賚集賢墨啟

唐溫庭筠某啟卽日門幹至奉披榮示垂賚集賢墨一挺竹山奇制上蔡輕煙色掩緇帷香含膝簡雅復三臺故物貴重相傳五兩新膠幹輕入用猶怨於潛曠遠建業羸韋曜名方卽求雞木傅元佳致別染龜名恩加於蘭署郎官禮備於松欞介婦汲妻衡弟所未窺觀廣記漢儀何嘗著列況又元洲上苑靑瑣西垣讎字猶新疑簽尙整帳中女史每襲淸香架上仙人常持縹帙得於華近辱在庸虛豈知夜鶴頻驚殊慚志業秋蛇屢綰不稱精研惟憂物虛投蠟盤空設晉陵𨿽壤正握銅兵王詔徒深惟磨正硯捧受榮佩不任下情

謝衣段啟

張元晏某啟某伏奉手誨伏蒙相公十九兄特以某叨宸獎賜及衣服段等捧戴尊念感激伏深況鶴紋價重龜甲樣新纖華不讓於齊紈輕楚能均於魯縞掩新蒲之秀色奪寒兔之秋毫莫稱頑姿難勝縟旨倍切肝腸之感永爲裼襲之榮謹啟

謝賜錢啟

胡曾曾啟曾業謝懸頭道非刺股未能入洛安可下遼空懷逐鹿之心莫遇斬蛇之世囚拘翰墨困扼塵泥虛費宣毫枉銷蜀縹不救鋤蘭之禍詎禳伐樹之災自嘆龍鐘誰知牛鐸又以山東藩鎭江表節廉悉用豎儒皆除迂吏胸襟齷齪情志荒唐入則粉黛繞身出則歌鐘盈耳但自誅求白璧安能分減黃金𨿽設朱門何殊亡國徒開玉帳無異荒墟遂使�戚無扣角之歌鄒陽乏曳裾之地伏惟相公英風獨振偉量孤標推葛亮之秤心負姜維之斗膽內安宗廟外卻蠻彜魚水賢良塤箎骨內桃李滿於衢路金帛徧於風塵六合之中一人而已是以昨者不度庸陋輒有幹祈方虞按劍之悖然敢望夢刀之莞爾俄頒淸俸遽卹白衣朝乏半千夕盈五萬豈期庸蹇忽忝遭逢不是孟嘗詎聽馮諼之鋏若非趙勝那知毛遂之錐遇旣重於西河知亦深於北海感恩泣處未成泉客之珠撫己哭時空抱荊山之玉限以程遠陳謝末由感激生成不任死所

爲柳珪謝京兆公啟

李商隱某啟伏蒙榮示賜及前件衣服段及束絹等謹依處分捧受訖伏以大人自處通班彌修儉徳田園惟恐蕪沒子弟不免饑寒去歲成名首春歸覲𨿽才非張載未刊劍閣之銘而志慕胡威敢問荊州之絹豈意相公復以簡書召署筐篚加恩古者贖百里奚才持五羖誚程不識猶惜一錢況某碌碌無奇庸庸自守敢邀厚幣來自雄藩品目難名珍纖可玩仰李膺之徳尙未登門讀戴聖之書己驚潤屋下情無任戴荷悚懼之至謹啟

獻河東公啟

前人某啟伏蒙示及賜錢三十五萬以備行李謹依榮示捧領訖伏以古求良材必有禮幣一束芻皆堪貺美五羖皮未曰輕賫況某迹忝諸生名非前哲尙遙玉帳已賚金錢訪蜀郡之卜人懸之莫竭遇河間之�女數且難窮未艸檄以愈風不執鞭而獲富敢將潤屋且以騰裝戴荷之誠寄諭無地

端午日上所知劍啟

前人商隱啟五金鑄衛形威邪神劍一口銀裝漆鞘紫錦囊盛傳自道流頗同古制未遇良工之鑑常爲下客所彈龍藻𨿽繁鵜膏稍薄敢因五日仰續千齡廁玉玦於君侯擬像環於夫子所冀更蒙千灌重許三卿使武士讓鋒佞臣喪魄無荊王之遇敵手以麾城有漢相之策勛腰而上殿嘉辰祝願平日禱祠伏惟恩憐特賜容納謹啟

端午日上所知衣服啟

前人商隱啟右件衣服等弄杼多�紉鍼未至浼李固之奇表累王衍之神鋒敢恃深恩竊陳善祝伏願永延松壽常慶蕤賓遠比趙公三十六年當國近同郭令二十四考中書肝膈所藏神明是聽仰塵尊重實用兢惶謹啟

謝張寬夫送�栮頌

宋黃庭堅菜茹之品�栮君乖龍割耳�脫�張子羞我助貧�桑鵝楮雞不足云曲肱一飽南風燻萬事於我如浮雲

與趙帥書

朱熹熹衰病之餘災患踵至殊不自堪伏蒙問卹良以爲感又蒙軫其乏絕割淸俸以周之仰仞眷存尢切愧荷但窮巷書生蔬食菜羹自其常分不知後生輩以爲創見便爾傳說致誤臺慈以爲深憂亟加救接至於如此在熹之義豈當復有辭避實以近日偶復粗可支吾未敢虛辱厚意謹己復授來使且以歸納萬一他日窘急有甚於今當別稟請以卒承嘉惠也

饋朱約山歲禮

文天祥歲無多子驚爆竹之倏來盤有五辛喜屠蘇之末至眷時大老萃止繁禧喧櫪馬散林鴉遙傳歲頌臥籠兔橫盤鯉聊見鄕風

回人饋歲

前人一壑棲遲不覺歲年之晚五雲飛墜頓生艸木之春分四老之玉塵起初平之白石某官陽和著物壽極當霄門有垂車換桃符新句庭多戲彩沸爆竹歡聲猶推椒柏之芳散作茅茨之寵某肅登嘉貺祗佩盛心嘆巷北椰楡吾癡未醒祝尊前彊健翁醉何妨

回人饋歲

前人官居家節坐閱壘茶兵衛淸香特分滫瀡來使華於千乘雜候饋之八珍喚醒春意之繽紛倍覺寒聲之辟易歌椒頌而懷杜甫隃贊凝森持梅花以謝廣平莫酬淸絕

謝送禮物

前人捧檄江城喜囿二天之照折梅驛使歡傳千里之音煌煌麾節之夏盟纚纚云仍之新好某宮誼隆金石香溢芝蘭誰將西歸懷之好音莫殫深謝詩曰不匱永錫爾類惟戴殊知蕝禮將忱靦顏匪報

謝嚴東平賜馬啟

元康微勞亡有敢及三命之榮小已奚堪遽冒千金之賞所賜厚矣何愧如之伏念曄材素無良器非致遠徒勉厲駑之志莫成率驥之功無所取哉確然大耳詩書廢棄難追韓愈之飛黃鄕裏歸來亦乏少遊之款段敢忘代勞之駿足孰憐負俗之陳人賁然來思念不到此玆蓋伏遇相公秉鞭作牧如馭臨民名髙齊駟之無稱徳大魯駉之有頌小者大者縶之維之𨿽病顙之駒謂何飾矣至泛駕之馬亦在馭焉不圖衰朽之蹤曲被閒馳之惠自矜光寵獲免徒行敢曰據鞍效馬伏波之矍鑠恐其嚲鞚有杜工部之損傷感佩良深染濡奚罄

與安宣慰

明王守仁某得罪朝廷而來惟竄伏陰�幽谷之中以禦魍魎則其所宜故𨿽夙聞使君之髙誼經旬月而不敢見若甚簡抗者然省愆內訟痛自削責不敢比數於冠裳則亦逐臣之禮也使君不以爲過使廩人饋粟庖人饋肉圉人代薪水之勞亦寧不貴使君之義而諒其爲情乎自惟罪人何可以辱守土之大夫懼不敢當輒以禮辭使君復不以爲罪昨者又重之以金帛副之以鞍馬禮益隆情益至某益用震悚是重使君之辱而甚逐臣之罪也愈有所不敢當矣使者堅不可卻求其說而不得無已其周之乎周之亦可受也敬受米二石柴炭雞鵝悉受如來數其諸金帛鞍馬使君所以交於卿士大夫者施之逐臣殊駭觀聽敢固以辭伏惟使君處人以禮恕物以情不至再辱則可矣

與徐少初縣尹

唐順之某罪隸之餘禮不宜復齒於縉紳交際之間是以每遠引而去之竊以爲姓名不通於諸公久矣玆又辱巡倉巡江二公之賜令人愧悚益不自勝欲作書辭謝又難於爲說是以敢有所請教於執事也夫諸公之賜其名則幣帛果酒也而叩其實則白金也欲以辭幣帛果酒爲說則悖於其實欲以辭銀爲說則悖於其名是以措詞之難也古者禮存平幣帛之先後世以幣帛爲禮此其實則旣亡矣而其名尙存也若夫市道之交則錢貨而已矣𨿽然如公古道君子也如諸公古道君子也豈不欲行古之道而以市道歟豈以爲若某輩人者其好潔操行之心不能勝其嗜利無恥之心故幣帛虛名也金錢實利也而特以此厚之歟不然其特以此愧之歟頑鄙之人可以省矣是諸公所以廉頑也某罪隸也賜之幣帛不敢當賜之金錢不敢當豈其能自處以廉乎蓋古之所謂不敢也然而爲嘵嘵者竊懼名實之亂也公古道君子必且有以教我矣某山野鄙人於當道諸公辱顧不敢答辱賜不敢拜非以爲簡也禮不敢也答與拜旣不敢不答不拜又鄙心所甚不自安也向曾奉瀆乞命吏人於鄕官揭帖中除去賤名以安編氓之分豈未蒙亮察耶恃在知愛乞如前所瀆則上官可以不知鄙人姓名而交際之間可以泯然無迹矣附瀆

與呂通判竹嶼書

前人執事佐郡六年淸苦直方之節眾共知之而山人之知之也獨深執事亦謂山人臭味之相同也日夕所以拳拳於山人者亦深且厚今執事行有日矣山人非仁人也不能贈執事以言山人貧也不能贈執事以財而繾綣之情不能自已聊具鹿靴一雙奉將別意靴者履也易不云乎素履之往獨行願也伏望執事謹其素履獨行所願不以夷險二其心不以終始渝其度用於世則爲羔羊素絲之風不用於世則勵蔬食飲水之志履道坦坦爲天地間一完人此其所得較之壞名毀節以苟一時之富貴者𨿽在卿相知執事必不以彼易此矣山人敢以致愛助之意

與安子介書

前人謹具布被一端奉爲令愛送嫁之需布被誠至質且陋矣然以之而廁於刺繡結繒綾綺銷金綴翠元朱錯陳之間則如葦簫土鼓而與朱弦玉磬金鐘大鏞相答響乃更足以成文又如貴介公子張筵邀客珠履貂冠狐裘豹�聯翩雜坐旣美且都而有一山澤被褐老人逍遙曳杖其間乃更足以點風景而不失其爲質且陋也且夫桓少君之事兄之所以養成閨行而出乎習俗之外者豈足多讓古人哉素辱知愛敢以家之所常用者爲獻而侑之以辭不然亦願兄受之而以畀之媵僕之用可也

與白伯主事

前人曩與先公獲承聯佩之交遂蒙解帶之惠顧向也趨朝於弱冠人已訝其垂帶悸兮今也甘丘壑於衰年吾誠自知不稱其帶對塵匣而嘆仰思故人不衣冠而處俯慚身世若以自珍則祇爲韞�而藏若以相奉則可謂不失舊物且吾子春卿濟美已是世官而君家通天滿篋豈無遺帶𨿽然受之於白氏之春卿而還之於白氏之春卿則是良弓之楚失而楚得也以此旣贈人之帶而儷彼所傳家之帶則是靈劍之雙離而雙合也況吾與子以通家之久契辱道誼之新知則是帶也非特表屢世往還之情亦以著古人韋弦之義竊願吾子視所不下兩如見乎父師束以立朝一矢心於忠孝

與萬思節僉事

前人萬子思節官江西而余適與之偕至廣信贈小磁瓶四枚爲別萬子職當外巡饒信饒公私磁器所出外巡蒞焉而余乃以此爲贈可謂擔水河頭賣矣𨿽然古有宰端溪不持一硯者吾將贈硯於端溪宰可也萬子蓋亦其人哉若蒞饒則有磁器蒞湖則有丹砂雌黃蒞廣則有名香珍藥此士大夫以爲家常茶飯官箴之所不責而勵志之士之所愼也豈惟官箴之所不責世之髙明特達者聞此等言語亦以爲瑣屑而迂闊矣白沙先生曰人須有鳳凰翔於千仞之气要自至粗至微者而充之萬子素不吾迂也故吾言云耳

與趙尋齋巡撫

前人古之義士有一言相信而千金不辭者矣公古人也亦以古人待僕者也百金之賜辭之豈足爲廉而受之豈足爲濫所以屢承命而不敢當者豈其與古異義哉鄙人固陋自中進士三十年不曾敢受常州府庫一分銀子今老且待盡矣不欲又破此戒此心事也故敢直言於公不然公未必不以僕爲自�也僕與公以心相信久矣不在今日也又不在此物之受與辭也若公欲致相愛之意則一紵一絹遠以相寄僕當裁以爲衣常如見公可也冒瀆悚仄悚仄亦知公之必能見亮也餘情容前途更具

答金前淙郡守

前人竊惟交際之間有於義𨿽無可不可而於心有不安然心之所安不安卽義之所可不可也胙之賜與受於義無可不可者然而心之所不安則亦不敢不達於左右也春間承明公過厚賜以鹿豬羊三首於時謂偶一見賜不爲常格遂不敢固辭今復蒙賜如前僕旣遠出不能面拜辭於使者老父之心亦甚不安於此而不可以代僕爲辭是以又復如春祭之受之也夫胙者昔人所謂飲福受胙者也明公神人之主也明公之盡力於神人者至矣牲體貴首牲貴鹿壇廟之祭奉牲首以獻於祭主是神之所福也祭主熟而饗之以妥嘉福神人之心安焉顧僕何人乃僭食此非惟人病其饕餮而神亦且譴之自往時得與科第郡邑諸公以常例賜胙僕每赧然對之以爲身非陪祭何功何徳可消受此然常例賜胙者不過三數斤豬羊肉耳僕之心猶不安焉然而不敢辭者以爲與眾同之而於義又無甚不可不欲苟違眾以甚矯激之議也賜同於眾者旣不可辭矣賜異於眾者復偃然而受之此何說乎以此特布鄙懷於左右此後復以常例見賜所謂三數斤豬羊肉者則必不敢辭當每歲兩饜飽焉以至沒齒其深戴諸公之惠常例之外更加毫末必不敢當冀安此心而謝神譴云耳饋遺部藝文二詩

墉風木瓜三章

大序木瓜美齊桓公也衛國有狄人之敗出處於漕齊桓公救而封之遺之車馬器服焉衛人思之欲厚報之而作是詩也投我以木瓜報之以瓊琚匪報也永以爲好也投我以木桃報之以瓊瑤匪報也永以爲好也投我以木李報之以瓊玖匪報也永以爲好也

鄭風女曰雞鳴末章知子之來之雜佩以贈之知子之順之雜佩以問之知子之好之雜佩以報之

秦風渭陽二章我送舅氏曰至渭陽何以贈之路車乘黃我送舅氏悠悠我思何以贈之瓊瑰玉佩

徐人歌

劉向新序曰延陵季子將聘晉帶寶劍以過徐君徐君觀劍不言而色欲之季子未獻也然其心已許之使反而徐君已死季子於是以劍帶徐君墓樹而去徐人爲之歌曰延陵季子兮不忘故脫千金之劍兮帶丘墓

奉報趙王惠酒

北周庾信梁王修竹園冠蓋風塵喧行人忽枉道直進桃花源稚子還羞出荊妻倒閉門始聞傳上命定是賜中尊野壚然樹葉山杯捧竹根風池還更暖寒谷遂長暄未知稻粱雁何時能報恩

正旦蒙趙王賚酒

前人正旦辟惡酒新年長命杯柏葉隨銘至椒花逐頌來流星向�落浮蟻對春開成都已救火蜀使何時回

衛王贈桑落酒奉答

前人愁人坐狹邪喜得送流霞跂催酒熟停杯待菊花霜風亂飄葉寒水細澄沙髙陽今日晚應有接斜

答王司空餉酒

前人今日小園中桃花數樹紅開君一壺酒細酌對春風未能扶畢卓猶足舞王戎仙人一捧露判不及杯中

孟倉曹步趾領酒醬二物滿器見遺老夫

唐杜甫楚岸通秋屐胡�面夕畦籍糟分汁滓甕醬落提攜飯糲添香味朋來有醉泥理生那免俗方法報山妻

太子張舍人遺織成褥段

前人客從西北來遺我細織成開緘風濤湧中有掉尾鯨逶迆羅水族瑣細不足名客云充君褥承君終宴榮空堂魑魅走髙枕形神淸領客珍重意顧我非公卿畱之懼不祥施之混柴荊服飾定尊卑大哉萬古程今我一賤老短褐更無營煌煌珠宮物寢處禍所嬰嘆息當路子干戈尙縱橫掌握有權柄衣馬自肥輕李鼎死岐陽實以驕貴盈來瑱賜自盡气豪直阻兵昔聞黃金多坐見悔吝生柰何田舍翁受此厚貺情錦鯨捲還客始覺心和平振我�席塵愧客茹藜羹

謝嚴中丞送靑城山道士乳酒一瓶

前人山瓶乳酒下靑雲气味濃香幸見分鳴鞭走送憐漁父洗盞開嘗對馬軍

野人送朱櫻

前人西蜀櫻桃也自紅野人相贈滿筠籠數回細寫愁仍破萬顆勻圓訝許同憶昨賜沾門下省退朝擎出大明宮金盤玉筋無消息此日嘗新任轉蓬

贈盧同

韓愈先生結髮憎俗徒閉門不出動一紀至令鄰僧乞米送僕縣令能不恥俸錢供給公私余時致薄少助祭祀勸參畱守謁大尹言語才及輒掩耳

劉二十八以文石枕見贈仍題絕句以將厚意

因持璧州鞭酬謝兼廣爲四韻

元稹枕截文瓊珠綴篇野人酬贈璧州鞭用長時節君須策泥醉風雲我要眠歌眄彩霞臨藥執陪仙仗引鑪煙張騫卻上知何日隨會歸期在此年

錢湖州以篛下酒李蘇州以五酘酒相次寄到

無因同飲聊詠所懷

白居易勞將篛下忘憂物寄與江城賣酒翁鐺腳三州何處會甕頭一盞幾時同傾如竹葉盈樽綠飲作桃花面上紅莫怪殷勤醉相憶曾陪西省與南宮

寄蘄州簟與元九因題六韻

前人笛竹出蘄春霜刀劈翠筠織成雙鎖簟寄與獨眠人捲作筒中布舒爲席上珍滑如鋪薤葉冷似臥龍鱗淸潤宜乘露鮮華不受塵通州炎瘴地此物最關身

元九以綠絲布白輕褣見寄制成衣服以詩報

知

前人綠絲文布素輕褣珍重京華手自封貧友遠勞君寄附病妻親爲我裁縫�花白秋云薄衫色靑於春艸濃欲著卻休知不稱折腰無復舊形容

謝王郎中見贈琴鶴

顧況此琴等焦尾此鶴方胎生赴節何徘徊理感物自並獨立江海上一彈天地淸朱弦動瑤華白羽飄玉京因想羨門輩眇然四體輕子喬翔鄧林王母遊層城忽如啟靈署鸞鳳相和鳴何由玉女�去食瑯玕英

謝汾州田大夫寄茸氈卜萄

姚合筐封紫卜萄筒捲白茸毛臥暖身應健含消齒免勞衾衣�不稱梨栗鄙難髙曉起題詩報寒澌滿筆毫

答友人惠牙簪

章孝標牙簪不可忘來處隔炎荒截得半環月磨成四寸霜曉辭梳齒膩秋入髮根涼好是紗巾下纖纖錐出囊

早春以橘子寄魯望

皮日休个个和枝葉捧鮮彩凝猶帶洞庭煙不爲韓嫣金丸重直是周王玉果圓剖似日魂初破後弄如星髓未銷前知君多病仍中聖盡送寒苞向枕邊

奉和魯望謝惠巨魚之半

前人釣公來信自松江三尺春魚撥剌霜腹內舊鉤苔染澀腮中新餌藻和香冷鱗中斷楡錢破寒骨平分玉筋光何事貺君偏得所祗緣同是越航郎

襲美以紗巾見惠繼以雅音因次韻酬謝

陸龜蒙薄如蟬翅背斜陽不稱春前贈女滅反漁具郎初覺頂寒生遠吹預憂頭白透新霜堪窺水檻澄波影好拂花墻亞�香知有芙蓉畱自戴欲峨煙霧訪黃房

以竹夾膝寄贈襲美

前人截得篔簹冷似龍翠光橫在暑天中堪臨薤簟閒憑月好向松臥跂風持贈敢齊靑玉案醉吟偏稱碧荷筒添君雅具教多著爲著西齋譜一通

襲美將以綠罽爲贈因成四韻

前人三徑風霜利若刀襜褕吹斷蓬蒿病中祇白悲龍具世上何人識羽袍狐貉近懷珠履貴薜蘿遙羨白巾髙陳王輕暖如相遺免致衰荷效廣騷

尙書惠蠟面茶

徐夤武夷春暖月初圓采摘新芽獻地仙飛鵲印成香蠟片啼�溪走木蘭船金槽和碾沈香末冰�輕翠縷煙分贈恩深知最異晚鐺宜煮北山泉

謝主人惠綠酒白魚

前人早起雀聲送喜頻白魚芳酒寄來珍馨香乍揭春風甕撥剌初辭夜雨津樽闊最宜澄桂液网�殊未損霜鱗不曾垂釣兼親醞堪愧金臺醉飽身

白酒兩瓶送崔侍禦

前人雪化霜融好潑醅滿壺冰凍向春開求從白石洞中得攜向百花巖畔來幾夕露珠寒貝齒一泓銀水冷瓊杯湖邊送與崔夫子誰見嵇山盡日頹

謝朱常侍寄貺蜀茶剡紙二首崔道融瑟瑟香塵瑟瑟泉驚風驟雨起鑪煙一甌解卻山中醉便覺身輕欲上天百幅輕明雪未融薛家凡紙漫深紅不應點染閒言語畱記將軍蓋世功

以端溪硯酬張員外水精珠兼和來篇

徐鉉請以端溪潤酬君水玉明方圓𨿽異器功用信俱呈自得山川秀能分日月精巾箱各珍重所貴在交情

謝人惠琴材

謝邈風撼桐絲帶月明羽人乘醉截秋聲七弦妙制饒仙品三尺良材稱道情池小未開春浪泛嶽低猶欠暮云生何因乞與元中術臨化無妨膝上橫

謝僧寄拄杖

前人峭壁�啼采處深一枝奇異出孤岑感師千里寄來意發我片雲歸去心外冷敲檐凍折溪邊閒點戲魚沈他年必借相攜力蹇步猶能返故林

送筇杖與劉湛然道士

宋王禹偁有客遺竹杖九節共一枝鶴脛老更長龍骨榦且奇我問何所來來從西南夷我年三十七血气未全衰況在紫微垣動爲簪笏羈倚壁如長物歲月無所施寸心空愛惜惜此來天涯忽承明主詔來謁太乙祠再見劉先生气貌淸且羸持此以爲贈所謂得其宜少助橘童力好引花鹿隨步月莫離手看山聊搘頤微物懶致書故作筇竹詩

謝長安孫舍人寄惠蜀箋

魏野彩箋一軸敵瓊瑰喜見親題手自開遠勝浣花人寄到貴從視艸客分來百張重疊霞初卷千色參差錦乍裁紅藥篇章方雅稱老夫無用擬封回

寄致政太傅侍中曾魯公

文彥博近以王屋山所產靈壽杖爲獻伏蒙尊恕不責輕浼仍貺雅章並惠古鑑吟繹捧玩不能釋手輒成拙詩一首以答來貺天壇小有洞神仙稱福地艸木盡翹秀靈壽特珍異孑立無附枝挺生出羣類旣不假矯揉復不煩削治制杖待時用訓鳩循古義獻於君子堂達此野人意所獻𨿽已微其意亦有謂願公稍扶持與國同安置匪惟布私誠玆乃出公議豈圖一羽輕復委千鈞賜報之以寶鑑百煉精明致副之以雅章二南風格備蔀屋天光照陋軀表衮賁何以稱尊貺傳家爲重器何以繼希聲陳詩言鄙志

燕枝板浣花箋寄合州徐職方

石介合州太守鬢將絲聞說歡情尙不衰板與歌娘拍新調箋供狎客寫芳辭木成文理差差動花映溪光瑟瑟奇名得只從嘉郡樹樣傳仍自薛濤時奇章磊磊馳聲價江令翩翩落酒�幾首詩成捲魚子誰人唱罷泣燕枝紅牙管好同�置紫竹笙宜一處施願助風流向樽席杏花況是未離披

謝歐陽永叔贈絹

梅堯臣昔公處貧我處困我無金玉可助公今公旣貴我尙窘公有縑帛周我窮古來朋儕義亦小子貢不顧顏淵空復聞韓孟最相善身僕道途哀妻童

謝李審言遺酒

前人大梁美酒斗千錢欲飲嘗被饑窘煎經時一滴不入口漱齒費盡華池泉昨日靈昌兵吏至饋壺曾不候報箋赤泥圻封傾瓦盎母妻共嘗婢流涎鄰家卜萄未結子引蔓垂過髙墻巓當街買杏已黃熟獨堆百顆充盤筵老年牙�不喜肉況乃下箸無鮏羴空腸易醉忽酩酊倒頭夢到上帝前賜臣蒼龍跨入月不意正值姮娥眠無人來顧傍玉兔便取作臘下九天拔毛爲筆筆如椽狂吟一埽一百篇其間長句寄東郡東郡太守終始賢切莫汲竭滑公井畱釀此醑時我傳

次韻答宣城張主簿遺鴉山茶

前人昔觀唐人詩茶詠鴉山嘉鴉銜茶子生遂同山名鴉重以初槍旗采之穿煙霞江南𨿽盛產處處無此茶纖嫩如雀舌煎烹比露芽競收靑蒻焙不重漉酒紗顧渚亦頗近蒙頂來以遐雙井鷹掇爪建溪春剝葩日鑄弄香美天目猶稻麻吳人與越人各各相鬥誇傳買費金帛愛貪無彜華甘苦不一致精粗還有差至珍非貴多爲贈勿言些如何煩縣僚忽遺及吾家雪貯雙砂罌詩琢無玉瑕文字搜怪奇難於抱長�明珠滿紙上剩畜不爲奢玩久手生胝窺久眼生花嘗聞茗消肉應亦可破瘕飲啜气覺淸賞重嘆復嗟嘆嗟旣不足吟誦又豈加我今實彊爲君莫笑我耶

�公遺碧霄峯茗

前人到山春已晚何更有新茶峯頂應多雨天寒始發芽采時林樾靜蒸處石泉嘉持作衣囊祕分來五柳家

劉元忠遺金橘

前人南方生美果具體橘包微韓彈有輕薄楚萍知是非甘香奉華俎咀嚼破明璣欲換虀鹽腹盈�忽我歸

謝判府王宣徽惠酒

邵雍自得花枝向遠鄰只憂輕負一番春無何寵貺酒雙榼少室山人遂不貧

謝王勝之學士寄萊石茶酒器

前人東山有石若瓊玖匠者追琢可盛酒君子得之惜不用殷勤遠寄林下叟林叟從來用瓦盞驚惶不敢擎上手重誡兒童無損傷緘藏復以待賢友未知賢友何時歸男子功名未成就朝廷先從憂者言方今莫如二虜醜漢之六郡限遼西唐之八州隔山後自余瓜沙甘與涼中原久而不能有柰何更餌以金帛重困吾民猶掣肘若非堂上出奇兵安得閫外拉余朽直可逐去此鮏羴西出玉門北逾口城下狐貍旣不存路上豺狼自無走太陽烜赫耀天衢氛妖接變匿塵垢功成不肯受上賞印解黃金大於斗乞洛辭君出圜門歸鞍暖拂天街柳千官如壁遮道畱仰面弄鞭不回首鄕人夾路迎大尹醉擁旌幢錦光澑下車拜墓還政余不訪公門訪親舊始知此器用有時吾當爲君獻眉壽

謝君實惠山蔬八品

前人八品山蔬盡藥萌何山采得各標名山翁驚受霜臺貺卽命山妻親自烹

王勝之諫議見惠文房四寶內有巨硯尢佳因

以謝之

前人銅雀或嘗聞未嘗聞金雀始愧林下人識物不甚博金雀出何所必出自靈嶽剪斷白雲根分破蒼岑角旣爲之巨硯遂登於綸閣水貯見溫潤墨發如瀺濯下喜鑑開案前驚月落見贈何殷勤欲報須和璞胡爲不且畱洪化用斟酌胡爲不且畱賢人用選擢胡爲不且畱姦人用誅削胡爲不且畱生靈用安泊則予何人哉拜貺徒驚矍須是筆如椽方能無厚怍

謝人惠筆

前人愛重寄文房殷勤謝遠將兔毫剛且健筠管直而長靜錄新詩�閒抄舊藥方自余無所用足以養鋒鋩

謝君實端明惠牡丹

前人霜臺何處得奇葩分送天津小隱家初訝山妻忽驚走尋常只慣插葵花

謝人惠石�

前人誰將天柱峯快刀割一半泉漱痕微淸云抱色猶見權門不能移富室不能轉則予何人哉當閻君之獻

萊石茶酒器寄邵先生

王益柔寶刀切石如春泥雕剜成器靑玻璃吾嘗閱視得而有惜不自用長提前時過君銅駝陌門巷深僻無輪蹄呼兒烹茶酌白酒陶器自稱藿與藜愛君居貧趣閒放一語不涉靑雲梯嗟予都城走塵土日遠樽杓愁鹽虀緘封不啟置墻角頓撼時作瓊瑤嘶爭如特寄邵髙士書帙幾杖同幽棲荷鋤剩治田間穢抱甕勤灌園蔬畦明年春酒或共酌爲我掃石臨淸溪

奉答堯夫先生金雀石硯詩

前人般陽有山名金雀山發淸輝產奇璞望气嘗言玉寶藏賈胡幾遣良工度金剛寶鉆競窮搜百里靑蒼困鑱鑿瓊瑰未獲得研材溫潤還將六美學有若玉徽琴面瑩有如金彈陶輪著規天矩地形制毓中或辟流外圭角晴气暖墨花香箋襞毫奔光照灼吾生嗜好惟四物累載裒鳩盈機格先生閉戶日著書朝餐每不饜藜藿髙閎梁肉𨿽有餘孰敢就門賙隱約先生固自嘗有言不忍將身作溝壑先生崖岸髙莫攀持此謂宜無見卻一畱爲惠固已多敢冀新詩旋踵作精深雅健迫風騷使我憂荒忽驚矍還如甘露醒心昏更似神篦除眼膜先生精義已入神準易時容見涯略

遺李太博家新生鴨腳

歐陽修北人見鴨腳南人見胡桃識內不識外疑若橡栗韜鴨腳類綠李其名因葉髙吾鄕宣城郡每以此爲勞種樹三十年結子防山猱剝核手無膚持置官省曹今喜生都下薦酒壓卜萄初聞帝苑誇又復主第褒累累誰采掇玉�上金鰲金鰲文章宗分贈我已叨豈無異鄕感感此微物遭一世走塵土鬢顚得霜毛

宋君以建昌霜橘見寄報以蛤蜊

孔平仲贈我以海昏淸霜之橘報君以淮南紫唇之蛤橘膚軟美中更甜蛤體堅頑口長合開花結子幸采摘沒水藏泥豈蘄得二物同時有不同賦形與性由天公請君下筋聊一飽莫索珠璣向此中

答象之謝惠黃精

韓維仙經著靈藥玆品上不刊服之歲月久衰羸反童顏巖居有幽子乘時斸蒼山溪泉濯之潔秋陽暴而幹九蒸達晨夜候火不敢安持之落城市誰復著眼看富貴異所嗜口腹窮甘酸貧賤固不暇錐刀乃其干坐使至靈物委棄同艸菅惟君衝曠士惇然守髙閒食之易爲力天和中自完故以此爲饋其容幾一簞報吾三百言浩浩馳波瀾何以諭珍重如獲不死丹方當煩燠時把玩毛骨寒他年靈气成與子驂雙鸞

象之以山藥見贈

前人龍山有遊客贈藥滿筠籠葉漬沙泉碧苗分石竇紅斸應侵曉露來喜及春風卻笑丹砂遠辛勤勾漏翁

襄柑分饋景仁以詩將之

前人荊州解綬十經春回夢春林繞漢濱霜气輕寒催紺實渚波餘潤作甘津僧園采掇寧論數客路奔馳竟占新雪意垂收髙會缺分金聊助席前珍

元珍以詩送綠石硯所謂玉堂新樣者

前人玉堂新樣世爭傳況以蠻溪綠石鐫嗟我長來無異物愧君持贈有佳篇久埋瘴霧看猶濕一取春波洗更鮮還與故人袍色似論心於此亦同堅

次韻酬劉太虛惠端硯

王庭珪端溪之水深莫測千夫挽綆下取石溪翁采得歸不眠夜�鵠卵出蒼璧君從何處得此寶贈我暫作玉堂客況無健筆寫銀鉤墨汁徒翻老鴉黑

丁公默送蝤蛑

蘇軾溪邊石蟹小如錢喜見輪囷赤玉盤半殼含黃宜點酒兩螯斫雪勸加餐蠻珍海錯聞名久怪雨腥風入坐寒堪笑吳興饞太守一詩換得兩尖團

送牛尾貍與徐使君

前人風捲飛花自入帷一樽遙想破愁眉泥深厭聽雞頭鶻酒淺欣�牛尾貍通印子魚猶帶骨披綿黃雀漫多脂殷勤送去煩纖手爲子磨刀削玉肌

樂全先生生日以鐵拄杖爲壽

前人二年相伴影隨身踏徧江湖艸木春擿石舊痕猶在眼閉門髙節欲生鱗畏塗自衛眞無敵捷徑爭先卻累人遠寄知公不嫌重筆端猶自斡千鈞

謝宋漢傑送李承晏墨

前人老松燒盡結輕花妙法來從北李家翠色冷光何所似墻東鬢髮墮寒鴉

以雙刀遺子由子由有詩次其韻前人寶刀匣不見但見龍雀鐶何曾斬蛟蛇亦未切瑯玕胡爲穿窬輩見之要領寒吾刀不汝問有愧在其肝念此刀自藏包之虎皮斑湛然如古井終歲不復瀾不憂無所用憂在用者難佩之非其人匣中自長嘆我老眾所易屢遭非意幹惟有王元通�庭秀芝蘭知子後必大故擇刀所便屠狗非不用一歲六七刓欲試百煉剛要須更泥蟠作詩銘其背以待知者看

和錢安道寄惠建茶

前人我官於南今幾時嘗盡溪茶與山茗胸中似記故人面口不能言心自省爲君細說我未暇試評其略差可聽建溪所產𨿽不同一一天與君子性森然可愛不可慢骨淸肉膩和且正雪花雨腳何足道啜過始知眞味永縱復苦硬終可錄汲黯少戇寬饒猛艸茶無賴空有名髙者妖邪次頑礦體輕𨿽復彊浮沈性滯偏工嘔酸冷其間絕品豈不佳張禹縱賢非骨鯁葵花玉不易致道路幽崄隔云嶺誰知使者來自西開緘磊落收百餅嗅香嚼味本非別透紙自覺光���糠團鳳友小龍奴隸日注臣雙井收藏愛惜待佳客不敢包裹鉆權幸此詩有味君勿傳空使時人怒生癭

揚州以土物寄少遊

前人鮮鯽經年祕醽醁團臍紫蟹脂滿腹後春蒓茁滑如酥先社姜芽肥勝肉鳧子累累何足道點綴盤餐亦時欲淮南風俗事瓶罌方法相傳竟畱畜且同千里寄鵝毛何用孜孜飫麋鹿

東川淸絲寄魯冀州戲贈

前人鵝溪淸絲淸如冰上有千歲交枝藤藤生谷底飽風雪歲晚忽作龍蛇升嗟我𨿽爲老侍從骨寒只受布與繒�頭錦衾未還客坐覺芒刺在背膺豈知髯卿晚乃貴福祿正似川方增醉中倒著紫綺裘下有半臂出縹綾封題不敢妄裁剪刀尺自有佳人能遙知千騎出淸曉積雪未放浮塵興白須紅帶柳絲下老弱空巷人相登但放奇紋出領袖吾髯𨿽老無人憎

次律兄餉魚魚不至而詩至頗類南海使君送

酒輒成絕句

沈與求馮虛公子騎鯨後烏有先生控鯉初可是凡魚亦仙去空餘一紙腹中書

牛酥行

晁端友有鄧其姓者守關中以牛酥百斤遺梁師成江子我端友作牛酥行有客有客官長安牛酥百斤手自煎倍道奔馳少師府望塵且欲迎歸軒守閽呼語不必出已有人居第一先其多乃復倍於此臺顏顧視初怡然昨朝所獻𨿽第二桶以淳漆麗且堅今君來遲數又少靑紙封題難勝前持歸定慚遼東豕努力明年�頭市

謝陳昌國惠酒

郭祥正欲瀉瓊漿洗我憂百壺分送不知休醉來一覺還鄕夢看盡江南二十州

戲和文潛謝穆父松扇

黃庭堅猩毛束筆魚网紙松柎織扇淸相似動搖懷袖風雨來想見僧前落松子張侯哦詩松韻寒六月火雲烝肉山持贈小君聊一笑不須射雉額黃間

雙井茶送子瞻

前人人間風月不到處天上玉堂森寶書想見東坡舊居士揮毫百斛瀉明珠我家江南摘云腴落磑霏霏雪不如爲公喚起黃州夢獨載扁舟向五湖

以雙井茶送孔常父

前人校經同省並門居無日不聞公讀書故持茗�澆舌本要聽六經如貫珠心知韻勝舌知腴何似寶云與眞如湯餅作魔應午寢慰公渴夢吞江湖

謝景文惠浩然所作廷珪墨

前人廷珪贗墨出蘇家麝煤添澤紋烏柳枝瘦龍印香字十襲一日三摩挲劉侯愛我如桃李揮贈要我書萬紙不意神禹治水圭忽然入我懷袖裏吾不能手抄五車書亦不能寫論付官奴便當閉門學水墨灑作江南驟雨圖

以右軍書數種贈丘十四

前人丘郎气如春景晴風暄百果艸木生眼如霜鶻齒玉冰擁書環坐愛明松花泛硯摹眞行字身藏�秀勁淸問誰學之果蘭亭我昔頗復戲墨卿銀鉤蠆尾爛箱贈君鋪案粘曲屏小字莫作癡凍蠅樂毅論勝遺教經大字無過瘞鶴銘官奴作艸欺伯英隨人作計終後人自成一家始逼眞卿家小女名阿潛眉目似翁有精神試畱此書他日學往往不減衛夫人

長句謝陳適用惠送吳南雄所贈紙

前人廬陵政事無全牛恐是漢時陳太丘書記姓名不肯學得紙無異夏得裘琢詩包紙送贈我自狀明月非暗投詩句縱橫剪宮錦惜無阿買書銀鉤蠻溪切藤捲盈百側釐羞滑羞白想當鳴杵砧面平桄榔葉風溪水碧千里鵝毛意不輕瘴衣腥膩北歸客君侯謙虛不自供胡不贈世文章伯一涔之水容牛蹄識字有數我自知小時雙鉤學楷法至今兒子憎家雞𨿽然嘉惠敢虛辱煮泥續尾成大軸寫心與君心莫傳平生落魄不問天樽前花底幸好戲爲君絕筆謝風煙己無商頌猗那手請續南華內外篇

謝黃師是惠碧瓷枕

張耒鞏人作枕堅且靑故人贈我消炎蒸持之入室涼風生腦寒發冷泥丸驚夢入瑤都碧玉城仙翁支頤飯未成鶴鳴月髙夜三更報秋不勞桐葉聲我老�書睡苦輕繞�惟有書縱橫不如華堂伴玉屏寶鈿攲斜云髻傾

次韻羅正之惠綿扇

秦觀吳扇新翻制素綿名郎持贈意俱圓有人充戶修明月無女乘鸞向紫煙供奉宜升淸暑殿動搖合作禦風仙誰知揮卻靑蠅輩功在春蠶一覺眠

謝韓幹送絲糕

陳造玉顆瑩澈珠就磋吳鄕早�計莫過無乃風露秀結異移種昆侖之木禾君家廚婦窮百技三舂九淅付重羅銀絲萬尋忽縈積中疏外潔生搓挼扶桑仙蠶大如盎繅之本供織女梭悅驚萬喙斗新巧作冰茸雪网窠卽今擬形供食事纖手幻出千絇多倒甑入筋第三絕色香兼味皆可歌周官賓祭珍餈餌有此便具理則那詩翁物色及粔籹得此來前當見訶鱠盤謾詫金縷飣湯餅徒誇銀綫窩瓊酥玉膩信非匹胡麻崖蜜仍相和感君泛愛記衰朽回首一笑分餘波腐儒口實長作累饞�之名定不磨金山別去每掛夢老眼復見還雙摩婪酣得飽問便腹如汝平生相負何更從公子乞方法日當飫之老澗薖買田二頃不種秫未怕酒客來操戈

宣甫以栟櫚茶刷見惠

蘇頌裝橐分余具茶筒使拂塵制時工匪易得處賞尢頻常與輪槽並宜爲焙匣珍齋中延客語供辦未應貧

遺賈耘老蟹

沈偕黃�稻熟墜西風肥入江南十月雄橫跪蹣跚鉗齒白圓臍吸脇斗膏紅虀須園老香研柚羹藉庖丁細擘�分寄橫塘溪上客持螯莫放酒杯空

謝王子予送橄欖

黃庭堅方懷味諫軒中果忽見金盤橄欖來想共餘甘有瓜葛苦中眞味晚方回

順老寄菜花幹戲作長句

韓駒道人禪余自鋤菜小摘黃花日中曬峨嵋脯久不來曲糝姜絲典型在封題寄我紙作囊中有巴蜀齋廚香起炊曉甑八月白配此春盤一掬黃

謝人惠紫竹杖

歐陽澈王猷珍重惠龍孫策險扶危價莫論爛醉懸錢過酒肆狂吟步月打僧門虛心尙有淩雲操勁節元無染淚痕寄語香山居士道朱藤𨿽好未爲尊

山行憩田舍老父出迎以黃柑白酒爲餉

孫覿藜杖扶來雪滿簪諄諄語好意彌深酒傾白墮杯行玉橘破黃包坐飣金醉起莫辭田父肘甘余須識野人心��不盡遮畱意挽袖丁寧更一臨

建昌守朱宜伯寄酒小詩爲謝

前人愛酒淵明望白衣傳聞騎吏款柴扉爲憐漁父鳴鞭送欲使山翁倒載歸淚向琵琶弦上落心隨蝴蝶夢中飛一杯屬我寬愁病免使黎侯詠式微

蘇子翼送黃精酒

朱弁仙經何物堪卻老較功無如太陽艸龍銜雞銜名𨿽異菟公羊公事可考蘇君眞是神仙裔橘井陰功貫穹昊雲笈書成數萬言銀闕珠宮用心早獨知此物有奇效福地名山爲儲寶不憚林泉新�掘斥去杵臼謝篩搗況從髙士論�更課公田收秫稻一朝靈液浮甕盎三冬浩气生襟抱且欣軟飽得澆腸漫說逆流工補腦眼碧那愁散黑花發白故應還翠葆賈傅只嫌松醥陋劉墮敢誇桑落好直須五斗論解酲寧待三杯乃通道誰知萬里落旄人亦許匏尊自傾倒爲君喚回雪窖春八載羇愁供一埽曼倩宜分此日桃安期莫詫他年棗何煩更采石斛花已覺容顏不枯槁根連石室喜入夢句擬桐溪愧摛藻平生我亦愛書紮朱髓綠腸勤探討幸君汲引成此志鶴駕駸駸望仙島吞腥啄腐非夙心歲晚玆言良可保

謝傅參議彥濟惠�用山谷韻黃公度北方九月霜賓盤無生菜嶺南信地暖窮冬竹萌賣君念庾郎貧栗供庖宰中有歲寒姿經時久不壞前身渭川侯千畝償宿債珍可配天花賤不數石芥早薤與晚菘奴僕望賓介文園酒渴余想不厭姑嘬預恐吹作竹明日東風噫急須驅童傾筐攜采采

謝胡子遠郎中惠蒲大韶墨報以龍涎心字香

楊萬里墨家者流老蒲仙碧梧采花和麝煙華陽墨水煎膠漆太陰元霜作肌骨龍尾磨饑飲鼠須落點髹幾幾不如夷甫淸瞳光敵日一見墨卿驚自失後來夔州有梁杲爾來黟州有吳老亦追時好得時名竟爲蒲生豎降旌吳墨往往元尙白梁墨濕濕黐粘壁南宮先生來自西惠然贈我四元圭我無鵲返鸞回字我無金章玉句子得君此贈端何似兀者得僧得安得玉案雙鳴璫金刀繡段底物償送以龍涎心字香爲君興雲繞明

謝人送蘭

朱熹幽獨塵事屏婉娩秋蘭滋芳馨不自媚掩抑空相思晤對日方永披叢露未稀翛然發孤詠九畹陳悲詩

其二淹畱閱歲序契闊心懷憂獨臥寄僧閭一室空山秋徘徊起顧望俯仰誰爲儔伊人遠贈問孤根亦綢繆芳馨不我遺三載娛淸幽愧無瓊琚報厚意竟莫酬瞻彼南陔詩使我心憂憂

寄謝劉彥集菖蒲之貺

前人君家蘭社久萋萋近養菖蒲綠未齊乞與幽人伴岑寂小風露日低迷

余評事惠龍團獸炭香瓔鳧實且許以百丈山

楮衾而未至

姚勉靑禽銜云落蓬壺風檐快讀光眉須百朋珍貺羅庭隅一一皆可當淸娛建溪龍焙香雲腴香瓔巧制來東吳鬅鬠獸炭奇形模辟邪天祿獅熊貙王家舄種君家鳧晴沙暖抱明月珠雅意下照仙人�矮醉兀詩情孤蒲團松拂燒紅鑪蝸廬積凍春潛驅侍兒金珞香玉膚月鐺煮雪煎春酥前笑玩嬌黃雛能言直可貢上都其波及晉皆君余獨欠一幅橫云鋪王孫醉擁紅氍毹楮生長揖非吾徒藤�紙張恰此須能供梅花淸夢無

羅浮梁彌仙遊爛柯山贈以曲筇方笠

李昂英葛坡龍竹東坡笠合伴山人到洞天柯爛想應畱斧在憑君試問石橋仙

寄夏思道惠示縑帛

釋如璧憶昔南方木葉下祝融逗𨖻不退舍閭閻未簡卒歲材明月滿門自宜夜而今身在天中央日月寒暑遵故常西風今日我爲政冥冥塵沙何可當浮雲倚勢不解事濃陰數日釀秋思臥病但作仲卿泣載酒誰問子云字故人千里知我寒書來遺我帛數端揀絲織作經緯稱長細廣幅尺度寬染人暴練勿設色衣被皎皎識君徳

占云館馬上持玉帶贈館伴使葉少蘊

韓繳如髙麗副使

泣涕汍瀾欲別離此生無復再來期謾將寶玉陳深意莫忘故人見物時

中運使寄酒淸明日到以詩謝之

金張孝純芳樽到日恰淸明似與佳辰默計程擬助林園延勝賞肯容桃李落繁英老來官爵渾無味閒裏杯盤卻有情見說使車臨岱麓倘能相過共飛觥

伯堅惠新茶綠橘香味郁然便如一到江湖之

上戲作小詩二首錄一首

劉著連溪玉餅號無雙雙井爲奴日鑄降忽聽松風翻蟹眼卻疑春雪落寒江

謝安巨濟贈紙百幅

朱自牧百幅溪箋遠見羞故人佳餉若爲酬幸將晚節收魚网未得良工起鳳樓柿葉學書差足慰蕓香辟蠹會須求揮毫不見雲煙落愚賈操金愧暗投

虞舜卿送橙酒

李純甫屏山持律不作詩硯塵筆禿縈蛛絲枯腸燥吻思法當以酒疏瀹之何物督郵風味惡掁觸閒愁無處著苦思新釀壓橙香世間那有揚州鶴乞詩送酒並柴門瀛洲仙裔令公孫肺腸憤癢芒角出傾瀉長句如翻盆怪汝胸中云夢大老我眼皮危塞破徑呼短李與黔王快取錦囊收玉唾

送麗酒麗橙與秀實禦史

閻長言驄馬朝回畫合深遙知春意領梅心麗橙嬌軟麗尊小聊助風流對淺斟

謝張使君夢弼饋春肉

元徳明牙豬肋厚一尺玉鹽花入深蒸脫骨韭芽蓼甲春滿盤走送茅齋慰幽獨山人食貧才一粥幾被艾生嘲苜蓿食前方丈非素懷頗憶懸貆繞髙屋呼來鄰叟共一飽爲說使君方繼肉饑民待哺今幾家無策贊君慚此腹區區一肉見歌詠說食書生良未足卻愁今夕夢寐間有物踏破園蔬綠

謝人惠二小漆冠

嶽行甫規制新翻出杜郎最宜閨子夜燒香不爭寶髻峨宮樣自與霓裳配道裝細攏翠鬟云易滿淺銜牙櫛月難藏水衡雙寄非無意要買楊枝惱孟光

七月六日承貞居先生遠寄周鐘銑間有文象

鳧之形則考工記所謂鳧氏爲鐘者也擊之與

夷則合而是日又適立秋古物之來豈偶然哉

輒成小詩拜貺之辱

元趙孟俯故人賞我趣遺我鳧氏鐘制與周禮合試叩聲舂容是日新秋節夷則還爲宮懸之西楣下浮磬儼在東金石互相應間以絲與桐八音𨿽未備古樂將無同鼎尊鐸觶卣羅列見古風揖讓於其間令我懷周公作詩報嘉貺庶以開羣聾

感遇

滕斌贈客黃金羈勸客白玉�昔我亦爲客得此慨不辭小艸戲其出檳榔笑其饑相識何所無所樂心相知平生數公子腰下珊瑚枝冥冥或相隔寤寐恍見之無絲繡平原無金鑄鍾期秋風山陽笛淚落不自持

其二贈我火浣布報君吉光裘一笑結意气呼酒黃鶴樓神交豈待語與子爲天遊攜手閬風觀濯髮扶桑洲下視俠少年笑嬉藏怨尢世無羊左烈風雪且自謀東井不可酌天駟豈服輈

李惟中學士自西臺侍禦召入以未央宮瓦硯

爲貺作詩謝之

許有壬漢家作宮法紫微金鋪玉戶明華榱甄官陶瓦極能事鉛丹細搗咸陽泥一朝神雀去不返秋風禾黍驚離離谷陵且變此宜盡一二時出農夫犁人間購求作珍玩洗刷篆籀分毫釐西臺執法好事者礱磨爲硯尢瑰奇體呈全璧徑尺許沼開新月才一眉堅如鐵石潤如玉墨聲瑟瑟松風吹惠然匣送感髙義但惜所與非所宜公才眞是謫仙裔善事利器方相資嗟余蕪學忝詞館𨿽有此器無能爲世傳銅雀亦佳品搜黃壤今無遺髙皇垂統四百載老瞞何物敢等夷愛人屋上烏亦好況玆適用逾端溪楮生毛穎賀得友坐令几案增光輝代言揮制固多愧玉堂風月猶能詩

酬崔禦史送熊掌

虞集熊掌來東國分甘到老夫鸞刀寒斷節翠釜暖柔膚兔脫中山醢魚藏丙穴腴藜腸渾未厭玉食恐時須

謝吳宗師惠墨

前人念我衰年不廢書錦囊古墨送幽居明塵影丹同熟元圃雲英玉不如敢謂文章勝虎豹秖應箋注到虫魚研磨不盡人間老傳與兒孫尙有餘

三用韻答巢翁就以奎章賜墨贈之

前人鄰父長思長史書不辭頻謁惱巢居臨池三月元霜盡對月千篇白雪如賦敵洛波翔翠羽歌成湘浦媵文魚故分瀘石松煙色猶是奎章舊賜余

酬書巢送�埽

前人積雨蒼苔路不分松花盡日落紛紛塵埃滿袖歸來晚誰與柴門埽白雲

以瓊扇一握奉致黃明府

範�拾得炎州雪一團殷勤持贈比瑯玕情知已是秋風後畱作明年九夏寒

酬西竺上人惠茶

楊鎰香茗天然味眞從西竺來葉沈云景見花破雪痕開有分思禪榻無心覓酒杯乘風欲歸去時復問蓬萊

謝王宜遠餉黃雀

劉詵野田秋陰稻穗垂山禽來啄日以肥斑斑背點楚雁色煌煌腹借倉庚衣稍饑作陣帶雨下旣飽聯翅穿雲飛土人攜网巧覘伺或布一网無脫遺髙明購買貴初出但取悅口寧論貲饌美鮮淨凝琥珀入酒瀲�明琉璃詩人尢喜體質滑錫以美號柔綿披嗟哉羣百性命易一旦鼎鑊魚貫隨物惟有美足取害復以貪得忘罟維頭顱萬里奉包篚幸免遠貢遭明時吾徒縱食誠有愧捫腹何以酬相知

彭琦初用坡翁紙帳韻惠建昌紙衾次韻二首

爲謝錄一首

前人雪綿揉碎密縈連淸臥梅花性更便茸暖何須蠻客帳座寒但少廣文氈升紅日那知曉夢壓白雲疑近天但恐少陵茅屋漏雨宵沾破不成眠

謝馮仁伯惠雙雞

成廷珪可人送我雙鵾雞五色毛羽生方齊下堂呼兒解其縛意欲飛上茅檐棲山家得雞如得鳳寧與野雉論髙低吾欲洗鼎試靈藥白晝聽爾雲間啼

謝靜遠惠紙

顧瑛蜀郡金花新著樣剡溪玉板舊齊名荷君寄我黟川雪猶帶漣漪瀉月聲

謝靜遠惠蜜梅

前人江南煙雨未全黃誰使靑酸墮蜜房�媚已能知魏證典刑時復見中郎

祝丹陽以古琴見惠且寄以詩次韻答之復以

史略一本爲謝

李存涼風蕭蕭吹井桐佳懷如寶千不逢二年蹤迹走闤闠面目土炭心盲聾萁荄豈異伏櫪馬云漢獨羨髙飛鴻詩琴遠寄心甚厚金玉備具相玲瓏大珠沈淵炯不動朗月照水淸欲空亦知廬阜入幽夢幻此三疊銀河風紛紛醉裏不知老有此二美誰吾同彈琴固可消世慮作詩乃或令人窮未知祝仙古巖下往往遇會方瞳翁聊將史略報深意並問馬首何時東

中秋碧雲師送蟹

張憲天風吹綻黃金粟檐前老兔飛寒玉客不記是中秋但覺鄰家酒漿熟泖田秋霽稻未鐮葦箔竹斷收團尖紅膏溢齒嫩乳滑脆美簇簇橙絲甜無腸公子誇矍鑠兩戟前驅終受縛靨心晝暖白玉臍夔牟夜泣紅銅殼生風度亦可憐且對霜娥供大嚼酒後髙歌遶碧雲九峯一夜霜華落

徐叔度遺紈扇

戴良團團七華扇名在制久缺感君裂紈素與蒙卻煩暍入手訝如珪映容疑學月玩之炎气消握之微風發卻願暑長在無使君暫歇

演法師惠紙帳

張昱銀燈夜照白紛紛四面光搖白縠文隔枕不聞巫峽雨繞�惟走剡溪云風和柳絮何因到月與梅花竟不分塞北江南風景別卻思氈帳舊從軍

賦謝陸繼之紫蟹黃柑之貺

倪瓚闔閭城外皆秋水斜日維舟方醉眠攜手故人驚夢裏送書飛雁落尊前黃柑開裹煩相贈紫蟹傾筐也可憐憶爾獨居湖上宅晴奇石晝生煙

鶴年弟盡棄紈綺故習淸心學道特遺楮帳資

其淡薄之好仍侑以詩

吉雅謨丁誰搗霜藤萬杵勻制成鶴帳隔塵氛香生蘆絮秋將老夢熟梅花夜未分枕上不迷巫峽雨�頭常對剡溪云竹鑪松火茶煙暖一段淸貞盡屬君

贈董明府惠炭

謝應芳範叔寒多正不禁烏薪重惠比烏金賒來脫粟忙炊粒畱得焦桐好制琴環堵一龕春盎盎麗譙三鼓夜沈沈硯池冰釋龍香暖寫我朝來抱膝吟

謝良夫惠茶

釋可繼欲譜茶經喚陸郎三泉何事水湯湯金芽尙帶先春露玉髓空遺舊日香淸苦家風搜肺腑亂離符讖說旗槍閉門讀罷先天易驚覺王孫出醉鄕

憲副郁公惠靑布及詩酬以白紵並賦詩答之

明何喬新湘川別後幾星霜靑布殷勤遠寄將展玩尙涵江气潤裁成長帶殿花香詩人莫刺蜉蝣羽騷客空誇薜荔裳白紵愧非瓊玖報池亭聊用納新涼

佩之饋石首魚有詩次韻奉謝李東陽夜网初收曉市開黃魚無數一時來風流不鬥蒓絲品軟爛偏宜豆乳堆碧分香憐冷冽金鱗出浪想崔嵬髙堂正憶東鄰送詩句情多不易裁

謝原博惠�疊前韻

前人翠籠靑�一時開爲有淸風竹巷來原博居修竹巷池鳳羽毛應比秀籜龍鱗甲漫成堆襪材有派分洋谷錦無心斗馬嵬莫笑北人曾煮簀久從湘客問烹裁

佩之惠�幹自稱玉版老師謂原博冬�爲吳

山少俊疊韻奉謝

前人玉版山深石路開東軒眞被籠盛來飽諳南國煙霞味不入長安酒肉堆老覺禪心終苦淡瘦看詩骨共崔嵬叢林年少休相笑脫卻緇衣更懶裁

謝於喬送楊梅幹無詩用前韻奉索

前人深夜柴門闔更開楊梅香送滿罌來霜幹淺帶層冰結紅爛紛成萬粟堆坐愛春盤裝磊落憶從秋樹采崔嵬莫教俗卻先生饋佳句重煩答後裁

答王閒齋惠酒

陳琛搔首江樓正獨醒新愁髙起百丈城解圍何處來衣白剪插名花向眼靑

謝戴梁岡吏部惠綠豆酒

前人寂寞枯腸不可搜望鄕時倚夕陽樓千山紅樹重遮目一夜淸霜欲上頭杳渺好音聞過雁依稀春夢見盟鷗羨君綠豆堪澆渴不數人間萬戶侯

謝濟之送銀杏

吳寬錯落朱提數百枚洞庭秋色滿盤堆霜餘亂摘連柑子雪裏同煨有芋魁不用盛囊書復寫料非鉆核意無猜卻愁佳會終難繼乞與山中幾樹栽

謝姜寬送芋子

費宏芋魁相送滿筠籠應念冰盤苜蓿空此日蹲鴟眞損惠當年黃獨漫哀窮蒸時不厭葫蘆爛煨處還思柮紅自是菜根滋味好萬錢誰復羨王公

元旦後一日劉徳儀送酒

沈周使者雙瓶至蓬門向晚開停肩慰泥滑解羃省香來染指憐佳味挑燈引細杯明朝攜小榼江上候新梅

錢王孫餉蟹不減陳君肥傑酒而剝之特旨

徐渭鯫生用字換霜螯待詔將書易雪糕並是老饕營口腹省教半李奪蠐螬百年生死鸕鶿杓一殼元黃玳�膏不有相知能餉此止持虀脯下村醪

酬劉子古鏡

陸俸古鏡不自惜遙兼千里音懸之照肝膽奚啻雙南金圖質凝精光螭盤古銘深明月入我懷聊復理吾簪與君別幾時鬢髮雪已盈冉冉悲年暮悠悠空陸沈願言保不缺報君久要心

酬惟喬贈巾

薛蕙野巾初著日心賞竟朝曛試正行窺水從欹臥看云坐翻嫌月露出每避塵紛顧影還相笑風流愧使君

酬惟喬惠鹿

前人憐此園中鹿君侯贈野夫塗艱常近患物�益妨軀林藪空相憶藩籬坐自拘忍甘充玉饌願爲束生芻

刀贈程自邑

鄭作昔客汴上來曾遺西番刀出鞘試齹齹口吹斷毫毛裹以白鹿皮纏以靑絲絳不逢拂拭人塵埃甘自韜把贈慚吾老功名看汝豪

朱最峯兩度惠詩扇過獎艸此奉贈兼致不敢

當之意

來知徳細雨春城淨畹蘭美人遠遠贈瑯玕官淸不獨甘塵甑句古多應學建安祇爲泥濘妨馬足肯將咫尺隔詩壇去年繪箑猶珍襲一匣瓊瑤墨未漧

其二五嶽關心鬢欲皤一生活計紫芝歌文光那得髙於斗安樂應知小有窩苦雨黃梅沿徑落啼花謝豹背人過詩成自笑重回首水碧山靑匝地莎

友人饋粟書感

程嘉燧年去貧來不自由暗傷顏面向交遊他鄕且斗孤身健此日徒懸四壁愁紙裹已空難愛惜瓶儲欲罄未知謀何緣忽致監河粟莫是枯鱗尙有求

答江似孫謝遺錦衾

前人曾無文綺贈交歡聊爾同裯戀一寒長枕正思裁十幅髙眠盡可擁三竿休嫌吟苦蒙時污應笑書癡畫處刓博得新詩酬錦段衙齋傳比練裙看

又故衾何意托交歡得共髙人寤寐寬不分秋風破茅屋從教夜雪滿長安空�獨枕琴三尺遠札相遺綺一端早晚平津誰與報布衣思庇九州寒

受之貽我盆中古檜報以短歌沈春澤冬冬叩門驚坐起一札傳來香霧泚乃是錢郎貽我書古檜忽從庭下徙虯枝鐵幹不似人間來柏葉松身何足擬君言爾有涼月臺移傍朱闌故可喜又言吾家童子不好事坐見蒼髯委螻蟻捧緘撫檜三嘆息我知君意不止此君何不貽我一樹花花隨風雨三更死又何不貽我一東書恨殺人情薄於紙古檜亭亭傲歲寒沈郎不受人憐應似爾感君此意寧可辭著意護持推小史日髙不厭置苔階寒來莫更添梅水他年老作博望槎往問支機我與子

以吳絲酬李於鱗

王世貞故人三徑新蓬蒿雁門太守徒爾勞鬥酒風塵白日薄緘書海岱靑天髙念欲報之吳縞帶何以遺余秦復陶千秋衣被各無限世途往往稱綈袍

華從龍以魚橘見寄

李攀龍多少人間事誰能便作書罷官君更早謝客我何疏八月來吳橘三江下楚魚因風裁數字一問子云廬

饋遺部藝文三詞

踏莎行謝人寄梅花

宋周紫芝鵲報寒枝魚傳尺素晴香暗與風微度故人還寄隴頭春憑誰爲作梅花賦柳外朱橋竹邊深塢何時卻向君家去便須倩月與徘徊無人畱得花常住

南唐浣溪沙謝饋名花鮮蕈辛棄疾楊柳溫柔是故鄕紛紛蜂蝶去年場大率一春風雨事最難量滿把攜來紅粉面堆盤更覺紫芝香幸是生閒去了又教忙

南唐浣溪沙謝惠瑞香

前人句裏明珠字字排多情應也被春催怪得名花和淚送雨中栽赤腳未安芳斛穩蛾�早把橘枝來報道錦燻籠底下麝臍開

蘭陵王南湖以碧蓮見寄次韻謝之史達祖漢江側月弄仙人佩色含情久搖曳楚衣天水空蒙染嬌碧文漪簟影織涼骨時將粉飾誰曾見羅�去時點點波間冷云積相思舊飛鷁漫想象風裳追恨瑤席涉江幾度和愁摘記雪映雙腕刺縈絲縷分開綠蓋素袂濕放新句吹入寂寂意猶昔念淨社因緣天許相覓飄蕭羽扇搖團白屢側臥尋夢倚闌無力風標公子欲下處似認得

浣溪沙趙閣學餉蝤蛑酒春蠃方嶽半殼含潮帶靨香雙螯嚼雪迸臍黃蘆花洲渚夜來霜短棹秋江淸到底長頭春甕醉爲鄕風流不枉與詩嘗

洞仙歌謝楊成之寄梅

元李俊民隴頭瀟灑辜負尋芳眼浪�浮花問名懶縱看看驛使帶得春來祇恐怕綠葉成陰子滿暗香無恙否月落參橫惆悵羅浮夢魂短賴故人情重不減西湖花上月分我黃昏一半更選甚南枝與北枝是一種春風待爭寒暖

賀新郎謝袁履善惠酒

明王世貞天意歸風雨到如今緩紅舒翠一番重起況更索居無一事鎭日琴書而已待醉也如何得醉多謝白衣能遠致把葛巾忙卸科頭倚胸磊塊故應洗瓊膏漫入淸尊細似當年掌分莖露雪消春水試折荷筒充覂駕憑借生爲馭直引到華胥路裏遮莫歸來問名姓道淸眞袁粲頻爲主天下事任公耳

饋遺部選句楚詞折疏麻兮瑤華將以遺於離居齊謝朓思歸賦養以虛白之气悟以無生之篇豈加璧之贈可動執珪之位能纏唐王勃爲人與蜀城父老書投心季子遙存素紵之恩援手應侯先立綈袍之贈滿紙千金送芍藥啟看傍砌之花倚殘夜月詠翻�之藥喜對春風遠依朱幕之輝敬效彩籃之獻玉盂累萼愧非東武之佳名金�繞腰好繼揚州之盛事送牡丹國色天香嬌舞斂楊妃之態姚黃魏紫巧妝帶西子之痕一枝宜貯於錦窠數本聊呈於綺席不許狂蜂占斷休教野鹿銜來送荷花解語佳人嬌倚翠妝羞曉日淩波仙子輕浮羅襪步香風遣供紫橐之吟聊助碧筒之飲送桂花影上玉闌干飄灑涼生夜月花開香世界婆娑暗逗秋風一枝聊貢於�林三種預占乎天榜送菊花黃花浥露佳懷足慰於東籬紫萼淩霜上壽允宜於甘谷聊貢秋英之翠當堅晚節之香送竹玳瑁新勻渭畝淸陰瀟灑瑯玕半吐淇園黛色參差此時鳳尾移分劇飲將追乎六逸他日龍孫看長勝遊更繼乎七賢送茶夜白凝煙不數槍旗垂腳寒鑪烹雪何須紗帽籠頭敬呈天上月團請試人間泉水送酒釀成竹葉小槽待壓胡姬醪熟松花鄰甕堪容吏部一斗聊將魯薄三杯幸勿儀疏笑指東園欲繼元亭問字醉橫西榻不須白眼看人送劍色涵秋水冷�頭欲吼蛟龍光動夜星寒匣底常鳴風雨愧我久無俠气知君甚有雄心解以贈之冀其勗爾送紙玉板云浮錦繡題來詩句好冰紋雪淨珠璣染出墨花新因君價重三都聊爾制奇十樣少供揮灑一任捲舒送筆李白花生雲霧常浮玉管江淹藻麗龍蛇競走銀箋君𨿽作定遠之投我欲效元常之閣敬供十矢聊助一�送墨名重元香冷漲松煙浮月暈聲蜚烏玉寒磨花露散天香想盈袖手之思更助濡頭之興少陳一笏聊伴五車送硯�眼水涵淸掩映半規學海馬肝云帶潤依稀千丈詞源文武何殊卒致趙來之棄功名攸系寧爲桑翰之穿謹貢一枚用塵片席𨿽曰乏文於金綫尙祈畱用於玉堂送扇六角書來涼動齊紈鏤月九華制就輕揮蜀錦裁云人情莫問棄捐吾意冀登懷袖遣成一握幸鑑五離送香縹緲博山細裊半簾明月氤氳沈水淸飄一縷輕煙芳名夙重於百和微息攢陳乎二品鼻臭幸通濁世日含永侍光明送竹夫人剖心折肝陳數條之風骨自頂至踵無一節之瑕疵誠爲佳器馳獻榻前尙冀保抱攜持不忘五夜之歡輾轉反側尙櫛四方之風耳送畫臥盤礡處悠然興至起作髙松瀑布今獻足下懸之髙齋酷暑能生涼否送梅花南枝未老窈窕橫斜有玉人倚醉之態遣似庵前香雪滿林花底流鶯時時擾眠此中佳句尙有瓊瑤報我也送枕簟嶺南客歸遺我一枕一簟龍具中何以文爲轉貢足下欹琥珀任教黑甜展瑯玕何嫌淸夢雅稱髙臥於百尺樓間送�物不評素腴得時則珇竹胎𨿽淸味乎志節盡是可人謹饋足下亦堪代肉味不咽渭川於在胸誰宜噴案玉版於借箸自愛加送箋敬奉箋紙百張幸置侍史以供足下題名用耳揮煙露而吐珠璣綰秋蛇佇見斯物有榮遇矣愼毋曰此秀才人情也送藤枕有客自羊城來得藤枕一轉奉足下𨿽無文彩翻蝴蝶堪入梅花伴臥龍謝惠酒分坐上之千鍾鄰甕應無吏部饋尊前之鬥酒賓筵端有醉人燭燒金鳳如年春泛玉舡似海百年三萬日傾倒鸚鵡鸕鶿一舉屢十觴炊剪黃粱春韭放開金盞梨花拂夢底之云指點銀瓶桃葉浮歌中之月劉伶若以酒而爲帝不佞須封醉鄕之侯謝惠領絹息香襪綫匪才豈曰諸儒之領袖蕙蘭非質敢云至徳之馨香過承羅綺之分溫遂免海邦而逐臭機分宮錦覺盼睞以生光劑染禦鑪恍飄颻而飛潤藏之什襲謝以三燻謝惠新茶揀分雀舌賜出龍團開諫議之緘有同面見好李生之客不憚手煎豈直破悶搜腸更堪輕身換骨鏤金黃於餅上命樵靑於竹中候蟾背之分香三沸成於活火觀蝦目之湧浪一壺汲於石城驚讀書春困之眠療飲酒宿酲之渴劉琨眞茶之札烏用十行蘇子風松之歌敬當三復謝惠燈果酒菜燦爛雙燈侈分金屋之耀旨甘百果多移瓊樹之珍醑新釀而色奪襄流虀初成而味逾漢脯謹將尺素用謝新恩謝送紙墨染鴉靑價髙祇爲三都貴銀流鵠白名重還因十樣新夜案頻鋪寫句愧無象管晴細捲求詩好捧玉纖謾云用世文章架上且開秦甸月第曰才書姓氏筆頭題破錦江春畫虎不成去騷甚遠勉學黃魯直雲門之詠用酬王炳之玉版之遺謝送筆封肇管城符剖三秦之建名傳毛穎文起八代之衰縱橫獨掃千軍錯落能驚四座插架弓鞘健涵武庫之紫電淸霜落紙龍蛇驚躍詞宗之騰蛟起鳳我不能獻蓬萊之賦君豈願抄種樹之篇毳居後桀居前深藏竅妙動書左言書右顯示箴規聊泚墨以占言敬望閽而致謝謝送墨萬杵魚胞文彩資乎毛穎十分翠色精神寄於楮生聖人之文驚潘君之白璧天下之寶貴李氏之黃金絳人從新安而來客卿以故交而至吐气結樓臺之狀騰躍噴靑紫之光問其能曰寫字題詩眞我事叩其應曰摛毫落紙付他人飛動鼠須筆勢染時虹气見研磨龍尾硯痕漧處月輪髙拜嘉目睛之小兒敬謝元香之太守謝送硯夢吟鳳咮之銘忽拜馬肝之賜傳爲四寶擅四絕於人間延之文房益三友於坐側來玉女之睥睨托金爵於岧峣影動龍蛇之飛任向毛生呼作侶視開鴝鵒之眼卻教陶氏讓如兄彩翰錦鮮皎皎穿雲之月玉蜍光淨團團弄水之荷含爲觀徳之資是得養生之道夜際神光於天地老磨忠義之文章謝送扇敬捧莊辭欣傳彩箑五明麗制映三春雉尾之斑百綺新妝來萬里羊腸之道幸捲舒於畏日獲披拂於仁風惠出裁成似握錦江之月涼生懷袖疑分玉井之冰又雲霞散彩紈綺澄暉仁風久被於故人明月忽投於太守湘筠破玉得披掌上之淸涼蜀飛霜何憚人間之酷暑其爲感佩未易掞裁謝惠香餅糅玟瑰而埒英幽芳斯遠擷梅花而屑腦酷烈無加鳩林旁獵於羣芳軌法精嚴於百和都梁作體甲煎爲資旣越鄰以外騰忽逆風而直上鸞鶴紛乎翔漢雲霞藹乎下庭去�笫十日猶聞拂巾角經月不散蟠夔添燼睡鴨縈煙暢我鼻根感君馨徳謝梅花紙帳恭承嘉貺宛愜素心展舒睹紙帳淸裁循玩識梅花巧繪紅芳掞藻不侔艷質英葩白繭垂云雅勝冰綃霞縠江南春色一枝先逗掛�頭庾嶺寒威萬廈奇溫生幄底黃粱睡熟黑甜擬到華胥紅旭騰髙虛白未開戶牖夢回淸曉驚看�影枕橫斜醉倚黃昏擬惹暗香衾馥鬱起居朝夕長偕素質亭亭閱歷冬春雅�玉光煜煜月明林下伴嬋娟而魂魄亦淸雪滿山中偃側理而寢興不惡投非桃李慚無瓊玖以爲酬契托金蘭𨿽蒙車馬而不拜謝送衣段詞非黃絹鬢有素絲鶉懸結以爲衣旣一窮之徹骨鳳顚倒而在褐紛羣雅以號寒仁哉螺浦之元侯寵以鵝溪之重貺一家蒙賜九頓登嘉春服旣成獲共童子詠遊之樂綈袍猶在永懷故人眷戀之情欲往謝以摳衣恐徒勞於倒屣用黔尺楮以白寸忱謝送豆酒艸乏揚元孰來問奇之載詩非李白安得論文之杯焚醉籍於秦坑無以爲也囚酒星於天獄將焉用之公遺我以生僕自戲曰醉士豈是杯中神聖還知醉裏乾坤取釀蘭亭堪效右軍之曲水分甘桑落載賡庾信於蒲城官之衙卻有瑞人鄰之舍可無吏部厭飫太平之祿浩歌旣醉之章謝送魦魚翅辱拜羽箋寵頒鱗族眷彼玉之鼓翅翻看浪擊千層探玆銀鹿之開囊鼎列海珍一品釜鬵爲政歌魚麗且獻鱨魦羽翼有資跨龍門頓開頭角謝送蟹方快風期遽驚雨別烹魚遺尺素不遐爾音有蟹無監州幾負此夢忽寒蒲之束縛助殘膏之縱橫嚼雪兩螯未辧誠齋之賦共月千里不勝元度之思謝惠詩宿獵意古今已樹標於郢路畱神刪述復振藻於藝林廣搜乃見兼才遠寄奚當厚雅謂自三百篇之後何人再掇其精英際此二千年之間惟我獨窮其蘊奧分門別類如列宿之麗於空玉敲金若鈞天之奏於世時時在手字字沁心顧此瓊玖之篇眞如鼎呂之重漢唐晉魏何殊以雅以南李杜曹王曷問爲律爲古將彼二十八部老我三十六旬肅此奉酬不盡私悃謝雪中送酒瑞雪應期方起飛花之詠朵雲垂寵忽頒釀柏之尊便覺寒邸之生光亟羾柔箋而控謝淺斟低唱本非儒素之家風飲醇挹淸惟佩先生之厚徳燈前稟布艸創淩兢謝惠米晨起瓶粒正慚無可數方惙惙心作惡適承香�之辱卽命山童�綠桂就松�滌塵甑炊之覺紫雲繚繞白玉璀璨捧置石幾令沾沾喜欲顚也咄咄黃口小兒當得共餔糜矣顧此厚徳敢不永飽五內謝惠鼓佳鳥好音兀然斜據梧而聽似送一簾簫管來也春雷之貺愧弟非臥龍不能振起負此聲之殷殷柰何謝送畫承手制松鶴圖可撫可招公餘對之飽饑饑飽醉醒醒醉筆底江山�頭彜鼎直可傲睨一世謝惠詩扇承惠詩扇若獲奇璜揮之淸風來誦之金聲奏足下風聲從此籍籍於鄙人矣謝送劍足下握靈阿之奇傍日月禦雙龍云燦文章以爲鋒孔孟道徳以爲脊詩書六藝以爲鐔直气勁節以爲鍔雄視古今誰云干將莫邪哉乃茂先之劍不私雷煥鄙人𨿽志懷國而一劍之任未知操割足下以烈士視之敢不礪刃自最按劍自奮者非夫也謝送歷燭蒙惠春燭新書令春光躍躍眼前寒夜綿綿客日悠悠足下其啟我春思矣謝惠琴冰弦助我絲桐何不布以陽春之調俾比而鼓之乃以無弦見誇也謂中郎有忌心乎謝惠梳不佞自總角徥塵毛髮種種耳乃寵惠以赫連之制爬梳我滋垢殆盡矣幸免蓬頭之誚何悄滿目之絲九頓受之再謝惠畫冊葉小景用墨有仙气對之如行桃花源中彼雙鬟赤腳者豈先生耶塵心未盡不能辭家遠遊異日倘遂漁人之願當諸乞大還丹矣謝惠枕邯鄲之夢幾熟黃粱授枕之心諒同此意淸夜片時春夢必飛度於故人之側矣豈止感遊仙賜耶古言附謝謝惠鏡承惠明鏡鑑貌如對丰神照心若見肝膽古人謂千裏面談藉此淸輝相映矣謝送履儒履之惠束我步趨頓有靑雲冉冉生足下也敢漫踏京洛黃塵以污淸惠哉俟結襪以謝謝惠炭瓊屑飛空客冷落辱公分烏金寒威頓減固知雪中炭勝錦上花也漢張衡四愁詩美人贈我金錯刀何以報之英瓊瑤美人贈我錦繡段何以報之靑玉案美人贈我貂襜褕何以報之明月珠美人贈我靑瑯玕何以報之雙玉盤古詩客從遠方來遺我一端綺相去萬餘里故人心尙爾客從遠方來贈我一端綺文彩雙鴛鴦裁爲合歡被晉陸機詩愧無雜佩贈良訊代兼金張載詩美人遺我綠綺琴何以贈之雙南金傅休奕詩美人贈我明月珠何以報之比目魚美人贈我蘇合香何以報之翠鴛鴦宋謝惠連詩客從遠方來贈我鵠文綾貯以相思篋緘以同心繩裁爲親身服著以俱寢興梁沈約詩若蒙丸丹贈豈懼六龍奔陶弘景詩山中何所有嶺上多白雲只可自怡悅不堪持贈君唐髙適詩尙有綈袍贈應憐範叔寒岑參詩聊以玉壺贈置之君子堂獨孤及詩謝君篋中綺端贈何以報之長相思宋王安石詩愧君綠綺虛投贈更覺貧家報乏金秦觀詩美人綠綺煩遙贈莫致南金增永吟吳師道詩殷勤柳與張有便常致訊一朝得奇藥千里轉持贈

饋遺部紀事一左傳僖公二十九年春介葛盧來朝捨於昌衍之上公在會饋之芻米禮也僖公三十三年夏四月晉敗秦師於殽獲百里孟明視西乞術白乙丙以歸文嬴請三帥使歸就戮於秦公許之先軫朝問秦囚公曰夫人請之吾捨之矣先軫怒公使陽處父追之及諸河則在舟中矣釋左驂以公命贈孟明文公十三年晉人患秦之用士會也乃使魏壽餘誘士會士會行繞朝贈之以策曰子無謂秦無人吾謀適不用也襄公二十九年季札聘於鄭見子產如舊相識與之縞帶子產獻紵衣焉昭公七年楚子享公於新臺使長鬣者相好以大屈旣而悔之薳啟疆聞之見公公語之拜賀公曰何賀對曰齊與晉越欲此久矣寡君無適與也而傳諸君君其備禦三鄰愼守寶矣敢不賀乎公懼乃反之昭公十有三年叔鮒求貨於衛淫芻蕘者衛人使屠伯饋叔向羹與一篋錦曰諸侯事晉未敢攜貳況衛任君之宇下而敢有異志芻蕘者異於他日敢請之叔向受羹反錦曰晉有羊舌鮒者黷貨無厭亦將及矣爲此役也子若以君命賜之其已客從之未退而禁之昭公十六年夏四月鄭六卿餞宣子於郊宣子曰二三君子請皆賦起亦以知鄭志子齹賦野有蔓艸宣子曰孺子善哉吾有望矣子產賦鄭之羔裘宣子曰起不堪也子大叔賦褰裳宣子曰起在此敢勤子至於他人乎子大叔拜宣子曰善哉子之言是不有是事其能終乎子遊賦風雨子旗賦有女同車子柳賦萚兮宣子喜曰鄭其庶乎二三君子以君命貺起賦不出鄭志皆暱燕好也二三君子數世之主也可以無懼矣宣子皆獻馬焉而賦我將子產拜使五卿皆拜曰吾子靖亂敢不拜徳宣子私覿於子產以玉與馬曰子命起捨夫玉是賜我玉而免吾死也敢不籍手以拜定公六年秋八月宋樂祁言於景公曰諸侯惟我事晉今使不往晉其憾矣樂祁告其宰陳寅陳寅曰必使子往他日公謂樂祁曰惟寡人說子之言子必往陳寅曰子立後而行吾室亦不�惟君亦以我爲知難而行也見混而行趙簡子逆而飲之酒於綿上獻楊楯六十於簡子陳寅曰昔吾主範氏今子主趙氏又有納焉以楊楯賈禍弗可爲也已然子死晉國子孫必得志於宋範獻子言於晉侯曰以君命越疆而使未致使而私飲酒不敬二君不可不討也乃執樂祁列子子列子之齊中道而反遇伯昏瞀人伯昏瞀人曰奚方而反曰吾驚焉惡乎驚曰吾食於十漿而五漿先饋伯昏瞀人曰若是則汝何爲驚已曰夫漿人特爲食羹之貨無多餘之贏其爲利也薄其爲權也輕而猶若是而況萬乘之主身勞於國而智盡乎事彼將任我以事而效我以功吾是以驚史記貨殖傳範蠡之陶爲朱公十九年之中三致千金再分散與貧交疏昆弟此所謂富好行其徳者也說苑復恩吳赤市使於智氏假道於衛寧文子具紵絺三百制將以送之大夫豹曰吳𨿽大國也不壤交假之道則亦敬矣又何禮焉寧文子不聽遂致之吳赤市至於智氏旣得事將歸吳智伯命造舟爲梁吳赤市曰吾聞之天子濟於水造舟爲梁諸侯維舟爲梁大夫方舟方舟臣之職也且敬太甚必有故使人視之視則用兵在後矣將以襲衛吳赤市曰衛假吾道而厚贈我我見難而不告是與爲謀也稱疾而畱使人告衛衛人警戒智伯聞之乃止孔子之楚有漁者獻魚孔子不受獻魚者曰天暑遠市賣之不售思欲棄之不若獻之君子孔子再拜受使弟子掃除將祭之弟子曰夫人將棄之今夫子將祭之何也孔子曰吾聞之務施而不腐餘財者聖人也今受聖人之賜可無祭乎韓詩外傳孔子遭齊程木子於郯之間傾蓋而語終日有間顧子路曰由束帛十匹以贈先生子路不對有間又顧曰束帛十匹以贈先生子路率爾對曰昔者由也聞之於夫子士不中道相見女無媒而嫁者君子不行也孔子曰夫詩不云乎野有蔓艸零露漙兮有美一人淸揚婉兮邂逅相遇適我願兮且夫齊程木子天下之賢士也吾於是而不贈終身不之見也大徳不逾閒小徳出入可也孔叢子記義篇季桓子以粟千鍾餼夫子夫子受之而不辭旣而以頒門人之無者子貢進曰季孫以夫子貧故致粟夫子受之而以施人無乃非季孫之意乎子曰何對曰季孫以爲惠也子曰然吾得千鍾所以受而不辭者爲季孫之惠且以爲寵也夫受人財不以成富與季孫之惠於一人豈若惠數百人哉公儀篇子思居貧其友有饋之粟者受二車焉或獻樽酒束脩子思弗爲當也或曰子取人粟而辭吾酒脯是辭少而取多也於義則無名於分則不全而子行之何也子思曰然伋不幸而貧於財至乃困乏將恐絕先人之祀夫以受粟爲周之也酒脯則所以飲宴也方乏於食而乃飲宴非義也吾豈以爲分哉度義而行也或者擔其酒脯以歸抗志篇衛公子交饋馬四乘於子思曰交不敢以此求先生之歡而辱先生之潔也先生久降於鄙土蓋爲賓主之餼焉子思曰伋寄命以來度身以服衛之衣量腹以食衛之粟矣又且朝夕受酒脯及祭燔之賜衣食已優意气已定以無行志未敢當車馬之貺禮𨿽有爵賜人不逾父兄今重違公子之盛旨則有失禮之僭焉若何公子曰交已言於君矣答曰不可爲人子者三賜不及車馬公子曰我未之聞也謹受教說苑田子方使人遺子思狐白之裘恐其不受因謂之曰吾與之也如棄之子思辭曰伋聞妄與不如遺棄於溝壑伋𨿽貧不忍以身爲溝壑也春秋後語邯鄲之北有蘇人侯蘇秦往說之蘇人侯送以黃金百鎰其家丞見曰君侯之與客無故舊而送之百鎰其說可得聞耶蘇人侯曰客天下辯士立談之間每奪吾地而復歸之吾地𨿽小豈直百金漢書朱建傳建爲人辯辟陽侯欲知建建不肯見及建母死貧未有以發喪方假貣服具辟陽侯乃奉百金稅列侯貴人以辟陽侯故往賻凡五百金鄭當時傳當時爲大司農戒門下客至�貴賤執賓主之禮性廉又不治產卬奉賜給諸公然其饋遺人不過具器食西京雜記公孫弘以元光五年爲國士所推上爲賢良國人鄒長倩以其家貧少自資致乃解衣裳以衣之釋所著冠履以與之又贈以芻一束素絲一襚撲滿一枚書題遺之曰夫人無幽顯道在則爲尊𨿽生芻之賤也不能脫落君子故贈君生芻一束詩人所謂生芻一束其人如玉五絲爲倍爲升倍升爲織倍織爲紀倍紀爲�倍�爲襚此自少之多自微至著也類士之立功勛故贈君素絲一襚撲滿者以土爲器以蓄錢具其有入竅而無出竅滿則撲之土粗物也錢重貨也入而不出積而不散故撲之士有聚斂而不能散者將有撲滿之敗可不誡歟故贈君撲滿一枚猗嗟盛歟山川修阻加以風露次卿足下勉作功名竊在下風以俟嘉譽弘答爛敗不存朱買臣爲會稽太守懷章綬至捨亭而國人未知也所知錢勃見其暴露乃勞之曰得無罷乎遺以紈扇買臣至郡引爲上客司馬相如自敍傳相如拜中郎將至蜀蜀太守以下郊迎縣令負弩矢先驅蜀人以爲寵於是卓王孫臨�諸公皆因門下獻牛酒以交歡後漢書卓茂傳茂爲密令人有言部亭長受其米肉遺者茂辟左右問之曰亭長爲從汝求乎爲汝有事屬之而受乎將平居自以恩意遺之乎人曰往遺之爾茂曰遺之而受何故言耶王丹傳丹資性方潔疾惡彊豪時河南太守同郡陳遵關西之大俠也其友人喪親遵爲護喪事賻助甚丰丹乃懷縑一匹陳之於主人前曰如丹此縑出自機杼遵聞而有慚色東觀記杜林與馬援同鄕裏素相親厚援從南方還時林馬適死援令子持馬一匹遺林曰朋友有車馬之饋可且以備之林受之居數月林遣子奉書曰將軍內施九族外有賓客望恩者多林父子兩人食列卿祿當有盈今送錢五萬援受之謂子曰人當以此爲法是杜伯山所以勝我也後漢書第五倫傳或問倫曰公有私乎對曰昔人有與吾千里馬者吾𨿽不受每三公有所選舉心不能忘而亦終不用也豈可謂無私乎李恂傳恂復徵拜謁者使持節領西域副校尉西域殷富多珍寶諸國侍子及督使賈胡數遺恂奴婢宛馬金銀香罽之屬一無所受張奐傳奐爲將帥果有勛名董卓慕之使其兄遺縑百匹奐惡卓爲人絕而不受酒譜漢末政在奄宦有獻西涼州葡萄酒十斛於張讓者立拜涼州刺史益都耆舊傳楊田爲成都文學掾少治易曉占候忽有風起太守問田答曰南方有薦木實者色黃赤頃之五官掾獻橘數包世說補孔文舉在北海時教髙密令曰志士鄧子然告困焉得愛釜庾之間以傷烈士之心與豆三斛後乏復言閔仲叔含菽飲水世稱節士老病家貧不能得肉日買豬肝一片屠者或不肯與安邑令聞之�吏常給焉仲叔怪問其故嘆曰閔仲叔豈以口腹累安邑邪遂去客沛髙士傳仲叔同郡周黨貞介之士見仲叔食無菜遺之生蒜仲叔曰我欲省煩耳食更作煩邪受而不食吳志魯肅傳肅富於財性好施與周瑜爲居巢長將數百人故過候肅並求資糧肅家有兩囷米各三千斛肅乃指一囷與周瑜世說新語人餉魏武一杯酪魏武啖少許蓋頭上題合字以示眾眾莫能解次至楊修修便啖曰公教人啖一口也復何疑梁祚魏國統初太祖過故人呂伯奢也遂行日暮道逢二人容貌威武太祖避之路二人笑曰觀君有奔懼之色何也太祖始覺其異乃悉告之臨別太祖解佩刀與之曰以此表吾丹心願二賢愼勿言名劍記文士傳楊修舉孝廉歷丞相府主簿總知內外事皆稱意魏文帝以下爭與之交好修以寶劍與文帝帝佩之語人曰此楊修劍也其重修如此世說補華子魚從會稽還都賓客舊故贈遺累數百金子魚皆無所拒密各題識臨去語眾人曰本無拒諸君之心而所受遂多單車遠行將無以懷璧爲罪願爲之計眾乃各畱所贈蜀志注費禕別傳孫權以手中常所執寶刀贈之禕答曰臣以不才何以堪明命然刀所以討不庭禁暴亂者也但願大王勉建功業同獎漢室臣𨿽暗弱終不負東顧晉書杜預傳預都督荊州在鎭數餉遺洛中貴要或問其故預曰吾但恐爲害不求益也羊祜傳祜與陸抗相對使命交通抗稱祜之徳量𨿽樂毅諸葛孔明不能過也抗嘗病祜饋之藥抗服之無疑心人多諫抗抗曰羊祜豈鴆人者世說新語王戎爲侍中南郡太守劉肇遺筒中箋布五端戎𨿽不受厚報其書世說補鬲令袁毅在政貪濁饋遺朝貴以營譽嘗遺山巨源絲百斤巨源不欲爲異受之命懸之梁后毅事露案驗眾官吏至巨源於梁上得絲已數年塵埃封印如故燕書髙祖少有大度雄略傑出晉安北將軍張華鎭薊忽禦諸部髙祖童冠往見華甚異之謂髙祖曰君必爲命時之器匡時濟難者也脫所著幘簪以遺髙祖結殷勤而別世說補王丞相常懸一麈尾著帳中後殷中軍來乃取之與中軍曰今以遺汝晉書陶侃傳侃爲荊州刺史有奉饋者皆問其所由若力作所致𨿽微必喜慰賜參倍若非理得之則切厲訶辱還其所饋王羲之傳山陰道士養好鵝羲之求之道士云爲寫道徳經當舉羣相贈寫畢籠鵝而去世說新語南陽劉驎之髙率善史傳隱於陽岐於時苻堅臨江荊州刺史桓沖將盡吁謨之益徵爲長史遣人船往迎贈貺甚厚驎之聞命便升舟悉不受所餉緣道以乞窮乏比至上明亦盡一見衝因陳無用翛然而退居陽岐積年衣食有無常與村人共值己匱乏村人亦如之甚厚爲鄕閭所安後燕錄王猛伐洛陽將發謂慕容垂曰吾將擴淸東夏或爲東川之別卿將何以爲贈使我睹物思人垂以佩刀遺之前秦錄慕容衝進逼長安苻堅遣使送錦袍一遺衝使者稱有詔古人交兵使在其間卿遠來艸創得毋勞乎今送一袍以明本懷朕於卿恩分如何而於一朝忽爲此變世說新語庾徵西大舉徵胡旣成行止鎭襄陽殷豫章與書送一折角如意以調之庾答書曰得所致𨿽是敗物猶欲理而用之世說補王悅之少厲淸操爲吏部郎時鄰省有會同者遺之餅一瓶辭不受曰所費誠復小小然少來不欲當人之惠顧常侍淸介持操爲廷尉正時冬服單薄寺卿蔡子度謂人曰我欲解身上襦與顧郎恐顧郎難衣食者竟不敢遺之郭文舉入吳興余杭山窮谷中倚木於樹苫覆而居都無壁障余杭令顧揚贈以韋�褶一具文舉不納使者置室中而去乃至衣爛竟不服用世說新語王修齡嘗在東山甚貧乏陶胡奴爲烏程令送一船米遺之卻不肯取直答語王修齡若饑自當就謝仁祖索食不須陶胡奴米劉眞長王仲祖共行日旰未食有相識小人貽其餐肴案甚盛眞長辭焉仲祖曰聊以充虛何苦辭眞長曰小人都不可與作緣晉陽秋袁宏字彥伯謝安賞其機捷辯速自吏部郎出爲東陽郡乃祖之於冶亭時賢皆集安欲卒迫試之執手將別顧左右取一扇而贈之宏應聲答曰輒當奉揚仁風慰彼黎庶合坐嘆其要捷世說新語衛江州在尋陽有知舊人投之都不料理惟餉王不畱行一斤此人得餉便命駕李弘範聞之曰家舅刻薄乃復驅使艸木賢奕編王恭從會稽還王大看之見其坐六尺簟因語恭卿東來故應有此物可以一領及我恭無言大去後卽舉所坐者送之旣無餘席便坐薦上後大聞之甚驚曰吾本謂卿多故求耳對曰丈人不悉恭恭作人無長物晉書範宣傳宣字宣子潔行廉約豫章太守韓伯遺絹百匹不受減五十匹復不受至一匹終不受韓後與範同載就車中裂二丈與範云人寧可使婦無褌耶範笑而受之陶潛傳潛躬耕自資遂抱羸疾江州刺史檀道濟往候之潛偃臥瘠餒有日矣道濟飽以粱肉麾而去之宋書顏延之傳延之爲始安郡經過日日造陶潛每往必酣飲致醉臨去畱二萬錢與潛潛悉送酒家稍就取酒飲南史朱修之傳修之以功封南昌縣侯立身淸約百城貺贈一無所受荊州記陸凱與範曄爲友江南寄梅花一枝來詣長安與曄並贈詩曰折梅逢驛使寄與隴頭人江南無所有聊贈一枝春諧噱錄江夏王義恭性愛古物常徧就朝士求之侍中何勗已有所送而王徵索不已何甚不平嘗出行於道中見狗枷犢鼻乃命左右取之還以箱擎送之箋曰承復古物今奉李斯狗枷相如犢鼻世說補孔中丞在都弟道存爲江夏內史時東土旱儉都下米貴道存慮中丞貧乏遣吏載五百米餉之中丞呼吏語曰我在彼三載去之日不辦有路糧郎至未幾何緣得有此米可載還吏白自古無有載米上水者中丞不聽竟載還江夏劉凝之隱居荊州適歲儉衡陽王餉錢十萬凝之大喜持錢至市門見有饑色者悉分與之俄頃都盡王元澤數歲時客有以一獐一鹿同籠以獻問元澤何者是獐何者爲鹿元澤實未識良久對曰獐邊者是鹿鹿邊者是獐客大奇之南史劉懷珍傳宋孝武世齊髙帝爲舍人懷珍爲直閣相遇早舊懷珍假還靑州髙帝有白驄馬嚙人不可騎送與懷珍別懷珍報上百匹絹或謂懷珍曰蕭公此馬不中騎是以與君耳君報百匹不亦多乎懷珍曰蕭君局量堂堂寧應負人此絹吾方欲以身名托之豈計錢物多少蕭思話傳思話長子惠開拜益州剌吏初府錄事參軍劉希微負蜀人債將百萬爲債主所制未得俱還惠開與希微共事不厚而�中凡有馬六十匹悉以乞希微償債其意趣不常如是世說補齊髙帝鎭東府時虞玩之爲少府躡履造席髙帝取屐視之訛黑斜銳�斷以芒接之因問卿此屐已幾載玩之曰初釋褐時買之著已三十年髙帝咨嗟因爲贈屐玩之不受問其故答曰公之賜恩華俱重但遺簪敝履復不可遺帝稱善久之南齊書張融傳融字思光吳郡人祖褘父暢融年弱冠道士陸修靜以白鷺羽麈尾扇遺融曰此旣異物以奉異人南史庾易傳易志性恬靜不交外物齊臨川王映臨州表薦之餉麥百斛易謂使人曰走采麋鹿之伍終歲鮮毛之衣馳騁日月之車得保自耕之祿於大王之恩亦已深矣辭不受卞彬傳廣陵髙爽博學多材劉蒨爲晉陵縣爽經途詣之了不相接爽甚銜之俄而爽代蒨爲縣蒨遣迎贈甚厚爽受餉答書云髙晉陵自答人問其所以答云劉蒨餉晉陵令耳何關爽事茹艸紀事沈顗逢齊末兵荒家人並日而食或有饋其粱肉者閈門不受惟菜蒓荇根供食以樵采自資南史曹武傳武爲散騎常侍右衛將軍武𨿽武士頗有知人鑑梁武及崔慧景之在襄陽於時崔方貴盛武性儉嗇無所餉遺獨饋梁武謂曰卿必大貴我當不及見今以弱子相托每密送錢物並好馬時帝在戎多乏就武換借未嘗不得遂至十七萬及帝卽位忘其惠天監二年帝忽夢如田塍下行兩邊水深無底夢中甚懼忽見武來負武帝得過曰卿今爲天下主乃爾忘我顧托之言邪我兒饑寒無衣昔所換十七萬可還其市宅帝覺卽使主書送錢還之使用市宅劉虯傳虯子之遴字思貞始武帝於齊代爲荊府諮議時之遴父虯隱在百里洲早相知聞帝偶匱乏遣就虯換谷百斛之遴時在父側曰蕭諮議躓士云何能得舂願與其米虯從之及帝卽位嘗懷之姚察傳察歷度支吏部二尙書察自居顯要一不交通嘗有私門生不敢厚餉送南布一端花綀一匹察謂曰吾所衣著止是麻布蒲綀此物於吾無用旣欲相接款幸不煩爾此人遜請察厲色驅出自是莫敢饋遺北史胡叟傳蜀沙門法成率僧數千人鑄丈六金像宋文帝將加大辟叟聞之卽赴丹陽啟申其美遂免法成遺其珍物價直千餘匹叟一無所受薛安都傳安都少驍勇善騎射頗結輕俠諸兄患之安都乃求以一身分出不取片資兄許之居於別�遠近交遊者爭有送遺馬牛衣服什物充滿其庭爾朱榮傳榮父新興太和中爲酋長畜牧蕃息每入朝諸公王朝貴競以珍玩遺之新興亦報以名馬鄭羲傳羲多所受納政以賄成性又嗇�人有禮餉者不與杯酒臠肉而西門受羊酒東門沽賣之魏書薛眞度傳眞度子懷吉爲汾州剌史卒贈平北將軍懷吉本不厲淸節及爲汾州偏有聚納之響自以支庶餌誘勝己共爲婚姻多攜親戚悉令同行兼爲之彌縫恣其取受而將勞賓客曲盡物情送去迎來不避寒熱性少言每有接對但嘿然而退旣指授先期人馬之數左右密已記錄俄而酒饌相尋芻粟繼至逮於將別贈以錢縑下及廝傭咸過本望其延納貴賤如此北史汝南王悅傳淸河王懌爲元叉所害悅了無讎恨之意乃以桑落酒候伺之叉以爲侍中袁翻傳翻弟子聿修在官廉謹當時少匹魏齊世臺郎多不免交通餉饋初聿修爲尙書郎十年未嘗受升酒之遺尙書邢邵與聿修舊款每省中語戲常呼聿修爲淸郎大寧初聿修以太常少卿出使巡省仍令考校官人得失經兗州時邢邵爲刺史別後送白綢爲信聿修不受與邢邵書云今日仰過有異常行瓜田李下古人所愼願得此心不貽厚責邵亦欣然領解報書云老夫忽忽意不及此敬承來旨吾無間然弟昔爲淸郎今日復作淸卿矣

饋遺部紀事二世說補朱桃椎隱居不仕披裘帶索浮沈人間竇益州遺以衣服逼爲鄕正桃椎不言而退逃入山中夏則裸形冬則樹皮自覆贈遺一無所受每織芒屩置路傍見者皆言朱居士屩也易米置本處桃椎至夕取之終不見人唐書張文瓘傳貞觀初李績入朝文瓘與屬僚二人皆餞績贈二人以佩刀玉帶而不及文瓘文瓘以疑請績曰子無爲嫌若某猶豫少決故贈以刀欲其果於斷某放誕少檢故贈以帶俾其守約束若子才無施不可焉用贈南楚新聞李泌謂以二月一日爲中和節人家以靑裳盛百�果實更相饋遺務極新巧宮中亦然謂之獻生子唐書陸贄傳贄第進士中博學宏辭調鄭尉罷歸壽州刺史張鎰有重名贄往請交旣行餉錢百萬曰請爲母夫人一日費贄不納止受茶一串曰敢不承公之賜幹子郎中李丹典濠州蕭復處士寄家楚州白田聞丹之義來謁之且無傭保棹小舟惟領一丱歲女僮時方寒衣復單獘女僮尢甚坐於客次女僮門外求火燎手且持其靴去客吏忽云郎中屈處士復卽芒屩而入丹揖之坐略話平素復忽悟足禮之闕矍然乃起曰某爲饑凍所迫髙堂慈母處分入關投親知無奴僕有一小女僮便令將隨參謁朝至此僮騃恐懼公衙失所在客吏已通取靴不得去就疏脫惟惶悚而已丹曰靴與履皆一時之禮古者解襪登席卽徒跣以爲禮靴始自趙武靈王又有何典據此不足介君子懷但請述所求意遂畱從容復頤旨趨乃云足下相才他日必領重事於是遣使於白田饋遺復母甚厚又餞復以匹馬束帛復後竟爲相世說補李師古跋扈憚杜黃裳爲相未敢失禮命一干吏寄錢數千繩並氈車子一乘使者未敢遽送於宅門伺候累日有綠輿出從婢二人靑衣�縷言是相公夫人使者遽歸以告師古師古折其謀終身不敢攺節裴寬罷郡西歸見一士坐樹下甚貧與語奇之舉一船金帛盡與之此人不辭登舟奴婢偃蹇者輒鞭之乃張徐州也雲溪友議平曾以憑人傲物多犯諱忌竟沒於縣曹知己嘆其運蹇也薛平僕射出鎭浙西投謁主禮稍薄曾畱詩以諷之曰梯山航海幾崎嶇來謁金陵薛大夫髭發豎時趨劍戟衣冠儼處拜冰壺誠知兩軸非珠玉深愧三縑卹旅途今日楚江風正好不須回首望勾吳薛聞之曾將出境遣吏追還縻畱數日又獻縶白馬詩曰白馬披鬃練一團今朝被絆欲行難雪中放出尋空迹月下牽來只見鞍向北長鳴天外遠臨風斜控耳邊寒自知毛骨還應異更請孫陽仔細看河東公睹詩曰若不畱絆行軒那得觀其毛骨遂以殊禮相待厚送篚賂餞行全唐詩話白樂天求馬裴度贈以馬因戲云君若有心求逸足我還畱意在名姝引妾換馬之事樂天答曰安石風流無柰何欲將赤驥換靑娥不辭便送東山去臨老何人與唱歌唐書李訴傳訴帥魏博長慶初幽鎭亂殺田弘正訴素服以令軍曰魏入富庶而通於天化者田公力也眾皆哭又以玉帶寶劍遺牛元翼曰此劍吾先人嘗以剪大盜吾又以平蔡姦今鎭人逆天公宜用此夷之也元翼感動乃下令軍中勒兵以俟李尙隱傳尙隱遷廣州都督五府經略使及還人或裒金以贈尙隱曰吾自性分不可易非畏人知也賢奕編柳公權善書公卿贈遺巨萬多爲主藏豎所竊唐書裴休傳休童時兄弟偕隱家墅晝講經夜著書有饋鹿者諸生共薦之休不食曰蔬食猶不足今一啖肉後何以繼梅澗詩話張祜性酷好太湖石三吳太守多以贈之故陸魯望以詩笑之曰一林石筍散豪家全唐詩話袁皓宜春人咸通進士龍紀集賢殿圖書使自稱碧池處士初登第過嶽陽悅妓�珠以詩寄嚴使君曰得意東歸過嶽陽桂枝香惹�珠香也知暮雨生巫峽爭柰朝云屬楚王萬恨只憑期�手寸心惟系別離腸南亭宴罷笙歌散回首煙波路渺茫嚴君以妓贈之許棠久困名場咸通末馬戴佐大同軍幕棠往謁之一見如舊相識畱連數月但詩酒而已未嘗問所欲一旦大會賓友命使者以棠家書授之棠驚愕莫知其來啟緘卽知戴潛遣一介卹其家矣洛陽舊聞記福建人徐夤下第獻過梁郊賦梁祖覽而器重之且曰古人酬文士有一字千金之語軍督費用且多今一字奉絹一匹畱於賓館厚禮待之陸遊南唐書蒯鰲傳鰲晚勵風操尙信義一言之出必復而後已常蓄龍尾硯友人欲之而不言鰲亦心許之未及予也一日友人不告而歸鰲悔恨徒步數百里追及授硯而還客退紀談孟蜀時兵部尙書李昊每春時將牡丹花數枝分遺朋友以興平酥同贈且曰俟花雕卸卽以酥煎食之無棄穠艷也世說補南唐嚴續嘗請韓熙載撰其父神道碑以珍貨幾萬緡仍輟一歌鬟質冠洞房者爲濡筆之贈韓納其請文旣成乃敍譜裔品秩略不道續事業續慊之封還尙冀攺竄熙載直以向所贈及歌姬悉還之臨登車止寫一闋於泥金雙帶而去聞見前錄太祖入洛枕長壽寺大佛殿西南角柱礎晝寢有藏經院主僧見赤蛇出入帝鼻中異之帝寤僧問所向帝曰欲見柴太尉於澶州無以爲資僧曰某有一驢子可乘又以錢幣爲獻帝遂行柴太尉一見奇之畱幕府未幾太尉爲天子是爲周世宗宋史趙普傳普爲相帝幸其第時錢王俶遣使致書於普及海物十瓶在廡下會車駕至倉卒未屏帝顧問何物普以實對上曰海物必佳卽令啟之皆瓜子金也普惶恐頓首謝曰臣未發書實不知上嘆曰受之無妨彼謂國家事皆由汝書生耳國老談苑溫叟累居顯要淸貧尢甚未嘗受人饋知貢舉時有經學門生居畿內者獻粟艸一車溫叟卻之其人曰此物出於躬耕願以致勤溫叟不得已而受之卽命家人置衣一襲以爲答計其直卽倍於粟艸矣自是無敢獻遺者浙帥開宴置金鐘以爲罰爵陶�後因臥病浙帥使人問其所欲�以金鐘爲請浙帥以十副贈之乃以詩謝云乞與金鐘病眼明其苟得無恥如此宋史曹彬傳顯徳五年使吳越致命訖卽還私覿之禮一無所受吳越人以輕舟追遺之至於數四彬猶不受旣而曰吾終拒之是近名也遂受而籍之以歸悉上送官世宗彊還之彬始拜賜悉以分遺親舊而不畱一錢荊罕儒傳罕儒輕財好施在泰州有煮海之利歲入巨萬詔聽十收其八用猶不足家財入有籍出不問其數有供奉官張奉珪使泰州自言後唐張承業之子罕儒曰我生平聞張特進名幸而識其子厚加禮待遺錢五十萬米千斛罕儒𨿽不知書好禮接儒士進士趙保雍登科覆落客遊海陵罕儒問其所欲保雍以將歸京師且言緣江榷務以絲易茗有厚利罕儒立命主藏奴令籍藏中絲得四千餘兩盡以與之李�傳�歸洛中昭義李筠以�周朝名相遺錢五十萬他物稱是�受之旣而筠叛�憂恚而終藥元福傳元福𨿽老筋骨不衰人或言其气貌益壯當復領兵必大喜曲致禮待或加以贈遺時稱驍將張茂直傳茂直兗州瑕丘人方弱冠慕容彥超據州城驅之守陴及周師破敵擁城守者列坐將斬之有卒挾刃謂茂直曰汝發甚鬒惜爲頸血所污可先斷之茂直許焉刃未及發會得釋後勵志於學開寶中州將器其爲人首薦之且給錢五萬以助其裝茂直參知政事李至稱其端實命入益王元傑府爲記室參軍王好學多爲詩什遇茂直甚厚𨿽受時果之賜亦分餉焉尊堯錄太宗在晉邸嘗以錢五百千遺中丞劉溫叟溫叟不敢辭貯於別室明年重午又以角黍遺之使人至見前所送錢扃牖如故還白其事太宗曰我錢尙不用況他人乎溫叟眞廉士也哉亟命輦還密白於太祖太祖曰執廉節鎭澆風溫叟有之靑箱雜記曹司封修睦深達性理知邵武軍時常以竹簟贈禪僧仁曉因作偈與之曰翠云織簟寄禪齋半夜秋從枕底來若也此時人問道涼天捲卻暑天開張乖崖公布衣時素善陳摶嘗因夜話謂摶曰某欲分先生華山一半住得無摶曰餘人則不可先輩則可及旦取別摶以宣毫十枝白雲臺墨一劑蜀箋一角爲贈公謂摶曰會得先生意取某入鬧處去日珍重摶送公回謂弟子曰斯人無情於物達則爲公卿不達爲王者師公嘗感之後尹蜀乘傳過華陰寄摶詩曰性愚不肯林泉住彊要淸流擬致君今日星馳劍南去回頭慚愧華山云宋史田重進傳太宗居藩邸時愛其忠勇常遺以酒炙不受使者曰此晉王賜也何爲不受重進曰爲我謝晉王我知有天子爾卒不受查道傳道性淳厚兒時嘗戲畫地爲大第曰此當分贍孤遺及居京師家甚貧多聚親族之惸獨者祿賜所得散施隨盡不以屑意與人交情分切至廢棄孤露者待之愈厚多所周給初赴舉貧不能上親族裒錢三萬遺之道出滑臺過父友呂翁家翁喪貧窶無以葬其母兄將鬻女以襄事道顧褚中錢與之且爲其女擇婿別加資遣又故人卒甚貧質女婢於人道爲贖之嫁士族搢紳服其履行楊美傳美狀貌雄偉武力絕人太平興國二年爲保靜軍節度美爲人任气好施凡得予賜及奉祿盡賙給親戚故舊死之日家無餘財人多嘆息之夢溪筆談工部胡侍郎則爲邑日丁晉公爲遊客見之胡待之甚厚丁因投詩索米明日胡延晉公常日所用樽罍悉屏去但陶器而已丁失望以爲厭己遂辭去胡往見之出銀一篋遺丁曰家素貧惟此飲器願以贐行丁始諭設陶器之因甚愧徳之後晉公驟達極力攜挽卒至顯位慶曆中諫官李兢坐言事謫湖南物務內殿承制範亢爲黃蔡間都監以言事官坐謫後多致顯官乃悉傾家物與兢辦行兢至湖南少日遂卒前輩有言人不可有意有卽差事固不可前料也靑箱雜記柳崇儀開家雄於財好交結樂散施而季父主家多靳不與時趙昌言方在布衣旅遊河朔因以謁開開屢請以錢乞趙季父不與開乃夜構火燒捨季父大駭卽出錢三百緡乞趙由此恣其所施不復吝也云齋廣錄陳文惠堯佐退居鄭下張退傳知西京以姚黃魏紫及酒送文惠答詩曰有花無酒頭慵舉有酒無花眼倦開正向西園念蕭索洛陽花酒一時來桯史內黃傅玨能知人王沂公曾始就鄕舉玨偶俟其姻於棘闈之外遇之明日以雙筆要而遺之曰公必冠多士位宰相它日毋相忘聞者皆笑玨不爲怍遂定交傾貲以助其用春渚紀聞黃叔幾爲餘言丁晉公好蓄瑰異宰衡之日除周其旋爲端守屬求佳硯其人至郡前後所獻幾數百枚皆未滿公意一日硯工見有飛鷺翹駐潭心意非立鷺之所因令沒入視之見下有圓石大如米斛塊處潭中似可挽取疑其異卽以白守集漁戶維舟出之石旣登崖轉仄之若有涵水聲硯工視之賀曰此必有寶石藏中所謂石子者是也相傳天產至珍滋蔭此潭以孕崖石散爲文字之祥今日見之矣卽叢手攻剖果得一石於泓水中大如鵝卵色紫玉也中剖之爲二硯亟送其一公得之甚喜報書云硯應有二何爲畱一自奉得無效雷丰城之畱莫邪否此非終合之物也守曰天下至寶不可萃於一家以啟人貪心托以解職後面獻而公以擅移陵寢事籍其家矣而硯不知所在聞見前錄章獻明肅太后成都華陽人少隨父下峽至玉泉寺有長老者善相人謂其父曰君貴人也及見後則大驚曰君之貴以此女又謂曰遠方不足畱盍遊京師乎父以貧爲辭長老者贈以中金百兩後之家至京師眞宗判南衙因張耆納後宮中帝卽位爲才人進宸妃至正位宮闈仁宗一日幸張貴妃閣見定州紅磁器帝堅問曰安得此物妃以王拱辰所獻爲對帝怒曰嘗戒汝勿通臣僚饋送不聽何也因以所持拄斧碎之妃愧謝久之乃已妃又嘗侍上元宴於端門服所謂燈籠錦者上亦怪問妃曰文彥博以陛下眷妾故有此獻上終不樂後潞公潞爲宰相臺官唐介言其過及燈籠錦事介𨿽以對上失禮遠謫潞公尋亦出判許州蓋上兩罷之也或云燈籠錦者潞公夫人遺張貴妃公不知也孫文懿公嘗聚徒榮州貧甚得束脩之物持歸爲一村鎭鎭將悉稅之至公任監左藏庫鎭將者部州絹綱至見公愧懼公慰謝之以黃金一兩贈其歸淸波雜誌石守道爲舉子時寓學於南都其固窮苦學世無比者交遊間嘗以盤遺之石謝曰甘脆者亦介之願也但日饗之則可若止得一饗則明日何以繼乎朝饗膏粱暮厭粗糲人之常情也所以不敢當歸之嘗聞富鄭公辭疾歸第以俸券還府府受之程伊川正叔曰受之固無足議還者亦未爲得畱之無請可也或曰饋食美意也受而不食可也卻之近名也續聞見近錄蔡君謨重鄕物以子魚爲天下珍味嘗遺先公多不過六尾云所與者不過諫院故人二三公耳今子魚盛至京師遺人或至百尾由是子魚之價減十倍靑瑣詩話韓魏公鎭眞定時有門客彭知方爲酒使逾垣宿於室門吏報公公不究爲種竹詩曰殷勤洗濯加培植莫遣狂枝亂出墻客見其詩愧甚乃和公詩云主人若也憐髙節莫爲狂枝贈一柯公特以百緡遣一指使呼吏報都下市一女奴贈之公之愛士待客皆如此宋史邵亢傳亢從父飶提點淮南刑獄爲京西轉運使飶居官震厲風采始至郡惟一赴宴集行部但一受酒食之饋以爲數會聚則人情狎多受饋則不能行事非使者體也揮麈三錄劉季髙岑未達時詹安世度帥中山以貧甚攜王履道書往謁之旣至彼館勞甚至酒食遊戲徵逐無虛日而略無一語及他時河北盜賊已充斥畱連逾月季髙興懷歸之念因漫扣之詹云足下之來何干度豈不能曉其敢苦相挽畱耶少刻便令差將兵二百防護行李以濟大河乃回三日之間饋餉稠疊所得凡萬緡云燕翼貽謀錄承平時溫州鼎州廣州皆貢柑子尙方多不過千少或百數其後州郡苞苴權要負擔者絡繹又以易腐多其數以備揀擇重爲人害天聖六年四月庚戌詔三州不得以貢余爲名餉遺近臣犯者有罰然終不能禁也今惟溫有歲貢歲饋鼎廣不復有之矣宋史郭逵傳逵爲合門祗候環慶兵馬都監遭母憂不得解官凡三請乃許慶率杜杞贐以錢四十萬謝弗受錢惟演傳惟演從孫勰字穆父彥遠之子也奉使弔髙麗凡饋餼非故所有者皆弗納歸次紫燕島王遣二吏追餉金銀器四千兩勰曰在館時旣辭之矣今何爲者吏泣曰王有命徒歸則死且左番已受勰曰左右番各有職吾惟例是視汝可死吾不可受竟卻之夢溪筆談李士衡爲館職使髙麗一武人爲副髙麗禮幣贈遺之物士衡皆不關意一切委於副使時船底疏漏副使者以士衡所得縑帛藉船底然後實己物以避漏濕至海中遇大風船欲傾覆舟人大恐請盡棄所載不爾船重必難免副使倉惶悉取船中之物投之海中更不暇揀擇約投及半風息船定旣而檢點所投皆副使之物士衡所得在船底一無所失家世舊事伯叔殿直喜施而與人周一日苦寒有儒生造門卽持綿�與之其人大驚曰何以知我無�也蓋於遊從間常察其不足也至晚年家資懸罄而爲義不衰有儒生以講說醵錢時家無所有偶伯祖母有珠子裝抹胸賣得十三千盡以與之見聞搜玉邢和叔尙書常以丹遺伊川先生先生以詩謝之云至神通化藥通神遠寄衰翁救病身我亦有丹君信否用時還解壽斯民名臣言行錄外集程伊川先生與韓公維約候韓公年八十一往見之是歲元日因子弟賀正乃曰某今年有一債未還春中當暫往潁昌見持國乃往造焉久畱潁川韓早晚伴食體貌加敬一日韓密謂其子彬叔曰先生遠來無以爲意當有黃金藥杵一重三十兩似可爲先生壽未敢遽言之我當以他事使汝侍食從容道吾意彬叔侍食如所戒試啟之先生曰頤與乃翁道義交故不遠而來奚以此爲詰朝遂歸持國謂其子曰我不敢言正爲此耳再三謝過而別呂汲公以百縑遺伊川伊川辭之時族兄子公孫在旁謂伊川曰勿爲已甚姑受之伊川曰公之所以遺頤者以頤貧也公爲宰相能進天下之賢隨材而任之則天下受其賜也何獨頤貧也天下之貧者亦眾矣公帛固多恐公不能周也五總志有一朝士家藏古鑑自言能照二百里將以獻呂穆公穆公曰吾面不及楪子大安用照二百里爲復有獻硯於王荊公云呵之可得水公笑而卻之曰縱得一擔所值幾何二公之言𨿽類質野而淸節不爲物移聞者嘆服可談先公在講筵聞神考言熊本表章用印端謹朱色鮮明先後無小異由此受知擢用至兩制近世長吏生日寮佐畫壽星爲獻例只受文字其畫卻回但爲禮數而已王安禮自執政出知舒州生日屬吏爲壽或無壽星畫者但有他畫軸紅繡囊緘之必謂退回王忽令盡啟封掛畫於廳事標所獻人名銜於其下良久引客焚香共相瞻禮其間無壽星者或用佛像或神鬼惟一兵官乃崔白畫二貓旣至前慚懼失措或云時有囊緘墓銘者吏不敢展此尢不可生日祝壽墓銘凶事非徒失獻芹之意必須貽禍小節不可不戒古人不欺幽隱正謂此類過庭錄湘潭進士胡景裕好問博學信義人也舊與先子相識京邑己酉冬避地至潭卻乏餘資行裝垂罄胡亦困居乃以千錢爲贈曰某𨿽貧裏中有所貸公今流落途窮少助行色先公謝其意而卻之有詩餞先子云當年邂逅帝王畿歲月侵尋若電飛學士榮除靑瑣闥故人老著白麻衣尊前且斗閒身健眼底休論往事非第恐鋒車促嚴召片帆明發不輕違先子有答詩見家集記南遊記舊黃實自言平生有二事元丰甲子爲準東提舉嘗於除夜泊汴口見蘇子瞻執杖立對岸若有所俟歸舟中以揚州廚釀二尊雍酥一奩遺之後十五年爲發運使暑泊淸淮樓見米芾衣犢鼻自滌研於淮口索篋中一無所有獨得小龍團二餅乃遣人送之�其滌硯來此有此二事頗自慰云談苑朝士趙昶有兩婢善吹笛知藤州日以丹砂遺子瞻子瞻以蘄笛報之並有二曲其詞甚美雲水落淮南雨晴雲夢日斜風裊又云自桓伊不見中郎去後孤負秋多少斷章云爲使君洗盡蠻風瘴雨作淸霜曉昶曰子瞻罵我矣昶南雄州人意謂子瞻以蠻風譏之見聞搜玉李廌字方叔嘗以長沙貓筍饋東坡公公以詩貺之曰穿雲斸石遠林空來涉江波萬萬重實比梧桐能食鳳籜翻風雨便成龍一枝未許塵鞍掛千畝終畱渭水封陋巷菜羹知不稱君王玉食願時供廌卽和之曰節藏泥澤气淩空薦俎寧知肉味重未許韋編充簡冊已勝絲委誑蛟龍短萌任逐霜刀重美須煩雪壤封他日要令髙士愛不應常奉宰夫供太平淸話虞世和甫名士善醫公卿爭邀至而性不可馴狎往往尢忽權貴所得賂旋以施貧者最愛黃庭堅常言黃孝於其親吾愛重之每得佳墨精紙奇玩必歸魯直道山淸話朱康叔送酒與子瞻子瞻以簡謝之云酒甚佳必是故人特遣下廳也蓋俗謂主者自飲之酒爲不出庫耳養屙漫筆王黼宅與一寺爲鄰有一僧每日於黼宅旁溝中漉取流出雪色飯洗淨曬漧數年積成一囤靖康城困黼宅骨肉絕食此僧卽用所積漧飯復用水浸蒸熟送入黼宅老幼賴之無餒瑞桂堂暇錄紹興四年有士人求見韓魏公說親喪二女未嫁願有以周之公退收酒器得一大合送之士人對使者曰相公何薄我也叱不受公曰吾固疑甚薄也復裒一合送至士人又怒罵不受使者曰相公實無所有非薄君也士人不顧使者持回公又裒一合以往士人笑以書授使者曰吾事已辦不願受也向來蓋欲觀公度量耳宋史張九成傳九成字子韶幼年處學正當苦寒衣衾不備鄕裏富人有以襲衣爲送者亦卻不受曰士處貧苦正是做工夫時節若不痛自節抑則貪欲心生廉恥喪矣工夫何在淸波雜誌括蒼管銓平仲監秦邸坐事免官秦丞相手封銀一笏以助其歸蓋秦早授館於其家故特致此禮吉安府誌楊誠齋父子淸介絕俗其家采椽土階如田舍翁三世無增飾東山病且死無衣裳適廣西帥趙季仁饋纈絹東山曰此賢者之賜也衾材無憂矣宋史陳自彊傳自彊常爲韓冑童子師由選人至兩地財四年嘉泰三年拜右丞相冑顓朝權苞苴盛行自彊尢貪鄙四方致書饋必題其緘云某物並獻凡書題無並字則不開縱子弟親戚關通貨賄仕進干請必諧價而後予日押空言刺札送冑家須用乃塡三省不與也都城火自彊所貯一夕爲煨燼冑首遺之萬緡執政及列郡聞之莫不有助不數月得六十萬緡遂倍其所失之數宋史程松傳開禧元年韓冑決議開邊期二年四月分道進兵命松爲宣撫使興元都統制吳曦副之未幾金人封曦爲蜀王曦與松書諷使去松遁去由閬州順流至重慶以書抵曦�贐禮買舟稱曦爲蜀王曦遣使以匣封致饋松望見大恐疑其劍也亟逃奔使者追及松不得已啟視之則金寶也松乃兼程出峽西向掩淚曰吾今獲保頭顱矣金史石土門傳石土門父直離海景祖時直離海使部人邈孫來請復通宗系景祖畱邈孫歲餘厚其餼廩飲食善遇之及還以幣帛數篚爲贈結其厚意趙隇傳隇重義接儒士嘗以事至汴有故人子負官錢百萬隇以囊金贈之其子悉爲私費復代輸之元史暗伯傳暗伯客居於闐宗王阿魯忽之所世祖遣薛徹於等使阿魯忽以通好阿魯忽畱使者數年弗遣暗伯悉以己馬駝厚贐之令逃去薛徹於等得脫歸具以白世祖世祖稱嘆久之廉希憲傳希憲�有疾帝遣醫三人診視醫言須用沙糖作飲時最艱得家人求於外阿合馬與之二斤且致密意希憲卻之曰使此物果能活人吾終不以姦人所與求活也帝聞而遣賜之希憲行省荊南宋故官禮謁大府必廣致珍玩希憲拒之且語之曰汝等身仍故官或不次遷擢當念聖恩盡力報效董文炳傳文炳子士選平生以忠義自許尢號廉介自門生部曲無敢持一毫獻者張榮傳李據益都私饋以馬蹄金榮曰身旣許國何可擅交鄰境卻之輟耕錄建徳路達魯花赤古篤魯丁字志道守贛州路任滿聽除時有故吏丘往臨江貼補介魯尺牘見總管木八剌木卽日錄用就遣丘持捧鈔五十錠饋魯蓋魯以廉故家甚貧朋友間每分財以濟之丘竟匿其鈔後木數得魯書而謝不及此疑焉因便使問之魯知爲丘匿有卽具書請失謝之罪丘聞此惶赧無地令兒子奉鈔還魯終不受且爲隱其惡未嘗與人言夫魯西域人也度量之宏深乃如是可謂厚徳君子矣若丘者名教中所不可容尙孰責哉湖廣行省平章歸自雨中有一童子年七八歲直造傘下避雨平章問曰學生能屬對否曰能平章曰靑衿來避雨卽應聲曰紫綬去朝天平章喜引至家遺以果肴明日除書至拜中書平章之命復大喜再以楮幣彩繒贈之曹公克明號以齋宛平人爲湖廣行省員外郎日麻陽主簿顧淵白致書問訊且以辰砂一包見寄未及啟封漫爾置篋笥中後有憲官過訪因論制藥爲苦無好辰砂公曰我一故人嘗以此爲惠當奉送及取視乃有砂金三兩雜其內公驚嘆曰淵白以我爲何如人也時淵白已沒呼其子歸之其廉潔如此官至禮部尙書謚文穆明外史秦從龍傳從龍生日太祖與世子皆贈遺劉仕傳王溥者桂林人洪武末爲廣東參政亦以廉名其弟自家來省屬吏與同舟贈以布袍溥命還之曰一衣𨿽微不可不愼此污行辱身之漸也浙江通誌陳信字履信仁和人以推擇爲吏卽知守廉信嘗有分務之京民有饋白金三百兩者不受尋乞致仕歸經治所餞贐俱不受前所饋者復持金懇納信復卻之行李蕭然行路稱嘆紹興府誌秦初字性初山陰人卓有行誼居太學時同捨生以使命出妻死無主初爲之經紀喪事甚周有金安者除後山衛經歷當之任貧無以治裝初脫所乘驢資遣之徒步出入永樂中舉進士官翰林檢討正气紀姚善傳錢芹自守甚髙善願見不可得有兪貞木以明經見重於善月朔望必延至學宮講經訓士一日饋米於貞木誤致芹所芹受之吏覺其誤詣貞木以告貞木曰錢先生不苟取予今受米不辭必仰府公之賢耳善聞之喜欲往候使人先導意芹對使者曰芹誠願見公然芹民也不可往見於庭若明公弘下士之風請俟月朔相會於學宮善如期迎芹至置上座請質經義芹曰此士子之業公今有急於此者善悚然請問芹出一簡授善竟不交言而去視之則守禦制勝之策也善益重之明詞林人物考吳訥字敏徳永樂時巡按貴州還三司遣人以黃金百兩追送至夔府訥不啟封就題其上還之詩曰蕭蕭行李向東還要過前途最險灘若有贓私並土物任教沈在碧波間賢奕編憲副劉公仁宅華容人忠宣公父也永樂初仕爲瑞昌令邑人嚴某令髙安同入覲文定遣一價往瞷之價還白公曰嚴丈富貴雅稱官也劉丈�席布被瓦盆煤猶然窮人耳公心識之劉與嚴皆公鄰邑人且有姻嚴賣劉特先見贄以幣公麾之劉嗣見具茗一袋蜜一缶耳公嘉納尋擢爲禦史丰布政公慶一日行部有知縣簠簋不飾聞至乃以白金爲燭饋之公未之省旣而廳子以告公佯曰試燃之廳子曰燃而不燃也公又曰不燃則還之耳次日從容謂知縣曰汝燭不燃盡出之自今無復爾矣終亦不明其爲銀燭事也浙江通誌劉實字嘉秀江西安福人宣徳五年進士任金華府通判督賦至浦江其丞王韶實鄕友也具盤饌罌葅詣館饋謝弗納明良記正統初王振問大學士楊文貞公曰今九卿無山西人豈皆不賢者乎文貞曰僉事薛瑄其人也已而文淸至京振使僕致餼於文淸文淸固卻之僕曰公何騃與諸方面以千金求通於吾公不得階君反卻其饋邪禍將立至吾危君吾危君僕歸跪對振曰大權在我不厚鄕人以美官而乃饋酒肉彼卻之固當已遷文淸大理少卿又饋又卻之亦不往謁未幾文淸得罪孤樹談於肅湣巡撫河南山西前後幾二十年每入京議事獨不持土物賄富路汴人嘗誦其詩曰手帕磨菇與綫香本資民用反爲殃淸風兩袖朝天去免得閭閻話短長畜徳錄劉少傅忠爲南京吏部尙書時因司屬王主事韋之父致政家居素奢而漸貧乏乃遺白金二十兩與韋奉親曰恐汝父奉養不悅汝欲曲意以養則變節之事有矣幸勿攺節曹眞予集昔魏公見泉登第後請教先輩先輩云凡人官小不戀大則戀財少不愛多則愛亦不甚解比筮仕襄陽司理人饋以襄扇十柄二十柄不惜也隨散之一日藩王饋千柄遂置諸箱嗣後或送十柄二十柄積置於上不復散人久而忽悟玆所謂少不愛多則愛乎亟呼火焚於庭淸操凜凜沒齒不替湖廣通誌李汰字淸之蘄水人領成化丙午鄕薦任義烏教諭府僚有念汰貧者遺金三百汰悉以修學復曰一緘之惠上及聖賢下及士類矣聘福建試事或饋金通關節汰辭謁者曰腐儒耳謝以詩云義利源頭識頗眞黃金難換腐儒貧莫言暮夜無知者怕塞乾坤有鬼神其人慚退張易宗字祖羲廣濟人弘治乙卯鄕舉判瑞州有解餉者四人私拆印封府欲致之死易宗爭之不能得因閉閣謝事而兩臺獎易宗廉使者適至府乃爲易宗釋焉隨升雲南鹽井提舉四人者送之途以一銀�爲壽易宗卻不受其人曰聞公在任曾受某一�獨不少存小人意乎易宗曰某無是是必誤耳因駐車喚某門子者至乃其詐收也明外史陸完傳完弘治中歷江西按察使寧王宸濠雅重之時召與曲宴以金罍爲贈劉璣傳或以玉帶饋劉宇誤達璣所閽者怪問之其人驚去王守仁傳守仁登弘治十二年進士使治前威寧伯王越葬守仁少時夢越贈之劍旣葬其子出越所佩劍爲謝守仁益自喜明通紀周新廣東南海人僚采一日饋以鵝炙懸於室後有饋者指示之新家故貧未顯時妻治褥以給及同官內宴各盛飾惟新妻荊釵布裙以往大類田野婦盛飾者各相慚恚更爲淡素其風節類此魏冀爲人端厚祗愼簡約勤廉前後居官有聲曜然若不勝衣𨿽王振亦禮重之贄見惟帕一方振亦不較獻徵錄陽春主簿徐均至縣吏白應往視莫大老叱曰何物大老吏曰此洞主均叱使來見不然且屠戮出雙劍示之大老恐懼至蒲伏諭遣之值府符下問拘系之獄均曰其人必來劫獄備之大老二子果來莫敢前詰朝饋大瓜安石橊皆黃金大珠也均麾出械系大老身送之府中府官受賕調均攝陽江縣王敬臣廬居甚隘寄寓天王寺中鬻書易粟有饋餐者卻之不已則書壁云不食嗟來食寧爲溝壑夫其人乃止眉公見聞錄丘浚嘗饋桑悅項悅詣謝浚曰項美乎如生固甘之否也對曰使悅嘗上方芍藥饌所不足甘而一項何殊艸具哉賢奕編鄭端簡公曉官文選時裏中士宦有饋金首飾承篚以將而上覆之茗公直以爲茗也受之入夫人手撥茗知之面頸發赤亟擊柝請公入以語公公逌然不動聲色第整理其茗覆篚如初出坐亭中召其人還謂曰吾初以家適乏茗故拜君惠詢家尙有餘茗心謝尊意已授之令持歸眉公見聞錄東山徐公故善包禦史節節坐與中人競遠戍公範白金爲叵羅而銘之曰不愧明時無負此心以遺節陸平翁中會元方在京其父與太守王公華討船送家眷入京王公差人出問何等冠服答云靑衣小帽王公云旣如此不必相見但臨行時可報我旣行報之王公聞尙遂初服亦不引見但送封君冬米一石此平翁爲餘言之賢奕編何學憲公景明初授中書舍人奉敬皇帝哀詔下雲南遠方君長及中貴人咸贈遺犀象珍貝謝弗受趙司成永號類庵京師人一日過魯學士鐸邸魯公曰公何之司成曰憶今日爲西涯先生誕辰將往壽也魯公曰吾當與偕公以何爲贄司成曰帕二方也魯公曰吾贄亦當如之入啟笥索帕無有躊躇良久憶裏中曾饋有枯魚令家人取之家人報以食僅存其半魯公度家無他物卽以其半載與趙公俱往公所稱祝公烹魚沽酒以飲二公歡甚卽事倡和而罷劉忠宣公大夏戍肅州行時故人贈遺悉謝絕止受同年李文正一羊裘至肅無資諸司憚瑾毋敢館谷三學生徒輪食之有總戎某遺百金於公公不受參將某遣使致饋�其使不受毋返公曰吾老惟一僕日食不過數錢若受此僕竊之逃不將隻身陷此耶尋同戍鍾尙書橐資果爲僕竊而逃人服公先識云李文正公東陽有淸譽張尙書邦奇公門人也一日侍坐有興化守者亦公門下士以覲事至京緘兩帕四扇令從吏饋公公曰扇以染翰固可但多帕柰何吏頓首於庭乃啟緘取扇而歸其帕云楊文貞公士奇訪友人則相與聯寢語達旦自常廩外無別供鄕人得以只雞束薪相辭受其簡易如此方司徒公鈍當分宜柄國時寵賂滋章天下士宦靡然公獨峻卻饋遺其人或言此具薄俸非取諸民者公曰汝俸幾何柰何推以遺我汝不能其官我不能爲汝庇遺我何爲或復曲爲詞曰此書一帙耳公又曰余自入仕所習惟一大明律何讀他書竟不受永陵編年史嘉靖九年科官趙廷瑞劾楊一淸定安伯張容泰安伯張富以求墓志饋金繒一淸受之皆按核有狀帝命奪官所在巡按追贓入官明外史張居正傳居正少�敏絕倫顧璘奇其文已召見曰國器也未幾居正舉於鄕璘解犀帶以贈且曰君異日當腰玉犀不足混子太平府誌普周字東臯采石鎭人嘉靖府貢性廉潔甘窮約名重一時慕其人者莫不式閭就見一直指遠來訪謁饋以金恐不受托言雄黃彊納之置�頭午節以和酒則金也惡其欺己竟投之江湖廣通誌何鳳起字近邾蘄水人舉萬曆癸未進士授葉縣令聽訟使人得從容自理不曲事上官廚傳贈送皆省約江陵子懋修北上所過饋遺起獨贈以蔬布江陵聞而驚曰此必淸操令也起適罷職江陵訟言於朝曰如此淸苦好官何乃中傷之耶卽日遷知廣徳寧波府誌王汝林性倜儻好施凡貧病過門者接之不厭遠近慕其名陸司寇瑜爲諸生時貧不自存往詣汝林兩人素昧平生卽延之入盛爲之禮次日密遣人濟陸之家不以告也比畱連旬日陸乃自言其情曰竊慕公髙義幸而款我其如家累何則出陸家謝啟示之陸起拜曰不虞君之恩我深也辭之歸明日林乃具盛饌而送之凡寒暑之衣畢備具贈之白金陸辭弗得及貴不相聞者久之後陸以尙書致仕還謁郡守李行見籍諸人於壁汝林預焉陸問壁間之人善邪惡邪以爲惡則善人在焉以爲善又何善之多邪守曰否此皆積惡吾欲置之死耳陸曰餘人吾弗知若王汝林者豈非奉化人邪守曰然然則公誤矣因備述其善狀而汝林弗之知也蓋於時臺有解盜者汝林遇諸途曰盍撾殺之盜聞而憾之誣爲窩主守卒釋而弗問汝林竟亦不爲謝常熟縣誌劉效字以則穿山人父檄之歿效使人以禮幣如京師請顯貴爲墓文哀挽文旣得無以當意邑陳生者故金州學正陳廷佩子也與劉有舊一日造焉效讓之曰先故人子乃獨無言於義謂何陳退爲詩攜之以往其詩有兩京冠蓋知名久百室饑寒感惠多之句效大喜撫幾髙叫曰我厚致金帛爲先人請曷嘗有是詩先人不亡矣問陳來舟安在出視之曰是不勝載以家舟載米百石而送之濟南府誌張楫沾化人甘貧嗜學有同裏李某者憐其衣敝欲遺新繒易之楫曰汝父曾負吾家百金券今存吾不置慮豈受汝一新繒哉李愧謝快雪堂漫錄李於鱗爲吾浙按察副使徐子與以茶最精者餉之比看子與昭慶寺問及則已賞皂役矣蓋茶葉大多梗於鱗北士不遇宜矣紀之以發一粲

饋遺部雜錄詩經邶風靜女章靜女其孌貽我彤管彤管有煒說懌女美又自牧歸荑洵美且異匪女之爲美美人之貽

王風丘中有麻章彼畱之子貽我佩玖鄭風溱洧章維士與女伊其相謔贈之以勺藥大雅抑章投我以桃報之以李韓奕章其贈維何乘馬路車左傳隱公元年歸賵傳贈死不及屍疏

釋例曰喪贈之幣車馬曰賵貨財曰賻衣服曰襚珠玉曰含然而總謂之贈埤雅欲忘人之憂則贈之以丹棘欲蠲人之忿則贈之靑堂雲溪友議鄭太穆郎中爲金州刺史致書於襄陽於司空�鄭書傲睨自若似無郡吏之禮書曰閣下爲南溟之大鵬作中天之一柱騫騰則日月暗搖動則山嶽頹眞天子之爪牙諸侯之龜鑑也太穆幼孤二百餘口饑凍兩京小郡俸薄尙爲衣食之憂溝壑之期斯須至矣伏惟賢公息雷霆之威垂特達之節賜錢一千貫絹一千匹器物一千事米一千石奴婢各十人且曰分千樹一葉之影卽是濃陰減四海數滴之泉便爲膏澤於公覽書亦不嗟訝曰鄭使君所需各依來數一半以戎旅之際不全副其本望也又有匡廬符載山人遣三尺童子賫數幅文書乞買山錢百萬公遂與之仍加紙墨衣服等又有崔郊秀才者寓居於漢上蘊積文藝而物產罄懸亡何與姑婢通每有阮咸之縱其婢端麗饒彼音律之能漢南之最也姑貧鬻婢於連帥連帥愛之以類無雙無雙卽薛太保愛妾至今圖畫觀之給錢四十萬寵盼彌深郊思慕不已卽彊親府署願一見焉其婢因寒食來從事�值郊立於柳陰馬上連泣誓若山河崔生贈之以詩曰公子王孫逐後塵綠珠垂淚滴羅巾侯門一入深如海從此蕭郎是路人或有嫉郊者寫其詩於座帥睹之令召崔生左右莫測郊深憂悔無處潛遁及見郊握手曰侯門一入深如海從此蕭郎是路人便是公制作耶四百千小哉何惜一書不早相示遂命婦同歸至於帷幌奩匣悉爲增飾之小阜崔生矣初有客自零陵來稱戎昱使君席上有善歌者襄陽公遽命召焉戎使君豈敢違命逾月而至及至令唱歌歌乃戎使君送伎之什也詩曰寶鈿香娥翡翠裙妝成掩泣欲行雲殷勤好取襄王意莫向陽臺夢使君公曰丈夫不能立功業爲異代之所稱豈可奪人愛姬爲己之嬉娛以此觀之誠可竄身於無人之地遂多以繒帛贐行以書遜謝於零陵之守焉雲溪子曰王惇驅女樂以給軍士楊素歸徐徳言妻臨財莫貪於色不�者罕矣時人用爲雅談歷觀國相挺特英雄未有如於襄陽公者也容齋續筆李衛公在朱崖表弟某侍郎遣人餉以衣物公有書答謝之曰天地窮人物情所棄𨿽有骨肉亦無音書平生舊知無復弔問閣老至仁念舊再降專人兼賜衣服器物茶藥至多開緘發紙涕咽難勝大海之中無人拯卹資儲蕩盡家事一空百口嗷然往往絕食塊獨窮悴終日苦饑惟恨垂沒之年須作餒而之鬼十月末伏枕七旬藥物陳裛又無醫人委命信天幸而自活書後云閏十一月二十日從表兄崖州司戶參軍同正李徳裕狀侍郎十九弟按徳裕以大中二年十月自潮州司馬貶崖州所謂閏十一月正在三年蓋到崖才十餘月爾而窮困苟生已如是唐書本傳云貶之明年卒則是此書旣發之後旋踵下世也當是時宰相皆其怨仇故𨿽骨肉之親平生之舊皆不敢復通音問而某侍郎至於再遣專使其爲髙義絕俗可知惜乎姓名不可得而考耳此帖藏禁中後出付祕閣今勒石於道山堂西紹興中趙忠簡公亦謫朱崖士大夫畏秦氏如虎無一人敢輒寄聲張淵道爲廣西帥屢遣兵校持書及藥石酒面爲饋公嘗答書云鼎之爲己爲人一至於此其述酸寒苦厄之狀略與衛公同旣而亦終於彼手札今尙存於張氏姚崇曾孫勗爲李公厚善及李譖逐擿索支黨無敢通勞問旣居海上家無資病無湯劑勗數饋餉候問不傅時爲厚薄其某侍郎之徒與作文受謝自晉宋以來有之至唐始盛李邕傳邕尢長碑頌中朝衣冠及天下寺觀多賫持金帛往求其文前後所制月數百首受納饋遺亦至巨萬時議以爲自古鬻文獲財未有如邕者故杜詩云干謁滿其門碑版照四裔丰屋珊瑚鉤騏驎織成罽紫驑隨劍幾義取無虛歲又有送斛斯六官詩云故人南郡去去索作碑錢本賣文爲活翻令室倒懸蓋笑之也韓愈撰平淮西碑憲宗以石本賜韓宏宏寄絹五百匹作王用碑用男寄鞍馬並白玉帶劉叉持愈金數斤去曰此諛墓中人得耳不若與劉君爲壽愈不能止劉禹錫祭愈文云公鼎侯碑志隧表阡一字之價輦金如山皇甫湜爲裴度作福先寺碑度贈以車馬繒彩甚厚湜大怒曰碑三千字字三縑何遇我薄邪度笑酬以絹九千匹穆宗詔蕭俯撰成徳王士眞碑俯辭曰王承宗事無可書又撰進之後例得貺遺若黽勉受之則非平生之志帝從其請文宗時長安中爭爲碑志若市買然天官卒其門如市至有喧競爭致不由喪家裴均之子持萬縑詣韋貫之求銘貫之曰吾寧餓死豈忍爲此哉白居易修香山寺記曰予與元微之定交於生死之間微之將薨以墓志文見托旣而元氏之老狀其臧獲與馬綾帛洎銀鞍玉帶之物價當六七十萬爲謝文之贄予念平生分贄不當納往反再三訖不得已回施玆寺凡此利益功徳應歸微之柳玭善書自禦史大夫貶瀘州刺史東川節度使顧彥暉請書徳政碑玭曰若以潤筆爲贈卽不敢從命本朝此風猶存惟蘇坡公於天下未嘗銘墓獨銘五人皆盛徳故謂富韓公司馬溫公趙淸獻公範蜀公張文定公也此外趙康靖公滕元發二銘乃代文定所爲者在翰林日詔撰同知樞密院趙瞻神道碑亦辭不作曾子開與彭器資爲執友彭之亡曾公作銘彭之子以金帶縑帛爲謝卻之至再曰此文本以盡朋友之義若以貨見投非足下所以事父執之道也彭子皇懼而止此帖今藏其家夢溪筆談吳人多謂梅子爲曹公以其嘗望梅止渴也又謂鵝爲右軍有一士人遺人醋梅與燖鵝作書云醋浸曹公一甏湯燖右軍兩隻聊備一饌燕翼貽謀錄祖宗舊制州郡公使庫錢酒專饋士大夫入京往來與之官罷任旅費所饋之厚薄隨其官品之髙下妻孥之多寡此損有餘補不足周急不繼富之意也其講睦鄰之好不過以酒相遺彼此交易復還公帑苟私用之則有刑矣治平元年知鳳翔府陳希亮自首曾以鄰州公使酒私用貶太常少卿分司西京乃申嚴其禁公使酒相遺不得私用並入公帑其後祖無擇坐以公使酒三百小瓶遺親故自直學士謫授散官安置況他物乎故先世所歷州郡得鄰郡酒皆歸之公帑換易答之一瓶不敢自飲也西疇常言士有寬余義當軫念窮乏然孰能徧愛之哉骨肉則論服屬戚疏交朋則計情義厚薄以次及之如力所不逮亦勿彊也東齋記事今人以物相遺謂之人事韓退之奏韓弘人事物狀云奉�撰平淮西碑文伏緣聖恩以碑本賜韓弘等今韓弘寄絹五百匹與臣充人事物未敢受領謹錄奏聞又杜牧謝許受江西送撰韋丹碑彩絹等狀雲中使奉宣聖旨令臣領受江西觀察使許於泉所寄撰韋丹遺愛碑文人事彩絹共三百匹乃知此稱唐已有之然藜余筆右軍筆經云近有人以綠沈漆竹管及鏤管見遺錄之多年斯可愛玩詎必金寶雕琢然後爲貴彥周詩話韓熙載仕江南每得俸給盡散後房歌姬熙載披衲持�就諸姬乞食率以爲常東坡以玉帶贈寶覺寶覺酬以舊衲東坡作詩謝之曰病骨難堪玉帶圍鈍根仍落箭鋒機欲教乞食諸姬院故與雲山舊衲衣江南野史亦載韓事與此小異癸辛雜識朝野雜記所載韓平原送壽禮物各列之天慶觀廊間觀者爲之駭然以近世觀之每有饋遺惟恐外人之窺何肯張皇以眩眾目哉常聞有閫帥饋師憲三十皮籠�鐍極嚴誤畱寄他家其承受人不過賫書函及魚鑰小匣投納而已籠中之物𨿽承受人亦所不知也其視平原之事何翅萬萬又記吳曦出蜀入朝多買珍異孔雀四華亭鶴數十金魚及比目魚等及作粟金臺盞遺陳自彊者在今觀之皆不足道豈當時人有廉儉之風視此已爲異事不若今人視以爲常耶抑秀巖蜀產耳目之隘故耶淸波雜誌貧人富人並爲客受賜於主人富人不慚貧人常愧者富人有以效之貧人無以復也以此論之自昔交際之禮亦貴夫往返見王充論衡呂涇野集先生曰三十年前風俗猶有古意如三原王都禦史先生至京師見一合老以一羊毛口袋爲贄合老怪之問曰此物何用王先生不以爲輕也答曰這口袋盛米二三十年不得破當時風俗如此近年來禮儀繁厚卻失此意見聞搜玉傅欽之求介秦觀以見陳師道知其甚貧因懷金饋之及觀其貌聽其議論竟不敢出口賢矣哉二子巍巍乎師道哉丹鉛總錄宋之盛時有位於朝者以饋遺及門爲辱受任於外者以苞苴入京爲羞及其季代中葉秕政孽卿則端揆以賕賄爲論思臺諫以珍玩爲獻納或以金珠而充脯醢或以契券而爲詩文甚者如倪售妹幹冑而得府蘇師旦獻妻於冑而入閣噫黑頭宰相紅鉛夫人後之視今亦猶今之視昔也客座新聞請詢陳司業幾月出南都河上交冰未江南下雪無道途多跋涉塵土著些須下馬須煎滌呼兒送一壺此詩楊合老士奇知陳司成敬宗自南京考滿來京將至先令其子迎於道分贈黃封一壺而侑此詩一時傳者爲頷聯有相臣體更於友誼之隆藹然見於詞表可以爲後人法又以見前輩之風致云賀陽亨集嚴世蕃有母喪耿按陜西差人入弔托近溪致禮且曰厚薄隨所酌量近溪以絹二葛二付差人往送世蕃呈帖介溪介溪歡然以爲難得遂有南督學之命後羅賫捧至京以紗一匹書一部送張江陵諸子榜眼以爲不失道學家數而江陵則以爲輕己諷鷹犬以談禪彈羅罷官而歸其視嚴又何如也利瑪竇友論友之饋友而望報非饋也與市易者等耳家則一古者饋遺之禮原以通有無周空乏今親友歲時交相往復施者似循常套受者非其所需轉展報答徒增煩費而於誠心實惠乃全不然竊謂推美分甘情也賑亡助迫義也凡吉凶緩急彼不能支量力而濟固是佳事若偶得所嗜推己思人隨物而餉亦豈非人情哉此外因俗例而彊行知不受而虛舉俱屬浮妄不必仿效可也賢奕編周益公藏歐陽公家書一幅紙斜封乃冷壽光牒其詞云具位某豬肉一斤右伏蒙頒賜領外無任感激謹具牒謝年月日具位某牒蓋攺牒爲狀自元丰始日趨於諛矣且前輩交際其饋止於如此未嘗見其丰侈也讀書鏡韓退之與鳳翔邢尙書書云閣下之財不可以徧施於天下在擇其人之賢愚而厚薄等級之可也假如賢者至閣下乃一見之愚者至不得見焉則賢者莫不至而愚者日遠矣假如愚者至閣下以千金與之賢者至亦以千金與之則愚者莫不至而賢者日遠矣杜祁公衍性好施張曰公之好施人所能及也其不妄施人之所不能及也吁今之施者半及於沙門弟子止矣余以爲此不惟施之三寶而當�施之三教不惟施之三教而當首施之三族有士人贗作韓魏公書謁蔡君謨蔡心疑之然士頗豪與三千緡因回書遣兵送之並致果物於魏公士至京謁公以其故請罪公徐曰君謨手段小恐未足以了公事因作書令見夏太尉子弟有不然者公曰士能爲我書又能動君謨其才器亦不凡矣至關中夏竟官之範文正在睢陽掌學有孫秀才者索遊上謁文正贈錢一千明年復謁公又贈一千因問何爲汲汲道路孫戚然曰老母無養公見孫詞气甚非乞客因爲補學職授以春秋月得三千供養孫篤學公甚愛之明年俱解去後十年聞太山下有孫明復先生以春秋教授道徳髙邁朝廷召至太學卽昔日索遊孫秀才也公嘆曰貧累大矣倘因循索米至老𨿽人才如明復者將猶汨沒而不見也語云緩急人之所時有也今富貴人不知貧賤痛癢亦是一過況貧賤中往往有豪傑須是大著眼寬拄腹可也

饋遺部外編劉向列仙傳安期先生者時人皆言千歲公秦始皇請與語三日三夜賜金璧數千萬出於阜鄕皆置去畱書以赤玉舄一量爲報曰後千歲求我於蓬萊山下異苑晉義熙中虞道施乘車出行忽有一人著烏衣徑來上車云令寄載十許裏耳道施試視此人頭上有光口目皆赤面悉是毛異於始時旣不敢遣行十里中如言而去臨別語道施我是驅除大將軍感汝相容因贈銀鐸一雙而滅魏書段承根傳承根父暉師事歐陽湯有一童子與之同志後二年童子辭歸暉戲作木馬與之童子甚悅謝暉曰吾太山府君子奉�遊學今將歸煩子厚贈無以報徳子後位至常伯封侯言終乘木馬騰空而去尙書故實嘗有一淪落衣冠以先人執友方爲邦伯因遠投謁冀有厚需及謁見卽情極尋常所賚至寡歸無道路之費愁怨動容因閒步長衢嘆吒不已忽有一人衣服垢敝行過於前回目之曰公有不平之气余願知之因具告情旨答曰止於厚卹小事耳今夜可宿某捨至暮往卽已遲望門外遂延入謂之曰余隱者也見爲縣獄卒要在濟人之急旣夜分取一�合於面前俄頃揭看見一班白紫綬者才長數寸此人詬責之曰與人有分不卹其孤可乎紫衣者遜謝久之復用�覆於地更揭之則無有矣明日平旦聞傳聲覓某秀才甚急往則紫衣斂板以待情義頓濃遂贈數百縑亦不言其事豈非仙術乎談圖陽城責道州未行有書生五人訪城冠帶甚獘城各以一縑與之比至道州城謁五龍祠其縑皆在神坐側今刻石載其事瑯嬛記君子國有鳳凰嶺出天狗一名胎詹女仙與族雪道君各以玉膏煉成上藥以相饋遺

