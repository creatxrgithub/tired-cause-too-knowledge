

疑忌部總論書經

周書周官蓄疑敗謀

傳積疑不決必敗其謀疏

戒羣臣彊於割斷蓄積

疑惑不能彊斷則必敗其謀慮荀子

大略士有妒反則賢交不親蔽公者謂之昧隱良者謂之妒奉妒昧者謂之交譎交譎之人妒昧之臣國之薉孽也漢劉向新序

雜事女無美惡居宮見妒士無賢不肖入朝見嫉昔司馬喜臏於宋卒相中山範睢拉�折齒於魏卒爲應侯此二人者皆信必然之畫捐朋黨之私挾孤獨之交故不能自免於嫉妒之人也王符潛夫論

賢難所謂賢者乃將言乎循善則見妒行賢則見嫉也而必遇患難者也虞舜之所以放殛子胥之所以被誅上聖大賢猶不能自免於嫉妒況乎中世之人哉此秀士所以𨿽有賢材美質然猶不得直道而行遂成其志者也夫國不乏於妒男也猶家不乏於妒女也近古以來自外及內其爭功名妒過己者豈希也予以惟兩賢爲宜不相害乎然也範睢絀白公公孫弘抑董仲舒此同朝共君寵祿爭故耶惟殊邦異途利害不幹者爲可以免乎然也孫臏修能於楚龐涓自魏變免誘以刖之韓非明治於韓李斯自秦作思致而殺之嗟士之相妒豈若此甚乎冊府元龜

宰輔忌害夫懷彊忮之心蓄回遹之計以蔽賢爲念構害能之禍忌前而固寵惡直而醜正斯人倫之凶徳天罰之不宥者也其或以小人之質乘君子之器竊據臺鼎躬握鈞樞啟納乃猷進退多士而乃乘乎威勢恣其愛憎巧誣善良中傷才彥或擁隔於外俾蹈乎禍機或交構於中驅致於吏議或沮其覲見之禮或遏其柄用之命至使耆徳棄遠吉士幽憤悖王化之紀致國家之敗曷嘗不繇是哉

將帥忌害夫將帥之臣安危所寄專制師律總統和門故當竭節以奉上推誠而率下乃有乘多難之際竊戎重之柄跨據方面志在自專憚幕府持嚴毅之節惡偏裨有威武之稱或彊諫而忤意或正言而拂心舉吏法以中傷因師敗而歸罪致其奔亡之禍起於竊發之事蓋王綱之不競天憲之未加然而覆宗絕嗣隨亦至矣

疑忌部紀事左傳僖公九年晉郤芮使夷吾重賄秦以求入秦伯謂郤芮曰公子誰恃對曰臣聞亡人無黨有黨必有讎夷吾弱不好弄能鬥不過長亦不攺不識其他公孫枝曰無好無惡不忌不克之謂也今其言多忌克公曰忌則多怨又焉能克是吾利也昭公七年晉人來治杞田季孫將以成與之謝息爲孟孫守不可曰人有言曰𨿽有挈瓶之知守不假器禮也夫子從君而守臣喪邑𨿽吾子亦有猜焉十五年楚費無極害朝吳之在蔡也欲去之乃謂之曰王惟信子故處子於蔡子亦長矣而在下位辱必求之吾助子請又謂其上之人曰王惟信吳故處諸蔡二三子莫之如也而在其上不亦難乎弗圖必及於難夏蔡人逐朝吳朝吳出奔鄭王怒曰余惟信吳故置諸蔡且微吳吾不及此女何故去之無極對曰臣豈不欲吳然而前知其爲人之異也吳在蔡蔡必速飛去吳所以剪其翼也韓非子內儲說上篇叔孫相魯貴而主斷其所愛者曰豎牛亦擅用叔孫之令叔孫有子曰壬豎牛妒而欲殺之因與壬遊於魯君所魯君賜之玉環壬拜受之而不敢佩使豎牛請之叔孫豎牛欺之曰吾已爲爾請之矣使爾佩之壬因佩之豎牛因謂叔孫何不見壬於君乎叔孫曰孺子何足見也豎牛曰壬固已數見於君矣君賜之玉環壬已佩之矣叔孫召壬見之而果佩之叔孫怒而殺壬壬兄曰丙豎牛又妒而欲殺之叔孫爲丙鑄鐘鐘成丙不敢擊使豎牛請之叔孫豎牛不爲請又欺之曰吾已爲爾請之矣使爾擊之丙因擊之叔孫聞之曰丙不請而擅擊鐘怒而逐之丙出走齊居一年豎牛爲謝叔孫叔孫使豎牛召之又不召而報之曰吾已召之矣丙怒甚不肯來叔孫大怒使人殺之二子已死叔孫有病豎牛因獨養之而去左右不內人曰叔孫不欲聞人聲因不食而餓殺叔孫已死豎牛因不發喪也徙其府庫重寶空之而奔齊夫聽所信之言而子父爲人僇此不恭之患也田居乙記孫叔敖遇狐丘丈人狐丘丈人曰僕聞之有三利必有三患子知之乎夫爵髙者人妒之官大者主惡之祿厚者怨歸之叔敖曰不然吾爵益髙吾志益下吾官益大吾心益小吾祿益厚吾施益溥可以免於患乎狐丘丈人曰免矣史記蕭相國世家漢王與項羽相距京索之間上數使使勞苦丞相鮑生謂丞相曰王暴衣露蓋數使使勞苦君者有疑君心也爲君計莫若遣君子孫昆弟能勝兵者悉詣軍所上必益信君於是何從其計漢王大說漢書董仲舒傳仲舒少治春秋孝景時爲博士先是遼東髙廟長陵髙園殿災仲舒居家推說其意艸�未上主父偃候仲舒私見嫉之竊其書而奏焉上召視諸儒仲舒弟子呂步舒不知其師書以爲大愚於是下仲舒吏當死赦之翟方進傳方進舉明經遷議郎是時宿儒有淸河胡常與方進同經常爲先進名譽出方進下心害其能論議不右方進方進知之候伺常大都授時遣門下諸生至常所問大義疑難因記其說如是者久之常知方進之宗讓己內不自得其後居士大夫之間未嘗不稱述方進遂相親友後漢書劉表傳表爲荊州刺史乃遣從事中郎韓嵩詣曹操觀望虛實及還盛稱朝廷曹操之徳勸遣子入侍表大怒以爲懷貳陳兵詬嵩將斬之嵩不爲動容乃考殺從行者知無他意但囚嵩而已魏志呂布傳布北詣袁紹紹與布擊張燕陷鋒突陣遂破燕軍而求益兵眾將士鈔掠紹患忌之布覺其意從紹求去紹恐還爲己害遣壯士夜掩殺布不獲事露布走河內與張揚合紹令眾追之皆畏布莫敢逼近者世說補孫策年十四詣袁術俄而外通劉豫州來孫便求去袁曰劉豫州何若答曰英雄忌人旣出下東階劉元徳從西階上但得轉顧視孫足下行殆不復能前吳志孫峻傳峻爲大將軍文欽說峻徵魏峻使欽與呂據車騎劉纂鎭南朱異前將軍唐咨自江都入淮泗以圖靑徐峻與引至石頭因餞之領從者百許人入據營據禦軍齊整峻惡之稱心痛去前趙錄趙染率眾歸劉聰聰以爲平西將軍次新丰東晉將索綝率兵討之染有輕敵之意長史魯徽諫曰困獸猶鬥況於國乎染曰綝小豎豈能污吾馬蹄刀劍也帥精騎戰於城西敗績悔曰吾不用魯徽之言以至於是乃斬徽臨刑謂染曰將軍愎諫違謀戇而取敗乃復忌前害勝誅戮忠良以逞過忿亦何顏面瞬息世間哉袁紹爲之於前將軍繼之於後覆亡敗喪亦當相尋所恨不得一見大司馬而死死者無知則已若其有知下見田丰爲徒當訴將軍於黃泉使將軍不得眠�枕而死及死叱行刑者曰令吾面東向大司馬劉曜聞之曰蹄涔不容尺鯉染之謂也前燕錄黃泓傳泓爲進謀將軍太史令嘗從左右諮決大事靈臺令許惇害其寵諂事上庸王評設異議以毀之乃以泓爲太史靈臺諸署統加給事中泓待惇彌厚不以毀己易心世說新語孝武甚親敬王國寶王雅雅薦王珣於帝帝欲見之嘗夜與國寶及雅相對帝微有酒色令喚珣垂至已聞卒傳聲國寶自知才出珣下恐傾奪其寵因曰王珣當今名流陛下不宜有酒色見之自可別詔召也帝然其言心以爲忠遂不見珣南史徐摛傳摛爲晉安王侍讀王入爲皇太子轉家令兼管記尋帶領直摛文體旣別春坊盡學之宮體之號自斯而始帝聞之怒召摛加誚責及見應對明敏辭義可觀乃意釋因問五經大義次問歷代史及百家雜記末論釋教摛商較從橫應答如響帝甚加嘆異更被親狎寵遇日隆領軍朱異不悅謂所親曰徐叟出入兩宮漸來見逼我須早爲之所遂承閒白帝曰摛年老又愛泉石意在一郡自養帝謂摛欲之乃召摛曰新安大好山水任昉等並經爲之卿爲我臨此郡魏書公孫表傳表燕郡人爲吳兵將軍攻滑臺不拔遂圍虎牢及車駕次汲郡太史令王亮表奏置軍虎牢東不得利便之地故令賊不時滅太宗雅好術數乃使人夜就帳中縊殺之表與渤海封愷友善後爲子求愷從女愷不許表甚銜之及封氏爲司馬國璠所逮太宗以舊族欲原之表固證其罪乃誅封氏表爲人外和內忌時人以此薄之表本與王亮同營署及其出也輕侮亮故至於死李順傳世祖將討赫連昌謂崔浩曰朕前北徵李順獻策今欲使總攝前驅之事卿以爲何如浩曰順智足周務實如聖旨但臣與之婚姻深知其行然性果於去就不可專委乃止初浩弟娶順妹又以弟子娶順女𨿽二門婚媾而浩頗輕順順又弗之伏也由是潛相猜忌故浩毀之北史魏收傳黃門郎崔從齊神武入朝燻灼於世收初不詣門爲帝登祚赦云朕托體孝文收嗤其率直正員郎李愼以告之深忿忌李崇傳崇弟子諧諧子若干明初大被親狎加儀同三司若性滑稽善諷誦數奉旨詠詩並使說外間世事可笑樂者凡所話談每多會旨韓長鸞等忌惡之密構其短坐免官三國典略齊斛律光之入寇也周將韋孝寬忌之孝寬參軍曲巖頗知卜筮謂孝寬曰來年東朝必大相殺孝寬陰令巖作謠言曰百斛飛上天明月耀長安又曰髙山不推自崩槲樹不扶自堅乃間諜遺其文於鄴中齊人用是而殺斛律光明月光字也西墅記譚隋煬帝作詩有押泥字者羣臣皆以爲難和薛道衡後至詩成有空梁落燕泥之句帝惡其出己因事誅之臨刑問道得空梁落燕泥否冊府元龜唐淮安王神通擊宇文化及於魏縣化及走聊城神通進至聊城會化及糧盡僞降遷延以俟外救旣而士及自濟北饋之化及軍稍振遂拒戰神通督兵內薄而擊之貝州刺史趙君徳攀堞而上神通心害君徳之功因止軍不戰君徳大詬而退李敬元爲中書令髙宗咸亨中聞朱敬則之名召見與語大悅將加擢用敬元深毀之遂受洹水縣張說爲中書令元宗開元十三年車駕東封回陳州刺史李邕於汴州謁獻詞賦甚稱帝旨頗自矜衒說甚惡之本事詩張曲江與李林甫同列元宗以文學精識深器之林甫嫉之若讎曲江度其巧譎慮終不免爲海燕詩以致意曰海燕何微眇乘春亦暫來豈知泥滓濺祇見玉堂開繡戶時雙入華軒日幾回無心與物競鷹隼莫相猜亦終退斥冊府元龜李揆肅宗時爲中書侍郎平章事修國史矜能護短以工部侍郎於休烈修國史與己齊列嫉之力奏攺爲國子祭酒權畱史館修撰以下之世說補盧杞忌張鎰剛直欲去之時朱泚以盧龍卒戍鳳翔帝擇人代之杞卽謬曰鳳翔將校班秩素髙非宰相信臣不可鎭撫臣宜行帝不許杞復曰陛下必以臣容貌寢陋不爲三軍所信恐後生變臣不敢自謀惟陛下擇之帝乃顧鎰曰文武兼資望重內外無易卿者爲朕撫盧龍士乃以中書侍郎爲鳳翔隴右節度鎰知爲杞陰中然辭窮因再拜受詔見聞搜玉唐時吳人顧況得李鄴侯服气之法侯亦待以殊禮及侯卒作海鷗詠以寄懷大爲權貴所嫉詩曰萬里飛來爲客鳥曾蒙丹鳳借枝柯一朝鳳去梧桐死滿目鴟夷柰爾何冊府元龜李說爲河東節度使徳宗貞元中李景略爲丰州刺史甚有威名回紇使至皆坐拜之於庭中後爲說行軍司馬回紇使梅錄參軍入朝說置宴會有梅錄爭上下坐說不能遏景略叱之梅錄前過丰州都邑識景略語音疾趨前拜曰非丰州李端公耶不意在此不拜麾下久矣何其瘠也又再拜遂命之居次坐時將吏賓客顧景略皆嚴憚說心不平厚賂中尉竇文場將去景略使爲內應歲餘風言回紇將南下陰山丰州宜得人文場言景略堪爲邊任乃以景略爲丰州刺史韓遊環爲邠寧節度時範希朝爲邠寧都虞候徳宗幸奉天希朝戰守有功累加兼中丞爲寧州刺史遊環入覲自奉歸邠州以希朝素整肅有聲畏其逼己求其過將殺之希朝懼奔鳳翔徳宗聞之趣召至京師置於左神策軍中北夢瑣言宣宗時相國令狐綯最受恩遇而怙權尢忌勝己以其子滈不解而第爲張云劉蛻崔瑄疊上疏疏之宣宗優容綯出鎭維揚上表訴子之冤其略云一從先帝又次中書得臣恩者謂臣好不得臣恩者謂臣弱臣非美酒美肉安能啖眾人之口時以執己之短取誚於人或云曾以故事訪於溫岐對以其事出南華且曰非僻書也或冀相公燮理之暇時宜覽古綯益怒之乃奏岐有才無行不宜與第會宣宗私行爲溫岐所忤乃授方城尉所以岐詩云因知此恨人多積悔讀南華第二篇

又李商隱綯父楚之故吏也殊不展分商隱憾之因題廳閣落句云郎君官重施行馬東閣無因許再窺亦怒之官止使下員外江東羅隱亦受知於綯畢竟無成有詩哭相國云深恩無以報底事是柴荊以三才子怨望卽知綯之遺賢矣唐羅給事隱頻不得意未免怨望竟爲貴子弟所排契闊東歸黃寇事平朝賢議欲召之韋貽範沮之曰某曾與之同舟而載𨿽未有識舟人告云此有朝官羅曰是何朝官我腳夾筆可以敵得數輩必若登科通籍吾徒爲�糠也由是不果召輝王卽位天佑中朱全忠以舊朝廷官尙在班列將謀篡奪先俾剪除凡在周行次第貶降舊相裴樞獨孤損崔遠陸扆王溥大夫趙崇王贊等於滑州白馬驛賜自盡時宰相臣柳璨性陰狡貪權惡樞等在己之上與全忠腹心樞密使蔣立暉太常卿張廷範密友交結而害樞等俄而廷範轅裂立暉與柳璨及弟瑤瑊相繼伏誅冊府元龜劉士寧鎭汴州其大將李萬榮與其父元佐同裏閈少相善寬厚得眾心士寧疑之去其兵權令攝汴州事萬榮深怨之梁賀環爲滑州節度使北面招討使時兩京馬軍都軍使許州節度使謝彥章爲排陣使同領大將駐於行臺塞與晉人對壘彥章時領騎軍與之挑戰晉人或望我軍行陣整肅則相謂曰必兩京太傅在此也不敢以名呼其爲敵人所憚如此是時咸謂賀環能將步軍彥章能領騎士旣名聲相軋故環衷心忌之一日與環同設伏於郊外環指一方地謂彥章曰此地岡阜隆起中央坦夷好列柵之所尋而晉人捨之故環疑彥章與晉人通又環欲速戰彥章欲持重以老敵人環益疑之會爲行營馬步軍都虞候朱珪所誣環遂與珪協謀因享士伏甲以殺彥章及濮州刺史孟審澄別將侯溫裕等於軍以謀叛聞晉王聞之喜曰彼將帥如是亡無日矣後唐郭崇韜爲樞密使兼中書令莊宗同光中幽州節度使李存審痼疾屢作堅求入覲求醫以情告崇韜在晉陽之時功名在存審之下旣權寵時重人士輻輳不欲加己每陰沮之存審妻郭氏與崇韜宗姓泣訴於崇韜曰公不垂保惜忍令死棄北荒崇韜愈懷�忿明年春存審疾甚上章數四乞生覲天顏又不之許存審伏枕而嘆曰老夫歷事二主垂四十年不敢言功幸而無過今日天下一統遠裔近塞皆得面覲彤庭射鉤斬袪之人孰不奉觴丹陛獨予擁隔豈非命哉自是漸增危惙薨於幽州安重誨爲樞密使兼中書令天成中任圜以功拜平章事判三司重誨忌之嘗會於私第有妓善歌重誨求之不得嫌隙漸深先是使人食券皆出於戶部重誨止之俾須內出爭於禦前往復數四竟爲所沮求罷三司俄除太子少保致仕出居磁州駕幸夷門至鄭門聞朱守殷叛重誨慮爲結構立遣人稱制就害之又符習爲邢洺節度使初習與霍彥威畫赴難之謀重誨名位猶下二人旣藉宿望議論多抗重誨銜之習在鎭以軍政委判官劉摶性褊而猾物論惡之有言於重誨者重誨具以聞天成四年召習京師復授宣武軍節度使重誨心猶不悅會汴人言習厚賦錢以代納�及軍租加省耗繇是罷歸京師私第授太子太師致仕又皇甫立代北人也明宗之刺代州署爲牙較從歷藩鎭性純謹明宗委信之王建立安重誨策名委質皆在立後明宗踐祚以立爲忻州刺史頻詔安重誨授一藩鎭重誨奏曰立嘗申意於臣且願舊地繇是遷攺畱滯蓋重誨扼之也陸遊南唐書周宗傳宗少事烈祖爲給使恩顧日洽益預議論宋齊丘始忌之一日烈祖臨鏡理白須太息曰功業成而吾老矣柰何宗適侍側悟微指乃請如廣陵諷讓皇以禪代事亦請諭齊丘齊丘心忌大議自宗發及其將還畱與飲酒而遣騎以手疏切諫烈祖得之大悔懼後數日齊丘馳至金陵爲險語動烈祖請斬宗以謝國人烈祖將從之徐玠固爭事乃已但黜宗爲池州副使汪臺符傳臺符歙人能屬文烈祖初嘗上書論事合指宋齊丘頗抑之臺符貽齊丘書誚其疾己才齊丘大怒密使人誘臺符乘舟痛飲至石頭蚵蚾磯下沈殺之朱元穎傳元穎以功加都監與邊鎬許文縝柵紫金山軍聲頗振益柵且及壽州元恃功時或違景達節制監軍使陳覺與元素有隙且嫉其能屢表元本學縱橫不宜付以兵柄元宗乃命楊守忠代之十國春秋南唐韓熙載傳元宗嗣位拜虞部員外郎史館修撰賜緋乃慨然曰先帝知我而不顯用是以我爲慕容紹宗也始數言朝廷事所當施行者又吉凶禮儀不如式者隨事舉正無隱大爲宋齊丘馮延己所忌契丹入汴晉主北遷熙載上疏曰陛下有經營天下之志恢復祖業今也其時若契丹已歸中原有主則不可圖矣不省陳覺馮延魯喪師福州初議置軍法齊丘爲請止削官遷外郡熙載奏請無赦又數言齊丘黨與必基禍亂熙載雅不能飲齊丘誣以酒狂貶和州司士參軍徙宣州節度推官耶律韓畱傳重熙元年遷同知上京畱守攺奚六部禿裏太尉性不苟合爲樞密使蕭解裏所忌上欲召用韓畱解裏言目病不能視議遂寢四年召爲北面林牙帝曰朕早欲用卿聞有疾故待之至今韓畱對曰臣昔有目疾才數月耳然亦不至於昏第臣駑拙不能事權貴是以不獲早睹天顏非陛下聖察則愚臣豈有今日耶宋史趙上交傳後唐同光中嘗詣中山幹王都有和少微者亦在都門下忌之頗毀訾上交都遂不爲禮曹彬傳彬子瑋拜宣徽北院使鎭國軍節度觀察畱後簽書樞密院事宰相丁謂逐寇準惡瑋不附己指爲準黨除南院使環慶路都總管安撫使幹興初謫左衛大將軍容州觀察使知萊州瑋以宿將爲所忌卽日上道從弱卒十餘人不以弓韔矢箙自隨趙晁傳晁眞定人周祖鎭鄴中晁委質麾下周祖開國擢爲作坊副使慕容彥超據兗州叛以晁爲行營步軍都監兗州平轉作坊使晁自以逮事霸府復有軍功而遷拜不滿所望居常怏怏時樞密使王峻秉政晁疑其軋己一日使酒詣其第毀峻峻不之責趙普傳普爲政頗專廷臣多忌之盧多遜爲翰林學士因召對屢攻其短張洎傳洎擢監察禦史自以論事稱旨遂肆彈擊無所忌大臣遊簡言等嫉之會李景遷國豫章畱煜居守卽薦洎爲煜記室不得從洎與錢若水同在禁林甚被寵顧時劉昌言驟擢樞要人望甚輕董儼方掌財賦欲以計傾之會楊徽之錢熙嘗言洎及若水旦夕當大用熙以語昌言昌言曰洎必參政柄若水後進年少豈遽及此時翰林小吏諮事在側昌言慮洎聞之卽對小吏盡述熙言令告洎洎方修飭邊幅以固恩寵疑徽之遣熙以構飛語中己遂白於上上怒召昌言質之以徽之爲鎭安軍行軍司馬熙罷職通判朗州陶谷傳宋初轉禮部尙書依前翰林承旨谷在翰林與竇儀不協儀有公望慮其軋己嘗附宰相趙普與趙逢髙錫輩共排儀儀終不至相位李處耘傳處耘子繼隆字霸圖幼養於伯父處疇及長以父蔭補供奉官處耘貶淄州繼隆亦除籍會長春節與其母入貢復舊官時權臣與處耘有宿憾者忌繼隆有才繼隆因落魄不治產以遊獵爲娛侯益傳益孫延廣淳化二年李繼遷始擾夏臺卽命延廣知靈州賜金帶名馬會趙保忠陰結繼遷朝廷命騎將李繼隆率兵問罪以延廣護其軍旣而夏臺平保忠就縛手詔褒美錫賚甚厚師還畱爲延州鈐轄會節帥田重進老耄郡中不治以延廣同知州事兼緣邊都巡檢使先是延廣知靈州部下嚴整戎人悅服李繼遷素避其鋒監軍康贊元害其功誣奏延廣得鹵情恐後倔彊難制遂詔還以慕容徳丰代之部內甚不治李若谷傳若穀子淑歷龍圖閣學士初宋郊有學行淑恐其先用因密言曰宋國姓而郊者交非善應也又宋祁作張貴妃制故事妃當冊命祁疑進告身非是以淑明典故問之淑心知其誤謂祁曰君第進何疑邪祁遂得罪去其傾側險陂類此靑箱雜記楊文公爲執政所忌母病謁告不俟朝旨徑歸韓城與弟倚居逾年不調公有啟謝朝中親友曰介推母子願歸綿上之田伯夷弟兄甘受首陽之餓後除知汝州而希旨言事者攻擊不已公又有啟與親友曰已擠溝壑猶下石而弗休方困蒺藜尙關弓而相射宋史夏竦傳竦所在陰間僚屬使相猜阻以鉤致其事遇家人亦然吳遵路傳遵路進兵部郎中權知開封府時宋庠鄭戩葉淸臣皆宰相呂夷簡所不悅遵路與三人雅相厚善夷簡忌之出知宣州姚兕傳兕子古以邊功累官熙河經略靖康元年金兵逼金城古與秦鳳經略種師中俱勒兵勤王欽宗拜師道同知樞密院平仲爲都統制上方倚師道等卻敵而種氏姚氏素爲山西巨室兩家子弟各不相下平仲恐功獨歸種氏忌之乃以士不得速戰爲言欲夜劫斡離不營謀泄反爲所敗趙鼎傳鼎再相潘良貴以向子諲奏事久叱之退上欲抵良貴罪常同爲之辯欲並逐同鼎奏子諲𨿽無罪而同與良貴不宜逐二人竟出給事中張致遠謂不應以一子諲出二佳士不書黃上怒顧鼎曰固知致遠必繳駁鼎問何也上曰與諸人善蓋已有先入之言由是不樂於鼎矣秦檜繼畱身奏事旣出鼎問帝何言檜曰上無他恐丞相不樂耳禦筆和州防禦使璩除節鉞封國公鼎奏建國𨿽未正名天下皆知陛下有子社稷大計也在今禮數不得不異所以系人心不使之二三而惑也上曰姑徐之檜後畱身不知所云鼎嘗辟和議與檜意不合及鼎以爭璩封國事拂上意檜乘間擠鼎又薦蕭振爲侍禦史振本鼎所引及入臺劾參知政事劉大中罷之鼎曰振意不在大中也振亦謂人曰趙丞相不待論當自爲去就會殿中侍禦史張戒論給事中勾濤濤言戒之擊臣乃趙鼎意因詆鼎結臺諫及諸將上聞益疑鼎引疾求免言大中持政論爲章惇蔡京之黨所嫉臣議論出處與大中同大中去臣何可畱乃以忠武節度使出知紹興府尋加檢校少傅攺奉國軍節度使檜率執政往餞其行鼎不爲禮一揖而去檜益憾之張浚薦秦檜可與共大事鼎再相亦以爲言然檜機�深險外和而中異浚初求去有旨召鼎鼎至越丐祠檜惡其逼己徙知泉州又諷謝祖信論鼎嘗受張邦昌僞命遂奪節禦史中丞王次翁論鼎治郡廢弛命提舉洞霄宮鼎自泉州歸復上書言時政檜忌其復用諷次翁又論其嘗受僞命幹沒都督府錢十七萬緡謫官居興化軍論者猶不已移漳州又責淸遠軍節度副使潮州安置在潮五年杜門謝客時事不掛口有問者但引咎而已中丞詹大方誣其受賄屬潮守放編置人移吉陽軍鼎謝表曰白首何歸悵餘生之無幾丹心未泯誓九死以不移檜見之曰此老倔彊猶昔在吉陽三年潛居深處門人故吏皆不敢通問惟廣西帥張宗元時饋醪米檜知之命本軍月具存亡申鼎遣人語其子汾曰檜必欲殺我我死汝曹無患不爾禍及一家矣先得疾自書墓中石記鄕裏及除拜歲月至是書銘旌云身騎箕尾歸天上气作山河壯本朝遺言屬其子乞歸葬遂不食而死時紹興十七年也天下聞而悲之陸遊傳遊字務觀越州山陰人年十二能詩文蔭補登仕郎鎖廳薦送第一秦檜孫塤適居其次檜怒至罪主司明年試禮部主事復置遊前列檜顯黜之由是爲所嫉後渠漫記張浚出師與髙宗克日復中原嶽飛曰相公睡語邪遂忌嶽陷之死宋史沈煥傳煥字叔晦定海人乾道五年舉進士授余姚尉揚州教授召爲太學錄以所躬行者淑諸人早暮延見學者孜孜誨誘長貳同僚忌其立異會充殿試考官唱名日序立庭下帝偉其儀觀遣內侍問姓名眾滋忌之或勸其姑營職道未可行也煥曰道與職有二乎適私試發策引孟子立乎人之本朝而道不行恥也言路以爲訕己請黜之在職才八旬調髙郵軍教授而去王自中傳自中字道甫淳熙中登進士第除嚴州分水令樞密使王藺薦召對帝壯其言將攺秩爲籍田令又俾舉所知且向用矣以諫疏罷自中本韓彥古客王藺旣薦之上大喜韓彥直彥質輩恐其爲彥古報讎力請交結於自中而密達意近習謂自中受彥古賂伏闕上書薦彥古爲相上遣人物色其事中書舍人王信恆懼自中入臺將不利於王淮知彥直輩譖已行亟請對探上意退卽走白右正言蔣繼周繼周方敢劾奏讀至受賂伏闕處上曰卿可謂中其膏肓繼周奏臣非不知孤蹤忤王藺但不敢曠職蓋欲並中藺以媚淮上但喜繼周善論事不知曲折如此通判郢州道除知光化軍攺信州趙雄傳張栻再被召論恢復固當第其計非是卽奏疏孝宗大喜翼日以疏宣示且手詔云恢復當如栻所陳方是卽除侍講云得直宿時與卿論事虞允文與雄之徒不樂遂沮抑之廣西橫山買馬諸蠻感悅爭以善馬至上知栻治行甚向栻眾皆忌嫉洎栻復出荊南雄事事沮之時司天奏相星在楚地上曰張栻當之人愈忌之王藺傳光宗卽位遷知樞密院事兼參政拜樞密使光宗精厲初政藺亦不存形迹除目或自中出未愜人心者輒畱之納諸禦坐或議建皇后家廟力爭以爲不可因應詔上疏願陛下先定聖志條列八事疏入不報中丞何淡論之以罷去起帥閫易鎭蜀皆不就後領祠帥江陵寧宗卽位攺帥湖南臺臣論罷歸裏奉祠七年薨藺盡言無隱然嫉惡太甚同列多忌之竟以不合去徐誼傳寧宗卽位誼遷權工部侍郎知臨安府韓冑恃功以賞薄浸觖望誼告趙汝愚曰異時必爲國患宜飽其欲而遠之不聽汝愚雅器誼多咨訪誼隨事裨助不避形迹怨者始眾嘗勸汝愚早退汝愚亦自請名在屬籍不宜久司揆事願因阜陵訖事以去寧宗已許之冑出入禁中無度誼密啟汝愚無計防之乃直面諷冑冑疑將排己首謁誼退束裝冀誼還謁畱之通殷勤誼不往吏部侍郎彭龜年論冑罪狀冑疑汝愚誼知其情益怨恨以禦史劉徳秀胡紘疏誼責惠州團練副使南安軍安置胡紘傳韓冑用事逐朱熹趙汝愚意猶未快遂擢紘監察禦史紘未達時嘗謁朱熹於建安熹待學子惟脫粟飯遇紘不能異也紘不悅語人曰此非人情只雞尊酒山中未爲乏也遂亡去及是劾趙汝愚且詆其引用朱熹爲僞學罪首汝愚遂謫永州汝愚初抵罪去國縉紳大夫與夫學校之士皆憤悒不平疏論甚眾冑患之以汝愚之門及朱熹之徒多知名士不便於己欲盡去之謂不可一一誣以罪則設爲僞學之目以擯之用何淡劉徳秀爲言官專擊僞學然未有誦言攻熹者獨紘艸疏將上會攺太常少卿不果沈繼祖以追論程頤得爲察官紘遂以�授之繼祖論熹皆紘筆也賈似道傳似道在漢陽時丞相吳潛用監察禦史饒應子言移之黃州而分曹世雄等兵以屬江閫黃𨿽下流實兵衝似道以爲潛欲殺己銜之且聞潛事急時每事先發後奏帝欲立榮王子孟啟爲太子潛又不可帝已積怒潛似道遂陳建儲之策令沈炎劾潛措置無方致全衡永桂皆破大稱旨乃議立孟啟貶潛循州盡逐其黨人黃師雍傳師雍調婺州教授李宗勉與史嵩之入相召師雍審察將至而宗勉卒嵩之延師雍密示相親意師雍不領遷糧料院又曰料院與相府密邇所以相處師雍亦不領嵩之獨相權勢浸盛上下懼禍未有發其姦者博士劉應起首疏論嵩之帝感悟思逐嵩之師雍與應起相善故嵩之疑師雍左右之諷禦史梅杞擊師雍差知興化軍旋奪之攺知邵武軍江萬里傳度宗卽位召同知樞密院事遷參知政事萬里始𨿽俯仰容默爲似道用然性峭直臨事不能無言似道常惡其輕發故每入不能久在位似道以去要君帝初卽位呼爲師宰相至涕泣拜畱之萬里以身掖帝云自古無此君臣禮陛下不可拜似道不可復言去似道不知所爲下殿舉笏謝萬里曰微公似道幾爲千古罪人然以此益忌之帝在講筵每問經史疑義及古人姓名似道不能對萬里嘗從旁代對時王夫人頗知書帝語夫人以爲笑似道聞之積�怒謀逐之萬里四�祠不候報出關去金史徐文傳文字彥武萊州掖縣人宋康王渡江召文爲樞密院準備將擒苗傅及韓世績以功遷淮東浙西沿海水軍都統制諸將忌其材勇是時李成孔彥舟皆歸齊宋人亦疑文有北歸志大將閻臯與文有隙因而譖之宋使統制朱師敏來襲文文乃率戰艦數十艘泛海歸於齊齊以文爲海密二州滄海都招捉使兼水軍統制宗賢傳宗賢本名賽裏與海陵同在相位未嘗少肯假借海陵𨿽尊而心憚賽裏外以屬尊加禮敬而內常忌之髙楨傳楨久在臺彈劾無所避每進對必以區別流品進善退惡爲言當路者忌之薦張忠輔馬諷爲中丞二人皆險詖深刻欲令以事中楨正隆例封冀國公楨因固辭曰臣爲眾小所嫉恐不能免尙可受封爵耶海陵知其忠直慰而遣之守貞傳守貞剛直明亮上常與泛論人材守貞乃道其心術行事臧否無少隱故爲胥持國輩所忌竟以直罷路鐸傳自完顏守貞再入相以政事爲己任胥持國方幸尢忌守貞並忌鐸輩鐸輩𨿽常爲守貞論辧而不相附鐸論邊防守貞以爲掇拾唐人餘論皆不行及守貞持鎬王永中事久不決鐸等亦上言切諫並指以爲黨上乃出守貞知濟南府凡曾薦守貞者皆黜降謂宰臣曰董師中謂臺省無守貞不可治路鐸李敬義皆稱舉之者然三人後俱可用今姑出之抹撚盡忠傳盡忠本名彖多盡忠與髙琪素不相能疑宣宗頗疏己髙琪間之其兄吾裏也爲許州監酒秩滿求調南京盡忠與吾裏也語及中都事曰邇來上頗疏我此髙琪所爲也若再主兵必不置此胡沙虎之子孰爲爲之吾裏也曰然九月尙書省奏遙授武寧軍節度副使徒單吾典告盡忠謀逆上憮然曰朕何負彖多彼棄中都凡祖宗禦容及道陵諸妃皆不顧獨與其妾偕來此固有罪乃命有司鞫治問得與兄吾裏也相語事遂並吾裏也誅之完顏鐵哥傳貞佑二年樞密使徒單度移剌以鐵哥充都統入衛中都遷東北路招討使兼徳昌軍節度使蒲鮮萬奴在咸平忌鐵哥兵彊牒取所部騎兵二千又召泰州軍三千及戶口遷咸平鐵哥察其有異志不遣習不失傳世祖常疑朮甲孛裏篤或與烏春等爲變遣習不失單騎往觀孛裏篤與忽魯置酒樓上以飲之習不失聞其私語暱暱若將執己者一躍下樓傍出藩籬之外棄馬而歸元史竇默傳默與王鶚姚樞俱在帝前復面斥王文統曰此人學術不正久居相位必禍天下帝曰然則誰可相者默曰以臣觀之無如許衡帝不悅而罷文統深忌之乃請以默爲太子太傅默辭曰太子位號未正臣不敢先受太傅名乃復以爲翰林侍講學士郝經傳經有重名平章王文統忌之旣行文統陰屬李潛師侵宋欲假手害經經至濟南以書止經經以書聞於朝而行不忽木傳至元二十四年桑哥奏立尙書省誣殺參政楊居寬郭佑不忽木爭之不得桑哥深忌之嘗指不忽木謂其妻曰他日籍我家者此人也因其退食責以不坐曹理務欲加之罪遂以疾免許衡傳中統元年世祖卽位召至京師時王文統以言利進爲平章政事衡樞輩入侍言治亂休戚必以義爲宗文統患之且竇默日於帝前排其學術疑衡與之爲表裏乃奏以樞爲太子太師默爲太子太傅衡爲太子太保陽爲尊用之實不使數侍上也王善傳善權中山府治中時武仙鎭眞定陰蓄異志忌善成名密令知府李濟府判郭安圖之己卯秋濟安張宴伏兵召善計事善覺卽還治眾倉卒得八十人慷慨與盟人爭自奮遂誅濟安哈剌哈孫傳哈剌哈孫曾祖啟昔禮始事王可汗脫斡璘王可汗與太祖約爲兄弟及太祖得眾陰忌之謀害太祖啟昔禮潛以其謀來告太祖乃與二十餘人一夕遁去諸部聞者多歸之劉容傳容奉旨使江西撫慰新附之民還惟載書籍數車獻之皇太子忌嫉者從而讒之由是稍疏容然容亦終不辯拜住傳鐵木疊兒復引參知政事張思明爲左丞以助己思明爲盡力忌拜住方正每與其黨密語謀中害之左右得其情乘間以告且請備之拜住曰我祖宗爲國元勛世篤忠貞百有餘年我今年少叨受寵命蓋以此耳大臣協和國之利也今以右相讎我我求報之非特吾二人之不幸亦國家之不幸吾知盡吾心上不負君父下不負士民而已死生禍福天實鑑之汝輩毋復言遜國正气紀瞿能傳能以都督職掌雲南都司靖難兵起召同李景隆攻北平能與其子率精騎殺入彰徳門勇不可當顧後軍不繼乃勒兵以待景隆忌能成功以大軍未至阻之於是燕眾得乘夜汲水灌城天寒冰卒合明日我師欲登城不可得矣春風堂隨筆本朝畫手當以錢塘戴文進爲第一宣廟喜繪事禦制天縱一時待詔有謝廷循倪端石銳李在皆有名文進入京眾工妒之一日在仁智殿呈畫文進以得意之筆上進第一幅是秋江獨釣圖畫一紅袍人垂釣於水次畫家惟紅色最難著文進獨得古法入妙宣廟閱之廷循從旁奏曰此畫甚好但恨鄙野耳宣宗扣之乃曰大紅是朝廷品官服色卻穿此去釣魚甚失大體宣廟頷之遂揮去其餘幅不視故文進在京師頗窘迫宋王士元畫武王誓師獨夫崇飲圖識者以爲精慮入神與六經合孫四皓進之天子下圖畫院品第髙文進妒之定爲下品止賜三十縑古今忌才𨿽曲藝亦然可資浩嘆文進名亦偶同大政紀正徳十二年五月寧王宸濠忌布政張嵿賄佞幸錢寧囑吏部升光祿卿以遠之明外史沈鯉傳萬曆二十九年趙志臯卒沈一貫獨當國廷推閣臣詔鯉以故官兼東閣大學士入參機務與朱賡並命屢辭不允明年七月始入朝時年七十有一矣一貫以士心夙附鯉深忌之貽書李三才曰歸徳公來必奪吾位將何以備之歸徳鯉邑名欲風鯉辭召命也三才啟書言鯉忠實無他腸勸一貫同心一貫由此並憾三才

疑忌部雜錄山海經南山經亶爰之山有獸焉其狀如貍而有髦其名曰類食者不妒釋義

食類者不妒安得徧令妒婦與忌臣食之北山經軒轅之山有鳥焉其狀如梟而白首其名曰黃鳥其鳴自詨食之不妒關尹子九藥篇少言者不爲人所忌商子修權篇公私之分明則小人不疾賢而不肖者不妒功荀子堯問篇處官久者士妒之潛夫論潛嘆篇驕妒者噬賢之狗也南齊蕭子良集隨喜萬善門眾生以愚惑故多懷嫉妒憎上之心是以見人行善則興惡想摧毀破壞不令成就然彼前人未必損行而此嫉者妄增惱熱增長惑業生死不絕鹿門隱書嗚呼才望顯於時者殆哉一君子愛之百小人妒之一愛固不勝於百�其爲進也難北夢瑣言白少傅居易文章冠世不躋大位先是劉禹錫太和中爲賓客時李太尉徳裕同分司東都禹錫謁於徳裕曰近曾得白居易文集否徳裕曰累有相示別令收貯然未一披今日爲吾子覽之及取看盈其籍笥沒於塵坌旣啟之而復捲之謂禹錫曰吾於此人不足久矣其文章精絕何必覽焉但恐回吾之心其見抑也如此衣冠之士並皆忌之咸曰有學士才非宰臣器識者於其答制中見經綸之用爲時所排此賈誼在漢文之朝不爲卿相知人皆惜之葆光子曰李衛公之抑忌白少傅舉類而知也初文宗命徳裕朝中朋黨首以楊虞卿牛僧孺爲言楊牛卽白公密友也其不引翼義在於斯非抑文章也慮其朋比而掣肘也省心錄婦人悍者必淫醜者必妒士大夫繆者忌險者疑必然之理也女相妒於室士相妒於朝古今通患也若無貪榮擅寵之心何嫉妒之有東軒筆錄熙寧以來凡近臣有風望者同列忌其進用多求瑕颣以沮之百方挑抉以撼上聽曾子先罷司農也呂吉甫代之遽乞令天下言司農未盡未便之事件張粹明罷司農也舒亶代之盡納丞簿言不了事件甚眾又河北陜西河東爲帥者各矜功僥進往往暴漏邊事污蔑鄰帥得罪則邊功在己此風久矣而熙寧元丰爲甚也西疇常言勿忌人善以身取則焉孳孳不已惡知其非我有也小學廣立教篇範魯公質曰戒爾勿多言多言眾所忌後渠漫記陸子亦讀書談道乃譏文公言粗諭鄙其忌心之發邪楊簡欲去意如彼攻時文而取官理政事而著功非意孰尸之二子務爲大言以髙人而不檢其所行也噫範竹溪集妒者何人福之憂人禍之樂是也妒者傲之密侶相求不離計念人惡訾毀人非幸人之災凡此諸惡皆妒之流也

