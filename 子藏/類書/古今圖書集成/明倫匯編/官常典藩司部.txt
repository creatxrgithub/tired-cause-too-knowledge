

藩司部匯考

明明設左右布政使司以掌一省之政而貳以參政參議又有僚屬等官隸焉按明會典各承宣布政使司正官左右布政使各一員貴州只設左布政使一員左右參政

舊各一員後因事添革不一今浙江江西福建湖廣廣東廣西四川河南山西陜西雲南貴州左參政各一員山東左參政二員福建廣東廣西四川陜西山東雲南右參政各一員浙江江西湖廣河南山西右參政各二員貴州無左右參議

舊各一員後因事添革不一今浙江福建湖廣廣西四川河南山東山西雲南貴州左參議各一員江西廣東陜西左參議各二員浙江江西福建廣東廣西雲南右參議各一員四川山東山西貴州右參議各二員陜西湖廣右參議四員河南無以上參政參議臨時照資敍互用無定銜首領官經歷一員都事一員

萬曆九年革十二年復設照磨一員檢校一員

後添設內浙江廣東山東山西陜西貴州俱革理問所理問一員副理問一員內廣西山東雲南貴州俱革提控案牘一員

內江西湖廣山東山西貴州俱革所屬衙門司獄一員

內湖廣廣西山東貴州俱革倉庫雜造織染局大使各一員副使各一員軍器寶泉二局舊有大使副使各一員後革陜西裕民所屬衙門司獄一員

內湖廣廣西山東貴州俱革陜西茶馬司大使一員副使一員四川茶課司廣西裕民司雲南滇池魚課局舊有大使副使各一員後革按吾學編承宣布政使司左右布政使各一人左右參政各一人左右參議各一人參政參議因事添設無定員布政使掌一省之政參政參議爲之貳朝廷有徳澤禁令承而播之以先有司三年率府州縣掌印及首領官朝覲於京師陳其屬吏之臧否而聽去畱焉十年造戶版以登民數田數歲貢學生府州縣衛有差三歲鄕試貢士宗室官軍師生以時班其祿俸廩糧祀典神祗謹其時祀水旱疾疫災傷請免田租賑貧乏孝弟行義貞烈請表揚之鰥寡孤獨有養凡供邦國之用曰貢曰賦貢有二曰常貢曰暫貢賦有二曰本色曰折色凡役二曰力役曰雇役皆視其土地丰瘠人民多寡而會計之下府州縣必均乃已凡出納錢谷必平凡制用必節凡僚屬文武官歲察其臧否而上下其考以報於撫按以達於吏部兵部都察院凡諸政務議定而請於撫按有總督提督亦如之曰淸軍曰分守曰督糧曰邊備曰撫民各專事焉官不備則兼領之凡萬壽聖節一人朝賀於京師大婚大喪立東宮亦如之天子卽位則左右布政使來見太祖洪武二十六年定首領官考核按明會典洪武二十六年定各處布政司按察司首領官屬官從本衙門正官考核按察司首領官從監察禦史考核布政司四品以上按察司五品以上俱系正官佐貳官三年考滿給由進牌別無考核衙門從都察院考核本部覆考具奏黜陟取自上裁憲宗成化二年令舉布按二司正貳官按獻徵錄成化二年正月奉旨今各省布按二司堂上官闕員數多六部都察院通政司大理寺三品以上官各舉所知一二員明著才行實迹並堪任正貳以聞銓部仍會同內閣從公酌量定以職事日後有犯貪墨連坐舉主於是戶部尙書馬昂等各保舉參政副使郎中等官王銳等五十二員各堪任布按二司正貳官孝宗弘治年定布政司及首領官考核按明會典弘治間定布政司堂上官仍咨送都察院考核按察司堂上官徑赴都察院考核俱吏部覆考首領等官從河南道考核功司覆考世宗嘉靖四年定布政使就本省及附近省轉遷按明會典凡在外布政按察二司有缺除右布政使轉左不用陪外其餘例推二員請旨點用嘉靖四年題準查照舊例僉事遞升副使按察使參議遞升參政布政使就於本省及附近省分轉遷不必驟更數易以致奔走廢事嘉靖三十一年定邊方司道升轉及布政降補例按明會典凡邊方司道等官嘉靖三十一年題準山陜布按二司及宣大遼東北直隸沿邊兵備管糧守巡等官並邊方知府艱勞倍於腹裏其有裨益邊方者三年以上參政參議徑轉布政參政副使僉事徑轉按察使副使知府徑轉參政其任淺者兩司互轉知府升副使比之腹裏量減年資仍畱邊方管事又題準按察使系風憲正官不許布政使降補止降參政仍支正三品俸布按二司系方面官不許行太僕苑馬寺卿少卿降補

原闕

西各二員江南江西山東廣東雲南各一員他

省無

首領官

經歷司

經歷一員

都事一員江西福建山

西河南各一員他省無

照磨所

照磨一員

檢校一員初各省俱設

今止江西一員余悉裁

理問所

理問一員各省俱設惟貴州無舊有副理問一

員後裁

所屬衙門

司獄司

司獄一員初各省俱設今止江西河南各一員

余悉裁

庫

大使山西三員江南湖廣各二員浙江江西福

建山東河南陜西廣東廣西雲南貴州各一員

副使浙江江西山西陜西雲南各一員他省無

舊有寶源局大使副使各一員後裁

陜西茶馬司

大使三員

陜西涼莊倉

大使一員

陜西涼州艸�

大使一員

陜西涼莊道所屬各驛

驛丞十八員

舊有河西靈州倉大使一員四川建昌鹽井越

雋寧番會川鎭西六倉大使各一員後俱裁藩司部總論韓詩外傳

論牧伯王者必立牧方二人使窺遠牧眾也遠方之民有饑寒而不得衣食有獄訟而不平其冤失賢而不舉者入告乎天子天子於其君之朝也揖而進之曰噫朕之政教有不得爾者邪何如乃有饑寒而不得衣食有獄訟而不平其冤失賢而不舉然後其君退而與其卿大夫謀之遠方之民聞之皆曰誠天子也夫我居之僻見我之近也我居之幽見我之明也可欺乎哉故牧者所以開四目通四聰也詩曰邦國若否仲山甫明之此之謂也

藩司部名臣列傳

明

梁楘按明外史本傳楘泰和人舉進士爲刑部主事善辧冤獄用薦擢廣西副使進右布政使將士多殺良民報功楘諭其帥生致難民一人準功一級全活無算田州土官岑鑑兄弟相讎楘爲解之卻其厚饋撫服梗化女土官民夷服其信義遷浙江右布政使能其官

李昌祺按明外史本傳昌祺名禎以字行廬陵人永樂二年進士選庶吉士預修永樂大典僻書疑事人多就質擢禮部郎中遷廣西左布政使坐事謫役尋宥還洪熙元年起故官河南繩豪猾去貪殘疏滯舉廢救災卹貧與右布政使蕭省身共爲治政化大行憂歸宣宗已命侍郎魏源代而是時河南大旱廷臣復請起昌祺奪喪赴官撫卹甚至正統攺元上書言三事皆報可致仕二十餘年屏迹不及公府故廬裁蔽風雨伏臘不充景泰中卒

方正按合肥縣誌正合肥人永樂初以楷書應徵修大典入太學授都水主事攺營繕主事時建北都督工規畫有條端午應制賦詩賜彩幣寶鏹乳酒進屯田郎中擢江西右參政長河峒賊朱南等爲亂正平之進福建左布政境內旱禱雨沾足士民作薇垣甘雨詩頌之處州礦賊久爲福安山患正擒獲械送都下地方以寧永福興化秋稅武彜山茶悉爲調停民稱善治以老致政歸卒於家

盛頤按蘇州府誌頤字養蒙其先大梁人髙祖徳肆以撫諭蘇湖因居昆山之髙墟頤三歲而孤事母以孝聞長從鄕先生受詩講求濂洛之學工詩及書法永樂己亥詔求遺賢守臣以禮幣徵詣京入見稱旨擢江西左布政頤以不階資敍出掌大藩深懼無以報稱題其堂曰思報以司差多擾編置勘合簿於各郡給批回繳各有定號而詐僞不行以理問多滯獄令三日一引赴堂科斷而刑無枉濫以逋賦難淸擇屬吏廉幹者授以方略度遠近定程期鞭撻不施不半載而事集丁巳入覲寵有加特畱部祀南郊遂來眾忌因言者落職宣徳初上疏辧理授南京工部員外郎歷任八年三使藩府皆以廉能著癸丑以開封船事遣往邊海諸郡得疾還南京卒

王綱按瑞州府誌綱字存紀上髙人永樂進士下第與蕭時中等具奏考試不公文皇復親策副榜舉人綱與時中等十八人皆賜冠帶令祭酒司業親教之期以後科果登上第故其圖書有云兩對丹墀後任禦史巡按福建廣西河南正統間官至山西右布政使綱行止端方執法不撓所至有聲歷任四朝始終翼翼歸休於家罕接官府惟鄕飲棹一小舟往來剛介凜然有古人風所著有薇垣淸興集行於世

龔理按蘇州府誌理字彥文昆山人父賢好施與嘗夢神人謂之曰上帝以汝有陰徳予汝一龔理宣徳己酉鄕薦癸丑中一榜詔賜冠帶讀書太學與庶吉士同課翰林丙辰登進士授工部主事進郎中廉幹不受一錢會河決張秋已擢徐有貞督治又愼簡方嶽佐之廷推得理景帝曰是不要錢龔郎中乎遂超拜山東左布政理毅然以河工自任如置八閘作九堰築大洪口其說多出於理不欲自居成功每有參畫輒削其牘東人至今思之稱廉布政云以末疾告歸卒橐中蕭然惟先世遺集及所著最美集數十卷鄕人重之謚曰淸忠

劉敷按吉安府誌敷字叔榮永新人景泰辛未進士授南京監察禦史巡江時差錦衣官校虐民奏革之捕斬江上劇賊有功歷升湖廣按察使起艱攺福建升左布政使入覲值星變條奏十二事多中時獘升右副都禦史巡視浙江攺湖廣會靖州苗亂�進討破賊六百餘寨轉左副都禦史引疾歸再起進右都禦史掌院事風紀肅然後以老懇辭歸卒於家

陳選按明外史本傳選字士賢臨海人父員韜宣徳五年進士授江西新城知縣以才調繁永新擢禦史出按四川黜貪獎廉雪死囚四十餘人番寇肆剽掠撫之立散正統末大軍徵鄧茂七命員韜往撫其民民被誣爲賊者立辧釋之得全者千餘家都指揮蔣貴要所部賄都督範雄病不能治軍皆劾罷之還擢廣東右參政遷福建右布政使廣東值黃蕭養亂後而福建亦寇盜甫息員韜皆拊循備至得士民心選自幼端�寡言笑以聖賢自期天順四年會試第一成進士授禦史巡按江西風紀大振貪殘吏屏斥殆盡時人語曰前有韓雍後有陳選然選務持大體監司或以素服見選曰悅不以道選不願也人臣覲君服必視其品獨殺於禦史前乎廣東寇流入�州奏聞不待報遣兵平之憲宗卽位兵部尙書馬昂坐擅役官軍修祖墓回奏不實工部侍郎吳復旣得請致仕復令所督柴夫奏畱鴻臚卿齊政當帝召儒臣於禦屏後有所顧問輒傳呼退班而侍班禦史不舉奏選俱劾之修撰羅倫以言事謫官學士倪謙錢溥以中旨召用亦皆抗章論列言𨿽不盡行一時憚其風采已而督學南畿患士習浮誇欲範以古禮先頒冠婚祭射儀於學宮令歲時肄習選每按部至諸生相率行禮於前周旋磬折弦管豆登洋洋翼翼數十年未嘗有也作小學集注以教諸生欲令措之踐履常止宿學宮夜巡行兩廡察其誦讀由是諸生競勸文教大興除試牘糊名之陋曰己不自信何以信於人�職三年夏楚不用而人畏之若神明成化六年遷河南副使尋以選善教攺督學政立教一如南畿學者咸慶得師時汪直被命出巡都禦史以下皆拜謁選獨徐入長揖直曰君何官選曰提學副使直曰能大於都禦史耶選曰提學何可比都禦史也業忝人師不敢先自詘辱選詞气嚴正而諸生亦羣集署外直气懾遂好語遣之久之進按察使旣上明日卽決遣輕系數百人重囚多所平反囹圄爲空治尙簡易獨於贓吏無所假然受賂百金以上者坐六七鐶而止或問之曰姦人惜財亦惜命若盡挈所賂以貨要人卽法撓矣歷廣東左右布政使嶺南苦鎭守中官擾民選嚴條約革和買減泛役肇慶大水具狀不待報輒發粟賑之二十一年詔減省貢獻而市舶中官韋眷奏乞均徭餘戶六十人添辦方物選持詔書爭之帝命與其半眷由是怒選會番禺知縣髙瑤沒眷通番貨巨萬都禦史宋旻等不敢詰選獨遺檄獎之且聞於朝番人馬力麻私來市易詭稱蘇門答剌使臣欲入貢眷利其厚賄將許之選發其僞立逐之去眷益怒撒馬兒罕使者自甘肅貢獅子將取道廣東浮海歸云欲往滿剌加更市以進選疏言不可許恐遺笑外番輕中國帝𨿽納其言然心�之眷憾選甚又知選失帝意誣奏選朋比貪墨諸事詔遣刑部員外郎李行會巡按禦史徐同愛訊之同愛畏眷不敢異選有所黜吏張褧意其怨選引令誣證選褧堅不從同愛執褧拷掠無異辭竟坐選如眷奏遂與瑤俱被徵士民數萬號泣遮畱使者辟除乃得出行至南昌病作行阻其醫藥竟卒年五十八編修張元禎家居爲選治喪殮以疏綌或咎其薄元禎曰公平生淸儉絕俗殮以時服公志也褧聞選死哀悼乃上書曰臣聞周公四國之謗上疑於君曾參三至之言內搖其母豈成王不明曾母不親哉口能鑠金毀足銷骨也竊見故罪人選夙崇正學雅持孤忠孑處羣邪之中獨立眾憎之地太監眷通番敗露知縣瑤按法持之選移文獎借以激貪懦固賢監司事也旻及同愛怯勢養姦致眷橫行胸臆穢蔑淸流勘官行頤指鍛煉竟無左證臣本小吏詿誤觸法被選黜罷選無他心臣甘沒齒眷意臣憾選厚賂臣臣𨿽胥役敢昧素志眷知臣不可誘嗾行等逮臣致理拷掠彌日臣忍死吁天終無異口行等乃依傍眷語文致其詞必如所云是毀共姜爲夏姬詬伯夷爲莊蹺也選故剛正不堪屈辱憤憊旬日嬰疾而殂行幸其殞身阻其醫療訖命之日密走報眷小人佞毒一至於此朝廷司寇之屬要在詰姦刑暴亦安用此輩爲也臣擯斥罪人秉耒田野百無所圖誠痛忠良�屈而爲聖明累也不報員韜父子皆持操甚潔而員韜量能容物選務克己因自號克庵遇物亦稍峻人謂員韜徳性四時皆備選則得其秋焉嘗割田百四十�贍其族人曁卒族人以選子戴貧還之戴不可而止弘治初主事林沂疏雪選冤詔復官禮葬正徳中追贈光祿卿謚忠湣

端宏按太平府誌宏字仲仁號坦齋天順進士授監察禦史巡視通州東昌等處徳威兼濟所至盜息民安歷巡按雲南河南廣西咸有風裁溪峒蠻獠寇邊時徵討官軍僅撫定其酋首而其下猶有肆剽掠以厲民者總帥輒以地方寧靖聞宏劾其妄復下令選將練兵丰餉設險爲攻守永遠計由是諸酋望風而附升陜西副使歸省涉江中流風大作幾覆舟人皆錯愕宏泰然曰吾生平未嘗行一不義今反己何愧俄而風果息攺官兩浙升山東按察使浙江左布政使浙人聞其還鼓舞歡動如見慈母然宏知疾苦搔痛癢不自知其臺憲也而淸白之操終始不易謝事歸裏家無美宅室無姬貳居然寒素處之恬如父喪廬墓終制見今淩雲山下屋址猶存孫廷赦都禦史另傳

周孟中按明外史本傳孟中字時可廬陵人年十六侍父詢分教嵊縣問學於鄕先生王鈍慨然有求道志舉成化元年鄕試下第歸提學僉事潮陽李齡葺白鹿洞書院延主教事取朱子學規程端蒙童銖學則嚴課之士知信向五年舉進士授南京文選主事聚徒授學爲尙書崔恭所重遇考察多所咨決擢福建提學僉事弘治初歷廣西提學副使孟中兩督學政以正學勗士士皆向風就拜按察使貞憲飭紀嚴而不苛南京給事中楊廉禦史李情等交薦遷浙江右布政使未幾攺廣東左布政使中官采珠者歲僉大戶解納輒肆朘削盡籠商賈之利孟中曰我在敢復爾耶卽移牒詰之曰珠誠難解者可送司附貢物以行吾民不堪侵虐卽不獲命當具以實聞中官气懾而止民嫁娶後期喪葬不舉者皆有禁風俗爲變治行冠當時十五年入覲吏部特請旌擢而孟中堅乞骸骨帝嘉之命以右副都禦史致仕卒於家孟中之學本於主敬以朱子晚年謂敬字之義惟畏字近之因號畏齋生平落落寡交遊所與同志者羅倫陳獻章胡居仁周瑛張元禎數人而已

劉杲按明外史周孟中傳同時長洲劉杲字世熙由進士累官四川僉事修都江堰興水利遷湖廣副使朝議括流民戍邊所在洶懼杲急白上官驗文引及生業以定去畱民乃安三遷江西左布政使天下朝覲官劉瑾皆要重賄杲故無所力拒不應士論稱其剛正瑾誅杲以時望當遷擢力丐罷吏部言杲歷職廉勤甘於恬退宜褒以風世詔進秩如孟中

楊子器按明外史本傳子器字名父慈溪人成化末舉進士歷知昆山髙平二縣復移常熟故沅江知縣狄云漢者太倉人也僦廬虞山下子器髙其風卽沙溪築室數楹居之民輸賦多後期下教先輸者免耗後者遞增賦乃畢輸蘇州諸水率由常熟白茆港入海侍郎徐貫旣疏治之已而有漲沙當海口潮汐增淤水患如故子器相許浦塘便近可疏乃率民浚之遂爲永利子器志行髙潔負用世材歷三縣皆有實政其要歸於豈弟擢吏部考功主事弘治十三年火篩寇邊掠軍民楡林城下支解二十餘人而守將閉門不出子器請先按縱寇不擊者罪然後合軍進討又言頃塞外荒饉寇迫饑餒故南來剽竊非有深計遠謀我士馬芻茭久已調集宜�邊將偵其出入如寇掠延綏則甘涼之兵出掠寧夏則大同之兵出出其所不趨趨其所不備乘間扺隙�其巢穴寧患不得志哉兵尙馬文升善其言下之邊將時孝宗大開言路子器數有建白最後又陳二十事多見施行孝宗崩方營泰陵子器言下有水石不可用遂下詔獄南京禦史貢安甫等爭論救乃復官正徳初歷驗封郎中時劉瑾盡逐諸翰林內閣有欲以子器補之者亟上書辭乃已尙書張彩媚瑾言部籍多浥損請盡輸之內府瑾喜命徙置千步廊獨子器爭之自是累朝典制不可復稽惟驗封考功二司以子器故猶存二三焉尋出爲湖廣參議與平郴桂山賊銀幣再遷河南右參政聞流賊方渡河而南急赴嵩縣城守已策賊必犯汝州復馳赴之賊果至晝夜厲士民乘城賊乃引去歷左右布政使卒官

周瑛按明外史本傳瑛字梁石莆田人好讀書年過四十始仕已登成化五年進士知廣徳州自謂所志不遂乃以儒術見之政事念民惑鬼神不知葬祭法又好溺女皆著論曉之民多從其化居九年以善政聞賜�旌異遷南京禮部郎中出爲撫州知府興水利均徵輸行保甲民胥便之而豪宗有不悅者乃調知鎭遠秩滿省親歸弘治初吏部尙書王恕薦瑛起四川參政久之進右布政使咸有善績尢勵淸節布被瓦器處之怡然南京給事中楊廉禦史李情等交章薦大臣亦多知瑛而瑛以母喪歸服除遂引年乞致仕孝宗嘉之詔進一階正徳中卒年八十七瑛始與陳獻章友獻章之學主於靜瑛不然之謂學當以居敬爲主敬則心存然後可以窮理自六經之奧以及天地萬物之廣皆不可不窮積累旣多則能通貫而於道之一本亦自得之矣所謂求諸萬殊而後一本可得也學者稱翠渠先生子大謨登進士未仕卒

舒淸按明外史本傳淸字本直徳興人成化二年進士授工部主事督杭州竹木適有水患築堤捍之民號舒公堤進員外郎有事於徽州適鈞州發地得錢十八萬緡奏籍之官進營繕郎中力損浮費忤宦官不顧出爲河南參議黃河溢灌開封城同列多具舟自濟淸獨率吏民防禦二日水降城卒無虞歲饑請輸漕米數十萬石賑卹全活多遷四川參政進右布政使立遞減法以便民弘治八年攺廣西左布政使爲政平恕事苟病民必去之後已猺獞反側不常淸禦以恩信皆詟服田州土官襲職酬金幣甚厚淸召集屬吏示以令章而歸其賄於公帑先是淸在四川憲宗遣中使取銅鼓諸物及是孝宗亦索古琴淸抗疏切諫尋以疾乞歸不復出村居十餘年專以簡籍自娛正徳中姚源賊起過其裏相戒曰此廉吏家也不可犯斂兵而去廣東布政使吳廷舉頌於朝言淸故廉吏遺愛在民今養志丘園家徒壁立乞量授一京官或�有司月給廩以勵士風惇薄俗寢不行

林同按廣東通誌同字進卿龍溪人弘治八年擢廣東布政使嘗條示利病二十餘事督郡縣行之復勸民行呂氏鄕約及文公家禮巡按禦史王哲奏同廉能第一兩廣總督自韓雍以來藩憲大僚率皆庭參及唐珣繼至同獨不爲屈珣不懌以事挫抑之亡何珣卒其子至廣待之愈厚戊午入覲過漳疏乞骸骨許之居官淸白卒之日家無餘貲云

梁材按明外史本傳材字大用南京金吾右衛人弘治十二年進士授徳淸知縣勤敏有異政正徳初遷刑部主事攺禦史出爲嘉興知府未幾調杭州杭屬諸縣田租科例不一夙爲獘藪材酌輕重立畫一之法民甚徳之遷浙江右參政預平孝丰劇賊湯毛九進按察使鎭守中官畢眞與寧王宸濠通將舉城應之材豫知其謀與巡按禦史張縉等嚴爲之備眞不敢發乃偕三司往劫眞折以大義奪其兵衛城中遂安隨以憂去嘉靖初起補雲南有土官相讎殺累年不解巡按禦史以屬材材召其酋至諭以罪當死今姑貰若以牛羊贖酋皆聽命禦史訝其輕材曰如是足矣急之變生後詗諸酋果裹甲待變旣聞無他乃止歷貴州廣東左右布政使廣東地饒富仕者多奢靡相尙材獨布衣糲食用節儉先僚佐一日見同官林富家市肉多召其家人誡約之富怒短衣科頭詬詈而出材若不聞坐治簿書自如富乃慚謝凡吏民輸課令自操權衡吏不得預時天下布政稱極廉者二人材與姚鏌也六年拜右副都禦史巡撫江西甫四月召爲刑部左侍郎明年攺戶部遂代鄒文盛爲尙書材爲人精練有執其自外僚登六卿不滿二載自以受恩殊特益思盡職答國恩八年春上言臣考去年所入止百三十萬兩而所出之數乃至二百四十萬加以催徵不前邊費無節一遇凶荒又紛紛奏免國計安所倚辦臣等詳究獘端蓋有五焉一宗藩二武職三冗食四冗費五逋負乞集廷臣多方計畫一一分條上請務令公私有備經久可行於是宗藩武職各議上三事其他皆嚴爲之節帝悉報從惟武職閒住者議停半俸帝以爲疑材等言彼以有罪罷廢旣無差操之勤又無軍政之責優遊自便鋒鏑不交乃獲支全俸與在任者不異臣等竊謂非宜帝竟不納然自是經費大省國用亦遂充焉中官麥福請盡徵牧馬艸�租材言艸�舊額二萬四千餘頃後遣官淸核以八千�歸禦馬監以四十萬�備芻牧而賦民爲田者千九百餘頃制己定矣福所請不可許從之侍郎王軏淸勛戚莊田言宜量其等級限田予之材奏成周班祿而有土田蓋祿由田出也非於常祿之外復有土田之班今勛戚崇爵厚祿已逾涯分而陳乞土田動以千萬殊乖祖制請申明舊章禁不得妄乞自特賜外其世遠秩降或非嫡裔相承者量存三之一以供祀事余悉入官帝得疏褒納命並淸核已賜者額外侵悉還之民於是積患稍除勢豪家不敢妄請乞如先朝矣時黔國公沐紹勛莊田在雲南者亦在核中紹勛獨上章祈免帝許之材執不可帝曰朕念紹勛守邊故特推恩非有他也材乃奉命先是畿輔屯田遣禦史督理自正統間易以僉事屯政日弛材言僉事權輕力不能抗勢要請仍用禦史三歲一更報可禦史郭弘化言天下土田視國初減半宜通行淸丈材以徧度天下之田恐致紛擾請但�所司淸釐有冊籍難稽者始履�而丈經界旣明因以均平賦役諸飛詭爲姦利者許自首免罪帝悉可之材掌邦賦守章程愼出納部政肅然十年秋母喪去服除召起故官大同巡撫樊繼祖以寇警請益軍餉材言大同歲餉七十七萬有奇例外解發又復累萬以今較昔不啻數倍日益月增安知紀極臣恐太倉之銀不足供大同一鎭無論九邊也繼祖數請不得議開事例下戶兵二部乃從繼祖後議而餉終不增時修建兩宮七陵郭勛以京軍七萬人應役因請給月糧冬衣材言此非故事若如所請當歲費銀四十五萬非太倉所能供也且冬衣例當取之內庫非臣部事勛怒劾材委責誤公帝方眷勛詰材竟如勛奏勛復建言三事請開礦助工餘鹽盡輸邊漕卒得攜貨物章下材議又不盡行勛益怒材初爲戶部值帝勤政力祛夙獘又知材賢推心委任故言每見從及是時勢稍異材又屢忤權幸不得志乃乞攺南爲給事周珫所劾事下吏部尙書許瓚等請畱之帝不悅令與材俱對狀材引罪得宥而許瓚等坐奪俸材自是失帝意至十七年考尙書六年滿遂令致仕初徽王有莊田在鹿邑其守莊者與佃人構訟材請革守莊者令有司徵租納之王詔已報可王奏以爲不便帝又從之時材已去位侍郎唐冑等執初詔帝大怒並責材令以左侍郎閒住而奪冑俸下郎官詔獄明年戶尙李廷相罷帝念材廉勤可用大臣亦多推轂者乃復召故官加太子少保材至是三掌國計砥節守公如一日帝亦眷顧甚厚其秋考察京官特命材往監之有大獄不能決又命兼掌刑部事皆稱旨帝嘆曰安得尙書如材者十二人吾無憂天下矣時大工頻興役外衛班軍四萬六千人而軍多不至郭勛督諸工籍不至者責輸銀雇役謂之包工廩食視班軍前者廷相常量給之材堅持不予勛怒劾材帝命材補給勛又以軍不足籍逃亡軍布棉折餉銀募工充役材言今京班軍四萬餘人已足用不宜藉口雇募濫耗國儲帝從其奏兵部卽按籍遣之勛益怒遂劾材變亂舊章侵牟職掌先是醮壇需龍涎香命購之材不以時進帝�之及是入勛言遂責材沽名誤事落職閒住歸旋卒年七十一隆慶初贈太子太保謚端肅材器弘守貞具經國略朝野皆知爲偉人其再還戶部也都城乞子相謂曰天眼開矣其爲人愛信如此當嘉靖中歲俗多尙通大臣或阿上取寵而材獨屹然無撓以是終不見容自材去後神仙土木之事益繁居戶部者類皆委隨充位而國用大窘世宗乃嘆曰令梁材在當不至此

王啟按廣西通誌啟字景昭浙江黃巖人起進士歷知縣禦史僉事正徳四年坐逆瑾誣謫知容縣下帷講誦寒暑不輟善著作有居容集後晉粵西藩使庠生林廷嘉往謁之備詢邑內士庶如語鄕曲云嘉靖登極啟與右參政黃衷奏言廣西稅糧初四十二萬有奇頃以人民逃散及土官不服輸納歲實徵共二十三萬有奇而宗藩及官軍祿糧且過三十五萬將何以支上命發布政司鹽銀五萬兩濟之初中官鎭廣西者歲以零陵香進費至二千金上卽位詔卻諸獻而廣西徵香貢如故至是啟復請罷之仕終副禦史

熊逵按臨江府誌逵字於漸淸江人嘉靖甲辰進士授刑部主事錄囚江南時稱敕使第一歷官廣東廉使會粵寇張璉僭號逵條陳兵食大計卒用其言獲成功遷浙江布政使浙方多事帑藏空虛乃剔貪冒淸逋負籌畫悉有方適胡撫敗眾慮客兵爲變逵大發芻粟以犒之反側以定著有詩經便曉家約譜牒孫孟淳領鄕薦

魏一恭按廣西通誌一恭字道莊莆田人嘉靖間督廣西學政出臨諸生儼然莊肅若神明在上額其扁二曰黜浮薄抑奔競揭之門首遇諸生年少列髙等必戒之曰毋志小气輕也隨侍一僕冬夏惟一絹袍不加彩終其任未嘗一娛色惰容歷轉廣西左布政具知民積苦向時科出顧役金錢者汰其半如均徭榜數不則收治之州郡奉令謹察諸役無敢倍取後有同官陰詆於禦史謂一恭營私亡何一恭卒禦史弔畢突入所居檢視裝篋一無所有問其家童對以俸錢並在庫隨呼主藏官吏至具對如前禦史嗟嘆大慟乃書其治行檄郡爲主奉祀名宦

藍璧按瑞州府誌璧字完卿髙安人嘉靖進士攺庶吉士遷戶科給事中疏請用飭法蘇民庶振軍旅深切時艱攺禮科時上意修元璧以忤旨廷杖頗有直聲出升湖廣參政歷四川按察使山東廣東布政使俱有治績在蜀蘇淹獄在粵淸番稅人尢稱之以違時被謗歸言者屢薦起用未果論者惜焉

萬潮按廣西通誌潮字汝信進賢人嘉靖間歷廣西參政按察使獨嚴風裁及爲左使整肅有度諸郡縣所遣輸金至者令各操金以次當前執法馬自較報曰已如數乃目司庫覆視亡異卽給批遣之去吏白批過期久請治潮曰此中山徑水道恆苦諸蠻朝嵐暮靄是生瘴癘安知來者不以此中沮乎但所輸不虧足矣潮禁司庫官吏勿得輒離庫時遣視違必撻治之吏卒惰嫚一裁以法藩政不嚴而栗遭喪去右使夏邦謨代行藩事悉循潮法或曰盍少寬邦謨曰財幣之府何可不愼吾見萬公寬非嚴也竟遵之卒與萬公齊名

梅淳按太平府誌淳號凝初隆慶進士授浙江縉雲知縣調義烏行取禦史浙廣巡方兩差多所建白以糾劾內有張江陵相國畱意者遷嶽州知府升山東濟寧道時黃河奔決韓莊渠潰淳疏築有功蒙賜金帛加正治卿實授雲南左布政蒞任庫內余銀十萬淳淸理宿獘毫無染指發�活窮民無算開珠池商人例有獻珠者淳卻之有淸名家居著毛詩合參及一鶴齋文集行於世

朱家民按明外史本傳家民字同人曲靖人萬曆三十四年舉於鄕爲涪州知州大工采木家民督辦有方民不告病遷潮州府同知四十七年舉治行卓異以母憂歸服闋起官眞定天啟二年遷貴陽知府時安邦彥作亂貴陽方被圍家民抵平越奉巡撫王三善命乞援兵於四川又走河南借毛兵共解貴陽圍先是城中民戶十萬被圍十月死亡殆盡家民撫卹傷殘招流移寬徭賦遠邇悅服三年冬丁父憂上官愛其才乞奪情用爲安普監軍副使從之六年冬加右參政監軍如故崇禎時歷按察使左布政使並在貴州以平寇功加俸一等久之致仕卒於家自邦彥始亂雲貴諸土酋盡反攻陷安南等上六衛雲南路斷千里蕭條其後路𨿽通羣苗猶出沒爲患民無所棲息家民督厲諸將身先士卒廓淸逆徒盤江外阿野魯頗諸寨猶猖獗率參將許成名剪除之賊盡屏息乃相盤江西坡板橋海子馬�諸要害築石城五各宿兵以衛居民天子嘉其績錫名盤江曰連云西坡曰有嘉板橋曰靖氛海子曰恬波馬�曰奏膚五城旣建行李之往來收保足恃家民又於其間築城者六在歸集小黃河者曰龍新在亦資者曰資孔在頂站者曰鼎新在定頭者曰定邊在尾灑者曰維藩在阿機者曰石棋役取諸營卒費取諸節省公帑民無所擾而戍樓官廨壇廟廬井市廛靡所不備更於其中界壘石爲樓名之曰望髙有警則樹幟鳴鉦遠近畢集自是羣苗惕息道途晏然流亡來歸生聚日盛公私上下莫不賴之盤江居雲貴之交兩崖壁立水深無底其廣三十餘丈絕流橫渡時遭覆溺家民嘗渡江擊賊幾不免誓必建橋以便行者石城旣成議行其志乃仿瀾滄橋制鎔鐵爲大索兩崖立鐵柱系其兩端上加橫木而覆之以板人馬過之如履平地復建鼓樓築月城以護之旣成萬姓歡呼莫不歌頌其徳遂爲百世永利家民性淸介自奉儉素嘗曰吾一介書生登朝食祿常思砥礪樹立仰報國恩毋俾身後遺有餘貲上負君父下累子孫其立志如此故其所建豎卓卓若此亦賴久於其地得以成其志云

周著按南昌郡乘著字誠之南昌人萬曆丙戌進士由推官歷太守藩臬皆以廉明著稱萬曆庚申任四川右布政使天啟辛酉科臣明時舉捧檄起土司兵往援遼誅索無厭永寧酋長奢崇明令土目將兵一萬詣重慶聽撫臣徐可求點視可求漫云數少又杖其土目欲盡黥土兵之面以別記驗於是土兵洶洶思亂統領人樊龍樊虎振臂一呼皆響應立殺可求及道臣以下若而人遂陷重慶諸郡邑多陷賊進逼成都左布政使朱燮元攝軍務事偕著日夜籌畫備禦分遣諸將冉世洪雷安世瞿英各領兵據隘而與諸藩臬各畫地城守著自署西城十月甲申賊至世洪安世瞿英皆戰死成都大震乙酉賊擁眾犯西城著令土司坤汝常乘之率指揮常恭等內發火炮賊稍卻走斬僞先鋒一人陣斬數十人明日丙戌賊數千人障革裹竹牌進矢石不能陷著令架七星炮火箭火磚衝擊之賊復稍卻殺數百人是時賊已屢失利然稔知西城勢易拔終日夕攻不去置雲樓髙與城等攻甚急著出兵亟擾賊營別遣卒持火具衝入焚其雲樓賊急益夜縱炬千餘集火門著復取水如瀑布下澆之賊乃引退終不能下西城眾皆飲泣相慶明年正月忽林中大噪而至視之有物如舟髙城丈許長五百尺樓數重簟茀左右上板屋如平地一人披髮仗劍上載兩旗一開基定鼎一安順剿逆中數千人各挾機弩毒矢以牛數百頭運石轂行之旁翼兩雲樓如左右廣俯視城中城中老幼皆哭著曰此呂公車也乃用巨木爲桿柱置軸柱間挽索運桿取巨石重千鈞者發之飛擊如彈丸賊舟遂不得進又夜縋敢死士於城下載大銃擊之焚船樓石轂皆碎裂明日乙丑賊皆雷哭遁去成都復全是役也自十月甲申至壬戌正月乙丑抗孤城而守者百二十日著在西城飲食洗沐皆廢所調募兵卒僅六萬人用餉僅三萬七千有奇前後俘斬七千餘人朝議以燮元繼可求巡撫四川著代燮元爲左布政使西城城守微著則蜀亡已久矣著後入覲以城守勞瘁疾作卒於家崇禎己巳贈大理寺卿

胡承詔按安陸府誌承詔號侍黃萬曆甲辰會魁授夾江令招集逋亡民以樂業調內江愛民造士平鹽課馬價申飭爲令遷南禮部主事調驗封晉稽勛郎中旋丁艱服闋督學四川淸公著績遷河南參藩未發而奢難作分扞東城躬冒矢石以守城功晉按察使擢山東右轄四川左轄其所署髙下銓司視以黜陟遷南太僕駐節滁州辛未致仕歸未幾卒

竇子偁按明外史本傳子偁字可揚合肥人萬曆二十年進士授大理評事性鯁直惇厲名節時儲位未定中外危疑抗疏力請早建不報屢遷戶部郎中督餉宣府精心任事不私一錢期滿輸羨餘六萬於官被旨優獎出爲泉州知府淸操大著吏民畏而愛之二十九年擢湖廣提學副使較閱公明所甄錄悉知名士士類悅服憫楚宗人冤馳疏請雪忤權相弗避移福建右參政旣去而士民祠祀之遭喪歸起官江西三十八年舉治行卓異遷浙江按察使剛斷不撓姦豪斂迹旋進其地右布政使一日門初啟有數人舁巨桶入子偁詰問之曰此羨余也京餉輸訖例當分送子偁勃然曰朝廷方憂乏餉安得羨余若輩敢污吾地耶速去毋以身試法乃命取水滌之數滌而後已遘疾去官歸裝不能辦起歷福建左右布政使四十二年稅使髙采肆虐激民變采遂擁眾作亂走劫巡撫袁一驥諸司悉奔救子偁稍後至事聞京師給事中吳亮嗣論他事刺及之遂堅意乞去士民追思之子偁淸介絕俗所至有聲爲江北人士之冠其平居持論與東林諸人合故不爲異己者所容

樓一堂按金華府誌一堂字叔宇浦江人萬曆癸丑進士除部曹水虞主驗廳事故事五庫備上供邊儲者就廳審美材胥賈相蒙至一商動縻大府金十餘萬一堂榜其獘於衢商恐謀於胥假例進海物數瓶啟之則金也斥去急逮胥獄得其狀莫不股栗出守瑞州上書禦史臺議汰浮賦十之二民少安遷本省驛傳尋升大參治山東糧蘇郵轉漕所至有殊聲丙寅總晉臬時魏璫遣中使鎭各邊邊使至一堂不爲禮璫敗遷廣東右布政攝海道篆盜李之奇數寇海爲亂一堂招其黨芝龍令殺自贖芝龍果縛之奇在廷僉多其功以積勞發背卒年六十二著有瑞槐軒集鄕約訓言女則若干捲行於世

藩司部藝文一

禹門丁公領藩奏績序

明葉向髙禹門丁公以左轄�閩藩合前江藩之政報績於朝公之屬吾郡諭使君輩走使都門命予爲辭以賀余與公同成癸未進士中外宦遊蹤迹不相及然而公之宦業十三在楚十七在豫章則兩地之士大夫皆能言之餘亦飫聞之豫章之人至欲私有公不聽其他徙故公自副臬以至右轄皆不離豫章而其後吾閩乃幸得之閩豫章接壤士民固素慕公聞公之來無不手額相慶以爲公必以惠豫章者惠閩也藩伯在國初號稱行省權任與六曹埒其後乃壓於臺使者不得行其意然而藩臬諸大夫奉以爲督郡邑諸守令視以爲儀地重位尊爲一方所瞻注故其職事𨿽若僅止於錢榖簿書而其精神丰采常足以默攝吏民而綱紀其治蓋自公而前諸爲方伯者其人與效較然可睹也公�閩未浹歲而淵停嶽立之標羔羊素絲之節刃遊轂轉之才桑土綢繆之慮閩之人歡欣而頌說之猶之豫章一時八郡吏治無不攺觀藩臬大夫與公肩隨而踵接者又皆縉紳之選說者以爲閩自數十年來僅見此日於乎盛矣公眞克舉方伯連帥之職者哉頃年海內災侵所在見告卽閩亦數苦於歲之不登乃公蒞閩之秋田榖大熟閭裏丰穰操豚蹄鬥酒而相勞者相望於山陬海澨公之視閩猶庚桑之畏壘矣惟是滄溟浩渺禁网日�姦氓特出海上與島夷關市不絕於掫不能詰而二百餘年恭順之屬國如中山者且折而入倭剪爲鯨鯢以迫處此吾閩人豈能晏然而無戒心蓋嘉靖之已事父老談之猶魂飛色變焉公家世甬東與閩同患懲往戒來其必有豫策也閩人恃公不啻長城屬中丞臺闕廷議謂非公莫可主爵者以問余余頓首爲桑梓謝旦夕牘上天子幸而惠念南服以節鉞公公總文武吏而提衡之熟路輕車事半功倍風猷所暢將使鮫宮蜃窟之表莫不革心請命無敢以片帆背扶桑而西指公之所爲大庇閩寧有量哉往余與太宰吉水曾公共事畱銓曾公好論當世之賢才纚纚鑿鑿如別淄澠其於公輒首屈指以爲肅而寬敏而裁公忠而幹力社稷器也且謂餘子他日秉政必毋失丁公餘時遜謝不敢當乃今待罪綸扉幸而與聞廷議不敢忘會公之教然第爲裏閈計耳少須之公且入贊巖廊秉持衡軸其功業所樹將四海蒼生皆受其賜豈蕞爾海邦所能私有公哉餘困苦無聊日思歸去其及公之在閩也以葛巾野服上謁轅門爲父老撰述歌謠詠公功徳比於甘棠之義公必爲余而啟齒矣今者戔戔之辭聊以應諸大夫之請其何當於公也

方伯蠡源陳公考績序

前人方伯蠡源陳公往郎畱銓余時佐畱禮則時從縉紳聞公才賢以爲端毅弘博品髙而識遠大受器也余嘗一再晤公私心慕之其後公謝病裏居而余亦出處浮沈久不聞問逮余入綸扉公起爲藩臬於山之東東人之望公與介丘並峙滄海同流隱然爲左輔重余亦爲東人幸有公矣頃余謝政歸田公以左轄來長閩藩閩人之未習公者多來問余陳公何如人也余以向所見聞者告之莫不色喜比公�事見其容粹然其气沖然其議論井然其辭受取與介然其臨對下吏延接士大夫溫然肅然於是閩之人愈益嘆服以餘言爲不謬今之藩司古之方伯連帥以旬宣屏翰爲職至勝國行省之設與內之中書絜重明興猶秩視六卿其後𨿽壓於兩臺事權稍殺然而藩臬諸大夫奉之則家督也郡國有司事之則眾父也此固非可以才諝節槪效一官矜一察所能勝任而愉快者故外僚之難莫難於方伯往往有功名表著至方伯而損何也彼能以有用用而不能以不用用能爲可名而不能爲不可名能處多事而不能處多事若無事故當其服官任職亦綽然有餘而至於藩屏一方表儀羣吏則或有短長眾山之列峙也豈不崔嵬及其興雲致霧應星紀而奠坤維則必歸之五嶽藩伯以方嶽稱蓋其重也陳公自歷官不以矯矯立名不以沾沾市澤不以聲色觚稜自標風尙若用若不用若可名若不可名若事事若無所事事其衝夷粹穆之度淵沈奧衍之猷洞豁開朗之見使就之者無不心傾望之者無不知其爲仁人君子凡在公之宇下者無不若型範蓍龜之在前而瞿然顧化此公之所以不可及歟宇內藩服十三閩僻在南陲其地介山海之間鯨鯢之所出沒壤瘠而民貧重以頻年無歲閭閻嗷嗷不自聊生賴諸大夫拊循綏輯獲有寧宇又得公帡而覆露之如萬匯之迎和風黍苗之被膏雨其爲鼓鬯潤澤何可名言公�閩不數月與東省合報三年績而其時適當肆覲公率八郡一州五十餘邑之吏受計於闕廷主爵者又以公之績聞於天子明堂開而萬國畢來公儼然領袖列藩如五嶽之有岱宗爲萬靈司命統百神羣望告成功於上帝天子方勵精圖治取爲褒揚公以風勵列辟必超出常格三旌九列旦暮延登又豈區區海上一藩服得私有公也余𨿽夙昔慕公而當在政地日無能效推轂之力玆幸與閩人同受公之賜又喜公之績成與計期會與詩書所稱方伯連帥見於天子而天子歌桑扈裳華以寵之者其義相合思欲揚詡其盛適公之屬八郡一州五十餘邑諸大夫來乞餘言以爲公賀而吾郡張使君請之尢力聊布其私衷如此不知亦足以窺公之萬一否

送藩伯麗陽金公晉秩兵備楡林序

前人麗陽金公名禦史也持繡斧按黔陽按兩浙兩河所至澄淸入長臺端丰采益著無何而有閩藩之命余時在政地竊疑公望實素隆且居臺之日久何以外徙然竟不能詰其故徒有私慨而已往時自臺省外徙者多入爲名公卿無甚軒輊邇來偏重形成卽藩臬大吏率不欲赴且因而聚訟乃公被命之日恬然安之未嘗有一毫形於辭色單車抵閩恪共官次若忘其嘗爲禦史也者而釐姦剔獘孜孜拊循其民而去其�三尺所在凜凜莫敢幹又不異其爲禦史時吏民之懷服公亦儼若柱後惠文之臨於其上而莫敢有越志也所部晉安莆陽溫陵三大郡幾割閩之半鯨鯢豺狼聞公之風皆斂迹遠遁疆圉晏然歲當大沴千里陸沈豫發帑買粟他路立平糶法盡境無莩者嘗攝藩司篆出納斤斤一錢無所私下僚有夤緣請托一切謝絕藩政肅然稅璫之變旣奉命撤還矣猶遲畱不欲去公自祝釐歸促遣之蕞爾海邦僥天之幸一時監司大夫率皆民譽乃公爲之表率爲之領袖閩人不虞無歲而虞失公不患公之不陟膴躋巍而患主爵者不長以公予閩也蓋未幾而公果晉秩治兵楡林閩之士大夫與閭巷編氓咸聚族而譚以公勛猷天子若返之巖廊之上閩何敢私若猶是疆埸也西北之與東南何擇焉何必奪公於閩使萬里奔馳不皇啟處乎余時謝政裏居方依公宇下爲太平之民聞公之去亦不能無怏顧嘗竊聞廟議今天下所最急無如九邊其患不在鹵不在將士而在督撫監司寡實心任事之人因循玩愒上下相蒙邊政日壞而楡林爲天下精兵處每塞下有急輒發楡林兵楡林之重於九塞其來久矣天子穆然西北顧而思得人以振起塞事必先楡林固宜其徙公於此也故事塞下兵使多開府其地公行品勛猷章灼如是旦夕者當復有建牙仗節之命自此而入秉衡軸建旗常之績社稷蒼生實利賴之夫豈吾閩一方所得私有公哉頃監司多主爵啟事十不一報其得請者獨公而又以邊事急促公就道上非獨重西北亦知公矣然吾聞塞下軍儲匱竭在事者甚以爲苦能無費公籌畫乎公行之日余鄕薦紳先生欲有言以贈而吾師陳先生嘗治兵楡林命餘效一辭余方病困不能文姑書此以復吾師且以道吾鄕人之情云耳若曰淸風之誦則余愧焉

藩司部紀事松江府誌永樂十八年特選人材十三人並授方面而華亭七人馬麟周恂孫豫奚景周江潤皆布政使吳衡陸勉皆參政相傳成祖夜夢十三人共扶一殿柱又一馬徧身生鱗明日引見數旣合而麟居首名大悅故有是命明外史張淸傳淸巴人宣徳五年進士歷官浙江布政使雅尙風素非客至不禦酒肉人稱之曰靑菜張獻徵錄丰慶鄞人正統中進士歷爲河南右布政使廉聲大著風裁振於郡邑一日行部有一知縣簠簋不飭聞慶至大懼以白金爲燭饋之逾數日公謂之曰汝燭不然盡出之以易可然者自今無復爾矣知縣大恐棄印綬而去王宇傳宇字仲宏祥符人擢山東右布政使宇初赴官所攜止律令數卷朝服祭服一笥及去日一物無增者旣至山東會歲大侵民多流移委監司一人賑卹眾推宇特降璽書命之宇盡心撫輯全活數十萬人賈銓傳銓字秉鈞擢雲南左參政仍知府事以王驥薦還治司事居數年政績益顯會左布政使闕軍民數萬人頌銓善政乞以命銓巡撫侯琎等亦疏請銓遂得擢土官十餘部歲當貢馬輸差發銀及海八府民歲當輸食鹽米鈔至景泰初皆積逋不能償銓等爲言除之民苗感悅治行聞賜誥旌異九載滿入都軍民恐其遷去相率乞畱乃命還任彭韶傳韶字鳳儀莆田人遷廣東左布政使時中官奉使紛沓鎭守則顧恆市舶則韋眷珠池則黃福皆以進奉爲名所至需求民不勝擾韶先後論奏最後梁方弟錦衣鎭撫徳以廣東其故鄕歸采禽鳥花木進獻爲害尢酷韶抗疏極諫語侵方方大怒構於帝帝亦怒命調之貴州士民追送號泣於道張敷華傳敷華字公實安福人遷湖廣左布政使嘗因歲饑令府縣大修學宮以傭直資餓者所活甚眾荊王見瀟故驕恣脇守臣請蘄州公廨爲府第敷華獨不署奏邵寶傳寶字國賢無錫人遷浙江按察使進右布政使與鎭守中官勘處州銀礦寶慮勞民且生他變奏寢之獻徵錄夏寅字正夫松江華亭人爲山東右布政敬以容愛民節用有屬以興作者不聽曰勞而不怨乃可畜徳錄劉東山公大夏爲廣東布政至新會縣時吳廷舉爲令公到久乃迎告以鄒智斂事故迎遲時鄒以名士出謫公亦重之不怪其遲且嘉其賢明外史徐恪傳恪字公肅常熟人遷左右布政使徽王府承奉司違制置吏恪革之王怒奏恪侵侮孝宗直恪貽書誡王河徙開封有議遷藩府諸司許州者恪陳其非便遂寢韓鎬傳鎬字民瞻盧氏人攺湖廣左布政使中使往來者多攜私鹽抑賣行戶索厚直或至破家鎬下令和買民賴不擾胡鐸傳鐸字時振余姚人遷雲南左布政使庫有羨金數十吏告此無�官帑例得歸公鐸曰無�於官不有�於民乎叱之李貢傳貢字惟正蕪湖人歷山西左布政使府縣糜費無經貢命各立民膏簿以稽出入資用大省周用傳用字行之吳江人攺河南右布政使歲大饑詔發帑賑貸用躬行給散侵僞獘絕南陽多滯獄監司不能理用代往讞鞫獄爲之空宋景傳景字以賢奉新人遷山西左布政使太原地瘠賦繁民多逃徙所遺田賦皆責之見戶景請召人佃種而輕其賦且定九則徵派民賴其利孫大順傳大順字景熙遷福建右布政使司帑失銀吏卒五十人皆坐系搒掠大順言於左使曰盜者兩三人止耳縱盜果在是亦四十餘人冤矣請爲公治之乃縱囚令四出迹盜果得眞者劉斯潔傳斯潔字源俯歷山東右布政使會黔國公沐朝�驕恣廷議擇廉幹威望者制之乃攺雲南左布政使土酋鳳繼祖叛眾議招撫斯潔曰是養亂也定計討之卒誅繼祖進光祿卿萬士和傳士和字思節宜興人遷廣東左布政使部民萬里輸課京師費不貲士和稍徵道裏費屬計吏並領之民稱便司政故專制於左使士和曰朝廷並設二使如左右手非有軒輊也乃約右使分日治事人以爲難楊成傳成字允大遷廣西左布政使時府江用兵成主調軍食不煩民而事集入覲吏請以羨金治裝成笑卻之王佐傳佐字翼卿轉廣東左布政使粵地遠物阜仕者多以污敗佐廉聲夙彰僚吏聞風洗濯吏道爲變嚴加耗之禁庫有奇贏十餘萬悉取充餉奏蠲太平橋稅三萬停加派丁糧四萬頌聲載塗葛守禮傳守禮字與立徳平人進陜西布政使秦藩奪民田爲牧地守禮諷以晉事亦止入覲上計簿有小吏壯而署老守禮詣吏部白其�尙書楊博訝曰非若所署耶守禮計部署考取具文書實未識其人今見之始覺誤耳過在布政使豈可使小吏終屈博深嘆服畢鏘傳鏘字廷鳴石埭人遷湖廣左布政隆慶初顯陵神宮監奄人假寢園薦新將派徵麥藕魚鮓諸物鏘言陵寢祀典先朝所定先帝體獻皇遺意不忘湯沐枌楡豈忍以薦獻微物重累細民宜罷勿徵撫按善其言以聞事得寢

藩司部藝文二詩

贈別王與時方伯

明孫一元海中三花樹石上五粒松與子今有約相候尋其蹤褰衣白雲杪時戲蒼精龍手把古苔編還訪昆侖峯峯頂咽元露長令有好容回首謝塵世莫教生秋蓬

送堵師甫方伯之任嶺南限韻張履正熊車曉發建朱幢帝名賢任大邦南海諸侯推最長中朝國士本無雙風淸合浦明珠返雨過炎洲瘴癘降相送一尊須盡醉明朝回首隔滄江

贈馮定庵大參分藩衡永長句

龍膺男兒生不逢辰委山澤濁流皮相苦侵迫污濩難容橫海鱗冥飛甘鎩淩霄翮眾醉人翻嫉屈醒守元世顧嘲揚白畏景�馳歲月新塵情波詭乾坤窄褰裳肯類跋狼胡泣璞從渠猜鼠臘已分幹旌避吾門更嗟剡牘削予迹裹足定爲巖穴逃息心迥與市朝隔芰荷置就束緋袍竹籜裁將拋墨幘坐擁圖書抵百城友依洞壑投三益拓落餘生祇自憐摧殘此道憑誰惜何期持節大馮君生平愛士眞成癖翩翩騷雅領蘭臺矯矯神仙下桐柏兩朝藻潤獨昂藏八極蒼茫恣揮斥其如災沴咨洊饑宛切痌視由溺星急爰書手抹批云蒸畚鍤躬經畫永賴陂渠頌白公於蕃疆土歌申伯每矜苦海作津梁夙歷膻鄕茹冰蘗四方負笈無乃繁日答百函亦何劇髙義傾囊急友生虛懷倒屣迎縫掖折親揮孔闓文題封廣置鄭莊驛垂橐惟餘賣賦錢減騶更命登山屐遂勤物色到煙霞幸奉儀型侍朝夕寸札飛來耀吉光片辭吐出滋丹液詣許嘗停劉尹車見歆數攺幼輿席不厭詼談樹齒頰最憐慷慨披肝膈柳浪過詢繡佛廬花�載款漁仙柵嘯詠風回萬壑淸軒渠日射千山碧試拂珠巖讀斷碑聊參玉版炊香積穆穆情知霧隱宜悠悠心與天遊適來狎鷗魚暫主盟去愁猿長離索忽聞新命紫微堂恰羨仍通羣玉籍探奇好訪愚公溪乘暇還尋漫郎宅轂推方朔善察眉冠彈貢禹喜加額拭目文章徧斗南翹首卿云去天尺開府樓階若个登平津閣許何時辟徒懷杜母語不休欲借寇君嘆無策祖餞惟斟丹井泉壓船擬贈靑溪石言將汗漫遊朱陵公爲地主予散客直欲徧覽七十二芙蓉閉困煩呼巨靈擘月白瀟湘一雁回天柱峯頭挾雙舄

次韻張布政遊山

僧徳祥不因覽勝入松門猿鳥何曾識使君黃葉路從流水上靑蘿林與白雲分逢僧且說新裁句見寺先尋舊刻文冰雪寒巖春到後樹如膏沐艸如燻

藩司部雜錄

