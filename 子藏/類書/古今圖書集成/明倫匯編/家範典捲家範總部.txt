

家範總部匯考易經

說卦傳乾天也故稱乎父坤地也故稱乎母震一索而得男故謂之長男巽一索而得女故謂之長女坎再索而得男故謂之中男離再索而得女故謂之中女艮三索而得男故謂之少男兌三索而得女故謂之少女大全

節齋蔡氏曰乾坤交而生震巽坎離艮兌故以能生者爲父母而生者爲子一索再索三索者以初中終三畫而取此長中少之序也震坎艮皆陽故曰男巽離兌皆陰故曰女漢上朱氏曰將說天地生萬物而先言人者天地之性人爲貴萬物皆備於人也乾天也爲陰之父坤地也爲陽之母萬物分天地也男女分萬物也察乎此則天地與我並生萬物與我同體是故聖人親其親長其長而天下平伐一艸木殺一禽獸非其時謂之不孝

序卦傳下有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯大全

臨川吳氏曰先言天地萬物男女者有夫婦之所由也後言父子君臣上下者有夫婦之所致也有夫婦則其所生爲父子由家而國𨿽非父子而君尊臣卑之分如父子也由國而天下𨿽非君臣而上貴下賤之分如君臣也禮義所以分別尊卑貴賤之等錯猶置也乾坤咸不出卦名者以其爲上下篇之首卦特別異之禮記

曲禮男女不雜坐不同椸枷不同巾櫛不親授

陳注

植者曰楎橫者曰椸枷與架同置衣服之具也巾以涗潔櫛以理髮此四者皆所以遠私之嫌

又外言不入於捆內言不出於捆

陳注

捆門限也內外有限故男不言內女不言外

又姑姊妹女子子已嫁而反兄弟弗與同席而坐弗與同器而食陳

注女子子重言子者別於男子也專言兄弟者遠同等之嫌

又男女異長

陳注

各爲伯仲示不相干雜之義也

又士不名家相長妾

陳注

不名不以名呼之也疏

家相助知家事者長妾

妾之有子者

又祭王父曰皇祖考王母曰皇祖妣父曰皇考母曰皇妣夫曰皇辟陳

注曰皇曰王皆以君之稱尊之也考成妣媲辟法也妻所法式也爲之宗廟以鬼享之不得不異其稱謂也生曰父曰母曰妻死曰考曰妣曰嬪

陳注

嬪者婦人之稱嬪猶賓也夫所賓敬也

內則男不言內女不言外非祭非喪不相授器其相授則女受以篚其無篚則皆坐奠之而後取之陳

注男正位乎外不當於外而言內庭之事女正位乎內不當於內而言捆外之事惟喪祭二事乃得以器相授受者以祭爲嚴肅之地喪當急遽之時乃無他嫌也非此二者則女必執篚使授者置之篚中也皆坐男女皆跪也授者跪而置諸地則受者亦跪而就地以取之也外內不共井不共湢浴不通寢席不通乞假男女不通衣裳內言不出外言不入男子入內不嘯不指夜行以燭無燭則止女子出門必擁蔽其面夜行以燭無燭則止道路男子由右女子由左陳

注湢浴室也不嘯不指謂聲容有異駭人視聽也舊讀嘯爲叱今詳嘯非家庭所發之聲宜其不可叱或有當發者如見非禮舉動安得不叱以警之乎讀如本字爲是爾雅

釋親父爲考母爲妣

注禮記曰生曰父母妻死曰考妣嬪今世學者從之案尙書曰大傷厥考心事厥考厥長聰聽祖考之彜訓如喪考妣公羊傳曰惠公者何隱之考也仲子者何桓之母也蒼頡篇曰考妣延年書曰嬪於虞詩曰聿嬪於京周禮有九嬪之官明此非死生之異稱矣其義猶今謂兄爲晜妹爲媦卽是此例也父之考爲王父父之妣爲王母

注加王者尊之王父之考爲曾祖王父王父之妣爲曾祖王母注曾猶重也曾祖王父之考爲髙祖王父曾祖王父之妣爲髙祖王母注

髙者言最在上父之世父叔父爲從祖祖父父之世母叔母爲從祖祖母注

從祖而別世統異故父之晜弟先生爲世父後生爲叔父

注世有爲嫡者嗣世統故也男子先生爲兄後生爲弟男子謂女子先生爲姊後生爲妹父之姊妹爲姑父之從父晜弟爲從祖父父之從祖晜弟爲族父族父之子相謂爲族晜弟族晜弟之子相謂爲親同姓注

同姓之親無服屬兄之子弟之子相謂爲從父晜弟

注從父而別子之子爲孫

注孫猶後也孫之子爲曾孫

注曾猶重也曾孫之子爲元孫

注元者言親屬微昧也元孫之子爲來孫

注言有往來之親來孫之子爲晜孫

注晜後也汲冢竹書曰不窋之晜孫晜孫之子爲仍孫

注仍亦重也仍孫之子爲云孫

注言輕遠如浮雲王父之姊妹爲王姑曾祖王父之姊妹爲曾祖王姑髙祖王父之姊妹爲髙祖王姑父之從父姊妹爲從祖姑父之從祖姊妹爲族祖姑父之從父晜弟之母爲從祖王母父之從祖晜弟之母爲族祖王母父之兄妻爲世母父之弟妻爲叔母父之從父晜弟之妻爲從祖母父之從祖晜弟之妻爲族祖母父之從祖祖父爲族曾王父父之從祖祖母爲族曾王母父之妾爲庶母祖王父也晜兄也注

今江東人通言晜疏

此別同宗親族白虎通曰

父矩也以法度教子也又爲考考成也言有成徳廣雅雲母牧也言育養子也又爲妣妣媲也媲匹於父廣雅又云兄況也況於父又謂之晜弟悌也言順於兄子孜也以孝事父常孜孜也孫順也順於祖男任家事也女如也白虎通曰言如人也徐鍇曰女子從父之教從夫之命故曰如姑故也言尊如故也又謂之威徐鍇曰土盛於戌土陰之主也故字從戌漢律曰婦告威姑是也姊咨也以其先生言可咨問說文云妺女弟也又謂之媦妾接也鄭注禮記云聞彼有禮走而往焉以得接見於君子也庶母者父之妾也此皆同宗之族也白虎通云宗者何謂也宗猶尊也謂先祖主也宗人之所尊也禮曰宗人將有事族人皆待侍侍所以必有宗何也所以長和睦也族者何也族者湊也聚也謂恩愛相流湊生相親愛死相哀痛有會聚之道故謂之族也注云禮記曰生曰父母妻死曰考妣嬪者曲禮下篇文也云今世學者從之者謂從禮記以父母妻爲生之稱以考妣嬪爲死之稱彼乃記者一家之說爾學者膠柱遂爲生死定稱非也故郭氏引諸文以証之云尙書曰大傷厥考心康誥文也云事厥考厥長聰聽祖考之彜訓者皆酒誥文也云如喪考妣者舜典文也此皆生稱考妣也云公羊傳曰惠公者何隱之考也仲子者何桓之母也者隱元年傳文也此卽死稱母也云蒼頡篇曰考妣延年者此亦生稱考妣也云書曰嬪於虞者堯典文也云詩曰聿嬪於京大雅大明篇文也云周禮有九嬪之官者屬天官掌婦學之法者也此皆生稱嬪者也云明此非死生之異稱矣者所以破先儒之說也云其義猶今謂兄爲晜妺爲媦卽是此例也者舉類以曉人也雲從祖而別世統異故者解所以稱從之理也從祖而別繼世分宗其統各異故曰從祖別世有爲嫡者嗣世統故也者解所以稱世之義也繼世以嫡長先生於父則繼世者也故曰世父說文叔作許愼曰從上小言尊行之小也云同姓之親無服屬者禮記大傳云親者屬也鄭注云有親者服各以其屬親疏此經言親同姓者謂五世之外比諸同姓猶親但無服屬爾云孫猶後也言繼後嗣也廣雅云孫順也許愼雲從子從系系續也言順續也言順續先祖之後也云元者言親屬微昧也又元者緅緇之間色色之微昧者也親屬微昧故曰元孫云晜後也汲冢竹書曰不窋之晜孫晜後也母之考爲外王父母之妣爲外王母母之王考爲外曾王父母之王妣爲外曾王母注

異姓故言外母之晜弟爲舅母之從父晜弟爲從舅母之姊妹爲從母從母之男子爲從母晜弟其女子子爲從母姊妹疏

此一節別母之族黨也云舅者孫炎云舅之言舊尊長之稱詩秦風雲我送舅氏曰至渭陽是也妻之父爲外舅妻之母爲外姑注

謂我舅者吾謂之甥然則亦宜呼婿爲甥孟子曰帝館甥於貳室是也姑之子爲甥舅之子爲甥妻之晜弟爲甥姊妹之夫爲甥注

四人體敵故更相爲甥甥猶生也今人相呼蓋依此妻之姊妹同出爲姨

注同出謂俱已嫁詩曰邢侯之姨女子謂姊妹之夫爲私

注詩曰譚公維私男子謂姊妹之子爲出

注公羊傳曰蓋舅出女子謂晜弟之子爲侄

注左傳曰侄其從姑謂出之子爲離孫謂侄之子爲歸孫女子子之子爲外孫女子同出謂先生爲姒後生爲娣注

同出謂俱嫁事一夫公羊傳曰諸侯娶一國二國往媵之以侄娣從娣者何弟也此卽其義也女子謂兄之妻爲嫂弟之妻爲婦注

猶今言新婦是也長婦謂稚婦爲娣婦娣婦謂長婦爲姒婦

注今相呼先後或云妯娌疏

此一節別妻之親黨

也內則曰聘則爲妻白虎通云妻者齊也與夫齊體自天子下至庶人其義一也注孟子曰舜尙見帝帝館甥於貳室亦饗舜疊爲賓主是天子而友匹夫也彼注云尙上也舜在畎畝之時堯友禮之舜上見堯捨之於貳室貳室副宮也堯亦就饗舜之所設更疊爲賓主禮記妻父曰外舅謂我舅者吾謂之甥堯以女妻舜故謂堯甥卒與之天位是天子之友匹夫也一四人謂姑之子舅之子妻之晜弟姊妹之夫也此四人尊卑體敵更相爲甥云甥猶生也者取相親之意也一邢侯之姨譚公維私皆衛風碩人篇文也孫炎曰私無正親之言然則謂吾姨者我謂之私邢侯譚公皆莊姜姊妹之夫互言之耳春秋譚子伐莒則譚是子爵言公者蓋依臣子稱便文耳一公羊傳曰蓋舅出案春秋襄五年夏叔孫豹鄫世子巫如晉公羊傳曰外相如不書此何以書爲叔孫豹率而與之俱也叔孫豹則曷爲率而與之俱蓋舅出也何休云巫者鄫前夫人襄公母妹夫之子也俱莒外孫故曰舅出是也一左傳曰侄其從姑案僖十五年傳云初晉獻公筮嫁伯姬於秦遇歸妹之睽史蘇占之曰不吉其曰侄其從姑杜注云震爲木離爲火火從木生離爲震妹於火爲姑謂我侄者我謂之姑謂子圉質秦是也一云公羊傳曰案春秋莊十九年秋公子結媵陳人之婦於鄄遂及齊侯宋公盟公羊傳曰媵者何諸侯娶一國則二國往媵之以侄娣從侄者何兄之子也娣者何弟也諸侯一聘九女諸侯不再娶何休云必以侄娣從之者欲使一人有子二人喜也所以防嫉妒令重繼嗣也因以備尊尊親親也九者極陽數也不再娶者所以節人情開媵路一云猶今言新婦是也案儀禮喪服傳云夫之昆弟何以無服也其夫屬乎父道者妻皆母道也其夫屬乎子道者妻皆婦道也謂弟之妻婦者是嫂亦可謂之母乎故名者人治之大者也可無愼乎鄭注云道猶行也言婦人棄姓無常秩稱嫁於父行則爲母行嫁於子行則爲婦行謂弟之妻爲婦者卑遠之故謂之娣嫂者尊嚴之稱是嫂亦可謂之母乎嫂猶叟也叟老人稱也是爲序男女之別爾若己以母婦之服服兄弟之妻兄弟之妻以舅子之服服己則是亂昭穆之序也治猶理也父母兄弟夫婦之理人倫之大者可不愼乎大傳曰同姓從宗合族屬異姓主名治際會名著而男女有別是別嫂婦之名也郭云猶今言新婦者以時驗而知也至今猶然一今相呼先後或云妯娌者廣雅云娣姒妯娌姒先後也人多疑娣姒之名皆以爲兄妻呼弟妻爲娣弟妻呼兄妻爲姒因卽惑於斯文不知何以爲說今謂母婦之號隨夫尊卑娣姒之名從身長幼以其俱來夫族其夫班秩旣同尊卑無以相加遂從身之少長喪服小功章曰娣姒婦報傳曰娣姒婦者弟長也以弟長解娣姒言娣是弟姒是長也公羊傳亦云娣者何弟也是其以弟解娣自然以長解姒長謂身之年長非夫之年長也此雲長婦謂稚婦爲娣婦娣婦謂長婦爲姒婦者止言婦之長稚不言夫之大小左傳成公十一年穆姜謂聲伯之母爲姒昭公八年傳叔向之嫂謂叔向之妻爲姒二者皆呼夫弟之妻爲姒豈計夫之長幼乎上云女子同出謂先生爲姒後生爲娣郭云同出謂俱嫁事一夫也事一夫者以己生先後爲娣姒則知娣姒以己之年非夫之年也故賈逵鄭元及杜預皆云兄弟之妻相謂爲姒言兩人相謂長者爲姒知娣姒之名不計夫之長幼也婦稱夫之父曰舅稱夫之母曰姑姑舅在則曰君舅君姑沒則曰先舅先姑注

國語曰吾聞之先姑謂夫之庶母爲少姑夫之兄爲兄公

注今俗呼兄鍾語之轉耳夫之弟爲叔夫之姊爲女公夫之女弟爲女妹注今謂之女妺是也子之妻謂婦長婦爲嫡婦眾婦爲庶婦女子子之夫爲婿婿之父爲姻婦之父爲婚父之黨爲宗族母與妻之黨爲兄弟婦之父母婿之父母相謂爲婚姻兩婿相謂爲亞注

詩曰瑣瑣姻亞今江東人呼同門爲僚婿婦之黨爲婚兄弟婿之黨爲姻兄弟

注古者皆謂婚姻爲兄弟嬪婦也

注書曰嬪於虞謂我舅者吾謂之甥也

疏此別夫婦婚姻之名也說文云婦服也從女持帚灑掃也白虎通云夫婦者何謂也夫者扶也以道扶接婦者服也以禮屈服謂之舅姑者何舅者舊也姑者故也舊故老人稱也夫之父母謂舅姑何尊如父而非父者舅也親如母而非母者姑也鄭注喪服傳云女子子者子女也別於男子也說文云婿女之夫也從士從胥聞一知十爲士胥者有才智之稱故謂女之夫爲婿廣雅云婿謂之倩方言云東齊之間婿謂之倩白虎通云婚姻者何謂昏時行禮故曰婚婦人因夫而成故曰姻注國語曰吾聞之先姑者魯語季康子問於公父文伯之母曰主亦有以語肥也對曰吾能老而已何以語子曰𨿽然肥願有聞於主對曰吾聞諸先姑曰君子能勞後世有繼子夏聞之曰善哉商聞之曰古之嫁者不及舅姑謂之不幸夫婦學於舅姑者也是矣瑣瑣姻亞小雅節南山文也劉熙釋名云兩婿相謂爲亞者言每一人取姊一人取妹相亞次也又並來女氏則姊夫在前妹夫在後亦相亞也古者皆謂婚姻爲兄弟者禮記曾子問曰昏禮旣納幣有吉日女之父母死則如之何孔子曰婿使人弔如婿之父母死則女之家亦使人弔鄭注云必使人弔者未成兄弟又云父喪稱父母喪稱母父母不在則稱伯父世母婿已葬婿之伯父致命女氏曰某之子有父母之喪不得嗣爲兄弟使某致命女氏許諾而弗敢嫁禮也是古者謂婚姻爲兄弟以夫婦有兄弟之義或據婿於妻之父母有緦服故得謂之兄弟也嬪於虞者按堯典羣臣共舉舜於帝帝曰我其試哉女於時觀厥刑於二女釐降二女於嬀汭嬪於虞孔安國注云降下嬪婦也舜爲匹夫能以義理下帝女之心於所居嬀水之汭使行婦道於虞氏是也漢賈誼新書

六術人之戚屬以六爲法人有六親六親始曰父父有二子二子爲昆弟昆弟又有子子從父而昆弟故爲從父昆弟從父昆弟又有子子從祖而昆弟故爲從祖昆弟從祖昆弟又有子從曾祖而昆弟故爲曾祖昆弟曾祖昆弟又有子子爲族兄弟備於六此之謂六親親之始於一人世世別離分爲六親親戚非六則失本末之度是故六爲制而止矣六親有次不可相逾相逾則宗族擾亂不能相親是故先王設爲昭穆三廟以禁其亂何謂三廟上室爲昭中室爲穆下室爲孫嗣今子各以其次上下更居三廟以別親疏有制喪服稱親疏以爲重輕親者重疏者輕故復有粗衰齊衰大紅細紅緦麻備六各服其所當服夫服則有殊此先王之所以禁亂也揚雄方言

雜釋女謂之嫁子

郭注

言往適人東齊之間謂之倩

郭注

言可借倩也今俗呼女爲卒便是也卒便一

作平使

又艾長老也東齊魯衛之間凡尊老謂之或謂之艾周晉秦隴謂之公或謂之翁南楚謂之父或謂之父老南楚洭之間母謂之媓謂婦妣曰母姼稱婦考曰父姼郭

注古者通以考妣爲生存之稱

又崽者子也湘沅之會凡言是子者謂之崽若東齊言子矣郭

注崽音枲聲之轉也

又孟也

郭注

外傳曰孟啖我是也今江東江越間呼聲如

市此因字誤遂俗也音義未詳築娌匹也

郭注

今關西兄弟婦相呼爲築娌廣雅作妯娌耦也班固白虎通

三綱六紀三綱者何謂也謂君臣父子夫婦也六紀者謂諸父兄弟族人諸舅師長朋友也故君爲臣綱父爲子綱夫爲妻綱又曰敬諸父兄六紀道行諸舅有義族人有序昆弟有親師長有尊朋友有舊何謂綱紀綱者張也紀者理也大者爲綱小者爲紀所以張理上下整齊人道也人皆懷五常之性有親愛之心是以紀綱萬化若羅网之有紀綱而萬目自張也詩云亹亹我王綱紀四方君臣父子夫婦六人也所以稱三綱何一陰一陽謂之道陽得陰而成陰得陽而序剛柔相配故六人爲三綱三綱法天地人六紀法六合君臣法天取象日月屈信歸功天也父子法地取象五行轉相生也夫婦法人取象六合陰陽有施化端也六紀爲三綱之紀者也師長君臣之紀也以其皆成己也諸父兄弟父子之紀也以其有親恩連也諸舅朋友夫婦之紀也以其皆有同志爲紀助也君臣者何謂也君羣也下之所歸心臣者繵堅也屬志自堅固春秋傳曰君處此臣請歸也父子者何謂也父者矩也以法度教子子者孳孳無已也故孝經曰父有爭子則身不陷於不義夫婦者何謂也夫者扶也以道扶接也婦者服也以禮屈服昏禮曰夫親脫婦之纓傳曰夫婦判合也朋友者何謂也朋者黨也友者有也禮記曰同門曰朋同志曰友朋友之交近則謗其言遠則不相訕一人有善其心好之一人有惡其心痛之貨則通而不計共憂患而相救生不屬死不托故論語曰子路云願車馬衣輕裘與朋友共敝之又曰朋友無所歸生於我乎館死於我乎殯朋友之道親存不得行者二不得許友以其身不得專通財之恩友饑則白之於父兄父兄許之乃稱父兄與之不聽卽止故曰友饑爲之減大寒爲之不重裘故論語曰有父兄在如之何其聞斯行之也男稱兄弟女稱姊妹何男女異姓故別其稱也何以言之禮親屬記曰男子先生稱兄後生稱弟女子先生爲姊後生爲妹父之昆弟不俱謂之世叔父之女昆弟俱謂之姑何也以爲諸父曰內親也故別稱之也姑當外適人疏故總言之也至姊妹亦當外適人所以別諸姊妹何以爲事諸姑禮等可以外出又同故稱略也至姊妹𨿽欲有略之姊尊妹卑其禮異也詩云問我諸姑遂及伯姊謂之舅姑何舅者舊也姑者故也舊故之者老人之稱也謂之姊妹何姊者恣也妹者末也謂之兄弟何兄者況也況父法也弟者悌也心順行篤也稱夫之父母謂之舅姑何尊如父而非父者舅也親如母而非母者姑也故稱夫之父母爲舅姑也劉熙釋名

釋親屬親襯也言相隱襯也屬續也恩相連續也父甫也始生己也母也含生己也祖祚也祚物先也又謂之王父王暀也家中所歸暀也王母亦如之曾祖從下推上祖位轉增益也髙祖髙臯也最在上臯諸下也兄荒也荒大也故靑徐人謂兄爲荒也弟第也相次第而生也子孳也相生蕃孳也孫遜也遜遁在後生也曾孫義如曾祖也元孫元懸也上懸於髙祖最在下也元孫之子曰來孫此在無服之外其意疏遠呼之乃來也來孫之子曰昆孫昆貫也恩情轉遠以禮貫連之耳昆孫之子曰仍孫以禮仍有之耳恩意實遠也仍孫之子曰云孫言去己遠如浮雲也皆爲早娶晚死壽考者言也父之兄曰世父言爲嫡統繼世也又曰伯父伯把也把持家政也父之弟曰仲父仲中也位在中也仲父之弟曰叔父叔少也叔之弟曰季父季癸也甲乙之次癸最在下季亦然也父之世叔父母曰從祖父母言從己親祖別而下也亦言隨從己祖以爲名也父之姊妹曰姑姑故也言已爲久故之人也姊積也猶日始出積時多而明也妹昧也猶日始入歷時少尙昧也姑謂兄弟之女爲侄侄疊也共行事夫更疊進禦也夫之父曰舅舅久也久老稱也夫之母曰姑亦言故也母之兄弟曰舅亦如之也妻之父曰外舅母曰外姑言妻從外來謂至己家爲婦故反以此義稱之夫妻匹敵之義也妻之昆弟曰外甥其姊妹女也來歸己內爲妻故其男爲外甥之甥甥者生也他姓子本生於外不得如其女來在己內也姊妹之子曰出出嫁於異姓而生之也出之子曰離孫言遠離己也侄之子曰歸孫婦人謂嫁曰歸侄子列故其所生爲孫也妻之姊妹曰娣娣弟也言與己妻相長弟也母之姊妹曰姨亦如之禮謂之從母爲娣而來則從母列也故𨿽不來猶以此名之也姊妹互相謂夫曰私言於其夫兄弟之中此人與己姊妹有恩私也舅謂姊妹之子曰甥甥亦生也出配他男而生故其制字男旁作生也妾謂夫之嫡妻曰女君夫爲男君故名其妻曰女君也嫂叟也叟老者稱也叟縮也人及物老皆縮小於舊也叔少也幼者稱也叔亦俶也見嫂俶然卻退也夫之兄曰公公君也君尊稱也俗間曰兄章章灼也章灼敬奉之也又曰兄忪是己所敬見之怔忡自肅齊也俗或謂舅曰章又曰忪亦如之也少婦謂長婦曰姒言其先來己所當法似也長婦謂少婦曰娣娣弟也己後來也或曰先後以來先後之第也靑徐人謂長婦曰稙長禾苗先生者曰稙取名於此也荊豫人謂長婦曰熟熟祝也祝始也兩婿相謂曰亞言一人取姊一人取妹相亞次也又並來至女氏門姊夫在前妹夫在後亦相亞而相倚共成其禮也又曰友婿言相親友也婦之父曰婚言婿親迎用昏又恆以昏夜成禮也婿之父曰姻姻因也女往因媒也天子之妃曰後後後也言在後不敢以副言也諸侯之妃曰夫人夫扶也扶助其君也卿之妃曰內子子女子也在閨門之內治家也大夫之妃曰命婦婦服也服家事也夫受命於朝妻受命於家也士庶人曰妻妻齊也夫賤不足以尊稱故齊等言也天子妾有嬪嬪賓也諸妾之中見賓敬也妾接也以賤見接幸也侄娣曰媵媵承事嫡也配輩也一人獨處一人往輩耦之也匹辟也往相辟耦也耦遇也二人相對遇也嫡敵也與匹相敵也庶摭也拾摭之也謂拾摭微陋待遇之也無妻曰鰥鰥昆也昆明也愁悒不寐目恆鰥鰥然也故其字從魚魚目恆不閉者也無夫曰寡寡踝也踝單獨之言也無父曰孤孤顧也顧望無所瞻見也老而無子曰獨獨只獨也言無所依也魏張揖博雅

釋親翁爸爹父也媓妣奶媼姐母也孟也媦妺也娣社妯娌娣姒先後也父也母牧也兄況也弟悌也子孜也孫順也婗兒姓子也男任也女如也姑謂之威嫗謂之妻姑故也姊咨也也妹末也夫扶也妻齊也婦服也妾接也同門謂之婿妻之父謂之父姼妻之母謂之母姼君妻謂之小君男子謂之丈夫女子謂之婦人妻謂之嬬婿謂之倩﹝字查博雅廣雅諸刻本皆作今按康熙字典本作當以爲正﹞

家範總部總論一易經

家人卦

程傳

家人者家內之道父子之親夫婦之義尊卑長幼之序正倫理篤恩義家人之道也卦外巽內離爲風自火出火熾則風生風生自火自內而出也自內而出由家而及於外之象二與五正男女之位於內外爲家人之道明於內而巽於外處家之道也夫人有諸身者則能施於家行於家者則能施於國至於天下治治天下之道蓋治家之道也推而行之於外耳故取自內而出之象爲家人之義也文中子書以明內齊外爲義古今善之非取象之意也所謂齊乎巽言萬物潔齊於巽方非巽有齊義也如戰乎幹幹非有戰義也大全

或問易傳

云正家之道在於正倫理篤恩義今欲正倫理則有傷恩義欲篤恩義又有乖於倫理如何朱子曰須是於正倫理處篤恩義篤恩義而不失倫理方可家人利女貞

程傳

家人之道利在女正女正則家道正矣夫夫婦婦而家道正獨云利女貞者夫正者身正也女正者家正也女正則男正可知矣本義

家人者一家之

人卦之九五六二內外各得其正故爲家人利女貞者欲先正乎內也內正則外�不正矣彖曰家人女正位乎內男正位乎外男女正天地之大義也程

傳彖以卦才而言陽居五在外也陰居二處內也男女各得其正位也尊卑內外之道正合天地陰陽之大義也家人有嚴君焉父母之謂也

本義

亦謂二五父父子子兄兄弟弟夫夫婦婦而家道正正家而天下定矣本

義上父初子五三夫四二婦五兄三弟以卦畫推之又有此象象曰風自火出家人君子以言有物而行有恆本義

身修則家治矣初九閒有家悔亡

程傳

初家道之始也閒謂防閒法度也治其有家之始能以法度爲之防閒則不至於悔矣治家者治乎眾人也苟不閒之以法度則人情流放必至於有悔失長幼之序亂男女之別傷恩義害倫理�所不至能以法度閒之於始則�是矣故悔亡也九剛明之才能閒其家者也不云�悔者羣居必有悔以能閒故亡耳象曰閒有家志未變也

本義

志未變而豫防之六二�攸遂在中饋貞吉

程傳

人之處家在骨肉父子之間大率以情勝禮以恩奪義惟剛立之人則能不以私愛失其正理故家人卦大要以剛爲善初三上是也六二以陰柔之才而居柔不能治於家者也故�攸遂�所爲而可也夫以英雄之才尙有溺情愛而不能自守者況柔弱之人其能勝妻子之情乎如二之才若爲婦人之道則其正也以柔順處中正婦人之道也故在中饋則得其正而吉也婦人居中而主饋者也故雲中饋象曰六二之吉順以巽也九三家人嗃嗃悔厲吉婦子嘻嘻終吝

程傳

九三在內卦之上主治乎內者也以陽居剛而不中𨿽得正而過乎剛者也治內過剛則傷於嚴急故家人嗃嗃然治家過嚴不能�傷故必悔於嚴厲骨肉恩勝嚴過故悔也𨿽悔於嚴厲未得寬猛之中然而家道齊肅人心祗畏猶爲家之吉也若婦子嘻嘻則終至羞吝矣在卦非有嘻嘻之象蓋對嗃嗃而言謂與其失於放肆寧過於嚴也嘻嘻笑樂�節也自恣�節則終至敗家可羞吝也蓋嚴謹之過𨿽於人情不能�傷然苟法度立倫理正乃恩義之所存也若嘻嘻無度乃法度之所由廢倫理之所由亂安能保其家乎嘻嘻之甚則致敗家之凶但云吝者可吝之甚則至於凶故未遽言凶也本義

以剛居剛而不中過乎剛者也故爲

嗃嗃嚴厲之象如是則𨿽有悔厲而吉也嘻嘻者嗃嗃之反吝之道也占者各以其徳爲應故兩言之象曰家人嗃嗃未失也婦子嘻嘻失家節也六四富家大吉

程傳

居家之道能保有其富則爲大吉也四髙位而獨雲家者於家而言髙位家之尊也能有其富是能保其家也吉孰大焉象曰富家大吉順在位也九五王假有家勿卹吉

程傳

九五男而在外剛而處陽居尊而中正又其應順正於內治家之至正至善者也王假有家五君位故以王言假至也極乎有家之道也夫王者之道修身以齊家家正而天下治矣自古聖王未有不以恭己正家爲本故有家之道旣至則不憂勞而天下治矣勿卹而吉也五恭己於外二正家於內內外同徳可謂至矣象曰王假有家交相愛也

本義

程子曰夫愛其內助婦愛其刑家上九有孚威如終吉

程傳

上卦之終家道之成也故極言治家之本治家之道非至誠不能也故必中有孚信則能常久而眾人自化爲善不由至誠己且不能常守也況欲使人乎故治家以有孚爲本治家者在妻孥情愛之間慈過則�嚴恩勝則掩義故家之患常在禮法不足而瀆慢生也長失尊嚴少忘恭順而家不亂者未之有也故必有威嚴則能終吉保家之終在有孚威如二者而已故於卦終言之象曰威如之吉反身之謂也

程傳

治家之道以正身爲本故云反身之謂爻辭謂治家當有威嚴而夫子又復戒云當先嚴其身也威嚴不先行於己則人怨而不服故云威如而吉者能自反於身也孟子所謂身不行道不行於妻子也

序卦傳下夷者傷也傷幹外者必反其家故受之以家人大全

閻氏彥升曰以利合者迫窮禍患害相棄也以天屬者迫窮禍患害相收也明夷之傷豈得不反於家人乎家道�必乖故受之以睽

大全

南軒張氏曰夫家有父子之親夫婦之愛然身不行道則父子夫婦無復親矣此家道�則乖離所以次暌也詩經

大雅思齊篇惠於宗公神罔時怨神罔時恫刑於寡妻至於兄弟以禦於家邦朱

注惠順也宗公宗廟先公也恫痛也刑儀法也寡妻猶言寡小君也禦迎也言文王順於先公而鬼神歆之無怨恫者其儀法內施於閨門而至於兄弟以禦於家邦也孔子曰家齊而後國治孟子曰言舉斯心加諸彼而已張子曰言接神人各得其道也大全

慶源輔氏曰此章言文王之徳足以和神

人治國家其序則先尊而後卑先親而後疏也安城劉氏曰大學傳齊家治國章三引詩文始言家人次言兄弟終言四國朱子亦嘗謂卽刑寡妻至兄弟禦家邦之意南軒張氏曰文王之刑寡妻至兄弟禦家邦言舉斯心加諸彼而已蓋無非是心之所存也聖人𨿽無事乎推然其自身以及家自家以及國亦固有序矣丰城朱氏曰先神而後人尊卑之序也先家而後國親疏之殺也誠以奉神而神無不格誠以治人而人無不孚此所謂接神人各得其道也禮記

檀弓喪服兄弟之子猶子也蓋引而進之也嫂叔之無服也蓋推而遠之也姑姊妹之薄也蓋有受我而厚之者也

又未仕者不敢稅人如稅人則以父兄之命

陳注

稅人以物遺人也

禮運何謂人義父慈子孝兄良弟悌夫義婦聽長惠幼順君仁臣忠十者謂之人義

又父子篤兄弟睦夫婦和家之肥也

喪服小記親親尊尊長長男女之有別人道之大者也

陳注

疏曰此論服之降殺親親謂父母也尊尊謂祖及曾祖髙祖也長長謂兄及旁親也不言卑幼舉尊長則卑幼可知也男女之有別者若爲父斬爲母齊衰姑姊妹在室期出嫁大功爲夫斬爲妻期之屬是也此四者於人之道爲最大

大傳上治祖禰尊尊也下治子孫親親也旁治昆弟合族以食序以昭繆別之以禮義人道竭矣陳

注治理而正之也謂以禮義理正其恩之隆殺屬之戚疏也合會族人以飲食之禮次序族人以昭穆之位上治下治旁治之道皆有禮義之別則人倫之道竭盡於此矣親親也尊尊也長長也男女有別此其不可得與民變革者也陳

注此天地之常經故不可變革同姓從宗合族屬異姓主名治際會名著而男女有別陳

注同姓父族也從宗從大宗小宗也合聚其族之親屬則無離散陵犯之事異姓他姓之女來歸者也禮莫大於分分莫大於名卑者爲婦尊者爲母以婦與母之名治昏姻交際會合之事名分顯著尊卑有等然後男女有別而無淫亂賊逆之禍也其夫屬乎父道者妻皆母道也其夫屬乎子道者妻皆婦道也謂弟之妻婦者是嫂亦可謂之母乎名者人治之大者也可無愼乎陳

注屬聯也父之兄弟爲伯叔父則其妻謂之伯叔母兄弟之子爲從子則其妻謂之婦此於昭穆爲宜弟之妻不可謂之爲婦猶兄之妻不可謂之爲母以紊昭穆也故云謂弟之妻婦者是嫂亦可謂之母乎言皆不可也舊說弟妻可婦嫂不可母失其指矣荀子

君道篇請問爲人父曰寬惠而有禮請問爲人子曰敬愛而致文請問爲人兄曰慈愛而見友請問爲人弟曰敬詘而不悖請問爲人夫曰致功而不流致臨而有辧請問爲人妻曰夫有禮則柔從聽侍夫無禮則恐懼而自竦也此道也偏立而亂俱有而治足以稽矣

致仕篇君者國之隆也父者家之隆也隆一而治二而亂自古及今未有二隆爭重而能長久者漢班固白虎通

五行父死子繼何法法木終火王也兄死弟及何法法夏之承春也善善及子孫何法法春生待夏復長也

又子之復讎何法法土勝水水勝火也子順父臣順君妻順夫何法法地順天也男不離父母何法法火不離木也女離父母何法法水流去金也娶妻親迎何法法日入陽下陰也子諫父何法法火揉直木也

又君子遠子近孫何法法木遠火近土也親屬臣諫不相去何法法水木枝葉不相離也父爲子隱何法法木之藏火也子爲父隱何法法水逃金也

又王者賜先親近後疏遠何法法天雨髙者先得之也長幼何法法四時有孟仲叔季也

又父母生子養長子何法法水生木長大也子養父母何法法夏養長木此火養母也不以父命廢主命何法法人不畏土而畏火也

又不娶同姓何法法五行異類乃相生也子喪父母何法法木不見水則憔悴也喪三年何法法三年一閏天道終也父喪子夫喪妻何法法一歲物有終始天气亦爲之變也荀悅申鑑

政體問明於治者其統近萬物之本在身天下之本在家治亂之本在左右內正立而四表定矣

時事古有掌陰陽之禮之官以教後宮掌婦學之法婦徳婦言婦功各率其屬而以時禦序於王先王禮也宜崇其教以先內政覽列圖誦列傳遵典行內史執其彤管記善書過考行黜陟以章好惡男女正位乎內外正家而天下定矣故二儀立而大業成北齊顏氏家訓

治家篇夫風化者自上而行於下者也自先而施於後者也是以父不慈則子不孝兄不友則弟不恭夫不義則婦不順矣父慈而子逆兄友而弟傲夫義而婦陵則天之凶民乃刑戮之所攝非訓導之所移也笞怒廢於家則豎子之過立見刑罰不中則民無所措手足治家之寬猛亦猶國焉孔子曰奢則不遜儉則固與其不遜也寧固又云𨿽有周公之才之�使驕且吝其餘不足觀也已然則可儉而不可吝也儉者省約爲禮之謂也吝者窮急不卹之謂也今有奢則施儉則吝如能施而不奢儉而不�可矣生民之本要當稼穡而食桑麻以衣蔬果之蓄園場之所產雞豚之善塒圈之所生爰及棟宇器械樵蘇脂燭莫非種殖之物也至能守其業者閉門而爲生之具以足但家無鹽井耳今北土風俗率能躬儉節用以贍衣食江南奢侈多不逮焉

又世間名士但務寬仁至於飲食餉饋僮僕減損施惠然諾妻子節量狎侮賓客侵耗鄕黨此亦爲家之巨�矣

又婦主中饋惟事酒食衣服之禮耳國不可使預政家不可使幹蠱如有聰明才智識達古今正當輔佐君子助其不足必無牝雞晨鳴以致禍也江東婦女略無交遊其婚姻之家或十數年間未相識者惟以信命贈遺致殷勤焉鄴下風俗專以婦持門戶爭訟曲直造請逢迎車乘塡街衢綺羅盈府寺代子求官爲夫訴屈此乃恆代之遺風乎南間貧素皆事外飾車乘衣服必貴齊整家人妻子不免饑寒河北人事多由內政綺羅金翠不可廢闕羸馬�奴僅充而已唱和之禮或爾汝之河北婦人織組紃之事黼黻錦繡羅綺之工大優於江東也太公曰養女太多一費也陳蕃云盜不過五女之門女之爲累亦以深矣然天生蒸民先人傳體其如之何世人多不舉女賊行骨肉豈當如此而望福於天乎吾有疏親家饒妓媵誕育將及使遣婚豎守之體有不安窺窗倚戶若生女者輒持將去母隨號泣莫敢救之使人不忍聞也婦人之性率寵子婿而虐兒婦寵婿則兄弟之怨生焉虐婦則姊妹之讒行焉然則女之行畱皆得罪於其家者母實爲之至有諺云落索阿姑此其相報也家之常獘可不誡哉婚姻素對靖侯成規近世嫁娶遂有賣女納財買婦輸絹比量父祖計校錙銖責多還少市井無異或猥婿在門或傲婦擅室貪榮求利反招羞恥可不愼歟

又吾家巫覡禱請絕於言議符書章醮亦無祈焉並汝曹所見也勿妖妄之費

風操篇吾觀禮經聖人之教箕帚匕箸咳唾惟諾執燭沃盥皆有節度亦爲至矣但旣殘缺非復全書其有所不載及世事變攺者學達君子自爲節度相承行之故世號士大夫風操而家門頗有不同所見互稱長短然其阡陌亦自可知昔在江南目能視而見之耳能聽而聞之蓬生麻中不勞翰墨汝曹生於戎馬之間視聽之所不曉故聊記錄以傳示子孫禮云見似目瞿聞名心瞿有所感觸惻愴心眼若在從容平常之地幸須申其情耳必不可避亦當忍之猶如伯叔兄弟酷類先人可得終身腸斷與之絕耶又臨文不諱廟中不諱君所無私諱蓋知聞名須有消息不必期於顚沛而走也梁世謝舉甚有聲譽聞諱必哭爲世所譏又臧逢世臧嚴之子也篤學修行不墜門風孝元經牧江州遣往建昌督事郡縣民庶競修箋書朝夕輻輳几案盈積書有稱嚴寒者必對之流涕不省取記多廢公事物情怨駭竟以不辦而還此並過事也近在揚都有一士人諱審而與沈氏交結周厚沈與其書名而不姓此非人情也凡避諱者皆須得其同訓以代換之桓公名白博有五皓之稱厲王名長琴有修短之目不聞謂布帛爲布皓呼腎腸爲腎修也梁武小名阿練子孫皆呼練爲絹乃謂銷煉物爲銷絹物恐乖其義或有諱云者呼紛紜爲紛煙有諱桐者呼梧桐樹爲白鐵樹便似戲笑耳周公名子曰禽孔子名兒曰鯉止在其身自可無禁至若衛侯魏公子楚太子皆名蟣虱長卿名犬子王修名狗子上有連及理未爲通古之所行今之所笑也北土多有名兒爲驢駒豚子者使其自稱及兄弟所名亦何忍哉前漢有尹翁歸後漢有鄭翁歸梁家亦有孔翁歸又有顧翁寵晉代有許思妣孟少孤如此名字幸當避之今人避諱更急於古名子者當爲孫地吾親識中有諱襄諱友諱同諱淸諱和諱禹交疏造次一座百犯聞者辛苦無僇賴焉昔司馬長卿慕藺相如故名相如顧元歆慕蔡邕故名雍而後漢有朱張字孫卿許暹字顏回梁世有庾晏嬰祖孫登連古人姓爲名字亦鄙事也昔劉文饒不忍罵奴爲畜產今世愚人遂以相戲或有指名爲豚犢者有識旁觀猶欲掩耳況名之者乎近在議曹共平章百官秩祿有一顯貴當世名臣意嫌所議過厚齊朝有一兩士族文學之人謂此貴曰今日天下大同須爲百代典式豈得尙作關中舊意乎明公定是陶朱公大兒耳彼此歡笑不以爲嫌昔侯霸之子孫稱其祖父曰家公陳思王稱其父爲家父母爲家母潘尼稱其祖曰家祖古人之所行今人之所笑也及南北風俗言其祖及二親無雲家者田裏猥人方有此言耳凡與人言言己世父以次第稱之不雲家者以尊於父不敢家也凡言姑姊妹女子子已嫁則以夫氏稱之在室則以次第稱之言禮成他族不得雲家也子孫不得稱家者輕略之也蔡邕書集呼其姑女爲家姑家姊班固書集亦雲家孫今並不行也凡與人言稱彼祖父母世父母父母及長姑皆加尊字自叔父已下則加賢字尊卑之差也王羲之書稱彼之母與自稱己母同不云尊字今所非也

又言及先人理當感慕古者之所易今人之所難江南事不獲已乃陳文墨無言者須言閥閱必以文翰罕有面論者北人無何便爾話說及相訪問如此之事不可加於人也人加諸己則當避之名位未髙如爲勛貴所逼隱忍方便速報取了勿取煩重感辱祖父若沒言須及者則斂容肅坐稱大門中世父叔父則稱從兄弟門中兄弟則稱亡者子某門中各以其尊卑輕重爲容色之節皆變於常若與君言𨿽變於色猶云亡祖亡伯亡叔也吾見名士亦有呼其亡兄弟爲兄子弟子門中者亦未爲安貼也北土都不行此太山羊�梁初入南吾近至鄴其兄子肅訪�委曲吾答之云卿從門中在梁如此如此肅曰是我親第七亡叔非從也祖孝微在坐先知江南風俗乃謂之云賢從弟門中何故不解古人皆呼伯父叔父而今世多單呼伯叔從兄弟姊妹已孤而對其前呼其母爲伯叔母此不可避者也兄弟之子已孤與他人言對孤者前呼爲兄子弟子頗爲不忍北土多呼爲侄案爾雅喪服經左傳侄名𨿽通男女並是對孤之稱晉世已來始呼叔侄今呼爲侄於理爲勝也凡親屬名稱皆須粉墨不可濫也無風教者其父已孤呼外祖父母與祖父母同使人爲其不喜聞也𨿽質於面皆當加外以別之父母之世叔父皆當加其次第以別之父母之世叔母皆當加其姓以別之父母之羣從世叔父母及從祖父母皆當加其爵位若姓以別之河北士人皆呼外祖父母爲家公家母江南田裏間亦言之以家代外非吾所識凡宗親世數有從父有從祖有族祖江南風俗自玆已往髙秩者通呼爲尊同昭穆者𨿽百世猶稱兄弟若對他人稱之皆云族人河北士人𨿽三二十世猶呼爲從伯從叔梁武帝嘗問一中土人曰卿北人何故不知有族答云骨肉易疏不忍言族耳當時𨿽爲敏對於禮未通吾嘗問周弘讓曰父母中外姊妹何以稱之周曰亦呼爲丈人自古未見丈人之稱施於婦人也吾親表所行若父屬者爲某姓姑母屬者爲某姓姨中外丈人之婦猥俗呼爲丈母士大夫謂之王母謝母云而陸機集有與長沙顧母書乃其從叔母也今所不行齊朝士子皆呼祖僕射爲祖公全不嫌有所涉也乃有對面以相戲者古者名以正體字以表徳名終則諱之字乃可以爲孫氏孔子弟子記事者皆稱仲尼呂后微時嘗字髙祖爲季至漢袁種字其叔父曰絲王丹與侯霸子語字霸爲君房江南至今不諱字也河北士人全不辯之名亦呼爲字字固因呼爲字尙書王元之兄弟皆號名人其父名云字羅漢一皆諱之其餘不足怪也

又已孤而履歲及長至之節無父拜母祖父母世叔父母姑兄姊則皆泣無母拜父外祖父母舅姨兄姊亦如之此人情也宋周子通書

家人睽復論治天下有本身之謂也治天下有則家之謂也注則謂物之可視以爲法者猶俗言則例則樣也本必端端本誠心而已矣則必善善則和親而已矣注心不誠則身不可正親不和則家不可齊家難而天下易家親而天下疏也

注親者難處疏者易裁然不先其難亦未有能其易者家人離必起於婦人故睽次家人以二女同居而志不同行也注

睽次家人易卦之序二女以下睽彖傳文二女謂睽卦兌下離上兌少女離中女也陰柔之性外和悅而內猜嫌故同居而異志堯所以釐降二女於嬀汭舜可禪乎吾玆試矣注釐理也降下也嬀水名汭水北舜所居也堯理治下嫁二女於舜將以試舜而授之天下也是治天下觀於家治家觀於身而已矣身端心誠之謂也誠心復其不善之動而已矣注

不善之動息於外則善心之生於內者無不實矣

西山眞氏曰心不誠則私意邪念紛紛交作欲身之修得乎親不和則閨門乖戾情意隔絕欲家之正得乎夫治家之難所以甚於治國者門內尙恩易於掩義世之人固有勉於治外者矣至其處家則或狃於妻妾之私或牽於骨肉之愛鮮克以正自檢者而人君尢甚焉漢髙帝能誅秦蹙項而不能割戚姬如意之寵唐太宗能取孤隋攘羣盜而閨門慚徳顧不免焉蓋疏則公道易行親則私情易溺此其所以難也不先其難未有能其易者漢唐之君立本作則旣已如此何怪其治天下不及三代哉夫女子陰柔之性鮮不妒忌而險詖者故二女同居則猜嫌易生堯欲試舜必降以二女者能處二女則能處天下矣舜之身正而刑家如此故堯禪以天下而不疑也身之所以正者由其心之誠誠者無他不善之萌動於中則亟反之而已誠者天理之眞妄者人爲之僞妄去則誠存矣誠存則身正身正則家治推之天下猶運之掌也司馬光涑水家儀

居家雜儀凡爲家長必謹守禮法以禦羣子弟及家眾分之以職授之以事而責其成功制財用之節量入以爲出稱家之有無以給上下之衣食及吉凶之費皆有品節而莫不均一裁省冗費禁止奢華常須稍存贏餘以備不虞注

分之以職謂使之掌倉廩廏庫庖廚捨業田園之類授之以事謂朝夕所幹及非常之事補注

此節

言家長禦羣子弟及家眾之事凡諸卑幼事無大小無得專行必咨稟於家長注易曰家人有嚴君焉父母之謂也安有嚴君在上而其下敢直行自恣不顧者乎𨿽非父母當時爲家長者亦當咨稟而行之則號令出於一人家政始可得而治矣補注

此節言卑幼事家長之道凡爲子爲婦者毋得蓄私財俸祿及田宅所入盡歸之父母舅姑當用則請而用之不敢私假不敢私與補注

此下九節猶小學言父子之親凡子事父母婦事舅姑天欲明咸起盥漱櫛總具冠帶昧爽適父母舅姑之所省問父母舅姑起子供藥物婦具晨羞供具畢乃退各從其事將食子婦請所欲於家長退具而供之尊長舉筋子婦乃各退就食丈夫婦人各設食於他所依長幼而坐其飲食必均一幼子又食於他所亦依長幼席地而坐男坐於左女坐於右及夕食亦如之旣夜父母舅姑將寢則安置而退居閒無事則侍於父母舅姑之所容貌必恭執事必謹言語應對必下气怡聲出入起居必謹扶衛之不敢涕唾喧呼於父母舅姑之側父母舅姑不命之坐不敢坐不命之退不敢退注

孫事祖父母孫婦事祖舅姑同此盥洗手也櫛梳頭也總所以束髮今之頭巾冠帶丈夫帽子衫帶婦人冠子背子昧爽謂天明暗相交之際省問丈夫唱喏婦人道萬福仍問侍者夜來安否何如侍者曰安乃退其有不安節則侍者以告此卽禮之晨省也藥物乃關身之切務人子當親自檢校調煮供進不可但委婢僕脫若有誤則其禍不測婦具晨羞凡烹調飲膳婦人之職也當檢校監視務令精潔家長謂父母舅姑或當時家長也卑幼各不得恣所欲安置丈夫唱喏婦女道安置此卽禮之昏定也凡子受父母之命必籍記而佩之時省而速行之事畢則反命焉或所命有不可行者則和色柔聲具是非利害而白之待父母之許然後攺之若不許苟於事無大害者亦當曲從若以父母之命爲非而直行己志𨿽所執皆是猶爲不順之子況未必是乎凡父母有過下气怡色柔聲以諫諫若不入起敬起孝悅則復諫不悅與其得罪於鄕黨州閭寧熟諫父母怒不悅而撻之流血不敢疾怨起敬起孝凡爲人子弟者不敢以富貴加於父兄宗族

注加謂恃其富貴不率卑幼之禮凡爲人子者出必告反必面有賓客不敢坐於正廳升降不敢由東階上下馬不敢當廳凡事不敢自擬於其父注

有賓客坐於書院無書院則坐於廳之旁側楊氏復曰告與面同反言面者從外來宜知親之顏色安否爲人親者無一念而忘其子故有倚閭倚門之望爲人子者無一念而忘其親故有出告反面之禮生則出告反面沒則告行飲至事亡如事存也凡父母舅姑有疾子婦無故不離側親調嘗藥餌而供之父母有疾子色不滿容不戲笑不宴遊捨置餘事專以迎醫檢方合藥爲務疾已復初凡子事父母父母所愛亦當愛之所敬亦當敬之至於犬馬盡然而況於人乎凡子事父母樂其心不違其志樂其耳目安其寢處以其飲食忠養之幼事長賤事貴皆仿此凡子婦未敬未孝不可遽有憎疾姑教之若不可教然後怒之若不可怒然後笞之屢笞而終不攺子放婦出然亦不明言其犯禮也子甚宜其妻父母不悅出子不宜其妻父母曰是善事我子行夫婦之禮焉沒身不衰補

注此下一節猶小學言夫婦之別凡爲宮室必辯內外深宮固門內外不共井不共浴堂不共廁男治外事女治內事男子晝無故不處私室婦人無故不窺中門男子夜行以燭婦人有故出中門必擁蔽其面男僕非有繕修及有大故不入中門入中門婦人必避之不可避亦必以袖遮其面女僕無故不出中門有故出中門亦必擁蔽其面鈴下蒼頭但主通內外之言傳致內外之物毋得輒升堂室入庖廚注

擁蔽其面如蓋頭面貌之類𨿽小婢亦然大故不可避謂水火盜賊之類凡卑幼於尊長晨亦省問夜亦安置坐而尊長過之則起出遇尊長於塗則下馬不見尊長經再宿以上則再拜五宿以上則四拜賀冬至正旦六拜朔望四拜凡拜數或尊長臨時減而止之則從尊長之命吾家同居宗族眾多冬至朔望聚於堂上丈夫處左西上婦人處右東上皆北向共爲一列各以長幼爲序共拜家長畢長兄立於門之左長姊立於門之右皆南向諸弟妹以次拜訖各就列丈夫西上婦人東上共受卑幼拜受拜訖先退後輩立受拜於門東西如前輩之儀若卑幼自遠方至見尊長遇尊長三人以上同處者先共再拜敍寒暄問起居訖又三再拜而止注

聚於堂上此假設南面之堂若宅舍異制臨時從宜左右謂家長之左右長幼爲序婦以夫之長幼爲序不以身之長幼爲序共受卑幼拜以宗族多若人人致拜則不勝煩勞故同列共受之晨夜唱喏萬福安置若尊長二人以上同處亦三而止所以避煩也補注

此節猶小學言長幼之序凡受女婿及外甥拜立而扶之外孫則立而受之可也注

扶謂搊策補

注此節言接女婿外甥外孫之類凡節序及非時家宴上壽於家長卑幼盛服序立如朔望之儀先再拜子弟之最長者一人進立於家長之前幼者一人搢笏執酒盞立於其左一人搢笏執酒注立於其右長者搢笏跪斟酒祝曰伏願某官備膺五福保族宜家尊長飲畢授幼者盞注反其故處長者出笏俯伏興退與卑幼皆再拜家長命諸卑幼坐皆再拜而坐家長命侍者徧酢諸卑幼諸卑幼皆起序立如前俱再拜就坐飲訖家長命易服皆退易便服還復就坐補

注此節言家宴上壽之儀凡子始生若爲之求乳母必擇良惠婦人稍溫謹者子能食飼之教以右手子能言教之自名及唱喏萬福安置稍有知則教之以恭敬尊長有不識尊卑長幼者則嚴訶禁之六歲教之數與方名男子始習書字女子始習女工之小者七歲男女不同席不共食始誦孝經論語𨿽女子亦宜誦之自七歲以下謂之孺子早寢晏起食無時八歲出入門戶及卽席飲食必後長者始教之以謙讓男子誦尙書女子不出中門九歲男子誦春秋及諸史始爲之講解使曉義理女子亦爲之講解論語孝經及列女傳女戒之類略曉大義十歲男子出就外傅居宿於外讀詩禮傳爲之講解使知仁義禮智信自是以往可以讀孟荀揚子�觀羣書凡所讀書必擇其精要者而讀之其異端非聖賢之書傳宜禁之勿使妄觀以惑亂其志觀書皆通始可學文辭女子則教以婉娩聽從及女工之大者未冠笄者雞鳴而起總角面以見尊長佐長者供養祭祀則佐執酒食若旣冠笄則皆責以成人之禮不得復言童幼矣注

乳母不良非惟敗亂家法兼令所飼之子性行亦類之故必擇數謂一十百千萬方謂東西南北婉娩柔順貌女工謂蠶桑織績裁縫及爲飲膳不惟止是婦人之職兼欲使之知衣食所來之艱難不敢恣爲奢麗至於纂組華巧之物亦不必習也�洗面也補注

此節言教男女之道凡內外僕妾雞初鳴咸起櫛總盥漱衣服男僕灑掃廳事及庭鈴下蒼頭灑掃中庭女僕灑掃室堂設椅桌陳盥漱櫛�之具主父主母旣起則拂�襞衾侍立左右以備使令退而具飲食得閒則浣濯紉縫先公後私及夜則復拂�展衾當晝內外僕妾惟主人之命各從其事以供百役注

襞疊衣也補

注此節言僕妾事主父母之道凡女僕同輩謂長者爲姊後輩謂前輩爲姨務相雍睦其有鬥爭者主父主母聞之卽訶禁之不止卽杖之理曲者杖多一止一不止獨杖不止者注

同輩謂兄弟所使後輩謂諸子捨所使內則云𨿽婢妾衣服飲食必後長者鄭康成曰人無貴賤不可以無禮故使之序長幼補注

此下三節言主父

母禦僕妾之道凡男僕有忠信可任者重其祿能幹家事者次之其專務欺詐背公�私屢爲盜竊弄權犯上者逐之凡女僕年滿不願畱者縱之勤舊少過者資而嫁之其兩面二舌飾虛造讒離間骨肉者逐之屢爲盜竊者逐之放蕩不謹者逐之有離叛之志者逐之近思錄

祭伊川先生曰冠婚喪祭禮之大者今人都不理會豺獺皆知報本今士大夫家多忽此厚於奉養而薄於先祖甚不可也某嘗修六禮大略家必有廟廟必有主月朔必薦新時祭用仲月冬至祭始祖立春祭先祖季秋祭禰忌日遷主祭於正寢凡事死之禮當厚於奉生者人家能存得此等事數件𨿽幼者可使漸知禮義

喪正叔云某家治喪不用浮圖在洛亦有一二人家化之

異宮橫渠先生曰古者有東宮有西宮有南宮有北宮異宮而同財此禮亦可行古人慮遠目下𨿽似相疏其實如此乃能久相親蓋數十百口之家自是飲食衣服難爲得一又異宮乃容子得伸其私所以避子之私也子不私其父則不成爲子古之人曲盡人情必也同宮有叔父伯父則爲子者何以獨厚於其父爲父者又烏得而當之父子異宮爲命士以上愈貴則愈嚴故異宮猶今世有逐位非如異居也朱子全書

論人倫學者實下工夫須是日日爲之就事親從兄接物處事理會取其有未能益加勉行如此之久則日化而不自知遂只如常事做將去

答郭希呂示諭所以居家事長之意甚善此事他人無致力處正惟自勉而已但謂學問大端不敢躐等言之則鄙意有所未曉者夫學問豈以他求不過欲明此理而力行之耳但其工夫所施有序而莫不以愛親敬長爲先非謂學問自是一事可以置之度外而姑從事於孝友之實也願深察此意而講於所謂學問之大端者以求孝弟之實則閨門之內倫理益正恩義益篤將有不期然而然者矣性理會通

人倫藍田呂氏曰君子之道莫大乎孝孝之本莫大乎順親故仁人孝子欲順乎親必先乎妻子不失其好兄弟不失其和室家宜之妻孥樂之致家道成然後可以養父母之志而無違也故身不行道不行於妻子文王刑於寡妻至於兄弟則治家之道必自妻子始豫章羅氏曰君明君之福臣忠臣之福君明臣忠則朝廷治安得不謂之福乎父慈父之福子孝子之福父慈子孝則家道隆盛安得不謂之福乎俗人以富貴爲福陋哉倪思經鉏堂雜誌

歲計儉者君子之徳世俗以儉爲鄙非遠識也儉則足用儉則寡求儉則可以成家儉則可以立身儉則可以傳子孫奢則用不給奢則貪求奢則掩身奢則破家奢則不可以訓子孫利害相反如此可不念哉富家有富家計貧家有貧家計量入爲出則不至乏用矣用常有餘則可以爲意外橫用之惜矣今以家之用分而爲二令兩子弟分掌之其日用收支爲一其歲計收支爲一日用以賃錢俸錢當之每月終白尊長有餘則趲在後月不足則取歲計錢足之歲計以家之薄產所入當之歲終以白尊長有餘則來歲可以舉事謂如添造屋宇之類不足則無所與舉可以展向後者一切勿爲以待可爲而爲之或有意外橫用亦告於尊長隨宜區處人家至於破產先自借用官物錢始旣先借用官物錢至於官物催趲不免舉債與質久而利重𨿽欲存產業不可得矣故當先須畱官物錢則無此患僕奮空拳粗成家業毫分積累甚難諸子宜體念各存公心管幹且爲二十年計日後則事難料又在諸子從長區處僕之智力有不及矣月河莫侍郎家甚富兄弟同居亦三十餘年此可法也蓋聚居則百費皆省析居則人各有費也然須上下和睦若自能奮飛不藉父業則聽其挈出不可將帶父業畱以與不能奮飛者可也人家用度皆可預計惟橫用不可預計若婚嫁之事是閒暇時子弟自能主張若乃喪葬倉卒之際往往爲浮言所動多至妄用以此爲孝世俗之見切不可�則當隨家丰儉也慶元六年九月十五日

月計士大夫家子弟若無家業經營衣食不過三端上焉者仕而仰祿中焉者就館聚徒下焉者干求假貸今員多闕少待次之日常多官小俸薄旣難贍給遠宦有往來道塗之費縱余無幾意外有丁憂論罷之虞不可不備又還家無以爲策則居官凡事掣肘若有退步進退在我易以行志矣就館聚徒所得不過數十有一書館爭者甚眾未娶就館猶可旣娶之後難遠離家在己爲羈旅在家則百事不可照囑或自有子欲教不可若稍有家業則可免此患縱不免就館聚徒亦不至若不可一日無館者之窘也至於干謁假貸滋味尢惡不惟趄囁嚅此狀可惡奔走於道塗見拒於閽人情況之惡抑又可知縱有所得無幾久而化爲唇吻潔特之士化爲無廉恥可厭之人若乃假貸親故至一至再亦難言矣諺曰做个求人面不成此言有理若自有薄產無此惡況矣吾家業𨿽不多若自知節省且爲二十年計可以使汝輩待闕不至狼狽旣免聚徒就館又免干求假貸諺曰求人不如求己此之謂也己作歲計簿復作月計簿蓋先有月計然後歲計可知若月之所用多於其所入積而至歲爲大闕用矣世間事固終歸空人固各有命然可施智力處亦不當不理會又所求者在己與夫不知義命妄求者大異也非是空言乃眞達理

子孫計或曰旣有子孫當爲子孫計人之情也余曰君子豈不爲子孫計然其子孫計則有道矣種徳一也家傳淸白二也使之從學而知義三也授以資身之術如才髙者命之習舉業取科第才卑者命之以經營生理四也家法整齊上下和睦五也爲擇良師友六也爲娶淑婦七也常存儉風八也如此八者豈非爲子孫計乎循理而圖之以有餘而遺之則君子之爲子孫計豈不久利而父子兩得哉如孔子教伯魚以詩禮漢儒教子一經楊震之使人謂其後爲淸白吏子孫鄧禹十子人各授之一業龐徳公云人皆遺之以危我獨遺之以安皆善爲子孫計者又何歉焉

居山約余營兼山本以藏拙已就粗安可以忘歸諸兒之意眷戀挽畱又難遽絕今與汝曹約每月二十日在山十日在家獨甚寒甚暑兩月則全在家恐山中不便也山中不可獨須子弟一人侍置歷輪流四子每人一旬周而復始其當旬者凡飲膳之類專掌之其餘在家有效時新各隨其意多少不拘無亦不責其或有商議事合要來此不必當旬自宜前稟自六月爲始各於旬下書名如當旬有私幹兄弟那容

儉儉而能施仁也儉而寡求義也儉以爲家法禮也儉以訓子孫智也儉而慳吝不仁也儉復貪求不義也儉於其親非禮也儉其積遺子孫不智也

衣食衣以歲計食以日計一日闕食必至饑餒一年闕衣尙可藉舊食在家者也食粗而無人知衣飾外者也衣敝而人必笑故善處貧者節食以完衣不善處貧者典衣而市食戴埴鼠璞

論治家聖賢言家道如齊家禦家閒有家皆有肅然不艀瞍意嬀汭之嬪虞必曰刑於二女文王之於太姒必曰刑於寡妻齊禦閒刑皆以嚴爲主易家人卦家人嗃髙婦子嘻嘻終吝治家之道與其失於寬寧過於嚴嚴𨿽覺防範太過無寬裕气象終則吉寬則縱溢放肆綱紀蕩然矣故家之將興父子夫婦濟濟有禮於肅正之中自然雍穆一失治家之節則寬縱太過父不父子不子夫婦不成夫婦亂倫敗度靡所不有乖爭淩犯之風反自此起故曰王假有家假亦正也葉夢得石林家訓

孝友司馬溫公作迂說其一章云迂叟之事君無他長能勿欺而已矣事親亦然此天下名言也事君之道廣博未易言且言事親吾見世人未嘗能免於欺愛子教訓子面從而不行欺也己有過失隱寂使不聞欺也有懷於中避就不敢盡言欺也佯爲美觀之事未必出於情欺也曾子喪親水漿不入口者七日而於吾親無所用之情也曾子之孝則至矣至於難能不可繼之行欲以孝聞則未嘗盡其情也然且自以爲過夫死而過於難猶且不敢況生而欺之乎今但能聞教訓而一一遵行不敢失墜有過失攺悔不復爲不求不聞但有所懷必盡告之秋毫不敢隱爲人子所當爲不爲人於所不當爲文飾以掠美如是亦可以言孝則勿欺而已推是心以施之君安有二道哉今汝兄弟五人能如吾所以處二姑氏則吾門戶猶未艾也李昌齡樂善錄

嚴正爲父而不能盡父之道則家無孝友之子爲師而不能盡師之道則門無行藝之士爲子而不能盡事父之道則爲不孝爲弟子而不能盡事師之道則爲不知斯四者天下之大經誠不可違也苟欲盡夫爲父爲師之道者無他惟嚴與正而已制之以嚴教之以正罔不盡善𨿽文王爲父仲尼爲師不過如是也苟欲盡夫事父師之道者無他惟敬與順而已敬之以禮順其教命則罔有不令𨿽曾參之爲子顏回之爲弟子不過如是也蓋父猶天也師猶父也其勢𨿽殊其尊一也爲人而不能盡事父師之道者逆天者也是人也若無人禍必有天刑或曰如彼之頑嚚而嚴不足以制之正不足以教之則嚴正何所措諸予對曰誠有是事也然果人也庸有治之以嚴正而不率者乎苟嚴正不足以治之則非人矣任之可也嘗觀堯舜不能化朱象蓋凡此徒者不可謂之人也人之類而已此韓愈所謂兩間禽獸皆人者是也予欲天下之爲父子師弟子者各盡其道故發斯言

室家治室家禦妾婦之道當以至正與夫仁術大抵婦人女子之性情多淫邪而少正易喜怒而多乖率禦之以嚴則事有不測其情不和其內有怨蓋未有久而不爲害者率禦之以和則動多違禮其事多專其心無憚蓋未有久而不爲亂者二者皆非君子所以處家人之道其失均也故予謂君子之治室家禦妾婦當以和而使嚴行其中當以正而使寬在其中則無太嚴太寬之獘然後率之以仁教之以義和之以禮撫之以恩勿聽其言勿受其制勿從其役任以可責之事使以不怨之勞有能不可太寵有過不可窮治舉動不爲彼所識措畫不爲彼所料如是則彼之平昔所可逞者皆在吾範圍中矣𨿽欲事不測而情不和動違禮而事自專內有所怨心無所憚不可得也夫是數者旣不可得而爲則君子之治家室禦妾婦之道如斯而已矣

子弟今子弟之大失者有三自少卽思衣服之鮮華飲食之丰美惟利己之驕惰安逸而不卹人之規正一也不知誦讀經史惟事嬉遊度日稠人廣坐論古今之道則懵無所知聞世俗之言則欣然而喜旣不知恥習以爲常二也身旣無學且復忌人之學故於勝己者則遠而不近於佞己者則悅而相親所言莫非庸下所思莫非頗僻三也有此三失父母兄弟所不喜君子長者所不與上官巨人所不肯薦揚欲立身成名起家以光其祖宗可乎苟能甘淡泊而務學問近有徳而遠下流則所知者聖賢之道所聞者正大之言所交者正大之士所行者向上之事如此豈不足以成名乎哉爲子弟者幸毋以予言爲耋金華鄭氏家範

治家雜訓內外屋宇大小修造工役家長常加點檢委人用工毋致損壞親賓會聚若至十人不許於夜中設宴時有小酌亦不許至一更晝則不拘子弟未冠者學業未成不聽食肉古有是法非惟有資於勤苦抑欲其識虀鹽之味子弟未冠者不許以字行不許以第稱庶幾合於古人責成之意子弟年十六以上許行冠禮須能暗記四書及一經正文講說大義方可行之否則直至二十一歲子弟已冠而習學者每月十日一輪挑背已記之書初次不通去巾一日再次不通則倍之三次不通則分紒如未冠時通則復之子孫有妻子者不得更置側室以亂上下之分違者責之若年四十無子者許置一人不得與公堂坐女適人者若有外孫彌月之禮惟首生者與之餘並不許但令人以食味慰問之橋圯路淖子孫倘有餘資當助修治以便行客或遇隆暑又當於通衢設湯茗一二處以濟渴者自六月朔起至八月朔止子孫須恂恂孝友見兄長坐必起行必以序應對必以名毋以爾我諸婦並同子侄年非六十者不許與伯叔連坐違者家長罰之會膳不拘卑幼不得抵抗尊長其有出言不遜制行悖戾者姑誨之誨之不悛者則重箠之子孫受長上訶責不論是非但當俯首默受毋得分理子孫固當竭力以奉尊長爲尊長者亦不可挾此自尊攘拳奮袂忿言穢語使人無所容身甚非教養之道若其有過當反復諭戒之甚不得已會眾箠之以示恥辱子孫飲食幼者必後於長者言語亦必有倫應對賓客不得雜以俚俗方言子孫不得謔浪敗度免巾徒跣凡諸舉動不宜掉臂跳足以蹈輕儇見賓客亦當肅行祗揖不可參差錯亂子孫不得目視非禮之書其涉謔浪淫之語者見卽焚毀之妖幻符咒之屬並同子孫毋習吏胥毋爲僧道毋狎屠豎以壞亂心術當時時以仁義二字銘心鏤骨庶或有成子孫自八歲入小學十二歲出就外傅十六歲入大學聘致明師訓飭必以孝弟忠信爲主期至於道若年至二十一歲其業無所就者令習治家理財向學有進者不拘子孫爲學須以孝義切切爲務若一向偏滯詞章深所不取此實守家第一事不可不愼子孫年未二十五者除綿衣用絹帛外餘皆用布除寒凍用蠟屐外其餘遇雨皆以麻屨從事三十里內並須徒走初到姻親家者不拘子孫年未三十者酒不許入唇壯者𨿽許少飲亦不宜沈酗杯酌喧呶鼓舞不顧尊長違者責之若奉延賓客惟務誠�不必彊人以酒子孫當以和待鄕曲我寧容人毋使人容我切不可先操忽人之心若累相淩逼進進不已者當以理直之子孫處事接物當務誠朴不可置纖巧之物務以悅人以長華麗之習子孫毋得與人眩奇鬥勝兩不相下彼以其奢我以吾儉吾何害乎俗樂之設誨淫長奢切不可令子孫及臧獲輩習肄之違者家長箠之子孫不得畜養飛鷹獵犬專事佚遊亦不得恣情取饜以敗家事違者以不孝論子孫不得私造飲饌以�口腹之欲違者姑誨之誨之不悛卽責之產者病者不拘凡遇生朝父母舅姑存者酒果三行亡者則致恭祠堂終日追慕壽辰旣不設筵所有襪履亦不可受徒�女工無益於事家中燕享男女不得互相勸酬庶幾有別若家長舅姑宜饋食者非比家眾有疾當痛念之延良醫爲之救療諸婦必須安詳恭敬奉舅姑以孝事丈夫以禮待娣姒以和然無故不出中門夜行以燭無燭則止如其淫狎卽宜屏放若有�忌長舌者姑誨之誨之不悛則責之責之不悛則出之諸婦媟言無恥及干預閫外事者當罰拜以愧之諸婦工作當聚一處機杼紡績各盡所長非但別其勤惰且革其私主母之尊欲使家眾悅服不可使側室爲之以亂尊卑每歲畜蠶主母分給蠶種與諸婦使之在房畜飼待成熟時卻就蠶屋上箔須令子弟直宿以防風燭所得之蠶繭當聚一處抽繅更預先抄寫各房所畜多寡之數照什一之法賞之諸婦每歲公堂於九月俵散木綿使成布匹限以次年八月交收通買錢物以給一歲衣資之用公堂不許侵使或有故意制造不佳及不豋數者則準給本房甚者任其衣資不給有能依期豋數者照什一之法賞之諸婦育子苟無大故必親乳之不可置乳母以饑人之子諸婦之於母家二親存者禮得歸寧無者不許其有慶弔勢不可已者則勿拘此諸婦親姻頗多除本房至親與相見外余並不許可見者亦須子弟引導方入中門見燈不許入會婦人親族有爲僧道者不許往來朔望後一日令諸生聚揖之時直說古列女傳使諸婦聽之女子年及八歲者不許隨母到外家余𨿽至親之家亦不許往違者重罰其母男女不共圊混不共湢浴以謹其嫌春冬則十日一浴夏秋不拘男女不親授受禮之常也諸婦不得刀鑷工剃面家範總部總論二宋袁氏世範

睦親人之至親莫過於父子兄弟而父子兄弟有不和者父子或因於責善兄弟或因於爭財有不因責善爭財而不和者世人見其不和或就其中分別是非而莫明其由蓋人之性或寬緩或褊急或剛暴或柔懦或嚴重或輕薄或持檢或放縱或喜閒靜或喜紛拿或所見者小或所見者大所稟自是不同父必欲子之性合於己子之性未必然兄必欲弟之性合於己弟之性未必然其性不可得而合則其言行亦不可得而合此父子兄弟不和之根源也況凡臨事之際一以爲是一以爲非一以爲當先一以爲當後一以爲宜急一以爲宜緩其不齊如此若互欲同於己必致於爭論爭論不勝至於再三至於十數則不和之情自玆而起或至於終身失歡若悉悟此理爲父兄者通情於子弟而不責子弟之同於己爲子弟者仰承於父兄而不望父兄惟己之聽則處事之際必相和協無乖爭之患孔子曰事父母幾諫見志不從又敬不違勞而不怨此聖人教人和家之要術也宜熟思之

又慈父固多敗子子孝而父或不察蓋中人之性遇彊則避遇弱則肆父嚴而子知所畏則不敢爲非父寬則子玩易而恣其所行矣子之不肖父多優容子之願�父或責備之無已惟賢智之人卽無此患至於兄友而弟或不恭弟恭而兄或不友夫正而婦或不順婦順而夫或不正亦由此彊卽彼弱此弱卽彼彊積漸而致爲人父者能以他人之不肖子諭己子爲人子者能以他人之不賢父諭己父則父慈而子愈孝子孝而父益慈無偏勝之患矣至如兄弟夫婦亦各能以他人之不及者諭之則何患不友恭正順哉自古人倫賢否相雜或父子不能皆賢或兄弟不能皆令或夫流蕩或妻悍暴少有一家之中無此患者𨿽聖賢亦無如之何譬如身有瘡痍疣贅𨿽甚可惡不可決去惟當寬懷處之能知此理則胸中泰然矣古人所以謂父子兄弟夫婦之間人所難言者如此子之於父弟之於兄猶卒伍之於將帥胥吏之於官曹奴婢之於雇主不可相視如朋輩事事欲論曲直若父兄言行之失顯然不可掩子弟止可和顏幾諫若以曲理而加之子弟尢當順受而不當辯爲父兄者又當自省人言居家久和者本於能忍然知忍而不知處忍之道其失尢多蓋忍或有藏蓄之意人之犯我藏蓄而不發不過一再而已積之旣多其發也如洪流之決不可遏矣不若隨而解之不置胸次曰此其不思爾曰此其無知爾曰此其失�爾曰此其所見者小爾曰此其利害寧幾何不使之入於吾心𨿽日犯我者十數亦不至形於言而見於色然後見忍之功效爲甚大此所謂善處忍者骨肉之失歡有本於至微而終至不可解者止由失歡之後各自負气不肯先下气爾朝夕羣居不能無相失相失之後有一人能先下气與之話言則彼此酬復遂如平時矣宜深思之興盛之家長幼多和協蓋所求皆遂無所爭也破蕩之家妻孥未嘗有過而家長每多責罵者衣食不給觸事不諧積忿無所發惟可施於妻孥之前而已妻孥能知此則尢當奉承髙年之人作事有如嬰孺喜得錢財微利喜受飲食果實小惠喜與孩童玩狎爲子弟者能知此而順適其意則盡其歡矣人之孝行根於誠篤𨿽繁文末節不至亦可以動天地感鬼神嘗見世人有事親不務誠篤乃以聲音笑貌繆爲恭敬者其不爲天地鬼神所誅則幸矣況望其世世篤孝而門戶昌隆者乎苟能知此則自此而往應與物接皆不可不誠有識君子試以誠與不誠者較其久遠效驗孰多

又兄弟子侄同居至於不和本非大有所爭由其中有一人設心不公爲己稍重𨿽是毫末必獨取於眾或眾有所分在己必欲多得其他心不能平遂起爭端破蕩家產馴小得而致大患若知此理各懷公心取於私則皆取於私取於公則皆取於公眾有所分𨿽果實之屬直不數錢亦必均平則亦何爭之有兄弟子侄同居長者或恃其長陵轢卑幼專用其財自取溫飽因而成私簿書出入不令幼者預知幼者至不免饑寒必啟爭端或長者處事至公幼者不能承順盜取其財以爲不肖之資尢不能和若長者總提大綱幼者分幹細務長必幼謀幼必長聽各盡公心自然無爭兄弟子侄貧富厚薄不同富者旣懷獨善之心又多驕傲貧者不生自勉之心又多妒嫉此所以不和若富者時分惠其餘不卹其不知恩貧者知自有定分不望其必分惠則亦何爭之有朝廷立法於分析一事非不委曲詳悉然有果是竊眾營私卻於典買契中稱系妻財置到或詭名置產官中不能盡行根究又有果是起於貧寒不因父祖資產自能奮立營置財業或𨿽有祖宗財產不因於眾別自殖立私財其同宗之人必求分析至於經縣經州經所在官府累年爭訟各至破蕩而後已若富者能反思果是因眾成私不分與貧者於心豈無所歉果是自置財產分與貧者明則爲髙義幽則爲陰徳又豈不勝於連年爭訟妨廢家務及資備裹糧資結證佐與囑托吏胥賄賂官員之徒費耶貧者亦宜自思彼實竊眾亦由辛苦營運以至增置豈可悉分有之況實彼之私財而吾欲受之寧不自愧苟能知此則所分𨿽微必無爭訟之費也人有兄弟子侄同居而私財獨厚慮有分析之患者則買金銀之屬而深藏之此爲大愚若以百千金銀計之用以買產歲收必十千十餘年後所謂百千者我已取之其分與者皆其息也況百千又有息焉用以典質營運三年而其息一倍則所謂百千者我已取之其分與者皆其息也況又二年再倍不知其多少何爲而藏之篋笥不假此收息以利眾也余見世人有將私財假於眾使之營運於家久而止取其本者其家富厚均及弟兄子侄��不絕此善處心之報也亦有竊盜眾財或寄妻家或寄內外姻親之家終爲其人用過不敢取索及取索而不得者多矣亦有作妻家姻親之家置產爲其人所掩有者多矣亦有作妻名置產身死而妻攺嫁舉以自隨者亦多矣凡百君子幸詳鑑此止須存心兄弟同居甲者富厚常慮爲乙所擾十數年間或甲破壞而乙乃增進或甲亡而其子不能自立乙反爲甲所擾者有矣兄弟分析有幸應分人典賣而己欲執贖則將所分田產丘丘段段平分或以兩旁分與應分人而己分處中往往應分人未賣而己分先賣反爲應分人執鄰取贖者多矣有諸父俱亡作諸子均分而無兄弟者分後獨昌多兄弟者分後浸微者有多兄弟之人不願作諸子均分而兄弟各自昌盛勝於獨據全分者有以兄弟累眾而己累獨少力求分析而分後浸微反不若累眾之人昌盛如故者有以分析不平屢經官求再分而分到財產隨卽破壞反不若被論之人昌盛如故者世人若知智術不勝天理必不起爭訟之心兄弟義居固世之美事然其間有一人早亡諸父與子侄其愛稍疏其心未必均齊爲長而欺瞞其幼者有之爲幼而悖慢其長者有之顧見義居而交爭者其相疾有甚於路人前日之�事乃甚不�矣故兄弟當分宜早有所定兄弟相愛𨿽異居異財亦不害爲孝義一有交爭則孝義何在兄弟子侄有同門異戶而居者於眾事宜各盡心不可令小兒婢僕有擾於眾𨿽是細微皆起爭之漸且眾之庭宇一人勤於掃灑一人全不之顧勤掃灑者已不能平況不之顧者又縱其小兒婢僕常常狼籍且不容他人禁止則怒詈失歡多起於此同居之人有不賢者非理以相擾若間或一再尙可與辯至於百無一是且朝夕以此相臨極爲難處同鄕及同官亦或有此當寬其懷抱以無可柰何處之

又凡人之家有子弟及婦女好傳遞言語則𨿽聖賢同居亦不能不爭且人之作事不能皆是不能皆合他人之意寧免其背後評議背後之言人不傳遞則彼不聞知寧有忿爭惟此言彼聞則積成怨恨況兩遞其言又從而增易之兩家之怨至於牢不可解惟髙明之人有言不聽則此輩自不能離間其所親同居之人或相往來須揚聲曳履使人知之不可默造慮其適議及我則彼此愧慚進退不可況其間有不曉事之人好伏於幽暗之處以伺人之言話此生事興爭之人豈可久與同居然人之居處不可謂僻地無人而輒譏議人必慮或有聞之者俗謂墻壁有耳又曰日不可說人夜不可說鬼人家不和多因婦女以言激怒其夫及同气蓋婦女所見不廣不遠不公不平又其所謂舅姑伯叔妯娌皆假合彊爲之稱呼非自然天屬故輕於割恩易於修怨非丈夫有遠識則爲其役而不自覺一家之中乖變生矣於是有親兄弟子侄隔屋連墻至死不相往來者有無子而不肯以猶子爲後有多子而不以與其兄弟者有不卹兄弟之貧養親必欲如一寧棄親而不顧者有不卹兄弟之貧葬親必欲均費寧畱喪而不葬者其事多端不可槪述亦嘗見有遠識之人知婦女之不可諫誨而外與兄弟相愛常不失歡私救其所急私賙其所乏不使婦女知之彼兄弟之貧者𨿽深怨其婦女而重愛其兄弟至於當分析之際不敢以貧故而貪愛其兄弟之財產者蓋由見識髙遠之人不聽婦女之言而先施之厚因以得兄弟之心也

又同居父子兄弟善惡賢否相半若頑狠刻薄不惜家業之人先死則其家興盛未易量也若慈善長厚勤謹之人先死則其家不可救矣諺云莫言家未成成家子未生莫言家未破破家子未大亦此意也貧者養他人之子當於幼時蓋貧者無田宅可養暮年惟望其子反哺不可不自其幼時衣食撫養以結其心富者養他人之子當於旣長之時今世之富人養他人之子多以爲諱故欲及其無知之時撫養或養所出至微之人長而不肖恐其破家方議逐去致有爭訟若取於旣長之時其賢否可以粗見苟能溫淳守己必能事所養如所生且不致破家亦不致興訟也多子固爲人之患不可以多子之故輕以與人須俟其稍長見其溫淳守己舉以與人兩家獲福如在𦇤褓卽以與人萬一不肖旣破他家必求歸宗往往興訟又破我家則兩家受其禍矣

又婦人不預外事者蓋謂夫與子旣賢外事自不必預若夫與子不肖掩蔽婦人之耳目何所不至今人多有遊蕩賭博至於鬻田園甚至於鬻其所居妻猶不覺然則夫之不賢而欲求預外事何益也子之鬻產必同其母而僞書契字者有之重息以假貸而兼並之人不憚於論訟貸茶鹽以轉貿而官司責其必償爲母者終不能制然則子之不賢而欲求預外事何益也此乃婦人之大不幸爲之柰何苟爲夫能念其妻之可憐爲子能念其母之可憐頓然悔悟豈不甚善婦人有以其夫蠢懦而能自理家務計算錢谷出入人不能欺者有夫不肖而能與其子同理家務不致破蕩家產者有夫死子幼而能教養其子惇睦內外姻親料理家務至於興隆者皆賢婦人也而夫死子幼居家營生最爲難事托之宗族宗族未必賢托之親戚親戚未必賢賢者又不肯預人家事惟婦人自識書算而所托之人衣食自給稍識公義則庶幾焉不然鮮不破家

又父祖髙年怠於營幹者多將財產均給子孫若父祖出於公心初無偏曲子孫各能戮力不事遊蕩則均給之後旣無爭訟必至興隆若父祖緣有過房之子緣有前母后母之子緣有子亡而不愛其孫又有𨿽是一等子孫自有憎愛凡衣食財物所及必有厚薄致令子孫力求均給其父祖又於其中暗有輕重安得不起他日爭端若父祖緣其子孫內有不肖之人慮其侵害他房不得已而均給者止可逐時均給財谷不可均給田產若均給田產彼以爲己分所有必邀求尊長立契典賣典賣旣盡窺他房從而婪取必至興訟使賢子賢孫被其擾害同於破蕩不可不思大抵人之子孫或十數人皆能守己其中有一不肖則十數人均受其害至於破家者有之國家法令百端終不能禁父祖智謀百端終不能防欲保延家祚者他家之已往思我家之未來可不修徳熟慮以爲長久之計耶遺囑之文皆賢明之人爲身後之慮然亦須公平乃可以保家如劫於悍妻黠妾因於後妻愛子中有偏曲厚薄或妄立嗣或妄逐子不近人情之事不可勝數皆興訟破家之端也父祖有慮子孫爭訟者常欲預爲遺囑之文而風燭不常因循不決至於疾病危篤𨿽心中尙了然而口不能言手不能動飲恨而死者多矣況有神識昏亂者乎﹣﹣﹣﹣

處己起家之人生財富庶乃日夜憂懼慮不免於饑寒破家之子生事日消乃軒昂自恣謂不復可慮所謂吉人凶其吉凶人吉其凶此其效驗常見於已壯未老已老未死之前識者當自默諭起家之人見所作事無不如意以爲智術巧妙如此不知其命分偶然志气洋洋貪取圖得又自以爲獨能久遠不可破壞豈不爲造物者所竊笑蓋其破壞之人或已生於其家曰子曰孫朝夕環立於其側者皆他日爲父祖破壞生事之人恨其父祖目不及見耳前輩有建第宅宴工匠於東廡曰此造宅之人宴子弟於西廡曰此賣宅之人後果如其言近世士大夫有言目所可見者謾爾經營目所不及見者不須置之謀慮此有識君子知非人力所及其胸中寬泰與蔽迷之人如何起家之人易於增進成立者蓋服食器用及吉凶百費規模淺狹尙循其舊故日入之數多於日出此所以常有餘富家之子易於傾覆破蕩者蓋服食器用及吉凶百費規模廣大不循其舊又分其財產立數門戶則費用增倍於前日子弟有能省用速謀損節猶慮不及況有不之悟者何以支持故古人謂由儉入奢易由奢入儉難蓋謂此爾大夫貴人之家尢難於保成方其致位通顯𨿽在閒冷其俸給亦厚其饋遺亦多其使令之人滿前皆州郡廩給其服食器用𨿽極於華侈而其費不出於家財逮其身後無前日之俸給饋遺使令之人其日用百費非出家財不可況又析一家爲數家而用度仍舊豈不至於破蕩此亦勢使之然爲子弟者各宜量節人之居世有不思父祖起家艱難思與之延其祭祀又不思子孫無所憑借則無以脫於饑寒多生男女視如路人耽於酒色�奕遊蕩破壞家產以取一時之快此皆家門不幸如此冒幹刑憲彼亦不卹豈教誨勸諭責罵所能回置之無可柰何而已人有財物慮爲人所竊則必緘縢�鐍封識之甚嚴慮費用之無度而致耗散則必算計較量支用之甚節然有甚嚴而有失者蓋百日之嚴無一日之疏則無失百日嚴而一日不嚴則一日之失與百日不嚴同也有甚節而終至於匱乏者蓋百事節而無一事之費則不至於匱乏百事節而一事不節則一事之費與百事不節同也所謂百事者自飲食衣服屋宅園館輿馬僕禦器用玩好蓋非一端丰儉隨其財力則不謂之費不量財力而爲之或𨿽財力可辦而過於侈靡近於不急皆妄費也年少主家事者宜深知之中產之家凡事不可不早慮有男而爲之營生教之生業皆早慮也至於養女亦當早爲儲蓄衣衾妝奩之具及至遣嫁乃不費力若置而不問但稱臨時此有何術不過臨時鬻田廬及不卹女子之羞見人也至於家有老人而送終之具不爲素辦亦稱臨時此無他術亦是臨時鬻田廬及不卹後事之不如儀也今人有生一女而種杉萬根者待女長則鬻杉以爲嫁資此其女必不至失時也有於少壯之年置壽衣壽器壽塋者此其人必不至三日五日無衣無棺可斂三年五年無地可葬也居官當如居家必有顧藉居家當如居官必有綱紀士大夫之子弟苟無世祿可守無常產可依而欲爲仰事俯育之計莫如爲儒其才質之美能習進士業者上可以取科第致富貴次可以開門教授以受束脩之奉其不能習進士業者上可以事書札代箋簡之役次可以習點讀爲童蒙之師如不能爲儒則巫醫僧道農圃商賈伎術凡可以養生而不至於辱先者皆可爲也子弟之流蕩至於爲乞丐盜竊此最辱先之甚然世之不能爲儒者乃不肯爲巫醫僧道農圃商賈伎術等事而甘心爲乞丐盜竊者深可誅也凡彊顏於貴人之前而求其所謂應副折腰於富人之前而托名於假貸遊食於寺觀而人指爲穿雲子皆乞丐之流也居官而掩蔽眾目盜財入己居鄕而欺淩愚弱奪其所有私販官中所禁茶鹽酒酤之屬皆竊盜之流也人有爲之而不自愧者何哉凡人生而無業及有業而喜於安逸不肯盡力者家富則習爲下流家貧則必爲乞丐凡人生而飲酒無算食肉無度好淫濫習博奕者家富則致於破蕩家貧則必爲盜竊

又居鄕不得已而後與人爭又大不得已而後與人訟彼稍服其不然則已之不必費用財物交結胥吏求以快意窮治其讎至於爭訟財產本無理而彊求得理官吏貪謬或可如志寧不有愧於神明讎者不伏更相訴訟所費財物十數倍於其所直況遇賢明有司安得以無理爲有理耶大抵人之所訟互有短長各言其長而掩其短有司不明則牽連不決或決而不盡其情胥吏得以受賄而弄法蔽者之所以破家也

治家人之居家須令垣墻髙厚藩籬周密窗壁門關堅牢隨損隨修如有水竇之類亦須常設格子務令新固不可輕忽𨿽竊盜之巧者穴墻剪籬穿壁決關俄頃可辦比之頹墻敗籬腐壁敝門以啟盜者有間矣且免奴婢奔竄及不肖子弟夜出之患如外有竊盜內有奔竄及子弟生事縱官司爲之受理豈不重費財力居止或在山谷村野僻靜之地須於周圍要害去處置立莊屋招誘丁多之人居之或有火燭竊盜可以卽相救應凡夜犬吠盜未必至亦是盜來探試不可以爲他而不警夜間遇物有聲亦不可以爲鼠而不警屋之周圍須令有路可以往來夜間遣人十數徧巡之善慮事者居於城郭無甚隙地亦爲夾墻使邏者往來其間若屋之內則子弟及奴婢更疊巡警夜間覺有盜便須直言有盜徐起逐之盜必且竄不可乘暗擊之恐盜之急以刃傷我及誤擊自家之人若持燭見盜擊之猶庶幾若獲盜而已受拘執自當準法無過毆傷多蓄之家盜所覬覦而其人又多置什物喜於矜耀尢盜之所垂涎也富厚之家若多儲錢谷少置什物少蓄金寶絲帛縱被盜亦不多失前輩有戒其家自冬夏衣之外藏帛以備不虞不過百匹此亦髙人之見豈可與世俗言劫盜有中夜炬火露刃排門而入人家者此尢不可不防須於諸處往來路口委人爲耳目或有異常則可以先知仍預置便門遇有警急老幼婦女且從便門走避又須子弟及僕者平時常備器械爲禦敵之計可敵則敵不可敵則避切不可令盜得我之人執以爲質則鄰保及捕盜之人不敢前劫盜𨿽小人之雄亦自有識見如富家平時不刻剝又能樂施又能種種方便當兵火擾攘之際猶得保全至不忍焚毀其屋凡盜所快意於焚掠污辱者多是積惡之人富家宜自省家居或有失物不可不急尋急尋則人或投之僻處可以復收則無事矣不急則轉而出外愈不可見又不可妄猜疑人猜疑之當則人或自疑恐生他變猜疑不當則正竊者反自得意況疑心一生則所疑之人揣其行坐辭色皆若竊物而實未嘗有所竊也或已形於言或妄有所執治而所失之物偶見或正竊者方獲則悔將若何居宅不可無鄰家慮有火燭無人救應宅之四圍如無溪流當爲池井慮有火燭無水救應又須平時撫卹鄰里有恩義有士大夫平時多以官勢殘虐鄰里一日爲讎人刃其家火其屋宅鄰里更相戒曰若救火火熄之後非惟無功彼更訟我以爲盜取他家財物則獄訟未知了期若不救火不過杖一百而已鄰里甘受杖而坐視其大廈爲煨燼生生之具無遺此其平時暴虐之效也火之所起多從廚蓋廚屋多時不掃則埃墨易得引火或中有畱火而前有積薪接連亦引火之端也夜間最當巡視烘焙物色過夜多致遺火人家房戶多有覆蓋宿火而以衣籠罩其上皆能致火須常戒約蠶家屋宇低隘於炙簇之際不可不防火農家儲積糞壤多爲茅屋或投死灰於其間須防內有餘燼未滅能致火燭茅屋須常防火大風須常防火積油物積石灰須常防火此類甚多切須詢究富人有愛其小兒者以金銀珠寶之屬飾其身小人有貪者於僻靜處壞其性命而取其物𨿽聞於官而置於法何益市邑小兒非有壯夫攜負不可令遊街巷慮有誘略之人也人之家居井必有幹池必有欄深溪急流之處峭險髙危之地機關觸動之物必有禁防不可令小兒狎而臨之脫有疏虞歸怨於人何及親賓相訪不可多虐以酒或被酒夜臥須令人照管往時括蒼有困客以酒且慮其不告而去於是臥於空捨而鑰其門酒渴索漿不得則取花瓶水飲之次日啟關而客死矣其家訟於官郡守汪懷忠究其一時捨中所有之物云有花瓶浸旱蓮花試以旱蓮花浸瓶中取罪當死者試之驗乃釋之又有置水於案而不掩覆屋有伏�遺毒於水客飲而死者凡事不可不謹如此淸晨早起昏晚早睡可以杜絕婢僕姦盜等事司馬溫公居家雜儀令僕子非有警急修葺不得入中門婦女婢妾無故不得出中門只令鈴下小童通傳內外治家之法此過半矣

又族人鄰里親戚有狡獪子弟能恃彊淩人損彼益此富家多用之以爲爪牙且得目前快意此曹內旣姦巧外常我順子弟責罵狎玩常能容忍爲子弟者亦愛之他日家長旣沒之後誘子弟爲非者皆此等人也大抵爲家長者必自老練又其智略能駕馭此曹故得其力至於子弟須賢明如其父兄則可無慮中材之人鮮不爲其鼓惑以致敗家唐史有言妖禽孽狐當晝則伏息自如得夜乃爲之祥正謂此曹若平昔延接淳厚剛正之人𨿽言語多拂人意而子弟與之久處則有身後之益所謂快意之事常有損拂意之事常有益凡事皆然宜廣思之幹人有管庫者須常謹其簿書審其見存幹人有管穀米者須嚴其簿書謹其管鑰兼擇謹畏之人使之看守幹人有貸財本興販者須擇其淳厚愛惜家累方可付托蓋中產之家日費之計猶難支吾況受傭於人其饑寒之計豈能周足中人之性目見可欲其心必亂況下愚之人見酒食聲色之美安得不動其心向來財不滿其意而充其欲故內則與骨肉同饑寒外則視所見如不見今其財物盈溢於目前若日日嚴謹此心姑寢主者事勢稍寬則亦何憚而不爲其始也移用甚微其心以爲可償猶未經慮久而主不之覺則日增焉月益焉積而至於一歲移用已多其心𨿽惴惴無可柰何則求以掩覆至二年三年侵欺已大彰露不可掩覆主人欲峻治之已近噬臍故凡委托幹人所宜警此國家以農爲重蓋以衣食之源在此然人家耕種出於佃人之力可不以佃人爲重遇其有生育婚嫁營造死亡當厚賙之耕耘之際有所假貸少收其息水旱之年察其所虧早爲除減不可有非理之需不可有非時之役不可令子弟及幹人私有所擾不可因其讎者告語增其歲入之租不可彊其稱貸使厚供息不可見其自有田園輒起貪圖之意視之愛之不啻如骨肉則我衣食之源悉藉其力俯仰可以無愧怍矣佃僕婦女等有於人家婦女小兒處稱貸莫令家長知而欲重息以生借錢谷及欲借質物以濟急者皆是有心脫漏必無還意而婦女小兒不令家長知則不敢取索終爲所負爲家長者宜常以此諭其家尼姑道婆媒婆牙婆及婦人以買賣鍼灸爲名者皆不可令入人家凡脫漏婦女財物及引誘婦女爲不美之事皆此曹也池塘陂湖河埭蓄水以漑田者須於每年冬月水涸之際浚之使深築之使固遇天時亢旱𨿽不至於大稔亦不至於全損今人往往於亢旱之際常思修治至收刈之後則忘之矣諺所謂三月思種桑六月思築塘蓋傷人之無遠慮如此池塘陂湖河埭有眾享其漑田之利者田多之家當相與率倡令田主出食佃人出力遇冬時修築令多蓄水及用水之際遠近髙下分水必均非止利己又且利人其利豈不博哉今人當修築之際靳出食力及用水之際奮臂交爭有以鋤耰相毆至死者縱不死亦至坐獄被刑豈不可傷然至此者皆由田主慳吝之罪也桑果竹木之屬春時種植甚非難事十年二十年之間卽享其利今人往往於荒山閒地任其棄廢至於兄弟析產或因一根荄之微忿爭失歡比鄰山地偶有竹木在兩界之間則興訟連年寧不思使向來天不產此則將何所爭若以爭訟所費傭工植木則一二十年之間所謂材木不可勝用也其間有以果木逼於鄰家實利有及於其童稚則怒而伐去之者尢無所見也人有小兒須常戒約莫令於鄰里損折果木之屬人養牛羊須常看守莫令於鄰里踏踐山地六種之屬人養雞鴨須常照管莫令於鄰里損啄菜茹六種之屬有產業之家又須各自勤謹墳墓山林欲叢綠長茂蔭映須髙其墻圍令人不得逾越園圃種植菜茹六種及有時果去處嚴其籬圍不通人往來則亦不至臨時責怪他人也人有田園山地界至不可不分明異居分析之初置產典買之際尢不可不仔細人之爭訟多由此始且如田畝有因地勢不平分一丘爲兩丘者有欲便順並兩丘爲一丘者有以屋基山地爲田又有以田爲屋基園地者有攺移街路水圳者官中𨿽有經界圖籍壞爛不存者多矣況又從而攺易不經官司鄰保驗證豈不大啟爭端人之田畝有在上丘者若常修田畔莫令傾倒人之屋基園地若及時築疊垣墻才損卽修人之山林若分明挑掘溝塹才損卽修有何爭訟惟其鹵莽田畔傾倒修治失時屋基園地只用籬圍年深壞爛因而侵占山林或用分水猶可辯明間有以木以石以坎爲界年深不存及以坑爲界而外又有一坑相似者未嘗不啟紛紛不決之訟也至於分析止憑鬮書典買止憑契書或有鹵莽該載不明公私皆不能決可不戒哉間有典買山地幸其界至有疑故令元契稱說不明因而包占者此小人之用心遇明官司自正其罪矣分析之家置造鬮書有各人止錄己分所得田產者有一本互見他分者止錄己分多是內有私曲不欲顯暴故常多爭訟若互見他分厚薄肥瘠可以畢見在官在私易爲折斷此外或有宣勞於眾眾分棄與田產或有一分獨薄眾分棄與田產或有因妻財因仕宦置到來歷明白或有因營運置到而眾不願分者並宜於鬮書後開具仍須斷約不在開具之數則爲漏鬮𨿽分析後許應分人別求均分可以杜絕隱瞞之獘不至連年爭訟不決矣人有求避役者𨿽私分財產甚均而鬮書砧基則妝在一分之內令一人認役其他物力低小不須充應而其子孫有欲執書契而掩有之者遂興訴訟官司欲斷從實則於文有礙欲以文爲斷而情則不然此皆俗曹初無遠見規避於目前而貽爭於身後可不鑑此人有已分財產而欲避免差役則冒同宗有官之人爲一戶籍者皆他日爭訟之端由也縣道貪污遇有析戶印鬮則厚有所需人戶憚於所費皆匿而不印私自割析經年旣深貧富不同恩義頓疏或至爭訟一以爲已分失去鬮書一以爲分財未盡未立鬮書官中從文則礙情從情則礙文故多久而不決之患凡析戶之家宜卽印鬮書以杜後患人戶交易當先憑牙家索取鬮書砧基指出丘段圍號就問見佃人有無界至交加典賣重疊次問其所親有無應分人出外未回及在卑幼未經分析或系棄產必問其初應與不應受棄或寡婦卑子執憑交易必問其初曾與不曾勘會如系轉典賣則必問其元契已未投印有無諸般違礙方可立契如有寡婦幼子應押契人必令人親見其押字如價貫年月四至畝角必卽書塡應債負貨物不可用必支見錢取錢必有處所擔錢人必有姓名已成契後必卽投印慮有交易在後而投印在前者已印契後必卽離業慮有交易在後而管業在前者已離業後必卽割稅慮因循不割稅而爲人告論以致拘沒者官中條令惟交易一事最爲詳備蓋欲以杜爭端也而人戶不悉乃至違法交易及不印契不離業不割稅以至重疊交易詞訟連年不決者豈非人戶自速其辜哉凡鄰近利害欲得之產宜稍增其價不可恃其有親有鄰及以典至買及無人敢買而扼損其價萬一他人買之則悔且無及而爭訟由之以興也凡田產有交關違條者𨿽其價廉不可與之交易他時事發到官則所費或十倍然富人多要買此產自謂將來拚錢與人打官司此其癖不可救然自遺患與患及子孫者甚多凡交易必須項項合條卽無後患不可憑恃人情契密不爲之防或有失歡則皆成爭端如交易取錢未盡及贖產不曾取契之類宜卽理會去著或卽聞官以絕將來詞訴切戒切戒貧富無定勢田宅無定主有錢則買無錢則賣買產之家當知此理不可苦害賣產之人蓋人之賣產或以闕食或以負債或以疾病死亡婚嫁爭訟已有百千之費則鬻百千之產若買產之家卽還其直𨿽轉手無畱且可以了其出產欲用之一事而爲富不仁之人知其欲用之急則陽距而陰鉤之以重扼其價旣成契則姑還其直之什一二約以數日而盡償至數日而問焉則辭以未辦又屢問之或以數緡授之或以米谷及他物髙估而補償之出產之家必大窘乏所得零微隨卽耗散向之所擬以辦某事者不復辦矣而往還取索夫力之費又居其中彼富家方自竊喜以爲善謀不知天道好還有及其身而獲報者有不在其身而在其子孫者富家多不之悟豈不迷哉

又兼並之家見有產之家子弟昏愚不肖及有緩急多是將錢彊以借與或始借之時設酒食以媚悅其意或旣借之後歷數年不索取待其息多又設酒食招誘使之結轉並息爲本別更生息又誘勒其將田產折還法禁𨿽嚴多是幸免維天网不漏諺云富兒更替做蓋謂疊相酬報也

又凡人之敢於舉債者必謂他日之寬余可以償也不知今日之無寬余他日何爲而有寬余譬如百里之路分爲兩日行則兩日皆辦若欲以今日之路使明日並行𨿽勞苦而不可至凡無遠識之人求目前寬余而那積在後者無不破家也切宜鑑此凡有家產必有稅賦須是先截畱輸納之資卻將贏餘分給日用歲入或薄只得省用不可侵支輸納之資臨時爲官中所迫則舉債認息或托攬戶兌納而髙價算還是皆可以耗家大抵曰貧曰儉自是賢徳又是美稱切不可以此爲愧若能知此則無破家之患矣

又起造屋宇最人家至難事年齒長壯世事諳歷於起造一事猶多不悉況未更事其不因此破家者幾希蓋起造之時必先與匠者謀匠者惟恐主人憚費而不爲則必小其規模節其費用主人以爲力可以辦銳意爲之匠者則漸增廣其規模至數倍其費而屋猶未及半主人勢不可中輟則舉債鬻產匠者方喜興作之未艾工鏹之益增余嘗勸人起造屋宇須十數年經營以漸爲之則屋成而家富自若蓋先議基址或平髙就下或增卑爲髙或築墻穿池逐年漸爲之期以十餘年而後成次議規模之髙廣材木之若於細至椽桷籬壁竹木之屬必藉其數逐年買取隨卽斫削期以十餘年而畢備次議瓦石之多少皆預以餘力積漸而儲之𨿽僦雇之費亦不取辦於倉卒故屋成而家富自若也元陸梳山居家制用

上篇古之爲國者冢宰制國用在於歲之杪五榖皆入然後制國用用地小大視年之丰耗三年耕必有一年之食九年耕必有三年之食以三十年之通制國用𨿽有凶旱水溢民無菜色國旣若是家亦宜然故凡家之田疇足以贍給者亦當量入以爲出然後用度有準丰儉得中怨讟不生子孫可守今以田疇所收除租稅及種漑糞治之外所有若干以十分約之畱三分爲水旱不測之備專存米谷不可變易銀鈔輕但當逐年增置倉廩其六分作十二月之用

閏月則分作十三月之用取一月合用之數約爲三十分日用其一

茶飯魚肉賓客酒漿子孫紙筆先生束脩幹事奴僕等皆取諸其間可余而不可盡用至七分爲得中不及五分爲太嗇蓋於所餘太多則家益富將至僭侈無度則入於罪戾矣其所餘者別置簿收管以爲伏臘裘葛修葺墻屋醫藥賓客弔喪問疾時節饋送又有餘則以周給鄰族之貧弱者賢士之窮困者佃人之饑寒者過往之無聊者毋以妄施僧道蓋僧道本是�民況今之僧道無不丰足施之適足以濟其嗜欲長其過惡而費農夫血汗勤勞所得之物未必不增吾冥罪其何福之有其田疇不多日用不能有餘則一味節嗇裘葛取諸蠶績墻屋取諸蓄養雜種蔬菜皆以助用不可侵過次日之物若一日侵過無時可補則便有廢家之漸當謹戒之其有田少而用廣者但當淸心儉素經營足食之路於接待賓客弔喪問疾時節饋送會合飲食之事一切不講免致干求親舊以滋過失責望故素有所怨尢負諱逋借以招恥辱家居如此方爲稱宜而遠吝侈之咎積是成俗豈惟一家不憂水旱天災𨿽一郡一縣皆無憂矣其利豈不博哉

下篇居家之病有七曰呼曰遊曰飲食曰土木曰爭訟曰玩好曰惰慢有一於此皆能破家其次貧薄而務周旋丰余而尙鄙猥事𨿽不同其終之害或無以異但在遲速之間耳夫丰余而不用者疑若無害也然己旣丰余則人望以周濟今乃恝然則失人之情旣失人之情則人不佑之惟恐無其隙苟有隙可乘則爭媒孽之𨿽其子孫亦懷不滿之意一旦入手若決堤破防矣前所言存畱十之三者爲丰余之多者制也苟所餘不能三分則存二分亦可又不能存二分則存一分亦可又不能存一分則宜節嗇用度以存贏餘然後家可長久不然一旦有意外之事家必破矣記曰喪用三年之阞注謂阞什一也正今所存畱三分數凡喪葬所費其丰儉之節當以此爲準今謂人家婚禮當視喪禮所費則丰儉亦似得中其有貧者豈可復立準則所謂斂手足形還葬而無槨人豈有非之者則婚禮宜俱無所費所謂迨其謂之足矣前所言一切不講者非謂絕其事也謂不能以貨財爲禮耳如弔喪則以先往後罷爲助賓客則樵蘇不爨淸談而已至如奉親至急也啜菽飲水盡其歡斯之謂孝祭祀宜嚴也蔬食菜羹足以致其敬凡事皆然則人固不我責而我亦何慊哉如此則禮可不廢而財不匱矣前所言以六分爲十二月之用以一月合用之數約爲三十分者非爲必於其日用盡但約見每月每日之大槪其間用度自爲贏縮惟是不可先次侵過恐難追悔宜先余而後用以無貽鄙吝之譏世言皆謂用度有何窮盡蓋是未嘗立法所以丰儉皆無準則好丰者妄用以破家好儉者多藏以斂怨無法可依必至於此愚今考古經國之制爲居家之法隨貲產之多寡制用度之丰儉合用萬錢者用萬錢不謂之侈合用百錢者用百錢不謂之鄙是取中可久之計也明方孝孺侯城雜誡

正倫家不患乎不富而患無禮禮以正倫倫序得則眾志一家合爲一而不富者未之有也爲家以正倫理別內外爲本以尊祖睦族爲先以勉學修身爲教以樹藝畜牧爲常守以節儉行以慈讓足己而濟人習禮而畏法亦可以寡過矣於鎰中說

齊家齊家之學萬化之原吾心之所體者非止於家也莫此爲厚吾身之所教者豈獨家也莫此爲切何者原其初則一體而分形一气而分息其隔幾何乎今則同閭而居同井而食共朝夕而遊密孰加焉第以骨肉之間情常勝禮恩常掩義𨿽有政有法而難行也然以道明徳立之一身率我分形分息之眾身不過舉此加彼耳故必身修而後家可以齊其序豈容紊乎設或家人爲气稟俗染之所蔽而吾徳不洽於一家則吾心徳爲有外不足以合天命之大全豈所以明吾明徳乎必導之以正使其非僻之心自沮動之以誠使其欺詐之意自消以吾力之有餘而濟其所不足以吾善之先得而啟其所同然父子兄弟務惇孝友不以恩之偏溺而妨天倫所當重夫婦長幼務修恭順不以愛之偏�而掩人紀所當爲至若事君務守法盡忠以供其職勿傷倫敗類以違其令此則合其類以經之然也若分其緒以綸之則父之慈存乎擇師講學而教以修徳守身爲重稅產宜有而不必盛子之孝存乎體心承意而恆以爲惡辱親爲恥甘旨宜精而不必侈爲昆爲季皆天所敍本乎一身遺體無二弟恭其兄兄愛其弟勿懷妒忌勿學猶似有一於此觸處乖戾勿聽婦言勿計小利有一於此轉眼反視兄饑父悲弟寒父慮曷體父心相親無替夫以內外之別爲重而牝晨之敗事所當戒婦以服食之治具爲職而閫外之家事不可預夫柔妻剛家之不祥夫義婦順家之吉昌至若宗族有親疏而在我公之以仁恩誼有隆殺而在我處之以義此教於家者以一身率眾身自同祖同父至於無服又至於同姓教以義塾講法講古而約之以禮養以義廩燕會歌詩而和之以樂使親者恆親疏者不薄賢才由此出家世由此興此族眾不能無愚不肖而教之有政使有一人失教則心有外而仁義有虧可乎學而至此國之本自家立矣家齊而後國可以治其序豈容紊乎徐三重明善全編

家則一祠堂以奉先世神主卽所居室東間爲之主依世次遞列出入必告正至朔望必參俗節薦以時物四時祭祀儀式並遵用文公家禮以二至二分日行事並歲除凡五祭祭畢家眾會饌尊卑長幼敍坐談論必禮義仁讓之事不得戲及言姦利短長

又一朔望參謁祠堂畢至中堂長幼尊卑以次相揖有事則會議無則退一每旦夙興幹理家務凡事須父子兄弟同心商略斷以理義務在公平子弟各盡職業分勞效力毋獨顧己事毋自適己懷毋妒有怯無毋背親交外謀事必悉心禦變則戮力手足腹心人人一體此昌門保祚之要道也嗚呼世道澆漓風土惡薄雍睦之事寥寥罕睹然成敗之應毫髮無爽此豈皆不讀詩書者耶習俗所涅家世所延恬而莫悟是在父兄明理作法於常而聖賢成訓具講於素庶幾賴天佑以共成此風乎一爲家長最難必明禮義識時勢諳事體通人情乃可以主持家業和合人心夫禮義須讀書時勢須明達事體須閱歷人情須體卹兼此四者家運必大昌矣然何可易言一家長當謹守禮法不得妄爲至公無私不得偏向又須以至誠待下常存平恕臨事之際毋察察而明毋昧昧而昏好惡必當體卹必周常視一家如一身以一身整束一家則法行而情合矣一子弟智愚賢不肖𨿽有天命然父兄須教以讀書皆不可令廢棄縱癡蠢頑悍若少知理義亦不敢肆然爲非至不可理論也家貧力難延師父自教之弟若幼小則兄教之夫使子弟知書循理則父兄亦可免不良之累彼此俱有益矣世俗善經營者往往業駔獪子弟狡慧則習刀筆二項皆可營生特恐相安於姦利則詩書種子遂絕將來有不肖者禮義廉恥蕩然更無所不至矣豈若讀書耕田以淸貧勤苦立家業布袍蔬飯世爲士人令父子兄弟人人禮樂文章所謂匹夫而縉紳畎畝而朝列顧不光隆與

又一閨門之體最宜謹嚴況吾松廝養太眾豈得無別且親戚之家多有交往初稍濫觴末當浸漫因俗制節正家者何可不謹持之也凡家室之制須有中門以老成端厚者一人守之早啟暮閉婦女無故不得出女奴年十二不得擅出男僕年十五不得擅入違者責之親姻問遺守者傳遞出入其在外一應非類如所謂三姑六婆者並不許入婦女在內夜行以燭無燭則止叔嫂不通言男女不同室居處相隔行止相避不共圊混不共湢浴不親相授受不同席飲食所以謹嫌厚別也凡諸婦於本家父母在則歸寧沒則否兄弟有慶弔大事則暫往不得過宿遠則不往本家人來惟父母與同生兄弟至親甥侄則相見余並否相見時必子弟引入遇夜則不入其親族有爲僧道者𨿽至親不得往來女子年十歲以外不得從母至外家余𨿽至親家亦不得往若男子往外家內家及姊妹之家必先令人通命然後蕭入敍坐之後言語須極敬愼語畢而退不得左右忤視蓋以禮自處以禮處人非二事也

又一男女之辧正在內外則婦人不當出外明甚予嘗至宜興旅寓民捨罕見婦女形迹亦絕無往來道路此土俗之最美者良家子女固不宜輕出行遊及抵親識至於探望姻黨輒遣婦女飄揚衢路肩摩稠人大非雅觀必不得已第可命老幼童豎相致問信若遠親之家吉凶禮節已有男子在外交際惡用復需婦人哉一婦人女子最易以佛誘不但傾財施捨浮費無益乃有交往尼姑道姑任其出入者乃有輕至佛寺道院燒香遊矚者乃有建設佛堂於家以便焚修並招致佛侶者緣老者惑於福罪少者喜於放蕩而主者又無古禮正義以檢遏之身名家範蔑棄不惜最爲邪僻敗度之事何用別立家規而後曉也昔人排佛老謂其要在明先王之道若修齊之士以先正儀禮作法門庭安得復有玆事

又一古者義門同居卽父兄子弟猶嚴內外世俗有以異姓親識佐理家事者出入無禁男女雜行卽其人素最謹厚寧不少防其漸耶夫禮戒嫌疑豈因實有斯事而端明識士已操終始永懷蓋賦性難齊居常易染昔人制度於必無者尙恐其有況或有者寧可便策其無凡家事宜父子兄弟自爲經理切勿輕納異姓更恐將來攺移反成怨釁至於孤貧收養亦不可苟大都仁義之事當圖永終庶全盛美一家人同居易生玩狎鮮能以禮自將此乖忤所由生也易曰家人嗃嗃悔厲吉婦子嘻嘻終吝正言以嚴得合因寬致戾垂訓切矣凡父子兄弟夫婦之禮不過日夕接對語言動靜之間書記所載素所誦習人自不體耳但以禮約飭不憚煩勞如父坐子立兄行弟隨見長者則起應對必以名出必告反必面事必稟命朝問安夕定省諸如此類肅而行之習而安之上爲而下效之則慢易交亢之性自然消融而和順之風未有不成者也徐禎稷恥言

論治家或曰語云國政易家政難何也余齋曰疏任法親任化遠者易飾近者難欺余齋曰爲家者毋以偸�子弟毋以姦習僮僕蔑禮便私所以�偸也傷義爲利所以習姦也子弟偸而僮僕姦𨿽有家其享諸餘齋曰常以骨肉之合暌徵人家之隆廢不失者十九矣故有子孫莫不教以睦夫均一則不妒有定分則不爭習之以禮讓明之以大義然後間言不入嗚呼堅石數仞楔則裂諸金堤百丈蟻則決諸骨肉之釁肇於微成於積愼之哉余齋曰爲家者嚴非類倍於嚴寇盜寇盜賊財非類賊人財敗可再營人敗難爲也故狎交邪客子弟之賊三姑六婆閨中之賊於此不嚴惡乎用其嚴余齋曰家之失親也繇婦人者十有五故女子妻妾必令知大義則能贊仁讓和骨肉詩云之子於歸宜其家人利用柔徳調合一家婦道之正也或問居室之道奚尊余齋曰其儉哉儉以寡營可以立身儉以善施可以濟人余齋曰人治家業以貽後也治家不治守家之人貽業不貽保業之道智乎哉余齋曰居室而不儉者有五奉先一也爲逝者治棺槨二也爲子弟惇師友三也疾求醫藥四也卹親舊周急乏五也亦稱其力焉而已矣余齋曰故家遺風在能存禮法不在不失體勢余齋曰吾見仕宦而室不丰者寡矣吾見丰而不侈者寡矣顯不可常而習侈難反故世家之能保者寡矣余齋曰有家者莫患乎昧大體而聽小言夫釁啟於背語而禍烈於傳構若結婦妾之口錮僕婢之唇宜家將過半矣余齋曰以乖和競讓徵人世之徳怨以勤惰奢約兆人家之成敗以盈損愼肆卜人事之吉凶以仁刻厚薄推人福之悠促譬如望叢求爵循穴搜鼠不獲者蓋寡矣余齋曰骨肉之倫無忘親厚而已矣無忘也者𨿽遇橫逆猶是也弘而忍之之謂讓曲而聯之之謂仁潛移而默成之之謂聖較則怨怨則離𨿽曲不自我等之乎不祥語曰夫妻交市莫問誰益兄弟交憎莫問誰直此之謂也余齋曰家有大不祥嗜言利者當之利風中於家庭賊气入矣市道行於骨肉殘形成矣或曰然則廢治生與曰君子之室男女上下勤生而分業食服吉凶稱家而尊儉生可使足也烏在其言利也余齋曰世家子弟戒四恃絕六惡四恃者財足以豪勢足以逞門第足以矜小才足以先人緣玆四恃遂生六惡曰奢曰淫曰懶曰傲曰剛狠曰浮薄余齋曰先府君言持門戶有子孫者必謹於風气之端夫倫彜名簡家之正气詩書淡約家之淸气保斯二者故世而才易以成彥士世而不才也猶得謹素存其家聲章潢圖書編

三綱五常總序三綱二紀人之大倫也五常之道也君爲臣之綱其有分者義也父爲子之綱其有親者仁也夫爲妻之綱其有別者智也長幼之紀其序爲禮朋友之紀其任爲信之二紀者亦不出乎三綱之外何也因有父子也而有兄弟以至於宗族其先後以齒者一家之長幼也因有君臣也而有上下以至儔侶其尊卑以等者一國之長幼也因有兄弟也而自同室以至於宗族其互相助益者同姓之朋友也因有上下也而自同僚以至於儔侶其互相規正者異姓之朋友也舉三綱而二紀在其中故總謂之綱常人之所以爲人而異於物者以其有此綱常之道𨿽然提其綱則紀自理振其綱紀則天經賴以淸地義賴以寧萬匯賴以成自混元開辟以來孰能一日離此常道哉是故陳此常道於時夏凡變此道者不待辧哉

正家論家有夫婦焉家有父子焉家有兄弟焉人之大倫五而家有其三必先有以厚夫婦之倫而後父能慈子能孝兄能友弟能恭此學周南召南之功也夫天之生物也一本故近而家遠而天下莫非同體古之聖人其於天下也則有養老慈幼卹孤獨之政焉其爲法也詳其於家也則有愛親敬長之道焉其爲義也密夫愛親敬長與養老慈幼卹孤獨以其事則固異矣然而其心豈二哉爲天下養老慈幼卹孤獨之心卽居其家愛親敬長之心故凡爲天下而天下之老之幼之孤獨漠然視之者則固以居其家其親其長有移其天性而天性之愛幾於泯者矣是故君子篤其恩於家也匪以其近私之也篤其恩於家所以普其仁於天下者固在是矣其以愛親敬長教其子弟與其族人也匪以其爲吾子弟爲吾族人故私之也仁人一體之公中國神聖之學本如是同其風於家所以同天下之風者在是矣五常之道家有其三而夫婦乃家庭人合之倫也中庸論道察天地斯其至矣然造端則在乎夫婦之近焉何哉蓋一陰一陽鼓天地之大化一夫一婦肇人紀之大初易著乾坤乾坤卽夫婦之大也夫婦卽乾坤之小也觀家人卦彖曰家人女正位乎內男正位乎外男女正天地之大義也信乎道察天地而其造端在夫婦也又曰家人有嚴君焉父母之謂也父父子子兄兄弟弟夫夫婦婦而家道正矣家正而天下定矣玩其卦畫陰陽各得其正而五之王假有家上有孚威如其象蓋可睹也已是以書首堯典堯釐降二女於嬀汭舜可禪乎吾玆試矣堯之所以爲天下得人舜之所以無爲天下治其端爲有自也詩首關雎窈窕淑女君子好逑文王所以刑寡妻至兄弟而迓家邦者率是道也故大學曰宜其家人而後可以教國人其爲父子兄弟足法而後民法之也可見一正家而天下定居室𨿽至近參贊位育之道管是也然易大象風自火出家人君子以言有物而行有恆大學於親愛賤惡畏敬哀矜傲惰而辟焉者則云身不修不可以齊其家又何也蓋家之本在身而一身之間凡言行好惡乃一家觀法所系苟好惡偏而言行不臧則身不行道且將不行於妻子況一家尊卑長幼欲其一循乎修道之教而莫我違也難矣哉此所以上九象曰威如之吉反身之謂也然則治天下觀於家治家觀於身周子豈無見而云然哉𨿽然人情最易狎者莫居室若也於此愼言行公好惡修身之功無斯須間焉則行遠自邇登髙自卑所以迓家邦察天地者又何事他求是故君子於家人一卦六爻觀象玩辭並大學齊家中庸造端孟子周子之言會而通之體而行之反身正家之道其庶幾矣曹端夜行燭

正家男女有別乃人倫之大體正家之大經禮之尢重者也若或男女無別則與禽獸無異所以古之君子必嚴內外之分以謹男女之別故自七歲以上至六十以下不同席不共食其嚴如此不忍事聽婦言好飲酒惡諫諍四者皆足以速禍敗小則殞身滅性大則覆宗絕嗣所以古之君子切以此戒焉古人張公藝九世同居北齊隋唐皆旌表其門麟徳中髙宗封泰山幸其宅召公藝問其所以睦族之道公藝取紙筆以對乃書忍字百餘以進其意以爲宗族所以不協由尊長衣食或有不均卑幼禮節或有不備更相責望遂爲乖爭苟能相與忍之則家道雍睦矣上善之賜之縑帛吾家倘欲以雍睦傳世上爲祖宗出色下爲子孫垂訓當以張氏爲法毋曰我惡人也豈敢效好人哉呂楠語錄

治家王獻藎問古人云治家須書百忍夫貪昧隱忍如受爾汝之稱者孟子比之穿窬何也先生曰我嘗爲山西五世同居者作同心堂記言張公藝九世同居只是一忍宋花樹韋家有會族約皆是難得但忍猶見人有不是處中心不能受故忍會約因有不合故會皆其心不同故也心同便不見人有不是處亦無離異何必忍又何必會故治家之道亦不在忍書曰有容徳乃大彼婦人小子不曾讀書不知道理安可一一責他故君子居家須是能容顧炎武日知錄

家事孔子曰居家理故治可移於官子木問範武子之徳於趙孟對曰夫子之家事治言於晉國無隱情其祝史陳信於鬼神無愧辭子木歸以語王王曰宜其光輔五君以爲盟主也夫以一人家事之理而致晉國之霸士大夫之居家豈細行乎史記之載宣曲任氏曰富人爭奢侈而任氏折節爲儉力田畜田畜人爭取錢賈任氏獨取貴善富者數世然任公家約非田畜所出弗衣食公事不畢則身不得飲酒食肉以此爲閭裏率故富而主上重之漢書載張安世曰安世尊爲公侯食邑萬戶然身衣弋綈夫人自紡績家僮七百人皆有手技作事內治產業累積纖微是以能殖其貨富於大將軍光後漢書載樊宏父重曰世善農稼好貨殖性溫厚有法度三世共財子孫朝夕禮敬常若公家其營理產業物無所棄課役童隸各得其宜故能上下戮力財利歲倍今之士大夫知此者鮮故富貴不三四傳而衰替也兩家奴爭道霍氏奴入禦史府欲大夫門此霍氏之所以亡也奴從賓客漿酒藿肉此董賢之所以敗也然則今日之官評其先考之僮約乎

田宅舊唐書張嘉貞在定州所親有勸立田業者嘉貞曰吾忝歷官滎曾任國相未死之際豈憂饑餒若負譴責𨿽富田莊何用比見朝士廣占良田及身歿後皆爲無賴子弟作酒色之資甚無謂也聞者嘆服此可謂得二疏之遺意者若夫世變日新人情彌險有以富厚之名而反使其後人無立錐之地者亦不可不慮也書又言馬燧貲貨甲天下旣卒子暢承舊業屢爲豪幸邀取貞元末中尉曹志廉諷暢令獻田園第宅順宗復賜暢中貴人逼取仍指使施於佛寺暢不敢晚年財產並盡身歿之後諸子無室可居以至凍餒今奉誠園亭館暢舊第也王鍔家財富於公藏及薨有二奴告其子稷攺父遺表匿所獻家財憲宗欲遣中使詣東都簡括以裴度諫而止稷後爲徳州刺史廣賫金寶僕妾以行節度使李全略利其貨而圖之教本州軍作亂殺稷納其室女以伎媵處之吾見今之大家以酒色費者居其一以爭鬩破者居其一意外之侮奪又居其一而三桓之子孫微矣

士大夫容僧尼冊府元龜唐元宗開元二年七月戊申制曰如聞百姓家多以僧尼道士爲門徒往還妻子無所避忌或詭托禪觀妄陳禍福爭涉左道深斁大猷自今以後百官不得輒容僧尼道士等至家緣吉凶要須設齋皆於州縣陳牒寺觀然後依數聽去仍令禦史金吾明加捉搦

分居宋孝建中中軍府錄事參軍周殷啟曰今士大夫父母在而兄弟異居計十家而七庶人父子殊產八家而五其甚者乃危亡不相知饑寒不相卹忌疾讒害其間不可稱數宜明其禁以易其風當日江左之風便已如此魏書裴植傳云植𨿽自州送祿奉母及贍諸弟而各別資財同居異爨一門數蓋亦染江南之俗也隋盧思道聘陳嘲南人詩曰共甑分炊飯同鐺各煮魚而地理誌言蜀人敏慧輕急尢足意錢之戲小人薄於情禮父子率多異居冊府元龜唐肅宗乾元元年四月詔百姓中有事親不孝別籍異財玷污風俗虧敗名教先決六十配隸磧西有官品者禁身聞奏宋史太祖開寶元年六月癸亥詔荊蜀民祖父母父母在者子孫不得別財異居二年八月丁亥詔川峽諸州察民有父母在而別籍異財者論死太宗淳化元年九月辛巳禁川峽民父母在出爲贅婿眞宗大中祥符二年正月戊辰詔誘人子弟析家產者令所在擒捕流配其於教民厚俗之意可謂深且篤矣遼史聖宗統和元年十一月詔民有父母在別籍異居者坐罪若劉安世劾章惇父在別籍異財絕滅義禮則史傳書之以爲正論馬亮爲禦史中丞上言父祖未葬不得別財異居乃今之江南猶多此俗人家兒子娶婦輒求分異而老成之士有謂二女同居易生嫌競式好之道莫如分爨者豈君子之言與史記言商君治秦令民有二男以上不分異者倍其賦又言秦人家富子壯則出分家貧子壯則出贅以爲國俗之敝而陸賈家於好畤有五男出所使越得橐中裝賣千金分其子子二百金令其生產陸生常安駟馬從歌舞琴瑟侍者十人寶劍直百金謂其子曰與汝約過汝汝給吾人馬酒食極欲十日而更所死家得寶劍車騎侍從者後人或謂之爲達至唐姚崇遺令以達官身後子孫失蔭多至貧寒斗尺之間參商是競欲仿陸生之意預爲分定將以絕其後爭嗚呼此衰世之意也漢桓帝之世更相濫舉時人爲之語曰舉秀才不知書察孝廉父別居當世之俗猶以分居爲恥若吳之陳表世爲將督兄修亡後表母不肯事修母表謂其母曰兄不幸早世表統家事當奉嫡母母若能爲表屈情承順嫡母者是至願也母若不能直當出別居耳由是二母感悟雍睦可以見東漢之流風矣陳氏禮書言周之盛時宗族之法行故得以此系民而民不散及秦用商君之法富民有子則分居貧民有子則出贅由是其流及上𨿽王公大人亦莫知有敬宗之道寖淫後世習以爲俗而時君所以統馭之者特服紀之律而已間有糾合宗族一再傳而不散者則人異之以爲義門豈非名生於不足歟應劭風俗通曰凡兄弟同居上也通有無次也讓其下耳豈非中庸之行而今人以爲難能者哉張公藝九世同居髙宗問之書忍字百餘以進其意美矣而未盡善也居家禦眾當令紀綱法度截然有章乃可行之永久若使姑婦勃溪奴僕放縱而爲家長者僅含默隱忍而已此不可一朝居而況九世乎善乎浦江鄭氏對太祖之言曰臣同居無他惟不聽婦人言耳此格論也𨿽百世可也唐元宗天寶元年正月敕如聞百姓有戶髙丁多苟爲規避父母見在乃別籍異居宜令州縣勘會其一家之中有十丁已上者放兩丁徵行賦役五丁已上放一丁卽令同籍共居以惇風教其賦丁孝假與免差科可謂得化民之術矣

家範總部藝文一

論正家疏

漢匡衡臣聞室家之道修則天下之理得故詩始國風禮本冠婚始乎國風原性情明人倫也本乎冠婚正基兆而防未然也福之興莫不本乎室家道之衰莫不始乎捆內故聖王必愼妃後之際別嫡長之位禮之於內也卑不逾尊新不先故所以統人情而理陰气也其尊嫡而卑庶也適子冠乎阼禮之用醴眾子不得與列所以貴正體而明嫌疑也非虛加其禮文而已乃中心與之殊異故禮探其情而見之外也聖人動靜遊燕所親物得其序得其序則海內自修百姓從化如當親者疏當尊者卑則佞巧之姦因時而動以亂國家故聖人愼防其端禁於未然不以私恩害公義陛下聖徳純備莫不修正則天下無爲而治詩云於以四方克定厥家傳曰正家而天下定矣

家誡

魏嵇康人無志非人也但君子用心所欲準行自當量其善者必擬議而後動若志之所之則口與心誓守死無二恥躬不逮期於必濟若心疲體懈或牽於外物或累於內欲不堪近患不忍小情則議於去就議於去就則二心交爭二心交爭則向所見役之情勝矣或有中道而廢或有不成一簣而敗之以之守則不固以之攻則怯弱與之誓則多違與之謀則善泄臨樂則肆情處逸則極意故𨿽繁華熠熠無結秀之勛終年之勤無一旦之功斯君子所以嘆息也若夫申胥之長吟夷齊之全潔展季之執信蘇武之守節可謂固矣故以無心守之安而體之若自然也乃是守志之盛者可耳所居長吏但宜敬之而已矣不當極親密不宜數往往當有時其眾人又不當宿畱所以然者長吏喜聞外事或時發舉則怨或者謂人所說無以自免也若行寡言愼備自守則怨責之路解矣其立身當淸遠若有煩辱欲人之盡命托人之請求當謙辭遜謝其素不預此輩事當相亮耳若有怨急心所不忍可外違拒密爲濟之所以然者上遠宜適之幾中絕常人淫輩之求下全束脩無玷之稱此又秉志之一隅也凡行事先自審其可不差於宜宜行此事而人欲易之當說宜易之理若使彼語殊佳者勿羞折遂非也若其理不足而更以情求來守人𨿽復云云當堅執所守此又秉志之一隅也不須行小小束脩之意气若見窮乏而有可以賑濟者便見義而作若人從我欲有所求先自思省若有所損廢多於今日所濟之義少則當權其輕重而拒之𨿽復守辱不已猶當絕之然大率人之告求皆彼無我有故來求我此爲與之多也自不如此而爲輕竭不忍面言彊副小情未爲有志也夫言語君子之機機動物應則是非之形著矣故不可不愼若於意不善了而本意欲言則當懼有不了之失且權忍之後視向不言此事無他不可則向言或有不可然則能不言全得其可矣且俗人傳吉遲傳凶疾又好議人之過闕此常人之議也坐言所言自非髙議但是動靜消息小小異同但當髙視不足和答也非義不言詳靜敬道豈非寡悔之謂人有相與變爭未知得失所在愼勿預也且默以觀之其非行自可見或有小是不足是小非不足非至竟可不言以待之就有人問者猶當辭以不解近論議亦然若會酒坐見人爭語其形勢似欲轉盛便當亟捨去之此將斗之兆也坐視必見曲直儻不能不有言有言必是在一人其不是者方自謂爲直則謂曲我者有私於彼便怨惡之情生矣或便獲悖辱之言正坐視之大見是非而爭不了則仁而無武於義無可當遠之也然大都爭訟者小人耳正復有是非共濟汗漫難勝可足稱哉就不得遠取醉爲佳若意中偶有所諱而彼必欲知者若守大不已或劫以鄙情不可憚此小輩而爲所攙引以盡其言今正堅語不知不識方爲有志耳自非知舊鄰比庶幾已下欲請呼者當辭以他故勿往也外華榮則少欲自非至急終無求欲上美也不須作小小卑恭當大謙裕不須作小小廉恥當全大讓若臨朝讓官臨義讓生若孔文舉求代兄死此忠臣烈士之節凡人自有公私愼勿彊知人知彼知我知之則有忌於我今知而不言則便是不知矣若見竊語私議便捨起勿使忌人也或時逼迫彊與我共說若其言邪險則當正色以道義正之何者君子不容僞薄之言故也一旦事敗便言某甲昔知吾事以宜備之深也凡人私語無所不有宜預以爲意見之而走者何哉或偶知其私事與同則可不同則彼恐事泄思害人以滅迹也非意所欽者而來戲調蚩笑人之闕者但莫應從小共轉至於不共而勿大冰矜趨以不言答之勢不得久行自止也自非所監臨相與無他宜適有壺榼之意束脩之好此人道所通不須逆也過此以往自非通穆匹帛之饋車服之贈當深絕之何者常人皆薄義而重利今以自竭者必有爲而作鬻貨僥歡施而求報其俗人之所甘願而君子之所大惡也闕七字又憒不須離摟彊勸人酒不飲自已若人來勸己輒當爲持之勿誚勿逆也見醉醺醺便止愼不當至困醉不能自裁也

武庫銘

晉摰虞有財無義惟家之殃無愛糞土以毀五常

門銘

前人祿無常家福無定門人謀鬼謀道在則尊

庭誥文

宋顏延之庭誥者施於閨庭之內謂不遠也吾年居秋方慮先艸木故遽以未聞誥爾在庭若立履之方規覽之明已列通人之規不復續論今所載咸其素畜本乎生靈而致之心用夫選言務一不尙煩密而至於備議者蓋已网諸情非古語曰得鳥者羅之一目而一目之羅無時得鳥矣此其積意之方道者識之公情者徳之私公通可以使神明加向私塞不能令妻子移心是以昔之善爲士者必捐情反道合公屏私尋尺之身而以天地爲心數紀之壽常以金石爲量觀夫古先垂戒長老餘論𨿽用細制每以不朽見銘繕築末迹咸以可久承志況樹徳立義收族長家而不思經遠乎曰身行不足遺之後人欲求子孝必先慈將責弟悌務爲友𨿽孝不待慈而慈固植孝悌非期友而友亦立悌夫和之不備或應以不和猶信不足焉必有不信儻知恩意相生情理相出可使家有參柴人皆由損夫內居徳本外夷民譽言髙一世處之逾嘿器重一時體之玆衝不以所能幹眾不以所長議物淵泰入道與天爲人者士之上也若不能遺聲欲人出已知柄在虛求不可校得敬慕謙通畏避矜踞思廣監擇從其遠猷文理精出而言稱未達論問宣茂而不以居身此其亞也若乃聞實之爲貴以辯畫所克見聲之取榮謂爭奪可獲言不出於戶牖自以爲道義久立才未信於僕妾而曰我有以過人於是感苟銳之志馳傾觖之望豈悟已掛有識之裁入修家之誡乎記所云千人所指無病自死者也行近於此者吾不願聞之矣凡有知能預有文論不練之庶士校之羣言通才所歸前流所與焉得以成名乎若呻吟於墻室之內喧囂於黨輩之間竊議以迷寡聞妲語以敵要說是短算所出而非長見所上適值尊朋臨座稠覽博論而言不入於髙聽人見棄於眾視則慌若迷塗失偶黶如深夜撤燭銜聲茹气腆嘿而歸豈識向之夷慢祗足以成今之沮喪邪此固少壯之廢爾其戒之夫以怨誹爲心者未有達無心救得喪多見誚爾此蓋臧獲之爲豈識量之爲事哉是以徳聲令气愈上每髙忿言懟譏每下愈發有尙於君子者寧可不務勉邪𨿽曰恆人情不能素盡故當以遠理勝之�除之豈可不務自異而取陷庸品乎富厚貧薄事之懸也以富厚之身親貧薄之人非可以一時處然昔有守之無怨安之不悶者蓋有理存焉夫旣有富厚必有貧薄豈有證然時乃天道若人富厚是理無貧薄然乎必不然也若謂富厚在我則宜貧薄在人可乎又不可矣道在不然義在不可而橫意去就謬生希幸以爲未達至分蠶溫農飽民生之本躬稼難就上以僕役爲資當施其情願庀其衣食定其當治遞其優劇出之休饗後之捶責𨿽有勸卹之勤而無沾曝之苦務前公稅以遠吏讓無急傍費以息流議量時發斂視歲穰儉省贍以奉己損散以及人此用天之善禦生之得也率下多方見情爲上立長多術晦明爲懿𨿽及僕妾情見則事通𨿽在畎畝明晦則功博若奪其當然役其煩務使威烈雷霆猶不禁其欲𨿽棄其大用窮其細瑕或明灼日月將不勝甚耶故曰孱焉則差的焉則暗是以禮道尙優法意從刻優則人自爲厚刻則物相爲薄耕收誠鄙此用不忒所謂野陋而不以居心也含生之氓同祖一气等級相傾遂成差品遂使業習移其天識世服沒其性靈至夫願欲情嗜宜無間殊或役人而養給然是非大意不可侮也隅奧有齊侯蔑寒犬馬有秩管燕輕饑若能服溫厚而知穿獘之苦明周之徳厭滋旨而識寡嗛之急仁恕之功豈與夫比肌膚於艸石方手足於飛走者同其意用哉罰愼其濫惠戒其偏罰濫則無以爲罰惠偏則不如無惠𨿽爾眇末猶扁庸保之上事思反己動類念物則其情得而人心塞矣抃博蒲塞會眾之事諧調哂謔適坐之方然失敬致侮皆此之由方其�瞻彌喪端儼況遭非鄙慮將醜折豈若拒其容而簡其事靜其气而遠其意使言必諍賓友淸耳笑不傾撫左右悅目非鄙無因而生侵侮何從而入此亦持徳之管鑰爾其謹哉嫌惑疑心誠亦難分豈惟厚貌蔽智之明深情怯剛之斷而已哉必使猜怨愚賢則嚬笑入戾期變犬馬則步顧成妖況動容竊斧束裝濫金又何足論是以前王作典明愼議獄而僭濫易意朱公論璧光澤相如而倍薄異價此言𨿽大可以戒小遊道𨿽廣交義爲長得在可久失在輕絕久由相敬絕由相狎愛之勿勞當扶其正性忠而勿誨必藏其枉情輔以藝業會以文辭使親不可疏不可間每存大徳無挾小怨率此往也足以相終酒酌之設可樂而不可嗜嗜而非病者希病而遂眚者幾旣眚旣病將蔑其正若存其正性紓其妄發其惟善成乎聲樂之會可簡而不可違違而不背者鮮矣背而非獘者反矣旣獘旣背將受其殿必能通其礙而節其流意可爲和中矣善施者惟發自人心乃出天則與不待積取無謀實並散千金誠不可能贍人之急𨿽乏必先使施如王丹愛如杜林亦可與言交矣浮華怪飾滅質之具奇服麗食棄素之方動人勸慕傾人顧盼可以遠識奪難用近欲從若睹其淫怪知生之無心爲見奇麗能致諸非務則不抑自貴不禁自止夫數相者必有之徵旣聞之術人又驗之吾身理可得而論也人者兆气二徳稟體五常二徳有奇偶五常有勝殺及其爲人寧無�沴亦猶生有好丑死有夭壽人皆知其懸天至於丁年乖遇中身迂合者豈可易地哉是以君子道命愈難識道愈堅古人恥以身爲溪壑者屏欲之謂也欲者性之煩濁气之蒿蒸故其爲害則燻心智耗眞情傷人和犯天性𨿽生必有之而生之徳猶火含煙而妨火桂懷�而殘桂然則火勝則煙滅�壯則桂折故性明者欲簡嗜繁者气�去明卽�難以主一目其以中外羣聖建言所黜儒道眾智發論是除然有之者不患誤深故藥之者恆苦術淺所以毀道多而義寡頓盡誠難每指可易能易每指亦明之末廉嗜之性不同故畏慕之情或異從事於人者無一人我之心不以己之所善謀人爲有明矣不以人之所務失我能有守矣己所謂然而彼定不能奕棋之蔽悅彼之可而忘我不可學嚬之蔽將求去蔽者念通怍介而已流言謗議有道所不免況在闕薄難用算防接應之方言必出己或信不素積嫌間所襲或性不和物尢怨所聚有一於此何處逃毀苟能反悔在我而無責於人必有達鑑昭其情遠識迹其事日省吾躬月料吾志寬嘿以居潔靜以期神道必在何卹人言喭曰富則盛貧則病矣貧之病也不惟形色粗黶或亦神心沮廢豈但交友疏棄必有家人誚讓非廉深遠識者何能不移其植故欲蠲憂患莫若懷古懷古之志當自同古人見通則憂淺意遠則怨浮昔琴歌於編蓬之中者用此道也夫信不逆彰義必出隱交賴相盡明有相照一面見旨則情固丘嶽一言中志則意入淵泉以此事上水火可蹈以此托友金石可獘豈待充其榮實乃將議報厚之篚筐然後圖終如或與立茂思無忽祿利者受之易易則人之所榮蠶穡者就之艱艱則物之所鄙艱易旣有勤倦之情榮鄙又間向背之意此二塗所爲反也以勞定國以功施人則役徒屬而擅丰麗自理於民自事其生則督妻子而趨耕織必使陵侮不作懸企不萌所謂賢鄙處宜華野同泰人以有惜爲質非假嚴刑有恆爲徳不慕厚貴有惜者以理葬有恆者與物終世有位去則情盡斯無惜矣又有務謝則心移斯不恆矣又非徒若此而已或見人休事則勤蘄結納及聞否論則處彰離貳附會以從風隱竊以成釁朝吐而譽暮行背毀昔同稽款今猶叛戾斯爲甚矣又非惟若此而已或憑人惠訓藉人成立與人餘論依人揚聲曲存稟仰甘赴塵軌衰沒畏遠忌聞影迹又蒙之毀之無度心短彼能私樹己拙自崇恆輩罔顧髙識有人至此實�大倫每思防避無通閭伍睹驚異之事或無涉傳遭卒迫之變反思安順若異從己發將屍謗人迫而又迕愈使失度能夷異如裴楷處逼如裴遐可稱深士乎喜怒者有性所不能無常起於褊量而止於弘識然喜過則不重怒過則不威能以恬漠爲體寬愉爲器者大喜蕩心微抑則定甚怒煩性小忍卽歇動無愆容舉無失度則物將自懸人將自止習之所變亦大矣豈惟蒸性染身乃將移智易慮故曰與善人居如入芝蘭之室久而不聞其芬與之化矣與不善人居如入鮑魚之肆久而不知其臭與之變矣是以古人愼所與處惟夫金眞玉粹者乃能盡而不污爾故曰丹可滅而不能使無赤石可毀而不能使無堅苟無丹石之性必愼浸染之繇能以懷道爲人必存從理之心道可懷而理可從則不議貧議所樂耳或云貧何繇樂此未求道意道者贍富貴同貧賤理固得而自我喪之未爲通議苟議不喪夫何不樂或曰溫飽之貴所以榮生饑寒在躬空曰從道取諸其身將非篤論此又通理所用凡生之具豈簡定實或以膏腴天性有以菽藿登年中散云所足與不繇外是以稱體而食貧歲愈嗛量腹而炊丰家余餐非粒實息耗意有盈虛爾況心得復劣身獲仁富明白入素气志如神𨿽十旬九飯不能含饑業席三屬不能爲寒豈不信然且以己爲度者無以自通彼量渾四遊而幹五緯天道弘也振河海而載山川地道厚也一情紀而合流貫人靈茂也昔之通乎此數者不爲剖判之行必廣其風度無挾私殊博其交道惟懷曲異故望塵請友則義士輕身一遇拜親則仁人投分此倫序通允禮俗平一上獲其用下得其和世務𨿽移前休未遠人之適主吾將反本三人至生蹔有之識幼壯驟過衰耗騖及其間夭郁旣難勝言假獲存遂又云無幾柔麗之身亟委土木剛淸之才遽爲丘壤回遑顧慕𨿽數紀之中爾以此持榮曾不可畱以此服道亦何能平進退我生遊觀所達得貴爲人將在含理含理之貴惟神與交幸有心靈義無自惡偶信天徳逝不上慚欲使人沈來化志符往哲勿謂是賒日鑿斯密著通此意吾將忘老如固不然其誰與歸值懷所撰略布眾修若備舉情見顧未書一贍身之經別在出家節政奉終之記自著燕居畢義

臨行誡子孫文

北魏楊椿我家入魏之始卽爲上客給田宅賜奴婢馬牛羊遂成富室自爾至今二十年二千石方伯不絕祿卹甚多至於親姻知故吉凶之際必厚加贈襚來往賓寮必以酒肉飲食是故親姻朋友無憾焉國家初丈夫好服彩色吾𨿽不記上谷翁時事然記淸河翁時服飾恆見翁著布衣韋帶常約敕諸父曰汝等後世脫若富貴於今日者愼勿積金一斤彩帛百匹已上用爲富也又不聽治生求利又不聽與勢家作婚姻至吾兄弟不能遵奉今汝等服乘以漸華好吾是以知恭儉之徳漸不如上世也又吾兄弟若在家必同盤而食若有近行不至必待其還亦有過中不食忍饑相待吾兄弟八人今存者有三是故不忍別食也又願畢吾兄弟世不異居異財汝等眼見非爲虛假如聞汝等兄弟時有別齋獨食者此又不如吾等一世也吾今日不爲貧賤然居住舍宅不作壯麗華飾者正慮汝等後世不賢不能保守之方爲勢家所奪北都時朝法嚴急太和初吾兄弟三人並居內職兄在髙祖左右吾與津在文明太后左右於時口敕責諸內官十日仰密得一事不列便大瞋嫌諸人多有依敕密列者亦有太后髙祖中間傳言構間者吾兄弟自相誡曰今忝二聖近臣母子間甚難宜深愼之又列人事亦何容易縱被瞋責愼勿輕言十餘年中不嘗言一人罪過當時大被嫌責答曰臣等非不聞人言正恐不審仰誤聖聽是以不敢言於後終以不言蒙賞及二聖間言語終不敢輒爾傳通太和二十一年吾從濟州來朝在淸徽堂豫燕髙祖謂諸王諸貴曰北京之日太后嚴明吾每得杖左右因此有是非言語和朕母子者惟楊椿兄弟遂舉賜四兄及吾酒汝等脫若萬一蒙時主知遇宜深愼言論不可輕論人惡也吾自惟文武才藝門望姻援不勝他人一旦位登侍中尙書四歷九卿十爲刺史光祿大夫儀同開府司徒太保津今復爲司空者正由忠貞小心謹愼口不嘗論人過無貴無賤待之以禮以是故至此耳聞汝等學時俗人乃有坐而待客者有驅馳勢門者有輕論人惡者及見貴勝則敬重之見貧賤則慢易之此人行之大失立身之大病也汝家仕皇魏以來髙祖以下乃有七郡太守三十二州刺史內外顯職時流少比汝等若能存禮節不爲奢淫憍慢假不勝人足免尢誚足成名家吾今年始七十五自惟气力尙堪朝覲天子所以孜孜求退者正欲使汝等知天下滿足之義爲一門法耳非是苟求千載之名也汝等能記吾言百年之後終無恨矣

序致篇

北齊顏之推夫聖賢之書教人誠孝愼言檢迹立身揚名亦已備矣魏晉以來所著諸子理重事復遞相模猶屋下架屋�上施�耳吾今所以復爲此者非敢軌物範世也業以整齊門內提撕子孫夫同言而信信其所親同命而行行其所服禁童子之暴謔則師友之誡不如傅婢之指揮止凡人之鬥鬩則堯舜之道不如寡妻之誨諭吾望此書爲汝曹之所信猶賢於傅婢寡妻耳吾家風教素爲整密昔在齠�便蒙誨誘每從兩兄曉夕溫凊規行矩步安辭定色鏘鏘翼翼若朝嚴君焉賜以優言問所好尙勵短引長莫不懇篤年始九歲便丁荼蓼家徒離散百口索然慈兄鞠養苦辛備至有仁無威導示不切𨿽讀禮傳微愛屬文頗爲凡人之所陶染肆欲輕言不備邊幅年十八九少知砥礪習若自然卒難洗蕩二十以後大過稀焉每常心共口敵性與情競夜覺曉非今悔昨失自憐無教以至於斯追思平昔之指銘肌鏤骨非徒古書之誡經目過耳故畱此二十篇以爲汝曹后範耳

戒子孫文

唐柳玭夫門地髙者一事墮先訓則異他人𨿽生可以苟爵位死不可見祖先地下門髙則自驕族盛則人窺嫉實藝懿行人未必信纖瑕微累十手爭指矣所以修己不得不至爲學不得不堅夫士君子生於世己無能而望他人用己無善而望他人愛猶農夫鹵莽種之而怨天澤不潤𨿽欲弗餒可乎余幼聞先公僕射言立己以孝弟爲基恭默爲本畏怯爲務勤儉爲法肥家以忍順保交以簡恭廣記如不及求名如儻來�官則潔己省事而後可以言家法家法備然後可以言養人直不近禍廉不沽名憂與禍不偕潔與富不並董生有云弔者在門賀者在閭言憂則恐懼恐懼則福至又曰賀者在門弔者在閭言受福則驕奢驕奢則禍至故世族遠長與命位丰約不假問龜蓍星數在處心行事而已昭國裏崔山南管子孫之盛仕族罕比山南曾祖母長孫夫人年髙無齒祖母唐夫人事姑孝每旦櫛縰笄拜階下升堂乳姑長孫不粒食者數年一日病言無以報吾婦冀子孫皆得如婦孝然則崔之門安得不大乎東都仁和裏裴尙書寬子孫眾盛實爲名閥天后時宰相魏元同選尙書之先爲婿未成婚而魏陷羅織獄家徙嶺表及北還女已踰笄其家議無以爲衣食資願下發爲尼有一尼自外至曰女福厚丰必有令匹子孫將徧天下宜北歸家人遂不敢議及荊門則裴賫裝以迎矣今勢利之徒捨信誓如反掌則裴之蕃衍乃天之報施也余舊府髙公先君兄弟三人俱居淸列非速客不二羹胾夕食齕卜瓠而已皆保重名於世永寧王相國涯居位竇氏女歸請曰玉工貨釵直七十萬錢王曰七十萬錢豈於女惜但釵直若此乃妖物也禍必隨之女不敢復言後釵爲馮球外郎妻首飾涯曰爲郎吏妻首飾有七十萬錢其可久乎馮爲賈相國餗門人賈有奴頗橫馮愛賈召奴責之奴泣謝未幾馮晨謁賈賈未出有二靑衣賫銀罌出曰公恐君寒奉地黃酒三杯馮悅盡舉之俄病渴且咽因暴卒賈爲嘆息出涕卒不知其由明年王賈皆遘禍噫王以珍玩爲物之妖信知言矣而不知恩權隆赫之妖甚於物邪馮以卑位貪貨不能正其家忠於所事不能保其生不足言矣賈之奴害客於墻廡間而不知欲始終富貴其得乎舒相國元輿與李繁有隙爲禦史鞫譙獄窮致繁罪後舒亦及禍今世人盛言宿業報應曾不思視履考祥事歟夫名門右族莫不由祖考忠孝勤儉以成立之莫不由子孫頑率奢傲以覆墜之成立之難如升天覆墜之易如燎毛余家本以學識禮法稱於士林比見諸家於吉凶禮制有疑者多取正焉喪亂以來門祚衰落基構之重屬於後生夫行道之人徳行文學爲根株正直剛毅爲柯葉有根無葉或可俟時有葉無根膏腴所不能活也至於孝慈友悌忠信篤行乃食之酰醬可一日無哉

貓相乳

韓愈司徒北平王家貓有生子同日者其一死焉有二子飲於死母母且死其鳴咿咿其一方乳其子若聞之起而若聽之走而若救之銜其一置於其棲又往如之反而乳之若其子然噫亦異之大者也夫貓人畜也非性於仁義者也其感於所畜者乎哉北平王牧人以康伐罪以平理陰陽以得其宜國事旣畢家道乃行父父子子兄兄弟弟雍雍如也愉愉如也視外猶視中一家猶一人夫如是其所感應召致其亦可知矣易曰信及豚魚非此類也夫愈時獲幸於北平王客有問王之徳者愈以是對客曰夫祿位貴富人之所大欲也得之之難未若持之之難也得之於功或失之於徳得之於身或失之於子孫今夫功徳如是祥祉如是其善持之也可知已旣已因敍之爲貓相乳說云

崇儉說

宋司馬光吾本寒家世以淸白相承吾性不喜華靡自爲乳兒長者加以金銀華美之服輒羞赧棄去之二十忝科名聞喜宴獨不戴花同年曰君賜不可違也乃簪一花平生衣取蔽寒食取充腹亦不敢服垢敝以矯俗干名但順吾性而已古人以儉爲美徳今人乃以儉相詬病噫嘻異哉近歲風俗尢爲侈靡走卒類士服農夫躡絲履吾記天聖中先公爲郡牧判官客至未嘗不置酒或三行五行多不過七行酒沽於市果止於梨棗柿之類殽止於脯醢菜羹器用磁漆當時士大夫家皆然人不相非也會數而禮勤物薄而情厚近日士大夫家酒非內法果殽非遠方珍異食非多品器皿非滿案不敢會賓友嘗數日營聚然後敢發書苟或不然人爭非之以爲鄙吝嗟乎風俗頹獘如是居位者𨿽不能爲禁忍助之乎又聞昔李文靖公爲相治居第於封丘門內廳事前僅容旋馬或言其太隘公笑曰居第當傳子孫此爲宰相廳事誠隘爲太祝奉禮廳事已寬矣參政魯公爲諫官眞宗遣使急召之得於酒家旣入問其所來以實對上曰卿爲淸望官柰何飲於酒肆對曰臣家貧客至無器皿殽果故就酒家觴之上以無隱益重之張文節爲相自奉養如爲河陽掌書記時所親或規之曰公今受俸不少而自奉若此𨿽自信淸約外人頗有公孫布被之譏公曰吾今日之俸𨿽舉家錦衣玉食何患不能但俸豈能常有身豈能常存一旦異於今日家人習侈已久不能頓儉必致失所豈若吾居位去位身在身亡常如今日乎嗚呼大賢之深謀遠慮豈庸人所及哉昔正考父饘粥以糊口孟僖子知其後必有達人季文子相三君妾不衣帛馬不食粟君子以爲忠管仲鏤簋朱弦山栥藻梲孔子鄙其小器公叔文子享衛靈公史知其及禍及戍果以富得罪出亡何曾日食萬錢至孫以驕溢傾家石崇以奢靡誇人卒以此死東市近世寇萊公豪侈冠一時然以功業大人莫之非子孫習其家風今多窮困其餘以儉立名以侈自敗者多矣不可徧數聊舉數人以訓汝汝非徒身當服行當以訓汝子孫使知前輩之風俗云

家誡

柳開皇考治家孝且嚴旦望弟婦等拜堂下畢卽上手低面聽我皇考訓戒曰人家兄弟無不義者盡因娶婦入門異姓相聚爭長競短漸漬日聞偏愛私藏以致背戾分門割戶患若賊讎皆汝婦人所作男子剛腸者幾人能不爲婦人言所惑吾見多矣若等寧有是耶退則惴惴不敢出一語爲不孝事開輩抵此賴之得全其家云

家禮序

朱熹凡禮有本有文自其施於家者言之則名分之守愛敬之實其本也冠婚喪祭儀章度數者其文也其本者有家日用之常禮固不可一日而不修其文又皆所以紀綱人道之終始𨿽其行之有時施之有所然非講之素明習之素熟則其臨事之際亦無以合宜而應節是不可以一日而不講且習焉也三代之際禮經�矣然其存於今者宮廬器服之制出入起居之節皆已不宜於世世之君子𨿽或酌以古今之變更爲一時之法然亦或詳或略無所折衷至或遺其本而務其末緩於實而急於文自有好禮之士猶不能舉其要而困於貧窶者猶患其終不能有以及於禮也熹之愚蓋兩病焉是以嘗獨觀古今之籍因其大體之不可變者而少加損益於其間以爲一家之書大抵謹名分崇愛敬以爲之本至其施行之際則又略浮文惇本實以竊自附於孔子從先進之遺意誠願得與同志之士熟講而勉行之庶幾古人所以修身齊家之道謹終追遠之心猶可以復見而於國家所以惇化導民之意其或有小補云

陳堯佐宋庠傳論

宋史咸平天聖間父子兄弟以功名著聞於時者於陳堯佐宋庠見之省華聲聞由諸子而益著堯佐相業𨿽不多見世以寬厚長者稱之堯叟出典方州入爲侍從課布帛修馬政減冗官有足稱者庠明練故實文藻𨿽不逮祁孤風雅操過祁遠矣君子以爲陳之家法宋之友愛有宋以來不多見也嗚呼賢哉

書浦江二義門倡和詩後

明方孝孺浦江鄭氏王氏俱以義名門事傳於天下而聞於朝廷曩歲兩家爲訟者所誣王思敬甫偕鄭氏之長采苓子訴於朝皇上重二氏之義詔勿治於是二老人歡然同歸置酒相勞苦交遊之士爲詩以述其事二老人從而和之讀其辭尊君親上之情戴恩懷徳之意藹然溢諸簡冊間何其美也人性之易感也尙矣綏之以徳則歡然鼓舞而和气生焉和聲發焉至和盈溢於宇內則風雨時萬物遂諸福畢應而治道以成觀二老人之詩當世政治之美從可想見豈特可爲鄕邦盛事而已哉

夜行燭序

曹端美質易得至道難聞古人有是言矣伏惟我家嚴九歲失其怙恃自恨歉於讀書然天性仁厚資質聰敏見善勇於必行知過勇於必攺嘗曰祖宗積徳以遺我使我子孫旣眾且賢矣享此團圓之福我受其榮豈忍積惡於身上玷祖宗之徳下遺子孫之禍哉苦爲流俗所移於是以崇奉鬼神尊事佛老爲善洎端讀書於邑庠幸聞師友之譚頗知聖賢之道乃告家嚴曰易云受玆介福惟以中正詩云思無邪思馬斯䢐是則福在正道不在邪術況聖門之教敬鬼神而遠之彼佛老以淸淨而廢天地生生之理致令絕嗣覆宗禍且不免福何有焉家嚴悔恨因執端手而諭之曰我不讀書爲流俗所惑昏迷至此可勝痛哉今而後由引我上去我便隨著行端拜曰古之孝子先意承志諭父母於道端旣奉命敢不拜教於是取聖經賢傳之格言扶正抑邪之確論朝夕諷誦左右又將文公家禮及鄭氏家規勸而行之旣而家嚴喜曰昔我愚冥如夜行然自端開明之後𨿽未到髙明遠見地步然常若有明燭照引於前者端因述前言往行之經告於家嚴者纂集成書命名曰夜行燭藏之篋笥以�觀覽而已固不敢爲讀書知古者設也然是燭也照之於上下則上下無不明照之於前後則前後無不明照之於左右則左右無不明以之而引導於父母則父母之正道得而治家垂訓之理明以之而引導於兄弟則兄弟之正道得而成家立計之義明以之而引導於子侄則子侄之正道得而繼志述事之孝明用之則家道安和捨之則家道廢墜矣古語雲從善如登從惡如崩可不愼所從哉

家規輯略序

前人且國有國法家有家法人事之常也治國無法則不能治其國治家無法則不能治其家譬則爲方圓者不可無規矩爲平直者不可以無準繩是故善治國善治家者必先立法以垂其後自今觀之江南第一家義門鄭氏合千餘口而一家歷千餘歲而一日以其賢祖宗立法之嚴賢子孫守法之謹而致然也其法一百六十有八則端悉錄而寶之今姑擇其切要者九十有四則因其類聚羣分定爲一十四篇名曰家規輯略敬奉嚴君祈令子孫習讀而世世守行之期底於鄭氏之美而又妄述數十餘則以附其後𨿽不能如鄭氏之家規妙合聖賢之心法扶世道正人心惇教化厚風俗上以光其先下以裕其後亦庶乎治家垂訓之一小補云

孝睦房訓辭

呂坤傳家兩字曰讀與耕興家兩字曰儉與勤安家兩字曰讓與忍防家兩字曰盜與姦亡家兩字曰淫與暴休存猜忌之心休聽離間之語休作生分之事休專公共之利喫緊在各求盡分切要在潛消未形子孫不患少而患不才產業不患貧而患喜張門戶不患衰而患無志交遊不患寡而患從邪不肖子孫眼底無幾句詩書胸中無一段道理神昏如醉體懈如癱意縱如狂行卑如丐敗祖宗成業辱父母家聲是人也鄕黨爲之羞妻子爲之泣豈可入吾祠葬吾塋乎戒石具在朝夕誦思

廣約族黨姻屬無漁利生事

呂維祺凡我族黨姻屬循循好禮或朴茂無知決不至漁利生事以爲鄕曲芒刺卽有不足吾周之當惟力是視若欲使人畏以魚肉其裏之人吾寧身受之吾聞天道神明出爾反爾本爲身家而非身家之長計爲子孫而實子孫之禍胎彼以爲智莫智於此吾謂實天下大愚也知足不辱知止不殆古人豈欺我哉𨿽然愚姻族中固無此也愚寧過慮焉若一二僕從有粗率不簡而賈戾里巷知者幸勿隱蔽以重愚之涼徳

教家訣

徐奮鵬立志要勤禔身要淸自己事勿推他人事勿評骨肉常相敬族屬不敢輕與物光風而霽月持家夜寐而夙興謗我者宜聞言內省誨我者宜曲意求親當應承處須努力有便宜處宜讓人讀書常勿輟恐識日淺而隘吾胸居利常知足恐機日深而滑吾情理稍不諧吾懼或戾於賢傳聖經俗縱不知吾求無愧於天地神明

家範總部藝文二詩

周南桃夭三章

文王之化自家而國男女以正婚姻以時故詩人因所見以起興而嘆其女子之賢知其必有以宜其室家也桃之夭夭灼灼其華之子於歸宜其室家桃之夭夭有蕡其實之子於歸宜其家室桃之夭夭其葉蓁蓁之子於歸宜其家人

家風詩

晉潘嶽綰髮綰髮發亦鬒止日祗日祗敬亦愼止靡專靡有受之父母鳴鶴匪和析薪弗荷隱憂孔疚我堂靡構義方旣訓家道穎穎豈敢荒寧一日三省

自詠老身示諸家屬

唐白居易壽及七十五俸沾五十千夫妻偕老日甥侄聚居年粥美嘗新米袍溫換故綿家居𨿽濩落眷屬幸團圓置榻素屏下移鑪靑帳前書聽孫子讀湯看侍兒煎走筆還詩債抽衣當藥錢支分閒事了爬背向陽眠

嗟哉董生行

韓愈淮水出桐柏山東馳遙遙千里不能休淝水出其側不能千里百里入淮流壽州屬縣有安丰唐貞元時縣人董生召南隱居行義於其中刺史不能薦天子不聞名聲爵祿不及門門外惟有吏日來徵租更索錢嗟哉董生朝出耕夜歸讀古人書盡日不得息或山而樵或水而漁入廚具甘旨上堂問起居父母不戚戚妻子不咨咨嗟哉董生孝且慈人不識惟有天翁知生祥下瑞無時期家有狗乳出求食雞來哺其兒啄啄庭中拾虫蟻哺之不食鳴聲悲傍徨躑躅久不去以翼來覆待狗歸嗟哉董生誰將與儔時之人夫妻相虐兄弟爲讎食君之祿而令父母愁亦獨何心嗟哉董生無與儔

鄭氏義門詩

元林以順稽古聖神明徳修身首念九族一身之分族不易睦睦之以親族不徒敍敍之必惇惇惇親親民變俗淳比屋可封孰焉美名蓋聞其風降自華勛昔之所親今爲塗人昔之所惇今反少恩後聖繼作建極敍倫汨沒之中善端或明義夫節婦孝子順孫有一於此朝上夕旌矧自祖父至於後昆緦功以降娣姒異姻內外執役千指孔羣同牢共食爰及犬豚堂奧之內惇睦風存節義孝順百行具聞義孰大焉宜書其門予長浦陽邑有鄭君華其五世八世復新蠲徭之命自天申之鄭君曰噫曷以稱之聚骸有土聚谷有囷將廣此義卹荒惠貧敢曰自佚以病鄕鄰吾忍安之惟義是遵余謂鄭氏堯舜之民世世弗替用徵斯文

前題

蘇天爵南有嘉樹鳳鳥所巢君子之孝君子是效予何效矣有踐者禮匪予能孝自予祖禰先祖相宅猶泉之原豈不貽世而瓞其綿擊鼓之堂兄弟行衎衎栗栗執徳孔明伯也甚敬衣冠燕處叔也弦歌陳其俎豆有髧而緌錦紳佩數視諸父視其舉趾匪夫之良有姒有娣瑟彼中饋饎酒醴謖哉話言自我諸昆羣弟具聽有琚其敬毋徇毋怠毋酗毋淫毋聽婦言毋歡我庭嗟嗟話言胡獨爾行凡人有家用爾爲訓尙願子孫終永無忒作嘉樹歌以勗明徳

家訓詩

張麒嗟予匪徳離此不辰朝華暮萎捐我二人於皇厥明帝心所仁擐甲驅馳風從云興猗嗟我後各恭爾前警爾怠荒聽我話言興替在人貞脆在天毋恃寵榮匪道曷全泰山峨峨髙峙弗傾滄海之潯曰臨戰兢席此奇勛奇勛奕奕何以酬之代終維力維木近忠維訥遠誇懷矣孫子正而勿邪祿無幸私爵無幸得懷矣孫子正而無失

補亡詩

明鄭世子載堉瞻彼崇丘積土成髙相彼大海積水成濤捲石積多其形嵯峨勺水積久勢若江河寶藏貨財靡所不足積善之家必有餘福鳥獸魚龍咸遂其性積善之家必有餘慶

右崇丘四首肅肅令儀君子由之秩秩彜倫君子求之率性之道君子修之何謂彜倫父子有親君臣有義朋友有信兄愛弟敬夫和妻順君令臣恭父慈子孝夫妻相敬兄弟相好惠於朋友無徳不報維物有則維民秉彜好斯美徳由此令儀上和下睦��熙熙右由儀四首

鄭義門

方孝孺丹詔旌門已拜嘉千年盛典實堪誇史臣何用春秋筆天子親書孝義家

四箴

前人子孝寬父心斯言誠爲確不患父不慈子賢親自樂父母天地心大小無厚薄大舜日夔夔瞽瞍亦允若夫以義爲良婦以順爲令和樂禎祥來乖戾災禍應舉案必齊眉如賓互相敬牝雞一晨鳴三綱何由正兄須愛其弟弟必恭其兄勿以纖毫利傷此骨肉情周公賦棠棣田氏感紫荊連枝復同气婦言愼無聽損友敬而遠益友宜相親所交在賢徳豈論富與貧君子淡如水歲久情愈眞小人口如蜜轉眼如讎人

續家訓

曹端修身豈止一身休要爲兒孫後代畱但有活人心地在何須更問鬼神求

家訓

鄒元標詩詠多福易言餘慶積善之家罔不繁盛眇予小子廁名士紳愧無實徳裨補君民未能治國願教吾家敷誠布衷寂聽無嘩凡我宗人無忽予言洗心滌慮培根達源敬奉天地孝養雙親與其濁富寧守淸貧勿利貨賄囑托上官小民叫冤爾心何安輸賦無訟迹絕公室尊憲守約終鮮差失裏閈姻黨情誼無涯富貴輪流轉眼虛花出入以度惟公惟平夜半門爾心不驚永言孝思世徳作求我語諄諄我心悠悠毫釐不差神明臨汝良心不昧三復斯語

示子孫

孫奇逄家學淵源二百年不談老氏不談禪爲貧何似爲農好富貴苟求終禍緣堪笑庸人慮目前自驅陷阱冀安然道人拈此作家誡淡薄由來是祖傳

家範總部紀事一史記五帝本紀堯以二女妻舜以觀其內使九男與處以觀其外舜居嬀汭內行彌謹堯二女不敢以貴驕事舜親戚甚有婦道堯九男皆益篤國語公父文伯之母如季氏康子在其朝與之言弗應從之及寢門弗應而入康子辭於朝而入見曰肥也不得聞命無乃罪乎曰子弗聞乎天子及諸侯合民事於外朝合神事於內朝自卿以下合官職於外朝合家事於內朝寢門之內婦人治其業焉上下同之夫外朝子將業君之官職焉內朝子將庀季氏之政焉皆非吾所敢言也公父文伯之母季康子之從祖叔母也康子往焉門與之言皆不逾閾仲尼聞之以爲別於男女之禮矣漢書石奮傳奮趙人也長子建次甲次乙次慶皆以馴行孝謹官至二千石於是景帝號奮爲萬石君孝景季年萬石君以上大夫祿歸老於家子孫爲小吏來歸謁萬石君必朝服見之不名子孫有過失不誚讓爲便坐對案不食然後諸子相責因長老肉袒固謝罪攺之乃許子孫勝冠者在側𨿽燕必冠申申如也僮僕欣欣如也惟謹其執喪哀戚甚子孫遵教亦如之萬石君家以孝謹聞乎郡國𨿽齊魯諸儒質行皆自以爲不及也太后以萬石君家不言而躬行乃以建爲郎中令慶爲內史建老白首萬石君尙無恙內史慶醉歸入外門不下車萬石君聞之不食慶恐肉袒謝請罪不許舉宗及兄建肉袒萬石君讓曰內史貴人入閭裏裏中長老皆走匿而內史坐車中自如固當乃謝罷慶慶及諸子入裏門趨至家萬石君諸子孫咸孝然建最甚慶爲齊相齊國慕其家行不治而齊國大治張安世傳安世尊爲公侯食邑萬戶然身衣弋綈夫人自紡績家童七百人皆有手技作事內治產業累積纖微是以能殖其貨富於大將軍光後漢書鄧禹傳禹內文明篤行淳備事母至孝天下旣定常欲遠名勢有子十三人使各守一藝修整閨門教養子孫皆可以爲後世法鄧訓傳訓𨿽寬中容眾而於閨門甚嚴兄弟莫不敬憚諸子進見未嘗賜席接以溫色鄧騭傳騭自祖父禹教訓子孫皆遵法度深戒竇氏檢敕宗族闔門靜居魏霸傳霸字喬卿濟陰句陽人也世有禮義霸少喪親兄弟同居州裏慕其雍和樊宏傳宏父重字君云世善農稼好貨殖重性溫厚有法度三世共財子孫朝夕禮敬常若公家其營理產業物無所棄課役童隸各得其宜故能上下戮力財利歲倍至乃開廣田土三百餘頃其所起廬舍皆有重堂髙閣陂渠灌注又池魚牧畜有求必給嘗欲作器物先種梓漆時人嗤之然積以歲月皆得其用向之笑者咸求假焉貲至巨萬而賑贍宗族恩加鄕閭外孫何氏兄弟爭財重恥之以田二頃解其忿訟縣中稱美推爲三老年八十餘終其素所假貸人間數百萬遺令焚削文契債家聞者皆慚爭往償之諸子從敕竟不肯受魏朗傳朗性矜嚴閉門整法度家人不見墮容繆肜傳肜字豫公汝南召陵人也少孤兄弟四人皆同財產及各娶妻諸婦遂求分異又數有鬥爭之言肜深懷憤嘆乃掩戶自撾曰繆肜汝修身謹行學聖人之法將以齊整風俗柰何不能正其家乎弟及諸婦聞之悉叩頭謝罪遂更爲惇睦之行薛包傳安帝時汝南薛包好學篤行喪母以至孝聞及父娶後妻而憎包分出之包日夜號泣不能去至被毆杖不得已廬於捨外旦入而灑埽父怒又逐之乃廬於裏門昏晨不廢積歲餘父母慚而還之後行六年服喪過乎哀旣而弟子求分財異居包不能止乃中分其財奴婢引其老者曰與我共事久若不能使也田廬取其荒頓者曰吾少時所理意所戀也器物取其朽敗者曰我素所服食身口所安也弟子數破其產輒復賑給班超傳超字仲升爲人有志不修細節然內孝謹居家常執勤苦不恥勞辱周燮傳南陽馮良志行髙整非禮不動遇妻子如君臣鄕黨以爲儀表仇覽傳覽𨿽在宴居必以禮自整妻子有過輒免冠自責妻子庭謝候覽冠乃敢升堂家人莫見喜怒聲色之異張湛傳湛字子孝扶風平陵人也矜嚴好禮動止有則居處幽室必自修整𨿽遇妻子若嚴君焉李通傳通字次元南陽宛人也世以貨殖著姓父守爲人嚴毅居家如官廷蔡邕傳邕與叔父從弟同居三世不分財鄕黨髙其義陳實傳實有六子紀諶最賢兄弟孝養閨門雍和後進之士皆推慕其風謝承書周燮居家淸處非法不言兄弟父子室家相待如賓鄕曲不善者皆從其教也世說新語華歆遇子弟甚整𨿽閒室之內儼若朝典陳元方兄弟恣柔愛之道而二門之裏兩不失雍熙之軌焉三國誌司馬朗傳注朗父防字建公性質直公方𨿽閒居宴處威儀不忒養志閭巷闔門自守諸子𨿽冠成人不命曰進不敢進不命曰坐不敢坐不指有所問不敢言父子之間肅如也有子八人朗最長次卽晉宣帝也曹純傳注純字子和年十四而喪父與同產兄仁別居承父業富於財僮僕人客以百數純綱紀督禦不失其理鄕裏咸以爲能裴潛傳注潛爲兗州以父在京師出入薄軬車羣弟之田廬常步行家人小大或並日而食其家教上下相奉事有似於石奮其履檢校度自魏興少能及者劉繇傳注繇長子基字敬輿遭家多難嬰丁困苦潛處味道不以爲戚與羣弟居常夜臥早起妻妾希見其面諸弟敬憚事之猶父不妄交遊門無雜賓晉書庾亮傳亮字元規美姿容善談論風格峻整動由禮則閨門之內不肅而成時人或以爲夏侯太初陳長文之倫也何曾傳曾性至孝閨門整肅自少及長無聲樂嬖幸之好年老之後與妻相見皆正衣冠相待如賓己南向妻北面再拜上酒酬酢旣畢便出一歲如此者不過再三焉孫盛傳盛年老還家性方嚴有軌憲𨿽子孫斑白而庭訓愈峻劉殷傳殷字長盛新興人也在聰之朝與公卿恂恂然常有後己之色士不修操行者無得入其門有七子五子各授一經一子授太史公一子授漢書一門之內七業俱興北州之學殷門爲盛謝安傳安𨿽處衡門自然有公輔之望處家常以儀範訓子弟檀憑之傳憑之字慶子髙平人也少有志力閨門邕肅爲世所稱泛毓傳毓字稚春奕世儒素惇睦九族逮毓七世時人號其家無常父衣無常主宋書謝弘微傳弘微從叔峻司空琰第二子也無後以弘微爲嗣所繼叔父混義熙八年以劉毅黨見誅妻晉陵公主攺適瑯琊王練公主𨿽執意不行而詔與謝氏離絕公主以混家事委之弘微混仍世宰輔一門兩封田業十餘處僮僕千人惟有二女年數歲弘微經紀生業事若在公一錢尺帛出入皆有文簿遷通直郎髙祖受命晉陵公主降爲東鄕君以混得罪前代東鄕君節義可嘉聽還謝氏自混亡至是九載而室宇修整倉庫充盈門徒業使不異平日田疇墾辟有加於舊東鄕君嘆曰僕射平生重此子可謂知人僕射爲不亡矣中外姻親道俗義舊見東鄕之歸者入門莫不嘆息或爲之涕流感弘微之義也性嚴正舉止必循禮度事繼親之黨恭謹過常伯叔二母歸宗兩姑晨夕瞻奉盡其誠敬內或傳語通訊輒正其衣冠婢僕之前不妄言笑由是尊卑小大敬之若神九年東鄕君薨資財巨萬園宅十餘所又會稽吳興瑯琊諸處太傅司空琰時事業奴僮猶有數百人公私咸謂室內資財宜歸二女田宅僮僕應屬弘微弘微一無所取自以私祿營葬混女夫殷睿素好摴蒱聞弘微不取財物乃濫奪其妻妹及伯母兩姑之分以還戲責內人皆化弘微之讓一無所爭弘微舅子領軍將軍劉湛性不堪其非謂弘微曰天下事宜有裁衷卿此不治何以治官弘微笑而不答或有譏乏曰謝氏累世財產充殷君一朝戲責理之不允莫此爲大卿親而不言譬棄物江海以爲廉耳設使立淸名而令家內不足亦吾所不取也弘微曰親戚爭財爲鄙之甚今內人尙能無言豈可導之使爭今分多共少不至有乏身死之後豈復見關東鄕君葬混墓開弘微牽病臨赴病遂甚十年卒沈慶之傳孝建元年慶之封始興郡公慶之以郡公統諸軍攻戰經年獲生口數萬人居淸明門外有宅四所室宇甚麗又有園捨在婁湖慶之一夜攜子孫徙居之以宅還官悉移親戚中表於婁湖列門同閈焉廣開田園之業每指地示人曰錢盡在此中優遊無事盡意歡愉非朝賀不出門羊元保傳太祖以元保廉素寡欲故頻授名郡爲政𨿽無干績而去後常見思不營財利處家儉薄元保自少至老謹於祭奠四時珍新未得祠薦者口不妄嘗蔡廓傳廓奉兄軌如父家事大小皆諮而後行公祿賞賜一皆入軌有所資須悉就典者請焉從髙祖在彭城妻郗氏書求夏服廓答書曰知須夏服計給事自應相供無容別寄少子興宗年十歲失父哀毀有異凡童廓罷豫章郡還起二宅先成東宅與軌廓亡而館宇未立軌罷長沙郡還送錢五十萬以補宅直興宗年十歲白母曰一家由來丰儉必共今日宅價不宜受也母悅而從焉軌有愧色謂其子淡曰我年六十行事不及十歲小兒興宗幼立風槪家行尢謹奉宗姑事寡嫂養孤兄子有聞於世王曇首傳曇首有識局智度喜怒不見於色閨門之內雍雍如也手不執金玉婦女不得爲飾玩自非祿賜所及一毫不受於人通誌劉瑜傳元嘉七年南豫州舉所統西陽縣人董陽三世同居外無異門內無異煙詔榜門曰篤行董氏之門蠲一門租布南齊書王延之傳延之字希季瑯琊臨沂人也家訓方嚴不妄見子弟𨿽節歲問訊皆先克日子倫之見兒子亦然封延伯傳延伯寓居東海三世同財爲北州所宗附延伯好學退讓事寡嫂甚謹垣崇祖爲豫州上表薦之詔書優禮起家平西長史梁郡太守俄以疾免還東海於時四州入魏士子皆依海曲爭往宗之如遼東之仰邴原也建元三年大使巡行天下義興陳元子四世同居一百七口武陵文獻叔八世同居東海徐生之武陵範安祖李聖伯範道根並五世同居零陵譚弘寶衡陽何弘華陽陽黑頭疏從四世同居詔俱表門閭蠲租稅又蜀郡王續祖華陽郝道福並累世同爨建武三年明帝詔表門閭蠲調役樂頤傳雁門解仲恭僑居南郡家行惇睦得纖毫財利輒與弟兄平分劉悛傳悛爲安遠護軍武陵內史漢壽人卲榮興六世同爨表其門閭虞悰傳悰治家富殖奴婢無遊手江祏傳祏字弘業家行甚睦待子侄有恩意梁書楊公則傳公則字君翼天水西縣人也爲人惇厚慈愛居家篤睦視兄子過於其子家財悉委焉到漑傳漑字茂灌遭母憂居喪盡禮服闋猶蔬食布衣者累載家門雍睦兄弟特相友愛謝幾卿傳幾卿陳郡陽夏人免官居宅𨿽不持檢操然於家門篤睦沈顗傳顗字處默吳興武康人也幼淸淨有至行內行甚修事母兄弟孝友爲鄕裏所稱慕陳書王瑒傳瑒字子玙司空衝之第十二子也瑒性寬和兄弟三十餘人居家篤睦每歲時饋遺徧及近親惇誘諸弟並稟其規訓魏書辛紹先傳紹先子鳳達鳳達子少雍性仁厚有禮義門內之法爲時所重侍中遊肇薦之會卒年四十二少雍妻王氏有徳義與其從子懷仁兄弟同居懷仁等事之甚謹閨門禮讓人無比焉士大夫以此稱美盧度世傳度世子淵昶等並循父風遠親疏屬敍爲尊行長者莫不畢拜致敬閨門之禮爲世所推謙退簡約不與世競父母亡後同居共財自祖至孫家內百口在洛時有饑年無以自贍然尊卑怡穆丰儉同之親從昆弟常旦省謁諸父出坐別室至暮乃入朝府之外不妄交遊其相勗以禮如此又一門三主當時以爲榮淵兄弟亡及道將卒後家風衰損子孫多非法帷薄混穢爲論者所鄙石文徳傳文徳河中蒲�人也五世同居閨門雍睦天水白石縣趙令安孟蘭彊等四世同居行著州裏李幾傳幾博陵安平人也七世共居同財家有二十二房一百九十八口長幼濟濟風禮著聞至於役作卑幼競進鄕裏嗟美標其門閭王閭傳閭北海密人也數世同居有百口太山劉業興四世同居魯郡蓋�六世同居並共財產家門雍睦鄕裏敬異崔挺傳挺字雙根博陵安平人也三世同居門有禮讓於後頻值饑年家始分析長子孝芬兄弟孝義慈厚弟孝演孝政先亡孝芬等哭泣哀慟絕內蔬食容貌損瘠見者傷之孝暐等奉孝芬盡恭順之禮坐食進退孝芬不命則不敢也雞鳴而起旦參顏色一錢尺帛不入私房吉凶有須聚對分給諸婦亦相親愛有無共之始挺兄弟同居孝芬叔振旣亡之後孝芬等奉承叔母李氏若事所生旦夕溫凊出入啟覲家事巨細一以諮決每兄弟出行有獲財物尺寸已上皆內李氏之庫四時分賚李自裁之如此者二十餘歲撫從弟宣伯子朗如同气焉振少有學行居家孝友爲宗族所稱李順傳順長子敷兄弟惇崇孝義家門有禮至於居喪法度吉凶書記皆合典則爲北州所稱美許絢傳絢字百禮頗有業尙閨門雍睦三世同居吏部尙書李神�稱其家風吳悉達傳悉達河東聞喜人也閨門和睦讓逸競勞𨿽於儉年糊饘不繼賓客經過必傾所有楊播傳播字延慶自云恆農華陰人也播家世純厚並惇義讓昆季相事有如父子播剛毅椿津恭謙與人言自稱名字兄弟旦則聚於廳堂終日相對未曾入內有一美味不集不食廳堂間往往幃幔隔障爲寢息之所時就休偃還共談笑椿年老曾他處醉歸津扶侍還室仍假寐閣前承候安否椿津年過六十並登臺鼎而津嘗旦暮參問子侄羅列階下椿不命坐津不敢坐椿每近出或日斜不至津不先飯椿還然後共食食則津親授匙箸味皆先嘗椿命食然後食津爲司空於時府主皆引寮佐人就津求官津曰此事須家兄裁之何爲見問初津爲肆州椿在京宅每有四時嘉味輒因使次附之若或未寄不先入口椿每得所寄輒對之下泣兄弟皆有孫惟椿有曾孫年十五六矣椿常欲爲之早娶望見元孫自昱以下率多學尙時人莫不欽羨焉一家之內男女百口緦服同爨庭無間言魏世以來惟有盧淵兄弟及播昆季當世莫逮焉寇贊傳贊子臻臻長子祖訓順陽太守祖訓弟治字祖禮進號徵虜將軍治兄弟並孝友惇穆白首同居父亡𨿽久而猶於平生所處堂宇備設帷帳幾杖以時節開堂列拜垂淚陳薦若宗廟然吉凶之事必先啟告遠出行反亦如之張烈傳烈字徽仙淸河東武城人也辭老還鄕裏兄弟同居怡怡然爲親類所慕爲家誡千餘言王琚傳琚養子寄生未襲而亡子蓋海襲祖琚爵初琚年七十餘賜得世祖時宮人郭氏本鍾離人明嚴有母徳內外婦孫百口奉之肅若嚴君家內以治閻元明傳元明河東安邑人也少而至孝行著鄕閭昆弟雍和尊卑諧穆安貧樂道白首同歸又東郡小黃縣人董養事親至孝三世同居閨門有禮安同傳同長子屈太宗時典太倉事盜官粳米數石欲以養親同大怒奏求戮屈自劾不能訓子請罪太宗嘉而恕之遂詔長給同粳米其公淸奉法皆此類也同在官明察長於校練家法修整爲世所稱宋繇傳繇字體業惇煌人也父�張元靚龍驤將軍武興太守繇生而�爲張邕所誅五歲喪母事伯母張氏以孝聞八歲而張氏卒居喪過禮繇少而有志尙喟然謂妹夫張彥曰門戶傾覆負荷在繇不銜膽自厲何以繼承先業遂隨彥至酒泉追師就學閉室誦書晝夜不倦博通經史諸子羣言靡不覽綜呂光時舉秀才除郎中後奔段業業拜繇中散常侍繇以業無經濟遠略西奔李皓歷位通顯於京師世祖拜繇爲河西王右丞賜爵淸水公加安遠將軍長子巖襲爵巖子蔭中書議郎蔭子超尙書度支郎超弟稚字季預性淸嚴治家如官府遷靑州渤海太守周書崔謙傳謙子曠謙保定中歷荊州總管性至孝少喪父殆將滅性與弟�特相友愛𨿽復年事並髙名位各重所有資產皆無私焉其居家嚴肅動遵禮度曠與�子弘度等並奉其遺訓云秦族傳族上郡洛川人也性至孝與弟榮先復相友愛閨門之中怡怡如也鄕裏咸嘆異之化其行唐瑾傳瑾性方重有風格退朝休暇恆著衣冠以對妻子遇迅雷烈風𨿽閒夜宴寢必起冠帶端笏危坐又好施與家無餘財所得祿賜散之宗族其尢貧者又割膏腴田宅以賑之所畱遺子孫者並磽之地朝野以此稱之鄭孝穆傳孝穆幼而謹厚年未弱冠父叔四人並早歿昆季之中孝穆居長撫訓諸弟有如同生閨庭之中怡怡如也裴俠傳俠撰九世伯祖貞侯傳以爲裴氏淸公自此始也欲使後生奉而行之宗室中知名者咸付一通從弟伯鳳世彥時並爲丞相佐笑曰人生仕進須身名並裕淸苦若此竟欲何爲俠曰夫淸者�職之本儉者持身之基今吾幸以凡庸濫蒙殊遇固其窮困非慕名也志在自修懼辱先也翻被嗤笑知復何言伯鳳等慚而退柳霞傳霞子靖字思休少方雅性愛閒素其於名利淡如也隋文踐極特詔徵之靖遂以疾固辭優遊不仕閉門自守所對惟琴書而已足不歷園庭殆將十載子弟等奉之若嚴君焉其有過者靖必下帷自責於是長幼相率拜謝於庭靖然後見之勗以禮法鄕裏亦慕而化之或有不善者皆曰惟恐柳徳廣知也時論方之王烈辛威傳威隴西人也性持重有威嚴歷官數十年未嘗有過故得以身名終兼其家門友義五世同居世以此稱之寇�傳�字祖�上谷昌平人也父臻安遠將軍郢州刺史�性寬雅幼有識量好學彊記兄祖訓祖禮及�並有志行閨門雍睦白首同居北齊書楊愔傳愔一門四世同居家甚隆盛昆季就學者三十餘人邢邵傳邵字子才率情簡素內行修謹兄弟親姻之間稱爲雍睦羊烈傳烈字信卿家傳素業閨門修飾爲世所稱一門女不再醮魏太和中於兗州造一尼寺女寡居無子者並出家爲尼咸存戒行烈天統中與尙書畢義云爭兗州大中正義云盛稱門閥云我累世本州刺史卿世爲我家故吏烈答云卿自畢軌被誅以還寂無人物近日刺史皆是疆埸之上彼此而得何足爲言豈若我漢之河南尹晉之太傅名徳學行百代傳美且男淸女貞足以相冠自外多可稱也蓋譏義云之帷薄焉崔悛傳悛一門婚嫁皆是衣冠之美吉凶儀範爲當世所稱顏氏家訓治家篇裴子野有疏親故屬饑寒不能自濟者皆收養之家素淸貧時逢水旱二石米爲薄粥僅得徧焉躬自同之常無厭色隋書郭�傳�字弘乂太原文水人也家門雍睦七葉同居犬豕同乳烏鵲通巢時人以爲義感之應州縣上其事上遣平昌公宇文詣其家勞問之治書禦史柳彧巡省河北表其門閭漢王諒爲並州總管聞而嘉嘆賜兄弟二十餘人衣各一襲崔弘度傳弘度理家如官子弟斑白動行捶楚閨門整肅爲當時所稱柳昂傳昂父敏有髙名好禮篤學治家如官房彥謙傳彥謙字孝衝早孤不識父爲母兄之所鞠養長兄彥雅雅有淸鑑以彥謙天性穎悟每奇之親教讀書年七歲誦數萬言爲宗黨所異十五出後叔父子貞事所繼母有逾本生子貞哀之撫養甚厚後丁所繼母憂勺飲不入口者五日事伯父樂陵太守豹竭盡心力每四時珍果口弗先嘗遇�功之戚必蔬食終禮宗從取則焉唐書穆寧傳寧以祕書監致仕卒寧居家嚴事寡姊恭甚嘗撰家訓令諸子人一通又戒曰君子之事親養志爲大吾志直道而已苟枉而道三牲五鼎非吾養也疾病不嘗藥時稱知命四子贊質員賞寧之老贊爲禦史中丞質右補闕員侍禦史賞監察禦史皆以守道行誼顯先是韓休家訓子侄至嚴貞元間言家法者尙韓穆二門云馮元常傳元常閨門雍睦有禮法𨿽小功喪不禦私室神龍中旌其家大署曰忠臣之門天下髙其節凡名族皆願通婚萬敬儒傳敬儒廬州人三世同居喪親廬墓州攺所居曰成孝鄕廣孝聚孝友傳序張公藝九世同居北齊東安王永樂隋大使梁子恭躬慰撫表其門髙宗有事太山臨幸其居問本末書忍字以對天子爲流涕賜縑帛而去李知本傳知本涉經術事親篤至與弟知隱雍順子孫百餘至貲用僮僕無間也大業末盜賊過閭不入相戒曰無犯義門往依者五百餘室皆以免蕭嵩傳嵩子華謹重方雅有家法蕭俯傳俯母韋賢明治家嚴俯𨿽宰相侍左右張知謇傳知謇敏且亮惡請謁求進士或不才冒位視之若讎每敕子孫經不明不得舉家法可稱云李晟傳晟治家以嚴子侄非晨昏不輒見所與言未嘗及公事正歲崔氏女歸寧讓曰爾有家而姑在堂婦當治酒食且以待賓客卽卻之不得進達禮惇教類如此韋陟傳陟家法修整敕子允就學夜分視之見其勤旦日問安色必怡稍怠則立堂下不與語𨿽家僮數十然應門賓客必允主之裴向傳向能以學行持門戶內外親屬百餘口祿俸必均世稱其孝睦崔佑甫傳佑甫字貽孫太子賓客孝公沔之子也世以禮法爲聞家朱泚亂佑甫妻王陷賊中泚嘗與佑甫同列遺以繒帛菽粟受而鍼鐍之帝還京具封以獻士君子益重其家法云崔邠傳邠字處仁貝州武城人父倕三世一爨當時言治家者推其法邠爲太常以母憂解卒於喪弟酆郾郇鄯鄲四世緦麻同爨宣宗聞而嘆曰鄲一門孝友可爲士族法因題曰徳星堂後京兆民卽其裏爲徳星社云李景讓傳景讓家行修治閨門惟謹或諫公廉潔無素儲不爲諸子謀耶景讓笑曰兒曹詎餓死乎淸素寡欲門無雜賓景讓宅東都樂和裏世稱淸徳者號樂和李公云郭子儀傳子儀子曜性沈靜子儀專徵伐曜畱治家事少長無間言劉君良傳君良瀛州饒陽人四世同居族兄弟猶同產也門內鬥粟尺帛無所私隋大業末荒饉妻勸其異居因易置庭樹鳥鶵令斗且鳴家人怪之妻曰天下亂禽鳥不相容況人耶君良卽與兄弟別處月餘密知其計因斥去妻曰爾破吾家召兄弟流涕以告更復同居天下亂鄕人共依之眾築爲堡因號義成堡武徳中深州別駕楊弘業至其居凡六院共一庖子弟皆有禮節嘆悒而去貞觀六年表異門閭李績傳績屬疾帝及皇太子賜藥卽服家欲呼醫巫不許諸子固以藥進輒曰我山東田夫耳位三公年逾八十非命乎生死系天寧就醫求活耶弟弼始爲晉州刺史以績疾召爲司衛卿使省視忽語曰我似少愈可置酒相樂於是奏樂宴飲列子孫於下將罷謂弼曰我卽死欲有言恐悲哭不得盡故一訣耳我見房元齡杜如晦髙季輔皆辛苦立門戶亦望詒後悉爲不肖子敗之我子孫今以付汝汝可愼察有不厲言行交非類者急榜殺以聞毋令後人笑吾猶吾笑房杜也我死布裝露車載柩斂以常服加朝服其中儻死有知庶著此奉見先帝明器惟作五六寓馬下帳施幔爲皂頂白紗裙中列十偶人他不得以從眾妾願畱養子者聽余出之葬已徙居我堂善視小弱苟違我言同戮屍矣乃不復語弼等遵焉房元齡傳元齡治家有法度常恐諸子驕侈席勢淩人乃集古今家誡書爲屏風令各取一具曰畱意於此足以保躬矣漢袁氏累葉忠節吾心所尙爾宜師之王珪傳珪性不苛察至僕妾亦不見喜慍奉寡嫂家事咨而後行教撫孤侄𨿽其子不過也宗族匱乏周卹之薄於自奉獨不作家廟四時祭於寢爲有司所劾帝爲立廟愧之不罪也世以珪儉不中禮少之劉徳威傳徳威彭城人於閨門友睦爲人寬平生平所得奉祿以分宗親無畱藏子審禮少喪母爲祖母元所養隋末大亂道不通審禮尙少自鄕裏負祖母度江轉側避地及天下平西入長安元每疾病必親煮藥嘗而進元曰兒孝通幽顯吾一顧念疾輒間貞觀中歷左驍衛郎將父喪免比葬徒跣血流行路咨嘆服除當襲爵讓其弟不聽見父執必感泗滂沱事繼母尢謹與弟延景爲聞友得祿多資之而妻子執寒苦晏如也母從皆同居合二百口內外無間言薛蘋傳蘋累封河東郡公治身觳薄所衣綠袍更十年至緋衣乃易居三鎭聲樂不聞於家所得祿卽分散親屬故人而無餘藏裴坦傳坦字知進性簡儉子娶楊收女賫具多飾金玉坦命撤去曰亂我家法世淸其槪李綱傳綱孫安仁安靜安仁永徽中太子忠廢還邸寮屬奔散獨安仁泣拜而去安靜天授中武氏革命羣臣皆勸進安靜獨無所請收系獄殺之自綱五世同居安仁安靜復以義烈聞世稱李氏不衰宇文士及傳士及撫幼弟孤兄子以友睦稱好周卹親戚故人然過自奉養服玩食飲必極丰侈有司謚曰恭黃門侍郎劉洎曰士及居家侈肆不可謂恭乃攺曰縱李襲志傳襲志弟襲譽字茂實爲人嚴�以威肅聞居家儉厚於宗親祿稟隨多少散之以餘資寫書罷揚州書遂數車載嘗謂子孫曰吾性不喜財遂至窶乏然負京有賜田十頃能耕之足以食河內千樹桑事之可以衣江都書力讀可進求宦吾歿後能勤此無資於人矣唐臨傳臨字本徳京兆長安人儉薄寡欲不好治第宅性旁通專務掩人過見妻子必正衣冠朱敬則傳敬則字少連永城人以孝義世被旌顯一門六闕相望與三從昆弟居四十年貲產無異崔元暐傳元暐博陵安平人弟�爲司刑少卿元暐三世不異居家人怡怡如也貧寓郊墅羣從皆自遠會食無他爨與�尢愛族人貧孤者撫養教勵後𨿽秉權而子弟仕進不使逾常資當時稱重杜暹傳暹濮州濮陽人自髙祖至暹五世同居暹尢恭謹事繼母孝撫異母弟昱甚厚自弱冠誓不通親友獻遺以終身旣卒尙書及故吏致賻其子孝友一不受以行暹素志云李日知傳日知事母孝旣罷不治田園惟飾臺池引賓客與娛樂開元三年卒日知貴諸子方總角皆通婚名族時人譏之後少子伊衡以妾爲妻鬻田宅至兄弟訟鬩家法遂替云源乾曜傳乾曜族孫光裕撫諸弟友義任鄭州卒官子洧以雍睦保家士友推之裴守眞傳守眞早孤母喪哀毀�盡養寡嫂謹甚士推其禮法子子余耀卿巨卿曾孫行立子餘事繼母爲聞孝家闈友愛兄弟六人皆有志行雲行立母亡泣血幾毀沈旣濟傳旣濟子傳師字子言治家不威嚴閨門自化兄弟子姓屬無親疏衣服飲食如一問餉姻家故人帑無儲錢鬻宅以葬韓王元嘉傳元嘉母昭儀宇文述女也寵於髙祖旣卽位欲立爲後固辭元嘉以母寵故特爲帝愛後出諸子無及者在潞時年十五聞太妃病涕泣不食居喪毀甚太宗數慰勉少好學藏書至萬卷皆以古文字參定同異與弟靈夔友愛燕見終日如布衣禮閨門修整當世稱之魯王靈夔傳靈夔子藹藹子道堅方嚴有禮法閨門肅如也郁林王恪傳恪子琨琨子禕少有志尙事繼母謹撫異母弟祇以友稱當襲封固讓祇禕治家嚴教子有法度故峘嶧峴皆顯楊炎傳炎字公南鳳翔天興人三世以孝行聞至門樹六闕古所未有趙憬傳憬字退翁性淸約位臺宰而第室童獲猶儒先生家也得廩入先建家廟而竟不營產髙崇文傳崇文字崇文其先自渤海徙幽州七世不異居開元中再表其閭李素立傳素立孫至遠至遠子畬字玉田少聰警事母謹累世同居長幼有禮柳公綽傳公綽孝友性質嚴重起居皆有禮法子仲郢有父風私居內齋束帶正色公綽治家埒韓滉唐國史補韋倫爲太子少保致仕每朝朔望羣從甥侄候於下馬橋不減百人因話錄柳元公善張尙書正甫元公之子仲郢嘗遇張於途去蓋下馬而拜張止之不獲他日張言於元公曰壽郎相逢其謙太過元公作色不應久之張起去元公謂客曰張正甫與公綽往還欲使兒於街中騎馬衝公綽耶此人亦不足與語張聞之拜謝東觀奏記藍田尉直弘文館柳珪擢爲右拾遺弘文館直學士給事中蕭仿鄭裔綽駁還曰陛下髙懸爵位本待賢良旣命澆浮恐非懲勸珪居家不稟於義方奉國豈盡於忠節刑部尙書柳仲郢詣東上閣門進表稱子珪才器庸劣不合塵玷諫垣若誣以不孝卽冤屈爲甚太子少師柳公權又訟侵毀之枉上令免珪官且在家修省貞元元和以來士林家禮法嚴整以韓臯柳公綽柳仲郢爲稱首一旦子孫不孝簪組嘆息小學外篇唐河東節度使柳公綽在公卿間最名有家法中門東有小齋自非朝謁之日每平旦輒出至卜齋諸子仲郢皆束帶晨省於中門之北公綽決私事接賓客與弟公權及羣從弟再會食自旦至莫不離小齋燭至則命一人子弟執經史躬讀一過訖乃講議居官治家之法或論文或聽琴至人定鐘然後歸寢諸子復昏定中門之北凡二十餘年未嘗一日變易其遇饑歲則諸子皆蔬食曰昔吾兄弟侍先君爲丹州刺史以學業未成不聽食肉吾不敢忘也姑�妹侄有孤嫠者𨿽疏遠必爲擇婿嫁之皆用刻木奩纈文絹爲資裝常言必待資裝丰備何如嫁不失時及公綽卒仲郢一遵其法事公權如事公綽非甚病見公權未嘗不束帶爲京兆尹鹽鐵使出遇公權於通衢必下馬端笏立候公權過乃上馬公權莫歸必束帶迎候於馬首公權屢以爲言仲郢終不以達官有小攺公綽妻韓氏家法嚴肅儉約爲縉紳家楷範常衣絹素不用綾羅錦繡每命粉苦參黃連熊�和爲丸賜諸子每永夜習學含之以資勤苦北夢瑣言僕嘗覽柳氏訓序見其家法整肅乃士流之最也柳玭出官瀘州郡洎牽復沿路染疾至東川通泉縣求醫幕中有昆弟之子省之亞臺回面且云不識家人曰是某院郎君堅云不識莫諭尊旨良久老僕忖之得非郎君頭腳乎固宜見怪但垂之而入必不見阻此郎君垂下翹翹之尾果接撫之其純厚皆此類也僕親家柳坤卽亞臺疏房也僑寓陽安郡伯仲相率省焉亞臺先問讀書否修文否苟不如是須學作官我之先人修文成名皆作官曰幸勿棄分陰也瀘州郡有柳大夫所造公廨家具皆牢實粗重傳及數政莫知於今存否懶眞子唐世士大夫崇尙家法柳氏爲冠公綽唱之仲郢和之其餘名士亦各修整舊傳柳氏出一婢婢至宿衛韓金吾家未成券聞主翁於廳事上買綾自以手取視之且與駔儈議價婢於隙偶見因作中風狀僕地其家怪問之婢云我正以此疾故出柳宅也因出外舍問曰汝有此疾幾何時也婢曰不然我曾伏侍柳家郎吾豈忍伏侍賣絹牙郎也其標韻如此想是柳家家法淸髙不爲塵垢卑賤故婢化之乃至如此𨿽今士大夫妻有此見識者少矣哀哉聞之於田元邈五代史李自倫傳自倫深州人也天福四年正月戶部奏自倫髙祖訓訓生粲粲生則則生忠忠生自倫自倫生光厚六世同居敕以所居飛鳧鄕爲孝義鄕匡聖裏爲仁和裏準式旌表門閭九月戶部復奏前登州義門王仲昭六世同居敕量地之宜髙其外門安綽楔左右建髙臺一丈二尺廣狹方正稱焉圬以白而赤其四角使不孝不義者見之可以悛心而易行焉王延傳延字世美爲人重然諾與其弟規相友愛五代之際稱其家法焉南唐書顏詡傳詡魯郡公眞卿之後少孤兄弟數人事繼母以孝聞謹禮法多循先業迨末年一門百口家法嚴肅男女異序少長惇睦子侄二十餘人皆服儒業每延賓侶寓門下者常十數詡晨暮延揖飲饌宴笑未嘗不躬自接對𨿽遇姻戚衝孺亦爲之冠帶盡禮聞子弟有與賓客戲者未嘗面責手寫韋昭博奕論署於屋壁使之自愧家人未嘗見其喜慍季父非理據鄕人桑詣邑求治令尹下詡評之詡償以己緡其訟遂止冊府元龜漢張瓘同州車渡村人故太原監軍使承業之猶子也承業佐後唐武皇莊宗有功甚見委遇瓘聞之與昆仲五人自故里奔於太原莊宗皆任用之瓘天佑十三年補麟州刺史承業治家嚴毅小過無所容恕一侄爲磁州副使以其殺河西賣羊客承業立捕斬之嘗誡瓘等曰如車渡村百姓劉開道下賊慣作非爲今須攺行若故態不除死無日矣故瓘所至不敢誅求

家範總部紀事二宋史杜太后傳太后持家嚴毅有禮法黃實傳實字師是孝友惇睦世稱其內行包拯傳拯知建昌縣以父母皆老辭不就歸養後數年親繼亡拯廬墓終喪拯性峭直惇厚與人不苟合平居無私書故人親黨皆絕之𨿽貴衣服器用飲食如布衣時嘗曰後世子孫仕宦有犯贓者不得放歸本家死不得葬大塋中不從吾志非吾子若孫也王旦傳旦事寡嫂有禮與弟旭友愛甚篤婚姻不求門閥被服質素家人欲以繒錦飾氈席不許有貨玉帶者弟以爲佳呈旦旦命系之曰還見佳否弟曰系之安得自見旦曰自負重而使觀者稱好無乃勞乎亟還之故所服止於賜帶家人未嘗見其怒飲食不精潔但不食而已嘗試以少埃墨投羹中旦惟啖飯問何不啜羹則曰我偶不喜肉後又墨其飯則曰吾今日不喜飯可別具粥旦不置田宅曰子孫當各念自立何必田宅徒使爭財爲不義爾眞宗以其所居陋欲治之旦辭以先人舊廬乃止宅門壞主者徹新之暫於廡下啟側門出入旦至側門據鞍俯過門成復由之皆不問焉吳延祚傳延祚字慶之謹厚寡言性至孝居母喪絕水漿累日好學聚書萬餘卷治家嚴肅竇儀傳太祖嘗謂宰相曰近朝卿士竇儀質重嚴整有家法閨門惇睦人無讕語諸弟不能及僖亦中人材爾偁有操尙可嘉也石熙載傳熙載字凝績河南洛陽人周顯徳中進士登第�俊有量居家嚴謹有禮法居太宗幕下頗盡誠節典樞務日上眷注甚篤方將倚以爲相俄遘疾不起熙載事繼母牛氏以孝聞弟熙導牛氏前夫子隨母歸石氏以熙載故奏補殿直從弟熙古幼弟熙正皆登進士第熙載撫之如一熙載卒時子中孚中立皆幼熙正患熙導以異姓居己上乃詐傳上旨令己籍熙導家財由是交訟有司歸罪熙導上召問中孚中立令有司再鞫得實熙導還本姓中孚亦養子勿問熙正坐除名上素知熙載以母故育熙導甚厚令還宗而不奪其官復以財產量給之中立字表臣十三而孤性�曠初補西頭供奉官後五年攺光祿寺丞家財悉推與諸父無所受薛居正傳居正字子平開封浚儀人性孝行純居家儉約李昉傳昉子宗諤字昌武拜右諫議大夫嘗侍宴玉宸殿上謂曰聞卿至孝宗族頗多長幼雍睦朕嗣守二聖基業亦如卿之保守門戶也又曰翰林淸華之地前賢歷多有故事卿父子爲之必周知也宗諤嘗著翰林雜記以紀國朝制度明日上之宗諤卒年四十九帝甚悼之謂宰相曰國朝將相家能以聲名自立不墜門閥惟昉與曹彬家爾宗諤方期大用不幸短命深可惜也旣厚賻其家以白金賜其繼母又錄其子若弟以官焉初昉居三館兩制之職宗諤不數年皆踐其地風流儒雅藏書萬卷內行淳至事繼母符氏以孝聞二兄早世奉嫂字孤恩禮兼盡與弟宗諒友愛尢至覃恩所及必先羣從及歿而己子有未仕者子昭述李氏居京城北崇慶裏凡七世不異爨至昭述稍自丰殖爲族人所望然家法亦不隳昭遘宗諤從子也性和易不忤物能守家法賈昌朝傳昌朝伯祖父琰字季華風神峻整昆弟五人琰最幼及琰歷官而諸兄相繼死琰拊循孤幼聚族凡百口分給衣食庭無間言士大夫以此稱之掌禹錫傳禹錫字唐卿遷太子賓客矜愼畏法居家勤儉至自舉几案胥偃傳偃字安道子元衡有學行能自立爲尙書都官員外郎並其子茂諶咸早卒偃妻直史館力約之妹與元衡婦韓茂諶婦謝皆寡居丹陽閨門有法江淮人至今稱之梁顥傳顥字太素鄆州須城人美風姿彊力少疾閨門雍睦士大夫多之陳太素傳太素字仲華判大理事二十餘年每臨案牘至忘寢食大寒暑不變子弟或止之答曰囹圄之苦豈不甚於我也家行修治尢善論刑名李虛己傳虛己父寅事親孝治家有法閨門之內肅如也虛己虛舟又以孝友淸愼世其家張去華傳去華子師徳字尙賢去華嘗欲任以官辭不就師徳孝謹有家法不交權貴時相頗不悅之賈黃中傳黃中字媧民父玭嚴毅善教子常令蔬食曰俟業成乃得食肉太宗召見其母王氏命坐謂曰教子如是眞孟母矣作詩以賜之頒賜甚厚黃中端謹能守家法李沆傳沆字太初性直諒內行修謹公退終日危坐未嘗跛倚治第封丘門內廳事前僅容旋馬或言其太隘沆笑曰居第當傳子孫此爲宰相廳事誠隘爲太祝奉禮廳事已寬矣至於垣頹壁損不以屑慮堂前藥闌壞妻戒守舍者勿葺以試沆沆朝夕見之經月終不言妻以語沆沆曰豈可以此動吾一念哉家人勸治居第未嘗答弟維因語次及之沆曰身食厚祿時有橫賜計囊裝亦可以治第但念內典以此世界爲缺陷安得圓滿如意自求稱足今市新宅須一年繕完人生朝暮不可保又豈能久居巢林一枝聊自足耳安事丰屋哉沆與諸弟友愛尢器重維暇日相對宴飲淸言未嘗及朝政亦未嘗問家事蘇頌傳頌字子容遷集賢校理編定書籍頌在館下九年奉祖母及母養姑姊妹與外族數十人甘旨融怡婚嫁以時妻子衣食常不給而處之晏如富弼常稱頌爲古君子李光傳孟傳字文授光幼子也博學多聞持身甚嚴時推能世其家洪皓傳皓子適遵邁適罷政家居十有六年兄弟鼎立子孫森然以著述吟詠自樂近世備福鮮有及之王庠傳庠字周彥滎州人累世同居號義門王氏祖伯琪以義聲著於鄕州呂大防傳大防字微仲拜尙書左僕射兼門下侍郎大防見哲宗年益壯日以進學爲急請敕講讀官取仁宗邇英禦書解釋上之置於坐右又摭幹興以來四十一事足以爲勸戒者分上下篇標曰仁祖聖學使人主有欣慕不足之意哲宗禦邇英閣召宰執講讀官讀寶訓至漢武帝籍南山提封爲上林苑仁宗曰山澤之利當與眾共之何用此也丁度曰臣事陛下二十年每奉徳音未始不及於憂勤此蓋祖宗家法爾大防因推廣祖宗家法以進曰自三代以後惟本朝百二十年中外無事蓋由祖宗所立家法最善臣請舉其略自古人主事母后朝見有時如漢武帝五日一朝長樂宮祖宗以來事母后皆朝夕見此事親之法也前代大長公主用臣妾之禮本朝必先致恭仁宗以侄事姑之禮見獻穆大長公主此事長之法也前代宮闈多不肅宮人或與廷臣相見唐入閣圖有昭容位本朝宮禁嚴密內外整肅此治內之法也前代外戚多預政事常致敗亂本朝母后之族皆不預此待外戚之法也前代宮室多尙華侈本朝宮殿止用赤白此尙儉之法也前代人君𨿽在宮禁出輿入輦祖宗皆步自內庭出禦後殿豈乏人力哉亦欲涉歷廣庭稍�寒暑此勤身之法也前代人主在禁中冠服苟簡祖宗以來燕居必以禮竊聞陛下昨郊禮畢具禮謝太皇太后此尙禮之法也前代多深於用刑大者誅戮小者遠竄惟本朝用法最輕臣下有罪止於罷黜此寬仁之法也至於虛己納諫不好畋獵不尙玩好不用玉器不貴異味此皆祖宗家法所以致太平者陛下不須遠法前代但盡行家法足以爲天下哲宗甚然之大防身長七尺眉目秀發聲音如鐘自少持重無嗜好過市不左右遊目燕居如對賓客每朝會威儀翼如神宗常目送之與大忠及弟大臨同居相切磋論道考禮冠婚喪祭一本於古關中言禮學者推呂氏�爲鄕約曰凡同約者徳業相勸過失相規禮俗相交患難相卹有善則書於籍有過若違約者亦書之三犯而刑罰不悛者絕之孫瑜傳瑜字叔禮父奭亡朝廷錄其子孫時瑜之子爲諸孫長瑜曰吾忍因父喪而官吾子乎以兄之孤上之瑜天資整敏齊家以嚴李兌傳兌弟先致仕兄兌尙無恙事之彌篤閒居一紀卒年八十三子庭玉年六十卽棄官歸養人賢其家法云張掞傳掞字文裕父蘊掞幼篤孝蘊病刲股肉以療丁內艱時隆寒徒跣舉柩叩首流血與兄揆廬墓左事揆如父理家必諮而行爲鄕黨矜式韓億傳億字宗魏性方重治家嚴飭𨿽燕居未�有惰容見親舊之孤貧者常給其昏葬錢惟演傳惟演字希聖吳越王俶之子也子曖晦暄從弟易易子彥遠明逸相繼皆以賢良方正應詔宋興以來父子兄弟制策登科者錢氏一家而已張存傳存字誠之性孝友嘗爲蜀郡得奇繒文錦以歸悉布於堂上恣兄弟擇取常曰兄弟手足也妻妾外舍人耳柰何先外人而後手足乎收卹宗屬嫁聘窮嫠不使一人失所家居矜莊子孫非正衣冠不見與賓友燕接垂足危坐終日未嘗傾倚王十朋傳十朋事親孝終喪不處內友愛二弟郊恩先奏其名沒而二子猶布衣書室扁曰不欺子聞詩聞禮皆篤學自立爲治能守家法人亦思慕之徐鹿卿傳鹿卿字徳夫居家孝友喜怒不形恩怨俱泯宗族鄕黨各得歡心一廬僅庇風雨陸九齡傳九齡治家有法闔門百口男女以班各供其職閨門之內嚴若朝廷而忠敬樂易鄕人化之皆遜弟焉陸九韶傳九韶字子美其學淵粹隱居山中晝之言行夜必書之其家累世義居一人最長者爲家長一家之事聽命焉歲遷子弟分任家事凡田疇租稅出內庖爨賓客之事各有主者九韶以訓誡之辭爲韻語晨興家長率眾子弟謁先祀畢擊鼓誦其辭使列聽之子弟有過家長會眾子弟責而訓之不攺則撻之終不攺度不可容則言之官府屏之遠方焉李庭芝傳庭芝字祥甫其先汴人十二世同居號義門李氏司馬光傳光字君實子康光孝友忠信恭儉正直居處有法動作有禮自少至老語未嘗妄康字公休幼端謹不妄言笑事父母至孝光薨治喪皆用禮經家法不爲世俗事得遺恩悉以與族人鄭綺傳綺婺州浦江人喜讀書通春秋谷梁學以肅睦治家九世不異爨徐承珪傳承珪萊州掖人幼失父母與兄弟三人及其族三十口同甘藜藿衣食相讓歷四十年不攺其操所居崇善鄕緝俗裏木連理瓜瓠異蔓同實州以聞幹徳元年詔攺鄕名義感裏名和順李罕澄傳罕澄冀州阜城人也七世同居漢幹佑三年詔攺鄕裏名及旌其門閭太平興國六年長史以漢所賜詔書來上復旌表之許祚傳祚江州徳化人八世同居長幼七百八十一口太平興國七年旌其門閭淳化二年本州言祚家春夏常乏食詔歲貸米千斛又有信州李琳十五世同居貝州田祚京兆惠從順十世同居廬州趙廣順安軍鄭彥圭信州兪雋八世同居陜州張文裕六世同居襄州張巨源五世同居巨源素習法律太平興國五年賜明法及第襄州劉芳五世同居芳淳化四年來賀寧壽節賜進士出身潭州瞿景鴻五世同居溫州陳�五世同居�事母至孝賜其母粟帛江陵褚彥逢五世同居彥逢兄弟五人皆年七十餘至道元年轉運使表其事詔補彥逢教練使胡仲堯洪州新奉人累世聚居至數百口構學捨於華林山別墅聚書萬卷大設廚廩以延四方遊學之士淳化中太宗嘉之除本州助教李迪傳肅之字公儀迪弟子也內行修飭母喪廬墓三年不入城郭季弟承之生而孤鞠育誨道至於成人遂相繼爲侍從帝稱其一門忠孝云承之字奉世性嚴重有忠節從兄柬之將仕以官辭不受而中進士第遷龍圖直學士懇辭乞授兄肅之曰臣少鞠於兄且兄爲待制十年矣帝曰卿兄弟孝友足厲風俗肅之亦當遷也卽並命焉劉子翚傳子翚字彥衝贈太師韐之仲子以父任授承務郎辟眞定府幕屬韐死靖康之難子翚痛憤幾無以爲生廬墓三年服除通判興化軍寇楊就犯閩境子翚與郡將張當世畫計備禦如素服戎事者賊不敢犯事聞詔因任子翚始執喪致羸疾至是以不堪吏責辭歸武夷山不出者凡十七年間走其父墓下瞻望徘徊涕泗嗚咽或累日而返妻死不再娶事繼母呂氏及兄子羽盡孝友子羽之子珙幼英敏嗜學子翚教之不懈珙卒有立一日感微疾卽謁家廟泣別母與親朋訣付珙家事指葬處處親戚孤弱之無業者魏掞之傳掞之字子實居家謹喪祭重禮法從父有客於南者千里迎養死葬如禮而字其孤申積中傳河陽故大理丞陳芳一門十四世同居三百年詔表芳門閭富弼傳弼子紹庭字徳先性靖重能守家法父弼薨兩女與婿及甥皆同居紹庭待之與父時不殊一家之事毫髮不敢變族裏稱焉陳堯叟傳堯叟母馮氏性嚴堯叟事親孝謹怡聲侍側不敢以貴自處家本富祿賜且厚馮氏不許諸子事華侈景徳中堯叟掌樞機弟堯佐直史館堯咨知制誥與省華同在北省諸孫任官者十數人宗親登科者又數人榮盛無比王子融傳子融性儉嗇教飭子孫嚴厲有家法陳兢傳兢江州徳安人陳宜都王叔明之後叔明五世孫兼唐右補闕兼生京祕書少監集賢院學士無子以從子褒嗣褒至鹽官令褒生灌髙安丞灌生伯宣避難泉州與馬總善注司馬遷史記行於世後遊廬山因居徳安�以著作佐郎召不起大順初卒伯宣子崇爲江州長史益置田園爲家法戒子孫擇羣從掌其事建書堂教誨之僖宗時嘗詔旌其門南唐又爲立義門免其徭役崇子衮江州司戶衮子昉試奉禮郎昉家十三世同居長幼七百口不畜僕妾上下姻睦人無間言每日必羣坐廣堂未成人者別爲一席有犬百餘亦置一槽共食一犬不至羣犬亦皆不食建書樓於別墅延四方之士肄業者多依焉鄕裏率化爭訟希少開寶初平江南知州張齊上請仍舊免其徭役從之昉弟之子鴻太平興國七年江南轉運使張齊賢又奏免雜科兢卽鴻之弟淳化元年知州康晉又上言兢家常苦食不足詔本州每歲貸粟二千石後兢死其從父弟旭每歲止受貸粟之半云省嗇而食可以及秋成屬歲儉谷貴或勸其全受而糶之可邀善價旭曰朝廷以旭家羣從千口軫其乏食貸以公粟豈可見利忘義爲罔上之事乎至道初遣內侍裴愈就賜禦書還言旭家孝友儉讓近於淳古太宗嘗對近臣言之參知政事張洎對曰旭宗族千餘口世守家法孝謹不衰閨門之內肅於公府且言及旭受貸事上以遠民義聚復能固廉節爲之嘆息大中祥符四年以旭爲江州助教旭卒弟蘊主家事天聖元年又以蘊繼爲助教蘊卒弟泰主之泰弟度太子中捨致仕從子延賞可並舉進士延賞職方員外郎洪文撫傳文撫南康建昌人本姓犯宣祖偏諱攺焉曾祖諤唐虔州司倉參軍子孫眾多以孝弟著稱六世義居室無異爨就所居雷湖北創書捨招來學者至道中本軍以聞遣內侍裴愈賫禦書百軸賜其家文撫遣弟文舉詣闕貢土物爲謝太宗飛白一軸曰義居人以賜之命文舉爲江州助教三年八月又詔表其門閭自是每歲遣子弟入貢必厚賜答之方綱傳綱池州靑陽人八世同爨家屬七百口居室六百區每旦鳴鼓會食嘗出稻五千賑貸貧民景徳二年轉運使馮亮以聞詔旌其門天禧中侍禦史韓億安撫江南使還言綱家稅籍錢四百餘千米二千五百斛同居四百年而本縣科率一無寬假望蠲其戶雜科詔從之樊景溫傳景溫陜州芮城人榮恕旻雄州歸信人兄弟異居積年大中祥符中景溫家樗樹五枝並爲一恕旻家楡樹兩本自合兩家感其異復義聚鄕人稱雍睦裘承詢傳承詢越州會稽人居雲門山前十九世無異爨子弟習弦誦鄕裏稱其惇睦州以聞詔旌其門閭咸平後又有保定軍孫浦襄州常元紹蔡州王美解州董孝章並十世同居莫州髙珪永定軍朱仁貴潞州邢浚相州趙祚八世同居麟州楊榮隰州趙友開封李居正潁州張可象衛州張珪滄州崔諒七世同居邢州王覺趙州曹遵六世同居兗州童升陳州樊可行京兆元守全平定軍段徳五世同居開封張仁遇亳州王子上建昌軍瞿肅四世同居肅家百五十口長幼孝悌鄕人化之又河陰王世及大名李宗佑陳州劉閏宣州汪政潭州李耕或聚居至七百口累數十百年並所在請加旌表詔從之仍蠲其課調大中祥符初東封泰山判兗州王欽若言曲阜東野宜幹封竇益合居五六世有節行四年祀汾陰考制度使馬起言陜州張化基閻用和楊忠義聚族累世孝悌可稱並卽行在所降詔褒美各優賜粟帛姚宗明傳宗明十世祖棲雲當唐貞元中調卒戍邊棲雲之父語其兄曰兄嗣未立可無往某幸有子請代兄行遂戰沒塞上時棲雲方三歲其母再嫁棲雲養於伯母旣長事伯母如其母伯母亡棲雲葬之又招魂葬其父痛其父死於邊乃廬於墓次終身哀幕不衰縣令蘇轍以俸錢買地開阡刻石表之河中尹渾瑊上其事詔加優賜表其門名其鄕曰孝悌社曰節義裏曰敬愛棲雲生嶽嶽生君儒君儒生師正自嶽至師正四世廬墓五世孫曰厚六世曰雅七世曰文八世曰敬眞九世曰直十世曰宗明當慶曆初有司以姚氏十世同居聞於朝仁宗詔復其家十一世孫用和十二世孫士明十三世孫徳自宗明至徳又三世自慶曆以後又五十餘年而其家孝睦不替姚氏世爲農無爲學者家不甚富有田數十頃聚族百餘人子孫躬事農桑僅給衣食歷三百餘年無異辭者經唐末五代兵戈亂離而子孫保守墳墓骨肉不相離散求之天下未或有焉厚徳錄竇儀尙書家法整肅每對客坐卽二侍郎三起居四參政五補闕皆侍立焉陳秦國公省華三子已貴秦公尙無恙每賓客至其家堯佐及仲季子侍立左右坐客踧踖不安求去秦公笑曰此兒子輩爾後天下皆以秦公教子爲法而以陳氏世家爲榮小學外篇王凝常居栗如也子孫非公服不見閨門之內若朝廷焉禦家以四教勤儉恭恕正家以四禮冠昏喪祭聖人之書及公服禮器不假垣屋什物必堅朴曰無苟費也門巷果木必方列曰無苟亂也伊川先生文集先公太中諱�字伯溫前後五得任子以均諸父子孫嫁遣孤女必盡其力所得俸錢分贍親戚之貧者伯母劉氏寡居公奉養甚至其女之夫死公迎從女兄以歸教養其子均於子侄旣而女兄之女又寡公懼女兄之悲思又取甥女以歸嫁之時小官祿薄克己爲義人以爲難公慈恕而剛斷平居與幼賤處惟恐有傷其意至於犯義理則不假也左右使令之人無日不察其饑飽寒燠娶侯氏侯夫人事舅姑以孝謹稱與先公相待如賓客先公賴其內助禮敬尢至而夫人謙順自牧𨿽小事未�專必稟而後行仁恕寬厚撫愛諸庶不異己出從叔幼姑夫人存視常均己子治家有法不嚴而整不喜笞撲奴婢視小臧獲如兒女諸子或加呵責必戒之曰貴賤𨿽殊人則一也汝如是大時能爲此事否先公凡有所怒必爲之寬解惟諸兒有過則不掩也常曰子之所以不肖者由母蔽其過而父不知也夫人男子六人所存惟二其愛慈可謂至矣然於教之之道不少假也才數歲行而或踣家人走前扶抱恐其驚啼夫人未�不呵責曰汝若安徐寧至踣乎飲食常置之坐得�食絮羹皆叱止之曰幼求稱欲長當何如𨿽使令輩不得以惡言罵之故頤兄弟平生於飲食衣服無所擇不能惡言罵人非性然也教之使然也與人爭忿𨿽直不右曰患其不能屈不患其不能伸及稍長常使從善師友遊𨿽居貧或欲延客則喜而爲之具夫人七八歲時誦古詩曰女子不夜出夜出秉明燭自是日暮則不復出房合旣長好文而不爲辭章見世之婦女以文章筆札傳於人者則深以爲非過庭錄忠宣捐館許下服中先光祿卒子弟閉戶未�出十七叔祖年幼一日先子同至所居宅後門見賣豆者買食之劉晦升顯子民則偶見歸告晦升卽以柬抵先祖曰某昨暮聞公家子弟有在門首嬉遊者丞相墳土未幹未應爾爾顯門下生有所知不敢不告先祖慚謝晦升諸子皆被責辱聞見前錄富公淸心學道獨居還政堂每早作放中門鑰入瞻禮家廟對夫人如賓客子孫不冠帶不見平時謝客文潞公爲畱守時節往來富公素喜潞公昔同朝更拜其母每勸潞公早退潞公愧謝河中府河東縣永樂鎭有姚孝子莊政和甲午餘過其家長少列拜庭下以次升堂侍立應對有禮道其家世次第甚詳蓋自棲筠而下義居二十餘世矣余爲之低回嘆息而去其村人爲餘言姚氏世推尊長公平者主家子弟各仕以事專以一人守墳墓近度爲僧亦廬墓側早晚於堂聚食男子婦人各行列以坐小兒席地共食於木槽飯罷卽鎖廚門無異爨者男女衣服各一架不分彼此有子弟新娶私市食以遺其妻妻不受納於尊長請杖之望其墓林木蔚然灑埽種藝甚謹有田十頃僅給衣食稅賦不待催驅未�以訟至縣庭今三百餘年守其家法無異辭者經唐末五代之亂全家守墳不去熙寧間陜右歲歉舉族百口同往唐鄧間就食比其返不失一人政和中取粟麥於民謂之均糴姚氏力不給舉家日夜號泣欲亡去余聞之惻然諭縣官曰孝義之門忍使至此爲作狀申府申監司得免焉本朝自祖宗以儉徳垂世故藝祖之訓曰當思在甲馬營時可也其所用幃簾有靑布緣者仁宗生長太平尢節儉京城南湣賢寺溫成張妃墳院也寺中有溫成宮中故物素朱漆�黃絹緣席黃隔織褥帝禦飛白書溫成影帳牌才二尺朱漆金字而已以溫成寵冠六宮服用止此故帝寢疾大臣入問見所禦皆黃綢烏乎恭儉之徳不在此乎英宗內無嬪禦王廣淵以濮邸舊僚進待制貧不能辦儀物韓魏爲言帝曰無名以賜不可後數日有旨令廣淵書無逸篇於禦屏賜白金百兩烏乎吾本朝祖宗以節儉爲家法如此康節先公每出人皆倒屣迎致𨿽兒童奴隸皆知尊奉每到一家子弟家人爭具酒饌問其所欲不復呼姓但名曰吾家先生至也𨿽閨門骨肉間事有未決者亦求教康節先公以至誠爲之開論莫不悅服十餘家如康節先公所居安樂窩起屋以待其來謂之行窩故康節先公沒鄕人挽詩有云春風秋月嬉遊處冷落行窩十二家康節先公春秋祭祀約古今禮行之亦焚楮錢程伊川怪問之則曰明器之義也脫有一非豈孝子慈孫之心乎又曰吾髙曾今時人以籩豆簠簋薦牲不可也伯溫謹遵遺訓而行之也國老談苑李宗諤爲翰林學士家𨿽百口雍睦有制眞宗嘗語侍臣曰臣僚家法當如宗諤靑箱雜記李文正公昉有第在京城北家法尢嚴凡子孫在京守官者俸錢皆不得私用與饒陽莊課並輸宅庫月均給之故孤遺房分皆獲沾濟世所難及也齊東野語吳興富翁莫氏者暮年忽有婢作娠翁懼其嫗妒且以年邁慚其子婦若孫亟遣嫁之已而得男翁時歲給錢米繒絮不絕其夫以鬻粉羹爲業子稍長詅羹於市且十餘歲莫翁告殂里巷羣不逞遂指爲奇貨悉造婢家唁之婢方哭則謂之曰汝富貴至矣何以哭爲問其說乃曰汝之子莫氏也其家田園屋業汝子皆有分盍歸取之不聽則訟之可也其夫婦皆曰吾固知之柰貧無資何曰我輩當貸汝卽爲作數百千文約且曰我爲汝經營事濟則歸我然實無一錢止爲作衰服被其子使往且戒曰汝至靈幃則大慟且拜拜訖可亟出人問汝謹勿應我輩當伺汝於屋左卽當告官可也其子謹受教旣入其家哭且拜一家駭然辟易嫗罵欲毆逐之莫氏長子亟前曰不可是將破吾家遂抱持之曰汝非花樓橋賣羹之子乎曰然遂引拜其母曰此母也吾乃汝長兄也汝當拜又徧指其家人曰此爲汝長嫂此爲次兄若嫂汝皆當拜又指云此爲汝長侄此爲次侄汝當受拜旣畢告去曰汝吾弟當在此撫喪安得去卽命櫛濯盡去故衣便與諸兄弟同寢處已又呼其所生諭之以月廩歲衣如翁在日且戒以非時毋輒至亦欣然而退羣小方聚委巷茶肆俟之久不至旣而物色之乃知已納相視大沮計略不得施他日投牒持券訴其子負貸錢郡逮莫嫗及其子問之遂備陳首尾太守嘆服曰其子可謂有髙識矣於是盡以羣小具獄杖脊編置焉歸田錄錢思公生長富貴而性儉約閨門用度爲法甚謹子弟輩非時不能輒取一錢金史睿宗皇后李氏傳後世宗母居上京內治謹嚴臧獲皆守規矩衣服飲食器皿無不精潔惇睦親族周急貧乏宗室中甚敬之世宗皇后烏林答氏傳後聰敏孝慈容儀整肅在父母家宗族皆敬重之旣歸世宗事舅姑孝謹治家有敍甚得婦道顯宗皇后徒單氏傳後父貞尙遼陽宗干女梁國公主後性莊重寡言父母常令總家事細大畢辦諸男不及也世宗卽位貞自南京馳見世宗謂之曰卿家法可尙其以卿女爲朕子妃後平時惇睦九族恩紀皆洽恕以容物未�見喜慍然禦下公平𨿽至親無所阿徇家人有以玉杯進者卻之髙楨傳楨性方嚴家居無聲伎之奉𨿽甚暑未�解衣緩帶對妻孥危坐終日不一談笑其簡默如此張暐傳暐爲武安軍節度使致仕例給半俸久之暐不復請遂止暐自妻卒後不復娶亦無姬侍齋居與子行簡講論古今諸孫課誦其側至夜分乃罷以爲常歷太常禮部二十餘年最明古今禮學家法爲士族儀表子行簡行信行簡端愨愼密爲人主所知自初入翰林至太常禮部典貢舉終身縉紳以爲榮與弟行信同居數十年人無間言元史鄭文嗣傳文嗣婺州浦江人其家十世同居凡二百四十餘年一錢尺帛無敢私至大間表其門文嗣歿從弟大和繼主家事益嚴而有恩家庭中凜如公府子弟稍有過頒白者猶鞭之每遇歲時大和坐堂上羣從子皆盛衣冠雁行立左序下以次進拜跪奉觴上壽畢皆肅雍拱手自右趨出足武相銜無敢參差者見者嗟慕謂有三代遺風狀聞復其家部使者余闕爲書東浙第一家以褒之大和方正不奉浮屠老子教冠婚喪葬必稽朱熹家禮而行執親喪哀甚三年不禦酒肉子孫從化皆孝謹𨿽嘗仕宦不敢一毫有違家法諸婦惟事女工不使預家政宗族裏閭皆懷之以恩家畜兩馬一出則一爲之不食人以爲孝義所感有家範三卷傳於世郭全傳有劉徳奉元人父娶後妻何氏徳事之如所生家貧傭工取直寸錢尺帛皆上之四弟並何出徳撫愛尢篤年五十未娶稱貸得錢先爲弟求婦諸弟亦化其徳一門藹然鄕裏稱爲劉佛子劉徳泉傳徳泉汴梁杞縣人早喪母父榮再娶王氏生二子居敬居元俱幼徳泉甚撫之及王氏病卒乃益相友愛至元末歲饑父欲使析居徳泉泣止不能得乃各受其業以去父卒兄弟相約同爨和好如初至治三年眞定朱顯自至元間其祖父已分財至顯念侄彥昉等年幼無恃謂弟耀曰父子兄弟本同一气可異處乎乃會拜祖墓下取分券焚之復與同居延佑間蔚州吳思達兄弟六人�以父命析居思達爲開平縣主簿父卒還家治葬畢會宗族泣告其母曰吾兄弟別處十餘年矣今多破產以一母所生忍使兄弟苦樂不均邪卽以家財代償其逋更復共居宅後柳連理人以爲孝友所感又有朱汝諧濮州人父子明�命與兄汝弼別產子明卒汝弼家盡廢汝諧泣請共居仲父子昭子玉貧病汝諧迎至家奉湯藥甘旨甚謹趙毓傳毓唐州人父福遷鄭之管城其先三世同爨毓官福州司獄滿歸以母老不復仕一日會諸弟泣申遺訓願世世無異處且祝天歃血以盟自是大小百口略無間言同力合作家道以殷毓長兄瑞早世嫂劉氏守志毓率家人事之甚恭次兄選繼歿嫂王氏毓母以其少許歸攺嫁王氏曰婦無再嫁之義願終事姑毓妹贅王佑佑亡妹念佑母無子乞歸養之人謂孝友節義萃毓一家元貞初旌之羊仁傳仁廬州廬江人至元初阿朮兵南下仁家爲所掠父被殺母及兄弟皆散去仁年七歲賣爲汴人李子安家奴力作二十餘年子安憐之縱爲良仁蹤迹得母於潁州蒙古軍塔海家兄於睢州蒙古軍嶽納家弟於邯鄲連大家皆爲役尙無恙乃徧懇親故貸得鈔百錠歷詣諸家求贖之經營百計更六年乃得遂大小二十餘口復聚居爲良孝友甚篤鄕裏美之大徳十二年旌其家張閏傳閏延安延長縣人隸軍籍八世不異爨家人百餘口無間言日使諸女諸婦各聚一室爲女紅工畢斂貯一庫室無私藏幼稚啼泣諸母見者卽抱哺一婦歸寧畱其子眾婦共乳不問孰爲己兒兒亦不知孰爲己母也閏兄顯卒卽以家事付侄聚聚辭曰叔父行也叔宜主之閏曰侄宗子也侄宜主之相讓旣久卒以付聚縉紳之家自謂不如又有蕪湖芮世通十世同居峽州向存義汴梁丁煦八世同居州縣請於朝並加旌美董俊傳俊子文炳文蔚文用文忠文直文蔚事母至孝兄文炳爲�城令厲精於政家務悉委之凡供給祭祀賓客之事無不盡心及文忠去事世祖文用亦在朝俱有仰於家而食者百餘口文直勤儉始終不替內則養生送死之合禮外則中表賓問之中度奉上接下一敬一愛藹乎其睦也董文炳傳文炳次子士選爲江浙行省右丞遷汴梁行省平章政事又遷陜西士選平生以忠義自許尢號廉介自門生部曲無敢持一毫獻者治家甚嚴而孝弟尢篤時言世家有禮法者必歸之董氏其禮敬賢士尢至在江西以屬掾元明善爲賓友旣又得吳澄而師之延虞汲於家塾以教其子諸老儒及西蜀遺士皆以書院之祿起之使以所學教授遷南行臺又招汲子集與俱後又得範�等數人皆以文學大顯於時故世稱求賢薦士亦必以董氏爲首晚年好讀易淡然終其身每一之官必賣先業田廬爲行貲故老而益貧子孫不異布衣之士仕者往往稱廉吏云許衡傳衡字仲平時兵亂中衡夜思晝誦身體而力踐之言動必揆諸義而後發從姚樞得程朱書益大有得家貧躬耕粟熟則食粟不熟則食糠核菜茹處之泰然謳誦之聲聞戶外如金石財有餘卽以分諸族人及諸生之貧者人有所遺一毫弗義弗受也樞嘗被召入京師以其雪齋居衡命守者館之衡拒不受庭有果熟爛墮地童子過之亦不睨視而去其家人化之如此同恕傳恕父繼先博學能文廉希憲宣撫陜右辟掌庫鑰家世業儒同居二百口無間言王履謙妻齊氏傳齊氏太原人治家嚴肅克守婦道至正十八年賊陷太原齊氏與二婦蕭氏呂氏及二女避難於趙莊石巖賊且至度不能免顧謂二女曰汝家五世同居號爲淸白豈可虧節辱身以苟生哉長女曰吾夫已死今爲未亡人得死爲幸呂氏曰吾爲中書左丞之孫義不受辱齊氏大哭乃與二婦二女及二孫女俱投巖下以死王約傳約字彥博平居襟度和粹謙抑自持後進謁見必加禮貌俸祿所入布散姻族外及貧士從父居貧月奉錢米饋肴膳事之如父歲時朔望攜子孫至先塋展拜懷戀謹時祭及五祀動稽古禮邦人以爲矜式丁尙賢妻李氏傳李氏汴梁人年二十餘有姿容至正十五年賊至欲虜之李氏怒曰吾家六世義門豈能從賊以辱身乎於是闔門三百餘口俱被害明外史鄭濂傳濂字仲徳浦江人其家累世同居三百年七世祖綺載宋史孝義傳綺生聞聞生運運生政致政生徳珪徳璋徳珪生文嗣武宗至大二年旌爲義門載元史孝友傳文嗣生鑑鈞銘鑑生渭濂濤濟鈞無子以濂嗣徳璋生文融文泰文轟文厚文轟生巨鑾文厚生欽銖文融無子以欽嗣欽生洵巨生演淵洧淵生楷洧生柏鑾生源溱銖生漠沂致生徳池徳池無子以徳璋子文泰嗣文泰生鉉銳鉉生漢泳湜渶�銳生深淇文融字太和部使者余闕標爲東浙第一家而順帝太子手書麟鳳二大字以賜之學士歐陽原功爲贊勒之石者也鄭氏代以一人主家政文融卒欽繼之欽嘗刺血療本生父文厚疾與弟銖廓先業增田八百餘畝欽卒巨繼之巨卒銘當主家政以渭宗子與相讓虛其位者久之始受事銘受業於吳萊婦翁張無子盡以其業銘銘受其三之一及翁歿銘籍所受歸於張銘卒鉉繼之父喪慟哭三日而須髮盡白嘗遊燕都與揭傒斯黃溍善子泳從子深並爲丞相脫脫館師鉉爲書數千言陳時政之獘脫脫多采納其綜家政嚴而有恩元末兵起大將數入其境相戒毋犯義門樞密判官阿魯灰軍奪民財鉉以利害折之引去明兵臨婺州鉉挈家避右丞李文忠爲扃鑰其家而遣兵護之歸至正中卒渭繼之渭卒濂繼之至濂而受知於太祖昆弟由是顯濂以賦長詣京師太祖問治家長久之道對曰謹守祖訓不聽婦言帝稱善賜之果濂拜賜懷歸剖分家人帝聞嘉嘆欲官之辭老不仕遇聖壽輒捧香詣闕拜賀帝每慰勞之時富室多以罪傾宗而鄭氏數千指獨完會胡惟庸以罪誅有訴鄭氏交通者吏捕之兄弟六人爭欲行湜竟往濂方以事至京迎謂曰吾兄長當任罪湜曰兄年老吾自往辧二人爭入獄太祖召見勞之曰有人如此肯從人爲逆耶宥之賜酒食立擢湜爲福建左參議復命舉所知湜舉同郡王應等五人皆授參議湜字仲持居官有政聲南靖民爲亂詿誤者數百家士卒多掠其婦女湜言於諸將盡釋免居一歲入覲卒於京十九年濂坐事當逮從弟洧曰吾家以義名先世有兄代弟死者吾可不代兄死乎詣吏自誣服斬於市洧字仲宗受業於宋濂有學行鄕人哀之私謚貞義處士久之濂卒渶繼之太祖患天下俗薄二十六年秋東宮缺官命廷臣舉孝而淳行者眾以鄭氏對太祖曰其裏王氏亦仿鄭氏家法乃徵兩家子弟年三十上者悉赴京擢濟與王勤爲春坊左右庶子其後太祖又徵鄭氏子弟銖子沂自白衣進擢禮部尙書年餘致仕去永樂元年入朝畱爲故官未幾復謝去而鉉孫幹永樂中官禦史棠永樂中官檢討他得官者復數人鄭氏愈顯聞天下濟棠皆學於宋濂有文行渶�仕元爲浙江行省宣使主家政數年建文帝旌表其門閭渶入朝謝禦書孝義家三字署其曰賜浦江鄭渶識以精一執中之印燕兵旣入有告建文帝匿其家者遣人索之渶家廳事中列十大櫃五貯經史五貯兵器備不虞使者至所發皆經史乃置其半不啟而帝所賜禦書適以榜墜暫撒乃免於禍人以爲至行所感云成化十年有司奏鄭永朝世惇行義復命建孝義之門以旌之自文融至渶皆以篤行著其他名迹可紀者附於篇銖字彥平幼失父母鞠於世母周氏以孝聞長遊京師謁丞相脫脫器之奏爲行宣政院照磨統江南諸道浮屠一錢不入攺松江諸處稻田提領所大使正課外歲羨米萬餘石上下侵蝕其中銖獨斥還之民深字仲幾館元丞相脫脫家教其子哈剌章順帝令太子從授孝經脫脫謫西寧托子於深眾勸深速去毋與其禍深不可脫脫召太傅奏深爲長史尋薦遷宣文閣說經郎兼經筵譯文官久之以吏部員外郎從脫脫徵髙郵遷浙西道廉訪僉事卒濤字仲舒受業同郡王褘仕元歷禮部郎中危素推濤徳行爲當時第一初文融著家範三卷凡五十八則子欽增七十則從子鉉又增九十二則至濤與從弟泳澳湜白於兄濂源共相損益定爲一百六十八則刊行焉家範益備泳仕元歷溫州路總管府經歷江浙行省都事有行義又有曰瀛曰洪者瀛早卒妻黃氏年少養從子柎爲後守節五十餘年柎子煁仕至大理少卿洪武初李文忠辟爲參謀薦諸朝授引禮郎遷藏庫提點坐法死妻石當發配泣曰我義門婦也可辱其身以辱其門乎不食死淵字仲涵師宋濂好洛閩之學善古文母病逾年扶持不離頃刻跪進湯藥膝生胝旣卒哀慟過節耳爲之聵從弟灃及妻早亡遺三女淵撫之過於己生元末有司薦爲月泉書院山長不就明初中外屢薦並以聵辭洪武六年卒宋濂謚曰貞孝楷子叔度與方孝孺善官蜀王府長史柏字叔瑞不仕皆遊濂門蜀王曰叔瑞淸逸之士也人因稱爲淸逸處士王澄傳澄字徳輝浦江人歲儉出粟貸人不取其息有鬻產者必增直以足其意遠近翕然稱善人慕義門鄭氏風欲學之將終集子孫誨之曰汝曹能合食同居如鄭氏吾死目瞑矣子孫咸拜受教澄以元至正元年卒生三子子覺子麟子偉子覺生應子偉生勤子覺旣承父志同居無間言洪武十四年春太祖旣擢用義門鄭湜因令湜舉所知以應應詔擢布政司參議二十六年秋簡東宮官又擢應從弟勤右庶子義門王氏之名遂與鄭氏並天下學士大夫爲詩稱道之亦與鄭埒又有王燾者蘄水人七世同居一家二百餘口人無間言洪武九年十一月詔旌爲孝義之門孝義傳序其同居惇睦者則有洪武時龍遊夏文昭四世同居成化間霸州秦貴建徳何永敬蒲圻李�句容戴睿饒陽耿寬俱七世同居石首王宗義五世共爨宿遷張賓八世同爨安東蘇勒潞城韓錦李升永州唐汝賢丰城劉志淸俱六世同居弘治間密雲李琚合肥鄭元陵川徐梁安東朱勇五世同居慶都黃鍾定邊衛韓鵬俱六世同居孝感程昂七世同居泰州王玉八世共爨正徳間山陽丁震五世同居嘉靖間石偉十一世同居遂安毛彥恭六世同居萬曆間蕭梅七世同居滁州盧守一長治仇大六世同居先後出節烈貞女二十三人太平楊乙六累世同居天啟間南城吳煥八世同居皆旌曰義門劉閔傳閔字子賢莆田人生而純愨早孤絕意科舉求古聖賢褆躬訓家法率而行之念祖母及父二喪未舉遂斷酒肉遠室家訓徒鄰邑朔望歸則號泣於殯所如是三年鄰族憐之爲助其葬婦失愛於母出之獨居奉養疾不解衣母或恚怒則整衣竟日跪榻下祭享奠獻一循古禮一鄕莫不欽重副史羅璟立社學構養親堂延閔爲師提學僉事周孟中捐俸助養知府王弼每祭廟社必延致齋居曰此人在座私意自消置田二十餘畝贍之並受不辭及母沒卽送田還官廬墓三年弟婦求分產閔闔戶自撾婦感悟復合如初蜀獻王椿傳椿薨孫靖王友堉嗣宣徳六年薨妃李侍姬黃皆自經以殉無子弟僖王友嗣九年薨獻王第五子和王悅由保寧王嗣天順五年薨繼妃徐年二十六不食死謚靜節子定王友垓嗣七年薨子懷王申�嗣成化七年薨弟惠王申鑿嗣弘治六年薨子昭王賓瀚嗣正徳三年薨子成王讓栩嗣自椿以下四世七王幾百五十年皆檢飭守禮法好學能文孝宗恆稱蜀多賢王舉獻王家範爲諸宗法孫燧傳燧字徳成巡撫江西宸濠反遇害子堪墀陛堪歷都督僉事堪子鈺亦舉武會試官都督同知鈺子如津都督僉事墀字仲泉文學通贍以選貢生歷尙寶丞供事內閣理誥�官至尙寶卿居母喪以毀聞陛官尙書自有傳孫氏世有顯人墀孫如遊大學士如遊孫嘉績僉事陛子鑨�皆尙書鋌侍郎錝太僕卿鑨子如法主事如洵參政並以文章行誼世其家世以此推余姚孫氏鄒賢傳賢字恢才安福人居家孝友遇義敢爲喪祭一循禮制士論稱之石城王奠堵傳奠堵性莊毅寡言笑家法甚嚴靖王與諸郡王交惡臨川弋陽皆被構得罪奠堵獨謹約不能坐以過失襄陵王衝傳衝憲王第二子忠孝有至性母病�北辰刲股和藥病良已及卒終喪毀瘠每展墓必率子孫躬畚鍤培冢先後璽書褒美者六卒謚莊穆子範址服其教敏學篤行母荊罹危疾亦刲股肉和湯進之愈其後五世同居門內雍肅嘉靖十一年賚以羊酒文幣韓諸王以襄陵家法爲第一王孫徵�病卒聘杜氏未婚父母謀攺聘杜不可願歸徵�家志操甚厲詔賜旌表胡獻傳獻字時臣誠篤惇重爲諸生時無寒暑風雨日一至學宮性孝友內行修飭父或稍弗樂卽長跪請罪居官每退食妻具服與獻見中堂獻坐茶至妻進茶再拜就坐妾乃進食竟食立不敢動鄕人稱獻篤行無間言倪復傳復字汝新鄞人篤於孝友親喪哭泣遂成目疾束脩之饋不入私室一以資諸弟檢身以禮市肆優場未�一涉足人嚴憚之或羣居談謔復至則寂然斂聲徐三重傳三重字伯同松江華亭人自幼嗜學有至行其嘉言懿行遠近奉爲模楷士大夫語家法者率推徐氏爲第一云見聞錄劉忠湣公球事兄甚謹同居合食始終無間言從弟玭爲莆田知縣奉夏布一匹卽日封還貽書戒之曰守淸白以光前人此非所望於賢弟者其家法如此

家範總部雜錄書經牧誓王曰古人有言曰牝雞無晨牝雞之晨惟家之索注索蕭也牝雞而晨則陰陽反常是爲妖孽而家道索矣經

解林氏曰牝雞無鳴晨之理使牝雞而鳴晨則其反常而妖孽家有此不祥則將索然而盡亦猶婦人而與於政事是亦不祥而喪國之道也禮記坊記家無二主閨門之內戲而不嘆喪服四制門內之治恩揜義門外之治義斷恩孝經治家者不敢失於臣妾而況於妻子乎故得家人之歡心以事其親居家理故治可移於官家語孔子曰良藥苦口而利於病忠言逆耳而利於行湯武以諤諤而昌桀紂以唯唯而亡君無爭臣父無爭子兄無爭弟士無爭友無其過者未之有也故曰君失之臣得之父失之子得之兄失之弟得之己失之友得之是以國無危亡之兆家無悖亂之惡父子兄弟無失而交友無絕也戰國策蔡澤曰父慈子孝夫信婦貞家之福也莊子天道篇君先而臣從父先而子從兄先而弟從長先而少從男先而女從夫先而婦從夫尊卑先後天地之行也荀子仲尼篇仲尼之門人五尺之豎子言羞稱乎五伯是何也曰然彼誠可羞也齊桓五伯之盛者也前事則殺兄而爭國內行則姑姊妹之不嫁者七人閨門之內般樂奢汰以齊之分奉之而不足彼固曷足稱乎大君子之門哉呂氏春秋論人篇何謂六戚父母兄弟妻子愼勢篇妻妾不分則室家亂適孽無別則宗族亂說苑孔子家兒不知罵曾子家兒不知怒晉潘嶽閒居賦序太夫人在堂有羸老之疾尙何能違膝下色養而屑屑從斗筲之役乎於是覽止足之分庶浮雲之志築室種樹逍遙自得池沼足以漁釣舂稅足以代耕灌園鬻蔬以供朝夕之膳牧羊酤酪以俟伏臘之費孝乎惟孝友於兄弟此亦拙者之爲政也乃作閒居之賦以歌事遂情焉北齊書南陽王綽傳綽兄弟皆呼父爲兄兄嫡母爲家家乳母爲姊姊婦爲妹妹唐書宰相世系表唐爲國久傳世多而諸臣亦各修其家法務以名族相髙其材子賢孫不殞其世徳唐語林開元天寶間傳家法者崔沔之家學崔均之家法燕翼貽謀錄大中祥符四年十二月己未越州言會稽縣民裘承詢同居十九世家無異爨詔旌表其門閭屈指今二百三十六年矣其號義門如故也余�至其村故廳事猶在族人𨿽異居同在一村中世推一人爲長有事取決則坐於廳事有竹箄亦世相授矣族長欲撻有罪者則用之歲時會拜同飲咸在至今免役不知十九世而下今又幾世也余�思之裘氏力農無爲士大夫者所以能久聚而不散苟有驟貴超顯之人則有非族長所能令者況貴賤殊塗炎涼異趨父兄𨿽守之子孫亦將變之義者將爲不義矣裘氏𨿽無顯者子孫世守其業猶爲大族勝於乍盛乍衰者多矣天之佑裘氏者豈不厚乎賓退錄顏之推家訓云昔侯霸之子孫稱其祖父曰家公陳思王稱其父曰家父母爲家母潘尼稱其祖曰家祖古人之所行今人之所笑也今南北風俗言其祖及二親無不云者田裏猥人方有此言之推北齊人逮今幾七百年稱家祖者復紛紛皆是名家望族亦所不免家父之稱俗輩亦多有之但家母之稱少耳山簡謂年幾二十不爲家公所知蓋指其父非祖也西疇常言善保家者戒興訟善保國者戒用兵訟不可長訟長𨿽富家必敝兵不可久兵久𨿽大國必詘理有曲直有司者治之曲者必受罰師有曲直天鑑實臨之曲者必敗績故安分守己崇遜息爭可以長守富也飭備安邊愛民息費可以長享治也蜩笑偶言武侯忠漢能使後主不疑而周公之勤王家反不見信於其君叔子不鴆能使敵國不疑而曾參之不殺人反不見諒於其母讒蔽其明愛惑其聰無足怪者古之聖人有能和萬邦而不能使嗣子無傲虐能來重譯而不能使昆弟無流言一人之身乃如此冥頑不靈可畏哉呂居仁官箴事君如事親事官長如事兄與同僚如家人待羣吏如奴僕愛百姓如妻子處官事如家事然後爲能盡吾之心如有毫末不至皆吾心有所未盡也故事親孝故忠可移於君事兄弟故順可移於長居家理故治可移於官豈有二理哉厚徳錄馬少保爲禦史中丞上言近歲以來父祖未葬而多別財異爨甚傷風教請自今未葬者不得析居聞見後錄李績病謂其弟弼曰我見房杜生平勤苦僅能立門戶遭不肖子蕩覆無餘今我子孫悉以付汝葬畢當居我堂撫養孤幼謹察視之其有志气不倫交遊非類者皆先撾殺然後以聞自是至死不復更言予謂績親見太宗百戰取天下之難又忍死甚悲之言首以績遺髙宗至髙宗欲立太宗才人阿武爲後褚遂良郝處俊等死爭不可獨用績此陛下家事勿問外人一言唐之宗社幾於覆亡何績能慮其家而不能慮其國也績眞鄙夫也哉漢史蕭何傳先言民上書言何彊賤買民田宅數千又後言何買田宅必居窮僻處爲家不治垣屋曰令後世賢師吾儉不賢毋爲勢家所奪其反復不可信如此漢髙祖方擁戚姬周昌嘗燕入奏事是周昌得見戚姬也又漢髙祖欲廢太子周昌廷諍呂后側耳東廂聽見周昌跪謝云云是呂后得見周昌也又文帝至灞陵使愼夫人鼓瑟上顧謂羣臣云云是羣臣皆得見愼夫人又帝幸上林皇后愼夫人從袁盎引卻愼夫人坐愼夫人怒不肯坐上亦怒起盎因前說云云是盎亦得見皇后愼夫人也漢家宮禁之法不嚴如此淸波雜誌嫁女須勝吾家者娶婦須不若吾家者或問其故曰嫁勝吾家則女之事人必欽必戒娶婦不若吾家則婦事舅姑必執婦道安定胡翼之云輝見老先生言安定爲此說必有謂豈其男女婚嫁用此說皆得所歸而然與唐太宗立皇子明爲曹王母楊氏巢刺王妃也有寵於上文徳皇后崩欲立爲後魏鄭公諫曰陛下方比徳唐虞柰何以辰嬴爲累𨿽從諫而止迹可掩乎不能正之於始其後髙宗之於武后明皇之於楊妃顧傳家法不以爲惡若魏鄭公之敢諫孰能繼之林逋省心錄事親孝者事君必忠何以知之良知故存𨿽妻子不能移其愛推此以盡爲臣之道則爵祿安可易其守子惟知有親焉得不孝臣惟知有君安得不忠所謂良知者其可忘乎父慈子孝兄友弟恭相須之理也然子不可待父慈而後孝弟不可待兄友而後恭譬猶責人以信然後報之以誠夫盡己之當爲乃君子所以立身之道非求備於人也君容而斷臣恪而忠父嚴而慈子孝而敬兄愛而訓弟恭而勞夫和睦而莊婦守正而順人倫之道盡矣處內以睦處外以義檢身以正交際以誠行己之道至矣無瑕之玉可以爲國器孝悌之子可以爲家瑞爲政之要曰公與淸成家之道曰儉與勤劉基郁離子微北郭氏之老卒僮僕爭政室壞不修且壓乃召工謀之請粟曰未間女姑自食役人告饑�事者弗白而求賄弗與卒不白於是眾工皆憊恚執斧鑿而坐會天大雨霖步廊之柱折兩廡旣圮次及於其堂乃用其人之言出粟具饔餼以集工曰惟所欲而與弗靳工人至視其室不可支則皆辭其一曰向也吾饑請粟而弗得今吾飽矣其二曰子之饔餲矣弗可食矣其三曰子之室腐矣吾無所用其力矣則相率而逝室遂不葺以圮郁離子曰北郭氏之先以信義得人力致富甲天下至其後世一室不保何其忽也家政不修權歸下隸賄賂公行以失人心非不幸矣陳龍正學言揆曰近見大族婦人入寺焚香聽經拜髙僧爲師可不禁與曰是爲之綱者非復人類也而祖之治句也民家婦女至茅山皆禁之況衣冠族耶呂楠禮部北所語王獻藎問諭解州略載君親師固四拜矣伯叔外父母母舅亦然者何先生曰伯叔父所同出母舅母所同出外父母妻所自出故四拜二拜則同於常人矣曰服何以不同也曰服𨿽不同拜不必拘古者父母亦再拜又問安再拜後人一齊拜了故四拜會典載伯叔等亦四拜兼情與分而制之也安得長者言羅仲素云子弒父臣弒君只是見君父有不是處耳若一味見人不是則兄弟妻子朋友以及於童僕雞犬到處可憎終日落塡火坑塹中如何得出頭地故云每事自反眞一帖淸涼散也辛全神京偶記世之求富貴利達者自謂爲身家人亦謂斯人爲身家其實不會爲身家有二人焉其一人使其身爲心廣體胖之身令聞廣譽之身聖賢君子之身治其家爲勤儉禮義之家淸白仁厚之家福壽綿遠之家其一人使其身爲寡廉鮮恥之身爲人非鬼責之身爲小人鄙夫之身使其家爲驕奢淫泆之家暴橫乖戾之家傾覆敗亡之家請細細一想算此二人者誰爲身家誰不爲身家當必有憬然悟爽然失勃然奮者朱之裔在疚記徳爲聖人君師天下者莫如堯舜禹湯文武周孔矣然堯子不肖舜父頑母嚚弟傲湯武處君臣之窮周公處兄弟之變孔子周流列國未嘗三年淹無憂惟文王仍有管蔡爲之子禹之功在萬世而抱父之痛獨終天也然則千古人倫之遭遇竟何如乎範弘嗣養正書屋唾餘治家最忌僭奢人皆知之日用最忌鄙嗇人多不知心中原無分曉故鄙嗇之極必生奢男刑家以身保家以讓成家以勤世家以禮

