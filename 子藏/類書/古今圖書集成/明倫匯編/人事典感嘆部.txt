

感嘆部藝文一

離騷經

周屈原帝髙陽之苗裔兮朕皇考曰伯庸攝提貞於孟陬兮惟庚寅吾以降皇覽揆余於初度兮肇錫余以嘉名名余曰正則兮字余曰靈均紛吾旣有此內美兮又重之以修能扈江離與辟芷兮紉秋蘭以爲佩汨余若將不及兮恐年歲之不吾與朝搴阰之木蘭兮夕攬中洲之宿莽日月忽其不掩兮春與秋其代序惟艸木之零落兮恐美人之遲暮不撫壯而棄穢兮何不攺乎此度�騏驥以馳騁兮來吾道夫先路昔三後之純粹兮固眾芳之所在雜申椒與菌桂兮豈維紉夫蕙�彼堯舜之耿介兮旣遵道而得路何桀紂之昌被兮夫惟捷徑以窘步惟黨人之偸樂兮路幽昧以險隘豈余身之憚殃兮恐皇輿之敗績忽奔走以先後兮及前王之踵武荃不揆余之中情兮反信讒而齌怒余固知謇謇之爲患兮忍而不能捨也指九天以爲正兮夫惟靈修之故也曰黃昏以爲期羌中道而攺路初旣與余成言兮後悔遁而有他余旣不難夫離別兮傷靈修之數化余旣滋蘭之九畹兮又樹蕙之百�畦畱夷與揭車兮雜杜蘅與芳芷冀枝葉之峻茂兮願�時乎吾將刈𨿽萎絕其亦何傷兮哀眾芳之蕪穢眾皆競進以貪婪兮憑不厭乎求索羌內恕己以量人兮各興心而嫉妒忽馳騖以追逐兮非余心之所急老冉冉其將至兮恐修名之不立朝飲木蘭之墜露兮夕餐秋菊之落英苟餘情其信姱以練要兮長顑頷亦何傷木根以結�兮貫薜荔之落�矯菌桂以紉蘭兮索胡繩之纚纚謇吾法夫前修兮非世俗之所服𨿽不周於今之人兮願依彭咸之遺則長太息以掩涕兮哀民生之多艱余𨿽好修姱以鞿羈兮謇朝誶而夕替旣替余以蕙纕兮又申之以攬�亦余心之所善兮𨿽九死其猶未悔怨靈修之浩蕩兮終不察夫民心眾女嫉余之蛾眉兮謠諑謂余以善淫固時俗之工巧兮偭規矩而攺錯背繩墨以追曲兮兢周容以爲度忳郁邑余侘傺兮吾獨窮困乎此時也寧溘死以流亡兮余不忍爲此態也鷙鳥之不羣兮自前世而固然何方圜之能周兮夫孰異道而相安屈心而抑志兮忍尢而攘�伏淸白以死直兮固前聖之所厚悔相道之不察兮延佇乎吾將反回朕車以復路兮及行迷之未遠步餘馬於蘭臯兮馳椒丘且焉止息進不入以離尢兮退將復修吾初服制芰荷以爲衣兮芙蓉以爲裳不吾知其亦已兮苟餘情其信芳髙余冠之岌岌兮長余佩之陸離芳與澤其雜糅兮惟昭質其猶未虧忽反顧以遊目兮將往觀乎四荒佩繽紛其繁飾兮芳菲菲其彌章民生各有所樂兮余獨好修以爲常𨿽體解吾猶未變兮豈余心之可懲女嬃之嬋媛兮申申其詈予曰�婞直以亡身兮終然夭乎羽之野汝何博謇而好修兮紛獨有此姱節薋菉葹以盈室兮判獨離而不服眾不可戶說兮孰云察余之中情世並舉而好朋兮夫何煢獨而不予聽依前聖以節中兮喟憑心而歷玆濟沅湘以南徵兮就重華而敶詞啟九辯與九歌兮夏康娛以自縱不顧難以圖後兮五子用失乎家弄羿淫遊以佚畋兮又好射夫封狐固亂流其鮮終兮浞又貪夫厥家澆身被於彊圉兮縱欲殺而不忍日康娛以自忘兮厥首用夫顚隕夏桀之常違兮乃遂焉而逢殃後辛之葅醢兮殷宗用之不長湯禹嚴而祇敬兮周論道而莫差舉賢才而授能兮循繩墨而不頗皇天無私阿兮覽民徳焉錯輔夫維聖哲之茂行兮苟得用此下土瞻前而顧後兮相觀民之計極夫孰非義而可用兮孰非善而可服阽余身而危死節兮覽余初其猶未悔不量鑿而正枘兮固前修以葅醢曾歔欷余�邑兮哀朕時之不當攬茹蕙以掩涕兮沾余襟之浪浪跪敷衽以陳辭兮耿吾旣得此中正駟玉�以�鷖兮溘埃風余上徵朝發軔於蒼梧兮夕余至乎縣圃欲少畱此靈鎖兮日忽忽其將暮吾令羲和弭節兮望崦嵫而勿迫路曼曼其修遠兮吾將上下而求索飲余馬於咸池兮總余轡乎扶桑折若木以拂日兮聊逍遙以相羊前望舒使先驅兮後飛廉使奔屬鸞皇爲余先戒兮雷師告余以未具吾令鳳鳥飛騰兮繼之以日夜飄風屯其相雜兮帥云霓而來禦紛總總其離合兮斑陸離其上下吾令帝閽開關兮倚閶闔而望予時曖曖其將罷兮結幽蘭而延佇世混濁而不分兮好蔽美而嫉妒朝吾將濟於白水兮登閬風而�馬忽反顧以流涕兮哀髙丘之無女溘吾遊此春宮兮折瓊枝以繼佩及榮華之未落兮相下女之可詒吾令丰隆�云兮求虙妃之所在解佩纕以結言兮吾令蹇修以爲理紛總總其離合兮忽緯繣其難遷夕歸次於窮石兮朝濯髮於洧盤保厥美以驕傲兮日康娛以淫遊𨿽信美而無禮兮來違棄而攺求覽相觀於四極兮周流乎天余乃下望瑤臺之偃蹇兮見有娀之佚女吾令鴆爲媒兮鴆告余以不好雄鳩之鳴逝兮余猶惡其佻巧心猶豫而狐疑兮欲自適而不可鳳凰旣受詒兮恐髙辛之先我欲遠集而無所止兮聊浮游以逍遙及少康之未家兮畱有虞之二姚理弱而媒拙兮恐導言之不固世混濁而嫉賢兮好蔽美而稱惡閨中旣以邃遠兮哲王又不寤懷朕情而不發兮余焉能忍而與此終古索藑茅以筳篿兮命靈氛爲余占之曰兩美其必合兮孰信修而慕之思九州之博大兮豈惟是其有女曰勉遠逝而無狐疑兮孰求美而釋女何所獨無芳艸兮爾何懷乎故宇世幽昧以昡曜兮孰云察余之善惡民好惡其不同兮惟此黨人其獨異戶服艾以盈要兮謂幽蘭其不可佩覽察艸木其猶未得兮豈珵美之能當蘇糞壤充幃兮謂申椒其不芳欲從靈氛之吉占兮心猶豫而狐疑巫鹹將夕降兮懷椒糈而要之百神翳其備降兮九嶷繽其並迎皇剡剡其揚靈兮告余以吉故曰勉升降以上下兮求�矱之所同湯禹儼而求合兮摰咎繇而能調苟中情其好修兮又何用夫行媒說操築於傅巖兮武丁用而不疑呂望之鼓刀兮遭周文而得舉�戚之謳歌兮齊桓聞以該輔及年歲之未晏兮時亦猶其未央恐鵜之先鳴兮使夫百艸爲之不芳何瓊佩之偃蹇兮眾薆然而蔽之惟此黨人之不諒兮恐嫉妒而折之時繽紛以變易兮又何可以淹畱蘭芷變而不芳兮荃蕙化而爲茅何昔日之芳艸兮今直爲此蕭艾也豈其有他故兮莫好修之害也余以蘭爲可恃兮羌無實而容長委厥美以從俗兮苟得列乎眾芳椒專佞以慢諂兮樧又欲充夫佩幃旣干進而務入兮又何芳之能祗固時俗之從流兮又孰能無變化覽椒蘭其若玆兮又況揭車於江離惟玆佩之可貴兮委厥美而歷玆芳菲菲而難虧兮芬至今猶未沫和調度以自娛兮聊浮游而求女及余飾之方壯兮周流觀乎上下靈氛旣告余以吉占兮歷吉日乎吾將行折瓊枝以爲羞兮精瓊爢以爲粻爲余駕飛龍兮雜瑤象以爲車何離心之可同兮吾將遠逝以自疏邅吾道夫昆侖兮路修遠以周流揚云霓之暗藹兮鳴玉鸞之啾啾朝發軔於天津兮夕余至乎西極鳳凰翼其承旗兮髙翺翔之翼翼忽吾行此流沙兮遵赤水而容與麾蛟龍以梁津兮詔西皇使涉予路修遠以多艱兮騰眾車使徑待路不周以左轉兮指西海以爲期屯余車其千乘兮齊玉而並馳駕八龍之蜿蜿兮載云旗之委蛇抑志而弭節兮神髙馳之邈邈奏九歌而舞韶兮聊假日以偸樂陟升皇之赫戲兮忽臨睨夫舊鄕僕夫悲余馬懷兮蜷局顧而不行亂曰已矣哉國無人莫我知兮又何懷乎故都旣莫足與爲美政兮吾將從彭咸之所居

永思賦

魏文帝仰北辰而永思溯悲風以增傷哀遐路之漫漫痛長河之無梁願托乘於浮雲嗟逝速之難當

嘆逝賦有

序

晉陸機

昔每聞長老追計平生同時親故或雕落已盡或僅有存者餘年方四十而懿親戚屬亡多存寡暱交密友亦不半在或所曾共遊一塗同宴一室十年之內索然已盡以是思哀哀可知矣乃爲賦曰伊天地之運流紛升降而相襲日望空以駿驅節循虛而警立嗟人生之短期孰長年之能執時飄忽其不再老晼晚其將及懟瓊�之無徵恨朝霞之難挹望暘谷以企予惜此景之屢戢悲夫川閱水以成川水滔滔而日度世閱人而爲世人冉冉而行暮人何世而弗新世何人之能故野每春其必華艸無朝而遺露經終古而常然率品物其如素譬日及之在條恆𨿽盡而不悟𨿽不悟而可悲心惆焉而自傷亮造化之若玆吾安取夫久長痛靈根之夙殞怨具爾之多喪悼堂構之頹瘁湣城闕之丘荒親彌懿其已逝交何戚而不亡咨余命之方殆何視天之茫茫傷懷淒其多念蹙貌瘁而鮮歡幽情發而成緒滯思叩而興端慘此世之無樂詠在昔而爲言居充堂而衍宇行連駕而北軒彌年時其詎幾夫何往而不殘或冥邈而旣盡或寥廓而僅半信松茂而柏悅嗟芝焚而蕙嘆苟性命之弗殊豈同波而異瀾瞻前軌之旣覆知此路之良難啟四體而深悼懼玆形之將然毒娛情之寡方怨感目之多顏諒多顏之感目神何適而獲怡尋平生於響像覽前物而懷之步寒林以淒惻玩春翹而有思觸萬物以生悲嘆同節而異時年彌往而念廣塗薄暮而意迮親落落而日稀友靡靡而愈索顧舊要於遺存得十一於千百樂隤心其如忘哀緣情而來宅托末契於後生余將老而爲客然後弭節安懷妙思天造精浮神淪忽在世表寤大暮之同寐何矜晚以怨早指彼日之方除豈玆情之足攪感秋華於衰木瘁零露於丰艸在殷憂而弗違夫何云乎識道將頤天地之大徳遺聖人之洪寶解心累於末迹聊優遊以娛老

大暮賦有

序

前人

夫死生是得失之大者故樂莫甚焉哀莫深焉使死而有知乎安知其不如生如遂無知耶又何生之足戀故極言其哀而終之以達庶以開夫近俗云夫何天地之遼闊而人生之不可久長日引月而並隕時維歲而俱喪知自壯而得老體自老而得亡顧黃壚之沓沓悲泉路之翳翳挫千乘猶一毫當何數乎智慧徒假願於須臾指夕景而爲誓忽呼吸而不振奄神䢐而形斃顧萬物而遺恨收百慮而長逝於是六親雲起姻族如林爭塗淹淚望門舉音敷幄席以悠想陳備物而虞靈仰寥廓而無見俯寂寞而無聲肴饛饛其不毀酒湛湛而每盈屯送客於山足伏埏道而哭之扃幽戶以大畢訴元闕而長辭歸無塗兮往不反年彌去兮逝彌遠彌遠兮日隔無塗兮曷因庭樹兮葉落暮艸兮根陳

撰徵賦有

序

宋謝靈運

蓋聞昏明殊位貞晦異道𨿽景度回革亂多治寡是故升平難於恆運剝喪易以橫流皇晉受命河汾來遷吳楚數歷九世年逾十紀西秦無一援之望東周有三辱之憤可爲積禍纏釁固以久矣況乃陵塋幽翳情敬莫遂日月推薄帝心彌遠慶靈將升時來不爽相國宋公得一居貞回幹運軸內匡寰表外淸遐陬每以區宇未統側席盈慮值天祚攸興昧弱授機龜筮元謀符瑞景徵於是仰祗俯協順天從兆興止戈之師躬暫勞之討以義熙十有二年五月丁酉敬戒九伐申命六軍治兵於京畿次師於汳上靈檣千艘�輜萬乘羽騎盈塗飛旍蔽日別命羣帥誨謨惠策法奇於三略義祕於六韜所以鉤棘未曜殞前禽於金墉威弧始彀走鈒隼於滑臺曾不逾月二方獻捷宏功懋徳獨絕古今天子感東山之劬勞慶格天之光大明發興於鑑寐使臣遵於原隰余攝官承乏謬充殊役皇華愧於先雅靡盬�於徵人以仲冬就行分春反命塗經九守路逾千里沿江亂淮溯薄泗汳詳觀城邑周覽丘墳眷言古迹其懷已多昔皇祖作藩受命淮徐道固苞桑勛由仁積年月多歷市朝已攺永爲洪業纏懷淸歷於是采訪故老尋履往迹而遠感深慨痛心殞涕遂寫集聞見作賦撰西徵俾事運遷謝托此不朽其詞曰糸烈山之洪緒承火正之明光立熙載於唐後申贊事於周王疇庸命而順位錫寶珪以徹疆歷尙代而平顯降中葉以繁昌業服道而徳徽風行世而化揚投前蹤以永冀省輶質以遠傷暌謀始於蓍蔡違用捨於行藏庇常善之罔棄憑曲成之不遺昭在幽而偕煦賞彌久而愈私顧晚艸之薄弱仰靑春之葳蕤引蔓穎於松上擢纖枝於蘭逵施隆貸而有渥報涓塵而無期歡太階之休明穆皇道之緝熙惟王建國辧方定隅內外旣正華夷有殊惟昔小雅逮於班書戎蠻孔熾是殛是誅所以宣王用棘於獫狁髙帝方事於匈奴然侵鎬至涇自塞及平窺郊伺鄙原本缺四字

慕攜王之矯虔階喪亂之未寧竊彊秦之三輔陷隆周之兩京雄崤澠以制險據繞澑而作扃家永懷於故壤國願言於先塋俟太平之曠期屬應運之聖明坤寄通於四瀆幹假照於三辰水潤土以顯比火炎天而同人惟上相之睿哲當艸昧而經綸總九流以貞觀協五才而平分時來之機悟先於介石納隍之誡一援於生民龜策允臧人鬼同情順天行誅司典詳刑樹牙選徒秉鉞抗旍弧矢罄楚孝之心智戈棘單吳子之精靈迅三翼以魚麗襄兩服以雁逝陣未列於都甸威已振於秦薊灑嚴霜於渭城被和風於洛汭就終古以比猷考墳冊而莫契昔西怨於東䢐今北伐而南悲豈朝野之恆情動萬乘之幽思歌零雨於幽風興采薇於周詩慶金墉之凱定眷戎車之遷時佇千里而感遠涉弦望而懷期詔微臣以勞問奉王命於河湄夕飲餞以俶裝旦出宿而言辭歲旣晏而繁慮日將邁而戀乖闕敬恭於桑梓謝履長於庭階冒沈云之掩藹迎素雪之紛霏淩結湍而凝淸風矜籟以揚哀情在本而易阜物𨿽末而難懷眷余勤以就路苦憂來其城頹爾乃經雉門啟浮梁眺鍾巖越查塘覽求嘉之紊維尋建武之緝綱於時內慢神器外侮戎狄君子橫流庶萌分析主晉有祀福祿來格明兩降覽三七辭厄元誕徳以膺緯肇回光於陽宅明思服於下武興繼代以消逆簡文因心以秉道故衝用而刑廢孝武捨己以仗賢亦寧外而治內觀日化而就損庶雍熙之可對閔隆安之致寇傷龜玉之毀碎漏妖凶於滄洲纏釁難而盈紀時焉依於晉鄭國有蹙於百里賴英謨之經營弘兼濟以忘己主寰內而緩虞澄海外以漬滓至如昏祲蔽景鼎祚傾基黍離有嘆鴻雁無期瞻天命之貞符秉順動而履機率駿民之思效普邦國而同歸蕩積霾之穢氛啟披陰之光暉反平陵之杳藹復七廟之依稀務役簡而農勸每勞賞而忠甄燮時雍於祖宗原本闕六字

掃逋醜於漢渚滌僭逆於岷山羈巢處於西木引鼻飲於源淵惠要襋而思韙援冠弁而求虔視冶城而北屬懷文獻之收揚匪元首之康哉孰股肱之惟良譬觀曲而識節似綴組以成章業彌纏而彌微事愈有而莫傷次石頭之雙岸究孫氏之初基幸漢庶之漏网憑江介以抗維初鵲起於富春果鯨躍於川湄匝三世而國盛歷五僞而宗夷察成敗之相仍猶唇亡而齒寒載十二而謂紀豈蜀滅而吳安眾咸昧於謀兆羊獨悟於理端請廣武以誨情樹襄陽以作藩拾建業其如遺沿萬里而誰難疾魯荒之詖辭惡京陵之譖言責當朝之憚貶對曩籍而興嘆惇怙寵而判違敵旣勍而國圮彼問鼎而何階必先賊於君子原性分之異托𨿽殊塗而歸美或捲舒以愚智或治亂其如矢謝昧迹而托規卒安身以全裏周顯節而犯逆抱正情而喪己薄四望而尢眄嘆王路之中鯁蠢千越之妖燼敢淩蹈於五嶺崩雙嶽於中流擬凶威於荊郢隱雷霆於帝坐飛芒鏃於宮省於時朝有遷都之議人無守死之志師旅痛於久勤城墉闕於素備安危勢在不侔眾寡形於見事於赫淵謀研其神策緩轡待機追奔躡迹遇雷池而振躍次彭蠡而殲滌穆京甸以淸晏撤多壘而寧役造白石之祠壇懟二�之無君踐掖庭以幽辱淩祧社而火焚湣文康之罪己嘉忠武之立勛道有屈於災蝕功無謝於如仁訊落星之饗旅索舊棲於吳余迹階戺而不見橫榛卉以荒除彼生成之樂辰亦猶今之在余慨齊吟於爽鳩悲唐歌於山樞弔僞孫於徐首率君臣以奉疆時運師以伐罪偏投書於武王迄西北之落紐乏東南之振綱誠巨平之先覺實中興之後祥據左史之攸徵胡影迹之可量過江乘而責始知遇雄之無謀厭紫微之宏凱甘淩波而遠遊越云夢而南溯臨浙河而東浮彀連弩於川上候蛟龍於中流爰薄方與乃屆歐陽入夫江都之域次乎廣陵之鄕易千里之曼曼溯江流之湯湯洊赤圻以經復越二門而起漲眷北路以興思看東山而怡目林叢薄路逶迆石參差山盤曲水激瀨而駿奔日映石而知旭審兼照之無偏怨歸流之難濯羨輕魵之涵泳觀翔鷗之落啄在飛沈其順從顧微躬而緬邈於是抑懷蕩慮揚榷易難利涉以吉天險以艱於敵伊阻在國斯便勾踐行霸於瑯琊夫差爭長於黃川葛相發嘆而思正曹后愧心於千魂登髙堞以詳覽知吳濞之衰盛戒東南之逆气成劉后之駴聖藉鹽鐵之殷阜臨淮楚之剽輕盛幾杖而弭心怒抵局而遂爭忿爰盎之扶禍惜徒傷於家令匪條侯之忠毅將七國之陵正褒漢藩之治民並訪賢以招明侯文辧其誰在曰鄒陽與枚生據忠辭於吳朝執義說於梁庭敷髙才於兔園𨿽正言而免刑闕裏旣已千載深儒流於末學欽仲舒之晬容遵縫掖於前躅對園囿而不窺下帷幕而論屬相端非之兩驕遭弘偃之雙慝恨有道之無時步險塗以側足聞宣武之大閱反師旅於此廛自皇運之都東始昌業以濟難抗素旄於秦嶺揚朱旗於巴川懼帝系之墜緒故黜昏而崇賢嘉收功以垂世嗟在嗣而覆旃徳非陟而繼宰亹逾禹其必顚造步兵而長想欽太傅之遺武思嘉遁之餘風紹素履之落緒民志應而願稅國屯難而思撫譬乘舟之待楫象提釣之假縷總出入於和就兼仁用於默語弘九流以四維復先陵而淸舊宇卻西州之成功指東山之歸予惜圖南之啟運恨鵬翼之未舉發津潭而迥邁逗白馬以憩舲貫射陽而望邗溝濟通淮而薄甬城城陂�兮淮驚波平原遠兮路交過面艽野兮悲橋梓溯急流兮苦磧沙敻千里而無山緬百谷而有居被宿莽以迷徑睹生煙而知墟﹝原本闕六字﹞

謂信美其可娛身少長於樂土實長嘆於荒余原本闕四字具瘁值歲寒之窮節視層雲之崔巍聆悲�之掩屑彌晝夜以滯淫怨凝陰之方結望新晴於落日起明光於躋月眷轉蓬之辭根悼朔雁之赴越披微物而疚情此思心其可說問徭役其幾時駭閱景於興沒感曰歸於采薇予來思於雨雪豈初徵之懼對冀鸛鳴之在垤原本闕四字逾宿鶩吾楫於邳鄕奚車正以事夏虺左相以輔湯綿三代而享邑廁踐土之一匡嗟仲幾之寵侮遂捨存以徵亡喜薛宰之善對美士彌之能綱升曲垣之逶迆訪淮陰之所都原人跨之達恥俟遭時以遠圖捨西楚以擇木迨南漢以定謨亂孟津而魏滅攀井陘而趙䢐播靈威於齊橫振余猛於龍且觀讓通而告豨曷始智而終愚迄沂上而停枻登髙圯而不進石幽期而知賢張揣景而示信本文成之素心要王子於云仞豈無累於淸霄直有槪於貞吝始熙績於武關率數功於皇引處夷險以解挫弘憂虞以時順矜若華之翳晷京飛驂之落駿傷粒食而興念眷逸翮而思振戾臣山而東顧美相公之前代嗟殘鹵之將糜熾余猋於海濟驅鮐稚於淮曲暴鰥孤於泗澨托末命闕二字

云冀靈武之北閱惟授首之在晨當盛暑而選徒肅嚴威以振響漸溫澤而沾腴旣云撤於胊城遂席捲於齊都曩四關其奚阻道一變而是孚傷炎季之崩弛長逆布以滔天假父子以至愛借兄弟以僞恩相魏武以譎狂究謨奮於東藩桴未噪於東郭身已馘於樓門審貢牧於前說證所作於舊徐聆泗川之浮磬玩夷水之蠙珠艸漸苞於熾壤桐孤幹於嶧隅慨禹迹於尙世惠遺文於夏書紛徵邁之淹畱彌懷古於舊章商伯文於故服咸徵名於彭殤眺靈壁之層峯投呂縣之迅梁想蹈水之行歌𨿽齊汨其何傷啟仲尼之嘉問告性命以依方豈苟然於迂論聆寓言於達莊於是濫石橋登戲臺策馬釣渚息轡城隅永感四山零淚雙渠怨物華之推驛慨舟壑之遞遷謂䢐歲之悠闊結幽思之方根感皇祖之徽徳爰識衝而量淵降俊明以鏡鑑回風猷以昭宣道旣底於國難惠有覃於黎元士頌歌於政教民謠詠於渥恩兼采芑之致美協漢廣之發言彊虎氐之摶翼灟云网於所禁驅黔萌以蘊崇取園陵而湮沈錫殘落於河西序淪胥於漢陰攻方城而折�擾譙潁其誰任世闕才而貽亂時得賢而興治救祖考之邦壤在幽人而枉志體飛書之遠情悟犒師之通識迨明達之髙覽契古今而同事拔淵謨於潛機騁神鋒於云�驅斥澤而風靡蹙坑谷而鳥竄中華免夫左�江表此焉緩帶旣�黜於肥六又作鎭於彭沛晏皇圖於國內震天威於河外掃東齊而已寧指西崤而將泰值秉鈞而代謝實大業之興廢心無於樂生事有像於燕惠抱明哲之不伐奉宏勛而是稅捐七州以爰來歸五湖以投袂屈盛績於平生申遠期於暮歲訪曩載於宋鄙采陽秋於魯經晉申好於東吳鄭憑威於南荊故反師於曹門將以塞於夷庚納五叛以長寇伐三邑以侵彭美西鉏之忠辭快韓厥之奇兵追項王之故臺迹霸楚之遺端挺宏志於總角奮英勢於弱冠气蓋天而倒日力拔山而傾湍始�起於勾越中電激於衡關興偏慮於攸吝忘卽易於所難忌陳錦而莫照思反鄕而有嘆且夫殺義害嬰而丰疑�賢不策失位誰持迨理屈而愈閉方怨天而懷悲對駿騅以發憤傷虞姝於末詞陟亞父之故營諒謀始之非托遭衰嬴之崩綱值威炎之結絡迄皓首於阜陵猶謬覺於然諾視一人於三傑豈在己之庸弱置丰沛而不舉故自同於俎鑊發卞口而遊歷迄西山而弭轡觀終古之幽憤懷元王之衝粹丁戰國之權爭方括心於道肆學浮丘以就徳友三儒以成類潔流始於初源累仁基於前美撥楚族之休烈傳芳素於來祀彊見譽於淸虛徳致稱於千里或避寵以辭姻或遺榮而不仕政直言以安身駿絕才以喪己驅信道之成終表昧世之虧始悟介焉之已差則不俟於終日旣防萌於未著𨿽念徳其何益爾乃孟陬發節雷隱蟄驚散葉荑柯芳花飾萌麥萋萋於旄丘柳依依於髙城相雎鳩之集河觀鳴鹿之食蘋沂泗遠兮淸川急秋冬近兮緒風襲風流蕙兮水增瀾愁衿兮鑑戚顏愁盈根而蘊際戚發條而成端嗟我行之彌日待徵邁而言旋荷慶雲之優渥周雙七於此年陶逸豫於京甸違險難於行川轉歸弦而眷戀望修檣而流漣願關鄴之遄淸遲華鑾之凱旋穆淳風於六合溥洪澤於八埏頒賢愚於大小順規矩於方圓周四民之獲所宜稅稷於萊田苦邯鄲之難步庶行迷之易痊長守朴以終稔亦拙者之政焉

感時賦有序

前人

夫逝物之感有生所同頹年致悲時懼其速豈能忘懷乃作斯賦相物類以迨己閔交臂之匪賒揆大耋之或遄指崦嵫於西河鑑三命於予躬怛行年之蹉跎於之先號挹芬芳而夙過微靈芝之頻秀迫朝露其如何𨿽發嘆之早晏諒大暮之同科

孝感賦

前人舉髙檣於楊潭眇投迹於炎州貫廬江之長路出彭蠡而南浮於時月孟節季歲亦告曁離鄕眷壤攺時懷气戀丘墳而縈心憶桑梓而零淚孟積雪而抽筍王斷冰以鱠鮮荑柔葉於枯木起春波於寒川顧微心之庸褊謝精靈於昭晰擁永慕而莫從曾遐感而靡徹

弁江上越吟集

明孫養粹歲庚辰秋魄旣望予銜戚歸裏躬畚插登先人壠掃幽宮而封樹之自分丰艸長林百年守此一壞土亡何饑疫告凶裏民日悴農笠釣竿漸化爲蜂鍼蠆尾然而未大毒也迨壬午之夏封狐長鯨噬臍陳宋而吾亳續之食禍尢烈予親膏寇刃瀕死一椽之宮化爲飛煙百畝之田鞠爲茂艸矣越兩月金�稍痊攜家南避一葦白門脫病吻而葺鳩居稍安枕焉但客魂未定旅膽尙搖鼠口之糧弗舂牛衣之淚頻滴每當淫雨粘荒燈射壁痛定思痛有感必哭有哭必吟三寸管入手輒覺生死流離之悲感向隅泣壁之戚苦鳥驚獸駭山飛水立之震搖冷刃寒鋩勁弓毒矢之鋒焰腥風血雨白骨靑燐之淒愴敗堵頹垣黃茅紫霧之荒寂��拂拂從指喉間出飛落紙上予亦不知情於何生抑於何底也未幾登姑蘇之臺思先人之舊履泛鴛水之舟倚故友之鳴佩借彼樂郊妥我遊蹤非不可以破愁城而銷病骨然故舊揶手杯酒話心不能奪我孤帆泊空冷月掛壁之愁香橙玉�白酒紫螯之供不能消我三炊塵八口嗷饑之夢每一念至驚魂傷臆回首三山且下並州之淚況丘壠田廬茫不可問之家國耶詩成額曰江上越吟亦識予羈旅牢騷不忘故鄕之意耳倘天挽澄江洗我妖氛予將率童稚輩持杯漿澆墓前土歸老首丘之上不復折浪遊之屐矣

感嘆部藝文二詩

丹霞蔽日行

魏文帝丹霞蔽日采虹垂天谷水潺潺木落翩翩孤禽失羣悲鳴雲間月盈則衝華不再繁古來有之嗟我何言

步出夏門行一作隴西行

明帝林鍾受謝節攺時遷日月不居誰得久存商風夕起悲彼秋蟬變形易色隨風東西乃眷西顧雲霧相連丹霞蔽日彩虹帶天谷水潺潺葉落翩翩孤禽失羣悲鳴其間朝遊淸泠日暮嗟歸蹙迫日暮烏鵲南飛繞樹三匝何枝可依卒逢風雨樹折枝摧雄來驚雌雌獨愁棲夜失羣侶悲鳴徘徊芃芃荊棘葛生綿綿感彼風人惆悵自憐月盈則衝華不再繁古來之說嗟哉一言

長歌行

同前靜夜不能寐耳聽眾禽鳴大城育狐兔髙墉多鳥聲壞宇何寥廓宿屋邪艸生中心感時物撫劍下前庭翔徉於�際景星一何明仰首觀靈宿北辰奮休榮哀彼失羣燕喪偶獨煢煢單心誰與侶造房孰與成徒然喟有和悲慘傷人情餘情偏易感懷往增憤盈吐吟音不徹泣涕沾羅纓

當墻欲髙行

曹植龍欲升天須浮雲人之仕進待中人眾口可以鑠金讒言三至慈母不親憒憒俗間不辧僞眞願欲披心自說陳君門以九重道遠河無津

行路難三首

宋鮑照瀉水置平地各自東西南北流人生亦有命安能行嘆復坐愁酌酒以自寬舉杯斷絕歌路難心非木石豈無感吞聲躑躅不敢言

又君不見冰上霜表裏陰且寒𨿽蒙朝日照信得幾時安民生故如此誰令摧折彊相看年去年來日如削白髮零落不勝冠

又君不見春鳥初至時百艸含靑俱作花寒風蕭索一旦至竟得幾時保光華日月流邁不相競令我愁思怨恨多

擬古三首

前人闕二字北陵隈百丈不及泉生事本瀾漫何用獨闕

二字

幼壯重寸陰衰暮及輕年放駕息朝歌提爵止中山日夕登城隅周回視洛川街衢積凍艸城郭宿寒煙繁華悉何在宮闕久崩塡空謗齊景非徒稱夷叔賢

又伊昔不治業倦遊觀五都海岱饒壯士蒙泗多宿儒結髮起躍馬垂白對講書呼我升上席陳觶發瓢壺管仲死已久墓在西北隅後面崔巍者桓公舊冢廬君來誠旣晚不睹崇明初玉琬徒見傳交友義何�

又束薪幽篁裏刈黍寒澗陰朔風傷我肌號鳥驚思心歲暮井賦訖程課相追尋田租疊函谷獸�輸上林河謂冰未開關隴雪正深笞擊官有罰呵辱吏見侵不謂乘軒意伏櫪還至今

和瑯琊王擬古

王僧達少年好馳俠旅宦遊關源旣踐終古迹聊訊興亡言隆周爲藪澤皇漢成山樊久沒離宮地安識壽陵園仲秋邊風起孤蓬捲霜根白日無精景黃沙千里昏顯軌莫殊轍幽途豈異魂聖賢良已矣抱命復何怨

長歌行

梁沈約連連舟壑攺微微市朝變來功嗣往迹莫武䢐升彥局塗頓遠策畱歡恨奔箭拊戚狀驚瀾循休擬回電歲去芳願違年來苦心薦春貌旣移紅秋林豈停蒨一倍茂陵道寧思柏梁宴長戢兔園情永別金華殿聲徽無惑簡丹靑有餘絢幽鑰且未調無使長歌倦

銅雀妓

江淹武皇去金閣英威長寂寞雄劍頓無光雜佩亦銷鑠秋至明月圓風傷白露落淸夜何湛湛孤燈映蘭幕撫影愴無從惟懷憂不薄瑤色行應罷紅芳幾爲樂徒登歌舞臺終成螻蟻郭

效阮公詩五首

前人少年學擊劍從師至幽州燕趙兵馬地惟見古時丘登城望山水平原獨悠悠寒暑有往來功名安可畱

又擾擾當途子毀譽多埃塵朝生輿馬間夕死衢路濱藜藿應見棄勢位乃爲親華屋爭結綬朱門競彈巾徒羨艸木利不愛金璧身至徳所以貴河上有丈人

又假乘試行遊北望髙山岑翩翩徵鳥翼蕭蕭松柏陰感時多辛酸覽物更傷心性命有定理禍福不可禁惟見雲際鵠江海自追尋

又夕云映西山蟋蟀吟桑梓零露被百艸秋風吹桃李君子懷苦心感慨不能止駕言遠行遊驅馬淸河涘寒暑更進退金石有終始光色俯仰間英艷難久恃

又至人貴無爲裁魂守寂寥惟有馳騖士風塵在一朝輿馬相誇耀賓從共矜驕天道好盈缺春華故秋雕不知北山民商歌弄場笛

長安少年行

陳沈�長安好少年驄馬鐵連錢陳王裝腦勒晉後鑄金鞭步搖如飛燕寶劍似舒蓮去來新市側遨遊大道邊道邊一老翁顏鬢如衰蓬自言居漢世少小見豪雄五侯俱拜爵七貴各論功建章通北闕復道度南宮太后居長樂天子出回中玉輦迎飛燕金山賞鄧通一朝復一日忽見朝市空扶桑無復海�山倒向東少年何假問頹齡值福終子孫冥滅盡鄕閭復不同淚盡眼方暗髀傷耳自聾杖策尋遺老歌嘯詠悲翁遭隨各有遇非敢訪童蒙

白頭吟

張正見平生懷直道松桂比眞風語默妍媸際沈浮毀譽中讒新恩易盡情去寵難終彈珠金市側抵玉舂山東含香老顏駟執戟異揚雄惆悵崔亭伯幽憂馮敬通王嬙沒胡塞班女棄深宮春苔封履迹秋葉奪妝紅顏如花落槿鬢似雪飄蓬此時積長嘆傷年誰復同

行路難

唐盧照鄰君不見長安城北渭橋邊枯木橫槎臥古田昔日含紅復含紫當時畱霧亦畱煙春景春風花似雪香車玉輿恆闐咽若个遊人不競攀若个娼家不來折娼家寶�蛟龍帔公子銀鞍千萬騎黃鶯一一向花嬌靑鳥雙雙將子戲千尺長條萬尺枝月桂星楡相蔽虧珊瑚葉上鴛鴦鳥鳳凰巢裏雛鵷兒巢空枝折鳳歸去條枯葉落任風吹一朝��無人問萬古摧殘君詎知人生貴賤無終始倏忽須臾難久恃誰家能駐西山日誰家能堰東流水漢家陵樹滿秦川行來行去盡哀憐自昔公卿二千石咸擬榮華一萬年不見朱唇將玉貌惟聞靑棘與黃泉金貂有時須換酒玉麈恆搖莫計錢寄言坐客神仙署一生一死交情處蒼龍闕下君不畱白鶴山頭我應去雲間海上邈難期赤心會合在何時但願堯年一百萬長作巢由也不辭

感遇詩三十六首

陳子昂僧皎然云子昂感遇三十首出自阮公詠懷朱晦庵曰予讀陳子昂感遇詩愛其詞旨幽邃音節豪宕𨿽近乏世用而實物外難得自然之奇寶然亦恨其不精於理而自托於仙佛之間以爲髙也唐興文章承徐庾余風子昂始變雅正初爲感遇詩王適見之曰是必爲海內文宗盧黃門云陳拾遺橫制頹波天下質文翕然一變微月生西海幽陽始化升圓光正東滿陰魄已朝凝太極生天地三元更廢興至精諒斯在三五誰能徵

又蘭若生春夏芊蔚何靑靑幽獨空林色朱蕤冒紫莖遲遲白日晚裊裊秋風生歲華盡搖落芳意竟何成

又樂羊爲魏將食子殉軍功骨肉且相薄他人安得忠吾聞中山相乃屬放麑翁孤獸猶不忍況以奉君終

又市人矜巧智於道若童蒙傾奪相誇侈不知身所終曷見元冥子觀世玉壺中杳然遺天地乘化入無窮

又白日每不歸靑陽時暮矣茫茫吾何思林臥觀無始眾芳委時晦鶗鳴悲耳鴻荒古已頹誰識巢居子

又林居病時久水木淡孤淸閒臥觀物化悠然念無生靑春始萌達朱火已滿盈䢐落方自此感嘆何時平

又臨岐泣世道天命良悠悠昔日殷王子玉馬遂朝周寶鼎淪伊谷瑤臺成故丘西山傷遺老東陵有故侯

又逶迆世已久骨鯁道斯窮豈無感激者時俗頹此風灌園何其鄙皎皎於陵中世道不相容嗟嗟張長公

又元天幽且默羣議曷嗤嗤聖人教猶在世運久陵夷一繩將何系憂醉不能持去去行采芝勿爲塵所欺

又微霜知歲晏斧柯始靑靑況乃金天夕皓露沾羣英登山望宇宙白日已西暝雲海方蕩潏孤鱗安得寧

又挈瓶者誰子姣服當靑春三五明月滿盈盈不自珍髙堂委金玉微縷懸千鈞如何負公鼎被奪笑時人

又元蟬號白露玆歲已蹉跎羣物從大化孤英將柰何瑤臺有靑鳥遠食玉山禾昆侖見元鳳豈復虞云羅

又仲尼探元化幽鴻順陽和大運自盈縮春秋遞來過盲�忽號怒萬物相紛劘溟海皆震蕩孤鳳其如何

又昔日章華宴荊王樂荒淫霓旌翠羽蓋射兕云夢林朅來髙唐觀悵望云陽岑雄圖今何在黃雀空哀吟

又荒哉穆天子好與白雲期宮人多怨曠層城閉蛾眉日耽瑤池樂豈傷桃李時靑苔空萎絕白髮生羅帷

又可憐瑤臺樹灼灼佳人姿碧華映朱實攀折靑春時豈不盛光寵榮君白玉墀但恨紅芳歇雕傷感所思

又蒼蒼丁零塞今古緬荒途亭堠何摧兀暴骨無全軀黃沙幕南起白日隱西隅漢甲三十萬曾以事匈奴但見沙場死誰憐塞下孤

又朝入雲中郡北望單於臺胡秦何密邇沙朔气雄哉籍籍天驕子猖狂已復來塞垣無名將亭堠空崔嵬咄嗟吾何嘆邊人塗艸萊

又金鼎合神丹世人將見欺飛飛騎羊子胡乃在蛾眉變化固非類芳菲寧幾時疲�苦淪世憂痗日侵淄眷然顧幽褐白雲空涕洟

又深居觀元化悱然爭朵頤羣動相啖食利害紛便便誇毗子榮耀更相持務光讓天下商賈競刀錐已矣行采芝萬世同一時

又本爲貴公子平生實愛才感時思報國拔劍起蒿萊西馳丁零塞北上單於臺登山見千里懷古心悠哉誰言未忘禍磨滅成塵埃

又貴人多得意賞愛在須臾莫以心如玉采他明月珠昔稱夭桃子今爲舂市徒鴟鴞悲東國麋鹿泣姑蘇誰見鴟夷子扁舟去五湖

又蜻蛉遊天地與世本無患飛飛未能止黃雀來相干穰侯富秦寵金石比交歡出入咸陽裏諸侯莫敢言寧知山東客激怒秦王肝布衣取卿相千載爲辛酸

又浩然坐何慕吾蜀有峨嵋念與楚狂子悠悠白雲期時哉悲不會泣涕久漣洏夢登綏山穴南采巫山芝探元觀羣化遺世從云螭婉孌時永矣感悟不見之

又索居獨幾日炎夏忽然衰陽彩皆陰翳親友盡暌違登山望不見涕泣久漣洏宿夢感顏色若與白雲期世中驕豪子驅逐正蚩蚩蜀山與楚水攜手在何時

又聖人去已久公道緬良難蚩蚩誇毗子堯禹以爲謾驕榮貴工巧勢利遞相干昭王尊樂毅分國願同歡魯連讓齊爵遺組去邯鄲伊人信往矣感激爲誰嘆

又吾觀龍變化乃是至陽精石林何冥密幽洞無畱行古之得仙道信與元化並元感非象識誰能測沈冥世人拘目見酣酒笑丹經昆侖有瑤樹安得采其英

又吾愛鬼穀子靑溪無垢氛囊括經世道遺身在白雲七雄方龍鬥天下亂無君浮榮不足貴遵養晦時文舒之彌宇宙捲之不盈分豈徒山木壽空與麋鹿羣

又呦呦南山鹿罹罟以媒和招搖靑桂樹幽�亦成科世情甘近習榮耀紛如何怨憎未相復親愛生禍羅瑤臺傾巧笑玉杯殞雙蛾誰見孤城樹靑靑成斧柯

又翡翠巢南海雄雌珠樹林何知美人意驕愛比黃金殺身炎州裏委羽玉堂陰旖旎光首飾葳蕤爛錦衾豈不在遐邇虞羅忽見尋多材信爲累嘆息此珍禽

又朝發宜都渚浩然思故鄕故鄕不可見路隔巫山陽巫山彩雲沒髙丘正微茫佇立望已久涕淚沾衣裳豈玆越鄕感憶昔楚襄王朝云無處所荊國亦淪亡

又聖人祕元命懼世亂其眞如何嵩公輩談譎�時人先天誠爲美階亂禍誰因長城備胡寇嬴禍發其親赤精旣迷漢子牟何救秦去去桃李花多言死如麻

又朅來豪遊子勢利禍之門如何蘭膏嘆感激自生冤眾趨明所避時棄道猶存雲泉旣已失羅网與誰論箕山有髙節湘水有淸源惟應白鷗鳥可與洗心言

又聖人不利己憂濟在元元黃屋非堯意瑤臺安可論吾聞西方化淸淨道彌惇柰何窮金玉雕刻以爲尊云構山林盡瑤圖珠翠煩鬼功尙未可人力安能存誇愚適增累矜智道逾昏

又朔風吹海樹蕭條邊已秋亭上誰家子哀哀明月樓自言幽燕客結髮事遠遊赤丸殺公吏白刃報私讎避仇至海上被役此邊州故鄕三千里遼水復悠悠每憤胡兵入常爲漢國羞何如七十戰白首未封侯

又幽居觀天運悠悠念羣生終古代興沒豪聖莫能爭三季淪周赧七雄滅秦嬴復聞赤精子提劍入咸京炎光旣無象晉虜復縱橫堯禹道已昧昏虐勢方行豈無當世雄天道與胡兵咄咄安可言時醉而未醒仲尼溺東魯伯陽遁西溟大運自古來旅人胡嘆哉

感遇九首

張九齡蘭�春葳蕤桂花秋皎潔欣欣此生意自以爲佳節誰知林棲者聞風坐見悅艸木有本心何求美人折

又幽林歸獨臥滯慮洗孤淸持此謝髙鳥因之傳遠情日夕懷空意人誰感至精飛沈理自隔何所慰吾誠

又吳越數千里夢寐今夕見形骸非我親衾枕卽鄕縣化蝶猶不識川魚安可羨海上有仙山歸期覺神變

又抱影吟中夜誰聞此嘆息美人適異方庭樹含幽色白雲愁不見滄海飛無翼鳳凰一朝來竹花斯可食

又江南有丹橘經冬猶綠林豈伊地气暖自有歲寒心可以薦嘉客柰何阻重深運命惟所遇循環不可尋徒言樹桃李此木豈無陰

又魚遊樂深池鳥棲欲髙枝嗟爾蜉蝣羽甍甍亦何爲有生豈不化所感奚若斯神理日微滅吾心安得知浩嘆楊朱子徒然泣路岐

又孤鴻海上來池潢不敢顧側見雙翠鳥巢在三珠樹矯矯珍木巓得無金丸懼美服患人指髙明逼神惡今我遊冥冥弋者何所慕

又西日下山隱北風乘夕流燕雀感昏旦檐楹呼匹儔鴻鵠𨿽自遠哀音非所求貴人棄疵賤下士常殷憂眾情累外物恕己忘內修感嘆長如此使我心悠悠

又漢上有遊女求思安可得袖中一札書欲寄雙飛翼冥冥愁不見耿耿徒緘憶紫蘭秀空蹊皓露奪幽色馨香歲欲晚感嘆情何極白雲在南山日暮長太息

汾陰行

李嶠君不見昔日西京全盛時汾陰后土親祭祀齋宮宿寢設儲供撞鐘鳴鼓樹羽旗漢家五葉才且雄賓延萬靈服九戎柏梁賦詩髙宴罷詔書法駕幸河東河東太守親掃除奉迎至尊導鑾輿五營夾道列容衛三河縱觀空裏閭回旌駐蹕降靈場焚香奠醑邀百祥金鼎發色正焜煌靈祇煒煜攄景光埋玉陳牲禮神畢舉麾上馬乘輿出彼汾之曲嘉可遊木蘭爲�桂爲舟棹歌微吟彩鷁浮簫鼓哀鳴白雲秋歡娛宴洽賜羣後家家復除戶牛酒聲明動天樂無有千秋萬歲南山壽自從天子向秦關玉輦金車不復還珠簾羽蓋長寂寞鼎湖龍髯安可攀千齡人事一朝空四海爲家此路窮雄豪意气今何在壇場宮館盡蒿蓬路逢故老長嘆息世事回環不可測昔時靑樓對歌舞今日黃埃聚荊棘山川滿目淚沾衣富貴榮華能幾時君不見祇今汾水上惟有年年秋雁飛

長歌行

王昌齡曠野饒悲風颼颼黃蒿艸系馬倚白楊誰知我懷抱所是同袍者相逢盡衰老北登漢家陵南望長安道下有枯樹根上有鼯鼠窠髙皇子孫盡千載無人過寶玉頻發掘精靈其柰何人生須達命有酒且長歌

悲哉行

前人勿聽白頭吟人間易憂怨若非滄浪子安得從所願北上太行山臨風閱吹萬長云數千里倏忽還膚寸觀其微滅時精意莫能論百年不容息是處生意蔓始悟海上人辭君永飛遁

田家春望

髙適出門何所見春色滿平蕪可嘆無知己髙陽一酒徒

閒居

前人柳色驚心事春風厭索居方知一杯酒猶勝百家書

古行路難

李頎漢家名臣楊徳祖四代五公享茅土父子兄弟綰銀黃躍馬鳴珂朝建章火浣單衣繡方領茱�錦帶玉盤囊賓客塡街復滿座片言出口生輝光世人逐勢爭奔走瀝膽隳肝惟恐後當時一顧登靑雲自謂生死長隨君一朝謝病還鄕裏窮巷蒼苔絕知己秋風落葉閉重門昨日論交竟誰是薄俗嗟嗟難重陳深山麋鹿可爲鄰魯連所以蹈東海古往今來稱達人

放歌行答從弟墨卿

前人小來好文恥學武世上功名不解取𨿽沾寸祿已後時徒欲出身事明主柏梁賦詩不及宴長楸走馬誰相數斂迹俯眉心自甘髙歌擊節聲半苦由是蹉跎一老夫養�牧豕城東隅空歌漢代蕭相國肯事霍家馮子都徒爾當年聲藉藉濫作詞林兩京客故人鬥酒安陵橋黃鳥春風洛陽陌吾家令弟才不羈五言破的人共推興來逸气如濤湧千里長江歸海時別離短景何蕭索佳句相思能間作舉頭遙望魯陽山木葉紛紛向人落

古風五首

李白莊周夢蝴蝶蝴蝶爲莊周一體更變易萬事良悠悠乃知蓬萊水復作淸淺流靑門種瓜人舊日東陵侯富貴固如此營營何所求

又天津三月時千門桃與李朝爲斷腸花暮逐東流水前水復後水古今相續流新人非舊人年年橋上游�鳴海色動謁帝羅公侯月落西上陽餘輝半城樓衣冠照云日朝下散皇州鞍馬如飛龍黃金絡馬頭行人皆辟易志气橫嵩丘入門上髙堂列鼎錯珍羞香風引趙舞淸管隨齊謳七十紫鴛鴦雙雙戲庭幽行樂爭晝夜自言度千秋功成身不退自古多愆尢黃犬空嘆息綠珠成釁讎何如鴟夷子散發掉扁舟

又蓐收肅金气西陸弦海月秋蟬號階軒感物憂不歇良辰竟何許大運有淪忽天寒悲風生夜久眾星沒惻惻不忍言哀歌逮明發

又登髙望四海天地何漫漫霜被羣物秋風飄大荒寒榮華東流水萬事皆波瀾白日掩䢐輝浮雲無定端梧桐巢燕雀枳棘棲鵷鸞且復歸去來劍歌行路難

又鳳饑不啄粟所食惟瑯玕焉能與羣�刺促爭一餐朝鳴昆丘樹夕飲砥柱湍歸飛海路遠獨宿天霜寒幸遇王子晉結交靑雲端懷思未得報感別空長嘆

遠別離

前人遠別離古有皇英之二女乃在洞庭之南瀟湘之浦海水直下萬里深誰人不念此離苦日慘慘兮云冥冥猩猩啼煙兮鬼嘯雨我縱言之將何補皇穹竊恐不照余之忠誠云憑憑兮欲吼怒堯舜當之亦禪禹君失臣兮龍爲魚權歸臣兮鼠變虎或言堯幽囚舜野死九疑聯綿皆相似重瞳孤墳竟何是帝子泣兮綠雲間隨風波兮去無還慟哭兮遠望見蒼梧之深山蒼梧山崩湘水絕竹上之淚乃可滅

鳴臯歌送岑徵君

前人若有人兮思鳴臯阻積雪兮心煩勞洪河淩競不可以徑度冰龍鱗兮難容舠邈仙山之峻極兮聞天籟之嘈嘈霜崖縞皓以合沓兮若長風扇海湧滄溟之波濤元猿綠羆舔崟岌危柯振石駭膽栗魄羣呼而相號峯崢嶸以路絕掛星辰於巖送君之歸兮動鳴臯之新作交鼓吹之彈絲觴淸泠之池閣君不行兮何待若反顧之黃鶴掃梁園之羣英振大雅於東洛巾徵軒兮歷阻折尋幽居兮越巘崿盤白石兮坐素月琴松風兮寂萬壑望不見兮心氤氳蘿冥冥兮霰紛紛水橫洞以下淥波小聲而上聞虎嘯谷而生風龍藏溪而吐云寡鶴淸唳饑鼯頻呻魂獨處此幽默兮愀空山而愁人�聚族而爭食鳳孤飛而無鄰蝘蜓嘲龍魚目混珍嫫母衣錦西施負薪若使巢由桎梏於軒冕兮亦奚異乎夔龍蹩躠於風塵哭何苦而救楚笑何誇而卻秦吾誠不能學二子沽名矯節以耀世兮固將棄天地而遺身白鷗兮飛來長與君兮相親

效古二首

前人月色不可掃客愁不可道玉露生秋衣流螢飛百艸日月終銷毀天地同枯槁蟪蛄啼靑松安見此樹老金丹寧�俗昧者難精討爾非千歲翁多恨去世早飲酒入玉壺藏身以爲寶

又生者爲過客死者爲歸人天地一逆旅同悲萬古塵月兔空搗藥扶桑以爲薪白骨寂無言靑松豈知春前後更嘆息浮榮何足珍

烏棲曲

前人姑蘇臺上烏棲時吳王宮裏醉西施吳歌楚舞歡未畢靑山欲銜半邊日銀箭金壺漏水多起看秋月墜江波東方漸髙柰樂何

梁園吟

前人我浮黃河去京闕掛席欲進波連山天長水闊厭遠涉訪古始及平臺間平臺爲客憂思多對酒遂作梁園歌卻憶蓬池阮公詠因吟淥水揚洪波洪波浩蕩迷舊國路遠西歸安可得人生達命豈暇愁且飲美酒登髙樓平頭奴子搖大扇五月不熱如淸秋玉盤楊梅爲君設吳鹽如花皎白雪持鹽把酒但飲之莫學夷齊事髙潔昔人豪貴信陵君今人耕種信陵墳荒城遠照碧山月古木盡入蒼梧云梁王宮闕今安在枚馬先歸不相待舞影歌聲散綠池空餘汴水東流海沈吟此事淚滿衣黃金買醉未能歸連呼五白行六博分曹賭酒酣馳輝歌且謠意方遠東山髙臥時起來欲濟蒼生未應晚

梁父吟

前人長嘯梁父吟何時見陽春君不見朝歌屠叟辭棘津八十西來釣渭濱寧羞白髮照綠水逢時吐气思經綸廣張三千六百釣風期暗與文王親大賢虎變愚不測當年頗似尋常人又不見髙陽酒徒起艸中長揖山東隆準公一開遊說騁雄辯兩女輟洗來趨風東下齊城七十二指揮楚漢如旋蓬狂客落魄尙如此何況壯士當羣雄我欲攀龍見明主雷公砰訇震天鼓帝傍投壺多玉女三時大笑生電光倏忽晦明起風雨閶闔九門不可通以額扣關閽者怒白日不照吾精誠杞國無事憂天傾猰磨牙競人肉騶虞不折生艸莖手接飛猱搏雕虎側足焦原未言苦智者可捲愚者豪世人見我輕鴻毛力排南山三壯士齊相殺之費二桃吳楚弄兵無劇孟亞夫咍爾爲徒勞梁父吟梁父吟聲正悲張公兩龍劍神物合有時風雲感會起屠釣大人屼當安之

行路難三首

前人金樽淸酒斗十千玉盤珍羞直萬錢停杯投筋不能食拔劍四顧心茫然欲渡黃河冰塞川將登太行雪暗天閒來垂釣坐溪上忽復弄舟夢日邊行路難行路難多岐路今安在長風破浪會有時直掛雲帆濟滄海

又大道如靑天我獨不得出羞逐長安社中兒赤�白雉賭梨栗彈劍作歌奏苦聲曳裾王門不稱情淮陰市井笑韓信漢朝公卿忌賈生君不見昔時燕家重郭隗擁篲折節無嫌猜劇辛樂毅感恩分輸肝剖膽效俊才昭王白骨縈蔓艸誰人更掃黃金臺行路難歸去來

又有耳莫洗潁川水有口莫食首陽蕨含光混世貴無名何用孤髙比明月吾觀自古賢達人功成不退皆殞身子胥旣棄吳江上屈原終投湘水濱陸機雄才豈自保李斯稅駕苦不早華亭唳鶴詎可聞上蔡蒼鷹何足道君不見吳中張翰稱達生秋風忽憶江東行且樂生前一杯酒何須身後千載名

昔遊

杜甫昔與髙李輩晚登單父臺寒蕪際碣石萬里風雲來桑柘葉如雨飛藿共徘徊淸霜大澤凍禽獸有餘哀是時倉廩實洞達寰區開猛士思滅胡將帥望三臺君王無所惜駕馭英雄材幽燕盛用武供給亦勞哉吳門轉粟帛泛海陵蓬萊肉食三十萬獵射起塵埃隔河憶長眺靑歲已摧頹不及少年日無復故人杯賦詩獨流涕亂世想賢才有能市駿骨莫恨少龍媒商山議得失蜀主脫嫌猜呂尙封國邑傅說巳鹽梅景晏楚山深水鶴去徘徊公任本性攜手臥蒼苔

遣與

前人天用莫如龍有時系扶桑頓轡海徒湧神人身更長性命苟不存英雄徒自彊吞聲勿復道眞宰意茫茫

錦樹行

前人今日苦短昨日休歲雲暮矣增離憂雕傷碧樹作錦樹萬壑東逝無停畱荒戍之城石色古東郭老人任靑丘飛書白帝營斗粟琴瑟幾杖柴門幽靑艸萋萋盡枯死天馬跛足隨犛牛自古聖賢多薄命姦雄惡少皆封侯故國三年一消息終南渭水寒悠悠五陵豪貴反顚倒鄕裏小兒狐白裘生男墮地要膂力生女富貴傾邦國莫愁父母少黃金天下風塵兒亦得

赤霄行

前人孔雀未知牛有角渴飲寒泉逢抵觸赤霄元圃須往來翠尾金花不辭辱江中淘河嚇飛燕銜泥卻落差華屋皇孫猶曾蓮勺困衛莊見貶傷其足老翁愼勿怪少年葛亮貴和書有篇丈夫垂名動萬年記憶細故非髙賢

白鳧行

前人君不見黃鵠髙於五尺童化爲白鳧似老翁故畦遺穗已蕩盡天寒歲暮波濤中鱗介鮏羴素不食終日忍饑西復東魯門爰居亦

感嘆部藝文三詩

詞

感懷二十四首

明劉基驅車出門去四顧不見人回風捲落葉颯颯帶沙塵平原曠千里莽莽盡荊榛繁華能幾何憔悴及玆辰所以芳桂枝不爭桃李春雲林耿幽獨霜雪空相親

又誰云魯酒薄邯鄲被戈矛楚館困兩君乃爲馬與裘舉世共如此太息復何尢振衣箕山頂引領望許由終然不可見涕淚交膺流

又古人盜天地利源不可窮今人盜農夫歲暮山澤空紛紛九衢內連袖如長虹共笑沮溺鄙各事遊冶雄悠悠方自此衮衮何時終

又啾啾艸間雀日隨黃口飛爭先赴稻粱寧顧野人機便便善柔子懷利近相依但慕春荑好不見秋霜霏驅車逐走鹿中路忘所歸豈不愛其躬天命與心違古道今已矣感寤空涕欷

又柔桑生中國婀娜當陽春下滋靈泉液上承膏露津美人望蠶月傾筐競明晨榮盛方及時采捋一何頻枯根不盈拱何以禦霜辰復聞芻蕘子磨礪待爲薪冥觀成感激躑躅含酸辛

又伏枕候明發夢遊滄海中中有萬斛船蕩漾隨天風舵師兀昏睡環視立眾工波濤正洶湧欲往迷西東寤寐惕驚起魂魄猶忡忡

又蘇秦佩六印賓從何縱橫當時機中婦倩笑遠相迎黃金生意气蠶蠋見人情豈無簞瓢士今爲時所輕

又種樹當中庭不識美與惡微陰未盈戶枝葉猶荏弱一朝根柢成延蔓蔽樓閣離披引刺蠔蒙昧喧鳥雀毀垣施斧斤得喪亦相若萬事不早謀日暮徒駭愕

又東園多桃李擢幹何交加春秋互遞代衰榮競相誇摵摵去故物英英發新花花謝葉復作空令人嘆嗟

又翡翠翔江湖亡身爲毛羽不如道旁李尙得滋味苦驅車上太行還顧望梁甫髙岡多烈風茂林化爲岵空餘澗底藤蒙蘢蔓煙雨

又峨峨蓬萊山渺渺大瀛水神仙有窟宅亦在元黃裏大壑多驚風不辧龍與鯉吹沙乘波出洶若鯨鯢起陽侯貫深淵海若汨泥滓馬銜恣饞食罔象潛譎詭誰能報王母弱水不可履羲和近虞淵日暮空已矣

又射幹生層崖不識寒澗陰池魚貫安流寧知江海深殷王相版築垂名耀來今後世重閥閱田野多呻吟

又�魚湧姑射月暈滄海風鯨鯢吐髙浪白日寒曈曨神仙下天闕左右翳玉虹金盤薦麟脯翠蕤擁靑童酣歌殷溟僥魚�相噞喁忽然乘雲去寥落寒江空

又朝登會稽山逍遙望南訛禹穴已蕪沒禹功長不磨惆悵感往昔沈吟發新歌誰言專車骨冠弁髙嵯峨爲虺且復爾爲蛇當柰何天門隔虎豹空悲涕滂沱

又結髮事遠遊逍遙觀四方天地一何闊山川杳茫茫眾鳥各自飛喬木空蒼涼登髙見萬里懷古使心傷佇立望浮雲安得淩風翔

又芳樹生丹崖綠葉如雲煙上枝蔽光景下根蟠九泉朝涼聒眾鳥夕陰萃鳴蟬豈不盛容色及此陽春年西風吹白露點綴庭�前繁華坐銷歇枝葉空相捐世情多反復天道有推遷金屋擅嬌寵長門閉神仙獻賦亦已晚徒悲淚如泉

又我有綠綺琴其材出空桑金徽映玉軫音韻鏘琳瑯上弦感燻風下弦來鳳凰世耳不欲聞子期今則亡願持獻重華路阻川無梁

又孟軻去齊魏賈誼之長沙聖賢良已矣吾道空咨嗟徒言靑松枝不如桃李花太息安陵子知時爲世誇

又客有持六經翩翩西入秦衣冠獨異狀談舌空輪囷獻納竟何補焚坑禍誰因昂昂采芝士矯矯蹈海人龍驤九淵外豈復嘆獲麟

又白璧閟頑礦淪晦同泥沙朽壞生夜光見者咸驚嗟君子分寂寞小人互矜誇枯瘁若秋蓬鮮艷如春華狂風忽簸蕩飄落歸誰家

又象以齒自伐馬以能受羈猛虎恃彊力而不衛其皮世人任巧智天道善盈虧不見瑤臺死永爲天下嗤

又晨登吳山上四望長嘆嗟借問胡嘆嗟狹路險且邪子胥竭忠諫抉目爲夫差宰嚭善逢迎越刃復相加守正累則多從人禍亦奢遭逢貴明良不爾俱泥沙

又壺公下天闕聊以觀世紛賣藥汝南市時人俱不聞顧此非我徒飄然乘白雲方駕雙�龍被服九霞文但見北邙阪岧峣盡髙墳

又種苗甫田中其葉何離離上天降髙澤溥博無偏私人力苟不至不如茅與茨常恐嘉實晚坐傷零露滋徘徊感節序太息秋風時

長歌續短歌

前人短歌調促情苦悲長歌引愁無絕期短聲欲盡長聲續似是荊山人泣玉悲哉荊山泣玉人但知貴玉不貴身縱令哭盡歌堪聽何異春花委路塵古稱悲歌可當哭傷心如中金石鏃更不必聽蔡琰笳又不必聽漸離築長歌飄揚徹九天短歌嗚咽入九泉徒言歌哭兩情異誰知歌聲尢可憐

漫興十首

唐寅十載鉛華夢一場都將心事付滄浪內園歌舞黃金盡南國飄零白髮長髀裏肉生悲老大鬥間星暗誤文章不才剩得腰堪把病對緋桃檢藥方

又此生甘分老吳閶萬卷圖書一艸堂秋榜才名標第一春風弦管醉千場趺說法蒲團軟鞋襪尋芳杏酪香只此便爲吾事了孔明何必起南陽

又一身憔悴掛衣襟半壁藤�倚樹林去日苦多休檢歷知音諒少莫修琴平康驢背馱殘醉谷雨花欄費朗吟老向酒杯碁局畔此生甘分不甘心

又倀倀暗數少時年陳迹關心自可憐杜曲梨花杯上雪灞陵芳艸夢中煙前程兩袖黃金淚公案三生白骨禪老後思量應不悔衲衣持�院門前

又馳驅京國罨頭塵襤褸衣衫墊角巾萬點落花俱是恨滿杯明月卽忘貧香燈不起維摩疾櫻�難酬榖雨春鏡裏自看成老大戲兒棚上下場人

又平康巷陌倦遊人狼籍桃花病酒身短夢風煙千里笛多情弦索一�塵黃金誰買長門賦黛筆空描滿額顰惟有所歡知此意共燒髙燭賞餘春

又落魄迂�自可憐棋爲日月酒爲年蘇秦捫頰猶存舌趙壹傾囊已沒錢滿腹有文難罵鬼措身無地反憂天多愁多感多傷壽且酌深杯看月圓

又擁鼻行吟水上樓不堪重數少年遊四更中酒半�病三月傷春滿鏡愁白面書生期馬革黃金遊客剩貂裘近來檢校行藏處飛葉僧房細雨舟

又謝遣歌兒解臂鷹半瓢詩稿一枝藤難尋萱艸酬知己且摘蓮花供聖僧時事百年蝸角戰酒杯三月鳳頭燈盡嘗世味猶存舌荼薺隨緣敢愛憎

又造物何曾苦忌名太平端合老無能親知散去綈袍冷風雪欺貧瓦罐冰二頃未謀田負郭一餐隨分欲依僧醉時還倩家人道消盡英雄气未曾

經撫河遇雪舟中睡午方起

鐂炳溪沙風寒飛雪狂風大不敢開蓬蒙頭裹被睡過午柁底浪急聲舂撞岸上楓林茅屋小新年家家無米糶土作炊煙滿船灰壓濕薪蚯蚓叫山僮不諳途旅艱靴綻衣薄雙眉攢艱難末路乃如此富貴有夢眞邯鄲卻憶瓊林侍宮膳雪花不入黃金殿酒上朱顏萬國春花簪烏帽千官宴錦箋彩筆賜題詩仙仗頻移出苑遲衣惹禦香羅袖窄馬蹄歸踏杏花泥

和九日韻寄朱見中

前人野樹荒臺帶晚陰昔年歌舞憶登臨桃花紈扇西風冷蔓艸銅駝夕露深舊夢靑雲連館閣多情華發老山林江南庾信傷秋倦�雨檐櫳怯暮砧

次秋日韻奉汝弼叔二首

前人墨池秋淨水痕澄曲幾焚香袖手憑霜煞柳條淸栗裏雨荒瓜蔓覆東陵戰餘趙壁車還列說下齊城軾獨�因憶少年隨驃騎西風笳鼓醉呼鷹

又三徑歸來菊未荒半雕楊柳弄春涼銀屏紈扇題秋句金鴨羅衣換夕香老憶風雲趨北闕夢無花月待東墻狂遊尙記秦樓別翠袖紅綿拭淚行

半生行有

序

鄭琰

余垂髻與徐興公交莫逆萬曆庚寅浪遊南北音問杳然乙未蠟月遇興公於武林已而復別別後十年乙巳秋興公有新都之遊訪余丰溪艸堂杯酒道故悲喜交集因以餘年來蹤迹寫爲長歌以當浩嘆謝少連題爲半生行刺促復刺促哀歌不成曲試聽徵人歌一聲切切烏烏淚相續吾祖卜地三山麓世業繁華稱鼎族七葉盛文儒八代承章服仙郎羣起十三魁司寇諸昆十一牧靑蚨無貫潤髙門白蠹有編堆破屋我家鳳池東復東我生白�炯雙瞳九歲气食牛十歲工雕虫十二容華推宋玉十三詞藻學揚雄春早姣童初奠雁秋來快婿已乘龍自憐妾發初覆額自信君才非落魄乳燕雙棲合�釵文鴛並著交歡舄定情爲雨更爲云燕婉春朝復秋夕百和香燻翡翠衾九微燈照芙蓉席桃葉須臾野繭黃艸根倏忽哀螢碧哀螢野繭兩悠悠玉粉香脂不少畱珠箔塵迷羞拂鏡雕梁泥落悵登樓石橊裙暗魂何處金錯刀斑淚不收烏影打霜啼滑滑鬼燈吹雨夜啾啾管停孤鳳難成調弦到離鸞只聽愁孤鳳離鸞顏色故春鴻社燕流年度一旦飄零委逝波五年骨肉同朝露仰首悲旻天俯首看墟墓雨餘寒蜾泣虛堂日暮饑鼯嚙庭樹弔影摧心肝風雲乖所遇洛陽季子更無錐蜀道長卿空有賦結得韋郎再世緣續將秦女已離弦雙雌繡出茱�枕四牡迎來琥珀韉涼月更尋巫峽夢落花重泛武陵船靑雲無媒日復日白髮有根年復年丈夫壯志已如許不願低頭守兒女長歌問天天爲愁出門拔劍驅車去遊子空悲櫪上駒畸人寧效倉中鼠不艸治安趨帝闕便斬樓蘭獻當寧匹馬辭家客路塵馬頭明月幾回新昭王臺下猶懷古督亢亭前早問津年比士龍初入洛才如五羖便歸秦云邊鳷鵲聯靑瑣日下鵷鸞拜紫宸詞客盡叨三館祿酒人爭買九衢春泥塗不復知鴻寶艸莽無緣問小臣靑艸霸圖寧買骨白衣祖道未歸輪盧龍戍老千牛衛涿鹿天空萬騎屯獻策馬周終不達幹時曲逆莫辭貧鶯遷苑路如隨馬燕掠宮墻不見人蟋蟀啼來惟閉戶蘼蕪多處正沾巾蟋蟀蘼蕪生又滅感遇傷時兼恨別淒淒歲艸望眼枯綿綿遠道中腸結老奴夜號衣裳單瘦馬晝眠芻粟竭炙硯不融指如墮暖罩無權面欲裂繡虎含毫業似椽神龍出匣終非�魚困蹄涔目是珠驥服鹽車汗成血以玆感嘆歲華更又逐徵夫更北徵天劃故關無雁度云連衰艸斷人行元戎盡錫飛魚服黠鹵皆堅市馬盟虎帳曉愁沙磧雨龍荒艸慘濁河聲黃花較獵安西卒元菟髙烽海北營雪捲牙旗朝艸檄月髙鈴閣夜談兵射雕原上云初淨散馬回中艸漸平疊鼓椎牛威遠堡登陴饗士受降城髑髏天黑呼羣泣烽火秋深逐隊明從古請纓非浪子由來譚劍屬書生書生任俠空馳逐蕩子從軍非碌碌前年靈武全軍覆昨日遼陽新鬼哭惟聞螭陛發邊餱不見虎頭飛食肉腰間寶刀悔未試篋裏陰符懶將讀黑貂盡敝臥牛衣白龍不遇空魚服幾年滄海變桑田何日陽春回黍谷萬事升沈笑棘猴一朝得失同蕉鹿著書無計學虞卿去國有袍憐範叔虞卿雙璧委蒿萊範叔一寒如此哉歲歲白扉題鳳字年年華發困龍堆笛中楊柳愁難寫曲裏關山恨未裁漠漠秋煙生筆冢萋萋春艸上琴臺冰因腹冷終難解木爲心堅更不灰萬里橋邊題柱過一丸關外棄襦回蕭蕭隴樹蕭蕭淚續續胡笳續續悲白眼風塵羞故土汴水漳河復東魯鄴下荒臺鳥雀悲靈光廢殿牛羊聚龜蒙山勢到平原馬頰河聲通覆釜逆旅誰憐似楚囚羇人翻笑爲秦虜長淮東下且停橈五兩邗江廿四橋瓜步北來猶有渡廣陵南去不通潮石頭波浪連三楚京口帆檣問六朝柳帶盡將牽別思楡錢都把買宮腰風風雨雨千重恨燕燕鶯鶯百倍嬌鶯鶯若有情燕燕還多態過馬或遺鞭逢郎應解佩采蓮若嘗蓮子心摘菱莫笑菱花背詞賦客如雲風流花作隊買棹發吳謳對酒論興廢蘇小門前粉黛銷西施苑內琉璃碎垂楊十里萬條斜珠勒羅衣問狹邪夜月家家寒食酒春風處處斷腸花王孫客路愁芳艸遊女深閨正破瓜眉翠新月顏朱欲襯霞檀口半遮歌宛轉玉纖無力送琵琶琵琶聲已變宛轉歌初囀萬古鐘情不似崔一夜離魂應比倩願作蠶上絲纏綿同一綫願作鶯邊鏡團圞同一面鏡將比儂貌持來歲歲光綫將比郎意牽來縷縷長羞看倚門笑焚卻舞衣裳君才學鸚鵡妾願學鴛鴦懷書去國無人識賣劍移家非故鄕瘴嶺千重髙似掌丰溪百轉曲如腸親知隔絕疑天遠桂玉艱難恐歲荒雛出鳳巢皆有彩駒名驥子定稱良甫因潦倒畱夔府白也漂零困夜郎世路亂山多坎坷人情衰艸易淒涼已涸水資蛟蟄亦有卑棲侮鳳凰寧不感恩終按劍豈無知己但空囊嚴霜摵摵啼徵雁小雨瀟瀟泣夜螿此時思婦腸堪斷此際空閨坐愁嘆君邊靑鏡風光好妾處紅顏歲華晏尺素寥寥雙鯉遲明河耿耿三星爛海上云生歸夢懸溪南艸長春思亂一年一度燕都歸飛去飛來云不散金鴨灰寒寶篆銷玉魚帳冷銀屏暗鶗何心春去畱杜鵑無主花羞看人知妾有夫棄妾不如無秋荷捧朝露難將紉作明月珠秋林落晚霞難將剪作紅羅襦潮水尙遙猶有信月圓𨿽好只須臾菤葹到死心難折楊柳逢春眼不枯楊柳結深愁菤葹發心愴鄕國路悠悠鄕關云莽莽鄕夢偏驚攲枕時鄕心怕到髙樓上朅來鄕語暫爲歡搖落鄕園花不賞故里偏思鄕信歸故山只送鄕人往到門有客問沈淪同調相憐意倍親似我盤跚非故步逢人巧笑效初顰巴渝九折終歸海越絕千峯盡向閩百感故人燈下淚十年羈旅夢中身殘冬對酒還今夕除夜題詩又此辰憶昔題詩兼對酒舊事談來堪白首一半交知埋艸根幾家池館余衰柳碌碌生涯且莫悲悠悠書劍今何有斷鴻天遠消息稀少婦春寒別離久郎今莫怨山下山妾處願爲口中口閉門小隱是�棲天馬峯前歙水西菇米葉幹秋水盡木綿花落夕陽低河流灣到三三盡雲雨峯迷六六齊何處關山何處月一行徵雁一行啼歸來兮采芑家人兮色喜一圍新竹鳳池邊數畝荒田虎丘趾歸來兮采薇野人兮息機鰲峯臺畔三椽屋螺女江頭一釣磯天髙海闊路行難一事無成淚不幹爲語妻孥休嘆息筆花猶在劍光寒

雨夜宿朱少府小樓感舊

金鑾故人復相聚已是十年過縱使爲歡處其如傷老何曉鐘寒報早春雨夜聞多感慨髙陽侶臨風發嘯歌

王氏招飲席中有感

劉養晦憶昔至正全盛時朱門豪家多亭池池邊女兒縱遊賞新照水明玻�春風淡挹芙蓉渠黃鶯嬌囀垂楊枝整日歡聲無暫歇攜手花間撲蝴蝶曉吹龍管迎香風晚酌金罍邀夜月珠簾繡幕花氍毹畫閣朱樓紅地壚日長無事教鸚鵡象牙鏤馬閒樗蒲豈知人事忽更變瓦礫荒蕪人不見繁華一去杳難畱空有閒花飛片片玉堂夜夜客鳴珂人生在世若大夢吁嗟易老成蹉跎君起舞我當歌靑春去矣難再過美人如花不長好黃金白璧徒云多

重遊姑蘇登黃氏舊樓

許穆吳門煙柳綠參差倚徧闌干有所思雨暗園林花落早春寒簾幕燕歸遲蛾眉尙想臺前月鶴髮空添鏡裏絲一曲悲歌弔陳迹傷心不似舊遊時

過謝氏舊宅

前人舊日繁華散曉煙尙餘甲第澱湖邊春風舞榭空羅綺夜月樓臺歇管弦鶴唳華亭云杳杳鶯啼金穀艸芊芊誰憐門下傷心客一度登臨一惘然

山齋寫懷一百韻

徐州牧獨坐山齋有所思欲將天問少陳詞功名富貴還何物儒雅風流乃足師失意未投班仲筆潛心仍下董生帷澄懷默悟知虛牝戢翼深居得守雌莫問彈冠峨側注寧思給墨染隃糜中郎自愛藏書異執戟還矜識字奇魚目肯容珠裏混豹文漫向管中窺星精敢謂長庚降火焰時勞太乙吹祇羨翻經羣玉府奚憐破產萬金資尊前授簡飛醇觥燭下含毫拂陟釐獨夜揮弦追大雅韶春剪彩鬥芳蕤多藏捫腹名爲笥有味成言命作�海上雕龍誇碣石鄴中繡虎賞臨淄卽看入室超廊廡應許登壇建鼓旗曾望尼丘窮崒嵂更遊禹穴入逶迆才情稍得心如錦歲月俄驚鬢有絲虛負河淸鳴里社空隨海運到天池終軍建節原年少李廣臨戎柰數奇長價輒難逢伯樂知音容易失鍾期江河豈合行驅轂霜雪何堪服袗絺便是荊山仍璧抵疇云滄海不珠遺鼓聲欲死摧梟將扇影初寒愴曼姬躍馬未須誇曷鼻入宮先已妒蛾眉擔簦說士窮愁日上謁狂生落魄時碌碌旣�餘子伍勞勞還厭一官卑肯將意气懷三恨兼以文章賦五悲骨相已知猶土木姓名何必隸曹司非緣罷雀書門戶懶爲亡羊泣路岐閉匣埋光猶有鍔處囊脫穎尙畱錐羹藜豈必希牛鼎悅艸還誰飾虎皮鵲起城巢應不戀鴻冥繒繳謾相隨魚梁一任棲扶老肉食何當比竊脂元甲泥塗甘曳尾素鱗涸轍枉揚鬐乾坤滄海千年變事業黃粱半晌炊物態朝三看賦芧人情格五想行棋果如彭澤腰難折定向回溪翅久垂安分不嗟通籍晚愛閒猶悔拂衣遲從渠靑眼能爲白柰我方心未可規厭以綺羅誇北阮羞將粉黛效西施居常亢禮時捫膝率爾談經一解頤僻徑誅茅聊結屋荒園插槿且爲籬蓬蒿不爲行人剪藜藋從教到者披蔬種姜和蓼蕺果分橘柚與樝梨𨿽無木擅千章利已有蘭成九畹滋機事三年誰刻楮土風七月自烹葵敢思牛馬彌山谷但爲�豚理柵塒案列堇荁兼兔貊杯傳醴酪雜醇醨頻斟白乳浮靑玉旋摘黃芽泛綠瓷不恥鶉衣連敝絮何求鶴氅覆禪緇鹿皮冠學幽人制犢鼻褌隨俗子嗤谷口遊行雙不借溪頭汲引一軍持漁翁有釣操笭箵爨婦無謀指扊�未論网魚常得鱮盡教種豆落爲萁海鷗久逐機心散山雉惟堪野性宜爲問單車乘白馬寧如鬥酒聽黃鸝秋風北渚思公子春色東園候女夷竹澗炎蒸還薦爽石淙凍合早流澌塵中障面擎方曲醉裏籠頭倒接馴鶴似從遼海返蹇驢堪並灞橋騎畱情破榻寒溫在乘興扁舟早晚移旣訪經神遊�苑亦從禪伯禮仁祠多方偶爾談龍忌淺術猶然識馬醫或向維摩探小品還從大衍索元機竊貲未比長卿慢索米甘同曼倩饑愧逞舌端能說劍常思手澤學爲箕違時罷奏三千牘遣日閒吟百一詩絕粒遊仙眞汗漫揮毫對客總淋漓飛揚湖海憐豪士齷齪屠沽鄙市兒秀發卽當觀早歲芳流寧許待來玆星躔自屬眞人應陶鑄何言造物私卻怪靈臺攘六鑿徒勞暗室罵三尸遐齡願附南飛鶴要路爭誇左顧龜阿堵物求充朽貫負�人喜足含飴須知角齒難兼授翻恐形神愈自疲虫臂鼠肝誰化者烏黔鵠浴孰爲之扶搖謾以鵬淩鷃踔寧容蚿笑夔好戒崇髙棋莫累時防盛滿器須攲靑門有業辭丹禁黃石無心慕赤墀最苦�魚盈敝篋空乘羸馬倦莊馗盍簪闤闠交情薄下榻權輿禮意衰花粲談天終不信餅成畫地竟何爲操觚縱飽元中味按劍偏生暗裏疑到得提刀觀肯綮應須鼓篋效支離升沈不待君平問凶吉非由季主知妄想朽株開艷萼謬言枯胳長丰肌惜陰彊�羲和頓逐日長隨誇父馳藉有錦贉函玉躞可無繡轂引金羈蓽門自不容冠蓋苔徑何煩過履綦奪席從人登虎觀橫經讓我擁臯比落霞穩護當年軫聚雪珍藏異代蓍不偶因緣逢狗監誰誇識悟到�碑依人尙恐窮三匝出守那堪望一麾宦事盡輸司馬善人言競說汝南癡無端黨與相吹扇不愛頭顱作抵巇押闔半生師鬼谷機鋒一日挫神錘請修健翮爲黃鵠更養靈根發紫芝朗朗百間應有屋汪汪萬頃豈無陂雄飛尙自期千里鼎立休教愧二儀莫向窮山嗟寂寞白雲明月總堪怡

和司馬通伯夜坐有感韻

秦夔仕路無媒雪鬢寒枝頭黃菊抱香漧冰山富貴從人競雲雨交情洗眼看羅雀已空廷尉宅沐猴誰制楚人冠唾壺擊碎吟懷惡數盡長更睡未安

自嘆

吳溥去鄕三十年顏貌總非昔昨日鄕人來相看不相識

古意

劉球彗星並圓月輝映瑤臺樹麗日隱重雲光天遂成暮室暖蘭無香庭秋桂方�長門及翠羽寂寞無人賦落花虛度春細艸偏承露玉筋空自啼金蓮復誰步淒然感我懷零淚知何故

人日感舊

僧智舷去年人日遊何處穆家池館寒梅樹今年人日勞夢思穆家池館非舊時兀兀頹檐遙倚徧主人何日還相見村南村北柳樹邊煙條弄影靑苔面竹圃衡門池水寒嗟君夙昔此盤桓而今細雨生春艸縱有梅花若个看

虞美人感

舊

南唐後主李煜風回小院庭蕪綠柳眼春相續�欄半日獨無言依舊竹聲新月似當年笙歌未散樽罍在池面冰初解燭明香暗畫樓深滿鬢靑霜殘雪思難禁

前調感

舊

前人春花秋月何時了往事知多少小樓昨夜又東風故國不堪回首月明中雕闌玉砌應猶在只是朱顏攺問君能有幾多愁恰似一江春水向東流

錦堂春慢感

懷

宋司馬光紅日遲遲虛廊轉影槐陰迆邐西斜彩筆工夫難狀晚意煙霞蝶尙不知春去漫繞幽砌尋花柰猛風過後縱有殘紅飛向誰家始知靑鬢無價欲飄零官路荏苒年華今日笙歌叢裏特地咨嗟席上靑衫濕透算感舊何止琵琶怎不教人見老多少離愁散在天涯

蝶戀花感

舊

秦觀鐘送黃昏�報曉昏曉相催世事何時了萬苦千愁人自老春來依舊生芳艸忙處人多閒處少閒處光陰幾个人知道獨上髙樓云杳杳天涯一點靑山小

臨江仙感

舊

陳去非憶昔午橋橋上飲坐中多是豪英長溝流月去無聲杏花�影裏吹笛到天明二十餘年成一夢此身𨿽在堪驚閒登小閣看新晴古今多少事漁唱起三更

前調憶

舊

張世文十里紅樓依綠水當年多少風流髙城重上使人愁遠山將落日依舊上簾鉤一曲琵琶思往事靑衫淚滿江州訪鄰休問杜家秋寒煙沙外鳥殘雪渡傍舟

前調憶

舊

秦公庸春睡懨懨生怕起如癡如醉如慵半垂半捲舊簾櫳眼穿芳艸綠淚襯落花紅追憶巫山魂夢斷爲雲爲雨爲風淒淒江上數歸鴻悲鳴三兩陣離緒萬千重

春從天上來感

舊

吳激海角飄零嘆漢苑秦宮墜露飛螢夢回天上金屋銀屏歌吹競舉靑冥問當時遺譜有絕藝鼓瑟湘靈促哀彈似林鶯嚦嚦山澑泠泠梨園太平樂府醉幾度春風鬢髮星星舞徹中原塵飛滄海風雪萬里龍庭寫胡笳幽怨人憔悴不似丹靑酒微醒一軒涼月燈火靑熒

沁園春自

述

戴式之一曲狂歌有百餘言說盡平生費十年燈火讀書讀史四方奔走求利求名蹭蹬歸來閉門獨坐嬴得窮吟詩句淸夫詩者皆吾儂平日愁嘆之聲空餘豪气崢嶸安得良田二頃耕向臨邛滌器可憐司馬成都賣卜誰識君平分則宜然吾何敢怨螻蟻逍遙戴粒行開懷抱有靑梅薦酒綠樹啼鶯

花心動懷

古

明劉基墻下紅葵向斜陽猶開那時顏色半捲繡簾獨倚雕欄淚眼爲誰長滴九疑煙霧連蓬島蜚魚去渾無蹤迹舊遊處空餘滿地綠苔堆積百歲眞如過客待落�重榮不知何夕鏡掩素塵香歇羅衣此恨怎生消得夜涼月轉梧桐影靑燈共�螢寥寂正憔悴饑虫又啼暗壁

桃源憶故人感

舊

前人淵明籬下黃金�還共空庭憔悴今古這般滋味想得都相似牛山落日悲風起回首舊歡無幾長夜淸涼如水獨立星河裏

蘇幕遮傷

往

前人白雲山紅葉樹閱盡興亡一似朝還暮多事夕陽芳艸渡潮落潮生還送人來去阮公途楊子路九折羊腸曾把車輪誤記得寒蕪嘶馬處翠管銀箏夜夜歌樓曙

前調有

感

王世貞翠壚煙紅燭雨雨底銅壺滴到難捱處欲作新詩心自語身入中年怕作關情句酒如油花似霧談笑風流一霎拋人去病與窮愁相伴住箋懇天公殘日休如許

感嘆部紀事左傳桓公九年冬曹太子來朝賓之以上卿禮也享曹太子初獻樂奏而嘆施父曰曹太子其有憂乎非嘆所也襄公三十年天王殺其弟佞夫初王儋季卒其子括將見王而嘆單公子愆期爲靈王禦士過諸庭聞其嘆而言曰烏乎必有此夫入以告王且曰必殺之不戚而願大視躁而足髙心在他矣不殺必害王曰童子何知及靈王崩儋括欲立王子佞夫尹言多劉毅單蔑甘過鞏成殺佞夫括瑕廖奔晉吳越春秋吳王赦越王歸國越王還至浙江之上望見大越山川重秀天地再淸王與夫人嘆曰吾已絕望永辭萬民豈料再還重復鄕國言竟掩面涕泣闌於楚語子西嘆於朝藍伊亹曰吾聞君子惟獨居思念前世之崇替與哀殯喪於是有嘆其餘則不君子臨政思義飲食思禮同宴思樂在樂思善無有嘆焉今吾子臨政而嘆何也子西曰闔閭能敗吾師闔閭卽世吾聞其嗣又甚焉吾是以嘆晏子雜上篇晏子爲莊公臣言大用每朝賜爵益邑俄而不用每朝致邑與爵爵邑盡退朝而乘嘳然而嘆終而笑其僕曰何嘆笑相從數也晏子曰吾嘆也哀吾君不免於難吾笑也喜吾自得也吾亦無死矣禮記禮運昔者仲尼與於蠟賓事畢出遊於觀之上喟然而嘆仲尼之嘆蓋嘆魯也言偃在側曰君子何嘆孔子曰大道之行也與三代之英丘未之逮也而有志焉家語六本篇孔子讀易至於損益喟然而嘆子夏避席問曰夫子何嘆焉孔子曰夫自損者必自益自益者必有以決之吾是以嘆也說苑反質篇孔子卦得賁喟然仰而嘆息意不平子張進舉手而問曰師聞賁者吉卦而嘆之乎孔子曰賁非正色也是以嘆之左傳昭公二十八年晉梗陽人有獄魏戊不能斷以獄上其大宗賂以女樂魏子將受之魏戊謂閻沒女寬曰主以不賄聞於諸侯若受梗陽人賄莫甚焉吾子必諫皆許諾退朝侍於庭饋入召之比至三嘆旣食使坐魏子曰吾聞諸伯叔諺曰惟食忘憂吾子置食之間三嘆何也同辭而對曰或賜二小人酒不夕食饋之始至恐其不足是以嘆中置自咎曰豈將軍食之而有不足是以再嘆及饋之畢願以小人之腹爲君子之心屬厭而已獻子辭梗陽人莊子田子方篇溫伯雪子適齊捨於魯魯人有請見之者溫伯雪子曰不可吾聞中國之君子明乎禮義而陋於知人心吾不欲見也至於齊反舍於是人也又請見溫伯雪子出而見客入而嘆明日見客又入而嘆其僕曰每見之客也必入而嘆何邪曰吾固告子矣中國之民明乎禮義而陋乎知人心昔之見我者進退一成規一成矩從容一若龍一若虎其諫我也似子其道我也似父是以嘆也後漢書郭太傳建寧元年太傅陳蕃大將軍竇武爲閹人所害林宗哭之於野慟旣而嘆曰人之云亡邦國殄瘁瞻烏爰止不知於誰之屋耳魏志武帝本紀建安七年春正月公軍譙令曰吾起義兵爲天下除暴亂舊土人民死喪略盡國中終日行不見所識使吾淒愴傷懷晉書董養傳養陳畱浚儀人也泰始初到洛下不幹祿求榮及楊后廢養因遊太學升堂嘆曰建斯堂也將何爲乎阮籍傳籍嘗登廣武觀楚漢戰處嘆曰時無英雄使豎子成名登武牢山望京邑而嘆於是賦豪傑詩王戎傳戎爲司徒嘗經黃公酒壚下過顧爲後車客曰吾昔與嵇叔夜阮嗣宗酣暢於此竹林之遊亦預其末自嵇阮云亡吾便爲時之所羈紲今日視之𨿽近邈若山河索靖傳靖有先識遠量知天下將亂指洛陽宮門銅駝嘆曰會見汝在荊棘中耳世說過江諸人每至美日輒相邀新亭藉卉飲宴周侯中坐而嘆曰風景不殊正自有山河之異皆相視流淚惟王丞相愀然變色曰當共戮力王室克復神州何至作楚囚相對六朝事迹金城吳築晉桓溫咸康七年出鎭江乘之金城後溫北伐經金城見爲瑯琊時所種柳皆十圍因嘆曰木猶如此人何以堪因攀枝執條泫然流涕世說桓公入洛過淮泗踐北境與諸僚屬登平乘樓眺矚中原慨然曰遂使神州陸沈百年丘墟王夷甫諸人不得不任其責晉書慕容徳載記徳至漢城陽景王廟燕庶老於申池北登社首山東望鼎足因目牛山而嘆曰古無不死愴然有終焉之志王恭傳孝武帝崩會稽王道子執政寵暱王國寶委以機權恭每正色直言道子深憚而忿之及赴山陵罷朝嘆曰榱棟𨿽新便有黍離之嘆矣魏書髙允傳允以老疾頻上表乞骸骨詔不許於是乃著告老詩又以昔歲同徵零落殆盡感逝懷人作徵士頌文中子王道篇子述元經皇始之事嘆焉門人未達叔恬曰夫子之嘆蓋嘆命也書雲天命不於常惟歸乃有徳全唐詩話柳子厚死三年愚溪無復曩時矣劉夢得聞之賦三絕雲溪水悠悠春自來艸堂無主燕飛回隔簾惟見中庭艸一樹山橊依舊開艸聖數行畱壞壁木奴千樹屬鄰家惟見裏門通徳榜殘陽寂寞出樵車柳門竹巷依依在野艸靑苔日日多縱有鄰人解吹笛山陽舊侶更誰過老學庵筆記予去國二十七年復來自周丞相子充一人外皆無復舊人𨿽吏胥亦無矣惟賣卜洞微山人亡恙亦不甚老話舊愴然西湖小昭慶僧了文相別時未三十意其尙存因被命與奉常諸公同檢視郊廟壇壝過而訪之亦已下世弟子出遺像乃一老僧使今見其人亦不復省識矣可以一嘆東坡志林僕在徐州王子立子敏皆館於官舍而蜀人張師厚來過二王方年少吹洞簫飲酒杏花下明年予謫黃州對月獨飲嘗有詩云去年花落在徐州對月酣歌美淸夜今日黃州見花落小院閉門風露下蓋憶與二王飲時也張師厚久已死今年子立復爲古人哀哉僕以元丰三年至黃州時家在南都獨與兒子邁來郡中無一人舊識者亦不知有文甫兄弟在江南也居十餘日有長髯者惠然見過乃文甫之弟子辧畱語半日云迫寒食且歸東湖僕送之江上後遂相往來及今四周歲相過殆百數遂欲買田而老焉然竟不遂近忽量移臨汝念將復去而後期未可必感物淒然有不勝懷者浮屠不三宿桑下者有以也哉過庭錄晁詠之道美叔子也爲宏嗣魁志大才豪意欲俯拾靑紫元符間言事坐黨廢頗鬱鬱不平爲京兆幕屬有送髙懷恩赴闕詩云當時�犬皆霄漢自是劉郎不得仙家本東都以禁不可歸有詩云自嘆百年家鳳闕一生腸斷國西門後骨肉淪喪獨至都城外和陸公遜遊西池詩云傷心有恨關存歿袖手無人問姓名蓋自傷之至也邵伯溫子文康節先生子也才而有文爲陜西宣撫司書寫機宜文字與路鈐李君交往甚熟李家有數侍婢每遇歌宴子文必預後十餘年子文與李氏邂逅長安而李君已死適值其妻生辰命子侄宴子文於書捨遣舊婢出舞酒酣子文感愴宿昔卽席作詞末章云翻翻繡袖上紅裀舞姬猶是舊精神坐中莫怪無歡意我與將軍是故人諸子得之入呈其母皆感泣不自勝玉照新誌秦妙觀宣和名娼也色冠都邑畫工多圖其貌售於外方陸升之仲髙山陰勝流詞翰俱妙晚坐秦黨中遂廢於家嘗語明淸曰頃客臨安雨中一老婦人蓬首垢面丐於市籍檐澑以濯足泣訴於升之曰官人曾聞秦妙觀否妾卽是也𨿽掩抑困悴而聲音舉措固自若也各與之金而遣之去仲髙言已淚落盈襟蓋自愴其晚年流落不偶時相似耳言猶在耳興懷太息紹興乙卯張安國爲右史明淸與仲信兄鄭舉善郭世禎李大正李泳多館於安國家春日諸友同遊西湖至普安寺於戶間得玉釵半股靑蚨半文想是遊人歡洽所分授偶遺之者各賦詩以紀其事歸錄似安國云我當爲諸公考校之明淸云淒涼寶鈿初分際愁絕淸光欲破時安國云仲信宜在第一俯仰今十年矣主賓之人俱爲泉下之塵明淸獨存於世追懷如夢黯而記之壠起雜事芝麻李之遁也髡發爲頭陀僧及天下旣定遊徐之永固河河上有畱連亭李徘徊久之乃題一筆云憶昔曾爲海上豪胭脂馬上赤連刀此地斬分陳總管彼盱斫斷莫軍曹固知今日由天定方信當年漫自勞英雄每每無常在戰袍著盡又方袍三嘆投筆而出乃有一翁方且以舟艤岸見李發嘆問其故李泣下謂曰我卽蕭縣李二也起兵時自謂天下可得今乃匿迹緇流暫免鋒鏑而功名不就鄕舊何存是以不能不悲耳此翁亦流淚不止自陳其由所謂湘鄕賊鄧文元也避難詭姓名作渡於此二人沽村酒酌之話昔日之彊梁傷今日之狼狽聞者爲之感嘆

感嘆部雜錄禮記曲禮當食不嘆臨樂不嘆戚斯嘆嘆斯辟辟斯踴矣坊記閨門之內戲而不嘆

