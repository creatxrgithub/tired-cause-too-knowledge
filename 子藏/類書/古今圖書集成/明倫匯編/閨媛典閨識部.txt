

閨識部藝文一

老萊妻賢名

魏嵇康不願夫子相荊相將避祿隱耕樂道閒居采蘋終厲髙節不傾

楚狂接輿妻贊

晉左貴嬪接輿髙潔懷道行謠妻亦冰淸同味元昭遺俗榮津志遠神遼

漂母說

宋羅大經韓信未遇時識之者惟蕭何及淮陰漂母爾何之英傑固足以識信漂母一市媼乃亦識之異哉故嘗謂子房興擊祖龍意气過於輕銳故圯上老人抑之韓信俯出市胯意气鄰於消沮故淮陰漂母揚之一翁一媼皆異人也唐子西作淮陰賢母墓銘曰項王喑嗚範增謀謨信來不呼信去不追坐視信逋反噬其軀匹婦區區而識信乎吁

練夫人像贊

明宋濂贊曰懿彼夫人生於七閩肉發有倫靜毅而莊動循厥常女士之良笄而有歸建州之妻其徳與齊建州桓桓旗旐翻翻以扼建關將固我城必集我兵移書以旌二校言旋何期之愆絕首以縣夫人曰吁乾坤創夷壯士勿誅逸之使奔遂爲唐臣建旄而軍爭城以攻火旗晝紅陷其四封二校有云使鬼爲人夫人之仁曷其報之曷橐我私曷授我旗旗植於家有突而嘩我劍之加夫人曰噫是城卒屠我生何爲有眾若林昔而斧砧今而謳吟夫人之亡其魄已藏其澤愈滂傅紫襲龜霧滃云彌彼於今玆遺像儼然萬目斯瞻曷取則焉

閨識部藝文二詩

送重侄王砅評事使南海

唐杜甫我之曾老姑爾之髙祖母爾祖未顯時歸爲尙書婦隋朝大業末房杜俱交友長者來在門荒年自糊口家貧無供給客位但箕俄頃羞頗珍寂寥人散後入怪鬢髮空吁嗟爲之久自陳剪髻鬟鬻市充杯酒且雲天下亂宜與英俊厚向竊窺數公經綸亦俱有次問最少年虯髯十八九子等成大名皆因此人手下去風雲合龍虎一吟吼願展丈夫雄得辭男女醜秦王時在坐眞气驚戶牖及乎貞觀初尙書踐臺斗夫人常肩輿上殿稱萬壽六宮師柔順法則化妃後至尊均嫂叔盛事垂不朽鳳雛無凡毛五色非爾曹往者胡作逆乾坤沸嗷嗷吾客在馮翊爾家同遁逃爭奪至徒步塊獨委蓬蒿逗𨖻熱爾腸十里卻呼號自下所騎馬右持腰間刀左牽紫遊韁飛走使我髙苟活到今日寸心銘佩牢亂離又聚散宿昔恨滔滔水花笑白首春艸隨靑袍廷評近要津節制收英髦北驅漢陽傳南泛上瀧舠家聲肯墜地利器當秋毫番禺親賢領籌運神功操大夫出盧宋寶貝休脂膏洞主降接武海胡舶千艘我欲就丹砂跋涉覺身勞安能陷糞土有志乘鯨鰲或驂鸞騰天聊作鶴鳴臯閨識部列傳一

周一

鄧曼按左傳桓公十三年春楚屈瑕伐羅斗伯比送之還謂其禦曰莫敖必敗舉趾髙心不固矣遂見楚子曰必濟師楚子辭焉入告夫人鄧曼鄧曼曰大夫其非眾之謂其謂君撫小民以信訓諸司以徳而威莫敖以刑也莫敖狃於蒲騷之役將自用也必小羅君若不鎭撫其不設備乎夫固謂君訓眾而好鎭撫之召諸司而勸之以令徳見莫敖而告諸天之不假易也不然夫豈不知楚師之盡行也楚子使賴人追之不及莫敖使徇於師曰諫者有刑及鄢亂次以濟遂無次且不設備及羅羅與盧戎兩軍之大敗之莫敖縊於荒谷羣帥囚於冶父以聽刑莊公四年春王三月楚武王荊屍授師孑焉以伐隨將齊入告夫人鄧曼曰余心蕩鄧曼嘆曰王祿盡矣盈而蕩天之道也先君其知之矣故臨武事將發大命而蕩王心焉若師徒無虧王薨於行國之福也王遂行卒於樠木之下

管仲妾婧按劉向列女傳妾婧者齊相管仲之妾也�戚欲見桓公道無從乃爲人僕將車宿齊東門之外桓公因出�戚擊牛角而商歌甚悲桓公異之使管仲迎之�戚稱曰浩浩乎白水管仲不知所謂不朝五日而有憂色其妾婧進曰今君不朝五日而有憂色敢問國家之事耶君之謀也管仲曰非汝所知也婧曰妾聞之也毋老老毋賤賤毋少少毋弱弱管仲曰何謂也曰昔者太公望年七十屠牛於朝歌市八十爲天子師九十而封於齊由是觀之老可老耶夫伊尹有氏之媵臣也湯立以爲三公天下之治太平由是觀之賤可賤耶睪子生五歲而贊禹由是觀之少可少耶駃騠生七日而超其母由是觀之弱可弱耶於是管仲乃下席而謝曰吾請語子其故昔日公使我迎�戚�戚曰浩浩乎白水吾不知其所謂是故憂之其妾笑曰人也語君矣君不知識矣古有白水之詩詩不云乎浩浩乎白水鯈鯈之魚君來召我我將安居國家未定從我焉如此�戚之欲得仕國家也管仲大悅以報桓公桓公乃修官職齋戒五日見�子因以爲相齊國以治君子謂妾婧爲可與謀詩云先民有言詢於�蕘此之謂也

許穆夫人按劉向列女傳許穆夫人者衛懿公之女許穆公之夫人也初許求之齊亦求之懿公將與許女因其傅母而言曰古者諸侯之有女子也所以苞苴玩弄系援於大國也今者許小而遠齊大而近若今之世彊者爲雄如使邊境有寇戎之事維是四方之故赴告大國妾在不猶愈乎今捨近而就遠離大而附小一旦有車馳之難孰可與慮社稷衛侯不聽而嫁之於許其後翟人攻衛大破之而許不能救衛侯遂奔走涉河而南至楚丘齊桓往而存之遂城楚丘以居衛侯於是悔不用其言當敗之時許夫人馳驅而弔唁衛侯因疾之而作詩云載馳載驅歸唁衛侯驅馬悠悠言至於漕大夫跋涉我心則憂旣不我嘉不能旋反視爾不臧我思不遠君子善其慈惠而遠識也

衛姬按劉向列女傳衛姬者衛侯之女齊桓公之夫人也桓公好淫樂衛姬爲之不聽鄭衛之音桓公用管仲�戚行伯道諸侯皆朝而衛獨不至桓公與管仲謀伐衛朝入閨衛姬望見桓公脫簪珥解環佩下堂再拜曰願請衛之罪桓公曰吾與衛無故姬何請耶對曰妾聞之人君有三色顯然喜樂容貌淫樂者鐘鼓酒食之色寂然淸靜意气沈抑者喪禍之色忿然充滿手足矜動者攻伐之色今妾望君舉趾髙色厲音揚意在衛也是以請也桓公許諾明日臨朝管仲趨進曰君之蒞朝也恭而气下言則徐無伐國之志是釋衛也桓公曰善乃立衛姬爲夫人號管仲爲仲父曰夫人治內管仲治外寡人𨿽愚足以立於世矣君子謂衛姬信而有行詩曰展如之人兮邦之媛也

齊孝孟姬按劉向列女傳孟姬者華氏之長女齊孝公之夫人也好禮貞一過時不嫁齊中求之禮不備終不往躡男席語不及外遠別避嫌齊中莫能備禮求焉齊國稱其貞孝公聞之乃修禮親迎於華氏之室父母送孟姬不下堂母醮房之中結其衿褵誡之曰必敬必戒無違宮事父誡之東階之上曰必夙興夜寐無違命其有大妨幹王命者亦勿從也諸母誡之兩階之間曰敬之敬之必終父母之命夙夜無怠爾之衿褵父母之言謂何姑姊妹誡之門內曰夙夜無愆爾之衿鞶無忘父母之言孝公親迎孟姬於其父母三顧而出親迎之綏自禦輪三周遂納於宮三月廟見而後行夫婦之道旣居久之公遊於瑯琊華孟姬從車奔姬墮車碎孝公使駟馬立車載姬以歸姬使侍禦者舒帷以自障蔽而使傅母應使者曰妾聞妃後逾閾必乘安車輜軿下堂則從傅母保阿進退則鳴玉環佩內飾則結紐綢繆野處則帷裳擁蔽所以正心一意自斂制也今立車無軿非所敢受命也野處無衛非所敢久居也三者失禮多矣夫無禮而生不若早死使者馳以告公更取安車比其反也則自經矣傅母救之不絕傅母曰使者至輜軿已具姬氏蘇然後乘而歸君子謂孟姬好禮禮婦人出必輜軿衣服綢繆旣嫁歸問見女弟不問男昆弟所以遠別也詩曰彼君子女綢直如發此之謂也

晉文齊姜按左傳僖公二十三年晉公子重耳適齊齊桓公妻之有馬二十乘公子安之從者以爲不可將行謀於桑下蠶妾在其上以告姜氏姜氏殺之而謂公子曰子有四方之志其聞之者吾殺之矣公子曰無之姜曰行也懷與安實敗名公子不可姜與子犯謀醉而遣之按國語晉公子重耳適齊齊侯妻之甚善焉有馬二十乘將死於齊而已矣曰民生安樂誰知其它桓公卒孝公卽位諸侯畔齊子犯知齊之不可以動而知文公之安齊而有終焉之志也欲行而患之與從者謀於桑下蠶妾在焉莫知其在也妾告姜氏姜氏殺之而言於公子曰從者將以子行其聞之者吾已除之矣子必從之不可以貳貳無成命詩云上帝臨汝無貳爾心先王其知之矣貳將可乎子去晉難而極於此自子之行晉無寧歲民無成君天未喪晉無異公子有晉國者非子而誰子其勉之上帝臨子矣貳必有咎公子曰吾不動矣必死於此姜曰不然周詩曰莘莘徵夫每懷靡及夙夜徵行不遑啟處猶懼無及況其順身縱欲懷安將何及矣人不求及其能及乎日月不處人誰獲安西方之書有之曰懷與安實疚大事鄭詩云仲可懷也人之多言亦可畏也昔管敬仲有言小妾聞之曰畏威如疾民之上也從懷如流民之下也見懷思威民之中也畏威如疾乃能威民威在民上弗畏有刑從懷如流去威遠矣故謂之下其在辟也吾從中也鄭詩之言吾其從之此大夫管仲之所以紀綱齊國裨輔先君而成霸者也子而棄之不亦難乎齊國之政敗矣晉之無道久矣從者之謀忠矣時日及矣公子幾矣君國可以濟百姓而釋之者非仁也敗不可處時不可失忠不可棄懷不可從子必速行吾聞晉之始封也歲在大火閼伯之星也實紀商人商之饗國三十一王瞽史之記曰唐叔之世將如商數今未半也亂不長世公子惟子子必有晉若何懷安公子弗聽姜與子犯謀醉而載之以行

僖負羈妻按左傳僖公二十三年晉公子重耳及曹曹共公聞其駢�欲觀其裸浴薄而觀之僖負羈之妻曰吾觀晉公子之從者皆足以相國若以相夫子必反其國反其國必得志於諸侯得志於諸侯而誅無禮曹其首也子盍早自貳焉乃饋盤餐置璧焉公子受餐反璧按劉向列女傳公子受�反璧反國伐曹乃表負羈之閭令兵士無敢入士民之扶老攜幼而赴其閭者門外成市君子謂僖氏之妻能遠識詩云旣明且哲以保其身此之謂也

孫叔敖母按劉向列女傳孫叔敖母楚令尹孫叔敖之母也叔敖爲嬰兒時出遊見兩頭蛇殺而埋之歸見其母而泣焉母問其故對曰吾聞見兩頭蛇者死今者出遊見之其母曰蛇今安在對曰吾恐他人復見之殺而埋之矣其母曰汝不死矣夫有陰徳者陽報之徳勝不祥仁除百禍天之處髙而聽卑書不云乎皇天無親惟徳是輔爾嘿矣必興於楚及叔敖長爲令尹君子謂叔敖之母知道徳之次詩雲母氏聖善此之謂也

樊姬按劉向列女傳樊姬者楚莊王之夫人也莊王卽位好狩獵樊姬諫不止乃不食禽獸之肉王攺過勤於政事王嘗聽朝罷晏姬下殿迎曰何罷晏也得無饑倦乎王曰與賢者俱不知饑倦也姬曰王之所謂賢者何也曰虞丘子也姬掩口而笑王曰姬之所笑何也曰虞丘子賢則賢矣未忠也王曰何謂也對曰妾執巾櫛十一年遣人之鄭衛求賢人進於王今賢於妾者二人同列者七人妾豈不欲擅王之愛寵乎妾聞堂上兼女所以觀人能也妾不能以私蔽公欲王多見知人能也妾聞虞丘子相楚十餘年所薦非子弟則族昆弟未聞進賢退不肖是蔽君而塞賢路知賢不進是不忠不知其賢是不智也妾之所笑不亦可乎王悅明日以姬言告虞丘子丘子避席不知所對於是避舍使令迎孫叔敖而進之王以爲令尹治楚三年而莊王以霸楚史書曰莊王之霸樊姬之力也詩曰大夫夙退無使君勞其君者謂女也又曰溫恭朝夕執事有恪此之謂也

衛定姜按左傳成十四年春衛侯如晉晉侯彊見孫林父焉定公不可夏衛侯旣歸晉侯使郤犨送孫林父而見之衛侯欲辭定姜曰不可是先君宗卿之嗣也大國又以爲請不許將亡𨿽惡之不猶愈於亡乎君其忍之安民而宥宗卿不亦可乎衛侯見而復之衛侯有疾使孔成子�惠子立敬姒之子衎爲太子冬十月衛定公卒夫人姜氏旣哭而息見太子之不哀也不內酌飲嘆曰是夫也將不惟衛國之敗其必始於未亡人嗚呼天禍衛國也夫吾不獲鱄也使主社稷大夫聞之無不聳懼孫文子自是不敢捨其重器於衛盡置諸戚而甚善晉大夫襄公十年鄭皇耳帥師侵衛孫文子卜追之獻兆於定姜姜氏問繇曰兆如山陵有夫出徵而喪其雄姜氏曰徵者喪雄禦寇之利也大夫圖之衛人追之孫蒯獲鄭皇耳於犬丘襄公十四年衛獻公出奔齊子鮮從公及竟公使祝宗告亡且告無罪定姜曰無神何告若有不可誣也有罪若何告無捨大臣而與小臣謀一罪也先君有冢卿以爲師保而蔑之二罪也余以巾櫛侍先君而暴妾使餘三罪也告亡而已無告無罪

伯宗妻按國語伯宗朝以喜歸其妻曰子貌有喜何也曰吾言於朝諸大夫皆謂我知似陽子對曰陽子華而不實主言而無謀是以難及其身子何喜焉伯宗曰吾飲諸大夫酒而與之語爾試聽之曰諾旣飲其妻曰諸大夫莫子若也然而民不能戴其上久矣難必及子子盍亟索士慭庇州犁焉得畢陽及欒弗忌之難諸大夫害伯宗將謀而殺之畢陽實送州犁於荊

楚江乙母按劉向列女傳楚江乙母楚大夫江乙之母也當恭王之時乙爲郢大夫有入王宮中盜者令尹以罪乙請於王而絀之處家無幾何其母亡布八尋乃往言於王曰妾夜亡布八尋令尹盜之王方在小曲之臺令尹侍焉王謂母曰令尹信盜之寡人不爲其富貴而不行法焉若不盜而誣之楚國有常法母曰令尹不身盜之也乃使人盜之王曰其使人盜柰何對曰昔孫叔敖之爲令尹也道不拾遺門不閉關而盜賊自息今令尹之治也耳目不明盜賊公行是故使盜得盜妾之布是與使人盜何以異也王曰令尹在上寇盜在下令尹不知有何罪焉母曰吁何大王之言過也昔者妾之子爲郢大夫有盜王宮之物者妾子坐而絀妾子亦豈知之哉然終坐之令尹獨何人而不以是爲過也昔者周武王有言曰百姓有過罪予一人上不明則下不治相不賢則國不寧所謂國無人者非無人也無理人者也王其察之王曰善非徒譏令尹又譏寡人命吏償母之布因賜金千鎰母讓金布曰妾豈貪貨而失大王哉怨令尹之治也遂去不肯受王曰母智若此其子必不愚乃復召江乙而用之君子謂乙母善以微諭詩云猷之未遠是用大諫此之謂也

齊靈仲子按左傳襄公十九年齊侯娶於魯曰顏懿姬無子其侄鬷聲姬生光以爲太子戎子嬖仲子生牙屬諸戎子戎子請以爲太子許之仲子曰不可廢常不祥間諸侯難光之立也列於諸侯矣今無故而廢之是專黜諸侯而以難犯不祥也君必悔之公曰在我而已遂逐太子光使髙厚傅牙以爲太子夙沙衛爲少傅齊侯疾崔杼逆光而立之光殺戎子屍諸朝

叔向母按左傳襄公二十一年秋欒盈出奔楚範宣子殺箕遺黃淵嘉父司空靖邴豫董叔邴師申書羊舌虎叔羆囚伯華叔向籍偃初叔向之母妒叔虎之母美而不使其子皆諫其母其母曰深山大澤實生龍蛇彼美余懼其生龍蛇以禍女女敝族也國多大寵不仁人間之不亦難乎余何愛焉使往視寢生叔虎美而有勇力欒懷子嬖之故羊舌氏之族及於難昭公二十八年叔向欲娶於申公巫臣氏其母欲娶其黨叔向曰吾母多而庶鮮吾懲舅氏矣其母曰子靈之妻殺三夫一君一子而亡一國兩卿矣可無懲乎吾聞之甚美必有甚惡是鄭穆少妃姚子之子子貉之妹也子貉早死無後而天鍾美於是將必以是大有敗也昔有仍氏生女黰黑而甚美光可以鑑名曰元妻樂正後夔取之生伯封實有豕心貪婪無饜忿颣無期謂之封豕有窮后羿滅之夔是以不祀且三代之亡共子之廢皆是物也女何以爲哉夫有尢物足以移人苟非徳義則必有禍叔向懼不敢取平公彊使取之生伯石伯石始生子容之母走謁諸姑曰長叔姒生男姑視之及堂聞其聲而還曰是豺狼之聲也狼子野心非是莫喪羊舌氏矣遂勿視按國語叔魚生其母視之曰是虎目而豕喙鳶肩而牛腹溪壑可盈是不可饜也必以賄死遂弗視楊食我生叔向之母聞之往及堂聞其號也乃還曰其聲豺狼之聲也終滅羊舌氏之宗者必是子也按劉向列女傳叔姬者羊舌子之妻也叔向叔魚之母也一姓楊氏叔向名叔魚名鮒羊古子好正不容於晉去而之三室之邑三室之邑人相與攘羊而遺之羊舌子不受叔姬曰夫子居晉不容去之三室之邑又不容於三室之邑是於夫子不容也不如受之羊舌子受之曰爲與鮒亨之叔姬曰不可南方有鳥名曰幹吉食其子不擇肉子常不遂今與鮒童子也隨大夫而化者不可食以不義之肉不若埋之以明不與於是乃盛以甕埋壚陰后二年攘羊之事發都吏至羊舌子曰吾受之不敢食也發而視之則其骨存焉都吏曰君子哉羊舌子不與攘羊之事矣君子謂叔姬爲能防害遠疑詩曰無曰不顯莫予云覯此之謂也

公乘姒按劉向列女傳公乘姒者魯公乘子皮之姒也其族人死姒哭之甚悲子皮止姒曰安之吾今嫁姊矣已過時子皮不復言也魯君欲以子皮爲相子皮問姒曰魯君欲以我爲相爲之乎姒曰勿爲也子皮曰何也姒曰夫臨喪而言嫁一何不習禮也後過時而不言一何不達人事也子內不習禮而外不達人事子不可以爲相子皮曰姒欲嫁何不早言姒曰婦人之事唱而後和吾豈以欲嫁之故數子乎子誠不習於禮不達於人事以此相一國據大政何以理之譬猶揜目而別黑白也掩目而別黑白猶無患也不達人事而相國非有天咎必有人禍子其勿爲也子皮不聽卒受爲相居未期年果誅而死君子謂公乘姒緣事而知弟之有禍也可謂智矣待禮然後動不苟觸情可謂貞矣詩云籜兮籜兮風其吹汝叔兮伯兮唱予和汝又曰百爾所思不如我所之此之謂也

楚野辧女按劉向列女傳楚野辧女者昭氏之妻也鄭簡公使大夫聘於荊至於狹路有一婦人乘車與大夫轂擊而折大夫車軸大夫怒將執而鞭之婦人曰君子不遷怒不貳過今於狹路之中妾已極矣而子大夫之僕不肯少引是以敗子大夫之車而反執妾豈不遷怒哉旣不怒僕而反怨妾豈不貳過哉周書曰無侮鰥寡而畏髙明今子列大夫而不爲之表而遷怒貳過釋僕執妾鞭其微弱豈可謂不侮鰥寡乎吾鞭則鞭耳惜子大夫之喪善也大夫慚而無以應遂釋而問之對曰妾楚野之鄙人也大夫曰曷從我於鄭乎對曰旣有狂夫昭氏在內矣遂去君子曰辧女能以辭免詩云惟號斯言有倫有脊此之謂也

弓工妻按韓詩外傳齊景公使人爲弓三年乃成景公得弓而射不穿一札景公怒將殺弓人弓人之妻往見景公曰蔡人之子弓人之妻也此弓者太山之南烏號之柘騂牛之角荊麋之筋河魚之膠也四物者天下之練材也不宜穿札之少如此且妾聞奚公之車不能獨走莫耶𨿽利不能獨斷必有以動之夫射之道手若附枝掌若握卵四指如斷短杖右手發之左手不知此蓋射之道景公以爲儀而射之穿七札蔡人之夫立出矣按劉向列女傳弓工妻晉繁人之女也當平公時使其夫爲弓三年乃成平公引弓而射不穿一札平公怒將殺弓人弓人之妻請見曰繁人之子弓人之妻也願有謁於君平公見之妻曰君聞昔者公劉之行乎羊牛踐葭葦惻然爲痛之恩及艸木豈欲殺不辜者乎秦穆公有盜食其駿馬之肉反飲之以酒楚莊王臣援其夫人之衣而絕纓與飲大樂此三君者仁著乎天下卒享其報名垂至今昔帝堯茅茨不剪采椽不斫土階三等猶以爲爲之者勞居之者逸也今妾之夫治造此弓其爲之亦勞其幹生於太山之阿一日三睹陰三睹陽傅以燕牛之角纏以荊麋之筋糊以阿魚之膠此四者皆天下之妙選也而君不能以穿一札是君不能射也而反欲殺妾之夫不亦謬乎妾聞射之道左手如拒右手如附枝右手發之左手不知此蓋射之道也平公以其言而射穿七札繁人之夫立得出而賜金三鎰君子謂弓工妻可與處難詩曰惇弓旣堅捨矢旣鈞言射有法也

齊傷槐女按劉向列女傳齊傷槐女者傷槐衍之女也名婧景公有所愛槐使人守之植木懸之下令曰犯槐者刑傷槐者死於是衍醉而傷槐景公聞之曰是先犯我令使吏拘之且加罪焉婧懼乃造於相晏子之門曰賤妾不勝其欲願得備數於下晏子聞之笑曰嬰有淫色乎何爲老而見奔殆有說內之旣入門晏子望見之曰怪哉有深憂進而問焉對曰妾父衍幸得充城郭爲公民見陰陽不調風雨不時五穀不滋之故禱祠於名山神女不勝曲�之味先犯君令醉至於此罪固當死妾聞明君之蒞國也不損祿而加刑又不以私惠害公法不爲六畜傷民人不爲野艸傷禾苗昔者宋景公之時大旱三年不雨召太上而卜之曰當以人祀景公乃降堂北面稽首曰吾所以請雨者乃爲吾民也今必當以人祀寡人請自當之言未卒天大雨所以然者何也以能順天慈民也今吾君樹槐令犯者死欲槐之故殺婧之父孤妾之身妾恐傷執政之法而害明君之義也鄰國聞之皆謂君愛樹而賊人其可乎晏子惕然而悟明日朝謂景公曰嬰聞之窮民財力謂之暴崇玩好嚴威令謂之逆刑殺不正謂之賊夫三者守國之大殃也今君窮民財力以美飲食之具繁鐘鼓之樂極宮室之觀行暴之大者也崇玩好嚴威令是逆民之明者也犯槐者刑傷槐者死刑殺不正是賦民之深者也公曰寡人敬受命晏子出景公卽時命罷守槐之役拔植懸之木廢傷槐之法出犯槐之囚君子曰傷槐女能以辭免詩云是究是圖亶其然乎此之謂也

齊相禦妻按史記管晏列傳晏子爲齊相出其禦之妻從門間而窺其夫其夫爲相禦擁大蓋策駟馬意气揚揚甚自得也旣而歸其妻請去夫問其故妻曰晏子長不滿六尺身相齊國名顯諸侯今者妾觀其出志念深矣常有以自下者今子長八尺乃爲人僕禦然子之意自以爲足妾是以求去也其後夫自抑損晏子怪而問之禦以實對晏子薦以爲大夫

楚平伯嬴按劉向列女傳伯嬴者秦穆公之女楚平王之夫人昭王之母也當昭王時楚與吳爲伯莒之戰吳勝楚入至郢昭王亡吳王闔閭盡妻其後宮次至伯嬴伯嬴持刀曰妾聞天子者天下之表也公侯者一國之儀也天子失制則天下亂諸侯失節則其國危夫婦之道固人倫之始王教之端是以明王之制使男女不親授受坐不同席食不共器殊椸枷異巾櫛所以遠之也若諸侯外淫者絕卿大夫外淫者放士庶人外淫者宮割夫然者以爲仁失可復以義義失可復以禮男女之失亂亡興焉夫造亂亡之端公侯之所絕天子之所誅也今君王棄儀表之行縱亂亡之欲犯誅絕之事何以行令訓民且妾聞生而辱不若死而榮若使君王棄其儀表則無以臨國妾有淫端則無以生世一舉而兩辱妾以死守之不敢承命且凡所欲妾者爲樂也近妾而死何樂之有如先殺妾又何益於君王於是吳王慚遂退舍伯嬴與其保阿閉永巷之門皆不釋兵三旬秦救至昭王乃復君子謂伯嬴勇而精一詩曰莫莫葛藟施於條枚豈弟君子求福不回此之謂也

周郊婦人按續劉向列女傳周郊婦人者周大夫尹固所遇於郊之婦人也周敬王之時王子朝怙寵爲亂與敬王爭立敬王不得入尹固與召伯盈原伯魯附於子朝春秋魯昭二年六月晉師納王尹固與子朝奉周之典籍出奔之數日道還周郊婦人遇郊尢之曰處則勸人爲禍行則數日而反是其過三歲乎至昭公二十九年京師果殺尹固君子謂周郊婦人惡尹氏之助亂知天道之不佑示以大期終如其言詩云取辟不遠昊天不忒此之謂也

魯臧孫母按劉向列女傳臧孫母者魯大夫臧文仲之母也文仲將爲魯使至齊其母送之曰汝刻而無恩好盡人力窮人以爲威魯國不容子矣而使子之齊凡姦將作必於變動害子者其於斯發事乎汝其戒之魯與齊通壁壁鄰之國也魯之寵臣多怨汝者又皆通於齊髙子國子是必使齊圖魯而拘汝畱之難乎其免也汝必施恩布惠而後出以求助焉於是文仲托於三家厚士大夫而後之齊齊果拘之而興兵欲襲魯文仲陰使人遺公書恐得其書乃謬其辭曰斂小器投諸臺食獵犬組羊裘琴之合甚思之臧我羊羊有母食我以同魚冠纓不足帶有餘公及大夫相與議之莫能知之人有言臧孫母者世家子也君何不試召而問焉於是召而語之曰吾使臧子之齊今持書來云爾何也臧孫母泣下襟曰吾子拘有木治矣公曰何以知之對曰斂小器投諸臺者言取郭外萌內之於城中也食獵犬組羊裘者言趣饗戰鬥之士而繕甲兵也琴之合甚思之者言思妻也臧我羊羊有母是善告妻善養母也食我以同魚同者其文錯錯者所以治鋸鋸者所以治木也是有木治保於獄矣冠纓不足帶有餘者頭亂不得梳饑不得食也故知吾子拘而有木治矣於是以臧孫母之言軍於境上齊方遣兵將以襲魯聞兵在境上乃還文仲而不伐魯君子謂臧孫母識髙見遠詩云陟彼屺兮瞻望母兮此之謂也

陳辯女按續劉向列女傳辯女者陳國采桑之女也晉大夫解居甫使於宋道過陳遇采桑之女止而戲之曰女爲我歌我將捨汝采桑女乃爲之歌曰墓門有棘斧以斯之夫也不良國人知之知而不已誰昔然矣大夫又曰爲我歌其二女曰墓門有梅有鴞萃止夫也不良歌以訊之訊予不顧顚倒思予大夫曰其梅則有其鴞安在女曰陳小國也攝乎大國之間因之以饑饉加之以師旅其人且亡而況鴞乎大夫乃服而釋之君子謂辯女貞正而有辭柔順而有守詩云旣見君子樂且有儀此之謂也

魯黔婁妻按劉向列女傳魯黔婁先生之妻者先生死曾子與門人往弔之其妻出戶曾子弔之上堂見先生之屍在牖下枕墼席�縕袍不表覆以布被手足不盡斂覆頭則足見覆足則頭見曾子曰斜引其被則斂矣妻曰斜而有餘不如正而不足也先生以不斜之故能至於此生時不邪死而邪之非先生意也曾子不能應遂哭之曰嗟乎先生之終也何以爲謚其妻曰以康爲謚曾子曰先生在時食不充口衣不蓋形死則手足不斂旁無酒肉生不得其美死不得其榮何樂於此而謚爲康乎其妻曰昔先生君嘗欲授之政以爲國相辭而不爲是有餘貴也君嘗賜之粟三十鍾先生辭而不受是有餘富也彼先生者甘天下之淡味安天下之卑位不戚戚於貧賤不忻忻於富貴求仁而得仁求義而得義其謚爲康不亦宜乎曾子曰惟斯人也而有斯婦君子謂黔婁妻爲樂貧行道詩云彼美淑姬可與寤言此之謂也

趙佛肸母按劉向列女傳趙佛肸母者趙之中牟宰佛肸之母也佛肸以中牟畔趙之法以城畔者身死家收佛肸之母將論自言我死不當士長問其故母曰爲我通於主君乃言不通則老婦死而已士長爲之言於襄子襄子問其故母曰不得見主君則不言於是襄子見而問之曰不當死何也母曰妾之當死亦何也襄子曰而子反母曰子反母何爲當死襄子曰母不能教子故使至於反母何爲不當死也母曰吁以主君殺妾爲有說也乃以母無教耶妾之職盡久矣此乃在於主君妾聞子少而慢者母之罪也長而不能使者父之罪也今妾之子少而不慢長又能使妾何負哉妾聞之子少則爲子長則爲友夫死從子妾能爲君長子君自擇以爲臣妾之子與在論中此君之臣非妾之子君有暴臣妾無暴子是以言妾無罪也襄子曰善夫佛肸之反寡人之罪也遂釋之君子曰佛肸之母一言而發襄子之意使行不遷怒之徳以免其身詩云旣見君子我心寫兮此之謂也

趙津女娟按劉向列女傳趙津女娟者趙河津吏之女趙簡子之夫人也初簡子南擊楚與津吏期簡子至津吏醉臥不能渡簡子欲殺之娟懼持�而走簡子曰女子走何爲對曰津吏息女妾父聞主君來渡不測之水恐風波之起水神動駭故禱祠九江三淮之神供具備禮禦釐受福不勝玉祝杯酌餘瀝醉至於此君欲殺之妾願以鄙軀易父之死簡子曰非女子之罪也娟曰主君欲因其醉而殺之妾恐其身之不知痛而心不知罪也若不知罪殺之是殺不辜也願醒而殺之使知其罪簡子曰善遂釋不誅簡子將渡用�者少一人娟攘拳操�而請曰妾願備父持�簡子曰不谷將行選士大夫齋戒沐浴義不與婦人同舟而渡也娟對曰妾聞昔者湯伐夏左驂牝驪右驂牝靡而遂放桀武王伐殷左驂牝騏右參牝而遂克紂至於華山之陽主君不欲渡則已與妾同舟又何傷乎簡子悅遂與渡中流爲簡子發河激之歌其辭曰升彼阿兮面觀淸水揚波兮杳冥冥禱求福兮醉不醒誅將加兮妾心驚罰旣釋兮瀆乃淸妾持�兮操其維蛟龍助兮主將歸呼來棹兮行勿疑簡子大悅曰昔者不谷夢娶妻豈此女乎將使人祝祓以爲夫人娟乃再拜而辭曰夫婦人之禮非媒不嫁嚴親在內不敢聞命遂辭而去簡子歸乃納幣於父母而立以爲夫人君子曰女娟通達而有辭詩云來遊來歌以矢其音此之謂也

晉範氏母按劉向列女傳晉範氏母者範獻子之妻也其三子遊於趙氏趙簡子乘馬園中園中多株問三子曰柰何長者曰明君不問不爲亂君不問而爲中者曰愛馬足則無愛民力愛民力則無愛馬足少者曰可以三徳使民設令伐株於山將有馬爲也已而閒囿示之株夫山遠而囿近是民一悅矣去險阻之山而伐平地之株民二悅矣旣畢而賤賣民三悅矣簡子從之民果三悅少子伐其謀歸以告母母喟然嘆曰終滅範氏者必是子也夫伐功施勞鮮能布仁乘僞行詐莫能久長其後智伯滅範氏君子謂範氏母爲知難本詩云無忝皇祖式救爾後此之謂也

魯漆室女按劉向列女傳漆室女者魯漆室邑之女也過時未適人當穆公時君老太子幼女倚柱而嘯旁人聞之莫不爲之慘者其鄰人婦從之遊謂曰何嘯之悲子欲嫁耶吾爲子求偶漆室女曰嗟乎始吾以子爲有知今無識也吾豈爲不嫁不樂而悲哉吾憂魯君老太子幼鄰婦笑曰此乃魯大夫之憂婦人何與焉漆室女曰不然非子所知也昔晉客捨吾家系馬園中馬佚馳走踐吾葵使吾終歲不食葵鄰人女奔隨人亡其家倩吾兄行追之逢霖水出溺流而死令吾終身無兄吾聞河潤九里漸洳三百步今魯君老悖太子少愚愚僞日起夫魯國有患者君臣父子皆被其辱禍及眾庶婦人獨安所避乎吾甚憂之子乃曰婦人無與者何哉鄰婦謝曰子之所慮非妾所及三年魯果亂齊楚攻之魯連有寇男子戰鬥婦人轉輸不得休息君子曰遠矣漆室女之思也詩云知我者謂我心憂不知我者謂我何求此之謂也

齊威虞姬按劉向列女傳虞姬者名娟之齊威王之姬也威王卽位九年不治委政大臣佞臣周破胡專權擅勢嫉賢妒能卽墨大夫賢而日毀之阿大夫不肖反日譽之虞姬謂王曰破胡讒諛之臣也不可不退齊有北郭先生者賢明有道可置左右破胡聞之乃惡虞姬曰其幼弱在於閭巷之時嘗與北郭先生通王疑之乃閉虞姬於九層之臺而使有司卽窮驗問破胡賂執事者使竟其罪執事者誣其詞而上之王視其詞不合於意乃召虞姬而自問焉虞姬對曰妾娟之幸得蒙先人之遺體生於天壤之間去蓬廬之下侍明王之燕暱附王著薦牀蔽席供執掃除掌奉湯沐至今十餘年矣惓惓之心冀幸補一言而爲邪臣所擠湮於百重之下不意大王乃復見與之語妾聞玉石墜地泥不爲污柳下覆寒女不爲亂積之於素雅故不見疑也經瓜田不納履過李園不整冠妾不避此罪一也旣陷難中有司受賂聽用邪人卒見覆冒不能自明妾聞寡婦哭城城爲之崩亡士嘆市市爲之罷誠信發內感動城市妾之冤明於白日𨿽獨號於九層之內而眾人莫爲毫釐妾之罪二也旣有污名而加此二罪義固不可以生所以生者爲莫白妾之污名也且自古有之伯奇放野申生被患孝順至明反以爲殘妾旣當死不復重陳然願戒大王羣臣爲邪破胡最甚王不執政國殆危矣於是王大寤出虞姬顯之於朝市封卽墨大夫以萬戶烹阿大夫與周破胡遂起兵收故侵地齊國震懼人知烹阿大夫不敢飾非務盡其職齊國大治君子謂虞姬好善詩云旣見君子我心則降此之謂也

閨識部列傳二

周二

楚老萊妻按劉向列女傳楚老萊妻老萊子之妻也萊子逃世耕於蒙山之陽葭墻蓬室木牀蓍席衣縕食菽墾山播種人或言之楚王曰老萊賢士也王欲聘以璧帛恐不來楚王駕至老萊之門老萊方織畚王曰寡人愚陋獨守宗廟願先生幸臨之老萊子曰僕山野之人不足守政王復曰守國之孤願變先生之志老萊子曰諾王去其妻戴畚鍤挾薪樵而來曰何車迹之眾也老萊子曰楚王欲使吾守國之政妻曰許之乎曰何妻曰妾聞之可食以酒肉者可隨以鞭捶可授以官祿者可隨以鈇鉞今先生食人酒肉受人官祿爲人所制也能免於患乎妾不能爲人所制投其畚鍤而去老萊子曰子還吾爲子更慮之遂行不顧至江南而止曰鳥獸之解毛可績而衣之捃其遺粒足以食也老萊子乃隨其妻而居之民從而家者一年成落三年成聚君子謂老萊妻果於從善詩曰衡門之下可以棲遲泌之洋洋可以樂饑此之謂也

北郭先生妻按韓詩外傳楚莊王使使賫金百斤聘北郭先生先生曰臣有箕之使願入計之卽謂婦人曰楚欲以我爲相今日相卽結駟列騎食方丈於前如何婦人曰夫子以織屨爲食食粥毚履無怵惕之憂者何哉與物無治也今如結駟列騎所安不過容膝食方丈於前所甘不過一肉以容膝之安一肉之味而殉楚國之憂其可乎於是遂不應聘與婦去之詩曰彼美淑姬可與晤言按劉向列女傳作楚於陵妻事同此

齊田稷母按劉向列女傳齊田稷母齊田稷子之母也田稷子相齊受下吏之貨金百鎰以遺其母母曰子爲相三年祿未嘗多若此也豈修士大夫之費哉安所得此對曰誠受之於下其母曰吾聞士修身潔行不爲苟得竭情盡實不行詐僞非義之事不計於心非理之利不入於家言行若一情貌相副今君設官以待子厚祿以養子言行則可以報君夫爲人臣而事其君猶爲人子而事其父也盡力竭能忠信不欺務在效忠必死奉命廉潔公正故遂而無患今子反是遠忠矣夫爲人臣不忠是爲人子不孝也不義之財非吾有也不孝之子非吾子也子起田稷慚而出反其金自歸罪於宣王請就誅焉宣王聞之大賞其母之義遂捨稷子之罪復其相位而以公金賜母君子謂稷母廉而有化詩曰彼君子兮不素�兮無功而食祿不爲也況於受金乎

楚子發母按劉向列女傳楚子發母楚將子發之母也子發攻秦絕糧使人請於王因歸問其母母問使者曰士卒得無恙乎對曰士卒並分菽粒而食之又問將軍得無恙乎對曰將軍朝夕芻豢黍粱子發破秦而歸其母閉門而不納使人數之曰子不聞越王勾踐之伐吳客有獻醇酒一器王使人注江之上流使士卒飲其下流味不及加美而士卒戰自五也異日有獻一囊糗糒者王又以賜軍士分而食之甘不逾嗌而戰自十也今子爲將士卒並分菽粒而食之子獨朝夕芻豢黍粱何也詩不云乎好樂無荒良士休休言不失和也夫使人入於死地而自康樂於其上𨿽有以得勝非其術也子非吾子也無入吾門子發於是謝其母然後內之君子謂子發母能以教誨詩云教誨爾子式�似之此之謂也

齊宿癅女按劉向列女傳宿癅女齊東郭采桑之女項有大癅故號曰宿癅初閔王出遊至東郭百姓盡觀宿癅采桑如故王怪之召問曰寡人出遊車騎甚眾百姓無少長皆棄事來觀汝采桑道旁曾不一視何也對曰妾受父母教采桑不受教觀大王王曰此奇女也惜哉宿癅女曰婢妾之職屬之不二予之不忘中心謂何宿癅何傷王大悅之曰此賢女也命後乘載之女曰賴大王之力父母在內使妾不受父母之教而隨大王是奔女也大王又安用之王大慚曰寡人失之又曰貞女一禮不備𨿽死不從於是王遣歸使使者以金百鎰往聘迎之父母驚惶欲洗沐加衣裳女曰如是見王卽變容更服不見識也請死不往於是如故隨使者閔王歸見諸夫人告曰今日出遊得一聖女今至斥女屬矣諸夫人皆怪之盛服而衛遲其至也乃宿癅宮中諸夫人皆掩口而笑左右失貌不能自止王大慚曰且無笑不飾耳夫飾與不飾固相去什百也女曰夫飾相去千萬尙不足言何獨什百也王曰何以言之對曰性相近習相遠也昔者堯舜桀紂俱天子也堯舜自飾以仁義𨿽爲天子安於節儉茅茨不剪采椽不斫後宮衣不重采食不重味至今數千歲天下歸善焉桀紂不自飾以仁義習爲苛文造爲髙臺深池後宮蹈綺縠弄珠玉意非有饜時也身死國亡爲天下笑至今千餘歲天下歸惡焉由是觀之飾與不飾相去千萬尙不足言何獨什百也於是諸夫人皆大慚閔王大感癅女以爲後出令卑宮室塡池澤損膳減樂後宮不得重采期月之間化行鄰國諸侯朝之侵三晉懼秦楚一立帝號閔王至於此也宿癅女有力焉及女死之後燕遂屠齊閔王逃亡而弒死於外君子謂宿癅女通而有禮詩云菁菁者莪在彼中阿旣見君子樂且有儀此之謂也

齊君王后按戰國策齊閔王之遇弒其子法章變姓名爲莒太史家庸夫太史�女奇法章之狀貌以爲非常人憐而常竊衣食之與私焉莒中及齊亡臣相聚求閔王子欲立之法章乃自言於莒共立法章爲襄王襄王立以太史氏女爲王后生子建太史�曰女無媒而嫁者非吾種也污吾世矣終身不睹君王后賢不以不睹之故失人子之禮也襄王卒子建立爲齊王君王後事秦謹與諸侯信以故建立四十有餘年不受兵秦昭王嘗遣使者遺君王后玉連環曰齊多智而能解此環不君王后以示羣臣羣臣不知解君王后引椎破之謝秦使曰謹以解矣及君王后病且卒誡建曰羣臣之可用者某建曰請書之君王后曰善取筆牘受言君王后曰老婦已忘矣君王后死後後勝相齊多受秦間金玉使賓客入秦皆爲變辭勸王朝秦不修攻戰之備

曲沃負按劉向列女傳曲沃負者魏大夫如耳母也秦立魏公子政爲魏太子魏哀王使使者爲太子納妃而美王將自納焉曲沃負謂其子如耳曰王亂於無別汝胡不匡之方今戰國彊者爲雄義者顯焉今魏不能彊王又無義何以持國乎王中人也不知其爲禍耳汝不言則魏必有禍矣有禍必及吾家汝言以盡忠忠以除禍不可失也如耳未遇問會使於齊負因款王門而上書曰曲沃之老婦也心有所懷願以聞於王王召入負曰妾聞男女之別國之大節也婦人脆於志窳於心不可以邪開也是故必十五而笄二十而嫁早成其號謚所以就之也聘則爲妻奔則爲妾所以開善遏淫也節成然後許嫁親迎然後隨從貞女之義也今大王爲太子求妃而自納之於後宮此毀貞女之行而亂男子之別也自古聖王必正妃匹妃匹正則興不正則亂夏之興也以塗山亡也以末喜殷之興也以有亡也以妲己周之興也以太姒亡也以褒姒周之康王夫人晏出朝關睢起興思得淑女以配君子夫睢鳩之鳥猶未嘗見乘居而匹處也夫男女之盛合之以禮則父子生焉君臣成焉故爲萬物始君臣父子夫婦三者天下之大綱紀也三者治則治亂則亂今大王亂人道之始棄綱紀之大大國五六南有彊楚西有橫秦而魏國居其間可謂僅存矣王不憂此而從亂無別父子同女妾恐大王之國政危矣王曰然寡人不知也遂與太子妃而賞負三十鍾如耳還而爵之哀王勤行自修勞來國家而齊楚彊秦不敢加兵焉君子謂魏負知禮詩云敬之敬之天維顯思此之謂也

陶答子妻按劉向列女傳陶答子妻者陶大夫答子妻也答子治陶三年名譽不興家富三倍其妻數諫不用居五年從車百乘歸休宗親擊牛而賀之其妻獨抱兒而泣姑怒曰何其不祥也婦人曰夫子能薄而官大是謂嬰害無功而家昌是謂積殃昔楚令尹子文之治國也家貧國富君敬民戴故福結於子孫名傳於後世今夫子不然貪富務大不顧後害妾聞南山有元豹霧雨七日不下食者何也欲以澤其毛而成文章也故藏而遠害犬彘不擇食以肥其身坐而須死耳今夫子治陶家富國貧君不敬民不戴敗亡之徵見矣願與少子俱脫姑怒遂棄之處�年答子之家果以盜誅惟其母老以免婦乃與少子歸養姑終天年君子謂答子妻能以義易利𨿽違禮求去終以全身復禮可謂遠識矣詩云百爾所思不如我所之此之謂也

趙括母按史記趙奢傳趙括自少時學兵法言兵事以天下莫能當嘗與其父奢言兵事奢不能難然不謂善括母問奢其故奢曰兵死地也而括易言之使趙不將括則已若必將之破趙軍者必括也及括將行其母上書言於王曰括不可使將王曰何以對曰始妾事其父時爲將身所奉飯飲而進食者以十數所友者以百數大王及宗室所賞賜者盡以予軍吏士大夫受命之日不問家事今括一旦爲將東向而朝軍吏無敢仰視之者王所賜金帛歸藏於家而日視便利田宅可買者買之王以爲何如其父父子異心願王勿遣王曰母置之吾已決矣括母因曰王終遣之卽有如不稱妾得無隨坐乎王許諾趙括旣代廉頗悉更約束易置軍吏秦將白起聞之縱奇兵佯敗走而絕其糧道分斷其軍爲二士卒離心四十餘日軍餓趙括出銳卒自搏戰秦軍射殺趙括括軍敗數十萬之眾遂降秦秦悉坑之趙前後所亡凡四十五萬明年秦兵遂圍邯鄲歲餘幾不得脫賴楚魏諸侯來救乃得解邯鄲之圍趙王亦以括母先言竟不誅也

漢

漂母史記淮陰侯列傳韓信始貧常從下鄕南昌亭長寄食數月亭長妻患之乃晨炊蓐食食時信往不爲具食信釣於城下諸母漂有一母見信饑飯信竟漂數十日信喜謂漂母曰吾必有以重報母母怒曰大丈夫不能自食吾哀王孫而進食豈望報乎漢五年信爲楚王都下邳至國召所從食漂母賜千金

嚴延年母按漢書嚴延年傳延年字次卿東海下邳人爲河南太守冬月傳屬縣囚會論府上流血數里河南號曰屠伯後坐怨望誹謗政治不道棄市初延年母從東海來欲從延年臘到雒陽適見報囚母大驚便止都亭不肯入府延年出至都亭謁母母閉合不見延年免冠頓首合下良久母乃見之因數責延年幸得備郡守專治千里不聞仁愛教化有以全安愚民顧乘刑罰多刑殺人欲以立威豈爲民父母意哉延年服罪重頓首謝因自爲母禦歸府捨母畢正臘謂延年曰天道神明人不可獨殺我不意當老見壯子被刑戮也行矣去女東歸掃除墓地耳遂去歸郡見昆弟宗人復爲言之後歲餘果敗東海莫不賢知其母延年兄弟五人皆有吏才至大官東海號曰萬石嚴嫗

王章妻女按漢書王章列傳章字仲卿初爲諸生學長安獨與妻居章疾病無被臥牛衣中與妻訣涕泣其妻呵怒之曰仲卿京師尊貴在朝廷人誰逾仲卿者今疾病困�不自激卬乃反涕泣何鄙也後章仕宦爲京兆欲上封事妻止之曰人當知足獨不念牛衣中涕泣時邪章曰非女子所知也書遂上果下廷尉獄妻子皆收系章小女年十二夜起號哭曰平日獄上呼囚數常至九今八而止我君素剛先死者必君明日問之章果死妻子皆徙合浦後成都侯商爲大將軍白上還章妻子故郡

後漢

袁隗妻按後漢書列女傳汝南袁隗妻者扶風馬融之女也字倫少有才辯融家世丰豪裝遣甚盛及初成禮隗問之曰婦奉箕而已何乃過珍麗乎對曰慈親垂愛不敢逆命君若欲慕鮑宣梁鴻之髙者妾亦請從少君孟光之事矣隗又曰弟先兄舉世以爲笑今處姊未適先行可乎對曰妾姊髙行殊邈未遭良匹不似鄙薄苟然而已又問曰南郡君學窮道奧文爲辭宗而所在之職輒以貨財爲損何耶對曰孔子大聖不免武叔之毀子路至賢猶有伯寮之訴家君獲此固其宜耳隗默然不能屈帳外聽者爲慚隗旣寵貴當時倫亦有名於世年六十餘卒倫妹芝亦有才義少喪親長而追感乃作申情賦

趙伯英妻李文姬按後漢書李固傳固旣策罷知不免禍乃遣三子歸鄕裏季燮年十三姊文姬爲同郡趙伯英妻賢而有智具知事本默然獨悲曰李氏滅矣自太公以來積徳累仁何以遇此密與二兄謀豫匿燮托言還京師人咸信之有頃難作下郡收固三子二兄受害文姬乃告父門生王成曰君執義先公有古人之節今委君以六尺之孤李氏存滅其在君矣成感其義乃將燮乘江東下入徐州界內令變名姓爲酒家傭而成賣卜於市各爲異人陰相往來燮從受學酒家異之意非恆人以女妻燮燮專精經學十餘年間梁冀旣誅而災眚屢見明年史官上言宜有赦令又當存錄冤死者大臣子孫於是大赦天下並求固後嗣燮乃以本末告酒家酒家具車重厚遣之皆不受遂還鄕裏姊弟相見悲感傷人旣而戒燮曰先公正直爲漢忠臣而遇朝廷傾亂梁冀肆虐令吾宗祀血食將絕今弟幸而得濟豈非天耶宜杜絕眾人勿妄往來愼無一言加於梁氏加梁氏則連主上禍重至矣惟引咎而已燮謹從其誨

張亮則妻陳惠謙按漢中士女志陳惠謙成固人也適張亮則在扶風官下吏白欲重禁嚴防以肅非元修訪於惠謙惠謙曰恢弘徳教養廉免恥五刑三千蓋亦多矣又何加焉兄弟伯思學仙道惠謙戒之曰君子疾沒世而名不稱不患年不長也且夫神仙愚惑如系風捕影非可得也伯思乃止陳伯臺稱曰女尙書之後耳

楊子拒妻按皇甫謐列女傳漢中楊子拒妻字大英子仲珍有髙名嘗請客母盛爲供具從中窺客罷讓之曰吾視汝所交皆不及己此自損之道後歲餘復請賓客皆耆徳秀士母觀之喜曰吾無憂矣

吳

李衡妻習氏按三國吳志孫亮傳注襄陽記曰衡字叔平本襄陽卒家子也漢末入吳爲武昌庶民聞羊�有人物之鑑往幹之是時校事郎呂壹操弄權柄大臣畏逼莫有敢言�曰非季衡無能困之者遂共薦爲郎口陳壹姦短數千言數月壹被誅而衡大見顯擢後常爲諸葛恪司馬幹恪府事恪被誅求爲丹陽太守時孫休在郡治衡數以法繩之妻習氏每諫衡衡不從會休立衡憂懼謂妻曰不用卿言以至於此遂欲奔魏妻曰不可君本庶民耳先帝相拔過重旣數作無禮而復逆自猜嫌逃叛求活以此北歸何面見中國人乎衡曰計何所出妻曰瑯琊王素好善慕名方欲自顯於天下終不以私嫌殺君明矣可自囚詣獄表列前失顯求受罪如此乃當逆見優饒非但直活而已衡從之果得無患又加威遠將軍授以棨戟衡每欲治家妻輒不聽後密遣客十人於武陵龍陽況洲上作宅種甘橘千株臨死敕兒曰汝母惡吾治家故窮如是然吾州裏有千頭木奴不責汝衣食歲上一匹絹亦可足用耳衡亡後二十餘日兒以白母母曰此當是種甘橘也汝家失十戶客來七八年必汝父遣爲宅汝父恆稱太史公言江陵千樹橘當封君家吾答曰人患無徳義不患不富若貴而能貧方好耳用此何爲吳末衡甘橘成歲得絹數千匹家道殷足晉咸康中其宅上枯樹猶在

孫破虜吳夫人按三國吳志孫破虜吳夫人傳吳夫人吳主權母也本吳人徙錢塘早失父母與弟景居孫堅聞其才貌欲娶之吳氏親戚嫌堅輕狡將拒焉堅甚以慚恨夫人謂親戚曰何愛一女以取禍乎如有不遇命也於是遂許爲婚生四男一女及權少年統業夫人助治軍國甚有裨益建安七年臨薨引見張昭等屬以後事合葬髙陵注會稽典錄曰策功曹魏騰以迕意見譴將殺之士大夫憂恐計無所出夫人乃倚大井而謂策曰汝新造江南其事未集方當優禮賢士捨過錄功魏功曹在公盡規汝今日殺之則明日人皆叛汝吾不忍見禍之及當先投此井中耳策大驚遽釋騰夫人智略權譎類皆如此

孫翊妻徐氏按三國吳志孫韶傳注吳歷曰嬀覽戴員親近邊洪等數爲翊所困常欲叛逆因吳主出徵遂其姦計時諸縣令長並會見翊翊以妻徐氏頗曉卜翊入語徐吾明日欲爲長吏作主人卿試卜之徐言卦不能佳可須異日翊以長吏來久宜速遣乃大請賓客翊出入常持刀爾時有酒色空手送客洪從後斫翊郡中擾亂無救翊者遂爲洪所殺迸走入山徐氏購募追捕中宿乃得覽員歸罪殺洪諸將皆知覽員所爲而力不能計覽入居軍府中悉取翊嬪妾及左右侍禦欲復取徐恐逆之見害乃紿之曰乞須晦日設祭除服時月垂竟覽聽須祭畢徐潛使所親信語翊親近舊將孫髙傅嬰等說覽已虜掠婢妾今又欲見逼所以外許之者欲安其意以免禍耳欲立微計願二君哀救髙嬰涕泣答言受府君恩遇所以不卽死難者以死無益欲思惟事計事計未立未敢啟夫人耳今日之事實夙夜所懷也乃密呼翊時侍養者二十餘人以徐意語之共盟誓合謀到晦日設祭徐氏哭泣盡哀畢乃除服燻香沐浴更於他室安施帷帳言笑歡悅示無戚容大小淒愴怪其如此覽密覘視無復疑意徐呼髙嬰與諸婢羅住戶內使人報覽說已除凶卽吉惟府君敕命覽盛意入徐出戶拜覽適得一拜徐便大呼二君可起髙嬰俱出共得殺覽餘人卽就外殺員夫人乃還縗絰奉覽員首以祭翊墓舉軍震駭以爲神異吳主續至悉族誅覽員餘黨擢髙嬰爲牙門其餘皆加賜金帛殊其門戶

魏

趙昂妻王氏按三國魏志楊阜傳注皇甫謐列女傳曰趙昂妻異者故益州刺史天水趙偉璋妻王氏女也昂爲羌道令畱異在西會同郡梁雙反攻破西城害異兩男異女英年六歲獨與異在城中異見兩男已死又恐爲雙所侵引刀欲自刎顧英而嘆曰身死爾棄當誰恃哉吾聞西施蒙不潔之服則人掩鼻況我貌非西施乎乃以混糞涅麻而被之�食瘠形自春至冬雙與州郡和異竟以是免難昂遣吏迎之未至三十里止謂英曰婦人無符信保傅則不出房闈昭姜沈流伯姬待燒每讀其傳心壯其節今吾遭亂不能死將何以復見諸姑所以偸生不死惟憐汝耳今官舍已近吾去汝死矣遂飲毒藥而絕時適有解毒藥良湯撅口灌之良久乃蘇建安中昂轉參軍事徙居冀會馬超攻冀異躬著布韝佐昂守備又悉脫所佩環佩黼黻以賞戰士及超攻急城中饑困刺史韋康素仁湣吏民傷殘欲與超和昂諫不聽歸以語異異曰君有爭臣大夫有專利之義專不爲非也焉知救兵不到關隴哉當共勉卒髙勛全節致死不可從也比昂還康與超和超遂背約害康又劫昂質其嫡子月於南鄭欲邀昂以爲己用然心未甚信超妻楊聞異節行請與燕終日異欲信昂於超以濟其謀謂楊曰昔管仲入齊立九合之功由余適秦穆公成霸方今社稷初定治亂在於得人涼州士馬乃可與中夏爭鋒不可不詳也楊深感之以爲忠於己遂與異重相結納昂所以得信於超全功免禍者異之力也及昂與楊阜等結謀討超告異曰吾謀如是事必萬全當柰月何異厲聲應曰忠義立於身雪君父之大恥喪元不足爲重況一子哉夫項�顏淵豈復百年貴義存耳昂曰善遂共閉門逐超超奔漢中從張魯得兵還異復與昂保祁山爲超所圍三十日救兵到乃解超卒殺異子月凡自冀城之難至於祁山昂出九奇異輒參焉

許允妻阮氏按三國魏志夏侯元傳注魏氏春秋曰允爲吏部郎選郡守明帝疑其所用非次召入將加罪允妻阮氏跣出謂曰明王可以理奪難以情求允頷之而入帝怒詰之允對曰某郡太守𨿽限滿文書先至年限在後日限在前帝前取事視之乃釋遣出望其衣敗曰淸吏也賜之允之出爲鎭北也喜謂其妻曰吾知免矣妻曰禍見於此何免之有阮氏賢明而醜允始見愕然交禮畢無復入意妻遣婢覘之云有客姓桓妻曰是必桓範將勸使入也旣而範果勸之允入須臾便起妻捉裾畱之允顧謂之曰婦有四徳卿有其幾婦曰新婦所乏惟容士有百行君有其幾許曰皆備婦曰士有百行以徳爲首君好色不好徳何謂皆備允有慚色知其非凡遂雅相親重生二子奇猛少有令聞允後爲景王所誅門生入告婦婦正在機神色不變曰早知爾耳門生欲藏其子婦曰無預諸兒事後移居墓所景王遣鍾會看之若才藝徳能及父當收兒以語母母答汝等𨿽佳才具不多率胸懷與會語便自無憂不須極哀會止便止又可多少問朝事兒從之會反命具以狀對卒免其禍皆母之教也𨿽會之識鑑而輸賢婦之智也世語曰允二子奇字子泰猛字子豹並有治理才學晉元康中奇爲司隸校尉猛幽州刺史

王經母按三國魏志夏侯元傳經甘露中爲尙書坐髙貴鄕公事誅始經爲郡守經母謂經曰汝田家子今仕至二千石物太過不祥可以止矣經不能從歷二州刺史司隸校尉終以致敗注世語曰經字彥偉初爲江夏太守大將軍曹爽附絹二十匹令交市於吳經不發書棄官歸母問歸狀經以實對母以經典兵馬而擅去對送吏杖經五十爽聞不復罪經爲司隸校尉辟河內向雄爲都官從事王業之出不申經竟以及難經刑於東市雄哭之感動一市刑及經母雍州故吏皇甫安以家財收葬焉按漢晉春秋王經被收辭母母顏色不變笑而應曰人誰不死往所以不止汝者恐不得其所也以此並命何恨之有哉晉武帝太始元年詔曰故尙書王經𨿽身陷法辟然守志可嘉門戶堙沒意常湣之其賜經孫郎中

晉

羊�妻辛氏按晉書列女傳羊�妻辛氏字憲英隴西人魏侍中毗之女也聰明有才鑑初魏文帝得立爲太子抱毗項謂之曰辛君知我喜不毗以告憲英憲英嘆曰太子代君主宗廟社稷者也代君不可以不戚主國不可以不懼宜戚而喜何以能久魏其不昌乎弟敞爲大將軍曹爽參軍宣帝將誅爽因其從魏帝出而閉城門爽司馬魯芝率府兵斬關赴爽呼敞同去敞懼問憲英曰天子在外太傅閉城門人云將不利國家於事可得爾乎憲英曰事有不可知然以吾度之太傅殆不得不爾明皇帝臨崩把太傅臂屬以後事此言猶在朝士之耳且曹爽與太傅俱受寄托之任而獨專權勢於王室不忠於人道不直此舉不過以誅爽耳敞曰然則敞無出乎憲英曰安可以不出職守人之大義也凡人在難猶或卹之爲人執鞭而棄其事不祥也且爲人任爲人死親暱之職也汝從眾而已敞遂出宣帝果誅爽事定後敞嘆曰吾不謀於姊幾不獲於義其後鍾會爲鎭西將軍憲英謂�從子祜曰鍾士季何故西出祜曰將爲滅蜀也憲英曰會在事縱恣非持久處下之道吾畏其有他志也及會將行請其子琇爲參軍憲英憂曰他日吾爲國憂今日難至吾家矣琇固請於文帝帝不聽憲英謂琇曰行矣戒之古之君子入則致孝於親出則致節於國在職思其所司在義思其所立不遺父母憂患而已軍旅之間可以濟者其惟仁恕乎會至蜀果反琇竟以全歸祜嘗送錦被憲英嫌其華反而覆之其明鑑儉約如此泰始五年卒年七十九

杜有道妻嚴氏按晉書列女傳杜有道妻嚴氏字憲京兆人也貞淑有識量年十三適於杜氏十八而嫠居子植女韡並孤藐憲𨿽少誓不攺節撫二子教以禮度植遂顯名於時韡亦有淑徳傅元求爲繼室憲便許之時元與何晏鄧揚不睦晏等每欲害之時人莫肯共婚及憲許元內外以爲憂懼或曰何鄧執權必爲元害亦猶排山壓卵以湯沃雪耳柰何與之爲親憲曰爾知其一不知其他晏等驕侈必當自敗司馬太傅獸睡耳吾恐卵破雪銷行自有在遂與元爲婚晏等尋亦爲宣帝所誅植後爲南安太守植從兄預爲秦州刺史被誣徵還憲與預書戒之曰諺云忍辱至三公卿今可謂辱矣能忍之公是卿坐預後果爲儀同三司元前妻子咸年六歲嘗隨其繼母省憲謂咸曰汝千里駒也必當遠至以其妹之女妻之咸後亦有名於海內其知人之鑑如此年六十六卒

王渾妻鍾氏按晉書列女傳王渾妻鍾氏字琰潁川人魏太傅繇曾孫也父徽黃門郎琰數歲能屬文及長聰慧弘雅博覽記籍美容止善嘯詠禮儀法度爲中表所則旣適渾生濟渾嘗共琰坐濟趨庭而過渾欣然曰生子如此足慰人心琰笑曰若使新婦得配參軍生子故不翅如此參軍謂渾弟淪也女亦有才淑爲求賢夫時有兵家子甚俊濟欲妻之白琰琰曰要令我見之濟令此兵與羣小雜處琰自幃中察之旣而謂濟曰緋衣者非汝所拔乎濟曰是琰曰此人才足拔萃然地寒壽促不足展其器用不可與婚遂止其人數年果亡琰明鑑遠識皆此類也渾弟湛妻郝氏亦有徳行琰𨿽貴門與郝雅相親重郝不以賤下琰琰不以貴陵郝時人稱鍾夫人之禮郝夫人之法云

何無忌母劉氏按晉書列女傳何無忌母劉氏徵虜將軍建之女也少有志節弟牢之爲桓元所害劉氏每銜之常思報復及無忌與劉裕謀而劉氏察其舉措有異喜而不言會無忌夜於屏風中制檄文劉氏潛以器覆燭徐登梯於屏風上窺之旣知泣而撫之曰我不如東海呂母明矣旣孤其誠常恐壽促汝能如此吾讎恥雪矣因問其同謀知事在裕彌喜乃說桓元必敗義師必成之理以勸勉之後果如其言

劉聰妻劉氏按晉書列女傳劉聰妻劉氏名娥字麗華僞太保殷女也幼而聰慧晝營女工夜誦書籍傅母恆止之娥惇習彌厲每與諸兄論經義理趣超遠諸兄深以嘆服性孝友善風儀進止聰旣僭位召爲右貴嬪甚寵之俄拜爲後將起儀殿以居之其廷尉陳元達切諫聰大怒將斬之娥時在後堂私敕左右停刑手疏啟曰伏聞將爲妾營殿今昭徳足居儀非急四海未一禍難猶繁動須人力資財尢宜愼之廷尉之言國家大政夫忠臣之諫豈爲身哉帝王距之亦非顧身也妾仰謂陛下上尋明君納諫之昌下忿暗主距諫之禍宜賞廷尉以美爵酬廷尉以列土如何不惟不納而反欲誅之陛下之怒由妾而起廷尉之禍由妾而招人怨國疲咎歸於妾距諫害忠亦妾之由自古敗國喪家未始不由婦人者也妾每覽古事忿之忘食何意今日妾自爲之後人之觀妾亦猶妾之視前人也復何面目仰侍巾櫛請歸死此堂以塞陛下誤惑之過聰覽之色變謂其羣下曰朕比得風疾喜怒過常元達忠臣也朕甚愧之以娥表示元達曰外輔如公內輔如此後朕無憂矣及娥死僞謚武宣皇后其姊英字麗芳亦聰敏涉學而文詞機辧曉達政事過於娥初與娥同召拜左貴嬪尋卒僞追謚武徳閨識部列傳三

宋

李筠妾劉氏按宋史李筠傳筠愛妾劉氏隨筠至澤時被攻城危劉謂筠曰城中健馬幾何筠曰爾安問此劉曰孤城危蹙破在俄頃今誠得馬數百與腹心潰圍出保昭義求援河東猶愈於待死也筠猶豫不決明日城陷筠將赴火劉欲俱死筠以其有娠麾令去筠子守節購得之果生子焉

孟昶母李氏按宋史西蜀孟昶世家昶用王昭遠伊審徵韓保正趙崇韜等分掌機要總內外兵柄母李氏謂昶曰吾嘗見莊宗跨河與梁軍戰又見爾父在並州扞契丹及入蜀定兩川當時主兵者非有功不授故士卒畏服如昭遠者出於微賤但自爾就學之年給事左右又保正等皆世祿之子素不知兵一旦邊疆警急此輩有何智略以禦敵髙彥儔是爾父故人秉心忠實多所經練此可委任昶不能遵用其言及太祖命王全斌等討西川李氏隨昶至京師太祖數命肩輿入宮謂之曰母善自愛無戚戚懷鄕土異日當送母歸李氏曰使妾安往太祖曰歸蜀爾李氏曰妾家本太宗倘得歸老並土妾之願也時晉陽未平太祖聞其言大喜曰俟平劉鈞卽如母所願因厚加賜賚及昶卒不哭以酒酹地曰汝不能死社稷貪生以至今日吾所以忍死者以汝在爾今汝旣死吾何生焉因不食數日卒太祖聞而傷之賻贈加等令鴻臚卿範禹偁護喪事與昶俱葬洛陽

周渭妻莫荃按宋史周渭傳渭字得臣昭州恭城人幼孤養於諸父力學工爲詩劉鋹據五嶺昭州皆其地也政繁賦重民不聊生渭率鄕人逾嶺將避地零陵未至賊起斷道復還恭城則廬舍煨燼遂奔道州爲盜所襲渭脫身北上建隆初至京師爲薛居正所禮上書言時務召試賜同進士出身解褐白馬主簿太平興國二年爲廣南諸州轉運副使初渭之入中原妻子畱恭城開寶三年平廣南詔昭州訪求賜錢米存卹之及是渭始還故里鄕人以爲榮渭妻莫荃賢婦人也渭北走時不暇與荃訣二子孩幼荃尙少父母欲嫁之荃泣誓曰渭非久困者今遭難遠適必能自奮於是親蠶績舂碓以給朝夕二子皆畢婚娶凡二十六年復見渭時人異之朱昂著莫節婦傳以紀其事

趙定母按江寧府誌趙定母金陵人多通詩書常聚生徒數十人張帷講說儒碩登門質疑必引與之坐開發奧義咸出意表景徳三年子定登第授海陵從事訓曰無飾虛以沽名無事佞以奉上處內在盡禮居外在活民識者以爲名言見石䢐徠賢惠錄

曹修古女按宋史曹修古傳修古爲監察禦史歷殿中侍禦史貶知興化軍卒修古立朝慷慨有志節當太后臨朝權幸用事人人顧望畏忌而修古遇事輒言無所回撓旣歿人多惜之家貧不能歸葬賓佐賻錢五十萬季女泣白其母曰柰何以是累吾先人卒拒不納按宋文鑑章望之曹氏女傳曹氏者吾同郡尙書郎修古之幼女也公天聖中累更禦史持憲無阿回言事失職知閩之興化軍期年而卒曹氏以室居未嫁父旣歿其故僚率吏民錢三十萬致之柩前曰以供窆葬之用夫人陳氏將受之女曰制家之用惟其家之酌初吾父入司朝廷出蒞民政約於奉身廉於臨人今其亡矣葬之丰儉請以吾家具之苟將受斯遺焉惟他人忍之我弗忍也母因是請而使辭焉其故僚復謂之曰葬先公弗資是則亦聞命矣願以異日嫁公女焉可無拒也女曰俾用於喪尙不敢取今欲備吾之嫁是使妾幸父喪而自醜也人之聞之謂如何哉吉凶有常禮男女有常位妾有大罰父歿而喪存焉不以此時哀戚而遽謀嫁幣不亦亂常禮乎是以室中而受門外之私賄不亦亂常位乎妾不才以先人之靈幸而卒有所歸則有妾紡績之備何敢以是自諉哉願弗聞二三君子之命也遂不受夫婦人事勤儉恭謹則良矣曾無賢者之責也此何特異也彼貪殘之夫好財黷貨死則已爾惡復悔悟耶方朝廷發貪冒之禁防制執事之人如維縶之械系之尙以濫狀相望於敗辱者爲不少矣卒惟無怍焉有如曹氏專修父志而不有所累孰謂曹氏不賢也哉孟子曰聞伯夷之風者頑夫廉懦夫有立志曹氏近之矣𨿽然厚於義而薄於利者人之常行也詩書不聞而尙廉篤孝固賢矣其里人曾孝基得斯說來告未知其年與名也

余楚繼室陳氏按建陽縣誌陳氏北洛人適余楚爲繼室生子翼三歲而楚卒楚有前室子二陳悉舉其產畀之曰彼無母勿以此爲爭也翼十五使遊學四方戒之曰往盡汝志無以我貧爲念翼在外十五年登進士歸拜其母陳窮窶幾無以自存母子對泣閭巷聚觀咸嘉嘆之卒年七十八王荊公志其墓

蔡氏按龍溪縣誌蔡氏熙寧間人田家婦也其夫日與惡少遊蔡屢止之不從輒涕泣曰汝終與此輩爲盜流矣後果夜攜財物以歸蔡拒之曰不攺我當白之官未幾復欲往蔡力挽而止後眾與暗約遂背蔡而去蔡走呼不返揚言欲告於鄕裏其徒遂散蔡亦屢遭夫毆辱而持之愈堅他日其徒皆敗露夫獨免三槐王鞏元城劉安世皆贈以文

章甫妻沈氏按建寧府誌沈氏浦城人章甫妻經理家事無巨細皆有節法甫襟度簡遠未嘗問生事然奮羈旅起家闔門千指有宅以居有田以食悉沈力也自政和以來四方無虞仕進者以攀附爲榮而沈每戒其子曰宜安素分遠權門盜賊且起無遠官貽吾憂諸子侍者謹奉教卒以無患聞者嘆其遠識

黃朝佐妻許氏按建寧府誌許氏黃朝佐妻政和人有器識嫁未八年而卒遺一男曰石才二歲疾革時自度不起指石囑其姑曰新婦卽死以是兒爲托然教之必嚴勿以其無母也幸而有立新婦不亡矣石長遊太學有聲稱擢進士甲科爲上虞丞

李若水母張氏按曲周縣誌李若水母張氏廣平人康王爲質於金潛歸道經張氏莊索漿飲張氏問何來王曰吾爲商磁相間爲金兵劫擄故至此張氏曰君非商旅也適有金騎來追問康王吾紿之曰過此兩日矣追士舉鞭擊鞍嘆息去因進酒食王問其姓氏泣而不言再三詰之曰妾子李若水也已死金軍吾兒得爲忠臣妾不恨矣妾聞磁相在邇有宗澤在焉食足兵彊天下事尙可爲幸大王勉之因出金銀數兩以獻相泣而別

楊政母按宋史楊政傳政字直夫原州臨涇人崇寧三年夏人舉國大入父忠戰歿政甫七歲哀號如成人其母奇之曰孝於親者必忠於君此兒其大吾門乎建炎間從吳玠擊金人紹興五年金人攻淮玠命政帥師乘機牽制至秦州一戰而拔攺經略安撫涇原兼帥環慶利路三鎭母畱敵境間遣人省視之母惟勉以忠義九年春和議成始得迎母歸詔封其母感義郡夫人

許登妻陳氏按海澄縣誌陳氏唐將軍元光十七代女孫也適許登登遠祖天正從元光開漳者家世勛裔弱冠未知學陳諫曰席先蔭柰何自墜晨星夜燭勤可進徳豈但取靑紫耶登感其言遂力學充內庠三領鄕書紹興戊辰成進士知興國州北警漸至陳曰何不賦歸來共老此生繩先緒固不在髙官也其審於進退如此

徐氏女按摭靑雜說項四郎泰州鹽商也常販自荊湖歸至太平州中夜月明睡未熟聞有一物觸船項起視之似有一人遂命舟師急救之乃一丫鬟女子也年十五六問其姓氏曰姓徐本澧州人寄居玆土父自辰倅解官舉家赴臨安至此江中忽逢劫賊某驚墮水中附一木漂流至此父母想皆遭賊手矣項以其貴人家女意欲畱之爲子婦遂令獨寢比歸至家以其意告厥妻妻曰吾等商賈人家止可娶農賈之家女彼驕貴家女豈能攻苦食淡緝麻緝布爲村俗人事也不如貨得百十千別與兒男娶由是富家娼家競來索買項曰彼一家人遭難獨畱得餘生今我旣不畱爲子婦寧陪些少結束嫁一本分人豈可更使作娼女婢妾耶其妻屢以爲言至於喧讓項終不聽項鄰有一金姓者受得灃州安鄕尉新喪妻聞此女善鍼黹遂親見項求娶項執前言不肯金尉求之不已女常呼項爲阿爹因謂項曰兒受阿爹厚恩死無以報阿爹許嫁我與好人人不知我來歷亦不肯娶今此官人亦甚周旋非僥薄子可托且又尉職或能獲賊便可報仇兼差遣在灃州可以到彼探家人存亡項曰汝自意如此我豈可固執但去後或不安無與我事女曰此兒所自願也項遂許焉且戒金尉曰萬一不如意須擇人善遣之勿令失所金笑曰吾與四郎比鄰豈不知某無他念耶金問項所索項曰吾始本欲稍爲具奩今與官人旣無結束豈復需索也徐旣歸金金尉見其處女又宦家兒且凡事明曉大稱所望始名意奴又攺呼意姐又以行第呼七娘金謂徐曰若得知汝家果世分相當必以爲正室總無分明亦不別娶也歲時往來項家如親戚居一年相挈之任初到官卽遣人問徐倅信息居人曰有一徐官人昨自辰州通判替下舉家赴行至今不曾歸不知得甚處使者七娘意其父母必死但悲哀號泣日復思念後一年尉司獲一大劫盜因推勘前後云曾在太平州劫一徐通判船只有一篙工腳上中瘡船中皆走方擔得一肩上岸忽聞鳴鑼聲恐是官軍來遂散去並未傷人七娘聞之稍稍自安日囑金覓的耗又一年金尉權一邑事有一過往徐將仕借腳夫七娘自屏後窺之甚類其兄比去乃與金言之金乃具晚食召將仕因問其父歷任經由將仕曰某乃河北人流寓於此寄居數年自辰倅罷得鄂倅見今在嶽州寄居金尉又問罷辰倅赴臨安日舟行乎陸行乎將仕曰舟行金又曰舟行無風波之恐否將仕曰風波幸免只在太平州遭大劫賊無甚大失但一小妹落水死累日尋屍不得因淚下金尉乃引將仕入中堂見七娘兄妹相持大哭旣而問雙親長幼皆無恙又復相慰當日艸艸未詳其由次旦將仕問金尉原直費幾何當收贖以歸金尉笑曰吾與令妹有言約矣況今有娠豈可復令他從七娘乃與阿兄悉陳之並云項四郎髙義賢者不可負將仕泣曰彼商賈乃能如此士大夫有不如也父母生汝不免有難終汝者項君矣將仕於是發書告父母遂擇日告祖成婚以踐曩約七娘畫項像爲生祠終身奉事

劉克莊妻林氏按閩書劉克莊妻林氏林瑑女也方嫁喪母哀慕終身從克莊行舟覆夷然如平鹵騎大入克莊當從帥督戰以林患癰未發林曰鹵入大恥柰何以婢子後君事乎克莊愧其言卽發早卒克莊重其賢不再娶

唐璘母按閩書唐璘母失其姓氏璘以監六部門擢監察禦史皇駭趨避不敢詣闕母曰人言官好汝何憂乎璘曰此官須爲朝廷爭是非一咈上意或忤權貴恐重爲大人累母曰而第盡言吾有而兄在璘拜謝入就職後立臺端百日切劘上躬盡言無隱人謂唐介再見則母教爲多

程萬里妻白玉娘按堯山堂外紀宋末時彭城程萬里尙書程文業之子也年十九以父蔭補國子生元兵日逼萬里獻戰守和三策以直言忤時宰懼罪潛奔江陵未及漢口爲鹵將張萬戶所獲愛其材勇攜歸興元配以俘婢統制白忠之女也名玉娘忠守嘉定城破一門皆死惟女僅存成婚之夕各述流離甚相憐重越三日玉娘從內出見萬裏面有淚痕知其懷鄕乃勸之曰觀君才品必非久於人下者何不早圖脫网而自甘僕隸乎萬里不答心念此殆萬戶遣試我也婦人必不及此明日以玉娘言告萬戶萬戶怒欲撻玉娘其妻解之而止玉娘全無怨色萬里愈疑是晚玉娘復以爲言詞益苦及明萬里復告之萬戶乃鬻玉娘於人爲妾而許萬里以別娶萬里至是始恨負此忠告然已無及矣玉娘臨行以繡�一隻易其夫舊履懷之以爲異日萍水之券自是萬里爲主人委任不忌竟以其間竊善馬南奔至臨安值度宗方立錄用先臣苗裔萬里上書自陳補福淸尉歷官閩中安撫使宋亡全城歸元加升陜西行省參知政事興元陜所轄也於是密遣僕往訪玉娘玉娘初被鬻自縫其衣死不受污辱久之乞爲尼居曇花庵僕蹤迹至庵出繡鞋玩弄有尼方誦經睹鞋驚駭亦出鞋質之相合僕知爲玉娘跪致主命尼謂僕曰鞋履復合吾願畢矣我出家已二十年絕意塵世寄語郎君自做好官勿以我爲念僕曰主翁念夫人之義誓不再娶夫人不必固辭尼不聽竟入內僕使老尼傳諭再四終不出僕不得已以鞋履歸報萬里乃移文本省檄興元府官吏具禮迎焉夫婦年各四十餘矣玉娘自謂齒長爲夫廣置姬妾得二子

元

王巧兒按靑樓記王巧兒歌舞顏色稱於京師陳雲嶠與之狎王欲嫁之其母密遣其流輩開諭曰陳公之妻乃鐵太師女妒悍不可言爾若歸其家必遭淩辱矣王曰巧兒一賤娼蒙陳公厚眷得侍巾櫛𨿽死無憾母知其志不可奪潛挈家僻所陳不知也旬日後王密遣人謂陳曰母氏設計置我某所有富商約某日來君當圖之不然恐無及矣至期商果至王辭以疾悲啼宛轉飲至夜分商欲就寢王掐其肌膚皆損遂不及亂旣五鼓陳宿構忽剌罕赤闥縛商欲赴刑部處置商大懼告陳公曰某初不知幸寢其事願獻錢二百�以助財禮之費陳笑曰不須也遂厚遺其母攜王歸江南陳卒王與正室鐵皆能守其家業人多所稱述云

何氏嫗按福寧州誌何氏嫗本州軍人妻至正十二年紅巾賊寇境州尹王伯顏拒戰於楊梅嶺退北至城西橋上嫗以避賊遇之跪曰公我父母也進二橘伯顏啖之已而聞賊入城流涕曰誤百姓者我也欲墜橋死嫗挽其衣跪曰公天子命官來守是邦愛民滅賊豈不篤歟堤備守禦豈不周歟夫事有興衰國有治亂人有生死莫非數也今以賊眾我寡城陷公何尢焉更當出境他圖竭力募義爲克復之計未晚也柰何死於此乎遂導伯顏沿坑而上避於風雷壇伯顏嘉其賢智慰謝之遂謀破賊

熊本妻按贛州府誌寧都熊本妻失其姓氏生七年而母李卒依外家姑故聞詩禮因授以書及傳記待年於家攝治內外事俱有條理母卒時屬以所遺橐備女嫁後母移橐置別產而孝謹彌篤年十九歸本事舅姑執婦道姑王病風攣日夜保抱扶持不少怠相夫力學代任一切家事小姑有在室者出私橐嫁之其家毀小姑寡而子死則延致養於家三子鼎渙晉躬自教督之鼎渙讀書常至雞鳴紉治絲枲伴讀若嚴師然業成閱其文曰渙文浮鼎宜貢已而果然本爲經師從遊者甚眾諸所談論母竊聽之輒斷其生平壽夭利鈍後驗無爽僞漢兵起及贛母時遘疾匿鄰空室中已避安寧鄕瀕危者屢卒自全漢一再遷使徵鼎母曰鹵敗可立待愼毋往元省守臣以書招之又曰元運將終不可爲也及衛國公鄧愈取江西聘鼎從事母曰可矣聞江表有眞主是可依也其明達如此

明

陳睿王正妃黎氏按南翁夢錄陳睿王正妃黎氏靈徳之母也初睿王出師不返妃乃披剃爲尼會藝王以靈徳嗣位妃爲之辭讓不得乃涕泣謂親人曰吾兒薄福難堪大位適足取禍耳故主棄世未亡人惟欲速死不欲見世事況兒子之將危乎乃精修苦行朝夕經懺以報主恩不五六年燃臂煉頂無不備至遂以入定示寂後至靈徳見廢人皆服其藻鑑先知

周伯玉妻郭氏按廣東通誌郭氏名眞順潮陽周伯玉妻幼淑慧受書於其父教諭因旁通經史諸家尢精數學能詩文偶作伯玉必焚其艸曰非閫則也居常無惰容偶櫛縰伯玉從外入眞順怫然起曰君子將上堂聲必揚妾方散發失容公卒至使人窘迫何義也伯玉謝焉值元亂避地居村寨眾推立伯玉眞順止之曰矜能輕敵者亡寨眾有焉勿往曰業已許之柰何對曰第稱疾謝之寨眾果來眞順曰諸君不知其駑而又淺福今欲勉從諸君忽呻吟牀褥矣請更立賢者眾然而捨之後果殺其所立爭長大亂寨故多農家子專積粟眞順獨勸伯玉散之無厚藏惟日夜索綯人莫諭其意比賊至盡焚諸積聚伯玉遽引索與妻子俱系賊謂捕鹵因得從間道去復依溪頭寨居焉會太祖定天下命指揮兪良輔南徵寨人向未內附懼誅眞順乃作兪將軍引遮道上之且言寨人無逆狀良輔覽詩大喜遂釋其寨勿兵後伯玉卜築縣西後池偕隱居焉子三碏彥敬礪彥作磺彥器幼時分授三經至夜誦各與百錢置銅盤紀其數𨿽精誦必期錢盡乃已後皆以儒徵季彥器終朝列大夫眞順卒年一百二十五歲子孫遵其遺教喪不供佛祭不焚楮云

汪氏老母按鳳陽府誌汪氏老母住孤莊村明太祖微時從淳皇自明光集徙居於其裏歲荒不能度母識其非常備禮送入於皇覺寺師沙門髙彬後官母三子爲署官者二指揮者一皆世襲

陶安妻諭氏按太平府誌諭氏名徳常學士陶安妻安家貧諭紡績助之事姑以孝聞髙帝克金陵安移家就焉諭邀母同行母不可諭曰今四海兵起惟髙城深池都會之地可以居母始偕往及友諒陷諸諭多被害而母以移居無患人服其識封姑孰郡夫人

毛錫朋妻文氏按蘇州府誌文氏名良卿都憲森女年十四時父疏劾劉瑾家人羣阻之良卿曰大人素懷忠鯁又居言路豈兒女子所當勸止耶歸孝廉毛錫朋姑韓喜讀書良卿撰北齊史演義以娛之有妹許進士陸某某歿誓不再字良卿爲造小閣米鹽薪菜之屬皆饋之年未四十卒

楊愼妻黃氏按潼川州誌黃氏遂寧人尙書珂之女適浙都楊愼博學能詩守禮有識鑑著唱和詩集楊愼譴戍卒時眾議厚葬黃謂宗戚曰上意不知恐爲後累�葬可也後果差中使發棺驗視從戍卒禮乃命復其官人咸服其先見云

劉傑妻陳氏按滄溟集劉公諱傑字漢卿歷城人世居邑之西郭公生而失學然孝弟顧無異於儒者公初娶蕭生欽欽生四歲而瞽五歲而蕭卒乃娶陳孺人孺人生十有八歲而歸公公時爲𦇤褓匿蕭遺瞽子於他所孺人輒索母之無異己出自歸公未嘗施朱粉事翁若姑未嘗假湔浣而躬兼治產不憚皸瘃嘗行園見葵楮於束薪孺人以葵辟纑以楮苫絮傭保咸手指自效也有鬻飴於公質以其耜曰是首山之銅也計飴過當又益以金孺人曰豈古所謂以鐵耕者妄乎以嘗諸礪則鐵也指金曰此獨得不贗耶以嘗諸火又爍然錫也遂不售公一日亡其盥器求之弗得孺人曰此必某持去求之果得自其屋間某懼而謝孺人亦謝曰誤以薦飴寧盜哉公問孺人曰彼每鬻飴必早出昨獨後爾傭保某晨作而醉孺人曰是安從飲對曰從某嫗貰酒爾孺人視篋中錢已亡半乃遣某遣之日遽謂公曰彼卽遣豈能須臾忘我戒之勿輒醉也無何遣者果與數少年夜縋垣而下以爲公醉無疑一婦人何能爲公時實大醉孺人遽起服公衣冠操刃以出命二婢子抵關衛公諸傭保見以爲公出乃大呼曰家丈人至矣遂鼓擒二少年餘賊悉遁去公猶未之覺也其精捷類如此

李莊靖側室余氏按江寧府誌余氏李莊靖側室生子豫潢皆幼莊靖沒遺嫡孫根茂年十二根盤年九歲李氏族微無伯叔兄弟時流寇猖獗將及汝寧余嘆曰莊靖公爲國元臣而後人孤弱如此李氏其斬矣遂以根茂托於其內父孔門奇避亂湖廣根盤托於侄孫餘金未半載城陷莊靖後賴以獲全

張銓妻霍氏按山西通誌霍氏忠烈張銓妻流賊犯境子道浚道澤俱官京師眾議棄堡去霍氏語其少子道澄曰避賊而出家不保出而遇賊身更不免等死耳死於家不猶愈死於野乎且我守堅賊必不得志躬率僮僕爲守禦賊至環攻之堡中矢石並發賊傷甚眾越四日乃退避山谷者多遇淫報惟張氏宗族得全冀南兵備王肇生表其堡曰夫人城

彭鶴禎妻陳氏按廣東通誌陳氏番禺庠士彭鶴禎妻也年二十七夫亡撫一子有巨商以數千金納其子爲婿氏以商素非望族辭之或勸之曰與爲婿當久享丰厚孰若恆居儉約耶答曰驟得財者不祥且婦應論徳奚以財爲終力拒之家𨿽貧好施與拔釵釧以濟人急難無吝色崇禎間以世風澆薄挈其子歸隱鐘山年五十二終

張人龍妻按汝州誌張人龍妻不知其姓氏明末龍任寶丰令城破不屈死妻方少艾逆僕四人同謀作惡�以非禮夫人默默若愚治酒飲之乘間出呼丞尉密約守備領兵擒執逆僕孤身攜子扶柩歸裏

盛時泰妻沈氏按江寧府誌沈氏云浦盛時泰妻泰字仲交髙才博學有聲文場旣屢失意將老矣居常仰屋而嘆沈氏曰君見裏中得意人乎不過治第捨買膏腴榮耀閭里爾以妾觀之有三殆焉屈志徇人一也逾憲黷貨二也生子不肖之心三也孰與君家居著書之爲名髙乎從君隱處山中可免三殆之憂柰何長嘆哉仲交笑曰爾能是吾今可爲大城山樵矣遂甘貧偕老焉

曹筠坪妻奚氏按松江府誌奚氏刑部郎中昊女嫁曹筠坪生子嗣榮筠坪課之嚴間被撻流血氏不諫止曰子孫不肖隤其家聲往往在母之姑息嗣榮嘗夜歸筠坪怒叱跪牀下夜半燭滅氏寢覺呼之猶在地嗣榮由是大慟力學舉進士官虞衡郎封氏安人年七十五卒

吳郡繼室陸氏按石門縣誌陸氏吳郡繼室隨郡任榮昌童子諭思恂方髫齔入見氏卜其國器勸郡膳谷之諭時至署氏親爲梳櫛後果貴撫浙至墓展拜卹其家

黃光瑀妻郭氏按閩書郭氏黃光瑀妻年百有三歲其夫教授生徒太守趙恆受業焉郭知書識道理恆治家嚴每訓督子孫過當趙之子孫必迎氏爲解恆長跪受辭焉

莊信妻謝瑞姿按閩書謝瑞姿莊信妻年十九生子甫三月而信卒伯氏賄媼用鍼刺其孤幸救得活謝泣曰伯氏刺孤利弟產耳何有是出捨於外盡以讓之

薛旭妻黃氏按寧徳縣誌黃氏貢生薛旭妻事舅姑孝謹處姊姒恭敬旭兄弟六人共作室未成計所需當人出十餘金以足之兄弟念旭貧勿責均黃語旭曰他日子孫流於薄必有後爭寧借貸充之人稱其識

周催小按福寧州誌周催小進士周希古之裔配西街林源源卒舅姑及長子皆喪周竭力營葬四喪只存一幼子縢家祚不絕如�周曰要立門戶須讀書卽脫簪珥延名師教之縢果通書史善吟工古篆修族譜築書捨西關邑大夫請爲鄕飲賓縢四子長文盛仲文孟見孝友士行

康長源妻崔氏按莆田縣誌崔氏康長源妻長源卒時子大和僅七歲太翁老崔辛苦紡績以奉翁課子讀書或諷曰爾家貧一子不遣習他業乃令讀書不亦悖乎氏曰吾良人歿時謂此子聰慧必興吾宗且平生樹徳行善嘗拾遺金還人似當有興者卒不令攺後大和果貴封太孺人贈淑人

鄧光遠妻羅氏按沙縣誌羅氏鄧光遠妻性貞朴事舅姑惟謹夫早逝子天羽甫三歲氏年二十一值變亂避居貢川氏預知禍至促裝歸裏族人甫築寨以禦具未備欲仍之貢氏曰眾志成城彼處人心不一難恃也不數月寇果焚貢恆課子至午夜不輟天羽卒賴以成人

彭鏜妻黃氏按連山縣誌黃氏太學生彭永淑永淳母彭鏜之妻執婦道有智略鄕近猺居屢被剽掠氏畫策令鄕人誘之猺至悉擒隨云猺黨眾多殺之不絕且得大禍宜釋之以服其心使其畏威懷徳乃爲長策鄕人從之猺各踴躍叩首而去連邑最苦猺害惟氏鄕終不敢犯鏜司鐸澄邁常勗以惇教化育人才爲首務及夫起行又囑之曰仕途之險有如風波君渡海而南當取鑑於玆以故在任數載加意作興學校羣稱斯文有主多稱內助之徳人以母氏之化被於海南云

朱瑞鳳母馬氏按連山縣誌馬氏邑諸生朱瑞鳳母連州進士馬象幹族女少聰敏嗜詩書家貧紡績糊口猶然課子讀書有勸其子廢學別爲生計氏堅不允曰書中自有樂地且天不負人𨿽貧安可移易於是子益加勉試輒冠軍又嘗誡子曰讀聖賢書當行聖賢之事非徒求取功名已也其識見皆類此

歐公池妻馮氏按順徳縣誌馮氏者龍津歐公池妻其夫嫡子也兩伯兄皆庶出舅欲厚其財產先召馮諭之馮曰嫡庶子爲父母服有差等乎舅曰皆三年馮曰三子皆大人所生服旣無別財產其可有別乎若是非妾所願亦非後人福也舅嘉嘆而從之後家以益振咸謂馮氏有遠識云

梁亞三妻徐氏按順徳縣誌徐氏者龍頭梁亞三妻其夫偶與惡少往來將謀爲盜徐竊知一日置雞酒飲食其夫夫辭醉飽徐曰只雞鬥酒用之不盡何苦捨生爲非其夫感悟不與偕行後惡少事發伏罪其夫獨存

閨識部雜錄左傳昭公二十六年冬十月丙申王起師於滑召伯盈逐王子朝王子朝及召氏之族毛伯得尹氏固奔楚二十九年三月己卯京師殺召伯盈尹氏固及原伯魯之子尹固之復也有婦人遇之周郊尢之曰處則勸人爲禍行則數日而反是夫也其過三歲乎韓詩外傳魯監門之女嬰相從績中夜而泣涕其偶曰何謂而泣也嬰曰吾聞衛世子不肖所以泣也其偶曰衛世子不肖諸侯之憂也子曷爲泣也嬰曰吾聞之異乎子之言也昔有宋之桓司馬得罪於宋君出於魯其馬佚而吾園而食吾園之葵是歲吾聞園人亡利之半越王勾踐起兵而攻吳諸侯畏其威魯往獻女吾姊與焉兄往視之道畏而死越兵威者吳也兄死者我也由是觀之禍與福相反也今衛世子甚不肖好兵吾弟三人能無憂乎詩曰大夫跋涉我心則憂是非類與乎漢書蒯通傳客謂通曰先生之於曹相國拾遺舉過顯賢進能齊國莫若先生者先生知梁石君東郭先生世俗所不及何不進之於相國乎通曰諾臣之裏婦與裏之諸母相善也裏婦夜亡肉姑以爲盜怒而逐之婦晨去過所善諸母語以事而謝之裏母曰女安行我今令而家追女矣卽束縕請火於亡肉家曰昨暮夜犬得肉爭鬥相殺請火治之亡肉家遽追呼其婦故里母非談說之士也束縕乞火非還婦之道也然物有相感事有適可臣請乞火於曹相國異苑苻堅將欲南師夢葵生城內明以問婦婦曰若徵軍遠行難爲將也堅又夢地東南傾復以問云江左不可平也君無南行必敗之象也堅不從卒以敗世說趙母嫁女女臨去敕之曰愼勿爲好女曰不爲好可爲惡耶母曰好尙不可爲其況惡乎王右軍郗夫人謂二弟司空中郎曰王家見二謝傾筐倒庋見汝輩來平平爾汝可無煩復往王尙書惠嘗看王右軍夫人問眼耳未覺惡不答曰發白齒落屬形骸至於眼耳關於神明那可便與人隔孫長樂綽兄弟就謝公宿言至款雜劉夫人惔

妹在壁後聽之且聞其語謝公明日問昨客何如劉對曰亡兄門未有如此賓客謝深有愧色王江州愉夫人謝元妹語謝遏曰汝何以多不復進爲是塵務經心天分有限王隱晉書初潘嶽母誡嶽以止足之道及爲孫秀所收與母別云負阿母魏書崔浩傳浩字伯淵淸河人纖妍潔白如美婦人而性敏達長於謀計常自比張良謂己稽古過之始光中進爵東郡公拜太常卿浩始弱冠太原郭逸以女妻之浩晚成不曜華采故時人未知逸妻王氏劉義隆鎭北將軍王仲徳�也每奇浩才能自以爲得婿俄而女亡王深以傷恨復以少女繼婚逸及親屬以爲不可王固執與之逸不能違遂重結好嘉話錄石季龍少好挾彈其父怒之其母曰健犢須走車破轅良馬須逸鞅泛駕然後負重致遠蓋言童稚不奇不慧卽非異器定矣釵小志謝安夫人劉氏幃諸婢使在前作伎太傅暫見便下幃太傅索更開夫人云恐傷盛徳釵小志崔樞夫人治家整肅儀容端麗不許羣妾作時世妝後山詩話王夫人晁載之母也謂庶子功名富貴有如韓魏公而有文士也野客叢談東坡謫居黃州作卜算子詞末云揀盡寒枝不肯棲寂寞沙洲冷其屬意王氏女也讀者不解張文潛得其詳嘗題詩以志其事又嘗見臨江人王說夢得謂此詞東坡在惠州白鶴觀所作非黃州也惠有溫都監女超超頗有色年十六不肯嫁人聞東坡至喜謂人曰此吾婿也每夜聞坡諷詠則徘徊窗外坡覺而推窗則其女逾墻而去坡物色之溫具言故坡曰吾當呼玉郎與子爲�未幾坡過海不諧其女遂卒葬於沙灘之側坡回惠日女已死矣悵然爲賦此詞坡蓋借鴻爲諭非眞言鴻也揀盡寒枝不肯棲者謂少擇偶不嫁寂寞沙洲冷者指其葬所也湘山野錄錢思公謫居漢東日撰一曲曰城上風光�語亂城下煙波春拍岸綠楊芳艸幾時休淚眼愁腸先已斷情懷漸變成衰晚鸞鏡朱顏驚暗換昔年多病厭芳樽今日芳樽惟恐淺每歌之酒闌則垂涕時後閣尙有故國一白髮姬乃鄧王俶歌鬟驚鴻者也曰吾憶先王將薨預戒挽鐸中歌木蘭花引紼爲送今相公其將亡乎果薨於隋鄧王舊曲亦有帝鄕煙雨鎖春愁故國山川空淚眼之句頗相類艅艎日疏盧懷愼與張說同作相盧忽暴亡夫人崔氏不泣謂家人曰公家未盡公淸廉而說貪說尙存公應不死已而復生左右以夫人言告公曰不然適冥間見數十處張說鼓鑄橫財我豈可同未幾遂卒燕書晉欒氏世爲晉卿以財名至欒雩益務侈靡狗馬聲色無不好藉之舉火者百姓無規之者媚惑惟恐不亟雩妻蓼媛罵曰蟯�所藉以生者在人腸胃中也噆其血膋日夜不止人因病厲死人死則蟯�亦槁矣爾曹藉吾家舉火旦旦蠱而伐之我家亡汝家得獨存乎眾畏蓼言以計去之嬖亂益甚雩以貧死百餘家皆敗爲丐閩書蘇欽妻洸母也洸以賓州倅攝桂林武弁陳姓者交通諸蠻納賄巨富事覺逮獄當路有爲之地者屬洸治之洸卒以正典刑一府肅然時洸母年七十餘聞洸治獄事曰昔人以平反悅其親吾無疚矣問奇類林魯漆室之女過時未適人倚柱而嘆鄰婦曰子欲嫁乎曰非也予憂者魯君老太子幼鄰婦曰此大夫之憂也女曰不然昔有客過系馬園中馬逸踐予葵使予終歲不飽葵鄰女奔使予兄追之逢水溺死使予終身無兄予聞河潤九里漸洳三百步夫魯國有患君臣父子被其辱婦人獨安所避乎魯監門之女嬰相從績中夜而泣涕其偶曰何爲而泣也嬰曰吾聞衛世子不肖所以泣也其偶曰衛世子不肖諸侯之憂也子曷爲泣也嬰曰吾聞之異乎子之言也昔有宋之桓司馬得罪於宋君出於魯其馬佚而蹍吾園而食吾園之葵是歲園人亡利之半越王句踐起兵而攻吳諸侯畏其威魯往獻女吾姊與焉兄往視之道畏而死越兵威者吳也兄死者我也今衛世子甚不肖好兵吾男弟三人能無憂乎次室女魯處女也常倚柱悲吟而嘯鄰人謂曰欲嫁耶何吟之悲也女曰嗟乎吾傷民心悲而嘯豈欲嫁哉夫漆室女憂君與太子監門女憂世子次室女憂民何魯多內行也或曰嫠不卹其緯而憂宗周之亡婦無公事休其蠶織如之何曰丈夫失道道在婦人婦人女子婉戀閨房以柔順靜專爲徳其遇哀而悲臨事而惑蹈死而懼所當然爾至於能以義斷恩以智決策斡旋大事視死如歸則幾於烈丈夫矣齊湣王失國王孫賈從王失王之處其母曰汝朝出而晚來則吾倚門而望汝暮出而不還則吾倚閭而望汝今事主不知王處汝尙何歸賈乃入市呼市人攻殺淖齒相與求王子立之卒以復國馬超叛漢殺刺史太守涼州參軍楊阜出見姜敍於歷城與議討賊敍母曰韋使君遇難亦汝之負但當速發勿復顧我敍乃與趙昂合謀超取昂子月爲質昂謂妻異曰當柰何異曰雪君父之大恥喪元不足爲重況一子哉超襲歷城得敍母母罵之曰汝背父殺君天地豈久容汝敢以面目視人乎超殺之月亦死晉卞壼拒蘇峻戰死二子隨父亦赴敵而亡其母拊屍哭曰父爲忠臣子爲孝子夫何恨乎秦苻堅將伐晉所幸張夫人引禹稷湯武以諫曰朝野之人皆言晉不可伐陛下獨決意行之堅不聽曰軍旅之事非婦人所當預也劉裕起兵討逆同謀孟昶謂妻周氏曰我決當作賊幸早離絕周氏曰君父母在堂欲建非常之謀豈婦人所能諫事之不成當於奚官中奉養大家義無歸志也昶起周氏追昶坐曰觀君舉措非謀及婦人者不過欲得財物耳指懷中兒示之曰此兒可賣亦當不惜遂傾貲以給之何無忌夜艸檄文其母劉牢之姊也密窺之泣曰汝能如此吾復何恨問所與同謀者曰劉裕母尢喜因爲言舉事必有成之理以勸之竇建徳救王世充唐拒之於虎牢建徳妻曹氏勸使乘唐國之虛西抄關中唐必還師自救建徳曰此非女子所知李克用困於上源驛左右先脫歸者以變告其妻劉氏劉神色不動立斬之陰召大將約束謀保軍以還克用歸欲勒兵攻汴劉氏曰公當訴之於朝廷若擅舉兵相攻天下孰能辧其曲直克用乃止黃巢死時縛獻其姬妻僖宗宣問曰汝曹皆勛貴子女何爲從賊其居首者對曰狂賊凶逆國家以百萬之眾失守宗祧今以不能拒賊責一女子置公卿將帥於何地上不復問戮之於市餘人皆悲怪昏醉姬妻獨不飲不泣至於就刑神色肅然唐莊宗臨斬劉守光悲泣哀祈不已其二妻李氏祝氏譙之曰事已如此生復何益妾請先死卽伸頸就戮劉仁贍守壽春幼子崇諫夜泛舟渡淮北仁贍命斬之監軍使求救於夫人夫人曰妾於崇諫非不愛也然法不可私若貸之則劉氏爲不忠之門矣趣命斬之然後成喪王師圍金陵李后主以劉澄爲潤州節度使後澄開門降越後主誅其家澄女許嫁未適欲活之女曰叛逆之餘義不求生遂就死此十餘人者英風義气尙凜凜有生意也𨿽載於史策聊表出之叔姬羊舌子之妻叔向叔魚之母也羊舌子不容於晉去而之三室之邑邑人攘羊而遺之羊舌子不受姬曰不如受而埋之羊舌子曰何不餉肸與鮒姬曰不可南方有鳥曰吉幹食其子不擇肉子多不義今肸與鮒童子也隨大人而化不可食以不義之肉乃盛以甕埋墟陰后攘羊事敗吏至發而視之舌尙存吏曰君子哉羊舌子不與攘羊矣樂羊子嘗行路得遺金還家與其妻視妻曰吾聞志士不飲盜泉之水廉士不受嗟來之食況拾遺求利以污其行乎羊子大慚乃捐金於野一捐遺金不以污其夫一埋攘羊不以敗其子賢哉二婦人也王珪之母李氏謂人曰吾兒必貴未知所與遊者何如人異日房元齡杜如晦到其家李驚喜曰二客公輔才汝貴不疑宋蘇易簡之母召入禁中太宗問曰何以教子遂成令器對曰幼則束於禮讓長則教以詩書上顧左右曰今之孟母也非此母不生此子賜白金千兩王母知其子以交遊蘇母訓其子以禮遜其成功一也晉伯宗每朝其妻必戒之曰盜憎主人民惡其上子好直言必及於難後伯宗果爲三卻所害伯宗妻先見之明如此雋不疑爲京兆尹吏民敬其威信每行縣錄囚徒還其母輒問不疑有所平反活幾何人不疑多所平反母喜笑異於他時或無所出母怒爲不食故不疑爲吏嚴而不殘漢嚴延年母初從東海來欲從延年臘到雒陽適見報囚母大驚便止都亭不肯入府延年出至都亭謁母母閉閣不見延年免冠頓首閣下良久母乃見之延年服罪重頓首謝因自爲母禦歸府捨母畢正臘謂延年天道神明人不可獨殺我不意當老見壯子被刑戮也行矣去汝東歸埽除墓地耳遂去歸郡見昆弟宗人復爲言之後歲餘果敗東海莫不賢知其母嗚呼二母之慈則同而教有行有不行則遇有幸有不幸也齊師之爲晉敗而歸也辟司徒之妻問焉曰君免乎銳司徒免乎苟君與吾父免矣可若何君子曰知所重爲重君父於夫也齊王建使使者問趙威後書未發威後問使者曰歲亦無恙耶民亦無恙耶王亦無恙耶君子曰知所重爲重歲民於君也魏宦者符承祖方用事親姻爭趨附以求利其從母楊氏爲姚氏婦獨否常謂承祖之母曰姊𨿽有一時之榮不若妹有無憂之樂與之衣服多不受彊與之則曰我夫家世貧美衣服使人不安不得已或受而埋之與之奴婢則曰我家無食不能飼也常著獘衣自執勞苦承祖遣車迎之不肯起彊使人抱置車上則大哭曰爾欲殺我由是符氏內外號爲癡姨及承祖敗有司執其二姨至殿庭其一姨伏法魏主見姚氏姨貧獘特赦之狄梁公盧氏姨不欲其仕女主符承祖姚氏姨不欲自附於家中貴何姨而多癡耶癡乃所以爲智耶可以愧智男子矣韓信未遇時識之者惟蕭何及淮陰漂母爾何之英雄固足以識信漂母一市媼乃亦識之異哉故嘗謂子房䢐擊祖龍意气過於輕銳故圯上老人抑之韓信俯出市胯意气鄰於消沮故淮陰漂母揚之一翁一媼皆異人也又唐有南中丞卓者薄遊上蔡蔡牧待之似厚而爲客吏難阻每宴集令召則曰南秀才自以衣冠不整稱疾不赴南生羈旅窮愁似無容足之地惟城南鬻飯老嫗待之無厭色後十七年爲蔡牧到郡遂戮仇吏而奠飯嫗焉按淮陰漂母膾炙人口後世至爲立祠上蔡飯嫗何知之者希耶亦中丞功業與淮陰異耳此二嫗之遇不遇也又考韓信微時從南昌亭長寄食亭長妻厭之乃晨炊蓐食信至不爲具及信封楚王召亭長賜百錢曰公小人也爲徳不竟然則信蓋寄食南昌亭長而又寄食淮陰漂母耶一予百錢一予千金一飯之與睚�世顧可忽乎哉而信之處跨下晨炊則猶有王人之度也僖負羈之妻窺見重耳知其必霸山公之妻窺見嵇阮達旦忘歸鍾琰知兵家之子地寒壽促桓元之妻知劉裕必不爲人下王珪之母所識房杜張延賞之妻鑑拔韋臯丁孟陽夫人知杜黃裳爲有名卿相婦人女子能具人倫之鑑亦奇矣李景遜之母鄭因堵墻壞得錢盈船鄭炷香祝天云願諸孤學問有成此不敢取命掩而築之蘇子瞻僦宅於眉二婢足忽陷地視之有板覆大甕人謂下有宿藏物子瞻母亟命以土塞之二母智識賢明豈惟笄幃而繞阿堵者遠遜卽冠履而執牙籌者亦當愧心

閨識部紀事國語恭王遊於涇上密康公從有三女奔之其母曰必致之於王夫獸三爲羣人三爲眾女三爲粲王田不取羣公行下眾王禦不參一族夫粲美物也眾以美物歸女而何徳以堪之王猶不堪況爾小醜小醜備物終必亡康公弗獻一年王滅密說苑齊莊公且伐莒爲車五乘之賓而杞梁華舟獨不與焉故歸而不食其母曰汝生而無義死而無名則𨿽非五乘孰不汝笑也汝生而有義死而有名則五乘之賓盡汝下也趣食乃行管子戒篇桓公外舍而不鼎饋中婦諸子謂宮人盍不出從乎君將有行宮人皆出從公怒曰孰謂我有行者宮人曰賤妾聞之中婦諸子公召中婦諸子曰女焉聞吾有行也對曰妾聞之人君外舍而不鼎饋非有內憂必有外患今君外舍而不鼎饋君非有內憂也妾是以知君之將有行也公曰善此非吾所與女及也而言乃至焉吾是以語女吾欲致諸侯而不至爲之柰何中婦諸子曰自妾之身之不爲人持接也未嘗得人之布織也意者更容不審耶明日管仲朝公告之管仲曰此聖人之言也君必行焉左傳成公九年二月伯姬歸於宋夏季文子如宋致女復命公享之賦韓奕之五章穆姜出於房再拜曰大夫勤辱不忘先君以及嗣君施及未亡人先君猶有望也敢拜大夫之重勤又賦綠衣之卒章而入左傳襄公二十三年齊侯襲莒杞殖華還載甲夜入且之隊宿於莒郊明日先遇莒子於蒲侯氏莒子親鼓之獲杞梁莒人行成齊侯歸遇杞梁之妻於郊使弔之辭曰殖之有罪何辱命焉若免於罪猶有先人之敝廬在下妾不得與郊弔齊侯弔諸其室昭公元年鄭徐吾犯之妹美公孫楚聘之矣公孫黑又使彊委禽焉犯懼告子產子產曰是國無政非子之患也惟所欲與犯請於二子請使女擇焉皆許之子晢盛飾入布幣而出子南戎服入左右射超乘而出女自房觀之曰子晢信美矣抑子南夫也夫夫婦婦所謂順也適子南氏劉向列女傳衛靈公與夫人夜坐聞車聲轔轔至闕而止過闕復有聲公問夫人曰知此爲誰夫人曰此蘧伯玉也公曰何以知之夫人曰妾聞禮下公門式路馬所以廣敬也夫忠臣與孝子不爲昭昭變節不爲冥冥隳行蘧伯玉衛之賢大夫也仁而有智敬以事上此其人必不以闇�廢禮是以知之公使視之果伯玉也公反之以戲夫人曰非也夫人酌觴再拜賀公公曰子何以賀寡人夫人曰始妾獨以衛爲有蘧伯玉爾今衛復有與之齊者是君有二臣也國多賢臣國之福也妾是以賀公驚曰善哉遂語夫人其實焉君子謂衛夫人明於知人道夫可欺而不可罔者其明智乎詩曰我聞其聲不見其人此之謂也戰國策齊王使使者問趙威後書未發威後問使者曰歲亦無恙耶民亦無恙耶王亦無恙耶使者不悅曰臣奉使使威後今不問王而先問歲與民豈先賤而後尊貴者乎威後曰不然苟無歲何有民苟無民何有君故有問捨本而問末者耶乃進而問之曰齊有處士曰鍾離子無恙耶是其爲人也有糧者亦食無糧者亦食有衣者亦衣無衣者亦衣是助王養其民者也何以至今不業也葉陽子無恙乎是其爲人哀鰥寡卹孤獨振困窮補不足是助王息其民者也何以至今不業也北宮之女嬰兒子無恙耶撤其環瑱至老不嫁以養父母是其率民而出於孝情者也胡爲至今不朝也此二士弗業一女不朝何以王齊國子萬民乎於陵子尙存乎是其爲人也上不臣於王下不治其家中不索交諸侯此率民而出於無用者何爲至今不殺乎外史齊王蠱色不能恭禮賢士徵君將行關吏聞於王王使五臣畱行姬侍於王之前以紈掩面而問曰君命五臣畱行者誰耶豈非徵君乎齊王曰然姬乃叩頭而諫曰君能愛士而不能與之謀若以妾故是妾得戾於齊之社稷妾𨿽菲薄不敢以色蔽士夫徵君志士也何君之愛士不如愛色耶請賜妾以死無使爲諸侯笑齊王曰汝且休矣吾將禮而用之楚王修好於晉而聘徵君晉人殺楚使懸其首於關門之木楚人聞晉人無禮於楚謀諸左右曰何以報之左右曰釁其分矣又何報焉願君之忘讎於晉也楚王怒寵姬陽華諫曰不可妾聞之寤口之言若羹寤心之言若冰今左右之諫𨿽不甘君之口其亦寒心哉夫寤口者求譽而養禍寤心者忍恥而奮功是以明君樂聞寤心之言而去甘口之士故功施昭明而令聞廣譽也君若誅左右而擁其心無乃嗜甘之疾乎楚之使晉人戮之罪也君誠怒矣君獨不思晉之使猶楚也不告於天王而私戮之亦與晉均也而君則欲晉之不怒何君之遠恕耶楚王慚而釋之史記項籍傳陳嬰者故東陽令史居縣中素謹信稱爲長者東陽少年殺其令相聚數千人欲置長無適用乃請陳嬰嬰謝不能遂彊立嬰爲長縣中從者得二萬人少年欲立嬰便爲王異軍蒼頭特起陳嬰母謂嬰曰自我爲汝家婦未嘗聞汝先古之有貴者今暴得大名不祥不如有所屬事成猶得封侯事敗易以亡非世所指名也嬰乃不敢爲王謂其軍吏曰項氏世世將家有名於楚今欲舉大事將非其人不可我倚名族亡秦必矣於是眾從其言以兵屬項梁史記陳丞相世家平少時家貧好讀書有田三十畝獨與兄伯居伯常耕田縱平使遊學平爲人長美色長可娶妻富人莫肯與者貧者平亦恥之久之戶牖富人有張負負婦人老宿之稱張負女孫五嫁而夫輒死人莫敢娶平欲得之邑中有喪平貧侍喪以先往後罷爲助張負旣見之喪所獨視偉平平亦以故後去負隨平至其家家乃負郭窮巷以敝席爲門然門外多有長者車轍張負歸謂其子仲曰吾欲以女孫予陳平張仲曰平貧不事事一縣中盡笑其所爲獨柰何予女乎負曰人固有好美如陳平而長貧賤者乎卒與女爲平貧乃假貸幣以聘予酒肉之資以內婦負誡其孫曰毋以貧故事人不謹事兄伯如事父事嫂如母旣娶張氏女賫用益饒遊道日廣因魏無知求見漢王漢六年定封平剖符爲戶牖侯漢書後崩平勃使人劫酈商令子寄紿說呂祿信寄與俱出遊過其姑呂嬃嬃怒曰汝爲將而棄軍呂氏今無處矣乃悉出珠玉寶器散堂下曰無爲他人守也史記酷吏列傳張湯爲廷尉數行丞相事知三長史素貴常淩折之以故三長史以湯陰事使吏捕案湯遂自殺湯死家產直不過五百金皆所得奉賜無它業昆弟諸子欲厚葬湯湯母曰湯爲天子大臣被於惡言而死何厚葬乎載以牛車有棺無槨天子聞之曰非此母不生此子乃盡按誅三長史漢書楊敞列傳敞代王欣爲丞相封安平侯明年昭帝崩昌邑王徵卽位淫亂大將軍光與車騎將軍張安世謀廢王更立議旣定使大司農田延年報敞敞驚懼不知所言汗出洽背徒唯唯而已延年起至更衣敞夫人遽從東廂謂敞曰此國家大事今大將軍議已定使九卿來報君侯君侯不疾應與大將軍同心猶豫無決先事誅矣延年從更衣還敞夫人與延年參語許諾請奉大將軍教令遂共廢昌邑王立宣帝後漢書吳漢列傳初更始遣尙書令謝躬率六將軍攻王郎不能下會光武至共定邯鄲而躬裨將虜掠不相承稟光武深忌之遂分城而處躬率兵數萬還屯於鄴光武南擊靑犢尢來北走躬畱劉慶陳康守鄴自率諸將軍擊之光武因躬在外乃使漢與岑彭襲其城漢令辯士說陳康康收劉慶及躬妻子開門內漢等及躬歸鄴漢伏兵收之手擊殺躬初其妻知光武不平之常戒躬曰君與劉公積不相能而信其虛談不爲之備終受制矣躬不納故及於難後漢書孔融列傳曹操枉狀奏融不道下獄棄市妻子皆被誅初女年七歲男九歲以其幼弱得全寄它捨二子方奕棋融被收而不動左右曰父執而不起何也答曰安有巢毀而卵不破乎主人有遺肉汁男渴而飲之女曰今日之禍豈得久活何賴知肉味乎兄號泣而止或言於曹操遂盡殺之及收至謂兄曰若死者有知得見父母豈非至願乃延頸就刑顏色不變三國吳志徐夫人傳夫人祖父眞與權父堅相親堅以妹妻眞生琨琨少仕州郡漢末擾亂去吏隨堅徵伐有功拜偏將軍堅薨隨孫策討樊能於麋等於橫江擊張英於當利口而船少欲駐軍更求琨母時在軍中謂琨曰恐州家多發水軍來逆人則不利矣如何可駐耶宜伐蘆葦以爲泭佐�渡軍琨具啟策策卽行之眾悉俱濟遂破英擊走笮融劉繇事業克定策表琨領丹陽太守甘寧傳寧廚下兒有過走投呂蒙蒙恐寧殺之故不卽還後寧賫禮禮蒙母臨當與升堂乃出廚下兒還寧寧許蒙不殺斯須還船縛置桑樹自挽弓射殺之畢敕船人更增舸纜解衣臥船中蒙大怒擊鼓會兵欲就船攻寧寧聞之故臥不起蒙母徒跣出諫蒙曰至尊待汝如骨肉屬汝以大事何有以私怒而欲攻殺甘寧寧死之日縱至尊不問汝是爲臣下非法蒙素至孝聞母言卽豁然意釋自至寧船笑呼之曰興霸老母待卿食急上寧涕泣歔欷曰負卿與蒙俱還見母歡宴竟日三國魏志曹爽傳晏婦金鄕公主謂其母沛王太妃曰晏爲惡日甚將何保身母笑曰汝得無�晏邪俄而晏死有一男年五歲宣王遣人錄之晏母歸藏其子王宮中向使者搏頰乞白活之使者具以白宣王宣王亦聞晏婦有先見之言心常嘉之特原不殺筍譜孟宗字恭武江夏人性至孝從李肅學其母爲作厚褥大被人問其故母曰小兒無徳致客學者多貧故與廣被庶可气類相接讀書不懈及長爲朱據軍吏將母在營旣不得志遇夜雨屋漏因泣以謝母母勉之遷吳縣令裴啟語林王經少處貧苦仕至二千石其母語之汝本寒家兒仕至二千石可止也經不能止後爲尙書助魏不忠於晉被收流涕辭母曰恨昔不從敕以至今日母無戚容謂曰汝爲子則不孝爲臣則不忠有何負哉按經本魏臣不忠於晉爲髙貴鄕公死得其所矣漢晉春秋所云是矣語林乃謂其助魏不忠於晉是何言哉袁宏山濤別傳山公與稽阮一面契若金蘭山妻韓氏覺公與二人異於常交問公公曰我當年可以爲友者惟此二生耳妻曰負羈之妻亦親觀狐趙意欲窺之可乎他日二人來妻勸公止之宿具酒肉夜穿墉以視之達旦忘反公入曰二人何如妻曰君才致殊不如正當以識度相友耳公曰伊輩亦以我度爲勝世說李平陽秦州子中夏名士時以比王夷甫孫秀初欲立威權咸云樂令民望不可殺滅李重者又不足殺遂逼重自裁初重在家有人走從門入出髻中疏目重重看之色動入內示其女女直叫絕了其意出則自裁此女甚髙明重每咨焉晉書劉琨傳河南徐以音行自通遊於貴勢琨甚愛之署爲晉陽令潤恃寵驕恣干預琨政奮威護軍令狐盛性亢直數以此爲諫並勸琨除潤琨不納徐又譖令狐盛於琨曰盛將勸公稱帝矣琨不之察便殺之琨母曰汝不能弘經略駕豪傑專欲除勝己以自安當何以得濟如是禍必及我不從盛子泥奔於劉聰具言虛實聰乘虛襲晉陽晉書劉惔傳惔少淸遠有標奇與母任氏寓居京口家貧織芒屩以爲養𨿽蓽門陋巷晏如也人未之識惟王導深器之後稍知名論者比之袁羊惔喜還告其母其母聰明婦人也謂之曰此非汝比勿受之又有方之範汪者惔復喜母又不聽及惔年徳轉升論者遂比之荀粲女俠傳劉道眞少時嘗漁艸澤善歌嘯聞者莫不畱連有一老嫗識其非常人甚樂其歌嘯乃殺豚進之道眞食豚盡了不謝嫗見不飽又進一豚食半余半乃還之後爲吏部郎嫗兒爲小令史道眞超用之不知所由問母母告之小名錄桓宣武作徐州時謝奕於晉陵先桓經度坦懷而無異常及桓遷荊州時面晤之間意气甚篤奕弗之疑惟謝虎子據小字奕之弟婦王據取太原王輻女名經悟其旨每曰桓荊州用意殊異必與晉陵俱西矣俄而引奕爲司馬十六國春秋前秦錄姜宇字子居天水冀北人也少孤貧爲河北陳不識家牧羊年十五身長七尺九寸聰慧美丰儀每夜讀書睡則懸頭屋梁達旦而止不識奇之將妻以女其妻不聽識乃置酒引宇令女潛觀之問女曰姜宇文士才明吾欲以汝妻之汝母難宇家之牧人汝意云何女曰觀宇之姿才豈終復爲人牧羊者哉遂妻之宇後仕堅屯騎南巴二校尉遷涼寧二州刺史歷京兆尹禦史中丞晉書朱序傳序鎭襄陽苻堅遣其將苻丕等率眾圍序序固守賊糧將盡率眾苦攻之初苻丕之來攻也序母韓自登城履行謂西北角當先受獘遂領百餘婢並城中女丁於其角斜築城二十餘丈賊攻西北角果潰眾便固築新城丕遂引退襄陽人謂此城爲夫人城世說韓康伯母殷隨孫繪之之衡陽於闔廬洲中逢桓南郡卞鞠是其外孫時來問訊謂鞠曰我不死見此豎二世作賊在衡陽數年繪之遇桓景眞之難殷撫屍哭曰汝父昔罷豫章徵書朝至夕發汝去郡邑數年爲物不得動遂及於難夫復何言野航史話謝晦被誅其女爲彭城王義康妃被髮徒跣赴訣曰阿父大丈夫當橫屍戰場柰何狼籍都市此言字字可思宋書宗室長沙景王傳劉秉謀攻齊王事覺與二子並死秉妻蕭氏思話女也元徽中朝廷危殆妻常懼禍敗每謂秉曰君富貴已足故應爲兒子作計年垂五十殘生何足�耶秉不能從梁書阮孝緒傳孝緒字士宗天監十二年與吳郡範元琰俱徵並不到後於鐘山聽講母王氏忽有疾兄弟欲召之母曰孝緒至性冥通必當自到果心驚而返梁書鄧元起傳中興元年元起爲益州刺史梁州長史夏侯道遷以南鄭叛引魏人寇東西晉壽淵藻表其逗𨖻不憂軍事付獄自縊元起初爲益州過江陵迎其母母事道方居館不肯出元起拜請同行母曰貧賤家兒忽得富貴詎可久保我寧死不能與汝共入禍敗顏氏家訓並州有一士族好爲可笑詩賦誂撇邢魏諸公眾共嘲弄虛相贊說便擊牛釃酒招延聲譽其妻明鑑婦人也泣而諫之此人嘆曰才華不爲妻子所容何況行路隋書髙熲傳熲初爲僕射其母誡之曰汝富貴已極但有一斫頭耳爾宜愼之熲由是常恐禍變煬帝卽位熲謂王雄曰近來朝廷殆無綱紀帝以爲謗訕誅之隋書元亨傳亨河南洛陽人父季海魏司徒馮翊王遇周齊分隔季海遂仕長安亨時年數歲與母李氏在洛陽齊神武帝以亨父在關西禁錮之其母則魏司空李衝之女也素有智謀遂詐稱凍餒請就食於滎陽齊人以其去關西尙遠老婦弱子不以爲疑遂許之李氏陰托大豪李長壽攜亨及孤侄八人潛行艸間得至長安周太祖見而大悅以亨功臣子甚優禮之容齋續筆唐兵徵王世充於洛陽竇建徳自河北來救太宗屯虎牢以扼之建徳不得進其妻曹氏勸令乘唐國之虛連營漸進以取山北西抄關中唐必還師自救鄭圍不憂不解建徳不從引眾合戰身爲人擒國隨以滅唐書王珪傳珪始隱居時與房元齡杜如晦善母李嘗曰而必貴然未知所與遊者何如人而試與偕來會元齡等過其家李窺大驚敕具酒食歡盡日喜曰二客公輔才汝貴不疑唐書薛仁貴傳仁貴絳州龍門人少貧賤以田爲業將攺葬其先妻柳曰夫有髙世之材要須遇時乃發今天子自徵遼東求猛將此難得之時君盍圖功名以自顯富貴還鄕葬未晚仁貴乃往見將軍張士貴應募王師攻安市城髙麗遣將拒戰太宗命將分擊之仁貴著白衣自標顯持戟腰鞬兩弓呼馳所向披靡帝望見遣使馳問先鋒白衣者誰曰薛仁貴帝召見嗟異曰朕不喜得遼東喜得虓將遷右領軍中郎將宣和書譜歐陽通潭州臨湘人官至司禮郎判納言事父詢以書名著於時通蚤孤母徐氏教以父書懼其家學不振於是每遺通錢紿云質汝父書迹之直通遂刻意臨仿不數年乃繼詢名號大小歐陽體大唐新語李義府恃恩放縱婦人淳於氏有色坐系大理乃托大理丞畢正義曲斷出之或有告之者詔劉仁軌鞠之義府懼謀泄斃正義於獄侍禦史王義方將彈之告其母曰姦臣當道懷祿而曠官不忠老母在堂犯難以危身不孝進退惶惑不知所從母曰吾聞王陵母殺身以成子之義汝若事君盡忠立名千載吾死不恨焉義方乃備法冠橫玉階彈之先叱義府令下三叱乃出然後跪宣彈文髙宗以義方毀辱大臣言詞不遜貶萊州司戶松雜記狄梁公爲相有姨盧氏居午橋南別墅姨生一子未嘗來都城公因休沐問姨安否因問表弟有何樂願悉力從其欲者姨曰相爾自貴耳姨止有一子不欲令事女主公大慚而退朝野僉載則天朝太僕卿來俊臣之彊盛朝官側目上林令侯敏偏事之其妻董氏諫止之曰俊臣國賊也勢不久一朝事壞姦黨先除君可敬而遠之敏稍稍而退俊臣怒出爲涪州武隆令敏欲棄官歸董氏曰速去莫求住遂行至州投刺參州將錯題一紙州將展看尾後有字大怒曰修名不了何以爲縣令不放上敏憂悶無已董氏曰但住莫求去停五十日忠州賊破武隆殺舊縣令掠家口並盡敏以不計上獲全後俊臣誅逐其黨流嶺南敏又獲免唐書桓彥範傳神龍元年正月彥範率羽林兵與將軍李多祚等迎中宗斬關入殿斬易之等廡下中宗復位彥範初將起事告其母母曰忠孝不並立義先國家可也王琚傳琚爲中書侍郎母居洛陽來京師讓琚曰爾家上世皆州縣職今汝無攻城野戰勞以佞取容海內切齒吾恐汝家墳墓無人復掃除也琚卒不免李惟嶽傳惟嶽叛弟惟簡以家僮票士百餘奉母鄭奔京師帝拘於客省及出奉天惟簡將赴難謀於鄭鄭曰爾父立功河朔位宰相身未嘗至京師兄死於人手爾入朝未識天子不能效忠吾不子汝矣督其行曰而能死王事吾不朽矣乃斬關出道更七戰得及行在帝見厚撫之拜太子諭徳帝徙山南惟簡以三十騎從夜失道馳至盩厔西聞中人語問天子所在密語曰上在此帝見之流涕執其手曰爾有母乃能從朕耶及帝還封武安郡王號元從功臣圖形淩煙閣賜鐵券雲溪友議張延賞相公累代臺鉉每宴賓客選子婿莫有入意者其妻苗夫人太宰晉卿之女也有才鑑甚別英銳特選韋臯秀才曰此人之貴無以比儔旣以女妻之不二三歲以韋郎性度髙廓不拘小節張公稍侮之至不齒禮一門婢僕漸見輕怠惟夫人待之極厚其於眾侍視之悒怏而不制遏臯妻垂泣而言曰韋郎七尺之軀學兼文武豈有沈滯兒家爲尊卑見誚良時勝境何忍虛擲乎韋遂辭東遊妻罄裝奩贈送淸河公喜其往也贐以七驢馱物每之一驛則附遞一馱而還行經七驛所送之物盡歸之也其所有者妻所贈奩資及布囊書冊而已淸河公睹之莫可測也後權隴右軍事會徳宗幸奉天西面之功獨居其上車駕旋復之日自金吾持節西川以代淸河公乃攺易姓名以韋作韓以臯作翺人莫敢言至天回驛去府城三十里有人特報相公曰替相公者金吾韋臯非韓翺也夫人曰若是韋臯必韋郎也公笑曰天下同姓名者何限彼韋生應已委棄溝壑豈能乘吾位乎婦人之言不足云爾夫人又曰韋郎比𨿽貧賤气淩霄漢每以相公所誚未嘗一言屈媚因而見尢成事立功必此人也翼蚤入州方知不誤公憂惕莫敢瞻視曰吾不識人從西門而出凡是舊時婢僕曾無禮者悉遭韋公杖殺投於蜀江展男子平生之志也獨苗夫人無愧於韋郎賢哉賢哉韋公侍奉外姑過於布素之時海內貴門不敢忽於貧賤東牀者矣所以郭泗濱詩曰宣父從周又適秦昔賢多少出風塵當時甚訝張延賞不識韋臯是貴人唐書崔佑甫傳朱泚亂佑甫妻王陷賊中泚嘗與佑甫同列遺以繒帛菽粟受而緘鐍之帝還京具封以獻士君子益重其家法云潘孟陽傳憲宗詔孟陽馳驛江淮視財賦並察諸使治否孟陽恃奧主又气豪倨所至會賓客畱連倡樂招金錢多補吏譽望大喪初孟陽爲侍郎年未四十其母謂曰以爾之才而位丞郎使吾憂之按金華子雜編李景讓尙書少孤貧夫人王氏性嚴重明斷近代貴族母之賢無及之者孀居東雒諸子尙幼家本淸素日用尢乏嘗值霖雨且久其宅院內古墻夜坍隤僮僕修築次忽見一槽船實以散錢婢僕等當困窶之際喜其有獲相率奔告於堂前夫人聞之誡僮僕曰切不得輒取俟吾來視之而後發旣到命取酒酹之曰吾聞不勤而獲祿猶身爲災士君子所愼者非宜之得也我何堪焉若天實以先君餘慶憫及未亡人當令此諸孤學問成立他日爲俸錢賚吾門此未敢覿乃令亟掩如故其後諸子景讓景溫皆進士並有重名位至方嶽讓最剛正奏彈無所避爲禦史大夫宰相宅有看街樓子皆封泥之懼其糾劾也上庠錄李翺尙書牧江淮郡日進士盧儲捲捲來謁李禮待之置文卷几案間赴公宇視事長女及笄見文尋繹數四謂小靑衣曰此人必爲狀元李公聞之深異其語乃求爲婿來年果狀元及第才過殿試徑成佳姻詩曰昔年曾去玉京遊第一仙人許狀頭今日已成秦晉約果教鸞鳳下妝樓宜春傳信錄彭伉唐徵士構云之孫也伉妻卽湛之姨伉舉進士及第湛猶爲縣吏妻旋爲置賀宴皆官人名流伉居客右一坐盡傾湛至命飯於後閣湛無難色其妻忿然責之曰男子不能自勵窘辱如此復何爲哉湛感其言孜孜學業未數歲一舉登第伉常侮之伉方跨長耳縱遊郊郭忽有僮馳報湛郎及第伉失聲而墜故友人謔曰湛郎登第彭伉落驢大唐新語趙武蓋少孤生於河右遂狎弋獵獲鮮禽以膳其母母勉之以學武蓋不從母欷歔謂曰汝不習墳典而肆情畋獵吾無望矣不禦所膳蓋感激而學焉數年博通經史擢進士第官侍禦史著西河人物志有集行於世淸波雜誌唐中和四年時溥獻黃巢及家人首並姬妾僖宗禦大元樓受之宣問姬妾汝曹皆勛貴子女世受國恩何爲從賊其居首者對曰狂賊凶逆國家以百萬之眾失守宗祧播遷巴蜀今陛下以不能拒賊責一女子置公卿將相於何地乎僖宗不復問皆戮於市人爭與之酒其餘俱悲慟昏醉居首者獨不飲不泣至於就刑神色肅然劉更生傳列女八篇俱著姓氏唐氏列女傳亦然而獨遺此若非司馬溫公特書於通鑑中則視死如歸應對不屈之節卒泯滅而不傳惜其不得姓氏十國春秋壽州李相少跅弛好走馬屠博母李媼家素丰酤酒市中王緒未起兵時從媼貰酒數負債又醉毀媼酒捨相怒欲毆之媼躡相足曰天下方亂此壯士也遂與爲刎頸交吳仁璧少習星緯黃白家言武肅王聞其名待以客禮叩以天象仁璧辭非所知欲辟幕職又固辭武肅怒投仁璧於江中死仁璧有女年十八能詩精於天官之學居恆戒仁璧愼出入無罹羅网及仁璧被系女泣曰文星失位大人其不免乎未幾王並沈之東小江唐書楊行密傳行密別將張崇爲鏐執行密欲嫁其妻答曰崇不負公願少待俄而還自是行密終身倚愛五代史唐臣李嚴傳孟知祥倔彊於蜀安重誨思有以制知祥者嚴乃求爲西川兵馬都監軍行其母曰汝前啟破蜀之謀今行其以死報蜀人矣嚴不聽知祥𨿽與嚴有舊恩而惡其來蜀人聞嚴來亦皆惡之嚴至知祥置酒從容問嚴曰朝廷以公來邪公意自欲來邪嚴曰君命也知祥發怒曰天下藩鎭皆無監軍安得爾獨來此此乃孺子熒惑朝廷爾卽擒斬之夢溪筆談王延政據建州令大將章某守建州城嘗遣部將剌事於軍前後期當斬惜其材未有以處歸語其妻其妻連氏有賢智私使人謂部將曰汝法當死急逃乃免與之銀數十兩曰徑行無顧家也部將得以潛去投江南李主以隸查文徽麾下文徽攻延政部將適主是役城將陷先諭城中能全連氏一門者有重賞連氏使人謂之曰建民無罪將軍幸赦之妾夫婦罪當死不敢圖生若將軍不釋建民妾願先百姓死誓不獨生也詞气感慨發於至誠不得已爲之戢兵而入一城獲全至今連氏爲建安大族官至卿相者接踵皆連氏之後也十國春秋南漢尙書左丞鍾允章妻牢氏有賢行允章號名臣而性吝嗇歲獲賜賚甚厚未嘗分遺故人牢乘間語允章曰妾昔事君子家無釜鬵止用一銚猶且款接朋友今寶貨盈室而義路榛塞卽富貴何足尙也乃出銚以示允章允章大慚自是稍稍揮散矣常徳府誌馬希萼與弟希廣爭立萼妻苑諫曰兄弟相攻勝負皆爲人笑萼不聽苑泣曰禍將至予不忍見也赴井而死宋史王繼升子昭遠傳昭遠祖母郭氏嘗對昭遠母指昭遠曰此兒有貴相他日必至公侯指昭懿曰此兒奉錢過二萬不能勝矣果皆如其言談苑陳文惠公堯佐與弟堯叟俱位至宰相弟堯咨尢精弧矢自號小由基祥符中守荊南回其母馮氏曰汝典名藩有何異政堯咨曰路當衝要將迎殆無虛日然弓矢眾無不服母曰汝父以忠孝裨補國家不務仁政善化而專卒伍一夫之役以手杖之金魚墜地賢奕編蘇文忠公云慶曆中有李京者爲小官吳鼎臣在侍從二人相與通家一日京薦其友人於鼎臣鼎臣卽繳其書奏之京坐貶未行京妻謁鼎臣妻取別鼎臣妻慚不出京妻立廳事召鼎臣幹僕語之曰我來欲求一別且乃公嘗有數帖與吾禱私事恐汝家終以爲疑索火焚之而去揮麈後錄李撰字子約毗陵人曾文肅在眞定李爲教授家素窮約夫人嘗招其母妻燕集時有武官提刑宋者妻亦預席宋妻盛飾而至珠翠耀目李之姑婦所服浣衣不潔請各攜其子俱來宋之子眉目如畫衣裝華煥李之子憃甚然悉皆弦誦如流左右共哂之夫人笑曰教授今𨿽貧諸郎皆令器他時未易量提刑之子𨿽楚楚其服但趨走之才耳子約五子四登科三人至侍從二人爲郎彌綸彌大彌性彌遜彌正也宋之子浚止於合門祇候果如夫人言東坡志林昔吾先君夫人僦宅於眉之紗縠行一日二婢子熨帛足陷於地視之深數尺有大甕覆以烏木板先夫人急命以土塞之甕中有物如人咳聲凡一年乃已人以爲此有宿藏物欲出也夫人之侄之問者聞之欲發焉會吾遷居之問遂僦此宅掘丈餘不見甕所在其後某官於岐下所居大柳下雪方丈不積雪晴地墳起數寸某疑古人藏丹藥處欲發之亡妻崇徳君曰使吾先姑在必不發也某愧而止蘇州府誌郭三益字愼求義興人元佑進士才髙有器識大臣屢薦之爲常熟丞常平使者調蘇湖常秀之人浚靑龍江分地程役三益所部前期告辦使者畱其人使助他邑三益徑引歸使者怒檄追甚急三益頗爲戚其母周曰靑龍之役連數郡其分地程役賦廩食皆已上聞今我先畢何名復役使者倘再思行悔矣𨿽然不可無往第無以所部從可也已而使檄果止閩書章惇之入相也其妻張病且死囑之曰君作相幸勿報怨旣死惇語陳瓘曰悼亡不堪柰何瓘曰與其爲無益之悲孰若念其臨絕之言惇無以對宋史劉安世傳安世儀狀魁碩音吐如鐘初除諫官未拜命入白母曰朝廷不以安世不肖使在言路倘居其官須明目張膽以身任責脫有觸忤禍譴立至主上方以孝治天下若以老母辭當可免母曰不然吾聞諫官爲天下諍臣汝父平生欲爲之而弗得汝幸居此地當捐身以報國恩得罪流放無問遠近吾當從汝所之於是受命在職累歲正色立朝扶持公道其面折廷爭或帝盛怒則執簡卻立伺怒稍解復前抗辭旁侍者遠觀蓄縮悚汗目之曰殿上虎一時無不敬懾

閨識部外編劉向列女傳阿谷處女阿谷之隧浣者也孔子南遊過阿谷之隧見處子佩瑱而浣孔子謂子貢曰彼浣者其可與言乎抽觴以授子貢曰爲之辭以觀其志子貢曰我北鄙之人也自北䢐南將欲之楚逢天之暑我思譚譚願乞一飲以伏我心處子曰阿谷之隧隱曲之地其水一淸一濁流入於海欲飲則飲何問乎婢子授子貢觴迎流而挹之投而棄之從流而挹之滿而溢之跪置沙上曰禮不親授子貢還報其辭孔子曰丘已知之矣抽琴去其軫以授子貢曰爲之辭子貢往曰向者聞子之言穆如淸風不拂不寤私復我心有琴無軫願借子調其音處子曰我鄙野之人也陋固無心五音不知安能調琴子貢以報孔子孔子曰丘已知之矣過賢則賓抽絺綌五兩以授子貢曰爲之辭子貢往曰吾北鄙之人也自北䢐南將欲之楚有絺綌五兩非敢以當子之身也願注之水旁處子曰行客之人嗟然永久分其貲財棄於野鄙妾年甚少何敢受子子不早命切有狂夫名之者矣子貢以告孔子孔子曰丘已知之矣斯婦人達於人情而知禮詩雲南有喬木不可休息漢有遊女不可求思此之謂也按此𨿽列女傳所載然夫子必無此事故入於外編

