

太醫院部匯考

周周制設醫師以統食醫疾醫瘍醫獸醫而隸於天官冢宰按周禮天官冢宰治官之屬醫師上士二人下士四人府二人史二人徒二十人注

醫師眾醫之長醫師掌醫之政令聚毒藥以共醫事

注毒藥藥之辛苦者藥之物恆多毒孟子曰若藥不瞑眩厥疾不瘳凡邦之有疾病者有疕瘍者造焉則使醫分而治之注疕頭瘍亦謂禿也身傷曰瘍分之者醫各有能歲終則稽其醫事以制其食十全爲上十失一次之十失二次之十失三次之十失四爲下注

食祿也全猶愈也以失四爲下者五則半矣或不治自愈食醫中士二人

注食有和齊藥之類食醫掌和王之六食六飲六膳百羞百醬八珍之齊注和調也凡食齊�春時

注飯宜溫羹齊�夏時

注羹宜熱醬齊�秋時

注醬宜涼飲齊�冬時

注飲宜寒凡和春多酸夏多苦秋多辛冬多咸調以滑甘注各尙其時味而甘以成之猶水火金木之載於土凡會膳食之宜牛宜稌羊宜黍豕宜稷犬宜梁雁宜麥魚宜�注

會成也謂其味相成凡君子之食恆放焉

注放猶依也疾醫中士八人疾醫掌養萬民之疾病四時皆有癘疾春時有痟首疾夏時有癢疥疾秋時有瘧寒疾冬時有嗽上气疾注癘疾气不和之疾痟酸削也首疾頭痛也嗽咳也上气逆喘也以五味五穀五藥養其病

注養猶治也病由气勝負而生攻其蠃養其不足者五味酰酒飴蜜姜鹽之屬五穀麻黍稷麥豆也五藥艸木虫石谷也以五气五聲五色�其死生

注三者劇易之徵見於外者五气五藏所出气也五聲言語宮商角徵羽也五色面貌靑赤黃白黑也察其盈虛休王吉凶可知兩之以九竅之變參之以九藏之動

注兩參之者以觀其死生之驗竅之變謂開閉非常藏之動謂�至與不至凡民之有疾病者分而治之死終則各書其所以而入於醫師注

少者曰死老者曰終所以謂治之不愈之狀也醫師得以制其祿且爲後治之戒瘍醫下士八人

注瘍創癰也瘍醫掌腫瘍潰瘍金瘍折瘍之祝藥劀殺之齊注祝當爲注讀如注病之注謂附著藥劀刮去膿血殺謂以藥食其惡肉凡療瘍以五毒攻之

注止病曰療攻治也五毒五藥之有毒者以五气養之以五藥療之以五味節之

注旣刮殺而攻盡其宿肉乃養之也五气當爲五穀字之誤也節節成其藥之力凡藥以酸養骨以辛養筋以咸養�以苦養气以甘養肉以滑養竅注

以類相養也凡有瘍者受其藥焉獸醫下士四人

注獸牛馬之類獸醫掌療獸病療獸瘍

注畜獸之疾病及瘍療同醫凡療獸病灌而行之以節之以動其气觀其所發而養之注

療畜獸必灌行之者爲其病狀難知灌以緩之且彊其气也節趨聚之節也气謂�气旣行之乃以�視之以知所病凡療獸瘍灌而劀之以發其惡然後藥之養之食之注亦先攻之而後養之凡獸之有病者有瘍者使療之死則計其數以進退之

漢漢設太醫令丞統於太常而少府亦有太醫令丞按漢書百官公卿表太常屬官有太醫令丞少府屬官有太醫令丞

後漢後漢設太醫令丞以統諸醫而隸於少府按後漢書百官志少府太醫令一人六百石本注曰掌諸醫藥丞方丞各一人本注曰藥丞主藥方丞主藥方注

漢官曰員醫二百九十三人員吏十九人

晉晉初以太醫隸宗正後攺屬門下省按晉書職官志宗正統皇族宗人圖諜又統太醫令史又有司牧掾員及渡江哀帝省並太常太醫以給下省

宋宋以太醫令隸侍中按宋書百官志太醫令一人丞一人周官爲醫師秦爲太醫令至二漢屬少府宋隸侍中

梁梁置太醫令丞而隸於門下者按隋書百官志梁門下省置侍中給事黃門侍郎各四人掌侍從左右擯相威儀盡規獻納糾正違闕監合禦藥封璽書侍郎髙功者加侍中祭酒與侍郎髙功者一人對掌禁令公車太官太醫等令驊驑廏丞

北魏道武帝天興三年置仙人博士官典煮煉百藥按魏書太祖本紀不載按官氏志云云孝文帝太和

年詔議官制定嘗藥監等階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令嘗藥監從第五品下太醫博士從第七品下太醫太史助教第九品中獻文帝皇興四年詔天下民有病所在官司量給醫藥按魏書顯祖本紀皇興四年春三月丙戌詔曰朕思百姓病苦民多非命明發不寐疚心疾首是以廣集良醫遠采名藥欲以救護兆民可宣告天下民有病者所在官司遣醫就家診視所須藥物任醫量給之

北齊北齊置尙藥局監仍隸於門下省按隋書百官志後齊制官門下省尙藥局典禦及丞各二人總知禦藥事侍禦師尙藥監各四人

北周北周置太醫下大夫按杜佑通典周官有醫師上士下士掌醫之政令後周有太醫下大夫

隋隋設太醫署令丞統主藥醫師助教博士之屬皆隸於太常而尙食局尙藥局又有食醫侍禦醫直長之屬隸門下省按隋書百官志太常寺統太醫署置令二人丞一人有主藥二人醫師二百人藥園師二人醫博士二人助教二人按摩博士二人祝禁博士二人門下省統城門尙食尙藥符璽禦府殿內等六局尙食局典禦二人直長四人食醫四人尙藥局典禦二人侍禦醫直長各四人醫師四十人尙藥典禦爲正五品禦醫爲正七品上階尙藥直長爲正七品太醫署令爲從八品上階尙醫局丞爲正九品太醫署丞爲從九品上階煬帝大業三年太常寺太醫署置醫監而以食醫尙藥等員屬殿內省按隋書煬帝本紀不載按百官志煬帝卽位多所攺革三年定令分門下太僕二司取殿內監名以爲殿內省統尙食尙藥局各置奉禦二人正五品皆置直長以貳之正七品尙食直長六人又有食醫員尙藥直長四人又有侍禦醫司醫醫佐員太常寺太醫又置醫監五人正十人

唐唐以侍禦尙醫及尙食局食醫尙藥局奉禦等職屬殿中省而太常寺有太醫署以令丞統四博士教諸醫而考課之按唐書百官志太常寺總郊社太樂鼓吹太醫太卜廩犧諸祠廟等署太醫署令二人從七品下丞二人醫監四人並從八品下醫正八人從九品下令掌醫療之法其屬有四一曰醫師二曰鍼師三曰按摩師四曰�禁師皆教以博士考試登用如國子監醫師醫正醫工療病書其全之多少爲考課歲給藥以防民疾凡陵寢廟皆儲以藥尙藥太常醫各一人受之宮人患坊有藥庫監門蒞出給醫師醫監醫正番別一人蒞坊凡課藥之州置采藥師一人京師以良田爲園庶人十六以上爲藥園生業成者爲師凡藥辧其所出擇其良者進焉注

有府二人史四人主藥八人藥童二十四人藥園師二人藥園生八人掌固四人醫師二十人醫工百人醫生四十人典藥一人鍼工三十人鍼生二十人按摩工五十六人按摩生十五人�禁師二人�禁工八人�禁生十人醫博士一人正八品上助教一人從九品上掌教授諸生以本艸甲乙�經分而爲業一曰體療二曰瘡腫三曰少小四曰耳目口齒五曰角法鍼博士一人從八品上助教一人鍼師十人並從九品下掌教鍼生以經�孔穴教如醫生按摩博士一人按摩師四人並從九品下常教導引之法以除疾損傷折跌者正之�禁博士一人從九品下掌教�禁祓除爲厲者齋戒以受焉殿中省其屬有六局曰尙食尙藥尙衣尙乘尙捨尙輦侍禦尙醫二人正六品上尙食局食醫八人正九品下尙藥局奉禦二人正五品下直長二人正七品上掌和禦藥診視凡藥供禦中書門下長官及諸衛上將軍各一人與監奉禦蒞之藥成藥佐以上先嘗疏本方具歲月日蒞者署奏餌日奉禦先嘗殿中監次之皇太子又次之然後進禦太常每季閱送上藥而還其朽腐者左右羽林軍給藥飛騎萬騎病者頒焉注

龍朔二年攺尙藥局曰奉醫局有按摩師四人�禁師四人書令史二人書吏四人直官十人主藥十二人藥童三十人合口脂匠二人掌固四人侍禦醫四人從六品上掌供奉診候司醫五人正八品下醫佐十人正九品下掌療眾疾注

皆貞觀中置

遼遼設太醫局有使副使等員按遼史百官志太祖神冊六年詔正班爵至於太宗兼制中國官分南北以國制治契丹以漢制待漢人國制簡朴漢制則沿名之風固存也北面局官太醫局使太醫局副使獸醫局有四局都林牙

宋宋設太醫局仍統於太常置丞教授等職而殿中太府兩寺亦設尙醫等局醫官按宋史職官志太常寺太醫局有丞有教授有九科醫生額三百人歲終則會其全失而定其賞罰注太醫熙寧九年置以知制誥熊本提舉大理

寺丞單驤管幹後詔勿隸太常寺置提舉一判局二判局選知醫事者爲之科置教授一選翰林醫官以下與上等學生及在外良醫爲之學生常以春試取合格者三百人爲額太學律學武學生諸營將士疾病輪往治之各給印紙書其狀歲終稽其功緒爲三等第補之上等月給錢十五千毋過二十人中等十千毋過三十人下等五千毋過五十人失多者罰黜之授兵校錢物者論如監臨彊乞取法三學生願與者聽受而禁邀求者又官制行隸太常禮部自政和以後隸醫學詳見選舉志孝宗隆興元年省並醫官而罷局生續以虞允文請依舊存畱醫學科遂舉附試省試別試所更不置局權令太常寺掌行紹熙二年復置太醫局局生以百員爲額余並依未罷前體例仍隸太常寺殿中省總六局曰尙食掌膳羞之事曰尙藥掌和劑診候之事曰尙醞掌酒醴之事曰尙衣掌衣服冠冕之事曰尙捨掌次捨幄帟之事曰尙輦掌輿輦之事注尙藥有醫師太府寺和劑局惠民局掌修合良藥出賣以濟民疾太祖幹徳元年冬閏十二月己酉朔校醫官黜其藝不精者二十二人按宋史太祖本紀云云太宗淳化三年詔良醫視京城疾病按宋史太宗本紀淳化三年夏五月戊申詔太醫署良醫視京城病者賜錢五十萬具藥中黃門一人按視之眞宗大中祥符二年夏五月壬寅詔醫官院處方並藥賜河北避疫邊民按宋史眞宗本紀云云仁宗慶曆二年夏四月丙辰詔醫官毋得換右職按宋史仁宗本紀云云至和元年春三月辛未命曾公亮等同試入內醫官按宋史仁宗本紀云云至和二年秋九月戊辰詔試醫官須引醫本艸以對每試十道以六通爲合格按宋史仁宗本紀云雲英宗治平四年春二月戊子詔提舉醫官院試堪診禦�者按宋史神宗本紀云云神宗元丰五年夏六月甲子攺翰林醫官院爲醫官局按宋史神宗本紀云云按選舉志醫學初隸太常寺神宗時始置提舉判局官及教授一人學生三百人設三科以教之曰方�科鍼科瘍科凡方�以素問難經�經爲大經以巢氏病源龍樹論千金翼方爲小經�瘍科則去�經而增三部鍼灸經常以春試三學生願與者聽徽宗崇寧二年秋九月壬辰置醫學按宋史徽宗本紀云云按選舉志崇寧間攺隸國子監置博士正錄各四員分科教導糾行規矩立上捨四十人內捨六十外舍二十齋各置長諭一人其考試第一場間三經大義五道次場方�試�其運气大義各二道鍼瘍試小經大義三道運气大義二道三場假令治病法三道中格髙等爲尙藥局醫師以下職餘各以等補官爲本學博士正錄及外州醫學教授髙宗紹興年復置醫學按宋史髙宗本紀不載按選舉志紹興中復置醫學以醫師主之翰林局醫生並奏試人並試經義一十二道取六通爲合格孝宗乾道三年罷太醫局而畱醫學按宋史孝宗本紀不載按選舉志乾道三年罷太醫局而存禦醫諸科後更不置局而存畱醫學科令每舉附省闈別試所解發太常寺掌行其事淳熙十五年秋九月癸卯更試補醫官法按宋史孝宗本紀云云按選舉志淳熙十五年命內外白身醫士經禮部先附銓闈試�義一場三道取其二通者赴次年省試經義三場一十二道以五通爲合格五取其一補醫生俟再赴省試升補八通翰林醫學六通祗候其特補薦補並停光宗紹熙二年秋七月乙丑復置太醫局按宋史光宗本紀云云按選舉志詔熙二年復置太醫局銓試依舊格其省試三場以第一場定去畱墨義大義等題仿此

金金制太醫院設提點使副使判官統諸太醫禦藥院亦設提點有直長都監同監之屬而總隸於宣徽院其惠民司令直長則隸於禮部按金史百官志太醫院提點正五品使從五品副使從六品判官從八品掌諸醫藥總判院事管勾從九品隨科至十人設一員以術精者充如不至十人並至十人置注

不限資考正奉上太醫

注一百二十月升除副奉上太醫

注不算月日長行太醫

注不算月日十科額五十人禦藥院提點從五品直長正八品掌進禦湯藥注明昌五年設以親信內侍人充都監正九品

注不限員泰和令四員同監從九品

注不常除泰和令無右屬宣徽院惠民司令從六品掌合發賣湯藥

注舊又設丞一員大定三年有司言惠民歲入息錢不償官吏俸上曰設此本欲濟民官非人怠於監視藥物財費何足計哉可減員而已直長正八品都監正九品右屬尙書禮部

元元設太醫院領各屬醫職掌奉禦醫藥事按元史百官志太醫院秩正二品掌醫事制奉禦藥物領各屬醫職中統元年置宣差提點太醫院事給銀印二十年攺爲尙醫監秩正四品二十二年復爲太醫院給銀印置提點四員院使副使判官各二員大徳五年升正二品設官十六員十一年增院使二員皇慶元年增院使二員二年增院使一員至治二年定置院使一十二員正二品同知二員正三品僉院二員從三品同僉二員正四品院判二員正五品經歷二員從七品都事二員從七品照磨兼承發架閣庫一員正八品令史八人譯史二人知印二人通事二人宣使七人廣惠司秩正三品掌修制禦用回回藥物及和劑以療諸宿衛士及在京孤寒者至元七年始置提舉二員十七年增置提舉一員延佑六年升正二品七年仍正五品至治二年復爲正三品置卿四員少卿丞各二員後定置司卿四員少卿二員司丞二員經歷知事照磨各一員大都上都回回藥物院二秩從五品掌回回藥事至元二十九年始置至治二年撥隸廣惠司定置達魯花赤一員大使二員副使一員禦藥院秩從五品掌受各路鄕貢諸蕃進獻珍貴藥品修造湯煎至元六年始置達魯花赤一員從五品大使二員從五品副使三員正七品直長一員都監二員禦藥局秩從五品掌兩都行篋藥餌至元十年始置大徳九年分立行禦藥局掌行篋藥物本局但掌上都藥倉之事定置達魯花赤一員從五品局使二員從五品副使二員正七品行禦藥局秩從五品達魯花赤一員大使二員副使三員品秩同上掌行篋藥餌大徳九年始置禦香局秩從五品提點一員司令一員掌修合禦用諸香至大元年始置大都惠民局秩從五品掌收官錢經營出息市藥修劑以惠貧民中統二年始置受太醫院札至元十四年定從六品秩二十一年升從五品上都惠民司提點一員司令一員中統四年始置品秩並同上醫學提舉司秩從五品至元九年始置十三年罷十四年復置掌考校諸路醫生課義試驗太醫教官校勘名醫撰述文字辧驗藥材訓誨太醫子弟領各處醫學提舉一員副提舉一員官醫提舉司秩從五品掌醫戶差役詞訟至元二十五年置大都保定彰徳東平四路設提舉同提舉副提舉各一員河間大名晉寧大同濟寧廣平冀寧濟南遼陽興和十路設提舉副提舉各一員衛輝懷慶大寧設提舉一員太醫散官一十五保宜大夫

保康大夫以上從三品

保安大夫

保和大夫以上正四品

保順大夫從

四品

保衝大夫正

五品

保全郎從

五品

成安郎正

六品

保和郎從

六品

成全郎正

七品

醫正郎從

七品

醫效郎醫候郎以上正八品

醫痊郎醫愈郎以上從八品

右太醫品秩一十五階自保宜至醫愈由從三品至從八品按刑法志諸醫人於十三科內不能精通一科者不得行醫太醫院不精加考試輒以私妄舉充隨朝太醫及內外郡縣醫官內外郡縣醫學不依法考試輒縱人行醫者並從監察禦史廉訪司察之太宗九年始於燕京等十路置惠民藥局按元史太宗本紀不載按食貨志周官有醫師掌醫之政令凡邦有疾病疕瘍者造焉則使醫兮而治之此民所以無夭折之患也元立惠民藥局官給鈔本月營子錢以備藥物仍擇良醫主之以療貧民其深得周官設醫師之美意者與初太宗九年始於燕京等十路置局以奉禦田闊闊太醫王璧齊楫等爲局官給銀五百定爲規運之本世祖中統二年夏五月丁亥詔成都路置惠民藥局遣王佑於西川等路采訪醫儒按元史世祖本紀云云按選舉志世祖中統二年夏五月太醫院使王猷言醫學久廢後進無所師授竊恐朝廷一時取人學非其傳爲害甚大乃遣副使王安仁授以金牌往諸路設立醫學其生員擬免本身撿醫差占等役俟其學有所成每月試以疑難視其所對優劣量加勸懲後又定醫學之制設諸路提舉綱維之凡宮壼所需省臺所用轉入常調可任親民其從太醫院自遷轉者不得視此例又以示仕途不可以雜進也然太醫院官旣受宣命皆同文武正官五品以上遷敍余以舊品職遞升子孫蔭用同正班敍其掌藥充都監直長充禦藥院副使升至大使考滿依舊例於流官銓注諸教授皆從太醫院定擬而各路主善亦擬同教授皆從九品凡隨朝太醫及醫官子弟及路府州縣學官並須試驗其各處名醫所述醫經文字悉從考校其諸藥所產性味眞僞悉從辧驗其隨路學校每歲出降十三科疑難題目具呈太醫院發下諸路醫學令生員依式習課醫義年終置簿解納送本司以定其優劣焉按食貨志二年又命王佑開惠民藥局中統四年夏六月癸酉立上都惠民藥局按元史世祖本紀云云按食貨志四年復置惠民藥局於上都每中統鈔一百兩收息錢一兩五錢至元三年夏五月庚子敕太醫院領諸路醫戶惠民藥局按元史世祖本紀云云至元十年春正月戊午攺回回愛薛所立京師醫藥院名廣惠司秋九月丙午置禦藥院按元史世祖本紀云云至元二十年春二月甲寅降太醫院爲尙醫監攺給銅印按元史世祖本紀云云至元二十二年春正月丙申升尙醫監爲太醫院職三品按元史世祖本紀云云至元二十五年命太醫院毋隸宣徽院置河南等五省官醫提舉司罷惠民藥局按元史世祖本紀二十五年夏六月壬申命太醫院毋隸宣徽院按百官志官醫提舉司秩從六品提舉一員同提舉一員副提舉一員掌醫戶差役詞訟至元二十五年置河南浙江江西湖廣陜西五省各立一司余省並無按食貨志二十五年以惠民藥局陷失官本悉罷英宗至治三年敕醫官無擅去職守並錄用其子孫按元史英宗本紀至治三年春三月敕醫卜匠官居喪不得去職七十不聽致仕子孫無蔭敍能紹其業者量材錄用成宗大徳三年春正月庚寅詔置各路惠民局擇良醫主之按元史成宗本紀云云按食貨志成宗大徳三年又準舊例於各路置惠民藥局凡局皆以各路正官提調所設良醫上路二名下路府州各一名其所給鈔本亦驗民戶多寡以爲等差今並著於後腹裏三千七百八十定河南行省二百七十定湖廣行省一千一百五十定遼陽行省二百四十定四川行省二百四十定陜西行省二百四十定江西行省三百定江浙行省二千六百一十五定雲南行省眞一萬一千五百索甘肅行省一百定

明明太醫院設院使院判統太醫之屬按明會典太醫院正官院使一員院判二員

注舊一員首領官吏目十員

注舊止一員後以醫士年深考升不拘定員在內於聖濟殿在外於本院及各差供事隆慶五年定爲十員屬官禦醫十員

注舊止四員後增至十八員隆慶五年定爲十員所屬衙門惠民藥局大使副使各一員生藥庫大使副使各一員南京太醫院院判一員吏目一員惠民藥局大使一員生藥庫大使一員凡太醫院官不由常選院使院判禦醫多奉旨升用禦醫有缺聽禮部於本院吏目內選補吏目有缺於醫士內考補俱咨吏部題授各王府良醫俱於醫士內選用國初置醫學提舉司後攺太醫院監又攺太醫院定爲正五品衙門設院使院判禦醫吏目等官職專診視疾病修合藥餌之事而聖濟殿番直則擇術藝精通者與焉其子弟之隸醫籍者教之試之黜陟之具有事例屬禮部而惠民有局生藥有庫亦各設大使副使爲其屬云凡收受四方進貢及儲蓄上用藥品俱於內府收掌凡供用藥餌國初令醫官就內局修制本院官診視禦�禦醫參看校同內臣就內局合藥皆帖連名封記具本開寫本方藥性治証之法於日用之下醫官內臣書名以進置簿歷用中書省印合縫進藥奏本旣具隨卽附簿年月下書名內臣收掌以憑稽考凡烹調禦藥本院官與內臣監視每二服合爲一服候熟分爲二器其一器禦醫先嘗次院判次內臣其一器進禦凡各王府良醫員缺從本院推舉醫士送吏部選用凡各王府差人請醫視疾本院奉旨差官或醫士往視若文武大臣及外夷酋長有疾亦奉旨往視其治療可否皆具本覆奏或軍中缺醫亦憑總督巡撫官奏請撥用凡醫士醫生俱於本院修合藥餌若醫官醫士仍差委各處用藥計各處用藥醫官醫士員名聖濟殿卽禦藥房嘉靖十五年攺建凡支雜職俸冠帶醫士並冠帶醫士內殿六年外差九年各滿日考升吏目吏目六年考升禦醫東置房醫士三十六名安樂堂醫官三員醫三十名司禮監醫士二名歷役三年與冠帶再歷三年授吏目萬曆五年題準通候九年考補吏目書堂醫士六名幹明門醫士三名浣衣局醫士二名天壽山醫士二名松林靈臺醫士二名團營醫官一員醫士十二名五軍營醫官一員醫士二名神樞營醫官一員醫士三名神機營醫官一員醫士四名嘉靖九年奏準各營醫士辦事三年勤勞者與冠帶再歷三年授吏目萬曆五年題準候九年考補吏目刑部提牢廳醫士一名嘉靖二年奏準歷役三年勤勞有效者與冠帶再歷三年授吏目仍舊在廳用藥萬曆五年題準候九年考補吏目錦衣衛醫士三名嘉靖二十五年題準食糧醫供役六年以上者給與冠帶府軍前衛醫士二名惠民局醫士三名嘉靖九年奏準本局大使副使歷俸九年升本院吏目仍理大使副使事會同館醫士二名嘉靖元年奏準歷俸三年與冠帶再三年給食米一石又三年醫治功多升授吏目仍在館辦事其見役年久未授恩典而遭丁憂別故者止令一人兼管俱有事故借撥一名扣算役過月日抵作本院實歷之數不許夤緣補缺大慈恩寺醫士三名宣府醫士一名紫荊關醫士二名居庸關醫士一名龍門千戶所醫士一名萬全右衛醫士一名懷來衛醫士一名山海關醫士一名廣寧衛醫士二名寺子谷醫一名開原醫士一名永寧衛醫士一名獨石醫一名倒馬關醫士一名白羊口醫士一名凡醫士俱以父祖世業代補或令在外訪保醫官醫士以充其精通醫術者本院奏進聖濟殿供事凡年終考試禮部止與分別等第量行懲責其冠帶食糧供事等例俱候三年一次題請施行凡該院大小官醫俱問將素問難經本艸�經�訣及本科緊要方書熟讀詳解待各考滿到部及考試之時於內出題令其默寫登答如不能通除醫士醫生照前施行外若系考滿官發回講習半年再考凡天下府州縣舉到醫士堪任醫官者俱從禮部送本院考試仍委該司官一員會考中者送吏部選用不中者發回原籍爲民原保官吏治罪凡軍中馬病本院給與藥餌凡醫士醫生俱以世業子弟習學考選分撥各科凡醫士醫生月糧照太醫院例按明一統志太醫院在欽天監南生藥庫附焉外有惠民藥局亦隸之太祖洪武二十六年定考試太醫院制按明會典凡陰陽醫術洪武二十六年定移太醫院欽天監考試如果堪用照例具奏引選其不堪用者將原舉官吏依貢舉非其人律付考功司紀錄本人放回宣宗宣徳三年令惠民局給醫藥按明會典宣徳三年令天下軍民貧病者惠民藥局給與醫藥憲宗成化十年定醫士醫生食糧按明會典凡醫士醫生食糧成化十年奏定醫士有家小者月支米七斗無者五斗醫生有家小者四斗無者三斗成化十八年復令考中醫士量納應用紙札按明會典凡本院合用紙札俱令府州縣舉到醫士考中者量納應用後革成化十八年奏準仍舊孝宗弘治二年更定醫役應免丁差按明會典凡本院取充醫役者洪武以來例免原籍民差弘治二年令禦藥房供事者免二丁本院應役者免一丁弘治五年更令考試醫家子弟之制按明會典凡醫家子弟弘治五年奏準查照舊例選入本院推堪任教師者二三人教習醫術每季考試三年或五年堂上官一員同醫官二員考試通曉本科者收充醫士食糧當差未通曉者仍令習學一年再試三試不中者黜之若五年考試成材者多其教師奏請量加升授弘治十六年命提學官考試醫學官生按明會典十六年奏準各府州縣醫學官生提學官按時考校進退遇有太醫院醫士醫生及本處醫官員缺於內保送選用世宗嘉靖六年更定考選醫官之制按明會典嘉靖六年奏準考校醫士除藝業不通及老疾者俱爲民其年壯可進者俱令教師教習定與課程一年四考約有成材禮部會考分別等第一等送禦藥房供事原系本房者量授職事二等給冠帶髮回本院辦事原奉例冠帶者與支雜職俸給三等照常當差良醫大使有缺於二等三等內考送吏部銓補在外人役醫業精通者一體收考量爲取用嘉靖十年定考選南京各營藥局之制按明會典凡南京各營該用藥餌俱發醫士隨病供應嘉靖十年議準每營各置藥局從南京禮部督同本院考選精通藝業醫士一人在局提調待三年無過給與冠帶九年無過送吏部銓授署吏目仍前提調其各局藥材俱從南京禮部札行本院解發嘉靖十二年定考試選補醫官例按明會典十二年議準本院醫士醫生不分新舊不許立定頂補教習名色通令學習本業按季考試每年終呈送禮部委該司會同考校驗其有無進益如無進益量加懲治甚者住支月糧其有畏避考校托故曠役者一體究治三年滿日通送禮部督同本院堂上官出題嚴考分爲三等一等送禦藥房供事二等給與冠帶與三等俱發本院當差遇有禦醫員缺將本房一等人員送部再考擇其術業精通操履端謹者禦醫於吏目內銓補吏目於醫士內銓補遇有良醫大使等項員缺於二等人役內如前考補定擬職事咨送吏部照缺塡注若將不系禦藥房供事人員朦朧推舉者聽禮部究參嘉靖十三年定歲辦藥材額數按明會典凡天下歲辦藥材俱於出產地方泒納永樂以後額定五萬五千四百七十四斤成化以來其數漸增至嘉靖初通計二十六萬四千二百二十七斤有零十三年議準歲辦藥材以十分爲率九分采辦本色𨿽遇災傷不許折價其一分折銀解送以備收買應用嘉靖十五年定醫官供值及舉用免役官帶之例按明會典凡本院院使院判禦醫日於內府禦藥房分二班輪值供事嘉靖十五年攺建聖濟殿於文華殿後設禦藥庫本院官分班輪值是年題準通行浙江等十三布政司並南北直隸不許起送名醫其各部報考到部醫人俱發回原籍候該院缺人供事另議行取凡醫士殘疾及年七十以上不堪應役者放免凡納銀事例太醫院見在食糧醫士累考下等未經冠帶者納銀二十兩給冠帶原系醫籍戶下子弟報冊未經補役者納銀三十兩民間子弟納銀六兩俱給與冠帶嘉靖十九年更定考選醫官之例按明會典十九年題準官醫親男弟侄各務習學本業候本院缺人呈請禮部收考如術業不精照例爲民當差不準替役其餘告補人役一例停止又題準習學官醫照常考校其升授一節俟聖濟殿供事人員缺乏考補嘉靖二十八年更定醫士醫生選用降黜諸例按明會典二十八年題準醫士醫生三年大考一等原系醫生者與充醫士醫士無冠帶者給與冠帶原在內殿供事支俸並冠帶醫士量升俸一級俱候內殿缺人該院照依科分挨次呈部送入供事二等原系醫生者與充醫士醫士無冠帶者給與冠帶原在內殿者不準供事三等俱照舊仍與二等在院當差四等原有冠帶者不準冠帶支品級俸者降俸一級支雜職俸者降充冠帶醫士食糧七斗醫士降充醫生住支月糧俱令習學半年送部再考果有進益準照舊支俸食糧冠帶如再不通各降充醫生專供該院銼碾之役其醫籍納銀候缺吏目必經三年大考一等方準同各差醫士遇缺考補納銀冠帶醫士必經三年大考方準挨次撥差未經三年考過者不準其在院習學醫丁並子弟同�院醫士生一體大考考居一等收充醫士二等收充醫生各食糧當三等四等仍發回習學三年再考如或兩次不堪者發回原籍當差永不收考其餘在京差遣並不願考及臨考不到人役俱限半年以裏類送補考如或再行推避及有起復差回病痊銷假半年以上不送考者服滿差滿患病給假各限滿而各故違一年以上不回院希圖避考者聽禮部參奏降革穆宗隆慶五年定醫官升補例按明會典凡本院習業分爲十三科自禦醫以下與醫士醫生各專一科隆慶五年奏定禦醫吏目共二十員大方�五員傷寒科四員小方�婦人科各二員口齒咽喉外科正骨痘疹眼科鍼灸等七科各一員醫士醫生各七十餘名大方�傷寒科小方�婦人科口齒咽喉外科正骨痘疹眼科鍼灸等七科各名數不等各官員缺及醫士醫生名缺卽以該科人數照例考補如無相應人數不必補足凡醫丁告補是年奏準查系年近嫡泒子孫方準行院給勘送院習學三年通候類考考中方準補役如嫡泒無人或不堪補其親支弟侄人等果系自幼報冊堪以作養者亦量準一人一體習學考補其年遠難憑及旁支遠族不許一�妄告如各科缺役數多本部另行議請選取其實在醫籍人戶各以正支一人爲戶首備查宗泒立冊以後止據見在各戶核實造報間有離任回籍等情俱要赴部告明給與定限如私自逃回及故違期限者查革年遠不明妄行告收者不準凡醫士吏目升補是年奏準果有術業精通勤勞顯著者內殿三年外差六年開送禮部核實考試醫士準補吏目吏目準升禦醫如醫業平常及無勞績可據不準升補凡醫官醫士撥差是年奏準內府書堂等處準照邊關事例一年一換邊關差一次及書堂等處差二次者俱準作二年論與司禮監三大營等差一體扣算九年滿日升官神宗萬曆二年定太醫院應差員役例按明會典萬曆二年議定應差員役遇有九年差撥先盡內殿考出二等醫士次及三等冠帶醫士年深者又次及內殿考出三等醫士如缺少人多卽與挨撥內府書堂等差候有九年差缺仍與攺撥其餘醫丁子弟新充醫生及新考納銀冠帶醫士止許挨撥內書堂及邊關等差遇有九年差缺俱不準撥萬曆三年定各局庫收支藥料定例按明會典凡各監取討藥料萬曆三年題準俱用印信手本憑照方行給發仍造聖濟殿禦藥關防一顆給提督太監收管以憑傳取年終仍將傳取過藥材等項及餘剩數目造冊送部查考凡天下解納藥材俱貯本院生藥庫以禦醫二員與大使一員辧驗收放禮部仍委官一員監收至年終照例造冊二本一畱本院備照一送本部查考萬曆四年更定考試醫官例按明會典凡本院各官給由到部四年題準每季終查明類考其曾經發回習學及公差在外或遇當考而對考無人因致遲緩明注緣由候下次再考定奪又奏準前項官員三六年考滿務在三月之內起文投吏部候吏部咨送驗其稱否如曾經發回習學者候禮部考稱之日準作一考以後另歷三年方準再考不許將前發回月日一�通理萬曆五年定醫士吏目升補例按明會典凡醫士吏目升補五年題準內殿六年外差九年方準升補萬曆九年定太醫院升補堂官及戶丁撥差等例按明會典九年題準醫丁如一戶缺人準令通曉醫業嫡泒子孫一人補役然必自幼報名在冊或原籍起送到部方與準行若冊內無名及無起送公文者不準至於見在供役者止許丁男一人習學其餘不得一槪告收凡堂官升補是年題準禦醫升堂上官者限以九年有缺升職無缺升俸惟院使有缺姑將院判資深者敍補若院判有缺而禦醫無資俸相應者寧虛缺不補其吏目升禦醫者俱歷俸六年之上遇有員缺更不得追敍前差卽得準補如有術業荒疏者不許一�冒升又題準二等聽差員役除內殿考出六年巳滿與外差九年巳滿者止許候考吏目不準再差及醫生新充醫士習學醫丁子弟新充醫生𨿽考居二等止準撥內府書堂等差俟其下次大考給有冠帶然後撥以九年之差其餘凡系冠帶醫士不拘新舊並納銀冠帶醫士先年曾經大考今次仍居二等者俱準撥九年差缺原奉差未滿者準其照舊供役未差者一照考案名次爲序挨序撥差其考居三等者必系醫學荒疏俱不準九年差缺萬曆十三年題準內殿禦醫實歷六年以上者亦準遇缺推補按明會典云云皇淸大淸會典太醫院俱漢缺

正官

院使一員

左右院判各一員

首領官

吏目二十員初設三十員順治十八年裁二十

員康熙九年復增二十員十四年裁十員

屬官

禦醫十員

太醫院正五品衙門設院使一員左右院判各

一員禦醫十員吏目二十員俱屬禮部職專診

視疾病修合藥餌之事

凡侍直

內府設東西禦藥房二所西藥房系院使院判及

禦醫吏目分班輪直東藥房系禦醫吏目及醫

士分班輪值兼備差遣又每月逢二日七日院

使禦醫吏目進東宮請安

凡烹調

禦藥本院官請�後開方具本奏明同內臣監視

每二服合爲一服候熟分貯二器本院官先嘗

之次內臣嘗之其一器進禦亦有將方奏明交與內藥房按方烹調者

凡隨侍聖駕行幸有奉旨點用者有按班輪泒者俱給夫馬車輛裝載藥材

仍給帳房需用等物俱申禮部轉咨各該部給

發如遇謁陵隨直於光祿寺支領米肉柴炭

凡諸王府公主額駙及文武內大臣請醫視疾

本院奉旨差官前往其治療可否皆具本覆奏外藩公主額

駙及臺吉大臣有疾請醫亦奉旨差官前往申部給驛馬皮箱繩氈油單等項其藥

材於內藥房支領或於藥庫給發回日銷算

凡軍前需醫奉旨差官醫治由禮部選泒二員具題馳驛前往並遣

兵部官一員送至軍前

凡文武會試例取醫士一名入場供事至期本

院遴選通曉醫理熟諳方�者申送禮部委用

如有用過藥材開單量給藥價事畢與各執事

官一同赴宴

凡奉旨施藥惠濟滿漢軍民人等於本院官員內選擇差

遣

凡升轉院使員缺由左院判升補左院判員缺

由右院判升補右院判員缺由禦醫升補禦醫

員缺由實授吏目升補實授吏目員缺由預授

吏目升補預授吏目員缺由醫士升補遇有禦

醫以下缺出本院堂官將內直勤勞者申送禮

部轉咨吏部題授如內直補完方將外直應升

各官按俸開列申送其各官員缺有奉旨特用者遵旨補授

凡本院官有保和效力勤勞素著者或加�或

給賞俱出自上裁

凡服色禦醫吏目許服六品頂帶仍照原品給

俸

凡經制員額舊例自吏目而下有預授吏目十

員醫士四十名醫生二十名切造醫生二十名

凡本院官士習業舊分十一科禦醫吏目醫士

醫生各專一科曰大方�小方�傷寒科婦人

科瘡瘍科鍼灸科眼科口齒科咽喉科正骨科

痘疹科今痘疹歸小方�咽喉口齒共爲一科

現設九科

凡考試醫士醫生本院堂官於素問難經本艸

�訣及本科緊要方書內出題擇其學術精通

者頂補糧缺如習業荒疏歷年𨿽久不準頂補

仍發教習廳肄業

凡初進醫生查其身無過犯通曉醫理者仍取

本院官士保結方準入院遇有現糧醫生缺出

於初進醫生內考取申部頂補醫士缺出於現

糧醫生內考取申部頂補吏目缺出於現糧醫

士內考其方�精明品端勞著者申送禮部轉

咨吏部題授

凡內教習於本院官內選取學識素著者令居

東藥房教習太監讀醫書光祿司給廚役供膳

凡外教習本院設教習廳於禦醫吏目內擇學

品兼優者充補有進院業醫及醫官親男弟侄

俱送教習廳課其誦讀

凡藥材本折錢糧舊例各直省出產藥材地方

每年解納本院生藥庫收貯委官驗辧優劣其

出入皆由禮部

凡遇內藥房取用藥材行本院申呈禮部轉咨

戶部於庫內查取如有缺少給價采買俱以生

藥材交進由內藥房醫生切造炮制

凡庫委官二員於醫士內選委專管辦買藥材

二年一換任滿二年升頂授吏目如著有勞績

量加職�倘代替乏人仍令舊官管理

凡祭

三皇每年二月十一月於本院衙門

景惠殿致祭遣禮部堂官一員主祭行禮本院堂

官二員分獻兩廡世祖章皇帝順治八年大淸會典順治八年設刑部應差冠帶醫士一名每

月給發藥價銀米效勞滿六年札回到院升預

授吏目

順治十一年大淸會典順治十一年於景山東門外蓋造藥房三

間令醫官施藥

是年設督捕應差冠帶醫士一名與刑部同其

所差醫士如本院需用卽申明取回員缺另選

申送

順治十六年大淸會典

凡藥材本折錢糧舊例各直省出產藥材地方

每年解納本院生藥庫收貯委官驗辧優劣其

出入皆由禮部順治十六年分歸本院職掌

順治十七年大淸會典順治十七年題準選本院官一員兼攝庫

務頒給印信一顆設庫役十名巡邏看守

順治十八年大淸會典順治十八年以生藥庫復歸禮部職掌

是年題準裁吏目二十員醫士二十名醫生十

名

康熙三年大淸會典康熙三年錢糧總歸戶部本院以庫印繳

還禮部其直省歲解藥材本色並折色錢糧俱

由戶部收貯附庫

康熙九年大淸會典康熙九年題準仍復吏目醫士醫生舊額

康熙十四年大淸會典康熙十四年復裁預授吏目十員醫士二

十名醫生十名切造醫生十名

康熙二十年大淸會典康熙二十年設廠十五處於五城地方差

僉都禦史督同五城禦史發內帑差醫官施藥

是年題準添設切造醫生五名

康熙二十一年大淸會典康熙二十一年設東西南北四廠發內帑

差醫官施藥嗣後每年照例遵行

康熙二十三年大淸會典康熙二十三年題準遴選本院官二員在

外衙門教習與首領庫官輪班直宿以應傳差

急務

是年刑部添取醫士一名醫治病犯照例給與

藥價銀米六年差滿咨授吏目

是年題準添設切造醫生五名

外衙門教習與首領庫官輪班直宿以應傳差

急務

是年刑部添取醫士一名醫治病犯照例給與

藥價銀米六年差滿咨授吏目

是年題準添設切造醫生五名

太醫院部名臣列傳

北周

姚僧垣按周書本傳僧垣字法衛吳興武康人吳太常信之八世孫也曾祖郢宋員外散騎常侍五城侯父菩提梁髙平令嘗嬰疾歷年乃畱心醫藥梁武帝性又好之每召菩提討論方術言多會意由是頗禮之僧垣幼通洽居喪盡禮年二十四卽傳家業梁武帝召入禁中面加討試僧垣酬對無滯梁武帝甚奇之大通六年解褐臨川嗣王國左常侍大同五年除驃騎廬陵王府田曹參軍九年還領殿中醫師時武陵王所生葛修華宿患積時方術莫效梁武帝乃令僧垣視之還具說其狀並記增損時候梁武帝嘆曰卿用意綿密乃至於此以此候疾何疾可逃朕常以前代名人多好此術是以每恆畱情頗識治體今聞卿說益開人意十一年轉領太醫正加文徳主帥直合將軍梁武帝嘗因發熱欲服大黃僧垣曰大黃乃是快藥然至尊年髙不宜輕用帝弗從遂至危篤梁簡文帝在東宮甚禮之四時伏臘每有賞賜太淸元年轉鎭西湘東王府中記室參軍僧垣少好文史不畱意於章句時商略今古則爲學者所稱及侯景圍建業僧垣乃棄妻子赴難梁武帝嘉之授戎昭將軍湘東王府記室參軍及宮城陷百官逃散僧垣假道歸至吳興謁郡守張嶸嶸見僧垣流涕曰吾過荷朝恩今報之以死君是此邦大族又朝廷舊臣今日得君吾事辧矣俄而景兵大至攻戰累日郡城遂陷僧垣竄避久之乃被拘執景將侯子鑑素聞其名深相器遇因此獲免及梁簡文嗣位僧坦還建業以本官兼中書舍人子鑑尋鎭廣陵僧垣又隨至江北梁元帝平侯景召僧垣赴荊州攺授晉安王府諮議其時𨿽�平大亂而任用非才朝政混淆無復綱紀僧垣每深憂之謂故人曰吾觀此形勢禍敗不久今時上策莫若近關聞者皆掩口竊笑梁元帝常有心腹疾乃召諸醫議治療之方咸謂至尊至貴不可輕脫宜用平藥可漸宣通僧垣曰脈洪而實此有宿食非用大黃必無差理梁元帝從之進湯訖果下宿食因而疾愈梁元帝大喜時初鑄錢一當十乃賜錢十萬實百萬也及大軍�荊州僧垣猶侍梁元帝不離左右爲軍人所止方泣涕而去尋而中山公護使人求僧垣僧垣至其營復爲燕公於謹所召大相禮接太祖又遣使馳驛徵僧垣謹故畱不遣謂使人曰吾年時衰暮疹疾嬰沈今得此人望與之偕老太祖以謹勛徳隆重乃止焉明年隨謹至長安武成元年授小畿伯下大夫金州刺史伊婁穆以疾還京請僧垣省疾乃云自腰至臍似有三縛兩腳緩縱不復自持僧垣爲診脈處湯三劑穆初服一劑上縛卽解次服一劑中縛復解又服一劑三縛悉除而兩腳疼痺猶自攣弱更爲合散一劑稍得屈伸僧垣曰終待霜降此患當愈及至九月遂能起行大將軍襄樂公賀蘭隆先有气疾加以水腫喘息奔急坐臥不安或有勸其服決命大散者其家疑未能決乃問僧垣僧垣曰意謂此患不與大散相當若欲自服不煩賜問因而委去其子殷勤拜請曰多時抑屈今日始來竟不可治意實未盡僧垣知其可差卽爲處方勸使急服便卽气通更服一劑諸患悉愈天和元年加授車騎大將軍儀同三司大將軍樂平公竇集暴感風疾精神瞀亂無所覺知諸醫先視者皆云已不可救僧垣後至曰困則困矣終當不死若專以見付相爲治之其家忻然請受方術僧垣爲合湯散所患卽瘳大將軍永世公叱伏列椿苦利積時而不廢朝謁燕公嘗問僧垣曰樂平永世俱有痼疾若如僕意永世差輕對曰夫患有深淺時有�殺樂平𨿽困終當保全永世𨿽輕必不免死謹曰君言必死當在何時對曰不出四月果如其言謹嘆異之六年遷遂伯中大夫建徳三年文宣太后寢疾醫巫雜說各有異同髙祖禦內殿引僧垣同坐曰太后患勢不輕諸醫並云無慮朕人子之情可以意得君臣之義言在無隱公爲何如對曰臣無聽聲視色之妙特以經事已多準之常人竊以憂懼帝泣曰公旣決之矣知復何言尋而太后崩其後復因召見帝問僧垣曰姚公爲儀同幾年對曰臣忝荷朝恩於玆九載帝曰勤勞有日朝命宜隆乃授驃騎大將軍開府儀同三司又�曰公年過縣車可停朝謁若非別�不勞入見四年髙祖親戎東討至河陰遇疾口不能言瞼垂覆目不復瞻視一足短縮又不能行僧垣以爲諸藏俱病不可並治軍中之要莫先於語乃處方進藥帝遂得言次又治目目疾便愈末乃治足足疾亦瘳比至華州帝已痊復卽除華州刺史仍詔隨入京不令在鎭宣政元年表請致仕優詔許之是歲髙祖行幸云陽遂寢疾乃召僧垣赴行在所內史柳升私問曰至尊貶膳日久脈候何如對曰天子上應天心或當非愚所及若凡庶如此萬無一全尋而帝崩宣帝初在東宮常苦心痛乃令僧垣治之其疾卽愈帝甚悅及卽位恩禮彌隆嘗從容謂僧垣曰嘗聞先帝呼公爲姚公有之乎對曰臣曲荷殊私實如聖旨帝曰此是尙齒之辭非爲貴爵之號朕當爲公建國開家爲子孫永業乃封長壽縣公邑一千戶冊命之日又賜以金帶及衣服等大象二年除太醫下大夫帝尋有疾至於大漸僧垣宿直侍帝謂隋公曰今日性命惟委此人僧垣知帝診候危殆必不全濟乃對曰臣荷恩旣重思在效力但恐庸短不逮敢不盡心帝頷之及靜帝嗣位遷上開府儀同大將軍隋開皇初進爵北絳郡公三年卒時年八十五遺誡衣白恰入棺朝服勿斂靈上惟置香奩每日設淸水而已贈本官加荊湖二州刺史僧垣醫術髙妙爲當世所推前後效驗不可勝紀聲譽旣盛遠聞邊服至於諸蕃外域咸請托之僧垣乃搜采奇異參校徵效者爲集驗方十二卷又撰行記三卷行於世長子察在江南

褚該按周書本傳該字孝通河南陽翟人也晉末遷居江左祖長樂齊竟陵王錄事參軍父義昌梁鄱陽王中記室該幼而謹厚有譽鄕曲尢善醫術見稱於時仕梁歷武陵王府參軍隨府西上後與蕭撝同歸國授平東將軍左銀靑光祿大夫轉驃騎將軍右光祿大夫武成元年除醫正上士自許奭死後該稍爲時人所重賓客迎候亞於姚僧垣天和初遷縣伯下大夫五年進授車騎大將軍儀同三司該性淹和不自矜尙但有請之者皆爲盡其藝術時論稱其長者焉後以疾卒子士則亦傳其家業

遼

直魯古按遼史本傳直魯古吐谷渾人初太祖破吐谷渾一騎士棄橐反射不中而去及追兵開橐視之中得一嬰兒卽直魯古也因所俘者問其故乃知射橐者嬰之父也世善醫𨿽馬上視疾亦知標本意不欲子爲人所得欲殺之耳由是進於太祖淳欽皇后收養之長亦能醫專事鍼灸太宗時以太醫給侍嘗撰脈諸鍼灸書行於世年九十卒

宋

劉翰按宋史本傳翰滄州臨津人世習醫業初攝護國軍節度巡官周顯徳初詣闕獻經用方書三十卷論候十卷今體治世集二十卷世宗嘉之命爲翰林醫官其書付史館再加衛尉司主簿太祖北徵命翰從行建隆初加朝散大夫鴻臚寺丞時太祖求治事皆核實故方技之士必精練幹徳初令太常寺考校翰林醫官藝術以翰爲優絀其業不精者二十六人自後又詔諸州訪醫術優長者籍其名仍量賜裝錢所在廚傳給食遣詣闕開寶五年太宗在藩邸有疾命翰與馬志視之及愈轉尙藥奉禦賜銀器緡錢鞍勒馬嘗被詔詳定唐本艸翰與道士馬志醫官翟煦張素吳復珪王光佑陳昭遇同議凡神農本經三百六十種名醫錄一百八十二種唐本先附一百一十四種有名無用一百九十四種翰等又參定新附一百三十三種旣成詔翰林學士中書舍人李昉戶部員外郎知制誥王佑左司員外郎知制誥扈蒙詳覆畢上之昉等序之曰三墳之書農預其一百藥旣辧本艸序其錄舊經三卷世所流傳名醫別錄互爲編纂至梁陶弘景乃以別錄參其本經朱墨雜書時謂明白而又考彼功用爲之注釋列爲七卷南國行焉逮乎有唐別加參校增藥餘八百味添注爲二十卷本經漏切則補之陶氏誤說則証之然而載歷年祀又逾四百朱字墨字無本得同舊注新注其文互闕非聖主撫大統之運永無疆之休其何以攺而正之哉乃命盡考傳誤刊爲定本類例非允從而革焉至如筆頭灰兔毫也而在艸部今移附兔頭骨之下半天河地漿皆水也亦在艸部今移附土石類之間敗鼓皮移附於獸名梧桐淚攺從於木類紫�亦木也自玉石品而攺焉伏翼實禽也由虫魚部而移焉橘柚附於果實食鹽附於光鹽生薑漧薑同歸一類至於雞腸蘩蔞陸英蒴藋以類相似從而附之仍采陳藏器拾遺李含光音義或窮源於別本或傳效於醫家參而較之辧其臧否至如突屈白舊說灰類今是木根天麻根解似赤箭今又全異去非取是特立新條自余刊正不可悉數下采眾議定爲印板乃以白字爲神農所說墨字爲名醫所傳唐附今附各加顯注詳其解釋審其形性證謬誤而辧之者署爲今注考文意而述之者又爲今按義旣判定理亦詳明今以新舊藥合九百八十四種並目錄二十一卷廣頒天下傳而行焉翰後加檢校工部員外郎太平興國四年命爲翰林醫官使再加檢校戶部郎中雍熙二年滑州劉遇疾詔翰馳往視之翰還言疾必瘳旣而卽死坐責受和州團練副使端拱初起爲尙藥奉禦淳化元年復爲醫官使卒年七十二

趙自化按宋史本傳自化本徳州平原人髙祖嘗爲景州刺史後舉家陷契丹父知�脫身南歸寓居洛陽習經方名藥之術又以授二子自正自化周顯徳中偕來京師悉以醫術稱知�卒自正試方技補翰林醫學會秦國長公主疾有薦自化診候者疾愈表爲醫學再加尙藥奉禦淳化五年授醫官副使時召陳州隱士萬適至館於自化家會以適補愼縣主簿適素彊力無疾詔下日自化怪其色變爲切脈曰君將死矣不數日適果卒至道中有布衣鄭元輔者嘗依自化之姻吏部令史張崇敏家元輔時從自化丐索無所得心銜之乃詣檢上書告自化漏泄禁中語及指斥非所宜言等事太宗初甚駭命王繼恩就禦史府鞫之皆無狀斬元輔於都市自化坐交遊非類黜爲郢州團練副使未幾復舊職咸平三年加正使景徳初雍王元份洎晉國長公主並上言自化藥餌有功請加使秩領遙郡上以自化居太醫之長不當復爲請求令樞密院召自化戒之雍王薨坐診治無狀降爲副使二年復舊官是冬卒年五十七遺表以所撰四時養頤錄爲獻眞宗攺名調膳攝生圖仍爲制序自化頗善爲篇什其貶郢州也有漢沔詩集五卷宋白李若拙爲之序又嘗纘自古以方技至貴仕者爲名醫顯秩傳三卷

沙門洪蘊按宋史本傳沙門洪蘊本姓藍潭州長沙人母翁初以無子專誦佛經旣而有娠生洪蘊年十三詣郡之開福寺沙門智己求出家習方技之書後遊京師以醫術知名太祖召見賜紫方袍號廣利大師太平興國中詔購醫方洪蘊錄古方數十以獻眞宗在蜀邸洪蘊嘗以方藥謁見咸平初補右街首座累轉左街副僧錄洪蘊尢工診切每先歲時言人生死無不應湯劑精至貴戚大臣有疾者多詔遣診療景徳元年卒年六十八又有廬山僧法堅亦以善醫著名久遊京師嘗賜紫方袍號廣濟大師後還山景徳二年以雍王元份久被疾召赴闕至則元份已薨法堅復歸山而卒

王懷隱陳昭遇按宋史本傳懷隱宋州睢陽人初爲道士住京城建隆觀善醫診太宗尹京懷隱以湯劑祇事太平興國初詔歸俗命爲尙藥奉禦三遷至翰林醫官使三年吳越遣子惟浚入朝惟浚被疾詔懷隱視之初太宗在藩邸暇日多畱意醫術藏名方千餘首皆嘗有驗者至是詔翰林醫官院各具家傳經驗方以獻又萬餘首命懷隱與副使王佑鄭奇醫官陳昭遇參對編類每部以隋太醫令巢元方病源候論冠其首而方藥次之成一百卷太宗禦制序賜名曰太平聖惠方仍令鏤板頒行天下諸州各置醫博士掌之懷隱後數年卒昭遇本嶺南人醫術尢精驗初爲醫官領溫水主簿後加光祿寺丞賜金紫

馮文智按宋史本傳文智並州人世以方技爲業太平興國中詣都自陳召試補醫學加樂源縣主簿端拱初授少府監主簿逾年轉醫官加少府監丞嘗隸並代部署淳化五年府州折禦卿疾文智診療獲愈禦卿表薦之賜緋加光祿寺丞咸平三年明徳太后不豫文智侍醫旣愈加尙藥奉禦賜金紫六年直翰林醫官院東封轉醫官副使祀汾陰又加檢校主客員外郎大中祥符五年卒年六十

閻文顯劉贇按宋史馮文智傳自建隆以來近臣皇親諸大校有疾必遣內侍挾醫療視羣臣中有特被眷遇者亦如之其有效者或遷秩賜服色邊郡屯帥多遣醫官醫學隨行三年一代出師及使境外貢院鎖宿皆令醫官隨之京城四面分遣翰林祇候療視將士暑月卽令醫官合藥與內侍分詣城門寺院散給軍民上每便坐閱兵有被金瘡者卽令醫官處療咸平中有軍士嘗中流矢自頰貫耳眾醫不能取醫官閻文顯以藥傅之信宿而鏃出上嘉其能命賜緋又有醫學劉贇亦善此術天武右廂都指揮使韓晸從太祖徵晉陽弩矢貫左髀鏃不出幾三十年景徳初上遣贇視晸贇傅以藥出之步履如故晸請見自陳感激願得死所又極稱贇之妙賜贇白金遷醫官

許希按宋史本傳希開封人以醫爲業補翰林醫學景佑元年仁宗不豫侍醫數進藥不效人心憂恐冀國大長公主薦希希診曰鍼心下包絡之間可亟愈左右爭以爲不可諸黃門祈以身試試之無所害遂以鍼進而帝愈命爲翰林醫官賜緋衣銀魚及器幣希拜謝已又西向拜帝問其故對曰扁鵲臣師也今者非臣之功殆臣師之賜安敢忘師乎乃請以所得金興扁鵲廟帝爲築廟於城西隅封靈應侯其後廟益完學醫者歸趨之因立太醫局於其旁希至殿中省尙藥奉禦卒著神應鍼經要訣行於世

錢乙按宋史本傳乙字仲陽本吳越王俶支屬祖從北遷遂爲鄆州人父�善醫然嗜酒喜遊一旦東之海上不反乙方三歲母前死姑嫁呂氏哀而收養之長誨之醫乃告以家世卽泣請往迹尋凡八九反積數歲遂迎父以歸時已三十年矣鄕人感慨賦詩詠之其事呂如事父呂沒無嗣爲收葬行服乙始以顱方著名至京師視長公主女疾授翰林醫學皇子病瘈瘲乙進黃土湯而愈神宗召問黃土所以愈疾狀對曰以土勝水水得其平則風自止帝悅擢太醫丞賜金紫由是公卿宗戚家延致無虛日廣親宗子病診之曰此可毋藥而愈其幼在傍指之曰是且暴疾驚人後三日過午可無恙其家恚不答明日幼果發癇甚急召乙治之三日愈問其故曰火色直視心與肝俱受邪過午者所用時當更也王子病嘔泄他醫與剛劑加喘焉乙曰是本中熱脾且傷柰何復燥之將不得前後溲與之石膏湯王不信謝去信宿寖劇竟如言而效士病咳面靑而光气哽哽乙曰肝乘肺此逆候也若秋得之可治今春不可治其人祈哀彊予藥明日曰吾藥再瀉肝而不少卻三補肺而益虛又加唇白法當三日死今尙能粥當過期居五日而絕孕婦病醫言胎且墮乙曰娠者五臟傳養率六旬乃更誠能候其月偏補之何必墮已而母子皆得全又乳婦因悸而病旣愈目張不得瞑乙曰煮郁李酒飲之使醉卽愈所以然者目系內連肝膽恐則气結膽衡不下郁李能去結隨酒入膽結去膽下則目能瞑矣飲之果驗乙本有羸疾每自以意治之而後甚嘆曰此所謂周痺也入髒者死吾其已夫旣而曰吾能移之使在末因自制藥日夜飲之左手足忽攣不能用喜曰可矣所親登東山得茯苓大逾斗以法啖之盡由是𨿽偏廢而風骨悍堅如全人以病免歸不復出乙爲方不名一師於書無不窺不靳靳守古法時度越縱捨卒與法會尢邃本艸諸書辧正闕誤或得異藥問之必爲言生出本末物色名貌差別之詳退而考之皆合末年攣痺寖劇知不可爲召親戚訣別易衣待盡遂卒年八十二

僧智緣按宋史本傳智緣隨州人善醫嘉佑末召至京師捨於相國寺每察脈知人貴賤禍福休咎診父之脈而能道其子吉凶所言若神士大夫爭造之王珪與王安石在翰林珪疑古無此安石曰昔醫和診晉侯而知其良臣將死夫良臣之命乃見於其君之脈則視父知子亦何足怪哉熙寧中王韶謀取靑唐上言蕃族重僧而僧結吳叱臘主部帳甚眾請智緣與俱至邊神宗召見賜白金遣乘傳而西遂稱經略大師智緣有辯口徑入蕃中說結吳叱臘歸化而他族兪龍珂禹藏訥令支等皆因以書款韶頗忌惡之言其撓邊事召還以爲右街首座卒

金

紀天錫按金史本傳天錫字齊卿泰安人早棄進士業學醫精於其技遂以醫名世集注難經五卷大定十五年上其書授醫學博士

元

許國禎子

扆

按元史本傳國禎字進之絳州曲沃人也祖濟金絳州節度使父目嚴榮州節度叛官皆業醫國禎博通經史尢精醫術金亂避地嵩州永寧縣河南平歸寓太原世祖在潛邸國禎以醫徵至翰海畱守掌醫藥莊聖太后有疾國禎治之刻期而愈乃張宴賜坐太后時年五十三遂以白金鋌如年數賜之伯撒王妃病目治者鍼誤損其明世祖怒欲坐以死罪國禎從容諫曰罪固當死然原其情乃恐怖失次所致卽誅之後誰敢復進世祖意解且獎之曰國禎之直可作諫官宗王昔班屢請以國禎隸帳下世祖重違其請將遣之辭曰國禎蒙恩拔擢誓盡心以報不敢易所事乃不果遣世祖過飲馬湩得足疾國禎進藥味苦卻不服國禎曰古人有言良藥苦口利於病忠言逆耳利於行已而足疾再作召國禎入視世祖曰不聽汝言果困斯疾對曰良藥苦口旣知之矣忠言逆耳願畱意焉世祖大悅以七寶馬鞍賜之憲宗三年癸丑從徵雲南機密皆得參與朝夕未嘗離左右或在告帝輒爲之不悅九年己未世祖帥師圍鄂州獲宋人數百族諸將欲盡坑之國禎立請止誅其凶暴餘皆獲免及師還招降民數十萬口疲餓顚僕者滿道國禎白髮蔡州軍儲糧賑之全活甚眾世祖卽位錄前勞授榮祿大夫提點太醫院事賜金符至元三年攺授金虎符十二年遷禮部尙書國禎嘗上疏言愼財賦禁服色明法律嚴武備設諫官均衛兵建學校立朝儀事多施行凡所薦引皆知名士士亦歸重之帝與近臣言及勛舊大臣因謂國禎曰朕昔出徵同履艱難者惟卿數人在耳遂拜集賢大學士進階光祿大夫每進見帝呼爲許光祿而不名由是內外諸王大臣皆以許光祿呼之升翰林集賢大學士卒年七十六時大臣非有勛徳爲帝所知者罕得贈謚特贈國禎金紫光祿大夫謚忠憲人以爲榮後加贈推誠廣徳協恭翊亮功臣翰林學士承旨上柱國追封薊國公初國禎母韓氏亦以能醫侍莊憲太后又善調和食味稱旨凡四方所獻珍膳旨酒皆命掌之太后閔其勞賜以眞定宅一區歲給衣廩終身國禎由是家焉子扆字君黼一名忽魯火孫從其父國禎事世祖於潛邸進退莊重世祖喜之賜今名俾從許衡學入備宿衛忠愼小心嘗因事忤旨欲罪之帝後悔謂近侍帖哥曰朕欲罪忽魯火孫汝何不言汝二人自今結爲兄弟有所譴責則更相進諫乃置金酒中賜二人飲以爲盟時裕宗居東宮帝又諭忽魯火孫曰若太子罪汝將誰諫耶遂命東宮臣慶山奴亦同飲金酒俄除禮部尙書提點太醫院事賜日月龍鳳紋綺衣二襲每外國使至必命與之語辭理明辧莫不傾服攺尙醫太監帝嘗命畫工寫其像賜之轉正議大夫仍提點太醫院事有竊大安閣禮神之幣者將誅之羣臣莫敢言忽魯火孫獨諫曰敬神善事也因置人於死地臣恐神不享所祭帝卽命釋之忽魯火孫與丞相安童善國政多所贊益桑哥忌之數譖於上帝不之信桑哥敗系於左掖門帝命忽魯火孫往唾其面辭不可帝稱其仁厚賜以白玉帶且諭之曰以汝明潔無瑕有類此玉故以賜汝也成宗卽位遷中書右丞行太常卿力辭乃命以中書右丞署太常事俄攺陜西行中書省右丞時關中饑議發倉粟賑之同列以未得請於朝不可忽魯火孫曰民爲邦本今饑餒如此若俟命下無及矣擅發之罪吾當獨任之不以累公等遂大發粟不數日命亦下明年旱禱於終南山而雨歲以大熟民皆畫像祀之忽魯火孫不事生業田宅皆上所賜有足疾不能行仁宗以爲先朝老臣特敕乘小輿入禁中訪以舊事後足益弱不可出每國有大政詔使近侍卽其家問之特授榮祿大夫大司徒食其祿終身贈推忠守正佐理功臣光祿大夫陜西等處行中書省平章政事柱國追封趙國公謚僖簡

太醫院部藝文一

禦制銅人腧穴鍼灸圖序略

明英宗宋天聖中創作銅人腧穴鍼灸圖經三卷刻諸石復範銅肖人分布腧穴於周身畫爲竅焉脈絡條貫纖悉明備考經按圖甚便來學於今四百餘年石刻漫滅而不完銅像昏暗而難辧朕重民命之所資念良制之當繼乃命襲石範銅仿前重作加精致焉建諸醫官式廣教詔來者尙敬之哉

太醫院題名碑記

黃洪憲太醫掌醫之政令聚四方藥材以共醫事凡邦之有疾病者使各分其屬治之而聖濟殿舊爲禦藥房擇精通醫術者分番給直以供進禦子弟肄學分十三科教試而黜陟之院故有題名碑歲久堙壞今院使朱公儒視事方新鳩工重鐫石以示來者屬洪憲爲記按太醫院題名記先少保東山公爲院使時重立先少保事定陵嘗於幹淸宮西暖閣切脈奏曰聖體病在肝腎宜寬平以養气安靜以益精上喜命大璫陸敬書之屏當癸未殿試先太傅文恪公名在第一臚傳日定陵顧左右曰此老子積徳也先少保平生急友誼嘗深入詔獄救沈先生思孝海內傳之匪獨以仁術見重當代也

太醫院部藝文二詩

贈國醫張子和

金李夷禁�喧喧以字行麤工往往笑狂生天將借手開金匱云本無心到玉京歌嘯動成千日醉畱連翻厭五侯鯖祝君莫觸曹瞞怒世上靑粘要指名

太醫院部紀事史記刺客傳荊軻逐秦王秦王環柱而走羣臣皆愕卒起不意盡失其度而秦法羣臣侍殿上者不得持尺寸之兵諸郎中執兵皆陳殿下非有詔召不得上方急時不及召下兵以故荊軻乃逐秦王而卒惶急無以擊軻而以手共搏之是時侍醫夏無且以其藥囊提荊軻也左右旣殺軻秦王論功賞羣臣及當坐者各有差而賜夏無且黃金二百鎰曰無且愛我乃以藥囊提荊軻也浙江通誌張永洛陽人爲翰林醫學與太醫令李會通同時會通宮中治疾不效永繼之出其方與會通無異但攺煎爲散耳疾遂愈與會通同授駐泊郎扈從髙宗南渡因家余姚後登進士至禮部尙書學士所著有衛生家寶及小兒方傳於世醫統王克明字彥昭湖州烏程人紹興間爲名醫深究素難工鍼石起死良多試禮部中選醫官累遷翰林醫正賜金紫服陳文仲字子季宿州人明大小方脈尢精心於小兒痘疹濟困持危多收奇效淳佑中爲侍郎翰林醫正與鄭惠卿同編幼幼新書小兒病源方行世陳自明字良甫號臨川建康人宋嘉熙中爲太醫諭世業醫至自明益精妙有超世活人之志著有婦人良方行世蘇州府誌元劉嶽字公泰祖開宗醫名家自南康東遊吳遂居焉元世祖詔求南士有司以嶽應入覲便殿詢其先業卽命以奉議大夫官太醫院俾出入幃幄時稱爲劉三點以其指點三下洞知六脈云衢州府誌劉光大字宏甫元至元二十三年任衢州路醫學提領後升本學教授創三王廟繪塑聖像置四齋左曰調神全生右曰精微虛靜淮安府誌潘思誠素儒者隱於醫至正間以薦者上授淮安路醫學教授委蛇退慝然終不能自隱四方賢傑髙其風者皆翕然與之遊得市藥錢持入奉母其餘擊鮮沽酒會賓客談古今道徳豁如也歿後學者咸稱之曰充逸先生鳳陽府誌郝志才深明醫理明初召爲太醫院判髙帝詔云前郝志才行醫濠梁時朕病篤志才鍼以調其气藥以理其中以當時言不過回一微命耳今則君命也故職醫官終年今壽髙特�子代令致仕徐富善卿人通醫理元末避亂采藥金剛臺山中明洪武間起太醫院指到生春識者謂前身盧扁當世岐黃也震澤紀聞戴元禮浙之金華人爲醫得丹溪之傳洪武中官太醫院尙書嚴震直病上語元禮曰好治之不愈且扺罪應手而愈後上疾大漸彊起坐便殿召諸侍醫數以用藥無狀賜死謂元禮有仁義特生之令致仕太宗在潛邸得瘕疾韓公懋治之輒愈俄復發如是數四公懋曰臣技竭矣元禮當能治之乃召之至問所用藥公懋以告曰皆是也又問上所嗜曰生芹曰吾得之矣乃處劑以進是夜上暴下明視之皆細蝗也蓋食生芹所致耳有妃嗜燒酒患腹痛治之愈曰十年復發不可爲矣十年果卒醫統戴元禮丹溪弟子博學精醫洪武中徵爲太醫院使眼界無人及薦蔣用文入院會談大喜曰吾儒而爲醫玆來共昌吾道乃國家民命之大幸也所著有訂證丹溪金匱勾元三卷證治要法證治類方若干捲行世盛啟東名寅姑蘇吳縣人少習舉業弗利遂工醫受業元禮得祕傳治病奇效醫名大振永樂徵爲太醫院禦醫太宗召入宮診後脈奏六脈離經將近分解果得一子遷太醫院使江寧府誌蔣用文句容人永樂中以儒醫薦官至太醫院判仁宗監國用文與黃淮蹇義等同輔知無不言一日論殺囚數百人用文入朝從容爲言可矜狀上悉宥之上嘗論保和之要對曰在要正气耳正气完邪气無自入焉又嘗問卿於醫效率緩何也對曰善治者必固本急之恐傷其本是以聖人戒欲速也仁宗嘗稱其嘉言足以裨治道醫統董宿四明人正統間爲太醫院使深察藥性博究醫書治療立方輒有奇效故集奇效良方七十卷今行於世郁震字鼎文蘇州常熟人累世業醫至震尢讀書尙气節初以名醫徵至京復以才武從偏師經略西域諸國者三以功賜三品服世授蘇州府醫學正科著醫書纂要等集弟性字鼎志醫學該博人稱二難黃編字楚祥少孤承母訓業儒旣而曰醫者仁術也苟精之上可以事君親下可以濟人物遂深究素難之旨以醫名淮揚正統初徵爲太醫景泰間院使董宿薦於上侍藥奏功廣收四方名士聚闕下務以保和聖躬爲己任成化中遷南京太醫太平府誌陸維恭精於醫診視髙帝有功除太醫院判子才修父業景泰間亦任院判京師稱陸一貼才生三子長道豫字克賢次道常字克容客任蕪湖訓科又次道源字克貞任太醫院禦醫道豫子敏字懋學以太醫院醫生中景泰元年順天鄕試敏弟敔字懋韶任本府正科陸氏代以善療傷寒名敔尢收速效觀形色卽知病源一時重之嚴州府誌方叔和建徳人精通醫術兼讀儒書成化間禮部列名欽取赴京授禦醫適岐王構疾叔和胗療有效累受白金文綺之賜八年陳乞歸田賜之�命有曰禦醫方叔和早有醫名旋登仕籍歲年滋久勞效良多用進爾階錫之�命益精乃術毋曠攸司湧幢小品太醫署中有三皇小像世廟從侍醫之請作景惠殿令大臣春秋主祀浙江通誌嚴元字宗人余杭人少業儒不售從父耔謁選京師屬有詔選醫士元故暢岐黃家言就試禮部宗伯大奇之隸籍太醫院授吏目世宗命纂修袖珍諸方錄成賜銀幣甚渥世宗幸承天門元扈從居常宣詔診視及東宮後宮疾治輒效輒拜金綺賜至徹禦前酒饌以優寵之九載考績授禦醫爲人所忌竟中蜚語落職士論咸惜之醫統唐椿字尙齡號恕齋嘉定人世爲醫官至椿尢博極羣書念醫學浩瀚後學者有望洋之嘆因搜集諸家精要附以己意編集成帙名源病集要二十卷人多宗之薛已字新甫號立齋吳郡人性資敏�見識聰明於醫極精故謂十三科要皆一理因見外科之醫固執局方不循表裏虛實經絡之宜而誤人者眾遂大發所蘊皆以內外合一之道對證處方隨手而愈嘉靖初徵爲太醫院使者有外科心法發揮精義等書凡十餘種徐偉號杏莊其先姑蘇人世業儒醫從龍北上屢世官太醫院至公尢精顯侍世宗皇帝簡擢銀臺通政使大小臣工有疾求藥無不刻期獲愈性行純厚謙和極至有因七情而感疾者諸醫不能治公先慰之以善言次投之以藥餌而陳痼久疾罔不卽愈許紳字大章別號警庵順天人公性資敏慧少習儒旣成棄去究心醫術深契軒岐奧旨漢唐以下諸名家論說罔不參互考定以求至當故診視輒有奇效上嘉悅之累升禮部尙書贈太子太師恩封三代盧志字宗尹號丹谷太倉人自曾祖佐以下俱隸太醫院至君業尢精專爲時所宗歷官院判常奉旨纂修本艸並著醫學百問脈家典要及增定醫學綱目等書休寧縣誌金有奇字養純上溪口人精岐黃術授太醫吏目崇禎辛巳山寇披猖官兵駐剿多嬰癘疫瀕危者悉賴以生裹糧踵謝卻弗受家𨿽貧事老母必供甘旨凡所入皆與弟共之著有杏春齋詩孝悌歌行世長安客話太醫院署有古銅人虛中注水關竅畢通古色蒼碧瑩然射目相傳海潮中出者太醫院例於端陽日差官至南海子捕蝦蟆擠酥以合藥制紫金錠某張大其事備鼓吹旗旛喧闐以往或嘲以詩曰抖擻威風出鳳城喧喧鼓吹擁霓旌穿林披莽如虓虎捉得蝦蟆剜眼睛

太醫院部雜錄

