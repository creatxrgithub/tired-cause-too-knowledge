

居停部總論禮記

曲禮見人弗能館不問其所捨

集說

表記言有客不能館不問其所捨則知人爲行人耳儒行言孔子至捨哀公館之者以此山陰陸氏曰捨客也館主人之事也

檀弓賓客至無所館夫子曰生於我乎館死於我乎殯注仁者不厄人集

說橫渠張氏曰於我乎館恨無他

捨以館客則於我之館不可謂以無客館而不館捨賓客也於吾家館可也嚴陵方氏曰此言賓客論語言朋友互相備也

居停部藝文一

後漢張儉傳論

宋範蔚宗昔魏齊違死虞卿解印季布逃亡朱家甘罪而張儉見怒時王顚沛假命天下聞共風者莫不憐其壯志而爭爲之主至乃捐城委爵破族屠身蓋數十百所豈不賢哉然儉以區區一掌而欲獨堙江河終嬰疾甚之亂多見其不知量也

居停部藝文二詩

邶風式微二章式微式微胡不歸微君之故胡爲乎中露

小序

式微黎侯寓於衛其臣勸以歸也式微式微胡不歸微君之躬胡爲乎泥中

旄丘四章旄丘之葛兮何誕之節兮叔兮伯兮何多日也小序

黎侯寓於衛衛不能修方伯連帥之職黎之臣子以責於衛也何其處也必有與也何其久也必有以也狐裘蒙戎匪車不東叔兮伯兮靡所與同瑣兮尾兮流離之子叔兮伯兮如充耳

吳明府自遠來畱宿

唐戴叔倫出門逢故友衣服滿塵埃歲月不可問山川何處來倚城容敝宅散職寄靈臺自此畱君醉相歡得幾回

喜外弟盧綸見宿

司空曙靜夜四無鄰荒居舊業貧雨中黃葉樹燈下白頭人以我獨沈久愧君相見頻平生自有分況是蔡家親

入關畱別主人

劉滄此來多愧食魚心東閣將辭彊一吟羸馬客程秋艸合晚蟬關樹古槐深風生野渡河聲急雁過寒原嶽勢侵對酒相看自無語幾多離思入瑤琴

九月十二日入南山�一民捨冒雨炙衣久之

宋張耒石稜如刀不容步上挽垂藤下無路風寒雨滑徒路愁捨馬杖藜泥沒屨躋扳顚墜不容發目眩心寒驚反顧亦知垂堂有遺戒身仰微官欲誰訴蕭蕭茅屋映絕壁門外漍漍淸泉注解衣就火不能暖旋拾山薪伐溪樹山翁生未食酰醢脫粟寒蔬度朝暮人間平地固不少何用巇嶇守兔秋聲四起山靄夕壞屋�籬睡無處披裘結束相勸歸過盡重云下山去

寓館食虀戲主人

元胡天遊蕨芽成拳筍作竿園菘臥壠春告闌寸心生意老猶壯鬱鬱競長靑瑯玕筠籃擷翠風露濕瓦缶釀碧�龍蟠開緘曉試膳夫手寸斷日送先生盤堆金疊玉光璀璨未許苜蓿誇闌干鏗鏘拒齒髮鈞奏甘脆適口回儒酸塡�一洗鮭鱔惡頓覺肝膽生淸寒朱門淳熬腐腸藥何異鴆毒生晏安虀鹽送老本吾分一飽已如窮韓幸無羸角蹂吾圃秪有蔬糲同盤桓未知餘生消幾甕俯仰日月雙跳丸明當更作冰壺傳大笑出門天地寬

寄京口鶴林主人了卽休

薩都剌白頭不出城南寺枯坐蒲團笑客忙過暑葛衣渾破碎逢秋竹院愈荒涼空山云濕龍歸缽古屋松低鶴在�遙憶題詩舊遊處夜深東壁月蒼蒼

贈寓客還瓜州

張昱把酒臨風聽棹聲河邊官柳綠相迎幾潮路到瓜州渡隔岸山連鐵甕城月色夜畱江叟笛花枝春覆市樓箏贈行不用歌楊柳此日還家足太平

寓楊柳州書捨

燮元圃枯桑敗葉集寒鴉籬落芙蓉曉見花有客歸來新作主釣船灣處是生涯

朱天昭始第進士主余家至明年移後西鄰

明王鏊兩年不厭艸堂低頗愛晨昏入齊長日經過無主客祇今相見有東西濁醪尙可墻頭過歸院那愁柳下迷廏馬似知人意思臨岐回首再三嘶

宿象山下劉權家簡瀾上人

郭第我宿象山下薜門潮一灣爲尋焦隱君太山今又還田家恐漂麥擾擾趨林間白髮一老翁倚樹遙相扳把臂一問之頗覺開心顏呼兒摘韭花筐弄潺湲粉蝶不妨雨亂飛繞雙鬟土壁積檐澑苔蘚成斑斑濁酒無勸酬滿飲歌南山心將平等觀身已離塵寰忽懷古祠下老僧應閉關明日渡江去慈云相對間居停部雜錄左傳夫諸侯之會事旣畢矣侯伯致禮地主歸餼以相辭也注地主所會主人也詩小序式微黎侯寓於衛其臣勸以歸也旄丘責衛伯也狄人迫逐黎侯侯寓於衛衛不能修方伯連帥之職黎之臣子以責於衛也詩說式微黎侯失國而寓於衛其臣勸之歸賦也旄丘狄逐黎侯黎侯寓於衛衛穆公不克納黎大夫怨之而作是詩世範同居之人有不賢者非理以相擾若間或一再尙可與辯至於百無一是且朝夕以此相臨極爲難處同鄕及同官亦或有此當寬其懷抱以無可柰何處之同居之人或相往來須揚聲曳履使人知之不可默造慮其適議及我則彼此愧慚進退不可況其間有不曉事之人好伏於幽暗之處以伺人之言話此生事興爭之人豈可久與同居然人之居處不可謂僻地無人而輒譏議人必慮或有聞之者俗謂墻壁有耳又曰日不可說人夜不可說鬼居鄕及在旅不可輕受人恩方吾未達之時受人之恩常在吾懷每見其人常懷敬畏而其人亦以有恩在我常有徳色及吾榮達之後徧報則有所不及不報則爲虧義故𨿽一飯一縑亦不可輕受前輩見人仕宦而廣求知己戒之曰受恩多則難以立朝宜詳味此名臣言行錄外集蘇�字季明武功人橫渠門人以上章得罪貶饒州過洛和靜館之伊川旣行伊川謂季明殊以遷貶爲意和靜曰然也焞嘗問季明當時上書爲國家計耶爲身計耶若爲國家計自忻然赴饒州若爲進取計則饒州之貶猶爲輕典季明以焞言爲然伊川曰名言名言見聞搜玉世人稱主人曰東道蓋本鄭人謂秦盍捨鄭以爲東道主以鄭在秦之東故也漢光武時常山太守鄧晨請從擊邯鄲光武曰不如以一郡爲我北道主人然則西南亦可謂之主人矣

居停部紀事左傳昭公二十三年叔孫婼如晉晉人執之館諸箕吏人之與叔孫居於箕者請其吠狗弗與及將歸殺而與之食之叔孫所館者𨿽一日必葺其墻屋去之如始至禮記檀弓孔子之衛遇舊館人之喪入而哭之哀出使子貢說驂而賻之子貢曰於門人之喪未有所說驂說驂於舊館無乃已重乎夫子曰予鄕者入而哭之遇於一哀而出涕予惡夫涕之無從也小子行之史記孔子世家孔子適衛主於子路妻兄顏濁鄒家居十月去衛將適陳過匡匡人聞之以爲魯之陽虎陽虎嘗暴匡人於是遂止孔子孔子使從者爲寧武子臣於衛然後得去去卽過蒲月餘反乎衛主蘧伯玉家居衛月餘去衛過曹是歲魯定公卒孔子去曹適宋適鄭至陳主於司城貞子家居陳三歲去陳過蒲遂適衛孔子不得用於衛將西見趙簡子臨河不濟乃還息乎陬鄕作爲陬操以哀之而反乎衛入主蘧伯玉家禮記檀弓孔子之喪有自燕來觀者捨於子夏氏子夏曰聖人之葬人與人之葬聖人也子何觀焉史記範雎列傳雎旣相秦魏使須賈於秦賈歸以告魏齊魏齊恐亡走趙匿平原君所秦昭王聞魏齊在平原君所乃爲書遺平原君曰寡人願與君爲布衣友君幸過寡人平原君入秦見昭王昭王謂平原君曰範君之讎在君之家願使人歸取其頭來不然吾不出君於關平原君曰貴而爲友者爲賤也富而爲交者爲貧也夫魏齊者勝之友也在固不出也今又不在臣所昭王乃遺趙王書趙孝成王發卒圍平原君家急魏齊夜亡出見趙相虞卿虞卿解其相印與魏齊亡走大梁欲因信陵君以走楚信陵君畏秦猶豫未肯見魏齊聞信陵君之初難見之怒而自剄卒取其頭予秦後漢書張儉傳儉爲東部督郵時中常侍侯覽所爲不軌儉舉劾其罪惡覽遏絕章表不得通由是結讎覽等鄕人朱並素性佞邪爲儉所棄並懷怨恚遂上書告儉與同郡二十四人爲黨於是刊章討捕儉得亡命困迫遁走望門投止莫不重其名行破家相容復流轉東萊止李篤家外黃令毛欽操兵到門篤引欽謂曰張儉知名天下而亡非其罪縱儉可得寧忍執之乎欽因起撫篤曰蘧伯玉恥獨爲君子足下如何自專仁義篤曰篤𨿽好義明廷今日載其半矣欽嘆息而去篤因緣送儉出塞以故得免其所經歷伏重誅者以十數宗親並殄滅郡縣爲之殘破孔融傳山陽張儉爲中常侍侯覽所怨覽爲刊章下州郡以名捕儉儉與融兄褒有舊亡抵於褒不遇時融年十六儉少之而不告融見其有窘色謂曰兄𨿽在外吾獨不能爲君主邪因畱捨之後事泄國相以下密就掩捕儉得脫走遂並收褒融送獄二人未知所坐融曰保納捨藏者融也當坐之褒曰彼來求我非弟之過請甘其罪吏問其母母曰家事任長妾當其辜一門爭死詔書竟坐褒焉三國魏志王修傳修遊學南陽止張奉捨奉舉家得疾病無相視者修親隱卹之病愈乃去南史王鎭惡傳鎭惡北海劇人也祖猛仕苻堅任兼將相父休爲河東太守鎭惡年十三而苻氏敗寓食澠池人李方家方善遇之謂方曰若遇英雄主要取萬戶侯當厚相報方曰君丞相孫人材如此何患不富貴至時願見用爲本縣令足矣宋書孔淳之傳淳之性好山水每有所遊必窮其幽峻或旬日忘歸嘗遊山遇沙門釋法崇因畱共止遂停三載法崇嘆曰緬想人外三十年矣今乃傾蓋於玆不覺老之將至也及淳之還反不告以姓北夢瑣言唐孔拯侍郎作補遺時朝回遇雨不賫油衣乃避雨於坊叟之廡下�注愈甚已過食時民家意其朝饑延入廳事俄有一叟烏帽紗巾而出迎候甚恭因備酒饌一一精珍乃公侯家不若也孔公�謝之且借油衣叟曰某寒不出熱不出風不出雨不出未嘗置油衣然已令鋪上取去可以供借也孔公賞羨不覺頓忘宦情李固言生於鳳翔莊墅雅性長厚未習參謁始應進士舉捨於親表柳氏京第諸柳昆仲率多戲謔以相國不諳人事俾習趨揖之儀俟其磬折密於烏巾上帖文字云此處有屋僦賃相國不覺及出朝士見而笑之許孟容守常侍朝中鄙此官號曰貂卻固不能爲人延譽也相公始以所業求知謀於諸柳諸柳與導行捲去處先令投謁許常侍相國果詣騎省髙陽公�謝曰某官極閒冷不足發君子聲彩𨿽然已藏之於心又睹烏巾上文字知其撲質無何來年許公知禮闈李相國居狀頭及第是知柳氏之戲侮足致隴西之速遇也陸遊南唐書潘扆傳扆往來江淮間自稱野客嘗依海州刺史鄭匡國不甚見禮館之馬廏旁一日從匡國獵近郊匡國妻行至廏中因視扆所居四壁蕭然葦席竹笥而已發笥睹二錫丸亦頗怪之扆歸大驚曰何物婦人觸吾劍賴吾攝其光芒不然身首殊矣宋史王彥超傳彥超大名臨淸人少事後唐魏王繼岌從繼岌討蜀還至渭南會明宗卽位繼岌遇害左右遁去彥超乃依鳳翔重雲山僧捨暉道人爲徒暉善觀人謂彥超曰子富貴人也安能久居此給資帛遣之張錫傳顯徳中以老疾求解官授右諫議大夫致政宋初攺給事中錫無子宰相範質嘗兄事之館於別墅錫以執政之門不欲久處往依鄕人鄧州觀察判官黃保緒建隆二年六月卒於穰下李處耘傳朗州軍亂詔慕容延釗率師討之以處耘爲都監延釗所部少校司義捨於荊州客將王氏家使酒凶恣王氏訴於處耘處耘召義呵責由是大不協張平傳平靑州臨胊人弱冠寓單州依刺史羅金山金山移滁州署平馬步都虞候墨客揮犀趙閱道爲成都轉運使出行部內惟攜一琴一龜坐則看龜鼓琴嘗過靑城山遇雪捨於逆旅逆旅之人不知其使者也或慢狎之公頹然鼓琴不顧宋史王欽若傳河陰民常徳方訟臨津縣尉任懿賂欽若得中第事下禦史臺劾治初欽若咸平中知貢舉懿舉諸科寓僧仁雅捨仁雅識僧惠秦與欽若厚懿與惠秦約以銀三百五十兩賂欽若書其數於紙令惠秦持去會欽若已入院屬欽若客納所書於欽若妻李氏惠秦減所書銀百兩欲自取之李氏令奴祁睿書懿名於臂並所約銀告欽若懿再入試第五場睿復持湯飲至貢院欽若密令奴索取銀懿未卽與而登科去仁雅馳書河陰始歸之張耆傳耆以左僕射護國軍節度判襄鄧孟許陳壽六州封徐國公章獻太后微時嘗寓其家耆事之甚謹及太后預政寵遇最厚賜第尙書省西凡七百楹安佚富盛踰四十年王鬷傳鬷少時館禮部尙書王化基之門樞密副使宋湜見而以女妻之宋氏親族或侮易之化基曰後三十年鬷富貴矣果如所言曹彬傳彬子瑋守邊時山東知名士賈同造瑋客外舍瑋欲按邊卽同捨邀與俱同問從兵安在曰已具旣出就騎見甲士三千環列初不聞人馬聲同歸語人曰瑋殆名將也談苑眞皇上仙執政因對奏寇準與南行一郡丁謂至中書云雷州司戶王曾參政云適來不聞有此指揮丁云居停主人宜省言語王悚息而已蓋王是時僦寇宅而居尢溪縣誌宋林積字公濟少遊上庠寓蔡州邸拾錦囊有明珠數百顆詢主人曰前有何人宿此主人云潯陽商人周仲津積語之曰此吾故人脫復至此幸令來上庠相訪又揭其名於室曰某年某月日尢川林積假館遂行越數日仲津果至蔡邸尋珠主人具以告因揭其榜趨訪積積驗其珠數皆合悉以還之仲津分珠爲謝積固辭後登慶曆六年進士宋史揚掞傳掞字純父撫州臨川人少能詞賦陳氏館之教子數月拂衣去遊襄漢旣而代陳中選陳謝之萬緡輦以入倡樓篋垂盡夜忽自呼曰純父來此何爲明日遂行聞見前錄富公未第時家於水北上陽門外讀書於水南天宮寺三學院院有行者名宗顥嘗給事公左右及公作相顥已爲僧用公奏賜紫方袍號寶月大師公致政築大第於至徳坊與天宮寺相邇公以病謝客宗顥來或不得前則直入道堂見公曰相公頗憶院中讀書時否公每爲之笑時節送遺甚厚康節先公自共城遷洛未爲人所知也宗顥獨館焉可見宗顥非俗僧也宋史劉恕傳恕字道源筠州人宋次道知亳州家多書恕枉道借覽次道日具饌爲主人禮恕曰此非吾所爲來也殊廢吾事悉去之獨閉閣晝夜口誦手抄盡其書而去目爲之翳章惇傳惇貶雷州司戶參軍初蘇轍貶雷州不許占官舍遂僦民屋惇又以爲彊奪民居下州追民究治以僦券甚明遂已至是惇問捨於是民民曰前蘇公來爲章丞相幾破我家今不可也徙睦州卒揮麈三錄政和末秦會之自金陵往參成均行次當塗境上值大雨水沖橋斷不能前進虛中居民開短�延一士子教其子弟士子於書室�中窺見秦徒步執蓋立風雨中淋漓淒然甚憐之呼入令小愒至晚雨不止白其主人推食挽畱而共榻翼日晴霽送之登途秦大以感激秦旣自敍其詳復詢士之姓名云曹筠庭堅也秦登第卽宦顯絕不相聞久之曹建炎初以太學生隨大駕南幸至維揚免省策名後爲臺州知錄老不任事太守張偁對移爲黃巖主簿無憀之甚時秦專權久矣曹一夕偶省悟其前此一飯之恩因謀諸婦婦吳越錢族晚事曹頗解事謂曰審爾何不漫訴之筠因便介姑作詩以致祈懇末句云浩浩秦淮千萬頃好將余浪到灘頭其淺陋不工如此秦一覽慨然興念以刪定官召之尋攺官入臺遂進南�髙宗惡之親批逐出秦猶以爲集英殿修撰知衢州未幾坤維闕帥卽擢次對制閫全蜀到官之後弛廢不治遂致孝忠之變秦竟庇護之奉祠而歸秦沒始奪其職云淸波雜誌括蒼管銓平仲監秦邸坐事免官秦丞相手封銀一笏以助其歸蓋秦早授館於其家故特致此禮宋史余天錫傳天錫字純父慶元府昌國人丞相史彌遠延爲弟子師性謹願絕不預外事彌遠器重之是時彌遠在相位久皇子竑深惡之念欲有廢置會沂王宮無後丞相欲借是陰立爲後備天錫秋告歸試於鄕彌遠曰今沂王無後宗子賢厚者幸具以來天錫絕江與越僧同舟舟抵西門天大雨僧言門左有全保長者可避雨如其言過之保長知爲丞相館客具雞黍甚肅須臾有二子侍立全曰此吾外孫也日者嘗言二兒後極貴問其姓長曰趙與莒次曰與芮天錫意彌遠所屬其行亦良是告於彌遠命二子來保長大喜鬻田治衣冠心以爲沂邸後可冀也集�黨且詫其遇以行天錫引見彌遠善相大奇之計事泄不便遽復使歸保長大�其鄕人亦竊笑之逾年彌遠忽謂天錫曰二子可復來乎保長謝不遣彌遠密諭曰二子長最貴宜撫於父家遂載與歸天錫母朱爲沐浴教字禮度益習未幾召入嗣陳自彊傳自彊福州閩縣人字勉之登淳熙五年進士第慶元二年入都待銓自以嘗爲韓冑童子師欲見之無以自通適僦居主人出入冑家爲言於冑一日召自彊比至則從官畢集冑設褥於堂鄕自彊再拜次召從官同坐冑徐曰陳先生老儒汨沒可念明日從官交薦其才除太學錄遷博士數月轉國子博士又遷祕書郎入館半載擢右正言諫議大夫禦史中丞入臺未逾月遂登樞府由選人至兩地財四年嘉泰三年拜右丞相歷封祁衛秦國公李日華篷櫳夜話余夜投屯溪胡氏酒館館人醉歸踉蹌與余接語又引余袖令視其二女二女匿笑帷中不肯出時於燈後閃露偶一瞥眼皆殊色也女又摘琵琶弦唱蔡郎詞斷續窈裊余襆被不能寐知其欲爲眩亂乃詭呼店嫗寄行橐久之檢視橐中悉布衲艸屩始寂然不復弄姿越二日上賈人船有操舟健兒與余僕語宛轉詰之卽其二�也往來溪中如織歲一二省家不能信宿畱也浙江通誌王冕字元章諸曁人北遊燕都館祕書卿泰不花家泰不花薦以館職冕曰公誠愚人哉不滿十年此中狐兔遊矣何以祿仕爲賢奕編夏忠靖公原吉冬出使至館晨發命館人烘襪誤燒其一館人懼不敢告索襪甚急左右請罪公笑曰何不早白並棄之而行館人感泣明外史沈煉傳煉爲錦衣經歷嚴嵩貴幸用事賄日以重煉時時扼腕遂上疏言大學士嵩貪婪愚鄙與子世蕃要賄鬻官沽恩結客請罷斥以謝天下帝大怒搒之數十責佃保安旣至未有館捨賈人某詢知其得罪故徙家捨之里長亦日致薪米遣子弟就學列朝詩集方太古字元素蘭溪人負气慷慨髙自位置尢迂緩好潔𨿽出宿不假衾裯嘗與吳人徐繗宿黃姬水家姬水以父友事之謹薦以新裀席乃自解其篋出所白褚藉之寢質明視之褚宛然初置無痕襞積若無人藉焉者不知何以身輕若此見聞錄侍郎長洲孔公鏞字韶文爲諸生時家赤貧至饔�不給每詣學則買二餅充饑五聖閣有道媼見其旦晚經門一日迎入問故公以實告媼心憐之謂曰吾家晝則有齋夜則有燈秀才肯僑居此乎公從之遂得肆志於學後舉進士歸媼已卒公斬衰冠送葬焉甲乙剩言余過淮陰市中�一酒肆主人約五十許人與余談酒事各極其意主人忽瞪目視余曰觀君似解操觚者余謝曰非曰能之嘗窺一斑矣主人遂與餘論詩上自三百漢魏下及六代三唐以及我明無不畢當窾綮因命酒對坐劇飲復論天下事至於千古興衰每太息流涕忽向余曰吾閱海內人多矣少得似君君得無金華胡元瑞乎余曰是也余因詢其姓字主人曰肆門所書張叔度是也余復問其鄕縣主人曰吾無何有鄕之人也余笑曰地且不得曾謂張叔度是丈夫姓字乎主人起顧余笑躍身入內曰毋多談君且休矣明日索與相見眾傭保曰主人仗一劍躍馬去矣余遂窮問其人則曰主人有錢數百千令我輩張肆於此其出處從不能悉也余意必江淮大俠托於市隱者耳武進縣誌談遵庸字循夫武進人家世業儒庸獨去得貨殖性尢慷慨能周人急歙饒練水者精於醫欲以所得金謀什一來主庸家居歲餘患痢煮藥滌穢之事皆庸躬親之病革練水曰恐累君請他徙庸曰人之貴相知正在患難時先生善自攝毋慮及卒庸檢其橐逐一登冊徧訪其同鄕得從孫舉授之居停部選句梁任昉啟困無居止浮寓親遊唐岑參詩使君地主能相送河尹天明坐莫辭劉長卿詩戀此東道主能令西上遲杜甫詩淸晨蒙菜把常荷地主恩韓翃詩吳郡陸機稱地主錢塘蘇小是鄕親元稹詩旅寓𨿽堪托官僚自可憑

拜謁部總論禮記

檀弓孔子曰拜而後稽顙頹乎其順也稽顙而後拜頎乎其至也三年之喪吾從其至者注

頹順也先拜賓順於事也此殷之喪拜頎至也先觸地無容哀之至此周之喪拜重者尙哀戚自期如殷可疏此一節論殷周喪拜之異拜者主人

孝子拜賓也稽顙者觸地無容也拜是爲賓稽顙爲己前賓後己頹然而順序也頎惻隱之至也鄭知殷周喪拜之異者以孔子所論每以二代相對皆先殷而後周也集說

長樂陳氏曰拜而後稽顙頹

乎其順也以其先致敬故也稽顙而後拜頎乎其至也以其先致哀故也孔子之時禮廢滋久矣天下不知先稽顙之爲重而或以輕爲重是猶不知拜下之爲禮拜上之爲泰而或以泰爲禮故孔子救拜之敝則曰吾從其至救泰之敝則曰吾從下凡欲禮之明於天下而已馬氏曰記曰三年之喪喪拜非三年之喪以吉拜當周之衰蓋人不知喪拜之儀故孔子遂及之言𨿽拜起之末猶欲不失其序非知制作之情者孰能盡於此此動容周旋中禮所謂盛徳之至也鄭氏以此爲殷周拜而於經無所見豈其然乎拜稽顙哀戚之至隱也稽顙隱之甚也

注隱痛也稽顙者觸地無容疏

孝子拜賓之時先

稽顙而後拜者哀戚之至痛也就拜與稽顙二事之中稽顙尢爲痛之甚也集說

嚴陵方氏曰孝子哀

痛之容有若手之辟足之踴口之哭目之泣鼻之洟固非一類特不若稽顙之爲甚耳

雜記廏焚孔子拜鄕人爲火來者拜之士一大夫再亦相弔之道也注

言拜之者爲其來弔己疏

廏焚孔子拜鄕人來

慰問者亦是哀弔之道集

說山陰陸氏曰廏焚𨿽不

問馬然猶爲爲火來者拜也錄之以著聖人言動之間無所不爲法譚子

象符所以知拱折者人之符夫拱手者人必拱之折腰者人必折之禮之本也春明夢餘錄

呂坤南禮辯國朝尙左天下皆尙左或曰南人尙右非也南人並行偶坐何嘗尙右哉惟是作揖一事讓人於右居己於左曰行南禮南人亦不自察其所從來耳蓋宗廟朝廷之禮尊南面者是也非以尊我也南面之東爲左西爲右今文武之立班是已及其轉身而拜亦東爲左西爲右何嘗不重左哉自北面者視之則東爲右西爲左不知尊有所在蓋論南面者之左右所拜南面之人非右班拜左班之人也至於賓入主人之門非朝非廟無南面可尊主人讓賓自以東爲右安得以無所尊之客位而行有所尊之揖拜哉且非阼階西階古人設階之初意也居己於左而居客於右南禮之誤也無疑矣若曰南禮尙右則不差揖拜則差行禮二者必居一非矣或曰古人尙右今人尙左孰是曰古人是天道自中極而左旋起向右也地道自東北而西南髙在右也神道坐西東向尊左右也人道右手用事權在右故行步右足先發而左足次之起拜左足先屈而右足先伸八卦之位幹在右古今簡冊之序往爲右古人重右因其自然順其當然也今人重左髙者抑之下者舉之也論理勢則重右爲是耳

婦人拜辯拜屈也折節以示屈不敢直躬之謂也男子以伏興爲拜婦人以屈膝爲拜斷斷乎無兩說矣考之古禮男子再拜婦人四拜謂之夾拜蓋男子鞠躬婦人立屈膝男子拜婦人又立屈膝男子再鞠躬拜婦人又兩立屈膝是謂丈夫兩拜婦人四拜也今制太子與妃初見帝後太子四起拜妃八立拜惟是致詞妃亦同跪其興也太子俯伏皇太后皇后慶節命婦朝賀先立四拜引班首至殿上內贊跪外贊皆跪丹墀諸命婦皆跪致詞稱賀畢不贊俯伏直贊興復位四拜而禮畢今南方扮戲子婦上父母壽子俯伏婦人𨿽跪而不俯伏猶有古人之遺意焉蓋婦人興伏爲拜起於武后臨朝衮冕郊天俯伏拜興而行天子之禮後世用之今士夫庶人親迎夫婦拜天地拜舅姑尙有婦人同夫拜興之事而丘瓊山家禮儀節父母醮女尙有拜興之文皆謬也故珠冠之制俯首不得爲不俯伏無墜髻落冠之憂故不嫌於重耳每問中常侍宮人見后妃以何爲禮曰宮人遇后妃則叩首而行遇朝賀亦只立拜相沿謂叩首爲小禮立拜爲大禮耳春秋傳云三肅使者蓋婦人以立拜爲肅拜故周禮九拜之法有肅拜注曰婦人之拜也近世婦人之簡書加一端字則非古矣又曰斂�萬福則不經矣婦人喪禮亦有稽顙之文蓋叩頭之及地者余非謂婦人不叩頭但伏興爲拜則不可耳且拜無奇數或再或四或八或十二其奠獻而俯伏非拜也故贊者不列於拜數今臣子謝恩禮稱五拜三叩首載在會典禮臣殊失本意矣蓋四拜四叩頭耳四拜畢不贊拜何以叩頭其實第五拜爲一叩再加三爲四叩耳或曰拜爲兩手齊下惟男子爲然曰非也婦人立拜不兩手齊下乎今鄕俗以立爲輕叩頭爲重故奚婦見主人不敢立拜止是叩頭則知叩頭固重立拜非輕也簡而便故輕之耳邵二泉集

士相見禮說或曰士相見古之常禮也今之士亦孰不相見禮非難知也子習諸生於禮而以是先焉有說乎曰有人莫貴於士士之相見非夫人之相見也故先王制禮重相見所以重士也苟士之相見猶人之相見則非士矣又何禮之有焉蓋古之士其相見也爲謀道也爲謀義也而非爲夫利與勢也故曰非夫人之相見是以不敢輕也而禮生焉致之以辭達志也重之以介道誠也稱之以贄將敬也誠敬著而後志通賓請主人讓至於再三焉不敢憚煩豈故崇是虛文也哉合之不苟則所謀者必臧謹於始而可以占終也今士之相見所謀者何爲乎爲古人之謀者百一反是焉者什且九矣辭達志也而或以飾介道誠也而或以說贄將敬也而或以貨率然而面一言卽合未幾背之不以爲愧此所謂夫人之相見也古者士之相見果若是歟吾之習是於諸生亦將俾其謹謀而重合志於古而今是戒焉爾或曰今之士固有貌乎禮而心非者矣子習於外將以易之曷若務謀其內之爲愈也曰務諸內者聖模賢範講明服行在諸生者素矣猶懼其未警也於是乎有是舉制外養中固將賴焉若貌乎禮而心非者使其秉彜未亡能無少變乎今夫冕而親迎所以重婚也三加而醮且字所以重冠也重之如此而淫僻狡頑之風尙不免焉君子不以是廢冠婚者所以存天下之防也此吾所以習是於諸生之意也曰子之意將有出於是者乎曰有哉三揖而進其進也難一辭而退其退也易豈惟相見事君者亦然故難進易退而禮義出焉天下之事成焉習士相見禮所以教爲臣也

居停部外編

