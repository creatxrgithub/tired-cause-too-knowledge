

嘲謔部總論爾雅

釋詁謔浪笑敖戲謔也

注謂調戲也疏

詩曰謔浪笑敖者不敬之戲謔也

舍人曰謔戲謔也浪意朗也笑心樂也敖意舒也戲笑邪戲謔笑之貌郭云謂調戲也見詩邶風終風文

嘲謔部藝文一

嘲曹操討烏桓書

後漢孔融大將軍遠徵蕭條海外昔肅愼氏不貢楛矢丁零盜蘇武牛羊可並案也

與廣川長岑文瑜書文瑜因時旱祈雨不能得璩書戲之

魏應璩璩白頃者炎旱日更增甚沙礫銷爍艸木焦捲處涼臺而有鬱蒸之煩浴寒水而有灼爛之慘宇宙𨿽廣無陰以憩云漢之詩何以過此土龍矯首於元寺泥人鶴立於闕裏修之歷旬靜無徵效明勸教之術非致雨之備也知卹下民躬自暴露拜起靈壇勤亦至矣昔夏禹之解陽旴殷湯之禱桑林言未發而水旋流辭未卒而澤滂沛今者云重積而復散雨垂落而復收得無賢聖殊品優劣異姿割須宜及膚剪爪宜侵肌乎周徵殷而年丰衛伐邢而致雨善否之應甚於影響未可以爲不然也想雅思所未及謹書起予應璩白

嘲褚常侍文

晉陸云六年正月以臨川府丞褚爲常侍君子謂吳於是乎能官人官人國之所廢興也古之興王惟賢是與呂望漁釣而周王枉駕寧戚叩角而齊王忘寐委斯徒而縻好爵釋裋褐而服龍章姬姜之族非無人也親暱之愛非無懷也取彼庸賤之徒登之佐臣之列故九賢翼世而有命旣集五子佐時匡霸以濟夫惟能官人之所由也褚氏大夫之常佐遠邦之賤司才則卲矣官實陋矣而拔出羣萃超升階闥𨿽文王登師桓公取佐亦何以加之詩曰濟濟多士文王以寧言官人得才也褚常侍聞之喜曰君子之言豈虛也哉吾得此足矣君子謂褚常侍於是乎不謙謙也者致敬以存其位者也謙之不存徳無柄矣世之治也君子自以爲不足故撙節以求役於禮敬讓以求安於仁世之亂也在位者自以爲有餘故爵丰而求更厚位隆而欲復廣世之治亂恆由此作今褚侯蟬蛻槁木鵠鳴玉堂不庶幾夙夜允集眾譽而意充於一善心盈於自足足則無求盈則無戒不求則善遠之無戒則惡來之亦何以爲君子哉詩云戰戰兢兢如臨深淵愼之至也褚常侍聞是言也懼謂之昌言也而拜之君子曰褚侯其幾矣聞善而喜過又應之懼嘉服義之賢而拜讜言之辱規同禹迹義均罪己君子哉吳無君子斯焉取斯

戲答宣叔頌

宋黃庭堅探龍淵履虎尾別狐貉辧蚖虺頭雪白心灰死老斫輪不教子君聞此當洗耳

嘲謔部藝文二詩

詞

邶風簡兮四章之三簡兮簡兮方將萬舞日之方中在前上處

賢者不得志而仕於伶官有輕世肆志之心焉故其言如此若自譽而實自嘲也碩人俁俁公庭萬舞有力如虎執轡如組

又自譽其才之無所不備亦上章之意也左手執鑰右手秉翟赫如渥赭公言錫爵

以碩人而得此則亦辱矣乃反以其賚予之親洽

嘲友人

晉李充同好齊歡愛纏綿一何深子旣識我情我亦知子心燕婉歷年歲和樂如瑟琴良辰不我俱中闊似商參爾隔北山陽我分南川陰嘉會罔克從積思安可任目想妍麗姿耳存淸媚音修晝興永念遙夜獨悲吟逝將尋行役言別泣沾巾願爾降玉趾一顧重千金

離合詩贈尙書令何敬容

梁蕭巡南史曰自晉宋以來宰相皆文義自逸敬容獨勤庶務貪�爲時所嗤鄙時蕭琛子巡頗有輕薄才因制卦名離合等詩嘲之亦不屑也伎能本無取支葉復單貧柯條謬承日木石豈知晨狗馬誠難盡犬羊非易馴嚬旣不似學步孰能眞實由紊朝典是曰蠹彜倫俗化於玆鄙人塗自此分

中橋北送穆質兄弟應制戲贈蕭二策

唐李益洛水橋邊雁影疏陸機兄弟駐行車欲陳漢帝登封艸猶待蕭郎寄內書

晚春過夏侯校書值其沈醉戲贈李端攲冠枕如意獨寢落花前姚馥淸時醉邊韶白日眠曝褌還當屋張幕便成天謁客惟題鳳偸兒欲覘氈失杯猶離席墜履反登筵本是墻東隱今爲甕下仙臥龍髯乍磔棲蝶腹何便阮籍共琴韻陶潛余秫田人逢轂陽望春似永和年顧我非工飲期君行見憐嘗知渴羌好亦覺醉胡賢炙熟樽方竭車回轄且全噀風仍作雨灑地卽成泉自鄙新丰過遲回惜十年

戲贈友人

楊凝湘陰直與地陰連此日相逢憶醉年美酒非如平樂貴十升不用一千錢

戲贈李主簿

施肩吾官罷江南客恨遙二年空被酒中消不知暗數春遊處偏憶揚州第幾橋

嘲吳人

楊收爾幸無羸角何用觸吾藩若是升堂者還應自得門

嘲趙璘

薛能巡關每傍樗蒲局望月還登乞巧樓第一莫教嬌太過緣人衣帶上人頭

戲贈魏十四

李羣玉蘭浦秋來煙雨深幾多情思在琴心知君調得東家子早晚和鳴入錦衾

答段柯古見嘲

溫庭筠彩翰殊文金繚繞一千二百逃飛鳥尾生橋下未爲癡暮雨朝雲世間少

戲李文遠

孫棨引君來訪洞中仙新月如眉拂戶前領取嫦娥攀取桂便從陵谷一時遷

戲張道人不飲酒

顏蕘言自雲山訪我來每聞奇祕覺叨陪吾師不飲人間酒應待流霞卽舉杯

歐陽太監雨中視決堤因墮水明日見於省中

因戲之

徐鉉聞道張晨蓋徘徊石首東浚川非伯禹落水異三公衣濕仍愁雨冠攲更怯風今朝復相見疑是葛仙翁

嘲廬山道士

陳沆啖肉先生欲上升黃雲踏破紫雲崩龍腰鶴背無多力傳與麻姑借大鵬

景仁招況之聞用歌舞望門而返作詩戲之

宋韓維一夜嚴風結素波盍簪寧避曉寒多範滂攬轡方淸俗墨子回車豈惡歌云外雁寒驚歲晚林間鴉語弄春和知君不久承寬詔始柰紅裙綠酒何

朝云詩並

引

蘇軾

世謂樂天有粥駱馬放楊柳枝詞嘉其主老病不忍去也然夢得有詩云春盡絮飛畱不得隨風好去落誰家樂天亦云病與樂天相伴住春隨樊子一時歸則是樊素竟去也予家有數妾四五年相繼辭去獨朝云者隨予南遷因讀樂天集戲作此詩朝雲姓王氏錢塘人嘗有子曰干兒未�而夭云不似楊枝別樂天恰如通徳伴伶元阿奴絡秀不同老天女維摩總解禪經卷藥壚新活計舞衫歌扇舊因緣丹成逐我三山去不作巫陽雲雨仙

趙成伯家有麗人僕忝鄕人不肯開樽徒吟春

雪美句次韻一笑

前人繡簾朱戶未曾開誰見梅花落鏡臺試問髙吟三十韻何如低唱兩三杯莫言衰鬢聊相映須得纖腰與共回知道文君隔靑瑣梁園賦客肯言才

戲贈田辧之琴姬

前人流水隨弦滑淸風入指寒坐中有狂客莫近繡簾彈

吳子野絕粒不睡過作詩戲之芝上人陸道士

皆和予亦次韻

前人聊爲不死五通仙終了無生一大緣獨鶴有聲知半夜老蠶不食已三眠憐君解比人間夢許我求逃醉後禪會與江山成故事不妨詩酒樂新年

戲子由

前人宛丘先生長如丘宛丘學捨小如舟常時低頭誦經史忽然欠伸屋打頭斜風吹帷雨注面先生不愧旁人羞任從飽死笑方朔肯爲雨立求秦優眼前勃磎何足道處置六鑿須天遊讀書萬卷不讀律致君堯舜知無術勸農冠蓋鬧如雲送老虀鹽甘似蜜門前萬事不掛眼頭𨿽長低气不屈余杭別駕無功勞畫堂五丈容旗旄重樓跨空雨聲遠屋多人少風騷騷平生所慚今不恥坐對疲氓更鞭箠道逢陽虎呼與言心知其非口諾惟居髙志下眞何益气節消縮今無幾文章小技安足程先生別駕舊齊名如今衰老俱無用付與時人分重輕

鹽官部役戲呈同事兼寄述古

前人新月照水水欲冰夜霜穿屋衣生稜野廬半與牛羊共曉鼓卻隨鴉鵲興夜來履破裘穿縫紅頰曲眉應入夢千夫在野口如林豈不懷歸畏嘲弄我州賢將知人勞已釀白酒買豚羔耐寒努力歸不遠兩腳凍硬公須�

將之湖州戲贈莘老

前人余杭自是山水窟側聞吳興更淸絕湖中橘林新著霜溪上苕花正浮雪顧渚茶芽白於齒梅溪木瓜紅勝頰吳兒膾縷薄欲飛未去先說饞涎垂亦知謝公到郡久應怪杜牧尋春遲鬢絲只好對禪榻湖亭不用張水嬉

戲贈

前人惆悵沙河十里春一番花老一番新小橋依舊斜陽裏不見樓中垂手人

和邵同年戲贈賈牧秀才三首

前人傾蓋相歡一笑中從來未省馬牛風卜鄰尙可容三徑投社終當作兩翁古意已將蘭緝佩招詞閒詠桂生叢此身自斷天休問白髮年來漸不公朝見新荑出舊槎騷人孤憤苦思家五噫處士太窮約三賦先生多誕誇帳外鶴鳴奩有鏡个中錢盡案無鮭玉川何日朝金闕白晝關門守夜叉生涯到處似檣烏科第無心摘頷須黃帽刺船忘歲月白衣�酒慰鰥孤狙公欺病來分栗水伯知饞爲出鱸莫向洞庭歌楚曲煙波渺渺正愁予

九日舟中望見有美堂上魯少卿飲處以詩戲

之二首

前人指點雲間數點紅笙歌正擁紫髯翁誰知愛酒龍山客卻在漁舟一葉中西閣珠簾捲落暉水沈煙斷佩聲微遙知通徳淒涼甚擁髻無言怨未歸

張子野年八十五尙聞買妾述古令作詩

前人錦裏先生自笑狂莫欺九尺鬢眉蒼詩人老去��在公子歸來燕燕忙柱下相君猶有齒江南刺史已無腸平生謬作安昌客略遣彭宣到後堂

贈張刁二老

前人兩邦山水未淒涼二老風流總健彊共成一百七十歲各飲三萬六千觴藏春塢裏鶯花鬧仁壽橋邊日月長惟有詩人被磨折金釵零落不成行

梅聖兪詩中有毛長官者今於潛令國華也聖

兪沒十五年而君猶爲令捕蝗至其邑作詩戲

之

前人詩翁憔悴老一官厭見苜蓿堆靑盤歸來羞澀對妻子自比�魚緣竹竿今君滯畱生二毛飽聽衙鼓眠黃綢更將嘲笑調朋友人道獼猴騎土牛願君恰似髙常侍暫爲小邑仍刺史不願君爲孟浩然卻遭明主放還山宦遊逢此歲年惡飛蝗來時半天黑羨君封境稻如雲蝗自識人人不識

喬將行烹鵝鹿出刀劍以飲客以詩戲之

前人破匣哀鳴出素虯倦看鶂鶂聽呦呦明朝只恐兼烹鶴此去還須卻佩牛便可先呼報恩子不妨仍帶醉鄕侯他年萬騎歸應好柰有移文在故丘

戲周正儒二絕

前人折臂三公未可知會當千鎰訪權奇勸君鬻駱猶閒事腸斷閨中楊柳枝天�新頒玉鼻騂故人共敝亦常情相如𨿽老猶能賦換馬還應繼二生

戲用晁補之韻

前人昔我嘗陪醉翁醉今君但吟詩老詩淸詩咀嚼那得飽瘦竹瀟灑令人饑試問鳳凰饑食竹何如駑馬肥苜蓿知君忍饑空誦詩口頰瀾翻如布谷

東川淸絲寄魯冀州戲贈

前人鵝溪淸絲淸如冰上有千歲交枝藤藤生谷底飽風雪歲晚忽作龍蛇升嗟我𨿽爲老侍從骨寒只受布與繒�頭錦衾未還客坐覺芒刺在背膺豈知髯卿晚乃貴福祿正似川方增醉中倒著紫綺裘下有半臂出縹綾封題不敢妄裁剪刀尺自有佳人能遙知千騎出淸曉積雪未放遊塵興白須紅帶柳絲下老弱空巷人相登但放奇紋出領袖吾髯𨿽老無人憎

章質夫送酒六壺書至而酒不達戲作小詩問

之

前人白衣送酒侮淵明急掃風軒洗破觥豈意靑州六從事化爲烏有一先生空煩左手持新蟹漫繞東籬嗅落英南海使君今北海定分百榼餉春耕

南禪長老和詩不已故作六虫篇答之

前人鳳凰覽徳輝遠引不待遣鷾鴯戀庭宇倏忽來千轉那將坐井蛙而比談天衍�魚著文字�死猶遭捲老牛疲耕作見月亦妄喘東坡方三問南禪已五反老人但目擊侍者應足繭最後六虫篇深寄恨語淺

戲孫公素

前人披扇當年笑溫嶠握刀晚歲戰劉郎不須戚戚如馮衍便與時時說李陽

和趙成伯兼戲禹功

前人金錢石竹道旁秋翠黛紅裙馬上謳無限小兒齊拍手山公又作習池遊

答王鞏鞏將見過有詩自謂惡客戲之

前人汴泗繞吾城城堅如削鐵中有李臨淮號令肝膽裂古來彭城守未省怕惡客惡客云是誰祥符相公孫是家豪逸生有種千金一擲頗黎盆連車載酒來不飲外酒嫌其村子有千瓶酒我有萬株菊任子滿頭插團團見花不見目醉中插花歸花重壓折軸問客何所須客言我愛山靑山自繞郭不要買山錢此外有黃樓樓下一河水美哉洋洋乎可以療饑並洗耳彭城之遊樂復樂客惡何如主人惡

夜過舒堯文戲作

前人先生堂前霜月苦弟子讀書喧兩廡推門入室書縱橫蠟紙燈籠幌雲母先生骨淸少眠臥長夜默坐數更鼓耐寒石硯欲生冰得火銅瓶如過雨郎君欲出先自贊坐客斂�誰敢侮明朝阮籍過阿戎應作羲之羨懷祖

陳季常自岐亭見訪郡中及舊州諸豪爭欲邀

致之戲作陳孟公詩一首

前人孟公好飲寧論斗醉後關門防客走不妨閒過左阿君百謫終爲賢太守老居閭裏自浮沈笑問伯松何苦心忽然載酒從陋巷爲愛揚雄作酒箴長安富兒求一過千金壽君君笑唾汝家安得客孟公從來只識陳驚座

太守徐君猷通守孟亨之皆不飲以戲之

前人孟嘉嗜酒桓溫笑徐邈狂言孟徳疑公獨未知其趣爾臣今時復一中之風流自有髙人識通介寧隨薄俗移二子有靈應撫掌吾孫還有獨醒時

戲足柳公權聯句並

引

前人

宋玉對楚王此獨大王之雄風也庶人安得而共之譏楚王知己而不知人也柳公權小子與文宗聯句有美而無箴故爲足成其篇人皆苦炎熱我愛夏日長燻風自南來殿閣生微涼一爲居所移苦樂永相忘願言均此施淸陰分四方

泗州過倉中劉景文老兄戲贈一絕

前人旣聚伏波米還數魏舒籌應笑蘇夫子僥幸得湖州

戲題巫山縣用杜子美韻

前人巴俗深畱客吳儂但憶歸直知難共語不是故相違東縣聞銅臭江陵換夾衣丁寧巫峽雨愼莫暗朝暉

數日前夢人示餘一卷文字大略若論馬者用

喫蹶兩字夢中甚賞之覺而忘其餘戲作數語

足之

前人天驥𨿽老舉鞭脫逸交馳蟻封步中衡石旁睨駑駘丰肉滅節徐行方軌動輒喫蹶天資相絕未易致詰

劉監倉家煎米粉作餅子余云爲甚酥潘邠老

家造逡巡酒餘飲之莫作醋錯著水來否後數

日余攜家飲郊外因作小詩戲劉公求之

前人野飲花間百物無杖頭惟掛一葫蘆已傾潘子錯著水更�君家爲甚酥

嘲子由

前人堆幾盡埃簡攻之如�虫誰知聖人意不在古書中

萬州太守髙公宿約遊岑公洞而夜雨連明戲

贈二小詩

前人肩輿欲到岑公洞正怯衝泥傍險行定是岑公閟淸境春江一夜雨連明蓬髙枕雨如澠恰似糟�壓酒聲今日岑公不能飲吾儕猶健可頻傾

西山戲題武昌王居士並

引

前人

予往在武昌西山九曲亭上有題一句元鴻橫號黃槲峴九曲亭卽吳王峴山一山皆槲葉其旁卽元結陂湖也荷花極盛因爲對云皓鶴下浴紅荷湖座客皆笑同請賦此詩江幹髙居堅關扃犍耕躬稼角掛經篙竿擊舸菇茭隔笳鼓過軍雞狗驚解襟顧景各箕踞擊劍賡歌幾舉觥荊菅供膾愧攪聒幹鍋更戛甘瓜羹

戲和正甫一字韻

前人故居劍閣隔錦官柑果姜蕨交荊菅奇孤甘掛汲古綆僥覬敢揭鈞金竿已歸耕稼供�桔公貴幹蠱髙巾冠攺更句格各蹇喫姑因狡獪加間關

成伯家宴造坐無由輒欲效顰而酒已盡入夜

不欲煩擾戲作小詩求數酌而已前人道士令嚴難繼和僧伽帽小卻空回隔籬不喚鄰翁飲抱甕須防吏部來

和子由次王鞏韻如囊之句可爲一噱

前人平生未省爲人忙貧賤安閒气味長粗免趨時頭似葆稍能忍事腹如囊簡書見迫身今老尊酒聞呼首一昂欲把天河聊自洗塵埃滿面鬢眉黃

聞王鞏還京會客劇飲戲贈

前人聞君歸去便招呼笑語不知淸夜䢐結束佳人試銀甲畱連狂客惱金吾燭花零落玉山倒詩筆攲斜翠袖扶暫醉何年依錦瑟東齋還復臥氍毹

次韻王鞏同飲王廷老度支家戲詠

前人白魚紫蟹早霜前有酒何須問聖賢上客遠來工緩頰雙鬟爲出小垂肩新傳大曲皆精絕忽發狂言亦可憐莫怪貧家少還往自須先辦買花錢

對蓮花戲寄晁應之

張耒平池碧玉秋波瑩綠云擁扇靑瑤柄水宮仙女鬥新妝輕步淩波踏明鏡彩橋下有雙鴛戲曾托鴛鴦問深意半開微斂竟無言裛露微微灑秋淚晁郎神仙好風格須遣仙娥伴仙客人間萬事苦參差嘆盡淸香不來摘

嘲仲益春時殖蘭甚勤比新東軒遂悉鉏去或

者譏笑則曰予將易竹於此作此戲之

鄒浩低檐蔭茅竹陋如野人居夫子莞爾笑曰此眞吾廬庭前郁喬木庭後有榛蕪芟削隨手淨春蘭殖扶疏光影動幾馨香襲文書皎然紉佩心邂逅同三閭爾來基構新百事淩往初突兀煥華屋茅竹埽莫余雙楠庭之珍斬伐殊榮枯要使碧油幢特立當階除念念人勛業不與蓬蓽俱蘭𨿽不生門安得逭誅鋤剖琴如剖薪烹鶴如烹魚珠玉抵飛鳥鎛鐘委洪鑪逝矣覆轍存來車猶此塗尙欲取修竹永以娛朝晡問竹竹無言冷風一虛徐

戲促朝宗酒約

歐陽澈雨收雲海湧金盆檐捲香絲破篆紋雙陸無心酬白璧十千有約醉紅裙哦詩誤許聯師服載酒眞當過子云待遣秋娘呈妙舞春衫已把水沈燻

戲簡錢處和

曹勛聞道維摩棐幾前花隨寶女下雲天合歡帶緩新妝薄燕子樓深晚色鮮想得瓊枝宜夜夜只應璧月共娟娟何時遂預平生友與出湘云伴錦筵

戲蕭髙風曾孟升二友

羅公升丹鳳辭舊棲四海求其凰偶來梧竹間振翮鳴朝陽眾禽不自揣競欲飲餘光神物要自珍微羽那足當了知霄漢姿不集灌莽場所憂燕雀雜坐更鴻鵠藏丹山有佳侶足以陪雙翔人間勿爲畱歸哉白雲鄕

次韻卿山主解嘲

釋如璧道人竹瘦松柏剛飽更風雨慣雪霜堂堂自住一法界豈與蕭艾相短長利刀割水風吹光以空壞空竟誰傷君不見湖邊飛來兩白鷺終朝容與水雲鄕

戲楊新城

金蔡珪長短亭中竟日忙解鞍初喜水雲鄕風前列席花鈿秀雨後行廚杏粥香春色紛紛驚過眼歌聲故故促傳觴蓬萊殿下同年客定笑狂夫老更狂

戲答侯威卿�墨

劉從益萬松火厄化緇塵依舊䢐徠雪裏春冷劑香螺夔一足破慳公與畫眉人

戲景賢並

序

元劉秉忠

景賢彈雉朝飛予作詩戲之蒙寵和有若有餘陰乞一枝之句予再用前韻以拒之遏住行雲不敢飛一聲還噎一聲悲蠻兒深愜龍岡意唱得香山楊柳枝

長安驛道中觀芙蓉寄嘲伯循

宋褧玉溪橋畔淡朝霞照景紅妝泫露華說與分司才禦史水邊花勝驛中花

解嘲

繆鑑莫笑詩翁懶出門詩翁樂事在山村鶯啼楊柳金歌舞蝶宿梨花雪夢魂畫丹靑分曙色壓醅醁漲溪痕燕簾風裏茶煙外自選唐詩教子孫

雪軒髙士以白紵制服作歌戲贈周權經冰緯玉紛縱橫三盥寒露方織成曉機裂下不敢玩一道雪瀑來中庭天然精潔不可涴犀燻麝染�吳綾制成素服輕於雪雅稱仙官鏘佩玦星斗離離夜插椽髙興飄飄白銀闕乘風便鞚紫鸞車瓊簫吹落蓬萊月

戲簡江君逸淸明日移家

吳景奎曲巷垂楊映杏花淸明時節客移家白頭老子風流甚自與文君駕小車

戲贈應修吉

丁鶴年硯溪居士神仙侶短髮蕭蕭雪滿簪暖老恨無燕趙玉養生賴有坎離金�頭酒熟畱僧飲席上詩成對客吟歲晚山空誰是伴北窗梅月最知心

戲簡文量

明陸釴連娟新月照黃昏無事知君靜掩門醉裏無功應自適愁來仲孺與誰論金魚定想嬌兒�鸞鏡難忘舞影存昨夜天風欺獨客靑綾吹透不成溫

又樽前誰遣雪兒歌司馬風情晚更多銀蠟影偏人已醉紫檀聲斷欲如何歸來尙想桓伊笛醒後空�學士波戲問韋娘今健否靑樓元自不曾過

移席茅山東頂徐永年避酒而去作歌嘲之

沈周自我來茅山春霧撥不開冥迷五日思困頓當面不見紫翠堆今朝喜有風汛埽兩目浩蕩天光回秀峯戢戢各拱立伺我道左千戟排蒼松爲幄碧艸薦窪石一一羅尊罍髙天廣野寄笑傲芙蓉對面勸我一吸三百杯徐卿不能有此量自椒而竄山之隈隔林大呼谷與應掉尾竟去無徘徊卻從地上舉手謝遠意若訴不得相追陪會難別易略不卹有樂弗取眞吳呆山禽衝客啄余胔野花點席粘殘醅老兵旣失老僧在且握石子爲鬮猜醉來枕藉足力憊扶掖不起相摧頹明朝爛漫別辦冶遊事靑山在在似作遊人媒久住山亦許不作謝令推憑我裁截筆作剪信我包括詩爲胎請君急急還來看怪事金鰲左股昨夜安在哉

嘲何生

黃姬水洞房昨夜春風生燕子重來花又新帳裏猶思返魂術妝前仍作畫眉人

茂之乞畫楚山圖余將遊武林走筆戲答

胡宗仁片帆已掛曉須開無柰遊情日與催欲畫楚山靑萬疊待余行看越山來

泖上嘲吳凝父

範汭林臯葉脫風淒淒遠峯森立寒云齊滿船離思半江月未到五更雞亂啼

嘲江僉事

王稚欽江生突兀揚文鋒千奇萬怪誰與同博物豈惟精爾雅識字何止過揚雄求深索隱苦不置一言忌使流俗同令弟大篆逼鍾鼎絕響恥作斯邕等生也爲文遣弟書一出皆稱二難並縱有楚史不可讀滿堂觀者徒張目少年往往致譏評生也不言但捫腹好醜從來安可期豪傑無時翻自疑請君寶此無易轍聖人復起當相知

滿庭芳雪中戲呈友人

宋黃庭堅風力驅寒云容呈瑞曉來到處花飛徧裝瓊樹春意到南枝便是漁蓑舊畫綸竿重橫玉低垂今宵裏香閨邃館幽賞事偏宜風流金馬客歌鬟醉擁烏帽斜欹問人間何處鵬運天池且共周郎按曲音微誤首已先回同心事丹山路穩長伴彩鸞歸

減字木蘭花戲吳奉議

舒亶眉山斂額往事追思空手拍雁字頻飛生怕人來說著伊閒拋繡履愁殢香衾渾不起莫似揚州只作尋常薄幸休

一枝花醉中戲作

辛棄疾千丈擎天手萬卷懸河口黃金腰下印大如斗更千騎弓刀揮霍遮前後百計千方久似鬥艸兒童贏个他家偏有算枉了雙眉長皺白髮空回首那時間說向山中友看丘壠牛羊更辧賢愚否且自栽花柳怕有人來但只道今朝病酒

玉梅令石湖長寒不出戲之

姜夔疏疏雪片散入南溪苑春寒鎖舊家亭館有玉梅幾樹背立怨東風髙花未吐暗香已遠公來領客梅花能勸花長好願公更健便揉春爲酒剪雪作新詩一日繞花千轉

少年遊戲張斗甫

前人雙螺未合雙蛾先斂家在碧雲西別母情懷隨郎滋味桃葉渡江時扁舟載了匆匆去今夜泊前溪楊柳津頭梨花墻外心事兩人知

眉嫵戲張仲遠

前人看垂楊連苑杜若吹沙愁損未歸眼信馬靑樓去重簾下娉婷人妙飛燕翠尊共款聽艷歌郎意先感便手月地云階裏愛良夜微暖無限風流疏散有暗藏弓履偸寄香翰明月聞津鼓湘江上催人還解春攬亂紅萬點悵斷魂煙水遙遠又爭似相乘一舸鎭長見

少年遊戲

友

元吳元可石橊花下薄羅衣睡起卻尋棋未省髙低被伊春筍拈了白琉璃釧脫釵斜渾不省意重子聲遲對面癡心只愁收局腸斷欲輸時

沁園春戲作毛穎策學士文明儲懋端咨汝穎乎自陳老禿屢乞余骸念望重靈南山感月名髙繡虎北海驚雷鐵畫銀鉤積成勞悴漸向秋風文冢埋嘉乃績俾守中山郡其往欽哉吾將以禮爲媒縱故老終疏世莫猜令蜀地裁箋先生久待淇園截管君子蒙災亟召綠沈置之卽墨錫汝龍賓水一杯兼策汝端明殿學士速駕前來

嘲謔部紀事一左傳莊公十一年乘丘之役公以金僕姑射南宮長萬公右歂孫生搏之宋人請之宋公靳之曰始吾敬子今子魯囚也吾弗敬子矣病之十二年秋宋萬弒閔公於蒙澤公羊傳萬嘗與莊公戰獲乎莊公莊公歸散捨諸宮中數月然後歸之歸反爲大夫於宋與閔公博婦人皆在側萬曰甚矣魯侯之淑魯侯之美也天下諸侯宜爲君者惟魯侯爾閔公矜此婦人妒其言顧曰此虜也爾虜焉故魯侯之美惡乎至萬怒搏閔公絕其脰仇牧聞君弒趨而至遇之於門手劍而叱之萬臂摋仇牧碎其首齒著乎門闔仇牧可謂不畏彊禦矣左傳文公十八年齊懿公之爲公子也與邴歜之父爭田勿勝及卽位乃掘而刖之而使歜僕納閻職之妻而使職驂乘夏五月公遊於申池二人浴於池歜以撲抶職職怒歜曰人奪女妻而不怒一抶女庸何傷職曰與刖其父而弗能病者何如乃謀弒懿公納諸竹中歸舍爵而行齊人立公子元宣公二年鄭公子歸生受命於楚伐宋宋華元樂呂禦之二月壬子戰於大棘宋師敗績囚華元獲樂呂宋人以兵車百乘文馬百駟以贖華元於鄭半入華元逃歸立於門外告而入見叔牂曰子之馬然也對曰非馬也其人也旣合而來奔宋城華元爲植巡功城者謳曰睅其目皤其腹棄甲而復於思於思棄甲復來使其驂乘謂之曰牛則有皮犀兕尙多棄甲則那役人曰從其有皮丹漆若何華元曰去之夫其口眾我寡襄公四年邾人莒人伐鄫臧紇救鄫侵邾敗於狐駘國人逆喪者皆髽魯於是乎始髽國人誦之曰臧之狐裘敗我於狐駘我君小子朱儒是使朱儒朱儒使我敗於邾莊子則陽篇魏瑩與田侯牟約田侯牟背之魏瑩怒將使人刺之犀首聞而恥之曰君爲萬乘之君也而以匹夫從讎衍請受甲二十萬爲君攻之虜其人民系其牛馬使其君內熱發於背然後拔其國忌也出走然後抶其背折其脊季子聞而恥之曰築十仞之城城者旣十仞矣則又壞之此胥靡之所苦也今兵不起七年矣此王之基也衍亂人不可聽也華子聞而丑之曰善言伐齊者亂人也善言勿伐者亦亂人也謂伐之與不伐亂人也者又亂人也君曰然則若何曰君求其道而已矣惠子聞之而見戴晉人戴晉人曰有所謂蝸者君知之乎曰然有國於蝸之左角者曰觸氏有國於蝸之右角者曰蠻氏時相與爭地而戰伏屍數萬遂北旬有五日而後反君曰噫其虛言與曰臣請爲君實之君以意在四方上下有窮乎君曰無窮曰知遊心於無窮而反在通達之國若存若亡乎君曰然曰通達之中有魏於魏中有梁於梁中有王王與蠻氏有辧乎君曰無辧客出而君惝然若有亡也客出惠子見君曰客大人也聖人不足以當之惠子曰夫吹管也猶有嗃也吹劍首者吷而已矣堯舜人之所譽也道堯舜於戴晉人之前譬猶一吷也外物篇儒以詩禮發�大儒臚傳曰東方作矣事之何若小儒曰未解裙襦口中有珠詩固有之曰靑靑之麥生於陵陂生不布施死何含珠爲接其鬢其顪儒以金椎控其頤徐別其頰無傷口中珠列子仲尼篇鄭之圃澤多賢東裏多才圃澤之役有伯丰子者行過東裏遇鄧析鄧析顧其徒而笑曰爲若舞彼來者奚若其徒曰所願知也鄧析謂伯丰子曰汝知養養之義乎受人養而不能自養者犬豕之類也養物而物爲我用者人之力也使汝之徒食而飽衣而息執政之功也長幼羣聚而爲牢籍庖廚之物奚異犬豕之類乎伯丰子不應伯丰子之從者越次而進曰大夫不聞齊魯之多機乎有善治土木者有善治金革者有善治聲樂者有善治書數者有善治軍旅者有善治宗廟者羣才備也而無相位者無能相使者而位之者無知使之者無能而知之與能爲之使焉執政者乃吾之所使子奚矜焉鄧析無以應目其徒而退啟顏錄齊晏嬰短小使楚楚爲小門於大門側乃延晏子嬰不入曰使狗國狗門入今臣使楚不當從狗門入王曰齊無人耶對曰齊使賢者使賢王不肖者使不肖王嬰不肖故使王耳王謂左右曰晏嬰辭辯吾欲傷之坐定縛一人來王問何謂者左右曰齊人坐盜王視嬰曰齊人善盜乎對曰嬰聞橘生於江南至江北爲枳枝葉相似其實味且不同水土異也今此人生於齊不解爲盜入楚則爲盜其實不同水土使之然也王笑曰寡人反取病焉國語董叔將取於範氏叔向曰範氏富盍已乎曰欲爲系援焉它日董祁訴於範獻子曰不吾敬也獻子執而紡於庭之槐叔向過之曰子盍爲我請乎叔向曰求系旣系矣求援旣援矣欲而得之又何請焉史記滑稽列傳淳於髡者齊之贅婿也長不滿七尺滑稽多辯數使諸侯未嘗屈辱齊威王之時喜隱好爲淫樂長夜之飲沈湎不治委政卿大夫百官荒亂諸侯並侵國且危亡在於旦暮左右莫敢諫淳於髡說之以隱曰國中有大鳥止王之庭三年不蜚又不鳴王知此鳥何也王曰此鳥不飛則已一飛衝天不鳴則已一鳴驚人於是乃朝諸縣令長七十二人賞一人誅一人奮兵而出諸侯振驚皆還齊侵地威行三十六年語在田完世家中威王八年楚大發兵加齊齊王使淳於髡之趙請救兵賫金百斤車馬十駟淳於髡仰天大笑冠纓索絕王曰先生少之乎髡曰何敢王曰笑豈有說乎髡曰今者臣從東方來見道旁有穰田者操一豚蹄酒一盂祝曰甌窶滿篝汗邪滿車五穀蕃熟穰穰滿家臣見其所持者狹而所欲者奢故笑之於是齊威王乃益賫黃金千鎰白璧十雙車馬百駟髡辭而行至趙趙王與之精兵十萬革車千乘楚聞之夜引兵而去威王大悅置酒後宮召髡賜之酒問曰先生能飲幾何而醉髡對曰臣飲一斗亦醉一石亦醉威王曰先生飲一斗而醉惡能飲一石哉其說可得聞乎髡曰賜酒大王之前執法在旁禦史在後髡恐懼俯伏而飲不過一斗徑醉矣若親有嚴客髡帣韝鞠侍酒於前時賜餘瀝奉觴上壽數起飲不過二斗徑醉矣若朋友交遊久不相見卒然相睹歡然道故私情相語飲可五六斗徑醉矣若乃州閭之會男女雜坐行酒稽畱六博投壺相引爲曹握手無罰目眙不禁前有墮珥後有遺簪髡竊樂此余可八斗而醉二參日暮酒闌合尊促坐男女同席履舄交錯杯盤狼藉堂上燭滅主人畱髡而送客羅襦襟解微聞薌澤當此之時髡心最歡能飲一石故曰酒極則亂樂極則悲萬事盡然言不可極極之而衰以諷諫焉齊王曰善乃罷長夜之飲以髡爲諸侯主客宗室置酒髡嘗在側戰國策齊人見田駢曰聞先生髙義設爲不宦而願爲役田駢曰子何聞之對曰臣聞之鄰人之女田駢曰何謂也對曰臣鄰人之女設爲不嫁行年三十而有七子不嫁則不嫁然嫁過畢矣今先生設爲不宦訾養千鍾徒百人不宦則然矣而富過畢矣田子辭韓子外儲說左下篇齊有狗盜之子與刖危子戲而相誇盜子曰吾父之裘獨有尾危子曰吾父獨冬不失�史記滑稽列傳優孟者故楚之樂人也長八尺多辯常以談笑諷諫楚莊王之時有所愛馬衣以文繡置之華屋之下席以露�啖以棗脯馬病肥死使羣臣喪之欲以棺�大夫禮葬之左右爭之以爲不可王下令曰有敢以馬諫者罪至死優孟聞之入殿門仰天大哭王驚而問其故優孟曰馬者王之所愛也以楚國堂堂之大何求不得而以大夫禮葬之薄請以人君禮葬之王曰何如對曰臣請以雕玉爲棺文梓爲�梗楓豫章爲題湊發甲卒爲穿壙老弱負土齊趙陪位於前韓魏翼衛其後廟食太牢奉以萬戶之邑諸侯聞之皆知大王賤人而貴馬也王曰寡人之過一至此乎爲之柰何優孟曰請爲大王六畜葬之以壠爲槨銅歷爲棺賫以姜棗薦以木蘭祭以粳稻衣以火光葬之於人腹腸於是王乃使以馬屬太官無令天下久聞也楚相孫叔敖知其賢人也善待之病且死屬其子曰我死汝必貧困若往見優孟言我孫叔敖之子也居數年其子窮困負薪逢優孟與言曰我孫叔敖之子也父且死時屬我貧困往見優孟優孟曰若無遠有所之卽爲孫叔敖衣冠抵掌談語歲餘像孫叔敖楚王及左右不能別也莊王置酒優孟前爲壽莊王大驚以爲孫叔敖復生也欲以爲相優孟曰請歸與婦計之三日而爲相莊王許之三日後優孟復來王曰婦言謂何孟曰婦言愼無爲楚相不足爲也如孫叔敖之爲楚相盡忠爲廉以治楚楚王得以霸今死其子無立錐之地貧困負薪以自飲食必如孫叔敖不如自殺因歌曰山居耕田苦難以得食起而爲吏身貪鄙者餘財不顧恥辱身死家室富又恐受賕枉法爲姦觸大罪身死而家滅貪吏安可爲也念爲廉吏奉法守職竟死不敢爲非廉吏安可爲也楚相孫叔敖持廉至死方今妻子窮困負薪而食不足爲也於是莊王謝優孟乃召孫叔敖子封之寢丘四百戶以奉其祀後十世不絕此知可以言時矣優旃者秦倡侏儒也善爲笑言然合於大道秦始皇時置酒而天雨陛楯者皆沾寒優旃見而哀之謂之曰汝欲休乎陛楯者皆曰幸甚優旃曰我卽呼汝汝疾應曰諾居有頃殿上上壽呼萬歲優旃臨檻大呼曰陛楯郎郎曰諾優旃曰汝𨿽長何益幸雨立我𨿽短也幸休居於是始皇使陛楯者得半相代始皇嘗議欲大苑囿東至函谷關西至雍陳倉優旃曰善多縱禽獸於其中寇從東方來令麋鹿觸之足矣始皇以故輟止二世立又欲漆其城優旃曰善主上𨿽無言臣固將請之漆城𨿽於百姓愁費然佳哉漆城蕩蕩寇來不能上卽欲就之易爲漆耳顧難爲蔭室於是二世笑之以其故止居無何二世殺死優旃歸漢數年而卒漢書東方朔傳武帝初卽位徵天下舉方正賢良文學材力之士待以不次之位四方士多上書言得失自衒鬻者以千數其不足采者輒報聞罷朔初來上書曰臣朔少失父母長養兄嫂年十二學書三冬文史足用十五學擊劍十六學詩書誦二十二萬言十九學孫吳兵法戰陣之具鉦鼓之教亦誦二十二萬言凡臣朔固已誦四十四萬言又常服子路之言臣朔年二十二長九尺三寸目若懸珠齒若編貝勇若孟賁捷若慶忌廉若鮑叔信若尾生若此可以爲天子大臣矣臣朔昧死再拜以聞朔文辭不遜髙自稱譽上偉之令待詔公車奉祿薄未得省見久之朔紿騶朱儒曰上以若曹無益於縣官耕田力作固不及人臨眾處官不能治民從軍擊鹵不任兵事無益於國用徒索衣食今欲盡殺若曹朱儒大恐啼泣朔教朱儒上卽過叩頭請罪居有頃聞上過朱儒皆號泣頓首上問何爲對曰東方朔言上欲盡誅臣等上知朔多端召問朔何恐朱儒爲對曰臣朔生亦言死亦言朱儒長三尺奉一囊粟錢二百四十臣朔長九尺餘亦奉一囊粟錢二百四十朱儒飽欲死臣朔饑欲死臣言可用幸異其禮不可用罷之無令但索長安米上大笑因使待詔金馬門稍得親近上嘗使諸數家射覆置守宮盂下射之皆不能中朔自贊曰臣嘗受易請射之乃引蓍布卦而對曰臣以爲龍又無角謂之爲�又有足跂跂脈脈善緣壁是非守宮卽蜥蜴上曰善賜帛十匹復使射他物連中輒賜帛時有幸倡郭舍人滑稽不窮嘗侍左右曰朔狂幸中耳非至數也臣願令朔復射朔中之臣榜百朔不能中臣賜帛乃覆樹上寄生令朔射之朔曰是窶數也舍人曰果知朔不能中也朔曰生肉爲膾幹肉爲脯樹上爲寄生盆下爲窶數上令倡監榜舍人捨人不勝痛呼謈朔笑之曰咄口無毛聲謷謷尻益髙舍人恚曰朔擅詆欺天子從官當棄市上問朔何故詆之對曰臣非敢詆之乃與爲隱耳上曰隱云何朔曰夫口無毛者狗竇也聲謷謷者烏哺鷇也尻益髙者鶴俯啄也舍人不服因曰臣願復問朔隱語不知亦當榜卽妄爲諧語曰令壺齟老柏塗伊優亞狋吽牙何謂也朔曰令者命也壺者所以盛也齟者齒不正也老者人所敬也柏者鬼之廷也塗者漸洳徑也伊優亞者辭未定也狋吽牙者兩犬爭也舍人所問朔應聲輒對變詐鋒出莫能窮者左右大驚上以朔爲常侍郎遂得愛幸久之伏日詔賜從官肉大官丞日晏不來朔獨拔劍割肉謂其同官曰伏日當蚤歸請受賜卽懷肉去大官奏之朔入上曰昨賜肉不待詔以劍割肉而去之何也朔免冠謝上曰先生起自責也朔再拜曰朔來朔來受賜不待詔何無禮也拔劍割肉一何壯也割之不多又何廉也歸遺細君又何仁也上笑曰使先生自責乃反自譽賜酒一石肉百斤歸遺細君朔𨿽詼笑然時觀察顏色直言切諫上常用之自公卿在位皆敖弄無所爲屈上以朔口諧辭給好作問之嘗問朔曰先生視朕何如主也朔對曰自唐虞之隆成康之際未足以諭當世臣伏觀陛下功徳陳五帝之上在三王之右非若此而已誠得天下賢士公卿在位咸得其人矣譬若以周召爲丞相孔丘爲禦史大夫太公爲將軍畢公髙拾遺於後卞嚴子爲衛尉臯陶爲大理后稷爲司農伊尹爲少府子貢使外國顏閔爲博士子夏爲太常益爲右扶風季路爲執金吾契爲鴻臚龍逄爲宗正伯夷爲京兆管仲爲馮翊魯般爲將作仲山甫爲光祿申伯爲太僕延陵季子爲水衡百里奚爲典屬國柳下惠爲大長秋史魚爲司直蘧伯玉爲太傅孔父爲詹事孫叔敖爲諸侯相子產爲郡守王慶忌爲期門夏育爲鼎官羿爲旄頭宋萬爲式道候上乃大笑是時朝廷多賢材上復問朔方今公孫丞相兒大夫董仲舒夏侯始昌司馬相如吾丘壽王主父偃朱買臣嚴助汲黯膠倉終軍嚴安徐樂司馬遷之倫皆辯知閎達溢於文辭先生自視何與比哉朔對曰臣觀其臿齒牙樹頰胲吐唇吻擢項頤結股腳連脽尻遺蛇其迹行步偊旅臣朔𨿽不肖尙兼此數子者朔之進對淡辭皆此類也後漢書鍾離意傳帝性褊察好以耳目隱發爲明故公卿大臣數被詆毀近臣尙書以下至見提拽常以事怒郎藥崧以杖撞之崧走入�下帝怒甚疾言曰郎出郎出崧曰天子穆穆諸侯煌煌未聞人君自起撞郎帝赦之邊韶傳韶字孝先陳畱浚儀人也以文學知名教授數百人韶口辯曾晝日假臥弟子私嘲之曰邊孝先腹便便懶讀書但欲眠韶潛聞之應時對曰邊爲姓孝爲字腹便便五經笥但欲眠思經事寐與周公通夢靜與孔子同意師而可嘲出何典記嘲者大慚韶之才捷皆此類也孔融傳曹操攻屠鄴城袁氏婦子多見侵略而操子丕私納袁熙妻甄氏融乃與操書稱武王伐紂以妲己賜周公操不悟後問出何經典封曰以今度之想當然耳後操討烏桓又嘲之曰大將軍遠徵蕭條海外昔肅愼不貢楛矢丁零盜蘇武牛羊可並案也時年饑兵興操表制酒禁融頻書爭之多侮慢之辭旣見操雄詐漸著數不能堪故發辭偏宕多致乖忤蜀志簡雍傳雍爲昭徳將軍時天旱禁酒釀者有刑吏於人家索得釀具論者欲令與作酒者同罰雍與先主遊觀見男女行道謂先主曰彼人欲行淫何以不縛先主曰卿何以知之雍對曰彼有其具與欲釀者同先主大笑而原欲釀者雍之滑稽皆此類也魏志陳矯傳矯爲郡功曹使過泰山泰山太守東郡薛悌異之結爲親友戲謂矯曰以郡吏而交二千石鄰國君屈從陪臣遊不亦可乎悌後爲魏郡及尙書令皆承代矯云鄧艾傳注世語曰初荊州刺史裴潛以州泰爲從事司馬宣王鎭宛潛數遣詣宣王由此爲宣王所知及徵孟達泰又導軍遂辟泰泰頻喪考妣祖九年居喪宣王畱缺待之至三十六日擢爲新城太守宣王爲泰會使尙書鍾繇調泰君釋褐登宰府三十六日擁麾蓋守兵馬郡乞兒乘小車一何駛乎泰曰誠有此君名公之子少有文采故守吏職獼猴騎土牛又何遲也眾賓咸悅後歷兗豫州刺史所在有籌算績效諸葛恪傳注恪別傳曰權嘗饗蜀使費禕先逆敕羣臣使至伏食勿起禕至權爲輟食而羣下不起禕嘲之曰鳳凰來翔騏驎吐哺驢騾無知伏食如故恪答曰爰植梧桐以待鳳凰有何燕雀自稱來翔何不彈射使還故鄕禕停食餅索筆作麥賦恪亦請筆作磨賦咸稱善焉權嘗問恪頃何以自娛而更肥澤恪對曰臣聞富潤屋徳潤身臣非敢自娛修己而已又問卿何如滕引恪答曰登階躡履臣不如引回籌轉策引不如臣恪嘗獻權馬先其耳範愼時在坐嘲恪曰馬𨿽大畜稟气於天今殘其耳豈不傷仁恪答曰母之於女恩愛至矣穿耳附珠何傷於仁太子嘗嘲恪諸葛元遜可食馬矢恪曰願太子食雞卵權曰人令卿食馬矢卿使人食雞卵何也恪曰所出同耳權大笑世說新語諸葛瑾爲豫州遣別駕到臺語云小兒知談卿可與語連往詣恪恪不與相見後於張輔吳坐中相遇別駕喚恪咄咄郎君恪因嘲之曰豫州亂矣何咄咄之有答曰君明臣賢未聞其亂恪曰昔唐堯在上四凶在下答曰非惟四凶亦有丹朱於是一座大笑啟顏錄蜀張裔爲益州太守爲郡人雍闓縛送孫權武侯遣鄧芝使吳令言次從權請裔裔自至吳流徙伏匿權未之知故許芝遣裔臨發乃引見問裔曰蜀卓氏寡女亡奔相如貴土風俗何以乃爾裔對曰愚以爲卓氏寡女猶賢於買臣之妻劉璋會涪時張裕爲從事侍坐其人饒須先主嘲之曰吾涿郡特多毛姓東西南北皆諸毛也涿令稱曰諸毛繚涿居乎裕卽答曰昔有上黨潞長遷爲涿令者去官還家時人與書欲署潞則失涿署涿則失潞乃署曰潞涿君先主大笑先主無須故裕云及之蜀使張奉嘲尙書令闞澤姓名澤不能答薛綜下行乃云蜀者何也有犬爲獨無犬爲蜀橫目句身虫入其腹奉曰不當復嘲君吳耶綜應聲曰無口爲天有口爲吳君臨萬邦天子之都於是眾坐喜笑而奉無以對也鄧艾口喫語稱艾艾晉文王戲之曰艾艾是爲幾艾對曰鳳兮鳳兮故是一鳳世說新語晉文帝與二陳共車過喚鍾會同載卽駛車委去比出已遠旣至因嘲之曰與人期行何以遲遲望卿遙遙不至會答曰矯然懿實何必同羣帝復問會臯繇何如人答曰上不及堯舜下不逮周孔亦一時之懿士鍾毓爲黃門郎有機警在景王坐燕飲時陳羣子元伯武周子元夏同在坐共嘲毓景王曰臯繇何如人對曰古之懿士顧謂元伯元夏曰君子周而不比羣而不黨晉書陸云傳云與荀隱素未相識嘗會張華坐華曰今日相遇可勿爲常談云因抗手曰雲間陸士龍隱曰日下荀鳴鶴鳴鶴隱字也云又曰旣開靑雲睹白雉何不張爾弓挾爾矢隱曰本謂是雲龍騤騤乃是山鹿野麋獸微弩彊是以發遲華撫手大笑潘嶽傳嶽才名冠世爲眾所疾遂棲遲十年出爲河陽令負其才而鬱鬱不得志時尙書僕射山濤領吏部王濟裴楷等並爲帝所親遇嶽內非之乃題閣道爲謠曰閣道東有大牛王濟鞅裴楷秋和嶠刺促不得休世說新語嵇阮山劉在竹林酣飲王戎後往步兵曰俗物已復來敗人意王笑曰卿輩意亦復可敗邪晉武帝問孫皓聞南人好作爾汝歌頗能爲不皓正飲酒因舉觴勸帝而言曰昔與爾爲鄰今與汝爲臣上爾一杯酒令汝壽萬春帝悔之頭責秦子羽云子曾不如太原溫顒潁川荀範陽張華士鄕劉許義陽鄒湛河南鄭詡此數子者或謇喫無宮商或陋希言語或淹伊多姿態或歡嘩少智諝或口如含膠飴或頭如巾杵而猶以文采可觀意思詳序攀龍附鳳並登天府啟顏錄晉鍾毓兄弟警悟過人每嘲謔未嘗困躓嘗語會聞有女善調謔往觀之於是盛飾共載行至西門一女子笑曰車中央殊髙毓等初不覺車後門生云向已被嘲鍾愕然門生曰中央髙兩頭低也蓋言羝也兄弟多髯故云晉楊修九歲甚聰慧孔君平詣其父不在楊修時爲君平設有果楊梅君平以示修此實君家果修應聲答曰未聞孔雀是夫子家禽也晉蔡洪赴洛洛中問曰幕府初開羣公辟命求英奇於仄陋采賢俊於巖穴君吳楚之士亡國之餘有何異才而應斯舉蔡答曰夜光之珠不必出於盟津之河盈握之璧不必采於昆侖之山大禹生於東裔文王生於西羌賢聖所出何必常處昔武王伐紂遷頑民於洛邑諸君得無是其苗裔乎陸機詣王武子武子有百斛羊酪指以示之曰卿東吳何以敵此陸曰有千里蒓羹未下鹽豉耳機在坐潘安至陸便起安仁曰淸風至亂物起陸應聲答曰眾鳥集鳳凰翔石崇每與王惇入學戲見顏淵象而嘆曰若與同升孔堂去人何必有間王曰不知餘人云何子貢去卿差近石正色云士當令身名俱泰何至以牖語人善謔集晉庾純之父嘗爲五伯賈充之先嘗爲駔儈充置酒而純末至充曰君行長在人先今何忽後純曰會有少市井事未了是以後爾世說新語孫子荊年少時欲隱語王武子當枕石漱流誤曰漱石枕流王曰流可枕石可漱乎孫曰所以枕流欲洗其耳所以漱石欲礪其齒阮宣子有令聞太尉王夷甫見而問曰老莊與聖教同異對曰將無同太尉善其言辟之爲掾世謂三語掾衛玠嘲之曰一言可辟何假於三宣子曰苟是天下人望亦可無言而辟復何假一遂相與爲友陸太尉詣王丞相王公食以酪陸還遂病明日與王箋云昨食酪小過通夜委頓民𨿽吳人幾爲傖鬼元帝皇子生普賜羣臣殷洪喬謝曰皇子誕育普天同慶臣無勛焉而猥頒厚賚中宗笑曰此事豈可使卿有勛邪魏長齊雅有體量而才學非所經初宦當出虞存嘲之曰與卿約法三章談者死文筆者刑商略抵罪魏怡然而笑無忤於色郗嘉賓書與袁虎道戴安道謝居士云恆任之風當有所弘耳以表無恆故以此激之範啟與郗嘉賓書曰子敬舉體無饒縱掇皮無餘潤郗答曰舉體無餘潤何如舉體非眞者範性矜假多煩故嘲之謝幼輿謂周侯曰卿類社樹遠望之峨峨拂靑天就而視之其根則羣狐所托下聚混而已答曰枝條拂靑天不以爲髙羣狐亂其下不以爲濁聚混之穢卿之所保何足自稱明帝問周伯仁眞長何如人答曰故是千斤犗特王公笑其言伯仁曰不如捲角有盤辟之好王丞相枕周伯仁膝指其腹曰卿此中何所有答曰此中空洞無物然足容卿輩數百人康僧淵目深而鼻髙王丞相每調之僧淵曰鼻者面之山目者面之淵山不髙則不靈淵不深則不淸何次道往瓦官寺禮拜甚勤阮思曠語之曰卿志大宇宙勇邁終古何曰卿今日何故忽見推阮曰我圖數千戶郡尙不能得卿乃圖作佛不亦大乎王公與朝士共飲酒舉琉璃謂伯仁曰此腹殊空謂之寶器何邪答曰此英英誠爲淸徹所以爲寶耳王劉每不重蔡公二人嘗詣蔡語良久乃問蔡曰公自言何如夷甫答曰身不如夷甫王劉相目而笑曰公何處不如答曰夷甫無君輩客啟顏錄晉諸葛恢與丞相王導共爭姓族先後王曰何以不言葛王而言王葛答曰譬如言驢馬驢寧勝馬耶世說新語郗司空拜北府王黃門詣郗門拜云應變將略非其所長驟詠之不已郗倉謂嘉賓曰公今日拜子猷言語殊不遜深不可容嘉賓曰此是陳壽作諸葛評人以汝家比武侯復何所言範榮期見郗超俗情不淡戲之曰夷齊巢許一詣垂名何必勞神苦形支策據梧邪郗未答韓康伯曰何不使遊刃皆虛符朗初過江王咨議大好事問中國人物及風土所生終無極已朗大患之次復問奴婢貴賤朗云謹厚有識中者乃至十萬無意爲奴婢問者止數千耳太平廣記晉庾亮造周顗顗曰君何忻悅而忽肥庾曰君何憂慘而瘦周曰吾無所憂直是淸虛日來穢滓日去善謔集東晉時火犯少微是時處士戴逵自謂當之遂有憂色久之隱者謝敷卒時人譏之曰戴處士所謂求死不得死也晉書王導傳導妻曹氏性妒導甚憚之乃密營別館以處眾妾曹氏知將往焉導恐妾被辱遽令命駕猶恐遲之以所執麈尾柄驅牛而進司徒蔡謨聞之戲導曰朝廷欲加公九錫導弗之覺謙退而已謨曰不聞餘物惟有短轅犢車長柄麈尾導大怒謂人曰吾往與羣賢共遊洛中何曾聞有蔡克兒也世說新語袁羊嘗詣劉恢恢在內眠未起袁因作詩調之角枕粲文茵錦衾爛長筵劉尙晉明帝女主見詩不平曰袁羊古之遺狂劉遵祖少爲殷中軍所知稱之於庾公庾公甚忻然便取爲佐旣見坐之獨榻上與語劉爾日殊不稱庾小失望遂名之爲羊公鶴昔羊叔子有鶴善舞嘗向客稱之客試使驅來氃而不肯舞故稱比之晉春秋秦苻堅�襄陽獲習鑿齒釋道安時鑿齒足疾堅見之與語大悅嘆曰昔晉平吳利在二陸今破南土獲士一人有半蓋刺其蹇也初鑿齒嘗造道安譚論自贊曰四海習鑿齒安應聲曰彌天釋道安咸以爲淸對太平廣記孫盛殷浩談論往反精苦客主無間左右進食冷而復暖者數四彼我奮擲麈尾毛悉脫落滿餐飯中賓主遂至暮忘食殷乃語孫曰莫作彊口馬我當捩卿鼻孫曰卿不見決鼻牛人當勞卿頸晉書孫綽傳綽除著作佐郎襲爵長樂侯綽性通率好譏調常與習鑿齒共行綽在前顧謂鑿齒曰沙之汰之瓦石在後鑿齒曰簸之揚之糠�在前桓溫傳溫過淮泗踐北境與諸寮屬登平乘樓眺矚中原慨然曰遂使神州陸沈百年丘墟王夷甫諸人不得不任其責袁宏曰運有興廢豈必諸人之過溫作色謂四座曰頗聞劉景升有千斤大牛啖芻豆十倍於常牛負重致遠曾不若一羸魏武人荊州以享軍士意以況宏坐中皆失色世說新語殷洪遠答孫興公詩云聊復放一曲劉眞長笑其語拙問曰君欲云那放殷曰臘亦放何必其槍鈴邪張吳興年八歲虧齒先達知其不常故戲之曰君口中何爲開狗竇張應聲答曰正使君輩從此中出入謝公始有東山之志後嚴命屢臻勢不獲已始就桓公司馬於時人有餉桓公藥艸中有遠志公取以問謝此藥又名小艸何一物而有二稱謝未卽答時郝隆在坐應聲答曰此甚易解處則爲遠志出則爲小艸謝甚有愧色桓公目謝而笑曰郝參軍此過乃不惡亦極有會庾園客詣孫監值行見齊莊在外尙幼而有神意庾試之曰孫安國何在卽答曰庾�恭家庾大笑曰諸孫大盛有兒如此又答曰未若諸庾之翼翼還語人曰我故勝得重喚奴父名郝隆爲桓公南蠻參軍三月三日會作詩不能者罰酒三升隆初以不能受罰旣飲攬筆便作一句云娵隅躍淸池桓問娵隅是何物答曰蠻名魚爲娵隅桓公曰作詩何以作蠻語隆曰千里投公始得蠻府參軍那得不作蠻語也東府客館是版屋謝景重詣太傅時賓客滿中初不交言直仰視云王乃復西戎其屋晉書孟嘉傳嘉爲徵西桓溫參軍溫甚重之九月九日溫燕龍山寮佐畢集時佐吏並著戎服有風至吹嘉帽墜落嘉不之覺溫使左右勿言欲觀其舉止嘉良久如廁溫令取還之命孫盛作文嘲嘉著嘉坐處嘉還見卽答之其文甚美四座嗟嘆世說新語王文度在西州與林法師講韓孫諸人並在座林公理每欲小屈孫興公曰法師今日如著獘絮在荊棘中觸地掛閡習鑿齒孫興公未相識同在桓公座桓語孫可與習參軍共語孫云蠢爾蠻荊敢與大邦爲讎習云薄伐獫狁至於太原王文度範榮期俱爲簡文所要範年大而位小王年小而位大將前更相推在前旣移久王遂在範後王因謂曰簸之揚之糠�在前範曰洮之汰之沙礫在後桓南郡與殷荊州語次因共作了語顧愷之曰火燒平原無遺燎桓曰白布纏棺豎旒旐殷曰投魚深淵放飛鳥次復作危語桓曰矛頭淅米劍頭炊殷曰百歲老翁攀枯枝顧曰井上轆轤臥嬰兒殷有一參軍在座云盲人騎瞎馬夜半臨深池殷曰咄咄逼人仲堪眇目故也簡文在殿上行右軍與孫興公在後右軍指簡文語孫曰此啖名客簡文顧曰天下自有利齒兒後王光祿作會稽謝車騎出曲阿祖之王孝伯罷祕書丞在座謝言及此事因視孝伯曰王丞齒似不鈍王曰不鈍頗亦驗謝遏夏月嘗仰臥謝公淸晨卒來不暇著衣跣出屋外方躡履問訊公曰汝可謂前倨而後恭顧長康作殷荊州佐請假還東爾時例不給布帆顧苦求之乃得發至破冢遭風大敗作箋與殷云地名破冢眞破冢而出行人安穩布帆無恙桓南郡與道曜講老子王侍中爲主簿在坐桓曰王主簿可顧名思義王未答且大笑桓曰王思道能作大家兒矣祖廣行恆縮頭詣桓南郡始下車桓曰天甚晴朗祖參軍如從屋漏中來渚宮故事晉羅友家貧乞祿桓溫𨿽以才學遇之而謂其誕肆非治世才許而不用同府人有得郡者溫爲坐序別友亦被命至尢遲晚溫詢之答曰臣昨奉教旨出門於中路見鬼揶揄云我只見汝送人上郡何不見人送汝上郡友始怖終慚不覺成淹緩之罪溫笑其滑稽而頗愧焉後以爲襄陽太守晉書張天錫傳天錫遣從事中郎韓博奪節將軍康妙奉表並送盟文博有口才溫甚稱之嘗大會溫使司馬刁彜嘲之彜謂博曰君是韓盧後邪博曰卿是韓盧後溫笑曰刁以君姓韓故相問焉他自姓刁那得韓盧後邪博曰明公脫未之思短尾者則爲刁也一座推嘆焉世說新語桓元素輕桓崖崖在京下有好桃元連就求之遂不得佳者元與殷仲文書以爲嗤笑曰徳之休明肅愼貢其楛矢如其不爾籬壁間物亦不可得也桓元出射有一劉參軍與周參軍朋賭垂成惟少一破劉謂周曰卿此起不破我當撻卿周曰何至受卿撻劉曰伯禽之貴尙不免撻而況於卿周殊無忤色桓語庾伯鸞曰劉參軍宜停讀書周參軍且勤學問張蒼梧是張憑之祖嘗語憑父曰我不如汝憑父未解所以蒼梧曰汝有佳兒憑時年數歲斂手曰阿翁詎宜以子戲父本事詩宋武帝嘗吟謝莊月賦稱嘆良久謂顏延之曰希逸此作可謂前不見古人後不見來者昔陳王何足尙邪延之對曰誠如聖旨然其曰美人邁兮音信闊隔千里兮共明月知之不亦晚乎帝深以爲然及見希逸希逸對曰延之詩云生爲長相思歿爲長不歸豈不更加於臣耶帝拊掌竟日南史趙倫之傳倫之字幼成下邳僮人宋孝穆皇后之弟也元嘉三年拜領軍將軍倫之𨿽外戚貴寵而居身儉素性野拙澀於人間世事多所不解久居方伯公私富貴入爲護軍資力不稱以爲見貶光祿大夫範泰好戲笑謂曰司徒公缺必用汝老奴我不言汝資地所任要是外戚髙秩次第所至耳倫之大喜每載酒肴詣泰因話錄江夏王義恭性愛古物常徧就朝士求之侍中何勗已有所送而王徵索不已何甚不平嘗出行於道中見狗枷犢鼻乃命左右取之還以箱擎送之箋曰承復須古物今奉李斯狗枷相如犢鼻宋書何承天傳承天除著作佐郎撰國史承天年已老而諸佐並名家年少潁川荀伯子嘲之常呼爲奶母承天曰卿當云鳳凰將九子奶母何言邪江智淵傳智淵爲尙書吏部郎上每酣宴輒詬辱羣臣並使自相嘲詰以爲歡笑智淵素方退漸不會旨嘗使以王僧朗嘲戲其子景文智淵正色曰恐不宜有此戲上怒曰江僧安癡人癡人自相惜者淵伏席流涕由此恩寵大衰南史殷景仁傳景仁從祖弟淳字粹遠髙簡寡言早有淸尙子孚有父風嘗與侍中何勗共食孚羹盡勗云益殷蒓羹勗司空無忌子也孚徐輟筋曰何無忌諱王淮之傳淮之字元魯宋臺建除禦史中丞爲百僚所憚自彪之至淮之四世居此職淮之嘗作五言詩範泰嘲之卿惟解彈事耳淮之正色答猶差卿世載雄狐王彧傳彧長子絢字長素早惠年五六歲讀論語至周監於二代外祖何尙之戲之曰可攺耶耶乎文哉絢應聲答曰尊者之名安可戲寧可道艸翁之風必舅續晉陽秋顧愷之矜伐過實諸年少因相稱譽以爲戲弄爲散騎常侍與謝瞻連省夜於月下長詠自云得先賢風制瞻每遙贊之愷之得此彌自力忘倦瞻將眠語槌腳人令代愷之不覺有異遂幾申旦而後止宋書張暢傳暢爲南譙王義宣司空長史南郡太守元凶弒逆義宣發哀之日卽便舉兵暢爲元佐舉哀畢攺服著黃韋�褶出射堂簡人音姿容止莫不矚目見之者皆願爲盡命事平徵爲吏部尙書夷道縣侯食邑千戶旣有異圖蔡超等以暢民望勸義宣畱之乃解南蠻校尉以授暢加冠軍將軍領丞相長史暢遣門生苟僧寶下都因顏竣陳義宣釁狀僧寶有私貨停巴陵不時下會義宣起兵津徑斷絕僧寶遂不得去義宣將爲逆遣嬖人翟靈寶謂暢朝廷簡練舟甲意在西討今欲發兵自衛暢曰必無此理請以死保之靈寶知暢不回勸義宣殺以徇眾賴司馬竺超民保持故獲全免旣而進號撫軍別立軍部以收民望暢𨿽署文檄而飲酒常醉不省文書隨義宣東下梁山戰敗義宣奔走暢於兵亂自歸爲軍人所掠衣服都盡值右將軍王元謨乘輿出營暢已得敗衣因排元謨上輿元謨意甚不悅諸將欲殺之隊主張世營救得免送京師下廷尉削爵土配左右尙方尋見原復起爲都官尙書轉侍中孝武宴朝賢暢亦在坐何偃因醉曰張暢故是奇才同義宣作賊亦能無咎非才何以致此暢乃厲聲曰太初之時誰黃其合帝曰何事相苦初元凶時偃父尙之爲元凶司空義師至新林門生皆逃尙之父子與婢妾共洗黃合故暢譏之南史何尙之傳尙之字彥徳爲尙書令太子詹事致仕大明二年以左光祿開府儀同三司侍中如故尙之在家嘗著鹿皮帽及拜開府天子臨軒百僚陪位沈慶之於殿庭戲之曰今日何不著鹿皮冠慶之累辭爵命朝廷惇勸甚苦尙之謂曰主上虛懷側席詎宜固辭慶之曰沈公不效何公去而復還也尙之有愧色尙之愛尙文義老而不休與太常顏延之少相好狎二人並短小尙之常謂延之爲�延之目尙之爲猴同遊太子西池延之問路人云吾二人誰似猴路人指尙之爲似延之喜笑路人曰彼似猴耳君乃眞猴顏延之傳孝武登阼以延之爲金紫光祿大夫領湘東王師嘗與何偃同從上南郊偃於路中遙呼延之曰顏公延之以其輕脫怪之答曰身非三公之公又非田舍之公又非君家阿公何以見呼爲公偃羞而退庾杲之傳杲之遷尙書駕部郎淸貧自業食惟有韭葅韭生韭雜菜任昉嘗戲之曰誰謂庾郎貧食鮭嘗有二十七種沈慶之傳慶之孫昭略字茂隆性狂�不事公卿使酒仗气無所推下嘗醉晚日負杖家賓子弟至婁湖苑逢王景文子約張目視之曰汝是王約耶何乃肥而癡約曰汝沈昭略邪何乃瘦而狂昭略撫掌大笑曰瘦已勝肥狂又勝癡柰何王約柰汝癡何累遷侍中王晏嘗戲昭略曰賢叔可謂吳興僕射昭略曰家叔晚登僕射猶賢於尊君以卿爲初蔭謝靈運傳靈運孫超宗齊受禪爲黃門郎恃才使酒多所陵忽在直省嘗醉上召見語及北方事超宗曰鹵動來二十年矣佛出亦無如之何以失儀出爲南郡王中軍司馬人問曰承有朝命定是何府超宗怨望答曰不知是司馬爲是司驢旣是驢府政應爲司驢爲有司奏以怨望免禁錮十年後司徒褚彥回因送湘州刺史王僧虔閣道壞墜水僕射王儉驚跣下車超宗拊掌笑曰落水三公墜車僕射彥回出水沾濕狼藉超宗先在僧虔舫抗聲曰有天道焉天所不容地所不受投畀河伯河伯不受彥回大怒曰寒士不遜超宗曰不能賣袁劉得富貴焉免寒士劉�傳�子繪字士章爲南康相郡人有姓賴所居名穢裏刺謁繪繪戲嘲之曰君有何穢而居穢裏此人應聲曰未審孔丘何闕而居闕裏繪默然不答亦無忤意到彥之傳彥之孫撝永明元年爲禦史中丞車駕幸丹陽郡宴飲撝恃舊酒後狎侮同列謂庾杲之曰蠢爾荊蠻其俗鄙復謂虞悰曰斷髮文身其風陋王晏旣貴雅步從容又問曰王散騎復何故爾晏先爲國常侍轉員外散騎郎此二職淸華所不爲故以此嘲之王敬則執榠樝以刀子削之又曰此非元徽頭何事自契之爲左丞庾杲之所�以贖論王敬則傳敬則以公領郡後與王儉俱卽木號開府儀同三司時徐孝嗣於崇禮門候儉因嘲之曰今日可謂連璧儉曰不意老子遂與韓非同傳人以告敬則敬則欣然曰我南沙縣吏僥幸得細鎧左右逮風雲以至於此遂與王衛軍同日拜三公王敬則復何恨了無恨色朝士以此多之謝裕傳裕從孫朓遷尙書吏部郎告王敬則反敬則女爲朓妻常懷刀欲報朓朓不敢相見及當拜吏部謙挹尢甚尙書郎範縝嘲之曰卿人才無慚小選但恨不可刑於寡妻朓有愧色及臨誅嘆曰天道不可昧乎我𨿽不殺王公王公因我而死卞彬傳廣陵髙爽博學多材孫抱爲延陵縣爽詣之抱了無故人之懷爽出從縣合下過取筆書鼓云徒有八尺圍腹無一寸腸面皮如許厚受打未詎央抱東莞人善吏職形體肥壯腰帶十圍爽故以此激之虞荔傳荔弟寄少聰敏年數歲客有造其父遇寄於門嘲曰郎子姓虞必當無智寄應聲曰文字不辧豈得非愚客大慚入謂其父此子非常人文舉之對不是過也任昉傳始梁武與昉遇竟陵王西邸從容謂昉曰我登三府當以卿爲記室昉亦戲帝曰我若登三事當以卿爲騎兵以帝善騎也至是引昉符昔言焉昉奉箋云昔承淸宴屬有緒言提挈之旨形乎善謔豈謂多幸斯言不渝蓋謂此也何尙之傳尙之弟子昌昌子敬容爲尙書令貪�爲時所嗤鄙其署名敬字則大作苟小爲文容字大作父小爲口陸倕戲之曰公家苟旣奇大父亦不小敬容遂不能答又多漏禁中語故嘲誚日至嘗有客姓吉敬容問卿與邴吉遠近答曰如明公之與蕭何時蕭琛子巡頗有輕薄才因制卦名離合等詩嘲之亦不屑也徐摛傳摛子陵太淸二年兼通直散騎常侍使魏魏人授館宴賓是日甚熱其主客魏收嘲陵曰今日之熱當由徐常侍來陵卽答曰昔王肅至此爲魏始制禮儀今我來聘使卿復知寒暑收大�劉虯傳虯子之遴爲荊州中從事梁簡文臨荊州仍遷宣惠記室後除南郡太守轉西中郎湘東王繹長史太守如故初之遴在荊府常寄居南郡忽夢前太守袁彖謂曰卿後當爲折臂太守卽居此中之遴後牛奔墮車折臂右手偏直不復得屈伸書則以手就筆嘆曰豈黥而手乎周捨嘗戲之曰𨿽復並坐可橫政恐陋巷無枕後連相兩王再爲此郡談藪梁陸晏子聘魏魏遣李諧郊勞過朝歌城晏子曰殷之餘人正應在此諧曰永嘉南渡盡在江外世說補宗如周面狹長蕭�戲之曰卿何爲謗經如周曰身自來不謗經蔡大寶曰卿當不謗餘經正應不信法華經爾蓋法華經云聞經隨喜面不狹長如周乃悟朱異徧治五經涉獵文史博奕書算皆其所長年二十詣都沈約戲語曰卿年少何乃不廉異逡巡未達其旨約曰天下惟有文義棋書卿一時將去那得云廉南史陳宗室傳新安王伯固文帝第五子也爲都督揚州刺史後主初在東宮與伯固甚親狎伯固又善嘲謔宣帝每宴集多引之世說補劉諒爲湘東王所善湘東一目眇一日與諒共遊江濱嘆秋望之美諒曰今日可謂帝子降於北渚湘東曰卿言目眇眇而愁予邪由此嫌之北史胡叟傳叟於髙允館見中書侍郎趙郡李璨被服華靡叟貧老衣褐璨頗忽之叟謂曰李子今若相脫體上�褶衣帽君欲作何許也譏其惟假成服璨惕然失色啟顏錄後魏孝文帝時諸王及貴臣多服石藥皆稱石發乃有熱者非富貴者亦云服石發熱時人多嫌其詐作富貴體有一人於市門前臥宛轉稱熱眾人競看同伴怪之報曰我石發同伴人曰君何時服石今得石發曰我昨市米中有石食之今發眾人大笑自後少有人稱患石發者北史成淹傳王肅之至鑾輿行幸肅多扈從敕淹將引若有古迹皆使知之行到朝歌肅問此是何城淹言紂都朝歌城肅言故應有殷之頑人淹言昔武王滅紂悉居河洛中因劉石亂華仍隨司馬東度肅知淹寓靑州乃笑謂曰靑州何必無其餘種淹以肅本隸徐州若言靑州本非其地徐州間今日重來非所知也肅遂伏馬上掩口笑顧謂侍禦史張思寧曰向聊因戲言遂致辭溺思寧馳馬以聞孝文大悅謂彭城王勰曰淹此段足爲制勝輿駕至洛肅因侍宴帝戲肅曰近者行次朝歌聞成淹共卿殊有往復卿試重敍之肅言臣於朝歌失言一之已甚豈宜再說遂大笑談藪魏使穆子客聘梁主客範胥謂之曰卿名子客思歸之賦一何太速客曰吾名子客所以將命四方禮成告返那得言速談言北齊髙祖嘗燕近臣爲樂髙祖曰在與汝等作謎可共射之卒律葛答諸人皆射不得或云是髐子箭髙祖曰非也石動筒曰臣已射得髙祖曰是何物動筒對曰是煎餅髙祖笑曰動筒射著是也髙祖又曰汝等諸人爲我作一謎我爲汝射之諸人未作動筒爲謎復云卒律葛答髙祖射不得問曰此是何物答曰是煎餅髙祖曰我始作之因何更作動筒曰承大家熱鐺子更作一个髙祖大笑髙祖嘗命人讀文選有郭璞遊仙詩嗟嘆稱善諸學士皆曰此詩極工誠如聖旨動筒卽起曰此詩有何能若令臣作當勝伊一倍髙祖不悅良久語曰汝是何人自言作詩勝郭璞一倍豈不合死動筒卽云大家卽命臣作若不勝一倍甘心合死卽令作之動筒曰郭璞遊仙詩云淸溪千仞余中有一道士臣作云靑溪二千仞中有兩道士豈不勝伊一倍髙祖始大笑又嘗於國學中看博士孔子弟子達者七十二人動筒因問曰達者七十二人幾人已著冠幾人未著冠博士曰經傳無文動筒曰先生讀書豈合不解孔子弟子仞著冠有三十人未著冠有四十二人博士曰據何文以辧之曰論語云冠者五六人五六三十人也童子六七人六七四十二人也豈非七十二人座中皆大悅博士無以復之北齊書孫搴傳搴學淺而行薄邢卲嘗謂之曰更須讀書搴曰我精騎三千足敵君羸卒數萬嘗服棘刺丸李諧等調之曰卿棘刺應自足何假外求坐者皆笑北史邢巒傳巒弟子昕除通直常侍加中軍將軍旣有才藻兼長几案自孝昌之後天下多務世人競以吏工取達文學大衰司州中從事宋遊道以公斷見知時與昕嘲謔昕謂之曰世事同知文學外遊道有慚色陽尼傳尼從弟固固子休之除中書侍郎時魏收爲散騎常侍兼領侍郎與休之參掌詔命世論以爲中興有人士戲嘲休之云有觸藩之羝羊乘連錢之驄馬從晉陽而向鄴懷屬書而盈把左丞盧斐以其文書請謁啟神武禁止會赦不問文宣郊天百寮咸從休之衣兩襠甲手持白棓時魏收爲中書令嘲之曰義眞服未休之曰我昔爲常伯首戴蟬冕今處驍遊身被衫甲允文允武何必減卿談笑晏然魏收傳收昔在京洛輕薄尢甚人號云魏收驚蛺蝶文襄曾遊東山令給事黃門侍郎顥等宴文襄曰魏收恃才無宜適須出其短往復數番收忽大唱曰楊遵彥理屈已倒愔從容曰我綽有餘暇山立不動若遇當塗恐翩翩遂逝當塗者魏翩翩者蝶也文襄先知之大笑稱善文襄又曰向語猶微宜更指斥愔應聲曰魏收在並作一篇詩對眾讀訖云打從叔季景出六百斛米亦不辦此遠近所知非敢妄說文襄喜曰我亦先聞眾人皆笑收𨿽自申雪不復抗拒終身病之初河間邢子才與收並以文章顯世子才每曰佛助簝人之偉後稍與子才爭名文宣貶子才收益得志數於東山與諸優爲獼猴與狗鬥帝寵狎之收外兄博陵崔巖嘗以雙聲嘲收曰遇魏收衰曰愚魏魏答曰顏巖腥瘦是誰所生羊頤狗頰頭團鼻平飯房笭籠著孔嘲玎其辯捷不拘若是北齊書徐之才傳祖珽執政除之才侍中太子太師之才恨曰子野沙汰我珽目疾故以師曠比之之才聰辯彊識有兼人之敏尢好劇談謔語公私言聚多相嘲戲鄭道育嘗獻之才爲師公之才曰旣爲汝師又爲汝公在三之義頓居其兩又嘲王昕姓雲有言則注近犬便狂加頸足而爲馬施角尾而爲羊盧元明因戲之才云卿姓是未入人名是字之誤卽答云卿姓在亡爲虐在丘爲虛生男則爲虜養馬則爲驢又嘗與朝士出遊遙望羣犬競走諸人試令目之之才卽應聲云爲是宋鵲爲是韓盧爲逐李斯東走爲負帝女南䢐李諧於廣坐因稱其父名曰卿嗜熊白生否之才曰平平耳又曰卿此言於理平否諧遽出避之道逢其甥髙徳正徳正曰舅顏色何不悅諧告之故徳正徑造坐席連索熊白之才謂座者曰个人諱底眾莫知之才曰生不爲人所知死不爲人所諱此何足問唐邕白建方貴時人言云並州赫赫唐與白之才蔑之元日對邕爲諸令史祝曰見卿等位當作唐白又以小史好嚼筆故嘗執管就元文遙口曰借君齒其不遜如此北史宋繇傳繇孫遊道與頓丘李獎交獎子構嘗因遊道會客因戲之曰賢從在門外大好人宜自迎接爲通名稱族弟遊山遊道出見之乃獼猴而衣帽也將與構絕謝之豁然如舊談藪北齊崔昂嘗宴延招朝彥酒酣後人多散走卽令著作郎巨鹿魏彥淵追之彥淵左手執中參軍周子淵淵以貌醜知名右手執禦史鄭寺信來諮昂曰彥淵役周入鄭執訊獲醜濟州長史李翥嘗爲主人朝士咸集幽州長史陸仁惠不來翥甚銜之彥淵曰一目之羅豈能獲鳥翥眇一目陸號角鴟又崔儦謂彥淵曰我拙於書不能儦字使好彥淵曰正可長牽人腳斜飄鹿尾卽好彥淵司農卿季昌之子北齊書祖珽傳珽性不羈放縱曾至膠州刺史司馬世雲家飲酒遂藏銅疊二面廚人請搜諸客果於珽懷中得之見者以爲深恥所乘老馬常稱驑駒又與寡婦王氏姦通每人前相聞往復裴讓之與珽輩狎於眾中嘲珽曰卿那得如此詭異老馬十歲猶號驑駒一妻耳順尙稱娘子於時喧然傳之北史鄭羲傳羲從曾孫道邕道邕子譯幼聰敏少爲周文所親年十餘歲嘗詣府司錄李長宗長宗於眾中戲之譯斂容謂曰明公位望不輕瞻仰斯屬輒相玩狎無乃喪徳也長宗甚異之譯爲憲司所劾由是除名未幾授開府隆州刺史有詔徵之見於醴泉宮賜宴甚歡帝令內史李徳林立作詔書復爵沛國公位上柱國髙熲戲謂譯曰筆幹答曰出爲方嶽杖策言歸不得一錢何以潤筆上大笑談藪北齊散騎常侍河南陸乂黃門郎�之子�字云駒而乂患風多所遺忘嘗與人馬曰云駒有神符者常帶符與神渡漳水致失乂笑曰劉君渡水失神符其人答曰陸乂名馬作云駒啟顏錄北齊王元景爲尙書性𨿽懦緩而每事機捷有奴名典琴嘗旦起令索食謂之解齋奴曰公不作齋何故嘗云解齋元景徐謂奴曰我不作齋不得爲解齋汝作字典琴何處有琴可典酉陽雜俎世呼病瘦爲崔家疾北齊李庶無須時人呼爲天閹崔諶調之曰教弟種須法以錐錐徧刺作孔插以馬尾庶曰持此還施貴族藝眉有驗崔氏世有惡疾故庶以此嘲之俗呼滹沱河爲崔氏談藪北齊中書侍郎河東斐襲字敬憲患耳新構山池與賓客宴集謂河間邢子才曰山池始就願爲一名子才曰海中有蓬萊山仙人之所居宜名蓬萊蓬萊裴襲也故以戲之敬憲初不悟於後始覺忻然謂子才曰長忌及戶髙則無害公但大語襲亦何嫌太平廣記齊主客郎頓丘李恕身短而袍長盧詢祖腰粗而帶急怒曰盧郎腰粗帶難匝答曰大人身短袍易長恕又謂詢祖曰盧郎聰明必不壽答曰見丈人蒼蒼在鬢差以自安談藪齊北海王晞字叔朗爲大丞相府司馬嘗共相府祭酒盧思道禊飲晉胡晞賦詩曰日暮應歸去魚鳥見畱連時有中使召晞馳馬而去明旦思道問晞昨被召以朱顏得無以魚鳥致責晞曰昨晚陶然頗以酒漿被責卿等亦是畱連之一物何獨魚鳥而已晞好文酒樂山水府寮呼爲方外司馬焉及昭孝立待遇彌隆而晞每自疏退謂人曰非不愛熱官但慮其爛熟耳陳使聘齊見朝廷有赤鬣者顧謂散騎常侍趙郡李騊駼曰赤也何如騊駼曰束帶立於朝可使與賓客言騊駼時接客北齊盧思道聘陳陳主令朝貴設酒食與思道宴會聯句作詩有一人先唱方便譏刺北人云楡生欲飽漢艸長正肥驢爲北人食楡兼吳地無驢故有此句思道援筆卽續之曰共甑分炊米同鐺各煮魚爲南人無情義同炊異饌也故思道有此句吳人甚愧之又衛尉卿京兆杜臺卿共中兵參軍淸河崔儦握槊十子成都止睹一雉盧思道曰翳成都不過一雉儦又謂思道曰昨夜大雷吾睡不覺思道曰如此震雷不能動蟄太子詹事範陽盧叔虎有子十人大者字畜生最有才思思道謂人曰從叔有十子皆不及畜生叔虎主客郎中澤之孫也散騎常侍隴西辛徳源謂思道曰昨作羌嫗詩惟得五字云皂帔垂肩井苦無其對思道尋聲曰何不道黃物插腦門思道嘗謂通直郎渤海封孝騫曰卿旣姓封是封豕之後騫曰君旣姓盧是盧令之裔隋七兵尙書河間陸操無姿貌有辯當新婚太子少保趙郡李雄謂之曰屢逢射雉幾度啟顏操曰息嬀二子不言不笑隋前內史侍郎薛道衡以醴和麥粥食之謂慮思道曰禮之用和爲貴先王之道斯爲美思道答曰知和而和不以禮節之亦不可行也啟顏錄隋河間郡劉焯之從侄炫並有儒學俱犯法被禁縣吏不知其大儒也咸與之枷著焯曰終日枷中坐而不見家炫曰亦終日負枷坐而不見婦

嘲謔部紀事二隋書柳機傳機在周與族人文成公昂俱歷顯要及機昂並爲外職楊素時爲納言方用事因上賜宴素戲機曰二柳俱摧孤楊獨聳坐皆歡笑機竟無言柳昂傳昂子調轉侍禦史左僕射楊素嘗於朝堂見調因獨言曰柳條通體弱獨搖不須風調斂板正色曰調信無取公不當以爲侍禦史調信有可取不應發此言公當具瞻之秋樞機何可輕發素甚奇之朝野僉載隋牛弘爲吏部侍郎有選人馬敞者形貌最陋弘輕之側臥食果子嘲敞曰嘗聞扶風馬謂言天上下今見扶風馬得驢亦不假敞應聲曰嘗聞隴西牛千石不用軥今見隴西牛臥地打艸頭弘驚起遂與官世說補侯白好俳謔一日楊素與牛弘退朝白語之曰日之夕矣素曰以我爲牛羊下來邪盧氏雜說侯白捷辯楊素與相善素關中人白山東人素嘗卒難之欲其無對而關中下俚人言音謂水爲霸山東亦言擎將去爲桀刁素嘗戲白曰山東固多仁義借一而得兩曰若爲得兩曰有人從某借弓者乃曰桀刁去豈非借一而得兩白應聲曰關中人亦甚聰明問一知二素曰何以得知曰日有人問比來多雨渭水漲否答曰霸長豈非問一知二素伏其辯捷也啟顏錄隋侯白州舉秀才至京機辯捷時莫之比嘗與僕射越國公楊素並馬言話路旁有槐樹�死素乃曰侯秀才理道過人能令此樹活否曰能素云何計得活曰取槐樹子於樹枝上懸著卽當自活素云因何得活答曰可不聞論語云子在回何敢死素大笑開皇中有人姓出名六斤欲參素賫名紙至省門遇白請爲題其姓乃書曰六斤半名旣入素召其人問曰卿姓六斤半答曰是出六斤曰何爲六觔半曰向請侯秀才題之當是錯矣卽召白至謂曰卿何爲錯題人姓名對云不錯素曰若不錯因何姓出名六斤請卿題之乃言六斤半對曰向在省門會卒無處見稱旣聞道是出六斤斟酌只應六斤半素大笑之白在散官隸屬楊素愛其能劇談每上番日卽令談戲弄或從旦至晚始得歸才出省門卽逢素子元感乃云侯秀才可以元感說一个妤話白被畱連不獲已乃云有一大虫欲向野中覓肉見一刺蝟仰臥謂是肉臠欲銜之忽被蝟捲著鼻驚走不知休息直至山中困乏不覺昏睡刺蝟乃放鼻而去大虫忽起歡喜走至橡樹樹下低頭見橡斗乃側身語云旦來遭見賢尊願郎君且避道素與白劇談因曰今有一深坑可有數百尺公入其中若爲得出白曰入中不須餘物惟用一鍼卽出素曰用鍼何爲答曰鍼頭中令水飽坑拍浮而出素曰頭中何處有爾許水白曰若無爾許水何因肯入爾許深坑素又謂白曰僕爲君作一謎君射之不得遲便須罰酒素曰頭長一分眉長一寸未到日中已打兩頓白應聲曰此是道人素曰君須作謎亦不得遲白卽雲頭長一分眉長一寸未到日中已打兩頓素曰君因何學吾作道人謎白曰此是阿歷素大笑白仕唐嘗與人各爲謎白雲必須是實物不得虛作解釋浪惑眾人若解訖無有此物卽須受罰白卽云背共屋許大肚共�許大口共盞許大眾人射不得皆雲天下何處有物共盞許大口而背共屋許大者定無此物必須共賭白與眾賭訖解云此是胡燕窠眾皆大笑又逢眾宴眾皆笑白後至俱令作謎必不得幽隱難識及詭譎希奇亦不假合而成人所不見者白卽應聲云有物大如狗面貌極似牛此是何物或云是獐或云是鹿皆云不是卽令白解云此是犢子白又與素路中遇胡負靑艸而行素曰長安路上乃見靑艸湖須臾又有兩醉胡衣孝重服騎馬而走俄而一胡落馬白曰眞所謂孝乎惟孝有之矣白初未知名在本邑令宰初至白卽謁謂知識曰白能令明府作狗吠曰何有明府得遣作狗吠誠如言我輩輸一會饌食若妄君當輸於是入謁知識俱門外伺之令曰君何須得重來相見白曰公初至民間有不便事望諮公公未到前甚多賊盜請命各家養狗令吠驚自然賊盜止息令曰若然我家亦須養能吠之狗若爲可得白曰家中新有一羣犬其吠聲與余狗不同曰其聲如何答曰其吠聲怮怮者令曰君全不識好狗吠聲好狗吠聲當作號號怮怮聲者全不是能吠之狗伺者聞之莫不掩口而笑自知得勝乃云若�如此能吠者當出訪之遂辭而出啟顏錄隋朝有人敏慧然而口喫楊素每閒悶卽召與劇談嘗歲暮無事對坐因戲之云有大坑深一丈方圓亦一丈遣公入其中何法得出此人低頭良久乃問云有梯出否素云只論無梯若論有梯何須更問其人又低頭良久問曰白白白日夜夜夜夜地素云何須白日夜地若爲得出乃云若不是夜地眼眼不瞎爲甚物入入里許素大笑又問云忽命公作軍將有小城兵不過一千已下糧食惟有數日城外被數萬人圍若遣公向城中作何謀計低頭良久問云有有救救兵否素云只緣無救所以問公沈吟良久舉頭向素云審審如如公言不免須敗素大笑又問云計公多能無種不解今日家中有人�咬足若爲醫治此人卽應聲報云取取五月五日南墻下雪雪塗塗卽卽治素云五月何處得有雪答云若五月五日無雪臘月何處有�咬素笑而遣之啟顏錄隋有三藏法師父本商胡法師生於中國儀容面目猶作胡人行業極髙又有辯捷嘗以四月八日設齋講說時朝官及道俗觀者千餘人大徳名僧官人辯捷者前後十餘人論議法師隨難卽對義理不窮最後有小兒姓趙年十三卽出於眾中法師辯捷旣已過人又復向來皆是髙明舊徳忽見此兒欲來論議眾咸怪笑小兒精神自若卽就座大聲語此僧昔野狐和尙自有經文未審狐作阿闍黎出何典語僧語云此郎子聲髙而身小何不以聲而補身兒卽應聲報云法師以弟子聲髙而身小何不以聲而補身法師眼深而鼻長何不截鼻而補眼眾皆驚異起立大笑是時暑月法師左手把如意右手搖扇眾笑聲未定法師又思量答語以所搖扇掩面低頭兒又大聲語雲團圓形如滿月不藏顧兔�掩雄狐眾大笑法師卽去扇以如意指麾別送問並語未得盡忽如意頭落兒卽起謂法師曰如意旣折義鋒亦摧卽於座前長揖而去此僧旣怒且�更無以應無不驚嘆稱笑羣居解頤唐初有裴略者衛考滿兵部試判爲錯一字落第此人卽向溫彥博處披訴彥博時與杜如晦坐不理其訴此人卽云少小以來自許明辧至於通博言語堪作通事舍人並解文章兼能嘲戲彥博始回意共語時廳前有竹彥博卽令嘲竹此人應聲嘲曰竹風吹靑肅肅淩寒葉不雕經冬子不熟虛心未能待國士皮上何勞生節目彥博卽云爾解通博言語可傳語廳前屏墻此人走至廳前大聲語曰方今聖上聰明辟四門以待士君是何人物在此妨賢路卽推倒彥博曰此意著博此人云非但著博亦當著肚彥博如晦大嘆喜卽令送吏部與官蕭瑀嘗因宴太宗語近臣曰自知一座最貴者先把酒時長孫無忌房元齡相顧未言瑀引手取杯帝問曰卿有何說瑀對曰臣是梁朝兒隋室皇后弟唐朝左僕射天子親家翁太宗撫掌極歡而罷散樂髙崔嵬善弄癡大帝令給事捺頭向水下良久帝問之曰見屈原云我逢楚懷王乃沈汨羅水汝逢聖明君何爲亦來此帝大笑賜物百段韋慶本女選爲妃詣明堂欲謝而慶本兩耳先捲朝士多呼爲捲耳時長安令杜松壽見慶本而賀之因曰僕固知足下女得妃慶本曰何以知之松壽乃自摸其耳而捲之曰捲耳后妃之徳也吏部侍郎李迥秀好機警有選人被放訴云羞見夾路迥秀問從何來曰從蒲津關來迥秀曰取潼關路去選者曰恥己妻子迥秀曰賢室本是相知亦應不怪杭州參軍獨孤守忠領租船赴都夜半急追集船人更無他語乃云逆風必不得張帆眾大哂焉禦史臺記唐管國公任酷怕妻太宗以功賜二侍子瑰拜謝不敢以歸太宗召其妻賜酒謂之曰婦人妒忌合當七出若能攺行無妒則無飲此酒不爾可飲之曰妾不能攺妒請飲酒遂飲之比醉歸與其家死訣其實非鴆也旣不死他日杜正倫譏弄瑰瑰曰婦當怕者三初娶之時端居若菩薩豈有人不怕菩薩耶旣長生男女如養兒大虫豈有人不怕大虫耶年老面皺如鳩盤荼鬼豈有人不怕鬼耶以此怕婦亦何怪焉聞者歡喜啟顏錄曹左司郎中封道弘身形長大而臀甚闊道弘將入閣奏事英公李績在後謂道弘曰封道弘你臀斟酌坐得卽休何須爾許大唐有僧法軌形容短小於寺開講李榮往共論議往復數番僧有舊作詩詠榮於髙座上誦之雲姓李應須李言榮又不榮此僧未及得道下句李榮應聲接曰身長三尺半頭毛猶未生四座歡喜服其辯捷唐趙元楷與令狐徳棻從駕至陜元楷召徳棻河邊觀砥柱徳棻不去遂獨行及還徳棻曰砥柱共公作何語答曰砥柱附參承公徳棻應聲曰石不能言物或憑焉時羣公以爲佳對唐崔行功與敬播相逐播帶櫚木柄刀子行功問播云此是何木播對曰是栟櫚木行功曰惟問刀子不問佩人大唐新語裴元本好諧謔爲戶部郎中時左僕射房元齡疾甚省郎將問疾元本戲曰僕射病可須問之旣甚矣何須問也有泄其言者旣而隨例候元齡元齡笑曰裴郎中來元齡不死矣賈嘉隱年七歲以神童召見時太尉長孫無忌司空李績於朝堂立語李戲之曰吾所倚者何樹嘉隱曰松樹李曰此槐也何忽言松嘉隱曰以公配木則爲松樹無忌連問之曰吾所倚者何樹嘉隱曰槐樹無忌曰汝不能復矯對耶嘉隱應聲曰何須矯對但取其以鬼配木耳溫彥博爲吏部侍郎有選人裴略被放乃自贊於彥博稱解白嘲彥博卽令嘲廳前叢竹略曰竹冬月不肯雕夏月不肯熱肚裏不能容國士皮外何勞生枝節又令嘲屏墻略曰髙下八九尺東西六七步突兀當廳坐幾許遮賢路彥博曰此語似傷博略曰卽扳公肋何止傷博博�而與官隋唐嘉話太宗宴近臣戲以嘲謔趙公無忌嘲歐陽率更曰聳髆成山字埋肩不出頭誰家麟閣上畫此一狝猴詢應聲云索頭連背暖襠畏肚寒只由心混混所以麵團團帝攺容曰歐陽詢豈不畏皇后聞趙公後之弟也唐書谷那律傳那律從太宗出獵遇雨沾漬因問曰油衣若爲而無漏邪那律曰以瓦爲之當不漏帝悅其直賜帛二百段國朝雜記唐吏部侍郎楊思元恃外戚之貴待選流多不以禮而排斥之爲選人夏侯彪之所訟禦史中丞郎餘慶彈奏免中書令許敬宗曰固知楊吏部之敗也或問之宗曰一彪一狼共著一羊不敗何待敬宗性輕傲見人多忘之或謂其不聰曰卿自難記若遇何劉沈謝暗中摸索著亦可識大唐新語李義府嘗賦詩曰鏤月成歌扇裁云作舞衣自憐回雪影好取洛川歸有棗彊尉張懷慶好偸名士文章乃爲詩曰生情鏤月成歌扇出意裁云作舞衣照鏡自憐回雪影時來好取洛川歸人爲之諺曰活剝王昌齡生吞郭正一元崇逵爲果州司馬有一婢死處分直典云逵家老婢死使未久爲�一棺木殯之逵初到家貧不能買得新者但經一用者充事卽得亦不須道逵買直云君家自有須直典出說之一州以爲口實啟顏錄唐四門助教弘綽與弟子邊仁表論議弘綽義理將屈乃髙聲大怒表遂報曰先生聞義卽怒豈曰弘弘又報云我姓旣曰弘是事皆弘邊又應聲曰先生𨿽曰弘義終不綽座下大笑弘竟被屈而歸大唐新語京城流俗僧道嘗爭二教優劣遞相非斥總章中興善寺爲火災所焚尊像蕩盡東明觀道士李榮因詠之曰道善何曾善云興遂不興如來燒亦盡惟有一羣僧時人𨿽賞榮詩然聲稱從此而減竇懷貞爲京兆尹神龍之際政令多門京尉由墨敕入臺者不可勝數或謂懷貞曰縣官相次入臺縣事多辦否懷貞對曰倍辦於往時問其故懷貞曰好者總在僥幸者去故也聞者皆大噱禦史臺記唐曹懷舜金鄕人父繼叔死王事贈云麾將軍懷舜𦇤褓授遊擊將軍歷內外文武官則天云懷舜久歷文資而屈於武職自左鷹揚衛郎將拜右玉鈐衛將軍有宋州司馬曹元本父名乞伯時汲縣丞元晉好談多警策或問元晉元本懷舜從叔元晉應聲答曰𨿽則同堂俱非本族人怪而問之晉曰元本乞伯子懷舜繼叔兒以此知矣本事詩唐中宗朝禦史大夫裴談崇釋氏妻悍妒談畏之如嚴君時韋庶人頗襲武后之風中宗漸畏之內宴唱回波詞有優人詞曰回波爾時栲栳怕婦也是大好外邊秖有裴談內裏無過李老韋後意色自得以束帛賜之禦史臺記唐殿中內供奉盧廙持法細密𨿽親故貴勢無所回避舉止閒雅必翔而後集嘗於景龍觀監官行香右臺諸禦史亦預焉臺中先號右臺爲髙麗僧時有一胡僧徙倚於前庭右臺侍禦史黃守禮指之曰何胡僧而至此廙徐謂之曰亦有髙麗僧何獨怪胡僧爲一時歡笑廙與畬俱非善射者嘗三元禮射廙畬𨿽引滿射俱不及�而墜畬戲曰畬與盧箭俱三十步左右不曉畬曰畬箭去�三十步盧箭去身三十步歡笑久之大唐新語晉宋以還尙書始置員外郎分判曹事國朝彌重其選舊例郎中不歷員外郎拜者謂之土山頭果毅言其不歷淸資便拜髙品有似長徵兵士便得邊遠果毅也景隆中趙謙光自彭州司馬入爲大理正遷戶部郎中賀遂涉時爲員外戲詠之曰員外由來美郎中望不優誰言粉署裏翻作土山頭謙光酬之曰錦帳隨情設金鑪任意燻惟愁員外署不應列星文益州每歲進柑子皆以紙裹之他時長吏嫌紙不敬代以細布旣而恐柑子爲布所損每懷憂懼俄有禦史甘子布使於蜀驛使馳白長吏有禦史甘子布至長吏以爲推布裹柑子事懼曰果爲所推及子布到驛長吏但序以布裹柑子爲敬子布初不之知久而方悟聞者莫不大笑王上客自負其才意在前行員外俄除膳部員外旣乖本志頗懷悵惋吏部郎中張敬忠戲詠之曰有意嫌兵使專心取考功誰知腳蹭蹬幾落省墻東膳部在省東北隅故有此詠唐書楊再思傳張易之兄司禮少卿同休請公卿宴其寺酒酣戲曰公面似髙麗再思欣然爲髙麗舞滿座鄙笑本事詩沈佺期曾以罪謫遇恩官還秩朱紱未復嘗內宴羣臣皆歌回波樂撰詞起舞因是多求遷擢佺期詞曰回波爾時佺期流向嶺外生歸身名已蒙齒錄袍笏未復牙緋中宗卽以緋魚賜之崔日用爲禦史中丞賜紫是時佩魚須有特恩內宴中宗命羣臣撰詞曰臺中鼠子直須諳信足跳梁上壁龕倚翻燈脂污張五還來嚙帶報韓三莫浪語其王相大家必若賜金龜賣卻貓兒相報上中宗亦以緋魚賜之啟顏錄唐封抱一任益州九隴尉與同列戲白打賭錢座下數百錢輸已略盡便欲斂手旁人謂之曰何不更覓錢回取之抱一乃舉手摸錢曰同賜也何望回山東謂盡爲賜故言賜也禦史臺記唐京臺監察院西行中間號橫劈房凡遷此房者必先盛饌臺中而後居焉先無窗後人置之神龍中侍中楊再思兼大夫諸相畢送視事中書令魏元忠嘗任監察臺中故事素諳謔指房曰此是橫擘房諸相問故元忠具述其由禦史曰此房近日遷耶曰無別遷元忠曰當爲開窗出气故不遷耳左右歡笑殆不禁且禦史�察郡司綱紀庶務實爲眾官所忌詈禦史爲冷峭而突厥號禦史爲吐屯則天朝蕃使來朝者而吐屯獨立不入班諭徳張元一以齊諧見稱問蕃使曰此獨立者爲誰譯者曰吐屯此禦史元忠曰人言我朝禦史獨冷峭此蕃禦史亦甚冷峭舉朝喧笑嘉話錄唐楊國忠嘗會諸親時知吏部銓且欲大噱以娛之呼選人名引入於中庭不問資敍短小者通道參軍胡者云湖州文學簾下大笑禦史臺記唐姚貞操云自余以評事入臺侯承訓繼入此後相繼不絕故知拔茅連茹也韓琬以爲不然自則天好法刑曹望居九寺之首以此評事多入臺迄今爲雅例豈評事之望起於貞操耶須議戲云畿尉有六道入禦史爲佛道入評事爲仙道入京尉爲人道入畿丞爲苦海道入縣令爲畜生道入判司爲餓鬼道故評事之望起於時君好法也非貞操所能升降之唐司門員外郎張文成工爲俳諧詩賦行於代時大將軍黑齒常之將出徵或勉之曰公官卑何不從行文成曰寧可且將朱唇飲酒誰能逐黑齒常之本事詩則天朝左司郎中張元一滑稽善謔時西戎犯邊則天欲諸武立功因行封爵命武懿宗統兵以禦之寇未入塞懿宗始逾邠郊畏懦而遁懿宗短陋元一嘲之曰長弓度短箭蜀馬臨髙蹁去賊七百里隈墻獨自戰忽然逢著賊騎豬向南竄則天聞之初未悟曰懿宗無馬耶何故騎豬元一解之曰騎豬者是夾豕走也則天乃大笑懿宗怒曰元一夙構貴欲辱臣則天命賦詩與之懿宗請賦菶字元一立嘲曰裹頭極艸艸掠鬢不菶菶未見桃花面皮先作杏子眼孔則天大歡故懿宗不能侵傷大唐新語侯思止出自皂隸言音不正以告變授禦史時屬斷屠思止謂同列曰今斷屠宰圭雞誅

豬虞

魚縷

驢居

俱不得詰喫

空詰喫

弭米

泥去儒如

何得不饑侍禦崔獻可笑之思止以聞則天怒謂獻可曰我知思止不識字我已用之卿何笑也獻可具以雞豬之事對則天亦大笑釋獻可則天朝諸蕃客上封事多獲官賞有爲右臺禦史者則天嘗問張元一曰近日在外有何可笑事元一對曰朱前宜著綠綠仁傑著朱閻知微騎馬馬吉甫騎驢將名作姓李千里將姓作名吳楊吾左臺胡禦史右臺禦史胡元禮也蕃人爲禦史者尋授別敕則天初革命恐羣心未附乃令人自舉供奉官正員之外置裏行拾遺補闕禦史等至有車載斗量之詠有禦史臺令史將入臺值裏行數人聚立門內令史下驢驅入其間裏行大怒將加杖罰令史曰今日過實在驢乞數之然後受罰裏行許之乃數驢曰汝技藝可知精神極鈍何物驢畜敢於禦史裏行諸裏行羞赧而止朝野僉載秋官侍郎狄仁傑嘲秋官侍郎盧獻曰足下配馬乃作驢獻曰中劈明公乃成二犬傑曰狄字犬旁火也獻曰犬邊有火乃是煮熟狗羣居解頤祕書監賀知章有髙名告老歸吳中明皇嘉重之每事優異將行泣涕上問何所欲曰臣有男未有定名幸陛下賜之歸鄕裏之榮上曰爲道之要莫如信孚者信也履信思乎順卿之子必信順人也宜名之孚再拜而受命焉久而語人曰上何謔我也我是吳人孚乃瓜下爲子豈非呼我兒瓜子也雲溪友議賀祕監顧著作吳越人也朝英慕其機捷競嘲之乃謂南金復生中土也每在班行不妄言笑賀知章曰鈒鏤銀盤盛蛤蜊鏡湖蒓菜亂如絲鄕曲近來佳此味遮渠不道是男兒顧況和曰鈒鏤銀盤盛炒蝦鏡湖蒓菜亂如麻漢兒女嫁吳兒婦吳兒盡是漢兒爺大唐新語姚崇爲紫微令舊例給捨直次不讓宰相崇以年位俱髙不依其請令史持直簿詣之崇批其簿曰告直令史遣去又來必欲取人有同司命老人年事終不擬當給捨見之歡笑不復逼也後遂停宰相值宿元宗初卽位邵景蕭嵩韋鏗並以殿中升殿行事旣而景嵩俱加朝散鏗獨不沾景嵩二人多須對立於庭鏗嘲之曰一雙胡子著緋袍一个須多一鼻髙相對廳前搽早立自言身品世間毛舉朝以爲歡笑後睿宗禦承天門百僚備列鏗忽風眩而倒鏗旣肥短景意酬其前嘲乃詠之曰飄風忽起團�回倒地還如著腳捶昨夜殿上空行事直爲元非五品才時人無不諷詠本事詩開元中宰相蘇味道與張昌齡俱有名暇日相遇互相誇誚昌齡曰某詩所以不及相公者爲無銀花合故也蘇有觀燈詩曰火樹銀花合星橋鐵鎖開暗塵隨馬去明月逐人來味道云子詩𨿽無銀花合還有金銅釘昌齡贈張昌宗詩曰昔日浮丘伯今同丁令威遂相與拊掌大笑南楚新聞李泌賦詩譏楊國忠云靑靑東門柳歲晏心憔悴國忠訴之明皇上曰賦楊者譏卿賦李者爲朕可乎開天傳信記唐裴寬子諝復爲河南尹諝素好詼諧嘗有投牒誤書紙背諝判云這畔似那畔那畔似這畔我也不辭與你判笑殺門前著靴漢又婦人同投狀爭貓兒狀云若是兒貓兒卽是兒貓兒若不是兒貓兒卽不是兒貓兒諝大笑判其狀曰貓兒不識主傍家搦老鼠兩家不須爭將來與裴諝遂納其貓兒爭者亦止焉啟顏錄華原令崔思誨口喫每共表弟杜延業遞相戲弄杜嘗語崔云延業能遣兄作雞鳴但有所問兄卽須報旁人云他口應須自由何處遣人驅使若不肯作何能遣之杜卽云能得旣而傍人卽共杜私賭杜將一把谷來崔前云此是何物崔云��旁人大笑因輸延業唐路勵行初任大理丞親識並相賀坐定一人云兄今旣在要職親皆爲樂諺云一人在朝百人緩帶豈非好事答云非直惟遣緩帶並須將卻頭眾皆大笑禦史臺記唐蕭諴初拜員外於朝列安閒自若侍禦史王旭曰蕭子從容省達韓琬應聲答曰蕭任司錄早已免杖豈止今日方省撻耶聞者歡笑因話錄元宗問黃幡綽是勿兒得人憐是勿兒猶言何兒也對

曰自家兒得人憐﹝時楊貴妃寵極中宮號祿山爲子肅宗在春宮常危懼上聞幡綽言俛首久之﹞上又嘗登苑北樓望渭水見一醉人臨水臥問左右是何人左右不知將遣使問之幡綽曰是年滿令史上問曰汝何以知對曰更一轉入流上笑而止上又與諸王會食寧王對禦坐歕一口飯直及龍顏上曰寧哥何故錯喉幡綽曰此非錯喉是歕嚏﹝幡綽優人假戲謔之言警悟時主解紛救禍之事甚眾眞滑稽之雄﹞周願嘗奉使魏州節度使田季安引之連轡路周一驢極肥季安指示願曰此物大王世充應聲答曰總是小竇建徳李尙書選性嚴毅不好戲笑時願知江西鹽鐵畱後事將至李公戒從事曰周生好諧謔忝僭無禮幸諸賢稍莊以待之及願至數燕李公寒溫外不與之言周亦無由得發一日饌親賓願亦預焉李公有故人子弟來投落拓不事李公徧問舊時別墅及家僮有技者圖書有名者悉云賣卻李責曰郎君未官家貧產業從賣何至賣及書籍古畫惆悵久之復問曰有一本虞永興手寫尙書此猶在否其人慚懼不敢言賣云暫將典錢願忽言曰尙書大屯李公忘卻先拒其談謔之事遂問曰尙書何屯願曰已遭堯典舜典又被此兒郎典李公興怒之意大開自此更不拒周一日後洪之屬邑民產一子有三首李公覽狀惡之久不懌願曰畱待長大令試頭李紓侍郎好諧謔又服用華鮮嘗朝回以同列入坊門有負販者呵不避李罵雲頭錢價奴兵輒衝官長負者顧而言曰八錢價措大漫作威風紓樂采異語使僕者誘之至家爲設酒饌徐問八錢之義負者答曰只是衣短七耳同列以爲破的紓甚慚﹝下人呼舉不正故云短也﹞

姚峴有文學而好滑稽遇機卽發姚僕射南仲廉察陜郊峴初釋艱服候見以宗從之舊延於中堂弔訖未語及他事陜當兩京之路賓客謁無時門外忽有投刺者云李過庭僕射曰過庭之名甚新未知誰家子弟客將左右皆稱不知又問峴知之否峴初猶俯首嚬�頃之自不可忍斂手言曰恐是李趨兒僕射久方悟而大笑盧尙書弘宣與弟盧衢州簡辭同在京一日衢州早出尙書問有何除攺答曰無大除攺惟皮遐叔蜀中刺史尙書不知皮是遐叔姓謂是宗人低頭久之曰吾弭當家沒處得盧皮遐來衢州爲辯之皆大笑有人說李寰建節晉州表兄武恭性誕妄又稱好道及蓄古物遇寰生日無餉遺乃箱擎一故皂襖子與寰云此是李令公收復京師時所服願尙書功業一似西平寰以書謝後聞知恭生日箱擎一破職脂頭餉恭曰知兄深慕髙眞求得一洪崖先生初得仙時頭願兄得道一如洪崖賓僚無不大笑余嘗讀謝綽宗拾遺錄云江夏王義恭性愛古物常徧就朝士求之侍中何勗已有所送而王徵索不已何甚不平嘗出行於道遇狗枷敗犢鼻乃命左右取之還以箱擎送之箋曰承復須古物今奉李斯狗枷相如犢鼻此頗與寰恭相類耳衢州視事際有婦人姓翁陳牒論田產稱阿公阿翁在日下阿翁兩字言其大父也坐客笑之因徵其類余嘗目睹者王屋有梓人女曰阿家京中有阿輔洪州有阿姑蜀中有阿母洛中有阿郎皆因其姓亦堪笑也耕余博覽盧杞遇馮盛於塗各一囊杞發盛囊有墨一枚杞大笑盛正色曰天峯煤和鍼魚腦入金溪子手中錄離騷古本比公日提綾文刺三百爲名利奴顧當孰勝已而搜杞囊果是三百刺羣居解頤安祿山敗史思明繼逆至東都遇櫻桃熟其子在河北欲寄遺之因作詩寄去詩云櫻桃一籠子半赤半已黃一半與懷王一半與周至詩成贊美之皆曰明公此詩大佳若能言一半周至一半懷王卽與黃字聲勢稍穩思明大怒曰我兒豈可居周至之下周至卽其傅也杜佑鎭淮南進崔叔淸詩百篇徳宗語使者曰此惡詩焉用進時人呼準敕惡詩世說補盧相邁不食鹽醋同列問之足下不食鹽醋何堪邁笑曰足下終日食鹽醋復又何堪北夢瑣言李肇國史補云貞元末有郎官四人自行軍司馬賜紫而登粉署省中謔之爲四君子也有一丞郎馬上內逼急詣一空宅徑登混軒斯乃大優穆刀綾空屋也優忽至丞郎慚謝之優曰侍郎他日內逼但請先訪人聞之莫不絕倒唐裴晉公度風貌不揚自撰眞贊云爾身不長爾貌不揚胡爲而將胡爲而相幕下從事遜以美之且曰明公以內揚爲優公笑曰諸賢好信謙也幕僚皆悚而退李洸者渤海人昆仲皆有文章洸因旅次至江村宿於民家見覆斗上安錫佛一軀洸詭詞以贊之民曰偶未慶贊爲去僧院地遠爾洸曰何必須僧只我而已民信之明發隨分具齋餐炷香虔誠洸俯仰卽稱曰錫鑞佛子柔�世尊斗上莊嚴爲有十升功徳念摩呵般若波羅蜜唐國史補國子司業韋聿臯之兄也中朝以爲戲弄嘗有人言九宮休咎聿曰我家白方常在西南二十年矣權相爲舍人以聞望自處嘗語同僚曰未嘗以科第爲資鄭云逵戲曰更有一人遽問誰答曰韋聿者也滿座絕倒鄭云逵與王彥伯鄰居嘗有客來求醫誤造云逵門云逵知之延入與診候曰熱風頗甚客又請藥方云逵曰某是給事中若覓國醫王彥伯東鄰是也客驚走而出自是京城有乖宜者皆曰熱風或云卽劉俯也進士何儒亮自外州至訪其從叔誤造郎中趙需宅白雲同房會冬至需家致宴揮霍需曰旣是同房便令引入就宴姊妹妻女並在座焉儒亮食畢徐出需細審之乃何氏子也需大笑儒亮歲餘不敢出京師自是呼爲何儒郎中太平廣記僕射韓臯鎭夏口嘗病小瘡令醫付膏藥不濡公問之醫雲天寒膏硬公笑曰韓臯實是硬盧氏雜說裴晉公度在相位日有人寄槐癭一枚欲削爲枕時郎中庾威世稱博物召請別之庾捧玩良久白曰此槐癭是雌樹生者恐不堪用裴曰郎中甲子多少庾曰某與令公同是甲辰生公笑曰郎中便是雌甲辰太平廣記汝南袁徳師故給事髙之子嘗於東都買得婁師徳故園地起書樓洛人語曰昔日婁師徳園今乃袁徳師樓唐國史補貞元末有郎官四人自行軍司馬賜紫而登郎署省中謔爲四軍紫杜陽雜編朱泚始亂長安源休姚令言等廣陳圖讖以堅泚意及爲僞宰相日益自負休乃收圖書貯倉廩作蕭何事業或聞王師不利而喜色出面謂令言曰天下將定吾等之功豈後於蕭何矣令言曰漢皇未弱於劉季休退語僞黃門侍郎蔣諫曰若度其才卽吾爲蕭姚爲曹耳識者聞之謂休不柰官職喬琳𨿽受僞官而性好諧謔因語舊僚曰源公眞所謂火迫酇侯耳羣居解頤元和初達官中外之親重婚者已涉溱洧之譏就禮之夕儐相則有淸河張仲素宗室李程女家索催詩仲素朗吟曰舜耕余艸木禹鑿舊山川程久之乃悟曰張九張九舜禹之事我知之矣羣客大笑嶺南地暖艸菜經冬不衰故蔬圃之中栽種茄子宿根多二三年者漸長枝榦乃成大樹每夏秋熟時梯樹摘之三年後樹老子稀卽伐去別栽嫩者又其俗入冬好食餛飩往往稍暄食須用扇至十月旦率以扇一柄相遺書中以喫餛飩爲題故俗云踏梯摘茄子把扇喫餛飩嶺南無問貧富之家教女不以鍼縷紡績爲功但窮庖廚勤刀杌而已善酰醢葅鮮者得爲大好女矣俚民爭婚聘者相與語曰我女裁袍補襖卽的然不會若修治水蛇黃鱔卽一條必勝一條矣李福妻裴氏性妒忌姬侍甚多福未嘗敢屬意鎭滑臺日有以女奴獻之者福意欲私之而未果一日乘間言於妻曰某官巳至節度使矣然其所指使者率不過老僕夫人待某無乃薄乎裴曰然不知公意所屬何人卽指所獻女奴裴許諾爾後不過執衣侍膳未嘗得一繾綣福又囑妻之左右曰設夫人沐髮必當來報我旣而果有以沐髮來告者福卽僞言腹痛且召其女奴旣往左右以裴方沐不可遽聞卽告以福所疾裴以爲信然遽出發盆中問福所苦旣業以疾爲言卽若不可忍狀裴極憂之由是以藥投兒溺中進之明日監軍及從事悉來候問福卽具以告之因言曰一事無成固當有分所苦者虛咽一甌溺耳聞者莫不大笑全唐詩話施肩吾與崔嘏同年不睦嘏舊失一目以珠代之施嘲之曰二十九人及第五十七眼看花元和十五年也唐國史補於司空�撰順聖樂每宴必使奏之其曲將半約綴皆伏獨一卒舞其中幕客韋受笑曰何用窮兵獨舞言𨿽恢諧一時亦有謂也本事詩詩人張祜未嘗識白公白公刺蘇州祜始來謁才見白白曰久欽籍嘗記得君款頭詩祜愕然曰舍人何所謂白曰鴛鴦鈿帶拋何處孔雀羅衫付阿誰非款頭何邪張頓首微笑仰而答曰祜亦嘗記得舍人目連變白曰何也祜曰上窮碧落下黃泉兩處茫茫皆不見非目連變何邪遂與歡宴竟日摭言唐白居易初舉未振以歌詩謁顧況況謔曰居易長安百物貴居大不易及讀至賦得原上艸送友曰野火燒不盡春風吹又生嘆曰有句如此居大不難老夫前言戲之耳因話錄唐北省班諫議在給事中上中書舍人在給事中下裴佶在諫議形質短小諸舍人戲之曰如此短何得向上裴佶曰若怪卽曳向下著眾人皆大笑後除舍人全唐詩話白樂天求馬裴度贈以馬因戲云君若有心求逸足我還畱意在名姝引妾換馬之事樂天答曰安石風流無柰何欲將赤驥換靑娥不辭便送東山去臨老何人與唱歌雲溪友議張祜客於丹徒有朱檀者輕佻侮慢祜之篇詠後檀與祜捲欲其潤飾之祜乃戲簡二十字欣而不悟詩曰昔人有玉擊之千里鳴今日睹斯文有當時聲溫州顏郎中儒士也不知弧矢之能張祜觀其騎獵馬上以詩戲之曰忽聞射獵出軍城人著戎衣馬帶纓倒把角弓呈一箭滿山狐兔當頭行祜爲東瓜堰官憾其牛戶無禮實欲鞭笞但無不取給於其中也然無名秀士居多職事皆怯於祜錢塘酒徒朱沖和小舟經過祜令語曰張祜前稱進士不亦難乎沖和乃自啟名而贈詩嘲之祜平生傲誕至於公侯未如斯之挫也其詩曰白在東都元已薨蘭臺鳳閣少人登冬瓜堰下逢張祜牛屎堆邊說我能韋鵬翼戲題盱眙邵明府壁詩曰豈肯閒尋竹徑行卻嫌絲竹好娃聲自從煮鶴燒琴後背卻靑山臥月明樂營子女席上戲賓客量三木乃書榜子示諸妓云嶺南掌書記張保徹綠羅裙上標三棒紅粉腮邊淚兩行叉手向前咨大使這回不敢惱兒郎時謂張書記文彩縱橫比之何遜人才瑰偉有似元宗及罷府北歸畱詩戲諸同院聞者莫不大咍詩曰憶昔前年富貴時如今頭腦尙依稀布袍破後思宮內錦�穿時憶禦衣鶻子背攢髙力士嬋娥翻畫太眞妃如今憔悴離南海卻似當時幸蜀歸莆田縣有染家巨富因醉毆兄至髙標十木旣歸鄕親爲會有柳逢秀才旅遊掇席主人不樂柳生怒而題壁染人遂與束帛贖其詩詩曰紫緣終朝染因何不識非莆田竹木貴背負十柴歸北夢瑣言趙璘員外爲裴坦相漢南從事璘甚陋裴公戲之曰趙公本不丑孩抱時乳母憐惜往往撫弄云作丑子作丑子因此一定裴公大咍薛侍郎昭緯气貌昏濁杜紫微唇厚溫庭筠號溫鍾馗不稱才名也薛侍郎未登第前就肆買鞋鞋主曰秀士腳第幾對曰與昭緯作腳來來曾與立行第也杜徳祥侍郎昆弟力困要舉息利錢濟急用召同坊富民到宅且問曰子本對是幾錢其人拂袖而出孔緯拜官教坊優伶繼至各求利市石野豬獨先行到公有所賜謂曰宅中甚闕不得厚致若有諸野豬幸勿言也復有一伶繼來公索其笛喚近階指笛竅問之曰何者是浣溪紗孔籠子笛伶大笑之道士陳子霄登華山上方偶有顚撲宇文翰郎中致書戲之曰不知上得不得且怪垂之又垂斯皆淸賢雅戲以之羣居又何傷也嘉話錄唐劉禹錫云李二十六丞相程善謔爲夏口日有客辭焉李曰且更三兩日客曰業已行矣舟船已在漢口李曰但相信住那漢口不足信其客胡盧掩口而退又因與裳以丞相畱守石投店酒飲石收頭子�者罰之石曰何罰之有程曰汝忙鬧時把他堂印將去又何辭焉酒家謂重四爲堂印蓋譏石太和九年冬朝廷有事之際而登庸用也啟顏錄唐竇曉形容短小眼大露睛樂彥偉身長露齒彥偉先弄之云足下甚有功徳旁人怪問彥偉曰旣已短肉又復精進豈不大有功徳竇卽應聲答曰公自有大功徳因何道曉人問其故竇云樂工小來長齋又問長齋之意竇云身長如許口齒齊崖豈不是長齋眾皆大笑全唐詩話魏扶大中初知禮闈入貢院題詩云梧桐葉落滿庭陰鎖閉朱門試院深曾是當年辛苦地不將今日負初心榜出無名子削爲五言詩以譏之羣居解頤咸通中優人李可及滑稽諧戲獨出流輩𨿽不能托諷論然巧智敏捷亦不可多得嘗因延慶節緇黃講論畢次及優倡爲戲可及褒衣博帶攝齊以升坐稱三教論衡偶坐者問曰旣言博通三教釋迦如來是何人對曰婦人問者驚曰何也曰金剛經云趺座而坐非婦人何云夫坐而後坐也上爲之啟齒又曰太上老君何人曰亦婦人也問者益以不諭乃曰道徳經云吾有大患爲吾有身及吾無身吾有何患倘非婦人何患於有娠乎上大悅又問曰文宣王何人也曰婦人也問者曰何以知之論語曰沽之哉我待價者也向非婦人奚待嫁爲上意極歡賜予頗厚魏博節度使韓簡性粗質每對文士不曉其說心嘗恥之乃召一孝廉講論語之爲政篇翊日語從事曰近方知古人淳朴年至三十方能行立聞者大笑南中小郡多無緇流每宣徳音須假作僧道陪位昭宗卽位柳韜爲容管宣告使赦下到下屬州自來無僧道皆臨事差攝宣時有一假僧不伏排位太守王弘大怪而問之僧曰役未到差遣偏並去歲已曾作文宣王今年又差作和尙聞者莫不絕倒自廣南際海中數州多不立文宣廟有刺史不知禮將釋奠卽署二書吏爲文宣王亞聖鞠躬於門外或進止不如儀卽判云文宣王亞聖各決若干信州有一女子落拓貧屢好歌善飲酒居常衣食甚迫有人乞與州圖因浣染爲裙墨迹不落會鄰過之出妓設酒良久一婢驚出云娘子誤燒裙其人遽問損處婢曰正燒著大云寺門玉泉子盧肇丁稜之及第也先是放榜訖則須謁宰相其導啟詞語一出榜元者俯仰疾徐尢宜精審時肇首冠有故不至次及稜也稜口喫又形體小陋及引見則俯而致詞意本言稜等登科而稜赭然發汗鞠躬移時乃曰稜等登稜等登竟不發其後語而罷左右皆笑翼日友人戲之曰聞君善箏可得聞乎稜曰無之友人曰昨日聞稜等登稜等登豈非箏之聲乎明道雜誌世傳朱全忠作四鎭時一日與賓佐出遊全忠忽指一方地曰此可建一神祠試召一視地工驗之而召工久不至全忠怒甚見於辭色左右皆恐良久工至全忠指地祝之工再拜賀曰此所謂幹上龍尾地建廟固宜然非大貴人不見此地全忠喜薄賜而遣之工出賓僚或戲之曰爾若非干上龍尾當坎下驢頭矣東北人謂砍伐爲坎本事詩唐郎中張又新與虔州楊虞卿齊名友善楊妻李氏有徳無容楊未嘗介意敬待特甚張嘗語楊曰我年少成美名不憂仕矣惟得美室平生之望斯足楊曰必求是但與我同好定諧君心張深信之旣婚殊不愜心楊秉笏觸之曰君何太癡言之數四張不勝其忿回應之曰與君無間以情告君君誤我如是何爲癡楊於是歷數求名從宦之由曰豈不與君皆同邪曰然然則我得醜婦君詎不同邪張色解問君室何如我曰特甚張大笑遂如初張旣成家乃爲詩曰牡丹一朵直千金將謂從來色最深今日滿欄開似雪一生辜負看花心摭言唐沈亞之嘗客遊爲小輩所試曰某攺令書俗各兩句伐木丁丁鳥鳴嚶嚶東行西行遇飯遇羹亞之答曰如切如磋如琢如磨欺客打婦不當婁羅盧氏雜記交廣間遊客各求館帖所至迎接甚厚贐路每處十千廣帥盧鈞深知其獘凡求館帖者皆云累路館驛供菜飯而已有客賫帖到驛驛司依帖供訖客不發驛吏曰恐後更有使客前驛又遠此非宿處客曰食帖如何處分吏曰供菜飯而已客曰菜飯供了還我而已來驛吏相顧莫知所爲客又迫促無計問吏曰不知而已大於驢小於騾若無可供但還我價值驛吏問每一而已其價幾何客曰三五千驛吏遂斂送耳摭言唐盧肇舉先達或問所來肇曰某袁民也或曰袁州出舉人邪肇曰袁州出舉人亦猶沅江出�甲九肋者蓋稀矣又肇就江西解試爲試官未送肇有啟事謝曰巨鰲�贔首冠蓬山試官謂之曰某昨限以人數擠排𨿽獲申展深�名第奉浼焉得翻有首冠蓬山之謂肇曰必知明公垂問大凡頑石處上巨鰲戴之豈非首冠邪一座聞之大笑唐章孝標及第後寄淮南李紳詩曰及第全勝十政官金湯渡了出長安馬頭漸入揚州郭爲報時人洗眼看紳亟以一絕答之曰假金只用眞金鍍若是眞金不鍍金十載長安得一第何須空腹用髙心盧氏雜說唐郎中南卓與李修古親表昆弟李性迂僻卓常輕之李俄授許州從事奏官敕下時許帥方大燕忽遞到開角有卓與李書遂執書喜白帥曰某與卓二十三表兄弟多蒙相輕今日某忝爲尙書賓幕又奏署敕下遽與某書大奇及啟緘云卽日卓老不死生見李修古上除因帥請書看合座大笑李修古�甚松窗雜錄曲江池本秦畤舊址唐開元中疏鑿爲勝境南卽紫雲樓芙蓉苑西卽杏園慈恩寺花卉環周煙水明媚都人遊賞盛於中和上已節卽錫宴臣僚會於山亭賜太常教坊樂池備彩舟惟宰相三使北省官翰林學士登焉傾動皇州以爲盛觀裴休廉察宣城未離京值曲江池荷花盛發同省閣名士遊賞自慈恩寺各屏左右隨以小僕步至紫雲樓見數人坐於水濱裴與朝士憩其旁中有黃衣半酣軒昂自若指諸人笑語輕脫裴意稍不平揖而問之吾賢所任何官率爾對曰喏卽不敢新授宣州廣徳令反問裴曰押衙所任何職裴效之曰喏卽不敢新授宣州觀察使於是狼狽而走同座亦皆奔散朝士撫掌大笑不數日布於京華後於銓司訪之云有廣徳令請換羅江矣宣皇在藩邸聞是說與諸王每爲戲談其後龍飛裴入相因書麻制回謂樞近曰喏卽不敢新授中書門下平章事矣北夢瑣言唐荊州衣冠藪澤每歲解送舉人多不成名號曰天荒解劉蛻以荊州解及第號爲破天荒爾來關圖常翛皆荊人也率有髙文連登上第圖卽戎校之子及第歸鄕都押衙輩爲具張筵乃指盤上醬甌戲老校曰要校卒爲者其人以醋樽進之曰此亦校卒爲者也席人大噱關圖妻卽常翛妹才思婦也有祭夫文行於世盧氏衣冠之盛而累代未嘗知舉乾符中盧在中書以宗人無掌文柄者乃擢羣從陜虢觀察使盧渥司禮闈是年秋黃巢犯闕僖皇播遷舉人星迸迨復京都裴贄連知三舉渥有羨色趙崇戲之曰閣下所謂出腹不生養主司也摭言鄭光業中表間有同人試者時舉子率以白紙糊案子光業潛紀之曰新糊案子其白如銀入試出試千春萬春光業弟兄共有一巨皮箱凡同人投獻詞有可嗤者卽投其中號苦海昆季或從容用資諧謔卽命二僕舁苦海於前人閱一編皆極歡而罷光業嘗言及第之歲策試夜一同人突入試鋪爲吳語謂光業曰必先必先可以相容否光業爲輟半鋪之地又曰必先必先諮仗取一杓水亦爲取之又曰便幹托煎一�茶得否欣然與之烹煎居二日光業狀元及第其人首貢一啟頗敍一宵之素略曰旣蒙取水又使煎茶當時不識貴人凡夫俗眼今日俄爲後進窮相骨頭北夢瑣言唐中書令王鐸位望崇顯率由文雅然非定亂才出鎭渚宮爲都統以禦黃巢攜姬妾赴鎭而妻妒忌忽報夫人離京在道鐸謂從事曰黃巢漸似南來夫人又自北至旦夕情味何以安處幕僚戲曰不如降黃巢王亦大笑洎荊州失守復把潼關黃巢傳語云令公儒生非是我敵請自退避無污鋒刃於是棄關隨僖皇播遷於蜀再授都統收復京都大勛不成竟罹非命啟顏錄敬啟白社官三老等切聞政本於農當須務玆稼穡若不云騰致雨何以稅熟貢新聖上臣伏戎羌愛育黎首用能閏餘成歲律呂調陽某乙等並景行維賢徳建名立遂乃肆筵設席祭祀蒸嘗鼓瑟吹笙弦歌酒燕上和下睦悅豫且康禮別尊卑樂殊貴賤酒則川流不息肉則似蘭斯馨非直菜重芥姜兼亦果珍李柰莫不矯首頓足俱共接杯舉觴豈徒戚謝歡招信乃福緣善慶但某乙索居閒處孤陋寡聞𨿽復屬耳垣墻未曾攝職從政不能堅持雅操專欲逐物意移憶內則執熱願涼思酒如骸垢想浴老人則飽飫烹宰某乙則饑厭糟糠欽風則空谷傳聲仰惠則虛堂習聽脫蒙仁慈隱惻庶有濟弱扶傾希垂顧答審詳咸望渠荷滴歷某乙卽稽顙再拜終冀勒碑刻銘但知悚懼恐惶實若臨深履薄北夢瑣言唐盧延讓業詩二十五舉方登第卷中有狐衝官道過狗觸店門開之句租庸調張浚親見此事每稱賞之又有餓貓臨鼠穴饞犬舐魚砧句爲中書令成汭所賞又有栗爆燒氈破貓跳觸鼎翻爲蜀王建所賞盧謂人曰平生投謁公卿不意得力於貓鼠狗子也人聞而笑之光化中朱朴自毛詩博士拜相而朴恃其口辯謂可立致太平由藩邸引導聞於昭宗遂有此拜對之日陳言數條每言臣必爲陛下致之洎操大柄殊無所成自是恩澤日衰中外騰沸內宴日俳優穆刁陵作念經行者至前朗諷曰若是朱相卽是非相翼日出官時人語曰博士爲相自古有之君子不恥其言之不出恥躬之不逮況唐末喪亂天下阻兵𨿽負荷奇才不能爲討而朱朴一儒生恃區區之辯欲整其亂祇取辱焉宜其涓縷未申而黜放已至故大爲識者之所嗤也唐幹寧中荊南成令公汭曾爲僧盜據渚宮尋卽眞命末年騁辯每事摽特初以澧朗舊在巡屬爲土豪雷滿所據奏請割隸相國徐公彥若在中書不爲處置由是銜之相國出鎭番禺路由渚宮成令𨿽加接延而常怏怏饌後更席而坐詭辯鋒起相國曰令公位尊方面自比桓文雷滿者偏州一夥艸賊耳令公不能加兵而怨朝廷乎成公赧焉而屈東海文雅髙談聽之亹亹成令𨿽甚敬憚猶以嶺外黃茅瘴患者發落而戲曰黃茅瘴望相公保重相國曰廣海黃茅瘴不死成和尙蓋譏成令曾爲僧也終席漸恥之鑑戒錄濠州西有髙唐館俯近淮水禦史閻欽授宿此館題詩曰借問襄王安在哉山川此地勝陽臺今朝寓宿髙唐館神女何曾入夢來有李和風者至此又作詩曰髙唐不是這髙唐淮上江南各異方若向此中求薦枕參差笑殺楚襄王全唐詩話鍾陵妓雲英羅隱舊見之一日譏隱猶未第隱嘲之曰鍾陵醉別十餘春重見雲英掌上身我未成名君未嫁可能俱是不如人北夢瑣言盧沆自廉察入朝知舉遇黃寇犯闕不及終場趙崇大夫戲之曰出腹不生養主司也初盧家未嘗知舉盧相恥之故拔沆爲主文竟不果唐語林或有朝客譏宋濟曰近日白袍子何太紛紛濟曰蓋因緋袍子紫袍子紛紛使然也北夢瑣言皮日休曾謁歸融尙書不見因撰夾蛇龜賦譏其不出頭也而歸氏子亦撰皮靸鞋賊遞相謗誚全唐詩話皮日休賊龜詩嘲歸氏曰硬骨殘形知幾秋屍骸終是不風流頑皮死後鉆須徧都爲平生不出頭歸氏以姓嘲日休云八片尖斜砌作球火中燖了水中揉一團閒气如常在惹踢招拳卒未休朝野僉載尙書右丞陸餘慶轉洛州長史其子嘲之曰陸餘慶筆頭無力觜頭硬一朝受詞詔十日判不竟送案稿下餘慶得而讀之曰是必那狗遂鞭之讀書鏡韓熙載性好謔浪有投贄大荒惡者熙載使妓炷艾燻之俟來卽歸之出乃嗅之曰子之卷軸何多艾气聞者大笑夢溪筆談江南宋齊丘智謀之士也自以謂江南有精兵三十萬士卒十萬大江當十萬而已當十萬江南初主本徐溫養子及僭號遷徐氏於海陵中主繼統用齊丘謀徐氏無男女少長皆殺之其後齊丘嘗有一小兒病閉合謝客中主置燕召之亦不出有老樂工且雙瞽作一詩書紙鳶上放入齊丘第中詩曰化家爲國實良圖總是先生畫計謨一个小兒拋不得上皇當日合如何海陵州宅之東至今有小兒墳數十皆當時所殺徐氏之族也馬令南唐書李家明傳建州王延政僭號元宗遣將平之俘延政於建康封鄱陽王命公卿宴其第延政吝於賜予家明謔之曰賤工無伎優賜叵當然告大王乞取一物延政曰汝何求家明曰大殷平天冠今已無用家明敢取爲優服延政默然�恨而罷自是怏怏病卒陸遊南唐書馮延己傳延己負其材藝狎侮朝士嘗誚孫忌曰君有何所解而爲丞郎忌憤然答曰僕山東書生鴻筆藻麗十生不及君詼諧歌酒百生不及君諂媚險詐累劫不及君然上所以置君於王邸者欲君以道義規益非遣君爲聲色狗馬之友也延己慚不能對馬令南唐書汪臺符傳宋齊丘始字超回臺符貽書誚之曰聞足下齊大聖以爲名超亞聖以稱字齊丘大慚攺字子嵩史虛白傳元宗卽位畫江爲界虛白爲割江賦以誚云舟車有限沿汀島以俱閒魚�無知尙浮游而不止陸遊南唐書喬匡舜傳匡舜知貢舉放及第樂史輩五人多久滯名場者時稱得人而少年輕薄子嘲之謂之陳橘成榜馬令南唐書毛炳傳炳丰城人也好學不能自給因隨里人入廬山每與諸生曲講苟獲貲鏹卽市酒盡醉時彭會好茶而炳好酒或嘲之曰彭生說賦茶三斤毛氏傳經酒半升炳聞之小哂而去南唐近事章齊一爲道士滑稽無度善於嘲毀倡俚樂籍多稱其詞長曰齊二次曰齊三保大中任樂坊判官一旦暴疾齊一舌而終馮謐總戎廣陵爲周師所陷乃削髮披緇以紿周人將圖間道南歸爲識者所擒送至行在時鍾謨亦使周人或譏之曰昔日旌旗擁出坐籌之將今朝毛髮化爲行腳之僧世宗甚悅因釋罪歸之終中書侍郎善謔集南唐馮謐嘗對諸閣老言及元宗賜賀知章鏡湖事因曰他日賜歸得後湖足矣徐鉉答曰主上尊賢下士豈愛一湖所乏者賀知章爾謐大慚宜春傳信錄彭伉唐徵士構云之孫也伉妻卽湛賫之姨伉舉進士及第湛猶爲縣吏妻旋爲置賀宴皆官人名流伉居客右一座盡傾湛至命飯於後閣湛無難色其妻忿然責之曰男子不能自勵窘辱如此復何爲哉湛感其言孜孜學業未數歲一舉登第伉常侮之伉方跨長耳縱遊郊郭忽有僮馳報湛郎及第伉失聲而墜故友人謔曰湛郎登第彭伉落驢今落驢橋卽其地也十國春秋吳越羅隱傳隱作詩文及謔語常涉刺譏顧云依淮南髙駢隱譏之夏飲於海風亭云曰靑蠅被扇扇離席隱遽曰白澤遭釘釘在門隱在浙幕沈崧得新榜示隱隱題其末曰霸陵老將無功業猶憶當時夜獵歸歸田錄故老能言五代時事者云馮相道和相凝同在中書一日和問馮曰公靴新買其直幾何馮舉左足示和曰九百和性褊急遽回顧小吏云吾靴何得用一千八百因詬責久之馮徐舉其右足曰此亦九百於是哄堂大笑時謂宰相如此何以鎭服百僚五代史劉嶽傳宰相馮道世本田家狀貌質野朝士都笑其陋道旦入朝兵部侍郎任贊與嶽在其後道行數反顧贊問嶽道反顧何爲嶽曰遺下兔園冊爾兔園冊者鄕校俚儒教田夫牧子之所誦也故嶽舉以誚道道聞之大怒徙嶽祕書監賢奕編李茂貞居岐以地狹賦薄下令榷油因禁城門無內松薪以其可爲炬也有優者笑曰臣請並禁明月南部新書王延彬獨據建州稱僞號一旦大設爲伶官作戲辭云只聞有泗州和尙不見有五縣天子羣居解頤僞蜀王先主未開國前西域胡僧到蜀蜀人瞻敬如見釋迦捨於大慈院蜀主復謁坐於廳士女就院不令止之婦女列次拜俳優王捨城揚言曰女弟勤禮拜願後身面孔一似和尙蜀主大笑僞蜀王先主晏駕前來大禿鶖鳥遊於摩訶池上顧敻時爲上臣直於內禁遂潛吟二十八字詠曰昔日曾聞瑞應圖萬般徵意不如無摩詞池上分明見仔細看來是那胡十國春秋後蜀掌聿修傳聿修春秋魯黨氏之後也性豪縱不羈歷仕太子左贊善大夫與同官家述雅相親愛兩人皆滑稽聿修一日伺述酒甕將竭叩門求飲旣而尊罍果罄聿修書壁曰酒客幹喉去惟存呷大夫顧敻傳敻常於前蜀時見隸武秩者多拳勇之夫戲造武舉諜以譏之人以爲滑稽云諜曰大順年侍郎李吒叱下進士及第三十餘人姜癩子張打胸李嗑咀李破肋李吉了樊忽雷王號�郝牛矢陳波斯羅蠻子等試亡命澤賊到處不生艸詩馬令南唐書彭利用廣陵人也顯徳中周師下淮南遂奔建康僑廬陵利用性朴鄙頗拘古禮𨿽燕居常拱手正坐對家人稚子下逮奴隸言必據書史斷章破句以代常談俗謂之掉書袋因自爲彭書袋每出遠塗𨿽冒雨雪不徹冠幘或諭之曰跋涉勞頓當從簡易利用對曰有禮則安無禮則危焉可悖之爲先聖之罪人哉或問其髙姓對曰隴西之遺苗昌邑之餘冑又問其居處對曰生自廣陵長僑螺渚其僕嘗有過利用責之曰始予以爲紀綱之僕人百其身賴爾同心同徳左之右之今乃中道而廢侮慢自賢故勞心勞力日不暇給若而今而後過而勿攺予當循公滅私撻諸市朝任汝自西自東以遨以遊而已時江南士人每於宴語必道此以爲戲笑利用喪父客弔之曰賢尊窀穸不勝哀悼利用對曰家君不幸短命諸子糊口四方歸見相如之壁空餘仲堪之棺實可痛心疾首不寒而栗苟泣血三年不可再見遂大慟客復勉之曰自寬哀戚冀闋喪制利用又曰自古毀不滅性杖而後起卜其宅兆而安措之𨿽則君子有終然而孝子不匱三年不攺何日忘之又大歔欷弔者於是失笑會鄰家火災利用往救徐望之曰煌煌然赫赫然不可向邇自鉆燧而降未有若斯之盛其可撲滅乎又嘗與同志遠遊迨至一捨俄不告而返詰旦復至或問之故利用曰忽思朱亥之椎猶倚陳平之戶竊恐數鈞之重轉傷六尺之孤其言可哂者類如此利用𨿽舉進士才調鄙俚多類俳優故凡六上不第一夕晏寢而卒年六十十國春秋前蜀後主本紀幹徳五年九月庚戌重陽節宴近臣於宣華苑酒半行嘉王宗壽乘間言社稷將危狀繼以隕涕韓昭輩共以諧笑混之冬十月以韓昭爲吏部侍郎判三銓昭受賂徇私選人詣鼓院撾鼓上訴又爲嘲語曰嘉眉邛蜀侍郎骨肉導江淸城侍郎親情果閬二州侍郎自畱巴蓬集壁侍郎不惜帝聞言召問昭對曰此皆太后太妃國舅之戚非臣之親帝默然遼史蕭柳傳柳好滑稽𨿽君臣宴飲詼諧無所忌時人比之俳優臨終謂人曰吾少有致君志不能直遂故以諧進冀萬有一補俳優名何避海思傳海思字鐸衮隋國王釋魯之庶子機警口辯會同五年詔求直言時海思年十八衣羊裘乘牛詣闕有司問曰汝何故來對曰應詔言事苟不以貧稚見遺亦可備直言之選有司以聞會帝將出獵使謂曰俟吾還則見之海思曰臣以陛下急於求賢是以來耳今反緩於獵請從此歸帝聞卽召見賜坐問以治道命明王安端與耶律頗徳試之數日安端等奏曰海思之材臣等所不及帝召海思問曰與汝言者何如人也對曰安端言無收檢若空車走峻�頗徳如著靴行曠野射鴇帝大笑耶律和尙傳和尙字特抹糸出季父房善滑稽重熙初補祗候郎君時帝篤於親親凡三父之後皆序父兄行第於和尙尢狎愛然每侍宴飲𨿽詼諧未嘗有一言之過由是上益重之耶律合裏只傳重熙中累遷西南面招討都監充宋國生辰使館於白溝驛宋宴勞優者嘲蕭惠河西之敗合裏只曰勝負兵家常事我嗣聖皇帝俘石重貴至今興中有石家寨惠之一敗何足較哉宋人慚服帝聞之曰優伶失辭何可傷兩國交好鞭二百免官羅衣輕傳衣輕不知其鄕裏滑稽通變一時諧謔多所規諷興宗敗於李元昊也單騎突出幾不得脫先是元昊獲遼人輒劓其鼻有奔北者惟恐追及故羅衣輕止之曰且觀鼻在否上怒以毳索系帳後將殺之太子笑曰打諢底不是黃幡綽羅衣輕應聲曰行兵底不是唐太宗上聞而釋之

嘲謔部紀事三宋史湖南周氏世家周行逢爲朗州大都督武平軍節度制置武安靜江等州軍事盡有湖南之地馬氏舊僚有天策府學士徐仲雅性滑稽頗恃才倨傲行逢以爲節度判官行逢多署溪洞蠻酋爲司空太保一日謂仲雅曰吾奄有湖湘兵彊俗阜四鄰其懼我乎仲雅曰公部內司空滿川太保徧地孰敢不懼行逢不悅擯斥仲雅周三臣傳李筠稍知書頗好調謔初名榮避周世宗諱將攺之或令名筠筠曰李筠李筠玉帛云乎哉聞者皆笑聶崇義傳崇義爲學官掌禮儀二十年世推其該博郭忠恕嘗以其姓嘲之曰近貴全爲聵攀龍卽作聾𨿽然三个耳其柰不成聰崇義對曰僕不能爲詩聊以一聯奉答卽云勿笑有三耳全勝畜二心蓋因其名以嘲之忠恕大慚人許其機捷而不失正眞儒者之戲云文苑傳鄭起幹徳初出掌泗州市徵刺史張延範檢校司徒官吏呼以太保起貧常乘騾一日從延範出近郊送客延範揖起曰請策馬令進起曰此騾也不當過呼耳以譏延範深銜之郭昱者好爲古文狹中詭僻周顯徳中登進士第恥赴常選獻書於宰相趙普自比巢由朝議惡其矯激故久不調後復伺普望塵自陳普笑謂人曰今日甚榮得巢由拜於馬首李濤傳濤慷慨有大志以經綸爲己任工爲詩筆札遒媚性滑稽善諧謔亦未嘗忤物韓丕傳太平興國八年遷職方員外郎知制詰丕屬思艱澀及典書命傷於稽緩宰相宋琪性褊急常加督責或申以諧謔丕不能平續湘山野錄如京使柳開與處士潘閬爲莫逆之交而尙气自任潘常嗤之端拱中典全州途出維揚潘先世卜居於彼迎謁江涘因偕往傳捨止於廳事中堂扃鐍甚祕怒而問吏吏曰凡宿者多不自安向無人居已十稔矣柳曰我文章可以驚鬼神膽气可以詟裔夏何畏哉卽啟戶埽除處中而坐閬潛思曰豈有人不畏鬼神乎乃托事告歸柳公獨宿閬出門密謂驛吏曰柳公我之友也常輕言自衒今作戲怖渠無致訝也閬薄暮以黛染身衣豹文犢鼻吐獸牙被髮執巨箠由外垣而入據廳脊俯視堂廡是夕月色倍霽洞鑑毛髮柳曳劍循階而行閬忽變聲呵之柳悚然舉目再呵之似覺惶懼遽云某假道赴任暫憩此館非意幹忤幸賜恕之閬遂疏柳生平幽隱不法之事厲聲曰陰府以汝積戾如此俾吾持符追攝便須急行柳忙然設拜曰事誠有之其如官序未達家事未了倘垂恩庇誠有厚報言訖再拜繼之以泣閬徐曰汝識吾否柳曰塵土下士不識聖者閬曰只我便是潘閬也柳乃速呼閬下閬素知公性躁暴是夕潛遁柳以�恧詰朝解舟唾玉集漁隱叢話云朝廷常遣使髙麗後一僧伴宴會中行令曰張良項羽爭一傘良曰涼傘羽曰雨傘我便曰許由晁錯爭一瓢由曰油葫蘆錯曰醋葫蘆談苑韓浦韓洎晉公滉之後咸有辭學浦善聲調洎能爲古文洎嘗輕浦語人曰吾兄爲文譬如繩樞艸舍庇風雨而已予之文是造五鳳樓手浦性滑稽竊聞其言因有親知遺蜀箋浦作詩與洎曰十樣蠻箋出益州寄來新自浣溪頭老兄得此全無用助爾添修五鳳樓世說補丁晉公自崖州還坐客論天下州郡何地最雄盛公曰惟崖州地望最重客問其故答曰宰相只作彼州司戶參軍他州何可及盛度體丰肥一日自殿前趨出宰相在後盛初不知忽見卽欲趨避行百餘步乃得直捨隱於其中石學士中立見其喘甚問之盛告其故石曰相公問否盛曰不問別去十餘步乃悟罵曰奴乃以我爲牛山居新語景徳中河朔舉人皆以防城得官而範昭作狀元張存任並𨿽事業荒疏亦皆被澤時有無名子嘲曰張存解放旋風炮任並能燒猛火油能攺齋漫錄楊文公億有重名嘗因艸制爲執政者多所塗竄楊甚不平因取�本上塗抹處以濃墨傅之就加爲難底樣題其旁曰世業楊家難底人或問其意曰此語是他別人腳迹當時傳以爲鞋爾後舍人艸制被點抹者則相謔曰又遭難底夢溪筆談舊制三班奉職月俸錢七百驛券肉半斤祥符中有人爲詩題所在驛舍間曰三班奉職實堪悲卑賤孤寒卽可知七百料錢何日富半斤羊肉幾時肥朝廷聞之曰如此何以責廉隅遂增今俸有宋佳話丁晉公與楊文公遊處宴集必有詼諧之語復皆敏於應答一日文公因晚俟晉公之門方伏拜晉公亟謂文公曰內翰拜時髭�地文公隨聲答曰相公坐處幕瞞天蓋楊美髭髯而丁第方盛設帷幕因互相譏也拊掌錄石資政中立好詼諧樂易人也楊文公一日置酒作絕句招之末云好把長鞭便一揮石畱其僕卽和曰尋常不召猶相造況是今朝得指揮其詼諧敏捷類如此也又嘗於文公家會葬坐客乃執政及貴遊子弟皆服白襕衫或羅或絹有差等中立或大慟人問其故曰憶吾父又問之曰父在時當得羅襕衫也蓋見在執政子弟服羅而石止服絹坐中皆大笑湘山野錄石參政中立在中書時盛文肅度禁林當直撰張文節公知白神道碑進禦罷呈中書石急問之是誰撰盛卒對曰度撰對訖方悟滿堂大笑又劉中師因上殿賜對衣腰帶榮君之賜衒而不換遂服之謝於其第乃寶瓶銀帶也會方霽庭中尙泥足踣坐於泥中袍帶濡潰石問曰郎中貴甲幾多曰若干歲曰果信果信土入寶瓶遂有此撲楊叔賢郎中異眉州人言頃有眉守初視事三日大排樂人獻口號其斷句云爲報吏民須慶賀災星移去福星來新守頗喜後數日召優者問前日大排樂詞口號誰撰其工對曰本州自來舊例祗用此一首楊叔賢自彊人也古今未嘗許人頃爲荊州幕時虎傷人楊就虎穴磨崔大刻戒虎文如鱷魚之類其略曰咄乎爾彪出境潛遊後攺官知郁林以書托知事趙定基打誡虎文數本書言嶺俗庸獷欲以此化之仍有詩曰且將先聖請書教暫作文翁守郁林趙遣人打碑次日本耆申某月日磨崖碑下大虫咬殺打碑匠二人荊門止以耆狀附遞寄答貴耳集余幹有王徳者僭竊九十日爲王有一士人被執作詔云兩條脛脡馬趕不前一部髭髯蛇鉆不入身座銀校之椅手執銅錘之翡翠簾前好似漢髙之祖鴛鴦殿上有如秦始之皇一應文武百官不許著艸屨上殿王徳就擒此士人得以作詔免國老談苑種放以諫議大夫還山眞宗命宴餞於龍圖閣羣臣賦詩以贈行杜鎬學士獨跪上前誦北山移文音句鏘越一坐盡傾上尢善之朱定國詩話閩人廖復天僖二年求薦天府下撾鼓訟之覆考又下湖人淩景陽因復訟之亦再收遂登科士子作詩嘲復曰細思堪恨廖賢良論中科名屬景陽啼得血流無用處爲他人作嫁衣裳委巷叢談林逋隱居西湖嘗敖許洞洞作詩嘲逋云寺裏啜齋饑老鼠林間咳嗽病獼猴豪民送物鵝伸頸好客臨門�縮頭則逋在當時亦不滿於輿論甚矣賢才處世之難也歸田錄故參知政事丁公度晁公宗�往時同在館中喜相諧謔晁因遷職以啟謝丁時丁方爲郡牧判官乃戲晁曰啟事更不奉答當以糞墼一車爲報晁答曰得墼勝於得啟聞者以爲善對楊文公嘗戒其門人爲文宜避俗語旣而公因作表云伏惟陛下徳邁九皇門人鄭戩遽請於公曰未審何時得賣生菜於是公爲之大笑而易之宋史柴成務傳眞宗卽位遷給事中歷知揚州入判尙書刑部本司小吏倨慢成務鞭而笞之吏擊登聞鼓訴冤有詔問狀成務嘆曰忝在長官杖一胥而被劾何面目據堂決事邪乃求解職景徳初卒年七十一成務有詞學博聞稽古善談論好諧笑士人重其文雅然爲乏有廉稱時論惜之王嗣宗傳嗣宗拜耀州觀察使知永興軍府眞宗作詩賜之時種放得告歸山嗣宗逆於傳捨禮之甚厚放旣醉稍倨嗣宗怒以語譏放放曰君以手搏得狀元耳何足道也初嗣宗就試講武殿搏趙昌言帽擢首科故放及之嗣宗愧恨因上疏言所部兼並之家侵漁眾民陵暴孤寡凡十餘族而放爲之首放弟侄無賴據林麓樵采周回二百餘里奪編甿厚利願以臣疏下放賜放終南田百畝徙放嵩山疏辭及於垢辱至目放爲魑魅眞宗方厚待放令徙居嵩陽避之李沆傳沆弟維嗜酒善謔而好爲詩嘗曰人生觴詠自適余何營哉呂蒙正傳朝士有藏古鏡者因言能照二百里欲獻之蒙正以求知蒙正笑曰吾面不過楪子大安能照二百里哉聞者嘆服張秉傳秉歙州新安人累遷禮部侍郎加樞密直學士秉典藩府無顯赫譽及再至太原臨事少斷多與賓佐博奕𨿽久踐中外然無儀檢好諧戲人不以宿素稱之談苑眞宗東封訪天下隱士得杞人楊朴上問曰卿臨行有人贈詩否對曰臣妻一首云更無落魄耽杯酒切莫猖狂愛詠詩今日捉將官裏去這回斷送老頭皮上大笑使之復還山晏丞相知南京王琪張亢爲幕客泛舟湖中只以諸妓自隨晏公把柁王張操篙琪南方人知行舟次第至橋下故使船觸柱而橫厲聲呼曰晏梢使柁不正也宋史石熙載傳熙載子中立字表臣年十三而孤性疏曠好諧謔人不以爲怒景佑四年拜參知政事明年災異數見諫官韓琦言中立在位喜詼笑非大臣體與王隨陳堯佐韓億皆罷歸田錄石資政中立好諧謔士大夫能道其語者甚多嘗因入朝遇荊王迎授東華門不得入遂自左掖門入有一朝士好事語言問石云何爲自左掖門入石方�班且走且答曰秖爲大王迎授聞者無不大笑楊大年方與客棋石自外至坐於一隅大年因誦賈誼鵩賦以戲之云止於坐隅貌甚閒暇石遽答曰口不能言請對以臆章郇公得象與石資政中立素相友善而石喜談諧戲章云昔曰名畫有戴嵩牛韓幹馬而今有章得象也談苑館中同列疾王文穆使陳越寢如文穆之屍石中立作文穆之妻哭其旁餘人歌虞殯於前後欽若聞之密奏將盡逐之王文正持其奏不下石中立字曼卿初登第有人訟科場覆考落數人曼卿是其數次日被黜者皆受三班借職曼卿爲詩曰無才且作三班借請俸爭如錄事參從此罷稱鄕貢進且須走馬東西南後試館職爲直學士性滑稽善戲謔嘗出馭者又失鞍馬驚曼卿墜地從吏遽扶掖升鞍曼卿曰賴我石學士若瓦學士豈不破後遷郎官有上官弼郎中勸以謹口對曰下官口漧上官鼻何事一日又攺授禮部郎中時相勉之曰主上以公淸通詳練故授此職宜減削詼諧對曰某授誥云特授禮部郎中餘如故以此不敢減削天禧爲員外郎時西域獻獅子畜於禦苑日給羊肉十五斤率同列往觀或曰我輩參預郎曹反不及一獸石曰若何不知分彼乃苑中獅子吾曹園外狼耳安可並耶續除參政在中書堂一相曰取宣水來石曰何也曰宣徽院水甘冷石曰若司農寺水當呼爲農水也坐者大笑續詩話陳亞郎中性滑稽嘗爲藥名詩百首其美者有風雨前湖夜軒半夏涼不失詩家之體其鄙者有贈乞雨自曝僧雲不雨若令過半夏定應作胡蘆巴又詠上元夜遊人云但看車前牛領上十家皮沒五家皮蔡君謨嘗嘲之曰陳亞有心終是惡亞應聲曰蔡襄除口便成衰梅聖兪之卒也余與宋子才選韓欽聖宗彥沈文通遘俱爲三司僚屬共痛惜之子才曰比見聖兪面光澤特甚意爲充盛不知乃爲不祥也時欽聖面亦光澤文通指之曰次至欽聖矣眾皆尢其暴謔不數日欽聖抱疾而卒余謂文通曰君𨿽不爲咒詛亦戲殺耳此𨿽無預時事然以其與聖兪同時事又相類故附之續聞見近錄仁宗初獨聽政範文正以進擬資敍班簿圖上之冀曉上心使執政者不得越次欺罔執政以事危之遂謫知饒州諸公出餞語文正曰前黜已光今更光矣文正謔曰今回光後回光直待上牢了仲淹方是了期邪眾大噱明道雜誌掌禹錫學士厚徳老儒而性涉迂滯嘗言一生讀書但得佳賦題數个每遇差考試輒用之用亦幾盡嘗試監生試砥柱勒銘賦此銘今具在乃唐太宗銘禹功而掌公設記爲太宗自銘其功宋渙中第一其賦悉是太宗自銘韓玉女時爲禦史因章劾之有無名子作一闋嘲之云砥柱勒銘賦本贊禹功勛試官親處分贊唐文秀才冥上聲

子裏鑾駕幸並汾恰是鄭州去出曹門冥子裏俗謂�也湘山野錄陳郎中亞有滑稽雄聲出知潤州治迹無狀時浙憲馬卿按之至則陳已先覺廉按訖憲車將起因觴於甘露寺閣至卒憲目曰將注子來郎中處滿著陳驚起遽拜憲訝曰何謂何謂陳曰不敢望滿但得成資保全而去舉族大幸也馬笑曰豈有此事旣而竟不敢發有陋儒者貢所業舉止凡下陳玩之曰試請口占盛業生曰某卷中有方地爲輿賦誦破題曰粵有有徳其名曰坤陳應聲曰吾聞子此賦久矣得非下句云非講經之座主乃傳法之沙門乎滿座大笑陳尢工藥名詩有棋爲臘寒呼子下衫因春瘦縮紗裁風月前湖近軒半夏涼之句皆不失風雅蘇子美魁偉與宋中道並立下�之笑曰交不著號爲錐末爲其穎利而�麼云贈詩曰譬如利錐末所到物已破後倅洺州洺本趙地有毛遂冢聖兪遂舉處囊事爲送行詩戲之陳亞以藥名詠白髮云若是道人頭不白老人當日合烏頭見聞搜玉司馬溫公爲定武從事同幕私幸營妓嘗會僧捨公迫之妓逾墻而走公戲之曰年去年來來去忙暫偸閒臥老僧房驚回一覺遊仙夢又逐流鶯過粉墻卻掃編翟資政公巽喜嘲謔初爲祕書郎同列多見侮誚時兪尙書亦同在省中嘗會飲明旦翟自外至抗聲聞曰兪安在眾愕然兪亦自失翟徐曰吾問昨夕餘瀝欲復飲耳眾始大笑他日或諫止之翟曰同列相嘲戲三館之舊也吾欲修故事耳豈得已哉平日談論喜作文語𨿽對使令亦然爲中書舍人時後省有庖者藝頗精翟亟稱之後更懈怠眾以尢翟曰此小人也而公數稱獎之故令如此公自治之翟不得已呼使前責曰汝以刀匕微能數見稱賞而敢疏慢如此使眾人以驕灌夫之罪歸汝丈於汝安乎左右皆匿笑而庖竟不解爲何等語也歸田錄晏元獻公以文章名譽少年居富貴性豪俊所至延賓客一時名士多出其門罷樞密副使爲南京畱守時年三十八幕下王琪張亢最爲上客亢體肥大琪目爲牛琪瘦骨立亢目爲猴二人以此自相譏誚琪嘗嘲亢曰張亢觸墻成八字亢應聲曰王琪望月叫三聲一坐爲之大笑夢溪筆談吳中一士人曾爲轉運使別試解頭以此自負好附托顯位是時侍禦史李制知常州丞相莊敏龐公知湖州士人遊毗陵挈其徒飲倡家顧謂一騶卒曰汝往白李二我在此飲速遣有司持酒殽來李二謂李禦史也俄頃郡廚以飲食至甚爲丰腆有一蓐醫適在其家見其事後至禦史之家因語及之李君極怪使人捕得騶卒乃兵馬都監所假受士人教戒就使庖買飲食以紿坐客耳李乃杖騶卒使街司白士人出城郡僚有相善者出與之別唁之曰倉卒遽行當何所詣士人應之曰且往湖州依龐九耳聞者莫不大笑朱定國詩話鄭毅夫榜明州人周師厚以名極低只壓得陳傳一名自賦詩曰舉眼不堪觀鄭獬回頭猶得壓陳傳聞見前錄康節先生赴河南尹李君錫會投壺君錫末箭中耳君錫曰偶爾中耳康節應聲曰幾乎敗壺坐客以爲的對可爲善謔矣續詩話惠崇詩有劍靜龍歸匣旗閒虎繞竿其尢自負者有河分岡勢斷春入燒痕靑時人或有譏其犯古者嘲之河分岡勢司空曙春入燒痕劉長卿不是師兄多犯古古人詩句犯師兄進士潘閬嘗謔之曰崇師爾當憂獄事吾去夜夢爾拜我爾豈當歸俗耶惠崇曰此乃秀才憂獄事爾惠崇沙門也惠崇拜沙門倒也秀才得無詣沙門島耶文徳殿百官常朝之所也宰相奏事畢乃押班常至日旰守堂卒好以厚朴湯飲朝士有久無差遣厭苦常朝者戲爲詩曰立殘階下梧桐影喫盡街頭厚朴湯亦朝中之實事也續湘山野錄康定中西賊寇邊王師失律於好水川沒巨將旌旗者四五朝廷方擾時當國一相以老得謝拂衣晏坐而歸兩府就宅爲賀因而陳觴退相飲酣自矜於席曰某一山民耳遭時得君告老於家當天下平定無一事之辰自謂太平幸民石參政中立應聲曰只有陜西一大竊盜未獲坐客吞聲簪珥幾墮靑緗雜記慶曆丙戌歲春榜省試以民功曰庸爲賦題題面生梗難爲措詞其時路授饒瑄各場屋馳名路則云此賦須本賞饒則云此賦須農故當時無名子嘲曰路授則家住關西打賞罵賞饒瑄則生居浙右你儂我儂郎中曹琰亦滑稽辯捷嘗有僧以詩卷投獻琰閱其首篇登潤州甘露閣云下觀揚子小琰曰何不道卑吠狗兒肥次又閱一篇送僧云猿啼旅思淒琰曰何不道犬吠張三嫂座中無不大笑龍圖劉煜亦滑稽辯捷嘗與內相劉筠聚會飲茗問左右曰湯滚也未左右皆應曰已滚筠曰僉曰鯀哉煜應聲曰吾與點也又嘗與筠連騎趨朝筠馬病足行遲煜謂曰馬何故遲筠曰只謂五更三言點蹄也煜應聲曰何不與他七上八意欲其下馬徒行也東軒筆錄熙寧新法行督責監司尢切兩浙路張靚王庭老潘良器等因閱兵赴妓樂筵席侵夜皆黜責又因循司僚船家人而坐計傭者有作絲鞋而坐剩利者降斥紛紛是時孔嗣宗爲河北提點刑獄求分司而去嗣宗性滑稽作啟事敍其意略曰獘室數椽聊蔽風雨先疇二頃粗足衣糧這回自在赴筵到處不妨聽樂倩得王郎伴舅且免計傭賣了黑黍新絲不憂剩利蓋謂是也王汾口喫劉攽嘗嘲之曰恐是昌家又疑非類不見雄名惟聞艾气蓋以周昌韓非揚雄鄧艾皆喫也又嘗同趨朝聞叫班聲汾謂曰紫宸殿下頻呼汝攽應聲答曰寒食原頭屢見君各以其名爲戲也孫覺孫洙同在三館覺肥而長洙短而小然二人皆髯劉攽呼爲大胡孫小胡孫顧臨字子惇亦同爲館職爲人偉儀幹而好談兵攽目爲顧將軍而又好以反語呼之爲頓子姑攽嘗與王介同爲開封府試官試節以制度不傷財賦舉子多用畜積字畜本音五六反廣韻又呼玉反聲近禦名介堅欲黜落攽爭之遂至喧忿監試陳襄聞其事二人皆贖金而中丞呂公著又言責之太輕遂皆奪主判是時雍子方爲開封府推官戲攽曰據罪名當決臀杖十三攽答曰然吾已入文字矣其詞曰切見開封府推官雍子方身材長大臀腿丰肥臣實不如舉以自代合座大笑王平甫學士軀幹魁碩而眉宇秀朗嘗盛夏入館中方下馬流汗浹衣劉攽見而笑曰君眞所謂汗淋學士也治平初濮安懿王冊號其原寢皆用紅泥雜飾攽謂同捨王汾曰比聞王賁賜緋得非子自銀章之命耶其喜謔浪如此聞見後錄孫傅師名覽人有投詩者曰伏惟笑覽傅師曰君無笑覽覽合笑君王荊公喜說字至以成俗劉貢父戲之曰三鹿爲粗鹿不如牛三牛爲奔牛不如鹿謂宜三牛爲粗三鹿爲奔若難於遽攺欲令各權發遣荊公方解縱繩墨不次用人往往自小官暴據要地以資淺皆號權發遣故並謔之劉貢父云有人不識鬥爭字以書問裏先生答曰仄更切又疑更字問曰戶橫切又疑橫字問曰如行切又疑行字問曰華爭切竟不知其爲何音也予嘗舉以爲笑歡客有善切字者非之亦難與言也客問劉貢父曰某人有隱過否中司將鳴鼓而攻之貢父曰中司自可鳴鼓兒老夫難爲暗箭子客笑而去滑稽之爲厚者也劉貢父呼蔡確爲倒懸蛤蜊蓋蛤蜊一名菜也確深銜之馬默擊劉貢父玩侮無度或告貢父貢父曰旣稱馬默何用驢鳴立占馬默驢鳴賦有冀北羣空黔南技止之警策亦奇才也王荊公好言利有小人諂曰決梁山泊八百里水以爲田其利大矣荊公喜甚徐曰策固善決水何地可容劉貢父在坐中曰自其旁別鑿八百里泊則可容矣荊公笑而止王荊公會客食遽問孔子不徹姜食何也劉貢父曰本艸書姜多食損知道非明民將以愚之孔子以道教人者故云荊公喜以爲異聞久之乃悟其戲也荊公之學尙穿鑿類此聞見後錄王荊公初執政對客悵然曰投老欲依僧耳客曰急則抱佛腳公微笑曰投老欲依僧古人全句客曰急則抱佛腳亦全俗語也然上去投下去腳豈不爲的對邪公遂大笑明道雜誌王荊公爲相大講天下水利時至有願幹太湖云可得良田數萬頃人皆笑之荊公因與客話及之時劉貢父學士在坐遽對曰此易爲也荊公曰何也貢父曰但旁別開一太湖納水則成矣公大笑貢父滑稽而解紛多此類按聞見後綠作梁山泊與此互異

遁齋閒覽荊公禹玉熙寧中同在相府一日同侍朝忽有虱自荊公襦領而上直緣其須上顧之而笑公不自知也旣退禹玉指以告公公命從者去之禹玉曰未可便去輒獻一言以頌虱之功公曰如何禹玉笑而應曰屢遊相須曾經禦覽荊公亦爲之解頤竹坡詩話賀方回嘗作靑玉案詞有梅子黃時雨之句人皆服其工士大夫謂之賀梅子郭功父有示耿天騭一詩王荊公嘗爲之書其尾云廟前古水藏訓狐豪气英風亦何有方回晚倅姑孰與功父遊甚歡方回寡發功父指其髻謂曰此眞賀梅子也方回乃捋其須曰君可謂郭訓狐功父髯而胡故有是語拊掌錄司馬溫公屢言王廣淵章八九上畱身乞誅之以謝天下聲震朝廷是時滕元發爲起居注侍立殿坳旣歸廣淵來問元發早來司馬君實上殿聞乞斬某以謝天下不知聖語如何元發戲曰我只聽得聖語云依卿所奏沈括存中方就浴劉貢父遽哭之曰存中可憐已矣眾愕問云死矣盆成括也劉貢父嘗言人之戲劇極有可人處楊大年與梁同翰朱昂同在禁掖大年未三十而二公皆髙年矣大年呼朱翁梁翁每戲侮之一日梁謂大年曰這老亦待畱以與君也朱於後亟搖手曰不要與眾皆笑其敏𨿽一時戲言而大年果不五十而卒幕府燕閒錄吳參政少以學究登科復中賢良爲翰林學士嘗艸制以示歐陽文忠稱之因戲曰君福至心靈國子博士王某知扶風縣有李生以貲拜官每見王輒稱同院王不能平因而面質曰某是朝士與君名位不同而見目同院何也李生徐曰固知王公未知縣事時自是國子博士謂之國博某以納粟授官亦谷博也豈非同院乎王罵之大笑捫虱新話歐公言漢人碑云鷹擊盧搏是以人比犬也山谷言徐浩詩云法師多壞能能三足�也乃是僧似�耳人比犬僧似�正好一對談言李淵材好談兵曉大樂通知諸國音語嘗�曰行師頓營每患乏水近聞開井法甚妙時館太淸宮於是日相其地而掘之無水又遷掘數尺觀之四旁遭其掘鑿孔穴棋布道士月夜登樓之際顰額曰吾觀爲敗龜乎何其孔穴之多也淵材不懌又嘗從郭太尉遊園�曰吾比傳禁蛇方甚妙但咒語耳而蛇聽約束如使稚子俄有蛇甚猛太尉呼曰淵材可施其術蛇舉首來奔淵材無所施其術反走汗流脫其冠巾曰此太尉宅神不可禁也太尉爲之一笑嘗獻樂書得協律郎使余跋其書曰子落筆當公不可以叔侄故溢美也余曰淵材在布衣有經綸志善談兵曉大樂文章蓋其餘事獨禁蛇開井非其所長淵材觀之怒曰司馬子長以酈生爲事事奇獨說髙祖封六國爲失故於本傳不言者著人之美而完傳也又於子房傳載之者不欲隱實也柰何言禁蛇開井事乎聞者絕倒靑箱雜記王安國俊邁而貌陋黑肥熙寧中與餘同官於洛下嘗謂余曰子可作詩贈我余因援筆戲之曰飛卿昔號溫鍾蕞思道通俯還魁肥江淹善談筆五色庾信能文腰十圍只知外貌之粉澤誰料滿腹塡珠璣相逢把酒洛陽社不管淋漓身上衣安國由此不悅避暑錄話元丰間道士陳景元博識多聞藏書數萬卷士大夫樂從之遊身短小而傴師孟嘗從求相鶴經得之甚喜作詩親攜往謝末云收得一般瀟灑物龜形人送鶴書來徐舉首自操吳音吟諷之諸子弟在旁皆忍笑不能禁時王侍郎仲至在坐顧景元不覺失聲幾僕也畫墁錄翁肅閩人守江州昏耄代者至旣交割猶居右席代者不校也罷起轉身復將入州宅代者攬衣止之曰這个使不得或薦王迥於荊公介甫唯唯旣而曰柰奇俊何客不諭或哂曰此介甫諧也王迥字子髙有遇仙事六麼云奇俊王家郎也桯史歐陽文忠知貢舉省闈故事士子有疑許上請文忠方以復古道自任將明告之以崇雅黜浮期以丕變文格蓋至日昃猶有喋喋弗去者過晡稍�矣方與諸公酌酒賦詩士又有扣簾梅聖兪怒曰瀆則不告當勿對文忠不可竟出應鵠袍環立觀所問士忽前曰諸生欲用堯舜事而疑其爲一事或二事惟先生幸教之觀者哄然笑文忠不動色徐曰似此疑事誠恐其誤但不必用可也內外又一笑他日每爲學者言必蹙頞及之一時傳以爲雅謔余按東齋記事指爲楊文公而徒問其爲幾時人歲遠傳疑未知孰是然是舉也實得東坡先生識者謂不啻足爲詞場刷恥矣彼士何嗤老學庵筆記荊公素輕沈文通以爲寡學故贈之詩曰翛然一榻枕書臥直到日斜騎馬歸及作文通墓志遂云公𨿽不嘗讀書或規之曰渠乃狀元此語得無過乎乃攺讀書作視書又嘗見鄭毅夫夢仙詩曰授我碧簡書奇篆蟠丹砂讀之不可識翻身淩紫霞大笑曰此人不識字不勘自承毅夫曰不然吾乃用太白詩語也公又笑曰自首減等補筆談宋景文子京判太常日歐陽文忠公刁景純同知禮院景純喜交遊多所過從到局或不下馬而去一日退朝道與子京相遇子京謂之曰久不辱至寺但聞走馬過門李邯鄲獻臣立談間攺杜子美贈鄭廣文詩嘲之曰景純過官舍走馬不曾下忽地迵朝逢便遭官長罵多羅四十年偶未識磨氈賴有王宣慶時時乞與錢葉道卿王原叔各爲一體書寫於一幅紙上子京於其後題六字曰效於美誶景純獻臣復注其下曰道卿禦著原叔古篆子京題篇獻臣小書歐陽文忠公又以子美詩書於一綾扇上髙文莊在座曰今日我獨無功乃敢取四公所書紙爲一帖懸於景純直捨而去時西羌首領唃�羅新歸附磨氈乃其子也王宣慶大閹求景純爲墓志送錢三百千故有磨氈王宣慶之誚今詩帖在景純之孫槪處扇詩在楊次公家皆一時名流雅謔予皆曾借觀筆迹可愛五總志有獻硯於王荊公云呵之可得水公笑而卻之曰縱得一�所直幾何言𨿽質野而淸節不爲物移聞者嘆服宋史劉攽傳攽爲人疏�不修威儀喜諧謔數用以招怨悔終不能攺中山詩話梅聖兪幼戲謝師直詩曰古錦裁詩句斑衣戲坐隅木奴今正熟肯效陸郎無師直小名錦衣奴至十歲讀此方悟之王益柔勝之爲館職年少意頡頏張掞叔文亦新貼職年長而官已髙每羣聚輒居上座王密於屏風題云四十餘年老健兒翼日會食王正坐詩下眾無不哂劉子儀贈人詩云惠和官尙小師達祿須幹取下惠聖之和師也達而子張學幹祿之事或有除去官字示人曰此必番僧也其名達祿須幹聞者大笑詩有詩病俗忌當避之此偶自諧合無若輕薄子何非筆力過也樂善錄劉貢父博學有俊才而滑稽善謔多所逆犯人皆嫉之貢父乃以自誇也臺官馬默嘗劾其輕薄不當置在文館貢父聞之遽言曰豈是馬默遽合驢鳴其所以口給者類如此晚年得惡疾須眉墮落鼻梁斷壞苦不可言一日與蘇公子瞻數人各引古人一聯以相戲子瞻遽言曰大風起兮眉飛揚安得猛士兮守鼻梁坐中大噱貢父但愴感而已自此益慚愧轉加困劇而斃蓋好謔人者但知取快一時不知一語中人其酷甚於毒刃尙安望其壽考終吉哉春渚紀聞劉貢父初入館乃乘一騍馬而出或謂之曰此豈公所乘也亦不慮趨朝之際有從羣者或致奔踶之患耶貢父曰諾吾將處之也或曰公將何以處之曰吾令市靑布作小襜系之馬后耳或曰此更詭異也貢父曰柰何吾初幸館閣之除不謂俸入不給桂玉之用因就廉直取此馬以代步不意諸君子督過之深姑爲此以揜言者之口耳有何不可行營雜錄劉貢父爲中書舍人一日朝會幕次與三衛相鄰時諸帥兩人出軍伍有一水晶茶盂傳玩良久一帥曰不知何物所成瑩潔如此貢父隔幕謂之云諸公豈不識此乃多年老冰耳春渚紀聞劉貢父舍人滑稽辯捷爲近世之冠晚年𨿽得大風惡疾而乘機決發亦不能忍也一日與先生擁鑪於慧林僧寮謂坡曰吾之鄰人有一子稍長因使之代掌小解不逾歲偶誤質盜物資本耗折殆盡其子愧之乃引罪而請其父曰某拙於運財以敗成業今請從師讀書勉赴科舉庶幾可成以雪前恥也其父大喜卽擇日具酒殽以遣之旣別且囑之曰吾老矣所恃以爲窮年之養者子也今子去我而遊學倘或僥幸攺門換戶吾之大幸也然切有一事不可不記或有交友與汝唱和須仔細看莫更和卻賊詩狼狽而歸也蓋譏先生前逮詔獄如王晉卿周開祖之徒皆以和詩爲累也貢父語始絕口先生卽謂之曰某聞昔夫子自衛反魯會有召夫子食者旣出而羣弟子相與語曰魯吾父母之邦也我曹久從夫子轍環四方今幸俱還鄕裏能乘夫子之出相從尋訪親舊因之閱市否眾忻然許之始過闤闠未及繼觀而稠人中望見夫子巍然而來於是惶懼相告由夏之徒奔踔越逸無一畱者獨顏子拘謹不能遽爲闊步顧市中石塔似可隱蔽卽屏伏其旁以俟夫子之過已而羣弟子因目之爲避孔子塔貢父風疾之劇以報之也後山談叢王某公薨晁端彥以外�爲懺罪而戒僧和我乃大唱曰妒賢嫉能罪消滅聞者莫不笑也世以癩疾鼻陷爲死證劉貢父晚有此疾又嘗坐和蘇子瞻詩罰金元佑中同爲從官貢父曰前於曹州有盜夜入人家室無物但有書數卷耳盜忌空還取一卷而去乃舉子所著五七言也就庫家質之主人喜事好其詩不捨手明日盜敗吏取其書主人賂吏而私錄之吏督之急且問其故曰吾愛其語將和之也吏曰賊詩不中和他子瞻亦曰少壯讀書頗知故事孔子常出顏仲二子行而過市而卒遇其師子路趫捷躍而升木顏淵懦緩顧無所之就市中刑人所經幢避之所謂石幢子者旣去市人以賢者所至不可復以故名遂共爲避孔塔坐者絕倒魯直爲禮部試官或以柳枝來有法官曰泄漏春光有柳條魯直曰楡條準此蓋律語有餘條準此也一座大哄而文吏共深恨之蘇長公以詩得罪劉攽貢父以繼和罰金旣而坐事貶官湖外過黃而見蘇寒溫外問有新諢否貢父曰有二屠父至其子而易業爲儒賈二父母相見必以爲患甲曰賢郎何爲檢與一解爾乙復和曰與舉子唱和詩爾他日乙曰兒子竟不免解著賊贓縣已逮矣甲曰兒子其何免耶乙曰賢郎何虞曰若何著賊詩亦不穩變公應之曰賢尊得以憂裏談苑王汾嘲劉攽云常朝多喚子蓋常朝知班吏多雲班班謂之喚班攽應聲云寒食每尋君蓋沙汾爲墳耳元佑二年辛雍自光祿寺丞移太常博士顧子惇自給事中除河朔漕付以治河京師語曰治禮已差辛博士修河仍用顧將軍子惇好談兵人謂之顧將軍也蘇子瞻與姜潛同坐潛字至之先舉令云坐中各要一物是藥名乃指子瞻曰君藥名也問其故對曰子蘇子瞻應聲曰君亦藥名也君若非半夏便是厚朴問其故曰非半夏厚朴何故謂之姜制之李公懌於祕書省種竹雲使後人見之曰此李文正手植之竹也蓋自許他日謚文正也劉貢父適聞之曰李文政不特能系筆又善種竹邪是時京師有李文政善系筆士大夫多用之邢恕有文學辯論然多不請而教人士大夫謂之邢訓竟坐教朝士上書奪中書舍人出知隨州後自襄州移領河陽彭器資作告詞云勉蹈所聞無煩多訓蓋譏之也孫莘老爲禦史中丞不甚言事以疾辭位得宮觀劉貢父作告詞云未得聞生之奇論今乃以疾而固辭亦譏之也朝士趙昶有兩婢善吹笛知滕州日以丹砂遺子瞻子瞻以蘄笛報之並有二曲其詞甚美云木落淮南雨晴雲夢日斜風裊又云自桓伊不見中郎去後孤負秋多少斷章云爲使君洗盡蠻風瘴雨作淸霜曉昶曰子瞻罵我矣昶南雄州人意謂子瞻以蠻風譏之劉子儀侍郎三入翰林意望兩府頗不懌移疾不出朝士問候者但云虛熱上攻石中立在坐云只消一服淸涼散便安矣蓋謂兩府始得靑涼傘也張唐公謚錢思公作文墨公諸子服絰邀執政訴之石中立指其幼者云此東山一寸金也林瑀王洙同作直講林謂王曰何相見之闊也王曰遭此霖雨瑀雲今後轉更疏闊也王曰何故答云逢這短晷蓋譏王之侏儒館中鐵火罩鄭天體戲王原叔云此王將軍兜鍪亦謂其侏儒也狄靑王伯庸同在樞密府王常戲狄之涅文云愈更鮮明狄云莫愛否奉贈一行伯庸爲之大慚範希文知鄧州是時法网疏闊監司尙預遊宴張去惑爲點提刑獄醉中起舞旣而曰啟諫議壞了提刑也王介得知常州劉貢甫以語謔之介曰貢甫非豈弟君子乎貢甫曰𨿽非豈弟君子卻是打爺知州常州風俗毆父有橋名曰打爺橋古杭雜記三山蕭軫登第榜下娶再婚之婦同捨張任國以柳稍靑詞戲之曰掛起招牌一聲喝采舊店新開熟事孩兒家懷老子畢竟招財當初合下安排又不豪門買呆自古道正身替代見任添差

嘲謔部紀事四墨客揮犀紹聖初曾子宣在西府淵材往謁之論邊事極言官軍不可用用士人爲良子宣喜之旣罷與余過興國寺和尙食素分茶甚美將畢問奴楊照取錢奴曰忘持錢來柰何淵材色窘余戲曰兵計將安出淵材以手持須良久目余趨自後門出若將便旋然余迫之淵材以手挈帽搴衣走如飛余與奴楊照過二相公廟淵材乃敢回顧喘立面無人色曰編虎頭撩虎須幾不免虎口哉余又戲曰在兵法何計淵材曰三十六計走爲上計談苑東坡宿曹溪讀傳燈錄燈花墮卷上燒一僧字以筆記於曰曹溪岑寂寞燈下讀傳燈不覺燈花落茶毗一个僧揮麈餘話東坡先生出帥定武黃門以書薦士往謁之東坡一見云某記得一小話子昔有人發冢極費力方透其穴一人裸坐其中語盜曰公豈不聞此山號首陽我乃伯夷焉有物邪盜慊然而去又往它山鐝治方半忽見前日裸衣男子從後拊其背曰勿開勿開此乃捨弟墓也竹坡詩話楊次翁守丹陽米元章過郡畱數日而去元章好易他人書畫次翁作羹以飯之曰今日爲君作河豚其實他魚元章疑而不食次翁笑曰公可無疑此贗本耳其行送之以詩有淮海聲名二十秋之句林子中見之謂次翁曰公言無乃過歟次翁笑曰二十年來何處不知有米顚子耶予遊濡須識次翁之孫侃爲余道此中山詩話山東二經生同官因舉鄭谷詩云任是深山更深處也應無計避王徭一生難之曰野鷹安得王徭一生解之曰古人寧有失也是年必當索翎毛耳東坡志林吾昔在錢塘一日晝寢寶山僧捨起題其壁云七尺頑軀走世塵十圍便腹貯天眞此中空洞渾無物何止容君數百人其後有數小子亦題名壁上見者乃謂予誚之也周伯仁所謂君者乃王茂弘之流豈此等輩哉世子多諱蓋僭者也吾嘗作李太白眞贊云生平不識髙將軍手污吾足乃敢嗔吾今復書此者欲使後之小人少知自揆也漫笑錄東坡嘗謂錢穆父曰尋常往來心知稱家有無艸艸相聚不必過爲具穆父一日抓簡召坡食皛飯及至乃設飯一盂蘿卜一楪自湯一盞而已蓋以三白爲皛也後數日坡復召穆父食毳飯穆父意坡必有毛物相報比至日晏並不設食穆父餒甚坡曰蘿卜湯飯俱毛也穆父嘆曰子瞻可謂善戲謔者也賢奕編劉壯輿常摘歐陽公五代史之訛誤爲糾繆v以示東坡東坡曰往歲歐陽公著此書初成王荊公謂余曰歐陽公修五代史而不修三國誌非也子盍爲之餘固辭不敢當夫爲史者网羅數十百年之事以成一書其間豈能無小得失余所以不敢當荊公之托者正畏如公之徒掇拾其後耳曲洧舊聞王觀恃才放誕陸子履愼默於事無所可否觀嘗以方直少之然二人極相善也觀寢疾子履往候之觀惡寒以方帽包裹坐復帳中子履笑曰體中少不佳何至是所謂王三惜命也觀應聲復曰王三惜命何如六四括囊當時聞者莫不大笑世說補蘇長公在惠州天下傳其已死後七年北歸時章丞相方貶雷州東坡見南昌太守葉祖洽葉問曰世傳端明已歸道山今尙爾遊戲人間邪坡曰途中見章子厚乃回反耳蘇長公在維揚一日設客皆一時名士米元章亦在坐酒半元章忽起立自贊曰世人皆以芾爲顚願質之子瞻公笑答曰吾從眾秦太虛爲禦史賈所彈張文潛戲之曰千餘年前賈生過泰今復爾也聞者以爲佳謔揮麈後錄趙正夫丞相元佑中與黃太史魯直俱在館閣魯直以其魯人意常輕之每庖吏來問食次正夫必曰來日喫蒸餅一日聚飯行令魯直云欲五字從首至尾各一字復合成一字正夫沈吟久之曰禾女委鬼魏魯直應聲曰來力敕正整�正夫之音闔坐大笑正夫又嘗曰鄕中最重潤筆每一志文成則太平車中載以贈之魯直曰想俱是蘿卜與瓜虀爾正夫銜之切骨其後排擠不遺餘力卒致宜州之貶一時戲劇貽禍如此可不戒哉蔡元度爲樞密與其兄內相搏力祈解政遷出於郊外觀音院去畱未定也平時門下士悉集焉是時所厚客已有叛元度者元度心不能平飯已與諸君步廊廡觀壁間所畫熾盛光佛降九曜變相方羣神逞威之際而其下趨走有稽首默敬者元度笑以指示羣公曰此小鬼最叵耐上面勝負未分他底下早已合掌矣客有慚者捫虱新話楊次公道號無爲子一日見金山佛印禪師佛印問其說次公曰我生無爲軍故自稱無爲子佛印曰公若生廬州則自稱廬子乎佛印滑稽如此近佛某和尙有弟子自言因看庭前柏樹子話頭有省遂自號柏樹徑山杲聞之笑曰使其因幹屎撅話亦自號幹屎耶此尢可笑墨莊漫錄顧臨子惇爲翰苑每言趙廣漢尹京有治聲使我爲之不難當出其上子瞻戲曰君作尹須攺姓顧曰何姓曰姓茅喚作茅廣漢侯鯖錄東坡再謫惠州日一老舉人年六十九爲鄰其妻三十歲誕子爲具邀公公欣然而往酒酣乞詩公戲一聯云令合方當而立歲賢夫已近古稀年魯直戲東坡曰昔王右軍字爲換鵝字韓宗儒性饕餮每得公一帖於殿帥姚麟許換羊肉十數斤可名二丈書爲換羊書矣坡大笑一日公在翰苑以聖節制撰紛冗宗儒日作數簡以圖報書使人立庭下督索甚急公笑謂曰傳語本官今日斷屠癸辛雜識章文莊參政與其兄宗卿𨿽世家五馬而淸貧自若少依卿校沈丞相該之家學相連章日過其門沈氏少年與客坐於廳事時方嚴冬二章衣不掩脛沈哂之曰此人會著及時衣客儆之曰二章才學鄕曲所推不可忽也章亦微聞之旣而兄弟連登第駸駸通顯沈氏之屋適有出售者宗卿首買之以居焉宗卿滑稽善謔與同捨聚話吳棣調之曰鳥覆翼之翼之宗卿字也章若不聞他語自若良久忽語眾曰頃與眾人會語正洽俄聞惡臭罔知所自時捨弟達之亦在焉久乃覺其自達之也退而誚之曰吾弟吾弟眾皆在此說話吾弟卻在此放屁眾爲一笑揮麈餘話元佑初滕章敏帥定武時耿晞道南仲爲教授偶燕集郡僚章敏席間作詩坐客皆和獨晞道辭云某以經義過省不習爲詩章敏之婿何洵直滑稽名世忽云熙寧中裕陵後苑射弓而殿帥林廣云不能上詢其故云臣本出弩手闔坐大笑過庭錄黃魯直在鄂州太守以其才望信重之士人以詩文投贄守必取質於魯直而報之一同人投詩頗紕繆守攜見魯直意其一言少助其乏魯直閱詩良久無語太守曰此詩不知酬以幾何魯直笑曰不必他物但公庫送與四兩幹艾於尻骨上做一大炷灸之且問曰爾後敢復湊放野同人竟無所濟一相士黃生見魯直懇求數字取信爲遊謁之資魯直大書遺曰黃生相予官爲兩制壽至八十是所謂大葫蘆種也一笑黃生得之欣然士夫間莫解其意先祖見魯直因問之黃笑曰一時戲謔耳某頃年見京師相國寺中賣大葫蘆種仍背一葫蘆甚大一粒數百金人競買至春種結仍乃瓠耳蓋譏黃術之難信也春渚紀聞紹聖間朝廷貶責元佑大臣及禁毀元佑學術文字有言司馬溫公神道碑乃蘇軾撰述合行除毀於是州牒巡尉毀折碑樓及碎碑張山人聞之曰不須如此行遣只消令山人帶一个玉冊官去碑額上添鐫兩个不合字便了也碑額本云忠淸粹徳之碑云宗室趙子正監永靜軍耽酒嗜書札而喜人奉己有過客執觚而前正遇趙於案間揮翰自得客自旁視再三而嘆美其妙趙舉首視之曰汝亦知書耶客曰小人亦嘗畱心字畫切觀太保之書𨿽王右軍復有不及者趙詬之曰汝玩我耶曰某嘗觀法書云王書一字入木八分今太保之書一落筆則入木十分豈不爲過於右軍耶坐人皆賞其機中爲之絕倒趙亦笑而遣之誠齋雜記子瞻有小妹善詞賦敏慧多辯其額廣而如凸子瞻嘗戲之曰蓮步未離香閣下梅先露畫屏前妹卽應聲云欲叩齒牙無覓處忽聞毛裏有聲傳以子瞻多須髯遂以戲答之時年十歲聞者莫不絕倒紫薇詩話元佑中諸阮族人居楡林甚盛嘗一日同遊西池有士子方行觀嘆曰紈�不餓死儒冠多誤身從叔叔巽應聲問曰秀才汝讀書破萬卷下筆如有神也士子甚驚嘆未攺科已前有吳儔賢良爲廬州教授嘗誨諸生作文須用倒語如名重燕然之勒之類則文勢自然有力廬州士子遂作賦嘲之云教授於廬名儔姓吳大段意頭之沒全然巴鼻之無前輩有士人登科作太原職官能文輕脫嘲侮同官爲眾所怨太師戒之因作啟事謝云才非一鶚難居累百之先智異眾狙遂起朝三之怒副總管武人嘗戲之使對句云快咬鹽虀窮措大其人應聲對曰善餐倉米老衙官𨿽雲輕佻然自攺科後士人亦不能爲此語矣樂善錄王景亮與鄰里仕族浮薄子數人結爲一社純事嘲謔士大夫無問賢否一經諸人之目無有不被不雅之名者嘗號其裏爲豬觜關元佑間呂惠卿察訪東京呂天姿淸瘦每說話輒以雙手指畫社人目爲說法馬畱時郡篪以上殿泄气出知東平邵髙鼻圈鬈髯社人目爲泄气獅子王景亮又從而輳爲七字對曰說法馬畱爲察訪泄气獅子作知州惠卿大銜之因諷部使者發以他事舉社皆虀粉矣蓋口之爲業非獨發人陰私敗人成事賈憎斂怨禍亦及之調謔編秦少章嘗云郭功甫過杭州出詩一軸示東坡先自吟誦聲振左右旣罷謂坡曰祥正此詩幾分坡曰十分祥正喜問之坡曰七分來是讀三分來是詩豈不是十分耶韓子華玉汝兄弟相繼命相未幾持國又拜門下侍郎甚有爰立之望其家構堂欲榜曰三相俄持國罷政遂請老東坡聞之曰旣不成三相堂可卽名二相公廟耳子瞻贈惠通詩云語帶煙霞從古少气含蔬筍到公無嘗語人曰頗解蔬筍語否爲無酸餡气也聞者皆笑東坡公元佑時登禁林以髙才狎侮諸公卿率有標目殆徧也獨於司馬溫公不敢有所重輕一日相與共論免役差役利害偶不合及歸舍方卸巾弛帶乃連呼曰司馬牛司馬牛某謫監黃州市徵有一舉子惠簡求免稅書札稍如法乃言舟中無貨可稅但奉大人指揮令往荊南府取先考靈柩耳同官皆絕倒東坡性不忍事嘗云如食中有蠅吐之乃已晁美叔每見以此爲言坡云某被昭陵擢在賢科一時魁舊往往爲知己上賜對便殿有所開陳悉蒙嘉納已而章疏屢上𨿽甚剴切亦終不怒使某不言誰當言者某之所慮不過恐朝廷殺我耳美叔默然坡浩嘆久之曰朝廷若果見殺我微命亦何足惜只是有一事殺了我後好了遂相與大笑而起參寥子言老杜詩云楚江巫峽半雲雨淸簟疏簾看奕棋此句可畫但恐畫不就耳僕言公禪人亦復能愛此語耶寥云譬如不事口腹人見江瑤柱豈免一朵頤哉東坡嘗令門人輩作人物不易賦或人戲作一聯曰伏其幾而升其堂曾非孔子襲其書而戴其帽未是蘇公蓋元佑初士大夫效東坡頂髙桶帽謂之子瞻樣故云東坡嘗約劉器之同參玉版和尙器之每倦山行聞見玉版欣然從之至廉泉寺燒筍而食器之覺筍味勝問此何名東坡曰玉版此老僧善說法令人得禪悅之味於是器之方悟其戲陳慥字季常公弼之子居於黃州之岐亭自稱龍丘先生又曰方山子好賓客喜畜聲妓然其妻柳氏絕凶妒故東坡有詩雲龍丘居士亦可憐談空說有夜不眠忽聞河東獅子吼拄杖落手心茫然河東獅子指柳氏也東坡一日退朝食罷捫腹徐行顧謂侍兒曰汝輩且道是中何物一婢遽曰都是文章坡不以爲然又一人曰滿腹都是機械坡亦未以爲當至朝云乃曰朝士一肚皮不合時宜坡捧腹大笑東坡喜嘲謔以呂微仲丰碩每戲之曰公眞有大臣體此坤六二所謂直方大也微仲拜相東坡當直其詞曰果藝以達有孔門三子之風直大而方得坤爻六二之動一日東坡謁微仲微仲方晝寢久而不出東坡不能堪良久見於便坐有一菖蒲盆畜綠毛龜東坡云此龜易得若六眼龜則難得微仲問六眼龜出何處東坡曰昔唐莊宗同光中林邑國嘗進六眼龜時伶人敬新磨在殿下進口號曰不要鬧不要鬧聽取這龜兒口號六隻眼兒分明睡一覺抵別人三覺東坡知湖州嘗與賓客遊道場山屏退從者而入有僧憑門熟睡東坡戲云髡閫上困有客卽答曰何不用釘頂上釘東坡與溫公論事公之論坡偶不合坡曰相公此論故爲�廝踢溫公不解其意曰�安能廝踢坡曰是之謂�廝踢東坡聞荊公字說新成戲曰以竹鞭馬爲篤不知以竹鞭犬有何可笑公又問曰鳩字從九從鳥亦有證據乎坡云詩曰鳲鳩在桑其子七兮和爺和娘恰似九个公欣然而聽久之始悟其謔也劉貢父觴客子瞻有事欲先起劉調之曰幸早裏且從容子瞻曰柰這事須當歸各以三果一藥爲對山谷嘗和東坡春菜詩云公如端爲苦筍歸明日春衫誠可脫坡得詩戲語坐客曰吾固不愛做官魯直遂欲以苦筍硬差致仕聞者絕倒東坡嘗舉坡字問荊公何義公曰坡者土之皮坡曰然則滑者水之骨乎荊公默然東坡喜食燒豬佛印住金山時每燒豬以待其來一日爲人竊食東坡戲作小詩雲遠公沽酒飲陶潛佛印燒豬待子瞻采得百花成蜜後不知辛苦爲誰甜東坡在黃州時嘗赴何秀才會食油果甚酥因問主人此名爲何主人對以無名東坡又問爲甚酥坐客皆曰是可以爲名矣又潘長官以東坡不能飲每爲設醴坡笑曰此必錯煮水也他日忽思油果作小詩求之云野飲花前百事無腰間惟系一葫蘆已傾潘子錯煮水更覓君家爲甚酥李端叔嘗爲餘言東坡云街談市語皆可入詩但要人鎔化耳熙寧初有人自常調上書迎合宰相意遂擢禦史蘇長公戲之曰有甚意頭求富貴沒些巴鼻便姦邪有甚意頭沒些巴鼻皆俗語也先生在黃日每有燕集醉墨淋漓不惜與人至於營妓供侍扇書帶畫亦時有之有李琪者小慧而頗知書札坡亦每顧之喜終未嘗獲公之賜至公移汝郡將祖行酒酣奉觴再拜取領巾乞書公顧視久之令琪磨硯墨濃取筆大書東坡七歲黃州住何事無言及李琪卽擲筆袖手與客笑談坐客相謂語似凡易又不終篇何也至將徹具琪復拜請坡大笑曰幾忘出場繼書云恰似西川杜工部海棠𨿽好不畱詩一座擊節盡歡而散大通禪師者操律髙潔人非齋沐不敢登堂東坡一日挾妙妓謁之大通慍形於色公乃作南柯子一首令妙妓歌之大通亦爲解頤公曰今日參破老僧禪矣其詞云師唱誰家曲宗風嗣阿誰借君拍板與門捶我也逢場作戲莫相疑溪女方偸眼山僧莫睫眉卻愁彌勒下生遲不見阿婆三五少年時王君善書符行天心正一法爲里人療疾驅邪僕嘗傳咒法當以授王君其詞曰汝是已死我我是未死汝汝若不吾崇吾亦不汝苦東坡示參寥云桃符仰視艾人而罵曰汝何等艸芥輒居我上艾人俯而應曰汝已半截入土猶爭髙下乎桃符怒往復紛紛不已門神解之曰吾輩不肖傍人門戶何暇爭閒气耶請妙總大士看此一轉語洗兒戲作人皆養子望聰明我被聰明誤一生惟願孩兒愚且魯無災無難到公卿有宋佳話元符中上巳日錫燕從臣命禦新龍舟蔡元長忽墜於金明池萬眾喧駭蔡得浮木憑出遂入次捨方一身淋漓蔣穎叔唁公曰元長幸免瀟湘之溺蔡大笑僉曰幾同洛浦之遊軒渠錄米元章居鎭江嘗在甘露寺榜其所趣曰米老庵甘露大火惟李衛公塔及米老庵獨存有戲之者云神護李衛公塔颯天畱米老娘庵蔘元章母入內祗應老娘元章以母故命官彊淵明字隱季帥長安辭蔡太史蔡戲云公今喫冷茶去也彊不曉而不敢發問親戚間有熟知長安風物者因以此語訪之乃笑曰長安妓女步武極小行皆遲緩故有喫冷茶之戲然藜余筆張蕓叟久經遷謫怏怏不平嘗內集分題賦詩其女得蠟燭云莫訝淚頻滴都緣心未灰蕓叟有慚色自是無復躁意行都紀事霅川月河莫氏稱望族嘗言某祖在大觀間在上庠以春秋馳聲嘗至一酒樓飲壁間有題字云春王三月公與夫人會於此樓蓋輕薄子娼妓飲於此所題耳莫卽援筆題其下云夏大旱秋饑冬雨雪公薨君子曰不度徳不量力其死於饑寒也宜哉見者無不大笑卻掃編金人之始入寇也詔遣路樞密允迪使河東割地有布衣王亢者與之有舊拉與偕行亢爲人深目髙準多髯事毳裘氈笠獨騎而後時所在村民多自相保聚見亢以爲鹵也執之亢自辯數莫聽則欲縛送州縣亢不服旁一人曰爾不受縛吾且斷爾之臂亢仰而言曰幸斷吾左臂或問何也亢曰右臂妨吾抓癢眾皆笑曰此伶人也乃得釋朱子語類晁以道後來亦附梁師成有人以詩嘲之曰早赴朱張飯隨賡蔡子詩此回休倔彊凡事且從宜卻掃編宣和中王鼎爲刑部尙書年甫三十時盧樞密益盧尙書法原俱爲吏部侍郎而並多髯王嘲之曰可憐吏部兩葫蘆容貌威儀總不都盧尙書應聲曰若要少年並美貌須還下部小尙書聞者爲快桯史胡給事旣新貢院嗣歲庚子適大比乃侈其事命供帳考校者悉倍前規鵠袍入試茗卒饋漿公庖繼肉坐案寬潔執事恪敬誾誾於於以鬯於文士論大愜會初場賦題出孟子舜聞善若決江河而以聞善而行沛然莫禦爲韻士旣就案矣蜀俗敬長而尙先達每在廣場不廢請益焉晡後忽一老儒摘禮部韻示諸生謂沛字惟十四泰有之一爲顚沛一爲沛邑注無沛決之義惟它有霈字乃從雨爲可疑眾曰是哄然扣簾請出題者偶假寐有少年出酬之漫不經心亹云禮部韻注義旣非增一雨頭無害也揖而退如言以登於捲坐遠於簾者或不聞知乃仍用前字於是試者用霈沛各半明日將試論語籍籍傳凡用沛字者皆窘復扣簾出題者初不知昨夕之對應曰如字廷中大喧浸不可制噪而入曰試官誤我三年利害不細簾前闈木如拱皆折或入於房執考校者一人毆之考校者惶遽急曰有雨頭也得無雨頭也得或又咎其誤曰第二場更不敢也蓋一時祈脫之辭移時稍定試司申鼓噪場屋胡以不稱於禮遇也怒物色爲首者盡系獄韋布益不平旣拆號例宴主司以勞還畢三爵優伶序進有儒服立於前者一人旁揖之相與詫博洽辯古今岸然不相下因各求挑試所誦憶其一問漢四百載名宰相凡幾儒服以蕭曹而下枚數之無遺羣優咸贊其能乃曰漢相吾言之矣敢問唐三百載名將帥何人也旁揖者亦屈指英衛以及季葉曰張巡許遠田萬春儒服奮起爭曰巡遠是也萬春之姓雷歷考史牒未有以雷爲田者揖者不服撐拒滕口俄一綠衣參軍自稱教授前據幾二人敬質疑曰是故雷姓揖者大詬袒裼奮拳教授遽作恐懼狀曰有雨頭也得無雨頭也得坐中方失色知其諷己也忽優有黃衣者持令旗躍出稠人中曰制置太學給事臺旨試官在坐爾輩安得無禮羣優亟斂容趨下諾曰第二場更不敢也俠戺皆笑席客大�明日遁去遂釋系者胡意其爲郡士所使錄優而詰之杖而出諸竟然其語盛傳迄今捫虱新話崇觀三捨一用王氏之學及其獘也文字語言習尙浮虛千人一律常見人說當時京師優人有致語云伏惟體天法道皇帝趨時立本相公惟其所以秀才和同天人之際而使之無間者禁人也於時觀者莫不絕倒蓋數語皆當時之獘也淸波雜誌宣和間鈞天樂部焦徳者以諧謔被遇時借以諷諫一日從幸禁苑指花竹艸木以詢其名徳曰皆芭蕉也上詰之乃曰禁苑花竹皆取以四方在途之遠巴至上林則巴蕉也上大笑亦猶澆焦燒四時之戲掘以水以澆旣而焦焦而燒也其後毀艮嶽任百姓取花木以充薪亦其讖也閒燕常談何當京城已陷人人入視帑藏倉庾時有胡思者爲司農卿具諸倉米麥數白旣復送至廳事旁遽屬言曰大卿切勿令亂量思應曰諾至客次方悟其戲蓋語有胡思亂量也時謂作宰相如此何以服百僚珊瑚詩話陳叔易隱陽翟澗上村號澗上丈人崇觀間朝廷召之不得已而出晁以道時致仕居嵩山有詩云處士誰人爲作牙盡攜猿鶴到京華從今鄰壑堪惆悵六六峯前只一家而叔愈過澗上丈人故居亦爲詩云北山去已遠南山去已近驅車兩山間舉策聊一問昔有隱君子出處頗矛盾平生勇且剛垂老畏而愼皆譏之也後靖康間以道亦起而女弟四娘適唐氏者頗復誚其出焉揮麈餘話宣政中有兩地早從王荊公學以經術自任全乏文采自建業移帥維揚臨發作長短句題於賞心亭云爲愛金陵佳麗乃分符來此擁麾忽又向淮東便咫尺人千里畫鼓一聲催起邦內人齊跪江山有興我重來斟別酒休辭淚官中以碧紗籠之後有輕薄子過其下刮去有字攺作沒字我字易作你字往來觀之莫不啟齒靖康間戎務方殷有士子賈元孫者多遊大將之門談兵騁辯顧揖不暇自稱賈機宜時有甄陶者奔走公卿之前以善幹事大夫多使令之號甄保義空靑先生嘗戲以爲對云甄保義非眞保義賈機宜是假機宜翟公巽每誦之於廣坐以爲笑談遁齋閒覽魏達可朝奉喜爲謔談嘗云李廷彥獻百韻詩於一上官其間有句云捨弟江南沒家兄塞北亡上官衋然哀之曰不意君家凶禍重並如是廷彥遽起自解曰實無此事但圖對屬親切耳許義方妻劉氏每以端潔自許義方嘗出經年忽一日歸語其妻曰獨處無聊得無時與鄰里親戚往還乎劉曰自君之出惟閉戶自守足未嘗履閾義方咨嘆不已又問何以自娛笑曰惟時作小詩以適情耳義方欣然命取詩觀之開卷第一篇

題雲月夜招鄰僧閒話西淸詩話髙英秀者吳越間人與贊寧爲詩友口給好罵滑稽每見眉目有異者必噂短於其後人號惡啄薄徒嘗譏名人詩病云李山甫覽漢史云王莽弄來曾半破曹公將去便平沈定是破船詩李羣玉詠鷓鴣云方穿詰曲崎嶇路又聽鉤輈格磔聲定是梵語詩羅隱云雲中雞犬劉安過月裏笙歌煬帝歸定是鬼詩杜荀鶴云今日偶題題似著不知題後更誰題此衛子詩也不然安有四蹄贊寧笑謝而已冷齋夜話予與李徳修遊公義過一新貴人貴人畱食予三人者皆以左手舉箸貴人曰公等皆左轉也予遂應聲曰我輩自應須左轉知君豈是背匙人一座大笑噴飯滿案退朝錄邇英閣講諷之所也閣後有隆儒殿在叢竹中制度特小王原叔久在講筵而身品短同列戲之曰宜爲隆儒殿學士南濠詩話袁景文初甚貧常館授一富家景文性疏放師道頗不立未幾辭歸其家別延陳文東壁文東懲景文故待弟子甚嚴一日景文來訪文東適出因大書其案云去年先生靡恃己今年先生罔談彼若無幾个始制文如何教得猶子比亦可謂善謔已軒渠錄王齊宗字彥齡懷州人髙才不羈爲太原掾官嘗作靑玉案望江南小詞以嘲帥與監司監司聞之大怒責之彥齡斂板向前應聲答曰某居下位常恐被人讒只是曾塡靑玉案何曾敢做望江南請問馬初監時馬初監者適與彥齡並坐馬皇恐亟自辯訴旣退詰彥齡曰某舊不知子乃以某爲證何也彥齡笑曰且借公�韻幸勿多怪春渚紀聞姑蘇李章敏於調戲偶赴鄰人小集主人者𨿽富而素鄙會次章適坐其旁旣進饌章視主人之前一煎鮭特大於眾客者章卽請於主人曰章與主人俱蘇人也每見人蘇字不同其魚不知合在左邊者是右邊者是也主人曰古人作字不拘一體移易從便也章卽引手取主人之魚示眾客曰領主人指揮今日左邊之魚亦合從便移過右邊如何一座輟飯而笑終席乃已夢溪筆談張唐卿進士第一人及第期集於興國寺題壁云一舉首登龍虎榜十年身到鳳凰池有人續其下云君看姚曄並梁固不得朝官未可知後果終於京官有一故相遠派在姑蘇嘗嬉遊書其壁曰大丞相再從侄某嘗遊有士人李璋素好訕謔題其旁曰混元皇帝三十七代孫李璋繼至鑑戒錄俚詩陳裕秀才下第遊蜀誓棄舉業惟事唇喙睹物便嘲其中數篇亦堪采擇𨿽無教化於當代誠可取笑於一時詠渾家樂云晨起梳頭午不休一窠精魅鬧啾啾阿家解舞淸平樂新婦能拋白木球著綠挑牌吹觱篥賜緋盟器和梁州天晴任爾渾家樂雨下還須滿捨愁又北郡南州處處過平生家業一驢馱囊中錢物衣裝少袋裏胭脂胡粉多滿子面聒窮措大蕭娘身瘦鬼嫦娥怪來喚作渾家樂骨子貓兒盡唱歌過舊居云昔日顏回宅今爲果飯家不聞吟秀句只會餉胡麻豉汁鍋中沸粕糕案上葩朝朝宜早起擔從自誰家有一秀才忽贖酒家靑衣爲婦裕嘲之曰秀才何事太匆匆琴瑟無媒便自通新婦羅裙才離體外姑托布尙當胸菜籃个个皆鉗項粳米頭頭盡剪鬃一自土和逃走後至今失卻親家翁又詠大慈寺齋頭鮮於闍黎云酒熟終朝沒缺時髙堂大捨養肥屍行婆滿院多爲婦童子成行半是兒半折掇齋窮措大笑迎搽粉阿尼師一朝若也無常至劍樹刀山不放伊又大慈寺東地有放生池蜀人競以三元日多將鵝鴨放在池中裕當門書絕句自此放生者稍息矣鵝鴨同羣世所知蜀人競送放生池比來養狗圖雞在不信闍黎是野貍裕後詠天王一絕因暴疾而終亦由神折天年抑又神之靈也詩曰睹眉努目張幹嗔便作閻浮有力神禍福豈由泥捏漢燒香供養弄蛇人老學庵筆記晏安恭爲越州教授張子韶爲僉判晏美髯人目之爲晏胡一日同赴郡集晏最末至張戲之曰來何晏乎滿座皆笑淸波雜誌蔡京罷政賜鄰地以爲西園毀民屋數百間一日京在園中顧焦徳曰東園與西園景致如何徳曰太師公相東園嘉木西園如雨可謂東園如雲西園如雨也語聞抵罪或云一伶人何敢面詆公相之非特同輩以飛語嫁其禍云桯史虞雍公允文以西掖贊督議旣卻逆亮於采石還至金陵謁葉樞密義問於玉帳畱鑰張忠定燾及幕屬馮校書方洪檢詳邁在焉相與勞問江上戰拒之詳天風欲雪因畱飲酒方行流星警報沓至蓋亮已懲前衄將攺圖瓜洲坐上皆恐謂其必致怨於我也時劉武忠錡屯京口病且亟度未必可倚議遣幕府合謀支敵眾以雍公新立功咸屬目葉四顧久之酌卮醪以前曰馮洪二君𨿽參帷幄實未履行陣舍人威名方新士卒想望勉爲國家卒此勛業義問與有賴焉雍公受卮起立曰某去則不妨然記得一小話敢爲都督誦之昔有人得一�欲烹而食之不忍當殺生之名乃熾火使釜水百沸橫筱爲橋與�約曰能渡此則活汝�知主人以計取之勉力爬沙僅能一渡主人曰汝能渡橋甚善更爲我渡一遭我欲觀之僕之此行無乃類是乎席上皆笑已而雍公竟如鎭江亮不克渡而弒自此簡上知馴致魁柄�渡本諺語以爲蟹其義則同老學庵筆記王嘉叟自洪倅召爲光祿丞李徳遠亦召爲太常丞一日相遇於景靈幕次李謂王曰見公告詞云其鐫月廩仍褫身章謂通判借牙緋入朝則服綠又俸薄也王答之曰亦見君告詞矣李曰云何曰具官李浩但知健羨不揆孤寒旣名右相之名又字元樞之字蓋謂史丞相張魏公也滿座皆笑聞見錄紹興內宴有優人詐善天文者云世間貴官人必應星象我悉能窺之法當用渾儀設玉衡若對某人窺之見星而不見人玉衡不能卒辦用銅錢一文亦可乃令窺光堯云帝星也秦師垣曰相星也張郡王曰不見其星眾駭復令窺之曰中不見星只見張郡王在錢眼內坐殿上大笑張最多貲故譏之桯史秦檜爲相久擅威福士大夫一言合意立取顯美至以選階一二年爲執政人懷速化之望故仕於朝者多不肯求外遷重內輕外之獘頗見於詩有王仲荀者以滑稽遊公卿間一日坐於秦府賓次朝士雲集待見稍久仲荀在隅席輒前白曰今日公相未出堂眾官久俟某有一小話願資醒困眾知其善謔爭聽之乃抗聲曰昔有一朝士出謁未歸有客投刺於門閽者告之以某官不在畱門狀俟歸呈稟客忽勃然發怒叱閽曰汝何敢爾凡人之死者乃稱不在我與某官厚故來相見某官獨無諱忌乎而敢以此言目之耶我必俟其來面白以治汝罪閽拱謝曰小人誠不曉諱忌願官人寬之但今朝士畱謁者例告以如此若以爲不可當復作何語以謝客客曰汝官旣出謁未回第云某官出去可也閽愀然蹙頞曰我官人寧死卻是諱出去二字滿座皆大笑仲荀出入秦門預客老歸建康以死談辭多風可雋味秦𨿽煽語禍獨優容之蓋亦一吻流也揮麈餘話唐牛奇章元怪錄載蕭至忠欲出獵羣獸求哀於山神云當令巽二起風滕六致雨翼日風雨蕭不復出郊建炎中金寇駐楚泗間時張韓擁兵於髙郵寇誓於眾整師大入二將自料非其敵深以爲怯將欲交鋒之際風雨大作寇眾辟易散走損折甚多因遂奏凱範師厚直方滑稽之雄也爲參贊軍事笑云焉知張七韓五乃得巽二滕六力邪聞者爲之哄堂軒渠錄範直方師厚性極滑稽嘗赴平江會太守鄭滋徳象問營妓之妍醜於師厚師厚以王蕙趙芷對徳象云趙芷非不佳但面上顴骨髙耳師厚雲南方婦人豈有無顴骨者便是錢大王皇后也少他那兩塊不得老學庵筆記蜀人任子淵好謔鄭宣撫剛中自蜀召歸其實秦會之欲害之鄭公治蜀有惠政人猶覬其復來數日乃聞秦氏之指人人太息眾中或曰鄭不來矣子淵對曰秦少恩哉人稱其敢言揮麈餘話向宗厚履方建炎末爲樞密院計議官履方美髯而若滑稽之狀裹華陽巾纏足極彎長於鉤距同捨王佾公爲嘗戲語之曰君唐明皇時四人合而爲一何邪向曰願聞之公爲曰君狀類黃幡綽頭巾類葉法善腳類楊貴妃心腸似安祿山席間一笑履方不歡後程致道行其祠部員外郎告詞云汝佩服髙古操履甚恭又以戲之二老堂詩話乾道七年秋予爲禮部侍郎一時長貳每會食多戲舉詩對或云薔薇刺剌花奴手刺刺皆仄聲人謂難對予云鴻雁行行鳥迹書又云半夏禹餘糧借雨爲禹涼爲糧也宜以何對予雲長春佛見笑蓋藥名及花名也吏部張津子問侍郎因云此雅對耳更有通俗之句如往年胡邦衡多髯初除吏部郎官或以胡銓髯吏部爲戲莫能對者是時姚憲令則以司農少卿兼權戶侍在坐予謂令則君嘗爲浙憲豈復遠使欲借以�對云姚憲遠提刑蓋借姚爲遙也坐皆大笑淳熙六年吏部尙書兼侍講程大昌泰之講筵退入部同官問今日講何經泰之云尙書或又曰尙書講尙書亦詩句也屬予對之予曰行者畱行者座中復大笑無錫縣誌尢延之與楊誠齋爲金石交淳熙中誠齋爲祕監延之爲太常又同爲靑宮官屬皆善諧謔延之嘗曰有一經句請祕監作對曰楊氏爲我誠齋卽曰尢物移人此類甚多延之卒誠齋爲祭文有曰齊歌楚些萬象爲挫瑰瑋詭譎我唱公和放浪諧謔尙友方朔巧發捷出公嘲我酢揮麈三錄隆興初有胡昉者大言誇誕當國者以爲天下奇才力加薦引命之以官曾未數年爲兩浙漕一日語坐客云朝廷官爵是買吾曹之頭顱豈不可畏適聞人伯卿阜民在坐末趨前云也買脫空胡默然竹坡詩話有數貴人遊僧捨酒酣誦前人詩因過竹院逢僧話又得浮生半日閒僧聞而笑曰尊官得半日閒老僧卻忙了三日謂一日供帳一日燕集一日掃除也桯史郭棣帥淮東實築二城倪從焉余兄周伯吏部時在其幕府每在東閣遊見其議論自負莫敢攖者一日持扇題其上曰三顧頻煩天下計兩朝開濟老臣心意蓋以孔明自許竊怪之以爲少年戲劇妄標置耳嘉泰開禧間倪位殿巖賓客日盛相與慫�眞以爲臥龍復出遂逢當軸意以興六月之師吳衡守盱眙過見之於揚倪迎謂曰君所謂洗腳上船也予生西陲如斜谷祁山皆狹隘可守而不可出豈若得平衍夷曠之地掉鞅成大功顧不快耶陳景俊爲隨軍漕先行燕之中席酌酒曰木牛流馬則以煩公眾咸笑之餘至泗正暑見其坐上客扇果皆有此兩句然後知所聞爲不誣也倬旣潰於符離僎又敗於儀眞自度不復振對客泣數行時彭法傳師爲法曹好謔適在坐謂人曰此帶汁諸葛亮也傳者莫不拊掌倪知而怒將罪之會罷去遂止傳師豪士以恩科得官依錢東巖之門不伈伈顧宦督府嘗欲舉以使鹵而不克遣終老於選調云委巷叢談紹興乙卯以旱禱雨諫議大夫趙霈上言自來祈禱斷屠止禁豬羊今後請並禁鵝鴨時胡致堂在兩掖見之笑曰可謂鵝鴨諫議矣聞禁中有龍虎大王當以鵝鴨諫議當之嘉定中察院羅相上言越州多虎乞行下措置多方捕殺正言張次賢上言八盤嶺乃禁中來龍乞禁人行太學諸生遂有羅擒虎張尋龍之對葦航紀談嘉禾方千里一日會相識張更生千里乃作一令戲之曰古人是劉更生今人是張更生手內執一卷金剛經問你是卵生胎生濕生化生張更生還千里令云古人是馬千里今人是方千里手內執一卷刑法志問要五百里一千里三千里聞者莫不笑其切當也齊東野語張乂延平人少負才入太學有聲爲節性齋長旣又爲時中齋長其人眇小而好作爲動以苛禮律諸生同捨多不平之莆田林叔弓亦輕浮之士也於是以其名字作詩賦各一首嘲之其警聯云身材短小欠曹交九尺之長腹內空虛乏劉叉一點之墨詩警句雲中分爻兩段風使十橫斜文上元無分人前彊出些曲盡形容之妙聞者絕倒又私試辟四門賦云想帝女下嬪大展親家之禮諒商均不肖幾成太子之遊天子之堂九尺云假令晏子來朝莫窺其面縱使曹交入見僅露其頭顏淵具體而微賦云博我以文約我以禮望之儼然道與之貌天與之形眇乎小爾亦皆叔弓之所爲也前輩有以姓名爲戲者如陳亞有心蔡襄無口之類甚多劉攽嘗戲王覿云公何故見賣王答曰賣公直甚分文近楊平舟棟以樞掾出守莆陽劉克莊潛夫弟希仁俱以史官裏居羣集寓公王曜軒邁戲之云大編修小編修同赴編修之會後村云欲屬對不難不可見怒王願聞之乃云前通判後通判但聞通判之名蓋王凡五得倅而不上云王又嘗調後村云十兄二十年前何其壯二十年後何其不壯劉應之曰王君二十年前何其遇二十年後何其不遇此善謔也見聞搜玉史丞相彌遠用事攺官多出其門制閫大宴有優一人出曰吾宰予也夫子曰於予與攺又一人曰吾顏回也夫子曰回也不攺回謂予曰吾爲四科之首尙不攺汝何爲獨攺曰吾鉆故攺汝何不鉆回曰吾非不鉆但鉆彌堅耳曰爾之不攺宜也何不鉆彌遠乎癸辛雜識竹隱徐淵子似道天臺人名士也筆端輕俊人品秀爽初官爲戶曹其長方以道學自髙每以輕銳目之淵子積不能堪適其長丁母憂去官淵子賦一剪梅云道學從來不則聲行也東銘坐也西銘爺娘死後更伶仃也不看經也不齋僧卻言淵子大狂生行也輕輕坐也輕輕他年靑史總無名我也能亨你也能亨遊覽志余宋時西湖三賢堂有兩處其一在孤山竹閣三賢者白樂天林君復蘇子瞻也其一在龍井壽聖院三賢者趙閱道蘇子瞻僧辧才也寶慶間袁樵尹京移竹閣三賢於蘇堤建亭館以沽官酒或題詩云和靖東坡白樂天三人秋菊薦寒泉而今滿面生塵土卻與袁樵�酒錢齊東野語會稽有富人馬生以入粟得官號馬殿幹喜賓客有姬美艷能歌時出佐酒客有梁縣丞者頗黠因與之目成一旦馬生殂姬出梁捐金得之它日置酒觴客陳無損益之在坐酒酣舉杯屬梁曰有儷語奉上梁諦聽之卽朗然髙唱曰昔居殿幹之家爰喪其馬今入縣丞之室毋逝我梁一坐大呼笑而主人憮然不樂無幾梁亦死焉人尢無損之謔戲然聞者亦可以警也癸辛雜識何小山旣貴裏居有卿宰初上來見一睹刺字曰小鬼耳遣吏謝之後以佃家來訴鄰鳧之擾有狀至邑宰判云作髙田塍多著水鴨踏苗頭自理會朝中自有大官人何必執狀問小鬼

嘲謔部紀事五輟耕錄大名王和卿滑稽挑達傳播四方中統初燕市有一蝴蝶其大異常王賦醉中天小令云掙破莊周夢兩翅駕東風三百處名園一采一个空難道風流種諕殺尋芳蜜蜂輕輕的飛動賣花人搧過橋東由是其名益著時有關漢卿者亦髙才風流人也王常以譏謔加之關𨿽極意還答終不能勝王忽坐逝而鼻垂雙涕尺餘人皆嘆駭關來弔唁詢其由或對云此釋家所謂坐化也復問鼻懸何物又對云此玉筋也關云我道不識不是玉筋是嗓咸發一笑或戲關云被王和卿輕侮半世死後方才還得一籌凡六畜勞傷則鼻中常流膿水謂之嗓病又愛訐人之短者亦謂之嗓故云爾天下之事未嘗無配𨿽譎詐誕妄之談亦有然者松江衛山齋有才譽時庸醫兒孫華孫頗知嗜學山齋因獎予之使得儕於士類山齋旣死華孫忽謂人曰嘗夢天使持黃封小合授吾曰上帝有敕以衛山齋聲價畀汝吾受命謝恩而寤華孫才思極遲凡作一詩必數十日乃就則曰吾登混偶得一聯或又曰枕上得此故人戲贈以詩有浪得詩名索價髙及山齋聲價黃封合之句陸居仁每謂人曰吾讀書至得意時見慶雲一朵現家人皆不能睹又一日讀詩集傳有不安處思所以易之忽若夢寐中見尼父拱立於前而呼吾字曰陸宅之朱熹誤矣汝說是偶與友人之黠者言及此友人曰足下得非稟受素弱乎曰何爲曰吾見足下眼目眊眩又夢寐顚倒故知其然也居仁慚赧不復辯客來談及拊幾大笑命筆識之張明善作北樂府水仙子譏時云鋪眉苦眼早三公裸袖揎拳享萬鍾胡言亂語成時用大綱來都是烘說英雄誰是英雄五眼雞岐山鳴鳳兩頭蛇南陽臥龍三腳貓渭水非熊趙魏公刻私印曰水晶宮道人錢唐周艸憲先生密以瑪瑙寺行者屬比之魏公遂不用此印後見先生同郡崔進之藥肆懸一牌曰養生主藥室乃以敢死軍醫人對之進之亦不復設此牌魏公語人曰吾今日方爲水晶宮吐气矣先輩𨿽諧謔自是可喜至正丙申髙郵兵累攻嘉興不克或人撰戲語云史帥一日下令行兵參謀掌史進言自古行師必先祭旗史曰王元帥破松江時曾祭否答曰不祭史曰王元帥不祭我也不祭蓋祭濟字音同傳以爲笑又有一說紅軍與苗軍戰不勝稟主帥曰彼中軍前有十丈大旗旗上篆字大元統兵官五字帥曰我此間亦效之旗成軍吏稟所寫何字帥曰八分書寫趙王令旣而寫趙字未成才寫得走字傳報苗軍到走走走二說皆可捧腹嘉興林叔大鏞掾江浙行省時貪墨鄙吝然頗交接名流以沽美譽其於達官顯宦則刲羔殺豕品饌甚盛若士夫君子不過素湯餅而已一日延黃大癡作畫多士畢集而此品復出捫腹闊步譏謔交作叔大赧甚不敢仰視遂揖潘子素求題其畫子素卽書一絕句云阿翁作畫如說法信手拈來種種佳好水好山塗抹盡阿婆臉上不曾搽大癡笑謂曰好水好山言達官顯宦也阿婆臉不搽言素面也言未已子素復加一句云諸佛菩薩摩訶薩俱不解其意子素曰此謝語卽僧家懺悔也哄堂大笑而散叔大數日羞出見客人之鄙吝一至於此亦可憐已喬公仲山官吏部郎中好古博雅仍喜諧謔所交皆名人才士公家制餛飩得法常苦賓朋需索一日於每客前先置一帖且戒云食畢展捲旣而取視乃制造方法也大笑而散自後無復言矣嘉興總管淩師徳以文章政事自居同僚莫敢與抗然其行實貪污頗聞人有譏議因出對云竹本無心外面自生枝節貢推官對云藕因有竅中間抽出絲毫蓋諷之也陸伯麟側室育子友人陸象翁以啟戲賀之曰犯簾前禁尋下盟玉𨿽種於藍田珠將還於合浦移夜半鷺鶿之步幾度驚惶得天上麒麟之兒這回喝采旣可續詩書禮樂之脈深嗅得油鹽醬醋之香蘇東城詠婢謔詞有揭起裙兒一陣油鹽醬醋香之句丙子歲松江亢旱聞方士沈雷伯道術髙妙府官遣吏齋香幣過嘉興迎請以來驕傲之甚以爲雨可立致結壇仙鶴觀行月孛法下鐵簡於湖泖潭並日取蛇燕焚之了無應驗羞赧宵遁僧柏子庭有詩其一聯云誰呼蓬島靑頭鴨來殺松江赤縺蛇聞者絕倒續夷堅志代州壽寧觀宋天聖中一楸樹老且枯矣海蟾子過州賣不死藥三日不售投藥此樹下明年枯�再茂人目之爲脫殼楸白�子西題詩云一粒丹砂妙有神能教枯木再生春仙翁用意眞難曉只度枯楸不度人輟耕錄重紀至元間太師丞相伯顏專權蠹政貪惡無比以罪左遷南恩州達魯花赤至隆興卒寄棺驛舍滑稽者題於壁云百千萬錠猶嫌少垛積金銀北斗邊可惜太師無運智不將些子到黃泉稗史江西古諭蕭太山好奇之士也名其堂曰堂堂堂亭曰亭亭亭越陳持節某提舉江西日蕭延飲徧歷亭館次觀其扁至洞公因戲之曰此何不名曰洞洞洞蕭爲不懌至元丙子北兵入杭廟朝爲虛有金姓者世爲伶官流離無所歸一日道遇左丞範文虎向爲宋殿帥時熟其爲人謂金曰來日公宴汝來獻伎不愁貧賤也如期往爲優戲作諢云某寺有鐘寺奴不敢擊者數日主僧問故乃言鐘樓有巨神神怪不敢登也主僧亟往視之神卽跪伏投拜主僧曰汝何神也答曰鐘神主僧曰旣是鐘神如何投拜眾皆大笑範爲之不懌其人亦不顧卒以不遇識者莫不多之元史楊果傳果性聰敏美風姿工文章尢長於樂府外若沈默內懷智用善諧謔聞者絕倒澤山雜記景淸倜儻尙大節領鄕薦遊國學時同捨生有祕書淸求而不與固請約明旦卽還書生旦往索曰吾不知何書亦未假書於汝生忿訟於祭酒淸卽持所假書往見曰此淸燈窗所業書卽誦輒捲祭酒問生生不能誦一辭祭酒叱生退淸出卽以書還生曰吾以子珍祕太甚特此相戲耳菽園雜記夏忠靖公永樂間蘇松治水與某給事中同命一日同宿天寧寺中給事早如廁行甚急公戲之曰披衣靸履而行給事給事葉卽應聲曰棄甲曳兵而走尙書尙書九朝野記解學士縉與呂尙書震一日談及食中美味呂曰駝峯珍美震未之識也解云僕嘗食之誠美矣呂知其誑己他日得一死象蹄�語解曰昨有駝峯之賜宜共饗焉解卽大嚼去呂寄以詩曰翰林有个解癡哥光祿何曾殺駱駝不是呂生來說謊如何嚼得這般多爲之哄然一笑賢奕編劉文靖誚丘瓊山有散錢而少貫索瓊山還誚曰公有貫索而卻欠散錢枝山前聞正統間有鴻臚王少卿者善宣玉音洪亮抑揚殊聳觀聽而其讀奏之際必多喫誤其貌美髯而禿項朝士遂爲詩以嘲之曰傳制聲無敵宣章字有訛後邊頭髮少前面口須多有使回問京師新事或誦此詩問爲誰其人遽曰此王少卿也客座新聞臨川聶大年爲杭州教授以詩文負時名天順初同修通鑑綱目大年扶病至京師不入館遂至不起翰林諸公惜其不獲見者時童大章在座素善滑稽因曰不必識其人彼但多一耳少一目而已眾爲之哄然蓋大年姓聶而眇一目也予聞吾鄕吳原云一朝士麻臉胡須一朝士面歪而眇一目眇士戲麻士云麻臉胡須羊肚石倒栽蒲艸麻士答云歪臉白眼海螺杯斜嵌珍珠眾爲之絕倒又太倉陸孟昭爲刑部郎中嘗往一朝士家駕牛投刺不書名惟云東海釣鰲客過其士歸見之知孟昭也亦遞一帖云西番進象人來蓋孟昭黑面白齒人皆嘲爲象奴云瑣綴錄劉主靜今制東宮官多襲古如庶子洗馬是也景泰間劉主靜洗馬兵部侍郎王偉戲曰先生一日洗幾馬主靜應聲答曰大司馬洗得漧淨少司馬洗得不漧淨眾聞之噱然後主靜與李克述同升庶子劉宣化戲謂主靜曰眾人皆假庶子先生眞庶子蓋主靜庶出聞之默無以答賢奕編王忠肅公翺素不喜諧謔間有之亦若寓規警者然一日見一大臣目送美姝復回顧之忠肅云此人甚有力大臣曰先生何以知之應云不然公之頭何以被他掣轉去眉公見聞錄陸式齋大參在成化間畱滯郎署最久其遷職方也西涯時爲學士戲語之曰先生其知幾乎曷爲又入職方也式齋應聲曰太史非附熱者柰何只管翰林耶聞者以爲善謔公在京邸款會試貢士若干人酒數行俱起辭謝云欲赴他席公曰且止有場中題願商之東面而徵西夷怨南面而徵北狄怨諸君亦知所以然乎眾思頗久未解公笑曰無他意也只是待湯一日二編修謁西涯公公曰近有一策題兩翰林九年考滿推擢何官二君笑云策破未有先有一策結執事事也執事責也愚生何有焉公大笑卽日奏補宮坊客座新聞大司馬新安程公信成化中參贊南都左璫安寧時爲守備燕公設席中爲己坐而以公位其下公心不平蓋中官𨿽爲主亦首席六卿而下皆列坐焉公戲爲一絕云主人首席客居旁此理分明大不祥若使周公來守備定因屋上放交�安見詩遂分賓主虎薈弘治間仁和尹居官頗不職時獵者獲一虎士林中阿諛者從而賀之詩以爲治效有士人兪珩者作口號嘲之曰虎告相公聽我歌相公比我食人多相公去後行仁政虎自雙雙北渡河至今舉爲口實續文獻通考孝宗弘治四年九月大學士劉吉屢被彈章仍加官進秩市人嘲之爲劉棉花謂其愈彈愈起也蒹葭堂雜抄國朝成化弘治間大學士劉文靖公健丘文莊公浚同朝雅相敬愛劉北人器度嚴毅在內閣凡事獨秉大綱其學問不甚博洽丘南人則博極羣書爲一時學士所宗所著有大學衍義補等書一日劉對客論丘曰渠所學如一倉錢幣縱橫充滿而不得貫以一繩譏其學無大綱也丘公聞之語人曰我固然矣劉公則有繩一條而無錢可貫獨柰何哉士林傳以爲雅謔二公𨿽名位相抗而劉相孝廟二十年碩徳重望卒受顧命稱本朝賢相丘之所就似爲不逮相業豈以博洽爲貴哉眉公見聞錄西涯李公善謔居政府時庶吉士進見公曰今日諸君試屬一對云庭前花始放眾哂其易各思一語應之曰總不如對閣下李先生眾一笑而散中洲野錄彭泰州寄邑尹弘治間平樂有趙尹考滿還任邑中士夫皆趨迓之時泰州守彭公福獨以詩投之云洎陽才駐使君標本欲趨迎懶折腰莫怪野人疏禮節好從楊晝說陽橋人皆莫諭其意一日編修程念齋見之笑曰綏之譏我邑中人深矣蓋用宓子賤事也考之劉向說苑子賤爲單父宰過於楊晝曰子亦有以送僕乎晝曰諾吾少也賤不知治民之術有釣道二焉請以送子賤曰柰何晝曰扱綸錯餌迎而吸之者陽橋也其魚薄而不美若存若亡若不食者魴也其爲魚也博而厚味子賤曰善未至單父冠蓋迎之交接於道子賤曰車驅之車驅之夫楊晝所謂陽橋者至矣於是至單父請其耆老尊賢者而與之共治單父人亦占彭之介程之博也無錫縣誌興寧鄕之寺頭初其土人多以務本自殖有某氏者以彈綿花起家久遂殷富知浮慕文墨造請名士會作堂成祝枝山爲題聯句云三尺冰弦彈夜月一天飛絮舞春風其家甚愛重之而不知其嘲己也見聞搜玉白沙陳公甫訪定山莊孔易莊舟送之中有一士人素滑稽肆談暱甚無忌憚定山怒不能忍白沙則當其談時若不聞其聲及其旣去若不識其人定山大服本朝以吏部爲重兵部次之膳部又次之予嘗怪其宦情浮薄然唐時亦旣有之矣張敬忠戲贈膳部有云有意嫌兵部專心取考功誰知腳蹭蹬卻落省墻東太學生相聚各言物產以相嘲難東魯生曰一山一水一秀才甲天下矣關中生曰何山曰泰山曰只有天在上更無山與齊當在華山下矣又何水曰東海曰黃河之水天上來東流到海不復回乃屬河之委矣又秀才誰也曰孔子曰文王我師也周公豈欺我哉孔子文王之弟子也相與一笑足稱文談丹鉛總錄張禺山晚年好縱筆作艸書不師法帖而殊自珍詫嘗自書一紙寄余且戲書其後曰野花艷目不必牡丹村酒酣人何須蟻綠太白詩云越女濯素足行人解金裝漸近自然何必金蓮玉弓乎亦可謂善謔矣明狀元事略唐臯在庠時日以魁元自擬累蹶場屋鄕人誚之曰徽州好唐臯哥一气秋闈走十科經魁解元荷包裏爭柰京城剪綹多唐聞之志益勵嘗題壁曰愈讀愈不中唐臯其如命何愈不中愈讀命其如唐臯何至是連捷二魁以狀元及第眉公見聞錄吾鄕徐司空達齋名陟文貞公弟也初宦都下南歸張江陵爲文貞門生與諸君具酒送之臨別各上馬去而達齋醉甚追至江陵聯騎而行以扇叩之云去時還有張老送來時不知張老死和存張大銜之王元美公爲郎時適有客席而嚴世蕃亦與世蕃久不至眾客待之良苦已入問何故如許來遲世蕃云忽病傷風耳元美笑謂云爹居相位怎說得傷風眾客大笑而亦有爲公咋指者上海顧小川爲徐文貞公婿謁見太守方公廉適有同坐客問此君何人方云當朝宰相爲嶽丈其倨如此三事皆用蔡伯喈調謔談之可發一笑賢奕編姑蘇鄢天澤者略涉書好摘人詩文句字供姍笑偶讀瞿文懿王立沼上義訝曰沼固惠王地也破何得言所立非其地已誦詩至流鶯啼到無聲處卽又曰啼則有聲何謂無聲諸所戲侮聖言多類是列朝詩集吳擴字子充昆山人嘉靖中避倭亂居金陵愛秦淮一帶水造長吟閣居之嘗元日賦詩奉懷分宜相公人戲之曰開歲第一日懷中朝第一官便吟到臘月三十日豈能及我輩乎金陵人至今傳以爲笑云王西樓盤字鴻漸善諧謔嘉靖初李空同就醫京口遇人故自矜重元夕飲酒楊文襄西樓下坐空同傲不爲禮西樓分賦得老人燈應口而成云形骸憔悴不堪描還自心頭火未消自分不知年老大也隨兒女鬧元宵空同心知其嘲嘿然而罷眉公見聞錄嘉靖丙戌刑部趙尙書乃費閣老同年也每投謁費書年晚生同館屠公應�曰趙老眞神童問何故云費鵝湖二十作狀元年最少今渠稱年晚生非神童而何相對撫掌穆廟辰巳間海公瑞爲直隸巡撫蔡國熙爲兵備意在鋤巨室而刁風四起時有投匿名狀以諷海海見狀頗悔前事訟黨少解其詞甚奇附記於後告狀人柳跖告爲勢吞血產事極惡伯夷叔齊兄弟二人倚父孤竹君歷代聲勢發掘許由墳冢被惡來告發惡又賄求嬖臣魯仲連得免今某月日挽出惡兄柳下惠捉某箍禁孤竹水牢日夜痛加炮烙極刑逼獻首陽薇田三百餘畝有契無交崇侯虎見證竊思武王至尊尙被叩馬羞辱何況區區螻蟻激切上告此不知何人筆觀此亦足以見裏俗之一變云雪濤談叢吳中張伯起刻有文選纂注持送一士夫士夫覽其題目乃曰旣云文選何故有詩伯起曰這是昭明太子做的不干我事士夫曰昭明太子安在伯起曰已死了士夫曰旣死不必究他伯起曰便不死也難究他士夫曰何故伯起答曰他讀得書多士夫默然甲乙剩言趙相國以東事憂悴時或兼旬不起余往訪之適日者王生醫者李生兩人在坐相國謂王曰我仇忌何日出宮謂李曰我何日膏肓去體余笑曰使石尙書出京便是仇忌出宮沈遊擊去頭便是膏肓去體相國爲之默然明外史沈一貫傳錢夢臯爲一貫私人最有布衣在一貫坐夢臯戲之曰昔之山人山中之人今之山人山外之人布衣應曰昔之給事給黃門事今之給事給相門事夢臯面發赤而去鎭江府誌眭金卿太史在館中負才情狎侮儕輩時翰長姓蔡同館有見桃作華者爲對云苑內桃初放太史應聲云堂上菜先生蔡默然知其侮也嵩陽雜識癸丑禮部春試初燕宗伯或與典衡爭席比命題曰伯拜稽首讓於夔龍戲示譏也駒陰冗記三山士人鄭唐有逸才好譏謔有老人寫眞乞題唐索飲題之曰精神��老貌堂堂烏巾白髮龜鶴呈祥數年有讀之者曰此四語橫讀則精老烏龜也老人毀之有隸卒乞門聯唐書其左曰英雄右曰豪傑其人大喜具饌飲乞足成之唐書之曰英雄手執苗竹片豪傑頭簪野雉毛其人悔恨後以恢謔黜儒爲吏口占曰生員黜罷去充吏不怨他人只怨自絲僚員領都一般只是頭巾添兩翅聞者絕倒嘗爲州長書門聯云架有春風筆門無暮夜金州長喜大加禮敬逌旃璅言仕者之情多重內而輕外其在內者又重北而輕南一進士初授華容令詩尾吟一聯云縣丞主簿皆僚友通判推官且上司無乃近謔乎又外嘲內云你有牙牌我有排衙南嘲北云腰下輸君三寸白頂門讓我一輪靑明世說陳嗣初太史家居有求見者稱林逋十世孫嗣初取一編令其人讀之則和靖傳也讀至和靖終身不娶無子客默然嗣初口占一絕贈云和靖先生不娶妻如何后代有孫兒想君自出閒花柳不是西山梅樹枝客慚而退駒陰冗記饒州有女尼從士人張生鄕士戴宗吉爲詩贈之曰短髮蓬松綠未勻袈裟脫卻著紅裙於今嫁與張郎去贏得僧敲月下門見聞搜玉巨璫劉瑯資積旣厚復肆貪婪乃於私第建玉皇閣延方士以講鑪火有術士覘知其篤信也每稱帝以動之令瑯獻玉絳環以系玉皇竊之而去時人作詩笑之曰堆金積玉已如山又向仙門學煉丹空裏得來空裏去玉皇原不系絳環

嘲謔部雜錄一詩經邶風終風章謔浪笑傲中心是悼注

謔戲言也墉風淇奧章善戲謔兮不爲虐兮鄭風溱洧章維士與女伊其相謔炙轂子錄炙轂子曰滑稽轉注之器也若今以一器物底下穿孔注之不已之類此人言語捷給應對不窮似滑稽轉注不已故呼辯捷之人爲滑稽北夢瑣言唐張林本士子擢進士第官至臺侍禦爲詩小巧多采景於園林亭沼間如菱葉乍翻人采後荇花初沒舸行時他皆此類受眷於崔相昭緯或謁相庭崔公曰何以久不拜見林曰爲飯甕子熱發崔訝飯甕不康之語林曰數日來水米不入非不康耶又寒月遺以衣襦問其所需乃曰一衫向下便是張林相國大笑終始優遇也葆光子曰東方朔以恢諧自容婁君卿以唇舌取適非徒然也皆有意焉今世希酒炙之徒托公侯之勢取容苟媚過於優旃自非厚徳嚴正之人未有不爲此輩調笑也啟顏錄山東人娶蒲州女多患癭其妻母項癭甚大成婚數月婦家疑婿不慧婦翁置酒盛會親戚欲以試之問曰某郎在山東讀書應識道理鴻鶴能鳴何意曰天使其然又曰松柏冬靑何意曰天使其然又曰道邊樹有骨何意曰天使其然婦翁曰某郎全不識道理何因浪住山東因以戲之曰鴻鶴能鳴者頸項長松柏冬靑者心中彊道邊樹有骨者車撥傷豈是天使其然婿曰請以所聞見奉酬不知許否曰可言之婿曰蝦蟆能鳴豈是頸項長竹亦冬靑豈是心中彊夫人項下癭如許大豈是車撥傷婦翁羞愧無以對之笑林有民妻不識鏡夫市之而歸妻取照之驚告其母曰某郎又索一婦歸也其母亦照曰又領親家母來也甲與乙鬥爭甲嚙下乙鼻官吏欲斷之甲稱乙自嚙落吏曰夫人鼻髙耳口低豈能就嚙之乎甲曰他踏�子就嚙之有人弔喪並欲賫物助之問人可與何等物答曰錢布帛任君所有耳因賫大豆一斛置孝子前謂曰無所有以大豆一斛相助孝子哭孤窮柰何曰造豉孝子又哭孤窮曰適得便窮更送一石甲父母在出學三年而歸舅氏問其學何得並序別父久乃答曰渭陽之思過於秦康旣而父數之爾學奚益答曰少失過庭之訓故學無益傖人欲相共弔喪各不知儀一人言粗習謂同伴曰汝隨我舉止旣至喪所舊習者在前伏席上餘者一一相髡於背而爲首者以足觸詈曰癡物諸人亦爲儀當爾各以足相踏曰癡物最後者近孝子亦踏孝子而曰癡物有癡婿婦翁死婦教以行弔禮於路值水乃脫襪而渡遂遺一襪又睹林中鳩鳴云鵓鴣鵓鴣而私誦之都忘弔禮及至乃以有襪一足立而縮其跣者但云鵓鴣鵓鴣孝子皆笑又曰莫笑莫笑如拾得襪卽還我魯有執長竿入城門者初豎執之不可入橫執之亦不可入計無所出俄有老父至曰吾非聖人但見事多矣何不以鋸中截而入遂依而截之齊人就趙人學瑟因之先調膠柱而歸三年不成一曲齊人怪之有從趙來者問其意方知向人之愚艾子雜說艾子事齊王一日朝而有憂色宣王怪而問之對曰臣不幸稚子屬疾欲謁告念王無與圖事者𨿽朝然心實系焉王曰盍早言乎寡人有良藥稚子頓服其愈矣遂索以賜艾子拜受而歸飲其子辰服而已卒他日艾子憂甚戚王問之故戚然曰卿喪子可傷賜卿黃金以助葬艾子曰殤子不足以受君賜然臣將有所求王曰何求曰只求前日小兒得效方殤子

艾子行於海上見一物圓而褊且多足問居人曰此何物也曰蝤蛑也旣又見一物圓褊多足問居人曰此何物也曰螃蟹也又於後得一物狀貌皆若前所見而極小問居人曰此何物也曰蟛越也艾子喟然嘆曰何一蟹不如一蟹也三物

艾子使於魏見安釐王王問曰齊大國也比年息兵何以爲樂艾子曰敝邑之君好樂而羣臣亦多效伎安釐王曰何人有伎曰淳於髡之籠養孫臏之踢球東郭先生之吹竽皆足以奉王歡也安釐王曰好樂不無橫賜柰侵國用何艾子曰近日卻告得孟嘗君處借得馮歡來索得幾文冷債是以饒足也冷債

齊地多寒春深求芋甲方立春有村老挈苜蓿一筐以與於艾子且曰此物初生未敢嘗乃先以薦艾子喜曰煩汝致新然我享之後次及何人曰獻公罷卽刈以餵驢也獻苜蓿

艾子好飲少醒日門人相與謀曰此不可以諫止惟以險事怵之宜可誡一日大飲而噦門人密抽彘腸致噦中持以示曰凡人具五臟方能活今公因飲而出一臟止四髒矣何以生耶艾子熟視而笑曰唐三藏猶可活況有四耶好飲

艾子行出邯鄲道上見二媼相與讓道一曰媼幾歲曰七十問者曰然則我今年六十九歲則明年當與爾同歲矣二媼

艾子一夕疾呼一人鉆火久不至艾子呼促之門人曰夜暗鉆具不得謂先生曰可持燭來共索之矣艾子曰非我之門無是客也鉆火

艾子見有人徒行自呂梁托舟人以趨彭門者持五十錢遺舟師師曰凡無賫而獨載者人百錢汝尙少半汝當自此爲我挽牽至彭門可折半直也舟師

穰侯與綱壽接境魏冉將以廣其封也乃伐綱壽而取之兵回而範睢代其相矣艾子聞而笑曰眞正謂外頭趕兔屋裏失獐也趕兔

艾子曰堯治天下久而髦勤呼許由以禪焉由入見之所居土�茅茨不剪采椽不斫𨿽逆旅之居無以過其陋命許由食則飯土鉶啜土器食粗糲羹藜藿𨿽廁監之養無過其約食畢顧而言曰吾都天下之富享天下之貴久而厭矣今將舉以授汝汝其享吾之奉也許由笑曰似此富貴我未甚愛也富貴

秦破趙於長城坑眾四十萬遂以兵圍邯鄲諸侯救兵列壁而不敢前邯鄲垂亡平原君無以爲策家居愁坐顧府吏而問曰相府有何未了公事吏未及對新垣衍應聲曰惟城外一火竊盜未獲爾未了公事

艾子一日觀人誦佛經者有曰咒咀諸毒藥所欲害身者念彼觀音力還著於本人艾子喟然嘆曰佛仁也豈有免一人之難而害一人之命乎是亦去彼及此與夫不愛者何異也因謂其人曰今爲汝體佛之意而攺正之可乎曰咒咀諸毒藥所欲害身者念彼觀音力兩家都沒事誦佛經

有人獻木履於齊宣王者無刻斫之迹王曰此履豈非生乎艾子曰�楦乃其核也木履

艾子浮於海夜泊島峙中夜聞水下有人哭聲復若人言遂聽之其言曰昨日龍王有令一應水族有尾者斬吾鼉也故懼誅而哭汝蝦無尾何哭復聞有言曰吾今無尾但恐更理會科鬥時事也蝦

齊有富人家累千金其二子甚愚其父又不教之一日艾子謂其父曰君之子𨿽美而不通世務他日曷能克其家父怒曰吾之子敏而且恃多能豈有不通世務耶艾子曰不須試之他日但問君之子所食之米從何來若知之我當妄言之罪父遂呼而問之其子嘻然笑曰吾豈不知此也每以布囊取來其父愀然而攺容也曰子之愚甚也彼米不是田中來艾子曰非其父不生其子愚子

鄒忌子說齊宣王齊王說之遂命爲相居數月無善譽艾子見淳於髡問曰鄒子爲相之久無譽何也髡曰吾聞齊國有一毛手鬼凡爲相必以手摑之其人遂忘生平忠直默默而已豈其是歟艾子曰君之過矣彼毛手只擇有血气者摑之毛手鬼

艾子之鄰皆齊之鄙人也聞一人相謂曰吾與齊之公卿皆人而稟三才之靈者何彼有智而我無智一曰彼日食肉所以有智我平日食粗糲故少智也其問者曰吾適有糶米錢數千姑與汝日食肉試之數日復又聞彼相謂曰我自食肉後心識明達觸事有智不徒有智又能窮理其一曰吾觀人足面前出甚便若後出豈不爲後來者所踐其一曰吾亦見人鼻竅向下甚利若向上豈不爲天雨所注乎二人相稱其智艾子嘆曰肉食者其智若此肉智

艾子好爲詩一日行齊魏間宿逆旅夜聞鄰房人言曰一首也少間曰一首也比曉六七首艾子意其必詩人淸夜吟詠兼愛其敏思淩晨冠帶候謁少頃一人出乃商賈也危羸若有疾者艾子深惑之豈有是人而能詩乎抑又不可臆度遂問曰聞足下篇什甚多敢乞一覽其人曰某負販也安知詩爲何物再三拒之艾子曰昨夜聞君房中自鳴曰一首也豈非詩乎其人笑曰一首之言君誤矣昨每腹疾暴下夜黑尋紙不及因污其手疾勢不止殆六七污手其實非詩也艾子有慚色好爲詩

齊之士子相尙裹烏紗帽長其頂短其檐直其勢以其紗相粘謂之虛粘奇帽設肆相接其一家自榜其門曰當館每頂止賣八百文以其廉人日擁其門以是多愆期一日艾子方坐其肆見一士子與其肆主語吾先數日約要帽失期五七日尙未得必是爲他人皆賣九百文爾獨卑於價以欺吾也呶呶久之艾子因曰秀才但勿喧只管將八百文錢與他須要九百底帽子賣帽

齊宣王時人有死而生能言陰府間言乃云方在陰府時閻羅王詰責一貴人曰汝何得罪之多也因問曰何人也曰魯正卿季氏也其貴人再三不服曰無罪閻王曰某年齊人侵境汝只遣萬人往應之或曰多寡不敵必無功豈徒無功必枉害人之命汝愎而不從是以齊兵眾萬人皆死又某年某日饑汝蔽君之聰明而不言遂不發廩因此死數萬人又汝爲人相職在燮理陰陽汝爲政乖戾多致水旱民被其害此皆汝之罪也其貴人叩頭乃服王曰可付阿鼻獄乃有牛頭人數輩執之而去艾子聞之太息不已門人問曰先生與季氏有舊耶何嘆也艾子曰我非嘆季氏也蓋嘆閻羅王也門人曰何謂也曰自此安得獄空耶閻羅王

周輝淸波雜誌彊淵明帥長安求辭蔡京京曰公至彼且喫冷茶蓋謂長安籍妓步武小行遲所度茶必冷也初不曉所以後叩習彼風物者方知之又文勛除福建漕陛對翼日上問輔臣記得有藝蓋記其工篆學也章申國對云會舞旋上遽云如此豈可使一路遂罷冷茶舞旋皆非國論所宜及頃得一小記書王黼奉敕撰明節和文貴妃墓志云妃齒瑩潔如水晶緣嘗餌絳丹而然又云六宮稱之曰韻蓋時以婦人有標致者爲韻輝曾以此說叩於宣和故老答曰𨿽當時語言文字間或失持擇或不應直致是黷然韻字蓋亦有說宣和間衣著曰韻纈果實曰韻梅詞曲曰韻令乃梁師成爲鄆邸倡爲此讖時趙野春帖子亦有復道密通蕃衍宅諸王誰似鄆王賢亦迎合之意也春渚紀聞雲溪友議載酒徒朱衝嘲張祜云白在東都元已薨鸞臺鳳閣少人登冬瓜堰下逢張祜牛矢灘邊說我能以祜時爲堰官也按承吉以處士自髙諸侯府爭相辟吉性狷介不容物輒自劾去豈肯屈就堰官之辱耶金華子雜說云祜死子虔望亦有詩名常求濟於嘉興裴弘慶署之冬瓜堰官虔望不服弘慶曰祜子守冬瓜已過分矣此說似有理也寓簡戲謔君子所不免然不至於虐則善矣大抵譏誚之語先發者未必切害而報復者往往奇險深酷西晉崔豹嘗詣郡郡將姓陳戲問正熊君去崔抒幾世遽答曰民之去抒如明府之去陳恆可謂敏矣彥周詩話黃魯直愛與郭功父戲謔嘲調𨿽不當盡信至此如曰公做詩費許多气力做甚此語切當有益於學詩者不可不知也捫虱新話韓退之嘲京師富兒不解文字飲惟能醉紅裙然予觀退之亦未是忘情者退之自有二侍妾名絳桃柳枝張籍所謂乃出二侍女合彈琵琶箏者也又嘗有詩云銀燭未燒窗送曙金釵半醉坐添春此豈空飲文字者耶螢雪叢說嘗見有官君子皆以舉削爲慮晦庵先生嘗以法言章句戲之曰勢援上也文章次也政事又其次也咸無焉爲選人其人大笑又見浙中官員子弟謁趙守問及晦翁學術政事孰優守乃以魯論篇章答之學而第一爲政第二可謂善品題矣二者之言𨿽曰戲謔亦可助一時之談笑雞肋編廣州家家以篾爲門人食檳榔唾地如血北人嘲之曰人人皆吐血家家盡滅門容齋續筆士人於�酒間好稱引戲語以助譚笑大抵皆唐人詩後生多不知所從出漫識所記憶者於此公道世間惟白髮貴人頭上不曾饒杜牧送隱者詩也因過竹院逢僧話又得浮生半日閒李涉詩也只恐爲僧僧不了爲僧得了盡輸僧啼得血流無用處不如緘口過殘春杜荀鶴詩也數聲風笛離亭晚君向瀟湘我向秦鄭谷詩也今朝有酒今朝醉明日愁來明日愁勸君不用分明語語得分明出轉難自家飛絮猶無定爭解垂絲絆路人明年更有新條在撓亂春風卒未休采得百花成蜜後不知辛苦爲誰甜羅隱詩也髙駢在四川築城禦蠻朝廷疑之徙鎭荊南作聽箏詩以見意曰昨夜箏聲響碧空宮商信任往來風依稀似曲才堪聽又被吹將別調中今人亦好引此句也

嘲謔部雜錄二輟耕錄淮南潘子素嘗作輥卦譏世之仕宦人以突梯滑稽而得顯爵者𨿽曰資一時之謔浪調笑不爲無補於名教卦辭曰輥亨可小事亦可大事彖曰輥亨天地輥而四時行日月輥而晝夜明上下輥而萬事成輥之時義大矣哉象曰地上有木輥君子以容身固位初六輥出門無咎象曰出門便輥又何咎也六二傅於鐵象曰傅於鐵天下可行也六三君子終日輥輥厲無咎象曰終日輥輥𨿽危無咎也九四模稜吉象曰模稜之吉以隨時也六五神輥象曰六五神輥老於事也上六或錫之髙爵天下揶揄之象曰以輥取爵亦不足敬也此篇或者又謂自宋末卽有非潘所造未審是否後平江蔡宗魯作吝卦爻配之曰吝亨利居閒不利有所爲彖曰吝鄙嗇也利居閒無所求也不利有所爲恐致禍也初六居富吝於周急悔亡無攸利象曰吝於周急不卹其貧也悔亡無攸利己終有望也六二聽婦言至吝不養其親不卹其弟貞凶象曰聽婦言暱於私也不養其親忘大恩也不卹其弟失大義也𨿽養弗時亦致災也故貞凶九三極吝吝其財不吝其身於行非宜象曰吝其財斯致富也不吝其身乃輕生也六四太吝君子吉小人凶象曰吝於君子𨿽有言無尢也吝於小人𨿽不有言終有悔也六五不吝於色務所欲終以死亡凶朋來吝於酒食弗克歡�咎象曰不吝於色惑於淫也務所欲樂其順從也終以死亡凶可知也朋來從其類也吝於酒食誠大謬也𨿽弗克歡而�咎也上九居其家不吝於內吝於教子弗�吉象曰居其家妄自尊也不吝於內畏寡妻也吝於教子終無所成也近扶風馬文璧又作諞卦曰諞貞亨初吉終凶利見小人不利於見君子彖曰貞正也亨通也通乎正言諞或庶幾也終凶諞不由初也利見小人由同類也不利於君子入於邪也象曰麗口掉舌諞君子以求名幹祿初九諞於同朋�咎象曰同朋於諞又誰咎也九二略施於民吉象曰九二之吉以新眾聽也六三來其諞酒食用享象曰來其諞民取則也享其酒食以崇功也九四飾言如簧以娛彼心用獲南金象曰娛人獲金不足道也九五君子終日髙諞王用徵安車以迎終歲弗寧後有凶象曰以諞受徵不羞也終歲弗寧祇足煩勞也後有凶不副實也上六莽諞不已四方欲殺之象曰莽諞眾怒殺之何過也右三卦切中時病眞得風刺之正因並錄之何孟春餘冬序錄蘇長公平生以言語文字得罪時相至有欲殺之者而公節气益髙咳唾之餘亦不以是少畏忌也仇池筆記云余謫南海時一日因醉臥有魚頭鬼身者自海中來云廣利王請余不覺身步入水中廣利王冠劍而出頃南溟夫人亦造焉出素鮫綃令余題詩乃賦之曰天地𨿽虛闊溟海爲最大聖王乃祀事位尊河伯拜祝融爲異號恍惚聚百怪二气變流光萬里風雲快靈旗搖紅纛赤虯噴滂湃家近玉皇樓形光照無界若得明月珠可償逐客債寫竟進廣利諸仙咸稱妙獨廣利有一冠簪水族謂之�相公進言蘇軾不避忌諱祝融字犯王諱王大怒余退嘆曰到處被相公廝壞又東坡手澤云元丰六年十二月二十七日夢數吏持一幅紙上題云請祭春牛文余書云三陽旣至庶艸將萌爰出土牛以戒農事衣被丹靑之好本出泥塗成毀須臾之間誰爲慍喜吏微笑曰此二句當復有怒者旁一吏曰不妨此是喚醒他二文皆以戲泄其不平者也區區妒媢工排擠之人其有愧而少戢乎𨿽然坡何必以此更侮於人疑此非坡文當時有爲坡不平者爲是文也逌旃璅言十七字詩謂之瘸腳助笑談者多不備錄有嘲太學生一首云士子謁黌宮紛紛盡鞠躬頭黑身上白米虫殊爲近理攬茞微言京中六科及銓部司官極崇重有人自外僚入見六科例應送至門輒有辦官唱雲門上看見銓司例該門上揖辦官輒傳呼不許說話其人退戲謂相知曰誤矣科中應唱不許說話言其少建白也吏部應傳門上看見言其多饋遺也聞者絕倒丹鉛總錄鍾繇字元常取咎繇陳謨彰厥有常之義也今多以繇音由非晉世說載庾公謂鍾會曰何以久望卿遙遙不至蓋舉其父諱以嘲之此可證矣玉衡杓建天之綱也日月初纏星之紀也今名北斗爲天綱本此予嘗與客夜坐客指北斗曰此天綱星非北斗星也予因笑曰昔人謂文選只有班孟堅文無班固文觀子之言信矣其人亦不悟滑稽傳優孟爲孫叔敖衣冠抵掌談語歲餘像孫叔敖左右不能別也莊王置酒優孟爲壽王大驚以爲叔敖復生欲以爲相劉子元譏之曰人心不同有如其面非由仿效俾有遷革又況叔敖之歿時日已久豈有一見無疑而遽欲加以寵榮復其祿位者哉予按此傳以滑稽名乃優孟自爲寓言云欲復以爲相亦優孟自言如今人下淨發科打諢之類豈可眞以爲王欲復相之事乎艾子後語齊大夫邾石父謀叛宣王誅之欲滅其族邾之族大以蕃聚而謀曰他人之言王必不納惟艾先生辯而有寵盍往祈焉舉族拜於艾子之庭涕泗以請艾子笑曰是不難諸公但具一繩來立可免禍邾氏以爲戲言亦不敢詰退而索綯以饋艾子懷其三尺以見王曰邾石父包藏禍心王肆諸市當矣然爲之者石父一人耳宗族何辜而王欲盡殲之無乃非仁君之用心乎宣王曰此非寡人意也先王之律有明訓也政典曰與叛同宗者殺無赦是以寡人不敢曲宥以傷先王之法艾子頓首曰臣亦知王之不得已也竊有一說往年公子巫以邯鄲降秦非大王之母弟乎以是而言大王亦叛臣之族理合隨坐臣有短繩三尺敢獻於下執事請大王卽日引決勿惜一身而傷先王之法王笑而起曰先生且休寡人赦之矣艾子夜夢遊上淸見天帝見一人戎服帶劍而失其首頸血淋漓手持奏章而進其詞曰訴冤臣秦國樊於期得罪亡奔在燕有不了事荊軻借去頭顱一个至今本利未還燕太子丹爲證見伏乞追給天帝覽之蹙額而言曰渠自家手腳也沒討處何暇還你頭顱於期乃退艾子亦覺艾子在齊居孟嘗君門下者三年孟嘗君禮爲上客旣而自齊反乎魯與季孫氏遇季孫曰先生久於齊齊之賢者爲誰艾子曰無如孟嘗季孫曰何徳而謂賢艾子曰食客三千衣廩無倦色不賢而能之乎季孫曰嘻先生欺予哉三千客予家亦有之豈獨田文子艾子不覺斂容而起謝曰公亦魯之賢者也翼日敢造門下求觀三千客季孫曰諾明旦艾子衣冠齋潔而往入其門寂然也升其堂則無人焉艾子疑之意其必在別館也良久季孫出見詰之曰客安在季孫悵然曰先生來何暮三千客各自歸家喫飯去矣艾子胡盧而退艾子講道於嬴博之間齊魯之士從之者數十百人一日講文王羑里之囚偶赴宣王召不及竟其說一士怏怏反舍其妻問之曰子日聞夫子之教歸必欣然今何不樂之甚士曰朝來聞夫子說周文王聖人也被其主殷紂囚於羑里吾憐其無辜是以深生愁惱妻欲寬其憂姑慰之曰今𨿽見囚久當放赦豈必禁錮終身士嘆息曰不愁不放只愁今夜在牢內難過活耳艾子遊於郊外弟子通執二子從焉渴甚使執子乞漿於田舍有老父映門觀書執子揖而請老父指卷中眞字問曰識此字饋汝漿執子曰眞字也父怒不與執子返以告艾子曰執也未達通也當往通子見父父如前示之通子曰此直八兩字也父喜出家釀之美者與之艾子飲而甘之曰通也智哉使復如執之認眞一勺水吾將不得吞矣艾子有孫年十許庸劣不學每加榎楚而不悛其子僅有是兒恆恐兒之不勝杖而死也責必涕泣以請艾子怒曰吾爲若教子不善耶杖之愈峻其子無如之何一旦雪作孫摶雪而嬉艾子見之褫其衣使跪雪中寒戰之色可掬其子不復敢言亦脫其衣跪其旁艾子驚問曰汝兒有罪應受此罰汝何與焉其子泣曰汝凍吾兒吾亦凍汝兒艾子笑而釋之趙有方士好大言艾子戲問之曰先生壽幾何方士啞然曰余亦忘之矣憶童時與羣兒往看宓羲畫八卦見其蛇身人首歸得驚癇賴宓羲以艸頭藥治之予得不死女媧之世天傾西北地陷東南余時居中央平穩之處兩不能害神農播厥百谷余已辟穀久矣一粒不曾入口蚩尢犯余以五兵因舉一指擊傷其額流血被面而遁蒼氏子不識字欲來求教爲其愚甚不屑也慶都十四月而生堯延余作湯餅會舜爲父母所虐號泣於天余手爲拭淚惇勉再三遂以孝聞禹治水經余門勞而觴之力辭不飲而去孔甲贈余龍醢一臠余誤食之於今口尙鮏臭成湯開一面之网以羅禽獸嘗面笑其不能忘情於野味履癸彊余牛飲不從置余炮烙之刑七晝夜而言笑自若乃得釋去姜家小兒釣得鮮魚時時相餉余以飼山中黃鶴穆天子瑤池之宴讓余首席徐偃稱兵天子乘八駿而返阿母畱余終席爲飲桑落之酒過多醉倒不起幸有董雙成萼綠華兩个丫頭相扶歸舍一向沈醉至今猶未全醒不知今日是何甲子也艾子唯唯而退俄而趙王墮馬傷脇醫云須千年血竭傅之乃瘥下令求血竭不可得艾子言於王曰此有方士不啻數千歲殺取其血其效當愈速矣王大喜密使人執方士將殺之方士拜且泣曰昨日吾父母皆五十東鄰老姥攜酒爲壽臣飲至醉不覺放詞過度實不曾活千歲艾先生最善說謊王其勿聽趙王乃叱而赦之燕裏季之妻美而蕩私其鄰少年季聞而思襲之一旦伏而覘焉見少年入室而門扃矣因起扣門妻驚曰吾夫也柰何少年顧問有牖乎妻曰此無牖有竇乎妻曰此無竇然則安出妻目壁間布囊曰是足矣少年乃入囊懸之�側曰問及則紿以米也啟門納季季徧室中求之不得徐至�側其囊累然而見舉之甚重詰其妻曰是何物妻懼甚囁嚅久之不能答而季厲聲訶問不已少年恐事露不覺於囊中應曰吾乃米也季因撲殺之及其妻艾子聞而笑曰昔石言於晉今米言於燕乎齊有病忘者行則忘止臥則忘起其妻患之謂曰聞艾子滑稽多智能愈膏肓之疾盍往師之其人曰善於是乘馬挾弓矢而行未一捨內逼下馬而便焉矢植於土馬系於樹便訖左顧而睹其矢曰危乎流矢奚自幾乎中我右顧而睹其馬喜曰𨿽受虛驚亦得一馬引轡將旋忽自踐其所遺糞頓足曰踏腳犬糞污吾履矣惜哉鞭馬反向歸路而行須臾抵家徘徊門外曰此何人居豈艾夫子所寓耶其妻適見之知其又忘也罵之其人悵然曰娘子素非相識何故出語傷人齊王好談相士之以相進者接踵於朝有自稱神相者介艾子以見王曰臣鬼穀子之髙足弟而唐舉之受業師也卽臣之術可知矣王亦聞之乎王笑曰寡人乃今日而聞君矣試視寡人何如答曰王勿亟也臣相人必熟視竟日而後言言無不中於是拱立殿上以視俄有使者持檄入白王色變相者請其故王曰秦圍卽墨三日矣當發援兵相者仰而言曰臣見大王天庭黑气必主刀兵王不應須臾有人著械入見王色怒相者問其由王曰此庫吏盜金帛三萬是以囚之相者又仰而言曰臣見大王地角靑色必主失財王不悅曰此已驗之禍請勿言但言寡人終身休咎何如爾相者曰臣仔細看來大王面部方正不是个布衣之士艾子趨而前曰妙哉先生之相也齊王大笑相者慚而退虞任者艾子之故人也有女生二周艾子爲其子求聘任曰賢嗣年幾何答曰四歲任艴然曰公欲配吾女子老翁耶艾子不諭其旨曰何哉任曰賢嗣四歲吾女二歲是長一半年紀也若吾女二十而嫁賢嗣年四十又不幸二十五而嫁則賢嗣五十矣非嫁一老翁耶艾子知其愚而止齊宣王謂淳於髡曰天地幾萬歲而翻覆髡對曰聞之先師天地以萬歲爲元十二萬歲爲會至會而翻覆矣艾子聞其言大哭宣王訝曰夫子何哭艾子收淚而對曰臣爲十一萬九千九百九十九年上百姓而哭王曰何也艾子曰愁他那年上何處去躲這場災難艾子蓄羊兩頭於囿羊牡者好鬥每遇生人則逐而觸之門人輩往來甚以爲患請於艾子曰夫子之羊牡而猛請閹之則降其性而馴矣艾子笑曰爾不知今日無陽道的更猛裏艾子晨飯畢逍遙於門見其鄰擔其兩畜狗而西者艾子呼而問之曰吾子以犬安之鄰人曰鬻諸屠艾子曰是吠犬也烏乎屠鄰人指犬而罵曰此畜生昨夜盜賊橫行畏顧飽食噤不嘖一聲今日門辟矣不能擇人而吠而羣肆噬嚙傷及佳客是以欲殺之艾子曰善艾子通五行與星士遊有南裏先生者其刎頸交也娶妻而求全每聞一女必相其容徳推其命造務底於善而後可故久而不就一旦爲媒氏所誤娶得醜女臼頭深目皮膚如漆𨿽登徒之婦不至是也南裏先生不悅艾子往賀之曰賢閫容色某聞之審矣第未知庚甲願以見諭當爲吾子推之南裏先生閉目搖手而答曰辛酉戊辰乙巳癸丑艾子拊掌而退笑禪錄舉遵布衲浴佛布衲曰這个從汝浴還浴得那个麼遵曰把將那个來說一人途中肚饑至一家誑飯喫曰我能補破鍼鼻子但要些飯喫其家卽與之飯徧尋許多破鼻子鍼來喫飯畢請補之其人曰拿那邊鍼鼻子來頌曰

那邊那个快去尋取有垢則浴有破則補若還尋不出來我亦忙忙無主舉捨多那尊者將入鳩摩羅多捨卽時閉戶祖良久扣其門多羅曰此捨無人祖曰答無者誰說一秀才投宿於路旁人家其家止一婦人倚門答曰我家無人秀才曰你復曰我家無男人秀才曰我頌曰

捨內分明有个人無端答應自相親扣門借宿非他也爾我原來是一身舉臨濟示眾云有一無位眞人常向汝等面門出入初心未證據者看看時有僧問如何是無位眞人濟下禪�擒住這僧擬議濟托開云無位眞人是甚幹矢橛說一人晚向寺中借宿云人有个世世用不盡的物件送與寶寺寺僧喜而畱之且爲加敬至次早請問世世用不盡的甚麼物件其人指佛前一樹破簾子云此以作剔燈棒可世世用不盡頌曰

人人有个用不盡說出那值半文錢無位眞人何處是一燈不滅是元元舉楞嚴經云縱滅一切見聞覺知內守幽閒猶爲法塵分別影事說一禪師教一齋公屏息萬緣閉目靜坐至五更陡然想起某日某人借了一斗大麥未還遂喚醒齋婆曰果然禪師教我靜坐有益幾乎被某人騙了一斗大麥頌曰

兀坐靜思陳麥帳何曾討得自如如若知諸相原非像應物如同井轤舉圓覺經云此無明者非實有體如夢中人夢時非無及至於醒了無所得說一癡人夢拾得白布一匹緊緊持定天明卽蓬頭走往染匠家急呼云我有匹布做顏色匠曰拿布來看癡人驚曰啐錯了是我昨夜夢見在頌曰

這个人癡不當癡有人夢布便縫衣更嗔布惡思羅綺問是夢麼答曰非舉金剛經云如來說有我者卽非有我而凡夫之人以爲有我說一秀才夏日至一寺中參一禪師禪師趺坐不起秀才怪問之師答曰我不起身便是起身秀才卽以扇柄擊師頭一下師亦怪問之秀才曰我打你就是不打你頌曰

有我卽無我不起卽是起起來相見有何妨而我見性尙無止秀才們禪和子那个眞是自如如莫算嘴頭禪而已舉或問藥山如何得不被諸現惑山曰聽他何礙汝曰不會山曰何境惑汝說諸少年聚飲酒歌妓侑酒惟首席一長者閉目叉手危坐不顧飲畢歌妓重索賞於長者長者拂衣而起曰我未看汝歌妓以手扳之曰看的何妨閉眼想的獨很頌曰

水澆鴨背風過樹佛子宜作如是觀何妨對境心數起閉目不窺一公案舉起信論云猶如迷人依方故迷若離於方則無有迷眾生亦爾說吾邑中羅文學泛舟下荊州命癡奴名二生者蕩槳答曰我不蕩頭槳文學訝之答曰我怕不曉得路頌曰

岸夾輕舟行似馳只因方所自生疑海天空闊無人境星落風平去問誰又曰但得梢公把舵正何愁蕩槳不悠悠任他風雨和江湧穩坐船頭看浪頭舉僧問大惰如何是學人自己惰曰是我自己曰如何是和尙自己曰是汝自己說一少年好作反語偶騎馬向鄰翁索酒翁曰我有鬥酒恨無下物少年曰殺我馬翁曰君將何騎少年卽指階下雞曰騎他翁笑曰有雞可殺無柴可煮少年曰脫我布衫去煮翁曰君將何穿少年卽指門前籬笆曰穿他頌曰

指雞說馬指衫說籬誰穿誰煮誰殺誰騎參參如何是自己當面不語時舉壇經云諸佛妙理非關文字說

一道學先生教人只體貼得孔子一兩句言語便受用不盡有一少年向前一恭云某體孔子兩句極親切自覺心廣體胖問是那兩句曰食不厭精膾不厭細頌曰

自有諸佛妙義莫拘孔子定本若向言下參求非徒無益反損舉睦州問一秀才先輩治甚經曰治易經師曰易中道百姓日用而不知且道不知个甚麼曰不知其道師曰作麼生是道說一僧曾與眾友戲集問一音字下著一心字甚麼字座中有云生平未見此字者有云曾向某書上見此字者有云常常見此字只記不起有以手畫几案云必無此字者後明說破一座皆笑頌曰

最平常是最神奇說出懸空人不知好笑紛紛求道者意中疑是又疑非舉云芝再至翠巖求入室巖曰佛法不怕爛卻天气正冷且化炭去說老山寧長者離城二百餘里冬月大雪忽早起披裘上馬有老奴名供耕者頭蓬舌僵擁馬首而前曰天色正冷爹爹今日往那里去長者曰我往二程祠上大會講學耕曰我也要去聽講學長者呵之曰你曉得聽講甚麼學耕以手自指腰下曰我也去聽講冬九臘月該有�兒穿不頌曰

冷時燒炭並穿�這是修行喫緊人朳朳桔桔何爲也空向叢林走一生舉桂琛見一僧來豎起拂子示之僧便作禮贊嘆云謝和尙指示琛打云我終日在掃�掃地爲甚麼不道謝和尙指示說一老學究訓蒙門不亂出一日戒其徒曰你們莫頑我去講學與後生輩聽有一徒出云先生每日在學堂裏講底是甚麼又要去那里講學頌曰

那時不在指禪機何必贊禮豎拂子好笑峨冠赴講堂良知良知而已矣舉崔相國入殿見雀拋糞於佛頭上問如會云一切眾生皆有佛性爲甚卻拋糞於佛頭上會云他終不向鷂子頭上拋糞說大盜夜劫人其家驚跪稱大王盜曰莫叫大王可稱我們做好漢忽聽雞鳴便喚起馬其家云好漢好漢只管請喫了早飯去頌曰

盜怕天明雀怕鷂可知佛性通諸竅若分惡類與禽門大地眾生皆不肖舉楞伽云觀察世妄想如幻夢芭蕉𨿽有貪嗔癡面實無有人從愛生諸陰有皆如幻夢說一人告友云我昨夜夢見大哭日裏便是大笑其入復云若果然夜裏夢見有我在哭日裏豈不是無我在笑頌曰

夢時有我哭醒時無我笑貪嗔癡何在正好自觀照舉一僧問雪峯乞師指示佛法峯云是甚麼說甲乙兩友平素極厚一日甲偶病不勝愁苦乙來問云兄是何病所須何物我皆能辦甲曰我自害了銀子的病只得二三錢便彀了乙卽徉爲未聞乃吞咽云你說甚麼頌曰

黃金貴似佛法佛法貴似黃金覓時了不可得吾已與汝安心舉盤山積師行於市肆見一人買豬肉告屠家曰精的割一斤來屠家放下屠刀叉手曰長史那个不是精的說友人勸監生讀書生因閉門翻閱數日出謝友人曰果然書該讀我往常只說是寫的原來都是印的頌曰

个个是精心心有印放下屠刀證菩提揭開書本悟性命咄不煩閱藏參禪卽此授記已竟舉或問龍牙古人得个甚麼便休去牙曰如賊入空室說一盜夜挖入貧家無物可取因開門徑出貧人從�上呼曰那漢子爲我關上門去盜曰你怎麼這等懶難怪你家一毫也沒有得貧人曰且不得我勤快只做倒與你偸頌曰

本來無一物何事惹賊入縱使多金寶劫去還空室應諧錄一里尹管解罪僧赴戍僧故黠中道夜酒裏尹致沈醉鼾睡已取刀髡其首攺紲己縤反紲尹項而逸淩晨裏尹寤求僧不得摩其首髡又縤在項則大詫驚曰僧故在是我今何在耶夫人具形宇內罔罔然不識眞我者豈獨裏尹乎昔人有睹雁翔者將援弓射之曰獲則烹其弟爭曰舒雁烹宜翔雁燔宜競斗而訟於杜伯杜伯請剖雁烹燔半焉已而索雁則淩空遠矣今世儒爭異同何以異是有盲子道涸溪橋上失墜兩手攀楯兢兢握固自分失手必墜深淵過者告曰無怖第放下卽實地也盲子不信握楯長號久之手憊失手墜地乃自哂曰嘻蚤知是實地何久自苦耶夫人道甚夷沈空守寂執一隅以自矜嚴者視此省哉昔人有癢令其子索之三索而三弗中令其妻索之五索而五弗中也其人怒曰妻子內我者而胡難我乃自引手一搔而癢絕何則癢者人之所自知也自知而搔寧勿中乎兩人相詬於衢甲曰你欺心乙曰你欺心甲曰你沒天理乙曰你沒天理陽明先生聞之謂門弟子曰小子聽之兩人諄諄然講學也門人曰詬也焉爲學曰汝不聞乎曰心曰天理非講學而何曰旣講學又焉詬曰夫夫也惟知求諸人而不知反諸己故也汝有田舍翁家貲殷盛而累世不識之乎一歲聘楚士訓其子楚士始訓之搦管臨朱書一畫訓曰一字書二畫訓曰二字書三畫訓曰三字其子輒欣欣然擲筆歸告其父曰兒得矣兒得矣可無煩先生重費館谷也請謝去其父喜從之具幣謝遣楚士逾時其父擬徵召�友萬氏姓者飲令子晨起治狀久之不成父趣之其子恚曰天下姓氏夥矣柰何姓萬自晨起至今才完五百畫也初機士偶一解而卽訑訑自矜有得殆類是已齊奄家畜一貓自奇之號於人曰虎貓客說之曰虎誠猛不如龍之神也請更名曰龍貓又客說之曰龍固神於虎也龍升天須浮雲云其尙於龍乎不如名曰云又客說之曰云藹蔽天風倏散之云固不敵風也請更名曰風又客說之曰大風飆起惟屏以墻斯足蔽矣風其如墻何名之曰墻貓可又客說之曰維墻𨿽固惟鼠穴之墻斯圮矣墻又如鼠何卽名曰鼠貓可也東裏丈人嗤之曰噫嘻捕鼠者固貓也貓自貓耳胡爲自失本眞哉張詡子繕一榻麗以在臥內人末由見也故托疾臥榻上致�友省問觀之其�尢揚子者新制一襪亦欲章示其人故褰裳交足加膝而坐已問曰君何疾張詡睹尢揚子狀相視而笑曰吾病亦若病也粵令性悅諛每布一政羣下交口贊譽令乃歡一隸欲阿其意故從旁與人偶語曰凡居民上者類喜人諛惟吾令不然視人譽蔑如耳其令耳之亟招隸前撫膺髙蹈嘉賞不已曰嘻知余心者惟汝良隸哉自是暱之有加燕人育二女皆一日媒氏來約婚父戒二女曰愼箝口勿語語則人棄汝矣二女唯唯旣媒氏至坐中忽火爇姊裳其妹期期曰姊而裳火矣姊目攝妹亦期期言曰父囑汝勿言胡又言耶二女之喫卒未掩媒氏謝去於嘽子與友連�圍鑪而坐其友據案閱書而裳曳於火甚熾於嘽子從容起向友前拱立作禮而致詞曰適有一事欲以奉告諗君天性躁急恐激君怒欲不以告則與人非忠敢請惟君寬假能忘其怒而後敢言友曰君有何陳當謹奉教於嘽子復謙讓如初至再至三乃始逡巡言曰時火然君裳也友起視之則毀甚矣友作色曰柰何不急以告而迂緩如是於嘽子曰人謂君性急今果然耶沈屯子偕友入市聽打談者說楊文廣圍困柳州城中內乏糧餉外阻援兵蹙然踴嘆不已友拉之歸日夜念不置曰文廣圍困至此何由得解以此悒悒成疾家人勸之相羊坰外以紓其意又忽見道上有負竹入市者則又念曰竹末甚銳衢上行人必有受其戕者歸益憂病家人不得計請巫巫曰稽冥籍若來世當輪回爲女人所適夫姓麻哈回裔族也貌陋甚其人益憂病轉劇�友來省者慰曰善自寬病乃愈也沈屯子曰若欲吾寬須楊文廣圍解負竹者抵家又麻哈子作休書見付乃得也夫世之多憂以自病者類此也夫一偸兒黠甚終身行竊無犯垂老子慮其術終於其身日懇傳焉父曰吾何傳爲之卽是子一夕乘閒入富室臥內有大櫃偶未鐍預隱其中伺計主人寐則竊藏出也乃主人方寢而憶鐍其櫃不得出中夜仿徨夜闌益棘不得計故彈指作鼠嚙聲主人寤聞之慮鼠嚙衣籍亟起發鐍逐鼠偸兒子躍出逸歸對其父曰父柰何祕不兒傳幾瀕死所矣藉令計不出是柰何父曰卽此是矣吾又何傳故善教者道而弗率開而弗達使人繼其志可爾漢村三老皆款啟寡聞之甿也終生未履城市甲老偶經一過歸向二老誇所睹聞二老歆動約舂糧往遊行間甲老顧謂丙老曰至彼愼勿妄語取士子姍笑須聆吾指比至郭忽聞鐘聲乙老詫曰此何物叫號如是甲老曰此鐘鳴也丙老曰而我抵捨當市鐘肉啖之甲老曰噫誤矣鐘乃搏泥爲質而火煆成者安可啖耶甲老蓋偶見範鐘之具而未實見鐘云夫竊膚末之見而輒嘵嘵然欲以開示人將率天下而瞽也西湖族世丰於財不事詩書其母有弟補博士弟子員衣靑衿來謁母大詫曰爾何服此衣服哉嗟爾貧衣不足於藍故綴以靑歟柰何不浼我取足耶蓋不識靑衿爲時制服也某友素勵淸眞薄滋味而性嗜豕髒羹新市屠家者多不潔友徵召客飲市豕髒作羹且戒庖丁令勿過滌失其眞味羹旣熟鮏气觸鼻不可邇嗅友先自嘗嘖嘖嘆賞曰有味哉有味哉客以友爲大方信其知味附和羨賞而忘穢坐中間有出而嘔者吁世學者穢徳滋彰猥稱至道視此省哉上元姚三老貲甲閭右嘗買別墅其中有池亭假山皆太湖怪石一日狂客王大癡來遊酌池上酒酣大癡曰翁費直幾何曰費千金大癡曰二十年前老夫曾觴詠於此主人告我費且萬金翁何得之易耶三老曰我謀之久矣其子孫無可柰何只得賤售大癡曰翁當效刻石平泉垂戒子孫異時無可柰何不宜賤售潁川姚尙書神道碑規制頗類顏魯公所書茅山碑者國初州人侍郎某者欲割三之一鑱墓表畏州守難之懇祈百端州守曰姚尙書子孫微矣莫有主者更割三分之二無不可侍郎喜過望或問守曰侍郎割尙書之碑子不能禁又從而過許之何也守曰吾意欲使後人割侍郎之碑猶能中分耳貧家無闊�薦與其露足寧且露手徉謂人曰君觀吾儕有須臾離筆硯者乎至於困睡指猶似筆也小兒子不曉事人問每夜何所蓋輒答曰蓋薦嫌其大陋撻而戒之曰後有問者但云蓋被一日出見客而薦艸掛須上兒從後呼曰且除面上被此所謂作僞日拙者乎東坡示參寥云桃符仰視艾人而罵曰汝何等輒居吾上艾人俯應曰汝已半截入土猶爭髙下乎桃符怒往復爭不已門神解之曰吾輩不肖方傍人門戶何暇爭閒气耶此極可爲淺學爭辯者之諭新市有齊瞽者性躁急行乞衢中人弗避道輒罵曰汝眼瞎耶市人以其瞽多不較嗣有梁瞽者性尢戾亦行乞衢中遭之相觸而躓梁瞽故不知彼亦瞽也乃起亦忿罵曰汝眼亦瞎耶兩瞽哄然相詬士子姍笑噫迷導迷詰難無已者何以異於是雪濤小說楚人謂虎爲老虫姑蘇人謂鼠爲老虫余官長洲以事至婁東宿郵館滅燭就寢忽碗碟砉然有聲余問故閽童答曰老虫余楚人也不勝驚錯曰城中安得有此獸童曰非他獸鼠也余曰鼠何名老虫童謂吳俗相傳爾耳嗟嗟鼠冒老虫之名至使余驚錯欲走良足發笑然今天下冒虛名駭俗耳者不少矣堂皇之上端冕垂紳印累累而綬若若果能遏邪萌折權貴摧豪彊歟牙帳之內髙冠大劍左秉鉞右仗纛者果能禦羣盜如古孫吳起剪之儔歟驟而聆其名嚇然喧然無異於老虫也徐而叩所挾止鼠技耳夫至於挾鼠技冒虎名立民上者皆鼠輩天下事可不大憂耶天下有百世之計有一世之計有不終歲之計計有久近而治亂之分數因之國家自洪武至於今二百四十年承平日久然所以保持承平之計則日益促自宗藩官制兵戎財賦以及屯田鹽法率皆敝壞之極收拾無策整頓無緒當其事者如坐敝船之中時時虞溺莫可如何計日數月冀幸遷轉以遺後來後來者又遺後來人復一人歲復一歲而愈敝愈敝愈極𨿽有豪傑安所措手蓋聞裏有病腳瘡者痛不可忍謂家人曰爾爲我鑿壁爲穴穴成伸腳穴中入鄰家尺許家人曰此何意答曰憑他去鄰家痛無與我事又有醫者自稱善外科一裨將陣回中流矢深入膜內延使治乃持並州剪剪去矢管跪而請謝裨將曰鏃在膜內者須亟治醫曰此內科事不意並責我噫腳入鄰然猶我之腳也鏃在膜內然亦醫者之事也乃隔一壁輒思委腳隔一膜輒思分科然則痛安能已責安能諉乎今日當事諸公見事之不可爲而但因循苟安以遺來者亦若委痛於鄰家推責於內科之意嗚呼忠臣事君豈忍如此古人蓋有身死而屍諫臨終而薦賢者豈其及吾之身一策莫展而但欲遺諸後人也哉𨿽然爲之之道蓋亦甚難我明任事如忠肅忠宣二公皆不免以身爲殉信乎任事之難哉爲令之難難於催科催科與撫字往往相妨不能相濟陽城以拙蒙賞蓋由古昔爲然今非其時矣國家之需賦也如枵腹待食窮民之輸將也如挖腦出髓爲有司者前迫於督促後懾於黜罰心計曰與其得罪於能陟我黜我之君王不若忍怨於無若我何之百姓是故號令不完追呼繼之矣追呼不完箠楚繼之矣箠楚不完而囹圄而桎梏民於是有稱貸耳稱貸不完有賣新絲糶新谷耳絲盡谷竭有鬻產耳又其甚有鬻妻鬻子女耳如是而後賦可完賦完而民之死者十七八矣嗚呼澤竭而漁明年無魚可不痛哉或有尢之者則應曰吾但使國家無逋賦吾職盡矣不能復念爾民也余求其比擬類駝醫然昔有醫人自媒能治背駝曰如弓者如�者如曲環者延吾治可朝治而夕如矢一人信焉而使治駝乃索板二片以一置地下臥駝者其上又以一壓焉而卽踵焉駝者隨直亦復隨死其子欲鳴諸官醫人曰我業治駝但管人直那管人死嗚呼世之爲令但管錢糧完不管百姓死何以異於此醫哉𨿽然非仗明君躬節省之政下寬卹之詔卽欲有司不爲駝醫可得耶嗚呼味之至甘者莫過於利人之至苦者莫甚於貧以至甘之利投至厭苦之人往往如石投水有受無拒故四知卻饋楊震標譽於關西一錢選受劉寵著稱於東漢揮鋤隱君視同瓦礫披裘老子恥食道遺史策所書晨星落落而垂涎染指曲取貪圖者則天下滔滔也嘗聞一靑衿生性狡能以譎計誑人其學博持教甚嚴諸生稍或犯規必遣人執之撲無赦一日此生適有犯學博追執甚急坐彜倫堂盛怒待之已而生至長跪地下不言他事但云弟子偶得千金方在處置故來見遲耳博土聞生得金多輒怒問之曰爾金從何處來曰得諸地中又問爾欲作何處置生答曰弟子故貧無貲業今與妻計以五百金市田二百金市宅百金置器具置童妾止剩百金以其半市書將發憤從事焉而以其半致饋先生酬平日教育完矣博士曰有是哉不佞何以當之遂呼使者治具甚丰潔延生坐觴之談笑款洽皆異平日飲半酣博士問生曰爾適匆匆來亦曾收金篋中扃鑰耶生起應曰弟子布置此金甫定爲荊妻轉身觸弟子醒已失金所在安用篋博士蘧然曰爾所言金夢耶生答曰固夢耳博士不懌業與款洽不能復怒徐曰爾自雅情夢中得金猶不忘生況實得耶更一再觴出之嘻此狡生者持夢中之金回博士於盛怒之際旣赦其撲又從而厚款之然則金之名且能溺人彼實饋者人安不爲所溺可懼也已嘗觀韓非以黜婦諭黜官曰爲婦而黜常也所貴善營私耳居官而黜亦常也所貴善殖貨耳嗚呼韓子之言世情也楚有一人爲令以墨罷官而歸而美衣偸食歌童舞姬受享擬王者醉中語人曰我若無主意聽孔子說話今且無飯喫安得有此噫此造孽之言然彼直狂誕敢爲此語世之口不若人心若人者可勝數哉龐氏遺安楊公淸白能不目爲迂闊者又幾何人哉見卵求富莊周以爲蚤計及觀恆人之情更有蚤計於莊周者一市人貧甚朝不謀夕偶一日拾得一雞卵喜而告其妻曰我有家當矣妻問安在持卵示之曰此是然須十年家當乃就因與妻計曰我持此卵借鄰人伏雞乳之待彼雛成就中取一雌者歸而生卵一月可得十五雞兩年之內雞又生雞可得雞三百堪易十金我以十金易五牸牸復生牸三年可得二十五牛牸所生者又復生牸三年可得百五十牛堪易三百金矣吾持此金舉債三年間半千金可得也就中以三之二市田宅以三之一市僮僕買小妻我乃與爾優遊以終餘年不亦快乎妻聞欲買小妻怫然大怒以手擊雞卵碎之曰毋畱禍種夫怒撻其妻乃質於官曰立敗我家者此惡婦也請誅之官司問家何在敗何狀其人歷數自雞卵起至小妻止官曰如許大家當壞於惡婦一拳眞可誅命烹之妻號曰夫所言皆未然事柰何見烹官司曰爾夫言買妾亦未然事柰何見妒婦曰固然第除禍欲蚤耳官笑而釋之噫玆人之計利貪心也其妻之毀卵妒心也總之皆妄心也知其爲妄泊然無嗜頹然無起卽現在者且屬諸幻況未來乎噫世之蚤計妄意希圖非望者獨一算雞卵之人乎金陵上淸河一帶善崩太祖患之皆曰豬婆龍窟其下故爾時工部欲聞於上然疑豬犯國姓輒駕稱大黿爲害上惡其同元字因命漁者捕之殺黿幾盡先是漁人用香餌引黿黿凡數百斤一受釣以前兩爪據沙深入尺許百人引之不能出一老漁諳黿性命於其受釣時用穿底缸從綸貫下覆黿面黿用前爪搔缸不復據沙引之遂出金陵人乃作語曰豬婆龍爲殃癩頭黿頂缸言嫁禍也嘗觀潘去華小說載馬炳然事乃知世之不幸而爲大團黿者多矣去華謂炳然官至僉都舟歸蜀泊團風舉家皆盜殲則殺長鬣輩之報也古語云寧人負我毋我負人藥言哉凡人性急最害事非獨害事先足自害故性急人不能憂憂必損性不能怒怒必損肝皆有死道其不然者幸也余觀古今性急人有一二小事可發笑令其人自覺亦必自笑當知所以懲其性矣晉王述性急一日下筋夾雞子雞子不受筋乃投之地見其旋轉不定用木屐蹂之雞子偶匿屐齒空處不受蹂述乃就地手取置口中嚙之盡碎方吐棄我朝天順時都憲陳智亦性急嘗取鐕剔指鐕墜地就地取之持觸磚數回盡滅其鋒乃已暑日坐廳事一蠅拂其面卽叱左右捕之左右故東西馳騖作拿狀伺其怒定乃罷或告之攺智乃書戒性急三字於木尺置案頭然僮僕有小過輒又持木尺自抶之噫此兩公事言之皆可笑其實雞子也鐕也蠅也皆無知之物卽我怒彼彼何損焉徒自苦耳是故西門豹佩韋以自緩庶幾能克己者哉夫理有常有變然有變而常者有變而變者其在於物雀變爲蛤鷹變爲鳩此應气而變變之常也若皇初平之石變爲羊宋康王之泥馬變爲眞馬則出於應气之外是物變之變矣至於人童變而丁丁變而叟此應時而變變之常也若公牛哀之病而變虎崇伯鯀之殛而變熊則出於應時之外是人變之變矣余嘗細推人變又有不止此者較之物變有速有遲夫速者耳目易及人見而駭焉遲者歲遷世移變而不覺苟非逆睹其萌預杜其漸未有不從善入惡從成入壞者每見貧窮之家朝胼夕農畝婦桑漸積不已變爲溫飽之家溫飽之家枕詩藉書旦呻夕吟漸積不已變爲文墨之家鄕舉裏選賓王貢國漸積不已變爲簪纓之家簪纓之家登崇陟峻累俸剩餼漸積不已變爲富貴之家富貴之家縱耳娛目朝唱夜彈漸積不已變爲歌舞之家歌舞之家塵金土珠浪費不貲漸積不已變爲鬻貸之家鬻貸之家基產罄盡衣食不給漸積不已變爲貧窮之家貧窮而奮則又變爲溫飽爲文墨爲簪纓爲富貴富貴而驕則又變而爲歌舞爲鬻貸爲貧窮若此者所謂歲遷時移溺其中者往往不覺求其逆睹預防百無一二嗟夫簪纓富貴非可妄冀若溫飽文墨爲人子孫者可勉而持柰何不察其漸倀倀然以歌舞易鬻貸與貧窮而猶不知自奮歟語不云乎宗廟之犧爲畎畝之勤人之變也何日之與有嘻思其變也思其漸也乃在乎人非蜃非鷹謂造化制我非愚則棄末世祿命風鑑二家各持其說行於天下大端驗者什一不驗者什九要之其人非能精詣其術皆竊糟粕自糊其口者也第就二家較論並考諸載籍風鑑之說在在有徵而祿命無聞焉易稱顒若詩詠委蛇論語著誾誾侃侃𨿽不言相然已陰寓之矣至於傳記蜂目豺聲卜羊舌之必敗豕視狼顧斷商臣之不仁其言信如蓍龜不一而足若夫髙祖隆準龍顏呂公因之歸女班超虎頭燕頷識者度其必侯許負之相亞夫唐舉之相蔡澤黔徒之相衛靑與夫鄧通之當餓死裴度之當入相在史冊中驗者居多若祿命之不足信比如雲貴之官有死者矣而吏部猶然推升先死後升彼之官星安在耶生員場畢或偶然病故乃其捲佳者猶然中式先死後中彼之薦元魁名星安在耶祿命之斷不足信此其淺而易見者矣若論其至則相亦何憑同一貌也仲尼陽虎一聖一狂同一目也虞舜楚王一仁一暴然則又何可盡信但較之祿命驗處多耳富貴壽考其途無窮而天所斟酌於人其分有限第人惰艷於其所未至則有愈得而愈無厭心者嘗聞閩中林太守春澤壽一百四歲當九十九年里人拜節祝曰順公百齡公怫然怒且笑曰不曾要君家養我柰何限我壽耶姑蘇韓學士敬堂未第時人有夢其官侍郎者公喜甚已而公登第入館其人時來說前夢率皆喜及轉禮侍予告而說前夢者又至公乃愴然有憂色矣夫百歲上壽也侍郎尊秩也而已至其地者遂謂止於此爲不足故知止知足之言眞是定心丸子不可一日不服楚人有生而不識姜者曰此從樹上結成或曰從土裏生成其人固執己見曰請與子以十人爲質以所乘驢爲賭已而徧問十人皆曰土裏出也其人啞然失色曰驢則付汝姜還樹生北人有生而不識菱者仕於南方席上啖菱並殼入口或曰啖菱須去殼其人曰我非不知並殼者欲以淸熱也問者曰北方亦有此物否答曰前山後山何地不有夫姜產於土而曰樹結菱生於水而曰土產坐不知故也余聞四明有蚶田嶺南有乳田夫蚶也乳也皆有血气人皆意其胎卵生也而四明人之種蚶也用蚶水灑田中一點一蚶期至而收之如收五穀量畝多寡嶺南之種乳也用米粉灑田中久之粉皆成形如蠶蛹及期而收之搗碎遂成乳假令不經聞見則必執蚶與乳之必不出於田與執姜之從樹結菱之自土產者一也乃知物理無窮造化無盡蓋一例以規物眞甕雞耳世人無賢不肖皆言忍言耐煩此三字言之甚易而其實有難能者一仕宦將之官其厚友送之囑曰公居官無他難只要耐煩仕者唯唯而已再囑三囑猶唯唯及於四五其人忿然怒曰君以我爲呆子乎只此二字柰何言之數四厚友曰我才多說兩次爾遂發惱輒爲能耐煩可乎此知耐煩之當然及遇小不可耐而遂不能耐者也余所以信忍與耐煩爲難能也余郡迆西三十里有河洑山隈有王婆廟不知何代人父老相傳此婆釀酒爲業一道士往來寓其家每索酒輒與飲累數百壺不酬值婆不與較一日道士謂婆曰予飲汝酒無錢相償請爲若掘井井成泉湧出皆醇酒道士曰此所以償耳遂去婆不復釀酒但持井所出泉應酤者比夙釀更佳酤者踵至逾三年得錢凡數萬家遂富前道士忽又至婆深謝之道士問曰酒好否答曰好倒好只豬無糟耳道士笑題其壁曰天髙不算髙人心第一髙井水做酒賣還道豬無糟題訖去自是井不復出泉酒矣國初蜀中一耆儒題張果老倒跨蹇驢圖云世間多少人誰似這老漢不是倒騎驢凡事回頭看語𨿽淺然其諭世切矣噫人心膻慕非名卽利名利之途愈趨愈永趨而不已害及厥躬然後悔之其不爲貪得之王婆能爲回頭之果老者幾何人哉蛛語蠶曰爾飽食終日以至於老口吐經緯黃白燦然因之自裹蠶婦操汝入於沸湯抽爲長絲乃喪厥軀然則其巧也適以自殺不亦愚乎蠶答蛛曰我固自殺我所吐者遂爲文章天子衮龍百官紱繡孰非我爲汝乃枵腹而營口吐經緯織成网羅坐伺其間蚊蜂蝶之見過者無不殺之而以自飽巧則巧矣何其忍也蛛曰爲人謀則爲汝自爲謀寧爲我嘻世之爲蠶不爲蛛者寡矣夫讀書鏡胡端敏云信而未孚者多言也正而未諒者多戲也余檢點多戲之病又往往從多言中來此不惟見諒於君子而甚且有重得罪於小人者劉攽劉恕同在館中劉攽一日問恕曰前日聞君猛雨中往州西何耶恕曰我訪丁君閒冷無人過從我冒雨往見也攽曰丁方判刑部子得非有所請求耶恕勃然大怒至於詬罵攽曰我偶與子戲耳何忿之深耶然終不解同列亦惘然莫測異時方知是日恕實有請求於丁攽初不知誤中其諱耳元佑中黃魯直先生與趙挺之俱在館合先生意常輕之趙嘗曰鄕中最重潤筆每一志文成則太平車中載以贈之先生曰想俱是蘿卜與瓜虀耳趙銜之切骨其後擠排不遺餘力卒致宜州之貶夫士大夫在廟堂之上言模行楷豈宜以媟語抵罅人如劉攽黃魯直可鑑也衛武公之詩曰善戲謔兮不爲虐兮余謂卽善虐二字亦可摋去東坡好戲謔語言或稍過範祖禹必戒之東坡每與人戲必祝曰勿令範十三知然則未能去戲謔者得一二畏友束之足矣宋萬歸宋宋公靳之曰始吾愛子今子魯囚也吾不愛子矣萬病之遂殺宋公晉孝武帝耽於酒色張貴人有寵年及三十帝戲之曰汝以年當廢矣吾已屬諸姝少矣貴人潛怒帝醉臥貴人遂令其婢蒙之以被暴崩嗚呼幸臣如萬女寵如張而其君以一言取殺身之禍人情可恃乎哉

