

驛丞部匯考

後漢安帝年置縣五部督郵曹掾一人按後漢書安帝本紀不載按百官志安帝以羌犯法三輔有陵園之守復置都尉諸曹掾史本注曰諸曹略如公府其監屬縣有五部督郵曹掾一人注漢官曰河南尹諸縣有四部督郵吏部掾二十六人

宋文帝元嘉四年復置部縣有都郵門亭長按宋書太祖本紀不載按百官志云云

北齊北齊制淸都郡置督郵曹掾按隋書百官志云云

元元制驛傳各有主者以典其事按續文獻通考元驛傳之制有府寺通政院兵部脫脫禾孫站官

有符節圖碑聖旨札子有次捨有供頓馬車牛驢狗轎驛傳之在漢地者兵部領之在北地者蒞以通政院郡邑之都會道路之衝要則設脫脫禾孫之官以檢使客防姦非驛各有主者以典其事世祖至元二十年秋七月丙寅開雲南驛路分亦奚不薛地爲三設官撫治之按元史世祖本紀云云至元二十七年十一月癸亥罷大都東西二驛脫脫禾孫以通政院總之按元史世祖本紀云云至元三十年春正月辛巳置遼陽路慶雲至合裏賓二十八驛驛給牛三十頭車七輛九月戊午敕各路達魯花赤總管董驛事按元史世祖本紀云云成宗大徳六年十一月己未詔諸驛使輒枉道者罪之按元史成宗本紀云云大徳十一年十二月丁巳詔大都上都二驛設敕授官二員余驛一員按元史成宗本紀云云

明太祖洪武元年設水馬站及遞運所後攺站爲驛驛設驛丞一員所設大使一員俱未入流按續文獻通考云云洪武六年定諸府設所屬衙門水馬驛驛丞一人按續文獻通考云云宣宗宣徳四年令貴州所屬驛丞照雲南事例考核按明會典凡驛遞閘壩官舊制俱三年赴部給由惟雲南驛丞各以三年一次赴布政司考核九年通考然後赴部宣徳四年奏準貴州所屬驛丞照雲南事例考核英宗正統元年令各處水馬驛丞遞運所大使九年將滿吏部預選官交代按明會典正統元年奏準各處水馬驛丞及遞運所大使九年將滿吏部預選官交代住俸管事新官至日方許給由正統三年令驛遞官各聽所轄考察類進仍候九年赴部通考按明會典正統三年奏準驛遞官直隸府州縣所轄三年赴部其有布政司所轄三年赴布政司並按察司考察稱職平常復職仍將牌冊年終類進九年赴部通考正統五年令南北直隸驛遞官赴巡按考核仍候九年赴部通考按明會典正統五年奏準南北直隸驛遞官三年赴巡按禦史考核定與稱職不稱職考語連牌冊發有司收候年終類繳九年赴部通考景帝景泰元年令南北直隸驛遞官各赴本部考滿升用按明會典景泰元年奏準南北直隸驛遞官三年六年考滿南直隸者赴南京吏部北直隸者赴吏部又凡驛丞九年考滿冊內事迹不開報應付過使客備細花名起數者送問又凡驛遞等官無過升一級有過本等用皇淸

康熙七年大淸會典康熙七年定在外直省各承宣布政使司

所屬衙門陜西涼莊道所屬各驛驛丞十八員

各提刑按察使司所屬衙門西寧道所屬各驛

驛丞六員寧夏道所屬各驛驛丞三員各府州

縣水馬驛驛丞一員

康熙九年大淸會典國初各官品級滿漢間有不同康熙九年

攺歸畫一未入流驛丞

驛丞部藝文一

館驛使壁記

唐柳宗元凡萬國之會四夷之來天下之道塗畢出於邦畿之內奉貢輸賦修職於王都者入於近關則皆重足錯轂以聽有司之命徵令賜予布政於下國者出於甸服而後按行成列以就諸侯之館故館驛之制於千里之內尢重自萬年至於渭南其驛六其蔽曰華州其關曰潼關自華而北界於櫟陽其驛六其蔽曰同州其關曰蒲津自灞而南至於藍田其驛六其蔽曰商州其關曰武關自長安至於盩厔其驛十有一其蔽曰洋州其關曰華陽自武功而西至於好畤其驛三其蔽曰鳳翔府其關曰隴關自渭而北至於華原其驛九其蔽曰坊州自咸陽而西至於奉天其驛六其蔽曰邠州由四海之內總而合之以至於關由關之內束而會之以至於王都華人夷人往復而授館者旁午而至傳吏奉符而閱其數縣吏執牘而書其物告至告去之役不絕於道寓望迎勞之禮無曠於日而春秋朝陵之邑皆有傳館其飫餼饔饋咸出於丰給繕完築役必歸於整頓列其田租布其貨利權其入而用其息於是有出納奇贏之羨勾會考校之政大歷十四年始命禦史爲之使俾考其成以質於尙書季月之晦必合其簿書以視其等列而校其信宿必稱其制有不當者反之於官屍其事者有勞焉則復於天子而優升之勞大者增其官次者降其調之數又其次猶異其考績官有不職則以告而罪之故月受俸二萬於太府史五人承符者二人皆有食焉先是假廢官之印而用之貞元十九年南陽韓太告於上始鑄使印而正其名然其嗣當斯職未嘗有記之者追而求之蓋數歲而往則有之矣今余爲之記遂以韓氏爲首且曰修其職故首之也

驛丞部藝文二詩

贈館驛劉巡官

唐趙嘏云別靑山馬踏塵負才難覓作閒人莫言館驛無公事詩酒能消一半春

寄余驛丞

明張寧南燻亭館晚相延屈指星霜又十年不是重來渾忘卻黃�舟過驛門前

馬道驛丞歌

張佳引馬道驛臣八十五身寄西秦家東魯耳聾齒脫鬢如霜出入逢迎狀傴僂路接靑橋與武關棧道崎嶇無與伍不卑小官有展禽不薄乘田有尼父爾心豈是學聖賢蝸角蠅頭良自苦余也東朝師保臣剛生六十負君親抗章十數不得請今始給驛歸梁岷宦情見爾如膠漆方信余爲勇退人

驛丞部紀事漢書魏相傳相爲茂陵令禦史大夫桑弘羊客詐稱禦史止傳丞不以時謁客怒縛丞相疑其有姦收捕案致其罪論棄客市茂陵大治黃霸傳霸爲潁川太守使郵亭鄕官皆畜雞豚以贍鰥寡貧窮者後漢書趙孝傳孝父普王莽時爲田禾將軍任孝爲郎每告歸常白衣步擔嘗從長安還欲止郵亭亭長先時聞孝當過以有長者客掃灑待之孝旣至不自名長不肯內因問曰聞田禾將軍子當從長安來何時至乎孝曰尋到矣於是遂去劉寵傳寵歷宰二郡累登卿相而淸約省素家無貸積嘗出京師欲息亭捨亭吏止之曰整頓灑掃以待劉公不可得也寵無言而去時人稱其長者玉泉子裴均僕射之鎭襄州也鄭滑館驛巡官裴弘泰光聘至驛值彼大宴客司漏名及設定令人召屈遂奔至均大不悅因責之曰君何後來大涉不敬時酒已數籌弘泰曰都不見客司報宴非敢怠慢然叔父檢罪請盡飲在坐器物仍欲乞飲盡賜弘泰上件器物可否合坐皆壯之均亦許弘泰弘泰遂次第揭銀器飲之飲訖卽置懷中須臾盈懷盤中餘一銀醢受一斗已上其酒亦滿弘泰捧之而飲均亦令吏去醢覆中飲訖踏其醢抱之而出請壯馬歸驛均以弘泰飲酒必過量所傷憂之使吏問飲後所宜使者方見弘泰戴紗帽於廳上秤器物正重二百餘兩均不覺大笑回車贈賞甚厚唐書裴潾傳元和初兩河用兵憲宗任宦人爲館驛使檢稽出納有曹進玉者尢恃恩倨甚使者過至加捽辱宰相李吉甫奏罷之會伐蔡復以中人領使潾諫曰凡驛有官專尸之畿內以京兆尹道有觀察使刺史相監臨臺又禦史爲之使以察過闕猶有不職則宜明科條督責之誰不惕懼若復以宮闈臣領之則內人而及外事職分亂矣夫事不善誡於初體有非不必大方開太平澄本正末宜塞侵官之原出位之漸帝𨿽不用而嘉其忠柳公綽傳公綽長慶元年復爲京兆尹時幽鎭用兵補置諸將使驛系道公綽奏曰比館遞匱乏驛置多闕敕使衣緋紫者所乘至三四十騎黃綠者不下十數吏不得視券隨口輒供驛馬盡乃掠奪民馬怨嗟驚擾行李殆絕請著定限以息其獘有詔中書條檢定數由是吏得紓罪墨客揮犀舊制三班奉職月俸錢七百驛券肉半斤大中祥符中有人爲題詩所在驛舍門曰三班奉職實堪悲卑賤孤寒卽可知七百料錢何日富半斤羊肉幾時肥朝廷聞之曰如此何以責廉隅遂議增月俸金臺集劉蕡昌平人歷遼金無能發潛徳者天歷間昌平驛官宮祺始奏建劉諫議院

驛丞部雜錄

