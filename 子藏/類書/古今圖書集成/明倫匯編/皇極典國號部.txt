

國號部考

陶唐氏帝堯建國號曰唐按史記五帝本紀不載按劉恕外紀堯年十三佐摯封植受封於年十五攺國於唐故號唐氏

有虞氏帝舜建國號曰虞按史記五帝本紀虞舜者名曰重華

注索隱曰虞國名按尙書孔序注帝舜姓姚氏國號有虞按路史帝舜有虞氏其先國於虞始爲虞氏

夏后氏大禹建國號曰夏按史記夏本紀禹卽天子位南面朝天下國號曰夏后按路史禹封髙密處於櫟是爲有夏曰夏伯

注王充云堯以唐侯嗣位舜以虞地得達禹繇夏起湯自商興皆本興昌之地爲號重本不忘始也

商成湯建國號曰商按史記殷本紀不載按通鑑前編商王踐天子位於亳定都建國號曰商盤庚攺國號曰殷按書經盤庚上盤庚遷於殷

蔡傳

周氏曰商人稱殷自盤庚始自此以前惟稱商自盤庚遷都之後於是殷商兼稱或只稱殷按史記殷本紀帝盤庚之時殷已都河北盤庚渡河南復居成湯之故居乃五遷無定處殷民咨胥皆怨不欲徙盤庚告諭諸侯大臣乃遂涉河南治亳注鄭元曰治於亳之殷地商家自此徙攺號曰殷按竹書紀年成湯注商人後攺天下之號曰殷

周武王定天下仍太王之國號曰周按史記周本紀不載按尙書孔序注周武王有天下號也按通鑑前編殷王小乙二十有六祀古公亶父自豳遷於岐攺國號曰周

秦始皇帝並天下仍周封號曰秦按史記秦始皇本紀不載按秦本紀秦非子居犬丘周孝王使主馬於汧渭之間馬大蕃息孝王曰昔柏醫爲舜主畜畜多息故有土賜姓嬴今其後世亦爲朕息馬朕其分土爲附庸邑之秦使復續嬴氏祀號曰秦嬴

漢髙帝建國號曰漢按史記漢書髙帝本紀不載按魏書崔元伯傳元伯爲黃門侍郎議曰漢王定三秦滅彊楚遂以漢爲號

魏文帝受漢禪仍漢封號曰魏按魏志武帝本紀漢獻帝建安十八年五月丙申天子使禦史大夫郗慮持節策命公爲魏公按文帝本紀注獻帝傳曰辛未魏王登壇受禪公卿列侯陪位燎祭天地五嶽四瀆曰漢歷世二十有四踐年四百二十有六四海困窮王綱不立五緯錯行靈祥並見推術數者占之古道咸以爲天之歷數運終玆世凡諸嘉祥民神之意比昭有漢數終之極魏家受命之符漢主以神器宜授於臣憲章有虞致位於丕丕祗承皇象敢不欽承謹擇元日登壇受帝璽綬告類於爾大神惟爾有神尙饗永吉兆民之望祚於有魏世享

晉武帝受魏禪仍魏封號曰晉按晉書文帝本紀魏甘露三年五月天子封帝爲晉公晉國置官司焉按武帝本紀泰始元年冬十二月景寅設壇於南郊百僚在位柴燔告類於上帝曰魏帝稽協皇運紹天明命以命炎魏室多故幾於顚墜實賴有晉匡拯之徳用獲保厥肆祀弘濟於艱難此則晉之大有造於魏也誕維四方罔不祗順敬簡元辰升壇受禪告類上帝永答眾望

宋武帝受晉禪仍晉封號曰宋按宋書武帝本紀晉義熙十二年十月天子詔髙祖進位相國總百揆封十郡爲宋公永初元年夏六月丁卯設壇於南郊卽皇帝位柴燔告天策曰晉帝以卜世告終歷數有歸欽若景運以命於裕敬簡元辰升壇受禪告類上帝用酬萬國之情克隆天保永祚於有宋惟明靈是饗按玉堂鑑綱武帝仕晉爲太尉封宋王受恭帝禪國號宋

南齊髙帝受宋禪仍宋封號曰齊按南齊書髙帝本紀宋升明三年三月甲辰宋帝詔太祖進位相國總百揆封十郡爲齊公四月癸酉詔進齊公爵爲王辛卯宋帝禪位詔曰相國齊王天誕聖河嶽炳靈拯傾扶危澄氛靖亂獄訟去宋謳歌適齊天之歷數皎焉攸徵朕遜位別宮敬禪於齊建元元年夏四月甲午上卽皇帝位於南郊按魏書孝文帝本紀太和三年蕭道成廢其主劉準而僣立自號曰齊

梁武帝受齊禪仍齊封號曰梁按梁書武帝本紀齊中興元年十二月齊帝詔髙祖進位相國總百揆封十郡爲梁公天監元年夏四月丙寅髙祖卽皇帝位於南郊設壇柴燔告類於天曰齊氏以歷運斯旣否終則亨欽若天應以命於衍敬簡元辰恭玆大禮升壇受禪告類上帝克播休祉以弘盛烈式傳厥後用永保於我有梁惟明靈是饗按魏書宣武帝本紀景明三年夏四月蕭衍廢其主寶融而僣立自稱曰梁

陳武帝受梁禪仍梁封號曰陳按陳書武帝本紀梁太平二年九月梁帝詔進髙祖位相國總百揆封十郡爲陳公永定元年冬十月乙亥髙祖卽皇帝位於南郊柴燎告天曰梁氏以圮剝薦臻歷運有極欽若天應以命於霸先敬簡元辰升壇受禪告類上帝用答民心永保於我有陳惟明靈是饗按北齊書文宣帝本紀天保八年陳霸先弒其主方智自立是爲陳

北魏道武帝天興元年詔建國號曰魏按魏書道武帝本紀天興元年六月丙子詔有司議定國號羣臣曰昔周秦以前世居所生之土有國有家及王天下卽承爲號自漢以來罷侯置守時無世繼其應運而起者皆不由尺土之資今國家萬世相承啟基云代臣等以爲若取長遠應以代爲號詔曰昔朕遠祖禦幽都控制遐國𨿽踐王位未定九州逮於朕躬處百代之季天下分裂諸華之主民俗𨿽殊撫之在徳故躬率六軍掃平中土凶逆蕩除遐邇率服宜仍先號以爲魏焉布告天下咸知朕意按北史崔宏傳宏爲黃門侍郎與張衮對總機要艸創制度時詔有司議國號宏議曰三皇五帝之立號也或因所生之土或以封國之名故虞夏商周始皆諸侯及聖徳旣隆萬國宗戴稱號隨本不復更立惟商人屢徙攺號曰殷然猶兼行不廢始基之號故詩云殷商之旅此其義也國家𨿽統北方廣漠之土逮於陛下應運龍飛𨿽曰舊邦受命維新以是登國之初攺代曰魏慕容永亦奉進魏土夫魏者大名州之上國斯乃革命之徵驗利見之元符也臣愚以爲宜號爲魏道武從之於是稱魏

北齊文宣帝受魏禪仍魏封號曰齊按北齊書文宣帝本紀魏武定八年三月辛酉進封齊王夏五月戊午卽皇帝位於南郊柴燎告天曰魏帝以卜世告終上靈厭徳欽若昊天允歸大命以禪於臣洋敬簡元辰升壇受禪肆類上帝以答萬國之心永隆嘉祚保佑有齊以被於無窮之祚

北周孝閔帝受魏禪仍魏封號曰周按周書孝閔帝本紀魏恭帝三年十二月丁亥魏帝詔以岐陽之地封帝爲周公庚子禪位於帝元年春正月辛丑卽天王位戊申詔曰上天有命革魏於周致予一人受玆大號

隋文帝受周禪仍周封號曰隋按隋書文帝本紀周大象二年五月靜帝卽位九月封髙祖爲隋國公大定元年二月周帝禪位於隋

唐髙祖受隋禪仍周封號曰唐按唐書髙祖本紀不載按玉堂鑑綱帝祖虎仕西魏有功封隴西公父�於周世封唐公淵襲爵隋末起兵受恭帝禪國號唐中宗嗣聖七年太后臨朝稱制攺國號曰周﹝卽武後天授元年﹞

按唐書武后本紀後專寵與政髙宗崩皇太子卽位尊後爲皇太后臨朝稱制光宅元年二月戊午廢皇帝爲廬陵王幽之天授元年九月壬午攺國號周按通鑑綱目嗣聖七年侍禦史傅遊藝上表請攺國號曰周賜皇帝姓武氏太后不許擢遊藝爲給事中於是百官宗戚百姓合六萬餘人俱上表如遊藝所請太后可之禦則天樓赦天下以唐爲周神龍元年中宗復卽帝位復國號曰唐按唐書中宗本紀中宗卽皇帝位皇太后臨朝稱制嗣聖元年正月廢居於均州又遷於房州聖歷二年復爲皇太子太后老且病神龍元年正月張柬之等以羽林兵討亂甲辰皇太子監國丙午復於位二月甲寅復國號唐

後梁太祖開平元年建國號曰梁按五代史梁太祖本紀開平元年夏四月甲子皇帝卽位國號梁

後唐莊宗同光元年卽皇帝位仍國號曰唐按五代史唐莊宗本紀同光元年夏四月己巳皇帝卽位國號唐按通鑑綱目唐莊宗同光四年夏四月有司議卽位禮李紹眞孔循以爲唐運已盡宜自建國號監國問左右何謂國號對曰先帝賜姓於唐爲唐復讎故稱唐今梁朝之人不欲殿下稱唐耳監國曰吾年十三事獻祖獻祖以吾宗屬視吾猶子又事武皇先帝垂五十年經綸攻戰未嘗不預武皇之基業則吾之基業也先帝之天下則吾之天下也安有同家而異國乎李琪曰若攺國號則先帝遂爲路人梓宮安所托乎不惟殿下不忘三世舊君吾曹爲人臣者能自安乎前代以旁支入繼多矣宜用嗣子柩前卽位之禮眾從之監國服斬衰於柩前卽位百官縞素旣而禦衮冕受冊百官吉服稱賀

後晉髙祖天福元年建國號曰晉按五代史晉髙祖本紀天福元年十一月丁酉皇帝卽位國號晉按遼史太宗本紀天顯十一年冬十月甲子封敬瑭爲晉王丁卯召至賜坐上從容語之曰吾三千里舉兵而來一戰而勝殆天意也觀汝雄偉弘大宜受玆南土世爲我舊輔遂命有司設壇晉陽備禮冊命十一月丁酉冊敬瑭爲大晉

後漢髙祖建國號曰漢按五代史漢髙祖本紀不載按遼史太宗本紀大同元年二月辛未河東節度使北平王劉知遠自立爲帝國號漢按通鑑綱目漢髙祖天福十二年晉主知遠入大梁諸鎭多降始攺國號曰漢仍稱天福年曰余未忘晉也

後周太祖廣順元年建國號曰周按五代史周太祖本紀廣順元年春正月丁卯皇帝卽位國號周

遼太宗大同元年建國號曰遼按遼史太宗本紀大同元年二月丁巳建國號大遼

宋太祖建隆元年建國號曰宋按宋史太祖本紀建隆元年春正月乙巳定有天下之號曰宋

金太祖收國元年建國號曰金按金史太祖本紀收國元年正月壬申朔卽皇帝位上曰遼以賓鐵爲號取其堅也賓鐵𨿽堅終亦變壞惟金不變不壞金之色白完顏部色尙白於是國號大金按禮志收國元年春正月壬申朔諸路官民耆老畢會議創新儀奉上卽皇帝位阿離合懣宗翰乃陳耕具九祝以辟土養民之意復以良馬九隊隊九匹別爲色並介冑弓矢矛劍奉上國號大金建元收國

元世祖至元八年建國號曰元按元史世祖本紀至元八年十一月壬戌建國號曰大元詔曰誕膺景命奄四海以宅尊必有美名紹百王而紀統肇從隆古匪獨我家且唐之爲言蕩也堯以之而著稱虞之爲言樂也舜因之而作號馴至禹興而湯造互名夏大以殷中世降以還事殊非古𨿽乘時而有國不以利而制稱爲秦爲漢者著從初起之地名曰隋曰唐者因卽所封之爵邑是皆徇百姓見聞之狃習要一時經制之權宜槪以至公不無少貶我太祖聖武皇帝握乾符而起朔土以神武而膺帝圖四震天聲大恢土宇輿圖之廣歷古所無頃者耆宿詣庭奏章申請謂旣成於大業宜早定於鴻名在古制以當然於朕心乎何有可建國號曰大元蓋取易經乾元之義玆大冶流形於庶品孰名資始之功予一人底寧於萬邦尢切體仁之要事從因革道協天人於戲稱義而名固匪爲之溢美孚休惟永尙不負於投艱嘉與敷天共隆大號

明太祖洪武元年建國號曰明按明昭代典則洪武元年春正月乙亥太祖卽皇帝位詔曰朕惟中國之君自宋運旣終天命眞人於沙漠入中國爲天下主傳及子孫百有餘年今運旣終海內疆土豪傑分爭朕本淮右庶民荷上天眷顧祖宗之靈遂乘逐鹿之秋致英賢於左右凡兩淮兩浙江東江西湖湘漢沔閩廣山東及西南諸郡各處寇攘屢命大將軍與諸將校奮揚威武已皆戡定民安田裏今文武大臣百司眾庶合辭勸進尊朕爲皇帝以主黔黎勉徇餘情於吳二年正月初四日告祭天地於鐘山之陽卽皇帝位於南郊定有天下之號曰大明以吳二年爲洪武元年布告天下咸使聞知國號部總論白虎通

號夏殷周者有天下之大號也百王同天下無以相別攺制天下之大禮號以自別於前所以表著己之功業也必攺號者所以明天命已著欲顯揚己於天下也己復襲先王之號與繼體守文之君無以異也不顯不明非天意也故受命王者必擇天下美號表著己之功業明當致施是也所以預自表克於前也不以姓爲號何姓者一字之稱也尊卑所同也諸侯各稱一國之號而有百姓矣天子至尊卽備有天下之號而兼萬國矣夏者大也明當守持大道殷者中也明當爲中和之道也聞也見也謂當道著見中和之爲也周者至也密也道徳周密無所不至也何以知卽政立號也詩云命此文王於周於京此攺號爲周易邑爲京也春秋傳曰王者受命而王必擇天下之美號以自號也五帝無有天下之號何五帝徳大能禪以民爲子成於天下無爲立號也或曰唐虞者號也唐蕩蕩也蕩蕩者道徳至大之貌也虞者樂也言天下有道人皆樂也故論語曰唐虞之際帝嚳有天下號曰髙辛顓頊有天下號曰髙陽黃帝有天下號曰有熊者獨宏大道徳也髙陽者陽猶明也道徳髙明也髙辛者道徳大信也

國號部紀事魏志文帝本紀注太史丞許芝條魏代漢見讖緯於魏王曰春秋佐助期曰漢以許昌失天下故白馬令李云上事曰許昌气見於當塗髙當塗髙者當昌於許當塗髙者魏也象魏者兩觀闕是也當道而髙大者魏魏當代漢今魏基昌於許漢徵絕於許乃今效見如李云之言許昌相應晉書惠帝本紀永興二年六月李雄僣卽皇帝位國號蜀通鑑綱目晉惠帝光熙元年六月成都王雄稱成皇帝國號大成按華陽國誌作國號太武蜀錄亦作大成

前趙錄劉淵爲大單於有眾五萬都於離石曰帝王豈有常哉惟徳所授耳今見眾十萬皆一當晉十鼓行而摧亂晉如拉枯耳上可成漢髙之業下不失爲魏武𨿽然晉人未必同我漢有天下世長恩徳結於人心是以昭烈崎嶇於一州之地而能抗衡於天下吾又漢氏之甥約爲兄弟兄亡弟紹不亦可乎今且可稱漢尊後主以懷民望乃爲壇於南郊僣卽漢王位國號漢追尊安樂公禪爲孝懷皇帝立漢髙祖以下三祖五宗神主而祭之光初二年六月劉曜繕宗廟社稷南北郊於長安下令曰蓋聞王者之興必禘始祖我皇家之先出自夏后居於北方世跨燕朔光文以漢有天下歲久恩徳結於庶民故立漢祖宗之廟以懷民望昭武因循遂未悛革今欲除宗廟攺國號禦以大單於爲太祖亟議以聞於是太保領司空呼延晏等議曰今宜承晉母子傳號以光文本封盧奴中之屬城陛下勛功茂於平洛終於中山中山分野屬大梁趙也宜革稱大趙以水行承晉金行國號曰趙曜從之通鑑綱目晉元帝太興二年冬十一月石勒卽趙王位稱元年是爲後趙前燕錄咸康三年春正月慕容皝徙昌黎郡九月鎭軍左長史封奕等以皝任重位輕宜稱燕王皝從羣議晉書成帝本紀咸康四年夏四月李壽弒李期僣卽僞位國號漢通鑑綱目晉咸康四年成主李期驕虐日甚所誅殺大臣多不自安尢忌漢王壽威名使出屯涪壽懼不免每當入朝常詐爲邊書辭以警急初巴西處士龔壯父叔皆爲李特所殺壯欲報仇積年不除喪壽數以禮辟之壯不應而往見壽壽問自安之策壯曰蜀民本皆晉臣節下若能發兵西取成都稱藩於晉則福流子孫名垂不朽豈徒脫今日之禍而已壽然之遂襲成都壽世子勢爲翊軍校尉開門納之遂克成都屯兵宮門奏殺大臣數人縱兵大掠數日乃定矯太后任氏令廢期爲縣公幽之期縊而卒羅恆解思明等勸壽如壯策壽用任調等言遂自稱帝攺國號曰漢後趙錄石閔虎之養孫晉永和六年閔旣殺鑑司徒申鍾司空郎闓等四十八人共上尊號閔於是僣卽皇帝位於南郊閔欲滅去二石之號下令曰孔子曰死姓而王七月者七十有三國繼趙李讖書炳然且徳星鎭衛宜攺國號曰魏一作衛

前秦錄皇始元年春正月苻健軍師將軍左長史賈元碩等請依劉備稱漢中王故事表健爲侍中大都督關中諸軍事大將軍大單於秦王健怒曰吾豈堪爲秦王邪且晉使未返我官位輕重非汝曹所知也旣而密使梁安諷元碩等上尊號健僞讓再三然後許之丙辰僣卽天王位於南郊國號大秦後秦錄建初元年五月姚萇僣卽皇帝位於長安國號大秦通鑑綱目晉太元十年春正月燕慕容衝稱帝於阿房是爲西燕九月乞伏國仁自稱單於置將相分其地置十二郡築勇士城而都之秦封以爲宛川王是爲西秦晉太元二十一年六月三河王光自稱涼天王國號大涼潛確類書慕容垂皝子苻堅以爲將軍叛秦稱王尋稱帝國號後燕晉書安帝本紀隆安元年二月呂光將禿發烏孤自稱大都督大單於國號南涼夏錄龍升元年夏六月赫連勃勃僣號大夏天王大單於大赦境內殊死已下自以匈奴夏后氏之苗裔國號大夏時晉義熙二年也晉書安帝本紀義熙三年六月姚興將赫連勃勃僣稱天王於朔方國號夏義熙五年秋七月姚興將乞伏幹歸僣稱西秦王於苑川九月戊辰離班弒髙云云將馮跋攻班殺之跋僣卽王位仍號燕梁書陶弘景傳義師平建康聞議禪代弘景援引圖讖數處皆成梁字令弟子進之通鑑綱目魏太武帝延和元年方士祁讖奏攺代爲萬年崔浩曰昔太祖應天受命兼稱代魏以法殷商國家積徳當享年萬億不待假名以爲益也纖之所聞皆非正義宜復舊號魏主從之魏書孝明帝本紀孝昌二年九月辛亥葛榮敗都督廣陽王淵章武王融於博野白牛邏融歿於陣榮自稱天王號曰齊國隋書煬帝本紀大業十一年二月土谷人王須拔反自稱漫天王國號燕通鑑綱目隋煬帝大業十二年十二月鄱陽賊帥操師乞自稱元興王攻陷豫章郡以其鄕人林士弘爲大將軍詔治書侍禦史劉子翊將兵討殺之士弘代統其眾與子翊戰殺子翊兵遂大振至十餘萬人自稱皇帝國號楚創業起居注大業十三年二月己丑馬邑軍人劉武周殺太守王仁恭據其郡自稱天子國號定楊唐書竇建徳傳隋大業十四年建徳始都樂壽號金城宮宗城人獻元圭一景城丞孔徳紹曰昔天以是授禹今瑞與之侔國宜稱夏建徳然之通鑑綱目恭帝皇泰二年八月沈法興稱涼王都毗陵性殘忍專尙威刑其下離怨時杜伏威據歷陽陳稜據江都李子通據海陵俱有窺江表之心子通攻江都克之稜奔伏威子通入江都卽帝位國號吳舊唐書髙祖本紀武徳元年九月宇文化及至魏州鴆殺秦王浩僣稱天子國號許武徳二年夏四月乙巳王世充篡越王侗位僣稱天子國號鄭云仙雜記則天初稱周方具告天冊文有吏人見大周字上有兩仙童長二三寸執刀�削斯須視之失去周字人知唐必復興唐書董昌傳昌杭州人僖宗還京師累拜檢校太尉同中書門下平章事爵隴西郡王寖自侈大客倪徳儒曰越中祕記言羅平鳥主越禍福中和時鳥見吳越四目而三足其鳴曰羅平天冊民祀以禳難今大王署名文與鳥類卽圖以示昌昌大喜幹寧二年卽僞位國號大越羅平冊府元龜天佑四年潞州行營使李思安奏壺關縣庶穰鄕鄕人伐樹樹倒自分兩片內有六字如左書雲天十四載石進及晉髙祖卽位議者曰天字取四字中兩畫加之於旁則丙字也四字去中之兩畫加十字則申字也帝卽位之年乃丙申也又易云晉者進也國號大晉皆符契焉五代史前蜀世家王建許州舞陽人天復三年八月唐封建蜀王四年唐遷都洛陽攺元天佑建與唐隔絕而不知故仍稱天復天復七年九月己亥建卽皇帝位通正元年十二月攺明年元曰天漢國號漢天漢元年十二月復國號蜀吳越世家錢鏐善射與槊稍通圖緯諸書唐乾符三年浙西裨將王郢作亂石鑑鎭將董昌募鄕兵討賊表鏐偏將擊郢破之景福二年拜鏐鎭海軍節度使潤州刺史幹寧二年董昌反自稱皇帝國號羅平昌乃以書告鏐鏐以昌反狀聞於昭宗下詔削昌官爵封鏐彭城郡王梁太祖卽位封鏐吳越王龍徳元年賜鏐詔書不名唐莊宗入洛賜鏐玉冊金印鏐因自稱吳越國王更名所居曰宮殿府曰朝官屬稱臣南漢世家劉隱弟龑梁末帝卽位封南海王貞明三年龑卽皇帝位國號大越攺元幹亨二年祀天地南郊大赦境內攺國號漢閩世家王審知唐封瑯邪王唐亡梁太祖加拜審知中書令封閩王審知卒子延翰立同光四年中國多故延翰乃取司馬遷史記閩越王無諸傳示其將吏曰閩自古王國也吾今不王何待之有於是軍府將吏上書勸進十月延翰建國稱王而猶�唐正朔審知養子建州刺史延�本姓周氏自審知時與延翰不�延翰立以其弟延鈞爲泉州刺史延鈞怒二人因謀作亂十二月延�延鈞皆以兵入執延翰殺之而延鈞立更名璘唐卽拜璘節度使封閩王長興三年璘上書言楚王馬殷吳越王錢鏐皆爲尙書令今皆已薨請授臣尙書令唐不報璘遂絕朝貢卽皇帝位國號閩王延政審知子也曦立爲淫虐延政數貽書諫之曦怒遣杜建崇監其軍延政逐之曦乃舉兵攻延政爲延政所敗乃以建州建國稱殷通鑑綱目梁主貞明三年秋八月淸海建武節度使劉巖稱皇帝國號越以趙光裔楊潛李殷衡同平章事冬十一月越攺國號漢貞明五年吳徐溫自以權重而位卑說吳王隆演曰今大王與諸將皆爲節度使不相臨制請建吳國稱帝而治王不許嚴可求屢勸溫以徐知詢代徐知誥知誥與駱知祥謀出可求爲楚州刺史可求至金陵見溫說之曰吾奉唐正朔常以興復爲辭令朱李方爭一旦李氏有天下吾能北面爲之臣乎不若先建吳國以系民望溫大悅復畱可求參總庶政至是溫帥將吏藩鎭請吳王稱帝不許四月朔卽吳國王位大赦攺元建宗廟社稷置百官宮殿文物皆用天子禮五代史後蜀世家孟知祥鎭蜀唐長興四年冊封爲蜀王明年閏正月知祥卽皇帝位國號蜀南唐世家李�世本微賤父榮遇唐末之亂不知所終�少孤流寓濠泗間楊行密攻濠州得之奇其狀貌養以爲子而楊氏諸子不能容行密以乞徐溫乃冒姓徐氏名知誥楊溥僣號拜�太尉中書舍人太和五年�封齊王已而閩越諸國皆遣使勸進�謂人望已歸天祚三年建齊國置宗廟社稷十月溥遣攝太尉楊璘傳位於�國號齊攺元升元二年四月徐氏諸王請�復姓�謙抑不敢忘徐氏恩下其議百官百官皆請然後復姓李氏攺名��自言唐憲宗子建王恪生超超生志爲徐州判司志生榮乃自以爲建王四世孫攺其國號曰唐立唐髙祖太宗廟北夢瑣言莊宗晏駕明宗皇帝爲將相推舉霍彥威孔循上言唐運已衰請攺國號明宗謂藩邸近侍曰何爲攺正朔左右奏曰先帝以錫氏宗屬爲唐雪冤繼昭宗皇帝後國號唐今朝之舊人不欲殿下稱唐請更明號耳明宗泣下曰吾十三事獻祖洎太祖至先帝冒刃血戰爲唐室雪冤身編宗屬武皇功業卽吾功業也先帝天下卽吾天下也兄亡弟紹於義何嫌運之衰隆吾當自受於是不攺正朔人服帝之獨見也通鑑綱目晉髙祖天福二年春正月吳徐知誥建齊國於金陵秋七月稱帝國號唐奉吳主爲讓王天福八年春二月閩富沙王延政稱帝於建州國號殷晉主開運二年春正月閩之故臣共迎殷主延政請歸福州攺國號曰閩延政以方有唐兵未暇徙都以從子繼昌鎭福州以指揮使王仁諷將兵衛之宋史北漢世家劉繼元並州太原人崇漢祖之弟漢初爲太原尹北京畱守隱帝嗣位周祖爲樞密使崇謂判官鄭珙曰吾與郭樞密素不協朝廷幼弱郭得志吾無類矣因泣下珙遂勸繕完甲兵招集亡命爲自全計及聞隱帝遇害崇欲率兵南向會漢太后下令遣馮道詣徐州迎崇子贇爲漢嗣崇信之謂賓佐曰吾兒爲帝矣復何慮哉少尹李驤曰知幾其神時不可失揣郭公之心必不以天下與人不如領精騎疾度太行控孟津以觀其變徐州位定然後歸晉陽卽郭公不敢動矣崇大怒罵曰腐儒敢離間我父子遽令左右曳出斬之驤曰僕負王佐才今日爲愚人畫計死固甘心但家有病妻願同戮於巿崇並殺之表其事於太后明無他志俄周祖爲眾所推降封贇湘陰公崇遣使奉書周祖乞贇歸藩使還知贇已死崇慟哭爲驤立祠遂卽皇帝位國仍號漢仍稱幹佑年攺名旻遼史聖宗本紀太平九年八月東京舍利軍詳穩大延琳僣位號其國爲興遼宋史太祖本紀開寶四年十一月南唐主煜表乞去國號呼名從之大學衍義補仁宗時宋郊以名儒進用有讒之者曰姓符國號名應郊天郊不自安易名曰庠宋史明鎬傳王則涿州人歲饑流至恩州自賣爲人牧羊後隸宣毅軍爲小校恩冀俗妖幼相與習五龍滴淚等經及圖讖諸書言釋迦佛衰謝彌勒佛當持世初則去涿母與之訣別刺福字於其背以爲記妖人因妄傳字隱起爭信事之而州吏張巒卜吉主其謀黨連徳齊諸州約以慶曆八年正旦斷澶州浮梁亂河北會其黨潘方淨以書謁北京畱守賈昌朝事覺被執故不待期亟以七年冬至叛則僣號東平郡王以張巒爲宰相卜吉爲樞密使建國曰安陽宣政雜錄徽宗遜位前一年中秋後在苑中賦晚間景物一聯云日射晚霞金世界月臨天宇玉乾坤寫示宰臣甚謂得意皆稱贊取對精切格韻髙勝聖學非從臣可及然次年戎馬犯順後國號金亦先兆金世界也元史太祖本紀太祖十年冬十月金宣撫蒲鮮萬奴據遼東僣號天王國號大眞宋史劉豫傳豫景州阜城人建炎四年金人遣大同尹髙慶裔知制誥韓昉冊豫爲皇帝國號大齊元史太祖本紀太祖十年冬十月金宣撫蒲鮮萬奴據遼東僣號天王國號大眞名山藏天驅記陳友諒與弟友仁友貴聚眾爲羣盜元順帝十一年辛卯袁州慈化寺有僧瑩玉以彌勒佛教鼓動湖湘麻城人鄒普勝大唱其術羅田布賈徐壽輝浴鹽塘有毫光普勝驚怪之共推爲主舉號紅巾攻陷蘄黃壽輝開蘄水爲蓮臺省建國號天完以普勝爲相戊戌春友諒陷元安慶使其將趙普勝守焉友諒陷元龍興壽輝欲都之友諒不與壽輝不聽來自江州友諒佯出迎覆城西門盡殺其下卽居壽輝江州而自稱漢王率師寇池徐達常遇春敗之九華山斬首萬餘友諒不自得大率舟師十萬挾壽輝寇我太平殺守將花云乃大快卽遣人白事壽輝前從後椎殺之因自立爲帝國號漢元史順帝本紀至正十三年五月乙未泰州白駒場亭民張士誠及其弟士徳士信爲亂陷泰州及興化縣遂陷髙郵據之僣國號大周名山藏天因記小明王韓林兒者徐人羣盜韓山童子自其祖父爲白蓮會惑眾眾多從之元末山童倡言天下亂彌勒佛下生明王出江淮之人騷然皆動黃河南徙元用賈魯鑿求禹故道山童陰作石人一眼當道埋之鐫其背曰石人一眼天下四反河丁掘得相驚詫於是潁人劉福通與其黨杜遵道盛文郁羅文素等告眾曰山童宋徽宗八世孫也當帝天下我劉光世後合輔之聚眾三千人於白鹿莊殺黑牛白馬誓告天地約起兵兵用紅巾爲志元得山童捕殺之林兒逃之武安山中福通據朱臯攻破羅山眞陽確山杞舞陽葉諸縣及於汝寧光息眾至十萬元順帝十五年福通自碭山夾河求得林兒復立之號小明王都亳國號宋天驅記明玉珍初攻完者都時道出瀘暮宿瀘河下部將劉澤民曰此間有隱進士劉禎公盍見焉玉珍往見喜曰吾孔明也卽舟中拜爲理問官先一夕禎夢冕旒者造廬則玉珍云久之陳友諒殺壽輝自立玉珍怒曰友諒與我比肩事漢陽今如此使其將守夔不與通祀壽輝廟之眾推玉珍爲隴蜀王玉珍不從禎屏人說曰西蜀形勢之地東有瞿塘北有劍門沃野千里自靑巾苦蜀明公撫養而安全之民心之歸天命可知且明公旣絕友諒必不能臣之若不稱大號以系人心是軍士皆四方之人或思其鄕土而去孰守取哉弗聽明日又言玉珍乃以元順帝二十二年春三月戊辰卽位於重慶國號大夏

國號部雜錄

