

五歲部紀事後漢書朱穆傳穆字公叔年五歲便有孝稱父母有病輒不飲食差乃復常世說孔文舉有二子大者六歲小者五歲晝日父眠小者�頭盜酒飲之大兒謂曰何以不拜答曰偸那得行禮三國誌鍾會傳會字士季潁川長社人太傅繇小子也少敏惠夙成中護軍蔣濟著論謂觀其眸子足以知人會年五歲繇遣見濟濟甚異之曰非常人也兒世說賈逵五歲不能言其姊每攜聽鄰塾讀書輒默識後一能言便誦之如流晉書羊祜傳祜年五歲時令乳母取所弄金環乳母曰汝先無此物祜卽詣鄰人李氏東垣桑樹中探得之主人驚曰此吾亡兒所失物也云何持去乳母具言之李氏悲惋時人異之謂李氏子卽祜之前身也衛玠傳玠年五歲風神秀異祖父瓘曰此兒有異於眾顧吾年老不見其長成耳傅暢傳暢字世道年五歲父友見而戲之解暢衣取其金環與侍者暢不之惜以此賞之湣懷太子傳宮中嘗夜失火武帝登臺望之太子時年五歲牽帝裾入暗中帝問其故太子曰暮夜倉卒宜備非常不宜令照見人君也由是奇之嘗從帝觀豕牢言於帝曰豕甚肥何不殺以享士而使久費五穀帝嘉其意卽使烹之因撫其背謂廷尉傅祗曰此兒當興我家嘗對羣臣稱太子似宣帝於是令譽流於天下範粲傳粲子喬字伯孫年二歲時祖馨臨終撫喬首曰恨不見汝成人因以所用硯與之至五歲祖母以告喬喬便執硯涕泣武陵莊王淡傳淡母諸葛太妃表淡不孝由是淡與妻子徙遼東其子禧年五歲不肯隨去曰要當爲父求還無爲俱徙陳訴歷年太妃薨然後得還世說桓宣武薨桓南郡年五歲服始除桓車騎與送故文武別因指語南郡此皆汝家故吏佐元應聲慟哭酸感旁人妮古錄王子敬五歲有書意衛夫人書大雅吟賜之齊春秋劉獻字珪沛人五歲聞舅孔昭先讀管寧傳欣然請更讀因聽受曰可及此耳梁書庾沙彌傳沙彌父佩玉宋升明中坐沈攸之事誅沙彌時始生年至五歲所生母爲制采衣輒不肯服母問其故流涕對曰家門禍酷用是何爲昭明太子傳太子生而聰睿五歲徧讀五經悉能諷誦元帝本紀世祖聰悟俊朗天才英發年五歲髙祖問汝讀何書對曰能誦曲禮髙祖曰汝試言之卽誦上篇左右莫不驚嘆到沆傳沆父撝齊五兵尙書沆幼聰敏五歲時撝於屏風抄古詩沆請教讀一徧便能諷誦無所遺失王僧孺傳僧孺年五歲讀孝經問授者此書所載述曰論忠孝二事僧孺曰若爾常願讀之謝藺傳藺五歲每父母未飯乳媼欲令藺先飯藺曰旣不覺饑彊食終不進舅阮孝緒聞之嘆曰此兒在家則曾子之流事君則藺生之匹因名之曰藺滕曇恭傳曇恭年五歲母楊氏患熱思食寒瓜土俗所不產曇恭歷訪不能得銜悲哀切俄值一桑門問其故曇恭具以告桑門曰我有兩瓜分一相遺曇恭拜謝因捧瓜還以薦其母舉室驚異尋訪桑門莫知所在陶季直傳季直五歲喪母哀若成人初母未病於外染衣卒後家人始贖季直抱之號慟聞者莫不酸感兒世說庾子輿五歲讀孝經手不釋卷或曰此書文句不多何用自苦曰孝徳之本何謂不多陳書岑之敬傳之敬年五歲讀孝經每燒香正坐親戚咸加嘆異阮卓傳時有武威陰鏗幼聰慧五歲能誦詩賦日千言魏書河南王曜傳曜五歲嘗射雀於太祖前中之太祖驚嘆焉髙宗文成皇帝紀帝少聰慧世祖愛之常置左右年五歲世祖北巡帝從在後逢虜帥桎一奴欲加其罰帝謂之曰奴今遭我汝宜釋之帥奉命解縛世祖聞之曰此兒𨿽小欲以天子自處意奇之任城王云傳云年五歲恭宗崩號哭不絕聲世祖聞之而呼抱之泣曰汝何知而有成人之意也北齊書邢卲傳卲字子才河間鄴人魏太常貞之後父虯魏光祿卿卲小字吉少時有避遂不行名年五歲魏吏部郎淸河崔亮見而奇之曰此子後當大成位望通顯周書觓斯徵傳徵幼聰穎五歲誦孝經周易識者異之朝野僉載蘇頲年五歲裴談過其父頲方在乃試誦庾信枯樹賦將及終篇避談字因易其韻曰昔年移樹依依漢陰今看搖落淒愴江潯樹猶如此人何以任談駭嘆久之知其他日必主文章也兒世說張鷟五歲夢大鳥五彩降於家占云文章瑞國三國典略趙隱字彥深年五歲母傅便孀居謂之曰家貧兒小何以能濟隱泣而言曰若天矜兒大當仰報貴耳集黃巢五歲侍翁父爲菊花聯句翁思索未至巢信口應曰堪與百花爲總首自然天賜赭黃衣巢之父怪欲擊巢乃翁曰孫能詩但未知輕重可令再賦一篇巢應之曰颯颯西風滿院栽�寒香冷蝶難來他年我若爲靑帝移共桃花一處開跋扈之意已見嬰孩之時加以數年豈不爲神器之大盜耶宋史元絳傳絳字厚之錢塘人生而敏悟五歲能作詩九歲謁荊南太守試以三題上諸朝貧不能行長舉進士賈黃中傳黃中父玭善教子黃中幼聰悟方五歲玭每旦令正立展書卷比之謂之等身書課其誦讀和傳字顯仁凝第四子也生五六歲凝教之誦古詩賦一歷輒不忘試令詠物爲四句詩頗有思致凝嘆賞而奇之語峴曰此兒他日必以文章顯吾老矣不見汝曹善保護之李韶傳韶字元善彌遜之曾孫也父文饒爲臺州司理參軍每謂人曰吾司臬多陰徳後有興者韶五歲能賦梅花嘉佑四年與其兄寧同舉進士錢勰傳勰字穆父彥遠之子也生五歲日誦千言十三歲制舉之業成洪湛傳湛字惟淸幼好學五歲能爲詩未冠錄所著十卷爲齠年集舉進士有聲許應龍傳應龍字恭甫福州閩縣人五歲通經旨座客曰小兒气食牛應龍應聲丈夫才吐鳳爲對四座嘉嘆天中記王元之五歲已能詩因太守賞白蓮倅言於太守召而吟一絕云昨夜三更裏嫦娥墮玉簪馮夷不敢受捧出碧波心又云佳人方素面對鏡理新守曰天授也閩川士傳林傑幼而聰明秀異言發成文五歲至王仙君霸壇遂口占云羽客已歸雲路去凡鑪艸木盡雕殘不知千載歸何日空使時人埽舊壇會七夕堂前乞巧因試其乞巧詩傑援筆曰七夕今朝看碧霄牽牛織女渡河橋家家乞巧望秋月穿盡紅絲幾萬條詠荔枝詩云金盤摘下排朱果紅殼開時飲玉漿鄭副使作奇童傳劉制使重爲序以貽之金史移剌履傳履字履道遼東丹王突欲七世孫也父聿魯早亡聿魯之族兄興平軍節度使徳元無子以履爲後方五歲晚臥廡下見微云往來天際忽謂乳母曰此所謂臥看靑天行白雲者耶徳元聞之驚曰是子當以文學名世元史孝友傳郭狗狗平陽翼城人父寧爲欽察先鋒使首領官戍大良平宋將史太尉來攻夜陷大良平寧全家被俘史將殺寧狗狗年五歲告史曰勿殺我父當殺我史驚問寧曰是兒幾歲耶寧曰五歲史曰五歲兒能爲是言吾當全汝家卽以騎送寧等往合州道遇國兵騎驚散寧家俱得還禦史以事聞命旌之明外史聞龍傳龍生有至性五歲喪母哭聲感路人事父定省中禮羅倫傳倫永丰人五歲嘗隨母入園收果長幼競取倫獨賜而後受張元禎傳元禎五歲能詩寧靖王召見異之命名元徵旣而爲巡撫韓雍所器曰人瑞也乃易元禎兒世說詹金龍五歲同弟召見帝以果分賜命對曰一盂果子賜五歲之神童曰三尺艸莽對萬年之天子野史查鐸傳鐸同縣張棨五歲受書徹曉大義嘗聞雞聲遽欲起母問之則舉小學以對母笑曰汝才讀書便曉其義耶應曰兒願爲之豈第曉之而已五歲部雜錄

