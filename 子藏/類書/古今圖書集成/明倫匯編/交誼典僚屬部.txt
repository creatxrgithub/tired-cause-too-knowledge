

僚屬部藝文一

報曹操書

漢孔融猥惠書教告所不逮融與鴻豫州裏比鄰知之最早𨿽嘗陳其功美欲以厚於見私信於爲國不求其覆過掩惡有罪望不坐也前者黜退歡欣受之昔趙宣子朝登韓厥夕被其戮喜而求賀況無彼人之功而敢枉當官之平哉忠非三閭智非錯竊位爲過免罪爲幸乃使餘論遠聞所以�懼也朱彭寇賈爲世壯士愛惡相攻能爲國憂至於輕弱薄劣猶昆虫之相嚼適足還害其身誠無所至也晉侯嘉其臣所爭者大而師曠以爲不如心競性旣遲緩與人無傷𨿽出跨下之負楡次之辱不知貶毀之於己猶蚊虻之過也子產謂人心不相似或矜執者欲以取勝爲榮不念宋人待四海之客大壚不欲令酒酸也至於屈谷巨瓠堅而無竅當以無用罪之耳他者奉尊嚴教不敢失墜郗爲故吏融所推進趙衰之拔郤谷不輕公叔之升臣也知同其愛訓誨發中𨿽懿伯之忌猶不得念況恃舊交而欲自外於賢吏哉輒布腹心修好如初苦言至意終身誦之

求直言令

曹操夫治世禦眾建立輔弼誡在面從詩�聽用我謀庶無大悔斯實君臣懇懇之求也吾充重任每懼失中頻年以來不聞嘉謀豈吾開延不勤之咎邪自今以後諸掾屬治中別駕常以月旦各名其失吾將覽焉

辟王必令

前人領長史王必是吾披荊棘時吏也忠能勤事心如鐵石國之良吏也蹉跌久未辟之舍騏驥而弗乘焉遑遑而更求哉故教辟之已署所宜便以領長史統事如故

拜髙柔爲理曹掾令

前人夫治定之化以禮爲首撥亂之政以刑爲先是以舜流四凶臯陶作士漢祖除秦苛法蕭何定律掾淸識平當明於憲典勉卹之哉

與羣下教

諸葛亮夫參署者集眾思廣忠益也若遠小嫌難相違覆曠闕損矣違覆而得中猶棄獘蹺而獲珠玉然人心苦不能盡惟徐元直處玆不惑又董幼宰參署七年事有不至至於十反來相啟告苟能慕元直之十反幼宰之殷勤有忠於國則亮可少過矣

又

前人昔初交州平屢聞得失後交元直勤見啟誨前參軍於幼宰每言則盡後從事於偉度數有諫止𨿽姿性鄙暗不能悉納然與此四子終始好合亦足以明其不疑於直言也

黜來敏教

前人將軍來敏對上官顯言新人有何功徳而奪我榮資與之邪諸人共憎我何故如是敏年老狂悖生此怨言昔成都初定議者以爲來敏亂羣先帝以新定之際故遂含容無所禮用後劉子初選以爲太子家令先帝不悅而不忍拒也今上卽位吾暗於知人遂復擢爲將軍祭酒違議者之審見用先帝所�外自謂能以惇厲薄俗帥之以義今旣不能表退職使閉門思愆

與張裔教

前人去婦不顧門萎韭不入園以婦人之性艸萊之情猶有所恥想忠壯者意何所之

稱姚

前人忠益者莫大於進人進人者各務其所尙今姚掾�存剛柔以廣文武之用可謂博雅矣願諸掾各希此事以屬其望

與參軍掾屬教

前人任重才輕故多闕漏前參軍董幼宰每言輒盡數有諫云𨿽性鄙薄不能悉納幼宰參署七年事有不至至於十反未有忠於國如是亮可以少其過也

與杜微書

前人微先爲劉璋從事以疾去官先主定蜀微稱聾閉門不出亮領益州牧選迎皆妙簡舊徳以微爲主簿微固辭轝而致之亮以微不聞人語於座上與書服聞徳行饑渴歷時淸濁異流無緣咨覯王元泰李伯仁王文儀楊季休丁君漧李永南兄弟文仲寶等每嘆髙志未見如舊猥以空虛統領貴州徳薄任重慘慘憂慮朝廷主公今年始十八天姿仁敏愛徳下士天下之人思慕漢室欲與君因天順民輔此明主以隆季興之功著勛於竹帛也以謂賢愚不相爲謀故自割絕守勞而已不圖自屈也

答杜微書

前人微自乞老病求歸亮又與書答之拜諫議大夫以從其志曹丕篡弒自立爲帝是猶土龍芻狗之有名也欲與羣賢因其邪僞以正道滅之怪君未有相誨便欲求還於山野丕又大興勞役以向吳楚今因丕多務且以閉境勤農育養民物�治甲兵以待其挫然後伐之可使兵不戰民不勞而天下定也君但當以徳輔時耳不責君軍事何爲汲汲欲求去乎

答李嚴書

前人嚴與亮書勸亮宜受九錫進爵稱王亮答之吾與足下相知久矣可不復相解足下方誨以光國戒之以勿拘之道是以未得默己吾本東方下士誤用於先帝位極人臣祿賜百億今討賊未效知己未答而方寵齊晉坐自貴大非其義也若滅魏斬睿帝還故居與諸子�升𨿽十命可受況於九邪

與張裔書

前人亮北住漢中欲用裔爲畱府長史問楊洪對曰裔天姿明察性不公平恐不可專任不如畱向朗初裔子爲洪吏微過受罰裔以爲恨時或疑洪自欲作長史或知裔自嫌不願裔處要職後裔與司鹽校尉岑述不和至於忿恨亮與裔書論者由是明洪無私君昔在陌下營壞吾之用心食不知味後流迸南海相爲悲嘆寢不安席及其來還委付大任同獎王室自以爲與君古之石交也石交之道舉讎以相益割骨肉以相明猶不相謝也況吾但委噫於元儉而君不能忍邪

與蔣琬董允書

前人李平坐誣罔勝亮與長史蔣琬侍中董允書孝起前臨至吳爲吾說正方腹中有鱗甲鄕黨以爲不可近吾以爲鱗甲但不當犯之耳不圖復有蘇張之事出於不意可使孝起知之

與李丰書

前人初亮以李嚴子丰爲江州都督命嚴以中都護署府事嚴攺名平亮軍祁山平催督運事值天霖雨運糧不繼呼亮來還軍退乃更陽驚軍糧饒足何以便歸又表後主說軍詐退欲以誘賊亮出其前後書疏表廢爲民又教與平子丰後聞亮卒發病死平常冀亮當自補復策後人不能故以激憤也吾與君父子戮力以獎漢室此神明所聞非但人知之也表都護典漢中委君於東關者不與人議也謂至心感動終始可保何圖中乖乎昔楚卿屢詘亦乃克復思道則福應自然之數也願寬慰都護勤追前闕今𨿽解任形業失故奴婢賓客百數十人君以中郎參軍居府方之气類猶爲上家若都護思負一意君與公琰推心從事者否可復通逝可復還也詳思斯戒明吾用心臨書長嘆涕泣而已

與沈林子書

宋傅亮班爵疇勛歷代常典封賞之發簡自帝心主上委寄之懷實參休否誠心所期同國榮戚政復是卿諸人共弘建內外耳足下𨿽存挹退豈得獨爲君子邪

拜中軍記室辭隋王箋

南齊謝朓故吏文學謝朓死罪死罪卽日被尙書詔以朓補中軍新安王記室參軍脁聞潢污之水顧朝宗而每竭駑蹇之乘希沃若而中疲何則臯壞搖落對之惆悵岐路西東或以鳴邑況乃服義徒擁歸志莫從邈若墜雨翩似秋脁實庸流行能無算屬天地休明山川受納褒采一介抽揚小善故捨耒場圃奉筆兔園東亂三江西浮七澤契闊戎旃從容燕語長裾日曳後乘載脂榮立府庭恩加顏色沐髮晞陽未測涯涘撫膴論報早誓肌骨不寤滄溟未運波臣自蕩渤澥方春旅翮先謝淸切藩房寂寥舊蓽輕舟反溯弔影獨畱白雲在天龍門不見去徳滋永思徳滋深惟待淸江可望候歸艎於春渚朱邸方開效蓬心於秋實如其簪履或存�席無攺𨿽復身塡溝壑猶望妻子知歸攬涕告辭悲來橫集不任犬馬之誠

與張纘論張緬書

梁蕭統賢兄學業該通蒞事明敏𨿽倚相之讀墳典卻縠之惇詩書惟今望古蔑以斯過自列宮朝二紀將及義惟僚屬情實親友文筵講席朝遊夕宴何曾不同玆勝賞共此言寄如何長謝奄然不追且年甫彊仕方申才力摧苗落穎彌可傷惋念天倫素睦一旦相失如何可言言及增哽筆無次

到大司馬記室箋

任昉記室參軍事任昉死罪死罪伏承以今月令辰肅膺典冊徳顯功髙光副四海含生之倫庇身有地況昉受教君子將二十年咳唾爲恩眄睞成飾小人懷惠顧知死所昔承嘉宴屬有緒言提挈之旨形乎善謔豈謂多幸斯言不渝𨿽情謬先覺而迹淪驕餌湯沐具而非弔大廈構而相賀明公道冠二儀勛超邃古將使伊周奉轡桓文扶轂神功無紀作物何稱府朝初建俊賢翹首維此魚目唐突玙璠顧已循涯實知塵千載一逢再造難答𨿽則隕越且知非報不勝荷戴屏營之至謹詣廳奉白箋謝聞

詔諸司懲肅屬官開皇十七年隋書分職設官共理時務班位髙下各有等差若所在官人不相敬憚多自寬縱事難克舉諸有殿失𨿽備科條或據律乃輕論情則重不卽決罪無以懲肅其諸司論屬官若有懲犯聽於律外斟酌決杖

河南同官記

唐韓愈永貞元年愈自陽山移江陵府法曹參軍獲事河東公嘗與其從事言建中初天子始紀年更元命官司舉貞觀開元之烈羣臣惕栗奉職命材登良不敢私違當時自齒朝之士而上以及下百吏執事官闕一人將補必取其良然而河南同時於天下�多獨得將相五人故於府之參軍則得我公於河南主簿則得故相國範陽盧君邁於泛水主簿則得相國今太子賓客滎陽鄭公餘慶於陸渾主簿則得相國今吏部侍郎天水趙公宗儒於登封主簿則得故吏部尙書東都畱守吳郡顧公少連盧公去河南爲右補闕其後由尙書左丞至宰相鄭公去泛水爲監察禦史佐山南軍其後由工部侍郎至宰相罷而又爲趙公去陸渾爲右拾遺其後由給事中爲宰相顧公去登封爲監察禦史其後由京兆尹至吏部尙書東都畱守我公去府爲長水尉其後由膳部郎中爲荊南節度行軍司馬遂爲節度使自工部尙書至吏部尙書三相國之勞布在史冊顧吏部愼職小心於時有聲我公願潔而沈密開亮而卓偉行茂於宗事修於官嗣紹家烈不違其先作帥荊南厥聞休顯武志旣揚文教旣熙登槐贊元其慶且至故好語故事者以爲五公之始迹也同其後進而偕大也亦同其稱名臣也又同官職𨿽分而功徳有巨細其有忠勞於國家也同有若將同其後而先同其初也有聞而問者於是焉書旣五年始立石刻其語於河南府參軍捨庭中於時河東公則爲右僕射宰相出藩大邦開府漢南鄭公以兵部尙書畱守東都趙公以吏部尙書鎭江陵漢南地連七州戎士十萬其官宰相也畱守之官居禁省中歲時出旌旗序畱司文武百官於宮城門外而衙之江陵故楚都也戎士五萬三公同時千里相望可謂盛矣河東公名均姓裴氏

上尙書範陽公啟

李商隱某啟仰蒙仁恩俯賜手筆將虛右席以召下材承命恐惶不知所措某幸承舊族早豫儒林鄴下詞人夙蒙推與洛陽才子濫被交遊而時亨命屯道泰身否成名逾於一紀旅宦過於十年恩舊雕零路岐淒愴薦禰衡之表空出人間嘲揚子之書僅盈天下去年遠從桂海來返玉京無文通半頃之田乏元亮數間之屋隘傭蝸捨危托燕巢春畹將遊則蕙蘭絕徑秋庭欲掃則霜露沾衣勉調天官獲升甸壤歸惟卻掃出則卑趨仰燕路以長懷望梁園而結慮尙書道光士範徳冠民宗愷悌之化旣流鎭靖之功方懋竊思上國投技東都及門惟交抵掌之談遂辱知心之契載惟浮泛頻陟光陰豈期咫尺之書終訪蓬蒿之宅感義增气懷仁識歸便當焚遊趙之簦毀入秦之屩束書投筆仰副嘉招謁謝未間下情無任感戀之至謹啟

獻河東公啟

前人商隱啟伏奉手筆猥賜奏署某少而孱懦長則艱屯有志爲文無資就學𨿽雜賦八首或庶於馬遷而讀書五車遠慚於惠子契闊湖嶺淒涼路岐罕遇心知多逢皮相昔魯人以仲尼爲佞淮陰以韓信爲怯聖哲且猶如此尋常安能免乎是以艮背卻行冰心自處羅含蘭菊仲蔚蒿蓬見芳艸則怨王孫之不歸撫髙松則嘆大夫之虛位不可終否屬於髙明伏惟尙書春日同和秋霜共烈叔子則九代淸徳稚春則七葉素儒君子立言永爲周禮正人得位長作歲星今者初涉將壇始敷賓席射江澳壤潼水名都俗擅繁華地多材雋指巴西則民皆譙秀訪臨�則客有相如舉纖繳以下冥鴻執定鏡而求西子惟所指命便爲丹靑若某者又安可炫露短材叨塵記室鹽車款段徒逢伯樂而鳴土鼓迂�恐致文侯之臥承命知撫懷自驚終無諭蜀之能但誓依劉之願未獲謁謝下情無任感激攀戀之至謹啟

正長各舉屬官詔

宋曾鞏蓋聞堯之治曰百姓昭明舜之治曰四門穆穆然則當是之時在位皆君子其是非不惑可知也故堯欲釐百工舜欲熙帝載求可任者皆訪諸四嶽因四嶽以命禹又因禹以命稷契臯陶因羣臣之僉曰以命垂益伯夷因伯夷以命夔龍其審官用賢不自任其聰明而稽之於眾如此然存於書二帝所命者羲和九官十二牧皆官之正長也至於屬官則未有二帝嘗命之者其遺法之可考則周穆王命伯囧爲太僕正戒之曰愼簡乃僚無以巧言令色便辟側媚其惟吉士則自擇其官之屬者官之正長之事此先王之成法也漢魏以來公府郡國亦皆自辟其屬而唐陸贄請使臺省長官自擇僚屬蓋上下之體相承如此以周天下之務此古今之通理也今朕董正治官始自三省至於百工皆正其名夫使在位皆君子而是非不惑此朕素所以厲士大夫也故凡官之長貳朕旣考擇而任之尙書政本也自郎已下用吏甚眾其令僕射左右丞尙書侍郎各於其所部員有未備皆舉二人以聞朕將擇而用之其未用者亦識其名以待用朕稽於古以正百官稽於眾以求天下之士其勤可謂至矣惟官之長貳之臣皆朕所屬以共成天下之治其尙體朕意所舉惟公以應朕之求所陳惟實以嚴朕之詔其得材失士有司其各以等差具爲賞罰之格朕將舉而行之賞吾不吝罰亦無捨非獨搜揚幽滯庶幾爲官得人亦將以觀吾大臣之能使朕得與眾士大夫合志同心以進天下之材作則垂法行之於今以詒後世追於先王之成憲無令唐虞有周專美於古不其美歟咨爾庶位其諭朕意

潭州諭同官咨目

眞徳秀某猥以庸虛謬當閫寄朝夕怵惕思所以仰答朝廷之恩俯慰士民之望惟賴官僚協心同力庶克有濟區區輒有所懷敢以布於左右蓋聞爲政之本風化是先潭之爲俗素以淳古稱比者經其田裏見其民朴且願猶有近古气象則知昔人所稱良不爲過今欲因其本俗迪之於善已爲文諭告俾興孝悌之行而厚宗族鄰里之恩不幸有過許之自新而毋狃於故習若夫推此意而達之民則令佐之責也繼今邑民以事至官者願不憚其煩而諄曉之感之以至誠持之以悠久必有油然而興起者若民間有孝行純至友愛著聞與夫協和親族賙濟鄕閭爲眾所推者請采訪其實以上於州當與優加褒勸至於聽訟之際尢當以正名分厚風俗爲主昔陳公襄爲仙居宰教民以父義母慈兄友弟恭而人化服焉古今之民同一天性豈有可行於昔而不可行於今惟毋以薄待其民民將不忍以薄自待矣此某之所望於同僚者也然而正己之道未至愛人之意不孚則𨿽有教告而民未必從故某願與同僚各以四事自勉而爲民去其十害何謂四事曰律己以廉撫民以仁存心以公�事以勤是也何謂十害曰斷獄不公聽訟不審淹延囚系慘酷用刑泛濫追呼招引告訐重疊催稅科罰取財縱吏下鄕低價買物是也某之區區其於四事敢不加勉同僚之賢固有不�丁寧而素知自勉者矣然亦豈無當勉而未能者乎傳曰過而不攺是謂過矣又曰誰謂徳難厲其庶而賢不肖之分在乎勉與不勉而已異時舉刺之行當以是爲準至若十害有無所未詳知萬一有之當如拯溺救焚不�終日毋狃於因循之習毋牽於利害之私或事關州郡當見告而商榷焉必期於去民之瘼而後已此又某之所望於同僚者也抑又有欲言者夫州之與縣本同一家長吏僚屬亦均一體若長吏偃然自尊不以情通於下僚屬退然自默不以情達乎上則上下痞塞是非莫聞政疵民隱何從而理乎昔諸葛武侯開府作牧首以集眾思廣忠益爲先某之視侯無能爲役然虛心無我樂於聞善蓋平日之素志自今一道之利病某之所當知者願以告焉某之所爲有不合於理有不便於俗者亦願以告焉告而適當敢不敬從如其未然不厭反復則湖湘九郡之民庶乎蒙賜而某也亦庶乎其寡過矣敢以誠告尙其亮之幸甚

諭州縣官僚

前人某昨者叨帥長沙嘗以四事諭勉同僚曰律己以廉撫民以仁存心以公蒞事以勤而某區區實身率之以是二年之間爲潭人興利除患者粗有可紀今者蒙恩起廢再撫是邦竊伏惟念所以答上恩而慰民望者亦無出前之四事而已故願與同僚勉之蓋泉之爲州蠻舶萃焉犀珠寶貨見者興羨而豪民巨室有所訟訴志在求勝不吝揮金苟非好修自愛之士未有不爲所污染者不思廉者士之美節污者士之醜行士而不廉猶女之不潔不潔之女𨿽功容絕人不足自贖不廉之士縱有他美何足道哉昔人有懷四知之畏而卻暮夜之金者蓋隱微之際最爲顯著聖賢之教謹獨是先故願同僚力循冰蘗之規各勵玉雪之操使士民是敬稱爲廉吏可珍可貴孰有逾此其所當勉者一也先儒有云一命之士苟存心於愛物於人必有所濟且以簿尉言之簿勤於勾稽使人無重疊追催之害尉勤於警捕使人無穿窬攻劫之擾則其所濟亦豈少哉等而上之其位愈髙系民之休戚者愈大發一殘忍心斯民立遭茶毒之禍發一掊刻心斯民立被誅剝之殃盍亦反己而思之鍼芒刺手茨棘傷足舉體懍然爲之痛楚刑威之慘百倍於此其可以喜怒施之乎虎豹在前坑�在後號呼求救惟恐不免獄犴之苦何異於此其可使無辜者受之乎己欲安居則不當擾民之居己欲丰財則不當脧民之財故曰己所不欲勿施於人其在聖門名之曰恕勉彊而行可以至仁矧當斯民憔悴之時撫摩愛育尢不可緩故願同俗各以哀矜惻怛爲心而以殘忍掊刻爲戒則此邦之人其有瘳乎此所當勉者二也公事在官是非有理輕重有法不可以己私而咈公理亦不可骫公法以徇人情諸葛公有言吾心如秤不能爲人作輕重此有位之士所當視以爲法也然人之情每以私勝公者蓋殉貨賄則不能公任喜怒則不能公黨親暱畏豪雄顧禍福計利害則皆不能公殊不思是非之不可易者天理也輕重之不可逾者國法也以是爲非以非爲是則逆乎天理矣以輕爲重以重爲輕則違乎國法矣居官臨民而逆天理違國法於心安乎雷霆鬼神之誅金科玉條之禁其可忽乎故願同僚以公心持公道而不汨於私情不撓於私請庶幾枉直適宜而無冤抑不平之嘆此所當勉者三也民生在勤勤則不匱則爲民者不可以不勤業精於勤荒於嬉則爲士者不可以不勤況爲命吏所受者朝廷之爵位所享者下民之脂膏或不勤則職業隳弛豈不上辜朝寄而下負民望乎今之居官者各以酣詠遨放爲髙以勤彊敏恪爲俗此前世衰獘之風也盛明之時豈宜有此陶威公有言大禹聖者猶惜寸陰至於眾人當惜分陰故賓佐有以蒱博廢事則取而投之於江今願同僚共體此意職思其憂非休澣毋聚飲非節序毋出遊朝夕孳孳惟民事是力庶幾政平訟理田裏得安其生此所當勉者四也某𨿽不敏請以身先毫髮少渝望加規警前此官僚之間或於四者未能無愧願自今始洗心自新在昔聖賢許人攺過故曰攺而止儻猶玩視而不攺焉誠恐物議沸騰在某亦不容以苟止也�事之初敢以誠告幸垂察焉

諭屬文

明羅倫聖主治天下守令是重焉以其親民也夫親民莫如令其次莫如守令父母於一邑守父母於一郡所以父母云者以愛民如子民亦愛之如父母也所以愛民如子者知其饑而食之焉知其寒而衣之焉知其勞苦而逸之焉知其利而與之興焉知其害而與之去焉知其賢而優之焉知其不肖而教之焉四境之內吾民之好惡無不知而從之焉然後可謂愛民如子也吾愛之如子分之當然也初何心於彼之服也而爲吾民者生則愛而戴之死則屍而祝之流芳竹帛垂範百世如古之龔黃卓魯者眞民之父母也今人之心豈異於古人哉方其含餔畎畝鼓篋庠序見貪墨賊民者輒攘臂切齒而憤之髙談擊節眞可翺翔古人而犬彘若輩也及一旦綰銅章佩墨綬以臨民上則勢利之燻炙妻子之浸灌淫朋比友之慫�附和則前日之良心死而貪心生矣如倚門之妖如負嵎之虎如驅羊之狼吮膏體肆然不知其可恥且惡也囊帛匱金居則連屋水則連舟陸則連車以買官則連爵以買田則連阡以買居則大廈連云以買肥甘則方丈連味以買姬妾則粉黛連室以買服用玩好則珠玉錦繡連箱如此而已矣殊不思之七尺之軀一日之享米不過一升肉不過一豆酒不過一瓢冬不過一裘夏不過一葛爲吾身則身外皆長物也爲子孫則子孫不能保而有也爲昆弟婚友則刑辟戮辱昆弟婚友不能免也噫所以求仕者以其尊且榮也不知所以尊且榮者不在富與貴而在功與徳也金張許史視龔黃卓魯何如哉乃計不出此而出彼何也卒使正士羞與同朝正人羞與同鄕正朋羞與同門族人羞與同宗至其遠裔子孫亦羞以爲祖快欲於一朝而流穢於千載何其愚之甚也爲吾屬者尙監於玆以誠存心以廉律己以儉制用以公照物以恕待人以勤厲事以敬事上以嚴肅下以和睦僚以仁卹民以寬容眾則庶乎矣詩曰靖共爾位正直是與國有明憲予罔攸貸其毋悔

同寅友愛圖序

袁宏興元古郡漢中新府地靈人傑俊髦聚會於一時志合道同气誼上儕於前古嶽神鍾秀申甫應期生長𨿽有南北之殊方出處幸際治平之昌運一堂書判惟至正而無私聯步趨公必竭誠而秉直雍雍揖遜踵前王謙厚之風穆穆蒞官得古人正大之體承恩懋績敷理正殷蓋以會遇不常聚散有數時維季夏忽驚簡命之下臨序屬仲秋漸覺行程之見促同寅誼重難忘判袂之懷握手心酸遂作圖形之計克全友道人所不能三捷丹靑筆法得入神之妙四難�列衣冠儼陸地之仙拭有弦之琴音韻默契乎道義詠無聲之詩楮穎恆在乎目前賡唱擅李杜之雄才隸艸契鍾王之雅趣陽春煙景大塊文章茗碗酒瓢眞若日用之具蒼頭赤腳翼然供奉之誠雙鶴唳天百齡在慶松竹挺四時之節操杏桃吐三月之精英荷葉浮靑永植瓷罌之秀芭蕉分綠當沾雨露之恩滿目幽芳一團佳興太守袁君宏者字徳宏乃安慶桐鄕之末學貳守郁公敬修字惟善實浙水武林之故家判府啟節楊伯操西蜀名裔別駕曰晟郝景暘東魯英豪繪歡洽之名圖敍天倫之樂事不有所作孰紀雅情執筆無能愧我獻雕虫之小技捫心有感多君惇尙友之髙風守俸如井泉終始一致保民猶赤子彼此同心肉食錦衣每憶斷虀之苦江湖廊廟要全愛日之誠名節實勵乎古人气誼永堅乎金石歲時伏臘展圖興念慕之懷子姓流傳累世有珍藏之慶恭疏短引致竭愚誠是爲序

僚屬部藝文二詩

詞

小雅小明五章

大夫以二月西徵至於歲暮而未得歸故呼天而訴之復念其僚友之處者且自言其畏罪而不敢歸也明明上天照臨下土我徵䢐西至於艽野二月初吉載離寒暑心之憂矣其毒大苦念彼共人涕零如雨豈不懷歸畏此罪罟注

共人僚友之處者也昔我往矣日月方除曷云其還歲聿云莫念我獨兮我事孔庶心之憂矣憚我不暇念彼共人眷眷懷顧豈不懷歸畏此譴怒昔我往矣日月方奧曷云其還政事愈蹙歲聿云莫采蕭獲菽心之憂矣自詒伊戚念彼共人興言出宿豈不懷歸畏此反復嗟爾君子無恆安處靖共爾位正直是與神之聽之式谷以女嗟爾君子無恆安息靖共爾位好是正直神之聽之介爾景福

遠戍勸戒詩

魏繁欽肅將王事集此揚土凡我同盟旣文旣武鬱鬱桓桓有規有矩務在和光同塵共垢各竟其心爲國蕃輔誾誾行行非法不語可否相濟闕則云補

贈虞顯度

晉張載疇昔協蘭芳繾綣在華年嘉好結平素分著寮友前謂得終遐日綢繆永周旋吾子遭不造遘閔丁憂艱俾我失良朋誰與吐話言一日爲三秋歲況乃三年離居一何闊結思如回川

贈劉琨諶路被劉聰破敗遂將妻子往並州投琨後在段匹磾所憶琨前恩故贈此詩

盧諶故吏從事中郎盧諶死罪死罪諶稟性短弱當世罕任因其自然用安靜退在木闕不材之資處雁乏善鳴之分卷異蘧子愚殊寧生匠者時眄不免饌賓嘗自思惟因緣運會得蒙接事自奉淸塵於今五稔謨明之效不著候人之譏已彰大雅含弘量包山藪加以待接彌優款眷逾暱與運籌之謀廁燕私之歡綢繆之旨有同骨肉其爲知己古人罔諭昔聶政殉嚴遂之顧荊軻慕燕丹之義意气之間糜軀不悔𨿽微達節謂之可庶然苟曰有情孰能不懷故委身之日夷險以之事與願違當外役遂去左右收迹府朝蓋本同末異楊朱興哀始素終元墨翟垂涕分乖之際咸可嘆慨致感之途或迫於玆亦奚必臨路而後長號睹絲而後歔欷哉是以仰惟先情俯覽今遇感存念亡觸物增眷易曰書不盡言言不盡意然則書非盡言之器言非盡意之具矣況言有不得至於盡意書有不得至於盡言邪不勝猥懣謹貢詩一篇抑不足以揄揚弘美亦以攄其所抱而已若公肆大惠遂其厚恩錫以咳唾之音慰其違離之意則所謂咸池酬於北裏夜光報於魚目諶之願也非所敢望也諶死罪死罪浚哲惟皇紹熙有晉振厥弛維光闡遠韻有來斯雍至止伊順三臺摛朗四嶽增峻伊陟佐商山甫翼周弘濟艱難對揚王休苟非異徳曠世同流加其忠貞宣其徽猷伊諶陋宗昔遘嘉惠申以婚姻著以累世義等休戚好同興廢孰云匪諧如樂之契王室喪師私門播遷望公歸之視險忽艱玆願不遂中路阻顚仰悲先意俯思身愆大鈞載運良辰遂往瞻彼日月迅過俯仰感今惟昔口存心想借曰如昨忽爲疇曩疇曩伊何逝者彌�溫溫恭人愼終如初覽彼遺音卹此窮孤譬彼樛木蔓葛以敷妙哉蔓葛得托樛木葉不云布華不星燭承侔卞和質非荊璞眷同尢良用乏驥騄承亦旣篤眷亦旣親飾獎駑猥方駕駿珍弼諧靡成良謨莫陳無覬狐趙有與五臣五臣奚與契闊百罹身經險阻足蹈幽遐義由恩深分隨暱加綢繆委心自同非他昔在暇日妙尋通理尢彼意气狹是節士情以體生感以情起趣捨罔要窮達斯已由余片言秦人是憚日磾效忠飛聲有漢桓桓撫軍古賢作冠來牧幽都濟厥塗炭塗炭旣濟寇挫民阜謬其疲隸授之朝右上懼任大下欣施厚實祗髙明敢忘所守相彼反哺尙在翔禽孰是人斯而忍斯心每憑山海庶覿髙深遐眺存亡緬成飛沈長徽已纓逝將徒舉收迹西踐銜哀東顧曷云塗遼曾不咫步豈不夙夜謂行多露綿綿女蘿施於松標稟澤洪幹晞陽丰條根淺難固莖弱易雕操彼纖質承此衝�纖質實微衝�斯值誰謂言精致在賞意不見得魚亦忘厥餌遺其形骸寄之深識先民頤意潛山隱幾仰熙丹崖俯澡綠水無求於和自附眾美慷慨遐蹤有愧髙旨爰造異論肝膽楚越惟同大觀萬塗一轍死生旣齊榮辱奚別處其元根廓焉靡結福爲禍始禍作福階天地盈虛寒暑周回夫差不祀釁在勝齊句踐作伯祚自會稽邈矣達度惟道是杖形有未泰神無不暢如川之流如淵之量上弘棟隆下塞民望

答魏子悌魏子悌亦爲劉琨從事與諶同官

前人崇臺非一珍裘非一腋多士成大業羣賢濟弘績遇蒙時來會聊齊朝彥迹顧此腹背羽愧彼排虛翮寄身蔭四嶽托好憑三益傾蓋𨿽終朝大分邁疇昔在危每同險處安不異易俱涉晉昌艱共更飛狐厄恩由契闊生義隨周旋積豈謂鄕曲譽謬充本州役乖離令我感悲欣使情惕理以精神通匪曰形骸隔妙詩申篤好淸義貫幽賾恨無隨侯珠以酬荊文璧

答盧諶﹝永嘉中爲並州刺史與盧志親善琨因辟志子諶爲從事中郎段匹磾領幽州

求爲別駕諶箋詩與琨故有此答﹞劉琨

琨頓首捐書及詩備辛酸之苦言暢經通之遠旨執玩反復不能釋手慨然以悲歡然以喜昔在少壯未嘗檢括遠慕老莊之齊物近嘉阮生之放曠怪厚薄何從而生哀樂何由而至自頃輈張困於逆亂國破家亡親友雕殘塊然獨坐則哀憤兩集負杖行吟則百憂俱至時復相與舉觴對膝破涕爲笑排終身之積慘求數刻之暫歡譬猶疾疢彌年而欲一丸消之其可得乎夫才生於世世實須才和氏之璧安得獨曜於郢握夜光之珠何得專玩於隨掌天下之寶固當與天下共之但分拆之日不能不悵恨爾然後知聃周之爲虛誕嗣宗之爲妄作也昔騄驥倚輈於吳阪鳴於良樂知與不知也百里奚愚於虞而智於秦遇與不遇也今君遇之矣勗之而已不復屬意於文二十餘年矣久廢則無次想必欲其一反故稱指送一篇適足以彰來詩之益美耳琨頓首頓首厄運初遘陽爻在六乾象棟傾坤儀舟覆橫厲糾紛羣妖競逐火燎神州洪流華域彼黍離離彼稷育育哀我皇晉痛心在目天地無心萬物同塗禍淫莫驗福善則虛逆有全邑義無完都英�夏落毒卉冬敷如彼龜玉韞櫝毀諸芻狗之談其最得乎咨余軟弱弗克負荷愆釁仍彰榮寵屢加威之不建禍延凶播忠隕於國孝愆於家斯罪之積如彼山河斯釁之深終莫能磨郁穆舊姻嬿婉新婚不慮其敗惟義是惇裹糧攜弱匍匐星奔未輟爾駕已隳我門二族偕覆三孽�根長�舊孤永負冤魂亭亭孤幹獨生無伴綠葉繁縟柔條修罕朝采爾實夕捋爾竿竿翠丰尋逸珠盈�實消我憂憂急用緩逝將去矣庭虛情滿虛滿伊何蘭桂移植茂彼春林瘁此秋棘有鳥翻飛不遑休息匪桐不棲匪竹不食永戢東羽翰撫西翼我之敬之廢歡輟職音以賞奏味以珠珍文以明言言以暢神之子之往四美不臻澄醪覆觴絲竹生塵素捲莫啟幄無談賓旣孤我徳又闕我鄰光光段生出幽遷喬資忠履信武烈文昭旌弓騂騂輿馬翹翹乃奮長縻是轡是鑣何以贈子竭心公朝何以敍懷引領長謠

重贈盧諶

前人握中有元璧本自荊山璆惟彼太公望昔在渭濱叟鄧生何感激千里來相求白登幸曲逆鴻門賴畱侯重耳任五賢小白相射鉤苟能隆二伯安問黨與讎中夜撫枕嘆想與數子遊吾衰久矣夫何其不夢周誰云聖達節知命故不憂宣尼悲獲麟西狩泣孔丘功業未及建夕陽忽西流時哉不我與去乎若云浮朱實隕勁風繁英落素秋狹路頃華蓋駭駟摧雙輈何意百煉鋼化爲繞指柔

與尙書同寮詩

傅咸非望之寵謬加於己猥授非據奄司萬里煌煌朱軒服驥驂騄初星肅肅臣僕暉光顯赫眾目所屬斯之弗稱匪榮伊辱質弱尙父受任鷹揚徳非樊仲王命是將百城或違無能有匡一州之矜將弛其綱得意忘言言在意後夫惟神交可以長久我心之孚有盈於缶與子偕老豈曰執手出司萬里牧彼朔濱服冕乘軒六轡旣均威風先邁百城肅震

蹔使下都夜發新林至京邑贈西府同僚

南齊謝脁大江流日夜客心悲未央徒念關山近終知返路長秋河曙耿耿寒渚夜蒼蒼引領見京室宮雉正相望金波麗鳷鵲玉繩低建章驅車鼎門外思見昭丘陽馳暉不可接何況隔兩鄕風雲有鳥路江漢限無梁常恐鷹隼擊時菊委嚴霜寄言罻羅者寥廓已髙翔

以詩代書別後寄贈京邑僚友梁陸倕余本水鄕士閉門江海隅時逢世道泰蹇足步髙衢名成宦𨿽立效微功日�入仕乘肥馬出守擁髙車關門遊昔吏遷亭有故書江派資賢牧宗英出建旟不勞王布鼓無賴露田車弼政非責實求名已課虛長卿病猶在修齡疾未袪詎知亭長肉寧掛府丞魚不能未能止內訟�諸己僶俯從王事纚舟出淮泗朋故遠追尋暝宿淸江陰明旦一分手翻飛各異林歸舟隨岸曲猶聞歌棹音行者日超遠誰見別離心夕次洌洲岸明登慈姥岑水流多回復余歸良未尋江關寒事早夜露傷秋艸心屬姑蘇臺目送邯鄲道葭葦日蒼蒼親知愼早涼劉兄消渴病休攝戒無良殷弟癲眩疾行止避風霜劉侯有餘冷宜餌陟釐方伏子多風咳門冬幸易將率更愛雅體體弱思自彊吏曹勉玉潤諷議勗金相比部多暇日奚用肆龍章建徳何爲者無墮無人鄕記室朋從暇露蠍附行商議曹坐朝罷尺板嗣徽芳雙棲成獨宿俱飛忽異翔眷言思親友沈思結中腸追惟疇昔時朝府多歡暇薄暮塵埃靜飛蓋遙相迓李郭或同舟潘夏時方駕娛談終美景敷文永淸夜促膝豈異人戚戚皆朋婭今者一乖離漼然心事差山川望猶近便似隔天涯玉躬子加護昭質余未虧八行思自勉一札望來儀

詒孔中丞奐

陳江總我行五嶺表辭鄕二十年聞鶯欲動詠披霧卽依然疇昔同寮采今隨年代攺借問藏書處惟君故人在故人名宦髙霜簡肅權豪誰知懷九嘆徒然泣二毛步出東郊望心遊江海上遇物便今古何爲不惆悵初晴原野開宿雨潤條枚叢花曙後發一鳥霧中來淹畱蘭蕙苑吟嘯芳菲晚忘懷靜躁間自覺風塵遠白社聊可依靑山乍采薇鍾牙乃得性語默豈同歸

元日朝回中夜書情寄南宮二故人

唐盧綸鳴佩隨鵷鷺登�見冕旒無能裨聖代何事別滄洲閒夜貧還醉浮名老漸羞鳳城春欲晚郎吏憶同遊

秋晚夜坐寄院中諸曹長

姚合腰間垂印囊白髮未歸鄕還往應相責朝昏亦自傷窮愁山影峭獨夜漏聲長寂寞難成寐寒燈侵曉光

獻寄舊府開封公

李商隱幕府三年遠春秋一字褒書論秦逐客賦續楚離騷地裏南溟闊天文北極髙酬恩撫身世未覺勝鴻毛

詠懷寄祕閣舊僚二十六韻

前人年鬢日堪悲衡茅益自嗤攻文枯若木處世鈍如錘敢忘垂堂戒寧將暗室欺懸頭曾苦學折臂反成醫僕禦嫌夫懦孩童笑叔癡小男方嗜栗幼女漫憂葵遇炙誰先啖逢齏卽便吹官銜同畫餅面貌乏凝脂典籍將蠡測文章若管窺圖形翻類狗入夢肯非羆自哂成書簏終當�酒�懶沾襟上血羞鑷鏡中絲橐鑰言方諭樗蒱齒詎知事神徒惕慮佞佛愧虛辭曲藝垂麟角浮名狀虎皮乘軒寧見寵巢幕更逢危禮俗拘稽喜侯王忻戴逵途窮方結舌靜勝但搘頤糲食空彈劍亨衢詎置錐柏臺成口號蕓閣暫肩隨悔逐遷�伴誰觀擇虱時甕間眠太率�下隱何卑奮迹登弘閣摧心對董帷校讎如有暇松竹一相思

和陜州參軍李通微首夏書懷呈同寮張裳段

羣二先輩

姚鵠公門何事更相牽邵伯優賢任養閒滿院落花從覆地半檐初日未開關尋仙鄭谷煙霞裏避暑柯亭樹石間獨爲髙懷誰和繼掾曹同處桂同攀

寄省中知己

林寬門掩淸曹晚靜將烏府鄰花開封印早雪下典衣頻怪木風吹閣廢巢時落薪每憐吾道苦長說向同人

送皇甫協律淮南從事

馬戴辟書丞相艸招作廣陵行隋柳�淮岸汀洲接海城楚檣經雨泊煙月隔潮生誰與同尊俎雞鸞集虎營

寄浙右舊幕僚

孟遲由來惡舌駟難追自古無媒謗所歸勾踐豈能容範蠡李斯何暇救韓非巨拳豈爲雞揮肋彊弩那因鼠發機慚愧故人同鮑叔此心江柳尙依依

重歸宜春偶成十六韻寄朝中知己

袁皓水香甘似醴知是入袁溪黃竹成叢密靑蘿夾岸低暖流鸂鶒戲深樹鷓鴣啼黃犬驚迎客靑牛困臥泥有村皆績紡無地不耕�鄕曲多耆舊逢迎盡杖藜殷勤傾白酒相勸有黃雞歸老官知忝還鄕路不迷直言幹忌諱權路恥依棲拙學趨時態閒思與牧齊稻糧饒燕雀江海溢鳧鷖昔共逢離亂今來息鼓鞞恩仁沾品物教化及雕題上貢貞元祿曾叨寵記批何須歸紫禁便是到丹梯珍重長安道從今息馬嘶

夏杪登越王樓臨涪江望雪山寄朝中知友

於興宗巴西西北樓堪望亦堪愁山亂江回遠川淸樹欲秋晴明中雪嶺煙靄下漁舟寫寄朝天客知餘恨獨遊

贈同官蘇明府

李頻山中畿內邑別覺大夫淸簿領分王事官資寄野情閒齋無獄訟隱幾向泉聲從此朝天路門前是去程

郊居寄朝中知己

宋李維年來流水壞平田客徑窮愁自可憐汀葦亂搖寒夜雨沙鷗閒弄夕陽天狂嫌濁酒難成醉冷笑淸詩不直錢碧落故人知我否幾回相憶上漁船

昆山初秋觀稼回縣署與同僚及示姑蘇幕府

張方平邑民三萬家四邊湖海繞家家勤穡事市井商遊少薦歲逢水沴饑勞何擾擾我來撫字見此心如搗去秋僅有年膏田尙停潦今幸風雨調皆話天時好春喜鵲巢低夏畏蟬聲早秧船拿參差對岸縈回繚蓺暮更急車響轉淸曉紡筥猶掛壁何暇張魚鳥我時行近郊小艇穿萍藻渚長葭薍深野沃�倒孺子遠餉歸閒暇顏色飽豫喜省敲笞租賦可時了歸來軒館靜曠蕩盈懷抱衙退人吏散庭廡�窈窈露筱映孤亭風荷動幽沼置身木雁間玆焉願終老顚蹶走榮利況余拙作巧鱸鱠飯紫芒鵝脂酒淸醥悵然懷友生虛齋爲誰掃

送張諷寺丞赴靑州幕

梅堯臣朝廷久淸明賢相出賢牧賢牧又選賢森森備官屬是以邦政修良農播嘉谷上無租賦逋下有囷廩蓄往者河朔饑奔送劇鳧鶩富公鎭靑社有來咸鞠育病者調藥劑起者飼饘粥老稚四十萬瘦骨生壯肉鄕縣將遣歸田園皆可復爲之置長�爲之置黃犢旣完身上衣又付橐中粟庭下再拜辭望城皆感哭他人守一方境內猶不足至今趙魏間食飲常酹祝富公離山東寇盜頗往觸堂堂髙平公徳業人所伏幕府得才謀螻蟻不勞撲上體憂勤心掃滅得神速張侯三十餘瑩若無玷玉八字分濃眉純漆點雙目昨日奉辟書气貌迎近俗言從心磊落事果無屈縮他時爲書功惟惜千毫禿

和獻可丙午二月六日別臺中僚友

範純仁感時情緒已難禁況復懷賢恨愈深鴉噪晚林催遠客雲藏夕照弄輕陰松筠自信淩霜操葵藿長傾向日心同志飄零山館寂欲沽芳酒與誰斟

寒食未明至湖上太守未來兩縣令先在

蘇軾城頭月落尙啼烏烏榜紅舷早滿湖鼓吹未容迎五馬水雲先已揚雙鳧映山黃帽螭頭舫夾道靑煙鵲尾鑪老病逢春只思睡獨求僧榻寄須臾

陳晉江以壬戌四月上澣宴同僚於二公亭

黃公度百年遺址俯郊坰十里蒼波帶古亭隔岸樓臺春去遠兩湖煙雨酒微醒苔碑缺落庭松老野鳥去來汀艸靑風物不殊天竺路扁舟仿�舊曾經

晚泊桃源驛奉懷幕府諸公

前人下馬泊孤亭人煙接古城半村畱晚照萬壑送秋聲風月思元度文章愧長卿桃源何處在山驛至今名

寄諸同僚

朱熹把酒江頭煙雨時遙知江樹已芳菲應憐倦客荒茅裏落盡梅花未得歸

重修北樓十一月望日與羣僚同登因書十二

韻

王十朋我昔未作南諸侯雄文嘗閱龍虎歐泉山風物得大略夢寐先已登玆樓到官正要訪遺迹忽見破屋城垣陬欲修不敢遽土木經歲此志方能酬貢闈之餘材可辦農事之隙工乃鳩月逢建子飛破鏡酒呼從事來靑州忽忽未暇眾賓集艸艸且與同僚遊山川城郭壯哉郡淸源紫帽明雙眸卻驚云榭在地底坐見日轂經檐頭西山端可拄頰視南海未用乘桴浮東瞻歸路興元亮北望魏闕心子牟揮毫欲續仲宣賦暇日聊以消吾憂

七夕南定樓飲同官

魏了翁誰將明星貼天宇州國宮垣象官府更將四七隨天旋常以昏中殷四序迢迢河漢衡秋旻前有蒼龍履元武牽牛正向西南來左右兩旗北河鼓鼓星之側爲天桴鼓上三星爲織女何年人號天女孫便把牛郎擬夫婦不知此是天關梁河漢之精有常度晦明伏見莫非教肯爲文人給嘲侮班曹庾謝猶讆言世上兒曹更堪數臨風三誦大東詩須信詞章有今古

家園見梅有懷疇昔同僚諸君子因成廿六韻

奉寄徐容齋王肯堂諸公

元程巨夫往時姑射仙夜墮江南村江南富嘉植梅花眾中尊九地閟元凝先天占春暄的皪冰雪姿不受風塵昏孤淸愜幽意剩馥醒吟魂愛之玩不斁冥契終無言羅浮本幻境前夢覺已諼蹇蹄滯京華倦翼棲淮垣後先靑雲士表裏白玉溫我形自覺穢交道久愈惇貞節保松柏芳心共蘭蓀信知歲寒友何異連枝昆獨賢天所矜家山問雞豚歸來適仲冬平旦窺荒園依依故人面竟日對傾�淸池�蕊影澹月新梢痕冷然絕埃壒恍若遊昆侖忽憶如花人髙談霏露繁眼中不可見思纛風翩翻頗慚標致似遠近殊托根洪鈞轉嚴令靑皇畀新恩坐看佳實長適口塞眾喧徧遺實中仁生意彌乾坤平生識賞心皎潔明朝暾淩寒折一枝殷勤寄王孫又恐遠莫致作詩當重論

西巖夜宿懷雷州幕府同僚

範�月出萬籟靜巖宿紫煙深解後逢淸景瓢蕭澄素襟久辭蓬萊苑復憶嵩髙岑埽雪待白鵠淩霄看翠禽如何較奇賞而此事幽尋𨿽負簡書畏還希金玉音徑暗泉移澗風疏星滿林願持千里意空外寫瑤琴

自淮安使江南舟次通州寄同幕諸公

陳基頻年共入嫖姚幕此日先乘使者舟海色曉迎龍虎節天光寒動鷫�裘山川咫尺分吳楚河漢尋常近鬥牛南鎖堰頭官柳樹春風相約系驊驑

三月十五日由淮安使江南別同官

前人三月淮南柳色深相看去住兩關心鶯因求友聲逾切雁爲離羣思不禁芳艸將春靑楚甸暮雲含雨碧吳岑遂初爾有平生賦何事驅馳雪滿簪

寄西掖諸友

明汪廣洋玉簫吹鳳凰關月寫滄浪故國幾時到髙樓今夜長候虫啼露壁涼月下銀�無限懷人意裁詩遠寄將

讀楊宮詹與屠太宰論事札子

沈周古諫無專職士庶獲胥通今者置有位非位默而恭卿相曷其然出納代天工宮詹此札子責善太宰公辭嚴气則直讀之聲沨沨韓論及歐書異代而合蹤旣可扶國是抑竭朋友忠百年無此言友道從而隆朝廷罰臺給株連班直空宰公乞攝曠奏上何匆匆略弗涉救援於是涉迎逢急彼故緩此意外有牢籠人情鄙玆疏詆訕紛��臺爲風紀禦給本絲綸總朝廷托耳目立法由祖宗官小系則大責重望乃崇愆忒以之律邪佞以之攻從則如水流不從如水壅士气要在養養則其气充折沮失謇諤使之抱喑聾天王本聖明宰公實股肱信之如蓍龜可以定吉凶慷慨能行義豈曰無優容難解者彭王彭程王鉞喜怒注宸衷程罪終見釋鉞辜終弗庸公議皎如日曉及三尺童豈宰顧不諒而弗及童蒙朝廷行是罰名以懲不供因攝以寓援何以鑑觸龍乞漿或得酒求魚庶離鴻言患不至此何患聽弗聰所惜在諫垣兩挫一歲中歲來其娓娓履霜愴淩凍不可視朝廷長有拒諫風鳳鳥吝不鳴若鳴致時雍匪爲羣諫地自樹弼亮功其日舉傳奉逮諫適相同奏名四十員珂馬耀長衝胥靡共趨走俯默不敢顒觀者謂不祥道議起如蜂其責將誰歸未可謝匪躬當憫時不平亦可悲人窮不鳴豈瓦雞不應豈木鐘豈待七年發救焚必怔忪但恐緩不及激切有緘封令人思三原當此熱心�陳乞惟恐後剴切期必從皎皎歌白駒一往無畱蹤江湖渺吾憂其言不可終

同寅章徳懋黃仲昭莊孔易以言事去職爲之

太息書此自示不寄三人

倪嶽悠悠往事不堪論默默窮愁淚暗吞敢向明時傷遠謫獨憐壯志付空言楚人但識湘閭去漢室誰知汲黯存愧我同官未同事端居眞已負君恩

解嘲詩

屠滽予於弘治丙辰承乏天曹四月十三日科道官奉旨俱下錦衣衛獄予召四司詢科道得罪之由皆曰不知且言諸衙門所進民情封事旣得旨例捧到科交收今旣下獄無人收領各官旣不得領出於外又不可畱宿於內聞先朝亦嘗有科道官下獄請命中書等官攝其事予未暇答銓司具其事呈堂日已至申乃急爲轉達遂得兪旨是夕臺部封事方得人收納次日予鄕姻宮詹楊公﹝名守址別號碧川今升南京吏部尙書致仕﹞致書於予大意言科道官下獄閣

下卽當抗疏請貸如何差官代其事予以不知科道官得罪之由難便請貸及臺部封事無人領收事不可緩之故答之次日早鄕友掌科呂公﹝名獻今任順天府尹﹞問予曰楊公昨有書與閣下否予曰有因誦

彼此書中大意呂公曰楊公亦以此書送六科科中人皆疑之予笑而不答後與楊公往還如舊者經十餘稔未嘗言及此事今年秋朝退還邸第有客以石田先生詩集與犬子徑者偶抽一冊目之見五言古風一首題曰讀楊宮詹與屠太宰論事札驚曰異哉讀畢不覺大笑因次韻一章名曰解嘲云宦遊久京國學通尢未通見惡必遠避見善嘗加恭石田乃隱者賦詩亦多工如何論朝政所論殊不公此札實差謬何謂聲沨沨到處任播揚有類衡與縱碧川居論思如何不納忠致書戒老夫友道皆云隆追思昔年事大明麗長空堯舜喜復出萬幾任匆匆納諫眞如流明良喜相逢荊榛委籬落芝朮收藥籠萬姓樂熙�四方無鞠�今上初出閣庶事元老總九卿集東閣講官索儒宗先求語言正更論徳學崇人各薦一二不稱交相攻老夫薦兩楊﹝一卽碧川一乃今元老石齋先生﹞碧川川流壅爲語帶鄕音不及問學充因之又復薦元老耳若聾欣然用石齋萬口稱股肱碧川已備知豈肯心懷凶同鄕又相親度量廓有容維時科道官有事忤宸衷一朝下縲紲難便責保庸﹝天官八統五日保庸安有功也﹞顚末尙未知焉敢幹重瞳臺部上民事兪旨俱已蒙日暮無人收厥職誰與供越例送臺部又恐觸衮龍天曹借中書攝事猶賓鴻此舉實舊規碧川豈不聰書來旣善道如何報科中彼若擊巨石我猶履薄凍今復寄吳下大傷君子風碧川豈爲此姻舊情雍雍意必有憸邪假此成己功抑恐入銓者邪正有不同或嫌不超擢或怨非要衝當時呂都諫气節儕何顒亦嘗論此輩懷毒猶荓蜂其禍必在後亦或先其躬福善與禍淫循環兩無窮莫道此言虛應若丰山鐘云衢謾委蛇何必好怔忪馬周三十貴屢受唐室封崇卑各分定何必縈心�石田若聞此其言未必從我欲到虎丘攜酒追吟蹤願言保遐壽待我談始終

太安雨阻有懷都下諸友

髙叔嗣蒼蒼云木變川原黯黯客愁獨掩門臥聽遠舂白日靜起看陰璧綠苔繁官名薄劣�新侶郎署遲回念舊恩彊欲題詩報同捨便應投劾去鄕園

郊齋有作呈北寺舊僚長

邊貢石城鐘鼓散鳴雅坐對松云放早衙瑤艸色通西苑路玉簫聲度上淸家江涵碧殿春同麗雪霽鐘山日轉華此景北都應未有品題遙向故人誇

好事近歸江南別僚舊

宋曾肇歲晚鳳山陰看盡楚天冰雪不待牡丹時候又使人輕別如今歸去老江南扁舟載風月不似畫梁雙燕有重來時節

西江月同僚飲餞宜齋

張孝祥�戶靑紅尙濕主人已作歸期坐中賓客盡鄒枚盛事他年誰繼別酒深深頻勸離歌緩緩休催扁舟明月轉淸溪好月相望千里

賀新郎守邵武宴同官

王邁此是河淸宴覺朝來燻風滿入生綃團扇太守愁眉才一展且喜街頭米賤也莫管宮租難辦繞砌苔錢無限數更蓮池雨過珠零亂盡買得淩波面家山樂事眞堪羨記年時荔枝新熟荷筒齊勸底事來尋蕉鹿夢贏得乾坤忙似箭笑富貴多如郵傳做了丰年還百姓便蒓鱸歸興催張翰看卿等上霄漢僚屬部紀事一左傳文公六年春晉搜於夷捨二軍使狐射姑將中軍趙盾佐之陽處父至自溫攺搜於董易中軍陽子成季之屬也故黨於趙氏且謂趙盾曰使能國之利也是以上之宣子於是乎始爲國政賈季怨陽子之易其班也而知其無援於晉也九月賈季使續鞫居殺陽處父書曰晉殺其大夫侵官也八月乙亥晉襄公卒靈公少晉人以難故欲立長君使先蔑士會如秦逆公子雍秦康公送公子雍於晉曰文公之入也無衛故有呂郤之難乃多與之徒衛穆嬴日抱大子以啼於朝曰先君何罪其嗣亦何罪捨適嗣不立而外求君將焉置此出朝則抱以適趙氏頓首於宣子曰先君奉此子也而屬諸子曰此子也才吾受子之賜不才吾惟子之怨今君𨿽終言猶在耳而棄之若何宣子與諸大夫皆患穆嬴且畏逼乃背先蔑而立靈公以禦秦師箕鄭居守趙盾將中軍先克佐之荀林父佐上軍先蔑將下軍先都佐之步招禦戎戎津爲右及堇陰宣子曰我若受秦秦則賓也不受寇也旣不受矣而復緩師秦將生心先人有奪人之心軍之善謀也逐寇如追逃軍之善政也訓卒利兵秣馬蓐食潛師夜起戊子敗秦師於令狐至於刳首己丑先蔑奔秦士會從之先蔑之使也荀林父止之曰夫人大子猶在而外求君此必不行子以疾辭若何不然將及攝卿以往可也何必子同官爲寮吾嘗同寮敢不盡心乎弗聽爲賦板之三章又弗聽及亡荀伯盡送其帑及其器用財賄於秦曰爲同寮故也襄公十年晉荀偃士�請伐逼陽而封宋向戍焉荀罃曰城小而固勝之不武弗勝爲笑固請丙寅圍之弗克諸侯之師久於逼陽荀偃士�請於荀罃曰水潦將降懼不能歸請班師知伯怒投之以機出於其間曰女成二事而後告余余恐亂命以不女違女旣勤君而興諸侯牽帥老夫以至於此旣無武守而又欲易餘罪曰是實班師不然克矣余羸老也可重任乎七日不克必爾乎取之五月庚寅荀偃士�帥卒攻逼陽親受矢石甲午滅之襄公十三年荀罃士魴卒晉侯搜於綿上以治兵使士�將中軍辭曰伯遊長昔臣習於智伯是以佐之非能賢也請從伯遊荀偃將中軍士�佐之使韓起將上軍辭以趙武又使欒黶辭曰臣不如韓起韓起願上趙武君其聽之使趙武將上軍韓起佐之欒黶將下軍魏絳佐之新軍無帥晉侯難其人使其什吏率其卒乘官屬以從於下軍禮也襄公二十一年欒桓子娶於範宣子生懷子範鞅以其亡也怨欒氏故與欒盈爲公族大夫而不相能桓子卒欒祁與其老州賓通幾亡室矣懷子患之祁懼其討也訴諸宣子曰盈將爲亂以範氏爲死桓主而專政矣曰吾父逐鞅也不怒而以寵報之又與吾同官而專之吾父死而益富死吾父而專於國有死而已吾蔑從之矣其謀如是懼害於主吾不敢不言範鞅爲之徵懷子好施士多歸之宣子畏其多士也信之懷子爲下卿宣子使城著而遂逐之秋欒盈出奔楚宣子殺箕遺黃淵嘉父司空靖邴豫董叔邴師申書羊舌虎叔熊囚伯華叔向籍偃昭公十二年季平子立而不禮於南蒯南蒯謂子仲吾出季氏而歸其室於公子更其位我以費爲公臣子仲許之南蒯語叔仲穆子且告之故季悼子之卒也叔孫昭子以再命爲卿及平子伐莒克之更受三命叔仲子欲構二家謂平子曰三命逾父兄非禮也平子曰然故使昭子昭子曰叔孫氏有家禍殺嫡立庶故婼也及此若因禍以斃之則聞命矣若不廢君命則固有著矣昭子朝而命吏曰婼將與季氏訟書辭無頗季孫懼而歸罪於叔仲子故叔仲小南蒯公子慭謀季氏慭告公而遂從公如晉南蒯懼不克以費叛如齊子仲還及衛聞亂逃介而先及郊聞費叛遂奔齊昭公二十年齊豹見宗魯於公孟爲驂乘焉將作亂而謂之曰公孟之不善子所知也勿與乘吾將殺之對曰吾由子事公孟子假吾名焉故不吾遠也𨿽其不善吾亦知之抑以利故不能去是吾過也今聞難而逃是僭子也子行事乎吾將死之以周事子而歸死於公孟其可也丙辰衛侯在平壽公孟有事於蓋獲之門外齊子氏帷於門外而伏甲焉使祝置戈於車薪以當門使一乘從公孟以出使華齊禦公孟宗魯驂乘及閎中齊氏用戈擊公孟宗魯以背蔽之斷肱以中公孟之肩皆殺之昭公二十八年梗陽人有獄魏戊不能斷以獄上其大宗賂以女樂魏子將受之魏戊謂閻沒女寬曰主以不賄聞於諸侯若受梗陽人賄莫甚焉吾子必諫皆許諾退朝待於庭饋入召之比至三嘆旣食使坐魏子曰吾聞諸伯叔諺曰惟食忘憂吾子置食之間三嘆何也同辭而對曰或賜二小人酒不夕食饋之始至恐其不足是以嘆中置自咎曰豈將軍食之而有不足是以再嘆及饋之畢願以小人之腹爲君子之心屬厭而已獻子辭梗陽人定公十三年晉趙鞅謂邯鄲午曰歸我衛貢五百家吾捨諸晉陽午許諾歸告其父兄父兄皆曰不可衛是以爲邯鄲而置諸晉陽絕衛之道也不如侵齊而謀之乃如之而歸之於晉陽趙孟怒召午而囚諸晉陽使其從者說劍而入涉賓不可乃使告邯鄲人曰吾私有討於午也二三子惟所欲立遂殺午趙稷涉賓以邯鄲叛夏六月上軍司馬籍秦圍邯鄲邯鄲午荀寅之甥也荀寅範吉射之姻也而相與睦故不與圍邯鄲將作亂董安於聞之告趙孟曰先備諸趙孟曰晉國有命始禍者死爲後可也安於曰與其害於民寧我獨死請以我說趙孟不可秋七月範氏中行氏伐趙氏之宮趙鞅奔晉陽晉人圍之範臯夷無寵於範吉射而欲爲亂於範氏梁嬰父嬖於知文子文子欲以爲卿韓簡子與中行文子相惡魏襄子亦與範昭子相惡故五子謀將逐荀寅而以梁嬰父代之逐範吉射而以範臯夷代之荀躒言於晉侯曰君命大臣始禍者死載書在河今三臣始禍而獨逐鞅刑已不鈞矣請皆逐之冬十一月荀躒韓不信魏曼多奉公以伐範氏中行氏弗克二子將伐公齊髙彊曰三折肱知爲良醫惟伐君爲不可民弗與也我以伐君在此矣三家未睦可盡克也克之君將誰與若先伐君是使睦也弗聽遂伐公國人助公二子敗從而伐之丁未荀寅士吉射奔朝歌韓魏以趙氏爲請二月辛未趙鞅入於絳盟於公宮定公十四年梁嬰父惡董安於謂知文子曰不殺安於使終爲政於趙氏趙氏必得晉國盍以其先發難也討於趙氏文子使告於趙孟曰範中行氏𨿽信爲亂安於則發之是安於與謀亂也晉國有命始禍者死二子旣伏其罪矣敢以告趙孟患之安於曰我死而晉國寧趙氏定將焉用生人誰不死吾死莫矣乃縊而死趙孟屍諸市而告於知氏曰主命戮罪人安於旣伏其罪矣敢以告知伯從趙孟盟而後趙氏定祀安於於廟哀公五年春晉圍柏人荀寅士吉射奔齊初範氏之臣王生惡張柳朔言諸昭子使爲柏人昭子曰夫非而仇乎對曰私仇不及公好不廢過惡不去善義之經也臣敢違之及範氏出張柳朔謂其子爾從主勉之我將止死王生授我矣吾不可以僭之遂死於柏人孔叢子記義篇秦莊子死孟武伯問於孔子曰古者同寮有服乎答曰然同寮有相友之義貴賤殊等不爲同官聞諸老聃昔者虢叔閎夭太顚散宜生南宮適五臣同寮比徳以贊文武及虢叔死四人者爲之服朋友之服古之達理者行之也戰國策趙襄子殺智伯漆其頭以爲飲器智伯之臣豫讓欲爲之報仇乃詐爲刑人挾匕首入襄子宮中塗廁左右欲殺之襄子曰智伯死無後而此人欲爲報仇眞義士也吾謹避之耳讓又漆身爲癩吞炭爲啞行乞於市其妻不識也其友識之爲之泣曰以子之才臣事趙孟必得近幸子乃爲所欲爲顧不易邪何乃自苦若此讓曰委質爲臣而求殺之是二心也吾所以爲此者將以愧天下後世之爲人臣而懷二心者也後又伏於橋下欲殺襄子襄子殺之韓詩外傳宋燕相齊見逐罷歸之舍召門尉陳饒等二十六人曰諸大夫有能與我赴諸侯者乎陳饒等皆伏而不對宋燕曰悲乎哉何士大夫易得而難用也饒曰君弗能用也則有不平之心是失之己而責諸人也宋燕曰夫失諸己而責諸人者何陳饒曰三斗之稷不足於士而君雁鶩有餘粟是君之一過也果園梨栗後宮婦人以相提擲士曾不得一嘗是君之二過也綾紈綺縠靡麗於堂從風而獘士曾不得以爲緣是君之三過也且夫財者君之所輕也死者士之所重也君不能行君之所輕而欲使士致其所重猶譬鉛刀畜之而幹將用之不亦難乎宋燕面有�色逡巡避席曰是燕之過也魏文侯之時子質仕而獲罪焉去而北遊謂簡主曰從今已後而不復樹徳於人矣簡主曰何以也質曰吾所樹堂上之士半吾所樹朝廷之大夫半吾所樹邊境之人亦半今堂上之士恐我以法邊境之人劫我以兵是以不樹徳於人也簡主曰噫子之言過矣夫春樹桃李夏得陰其下秋得陰其實春樹蒺藜夏不可采其葉秋得其刺焉由此觀之在所樹也今子所樹非其人也故君子先擇而後種也史記曹相國世家參代何爲相擇郡縣吏長木訥於文辭謹厚長者爲吏言文刻深欲務聲名輒斥去之漢書周昌傳趙堯爲符璽禦史趙人方與公謂禦史大夫周昌曰君之史趙堯年𨿽少然奇士君必異之是且代君之位昌笑曰堯年少刀筆吏耳何至是乎居頃之堯侍髙祖髙祖獨心不樂悲歌羣臣不知上所以然堯進請問曰陛下所爲不樂非以趙王年少而戚夫人與呂后有隙備萬歲之後而趙王不能自全乎髙祖曰我私憂之不知所出堯曰陛下獨爲趙王置貴彊相及呂后太子羣臣素所敬憚者乃可髙祖曰然吾念之欲如是而羣臣誰可者堯曰禦史大夫昌其人堅忍伉直自呂后太子及大臣皆素嚴憚之獨昌可髙祖曰善於是徙禦史大夫昌爲趙相旣行久之髙祖持禦史大夫印弄之曰誰可以爲禦史大夫者熟視堯曰無以易堯遂拜堯爲禦史大夫兒寬傳寬補廷尉文學卒史時張湯爲廷尉廷尉府盡用文史法律之吏而寬以儒生在其間見謂不習事不署曹除爲從史之北地視畜數年還至府上畜簿會廷尉時有疑奏已再見卻矣掾史莫知所爲寬爲言其意掾史因使寬爲奏奏成讀之皆服以白廷尉湯湯大驚召寬與語乃奇其材以爲掾上寬所作奏卽時得可異日湯見上問曰前奏非俗吏所及誰爲之者湯言兒寬上曰吾固聞之久矣湯由是鄕學以寬爲奏讞掾以古法義決疑獄甚重之及湯爲禦史大夫以寬爲掾蕭望之傳望之好學治齊詩時大將軍霍光秉政長史丙吉薦儒生王仲翁與望之等數人皆召見先是左將軍上官桀與蓋主謀殺光光旣誅桀等後出入自備吏民當見者露索去刀兵兩吏挾持望之獨不肯聽自引出合曰不願見吏牽持匈匈光聞之告吏勿持望之旣至前說光曰將軍以功徳輔幼主將以流大化致於洽乎是以天下之士延頸企踵爭願自效以輔髙明今士見者皆先露索挾持恐非周公相成王躬吐握之禮致白屋之意於是光獨不除用望之而仲翁等皆補大將軍史三歲間仲翁至光祿大夫給事中望之以射策甲科爲郎署小苑東門候仲翁出入從倉頭廬兒下車趨門傳呼甚寵顧謂望之曰不肯錄錄反抱關爲望之曰各從其志後數年坐弟犯法不得宿衛免歸爲郡吏及禦史大夫魏相除望之爲屬尹翁歸傳翁歸爲獄小吏曉習文法喜擊劍田延年爲河東太守行縣至平陽悉召故吏五六十人延年親臨見令有文者東有武者西閱數十人次到翁歸獨伏不肯起對曰翁歸文武兼備惟所施設功曹以爲此吏倨敖不遜延年曰何傷遂召上辭問甚奇其對除補卒吏便從歸府案事發姦窮竟事情延年大重之自以能不及翁歸徙署督郵孫寶傳寶以明經爲郡吏禦史大夫張忠辟寶爲屬欲令授子經更爲除捨設儲偫寶自劾去忠固還之心內不平後署寶主簿寶徙入舍祭請比鄰忠陰察怪之使所親問寶前大夫爲君設除大捨子自劾去者欲爲髙節也今兩府髙士俗不爲主簿子旣爲之徙捨甚說何前後不相副也寶曰髙士不爲主簿而大夫君以寶爲可一府莫言非士安得獨自髙前日君男欲學文而移寶自近禮有來學義無往教道不可詘身詘何傷且不遭者可無不爲況主簿乎忠聞之甚�寶爲京兆尹故吏侯文以剛直不苟合常稱疾不肯仕寶以恩禮請文欲爲布衣友日設酒食妻子相對文求受署爲掾進見如賓禮數月以立秋日署文東部督郵黃霸傳霸爲潁川太守長吏許丞老病聾督郵白欲逐之霸曰許丞廉吏𨿽老尙能拜起送迎重聽何傷且善助之毋失賢者意陳遵傳遵少孤與張竦伯松俱爲京兆史竦博學通達以廉儉自守而遵放縱不拘操行𨿽異然相親友哀帝之末俱著名字爲後進冠並入公府公府掾吏率皆羸車小馬不上鮮明而遵獨極輿馬衣服之好門外車騎交錯又日出醉歸曹事數廢西曹以故事適之侍曹輒詣寺捨白遵曰陳卿今日以某事適遵曰滿百乃相聞故事有百適者斥滿百西曹白請斥大司徒馬宮大儒優士又重遵謂西曹此人大度士柰何以小文責之乃舉遵能治三輔劇縣補郁夷令後漢書劉平傳建武初平狄將軍龐萌反於彭城攻敗郡守孫萌平時爲郡吏冒白刃伏萌身上被七創困頓不知所爲號泣請曰願以身代府君賊乃斂兵止曰此義士也勿殺遂解去萌傷甚气絕有頃蘇渴求飲平傾其創血以飲之後數日萌竟死平乃裹創扶送萌喪至其本縣後舉孝廉郅惲傳太守歐陽歙請惲爲功曹汝南舊俗十月享會百里內縣皆賫牛酒到府燕飲時臨享禮訖歙教曰西部督郵繇延天資忠貞秉性公方摧破姦凶不嚴而理今與眾儒共論延功顯之於朝太守敬嘉厥休牛酒養徳主簿讀書教戶曹引延受賜惲於下坐愀然前曰司正舉觥以君之罪告謝於天按延資性貪邪外方內員朋黨構姦罔上害人所在荒亂怨慝並作明府以惡爲善股肱以直從曲此旣無君又復無臣惲敢再拜奉觥歙色�動不知所言門下掾鄭敬進曰君明臣直功曹言切明府徳也可無受觥哉歙意少解曰實歙罪也敬奉觥惲乃免冠謝曰昔虞舜輔堯四罪咸服讒言不庸孔任不行故能作股肱帝用有歌惲不忠孔任是昭豺虎從政旣陷誹謗又露所言罪莫重焉請收惲延以明好惡歙曰是重吾過也遂不燕而罷惲歸府稱病延亦自退鄭敬素與惲厚見其言忤歙乃相招去曰子廷爭繇延君猶不納延今𨿽去其勢必還直心無諱誠三代之道然道不同者不相爲謀吾不能忍見子有不容君之危盍去之乎惲曰孟軻以彊其君之所不能爲忠量其君之所不能爲賊惲業已彊之矣障君於朝旣有其直而不死職罪也延退而惲又去不可敬乃獨隱於弋陽山中居數月歙果復召延惲於是乃去任延傳延拜武威太守帝戒之曰善事上官無失名譽延曰臣聞忠臣不私私臣不忠上下雷同非陛下之福善事上官臣不敢奉詔帝嘆息曰卿言是也劉茂傳茂爲郡門下掾時赤眉攻郡縣殺長吏及府掾史茂負太守孫福逾墻藏空穴中得免其暮俱奔盂縣晝則逃隱夜求糧食積百餘日賊去乃得歸府明年詔書求天下義士福言茂曰臣前爲赤眉所攻吏民壞亂奔走趣山臣爲賊所圍命如絲髮賴茂負臣逾城出保盂縣茂與弟觸冒兵刃緣山負食臣及妻子得度死命節義尢髙宜蒙表擢以厲義士詔書卽徵茂拜議郎東觀漢記鄧訓故吏念訓常所服藥北州少之又知訓好靑泥封書從黎陽步推鹿車於洛陽市藥還過趙國易陽井載靑泥至上谷遺訓其得人心如此後漢書索盧放傳放東郡人也初署郡門下掾更始時使者督行郡國太守有事當就斬刑放前曰今天下所以苦毒王氏歸心皇漢者實以聖政寬仁故也而傳車所過未聞恩澤太守受誅誠不敢言但恐天下惶懼各生疑變夫使功者不如使過願以身代太守之命遂前就斬使者義而赦之由是顯名周嘉傳嘉髙祖父燕宣帝時爲郡決曹掾太守欲枉殺人燕諫不聽遂殺囚而黜燕囚家守闕稱冤詔遣覆考燕見太守曰願謹定文書皆著燕名府君但言時病而已出謂掾史曰諸君被問悉當以罪推燕如有一言及於府君燕手劍相刃使乃收燕系獄屢被掠楚辭無屈撓遂不食而死嘉仕郡爲主簿王莽末羣賊入汝陽城嘉從太守何敞討賊敞爲流矢所中郡兵奔北賊圍繞數十重白刃交集嘉乃擁敞以身扞之因呵賊曰卿曹皆人隸也爲賊旣逆豈有還害其君者邪嘉請以死贖君命因仰天號泣羣賊於是兩兩相視曰此義士也給其車馬遣送之後光武引見問以遭難之事嘉對曰太守被傷命懸寇手臣實駑怯不能死難帝曰此長者也廉範傳隴西太守鄧融備禮謁範爲功曹會融爲州所舉案範知事譴難解欲以權相濟乃托病求去融不達其意大恨之範於是東至洛陽變名姓求代廷尉獄卒居無幾融果徵下獄範遂得衛侍左右盡心勤勞融怪其貌類範而殊不意乃謂曰卿何似我故功曹邪範訶之曰君困�瞀亂邪語遂絕融系出困病範隨而養視及死竟不言身自將車送喪至南陽葬畢乃去李恂傳恂字叔英安定臨涇人也太守潁川李鴻請署功曹未及到而州辟爲從事會鴻卒恂不應州命而送鴻喪還鄕裏旣葬畱起冢墳持喪三年辟司徒桓虞府周章傳章初仕郡爲功曹時大將軍竇憲免封冠軍侯就國章從太守行春到冠軍太守欲謁之章進諫曰今日公行春豈可越儀私交且憲椒房之親埶傾王室而退就藩國禍福難量明府剖符大臣千里重任舉止進退其可輕乎太守不聽遂便升車章前拔佩刀絕馬鞅於是乃止及憲被誅公卿以下多以交關得罪太守幸免以此重章繆肜傳肜仕縣爲主簿時縣令被章見考吏皆畏懼自誣而肜獨證據其事掠考苦毒致乃體生虫蛆因復傳換五獄逾涉四年卒以自免太守隴西梁湛召爲決曹史安帝初湛病卒官肜送喪還隴西始葬會西羌反叛湛妻子悉避亂它郡肜獨畱不去爲起墳家乃潛穿井傍以爲窟室晝則隱竄夜則負土及賊平而墳已立其妻子意肜已死還見大驚關西咸稱傳之共給車馬衣資肜不受而歸鄕裏陳禪傳禪字紀山巴郡安漢人也仕郡功曹察孝廉州辟治中從事時刺史爲人所上受納贓賂禪當傳考無他所賫但持喪斂之具而已及至笞掠無算五毒畢加禪神意自若辭對無變事遂散釋鄧禹傳禹孫騭封上蔡侯位特進太后崩宮人先有受罰者懷怨恚因誣告尙書鄧訪謀立平原王得帝聞追怒遂廢西平侯廣徳葉侯廣宗西華侯忠陽安侯珍都鄕侯甫徳皆爲庶人騭以不與謀但免特進徙鄧訪及家屬於遠郡郡縣逼迫騭與子鳳並不食而死大司農朱寵痛騭無罪遇禍乃肉袒輿櫬上疏追訟騭曰伏惟和熹皇后聖善之徳爲漢文母兄弟忠孝同心憂國宗廟有主王室是賴功成身退讓國遜位歷世外戚無與爲比當享積善履謙之佑而橫爲宮人單辭所陷利口傾險反亂國家罪無申證獄不訊鞫遂令騭等罹此酷濫一門七人並不以命屍骸流離怨魂不反逆天感人率土喪气宜收還冢次寵樹遺孤奉承血祀以謝亡靈寵知其言切自致廷尉詔免官歸田裏眾庶多爲騭稱枉帝意頗悟乃譴讓州郡還葬洛陽順帝卽位追感太后恩訓湣騭無辜乃復騭宗親內外朝見皆如故事除騭兄弟子及門從十二人悉爲郎中擢朱寵爲太尉錄尙書事寵字仲威京兆人初辟騭府第五倫傳倫曾孫種遷兗州刺史中常侍單超兄子匡爲濟陰太守負埶貪放種欲收舉未知所使會聞從事衛羽素抗厲乃召羽具告之謂曰聞公不畏彊禦今欲相委以重事若何對曰願庶幾於一割羽出遂馳至定陶閉門收匡賓客親吏四十餘人六七日中糾發其臧五六十萬種卽奏匡並以劾超匡窘迫遣刺客刺羽羽覺其姦乃收系客具得情狀州內震栗朝廷嗟嘆之單超積懷忿恨以事陷種坐徙朔方超外孫董援爲朔方太守�怒以待之初種爲衛相以門下掾孫斌賢善遇之及當徙斥斌具聞超謀乃謂其友人同縣閭子直及髙密甄子然曰蓋盜憎其主從來舊矣第五使君當投裔土而單超外屬爲彼郡守夫危者易僕可爲寒心吾今方追使君庶免其難若奉使君以還將以付子二人曰子其行矣是吾心也於是斌將俠客晨夜追種及之於太原遮險格殺送吏因下馬與種斌自步從一日一夜行四百餘里遂得脫歸種匿於閭甄氏數年徐州從事臧旻上書訟之赦出卒於家戴就傳就仕郡倉曹掾揚州刺史歐陽參奏太守成公浮臧罪遣部從事薛安案倉庫簿領收就於錢塘縣獄幽囚考掠五毒參至就慷慨直辭色不變容又燒鋘斧使就挾於肘腋就語獄卒可熟燒斧勿令冷每上彭考因止飯食不肯下肉焦毀墮地者掇而食之主者窮竭酷慘無復余方乃臥就覆船下以馬通燻之一夜二日皆謂已死發船視之就方張眼大罵曰何不益火而使滅絕又復燒地以大鍼刺指爪中使以把土爪悉墮落主者以狀白安安呼見就謂曰太守罪穢狼籍受命考實君何故以骨肉拒扞邪就據地答言太守剖符大臣當以死報國卿𨿽銜命固宜申斷冤毒柰何誣枉忠良彊相掠理令臣謗其君子證其父薛安庸騃忸行無義就考死之日當白之於天與羣鬼殺汝於亭中如蒙生全當手刃相裂安深奇其壯節卽解械更與美談表其言辭解釋郡事徵浮還京師免歸鄕裏太守劉寵舉就孝廉陳實傳實家貧爲郡西門亭長尋轉功曹時中常侍侯覽托太守髙倫用吏倫教署爲文學掾實知非其人懷檄請見言曰此人不宜用而侯常侍不可違實乞從外署不足以塵明徳倫從之於是鄕論怪其非舉實終無所言倫後被徵爲尙書郡中士大夫送至輪氏傳捨倫謂眾人言曰吾前爲侯常侍用吏陳君密持教還而於外白署比聞議者以此少之此咎由故人畏憚彊禦陳君可謂善則稱君過則稱己者也實固自引愆聞者方嘆息由是天下服其徳李固傳固爲廣漢雒令解印綬還漢中歲中梁商請爲從事中郎商以后父輔政而柔和自守不能有所整裁災異數見下權日重固欲令商先正風化退辭髙滿乃奏記曰春秋褒儀父以開義路貶無駭以閉利門夫義路閉則利門開利門開則義路閉也前孝安皇帝內任伯榮樊丰之屬外委周廣謝惲之徒開門受賂署用非次天下紛然怨聲滿道朝廷初立頗存淸靜未能數年稍復墮損左右黨進者日有遷拜守死善道者滯涸窮路而未有攺敝立徳之方又卽位以來十有餘年聖嗣未立羣下繼望可令中宮博簡嬪媵兼采微賤宜子之人進禦至尊順助天意若有皇子母自乳養無委保妾醫巫以致飛燕之禍明將軍望尊位顯當以天下爲憂崇尙謙省垂則萬方而新營祠堂費功億計非以昭明令徳崇示淸儉自數年以來災怪屢見比無雨潤而沈陰鬱泱宮省之內容有陰謀孔子曰智者見變思刑愚者睹怪諱名天道無親可爲祗畏如近者月食旣於端門之側月者大臣之體也夫窮髙則危太滿則溢月盈則缺日中則移凡此四者自然之數也天地之心福謙忌盛是以賢達功遂身退全名養壽無有怵迫之憂誠令王綱一整道行忠立明公踵伯成之髙全不朽之譽豈與此外戚凡輩耽榮好位者同日而論哉固狂夫下愚不達大體竊感古人一飯之報況受顧遇而容不盡乎商不能用杜喬傳喬死獄中妻子歸故郡與李固俱暴屍於城北家屬故人莫敢視者喬故掾陳畱楊匡聞之號泣星行到洛陽乃著故赤幘托爲夏門亭吏守衛屍喪驅護蠅虫積十二日都官從事執之以聞太后義而不罪匡於是帶鐵鑕詣闕上書並乞李杜二公骸骨太后許之成禮殯殮送喬喪歸家葬送行服隱而不仕王龔傳龔遷汝南太守政崇溫和好才愛士引進郡人黃憲陳蕃等憲𨿽不屈蕃遂就吏蕃性气髙明初到龔不卽召見之乃畱記謝病去龔怒使除其錄功曹袁閬請見言曰聞之傳曰人臣不見察於君不敢立於朝蕃旣以賢見引不宜退以非禮龔攺容謝曰是吾過也乃復厚遇待之由是後進知名之士莫不歸心焉範滂傳滂爲光祿勛主事時陳蕃爲光祿勛滂執公儀詣蕃蕃不止之滂懷恨投版棄官而去郭林宗聞而讓蕃曰若範孟博者豈宜以公禮格之今成其去就之名得無自取不優之議也蕃乃謝焉胡廣傳廣一履司空再作司徒三登太尉又爲太傅其所辟命皆天下名士與故吏陳蕃李咸並爲三司蕃等每朝會輒稱疾避廣時人榮之年八十二熹平元年薨故吏自公卿大夫博士議郎以下數百人皆縗絰殯位自終及葬漢興以來人臣之盛未嘗有也朱�傳太守尹端以�爲主簿熹平二年端坐討賊失利罪應棄市�乃羸服間行輕賫數百金到京師賂主章吏遂得刊定州奏故端得輸作左校端喜於降免而不知其由�亦終無所言公孫瓚傳瓚舉上計吏太守劉君坐事檻車徵官法不聽吏下親近瓚乃攺容服詐稱侍卒身執徒養禦車到洛陽太守當徙日南瓚具豚酒於北邙上祭辭先人酹觴祝曰昔爲人子今爲人臣當詣日南日南多瘴气恐或不還便當長辭墳塋慷慨悲泣再拜而去觀者莫不嘆息旣行於道得赦瓚還郡舉孝廉建安三年袁紹大攻瓚瓚遣子續請救於黑山諸帥而欲自將突騎直出傍西山以斷紹後長史關靖諫曰今將軍將士莫不懷瓦解之心所以猶能相守者顧戀其老小而恃將軍爲主故耳堅守曠日或可使紹自退若捨之而出後無鎭重易京之危可立待也瓚乃止紹漸相攻逼瓚眾日蹙四年春瓚計必無全乃引火自焚紹兵趣登臺斬之關靖見瓚敗嘆恨曰前若不止將軍自行未必不濟吾聞君子陷人於危必同其難豈可以獨生乎乃策馬赴紹軍而死袁紹傳袁氏樹恩四世門生故吏徧於天下陳畱耆舊傳小黃桓牧爲都尉功曹與郎君共歸鄕裏爲赤眉所得欲殺之啖牧求先死賊義釋之送與豆一斛楚國先賢傳應余字子正爲郡功曹是時吳蜀不賓山民皆叛余與太守東方衮迸力得出賊便射衮余以身當箭被七創因謂賊曰我以身代君已被重創若身死君全殞歿無恨因仰天號泣涕血俱下如雨賊見其義烈釋衮不害按後漢書劉平傳事與此無異並存備考

魏志文聘傳聘字仲業爲劉表大將使禦北方表死其子琮立太祖徵荊州琮舉州降呼聘欲與俱聘曰聘不能全州當待罪而已太祖濟漢聘乃詣太祖太祖問曰來何遲邪聘曰先日不能輔弼劉荊州以奉國家荊州𨿽沒常願據守漢川保全境土生不負於孤弱死無愧於地下而計不得已以至於此實懷悲�無顏早見耳遂歔欷流涕太祖爲之愴然曰仲業卿眞忠臣也厚禮待之王修傳修初平中北海孔融召以爲主簿守髙密令頃之郡中有反者修聞融有難夜往奔融賊初發融謂左右曰能冒難來惟王修耳言終而修至融每有難修𨿽使歸在家無不至融常賴修以免袁譚在靑州辟修爲治中從事別駕劉獻數毀短修後獻以事當死修理之得免時人益以此多焉袁紹又辟修除卽墨令後復爲譚別駕紹死譚尙有隙尙攻譚譚軍敗修率吏民往救譚譚喜曰成吾軍者王別駕也譚之敗劉詢起兵漯陰諸城皆應譚嘆息曰今舉州皆叛豈孤之不徳邪修曰東萊太守管統𨿽在海表此人不反必來後十餘日統果棄其妻子來赴譚譚更以統爲樂安太守譚復欲攻尙修諫曰兄弟還相攻擊是敗亡之道也譚不悅然知其志節後又問修計安出修曰夫兄弟者左右手也譬人將斗而斷其右手而曰我必勝若是者可乎夫棄兄弟而不親天下其誰親之屬有讒人固將交斗其間以求一朝之利願明使君塞耳勿聽也若斬佞臣數人復相親睦以禦四方可以橫行天下譚不聽遂與尙相攻擊請救於太祖太祖旣破冀州譚又叛太祖遂引軍攻譚於南皮修時運糧在樂安聞譚急將所領兵及諸從事數十人往赴譚至髙密聞譚死下馬號哭曰無君焉歸遂詣太祖乞收葬譚屍太祖欲觀修意默然不應修復曰受袁氏厚恩若得收斂譚屍然後就戮無所恨太祖嘉其義聽之髙堂隆傳少爲諸生泰山太守薛悌命爲督郵郡督軍與悌爭論名悌而呵之隆按劍叱督軍曰昔魯定見侮仲尼歷階趙彈秦箏相如進缶臨臣名君義之所討也督軍失色悌驚起止之梁習傳濟陰王思與習俱爲西曹令史思因直日白事失太祖指太祖大怒教召主者將加重辟時思近出習代往對已被收執矣思乃馳還自陳己罪罪應受死太祖嘆習之不言思之識分曰何意吾軍中有二義士乎後同時擢爲刺史田疇傳初平元年義兵起董卓遷帝於長安幽州牧劉虞嘆曰賊臣作亂朝廷播蕩四海俄然莫有固志身備宗室遺老不得自同於眾今欲奉使展效臣節安得不辱命之士乎眾議咸曰田疇𨿽年少多稱其奇疇時年二十二矣虞乃備禮請與相見大悅之遂署爲從事且具車騎將行疇曰今道路阻絕寇虜縱橫稱官奉使爲眾所指名願以私行期於得達而已虞從之疇乃歸自選其家客與年少之勇壯募從者二十騎俱往虞自出祖而遣之旣取道疇乃更上西關出塞傍北山直趨朔方循間徑去遂至長安致命詔拜騎都尉固辭不受得報馳還未至虞已爲公孫瓚所害疇至謁祭虞墓陳發章表哭泣而去瓚聞之大怒購求獲疇謂曰汝何自哭劉虞墓而不送章報於我也疇答曰漢室衰頹人懷異心惟劉公不失忠節章報所言於將軍未美恐非所樂聞故不進也且將軍方舉大事以求所欲旣滅無罪之君又讎守義之臣誠行此事則燕趙之士將皆蹈東海而死耳豈忍有從將軍者乎瓚壯其對乃縱遣疇疇得北歸率舉宗族他附從數百人掃地而盟曰君仇不報吾不可以立於世遂入徐無山中百姓歸之數年間至五千餘家疇乃爲約束北邊翕然服其威信袁紹數遣使招命又卽授將軍印因安輯所統疇皆拒不畱紹死其子尙又壁焉疇終不行建安十二年太祖遣使辟疇又命田預諭指疇戒其門下趣治嚴門人謂曰昔袁公慕君禮命五至君義不屈今曹公使一來而君若恐弗及者何也疇笑而應之曰此非君所識也遂隨使者到軍署司空戶曹掾引見諮議明日出令曰田子泰非吾所宜吏者卽舉茂才拜爲蓨令不之官隨軍次無終遼東斬送袁尙首令三軍敢有哭之者斬疇以嘗爲尙所辟乃往弔祭太祖亦不問杜畿傳畿子恕字務伯太和中爲散騎黃門侍郎注杜氏新書時李丰爲常侍黃門郎袁侃見轉爲吏部郎荀俁出爲東郡太守二人皆恕之同班友善吳志陳武傳武子修修弟表少知名與諸葛恪顧譚張休等�侍東宮皆共親友尙書曁艷亦與表善後艷遇罪時人咸自營護表獨不然士以此重之益都耆舊傳張充爲州治中從事刺史每日坐髙�爲從事設單席於地文士傳江統召補洗馬每有凝滯大事章奏表議輒爲同官所推常爲之作艸

僚屬部紀事二世說補孫子荊爲石苞驃騎參軍旣負其才气又侮易苞初至不拜但長揖直語苞曰天子命我參卿軍事晉書向雄傳雄字茂伯河內山陽人也雄初仕郡爲王簿事太守王經及經之死也雄哭之盡哀市人咸爲之悲後太守劉毅嘗以非罪笞雄及吳奮代毅爲太守又以少譴系雄於獄司隸鍾會於獄中辟雄爲都官從事會死無人殯斂雄迎喪而葬之文帝召雄而責之曰往者王經之死卿哭王經於東市我不問也今鍾會躬爲叛逆又輒收葬若復相容其如王法何雄曰昔者先王掩胳埋胔仁流朽骨當時豈先卜其功罪而後葬之哉今王誅旣加於法已備雄感義收葬教亦無闕法立於上教弘於下何必使雄違生背死以立於時殿下讎枯骨而捐之中野爲將來仁賢之資不亦惜乎帝甚悅與談宴而遣之累遷黃門侍郎時吳奮劉毅俱爲侍中同在門下雄初不交言武帝聞之敕雄令復君臣之好雄不得已乃詣毅再拜曰向被詔命君臣義絕如何於是卽去帝聞而大怒問雄曰我令卿復君臣之好何以故絕雄曰古之君子進人以禮退人以禮今之進人若加諸膝退人若墜諸川劉河內於臣不爲戎首亦巳幸甚安復爲君臣之好帝從之段灼傳灼字休然惇煌人也少仕州郡稍遷鄧艾鎭西司馬從艾破蜀有功封關內侯累遷議郎武帝卽位灼上疏追理艾曰故徵西將軍鄧艾心懷至忠而荷反逆之名平定巴蜀而受三族之誅臣竊悼之惜哉言艾之反也以艾性剛急矜功伐善而不能協同朋類輕犯雅俗失君子之心故莫肯理之臣敢昧死言艾所以不反之狀艾本屯田掌犢人宣皇帝拔之於農吏之中顯之於宰輔之職處內外之官據文武之任所在輒有名績固足以明宣皇帝之知人矣會直洮西之役官兵失利刺史王經困於圍城之中當爾之時二州危懼隴右懍懍幾非國家之有也先帝以爲深憂重慮思惟可以安邊殺敵莫賢於艾故授之以兵馬解狄道之圍圍解畱屯上邽承官軍大敗之後士卒破膽將吏無气倉庫空虛器械殫盡艾欲積谷彊兵以待有事是歲少雨又爲區種之法手執耒耜率先將士所統萬數而身不離僕虜之勞親執士卒之役故落門段谷之戰能以少擊多摧破彊賊斬首萬計遂委艾以廟勝成圖指授長策艾受命忘身龍驤麟振前無堅敵蜀地阻險山髙谷深而艾步乘不滿二萬束馬懸車自投死地勇气淩雲將士乘勢故能使劉禪震怖君臣面縛軍不逾時而巴蜀蕩定此艾固足以彰先帝之善任矣艾功名已成亦當書之竹帛傳之萬世七十老公復何所求哉艾以禪初降遠郡未附矯令承制權安社稷𨿽違常科有合古義原心定罪事可詳論故鎭西將軍鍾會有吞天下之心恐艾威名知必不同因其疑似構成其事艾被詔書卽遣彊兵束身就縛不敢顧望誠自知奉見先帝必無當死之理也會受誅之後艾參佐官屬部曲將吏愚�相聚自共追艾破壞檻車解其囚執艾在困地是以狼狽失據夫反非小事若懷惡心卽當謀及豪傑然後乃能興動大眾不聞艾有腹心一人臨死口無惡言獨受腹背之誅豈不哀哉故見之者垂涕聞之者嘆息此賈誼所以慷慨於漢文天下之事可爲痛哭者良有以也陛下龍興闡弘大度受誅之家不拘敍用聽艾立後祭祀不絕昔秦人憐白起之無罪吳人傷子胥之冤酷皆爲之立祠天下之人爲艾悼心痛恨亦猶是也謂可聽艾門生故吏收艾屍柩歸葬舊墓還其田宅以平蜀之功繼封其後使艾闔棺定謚死無所恨赦冤魂於黃泉收信義於後世則天下徇名之士思立功之臣必投湯火樂爲陛下死矣帝省表甚嘉其意世說新語晉武帝時荀勗爲中書監和嶠爲令故事監令由來共車嶠性雅正常疾勗諂諛後公車來嶠便登正向前坐不復容勗勗方更覓車然後去監令各給車自此始晉書閻纘傳纘爲太傅楊駿舍人轉安復令駿之誅也纘棄官歸要駿故主簿潘嶽掾崔基等共葬之基嶽畏罪推纘爲主墓成當葬駿從弟模告武陵王淡將表殺造意者眾咸懼塡冢而逃纘獨以家財成墓葬駿而去王育傳育行己任性頗不偶俗太守杜宣命爲主簿俄而宣左遷萬年令杜令王攸詣宣宣不迎之攸怒曰卿往爲二千石吾所敬也今吾儕耳何故不見迎欲以小雀遇我使我畏死鷂乎育執刀叱攸曰君辱臣死自昔而然我府君以非罪黜降日月之蝕耳小縣令敢輕辱吾君汝謂吾刀鈍耶敢如是乎前將殺之宣懼跣下抱育乃止自此知名韋忠傳忠閉門修己不交當世太守陳楚迫爲功曹會山羌破郡楚攜子出走賊射之中三創忠冒刃伏楚以身捍之泣曰韋忠願以身代君乞諸君哀之亦遭五矢賊相謂曰義士也捨之忠於是負楚以歸世說新語桓宣武平蜀集參僚置酒於李勢殿巴蜀縉紳莫不來萃桓旣素有雄情爽气加爾日音調英發敍古今成敗由人存亡其狀磊落一坐嘆賞旣散諸人追味餘言於時尋陽周馥曰恨卿輩不見王大將軍桓宣武薨桓南郡年五歲服始除桓車騎與送故文武別因指語南郡此皆汝家故吏佐元應聲慟哭酸感傷人車騎每自目己坐曰靈寶成人當以此坐還之鞠愛過於所生晉書華軼傳軼傳首建鄴初廣陵髙悝寓居江州軼辟爲西曹掾尋而軼敗悝藏匿軼二子及妻崎嶇經年旣而遇赦悝攜之出首帝嘉而宥之裴秀傳秀從子卲字道期元帝爲安東將軍以卲爲長史王導爲司馬二人相與深交劉弘傳弘拜侍中鎭南大將軍陳敏寇揚州江夏太守陶侃與敏同郡或有間侃者弘不疑之委以討敏之任侃遣子及兄子爲質弘遣之曰賢叔徵行君祖母年髙便可歸也匹夫之交尙不負心何況大丈夫乎陳敏竟不敢窺苟晞傳晞位至上將志頗盈滿刑政苛虐縱情肆欲遼西閻亨以書固諫晞怒殺之晞從事中郎明預有疾居家聞之乃轝病諫晞曰皇晉遭百六之數當危難之機明公親稟廟算將爲國家除閻亨美士柰何無罪一旦殺之晞怒曰我自殺閻亨何關人事而轝病來罵我左右爲之戰栗預曰以明公以禮見進預欲以禮自盡今明公怒預其若遠近怒明公何昔堯舜之在上也以和理而興桀紂之在上也以惡逆而滅天子且猶如此況人臣乎願明公且置其怒而思預之言晞有�色由是眾心稍離莫爲致用陶侃傳侃早孤貧廬江太守張夔召爲督郵領樅陽令有能名遷主簿會州部從事之郡欲有所按侃閉門部勒諸吏謂從事曰若鄙郡有違自當明憲直繩不宜相逼若不以禮吾能禦之從事卽退夔妻有疾將迎醫於數百里時正寒雪諸綱紀皆難之侃獨曰資於事父以事君小君猶母也豈有父母之疾而不盡心乎乃請行眾咸服其義長沙太守萬嗣過廬江見侃虛心敬悅曰君當終有大名命其子與之結友而去夔察侃爲孝廉除郎中伏波將軍孫秀以亡國支庶府望不顯中華人士恥爲掾屬以侃寒宦召爲舍人尙書樂廣欲會荊陽士人武庫令黃慶進侃於廣人或非之慶曰此子終當遠到復何疑也慶後爲吏部令史舉侃補武岡令與太守呂嶽有嫌棄官歸爲郡小中正會劉弘爲荊州刺史將之官辟侃爲南蠻長史遣先向襄陽討賊張昌破之弘旣至謂侃曰吾昔爲羊公參軍謂吾其後當居身處今相觀察必繼老夫矣後以軍功封東鄕侯侃爲荊州刺史諸參佐或以談戲廢事者乃命取其酒器蒱博之具悉投之於江吏將則加鞭撲曰摴蒱者牧豬奴戲耳老莊浮華非先王之法言不可行也君子當正其衣冠攝其威儀何有亂頭養望自謂宏達耶盧欽傳欽弟子志志長子諶隨志北依劉琨琨爲司空以諶爲主簿轉從事中郎琨妻卽諶之從母旣加親愛又重其才地建興末隨琨投段匹磾匹磾自領幽州牧諶爲別駕匹磾旣害琨尋亦敗喪時南路阻絕段末波在遼西諶往投之元帝初末波通使於江左諶因其使抗表理琨文旨甚切於是卽加弔祭劉琨傳琨被害朝廷以匹磾尙彊當爲國討石勒不舉琨哀三年琨故從事中郎盧諶崔悅等上表理琨曰臣聞經國之體在於崇明典刑立政之務在於固愼關塞況方嶽之臣殺生之柄而可不正其枉直以杜其姦邪哉竊見故司空廣武侯琨在惠帝擾攘之際值羣石鼎沸之難戮力皇家義誠彌厲躬率華彜親受矢石石超授首呂朗面縛社稷克寧鑾輿反駕奉迎之勛琨實爲隆此琨效忠之一驗也其後並州刺史東嬴公騰以晉川荒匱移鎭臨漳太原西河盡徙三魏琨受任並州屬承其獘到官之日遺戶無幾當易危之勢處難濟之土數年之間公私漸振會京師失守羣逆縱逸邊萌頓僕苟懷宴安咸以爲並州之地四塞爲固且可閉關守險畜資養徒抗辭厲聲忠亮奮發以爲天子沈辱而不隕身死節情非所安遂乃跋履山川東西徵討屠各乘虛晉陽沮潰琨父母罹屠戮之殃門族受殲夷之禍向使琨從州人之心爲自守之計則聖朝未必加誅而族黨可以不喪及猗虜敗亂晉人歸奔琨於平城納其初附將軍箕又以爲此𨿽晉人久在荒裔難以法整不可便用琨又讓之義形於色假從議偸於苟存則晏然於井土必不亡身於燕薊也琨自以備位方嶽綱維不舉無緣虛荷大任坐居三司是以陛下登祚便引愆告遜前後章表具陳誠款尋令從事中郎臣續淡以章綬節傳奉還本朝與匹磾使榮卲期一時俱發又匹磾以琨王室大臣懼奪己威重忌琨之形漸彰於外琨知其如此慮不可久欲遣妻息大小盡詣京城以其門室一委陛下有徵舉之會則身充一卒若匹磾縱凶慝則妻息可免具令臣淡密宣此旨求詔敕路次令相迎衛會王成從平陽逃來說南陽王保稱號隴右士眾甚盛當移關中匹磾聞此私懷顧望畱停榮卲欲遣前兼鴻臚邊邈奉使詣保懼淡獨南言其此事遂不許引路丹誠赤心卒不上達匹磾兄眷喪亡嗣子幼弱欲因奔喪奪取其國又自以欺國陵家懷邪樂禍恐父母族黨不容其罪是以捲甲橐弓陰圖作亂欲害其從叔驎從弟末波以取其國匹磾親信密告驎波驎波乃遣人距之匹磾僅以身免百姓謂匹磾已歿皆憑向琨若琨於時有害匹磾之情則居然可擒不復勞於人力自此之後上下並離匹磾遂欲盡勒胡晉徙居上谷琨深不然之勸移厭次南憑朝廷匹磾不能納反禍害父息四人從兄二息同時並命琨未遇害知匹磾有禍心語臣等云受國厚恩不能克報𨿽才略不及亦由遇此厄運人誰不死死生命也惟恨下不能效節於一方上不得歸誠於陛下辭旨慷慨動於左右匹磾旣害琨橫加誣謗言琨欲窺神器謀圖不軌琨免述囂頑凶之思又無信布懼誅之情踦亂亡之際夾肩異類之間而有如此之心哉𨿽臧獲之愚廝養之智猶不爲之況在國士之列忠節先著者乎匹磾之害琨稱陛下密語琨信有罪陛下加誅自當肆諸市朝與眾棄之不令殊俗之豎戮臺輔之臣亦已明矣然則擅詔有罪𨿽小必誅矯制有功𨿽大不論正以興替之根咸在於此開塞之由不可不閉故也而匹磾無所顧忌怙亂專殺虛假王命虐害鼎臣辱諸夏之望敗王室之法是可忍也孰不可忍若聖朝猶加隱忍未明大體則不逞之人襲匹磾之迹殺生自由好惡任意陛下將何以誅之哉折衝厭難惟存戰勝之將除暴討亂必須知略之臣故古語雲山有猛獸藜藿爲之不采非虛言矣自河以北幽並以南醜類有所顧憚者惟琨而已琨受害之後羣凶欣欣莫不得意鼓行中州曾無纖芥此又華彜小大所以長嘆者也伏惟陛下睿聖之隆中興之緒方將平章典刑以經序萬國而琨受害非所冤痛已甚未聞朝廷有以甄論昔壺關三老訟衛太子之罪谷永劉向辧陳湯之功下足以明功罪之分上足以悟聖主之懷臣等祖考以來世受殊遇入侍翠幄出簪彤管弗克負荷播越遐荒與琨周旋接事終始是以仰慕三臣在昔之義謹陳本末冒以上聞仰希聖朝曲賜哀察太子中庶子溫嶠又上疏理之帝乃下詔曰故太尉廣武侯劉琨忠亮開濟乃成王家不幸遭難志節不遂朕甚悼之往以戎事未加弔祭其下幽州便依舊弔祭贈侍中太尉謚曰湣荀闓傳闓字道明大司馬齊王囧辟爲掾囧敗暴屍已三日莫敢收葬闓與囧故吏李述嵇含等露板請葬朝議聽之論者稱焉虞潭傳字思行潭之兄子也與譙國桓彜俱爲吏部郎情好甚篤桓雄傳雄長沙人也少仕州郡譙王承爲湘州刺史命爲主簿王惇之逆承爲惇將魏乂所執佐吏奔散雄與西曹韓階從事武延並毀服爲童豎隨承向武昌乂見雄姿貌長者進退有禮知非凡人有畏憚之色因害之韓階傳階長沙人也性廉謹篤愼爲閭裏所敬愛刺史譙王承辟爲議曹祭酒轉西曹書佐及承爲魏乂所執送武昌階與武延等同心隨從在承左右桓雄被害之後二人執志愈固及承遇禍階延親營殯斂送柩還都朝夕哭奠葬畢乃還周崎傳崎邵陵人也爲湘州從事王惇之難譙王承使崎求救於外與周該俱爲魏乂偵人所執乂責崎辭情臨以白刃崎曰州將使求援於外本無定指隨時制宜耳乂謂崎曰汝爲我語城中稱大將軍已破劉隗戴若思甘卓住襄陽無復異議三江州郡萬里肅淸外援理絕如是者我當活汝崎僞許之旣到城下大呼曰王惇軍敗於湖甘安南已�武昌卽日分遣大眾來赴此急努力堅守賊今散矣乂於是數而殺之易雄傳雄仕郡爲主簿張昌之亂也執太守萬嗣將斬之雄與賊爭論曲直賊怒叱使牽雄斬之雄趨出自若賊又呼問之雄對如初如此者三賊乃捨之嗣由是獲免雄遂知名舉孝廉爲州主簿遷別駕自以門寒不宜久處上綱謝職還家後爲舂陵令刺史譙王承旣距王惇將謀起兵以赴朝廷雄承符馳檄遠近列惇罪惡宣募縣境數日之中有眾千人負糧荷戈而從之承旣固守而湘中殘荒之後城池不完兵資又闕惇遣魏乂李恆攻之雄勉勵所統扞禦累旬士卒死傷者相枕力屈城陷爲乂所虜意气慷慨神無懼色送到武昌惇遣人以檄示雄而數之雄曰此實有之惜雄位微力弱不能救國之難王室如毀雄安用生爲今日卽戮得作忠鬼乃所願也惇憚其辭正釋之眾人皆賀雄笑曰昨夜夢乘車掛肉其傍夫肉必有筋筋者斤也車傍有斤吾其戮乎尋而惇遣殺之當時見者莫不傷惋世說新語王丞相爲揚州遣八部從事之職顧和時爲下傅還同時俱見諸從事各奏二千石官長得失至和獨無言王問顧曰卿何所聞答曰明公作輔寧使网漏吞舟何緣采聽風聞以爲察察之政丞相咨嗟稱佳諸從事自視缺然也許侍中顧司空俱作丞相從事爾時已被遇遊宴集聚略無不同嘗夜至丞相許戲二人歡極丞相便命使入己帳眠顧至曉回轉不得快孰許上�便咍臺大鼾丞相顧諸客曰此中亦難得眠處晉書庾亮傳亮在武昌諸佐史殷浩之徒登南樓不覺亮至諸人將起避之亮徐曰諸君少住老子於此處興復不淺便據胡�與浩等談詠竟坐孔愉傳愉弟祗字承祖太守周札命爲功曹史札爲沈充所害故人賓吏莫敢近者祗�刃號哭親行殯禮送喪還義興時人義之世說新語小庾在荊州公朝大會問諸僚佐曰我欲爲漢髙魏武何如一座莫答長史江虨曰願明公爲桓文之事不願作漢髙魏武也晉書郗鑑傳鑑子愔愔子超桓溫辟爲大將軍掾溫英气髙邁罕有所推與超言常謂不能測遂領意禮待超亦深自結納時王珣爲溫主簿亦爲溫所重府中語曰�參軍短主簿能令公喜能令公怒超�珣短故也溫懷不軌欲立霸王之基超爲之謀謝安與王坦之嘗詣溫論事溫令超帳中臥聽之風動帳開安笑曰郗生可謂入幕之賓矣顧悅之傳悅之字君叔少有義行始將抗表訟殷浩浩親故多謂非宜悅之決意以聞又與朝臣爭論故眾無以奪焉時人咸稱之殷浩傳桓溫素忌浩上疏罪浩廢爲庶人浩後將攺葬其故吏顧悅之上疏訟浩曰伏見故將軍揚州刺史殷浩體徳沈粹識理淹長風流雅勝聲蓋當時再臨神州萬里肅淸勛績茂著聖朝欽嘉遂授分陜推轂之任戎旗旣建出鎭壽陽驅其豺狼剪其荊棘收羅向義廣開屯田沐雨櫛風等勤臺僕仰憑皇威羣醜革面進軍河洛修復園陵不虞之變中路猖獗遂令爲山之功崩於垂成忠款之志於是而廢旣受削黜自擯山海杜門終身與世兩絕可謂克己復禮窮而無怨者也尋浩所犯蓋敗負之常科非卽情之永責論其明徳深誠則如彼察其補過罪己則如此豈可棄而不卹使法有餘冤方今宅兆已成埏隧已開懸棺而窆禮同庶人存亡有非命之分九泉無自訴之期仰感三良昊天罔極若使明詔爰發旌我善人崇復本官遠彰幽昧斯則國家威恩有兼濟之美死而可作無負心之恨疏奏追復浩本官桓沖傳衝命處士南陽劉驎之爲長史驎之不屈親往迎之禮之甚厚又辟處士長沙鄧粲爲別駕備禮盡恭粲感其好賢乃起應命世說補王子猷爲桓沖參軍嘗從行值雨因下馬步入衝車中曰公豈得獨擅一車宋書朱齡石傳齡石初爲殿中將軍嘗追隨桓修兄弟爲修撫軍參軍在京口髙祖克京城以爲建武參軍從至江乘戰齡石言於髙祖曰世受桓氏厚恩不容以兵刃相向乞在軍後髙祖義而許之孝義傳龔穎遂寧人也益州刺史毛璩辟爲勸學從事璩爲譙縱所殺故佐吏並逃亡穎號哭奔赴殯送以禮縱後設宴延穎不獲已而至樂奏穎流涕起曰北面事人亡不能死何忍聞舉樂蹈迹逆亂乎縱大將譙道福引出將斬之道福母卽穎姑跣出救之故得免縱旣僭號備禮徵又不至乃收穎付獄脇以兵刃執志彌堅終無回攺至於蜀平遂不屈節南史胡藩傳藩字道序豫章南昌人也參郗忮徵虜軍事時殷仲堪爲荊州刺史藩外兄羅企生爲仲堪參軍藩過江陵省企生因說仲堪曰桓元意趣不常節下崇待太過非將來計也仲堪不悅藩退謂企生曰倒戈授人必至大禍不早去後悔無及元自夏口襲仲堪藩參元後軍軍事仲堪敗企生果以附從及禍庾悅傳登之字元龍悅族弟也累遷新安太守謝晦爲荊州刺史請爲長史南郡太守仍爲衛軍長史登之與晦俱曹氏�名位本同一旦爲之佐意甚不愜到廳箋惟言卽日恭到初無感謝之言每入覲見備持箱囊幾席之屬一物不具則不肯坐嘗於晦坐誦西徵賦云生有修短之命位有通塞之遇晦𨿽恨而常優容之張卲傳暢字少微邵兄子也起家爲太守徐佩之主簿佩之被誅暢馳出奔赴制服盡哀爲論者所美王弘傳弘字休元弱冠爲會稽王道子驃騎主簿桓元克建業收道子付廷尉臣吏莫敢瞻送弘時尙居喪獨道側拜辭攀車涕泣論者稱焉蕭思話傳思話長子惠開初爲祕書郎意趣與人多不同比肩或三年不共語轉太子舍人與汝南周朗同官友善以偏奇相尙孝建元年爲黃門侍郎與侍中何偃爭推積射將軍徐衝之事偃任遇甚隆怒使門下推彈惠開乃上表解職由此忤旨別敕有司以屬疾多免之思話素恭謹與惠開不同每加嫌責及見惠開自解表嘆曰兒不幸與周朗周旋理應如此杖之二百卞彬傳彬父延之弱冠爲上虞令有剛气會稽太守孟顗以令長裁之積不能容脫幘投地曰我所以屈卿者政爲此幘耳今己投之卿矣卿以一世勛門而傲天下國士拂衣而去沈慶之傳攸之字仲達慶之從父兄子也累遷郢州刺史爲政刻暴或鞭士大夫上佐以下有忤意輒面加詈辱裴松之傳松之孫昭明爲長沙郡丞罷任刺史王蘊之謂曰卿淸貧必無還資湘中人士有須一禮之命我不愛也昭明曰下官添爲郡佐不能光益上府豈以鴻都之事仰累淸風子子野兼廷尉正時三官通署獄子野嘗不在同僚則署其名奏有不允子野從坐免職或勸言請有司可無咎子野笑曰𨿽慚柳季之道豈因訟以受服自此免黜久之終無恨意王鎭之傳鎭之弟弘之弘之孫晏思遠晏從父弟也宋建平王景素辟南徐州主簿深見禮遇景素被誅左右離散思遠親視殯葬手種松柏與廬江何昌沛郡劉琎上表理之事感朝廷景素女廢爲庶人思遠分衣食以相資贍年長爲備笄總傾家送遣李安人傳安人行南徐州事城局參軍王回素爲安人所親盜絹二匹安人流涕謂曰我與卿契闊備嘗今且犯王法乃卿負我也於軍門斬之厚爲斂祭軍府皆震服庾杲之傳杲之爲衛將軍王儉長史安陸侯蕭緬與儉書曰盛府元僚實難其選庾景行泛淥水依芙蓉何其麗也時以入儉府爲蓮花池故緬書及之檀超傳超解褐州西曹蕭惠開爲別駕超便抗禮惠開自以地位居前稍相陵辱而超舉動嘯傲不以地勢推之張目謂曰我與卿俱是國家微賤時外戚耳何足以一爵髙人惠開欣然更爲刎頸之交王誕傳誕兄子偃偃子藻藻弟子瑩亮字奉叔瑩從父弟也累遷晉陵太守時有晉陵令沈巑之性粗�好犯亮諱亮不堪遂啟代之巑之怏怏乃造坐云下官以犯諱被代未知明府諱若爲攸字當作無骹尊傍犬爲犬傍無骹尊若是有心攸無心攸乞告示亮不履下�跣而走巑之撫掌大笑而去王元謨傳元謨從弟元邈仕宋位靑州刺史齊髙帝之鎭淮陰爲宋明帝所疑乃北勸魏遣書結元邈元邈長史房叔安進曰夫布衣韋帶之士銜一餐而不忘義使之然也今將軍居方州之重托君臣之義無故舉忠孝而棄之三齊之士寧蹈東海死耳不敢隨將軍也元邈意乃定仍使叔安使建鄴發髙帝謀髙帝於路執之並求元邈表叔安答曰寡君使表上天子不上將軍且僕之所言利國家而不利將軍無所應問荀伯玉勸殺之髙帝曰物各爲主無所責也傅琰傳故鄣縣令丘寂之字徳元吳興烏程人年十七爲州西曹兼直主簿刺史王彧行夜還前驅已至而寂之不肯開門曰不奉墨旨彧方於車中爲教然後開彧嘆曰不意郅君章近在閣下卽轉爲主簿在縣專以廉潔禦下垣護之傳崇祖護之弟子也爲五兵尙書領驍騎將軍永明元年詔稱其與荀伯玉構扇邊荒誅之故人無敢至者獨有前豫州主簿夏侯恭叔出家財爲殯時人以比欒布恭叔譙國人崇祖在豫州聞其才義辟爲主簿兼掌書翰髙帝卽位方鎭皆有賀表王儉見崇祖啟咨嗟良久曰此恭叔辭也齊晉安王子懋傳子懋武帝第七子也鎭尋陽延興元年加侍中聞鄱陽隨郡二王見殺欲起兵赴難與參軍周英防閣陸超之議傳檄荊郢入討君側防閣董僧慧攘袂曰此州𨿽小孝武亦嘗用之今以勤王之師橫長江指北闕以淸郁林之過誰能對之於是部分兵將入匡社稷母阮在都遣書欲密迎上阮報同產弟於瑤之爲計瑤之馳告明帝於是遣中護軍王元邈軍主裴叔業與瑤之先襲尋陽子懋部曲多踴躍願奮叔業畏之子懋中軍參軍於琳之瑤之兄也說子懋重賂叔業子懋使琳之往琳之因說叔業請取子懋叔業遣軍主徐元慶將四百人隨琳之入城僚佐皆奔散惟周英及外兵參軍王皎更移入城內子懋聞之嘆曰不意吾府有義士二人琳之從二百人仗自入齋子懋笑謂之曰不意渭陽翻成梟獍琳之以袖障面使人害之故人懼罪無敢至者惟英皎僧慧號哭盡哀爲表殯僧慧出自寒微而慷慨有節義元邈知其豫子懋之謀執之僧慧曰晉安舉義兵僕實預議古人云非死之難得死之難僕得爲主人死不恨矣願至主人大斂畢退就湯鑊𨿽死猶生元邈義而許之還具白明帝乃配東冶言及九江時事輒悲不自勝子懋子昭基九歲以方二寸絹爲書參其消息並遺錢五百以金假人崎嶇得至僧慧睹書對錢曰此郎君書也悲慟而卒陸超之吳人以淸靜雅爲子懋所知子懋旣敗於琳之勸其逃亡答曰人皆有死此不足懼吾若逃亡非惟孤晉安之眷亦恐田橫客笑人元邈等以其義欲囚將還都而超之亦端坐待命超之門生姓周者謂殺超之當得賞乃伺超之坐自後斬之頭墜而身不僵元邈嘉其節厚爲殯斂陸慧曉傳慧曉爲晉熙王冠軍長史江夏內史僚佐以下造詣必起送之或謂慧曉曰長史貴重不宜妄自謙屈答曰我性惡人無禮不容不以禮處人未嘗卿士大夫或問其故慧曉曰貴人不可卿而賤者乃可卿人生何容立輕重於懷抱終身常呼人位庾易傳易子於陵齊隨王子隆爲荊州召爲主簿使與謝朓宗夬抄撰羣書子隆代還又以爲送故主簿子隆爲明帝所害僚吏畏避莫至惟於陵與夬獨畱經理喪事易子黔婁自西臺尙書儀曹郎爲益州刺史鄧元起表爲府長史巴西梓潼二郡太守及成都平城中珍寶山積元起悉分於僚佐惟黔婁一無所取元起惡其異眾厲聲曰長史何獨爲髙黔婁示不違之請書數篋尋除蜀郡太守元起死於蜀郡部曲皆散黔婁身營殯斂攜持喪柩歸鄕裏鄧元起傳元起爲當陽縣侯以鄕人庾黔婁爲錄事參軍又得荊州刺史蕭遙欣故客蔣光濟並厚待之任以州事黔婁甚淸潔光濟多計謀並勸爲善政元起之克季連也城內財寶無所私勤卹人事口不論財色性能飲酒至一斛不亂及是絕之爲蜀土所稱元起舅子梁矜孫性輕脫與庾黔婁志行不同乃言於元起曰城中稱有三刺史節下何以堪之元起由此�黔婁而政迹稍損梁書周捨傳捨爲後軍行參軍王亮爲丹徒尹辟爲主簿政事多委焉髙祖卽位累遷鴻臚卿時王亮得罪歸家故人莫有至者捨獨惇恩舊及卒身營殯葬時人稱之鄭紹叔傳紹叔少孤貧爲安丰令居縣有能名本州召補主簿轉治中從事史時刺史蕭誕以弟諶誅臺遣收兵卒至左右莫不驚散紹叔聞難獨馳赴焉誕死侍送喪柩眾咸稱之南史吳均傳均好學有俊才梁天監初柳惲爲吳興召補主簿日引與賦詩均嘗不得意贈惲詩而去久之復來惲遇之如故弗之憾也薦之臨川靖惠王王稱之於武帝卽日召入賦詩說焉待詔著作累遷奉朝請何遠傳遠爲武康令太守王彬巡屬縣諸屬皆盛供帳以待焉至武康遠獨設糗水而已彬去遠送至境進鬥酒只鵝而別彬戲曰卿禮有過陸納將不爲古人所笑乎庾杲之傳杲之叔父蓽爲荊州別駕蓽子喬復仕爲荊州別駕時元帝爲荊州刺史而州人範興話以寒賤仕叨九流選爲州主簿又皇太子令及之故元帝勒喬聽興話到職及屬元日府州朝賀喬不肯就列曰庾喬忝爲端右不能與小人範興話爲雁行元帝聞乃進喬而停興話興話羞�還家憤卒世以喬爲不墜家風陳書許亨傳王僧辯之誅也所司收僧辯及其子頠屍於方山同坎埋瘞至是無敢言者亨以故吏抗表請葬之乃與徐陵張種孔奐等相率以家財營葬凡七柩皆攺窆焉北史楊大眼傳大眼少驍捷太和中起家奉朝請尙書李衝典選徵官用爲軍主大眼顧謂同僚曰吾之今日所謂蛟龍得水之秋自此一舉不復與諸軍齊列矣未幾遷統軍妻潘氏善騎射自詣軍省大眼至攻戰遊獵之際潘亦戎裝齊鑣並驅及至還營同坐幕下對諸僚佐言笑自得張君房脞說歷城北有使君林魏正始中鄭公�於三伏之際率賓僚避暑於此取大荷葉盛酒以簪刺令與柄通屈莖上輪囷如象鼻傳之名爲碧筒歷下皆效之酒味雜蓮气魏書陽固傳淸河王懌領太尉辟固從事中郎屬懌被害元叉秉政朝野震悚懌諸子及門生吏寮莫不慮禍隱避不出素爲懌所厚者彌不自安固以嘗被辟命遂獨詣喪所盡哀慟哭良久乃還僕射遊肇聞而嘆曰𨿽欒布王修何以尙也君子哉若人李平傳平長子獎前後所歷皆以明濟著稱元顥入洛顥以獎兼尙書右僕射慰勞徐州羽林及城人不承顥旨害獎傳首洛陽出帝時獎故吏通直散騎常侍宋遊道上書理獎曰臣聞賞善罰惡謂之二機有道存焉所貴不濫是以子胥無罪吳人痛之�宛不幸國言未息故河南尹李獎門居戚裏世擅名家有此良才是兼周用自少及長忠孝爲心入朝出牧淸明流譽襟懷放暢風神爽發實廊廟之瑚璉社稷之楨幹往歲北海竊據負扆當朝王公卿士俯眉從事而獎闔門百口同居京洛旣被羈縶自拔無由托使東南情存避難當時物論謂其得所然北海未敗之日徐州刺史元孚爲其純臣莫之敢拒表起相望遲速惟命及皇輿反正神器斯復輕薄之徒共生僥幸詭言要賞曲道求通濫及善人稱爲己力若以獎受命賊朝語迹成罪便與天下共當此責於時朝旨惟命免官亦旣經恩方加酷濫伊昔具臣比肩賊所身臨河上日尋干戈時逢寬政任遇不攺一介使人獨嬰斯戮凡在有心孰不嗟悼前朝所以論功者見其邊人且相慰悅其猶郭默生亂劉引懸首事乃權宜蓋非實錄昔鄧艾下世段灼理其冤馬援物故朱勃申其屈臣𨿽小人趣事君子有懷舊恩義兼人故見其若此久欲陳辭含言未吐遂至今日幽泉已閉壠樹成行內手捫心顧懷愧慨幸逢興聖理運惟新𨿽曰纂戎事同創革頻有大恩被於率土亡官失爵者悉蒙追復而獎雜木猶存牛車未攺士感知己懷此無忘輕率瞽言干犯輦轂伏願天鑑賜垂矜寬加其贈秩慰此幽魂詔贈衛將軍冀州刺史韓麒麟傳麒麟長子興宗興宗子子熙字元雍爲淸河王懌常侍遷郎中令父亡居喪有禮子熙爲懌所眷遇遂闕位待其畢喪後復用及元叉害懌久不得葬子熙爲之憂悴屏處田野每言王若不得復封以禮遷葬誓以終身不仕後靈太后返政以元叉爲尙書令解其領軍子熙與懌中大夫劉定興學官令傅靈賓客張子愼伏闕上書曰竊惟故主太傅淸河王職綜樞衡位居論道盡忠貞以奉公竭心膂以事國自先皇崩殂陛下衝幼負扆當朝義同分陜宋維反常小子性若靑蠅污白點黑讒佞是務以元叉皇姨之�權勢攸歸遂相附托規求榮利共結圖謀坐生眉眼誣告國王枉以大逆賴明明在上赫赫臨下泥漬自消玉質還潔謹按律文諸告事不實以其罪罪之維遂無罪出爲大郡刑賞僭差朝野怪愕若非宋維與叉爲計豈得全其身命方撫千里王以權在寵家塵謗紛雜恭愼之心愈深愈厲去其本宅移住殿西闔門靜守親賓阻絕於時吏部諮稟劉騰奏其弟官郡戍兼補及經內呈爲王駁退騰由此生嫌私深怨怒遂乃擅廢太后離隔二宮栲闕胡定誣王行毒含齒戴發莫不悲惋及會公卿議王之罪莫不俯眉斂气惟諮是從僕射遊肇亢言厲气發憤成疾爲王致死王之忠誠款篤節義純貞非但蘊藏�襟實乃形於文翰搜括史傳撰顯忠錄區目十篇分卷二十旣欲彰忠心於萬代豈可爲逆亂於一朝迄追遺志足明丹款叉藉寵姻戚恃握兵馬無君之心實懷皂白擅廢太后枉害國王生殺之柄不由陛下賞罰之詔一出於叉名藩重地皆其親黨京官要任必其心腹中山王熙本興義兵不圖神器戮其大逆合門滅盡遂令元略南奔爲國大患奚康生國之猛將盡忠棄市其餘枉被屠戮者不可稱數緣是普天喪气匝地憤傷致使朔隴猖狂歷歲爲亂荊徐蠢動職是之由昔趙髙秉秦令關東鼎沸今元叉執權使四方云擾自古及今竹帛所載賊子亂臣莫此爲甚開逆之始起自宋維成禍之末良由騰矣而令凶徒姦黨疊相樹置髙官厚祿任情自取非但臣等痛恨終身抑爲聖朝懷慚負愧以臣赤心慺慺之見宜梟諸兩觀洿其捨廬騰合斫棺斬骸沈其五族上謝天人幽隔之憤下報忠臣冤酷之痛方乃崇亞三事委以樞端所謂虎也更傅其翼朝野切齒遐邇扼腕蔓艸難除去之宜盡臣歷觀曠代緬追振古當斷不斷其禍更生況叉猜忍更居衡要臣中宵九嘆竊以寒心實願宸鑑早爲之所臣等潛伏閭閻於玆六載旦號白日夕泣星辰叩地寂寥呼天無響衛野納肝秦庭夜哭千古之痛何足相比今幸遇陛下睿聖親覽萬幾太后仁明更撫四海臣等敢詣闕披陳乞赦冤毒書奏靈太后義之乃引子熙爲中書舍人後遂剖騰棺賜叉死北史賈思伯傳思伯弟思同爲靑州別駕淸河崔光韶先爲中從事自恃資地恥居其下聞思同還鄕遂便去職州里人物爲思同恨之薛辯傳辯五世孫端大統十六年軍東討相國李弼爲別道元帥妙簡英寮數日不定周文謂弼曰爲公思得一長史無過薛端弼對曰眞才也乃遣之竇熾傳魏廢帝元年除原州刺史甚有政績州城北有泉水熾屢經遊踐嘗與寮吏宴於泉側因酌水自飲曰吾在此州惟當飲水而已袁翻傳翻弟子聿修在郎署之日時趙彥深爲水部郎中同在一院因成交友彥深後重被沙汰停秩門生藜藿聿修猶以故情音問來往北齊書王琳傳琳爲特進侍中會陳將吳明徹來寇帝敕領軍將軍尉破胡等出援秦州令琳共爲經略琳謂所親曰今太歲在東南歲星居鬥牛分太白已髙皆利爲客我將有喪又謂破胡曰吳兵甚銳宜長策制之勿輕斗破胡不從遂戰軍大敗琳單馬突圍僅而獲免明徹進兵圍之堰淝水灌城城陷被執明徹殺之傳首建康懸於市琳故吏梁驃騎府倉曹參軍朱瑒致書陳尙書僕射徐陵求琳首曰竊以朝市遷貿傳骨梗之風歷運推移表忠貞之節故典午將滅徐廣爲晉家遺老當塗已謝馬孚稱魏室忠臣用能播美於前書垂名於後世梁故建寧公琳洛濱余冑沂州舊族立功代邸效績中朝當離亂之辰總方伯之任爾乃輕躬徇主以身許國實追蹤於往彥信踵武於前修而天厭梁徳上思匡繼徒蘊包胥之念終遘萇弘之眚洎王業光啟鼎祚有歸於是遠迹山東寄命河北𨿽輕旅臣之嘆猶懷客卿之禮感玆知己忘此捐軀至使身沒九泉頭行千里誠復馬革裹屍遂其生平之志原野暴骸會彼人臣之節然身首異處有足悲者封樹靡卜良可愴焉瑒早簉末席降薛君之吐握荷魏公之知遇是用沾巾雨袂痛可識之顏回腸疾首切猶生之面伏惟聖恩博厚明詔原發赦王經之哭許田橫之葬瑒𨿽芻賤竊亦有心琳經�壽陽頗存遺愛曾遊江右非無餘徳比肩東閣之吏繼踵西園之賓願歸彼境還修窀穸庶孤墳旣築或飛銜土之燕丰碑式樹時畱墮淚之人近故舊王綰等已有論牒仰蒙制議不遂所陳昔廉公告逝卽淝川而建塋域孫叔云亡仍芍陂而植楸檟由此言之抑有其例不使壽春城下惟傳報葛之人滄州島上獨有悲田之客昧死陳祈伏待刑憲陵嘉其志節又明徹亦數夢琳求首並爲啟陳主而許之仍與開府儀同主簿劉韶慧等持其首還於淮南權瘞八公山側義故會葬者數千人瑒等乃間道北歸別議迎接尋有揚州人茅知勝等五人密送葬柩達於鄴贈十五州諸軍事揚州刺史侍中特進開府錄尙書事謚曰忠武王北史李義深傳義深弟幼廉累遷太僕大司農二卿後主時和士開權重百寮盡傾幼廉髙揖而已由是出爲南靑州刺史周書趙貴傳貴從賀拔嶽平關中賜爵魏平縣伯邑五百戶累遷鎭北將軍光祿大夫都督及嶽爲侯莫陳悅所害將吏奔散莫有守者貴謂其黨曰吾聞仁義豈有常哉行之則爲君子違之則爲小人朱伯厚王叔治感意气微恩尙能蹈履名節況吾等荷賀拔公國士之遇寧可自同眾人乎涕泣歔欷從之者五十人乃詣悅詐降悅信之因請收葬嶽言辭慷慨悅壯而許之貴乃收嶽屍還與寇洛等糾合其眾奔平涼共圖拒悅貴首議迎太祖蘇亮傳亮少通敏博學好屬文善章奏魏齊王蕭寶夤引爲參軍後寶夤開府復爲其府主簿從寶夤西徵轉記室參軍寶夤遷大將軍仍爲之掾寶夤雅知重亮凡有文檄謀議皆以委之尋行武功郡事甚著聲績柳敏傳敏字白澤河東解縣人年未弱冠起家員外散騎侍郎累遷河東郡丞及文帝克復河東見而器異之乃謂之曰今日不喜得河東喜得卿也卽拜丞相府參軍事俄轉戶曹參軍掌記室趙善傳善字僧慶朱天光爲肆州刺史辟爲主簿深器重之天光討邢杲及萬俟醜奴以善爲長史軍中謀議每參預之天光爲關右行臺表善爲行臺左丞加都督徵虜將軍天光東拒齊神武於寒令陵善又以長史從及天光敗見殺善請收葬其屍齊神武義而許之賀拔嶽總關中兵乃遣迎善復以爲長史唐書劉褘之傳褘之父子翼字小心在隋爲著作郎峭直有行嘗面折僚友短退無餘訾李伯藥曰子翼詈人人都不憾李敬元傳杭州參軍徐太元哀其僚張惠以贓抵死而惠母老乃詣獄自言與惠偕受薄其罪惠得不死太元坐免官十年敬元廉知之擢爲鄭州司戶參軍婁師徳傳師徳調江都尉揚州長史盧承業異之曰子臺輔器也當以子孫相諉詎論僚屬哉狄仁傑未輔政師徳薦之及同列數擠令外使武后覺問仁傑曰師徳賢乎對曰爲將謹守賢則不知也又問知人乎對曰臣嘗同僚未聞其知人也後曰朕用卿師徳薦也誠知人矣仁傑慚已而嘆曰婁公盛徳我爲所容乃不知吾不逮遠矣隋唐嘉話李昭徳爲內史婁師徳爲納言相隨入朝婁體肥行緩李顧待不卽至乃發怒曰耐殺人田舍漢婁聞之反徐笑曰師徳不是田舍漢更阿誰是大唐新語張沛爲同州刺史任正名爲錄事參軍劉幽求爲朝邑尉沛奴下諸僚獨呼二人爲劉大任大若平常交元宗誅韋庶人沛兄涉爲殿中監伏法並及沛沛將出就刑正名時在假內聞之遽出止沛曰朝廷初有大艱同州京之左輔柰何單使一至便害州將請以死守之於是覆奏而理沛於獄曰正名若死使君可憂不然無慮也時幽求方立元勛居中用事遂免沛於難唐書裴冕傳冕字章甫河中河東人本冠族仕家以蔭再調渭南尉王爲京畿采訪使表署判官歷殿中侍禦史及得罪有詔廷辧冕位甚下而抗言其誣死李林甫方用事僚屬懼皆引去獨冕爲斂葬由是知名河西節度使哥舒翰辟行軍司馬呂諲傳諲開元末調寧陵尉采訪使韋陟署爲支使哥舒翰節度河西表度支判官歷太子通事舍人性靜愼勤總吏職諸僚或出遊諲獨頹然據案鉤視簿最翰益親之令狐峘傳峘貶吉州別駕稍遷刺史齊映爲江西觀察使按部及州峘輕映後世先至宰相今𨿽屬刺史自挾所以過映者至迎謁頗怏怏以語其妻妻曰君自視何如人以白頭走小生前君不以此見映𨿽黜死我無憾映至峘入謁從容步進不�首屬戎器映以爲恨去至府摘峘舉奏前刺史過失無狀不宜按部貶衢州別駕杜陽雜編魚朝恩幼子曰令徽年十四五始錄事於內殿上以朝恩故遂特賜綠焉未浹旬月同列黃門位居令徽上者因敍立於殿前恐其後至遂爭路以進無何誤觸令徽背乃馳歸告朝恩以班次居下爲同列所欺朝恩怒翌日於上前奏曰臣幼男令徽位處眾僚之下願陛下特賜金章以超其等不由緋便求紫上

未及語而朝恩已令所司捧紫衣而至令徽卽謝於殿前上𨿽知不可彊謂朝恩曰卿兒著章服大宜稱也其同列黃門尋遭斥逐於嶺表及朝恩被誅天下無不快焉竇參傳參爲萬年尉同捨當夕直者聞親疾惶遽參爲代之會失囚京兆按直簿劾其人參曰彼以不及謁而往參當坐乃貶江夏尉人皆義之韋臯傳臯僚掾官𨿽顯不使還朝卽署屬州刺史自以侈橫務蓋藏之故劉辟階其厲卒以叛朝廷欲追繩其咎而不與韋者詆所進兵皆鏤定秦字有陸暢者上言臣向在蜀知定秦者匠名也由是議息暢字達夫臯雅所厚禮始天寶時李白爲蜀道難篇以斥嚴武暢更爲蜀道易以美臯焉隋唐嘉話崔湜之爲中書令河東公張嘉貞爲舍人湜輕之常呼爲張底後會商量數事意皆出人右湜驚美久之謂同官曰知無張底乃我輩一般人此終是其坐處湜死十餘載河東公竟爲中書焉唐書皇甫湜傳裴度辟湜爲判官度修福先寺將立碑求文於白居易湜怒曰近捨湜而遠取居易請從此辭奚陟傳中書令李晟有紙筆猥料積於省它日以貽舍人而雜事舍人常私有之陟均捨寮無厚薄舊唐書鄭畋傳王師討徐方禁庭書詔旁午畋灑翰泉湧動無滯思言皆破的同寮閣筆推之順宗實錄京兆尹李實遇侍禦史王播於道故事尹與禦史相遇尹下道避實不肯避導騎如故播詰讓導騎者實怒遂奏播爲三原令廷詬之陵轢公卿以下隨喜怒誣奏遷黜朝廷畏忌之貞元二十一年二月丁酉吏部尙書平章事鄭珣瑜稱疾去位其日珣瑜方與諸相會食於中書故事丞相方食百僚無敢謁見者王叔文是日至中書欲與韋執誼計事令直省通執誼直省以舊事告叔文叱直省直省懼入白執誼執誼逡巡慚赧竟起迎叔文就其閣語良久宰相杜佑髙郢珣瑜皆停筋以待有報者云叔文索飯韋相巳與之同餐閣中矣佑等心知其不可畏懼叔文執誼莫敢出言珣瑜獨嘆曰吾豈可復居此位取馬徑歸遂不起劇談錄張侍郎爲河陽烏司徒從事同幕皆至有道士殷九霞來自靑城山有知人之鑑烏公問以年壽官祿九霞曰司徒貴極藩服所望者秉持鈞軸建茅錫土惟在保守勛庸苞貯仁義享福隆厚殊不可涯旣而徧問賓僚九霞曰其間必有臺輔時烏公器重裴副使應聲曰裴中丞是宰相否九霞曰若以目前人事言之當如尊旨以某所觀卽不在此時夏侯相國爲館驛巡官形質低悴烏因戲曰裴副使不作宰相莫是夏侯巡官否對曰司徒所言是矣烏公撫掌而笑曰尊師莫錯否九霞曰某山野之人早修直道無意於名宦金玉蓋以所見任直而道耳烏公曰如此則非某所知也然其次貴達者爲誰曰張支使𨿽不居廊廟履淸途亦至榮顯王侍中智興武略英奇初授徐方節制雄才磊落有命世間生之譽幕府旣開所辟皆是儒者一旦從事於使院會飲與從容賦詩頃之達於王公乃召護軍俱至從事乃屏去翰墨但以杯盤接候良久問之曰適聞判官與諸賢作詩何得見某而罷遽令卻取筆硯復以彩箋數十幅散於座眾賓相顧遲疑將俟行觴舉樂復曰本來欲觀制作非以飲酒爲意時小吏亦以箋翰置於王公之前從事禮爲揖王公曰前某以韜略發迹未嘗畱心章句今日陪奉英髦不免亦陳愚懇遂乃引紙援毫頃刻而就云平生弓劍自相隨剛被郎官遣作詩江南花柳從君詠塞北煙塵我自知四座覽之驚嘆無已咸云忠烈詞彩𨿽曹景宗賀若弼無以加也時文人張祜亦預此筵監軍謂之曰睹玆盛事豈得無言祜卽席爲詩以獻云古來英傑動寰區武徳文經未有餘王氏柱天勛業外李陵章句右軍書王公覽之笑曰褒飾之詞可謂無所愛惜左右或言曰書生之徒務爲諂佞王公叱之曰有人道我惡汝輩又肯否張秀才海內知名篇什豈易得天下人間且以王智興樂善矣畱駐數月贈行以絹千匹其後移鎭蒲津子晏平仗節靈武四遠多士翕然歸向風烈遺芳迄於今日諧噱錄陸長源以舊徳爲宣武軍行司馬韓愈爲巡官同在使幕或譏年輩相懸陸曰大虫老鼠俱爲十二屬何怪之有唐國史補張圓者韓弘舊吏初弘秉節事無大小委之後乃奏貶圓多怨言乃量移誘至汴州極歡而遣次八角店白日殺之盡收所賂而還於�任髙洪苛刻剝下一道苦之小將陳儀白日袖刃刺洪於府羣胥奔潰洪走案庫而伏中刃七八不死幹子裴鈞僕射大宴巡官裴弘泰後至鈞不悅弘泰曰請在座銀器盡斟酒滿之隨飲以賜弘泰可乎鈞許之遂竭座上小爵至觥船凡飲皆竭隨卽塡於懷有銀海受一斗以上以手捧而飲盡踏其海捲抱之索馬而去鈞使人問弘泰方箕踞而坐秤所得銀器二百餘兩不覺大笑北夢瑣言唐裴晉公度風貌不揚自撰眞贊云爾身不長爾貌不揚胡爲而將胡爲而相幕下從事遜以美之且曰明公以內揚爲優公笑曰諸賢好信謙也幕僚皆悚而退東觀奏記鄭朗奏以左拾遺鄭言爲太常博士鄭朗自禦史大夫命相朗先爲浙西觀察使言實居幕中朗建議以諫官論時政得失動關宰輔鄭言必括囊形迹請移爲博士至大中十一年崔愼由自戶部侍郎秉政復以左拾遺杜蔚爲太常博士蔚亦愼由舊僚也踵爲故事至理之代動循至公後代方知難矣衣冠盛事鄭裔綽爲浙東觀察奏侍禦史鄭公綽爲副史幕客與府主同姓聯名者甚寡唐書柳玭傳玭補左補闕髙湜再鎭昭義皆表爲副擢刑部員外郎湜貶髙要尉玭三疏申理湜後得�嗟嘆以爲其言𨿽自辧不加也北夢瑣言唐蔡荊尙書爲天徳軍使衙前小將顧彥朗彥暉知使宅市買八座有知人之鑑或一日俾其子叔向已下備酒饌於山亭召二顧賜宴八座俄而卽席約令勿起二顧惶惑莫諭其意八座勉之曰公弟兄俱有封侯之相善自保愛他年願以子孫相依因遷其職級洎黃寇犯闕顧彥朗領本軍立收復功除東川加使相蔡叔向兄弟往依之請叔向爲節度副使仍以丈人行拜之軍府大事皆諮謀焉大顧薨其弟彥暉嗣之亦至使相朝野僉載洛陽縣令宋之遜性好唱歌出爲連州參軍刺史陳希古者庸人也令之遜教婢歌每日端笏立於庭中呦呦而唱其婢隔�從而和之聞者無不大笑

僚屬部紀事三五代史裴羽傳羽事梁爲監察禦史唐明宗時爲吏部郎中與右散騎常侍陸崇使於閩爲海風所飄至錢塘是時吳越王錢鏐與安重誨有隙唐方絕鏐朝貢羽等被畱經歲而崇以疾卒後鏐遣羽還羽求載崇屍與俱歸鏐初不許羽以語感動鏐乃惻然許之羽護崇喪至京師及其囊裝還其家士人皆多羽之義史建瑭傳建瑭子匡翰史氏世爲將而匡翰好讀書尢喜春秋三傳與學者講論終日無倦義成軍從事關徹尢嗜酒嘗醉罵匡翰曰近聞張彥澤臠張式未見史匡翰斬關徹天下談者未有偶爾匡翰不怒引滿自罰而慰勉之人皆服其量馬令南唐書徐溫傳知詢溫第二子也知詢被譴金陵爲之一空後數歲知詢復起爲潤州節度使往時幕府皆去獨李建勛隨之知詢至鎭常會寮佐譚宴終日遂絕顧望移鎭江西卒於任周本傳本不知書而愛重儒士賓禮寮屬不撓其權吏民愛之王彥儔傳烈祖受禪拜池和節度使時給事中常夢錫左遷池州幕府彥儔待之盡禮人稱其有識量焉陸遊南唐書潘佑傳佑初與張洎親厚及俱在西省所趨旣異情好頓衰每嘆曰堂堂乎張也難與並爲仁矣能攺齋漫錄李佑晉臣初任河潮守官監司怒其喏太文對眾責之翊日請見遂極武監司愈怒稱文責問佑供狀云髙來不可低來不可乞指揮明降喏樣一个蓋用俚語也宋史顏衎傳唐天成中爲鄒平令符習初鎭天平習武臣之廉愼者以書告屬邑毋聚斂爲獻賀衎未領書以故規行之尋爲吏所訟習遽召衎笞之幕客軍吏咸以爲辱及正人習甚悔焉卽表爲觀察推官且塞前事扈蒙傳蒙少能文晉天福中舉進士入漢爲鄠縣主簿趙思綰叛遣郭從義討之郡縣吏供給皆戎服趨事蒙冠服褒博舉止舒緩從義頗訝之轉運使李谷謂曰蒙文學名流不習吏事遂不之問李洪信傳洪信爲保義軍節度初楊邠以元從功臣爲方鎭者不諳政務令三司擇軍將分補諸鎭都押牙孔目官或恃以朝選藩帥難制洪信聞內難卽召馬步軍都校聶召奉國軍校楊徳王建黃全武楊進翟本右牙都校任溫武徳護聖都校康審澄及判官路濤掌書記張洞都押牙楊昭勍孔目官魏守恭悉殺之誣奏謀逆周廣順初加同平章事洪信常以此妄殺自歉趙贊傳贊父延壽降晉契丹以爲範陽節度贊復受契丹署爲河中節度漢祖起晉陽贊奉表勸進漢祖加檢校太尉仍鎭河中贊懼漢疑己潛遣親吏趙仙奉表歸蜀判官李恕者本延壽賓佐深所委賴至是語贊曰漢方建國必務懷柔公若泥首歸朝必保富貴狼狽入蜀理難萬全公能聽納請先入朝爲公申理贊卽遣恕詣闕漢祖曰贊之父子亦吾人也事契丹出於不幸今聞延壽落於陷�吾忍不容贊耶恕未還贊已離鎭入朝卽命爲左驍衛上將軍徙恕邠州判官楊克讓傳克讓舉進士不第節度張彥成表授掌書記周廣順初彥成移鎭安陽穰下克讓以舊職從行彥成入爲執金吾病篤奏稱其材可用克讓以彥成死未葬不忍就祿退居別墅俟張氏子外除時論稱之李崇矩傳崇矩幼孤貧有至行漢祖起晉陽史弘肇時爲先鋒都校聞崇矩名召署親吏幹佑初弘肇總禁兵兼京城巡檢多殘殺軍民左右懼稍稍引去惟崇矩事之益謹及弘肇被誅獨得免周祖與弘肇素厚善卽位訪求弘肇親舊得崇矩謂之曰我與史公受漢厚恩戮力同心共獎王室爲姦邪所構史公卒罹大禍我亦僅免汝史氏家故吏也爲我求其近屬吾將卹之崇矩上其母弟福崇矩素主其家盡籍財產以付福周祖嘉之以崇矩隸世宗帳下昝居潤傳居潤晉初掌滑州廩庾會景延廣畱守西洛署爲右職晉室將亡景延廣委其族自洛赴難至則爲遼人所執遼人在洛者遽欲恣摽掠延廣僚吏部曲悉遁獨居潤力保護其家以安王仁鎬傳仁鎬性端謹儉約崇信釋氏所得俸祿多奉佛飯僧每晨誦佛經五卷或至日旰方出視事從事劉謙責仁鎬曰公貴爲藩侯不能勤卹百姓孜孜事佛何也仁鎬斂容遜謝無慍色當時稱其長者髙防傳初張從恩爲北京副畱守奏攝太原府倉曹掾從恩移澶州防禦使表爲判官有親校段洪進盜官木造器市取其直從恩聞之怒將殺之洪進懼思緩其罪紿曰判官使爲之從恩召防詰之防卽引伏洪進得免從恩遺防錢十千馬一匹遣之防拜受而去終不自明旣而悔之命騎追及防不得已而還賓主如初又居帳下歲餘稍稍有言防自誣以活人從恩益加禮重楊廷璋傳廷璋好修儀容𨿽見小吏未嘗懈惰善待士幕府多知名人呂餘慶傳餘慶仕漢歷周遷濮州錄事參軍太祖領同州節制聞餘慶有材奏爲從事世祖問曰得非嘗爲濮州糾曹者乎卽以爲定國軍掌書記世宗嘗鎭澶淵濮爲屬郡故知其爲人也太宗歷滑許宋三鎭餘慶�爲賓佐韓令坤傳令坤有才略識治道與太祖同事周室情好親密曹彬傳周太祖貴妃張氏彬從母也周祖受禪擢河中監蒲帥王仁鎬以彬帝戚尢加禮遇彬執禮益恭王審琦傳建隆二年爲中正軍節度使所部邑令以罪停其錄事吏幕僚曰令不先咨府請按之審琦曰五代以來諸侯彊橫令宰不得專縣事今天下治平守藩維而部內宰能斥去黠吏誠可嘉爾何按之有聞者嘆服楊徽之傳徽之歷著作佐郎右拾遺幹徳初與鄭��出天興令府帥王彥超知其名待以賓禮王嗣宗傳嗣宗爲秦州司寇參軍侍禦史路衝知州事爲政苛急盜賊羣起嗣宗乘間極言其闕失衝大怒系嗣宗於獄又教無賴民被罪者訟嗣宗治獄枉濫朝廷遣殿中丞王廷範按之具獲訟者誣罔狀嗣宗乃得釋趙延進傳太平興國中遼人擾邊命延進與崔翰李繼隆禦之賜陣圖分爲八陣俾以從事師次蒲城遼騎坌至延進乘髙望之東西亙野不見其際翰方按圖布陣陣去各百步士眾疑懼略無鬥志延進謂翰等曰主上委吾等以邊事蓋期於克敵爾今敵眾若此而我師星布其勢懸絕不如合而擊之可以決勝倘有喪敗則延進獨當其責於是攺爲二陣三戰大破之許仲宣傳仲宣初爲濟陰主簿時令與簿分掌縣印令畜嬖妾與其室爭寵令弗能禁嬖欲陷其主竊取其印藏之封識如故以授仲宣翌日署事發匣則無其印因逮捕縣吏數輩及令簿家人下獄鞫問果得之於令捨突中令聞之倉皇失措仲宣處之晏然人服其量翟守素傳守素寬仁容眾凡斷大辟獄𨿽罪狀明白仍徧詢寮采僉同而後決屬吏有過不面折必因公宴援往事之相類者言其獲咎以微警之張洎傳洎與蘇易簡同在翰林尢不協及易簡參知政事洎多攻其失旣而易簡罷卽以洎爲給事中參知政事與寇準同列先是準知吏部選事洎掌考功爲吏部官屬準年少新進气銳思欲老儒附己以自大洎夙夜坐曹視事每冠帶候準出入於省門揖而退不交一談準益重焉因延與語洎捷給善持論多爲準規畫準心伏乃兄事之極口談洎於上自是遂加擢用旣同秉政奉準愈謹政事一決於準無所參預專修時政記甘言善柔而已後因奏事異同準復忌之王仁贍傳仁贍爲大內部署以政事與僚屬相矛盾爭辯帝前仁贍辭屈責授右衛大將軍翌日攺唐州防禦使月給奉錢三十萬仁贍之獲罪也兵部郎中判勾院宋琪及三司判官並降秩先是仁贍掌記司殆十年恣下吏爲姦會屬吏陳恕等數人因議本司事有不協者朝參日恕獨出班持狀奏其事帝詰之仁贍屈伏故及於譴而恕等悉獎擢琪與恕等聯事始合謀同奏至帝前而宋琪猶附會仁贍故亦左降沈倫傳太平興國初加右僕射盧多遜事將發倫已上表求致仕明年多遜敗以倫與之同列不能覺察詔加切責降授工部尙書郭進傳太平興國四年車駕將徵太原先命進分兵控石嶺關爲都部署契丹果犯關進大破之時田欽祚護石嶺軍恣爲姦利諸不法事進𨿽力不能禁亦屢形於言進武人性剛烈戰功髙欽祚以他事侵之心不能甘自經死欽祚以暴卒聞太宗悼惜久之贈安國軍節度後頗聞其事因罷欽祚內職出爲房州團練使田錫傳錫爲左拾遺上疏獻軍國要機者一朝廷大體者四疏奏優詔褒答賜錢五十萬僚友謂錫曰今日之事鮮矣宜少晦以遠讒忌錫曰事君之誠惟恐不竭矧天植其性豈爲賞奪耶王沔傳沔爲戶部侍郎參知政事淳化初宰相趙普出守西洛呂蒙正以寬簡自任政事多決於沔沔與張齊賢同掌樞務頗不�齊賢出知代州沔遂爲副使參預政事陳恕好苛察亦嘗與沔忤淳化二年齊賢洎恕參知政事沔不得自安慮僚屬有以中書舊事告齊賢等會左司諫王禹偁上言自今宰相及樞密使不得於本廳見客許於都堂延接沔喜卽奏行之直史館謝泌以爲如此是疑大臣以私也疏駁之太宗追還前詔沔曁恕因是罷守本官翌日蒙正亦罷謝泌傳泌官左正言時王禹偁上言請自今庶官候謁宰相並須朝罷於政事堂樞密使預坐接見將以杜私請詔從之泌上言曰伏睹明詔不許宰相樞密使見賓客是疑大臣以私也書曰任賢勿貳去邪勿疑張說謂姚元崇曰外則�而接物內則謹以事君此眞大臣之體今天下至廣萬機至繁陛下以聰明寄於輔臣自非接下何以悉知外事若令都堂候見則庶官請見咨事略無解衣之暇今陛下囊括宇宙總攬英豪朝廷無巧言之士方面無姑息之臣柰何疑執政爲衰世之事乎王禹偁昧於大體妄有陳述太宗覽奏卽追還前詔仍以泌所上表送史館蘇易簡傳雍熙二年易簡與賈黃中同知貢舉初易簡充貢宋白掌貢部至是裁七年易簡幼時隨父河南賈黃中來使嘗教之屬詞及是悉爲同列易簡連知貢舉陳堯叟孫何並甲廷試辛仲甫傳仲甫端拱中進戶部侍郎時呂蒙正以長厚居相位王沔任事仲甫從容其間而已楊業傳業子延昭徙髙陽關副都部署在屯所九年延昭不達吏事軍中牒訴常遣小校周正治之頗爲正所罔因緣爲姦帝知之斥正還營而戒延昭常思徳傳淳化中以功授汝州刺史初曹彬北徵不利至涿州左右皆潰散獨思徳以所部護至易州語人曰旣備戎行則與主帥同生死可也若視利害以爲去就將何面目以見君父乎太宗嘗聞其言至是陛辭深加慰勞且諭之曰汝少仕時旣以驍勇自效且能盡心於主將事朕之日亦當盡心乃職無負朕之委寄也讀書鏡鞠詠受知於王化基及王公知杭州詠擢第知仁和縣公屬吏也將之官先以書及所作詩寄王公以謝平日獎進今復爲吏得以文字相樂之意王公不答及至任略不加禮課其職事甚急鞠大失望於是不復冀其相知而專修吏幹矣其後王公入爲參知政事首以詠薦人或問其故答曰鞠詠之才不患不奮所憂者气俊而驕我故抑之以成其徳耳宋史向敏中傳敏中爲淮南轉運副使時領外計者皆以權寵自尊所至畏憚敏中不尙威察待僚屬有禮勤於勸勗職務修舉宋太初傳至道初太初充鹽鐵副使時陳恕爲使太初有所規畫必咨恕未嘗自用爲功恕甚徳之袁廓傳廓爲度支判官籍田轉本曹郎中判戶部勾院廓彊項好爭數與判使等較曲直於上前聲气俱厲上每優容之裴莊傳莊歷虹縣尉髙陵主簿本府召權司理掾轉運使雷徳驤以威望自任嘗巡按至境官屬皆出迎候莊獨視事本局徐謁道周徳驤稱其有守徙權忻州錄事參軍呂端傳端爲相持重識大體以淸簡爲務慮與寇準同列先居相位恐準不平乃請參知政事與宰相分日押班知印同升政事堂太宗從之時同列奏對多有異議惟端罕所建明一日內出手札戒諭自今中書事必經呂端詳酌乃得聞奏端愈謙讓不自當劉保勛傳保勛嘗語人曰吾受君命未嘗辭避接同僚未嘗失意居家積貲未嘗至千錢靑箱雜記李昉呂端同踐文館後各登臺輔呂公贈李公詩曰憶昔僦居明徳坊官資俱是校書郎靑衫共直昭文館白首同登政事堂佐國廟謨君已展避賢榮路我猶妨主恩至重何時報老眼相看淚兩行宋史魏仁浦傳仁浦孫昭亮拜西上合門使進秩東上上言合門舊儀制未當乃詔龍圖閣學士陳彭年待制張知白引進使白文肇與昭亮同加詳定昭亮與陳彭年款暱彭年嘗稱其才昭亮居官務皦察多遣人偵伺僚輩樞密承旨尹徳潤嘗少之會合門副使焦守節內殿崇班郭盛以役卒與徳潤治第昭亮廉知發其事皆坐黜削李維卽王曾妻之叔父同在翰林曾受詔試舉人以家事屬維昭亮意曾受祈請奏其竊語遣中使參問無他狀曾始得釋昭亮陰險多此類時人惡之張遜傳遜兼樞密副使知院事與同列寇準不協每奏事頗相矛盾一日遜等晚歸私第準與溫仲舒�轡有狂民迎馬首拜呼萬歲街使王賓舊與遜同事晉遜又嘗舉賓雅相厚善因奏民迎準拜呼萬歲準自辯實與仲舒同行蓋遜令賓獨奏斥臣辭意俱厲因互發其私太宗惡之下詔切責遜左降右領軍衛將軍準亦罷職寇準傳準參知政事馮拯陳準擅權廣東轉運使康戩亦言呂端張洎李昌齡皆準所引端徳之洎能曲奉準而昌齡畏�不敢與準抗故得以任�臆亂經制太宗怒準適祀太廟攝事召責端等端曰準性剛自任臣等不欲數爭慮傷國體因再拜請罪及準入對帝語及馮拯事自辯帝曰若廷辯失執政體準猶力爭不已又持中書簿論曲直於帝前帝益不悅因嘆曰鼠雀尙知人意況人乎遂罷準知鄧州吳廷祚傳廷祚子元扆性謹讓在藩鎭待賓佐以禮陳恕傳恕遷給事中參知政事數月太宗言及戶部使樊知古所部不治恕與知古聯事情好凝洽密與語之欲知古修舉其職知古訴於太宗太宗怒恕泄禁中語罷守本官溫仲舒傳仲舒自爲正言至貳樞密皆與寇準同進時人謂之溫寇王化基傳化基寬厚有容喜慍不形僚佐有相淩傷者輒優容之王佑傳佑孫質通判蘇州州守黃宗旦少質嘗因爭事宗旦曰少年乃與丈人抗邪質曰事有當爭職也卒不爲屈宗旦得盜鑄錢者百餘人下獄治退告質曰吾以術鉤致得之喜見於色質曰以術鉤人置之死而又喜仁者之政固如是乎宗旦�沮爲薄其罪趙昌言傳昌言遷工部侍郎時鹽鐵副使陳象輿與昌言善知制誥胡旦度支副使董儼皆昌言同年右正言梁顥嘗在大名幕下四人者日夕會昌言之第京師爲之語曰陳三更董半夜呂蒙正傳蒙正初入朝堂有朝士指之曰此子亦參政耶蒙正陽爲不聞而過之同列不能平詰其姓名蒙正遽止之曰若一知其姓名則終身不能忘不若毋知之爲愈也時皆服其量蒙正初爲相時張紳知蔡州坐贓免或言於上曰紳家富不至此特蒙正貧時勾索不如意今報之爾上命卽復紳官蒙正不辯後考課院得紳實狀復黜爲絳州團練副使及蒙正再入相太宗謂曰張紳果有贓蒙正不辯亦不謝李昉傳昉孫昭述爲河北轉運使江陵屯兵歡言倉粟陳腐欲以動眾昭述取以爲奉且以飯其僚屬眾遂定徙湖南潭州戍卒憤監軍酷暴欲構亂或指昭述謂曰如李公長者何可負其謀遂寢昭述聞之以戒監軍監軍自是不復爲暴田紹斌傳眞宗卽位調環慶靈州淸遠軍部署紹斌素勇悍與同職頗不�轉運使宋太初每按部靈州淸遠多貿市紹斌語發其私太初心銜之及還朝言紹斌之過尋赴召直其事楊信傳信弟嗣咸平三年拜保州刺史召還授本州團練使時楊延昭方爲刺史嗣言嘗與延昭同官驟居其上不可願守舊官上嘉其讓乃遷延昭官嗣與延昭久居北邊俱以善戰聞時謂之二楊孫行友傳行友子全照知天雄軍咸平六年夏上裁定防秋禦戎之要命爲平邊軍部署以全照好陵人取其嘗所保薦者王徳鈞裴自榮共事焉王氏談錄蔡文忠守南都公時爲書院說書且將薦公而謂公曰欲薦而未有人可令艸奏以敍君之美莫若相煩君自爲之公謝曰某之才不足當公薦今石太祝延年眾所愛重宜置某而薦石蔡公曰石固欲薦之亦當自令艸奏公徐曰得之矣遂命公艸石奏而石爲公艸奏初罷野城尉裏中是時晏丞相爲畱守方修後圃而使諸曹掾賦馴鶴小池戶曹掾王初邀同賦旣成並上臨淄公公喜遇之甚厚及臨淄公還朝力薦爲應天府學講書語在公家傳中是後蔡文忠繼守畱鑰復待以上客蔡公旣去而宋公來其所以遇之尢加每公事退開羣閣邀公日以爲常相對但持書冊論議而已宋公嗜食幹果羅列左右間或相勸食或以文章示公句意有所欲易及一字不安者必曰君試思之公曰以某句易某字如何曰更試思之或至再三遂用後宋公還朝公亦入上庠又陪佐史局無一日異於初宋公薨公爲之議謚撰著行狀象篆勒墓銘諸宋以服帶�錢遺於公甚厚公不發其封悉還之李邯鄲公戲簡公曰可惜筆端得來盡被車兒推去後老思宋公平昔之知嘗嘆曰相知之厚不愧古人今亡矣夫去年公謁告還裏中錢於飛侍讀爲畱守其妻宋公女也聞錢公晏於郡齋曰是往者君日與吾父論書於此齋吾家爲肴羞尊酒以待者也因泣下明日錢以其妻語語公公亦爲淒然續詩話鮑當善爲詩景徳二年進士及第爲河南府法曹薛尙書映知府當失其意初甚怒之當獻孤雁詩雲天寒稻粱少萬里孤難進不惜充君庖爲帶邊城信薛大嗟賞自是遊宴無不預焉不復以掾屬待之時人謂之鮑孤雁溫公瑣語錢若水爲同州推官知州性褊急數以�臆決事若水固爭不能得輒曰當陪奉贖銅耳旣而果爲上司所駁州官皆以贖論知州愧謝已而復然如此者數次談苑晏丞相知南京王琪張亢爲幕客泛舟湖中只以諸妓自隨晏公把柁王張操篙琪南方人知行舟次第至橋下故使船觸柱而橫厲聲呼曰晏梢使柁不正也墨客揮犀桑贊以旄節鎭邢城張文節居幕下例以幕職每月料入十五千以文節家貧食甚眾命倍給之文節亦止取其半或不得已過有所用卽其所用之因聞於桑歸其餘於帑藏桑贊𨿽武人嘗謂文節曰公異日必大用恨吾老不得見也祥符中文節爲京東轉運使奏稱昔在桑贊幕中知臣長厚今贊死葬洪州子弟悉官於外臣乞每遇寒食節至贊墓拜掃詔可之是歲歲一往祭奉之禮如在日在相府凡桑氏子孫來見者待之有如骨肉宋史曹利用傳舊制樞密使𨿽檢校三司兼侍中尙書令猶班宰相下幹興中王曾由次相爲會靈觀使利用由樞密使領景靈宮使時重宮觀使詔利用班曾上議者非之未幾曾進昭文館大學士玉淸昭應宮使將告謝而利用猶欲班曾上合門不敢裁帝與太后坐承明殿久之遣押班趨班合門惶懼莫知所出曾抗聲目吏曰但奏宰臣王曾等告謝班旣定而利用怏怏不平帝使同列慰曉之仍詔宰臣樞密使序班如故事而利用益驕尙居次相張知白上尋召張旻於河陽爲樞密使利用疑代己始悔懼焉王漢忠傳漢忠性剛果喜儒士待賓佐有禮名稱甚茂石守信傳守信子保吉字佑之性驕倨待屬吏不以禮鎭大名也葉齊查道皆知名士嘗械以運糧初程能爲京西轉運保吉托治其私負能不從至是其子宿爲屬吏將辱之會有辟召乃止何繼筠傳繼筠子承矩頗有識鑑典長沙日李沆王旦爲佐承矩厚待之以爲有公輔器張知白傳知白累遷右諫議大夫擢禦史中丞拜給事中參知政事郊禮成遷尙書工部侍郎時同列王曾遷給事中猶班知白上知白心不能平累表辭之曾亦固請列知白下乃加知白金紫光祿大夫復爲給事中判禮儀院曾罷還所辭官王旦傳陳彭年與王曾張知白參預政事同謂旦曰每奏事其間有不經上覽者公批旨奉行恐人言之以爲不可旦遜謝不已一日奏對旦退曾等稍畱帝驚曰有何事不與王旦來皆以前事對帝曰旦在朕左右多年朕察之無毫髮私自東封後朕諭以小事一面奉行卿等謹奉之曾等退而愧謝旦曰正賴諸公規益略不介意王曾傳曾平居寡言少與楊億同在侍從億喜談謔凡僚友無不狎侮至與曾言則曰余不敢以戲也李沆傳沆爲相王旦參知政事以西北用兵或至旰食旦嘆曰我輩安能坐致太平得優遊無事耶沆曰少有憂勤足爲警戒後契丹和親旦問何如沆曰善則善矣然邊患旣息恐人主漸生侈心耳沆又日取四方水旱盜賊奏之旦以爲細事不足煩上聽沆曰人主少年當使知四方艱難不然血气方剛不畱意聲色犬馬則土木甲兵禱祠之事作矣吾老不及見此此參政他日之憂也沆沒後眞宗遂封岱祠汾大營宮觀旦親見王欽若丁謂等所爲欲諫則業已同之欲去則上遇之厚乃以沆先識之遠嘆曰李文靖眞聖人也馬元方傳元方爲右諫議大夫權三司使公事眾論不以爲允眞宗謂宰臣曰元方在三司何多謗也王旦曰元方盡心營職然其性卞急且不納僚屬議而醜言詆之所以賈怨帝曰僚屬顧不有賢俊耶歲餘以煩苛罷侍其曙傳其曙與謝徳權提舉在京倉艸場嘗於倉隙地牧牛羊爲徳權所訟眞宗以問徳權曰牛羊食倉粟耶曙聞而自劾帝勉諭之它日召曙問汝才孰與徳權對曰徳權畏法愼事臣乃敢於官倉牧牛羊是不及也人多稱之厚徳錄王太尉旦薦寇萊公爲相萊公數短太尉於上而太尉專稱其長上一日謂太尉曰卿𨿽稱其美彼專談卿惡太尉曰理固當然臣在相位久政事闕失必多準對陛下無所隱益足以見其忠直此臣所以重準也上由是益賢太尉萊公在藩鎭嘗因生日建山棚大宴又服用僭侈爲人所奏上怒甚謂太尉曰寇準每事欲效朕可乎太尉徐對曰準誠能臣無如騃何上意解遽曰然此亦是騃耳遂不問太尉疾亟上問以後事惟對以宜早召寇準爲相曲洧舊聞王文正爲參知政事嫉丁晉公姦邪屢欲開陳以宰執同對未果每閒暇與晉公語色欲言而輒止者數四晉公詰之文正曰弟某當遠官而老兒又鐘愛玆事頗亂方寸也晉公曰公可畱身面陳其事得旨吾曹亟奉行爾明日宰執退而文正獨畱晉公悟悔之不及文正具陳謂姦邪簾帷嘉納丁自此黜士論莫不快之揮麈後錄陳�虛中瑩中之弟也以名家典郡知吉州日徐師川通判郡事師川恃才傲世不肯居人下嘗取虛中所判抹而攺之然非所長也虛中語師川曰足下塗抹�之批判𨿽不足道然公所攺抹未當柰何況夫佐官妄攺長官已判於法不輕卽呼通判廳人吏將坐以罪師川知己之屈也祈原之虛中曰此亦甚易君可使�之前判如故卽便釋吏矣師川於是以粉筆塗去己之攺字以呈虛中虛中遂貰之虛中能以理服師川不復飾非皆可喜也燕翼貽謀錄太祖皇帝收藩鎭之權𨿽大藩府不敢臣屬其下使之拜伏於庭而爲小官者亦漸有陵慢其上之意咸平五年五月壬戌知開封府寇準極陳其不可乃詔開封府左右軍巡使京官知司錄諸曹參軍知畿縣見知府�庭參設拜自後諸州選人�拜於庭故老泉上書亦嘗言之不知此禮廢於何時東軒筆錄祖宗朝兩府名臣𨿽在外鎭亦以位勢自髙𨿽省府判官出按事至其所部亦絕燕飲之理蓋時風如是武穆曹公瑋以宣徽南院判定州王鬷自司判官計置河北軍糧至定武穆一見接之加禮往往親自伴食然酒止五行蓋以爲殊待矣一日語鬷曰玁狁自保歡好可百年無事吾聞李徳明有子元昊者桀黠多謀能得士吾密令畫史圖其狀觀之信英物也異日徳明死此子嗣事必爲西邊之患料此事不出十年君必當此變勉之勉之鬷莫測其言後十餘年元昊叛西陲大擾王鬷果當此時爲樞密使處置失宜罷知西京鬷嘗爲親僚言之深嘆武穆之明識也遁齋閒覽程丞相琳性嚴毅無所推下出鎭大名每晨起據案決事左右皆惴恐無敢喘息及開宴召僚佐飲酒則笑歌歡諧釋如無間於是人畏其剛果而樂其曠達宋史李迪傳初眞宗不豫寇準議皇太子總軍國事迪贊其策丁謂以爲不便曰卽日上體平朝廷何以處此迪曰太子監國非古制耶力爭不已於是皇太子於資善堂聽常事他皆聽旨準旣貶謂擅權用事至除吏不以聞迪憤然語同列曰迪起布衣至宰相有以報國死猶不恨安能附權幸爲自安計耶自此不協郭從義傳從義孫承佑字天錫娶舒王元偁女授西頭供奉官仁宗爲皇太子承佑補左淸道率府率春坊左謁者性狡獪緣東宮恩又憑借王邸親旣廢復用乃僭言事或指切人過失同列謂之武諫官李之才傳之才靑社人也天聖八年同進士出身調孟州司法參軍時範雍守孟亦莫之知也雍初自洛建節守延安送者皆出境外之才獨別近郊或病之謝曰故事也頃之雍謫安陸之才獨往見之洛陽前日遠送之人無一來者雍始恨知之之晚聞見前錄天聖明道中錢文僖公自樞密畱守西都謝希深爲通判歐陽永叔爲推官尹師魯爲掌書記梅聖兪爲主簿皆天下之士錢相遇之甚厚多會於普明院白樂天故宅也有唐九老畫像錢相與希深而下亦畫其旁因府第起雙桂樓西城建臨園驛命永叔師魯作記永叔文先成凡千餘言師魯曰某止用五百字可記及成永叔服其簡古永叔自此始爲古文錢相謂希深曰君輩臺閣禁從之選也當用意史學以所聞見擬之故有一書謂之都廳閒話者諸公之所著也一時幕府之盛天下稱之又有知名進士十人遊希深永叔之門生王復王尙恭爲稱首時科舉法寬秋試府園醮廳希深監試永叔聖兪爲試官王復欲往請懷州解永叔曰王尙恭作解元矣王復不行則又曰解元非王復不可蓋諸生文賦平日已次第之矣其公如此當朝廷無事郡府多暇錢相與諸公行樂無虛日一日出長夏門屏騎從同步至午橋訪郭隱君郭不爲動亦不加禮抵暮別去送及門曰野人未嘗至府庭無從上謁謝錢相悵然謂諸公曰斯人視富貴爲如何可愧也郭君名延卿時年逾八十少從張文定呂文穆公遊以文行稱張呂二公相繼入相薦於朝命以職官不出洛人至今呼爲郭五秀才莊云謝希深歐陽永叔官洛陽時同遊嵩山自潁陽歸暮抵龍門香山雪作登石樓望都城各有所懷忽於煙靄中有策馬渡伊水來者旣至乃錢相遣廚傳歌妓至吏傳公言曰山行良勞當少畱龍門賞雪府事簡無遽歸也錢相遇諸公之厚類此後錢相謫漢東諸公送別至彭婆鎭錢相置酒作長短句俾妓歌之甚悲錢相泣下諸公皆泣下王沂公代爲畱守禦吏如束濕諸公俱不堪其憂日訝其多出遊責曰諸公等自比寇萊公何如寇萊公尙坐奢縱取禍貶死況其下者希深而下不敢對永叔取手板起立曰以修論之萊公之禍不在杯酒在老不知退爾時沂公年已髙若爲之動公偉之永叔後用沂公薦入館然猶不忘錢相或謂錢相薨易名者三卒得美謚永叔之力云石林燕語呂侍讀溱性豪侈簡倨所臨鎭𨿽監司亦不少降屈知眞定李參爲都轉運使不相能窘其回易庫事會有不樂呂者因論以贓歐陽文忠公爲翰林學士因率同列上疏論救韓康公時爲中丞因言從官有罪救之則法無復行矣文忠之言𨿽不行然士論終以爲近厚也宋史李若谷傳若谷孫壽朋知汝州盡推職田之入歸前守楊畋畋死又經理其家盛度傳景佑二年拜參知政事時王曾呂夷簡爲相度與宋綬蔡齊並參知政事曾與齊善而夷簡與綬善惟度不得志於二人及二人俱辭相仁宗問度曰王曾呂夷簡力求退何也度對曰二人腹心之事臣不得而知陛下詢二人以孰可代者則其情可察矣仁宗果以問曾曾薦齊又問夷簡夷簡薦綬於是四人俱罷而度獨畱談苑朱柬之自言作滁州推官時歐陽永叔爲太守杜彬作倅曉音律永叔自瑯琊山幽谷亭醉歸妓扶步行前引以樂彬自亭下舞一曲破直到州衙前凡一里餘寶元中夏英公以陳恭公不由儒科驟躋大用心不平之恭公亦傾英公英公除集賢有臺章恭公啟換爲樞密使英公知之意愈怏怏是時西北有警英公能結內官又得上心乃撰一策題如策試制科者教仁宗以試兩府大臣欲以窮恭公之不學也一日仁宗禦資政殿見兩府出此題略云付陳執中等兩府跪受開讀次已見小黃門設矮桌子具筆硯矣英公色欲揮翰其餘皆愕然相視未知所爲宋鄭公徐奏曰陛下所問皆臣等夙夜謀謨之事臣等不職陛下責之可也若策試乃朝廷所以待艸茅之臣臣備位執政不可下同諸生乞歸中書令中書密院各具所見以對仁宗俯首面赤云極是極是旣退恭公謂鄭公曰適來非公之言幾至狼狽鄭公曰某爲國惜體非爲諸君地也中書所對皆出鄭公之筆極攻密院之失是時顯立仇讎矣人言紛紛英公不自安欲晦其迹又撰一策題故爲語言參差或失粘或不對欲如禁中親制者教仁宗以策試兩府兩制然間有三兩句絕好處人亦識其爲英公詞也仁宗寬容亦聽之一日召兩府兩制對於迎陽門又出此題付之然英公之迹終不能晦焉續聞見近錄慶曆中仁宗親除先公歐陽文忠蔡君謨余安道四公爲諫官先公實居其長三公曰公宰相子且不貧朝廷責之必不至嶺外縱遠亦可行我輩�遠且貧凡論事必其先之先公以爲然當時號先公曰獨打鶻三公曰一棚鶻云補筆談宋景文子京判太常日歐陽文忠公刁景純同知禮院景純喜交遊多所過從到局或不下馬而去一日退朝道與子京相遇子京謂之曰久不辱至寺但聞走馬過門李邯鄲獻臣立談間攺杜子美贈鄭廣文詩嘲之曰景純過官舍走馬不曾下忽地退朝逢便遭官長罵多羅四十年偶未識磨氈賴有王宣慶時時乞與錢葉道卿王原叔各爲一體書寫於一幅紙上子京於其後題六字曰效子美誶景純獻臣復注其下曰道卿禦著原叔古篆子京題篇獻臣小書歐陽文忠公又以子美詩書於一綾扇上髙文莊在坐曰今日我無獨功乃敢取四公所書紙爲一小帖懸於景純直捨而去時西羌首領唃斯羅新歸附磨氈乃其子也王宣慶大閹求景純爲墓志送錢三百千故有磨氈王宣慶之誚今詩帖在景純之孫槪處扇詩在楊次公家皆一時名流雅謔予皆曾借觀筆迹可愛澠水燕談錄蘇子美有逸才詞气俊偉有超世之格慶曆中監奏邸承舊例以拆賣故紙錢祠神因以其餘享賓客言事者欲因子美以累一二大臣彈擊甚急宦者操文符捕人送獄皆一時名士都下爲之紛駭左右無敢救解者獨韓魏公從容言於仁宗曰舜欽一醉飽之過止可薄治之何至如此帝悔見於色魏公之仁厚愛賢可尙矣宋史石熙載傳熙載子中立擢直集賢院與李宗諤楊億劉筠陳越相厚善校讎祕書凡更中立者人皆傳之龔鼎臣傳鼎臣字輔之爲泰寧軍節度掌書記䢐徠石介死讒者謂介北走遼詔兗州劾狀郡守杜衍會問掾屬莫對鼎臣獨曰介寧有是願以闔門證其死衍探懹出奏�示之曰吾旣保介矣君年少見義如是未可量也孫甫傳甫舉進士及第知絳州翼城縣杜衍辟爲永興司錄凡吏職纖末皆倚辦甫甫曰待我以此可以去矣衍聞之不復以小事屬甫衍與燕語甫必引經以對言天下賢俊歷評其才性所長衍曰吾辟屬官得益友諸生亦從甫學問談苑館中同列疾王文穆使陳越寢如文穆之屍石中立作文穆之妻哭其旁餘人歌虞殯於前後欽若聞之密奏將盡逐之王文正持其奏不下賢奕編杜正獻公常曰今之在上者多摘發下位小節是誠不恕也衍知兗州時州縣官有累重而素貧者以公所得均給之公租不足卽繼以公帑量其大小咸使自足尙有復侵擾者眞貪吏也於義可責又曰衍歷知州提轉安撫未嘗壤一官其間不職者卽委以事使之不暇不謹者諭以禍福俾之自新從而遷善者甚眾不必繩以法也宋史範正辭傳正辭子諷以龍圖閣直學士權三司使時狄棐爲直學士已久諷盛气淩棐宰相李迪右之遂特詔班棐上論者非之沈遘傳遘除集賢校理知杭州善遇僚采皆甘樂傾盡爲之耳目胡宿傳宿知湖州前守胡宗諒大興學校費錢數十萬宗諒去通判僚吏皆疑以爲欺不肯書歷宿誚之曰君輩佐滕侯久矣苟有過盍不早正乃陰拱以觀俟其去而非之豈昔人分謗之意乎坐者大慚謝其後湖學爲東南最宿之力爲多趙槪傳槪知洪州僚吏鄭陶饒奭挾持郡事爲不法前守莫能制州之歸化卒皆故時羣盜奭造飛語曰卒得廩米陳惡有怨言不更給善米且生變槪不答卒有自容州戍逃歸而犯夜者斬之以徇因收陶奭抵罪闔府股栗王素傳素擢淮南郡轉運按察使時新置按察類多以苛爲明素獨不擿細故卽有貪刻必繩治窮竟以故下吏愛而畏之任顓傳顓爲河東轉運使每行部必擇僚佐之賢者一人與俱凡事必與議未嘗以胥吏自隨李迪傳迪弟子承之字奉世性嚴重中進士第調明州司法參軍郡守任情骫法人莫敢忤承之獨毅然力爭之守怒曰曹掾敢如是耶承之曰事始至公自爲之則已旣下有司則當循三尺之法矣守憚其言續詩話梅聖兪之卒也余與宋子才選韓欽聖宗彥沈文通遘俱爲三司僚屬共痛惜之子才曰比見聖兪面光澤特甚意爲充盛不知乃爲不祥也時欽聖面亦光澤文通指之曰次至欽聖矣眾皆尢其暴謔不數月欽聖抱疾而卒余謂文通曰君𨿽不爲�詛亦戲殺耳賈黯傳黯權禦史中丞未幾以呂誨知事誨嘗彈治黯逡巡引避黯言嘗薦誨爲禦史知其方正謹厚一時公言非有嫌怨願終與共事誨乃就職韓琦傳琦天資朴忠折節下士無貴賤禮之如一尢以獎拔人材爲急儻公論所與𨿽意所不悅亦收用之故得人爲多選飭羣司皆使奉法循理道山淸話魏公在永興一日有一幕官來參公一見熟視蹙然不樂凡數月未嘗交一語儀公乘間問公幕官者公初不識之胡然一見而不樂公曰見其額上有塊隱起必是禮拜當非佳士恁地人緩急怎生倚仗厚徳錄韓魏公在魏府僚屬路拯者就案呈有司事而狀尾忘書名公卽以袖覆之仰首與路稍稍潛捲語定從容以授之路君退而自見且愧且嘆曰眞天下盛徳也記纂淵海範文正公言幕府辟客須可爲師者乃辟之𨿽朋友亦不可辟宋史蔡確傳確不謹細行調邠州司理參軍以賄聞轉運使薛何行部欲按治見其儀觀秀偉召與語奇之更加延譽韓絳宣撫陜西見所制樂語以爲材薦於弟開封尹維辟管幹右廂公事維去而確至舊制當庭參確不肯後尹劉庠責之確曰唐藩鎭自置掾屬故有是禮今輦轂下比肩事主𨿽故事不可用遂乞解職周惇頤傳惇頤字茂叔調南安軍司理參軍有囚法不當死轉運使王逵深治之逵酷悍吏也眾莫敢爭惇頤獨與之辧不聽乃委手版歸將棄官去曰如此尙可仕乎殺人以媚人吾不爲也逵悟因得免移郴之桂楊令郡守李初平賢之語之曰吾欲讀書何如惇頤曰公老無及矣請爲公言之二年果有得歷合州判官事部使者趙抃惑於譖口臨之甚威惇頤處之超然通判虔州抃守虔熟視其所爲乃大悟執其手曰吾幾失君矣今而後乃知周茂叔也聞見前錄嘉佑中有李殿丞者知濟源縣魏廣者主簿汜水人二人素相好一日會府中李被酒謂廣曰我果官達當薦君爲屬未幾河南倅闕李又攝之遂檄廣權幕官相從益歡監司以燕會數俱罷歸故官廣先去李餞於東門席上賦詩有曰今日不知明日事人情反復似車輪我今自是飄萍客更向長亭作主人蓋當時朝廷文法寬所用監司皆長者故能容州縣之吏如此東軒筆錄蔡挺爲江東提點刑獄有處州職官譖本州幕掾姦利事蔡畱職官於坐呼掾而証之而初無是事職官慚懼辭伏蔡責之曰汝小人也吾𨿽可欺柰何譖無過之人乎叱去之自是無復譖毀而人服其不可欺也厚徳錄自王均李順之亂後凡官於蜀者多不挈家以行至今成都猶有此禁張憲定公詠知益州單騎赴任是時一府官屬憚張之嚴峻莫敢畜婢使者張不欲絕人情遂自買一婢以侍巾櫛自此官屬稍稍置姬屬矣

僚屬部紀事四宋史劉恕傳恕調巨塵主簿和川令發彊摘伏一時能吏自以爲不及恕爲人重意義急然諾郡守得罪被劾屬吏皆連坐下獄恕獨卹其妻子如己骨肉恕篤好史學司馬光編次資治通鑑英宗自擇館閣英才共修之光對曰館閣文學之士誠多至於專精史學臣得而知者惟劉恕耳卽召爲局僚遇史事紛錯難治者輒以委恕恕於魏晉以後事考證差謬最爲精詳馬默傳默登進士第知須城縣縣爲鄆治所鄆吏犯法不可捕默趨府取而杖之客次闔府皆驚曹佾守鄆心不善也默亦不爲屈後守張方平素貴掾屬來前多閉目不與語見默白事忽開目熟視久之盡行其言自是委以事治平中方平還翰林薦爲監察禦史裏行遇事輒言無顧方平間遣所親儆之曰言太直得無累舉者乎默謝曰辱知之深不敢爲身謀所以報也錢顗傳顗爲寧海軍節度推官守孫沔用威嚴爲治屬吏奔走聽命顗當官而行無所容撓遇不可必爭之由是獨見器重治平末爲殿中侍禦史裏行二年而貶將出臺於眾中責同列孫昌齡曰平日士大夫未嘗知君名徒以昔官金陵媚事王安石宛轉薦君得爲禦史亦當少思報國柰何專欲附會以求美官顗今當遠竄君自謂得策邪我視君犬彘之不如也卽拂衣上馬去余良肱傳良肱通判杭州時王陶爲屬官常以气犯府帥吏或訴陶帥挾憾欲按之良肱不可曰使陶以罪去是以直不容也帥遂已後陶官於朝以直聞陳升之傳熙寧元年知樞密院明年同制置三司條例司與王安石共事數月拜中書門下平章事集賢院學士升之深狡多數善傅會以取富貴王安石用事患正論盈庭引升之自助升之心知其不可而竭力爲之用安石徳之故使先己爲相甫得志卽求解條例司又時爲小異陽若不與之同者世以是譏之謂之筌相春渚紀聞姚麟爲殿帥王荊公當軸一日折簡召麟麟不卽往荊公因奏事白之裕陵裕陵詢之麟對曰臣職掌禁旅宰相非時一片紙召臣臣不知其意故不敢擅往裕陵是之宋史唐介傳熙寧元年拜參知政事先時宰相省閱所進文書於待漏捨同列不得聞介謂曾公亮曰身在政府而文書弗與知上或有所問何辭以對乃與同視後遂爲常陳師錫傳師錫爲昭慶軍掌書記郡守蘇軾器之倚以爲政軾得罪捕詣臺獄親朋多畏避不相見師錫獨出餞之又安輯其家呂大防傳大防弟大鈞字和叔會伐西夏鄜延轉運使檄爲從事旣出塞轉運使李稷饋餉不繼欲還安定取糧使大鈞請於種諤諤曰吾受命將兵安知糧道萬一不繼召稷來與一劍耳大鈞性剛直卽曰朝廷出師去塞未遠遂斬轉運使無君父乎諤意折彊謂大鈞曰君欲以此報稷先稷受禍矣大鈞怒曰君將以此言見恐邪吾委身事主死無所辭正恐公過耳諤見其直乃好謂曰子乃爾邪今聽汝矣始許稷還是時微大鈞盛气誚諤稷且不免曹佾傳佾從弟偕字光道少讀書知義以節俠自喜爲許州都監幕客史沆傾險劫持爲不法上下畏之偕從容置酒對客數沆十罪將擊殺之沆起拜謝偕罵曰復不攺必殺汝沆爲斂迹劉摯傳摯爲開封府推官遷右司郎中初宰掾每於執政分廳時請間白事多持兩端伺意指摯始請以公禮聚見共決可否或不便摯所請坐以開封不置歷事罷歸程顥傳顥爲監察禦史王安石執政議更法令中外皆不以爲便言者攻之甚力顥被旨赴中堂議事安石方怒言者厲色待之顥徐曰天下事非一家私議願平气以聽安石爲之愧屈曾公亮傳公亮初薦王安石及同輔政知上方向之凡更張庶事一切聽順嘗遣子孝寬參其謀至上前略無所異於是帝益信任安石安石徳其助己故引擢孝寬至樞密以報之蘇軾嘗從容責公亮不能救正公亮曰上與介甫如一人此乃天也世譏其持祿固寵云東都事略元丰中太尉文彥博判河南未交印坐見監司旣交府事見監司如常或以問彥博曰未視府事三公見庶僚也旣交印河南尹見監司矣聞見前錄文潞公判北京有汪輔之者新除運判爲人褊急初入謁潞公方坐廳事閱謁置案上不問入宅久之乃出輔之已不堪旣見公禮之甚簡謂曰家人須令沐髮忘見運判勿訝輔之沮甚舊例監司至之三日府必作會公故罷之輔之移文定日撿按府庫通判以次白公公不答是日公家宴內外事並不許通輔之坐都廳吏白侍郎中家宴匙鑰不可請輔之怒破架閣庫鎖亦無從撿案也密劾潞公不治神宗批輔之所上奏付潞公有云侍中舊徳故煩臥護北門細務不必勞心輔之小臣敢爾無禮將別有處置之語潞公得之不言一日會監司曰老謬無狀幸諸君寬之監司皆愧謝因出禦批以示輔之輔之皇恐逃歸托按郡以出未幾輔之罷元丰間文潞公以太尉畱守西京未交印先就第廟坐見監司府官唐介參政之子義問爲轉連判官退謂其客尹煥曰先君爲臺官嘗言潞公今豈挾以爲恨耶其當避之煥曰潞公所爲必有理姑聽之明日公交府事以次見監司府官如常儀或以問公公曰吾未視府事三公見庶僚也旣交印河南知府見監司矣義問聞之復謂煥曰微君殆有失於潞公也一日潞公謂義問曰仁宗朝先參政爲臺諫以言某謫官某亦罷相判許州未幾某復召還相位某上言唐某所言正中臣罪召臣未召唐某臣不敢行仁宗用某言起參政通判潭州尋至大用與某同執政相知爲深義問聞潞公之言至感泣自此出入潞公門下後潞公爲平章重事薦義問以集賢殿修撰帥荊南按文潞公尹河南府一事與東都事略所載略同因此有唐義問事故並存之

宋史王廣淵傳廣淵知渭州所辟置類非其人帝謂執政曰廣淵奏辟將佐非貴遊子弟卽胥史輩至於濮宮書吏亦預選蓋其人與時君卿善一路官吏不少置而不取乃用此輩豈不�朝廷事已下詔切責卿等宜貽書申戒之趙槪傳槪知滁州召修起居注歐陽修後至朝廷欲驟用之難於越次槪聞請郡除天章閣待制糾察在京刑獄修遂知制誥逾歲槪始代之歐陽修遇槪素薄又躐知制誥及修有獄槪獨抗章明其罪言爲讎者所中傷不可以天下法爲人報怨修得解始服其長者隨手雜錄陸彥回爲眞州通判一日疾幾卒幕官諸人白郡爲下致仕狀狀附遞卽安明日遂出聽事而不知乞致仕矣諸人遂密告其妻其妻遣老媼詣州且言朝奉到官未久與同官初無怨仇諸人皆作官養老幼獨朝奉令致仕何耶郡主與諸人厚賂健步趁遞後八日狀回乃白陸陸欣然欲具會以集同僚是夕病復作乃卒宋史常安民傳安民選成都府教授與安惇爲同僚惇深刻姦詐嘗偕謁府帥輒毀素所厚善者安民退謂惇曰若人不厚於君乎何詆之深也惇曰吾心實惡之姑以爲面交爾安民曰君所謂匿怨而友其人乃李林甫也惇笑曰直道還君富貴輸我安民應之曰處厚貴天下事可知我當歸山林豈復與君校是非邪第恐累陰徳爾後惇貴遂陷安民而惇子坐法誅死如安民言呂公著傳元佑元年拜尙書右僕射兼中書侍郎三省並建中書獨爲取旨之地乃請事於三省者與執政同進呈取旨而各行之又執政官率數日一聚政事堂事多決於其長同列莫得預至是始命日集遂爲定制與司馬光同心輔政推本先帝之志凡欲革而未暇與革而未定者一一舉行之民歡呼鼓舞咸以爲便聞見前錄呂晦叔王介甫同爲館職當時閣中皆知名士每評論古今人物治亂眾人之論必止於介甫介甫之論又爲晦叔止也一日論劉向當漢末言天下事反復不休或以爲知忠義或以爲不達時變議未決介甫來眾問之介甫卒對曰劉向彊聒人耳眾意未滿晦叔來又問之則曰同姓之卿歟眾乃服故介甫平生待晦叔甚恭嘗簡晦叔曰京師二年疵吝積於心每不自勝一詣長者卽廢然而反夫所謂徳人之容使人之意消者於晦叔得之矣以安石之不肖不得久從左右以求於心而稍近於道又曰師友之義實有望於晦叔故介甫作相薦晦叔爲中丞晦叔迫於天下公議反言新法不便介甫始不悅謂晦叔有驩兜共工之姦矣癸辛雜識林靖之共甫初仕越之民曹常直議捨同幕東萊呂延年後仲在焉有婦人來投牒吏無在者林欲前受之呂自後止之曰男女授受不親林竦然而止每稱以誨子孫云道山淸話範堯夫帥陜府有屬縣知縣因入村至一僧寺少�旣飯步行廊廡間見一僧房頗雅潔�無人聲案上有酒一瓢知縣者戲書一絕於�紙云爾非慧遠我非陶何事�間酒一瓢僧野避人聊自醉臥看風竹影蕭蕭不知其僧俗家先有事在縣理屈坐罪明日其僧乃截取�字粘於狀前訴於府且曰某有施主某人昨日酒至房中值某不在房知縣旣至施主走避酒爲知縣所飲不辭但有數銀杯知縣旣醉不知下落銀杯各有鐫識今施主追某取之乞追施主某人與廳吏某人鞫之堯夫曰爾爲僧法當飲乎杖而逐之且曰果有失物令主者自來理會持其狀以示子侄輩曰爾觀此安得守官處不自重卽命火焚之對僚屬中未嘗言及後知縣者聞之乃修書致謝堯夫曰不記有此事自無可謝還其書聞見前錄伯溫紹聖初監永興軍錢監呂晉伯龍圖居裏第數見之深蒙器愛伯溫罷官貧不能歸用茶司薦爲屬官一日見呂公公曰君亦爲此官何耶選人作諸司屬官使臣爲走馬承受則一生不可作他官矣伯溫對以故公曰爲親爲貧則可也宋史孔文仲傳文仲爲中書舍人元佑三年同知貢舉文仲先有寒疾及是晝夜不廢職同院以其形瘵勸之先出或居別寢謝曰居官則任其責敢以疾自便乎於是疾益甚還家而卒向子諲傳子諲知開封府咸平縣豪民席勢犯法獄具上尹盛章方以獄空覬賞卻不受子諲以聞詔許自論決章大怒劾以他事勒停上官均傳均爲殿中侍禦史時傅堯兪爲中書侍郎許將爲左丞韓忠彥爲同知樞密院三人者論事多同異俱求罷均言大臣之任同國休戚廟堂之上當務協諧使中外之人泯然不知有同異之迹若悻悻然辯論不顧事體何以觀視百僚堯兪等𨿽有辯論之失然事皆緣公無顯惡大過望令就職詔從之李昭�傳昭�擢進士第徐州教授守孫覺深禮之每從容講學及古人行己處世之要相得歡甚晁補之傳補之從弟詠之字之道少有異才以蔭入官調揚州司法參軍未上時蘇軾守揚州補之倅州事以其詩文獻軾軾曰有如此才獨不令我一識面邪乃具參軍禮入謁軾下堂挽而上顧坐客曰奇才也王巖叟傳巖叟爲樞密都承旨權知開封府舊以推判官二人分左右廳共治一事多爲異同或累日不竟更疲於咨稟巖叟創立逐官分治法自是著爲令何執中傳執中調臺亳二州判官亳數易守政不治曾鞏至頗欲振起之顧諸僚無可仗信者執中一見合意事無纖巨悉委以剸決蔣之奇使淮甸號彊明官吏望風震懾見執中喜曰一州六邑賴有君爾蔡京傳崇寧元年京爲右僕射二年進左京起於逐臣一旦得志陰托紹述之柄箝制天子用條例故事卽都省置講議司自爲提舉以其黨爲僚屬取政事之大者每一事二三人主之凡所設施皆由是出蕭振傳振字徳起政和八年進士第調信州儀曹時州郡奉神霄宮務侈靡振不欲費財勞民與守議不合會方臘寇東南距信尢近守欲危振檄振攝貴溪弋陽二邑旣而王師至衢又檄振督軍餉振治辦無闕大將劉光世見而喜之欲以軍中俘馘授振爲賞振辭曰豈可不冒矢石而貪人之功乎諸邑盜未息守復檄振如初振悉意區處許其自新賊多降者守以贓去振獨爲辦行守愧謝之趙挺之傳挺之拜中書門下侍郎時蔡京獨相帝謀置右輔京力薦挺之遂拜尙書右僕射旣相與京爭權屢陳其姦惡且請去位避之將入辭會彗星見帝盡除京諸�法罷京召見挺之曰京所爲一如卿言加挺之特進趙野傳野官刑部尙書翰林學士時蔡京王黼更秉政植黨相擠一進一退莫有能兩全者野處之皆得其心京黼亦待之不疑範如圭傳如圭登進士第授武安軍節度推官始至帥將斬人如圭白其誤帥爲已署不易也如圭正色曰節下柰何重易一字而輕數人之命帥矍然從之自是府中事無大小悉以咨焉司馬池傳池曾孫朴調晉寧軍士曹參軍通判不法轉運使王似諷朴伺其過朴不可曰下吏而陷長官不惟亂常人且不食吾余矣死不敢奉教似賢而薦之陳瓘傳瓘累遷右司員外郎兼權給事中宰相曾布使客告以將卽眞瓘語子正匯曰吾與丞相議事多不合今若此是欲以官爵相餌也若受其薦進復有異同則公議私恩兩有愧矣吾有一書論其過將投之以決去就汝其書之但郊祀不遠彼不相容則澤不及汝矣能不介於心乎正匯願得書旦持入省布使數人邀相見甫就席遽出書布大怒爭辯移時至箕踞誶語瓘色不爲動徐起白曰適所論者國事是非有公議公未可失待士禮布矍然攺容信宿出知泰州蔡京傳京弟卞拜尙書左丞專托紹述之說上欺天子下脇同列凡中傷善類皆密疏建白然後請帝親札付外行之章惇𨿽巨姦然猶在其術中惇輕率不思而卞深阻寡言議論之際惇毅然主持卞或噤不啟齒一時論者以爲惇迹易明卞心難見京子攸加龍圖閣學士兼侍讀詳定九域圖志修六典提舉上淸寶籙宮祕書省兩街道錄院禮制道史局官僚合百人多三館雋遊而攸用大臣子領袖其間慒不知學士論不與孫益傳益知朔寧府察郡人孫谷可用奏爲掾屬待之異於常僚益出師屬以後事益死敵騎來攻且別命郡守眾議欲開關迎之谷爭弗得嘆曰吾身已許國又不忍負孫公之托諸人不見容是吾死所也或舉刃脇之無懾容遂見殺姚兕傳兕子古以邊功官累熙河經略靖康元年金兵逼金城古與秦鳳經略種師中及折彥質折可求等俱勒兵勤王時朝命種師道爲京畿河北路制置使趣召之師道與古子平仲先已率兵入衛欽宗拜師道同知樞密院宣撫京畿河北河東平仲爲都統制上方倚師道等卻敵而種氏姚氏素爲山西巨室兩家子弟各不相下平仲恐功獨歸種氏忌之乃以士不得速戰爲言欲夜劫斡離不營謀泄反爲所敗淸波雜誌石林至新林因江寧尉林恪謁於道旁忽叩新林之名林卽對乃王坦之倒執手板見桓溫之地大喜曰不圖同僚中得一文士未幾以左傳托其點抹其見賞識如此朱子語類徐處仁字擇之南京人靖康間執政舊嘗作帥時早間理會公事飯後與屬官相見皆要穿執如法各人稟職事了相與久坐說話議論又各隨其人問難教戒所以鞭策者甚至故有人爲其屬者無不有所知曉事呂居仁亦嘗事之凡作事無不有規模𨿽小事亦然無苟作者只如支官吏酒當其支日以酒缸盛廳前自往各嘗之或差出外處或辭去或初來官按歷令各人以瓶來取如數給之從小至大一樣無分毫私偏先生又云小處好作州郡極佳不甚知大體嘗作疏上道君論太后不居禁中事如罵然道君曰徐許多問目教朕如何答他李伯紀乞得去後於今太上處納了宋史張浚傳紹興元年拜浚定國軍節度使浚在關陜三年以劉子羽爲上賓任趙開爲都轉運使擢吳玠爲大將守鳳翔子羽慷慨有才略開善理財而玠每戰輒勝西北遺民歸附日眾張九成傳紹興二年上將策進士詔考官直言者置髙等九成對策擢置首選授鎭東軍簽判吏不能欺民冒嵯禁提刑張宗臣欲逮捕數十人九成爭之宗臣曰此事左相封來九成曰主上屢下卹刑之詔公不體聖意而觀望宰相耶宗臣怒九成卽投檄歸陳俊卿傳俊卿授泉州觀察推官服勤職業同僚宴集恆謝不往一日郡中失火守汪藻走視之諸掾屬方飲某所俊卿輿卒亦假之行於是例以後至被詰俊卿唯唯稱謝已而知其實問故俊卿曰某不能止同僚之行又資其僕安得爲無過時公方盛怒其忍幸自解重人之罪乎藻嘆服以爲不可及趙汝愚傳汝愚父善應官終修武郎江西兵馬都監聞四方水旱輒憂形於色江淮警報至爲之流涕不食累日同僚會宴善應悵然曰此寧諸君樂飲時耶眾爲失色而罷熊克傳克知紹興府諸曁縣越帥課賦頗急諸邑率督趣以應克曰寧吾獲罪不忍困吾民他日府遣幕僚閱視時方不雨克對此泣曰此催租時耶部使者芮燀行縣至其境謂克曰曩知子文墨而已今乃見古循吏爲表薦之胡閎休傳閎休補承信郎湖湘盜起或曰招之便或曰討之便閎休作致寇禦寇二篇言天地之气先春後秋招之不服則討之於是以嶽飛爲招討使飛辟閎休爲主管機宜文字以誅鍾子儀功進成忠郎飛被誣死閎休發憤杜門佯疾十年卒有勤王忠義集藏於家葉顒傳顒爲廣州南海縣主簿攝尉盜發州檄巡尉同捕巡檢獲盜十餘人歸其勞於顒顒曰掠美欺君幸賞三者皆罪不忍爲也帥曾開大喜之楊政傳政爲武當軍節度使加檢校少保拜太尉政故爲吳璘裨將及與璘分道建帥執門下之禮益恭世頗賢之柴中行傳中行調江州學教授母喪免廣西轉運司辟爲幹官帥將薦之使其客嘗中行中行正色曰身爲大帥而稱人爲恩主恩相心竊恥之毋污我仇悆傳悆在明州嘗欲薦一幕官問曰君日費幾何對以十口之家日用二千悆驚曰吾爲郡守費不及此屬僚所費倍之安得不貪遂止宗室希懌傳希懌登淳熙十四年進士第趙汝愚帥福建希懌爲屬吏嘗言治人如修身治政如理家愛民如處昆弟取古今官著惠愛者緝爲一編曰是吾師矣汝愚嘉之薦於辛棄疾棄疾尙气僚吏不敢與可否希懌獨盡言無所避屬邑候官苦稅重每不登額希懌稽核公帑羨錢以足之棄疾亦薦其能汝愚當國調江東運司幹辦同寅有坐冑黨者諸司莫敢薦希懌賢其人請以薦己者薦之攺太平通判程史乾道間有歸正官曰沙世堅素武勇坐贓配隸靜江府鄭少融爲廣西憲命之捕盜有功稍復其官慶元中爲徳安守粗暴自如酷不喜文吏余鄕有晁仲式百辟者世名家爲安陸宰實爲其僚晁好飲而敢爲初亦相得久益厭乃枘鑿不謀世堅捕邑胥羅致其罪欲劾奏之先對易外邑一尉章垂上而病稍自悔尼不發檄晁歸府見之臥內命妾以杯酒酌之頗道初意之謬謂人實浸潤非我也晁唯唯謝因歷歷囑後事且諉其與他寮同任責旣而曰沙世堅武人性直沒許多事一句是一句知縣不相怨否晁素滑稽忽仰首微對曰百辟豈敢怨太尉但心裏有些忡忡地沙大怒亟叱使去力疾發郵筒又旬而死晁竟坐是不得調者十年遂終於家一言輕發橫挑黥夫之辱晁固不無罪也宋史沈作賓傳作賓通判紹興府帥守丘遇僚吏剛嚴作賓從容裨贊每濟以寬秩滿知臺州首訪民疾苦五十日間盡除前政之不便民者邦人胥悅而前守嫉其勝己巧媒�之罷去王十朋傳十朋爲吏部侍郎出知饒州移知湖州召對起知泉州凡歷四郡僚屬間有不善反復告戒俾之自新王希呂傳希呂佐漕江西嘗作拳石記以示僚屬一幕官舉筆塗數字舉坐駭愕希呂覽之喜其不阿薦之王居安傳居安爲江西提刑司幹官使者王厚之厲鋒气人莫敢嬰居安遇事有不可平面力爭不屈李孟傳傳孟傳攺楚州司戶參軍單車赴官公退閉戶讀易郡守部使者不敢待以屬吏劉穎傳穎簽判潭州王佐爲帥負其能盛气以臨僚吏穎約以中道多屈而攺爲及陳峒反擒賊多穎計策帥上其功曰簽判宜居臣上召監進奏院進太常寺主簿鄭淸之傳淸之調陜州教授帥趙方嚴重靳許可淸之往白事爲置酒命其子範葵出拜方掖淸之無答拜且曰他日願以二子相累呂午傳午授烏程主簿郡守置之幕下事一決於午守張忠恕之母就養聽迎午二親入郡與午皆衣彩衣奉觴上壽邦人榮之調當塗縣丞守吳柔勝謂午有操守俾其子淵潛定交焉會司理攝蕪湖縣廬州遣兩兵會公事司理遂以廬兵奪縣民爲言柔勝怒悉置獄屬午問之午謂廬州有公牘不可謂奪民柔勝愈怒再以屬午明日午入謁柔勝先令左右問若何午執前說柔勝益加怒謂我不忍廬兵奪吾百姓不出迎午午坐客位不退不食柔勝勉爲出怒不息欲黥二兵午徐曰廬州初無公牘則可有則縣不爲處置而反罪廬兵恐不可久之卒從午請由是柔勝益知午陳貴誼守太平屬午安集淮南流民江東提舉徐僑知午在郡驚喜辟爲幕屬午欲盡決遣郡事而後行帖趣行至十八而不以白貴誼僑貽書貴誼午始行牟子才傳子才舉進士對策詆丞相史彌遠調嘉定府洪雅縣尉監成都府榷茶司賣所辟四川提舉茶馬司準備差遣使者魏泌眾人遇之子才拂衣竟去泌以書幣謝不受洪咨夔傳咨夔於潛人崔與之帥淮東辟置幕府邊事纖悉爲盡力與之帥成都請於帝授咨夔籍田令通判成都府與之爲制置使首檄咨夔自近辭曰今當開誠心布公道合西南人物以濟國事乃一未有聞而先及門生故吏是示人私也卒不受惟以通判職事往來效忠蜀人髙之陳居仁傳居仁知鄂州進煥章閣待制移建寧府觀察推官柳某死貧不克歸二子行�於道聞而憐之與之衣食買田以養之擇師以教之趙方傳方起自儒生帥邊十年持軍嚴每令諸將飲酒勿醉當使日日可戰嘗問相業於劉淸之淸之以畱意人材對故知名士如陳遊九功輩皆拔爲大吏諸名將多在其麾下若扈再興孟宗正皆起自土豪推誠擢任致其死力藩屏一方使朝廷無北顧之憂趙希錧傳希錧舉進士調汀州司戶峒寇李元礪方起汀人震懼郡會僚佐議守城希錧下坐無一語守異之曰不言得無有所見乎希錧曰守城非策也距城三十里有關曰古城若悉精銳以扼其衝賊不足慮矣守以付希錧人爲危之希錧至關申令謹候分畫粗定夜半賊數百銜枚突至希錧命矢石俱下賊無一免希錧引還老稚羅拜相屬希錧由他道以避之事聞詔升州推官黃傳知安慶府制置李玨辟爲參議官再辭不受旣而朝命與徐僑兩易和州且令先赴制府稟議卽日解印趨制府玨往維揚視師與偕行言敵旣退當思所以賞功罰罪者崔維揚能於淸平山豫立義寨斷金人右臂方儀眞能措置捍禦不使軍民倉皇奔軼此二人者當薦之泗上之敗劉倬可斬也某州官吏三人家奔竄追而治之然後具奏可也其時幕府書館皆輕儇浮靡之士僚吏士民有獻謀畫多爲毀抹疏駁將帥偏裨人心不附所向無功流移滿道而諸司長吏張宴無虛日知不足與共事歸自維揚再辭和州之命仍乞祠閉閣謝客宴樂不與乃復告玨曰浮光敵退已兩月安丰已一月旴眙亦將兩旬不知吾所措置者何事所施行者何策邊備之弛又甚於前日復一日恬不知懼恐其禍又不止今春矣向者輕信人言爲泗上之役喪師萬人良將勁卒精兵利器不戰而淪於泗水黃團老幼俘虜殺戮五六千人盱眙東西數百里莽爲丘墟安丰浮光之事大率類此竊意千乘言旋必痛自咎責出宿於外大戒於國曰此吾之罪也有能箴吾失者疾入諫日與僚屬及四方賢士討論條畫以爲後圖今歸已五日矣但聞請總領運使至玉麟堂賞牡丹用妓樂又聞總領運使請宴賞亦然又聞宴僚屬亦然邦人諸軍聞之豈不痛憤且視牡丹之紅艷豈不思邊庭之流血視管弦之啁啾豈不思老幼之哀號視棟宇之弘麗豈不思士卒之暴露視飲饌之丰美豈不思流民之凍餒敵國深侵宇內騷動主上食不甘味聽朝不怡大臣憂懼不知所出尙書豈得不朝夕憂懼而乃如是之迂緩暇逸耶今浮光之報又至矣金欲以十六縣之眾四月攻浮光侵五關且以一縣五千人爲率則當有八萬人攻浮光以萬人刈吾麥以五萬人攻吾關吾之守關不過五六百人豈能當萬人之眾哉則關之不可守決矣五關失守則蘄黃不可保蘄黃不保則江南危尙書聞此亦已數日乃不聞有所施行何耶其他言皆激切同幕忌之尢甚共詆排之厥後光黃蘄繼失果如其言遂力辭去孟珙傳珙歷官寧武軍節度使四川宣撫使兼知夔州進封東郡侯兼京湖安撫制置使珙在軍中與參佐部曲論事言人人異珙徐以片語折衷眾志皆愜謁士遊客老校退卒一以恩意撫接名位𨿽重惟建鼓旗臨將吏而色凜然無敢涕唾者楊掞傳掞用故人薦出淮閫杜杲幕安丰被兵掞以奇策解圍奏補七官制置使孟珙辟於幕嘗用其策爲小子房與之茶局周其資用掞以本領錢數萬費之總領賈似道稽數責償珙以白金六百令掞償之掞又散之賓客酣歌不顧似道欲殺之掞曰漢髙祖以黃金四萬斤付陳平不問出入公乃顧此區區不以結豪傑之心邪似道始置之珙嘗燕客有將校語不遜命斬之掞從容曰斬之誠是第方會客廣謀議非其時非其地也珙大服未幾有大將立功珙坐受其拜掞爲動色因嘆曰大將立功庭參納拜信兜鍪不如毛錐子也於是謝絕賓客治進士業遂登第調麻城尉向士璧守黃州檄入幕丁大全傳大全字子萬鎭江人面藍色嘉熙二年舉進士調蕭山尉上謁師閫安撫使史巖之俟眾賓退獨畱大全款曲甚至期以他日必大用李庭芝傳庭芝得鄕舉不行以策幹荊帥孟珙請自效珙卽以庭芝權施之建始縣淳佑初舉進士中第辟珙幕中主管機宜文字珙卒遺表舉賈似道自代而薦庭芝於賈似道庭芝感珙知己扶其柩葬之興國卽棄官歸爲珙行三年喪似道鎭京湖起爲制置司參議陸秀夫傳秀夫景定元年登進士第李庭芝鎭淮南聞其名辟至幕中時天下稱得士多者以淮南爲第一號小朝廷秀夫才思淸麗一時文人少能及之性沈靜不苟求人知每僚吏至閣賓主交歡秀夫獨斂焉無一語或時宴集府中坐尊俎間矜莊終日未嘗少有希合至察其事皆治庭芝益器之𨿽攺官不使去已就幕三遷至主管機宜文字咸淳十年庭芝制置淮東擢參議官徳佑元年邊事急諸僚屬多亡者惟秀夫數人不去庭芝上其名除司農寺丞張虙傳虙以直祕閣主管千秋鴻禧觀參議制置使幕中使者尙威力愎諫自用虙守正不阿每濟以寬大汪立信傳立信淳佑六年登進士第理宗見立信狀貌雄偉顧侍臣曰此閫帥才也授烏江主簿辟沿江制幕知桐城縣未上辟荊湖制司幹辦通判建康府荊湖制置趙葵辟充策應使司及本司參議官葵去而馬光祖代之立信是時猶在府也鄂州圍解賈似道旣罔上要功惡閫外之臣與己分功乃行打算法於諸路欲以軍興時支散官物爲罪擊去之光祖與葵素有隙且欲迎合似道被旨卽召吏稽勾簿書卒不能得其疵乃以開慶二年正月望夕張燈宴設錢三萬緡爲葵放散官物聞於朝立信力爭之謂不可且曰方艱難時趙公�事勤勞而公以非理�拾之公一旦去此後來者復效公所爲可乎光祖怒曰吾不才不能爲度外事知奉朝命而已君他日處此勉爲之立信曰使某不爲則已果爲之必不效公所爲也光祖益怒議不行立信遂投劾去初立信通判江陵府葵制置荊湖嘗以公事劾立信及在沿江府亦謀議寡諧立信於葵蓋未嘗有一日之歡也楊霆傳霆辟荊湖制置司幹官呂文徳爲帥素慢侮士常試以難事霆倉卒立辦皆合其意一日謂曰朝廷有密旨出師策應淮東誰可往者卽對曰某將可又曰兵器糧艸若何卽對曰某營兵馬某庫器甲某處矢石某處芻糧口占授吏頃刻案成文徳大驚曰吾平生輕文人以其不事事也公材幹如此何官不可爲吾何敢不敬密薦諸朝除通判江陵府趙時賞傳時賞字宗白和州宗室也文天祥開都督府於南劍奏辟參議軍事江西招討副使與宗室孟濴提兵趨贛州取道石城復寧都縣數以偏師當一面戰比有勝時賞風神明俊議論慷慨有策謀尢爲天祥所知及空沆之役兵敗走吳溪爲追兵所執不屈死之時賞在軍中時見同列盛輜重飾姬侍嘆曰軍行如春遊其能濟乎及被執見系累他僚屬至者時賞輒麾去云小小簽廳官爾執此何爲由是得脫者眾金史賈少衝傳少衝遷定安令蔚州刺史恃貴不法屬吏畏之每事輒曲從其意少衝守正不阿張元素傳正隆末年天下盜起元素髮民夫增築城郭同僚諫止之不聽未幾寇掠鄰郡皆無備而興平獨安巨構傳構除南京副畱守上謂宰臣曰巨構外淳質而內明悟第乏剛鯁耳佐貳之任貴能與長官辧正恐此人不能爾若任以長官必有可稱阿里補傳阿里補子方攺順天軍節度使上曰卿本無巧歷憲仕不能接僚友往往交惡在京兆貪鄙彰聞至無謂也朕念卿已過中年必能悛攺愼勿復爾除西南路招討使朝廷以兵部郎中髙通爲招討都監以佐之詔通曰卿到天徳毋以其官長曲從之也完顏伯嘉傳伯嘉遷元帥左監軍知太原府事河東北路宣撫使以同知太原府斡勒合打爲彰國軍節度使宣撫副使斡勒合打奏同知西京畱守完顏琢恃與宣撫使伯嘉雅善徙居代州肆爲侵掠遙授太原治中權堅州刺史完顏斜烈私離邊面臣白伯嘉不悅遣臣護送糧運於代州臣請益兵乃以羸卒數百見付半無鎧仗臣復爲言伯嘉怒臣榜掠幾死臣立功累年頗有寸效伯嘉挾私陵轢無復宣撫同僚之禮臣欲不言恐他日反爲所誣無以自明上問宰臣奏曰太原重鎭防秋在邇請敕諭和解詔曰太原兵衝若以私忿廢國事國家何賴焉卿等同心戮力以分北顧之憂無執前非誤大計也伯嘉攺知歸徳府事合打攺武寧軍節度使禦史臺奏宣撫副使合打訴元帥伯嘉以私忿加箠楚令本臺廉問旣得其事遂不復窮治若合打奏實伯嘉安得無罪伯嘉無罪合打合坐欺罔乞審正是非明示黜陟宣宗曰今正防秋且已紇石烈牙吾塔傳牙吾塔不喜文士僚屬有長裾者輒以刀截去古里甲石倫傳石倫遷鎭西軍節度使兼嵐州管內觀察使行元帥府事上言日者遣軍淸搗敵壘欲分石州兵五百權屯方山剿殺土寇且備嵐州而同知蒲察桓端拒而不發又召同知寧邊軍節度使姚裏鴉鶻與之議兵竟不聽命近領兵將取太原委石州刺史納合萬家權行六部而辭以他故幾誤軍糧約武州刺史郭憲率所領並進憲亦不至臣猥當方面之任而所統官屬並不稟從乞朝廷嚴爲懲戒庶人知職分易以責辦宰臣惡之元史王玉汝傳玉汝字君璋鄆人少習吏事金末遷民南渡玉汝奉其親從間道還行臺嚴實入據鄆署玉汝爲掾史稍遷補行臺令史中書令耶律楚材過東平奇之版授東平路奏差官以事至京師遊楚材門待之若家人父子然實年老艱於從戎玉汝奏請以本府總管代之行夏津災玉汝奏請復其民一歲濟州長官欲以州直隸朝廷大名長官欲以冠氏等十七城攺隸大名玉汝皆辧正之戊戌以東平地分封諸勛貴裂而爲十各私其入與有司無相關玉汝曰若是則嚴公事業存者無幾矣夜靜哭於楚材帳後明日召問其故曰玉汝爲嚴公之使今嚴公之地分裂而不能救止無面目還報將死此荒寒之野是以哭耳楚材惻然良久使詣帝前陳訴玉汝進言曰嚴實以三十萬戶歸朝廷崎嶇兵間三棄其家室卒無異志豈與他降者同今裂其土地析其民人非所以旌有功也帝嘉玉汝忠款且以其言爲直由是得不分遷行臺知事仍遙領平陰令辛丑實子忠濟襲職授左右司郎中遂總行臺之政分封之家以嚴氏總握其事頗不自便定宗卽位皆聚關下復欲剖分東平地是時眾心危疑將俯首聽命玉汝力排羣言事遂已劉敏傳敏授燕京路總管府奏佐吏李臻爲參謀太宗卽位授行尙書省詔曰卿之所行有司不得與聞俄而牙魯瓦赤自西域回奏與敏同治漢民帝允其請牙魯瓦赤素剛尙气恥不得自專遂俾其屬忙哥兒誣敏以流言敏出手詔示之乃已帝聞之命漢察火兒赤中書左丞粘合重山奉禦李簡詰問得實罷牙魯瓦赤仍令敏獨任復辟李臻爲左右司郎中臻在幕府二十年參贊之力居多劉亨安傳都元帥塔海徵巴蜀亨安爲先鋒有喬長官與亨安爭功未幾攻城喬爲炮所傷亨安負之以出喬感愧趙良弼傳世祖卽位立陜西四川宣撫司復以廉希憲商挺爲副使良弼爲參議良弼先行謀諸斷事官八春曰今渾都海日夜思北歸紐鄰遷延不卽行當先遣使奉上旨促紐鄰入朝劉太平速還京兆八春從其議至則紐鄰果移營將入涇劉太平將趨六盤聞命乃止後渾都海果叛北歸良弼與汪惟正劉黑馬二宣撫決議執渾都海之黨元帥乞臺不花迷立火者誅之希憲及挺慮有擅殺名遣使入奏待罪良弼具密狀授使者言始遣捕二帥時止令囚以俟報臣竊以爲張皇不便宜急誅之擅殺在臣實不在宣撫司若上怒希憲等願使者卽出此奏帝竟不問使者以奏白政府咸以良弼爲長者升參議陜西省事蜀人費寅以私憾誣廉希憲商挺在京兆有異志者九事以良弼爲徵帝召良弼詰問良弼泣曰二臣忠良保無他心願剖臣心以明之帝意不釋會平李得王文統交通書益有疑二臣意切責良弼無所不至至欲斷其舌良弼誓死不少變帝意乃解史天澤傳天澤引軍東行未至益都城中人已開門迎降初天澤將行帝臨軒授詔責以專徵俾諸將皆聽節度天澤未嘗以詔示人及還帝慰勞之悉歸功於諸將其愼密謙退如此董文炳傳文炳以父任爲�城令同列皆父時人輕文炳年少吏亦不之憚文炳明於聽斷以恩濟威未幾同列束手下之許衡傳至元七年集公卿雜議中書院臺行移之體衡曰中書佐天子總國政院臺宜具呈時商挺在樞密髙鳴在臺皆不樂欲定爲咨稟因大言以動衡曰壹院皆宗親大臣若一忤禍不可測衡曰吾論國制耳何與於人遂以其言質帝前帝曰衡言是也吾意亦若是劉敏中傳敏中爲禦史臺都事時同官王約以言去敏中杜門稱疾臺臣請視事敏中曰使約無罪而被劾吾固不當出誠有罪耶則我卽爲同僚又爲交友不能諫止亦不無過也奕赫抵雅爾丁傳奕赫抵雅爾丁升郎中一日與同列共議獄有異其說者奕赫抵雅爾丁曰公等讀律苟不能變通以適事宜譬之醫者𨿽熟於方論而不能切脈用藥則於疾痛奚益哉同列𨿽不平識者服其爲名言拜住傳拜住加開府儀同三司每議大政必問曰合典故否同官有異見者曰大朝止說典故耶拜住微笑曰公試言之國朝何事不依典故同官不能對拜住在京倉曹管庫之職歲終例應注代時張思明亦稱疾不出眾皆顧望拜住𨿽朝夕帝前以事不可緩乃日坐省中謂僚屬曰左丞病省事遂廢乎郎中李應恭曰金穀之職須愼選擇不得其人未敢遽擬拜住曰汝爲賣官之計耳遣人善慰思明乃出共畢銓事秦起宗傳起宗出爲撫州路總管至官有司供張甚盛問其費所從出小吏不敢隱曰借辦於民遂亟使歸之幾席僅給而已自是官府僚佐有宴集成禮卽止輟�錄國初張公可與李公仲方鮮於公伯機同仕於朝旣而張除浙省郎中李除都事鮮於除浙東宣慰經歷胥會於杭歡甚李卒於官張移書鮮於曰仲方歿矣家貧子幼吾輩若不爲之經紀則孤寡何所依也吾以一女許配其仲子矣公以爲何如鮮於聞訃哀祭成禮亦以一女許贅其長子卽從善也後官至紹興推官仲子字復初官至淮安總管於此可見前輩結交重義气不以貴賤貧富易其心誠可敬也張公官至中書左丞明外史陳友定傳友定以農家子起傭伍目不知書及據八郡數招致文學知名士如閩縣鄭定廬州王翰之屬畱置幕下粗涉文史習爲五字小詩皆有意理然頗任威福所屬違令者輒承制誅竄不絕汪廣洋傳洪武三年帝以中書無官召廣洋爲右丞時楊憲先被召爲左丞事多專決廣洋畏之依違不與較猶不能得憲意嗾禦史劉炳劾廣洋奉母無狀帝切責放還鄕憲恐其復入再奏徙海南帝覺憲姦誅憲召廣洋還大政記刑部尙書開濟好以法中傷人擅移文督責諸司若中書省所爲者又爲榜戒其僚屬曰尙書任久事之遲錯皆寬大容忍復爾則罪不爾貸奏請揭於文華殿以示於眾上曰汝告戒僚屬之言欲張之殿庭豈人臣禮耶濟慚謝未幾又立簿曰寅戌之書以限寮屬出入上聞切責曰聞之古人以卯酉爲常道今使趨事赴工者朝自寅暮盡戌奉父母會妻子能幾何時耶濟不聽明通紀況鐘璽書有僚屬不法徑自拿問之語旣宣�於是諸吏皆驚正气紀劉端王髙傳端髙俱南昌人同舉建文庚辰進士素相善端由給事中遷大理寺丞髙爲刑部郎中壬午之變端約髙棄官去以全名節迹露被執召問練安方孝孺何如人端曰忠臣也上曰汝逃忠乎端曰存身以圖報耳上惡其言命與髙俱劓之且笑曰看這副面皮端詈曰我到有顏卽死可見皇祖無愧上怒立捶殺之戍其家湖廣通誌王佐廣濟監生永樂間同知徽州府有惠政守官幾二十年如一日遷饒州知府廉靜以徳導民後免歸僚屬贐以金辭不受人益重之因立卻金臺於江滸陜西通誌李節字文度三原人以歲貢授給事中升四川副使振肅風紀气節凜然宣徳間都督陳懷鎭四川躪踐方嶽置簿列三司名銜令每日入謁次第畫押眾俯從節毅然不可袖簿出遂疏懷擅作威福不法數事奏之朝廷召懷回京見聞搜玉湖州知府範號石梁值禦史按臨安吉知州初仕不諳稱謂範卽於禦史前呵之出後烏程歸安二縣尹見範而告之曰知州固已失體大人當出而誨之今也當堂呵斥不惟知州不堪在禦史亦失顏色範乃自引其過仍詣州謝之夫不憚尊官而甘屈下僚範亦可謂勇於從義者矣蒹葭堂抄國朝成化弘治間大學士劉文靖公健丘文莊公浚同朝雅相敬愛劉北人器度嚴毅在內閣凡事獨秉大綱其學問不事博洽丘南人則博極羣書爲一時學士所宗所著有大學衍義補等書一日劉對客論丘曰渠所學如一倉錢幣縱橫充滿而不得貫以一繩譏其學無大綱也丘公聞之語人曰我固然矣劉公則有繩一條而無錢可貫獨柰何哉士林傳以爲雅謔二公𨿽名位相抗而劉相孝廟二十年碩徳重望卒受顧命稱本朝賢相丘之所就似爲不逮相業豈以博洽爲貴哉賢奕編陽明王先生筮仕刑曹適輪提牢睹諸吏豢豕惻然恚曰夫囚以罪系者猶然飯之此朝廷好生浩蕩恩也若曹乃取以豢豕是率獸食人食矣羣吏請曰相沿例也亦堂卿所知先生曰豈有是哉遂令屠豕分給諸囚到今不復豢豕云後同裏有官刑部語及其事者先生顰蹙曰此余少年不學玆聞之尙有餘慚子乃以爲美談耶其人未達曰上宣朝廷之徳惠下軫囹圄之罪人本至徳事也先生顧深悔之以爲罪過何也先生復蹙然曰當日憑一時意見揭揭然爲此置堂卿於何地耶只此便不仁矣明通紀夏原吉與同列飲於他所夜歸值雪過禁門有欲不下馬者曰雪大寒甚原吉曰君子不以冥冥懈行其敬愼如此周新廣東南海人寮采一日饋以鵝炙懸於室後有饋者指示之新家故貧未顯時妻治褥以給及同官內宴各盛飾惟新妻荊釵布裙以往大類田野婦盛飾者各相慚恚更爲淡素其風節類此明昭代典則正徳二年上禦經筵講書故事講解書義畢終必獻規諫之語是日詹事楊廷和學士劉忠直講旣罷上謂劉瑾曰經筵講書耳何書外添出許多說話瑾與廷和等皆舊東宮官奏曰此二人當打發他南京去升二人南京侍郎是時南京無缺皆添注之𨿽若遠之實升之也忠謂廷和曰此行須別瑾否廷和曰瑾所爲如此不可再見之人知必以我輩交瑾矣忠深然之廷和密以蜀錦辭瑾瑾曰劉先生不足我耶後瑾遂厚廷和而�忠其賣友如此時劉宇爲兵部尙書托保國公家人朱瀛者交通劉瑾無日不來兵部說話楊廷和弟廷儀爲兵部郎中每伺瀛出必招入司署畱坐款語四司官不附宇者瀛言於瑾必傳旨令外補廷儀獨諂諛宇極妾婦之態宇大悅廷儀能文奏章皆令廷儀艸之湖廣通誌朱恩楊鏜楚藩引禮生楚世子英耀張燈於酒間弒父湣王以暴薨訃諸司先是耀閉恩鏜於別館二人聞變以曳燈長繩系腰自內城縋髙觀山而下恩足折鏜扶之告變巡按以狀聞英耀檻至京師斬首焚其屍初恩鏜告變時倉皇過宮門叩銅環大言曰宮中人國主爲世子弒矣盍善藏少子內臣匿少子英於溝中獲免嗣立是爲恭王而恩鏜以老死永陵編年史嘉靖八年八月張桂言事相左忿激不相下各爲惡語楊一淸乃乘隙圖之令科臣孫應奎陸粲劾璁萼顓恣不法帝下�暴其罪狀曰張璁自用自恣負國負民桂萼尢而效之論法當置刑典特寬貸璁還家愴悟以需後用萼奪散官致仕其餘處分孫應奎等旣列言官耳目所寄坐視至今方爲舉奏應奎首論可原王準下法司訊之璁旣行霍韜私計曰計大禮者吾�三四人耳張桂去行及我乃急疏列一淸罪二十四事帝從之立召璁還時有朱繼宗者以他事下獄詞連一淸謂受張容金私以錦衣指揮帝怒欲逮系一淸璁力解得免下旨曰一淸累朝舊臣朕卽位首先召用乃不顧名節深負朕眷法當追理輔臣璁疏請從寬姑令自引一淸遂乞休允之璁復入內閣萼復散官致仕湖廣通誌袁文伯字侗齋黃岡人嘉靖甲子鄕舉授潛山令三年政簡民親會有江院白過歲荒民貧無所進白不懌呼令語之曰子讀中庸乎曰唯唯子讀柔遠人乎曰唯唯否否知縣只解讀子庶民而已乃卽日掛冠歸程鳳金黃岡人嘉靖己丑鄕舉授彭澤知縣多善政士民生祠之有禱輒應居官方正不阿直指按部金上謁獨後直指諷之曰相度不當如是耶金出曰禦史所以有權者能去人之官也吾官自去禦史何權爲詩懸縣門一生惟拙天知我三載無能我愧官今日銓衡方論定好歸舊隱理漁竿遂掛冠歸直指旋悔遣官追之竟不返明外史梁材傳材歷廣東左右布政使同官林富家市肉多材召其家人誡之富怒詬而出材治簿書自如富乃�謝張居正傳吏部左侍郎張四維事居正謹引入內閣故事入內閣者曰同某人等辦事至是直曰隨元輔居正等辦事於是四維恂恂若屬吏然不敢以僚自處於愼行傳禦史劉臺以劾張居正被逮僚友悉避匿愼行獨往視之湖廣通誌徐養量號京咸應城人萬曆丁未進士以禦史督學北直甄拔寒士人多服其藻鑑撫甘肅時一小吏以足疾注下考比謁見捷如翼養量曰此必拙宦也柰何以疾冤之並語在事者勿恣情去畱賢奕編涇野呂先生故與鄒文莊同官先生尊崇朱學文莊承服師傳每晤必辧若聚訟然迹亦甚迕乃先生與文莊交情不啻同胞初未嘗以議論異同少生間閡或曰二先生意見𨿽殊其志行同矣若武功康廷撰豪邁任放人也而先生平生淸約如寒畯卽顰笑不苟者乃亦與之厚善更不以行己淸濁少生分別又聞先生之官南都也與霍文敏同僚文敏故與夏貴溪交惡先生時時規勸而文敏疑公黨貴溪中銜之旣貴溪柄國欲汲引先生而先生時時於貴溪前揄揚文敏卒致貴溪疑惑罷免無悔今人意見相左則衷起戈鋋格調稍殊則眼分靑白記短則兼折其長貶過則並伐其善而猶曰吾悟本來無物然耶否耶劉公仁宅常與同僚約過除歲各具一肉一蔬或具肉二豆酒一壺同僚深訝其奢太宰孟山楊公爲北邊兵憲時有將官名將子也因事被勘公勘得其實酌處之將官心徳公假公移郵筒中具揭托名蔬菜具中緘銀幣若干致謝公卽公移中批發不收且告誡之逾時公轉大參行眾將官旅見其人獨惴恐若無所容公槪以溫語獎諭諸將官至其人曰汝父名將也貌誠不愧將種第汝年少更事少後當益努力以承父業其人神情恍然若更生云仇大然守四明雅愛一幕官一日問及日用多少曰早具少肉晚菜羹大然駭曰某爲太守居官不敢食肉只是喫菜公爲小官乃敢食定非廉士自爾見�僚屬部選句漢班固遊居賦鄙臣恨不及事陪後乘之下僚晉嵇康絕交書裹以章服揖拜上官潘尼釋奠頌濟濟二宮藹藹庶僚俊乂鱗萃髦士盈朝陳朱瑒致徐陵書瑒早造末僚豫參下席北齊邢邵爲彭城王讓侍中表冠蓋庶僚跨躡多士唐韓愈代張籍與浙東李觀察書閣下從事李協律翺到京師籍於李君友也聞其至馳往省之問無恙外不暇出一語且先賀其得賢主人元稹授郭皎王府諮議制領轅門之右廣假桂苑之元僚晉潘尼詩疲憊充時乏及余再同僚左思詩世冑躡髙位英俊沈下僚唐孟浩然詩府僚能枉駕家醞復新開岑參詩粉署榮新命霜臺憶舊僚劉長卿詩陳琳書記好王粲從軍樂早晚歸漢庭隨公上麟閣柳宗元詩故友仍同裏常僚每合堂韓愈詩濁水行泥淸路塵還曾同制掌絲綸劉禹錫詩冊庭嘗接武書殿連衡韋應物詩髙宴闕英僚眾賓寡歡懌李商隱詩盛幕開髙宴將軍問故僚溫庭筠詩十載歸來鬢未雕玳簪珠履見常僚李端詩應門常吏在登席舊僚稀李洞詩謝朝明主喜登省舊僚愁宋趙抃詩南宮官舍苦蕭條常憶羣居接�僚王安石詩幕中俊乂閒刀筆帳下驍雄冷劍鐔孔平仲詩綠水紅蓮非舊客淸風明月想同僚範成大詩瓊苑天香飄合坐碧城山色照同僚方回詩薦拔皆奇士寅恭盡選僚謝翺詩東都畱守吳中豪王府勛僚舊俊髦明髙啟詩牙前部曲多收績幕下賓僚更倚才僚屬部匯考周禮

天官宰夫掌百官府之徵令辧其八職一曰正掌官以治要疏

正長也六卿下各有屬六十故六卿稱正也訂

義

王氏曰以其屬之所取正故謂之正二曰師掌官成以治凡

訂義

王氏曰師其官屬所受教者王昭禹曰若小宰之於太宰小司徒之於大司徒所謂立其貳三曰司掌官法以治目訂

義王氏曰司各自司其職事者王昭禹曰若天官之宰夫地官之鄕師之類所謂設其考者也四曰旅掌官常以治數訂

義王氏曰眾有從謂之旅王昭禹曰六官之士是也六官獨於下士言旅此則合上士中士而言之所謂陳其殷者也黃氏曰正師皆是長官也正以糾正爲義師以教師爲義司以司察爲義旅眾也以分職爲義正師之治簡司旅之治詳

春官大宗伯以九儀之命正邦國之位六命賜官

注王六命之卿賜官者使得自置其臣治家邑如諸侯訂義

鄭鍔曰王朝之卿六命若封於大都小都

之地得自置臣屬治其家邑如諸侯故得賜官蓋大夫不得具官有地而得置官者設一官以兼攝眾事耳故管仲官事不攝孔子譏之

夏官家司馬各使其臣以正於公司馬

注家卿大夫采地正猶聽也公司馬國司馬也卿大夫之采地王不特置司馬各自使其家臣爲司馬主其地之軍賦爾雅

釋詁屍寀也

注謂采地寀寮官也

注官地爲采同官爲寮後漢書

百官志注蔡質漢儀曰三署郎見光祿勛執板拜見五官左右將執板不拜於三公諸卿無敬謁者僕射見尙書令對揖無敬謁者見執板拜之左右都候見尙書令尙書僕射尙書皆執板拜見丞郎皆揖侍中陪見舊在尙書令僕射下尙書上今官出入禁中更在尙書下司隸校尉見侍中執板揖河南尹亦如之凡三公列卿將大夫五營校尉行復道中遇尙書僕射左右丞郎禦史中丞侍禦史皆避車豫相回避衛士傳不得迕臺官臺官過後乃得去禦史中丞遇尙書丞郎避車執板住揖丞郎坐車舉手禮之車過遠乃去尙書言左右丞敢告知如詔書律令郎見左右丞對揖無敬稱曰左右君丞郎見尙書執板對揖稱曰明時見令僕射執板拜朝賀對揖禦史中丞執憲中司朝會獨坐侍禦史見中丞執板揖少府符著出見都官從事持板都官從事入少府見符著持板城門門候見校尉執板不拜五營司馬見校尉執板不拜司隸校尉職在典京師外部諸郡無所不糾封侯外戚三公以下無尊卑入宮開中道稱使者每會後到先去詣臺廷議處九卿上朝賀處公卿下初除謁大將軍三公通謁持板揖公儀朝賀無敬臺召入宮對見尙書持板朝賀揖諸州刺史初除比諸持板揖不拜宋書

禮志宋文帝元嘉十三年七月有司奏禦史中丞劉式之議每至出行未知制與何官分道應有舊科法惟稱中丞專道傳詔荷信詔喚眾官應詔者行得制令無分別他官之文旣無畫然定則準承有疑謂皇太子正議東儲不宜與眾同例中丞應與分道揚州刺史丹揚尹建康令並是京輦土地之主或檢校非違或赴救水火事應神速不宜稽駐亦合分道又尋六門則爲行馬之內且禁衛非違並由二衛及領軍未詳京尹建康令門內之徒及公事亦得與中丞分道與有其準參舊儀告報參詳所宜分道聽如臺所上其六門內旣非州郡縣部界則不合依門外其尙書令二僕射所應分道亦悉與中丞同史臣按今朝士詣三公尙書丞郎詣令僕射尙書�門外下車復度門閫乃納屐漢世朝臣見三公�拜丞郎見八座皆持板揖事在漢儀及漢舊儀開元禮

任官初上諸州上佐附

應冊命之官受冊訖朝集使乘輅備儀鳴鐃吹詣太廟南門至下車所鐃吹止受冊者降輅謁者引入立於廟庭北面西上立定再拜訖又再拜辭謁者引出乘輅鳴鐃而還若受先制書者發茆備儀仗詣太廟如上儀道詣本司將至卑官先到俱公服俟於別席所初上者至降輅贊禮者引入停於後堂攺著公服儀仗陳廳事之前贊禮者引卑官俱立於內門之外西廂每等異位重行東面以北爲上初卑官就門外位贊禮者引初上者立於廳事東階東南西面贊禮者引卑官以次入立於西階西重行東面以北爲上立定卑官俱再拜初上者答拜贊禮者引卑官出贊禮引初上者就後堂卑官俱更衣贊禮者引應坐者入立於廳事東西階下其應致敬者立於門外之西東面俱北上贊禮者引初上者出升堂就榻後應坐者俱升詣座立定初上者升座應坐者各依其班而坐其應致敬者入立於東西階下俱以北爲上而諸流外官入立於庭重行北面西上再拜訖就東階下品官之後本司以印及職掌置於案本司引入升諸座前本司取印及職掌以次進置於座上之案訖本司引案降出諸司以次諮判三條事訖俱興立於座後贊禮者引初上者還後堂以外降出設會如常儀官卑不合拜廟者俱請上所不判事者禮見而已若六品以下初上皆常服若先任者尊及官位等先任者俟於東階下西面新任者入立於西階下東面再拜先任者答再拜訖新任者還於廳事立於東階下與卑官相見如上儀諸州縣丞長史以下初上準此

京兆府河南牧初上諸州刺史都督附

其日州牧備儀仗至州停於後堂兵曹設儀仗於廳事門庭如常儀本司設牧位於廳事楹門近北南向設州官長史司馬位於堂下東方西向設錄事參軍以下位於司馬之南重行西向階以北爲上設縣官位庭中近西諸鄕長位於縣官之東每等異位重行北面相對爲首州助教官博士助教依鄕長班長史以下集於州南門之外州官在東縣官在西鄕長史在州官東南各有次俱公服鄕長常服司公整次紙名入諮贊禮者引牧出立於廳事東階東南西面左右侍從如常贊禮者立於牧南少退俱西向贊禮者引州官入就位次引縣令以下入門而左又引鄕長入門而右俱入就位立定贊禮者引牧升自東階卽位南向立又引縣令及鄕長五品以上自西階升堂進當牧前重行北向如在位庭之儀立定上下俱再拜牧答拜上下在位者皆逡巡避位贊禮者引縣令以下及鄕長俱出贊禮者引牧降入贊禮者引長史以下次俱更衣本司量設牧座於堂上訖贊禮者引縣令及鄕長俱就西階下又長史以下入立於東階下俱北向贊禮者引牧出升自堂就榻後長史以下並縣令職事五品以上應升者合班俱升詣座後立定牧升座諸應坐者俱坐州縣佐史以下入庭中重行北面西上州縣學生定於其後俱再拜訖就東階下品官之後立錄事以印及職掌置於案錄事一人引入升詣座前錄事取印及職掌以次進置於牧案訖錄事引案降出諸司以次諮判三條事訖坐者俱與贊禮者贊牧興引還後堂長史以下降出設會如常儀﹝諸刺史以上準此其鄕長武官七品以上及徳行有聞者皆升堂﹞

萬年長安令初上河南洛陽縣令禮同諸縣令附

其日令停於後堂設令位於廳事楹間近北南向設鄕長位於南方重行北面以西爲上其勛官出身班博士助教依鄕長班又設丞位於東方西向設主簿及尉位於丞南少退西向北上鄕長以下俱集於縣南門外之西各有次司功整次紙名入諮贊禮者引令出立於廳事東階東南西向侍從如常儀贊禮者立於令之南少退俱西向贊禮者引丞以下入就位又引鄕長入就位立定贊禮者引令升自東階卽位南向立贊禮者引鄕長文武官五品以上自西階令當進前重行北面以西爲上立定上下在位者俱再拜令答拜上下在位者皆逡巡避位贊禮者引鄕長降自西階以出鄕長在庭者繼出贊禮者引令降自東階以入又引丞以下以次出本司量設牀坐於堂上訖贊禮者引鄕長入立於廳事西階下丞以下立於門外道西東面俱北上贊禮者引令出升堂就榻後又贊禮者引丞入及鄕長文武官五品以上俱升詣座後又贊禮者引主簿及尉入立於東階下立定令升座諸應坐者俱坐錄事及坐者以下入立於庭中北面西上學生位於其後俱再拜訖就東階下縣尉後立錄事以印及職掌置於案錄事一人引升入詣座前錄事取印及職掌以次進置於令案訖錄事引案降出諸司以次諮判三條事訖丞及鄕長俱與贊禮者贊令興引還後堂鄕長降出設會如常儀﹝諸縣令初上準此其鄕長文武官七品以上及徳行有聞者皆升堂﹞宋史

禮志百官相見儀制幹徳二年詔曰國家職位肇分軌儀有序冀等威之斯辧在品式之惟明矧著位之庶官及內司之諸使以至軒墀引籍州縣命官凡進見於宰相或參候於長吏旣爲總攝合異禮容稽於舊儀具無定法或傳晉天福周顯徳中以廷臣內職賓從將校比其品數著爲綱條載於刑統未爲詳悉宜令尙書省集臺省官翰林祕書國子司業太常博士等詳定內外羣臣相見之儀翰林學士承旨陶谷等奏兩省官除授假使出入並參宰相起居郎以下參同舍人五品以上官遇於塗斂馬側立須其過常侍以下遇三公三師尙書令引避其值僕射斂馬側立禦史大夫中丞皆分路行起居郎以下避僕射遇大夫斂馬側立中丞分路尙書丞郎郎中員外並參三師三公令僕郎中員外兼參左右丞本行尙書侍郎及本轄左右司郎中員外禦史大夫以下參三師三公尙書令中丞兼參大夫知雜事參中丞三院禦史兼知雜及本院之長大夫避尙書令以上遇僕射斂馬側立而避大夫遇尙書丞郎兩省官諸司三品以上金吾大將軍統軍上將軍皆分路余官遇中丞悉引避知雜兼避中丞遇左右丞斂馬側立餘皆分路郎中及少卿監大將軍以下皆避知雜三院同行如知雜之例少卿監並參本司長官丞參少卿諸司三品遇僕射於途皆引避諸衛大將軍參本衛大將軍東宮官參隔品凡參者若遇於途皆避公參之禮列拜堂上位髙受參者答焉四赤縣令初見尹趨庭受拜後升廳如客禮內客省使謁宰相樞密使以客禮閣門使以上列拜皆答客省副使至通事舍人諸司使樞密承旨不答焉自樞密使副宣徽使皆差降其禮供奉官殿直教坊使副辭令官伎術官並趨庭倨受諸司副使參大使通事舍人參合門使防禦團練刺史謁本道節帥節度防禦團練副使謁本使並具軍容趨庭延以客禮少尹幕府於院長官悉拜防禦本團練判官謁本道節帥並趨庭上佐州縣官見宰相樞密使及本屬長官並拜於庭天長雄武等軍使見宰相樞密使亦如之

參本府賓幕官及曹掾縣簿尉參令皆拜王府官見親王如賓職見使長府縣官兼三館職者見大尹同赤縣令六品以下未嘗參官見宰相樞密及本司長官並拜階上流外見流內品官並趨庭諸司非相統攝皆稱移牒分路者不得籠街及占中道依秩序以分左右遇於驛舍非相統攝及名位縣隔先至者居之臺省官當通官呵止者如舊式文武官不得假許呼稱以紊朝制當避路者若被宣召及有所捕逐許橫度焉又令諸司使副使通事舍人見宰相樞密使升階連姓通名展拜不答拜其見樞密副使參知政事宣徽使以客禮展拜太平興國以後又制京朝官知令錄者見本州長吏以客禮三司判官推官主判官見本使如郎中員外見尙書丞郎之儀咸平中又詔開封府左右軍巡使京官知司錄及諸曹參軍到畿縣見京尹並趨庭設拜六年翰林學士梁顥等詳定合門儀制成六卷因上言三司副使序班朝服比品素無定列至道中筵會在知制誥後郎中前今請同諸司少卿監班位在上如官至給諫卿監者自如本品朝會大宴隨判使赴長春殿起居引駕其朝會引駕至前殿與諸司使同退大中祥符五年復命翰林學士李宗諤等詳定儀制文武百官遇宰相樞密使參知政事並避起居郎以下遇給捨以上斂馬禦史大夫遇東宮三師尙書丞郎兩省侍郎分路而行中丞遇三師三少太常卿金吾上將軍並分路而行知雜禦史遇尙書侍郎諸司三品金吾大將軍統軍諸位上將軍分路而行三院同行如知雜例不同行遇左右丞則避尙書丞郎郎中員外遇三師三公尙書令則避郎中員外遇丞郎則避太常博士以下朝官遇本司長官三師三公僕射尙書丞郎大夫中丞知雜禦史並避權知判者不避遇兩省給捨以上斂馬京官遇丞郎給捨大卿監祭酒以上及本寺少監卿司業並避諸軍衛大將軍以下遇上將軍統軍亦避詹事遇上臺官如卿監之例庶子少詹事至太子僕遇東宮三師三少並避遇上臺官如少卿監例中允以下遇三師三少並避遇賓客詹事斂馬遇上臺官如太常博士例應合避尙書者並避三司使其權知開封府如本官品避其臺省官𨿽不合避而職在統臨者並避武班內職並依此品大觀二年定王嘉王府侍講沈錫等奏二王出就外學其初見及侍王禮儀講說疏數之節請如故事手詔按祥符故事記室翊善見諸王皆下拜眞宗特以張士遜爲王友命王答拜以示賓禮今講讀輔翊之官職在訓導亦王友傅也可如例令王答拜羣臣赴臺參謝辭者﹝新授加恩出使者﹞尙書侍郎則三院禦史各一員中丞大夫皆對拜三院仍班迎不全班卽不赴節度使賓客太常宗正卿則禦史一員中丞大夫皆對拜兩使畱後至刺史祕書監至五官正上將軍至郎將四廂都指揮使及內職軍校遙郡以上樞密都承旨及內職帶正員官者四赤縣令三京司錄節度行軍至團練副使幕職官任憲禦者皆禦史一員對拜中丞大夫對揖﹝亦令揖訖進言得參風憲再揖而退﹞若曾任中書門下及左右丞皆不赴加階勛食邑章服館閣三司開封府職事及內職轉使額軍額亦不赴臺謝僕射過正衙日臺官大夫以下與百官並詣幕次賀文官一品二品曾任中書樞密院者不赴大夫中丞則郎中少卿監大將軍以下亦然本官約止則不赴僕射赴上都省者罷此儀

朝省集議前代不載其儀宋初刑政典禮之事當集議者先下詔都省省吏以告當議之官悉集都堂設左右丞於堂之東北南向禦史中丞於堂之西北南向尙書侍郎於堂東廂西向兩省侍郎常侍給事諫捨於堂之西廂東向知名表郎官於堂之東南北向監議禦史於堂之西南北向又設左右司郎中員外於左右丞之後三院禦史於中丞之後郎中員外於尙書侍郎之後起居司諫正言於諫捨之後如有僕射禦史大夫卽於左右丞中丞之前如更有他官卽諸司三品於侍郎之南東宮一品於尙書之前武班二品於諫捨之南皆重行異位卑者先就席左右丞升廳省吏抗聲揖羣官就坐知名表郎官以所議事授所司奉詣左右丞左右丞執捲讀訖授中丞中丞授於尙書侍郎以次讀訖復授知名表郎官將畢左右丞奉筆叩頭揖羣官以一副紙書所議事節署字於下授四坐監議禦史命吏告云所見不同者請不署字以官髙者爲表首如止集本省官坐如常儀其知名表郎官監議禦史坐仍北向惟僕射以上得乘馬至都堂他官𨿽同平章事亦止屏外明會典

禮部儀制司官員禮朝廷尙爵故官員禮類依品級等次凡拜揖序立行走回避尊卑上下森然各有儀節故備述之而儀從到任禮附焉凡官員拜揖洪武二十年定凡公侯駙馬相見各行兩拜禮一品官見公侯駙馬一品官居右行兩拜禮公侯駙馬居左答禮二品見一品二品居右行兩拜禮一品居左答禮三品見二品三品居右行兩拜禮二品居左答禮四品見三品四品居右行兩拜禮三品居左答禮五品見四品五品居右行兩拜禮四品居左答禮六品以下仿此如三品見一品四品見二品行兩拜禮一品二品官答受從宜余品仿此如有尊卑親戚之分從行私禮二十九年令凡王府將軍與駙馬儀賓公侯相見將軍居左駙馬等居右皆再拜與文武一品至三品官相見將軍居中各官拜將軍答禮與四品以下官相見各官拜將軍坐受三十年令凡百官以品秩髙下分尊卑其品級近者相見行禮則東西對立稍卑者居西髙者居東其品秩相越二三等卑者居下尊者居上其相越四等者則卑者拜下尊者坐而受禮有事則跪白如一品與二品相見二品居西行禮一品居東答禮與三品四品相見三品四品居下行禮一品居中答禮與五品以下相見一品坐受稟事則跪餘仿此凡司屬官品級亞於上司官者稟事則跪凡近侍官員難拘品級行跪拜禮亦不許與外官交接凡同僚官品級有髙下者不拘凡大小官員於內府相見不許跪拜弘治十一年議準王府長史不許行走三司中門若相見之際須以禮待十五年奏準陜西行太僕寺卿與禦史相見比遼東山西等處例出入行中門正道凡官員聚坐洪武二十年定凡文武官公聚各依品級序坐若資品相同者各照衙門次第若王府官屬與朝官坐立各照品級俱在朝官之次二十四年令凡學官位於雜職之上宣徳三年令禦史給事中照品級坐景泰三年令六科都左右給事中內外序坐書銜俱居禦史之左成化二年奏準凡鎭守總兵巡撫等官列坐總兵系伯爵以上者居左巡撫系僉都禦史以上者居右若總督提督軍務等官自僉都禦史以上俱坐於總兵官侯伯之左列名於前五年奏準在京法司會官審囚俱於承天門外東西重行列位公侯駙馬伯列於東班都督等官列於東班後行尙書都禦史侍郎等官列於西班通政司大理寺佐貳官並六科掌科給事中列於西班後行禮部會議民情俱於闕左門東直房序坐尙書左右都禦史等官上坐侍郎副都禦史等官對坐通政司參議大理寺寺丞等官列於東傍六科掌科都給事中列於西傍南京文武衙門公事會集序坐亦如之八年奏準禦史郎中員外郎主事奉敕同差者俱照所差職名先後序坐若郎中等官奉敕會同禦史或禦史奉敕會郎中等官行事當以奉敕之人坐左次者居右其各衙門一應公差有關會禦史者俱讓禦史居左若不系同差別處政務相關止依品級序坐十四年定在外總兵巡撫官位次左右都督與左右都禦史並都督同知與副都禦史並都督僉事與僉都禦史並俱文武東西伯以上則坐於左十五年奏準都禦史系總督及提督軍務者不分左右副僉俱坐於左總兵官𨿽伯以上亦坐於右凡官員相遇回避洪武二十年定凡駙馬遇公侯分路而行一品二品遇公侯駙馬引馬側立須其過二品見一品二品趨右讓道而行三品遇公侯駙馬引馬回避遇一品引馬側立遇二品趨右讓道而行四品遇一品以上官引馬回避遇二品引馬側立遇三品趨右讓道而行五品遇二品以上官引馬回避遇三品引馬側立遇四品趨右讓道而行六品遇三品以上官引馬回避遇四品引馬側立遇五品趨右讓道而行七品遇四品以上官引馬回避遇五品引馬側立遇六品趨右讓道而行八品遇五品以上官引馬回避遇六品引馬側立遇七品趨右讓道而行九品遇六品以上官引馬回避遇七品引馬側立遇八品趨右讓道而行品級相等者分路而行如有親戚尊卑之分聽從回避凡遇王府將軍於道駙馬儀賓公侯讓左文武一品至三品官引馬側立四品以下官下馬凡內官出入遇駙馬於道必須下馬遇公侯一品二品官引馬側立遇三品四品官分路而行凡公侯駙馬一品二品官隨從火者人等非跟隨本官而私自出入者凡遇文武官必須下馬違者治罪凡所屬官遇上司官引馬回避所屬官品級髙者遇上司官卑者分路而行凡官員應合回避而路窄不可回避者則下馬拱立應分路者不得占中道凡文武官出入應合開道而自不開道致令應避官員不曾回避者不問若因而生事者止問上官凡街市軍民人等買賣及乘坐驢馬出入者遙見公侯駙馬一品以下至四品官過往卽便下馬讓道凡官員當避路者若承宣召及祠祭官詣祠所並有捕逐者在道𨿽應避之官不避凡屬官見上司洪武二十年令凡屬官見上司官必序立於堂階之上總行一揖上司拱手首領官答揖其公幹節序見上司官皆行兩拜禮長官拱手首領官答禮四年令凡揖禮下見上躬身舉手齊眼爲敬上官隨坐隨立無答其次下官舉手齊口上官舉手齊心答之五年令凡內外掾史令史書吏宣使奏差人等晨謁長官必序立階下一揖乃退長官不答禮幕官拱手十六年令教官生員見上司一遵憲綱行禮如有出郊迎送及妄行跪禮過爲稱呼者聽巡按禦史按察司官依律究問若上司故違憲綱者亦行糾奏嘉靖八年命巡按禦史於守令官不許作威挫辱知府相見不許行跪禮凡官員公座洪武二十年定凡大小衙門官員每日公座行肅揖禮佐貳官揖長官長官答禮首領官揖長官佐貳官長官佐貳官拱手凡官員到任洪武十八年定一有司新官受職赴任者未到城一捨二三十里而止先令人報知禮房吏告示官屬及父老人等相率出城來會令灑掃合祀神祇祠宇備牲醴祭儀以候謁告一參見禮先從皂隸次吏典各行兩拜禮新官坐受次合屬官參見亦行兩拜禮新官拱手答禮次首領官見行兩拜禮新官起身拱手答禮次佐貳官行兩拜禮新官出公座答禮如是佐貳官到任先受所屬並首領官行禮後至長官前行兩拜禮長官出公座答禮畢諭僚屬曰朝廷設官置吏欲其敬神卹民親賢遠姦興利除害某不敏玆重任尙賴一二僚屬及邑中長者匡其不逮庶免後艱其四境之內利有當興獘有當革者某等當共竭力爲之以安黎庶諭畢署押公文各房吏典將該管應有已未完結事件施行等項逐一開寫須知呈報新官署押文書如系長官則交割印信倉庫匙鑰等件畢照依各房呈報須知事目逐一發落署判公事畢將所祭牲酒與官屬父老享飲而退其九年考滿仍具牲酒率官屬父老人等辭廟致祭就以祭物出郊餞別而去其祝文及所諭之言禮生代說亦可

僚屬部雜錄大雅板我𨿽異事及爾同僚我卽爾謀聽我囂囂我言維服勿以爲笑先民有言詢於芻蕘禮記曲禮僚友稱其弟也注

僚友官同者儀禮士相見禮上大夫相見以羔疏

云羔取其從帥者凡羔羊羣皆有引帥若卿之從君之命者也云羣而不黨也者羊羔羣而不黨義取三卿亦皆正直𨿽羣居不阿黨也唐書職官志王府官屬長史司馬統領府僚紀綱職務舊唐書陸扆傳故事三署除拜有光署錢以宴舊僚李氏刊誤按史記春秋之後儒術之士名聞諸侯者旣適列國爲客卿乃得陳王霸之道如孟軻在齊樂毅在燕趙西漢鄒陽在梁伍被在吳亦行斯道耳後辧說絕但不復客卿耳自中和已後藩鎭道賓者名曰客卿始則索客之徒時有斯號近者名人朝士不免繼之舛繆相承莫不因此恐誤來者故書之以示兒孫秦漢之職在賓幕中籌畫戎機非多學深識者莫居是選自亂離已後每居藩翰必以陰陽伎術者處之仍居將校之末宜重而輕誠可惜也設有文人仗節統戎舉辟名士宜於管記支使之間以正其名不亦善乎淸波雜誌近年上官遇僚屬日益簡倨縱有從厚者皆以失體之名歸之頃黃徽猷爲漕江東嘗對客言公廳上論職事或未免厲辭色若杯酒間詎可無和气以相接晚會徹俎有應循廊者豈有竟夕相陪笑語從容昏夜使其偕執侍者僕僕疾趨者乎當悉俾就席次登車且云是亦前輩故事也後得一小說韓黃門持國典藩觴客早食則凜然談經史節義及政事設施晚集則命妓勸飲盡歡而罷𨿽簿尉小官悉令登車上馬而去黃所云前輩故事其謂是耶數十年前僚屬有能文者監司郡守委作箋記遇有所囑必親作簡致叩教官被公牒撰應用文字亦親署名封達近時此禮俱廢但書司作承受傅導公牒則若常程行移至有牒請照會不請有違之語上官體貌益崇學士大夫失自重此其一也紹興間先人官鎭江時錄參王敏功告殂帥守李茂嘉寶文率僚屬往其廨哭之近年豈復有此气象建兵興日帥臣許辟置幕屬旣素爲知己其於婉畫裨助惟多今惟四州置帥如故事他皆命於朝賓主邈不通情殆與郡縣官等閫寄兵謀無從咨訪川泳雲起豈復有相得之樂緩急利害旣不相及相忘於江湖宜也太原名小朝廷蓋以得客之多範文正公亦有言幕府辟客須可爲己師者乃辟之𨿽朋友亦不可辟蓋謂我敬之爲師則心懷尊奉每事取法庶於我有益耳龐莊敏守鄆守並皆辟司馬溫公爲通判羅致大賢佽助一時皆然韓魏公門人有擊關夜出者閽吏不得賂但訐以鎖損訴於公公曰鎖不堪用付市買修來滕達道爲範文正公客公鎭南府每宴客達道必出追妓文正𨿽不樂終不禁也時謂非二公之賢豈容不拘小廉曲謹之士前哲寬厚類如此是亦報杜書記平安之義仇池筆記元佑元年餘爲中書舍人時執政患本省事多漏泄欲於舍人廳後作露籬禁同省往來余曰諸公應須簡要淸通何必栽籬插棘諸公笑而止明年竟作之暇日讀樂天集有云西省北院新構小亭種竹開�東道騎省與李常侍�下飲酒作詩乃知唐時得西掖作�以通東省而今日本省不得往來可嘆也成都古今記海棠樓李回所建以會僚佐議事裴坦爲記比事摘錄狄仁傑爲並州法曹時同僚鄭崇質當使絕域崇質母老且病仁傑曰彼母如此豈可使之有萬里之憂詣長史蘭仁基請代之行仁基允其代行仁基素與司馬李孝廉不�因相謂曰吾輩豈可不自愧乎遂相與輯睦夫善之感人有如此者柳宗元初遷柳州刺史其友劉禹錫得播州宗元曰播非人所居而夢得親在萬無母子俱往理欲請於朝願以柳易播矣裴度亦爲禹錫言得攺連州韓退之作子厚墓志實載其事以爲世勸夫卽一善而稱之宗元可追蹤於仁傑矣容齋續筆天聖編敕載文武百官見宰相儀文明殿學士至龍圖閣直學士列班於都堂階上堂吏贊云請不拜班首前致詞訖退歸位列拜宰相答拜兩省官相次同學士之儀上將軍大將軍將軍禦史臺官及南班文武百僚序班於中書門外應節度使至刺史並綴本班中丞揖訖入宰相降階南向立於位乃稱班文東武西並北上臺官南行北向東上贊云百僚拜宰相答拜訖退內客省使至合門使見宰相樞密使並階上列行拜不答拜見參知政事樞密副使宣徽使客禮展拜皇城使以下諸司使橫行副使見宰相樞密使並階上連姓稱職展拜不答拜見參政副樞並列行拜若諸司副使合門祗候見參樞亦不答拜國朝上下等威其嚴如此已而廢文潞公富韓公至和中自外鎭拜相詔百官班迎於門言者乃謂隆之以虛禮元丰定官制王禹玉蔡持正爲僕射上日始用此禮其後復不行乾道初魏仲昌以樞密吏夤緣得副承旨每謁公府與侍從同席升車而去葉子昂爲相獨抑之使與卿監旅進送之於右序不索馬及王抃以國信所典儀吏爲都承旨且正任觀察使禮遂均從官矣嘉佑六年司馬公以修起居注同知諫院上章乞立宗室爲繼嗣對畢詣中書略爲宰相韓公言其旨韓公攝饗明堂殿中侍禦史陳洙監祭公問洙聞殿院與司馬舍人甚熟洙答以頃年曾同爲直講又問近日曾聞其上殿言何事洙答以彼此臺諫官不相往來不知言何事此一項溫公私記之甚詳然則國朝故實臺諫官元不相見故趙淸獻公爲禦史論陳恭公而範蜀公以諫官與之爭元丰中又不許兩省官相往來鮮於子駿乞罷此禁元佑中諫官劉器之梁況之等論蔡新州而禦史中丞以下皆以無章疏罷黜靖康時諫議大夫馮澥論時政失當爲侍禦史李光所駁今兩者合爲一府居同門出同幕與故事異而執政祭祠行事與監察禦史不相見云劉器之以待制爲樞密都承旨道遇執政出尙書省相從歸府第劉去席帽涼衫斂馬遣人傳語相揖而過左相呂汲公歸呼門下省法吏問從官道逢宰相如何吏撿條但有尙書省官避令僕兩省官各避其官長而無兩制避宰相之法汲公乃止而心甚不樂劉以此語人以爲有所據然以事體揆之侍從不避宰相恐爲不然亦無所謂只避官長法劉公蓋飾說耳按天聖編敕諸文武官與宰相相遇於路皆退避見樞密使副參知政事避路同宰相其文甚明不應元佑時不行用也容齋三筆國朝優待侍從故事體名分多與庶僚不同然有處之合宜及肆意者如任知州申發諸司公狀不系銜與安撫監司序官往還用大狀不書年引接用朱衣通判入都廳之類皆雜著於令式其明載國史者尙可考大中祥符五年六月詔尙書丞郎兩省給諫知州府而本部郎中員外郎及兩省六品以下官充本路轉運使副者承前例須申報𨿽職當統攝方委於事權而官有等差宜明於品級自今知制誥觀察使以上知州府處所申轉運司狀並止簽按撿令通判以下具銜供申張詠以禮部尙書知升州上言臣官六曹祠部乃本行司局而例申公狀似未合宜望自今尙書丞郎知州者除申省外其本行曹局止簽案撿從之紹興中範同以前執政知太平州官系中大夫不帶職申諸司狀系銜提刑張絢封還之範竟不攺次年轉大中再任始去之劉焞爲江西運判移牒屬郡知通云請聯銜具報邁時以大中守贛以於式不可乃作公札同通判簽書劉邦翰曾任權侍郎以朝議大夫集英修撰知饒州趙煜以承議郎提點刑獄欲居其上劉不挍趙又畏人議己於是遇朝拜國忌日先後行香王十朋自侍禦史徙權吏部侍郎不拜除集撰知饒州自處如庶官林大中亦自侍禦史攺吏侍不曾供職除直寶文閣知贛州全銜猶帶權知兼勸農事借紫而盡用從官禮數黃渙爲通判入都廳爲之不平鄭汝諧除權侍郎爲東省所檄不得供職而以祕撰知池州公狀至提刑司不系銜爲鄧驛牒問唐瑑以司農少卿王佐以中書撿正皆暫兼權戶侍及出知湖饒二州悉用朱衣雙引此數君皆失於討問典章非故爲尊大也陳居仁以大中集撰知鄂州只用一朱衣蓋在法學士者乃雙引人以爲得體邁頃守贛建官職與居人等而誤用兩朱殊以自悔又如監司見前執政𨿽本路並客位下馬伯氏以故相帶觀文學士帥越提舉宋藻穿戟門訶殿云浙東監司如何不得穿紹興府門將至廳事始若勉就客位者主人亟令掖以還唐世節度觀察諸使辟置僚佐以至州郡差掾屬牒語皆如告辭李商隱顧云羅隱皆有之故韓文公送石洪序云撰書辭具馬幣李肇國史補載崖州差故相韋執誼攝軍事衙推亦有其文非若今時只以吏牘行遣也錢武肅在鎭牒鍾廷翰攝安吉主簿云敕淮南鎭海鎭東等軍節度使牒將仕郎試祕書省校書郎鍾廷翰牒奉處分前件官儒素修身早升官緒寓居霅水累歷星霜克循廉謹之規備顯溫恭之道今者願求錄用特議掄材安吉屬城印曹闕吏俾期差攝勉效公方儻聞佐理之能豈�超升之獎事須差攝安吉縣主簿牒舉者故牒貞明二年三月日牒後銜云使尙父守尙書令吳越王押此牒今藏於王順伯家彭公筆記翰林故事凡同寅皆尙齒與諸司不同然仍以類分學士自分一類侍讀侍講自一類修撰編修檢討自一類等級截然不少紊蓋其所來久矣讀書鏡朝廷之辱莫大於大臣交詬而其故有三一則爲名位不相下而起者劉文靜自以才略功勛在裴寂之右而位居其下意甚不平酒酣怨望拔刀擊柱曰會當斬裴首是也一則爲議論不相入而起者鄭略盧攜同在中書因議政喧競撲碎硯王繹嘆曰不意中書有瓦解之事是也一則爲姦人挑之以速其斗而起者唐李紳爲禦史中丞宰相李逢吉忌其剛而韓愈勁直乃以愈爲京兆尹兼大夫免臺參以激紳紳愈果不相下詆訐紛然於是兩罷之是也獨韓魏公與範希文韓彥國同在西府上前爭事下殿不失和气當時三人正如推車子蓋其心主於車可行而已豈爲己哉王伯厚云元佑諸賢不和是以爲紹聖小人所乘元符建中韓曾不和是以爲崇寧小人所陷紹興趙張不和是以爲秦氏所擠古之建官曰三公公則無私矣曰三孤孤則無朋矣無私無朋王道蕩蕩何亂之有丹鉛總錄左傳同官爲寮文選注寮小�也宋王聖求號初寮髙似孫號�寮謝伋號靈石山藥寮唐詩綺寮河漢在斜樓皆指�也古人謂同官爲寮指其齋署同�爲義今士子同業曰同�官先事士先志官之同寮亦士之同�也觚不觚錄二司自謁吏部都察院庭參有跪而至於朝房私第及驛傳迎送則惟長揖而已內閣大臣𨿽尊貴無跪禮而江陵之奔喪所經省分三司皆出數百里外以謁然跪者十之六七未盡跪曁還朝則先遣牌謂本閣部所經由二司相見俱遵照見部禮於是無不跪者矣三十年前他郡推在吾州查盤者州守與之抗禮歡飲具賓主或於門外下輿小示別而已邇來查盤他郡推官至州守入見行跪禮乃至以他事或便道過州亦必跪𨿽宴會稠疊謔浪歡呼必侍坐不敢講敵禮也有昆山縣丞劉諧者由給事中考察降而禦史委之查盤常熟嘉定常熟令見之行跪禮嘉定令禮之一如推官惟不行跪而劉尙怏怏不悅恣流言眞可謂倒置矣兩廣二司初謁總督行跪禮蓋襄毅之威劫使之其後迄不能正嘉靖末應侍郎檟爲總督此公守常州遵憲綱不肯跪禦史有山字太守之目𨿽見憎白簡爲天下所誦稱至是人有以風公者不得已聽之跪禮遂廢江西巡按獨不遵憲綱自下坐而二司夾侍左右十年以來一禦史攺正就從憲綱矣惟此二事不觚而觚者可紀也見聞搜玉王梅溪守泉州會邑宰勉以詩曰九重天子愛民深令尹宜懷惻隱心今日黃堂一杯酒使君端爲庶民斟眞西山帥長沙宴屬宰於湘江亭曰從來官長與斯民本是同胞一體親旣以脂膏供爾祿須知痛癢切吾身此邦素號唐朝古我�當如漢吏循今日湘亭一杯酒便須散作十分春二詩有萬物一體意楊撫余姚人承蕪湖關主事差交代魏姓者至語以某人當革某事當因魏憾之謂其渺己也及當要道�楊之短竟以按察副使罷安吉陳大理亦嘗爲鈔關主事代之者嘉興吳鵬也亦如楊之語魏者語之吳乃爲終身知己位至冢宰而饋送不絕事同而遇異有如此

僚屬部總論書經

虞書臯陶謨俊乂在官百僚師師百工惟時

蔡傳

師師相師法也言百僚皆相師法而百工皆及時以趨事也百僚百工皆謂百官言其人之相師則曰百僚言其人之趨事則曰百工其實一也﹝東萊書說﹞眾賢旣進猶有所當用心者惟聖人乃能公天下以爲心降聖人一等未必能免毫釐之私若果有之豈能遞相觀法以興事造業則必分朋立黨反以害事故咸事在官之後必有以興起其相師之風而欽哉惟時亮天工可也百僚師師有僚友之義故曰僚

商書說命上惟曁乃僚罔不同心匡乃辟

蔡傳

說旣作相總百官則卿士而下皆其僚屬髙宗欲傅說曁其僚屬同心救正以安天下也

周書囧命愼簡乃僚無以巧言令色便辟側媚其惟吉士蔡傳

言當謹擇僚佐無任小人而惟用君子也

周官六服羣辟罔不承徳歸於宗周董正治官

蔡傳

六服諸侯奉承周徳言協服還歸於丰督正治理職司之百官

又六卿分職各率其屬以倡九牧阜成兆民

蔡傳

六卿各率其屬官大夫士治其所分之職以倡道九州牧伯爲政大成兆民之性命皆能其官則政治

又推賢讓能庶官乃和不和政庬

東萊書說人情相下然後能相入後世聚訟紛爭人各

有心東曹所與西或奪之左臺所建右或毀之政事庬雜莫知所適從者正坐不相下故耳苟彼此相下安得不和政亦安得而庬乎林氏解夫爭名者

於朝朝廷之上爵祿之髙下乘間抵巇凡可以相陷害者無所不至故己之才惟恐不若人人之才惟恐其勝於己蔽賢嫉能者多矣此所以不和也不和則不能同心以共政政安得而不亂哉惟推賢讓能則爭端何自而萌此庶官之所以和劉向曰舜命九官濟濟相遜和之至也左氏傳曰範宣子讓其下皆讓欒黶爲汰弗敢違也晉國以平數世賴之蓋讓則不爭爭則不讓和不和之所分其讓也猶能使欒黶不違則其效爲何如哉風俗通

過譽

長沙太守汝南郅惲君章少時爲郡功曹郡俗冬饗百里內縣皆賫牛酒到府宴飲時太守司徒歐陽歙臨饗禮訖教曰西部督郵繇延天資忠貞稟性公方典部折衝摧破姦雄不嚴而治書曰安民則惠黎民懷之蓋舉善以教則不能者勸今與諸儒共論延功顯之於朝主簿讀教戶吏引延受賜惲前跪曰司正舉觥以君之罪告謝於天明府有言而誤不可覆掩按延資性貪邪外方內圓朋黨構姦罔上害民所在荒亂虛而不治怨慝�作百姓苦之而明府以惡爲善股肱莫爭此旣無君又復無臣君臣俱喪孰與偏有君𨿽傾危臣子扶持不至於亡惲敢再拜奉觥歙甚�謹按禮諫有五風爲上狷爲下故入則造膝出則詭辭善則稱君過則稱己暴諫露言罪之大者而歙於饗中用延爲吏以紫亂朱大妨王命造次顚沛不及諷諭𨿽舉觥彊歙可行也今惲久見授任職在昭徳塞違爲官擇人知延貪邪罔上害民所在荒亂怨慝�作此爲惡積愆非一旦一夕之漸也孔子以匹夫朋徒無幾習射矍相之圃三誓而去者過半汝南中土大郡方城四十養老復敬化之至延姦舋彰著無與比崇臧文仲有言見無禮於君者若鷹鸇之逐鳥雀農夫之務去艸也何敢宿畱不卽彈黜姦佞而須於萬人之中乃暴引之是爲陷君君子不臨深以爲髙不因少以爲多況創病君父以爲己功者哉而論者苟眩虛聲以爲美談汝南楚之界也其俗急疾有气決然自君章之後轉相放式好幹上怵忮以采名譽末流論起於愛憎政在陪隸也司空穎川韓稜少時爲郡主簿太守興被風病恍惚誤亂稜陰扶輔其政出入二年署置教令無愆失興子嘗出教欲轉徙吏稜執不聽由是發露被考興免官稜坐禁固章帝卽位一切原除也謹按易�守位以仁尙書無曠庶官詩云彼君子兮不素餐兮論語陳力就列不能者止漢典吏病百日應免所以卹民急病懲俗逋慝也今興官尊任重經略千里當聽訟侍祠班詔勸課早朝旰食夕惕若厲不以榮祿爲樂而以黔首爲憂位過招殃靈督其舋風疾恍惚有加無瘳稜統機括知其虛實當聽上病以禮選引何有上欺天子中誣方伯下誑吏民扶輔耄亂政自己出𨿽幸無闕罪已不容於誅矣爲人謀而不忠愛人而以姑息凡人不可況於君子乎上令興負貪昧之罪子被署用之愆章問洶赫父子湮沒執事如此謂禮義何稜宜禁固終身中原非是南陽五世公爲廣漢太守與司徒長史段遼叔同歲遼叔太子名舊才操鹵鈍小子髡旣見齒鄕黨到見股肱曰太守與遼叔同歲恩結締素薄命早亡幸來臨郡今年且以此相饒舉其子如無罪得至後歲貫魚之次敬不有違有主簿柳對曰明府謹終追遠興微繼絕然舊實不如髡宜可授之世公於是厲聲曰丈夫相臨兒女尙欲舉之何謂髙下之間邪釋兄用弟此爲故殃段氏之家豈稱相遭遇之意乎竟舉舊也世公轉換南陽與東萊太守蔡伯起同歲欲舉其子伯起自乞子瓚尙弱而弟琰幸以成人是歲舉琰明年復舉瓚瓚十四未可見眾常稱病遣詣生交到十八乃始出治劇平春長上書臣甫弱冠未任宰禦乞畱宿衛尙書劾奏增年受選減年避劇請免瓚官詔書左遷武當左尉會車騎將軍馮緄南徵武陵蠻夷緄與伯起同時公府辟瓚爲軍曲侯瓚歸臥家軍功除新陽長官至下邳相謹按古無孝廉惟有貢士貢士恩義經傳無以也春秋諸侯朝覲會遇大夫亦豫其好禮記曰大夫三月葬同位畢至此言謹終悼亡不說子弟當見寵拔也魯有古成叔聘衛右宰谷畱而觴之陳樂而不樂酒酣而不飲送以璧其妻孥宅而居之分祿而食之其子長乃辟孔子稱可寄百里之命托六尺之孤臨大節而不可奪相與之義具於此矣語有曰白頭如新傾蓋如舊簞食壺漿會於樹陰臨別眷眷念在報效何有同歲相臨而可拱默者哉春秋因其可褒而褒之若乃世公二郡之舉斯爲過矣然世人亦多淺薄在者寡殷勤之誼亡者無顧覆之施饑寒緩急視之若遺非徒如此而已至有可否之際受刑誅者人各有心兩不得中夫孝廉平除則有社稷民人傷及民人實宜料度以爲後圖

十反

安定太守汝南胡伊伯建平長樊紹孟建俱爲司空虞放掾屬放遜位自劾還家郡以伊爲主簿迎新太守曰我是宰士何可委質於二朝乎因出門名戶占系陳國紹曰柳下惠不去父母之國君子不辭下位獨行服事後公黃瓊大以爲恨移書汝南論正主者吏絕紹文書而更辟伊謹按春秋尊公曰宰其吏爲士言於四海無所不統焉孟軻稱不枉尺以直尋況於枉尋以直尺柳下惠不枉道以事人故三黜而不去孔子謂之不恭今紹見編會以禮遊引耳其義不同於此伊心明審自求多福近靈帝之末司徒掾弘農董君考上名典君事不得自劾暫以家急假太守季崇請乞相見俯領功曹與俱班錄訖乃謝遣時公袁隗意亦非之然彈糾自是之後彌以滋甚郡用從事縣用府吏上下混淆良可穢也詩云𨿽無老成人尙有典刑國之大綱也可不申敕小懲而大戒哉宗正南陽劉祖奏爲郡屬曹吏左騎校尉薛丞君卓爲戶曹史太守公孫慶當祠章陵舊俗常以衣冠子孫容止端嚴學問通覽任顧問者以爲禦史時功曹白用劉祖祖曰旣托帝王肺腑過聞前訓不能備光輝胥附之任而當側身陪乘執策握革有死而已無能爲役薛丞因前自白今明公垂出未有禦者𨿽云不敏敢充人之周旋進退補察時闕言出成謨大見敬重亦以祖爲髙歲盡俱舉孝廉謹按周禮保氏掌六藝之教其一曰禦論語曰吾何執執禦乎子適衛冉有僕有政事之士列於四友然猶禦者不爲役也春秋左氏傳晉悼公卽位程鄭爲乘馬禦訓羣騶知禮今國家大駕大僕親禦他出奉車都尉寧可復言執策握革而辭讓之乎凡黔首皆五帝子孫何獨今之肺腑當見優異也宗廟之人或在甽畝人之化也何日之有舊時長吏質朴子皆駕禦故曰從兒君臣父子其揆一也臣不肯禦乎豈可然公子遂偃蹇不使下陵上替能無亂乎劉祖幸免罪戾而見褒賞公孫於是失政刑矣小學

廣明倫呂氏童蒙訓曰事君如事親事官長如事兄與同僚如家人待羣吏如奴僕或問簿佐令者也簿所欲爲令或不從柰何伊川先生曰當以誠意動之今令與簿不和只是爭私意令是邑之長若能以事父兄之道事之過則歸己善則惟恐不歸於令積此誠意豈有不動得人童蒙訓曰同僚之契交承之分有兄弟之義至其子孫亦世講之前輩專以此爲務今人知之者蓋少矣又如舊舉將及嘗爲舊任按察官者後己官𨿽在上前輩皆辭遜坐下坐風俗如此安得不厚乎宋胡大初晝簾緒論

事上篇令領一邑太守察之諸監司察之所以防污虐戒曠敗也公正自飭廉謹自將固令所當持循職事攸關尢合加察轉漕司惟財賦耳縣道賦入自有定數率是輸之郡家自無甚干涉其他戶婚詞訴惟吾決之以公奚懼焉常平茶鹽司惟廩役與鹽課爾不產鹽不系銜處於鹽無預若齊民之差役公吏之敍役與夫常平義倉之聚散吾無偏私無侵移又奚懼焉惟提點刑獄司則視諸司爲獨重何則刑獄民命所關苟有過�厥咎匪輕殺傷多委同官驗視安知其無或�鹵乎罪囚淹禁動經歲月安保其無或疾病乎結解公事惟憑供款又安信其果無翻異乎有一於玆便罹憲网故惟在我者無往不謹不審而又得部使者察其忠實寬其鞭驅庶乎可以免厥咎也其次本州則視憲司爲尢重何則州縣一家也令之視守猶子弟之於父兄也情苟不通事無可集若財賦若訟獄若日生事務無一不與相關而縣之最被害者莫若不時專人每專人一來陵蔑名分擒捽吏貼大者數百千小者百餘千方得其去又其次二稅專差吏拘催酒稅專差吏監督日食之供需公事之懇告令無不聽命惟謹甚而擅興威福轄養娼妓需覓器用裒取財物無所不有令謁郡之始便當明稟使君某職事不敢不勉而縣家苟有不逮亦乞加體卹之仁仍乞給紫袋歷二道絡繹往來彼此咸禦名書之庶事情無有不達而文移之督促可省也如經兩月事不辦集然後甘受專人之擾慢令之罰若茶稅虧日額酒稅虧月額者率十之四五卻乞遣吏監督不然告寬轡勒容竭其長夫州家亦欲集事爾差專人差公吏豈其得已令若恃其相容遂至弛怠公事不集財賦不登亦奚咎夫郡之督促哉𨿽然奉法循理盡瘁效職監司郡守之難事猶可也惟是臺幕郡僚或捧檄經從或移書請托賓餞稍有不至奉承稍有不虔賢明仁厚之人固能推誠相亮否則情好易睽間隙易啟始於職事相關之際捃摭橫生甚而使長會聚之時譏讒肆入蓋有陰中毒而獲戾者多矣故令之待臺幕郡僚者寧過於勤毋失之怠寧過於恭毋失之簡寧過於委曲毋失之率意而徑行此亦可以杜無妄之災矣

僚寀篇

