

太常寺部匯考一

有虞氏帝舜始命伯夷爲秩宗典三禮後夔典樂按書經舜典帝曰咨四嶽有能典朕三禮僉曰伯夷帝曰兪咨伯汝作秩宗夙夜惟寅直哉惟淸伯拜稽首讓於夔龍帝曰兪往欽哉孔

傳三禮天地人之禮伯夷臣名姜姓秩序宗尊也主郊廟之官夙早也言早夜敬思其職典禮施政教使正直而淸明夔龍二臣名兪然其賢不許讓疏正義曰周禮宗伯職云掌天地人鬼地祇之禮帝曰夔命汝典樂教冑子直而溫寬而栗剛而無虐簡而無傲詩言志歌永言聲依永律和聲八音克諧無相奪倫神人以和夔曰於予擊石拊石百獸率舞孔傳

冑長也謂元子以下至卿大夫子弟

蔡傳

蘇氏曰舜方命九官濟濟相讓無緣夔於此獨言其功此益稷之文簡編脫誤復見於此

商商建六大有大祝大士之官按禮記曲禮天子建天官先六大曰大宰大宗大史大祝大士大卜典司六典注

典法也此蓋殷制也周則大宰爲天官大宗曰宗伯宗伯爲春官大史以下屬焉大士以神仕者陳注

舊說皆爲殷制

周周制春官設大司樂率其屬以掌教樂律歌舞祭祀宗祝之事按周禮春官宗伯禮官之屬大司樂中大夫二人注大司樂樂官之長大司樂掌成均之以治建國之學政而合國之子弟焉注

鄭司農云均調也樂師主調其音大司樂主受此成事已調之樂鄭元謂董仲舒云成均五帝之學成均之者其遺禮可者國之子弟公卿大夫之子弟當學者謂之國子文王世子曰於成均以及取爵於上尊然則周人立此學之宮凡有道者有徳者使教焉死則以爲樂祖祭於瞽宗注道多才藝者徳能躬行者若舜命夔典樂教冑子是也死則以爲樂之祖神而祭之鄭司農云瞽樂人樂人所共宗也以樂徳教國子中和祗庸孝友

注祗敬庸有常也以樂語教國子興道諷誦言語

注道讀曰導倍文曰諷以聲節之曰誦發端曰言答述曰語以樂舞教國子雲門舞大捲大咸大大夏大濩大武注

此周所存六代之樂黃帝曰雲門大捲大咸咸池堯樂也大舜樂也大夏禹樂也大濩湯樂也大武武王樂也以六律六同五聲八音六舞大合樂以致鬼神示以和邦國以諧萬民以安賓客以說遠人以作動物注六律合陽聲者也六同合陰聲者也此十二者以銅爲管轉而相生黃鍾爲首其長九寸各因而三分之上生者益一分下生者去一焉國語曰律所以立均出度也古之神瞽考中聲而量之以制度律均鍾言以中聲定律以律立鍾之均大合樂者謂�作六代之樂以冬日至作之致天神人鬼以夏日至作之致地祇物�動物羽裸之屬虞書云夔曰擊鳴球搏拊琴瑟以詠祖考來格虞賓在位羣後徳讓下管鼓合止柷敔笙鏞以間鳥獸蹌蹌簫韶九成鳳凰來儀夔又曰於予擊石拊石百獸率舞庶尹允諧此其於宗廟九奏效應乃分樂而序之以祭以享以祀注

分謂各用一代之樂乃奏黃鍾歌大呂舞雲門以祀天神

注以黃鍾之鍾大呂之聲爲均者黃鍾陽聲之首大呂爲之合奏之以祀天神尊之也天神謂五帝及日月星辰也王者又各以夏正月祀其所受命之帝於南郊尊之也乃奏大蔟歌應鍾舞咸池以祭地示

注大蔟陽聲第二應鍾爲之合咸池大咸也地祇所祭於北郊謂神州之神及社稷乃奏姑洗歌南呂舞大以祀四望

注姑洗陽聲第三南呂爲之合四望五嶽四鎭四竇此言祀者司中司命風師雨師或亦用此樂與乃奏蕤賓歌函鍾舞大夏以祭山川注

蕤賓陽聲第四函鍾爲之合函鍾一名林鍾乃奏夷則歌小呂舞大濩以享先妣

注夷則陽聲第五小呂爲之合小呂一名中呂先妣姜嫄也乃奏無射歌夾鍾舞大武以享先祖

注無射陽聲之下也夾鍾爲之合夾鍾一名圜鍾先祖謂先王先公凡六樂者文之以五聲播之以八音

注六者言其均皆待五聲八音乃成也凡六樂者一變而致羽物及川澤之示再變而致羸物及山林之示三變而致鱗物及丘陵之示四變而致毛物及墳衍之示五變而致介物及土示六變而致象物及天神注

變猶更也樂成則更奏也此謂大蠟索鬼神而致百物六奏樂而禮畢每奏有所感致和以來之土祇原隰及平地之神也象物有象在天所謂四靈者天地之神四靈之知非徳至和則不至禮運曰麟鳳龜龍謂之四靈凡樂圜鍾爲宮黃鍾爲角大蔟爲徵姑洗爲羽�鼓�孤竹之管云和之琴瑟雲門之舞冬日至於地上之圜丘奏之若樂六變則天神皆降可得而禮矣凡樂函鍾爲宮大蔟爲角姑洗爲徵南呂爲羽靈鼓靈孫竹之管空桑之琴瑟咸池之舞夏日至於澤中之方丘奏之若樂八變則地示皆出可得而禮矣凡樂黃鍾爲宮大呂爲角大蔟爲徵應鍾爲羽路鼓路陰竹之管龍門之琴瑟九徳之歌九之舞於宗廟之中奏之若樂九變則人鬼可得而禮矣注此三者皆禘大祭也天神則主北辰地祇則主昆侖人鬼則主后稷先奏是樂以致其神禮之以玉而祼焉乃後合樂而祭之凡樂事大祭祀宿縣遂以聲展之

注叩聽其聲具陳次之以知完不王出入則令奏王夏屍出入則令奏肆夏牲出入則令奏昭夏注

三夏皆樂章名帥國子而舞

注當用舞者帥以往大饗不入牲其他皆如祭祀

注大饗饗賓客也不入牲牲不入亦不奏昭夏也其他謂王出入賓客出入亦奏王夏肆夏大射王出入令奏王夏及射令奏騶虞

注射以騶虞爲節詔諸侯以弓矢舞

注舞謂執弓挾矢揖讓進退之儀王大食三侑皆令奏鍾鼓

注大食朔月月半以樂侑食時也王師大獻則令奏愷樂

注大獻獻捷於祖愷樂獻功之樂凡日月食四鎭五嶽崩大傀異�諸侯薨令去樂注四鎭山之重大者謂揚州之會稽靑州之沂山幽州之醫無閭冀州之霍山傀猶怪也大札大凶大�大臣死凡國之大憂令弛縣

注札疫癘也凶凶年也�水火也弛釋下之若今休兵鼓之爲凡建國禁其淫聲過聲凶聲慢聲

注過聲失哀樂之節凶聲亡國之聲慢聲惰慢不恭樂師掌國學之政以教國子小舞

注謂以年幼少時教之舞內則曰十三舞勺成童舞象二十舞大夏凡舞有帗舞有羽舞有皇舞有旄舞有幹舞有人舞注鄭司農云帗舞者全羽羽舞者析羽皇舞者以羽冒覆頭上衣飾翡翠之羽旄舞者犛牛之尾幹舞者兵舞人舞者手舞社稷以帗宗廟以羽四方以皇辟雍以旄兵事以干星辰以人舞鄭元謂帗析五采繒今靈星舞子持之是也皇雜五采羽如鳳凰色持以舞人舞無所執以手袖爲威儀四方以羽宗廟以人山川以干旱暵以皇教樂儀行以肆夏趨以采薺車亦如之環拜以鐘鼓爲節注

教樂儀教王以樂出入於大寢朝廷之儀鄭司農云肆夏采薺皆樂名或曰皆逸詩謂人君行步以肆夏爲節趨疾於步則以采薺爲節若今時行禮於太學罷出以鼓陔爲節環謂旋也拜直拜也鄭元謂行者謂於大寢之中趨謂於朝廷爾雅曰堂上謂之行門外謂之趨然則王出旣服至堂而肆夏作出路門而采薺作其反入至應門路門亦如之此謂步迎賓客王如有車出之事登車於大寢西階之前反降於阼階之前尙書傳曰天子將出撞黃鍾之鐘右五鐘皆應入則撞蕤賓之鐘左五鐘皆應大師於是奏樂凡射王以騶虞爲節諸侯以貍首爲節大夫以采蘋爲節士以采蘩爲節注

騶虞采蘋采蘩皆樂章名在國風召南惟貍首在樂記射義曰騶虞者樂官備也貍首者樂會時也采蘋者樂循也采蘩者樂不失職也是故天子以備官爲節諸侯以時會爲節卿大夫以循爲節士以不失職爲節鄭司農說以大射禮曰樂正命大師曰奏貍首間若一大師不興許諾樂正反位奏貍首以射貍首曾孫凡樂掌其序事治其樂政

注序事次序用樂之事凡國之小事用樂者令奏鐘鼓

注小事小祭祀之事凡樂成則告備

注成謂所奏一竟書曰簫韶九成燕禮曰大師告於樂正曰正歌備詔來瞽臯舞

注鄭司農云瞽當爲鼓臯當爲告呼擊鼓者又告當舞者持鼓與舞俱來也鼓字或作瞽詔來瞽或曰來�也�爾瞽率爾眾工奏爾悲誦肅肅雍雍毋怠毋凶鄭元謂詔來瞽詔視瞭扶瞽者來入也臯之言號告國子當舞者舞及徹帥學士而歌徹

注學士國子也令相

注令視瞭扶工鄭司農云告當相瞽師者言當罷也饗食諸侯序其樂事令奏鐘鼓令相如祭之儀燕射帥射夫以弓矢舞注

射夫眾耦也故書燕爲舞帥爲率射夫爲射矢鄭司農云舞當爲燕率當爲帥射矢書亦或爲射夫樂出入令奏鐘鼓

注樂出入謂笙歌舞者及其器凡軍大獻教愷歌遂倡之

注故書倡謂昌鄭司農云樂師主倡也凡喪陳樂器則帥樂官

注帥樂官往陳之及序哭亦如之

注哭此樂器亦帥之凡樂官掌其政令聽其治訟大胥中士四人小胥下士八人府二人史四人徒四十人注

胥有才知之稱禮記文王世子曰小樂正學幹大胥佐之大胥掌學士之版以待致諸子

注鄭司農云學士謂卿大夫諸子學舞者春入學捨采合舞

注春始以學士入學宮而學之合舞等其進退使應節奏鄭司農云捨采謂舞者皆持芬香之采或曰古者士見於君以雉爲贄見於師以菜爲贄菜直謂疏食菜羹之菜鄭元謂捨釋也采讀爲菜始入學必釋菜禮先師也菜蘋蘩之屬秋頒學合聲

注春使之學秋頒其才藝所爲合聲亦等其曲折使應節奏以六樂之會正舞位

注大同六樂之節奏正其位使相應也言爲大合樂習之以序出入舞者

注以長幼次之使出入不紕錯比樂官

注比猶校也杜子春云次比樂官也展樂器

注展謂陳數之凡祭祀之用樂者以鼓徵學士

注擊鼓以召之文王世子曰大昕鼓徵所以警眾序宮中之事小胥掌學士之徵令而比之�其不敬者

注比猶校也不敬謂慢期不時至也�罰爵也巡舞列而撻其怠慢者

注撻以荊撲正樂縣之位王宮縣諸侯軒縣卿大夫判縣士特縣辧其聲注

樂縣謂鐘磬之屬縣於筍凡縣鐘磬半爲堵全爲肆

注鐘磬者編縣之二八十六枚而在一虡謂之堵鐘一堵磬一堵謂之肆大師下大夫二人小師上士四人瞽上瞽四十人中瞽百人下瞽百有六十人�瞭三百人府四人史八人胥十有二人徒百有二十人注

凡樂之歌必使瞽爲焉命其賢知者以爲大

師小師大師掌六律六同以合陰陽之聲陽聲黃鍾大蔟姑洗蕤賓夷則無射陰聲大呂應鍾南呂函鍾小呂夾鍾皆文之以五聲宮商角徵羽皆播之以八音金石土革絲木匏竹注

以合陰陽之聲者聲之陰陽各有合也教六詩曰風曰賦曰比曰興曰雅曰頌

注教教瞽也以六徳爲之本

注所教詩必有知仁聖義忠和之道然後可教以樂歌以六律爲之音

注以律視其人爲之音知其宜何歌大祭祀帥瞽登歌令奏擊拊

注擊拊瞽乃歌也鄭司農云登歌歌者在堂下管播樂器令奏鼓朄

注鼓朄管乃作也鄭司農云下管吹管者在堂下朄小鼓也先擊小鼓乃擊大鼓故朄讀爲道引之引大饗亦如之大射帥瞽而歌射節

注射節主歌騶虞大師執同律以聽軍聲而詔吉凶

注大師大起軍師兵書曰王者行師出軍之日授將弓矢士卒振旅將張弓大呼大師吹律合音商則戰勝軍士彊角則軍擾多變失士心宮則軍和士卒同心徵則將急數怒軍士勞羽則兵弱少威明

又凡國之瞽正焉

注從大師之政教小師掌教鼓柷敔塤簫管弦歌

注教教瞽也大祭祀登歌擊拊

注亦自有拊擊之佐太師令奏鄭司農云拊者擊石下管擊應鼓

注應鼙也應與朄及朔皆小鼓也徹歌

注於有司徹而歌雍大饗亦如之

又凡小祭祀小樂事鼓朄

注如大師鄭司農云朄小鼓名掌六樂聲音之節與其和

注和錞於瞽掌播柷敔塤簫管弦歌

注鄭司農云無目眹謂之瞽有目眹而無見謂之有目無眸子謂之瞍諷誦詩世奠系鼓琴瑟

注諷誦詩謂暗讀之不依詠也鄭司農云諷誦詩主誦詩以剌君過杜子春云世奠系謂帝系諸侯卿大夫世本之屬是也小史主次序先王之世昭穆之系述其徳瞽主誦詩並誦世系以戒勸人君也掌九徳六詩之歌以役大師

注役爲之使�瞭掌凡樂事播擊頌磬笙磬

注�讀爲虎�之�瞭目明者播又擊磬磬在

東方曰笙笙生也在西方曰頌頌或作庸庸功也掌大師之縣注

大師當縣則爲之凡樂事相瞽

注相謂扶工

又大旅廞樂器

注旅非常祭於時乃興造其樂器賓射皆奏其鐘鼓

注擊朄以奏之其登歌大師自奏之鼜愷獻亦如之

注愷獻獻功愷樂也杜子春云讀鼜爲憂戚之戚謂戒守鼓也擊鼓聲疾數故曰戚典同中士二人府一人史一人胥二人徒二十人注同陰律也不以陽律名官者因其先言耳典同掌六律六同之和以辧天地四方陰陽之聲以爲樂器注

陽聲屬天陰聲屬地天地之聲布於四方凡聲髙聲正聲緩下聲肆陂聲散險聲斂達聲贏微聲韽回聲衍侈聲筰弇聲�薄聲甄厚聲石注故書或作硍杜子春讀爲鏗髙謂鐘形容

髙也韽讀爲暗筰讀爲唶石如磬石之聲鄭大夫讀爲衮陂讀爲罷韽讀爲凡爲樂器以十有二律爲之數度以十有二聲爲之齊量注

數度廣長也齊量侈弇之所容凡和樂亦如之

注和謂調其故器也磬師中士四人下士八人府四人史二人胥四人徒四十人磬師掌教擊磬擊編鐘注

教教視瞭也磬亦編於鐘言之者鐘有不編不編者鐘師擊之教縵樂燕樂之鐘磬

注杜子春讀縵爲慢鄭元謂縵讀爲縵謂雜聲之和樂者也燕樂房中之樂也二樂皆教其鐘磬及祭祀奏縵樂鐘師中士四人下士八人府二人史二人胥六人徒六十人鐘師掌金奏注

金奏擊金以爲奏樂之節金謂鐘及鎛凡樂事以鐘鼓奏九夏王夏肆夏昭夏納夏章夏齊夏族夏祴夏驁夏注

以鐘鼓者先擊鐘次擊鼓以奏九夏夏大也樂之大歌有九杜子春云祴讀爲陔凡祭祀饗食奏燕樂

注以鐘鼓奏之凡射王奏騶虞諸侯奏貍首卿大夫奏采蘋士奏采蘩注

鄭司農云騶虞聖獸掌鼙鼓縵樂

注鼓讀如莊王鼓之鼓鄭元謂作縵樂擊鼙以和之笙師中士二人下士四人府二人史二人胥一人徒十人笙師掌教�竽笙塤鑰簫箎篴管舂牘應雅以教祴樂注

教教視瞭也鄭元謂祴樂祴夏之樂牘應雅教其舂者謂以築地笙師教之賓醉而出奏祴夏以此三器築地爲之行節明不失禮凡祭祀饗射共其鐘笙之樂

注鐘笙與鐘聲相應之笙樂燕亦如之

又大旅則陳樂器

注陳於饌處而己不�其縣鎛師中士二人下士四人府二人史二人胥二人徒二十人注

鎛如鐘而大鎛師掌金奏之鼓

注謂主擊晉鼓以奏其鐘鎛也然則擊鎛者亦視瞭凡祭祀鼓其金奏之樂饗食賓射亦如之軍大獻則鼓其愷樂凡軍之夜三鼜皆鼓之守鼜亦如之注守鼜備守鼓也靺師下士二人府一人史一人舞者十有六人徒四十人注

讀如韐之韎師掌教韎樂祭祀則帥其屬而舞之大饗亦如之旄人下士四人舞者眾寡無數府二人史二人胥二人徒二十人注

旄旄牛尾舞者所持以指麾旄人掌教舞散樂舞夷樂

注散樂野人爲樂之善者凡四方之以舞仕者屬焉凡祭祀賓客舞其燕樂鑰師中士四人府二人史二人胥二人徒二十人注鑰舞者所吹鑰師掌教國子舞羽�鑰

注文舞有持羽吹鑰者所謂鑰舞也文王世子曰秋冬學羽鑰祭祀則鼓羽鑰之舞

注鼓之者恆爲之節賓客饗食則亦如之鑰章中士二人下士四人府一人史一人胥二人徒二十人注

鑰章吹鑰以爲詩章鑰章掌土鼓豳鑰中春晝擊土鼓�豳詩以逆暑注豳詩豳風七月也吹之者以鑰爲之聲七月言寒暑之事迎气歌其類也迎暑以晝求諸陽中秋夜迎寒亦如之注

迎寒以夜求諸陰凡國祈年於田祖�豳雅擊土鼓以樂田畯

注豳雅亦七月也七月又有於耜舉趾饁彼南畝之事是亦歌其類國祭蠟則�豳頌擊土鼓以息老物

注豳頌亦七月也七月又有獲稻作酒躋彼公堂稱彼兕觥萬壽無疆之事是亦歌其類也鞮鞻氏下士四人府一人史一人胥二人徒二十人注鞻讀如屨也鞮屨四夷舞者所屝也今時倡蹋鼓沓行者自有屝鞮鞻氏掌四夷之樂與其聲歌

注王者必作四夷之樂一天下也言與其聲歌則云樂者主於舞祭祀則�而歌之燕亦如之

注吹之以管鑰爲之聲典庸器下士四人府四人史二人胥八人徒八十人注庸功也鄭司農云庸器有功者鑄器銘其功典庸器掌藏樂器庸器

注庸器伐國所獲之器若崇鼎貫鼎及以其兵物所鑄銘也及祭祀帥其屬而設筍虡陳庸器

注設筍虡視瞭當以縣樂器焉陳功器以華國也饗食賓射亦如之司幹下士二人府二人史二人徒二十人

注幹舞者所持謂楯也司幹掌舞器

注舞器羽鑰之屬祭祀舞者旣陳則授舞器旣舞則受之賓饗亦如之注受取藏之大祝下大夫二人上士四人小祝中士八人下士十有六人府二人史四人胥四人徒四十人大祝掌六祝之辭以事鬼神示祈福祥求永貞一曰順祝二曰年祝三曰吉祝四曰化祝五曰瑞祝六曰策祝注永長也貞正也求多福歷年得正命也鄭司農云順祝順丰年也年祝求永貞也吉祝祈福祥也化祝弭災兵也瑞祝逆時雨寧風旱也策祝遠罪疾掌六祈以同鬼神示一曰類二曰造三曰禬四曰禜五曰攻六曰說注

祈嘄也謂爲有災變號呼告於神以求福天神人鬼地祇不和則六癘作見故以祈禮同之鄭司農云類造禬禜攻說皆祭名也作六辭以通上下親疏遠近一曰祠二曰命三曰誥四曰會五曰禱六曰誄注

鄭司農云祠當爲辭謂辭令也命論語所謂爲命誥謂康誥盤庚之誥之屬也會謂王官之伯命事於會禱謂禱於天地社稷宗廟主爲其辭也誄謂積累生時徳行以錫之命主爲其辭也此皆有文雅辭令難爲者也故大祝官主作六辭辧六號一曰神號二曰鬼號三曰示號四曰牲號五曰齍號六曰幣號注

號謂尊其名更爲美稱焉神號若云皇天上帝鬼號若云皇祖伯某祇號若云后土地祇幣號若玉云嘉玉幣云量幣鄭司農云牲號爲犧牲皆有名號曲禮曰牛曰一元大武豕曰剛鬣羊曰柔毛雞曰翰音齍號爲黍稷皆有名號也曲禮曰黍曰薌合粱曰薌萁稻曰嘉疏辧九祭一曰命祭二曰衍祭三曰炮祭四曰周祭五曰振祭六曰擩祭七曰絕祭八曰繚祭九曰共祭注杜子春云命祭祭有所主命也振讀爲愼禮家讀振爲振旅之振擩讀爲芮鄭司農云衍祭羨之道中如今祭殤無所主命周祭四面爲坐也炮祭燔柴也擩祭以肝肺菹擩鹽醢中以祭也繚祭以手從肺本循之至於末乃絕以祭也絕祭不循其本直絕肺以祭也重肺賤肝故初祭絕肺以祭謂之絕祭至祭之末禮殺之後但擩肝鹽中振之擬之若祭狀弗祭謂之振祭元謂九祭皆謂祭食者命祭者玉藻曰君若賜之食而君客之則命之祭然後祭是也衍當爲延炮當爲包聲之誤也延祭者曲禮曰客若降等執食興辭主人興辭於客然後客坐主人延客祭是也包猶兼也兼祭者有司曰宰夫贊者取白黑以授屍屍受兼祭於豆祭是也周猶徧也徧祭者曲禮曰殽之序徧祭之是也振祭擩祭本同不食者擩則祭之將食者旣擩必振乃祭也絕祭繚祭亦本同禮多者繚之禮略者絕則祭之共猶授也主祭食宰夫授祭辧九一曰稽首二曰頓首三曰空首四曰振動五曰吉六曰凶七曰奇八曰褒九曰肅以享右祭祀

注稽首拜頭至地也頓首拜頭叩地也空首拜頭至手所謂拜手也吉拜拜而後稽顙謂齊衰不杖以下者言吉者此殷之凶拜周以其拜與頓首相近故謂之吉拜云凶拜稽顙而後拜謂三年服者杜子春云振讀爲振鐸之振動讀爲哀慟之慟奇讀爲奇偶之奇謂先屈一膝今雅拜是也或云奇讀曰倚倚拜謂持節持戟拜身倚之以拜鄭大夫云動讀爲董書亦或爲董振董以兩手相擊也奇拜謂一拜也褒讀爲報報拜再拜是也鄭司農云褒拜今持節拜是也肅拜但俯下手今時�是也介者不拜故曰爲事故敢肅使者鄭元謂振動戰栗變動之拜書曰王動色變一拜答臣下拜再拜拜神與屍享獻也謂朝獻饋獻也右讀爲侑侑勸屍食而拜凡大禋祀肆享祭示則執明水火而號祝

注明水火司烜所共日月之气以給烝享執之如以六號祝明此圭潔也禋祀祭天地也肆享祭宗廟也故書祇爲祊杜子春云祊當爲祇隋釁逆牲逆屍令鐘鼓右亦如之

注隋釁謂薦血也凡血祭曰釁旣隋釁後言逆牲容逆鼎右讀亦當爲侑來瞽令臯舞

注臯讀爲卒嗥呼之嗥來嗥者皆謂呼之入相屍禮

注延其出入詔其坐作旣祭令徹

又國有大故天�彌祀社稷禱祠

注大故兵寇也天�疫癘水旱也彌猶�也�祀社稷及諸所禱旣則祠之以報焉大師宜於社造於祖設軍社類上帝國將有事於四望及軍歸獻於社則前祝注

鄭司農說設軍社以春秋傳曰所謂君以師行祓社釁鼓祝奉以從者也則前祝大祝自前祝也鄭元謂前祝者王出也歸也將有事於此神大祝居前先以祝辭告之大會同造於廟宜於社過大山川則用事焉反行舍奠注

用事亦用祭事告行也玉人職有宗祝以黃金勺前馬之禮是謂過大山川與曾子問曰凡告必用牲幣反亦如之建邦國先告後土用牲幣

注后土社神也禁督逆祀命者

注督正也正王之所命諸侯之所祀有逆者則刑罰焉頒祭號於邦國都鄙

注祭號六號小祝掌小祭祀將事侯禳禱祠之祝號以祈福祥順丰年逆時雨寧風旱彌�兵遠�疾注

侯之言候也候嘉慶祈福祥之屬禳禳卻凶咎寧風旱之屬順丰年而順爲之祝辭逆迎也彌讀曰敉敉安也大祭祀逆齍盛送逆屍沃屍盥贊隋贊徹贊奠注隋尸之祭也奠奠爵也祭祀奠先徹後反言之者明所佐大祝非一凡事佐大祝

注惟大祝所有事

又大師掌釁祈號祝

注鄭司農云釁謂釁鼓也有寇戎之事則保郊祀於社

注故書祀或作�鄭司農云謂保守郊祭諸祀及社無令寇侵犯之杜子春讀�爲祀書亦或爲祀鄭元謂保祀互文郊社皆守而祀之彌�兵凡外內小祭祀小喪紀小會同小軍旅掌事焉甸祝下士二人府一人史一人徒四人甸祝掌四時之田表貉之祝號注

貉兵祭也甸以講武治兵故有兵祭爾雅曰是類是禡師祭也捨奠於祖廟禰亦如之

注捨讀爲釋釋奠者告將時田若將徵伐師甸致禽於虞中乃屬禽及郊饁獸捨奠於祖禰乃斂禽禂牲禂馬皆掌其祝號注

師甸謂起大眾以田也致禽於虞中使獲者各以其禽來致於所表之處屬禽別其種類饁饋也以所獲禽饋於郊薦於四方羣兆入又以奠於祖禰薦且告反也斂禽謂取三十入臘人焉杜子春云禂禱也爲馬禱無疾爲田禱多獲禽牲鄭元謂禂讀如伏誅之誅今侏大字也爲牲祭求肥充爲馬祭求肥健詛祝下士二人府一人史一人徒四人詛祝掌盟詛類造攻說禬禜之祝號注

八者之辭皆所以告神明也盟詛主於要誓大事曰盟小事曰詛作盟詛之載辭以敍國之信用以質邦國之劑信載辭爲辭而載之於策坎用牲加書於其上也國謂王之國邦國諸侯國也質正也成也

太常寺部匯考二

漢漢承秦置奉常以掌宗廟禮儀後攺爲太常而太樂太祝太宰太史太卜太醫諸令丞廟陵廱諸令長丞及博士皆屬之按漢書百官表奉常秦官掌宗廟禮儀有丞景帝中六年更名太常屬官有太樂太祝太宰太史太卜太醫六令丞又均官都水兩長丞又諸廟寢園食官令長丞又廱太宰太祝令丞五畤各一尉又博士及諸陵縣皆屬焉景帝中六年更名太祝爲祠祀武帝太初元年更曰廟祀初置太卜注

應劭曰常典也掌典三禮也師古曰太常王者旌旗也畫日月焉王有大事則建以行禮官主奉持之故曰奉常也後攺曰太常尊大之義也服虔曰均官主山陵上�輸入之官也如淳曰律都水治渠堤水門三輔黃圖云三輔皆有都水也五畤在廱故特置太宰以下諸官博士秦官掌通古今秩比六百石員多至數十人武帝建元五年初置五經博士宣帝黃龍元年稍增員十二人元帝永光元年分諸陵邑屬三輔王莽攺太常曰秩宗成帝陽朔二年詔舉博士按漢書成帝本紀陽朔二年秋關東大水流民欲入函谷天井壺口五阮關者勿苛畱遣諫大夫博士分行視九月奉使者不稱詔曰古之立太學將以傳先王之業流化於天下也儒林之官四海淵源宜皆明於古今溫故知新通達國體故謂之博士否則學者無述焉爲下所輕非所以尊道徳也工欲善其事必先利其器丞相禦史其與中二千石二千石雜舉可充博士位者使卓然可觀

後漢後漢設太常卿掌禮儀祭祀太史博士太祝太宰太子樂令廟令陵園祠祀令皆屬之按後漢書百官志太常卿一人中二千石

注盧植禮注曰如大樂正本注曰掌禮儀祭祀每祭祀先奏其禮儀及行事掌贊天子注

漢舊儀曰贊饗一人秩六百石掌贊天子每選試博士奏其能否大射養老大喪皆奏其禮儀每月前晦察行陵廟注

漢官曰員吏八十五人其十二人四科十五人佐五人假佐十三人百石十五人騎吏九人學事十六人守學事臣昭曰凡漢官所載列職人數今悉以注𨿽頗爲繁蓋周禮列官陳人役於前以爲民極實觀國制此則宏模不可闕者也丞一人比千石

注盧植禮注曰如小樂正本注曰掌凡行禮及祭祀小事總署曹事其署曹掾吏隨事爲員諸卿皆然注

漢舊儀曰丞舉廟中非法者太史令一人六百石本注曰掌天時星歷凡歲將終奏新年曆凡國祭祀喪娶之事掌奏良日及時節禁忌凡國有瑞應災異掌記之丞一人明堂及靈臺丞一人二百石本注曰二丞掌守明堂靈臺靈臺掌候日月星气皆屬太史注

漢官儀曰太史待詔三十七人其六人治歷三人龜卜三人廬宅四人日時三人易筮二人典禳九人籍氏許氏典昌氏各三人嘉法請雨解事各二人醫二人靈臺待詔四十二人其十四人候星二人候日三人候風十二人候气三人候晷景七人候鍾律一人舍人博士祭酒一人六百石本僕射中興轉爲祭酒博士十四人比六百石本注曰易四施孟梁丘京氏尙書三歐陽大小夏侯氏詩三魯齊韓氏禮二大小戴氏春秋二公羊嚴顏氏掌教弟子國有疑事掌承問對本四百石宣帝增秩注

胡廣曰官名祭酒皆一位之元長者也古禮賓客得主人饌則老者一人舉酒以祭於地舊說以爲示有先本紀桓帝延熹二年置祕書監太祝令一人六百石本注曰凡國祭祀掌讀祝及迎送神丞一人本注曰掌祝小神事注

漢舊儀曰廟祭太祝令主席酒漢官曰員吏四十一人其二人百石二人鬥食二十二人佐二人學事四人守學事九人有秩百五十人祝人宰二百四十二人屠者六十人太宰令一人六百石本注曰掌宰工鼎俎饌具之物凡國祭祀掌陳饌具丞一人注

漢官曰明堂丞一人二百石員吏四十二人其二人百石二人鬥食二十三人佐九人有秩二人學事四人守學事宰二百四十二人屠者七十三人衛士一十五人太子樂令一人六百石本注曰掌伎樂凡國祭祀掌請奏樂及大饗用樂掌其陳序丞一人注

漢官曰員吏二十五人其二人百石一人鬥食七人佐十人學事四人守學事樂人八佾舞三百八十人盧植禮注曰太子令如古大胥漢大樂律卑者之子不得舞宗廟之酎除吏二千石到六百石及關內侯到五大夫子取適子髙五尺已上年十二到三十顏色和身體修治者以爲舞人大樂丞如古小胥髙廟令一人六百石本注曰守廟掌案行掃除無丞注漢官曰員吏四人衛士一十五人世祖廟令一人六百石本注曰如髙廟

注漢官曰員吏六人衛士二十人先帝陵每陵園令各一人六百石本注曰掌守陵園案行掃除丞及校長各一人本注曰校長主兵戎盜賊事注

應劭漢官名秩曰丞皆選孝廉郎年少薄代者遷補府長史都官令候司馬先帝陵每陵食官令各一人六百石本注曰掌望晦時節祭祀注

漢官曰每陵食監一人秩六百石監丞一人三百石中黃門八人從官二人案食監卽是食官令號右屬太常本注曰有祠祀令一人後轉屬少府有太卜令六百石後省並太史中興以來省前凡十官注案前書十官者太宰均官都水雍太祝五畤各一尉也東觀書曰章帝又置祀令丞延光元年省和帝永元十年秋九月庚戌復置廩犧官按後漢書和帝本紀云云

魏文帝黃初元年冬十一月癸酉攺奉常爲太常按三國誌魏文帝本紀云云

晉晉以太常爲列卿統博士協律校尉及太學博士祭酒太史太廟太樂鼓吹陵諸令有丞功曹以佐之按晉書職官志太常光祿勛衛尉太僕廷尉大鴻臚宗正大司農少府將作大匠太后三卿大長秋皆爲列卿各置丞功曹主簿五官等員太常有博士協律校尉員又統太學諸博士祭酒及太史太廟太樂鼓吹陵等令太史又別置靈臺丞太常博士魏官也魏文帝初置晉因之掌引導乘輿王公已下應追謚者則博士議定之協律校尉漢協律都尉之職也魏杜夔爲之及晉攺爲協律校尉

宋宋仍設太常而兼統博士國子祭酒助教太廟明堂太祝太史太樂乘黃諸令丞按宋書百官志太常一人舜攝帝位命伯夷作秩宗掌三禮卽其任也周時曰宗伯是爲春官掌邦禮秦攺曰奉常漢因之景帝六年更名曰太常應劭曰欲令國家盛太常存故稱太常前漢常以列侯忠孝敬愼者居之後漢不必列侯也博士班固云秦官史臣案六國往往有博士掌通古今漢武建元五年初置五經博士宣成之世五經家法稍增經置博士一人至東京凡十四人易施孟梁丘京氏尙書歐陽大小夏侯詩齊魯韓禮大小戴春秋嚴顏各一博士而聰明有威重者一人爲祭酒魏及晉西朝置十九人江左初減爲九人皆不知掌何經元帝末增儀禮春秋公羊博士各一人合爲十一人後又增爲十六人不復分掌五經而謂之太學博士也秩六百石國子祭酒一人國子博士二人國子助教十人周易尙書毛詩禮記周官儀禮春秋左氏傳公羊谷梁各爲一經論語孝經爲一經合十經助教分掌國子周舊名周有師氏之職卽今國子祭酒也晉初復置國子學以教生徒而隸屬太學焉晉初助教十一人江左以來損其員自宋世若不置學則助教惟置一人而祭酒博士常置也太廟令一人丞一人並前漢置西京曰長東京曰令領齋郎二十四人明堂令一人丞一人丞漢東京初置令宋世祖大明中置太祝令一人丞一人掌祭祀讀祝迎送神太祝周舊官也漢西京置太祝令丞武帝太初元年更名曰廣記漢東京攺曰太祝太史令一人丞一人掌三辰時日祥瑞妖災歲終則奏新曆太史三代舊官周世掌建邦之六典正歲年以序事頒朔於邦國又有馮相氏掌天文次序保章氏掌天文今之太史則並周之太史馮相保章三職也漢西京曰太史令漢東京有二丞其一在靈臺太樂令一人丞一人掌凡諸樂事周時爲大司樂漢西京曰太樂令漢東京曰太子樂令魏復爲太樂令陵令每陵各一人漢舊官也乘黃令一人掌乘輿車及安車諸馬魏世置自博士至乘黃令並屬太常

南齊齊仍設太常統博士祭酒及太廟明堂太祝太史廩犧太樂並諸陵令丞按南齊書百官志太常府置丞一人五官功曹主簿九府九史皆然領官如左博士謂之太學博士國子祭酒一人博士二人助教十人建元四年有司奏置國學祭酒準諸曹尙書博士準中書郎助教準南臺禦史選經學爲先若其人難備給事中以還明經者以本位領其下典學二人三品準太常主簿戶曹儀曹各二人五品白簿治禮吏八人六品保學醫二人威儀二人其夏國諱廢學有司奏省助教以下永明三年立學尙書令王儉領祭酒八年國子博士何引單爲祭酒疑所服陸澄等皆不能據遂以元服臨試月餘日博議定乃服朱衣總明觀祭酒一人太始六年以國學廢初置總明觀元儒文史四科科置學士各十人正令史一人書令史二人幹一人門吏一人典觀吏二人建元中掌治五禮永明三年國學建省太廟令一人丞一人明堂令一人丞一人太祝令一人丞一人太史令一人丞一人廩犧令一人丞一人置令丞以下皆有職吏太樂令一人丞一人諸陵令永明末置用二品三品勛置主簿戶曹各一人六品保與

梁梁攺太常爲太常卿統明堂二廟太史太樂等諸令丞按隋書百官志諸卿梁初猶依宋齊皆無卿名天監七年以太常爲太常卿加置宗正卿以大司農爲司農卿三卿是爲春卿皆置丞及功曹主簿而太常視金紫光祿大夫統明堂二廟太史太祝廩犧太樂鼓吹乘黃北館典客館等令丞及陵監國學等又置協律校尉總章校尉監掌故樂正之屬以掌樂事太樂又有淸商署丞太史別有靈臺丞詔以爲陵監之名不出前誥且宗廟憲章旣備典禮園寢職司理不容異諸正陵先立監者攺爲令於是陵置令矣

陳陳承梁制置太常卿國子祭酒等官品秩有差按隋書百官志陳承梁皆循其制官其所制品秩太常卿國子祭酒秩二千石品第三國子博士千石品第四明堂太廟帝陵等令六百石品第五五經博士六百石品第六太常丞太學博士國子助教司樽郎六百石品第八

北魏孝文帝太和

年詔議官制定太常卿等階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣僚議定百官著於令三卿太常光祿勛衛尉從第一品下少卿第三品上協律中郎從第四品下太常丞第五品下協律郎太祝令從第五品上太樂祭酒從第五品中辧章郎廩犧令從第五品下禮官博士第六品中太樂博士第六品下方舞郎從第六品中治禮郎從第六品下太廟門僕第七品下祝史太常齋郎從第七品中太史博士太卜博士太常日者太樂典錄從第七品下祀官齋郎太史助教第九品中太和二十三年復次職令定太常卿以下階品按魏書髙祖本紀不載按官氏志太和二十三年髙祖復次職令及帝崩世宗初班行之以爲永制三卿太常光祿衛尉第三品少卿第四品上階丞從第六品博士從第七品協律郎辧章郎第八品太祝令第九品上階太常光祿衛尉領護治禮郎從第九品

北齊北齊仍置太常寺置卿少卿丞領博士協律郎及諸令丞局丞按隋書百官志後齊制官多循後魏太常寺置卿少卿丞各一人有功曹五官主簿錄事等員掌陵廟羣祀禮樂儀制天文術數衣冠之屬其屬官有博士協律郎八書博士等員統諸陵太廟太樂衣冠鼓吹太祝太史太醫廩犧太宰等署令丞而太廟兼領郊祠崇虛二局丞太樂兼領淸商部丞鼓吹兼領黃戶局丞太史兼領靈臺太卜二局丞注

博士四人掌禮制協律郎二人掌監調律呂音樂八書博士二人諸陵署掌守衛山陵等事太廟署掌郊廟社稷等事太樂署掌諸樂及行禮節奏等事衣冠署掌冠幘舄履之屬等事鼓吹署掌百戲鼓吹樂人等事太祝署掌郊廟贊祝祭祀衣服等事太史署掌天文地動風雲气色律曆卜筮等事太醫署掌醫藥等事廩犧署掌養犧牲供祭羣祀等事太宰署掌諸神祀烹宰行禮事郊祠局掌五郊羣神事崇虛局掌五嶽四瀆神祀在京及諸州道士簿帳等事淸商部丞掌淸商音樂等事黃戶局丞掌供樂人衣服靈臺局掌天文觀候太卜局掌諸卜筮

北周北周依周禮置春官宗伯有理禮司郊司社太祝司樂之屬按杜佑通典周宗伯爲春官掌邦禮後周建六官置大宗伯卿一人掌邦禮以佐皇帝和邦國是爲春官有理禮中士下士各一人有司郊上士中士司社中士下士又周官太祝下大夫三人上士四人掌六祝之辭以祈福祥後周依之又周官有大司樂掌成均之法亦謂之樂尹以樂舞教國子後周有大司樂掌成均之法後攺爲樂部有上士中士

隋隋仍設太常寺卿以率其屬按隋書百官志髙祖旣受命攺周之六官其所制名多依前代之法置太常寺太常寺置卿少卿各一人丞二人主簿錄事各二人又有博士四人協律郎二人奉禮郎十六人統郊社太廟諸陵太祝衣冠太樂淸商鼓吹太醫太卜廩犧等署各置令並一人太樂太醫則各加至二人丞各一人郊社太樂鼓吹則各置二人郊社署又有典瑞四人太祝署有太祝二人太樂署淸商署各有樂師員太樂八人淸商二人鼓吹署有哄師二人太醫署有主藥二人醫師二百人藥園師二人醫博士二人助教二人按摩博士二人祝禁博士二人等員太卜署有卜師二十人相師十人男覡十六人女覡八人太卜博士助教各二人相博士助教各一人等員太常卿爲正三品太常少卿爲正四品太常丞爲從六品太常博士爲從七品郊社太廟太祝太樂鼓吹署令爲正八品衣冠署令爲從八品上階諸陵太卜淸商廩犧署令爲從八品郊社太廟太祝太樂鼓吹署丞爲正九品衣冠署丞爲從九品上階諸陵太卜淸商廩犧署丞諸樂師爲從九品文帝開皇三年廢衛尉入太常尙書省廢鴻臚亦入太常按隋書髙祖本紀不載按百官志云雲開皇九年詔於太常置淸商署按隋書髙祖本紀不載按音樂志開皇九年平陳獲宋齊舊樂詔於太常置淸商署以管之求陳太樂令蔡子元於普明等復居其職煬帝大業三年太常寺置二少卿更定卿以下官品諸署亦各有廢置按隋書煬帝本紀不載按百官志煬帝卽位三年定令光祿已下八寺卿皆降爲從三品少卿各加置二人爲從四品諸寺上署令並增爲正六品中署令爲從六品下署令爲正七品始開皇中署司惟典掌受納至是署令爲判首取二卿判丞惟知勾檢令闕丞判太常寺罷太祝署而畱太祝員八人屬寺後增爲十人奉禮減置六人太廟署又置陰室丞守視陰室攺樂師爲樂正置十人太卜又省博士員置太卜卜正二十人以掌其事太醫又置醫監五人正十人罷衣冠淸商二署汲古閣作醫監五十人無正十人

大業五年增太常寺丞爲從五品按隋書煬帝本紀不載按百官志五年光祿已下八寺丞並增爲從五品

唐唐仍置太常卿少卿丞博士佐之統太祝協律郎郊社太樂鼓吹太醫太卜廩犧汾祠諸署令按唐書百官志太常寺卿一人正三品少卿二人正四品上掌禮樂郊廟社稷之事總郊社太樂鼓吹太醫太卜廩犧諸祠廟等署少卿爲之貳凡大禮則贊引有司攝事則爲亞獻三公行園陵則爲副大祭祀省牲器則謁者爲之導小祀及公卿嘉禮命謁者贊相凡巡幸出師克獲皆擇日告太廟凡藏大享之器服有四院一曰天府院藏瑞應及伐國所獲之寶禘祫則陳於廟庭二曰禦衣院藏天子祭服三曰樂縣院藏六樂之器四曰神廚院藏禦廩及諸器官奴婢注初有衣冠署令正八品上貞觀元年署廢髙宗卽位攺治禮郎曰奉禮郎以避帝名龍朔二年攺太常寺曰奉常寺九寺卿皆曰正卿少卿曰大夫武后光宅元年復攺太常寺曰司常寺丞二人從五品下掌判寺事凡享太廟則修七祀於西門之內主簿二人從七品上博士四人從七品上掌辧五禮按王公三品以上功過善惡爲之謚大禮則贊卿導引太祝六人正九品上掌出納神主祭祀則跪讀祝文卿省牲則循牲告充牽以授太官奉禮卿二人從九品上掌君臣版位以奉朝會祭祀之禮宗廟則設皇帝位於庭九廟子孫列焉昭穆異位去爵從齒凡樽彜勺�篚坫簠簋登鈃邊豆皆辧其位凡祭祀朝會在位拜跪之節皆贊導之公卿巡行諸陵則主其威儀鼓吹而相其禮協律郎二人正八品上掌和律呂錄事二人從九品上注

有禮院修撰檢討官各一人府十一人史二十三人謁者十人贊引二十人太常寺禮院禮生各三十五人亭長八人掌固十二人兩京郊社署令各一人從七品下丞各一人從八品上令掌五郊社稷明堂之位與奉禮郎設樽罍篚�而太官令實之立燎壇積柴合朔有變則巡察四門以俟變過明則罷注

有府二人史四人典事五人掌固五人門僕八人齋郎百一十人齋郎掌供郊廟之役太廟九室室有長三人以主樽罍篚�鎖鑰又有罍洗二人郊壇有掌座二十四人以主神禦之物皆禮部奏補凡室長十年掌座十二年皆授官祭饗而員少兼取三館學生皆絳衣絳幘更一番者戶部下蠲符歲一申考諸署所擇者太常以十月申解於禮部如貢舉法帖論語及一大經中第者錄奏吏部注冬集散官否者番上如初六試而絀授散官唐初以郊社太樂鼓吹太醫太官左藏乘黃典�典客上林太倉平準常平典牧左尙右尙爲上署鉤盾右藏織染掌冶爲中署珍羞良醞掌醞守宮武器車府司儀崇元導官甄官河渠弩坊甲坊舟楫太卜廩犧中校左校右校爲下署太樂署令二人從七品下丞一人從八品下樂正八人從九品下令掌調鐘律以供祭饗凡習樂立師以教而歲考其師之課業爲三等以上禮部十年大校未成則五年而校以番上下有故及不任供奉則輸資錢以充伎衣樂器之用散樂閏月人出資錢百六十長上者復繇役音聲人納資者歲錢二千博士教之功多者爲上第功少者爲中第不勤者爲下第禮部覆之十五年有五上考七中考者授散官直本司年滿考少者不敍教長上弟子四考難色二人次難色二人業成者進考得難曲五十以上任供奉者爲業成習難色大部伎三年而成次部二年而成易色小部伎一年而成皆入等第三爲業成業成行修謹者爲助教博士以次補之長上及別教未得十曲給資三之一不成者隸鼓吹署習大小橫吹難色四番而成易色三番而成不成者博士有�內教博士及弟子長教者給資錢而畱之武徳後置內教坊於禁中武后如意元年攺曰云韶府以中官爲使開元二年又置內教坊於蓬萊宮側有音聲博士第一曹博士第二曹博士京都置左右教坊掌俳優雜技自是不隸太常以中官爲教坊使注

攺唐太樂爲樂正有府三人史六人典事八人掌固六人文武二舞郎一百四十人散樂二百八十二人仗內散樂一千人音聲人一萬二十七人有別教院開成三年攺法曲所處院曰仙韶院鼓吹署令二人從七品下丞二人從八品下樂正四人從九品下令掌鼓吹之節合朔有變則帥工人設五鼓於太社執麾旒於四門之塾置龍�有變則舉麾擊鼓變復而止馬射設�鼓金鉦施龍�大儺帥鼓角以助侲子之唱注

有府三人史六人典事四人掌固四人唐並淸商鼓吹爲一署增令一人太醫署令二人從七品下丞二人醫監四人並從八品下醫正八人從九品下令掌醫療之法其屬有四一曰醫師二曰鍼師三曰按摩師四曰�禁師皆教以博士考試登用如國子監醫師醫正醫工療病書其全之多少爲考課歲給藥以防民疾凡陵寢廟皆儲以藥尙藥太常醫各一人受之宮人患坊有藥庫監門�出給醫師醫監醫正番別一人�坊凡課藥之州置采藥師一人京師以良田爲園庶人十六以上爲藥園生業成者爲師凡藥辧其所出擇其良者進焉注

有府二人史四人主藥八人藥童二十四人藥園師二人藥園生八人掌固四人醫師二十人醫工百人醫生四十人典藥一人鍼工三十人鍼生二十人按摩工五十六人按摩生十五人�禁師二人�禁工八人�禁生十人醫博士一人正八品上助教一人從九品上掌教授諸生以本艸甲乙脈經分而爲業一曰體療二曰瘡腫三曰少小四曰耳目口齒五曰角法鍼博士一人從八品上助教一人鍼師十人並從九品下掌教鍼生以經脈孔穴教如醫生按摩博士一人按摩師四人並從九品下掌教導引之法以除疾損傷折跌者正之�禁博士一人從九品下掌教�禁祓除爲厲者齋戒以受焉太卜署令一人從七品下丞二人從八品下卜正博士各二人從九品下掌卜筮之法一曰龜二曰五兆三曰易四曰式祭祀大事率卜正卜日示髙於卿退而命龜旣灼而占先上旬次中旬次下旬小祀小事者則卜正示髙命龜作而太卜令佐�之季冬帥侲子堂贈大儺天子六隊太子二隊方相氏右執戈左執楯而導之唱十二神名以逐惡鬼儺者出磔雄鷄於宮門城門注

有卜助教二人卜師二十人巫師十五人卜筮生四十五人府一人史二人掌固二人廩犧署令一人從八品下丞二人正九品下掌犧牲粢盛之事祀用太牢者三牲加酒脯醢與太祝牽牲就榜位卿省牲則北面告腯以授太官籍田則供耒於司農卿卿以授侍中籍田所收以供粢盛五齊三酒之用以余及�飼犧牲注

有府一人史二人典事二人掌固二人汾祠署令一人從七品下丞一人從八品上掌享祭灑掃之制注

有府二人史二人廟幹二人開元二十一年置三皇五帝以前帝王三皇五帝周文王周武王漢髙祖兩京武成王廟令一人從六品下丞一人正八品下掌開闔灑掃釋奠之禮注

有錄事一人府二人史四人廟幹二人掌固四人門僕八人神龍二年兩京置齊太公廟署其後廢開元十九年復置天寶三載初置周文王廟署六載置三皇五帝廟署七載置三皇五帝以前帝王廟署九載置周武王漢髙祖廟署上元元年攺齊太公署爲武成王廟署朱全忠曰武明

遼遼仍依唐制設太常卿少卿丞統主簿及博士以下諸職按遼史百官志南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官太常寺職名總目卿

少卿丞

主簿太常寺有博士贊引太祝奉禮郎協律郎太樂署令丞鼓吹署令丞法物庫遼朝雜禮有法物庫所掌圖籍法物庫使法物副庫使

宋宋太常寺置卿及少卿博士而郊社太廟諸陵太醫皆統之按宋史職官志太常寺卿少卿丞各一人博士四人主簿協律郎奉禮郎太祝各一人卿掌禮樂郊廟社稷壇壝陵寢之事少卿爲之貳丞參領之禮之名有五曰吉禮曰賓禮曰軍禮曰嘉禮曰凶禮皆掌其制度儀式祭祀有大祠有小祠其犧牲幣玉酒醴薦獻器服各辧其等掌樂律樂舞樂章以定宮架特架之制祭祀享則分樂而序之凡親祠及四孟月朝獻景靈宮郊祀告享太廟掌贊相禮儀升降之節歲時朝拜陵寢則視法式辧具以授祠官凡祠事差官卜日齋戒皆檢舉以聞初獻用執政官則卿爲終獻用卿則少卿爲亞獻博士爲終獻闕則以次互攝郊祀已頒禦札則撰儀以進宮架鼓吹警場率前期按閱卽習余祀及朝會享宴上壽封冊之儀物亦如之若禮樂有所損益及祀典神祇爵號封襲繼嗣之事當考定者擬上於禮部凡太醫之政令以時頒行宋初舊制判寺無常員以兩制以上充丞一人以禮官久次官髙者充別置太常禮院𨿽隸本寺其實專達有判院同知院四人寺與禮院事不相兼康定元年置判寺同判寺始並兼禮院事元丰正名始專其職分案五置吏十有一元佑三年詔太常寺置長貳他寺監則互置紹聖中復舊制大觀元年應太常寺所被旨及施行典禮事季輪博士銓次成籍以備討論政和四年令祠事監察禦史闕則以六曹郎官及館職攝充宣和三年令本寺因革禮五年一檢舉接續編修建炎初並省冗職惟太常大理不能詔太常少卿一員兼宗正少卿罷丞簿惟置博士一員紹興三年復置丞九年臣僚言元丰正名太常主議論者博士四人乞參稽舊典添置博士以稱朝廷搜補闕軼緝熙彌文之意詔添博士一員十年置簿一員十五年詔太常討論置籍田令續置太社令隆興元年並省博士一員主簿一員又以光祿寺並歸太常罷丞明年詔丞簿並依舊制分案九曰禮儀掌討論大慶典禮神祠道釋襲封定謚檢舉忌辰曰祠祭掌大中小祠祀差行事官並酒齊幣帛蠟燭禮料曰壇廟掌行室壇廟域陵寢曰大樂掌大樂教習樂舞鼓吹警場曰法物掌給納朝祭服曰廩犧掌歲中祠祭牲牢羊豕滌室曰太醫掌臣僚陳乞醫人補充太醫助教等曰掌法曰知雜並掌本寺條制雜務裁減吏額贊引使二人正禮直官二人副禮直官二人正名贊者七人守闕贊者七人私名贊者七人胥吏一人胥佐四人貼司一人書表司一人祠祭局供官十二人祭器司供官十人樂正三人鼓吹令一人本寺天樂祭器庫專知官一人庫子二人圓壇大樂禮器庫專知官一人庫子一人博士掌講定五禮儀式有攺革則據經審議凡於法應謚者考其行狀撰定謚文有祠事則監視儀物掌凡贊導之事主簿掌稽考簿書協律郎掌律呂以和陰陽之聲正宮架特架樂舞之位大祭祀享宴用樂則執麾以詔作止之節舉麾鼓柷而樂作偃麾敔而樂止凡樂掌其序事奉禮郎掌奉幣帛授初獻官大禮則設親祠版位太祝掌讀冊辭授摶黍以嘏告飲福則進爵酌酒受其虛爵郊社令掌巡視四郊及社稷壇壝掌凡掃除之事祭祀則省牲太廟令掌宗廟薦新七祀及功臣從享之禮籍田令掌帝籍耕耨出納之事植五穀蔬果藏冰以待用宮闈令率其屬以汛灑廟庭凡修治潔除之事提點管幹郊廟祭器所南郊太廟祭器庫提點朝服法物庫所朝服法物庫南郊什物庫太廟什物庫掌藏其器服以待祭祀朝會之用凡冠服視其等而頒於執事之臣教坊及鈐轄教坊所掌宴樂閱習以待宴享之用考其藝而進退之諸陵祠墳所掌先世後妃之墳園而以時獻享太醫局有丞有教授有九科醫生額三百人歲終則會其全失而定其賞罰注

太醫局熙寧九年置以知制誥熊本提舉大理寺寺丞單驤管幹後詔勿隸太常寺置提舉一判局二判局選知醫事者爲之科置教授一選翰林醫官以下與上等學生及在外良醫爲之學生常以春試取合格者三百人爲額太學律學武學生諸營將士疾病輪往治之各給印紙書其狀歲終稽其功緒爲三等第補之上等月給錢十五千毋過二十人中等十千毋過三十人下等五千毋過五十人失多者罰黜之受兵校錢物者論如監臨彊乞取法三學生願預者聽受而禁邀求者又官制行隸太常禮部自政和以後隸醫學詳見選舉志孝宗隆興元年省並醫官而罷局生續以虞允文請依舊存畱醫學科遂舉附試省試別試所更不置局權令太常寺掌行紹熙二年復置太醫局局生以百員爲額余並依未罷局前體例仍隸太常寺太晟府以大司樂爲長典樂爲貳次曰太樂令秩比丞次曰主簿協律郎又有按協聲律制撰文字運譜等官以京朝官選人或白衣士人通樂律者爲之又以武臣監府門及太樂法物庫以侍從及內省近侍官提舉所典六案曰太樂曰鼓吹曰宴安樂曰法物曰知雜曰掌法國朝禮樂掌於奉常崇寧初置局議太樂樂成置府建官以司之禮樂始分爲二五年二月因省�員並之禮官九月復舊大觀四年以官徒廩給繁厚省樂令一員監官二員吏祿並視太常格宣和二年詔以太晟府近歲添置冗濫僥幸並罷不復再置

金金太常寺設卿少卿丞博士檢討檢閱等員統郊社陵廟諸署太祝太樂之屬按金史百官志太常寺

注皇統三年正月始置太廟廩犧郊社諸陵太樂等署隸焉卿一員從三品少卿一員正五品丞一員正六品掌禮樂郊廟社稷祠祀之事博士二員正七品掌檢討典禮檢閱官一員從九品掌同博士注

泰和元年置四年罷檢討二員從九品

注明昌元年置以品官子孫及終場舉人同國史院漢人書寫例試補太祝從八品掌奉祀神主奉禮郎從八品掌設版位執儀行事協律郎從八品掌以麾節樂調和律呂監視音調太廟署皇統八年太廟成設署置令丞仍兼提舉慶元明徳永祚三官令一員從六品掌太廟衍慶坤寧宮殿神禦諸物及提控諸門關鍵掃除守衛兼廩犧令事丞一員從七品兼廩犧署丞直長明昌三年罷廩犧署令丞以太廟令丞兼掌薦犧牲及養飼等事郊社署

注承安三年設祝史齋郎百六十人作班祗儤使周年一替大安元年奏兼武成王廟署令一員從六品丞一員從七品掌社稷祠祀祈禱並廳捨祭器等物直長明昌三年廢武成王廟署大安元年置令從六品丞從七品掌春秋祀享以郊社令丞兼諸陵署

注大安四年同隨朝提點山陵正五品涿州刺史兼令從六品丞一員從七品掌守山陵直長正八品園陵署令宛平縣丞兼貞佑二年以園陵遷大興縣境遂以大興縣令丞兼太樂署兼鼓吹署樂工百人令一員從六品丞從七品掌調和律呂教習音聲並施用之法樂工部籍直長一員正八品太樂正從九品掌祠祀及行禮陳設樂縣太樂副正從九品右屬太常寺

太常寺部匯考三

元元設大禧宗禋院掌神禦殿歲時禋祀之典仍設太常禮儀院掌禮樂宗廟社稷贈謚之事按元史百官志大禧宗禋院秩從一品掌神禦殿朔望歲時諱忌日辰禋享禮典天歷元年罷會福殊祥二院攺置大禧院以總制之初院官秩正二品升從一品置參議二員攺令史爲掾史二年攺大禧宗禋院置院使六員增副使二員立諸總管府爲之屬凡錢糧之出納營繕之作輟悉統之定置院使都典制神禦殿事六員同知兼佐儀神禦殿事二員副使兼奉贊神禦殿事二員僉院兼祗承神禦殿事二員同僉兼肅治神禦殿事二員院判供應神禦殿事二員參議二員經歷二員都事二員管勾照磨各一員掾史二十人譯史四人知印二人怯裏馬赤二人宣使一十五人斷事官四員客省使大使副使各二員隆禧總管府秩正三品正大元年建立南鎭國寺初立規運提點所二年攺爲規運都總管府三年升爲隆禧院天歷元年罷會福殊祥二院以隆禧殊祥並立殊祥總管府尋又攺爲隆禧總管府定置達魯花赤一員總管一員副達魯花赤一員同知一員治中一員判官一員經歷一員知事照磨各一員令史六人譯史知印各一人怯裏馬赤一人奏差四人福元營繕司秩正五品達魯花赤一員司令一員大使一員副使一員吏目一員司吏一員天歷元年以南鎭國寺所立怯憐口事產提舉司攺爲崇恩福元提點所三年又攺爲福元營繕司普安智全營繕司秩五品達魯花赤一員司令一員大使副使各一員吏目一員司吏一人天歷元年以太玉山普安寺大智全寺兩規運提點所並爲一置提點二員三年又攺爲營繕司佑國營繕都司秩五品達魯花赤一員司令一員大使副使各一員知事一員提控案牘一員天歷元年初置萬聖佑國營繕提點所三年攺爲營繕都司平松等處福元田賦提舉司秩五品置達魯花赤一員提舉一員同提舉副提舉各一員田賦提舉司秩五品置提舉一員同提舉一員副提舉一員資用庫提領一員大使一員萬聖庫提領一員大使一員副使一員會福總管府秩正三品至元十一年建大護國仁王寺及昭應宮始置財用規運所秩正四品十六年攺規運所爲總管府至大元年攺都總管府從二品尋升會福院置院使五員延佑三年升正二品天歷元年攺爲會福總管府正三品定置達魯花赤一員總管一員同知一員治中一員府判一員經歷知事提控案牘各一員令史八人譯史通事知印各一人奏差四人仁王營繕司正五品至元八年立護國仁王寺鎭遏提舉司十九年攺鎭遏所二十八年並三提領所爲諸色人匠提領所天歷元年攺爲鎭遏民匠提領所三年攺爲仁王營繕司置達魯花赤一員司令一員大使一員副使一員襄陽營田提舉司秩從五品初置襄陽等處水陸地土人戶提領所設官四員大徳元年攺提舉司天歷二年仍爲襄陽營田提舉司定置達魯花赤一員提舉一員同提舉一員副提舉一員江淮等處營田提舉司秩從五品至元二十七年始置達魯花赤一員提舉同提舉副提舉各一員大都等路民佃提領所至元二十九年以武淸等一十處並立大都水陸地土種田人民提領所十五年又設隨路管民都提領所天歷元年並爲大都等路民佃提領所定置提領一員大使副使各一員會福財用所秩從七品掌大護國仁王寺糧艸諸物至元十七年始立財用庫二十六年立盈益倉天歷元年並財用盈益爲所提領一員大使一員副使二員崇祥總管府秩正三品至大元年立大承華普慶寺都總管府二年攺延禧監尋攺崇祥監四年升爲崇祥院秩二品泰定四年復攺爲大承華普慶寺總管府天歷元年攺爲崇祥總管府定置達魯花赤一員總管一員副達魯花赤一員同知治中府判官各一員經歷知事提控案牘兼照磨各一員令史六人譯史知印各一人怯裏馬赤一人奏差四人永福營繕司秩正五品延佑三年以起建新寺始置營繕提點所天歷元年攺爲永福營繕提點所三年攺營繕司設達魯花赤一員司令一員大使一員副使一員都目一員昭孝營繕司秩正五品天歷元年立壽安山規運提點所三年攺昭孝營繕司定置達魯花赤一員司令一員大使副使各一員普慶營繕司天歷元年始置普慶營繕提點所三年攺爲營繕司定置達魯花赤一員司令一員大使副使各一員崇祥財用所至大二年始置諸物庫四年置普贍倉天歷二年並諸物庫普贍倉攺爲崇祥財用所定置官提領一員大使副使各一員永福財用所掌出納顏料諸物延佑三年始置諸物庫又置永積倉天歷二年以諸物庫永積倉並攺置爲所設提領大使副使各一員鎭江稻田提舉司達魯花赤提舉同提舉副提舉各一員汴梁稻田提舉司達魯花赤提舉同提舉副提舉各一員平江等處田賦提舉司達魯花赤提舉同提舉副提舉各一員冀寧提舉所提領二員隆祥使司秩正三品天歷二年中宮建大承天護聖寺立隆祥總管府設官八員至順二年升爲隆祥使司秩從二品置官司使四員同知副使司丞各二員經歷一員都事二員照磨兼架閣一員令史十人譯史通事知印各二人宣使十人典吏六人普明營繕都司秩正四品天歷元年刱大龍興普明寺於海南置規運提點所設官六員二年撥隸龍祥總管府三年攺爲都司品秩仍舊以掌營造出納錢糧之事定置達魯花赤司令大使副使各一員知事一員提控案牘一員集慶萬壽營繕都司秩正四品天歷二年建龍翔萬壽兩寺於建康立龍翔萬壽營繕提點所爲隆祥總管府屬三年攺爲營繕都司秩仍舊以掌營造錢糧之事定置達魯花赤司令大使副使各一員知事提控案牘各一員元興營繕都司秩正四品掌營造錢糧之事天歷元年始置大元興規運提點所置官五員三年攺都司置達魯花赤二員司令大使副使各一員知事提控案牘各一員宣農提舉司秩從五品達魯花赤提舉同提舉副提舉各一員掌徵收田賦子粒之事天歷二年以大都等處田賦提舉司隸隆祥總管府三年攺提舉司護聖營繕司秩正五品達魯花赤司令大使副使各一員掌營造工匠寺僧衣糧收徵房課之事天歷二年始立大承天護聖營繕提點所三年攺爲司平江善農提舉司秩從五品達魯花赤一員提舉同提舉副提舉各一員天歷二年立田賦提舉司設官四員二年攺爲善農提舉司善盈庫天歷二年隸隆祥總管府置提領一員大使副使各一員掌金銀錢糧之事荊襄等處濟農香戶提舉司秩正五品天歷三年以荊襄提舉司所領河南湖廣田土爲大承天護聖寺常住攺爲荊襄濟農香戶提舉司隸隆祥總管府置達魯花赤司令提舉同提舉副提舉各一員龍慶州等處田賦提領所秩九品提領副提領各一員天歷二年置掌龍慶州所有土田歲賦平江集慶崇禧田賦提領所提領同提領副提領各一員天歷三年始置集慶崇禧財用所大使副使各一員天歷三年始置壽福總管府掌祭供錢糧之事秩正三品至大四年因建大聖壽萬安寺置萬安規運提點所秩正五品延佑二年升都總管府秩正三品尋升爲壽福院正二品天歷元年攺立總管府仍正三品定置官達魯花赤總管副達魯花赤同知治中府判各一員經歷知事案牘照磨各一員令史六人知印通事譯史各一人奏差四人典吏二人萬安營繕司秩正五品三年以萬安規運提點旣廢復立萬安營繕司定置達魯花赤司令大使副使都目各一人萬寧營繕司秩正四品大徳十年始置萬寧規運提點所天歷元年攺營繕司定置達魯花赤司令大使副使都目各一員收支庫提領一員大使一員延聖營繕司秩正五品初立天源營繕提點所天歷三年攺營繕司定置達魯花赤司令大使副使都目各一員諸物庫提領一員大使一員太常禮儀院秩正二品掌大禮樂祭享宗廟社稷封贈謚號等事中統元年中都立太常寺設寺丞一員至元二年翰林兼攝太常寺九年立太常寺設卿一員正三品少卿以下五員品秩有差十三年省並衙門以侍儀並入太常寺十四年增博士一員十六年又增法物庫子掌公服法服之藏二十年升正三品別置侍儀司至大元年攺升院設官十二員正二品四年復爲太常寺正三品延佑元年復攺升院正二品以大司徒領之七年降從二品天歷二年復升正二品定置院使二員正二品同知二員正三品僉院二員從三品同僉二員正四品院判二員正五品經歷一員從五品都事一員從七品照磨兼管勾承發架閣一員正八品屬官博士二員正七品奉禮郎二員奉禮兼檢討一員並從八品協律郎二員從八品太祝十員從八品禮直管勾一員從九品令史四人通事知印譯史各二人宣使四人典吏三人太廟署秩從六品掌宗廟行禮兼廩犧署事至元三年始置令二員從六品丞一員從六品郊祀署秩從六品大徳九年始置掌郊祀行禮兼廩犧署事令二員從六品丞二員從七品社稷署秩從六品大徳元年始置令二員從六品丞一員從七品大樂署秩從六品中統五年始置令二員從六品丞一員從七品掌管禮生樂工四百七十九戶教坊司散官十五云韶大夫仙韶大夫以上從三品長寧大夫徳和大夫以上正四品協律大夫從四品嘉成大夫正五品純和郎從五品調音郎正六品司樂郎從六品協樂郎正七品和樂郎從七品司音郎司律郎以上正八品和聲郎和節郎以上從八品右教坊品秩一十五階自云韶至和節由從三品至從八品其除授具前按選舉志太禧院天歷元年罷會福殊祥二院而立之秩正二品其所轄諸司則從其擢用凡禮儀諸職有太常寺檢討至元十三年擬歷一百月除從八品世祖中統二年冬十二月甲午命太常少卿王鏞教習大樂按元史世祖本紀云云至元三年春二月甲申初制太常禮樂工冠服按元史世祖本紀云云至元五年夏五月辛亥朔以教坊司隸宣徽院按元史世祖本紀云云至元八年冬十二月辛亥並太常寺入翰林院按元史世祖本紀云云至元十六年冬十一月己巳並教坊司入拱衛司按元史世祖本紀云云至元十八年冬十二月丁未升太常寺爲正三品按元史世祖本紀云云至元二十五年夏六月壬申罷教坊司入拱衛司按元史世祖本紀云云成宗元貞二年冬十一月壬辰賜太常寺禮樂戶鈔按元史成宗本紀云云

明明太常寺設卿少卿寺丞統典簿博士協律贊禮之屬而壇廟諸署皆領之按明會典太常寺正官卿一員少卿二員寺丞二員注舊爲司丞或因事添設無定員首領官典簿二員

注內隆慶三年革一員萬曆十一年復設屬官博士二員

注內萬曆九年裁一員十一年復設協律郎五員

注舊二員嘉靖間增至五員隆慶三年革二員萬曆六年復九年革一員十一年復贊禮郎三十一員

注舊六員嘉靖間增至三十三員隆慶三年革十五員萬曆六年復九年革五員十一年復設三員司樂三十四員注

舊二員嘉靖間增至三十九員隆慶三年革三十一員萬曆六年復九年革十二員十一年復設七員天地壇祠祭署

注舊有奉祀一員祀丞二員嘉靖三十七年革天壇地壇朝日壇夕月壇各祠祭署

注俱嘉靖九年設奉祀祀丞各一員先農壇祠祭署

注舊爲山川壇藉田祠祭署嘉靖九年攺爲神祇壇萬曆四年攺今名奉祀二員祀丞二員長陵獻陵景陵裕陵茂陵泰陵顯陵康陵永陵昭陵各祠祭署奉祀祀丞各一員犧牲所

注舊有吏目一員後革南京太常寺卿一員少卿一員

注萬曆九年革十一年復設典簿一員博士一員協律郎二員贊禮郎六員

注舊七員嘉靖三十七年革二員萬曆十一年復設一員司樂二員天地壇祠祭署奉祀一員

注舊有祀丞一員嘉靖三十七年革山川壇藉田祠祭署奉祀祀丞各一員孝陵祠祭署奉祀一員祀丞一員楊王墳祠祭署奉祀一員

注舊有祀丞一員後革徐王墳祠祭署奉祀一員祀丞一員神樂觀提點一員

注舊有知觀一員嘉靖三十七年革凡上親視牲禮部尙書侍郎與本寺卿少卿導上至犧牲所內正牛房香案前北向立餵牲官率軍人牽牛至香案西卿奏大祀牛犢過訖餵牲官率軍人牽北羊至香案西卿奏大祀北羊過訖東西正房軍人牽牛入卿奏備祭牲訖導上至鹿房前卿奏大祀鹿訖導上至兔房前卿奏大祀兔訖導上至豬房前卿奏大祀豬訖導上至帷幕內少�還宮凡祭祀及告廟俱本寺博士典簿或屬官導駕祭祀六員告廟四員其奏禮告辭及對引本寺堂上官輪流三員凡朝日夕月宗廟時享祫祭俱前一日進祝版凡遇朝會本觀提點班在僧錄司左善世之下道錄司正一之上知觀班列於僧錄司左覺義之上道錄司左至靈之下凡樂舞儀節本司令協律郎等官教習每遇祭祀先期於本觀演習圜丘壇舉麾協律郎二員樂舞生七十二人文舞生六十四人引舞二人武舞生六十四人引舞二人執事三十七人典儀二人傳贊五人通贊二人正壇司香官一員捧帛一人執爵一人司尊一人配位壇司香官一員捧帛一人執爵一人司尊一人大明壇夜明壇星宿壇雲雨風雷壇司香四人贊引四人捧帛四人執爵四人司尊四人燒香點燭共四十八人方澤壇舉麾樂舞生同前執事三十四人典儀二人傳贊二人通贊二人正壇司香官一員捧帛一人執爵一人司尊一人配位壇司香官一員捧帛一人執爵一人司尊一人五嶽壇五鎭壇四海壇四瀆壇司香四人贊引四人捧帛四人執爵四人司尊四人燒香點燭共二十五人祈谷壇舉麾樂舞生同前執事二十人典儀二人傳贊四人通贊二人司香官三員捧帛三人執爵三人司尊三人燒香點燭共三十八人朝日壇舉麾樂舞生同前執事九人典儀二人傳贊一人通贊二人司香官一員捧帛一人執爵一人司尊一人燒香點燭共二十人夕月壇舉麾樂舞生同前執事十四人典儀二人傳贊一人通贊二人正壇司香官一員捧帛一人執爵一人司尊一人星宿壇司香一人贊引一人捧帛一人執爵一人司尊一人燒香點燭共二十人大享殿舉麾樂舞生同前執事十五人典儀一人傳贊六人通贊二人捧帛二人執爵二人司尊二人燒香點燭共六十二人凡時享太廟舉麾樂舞生同前執事五十七人典儀一人通贊一人正九壇捧帛九人執爵見用十六人舊十七人司尊一人親王四壇捧帛四人斟酒四人功臣十六壇捧帛十六人斟酒四人燒香點燭共六人祫祭捧帛添三人執爵添六人餘同前社稷壇舉麾樂舞生同前執事十二人典儀一人通贊一人捧帛四人執爵四人司尊二人燒香共十人帝社帝稷壇舉麾樂舞生同前執事八人典儀二人通贊一人捧帛二人執爵二人司尊一人先農壇舉麾樂舞生同前執事九人典儀一人通贊一人對引一人讀祝一人捧帛一人執爵一人司尊一人捧接福酒胙二人燒香四人凡每歲孟冬上旬擇日滌牲用羊一豕一致祭司牲等神犧牲在滌疾傷事例見禮部祠祭司凡本寺合用祭器從工部造成損壞呈請修理凡每歲給賞樂舞生並廚役物件本寺俱先期面奏凡登壇廚役鋪排各給袍服巾帽��及淨衣廚役袍服舊俱紅色鋪排皂色從工部成造送本寺庫收貯領用其淨衣每名預給白棉布一匹闊生絹一匹白綿八兩自行制造計每年合用香帛諸物各色制帛九百五十六段續添四百三十四段今添至二千一百五十段司禮監領降香二千斤黃熟香四百一十斤馬牙香一百二十五斤檀香五斤俱供用庫領燒香香餅內府領黃蠟三千斤續添四千五百斤丁字庫領果品物料宛大二縣鋪戶買辦芡實二百斤任丘河間二縣采用鮓魚�魚宛大二縣辦用粢盛神倉恆裕倉支用今仍舊藉田祠祭署辦用芹韭蔥菜醬醋藉田祠祭署辦用木柴五萬五千斤工部屯田司招商上納計犧牲所餵養各壇每年祭祀牲口牛犢二百零四隻和州江浦縣河間眞定等府解用北羊八百零六隻舊用三百五十二隻續添至今數山東山西淮安鳳陽等府解用山羊一百零九隻大名順徳廣平三府解用豬九百七十九口舊用五百口續添至今數三課司抽分解用及於太倉關銀給鋪戶辦納鹿二十四隻工部派取解用兔二百一十六隻舊用一百五十隻續添至今數上林苑監辦納及昌平丰潤等州縣解寺給鋪戶辦納計養牲艸料菉豆一千八十石五斗六升牛犢每只日一升五合北羊山羊日各五合舊用九百石續添至今數黑豆七百八十三石八斗五升牛犢每只日一升五合舊用六百五十石續添至今數黃豆九十石鹿每只日二升舊一百石今減糯稻穀二百五十石北羊每只日三合舊用二百石續添至今數細艸五萬包牛犢每只日一包北羊山羊四隻日一包豆�一萬五千斤鹿每只日三斤舊用二萬五千斤今減糠麩七百五十六石豬每口日五升續添計每年各壇合用柴炭圜丘柴一萬二千五百斤燒香炭二百斤方澤柴一萬斤燒香炭一百斤祈谷柴三千斤燒香炭一百斤俱盡減朝日壇柴二千斤燒香炭五十斤夕月壇柴四千斤燒香炭五十斤神祇壇柴一萬一千斤盡減太廟時享並歲暮行祫祭禮共柴七萬八千斤減柴三千斤社稷壇春秋二祭共柴六千斤帝社帝稷壇春秋二祭共柴六千斤減柴一千斤先師孔子廟春秋二祭共柴五千六百斤歷代帝王廟春秋二祭共柴一萬四千斤太歲月將等神孟秋季冬二祭共柴八千斤燒香炭七十斤先農壇柴一千斤先蠶壇柴一千斤經筵開講春秋二祭共柴一千斤啟聖公孔氏春秋二祭共柴四百斤都城隍等神並姚恭靖公影堂共柴一千六百斤佐聖夫人等處並靈濟宮等宮共柴五萬五千二百斤以上柴俱工部招商炭宛大二縣鋪戶送納計先年登壇廚役該給制造淨衣物件闊生絹七百匹承運庫領闊白棉布七百匹甲字庫領白綿三百五十斤丙字庫領鈔二萬一百四十貫天財庫領樂舞生該給數目具神樂觀計增制四郊登壇廚役袍服淨衣數目袍服圜丘用天靑色方澤用黑綠色各三百套朝日壇用紅色夕月壇用玉色各二百套淨衣冬至用綿襖綿�布裙夏至用薴各三百套春分秋分俱用絹夾襖布裙布�各二百套計各項人役名數廚役舊一千二百二十一名今一千三百名內鋪排八十八名圜丘壇戶二十五名方澤祈谷朝日夕月先農太歲等壇各壇戶二十名歷代帝王廟廟戶二十名城隍廟廟戶四十名犧牲所養牲軍三百二十名計各壇廟每月灑掃日期圜丘方澤朝日夕月神祇太歲壇月朔日宗廟社稷初十十四二十二十九日南京太常寺凡南京各陵廟歲時祭祀俱本寺掌行凡遇登極及災異及修理壇陵廟社城垣祭告諸神俱本寺掌行凡皇陵祖陵楊王墳徐王墳四祠祭署俱附籍本寺凡本寺鋪排歲於廚役內點充壇夫應天府屬縣均徭僉充陵戶應天府附近民人撥充廟戶壇戶京衛革役老軍僉充許戶下餘丁替役凡樂舞生舊額三百名嘉靖三十二年裁革十名三十六年裁革二十名今止存二百七十名凡廚役初每名月給糧一石景泰元年有家小者月支米六斗無家小者支米三斗弘治十一年奏添二斗實支八斗十五年仍減二斗正徳二年又復支八斗七年又減二斗今實支米六斗凡旗軍每名月給米一石歲給冬夏布三匹官鹽一十二斤鈔七十五貫計每歲本寺職行祭祀孝陵三祭並行香四次懿文陵九祭五祀六祭歷代帝王廟一祭嘉靖九年罷先師孔子二祭並朔望行釋菜禮中山武寧王五祭功臣廟五祭忠烈武順昭靈嘉佑王等廟五祭普濟禪師一祭眞武廟二祭天妃宮二祭祠山廣惠王廟二祭蔣忠烈王廟二祭漢壽亭侯廟二祭五顯靈順廟一祭計犧牲所餵養每年合用牲只牛犢一十五隻和州江浦縣解北羊四十隻陜西西安府解山羊一百四十隻湖州府解一百隻寧國府解四十隻豬二百一十四口宣課司抽分鹿三隻寧國府解兔四十六隻應天府屬縣獵戶納計每年合用香帛諸物降香一百六十斤二兩速香四十九斤馬牙香二斤八兩澆燭黃蠟二百斤以上俱太常寺關領澆燭香油五百七十七斤五兩上元江寧縣納各色制帛二百九十五段南京司禮監領時果椒筍粉糖等項上元江寧縣買辦面醬醋等籍田祠祭署支酒用一千三百七十一瓶南京光祿寺支計送南京光祿寺供薦品物正月韭菜一十斤生菜一十斤薺菜一十斤�子三百个鴨子三百个二月芹菜七斤薹菜一十五斤蔞蒿七斤子鵝二十二隻三月茶葉鮮筍一十五斤鯉魚二十五斤四月櫻桃一十五觔杏子一十八觔靑梅二十觔王瓜一百八十个雉�六隻豬二口五月桃子一十五斤李子一十五觔又夏至李子五十觔林檎一十五觔茄子二百五十个大麥仁四斗小麥八十斤小麥仁五斗嫩�二十隻六月蓮蓬一百六十个甜瓜三十个西瓜三十个冬瓜一十八个七月棗子一十二斤葡萄一十二斤雪梨二十斤鮮菱一十二斤芡實一十斤八月藕三十枝芋苗二十斤茭白二十斤嫩姜二十五斤粳米三斗粟米一斗穄米二斗鱖魚一十五斤九月橙子二十斤栗子二十斤小紅豆三斗砂糖一斤八兩�魚一十五斤十月柑子二十五斤橘子二十五斤山藥四十斤活兔六隻蜜一斤十一月甘蔗一百三十根鹿一隻獐一隻雁六隻蕎麥四十斤小紅豆一斗一升黑砂糖一斤四兩十二月菠菜二十五斤芥菜二十五斤白魚四十斤鯽魚二十五斤計解送太常寺轉送光祿寺供薦品物二月子鵝二十二隻三月筍一十五斤四月靑梅二十斤七月雪梨二十斤八月茭白三十斤九月橙子二十斤十月柑子二十五斤十一月甘蔗一百三十根餘月無計本寺犧牲所餵養牲口艸料等物菉豆六百石近查每歲約用三百餘石見有餘積議暫徵折色黃豆二百石近查每歲約用八十餘石見有餘積議暫徵折色糯稻穀五十石近查每歲約用三十餘石見有餘積議暫徵折色稻艸一萬五千包每歲約用八千餘包原徵折色豆�七千斤酒糟七萬五千斤米糠九百五十石麩皮九百五十石計每月督令鋪排廚役打掃壇廟日期天地壇初二十二二十二日太廟初十十四二十及三十日孝陵十三二十九日計諸色人役數廚役舊額三百餘名今裁革止存一百六十名鋪排二十四名天地壇壇夫一十五名山川壇壇夫一十五名孝陵陵戶二十名帝王功臣等十廟廟戶一十五名龍江壇壇戶三名蔣廟廟戶二名天妃宮廟戶十名犧牲所養牲軍一百一十名太祖洪武元年置太常司按明會典國初置太常司正三品衙門設卿少卿司丞博士典簿協律郎贊禮郎司樂太祝等官及祠祭署署令署丞職事祭祀之事洪武三年置神牲所設廩犧令大使副使等官按明會典云云洪武四年革神牲所按明會典云云洪武七年設典樂按明會典云云洪武十二年始置神樂觀設提點等官及樂舞生按明會典洪武十二年置神樂觀設提點知觀專管樂舞生以供祀事屬之太常寺云凡各壇樂舞生洪武初令選道童爲之額設六百名專備大祀宗廟社稷山川孔子及各山陵供祀之用十二年詔神樂觀道士許養徒弟其餘庵觀不許洪武十三年詔武臣子弟習樂舞按明會典洪武初選用道童後樂生用道童舞生以軍民俊秀子弟爲之十三年詔公侯及諸武臣子弟習樂舞之事又令禮部揀選樂舞生有過失病者放歸爲民洪武二十四年攺祠祭署令爲奉祀署丞爲祀丞按明會典云云洪武三十年攺太常司爲太常寺司丞爲寺丞按明會典云云惠宗建文四年革太祝按明會典洪武三十五年革太祝卽建文四年

成祖永樂十八年題樂舞生隨駕於燕按明會典永樂十八年題樂舞生三百名隨駕於燕定都後額設五百二十七名宣宗宣徳七年奏建太常寺按宣徳實錄宣徳七年八月行在太常寺奏永樂中本寺寄處故元萬壽宮承慶堂祭器神帛品物皆貯於內請別建置上諭工部尙書吳中曰太常專奉神明亟尋潔淨之處從之按明一統志太常寺在後府南典簿廳附焉外有神樂觀犧牲所各祠祭署亦附焉世宗嘉靖九年定太常寺一應職守按明會典凡每歲祭祀日期本寺官預於歲前十二月初一日奉天殿今皇極殿具奏以正月大祀天地爲首嘉靖九年令冬至前具奏以大祀圜丘爲首凡大祀圜丘先期五十日題請大祀方澤先期一月題請本寺官擇吉日詣犧牲所滌牲屬官每日一員輪滌凡大祀天地舊制先於奉先殿恭請太祖髙皇帝成祖文皇帝配享嘉靖九年更定冬至大祀天於圜丘夏至大祀地於方澤啟蟄祈谷於上帝俱奉太祖髙皇帝配後祈谷禮行於元極寶殿不奉配今不行前正祭三日告請於太廟行一獻禮凡大祀牲舊於正祭前一月朔日大駕詣犧牲所親視自後各堂上官以次看視本寺預取職名具奏仍各具手本知會嘉靖九年令冬夏至大祀及祈谷禮俱正祭前五日上親視牲以後本寺奏請欽定大臣每日一員輪視凡大祀天地及朝日夕月各壇分獻官本寺預取職名具奏請旨點定各具手本知會仍揭榜於神樂觀前通知凡大祀天地及祈谷於上帝前四日本寺官進祝版及銅人並上殿奏齋戒前二日同光祿寺官奏省牲次日同復命凡時享並祫祭前三日本寺官進銅人並上殿奏齋戒前一日同光祿寺官奏省牲次日同復命惟秋享前二日奏省牲次日同復命凡朝日夕月前三日本寺官進銅人並上殿奏齋戒前二日同光祿寺官奏省牲次日同復命凡祭社稷前四日本寺官進祝版銅人奏齋戒前三日同光祿寺官奏省牲次日同復命凡樂舞儀節本司令協律郎等官教習每遇祭祀先期於本廟演習凡大祀天地舉麾協律郎一員樂舞生七十二人文舞生六十四人引舞二人武舞生六十四人引舞二人執事一百二十三人典儀一人傳贊五人通贊二人罍洗八人正殿四壇捧帛四人執爵四人司尊三人內垣四壇捧帛等共十六人外垣二十壇捧帛等八十人燒香共六十八人點燭共十二人嘉靖九年更定先師孔子廟舉麾協律郎一員樂舞生七十二人嘉靖九年陵用四十八人文舞生六十六人內引舞二人嘉靖九年攺用六佾凡三十八人執事三十三人典儀一人通贊一人罍洗三人對引一人正壇捧帛一人執爵一人司尊一人四配捧帛四人執爵四人十哲二壇贊引二人捧帛二人執爵二人司尊二人兩廡與十哲同共用八人燒香共三人凡樂舞生執事人等歲用米麥等物俱從戶部撥送本觀收貯嘉靖九年奏準每歲木柴每名折支銀六錢九分四釐於節愼庫關領南京神樂觀凡每年本觀樂舞生三百五十名該用綿布一千五十匹絹三百五十匹綿一百七十五斤關太常寺奏行南京戶部轉行甲字等庫關支鹽三千斤柴一十五萬五千四百斤南京戶部工部關支秋糧米二千石小麥六百石黃豆一百六十石芝麻三十石碾米牛用稻艸一千五百包直隸常州等府武進等縣送納嘉靖九年題準革去樂舞生五十名存畱三百名每名月支米三斗官二員每員月支米一石五斗共該支米一千一百一十六石各陵寢時祭每歲共支行糧米九石八斗三升歷代帝王廟一祭每名支行糧米一升共米二石八斗四升後帝王廟罷祭行糧不支文廟二祭每名支行糧米一升共米三石五斗六升正旦中元淸明三節每名一斗五升共米四十五石通計米一千一百七十七石每遇閏月加米九十三石歲支小麥三百八石黃豆一百三十七石芝麻二十六石食鹽二千六百斤柴一十二萬三千斤絹三百匹綿布九百匹薴布九百匹白綿一百五十斤其碾米牛自買稻艸是年令凡祭天地日月袍服各按其色其淨衣各隨時寒暖俱工部造送本寺收貯給用凡各壇內外神庫齋宮及各天門巡視守宿每日每處泒撥壇戶三名凡郊壇墻垣內外每年十月內奏行兵部撥軍士二千名委官管領爬沙及於各壇灑掃合用掃柳箕木掀荊筐等項俱順天府出辦凡本寺官吏俸糧舊於禮部帶支後奏準本寺自行收支今於祿米倉關支嘉靖十年又定太常寺一應職守按明會典凡祭雲雨風雷嶽鎭海瀆太歲月將城隍之神舊於山川壇祭前三日本寺官同禮部官詣城隍廟發咨文咨請各該神祇次日同復命嘉靖十年攺祭城隍神於本廟肇建神祇壇以祭雲雨風雷嶽鎭海瀆等神惟太歲月將祭如初是年令大祀圜丘前一日奉天殿設案及祝帛輿及香亭本寺卿捧進祝版上親塡畢卿捧安於輿又進玉帛並香上親置於篚卿捧安於輿配位玉帛同上焚香叩頭畢錦衣衛官校舁輿行卿隨至壇奉安於神庫凡祭祀分獻官陪祭官祭服舊於本寺關領祭畢送寺貯庫嘉靖十年令文官五品武官都督以上俱照欽定祭服式自造凡大祀執事官員並廚役人等懸帶牙牌本寺於尙寶司關領給散供事畢日本寺交送尙寶司收貯凡薦新品物每月本寺官於禦前奏過送光祿寺供薦品物數目凡各祭祀供養本寺官先期具奏遣官行禮凡正旦淸明中元孟冬冬至歲暮忌辰萬壽聖節遣官詣陵祭祀前十日具奏凡忌辰先二日本司堂上官面奏凡冊立冊封冠婚等項祭告天地宗廟社稷本寺俱先期具奏至期遣官行禮凡親王之國並來京還國俱祭告於承天門外謁辭陵寢並各合祀旗纛等神各有祭祀俱本寺掌行凡營造宮殿等項祭告天地宗廟社稷神祇后土司工立木告成及修造在京廟宇橋梁各有祭祀俱本寺掌行凡歲時旱潦及命將出師等項祭告天地宗廟社稷神祇俱本寺掌行凡大喪禮有祭祀本寺掌行是年議準各處解納牛犢除和州江浦等處仍解本色其河南及保定眞定永平河間等府俱照召商價銀則例攺收折色解寺會官驗秤候收買供用嘉靖年裁定樂舞生額數按明會典嘉靖年間建世廟四郊太歲神祇壇及九廟供用樂舞生二千二百名後裁革八百餘名止存一千三百五十三名嘉靖三十年酌定樂舞生名數按明會典三十年題準陵祀日增酌定用樂舞生一千一百五十三名其餘二百名仍革去永爲定例嘉靖三十二年裁酌定樂舞生名數按明會典凡樂舞生舊額三百名嘉靖三十二年裁革十名嘉靖三十六年裁酌樂舞生定額按明會典三十六年裁革樂舞生二十名今止存二百七十名穆宗隆慶元年議準太常寺少卿俱於進士內選用道流不得冒濫按明會典云云

太常寺部匯考四皇淸大淸會典太常寺

正官

滿漢卿各一員

滿漢少卿各一員

滿寺丞一員漢左右寺丞各一員

首領官

滿漢典簿各一員

屬官

滿洲漢軍漢人博士各一員

孔氏世襲博士一員

滿讀祝官四員

漢協律郎五員

滿贊禮郎十六員漢贊禮郎十六員

漢司樂二十六員

滿筆帖式十八員內滿文十六員滿漢文二員

漢軍筆帖式二員

守天壇滿官八員內五品官一員六品官七員

祠祭署漢奉祀一員漢祀丞一員

守地壇滿官八員內五品官一員六品官七員

祠祭署漢奉祀一員漢祀丞一員

守太廟滿官十員內四品官二員五品官八員

守社稷壇滿官五員內五品官一員六品官四員朝日壇夕月壇各祠祭署漢奉祀各一員初設祀丞各一

員後裁先農壇祠祭署漢奉祀一員漢祀丞一員

神樂觀漢提點一員漢左右知觀各一員歷代帝王廟漢司樂一員

太常寺正三品衙門設滿漢卿各一員滿漢少

卿各一員滿寺丞一員漢丞寺二員滿洲漢軍

漢博士各一員滿漢典簿各一員滿讀祝官四

員滿贊禮郎十六員滿筆帖式十八員漢軍筆

帖式二員又設看守壇廟各官及神樂觀犧牲所各官並隸焉本寺官員

職專壇廟祭祀一應典禮及祝版樂舞牲帛器用備辦陳

設等事自順治元年本寺屬於禮部凡祭祀事

宜俱禮部掌行十六年析歸本寺康熙二年復

屬禮部十年仍以祠祭司所掌歸之本寺其應

題應行一切事宜俱由本寺奏請施行

凡每年祭祀日期禮部於十月初預行欽天監

選擇送寺本寺於各祭祀前以所定日期並齋

戒日先行具題

凡祭天壇地壇祈谷壇於二十五日前具題太廟社稷壇

朝日壇

夕月壇

歷代帝王廟

文廟

太歲壇於二十日前具題其大祀或遣官恭代及

分獻官職名俱於疏內開列題請其餘小祀於

十五日前具題

凡大祀天地及祈谷於上帝太廟五享社稷壇二祭俱前期四日爲進齋戒牌銅人本寺具

題前期二日爲視祝版並派讀祝官本寺具題朝日壇夕月壇前期三日爲進齋戒牌銅人本寺具題前

期二日爲視祝版並派讀祝官本寺具題歷代帝王廟文廟

先農壇如遇皇上親祭之年本寺進齋戒牌銅人請視祝版如遣

官致祭惟歷代帝王廟仍進齋戒銅人餘皆免進

凡遇大祀前五日上親詣犧牲所視牲上常服乘輿鹵簿大駕全設作樂王以下各官俱補

服在午門前齊集跪送上至犧牲所南門降輿太常寺堂官二員領提鑪官

二員前引導至養牛房上立香案前北向太常寺官跪奏大祭所用牛只奏

畢所軍牽牛過視畢太常寺官跪奏大祭所用

羊只奏畢所軍牽羊過視畢導至養鹿房上立香案前太常寺官跪奏大祭所用鹿只視畢導

至養兔房上立香案前太常寺官跪奏大祭所用兔只視畢導

至養豬房上立香案前太常寺官跪奏大祭所用豬口視畢太

常寺官前引導上至降輿處乘輿作樂回宮王以下各官仍於午門外跪迎

如遣大臣代視犧牲所所軍用靑衣系紅帶插

黃翎從正陽門排列前導視牲大臣及太常寺堂官俱補

服如遇朝期仍服朝衣至犧牲所北門下馬所官二員前

引照前次第視各牲畢大臣回其禮部堂官看

牲禮與視牲同

凡皇上親詣致祭各壇廟俱於前期一日本寺將行禮儀注用白本具題

如遣官恭代及例不親祭者不進儀注

凡大祀中祀本寺前期具題進齋戒牌銅人預

設黃案一張於後左門至齋戒日本寺官用補

服如遇朝期仍用朝服遇忌辰用素服遇雨雪用常服進齋戒牌銅人排

禦仗一對前導至

午門徹退本寺官捧齋戒牌在前銅人在後自午門中路中左門後左門入將所設黃案置幹淸門中間檻外東邊正設齋戒牌向南銅人向

西置黃案上本寺官行一跪三叩頭禮出是日

各部院衙門俱設齋戒牌本寺移文各部院出

示正陽門凡陪祀各官一體齋戒詳見禮部各祀典

凡應齋戒宗室覺羅文武官員職名由宗人府

吏部兵部於祭祀前十日開送本寺

凡遇祭日皇上親詣致祭或遣官恭代於行禮時本寺官一員

赴幹淸門於齋戒牌銅人前行一跪三叩頭禮捧起

至午門外收貯紅櫃內送回本寺庫中

凡每年淸明中元冬至歲暮致祭永陵福陵昭陵於前期二月具題致祭孝陵陵寢於前期一月具題請旨遣官知會宗人府俟宗人府題覆到日知會盛京禮部及陵上掌關防官其各陵忌日應遣在陵居住官各一員供酒果點香燭致祭三陵於前期二月具題孝陵陵寢於前期一月具題

康熙二十四年諭本寺竟取宗人府職名列請點用

凡冊封冊立上尊號徽號營造平定地方歲時旱潦等項告祭天壇地壇太廟社稷壇

神祇壇司土司工司機等神皇上親詣致祭或遣官行禮本寺前期具題請旨遵行

凡祭祀日期遇有慶典及皇上行幸等事應停進齋戒牌銅人其祝版自內閣

捧送本寺具題請旨遣官恭代如所派大臣或有事故不及啟奏應陪

擬大臣代爲行禮本寺前期具題

凡祭祀天地關系大典康熙十三年議準遇有大喪亦不停止

惟停進齋戒牌銅人其祝版自內閣捧送皇上在宮致齋三日旗下官俱素服照常於金水橋

齋戒部院官俱素服照常於各衙門齋戒漢文

武應陪祀各官亦照常齋戒祭時仍用朝服作

樂行禮是年七月太廟時享奉旨照常進齋戒牌銅人

凡

太歲壇

眞武廟

東嶽廟

城隍廟

關帝廟

火神廟

武壯王祠俱本寺堂官致祭本寺前期具題候旨遵行

凡救護月食於本寺衙門行禮其各官齊集上

香行禮等儀仍由禮部及鴻臚寺掌行

凡各壇廟需用器皿俱由工部成造收貯

神庫各有定數本寺官時行稽察如有損壞卽行

文工部修理所用樂器笙簧等物定於每祭前

一月行文工部預行修點其所用磁器不敷行

文工部轉行該省預期照式燒造﹝凡遇告祭應用器皿俱照

正祭減定﹞

凡每年各祭祀應用祝版共三十九方本寺行

文工部移取天壇地壇祈谷壇太廟社稷壇

朝日壇

夕月壇祝版俱本寺恭行繕寫送內閣請塡禦名余祀俱不塡禦名不送內閣由本寺捧送各

神庫上香行禮

凡大祀應用供玉俱貯本寺庫天壇蒼璧一祈谷壇同於祀前一日同祝版帛香安置彩亭內進太和殿恭設供案上啟請皇上驗視行禮畢本寺堂官仍捧安彩亭內隨送壇內神庫安設地壇黃琮一社稷壇方珪二

朝日壇赤璋一

夕月壇白琥一俱於祭前一日本寺官捧送各壇神庫

凡每年各祭祀應用制帛各有定數天壇正位天靑郊祀制帛十二端配位白色奉先制帛三端

從壇禮神制帛共十七端紅二靑二黃二黑二白

九

如遇告祭用天靑告祀制帛一端祈谷壇正位天靑告祀制帛一端配位白色奉先制帛三端地壇正位黃色郊祀制帛一端配位白色奉先制帛三端

從壇禮神制帛二十二端黃二靑三紅三黑七白

七

如遇告祭用黃色告祀制帛一端太廟正位每年五祭白色奉先制帛共七十端東廡白色展親制帛共三十五端西廡白色報功制帛共二十五端

五次告祭白色奉先制帛共四十六端社稷壇每年二祭共黑色禮神制帛八端

如遇告祭用黑色禮神制帛二端

朝日壇紅色禮神制帛一端

夕月壇禮神制帛十二端白八靑一黃一紅一黑

一帝王廟每年二祭共白色禮神制帛四十二端白

色素帛七十八端文廟每年二祭共白色禮神制帛二十八端太歲壇每年二祭共白色禮神制帛二十六端先農壇靑色禮神制帛一端三皇廟每年二祭共白色禮神制帛六端白色素

帛八端眞武廟白色禮神制帛一端

東嶽廟靑色禮神制帛一端

城隍廟每年二祭共白色禮神制帛二端

關帝廟白色禮神制帛一端

火神廟白色禮神制帛一端

司土司工神每祭白色禮神制帛二端

武壯王祠每年二祭共白色素帛六端

以上各祀共用靑色郊祀制帛十二端靑色告

祀制帛一端黃色郊祀制帛一端白色奉先制

帛一百二十五端白色展親制帛三十五端白

色報功制帛二十五端黑色禮神制帛十八端

紅色禮神制帛七端靑色禮神制帛八端黃色

禮神制帛五端白色禮神制帛一百三十一端

白色素帛九十二端俱本寺行文工部移取如

有間行告祭諸祀典不在此數

凡每年各祭祀需用降眞沈速等香及炭餅各

有定數圓方降眞柱香降眞塊香粗細降眞香

降眞小塊香檀香沈速香俱本寺行文戶部移

取圓柱沈香沈香餅降眞香餅速香塊圓柱速

香炭餅俱本寺行文工部移取天壇用圓柱沈香一炷沈香餅十二个降眞香餅二十

四个圓柱速香三炷速香一百五十塊圓柱降

眞香十炷細降眞塊香五兩降眞塊香二十塊

降眞香沈速香速香共十二觔粗降眞香共五

十六斤五兩五錢檀香二兩炭餅五十五个一

年朔望共用粗降眞香六斤炭餅九十六个祈谷壇所用並同地壇用方柱降眞香九炷細攢香三斤八兩圓柱降眞

香四炷降眞塊香二十塊粗降眞香六斤一兩

五錢檀香二兩炭餅四十五个一年朔望共用

粗降眞香六斤炭餅九十六个太廟每年五祭共用圓柱速香三十五炷細黃速香二

斤三兩粗黃速香十四斤一兩馬牙香一斤六

兩五錢炭餅一百九十个一年每日點用共細

降眞香三十九斤六兩白速香三十九斤六兩

炭餅二千五百二十个五次告祭共用圓柱速

香二十三炷細黃速香一斤七兩粗黃速香二

斤十兩五錢炭餅三十八个社稷壇每年二祭共用降眞柱香八炷降眞香三百

二十塊粗降眞香五斤六兩炭餅二十六个一

年朔望共用粗降眞香一斤八兩炭餅二十四

个如有告祭用方柱降眞香二炷降眞細香二

十塊粗降眞香一斤十二兩五錢炭餅十个朝日壇用圓柱降眞香二炷降眞香四十塊粗降

眞香三斤十四兩炭餅十四个一年朔望共用

粗降眞香一斤八兩炭餅二十四个夕月壇用圓柱降眞香三炷降眞香四十塊粗降

眞香三斤十五兩炭餅十六个一年朔望共用

粗降眞香一斤八兩炭餅二十四个帝王廟每年二祭共用降眞柱香五十二炷細降

眞香四斤十一兩粗降眞香十六斤炭餅九十

八个一年朔望共用粗降眞香一斤八兩炭餅

二十四个文廟每年二祭共用圓柱降眞香五十二炷降眞

香四十塊粗降眞香十八斤十二兩一年月朔

共用圓柱降眞香十二炷粗降眞香十二兩太歲壇每年二祭共用降眞柱香二炷粗降眞香

四斤十兩炭餅二十个先農壇用圓柱降眞香二炷降眞香二十塊粗降

眞香二斤六兩炭餅十个一年朔望共用粗降

眞香一斤八兩炭餅二十四个三皇廟每年二祭共用圓柱降眞香十四炷細降

眞香一斤五兩粗降眞香一斤炭餅二十二个眞武廟用圓柱降眞香一炷細降眞香一兩五錢

炭餅一个東嶽廟用圓柱降眞香一炷細降眞香一兩五錢

粗降眞香六兩炭餅四个城隍廟每年二祭共用圓柱降眞香二炷細降眞

香三兩粗降眞香八兩炭餅八个關帝廟用圓柱降眞香一炷細降眞香一兩五錢

炭餅一个火神廟

司土司工神並同前

紅衣炮位每壇用圓柱降眞香一炷細降眞香二

兩炭餅一个武壯王祠每年二祭共用圓柱速香二炷馬牙香

二兩炭餅二个

凡每年各祭祀需用紅蠟黃蠟各有定數共一

千一百四十七斤四兩五錢五分俱本寺自行

澆造供用太廟每日所用黃蠟燭九千九百十二枝本寺行文戶

部移取天壇用紅蠟九兩重二枝五兩重十二枝三兩重八枝

黃蠟一斤重十二枝六兩重二十枝三兩重七

十二枝二兩重二百六十八枝一兩重十枝一

年朔望共用二兩重一百九十二枝祈谷壇同地壇用紅蠟五兩重八枝黃蠟一斤重八枝六兩重二

十枝三兩重四十七枝二兩重二百六十六枝

一兩重十枝一年朔望用二兩重一百九十二

枝太廟每年五祭共用黃蠟一斤重四十枝六兩重一百

七十枝三兩重一百六十八枝二兩重一千一

百枝一年每日點用共三兩重九千九百十二

枝元宵慶成燈用二兩重一百八十枝社稷壇每年二祭共用黃蠟一斤重十二枝六兩重

十六枝三兩重六枝二兩重一百四十四枝一

兩重二十枝一年朔望共用二兩重四十八枝朝日壇用黃蠟一斤重八枝六兩重四枝三兩重

二十枝二兩重一百五十枝一兩重十枝一年

朔望共用二兩重四十八枝夕月壇用黃蠟一斤重八枝六兩重四枝三兩重

四枝二兩重一百二十枝一兩重九枝一年朔

望共用二兩重四十八枝帝王廟每年二祭用黃蠟六兩重八十四枝三兩

重四十八枝二兩重三百四十枝一兩重二十

枝一年朔望共用二兩重四十八枝文廟每年二祭共用黃蠟一斤重十二枝六兩重

二十八枝三兩重六十四枝二兩重二百八十

二枝一兩重十八枝一年月朔共用二兩重四

十八枝一兩重九十六枝五錢重九百六十枝太歲壇每年二祭共用黃蠟六兩重三十二枝三

兩重二十枝二兩重八十四枝一兩重二十枝先農壇用黃蠟六兩重四枝三兩重十枝二兩重

三十枝一年朔望用二兩重四十八枝三皇廟每年二祭共用黃蠟六兩重二十枝三兩

重八枝二兩重六十枝眞武廟用黃蠟三兩重二枝二兩重四十枝一兩

重十枝東嶽廟用黃蠟三兩重六枝二兩重三十枝城隍廟每年二祭共用黃蠟三兩重十二枝二兩

重八枝一兩重四十枝五錢重一百枝一年朔

望共用二兩重四十八枝關帝廟用黃蠟三兩重二枝二兩重十五枝一兩

重二枝火神廟用黃蠟六兩重二枝二兩重十二枝一兩

重二枝司土司工神用黃蠟六兩重二枝

紅衣炮位每壇用紅蠟八兩重各二枝

武壯王祠每年二祭共用黃蠟六兩重四枝三兩

重四枝二兩重十二枝

凡各祭祀需用粢盛蔬菜等物於

先農壇地畝內取用天壇用黍稷粱米各八倉升稻米一斗五升麥蕎麥

各十六斤造糗餌粉�京米二斗菁菜七觔

六兩芹菜四斤十兩韭菜四斤二兩蔥十四兩地壇所用並同祈谷壇用黍稷粱米各四升稻米一斗麥蕎麥

各八斤造糗餌粉�粳米二斗菁菜五斤八兩

芹菜二斤十二兩韭菜二斤十二兩蔥八兩太廟每祭用黍稷稻粱米各一斗六升麥蕎麥各

二十二斤造糗餌粉�粳米三斗五升菁菜十

五斤六兩芹菜八斤八兩韭菜五斤八兩蔥十

二兩社稷壇每祭用黍稷粱米各四升稻米一斗麥蕎

麥各八斤造糗餌粉�京米二斗菁菜五觔

八兩芹菜二斤十二兩韭菜一斤十二兩蔥八

兩朝日壇用黍稷稻粱米各一升麥蕎麥各二

斤菁菜一斤六兩芹菜十二兩韭菜十二兩蔥

六兩夕月壇用黍稷稻粱米各二升麥蕎麥各四

斤菁菜四斤芹菜四斤韭菜一斤蔥六兩帝王廟每祭用黍稷稻粱米各四斗一升麥蕎

麥各四十二斤白菜三十二斤六兩芹菜二

十一斤六兩韭菜十一斤六兩蔥一斤十二兩文廟每祭用黍稷稻米各二斗五升粱米六斗麥

蕎麥各二斤菁菜五十二斤芹菜四十二

觔韭菜四觔十兩蔥一斤十二兩太歲壇用黍稷稻粱米各五升麥蕎麥各十

斤菁菜四斤六兩芹菜二斤六兩韭菜一斤十

二兩蔥八兩先農壇用黍稷稻粱米各一升麥蕎麥各二

斤菁菜一斤六兩芹菜十二兩韭菜十二兩蔥

六兩三皇廟每祭用黍稷稻粱米各一斗一升麥蕎

麥各十斤菁菜九斤六兩芹菜四斤八兩韭

菜三斤六兩蔥十二兩

凡各祭祀需用酒鹽俱本寺行文光祿寺移取天壇供酒五十六瓶滌魚酒二瓶鹽磚八斤白鹽三斤祈谷壇供酒三十二瓶滌魚酒二瓶鹽磚四斤白鹽

二觔地壇供酒六十四瓶滌魚酒二瓶鹽磚八斤太廟每祭供酒一百四十四瓶滌魚酒二瓶鹽磚十六

斤白鹽六斤社稷壇每祭供酒二十四瓶滌魚酒二瓶鹽磚三斤

白鹽一斤朝日壇供酒八瓶滌魚酒一瓶鹽磚一斤

夕月壇供酒十六瓶滌魚酒一瓶鹽磚二斤帝王廟每祭供酒六十三瓶滌魚酒二瓶鹽磚二

十一斤白鹽五斤文廟每祭供酒八十四瓶滌魚酒二瓶鹽磚十六

斤白鹽四斤每月朔日供酒三瓶太歲壇每祭供酒七十二瓶滌魚酒二瓶鹽磚五

斤白鹽二斤先農壇供酒八瓶滌魚酒一瓶鹽磚一斤遇耕耤

供用同三皇廟每祭供酒三十二瓶滌魚酒二瓶鹽磚十

斤白鹽二斤東嶽廟供酒八瓶余小祀並同惟眞武廟不用紅衣炮位每祭供酒一百二十八瓶

凡各祭祀需用�品糖蜜魚筍等物各有定數

俱本寺用庫銀備辦天壇應用�品紅棗二十二斤栗三十二斤榛仁二十

斤菱米三十三斤芡實四十斤白糖二斤蜂蜜

二兩梔子二兩花椒二兩茴香二兩蒔蘿一兩

薧魚十二尾醢魚二十二斤大筍八塊祈谷壇應用�品紅棗十六斤栗二十斤榛仁十四

斤菱米二十四斤芡實二十八觔白糖一觔八

兩蜂蜜二兩梔子二兩花椒二兩茴香二兩蒔

蘿一兩薧魚六尾醢魚十四斤大筍四塊地壇應用�品紅棗十六斤栗二十四斤榛仁十六斤

菱米二十四斤芡實二十八斤白糖二斤蜂蜜

二兩梔子二兩花椒二兩茴香二兩蒔蘿一兩

薧魚十二尾醢魚二十斤大筍八塊太廟時享每祭應用�品紅棗三十二斤栗四十四斤

榛仁十九斤四兩菱米三十三斤芡實三十八

斤八兩白糖三斤蜂蜜六兩梔子六兩薧魚十

一尾醢魚二十七斤八兩大筍十一塊社稷壇每祭應用�品紅棗八斤栗十斤榛仁七斤

菱米十二斤芡實十四斤白糖一斤蜂蜜二兩

梔子二兩花椒二兩茴香二兩蒔蘿一兩薧魚

六尾醢魚十尾大筍四塊朝日壇應用�品紅棗二斤栗二斤八兩榛仁一

斤十二兩菱米三斤芡實三斤八兩白糖八兩

花椒一兩茴香一兩蒔蘿五錢薧魚二尾醢魚

二斤八兩大筍一塊夕月壇應用�品紅棗四斤栗五斤榛仁三斤八

兩菱米六斤芡實七斤白糖一斤花椒二兩茴

香二兩蒔蘿一兩薧魚三尾醢魚五斤大筍二

塊帝王廟每祭應用�品紅棗八十斤栗一百斤榛

仁三十六斤十二兩菱米六十三斤芡實七十

三斤八兩白糖三斤花椒八兩茴香八兩蒔蘿

四兩薧魚二十四尾醢魚四十二斤大筍二十

一塊文廟每祭應用�品紅棗一百十斤栗一百四十

斤榛仁十斤八兩菱米十八斤芡實二十一斤

白糖一斤花椒八兩茴香八兩蒔蘿四兩薧魚

九尾醢魚十二斤大筍六塊每月朔日行釋菜

禮用紅棗五斤核桃五斤太歲壇每祭應用�品紅棗十斤栗十三斤榛仁

八斤十二兩菱米十五斤芡實十七斤八兩白

糖一斤花椒二兩茴香二兩蒔蘿一兩薧魚八

尾醢魚十二斤八兩大筍五塊三皇廟每祭應用�品紅棗二十二斤栗二十五

斤榛仁八斤十二兩菱米十五斤芡實十七斤

八兩白糖一斤花椒四兩茴香四兩蒔蘿二兩

薧魚八尾醢魚十二斤八兩大筍五塊眞武廟應用�品核桃六斤荔枝三斤圓眼三斤

紅棗五斤栗六斤白面八十斤紅豆七升白糖

二斤八兩土�一斤八兩細茶一兩頂花一朵城隍廟應用�品核桃六斤荔枝三斤圓眼三斤

紅棗五斤栗六斤秋祭用紅棗二斤栗二斤八

兩榛仁一斤十二兩菱米三斤芡實三斤八兩

薧魚一尾醢魚二斤大筍一塊東嶽廟用核桃六斤荔枝三斤圓眼三斤紅棗五

觔栗六觔關帝廟

火神廟並同

武壯王祠每祭用核桃六斤荔枝三斤圓眼三斤

紅棗八斤栗十斤永陵福陵昭陵每年祭祀應用�品春秋二季由本寺移送

每祭用曬棗十六盤每盤十兩共十斤大纏十

六盤每盤十二兩共十二斤八寶糖十六盤每

盤十二兩共十二斤幹葡萄十六盤每盤十兩

共十斤圓眼十六盤每盤七兩共七斤荔枝十

六盤每盤七兩共七斤冰糖十六盤每盤十二

兩共十二斤門冬十六盤每盤十二兩五錢共

十二斤八兩核桃十六盤每盤一百十七个共

一千八百七十二个橘餅十六盤每盤十二个

共一百九十二个柿餅十六盤每盤十五个共

二百四十个靑梅十六盤每盤八兩七錢五分

共八斤十二兩每年四大祭每祭白糖一百二

十八斤十六桌每桌八斤四大祭所用鮮�蘋

�四百二十个黃梨四百二十个紅柿四百二

十个祔葬諸妃祭品在外孝陵每年祭祀應用�品俱照來文於秋季由本寺移

送

每祭用曬棗三盤每盤十兩共一斤十四兩大

纏三盤每盤十二兩共二斤四兩八寶糖三盤

每盤十二兩共二斤四兩幹葡萄三盤每盤八

兩共一斤八兩圓眼三盤每盤七兩共一斤五

兩荔枝三盤每盤七兩共一斤五兩冰糖三盤

每盤十二兩共二斤四兩核桃三盤每盤一百

十七个共三百五十一个柿餅三盤每盤十五

个共四十五个紅棗三盤每盤十兩共一斤十

四兩栗三盤每盤二升共六升蜜餞山裏紅三

盤每盤十四兩共二斤十兩白糖一百一十斤

蘑菇二十四斤蕨菜二十斤淸明前移送蘋�

一百二十个黃梨一百二十个鮮葡萄八斤冬

至前移送蘋�一百二十个黃梨一百二十个

歲暮前移送蘋�一百六十个黃梨一百六十

个鮮葡萄三十斤陵寢每年祭祀應用�品俱照來文於秋季從本寺

移送

每祭用曬棗二盤每盤十兩共一斤四兩大纏

二盤每盤十二兩共一斤八兩八寶糖二盤每

盤十二兩共一斤八兩幹葡萄二盤每盤八兩

共一斤圓眼二盤每盤七兩共十四兩荔枝二

盤每盤七兩共十四兩冰糖二盤每盤十二兩

共一斤八兩核桃二盤每盤一百十七个共二

百三十四个柿餅二盤每盤十五个共三十个

紅棗二盤每盤十兩共一斤四兩栗二盤每盤

二升共四升蜜餞山裏紅二盤每盤十四兩共

一斤十二兩白糖一百一十斤蘑菇二十四斤

蕨菜二十斤木耳十五斤淸明前移送蘋�九

十个黃梨九十个鮮葡萄八斤冬至前移送蘋

�八十八个黃梨八十八个歲暮前移送蘋�

一百二十个黃梨一百二十个鮮葡萄二十觔

慧妃墳祭品在外

凡每年供獻永陵福陵昭陵松蘿茶二十斤本寺行文戶部取送其黃白蠟等

物俱照來文取送

凡每年孝陵祭祀需用六兩重白蠟七十枝三兩重五百一十

枝降眞香一斤土碱二十斤俱本寺行文戶部

取送如遇閏月照來文加送

凡每年陵寢

慧妃墳祭祀需用六兩重白蠟八十六枝三兩重

四百四十枝降眞香一斤四兩土碱二十斤俱

本寺行文戶部取送如遇閏月照來文加送

凡各祭祀需用木柴木炭等物俱照本寺行文

工部支取前期二日送至祭所天壇用燖牲木柴二千八百八十斤如遣官無胙牛減

二百斤木炭一百斤燔鑪內楊木枕木架梁木

八根馬口柴二千斤祈谷壇用燖牲木柴一千六百八十斤如遣官減二

百斤木炭一百斤燔鑪內楊木枕木架梁木八

根馬口柴二千斤地壇用燖牲木柴二千四十斤如遣官減一百四十斤

木炭三十斤淨冰二百塊太廟孟春孟冬歲暮每祭用燖牲木柴四千九百六十

斤如遣官減二百斤木炭四十斤孟冬歲暮加

一百三十斤孟夏孟秋每祭用燖牲木柴三千

四百四十斤如遣官減一百四十斤木炭四十

斤淨冰一百五十塊社稷壇每祭用燖牲木柴一千五百二十斤如遣官

減一百四十斤木炭二十斤八月秋祭用淨冰

六十塊朝日壇用燖牲木柴六百四十斤如遣官減一百

六十觔木炭十觔夕月壇用燖牲木柴九百二十斤如遣官減一百

六十斤木炭十斤淨冰四十塊帝王廟每祭用燖牲木柴二千三百斤焚帛楊木

四十斤松木四十斤木炭十斤秋祭用淨冰六

十塊文廟每祭用燖牲木柴一千五百斤木炭十斤秋

祭用淨冰六十塊太歲壇用燖牲木柴一千七百斤木柴六十斤先農壇用燖牲木柴四百六十斤木炭十斤如遇

耕藉親祭之年用木柴九百五十斤木炭三十斤

三皇廟用燖牲木柴九百五十斤木炭十斤眞武廟用燖牲木柴六十斤木炭三十斤東嶽廟用燖牲木柴一百七十斤淨冰十塊城隍廟每祭同前關帝廟祭同前淨冰二十塊

火神廟用燖牲木柴一百斤淨冰三十塊

司土司工神用燖牲木柴一百六十觔木炭十觔紅衣炮位每祭用燖牲木柴八百斤木炭三十斤武壯王祠用燖牲木柴一百斤木炭十斤

凡各祭祀需用焚帛蘆葦俱本寺行文大興宛

平二縣支取天壇用焚帛蘆葦二百八十斤祈谷壇同地壇用焚蘆葦一百八十斤太廟每祭用焚蘆葦二百五斤社稷壇每祭用焚帛蘆葦八十斤

朝日壇用焚帛蘆葦六十斤

夕月壇同

帝王廟每祭用焚帛蘆葦一百六十斤

文廟每祭用焚帛蘆葦八十斤

太歲壇每祭同

先農壇用焚帛蘆葦六十斤如遇耕藉親祭之年用同

三皇廟每祭用焚帛蘆葦三十斤

眞武廟用焚帛蘆葦三十三斤

東嶽廟同

城隍廟每祭同

關帝廟用焚帛蘆葦二十斤

火神廟同

司土司工神每祭用焚帛蘆葦十斤

武壯王祠用焚帛蘆葦三十斤

凡各祭祀日執事官員有贊引官對引官傳贊

官讀祝官司香官燒香官捧玉官捧帛官捧爵

官執湯壺官進胙官贊賜福胙官捧福胙官接

福胙官典儀官唱樂官舉麾官對立官安拜牌

官鋪拜褥官執提鑪官執燈官數帛官俱於本

寺滿漢卿少卿寺丞贊禮郎協律郎司樂官筆

帖式內酌量泒出天壇大祭用官八十員如遇祭告皇上親詣行禮用官二十四員遣官行禮用官八員祈谷大祭用官六十員地壇大祭用官六十九員祭告用官八員太廟四時每祭用官四十五員歲暮一祭用官三十九

員每年四次祭告各用官三十八員後殿每次祭告各用官二十一員社稷壇每祭用官三十一員

朝日壇每祭用官二十八員

夕月壇每祭用官三十一員

帝王廟每祭用官四十四員

文廟每祭用官十三員

太歲壇每祭用官八員

先農壇每祭用官八員如遇耕藉親祭之年用官二十員

三皇廟每祭用官十二員

眞武廟每祭用官八員余小祀並同

司土司工神每祭用官十一員

紅衣炮每祭用官十二員

武壯王祠每祭用官八員

凡各

壇廟所設看守各官俱聽本寺官提調

凡各

壇廟所設看守各壇戶廟戶俱行文順天府於各

州縣僉泒天壇壇戶二十名武淸縣四名永淸縣一名固安縣一

名順義縣七名懷柔縣二名遵化州一名丰潤

縣一名通州一名東安縣二名祈谷壇壇戶十五名大興縣二名宛平縣八名薊州

二名三河縣三名地壇壇戶二十名通州一名昌平州一名房山縣二名

固安縣五名香河縣三名竇坻縣五名懷柔縣

二名順義縣一名朝日壇壇戶二十名涿州六名遵化州二名良鄕

縣二名永淸縣三名東安縣四名密雲縣二名

玉田縣一名夕月壇壇戶二十名霸州一名文安縣五名大城

縣二名大興縣二名宛平縣一名丰潤縣二名

平谷縣一名昌平州一名帝王廟廟戶二十名涿州昌平州遵化州通州霸

州香河縣三河縣良鄕縣固安縣寶坻縣文安

縣東安縣永淸縣武淸縣懷柔縣房山縣順義

縣密雲縣大城縣丰潤縣各一名先農壇壇戶二十名大興縣一名宛平縣十三名

東安縣四名昌平州二名

凡每年各祭祀需用物價銀兩系本寺自行題

請於戶部總領若干存貯本寺庫內備用俟銀

用完日本寺將支領數目及用過存庫數目於

年終造黃冊奏銷並造冊送京畿道刷捲

凡每年需用各色紙張本寺行文戶部咨取

凡本寺官俸銀俸米一年二季支領其樂舞生

太監銀米廚役皂隸所軍月糧一年四季支領

俱本寺行文戶部移取關支

凡移送各陵�品等物用人夫馱馬車輛護送綠旗兵並出關

路引本寺行文兵部支取裝載�品筐擔繩架

氈條布袋羊皮油單等物本寺行文工部支取

押送官員並從役沿途口糧馬艸本寺行文戶

部支取

凡每年春秋二次

金陵祭祀日期本寺行文欽天監選擇轉發房山

縣遵行

凡每年應收艸價銀一百五十兩三錢俱奉祀

官交納貯庫備修理衙門筆墨硯桌刷板等雜

用天壇內艸價銀五十八兩地壇內艸價銀二十二兩又壇外地租銀二十兩四錢先農壇內艸價銀五錢地租銀四十九兩四錢先農壇內地畝每年收黍一石二斗二升一合八

勺谷一石五斗五升七合八勺大麥五斗七升

九合七勺小麥一石三斗五升三合貯本壇內

神倉備各祭祀支用

凡本寺鋪排廚役共三百名供陳設滌除等役

應給淨衣行文工部給發天壇每祭用廚役二百六名給淨衣二百六套如遇親詣祭告用廚役一百二十五名遣官祭告用三十

二名祈榖每祭用廚役一百五十九名給淨衣一百五十

九套地壇每祭用廚役二百名給淨衣二百套如遇祭告用

三十五名太廟每祭用廚役二百五十五名如遇祭告用七十二

名社稷壇每祭用廚役一百五十二名如遇祭告用三

十二名朝日壇每祭用廚役一百十五名

夕月壇每祭用廚役一百三十一名

帝王廟每祭用廚役二百十三名

文廟每祭用廚役一百二十五名

太歲壇每祭用廚役七十六名

先農壇每祭用廚役五十四名如遇耕藉親祭之年用廚役一百一十五名

三皇廟每祭用廚役九十五名

眞武廟每祭用廚役十六名

東嶽廟每祭用廚役三十八名

城隍廟每祭用廚役三十三名

關帝廟每祭用廚役四十四名

火神廟每祭用廚役二十五名

司土司工神每祭用廚役二十四名

紅衣炮每祭用廚役四十一名

武壯王祠每祭用廚役九名

神樂觀

提點一員左右知觀各一員協律郎五員贊禮

郎十六員司樂二十六員奉祀五員圜丘方澤

朝日夕月先農五壇祀丞三員圜丘方澤先農

三壇樂生一百八十名文舞生一百五十名武

舞生一百五十名執事樂舞生九十名如有遺

缺於觀內官員家道童及樂舞生家道童選補

凡樂舞儀節本寺令協律郎等官教習遇有祭

祀先期於凝禧殿演習

凡祭日司爵司香捧帛捧爵焚香等事俱用執

事樂舞生又有樂生武舞生文舞生執旌節樂

舞生應給淨衣行文工部取用天壇大祭共用樂舞生二百五十九名給淨衣二百五

十九套執事樂舞生服藍鑲邊靑緞袍武舞生

並執旌節樂舞生服靑緞銷金花袍文舞生並

執旌節樂舞生樂生焚香樂舞生服靑緞補袍

俱系綠綢帶戴裹金銅頂帽如遇祭告皇上親詣行禮用樂舞生三十八名遣宮行禮用二

十八名祈谷大祭共用樂舞生二百三十五名給淨衣二百

三十五套執事樂舞生服藍鑲邊靑羅袍武舞

生服紅緞銷金花袍文舞生樂生焚香樂舞生

服紅緞補袍帶頂同前地壇大祭共用樂舞生二百四十七名給淨衣二百四

十七套執事樂舞生服藍鑲邊靑緞袍武舞生

服靑屯絹銷金花袍文舞生樂生焚香樂舞生

服靑屯絹補袍帶頂同前如遇祭告用樂舞生

二十六名太廟每祭共用樂舞生二百六十七名執事樂舞生服

靑袍武舞生服紅緞銷金花袍文舞生樂生焚

香樂舞生服紅緞補袍帶頂同前如遇祭告用

樂舞生二十六名專祭一殿用十七名或十五

名社稷壇每祭共用樂舞生二百二十七名執事樂舞

生服藍鑲邊靑羅袍武舞生服紅羅銷金花袍

文舞生樂生焚香樂舞生服紅羅補袍帶頂同

前如遇祭告用樂舞生十八名朝日壇每祭共用樂舞生二百三十一名執事樂

舞生服藍鑲邊靑羅袍武舞生服藍鑲邊紅羅

銷金花袍文舞生樂生焚香樂舞生服紅羅補

袍帶頂同前夕月壇每祭共用樂舞生二百三十五名執事樂

舞生服藍鑲邊靑羅袍武舞生服玉色羅銷金

花袍文舞生樂生焚香樂舞生服玉色羅補袍

帶頂同前帝王廟每祭共用樂舞生二百八十三名執事樂

舞生服靑絹袍武舞生服紅色銷金花袍文舞

生樂生焚香樂舞生服紅色補袍帶頂同前文廟每祭共用樂舞生一百四十名執事樂舞生

服靑絹袍文舞生樂生執旌節樂舞生俱服紅

緞補袍帶頂同前太歲壇每祭共用樂舞生二百三十二名執事樂

舞生服靑絹衣武舞生服紅色銷金花袍文舞

生樂生焚香樂舞生服紅包補袍帶頂同前先農壇每祭用執事樂舞生十八名服月白鑲邊

藍袍焚香樂舞生服紅絹補袍帶頂同前如遇

耕藉親祭之年共用樂舞生二百二十二名執事樂舞生

服月白鑲邊靑袍武舞生服紅絹銷金花袍文

舞生樂生焚香樂舞生服紅絹補袍帶頂同前三皇廟每祭用執事樂舞生二十四名服月白鑲

邊靑袍帶頂同前眞武廟每祭用執事樂舞生四名衣帶頂同前東嶽廟城隍廟

關帝廟

火神廟

武壯王祠俱同

司土司工神用執事樂舞生三名衣帶頂同前紅衣炮每祭用執事樂舞生八名衣帶頂同前

凡大祀中祀俱用中和韶樂舞用八佾用文舞

生六十四人武舞生六十四人惟文廟舞用六佾止用文舞生三十六人自

三皇廟以下俱教坊司鼓樂承應本寺預期行文

撥取

本觀庫夫十名行文順天府僉泒大興宛平武

淸縣霸州各一名涿州順義寶坻縣各二名

犧牲所

所牧一員所副一員管所軍五十名

每年祭祀牲口黑牛一百七十七隻北羊三百

三十六隻豬二百四十一口鹿三十五隻如有

告祭等事臨期增用以上牛羊豬俱先期自順

天府取行戶本寺發庫銀辦買發所餵養牛每

只日給豆八倉升艸二束每束重七觔下同羊

每只日給豆二倉升艸一束鹿自盛京移送發所餵養鹿每只日給豆兩碗半艸二

斤俱本寺行文戶部支給豬每口日給麩子六

倉升系本寺支庫銀照時給買太廟奉先殿兔二百五十五隻本寺行文光祿寺預備其各

壇廟應用兔一百一十一隻除

盛京移送外本寺支庫銀給發行戶備辦

凡大祀所用牲只於一月前洗滌中祀牲只於

二十日前洗滌小祀牲只於十日前洗滌

康熙十一年上諭太常寺祀典關系重大理宜敬愼習近見爾

衙門典禮俱未諳練又所奏音樂多未合節殊

非愼重禋祀之義以後著詳加練習勿得仍前

怠忽越祀典特諭康熙十一年正月十八日

康熙二十九年上諭大學士伊桑阿阿蘭泰學士朱都納邁圖西安

博濟布顏圖郭世隆王國昌太常寺鴻臚寺等

衙門鳴贊官原擇其聲音弘亮者選用論俸升

爲主事若等歷年未久乃由捷徑反越年久筆

帖式先升其聲音不善者取爲鳴贊閱數年並

未贊禮一次者有之可下旨太常寺鴻臚寺等

衙門察現任鳴贊等官將聲音劣者題參革其

鳴贊以筆帖式補用如將劣者不行斥革朕察

出並治罪焉康熙二十九年四月二十四日太常寺部總論賈誼新書

輔佐奉常典天以掌宗廟社稷之祭祀天神地祇人鬼凡山川四望國之諸祭吉凶妖祥占相之事序禮樂喪紀國之禮儀畢居其宜以識宗室觀民風俗審詩商命禁邪言息淫聲於四時之交有事於南郊以報祈天明故歷天時不得事鬼神不序經禮儀人倫不正奉常之任也蔡邕獨斷

論祝大祝掌六祝之辭順祝順丰年也年祝求永貞也告祝祈福祥也化祝弭災兵也瑞祝逆時雨寧風旱也策祝遠罪病也

太常寺部名臣列傳

有虞氏

夔按書經舜典帝曰夔命汝典樂教冑子直而溫寬而栗剛而無虐簡而無傲詩言志歌永言聲依永律和聲八音克諧無相奪倫神人以和夔曰於予擊石拊石百獸率舞

漢

叔孫通按漢書本傳通薛人也秦時以文學徵待詔博士數歲陳勝起二世召博士諸儒生問曰楚戍卒攻蘄入陳於公何如博士諸生三十餘人前曰人臣無將將則反罪死無赦願陛下急發兵擊之二世怒作色通前曰諸生言皆非夫天下爲一家毀郡縣城鑠其兵視天下弗復用且明主在上法令具於下吏人人奉職四方輻輳安有反者此特羣盜鼠竊狗盜何足置齒牙間哉郡守尉令捕誅何足憂二世喜盡問諸生諸生或言反或言盜於是二世令禦史按諸生言反者下吏非所宜言諸生言盜者皆罷之乃賜通帛二十匹衣一襲拜爲博士通已出反舍諸生曰生何言之諛也通曰公不知我幾不免虎口乃�去之薛薛已降楚矣及項梁之薛通從之敗定陶從懷王懷王爲義帝徙長沙通畱事項王漢二年漢王從五諸侯入彭城通降漢王通儒服漢王憎之乃變其服服短衣楚制漢王喜通之降漢從弟子百餘人然無所進剸言諸故羣盜壯士進之弟子皆曰事先生數年幸得從降漢今不進臣等剸言大猾何也通乃謂曰漢王方蒙矢石爭天下諸生寧能鬥乎故先言斬將搴旗之士諸生且待我我不忘矣漢王拜通爲博士號稷嗣君漢王已並天下諸侯共尊爲皇帝於定陶通就其儀號髙帝悉去秦儀法爲簡易羣臣飲爭功醉或妄呼拔劍擊柱上患之通知上益饜之說上曰夫儒者難與進取可與守成臣願徵魯諸生與臣弟子共起朝儀髙帝曰得無難乎通曰五帝異樂三王不同禮禮者因時世人情爲之節文者也故夏殷周禮所因損益可知者謂不相復也臣願頗采古禮與秦儀雜就之上曰可試爲之令易知度吾所能行爲之於是通使徵魯諸生三十餘人魯有兩生不肯行曰公所事者且十主皆面諛親貴今天下初定死者未葬傷者未起又欲起禮樂禮樂所由起百年積徳而後可興也吾不忍爲公所爲公所爲不合古吾不行公往矣毋污我通笑曰若眞鄙儒不知時變遂與所徵三十人西及上左右爲學者與其弟子百餘人爲�蕞野外習之月餘通曰上可試觀上使行禮曰吾能爲此乃令羣臣習肄會十月漢七年長樂宮成諸侯羣臣朝十月儀先平明謁者治禮引以次入殿門廷中陳車騎戍卒衛官設兵張旗志傳曰趨殿下郎中俠陛陛數百人功臣列侯諸將軍軍吏以次陳西方東鄕文官丞相以下陳東方西鄕大行設九賓臚句傳於是皇帝輦出房百官執傳警引諸侯王以下至吏六百石以次奉賀自諸侯王以下莫不震恐肅敬至禮畢盡伏置法酒諸侍坐殿上皆伏抑首以尊卑次起上壽觴九行謁者言罷酒禦史執法舉不如儀者輒引去竟朝置酒無敢歡嘩失禮者於是髙帝曰吾乃今日知爲皇帝之貴也拜通爲奉常賜金五百斤通因進曰諸弟子儒生隨臣久矣與共爲儀願陛下官之髙帝悉以爲郎通出皆以五百金賜諸生諸生乃喜曰叔孫生聖人知當世務九年徙通爲太子太傅十二年髙帝欲以趙王如意易太子通諫曰昔者晉獻公以驪姬故廢太子立奚齊晉國亂者數十年爲天下笑秦以不早定扶蘇胡亥詐立自使滅祀此陛下所親見今太子仁孝天下皆聞之呂后與陛下攻苦食淡其可背哉陛下必欲廢嫡而立少臣願先伏誅以血污地髙帝曰公罷矣吾特戲耳通曰太子天下本本壹搖天下震動柰何以天下戲髙帝曰吾聽公及上置酒見畱侯所招客從太子入見上遂無易太子志矣髙帝崩孝惠卽位乃謂通曰先帝園陵寢廟羣臣莫習徙通爲奉常定宗廟儀法及稍定漢諸儀法皆通所論著也惠帝爲東朝長樂宮及間往數蹕煩民作復道方築武庫南通奏事因請間曰陛下何自築復道髙帝寢衣冠月出遊髙廟子孫柰何乘宗廟道上行哉帝懼曰急壞之通曰人主無過舉今已作百姓皆知之矣願陛下爲原廟渭北衣冠月出遊之益廣宗廟大孝之本上乃詔有司立原廟惠帝嘗出遊離宮通曰古者有春嘗果方今櫻桃熟可獻願陛下出因取櫻桃獻宗廟上許之

後漢

張奮按後漢書張純傳奮字通父純臨終�家丞曰司空無功於時猥蒙爵土身死之後勿議傳國奮兄根少被病光武詔奮嗣爵奮稱純遺�固不肯受帝以奮違詔敕收下獄奮惶怖乃襲封永平四年隨例歸國奮少好學節儉行義常分損租奉贍卹宗親𨿽至傾匱而施與不怠十年儋耳降附奮來朝上壽引見宣平殿應對合旨顯宗異其才以爲侍祠侯建初元年拜左中郎將轉五官中郎將遷長水校尉七年爲將作大匠章和元年免永元元年復拜城門校尉四年遷長樂衛尉明年代桓郁爲太常六年代劉方爲司空時歲災旱祈雨不應乃上表曰比年不登民用饑匱今復久旱秋稼未立陽气垂盡歲月迫促夫國以民爲本民以谷爲命政之急務憂之重者也臣蒙恩尢深受職過任夙夜憂懼章奏不能敍心願對中常侍疏奏卽時引見復口陳時政之宜明日和帝召太尉司徒幸洛陽獄錄囚徒收洛陽令陳歆卽大雨三日奮在位淸白無它異績九年以疾罷在家上疏曰聖人所美政道至要本在禮樂五經同歸而禮樂之用尢急孔子曰安上治民莫善於禮移風易俗莫善於樂又曰揖讓而化天下者禮樂之謂也先王之道禮樂可謂盛矣孔子謂子夏曰禮以修外樂以制內丘已矣夫又曰禮樂不興則刑罰不中刑罰不中則民無所措手足臣以爲漢當制作禮樂是以先帝聖徳數下詔書湣傷崩缺而眾儒不達議多駁異臣累世臺輔而大典未定私竊惟憂不忘寢食臣犬馬齒盡誠冀先死見禮樂之定十三年更召拜太常復上疏曰漢當攺作禮樂圖書著明王者化定制禮功成作樂謹條禮樂異議三事願下有司以時考定昔者光武皇帝封禪告成而禮樂不定事不相副先帝已詔曹褒今陛下但奉而承之猶周公斟酌文武之道非自爲制誠無所疑久執謙謙令大漢之業不以時成非所以彰顯祖宗功徳建太平之基爲後世法帝𨿽善之猶未施行其冬復以病罷明年卒於家子甫嗣官至津城門候甫卒子吉嗣永初三年吉卒無子國除自昭帝封安世至吉傳國八世經歷篡亂二百年間未嘗譴黜封者莫與爲比

魏

杜夔按三國魏志本傳夔字公良河南人也以知音爲雅樂郎中平五年以疾去官州郡司徒禮辟以世亂奔荊州荊州牧劉表令與孟曜爲漢王合雅樂樂備表欲庭觀之夔諫曰今將軍號不爲天子合樂而庭作之毋乃不可乎表納其言而止後表子琮降太祖太祖以夔爲軍謀祭酒參大樂事因令創制雅樂夔善鍾律聰思過人絲竹八音靡所不能惟歌舞非所長時散郎鄧靜尹齊善詠雅樂歌師尹胡能歌宗廟郊祀之曲舞師馮肅服養曉知先代諸舞夔總統研精遠考諸經近采故事教習講肄備作樂器紹復先代古樂皆自夔始也黃初中爲太樂令協律都尉漢鑄鍾工柴玉巧有意思形器之中多所造作亦爲時貴人見知夔令玉鑄銅鍾其聲韻淸濁多不如法數毀攺作玉甚猒之謂夔淸濁任意頗拒捍夔夔玉更相白於太祖太祖取所鑄鍾雜錯更試然後知夔爲精而玉之妄也於是罪玉及諸子皆爲養馬士文帝愛待玉又嘗令夔與左願等於賓客之中吹笙鼓琴夔有難色由是帝意不悅後因他事系夔使願等就學夔自謂所習者雅仕宦有本意猶不滿遂黜免以卒弟子河南卲登張泰桑馥各至太樂丞下邳陳頑司律中郎將自左延年等𨿽妙於音咸善鄭聲其好古存正莫及夔

晉

華恆按晉書華表傳表孫恆字敬則博學以淸素爲稱尙武帝女滎陽長公主拜駙馬都尉元康初東宮建恆以選爲太子賓友賜爵關內侯食邑百戶辟司徒王渾倉曹掾屬除散騎侍郎累遷散騎常侍北軍中候俄拜領軍加散騎常侍湣帝卽位以恆爲尙書進爵苑陵縣公頃之劉聰逼長安詔出恆爲鎭軍將軍領潁川太守以爲外援恆興合義軍得二千人未及西赴而關中陷沒時羣賊方盛所在州郡相繼奔敗恆亦欲棄郡東渡而從兄軼爲元帝所誅以此爲疑先書與驃騎將軍王導導言於帝帝曰兄弟罪不相及況羣從乎卽召恆補光祿勛恆到未及拜更以爲衛將軍加散騎常侍本州大中正尋拜太常議立郊祀尙書刁協國子祭酒杜彜議須還洛乃修郊祀恆議漢獻帝居許卽便郊柴宜於此修立司徒荀組驃騎將軍王導同恆議遂定郊祀尋以疾求解詔曰太常職主宗廟烝嘗敬重而華恆抱疾不堪親奉職事夫子稱吾不與祭如不祭況宗伯之職任所司邪今轉恆爲廷尉頃之加特進太寧初遷驃騎將軍加散騎常侍督石頭水陸諸軍事王惇表轉恆爲護軍疾病不拜授金紫光祿大夫又領太子太保成帝卽位加散騎常侍領國子祭酒咸和初以湣帝時賜爵進封一皆削除恆更以討王惇功封苑陵縣侯復領太常蘇峻之亂恆侍帝左右從至石頭備履艱危困悴逾年初恆爲州大中正鄕人任讓輕薄無行爲恆所黜及讓在峻軍中任勢多所殺害見恆輒恭敬不肆其虐鍾雅劉超之死亦將及恆讓盡心救衛故得免及帝加元服又將納後寇難之後典籍靡遺婚冠之禮無所依據恆推尋舊典撰定禮儀並郊廟辟雍朝廷軌則事並施用遷左光祿大夫開府常侍如故固讓未拜會卒時年六十九冊贈侍中左光祿大夫開府謚曰敬恆淸恪儉素𨿽居顯列常布衣蔬食年老彌篤死之日家無餘財惟有書數百卷時人以此貴之子俊嗣爲尙書郎

賀循按晉書本傳循字彥先會稽山陰人也其先慶普漢世傳禮世所謂慶氏學族髙祖純博學有重名漢安帝時爲侍中避安帝父諱攺爲賀氏曾祖齊仕吳爲名將祖景滅賊校尉父卲中書令爲孫�所殺徙家屬邊郡循少嬰家難流放海隅吳平乃還本郡操尙髙厲童�不羣言行進止必以禮讓國相丁乂請爲五官掾刺史嵇喜舉秀才除陽羨令以寬惠爲本不求課最後爲武康令俗多厚葬及有拘忌回避歲月停喪不葬者循皆禁焉政教大行鄰城宗之然無援於朝久不進序著作郎陸機上疏薦循曰伏見武康令賀循徳量邃茂才鑑淸遠服膺道素風操凝峻歷試二城刑政肅穆前蒸陽令郭訥風度簡曠器識朗拔通濟敏悟才足幹事循守下縣編名凡悴訥歸家巷棲遲有年皆出自新邦朝無知己居在遐外志不自營年時倏忽邈無階緒實州黨愚智所爲恨恨臣等伏思臺郎所以使州州有人非徒以均分顯路惠及外州而已誠以庶土殊風四方異俗壅隔之害遠國益甚至於荊揚二州戶各數十萬今揚州無郎而荊州江南乃無一人爲京城職者誠非聖朝待四方之本心至於才望資品循可尙書郎訥可太子洗馬舍人此乃眾望所積非但企及淸塗苟充方選也謹條資品乞蒙簡察久之召補太子舍人趙王倫篡位轉侍禦史辭疾去職後除南中郎長史不就會逆賊李辰起兵江夏徵鎭不能討皆望塵奔走辰別帥石冰略有揚州逐會稽相張景以前寧遠護軍程超代之以其長史宰與領山陰令前南平內史王矩吳興內史顧祕前秀才周�等唱義傳檄州郡以討之循亦合眾應之冰大將抗寵有眾數千屯郡講堂循移檄於寵爲陳逆順寵遂遁走超與皆降一郡悉平循迎景還郡卽謝遣兵士杜門不出論功報賞一無豫焉及陳敏之辭詐稱詔書以循爲丹楊內史循辭以�疾手不制筆又服寒食散露發袒身示不可用敏竟不敢逼是時州內豪傑皆見維縶或有老疾就加秩命惟循與吳郡朱誕不豫其事及敏破徵東將軍周馥上循領會稽相尋除吳國內史公車徵賢良不就元帝爲安東將軍復上循爲吳國內史與循言及吳時事因問曰孫皓嘗截一賀頭是誰邪循未及言帝悟曰是賀卲也循流涕曰先父遭遇無道循創巨痛深無以上答帝甚愧之三日不出東海王越命爲參軍徵拜博士並不起及帝遷鎭東大將軍以軍司顧榮卒引循代之循稱疾篤箋疏十餘上帝遺之書曰夫百行不同故出處道殊因性而用各任其眞耳當宇宙淸泰彜倫攸敍隨運所遇動默在己或有遐棲髙蹈輕舉絕俗逍遙養和恬神自足斯蓋道隆人逸勢使其然若乃時運屯獘主危國急義士救時驅馳拯世燭之武乘縋以入秦園綺彈冠而臣漢豈非大雅君子捲舒合道乎虛薄寡徳忝備近親謬荷寵位受任方鎭�服元風景羨髙矩常願棄結駟之軒軌策柴篳而造門徒有其懷而無從賢之實者何良以寇逆殷擾諸夏分崩皇居失禦黎元荼毒是以日夜憂懷慷慨發憤志在竭節耳前者顧公臨朝深賴髙算元凱旣登巢許獲逸至於今日所謂道之云亡邦國殄悴羣望顒顒實在君侯苟義之所在豈得讓勞居逸想達者亦一以貫之也庶稟徽猷以弘遠規今上尙書屈徳爲軍司謹遣參軍沈禎銜命奉授望必屈臨以副傾遲循猶不起及帝承制復以爲軍諮祭酒循稱疾惇逼不得已乃轝疾至帝親幸其舟諮以政道循羸疾不堪拜謁乃就加朝服賜第一區車馬�帳衣褥等物循辭讓一無所受廷尉張闓住在小市將奪左右近宅以廣其居乃私作都門早閉晏開人多患之訟於州府皆不見省會循出至破岡連名詣循質之循曰見張廷尉當爲言及之闓聞而遽毀其門詣循致謝其爲世所敬服如此時江東艸創盜賊多有帝思所以防之以問於循循答曰江道萬里通涉五州朝貢商旅之所來往也今議者欲出宣城以鎭江渚或欲使諸縣領兵愚謂令長威弱而兼才難備發憚役之人而禦之不肅恐未必爲用以循所聞江中劇地惟有闔廬一處地勢險奧亡逃所聚特宜以重兵備戍隨勢討除絕其根蒂沿江諸縣各有分界分界之內官長所任自可度土分力多置亭候恆使僥行峻其綱目嚴其刑賞使越常科勤則有殊榮之報墮則有一身之罪謂於大理不得不肅所給人以時番休役不致困代易有期按漢制十里一亭亦以防禁切密故也當今縱不能爾要宜籌量使力足相周若寇彊多不能獨制者可指其蹤迹言所在都督尋當致討今不明部分使所在百姓與軍家雜其僥備兩情俱墮莫適任負故所以徒有備名而不能爲益者也帝從之及湣帝卽位徵爲宗正元帝在鎭又表爲侍中道險不行以討華軼功將封鄕侯循自以臥疾私門固讓不受建武初爲中書令加散騎常侍又以老疾固辭帝下令曰孤以寡徳忝當大位若涉巨川罔知所循言行以禮乃時之望俗之表也實賴其謀猷以康萬機疾患有素猶望臥相規輔而固守撝謙自陳懇至此賢履信思順苟以讓爲髙者也今從其所執於是攺拜太常常侍如故循以九卿舊不加官今又疾患不宜兼處此職惟拜太常而已時宗廟始建舊儀多闕或以惠懷二帝應各爲世則潁川世數過七宜在疊毀事下太常循議以爲禮兄弟不相爲後不得以承代爲世殷之盤庚不序陽甲漢之光武不繼成帝別立廟寢使臣下祭之此前代之明典而承繼之著義也惠帝無後懷帝承統弟不後兄則懷帝自上繼世祖不繼惠帝當同殷之陽甲漢之成帝議者以聖徳衝遠未便攺舊玆如此禮通所未論是以惠帝尙在太廟而懷帝復入數則盈八盈八之理乃由惠帝不出非上祖宜遷也下世旣升上世乃遷遷毀對代不得相通未有下升一世而上毀二世者也惠懷二帝俱繼世祖兄弟傍親同爲一世而上毀二爲一世今以惠帝之崩已毀豫章懷帝之入復毀潁川如此則一世再遷祖位橫折求之古義未見此例惠帝宜出尙未輕論況可輕毀一祖而無義例乎潁川旣無可毀之理則見神之數居然自八此蓋有由而然非謂數之常也旣有八神則不得不於七室之外權安一位也至尊於惠懷俱是兄弟自上後世祖不繼二帝則二帝之神行應別出不爲廟中恆有八室也又武帝初成太廟時正神止七而楊元後之神亦權立一室永熙元年告世祖謚於太廟八室此是苟有八神不拘於七之舊例也又議者以景帝俱已在廟則惠懷一例景帝盛徳元功王基之本義著祖宗百世不毀故所以特在本廟且亦世代尙近數得相容安神而已無逼上祖如王氏昭穆旣滿終應別廟也以今方之旣輕重義異又七廟七世之親昭穆父子位也若當兄弟旁滿輒毀上祖則祖位空懸世數不足何足於三昭三穆與太祖之廟然後成七哉今七廟之義出於王氏從禰以上至於髙祖親廟四世髙祖以上復有五世六世無服之祖故爲三昭三穆並太祖而七也故世祖郊定廟禮京兆潁川曾髙之親豫章五世徵西六世以應此義今至尊繼統亦宜有五六世之祖豫章六世潁川五世俱不應毀今旣云豫章先毀又當重毀潁川此爲廟中之親惟從髙祖以下無復髙祖以上二世之祖於王氏之義三昭三穆廢闕其二甚非宗廟之本所據承又違世祖祭徵西豫章之意於一王定禮所闕不少時尙書僕射刁協與循異議循答義深備辭多不載竟從循議焉朝廷疑滯皆諮之於循循輒依經禮而對爲當世儒宗其後帝以循淸貧下令曰循冰淸玉潔行爲俗表位處上卿而居身服物蓋周形而已屋室財庇風雨孤近造其廬以爲慨然其賜六尺�薦席褥並錢二十萬以表至徳暢孤意焉循又讓不許不得已畱之初不服用及帝踐位有司奏瑯邪恭王宜稱皇考循又議曰按禮子不敢以己爵加父帝納之俄以循行太子太傅太常如故循自以枕疾廢頓臣節不修上隆降尊之義下替交敍之敬懼非垂典之教也累表固讓帝以循體徳率物有不言之益惇厲備至期於不許命皇太子親往拜焉循有羸疾而恭於接對詔斷賓客其崇遇如此疾漸篤表乞骸骨上還印綬攺授右光祿大夫開府儀同三司帝臨軒遣使持節加印綬循𨿽口不能言指麾左右推去章服車駕親幸執手流涕太子親臨者三焉往還皆拜儒者以爲榮太興二年卒時年六十帝素服舉哀哭之甚慟贈司空謚曰穆將葬帝又出臨其柩哭之盡哀遣兼侍禦史持節監護皇太子追送近塗望舡流涕循少玩篇籍善屬文博覽眾書尢精禮傳雅有知人之鑑拔同郡楊方於卑陋卒成名於世子隰康帝時官至臨海太守

北周

長孫紹遠按周書本傳紹遠字師古河南洛陽人少名仁父稚魏太師錄尙書上黨王紹遠性寬容有大度望之儼然朋儕莫敢狎雅好墳籍聰慧過人時稚作牧壽春紹遠幼年甫十三稚管記王碩聞紹遠彊記心以爲不然遂白稚曰伏承世子聰慧之資發於天性目所一見誦之於口此旣歷世罕有竊願驗之於是命紹遠驗焉讀月令數紙才一�誦之若流自是碩乃款服魏孝武初累遷司徒右長史及齊神武稱兵而帝西遷紹遠隨稚奔赴又累遷殿中尙書錄尙書事太祖每謂羣公曰長孫公任使之處令人無反顧憂漢之蕭寇何足多也然其容止堂堂足爲當今模楷六官建拜大司樂孝閔踐阼封上黨公初紹遠爲太常廣召工人創造樂器土木絲竹各得其宜爲黃鍾不調紹遠每以爲意常因退朝經韓使君佛寺前過浮屠三層之上有鳴鐸焉忽聞其音雅合宮調取而配奏方始克諧紹遠乃啟世宗行之紹遠所奏樂以八爲數故梁黃門侍郎裴正上書以爲昔者大舜欲聞七始下洎周武爰創七音持林鍾作黃鍾以爲正調之首詔與紹遠詳議往復於是遂定以八爲數焉授小司空髙祖讀史書見武王克殷而作七始又欲廢八而懸七並除黃鍾之正宮用林鍾爲調首紹遠奏雲天子懸八肇自先民百王共軌萬世不易下逮周武甫修七始之音詳諸經義又無廢八之典且黃鍾爲君天子正位今欲廢之未見其可後髙祖竟廢七音屬紹遠遘疾未獲面陳慮有司遽損樂器乃書與樂部齊樹之後疾甚乃上遺表又陳之而卒帝省表涕零深痛惜之

唐

李嗣眞按唐書本傳嗣眞字承冑趙州柏人人多藝數舉明經中之累調許州司功參軍賀蘭敏之修撰東臺表嗣眞直弘文館與學士劉獻臣徐昭皆少有名號三少髙宗東封還詔贈孔子太師命有司爲祝司文郎中雷少�文不稱旨更命嗣眞成不淹頃帝覽稱善詔加兩階敏之等倚恩自如嗣眞不喜求補義烏令敏之敗學士多連坐嗣眞獨免調露中爲始平令風化大行時章懷太子作寶慶曲閱於太淸觀嗣眞謂道人劉槪輔儼曰宮不召商君臣乖也角與徵戾父子疑也死聲多且哀若國家無事太子任其咎俄而太子廢槪等奏其言擢太常丞知五禮儀封常山縣子嗣眞常曰隋樂府有堂堂曲明唐再受命比日有側堂堂撓堂堂之謠側不正也撓危也皇帝病日侵事皆決中宮持權與人收之不易宗室𨿽眾居中制外勢且不敵諸王殆爲後所蹂踐吾見難作不久矣太常黃鐘鑄不能成嗣眞居崇業裏疑土中有之弗得其所道上逢一車有鐸聲甚厲嗣眞曰宮聲也市以歸振於空地若有應者掘之得鐘眾樂遂和嘗引工展器於廷後奇其風度應對召相王府參軍閻元靜圖之吏部郎中楊志誠爲贊祕書郎殷仲容書時以爲寵永昌初以右禦史中丞知大夫事請周漢爲二王后詔可命巡撫河東薦宋溫瑾袁嘉祚李日知拔州縣職皆至顯官來俊臣獄方熾嗣眞上書諫以爲昔陳平事漢祖謀�楚君臣行反間項羽遂亡今殆有如平者謀陛下君臣恐爲社稷禍不納出爲潞州刺史俊臣誣以反流藤州久得還自筮死日豫具棺斂如言卒桂陽有詔州縣護喪還鄕裏贈濟州刺史謚曰昭武后嘗問嗣眞儲貳事對曰程嬰杵臼存趙氏孤古人嘉之後悟中宗乃安神龍初贈禦史大夫所譔述尢多

裴知古按唐書李嗣眞傳雍州人裴知古亦善樂律長安中爲太樂令神龍元年正月享太廟樂作知古密語萬年令元行衝曰金石諧婉將有大慶在唐室子孫乎是月中宗復位人有乘馬者知古聞其嘶乃曰馬鳴哀主必墜死見新婚者聞佩聲曰終必離訪之皆然

韋絳按唐書韋安石傳安石兄叔夏子絳開元時歷集賢修撰光祿卿遷太常唐興禮文𨿽具然制度時時繆缺不倫至顯慶中許敬宗建言豆以多爲貴宗廟乃逾於天請大祀十二中祀十小祀八大祀中祀簠簋俎皆一小祀無詔可二十三年赦令以豆之薦未能備物宜詔禮官學士共議以聞絳請宗廟豆皆加十二又言郊奠爵容上一合容小則陋宜增大之兵部侍郎張均職方郎中韋述議曰禮天之所生地之所長苟可薦者莫不咸在聖人知孝子之情深而物類無限故爲之節使物有品器有數貴賤差降不得相越周制王食用六谷膳用六牲飲用六淸羞用百有二十品珍用八物醬用百有二十甕而以四四豆供祭祀此祀與賓客丰省不得同舊矣且嗜好燕私之饌與時而遷故聖人一約以禮𨿽平生所嗜非禮則不薦所惡是禮則不去屈建命去祥祭之芰曰祭典有之不羞珍異不陳庶侈此則禮外之食前古不薦今欲以甘旨肥濃皆充於祭苟逾舊制其何極焉𨿽豆有加不能備也若曰以今之珍生所嗜愛求神無方是簠簋可去而盤盂杯案當禦矣韶濩可抵而箜篌笙笛應奏矣且自漢以來陵有寢宮歲時朔望薦以常饌固可盡孝子之心至宗廟法享不可變古從俗有司所承一升爵五升散禮凡宗廟貴者以爵賤者以散此貴小賤大以示節儉請如故太子賓客崔沔曰古者有所飲食必先嚴獻未火化則有毛血之薦未曲�則有元酒之奠至後王作酒醴用犧牲則有三牲八簋五齊九獻然神尙元可存而不可測也祭主敬可備而不可廢也蓋薦貴新味不尙𨿽曰備物猶有節制存焉鉶俎豆簠簋尊罍周人時饌也其用通於燕享賓客周公乃與毛血元酒共薦晉中郎盧諶家祭皆晉日食則當時之食不可闕於祀已唐家淸廟時享禮饌備進周法也園寢上食時膳具陳漢法也職貢助祭致遠物也有新必薦順時令也苑囿躬稼所入搜田親發所中皆因宜以薦薦而後食則濃腴鮮美盡在矣又敕有司著於令不必加豆之數也大凡祭器視物所宜故大羹古饌也盛以古器也和羹時饌也盛以鉶鉶時器也有古器而用時器者則毛血於盤元酒於尊未有進時饌用古器者古質而今文有所不稱也𨿽加豆十二未足盡天下之美而措諸廟徒以近侈而見訾抵臣聞墨家者流出於淸廟是廟貴儉不尙奢也禮部員外郎楊仲昌戶部郎中楊伯成左衛兵曹參軍劉秩等請如舊便宰相白奏元宗曰朕承祖宗休徳享祀粢盛實貴丰潔有如不應於法亦不敢用乃詔太常擇品味可增者稍增加焉絳又請室加豆各六每四時以新果珍饔實之制可又詔獻爵視藥升所容以合古二十三年詔書服紀所未通者令禮官學士詳議絳上言禮喪服舅緦麻三月從母小功五月傳曰何以小功以名加也而堂姨舅母恩所不及焉外祖父母小功五月傳曰何以小功以尊加也舅緦麻三月皆情親而屬疏也外祖正尊服同從母姨舅一等而有輕重堂姨舅親未疏不相爲服親舅母不如同其亦古意有所未暢且外祖小功此爲正尊請進至大功姨舅儕親服宜等請進舅至小功堂姨舅以疏降親舅從母一等親舅母古未有服請從袒免於是韋述議曰自髙祖至元孫並身謂之九族由近及遠差其輕重遂爲五服傳曰外親服皆緦鄭元曰外親之服異姓正服不過緦外祖父母小功以尊加從母小功以名加舅甥外孫中外昆弟皆緦以匹言之外祖則祖也舅則伯叔也父母之恩不殊而獨殺於外者有以也禽獸知母而不知父野人則父母等都邑之士則知尊禰大夫則知尊祖諸侯及太祖天子及始祖聖人究天道厚祖禰系姓族親子孫則母黨之於本族不同明甚家無二尊喪無二斬人之所奉不可二也爲人後降其父母喪女子嫁殺其家之喪所存者遠抑者私也若外祖及舅加一等而堂舅及姨著服則中外其別幾何且五服有上殺之義伯叔父母服大功從父昆弟亦大功以其出於祖服不得過於祖也從祖祖父母從祖父母從祖昆弟皆小功以其出於曾祖服不得過曾祖也族祖祖父母族祖父母族昆弟皆緦以其出於髙祖服不得過髙祖也堂姨舅出外曾祖若爲之服則外曾祖父母外伯叔祖父母亦可制服矣外祖至大功則外曾祖小功外髙祖緦推而廣之與本族無異棄親錄疏不可謂順且服皆有報則堂甥外曾孫侄女之子皆當服聖人豈薄其骨肉恩愛哉蓋本於公者末於私義有所斷不得不然苟可加也則可減也如是禮可隳矣請如古便楊仲昌又言舅服小功魏徵嘗進之矣今之所請正同徵論堂舅堂姨舅母皆升袒免則外祖父母進至大功不加報於外孫乎外孫而報以大功則本宗之庶孫用何等邪帝手敕曰議旣爲姨舅服小功則舅母於舅有三年之喪不得全降於舅宜服緦堂姨舅古未有服朕思睦厚九族宜袒免古有同爨緦若比堂姨舅於同爨不已厚乎傳曰外親服皆緦是亦不隔堂姨舅也若謂所服不得過本而復爲外曾祖父母外伯叔父母制服亦何傷皆親親惇本意也侍中裴耀卿中書令張九齡禮部尙書李林甫奏言外服無降甥爲舅母服舅母亦報之夫之甥旣報則夫之姨舅又當服恐所引益疏臣等愚皆所不及詔曰從服六此其一也降殺於禮無文皆自身率親爲之數姨舅屬近以親言之亦姑伯之匹可曰所引疏邪婦人從夫者也夫於姨舅旣服矣從夫而服是謂睦親卿等宜熟計耀卿等奏言舅母緦堂姨舅袒免請準制旨自我爲古罷諸儒議制曰可初帝詔歲率公卿迎气東郊至三時常以孟月讀時令於正寢二十六年詔絳奏月令一篇朔日於宣政側設榻東向置案絳坐讀之諸司官長悉升殿坐聽歲餘罷髙宗上元三年將祫享議者以禮緯三年祫五年禘公羊家五年再殷祭二家舛互諸儒莫能決太學博士史元議曰春秋僖公三十三年十二月薨文公之二年八月丁卯大享公羊曰祫也則三年喪畢新君之二年當祫明年當禘羣廟又宣公八年禘僖公宣公八年皆有禘則後禘距前禘五年此則新君之二年祫三年禘爾後五年再殷祭則六年當祫八年禘昭公十年齊歸薨十三年喪畢當祫爲平丘之會冬公如晉至十四年祫十五年禘傳曰有事於武宮是也至十八年祫二十年禘二十三年祫二十五年禘昭公二十五年有事於襄宮是也則禘後三年而祫又二年而禘合於禮議遂定後睿宗喪畢祫於廟至開元二十七年禘祭五祫祭七是歲絳奏四月嘗已禘孟冬又祫祀禮叢數請以夏禘爲大祭之源自是相循五年再祭矣絳終大子少師

韋萬石按唐書韋挺傳挺子萬石頗涉學善音律上元中累遷太常少卿當時郊廟燕會樂曲皆萬石與太史令姚元辯增損之號任職始萬石奏太樂博士弟子遭喪者先無他業請以卒哭追集侍禦史劉思立劾奏萬石曰移風易俗莫善於樂睦親化人莫善於孝所以三年之禮天下通喪今遣音聲人釋服爲樂帶絰治音豈以小人不能執禮遂欲約爲非法萬石官太常首紊風化請付吏論罪髙宗方委任萬石罷其奏後知吏部選事卒於官

崔邠按唐書本傳邠字處仁貝州武城人父倕三世一爨當時治家者推其法至徳初獻賦行在肅宗異其文位吏部侍郎邠第進士復擢賢良方正授渭南尉遷補闕上疏論裴延齡姦以鯁亮知名由中書舍人再遷吏部侍郎性溫裕沈密行已又簡儉憲宗器之裴�亦薦邠材可宰相會病遂不拜久乃爲太常卿知吏部尙書銓故事太常始視事大閱四部樂都人縱觀邠自第去帽親導母輿公卿見者皆避道都人榮之以母憂解卒於喪年六十贈吏部尙書謚曰文簡弟酆郾郇鄯鄲

韋公肅按唐書本傳公肅隋儀同觀城公約七世孫元和初爲太常博士兼修撰憲宗將耕籍詔公肅艸具儀典容家善之太子少傅判太常卿事鄭餘慶以廟有二祖妣疑於祔祭請諸有司公肅議古諸侯一娶九女故廟無二嫡自秦以來有再娶前娶後繼皆嫡也兩祔無嫌晉驃騎大將軍溫嶠繼室三疑並爲夫人以問太學博士陳舒舒曰妻𨿽先沒榮辱並從夫禮祔於祖姑祖姑有三則各祔舅之所生是皆夫人也生以正禮沒不可貶於是遂用舒議且嫡繼於古有殊制於今無異等祔配之典安得不同卿士之寢祭二妻廟享可異乎古繼以媵妾今以嫡妻不宜援一娶爲比使子孫榮享不逮也或曰春秋魯惠公元妃孟子卒繼室以聲子孟侄娣也不入惠廟宋武公生仲子歸於魯生桓公而惠薨立宮而奉之不合於惠公而別宮者何追父志也然其比柰何曰晉南昌府君廟有荀薛兩氏景帝廟有夏侯羊兩氏唐家睿宗室則昭成肅明二後故太師顏眞卿祖室有殷柳兩氏二夫人並祔故事則然諸儒不能異初睿宗祥月太常奏朔望弛朝尙食進蔬具止樂餘日禦便殿具供奉仗中書門下官得侍它非奏事毋謁前忌與晦三日後三日皆不聽事忌晦之明日百官叩側門通慰後遂爲常及至公肅上言禮忌日不樂而無忌月惟晉穆帝將納後疑康帝忌月下其議有司於是荀納正洽等引忌時忌歲譏破其言今有司承前所禁在二十五月限有弛朝徹樂事喪除則禮革王者不以私懷逾禮節故禫禮徙月樂漸去其情也不容追遠而立禮反重今玆太常𨿽郊廟樂且停習是謂反重以慢神也有司悉禁中外作樂是謂無故而徹也願依經誼裁正其違有詔中書門下召禮官學官議咸曰宜如公肅所請制可以官壽卒

李虞仲按唐書本傳虞仲字見之父端附見文藝傳虞仲第進士宏辭累遷太常博士建言謚者所以表徳懲惡春秋褒貶法也茆土爵祿僇辱流放皆緣一時非以明示百代然而後之所以知其行者惟謚是觀古者將葬請謚今近或二三年遠乃數十年然後請謚人歿已久風績湮歇采諸傳聞不可考信誄狀𨿽在言與事浮臣請凡得謚者前葬一月請考功刺太常定議其不請與請而過時者聽禦史劾舉居京旣不得過半�居外一�若善惡著而不請許考功察行謚之節行卓異𨿽無官及官卑者在所以聞詔可寶歷初以兵部郎中知制誥進中書舍人出爲華州刺史歷吏部侍郎簡儉寡欲時望歸重卒年六十五贈吏部尙書

殷盈孫按唐書殷侑傳侑孫盈孫廣明初爲成都諸曹參軍僖宗至蜀聞有禮學擢太常博士光啟三年帝將還京而七廟焚殘告享無所盈孫白宰相始乘輿西有司盡載神主以行至鄠悉爲盜奪今天子還宮宜前具其禮宰相建言修復宗廟功費甚廣與禮官議時佗博士不在獨盈孫從議曰故廟十一室二十三楹楹十一梁垣墉廣袤稱之今朝廷多難宜少變禮按至徳時作神主長安殿饗告如宗廟廟成乃祔今正衙外無它殿伏聞詔旨以少府監寓太廟請因增完爲十一室其三太后廟權捨西南夾廡須廟成議遷詔可自是神主樂縣皆所創定舊學禮家當其議龍紀元年昭宗郊祠兩中尉及樞密皆以宰相服侍上盈孫奏言先世典令無內官朝服侍祠必欲之當隨所攝資品𨿽無援據猶免僭逼詔可時喪亂後制度雕紊追補儀典皆盈孫折衷焉終大理卿贈吏部尙書

宋

和峴按宋史本傳峴字晦仁開封浚儀人父凝晉宰相太子太傅魯國公峴生之年適會凝入翰林加金紫知貢舉凝喜曰我平生美事三者並集此子宜於我也因名之曰三美七歲以門蔭爲左千牛備身遷著作佐郎丁父憂服闋拜太常丞建隆初授太常博士從祀南郊贊導乘輿進退閒雅太祖謂近侍曰此誰氏之子熟於贊相左右卽以峴門閥對俄拜刑部員外郎兼博士仍判太常寺幹徳元年十一月甲子有事於南郊丁丑冬至有司復請祀昊天上帝詔峴議其禮峴以祭義戒於煩數請罷之二年議孝明孝惠二後神主祔於別廟峴以舊禮有二後同廟之文無各殿異室之說今二後同祔別廟亦宜共殿別室從之三年春初克夔州以內衣庫使李光睿權知州峴通判州事代還是歲十二月十四日戊戌臘有司以七日辛卯蠟百神峴獻議正之四年南郊峴建議望燎位置爟火又嘗言依舊典宗廟殿庭設宮縣三十六架加鼓吹熊羆十二案朝會登歌用五瑞郊廟奠獻用四瑞回仗至樓前奏采茨之曲禦樓奏隆安之曲各用樂章復舉唐故事宗廟祭科外別設珍膳用申孝享之意又謂八佾之舞以象文徳武功請用元徳升聞天下大定二舞並從其議事具禮樂志先是王朴竇儼洞曉音樂前代不協律呂者多所考正朴儼旣沒未有繼其職者會太祖以雅樂聲髙詔峴講求其理以均節之自是八音和暢上甚嘉之語具律志樂器中有手笛者上意欲增入雅樂峴卽令樂工調品以諧律呂其執持之狀如拱揖然請目曰拱辰管詔備於樂府開寶初遷司勛員外郎權知泗州判吏部南曹歷夔晉二州通判九年江南平受詔采訪太宗卽位遷主客郎中太平興國二年知兗州攺京東轉運使峴性苛刻鄙吝好殖財復輕侮人嘗以官船載私貨販易規利初爲判官鄭同度論奏旣而彰信軍節度劉遇亦上言按得實坐削籍配隸汝州六年起爲太常丞分司西京復階勛章服端拱初上躬耕籍田峴奉畱司賀表至闕下因以其所著奉常集五卷祕閣集二十卷注釋武成王廟贊五卷奏禦上甚嘉之復授主客郎中判太常寺兼禮儀院事是秋得暴疾卒年五十六

李宗諤按宋史李昉傳昉子宗諤字昌武景徳二年爲翰林學士是秋將郊命判太常大樂鼓吹二署先是樂工率以年勞遷補至有抱其器而不知聲者宗諤素曉音律遂加審定奏斥謬濫者五十人因修完器具更署職名條上利病二十事帝省閱而賞嘆之事具樂志又著樂纂以獻命付史館自是月再肄習焉時諸神祠壇多闕外壝之制因深塹列樹以表之營葺齋室舊典因以振起屬契丹遣使來賀承天節詔宗諤爲館伴使自郊勞至飲餞皆刊定其儀

呂公綽按宋史呂夷簡傳夷簡子公綽字仲佑蔭補將作監丞知陳畱縣天聖中爲館閣對讀召試直集賢院辭攺校理遷太子中允夷簡罷相復爲直集賢院同管勾國子監出知鄭州嘗問民疾苦父老曰官籍民產第賦役重輕至不敢多畜牛田疇久蕪穢公綽爲奏之自是牛不入籍還判吏部南曹累遷太常博士同判太常寺請復太醫局及請設令丞府史如天官醫師鈞容直假太常旌纛羽鑰爲優人戲公綽執不可遂罷之糾察在京刑獄虎翼卒劉慶告變下吏案驗乃慶始謀眾不從慶反誣眾以邀賞因言京師衛兵百萬不痛懲之則眾心搖遂斬慶以徇遷尙書工部員外郎爲史館修撰時夷簡𨿽謝事猶領國史公綽辭修撰夷簡薨還兵部員外郎復爲修撰服除復同判太常寺兼提舉修祭器公綽以郊廟祭器未完制度多違禮請悉更造故事薦新諸物禮官議定乃薦或後時陳敗公綽采月令諸書以四時新物及所當薦者配合爲圖又以歲大中小祠凡六十一禘祫二祼獻興俯玉帛尊彜菁茆酰醢鍾石歌奏集爲郊祀總儀上之又言古者天地宗廟日月五方百神之祀咸有尊罍五齊三酒分實其中加明水明酒以達陰陽之气今有司徒設尊罍而酌用一尊非禮神之意宜按周禮實齊酒取火於日取水於月因天地之潔气又言祖宗配郊當正位今側鄕之非所以示尊嚴也初謚諸後皆系祖宗謚而眞宗五後獨曰莊公綽曰婦人從夫之謚眞宗謚章聖而後曰莊非禮也願更爲章多施行之歷知制誥龍圖閣直學士集賢殿修撰知永興軍攺樞密直學士知秦州安遠寨古渭州諸羌來獻地公綽顧其屬曰天下之大豈利區落尺寸地以爲廣邪郤之弓箭手馬多闕公綽諭諸寨戶爲三等凡十丁爲社至秋成募出金帛市馬馬少則先後給之祀明堂遷刑部郎中召爲龍圖閣學士權知開封府歲餘願罷府事進翰林侍讀學士知審刑院兼判太常寺初公綽在開封府宰相龐籍外屬道士趙淸貺受賂杖脊道死至是禦史以爲公綽受籍旨杖殺淸貺以滅口左遷龍圖閣學士知徐州方杖淸貺時實非公綽所臨頃之公綽亦自辧復侍讀學士徙河陽畱侍經筵時久不雨帝顧問何以致雨曰獄久不決卽有冤者故多旱帝親慮囚已而大雨遷右司郎中未拜卒贈左諫議大夫公綽通敏有才父知政時多涉干請喜名好進者趨之嘗漏泄除拜以市恩時人比之竇申

宋充國按宋史宋喬年傳喬年父充國刻意問學以鄕書試禮部旣自謂宰相子輒罷舉仁宗知之召試學士院賜進士出身簽書河南判官判登聞鼓院知太常禮院英宗祔廟議者欲祧禧祖藏夾室充國請配感生帝爲宋始祖從之東西府建上二箴以戒大臣大臣不懌會廟享宿齋其妻遣兩妾至寺充國自劾罷禮院遂致仕充國性剛介孝於奉親平居得微物必先薦家廟乃敢嘗官至大中大夫卒

葛勝仲按宋史本傳勝仲字魯卿丹陽人紹聖四年進士爲禮部員外郎權國子司業時朝廷命諸生習雅樂樂成進一官遷太常卿宋自建隆至治平所行典禮歐陽修嘗裒集爲書凡百篇號太常因革禮詔勝仲續之增爲三百卷詔藏太常及建春宮以勝仲兼諭徳勝仲爲仁孝學三論獻之太子復采春秋戰國以來歷代太子善惡成敗之迹日進數事詔嘉之徙太常少卿除國子祭酒尋知汝州

劉詵按宋史本傳詵字應伯福州福淸人中進士第歷莆田主簿知廬江縣崇寧中爲講議司檢討官進軍器大理丞大晟府典樂詵通音律嘗上歷代雅樂因革及宋制作之音故委以樂事又言周官大司樂禁淫聲慢聲蓋孔子所謂放鄭聲者今燕樂之音失於髙急曲調之詞至於鄙俚恐不足以召和气宋火徳也音尙徵徵調不可闕臣按古制旋十二宮以七聲得正徵一調惟陛下裁取徽宗曰卿言是也五聲闕一不可徵招角招爲君臣相說之樂此朕所欲聞而無言者卿宜爲朕典司之他日禁中出古鐘二詔執政召詵按於都堂詵曰此與今太蔟大呂聲協命取大晟鐘扣之果應又曰鐘擊之無餘韻不如石聲詩所云依我磬聲者言其淸而定也復取以合之聲益諧歷宗正鴻臚衛尉太常寺少卿纂續因革禮卒詵居母喪盡禮有雙芝生墓側人以爲孝感

度正按宋史本傳正字周卿合州人紹熙元年進士歷官爲國子監丞時士大夫無賢愚皆策李全必反而不敢言正獨上疏極言之且獻斃全之策有三其言鯁亮激切遷軍器少監輪封言陛下推行聖學當自正家始進太常少卿適太廟災爲二說以獻其一則用朱熹之議其一則因宋朝廟制而參以熹之議自西䢐東爲一列每室之後爲一室以藏祧廟之主如僖祖廟以次祧主則藏之昭居左穆居右後世穆之祧主藏太祖廟昭之祧主藏太宗廟仁宗爲百世不遷之宗後世昭之祧主則藏之髙宗爲百世不遷之宗後世穆之祧主則藏之室之前爲兩室三年祫享則帷帳幕之通爲一室盡出諸廟主及祧廟主並爲一列合食其上往者此廟爲一室凡遇祫享合祭於室名爲合享而實未嘗合享合增此三室後有藏祧主之所前有祖宗合食之地於本廟之制初無更革而頗已得三年大祫之義遷權禮部侍郎兼侍右郎官兼同修國史實錄院同修撰遷禮部侍郎轉一官守禮部侍郎致仕卒贈四官賻銀絹三百

明

洪文衡按明外史本傳文衡字平仲歙人萬曆十七年進士授戶部主事帝將封皇長子爲王偕同官賈巖合疏爭之尋攺禮部與郎中何喬遠善喬遠坐詿誤被謫文衡義不獨畱時已遷考功主事竟引疾歸後帝大斥吏部諸郎文衡亦攺南京工部歷郎中力按舊章杜中貴橫索凡諸冗費節省爲多官工部九年始進光祿少卿又三年攺太常督四夷館時中外競請起廢帝率報寢至是特起顧憲成憲成已辭疾而朝貴猶憚其登用禦史徐兆魁首疏力攻之文衡慮帝惑兆魁言抗章申雪且曰今兩都九列彊半無人仁賢空虛識者浩嘆所堪選擇而使者祗此起廢一途今憲成尙在田間已膺羅网俾聖心愈疑連茹無望則是貽禍賢者流毒國家實兆魁一疏基之矣尋進大理少卿以憂去泰昌元年起太常卿時光宗旣崩議升祔文衡請祧睿宗曰此肅宗一時崇奉之情不合古誼且睿宗嘗爲武宗臣矣一旦加諸其上禮旣不合情亦未安當時臣子過於將順因仍至今竊謂情隆於一時禮垂於萬世更定之舉正在今時疏格不行未幾卒贈工部右侍郎文衡天性孝友居喪不飲酒食肉不處內者三年不妄取一介士論許之太常寺部藝文一

太常箴

漢揚雄翼翼太常實爲宗伯穆穆靈祇寢廟奕奕稱秩元祀班於羣神我祀旣祗我粢孔蠲匪愆匪忒公屍攸宜弗祈弗求惟徳之報不矯不誣庶無罪悔昔在成湯葛爲不弔棄禮慢祖夔子不祀楚師是虜魯人躋僖臧文不悟文隳太室桓納郜賂災降二宮用誥不祧故聖人在位無曰我貴慢行繁祭無曰我材輕身恃巫東鄰之犧牛不如西鄰麥魚秦殞望夷隱斃鍾巫常臣司宗敢告執書

太常趙咨畫贊

晉傅元天下信之如日月仰之如雲雨仁風翔於路衢禮讓行於士女時亮天工四門順軌

故太常任府君畫贊

潘嶽堂堂我君鑑象開慶逸徳宣猷含眞履素味道無悶守終純固弓輿爰集撫翼淸舉翰飛公庭龍升天路初長北方流化千里遂管祕籍辧章舊史入登常伯出作卿士外內惟允庶績咸理中節日新令聞不已濟濟儒林翼翼國子初長北方唐類函作初掌萬國

爲王博士謝表

梁丘遲臣聞撫臆可以言心量能則知所止是故矯親魯門簡業事亡雜吹齊雅分聲遽逝臣才行過污文質無廉疏達謝於谷杜浹洽乖夫劉揚非除部養之勤豈通掌故之業

爲王光祿轉太常讓表

陸倕昔者楚徳方盛孫叔濯衣漢道克隆王陽結綬故拜命無辭受爵不讓況宗卿淸重歷選所難漢晉以降莫非素範辭爵則桓郁張奮讓封則丁鴻劉愷潘尼之文雅深純華表之從容退默自此迄玆風流繼軌以臣況之曾無等殺

爲周弘正讓太常表

陳沈�臣聞玉舄雕楹不取材於蟠木丹朱繡黼豈襲冕於蘿薜何則適用各有所宜朝野不可一旨叔孫之分定禮儀倍資典實刁協之躬爲唱引豈易其儀賓主闕對封禪失儀責以司存云誰之咎況南史執簡轉見違才君舉必書尢難妄冒

太常少卿廳壁記

唐獨孤及太常掌玉帛鐘鼓等威文物以報本乎天地神祇人鬼集作天神地祇凡吉凶賓軍嘉之禮唐虞謂之秩宗周謂之宗伯秦謂之奉常漢謂之太常其掌一也後魏太和十五年始建少卿官少小也用別二卿大小之序亦猶宗伯有小宗伯列國有上卿下卿郡有守丞亦謂亞一等以少參長而佐其成務焉故事自禦史中丞給事中中書舍人遷秩爲亞卿者必於是司故官因職雄地以人貴餘八卿不敢與太常齒廣徳中上尢審官注意禮樂其選也以才能不以資以恩澤不以勞謂李公卿材也是用超拜公將以忠孝敬愼肅恭神人且懋其官府政令俾無不恪方議酌前賢之遺塵而損益之乃瞻居壁所集作史記漫滅於是夏五月己丑皆姓而名之使如珠之貫盱衡指顧儼若對面曰賢者吾得而師之不賢者吾幸集作韋是而弦之賢遠乎哉旣進牘然後命博士河南獨孤及爲之志

論西漢博士太常得失

宋馬廷鸞西漢博士隸太常有周成均隸宗伯之意州有博士郡有文學掾五經之師儒宮之官長吏辟置布列郡國亦有黨庠遂序之意然有二失鄕裏學校人不升於太學而補弟子員者自一項人公卿弟子不養於太學而任子盡隸光祿勛自有四科考試殊塗異方下之心術分裂不一上之考察馳騖不精

太常寺箴

明宣宗爲國之要事神理民太常典祀式交百神昔予祖考致嚴祀享厥有純誠敬恭協相朕承丕緒思用允迪爾祗爾肅以輔以翼儀度必飭粢盛必潔無黷無慢凜乎對越事神之本惟心之虔豈直臨事平居有嚴神之鑑矣來歆來止神之歆矣民之福矣無曰冥寞洋洋有臨汝惟懋哉其愼其欽

太常寺部藝文二詩

贈王太常僧達

宋顏延之玉水記方流璇源載圓折蓄寶每希聲𨿽祕猶彰徹聆龍九淵聞鳳窺丹穴歷聽豈多士巋然覯時哲舒文廣國華敷言遠朝烈徳輝灼邦懋芳風被鄕耋側同幽人居郊扉常晝閉林閭時晏開亟回長者轍庭昏見野陰山明望松雪靜惟浹羣化䢐生入窮節豫往誠歡歇悲來非樂闋屬羨謝繁翰遙懷具短札巋一作惟時哲一作世哲

奉贈太常張卿均二十韻

唐杜甫方丈三韓外昆�萬國西建標天地闊詣絕古今迷气得神仙迥恩承雨露低相門淸議眾儒術大名齊軒冕羅天闕琳瑯識介珪伶官詩必誦夔樂典猶稽健筆淩鸚鵡銛鋒瑩鷿鵜友於皆挺拔公望各端倪通籍逾靑瑣亨衢照紫泥靈虯傳夕箭歸馬散霜蹄能事聞重譯嘉謨及遠黎弼諧方一展班序更何躋適越空顚躓遊梁竟慘淒謬知終畫虎微分是酰雞萍泛無休日桃陰想舊蹊吹噓人所羨騰躍事仍暌碧海眞難涉靑雲不可梯顧深慚鍛煉才小辱提攜檻束哀猿巧枝驚夜鵲棲幾時陪羽獵應指釣璜溪

夜宿太常齋宮

明髙啟鳥散廟堧空淸香肅閟宮太常齋禁密列祖享儀崇井叩銅瓶月墀鳴玉佩風聽鐘候車駕庭燎已��太常寺部紀事史記封禪書髙帝立爲漢王二年東擊項籍而還入關問故秦時上帝祠何帝也對曰四帝有白靑黃赤帝之祠髙祖曰吾聞天有五帝而有四何也莫知其說於是髙祖曰吾知之矣乃待我而具五也乃立黑帝祠命曰北畤有司進祠上不親往悉召故秦祝官復置太祝太宰如其故儀禮漢書谷永傳永爲太常丞數上疏言得失建始三年冬日食地震同日俱發詔舉方正直言極諫之士太常陽城侯劉慶忌舉永待詔公車時對者數十人永與杜欽爲上第皆以其書示後宮後漢書桓榮傳榮初遭倉卒與族人元卿同饑厄而榮講誦不息元卿嗤榮曰但自苦气力何時復施用乎榮笑不應及爲太常元卿嘆曰我農家子豈意學之爲利乃若是哉顯宗卽位尊以師禮甚見親重年逾八十乘輿嘗幸太常府令榮坐東面設幾杖會百官驃騎將軍東平王蒼以下及榮門生數百人天子親執業每言輒曰太師在是旣罷悉以大官供具賜太常家應劭漢官儀北海周澤字雉都恆齋有疾其妻憐其年老被病窺內問之語曰生世不諧作太常妻一歲三百六十日三百五十九日齋一日不齋醉如泥旣作事復低迷晉書荀崧傳崧轉太常時方修學校簡省博士置周易王氏尙書鄭氏古文尙書孔氏毛詩鄭氏周官禮記鄭氏春秋左傳杜氏服氏論語孝經鄭氏博士各一人凡九人其儀禮公羊谷梁及鄭易皆省不置崧以爲不可乃上疏曰自喪亂以來儒學尢寡今處學則闕朝廷之秀仕朝則廢儒學之俊昔咸寧太康永嘉之中侍中常侍黃門通洽古今行爲世表者領國子博士一則應對殿堂奉酬顧問二則參訓國子以弘儒訓三則祠儀二曹及太常之職以得質疑今皇朝中興美隆往初宜憲章令軌祖述前典世祖武皇帝應運登禪崇儒興學經始明堂營建辟雍告朔班政鄕飲大射西閣東序河圖祕書禁籍臺省有宗廟太府金墉故事太學有石經古文先儒典訓賈馬鄭杜服孔王和顏尹之徒章句傳注眾家之學置博士十九人九州之中師徒相傳學士如林猶選張華劉實居太常之官以重儒教傳稱孔子沒而微言絕七十二子終而大義乖自頃中夏殄瘁講誦遏密斯文之道將墜於地陛下聖哲龍飛恢崇道教樂正雅頌於是乎在江揚二州先漸聲教學士遺文於今爲盛然方疇昔猶千之一臣學不章句才不弘通方之華實儒風殊邈思竭駑駘庶增萬分願斯道隆於百世之上搢紳詠於千載之下伏聞節省之制皆三分置二博士舊置十九人今五經合九人準古計今猶未能半宜及節省之制以時施行今九人以外猶宜增四願陛下萬機餘暇時垂省覽宜爲鄭易置博士一人鄭儀禮博士一人春秋公羊博士一人谷梁博士一人昔周之衰下陵上替上無天子下無方伯善者誰賞惡者誰罰孔子懼而作春秋諸侯諱妒懼犯時禁是以微辭妙旨義不顯明故曰知我者其惟春秋罪我者其惟春秋時左丘明子夏造膝親受無不精究孔子旣沒微言將絕於是丘明退撰所聞而爲之傳其書善禮多膏腴美辭張本繼末以發明經意信多奇偉學者好之稱公羊髙親受子夏立於漢朝辭義淸斷決明審董仲舒之所善也谷梁赤師徒相傳暫立於漢世向歆漢之碩儒猶父子各執一家莫肯相從其書文淸義約諸所發明或是左氏公羊所不載亦足有所訂正是以三傳並行於先代通才未能孤廢今去聖久遠其文將墮與其過廢寧與過立臣以爲三傳𨿽同曰春秋而發端異趣按知三家異同之說此乃義則戰爭之場辭亦劍戟之鋒於理不可得共博士宜各置一人以博其學元帝詔曰崧表如此皆經國之務爲政所由息馬投戈猶可講藝今𨿽日不暇給豈忘本而遺存邪可共博議者許之議者多請從崧所奏詔曰谷梁膚淺不足置博士餘如奏會王惇之難不行惇表以崧爲尙書左僕射及帝崩羣臣議廟號王惇遣使謂曰豺狼當路梓宮未反祖宗之號宜別思詳崧議以爲禮祖有功宗有徳元皇帝天縱聖哲光啟中興徳澤侔於太戊功惠邁於漢宣臣敢依前典上號曰中宗旣而與惇書曰承以長蛇未剪別詳祖宗先帝應天受命以隆中興中興之主寧可隨世數而遷毀敢率丹直詢之朝野上號中宗卜日有期不及重請專輒之愆所不敢辭初惇待崧甚厚欲以爲司空於此銜之而止大寧初加散騎常侍後領太子太傅江逌傳逌字道載升平末遷太常逌累讓不許穆帝崩山陵將用寶器逌諫曰以宣皇顧命終制山陵不設明器以貽後則景帝奉遵遺制迨文明皇后崩武皇帝亦承前制無所施設惟脯糒之奠瓦器而已昔康皇帝元官始用寶劍金舄此蓋太妃罔己之情實違先旨累世之法今外欲以爲故事臣請述先旨停此二物書奏從之哀帝以天文失度欲依尙書洪祀之制於太極前殿親執虔肅冀以免咎使太常集博士艸其制逌上疏諫曰臣尋史漢舊制藝文志劉向五行傳洪祀出於其中然自前代以來莫有用者又其文惟說爲祀而不載儀注此蓋久遠不行之事非常人所參校按漢儀天子所親之祠惟宗廟而已祭天於云陽祭地於汾陰在別宮遙拜不詣壇所其餘羣祀之所必在幽靜是以圜丘方澤列於郊野今若於承明之庭正殿之前設羣神之坐行躬親之禮準之舊典有乖常式臣聞妖眚之發所以鑑悟時主故寅畏上通則宋災退度徳禮增修則殷道以隆此往代之成驗不易之定理頃者星辰頗有變異陛下祗戒之誠達於天人在予之懼忘寢與食仰虔元象俯凝庶政嘉祥之應實在今日而幹幹夕惕思廣玆道誠實聖懷殷勤之至然洪祀有書無儀不行於世詢訪時學莫識其禮且其文曰洪祀大祀也陽曰神陰曰靈舉國相率而行祀順四時之序無令過差今按文而言皆漫而無適不可得詳若不詳而修其失不小帝不納逌又上疏曰臣謹更思尋參之時事今彊戎據於關雍桀狄縱於河朔封豕四逸虔劉神州長旗不捲鉦鼓日戒兵疲人困歲無休已人事獘於下則七曜錯於上災沴之作固其宜然又頃者以來無乃大異彼月之蝕義見詩人星辰莫同載於五行故洪範不以爲沴陛下今以晷度之失同之六沴引其輕變方之重眚求己篤於禹湯憂勤逾乎日昃將修大祀以禮神祇傳曰外順天地時气而祭其鬼神然則神必有號祀必有儀按洪祀之文惟神靈大略而無所祭之名稱舉國行祀而無貴賤之阻有赤黍之盛而無牲醴之奠儀法所用闕略非一若率文而行則舉義皆閡有所施補則不統其源漢侍中盧植時之達學受法不究則不敢厝心誠以五行深遠神道幽昧探賾之求難以常思錯綜之理不可一數臣非至精孰能與此帝猶�撰定逌又陳古義帝乃止逌在職多所匡諫著阮籍序贊逸士箴及詩賦奏議數十篇行於世病卒時年五十八晉中興書濟陽蔡謨拜太常咸寧四年臨軒門下奏非祭祀燕享則無設樂謨奏宜有金石顯宗納焉臨軒作樂自此始也宋書傅隆傳隆轉太常元嘉十四年太祖以新撰禮論付隆使下意隆上表曰臣以下愚不涉師訓孤陋閭閻面墻靡識謬蒙詢逮愧懼流汗原夫禮者三千之本人倫之至道故用之家國君臣以之親用之婚冠少長以之仁愛夫妻以之義順用之鄕人朋友以之三益賓主以之敬讓所謂極乎天播乎地窮髙遠測深厚莫尙於禮也其樂之五聲易之八象詩之風雅書之典誥春秋之微婉勸懲無不本乎禮而後立也其源遠流廣其體大而義精非夫睿哲大賢孰能明乎此哉況遭暴秦焚亡百不存一漢興始徵召故老搜集殘文其體例紕繆首尾脫落難可詳論幸髙堂生頗識舊義諸儒各爲章句之說旣明不獨達所見不同或師資相傳共枝別幹故聞人二戴俱事後蒼俄已分異盧植鄭元偕學馬融人各名家又後之學者未逮曩時而問難星繁充斥兼兩摛文列錦煥爛可觀然而五服之本或差哀敬之制舛雜國典未一於四海家法參駁於縉紳誠宜考詳遠慮以定皇代之盛禮也伏惟陛下欽明元聖同規唐虞疇咨四嶽興言三禮而伯夷未登微臣竊位所以大懼負乘形神交惡者無忘夙夜矣而復猥充博采之數與聞爰發之求實無以仰酬聖旨萬分之一不敢廢嘿謹率管穴所見五十二事上呈鄙茫浪伏用竦赧明年致仕拜光祿大夫歸老在家手不釋卷博學多通特精三禮謹於奉公常手抄書籍二十八年卒時年八十三北齊書袁聿修傳聿修在尙書十年未曾受升酒之饋尙書邢卲與聿修舊款每於省中語戲常呼聿修爲淸郎大寧初聿修以太常少卿出使巡省仍命考校官人得失經歷兗州時邢卲爲兗州刺史別後遣送白綢爲信聿修退綢不受與邢書云今日仰遇有異常行瓜田李下古人所愼多言可畏譬之防川願得此心不貽厚責邢亦忻然領解報書云一日之贈率爾不思老夫忽忽意不及此敬承來旨吾無間然弟昔爲淸郎今日復作淸卿矣舊唐書竇誕傳誕爲太常奏用音樂博士皆爲大樂鼓吹官僚於後彈胡琵琶胡人白胡達竹伯夷積勞計考並至大官自是以聲伎入品流者蓋以百數裴守貞傳守貞授博士髙宗將封嵩山詔禮官議射牲守貞奏曰據周禮國語郊祀天地自射其牲漢武封泰山令侍中儒生射牲至於余祀無射牲之文唐書劉祥道傳祥道爲司禮太常伯髙宗封泰山有司請太常卿亞獻光祿卿終獻祥道建言三代六卿重故得佐祠漢魏以來權歸臺省九卿爲常伯屬官今封岱大禮不以人坐用九卿無乃徇古名忘實事乎帝可其議以司徒徐王元禮亞獻祥道終獻蔣欽緒傳欽緒萊州膠水人頗工文辭擢進士第累遷太常博士中宗始親郊國子祭酒祝欽明建言皇后應亞獻欲以媚韋氏天子疑之詔禮官議眾曲意阿徇欽緒獨抗言不可諸儒壯其節趙宗儒傳宗儒檢校右僕射守太常卿太常有五方師子樂非大朝會不作帝嗜聲色宦官領教坊者乃移書取之宗儒不敢違以訴宰相宰相以事專有司不應關白以宗儒不職罷爲太子少師馮宿傳宿弟定遷太常少卿文宗常詔開元霓裳羽衣舞參以云韶肄於廷定部諸工立縣間端凝若植帝異之問學士李��以定對帝喜曰豈非能古章句者耶親誦定送客西江詩召升殿賜禁中瑞錦詔悉所著以上山堂肆考太宗使少卿祖孝孫以樂律授宮中音樂伎不進數被讓王珪與溫彥博同諫曰孝孫修謹士陛下使教女樂又責誚之臣竊以爲不可唐職林楊師道字景猷太宗時爲太常卿賜宴帝曰聞公每酣捉筆賦詩如宿構試爲朕爲之師道再拜少選輒成一坐嗟伏袁利正髙宗時爲博士上疏諫以爲前殿路門非命婦宴會倡優進禦之所帝納之詔曰卿奕世忠鯁能抗疏規朕之失乃賜物百段元淡字行衝景雲中授少卿行衝以系出拓跋恨史無編乃撰魏典二十篇學者向之有人得銅器似琵琶人莫能辧行衝曰此阮咸所作也雅樂家遂謂之阮咸唐語林王瑀爲太常卿早起聞永興里人吹笛問是太常樂人否果是已後因閱樂而撻之問曰何得罪曰臥吹笛又見康昆侖彈琵琶云琵聲多琶聲少亦未可彈五十四絲大弦也自下而上謂之琵自上而下謂之琶合壁事類陳正節遷太常博士元宗奉昭成皇后祔睿宗室而欲肅明皇后並升焉正節奏言廟必有配一帝一後禮之正也昭成皇后有太姒之徳升配睿宗肅明皇后旣非子貴宜在別廟於是畱主儀坤廟詔隸太廟毋置官山堂肆考崔日知遷太常卿以歷年久每朝參常與尙書同判時人號爲尙書裏行國朝纂異崔日知恨不居八座爲太常卿起樓與尙書省相對人謂之崔公望省樓唐國史補長慶初趙相宗儒爲太常卿贊郊廟之禮時罷相二十餘年年七十六眾論伏其精健右常侍李益笑曰是僕東府試官所送進士也職官分紀崔龜從太和初爲博士最明禮家沿革時享宗廟敬宗祝版稱皇帝孝弟龜從議以兄弟無稱孝之義宜去孝弟兩字從之又稱九宮不過列宿不容爲大祠詔皆可其議九宮遂爲中祠山堂肆考王涯字廣津文宗時拜太常帝以樂府之音鄭衛太甚欲聞古樂命涯詢於舊工取開元雅樂選樂童按之命曰�園樂上悅唐職林僖宗時商盈孫爲博士喪亂之後制度雕紊追補容典皆盈孫折衷又昭宗將謁郊廟有司不知樂縣制度盈孫按周法以算數五代史劉嶽傳嶽遷太常卿初鄭餘慶嘗采唐士庶吉凶書疏之式雜以常時家人之禮爲書儀兩卷唐明宗見其有起復冥昏之制嘆曰儒者所以隆孝弟而惇風俗且無金革之事起復可乎婚吉禮也用於死者可乎乃詔嶽選文學通知古今之士共刪定之嶽與太常博士段顒田敏等增損其書而其事出鄙俚皆當時家人女子傳習所見往往轉失其本然猶時有禮之遺制其後亡失愈不可究其本末其婚禮親迎有女坐�鞍合髻之說尢爲不經公卿之家頗遵用之至其久也又益訛謬可笑其類甚多崔梲傳梲拜尙書左丞遷太常卿晉天福八年髙祖詔太常復文武二舞詳定正冬朝會禮及樂章自唐末之亂禮樂制度亡失已久梲與禦史中丞竇貞固刑部侍郎呂琦禮部侍郎張允等艸定之其年冬至髙祖會朝崇元殿廷設宮縣二舞在北登歌在上文舞郎八佾六十有四人冠進賢黃紗袍白中單白練襠白布大口�革帶履左執鑰右秉翟執纛引者二人武舞郎八佾六十有四人服平巾幘緋絲布大袖繡襠金甲飾白練錦騰蛇起梁帶豹文大口�烏靴左執幹右執戚執旌引者二人加鼓吹十二按負以熊豹以象百獸率舞按設羽葆鼓一大鼓一金錞一歌簫笳各二人王公上壽天子舉爵奏元同三舉登歌奏文同舉食文舞舞昭徳武舞舞成功之曲禮畢髙祖大悅賜梲金帛羣臣左右睹者皆嗟嘆之然禮樂廢久而制作簡繆又繼以龜玆部霓裳法曲參亂雅音其樂工舞郎多教坊伶人百工商賈州縣避役之人又無老師良工教習明年正旦復奏於廷而登歌發聲悲離煩慝如薤露虞殯之音舞者行列進退皆不應節聞者皆悲憤其年髙祖崩梲以風痺攺太子賓客分司西京以卒開運二年太常少卿陶谷奏廢二舞明年契丹滅晉耶律徳光入京師太常請備法駕奉迎樂工教習鹵簿鼓吹都人聞者爲之流涕焉宋史曾鞏傳鞏弟肇字子開舉進士調黃巖簿用薦爲鄭州教授崇文校書館閣校勘兼國子監直講同知太常禮院太常自秦以來禮文殘缺先儒各以臆說無所稽據肇在職多所釐正親祠皇地祇於北郊蓋自肇發之異論莫能奪其議章衡傳衡字子平判太常寺建言自唐開元纂集禮書以國卹一章爲豫凶事刪而去之故不幸遇事則捃摭墜殘茫無所據今宜爲厚陵集禮以貽萬世從之顏復傳復字長道元佑初召爲太常博士建言士民禮制不立下無矜式請令禮官會萃古今典範爲五禮書又請考正祀典凡十讖緯曲學污條陋制道流醮謝術家厭勝之法一切芟去俾大小羣祀盡合聖人之經爲後世法程振傳振字伯起少有軼材入太學一時名輩多從之遊徽宗幸學以諸生右職除官爲辟雍錄升博士遷太常博士提舉京東西路學事請立廟於鄒祀孟軻以公孫丑萬章樂正克等配食從之夢溪筆談江南陳彭年博學書史於禮文尢所詳練歸朝列於侍從朝廷郊廟禮儀多委彭年裁定援引故事頗爲詳洽常攝太常卿導駕誤行黃道上有司止之彭年正色回顧曰自有典故禮曹素畏其該洽不復敢詰問鄰幾雜誌歐陽叔修唐書求罷三班院乞一閒慢差遣俄除太常禮院因巡廳言朝廷將太常禮院作閒慢差遣耶山堂肆考呂公著嘉佑中同判太常寺數言濮王在殯及請宴北使毋用樂上元輟遊幸廢溫成皇后廟多見施行言行錄劉敞判太常兼禮儀事上初卽位有疾皇太后臨朝疾愈乃歸政適有小人言二帝不歡諫者或訐而過直敞謂當以義理感諷兩宮時進讀史記至堯授舜以天下敞因諫說舜至側微堯禪以位非有他道惟其孝友之徳光於上下上知其以諷諫也慈壽聞之亦大喜東都事略英宗卽位中書奏請尊濮安懿王禮詔令禮官檢詳典禮以聞範鎭時判太常寺上言漢宣帝於昭帝爲孫光武於平帝爲祖則其父容可稱皇考而議者猶非之今陛下旣考仁宗又考濮王則其失非特漢宣光武之比矣山堂肆考範希純爲太常丞舊制太廟薦享逐室設常食一牙盤元丰四年奏罷之希純奏請復舊制易其名曰薦羞東都事略熙寧初劉攽知太常禮院會建言講官願得坐講下太常議攽曰侍臣侍見天子應對顧問曰討論不可安坐自若避席立語乃古今常禮時議者不一卒如攽言山堂肆考司馬光知禮院時中官淩允言死詔特給鹵簿光論名器不可假人允言近習之臣非有元勛大勞而贈三公給鹵簿其爲繁纓不亦大乎掃編劉資政�靖康間爲太常少卿因檢視禮器庫見有故祭服甚多將建請以爲戰士衲衣有老吏諫曰祭器獘則埋之祭服獘則焚之禮也柰何以爲戰士衣乎劉默然無以應呂東萊集王居正字剛中爲太常博士朝廷懲創王氏邪說之禍會故相韓忠彥議謚居正云熙寧初辟近臣坐講之請有功名教宜謐文禮而韓氏子乃以故事未有以禮爲謚者謁宰相求攺居正卒不攺東都事略太常寺音律官田琮以上所禦九弦琴五弦阮並協律以旋宮相生之法畫爲圖獻上上善之金史張行簡傳行簡攺禮部侍郎轉對因論典故之學乞於太常博士之下置檢閱官二員通禮學資淺者使爲之積資乃遷博士元史徐世隆傳世隆爲燕京等路宣撫使中統三年宣撫司罷世隆還東平請增宮縣大樂文武二舞令舊工教習以備大祀制可除世隆太常卿以掌之兼提舉本路學校事四年世祖問堯舜禹湯爲君之道世隆取書所載帝王事以對帝喜曰汝爲朕直解進讀我將聽之書成帝命翰林承旨安藏譯寫以進至元元年遷翰林侍講學士兼太常卿朝廷大政諮訪而後行詔命典冊多出其手世隆奏陛下帝中國當行中國事事之大者首惟祭祀祭必有廟因以圖上乞�有司以時興建從之逾年而廟成遂迎祖宗神禦奉安太室而大饗禮成帝悅賞賜優渥俄兼戶部侍郎承詔議立三省遂定內外官制上之時朝儀未立世隆奏曰今四海一家萬國會同朝廷之禮不可不肅宜定百官朝會儀從之七年遷吏部尙書李好文傳好文同知太常禮儀院事帝之親祀也至寧宗室遣阿魯問曰兄拜弟可乎好文與博士劉聞對曰爲人後者爲之子也帝遂拜由是每親祀必命好文攝禮儀使枝山前聞髙皇帝以天縱之聖功徳廣大金匱之策不可勝紀艸莽臣何敢僭以入私編然剽聞一二不敢隱默自敬天事神至於禮樂末節罔不究心以樂舞生不娶顓潔特創神樂觀居之俾從黃冠之列贍給優厚所轄錢糧例不刷捲曰要他事神明底人不要與他計較常膳之外復益予肉銀若干曰無使饑寒亂性諸武舞執幹盾之屬後易褚甲以繪兵其上防微之意又因以見焉

太常寺部雜錄

