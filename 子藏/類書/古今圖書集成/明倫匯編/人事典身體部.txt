

身體部總論管子

水地篇玉之所貴者人主藏以爲寶剖以爲符瑞九徳出焉人水也男女精气合而水流形三月如咀咀者何曰五味五味者何曰五藏酸主脾鹹主肺辛主腎苦主肝甘主心五藏已具而後生肉脾生膈肺生骨腎生腦肝生革心生肉五肉已具而後發爲九竅脾發爲鼻肝發爲目腎發爲耳肺發爲竅五月而成十月而生生而目視耳聽心慮目之所以視非特山陵之見也察於荒忽耳之所聽非特雷鼓之聞也察於淑湫心之所慮非特知於粗粗也察於微眇故修要之精是以水集於玉而九徳出焉凝蹇而爲人而九竅五慮出焉此乃其精也韓詩外傳

人身陰陽變化天地有合則生气有精矣陰陽消息則變化有時矣時得則治時失則亂故人生而不具者五目無見不能食不能行不能言不能施化三月微的而後能見七月而生齒而後能食期年髑就而後能行三年腦合而後能言十六精通而後能施化陰陽相反陰以陽變陽以陰變故男八月生齒八歲而齠齒十六而精化小通女七月生齒七歲而齔齒十四而精化小通是故陽以陰變陰以陽變故不肖者精化始具而生气感動觸情縱欲反施化是以年壽亟夭而性不長也詩曰乃如之人兮懷婚姻也大無信也不知命也賢者不然精气闐溢而後傷時不可過也不見道端乃陳情欲以歌道義詩曰靜女其姝俟我乎城隅愛而不見搔首踟�瞻彼日月悠悠我思道之雲遠曷云能來急時辭也是故稱之日月也宋司馬光書

官失迂叟曰世之人不以耳視而目食者鮮矣聞者駭曰何謂也迂叟曰衣冠所以爲容觀也稱體斯美矣世人捨其所稱聞人所尙而慕之豈非以耳視者乎飲食之物所以爲味也適口斯善矣世人取果餌而刻鏤之朱綠之以爲盤案之玩豈非以目食者乎圖書編

總論人身陰陽合體吾人之生原陰陽兩端合體而成其一則父母精气妙凝有質所謂精气爲物者也其一則宿世靈魂知識變化所謂遊魂爲變者也精气之質涵靈魂而能運動是則吾人之身也顯現易見而屬之於陽遊魂之靈依精气而露知識是則吾人之心也晦藏難見而屬之於陰交媾之時一齊俱到胎完十月出生世間其赤子之初則陽盛而陰微心思𨿽不無而專以形用也故常欣笑而若陽和亦常開爽而同朝日又常活潑而類輕風此陽之一端見於有生之後者然也及年少長則陰盛而陽微𨿽形體如故而運用則專心思矣故愁戚而欣笑漸減迷蒙而開爽益稀滯泥而活潑非舊此陰之一端見於有生之後者然也人能以吾之形體而妙用其心知簡淡而詳明流動而中適則接應在於現前感通得諸當下生也而可望以入聖歿也而可望以還虛其人將與造化爲徒焉已矣若人以己之心思而展轉於軀殼想度而遲疑曉了而虛泛則理每從於見得幾多涉於力爲生也而難望以入聖歿也而難冀以還虛其人將與凡塵爲徒焉已矣或曰如君之論是以身爲陽而在所先以心爲陰而在所後乃古聖賢則謂身止是形心乃是神形不可與神並況可以先之乎曰子惡知所謂神哉夫神也者妙萬物而爲言者也亦超萬物而爲言者也陰之與陽是曰兩端兩端卽兩物也精气載心而爲身是身也固心也固耳目口鼻四肢百骸而具備焉者也靈知宰身而爲心是心也亦身也亦耳目口鼻四肢百骸而具備焉者也精气之身顯於晝之所爲心知之身形於夜之所夢然夢中之身卽日中之身但以屬陰故其气弱其象微𨿽弱且微而較之日中之舉止毫髮則無殊也日中之身卽夢中之身但以屬陽故其气健其體充𨿽健且充而較之夢中舉止毫髮亦無殊也是分之固陰陽互異合之則一神所爲所以屬陰者則曰陰神屬陽者則曰陽神是神也者渾融乎陰陽之內交際乎身心之間而充溢彌漫乎宇宙乾坤之外所謂無在而無不在者也惟聖人與之合徳故身不徒身而心以靈乎其身心不徒心而身以妙乎其心是謂陰陽不測而爲聖不可知之神人矣或者憬然悟曰孔夫子之從心所欲不逾矩孟夫子之存心養性以事天是誠陰陽合徳而神之乎其爲心也哉亦神之乎其爲身也哉

形气總論夫人之有生也稟天地之陰陽假父母之精血交感凝結以爲胞胎也乾道成男坤道成女始自𦇤褓以至髫齔迨其成童與夫壯年豈易然哉故一月之孕有白露之稱二月之胚有桃花之譬及其三月先生右臂則爲男陰包陽也先生左臂則爲女陽包陰也其次腎生脾脾生肝肝生肺肺生心以生其勝己者腎屬水故五臟由是爲陰其次心生小腸小腸生大腸大腸生膽膽生胃胃生膀胱膀胱生三焦以生其己勝者小腸屬火六腑由是爲陽其次三焦生八脈八脈生十二經十二經生十二絡十二絡生一百八十系絡系絡生一百八十纏絡纏絡生三萬四千孫絡孫絡生三百六十五骨節骨節生三百六十五大穴大穴生八萬四千毛竅則耳目口鼻四肢百骸之身皆�矣所謂四月形象具五月筋骨成六月毛髮生正謂此也至七月則遊其魂而能動左手八月遊其魄而能動右手九月三轉身十月滿足母子分解其中有過月生者心生貴子不足日月生者必生貧薄之人誕生之後有變蒸之熱長其精神壯其骨髓生其意智三十二日一變蒸生腎气焉六十四日二變蒸生膀胱之气焉腎與膀胱屬水其數一也九十六日三變蒸生心气焉一百二十八日四變蒸生小腸之气焉心與小腸屬火其數二也一百六十日五變蒸生肝气焉一百九十二日六變蒸生膽气焉肝與膽屬水其數三也二百二十四日七變蒸生肺气焉二百五十六日八變蒸生大腸之气焉肺與大腸屬金其數四也二百八十八日九變蒸生脾气焉三百二十日十變蒸生胃气焉脾與胃屬土其數五也變蒸已畢一期歲焉齒生發長神智有異於前也八歲腎气實發長齒更二八腎气盛大天癸至精气溢瀉陰陽和故能有子三八腎气均平筋骨堅彊故眞牙生而長極四八筋骨隆肌肉滿壯五八腎气衰發墮齒槁六八陽气衰竭於上面焦發頒白七八肝气衰筋不能動精少腎藏衰形體皆極八八則齒髮去五臟皆衰筋骨解墮天癸盡矣故發墮身重行步不正而無子故曰齒者骨之餘也發者血之餘也爪者筋之餘也神者气之餘也吁人身之難得也如此哉方其幼也有如水面之泡艸頭之露气血未定易寒易熱�胃綿脆易饑易飽爲母者調攝不得其宜必不能免乎吐瀉驚疳之病矣及其長也嗜欲旣開不能修養是以六气疊侵於其外七情交戰於其中百憂累其心萬事勞其形一蝸之气安能無病焉小兒之瘡疹大人之傷寒尢其甚也是故聖人不治已病治未病不治已亂治未亂夫病已成而後藥之亂已成而後治之譬猶渴而穿井斗而鑄兵不亦晚乎

人身神气總說天地定位人物萬殊其主宰流行總只在神與气也粵自伏羲俯仰近遠洞見此理初畫一奇一偶名曰陰陽奇偶各三名曰乾坤乾坤再索名曰坎離八卦陰陽初交名曰姤復孰知皆神气之名象哉何也天載聲气俱無天命於穆不已此乃人生而靜已上不可得而名不可得而象故謂之先天謂之元神元气者此也然天地開辟卽有陰陽之別者陰陽之純者陰陽之中陰陽交會之初陽卽神也陰卽气也天地人物鹹得陰陽神气以有成也人之成形成性生幼壯老知能言動神气全則生神气離則死矣是故神宰乎心气充乎身非神自神气自气也神卽气之靈气卽神之衛一而二二而一與生俱生者也但有生以後神隨气以飛揚凡靈明識知之運於思慮者皆識神用事盡爲耳目口體所役使而神非元神矣故气隨神以奔軼凡氤氳充溢於四體者皆血气運旋鹹徇聲色名利以經營而气亦非元气焉旦晝牿亡幾盡形𨿽存而實亡矣抑豈欲气神之雙修乎孟子曰先立乎其大者則其小者不能奪也養神卽養气也曰其日夜之所息平旦之气其好惡與人相近也者幾希又曰我善養吾浩然之气其爲气也至大至剛以直養而無害則塞乎天地之間其爲气也配義與道養气非所以養其神乎有志身心性命者眞能因姤復之初交使坎離之旣濟而復乎乾坤之易簡俾神一定則气不妄動气太和則神愈淸明乾知坤作心正身修乾統天坤順承天易簡理得成位乎中豈不爲天地間之完人哉

气血總論人受天地之气以生天之陽气爲气地之陰气爲血故气常有餘血常不足何以言之天地爲萬物父母天大也爲陽而運於地之外地居天之中爲陰天之大气舉之日實也亦屬陽而運於月之外月缺也屬陰稟日之光以爲光者也人身之陰气其消長視月之盈缺故人之生也男子十六歲而精通女子十四歲而經行是有形之後猶有待於乳哺水谷以養陰气始成而可與陽气爲配以能成人而爲人之父母古人必近三十二十而後嫁娶可見陰气之難於成而古人之善於攝養也禮記注曰惟五十然後養陰者有以加內經曰年至四十陰气自半而起居衰矣又曰男子六十四歲而精絕女子四十九歲而經斷夫以陰陽之成止供給得三十年之視聽言動已先虧矣人之情欲無涯此難成易虧之陰气若何而可以縱欲也經曰陽者天气也主外陰者地气也主內故陽道實陰道虛非吾之過論也或曰仰觀俯察乎天地日月旣若是之不同何寒暑溫涼之見於四時者又如此之相等而無降殺也曰動極復靜靜極復動猶人之噓吸也寒者吸之極气之沈也熱者噓之極气之浮也溫者噓之微气之升也涼者吸之微气之降也一噓一吸所乘之機有以使之宜其相等而無降殺此以流行之用而言前以大小虛實言者蓋其對待之體也或曰遠取諸天地日月近取諸男女之身曰有餘曰不足吾知之矣人在气交之中令欲順陰陽之理而爲攝養之法如何則可曰主閉藏者腎也司疏泄者肝也二髒皆有相火而其系上屬於心心君也爲物所感則易於動心動則相火翕然而隨𨿽不交會亦暗流而滲漏矣所以聖賢只是教人收心養性其旨深矣

相火論太極動而生陽靜而生陰陽動而變陰靜而合而生水火木金土各一其性惟火有二曰君火人火也曰相火天火也火內陰而外陽主乎動者也故凡動皆屬火以名而言形气相生配於五行故謂之君以位而言生而虛無守位稟命因其動而可見故謂之相天主生物故恆於動人有此生亦恆於動其所以恆於動者皆相火之爲也見於天者出於龍雷則木之气出於海則水之气也具於人者寄於肝腎二部肝屬木而腎屬水也膽者肝之腑膀胱者腎之腑心包絡者腎之配三焦以焦言而下焦司肝腎之分皆陰而下者也天非此火不能生物人非此火不能有生天之火𨿽出於木而皆本乎地故雷非伏龍非蟄海非附於地則不能鳴不能飛不能波也鳴也飛也波也動而爲火者也肝腎之陰悉具相火人而同乎天也或曰相火天人之所同何東垣以爲元气之賊又曰火與元气不兩立一勝則一負然則如之何而可以使無勝負也曰周子曰神發知矣五性感物而萬事出是有知之後五者之性爲物所感不能不動謂之動者卽內經五火也相火易起五性厥陽之火相煽則妄動矣火起於妄變化莫測無時不有煎熬眞陰陰虛則病陰絕則死君火之气經以暑與溫言之相火之气經以火言之蓋表其暴悍酷烈有甚於君火者也故曰相火者元气之賊周子又曰聖人定之以中正仁義而主靜朱子曰必使道心常爲一身之主而人心每聽命焉此善處乎火者人心聽命於道心而又能主之以靜彼五火之動皆中節相火惟有補助造化以爲生生不息之運用耳何賊之有

水火互根水火之气一燥一濕水濕極而生木火燥極而生金人物始生亦精與气聚而爲之耳精濕而气燥精沈而气浮故精爲貌而气爲聲精之盛者濕之極故爲木爲肝爲視气之盛者燥之極故爲金爲肺爲聽大扺貌與視屬精故精衰而目暗言與聽屬气故气塞而耳聾陰陽交合之初水火有互根之妙善養徳養身者常使其相交而不相離焉斯已矣

人身陰陽气血精神魂魄總說天地間一气而已矣一气屈伸升降而爲陰陽知天地陰陽不相離斯可以論人身之造化矣彼陽气本在上也冬至一陽生於地而陽起於陰坤之復也陰气本在下也夏至一陰生於天而陰起於陽幹之姤也人孰不雲水陰而火陽也然天一生水本陽也乃成於地六而屬陰是水本天其成則地故生於上而性必潤下者自上而下行也地二生火本陰也乃成於天七而屬陽是火本乎地其成則天故生於下而性必炎上者自下而上行也日陽魂也其體則陰麗乎陽而爲離故易卦火在天上卽日也月陰魄也其體則陽陷於陰而成坎易卦水在地中實一陽在五陰中也所以干下坤上則天地交而爲泰反是則爲否坎上離下則水火交而旣濟反是則不交爲未濟觀天地日月水火莫非陰陽之气而吾人效法乾坤效此法此焉耳易曰一陰一陽之謂道程子謂陰陽亦是形而下者元來只此便是道道豈遠人哉所以陰陽之气交相摩蕩生生不測萬化從此出焉故人之生也負陰抱陽一身之中气血精神魂魄渾然畢具禮運言人者陰陽之交鬼神之會是也凡气也魂也神也皆陽之屬也精也血也魄也皆陰之屬也統一身之骨肉肌體謂之血統一身之呼吸溫暖謂之气然血之始生由气而化而血之流貫滋養亦由气而行故總爲陰陽之气也易謂天地絪縕萬物化醇絪縕化醇非魂之原歟男女媾精萬物化生媾精化生非魄之始歟子產謂人始化曰魄旣生魄陽曰魂此自受形之初言也易曰精气爲物遊魂爲變此自人生以後言也書曰帝乃䢐落䢐言魂之升落言魄之降也孔子曰神也者气之盛也魄也者鬼之盛也又曰眾生必死死必歸土是謂之鬼骨肉斃於下陰爲野土其气發揚於上爲昭明焄蒿淒愴百物之精神之著也此自人死以後言也蓋自父母將受胎之先已有絪縕化醇者爲托魂之原故父母孕胎之際斯有媾精化生者爲成魄之本是人在胞中精气結成胚胎旣已成魄而漸能活動卽謂之魂及形旣生矣精气爲物凡人一身之骨骸皆是也神發知矣遊魂爲變凡一身之思爲皆是也𨿽曰魂陽魄陰魂動魄靜魂主經營魄主納受而人皆賴魄爲之主持彼二氏或指魂爲覺明或指魄爲胎光以爲生人之本其實陰陽各有靈魂魄自相守也蓋魂爲陽之靈卽知來之神魄爲陰之靈卽藏往之智故人有善記有善悟有神智俱全者此也然又有精神云者豈魂魄之外別有一種精與神乎而亦有不可混者觀醫家謂心藏神腎藏精肝藏魂肺藏魄脾藏意而總名之爲神其源亦自上古傳之至今非臆說也嘗以此反求諸身而默識天地之造化矣是故心爲離火而神發於上腎爲坎水而精沈於下兌金爲水母而精魄卽金水渾涵淸明內瑩而水其金之液乎少陰金生太陰水故腎水旺則耳目聰明而魄彊者精爲之也苟精竭則魄虧而形斃矣震木爲火母而神魂卽木火通融輝光外照而火其木之焰乎少陽木生太陽火故離火靜則血液充足而魂安者神爲之也苟神勞則魂虧而气散矣正醫家所謂子能令母虛子能令母實之義也抑豈神魂精魄兩不相關耶蓋卽耳目之睹計聰明可見魄爲魂之藏而精中固有神也卽思慮之透悟明覺可見魂爲魄之著而神中自有精也試觀肺𨿽陰而統夫气右腎乃火所自起非水中之火歟肝𨿽陽而統夫血心中眞液生焉非火中之水歟易曰水火不相射卽此亦可以默會惟忿懲則火降欲窒則水升而洗心退藏於密聖人喫緊教人斯其至矣是故精之神謂之魂神之精謂之魄魂非神魂不足以禦精魄非精魄不足以凝神精神魂魄合則生精神魂魄離則死生則神爲主而陽以統夫陰死則鬼爲主而陰以攝夫陽此生死鬼神之大較也柰何人之生也營營逐逐祇求聲色臭味之欲以爲耳目口體之娛役神以養其骨骸驅魂以奉其血肉縱使羅百物之精以彊伯有之魂其形𨿽生已爲未死之鬼矣人盡人道豈有他哉矢志竭才養吾浩然之气全吾圓虛不測之神自有與天地日月鬼神合者矣所以聖人神魂全而精魄化故堯舜知他幾千年其心至今在眾人精魄盛而神魂亡醉夢生死與艸木同腐朽死之日民無得稱焉者豈獨齊景公爲然哉噫是神也運精气而精气不能爲之囿寓魂魄而魂魄不能爲之拘周流於天地人物浩然莫測其端出入於有無生死杳然莫窺其際要之各在當人之身也邵子謂天之神棲於日又謂日入地中媾精之象也人之神𨿽棲於目然將寐在脾熟寐在腎將寤在肝正寤在心果能構會精神於形气之交則天地交而水火旣濟非難事矣𨿽然神無二也但求神於精气魂魄之間終不免認心之精神以爲聖而危微亦可以無辧矣易曰神無方也又曰陰陽不測之謂神於此神而明之則存乎其人

人身同天地敍七尺之軀何可與天地論小大百年之身何可與天地論修短況此身特軀殼耳於此身之骨骸臟腑經絡血脈縱能精究而深研之不過醫之小道也何必一一準諸天地哉吁此皆自小其身者也惟自小其身故經營七尺之內與螻蟻同嗜欲醉夢百年之間與蜉蝣共旦暮可哀孰甚也不知天地非大人身非小也萬古非長百年非短也所以上下同流者自有在也蓋陰陽五行在天地人一也觀一歲十二月一日十二時人身之呼吸與天地通者果何物乎孟子謂夭壽不貳修身以俟之所以立命也自此身之外更何命可立何心性可存而養也彼世之愚不肖者無論巳間有賢哲之士計其生平慮非不周知非不溥言非不詳行非不銳日夕殫精耗神遊魂夢景獨於此身漫不加之意焉其於本末內外輕重緩急且莫之辧又安望其贊化育參天地浩然塞兩間�然照百代哉試覽此編人身與天地相同果彊合之抑亦造化自然也懲七年之病者必求三年之艾當毋忽於此云

人身心總敍人之所以爲人者形與性而已矣天地之塞吾其體天地之帥吾其性形性豈二之哉孔子曰仁者人也孟子曰形色天性也所以大學一言以蔽之曰一是皆以修身爲本則是身也本之爲心意知而非有也達之家國天下而非無也具之爲骨骸臟腑而非顯也宰之爲精神魂魄而非隱也呼吸與天地相通气脈與寒暑晝夜相運旋所以謂人身小天地而知修身爲本卽知之至也孔門無逾顏曾顏之四勿曾之三省捨視聽言動容貌詞气性安在哉信乎養徳養身非二事良醫良相非二道柰何人人具此七尺之軀卑之則爲眾欲所攻髙之又以四大爲幻欲通天下國家爲一身而於一身之骨骸血脈且莫之辧一身之寒暑燥濕且莫之調攝也又烏在其爲不朽而與天地參乎

人身總論學問之道崇徳安身其要也然气和則身安神存則徳邃似乎二之矣孰知气充乎體賴神以宰之養其气正以存其神而身之安也其徳之所由崇乎但先儒謂人以外物奉身事事要好只自家一个身與心卻不要好以愚觀之豈特不要好而已哉凡人於身外之物莫不知之詳處之當自以爲智自以爲能也及反諸一身其精神血气骨骸脈理茫然莫之省焉尙可以爲智且能乎夫人生長壽止百年耳百年之外骨骸且莫之保也況外物乎胡爲乎百年之中晝焉憧憧於營爲夜焉擾擾於夢寐身心不獲一息自安而形神兩脫不自覺也試肯反而思之寧不自哀乎哉蓋人身之造化卽天地之造化也天地之大不外陰陽五行焉耳而人之爲人亦同此陰陽同此五行也果能安身以崇徳則人與天地可並立而爲三矣試自人之形體言之外而四肢百骸內而五臟六腑豈判然不相關乎心火腎水肝木肺金脾土此人身之五行也故五藏𨿽在內也然肺養皮毛心養血脈脾養肌肉肝養筋膜腎養骨髓內外本相貫也亦非五行各一其屬而不相涉也肺主聲也入心爲言入肝爲呼入脾爲歌入腎爲呻吟自入則爲泣矣肝主色也入肺爲白入心爲赤入脾爲黃入腎爲黑自入則爲靑矣心主臭也入肝爲臊臭入肺爲鮏臭入脾爲香臭入腎爲腐臭自入爲焦臭矣脾主味也入心爲苦入肝爲酸入肺爲辛入腎爲咸自入則爲甘矣腎主液也入心爲汗入肝爲淚入肺爲涕入脾爲涎自入則爲唾矣惟其自相貫通是以內外自無間隔肝竅於目而辧五色肺竅於鼻而別五香心竅於舌而知五味脾竅於口而納五穀腎竅於耳而通五聲故一歲之間肝主春而其脈弦象甲乙木也心主夏而其脈鉤象丙丁火也肺主秋而其脈毛象庚辛金也腎主冬而其脈石象壬癸水也脾𨿽旺於長夏而主乎四季弦鉤毛石一以脾胃爲本象戊己土也五行相生循環無端在天時爲十二月在地支爲十二位在人身爲十二經曾何間乎非特一歲爲然卽一晝夜日經二十八宿周天三百六十五度而人身經脈與之相運旋而不停焉如子注膽丑注肝寅注肺卯注大腸辰注胃已注脾午注心未注小腸申注膀胱酉注腎戌注心包亥注三焦周而復始候脈者候此而已一歲春以肝爲主一日子以膽爲主天地人身一气周流合此爲平太過則數不及則遲惟人身違天地之沖和而百病生焉者又豈特一日爲然呼吸何其速也呼出心與肺吸入腎與肝呼爲陽而應乎天吸爲陰而應乎地一呼一吸與天地陰陽相貫徹也是故五行相生相�要不出乎陰陽二者而已自頂至踵凡骨節皮毛臟腑經絡其所以相流通者不過精津涕唾血液而其所以運行之者非气乎彼以气血分陰陽者謂气爲衛衛行脈外血爲營營行脈中气血盛則脈盛气血衰則脈衰气血和則脈平气血亂則脈病气血熱則脈數气血寒則脈遲是亦不知脈與气血一也不然任督二脈爲一身陰陽之海元气之會𨿽欲二之不可得也又有以魂魄分陰陽者气之呼吸爲魂耳目精明爲魄魄主納受魂主經營故魄屬陰魂屬陽也然精气爲物遊魂爲變亦自有不可得而離者離之則非人矣或又以髒爲神气所藏肝藏魂肺藏魄心藏神脾藏意與智腎藏精與志而謂之七神者然神豈有七乎蓋人心之神乘气機以出入𨿽曰神統於心气統於腎其實神臧气中猶天气下降於地气載乎神猶地道順承乎天故乾統天坤順承天干坤合斯萬物由之以化生神气合斯萬化由之以運用而坤道無成以代有終則又總歸之幹也气載乎神而人身非神以爲之主乎所以謂五行一陰陽陰陽一太極夫固三才合一之道韓持國問精住气住神住之說明道總歸之求於心者此也故曰養徳養生非二事而安身正所以崇其徳也否則神不足以宰气喜怒哀樂失其節而戕於中寒暑燥濕失其調而攻於外五色適以害吾目五聲適以害吾耳五香五味適以害吾口與鼻而百凡思慮適以亂吾之心矣心亂則神疲神昏則气衰精血枯竭神气兩離形且不能保矣又何徳之足云卽是觀之人之元神完具而和气沖融於一身常與陰陽五行相爲貫徹則天地合徳殆有不以生死爲存亡者矣非謂徳盛則人可長生不死也神本生生不息卽朝聞道可以夕死卽三不朽而太上以徳之謂也嗚呼世之人孰不欲其身之安使百病不相侵乎然未有不致中和以養其徳而能安其身者有志之士孰不欲其徳之修使百行之皆全乎然未有不能燮理陰陽以養其身而能修其徳者信乎養徳養生安身崇徳非二事也但養其小者爲小人養其大者爲大人志學者其明之

身體部匯考一素問

陰陽應象大論天不足西北故西北方陰也而人右耳目不如左明也地不滿東南故東南方陽也而人左手足不如右彊也注

此言天地陰陽之所不能全惟其陰陽精气運行故能生長收藏化生萬物其在人亦當配天地以養頭足勿使邪气居之天不足西北者陽中之陰不足也故西北方陰也而人之右耳目不如左明也左爲陽而右爲陰陰不足於上也地不滿東南者陰中之陽不足也故東南方陽也而人左手足不如右彊也右爲陰而左爲陽陽不足於下也帝曰何以然岐伯曰東方陽也陽者其精並於上並於上則上明而下虛故使耳目聰明而手足不便也西方陰也陰者其精並於下並於下則下盛而上虛故其耳目不聰明而手足便也注

天有精地有形東方陽也其精气上升而並於上並於上則上盛而下虛故使人之耳目聰明而手足不便也西方陰也其精气下降而並於下並於下則下盛而上虛故其人之耳目不聰明而手足便也此以天地之左右而言也王子方曰上篇論陽气生於陰精此復言天有精而精气上下交並是陰精又生於天也

又故天有精地有形天有八紀地有五理故能爲萬物之父母注

天有所生之精地有所成之形天有八方之紀綱地有五行之道理其精气交通於九州八方之外故能爲萬物生長之父母又非止於上下之交並而已淸陽上天濁陰歸地是故天地之動靜神明爲之綱紀故能以生長收藏終而復始注

言天地之體位𨿽有東西南北之不足而神明爲之綱紀故能以生長收藏終而復始化生萬物神明者生五气化五行者也惟賢人上配天以養頭下象地以養足中傍人事以養五臟注

上配天以養耳目之聰明下象地以養腰以下之不足節五味適五志以養五臟之太和𨿽有賊邪而勿能居之矣此篇曰聖人曰賢人謂惟賢聖能法則天地逆從陰陽恬憺虛無精神內守可使益壽無有終極之時而皆歸於眞人也天气通於肺

注肺藏屬乎幹金位居至髙而主周身之气故與天气相通此復言非惟頭之上竅通乎天從腰以下以象地而五藏六府九竅六經皆與天地之气相通惟賢人能法天之紀用地之理以治身故害不能及也地气通於嗌

注嗌乃胃府之門主受濕濁之气以入胃故與地气相通太陰陽明篇曰喉主天气嗌主地气風气通於肝注

風生木木生肝外內之气相通也雷气通於心

注雷火之發聲也心爲火藏气相感召故與心相通穀气通於脾

注脾爲土藏而主司轉運穀气山谷之通气也故與脾气相通雨气通於腎

注腎爲水藏雨气寒水之气也六經爲川

注六經手足三陰三陽之經脈也外內環轉如川流之不息腸胃爲海

注腸胃受盛水�如海之無所不容又胃爲水�之海而外合海水腸爲受盛之官九竅爲水注之气

注精气通上竅水濁出下竅以天地爲之陰陽

注陰陽者天地之道也以天地之道通吾身之陰陽陽之汗以天地之雨名之

注汗出於陰液由陽气之宣發故曰陽加於陰謂之汗雨乃地之陰濕亦由天气之所化施故可方人之汗陽之气以天地之疾風名之

注風出於地之隧谷陽气發於裏陰以疾風名之者言陽气之行身有道無少逆滯者也暴气象雷逆气象陽

注气暴如雷火之發气逆如陽熱之勝此復言陽气之如風行於上下四旁無暴無逆也故治不法天之紀不用地之理則災害至矣

注人之陰陽通乎天地天有八紀地有五理爲治不取法天地之陰陽則災害至矣

脈要精微論夫五臟者身之彊也

注此言四體百骸髓精筋骨亦皆由藏精之所資也靈樞經脈篇曰人始生先成精精成而腦髓生骨爲幹脈爲營筋爲剛肉爲墻皮膚堅而毛髮長谷入於胃脈道以通血气乃行蓋言人之气血聲色筋骨肌肉靡不由先天始生之精後天水谷之液所資生而資養者也頭者精明之府頭傾視深精神將奪矣

注諸陽之神气上會於頭諸髓之精上聚於腦故頭爲精髓神明之府髓海不足則頭爲之傾神气衰微則視深目陷也背者胸中之府背曲肩隨府將壞矣

注肩背爲陽胸腹爲陰陽爲府陰爲藏心肺居於胸中而兪在肩背故背爲胸之府腰者腎之府轉搖不能腎將憊矣

注兩腎在於腰內故腰爲腎之外府膝者筋之府屈伸不能行則僂附筋將憊矣

注筋會陽陵泉膝乃筋之會府也僂曲其身附依附而行也筋乃肝之合筋將憊者肝藏之精气衰也骨者髓之府不能久立行則振掉骨將憊矣得彊則生失彊則死注

髓藏於骨故骨爲髓之府不能久立髓竭於內也髓竭則骨將憊矣此五者得府气之彊則生失彊則府壞而藏將絕矣以上論觀五藏有餘不足六府彊弱形之盛衰楊元如曰彊者六府之气彊也府者藏之合府陽而藏陰陽外而陰內是以頭背腰膝將憊猶藉府气之彊故曰觀六府之彊弱

莫子晉曰六府之气彊由五藏之有餘五藏之不足又藉府气之盛彊故曰腰者腎之府轉搖不能腎將憊矣陰陽藏府之互相資生者也扁鵲子午經

主司東方甲乙木主人肝膽筋膜魂南方丙丁火主人心小腸血脈神西方庚辛金主人肺大腸皮毛魄北方壬癸水主人腎膀胱骨髓精志中央戊己土主人脾胃肌肉意智

主命木命人行年在木則不宜鍼及服靑藥火命人行年在火則不宜汗及服赤藥土命人行年在土則不宜吐及服黃藥金命人行年在金則不宜灸及服白藥水命人行年在水則不宜下及服黑藥

行年人神臍

項肘

咽口

頭脊

膝足

一

二

三

四

五六

七

八

九

十十一

十二

十三

十四

十五十六

十七

十八

十九

二十二十一二十二二十三二十四二十五二十六二十七二十八二十九三十三十一三十二三十三三十四三十五三十六三十七三十八三十九四十四十一四十二四十三四十四四十五四十六四十七四十八四十九五十五十一五十二五十三五十四五十五五十六五十七五十八五十九六十六十一六十二六十三六十四六十五六十六六十七六十八六十九七十七十一七十二七十三七十四七十五七十六七十七七十八七十九八十八十一八十二八十三八十四八十五八十六八十七八十八八十九九十右九部行神歲移一部周而復始

十二部人神所在心辰喉卯頭寅眉丑背子腰亥腹戌項酉足申膝未陰午股巳

日辰忌一日足大趾

二日外踝三日股內

四日腰五日口舌咽懸臃

六日足小趾七日內踝

八日足腕九日尻

十日背腰十一日鼻柱

十二日髮際十三日牙齒

十四日胃腕十五日徧身

十六日胸乳十七日气沖

十八日腹內十九日足趺

二十日膝下二十一日手小指

二十二日伏兔二十三日肝腧

二十四日手陽明兩�二十五日足陽明

二十六日手足二十七日膝

二十八日陰二十九日膝脛顳�

三十日關元下至足心

千支人神忌日甲乙日忌寅時頭

丙丁日忌辰時耳戊己日忌午時發

庚辛日忌申時闕

支

壬癸日忌酉時足子日目

丑日耳寅日口

卯日鼻辰日腰

巳日手午日心

禾日足申日頭

酉日背戌日項

亥日頂建日申時頭

除日酉時膝滿日戌時腹

平日亥時腰背定日子時心

執日丑時手破日寅時口

危日卯時鼻成日辰時唇

收日巳時足開日午時耳

閉日未時目

十二時忌子時踝

丑時頭寅時目

卯時面耳辰時項口

巳時闕

午時胸�

未時腹申時心

酉時背脾戌時腰陰

亥時股

又立春春分脾

立夏夏至肺立秋秋分肝

立冬冬至心四季十八日腎

又正月丑

二月戌

三月未

四月辰五月丑

六月戌

七月未

八月辰九月丑

十月戌

十一月未十二月辰

又春左脇

秋右脇

夏在腎

冬在腰

又男避除

女避破

男忌戊

女忌巳春秋繁露

人副天數天地之符陰陽之副常設於身身猶天也數與之相參故命與之相連也天以終歲之數成人之身故小節三百六十六副日數也大節十二分副月數也內有五藏副五行數也外有四肢副四時數也乍視乍瞑副晝夜也乍剛乍柔副冬夏也乍哀乍樂副陰陽也心有計慮副度數也行有倫理副天地也此皆暗慮著身與人俱生比而偶之弇合於其可數也副數不可數者副類皆當同而副天一也是故陳其有形以著其無形者拘其可數者以此言道之亦宜以類相應猶其形也以數相中也淮南子

精神訓夫精神者所受於天也而形體者所稟於地也故曰一生二二生三三生萬物萬物背陰而抱陽沖气以爲和故曰一月而膏二月而三月而胎四月而肌五月而筋六月而骨七月而成八月而動九月而躁十月而生形體以成五藏乃形是故肺主目腎主鼻膽主口肝主耳脾主舌外爲表而內爲裏開閉張歙各有經紀故頭之圓也象天足之方也象地天有四時五行九解三百六十六日人亦有四肢五藏九竅三百六十六節天有風雨寒暑人亦有取與喜怒故膽爲云肺爲气肝爲風腎爲雨脾爲雷以與天地相參也而心爲之主是故耳目者日月也血气者風雨也日中有踆烏而月中有蟾蜍日月失其行薄蝕無光風雨非其時毀折生災五星失其行州國受殃夫天地之道至紘以大尙猶節其章光愛其神明人之耳目曷能久燻勞而不息乎精神何能久馳騁而不旣乎孝經援神契

人身應天地人頭圓象天足方法地五藏象五行四肢法四時九竅法九分目法日月肝仁肺義腎智心禮膽斷脾信膀胱決難發法星辰節法日歲腸法鈐釋名

釋形體人仁也仁生物也故易曰立人之道曰仁與義體第也骨肉毛血表裏大小相次第也軀區也是眾名之大總若區域也形有形像之異也身伸也可屈伸也毛貌也冒也在表所以別形貌且以自覆冒也皮被也被覆體也膚布也布在表也肌懻也膚幕堅懻也骨滑也骨堅而滑也胑枝也似木之枝格也肉柔也筋力也肉中之力气之元也靳固於身形也膜幕也幕絡一體也血濊也出於肉流而濊濊也膿醲也汁醲厚也汁涕也涕涕而出也津進也汁進出也澤也有潤澤也汗也出在於表然也髓遺也遺也發拔也拔擢而出也鬢峻也所生髙峻也髦冒也覆冒頭頸也眉媚也有�媚也頭獨也於體髙而獨也首始也面漫也額鄂也有垠鄂也故幽州人則謂之鄂也角者生於額角也頞鞍也偃折如鞍也目默也默而內識也眼限也瞳子限限而出也睫插接也插於眼而相接也瞳子瞳重也膚幕相裹重也子小稱也主謂其精明者也或曰眸子眸冒也相裹冒也鼻嘒也出气嘒嘒也口空也頰夾也兩旁稱也亦取挾斂食物也舌泄也舒泄所當言也齒始也少長之別始乎此也以齒食多者長也食少者幼也頤養也動於下止於上上下咀物以養人也牙攄牙也隨形言之也輔車其骨彊所以輔持口也或曰牙車牙所載也或曰頷頷含也口含物之車也或曰頰車亦所以載物也或曰車鼠之食積於頰人食似之故取名也凡系於車皆取在下載上物也耳耏也耳有一體屬著兩邊耏耏然也唇緣也口之緣也吻免也入之則碎出則免也又取抆也漱唾所出恆加抆拭因以爲名也舌捲也可以捲制食物使不落也鼻下曰立人取立於鼻下狹而長似人立也口上曰髭髭姿也爲姿容之美也口下曰承漿漿水也頤下曰須須秀也物成乃秀人成而須生也亦取須體幹長而後生也在頰耳旁曰髯隨口動搖髯髯然也其上連發曰鬢鬢濱也濱崖也爲面頰之崖岸也鬢曲頭曰距距拒也言其曲似拒也項確也堅確受枕之處也頸徑也徑挺而長也咽咽物也在頤纓理之中也靑徐謂之脰物投其中受而下之也又謂之嗌气所流通厄要之處也胡互也在咽下垂能斂互物也胸猶�也�气所衝也臆猶抑也抑气所塞也膺壅也气所壅塞也腹復也富也腸胃之屬以自裹盛復於外復之其中多品似富者也心纖也所識纖微無物不貫其心也肝幹也五行屬木故其體狀有枝榦也凡物以大爲幹也肺也言其气郁也脾裨也在胃下裨助胃气主化谷也腎引也腎屬水主引水气灌注諸脈也胃圍也圍受食物也腸暢也通暢胃气去滓穢也臍劑也腸端之所限劑也胞生空虛之言也主以虛承水汋也或曰膀胱言其體短而橫廣也自臍以下曰水腹小汋所聚也又曰少腹少小也比於臍以上爲小也陰蔭也言所在蔭翳也脇挾也在兩旁臂所挾也肋勒也檢勒五臟也膈塞也塞上下使气與谷不相亂也腋繹也言可張翕尋繹也肩堅也甲闔也與胸脇皆相會闔也臂裨也在旁曰裨也肘注也可隱注也腕宛也言可宛屈也掌言可以排掌也手須也事業之所須也節有限節也爪紹也斤極爲爪紹續指端也背倍也在後稱也脊積也積續骨節終上下也尾微也承脊之末稍微殺也腰約也在體之中約結而小也髖緩也其腋皮厚而緩也臀殿也髙厚有殿�也尻廖也尻所在廖牢深也樞機也要髀股動搖如樞機也髀卑也在下稱也股固也爲彊固也膝伸也可屈伸也腳卻也以其坐時卻在後也脛莖也直而長似物莖也膝頭曰膊膊圍也因形團圜而名之也或曰蹁蹁扁也亦因形而名之也足續也言續脛也趾止也言行一進一止也蹄底也足底也踝確也居足兩旁磽確然也亦因其形踝踝然也足後曰跟在下旁著地一體任之象木根也踵鍾也鍾聚也上體之所鍾聚也

釋姿容欠嵚也開張其口聲唇嵚嵚也嚏喋也聲作喋而出也博雅

釋親人一月而膏二月而脂三月而胎四月而胞五月而筋六月而骨七月而成八月而動九月而躁十月而生腜胎也躬體身也謂之頭顏題顙�也顱謂之髑髏目謂之眼珠子謂之眸頏領頸脰項也輔謂之頰顄頤頜也顴頄頞也噣喙口也咡謂之吻毀齒謂之�噱劇�舌也喉嗌咽也缺盆也肊膺匈也肱謂之臂胳謂之腋膀胠胉脇也幹謂之肋肺費也心任也肝幹也脾卑也腎堅也謂之肚膀胱謂之脬腸詳也屬也�謂之胂背謂之�背也胛謂之脢�髁也臀謂之脽腓也股腳胻脛也腘胐曲腳也臗尻也州豚臀也髖也蠡海集

人身類陽之數一三五七九陰之數二四六八十蓋陽之數有首而無尾陰之數有尾而無首是以陽會於首而不至於足陰會於足而不至於首也人之水溝穴在鼻下口上一名人中蓋居人身天地之中也天气通於鼻地气通於口天食人以五气鼻受之地食人以五味口受之穴居其中故名之曰人中或曰人有九竅自人中以上者皆兩自人中以下者皆一若天地交泰之義者則鑿矣人與畜凡動物血皆赤者血爲陰屬水坎爲水中含陽血色赤所含者陽也離中之交生气之動也去體久卽黑熟之亦黑返本之義也凡人之身人中至尾閭爲督脈屬陽齦交至會陰爲任脈屬陰兩臂表爲陽裏爲陰在身之上應天傾西北故臂斂歸內兩股外後爲陽內前爲陰在身之下應地不滿東南故膝屈向後身之上象西北法天爲陰不足身之下象東南法地爲陽不足也七政麗乎天七竅在乎首七政之見在於極之南七竅之用在於面之前黃道經南天以行七政傾於前也故人之鞠躬亦向前耳目爲陽也故便左手足爲陰故便右亦天地之義爾女人產育哺養以乳乳之體居經絡气血始終之間也蓋自寅時气始於手太陰肺經出於雲門穴雲門在乳上陰陽繼續以行周十二經至醜時歸於足厥陰肝經人於期門穴期門在乳下出於上入於下肺領气肝藏血乳正居於其間也男得陽气根於子女得陰气根於午男子之生也抱母向於子女子之生也負母向於午也或曰男生必伏女生必偃謂男陽气在背女陽气在腹予以爲非陽气也乃生气也男气盛於陽女气盛於陰背爲陽腹爲陰觀溺水而死者可知矣男伏而女偃人之夢非神與物交乃魂與物接蓋開目爲陽魂居其位閉目爲陰魂離其位則有時乎與物接故寢而夢生焉神則處乎中如將帥爲一身之主離而外之則死矣故方士家出神則其生如死然若夫有化而爲二爲三五彼此皆能動靜者則又非純皆神矣或兼魂與魄也間有煉養初成出而不能返則死出而有滯則病又可驗故曰夢乃魂與物接也況夢之事𨿽皓首頹年未嘗自以爲老也凡所歷多少壯時事亦可驗矣蓋魂爲少陽之气也男子气在於陰女子气在於乳坎爲男位北在下離爲女位南在上故也禽獸之音偏於一故無智𨿽有智亦偏一巧舌縱多轉聲亦不具五音也人之音外配五行內應五藏各無欠缺故人萬物之靈也尻神之說北方尢重之且人一身各有神而獨取尻者何也蓋人頭圓法天足方法地尻者尾�也居脊骨之竅處任一身柱骨之重而當百骸之中法乎人所以獨取此以諭意人神之說逐日流行周於四體百骸而不至耳目者何也蓋耳聰目明司視聽神明出入之戶牖故不系於四體百骸之中天之气爲陽陽必降地之气爲陰陰必升故人身手足三陽自手而頭自頭而足手足三陰自足而腦腹自腦腹而至於手此陽降而陰升明矣七損八益之說始於軒岐前人辯之亦已明矣然的指不離乎易數且九爲老陽六爲老陰乃數之極極則不生惟變化爾八爲少陰七爲少陽少則生育生育之道交媾存乎其間故八交七七交八八交七是以女子之生也七月而齒七歲而齔二七而天癸至七七而天癸絕七交八是以男子之生也八月而齒八歲而齔二八而天癸至八八而天癸絕蓋男子少陽得七數其根實在於八女子少陰得八數其根實在於七也四根三結之說者手與頭並腦腹及足爲十二經之根皆在於此四處始故曰四根也手之三陽結於頭足之三陽結於足足之三陰結於腦腹手之三陰結於手蓋手足各有三陰三陽必同結於一處故曰三結也又有一說手三陽一根也手三陰一根也足三陽一根也足三陰一根也豈非四根乎太陽爲開陽明爲闔少陽爲樞陽之三結也太陰爲開厥陰爲闔少陰爲樞陰之三結也是爲四根三結矣天气通於鼻地气通於口鼻受气口受味天陽有餘故鼻竅未嘗閉地陰不足故口嘗閉必因言語飲食而方開也鼻通天气而疏豁是以動息往來無礙口通地气而吝嗇是以納食味而不出反此者病也天食人以五气五气由鼻入鼻通天气也地食人以五味五味由口入口通地气也天降五气地產五味然味之生也必質於五气五气化而皆淡雨露霜雪之類是也則凡五味之微者兼气存焉得天地之和也故酸入肝苦入心甘入脾辛入肺鹹入腎皆言其微者也至若酸傷肝苦傷心甘傷脾辛傷肺鹹傷腎皆言其甚者也人身之肝位在於右而脈胗卻見左手脾位左於左而脈胗卻見右手此亦陰陽互藏其宅之義也或問三魂七魄之說答曰此洛書九宮之位三居於東七居於西東爲木主藏魂者肝也西爲金主藏魄者肺也人受天地之气形以生而獨異於禽獸虫魚者由其得天地純全故也天形圓而在上人之首能應之地形方而在下人之足能應之四時運於表四肢應之於外五行處於裏五藏應之於內百骸莫不應之於天地陰陽是以人爲萬物之靈而獨異於禽獸虫魚而可參乎天地也人之受气而生則先生鼻鼻通肺肺主气也男爲陽陽生於子女爲陰陰生於午榮衛之行子丑循肝膽午未循心小腸是以男子生鼻之後目卽生焉目應肝膽女子生鼻之後舌卽生焉舌應心小腸目現於體外陽之用也舌隱於體內陰之用也女子經脈色赤而乳汁色白白者金之色也金爲气化之原乳爲賦气之始是生養之根也肝沈而肺浮難經已詳言之然肝爲木少陽之象也肺爲金少陰之象也陰金反居上陽木反居下者蓋陰生於午在上而趨下陽生於子在下而趨上也是以肺處上而肝處下魂魄交互以往來心爲太陽附於少陰肺腎爲太陰鄰於少陽肝故肺形朝前居陽分也肝形向後居陰分也況申酉金位在西南上寅卯木位在東北下也在上者浮在下者沈亦此義也人得五行之全故眾體具眾體具則無物不啖庶物得五行之偏故無純體無純體則芻者不豢豢者不芻食粒者不嗜肉嗜肉者不食粒人稟五行之全故五音�物不能得五行之全必有所偏受故因五音之發是以知其偏受且如巧舌之禽其爲聲也未嘗能悉具必有所缺也聽其所缺而後可以知其不全矣脈何爲而生脈非气非血也苟非气血則脈安所附然脈者气血之所動也是以陽日則气先血後陰日則血先气後是以脈居於中可知矣蓋脈者如水之瀾瀾因風與水遇而成不可以風與水爲名也脈亦然然因气血而動不可以气與血爲名也是故脈者猶瀾爲親切也已人之手心抓而不癢人之足心抓之則癢者何也蓋人手心通心气心屬火喜動故不癢人足心通腎气腎屬水喜靜故癢河以北坎位也故其人多內實江以南離位也故其人多內虛內實者陽在內宜寒瀉內虛者陰在內宜溫補人之身隨二气以相感冬之日坎用事陽在內喜嗜熱物滋其陽也夏之日離用事陰在內喜嗜冷物益其陰也各從其類耳脾與胃俱屬土土動則生不動則不能生凡畎畝之土耕鋤耘耨始堪播種乃能滋養不動則爲荒土嘉谷豈能生殖乎是知脾胃亦必用動以養生目眶屬脾土開眼則眶動動則脾應之而亦動又四肢屬脾寤則能飲食夜寐則不能飲食若或夜而不寐亦不飲食矣人壯則能多食蓋動用多也人老則少飲食緣動用少也胃受水谷爲太倉須藉脾气之運而後腐熟水谷以化生气血知脾胃必相資當運動而爲功也脈有七表八里九道計二十四見之於叔和脈訣而數脈獨無所屬蓋數者陰陽气血皆有餘脈道之太過而不得其中之謂眞病脈也所見則爲病隨其陰陽上中下而察之又況病之爲字從丙丙爲火熱是以十分病證常有七分熱三分寒不然何以五臟六腑止言火而不言水耶男子之气始於子子在下起故男子气鍾於外腎外腎者督任二脈之交也女子之气始於午午在上起故女子气鍾於兩乳兩乳者肺肝之脈始終也或問五臟各有府觀大腸小腸胃皆有上下出入之口而膀胱獨有下出口而無上出口膽則有上出口而無下出口其義何也蓋膀胱者腎之府其源在於闌門之傍津液下流膋膜之間滲入膀胱至滿溢則瀉出故無入口而有出口水走下又居下焦之下下焦主出而不主納故也膽者肝之府肝藏血血之精儲畜於膽是以有上入口而無下出口也其味苦心血之本性亦子寄母室之義人畜皆然也人之目上睫動下睫靜爲觀卦之象有觀見之義巽風動於上坤地靜於下人之口下頦動上頦靜爲頤卦之象有頤養之義震雷動於下艮山止於上目居上上者動天气運於上也口居下下者動地气運於下也人之毛乃血之餘三陽之毛皆顯於首太陽之毛髮也少陽之毛眉也陽明之毛須也太陽居上少气多血故發自幼卽有而日能長少陽居中多气少血故眉自幼有而不能長陽明居下多气多血故須旣壯始有而亦能長以是知緣血然也婦人無須者�衝脈並陽明行月事以時去使陽明之血不能充不能充則血虛矣由血虛所以須不生也宦者傷其厥陰之絡秏其陽明之血故無須也而天宦之人則陽明之血元不足也三陰之毛皆潛於體太陰指毛也少陰腋毛也皆多气少血故不能盛厥陰陰毛也厥陰少气多血而獨能盛然三陰之毛幼皆無旣壯而後始生也或問人身背爲陽腹爲陰何也曰此發天地之義也背在後以應北北子位陽生於子之象焉腹在前以應南南午位陰生於午之象焉鍼經曰人身之經絡始出於雲門終入於期門何也蓋雲門者肺金气之所發金气降故下循於臂手期門者肝木血之所歸木血升故上循於腦膺金應秋降木應春升是以二經皆近於心側分東西之義也難經一難問十二經獨取寸口先輩注釋亦已詳備然經皆以太陽爲首今脈候十二經卻不關太陽爲主何也夫天開於子地辟於丑人生於寅人气通於寅寅時於太陰之气始動其應在寸口寸口以候上部肺居五臟之上部獨爲五臟之華蓋所以管領一身之气也人之生也托乎气血气血之所寓者在乎視聽男子之生八月生齒女子之生七月生齒齒旣生方能用視聽何以知其然蓋察其舉動爾至斯時呼其名則顧之辯父母則識之逮於齔齒男子則八歲女子則七歲視聽方審始能分長幼別善惡焉熟審則定而不能惑矣是以先王使之以入小學良有以也男至十六歲气盛則精通女至十四歲血盛則經行精气與經血皆盛可以營爲事業輸瀉則爲生育矣目司視主於血耳司聽主於气視入目聽入耳始也气血壯盛則視聽用之不竭及乎八八六十四歲精气始耗七十四十九歲經血始衰耳目之聰明漸減少積日旣久耳目气血之聰明皆涸涸盡則如朽株故人上壽之年𨿽無疾病亦死矣故曰視聽太過則勞勞則耳目不能聰明由此而知視聽多而气血損也又曰肝藏血腎納气肝竅目腎竅耳視聽久勞則肝腎气虧而不得其歸矣五藏之所主心主臭肝主色脾主味肺主聲腎主液肝之竅通於目故能視色脾之竅通於口故能知味腎之竅通於耳而耳能聽音聲者何也肺之竅通於鼻而鼻能嗅香臭者何也難經亦已嘗言之矣乃以金生於巳水生於申配之今思五行五气死中有生之義存焉夫耳爲腎之竅屬子陽金死於子而陰金生鼻爲肺之竅屬酉陽火死於酉而陰火生是以耳𨿽腎竅而能司聽鼻𨿽肺竅而能司臭也心之竅通於舌𨿽心竅而津液生之則又心腎交媾水火旣濟陰陽升降之義存焉人身肺居上肝居下肺主气而應西金酉申故居上而气降下肝藏血而應東木寅卯故居下而血升上气血相交以爲生也肺在上而朝於後人一鞠躬則肺俯而肝仰陰陽之義也人之身法乎天地最爲淸切且如天地以巳午申酉居前在上故人之心肺處於前上亥子寅卯居後在下故人之腎肝處於後下也其他四肢百骸莫不法乎天地是以爲萬物之靈淸暑筆談

人身肖天地心去腎八寸四分天去地八萬四千里人自子至巳則腎生气自午至亥則心生血陽生子而地气上升至巳而亢陰生午而天气下降至亥而極人身肖天地也藝圃折中

須眉髮須眉髮皆毛類分所屬毛髮屬心火也故上生須屬腎水也故下生眉屬肝木也木旁敷故側生貴人勞心故少發婦人宦者無勢故無須癩者風風盛落木故先禿眉

身體部匯考二�一玉析骨分經

頭頭爲精明之府頂屬督脈頂之兩旁屬足太陽膀胱經頭角屬足少陽膽經

腦巓下爲腦腦爲髓之海中屬督脈兩旁屬足太陽膀胱經

�門在髮際上上屬督脈

額額顱在鼻根上上屬足太陽膀胱經下屬足陽明胃經

眉屬足太陽膀胱經

面面目鼻並屬足陽明胃經面頰至目銳眥屬手太陽小腸經面頰至下縫中屬足陽明胃經

頞頞鼻莖也屬足陽明胃經

鼻鼻爲肺竅鼻孔屬手陽明大腸經

口口爲脾竅

唇唇爲飛門唇內上下並屬足厥陰肝經唇外上屬手陽明大腸經下屬足陽明胃經

目目爲肝竅上下胞屬脾紅眥屬心綠睛屬肝白睛屬肺瞳神屬腎

系目內深處目系屬足厥陰肝經

眥大角爲內眥屬足太陽膀胱經小角爲銳眥屬手太陽小腸經

顴顴骨在鼻兩傍屬手太陽小腸經

腮顴下爲腮屬足陽明胃經

頷腮下爲頷屬足陽明胃經

頤頷下爲頤屬足陽明胃經

耳耳爲腎竅巓至耳上角屬足太陽膀胱經耳後入耳中出上角屬手少陽三焦經耳後入耳中出目前至目銳眥屬足少陽膽經

頰耳下曲處爲頰屬手陽明大腸經

膺胸上兩旁髙處爲膺屬足陽明胃經

胸兩乳間爲胸屬任脈

乳屬足陽明少幹足少陽

脘上中下三脘屬任脈

臍屬任脈兩旁屬足少陰腎經

腹臍上下爲腹中屬任脈兩旁屬足少陰腎經小腹屬足厥陰肝經

衝衝气沖也屬足陽明胃經

頸頭頸骨

項頸外皮肉也中屬督脈督之兩旁屬足太陽膀胱經膀之側屬手少陽三焦經三焦之前屬手太陽小腸經小腸之內屬手陽明大腸經大腸之內屬足少陽膽經膽之內屬足陽明胃經胃之中屬任脈

背胸中之府屬足太陽膀胱經

脊椎骨爲脊屬督脈

膂脊兩旁爲膂屬足太陽膀胱經

胂膂內爲胂夾脊肉也屬足太陽膀胱經

腰腰爲腎府尻上橫骨爲腰中屬督脈兩旁屬足太陽膀胱經

缺盆膺上橫骨爲巨骨巨骨陷中爲缺盆前屬足陽明胃經後屬手陽明大腸經側屬手太陽小腸經

肩肩顒肩端兩骨間屬手陽明大腸經肩解屬手太陽小腸經肩交屬手少陽三焦經肩膊肩後之下屬足太陽膀胱經

腋肩下曲處爲腋前屬手太陰肺經中屬手少陰心經

脇腋下爲脇前屬足厥陰肝經後屬足少陽膽經

肋脇下爲季肋卽�肋也腹結上下屬足太陰脾經章門上下屬足厥陰肝經京門上下屬足少陽膽經

臑對腋爲臑臑內中行屬手厥陰心胞絡前屬手太陰肺經後屬手少陰心經臑外中行屬手少陽三焦經前屬手陽明大腸經後屬手太陽小腸經

肘臑盡處爲肘肘中屬手太陰肺經外廉屬手陽明大腸經內廉屬手少陰心經肘內側屬手太陽小腸經肘中屬手厥陰心包絡臂外屬手少陽三焦經

腕臂骨盡處爲腕腕後屬手太陰肺經腕外側屬手太陽經腕外屬手少陽三焦經

手背屬手少陽三焦經

手掌屬手厥陰心胞絡

魚際屬手太陰肺經

指手大指內側屬手太陰肺經食指外側屬手陽明大腸經中指內側屬手厥陰心胞絡無名指外側屬手少陽三焦經小指內側屬手少陰心經外屬手太陽小腸經

甲十指甲爲筋之餘

臀尻上橫骨爲腰挾腰髖骨兩旁爲機機後爲臀屬足太陽膀胱經

髀股外爲髀髀外後廉屬足太陽膀胱經髀關屬足陽明胃經髀陽屬足少陽膽經

股髀內爲股股內屬足厥陰肝經前廉屬足太陰脾經後廉屬足少陰腎經

伏兔髀前膝上起肉屬足陽明胃經

膝膝臏中屬足陽明胃經膝內前廉屬足太陰脾經

腘膝後曲處爲腘腘中屬足太陽膀胱經腘內後廉屬足少陰腎經前廉屬足厥陰肝經

胻胻脛骨也外廉屬足陽明胃經內廉屬足太陰脾經

輔骨胻外爲輔屬足太陽膀胱經

腓腸也中屬足太陽膀胱經內屬足厥陰肝經

踝內外踝骨也內踝前廉屬足太陰脾經太陰之前屬足厥陰肝經太陰之後屬足少陰腎經外踝前廉屬足少陽膽經後廉屬足太陽膀胱經

跗跗足面也跗中屬足陽明胃經內屬足厥陰肝經跗外屬足少陽膽經

足心屬足少陰腎經

足指足大指聚毛屬足厥陰肝經內側屬足太陰脾經中指外側屬足陽明胃經小指外側屬足太陽膀胱經小指下屬足少陰腎經小指次指之間屬足少陽膽經

牙齒後大者爲牙骨之餘

齒齒爲戶門口前小者爲齒腎之表

齦齦牙�骨也上屬足陽明胃經下屬手陽明大腸經

舌舌爲心竅舌胎屬心舌根屬脾舌下屬腎

咽後喉爲咽喉主納水谷通於六府

喉喉肺之脘也前喉爲喉嚨通於五臟主气出入前屬足陽明胃經後屬足厥陰肝經

厭厭會厭也爲吸門聲音所由出

肺肺爲五臟華蓋有二十四空行列分布諸髒淸濁之气故曰肺者相傅之官治節出焉

心心居肺下鬲上如未開蓮花中有七孔以通天眞之气神之宇也故曰君主之官神明出焉

心包絡心包在心下橫膜之上豎膜之下與心肺相連

肝肝左三葉右四葉其治在左其藏在右肋居腎之上宣發陽和之气魄之官也故曰肝者將軍之官謀慮出焉

膽膽爲淸淨之府在肝之短葉間包精汁三合故曰膽者中正之官決斷出焉

脾脾廣三寸長五寸掩於太倉意之舍也

胃胃爲水谷之海大一尺五寸紆曲屈申長二尺六寸爲賁門故曰脾胃者倉廩之官五味出焉

小腸受盛之府長三丈二尺左回疊積十六曲胃之下口小腸上口也爲幽門在臍上二寸水谷於是入焉復下一寸爲水分穴小腸下口也爲闌門至是而沁別淸濁水液入膀胱渣滓入大腸故曰小腸者受盛之官化物出焉

大腸大腸爲傳泄行道之府長二丈一尺廣四寸當臍右回十六曲故曰大腸者傳道之府變化出焉

肛門魄門也穢濁所自出其系上貫於心下通於腎心腎水火相感而精气溢泄乃化血收精之系也

腎有二腎左爲腎屬水右爲命門屬相火當臍兩旁入脊膂與臍平直故曰腎者作彊之官伎巧出焉

膀胱乃津液之府縱廣九寸居腎之前大腸之側小腸之下乃膀胱際也水液由此滲入之故曰膀胱者州都之官津液藏焉气化則能出矣

陰莖屬足厥陰肝經

睪丸外腎也屬足厥陰肝經

陰囊屬足厥陰肝經

衝脈衝爲血海又爲十二經之海

陰中卽陰戶之中屬足厥陰肝經

陰戶卽陰門之口屬足厥陰肝經

皮膚實爲皮浮爲膚衛气之分也屬肺

肌肉白爲肌赤爲肉營血之分也屬脾

血脈屬心

筋屬肝

骨屬腎

精兩神相搏合而成形常先身生是謂精

气上焦開發宣五穀味燻膚充身澤毛若霧露之漑是謂气

津腠理發泄汗出是謂津

液谷入气滿淖澤注於骨骨屬屈申泄澤補益腦髓皮膚澤潤於津是謂液

血中焦受气取汁變化而赤是謂血中焦亦並胃中出上焦之後此所受气者泌糟粕蒸津液化其精微上注於肺脈乃化而爲血以奉生身故中焦受气取汁變化而赤

脈壅遏營气令無所避是謂脈宗气行於經脈中其脈流布諸經而營气從之以行無所避逆謂之脈本艸綱目

乳汁釋名李時珍曰乳者化之謂故字從孚化省文也方家隱其名謂之仙人酒生人血白朱砂種種名色蓋乳乃陰血所化生於脾胃攝於衝任未受孕則下爲月水旣受孕則畱而養胎已產則赤變爲白上爲乳汁此造物元微自然之妙也邪術家乃以童女矯揉取乳及造反經爲乳諸說巧立名謂以弄貪愚此皆妖人所爲王法所誅君子當斥之可也凡入藥並取首生男兒無病婦人之乳白而稠者佳若色黃赤淸而腥穢如涎者並不可用有孕之乳謂之忌奶小兒飲之吐瀉成疳鬾之病最爲有毒也

乳汁气味甘鹹平無毒大明曰涼

乳汁主治別錄曰補五臟令人肥白悅澤療目赤痛多淚解獨肝牛肉毒合濃豉汗服之神效蘇恭曰和雀屎去目中弩肉大明曰益气治瘦悴悅皮膚潤毛髮點眼止淚

發明陶弘景曰漢張蒼年老無齒妻妾百數常服人乳故年百歲餘身肥如瓠寇宗奭曰人乳汁治目之功多何也人心生血肝藏血脾受血則能視蓋水入於經其血乃成又曰上則爲乳汁下則爲月水故知乳汁則血也用以點眼豈不相宜血爲陰故性冷髒寒人如乳餅酥酪之類不可多食𨿽曰牛羊乳然亦不出乎陰陽之造化耳老人患口瘡不能食但飲人熱乳甚良李時珍曰人乳無定性其人和平飲食沖淡其乳必平其人暴躁飲酒食辛或有火病其乳必熱凡服乳須熱飲若曬曝爲粉入藥尢佳南史載宋何尙之積年勞病飲婦人乳而瘥又言穰城老人年二百四十歲惟飲曾孫婦乳也按白飛霞醫通云服人乳大能益心气補腦髓止消渴治風火證養老猶宜每用一吸卽以紙塞鼻孔按唇貼齒而漱乳與口津相和然後以鼻內使气由明堂入腦方可徐徐咽下如此五七吸爲一度不漱而吸何異飲酪止於腸胃而已

人血集解李時珍曰血猶水也水谷入於中焦沁別燻蒸化其精微上注於肺流溢於中布散於外中焦受汁變化而赤行於隧道以奉生身是之謂血命曰營气血之與气異名同類淸者爲營濁者爲衛營行於陰衛行於陽气主煦之血主濡之血體屬水以火爲用故曰气者血之帥也气升則升气降則降气熱則行气寒則凝火活則紅火死則黑邪犯陽經則上逆邪犯陰經則下流蓋人身之血皆生於脾攝於心藏於肝布於肺而施化於腎也仙家煉之化爲白汁陰盡陽純也萇弘死忠血化爲碧人血入土年久爲燐皆精靈之極也

人血气味鹹平有毒

人血主治陳藏器曰羸病人皮肉漧枯身上麩片起又狂犬咬寒熱欲發者並刺血熱飲之

人血發明李時珍曰肉漧麩起燥病也不可卒潤也飲人血以潤之人之血可勝刺乎夫潤燥治狂犬之藥亦夥矣奚俟於此耶始作方者不仁甚矣其無後乎虐兵殘賊亦有以酒飲人血者此乃天戮之民必有其報不必責也諸方用血惟不悖於理者收附於下

人精集解李時珍曰營气之粹化而爲精聚於命門命門者精血之府也男子二八而精滿一升六合養而充之可得三升損而喪之不及一升謂精爲者精非血不化也謂精爲寶者精非气不養也故血盛則精長气聚則精盈邪術家蠱惑愚人取童女交媾飲女精液或以己精和其天癸吞咽服食呼爲鉛汞以爲祕方放恣貪淫甘食穢滓促其天年愚之甚矣又將誰尢按鮑景翔云神爲气主神動則气隨气爲水母气聚則水生故人之一身貪心動則津生哀心動則淚生愧心動則汗生欲心動則精生

人精气味甘溫

人精主治陶弘景曰和鷹屎滅瘢李時珍曰塗金瘡血出湯火瘡

人汗集解李時珍曰汗出於心在內則爲血在外則爲汗故曰奪汗者無血奪血者無汗

人汗气味鹹有毒李時珍曰飲食食之令人生疔毒

人气主治李時珍曰下元虛冷日令童男女以時隔衣進气臍中甚良凡人身體骨節痺痛令人更互呵熨久久經絡通透又鼻衄金瘡噓之能令血斷

發明李時珍曰醫家所謂元气相火仙家所謂元陽眞火一也天非此火不能生物人非此火不能有生故老人虛人與二七以前少陰同寢藉其燻蒸最爲有益杜甫詩云暖老須燕玉正此意也但不可行淫以喪寶促生耳近時術家令童女以气進入鼻竅臍中精門以通三田謂之接補此亦小法不得其道者反以致疾按謝承續漢書云大醫史循宿禁中寒疝病發求火不得眾人以口更噓其背至旦遂愈劉敬叔異苑云孫家奚奴治虎傷蛇噬垂死者以气禁之皆安又葛洪抱朴子云人在气中气在人中天地萬物無不須气以生善行气者內以養身外以卻惡然行之有法從子至巳爲生气之時從午至亥爲死气之時常以生气時鼻中引气入多出少閉而數之從九九八八七七六六五五而止乃微吐之勿令耳聞習之旣熟增至千數此爲胎息或春食東方靑气夏食南方赤气秋食西方白气冬食北方黑气四季食中央黃气亦大有效故善行气者可以避饑渴可以延年命可以行水上可以居水中可以治百病可以入瘟疫以气噓水則水逆流噓火則火遙滅噓沸湯則手可探物噓金瘡則血卽自止噓兵刃則刺不能入噓箭矢則矢反自射噓犬則不吠噓虎狼則伏退噓蛇蜂則不動吳越有禁咒行气之法遇有大疫可與同�不相傳染遇有精魅或聞聲或現形擲石放火以气禁之皆自絕或毒蛇所傷噓之卽愈若在百里之外遙以我手噓咒男左女右亦可卽安夫气出於無形用之其效至此而況絕谷延年乎時珍按此卽吾內養浩然靈气也符篆家取祖气卽此但彼徒皆气餒庸人依仿安得驗哉

人魄集解李時珍曰此是縊死人其下有物如麩炭卽時掘取便得稍遲則深入矣不掘則必有再縊之禍蓋人受陰陽二气合成形體魂魄聚則生散則死死則魂升於天魄降於地魄屬陰其精沈淪入地化爲此物亦猶星隕爲石虎死目光墜地化爲白石人血入地爲燐爲碧之意也

人魄主治李時珍曰鎭心安神魄定驚怖顚狂磨水服之

陰毛主治陳藏器曰男子陰毛主蛇咬以口含二十條咽汁令毒不入腹千金方雲橫生逆產用夫陰毛二七莖燒研豬膏和丸大豆大吞之李時珍曰婦人陰毛主五淋及陰陽易病

人骨釋名李時珍曰許愼云骨者肉之核也靈樞經云腎主骨有骨度篇論骨之大小長短廣狹甚詳見本書

人骨主治陳藏器曰骨病接骨瘡並取焚棄者

人骨發明李時珍曰古人以掩暴骨爲仁徳每獲陰報而方伎之流心乎利欲乃收人骨爲藥餌仁術固如此乎且犬不食犬骨而人食人骨可乎父之白骨惟親生子刺血瀝之卽滲入又酉陽雜俎云荊州一人損脛張七政飲以藥酒破肉去骨一片塗膏而愈二年復痛張曰所取骨寒也尋之尙在�下以湯洗綿裹收之其痛遂止气之相感如此孰謂枯骨無知乎仁者當悟矣

人胞釋名李時珍曰人胞包人如衣故曰胞衣方家諱之別立諸名焉丹書雲天地之先陰陽之祖乾坤之�鑰鉛汞之匡廓胚胎將兆九九數足我則乘而載之故謂之河車其色有紅有綠有紫以紫者爲良

人胞修治吳球曰紫河車古方不分男女近世男用男女用女一云男病用女女病用男初生者爲佳次則健壯無病婦人者亦可取得以淸米泔擺浮竹器盛於長流水中洗去筋膜再以乳香酒洗過篾籠盛之烘榦研末亦有瓦焙研者酒煮搗爛者甑蒸搗曬者以蒸者爲佳董炳云今人皆酒煮火焙及去筋膜大誤矣火焙水煮其子多不育惟蒸搗和藥最良筋膜乃初結眞气不可剔去也

人胞气味甘鹹溫無毒

人胞主治陳藏器曰血气羸瘦婦人勞損面皮黑腹內諸病漸瘦者治淨以五味和之如法與食之勿令婦知吳球曰治男女一切虛損勞極癲癇失志恍惚安心養血益气補精

人胞發明朱震亨曰紫河車治虛勞當以骨蒸藥佐之气虛加補气藥血虛加補血藥以側柏葉烏藥葉俱酒灑九蒸九曝用之爲丸大能補益名補腎丸李時珍曰人胞𨿽載於陳氏本艸昔人用者猶少近因丹溪朱氏言其功遂爲時用而括蒼吳球始創大造丸一方尢爲世行其方藥味平補𨿽無人胞亦可服餌其說詳見本方下按隋書云琉球國婦人產乳必食子衣張師正倦遊錄云八桂獠人產男以五味煎調胞衣會親啖之此則諸獸生子自食其衣之意非人類也崔行功小兒方云凡胎衣宜藏於天徳月徳吉方深埋緊築令兒長壽若爲豬狗食令兒顚狂虫蟻食令兒瘡癬鳥鵲食令兒惡死棄於火中令兒瘡爛近於社廟污水井街巷皆有所禁按此亦銅山西崩洛鐘東應自然之理也今復以之蒸煮炮炙和藥搗餌𨿽曰以人補人取其同類然以人食人獨不犯崔氏之禁乎其異於琉球獠人者亦幾希矣

胞衣水修治陳藏器曰此乃衣埋地下七八年化爲水澄徹如冰南方人以甘艸升麻和諸藥瓶盛埋之三五年後掘出取爲藥也

胞衣水气味辛涼無毒

胞衣水主治陳藏器曰小兒丹毒諸熱毒發寒熱不歇狂言妄語頭上無辜發豎虛痞等證天行熱病飲之立效李時珍曰反胃久病飲一鍾當有虫出

初生臍帶釋名李時珍曰胎在母腹臍連於胞胎息隨母胎出母腹臍帶旣剪一點眞元屬之命門丹田臍幹自落如瓜脫蒂故臍者人之命蒂也以其當心腎之中前直神闕後直命門故謂之臍臍之爲言齊也

臍帶主治陳藏器曰燒末飲服止瘧李時珍曰解胎毒傅臍瘡

人勢釋名李時珍曰人陰莖非藥物也陶九成輟耕錄載杭州沈生犯姦事露引刀自割其勢流血經月不合或令尋所割勢搗粉酒服不數日而愈觀此則下蠶室者不可不知此法也故附於此云

人勢主治李時珍曰下蠶室創口不合

人肉主治陳藏器曰瘵疾

人肉發明李時珍曰張杲醫說言唐開元中閩人陳藏器著本艸拾遺載人肉療羸瘵閭閻有病此者多割股案陳氏之先已有割股割肝者矣而歸咎陳氏所以罪其筆之於書而不立言以破惑也本艸可輕言哉嗚呼身體發膚受之父母不敢毀傷父母𨿽病篤豈肯欲子孫殘傷其支體而自食其骨肉乎此愚民之見也按何孟春餘冬錄云江伯兒母病割脇肉以進不愈禱於神欲殺子以謝神母愈遂殺其三歲子事聞太祖皇帝怒其絕倫滅理杖而配之下禮部議曰子之事親有病則拜托良醫至於呼天禱神此懇切至情不容已者若臥冰割股事屬後世乃愚昧之徒一時激發務爲詭異以驚世駭俗希求旌表規避徭役割股不已至於割肝割肝不已至於殺子違道傷生莫此爲甚自今遇此不在旌表之例嗚呼聖人立教髙出千古偉哉如此又陶九成輟耕錄載古今亂兵食人肉謂之想肉或謂之兩腳羊此乃盜賊之無人性者不足誅矣

木乃伊集解李時珍曰按陶九成輟耕錄雲天方國有人年七八十歲願捨身濟眾者絕不飲食惟澡身啖蜜經月便溺皆蜜旣死國人殮以石棺仍滿用蜜浸之鑴年月於棺瘞之俟百年後起封則成蜜劑遇人折傷肢體服少許立愈𨿽彼中亦不多得亦謂之蜜人陶氏所載如此不知果有否姑附卷末以俟博識

人乳附方服乳歌仙家酒仙家酒兩个壺盧盛一斗五行釀出眞醍醐不離人間處處有丹田若是漧涸時咽下重樓潤枯朽淸晨能飲一升餘返老還童天地久虛損勞瘵徳生丹用無病婦人乳三酒杯將磁碟曬極熱置乳於中次入麝香末少許木香末二分調勻服後飲濃茶一酒盞卽陽敗次日服接命丹接命丹用乳三酒杯如前曬碟盛人乳並人胞末一具調服服畢面膝俱赤如醉思睡只以白粥少少養之集簡方

虛損風疾接命丹治男婦气血衰弱痰火上升虛損之證又治中風不語左癱右瘓手足疼痛動履不便飲食少進諸證用人乳二杯香甜白者爲佳以好梨汁一杯和勻銀石器內頓滚滚每日五更一服能消痰補虛生血延壽此乃以人補人其妙無佳攝生眾妙方

中風不語舌根彊硬三年陳醬五合人乳汁五合相和研以生布絞汁隨時少少與服良久當語聖惠方

卒不得語人乳半合美酒半升和服範

汪方

失音不語人孔竹瀝各二升溫服摘

元方

月經不通日飲人乳三合千

金方

眼熱赤腫人乳半合古銅錢十文銅器中磨令變色稀稠成煎瓶收日點數次或以乳浸黃連蒸熱洗之聖惠方

初生不尿人乳四合�白一寸煎滚分作四服卽利劉涓子鬼遺方

初生吐乳人乳二合蘧篨篾少許鹽二粟大同煎沸入牛黃米許與服劉涓子鬼遺方

癰膿不出人乳汁和傅之比曉膿盡出不可近手千金方

脛生瘡人乳桐油等分和勻鵝翎掃塗神效摘

元方

啖蛇牛毒牛啖蛇者毛髮向後其肉殺人但飲人乳汁一升卽愈金匱要略

中牛馬毒人乳飲之良千

金方

身體部紀事河圖蒼帝並乳河圖始開圖黃帝名軒北斗黃帝之精母地祇之女附寶之郊野大電繞斗樞星耀感附寶生軒胸文曰黃帝子春秋元命苞顓頊駢幹上法月參事成紀以理陰陽吳越春秋鯀娶於有莘氏之女名曰女嬉年壯未孳嬉於砥山得薏苡而吞之意若爲人所感因而�孕剖脇而產髙密竹書紀年帝禹夏后氏胸有玉斗帝王世紀簡翟浴元丘之水燕遺卵吞之剖背生契風俗通后稷冬墾田流汗而種田不生者人力非不至天時不與山海經結胸國爲人結胸貫胸國爲人胸有竅世本陸終娶於鬼方氏之妹謂之女脇生六子孕而不育三年啟其左�三人出焉啟其右�三人出焉帝王世紀殷時有仙女名昌容隔肉見骨春秋元命苞文王四乳是爲含良蓋法酒旗布恩舒明宋均曰乳酒也

淮南子修務訓文王四乳是謂大仁天下所歸百姓所親說山訓文王洿膺鮑申傴背書經武成戊午師渡孟津癸亥陳於商郊甲子昧爽受率其旅若林會於牧野罔有敵於我師前徒倒戈攻於後以北血流漂杵白虎通周公背僂是謂彊俊成就周道輔於幼主墨子明鬼篇周宣王殺其臣杜伯而不辜三年王田於圃杜伯乘白馬素車朱衣冠執弓矢追周宣王射入車上中心折脊殪車中伏弢而死公羊傳夫人譖公於齊侯齊侯怒與之飲酒於其出也使公子彭生搚幹而殺之左傳莊公八年齊襄公田於貝丘見大豕從者曰公子彭生也公怒曰彭生敢見射之豕人立而啼公懼墜於車傷足喪屨反誅屨於徒人費弗得鞭之見血走出遇賊於門劫而束之費曰我奚禦哉袒而示之背信之費請先入伏公而出鬥死於門中僖公二十三年晉公子重耳及曹曹共公聞其駢脇欲觀其裸浴薄而觀之二十八年晉師入曹魏犨爇僖負羈氏傷於胸公欲殺之而愛其材使問且視之病將殺之魏犨束胸見使者曰以君之靈不有寧也距躍三百曲踴三百乃捨之晉語文公適齊齊侯妻之有馬二十乘將死於齊而已矣姜氏與子犯謀醉而載之以行醒以戈逐子犯曰若無所濟吾食舅氏之肉其知厭乎勇犯走且對曰若無所濟余未知死所誰能與豺狼爭食若克有成公子無亦晉之柔嘉是以甘食偃之肉腥臊將焉用之遂行荀子君道篇楚莊王好細腰朝有餓人淮南子泛論訓曹子爲魯將兵三戰不勝亡地千里柯之盟楡三尺之刃造桓公之胸三戰所亡一朝而反之論衡書虛篇齊桓公負婦人而朝諸侯管仲告諸侯吾君背有疽創不得婦人瘡不衰愈周語晉成公之生也其母夢神規其臀以墨曰使有晉國故名之曰黑臀論語摘輔象孔子胸膺應矩是謂儀古春秋孔演圖孔胸文曰制作定世符運孔叢子嘉言篇仲尼修肱而龜背左傳昭公二十年衛公孟縶狎齊豹初齊豹見宗魯於公孟注薦達也爲驂乘焉將作亂而謂之曰公孟之不善子所知也勿與乘吾將殺之對曰吾由子事公孟今聞難而逃是僭子也使子言不信子行事乎吾將死之公孟有事於蓋獲之門外宗魯驂乘齊氏用戈擊公孟宗魯以背蔽之斷肱以中公孟之肩皆殺之公聞亂載寶以出過齊氏齊氏射公中南楚背公遂出昭公二十一年華登以吳師救華氏宋師敗華氏於新裏十一月公子城以晉師救宋大敗華氏圍諸南裏華亥搏膺而呼見華貙曰吾爲欒氏矣昭公二十七年吳公子光伏甲於堀室而享王王使甲坐於道及其門門階戶席皆王親也夾之以鈹羞者獻體攺服於門外執羞者坐行而入執鈹者夾承之及體以相授也光僞足疾入於堀室鱄設諸置劍於魚中以進抽劍刺王鈹交於胸遂弒王闔廬以其子爲卿吳越春秋公子光伏甲士於窋室中具酒而請王僚使專諸置魚腸劍炙魚中進之旣至王僚前專諸乃擘炙魚因推匕首立戟交軹倚專諸胸胸斷臆開匕首如故以刺王僚貫甲達背左傳定公四年吳入郢楚子涉雎濟江入於雲中王寢盜攻之以戈擊王王孫由於以背受之中肩王奔鄖鄖公辛之弟懷將弒王辛以王奔隨五年楚子入於郢王之在隨也子西爲王輿服以保路國於脾泄聞王所在而後從王王使由於城麇復命子西問髙厚焉弗知子西曰不能如辭對曰人各有能有不能王遇盜於雲中余受其戈其所猶在袒而示之背曰此余所能也脾泄之事余亦弗能也莊子外物篇萇弘死於蜀藏其血三年而化爲碧戰國策宋康王射天笞地斬社稷而焚滅之罵國老諫臣剖傴之背鍥朝涉之脛而國人大駭莊子逍遙遊藐姑射之山有神人居焉肌膚若冰雪莊子田子方篇伯昏無人登髙山履危石臨百仞之淵背逡巡足二分垂在外揖列禦寇而進之禦寇伏地汗流至踵韓子姦劫篇淖齒之用齊也擢湣王之筋縣之廟梁宿昔而死王充論衡骨相篇張儀仳脇卒相秦魏史記範雎傳雎事魏中大夫須賈須賈爲魏使於齊範雎從齊王聞雎辧口使人賜雎金十斤及牛酒須賈大怒以爲雎持魏國陰事告齊旣歸以告魏相魏相大怒使舍人笞擊雎折脇折齒呂氏春秋當務篇齊之好勇者其一人居東郭其一人居西郭卒然相遇於塗曰姑相飲乎觴數行曰姑求肉乎一人曰子肉也我肉也尙胡革求肉而爲於是具染而已因抽刀而相啖至死而止春秋後語荊軻謂樊於期曰願得將軍之首以獻秦王秦王必喜而見臣臣左手把其袖右手揕其胸漢書髙祖本紀漢王項羽相與臨廣武之間而語漢王數羽罪十羽大怒伏弩射中漢王漢王傷胸乃捫足曰虜中吾指吳王濞傳髙帝兄仲之子上患吳會稽輕悍乃立濞爲吳王王三郡五十三城髙祖召濞相之曰若狀有反相獨悔業已拜因拊其背曰漢後五十年東南有亂豈若耶天下一家愼無反濞頓首曰不敢史記韓信傳蒯通以相術說韓信曰相君之面不過封侯又危不安相君之背貴乃不可言注張晏曰背畔則大貴漢書鄧通傳文帝嘗夢欲上天不能有一黃頭郎推上天顧見其衣尻帶後穿師古曰衣尻帶後謂衣當尻上而居革帶之下處也

覺而之漸臺以夢中陰目求推者郎見鄧通其衣後穿夢中所見也召問其名姓文帝甚悅尊幸之益都耆舊傳漢武帝時蜀張寬爲侍中從祀甘泉至渭橋有女子浴於渭水乳長七尺上怪其異遣問之女曰帝後第七車知我已知寬在第七車對曰天皇主祭祀者齋戒不潔則女人星見漢書王莽傳莽反膺髙視後漢書劉平傳建武初平狄將軍龐萌反於彭城攻敗郡守孫萌平時爲郡吏冒白刃伏萌身上被十創困頓不知所爲號泣請曰願以身代府君賊乃斂兵止曰此義士也勿殺遂解去萌傷甚气絕有頃蘇渴求飲平傾其創血以飲之李善傳善字次孫南陽淯陽人本同縣李元蒼頭也建武中疫疾元家相繼死沒惟孤兒續始生數旬而貲財千萬諸奴婢私共計議欲謀殺續分其財產善深傷李氏而力不能制乃潛負續逃去隱山陽瑕丘界中親自哺養乳爲生湩東平憲王蒼傳蒼腰帶十圍顯宗甚重之詔曰日者問東平王處家何等最樂王言爲善最樂其言甚大副是腰腹矣楊政傳範升嘗爲出婦所告坐系獄政乃抱升子潛伏道傍候車駕而持章叩頭大言曰範升三娶惟有一子今適三歲孤之可哀武騎虎賁懼驚乘輿以戟叉政傷胸政猶不退哀泣辭請詔卽出升梁冀傳冀妻能作折腰步戴就傳就會稽上虞人也仕郡倉曹掾揚州刺史歐陽參奏太守成公浮臧罪遣部從事薛安案倉庫簿領收就於錢塘縣獄幽囚考掠五毒參至每上彭考因止飯食不肯下肉焦毀墮地者掇而食之董卓傳越騎校尉伍孚忿卓凶毒乃朝服懷佩刀以見卓孚語畢辭去卓起送至閣以手撫其背孚因出刀刺之不中卓自奮得免呼左右執殺孚獻帝伏皇后紀議郎趙彥嘗爲帝陳言時策曹操惡而殺之其餘內外多見誅戮操後以事入見殿中帝不任其憤因曰君若能相輔則厚不爾幸垂恩相捨操失色俯仰求出舊儀三公領兵朝見令虎賁執刃挾之操出顧汗流浹背自後不敢復朝請列異傳蔡經與神交神將去家人見經詣井上飲水上馬而去視井上俱見經皮如�蛻遂不還蔣子文漢末爲秣陵尉自謂骨靑死當爲神交州記趙嫗者九眞軍安縣女子乳長數尺不嫁入山聚羣盜常著金檎踶屐魏志武宣卞皇后傳注

魏略曰太祖始有丁夫人又劉夫人生子修劉早終丁養子修子修亡於穰丁常言將我兒殺之遂哭泣無節太祖忿之遣歸家後太祖就見之夫人方織外人傳云公至夫人踞機如故太祖拊其背曰願我共載歸乎夫人不應太祖曰眞決矣遂與絕吳志周瑜傳曹仁攻圍甘寧瑜救寧圍解乃渡屯北岸克期大戰瑜親跨馬櫟陣會流矢中右脇瘡甚便還後仁聞瑜臥未起勒兵就陣瑜乃自興按行軍營激揚吏士仁遂退呂蒙傳魯肅代周瑜之陸口過蒙屯下肅尙輕蒙蒙問肅曰君受重任與關羽爲鄰將何計略以�不虞肅造次應曰臨時施宜蒙曰今東西𨿽一家而關羽實熊虎也計安可不豫定因爲肅畫五策肅於是越席就之撫其背曰呂子明吾不知卿才略所及乃至於此也世說鍾毓鍾會少有令譽年十三魏文帝聞之召見問毓曰卿何汗曰戰戰惶惶汗出如漿復問會卿何不汗對曰戰戰栗栗汗不敢出吳志張昭傳注

引江表傳曰孫權卽尊位請會百官歸功周瑜昭舉笏欲褒贊功徳未及言權曰如張公之計今已乞食矣昭大慚伏地流汗獨異志晉宣王司馬懿自顧見背魏志明帝紀太和元年新城太守孟達反詔司馬宣王討之注魏略曰達以延康元年率部曲四千餘家歸魏文帝時初卽王位出乘小輦執達手撫其背戲之曰卿得毋爲劉�刺客邪遂與同載酉陽雜俎魏明帝起淩雲臺峻峙數十丈有人鈴下能著屐登緣不異踐地明帝怪而殺之腋下有兩肉翅長數寸語林何晏美姿容明帝見之謂其傅粉賜之湯餅晏食之汗出如流面以巾拭之色轉皎然外國圖大秦國人長脇異苑滿奮丰肥肉潰膚裂每至暑夏輒膏汗流溢晉書華表傳表遷侍中正元初石苞來朝盛稱髙貴鄕公以爲魏武更生時聞者流汗沾背表懼禍作稱疾歸下捨故免於難劉伶傳伶嘗醉與俗人相忤其人攘袂奮拳而往伶徐曰雞肋不足以安尊拳其人笑而止嵇紹傳時朝廷有北徵之役徵紹紹以天子蒙塵承詔馳詣行在所值王師敗績於蕩陰百官及侍衛莫不散潰惟紹儼然端冕以身捍衛兵交禦輦飛箭雨集紹遂被害於帝側血濺禦服天子深哀嘆之及事定左右欲浣衣帝曰此嵇侍中血勿去周顗傳顗在中朝時能飲酒一石及過江𨿽日醉每稱無對偶有舊對從北來顗欣然乃出二石共飲各大醉及顗醒使視客已腐脇而死桓溫傳溫生未期溫嶠見之曰此兒有奇骨可試使啼及聞其聲曰眞英物也謝安傳簡文帝崩桓溫入赴山陵大陳兵衛將移晉室呼安及王坦之欲於坐害之坦之甚懼旣見溫坦之流汗沾衣安從容就席前秦錄苻堅背有赤文隱起成字曰艸付臣背有艸付字遂攺姓苻氏世說王孝伯問王大忱阮籍何如司馬相如王大忱曰阮籍胸中壘塊故須酒澆之桓公有主簿善別酒有酒輒令先嘗好者謂靑州從事惡者謂平原督郵靑州有齊郡平原有鬲縣從事言到臍督郵言至膈上住幽明錄王子猷先有背疾子敬疾篤恆禁來往聞子敬亡撫心悲惋都不一聲背卽潰裂前燕錄慕容雋夢石虎嚙其臀寤而惡之命發其墓剖棺出屍踏而罵之南涼錄禿發烏孤因酒走馬馬倒傷脇笑曰幾使呂光父子大喜晉書陶潛傳潛爲彭澤令郡遣督郵至縣吏白應束帶見之潛嘆曰吾不能爲五斗米折腰拳拳事鄕裏小人宋書朱修之傳修之戍滑臺爲虜所圍遂陷於虜初修之母聞其被圍旣久常憂之忽一旦乳汁驚出號泣告家人曰吾今已老忽復有乳汁斯不祥矣吾兒其不利乎修之果以此日陷沒南齊書王敬則傳敬則晉陵南沙人也母爲女巫生敬則而胞衣紫色謂人曰此兒有鼓角相敬則年長兩腋下生乳各長數寸集異志梁武帝天監十五年七月荊州市殺人而身不僵首墮於地動口張目血如竹箭直上丈餘然後如雨細下是歲荊州大旱此冤气之應梁書沈約傳約腰有紫痣聰明過人羊侃傳侃窮極奢靡有舞人張淨婉腰圍一尺六寸時人咸推能掌中舞又有孫荊玉能反腰帖地銜得席上玉簪南史蕭明傳明母病風積年沈臥明晝夜祈禱時寒明下淚爲之冰叩頭血亦冰不澑孫法宗傳法宗父隨孫恩入海澨被害屍骸不收法宗入海尋求聞世間論是至親以血瀝骨當悉漬浸乃操刀沿海見枯骸則割肉灌血如此十餘年臂脛無完皮血脈枯竭終不能逢遂衰絰終身魏書帝紀昭成皇帝生而奇偉臥則乳垂至席北齊書王琳傳琳爲陳將吳明徹所殺有一叟以酒脯來號酹盡哀收其血懷之而去周書文帝本紀太祖生而背有黑子宛轉若龍盤之形唐書髙祖本紀仁公生髙祖於長安體有三乳舊唐書呂溫傳溫以小吏事崔漢衡貞元初吐蕃背盟漢衡爲吐蕃所虜將殺之溫趨往以背受刃吐蕃義之由是與漢衡俱免隋唐嘉話太宗閱醫方見明堂圖五藏之系咸附於背乃愴然曰今律杖笞柰何令髀背分受乃詔不得笞背因話錄元宗與諸王會食寧王對禦坐歕一口飯直及龍顏上曰寧哥何故錯喉黃幡綽曰此非錯喉是噴嚏銷夏貴妃每至夏月常衣輕綃使侍兒交扇鼓風猶不解其熱每有汗出紅膩而多香或拭之於巾帕之上其色如桃紅也唐書烈女傳李孝女者瀛州博野人安祿山亂被劫徙他州聞父亡欲間道奔喪一子不忍去割一乳畱以行元徳秀傳徳秀兄子𦇤褓喪親無資得乳媼徳秀自乳之數日湩流能食乃止良常仙系記陸修靜背有斗文大唐新語畢構性至孝初丁繼親憂其蕭氏盧氏兩妹皆在𦇤褓親乳之乳爲之出及其亡也二妹皆慟哭絕者久之言曰𨿽兄弟無三年之禮吾荷鞠育豈同常人遂三年服朝野之人莫不涕泗韓思彥以禦史巡察於蜀成都富商積財巨萬兄弟三人分資不平爭訴長吏受其財賄不決與奪思彥推案數日令廚者奉乳自飲訖以其餘乳賜爭財者謂之曰汝兄弟久禁當饑渴可飲此乳才徧兄弟竊相語遂號哭攀援不解但言曰侍禦豈不以兄弟同母乳耶悲號不自勝請同居如初諧噱錄齊王主客郎頓丘李恕身短盧詢祖腰粗恕曰盧郎腰粗帶難匝答曰丈人身短袍易長恕又謂詢祖曰盧郎聰明必不壽答曰見丈人蒼蒼在鬢差以自安酉陽雜俎蜀有費雞師爲人解必用一雞設祭於庭嘗謂奴滄海曰爾將病令袒而負戶以筆再三畫於戶外大言曰過過墨遂透背焉相傳江淮間有驛俗呼露筋嘗有人醉止其處一夕白鳥蛄嘬血滴筋露而死同州司馬裴沆常說再從伯自洛中將往鄭州在路數日晚程偶下馬覺道左有人呻吟聲因披蒿萊尋之荊叢下見一病鶴垂翼俯咮翅關上瘡壞無毛且異其聲忽有老人白衣曳杖數十步而至謂曰郎君年少豈解哀此鶴耶若得人血一塗則能飛矣裴頗知道性甚髙逸遽曰某請刺此臂血不難老人曰君此志甚勁然須三世是人其血方中郎君前生非人惟洛中葫蘆生三世是人矣郎君此行非有急切可能郤至洛中幹葫蘆生乎裴欣然而返未信宿至洛乃訪葫蘆生具陳其事且拜祈之葫蘆生初無難色開襆取一石合大若兩指援鍼刺臂滴血下滿其合授裴曰無多言也及至鶴處老人已至喜曰固是信士及令盡其血塗鶴言與之結緣視鶴所損處毛已生矣廬陵官下記韋少卿不喜書嗜好札靑其季父嘗令解衣視之胸中刺一樹樹上集鳥數十其下懸鏡鏡鼻系索有人止於側牽之叔不解問焉少卿笑曰叔不曾讀張燕公詩否挽鏡寒鴉集耳稽神錄戊寅歲吳帥徵越敗於臨安裨將劉宣傷重臥於死人中宣肥白如瓠初伏於地越人割其�肉宣不敢動後瘡愈肉不復生作事少偏夢溪筆談夏文莊性豪侈稟賦異於人才睡卽身冷而僵一如逝者旣覺須令人溫之良久方能動人有見其陸行兩車相連載一物巍然問之乃綿帳也以數千兩綿爲之常服仙茅鍾乳硫黃莫知紀極晨朝每食鍾乳粥有小吏竊食之遂發疽幾不可救談圃仁宗嘗患腰疼李公主薦一黥卒卽召見用鍼刺腰鍼才出卽奏云官家起行上如其言行步如故遂賜號興龍穴聞見前錄仁宗朝程文簡公判大名府時府兵有肉生於背蜿蜒若龍伏者文簡收禁之以其事聞仁宗謂宰輔曰此何罪也令釋之後其兵以病死嗚呼肉龍生於兵之背妖也帝釋之徳足以勝妖矣兵輒死宜哉春渚紀聞錢塘西湖壽星寺老僧則廉言蘇先生作郡倅日與參寥子同登方丈卽顧謂參寥曰某前身山中僧也今日寺僧皆吾法屬耳後每至寺卽解衣盤礡久而始去則廉時爲僧雛侍側每暑月袒露竹陰間細視公背有黑子若星斗狀世人不得見也卽北山君謂顏魯公曰志金骨記名仙籍是也東軒筆錄王平甫學士軀幹魁碩而眉宇秀朗嘗盛夏入館中方下馬流汗浹衣劉邠見而笑曰君眞所謂汗淋學士也老學庵筆記錢遜叔侍郎少時溯汴舟敗溺水流二十里遇救得不死旬日猶苦腰痛不悟其故視之有手迹大如扇色正靑五指及掌宛然可識若擎其腰間者此其所以不死也宋史範鎭傳鎭篤於行義兄鎡卒於隴城無子聞其有遺腹子在外鎭時未仕徒步求之兩蜀間二年乃得之曰吾兄異於人體有四乳是兒亦必然已而果然名曰百常孝義傳楊慶鄞人父病貧不能召醫乃刲股肉啖之良已其後母病不能食慶取右乳焚之以灰和藥進焉入口遂差久之乳復生讀書鏡楊願與秦檜善至飲食動作悉效之檜嘗食因噴嚏失笑願亦陽噴飯而笑左右哂焉檜亦厭之諷禦史排擊而去悅生隨抄牛思進有膂力常負壁而立令力士二人撮其乳曳之不動軍中咸異之元史世祖紀眞定民劉驢兒有三乳自以爲異謀不軌事覺磔裂以徇明外史章溢傳溢龍泉人寇破龍泉執溢就問計策溢厲聲責之賊怒縛溢於柱以刀磨脇欲降之溢不爲屈賊竟不敢害遁園居士名公像記倪文僖公與子文毅公像俱方面大耳丰頤頦微髭須文毅尢爲肥碩聞其曾孫翰儒言腰帶圍可容中人四軀也公無子裏中傳文僖禱北嶽其夫人姚夢嶽神指捧香合重子曰以爲爾子孕而生公故名嶽言公隱宮公曾生子祝枝山野記亦言文毅頎躬廣頤美如冠玉腹大十圍體有四乳云而陳中丞人物志言文僖雙目如電體有四乳祝或誤也

身體部外編續博物志有一國王小夫人生一肉團大夫人�之作木函棄之常河水後河邊人得之肉破生千小兒勇健欲伐父王國小夫人以乳五百道射小兒口遂弛弓仗號爲賢劫千佛賢奕泗州僧伽頂有一孔以絮窒之發絮則異香出氛氳滿室佛圖澄左乳下一孔圍七寸亦以絮窒之夜欲讀書發絮則光照一室時時水邊引腸胃滌之復納於內物理有不可致詰者重瞳四乳不足道矣身體部雜錄易經屯上六乘馬班如泣血漣如剝六四象剝�以膚切近也按程傳剝及其膚身垂於亡矣切近於禍也咸九五咸其脢�悔按本義脢背肉在心上而相背不能感物而無私系明夷六四入於左腹獲明夷之心出於門庭按建安丘氏曰坤爲腹左者隱僻之所也六四進居坤體之下故曰入於左腹睽六五悔亡厥宗噬膚往何咎按程傳噬膚噬嚙其肌膚而深入之也夬九四臀�膚其行次且按程傳臀�膚居不安也行次且進不前也姤九三臀�膚其行次且厲�大咎困初六臀困於株木入於幽谷三歲不覿按本義臀物之底也困於株木傷而不能安也艮艮其背不獲其身行其庭不見其人�咎按本義身動物也惟背爲止艮其背則止於所當止也止於所當止則不隨身而動矣是不有其身也如是則𨿽行於庭除有人之地而亦不見其人矣蓋艮其背而不獲其身者止而止也行其庭而不見其人者行而止也動靜各止其所而皆主夫靜焉所以得�咎也九三艮其限列其夤厲燻心按本義限身上下之際卽腰胯也夤膂也止於腓則不進而已九三以過剛不中當限之處而艮其限則不得屈伸而上下判隔如列其夤矣危厲燻心不安之甚六四艮其身�咎象曰艮其身止諸躬也按本義以陰居陰時止而止故爲艮其身之象而占得�咎也渙九五渙汗其大號渙王居�咎按�義巽體有號令之象汗謂如汗之出而不反也說卦十一坎其於人也爲血卦爲赤按正義爲血卦取其人之有血猶地有水也爲赤亦取血之赤大全鄭氏曰气爲陽運動常顯血爲陰流行常幽吳氏曰爲血卦離火在人身爲气坎水在人身爲血也爲赤者得幹中畫之陽故與幹同色也詩經衛風碩人篇膚如凝脂按注凝脂脂寒而凝者亦言白也大雅行葦篇黃臺背按注臺鮐也人老則背有鮐文禮記禮運禮義也者所以固人肌膚之會筋骸之束也四體旣正膚革充盈人之肥也內則在父母舅姑之所不敢噦噫嚏咳欠伸跛倚視不敢唾洟父母唾洟不見少儀侍坐於君子君子欠伸問日之早莫𨿽請退可也孝經開宗明義章身體發膚受之父母不敢毀傷孝之始也春秋元命苞陰極於八故人旁八幹長八寸陽立於三故人脊三寸而結腰而上者爲天尊髙陽之狀腰而下者爲陰丰厚地之重數合於四故腰周四尺膏者神之液列子楊朱篇禽子問楊朱曰去子體之一毛以濟一世汝爲之乎楊子曰世固非一毛之所濟禽子曰假濟爲之乎楊子弗應禽子出語孟孫陽孟孫陽曰子不達夫子之心吾請言之有侵若肌膚獲萬金者若爲之乎曰爲之孟孫陽曰有斷若一節得一國子爲之乎禽子默然有間孟孫陽曰一毛微於肌膚肌膚微於一節省矣然則積一毛以成肌膚積肌膚以成一節一毛固一體萬分中之一物柰何輕之乎莊子齊物論民濕寢則腰疾偏死大宗師子輿曰化予之尻以爲輪以神爲馬予因而乘之豈更駕哉史記蘇秦傳秦說齊宣王曰臨淄甚富而實舉袂成帷揮汗成雨婁敬傳敬說上曰夫與人鬥不搤其亢拊其背未能全勝今陛下入關而都按秦之故此亦搤天下之亢而拊其背也漢書賈山傳赦罪人憐其衣赭書其背賈誼傳誼上疏略曰行臣之計請必系單於之頸而制其命伏中行說而笞其背京房易妖占曰人生子有二胸民謀其主人生子無尻國主以仇亡淮南子精神訓今夫繇者揭鐝臿負籠土繇役也籠受土籠也

鹽汗交流喘息薄喉白汗如鹽當此之時得茠越下則脫然而喜矣說文湩乳汁也胸心上膈也膺胸也臆胸骨也脊背也背脊也腰身中也脢背肉也胂夾脊肉也瘜寄肉也骿並脇也膀兩旁也從內劦聲筋體之力也可以相連屬作用也骨體之質也肉之核也髓骨中脂也汗身液也睢尻也通俗文乳病曰腋下謂之脇魏志髙堂隆傳初太和中中護軍蔣濟上疏曰宜遵古封禪詔曰聞濟斯言使吾汗出流足博物志戰鬥死亡之處其人馬血積年化爲燐燐著地及艸木如露略不可見行人或有觸者著人體便有光拂拭便分散無數愈甚有細�聲如炒豆惟靜住良久乃滅其人忽忽如失魂經日乃差神仙服食經仙藥有陽丹陰丹陰丹婦人乳汁也婦人十五已上下爲月客有身月客絕上爲乳汁養性經乳者意之府也續博物志計然云人受命於天地變化而生一月而膏二月而脈三月而胚謂如水泡之狀四月而胎謂如水中�胎也五月而筋六月而骨謂血气變爲肉肉爲脂脂爲骨也七月而成形八月而動九月而躁十月而生望梅生津食芥墮淚此五液之自外至也慕而垂涎愧而汗發此五液之自內至也眼者身之鏡耳者體之牖視多則鏡昏聽眾則牖閉面者神之庭發者腦之華心悲則面燋腦減則發素精者體之神明者身之寶勞多則精散營多則明消懶眞子俗說以人嚏噴爲人說此蓋古語也終風之詩曰寤言則寐願言則嚏箋云言我願思也嚏當爲不敢嚏咳我眞憂悼而不能寐如思我心如是我則嚏也今俗人嚏云人道我此乃古之遺語也漢藝文志雜占十八家三百一十卷內嚏耳鳴雜占十六卷注云嚏丁計反然則嚏耳鳴皆有吉凶今則此術亡矣搜采異聞錄今人噴嚏不止者必噀唾祝云有人說我�人尢甚容齋三筆法苑珠林敍佛之初生雲開卍字於胸前躡千輪於足下又占相部云如來至眞常於胸前自然卍字大人相者乃往占世蠲除穢濁不善行故予於夷堅丁志中載蔡京胸字言京死後四十二年遷葬皮肉消化已盡獨心胸上隱起一卍字髙二分許如鐫刻所就正與此同以大姦誤國之人而有此祥誠不可曉也夢溪筆談醫者所論人須髮眉𨿽皆毛類而所主五藏各異故有老而須白眉髮不白者或發白而眉須不白者髒气有所偏故也大率發屬於心稟火气故上生須屬腎稟水气故下生眉屬肝故側生男子腎气外行上爲須下爲勢故女子宦人無勢則亦無須而眉髮無異於男子則知不屬腎也漁樵問對樵者問漁者曰人謂死而有知有諸曰有之曰何以知其然曰以人知之曰何者謂之人曰耳目鼻口心膽脾脈之气全謂之人心之靈曰神膽之靈曰魄脾之靈曰魂脈之靈曰精心之神發乎目則謂之視脈之精發乎耳則謂之聽脾之魂發乎鼻則謂之臭膽之魄發乎口則謂之言八者具備然後謂之人席上腐談魏伯陽參同契云男生而伏女偃其軀非徒生時著而見之及其死也亦復效之本在交媾定制始先褚氏遺書云陽气聚面故男子面重溺死必伏陰气聚背故女子背重溺死必仰走獸溺死俯仰皆然素問云升降出入無器不有注云壁窗戶牖兩面伺之皆承來气沖擊於人是則出入气也以物投井及葉下翩翩不疾皆升气所礙也虛管漑滿撚上懸之水固不泄爲無升气而不能降也空瓶小口頓漑不入爲气不出而不能入也故曰升降出入气無不有予幼時有道人見教則劇燒片紙納空瓶急覆於銀盆水中水皆湧入瓶而銀盆鏗然有聲蓋火气使之然也又依法放於壯夫腹上挈之不墜卽如銅水滴撚其竅則水不滴放之則滴修養家存神於泥丸則丹田之气上升蓋神之所至气亦隨之而住也房中術所謂手按尾閭吸气咽津𨿽得其緒餘而亦不泄欲知時辰陰陽常別以鼻鼻中气陽時在左陰時在右亥子之交兩鼻俱通丹家謂玉洞雙開是也宛委余編抱朴子云不灰之木不熱之火則所謂有溫泉而無寒火非也又曰無身之頭無首之體若無首之體夷堅志等書凡三載之無身之頭不知爲何物鉤元五不男天揵妒變半五不女螺文鼓角綫圖書編愚謂人之一身首乾腹坤而心居其中其位猶三才也气統於腎形統於首一上一下本不相交所以使之者神交也神運乎中則上下渾融與天地同流此非三才之道歟夫神守於腎則靜而藏伏坤之道也守於首斯動而運行幹之道也藏伏則妙合而凝運行則周流不息妙合而凝周流不息者乾坤合徳也

