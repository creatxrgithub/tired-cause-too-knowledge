

年齒部匯考禮記

曲禮人生十年曰幼學二十曰弱冠三十曰壯有室四十曰彊而仕五十曰艾服官政六十曰耆指使七十曰老而傳八十九十曰耄七年曰悼悼與耄𨿽有罪不加刑焉百年曰期頤注

朱子曰十年曰幼爲句絕學字自爲一句下至百年曰期皆然呂氏曰五十曰艾發之蒼白者如艾之色也古者四十始命之仕五十始命之服官政仕者爲士以事人治官府之小事也服官政者爲大夫以長人與聞邦國之大事者也才可用則使之仕徳成乃命爲大夫也耆者稽久之稱不自用力惟以指意使令人故曰指使傳謂傳家事於子也耄惛忘也悼憐愛也耄者老而知已衰悼者幼而知未及𨿽或有罪情不出於故故不加刑人壽以百年爲期故曰期飲食居處動作無不待於養故曰頤大夫七十而致事若不得謝則必賜之幾杖行役以婦人適四方乘安車自稱曰老夫於其國則稱名越國而問焉必告之以其制注

致還其職事於君也不得謝謂君不許其致事也如辭謝代謝亦皆卻而退去之義幾所以馮杖所以倚賜之使自安適也婦人能養人故許自隨古者四馬之車立乘安車者一馬小車坐乘也老夫長老者之稱己國稱名者父母之邦不敢以尊者自居也一國有賢眾國所仰故越國而來問文獻不足則言禮無徵故必告之以其制言舉國之故事以答之也謀於長者必操幾杖以從之長者問不辭讓而對非禮也注

謀於長者謂往就長者而謀議所爲也長者之前當執謙虛不辭讓非事長之禮應氏曰操幾杖以從非謂長者所無也執弟子之役其禮然耳

又年長以倍則父事之十年以長則兄事之五年以長則肩隨之注

此泛言長少之序非謂親者羣居五人則長者必異席

注古者地敷橫席而容四人長者居席端若五人會則長者一人異席也

又長者與之提攜則兩手奉長者之手負劍辟咡詔之則掩口而對注

長者或從童子背後而俯首與之語則童子如負長者然長者以手挾童子於脇下則如帶劍然蓋長者俯與童子語有負劍之狀非眞負劍也辟偏也咡口旁詔告語也掩口而對謂童子當以手障口气而應對不敢使气觸長者也

又從長者而上丘陵則必鄕長者所視

注鄕長者所視恐有問則卽所見以對也

又凡爲長者糞之禮必加帚於箕上以袂拘而退其塵不及長者以箕自鄕而扱之侍坐於長者屨不上於堂解屨不敢當階就屨跪而舉之屏於側注

侍長者之坐於堂故不敢以屨升若長者在室則屨得上堂而不得入室戶外有二屨是也解脫也鄕長者而屨跪而遷屨俯而納屨

注此明少者禮畢退去爲長者所送則於階側跪取屨稍移之面向長者而著之遷徙也就階側跪取稍移近前也俯而納者旣取因俯身向長者而納足著之不跪者跪則足向後不便故俯也

又侍食於長者主人親饋則拜而食主人不親饋則不拜而食注

凡以稱禮之施而已

又侍飲於長者酒進則起拜受於尊所長者辭少者反席而飲長者舉未釂少者不敢飲大

全王氏曰禮莫嚴於少長之分至於飲食之際尢人情之所易縱故記禮者必致其委曲焉一飲之頃少之所以事長者如此其至凡所以習人敬順之心於平居無事之時其瀆尊犯分之念何自而有哉長者賜少者賤者不敢辭

又禦同於長者𨿽貳不辭偶坐不辭

注禦侍也貳益物也侍食者𨿽獲殽饌之重而不辭其多者以此饌本爲長者設耳

又問天子之年對曰聞之始服衣若干尺矣問國君之年長曰能從宗廟社稷之事矣幼曰未能從宗廟社稷之事也問大夫之子長曰能禦矣幼曰未能禦也問士之子長曰能典謁矣幼曰未能典謁也問庶人之子長曰能負薪矣幼曰未能負薪也

內則子能食食教以右手能言男惟女兪男鞶革女鞶絲六年教之數與方名七年男女不同席不共食八年出入門戶及卽席飲食必後長者始教之讓九年教之數日十年出就外傅居宿於外學書計衣不帛襦�禮帥初朝夕學幼儀請肄簡諒十有三年學樂誦詩舞勺成童舞象學射禦二十而冠始學禮可以衣裘帛舞大夏惇行孝弟博學不教內而不出三十而有室始理男事博學無方孫友視志四十始仕方物出謀發慮道合則服從不可則去五十命爲大夫服官政七十致事

王制凡三王養老皆引年

注四海之內老者眾矣安得人人而養之待國老庶老之禮畢卽行引戶校年之令而恩賜其老者焉

又父之齒隨行兄之齒雁行朋友不相逾

注父之齒兄之齒謂其人年與父等或與兄等也隨行隨其後也雁行�行而稍後也朋友年相若則彼此不可相逾越而有先後言�行而齊也

少儀問國君之子長幼長則曰能從社稷之事矣幼則曰能禦未能禦問大夫之子長幼長則曰能從樂人之事矣幼則曰能正於樂人未能正於樂人問士之子長幼長則曰能耕矣幼則曰能負薪未能負薪

祭義昔者有虞氏貴徳而尙齒夏后氏貴爵而尙齒殷人貴富而尙齒周人貴親而尙齒虞夏殷周天下之盛王也未有遺年者年之貴乎天下久矣次乎事親也注四代之治隨時救獘所貴𨿽不同而尙齒則同也未有遺年齒而不尙者齒居天下之達尊久矣老吾老以及人之老故尊髙年次於事親也朝廷同爵則尙齒七十杖於朝君問則席八十不俟朝君問則就之而弟達乎朝廷矣大

全方氏曰朝廷莫如爵鄕黨莫如齒蓋朝廷𨿽以爵爲上然未嘗廢齒也居鄕以齒而老窮不遺彊不犯弱眾不暴寡而弟達乎州巷矣古之道五十不爲甸徒頒禽隆諸長者而弟達乎獀狩矣軍旅什伍同爵則尙齒而弟達乎軍旅矣

又天子設四學當入學而太子齒

注四學虞夏殷周四代之學也太子齒謂太子與同學者序長幼之位不以貴加人也

又

命齒於鄕裏再命齒於族三命不齒

注一命齒於鄕裏非其鄕裏則以爵而不以齒可知再命齒於族非其族則以爵而不以齒亦可知三命不齒𨿽於其族亦不得而齒之矣則鄕裏又可知

祭統凡賜爵昭爲一穆爲一昭與昭齒穆與穆齒凡羣有司皆以齒此之謂長幼有序注

此旅酬時賜助祭者酒眾兄弟子孫等在昭列者則爲一色在穆列者自爲一色各自相旅長者在前少者在後是昭與昭齒穆與穆齒也方氏曰齒所以序長幼故曰此之謂長幼有序

鄕飲酒義鄕飲酒之禮六十者坐五十者立侍以聽政役所以明尊長也六十者三豆七十者四豆八十者五豆九十者六豆所以明養老也釋名

釋長幼人始生曰嬰兒胸前曰嬰抱之嬰前乳養之也或曰嫛婗嫛是也言是人也婗其啼聲也故因以名之也男任也典任事也女如也婦人外成如人也故三從之義少如父教嫁如夫命老如子言靑徐州曰��忤也始生時人意不喜忤忤然也兒始能行曰孺孺濡也言濡弱也七年曰悼悼逃也知有廉恥隱逃其情也亦言是時而死可傷悼也毀齒曰��洗也毀洗故齒更生新也長萇也言體萇也幼少也言生日少也十五曰童故禮有陽童牛羊之無角者曰童山無艸木曰童言未巾冠似之也女子之未笄者亦稱之也二十曰弱言柔弱也三十曰壯言丁壯也四十曰彊言堅彊也五十曰艾艾治也治事能斷割芟刈無所疑也六十曰耆耆指也不從力役指事使人也七十曰耄頭髮白耄耄然也八十曰耋耋鐵也皮膚變黑色如鐵也九十曰鮐背背有鮐文也或曰黃鬢髮變黃也垢也皮色驪悴恆如有垢者也或曰胡咽皮如雞胡也或曰凍�皮有斑黑如凍梨色也或曰齯齯大齒落盡更生細者如小兒齒也百年曰期頤頤養也老昏不復知服味善惡孝子期於盡養道而已也老朽也老而不死曰仙仙遷也遷入山也故其制字人旁作山也

年齒部藝文詩

百年歌十首

晉陸機一十時顏如蕣華有暉體如飄風行如飛孌彼孺子相追隨終朝出遊薄暮歸六情逸豫心無違淸酒漿炙柰樂何淸酒漿炙柰樂何二十時膚體彩澤人理成美目淑貌灼有榮被服冠帶麗且淸光車駿馬遊都城髙談雅步何盈盈淸酒漿炙柰樂何淸酒漿炙柰樂何三十時行成名立有令聞力可扛鼎志干云食如漏卮气如燻辭家觀國綜典文髙冠素帶煥翩紛淸酒漿炙柰樂何淸酒漿炙柰樂何四十時體力克壯志方剛跨州越郡還帝鄕出入承明擁大璫淸酒漿炙柰樂何淸酒漿炙柰樂何五十時荷旄仗節鎭邦家鼓鐘嘈囋趙女歌羅衣綷粲金翠華言笑雅舞相經過淸酒漿炙柰樂何淸酒漿炙柰樂何六十時年亦耆艾業亦隆驂駕四牡入紫宮軒冕婀娜翠雲中子孫昌盛家道丰淸酒漿炙柰樂何淸酒漿炙柰樂何七十時精爽頗損膂力愆淸水明鏡不欲觀臨樂對酒亦無歡攬形羞發獨長嘆八十時明已損目聰去耳前言往行不復紀辭官致祿歸桑梓安車駟馬入舊裏樂事告終憂事始九十時日告耽瘁月告衰形體𨿽是志意非言多謬誤心多悲子孫朝拜或問誰指景玩日慮安危感念平生淚交揮百歲時盈數已登肌肉單四支百節還相患目苦濁鏡口垂涎呼吸顰蹙反側難茵褥滋味不復安年齒部總論大戴禮記

曾子立事篇三十四十之間而無藝卽無藝矣五十而不以善聞矣七十而無徳𨿽有微過亦可以勉矣其少不諷誦其壯不論議其老不教誨亦可謂無業之人矣少稱不弟焉恥也壯稱無徳焉辱也老稱無禮焉罪也

年齒部雜錄禮記王制習鄕上齒按注鄕飲則序年之髙下故曰上齒少儀尊長於己逾等不敢問其年坊記子云觴酒豆肉讓而受惡民猶犯齒懶眞子唐史載崔湜執政時年三十八嘗暮出端門緩轡諷詩張說見之嘆曰文與位固可及其年不可及也僕初讀此謂說之年遲暮與湜相去絕矣及以二人本傳考之相去才四歲爾今按宰相年表湜執政時乃景龍二年戊申推而上之生於咸寧二年之辛未張說傳稱說開元十八年卒年六十四推而上之乃生於幹封二年之丁卯至景龍二年戊申說本年四十二歲而嘆慕之如此藉使宋廣平見之必無此語廣平嘗見蕭至忠出太平公主第謂至忠曰非所望於蕭傅非獨不慕且以爲戒後山談叢唐令民年二十爲丁其下爲推宋次道曰推者稚也避髙宗諱闕而爲推邑縉叔曰推者推也獨髻爲推傳者誤爾夫人少而分髻長則合而未冠今人猶然縉叔是也雲麓漫抄問人之年若二十則曰弱冠蓋不習句讀將兩句作一句讀了禮曰人生十年曰幼學亦兩句讀論年則幼在禮則當學矣二十曰弱冠年𨿽幼在禮當冠矣三十始壯在禮當有室矣四十曰彊在禮當仕矣五十曰艾在禮則服官政矣六十曰耆在禮可以指使人矣七十曰老而傳八十九十曰耄在禮不加刑矣皆當作兩句點今人�作一句點誤矣律文言黃幼丁實取此容齋四筆士大夫敍官閥有所謂實年官年兩說前此未嘗見於官文書大抵布衣應舉必減歲數蓋少壯者欲藉此爲求昏地不幸潦倒場屋勉從特恩則年未六十始許入仕不得不豫爲之圖至公卿任子欲其早列仕籍或正在童孺故率增�庚甲有至數歲者然守義之士猶曰兒曹甫策名委質而父祖先導之以挾詐欺君不可也比者以朝臣屢言年及七十者不許任監司郡守搢紳多不自安爭引年以決去就江東提刑李信甫𨿽春秋過七十而官年損其五堅乞致仕有旨官年未及與之外祠知房州章騆六十八歲而官年增其三亦求罷去諸司以其精力未衰援實爲請有旨聽終任知嚴州秦�乞祠之疏曰實年六十五而官年已逾七十遂得去齊慶冑寧國乞歸亦曰實年七十而官年六十七於是實年官年之字形於制書播告中外是君臣上下公相爲欺也掌故之野甚矣此豈可紀於史錄哉對雨編朱新仲舍人嘗云人生天地間壽夭不齊姑以七十爲率十歲爲童兒父母膝下視寒暖燥濕之節調乳哺衣食之宜以須成立其名曰生計二十爲丈夫骨彊志健問津名利之場秣馬厲兵以取我勝如驥子伏櫪意在千里其名曰身計三十至四十日夜注思擇利而行位欲髙財欲厚門欲大子息欲盛其名曰家計五十之年心怠力疲俯仰世間智術用盡西山之日漸逼過隙之駒不畱當隨緣任運息念休心善力而藏如蠶作繭其名曰老計六十以往甲子一周夕陽銜山倏爾就木內觀一心要使絲毫無慊其名曰死計朱公每以語人以身計則喜以家計則大喜以老計則不答以死計則大笑且曰子之計拙也朱旣不勝笑者之眾則亦自疑其計之拙曰豈皆惡老而諱死邪因爲南華長老作大死庵記遂識其語予之年齡逾七望八當以書諸紳云經鉏堂雜誌自十歲以上至七十人各有業無能免勞者惟十歲以下則以少七十以上則以老苟非二者未有不勞惟智者能擇術勞智而不勞力若不勞智又不勞力斯餓莩也日知錄記曰四十曰彊而仕七十曰老而傳是人生服官之日不過三十年漢順帝陽嘉元年用左雄之言令孝廉年不滿四十不得察舉皆先詣公府諸生試家法文吏課榜奏宋文帝元嘉中限年三十而仕梁武帝天監四年令九流常選年未三十不通一經不得解褐今則突而弁兮已廁銀黃之列死期將至尙畱金紫之班何補官常徒隳士習宜定爲中制二十方許應試三十方許服官年至六十見任官聽其自請致任無官之人一切勒停是𨿽蚤於古記之十年要亦不過三十年而已三十年之中復有三年大憂及期喪不得補選之日則其人在仕路之日少而居林下之日多可以消名利之心而息營競之俗洪熙元年四月庚戌鄭府審理正兪廷輔言近年賓興之士率記誦虛文求其實才十無二三或有年才二十者未嘗學問一旦掛名科目而使之臨政治民職事廢隳民受其獘自今各處鄕試宜令有司先行審訪務得博古通今行止端重年過二十五者許令入試上𨿽嘉納而未果行今則積習相沿二三百載靑雲之路跬步可階五尺之童便思奔競欲以成人材而厚風俗難矣

老幼部紀事書經大禹謨帝曰格汝禹朕宅帝位三十有三載耄期倦於勤汝惟不怠總朕師按注舜自言旣老血气已衰故倦於勤勞之事泰誓商王受播棄犁老按注犁黑而黃也鬻子鬻子年九十見文王文王曰嘻老矣鬻子曰若使臣捕虎逐鹿則老矣使臣策國事則臣年尙少因立爲師續博物志老人晨渡朝歌水而怯紂曰老者髓不實故晨寒因斫脛以視髓書經呂刑惟呂命王享國百年耄荒度作刑以詰四方左傳隱公四年石厚從州吁如陳石碏使告於陳曰衛國褊小老夫耄矣無能爲也此二人者實弒寡君敢卽圖之陳人執之而請�於衛說苑至公篇楚文王伐鄧使王子革王子靈共捃菜二子出采見老丈人載乞焉不與搏而奪之王聞之令皆拘二子將殺之大夫辭曰取畚信有罪然殺之非其罪也君若何殺之言卒丈人造軍而言曰鄧爲無道故伐之今君公之子之搏而奪吾畚無道甚於鄧呼天而號君聞之羣臣恐君見之曰討有罪而橫奪非所以禁暴也恃力虐老非所以教幼也愛子棄法非所以保國也私二子滅三行非所以從政也丈人捨之矣謝之軍門之外耳左傳僖公九年王使宰孔賜齊侯胙齊侯將下拜孔曰且有後命天子使孔曰以伯舅耋老加勞賜一級無下拜對曰天威不違顏咫尺小白余敢貪天子之命無下拜恐隕越於下以遺天子羞敢不下拜下拜登受尙書中候齊桓公欲封禪謂管仲曰寡人日暮仲父年艾左傳僖公三十年九月甲午晉侯秦伯圍鄭佚之狐言於鄭伯曰國危矣若使燭之武見秦君師必退公從之辭曰臣之壯也猶不如人今老矣無能爲也已公曰吾不能早用子今急而求子是寡人之過也然鄭亡子亦有不利焉許之夜縋而出三十二年杞子自鄭使告於秦曰鄭人使我掌其北門之管若潛師以來國可得也穆公召孟明西乞白乙使出師於東門之外蹇叔哭之曰孟子吾見師之出而不見其入也公使謂之曰爾何知中壽爾墓之木拱矣注言其過老悖不可用史記秦本紀秦襲鄭使百里傒子孟明視蹇叔子西乞術將兵行日百里傒蹇叔二人哭之繆公聞怒曰孤發兵而子沮哭吾軍何也二老曰臣非敢沮君軍軍行臣子與往臣老遲還恐不相見故哭耳左傳襄公十年諸侯之師久於逼陽荀偃士�請班師智伯怒曰女成二事而後告余余恐亂命以不女違女旣勤君而興諸侯牽帥老夫以至於此旣無武守而又欲易餘罪曰是實班師不然克矣余羸老也可重任乎七日不克必爾乎取之國語左史倚相廷見申公子亹子亹不出左史謗之舉伯以告子亹怒而出曰女無亦謂我老耄而捨我而又謗我左史曰惟子老耄故欲見以交儆子若子方壯能經營百事倚相將奔走承序於是不給而何暇得見昔衛武公年數九十有五矣猶箴儆於國曰自卿以下至於師長士苟在朝者無謂我老耄而捨我必恭恪於朝朝夕以交戒我聞一二之言必誦志而納之以訓道我在輿有旅賁之規位寧有官師之典倚幾有誦訓之諫居寢有禦之箴臨事有瞽史之道宴居有師工之誦史不失書蒙不失誦以訓禦之於是乎作懿戒以自儆也及其沒也謂之睿聖武公子實不睿聖於倚相何害周書曰文王至於日中昃不皇暇食惠於小民惟政之恭文王猶不敢惰今子老楚國而欲自安也以禦數者王將何爲若常如此楚其難哉子亹懼曰老之過也乃驟見左史左傳昭公元年天王使劉定公勞趙孟於潁館於雒汭劉子曰美哉禹功明徳遠矣子盍亦遠績禹功而大庇民乎對曰老夫罪戾是懼焉能卹遠吾儕偸食朝不謀夕何其長也劉子歸以語王曰諺所謂老將知而耄及之者其趙孟之謂乎爲晉正卿以主諸侯而儕於隸人朝不謀夕棄神人矣神怒民叛何以能久趙孟不復年矣三年齊侯使晏嬰請繼室於晉旣成昏晏子受禮叔向從之宴相與語叔向曰齊其何如晏子曰此季世也公棄其民聚朽蠹而三老凍餒按注三老謂上壽中壽下壽皆八十已上不見養遇齊侯田於莒盧蒲嫳見泣且請曰餘發如此種種余奚能爲公歸而告之子尾欲復之子雅不可曰彼其發短而心甚長其或寢處我矣晏子雜下篇晏子相景公老辭邑公曰自吾先君定公至今用世多矣齊大夫未有老辭邑者矣今夫子獨辭之是毀國之故棄寡人也不可晏子對曰嬰聞古之事君者稱身而食徳厚而受祿徳薄則辭祿嬰老薄無能而厚受祿不可公曰昔吾先君有管仲卹勞齊國身老賞之以三歸澤及子孫今夫子亦相寡人欲爲夫子三歸澤至子孫豈不可哉晏子不可公不許晏子出異日朝得間而入邑致車一乘而後止說苑貴徳篇景公遊於壽宮睹長年負薪而有饑色公悲之喟然嘆曰令吏養之晏子曰臣聞之樂賢而哀不肖守國之本也今君愛老而恩無不逮治國之本也公笑有喜色晏子曰聖王見賢以樂賢見不肖以哀不肖今請求老弱之不養鰥寡之不室者論而供秩焉景公曰諾於是老弱有養鰥寡有室戰國策田單過災水有老人涉菑而寒出不能行坐於沙中田單見其寒欲使後車分衣無可以分者單解裘而衣之韓詩外傳楚丘先生見孟嘗君孟嘗君曰先生老矣春秋髙矣多遺忘也何以教文楚丘先生曰惡君謂我老惡君謂我老意者將使我投石超距乎追車赴馬乎逐糜鹿搏虎豹乎吾則死矣何暇老哉將使我深計遠謀乎定猶豫而決嫌疑乎出正辭而當諸侯乎吾乃始壯耳何老之有孟嘗君赧然汗出至踵曰文過矣文過矣史記廉頗傳廉頗居梁思復用於趙趙王使使者視廉頗尙可用否廉頗之仇郭開多與使者金令毀之趙使者旣見廉頗廉頗爲之一飯斗米肉十斤被甲上馬以示尙可用趙使還報王曰廉將軍𨿽老尙善飯然與臣坐頃之三遺矢矣趙王以爲老遂不召王剪傳始皇問李信吾欲攻取荊將軍度用幾何人而足信曰不過用二十萬人始皇問王剪王剪曰非六十萬人不可始皇曰王將軍老矣何怯也李將軍果勢壯勇其言是也王剪因謝病歸老於頻陽論衡逢遇篇昔周人有仕數不遇年老白首涕泣於塗者人或問之何爲泣乎對曰吾仕數不遇自傷年老失時是以泣也人曰仕柰何不一遇也對曰吾年少之時學爲文文徳成就始欲仕宦人君好用老用老主亡後主又用武吾更爲武武節始就武主又�少主始立好用少年吾年又老是以未嘗一遇史記畱侯世家上燕置酒太子侍四人從太子年皆八十有餘須眉皓白衣冠甚偉上怪之問曰彼何爲者四人前對各言名姓曰東園公甪裏先生綺裏季夏黃公上乃大驚曰吾求公數歲公避逃我今公何自從吾兒遊乎四人皆曰陛下輕士善罵臣等義不受辱故恐而亡匿竊聞太子爲人仁孝恭敬愛士天下莫不延頸欲爲太子死者故臣等來耳上曰煩公幸卒調護太子漢書錯傳孝文時天下亡治尙書者獨聞齊有伏生故秦博士治尙書年九十餘老不可徵乃詔太常使人受之太常遣錯受尙書伏生所馮唐傳武帝卽位求賢良舉唐唐時年九十餘不能爲官乃以子遂爲郎漢武故事上嘗輦至郎署見一老髭須皓白衣服不完上問曰公何時爲郎何其老矣對曰臣姓顏名駟江都人也文帝時爲郎上問曰何不遇也駟曰文帝好文臣好武景帝好老臣又少陛下好少臣已老是以三世不遇上感其言拜爲會稽都尉漢書趙充國傳義渠安國以騎都尉將騎三千屯備羌至浩亹爲鹵所擊失亡車重兵器甚眾安國引還至令居以聞時充國年七十餘上老之使禦史大夫丙吉問誰可將者充國對曰亡逾於老臣者矣後漢書馬援傳武威將軍劉尙擊武陵五溪蠻夷深入軍沒援因復請行時年六十二帝湣其老未許之援自請曰臣尙能被甲上馬帝令試之援據鞍顧盼以示可用帝笑曰矍鑠哉是翁也遂遣援徵五溪班超傳超自以久在絕域年老思土上疏曰臣超犬馬齒殲常恐年衰奄忽僵僕不敢望到酒泉郡但願生入玉門關魏志滿寵傳太和三年寵以前將軍代都督揚州諸軍事初寵與王淩共事不平淩支黨毀寵疲老悖謬故明帝召之旣至體气康彊見而遣還寵屢表求畱詔報曰昔廉頗彊食馬援據鞍今君未老而自謂已老何與廉馬之相背邪其思安邊境惠此中國田豫傳豫爲衛尉屢乞遜位太傅司馬宣王以爲豫克壯書諭未聽豫書答曰年過七十而以居位譬猶鐘鳴漏盡而夜行不休是罪人也蜀志宗預傳時都護諸葛瞻初統朝事廖化過預欲與預共詣瞻許預曰吾等年逾七十所竊已過但少一死耳何求於年少輩而屑屑造門邪遂不往晉書譙秀傳範賁蕭敬相繼作亂秀避難宕渠鄕裏宗族依憑之者以百數秀年出八十眾人欲代之負擔秀曰各有老弱當先營護吾气力猶足自堪豈以垂朽之年累諸君也宋書何承天傳承天除著作佐郎撰國史承天年已老而諸佐�名家年少潁川荀伯子�之常呼爲奶母承天曰卿當云鳳凰將九子奶母何言邪云仙雜記王僧虔晚年惡白髮一日對客左右進銅鑷僧虔曰卻老先生至矣庶幾乎魏書刁雍傳皇興中雍與隴西王源賀及中書監髙允等�以耆年特見優禮錫雍幾杖劍履上殿月致珍羞焉諧噱錄後魏孫紹歷職內外垂老始拜太府少卿謝日靈太后曰公年似太老紹重拜曰臣年𨿽老卿年太少後大笑曰是將正卿周書韋孝寬傳孝寬鎭玉壁以年迫懸車屢請致仕帝以海內未平優詔弗許武帝平晉州凱還幸玉壁從容謂孝寬曰世稱老人多智善爲軍謀然朕惟共少年一舉平賊公以爲何如孝寬對曰臣今衰耄惟有誠心而已然昔在少壯亦曾輸力先朝以定關右帝大笑曰誠如公言舊唐書李靖傳太宗將伐遼召李靖入閣賜坐禦前謂曰公南平吳會北淸沙漠西定慕容惟東有髙麗未服公意如何對曰臣往者憑借天威薄展微效今殘年朽骨惟擬此行陛下若不棄老臣病其瘳矣帝湣其羸老不許唐書張柬之傳長安中武后謂狄仁傑曰安得一奇士用之仁傑曰荊州長史張柬之𨿽老宰相材也用之必盡節於國卽召遷秋官司郎後姚崇爲靈武軍使將行後詔舉外司可爲相者崇曰張柬之沈厚有謀能斷大事其人老惟亟用之卽日召見拜同鳳閣鸞臺平章事誅二張也柬之首發其謀以功擢天官尙書唐國史補郝玼鎭良原捕吐蕃而食之西戎大懼憲宗召欲授鉞睹其老耄乃止云仙雜記裴度除夜嘆老迨曉不寐鑪中商陸火凡數添也摭言杜徳祥放榜曹松等五人年俱七十餘時謂之五老榜全唐詩話盧校書年暮娶崔氏結褵之後爲詩曰不怨盧郎年紀大不怨盧郎官職卑自恨妾身生較晚不及盧郎年少時唐書白居易傳居易嘗與胡杲吉旼鄭據劉眞盧眞張渾狄兼謨盧貞燕集皆髙年不事者人慕之繪爲九老圖五代史唐本紀初克用破孟方立於邢州還軍上黨置酒三壺岡伶人奏百年歌至於衰老之際聲辭甚悲坐上皆淒愴時存勗在側方五歲克用慨然捋須指而笑曰吾行老矣此奇兒也後二十年其能代我戰於此乎中山詩話梁周翰眞宗卽位始知制誥贈柳開詩曰九重城闕新天子萬卷詩書老舍人時楊大年朱昂同在禁掖楊未及滿三十而二公皆老數見狎侮梁謂之曰公毋侮我老此老亦將畱與公爾朱昂聞之背面搖手掖下謂梁曰莫與莫與大年死不及五十靑箱雜記本朝知制誥待制止系皂�犀帶遷龍圖閣直學士始賜金帶燕公爲待制十年不遷乃作陳情詩上時宰曰鬢邊今日白腰下幾時黃於是時宰憐其老未幾遷直學士燕公登科最晚年四十六始用寇萊公薦轉京官晚登文館列侍從作直學士時已六十餘矣曲洧舊聞張康節守泰州召兼侍讀以老不能進讀固辭仁宗曰不必讀書但畱備顧問遂免進讀未幾擢任風憲厚陵初張康節豫政屢請老不許詔三日一至樞密院進見毋舞蹈康節曰本兵之地豈容屍祿養疾遂力求去澠水燕談錄富韓公熙寧四年以司空歸洛時年六十八是年司馬端明不拜樞密副使求判西臺時年五十三二公安居衝默不交世務後十一年當元丰五年文潞公畱守西京慕唐白樂天九老會於是悉聚洛中大夫賢而老自逸者韓公置酒相樂凡十二人又命鄭奐圖形妙覺僧捨各賦詩時人呼之曰洛陽耆英會而司馬爲之序其相聚也用洛中舊俗敍齒不尙官時韓公年七十九潞公與司封席汝言皆七十七朝議大夫王尙恭七十六太常卿趙丙祕書監劉幾衛州防禦使馮行己皆七十五天章閣待制楚建中七十三朝議大夫王愼言七十二大中大夫張問龍圖閣直學士張燾皆七十司馬六十四故潞公詩云當年尙齒尢多幸十二人中第二人韓公贈潞詩云顧我年齡𨿽第一在公勛徳自無雙潞再答韓詩云惟公福祿並功徳合是人間第一人是時宣徽使王公拱辰年七十畱守大名貽詩二公豫其數凡十三人談圃元佑初呂申公欲以張問爲給事中張老甚外議恟恟公上言朝廷欲用老成者謂其有成人之徳豈特蒼頭白髮而已乎東坡志林元符三年八月餘在合浦有老人蘇佛兒來訪年八十二不飲酒食肉兩目爛然蓋童子也自言十二歲齋居修行無妻子有兄弟三人皆持戒念道長者九十二次者九十與論生死事頗有所知居州城東南六七里佛兒常賣菜之東城見老人言卽心是佛不在斷肉餘言勿作此念眾人難感易流老人大喜曰如是如是墨莊漫錄徐遹子閩人博學尙气累舉不捷久困場屋崇寧二年爲特奏名魁時已老矣赴聞喜賜宴於璚林苑歸騎過平康狹邪之所同年所簪花多爲羣倡所求惟遹至所寓花乃獨存因戲題一絕云白馬靑衫老得官璚林宴罷酒腸寬平康過盡無人問畱得宮花醒後看後仕至朝官知廣徳軍謝事而歸後山詩話杭之舉子中老榜第其子以緋裏之客賀之曰應是窮通自有時人生七十古來稀如今始覺爲儒貴不著荷衣便著緋壽之醫者老娶少婦或朝之曰偎他門戶傍他墻年去年來來去忙采得百花成蜜後爲他人作嫁衣裳後山談叢婺州李翁與鄕人如五臺山眾少皆騎翁老且躄獨步行旣至眾所見端相如常翁與山東老人所見寶閣千疊山東老人持菩薩戒四十年矣淸夜錄詹義登科後解嘲詩云讀盡詩書五六擔老來方得一靑衫佳人問我年多少五十年前二十三中山詩話王益柔勝之爲館職年少意頡頏張掞叔文亦新貼職年長而官已髙每羣聚輒居上座王密於屏風題云四十餘年老健兒翌日會食王正座詩下眾無不哂金史夾谷吾裏補傳吾裏補以老致仕封芮國公吾裏補多智略膂力過人𨿽甚老勇健不少衰大定初劇賊嘯聚出特鄙關吾裏補率鄕裏年少逆擊之賊黨遂潰事聞賞賚甚厚大定二十六年卒一百有五歲程輝傳輝大定二十三年拜參知政事世宗諭之曰卿年𨿽老猶可宣力事有當言毋或隱默卿其勉之輝對曰臣年老耳聵第患聽聞不審或失奏對苟有所聞敢不盡心二十六年以老致仕次年復起知河南府事輝辭以衰老不任召入香合諭之曰卿年老而筋力尙彊𨿽久歷外未嘗得嘉郡河南地勝事簡故以處卿卿可優遊頤養輝曰臣猶老馬也芻豆待養豈可責以筋力向者南京宮殿火非聖恩寬貸臣死久矣今河之徑河南境上下千餘里河防之責視彼無重此臣所以憂不任也於是特詔不預河事駒陰冗記三山士人鄭唐有逸才好譏謔有老人寫眞乞題唐索飲題之曰精神��老貌堂堂烏巾白髮龜鶴呈祥數年有讀之者曰此四語橫讀則精老烏龜也老人毀之名公像記徐子仁公霖廣面長耳美須髯體貌偉異老而丰潤行步如飛稱曰髯仙

年齒部紀事禮記文王世子文王謂武王曰女何夢矣武王對曰夢帝與我九齡文王曰古者謂年齡齒亦齡也我百爾九十吾與爾三焉文王九十七乃終武王九十三而終周禮夏官司士掌羣臣之版以治其政令辧其年歲秋官伊耆氏共王之齒杖按注鄭鍔曰國老年齒已髙在禮宜杖是之謂齒杖以齒論之𨿽可以杖必出於王之所賜然後杖伊耆氏則共之於王而王用以賜也晉語公使狐偃爲卿辭曰毛之知賢於臣其齒又長毛也不在位不敢聞命乃使狐毛將上軍左傳僖公二十八年楚子使子玉去宋曰無從晉師晉侯在外十九年矣而果得晉國險阻艱難備嘗之矣民之情僞盡知之矣天假之年而除其害天之所置其可廢乎文公元年初楚子將以商臣爲太子訪諸令尹子上子上曰君之齒未也而又多愛黜乃亂也楚國之舉恆在少者按注齒年也言尙少襄公三十年晉悼夫人食輿人之城杞者絳縣人或年長矣無子而往與於食有與疑年使之年曰臣小人也不知紀年臣生之歲正月甲子朔四百有四十五甲子矣其季於今三之一也吏走問諸朝師曠曰魯叔仲惠伯會郤成子於承匡之歲也是歲也狄伐魯叔孫莊叔於是乎敗狄於咸獲長狄僑如及虺也豹也而皆以名其子七十三年矣史趙曰亥有二首六身下二如身是其日數也士文伯曰然則二萬六千六百有六旬也趙孟問其縣大夫則其屬也召之而謝過焉曰武不才任君之大事以晉國之多虞不能由吾子使吾子辱在泥塗久矣武之罪也敢謝不才遂仕之使助爲政辭以老與之田使爲君復陶以爲絳縣師而廢其輿尉於是魯使者在晉歸以語諸大夫季武子曰晉未可偸也有趙孟以爲大夫有伯瑕以爲佐有史趙師曠而咨度焉有叔向女齊以師保其君其朝多君子其庸可偸乎勉事之而後可昭公元年楚右尹子幹奔晉從車五乘叔向使與秦公子同食皆百人之餼趙文子曰秦公子富叔向曰底祿以徳不聞以富秦楚匹也使後子與子幹齒﹝以年齒爲髙下而坐﹞辭曰鍼懼選楚公子不獲是以皆來亦惟命且臣與羈齒毋乃不可乎史佚有言曰非羈何忌家語正論篇哀公問於孔子曰二三大夫皆勸寡人使隆敬於髙年何也孔子對曰君之及此言將天下實賴之豈惟魯哉公曰何也其義可得聞乎孔子對曰昔者有虞氏貴徳而尙齒夏后氏貴爵而尙齒殷人貴富而尙齒周人貴親而尙齒虞夏殷周天下之盛王也未有遺年者焉髙年者貴於天下久矣次於事親是故朝廷同爵而尙齒七十杖於朝君問則席八十則不仕朝君問則就之而悌達乎朝廷矣其行也肩而不�不錯則隨斑白者不以其任於道路而悌達乎道路矣居鄕以齒而老窮不匱彊不犯弱眾不暴寡而悌達乎州巷矣古之道五十不爲甸役頒禽隆之長者而悌達乎搜狩矣軍旅什伍同爵則尙齒而悌達乎軍旅矣夫聖王之教孝悌發諸朝廷行於道路至於州巷放於搜狩循於軍旅則眾感以義死而弗敢犯公曰善哉寡人𨿽聞之弗能成韓子外儲說篇鄭人有相與爭年者其一人曰我與黃帝之兄同年訟此而不決以後息者爲勝耳史記秦始皇本紀始皇十六年九月發卒受地韓南陽假守騰初令男子書年漢書東方朔傳朔上書曰臣朔少失父母長養兄嫂年十三學書三冬文史足用十五學擊劍十六學詩書誦二十二萬言十九學孫吳兵法戰陣之具徵鼓之教亦誦二十二萬言凡臣朔固已誦四十四萬言又常服子路之言臣朔年二十二長九尺三寸目若懸珠齒若編貝勇若孟賁捷若慶忌廉若鮑叔信若尾生若此可以爲天子大臣矣臣朔昧死再拜以聞朔文辭不遜髙自稱譽上偉之令待詔公車魏志司馬朗傳朗年十二試經爲童子郎監試者以其身體壯大疑朗匿年劾問朗曰朗之內外累世長大朗𨿽弱無仰髙之風損年以求早成非志所爲也監試者異之晉書瑯邪孝王裒傳裒初封宣城郡公拜後將軍及帝爲晉王有司奏立太子帝以裒有成人之量過於明帝從容謂王導曰立子以徳不以年導曰世子宣城俱有朗�之目固當以年於是太子位遂定世說王文度範榮期俱爲簡文所要範年大而位小王年小而位大將前更相推在前旣移久王遂在範後王因謂曰簸之揚之�秕在前範曰洮之汰之沙礫在後南齊書王融傳上以融才辧使兼主客接鹵使房景髙宋弁弁見融年少問主客年幾融曰五十之年久踰其半文中子立命篇繁師元聞董常賢問賈瓊以齒瓊曰始冠矣師元曰吁其幼達也瓊曰夫子十五爲人師焉陳畱王孝逸先達之�者也然白首北面豈以年乎瓊聞之徳不在年道不在位隋唐嘉話英公嘗言我年十二三爲無賴賊逢人則殺十四五爲難當賊有所不快者無不殺之十七八爲好賊上陳乃殺人年二十便爲天下大將用兵以救人死宋史司馬旦傳旦生於丙午與文彥博程公珣席汝言爲同年會賦詩繪像世以爲盛事比唐九老硯岡筆志本朝狀元多同歲比於星歷必有可推者但數問術士無能曉之爾前徐奭梁固皆生於乙酉王曾張師徳皆生於戊寅呂溱楊置皆生於甲寅賈黯鄭獬皆生於壬戌彭汝礪許安世皆生於辛巳陳堯咨王整皆生於庚午老學庵筆記王定國素爲馮當世所知而荊公絕不樂之一日當世力薦於神祖荊公卽曰此孺子耳當世忿曰王鞏戊子生安得謂之孺子蓋鞏之生與同天節同日也荊公愕然不覺退立紹興末巨公丁丑生者數人或戲以衰健放榜陳福公作魁淩尙書景夏末名張魏公黜落

老幼部雜錄書經盤庚汝無侮老成人無弱孤有幼微子曰父師少師我其發出狂吾家耄遜於荒按注紂暴虐無道老成人皆逃遁於荒野詩經小雅采章方叔元老克壯其猶按注元大猶謀也言方叔𨿽老而謀則壯也正月章召彼故老訊之占夢大雅板四章老夫灌灌小子蹺蹺匪我言耄爾用憂謔按注灌灌款款也蹺蹺驕貌耄老而昏也魯頌泮水章永錫難老禮記曲禮恆言不稱老按注平常言語之間自以老稱則尊同於父母而父母爲過於老矣古人所以斑衣娛戲者欲安父母之心也老者不以筋力爲禮禮運大道之行也天下爲公使老有所終壯有所用幼有所長文王世子王乃命公侯伯子男及羣吏曰反養老幼於東序終之以仁也學記幼者聽而弗問學不躐等也祭義貴老爲其近於親也慈幼爲其近於子也坊記父母在不稱老儀禮士相見禮與老者言言使弟子與幼者言言孝弟於父兄說文老考也筆記蜀人謂老爲皤取皤皤黃髮義後有蠻王小皤作亂今國史乃作小波非是靑波雜誌人少則發黑老則發白久則黃人少則膚白老則膚黑久則黯若有垢然發黃而膚爲垢故曰黃見王充論衡而今韻略字下亦注老人面若垢爲靑箱雜記唐路徳延有孩兒詩五十韻盛傳於世近代洛中致政侍郎張公師錫追次其韻和成老兒詩亦五十韻合錄之曰鬢髮盡皤然眉分白雪鮮周遮延客話傴僂抱孫憐無病常供粥非寒亦衣綿假溫推擁背借力仗搘肩貌比三峯客年過四皓仙喚方離枕上扶始到門前每愛烹山茗常嫌飣石蓮耳聾如塞纊眼暗似籠煙宴坐羸�幾乘騎困嚲鞭頭搖如轉旋唇動若抽牽骨冷愁離火牙疼怯漱泉形骸將就木囊橐尙貪錢膠睫幹眵綴粘髭冷涕懸披裘腰懶系濯手袖慵揎�舉衣頻換扶持藥屢煎坐多茵易破行少履難穿喜婢裁裙布嗔妻買粉鈿房教深下幕�遣厚鋪氈琴聽憐三樂圖張笑七賢看嫌經字小敲喜磬聲圓食罷羹流袂杯余酒帶涎樂來須遣罷醫到久相延裹帽縱橫掠梳頭取次纏長吁思往事多感聽哀弦气注腰還重風牽口便偏墓松先遣種志石豫教鐫客到惟求藥僧來忽問禪養茶懸壁曬艾曝檐椽怒僕空睜眼嗔兒謾握拳心驚嫌蹴踘腳軟怕秋千局縮同寒狖推豗似飽鳶觀瞻多目眩牽動卽頭旋女嫁求紅燭男婚乞彩錢已聞捐幾杖寧更佩韋弦賓客身非與兒孫事已傳養和屏作伴如意拂相連久棄登山屐惟存負郭田呻吟朝不樂展轉夜無眠呼稚臨�畔看書就枕邊冷疑懷貯水虛訝耳聞蟬束帛非無分安車信有緣伏生甘坐末絳老讓行先拘急將風夜昏沈欲雨天雞皮塵漸漬齯齒食頻塡每憶居郎署常思釣渭川喜逢迎佛會羞赴賞花筵徑狹容移檻�危索減磚好生焚鳥网惡殺拆漁船旣感桑楡日常嗟蒲柳年長思當弱冠悔不剩狂顚希通錄俗斥年長者爲老物實非惡語人亦物也故曰人物況六經中已有之周禮鑰祭章祭蠟以息老物東齋記事今言人之衰老者則曰鐘鳴漏盡隋柳彧傳伏見詔以上柱國和平子爲杞州刺史其人年垂八十鐘鳴漏盡若令刺舉所損殊大人皆以此言始於彧非也田豫爲並州刺史遷衛尉年老求遜位司馬仲達以爲豫克壯書諭未聽豫答書曰年過七十而以居位譬猶鐘鳴漏盡而夜行不休是罪人也當以此爲始豫書見於魏書本傳容齋隨筆唐世赦宥推恩於老人絕優開元二十三年耕籍田侍老百歲以上版授上州刺史九十以上中州刺史八十以上上州司馬二十七年赦百歲以上下州刺史婦人郡君九十以上上州司馬婦人縣君八十以上縣令婦人鄕君天寶七載京城七十以上本縣令六十以上縣丞天下侍老除官與開元等國朝之制百歲者始得初品官封比唐不侔矣淳熙三年以太上皇帝慶壽之故推恩稍優遂有增年詭籍以冒榮命者使如唐日將如何哉經鉏堂雜誌造物勞我以生逸我以老少年不勤是不知勞也年老奔競是不知逸也天命我佚而我自勞以取困辱豈非逆天乎續釋常談鮑明遠少年時至衰老行篇云寄語後生子作樂當及春今俗少年者呼爲後生子士往往笑之不謂此乃古語而人尙用之也二老堂詩話朱新中川志載郭功父老人十拗謂不記近事記得遠事不能近視能遠視哭無淚笑有淚夜不睡日睡不肯坐多好行不肯食�要食硬兒子不惜惜孫子大事不問碎事絮少飲酒多飲茶暖不出寒卽出丁巳歲予年七十二目視昏花耳中無時不作風雨聲而實雨卻不甚聞因補一聯雲夜雨稀聞聞耳雨春花微見見空花是亦兩拗也嘗錄寄朱元晦朱大以爲然請予足成之遂貼兩句云自矜闕二字盲宰相今復癡聾作富家老學庵筆記老杜寄薛三郎中詩云上馬不用扶每扶必怒瞋東坡送喬同詩云上山如飛瞋人扶皆言老人也蓋老人諱老故爾若少壯者扶與不扶皆可何瞋之有鼠璞鬻熊年九十見周文王曰老矣鬻子曰捕虎逐麋臣已老矣使坐而策國事尙少也孟嘗謂楚丘先生春秋髙多遺忘矣楚丘曰使拔距投石追車赴馬何暇見老深謀遠計役精神而決嫌疑吾始壯矣周家尊事黃不過乞言非勞其筋力彊之以事也大夫七十致仕禮之常也間有特異之賢尊而禮之任其徳而不任其力也使鞭鈍策朽以盡瘁於羣有司何補於其國哉存余堂詩話張師錫老兒詩五十韻摹寫極工中有看嫌經字小不免是老僧腳軟怕秋千不免是老婦病榻寤言夫生人之初陰陽和會絪縕凝結資血气以爲榮衛故血陰而气陽陽旺乃生陰血方其少壯則气盛而血華及其老也气餒而血衰發白膚皺是其徵也加之以五欲交攻二火焚和語云燥萬物者莫燥乎火膏油所以繼火於無窮人當暮齒則壯膏旣盡衰燼漸微譬之春楊條枝柔可綰結至秋枯瘁脆若拉朽木液竭而生理盡矣故養生者以惜精气爲本近峯聞略東坡云人老簪花不自羞花應羞上老人頭康節云花見白頭人莫笑白頭人見好花多康節壯而東坡怯讀書鏡趙子昂老態詩云老態年來日日添黑花飛眼雪生髯扶衰每藉過頭杖食肉先尋剔齒簽右臂拘攣巾不裹中腸慘戚淚常淹移�獨就南榮坐畏冷思親愛日檐籜冠徐延之云非身處老境眞知灼見者不能諳此悲夫洪皓熙寧中遊太學十年不歸其父作詩寄皓曰太學何蕃且一歸十年甘旨誤庭闈休辭客路三千遠須念人生七十稀腰下𨿽無蘇子印篋中幸有老萊衣歸時定約春前後免使髙堂賦式微浩得詩卽歸養錢塘吳慥洪武間官四川其父敬夫思之作詩云劍閣淩雲鳥道邊路難聞說上靑天山川萬里身如寄鴻雁三秋信不傳落葉打�風似雨孤燈背壁夜如年老懷一掬鐘情淚幾度沾衣獨泫然敬夫卒而慥始以丁憂還家嗟乎世之宦遊者多矣銜命千里親老不獲從甚則倚閭陟屺目窮心折終不敢少露於賓客笑語及郵筒筆楮之間而子或浮沈宦轍垂五載十載出而裾絕入而室虛者豈少哉則前詩可念也野客叢談漢武至郎署見顏駟鬢眉皓白問何其老也對曰臣文帝時爲郎文帝好文而臣好武景帝好老臣尙少陛下好少臣已老是以三棄不遇上感其言擢爲會稽都尉此事與馮唐絕類白帖云漢文帝時馮唐白首爲郎帝問之對曰臣三朝不遇樂天詩亦曰重文疏卜式尙少棄馮唐楊巨源詩曰此地含香從白首馮唐何事怨明時劉孝標辧命論曰賈大夫沮志於長沙馮都尉皓發於郎署左太衝詠史詩曰馮唐豈不偉白首不見招兩君皆有白首不遇之說是以顏駟事嘗爲馮唐用也髙齋詩話山谷嘗雲杜荀鶴詩舉世盡從愁裏老正好對韓退之詩誰人肯向死前休余考荀鶴詩原有是對其詩曰南來北去二三年年去年來兩鬢斑舉世盡從愁裏老誰人肯向死前閒退之易閒字爲休字耳退之在前荀用其語誰人肯向死前休誰人肯向死前閒二句皆當理然豈可誣舉世之人盡從愁裏老邪蓋有春風和气中過一生者但不多耳不若浮世多從忙裏老巖棲幽事余嘗愛夷堅支乙序云老矣不復觀心猶獨愛奇气習猶與壯等耳力未減客話尙能欣聽心力未歇憶所聞不遺忘筆力未遽衰觸事大略能述此洪適語也安得長者言後輩輕薄前輩者往往促算何者彼旣賤老天豈以賤者贈之

