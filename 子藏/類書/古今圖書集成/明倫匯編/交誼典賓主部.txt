

賓主部總論易經

需卦上六入於穴有不速之客三人來敬之終吉

本義

陰居險極�復有需有陷而入穴之象下應九三九三與下二陽需極並進爲不速客三人之象柔不能禦而能順之有敬之之象占者當陷險中然於非意之來敬以待之則得終吉也象曰不速之客來敬之終吉𨿽不當位未大失也

姤卦九二包有魚�咎不利賓

程傳

包者苴裹也魚陰物之美者陽之於陰其所悅美故取魚象二於初若能固畜之如包苴之有魚則於遇爲�咎矣賓外來者也不利賓包苴之魚豈能及賓謂不可更及外人也象曰包有魚義不及賓也王符潛夫論

交際勢有常趣理有固然富貴則人爭附之此勢之常趣也貧賤則人爭去之此理之固然也夫與富貴交上有稱譽之用下有貨財之益與貧賤交大有賑貸之費小有假借之損是故富貴𨿽新其勢日親貧賤𨿽舊其勢日隙昔魏其之客流於武安長平之吏移於冠軍廉頗翟公載盈載虛夫以四君之賢客猶若此況乎生貧賤者哉顏氏家訓

風操篇昔者周公一沐三握發一飯三吐餐以接白屋之士一日所見七十餘人晉文公以沐辭豎頭須致有圖反之誚門不停賓古所貴也失教之家閽寺無禮或以主君寢食嗔怒拒客未通江南深以爲恥黃門侍郎裴之禮號善爲士大夫有如此輩對賓杖之其門生僮僕接於他人折旋俯仰辭色應對莫不肅敬與主無別也冊府元龜

好客自戰國之世四豪競逐莫不傾意下士以致千里之客繇是方來之賓入者悅出者譽而光名滿於天下矣漢氏之後遊談滋甚乃有虛懷曲意翹思延�孜孜以款接區區而忘勢以至門無停輪坐無空席漿酒藿肉撞鐘舞女以極其宴喜從車飛蓋名園別墅以縱乎遊娛騁文翰以爲適資气俠以自任斯固倜儻磊落誇邁流俗者之所爲也若乃羣居之談不能及義逾侈之咎見譏於時此又不足尙矣宋尙宮女論語

待客章大抵人家皆有賓主蔟滚湯瓶抹光橐子準備人來點湯遞水退立堂前聽夫言語若欲傳杯卽時辦去若欲相畱待夫回步細與商量殺雞爲黍物味調和菜蔬濟楚五酌三杯有光門戶紅日含山晚畱居住點燭擎燈安排坐具枕席紗廚鋪氈擁被欽敬相承溫涼得趣次曉相看客如辭去別酒殷勤十分注意夫喜能家家稱曉事莫學他人不持家務客來無湯慌忙無措夫若畱人妻懷嗔怒有筋無匙有鹽無醋爭啜爭哺打男罵女夫受慚惶客懷羞愧有客到門無人在戶須遣家童問其來處客若殷勤卽通名字卻整容儀出廳延住點茶遞湯莫缺禮數借問姓名詢其事務記得夫歸卽當說與客下�去卽當回步奉勸後人切須學取

賓主部藝文一

孟嘗君列傳贊

史記太史公曰吾嘗過薛其俗閭裏率多暴桀子弟與鄒魯殊問其故曰孟嘗君招致天下任俠姦人入薛中蓋六萬餘家矣世之傳孟嘗君好客自喜名不虛矣

信陵君列傳贊

同前太史公曰吾過大梁之墟求問其所謂夷門夷門者城之東門也天下諸公子亦有喜士者矣然信陵君之接巖穴隱者不恥下交有以也名冠諸侯不虛耳髙祖每過之而令民奉祠不絕也

汲鄭列傳贊

同前太史公曰夫以汲黯之賢有勢則賓客十倍無勢則否況眾人乎下邽翟公有言始翟公爲廷尉賓客闐門及廢門外可張雀羅翟公復爲廷尉賓客欲往翟公乃大署其門曰一死一生乃見交情一貧一富乃見交態一貴一賤情態乃見汲鄭亦云悲夫

娛賓賦

魏曹植遂衎賓而髙會兮丹幃曄以四張辦中廚之丰膳兮作齊鄭之妍倡文人騁其妙說兮飛翰墨而成章談在昔之淸風兮總聖賢之紀綱欣公子之髙義兮徳芬芳其若蘭揚仁徳於白屋兮逾周公之棄餐聽仁風以忘憂兮美酒淸而肴甘

延賓賦

晉成公綏延賓命客集我友生髙談淸宴講道研精誾誾��娛心肆情

程杵

陶潛遺生良難士爲知己望義如歸允伊二子程生揮劍懼玆余恥令徳永聞百代見紀

連珠

北周庾信蓋聞廉將軍之客館翟廷尉之髙門盈虛倏忽貴賤何論是以平生故人灌夫不去門下賓客任安獨存

孟嘗君列傳索隱述贊

唐司馬貞靖郭之子威王之孫旣彊其國實髙其門好客喜士見重平原雞鳴狗盜魏子馮歡如何承睫薛縣徒存

信陵君列傳索隱述贊

前人信陵下士鄰國相傾以公子故不敢加兵頗知朱亥盡禮侯嬴逐卻晉鄙終辭趙城毛薛見重萬古希聲

答呂醫山人書

韓愈愈白惠書責以不能如信陵執轡者夫信陵戰國公子欲以取士聲勢傾天下而然耳如僕者自度若世無孔子不當在弟子之列以吾子始自山出有朴茂之美意恐未礱磨以世事又自周後文獘百子爲書各自名家亂聖人之宗後生習傳雜而不貫故設問以觀吾子其已成熟乎將以爲友也其未成熟乎將以講去其非而趨是耳不如六國公子有市於道者也方今天下入仕惟以進士明經及卿大夫之世耳其人率皆習熟時俗工於語言識形勢善候人主意故天下靡靡日入於衰壞恐不復振起務欲進足下趨死不顧利害去就之人於朝以爭救之耳非謂當今公卿間無足下輩文學知識也不得以信陵比然足下衣破衣系麻鞋率然叩吾門吾待足下𨿽未盡賓主之道不可謂無意者足下行天下得此於人蓋寡乃遂能責不足於我此眞僕所汲汲求者議𨿽未中節其不肯阿曲以事人者灼灼明矣方將坐足下三浴而三燻之聽僕之所爲少安無躁愈頓首

賓客論

李徳裕古人稱周公吐握下士而天下歸心惟周公則可何也文王之子武王之弟成王之叔父於天下無嫌矣故惟周公則可稟上聖之資邪不得入是以好士不爲累也漢武爲戾太子立博望苑通賓客多以異端進者始皆欲招賢人而天下賢人少小人多賢人難進小人易合難進者鴻冥易合者膠固矣何以知之劉濞有枚乘鄒陽不用其言而應髙田祿伯爲其羽翼劉武有鄒陽韓安國不用其謀而羊勝公孫詭爲其腹心劉安行陰徳好文辭𨿽愛神仙黃白未害爲善終以左吳伍被而敗以是而知𨿽骨肉之親非周公聖徳皆不可也班固稱四豪者六國之罪人也今不復論矣呂不韋習戰國之餘風陳豨值漢网之疏闊逮乎魏其武安終以權勢相傾自武安之後天子切齒衛霍攺節則賓客之爲害固可知矣公孫弘起客館開東閣以延賢人與參謀議非也然謂之賢人必非黨附朝宰交亂將相者矣其時武帝躬親萬機嚴明禦下人自守法不敢爲非宰相惟有平津政出一家自然無傾奪之勢其食客故人不居顯位似未足爲朝廷患也然主父偃言朔方地肥饒阻河蒙恬築城以逐匈奴滅胡之本公孫弘以爲不可朱買臣發十難弘不能得其一又奏人不得挾弓弩吾丘壽王以爲不便上以難丞相丞相詘服則知平津之賓客不及天子之近臣明矣𨿽有賓客何益於謀議哉況近臣秉大政者常不下三四人而輕薄遊相門與柳槐齊列所謀以傾奪爲首所議以勢利爲先是以魏其武安之徒共成禍敗劉班殷鐵之客不相往來又役姦智獻其計者導其邪徑苟合匪人世道險巇無不由此昔漢武謂田蚡曰君除吏盡未吾亦欲除吏哀帝責鄭崇曰君門如市人何以欲禁切主上皆賓客之害也余謂丞相閉關謝絕賓客則朝廷靜矣

辭宣武鄭尙書啟

羅隱某啟某聞鄭司農之東去絳紗感深吾道謝記室之西辭朱邸戀切所知𨿽定名之分則殊而懷徳之心不異其有棲贏樂廏養病醫門海燕辭巢卽摧萍影林鳥繞樹忽軫蓬心又安得下棄席於詩人感崩波於行客某也風塵下物天地中材光逸門寒無因自進揚雄口喫徒欲解嘲屬者尙書置驛恩寬惇風志大孔文舉之千元禮旣忝登門徐孺子之謁陳蕃俄蒙下榻淹延館宇荏苒春秋稻粱有異於他人觴豆時陪於上客那言此際遽愴離聲背重徳於丘山揖紅塵於道路緬懷今日杳不勝情加以貢部傷心名場落羽獸因斗困羊以多亡前瞻旣倦於吹虀內顧徒悲於求劍昔也來慚賦雪謬稱梁苑之遊今則去類乞師已抱秦庭之哭倚徵輪而悵望指斷鞭以夷猶尙書倘或仙客壺中旁均日月山公啟裏別借篇題無令一葉先秋遂對滿堂垂泣捨此丹須九轉桃指千年天也如何時乎不再謹啟

論宰執不許接客

宋謝泌伏睹間詔宰執樞密使不許接見賓客是疑大臣以私也書曰任賢勿貳去邪勿疑張說謂姚元崇外則疏而接物內則謹以事君此眞得大臣之體今天下至廣萬幾至繁陛下以聰明寄於輔臣自非接見羣官何以悉知外事若令都堂候見則羣官請見咨事略無解衣之暇古人有曰疑則勿用用則勿疑若政在大夫祿去公室國祚衰季彊臣擅權當此之時乃爲可慮今陛下鞭撻宇宙總攬豪傑朝廷無巧言之士方面無姑息之人禮樂徵伐自天子出書曰無偏無黨王道蕩蕩今日之謂也柰何疑執政爲衰世之事乎昔孔光不言溫室中樹顧雍封侯三日家人不知謝安石對客圍棋捷書至而客不覺大臣當密愼如此𨿽妻子猶不得聞況它人乎使非其人當斥去之旣得其人任之以政又何疑也設若杜公堂謁見之禮豈無私室乎塞相府請托之漸豈無官徑乎此非陛下推赤心以待大臣大臣展四體以報陛下之道也王禹偁昧於大體妄有陳述上累聖徳蒙蔽聰明狂躁之言不可聽用

浣俗約

明李日華戲作主人俗狀揭之齋壁以告賓友曰浣俗主人甚喜客客亦喜與之遊頗潔一室雜置圖史又於庭際稍藝蕙蘭列松石爲客談笑之侑期於燻徳領益以浣俗情顧顓鄙之性有百浣不能去者每一觸發則悒悒不自制或恐終以迕客不敢不暴其俗狀以希髙明之宥維海納污維山藏疾庶幾終事君子架有書帙不喜人翻閱幾有文玩就視無不可或拈弄顚倒則意甚不懌間出法書名畫相賞閱評騭臧否無不可詰所從來與其直之幾何則意甚不懌客娛意主人之藝徵詩徵繒徵書無不可若轉饋當路與爲不識人號與授意旨與刻期惇逼則雅不能奉命客所徵索書繪或絹或紙或便面無不可然絹或疏薄紙或粗厲扇或燻金濫惡與深靑老黃大紅諸俗箋則不能奉命庭際芳艸可步奇石可撫幽花可玩或折莖掏瓣甚或乞分移植則意甚�惜或忿然見詞色客或過寵主人肯饗主人之疏糲卽傾牀頭釀無所�醉而假榻無不可過縱而至作灌夫狀則嗣後不敢復進杯水客或坌集戶外履滿主人益快躬煉茗以進無倦色客或令從者擁侍則不能從命凡此皆主人不可醫之俗也然又有甚俗甚痼卽和扁無所效其治者曰借書借帖客或念卜商吝蓋尼父曲全不深督過之乎則奉教何窮極矣浣俗主人頓首白

賓主部藝文二詩

詞

贈任昉詩

梁陸倕南史曰昉爲禦史中丞後進皆宗之時彭城劉孝綽劉苞劉孺吳郡陸倕張率陳郡殷蕓沛國劉顯及到漑到洽車軌日至號曰蘭臺聚和風雜美气下有眞人遊壯矣荀文若賢哉陳太丘今則蘭臺聚萬古信爲儔任君本達識張子復淸修旣有絕塵到復見黃中劉

罷相作

唐李適之避賢初罷相樂聖且銜杯爲問門前客今朝幾个來

賓至

杜甫幽棲地僻經過少老病人扶再拜難豈有文章驚海內漫勞車馬駐江幹竟日淹畱佳客坐百年粗糲腐儒餐不嫌野外無供給乘興還來看藥欄

有客

前人患气經時久臨江卜宅新喧卑方避俗疏快頗宜人有客過茅宇呼兒正葛巾自鋤稀菜甲小摘爲情親

客至

前人捨南捨北皆春水但見羣鷗日日來花徑不曾緣客掃蓬門今始爲君開盤餐市遠無兼味樽酒家貧只舊醅肯與鄰翁相對飲隔籬呼取盡餘杯

好客

薛能好客連宵在醉鄕蠟煙紅暖勝春光誰人肯信山僧語寒雨惟煎治气湯

渾贊善東齋戲贈陳歸

盧綸長裾朱履颯輕塵間以琴書列上賓公子無讎可邀請侯嬴此坐是何人

諭夫阻客

張夫人楚竹燕歌動畫梁春闌重換舞衣裳公孫開閣招嘉客知道浮榮不久長

入天竺山畱客

宋蔡襄山光物態弄春暉莫爲輕陰便擬歸縱使晴明無雨過入云深處亦沾衣

爲杭州日送客舟中

唐詢山雨霏微不滿空畫船來往疾輕鴻誰知獨臥宋簾裏一榻無塵四面風

毛虞卿見過

王十朋故人訪吾廬況是淸和節髙槐綠成陰芳艸碧未歇手山間行淸興浩然發呼童具雞黍濁酒醅初潑貧居愧荒涼野艸羅列盤食飣梅豆蔬餐薦薇蕨主禮𨿽甚微客色未嘗觖醉翁山水意不爲壺觴設蟹眼煎新汲雀舌烹春擷澆君文字腸掉我淸談舌人生會面難歲月易飄忽君姑爲我畱��莫言別

無客

陸遊今日了無客翛然麈柄閒硯涵鴝鵒眼香斫鷓鴣斑木落風初勁雲低雨尙慳西湖未暇到臥看曲屏山

飲陳氏第代主人畱客

金蔡珪風定息林葉雨晴開夕陽停歌方待月插羽且傳觴文舉客常滿次公醒亦狂更闌君莫去捉席就新涼

對客

元黃庚窗下篝燈坐相看白髮新共談爲客事同是異鄕人詩寫梅花月茶煎谷雨春明朝愁遠別離思欲沾巾

對客暮坐

劉詵危坐髙齋夕東來喜友生空庭疏雨後四壁亂蛩鳴燭至瓶花落秋涼架藥輕西頭動刀尺澹月上檐楹

聞偰尙書除浙西參政因寄樂仲本

葛邏祿乃賢一春多病思紛紛隔屋幽琴夢裏聞夜雨來時愁作客落花多處正思君尙書曳履登黃閣處士彈冠臥白雲賓主東南髙會日西湖風月定平分

喜客來

明楊基壯年不愁長作客亦不暇愁須雪白但愁金盡酒樽空辜負長安好春色閉門三日生綠苔失喜忽聞佳客來急拈春衣典春酒正值滿樹梨花開花如冰雪人如玉妙舞淸歌歡不足黃昏客醉酒未醒細雨鶯啼梅子綠

感懷詩

桑悅我思翟公門冷落休張羅客去復還來雀意良足多朝朝蒼梧云日日洞庭波豪勢卻無恆夢覺將如何

客至

何景明野外逢迎少柴門落葉稠人閒不掃室客到始梳頭且爲烹茶坐還因看竹畱登臨如有興更上水邊樓

客至

張承茅屋三兩間艸艸避風雨客來不入門坐愛千年樹

曉聞寒鳥兼呈遠客

胡宗仁霜林棲鳥冷曙聽語檐間爭盻朝暾出移羽就其暄籬外犬忽吠有客至我門問客何能早雲從遠道還命僕燒松火炊黍慰勞煩而我尙慵臥見客生愧顏

對客

歸子慕嘿然對客坐竟坐無一語亦欲通殷勤尋思了無取好言不關情諒非君所與坦懷兩相忘何害我與汝

客至

廖孔說不向紅塵去閒眠日幾回餘花山槿落小卉海棠開制解僧初出涼生客漸來共言西�水經夏起枯埃

行香子山居客至

宋辛棄疾白露園蔬碧水溪魚笑先生釣罷還鋤小窗髙臥風展殘書看北山移盤谷序輞川圖白飯靑芻赤腳長須客來時酒盡重沽聽風聽雨吾愛吾廬嘆苦無心剛自瘦此君疏

賓主部匯考禮記

曲禮將適捨求毋固

陳注

就館者誠不能無求於主人然執平日之所欲而必求於人則非爲客之義將上堂聲必揚戶外有二屨言聞則入言不聞則不入陳

注上堂升主人之堂也揚其聲者使內人知之也古人脫屨在戶外客𨿽眾脫屨於戶內者惟長者一人言有二屨則並戶內一屨爲三人矣三人而所言不聞於外必是密謀故不入也將入戶視必下入戶奉�視瞻毋回戶開亦開戶闔亦闔有後入者闔而勿遂陳

注入戶入主人之戶也視下不舉目也�門關木也入戶之時兩手當心如奉�然𨿽視瞻而不爲回轉嫌於幹人之私也開闔皆如前不違主人之意也遂闔之盡也嫌於拒後來者故勿遂毋踐屨毋踖席摳衣趨隅必愼惟諾

陳注

復下曰舄單下曰屨毋踐屨謂後來者不可蹋先入者所脫之屨也踖猶躐也玉藻曰登席不由前爲躐席是登席當由前也摳提也摳衣與論語攝齊同欲便於坐故摳之趨隅由席角而升坐也惟諾皆應辭旣坐定又當謹於應對也

又凡與客入者每門讓於客客至於寢門則主人請入爲席然後出迎客客固辭主人肅客而入注

讓於客下賓也敵者迎於大門外肅進也進客謂道之陳注

讓於客欲客先入也爲猶布也疏曰天

子五門諸侯三門大夫二門禮有三辭初曰禮辭再曰固辭三曰終辭呂氏曰肅客者俯手以揖之所謂肅拜也主人入門而右客入門而左主人就東階客就西階客若降等則就主人之階主人固辭然後客復就西階陳

注入右所以趨東階入左所以趨西階降等者其等列卑於主人也主人固辭者不敢當客之尊己也主人與客讓登主人先登客從之拾級聚足連步以上上於東階則先右足上於西階則先左足陳

注讓登欲客先升也客不敢當故主人先而客繼之拾級涉階之級也聚足後足與前足相合也連步步相繼也先右先左各順入門之左右也集說藍

田呂氏曰禮之於賓主無不答也及門遜入及階遜登乃主人答客也主遜而客辭也客若降等則就主人之階主人固辭然後客復就西階乃客答主人也客遜而主人辭也一入門一登階賓主更爲辭遜而不以爲煩此禮之所以養人深也長

樂陳氏曰主人於賓迎之無不拜每門每曲無不揖此言迎而不言拜則拜可知言每門讓而不言每曲揖則揖可知帷薄之外不趨堂上不趨執玉不趨堂上接武堂下布武室中不翔陳

注帷幔也薄簾也接武足迹相接也陳氏曰文者上之道武者下之道故足在體之下曰武捲在冠之下亦曰武執玉不趨不敢趨也室中不翔不可翔也行而張拱曰翔朱氏曰帷薄之外無人不必趨以示敬堂上地迫室中地尢迫故不趨不翔也並坐不橫肱授立不跪授坐不立陳

注橫肱則妨並坐者不跪不立皆謂不便於受者

又奉席如橋衡

陳注

如橋之髙如衡之平乃奉席之儀也請席何鄕請衽何趾

陳注

設坐席則問面向何方設臥席則問足向何方疏曰坐爲陽面亦陽也臥爲陰足亦陰也故所請不同席南鄕北鄕以西方爲上東鄕西鄕以南方爲上陳注

朱子曰東向南向之席皆尙右西向北向之席皆尙左也若非飲食之客則布席席間函丈

陳注

非飲食之客則是講說之客也疏曰古者飲食燕享則賓位在室外牖前列席南向不相對相對者惟講說之客席之制三尺三寸三分寸之一則兩席並中間空地共一丈也大全

金華應氏曰席間

函丈其地寬則足以揖遜回旋而不至於迫其分嚴則足以致敬盡禮而不至於非若飲食之客徒欲便於勸酬以爲歡也主人跪正席客跪撫席而辭客徹重席主人固辭客踐席乃坐陳

注跪而正席敬客也撫以手按止之也客不敢居重席故欲徹之主人固辭則止客踐席將坐主人乃坐也主人不問客不先舉

陳注

席坐旣定主人以客自外至當先有所問客乃答之客不當先舉言也將卽席容毋怍兩手摳衣去齊尺衣毋撥足毋蹶陳注

劉氏曰將就席須詳緩而謹容儀毋使有失而可愧怍也仍以兩手摳揭衣之兩旁使下齊離地一尺而坐以便起居免有躡躓失容也坐後更須整疊前面衣衽毋使撥開又古人以膝坐久則膝不安而易以蹶動坐而足動亦爲失容故戒以無動也

又燭至起食至起上客起

陳注

燭至而起以時之變也食至而起以禮之行也上客至而起以其非同等也燭不見跋

陳注

跋本也古者未有蠟燭以火炬照夜將盡則藏其所餘之殘本恐客見之以夜久欲辭退也尊客之前不叱狗陳

注方氏曰不以至賤駭尊者之聽讓食不唾

陳注

嫌於似鄙惡主人之饌也侍坐於君子君子欠伸撰杖屨視日蚤暮侍坐者請出矣陳

注气乏則欠體疲則伸撰猶持也此四者皆厭倦之容恐妨君子就安故請退侍坐於君子君子問更端則起而對

陳注

呂氏曰問更端則起而對者因事有所變而起敬也侍坐於君子若有告者曰少間願有復也則左右屏而待陳

注居左則屏於左居右則屏於右鄭氏曰復白也言欲須少空閒有所白也屏猶退也呂氏曰屏而待不敢幹其私也毋側聽毋噭應毋淫視毋怠荒

陳注

上言聽必恭側耳以聽非恭也應答之聲宜和平髙急者悖戾之所發也淫視流蕩邪盼也怠荒謂容止縱慢遊毋倨立毋跛坐毋箕寢毋伏

陳注

遊行也倨傲慢也立當兩足整齊不可偏任一足箕謂兩展其足狀如箕舌也伏覆也斂發毋

陳注

髲也垂如髲也古人重發以纚韜之不使垂冠毋免勞毋袒暑毋褰裳

陳注

喪有喪冠吉有吉冠非當免之時不可免有袒而露其裼衣者有袒而割牲者因勞事而袒則爲褰揭也涉淺而揭則可暑而揭其裳亦爲

又離坐離立毋往參焉離立者不出中間

陳注

方氏曰兩相麗之謂離三相成之謂參應氏曰出其中間則立者必散而不成列矣故君子謹之

又大夫士相見𨿽貴賤不敵主人敬客則先拜客客敬主人則先拜主人疏

此謂使臣行禮受勞已竟次見彼國卿大夫也惟賢是敬不計賓主貴賤𨿽爲大夫而徳劣亦先拜有徳之士也異國則爾同國則否

玉藻侍食於先生異爵者後祭先飯客祭主人辭曰不足祭也客餐主人辭以疏主人自置其醬則客自徹之陳注

先生齒尊於己者異爵爵貴於己者後祭示饌不爲己也先飯示爲尊貴者嘗之也盛主人之饌故祭而主人辭之謙也旣食而餐以爲美也而主人辭以粗疏亦謙也醬者食味之主故主人自設客亦自徹禮尙施報也一室之人非賓客一人徹壹食之人一人徹

陳注

一室之人同居共事者也壹食之人謂同事而相聚以食者也二者皆爲無賓主之分故但推少者一人徹之而已

又君入門介拂闑大夫中棖與闑之間士介拂棖陳注

此言兩君相見之時入門入大門也介副也闑門中央所豎短木也棖者門之兩旁長木所謂楔也君入當棖闑之中主君在闑東賓在西主君上擯在君後稍近西而拂闑賓之上介在賓後稍近東而拂闑大夫之爲擯爲介者各當君後而在棖闑二者之中士之爲擯爲介者則各拂東西之棖也賓入不中門不履閾公事自闑西私事自闑東陳注

此賓謂鄰國來聘之卿大夫也入不中門謂入門東而近闑也閾門限也聘享是奉君命而行謂之公事入自闑西用賓禮也若私覿私面謂之私事以其非君命故也入自闑東從臣禮也

少儀聞始見君子者辭曰某固願聞名於將命者不得階主適者曰某固願見罕見曰聞名亟見曰朝夕瞽曰聞名陳

注記者謙言我嘗聞之於人云初見有徳有位之君子者其辭云某固願通聞己名於將命之人固如固辭之固不曰願而曰固願慮主人不卽見己而假此薦請之辭也將命者通客主言語出入之人也階者升進之諭主主人也言賓請見之辭不得徑指主人也適者賓主敵體之人也則曰某固願見於將命者罕見謂久不相見也亦曰願聞名於將命者蓋疑疏闊之久未必主人肯見也亟見數見也於君子則曰某願朝夕聞名於將命者於敵者則曰某願朝夕見於將命者若瞽者來見無問貴賤惟曰某願聞名於將命者以無目故不言願見也適有喪者曰比童子曰聽事

陳注

適往也其辭云某願比於將命者喪不主相見來欲比方於執事之人也童子未成人其辭則云某願聽事於將命者謂來聽主人以事見使令也適公卿之喪則曰聽役於司徒陳

注孟獻子之喪司徒旅歸四布則公卿之喪司徒掌其事也故云某願聽役於司徒

又始入而辭曰辭矣

陳注

賓始入門主人當辭讓令賓先入故擯者告主人曰辭矣謂當致辭以讓賓也至階亦然此不言者禮可知也卽席曰可矣

陳注

及賓主升堂各就席擯者恐賓主再辭故告之曰可矣言可卽席不須再辭也排闔脫屨於戶內者一人而已矣有尊長在則否陳注

闔門扇也推排門扇而脫屨於戶內者一人而已言止許最長者一人如此餘人不可也若先有尊長在堂或在室則後入之人皆不得脫屨於戶內故云有尊長在則否也問品味曰子亟食於某乎問道藝曰子習於某乎子善於某乎陳

注方氏曰人之情品味有偏嗜道藝有異尙問品味不可斥之以好惡而昭其癖故曰子亟食於某乎問道藝不可斥之以能否而暴其短故曰子習於某乎子善於某乎不疑在躬不度民械不願於大家不訾重器

陳注

一言一行皆其在躬者也口無擇言身無擇行是不疑在躬也器械之備所以防患不可度其利鈍恐人以非心議己大家之富爵位所致不可願望於己以其有僭竊之萌訾鄙毀之也重器之傳寶之久矣乃從而毀之豈不起人之怒乎泛埽曰埽埽席前曰拚糞

拚席不以鬣執箕膺擖

陳注

泛埽席埽也拚除穢也鬣帚也席上不可用帚膺胸也擖箕舌也執箕而拚則以箕舌向己胸前不可持向尊者也

賓主部紀事一韓子外儲說左下篇季孫好士終身莊居處衣服常如朝廷而季孫適懈有過失而不能長爲也故客以爲厭易己相與怨之遂殺季孫故君子去泰去甚南宮敬子問顏涿聚曰季孫養孔子之徒所朝服與坐者以十數而遇賊何也曰昔周成王近優侏儒以逞其意而與君子斷事是能成其欲於天下今季孫養孔子之徒所朝服而與坐者以十數而與優侏儒斷事是以遇賊故曰不在所與居在所與謀也孔叢子雜訓篇孟子車尙幼請見子思子思見之甚悅其志命子上侍坐焉禮敬子車甚崇子上不願也客退子上請曰白聞士無介不見女無媒不嫁孟孺子無介而見大人悅而敬之白也未諭敢問子思曰然吾昔從夫子於郯遇程子於塗傾蓋而語終日而別命子路將束帛贈焉以其道同於君子也今孟子車孺子也言稱堯舜性樂仁義世所希有也事之猶可況加敬乎非爾所及也史記晏子列傳越石父賢在縲紲中晏子出遭之塗解左驂贖之載歸弗謝入閨久之越石父請絕晏子戄然攝衣冠謝曰嬰𨿽不仁免子於厄何子求絕之速也石父曰不然吾聞君子詘於不知己而信於知己者方吾在縲紲中彼不知我也夫子旣以感寤而贖我是知己知己而無禮固不如在縲紲之中晏子於是延入爲上客戰國策管燕得罪齊王謂其左右曰子熟而與我赴諸侯乎左右默然莫對管燕漣然流涕曰悲夫士何其易得而難用也田需對曰士三食不得饜而君鵝鶩有餘食下宮糅羅紈曳綺縠而士不得以爲緣且財者君之所輕死者士之所重君不肯以所輕與士而責士以所重事君非士易得而難用也孟嘗君奉夏侯章以四馬百人之食遇之甚歡夏侯章每言未嘗不毀之也或以告孟嘗君孟嘗君曰文有以事夏侯公矣勿言董之蘩菁以問夏侯公夏侯公曰孟嘗君重非諸侯也而奉我四馬百人之食我無分寸之功而得此然吾毀之以爲之也君所以得爲長者以吾毀之也吾以身爲孟嘗君豈得待言也孟嘗君燕坐謂三先生曰願聞先生有以補文闕者也一人曰訾天下之主有侵君者臣請以臣之血湔其�田瞀曰車轍之所能至請掩足下之短誦足下之長千乘之君萬乘之相其欲有君也如使而弗及也勝臀曰臣願以足下之府庫財物收天下之士能爲君決疑應卒若魏文侯之有田子方段幹木也此臣之所爲君取矣孟嘗君舍人有與君之夫人相愛者或以問孟嘗君曰爲君舍人而內與夫人相愛者亦甚不義矣君其殺之君曰睹貌而相悅者人之情也其錯之勿言也居�年君召愛夫人者而謂之曰子與文遊久矣大官未可得小官公又弗欲衛君與文布衣交請具車馬皮幣願君以此從衛君遊舍人遊於衛甚重齊衛之交惡衛君甚欲約天下之兵以攻齊是人謂君曰孟嘗君不知臣不肖以臣欺君且臣聞齊衛先君刑馬壓羊盟曰齊衛后世無相攻伐有相攻伐者令其命如此今君約天下之兵以攻齊是足下背先君盟約而欺孟嘗君也願君勿以齊爲心君聽臣則可不聽臣若臣不肖也輒以頸血湔足下衿衛君乃止齊人聞之曰孟嘗君可語善爲事矣轉禍爲功孟嘗君有舍人而弗說欲逐之魯連謂孟嘗君曰猿獼猴錯木據水則不若魚�歷險乘危則騏驥不如狐貍曹沫奮三尺之劍一軍不能當使曹沫釋其三尺之劍而操銚鎒與農人居壠畝之中則不若農夫故物捨其所長之其所短堯亦有所不及矣今使人而不能則謂之不肖教人而不能則謂之拙拙則罷之不肖則棄之使人有棄逐不相與處而來害相報者豈非世之立教首也哉孟嘗君曰善乃弗逐初馮歡聞孟嘗君好客躡屩而見之孟嘗君曰先生遠辱何以教文也馮歡曰聞君好士以貧身歸於君孟嘗君置傳捨十日孟嘗君問傳捨長曰客何所爲答曰馮先生甚貧猶有一劍耳又蒯緱彈其劍而歌曰長鋏歸來乎食無魚孟嘗君遷之幸捨食有魚矣五日又問傳捨長答曰客復彈鋏而歌曰長鋏歸來乎出無輿孟嘗君遷之代捨出入乘輿車矣五日孟嘗君復問傳捨長捨長答曰先生又嘗彈鋏而歌曰長鋏歸來乎無以爲家孟嘗君不悅居�年馮歡無所言孟嘗君時相齊封萬戶於薛其食客三千人邑入不足以奉客使人出錢於薛歲餘不入貸錢者多不能與其息客奉將不給孟嘗君憂之問左右何人可使收債於薛者傳捨長曰代捨客馮公形容狀貌甚辯長者無他技能宜可令收債孟嘗君乃進馮歡而請之曰賓客不知文不肖幸臨文者三千餘人邑入不足以奉賓客故貸息錢於薛薛歲不入民頗不與其息今客食恐不給願先生責之馮歡曰諾辭行至薛召取孟嘗君錢者皆會得息錢十萬乃多釀酒買肥牛召諸取錢者能與息者皆來不能與息者亦來皆持取錢之券書合之齊爲會日殺牛置酒酒酣乃持券如前合之能與息者與爲期貧不能與息者取其券而燒之曰孟嘗君所以貸錢者爲民之無者以爲本業也所以求息者爲無以奉客也令富給者以要期貧窮者燔券書以捐之諸君彊飲食有君如此豈可負哉坐者皆起再拜孟嘗君聞馮歡燒券書怒而使使召歡歡至孟嘗君曰文食客三千人故貸錢於薛文奉邑少而民尙多不以時與其息客食恐不足故請先生收責之聞先生得錢卽以多具牛酒而燒券書何馮歡曰然不多具牛酒卽不能畢會無以知其有餘不足有餘者爲要期不足者𨿽守而責之十年息愈多急卽以逃亡自捐之若急終無以償上則爲君好利不愛士民下則有離上抵負之名非所以厲士民彰君聲也焚無用虛債之券捐不可得之虛計令薛民親君而彰君之善聲也君有何疑焉孟嘗君乃拊手而謝之齊王惑於秦楚之毀以爲孟嘗君名髙其主而擅齊國之權遂廢孟嘗君諸客見孟嘗君廢皆去馮歡曰借臣車一乘可以入秦者必令君重於國而奉邑益廣可乎孟嘗君乃約車幣而遣之馮歡乃西說秦王曰天下之遊士憑軾結靷西入秦者無不欲彊秦而弱齊憑軾結靷東入齊者無不欲彊齊而弱秦此雄雌之國也勢不兩立爲雄雄者得天下矣秦王跽而問之曰何以使秦無爲雌而可馮歡曰王亦知齊之廢孟嘗君乎秦王曰聞之馮歡曰使齊重於天下者孟嘗君也今齊王以毀廢之其心怨必背齊背齊入秦則齊國之情人事之誠盡委之秦齊地可得也豈直爲雄也君急使使載幣陰迎孟嘗君不可失時也如有齊覺悟復用孟嘗君則雌雄之所在未可知也秦王大悅乃遣車十乘黃金百鎰以迎孟嘗君馮歡辭以先行至齊說齊王曰天下之遊士憑軾結靷東入齊者無不欲彊齊而弱秦者憑軾結靷西入秦者無不欲彊秦而弱齊者夫秦齊雄雌之國秦彊則齊弱矣此勢不兩雄今臣竊聞秦遣使車十乘載黃金百鎰以迎孟嘗君孟嘗君不西則已西入相秦則天下歸之秦爲雄而齊爲雌雌則臨淄卽墨危矣王何不先秦使之未到復孟嘗君而益與之邑以謝之孟嘗君必喜而受之秦𨿽彊國豈可以請人相而迎之哉折秦之謀而絕其霸彊之略齊王曰善乃使人至境候秦使秦使車適入齊境使還馳告之王召孟嘗君而復其相位而與其故邑之地又益以千戶秦之使者聞孟嘗君復相齊還車而去矣自齊王毀廢孟嘗君諸客皆去後召而復之馮歡迎之未到孟嘗君太息嘆曰文常好客遇客無所敢失食客三千有餘人先生所知也客見文一日廢皆背文而去莫顧文者今賴先生得復其位客亦有何面目復見文乎如復見文者必唾其面而大辱之馮歡結轡下拜孟嘗君下車接之曰先生爲客謝乎馮歡曰非爲客謝也爲君之言失夫物有必至事有固然君知之乎孟嘗君曰愚不知所謂也曰生者必有死物之必至也富貴多士貧賤寡友事之固然也君獨不見夫朝趨市者乎明旦側肩爭門而入日暮之後過市朝者掉臂而不顧非好朝而惡暮所期物亡其中今君失位賓客皆去不足以怨士而徒絕賓客之路願君遇客如故孟嘗君再拜曰敬從命矣聞先生之言敢不奉教焉孟嘗君入秦昭王卽以孟嘗君爲秦相人或說秦昭王曰孟嘗君賢而又齊族也今相秦必先齊而後秦秦其危矣於是秦昭王乃止囚孟嘗君謀欲殺之孟�君使人抵昭王幸姬求解幸姬曰妾願得君狐白裘此時孟嘗君有一狐白裘直千金天下無雙入秦獻之昭王更無他裘孟嘗君患之徧問客莫能對最下坐有能爲狗盜者曰臣能得狐白裘乃夜爲狗以入秦宮藏中取所獻狐白裘至以獻秦王幸姬幸姬爲言昭王昭王釋孟嘗君孟嘗君得出卽馳去更封傳變名姓以出關夜半至函谷關秦昭王後悔出孟嘗君求之已去卽使人馳傳逐之孟嘗君至關關法雞鳴而出客孟嘗君恐追至客之居下坐者有能爲雞鳴而雞盡鳴遂發傳出出如食頃秦追果至關已後孟嘗君出乃還始孟嘗君列此二人於賓客賓客盡羞之及孟嘗君有秦難卒此二人拔之自是之後客皆服孟嘗君過趙趙平原君客之趙人聞孟嘗君賢出觀之皆笑曰始以薛公爲魁然也今視之乃渺小丈夫耳孟嘗君聞之怒客與俱者下斫擊殺數百人遂滅一縣以去孟嘗君相齊其舍人魏子爲孟嘗君收邑入三反而不致一入孟嘗君問之對曰有賢者竊假與之以故不致入孟嘗君怒而退魏子居數年人或毀孟嘗君於齊湣王曰孟嘗君將爲亂及田甲劫湣王湣王意疑孟嘗君孟嘗君乃奔魏子所與粟賢者聞之乃上書言孟嘗君不作亂請以身爲盟遂自剄宮門以明孟嘗君湣王乃驚而蹤迹驗問孟嘗君果無反謀乃復召孟嘗君孟嘗君因謝病歸老於薛史記平原君傳平原君家樓臨民家民家有躄者盤散行汲平原君美人居樓上臨見大笑之明日躄者至平原君門請曰臣聞君之喜士士不遠千里而至者以君能貴士而賤妾也臣不幸有罷之病而君之後宮臨而笑臣臣願得笑臣者頭平原君笑應曰諾躄者去平原君笑曰觀此豎子乃欲以一笑之故殺吾美人不亦甚乎終不殺居歲餘賓客門下舍人稍稍引去者過半平原君怪之曰勝所以待諸君者未嘗敢失禮而去者何多也門下一人前對曰以君之不殺笑躄者以君爲愛色而賤士士卽去耳於是平原君乃斬笑躄者美人頭自造門進躄者因謝焉其後門下乃復稍稍來秦之圍邯鄲趙使平原君求救合從於楚約與食客門下有勇力文武備具者二十人偕平原君曰使文能取勝則善矣文不能取勝則插血於華屋之下必得定從而還士不外索取於食客門下足矣得十九人餘無可取者無以滿二十人門下有毛遂者前自薦於平原君曰遂聞君將合從於楚約與食客門下二十人偕不外索今少一人願君卽以遂備員而行矣平原君曰先生處勝之門下幾年於此矣毛遂曰三年於此矣平原君曰夫賢士之處世也譬若錐之處囊中其末立見今先生處勝之門下三年於此矣左右未有所稱誦勝未有所聞是先生無所有也先生不能先生畱毛遂曰臣乃今日請處囊中耳使遂蚤得處囊中乃穎脫而出非特其末見而已平原君竟與毛遂偕十九人相與目笑之而未發也毛遂比至楚與十九人論議十九人皆服平原君與楚合從言其利害日出而言之日中不決十九人謂毛遂曰先生上毛遂按劍歷階而上謂平原君曰從之利害兩言而決耳今日出而言從日中不決何也楚王謂平原君曰客何爲者也平原君曰是勝之舍人也楚王叱曰胡不下吾乃與而君言汝何爲者也毛遂按劍而前曰王之所以叱遂者以楚國之眾也今十步之內王不得恃楚國之眾也王之命懸於遂手吾君在前叱者何也且遂聞湯以七十里之地王天下文王以百里之壤而臣諸侯豈其士卒眾多哉誠能據其勢而奮其威今楚地方五千里持戟百萬此霸王之資也以楚之彊天下弗能當白起小豎子耳率數萬之眾興師以與楚戰一戰而舉鄢郢再戰而燒夷陵三戰而辱王之先人此百世之怨而趙之所羞而王弗知惡焉合從者爲楚非爲趙也吾君在前叱者何也楚王曰唯唯誠若先生之言謹奉社稷以從毛遂曰從定乎楚王曰定矣毛遂謂楚王之左右曰取雞狗馬之血來毛遂奉銅盤而跪進之楚王曰王當插血而定從次者吾君次者遂遂定從於殿上毛遂左手執盤血而右手招十九人曰公相與插此血於堂下公等碌碌所謂因人成事者也平原君已定從而歸歸至於趙曰勝不敢復相士勝相士多者千人寡者百數自以爲不失天下之士今乃於毛先生而失之也毛先生一至楚而使趙重於九鼎大呂毛先生以三寸之舌彊於百萬之師勝不敢復相士遂以爲上客信陵君列傳魏有隱士曰侯嬴年七十家貧爲大梁夷門監者公子聞之往請欲厚遺之不肯受曰臣修身潔行數十年終不以監門困故而受公子財公子於是乃置酒大會賓客坐定公子從車騎虛左自迎夷門侯生侯生攝獘衣冠直上載公子上坐不讓欲以觀公子公子執轡愈恭侯生又謂公子曰臣有客在市屠中願枉車騎過之公子引車入市侯生下見其客朱亥俾倪故久立與其客語微察公子公子顏色愈和當是時魏將相宗室賓客滿堂待公子舉酒市人皆觀公子執轡從騎皆竊罵侯生侯生視公子色終不變乃謝客就車至家公子引侯生坐上坐徧贊賓客賓客皆驚酒酣公子起爲壽侯生前侯生因謂公子曰今日嬴之爲公子亦足矣嬴乃夷門抱關者也而公子親枉車騎自迎嬴於眾人廣坐之中不宜有所過今公子故過之然嬴欲就公子之名故久立公子車騎市中過客以觀公子公子愈恭市人皆以嬴爲小人而以公子爲長者能下士也於是罷酒侯生遂爲上客侯生謂公子曰臣所過屠者朱亥此子賢者世莫能知故隱屠間耳公子往數請之朱亥故不復謝公子怪之魏安釐王二十年秦昭王已破趙長平軍又進兵圍邯鄲公子姊爲趙惠文王弟平原君夫人數遺魏王及公子書請救於魏魏王使將軍晉鄙將十萬眾救趙秦王使使者告魏王曰吾攻趙旦暮且下而諸侯敢救者已拔趙必移兵先擊之魏王恐使人止晉鄙畱軍壁鄴名爲救趙實持兩端以觀望平原君使者冠蓋相屬於魏讓魏公子曰勝所以自附爲婚姻者以公子之髙義爲能急人之困今邯鄲旦暮降秦而魏救不至安在公子能急人之困也且公子縱輕勝棄之降秦獨不憐公子姊耶公子患之數請魏王及賓客辯士說王萬端魏王畏秦終不聽公子公子自度終不能得之於王計不獨生而令趙亡乃請賓客約車騎百餘乘欲以客往赴秦軍與趙俱死行過夷門見侯生具告所以欲死秦軍狀辭決而行侯生曰公子勉之矣老臣不能從公子行數里心不快曰吾所以待侯生者備矣天下莫不聞今吾且死而侯生曾無一言半辭送我我豈有所失哉復引車還問侯生侯生笑曰臣固知公子之還也曰公子喜士名聞天下今有難無他端而欲赴秦軍譬若以肉投餒虎何功之有哉尙安事客然公子遇臣厚公子往而臣不送以是知公子恨之復返也公子再拜因問侯生乃屏人間語曰嬴聞晉鄙之兵符常在王臥內而如姬最幸出入王臥內力能竊之嬴聞如姬父爲人所殺如姬資之三年自王以下欲求報其父讎莫能得如姬爲公子泣公子使客斬其讎頭敬進如姬如姬之欲爲公子死無所辭顧未有路耳公子誠一開口請如姬如姬必許諾則得虎符奪晉鄙軍北救趙而西卻秦此五霸之伐也公子從其計請如姬如姬果盜晉鄙兵符與公子公子行侯生曰將在外主令有所不受以便國家公子卽合符而晉鄙不授公子兵而復請之事必危矣臣客屠者朱亥可與俱此人力士晉鄙聽大善不聽可使擊之於是公子泣侯生曰公子畏死耶何泣也公子曰晉鄙嚄唶宿將往恐不聽必當殺之是以泣耳豈畏死哉於是公子請朱亥朱亥笑曰臣乃市井鼓刀屠者而公子親數存之所以不報謝者以爲小禮無所用今公子有急此乃臣效命之秋也遂與公子俱公子過謝侯生侯生曰臣宜從老不能請數公子行日以至晉鄙軍之日北鄕自剄以送公子公子畱趙公子聞趙有處士毛公藏於博徒薛公藏於賣漿家公子欲見兩人兩人自匿不肯見公子公子聞所在乃閒步往從此兩人遊甚歡平原君聞之謂其夫人曰始吾聞夫人弟公子天下無雙今吾聞之乃妄從博徒賣漿者遊公子妄人耳夫人以告公子公子乃謝夫人去曰始吾聞平原君賢故負魏王而救趙以稱平原君平原君之遊徒豪舉耳不求士也無忌自在大梁時常聞此兩人賢至趙恐不得見以無忌從之遊尙恐其不我欲也今平原君乃以爲羞其不足從遊乃裝爲去夫人具以語平原君平原君乃免冠謝固畱公子平原君門下聞之半去平原君歸公子天下士復往歸公子公子傾平原君客畱趙十年不歸秦聞公子在趙日夜出兵東伐魏魏王患之使使往請公子公子恐其怒之乃誡門下有敢爲魏王使通者死賓客皆背魏之趙莫敢勸公子歸毛公薛公兩人往見公子曰公子所以重於趙名聞諸侯者徒以有魏也今秦攻魏魏急而公子不卹使秦破大梁而夷先王之宗廟公子當何面目立天下乎語未及卒公子立變色告車趣駕歸救魏魏王見公子相與泣而以上將軍印授公子公子遂將魏安釐王三十年公子使使徧告諸侯諸侯聞公子將各遣將將兵救魏公子率五國之兵破秦軍於河外走蒙驁遂乘勝逐秦軍至函谷關抑秦兵秦兵不敢出當是時公子威振天下春申君傳春申君旣相楚是時齊有孟嘗君趙有平原君魏有信陵君方爭下士招致賓客以相傾奪輔國持權春申君爲楚相四年秦破趙之長平軍四十餘萬五年圍邯鄲邯鄲告急於楚楚使春申君將兵往救之秦兵亦去春申君歸春申君相楚八年爲楚北伐滅魯以荀卿爲蘭陵令當是時楚復彊趙平原君使人於春申君春申君捨之於上捨趙使欲誇楚爲�瑁簪刀劍室以珠玉飾之請命春申君客春申君客三千餘人其上客皆躡珠履以見趙使趙使大慚戰國策貂勃常惡田單曰安平君小人也安平君聞之故爲酒而召貂勃曰單何以得罪於先生故常見譽於朝貂勃曰跖之狗吠堯非貴跖而賤堯也狗固吠非其主也且今使公孫子賢而徐子不肖然而使公孫子與徐子斗徐子之狗猶將攫公孫子之腓而噬之也若乃得去不肖者而爲賢者狗豈特攫其腓而噬之耳哉安平君曰敬聞命明日任之於王王有所幸臣九人之屬欲傷安平君相與語於王曰燕之伐齊之時楚王使將軍將萬人而佐齊今國已定而社稷已安矣何不使使者謝於楚王王曰左右孰可九人之屬曰貂勃可貂勃使楚楚王受而觴之數日不反九人之屬相與語於王曰夫一人身而牽畱萬乘者豈不以據勢也哉且安平君之與王也君臣無禮而上下無別且其志欲爲不善內收百姓循撫其心振窮補不足布徳於民外懷戎翟天下之賢士陰結諸侯之雄俊豪英其志欲有爲也願王之察之異日而王曰召相單來田單免冠徒跣肉袒而進退而請死罪五日而王曰子無罪於寡人子爲子之臣禮吾爲吾之王禮而已矣貂勃從楚來王賜諸前酒酣王曰召相田單而來貂勃避席稽首曰王惡得此亡國之言乎王上者孰與周文王王曰吾不若也貂勃曰然臣固知王不若也下者孰與齊桓公王曰吾不若也貂勃曰然臣固知王不若也然則周文王得呂望以爲太公桓公得管夷吾以爲仲父今王得安平君而獨曰單且自天地之辟民人之治爲人臣之功者誰有厚於安平君者哉而王曰單單安得此亡國之言乎且王不能守乎王之社稷燕人興師而襲齊墟王走而之城陽之山中安平君以惴惴之卽墨三里之城五里之郭敝卒七千禽其司馬而反千里之齊安平君之功也當是時也闔城陽而王天下莫之能止然而計之於道歸之於義以爲不可故爲棧道木閣而迎王與後於城陽山中王乃得反子臨百姓今國已定民已安矣王乃曰單單且嬰兒之計不爲此王不亟殺此九子者以謝安平君不然國危矣王乃殺九子而逐其家益封安平君以夜邑萬戶汗明見春申君候問三月而後得見談卒春申君大說之汗明欲復談春申君曰僕已知先生先生大息矣汗明蹙焉曰明願有問君而恐固不審君之聖孰與堯也春申君曰先生過矣何足以當堯汗明曰然則君料臣孰與舜春申君曰先生卽舜也汗明曰不然臣請爲君終言之君之賢實不如堯臣之能不及舜夫以賢舜事聖堯三年而後乃相知也今君一旦而知臣是君聖於堯而臣賢於舜也春申君曰善召門吏爲汗先生著客籍五日一見汗明曰君亦聞驥乎夫驥之齒至矣服鹽車而上太行蹄申膝折尾湛胕潰漉汁灑地白汗交流外阪遷延負棘而不能上伯樂遭之下車攀而哭之解紵衣以羃之驥於是俯而噴仰而鳴聲達於天若出金石聲者何也彼見伯樂之知己也今僕之不肖厄於州部堀穴窮巷沈洿鄙俗之日久矣君獨無意湔袚僕使得爲君髙鳴屈於梁乎史記荀卿列傳楚有尸子注尸子晉人也名佼秦相衛鞅客也鞅謀事畫計未嘗不與佼規商君被刑恐並誅乃亡逃入蜀自爲造此二十篇書廉頗列傳頗之免長平歸也失勢之時故客盡去及復用爲將客又復至廉頗曰客退矣客曰吁君何見之晚也夫天下以市道交君有勢我則從君君無勢則去此固其理也有何怨乎呂不韋傳不韋陽翟大賈人也秦莊襄王以爲丞相太子政立尊爲相國當是時魏有信陵君楚有春申君趙有平原君齊有孟嘗君皆下士喜賓客以相傾呂不韋以秦之彊羞不如亦招致士厚遇之至食客三千人是時諸侯多辯士如荀卿之徒著書布天下呂不韋乃使其客人人著所聞集論二十餘萬言號曰呂氏春秋布咸陽市門延諸侯遊士賓客有能增損一字者予千金田完世家齊人怨王建聽姦臣賓客以亡其國歌之曰松耶柏耶住建共者客耶疾建用客之不詳也賓主部紀事二史記楚元王世家始髙祖微時嘗辟事時時與賓客過巨嫂食嫂厭叔叔與客來嫂詳爲羹盡櫟釜賓客以故去已而視釜中尙有羹髙祖繇此怨其嫂田儋傳髙皇帝使使持節具告以詔商狀曰田橫來大者王小者乃侯耳不來且舉兵加誅焉田橫乃與其客二人乘傳詣洛陽未至三十里至屍鄕廏置遂自剄令客奉其頭從使者馳奏之髙帝爲之流涕而拜其二客爲都尉以王者禮葬橫旣葬二客穿其冢旁孔皆自剄下從之蕭相國世家漢十一年陳豨反髙祖自將至邯鄲未罷淮陰侯謀反關中呂后用蕭何計誅淮陰侯語在淮陰事中上已聞淮陰侯誅使使拜丞相何爲相國益封五千戶令卒五百人一郡尉爲相國衛諸君皆賀召平獨弔召平者故秦東陵侯秦破爲布衣貧種瓜於長安城東瓜美故世俗謂之東陵瓜從召平以爲名也召平謂相國曰禍自此始矣上暴露於外而君守於中非被矢石之事而益君封置衛者以今者淮陰侯新反於中疑君心矣夫置衛衛君非以寵君也願君讓封勿受悉以家私財佐軍則上心說相國從其計髙帝乃大喜漢十二年秋黥布反上自將擊之數使使問相國何爲相國爲上在軍乃拊循勉力百姓悉以所有佐軍如陳豨時客有說相國曰君滅族不久矣夫君位爲相國功第一可復加哉然君初入關中得百姓心十餘年矣皆附君常復孳孳得民和上所爲數問君者畏君傾動關中今君胡不多買田地賤貰貸以自污上心乃安於是相國從其計上乃大說漢書燕王劉澤傳澤髙祖從祖昆弟也髙祖三年澤爲郎中十一年以將軍擊陳豨將王黃封爲營陵侯髙後時齊人田生遊乏資以畫姦澤澤大說之用金二百斤爲田生壽田生已得金卽歸齊二歲澤使人謂田生曰弗與矣田生如長安不見澤而假大宅令其子求事呂后所幸大謁者張卿居數月田生子請張卿臨親修具張卿往見田生帷帳具置如列侯張卿驚酒酣乃屏人說張卿曰臣觀諸侯邸第百餘皆髙帝一切功臣今呂氏雅故本推轂髙帝就天下功至大又有親戚太后之重太后春秋長諸呂弱太后欲立呂產爲呂王王代太后又重發之恐大臣不聽今卿最幸大臣所敬何不風大臣以聞太后太后必喜諸呂以王萬戶侯亦卿之有太后心欲之而卿爲內臣不急發恐禍及身矣張卿大然之乃風大臣語太后太后朝因問大臣大臣請立呂產爲呂王太后賜張卿千金張卿以其半進田生田生弗受因說之曰呂產王也諸大臣未大服今營陵侯澤諸劉長爲大將軍獨此尙觖望今卿言太后裂十餘縣王之彼得王喜於諸呂王益固矣張卿入言之又太后女弟呂嬃女亦爲營陵侯妻故遂立營陵侯澤爲瑯琊王瑯琊王與田生之國急行毋畱出關太后果使人追之已出卽還季布傳布爲河東守辯士曹丘生數招權顧金錢事貴人趙談等與竇長君善布聞寄書諫長君曰吾聞曹丘生非長者勿與通及曹丘生歸欲得書詣布竇長君曰季將軍不說足下足下無往固請書遂行使人先發書布果大怒待曹丘曹丘至則揖布曰楚人諺曰得黃金百不如得季布諾足下何以得此聲梁楚之間哉且僕與足下俱楚人使僕遊揚足下名於天下顧不美乎何足下距僕之深也布乃大說引入畱數月爲上客厚送之布名所以益聞者曹丘揚之也朱建傳建楚人也故嘗爲淮南王黥布相有罪去後復事布布欲反時問建建諫止之布不聽聽梁父侯遂反漢旣誅布聞建諫之髙祖賜建號平原君家徙長安爲人辯有口刻廉剛直行不苟合義不取容辟陽侯行不正得幸呂太后欲知建建不肯見及建母死貧未有以發喪方假貣服具陸賈素與建善乃見辟陽侯賀曰平原君母死辟陽侯曰平原君母死何乃賀我陸生曰前日君侯欲知平原君平原君義不知君以其母故今其母死君誠厚送喪則彼爲君死矣辟陽侯乃奉百金裞列侯貴人以辟陽侯故往賻凡五百金久之人或毀辟陽侯惠帝大怒下吏欲誅之太后慚不可言大臣多害辟陽侯行欲遂誅之辟陽侯困急使人欲見建建辭曰獄急不敢見君建乃求見孝惠幸臣閎籍孺說曰君所以得幸帝天下莫不聞今辟陽侯幸太后而下吏道路皆言君讒欲殺之今日辟陽侯誅旦日太后含怒亦誅君君何不肉袒爲辟陽侯言帝帝聽君出辟陽侯太后大歡兩主俱幸君君富貴益倍矣於是閎籍孺大恐從其計言帝帝果出辟陽侯辟陽侯之囚欲見建建不見辟陽侯以爲背之大怒及其成功出之大驚呂太后崩大臣誅諸呂辟陽侯於諸呂至深卒不誅計畫所以全者皆陸生平原君之力也孝文時淮南厲王殺辟陽侯以黨諸呂故孝文聞其客朱建爲其策使吏捕欲治聞吏至門建欲自殺諸子及吏皆曰事未可知何自殺爲建曰我死禍絕不及乃身矣遂自剄文帝聞而惜之曰吾無殺建意也乃召其子拜爲中大夫鄭當時傳當時以任俠自喜脫張羽於厄聲聞梁楚間孝景時爲太子舍人每五日洗沐常置驛馬長安諸郊請謝賓客夜以繼日至明旦常恐不徧當時好黃老言其慕長者如恐不稱自見年少官薄然其知友皆大父行天下有名之士也爲大司農戒門下客至亡貴賤亡畱門下者執賓主之禮以其貴下人性廉又不治產卬奉賜給諸公然其饋遺人不過具器食每朝候上間說未嘗不言天下長者其推轂士及官屬丞史誠有味其言也常引以爲賢於己未嘗名吏與官屬言若恐傷之聞人之善言進之上惟恐後山東諸公以此翕然稱鄭莊使視決河自請治行五日上曰吾聞鄭莊行千里不賫糧治行者何也當時爲大司農任人賓客僦入多逋負司馬安爲淮陽太守發其事當時以此陷罪贖爲庶人頃之守長史遷汝南太守數歲以官卒當時始與汲黯列爲九卿內行修兩人中廢賓客益落當時死家無餘財先是下邽翟公爲廷尉賓客亦塡門及廢門外可設爵羅後復爲廷尉客欲往翟公大署其門曰一死一生乃知交情一貧一富乃知交態一貴一賤交情乃見竇嬰傳嬰喜賓客孝景三年吳楚反拜大將軍七國破封爲魏其侯遊士賓客爭歸之田蚡傳武帝初卽位蚡以舅封爲武安侯蚡新用事卑下賓客進名士家居者貴之欲以傾諸將相上所塡撫多蚡賓客計策嬰爲丞相蚡爲太尉俱好儒術推轂趙綰爲禦史大夫王臧爲郎中令竇太后好黃老言嬰蚡趙綰等貶道家言太后滋不說趙綰請毋奏事東宮太后大怒罷逐趙綰免丞相嬰太尉蚡蚡𨿽不任職以王太后故親幸數言事多效士吏趨勢利者皆去嬰而歸蚡嬰失竇太后益疏不用無埶諸公稍自引而怠驁惟灌夫獨否故嬰墨墨不得意而厚遇夫也史記武安侯傳建元元年丞相綰病免上議置丞相太尉籍福說武安侯曰魏其貴久矣天下士素歸之今將軍初興未如魏其卽上以將軍爲丞相必讓魏其魏其爲丞相將軍必爲太尉太尉丞相尊等耳又有讓賢名武安侯乃微言太后風上於是乃以魏其侯爲丞相武安侯爲太尉籍福賀魏其侯因弔曰君侯資性喜善疾惡方今善人譽君侯故至丞相然君侯且疾惡惡人眾且亦毀君侯君侯能兼容則幸久不能今以毀去矣魏其不聽漢書灌夫傳夫爲燕相數歲坐法免家居長安夫不好文學喜任俠已然諾諸所與交通無非豪桀大猾家累數千萬食客日數十百人夫家居卿相侍中賓客益衰及竇嬰失勢亦欲倚夫引繩排根生平慕之後棄者霍去病傳元狩四年上令大將軍靑票騎將軍去病各五萬騎去病出代郡靑出定襄去病所斬捕功多於靑以五千八百戶益封而靑不得益封是後靑日衰而去病日益貴靑故人門下多去事去病輒得官爵惟獨任安不肯去張湯傳湯客田甲𨿽賈人有賢操始湯爲小吏與錢通及爲大吏而甲所以責湯行義有烈士之風主父偃傳偃方貴幸時客以千數及族死無一人視獨孔車收葬焉上聞之以車爲長者西京雜記平津侯自以布衣爲宰相乃開東閣營客館以招天下之士其一曰欽賢館以待大賢次曰翹材館以待大才次曰接士館以待國士其有徳任毗贊佐理陰陽者處欽賢之館其有才堪九列將軍二千石者居翹材之館其有一介之善一方之藝居接士之館而躬自菲薄所得俸祿以奉待之曹元理嘗從友人陳廣漢廣漢爲之取酒鹿脯數臠元理曰此資業之廣何供具之褊廣漢慚曰有倉卒客無倉卒主人元理曰俎上蒸肫一頭廚中荔枝一盤皆可以爲設廣漢再拜謝罪司馬文園集自敍傳相如素與臨�令王吉相善吉曰長卿久宦遊不遂而來過我於是相如往捨都亭臨�令繆爲恭敬日往朝相如相如初尙見之後稱病使從者謝吉吉愈益謹肅臨�中多富人而卓王孫家僮八百人程鄭亦數百人二人乃相謂曰令有貴客爲具召之並召令令旣至卓氏客以百數至日中謁司馬長卿長卿謝病不能往臨�令不敢嘗食自往迎相如相如不得已彊往一坐盡傾漢書儒林傳王式字翁思徵爲博士旣至諸博士持酒肉勞之博士江公心嫉式命歌吹諸生曰歌驪駒式曰聞之於師客歌驪駒主人歌客無庸歸今日諸君爲主人日尙早未可也江公曰經何以言之式曰在曲禮江公曰何狗曲也式恥之陽醉逿墬式讓諸生曰我本不欲來諸生彊勸我竟爲豎子所辱遂謝病免歸遊俠傳樓護爲京兆吏數年甚得名譽是時王氏方盛賓客滿門五侯兄弟爭名其客各有所厚不得左右惟護盡入其門鹹得其歡心結士大夫無所不傾其交緯略漢張竦以列侯居長安貧無賓客時好事者從之質疑問事論道說書揚雄家貧嗜酒人稀至其門有好事者載酒饌從學李楷述身賦曰座有淸譚之客門多好事之車後漢書彭寵傳光武追銅馬北至薊寵上謁自負其功意望甚髙光武接之不能滿以此懷不平光武知之以問幽州牧朱浮浮曰王莽爲宰衡時甄丰旦夕入謀議時人語曰夜半客甄長伯及莽篡位後丰意不平卒以誅死光武大笑以爲不至於此鮑永傳永旣知更始已亡封上將軍列侯印綬悉罷兵但幅巾與諸將及同心客百餘人詣河內周盤傳同郡蔡順以至孝聞少孤養母嘗出求薪有客卒至母噬其指順卽心動棄薪馳歸跪問其故母曰有急客至吾噬指以悟汝耳王丹傳客初有薦士於丹者因選舉之而後所舉者陷罪丹坐以免客慚懼自絕而丹終無所言尋復徵爲太子太傅乃呼客謂曰子之自絕何量丹之薄也不爲設食以罰之相待如舊東觀漢記黃香字文彊爲魏郡太守到官不祭求福閉門絕客後漢書鄭太傳太字公業拜議郎天下饑亂而公業家有餘資日引賓客髙會倡樂所贍救者甚眾孔融傳融喜誘益後進及退閒職賓客日盈其門常嘆曰坐上客常滿尊中酒不空吾無憂矣世說新語賓客詣陳太丘宿太丘使元方季方炊客與太丘論議二人進火俱委而竊聽炊忘著箄飯落釜中太丘問炊何不餾元方季方長跪曰大人與客語乃俱竊聽炊忘著箄飯今成糜太丘曰爾頗有所識不對曰仿佛志之二子俱說更相易奪言無遺失太丘曰如此但糜自可何必飯也陳蕃傳蕃年十五常閒處一室庭宇蕪穢父友薛勤來候之謂蕃曰孺子何不灑掃以待賓客蕃曰大丈夫處世當掃除天下安事一室乎袁紹傳紹有姿貌威容愛士養名旣累世臺司賓客所歸皆傾心折節莫不爭赴其庭士無貴賤與之抗禮緇軿柴轂塡接街陌列女傳漢中楊子拒妻字大英子仲珍有髙名常請客母盛爲供具從窗中窺客罷讓之曰吾視汝所交皆不及己此自損之道也後歲餘復請客皆耆徳秀士母觀之喜曰無憂矣英雄記袁紹居洛陽西北陬不妄通賓客非海內知名不得相見魏志王粲傳粲徙長安左中郎將蔡邕見而奇之時邕才學顯著貴重朝廷常車騎塡巷賓客盈坐聞粲在門倒屣迎之粲至年旣幼弱容狀短小一坐盡驚陳登傳許汜與劉備�在劉表坐表與備共論天下人泛曰陳元龍湖海之士豪气不除備曰君言豪寧有事耶曰昔過下邳見元龍元龍無客主之意久不相與語自上大牀臥使客臥下牀備曰君有國士之名所望君有救世之意而君求田問舍言無可采是元龍所諱也何緣當與君語如小人欲臥百尺樓上臥君於地何但上下牀之間耶表大笑襄陽耆舊傳龐徳公襄陽人諸葛孔明每至公家獨拜牀下司馬徳操嘗造公值其渡沔上先人墓徳操徑入堂上呼徳公妻子使速作黍徐元直向言有客卽來就公談論妻子皆奔走供設魏略劉備屯於樊城諸葛亮見備備以諸生意待之坐集旣畢眾賓皆去而亮獨畱備亦不問其所言備性好眊時適有旄牛尾與備者備因手自結之亮乃進曰明將軍當復有遠志但結眊而已備知亮非常人乃投眊而答由此知亮乃以上客禮之蜀志簡雍傳雍少與先主有舊隨從周旋先主至荊州雍與糜竺孫幹同爲從事中郎常爲談客世說補魏文帝爲五官中郎將賓客如雲邴根矩獨不往曹公微使人問之邴答曰吾聞國危不事冢宰君老不奉世子曹公深重其言世說新語何晏爲吏部尙書有位望時談客盈坐王弼未弱冠往見之晏聞弼名因條向者勝理語弼曰此理僕以爲極可復得難不弼便作難一坐人便以爲屈於是弼自爲客主數番皆一坐所不及蜀志張裔傳裔字君嗣丞相亮以爲長史北詣亮諮事送者數百車乘盈路裔還書與所親曰近者涉道晝夜接賓不得寧息人自敬丞相長史男子張君嗣附之疲倦欲死其談啁流速皆此類也吳志諸葛瑾傳瑾少子融駐公安秋冬則射獵講武春夏則延賓髙會每會輒歷問賓客各言其能乃合榻促席量敵選對或有博奕或有摴蒱投壺弓彈別部類分於是甘果繼進淸酒徐行融周流觀覽終日不倦晉書王渾傳渾撫循羈旅虛懷綏納座無空席門不停賓故江東之士莫不悅附潘嶽傳楊駿輔政髙選吏佐引嶽爲太傅主簿駿誅除名初譙人公孫宏少孤貧客田於河陽善鼓琴頗能屬文嶽之爲河陽令愛其才藝待之甚厚至是宏爲楚王瑋長史專殺生之政時駿綱紀皆當從坐同署主簿朱振己就戮嶽其夕取急在外宏言之瑋謂之假吏故得免賈充傳充薨以外孫韓謐奉充後謐好學有才思旣爲充嗣開合延賓海內輻湊貴遊豪戚及浮競之徒莫不盡禮事之或著文章稱美謐以方賈誼渤海石崇歐陽建滎陽潘嶽吳國陸機陸云蘭陵繆徵京兆杜斌摯虞瑯邪諸葛詮弘農王粹襄城杜育南陽鄒捷齊國左思淸河崔基沛國劉汝南和郁周恢安平索秀潁川陳眕太原郭彰髙陽許猛彭城劉訥中山劉輿劉琨皆傅會於謐號曰二十四友其餘不得預焉郗超傳謝安與王坦之嘗詣桓溫論事溫令超帳中臥聽之風動帳開安笑曰郗生可謂入幕之賓矣謝安傳羊曇者太山人知名士也爲安所愛重安薨後輟樂彌年行不由西州路嘗因石頭大醉扶路唱樂不覺至州門左右白曰此西州門曇悲感不已以馬策扣扉誦曹子建詩曰生存華屋處零落歸山丘慟哭而去劉惔傳惔雅善言理簡文帝初作相與王蒙並爲談客俱蒙上賓禮王蒙傳蒙性和暢能言理辭簡而有會簡文帝輔政貴幸之與劉惔號爲入室之賓世說新語王劉每不重蔡公二人嘗詣蔡語良久乃問蔡曰公自言何如夷甫答曰身不如夷甫王劉相目而笑曰公何處不如答曰夷甫無君輩客孫安國往殷中軍許共論往反精苦客主無間左右進食冷而復暖者數四彼我奮擲麈尾悉脫落滿餐飯中賓主遂至莫忘食殷乃語孫曰卿莫作彊口馬我當穿卿鼻孫曰卿不見決鼻牛人當穿卿頰羅君章曾在人家主人令與坐上客共語答曰相識已多不煩復爾王子猷嘗行過吳中見一士大夫家極有好竹主已知子猷當往乃灑埽施設在廳事坐相待王肩輿徑造竹下諷嘯良久主已失望猶冀還當通遂直欲出門主人大不堪便令左右閉門不聽出王更以此賞主人乃畱坐盡歡而去世說補陶徵士居家凡貴賤造之有酒輒設陶若先醉便語客我醉欲眠卿可去尙書故實桓元嘗盛陳法書名畫請客觀之客有食寒具不濯手而執書畫因有污自是會客不設寒具宋書袁粲傳粲素寡往來門無雜客及受遺當權四方輻輳閒居髙臥一無所接談客文士所見不過一兩人宋書謝瞻傳瞻衛將軍晦第三兄也晦時爲宋臺右衛權遇已重於彭城還都迎家賓客輻輳門巷塡咽時瞻在家驚駭謂晦曰汝名位未多而人歸趨乃爾吾家素以退爲業不願幹豫時事交遊不過親朋而汝遂勢傾朝野此豈門戶之福邪南史劉穆之傳穆之愛賓遊坐客恆滿布耳目以爲視聽故朝野同異穆之莫不悉知𨿽親暱短長皆陳奏無隱穆之性奢豪食必方丈旦輒爲十人饌未嘗獨餐每至食時客止十人以還帳下依常下食以此爲常齊竟陵文宣王子良傳子良武帝第二子也禮才好士居不疑之地傾意賓客天下才學皆遊集焉劉�傳�子悛代始興王鑑爲益州刺史監益寧二州諸軍事悛旣藉舊恩尢能承迎權貴賓客閨房供費奢廣罷廣司二州領資貢獻家無畱儲在蜀作金浴甕餘金物稱是罷任以本號還都欲獻之而武帝晏駕郁林新立悛奉獻減少郁林知之諷有司收悛付廷尉將加誅戮明帝啟救之見原禁錮終身𨿽見廢黜而賓客日至伏曼容傳曼容平昌安丘人建武中拜中散大夫時明帝不重儒術曼容宅在瓦官寺東施髙坐於廳事有賓客輒升髙坐爲講說生徒常數十百人玉壺冰謝譓不妄交接門無雜賓有時獨醉曰入吾室者但有淸風對吾飲者惟有皓月梁書王志傳志父僧虔門風多寬恕志尢惇厚所歷職不以罪咎劾人門下客嘗盜脫志車幰賣之志知而不問待之如初賓客遊其門者專覆其過而稱其善南史梁宗室傳長沙宣武王懿文帝長子也懿子藻大同五年遷中衛將軍開府儀同三司中書令侍中如故藻性恬靜常以爵祿太過每思屏退門庭�寂賓客罕通簡文尢敬愛之南平元襄王偉文帝第八子也趨賢重士常如弗及由是四方遊士當時知名者莫不畢至疾亟喪明便不復出齊世淸溪宮攺爲芳林苑天監初賜偉爲第又加穿築果木珍奇窮極雕靡有侔造化立遊客省寒暑得宜冬有籠鑪夏設飲扇每與賓客遊其中命從事中郎蕭子範爲之記梁藩邸之盛無過焉偉子恪弘雅有風則姿容端麗位雍州刺史年少未閒庶務委之羣下百姓每通一辭數處輸錢方得聞徹賓客有江仲舉蔡薳王臺卿庾仲容四人俱被接遇並有蓄積故人間歌曰江千萬蔡五百王新車庾大宅遂達武帝帝接之曰主人憒憒不如客尋以廬陵王代爲刺史恪還奉見武帝以人間語問之恪大慚不敢一言後折節學問所歷以善政稱恪弟恭爲湘州刺史善解吏事所在見稱而性尙華侈尢好賓友酣宴終辰坐客滿筵言談不倦始興忠武王憺文帝第十一子也爲中衛將軍中書令領衛尉卿憺性好謙降意接士常與賓客連榻坐時論稱之任昉傳昉好交結獎進士友不附之者亦不稱述得其延譽者多見升擢故衣冠貴遊莫不多與交好坐上客恆有數十時人慕之號曰任君言如漢之三君也何尙之傳尙之弟子昌宇昌宇子敬容爲尙書令免職起爲金紫光祿大夫未拜又加侍中敬容舊時賓客門生喧嘩如昔冀其復用會稽謝郁致書戒之曰艸萊之人聞諸道路君侯已得瞻望朝夕出入禁門醉尉將不敢呵灰然不無其漸甚休敢賀於前又將弔也昔流言裁至公旦東奔燕書始來子孟不入夫聖賢被虛過以自斥未有嬰時舋而求親者也且暴鰓之魚不念杯酌之水雲霄之翼豈顧籠樊之糧何者所托已盛也昔君侯納言加首鳴玉在腰回丰貂以步文昌聳髙蟬而趨武帳可謂盛矣不以此時薦才拔士少報聖主之恩今卒如爰絲之說受責見過方復欲更窺朝廷觖望萬分竊不爲左右取也昔竇嬰楊惲亦得罪明時不能謝絕賓客猶交黨援卒無後福終益前禍僕之所弔實在於斯人人所以頗猶有踵君侯之門者未必皆感惠懷仁有灌夫任安之義乃戒翟公之大署冀君侯之復用也夫在思過之日而挾復用之意未可爲智者說矣夫君侯宜杜門念失無有所通築茅茨於鍾阜聊優遊以卒歲見可憐之意著待終之情復仲尼能攺之言惟子貢更也之譬少戢言於眾口微自救於竹帛所謂失之東隅收之桑楡如此令明主聞知尙有冀也僕東臯鄙人入穴幸無�窶恥天下之士不爲執事道之故披肝膽示情素君侯豈能鑑焉張弘策傳弘策子纘大同二年爲吏部尙書與參掌何敬容不協敬容居權軸賓客輻輳有過詣纘纘輒拒不前曰吾不能對何敬容殘客蔡廓傳廓孫樽累遷吏部尙書在選弘簡有名稱又爲侍中領祕書監武帝嘗謂曰卿門舊尙有堪事者多少樽曰臣門客沈約範岫各已被升擢此外無人約時爲太子少傅岫爲右衛將軍魯悉達傳悉達弟廣達少慷慨志立功名虛心愛士賓客自遠而至時江表將帥各領部曲動以千數而氏尢爲多顧野王傳宣城王爲揚州刺史野王及瑯琊王褒並爲賓客王甚愛其才野王又善丹靑王於東府起齋令野王畫古賢命王褒書贊時人稱爲二絕侯安都傳安都加侍中徵北大將軍自王琳平後安都勛庸轉大又自以功安社稷漸驕矜招聚文武士騎馭馳騁或命以詩筆第其髙下以差次賞賜之文士則褚玠馬樞陰鏗張正見徐伯陽劉珊祖孫登武士則蕭摩訶裴子烈等並爲之賓齋內動至千人三輔決錄頻陽遊殷字季齊初爲郡功曹有童子張旣者時未知名爲郡書佐殷察異之敕旣過家具設賓饌及旣至妻笑曰君甚悖乎張徳容童昏小兒何異客哉殷曰卿勿怪乃方伯之器也殷遂與論霸王之事饗訖以子楚托之北史崔亮傳亮居貧傭書自業時隴西李衝當朝任事亮族兄光往依之謂亮曰安能久事筆硯而不往托李氏也光言之於衝衝召亮與語衝甚奇之迎爲館客邢巒傳巒族弟卲坐臥恆在一小屋果餌之屬或置之梁上賓至下而共啖天姿質素特安同異士無賢愚皆能傾接對客或解衣覓虱且與劇談公事歸休恆須賓客日伴馮元興傳元興家業貧約食客恆數十人同其饑飽時人嘆尙之薛辯傳辯五世孫端端從弟子聰聰弟子善家素富僮僕數百人兄元信仗气豪侈每食方丈坐客恆滿弦歌不絕而善獨恭己率素愛樂閒靜裴文舉傳文舉少忠謹涉獵經史大統十年起家奉朝請時周文帝諸子年幼盛簡賓友文舉以選與諸公子遊雅相欽敬未嘗戲狎珍珠船劉法壽與弟崇吉及崔道固劉賓俱歸魏以法壽爲上客崇吉爲次客崔劉爲下客顏氏家訓武烈太子能寫眞座上賓客隨宜點綴卽成數人以問童孺皆知姓名矣北史鄭羲傳羲孫述祖所在好爲山池松竹交植盛肴饌以待賓客將迎不倦任祥傳祥子冑性輕俠頗敏慧家本丰財又多聚斂動極豪華賓客往來將迎至厚張保洛傳保洛本出南陽西鄂家世好賓客尙气俠頗爲北土所知裴延�傳延�從弟良良從子慶孫明帝末立邵郡因以慶孫爲太守在郡日逢歲饑凶四方遊客恆有百餘慶孫自以家糧贍之性𨿽粗武愛好文流與諸才學之士咸相交結輕財重義座客恆滿是以爲時所稱三國典略周獲梁俘王褒王充劉�宗懍殷不害等至長安太祖喜曰晉氏平吳之利二陸而已今定楚之功羣賢畢至可謂過之矣乃皆厚禮引爲賓客唐書王勃傳勃道出鍾陵九月九日都督大宴滕王閣宿命其婿作序以誇客因請紙筆徧請客莫敢當至勃慨然不辭資治通鑑王毛仲有寵於元宗百官附之一日毛仲嫁女上問何所需毛仲頓首謝曰臣萬事已備但未得客明日上謂宰相朕奴毛仲有婚事卿等宜與達官悉詣其第旣而日中客未敢舉箸待宋璟久之方至先執酒西向拜謝飲不盡卮遽稱腹痛而歸唐書張嘉貞傳嘉貞性簡疏與人不疑內曠如也或時以此失有嗜進者汲引之能以恩終始所薦中書舍人苗延嗣呂太一考功員外郎員嘉靜殿中侍禦史崔訓皆位淸要日與議政事故當時語曰令君四俊苗呂崔員邢君牙傳君牙爲鳳翔觀察使布衣張汾者無紹而幹君牙軒然坐客上會吏擿簿書以盜沒錢五萬君牙怒其欺汾不謝去曰吾在京師聞邢君牙一時豪俊今乃與吏論錢云何君牙慚遽釋吏引爲上客畱月餘以五百縑爲謝其屈己好士類此武儒衡傳儒衡字延碩姿狀秀偉不妄言與人交終始一節宰相鄭餘慶不事華潔門下客多垢衣敗服獨儒衡上謁未嘗有所易以莊詞正色見重於餘慶柳柳州集送辛殆庶遊南鄭序辛生專志於學相國齊公接禮加等常爲右客唐書杜顗傳顗舉進士李徳裕奏爲浙西府賓佐徳裕貴盛賓客無敢忤惟顗數諫正之及謫袁州嘆曰門下愛我皆如顗吾無今日唐國史補江淮客劉圓嘗謁江州刺史崔沆稱前拾遺沆引坐徐勸曰諫官不可自稱司直評事可矣須臾他客至圓抑揚曰大理評事劉圓沆甚奇之雞肋編趙叔問爲天官侍郎肥而喜睡又厭賓客在省還家常掛歇息牌於門首呼爲三覺侍郎謂朝回飯後歸第也摭言郭燻者與丞相於都尉向爲硯席之交及琮居重地復綰財賦燻不能避譏嫌而樂爲夜半客靑瑣詩話唐僖宗時於化茂頗有學問依棲中丞蔡授門館一日告去作燕離巢詩云舊壘危巢泥已墮今年因傍社前歸連云大廈無棲處更向誰家門戶飛主人見詩愴然復畱冊府元龜後唐王思同爲同州節度使未幾移鎭隴右思同好文士無賢不肖必館接賄遺數千萬晉李從昶爲左龍武統軍性好談笑喜接賓客文翰爲賞無虛日周和矩太子太傅凝之父性嗜酒少拘禮節𨿽素不知書見文士未嘗有慢色必罄家財以延接翟光鄴家無餘財賓朋至則貰酒延之談笑終日略無倦厭士大夫多歸之馬令南唐書先主書徐知誥秉政寬刑法推恩信起延賓亭以待四方之士引宋齊丘駱知祥王令謀爲館客士有羈旅於吳者皆齒用之嚴續傳續疾病不亂與賓客談論如平常顏詡傳詡每延賓侶寓門下者常十數詡晨暮延揖飲饌笑語未嘗不躬自接對詡聞子弟有與賓客戲者未嘗面責手寫韋昭博奕論署於屋壁使之自愧韓熙載傳熙載畜女樂四十餘人不加檢束恣其出入與賓客聚雜後主累欲相之而惡其如此乃左授右庶子分司陸遊南唐書宋齊丘傳元宗卽位召拜太保中書令與周宗並相齊丘之客最親厚者陳覺元宗亦以爲才馮延己延魯魏岑查文徽與覺深相附結內主齊丘時人謂之五鬼宋史趙逢傳逢父崇事劉守光爲牙校周徳威平幽州因誅崇逢尙幼徳威錄爲部曲令與諸子同就學及徳威戰沒逢乃遊學河朔間久之西遊客鳳翔李從曮門下從曮卒益領節制逢又依之北漢世家趙文度傳文度薊州漁陽人父玉嘗客滄州依節度判官呂兗劉守光破滄州收兗親屬盡戮之兗之子琦年十四玉負之以逃至太原變姓名丐衣食以給琦琦後唐同光初爲藩郡從事當時燕趙之士以玉能存呂氏之孤翕然稱之明宗朝琦至職方員外郎知雜淸泰中琦爲給事中端明殿學士玉已卒矣文度入洛舉進士琦薦於主司馬裔孫擢甲科歷徐兗陳許四鎭從事張去華傳去華父誼長興中和凝掌貢舉誼舉進士晉天福初凝拜端明殿學士署門不接賓客誼聞之卽日致書於凝以爲四方利害所宜詢訪若不接賓客聾瞽耳目坐虧職業其可乎凝大奇之向拱傳拱字星民懷州河內人少倜儻負气弱冠以策幹漢祖漢祖不納客於周祖門下及周祖領節鎭署拱知客押牙周祖卽位授宮苑使南唐世家舒元事李景爲淮南北面招討使周師圍壽春景以陳覺爲監軍總軍政元素與覺有隙覺密表譖元於景信之立遣大將楊守忠代元元憤怒自以戰功髙又不忍負景欲自殺門下客宋洎諫曰大丈夫何往不取富貴豈必爲妻子死哉元聽之將其眾歸世宗景盡誅其妻子田敏傳敏解官歸鄕有良田數十頃多釀美酒待賓客體彊少疾徒步往來閭巷間不以杖符彥卿傳彥卿性不飲酒頗謙恭下士對賓客終日談笑不及世務不伐戰功居洛陽七八年每春月乘小駟從家僮一二遊僧寺名園優遊自適薛居正傳居正父仁謙周太祖賓客李崇矩傳有鄭伸者客崇矩門下僅十年性險詖無行崇矩待之漸薄伸�之因上書告崇矩陰事崇矩不能自明太祖釋不問出爲鎭國軍節度賜伸同進士出身以爲酸棗主簿仍賜器幣襲衣銀帶楚昭輔傳昭輔性勤介人不敢幹以私然頗吝嗇前後賜予萬計悉聚而畜之嘗引賓客故舊至藏中縱觀且曰吾無汗馬勞徒以際會得此吾爲國家守爾後當獻於上及罷機務悉以市善田宅時論鄙之裴莊傳莊晚年退居接賓客終日無倦道山淸話國初時有張佖者隨李煜入朝太宗時佖在史館家常多食客一日上問卿何賓客之多每日聚說何事佖曰臣之親舊多客都下貧乏絕糧臣累輕而俸有餘故常過臣飯止菜羹而已臣愧菲薄而彼更以爲羹美故其來也不得而拒之七日上遣快行家一人伺其食時直入其家佖方對客飯於是卽其座上取一客之食以進果止糲飯菜羹仍皆粗璺陶器上喜其不隱時號菜羹張家墨客揮犀許懷徳爲殿帥嘗有一舉人因懷徳乳姥求爲門客懷徳許之舉子曳襕拜於庭下懷徳據坐受之人謂懷徳武人不知事體密謂之曰舉人無沒�之禮只少降接也懷徳應之曰我得打乳姥關節秀才只消如此待之厚徳錄陳秦國公省華三子已貴秦公尙無恙每賓客至其家堯佐及仲季子侍立左右坐客踧踖不安求去秦公笑曰此兒子輩爾後天下皆以秦公教子爲法而以陳氏世家爲榮夢溪筆談林逋隱居杭州孤山常畜兩鶴縱之則飛入雲霄盤旋久之復入籠中逋常泛小艇遊西湖諸寺有客至逋所居則一童子出應門延客坐爲開籠縱鶴良久逋必掉小船而歸蓋常以鶴飛爲驗也遵堯錄左司諫知制誥王禹偁嘗上言請羣官候見宰相朝罷於政事堂同時接見賓客以防請托詔從之右正言直史館謝泌言以爲如此是疑大臣以私也古人有言曰疑則勿用用則勿疑今天下至廣萬機至繁陛下聰明寄於輔臣苟非接見羣官何以盡知中外事若令都堂羣臣請見咨事無解衣之暇夫左右大臣使非其人當斥而去之旣得其人任之以政又何疑耶今請不得本廳接見賓客以防請托非陛下推赤心待大臣之意太宗覽奏嘉嘆之卽追還前詔令丞相樞密使接見賓客如故仍以泌所上書送史館玉照新誌盧多遜門下士有種英蘇冠者平生最器重之得罪之後賓客雲散獨英冠二人徒步送抵天涯而還英後易名放卽明逸冠易名易簡魁天下爲參知政事宋史李昉傳昉和厚多恕不念舊惡好接賓客江南士大夫歸朝者多從之遊呂溱傳溱開敏善議論一時名輩皆推許然自貴重在杭州接賓客不過數語時目爲七字舍人云馬全義傳全義子知節歷官宣徽南院使知樞密院事知節將家子慷慨以武力智謀自許又能好書賓友儒者所與善厚必一時豪傑論事謇謇未嘗有所顧忌故聞其風者亦知其爲正直云郎簡傳簡臨安人以尙書工部侍郎致仕性和易喜賓客卽錢塘城北治園廬自號武林居士王旦傳旦爲相賓客滿堂無敢以私請察可與言及素知名者數月後召與語詢訪四方利病或使疏其言而獻之觀才之所長密籍其名其人復來不見也丁謂傳謂善談笑尢喜爲詩至於圖畫博奕音律無不洞曉每休沐會賓客盡陳之聽人人自便而謂從容應接於其間莫能出其意者李至傳至剛嚴簡重人士罕登其門李沆傳沆爲相接賓客常寡言馬亮與沆同年生又與其弟維善語維曰外議以大兄爲無口匏維乘間達亮語沆曰吾非不知也然今之朝士得升殿言事上封論奏了無壅蔽多下有司皆見之矣若邦國大事北有契丹西有夏人日旰條議所以備禦之策非不詳究薦紳如李宗諤趙安仁皆時之英秀與之談猶不能啟發吾意自余通籍之子坐起拜揖尙周章失次卽席必自論功最以希寵獎此有何策而與之接語哉苟屈意妄言卽世所謂籠罩籠罩之事僕病未能也黃鑑傳鑑字唐卿少敏慧過人舉進士補桂陽監判官爲國子監直講同郡楊億尢善其文詞延置門下由是知名範鎭傳鎭字景仁成都華陽人薛奎守蜀一見愛之館於府捨俾與子弟講學鎭益自謙退每步行趨府門逾年人不知其爲帥客也及還朝載以俱有問奎入蜀何所得曰得一偉人當以文學名世聞見前錄張文定公齊賢河南人少爲舉子貧甚客河南尹張全義門下飲啖兼數人自言平時未嘗飽宋史陳堯佐傳堯叟掌樞機弟堯佐直史館堯咨知制誥與省華同在北省諸孫任官者十數人宗親登科者又數人榮盛無比賓客至堯叟兄弟侍立省華側客不自安多引去呂蒙正傳富言者蒙正之客也一日白曰兒子十許歲欲令入書院事廷評太祝蒙正許之及見驚曰此兒他日名位與吾相似而勛業遠過於吾令與諸子同學供給甚厚言之子卽弼也後弼兩入相亦以司徒致仕其知人類如此靳懷徳傳懷徳本名湘素遊寇準之門準父名湘景徳中準方爲相懷徳乃攺名焉向敏中傳天禧初進右僕射是日翰林學士李宗諤當對帝曰朕自卽位未嘗除僕射今命敏中此殊命也敏中應甚喜又曰敏中今日賀客必多卿往視之勿言朕意也宗諤旣至敏中謝客門闌寂然使人問庖中今日有親友飲宴否亦無一人明日具以所見對帝曰向敏中大耐官職王超傳超子徳用爲武寧軍節度使徐州大都督府長史有言徳用市馬於府州者降右千牛衛上將軍知隨州州置判官家人皆惶恐徳用舉止言色如平時惟不接賓客而已張存傳存以吏部侍郎致仕凡十五年積遷禮部尙書家居矜莊子孫非正衣冠不見與賓友燕接垂足危坐終日未嘗傾倚沈遘傳遘知開封府遷龍圖閣直學士蚤作視事逮午而畢出與親舊還往從容燕笑沛然有餘暇士大夫交稱其能淸波雜誌張蕓叟曰申公知人故多得於下僚家有茶羅子一銀飾一金飾一棕欄方接客索銀羅子常客也金羅子禁近也棕欄則公輔必矣家人常挨排於屏間以候之退朝錄杜祁公休居南都客至無不見止服衫帽�曰七十致政可用髙士服乎宋史王琪傳琪性孤介每疾俗吏飾廚傳以沽名譽故待賓客頗闊略間造飛語起謗終不自卹張洞傳洞爲潁州推官晏殊知永興軍奏管勾機宜文字殊儒臣喜客遊其門者皆名士尢深敬洞攺大理丞知鞏縣會殊畱守西京復奏知司錄殊晚節驟用刑幕府無敢言洞平居與殊賦詩飲酒傾倒無不至當事有官責持議甚堅殊爲阻止洞亦自以不負其知謝絳傳絳爲人修潔醞藉喜賓客以故卒之日家無餘貲仲簡傳簡字畏之揚州江都人以貧傭書楊億門下億教以詩賦遂舉進士歷天章閣待制閻守恭傳守恭並州楡次人往來負販於並汾間應募隸拱聖軍擢殿前押班明道中落軍職以徳州刺史爲永興軍兵馬鈐轄徙並代路在並州因春社會賓客曰守恭太原一貧民爾徒步位刺史老復官鄕裏逾分多矣今日與卿輩訣後十日卒石熙載傳熙載子中立歷參知政事以太子少傅致仕中立練習臺閣故事不汲汲近名喜賓客客至必與飲酒醉乃得去初家產歲入百萬錢末年費幾盡旣死其家至不能辦喪陳執中傳執中在中書八年人莫敢幹以私四方問遺不及門惟殿前都指揮郭承佑數至其家爲禦史所言遂詔中書樞密自今非聚廳無見賓客名臣言行錄外集邵康節先生每出人皆倒屣迎致𨿽兒童奴隸皆知尊奉每到一家子弟家人爭具酒饌問其所欲不復呼姓氏但曰吾家先生至也𨿽閨門骨肉間事有未決者亦求教先生以至誠爲之開諭莫不悅服十餘家如先生所居安樂窩以待其來謂之行窩聞見前錄熙寧癸丑大名王荀龍字仲賢入洛見康節議論勁正有過人者康節喜之和其詩曰車從賞花來北京耿君先期己馳情此時隕霜柰何重今歲開花徒有聲旣辱佳章當墜刺寧無累句代通名天之美才應自惜料得不爲時虛生仲賢魏公客也因出魏公送行詩顏體大書極奇偉康節曰吾少日喜作大字李挺之曰學書妨學道故嘗有詩云憶昔初學大字時學人飲酒與吟詩若非益友推金石四十五歲成一非仲賢又誦魏公詩云春去花叢胡蝶亂雨餘蔬圃桔�閒康節愛之曰怨而不傷婉而成章之言也仲賢之子名巖叟字彥霖元佑初自知定州安喜縣召爲監察禦史有直聲後位簽書樞密院彥霖父子皆魏公之客魏公定相州薦彥霖爲屬韓康公代魏公康公欲畱彥霖彥霖謝曰某魏公之客不願出他門也士君子稱之陜西豪士劉易多遊邊喜談兵寶元康定間韓魏公宣撫五路薦於朝賜處士號易善作詩魏公爲書或不可其意則發怒洗去魏公欣然再書不憚尹師魯帥平涼延易府第尊禮之狄武襄代師遇之亦厚每燕設易嗜食苦馬菜不得卽叫怒無禮邊城無之狄公爲求於內郡後每宴集終日惟以此菜之易不能堪方設常饌時稱狄公善制也靑瑣詩話韓魏公鎭眞定時有門客彭知方爲酒使逾垣宿於室門吏報公公不究爲種竹詩曰殷勤洗濯加培植莫遣狂枝亂出墻客見其詩愧甚乃和公詩云主人若也憐髙節莫爲狂枝贈一柯公特以百緡遣一指使呼吏報都下市一女奴贈之公之愛士待客皆如此宋史蔡挺傳挺官樞密副使初爲富弼範仲淹客頗泄其幾事於呂夷簡以自售世說補滕達道微時爲範文正館客常私就狹邪飲範病之一夕候其出徑坐達道書室明燭讀書以俟其至達道大醉竟入長揖問範公讀何書曰漢書復問漢髙祖何如人範逡巡走入宋史司馬光傳光自見言行計從欲以身殉社稷躬親庶務不捨晝夜賓客見其體羸舉諸葛亮食少事煩以爲戒光曰死生命也爲之益力病革不復自覺諄諄如夢中語然皆朝廷天下事也聞見前錄司馬溫公通判太原時月給酒饋待賓客外輒不請蔣氏日錄範丞相在永州閉門獨處人稀識面客若欲見者或出則問寒暄而已家童掃榻具枕揖客解帶對臥良久鼻息如雷霆客自度未起亦熟睡睡覺常及暮乃去世說補蘇子瞻在黃州及嶺外每旦起不招客與語必出訪客所與遊亦不盡擇各隨其人髙下談諧放蕩不復爲畛畦有不能談者則彊之使說鬼或辭無有則曰姑妄言之賢奕編東坡謫齊安日用不過百五十錢每月朔取錢四千五百計日分之貯其餘以待賓客云宋史梁師成傳師成字守道慧黠習文法稍知書實不能文而髙自標榜自言蘇軾出子是時天下禁誦軾文其尺牘在人間者皆毀去師成訴於帝曰先臣何罪自是軾之文乃稍出以翰墨爲己任四方�秀名士必招致門下往往遭點污多置書畫卷軸於外舍邀賓客縱觀得其題識合意者輒密加汲引執政侍從可階而升王黼父事之𨿽蔡京父子亦諂附焉都人目爲隱相蔡京傳京子翛宣和中拜禮部尙書兼侍講時翛弟兄亦知事勢日異其客傅墨卿孫傅等復語之曰天下事必敗蔡氏必破當亟爲計翛心然之密與攸議稍持正論故與京異然皆蓄縮不敢明言遂引吳敏李綱李光楊時等用之以挽物情朱子語類蔡京晚歲漸覺事勢狼狽亦有隱憂其從子應之自興化來因訪問近日有甚人才應之愕然曰今天下人才盡在太師陶鑄中某何人敢當此問京曰不然覺得目前盡是面諛脫取官職去底人恐山林間有人才欲得知應之曰太師之問及此則某不敢不對福州有張觷字柔直者抱負不苟觷平日與應之相好時適赴吏部應之因舉其人以告遂賓致之爲塾客然亦未暇與之相接柔直以師道自尊待諸生嚴厲異於他客諸生已不能堪一日呼之來前曰汝曹曾學走乎諸生曰某尋常聞先生長者之教但令緩行柔直曰天下被汝翁作壞了早晚賊發火起首先到汝家若學得走緩急可以逃死諸子大驚走告其父曰先生忽心恙云云京聞之瞿然曰此非汝所知也卽入書院與柔直傾倒因訪策焉柔直曰今日救時已是遲了只有收拾人才是第一義京因叩其所知遂以龜山爲對龜山自是始有是命蓼花洲閒錄蔡魯公喜接賓客終日酬酢不倦家居遇賓客少閒必至子弟學捨與塾師從容燕笑蔡元度稟气弱畏見賓客每不得已一再見則如啜茶多退必嘔吐嘗雲家兄一日無客到則病某一日接客則病淸波雜誌石林爲蔡京客故避暑錄所書政宣間事尊京曰魯公凡及蔡氏每委曲回護而於元佑斥司馬溫公名何也建炎紹興初仕宦者供家狀有不系蔡京王黼等親黨一項今日江湖從學者人人諱道是門生石林其矯一時之獘耶

賓主部紀事三宋史儒林傳諭樗字子才中建炎三年進士第爲人質直好議論趙鼎去樞管居常山樗往謁因諷之曰公之事上當使啟沃多而施行少啟沃之際當使誠意多而語言少鼎奇之引爲上客鼎都督川陜荊襄辟樗爲屬紹興初髙宗親徵樗見鼎曰六龍臨江兵气百倍然公自度此舉果出萬全乎或姑試一擲也鼎曰中國累年退避不振敵情益驕義不可更屈故贊上行耳若事之濟否則非鼎之所知也樗曰然則當思歸路毋以賊遺君父憂鼎曰策安出樗曰張徳遠有重望居閩今莫若使其爲江淮荊浙福建等路宣撫使俾以諸道兵赴闕命下之日府庫軍旅錢谷皆得專之宣撫來路卽朝廷歸路也鼎曰諾於是入奏曰今沿江經畫大計略定非得大臣相應援不可如張浚人才陛下終棄之乎帝曰朕用之遂起浚知樞密院事浚至執鼎手曰此行舉錯皆合人心鼎笑曰子才之功也樗於是往來鼎浚間多所裨益馮康國傳康國本名轓負气節建炎中髙宗次杭州張浚以禦營參贊軍事畱平江苗劉作亂浚外倡帥諸將合兵致討念傅等居中欲得辯士往說之時轓客浚所慷慨請行浚遣之至杭說傅正彥曰自古宦官亂政根株相連若誅鋤必受禍今二公一旦爲國家去數十年之患天下蒙福甚大然主上春秋鼎盛天下不聞其過豈可遽傳位於𦇤褓之子且前日名爲傳位其實廢立二公本心爲國柰何以此負謗天下傅按劍大怒轓辭气不屈正彥乃善諭之曰張侍郎欲復辟固善然須用面議乃遣轓還約浚至杭浚復遣轓移書傅等告以禍福又復傅書誦言其罪轓至傅黨欲拘畱轓會勤王兵大集傅等始懼轓知其可動乃說宰相朱勝非以今日之事當以淵聖皇帝爲主睿聖皇帝宜復爲大元帥少主爲皇太侄太后垂簾勝非令與傅正彥議皆許諾轓又請褒傅正彥如趙普故事遂皆賜鐵券詔補轓奉議郎守兵部員外郎五品服更名康國揮麈三錄建炎己酉苗傅劉正彥反呂張二公檄諸州之兵以勤王檄至霅川郡守梁端會寓客謀之外祖曾公捲在坐眾未及言公奮然曰逆順明甚出師無可疑者間數日二凶取兵公請械系使人毋令還當是時微公幾殆髙宗反正中司張全眞守白髮其忠詔進職二等赴闕全眞奏議集中載其薦牘亦已刊行故不復錄宋史張九成傳九成字子韶其先開封人徙居錢塘遊京師從楊時學權貴托人致幣曰肯從吾遊當薦之館閣九成笑曰王良尙羞與嬖奚乘吾可爲貴遊客耶胡松年傳松年喜賓客奉入不足以供費或請節用爲子孫計松年曰賢而多財則損其志況俸廩主上所以養老臣也魏掞之傳掞之字子實建州建陽人初字元履自幼有大志師胡憲與朱熹遊兩以鄕舉試禮部不第嘗客衢守章傑所趙鼎以謫死其子汾將喪過衢傑雅憾鼎又希秦檜意遣尉翁蒙之領卒掩取鼎平時與故舊來往簡牘蒙之先遣人告汾焚之逮至一無所得傑怒治蒙之拘汾於兵家所且以告檜掞之以書責傑長揖徑歸老學庵筆記秦會之有十客曹冠以教其孫爲門客王會以婦弟爲親客郭知運以離婚爲逐客吳益以愛婿爲嬌客施全以剚刃爲刺客李季以設醮奏章爲羽客某人以治產爲莊客丁�以出入其家爲狎客曹詠以獻計取林一飛還作子爲說客初止有此九客耳秦旣死葬於建康有蜀人史叔夜者懷雞絮號慟墓前其家大喜因厚遺之遂爲弔客足十客之數雲麓漫抄秦太師十客施全刺客郭知運逐客吳益嬌客朱希眞上客曾該食客曹冠閒客康伯可狎客闕名莊客闕

名詞客湯鵬舉惡客施殿前司軍校不附議和以斬馬刀鬻於街傍俟秦輿過害之賴直傘兵執住伏誅郭臨安人登科以少俊選爲孫婿秦每夕必畱三杯郭多出久至中夜或它宿畱門以俟秦嘗以佩刀分遺子婿一日宴集皆佩之而郭已遺人矣秦大怒適會其夜出令門者無納遂罷親吳益常之宜興人門蔭爲人純謹遂令繼郭攺吳爲臨安倅驟得次對秦薨以無實歷不得親民蔭補不行後得一子承官晚還其致仕朱希眞洛人以遺逸召旣致仕復出多記中原事秦喜之秦薨復歸嘉禾曾該戚裏與其子熹爲姻家頗有才用事爲戶部侍郎後安置新州曹婺之東陽人登甲科爲秦閒客不一歲躐進奉常簿中書檢正秦旣薨追其科甲復還上捨後再登第難於入差遣有爲之地者得簽幕荊門軍康伯可捷於歌詩及應用文爲教坊應制秦每燕集必使爲樂語詞曲湯金壇人本亦出秦門旣薨攻之不遺餘力餘二人則忘之矣按此所載十客與老學庵筆記微有異同故並載之

揮麈三錄許志仁龍舒之秀士能詩善謔早爲李伯紀之門賓伯紀捐館諸子延緇徒爲佛事羣僧請懺悔之詞於許乃取汪彥章昔所行謫詞中數語以授之僧徒髙唱云朋邪罔上罪消滅欺世盜名罪消滅如此者不一諸子憤怒詢其所由知出於志仁詬責而逐之樂郊私語相傳紹興間有海鹽丞簡傲不羈志輕一世嘗謁一鄕大夫主人偶遲而出丞故好睡比主人出則丞已鼾聲如雷矣主人以客睡不敢呼亦復就睡及丞覺亦以主睡不敢呼更復就睡如初究之主客更相臥醒至日沒丞起而去竟不交一言趙子固愛其事爲作圖紀其說於上置之座右曰此二人大有華胥風气足以箴世之責望賓主者宋史方信孺傳信孺性豪爽揮金如糞土所至賓客滿其後車使北時年才三十旣齟齬歸營居室巖竇自放於詩酒後貲用竭賓客益落信孺尋亦死矣劉儀鳳傳儀鳳累官兵部侍郎兼侍講在朝十年每歸卽匿其車騎扃其門戶客至無親疏皆不得見政府累月始一上謁人尢其傲黃傳知安慶府至則金人破光山沿邊多警日以五鼓坐於堂治府事理民訟接賓客閱士卒會僚佐講究邊防利病次則巡城視役晚入書院講論經史余玠傳玠爲兵部侍郎四川安撫制置使兼知重慶府四川總領夔路轉運使大更獘政遴選守宰築招賢之館於府之左供張一如帥所居下令曰集眾思廣忠益諸葛孔明所以用蜀也欲有謀以告我者近則徑詣公府遠則自言於郡所在以禮遣之髙爵重賞朝廷不吝以報功豪傑之士趨朝立事今其時矣士之至者玠不厭禮接鹹得其歡心言有可用隨其才而任之苟不可用亦厚遣謝之陳寅傳寅歷官州縣紹定初知西和州西和極邊重地寅以書生義不辭難北兵入境寅率民兵晝夜苦戰援兵不至城遂陷寅伏劍而死賓客同死者二十有八人鄭淸之傳淸之歷官左丞相兼樞密使嘉熙三年封申國公四年遣中使賜禦書輔徳明謨之閣賜楮十萬緡爲築室乃日與賓客門生相羊山水間金史后妃傳景祖昭肅皇后唐括氏有識度好待賓客昭祖聞後性度乃娶與景祖後𨿽喜賓客而自不飲酒景祖與客飲後專聽之翊日枚數其人所爲無一不中其肯綮雷淵傳淵爲文章詩喜新奇善結交凡當塗貴要與布衣名士無不往來居京師賓客踵門未嘗去捨家無餘貲及待賓客甚丰腆彀英傳彀英除畱守輒忿忿不接賓客𨿽近臣往亦不見上怒遂攺濟南輟耕錄江右胡存齋參政能折節下士賓客至如家焉故南北士大夫有經過其地無不願見者每虞暗人不爲通刺苟不出日卽於門首掛一牌云胡存齋在家顧仲庸泰州人以財雄一鄕倜儻好義有古豪俠風自奉甚薄而禮賢養士無虛日名公巨儒多館其家明外史郭子興傳子興任俠喜賓客會元政亂散其貲椎牛釃酒與壯士結納張士誠傳至正二十三年士誠自立爲吳王好招延賓客所贈遺輿馬居室什器甚具諸僑寓貧無藉者爭趨之李文忠傳文忠釋兵家居恂恂若儒者家故多客嘗以客言勸帝少誅僇以是忤旨頗不免譴讓胡宗憲傳宗憲多權術喜功名因趙文華結嚴嵩父子歲遺金帛子女珍奇淫巧無數文華死又因羅龍文以結於嵩威權震東南窮聲色玩好之奉惟喜賓客東南士大夫唐順之呂希周毛坤田汝成徐渭沈明臣輩皆邀預謀議名用是起下至倡優盜賊豢養有恩能得其力博平王安泧傳安泧惠王第十三子勤於治生田園僮奴車馬甚具以故賓客日造門安泧傾已延納之其時稱名徳者必曰博平奉國將軍多煌傳多煌諸子謀壯謀謀謀重嫻詞藻暇則開園亭與賓從雅歌賦詩以爲樂多炡亦奉國將軍家居以鐵�戶限賓客雜踏歲凡再易綠雪亭言長沙有朝士某者還鄕意气滿盈賓至則鼓吹喧闐裏中有執友來謁之朝士曰翁素好誦詩近日誦得何詩執友曰近誦得孫鳳洲贈歐陽圭齋之詩甚有味乃朗然誦之曰圭齋還是舊圭齋不帶些兒官樣回若使他人居二品門前簫鼓�如雷朝士聞詩嘿然明日賓至門庭寂然明詩紀事徐文長爲胡少保幕客掌書記督府勢嚴重文武將吏莫敢仰視文長戴敝烏巾衣白布澣衣非時直闖門入長揖就坐奮袂縱談幕中有急需召之不至夜深開戟門以待偵者還報徐秀才方泥飲大醉叫呶不可致也倭旣靖宴將士於爛柯山文長走筆作鐃歌云接得羽書知破賊爛柯山上正圍棋又云帳下共推擒虎將江南只數義烏兵少保命刻石列朝詩集沈周字啟南長洲人風神散朗骨格淸古碧眼飄須儼如神仙所居有水竹亭館之勝圖書彜鼎充牣錯列戶屨塡咽賓客沓進撫玩品題談笑移日興至對客揮灑煙雲盈紙畫成自題其上頃刻數百言風流文翰照映一時百年來東南之盛蓋莫有過之者江南通誌唐時荊南人徙居華亭力稼穡安淡薄夏椿延爲館賓供禦甚厚時曰吾素淸儉不欲以肥甘損福椿心重之湖廣通誌吳良吉黃岡人耿天臺伯仲過訪值雨漲不能去麥飯鮮蝦爲供後恭簡語人曰蓋不敢不飽也列朝詩集鄭琰字翰卿閩縣人豪於布衣任俠遨遊閩中詞館諸公爭延致之髙文典冊多出其手每閉合不聽出翰卿笑曰吾具有須眉安能作三日新婦悒悒悶死遂跳之金陵新安富人吳生延致以上客禮之翰卿醉輒唾罵主人呼爲錢虜吳與其兄構訟疑翰卿泄其陰事文致捕置京兆獄竟瘐死獄中賓主部雜錄禮記曲禮客車不入大門集

說馬氏曰客車不入大門所以敬主主人出大門迎之所以敬客左傳隱十一年滕薛來朝傳諺曰山有木工則度之賓有禮主則擇之尹文子大道下篇康衢長者字僮曰善搏字犬曰善噬賓客不過其門者三年長者怪而問之人以實對於是攺之賓客復往史記天官書張素爲廚主遠客注

索隱曰素嗉也爾雅云鳥張嗉郭璞曰鳥受食之處也正義曰張六星六爲嗉主天廚飲食賞賚觴客韓詩外傳盍胥對晉平公曰夫鴻鵠一舉千里所恃者六翮耳背上之毛腹上之毳益一把飛不加髙損一把飛不加下今君之食客門左門右各千人亦有六翮在其中矣將皆背上之毛腹下之毳耶新書三軍之行也必有賓客羣議得失以資將用有詞若懸流奇謀不測博聞廣見多藝多才此萬夫之望可引爲上賓有猛如熊虎捷若騰猿剛如鐵石利若龍泉此一時之雄可引爲中賓有多言或中薄技小才此常人之能可引爲下賓新序雜事篇淳於髡曰方內而員釭如何鄒忌曰敬諾請謹門內不敢畱賓客王充論衡儒增篇書稱齊之孟嘗魏之信陵趙之平原楚之春申君待士下客招會四方各三千人欲言下士之至趨之者眾也夫言士多可也言其三千增之也四君𨿽好士士至𨿽眾不過各千餘人書則言三千矣夫言眾必言千數言少則言無一世俗之情言事之失也信陵孟嘗食客三千稱爲賢君漢將軍衛靑及霍去病門無一客亦稱名將鹽鐵論孝養篇禮主人不親饋則客不祭是饋輕而禮重也崇禮篇飾幾杖修樽俎爲賓非爲主也劉勰新論商歌之士雞鳴之客才各有施不可棄也顏氏家訓風操篇南人賓至不迎相見捧手而不揖送客下席而已北人迎送並至門相見則揖古之道也吾善其迎揖譚子乳童有賓主之敬則雞黍可以爲大享豈在乎簫韶也南部新書荊南舊有五花館待賓之上地也故蔣肱上成納詩云不是上臺憐姓字五花賓館敢從容因話錄人道尙右以右爲尊先賓客故西讓客主人在東蓋自卑也今人東讓客豈禮哉資暇錄今見賓旅出主人之門必曰客散孟嘗門但風聞便用不尋其源使主人知其源必惡而不樂矣實爲客去就不可不知也此是王右丞維悲府主已沒之句上句云秋風正蕭索蓋痛其主人歿後同僚皆散其可用乎易潛虛賓客也君臣燕飲有主有賓諸侯朝聘天子之賓四彜朝貢中國之賓所以周官設行人之職行葦歌序賓之禮初賓擇主人有禮則親賓擇有禮主宜謹也二三十輻共一轂天子雍雍四門穆穆四門穆穆無離心也三薉其途拒其戶四鄰攻之莫之或助薉途拒戶不與物交也四重禮輕幣遠人畢至重禮輕幣不爲利也五伯父伯舅惟賓惟友禮循其舊禮循其舊固有制也六秦帝按劍諸侯西馳面服心違威劫之也上東鄰無客西鄰之集西鄰之集亦可畏也涑水家儀凡爲人子者有賓客不敢坐於正廳升降不敢由東階四朝聞見錄大臣見百官主賓皆用朝服時暑伏甚丞相淮體弱不能服悶至絕上亟詔醫疾有間後有詔許百官易衣自淮始補筆談古人尙右主人居左坐客在右者尊賓也今人或以主人之位讓客此甚無義惟天子適諸侯升自阼階者主道也非以左爲尊也禮記曰主人就東階客就西階客若降等則就主人之階主人固辭乃就西階蓋嘗以西階爲尊就主人階所以爲敬也韓信得廣武君東向坐西向對而師事之此尊右之實也今惟朝廷有此禮凡臣僚登階奏事皆由東階立於禦座之東不自西者天子無賓禮也方外惟釋門主人升堂眾賓皆立於西惟職屬及門弟子立於東蓋舊俗時有存者釋常談接待賓客謂之開東閣漢公孫弘起客捨謂之東閣招迎賢士後爲丞相封平津侯接待賓客謂之東道史記秦欲破鄭鄭君謂秦王曰若能捨鄭願爲東道之主有賓客往來可以救接其不達者也不倦賓客謂之握發吐餐史記周公輔政七年其子伯禽驕慢公誡之曰吾是文王之子武王之弟成王之叔於天下可謂貴矣猶一沐三握發一食三吐餐以接賓客恐遭人怨恐遺天下賢士汝愼勿驕慢於四方畱客飲宴謂之投轄昔陳遵飲酒賓客滿座盡取客車轄投於井中凡筵宴有不屈命而自來者謂之不速之客周易曰包有魚不利於客有不速客三人來敬之終吉避暑錄話滕達道爲範文正公門客文正奇其才謂他日必能爲帥以將略授之達道亦不辭然任气使酒頡頏公前無所顧避久之稍遨遊無度侵夜歸必被酒文正𨿽意不甚樂終不禁也一日伺其出先坐書室中熒然一燈取漢書默讀意將以愧之有頃達道自外至已大醉見公長揖曰讀何書公曰漢書卽舉手攘袂曰髙帝何如人也公微笑徐引去然愛之如故章子厚嘗延一太學生在門下元丰末學者正崇虛誕子厚極惡之適至書室見其講易略問其說其人縱以性命荒忽之言爲對子厚大怒曰何敢對吾亂道亟取杖命左右擒欲擊之其人哀鳴乃得釋達道後卒爲名臣多得文正規模故子瞻挽詞云髙平風烈在而子厚所欲杖者紹聖間爲相亦使爲館職然終無聞焉文正之待士與子厚之暴𨿽有間然要之亦各因其人爾希通錄田文好賢下士溫公鄙之爲逋逃主萃淵藪王介甫亦謂雞鳴狗盜之出於門下此士之所以不至僕謂此不足責有一事最無恥請暴白之戰國策孟嘗君舍人有與君之夫人相愛者或以聞孟嘗君曰爲君舍人內與夫人相愛亦甚不義矣君其殺之君曰睹貌而相悅者人之情也其措之勿言也世之君子尙以爲當時有一子思不在三千之數且田文志趣如此而顧以此責之過矣然使其能以禮招聘而子思且唾去不暇詎肯以車魚之故而就之哉癸辛雜識賈師憲還越之後居家待罪日不遑安翹館諸客悉已散去獨廖玉瑩中館於賈府之別業仍朝夕從不捨乙亥七月一夕與賈公痛飲終夕悲歌雨泣到五鼓方罷廖歸舍不復寢命愛姬煎茶以進自於笈中取冰腦一握服之旣而藥力不應而業已求死又命姬曰更欲得熱酒一杯飲之姬復以金杯進酒仍於笈中再取片腦數握服之姬覺其異急前救之則腦酒已入喉中矣僅落數片於衣袂間姬於是垂泣相持廖語之曰汝勿用哭我我從丞相必有南行之命我命亦恐不免年老如此豈能復自苦今得善死矣吾平生無負於主天地亦能鑑之也於是分付身後大槪言未旣九竅流血而斃世稱父之友爲執則父之賓客宜何稱按史記張耳傳外黃女亡其夫去抵父客漢吳王濞傳周亞夫問父絳侯客東坡贈王定國詩云西來故父客正用此耳父客二字甚新宜齋野乘或問孟子與孟�君同時否曰同周顯王三十三年乙酉孟子見梁惠王王有利國之問愼靚王二年壬寅惠王薨孟子去魏適齊而齊宣之立在顯王三十七年乙丑其卒在赧王元年丁未孟子是年去齊赧王乃愼靚王之子顯王之孫方顯王四十八年庚子齊薛公田嬰卒其子文嗣爲薛公號曰孟嘗君能招致諸侯遊士名重天下則田文之立在梁惠王未薨之前而孟子適齊之時田文已立二年矣以戰國策考之馮諼西遊於梁說惠王聘孟嘗君齊王聞而謝之則與孟嘗君正同時也曰孟子旣遊於齊而孟嘗君之食客數千人有一亞聖之大才而不克置於賓客之列何也曰太史公謂孟嘗君招致天下任俠姦人入薛中則當時之客皆非賢士可知蓋孟嘗君非不欲招致孟子而孟子決不屑就也一魯仲連尙不爲平原君畱則孟子安肯爲孟嘗客哉其後孟嘗君廢而賓客一日皆背去此市井勢利之交毋足怪者君於此時不能自責其取士之乖謬而欲唾客之面愚矣世範親賓相訪不可多虐以酒或被酒夜臥須令人照管往時括蒼有困客以酒且慮其不告而去於是臥於空捨而鑰其門酒渴索漿不得則取花瓶水飲之次日啟關而客死矣其家訟於官郡守汪懷中究其一時捨中所有之物云有花瓶浸旱蓮花試以旱蓮花浸瓶中取罪當死者試之驗乃釋之又有置水於案而不掩覆屋有伏�遺毒於水客飲而死者凡事不可不謹如此淸波雜誌待之以禮答之以簡與賓客言或許是爲得體杜正獻公以翰林學士館伴北使虜頗桀黠語屢及朝廷政事公摘契丹隱密詢之曰北朝嘗試進士出聖心獨悟賦賦無出處何也虜使愕然語塞專對之次𨿽曰合修成好惟恐失其歡心若彼稍乖恭順亦宜有以折其萌俾知有人焉於交鄰遇客初無忤也野客叢談左傳有倚鄭爲東道主之言後漢光武謂耿弇鄧晨等皆曰北道主人北史魏孝武謂成陽王曰昨得汝主簿爲南道主人於是又有南道主人之說史傳之間獨未聞西道主之說耳又觀趙肅傳獨孤信東討肅監督糧儲軍用不竭魏文帝謂人曰趙肅可謂洛陽主人也又有洛陽主人之說容齋隨筆但引左傳後漢東道主人北道主人語出處而不考其他廉頗爲趙將賓客盡至及其免歸賓客盡去後復爲將客又至頗曰客退矣客曰吁君何見之晚也夫以市道交君有勢我卽從君無勢我卽去此其理也又何怨焉頗無以應孟嘗君爲齊相賓客盡至及其廢黜賓客盡去後復爲相客又至孟嘗君曰客何面目見文乎客曰生必有死物之必至富貴多士貧賤寡友事之固然君獨不見夫朝趨市者乎明旦側肩爭門而入日暮之後過市者掉臂不顧非好朝而惡暮所期物亡其中也孟嘗君卒善遇之異時翟公事正與此二事同翟公爲廷尉賓客塡門及廢門外可設爵羅後復爲廷尉賓客欲往翟公大書其門曰一死一生乃知交情一貧一富乃知交態一貴一賤交情乃見客固薄矣翟公何怪之有惜乎無有以二客之言告之說苑載此語加一浮一沒交情乃出二句雙槐歲抄聖祖初起兵猶用元制甲辰正月江南行省羣臣奉上爲吳王以李善長爲右相國徐達爲左相國吳元年丁未十月丙午命百官禮儀俱尙左攺善長爲左相國達爲右相國禮記玉藻曰聽鄕任左注云凡立者尊右坐者尊左侍而君坐則臣在君之右是以聽向皆任左以尊君想當時二人侍上坐必任左可知今中原及北方主賓相揖立時以右爲尊就坐以左爲尊甚得禮意由近輦轂故也禦龍子集主賓之禮主升自阼階賓自西階拜則東西向古也其地道尙右之義乎詩曰宛然左辟居己於卑也進則讓右坐則虛左進北向故尙右坐南向故尙左其義一也今之拜不北向哉而居己於右何耶檐曝偶談古者賓位尙右史記陳平願以右丞相讓周勃語云無能出其右者及行尙西禮記曰主人就東階客就西階諺呼主人爲東道則古人坐讓右行尙西亦甚明矣後世不察遂以東左爲尊耳丹鉛總錄佛經有云樂行不如苦住富客不如貧主絕似唐人樂府也讀書隅見余嘗謂主客之間有數等人其上則師其客其次則友其客又其次則客其客下此則與主客胥失矣及見秦少遊論袁紹之亡其言曰其亡不在於官渡之敗而在於殺田丰且曰師士者王友士者霸臣士者彊失士者憂何秦坑焚之不思耶見聞搜玉孟嘗君養天下客而未嘗得一客公孫弘接天下士而未嘗得一士魯仲連固不肯與雞鳴狗盜者伍也汲長孺顧豈肯與奴顏婢膝者齒哉若得一仲連則一客可以敵千客得一長孺則一士可以埒千士故山谷詩曰匹士能光國三孱不滿隅李適之罷相作詩曰避賢初罷相樂聖且銜杯爲問門前客今朝幾个來是卽翟廷尉門可羅雀意也田家五行雀噪檐前主有嘉客至明善全編親賓往來延款之禮酌於新故務合其宜必令可常有畱宿者𨿽至親卑幼亦當出就外館遵生八箋燕客不宜殺生良辰美景賢主嘉賓蔬食菜羹不妨淸致何須廣殺生命窮極肥甘笙歌飲宴於杯盤宰割冤號於砧幾嗟乎有人心者能不悲哉世習不以爲非可爲痛哭流涕長太息者此也讀書鏡田文問其父嬰曰我聞將門有將相門有相君用事相齊至今三年矣齊不加廣而君私家富累萬金門下不見一賢者文切怪之黃魯直云人生須輟生事之半養一佳士教子弟爲十年之計乃有可望求得佳士旣資其衣食溫飽又當尊敬之久而不�乃可以盡君子之心而享其功每見士大夫家養客略與僕使同耳如此何緣得佳士蓺麻必不能爲粟也余觀縉紳之家養士多矣生前則桃李無陰死後則蒺藜入室毋論子弟未得一士之用而向之讒諂面諛者且悉轉爲下石衷甲之人矣故座有佳賓家𨿽貧吾知其必興門無國士族𨿽大吾知其必敗趙抃罷政閒居一士人以書贄見公讀之終捲正色謂士人曰朝廷有學校有科舉何不以卒業卻與閒退之人說他朝廷利害士人惶恐而退山人範知璇獻所爲文於宋璟璟判之曰觀其良宰論頗涉諂諛文章若髙請從舉選不可別奏古人云當官不接異色人不止巫祝尼媼禮當疏絕至於工藝之人亦不可久畱於家與之親狎此輩皆能變易聽聞簸弄是非又有本非儒者或假文辭字畫以媒進一與款洽卽墮術中如房管爲相因一琴工董庭蘭出入門下依倚爲非遂爲相業之玷若此之類能審察疏遠亦省事遠謗之一助也滕達道爲範文正公門客文正奇其才謂他日必能爲帥乃以將略授之達道亦不辭然任气使酒頡頏公前無所顧避久之猶遨遊無度侵夜歸必被酒文正𨿽意不甚樂終不禁也一日伺其出先坐書室中熒然一燈取漢書默讀意將以愧之有頃達道自外至已大醉見公長揖曰讀何書公曰漢書卽舉手攘袂曰髙皇帝何如人也公微笑徐引去然愛之如故陜西豪士劉易多遊邊喜談兵寶元康定間韓公宣撫五路薦之賜處士號易善作詩韓公爲書石或不可其意則發怒洗去魏公欣然再書不憚狄靑每燕設易喜食苦馬菜不得之卽叫怒無禮邊城無之狄爲求於內郡後每燕集終日惟以此菜之易不能堪方設常饌夫狄武襄出於機不若範文正公出於誠要之駕馭英雄爲將相者如此俱少不得葉石林出蔡元長門下所著有避暑錄中間紀蔡元長事多稱爲魯公而不名此𨿽近於私然亦見古人用心忠厚有始終處今之失足權門自甘廝養者一遇其敗輒反戈攻之冀文其醜其又石林之罪人哉然葉公文人也猶不足異獨陸放翁所載包明事則又士大夫所不如也包明者不知其鄕裏少爲兵事湯岐公自樞密至左相明常在府紹興末岐公以禦史論罷故例一府之人皆罷遇拜執政則往事焉久之禦史中丞汪公澈拜參知政事一府皆往汪公蓋前日劾岐公者也於是明獨不肯往曰是常論擊吾公者將何面目事之𨿽妻子饑寒不之顧未幾以病死方岐公貴時所薦士大夫多矣至其失勢不反噬以媚權門者幾人且岐公平日待明非有異於眾人也汪公之拜一府俱往非獨明也明而往事汪公非有負也泥塗賤隸又非淸議所及而其自信毅然不移如此蓋有古烈士之風矣書其始末使讀者有感焉司馬溫公作相日親書榜揭於客位曰訪及諸君若有朝政闕遺庶民疾苦欲進忠言者請以奏牘聞於朝廷光得與同僚商議擇可行者進呈取旨行之若但以私書寵諭終無所益若光身有過失欲賜規正卽以通封書簡分付吏人令傳入光得內自省訟佩服攺行至於整會官職差遣理雪罪名凡幹身計並請一面進狀光得與朝省眾官公議施行若在私第垂訪不該語及光再拜咨白宋初執政私接賓客有數庶官幾不復可進自王荊公欲廣收人材於是請以品秩髙卑皆得進謁然自是不無夤緣干求之私進見者旣不敢廣坐明言其情往往皆以送客時羅列於廡下以次畱身敍陳而退遂以成風蔡魯公喜接賓客終日酬酢不倦賓客少間則必至子弟學捨與其門客從容燕笑蔡元度稟气弱畏見賓客每不得已一再見則如啜茶多退必嘔吐嘗雲家兄一日無客則病某一日接客則病夫宰相彈壓百辟平章萬幾朝參而後衝衝往來卻與賓客書札分他一半疲精神體統滿門車騎則太濃尋常寒暄則太淡若欲相業光明必須痛除俗套蓋士風正則宜有吐哺之周公私謁多則宜有謝客之司馬廣東通誌肇慶府開建縣待客惟尙巨魚客至舉家男女出見以爲敬長沙府誌天下燕客多外庭此地燕客必延入內庭乃爲恭敬

賓主部選句漢揚雄解嘲羣卿不揖客將相不俯眉魏嵇康與山巨源絕交書賓客盈坐鳴聲聒耳囂塵臭處千變百伎在人目前六不堪也梁昭明太子答晉安王書昔梁王好士淮南禮賢遠致賓遊廣招英俊非惟籍甚當時故亦傳聲不朽必能虛己自來慕義十二月啟羽儀勝眷領�嘉賓傾玉醅於風前弄瓊駒於月下又命長袂而畱客施大被以招賢酌醇酒而攘切骨之寒溫獸炭而祛透心之冷梁元帝陶弘景碑雲霄之勝賓太虛之選客劉峻廣絕交論繐帳猶懸門罕潰酒之彥墳未宿艸野絕動輪之賓陳徐陵與王吳郡書昔林宗道主時人多慕徳之賓無忌雄豪天下盡希風之客隋薛道衡宴喜賦引雍容文雅之客坐檀欒修竹之園唐謝偃觀舞賦揖摛藻之賓引良談之客王勃與蜀城父老書忘機得意恥嵇阮之交疏虛席延賓恨原嘗之客少又恩裁口腹空畱安邑之賓惠闕始終取恨昌亭之客李嶠上雍州髙長史書若乃崇峻宮垣�鑰閫奧使屬睇之目隔愈深而照窮仰止之心限彌髙而望絕禦賓以之失位篲客以之無門李白上安州裴長史書君侯髙義重諾名飛天京月費千金日宴羣客出躍駿馬入羅紅顏所在之處賓客成市故時人歌曰賓客何喧喧日夜裴公門願得裴公之一言不須驅馬埒華軒不知君侯何以得此聲於天壤之間豈不由重諾好賢謙以下士得也晉張載詩門有連騎客翠帶腰吳鉤張協詩咄此蟬冕客君紳宜見書南齊王融詩驅車追俠客酌酒弄妖姬又

迹殊冠冕客事襲馳驅者梁簡文帝詩金張及許史夜夜尙畱賓庾肩吾詩蘭堂上客至綺席淸弦撫沈約詩寄言賞心客歲暮爾同來唐杜審言詩遊宴成野客形勝得山家駱賓王詩寶瑟調中婦金罍引上賓杜甫詩𨿽有車馬客而無人世喧又

愛客滿堂盡豪俊開筵上日思芳艸又

甫也諸侯老賓客罷酒酣歌拓金戟岑參詩將軍初得罪門客復何爲又

憐君公事後陂上日娛賓李白詩但使主人能醉客不知何處是他鄕又

醉客滿船歌白紵又

歸家酒債多門客粲成行又

貧居羞好客語拙覺詞繁又

見客但傾酒爲官不愛錢元結詩有時逢惡客還家亦少酣髙適詩仍憐門下客不作布衣看錢起詩玉簫惟送酒羅袖爰畱賓又

城南無夜月長柳莫畱賓劉禹錫詩送君從此去鈴閣少談賓白居易詩欲逢暇日先招客正對衙時亦望山又遇興尋文客因歡命酒徒鄭谷詩座中亦有江南客莫向春風唱鷓鴣溫庭筠詩玉柄寂寥談客散宋文彥博詩蘭亭雅集誇修褉洛社英遊賞序賓梅堯臣詩爲沽一斗酒暫對千里客陸遊詩忍睡出坐衙扶病起觴客元馬臻詩半舸夕陽喧酒客一樓寒色倚詩人釋淸珙詩挑薺煮茶延野客買盆移菊送鄰僧明陳基詩每傾鸚鵡畱嘉客欲采芙蓉寄遠人賓主部外編

