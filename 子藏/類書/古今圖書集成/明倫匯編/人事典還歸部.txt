

還歸部紀事左傳僖公二十二年晉太子圉爲質於秦將逃歸謂嬴氏曰與子歸乎對曰子晉太子而辱於秦子之欲歸不亦宜乎寡君之使婢子侍執巾櫛以固子也從子而歸棄君命也不敢從亦不敢言遂逃歸襄公十四年夏諸侯之大夫從晉侯伐秦濟涇而次至於棫林荀偃令曰雞鳴而駕塞惟夷惟餘馬首是瞻欒黶曰晉國之命未是有也余馬首欲東乃歸下軍從之定公五年申包胥以秦師至敗吳師子期又戰於公�之溪吳師大敗吳子乃歸囚闉輿罷闉輿罷請先遂逃歸葉公諸梁之弟後臧從其母於吳不待而歸葉公終不正視昭公十三年季孫猶在晉子服惠伯私於中行穆子曰魯事晉何以不如夷之小國魯兄弟也土地猶大所命能具若爲夷棄之使事齊楚其何瘳於晉親親與大賞共罰否所以爲盟主也子其圖之諺曰臣一主二吾豈無大國穆子告韓宣子且曰楚滅陳蔡不能救而爲夷執親將焉用之乃歸季孫惠伯曰寡君未知其罪合諸侯而執其老若猶有罪死命可也若曰無罪而惠免之諸侯不聞是逃命也何免之爲請從君惠於會宣子患之謂叔向曰子能歸季孫乎對曰不能鮒也能乃使叔魚叔魚見季孫曰昔鮒也得罪於晉君自歸幹魯君微武子之賜不至於今𨿽獲歸骨於晉猶子則肉之敢不盡情歸子而不歸鮒也聞諸吏將爲子除館於西河其若之何且泣平子懼先歸惠伯待禮吳越春秋吳王赦越王歸國越王還至浙江之上望見大越山川重秀天地再淸王與夫人嘆曰吾已絕望永辭萬民豈料再還重復鄕國言竟掩面涕泣闌干此時萬姓咸歡羣臣畢賀瑯嬛記張璘者秦人也字子石年二十與其弟耕性好讀書耕畢輒握典籍吾伊隴上人笑曰凡讀書者皆所以榮親顯名聲也今終日孜孜而不離畎畝則讀書何益乎人謂張孺子多才吾不信矣璘聞之曰是何難哉於是裹糧負書求見秦王說之以彊秦弱諸侯之策指甚深妙秦王說之拜爲上卿璘曰臣少貧賤恆爲鄕裏所戮笑幸遇陛下官爲上卿實非所冀有如藉陛下神靈使得錦衣還鄕足矣秦王畱之再三固辭於是賜以黃金珠玉錦繡發車馬人徒送之歸里人以爲榮無不蒲伏而前不敢仰視璘故自尊貴而痛抑之居數日盡召宗族鄕黨與歡飲盡出所賜黃金珠玉錦繡散之家無所畱躬操耒耜與妻子戮力終不出矣晉書張翰傳翰入洛見秋風起乃思吳中菇菜蒓羹鱸魚膾曰人生貴得適志何能羈宦數千里以要名爵乎遂命駕而歸異苑句章人吳平州門前忽生一株靑桐樹上有謠歌之聲平惡而砍殺平隨軍北徵首尾三載死桐�自還立於故根之上又聞樹巓空中歌曰死桐今更靑吳平尋當歸適聞殺此樹已復有光輝平尋復歸陳書沈�傳�爲從事中郎梁元帝徵爲給事黃門侍郎領尙書左丞荊州陷爲西魏所虜魏人甚禮之授�儀同三司�以母老在東恆思歸國恐魏人愛其文才而畱之恆閉門卻掃無所交遊時有文章隨卽棄毀不令流布嘗獨行經漢武通天臺爲表奏之陳己思歸之意其辭曰臣聞喬山𨿽掩鼎湖之靈可祠有魯旣荒大庭之迹無泯伏惟陛下降徳猗蘭纂靈丰谷漢道旣登神仙可望射之罘於海浦禮日觀而稱功橫中流於汾河指柏梁而髙宴何其樂也豈不然歟旣而運屬上仙道窮晏駕甲帳珠簾一朝零落茂陵玉�宛出人間陵云故基共原田而膴膴別風余趾對陵阜而茫茫羈旅縲臣能不落淚昔承明旣厭嚴助東歸駟馬可乘長卿西返恭聞故實竊有愚心黍稷非馨敢忘僥福奏訖其夜�夢見有宮禁之所兵衛甚嚴�便以情事陳訴聞有人言甚不惜放卿還幾時可至少日便與王克等並獲東歸獨異志唐初有僧元裝往西域取經一去十七年始去之日於齊州靈巖寺院有松一本立於庭裝以手摩其枝曰吾西去求佛教汝可西長若歸卽此枝東向使吾門人弟子知之及去年年西指約長數丈一年忽東向門人弟子曰教主歸矣乃西迎之裝果還歸得佛經六百部至今眾謂之摩頂松三夢記天后時劉幽求爲朝邑丞常奉使歸未及家十餘里適有佛堂寺路出其側聞寺中歌笑歡洽寺垣短缺盡得睹其中劉俯身窺之見十數人兒女雜坐羅列盤饌環繞之而共食見其妻在坐中語笑劉初愕然不測其故久思之且思其不當至此復不能捨之又熟視容止言笑無異將就察之寺門閉不得入劉擲瓦擊之中其罍洗破迸走散因忽不見劉逾垣直入與從者同視殿廡皆無人寺�如故劉訝益甚遂馳歸比至其家妻方寢聞劉至乃敍寒暄訖妻笑曰向夢中與數十人同遊一寺皆不相識會食於殿庭有人自外以瓦礫投之杯盤狼藉因而遂覺劉亦具陳其見仇池筆記昔人有遠行者欲觀其妻於己厚薄取金釵藏之壁中忘以語之旣行而病且死以告其僕旣而不死忽聞空中有聲眞其夫也曰吾已死以爲不信金釵在某處妻取得之遂服喪其後夫歸妻乃反以爲鬼也內觀日疏晁采畜一白鶴名素素一日雨中忽憶其夫試謂鶴曰昔王母靑鸞紹蘭燕子皆能寄書達遠汝獨不能乎鶴延頸向采若受命狀采卽援筆直書二絕系於其足竟致其夫尋卽歸矣詩曰�前細雨日啾啾妾在閨中獨自愁何事玉郎久離別忘憂縱對豈忘憂又曰春風送雨過�東忽憶良人在客中安得妾身今似雨也隨風去與郎同宋史晁補之傳補之歷禮部郎中徙湖州密州果州遂主管鴻慶宮還家葺歸來園自號歸來子澠水燕談錄孫宣公奭以太子少傅致仕居於鄆一日置宴私廳語客曰白傅有言多少朱門鎖空宅主人到老不曾歸今老夫歸矣喜動於色

還歸部藝文二詩

詞

豳風東山四章

成王旣得鴟鴞之詩又感風雷之變始悟而迎周公於是周公東徵已三年矣旣歸因作此詩以勞歸士我䢐東山慆慆不歸我來自東零雨其蒙我東曰歸我心西悲制彼裳衣勿士行枚蜎蜎者蠋烝在桑野惇彼獨宿亦在車下我䢐東山慆慆不歸我來自東零雨其蒙果裸之實亦施於宇伊威在室蠨蛸在戶町�鹿場熠耀宵行亦可畏也伊可懷也我䢐東山慆慆不歸我來自東零雨其蒙鸛鳴於垤婦嘆於室灑埽穹窒我徵聿至有惇瓜苦烝在栗薪自我不見於今三年我䢐東山慆慆不歸我來自東零雨其蒙倉庚於飛熠耀其羽之子於歸皇駁其馬親結其縭九十其儀其新孔嘉其舊如之何

還舊園作見顏範二中書

宋謝靈運辭滿豈多秩謝病不待年偶與張邴合久欲還東山聖靈昔回眷微尙不及宣何意衝飆激烈火縱炎煙焚玉發昆峯余燎遂見遷投沙理旣迫如�願亦愆長與歡愛別永絕平生緣浮舟千仞壑總轡萬尋巓流沫不足險石林豈爲艱閩中安可處日夜念歸旋事躓兩如直心愜三避賢托身靑雲上棲巖挹飛泉盛明蕩氛昏貞休康屯邅殊方感成貸微物豫采甄感深操不固質弱易扳纏曾是返昔園語往實款然曩基卽先築故池不更穿果木有舊行壤石無遠延𨿽非休�地聊取永日閒衛生自有經息陰謝所牽夫子照淸素探懷授往篇

學古贈丘永嘉徵還

梁何遜龍馬魚腸劍躞蹀起風塵結客蔥河返喧喧動四鄰入墟猶憶舊覓巷復疑新窺見應門出遙識下機人相悲淚欲下離別方自陳

和傅郎歲暮還湘川

陳陰鏗蒼茫歲欲晚辛苦客方行大江靜猶浪扁舟獨且徵棠枯絳葉盡蘆凍白花輕戍人寒不望沙禽迥未驚湘波各深淺空軫念歸情

長安還至方山愴然自傷

沈炯秦軍坑趙卒遂有一人生𨿽還舊鄕裏危心曾未平淮源比桐柏方山似削成猶疑屯虜騎尙畏值胡兵空村余拱木廢邑有頹城舊識旣已盡新知皆異名百年三萬日處處此傷情

南還尋艸市宅

江總紅顏辭鞏洛白首入轘轅乘春行故里徐步采芳蓀徑毀悲求仲林殘憶巨源見桐猶識井看柳尙知門花落空難徧鶯啼靜易喧無人訪語默何處敍寒溫百年獨如此傷心豈復論

歲暮還宅

前人悒然想泉石驅駕出城臺玩竹春前筍驚花雪後梅靑山殊可對黃卷復時開長繩豈系日濁酒傾一杯

回鄕偶書二首

唐賀知章少小離鄕老大回鄕音無攺鬢毛衰兒童相見不相識笑問客從何處來

又離別家鄕歲月多近來人事半銷磨惟有門前鏡湖水春風不攺舊時波

休暇還舊業便使

王維謝病始告歸依依入桑梓家人皆佇立相候柴門裏時輩皆長年成人舊童子上堂家慶畢願與姻親齒論舊忽餘悲目存且相喜田園轉蕪沒但有寒泉水衰柳日蕭條秋光淸邑裏入門乍如客休騎非便止中飲顧王程離憂從此始

鄕試後自鞏還田家鄰友見過之作

盧象雞鳴出東邑馬倦登南巒落日見桑柘翳然丘中寒鄰家多舊識投暝來相看且問春稅苦兼陳行路難園場近陰壑艸木易雕殘峯晴雪猶積澗深冰已團浮名知何用歲晏不成歡置酒共君飲當歌聊自寬

夕次圃田店

祖詠前路入鄭郊尙經百餘里馬煩時欲歇客歸程未已落日桑柘陰遙林煙火起西還不遑宿中夜渡涇水

羌村三首州在鄜州

杜甫崢嶸赤云西日腳下平地柴門鳥雀噪歸客千里至妻孥怪我在驚定還拭淚世亂遭飄蕩生還偶然遂鄕人滿墻頭感嘆亦欷歔夜闌更秉燭相對如夢寐

又晚歲迫偸生還家少歡趣嬌兒不離膝畏我復卻去憶昔好追涼故繞池邊樹蕭蕭北風勁撫事煎百慮賴知禾黍收已覺糟�注如今足斟酌且用慰遲暮

又羣雞正亂叫客至雞鬥爭驅雞上樹木始聞扣柴荊父老四五人聞我久遠行手中各有攜傾榼濁復淸苦辭酒味薄黍地無人耕兵革旣未息兒童盡東徵請爲父老歌艱難愧深情歌罷仰天嘆四座淚縱橫

到村

前人碧澗𨿽多雨秋沙先少泥蛟龍引子過荷芰逐花低老去參戎幕歸來散馬蹄稻粱須就刈榛艸卽相迷蕃積思江漢頑�感町畦暫酬知己分還入故林棲

春歸

前人苔徑臨江竹茅檐覆地花別來頻甲子歸到忽春華倚杖看孤石傾壺就淺沙遠鷗浮水淨輕燕受風斜世路𨿽多梗吾生亦有涯此身醒復醉乘興卽歸家

歸來

前人客裏有所過一作適歸來知路難開門野鼠走散帙壁魚漧洗杓開新醞低頭試小盤一作著小冠憑誰給�細酌老江幹

北歸入至徳州界偶逢洛陽鄰家李光宰

劉長卿生涯心事已蹉跎舊路依然此重過近北始知黃葉落向南空見白雲多災州日日人將老寒渚年年水自波華發相逢俱若是故園秋艸復如何

送張十八歸桐廬

前人歸人乘夜艇帶月過江村正落寒潮水相隨夜到門

早渡伊川見舊村

錢起昆雞鳴曙霜秋水寒旅涉漁人昔鄰捨相見具舟楫出浦興未盡向山心更愜村落通白雲茅茨隱紅葉東臯滿時稼歸客欣復業

歲初歸舊山酬寄皇甫侍禦

前人欲知愚谷好久別與春還鶯暖初歸樹云晴卻戀山石田耕種少野客性情閒求仲應難見殘陽且掩關

酬曹侍禦過象縣見寄

柳宗元破額山前碧玉流騷人遙駐木蘭舟春風無限瀟湘意欲采蘋花不自由

容州回一首送陸三

戴叔倫西南積水遠老病喜生歸此地故人別空餘淚滿衣

歸家

杜牧稚子牽衣問歸來何太遲共誰爭歲月贏得鬢成絲

西歸

於武陵不系與舟閒悠悠吳楚間羞將新白髮卻到舊靑山一葉忽離樹幾人同入關長安有家住秋至又西還

東歸途中作

羅隱松橘蒼黃覆釣磯早年生計近年違老知風月終堪恨貧覺家山不易歸別岸客帆和雁落晚程霜葉向人飛買臣嚴助精靈在應笑無成一布衣

過家

宋黃庭堅絡緯聲轉急田車寒不運兒時手種柳上與雲雨近捨傍舊傭保少換老欲盡宰木�蒼蒼田園變畦畛招延屈父黨勞問走婚親歸來�作客顧影良自哂一生萍托水萬事雪侵鬢夜來風隕霜榦葉落成陣燈花何故喜大是報書信親年當喜懼兒齒欲毀�系船三百里去夢無一寸

還家卽事

朱熹獻歲事行役䢐春始還歸昔往艸未芳今來翠成幃扶�滿園陰時禽互翻飛叢萱亦已秀丹葩耀晨暉卽事誰與娛淹畱自忘機日暮復出門悵然心事違古人不可見獨掩荒園扉

歸白石故廬

林景熙四鄰井出荒墟獨鶴歸來認舊廬一徑蒼苔供瘦策半簪華發伴殘書斜陽巷陌語初燕新水池塘生細魚小立春風憐寂寞忽吹花片入襟裾

還家五首

金王若虛日日他鄕恨不歸歸來老淚更沾衣傷心何啻遼東鶴不但人非物亦非

又荒陂依約認田園松竹存亡不足論我自無心更懷土不妨猶有未招魂

又山杏溪桃化棘榛舞臺歌榭墮灰塵春來底事堪行處門外流鶯枉喚人

又回思夢裏繁華事幸及當年樂此身閒立斜陽看兒戲憐渠虛作太平人

又艱危嘗盡鬢成絲轉覺喧嘩不可期幾度哀歌仰天問何如還我未生時

還鄂城舊居

王元粹南風兵塵遠病客返舊居入門顧四壁書籍亦無餘數口共嗷嗷日事將何如屋破未暇葺艸滿須當鋤昔去季冬未今來孟夏初深愧資用絕時時煩裏閭

淸河道中暮歸

朱自牧緩轡溪邊喜乍晴夕陽流水浸孤城川平佛塔層層見浪穩商舟尾尾行十里煙霞隨野步兩崖禾黍撼秋聲雨暘𨿽有丰年兆久客都無地可耕

宿舊縣四更而歸道中摭所見作行路難

黨懷英三星排空山月明思歸客子夜半行單衣短褐風淒淸響踏黃葉棲禽驚匆匆曉轉沙岸側枯蓼寒蘆鳴索率山月欲隨山煙黑前途無人腳無力行路難堪嘆息

還至別業四首

明何景明雞鳴髙樹杪狗吠墟裏間家人望車徒遠客造門端入門問所親上堂敍悲歡行人暮饑渴秉燭具盤餐明月照西戶三星爛中天出門踐野艸白露倏已漙十年苦行役玆夕方來旋寧知非夢寐忽忽心未安

又詰晨親友至筐榼攜所需各言平生歡念子久離居綢繆語未畢展席臨前除園榮亦已抽況有盤中魚人情惓懷土富貴豈常於無爲泥形迹所願恆相俱

又依依入鄕閭慘惻歷故疆行邁逾幾時所見忽以更成人匪故識耆齒日雕喪平生所同歡轉盼殊存亡羈魂邈遐域旅柩歸中堂人命不相持奄忽如朝霜撫事感今昔喟然熱腸

又弭駕及春暮比屋事耘耕時物展遐矚契我遺俗情故林茂以密敝廬亦將成芳蘭冒紫葳園柳尙垂榮澤葵蔓廢井瓜田依故城策杖衡門下仰偃遂平生所願在怡親餘者奚足營世態惡衰歇天道遞虧盈駟馬豈不貴翻覆坐相傾

松陵夜泊

史鑑城陰分手卽天涯嶺樹江云別路賒未到故園猶是客忽聞鄕語似還家燈前今夜愁無寐鏡裏明朝鬢有華欲問歸舟何處宿月明和雁在蘆花

還家十韻

文林中外驅馳二十年暫依桑梓息塵緣豈無薄祿終非計幸已還家莫問田歲久先廬從敝甚水邊喬木故依然過從喜有貧親戚檢理猶存舊簡編千載秋風三徑菊一篙春水五湖船飯抄云子長腰米羹煮銀絲縮項�繞屋溪聲林下樂滿花影日髙眠晚於世味駸駸淡靜覺閒居事事賢作計已逃多辱外收功能及未衰前只應今夜西齋夢不到紅雲北斗邊

述歸

王叔承離家四五載骨肉多猜疑生還不自分忽如夢與迷小兒不識父大兒驚我歸妻子怨離別笑言仍嗟咨此別未爲久何得生酸悲明朝事行役爲余備晨炊

抵裏

尹伸數椽敗屋幾車書林下生涯亦有餘爲愛流光貪取靜小成韻事莫教虛輕鰷出水堪垂釣啼鳥催耕或過廬偶接農談欣卜歲漸捐車服近�鋤

遠回吳中

時用章船首看山興不孤西風吹我過姑蘇塞煙古木夫差墓落日平蕪範蠡湖野店喚沽雙酘酒漁舟爭買四腮鱸故鄕咫尺明朝到十載離愁一旦無

浣溪紗遠

歸

宋晏幾道午醉西橋夕未醒雨花淒斷不堪聽歸時應減鬢邊靑衣化客塵今古道柳含春意短長亭鳳棲爭見路傍情

臨江仙將至家寄所歡

明楊愼數了歸期還又數今朝才是歸期獨眠孤館費相思夢闌雞叫早心急馬行遲寄語同心雙帶結體教瘦損腰肢花明月滿盡來時先憑雙喜鵲報與个儂知

還歸部藝文一

歸去來辭有

序

晉陶潛

余家貧又心憚遠役彭澤縣去家百里故便求之及少日眷然有歸與之情自免去職因事順心故命篇曰歸去來歸去來兮田園將蕪胡不歸旣自以心爲形役奚惆悵而獨悲悟已往之不諫知來者之可追實迷途其未遠覺今是而昨非舟遙遙以輕揚風飄飄而吹衣問徵夫以前路恨晨光之熹微乃瞻衡宇載欣載奔僮僕歡迎稚子候門三徑就荒松菊猶存攜幼入室有酒盈�引壺觴以自酌盼庭柯以怡顏倚南�以寄傲審容膝之易安園日涉以成趣門𨿽設而常關策扶老以流憩時矯首而遐觀云無心以出岫鳥倦飛而知還景翳翳以將入撫孤松而盤桓歸去來兮請息交以絕遊世與我而相遺復駕言兮焉求悅親戚之情話樂琴書以消憂農人告予以春及將有事於西疇或命巾車或棹孤舟旣窈窕以尋壑亦崎嶇而經丘木欣欣以向榮泉涓涓而始流善萬物之得時感吾生之行休已矣乎寓形宇內復幾時曷不委心任去畱胡爲遑遑欲何之富貴非吾願帝鄕不可期懷良辰以孤往或植杖而耘耔登東臯以舒嘯臨淸流而賦詩聊乘化以歸盡樂夫天命復奚疑

歸塗賦有序

宋謝靈運

昔文章之士多作行旅賦或欣在觀國或怵在斥徒或述職邦邑或羈役戎陳事由於外興不自已𨿽髙才可推求懷未愜今量分告退反身艸澤徑塗履運用感其心賦曰承百世之慶靈遇千載之優渥匪康衢之難踐諒跬步之易局踐寒暑以推換眷桑梓以緬邈褫簪帶於窮城反巾褐於空谷果歸期於願言獲素念於思樂於是舟人告辦佇楫在川觀鳥候風望景測圓背海向溪乘潮傍山淒淒送歸悠悠告旋時旻秋之杪節天旣髙而物衰云上騰而雁翔霜下淪而艸腓舍陰漠之舊浦去陽景之芳蕤林乘風而飄落水鑑月而含輝登靑田之枉渚逗白岸之空亭路威夷而詭狀山側背而異形停余舟而淹畱搜縉雲之遺迹漾百里之淸潭見千仞之孤石歷古今而長在經盛衰而不易

北使還與永丰侯書

梁劉潛足踐寒地身犯朔風暮宿客亭晨炊謁捨飄颻辛苦迄屆氈鄕雜種覃化頗慕中國兵傳李緒之法樓擬衛律所治而毳幕難淹酪漿易厭王程有限時及玉關射鹿胡奴乃與歸國刻龍漢節還持入塞馬銜苜蓿嘶疑故墟人獲蒲萄歸種舊裏稚子出迎善鄰相勞倦握蟹螯亟覆蝦�每取朱顏略多自醉用此終日亦以自娛

還林賦

丘遲爰自京師言歸舊嶺今風古轍每動寸衷因事而書不覺成捲非謂爲文聊記行途所經云爾太�彌節祝融聳駕炎鍾泛響靑鑰靜吹丘子稅轅畿路總舳川湄褫魂故嶺結夢舊墀揆身世而載懷鏡古今而興辭驗難停於楊轍昭易攺於墨絲匪追舉而辧命豈適尹而問蓍擔簦無白璧之想負書靡黑貂之悲纜解山潮首顧京澨仰絳堞之紛回與素津之容裔荃橈往來芰蓋經過依稀子陵之釣仿�滄浪之出入風霞遊息云露階伺禽飛�髙月度踟躕七教徘徊五禮永剪帶於關上長緝巾乎林底

歸魂賦有引

陳沈炯

