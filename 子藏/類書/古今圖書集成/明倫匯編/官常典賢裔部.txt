

賢裔部匯考

後漢章帝元和二年帝幸魯作樂大會孔顏子孫按後漢書章帝本紀元和二年三月幸魯庚寅祠孔子於闕裏及七十二弟子按陋巷志二年幸魯以太牢祀孔子及顏子等作六代之樂大會孔顏子孫六十餘人

魏文帝黃初年始建三氏學按三國誌魏文帝本紀不載按續文獻通考黃初中於闕裏建三氏學專教孔顏孟三氏子孫

北魏孝文帝太和九年詔拜顏氏二人爲官按魏書孝文帝本紀不載按陋巷志魏孝文帝太和九年帝如魯城詔拜顏氏二人爲官

唐元宗開元十三年詔顏氏子孫並免賦役按唐書元宗本紀不載按陋巷志云云徳宗貞元六年冬十一月南郊授顏子四十一代孫頵五品正員官按唐書徳宗本紀不載按陋巷志云云

後周太祖廣順二年駕幸曲阜授顏涉主簿按五代史周太祖本紀不載按陋巷志後周太祖廣順二年駕幸曲阜詔顏子之後以四十六代孫涉特授曲阜縣主簿

宋眞宗大中祥符元年駕幸曲阜以兗國公四十八代孫端特授郊社齋郎按宋史眞宗本紀不載按陋巷志云云哲宗元佑四年置三氏學教授按宋史哲宗本紀不載按續文獻通考先是幹興元年孫興公守兗因廟建學請以楊光輔爲講書轉奉禮郎元佑四年尹復奏以文潞公薦爲教授而學正學錄分任其事前代皆孔子後爲之蓋當時教授自置也

金章宗明昌五年詔先師兗國公後免賦役按金史章宗本紀不載按陋巷志云云

元太宗九年詔免顏氏子孫差徭按元史太宗本紀不載按陋巷志元太宗九年詔顏氏子孫奉上絲綿顏色稅石軍役大小差徭並行蠲免太宗十年免顏氏子孫八家差役按元史太宗本紀不載按陋巷志十年以顏氏子孫八家系先賢之後蠲免差役世祖中統二年九月設三氏學教授按元史世祖本紀中統二年九月戊辰大司農姚樞請以儒人楊庸教孔顏孟三氏子孫詔以楊庸爲教授按姚樞傳世祖卽位樞攺大司農樞奏曰陛下閔聖賢之後詩書不通與凡庶等卽命洛士楊庸選孔顏孟三族諸孫俊秀者教之乞眞授庸教官以成國家育材待聘風動四方之美按陋巷志中統二年差楊庸充廟學教授欽奉聖旨據孔顏孟之家皆聖賢之後也自兵亂以來往往失學甘爲庸鄙朕甚憫焉可令楊庸充教授先生務要嚴加訓誨精通經術以繼聖賢之業宜令準此中統建元之初制以舊典立曲阜廟學遴選師儒充孔顏孟三氏子孫教授正錄各一員訓其子弟比之常例優加擢用其三氏子孫入國學者俾同朝官子例任教官者比常例每減一考入流

明太祖洪武元年詔免顏氏子孫差徭按陋巷志洪武元年十二月十九日禮部崔尙書等官於謹身殿西廊下欽奉聖旨以顏氏惟大宗免差余枝不免欽此洪武十八年詔釋孟子及聖賢子孫輪作者按明大政紀洪武十八年十月癸巳詔工部釋孟氏子孫有罪輸作者仍詢聖賢之後在輸作者依例釋之英宗正統元年敕教養聖賢子孫按道州誌正統元年七月十七日順天府推官徐郁題褒崇道學事乞敕該部轉行各處將聖賢子孫體訪上聞照例優免奏入下六部都察院議如所奏從之仍於子孫內選聰明俊秀可教養者不拘名數送赴所在儒學讀書撥廩養膳時加提調務獲成效以繼先業若子弟有資質端莊重厚才學識見可取堪爲時用者有司從實甄錄奏聞取自上裁所司毋得怠惰延緩循私不公不加禮優待有負崇重先賢之意正統二年詔免宋儒子孫差徭按明大政紀二年六月詔凡先聖子孫流寓他處及先賢道國公周惇頤豫國公程顥洛國公程頤溫國公司馬光徽國公朱熹之嫡派子孫所在有司俱免差役正統七年詔免顏氏子孫差役按陋巷志七年五十九代孫希仁奏請詔命顏氏子孫並免差役正統十一年欽定以顏希仁主奉顏子祀事按陋巷志宗子世表顏子五十九代孫希仁十一年欽定主奉祠事代宗景泰二年幸學召二氏子孫觀禮並授五經博士按明大政紀景泰二年四月詔顏子後裔希惠孟子後裔希文並授翰林院五經博士按陋巷志二年駕幸太學釋奠先師孔子以陳懋分獻顏子欽取五十九代主奉祀事嫡孫顏希仁等二人赴京陪祀賜紵絲衣一套仍賜宴於禮部按兗州府誌二年上幸太學召衍聖公顏縉率二氏子孫觀禮賜一品服遂著爲令景泰六年授程朱二氏後世襲五經博士按明大政紀六年夏六月以宋儒朱熹裔孫梴爲翰林五經博士世襲按嵩縣誌六年錄起伊川後比顏孟例授翰林院五經博士世襲以奉祭祀景泰七年以周子嫡孫冕世襲五經博士按道州誌七年五月二十二日以先生嫡孫周冕世襲翰林院五經博士仍回原籍以奉祭祀英宗天順六年詔以顏議襲五經博士按陋巷志天順六年以復聖宗系紊亂顏希惠不系黜罷仍以希仁長子議爲宗授翰林院五經博士憲宗成化元年給三氏學印令三年貢一人並賜顏氏朝賀第宅按明大政紀成化元年三月上祀太學釋奠先師孔子祭酒司馬恂率學官諸生表謝賜祭酒等官及孔顏孟三氏子孫襲衣及諸生寶鈔十一月給孔顏孟三氏學印令三年貢有學行者一人入國學按明會典元年令三氏學三年貢一人提學官考試起送按陋巷志元年駕幸太學命禮部主事張謹行取六十代孫翰林院五經博士顏議並族人二名赴京陪祀賜紵絲衣一套冠帶仍賜宴於禮部族人各紵絲一套於時復聖後裔朝賀未有第宅顏議入奏可之賜第於東安門外入覲馳驛定爲常例成化十二年命朱子後世襲五經博士按明大政紀十二年七月庚戌命宋儒朱熹十世孫燉襲五經博士奉祀事武宗正徳四年定顏孟二氏子孫歲貢例按明會典正徳四年令三氏學每三年貢孔氏子孫一人至第四次方貢顏孟子孫一人仍行提學官考選曾經科舉者不許將年老無學之人一槪入選收用世宗嘉靖二年始命婺源朱氏子孫爲五經博士按婺源縣誌武宗正徳間科臣戴銑汪元錫禦史王完後先奏請以朱子繼孔子者也重朱子所以重孔子查得孔氏嫡長之裔隨南遷居浙之衢州徙居曲阜者皆其支庶累朝錄蔭惟曲阜子孫應襲公爵而衢不與蓋闕裏爲重故也今照朱氏婺源與孔氏曲阜閩之建安與浙之衢州事體同符朱氏在建安者恩典已隆婺源子孫顧不得錄蔭主祀尢爲缺典乞照孔氏闕裏義例錄蔭婺源子孫賢而嫡長一人量授博士等官以掌祠事等因題奏行府復查據本府知府張芹奏保朱墅系文公十一代嫡派孫居婺源者旣已查勘是實合無將朱墅量授蔭錄主奉婺源祠事伏蒙禮部左侍郎賈詠具題嘉靖二年奉旨朱墅準與作翰林院五經博士三十七年又用本學訓導席端言俾世蔭錄勿絕嘉靖十三年詔訪求曾子後授以世襲五經博士按嘉祥縣誌十三年吏部左侍郎顧鼎臣奏爲崇植先賢系冑以隆道化事竊惟堯舜禹湯文武周公之道傳至孔子而大明其徳與功垂之萬世直與天地同其髙厚矣孔子傳之曾子曾子傳之子思子思傳之孟子不惟心相授受且筆之於書以詔後世泄天地之精蘊揭宇宙之綱維匯六經之淵源掃百家之蹊徑考之論語大學中庸孟子所載如一貫之旨正心修身之學中和位育之功性善誠明之說王霸義利之辧微言妙道不一而足眞所謂爲天地立心爲生民立命爲往聖繼絕學爲萬世開太平者然則曾子之功豈小補哉暴秦坑焚之後道學不明漢司馬遷號稱良史其序孔門弟子列傳但曰孔子以曾參能通孝道故授之業作孝經而已唐韓愈竊附於聖人之徒其序道統之傳直以孟子上接孔子他尙何說哉良由大學中庸二書混於戴記篇中不與論語並顯學者莫知其爲學之樞奧而討論之是以時君世主徒知推尊顏孟而忽於曾子子思自唐迨宋𨿽加曾子封爵而從祀猶列於十哲之後子思則杳無聞焉宋仁宗始表章學庸二書而程顥程頤朱熹諸儒更相發明�流窮源使天下後世曉然知道統授受之功曾子爲大而子思次之咸淳三年始封曾子爲郕國公子思爲沂國公位次於顏子躋於盂子之上而四配之位始正是萬古不易之論也我太祖髙皇帝禦極之初首詔孔氏子孫襲封衍聖公並世襲知縣悉如前代舊制弘治間因修顏子孟子廟特置世襲翰林院五經博士各一人以主祀事此孝宗皇帝稽古右文之盛舉也夫曾子傳道之功優於顏子而孟子私淑於曾子子思今顏孟子孫皆世襲博士而曾子之後獨不得沾一命之榮豈非古今之闕典也哉當時典禮守土之臣曾無一言及此者豈以曾子子孫散在四方歷世久遠譜系不明恐有冒濫之獘嘗考春秋之時莒人滅鄫太子巫仕魯去邑爲曾然則曾子去受姓之祖甚近也後世幾曾姓者孰非曾子之子孫乎又訪得正徳年間今都禦史錢宏任山東按察司僉事巡歷至嘉祥謁曾子祠墓因令有司訪求附近編氓中曾姓得一農夫於深山中貌甚朴野詢之果曾子之後也不知錢宏當時何不請於朝而復使之淪沒耶必以其人鄙陋不可�於衣冠之列故耳臣愚以爲先王興滅繼絕崇徳報功其意甚廣其道甚遠不當因其子孫無賢而遂已也臣自入仕以來見三氏子孫來朝輒有感於衷耿耿不忘幾三十年玆者恭遇皇上釐正孔廟祀典一洗前代陋規重勞聖駕臨幸國學躬親釋奠之禮臣謬以章句之儒得預俎豆之事欣榮鼓舞不能自已乃敢陳其愚見仰瀆宸嚴夫亦數千載未備之典必有待於今日歟乞敕內閣禮部議擬取自聖裁準照弘治間顏孟二氏事例訪求曾氏子孫相應者一人授以翰林院五經博士世世承襲俾守曾子祠墓以主祀事斯文幸甚奉聖旨禮部看了來說按曾子六十二代孫曾承業請祭田疏臣自祖以來世爲山東嘉祥縣人迨祖曾據丁逆莽之亂遠離故土避難江西遂卜居於永丰捐棄其廬舍先祀不絕者蓋如綫耳以故祭田佃戶一槪遺失恭遇世宗肅皇帝禦極十有三年追思前賢俯詢宗派令查有曾氏嫡派子孫應承襲者仍世其官尋蒙大學士顧鼎臣請旨徧訪臣祖質粹自江西抱譜應詔卽據山東江西等衙門覆勘相同遂荷特恩準世襲翰林院五經博士仍照顏孟事例撥給祭田佃戶等項永供廟祀夫以先賢之裔久棲遲於異土艸莽之賤驟受職於淸華蓋千載一時矣比蒙山東撫按轉行該府州縣撥給不意臣祖質粹卽世臣父繼祖復爾喪明遂致遷延日久未蒙覆奪及臣承襲尙未奏討竊念臣以流離之子幸得被先世之冠裳竊蓺林之俊彥揣分自惟亦寵榮極矣豈敢別有覬覦但臣祖曾子其有功於聖門旣與顏孟相同臣今承襲其受職於天朝亦與顏孟無異陛下崇徳報功之典優異欽卹之恩固無所丰嗇於其間也乃二氏子孫久沐厚典臣尙未沾實惠且春秋二祀殊乏籩豆簠簋之品老稚數口實鮮歸膰致胙之儀是以罔避自陳之嫌敢哀鳴於君父之側伏望皇上垂念先賢敕下該部查照顏孟事例一體題覆俾給祭田佃戶等項庶臣供祀俯仰有賴而臣祖參沐恩寵於九原爲益深矣臣不勝吁天待命之至奉聖旨禮部知道神宗萬曆元年辧正曾氏應襲嫡裔按嘉祥縣誌萬曆元年吏科給事中李盛春爲儒臣冒襲構爭乞賜勘究以正恩典以杜僥幸事臣惟大聖大賢之後國家特世蔭其官以祀守廟墓重儒先也官必嫡襲嫡絕而以次支繼大都必勘結詳明族屬平服永無爭議乃許襲之防詐冒也蔭典所關法例具存𨿽有大姦巨猾之徒通賄營求幹權鉆刺誰得而紊冒其間者乃今山東兗州府嘉祥縣近襲翰林院五經博士曾朦朧冒襲之獘則大有可議者臣待罪該科職司糾駁偶有睹聞不得不爲皇上陳之臣八月十七日進科見有原任博士曾質粹孫曾繼祖投揭一書名曰叫天錄至九月初一日衮亦投揭次日接到繼祖一本奏乞天恩懲冒襲正苗裔以昭國法事奉聖旨禮部知道臣參看得奏揭情詞竊謂曾參後裔今是何嫡支繼祖應否承襲自有譜系可查未敢妄擬姑就各具揭帖以理法質之則衮之襲有可議者五揭稱曾參原籍山東至十五世孫曾據挈家遷江西居廬陵諸郡嘉靖十三年世宗肅皇帝徧求天下質粹始自江西保送承蔭博士當是時查衮業已爲永丰縣學生員矣果使系嫡卽宜應訪告明本省衙門起送胡乃與伊親兄曾嵩於提學副使考審時俱稱生長南方不樂北徙具結送質粹赴部奏準顏孟二氏例世襲翰林博士夫衮不爭於質粹未受新蔭之先乃閱二十年餘而後構爭於其孫繼祖則當時觀望憚遷之意與近來乘機冒襲之情顯然可見此大可議者一也衮揭質粹原系支派借襲而繼祖則謂曾氏故無博士自質粹始臣愚以爲凡始受蔭之人卽異日子孫世襲張本況儒蔭美秩誰肯安心借人使質粹以支派冒襲就當於其存日告爭何故嘿嘿至其沒後而始爭襲之也又使衮果當襲曩應貢具奏時該部何以參看曾衮應貢來京意圖爭襲似難憑信等語夫該部之批參想緣違例遲難而始襲顯然冒爭此大可議者二也儒蔭熙朝重典比別蔭不同而曾氏系在山東江西必當取兩省勘結二氏合族情詞乃爲無獘據揭衮奏行江西不行山東專取親屬保結而不同質粹一支對理則偏徇之情難憑朦朧之獘莫掩此大可議者三也蔭襲之法嫡絕次承兄終弟及例也繼祖揭衮見有親兄曾嵩而衮揭不辧則嵩在可知卽衮支當襲前此曾嵩應貢時胡不奏襲博士而甘選永淳縣訓導蔭不先親兄而遽及弟弟反承宗蔭而顧違兄兄弟之倫廢嫡次之序淆此大可議者四也又蔭必以嫡衮之是嫡與否未可知也若以大義論之臣讀曾子誠意章以無自欺爲訓及論齊家則曰一家讓一國興讓若衮非嫡冒襲則旣欺其心又欺其族又欺其兄悖祖參無自欺之訓矣倡劫爭而寡恬退悖祖參一家讓之訓矣曾子事親養志衮襲非其正逆曾子之志決不欲也以之祀守廟墓肯歆其祀而妥靈地下耶此大可議者五也衮儒先之後業儒者類多懷反烏之情以故該部止據該省衙門勘結題覆衮幸得襲今官臣何獨敢苛責爲也但以襲蔭必須正當恩典豈容詐冒一有詐冒卽再易之不爲嫌要於其當使不可爭若冒襲而不行參究恐將來覬覦之徒未必不比例奏擾之紛紛也參照博士曾衮系叨賢裔行埒市徒安土憚遷初已無追遠之念乘機攘奪繼乃萌穿窬之心越次以襲官固爲不弟構爭而冒襲似屬欺公卽其老猾以徧幹顯是僥幸而苟免所當參究以儆詐冒者也伏乞敕下該部卽行山東江西撫按復令所屬司府縣學衙門虛心秉公毋以近經題衮爲嫌務查曾氏族譜拘集合族對理取具三氏並各幹公結實實應襲嫡支送部另題請奪庶世襲永杜後爭恩蔭不致冒襲𨿽所謂愛理法卽所以愛先賢也奉聖旨該部知道按滋陽縣誌邑人吏科都給事中劉不息爲遵明旨重始爵以斥姦邪以正大賢後裔事臣等竊惟治道以崇儒爲重人臣以君命爲尊始封已定奚啻左券弗可易也豈意紀綱大明之時而有此覆盆之�哉臣等待罪該科誼不容嘿謹以耳目所聞見者披瀝爲我皇上陳之謹按先賢曾參山東嘉祥人也其孫曾據因漢末兵亂攜家過江寓江西之豫章吉陽郡迄今二千餘年矣幸荷世廟憫念斯文崇重祀典以曾子與顏孟同而廟祀與顏孟異是以嘉靖十三年間禮部移文徧求天下但系曾氏子孫𨿽極其�遠有可徵據者亦在所求臣等仰思世廟推恩之意爲曾氏世代綿遠但得曾子之後卽可以奉祀矣比時曾質粹曾嵩曾衮俱在也衮嵩若於世代爲嫡自當慶此遭逢之非偶而上應君命除墳廟矣何徐提學面鞫之則曰生長南方不樂北徙夫果曾氏之嫡也何爲不願北耶嵩衮而果不欲北也則於君命祖塋若秦越相視邈不關心而倫理恩義咸泯絕矣獨曾質粹首承禮部訪求之檄捧江西起送之文破家北遷間關赴部遂奉聖旨旣勘得曾質粹系先儒曾子之後準照顏孟二氏例授翰林院五經博士仍與世襲欽此大哉皇言不惟表章先儒於旣往又杜絕爭獘於將來夫授以五經博士是質粹之前未有博士也仍與世襲是質粹之子孫世襲也擬之建國封侯之例質粹卽始封之君也苟非自罹重罪𨿽朝廷亦不得而輕廢之也況其他乎豈期巨姦如曾衮者恣錢神之賄屬肆賣鬼之幻術朦朧冒襲欺君背旨其罪有可勝誅者哉夫衮嵩之弟也嵩尙不可襲況衮乎衮罷官也未官已不得襲況褫官者乎背祖而不果北徙非孝也背命而爭奪職官非忠也不孝不忠之人而濫列儒官不惟無以示風化卽使奉曾氏之宗廟臣等不知守正誠確如先儒曾參者肯享其祀否耶坐視於質粹未命之前而眇浩蕩之鴻恩攘奪於質粹旣沒之後而違已成之明命若衮者誠姦巧之尢而欺罔之甚者矣如天理人心何哉臣等以爲明旨未下之前則庶不可以先嫡明旨旣下之後則不願北徙者又安得以奪始授君命之後乎自明旨己下而不願北者𨿽嫡不嫡況世代寥遠其所謂嫡庶者又非明有徵據者乎彼文書私約不過捏寫以欺罔天聽耳卽使果有之亦不過彼此私情敢與君上之明旨抗耶不以君旨爲可據而以私約爲足憑不以不願北徙之情爲實案而以酬勞爲辭諸臣之勘之覆者皆非也臣等咸不敢苛論矣萬曆元年八月間科臣李盛春目睹衮等之爭辧深恨曾衮之姦邪具疏上瀆荷蒙兪允臣等此時惟知以查質粹之子孫應襲者爲是而獨勘曾嵩之子孫應襲者爲非夫何部議未定舍其是從其非致使曾質粹之嫡孫繼祖獨抱�恨吁天悲號凡有人心不忍聞見豈宜湛恩汪穢之時而乃有此向隅之泣耶臣等以爲繼衮之是非不待辧而繼祖之子與嵩之子其承襲亦不必辧惟於世廟定之矣始官在質粹世襲在質粹錫之於天子者自當傳之於子孫孰得而奪之奪之卽背違成命矣今日衮旣可以奪繼祖焉保他日無奪衮者出乎爭者藉藉論者紛紛是棄朝廷之命視世爵爲奇貨不亦上違世廟之殊恩下瀆先儒之廟祀乎近聞江西之勘又有以曾嵩之子樞承襲者夫曾衮旣革而嵩子承之是衮之姦不幸而不得行於身猶幸而得行於侄何異於壠斷之登而揚州之鶴耶其於世廟明旨均爲背矣伏乞我皇上敕下禮部從公復議務遵成命勿泥前轍將曾繼祖之子承襲五經博士將曾衮革職以治其違命冒襲之罪庶恩命出自朝廷而姦僞或有所懲矣奉聖旨是萬曆十六年禮部請列曾氏子孫入三氏學攺爲四氏學按於愼行四氏學碑記萬曆十六年入曾子後裔蓋從禦史毛公在之請也易名爲四氏學按嘉祥縣誌禮部一本巡歷事竣敬陳補徧救獘之略以備采擇事該山東巡按毛在題前事奉聖旨該部知道欽此抄出到部送司案呈到部除議各道之分任九款系隸各衙門列上請聖裁定奪恭候敕下臣等遵奉施行一開賢裔之均收前件臣等議得國家設立三氏學優崇聖賢後裔亦以胥教誨而育才俊也但止及孔顏孟而不及曾氏者緣曾子子孫流寓江西至嘉靖年間奉欽依世襲博士始復還山東依守墳廟今𨿽子孫微弱尙未蕃衍但均系先賢之後教養作興委不可獨缺旣經巡按禦史毛在條陳咨吏部知會並咨都察院轉行巡按禦史提學及各衙門以後曾氏子孫果讀書向方堪以作養者俱送入該學其考選應試廩增起貢悉照三氏例施行至於遇有朝廷大典禮與孔顏孟子孫一體行取赴京觀禮庶聖恩普照賢裔均沾其於崇儒重道之典益復增光伏乞聖裁奉聖旨是熹宗天啟二年命授宋儒張載裔孫五經博士按郿縣誌天啟二年命先儒張橫渠十四代孫文運與程朱苖裔一體授翰林院五經博士湣帝崇禎六年再行辧正曾氏應襲嫡裔按嘉祥縣誌宗聖六十三代孫曾弘毅爲微臣世職久延謹述先朝采訪勘覆始末仰祈聖斷以懲詐僞以杜後爭事竊照臣於崇禎六年五月間因浙江紹興府會稽縣生員曾益冒認賢裔希圖爭襲臣已具疏控陳奉聖旨該部知道欽此此時自當靜聽公論聖明裁斷但恐異日狡謀再肆嘵嘵臣謹述采訪始末及注銷事件爲我皇上陳之先是嘉靖十三年禮部移文天下徧訪曾氏子孫臣五十九代祖曾質粹首承禮部采訪勘覆並江西保舉起送赴部奉世廟聖旨旣勘得曾質粹系先儒曾子之後準照顏孟二氏例授翰林院五經博士仍與世襲欽此時有巨姦曾衮朦朧冒襲禮部從公參劾將曾衮革職仍奏請提問以治冒襲之罪又萬曆元年八月間吏科都給事中劉不息等題同前事乞將曾衮削奪仍命曾質粹子孫承襲博士永杜爭端奉旨是欽此欽遵臣祖孫襲職至今五世豈期又有曾益朦朧冒認嫡裔昨崇禎六年八月內禮科爲按月注銷事禮科署科事給事中盧兆龍等參看得曾益所奏象賢嫡裔宜淸等事宗聖裔嗣久定何以忽起爭端於例有�均應立案不行八月十三日奉聖旨知道了禮部知道欽此今公論已定自有處分第臣慶賀事竣例當陛辭誠恐曾益畫工淸客出入多門鬼蜮百端妄營再擾以希僥幸臣不一言點破則彼姦原疏在部𨿽經參寢尙未除根終畱他日起爭之地懇祈聖明敕下該部將益原疏與臣疏從公覆正永杜後爭庶姦謀不生而宗祀不致紊亂矣臣謹此具奏無任激切待命之至奉聖旨該部知道又疏爲姦冒聖裔紊亂典章營謀日狡欺肆愈橫懇乞聖斷立賜剖決以懲詐僞以伸國憲事竊照臣十五世祖據避亂江右至五十九世祖質粹當世宗皇帝咨訪譜應詔部科屢核非先準衣巾奉祀後始定封至詳悉也嗣有同宗曾衮冒襲旋被勘劾竟蒙旨褫奪準臣祖蔭襲迄今爵承五世恩叨六朝突有紹興曾益因同姓頓造狂謀崇禎二年間假托獻賦少爲嘗試當被科臣馮傑參益詐冒幸得漏网崇禎五年間妄奏爲象賢嫡裔宜淸等事被禮部尙書黃汝良察益姦妄立案不行捲照將益虛誑等情具本控陳奉聖旨該部知道益乘黃尙書回籍鉆干行浙單查崇禎六年禮科署科事給事中盧兆龍等爲按月注銷事參看得曾益爲象賢嫡裔宜淸等事宗聖裔嗣久定何以忽起爭端於例有�立案不行奉聖旨知道了禮部知道欽此臣因慶賀入覲曾益神姦復具本爲微臣世職久延等事奉聖旨該部知道欽此臣謂益屢經科參當知自斂部司因浙文含糊無憑正行覆奏間益咆咻部堂淩侮司官部司遂復行山東江西徹底淸查益揣魑魅難逃電照去年十月內妄奏爲聖裔核嫡已眞等情瀆聒宸聰且疏語狂肆不經其引采訪云如宋之曾鞏曾肇曾布或爲曾氏後者此當時懸揣之詞非的確之見也其說江西曾嵩曾衮曾質粹應召當徐提學面鞫時嵩衮各曰不願北徙是江西未始以嵩衮應召也又說越以曾南明應召旨下客死益前疏何云益祖南明與臣祖質粹同應召入都臣祖質粹受封南明止乞表忠節前後異詞欺罔顯然況原無咨送緣由又云益祖爲宋忠臣合門死節宜宋優卹之表揚之又何待於我朝乃自爲吹噓果系合門死節何以復有遺類又說曾鞏世系譜散見於歐蘇文集蘇止言道統未及世系歐且議鞏非曾子後卽歐蘇之文確有可憑當時經手查勘諸豈無見於宋史之足徵而必取信於臣祖之永丰一譜也其說臣祖以僞冒逮問旣已逮問則有干國憲其何得受封主祀況無紅本卷案可證又詆臣祖子夭孫瞽殘癃接踵聖靈弗饗夫人之夭壽不齊與世系之眞僞奚關臣祖質粹承襲數載臣父主祀四十餘年誥封累承又何得謂聖靈弗饗益之狂妄如此臣應候山東江西勘文到日眞僞自明何必贅言但益姦詭愈熾欺罔愈甚勢不得不爲皇上陳之乃臣所奉者朝廷之明命所守者家傳之譜諜臣所知者臣祖質粹爲受封之始祖臣爲主祀之嫡孫益有何據翻六朝之定案眇諸臣之參駁耶卽益果系曾氏後裔何益之祖父不言益早年不言獻賦時不言直至今日言豈曾氏今日始有嫡耶部案科參俱在部札譜諜曁各省勘札俱在懇乞皇上敕下九卿科道會議先朝之封典應否變亂久延之世爵應否姦冒臣世守之譜與益臆造之譜何眞何僞歷朝之本章與益雜引之外傳何違何從仍治其違命冒濫庶賢裔以淸國典以重矣臣曷勝惶戰栗待命之至奉聖旨該部知道禮部題覆疏看得宗聖後裔世居東魯之武城至十五世孫曾據者避新莽之亂自武城徙豫章則曾弘毅之派也往者恭遇世宗肅皇帝崇儒重道特詔訪求於是山東以曾守仁應江西以曾質粹應浙江以曾南明應當日廟堂之上幾經咨勘幾經參詳乃始捨南明守仁而獨以質粹主祀欽奉肅皇帝聖旨亦旣確有憑據永爲信從矣考其時微直守仁相安無言卽南明同在訪求之列而僅疏請表祖曾忠節奉有該部知道之旨並未及宗聖主祀事豈非質粹派系彰明固有以服其心乎人更五世時閱百年而南明之孫曾益忽起而與質粹之孫曾弘毅爭此世爵夫宗聖祀典關系匪輕臣等何敢臆斷惟所欽奉者先朝久頒之明旨所詳按者三省核實之回文𨿽曾益與弘毅彼此互相詆攻宗支誠難遠�然虛心而斷之以理則劃然不可移易耳當質粹入應訪求始則奉命衣巾主祀旣則奉命授五經博士世襲肅皇帝聖旨炳若日星皆曾嵩曾衮南明守仁所共知而共遵者質粹旣故曾衮輒乘其孫未襲百計冒承維時科臣李盛春及劉不息等各疏劾之臺臣劉光國等又疏劾之迄奉明旨革衮冒襲仍歸之質粹之孫無異議也南明不敢爭於同應訪求之初曾益爭之於後而謂於理可乎曾衮不能爭於質粹方故之日曾益爭之於今而謂於理可乎至查三省撫按回文浙江則稱史傳譜牒墓文似有可據然能知南明爲鞏之孫不能定爲宗聖之裔並謂南明不早辯證覺有可疑矣江西則稱弘毅嫡派當年勘結犁然而明言曾益引證爲冒籍矣山東則稱質粹應徵北徙襲爵奉祀業有歲年曾益之祖不爭於應詔之時又不爭於曾衮爭襲之候至今而突有此奏宜該弘毅之不平而士紳氓庶之紛然交哄矣孔顏孟之孫且公結弘毅爲嫡傳並無冒濫矣今曾益乃欲近據宋世二祖卽以世爵嗣宗聖而謂於理又可乎故今質粹之孫弘毅世承爵秩主宗聖祀理無容更惟是曾益之祖一爲宋代大儒一則合門死節均合祀典聖朝維風彰教當亦不靳表揚合無請旨給以衣巾俾世祀家廟用繼南明當年疏乞表揚之志則曾益一派所邀恩於聖明者固不淺矣皇淸世祖章皇帝順治元年大淸會典順治元年覆準顏曾孟仲五經博士由嫡

派子孫承襲俱照衍聖公咨送題補程朱五經

博士由禮部具題咨送嫡派子孫到部題請承

襲又覆準衍聖公官屬四氏學學錄由孔氏

生員題補四氏學教授由各省生員題補俱照

衍聖公咨送具題

順治九年大淸會典順治九年上幸國學禮成王貝勒貝子公等內院禮部大臣衍

聖公四代子孫在禮部筵宴一次

凡遇皇上幸學之年先期行取衍聖公及五經博士並孔

氏族人生員五人孔顏曾孟仲族人生員各二

人到京陪祀俱本監掌行先期傳集滿洲蒙古

漢軍漢監生演習禮儀至期各監生服藍鑲靑

袍迎送聖駕

凡恭遇聖駕臨雍及躬詣闕裏於陪祀五氏生員內選擇十五名送監讀

書

是年駕臨雍行釋奠禮後三日欽賜五經博士及孔顏曾孟仲氏生員素緞袍各一

件

順治十年大淸會典順治十年覆準凡陪祀恩貢免其撥歷顏

曾孟仲四氏以州同州判考用

順治十八年

郿縣誌崇禎三年張橫渠十四代孫文運卒子

承引應襲四年陜西巡按李具題候服闋襲授

六年復丁母憂尋病故子元祥系十六代孫順

治十八年命承襲翰林院五經博士

康熙元年

嵩縣誌康熙元年知縣楊厥美申請程伊川二

十代孫接道明崇禎間沒於土賊無傳其堂祖

宗昌應襲翰林院五經博士督撫兩院題準

康熙八年大淸會典康熙八年聖駕臨雍

賜五經博士顏曾孟仲氏生員素緞袍一件

康熙二十三年大淸會典康熙二十三年上幸闕裏其聖賢後裔陪祀者俱從優議敍現任及

候選官遇應升應選之缺先行錄用舉人以知

縣缺先用貢生俟考定職銜後以應得之缺先

用陪祀聽講執事各官俱加一級

又議準以周公後裔爲世襲五經博士

又議準以宋儒周惇頤後裔爲世襲五經博士

康熙三十年

戶科掌印給事中臣

汪晉徵題爲聖心重道曰隆先賢表彰有待仰祈敕議褒錄後裔以全一代之鴻規以垂百世之大典

事竊臣於本月二十二日隨九卿齊集內閣仰

瞻我皇上禦撰至聖先師孔子廟碑親灑宸翰臣

口誦心

維其文則日星雲漢其辭則訓誥典謨其書則

銀鉤鐵畫玉粹珠圓洵足籠照古今蘊含造化

以孔子而得此至文實聖道之幸臣等生際唐

虞之世得睹光華復旦之章尢臣

等之大幸也

總由我皇上天縱聖明於堯舜孔孟之傳實有心得故尊崇

之典有加無已竊思自孔孟以後道學之統至

宋周程張朱而始著此四姓五人者名號並懸

於天壤之間學問皆出乎性天之始以故祀典

均昭藝林咸頌乃程朱二氏固已久置世襲博

士卽周惇頤復蒙我皇上允憲臣

姚締虞之請錄其子孫亦爲博士是姓

五人同功一體而四人者俱承雨露世襲弗替

獨張載一人子孫淪落褒卹未加揆之典章尙

覺掛漏按張載系陜西鳳翔府郿縣人學者稱

爲橫渠先生所著正蒙西銘諸書闡往聖之精

微作後學之津筏程顥曰西銘之言極純無雜

秦漢以來學者所未到其推重如此且近見我皇上頒賜先賢書院學達性天扁額周程張朱五人

均屬一例則知聖心藻鑑原無二視伏乞敕廷臣集議卽行秦撫查其子孫特賜洪恩使得與周程朱三氏一體卹錄則萬年理

學之所尊崇卽萬世人心之所振起矣如果臣

言不謬伏祈睿鑑施行奉旨九卿詹事科道會議具奏禮部等衙門會議題覆

張載關中大儒與濂洛並重相應張載子孫亦

照周程朱例授爲博士命下行陜撫查張載嫡派宗譜隨查得長房張元福

生張夢熊夢熊生張守先應襲無疑準將守先

授爲世襲五經博士奉旨依議

賢裔部列傳二

宋

顏靖之按陋巷志宗子世表三十代靖之字茂宗西中郎行參軍宣城太守司徒諮議禦史中丞子騰之

顏秉之按陋巷志支子世表三十代秉之字敬宗綝次子散騎常侍

顏卲之按陋巷志支子世表三十代卲之暢子領軍司馬竟陵太守

顏根按陋巷志支子世表三十代根字道立熙長子治書禦史晉安太守

顏實按陋巷志支子世表三十代實字道安熙次子禦史大夫永安太守

顏系之按陋巷志支子世表三十代系之顯長子益州刺史

顏延之按宋書本傳顏延之字延年瑯邪臨沂人也曾祖含右光祿大夫祖約零陵太守父顯護軍司馬延之少孤貧居負郭室巷甚陋好讀書無所不覽文章之�冠絕當時飲酒不護細行年三十猶未婚妹適東莞劉憲之穆之子也穆之旣與延之通家又聞其美將仕之先欲相見延之不往也後將軍吳國內史劉柳以爲行參軍因轉主簿豫章公世子中軍行參軍義熙十二年髙祖北伐有宋公之授府遣一使慶殊命參起居延之與同府王參軍俱奉使至洛陽道中作詩二首文辭藻麗爲謝晦傅亮所賞宋國建奉常鄭鮮之舉爲博士仍遷世子舍人髙祖受命補太子舍人雁門人周續之隱居廬山儒學著稱永初中徵詣京師開館以居之髙祖親幸朝彥畢至延之官列猶卑引升上席上使問續之三義續之雅仗辭辯延之每折以簡要旣連挫續之上又使還自敷釋言約理暢莫不稱善徙尙書儀曹郎太子中舍人時尙書令傅亮自以文義之美一時莫及延之負其才辭不爲之下亮甚疾焉廬陵王義眞頗好辭義待接甚厚徐羨之等疑延之爲同異意甚不悅少帝卽位以爲正員郎兼中書尋徙員外常侍出爲始安太守領軍將軍謝晦謂延之曰昔荀勗忌阮咸斥爲始平郡今卿又爲始安可謂二始黃門郎殷景仁亦謂之曰所謂俗惡俊異世疵文雅延之之郡道經汨潭爲湘州刺史張紀祭屈原文以致其意曰恭承帝命建旟舊楚訪懷沙之淵得捐佩之浦弭節羅潭艤舟汨渚敬祭楚三閭大夫屈君之靈蘭燻而摧玉貞則折物忌堅方人諱明潔曰若先生逢辰之缺溫風迨時飛霜急節嬴羋遘紛昭懷不端謀折儀尙貞蔑椒蘭身絕郢闕迹徧湘幹比物荃蓀連類龍鸞聲溢金石志華日月如彼樹芬實穎實發望汨心欷瞻羅思越藉用可塵昭忠難闕元嘉三年羨之等誅徵爲中書侍郎尋轉太子中庶子頃之領步兵校尉賞遇甚厚延之好酒疏誕不能斟酌當世見劉湛殷景仁專當要任意有不平常雲天下之務當與天下共之豈一人之智所能獨了辭甚激揚每犯權要謂湛曰吾名器不升當由作卿家吏湛深恨焉言於彭城王義康出爲永嘉太守延之甚怨憤乃作五君詠以述竹林七賢山濤王戎以貴顯被黜詠嵇康曰鸞翮有時鎩龍性誰能馴詠阮籍曰物故可不論塗窮能無慟詠阮咸曰屢薦不入官一麾乃出守詠劉伶曰韜精日沈飲誰知非荒宴此四句蓋自序也湛及義康以其辭旨不遜大怒時延之已拜欲黜爲遠郡太祖與義康詔曰降延之爲小邦不政有謂其在都邑豈動物情罪過彰著亦士庶共悉直欲選代今思愆裏閭猶復不悛當驅往東土乃至難恕自可隨事錄治殷劉意咸無異也乃以光祿勛車仲遠代之延之與仲遠世素不協屏居里巷不豫人間者七載中書令王球名公子遺務事外延之慕焉球亦愛其材情好甚款延之居常罄匱球輒贍之晉恭思皇后葬應須百官湛之取義熙元年除身以延之兼持邑吏送札延之醉投札於地曰顏延之未能事生焉能事死閒居無事爲庭誥之文今刪其繁辭存其正著於篇曰庭誥者施於閨庭之內謂不遠也吾年居秋方慮先艸木故遽以未聞誥爾在庭若立履之方規鑑之明已列通人之規不復續論今所載咸其素畜本乎生靈而致之心用夫選言務一不尙煩密而至於備議者蓋以网諸情非古語曰得鳥者羅之一目而一目之羅無時得鳥矣此其積意之方道者識之公情者徳之私公通可以使神明加向私塞不能令妻子移心是以昔之善爲士者必捐情反道合公屏私尋尺之身而以天地爲心數紀之壽常以金石爲量觀夫古先垂戒長老餘論𨿽用細制每以不朽見銘繕築末迹咸以可久承志況樹徳立義收族長家而不思經遠乎曰身行不足遺之後人欲求子孝必先慈將責弟悌務爲友𨿽孝不待慈而慈固植孝悌非期友而友亦立悌夫和之不備或應以不和猶信不足焉必有不信儻知恩義相生情理相出可使家有參柴人皆由損夫內居徳本外夷民譽言髙一世處之逾嘿器重一時體之滋衝不以所能幹眾不以所長議物淵泰入道與天爲人者士之上也若不能遺聲欲人出己知柄在虛求不可校得敬慕謙通畏避矜踞思廣監擇從其遠猷文理精出而言稱未達論問宣茂而不以居身此其亞也若乃聞實之爲貴以辯畫所克見聲之取榮謂爭奪可獲言不出於戶牖自以爲道義久立才未信於僕妾而曰我有以過人於是感苟銳之志馳傾觖之望豈悟己掛有識之裁入修家之誡乎記所云千人所指無病自死者也行近於此者吾不願聞之矣凡有知能預有文論不練之庶士校之羣言通才所歸前流所與焉得以成名乎若呻吟於墻室之內喧囂於黨輩之間竊議以迷寡聞妲語以敵要說是短算所出而非長見所上適值尊明臨座稠覽博論而言不入於髙聽人見棄於眾視則慌若迷塗失偶黶如深夜撤燭銜聲茹气腆嘿而歸豈識向之誇慢祇足以成今之沮喪邪此固少壯之廢爾其戒之夫以怨誹爲心者未有達無心救得喪多見誚耳此蓋臧獲之爲豈識量之爲事哉是以徳聲令气愈上每髙忿言懟譏每下愈發有尙於君子者寧可不務勉邪𨿽曰恆人情不能素盡故當以遠理勝之麼除之豈可不務自異而取陷庸品乎富厚貧薄事之懸也以富厚之身親貧薄之人非可以一時處然昔有守之無怨安之不悶者蓋有理存焉夫旣有富厚必有貧薄豈其證然時乃天道若人厚富是理無貧薄然乎必不然也若謂富厚在我則宜貧薄在人可乎又不可矣道在不然義在不可而橫意去就謬生希幸以爲未達至分蠶溫農飽民生之本躬稼難就上以僕役爲資當施其情願庀其衣食定其當治遞其優劇出之休饗後之捶責𨿽有勸卹之勤而無沾曝之苦務前公稅以遠吏讓無急傍費以息流議量時發斂視歲穰儉省贍以奉己捐散以及人此用天之善禦生之得也率下多方見情爲上立長多術晦明爲懿𨿽及僕妾情見則事通𨿽在畎畝明晦則功博若奪其常然役其煩務使威烈雷霆猶不禁其欲𨿽棄其大用窮其細瑕或明灼日月將不勝甚邪故曰孱焉則差的焉則暗是以禮道尙優法意從刻優則人自爲厚刻則物相爲薄耕收誠鄙此用不忒所爲野陋而不以居心也含生之氓同祖一气等級相傾遂成差品遂使業習移其天識世服沒其性靈至夫願欲情嗜宜無間殊或役人而養給然是非大意不可侮也隅奧有齊侯蔑寒犬馬有秩管燕輕饑若能服溫厚而知穿獘之苦明周之徳厭滋旨而識寡嗛之急仁恕之功豈與夫比肌膚於艸石方手足於飛走者同其意用哉罰愼其濫惠戒其偏罰濫則無以爲罰惠偏則不如無惠𨿽爾眇末猶扁庸保之上事思反己動類念物則其情得而人心塞矣抃博蒲塞會眾之事諧調哂謔適坐之方然失敬致侮皆此之由方其�瞻彌喪端儼況遭非鄙慮將醜折豈若拒其容而簡其事靜其气而遠其意使言必諍賓友淸耳笑不傾撫左右悅目非鄙無因而生侵侮何從而入此亦持徳之管鑰爾其謹哉嫌惑疑心誠亦難分豈惟厚貌蔽智之明深情怯剛之斷而已哉必使猜怨愚賢則嚬笑入戾期變犬馬則步顧成妖況動容竊斧束裝監金又何足論是以前王作典明愼議獄而僭濫易意朱公論璧光澤相如而倍薄異價此言𨿽大可以戒小遊道𨿽廣交義爲長得在可久失在輕絕久由相敬絕由相狎愛之勿勞當扶其正性忠而勿誨必藏其枉情輔以藝業會以文辭使親不可疏不可間每存大徳無挾小怨率此往也足以相終酒酌之設可樂而不可嗜嗜而非病者希病而遂眚者幾旣眚旣病將蔑其正若存其正性紓其妄發其惟善成乎聲樂之會可簡而不可違違而不背者鮮矣背而非獘者反矣旣獘旣背將受其毀能通其礙而節其流意可爲和中矣善施者惟發自人心乃出天則與不待積取無謀實並散千金誠不可能贍人之急𨿽乏必先使施如王丹受如杜林亦可言交矣浮華怪飾滅質之具奇服麗食棄素之方動人勸慕傾人顧盼可以遠識奪難用近欲從若睹其淫怪知生之無心爲見奇麗能致諸非務則不抑自責不禁自止夫數相者必有之徵旣聞之術人又驗之吾身理可得而論也人者兆气二徳稟體五常二徳有奇偶五常有勝殺及其爲人寧無�沴亦猶生有好丑死有夭壽人皆知其懸天至於丁年乖遇中身迂合者豈可易地哉是以君子道命愈難識道愈堅古人恥以身爲溪壑者屏欲之謂也欲者性之煩濁气之蒿蒸故其爲害則燻心智耗眞情傷人和犯天性𨿽生必有之而生之徳猶火含煙而妨火桂懷�而殘桂然則火勝則煙滅�收則桂折故性明者欲簡嗜繁者气惛去明卽惛難以主一目其以中外羣聖建言所黜儒道眾智發論是除然有之者不患誤深故藥之者恆苦術淺所以毀道多而義寡頓盡誠難每指可易能易每指亦明之末廉嗜之性不同故畏慕之情或異從事於人者無一人我之心不以己之所善謀人爲有明矣不以人之所務失我能有守矣己所謂然而彼定不能奕�之蔽悅彼之可而忘我不可學嚬之蔽將求去蔽者念通怍介而已流言謗議有道所不免況在闕薄難用算防接應之方言必出己或信不素積嫌間所襲或性不和物尢怨所聚有一於此何處逃毀苟能反悔在我而無責於人必有達昭其情遠識迹其事日省吾躬月料吾志寬嘿以居潔靜以期神道必在何卹人言喭曰富則盛貧則病矣貧之病也不惟形色粗黶或亦神心沮廢豈但交友疏棄必有家人誚讓非廉深識遠者何能不移其植故欲蠲憂患莫若懷古懷古之志當自同古人見通則憂淺意遠則怨浮昔琴歌於編蓬之中者用此道也夫信不逆彰義必出隱交賴相盡明有相照一面見旨則情固丘嶽一言中志則意入淵泉以此事上水火可蹈以此托友金石可獘豈待充其榮實乃將議報厚之篚筐然後圖終如或與立茂思無忽祿利者受之易易則人之所榮蠶穡者就之艱艱則物之所鄙艱易旣有勤倦之情榮鄙又間向背之意此二塗所爲反也以勞定國以功施人則役徒屬而擅丰麗自理於民自事其生則督妻子而趨耕織必使陵侮不作懸企不萌所謂賢鄙處宜華野同泰人以有惜爲質非假嚴刑有恆爲徳不慕厚貴有惜者以埋葬有恆者與物終世有位去則情盡斯無惜矣又有務謝則心移斯不恆矣又非徒若此而已或見人休事則勤蘄結納及聞否論則處彰離貳附會以從風隱竊以成釁朝吐面譽暮行背毀昔同稽款今猶叛戾斯爲甚矣又非惟若此而已或憑人惠訓藉人成立與人餘論依人揚聲曲存稟仰甘赴塵軌衰沒畏遠忌聞影迹又蒙之毀之無度心短彼能私樹己拙自崇恆輩罔顧髙識有人至此實�大倫每思防避無通閭伍睹驚異之事或無涉傳遭卒迫之變反思安順若異從己發將屍謗人迫而又迕愈使失度能夷異如裴楷處逼如裴遐可稱深士乎喜恐者有性所不能無常起於褊量而止於弘識然喜過則不重怒過則不威能以恬漠爲體寬愉爲器者大喜蕩心微抑則定甚怒煩性小忍卽歇動無愆容舉無失度則物將自懸人將自止習之所變亦大矣豈惟蒸性染身乃將移智易慮故曰與善人居如入芷蘭之室久而不聞其芬與之化矣與不善人居如入鮑魚之肆久而不知其臭與之變矣是以古人愼所與處惟夫金眞玉粹者乃能盡而不污爾故曰丹可滅而不能使無赤石可毀而不能使無堅苟無丹石之性必愼浸染之由能以懷道爲人必存從理之心道可懷而理可從則不議貧議所樂爾或云貧何由樂此未求道意道者瞻富貴同貧賤理固得而自我喪之未爲通議苟議不喪夫何不樂或曰溫飽之貴所以榮生饑寒在躬空曰從道取諸其身將非篤論此又通理所用凡生之具豈間定實求以膏腴夭性有以菽藿登年中散云所足與不由外是以稱體而食貧歲愈嗛量腹而炊丰家余非粒實息耗意有盈虛爾況心得復劣身獲仁富明白入素气志如神𨿽十旬九飯不能令饑業席三屬不能爲寒豈不信然且以己爲度者無以自通彼量渾四遊而幹五緯天道弘也振河海而載山川地道厚也一情紀而合流貫人靈茂也昔之通乎此數者不爲部判之行必廣其風度無挾私殊博其交道惟懷曲異故望塵請友則義士輕身一遇拜親則仁人投分此倫序通允禮俗平一上獲其用下得其和世務𨿽移前休未遠人之適主吾將反本三人至生蹔有之識幼壯驟過衰耗騖及其間夭郁旣難勝言假獲存遂又云無幾柔麗之身亟委土木剛淸之才遽爲丘壤回遑顧慕𨿽數紀之中爾以此持榮曾不可畱以此服道亦何能平進退我生遊觀所達得貴爲人將在含理含理之貴惟神與交幸有心靈義無自惡偶信天徳逝不上�欲使人沈來化志符往悊勿謂是賒日鑿斯密著通此意吾將忘老如固不然其誰與歸值懷所撰略布眾修若備舉情見顧未書一贍身之經別在田家節政奉終之紀自著燕居畢義劉湛誅起延之爲始興王浚後軍諮議參軍禦史中丞在任縱容無所舉奏遷國子祭酒司徒左長史坐啟買人田不肯還直尙書左丞荀赤松奏之曰求田問舍前賢所鄙延之惟利是視輕買陳聞依傍詔恩拒捍余直垂及周年猶不畢了昧利苟得無所顧忌延之昔坐事屏斥復蒙抽進而曾不悛革怨誹無己交遊闒茸沈迷曲�橫興譏謗詆毀朝士仰竊過榮增憤薄之性私恃顧盼成彊梁之心外示寡求內懷奔競幹祿祈遷不知極已預燕班觴肆罵上席山海含容每存遵養愛兼雕虫未忍遐棄而驕放不節日月彌著臣聞聲聞過情孟軻所恥況聲非外來聞由己出𨿽心智薄劣而髙自比擬客气虛張曾無愧畏豈可復弼亮五教增曜臺階請以延之訟田不實妄干天聽以彊淩弱免所居官詔可復爲祕書監光祿勛太常時沙門釋慧琳以才學爲太祖所賞愛每召見常升獨榻延之甚疾焉因醉白上曰昔同子參乘袁絲正色此三臺之坐豈可使刑余居之上變色延之性旣褊激兼有酒過肆意直言曾無遏隱故論者多不知云居身淸約不營財利布衣蔬食獨酌郊野當其爲適傍若無人二十九年上表自陳曰臣聞行百里者半於九十言其末路之難也愚心常謂爲虛方今乃知其信臣延之人薄寵厚宿塵國言而雪效無從榮牒增廣歷盡身雕日叨官次𨿽容載有塗而妨穢滋積早欲啟請余算屏蔽丑老但時制行及歸慕無賒是以腆冒愆非簡息幹黷耗歇難支質用有限自去夏侵暑入此秋變頭齒眩疼根痼漸劇手足冷痺左尢甚素不能食頃向減半本猶賴服比倦悸晚年疾所催顧景引日臣班叨首卿位屍封典肅祗朝校尙恧匪任而陵廟眾事有以疾怠宮府覲慰轉闕躬親息庸微過宰近邑回澤爰降實加將監乞解所職隨就藥養伏願聖慈特垂矜許�恩明世負報冥暮仰企端闈上戀罔極不許明年致事元凶弒立以爲光祿大夫先是子竣爲世祖南中郎諮議參軍及義師入討竣參定密謀兼造書檄劭召延之示以檄文問曰此筆誰所造延之曰竣之筆也又問何以知之延之曰竣筆體臣不容不識劭又曰言辭何至乃爾延之曰竣尙不顧老父何能爲陛下劭意乃釋由是得免世祖登阼以爲金紫光祿大夫領湘東王師子竣旣貴重權傾一朝凡所資供延之一無所受器服不攺宅宇如舊常乘羸牛笨車逄竣鹵簿卽屏往道側又好騎馬遨遊里巷遇知舊�據鞍索酒得酒必頹然自得嘗語竣曰平生不喜見要人今不幸見汝竣起宅謂曰善爲之無令後人笑汝拙也表解師職加給親信三十人孝建三年卒時年七十三追贈散騎常侍特進金紫光祿大夫如故謚曰憲子延之與陳郡謝靈運俱以詞彩齊名自潘嶽陸機之後文士莫及也江左稱顏謝焉所著並傳於世竣別有傳竣弟惻亦以文章見知官至江夏王傅義恭大司徒錄事參軍蚤卒太宗卽位詔曰延之昔師訓朕躬情契兼款前記室參軍濟陽太守伏勤蕃朝綢繆恩舊可擢爲中書侍郎延之第三子也按陋巷志支子世表三十代延之顯次子

顏坦之按陋巷志支子世表三十代坦之顯季子東陽太守

顏騰之按陋巷志宗子世表三十一代騰之字弘道善艸隸書有風格歷州西曹主簿度支校尉治書禦史巴陵太守子興之炳之

顏遵之按陋巷志支子世表三十一代遵之靖之次子散騎常侍

顏恭之按陋巷志支子世表三十一代恭之靖之季子司徒譙王主簿

顏希之按陋巷志支子世表三十一代希之秉之次子新安太守

顏師伯按宋書本傳師伯字長淵瑯邪臨沂人東揚州刺史竣族兄也父卲剛正有局力爲謝晦所知晦爲領軍以爲司馬廢立之際與之參謀晦鎭江陵請爲諮議參軍領錄事軍府之務悉委焉卲慮晦將有禍求爲竟陵太守未及之郡值晦見討晦與卲謀起兵距朝廷卲飲藥死師伯少孤貧涉獵書傳頗解聲樂劉道產爲雍州以爲輔國行參軍弟師仲妻臧質女質爲徐州辟師伯爲主簿衡陽王義季代質爲徐州質薦師伯於義季義季卽命爲徵西行參軍興安侯義賓代義季世祖代義賓仍爲輔國安北行參軍王景文時爲諮議參軍愛其諧敏進之世祖師伯因求杖節乃以爲徐州主簿善於附會大被知遇及去鎭師伯以主簿送故世祖鎭尋陽啟太祖請爲南中郎府主簿太祖不許謂典簽曰中郎府主簿那得用顏師伯世祖啟爲長流正佐太祖又曰朝廷不能除之郎可自板亦不宜署長流世祖乃板爲參軍事署刑獄及入討元凶轉主簿世祖踐阼以爲黃門侍郎隨王誕驃騎長史南郡太守攺爲驃騎大將軍長史南濮陽太守禦史中丞臧質反出爲寧遠將軍東陽太守領兵置佐以備東道事寧復爲黃門侍郎領步兵校尉攺領前軍將軍徙禦史中丞遷侍中上以伐逆寧亂事資羣謀大明元年下詔曰昔歲國難方結疑懦者眾故散騎常侍太子右率龐秀之履險能貞首倡義節用使狡狀先聞軍備夙固丑逆時殄頗有力焉追念厥誠無忘於懷侍中祭酒顏師伯侍中領射聲校尉袁湣孫豫章太守王謙之太子前中庶子領右衛率張淹爰始入討豫參義謀契闊大難宜蒙殊報秀之可封樂安縣伯食邑六百戶師伯平都縣子湣孫興平縣子謙之石陽縣子淹廣晉縣子食邑各五百戶師伯遷右衛將軍母憂去職二年起爲持節督靑冀二州徐州之東安莞兗州之濟北三郡諸軍事輔國將軍靑冀二州刺史其年索虜拓跋浚遣僞散騎常侍鎭西將軍淸水公拾賁�文率眾寇淸口淸口戍主振威將軍傅幹愛率前員外將軍周盤龍等擊大破之世祖遣虎賁主龐孟虯積射將軍殷孝祖等赴討受師伯節度師伯遣中兵參軍苟思達與孟虯合力行達沙構虜窟公五軍公等馬步數萬迎軍拒戰孟虯等奮擊盡日孟虯手斬五軍公虜於是大奔孝祖又斬窟公赴水死者千計虜又遣河南公黑水公濟州公靑州刺史張懷之等屯據濟岸師伯又遣中兵參軍江方興就傅幹愛擊破之斬河南公樹蘭等虜別帥它門又遣萬餘人攻淸口戍城幹愛方興出城拒戰卽斬它門餘眾奔走虜淸水公又率二萬人復來逼城幹愛等出戰又破之追奔至赤龍門殺賊甚眾上嘉其功詔曰虜驅率兵眾規暴邊塞輔國將軍靑冀二州刺史師伯宣略命師合變應機濟戍奮怒一月四捷支軍異部騁勇齊效頻梟名王大殲羣醜朕用嘉嘆良深於懷可遣使慰勞並符輔國府詳考功最以時言上苟思達龐孟虯等又追虜至杜梁虜眾多四面俱合平南參軍童太一及苟思達等並單騎出蕩應手披靡孟虯等繼至虜乃散走赴河死者甚多旣而虜更合眾大至孟虯等又破之世祖又遣司空參軍天生助師伯張懷之據縻溝城師伯遣天生等破之懷之出城逆戰天生率軍主劉懷珍白衣客朱士義殿中將軍孟繼祖等擊之懷之敗走入城僅以身免繼祖於陣遇害追贈郡守又虜隴西王等屯據申城背濟向河三面險固天生又率眾攻之朱士義等貫甲先登賊赴河死者無算卽日陷城虜天水公又攻樂安城建威將軍平原樂安二郡太守分武都與卜天生等拒擊大破之虜乃奔退追戰克捷直至淸口虜攻圍傅幹愛幹愛隨方拒對孝祖等旣至虜徹圍遁走師伯進號徵虜將軍三年竟陵王誕反師伯遣長史嵇元敬率五千人赴難四年徵爲侍中領右軍將軍親幸隆密羣臣莫二遷吏部尙書右軍如故上不欲威柄在人親覽庶務前後領選者惟奉行文書師伯專情獨斷奏無不可遷侍中領右衛將軍七年補尙書右僕射時分置二選陳郡謝莊瑯邪王曇生�爲吏部尙書師伯子舉周族寒人張奇爲公車令上以奇資品不當使兼市買丞以蔡道惠代之令史潘道棲褚道惠顏禕之元從夫任淡之石道兒黃難周公選等抑道惠敕使奇先到公車不施行奇兼市買丞事師伯坐以子領職莊曇生免官道棲道惠棄市禕之等六人鞭杖一百師伯尋領太子中庶子𨿽被黜挫受任如初世祖臨崩師伯受遺詔輔幼主尙書中事專以委之廢帝卽位復還卽眞領衛尉師伯居權日久天下輻輳遊其門者爵位莫不逾分多納貨賄家產丰積伎妾聲樂盡天下之選園池第宅冠絕當時驕奢淫恣爲衣冠所嫉又遷尙書右僕射領丹陽尹廢帝欲親朝政發詔轉師伯爲左僕射加散騎常侍以吏部尙書王景文爲右僕射奪其京尹又分臺任師伯至是始懼尋與太宰江夏王義恭柳元景同誅時年四十七六子並幼皆見殺弟師仲中書郎晉陵太守師叔司徒主簿南康相太宗卽位詔曰故騎常侍僕射領丹陽尹平都縣子師伯昔逢代運豫班榮賞遭罹厄會隕命淫刑宗嗣殄絕良用矜悼但其心黷貨宜貶贈典可詔封社以慰冤魂謚曰荒師仲子幹繼封齊受禪國除按陋巷志支子世表三十一代師伯

顏僧超按陋巷志支子世表三十一代僧超徐州刺史

顏徽之按陋巷志支子世表三十一代徽之散騎常侍

顏竣按宋書本傳竣字士遜瑯邪臨沂人光祿大夫延之子也太祖問延之卿諸子誰有卿風對曰竣得臣筆測得臣文得臣義躍得臣酒竣初爲太學博士太子舍人出爲世祖撫軍主簿甚被愛遇竣亦盡心補益元嘉中上不欲諸王各立朋黨將召竣補尙書郎吏部尙書江湛以爲竣在府有稱不宜回攺上乃止遂隨府轉安北鎭軍北中郎府主簿二十八年虜自彭城北歸復求互市竣議曰愚以爲與虜和親無益已然之明效何以言其然夷狄之欲侵暴正苦力之不足耳未嘗拘制信義用輟其謀昔年江上之役乃是和親之所招歷稔交騁遂求國婚朝廷羈縻之義依違不絕旣積歲月漸不可誣獸心無厭重以忿怒故至於深入幸今因兵交之後華戎隔判若言互市則復開曩敝之萌議者不過言互市之利在得馬今棄此所重得彼下駟千匹以上尙不足言況所得之數裁不十百邪一相交關卒難閉絕寇負力玩勝驕黠已甚𨿽云互市實覘國情多贍其求則桀傲罔已通而爲節則必生邊虞不如塞其端漸杜其觖望內修徳化外經邊事保境以觀其釁於事爲長初沙門釋僧捨粗有學義謂竣曰貧道粗見讖記當有眞人應符名稱次第屬在殿下竣在彭城嘗向親人敍之言遂宣布聞於太祖時元凶巫蠱事已發故上不加推治世祖鎭尋陽遷南中郎記室參軍三十年春以父延之致仕固求解職不許賜假未發而太祖崩問至世祖舉兵入討轉諮議參軍領錄事任總內外並造檄書世祖發尋陽便有疾領錄事自沈慶之以下並不堪相見惟竣出入臥內斷決軍機時世祖屢經危篤不任咨稟凡厥眾事竣皆專斷施行世祖踐阼以爲侍中俄遷左衛將軍加散騎常侍辭常侍見許封建城縣侯食邑二千戶孝建元年轉吏部尙書領驍騎將軍畱心選舉自彊不息任遇旣隆奏無不可其後謝莊代竣領選意多不行竣容貌嚴毅莊風姿甚美賓客喧訴常歡笑答之時人爲之語曰顏竣嗔而與人官謝莊笑而不與人官南郡王義宣臧質等反以竣兼領軍義宣質諸子藏匿建康秣陵湖熟江寧縣界世祖大怒免丹陽尹褚湛之官收四縣官長以竣爲丹陽尹加散騎常侍先是竣未有子而大司馬江夏王義恭諸子爲元凶所殺至是並各產男上自爲制名名義恭子爲伯禽以比魯公伯禽周公旦之子也名竣子爲辟疆以比漢侍中張良之子先是元嘉中鑄四銖錢輪郭形制與五銖同用費損無利故百姓不盜鑄及世祖卽位又鑄孝建四銖三年尙書右丞徐爰議曰貴貨利民載自五政開鑄流圜法成九府民富國實教立化光及時移俗易則通變適用是以周漢俶遷隨世輕重降及後代財丰用足因條前寶無復攺刱年曆旣遠喪亂屢經堙焚剪毀日月銷減貨薄民貧公私俱困不有革造將之大乏謂應或遵古典收銅繕鑄納贖刊刑著在往策今宜以銅贖刑隨罰爲品詔可鑄錢形或薄小輪郭不成於是民間盜鑄者雲起雜以鉛錫並不牢固又剪鑿古錢以取其銅錢轉薄小稍違官式𨿽重制嚴刑民吏官長坐死免者相系而盜鑄彌甚百物踴貴民人患苦之乃立品格薄小無輪郭者悉加禁斷始興郡公沈慶之立議曰昔秦幣過重髙祖是患普令民鑄攺造楡莢而貨輕物重又復乖時太宗放鑄賈誼致譏誠以采山術存銅多利重耕戰之器曩時所用四民競造爲害或多而孝文弗納民鑄遂行故能朽貫盈府天下殷富況今耕戰不用采鑄廢久鎔冶所資多因成器功艱利薄絕吳鄧之資農民不習無釋耒之患方今中興開運聖化維新𨿽復偃甲銷戈而倉庫未實公私所乏惟錢而已愚謂宜聽民鑄錢郡縣開置錢署樂鑄之家皆居署內平其雜式去其雜僞官斂輪郭藏之以爲永寶去春所禁新品一時施用今鑄悉依此格萬稅三千嚴檢盜鑄並禁剪鑿數年之間公私丰贍銅盡事息姦僞自止且禁鑄則銅轉成器開鑄則器化爲財剪華利用於事爲益上下其事公卿太宰江夏王義恭議曰伏見沈慶之議聽民私鑄樂鑄之室皆入署居平其準式去其雜僞愚謂百姓不樂與官相關由來甚久又多是人士蓋不願入署凡盜鑄爲利利在僞雜僞雜旣禁樂入必寡云斂取輪郭藏爲永寶愚謂上之所貴下必從之百姓聞官斂輪部輪郭之價百倍大小對易誰肯爲之彊制使換則狀似逼奪又去春所禁新品一時施用愚謂此條在可開許又云今鑄宜依此格萬稅三千又云嚴檢盜鑄不得更造愚謂禁制之設非惟昧利犯憲羣庶常情不患制輕患在冒犯今入署必萬輸三千私鑄無十三之稅逐利犯禁居然不斷又云銅盡事息姦僞自禁愚謂赤縣內銅非可卒盡比及銅盡姦僞已積又云禁鑄則銅轉成器開鑄則器化爲財然頃所患患於形式不均加以剪鑿闕二字鉛錫眾耳越若止於盜鑄銅者亦無須苦禁竣議曰泉貨利用近古所同輕重之議定於漢世魏晉以降未之能攺誠以物貨旣均攺之僞生故也世代漸久獘運頓至因革之道宜有其術今雲開署放鑄誠所欣同但慮采山事絕器用日耗銅旣轉少器亦彌貴設器直一千則鑄之減半爲之無利𨿽令不行又云去春所禁一時施用是欲使天下丰財若細物必行而不從公鑄利己旣深情僞無極私鑄剪鑿書不可禁五銖半兩之屬不盈一年必至於盡財貨未贍大錢已竭數歲之間悉爲塵土豈可令取獘之道基於皇代今百姓之貨𨿽爲轉少而市井之民未有嗟怨此新禁初行品式未一須臾自止不足以垂聖慮惟府藏空匱實爲重憂今縱行細錢官無益賦之理百姓𨿽贍無解官乏惟簡費去華設在節儉求贍之道莫此爲貴然錢有定限而消失無方剪鑄𨿽息終致窮盡者亡應官開取銅之署絕器用之塗定其品式日月漸鑄歲久之後不爲世益耳時議者又以銅轉難得欲鑄二銖錢竣又議曰議者將爲官藏空虛宜更攺鑄天下銅少宜減錢式以救交獘賑國紓民愚以爲不然今鑄二銖恣行新細於官無解於乏而人姦巧大興天下之貨將靡碎至盡空立嚴禁而利深難絕不過一二年間其獘不可復救其甚不可一也今鎔鑄有頓得一二億理縱復得此必待彌年歲暮稅登財幣蹔革日用之費不贍數月𨿽權徵助何解乏邪徒使姦民意騁而貽厥愆謀此又甚不可二也民懲大錢之攺兼畏近日新禁市井之閒必生喧擾遠利未開切患猥及富商得志貧民困窘此又甚不可三也若使交益深重尙不可行況又未見其利而眾獘如此失算當時取誚百代乎前廢帝卽位鑄二銖錢形式轉細官錢每出民間卽模效之而大小厚薄皆不及也無輪郭不磨鑢如今之剪鑿者謂之耒子景和元年沈慶之啟通私鑄由是錢貨亂敗一千錢長不盈三寸大小稱此謂之鵝眼錢劣於此者謂之綖環錢入水不沈隨手破碎市井不復料數十萬錢不盈一掬斗米一萬商貨不行太宗初惟禁鵝眼綖環其餘皆通用復禁民鑄官署亦廢工尋復並斷惟用古錢竣自散騎常侍丹陽尹加中書令丹陽尹如故表讓中書令曰虛竊國靈坐招禁要聞命慚惶形魂震越臣東州凡鄙生微於時長自閭閻不窺官轍門無富貴志絕華伍直以委身隴畝饑寒交切先朝陶均庶品不遺愚賤得免耕稅之勤�仕進之末陛下盛徳居蕃總攬英異越以不才超塵淸軌奉躬歷稔勞效莫書仰恃曲成之仁畢願守宰之秩豈期天地中闋殷憂啟聖倚附興運擢景神塗雲飛海泳冠絕倫等曾未三期殊命八萃詳料賞典則臣不應科瞻言勤良則臣與侔貴方欲訴款皇朝降階盛序微已國言少徹身謗而制書猥下爵樹彌隆臣小人也不及遠謀寵利之來何能居約徒以上瀆天明下汨彜議災謫之興懼必在邇今之過授以先微身苟曰非據危辱將及十手所指諭等膏盲所以寤寐兢遽維縈苦疾者也伏願陛下察其丹誠矜其疾願絕會收恩以全愚分則造化之施方玆爲薄見許時歲旱民饑竣上言禁餳一月息米近萬斛復代謝莊爲吏部尙書領太子左衛率未拜丁憂起爲右將軍丹陽尹如故竣藉蕃朝之舊極陳得失上自卽吉之後多所興造竣諫爭懇切無所回避上意甚不悅多不見從竣自謂才足幹時恩舊莫比當贊務居中永執朝政而所陳多不被納疑上欲疏之乃求外出以占時旨大明元年以爲東揚州刺史將軍如故所求旣許便憂懼無計至州又丁母艱不許去職聽送喪還都恩待猶厚竣彌不自安每對親故頗懷怨憤又言朝事違謬人主得失及王僧達被誅謂爲竣所讒構臨死陳竣前後忿懟每懷言不見從僧達所言頗有相符據上乃使禦史中丞庾徽之奏之曰臣聞人臣之奉主毀家光國竭情無私若乃無禮陵人怙富卑上是以王叔作戒子�爲戮未有背本塞原好利忘義而得自容盛世混亂淸流者也右將軍東揚州刺史建城縣開國侯顏竣因附風雲謬蒙翼長天地更造拔以非次聖朝親攬萬務一歸而窺覘國柄潛圖秉執受任選曹驅扇滋甚出尹京輦形勢彌放傳詔犯憲舊須啟聞而竣以通訴忤己�加鞭辱罔顧威靈莫此爲甚嚴詔屢發當官責效竣權恣不行怨懟彌起懷挾姦數苞藏陰慝預聞中旨罔不宣露罰則委上恩必歸己荷遇之門卽加謗辱受譴之室曲相哀撫翻戾朝紀狡惑視聽�懼上宰激動閭閻未上慮聞內懷猜懼僞請東牧以卜天旨旣獲出蕃怨詈方肆反唇腹誹方之已輕且時有啟奏必協姦私宣示親朋動作羣小前冬母亡詔賜還葬事畢不去盤桓經時方構閒勛貴造立同異又表示危懼深營身觀曲訪大臣慮不全立遂以己被斥外國道將顚釁積懷抱惡窮辭色兼行闕於家早負世議逮身居崇寵奉兼萬金榮以誇親祿不充養宿憾母弟恃貴�戮天倫怨毒親交震駭凡所�任皆闕政刑�開丹陽庫物貸借吏下多假資禮解爲門生充朝滿野殆將千計驕放自下妨公害私取監解見錢以供帳下賓旅酣歌不異平月街談道說非復風聲竣代都文吏特荷天私棄瑕錄用豫參要重勞無汗馬賞班河山出內寵靈逾越倫伍山川之性日月彌滋溪壑之心在盈彌奓虎寇狼貪未足爲譬今皇明開耀品物咸亨傷俗點化實惟害焉宜加顯戮以彰盛化請以見事免竣所居官下太常削爵土須事禦收付廷尉法獄罪上未欲便加大戮且止免官竣頻啟謝罪並乞性命上愈怒詔答曰憲司所奏非宿昔所以相期卿受榮遇故當極此訕訐怨憤已孤本望乃復過煩思慮懼不自全豈爲下事上誠節之至耶及竟陵王誕爲逆因此陷之召禦史中丞庾徽之於前爲奏奏成詔曰竣孤負恩養乃可至此於獄賜死妻息宥之以遠子辟彊徙送交州又於道殺之竣文集行於世按陋巷志支子世表三十一代竣

顏測按陋巷志支子世表三十一代測延之次子臨淮太守

顏按陋巷志支子世表三十一代延之第三子兵部尙書

顏躍按陋巷志支子世表三十一代躍延之第四子東湘太守

顏興之按陋巷志宗子世表三十二代興之安寧太守子登

顏炳之按陋巷志宗子世表三十二代炳之字叔豹以能書稱歷韓國江夏王參軍奉朝請員外散騎常侍子見遠

顏幹按陋巷志支子世表三十二代幹師仲子襲父爵

南齊

顏見遠按陋巷志宗子世表三十三代見遠安成王侍郎徵西參軍治書禦史兼中丞子協按兗州府誌見遠瑯邪臨沂人晉侍中含七世孫也爲南齊禦史治書正色立朝有當官之稱及梁武帝執政乃以疾辭齊和帝暴崩見遠慟哭而絕梁武帝恨之謂朝臣曰我自應天從人何預天下人事而顏見遠乃至於此當世嘉其忠烈咸稱嘆之按滋陽縣誌見遠博學有志行仕南齊爲禦史中丞及梁武帝受禪見遠發憤不食數日而卒

顏宣仁按陋巷志支子世表三十三代宣仁炳之次子巴陵王參軍

梁

顏登按陋巷志宗子世表三十三代登字康之梁鄱陽王府郎中令無後而炳之子見遠爲宗

顏幼明按陋巷志支子世表三十三代幼明駕部郎中徵虜記室注靈棋經

顏翻按陋巷志支子世表三十三代翻廣州刺史

顏積按陋巷志支子世表三十三代積中書郎

按幼明翻積志不分載何朝故附本代之末

顏協按梁書本傳協字子和瑯邪臨沂人也七代祖含晉侍中國子祭酒西平靖侯父見遠博學有志行初齊和帝之鎭荊州也以見遠爲錄事參軍及卽位於江陵以爲治書侍禦史俄兼中丞髙祖受禪見遠乃不食發憤數日而卒髙祖聞之曰我自應天從人何預天下士大夫事而顏見遠乃至於此也協幼孤養於舅氏少以器局見稱博涉羣書工於艸隸釋褐湘東王國常侍又兼府記室世祖出鎭荊州轉正記室時吳郡顧協亦在蕃邸與協同名才學相亞府中稱爲二協舅陳郡謝暕卒協以有鞠養恩居喪如伯叔之禮議者重焉又感家門事義不求顯達恆辭徵辟遊於蕃府而已大同五年卒時年四十二世祖甚嘆惜之爲懷舊詩以傷之其一章曰弘都多雅度信乃含賓實鴻漸殊未升上才淹下秩協所撰晉仙傳五篇日月災異圖兩卷遇火湮滅有二子之儀之推�早知名之推承聖中仕至正員郎中書舍人按陋巷志宗子世表三十四代協

顏挻按陋巷志支子世表三十四代挻山陽太守

顏誓按陋巷志支子世表三十四代誓交州刺史以淸白聞按挻誓志不分載何朝故附本代之末

陳

顏晃按陳書本傳晃字元明瑯邪臨沂人也少孤貧好學有辭采解褐梁邵陵王兼記室參軍時東宮學士庾信嘗使於府中王使晃接對信輕其尙少曰此府兼記室幾人晃答曰猶當少於宮中學士當時以爲善對侯景之亂西奔荊州承聖初除中書侍郎時杜龕爲吳興太守專好勇力其所部多輕險少年元帝患之乃使晃管其書翰仍剌龕曰卿年時尙少習讀未晚顏晃文學之士使相毗佐造次之間必宜諮稟及龕誅晃歸世祖世祖委以書記親遇甚篤除宣毅府中錄事兼記室參軍永定二年髙祖幸大莊嚴寺其夜甘露降晃獻甘露頌詞義該典髙祖甚奇之天嘉初遷員外散騎常侍兼中書舍人掌詔誥三年卒時年五十三詔贈司農卿謚曰貞子並賜墓地晃家世單門傍無親援而介然修立爲當世所知其表奏詔誥下筆立成便得事理而雅有气質有集二十卷﹝按史系陳人志作唐人﹞

按陋巷志支子世表四十代晃有淸節爲唐饒陽司士按兗州府誌晃初仕梁爲記室參軍入陳位至中書舍人

賢裔部列傳一

周

顏歆按陋巷志宗子世表二代歆字子林魯大夫葬顏子墓東十餘步生子儉元泰定三年從祀

顏儉按陋巷志宗子世表三代儉魯大夫生子威元泰定三年從祀

顏威按陋巷志宗子世表四代威魯下大夫生子芃

顏芃按陋巷志宗子世表五代芃魯下大夫生子億

顏億按陋巷志宗子世表六代億魯下大夫生子岵

顏岵按陋巷志宗子世表七代岵魯下大夫生子卸

秦

顏卸按陋巷志宗子世表八代卸字伯仲秦大夫生子譽

顏譽按陋巷志宗子世表九代譽舍人生子產

顏產按陋巷志宗子世表十代產項羽聞其名聘之不受生子異

漢

顏異按陋巷志宗子世表十一代異字世仁漢大夫生子愚

顏愚按陋巷志宗子世表十二代愚漢卿士生子逵

顏逵按陋巷志宗子世表十三代逵漢大夫生子肆

顏肆按陋巷志宗子世表十四代肆字季逵武帝時尙書郎會稽都尉書傳作駟生子衷

顏衷按陋巷志宗子世表十五代衷一作忠郡功曹從事鞏令生子凱

顏凱按陋巷志宗子世表十六代凱字虞卿張禹薦於朝爲安成太守生子邃

顏邃按陋巷志宗子世表十七代邃字景深郡上計吏生子龠

顏安樂按漢書本傳安樂字公孫魯國薛人眭孟姊子也家貧爲學精力官至齊郡太守丞後爲仇家所殺安樂授淮陽泠丰次君淄川任公公爲少府丰淄川太守由是顏家有泠任之學始貢禹事嬴公成於眭孟至禦史大夫疏廣事孟卿至太子太傅皆自有傳廣授瑯琊管路路爲禦史中丞禹授潁川堂溪惠惠授泰山冥都都爲丞相史都與路又事顏安樂故顏氏復有管冥之學路授孫寶爲大司農自有傳丰授馬宮瑯琊左咸咸爲郡守九卿徒眾尢盛官至大司徒自有傳﹝按安樂在漢書儒林傳眞卿世系譜序載漢有安樂則安樂爲顏氏裔無疑因世代無考故附前漢末﹞

後漢

顏龠按陋巷志宗子世表十八代龠字茂宗州舉茂才生子綽

顏綽按陋巷志宗子世表十九代綽字參道爲太守生子準

顏準按陋巷志宗子世表二十代準始仕爲從事復髙尙不仕生子玩

顏玩按陋巷志宗子世表二十一代玩字懷珍舉有道爲著作郎生子亮

顏亮按陋巷志宗子世表二十二代亮字世明爲郡督郵見冀州刺史王統碑生子�

顏�按陋巷志宗子世表二十三代�字士榮州舉茂才至禦史大夫二子斐盛

魏

顏斐按顏眞卿顏氏世系譜序魏有斐盛按陋巷志宗子世表二十四代斐尹京兆有善政二子魯歡無後而盛爲宗

顏盛按陋巷志宗子世表二十四代盛字叔臺一字叔震生子欽按兗州府誌盛字叔臺顏子二十四代孫也父�桓帝時爲禦史大夫兄斐京兆尹盛爲漢尙書郎魏歷靑徐二州刺史關內侯始自魯國徙居瑯琊臨沂代傳孝恭因號其居爲孝弟裏葬臨沂縣西七里今屬費縣宋元佑七年詔禁樵棌

顏欽按陋巷志宗子世表二十五代欽子默按兗州府誌欽字公若盛之子也明詩禮易尙書多所通說歷東平郎將司馬大中大夫東莞廣陵太守給事中引直禁省封葛嶧縣子

晉

顏默按陋巷志宗子世表二十六代默字靜伯汝陰太守護軍將軍給事中襲葛嶧縣子三子畿輦含長次無後

顏閔按陋巷志支子世表二十六代閔一作敏字叔明欽季子晉散騎常侍

顏含按晉書本傳含字弘都瑯邪莘人也祖欽給事中父默汝陰太守含少有操行以孝聞兄畿咸寧中得疾就醫自療遂死於醫家家人迎喪旐每繞樹而不可解引喪者顚僕稱畿言曰我壽命未死但服藥太多傷我五臟耳今當復活愼無葬也其父祝之曰若爾有命復生豈非骨肉所願今但欲還家不爾葬也旐乃解及還其婦夢之曰吾當復生可急開棺婦頗說之其夕母及家人又夢之卽欲開棺而父不聽含時尙少乃慨然曰非常之事古則有之今靈異至此開棺之痛孰與不開相負父母從之乃共發棺果有生驗以手刮棺指爪盡傷然气息甚微存亡不分矣飲哺將護累月猶不能語飲食所須托之以夢闔家營視頓廢生業𨿽在母妻不能無倦矣含乃絕棄人事躬親侍養足不出戶者十有三年石崇重含惇行贈以甘旨含謝而不受或問其故答曰病者綿昧生理未全旣不能進啖又未識人惠若當謬畱豈施者之意也畿竟不起含二親旣終兩兄繼沒次嫂樊氏因疾失明含課勵家人盡心奉養每日自嘗省藥饌察問息耗必簪屨束帶醫人疏方應須��膽而尋求備至無由得之含憂嘆累時嘗晝獨坐忽有一靑衣童子年可十三四持一靑囊授含含開視乃�膽也童子逡巡出戶化成靑鳥飛去得膽藥成嫂病卽愈由是著名本州辟不就東海王越以爲太傅參軍出補闓陽令元帝初鎭下邳復命爲參軍過江以含爲上虞令轉主國郎中丞相東合祭酒出爲東陽太守東宮初建含以儒素篤行補太子中庶子還黃門侍郎本州大中正歷散騎常侍大司農豫討蘇峻功封西平縣侯拜侍中除吳郡太守王導問含曰卿今蒞名郡政將何先答曰王師歲動編戶虛耗南北權豪競招遊食國獘家丰執事之憂且當徵之勢門使反田桑數年之間欲令戶給人足如其禮樂俟之明宰含所歷簡而有恩明而能斷然以威禦下導嘆曰顏公在事吳人斂手矣未之官復爲侍中尋除國子祭酒加散騎常侍遷光祿勛以年老遜位成帝美其素行就加右光祿大夫門施行馬賜�帳被褥敕大官四時致膳固辭不受於時論者以王導帝之師傅名位隆重百僚宜爲降禮太常馮懷以問於含含曰王公𨿽重禮無偏敬降禮之言或是諸君事宜鄙人老矣不識時務旣而告人曰吾聞伐國不問仁人向馮祖思問於我我有邪徳乎人常論少正卯盜跖其惡孰深或曰正卯𨿽姦不至剖人充膳盜跖爲甚含曰爲惡彰露人思加戮隱伏之姦非聖不誅由此言之少正卯爲甚眾咸服焉郭璞嘗遇含欲爲之筮含曰年在天位在人修己而天不與者命也守道而人不知者性也自有性命無勞蓍龜桓溫求婚於含含以其盛滿不許惟與鄧攸深交或問江左羣士優劣答曰周伯仁之正鄧伯道之淸卞望之之節餘則吾不知矣其雅重行實抑絕浮僞如此致仕二十餘年年九十三卒遺命素棺薄斂謚曰靖喪在殯而鄰家失火移棺紼斷火將至而滅僉以爲淳誠所感也三子髦謙約髦歷黃門郎侍中光祿勛謙至安成太守約零陵太守並有聲譽按陋巷志宗子世表二十七代含

顏髦按陋巷志宗子世表二十八代髦按兗州府誌髦字君道少纂家業惇於學行父喪在殯鄰家失火髦與弟謙約抱棺呼號熛焰頓止時人以爲孝感所至儀狀嚴整風貌端美桓公見而嘆曰顏侍中廊廟之望也歷太尉西陽王散騎將軍尙書都官郎中國大中正給事黃門侍郎父老不就襲爵西平縣侯加給事中晉陵臨川太守侍中本州大中正加秩中二千石光祿勛生子綝綸暢

顏謙按陋巷志支子世表二十八代謙字子讓含次子晉安城太守

顏約按陋巷志支子世表二十八代約含季子晉零陵太守

顏綝按陋巷志宗子世表二十九代綝字文和散騎都尉西平縣侯子靖之

顏綸按陋巷志支子世表二十九代綸髦次子晉廷尉正

顏暢按陋巷志支子世表二十九代暢髦第五子晉州西曹

賢裔部列傳三

北齊

顏之推按北齊書本傳之推字介瑯邪臨沂人也九世祖含從晉元東度官至侍中右光祿西平侯父勰梁湘東王繹鎭西府諮議參軍世善周官左氏學之推早傳家業年十二值繹自講莊老便預門徒虛談非其所好還習禮傳博覽羣書無不該洽詞情典麗甚爲西府所稱繹以爲其國左常侍加鎭西墨曹參軍好飲酒多任縱不修邊幅時論以此少之繹遣世子方諸出鎭郢州以之推掌管記值侯景陷郢州頻欲殺之賴其行臺郎中王則以獲免被囚送建鄴景平還江陵時繹已自立以之推爲散騎侍郎奏舍人事後爲周軍所破大將軍李穆重之薦往弘農令掌其兄陽平公慶遠書幹值河水暴長具船將妻子來奔經砥柱之險時人稱其勇決顯祖見而悅之卽除奉朝請引於內館中侍從左右頗被顧眄天保末從至天池以爲中書舍人令中書郎段孝信將敕書出示之推之推營外飲酒孝信還以狀言顯祖乃曰且停由是遂寢河淸末被舉爲趙州功曹參軍尋待詔文林館司徒錄事參軍之推聰穎機悟博識有才辯工尺牘應對閒明大爲祖珽所重令掌知館事判署文書尋遷通直散騎常侍俄領中書舍人帝時有取索恆令中使傳旨之推稟承宣告館中皆受進止所進文章皆是其封署於進賢門奏之待報方出兼善於文字監校繕寫處事勤敏號爲稱職帝甚加恩接顧遇逾厚爲勛要者所嫉常欲害之崔季舒等將諫也之推取急還宅故不連署及召集諫人之推亦被喚入勘無其名方得免禍尋除黃門侍郎及周兵陷晉陽帝輕騎還鄴窘急計無所從之推因宦者侍中鄧長顒進奔陳之策仍勸募吳士千餘人以爲左右取靑徐路共投陳國帝甚納之以告丞相髙阿�肱等阿�肱不願入陳乃云吳士難信不須募之勸帝送珍寶累重向靑州且守三齊之地若不可保徐浮海南度𨿽不從之推計策然猶以爲平原太守令守河津齊亡入周大象末禦史上士隋開皇中太子召爲學士甚見禮重尋以疾終有文三十卷撰家訓二十篇並行於世曾撰觀我生賦文致淸遠其詞曰仰浮淸之藐藐俯沈奧之茫茫已生民而立教乃司牧以分疆內諸夏而外夷狄驟五帝而馳三王大道寢而日隱小雅摧以云亡哀趙武之作孽怪漢靈之不祥旄頭玩其金鼎典午失其珠囊瀍澗鞠成沙漠神華泯爲龍荒吾王所以東運我祖於是南翔去瑯邪之遷越宅金陵之舊章作羽儀於新邑樹杞梓於水鄕傳淸白而勿替守法度而不忘逮微躬之九葉頹世濟之聲芳問我良之安在鍾猒惡於有梁養傅翼之飛獸子貪心之野狼初召禍於絕域重發釁於蕭墻𨿽萬里而作限聊一葦而可航指金闕以長鎩向王路而蹶張勤王逾於十萬曾不解其搤吭嗟將相之骨鯁乃肉袒於犬羊武皇忽以厭世白日黯而無光旣饗國而五十何克終之弗康嗣君聽於巨猾每凜然而負芒自東晉之違難寓禮樂於江湘迄此幾於三百左衽夾於四方詠苦胡而永嘆吟微管而增傷世祖赫其斯怒奮大義於沮漳授犀函與鶴膝建飛雲及艅艎北徵兵於漢曲南發餫於衡陽昔承華之賓帝實兄亡而弟及逮皇孫之失寵嘆扶車之不立間王道之多難各私求於京邑襄陽阻其銅符長沙閉其玉粒遽自戰於其地豈大勛之暇集子旣損而侄攻昆亦圍而叔襲褚乘城而宵下杜倒戈而夜入行路彎弓而含笑骨肉相誅而涕泣周旦其猶病諸孝武悔而焉及方幕府之事殷謬見擇於人羣未成冠而登仕財解履以從軍非社稷之能衛闕僅書記於階闥罕羽翼於風雲及荊王之定霸始讎恥而圖雪舟師次乎武昌撫軍鎭於夏汭濫充選於多士在參戎之盛列�四白之調護�六友之談說𨿽形就而心和匪餘懷之所說繄深宮之生貴矧垂堂與倚衡欲推心以厲物樹幼齒以先聲愾敷求之不器乃畫地而取名仗禦武於文吏委軍政於儒生值白波之捽駭逢赤舌之燒城王凝坐而對寇白詡拱以臨兵莫不變猿而化鵠皆自取首以破腦將睥睨淤渚宮先憑淩於他道懿永寧之龍蟠奇護軍之電掃�虜快其餘毒縲囚膏乎野艸幸先生之無勸賴滕公之我保剟鬼錄於岱宗招歸魂於蒼昊荷性命之重賜銜若人以終老賊棄甲而來復肆觜距之雕鳶積假履而弒帝憑衣霧以上天用速災於四月奚聞道之十年就狄俘於舊壤陷戎俗於來旋慨黍離於淸廟愴麥秀於空廛鼓臥而不考景鐘毀而莫懸野蕭條以橫骨邑�寂而無煙疇百家之或在覆五宗而剪焉獨昭君之哀奏惟翁主之悲弦經長幹以掩抑展白下以流連深燕雀之餘思感桑梓之遺虔得此心於尼甫信玆言乎仲宣�西土之有眾資方叔以薄伐撫鳴劍而電�振雄旗而云窣千里追其飛走三載窮於巢窟屠尢於東郡掛郅支於北闕弔幽魂之冤枉掃園陵之蕪沒殷道是以再興夏祀於焉不忽但遺恨於炎昆火延宮而累月指余棹於兩東侍升壇之五讓欽漢官之復睹赴楚民之有望攝絳衣以奏言忝黃散於官謗或校石渠之文時參柏梁之唱顧甂甌之不等濯波濤而無量屬瀟湘之負罪兼岷峨之自王�旣定以鳴鸞修東都之大壯驚北風之復起慘南歌之不暢守金城之湯池轉絳宮之玉帳徒有道而師直�無名之不抗民百萬而囚虜書千兩而煙煬溥天之下斯文盡喪憐嬰孺之何辜矜老疾之無狀奪諸懷而棄艸踣於塗而受掠冤乘輿之殘酷軫人神之無狀載下車以黜喪揜桐棺之�葬云無心以容與風懷憤而憀悢井伯飲牛於秦中子卿牧羊於海上畱釧之妻人銜其斷絕擊磬之子家�其悲愴小臣恥其獨死實有愧於胡顏牽屙疻而就路策駑蹇以入關下無景而屬蹈上有尋而亟搴蹉飛蓬之日永恨流梗之無還若乃元牛之旌九龍之路土圭測影璇璣審度或先聖之規模乍前王之典故與神鼎而偕沒切仙宮之永慕爾其十六國之風教七十代之州壤接耳目而不通詠圖書而可想何氓之匪昔徒山川之猶曩每結思於江湖將取獘於羅网聆代竹之哀怨聽出塞之嘹朗對皓月以增愁臨芳�而無賞自太淸之內釁彼天齊而外侵始蹙國於淮滸遂壓境於江潯獲仁厚之麟角�秀之南金爰眾旅而納主車五百以敻臨返季子之觀樂釋鍾儀之鼓琴竊聞風而淸耳傾見日之歸心試拂蓍以貞筮遇交泰之吉林譬欲秦而更楚假南路於東尋乘龍門之一曲歷砥柱之雙岑冰夷風薄而雷呴陽度山載而谷沈侔挈龜以憑浚類斬蛟而赴深昏揚舲於分陜曙結纜於河陰追風飆之逸气從忠信以行吟遭厄命而事旋舊國從於采先廢君而誅相訖變朝而易市遂畱滯於漳濱私自憐其何已謝黃鵲之回集恧翠鳳之髙峙曾微令思之對空竊彥先之仕纂書盛化之旁待詔崇文之裏珥貂蟬而就列執麾蓋以入齒款一相之故人賀萬乘之知己祗夜語之見忌寧懷之足恃諫譖言之矛戟惕險情之山水由重裘以寒勝用去薪而沸止予武成之燕翼遵春坊而原始惟驕奢之是修亦臣之云使惜染絲之良質惰琢玉之遺祉用夷吾而治臻暱狄牙而亂起誠怠荒於度政惋驅除之神速肇平陽之爛魚次太原之破竹實未攺於弦望遂﹝此下有闕文﹞而升降懷墳墓之淪覆迷識主而狀人競已棲而擇木六馬紛其顚沛千官散於�逐無寒瓜以療饑靡秋螢而照宿讎敵起於舟中胡越生於輦轂壯安徳之一戰邀文武之餘福屍狼藉其如莽血元黃以成谷天命縱不可再來猶賢死廟而慟哭乃詔余以典郡據要路而問津斯呼航而濟水郊鄕導於善鄰不羞寄公之禮願爲式微之賓忽成言而中悔矯陰疏而陽親信諂謀於公

受陷於姦臣曩九圍以制命今八尺而由人四七之期必盡百六之數溘屯予一生而三化備荼苦而蓼辛鳥焚林而鎩翮魚奪水而鱗嗟宇宙之遼曠愧無所而容身夫有過而自訟始發於天眞遠絕聖而棄智妄鎖義以羈仁舉世溺而欲拯王道郁以求申旣銜石以塡海終荷戟以入秦亡壽陵之故步臨大行以逡巡向使潛於艸茅之下甘爲畎畝之人無讀書而學劍莫抵掌以膏身委明珠而樂賤辭白璧以安貧堯舜不能榮其素朴桀紂無以污其淸塵此窮何由而至玆辱安所自臻而今而後不敢怨天而泣麟也之推在齊有二子長曰思魯次曰敏楚不忘本也之推集在思魯自爲序錄按陋巷志宗子世表三十五代之推

北周

顏之儀按周書本傳之儀字子升瑯邪臨沂人也晉侍中含九世孫祖見遠齊禦史治書正色立朝有當官之稱及梁武帝執政遂以疾辭尋而齊和帝崩見遠慟哭而絕梁武帝深恨之謂朝臣曰我自應天從人何預天下人事而顏見遠乃至於此當時嘉其忠烈咸稱嘆之父協以見遠蹈義忤時遂不仕進梁元帝爲湘東王引協爲其府記室參軍協不得已乃應命梁元帝後著懷舊志及詩�稱贊其美之儀幼穎悟三歲能讀孝經及長博涉羣書好爲詞賦嘗獻神州頌辭致雅贍梁元帝手�報曰枚乘二葉俱得遊梁應貞兩世�稱文學我求才子鯁慰良深江陵平之儀隨例遷長安世宗以爲麟趾學士稍遷司書上士髙祖初建儲宮盛選師傅以之儀爲侍讀太子後徵吐谷渾在軍有過行鄭譯等�以不能匡弼坐譴惟之儀以累諫獲賞卽拜小宮尹封平陽縣男邑二百戶宣帝卽位遷上儀同大將軍禦正中大夫進爵爲公增邑一千戶帝後刑政乖僻昏縱日甚之儀犯顏驟諫𨿽不見納終亦不止深爲帝所忌然以恩舊每優容之及帝殺王軌之儀固諫帝怒欲並致之於法後以其諒直無私乃捨之宣帝崩劉昉鄭譯等矯遺詔以隋文帝爲丞相輔少主之儀知非帝旨拒而弗從昉等艸詔署記逼之儀連署之儀厲聲謂昉等曰主上升遐嗣子衝幼阿衡之任宜在宗英方今賢戚之內趙王最長以親以徳合膺重寄公等備受朝恩當思盡忠報國柰何一旦欲以神器假人之儀有死而已不能誣罔先帝於是昉等知不可屈乃代之儀署而行之隋文帝後索符璽之儀又正色曰此天子之物自有主者宰相何故索之於是隋文帝大怒命引出將戮之然以其民之望也乃止出爲西疆郡守隋文帝踐極詔徵還京師進爵新野郡公開皇五年拜集州刺史在州淸靜夷夏悅之明年代還遂優遊不仕十年正月之儀隨例入朝隋文帝望而識之命引至禦坐謂之曰見危授命臨大節而不可奪古人所難何以加卿乃賜錢十萬米一百石十一年冬卒年六十九有文集十卷行於世按陋巷志宗子世表三十五代之儀二子馗昶無後之推爲宗

隋

顏之善按陋巷志支子世表三十五代之善協第四子葉縣令

顏昶按陋巷志支子世表三十六代昶之儀次子寧江令

顏湣楚按陋巷志支子世表三十六代湣楚之推次子典內史省

顏頤隋按陋巷志支子世表三十六代頤隋之善長子汝南侯侍讀

唐

顏思魯按陋巷志宗子世表三十六代思魯按兗州府誌思魯字孔歸之推子也博學善屬文尢工訓詁歷北齊衛府參軍隋校書郎唐武徳初拜秦王府記室參軍四子師古相時勤禮育徳皆歷顯官知名於時

顏遊秦按陋巷志支子世表三十六代遊秦按兗州府誌遊秦思魯第也武徳初累遷廉州刺史封臨沂縣男時劉黑闥初平人多以彊暴寡禮風俗未安遊秦撫卹境內敬讓大行髙祖璽書勞免之俄拜鄆州卒於官

顏師古按唐書本傳師古字籀其先瑯邪臨沂人祖之推自髙齊入周終隋黃門郎遂居關中爲京兆萬年人父思魯以儒顯武徳初爲秦王府記室參軍事師古少博覽精訓詁學善屬文仁壽中李綱薦之授安養尉尙書左僕射楊素見其年弱謂曰安養劇縣子何以治之師古曰割雞焉用牛刀素驚其言大後果以干治聞時薛道衡爲襄州總管與之推舊佳其才每作文章令指摘疵短俄失職歸長安不得調窶甚資教授爲生髙祖入關謁見長春宮授朝散大夫拜燉煌公府文學累遷中書舍人專典機密師古性敏給明練治體方軍國務多詔令一出其手冊奏之工當時未有及者太宗卽位拜中書侍郎封瑯邪縣男以母喪解服除還官歲餘坐公事免帝嘗嘆五經去聖遠傳習訛詔師古於祕書省考定多所釐正旣成悉詔諸儒議於是各執所習共非詰師古師古輒引晉宋舊文隨方曉答誼據該明出其悟表人人嘆服尋加通直郎散騎常侍帝因頒所定書於天下學者賴之俄拜祕書少監專刊正事古篇奇字世所惑者討析申熟必暢本源然多引後生與讎校抑素流先貴勢𨿽商賈富室子亦竄選中由是素議薄之斥爲郴州刺史未行帝惜其才讓曰卿之學信可稱者而事親居官朕無聞焉今日之行自誰取之念卿曩經任使朕不忍棄後宜自戒師古謝罪復畱爲故官師古性簡峭視輩行傲然罕所推接旣負其才早見驅策意望甚髙及是頻被譴仕益不進罔然喪沮乃闔門謝賓客巾褐裙帔放情蕭散爲林墟之適多藏古圖畫器物書帖亦性所篤愛與撰五禮成進爵爲子又爲太子承幹注班固漢書上之賜物二百段良馬一時人謂杜徵南顏祕書爲左丘明班孟堅忠臣帝將有事泰山詔公卿博士雜定其儀而論者爭爲異端師古奏臣撰定封禪儀注書在十一年於時諸儒謂爲適中於是以付有司多從其說遷祕書監弘文館學士十九年從徵遼道病卒年六十五謚曰戴其所注漢書急就章大顯於時永徽三年子揚廷爲符璽郎表上師古所撰匡謬正俗八篇初思魯與妻不相宜師古苦諫父不聽情有所隔故帝及之師古弟相時字睿亦以學聞爲天策府參軍事貞觀中累遷諫議大夫有爭臣風轉禮部侍郎羸瘠多病師古死不勝哀而卒師古叔遊秦武徳初累遷廉州刺史封臨沂縣男時劉黑闥初平人多彊暴比遊秦至禮讓大行邑裏歌之髙祖下璽書�勞終鄆州刺史撰漢書決疑師古多資取其義按陋巷志宗子世表三十七代師古唐祕書監銀靑光祿大夫弘文崇文兩館大學士有傳子趨庭按兗州府誌顏籀字師古思魯長子

顏相時按陋巷志支子世表三十七代相時天策府學士禮部侍郎按兗州府誌相時思魯次子也亦有學業武徳中與房元齡等爲秦府學士貞觀中累遷諫議大夫拾遺補闕有諍臣之風尋轉禮部侍郎相時羸弱多疾病太宗嘗使使賜以醫藥性友愛及師古卒不勝哀慕而卒

顏勤禮按陋巷志支子世表三十七代勤禮字敬之按兗州府誌勤禮思魯第三子也字敬之幼而朗悟識量宏遠工於篆籀尢精誥訓太宗平京城授朝散大夫校書郎後爲夔州都府長史加上護軍賜虢州刺史太宗嘗命蕭鈞贊其行有曰依仁服義懷文守一履道自居下惟終日徳彰素裏行成蘭室鶴鑰馳稱龍樓委質當代榮之

顏育徳按陋巷志支子世表三十七代育徳一作敏徳思魯第四子也太子通事舍人司經局校定書史

顏利仁按陋巷志支子世表三十七代利仁祕書郎

顏有意按陋巷志支子世表三十七代有意沔州刺史

顏博古按陋巷志支子世表三十七代博古延陵丞

顏趨廷按陋巷志宗子世表三十八代趨廷字茂實文皇帝挽郎朝散大夫職方郎吉州刺史子尙賓

顏揚廷按陋巷志支子世表三十八代揚廷符璽郎蔣王侍讀太子通事舍人

顏光廷按陋巷志支子世表三十八代光廷職方郎涉縣令注後漢書

顏欣期按陋巷志支子世表三十八代欣期著作郎

顏益期按陋巷志支子世表三十八代益期詳正學士

顏昭甫按陋巷志支子世表三十八代昭甫按兗州府誌昭甫字周卿勤禮長子也少聰穎尢工篆隸艸書與內弟殷仲容齊名而勁力過之特爲伯父師古所賞凡所注釋必令參定焉歷汝南太守曹王晉王侍讀時獻玉鼎篆書二十餘字舉朝莫能識昭甫能盡讀之

顏敬仲按陋巷志支子世表三十八代敬仲勤禮次子吏部郎中

顏康成按陋巷志支子世表三十八代康成育徳長子永徽二年狀元擢制科太子舍人崇文學士

顏彊學按陋巷志支子世表三十八代彊學育徳次子進士制舉校書郎

顏希莊按陋巷志支子世表三十八代希莊育徳季子進士銀靑光祿大夫和州刺史

顏中和按陋巷志支子世表三十八代中和渝州刺史

顏日損按陋巷志支子世表三十八代日損太基丞

顏尙賓按陋巷志宗子世表三十九代尙賓右率府親衛鄜州司功監州錄事下邽令子鼎

顏隱朝按陋巷志支子世表三十九代隱朝進士拔萃河北尉

顏匡朝按陋巷志支子世表三十九代匡朝胊山令

顏元叔按陋巷志支子世表三十九代元叔校書郎

顏志正按陋巷志支子世表三十九代志正下邽令

顏志恭按陋巷志支子世表三十九代志恭右衛翊衛

顏志廉按陋巷志支子世表三十九代志廉右衛翊衛

顏志謙按陋巷志支子世表三十九代志謙贊善大夫

顏志宣按陋巷志支子世表三十九代志宣殿中侍禦史

顏景靈按陋巷志支子世表三十九代景靈校書郎

顏元孫按陋巷志支子世表三十九代元孫按兗州府誌元孫字聿修昭甫長子也少孤養於舅氏殷仲容家聰銳絕倫年十歲李逸聞其少俊請與相見座中試安石橊賦援翰立就不加點竄李逸大驚嗣聖元年舉進士素未習尙書六日兼注畢究省試銘賦二道旣麗且新名動天下解褐彭城簿歷登封長安二尉洛陽丞著作佐郎太子舍人時明皇監國獨掌命誥當時以爲綸言之最明皇嘗出諸家書迹數十卷令定其眞僞元孫分別以進明皇大悅因賜箋藤筆墨衣服等物嘗和遊苑詩禦紮八分批答曰孔門稱哲宋室聞賢翰墨便捷莫之與先出爲潤州長史遷滁沂二州刺史終朝散大夫濠州刺史上柱國

顏惟貞按陋巷志支子世表三十九代惟貞按兗州府誌惟貞字叔堅昭甫次子也少孤育舅氏殷仲容家教以筆法貧無紙以黃土掃壁畫而習之故以艸隸擅名天授元年判入髙第授衢州參軍溫縣永昌二尉遂代兄爲長安尉遷太子文學拜薛王友加勛上桂國

顏會宗按陋巷志支子世表三十九代會宗襄陽參軍

顏孝友按陋巷志支子世表三十九代孝友楚州司馬

顏澄按陋巷志支子世表三十九代澄右衛翊衛

顏按陋巷志支子世表三十九代潤涪城尉

顏恭敏按陋巷志支子世表三十九代恭敏希莊第七子明漢書武功尉

顏知微按陋巷志支子世表三十九代知微希莊第九子制舉伊闕丞

顏鄰幾按陋巷志支子世表三十九代鄰幾校書郎

顏大智按陋巷志宗子世表三十九代大智仕至並州錄事參軍

顏鼎按陋巷志宗子世表四十代鼎子召

顏允濟按陋巷志支子世表四十代允濟好屬文楡次尉

顏挺按陋巷志支子世表四十代挺萬年尉

顏廣成按陋巷志支子世表四十代廣成將軍

顏春卿按唐書本傳春卿倜儻美姿儀通當世務十六舉明經拔萃髙第調犀浦主簿嘗送徒於州亡其籍至庭口記物色凡千人無所差長史陸象先異之轉蜀尉蘇頲代爲長史被譖系獄爲�櫚賦自托頲遽出之魏徵遠孫瞻罪抵死春卿爲請玉眞公主得不死人髙其節終偃師丞臨終捉眞卿臂曰爾當大吾族顧我不得見以諸子諉汝後眞卿主其昏嫁沈盈者亦杲卿甥有行義明黃老學解褐博野尉與杲卿同死難贈大理正官其二子遙達按陋巷志支子世表四十代春卿元孫長子

顏杲卿按唐書本傳杲卿字昕與眞卿同五世祖以文儒世家父元孫垂拱間爲濠州刺史杲卿以蔭調遂州司法參軍性剛正�事明濟嘗爲刺史詰讓正色別白不爲屈開元中與兄春卿弟曜卿並以書判超等吏部侍郎席豫咨嗟推伏再以最遷範陽戶曹參軍安祿山聞其名表爲營田判官假常山太守祿山反杲卿及長史袁履謙謁於道賜杲卿紫袍履謙緋袍令與假子李欽湊以兵七千屯土門杲卿指所賜衣謂履謙曰與公何爲著此履謙悟乃與眞定令賈深內丘令張通幽定謀圖賊杲卿入稱疾不視事使子泉明往返計議陰結太原尹王承業爲應使平盧節度副使賈循取幽州謀泄祿山殺循以向潤客牛廷玠守杲卿陽不視事委政履謙潛召處士權渙郭仲邕定策時眞卿在平原素聞賊逆謀陰養死士爲拒守計李�等死賊使段子光傳首徇諸郡眞卿斬子光遣甥盧逖至常山約起兵斷賊北道杲卿大喜以爲兵掎角可挫賊西鋒乃矯賊命召欽湊計事欽湊夜還杲卿辭城門不可夜開捨之外郵使履謙及參軍馮虔郡豪翟萬徳等數人飲勞旣醉斬之並殺其將潘惟愼賊黨殲投屍滹沱水履謙以首示杲卿則喜且泣先是祿山遣將髙邈召兵範陽未還杲卿使�城尉崔安石圖之邈至滿城虔萬徳皆會傳捨安石紿以置酒邈捨馬虔叱吏縛之而賊將何千年自趙來虔亦執之日未中送二賊杲卿遣萬徳深通幽傳欽湊首械兩賊送京師與泉明偕至太原王承業欲自以爲功厚遣泉明還陰令壯士翟喬賊於路喬不平告之故乃免元宗擢承業大將軍送吏皆被賞已而事顯乃拜杲卿衛尉卿兼禦史中丞履謙常山太守深司馬卽傳檄河北言王師二十萬入土門遣郭仲邕領百騎爲先鋒馳而南曳柴揚塵望者謂大軍至日中傳數百里賊張獻誠方圍饒陽棄甲走於是趙巨鹿廣平河間並斬僞刺史傳首常山而樂安博陵上谷文安信都魏鄴諸郡皆自固杲卿兄弟兵大振祿山至陜聞兵興大懼使史思明等率平盧兵度河攻常山蔡希徳自懷會師不涉旬賊急攻城兵少未及爲守計求救於河東承業前已攘殺賊功兵不出杲卿晝夜戰井竭糧矢盡六日而陷與履謙同執賊脇使降不應取少子季明加刃頸上曰降我當活而子杲卿不答遂並盧逖殺之杲卿至洛陽祿山怒曰吾擢爾太守何所負而反杲卿瞋目罵曰汝營州牧羊羯奴耳竊荷恩寵天子負汝何事而乃反乎我世唐臣守忠義恨不斬汝以謝上乃從爾反耶祿山不勝忿縛之天津橋柱節解以肉啖之詈不絕賊鉤斷其舌曰復能罵否杲卿含糊而絕年六十五履謙旣斷手足何千年弟適在傍咀血噴其面賊臠之見者垂泣杲卿宗子近屬皆被害杲卿已虜諸郡復爲賊守張通幽以兄相賊譖杲卿於楊國忠故不加贈肅宗在鳳翔眞卿表其枉會通幽爲普安太守上皇杖殺之李光弼郭子儀收常山出杲卿履謙二家親屬數百人於獄厚給遺令行喪乾元初贈杲卿太子太保謚曰忠節封其妻崔淸河郡夫人初博士裴郁以杲卿不執政但謚曰忠議者不平故以二字謚焉逖季明及宗子等皆贈五品官建中中又贈杲卿司徒初杲卿被殺徇首於衢莫敢收有張湊者得其發持謁上皇是夕見夢帝寤爲祭後湊歸發於其妻妻疑之發若動云後泉明購屍將葬得刑者言死時一足先斷與履謙同坎瘞指其域得之乃葬長安鳳棲原季明逖同塋泉明有孝節振人之急旣爲承業所遣未至而常山陷故客壽陽史思明圍李光弼獲泉明裹以革送幽州間關得免思明歸國而眞卿方爲蒲州刺史令泉明到河北求宗屬始一女及姑女並流離賊中及是並得之悉錢三萬贖姑女還取貲復往則己女復失之履謙及父故將妻子奴隸尙三百餘人轉徙不自存泉明悉力贍給分多勻薄相扶挾度河托眞卿眞卿隨所歸資送之泉明之殯父與履謙分柩護還長安履謙妻疑斂具儉狹發視之與杲卿等乃號踴待泉明如父肅宗拜泉明郫令政化淸明誅宿盜人情翕然成都尹舉其課第一遷彭州司馬家貧居官廉而孤藐相從百口�鬻不給無慍嘆居母喪哀毀骨立其行義當世以爲難按陋巷志支子世表四十代杲卿元孫次子

顏曜卿按陋巷志支子世表四十代曜卿元孫第三子工詩善艸隸年十六詞學直崇文館歷城丞終朝散大夫淄川司馬

顏旭卿按陋巷志支子世表四十代旭卿元孫第四子美姿儀善艸隸引山令

顏茂曾按陋巷志支子世表四十代茂曾元孫第五子訥言敏行頗工篆籀嘉陵司馬

顏闕疑按陋巷志支子世表四十代闕疑惟貞長子孝友仁讓專精詩傳春秋杭州參軍

顏允南按陋巷志支子世表四十代允南按兗州府誌允南字去惑惟貞次子也開元間以挽郎入髙第授鶉觚尉歷殿中禦史忤楊國忠貶襄陽丞爲國子司業累官正議大夫金鄕縣男子潁終楚州刺史

顏喬卿按陋巷志支子世表四十代喬卿惟貞第三子仁友精晉史有吏才富平尉

顏眞長按陋巷志支子世表四十代眞長惟貞第四子淸直舉明經進士

顏幼輿按陋巷志支子世表四十代幼輿字令軌惟貞第五子仁和有蘊籍精班固漢書進士齊郎歷新息簿左衛帥府兵曹賜緋魚袋

顏眞卿按唐書本傳眞卿字淸臣祕書監師古五世從孫少孤母殷躬訓導旣長博學工詞章事親孝開元中舉進士又擢制科調醴泉尉再遷監察禦史使河隴時五原有�獄久不決天且旱眞卿辧獄而雨郡人呼禦史雨復使河東劾奏朔方令鄭延祚母死不葬三十年有詔終身不齒聞者聳然遷殿中侍禦史時禦史吉溫以私怨構中丞宋渾謫賀州眞卿曰柰何以一時忿欲危宋璟後乎宰相楊國忠惡之諷中丞蔣洌奏爲東都采訪判官再轉武部員外郎國忠終欲去之乃出爲平原太守安祿山逆狀牙孽眞卿度必反陽托霖雨增陴浚隍料才壯儲廥廩日與賓客泛舟飲酒以紓祿山之疑果以爲書生不虞也祿山反河朔盡陷獨平原城守具備使司兵參軍李平馳奏元宗始聞亂嘆曰河北二十四郡無一忠臣邪及平至帝大喜謂左右曰朕不識眞卿何如人所爲乃若此時平原有靜塞兵三千乃益募士得萬人遣錄事參軍李擇交統之以刁萬歲和琳徐浩馬相如髙抗朗等爲將分總部伍大饗土城西門慷慨泣下眾感勵饒陽太守盧全誠濟南太守李隨淸河長史王懷忠景城司馬李暐鄴郡太守王燾各以眾歸有詔北海太守賀蘭進明率精銳五千濟河爲助賊破東都遣段子光傳李�盧奕蔣淸首徇河北眞卿畏眾懼紿諸將曰吾素識�等其首皆非是乃斬子光藏三首他日結芻續體斂而祭爲位哭之是時從父兄杲卿爲常山太守斬賊將李欽湊等淸土門十七郡同日自歸推眞卿爲盟主兵二十萬絕燕趙詔卽拜戶部侍郎佐李光弼討賊眞卿以李暉自副而用李銑賈載沈震爲判官俄加河北招討采訪使淸河太守使郡人李崿來乞師崿曰聞公首奮裾倡大順河朔恃公爲金城淸河西鄰也有江淮租布備北軍號天下北庫計其積足以三平原之有士卒可以二平原之眾公因而撫有以爲腹心他城運之如臂之使指耳眞卿爲出兵六千謂曰吾兵已出子將何以教我崿曰朝家使程千里統眾十萬自太行而東將出口限賊不得前公若先伐魏郡斬賊守袁知泰以勁兵據口出官師使討鄴幽陵平原淸河合十萬眾徇洛陽分犀銳制其衝公堅壁勿與戰不數日賊必潰相圖死眞卿然之乃檄淸河等郡遣大將李擇交副將範冬馥和琳徐浩與淸河博平士五千屯堂邑袁知泰遣將白嗣深乙舒蒙等兵二萬拒戰敗賊斬首萬級知泰走汲郡史思明圍饒陽遣遊奕兵絕平原救軍眞卿懼不敵以書招賀蘭進明以河北招討使讓之進明敗於信都會平虜將劉正臣以漁陽歸眞卿欲堅其意遣賈載越海遺軍資十餘萬以子頗爲質頗甫十歲軍中固請畱之不從肅宗已卽位靈武眞卿數遣使以蠟丸裹書陳事拜工部尙書兼禦史大夫復爲河北招討使時軍費困竭李崿勸眞卿收景城鹽使諸郡相輸用度遂不乏第五琦方參進明軍後得其法以行軍用饒雄祿山乘虛遣思明尹子奇急攻河北諸郡復陷獨平原博平淸河固守然人心危不復振眞卿謀於眾曰賊銳甚不可抗若委命辱國非計也不如徑赴行在朝廷若誅敗軍罪吾死不恨至徳元載十月棄郡度河間關至鳳翔謁帝詔授憲部尙書遷禦史大夫方朝廷艸昧不暇給而眞卿繩治如平日武部侍郎崔漪諫議大夫李何忌皆被劾斥降廣平王總兵二十萬平長安辭日當闕不敢乘趨出梐枑乃乘王府都虞候管崇嗣先王而騎眞卿劾之帝還奏慰答曰朕子每出諄諄教戒故不敢失崇嗣老而躄卿姑容之百官肅然兩京復帝遣左司郎中李選告宗廟祝署嗣皇帝眞卿謂禮儀使崔器曰上皇在蜀可乎器遽奏攺之帝以爲達識又建言春秋新宮魯成公三日哭今太廟爲賊毀請築壇於野皇帝東向哭然後遣使不從宰相厭其言出爲馮翊太守輔蒲州刺史封丹楊縣子爲禦史唐旻誣劾貶饒州刺史乾元二年拜浙西節度使劉展將反眞卿豫飭戰備都統李峘以爲生事非短眞卿因召爲刑部侍郎展卒舉兵度淮而峘奔江西李輔國遷上皇西宮眞卿率百官問起居輔國惡之貶蓬州長史代宗立起爲利州刺史不拜再遷吏部侍郎荊南節度使未行攺尙書右丞帝自陜還眞卿請先謁陵廟而卽宮宰相元載以爲迂眞卿怒曰用捨在公言者何罪然朝廷事豈堪公再破壞邪載銜之俄以檢校刑部尙書爲朔方行營宣慰使未行畱知省事更封魯郡公時載多引私黨畏羣臣論奏乃紿帝曰羣臣奏事多挾讒毀請每論事皆先白長官長官以白宰相宰相詳可否以聞眞卿上疏曰諸司長官者達官也皆得專達於天子郎官禦史陛下腹心耳目之臣也故出使天下事無細大得失皆俾訪察還以聞此古明四目達四聰也今陛下欲自屏耳目使不聰明則天下何望焉詩曰營營靑蠅止於棘讒言罔極交亂四國以其能變白爲黑變黑爲白也詩人疾之故曰取彼讒人投畀豺虎豺虎不食投畀有北昔夏之伯明楚之無極漢之江充皆讒人也陛下惡之宜矣胡不回神省察其言虛誣則讒人也宜誅殛之其言不誣則正人也宜�勵之舍此不爲使眾人謂陛下不能省察而倦聽覽以是爲辭臣竊惜之昔太宗勤勞庶政其司門式曰無門籍者有急奏令監司與仗家引對不得關礙防擁蔽也置立仗馬二須乘者聽此其平治天下也天寶後李林甫得君羣臣不先咨宰相輒奏事者托以他故中傷之猶不敢明約百司使先關白時閹人袁思藝日宣詔至中書天子動靜必告林甫林甫得以先意奏請帝驚喜若神故權寵日甚道路以目上意不下宣下情不上達此權臣蔽主不遵太宗之法也陵夷至於今天下之敝皆萃陛下其所從來漸矣自艱難之初百姓尙未雕竭太平之治猶可致而李輔國當權宰相用事遞爲姑息開三司誅反側使餘賊潰將北走黨項裒嘯不逞更相驚恐思明危懼相挺而反東都陷沒先帝由是憂勤損壽臣每思之痛貫心骨今天下瘡痏未平干戈日滋陛下豈得不博聞讜言以廣視聽而塞絕忠諫乎陛下在陜時奏事者不限貴賤羣臣以爲太宗之治可跂而待且君子難進易退朝廷開不諱之路猶恐不言況懷厭怠令宰相宣進止禦史臺作條目不得直進從此人不奏事矣陛下聞見止於數人耳目天下之士方鉗口結舌陛下便謂無事可論豈知懼而不敢進卽林甫國忠復起矣臣謂今日之事曠古未有𨿽林甫國忠猶不敢公爲之陛下不早覺悟漸成孤立後悔無及矣於是中人等騰布中外後攝事太廟言祭器不飭載以爲誹謗貶峽州別駕故吉州司馬遷撫湖二州刺史載誅楊綰薦之擢刑部尙書進吏部帝崩以爲禮儀使因奏列聖謚繁請從初議爲定袁�因排之罷不報時喪亂後典法湮放眞卿𨿽博古今屢建議釐正爲權臣沮抑多中格云楊炎當國以直不容換太子少師然猶領使及盧杞益不喜攺太子太師並使罷之數遣人問方鎭所便將出之眞卿往見杞辭曰先中丞傳首平原面流血吾不敢以衣拭親舌舐之公忍不見容乎杞矍然下拜而銜恨切骨李希烈陷汝州杞乃建遣眞卿四方所信若往諭之可不勞師而定詔可公卿皆失色李勉以爲失一元老貽朝廷羞密表固畱至河南河南尹鄭叔則以希烈反狀明勸不行答曰君命可避乎旣見希烈宣詔旨希烈養子千餘拔刃爭進諸將皆慢罵將食之眞卿色不變希烈以身扞麾其眾退乃就館逼使上疏雪己眞卿不從乃詐遣眞卿兄子峴與從吏數輩繼請徳宗不報眞卿每與諸子書但戒嚴奉家廟卹諸孤訖無它語希烈遣李元平說之眞卿叱曰爾受國委任不能致命顧吾無兵戮汝尙說我邪希烈大會其黨召眞卿使倡優斥侮朝廷眞卿怒曰公人臣柰何如是拂衣去希烈大�時朱滔王武俊田悅李納使者皆在坐謂希烈曰聞太師名徳久矣公欲建大號而太師至求宰相孰先太師者眞卿叱之曰若等聞顏常山否吾兄也祿山反首舉義師後𨿽被執詬賊不絕於口吾年且八十官太師吾守吾節死而後已豈受若等脇邪諸賊失色希烈乃拘眞卿守以甲士掘方丈坎於廷傳將坑之眞卿見希烈曰死生分矣何多爲張伯儀敗希烈令賫旌節首級示眞卿眞卿慟哭投地會其黨周曾康秀林等謀襲希烈奉眞卿爲帥事泄曾死乃拘送眞卿蔡州眞卿度必死乃作遺表墓志祭文指寢室西壁下曰此吾殯所也希烈僭稱帝使問儀式對曰老夫耄矣曾掌國禮所記諸侯朝覲耳興元後王師復振賊慮變遣將辛景臻安華至其所積薪於庭曰不能屈節當焚死眞卿起赴火景臻等遽止之希烈弟希倩坐朱泚誅希烈因發怒使閹奴等害眞卿曰有詔眞卿再拜奴曰宜賜卿死曰老臣無狀罪當死然使人何日長安來奴曰從大梁來罵曰乃逆賊耳何詔云遂縊殺之年七十六嗣曹王臯聞之泣下三軍皆慟因表其大節淮蔡平子頵碩護喪還帝廢朝五日贈司徒謚文忠賻布帛米粟加等眞卿立朝正色剛而有禮非公言直道不萌於心天下不以姓名稱而獨曰魯公如李正已田神功董秦侯希逸王元志等皆眞卿始超起之後皆有功善正艸書筆力遒婉世寶傳之貞元六年赦書授頵五品正員官開成初又以曾孫弘式爲同州參軍按陋巷志支子世表四十代眞卿惟貞第六子

顏允臧按陋巷志支子世表四十代允臧累官朝請大夫上柱國有傳按兗州府誌允臧字季寧惟貞第七子也歷太康尉舉延昌令與監察禦史眞卿各樹才名出爲櫟陽令時錄事有犯姦者允臧立榜殺之豪彊惴恐遷侍禦史兼太子中允

顏舒按陋巷志支子世表四十代舒制舉長安尉

顏說按陋巷志支子世表四十代說明經渭南丞

顏勝按陋巷志支子世表四十代勝進士左補闕

顏振按陋巷志支子世表四十代振髙陵丞

顏溫之按陋巷志支子世表四十代溫之有志行舉方正

顏抱按陋巷志支子世表四十代抱範陽尉

顏式宣按陋巷志支子世表四十代式宣進士殿中侍禦史

顏渾按陋巷志支子世表四十代渾太子通事舍人

顏方僑按陋巷志支子世表四十代方僑進士宮門丞

顏茂齊按陋巷志支子世表四十代茂齊漢中司法

顏順按陋巷志支子世表四十代順進士評事

顏召按陋巷志宗子世表四十一代召子傅贄

顏覿按陋巷志支子世表四十一代覿歷義淸修武元和三縣令

顏承構按陋巷志支子世表四十一代承構瀘州丞

顏逸按陋巷志支子世表四十一代逸好文武康令

顏邈按陋巷志支子世表四十一代邈金水令

顏鏻按陋巷志支子世表四十一代鏻長安尉

顏紘按陋巷志支子世表四十一代紘方義主簿官劍南州歿於蠻

顏韶按陋巷志支子世表四十一代韶有才气工詩策進士

顏泉明按陋巷志支子世表四十一代泉明杲卿長子孝義安平尉佐父開土門授左金吾兵曹遷鄆縣令終彭城司馬

顏威明按陋巷志支子世表四十一代威明杲卿次子以父死事受太僕丞鄧州司馬東陽縣令

顏季明按陋巷志支子世表四十一代季明杲卿季子爲祿山所害時年十八贈贊善大夫

顏通明按陋巷志支子世表四十一代通明曜卿次子項城獲嘉二縣尉鄆縣丞

顏沛明按陋巷志支子世表四十一代沛明曜卿第三子爲祿山所害贈尙食奉禦

顏襲明按陋巷志支子世表四十一代襲明曜卿第四子壽昌尉

顏徽明按陋巷志支子世表四十一代徽明曜卿第五子祕書太監

顏徳明按陋巷志支子世表四十一代徳明曜卿第六子右衛兵曹參軍

顏將明按陋巷志支子世表四十一代將明�州昌縣尉

顏慈明按陋巷志支子世表四十一代慈明闕疑次子都水使者

顏詡按陋巷志支子世表四十一代詡祿山所害贈右贊善大夫

顏翽按陋巷志支子世表四十一代翽旭卿長子漢州戶曹華原簿溫縣丞通議令

顏仙期按陋巷志支子世表四十一代仙期旭卿次子右金吾大將軍贈鄭州刺史

顏靚按陋巷志支子世表四十一代靚茂曾長子監尉

顏副昌按陋巷志支子世表四十一代副昌右武衛曹上柱國河東行軍兵馬使

顏峴按陋巷志支子世表四十一代峴茂曾第三子解州巡官監察禦史右贊善大夫

顏覲按陋巷志支子世表四十一代覲弘文進士

顏顥按陋巷志支子世表四十一代顥闕疑長子仁和有政理蓬州刺史遂安常熟令封金鄕縣男

顏啟按陋巷志支子世表四十一代啟溫江尉

顏潁按陋巷志支子世表四十一代潁允南次子祕書郎京兆功曹襲封金鄕縣男終楚州刺史

顏熲按陋巷志支子世表四十一代熲允南長子叔父眞卿遣奏事上文章授校書郎

顏按陋巷志支子世表四十一代都水使者

顏頊按陋巷志支子世表四十一代頊喬卿長子大理寺少卿南營田判官

顏按陋巷志支子世表四十一代�喬卿次子奉禮郎常熟簿南安太守任城男

顏頎按陋巷志支子世表四十一代頎喬卿第三子江陵參軍浚儀尉越州長史鄒縣男

顏頡按陋巷志支子世表四十一代頡喬卿第四子河南尉

顏頌按陋巷志支子世表四十一代頌幼輿長子河東參軍淸河尉費縣男

顏頏按陋巷志支子世表四十一代頏奉禮郎

顏頂按陋巷志支子世表四十一代頂幼輿次子武功丞丹徒令幹辦揚府寺丞嶧縣男

顏顗按陋巷志支子世表四十一代顗鳳翔參軍

顏願按陋巷志支子世表四十一代願幼輿季子朝邑尉萬年令

顏頍按陋巷志支子世表四十一代頍工隸書太子洗馬鄭王府司馬

顏頵按陋巷志支子世表四十一代頵眞卿長子右率倉曹櫟陽尉河東士曹沂水男

顏碩按陋巷志支子世表四十一代碩眞卿次子祕書正字涇陽尉殿中侍禦史福州都團練判官新泰男

顏頗按陋巷志支子世表四十一代頗允臧長子祿山所害贈太子洗馬

顏按陋巷志支子世表四十一代�允臧次子京兆參軍歙州錄事曲阜男

顏按陋巷志支子世表四十一代允臧第三子富陽尉吳縣簿監察禦史�橋院官

顏顒按陋巷志支子世表四十一代顒常州參軍撫州刺史

顏穎按陋巷志支子世表四十一代穎河南府工曹校書郎

顏準按陋巷志支子世表四十一代準旭卿第三子宣州漂水縣尉

顏頲按陋巷志支子世表四十一代頲明經大理司直

顏克明按陋巷志支子世表四十一代克明崇文生長林尉

顏傅贄按陋巷志宗子世表四十二代傅贄子旻

顏傅興按陋巷志支子世表四十二代傅興慈明子和州刺史

顏適按陋巷志支子世表四十二代適都水使者

顏誕按陋巷志支子世表四十二代誕泉明長子爲祿山所害官義王諮議左庶子

顏證按陋巷志支子世表四十二代證泉明次子以祖死事授左內倉曹歷大理少卿員外桂州觀察使禦史中丞

顏諒按陋巷志支子世表四十二代諒泉明第三子廣徳尉

顏評按陋巷志支子世表四十二代評泉明第四子以祖死事授兵曹歷新都丞

顏誼按陋巷志支子世表四十二代誼泉明第五子金曹尉

顏謨按陋巷志支子世表四十二代謨左府兵曹參軍

顏注按陋巷志支子世表四十二代注威明長子睦州建徳縣丞

顏詒按陋巷志支子世表四十二代詒威明次子頤王府錄事參軍

顏諗按陋巷志支子世表四十二代諗河南參軍

顏贊按陋巷志支子世表四十二代贊徳明次子監州刺史防禦使工部尙書禦史大夫

顏詢按陋巷志支子世表四十二代詢準次子乾符四年登第

顏濋按陋巷志支子世表四十二代濋顥次子於潛簿

顏琮按陋巷志支子世表四十二代琮碩長子同州韓城二縣令

顏璋按陋巷志支子世表四十二代璋碩次子海陵縣尉

顏湘按陋巷志支子世表四十二代湘碩季子蔡州司馬參軍

顏旻按陋巷志宗子世表四十三代旻五子長君則無後次君佐君雅

顏逸休按陋巷志支子世表四十三代逸休會昌六年登第鄭縣令撰文飛應詔文集傳於世

顏逸少按陋巷志支子世表四十三代逸少咸通六年甲科第二人左拾遺

顏紹按陋巷志支子世表四十三代紹贊子滁州淸流縣尉

顏君佐按陋巷志宗子世表四十四代君佐金鄕丞子文威

顏君雅按陋巷志宗子世表四十四代君雅二子文蘊文鐸

顏文威按陋巷志宗子世表四十五代文威五代隱魯之嶧山號虛中先生文集傳於世子承佑

顏文蘊按陋巷志宗子世表四十五代文蘊鄕貢進士子涉

顏文鐸按陋巷志宗子世表四十五代鐸文贈太常卿平原郡節度副使子衎

賢裔部列傳四

宋

顏衎按宋史列傳衎字祖徳兗州曲阜人自言兗國公四十五世孫少苦學治左氏春秋梁龍徳中擢第解褐授北海主簿以治行聞再調臨濟令臨濟多淫祠有鍼姑廟者里人奉之尢篤衎至卽焚其廟後唐天成中爲鄒平令符習初鎭天平習武臣之廉愼者以書告屬邑毋聚斂爲獻賀衎未領書以故規行之尋爲吏所訟習遽召衎笞之幕客軍吏咸以爲辱及正人習甚悔焉卽表爲觀察推官且塞前事長興初召拜太常博士習力奏畱之習致仕衎東歸養親未幾房知溫鎭靑州復辟置幕下知溫儉愎厚斂多不法衎每極言之不避其患晉祖入洛知溫恃兵力偃蹇衎勸其入貢知溫以善終衎之力也知溫諸子不慧衎勸令以家財十萬餘上進晉祖嘉之歸功於衎知溫子彥儒授沂州刺史衎拜殿中侍禦史俄遷都官員外郎兗東都畱守判官攺河陽三城節度副使檢校左庶子知州事居半歲得家問父在靑州有風痺疾衎不奏棄官去侍疾不復有仕宦意歲餘父疾不能起衎親自掬矢未嘗少倦晉祖聞之召爲工部郎中樞密直學士連使促召至闕辭曰臣無他才術未知何人誤有聞達望放臣還遂其私養晉祖曰朕自知卿非他人薦也俄廢樞密院以本官奉朝請逾年上表請還侍養授靑州行營司馬丁父憂哀毀甚俄召爲駕部郎中鹽鐵判官以母老懇辭有詔止守本官未幾復出爲天平軍節度副使開運末授左諫議大夫權判河南府召拜禦史中丞喪亂之後朝綱不振衎執憲頗有風采嘗上言才除禦史者旋授外藩賓佐復有以私故細事求假外拜州郡無參謁之儀出入失風憲之體漸恐四方得以輕易百辟無所準繩請自今藩鎭幕僚勿得任臺官𨿽親王宰相出釐雜務詔惟辟召入幕如故余從其請復抗表求侍養攺戶部侍郎衎又堅乞罷免詔書褒許卽與其母東歸漢榦佑末丁憂服除詔鄆州髙行周津遣赴闕衎辭以足疾不至周廣順初起爲尙書右丞俄充端明殿學士太祖徵兗州駐城下遣衎往曲阜祠文宣王廟城平以衎權知州事歸朝權知開封時王峻持權衎與陳觀俱爲峻所引用會峻敗觀左遷衎罷職守兵部侍郎顯徳初上表求解官授工部尙書致仕還鄕裏臺閣縉紳祖餞都門外冠蓋相望時人榮之建隆三年春卒於家年七十四衎守章句無文藻然諒直孝悌爲時所推按陋巷志宗子世表四十六代衎

顏承佑按陋巷志宗子世表四十六代承佑二子長崇無後次仲昌

顏涉按陋巷志宗子世表四十六代涉鄕貢進士四子匡朗匡密匡美匡贊

顏仲昌按陋巷志宗子世表四十七代仲昌淳化二年講五經賜第仕終南京判官以曾孫岐任執政贈太子少保子太初

顏檉按陋巷志宗子世表四十七代檉父任爲巡官子端

顏太初按宋史本傳太初字醇之徐州彭城人顏子四十七世孫少博學有雋才慷慨好義喜爲詩多譏切時事天聖中亳州衛眞令黎徳爲吏誣構死獄中太初以詩發其�覽者壯之文宣公孔聖佑卒無子除襲封且十年是時有醫許希以鍼愈仁宗疾拜賜已西向拜扁鵲曰不敢亡師也帝爲封扁鵲神應侯立祠城西太初作許希詩指聖佑事以諷在位又致書參知政事蔡齊齊爲言於上遂以聖佑弟襲封山東人範諷石延年劉潛之徒喜豪放劇飲不循禮法後生多慕之太初作東州逸黨詩孔道輔深器之太初中進士後爲莒縣尉因事忤轉運使投劾去久之補閬中主簿時範諷以罪貶同黨皆坐斥齊與道輔薦太初上其嘗所爲詩召試中書言者以爲此嘲譏之辭遂報攺臨晉主簿前此有太常博士宋武通判同州與守爭事恚死守憾之捃構其子以罪發狂亦死父子寓骨僧捨時守方貴顯無敢爲直�太初因事至同州葬武父子蘇舜欽表其事於墓左後移應天府戶曹參軍南京國子監說書卒著書號洙南子所居在鳧繹兩山之間號鳧繹處士有集十卷淳曜聯英二十卷子復嘉佑中本郡惇遣至京師召試舍人院爲奉議郎按陋巷志宗子世表四十八代太初

顏端按陋巷志宗子世表四十八代端祥符元年帝行幸曲阜以兗國公後特授郊社齋郎終桂陽司理子繼

顏復按宋史本傳復字長道魯人顏子四十八世孫也父太初以名儒爲國子監直講出爲臨晉主簿嘉佑中詔郡國惇訪遺逸京東以復言凡試於中書者二十有二人考官歐陽修奏復第一賜進士爲校書郎知永寧縣熙寧中爲國子直講王安石更學法取士率以己意使常秩等校諸直講所出題及所考卷定其優劣復等五人皆罷元佑初召爲太常博士建言士民禮制不立下無矜式請令禮官會萃古今典範爲五禮書又請考正祀典凡十讖緯曲學污條陋制道流醮謝術家厭勝之法一切芟去俾大小羣祀盡合聖人之經爲後世法遷禮部員外郎孔宗翰請尊奉孔子祠復因上五議欲專其祠饗優其田祿蠲其廟幹司其法則訓其子孫朝廷多從之兼崇正殿說書進起居舍人兼侍講轉起居郎請擇經行之儒補諸縣教官凡學者考其志業不由教官薦不得與貢與升太學拜中書舍人兼國子監祭酒言太學諸生有誘進之法獨教官未嘗旌別似非嚴師勸士之道未逾年以疾攺天章閣待制未拜而卒年五十七王巖叟等言復學行超特宜加優賻詔賜錢五十萬子岐建炎中爲門下侍郎按陋巷志宗子世表四十九代復六子峣岐�嶕岐爲執政自峣以下子孫南徙不知其傳而端之子繼爲宗

顏繼按陋巷志宗子世表四十九代繼進士世居陋巷故宅子昌

顏公弼按陋巷志支子世表四十九代公弼太初次子熙寧二年進士華縣令

顏隨按陋巷志支子世表四十九代隨太初季子進士三原縣丞

顏昌按陋巷志宗子世表五十代昌子擎

顏峣按曲阜縣誌五十代峣復子承務郎

顏岐按陋巷志支子世表五十代岐復次子字夷仲詔察孝弟詞學賜出身官至門下侍郎資政殿學士正奉大夫魯郡侯建炎扈蹕南徙

顏擎按陋巷志宗子世表五十一代擎子價按曲阜縣誌擎南徙

顏價按陋巷志宗子世表五十二代價子順按曲阜縣誌價南徙

顏順按陋巷志宗子世表五十三代順子寶按曲阜縣誌順南徙

顏寶按陋巷志宗子世表五十四代寶子椿按曲阜縣誌寶南徙

顏椿按陋巷志宗子世表五十五代椿中書工部札付監修祖廟提領子之美

顏敬按陋巷志支子世表五十五代敬寶第四子中書工部札付監修祖廟提領

顏之美按陋巷志宗子世表五十六代之美字宗徳天成縣教諭益都學正廬州路教授歷山陽縣主簿文林郎東明縣尹子池

顏之克按陋巷志支子世表五十六代之克椿次子東阿縣教諭

顏之才按陋巷志支子世表五十六代之才椿子衛輝學正

顏詡按宋史本傳詡唐太師眞卿之後眞卿嘗謫盧陵故詡爲吉州永新人詡少孤兄弟數人事繼母以孝聞一門千指家法嚴肅男女異序少長輯睦匜架無主廚饌不異義居數十年終日怡愉家人不見其喜慍年七十餘卒﹝按四十一代已有詡爲祿山所害而杲卿之孫皆以言旁爲名未應眞卿後有詡姑附宋末﹞

元

顏潾按陋巷志支子世表五十七代潾之晡子寧陽縣教諭

顏瑜按元史本傳瑜字徳潤兗州曲阜人兗國復聖公五十七代孫也以行誼用舉者爲鄒及陽曲兩縣教諭至正十八年田丰起山東瑜攜家走鄆城道遇賊以刃來脇瑜曰爾何人瑜曰我東魯書生也賊執瑜曰爾書生吾不殺爾可從我見主帥瑜罵曰爾賊何主帥邪賊怒欲殺瑜瑜無懼色復使之寫旗瑜大詬曰爾大元百姓天下亂募爾爲兵而反爲叛逆我腕可斷豈能爲爾寫旗從逆乎賊以槍刺瑜至死罵不絕口其妻子皆爲所害又有曹彥可者亳州人會妖寇起裏中多田野無賴子目不知書者旣破毫揭帛於竿皆羣趨彥可家劫之使寫旗彥可力辭乃迫以刀斧彥可唾之曰我儒者知有君父寧死耳豈爲汝寫旗者耶賊怒遂見害年七十矣其家素貧又死於亂�殯其尸賊旣定有司具以事聞中書爲給貲以葬賜謚節湣按陋巷志支子世表五十七代瑜字徳潤陽曲教諭

明

顏池按陋巷志宗子世表五十七代池字徳裕宣徳府及三氏學教授主奉祀事子拳

顏拳按陋巷志宗子世表五十八代拳字克膺主奉祀事子希仁

顏希仁按陋巷志宗子世表五十九代希仁字士元號景哲正統十一年欽定主奉祀事景泰二年駕幸太學行取陪祀子三議贊諭

顏希惠按陋巷志宗子世表五十九代希惠景泰二年行取復聖公子孫特授翰林院五經博士後以不系嫡派黜罷仍以希仁長子議爲宗

顏議按陋巷志宗子世表六十代議字定伯因正統以後宗系紊亂天順六年辧正仍授翰林院五經博士俾世襲主奉祀事成化元年駕幸太學行取陪祀於時朝賀未有宅第議入奏可之賜第於東安門外入覲馳驛定爲常例子三公鋐公銅公鉞

顏公鋐按陋巷志宗子世表六十一代公鋐字宗器成化十四年襲翰林院五經博士主奉祀事弘治元年駕幸太學行取陪祀正徳元年駕幸大學又取陪祠子五重徳重禮重道重賢重式

顏重徳按陋巷志宗子世表六十二代重徳字尙本號西莊正徳七年襲翰林院五經博士主奉祀事嘉靖元年駕幸太學行取陪祀子從祖

顏從祖按陋巷志宗子世襲六十三代從祖字守嗣嘉靖九年襲翰林院五經博士主奉祀事十二年三月駕幸太學行取陪祀無後以徳禮長子肇先爲宗

顏肇先按陋巷志宗子世表六十三代肇先字啟源號克復嘉靖四十一年襲翰林院五經博士主奉祀事隆慶元年駕幸太學行取陪祀子嗣愼

顏嗣愼按陋巷志宗子世表六十四代嗣愼字用修號敬亭萬曆三年襲翰林院五經博士主奉祀事四年駕幸太學行取陪祀子三引宗引祚引祿

顏嗣溫按陋巷志作嗣振

按曲阜縣誌嗣溫顏子六十四代孫靑城教諭從舜子也篤實好學垂髫受廩餼天性孝友父歿廬墓封土哭奠貧不能日給一粥枵腹毀形三年如一日鄕評甚重之屢經旌�

顏引宗按陋巷志宗子世表六十五代引宗字永昌號養蒙未襲職而卒子二伯貞伯廉

顏引祚按陋巷志宗子世表六十五代引祚字永錫號新吾以兄引宗蚤卒萬曆十七年代襲翰林院五經博士主奉祀事及兄子伯貞長讓職致仕子四伯華伯偉伯溫伯潤

顏伯貞按陋巷志宗子世表六十六代伯貞字叔節號建中萬曆二十七年襲翰林院五經博士主奉祀事子二光魯光晉

顏伯廉按陋巷志宗子世表六十六代伯廉字叔淸號執中幼聰�弱冠受廩餼有文名宗人多師事之及長以兄卒侄幼萬曆三十四年代襲翰林院五經博士主奉祀事及兄子光魯長具疏讓職致仕子二光啟光佑

顏光魯按陋巷志宗子世表六十七代光魯字宗旦號師周天啟二年叔伯廉讓職致仕光魯襲翰林院五經博士主奉祀事四年駕幸太學行取陪祀子二紹統紹業

顏紹緒按曲阜縣誌六十八代紹緒襲博士

顏懋衡按曲阜縣誌六十九代懋衡襲博士

周

曾元按嘉祥縣誌元曾子子也養曾子見孟子書公行子之之燕遇元於塗曰燕君何如元曰志卑志卑者輕物輕物者不求助苟不求助何能舉氐羌之夷也不憂其系壘也而憂其不焚也利夫秋毫害靡國家然且爲之幾爲知計哉

曾申按嘉祥縣誌申元之弟也嘗問於曾子曰哭父母有常聲乎曰中道嬰兒失其母焉何常聲之有穆公之母卒使人問於申曰如之何對曰聞諸申之父曰哭泣之哀齊斬之服饘粥之食自天子達於庶人布幕衛也縿幕魯也嘗謂子思曰屈己以伸道乎抗志以貧賤乎子思曰道伸吾所願也今天下王侯其孰能哉與其屈己以富貴不若抗志以貧賤屈己則制於人抗志則不愧於道

曾華按嘉祥縣誌華申之弟也曾子有疾華抱足曾子曰微乎吾無顏氏之才何以告汝然而君子之務蓋有之矣夫華多而實寡者天也言多而行寡者人也鷹隼以山爲卑而增巢其上魚�黿鼉以淵爲淺而蹶穴其中卒其所以得之者餌也是故君子苟無以利害義則辱何由至哉官怠於宦成病加於小愈禍胎於懈惰孝衰於妻子此四者愼終如始詩曰靡不有初鮮克有終

曾西按嘉祥縣誌西元之子也生平不欲爲管仲事見孟子

明

言愚按常熟縣誌邑中以言夫子弦歌雅化凡讀書積行之士瓣香有托惜其子孫人物寥落無多飲賓言愚隱居教授竭束脩所入備甘旨以娛節母矜其族孤以貧廢學育而誨之如其子孝義有足多者其子諸生福喜兄弟俱以言行聞福保祖墓不爲利回衛專祠不爲勢壓復書院不以貧爲解弟喜蠲塾金以給槥殮子郡庠恂如完寄帑以復知交世徳相仍此先賢之澤閭左稱道勿絕者

周

端木叔按浚縣誌叔子貢之裔也藉其先資家累萬金不治世故行年六十盡散其資於宗族國人及病無藥石之儲死無槥葬之需國人憐焉返其財於子孫段幹生稱之曰端木叔達人也入祀鄕賢

漢

孟舒按兗州府誌舒漢髙祖九年爲雲中太守文帝卽位召田叔問曰公知天下長者乎叔頓首曰雲中孟舒是也上曰先帝署舒雲中虜入舒不能守母故士卒戰死者數百人長者固殺人乎叔曰漢與楚相拒士卒罷敝不忍言士卒臨城死戰如子爲父如弟爲兄以故死者數百人豈故驅戰之哉所以爲長者上曰賢哉孟舒復召爲雲中太守世系作五代孫

孟卿按孟卿兗州府誌作孟子裔史傳俱不載後仿此

按漢書本傳卿東海人也事蕭奮以授後倉魯閭丘卿倉說禮數萬言號曰後氏曲臺記授沛聞人通漢子方梁戴徳延君戴聖次君沛慶普孝公孝公爲東平太傅徳號大戴爲信都太傅聖號小戴以博士論石渠至九江太守由是禮有大戴小戴慶氏之學通漢以太子舍人論石渠至中山中尉普授魯夏侯敬又傳族子咸爲豫章太守大戴授瑯邪徐良斿卿爲博士州牧郡守家世傳業小戴授梁人橋仁季卿楊榮子孫仁爲大鴻臚家世傳業榮瑯邪太守由是大戴有徐氏小戴有橋楊氏之學

孟喜按漢書本傳喜字長卿東海蘭陵人也父號孟卿善爲禮春秋授後蒼疏廣世所傳後氏禮疏氏春秋皆出孟卿孟卿以禮經多春秋煩雜乃使喜從田王孫受易喜好自稱譽得易家候陰陽災變書詐言師田生且死時枕喜�獨傳喜諸儒以此耀之同門梁丘賀疏通證明之曰田生絕於施讎手中時喜歸東海安得此事又蜀人趙賓好小數書後爲易飾易文以爲箕子明夷陰陽气亡箕子箕子者萬物方荄玆也賓持論巧慧易家不能難皆曰非古法也云受孟喜喜爲名之後賓死莫能持其說喜因不肯仞以此不見信喜舉孝廉爲郎曲臺署長病免爲丞相掾博士缺眾人薦喜上聞喜攺師法遂不用喜喜授同郡白光少子沛翟牧子兄皆爲博士繇是有翟孟白之學

後漢

孟嘗按後漢書本傳嘗字伯周會稽上虞人也其先三世爲郡吏並伏節死難嘗少修操行仕郡爲戶曹史上虞有寡婦至孝養姑姑年老壽終夫女弟先懷嫌忌乃誣婦厭苦供養加鴆其母列訟縣庭郡不加尋察遂結竟其罪嘗先知枉狀備言之於太守太守不爲理嘗哀泣外門因謝病去婦竟�死自是郡中連旱二年禱請無所獲後太守殷丹到官訪問其故嘗詣府具陳寡婦�誣之事因曰昔東海孝婦感天致旱於公一言甘澤時降宜戮訟者以謝�魂庶幽枉獲申時雨可期丹從之卽刑訟女而祭婦墓天應澍雨谷稼以登嘗後策孝廉舉茂才拜徐令州郡表其能遷合浦太守郡不產谷實而海出珠寶與交趾比境常通商販貿糴糧食先時宰守並多貪穢詭人采求不知紀極珠遂漸徙於交趾郡界於是行旅不至人物無資貧者死餓於道嘗到官革易前敝求民病利曾未逾歲去珠復還百姓皆反其業商貨流通稱爲神明以病自上被徵當還吏民攀車請之嘗不得進乃載鄕民船夜遁去隱處窮澤身自耕傭鄰縣士民慕其徳就居止者百餘家桓帝時尙書同郡楊喬上書薦嘗曰臣前後七表言故合浦太守孟嘗而身輕言微終不蒙察區區破心徒然而已嘗安仁弘義耽樂道徳淸行出俗能幹絕羣前更守宰移風攺政去珠復還饑民蒙活且南海多珠財產易積掌握之內價盈兼金而嘗單身謝病躬耕壠次匿景藏采不揚華藻實羽翮之美用非徒腹背之毛也而沈淪艸莽好爵莫及廊廟之寶棄於溝渠且年歲有訖桑楡行盡而忠貞之節永謝聖時臣誠傷心私用流涕夫物以遠至爲珍士以稀見爲貴盤木朽株爲萬乘用者左右爲之容耳王者取士宜拔眾之所貴臣以斗筲之姿趨走日月之側思立微節不敢苟私鄕曲竊感禽息亡身進賢嘗竟不見用年七十卒於家

孟戫按兗州府誌戫漢桓帝朝爲濟陰太守靈帝卽位轉太常後爲太尉

孟光按三國蜀志本傳光字孝裕河南洛陽人漢太尉孟郁之族注

續漢書云郁中常侍孟賁之弟靈帝末爲講部吏獻帝遷都長安遂逃入蜀劉焉父子待以客禮博物識古無書不覽尢銳意三史長於漢家舊典好公羊春秋而譏呵左氏每與來敏爭此二義光常譊譊歡咋先主定益州拜爲議郎與許慈等並掌制度後主踐阼爲符節令屯騎校尉長樂少府遷大司農延熙九年大赦光於眾中責大將軍費褘曰夫赦者偏枯之物非明世所宜有也衰獘窮極必不得已然後乃可權而行之耳今主上仁賢百僚稱職有何旦夕之危倒懸之急而數施非常之恩以惠姦宄之惡乎又鷹隼始擊而更原宥有罪上犯天時下違人理老夫耄朽不達治體竊謂斯法難以經久豈具瞻之髙美所望於明徳哉褘但顧謝踧踖而已光之指摘痛癢多如是類故執政重臣心不能悅爵位不登每直言無所回避爲代所嫌太常廣漢鐔承光祿勛河東裴�等年資皆在光後而登據上列處光之右蓋以此也後進文士祕書郎郤正數從光諮訪光問正太子所習讀並其情姓好尙正答曰奉親虔恭夙夜匪懈有古世子之風接待羣僚舉動出於仁恕光曰如君所道皆家戶所有耳吾今所問欲知其權略智調何如也正曰世子之道在於承志竭歡旣不得妄有所施爲且智調藏於胸懷權略應時而發此之有無焉可豫設也光解正愼宜不爲放談乃曰吾好直言無所回避每彈射利病爲世人所譏嫌疑省君意亦不甚好吾言然語有次今天下未定智意爲先智意𨿽有自然然不可力彊致也此諸君讀書寧當效吾等竭力博識以待訪問如博士探策講試以求爵位邪當務其急者正深謂光言爲然後光坐事免官年九十餘卒

魏

孟康按兗州府誌康字公休明帝時爲散騎侍郎弘農太守領典農校尉勃海太守給事中散騎常侍中書令後轉爲監封廣陵亭侯注漢書

吳

孟宗按兗州府誌宗字恭武少從李肅學讀書不懈肅奇之曰卿宰相器也初爲軍吏母在營夜雨屋漏因起泣涕以謝母母曰但當勉之何足泣也後爲鹽池司馬自捕魚作鮓寄母母不受曰汝爲官以鮓寄我非避嫌也叉母老病篤冬月思筍食宗往竹林中泣而告天須臾平地迸裂出筍數莖持歸作羹與母食其病卽愈仕爲吳令累至司空

晉

孟嘉按晉書桓溫傳嘉字萬年江夏鄳人吳司空宗曾孫也嘉少知名太尉庾亮領江州辟部廬陵從事嘉還都亮引問風俗得失對曰還傳當問吏亮舉麈尾掩口而笑謂弟翼曰孟嘉故是盛徳人轉勸學從事褚裒時爲豫章太守正旦朝亮裒有器識亮大會州府人士嘉坐次甚遠裒問亮聞江州有孟嘉其人何在亮曰在坐卿但自�裒歷觀指嘉謂亮曰此君小異將無是乎亮欣然而笑喜裒得嘉奇嘉爲裒所得乃益器焉後爲徵西桓溫參軍溫甚重之九月九日溫燕龍山寮佐畢集時佐吏並著戎服有風至吹嘉帽墮落嘉不之覺溫使左右勿言欲觀其舉止嘉良久如�溫令取還之命孫盛作文嘲嘉著嘉坐處嘉還見卽答之其文甚美四坐嗟嘆嘉好酣飲愈多不亂溫問嘉酒有何好而卿嗜之嘉曰公未得酒中趣耳又問聽妓絲不如竹竹不如肉何謂也嘉答曰漸近使之然一坐咨嗟轉從事中郎遷長史年五十三卒於家

宋

孟懷玉按宋書本傳懷玉平昌安丘人也髙祖珩晉河南尹祖淵右光祿大夫父綽義旗後爲給事中光祿勛追贈金紫光祿大夫世居京口髙祖東伐孫恩以懷玉爲建武司馬豫義旗從平京城進定京邑以功封鄱陽縣侯食邑千戶髙祖鎭京口以懷玉爲鎭軍參軍下邳太守義熙三年出爲寧朔將軍西陽太守新蔡內史除中書侍郎轉輔國將軍領丹陽府兵戍石頭盧循逼京邑懷玉於石頭岸連戰有功爲中軍咨議參軍賊帥徐道覆屢欲以精銳登岸畏懷玉不敢上及循南走懷玉與眾軍追躡直至嶺表徐道覆屯結始興懷玉攻圍之身當矢石旬月乃陷仍南追循循平又封陽丰縣男食邑二百五十戶復爲太尉咨議參軍徵虜將軍八年遷江州刺史尋督江州豫州之西陽新蔡汝南潁川司州之松滋六郡諸軍事南中郎將刺史如故時荊州刺史司馬休之居上流有異志故授懷玉此任以防之十一年加持節丁父艱懷玉有孝性因抱篤疾上表陳解不許又自陳弟仙客出繼喪主惟己乃見聽未去任其年卒於官時年三十一追贈平南將軍子元卒無子國除懷玉別封陽丰男子慧熙嗣坐廢祭祀奪爵慧熙已宗嗣竟陵太守中大夫

孟龍符按宋書孟懷玉傳龍符懷玉弟也驍果有膽气幹力絕人少好遊俠結客於閭裏早爲髙祖所知旣克京城以龍符爲建武參軍江乘羅落覆舟三戰並有功參鎭軍軍事封平昌縣五等子加寧遠將軍淮陵太守與劉藩向彌徵桓歆桓石康破斬之除建威將軍東海太守索虜斛蘭索度眞侵邊彭沛騷擾髙祖遣龍符建威將軍道憐北討一戰破之追斛蘭至光水溝邊被創奔走髙祖伐廣固以龍符爲車騎將軍加龍驤將軍廣川太守統步騎爲前鋒軍達臨胊與賊爭水龍符單騎衝突應手破散卽據水源賊遂退走龍符乘勝奔逐後騎不及賊數千騎圍繞攻之龍符奮�接戰每一合輒殺數人眾寡不敵遂見害時年三十三髙祖深加痛悼追贈靑州刺史又表曰故龍驤將軍廣川太守孟龍符忠勇果毅隕身王事宜蒙甄表以顯貞節聖恩嘉悼寵贈方州龍符投袂義初前驅效命摧鋒三捷每爲眾先及西劋桓歆北殄索虜朝議爵賞未及施行會今北伐復統前旅臨胊之戰气冠三軍於時逆徒實繁控弦掩澤龍符匹馬電躍所向摧靡奮戈深入知死弗吝賊超奔遁依險烏聚大軍因勢方軌長驅考其庸績豫參濟不竊謂宜班爵土以褒勛烈乃追封臨沅縣男食邑五百戶無子弟仙客以子微生嗣封太祖元嘉中有罪奪爵徙廣州以微生弟彥祖子佛護襲爵齊受禪國除孝武大明初諸流徙者悉聽還本微生已死子系祖歸京都有筋幹異力能儋負數人入隸羽林爲殿中將軍二年索虜寇靑冀世祖遣軍援之系祖自占求行戰於杜梁挺身入陳所殺狼藉遂見殺詔書追贈潁川郡太守

北魏

孟表按兗州府誌表字武達濟北蛇丘人仕齊爲馬頭太守魏太和中據郡歸魏孝文帝除南兗州刺史使領馬頭太守賜爵譙縣侯封汶陽縣伯歷濟州刺史散騎常侍光祿大夫齊州刺史謚曰恭

北齊

孟業按兗州府誌業字敬業少爲州吏性廉謹初爲元魏彭城王韶典簽北齊宣帝除中書舍人遷東郡太守寬惠著名其年夏得麥一莖五穗秋復有嘉禾一莖九穗咸以爲政化所感武平中加衛將軍

唐

孟詵按唐書本傳詵汝州梁人擢進士第累遷鳳閣舍人他日至劉褘之家見賜金曰此藥金也燒之火有五色气試之驗武后聞不悅出爲臺州司馬頻遷春官侍郎相王召爲侍讀拜同州刺史神龍初致仕居伊陽山治方藥睿宗召將用之以老固辭賜物百段詔河南春秋給羊酒糜粥尹畢構以詵有古人風名所居爲子平裏開元初卒年九十三詵居官頗刻斂然以治稱其閒居嘗語人曰養性者善言不可離口善藥不可離手當時傳其當

孟浩然按兗州府誌浩然少好節義隱鹿門山年四十乃遊京師嘗從太子賦詩一座驚伏唐明皇召浩然問其詩浩然自誦所作詩至不才明主棄多病故人疏上曰卿自不求仕朕未嘗棄卿柰何誣我因放還張九齡守荊州辟置於府府罷病疽卒世系作孟子三十三代孫

孟郊按唐書韓愈傳孟郊者字東野湖州武康人少隱嵩山性介少諧合愈一見爲忘形交年五十得進士第調溧陽尉縣有投金瀨平陵城林薄蒙翳下有積水郊間往坐水旁徘徊賦詩而曹務多廢令白府以假尉代之分其半俸鄭餘慶爲東都畱守署水陸轉運判官餘慶鎭興元奏爲參謀卒年六十四張籍謚曰貞曜先生郊爲詩有理致最爲愈所稱然思苦奇澀李觀亦論其詩曰髙處在古無上平處下顧二謝云按兗州府誌孟郊亞聖三十五代孫

明

孟公肇按兗州府誌公肇字先文孟子五十八代孫也少好學事繼母孔氏以孝聞正徳初流賊入境倉卒避難家人皆先去獨孔以疾不能行公肇年十五歲負母宵奔嶧山母因以全質性謙厚不與人爭鄕人化之嘉靖中襲授博士

孟承光按鄒縣誌承光襲博士天啟二年妖賊破城死節贈太僕寺少卿

賢裔部列傳五

明

周塤按道州誌塤字伯和營道人濂溪先生九世孫好學善談易長於詩詞元季隱營山之陰洪武初有司以明經舉送京師告老歸

周冕按道州新志周子世家明景泰七年以先生嫡孫周冕世襲翰林院五經博士先生生二子壽字季老一字元翁生於合州元丰五年登第初任吉州司戶次秀州知錄終司封郎中燾字通老一字次元生於虔州初授司法元佑三年登第知成都府終朝奉大夫徽待制二子旣顯先生累贈宣奉大夫壽生六子伯逵叔夏虞仲季友季仲季次季仲生興裔興裔生二子昺昱歷七代至泫孫直中恭經綱維繼爲先生長子一派燾生三子演絪縕演生四子政卿直卿良卿賢卿政卿生二子洵沅洵生五子應髙應斗應隆應貴應初應斗生三子仁孫義孫智孫仁孫生三子宗文宗武宗誠宗文生二子塤塤生五子泰泰定泰亨泰貞泰宇泰生三子文淵文裔文傳文裔生四子賢冕鳳簋冕初授翰林院五經博士生繡麟襲博士麟生三子道遂邁道生六子聯極聯芳聯官聯班聯位聯輝聯芳生濟襲博士官生治治生五子汝忠汝孝汝廉汝節汝仁汝忠襲博士生蓮應襲奉道州祀爲先生仲子一派先生世系詳家譜按道州誌冕字得中爲人孝友勤學好善景泰中朝廷以濂溪有功世教錄其子孫授冕世襲翰林院五經博士有拙逸集藏於家

宋

邵伯溫按宋史本傳伯溫字子文洛陽人康節處士雍子也雍名重一時如司馬光韓維呂公著程頤兄弟皆交其門伯溫入聞父教出則事司馬光等而光等亦屈名位輩行與伯溫爲再世交故所聞日博而尢熟當世之務光入相嘗欲薦伯溫未果而薨後以河南尹與部使者薦特授大名府助教調潞州長子縣尉初蔡確之相也神宗崩哲宗立邢恕自襄州移河陽詣確謀造定策事及司馬光子康詣闕恕召康詣河陽伯溫謂康曰公休除喪未見君不宜枉道先見朋友康曰已諾之伯溫曰恕傾巧或以事要公休若從之必爲異日之悔康竟往恕果勸康作書稱確以爲他日全身保家計康恕同年登科第又出光門下康遂作書如恕言恕蓋以康爲光子言確有定策功世必見信旣而梁燾以諫議召恕亦要燾至河陽連日夜論確功不休且以康書爲證燾不悅會吳處厚奏確詩謗朝政燾與劉安世共請誅確且論恕罪亦命康分折康始悔之康卒子植幼宣仁後憫之呂大防謂康素以伯溫可托請以伯溫爲西京教授以教植伯溫旣至官則誨植曰溫公之孫大諫之子賢愚在天下可畏也植聞之力學不懈卒有立紹聖初章惇爲相惇嘗事康節欲用伯溫伯溫不往會法當赴吏部銓程頤謂伯溫曰吾危子之行也豈不欲見先公於地下耶至則先就部擬官而後見宰相惇論及康節之學曰嗟乎吾於先生不能卒業也伯溫曰先君先天之學論天地萬物未有不盡者其信也則人之仇怨反復者可忘矣時惇方興黨獄故以是動之惇悚然猶薦之於朝而伯溫願補郡縣吏惇不悅遂得監永興軍鑄錢監時元佑諸賢方南遷士鮮訪之者伯溫見範祖禹於咸平見範純仁於潁昌或爲之恐不顧也會西邊用兵復夏人故地從軍者得累數階伯溫當行�推同列秩滿惇猶在相位伯溫義不至京師從外臺辟環慶路帥幕實避惇也徽宗卽位以日食求言伯溫上書累數千言大要欲復祖宗制度辧宣仁誣謗解元佑黨錮分君子小人戒勞民用兵語極懇至宣仁太后之謗伯溫旣辧之又著書名辧誣後崇寧大觀間以元符上書人分邪正等伯溫在邪等中以此書也出監華州西嶽廟久之知峽州靈寶縣徙苪城縣丁母憂服除主管永興軍耀州三白渠公事童貫爲宣撫使士大夫爭出其門伯溫聞其來出他州避之除知果州請罷歲輸瀘南諸州綾絹絲綿數十萬以寬民力除知興元府遂寧府邠州皆不赴擢提點成都路刑獄賊史斌破武休入漢利窺劍門伯溫與成都帥臣盧法原合謀守劍門賊竟不能入蜀人徳之除利路轉運副使提舉太平觀紹興四年卒年七十八初邵雍嘗曰世行亂蜀安可避居及宣和末伯溫載家使蜀故免於難伯溫嘗論元佑紹聖之政曰公卿大夫當知國體以蔡確姦邪投之死地何足惜然嘗爲宰相當以宰相待之範忠宣有文正余風知國體者也故欲薄確之罪言旣不用退而行確詞命然後求去君子長者仁人用心也確死南荒豈獨有傷國體哉劉摯梁燾王巖叟劉安世忠直有餘然疾惡已甚不知國體以貽後日縉紳之禍不能無過也趙鼎少從伯溫遊及當相乞行追錄始贈祕閣修撰嘗表伯溫之墓曰以學行起元佑以名節居紹聖以言廢於崇寧世以此三語盡伯溫出處云著書有河南集聞見錄皇極系述辧誣辧惑皇極經世序觀物內外篇解近百卷三子溥博傳

邵溥按洛陽縣誌溥字公淸康節孫紹興二十年爲湄州守嘗以事誣逮成都獄連歲不白縉雲周彥約爲決之明年上召坐貶三官歸揵爲之西山又明年溥正食間覺腸中微痛具衣冠中夜而沒按淵源坊有溫無溥始緣愼重後續入溥名夫溥之行無愧前人其注述羽翼無聞可以識先不入之意深也

宋

程端懿按嵩縣誌端懿顥之長子任汝陽簿兼西京酒稅

程端本按嵩縣誌端本顥之次子舉進士未仕卒

程端中按嵩縣誌端中頤之長子舉進士知六安軍使

程端彥按嵩縣誌端彥頤之次子舉明經爲合州司戶參軍其子暘建炎初隨髙宗南渡爲徳化丞暘之後代有顯者然人非嵩產玆不具錄

明

程良按嵩縣誌良伊川十世孫洪武初以保薦歷官按察司僉事

程克仁按嵩縣誌克仁頤之十七代孫景泰六年錄伊川後比顏孟例授翰林院五經博士世襲以奉祭祀按兩程世譜程氏之先徽人也昔喬伯休父佐周宣王爲大司馬平淮夷封於程後遂以爲氏宋太宗五年以程羽爲文明殿學士隸籍於洛遂爲河南人傳三世諱�仕宋至大中大夫司農少卿上柱國封永年縣開國伯食邑三百戶娶太原侯氏道濟之女追封上谷郡君生四子次曰顥世稱明道先生三曰頤世稱伊川先生宋元丰八年明道卒葬伊闕宋崇寧二年伊川被論奉旨追毀出身以來文字伊川於是遷龍門南講學鳴臯卜居六渾宋大觀元年伊川卒葬伊闕傳三世諱暘建元初隨髙宗南渡六渾無程氏者百年明洪武初諱徳川者來歸六渾世守先祠景泰六年詔錄兩程後裔世其官敕有司建坊曰兩程故里云

程繼祖按嵩縣誌繼祖克仁之子襲前職

程世宥按嵩縣誌世宥繼祖之仲子襲前職

程心傳按嵩縣誌心傳世宥之子平生莊重寡言有恂恂之風鄕黨稱之以爲不愧賢者之後云

程宗孟按嵩縣誌宗孟心傳之子襲職無傳取侄佳引繼嗣襲職

程佳引按嵩縣誌佳引宗孟之侄繼嗣襲職無傳

程佳祚按嵩縣誌佳祚佳引堂弟襲前職土賊�寨殺絕無傳

程接道按嵩縣誌接道崇禎間巡按李日宣奏準伊川子孫接道嗣世襲前職土賊�寨殺絕無傳

宋

張選按郿縣誌選載四世孫也建炎初爲京東團練副使二帝北狩以扈從髙宗南幸節鎭江西建昌之南城遂舉家籍南城

明

張文運按郿縣誌文運系先儒張橫渠十四代孫於明天啟二年授翰林院五經博士與程朱苗裔一體至崇禎三年文運卒文運子承引襲職於崇禎四年陜西按院李具題候服闋遵旨襲授至六年復丁母憂尋以病故子元祥

明

朱泗按建安縣誌泗字文魯文公八世孫領永樂鄕薦除壽州判官後攺徐州值歲饑泗畱本州京運以賑民而後申白督運多所全活民有被誣殺人者泗廉得眞殺人者釋之建議以宋儒黃幹蔡沈劉爚眞徳秀配享文公祠爲請於朝得行

宋梴按建安縣誌梴字孟齡文公九世嫡孫景泰壬申詔錄熹後遂以梴世襲翰林院五經博士以奉祀事梴淳朴處己謙謹接物舉動悉遵繩墨人稱其無忝大儒之後

朱燉按建安縣誌燉字孔暉文公十世孫以蔭補翰林院五經博士初謁選北上遇盜橐罄家人拾遺金堤中燉廉知爲同舟胡智物畀還同邑某喪於省城無所歸燉爲之殯還人以是賢之

朱壆按建安縣誌壆字元厚性淳謹文公十一世孫襲翰林院五經博士

朱鎏按建安縣誌鎏文公十二世嫡孫襲翰林院五經博士

朱法按建安縣誌法字兆祖文公十三世嫡孫由郡學生襲翰林院五經博士天性孝友介然有守直指楊四知稱其不愧先人語在朱子祠記郡人宗之從祀鄕賢

朱崇沐按婺源縣誌崇沐字汝潔文公十三世孫母方娠歷數日不下父危之欲去子存母夜夢文公衣冠儼然呼其父曰汝將誕子吾且自喜他日昌吾道者在是果誕乳名文喜從夢徵也生而凝重不好弄雜羣兒中宛若成人及長系以厥祖修韋齋祠購求遺書裒集梓之如年譜家禮語匯文集韓文文衡錄要奏議楚辭四書易經詩經小學近思錄學的不下數十種一時卒業如日中天建藏書樓廣儲家籍罄產竣事最後刻通鑑綱目僅經始而卒妻程氏成夫志竭力完功

朱楗按建安縣誌楗字士啟文公十四世嫡孫襲翰林院五經博士

朱瑩按建安縣誌瑩字惟玉文公十五世嫡孫襲翰林院五經博士

朱之鐫按建安縣誌之鐫字喬之文公十六世孫天啟七年襲翰林院五經博士按婺源縣誌朱子世家朱子於慶元六年春二月甲子以疾終年七十有一葬建陽唐石裏之天林谷嘉定元年謚曰文封信國公紹定間攺封徽國公從祀孔子廟後賜所居裏額曰文公闕裏元至正間追謚熹父松曰獻靖熹長子塾先熹十年卒次野迪功郎監湖州徳淸縣戶部新市犒賞酒庫後十一年卒次在字敬之承議郎提舉兩浙西路常平茶鹽公事歷官至工部侍郎封建安侯卒贈銀靑光祿大夫熹從孫曰洪範家貧苦學自勵常館於胡舜卿授以易學舜卿卒洪範以易授舜卿子斗元寶佑元年登第授武夷書院山長一軌於古道時人髙之熹十世孫曰穩明天順丁丑進士歷福建都轉運鹽使司運使以廉能稱穩弟懋以宣聖子孫例入太學授永年縣丞懋弟楨由縣學生貢入太學以先賢後裔乞奉祠授本縣訓導楨從侄焰例入太學授瑞州府知事熹十一世孫曰城爲太醫曰墅爲博士先是武宗年間科臣戴銑汪元錫禦史王完後先奏請以朱子繼孔子者也重朱子所以重孔子查得孔氏嫡長之裔隨宋南遷居浙之衢州後徙居曲阜者皆其支庶累朝錄蔭惟曲阜子孫世襲公爵而衢不與蓋闕裏爲重故也今照朱氏婺源與孔氏曲阜閩之建安與浙之衢州事體同符朱氏在建安者恩典已隆婺源子孫顧不得錄蔭主祀尢爲缺典乞照孔氏闕裏義例錄蔭婺源子孫賢而嫡長一人量授博士等官以掌祠事等因題奏行府復查據本府知府張芹奏保朱墅系文公十一代嫡派孫居婺源者旣已查勘是實合無將朱墅量授錄蔭主奉婺源祀事伏蒙禮部左侍郎賈詠具題嘉靖二年奉旨朱墅準與做翰林院五經博士三十七年又用訓導席端言俾世襲錄蔭勿絕於是墅老子鎬嗣鎬卒子徳洪嗣徳洪卒子邦相嗣邦相卒子煌嗣煌卒子坤嗣

賢裔部藝文

貞元二年贈顏眞卿爲司徒詔唐徳宗君臣之義生錄其功沒厚其禮況才優匡國忠至賊身朕自興嘆勞於寤寐故光祿大夫守太子太師上柱國魯郡開國公顏眞卿器質天資公然傑出出入四朝堅貞一志屬賊臣撓亂無意圖生拘脇累歲死而不屈稽其盛節實謂猶生朕幼與斯禍慚悼靡及式崇嘉命兼延爾嗣可贈司徒仍賜布帛五百端二子頵碩等制終所司奏超授官秩

贈顏子四十三代孫從覽殿中侍禦史等官制

文宗朕每覽國史見忠烈之臣未嘗不嗟嘆久之思有以報如聞從覽弘式實眞卿之孫永維九原旣不可作旌其嗣續諒協典彜考績已深於宦途者命列於中臺官次未齒於縉紳者俾佐於左輔庶使天下再新義風以四十三代孫從覽爲殿中侍禦史以弘式爲同州參軍

世系譜序

顏眞卿顏氏之先出自黃帝之孫晏安爲曹姓其裔邾武公名儀父字伯顏子友別封郳爲小邾子遂以顏爲氏世爲魯國卿大夫孔門達者七十二人顏氏有八回居四科之首其後戰國有率躅秦有芝貞漢有異肆安樂魏有斐盛盛字叔臺歷靑徐二州刺史關內侯其後子孫咸著宦族有若弘都之徳行巴陵記室之書翰特進黃門之文章祕監華州之學識肇自魯國格於聖代紛綸盛美舉集於玆述遵前人不敢失墜建中元年歲次庚申秋七月癸亥序

左衛率府兵曹賜緋魚袋顏幼輿墓銘

前人銘曰兵曹樂只於穆不已華州之孫少保之子溫溫體度嶷嶷容止非禮勿言惟徳是揆人倫領袖宗廟簠簋佩服典常顓精文史汾睢蕆事新息入仕忠益上官徳持綱紀奉養繼母必躬珍旨綏族�宗羣居咸喜哥舒授律石堡俟倚命我翊戎寵章斯被鯤溟未運鴻漸伊始不與之年云如何理宗敬安養嗣徽昭美合葬旣遵從周有斐予嗟窘束不獲躬視寫恨立銘告哀申祀

贈太子太保謚忠節朝散大夫太常寺丞兼常

山太守顏杲卿墓銘

前人銘曰太保烈烈抗玆忠節徇國義形見危身殺元宗仗信售詐凶羯巃極災挺稱兵向闕河朔鼎沸潼關晝閉天下寒心王旒若贅�豕十萬淬入霜雪公以渺身毅然奮發逆黨株連土門披抉人知效忠國用不臲恩寵三座榮加九列王命來臨孤城已滅身懸鋒刃口詈不絕先聖感忠保儲贈揭刻諸金石恩表墓綴遠莫致之畱斯江澨日月有旣徽無缺

正議大夫上柱國金鄕縣男顏允南墓銘

前人銘曰莊嶽熊渾淸沂駿奔英靈孕育生我仲昆惟我仲昆邦家之藩孝仁是履愷悌是惇淸識冰徹韶儀玉溫詞華藻絢翰墨云繁通究理體精詳政源爰初發迹屢振瑤琨尉邑何陋評廷不�衮衣補闕繡服榮惇神州列掾會府掌屯司膳王封回薄飛騫乃佐教冑載光儒門未登鼎鼐奄謝鴻鴛伊昔不造實賴能存下光棣萼上潔晨飧惟君教導曷惠拯援今旣絕矣哀摧忍言何以置懷勒銘忠諼垂諸來裔翼子謀孫

侍禦史充荊南行軍司馬朝請大夫勛上柱國

顏允臧墓銘

前人銘曰嗟嗟予季特�純粹曰孝與仁因心則至友由悌睦禮用和貴��美言嶽嶽髙義行絕枝葉心無陂詖經徳秉彜拔萃出類環衛入仕牽絲作尉泛眾與人檢莊蒞事一作象雷六爲天吏豪右懾威憲臺增气羣公虛右天子思媚守挹讓郎得仁奚懟司形棘寺理法明賁儲闈載升亞尹斯位七徳繄理萬人攸蔇黃髮未登靑雲方致云如不淑奄忽云諱國喪威寶家摧脛臂以此思哀我生奚寄反葬何所先隴之次灞水東流終峯北摯勒銘金石盛烈無墜

光祿大夫太子太師上柱國魯郡開國公顏眞

卿墓志銘

令狐峘惟深也故能通天下之志惟幾也故能成天下之務君子極深而研幾不出戶而制動行諸己而馭化其惟盛徳乎有唐贈司徒魯郡文忠公顏公奉大順爲元功建大節爲至忠以安橫流以紐頹綱秉是一心祗事四朝今上興元元年八月三日蹈危致命薨於蔡州之難貞元二年春蔡州平冬十一月二旬有三日嗣子櫟陽尉頵祕書省正字碩�卹奉喪歸於萬年縣之舊原皇帝徹懸震悼乃冊贈上公詔有司具鼓吹羽儀送於墓所遣中謁者弔祭賻錢五十萬栗三百石命太常考行誄徳謚曰文忠凡厥士庶臬方侯伯識與不識希聲想形莫不惕焉刑焉感慕思齊爲人子者益孝爲人臣者益忠爲人弟者益順爲人吏者益敬有以見盛徳之儀型也公諱眞卿字淸臣瑯邪臨沂人蓋孔宣父之門人回曰好學知幾道並聖人公其後也五代祖之推北齊黃門侍郎爲海內大儒著家訓稽聖賦�魂志及文集藏在書府歷代傳之髙祖思魯亦有儒行仕我太宗掌記秦府列於國史曾祖勤禮著作郎弘文館學士祖昭甫晉曹二王侍讀贈華州刺史考惟貞薛王友贈太子少保儲和葆衝是感間气用集於我公公受天純休克廣前烈識度元遠節行不羣早孤太夫人殷氏躬自訓育公承奉慈顏幼有老成之量家貧屢空布衣糲食不攺其樂餘力務學甘味道藝五經微言及百氏精理無所不究旣聞之必行之尢工文詞善隸書書格勁逸抗行鍾張弱冠進士出身尋判入髙第授祕書省校書郎天寶初制策甲第作尉醴泉又以入使表能遷於長安未幾拜監察禦史薦承詔旨巡撫河隴曾至五原有�訟久而不決公理之得情郡人悅伏時方炎亢而甘澤澎焉巷言謂之禦史雨又士族有斁於名教者朝廷有侮於憲度者公悉彈奏正以理法憲綱震肅朝旨嘉焉遷武部員外郎屬宰臣楊國忠以外戚登庸惡不附己者出爲平原太守公性本弘裕及到官推是道也以臨其人躬疾苦以勸義寬徵徭以勸學令不肅而信行教不敷而化洽十四年賊臣安祿山豕突蟻動逆常干紀徵師矯命自薊長驅公血憤中激乃宣言曰焉有人臣忍容巨逆必當竭節恭行天討會郡中方集靜塞軍屯丁三千餘人公因之又召境內舉武藝者仍發財募義勇之士未逾旬成萬人軍於是戒嚴固守仍表其狀是時海內承平祿山竊發兩河之間未有奉章表者時祿山陷洛陽害畱守李�中丞盧奕禦史蔣淸以三人之首傳脇河北列郡至平原公斬其使收三人之首哭而葬之遂有表上聞初元宗每朝以薄俗罪己及得公表大悅稱嘆者久之顧謂左右曰顏眞卿何如人而所爲乃爾因就拜戶部侍郎兼領平原又加河北采訪招討使仍賜以詔書云卿之一門義冠千古由是公之徳聲震於天下時公從父兄常山太守杲卿同公建議憤激於衷生縛賊將何千年髙邈獻於闕下遂通太原之路忠烈之風出於一門詩云孝子不匱永鍚爾類夫忠臣亦如之是時漁陽太守盧全誠濟南太守李隨淸河長史王懷忠景城司馬李暐各擁兵數千或至萬人以附於公鄴郡太守王燾被祿山移攝河間燾俾掾李奐斬僞署河間長史杜兼睦以河間眾歸於公北河太守賀蘭進明率精銳五千濟河有詔助公討伐自是仁者赴仁義者赴義勇者不敢愛其力智者不敢祕其謀淸河詞客李少年有才獻奇於公以通鄰好增補軍實前殿中侍禦史沈震鹽山尉穆寧武邑尉李銑淸河主簿張淡淸池尉賈載各舒器能參贊成務公以長事進明眾同甘苦莫不畢力惟公之使賊帥袁知泰恃眾犯我聊城之西公一鼓而破之夷斬萬計其時河朔一十七郡同日向順連兵二十萬橫絕燕趙旁貫井陘啟土門通太原河北節度使李光弼朔方節度使郭子儀得橫行河朔復常山趙二郡大破賊帥史思明於嘉山皆公之由也推誠無私信及旁郡平盧將劉正臣以漁陽來歸公以漁陽賊之根本欲堅其意乃割愛子頗令赴海與正臣通問兼遺之軍資十有餘萬而寇陷京師駕在靈武往來傳置梗扼不通公以帛書表章封於蠟丸內俾健步宵行晝伏四達以聞因奉詔旨肅宗卽位之初遣使乘驛布於江淮王命再通繄玆是賴又遷工部尙書兼禦史大夫采訪招討等使如故其年冬十月賊將尹子奇史思明等以勁兵十萬發自燕南先陷滄瀛次陵徳棣猛若燎火衝如決防公內無兼月之蓄外絕同盟之援度勢量力議無幸給不敢委身待禽貽國之恥遂與麾下歸於鳳翔有詔遷憲部尙書尋兼禦史大夫西京平公思復舊章屢進讜議觸鱗忤旨竟不及畱出爲馮翊太守換蒲州刺史充本州防禦使又爲酷吏所構貶饒州刺史遷升州刺史充浙西道節度使時劉展在於睢陽反狀已萌公乃訓偏師利五刃水陸戰備以時增修都統使李峘奏以爲過防駭眾肅宗有詔進拜刑部侍郎進爵縣公尋而劉展陵陷江淮李峘敗績奔走時之議者皆多公之先覺怨峘之沮計焉禦史中丞敬羽詐妄取恩惡公剛直乃以謗語陰中之天威赫然責命斯極貶蓬州長史代宗卽位移利州刺史未之任徵拜戶部侍郎轉吏部侍郎加銀靑光祿大夫進金紫光祿大夫除江陵尹兼禦史大夫充荊南節度觀察使未辭闕而鑾輿辛陜州公扈蹕行在拜尙書右丞及還京遷刑部尙書尋兼禦史大夫充朔方宣慰使進封魯郡食邑二千戶宰臣元載怙權專政每有公議公正言引經不爲之屈指摘如將規之載心�色忿蓄而將發者數四矣會攝享太廟公以祭器不修啟於宰臣載因奏公謗讟時政貶陜州未到任換吉州別駕移撫州刺史轉湖州刺史政尙淸淨長孤養耆徹冗浚隍式廉明進賢碩特責大指而已郡人悅之立碑頌徳公耽嗜文籍捲不釋手初在徳州嘗著韻海鏡源遭難而止至是乃延集文士纂而成之古今文字該於理者摭華撮要罔有不備爲三百六十卷以其包荒萬匯其廣如海自末尋源照之如鏡遂以名之又著吳興集十卷廬陵集十卷臨川集十卷並行於世大歷末姦臣伏誅宰臣楊綰常衮舉公舊徳宜在中朝徵拜刑部尙書公乃奏上所著韻海鏡源帝嘉之藏於集賢書院及祕閣公前後三領大司寇以年老辭榮上愛其才遷吏部尙書淸汰九流用正庶官代宗晏駕朝廷以公鴻儒詳練典故舉充禮儀使祗護陵寢率禮無違加光祿大夫太子少師使如故著禮儀集十卷上方倚以爲相爲權臣所忌遷太子太師外示崇髙實以散地處之也建中四年賊臣李希烈阻兵淮右詔公奉使宣慰寇盜方熾或諭公逗畱以需公曰君命也焉避之旣見希烈奉宣朝旨詞不屈志不撓賊黨乃交刃脇之嫚罵不遜公視之凜如責以悖逆希烈不敢亢逼而退久之置酒大會將餞公復命行有時矣遇叛臣李元平陷我汝海委質賊庭公於座上數其背恩厲气叱責叛者�赧密以異語動於希烈希烈意變遂執公囚於官舍防以甲士或掘�於側或積薪於前或紿以瘞塡或劫以焚鑠虐毒萬計期公毀節公謂之曰願假一劍豈勞多端服義而終乃其所也賊竟不敢逼貞元初希烈陷汴州是時公幽辱已三歲矣度必不全乃自爲墓志以見其志是年遇害於蔡州之龍興寺春秋七十有六自登朝及作藩牧常以安居厚俗爲務�善罰惡爲志言非至公不發於口事非直道不機於心植操則夷齊之髙也理戎則羊陸之仁也當朝則汲黯之直也蒞下則廉範之通也蘊是具美行乎至儉彊暴莫敢衝千飆不能動大義久廢公起之醇風久醨公還之苟非賢人之業何以臻此然虛己下士不以名位自髙苟有道者蓬門鶉衣必與抗禮在平原嘗薦安陵處士張鎬有公輔之量數年後鎬位列鼎司論者稱之善與人交執友之子義均甥侄貞操所至不遷其守剛而中禮介而容眾靜而無懣動而有光便於己希權幸不爲也君有命蹈湯火不辭也心在弭亂不在功志在報國不圖生故其殺身成仁視死如歸𨿽漢之龔勝魏之王經無以加焉昔衛銘孔悝魯頌僖公載在禮經形於雅什僉以爲公之事君事親愛敬直淸跬步不忘徳充也服義戴仁顚沛以之行極也探賾儒府述古立言文經也勤勞王家靖難安仁武功也頌聲丕昭後嗣可觀於是故人廬州刺史李乃刻石建碑旌於不朽以峘嘗忝公會府公卿之末備位史臣俾贊丕烈永示將來敢竭不才恭述所聞銘曰天祚聖唐降賢救時烈烈魯公毓徳應期巖峙玉眞伊傅之師文武忠信天子是毗亦旣升朝儼然正色潤我王度作藩於徳賊爲豺虺流蠆下國公整王旅殄掃妖慝解紛以和柔逆以忠萬里狂飆半爲淳風君子知微遇變則通出全庶人入奉宸聰乃副丞相是司喉舌周旋七命內外胥悅營營靑蠅不害其潔危行言遜保玆明哲用啟土宇俾侯於魯式是百辟彜倫攸敍亂靡有定盜擾淮浦帝曰汝賢代予宣撫孰不懷忠處難死之於赫我公視險若夷猛獸齗齗履之不疑扇彼薄俗惟緝惟熙昔人申伯作藩周室詩人歌頌尙播聲律矧我文忠人之紀綱功侔四時節貫雪霜煥乎立言沒而彌彰日居月諸垂範無疆

皇佑二年特授顏惟孜等各司士參軍制

宋仁宗朕每覽唐史至天寶興元間杲卿眞卿兄弟陷死慨然想見其人今其裔孫流落江表朕甚憫焉俾掾州藩且賦以祿夫忠義之後有以褒錄者其將以風天下守節之士也可特授惟孜將仕郎處州司士參軍授似賢守臺州司士參軍

建炎某年贈四十七代顏仲昌太子少保制

髙宗孔子顏氏皆魯國之望孔子由秦漢以來本支蟬聯文獻相屬而顏氏僅聞於宋齊之間至唐方顯今孔氏稍微矣而爾家三世皆有令聞爲國光耀縉紳所慕豈聖賢之澤所行者遠其興也固自有次第哉具官某言爲人師行爲世表以學從仕棲遲一官若子若孫前英後哲究觀垂慶其徳可知爰因登俊之辰俾遂篤親之志加之峻秩振爾遺芳豈惟世家增譜牒之榮抑使士夫知爲善之報

贈四十八代南京國子監說書顏太初爲太傅

制

同前朕思鳧繹之賢其流光遺書俱存而其人不及也𨿽後世無聞猶當有以褒崇之矧其孫與吾機政而寵綏之數逾於常典者哉具官某道徳文章著於當代發明古學獨得孟軻之傳疏辟化源聿興魯國之緒家承厥範再世似之皆因特起之招繼彼非常之用𨿽其躬可貴寧須人爵之榮然以澤上覃難廢邦彜之舊宜頒宮保之命往赫冢嗣之光庶爾名揚令吾厚俗

贈四十九代顏復太師制

同前昔漢陳實以道徳髙世而其子紀紀子羣皆有令名信史書之爲盛事今吾顏復亦庶幾焉具官某气剛而行峻用以立朝言信而文醇見於垂世早被裕陵之眷晚登延閣之華有子而賢裨吾之治爰因聞政之始用�教忠之能由法從之舊班正宮師之新秩魂而不昧尙克享之

紹興五年特授顏卲等官職制

同前�顏卲等惟爾遠祖盡忠於唐剛勁之節凜如秋霜朕讀舊史相見遺烈故命有司悉官其後以爲天下臣子之勸汝其勉以自力無忝爾所生顏卲特授右修職郎顏卓補右迪功郎顏彥補下州文學

紹興六年特授顏師禹右迪功郎詔

同前敕顏師禹朕遭世中否思古興懷奉唐室之多賢壯平原之大節英風丕著恨不與之同時遺像儼然迄今猶有生气訪之遠裔僅齒齊民特加異恩寵以命秩錄功臣之世朕無愧於周詩對先人之光爾尙存於家範可特授右迪功郎

魯郡顏文忠公新廟記

曹輔魯郡顏文忠公有廟在瑯邪之費縣距縣治東北五十里曰諸滿村室宇庳陋歲月將圮祀典弗著神不顧享元佑六年弘農楊君元永爲邑之二年也建言於州曰按祭法能禦大災能捍大患則祀之以勞定國以死勤事則祀之方魯公守平原時祿山逆狀未萌公能揣其端及反河朔盡陷獨平原城守具備與其從兄常山太守杲卿首倡大順河北諸郡倚之以爲金城可謂能捍大患矣其後爲姦臣所擠臨大節挺然不屈竟殞賊手可謂以死勤事矣今廟宇不能芘風雨願聞諸朝少加崇葺俾有司得歲時奉祀知軍州事安定梁侯彥深下車未久起廢更獘旣以治睹是舉也而樂之卽具以聞太常典禮以上春官氏曰宜如請公之遠祖靑徐二州刺史盛始自魯居於瑯邪之臨沂孝弟裏故今子孫之在瑯邪者眾其十一世孫安上者言縣爲廟地僻在荒棘跨嶺谷絕河澗者六七而後至祈自出�錢買地祊河之東以徙置之庶幾子子孫孫與其邦人奔走承祀弗懈是年十二月二十四日廟成楊君以書抵京師史氏稱顏公英烈言言如嚴霜烈日可畏而仰其信然今廟碑將立無文以刻之懼不足以表忠義勸來世夫子其無辭焉余考顏氏蓋出於邾武公之後武公字顏其子友別封於郳爲小邾子遂以爲氏孔子之門人達者七十有二而顏氏有其八回庶幾得復之初九不遠復無祇悔之意以爲門人之冠其後衣冠不絕間出聞人然則公之知義明信道篤其淵源有自來矣夫人之於生死之變亦大矣而君子處之裕然得其所者蓋有以權其義之輕重而已若夫義有重於生則不必幸其生生有重於義則不必致其死故曰非死之難處死之難若魯公者學行內外充衍閎肆以發見於事業非獨一時奮不顧死以取名故前抗祿山之師後拒希烈之命不惑於生死之際而以明君臣之大義可謂眞知輕重大丈夫者哉百世之下聞其風者𨿽亂臣逆夫將消縮摧沮不復芽�於其心矣楊君欲發明公之義烈以詔後世不諉於文學之士而猥以見屬豈以予爲知言哉乃爲志其事而系之以銘銘曰屹屹魯公剛實積中學奧問博涵演擴充孝友施家發爲公忠直道以行孰顧我躬讒口貐往嚙其鋒祿山一呼逆焰熾天炎於昆岡沸於百川杯水輿薪勢且莫抗屹屹魯公忠誠是仗大義凜然奮裾首倡一淸土門數斬僞將十有七州同風順向力窮功隳英聲獨暢屹屹魯公不戒於剛婉孌媢嫉假手虎狼公在臲卼得困之義有嚴分守卒遂吾志屹屹魯公風於百世美輪美奐魯廟翼翼孰作新之守令其職禋祀苾芬子孫是式屹屹魯公與山無極

成化二十年封六十一代嫡孫顏公鋐翰林院

世襲五經博士制

明憲宗�曰朝廷置五經博士於翰林所以資講讀備顧問也故有授是職而不任其事者亦必得人焉爾翰林院五經博士顏公鋐乃顏子六十一代孫生稟淸資世傳賢裔宜膺褒命以貴厥宗是用進階修職郎錫之�命以爲爾榮爾往懋哉毋忝朕命

萬曆三十三年贈六十五代孫顏引宗翰林院

世襲五經博士制

神宗制曰人臣�職於國孰不思貽榮於親乃有格於制而弗克伸者朕曲體至情不靳移子之貴貴之爾顏引宗乃顏子六十五代孫今翰林院世襲五經博士伯貞之父念承先徳天嗇永年躬弗逮於服勤慶克畱於昌後爾子之能守家學爾可慰於幽矣玆值覃恩特兪爾子之請移贈爾爲修職郎翰林院世襲五經博士服玆綸綍之光康爾冥漠之志

天啟元年封六十六代孫世襲翰林院五經博

士顏伯廉制

熹宗制曰士生爲神明之裔責滋重矣彼蓋以一身上衍前休下開令緒夫有中權之寄焉微思齊有行者曷以副崇徳象賢之任也爾顏子六十六代孫世襲翰林院五經博士顏伯廉文明以止美愛可傳家承復聖之暉心印徳行之脈盡物盡志虔蘋藻以克共在羹在墻儼步趨於如在可謂纘乃舊服無忝祖考矣玆以覃恩授爾階修職郎錫之�命爾欽哉光昭令徳服我訓辭則亦有無窮之聞

主奉祀事顏希仁墓表

羅璟兗國復聖公廟在曲阜陋巷顏氏子孫世居廟下主奉祀事入皇明每遇朝廷行大禮念先賢之後恩必及焉先生諱希仁字士元別號景哲叟曾祖之美元東明縣尹祖池元宣徳府儒學教授山陽縣主簿三氏學教授父拳力田不仕先生自幼聰穎秀異嶷嶷羣兒中稍長遊三氏學讀書習禮日有進益教授廣平張先生敏學錄裏中王先生墉俱嘉�之壯益博覽經史言論英發雅好賓客周窮卹匱尢篤意祖庭事見義勇爲宣徳癸丑至京屢上言祖庭頹圮貧不能修朝廷特詔有司發帑藏一新廟宇擴其規模禦制碑文光輝永遠正統中以族方困於裏役具述恩例陳戶部移郡縣悉與更定除豁前元賜贍廟田三十餘頃兵燹後爲豪猾侵占白之當道轉聞於朝復其舊仍撥賜佃戶十餘納租供祭人皆謂先生有功祖庭不愧主祀者也正統中族人奏爭主祀先生具述源委以聞朝廷命各取其譜牒大臣爲之辧證聖斷洪武永樂以來世居陋巷者俾爲主祀議遂定天順壬午英宗皇帝命主祀者一人世襲翰林院五經博士異數也時先生已卒先生之子議遂蒙始封尋坐罷孫公鋐繼襲焉人又以爲此天所以報先生也先生生洪武丙子正月十七日卒景泰六年十二月三日享年六十有一葬顏林先塋之次配陳氏有淑行生年與先生同後先生十一年卒得年七十有一附葬焉子男三長卽議始授翰林院五經博士次贊次諭女二闕裏孔公玉公常其�也孫男五長卽公鋐襲翰林院五經博士次公鍾公銅公鉞公釴曾孫七人先生之葬已久議欲刻先生之遺行墓上未有書之者礱石以俟公鋐承父命屬三氏學錄孔君輔文述行實介其�家南京大理寺丞魏君廷佩求余爲表余惟先聖設教杏壇顏氏在弟子之列者凡八人迄今二千餘年曆戰國逮漢唐宋顏氏子孫之賢者文行忠義載在史冊前後相望固不可謂無人然顏廟主祀非取之世居曲阜者公論亦何所定哉此聖明之斷昭如日星羣議𨿽多冰消霧散矣亦先生積誠祖廟有以迓承之歟惟後之子孫尙亦務學修徳克己復禮繼前人統緒之傳答聖明崇重之典則宗祀之承可永無斁矣表之墓石用勸後來

翰林院世襲五經博士顏議墓志銘

王珙府君諱議字定伯兗國復聖公六十世嫡孫也曾大父諱池字徳裕仕元歷任宣徳府儒學教授山陽縣主簿三氏子孫教授大父諱拳字克膺父希仁字士元明經博覽隱處弗仕先後俱居陋巷主奉祀事正統以來宗系爲別族所亂太府君力辧之數十年而未定府君幼而警慧言動不苟太府君深器之嘗謂人曰正吾家之宗派主吾祖之祀事其在是兒乎旣是踐履篤實歷練明達事至物來如庖丁視牛洞析肯綮殆無疑也交友以敬終始惟一善於談論亹亹不倦遇權貴勢要略無挫志鄕鄰有饑者食之寒者衣之婚喪不能舉者資之其救人之急類如此天順間府君復以宗系不定聞於朝命下廷臣集議皆舉太府君正統時辧證已蒙聖斷以世居陋巷爲定歲壬午上聞詔允其請遂授前職仍令主奉祀事輿論歸之每歲聖節赴京朝賀或賜內筵或給路費眷寵非一恩至渥也成化攺元乙酉天子視學�禮官行取三氏子孫襲封衍聖公陪祀先聖先師禮成上禦文華殿面賜冠帶宮錦襲衣宴於禮部於時朝賀未有宅第未給腳力府君入奏可之賜以東安門外官舍一區水陸往還給以腳力永爲定制前此未有成化丁酉歸老於家子公鋐以嫡應嗣如府君官職弘治攺元戊申復舉視學之典公鋐偕三氏子孫至京一如府君恩例何其榮且幸歟母陳氏里人陳貴之女有淑徳昆季三人生於永樂戊戌六月二十八日卒於弘治癸丑二月十九日得壽七十有六配杜氏晉府教授徵之長女子男三人長卽公鋐今世襲翰林院五經博士娶山西布政司右參議孫昱長女仲曰公銅早逝季曰公釴娶宣聖五十八代孫孔公春次女克紹先業亦能子也女一人適宣聖五十八世孔公愼長子彥富男孫七人重徳重禮重道重賢重淸重文重章皆森然玉樹所就未可量也女孫四人以今年五月二十一日扶櫬歸葬祖塋懼其久而潛徳弗彰托學錄孔公璜輔文所狀事行請銘於余余忝教三氏不得已遂爲之志銘曰不辱以承其先不倦以傳諸後宗系以之而定世官由之而作宜享壽祉而竟止於斯冥冥所施又將誰尢

重修兩程祠記

程敏政河南兩程子之故宅在嵩之陸渾勝國時嘗卽其地建廟貌比闕裏更代而罷至景泰乙亥有詔復之且求兩夫子之後得十七世孫克仁者授翰林院五經博士世其官以奉祀著爲令典蓋於今二十有四年矣祠因於舊而成之速卑隘弗稱日久浸敝河南左布政使祁門程泰行郡至嵩進謁已退而嘆曰惟我兩夫子之道實上繼孔孟不傳之統而神靈所奉乃爾弗虔其何以本政化勵來學副圖報之盛心乃議興修且發廩爲之倡吏民聞風以爲盛舉樂應之以成化戊戌八月壬寅起工拓其地弘其規中構堂以奉兩夫子後增寢堂左右各爲齋廬繚以周垣而辟重門以是歲十二月癸巳次第落成山川輝映過者攺觀適監察禦史祁門程宏奉命巡按河南嘉之遂相與行釋菜禮告虔妥靈且爲書京師請爲之記走聞古者鄕先生歿而祭於社其事蓋以義起而歷代誦法之弗敢後也兩夫子中興絕學以教萬世非經生學士與夫建功一時一方者比自宋以來𨿽從祀孔廟由國學以達於天下而專祠之在故鄕者宜益嚴也矧冠舄之藏不遠伊邇髙山景行之思其孰無之而歷時滋久莫或任起廢之責者布政君乃以遠宗後學獨倡焉使官於斯而政有所向方生於斯而學有所承式以仰承我列聖興道善俗之意其賢於世吏遠哉抑走考之家譜兩夫子之先實徽人出陳鎭西將軍開府儀同三司忠莊公靈洗之後蓋自徽遷中山又自中山遷河南見於歐陽公所爲程文簡公先徳之銘及伊川所爲明道之狀靖康之難文簡及伊川子孫從南渡居池州一還居徽之休寧當時錄用之牒追爵之詞表墓之文具存也而明道之後無聞焉臨川吳氏題河南世系稱宋淳熙間金陵書院嘗立明道五世孫奉祀事再期而卒又以名幼學者承之則明道之後疑有居金陵者矣然博士君乃近出於嵩產之所推擇何歟豈金之中世亂定來歸或南北旣同之際返桑梓而求不失其世守者與皆不可知矣走與禦史布政兩君幸同所自出之譜上祖忠莊公皆竊誦兩夫子之遺書以求自立於世則於祠事可容力者何敢不勉布政君中景泰甲戌進士歷戶部主事郎中佐廣西河南二藩以至方伯敬厚醇謹有聞於時而此舉益見其知本是宜書其歲月於石俾後之人有徵焉以圖繼其志而弗隳也預事有司及諸嘗助義者悉附名其陰

翰林院世襲五經博士顏公鋐墓志詺

臧麟正徳庚辰九月四日公被疾考終正寢其子重徳恭以萬壽聖節入覲京邸旣聞訃茹哀奔歸痛念不獲躬視含殮哀毀不勝且懼潛徳之或泯也乃托予弟副都禦史鳳爲狀屬銘於予將以是年十一月初六日刻石從柩以掩諸幽蓋余與弟視公爲中表兄義不容以文辭按狀公諱公鋐字宗器復聖六十一代孫曾大父諱拳字克膺以世嫡主奉祀事大父諱希仁字士元正統庚申請於朝欽定主祀考諱議字定伯始授職爲翰林院五經博士仍詔嫡子孫以次承襲妣杜氏同邑人晉府教授徵之女公自幼天性純篤不妄言笑比長遊三氏學獵涉書史通大義成化戊戌厥考棄養乃嗣職孜孜崇象是念仰謂復聖𨿽前代及列聖褒崇極至而執灑掃者視他廟爲殺乃奏於朝制允之特籍郡民二十五戶以充役甲辰受�進階修職郎丙午歲載念祖廟漸圮亦具奏得請遣官修建及今上登極兩視太學皆遣使惇取陪祀禮成咸荷紵絲襲衣及享燕禮部之錫實異數也祖林周垣久未約築家乘名陋巷志亦久失纂集廟廷尊俎諸器殘缺苟簡莫稱登薦皆言於當道興築刪述鼓鑄之弘治壬戌復以前營葺殿宇督課未盡得人旋就頹壞再言於朝得祈孔廟修建餘資鼎新禦制碑文以寵飾焉奎音宸翰振耀古今皆孝思之所致也厥考先卒二十餘年母杜氏壽登九十餘公年亦逾七望八而承顏順志無怠及居喪猶不輟擗踴視弟公釴友愛篤至撫諸侄亦有恩接人以禮不爲僞言危行至於賙貧卹匱能脫然弗爲靳族姓繁衍或遇凶歲必力請撫按諸臣以賑救歲時入覲宰執卿佐而下稔其性行皆推心相與故尊祖諸議無或寢沮誠能動物信不誣矣正徳庚午以耆年謝祀事子重徳嗣職公徜徉於長林石泉間人世之浮慮舉不攖於心戊寅忽異疾醫藥勿效至是卒公生於正統辛酉六月二十七日逮其卒享年八十配孫氏山西布政司參議昱之女先公卒繼孔氏宣聖五十七代孫訶之女亦先卒子五長卽重徳次重禮太學生次重道魯藩儀賓中奉大夫次重賢太學生早逝皆孫出次重式孔出女三長適儀賓孔詳子公澤次爲巨野府輔國將軍夫人次適南京吏部主事李承祖男李亢孫男九孫女七惟公丰頤美�端重有度見者知其深篤之器且謙謙自牧厚重不伐未嘗失色於人故人無賢愚樂親就之顧縻於世守不獲大有所爲以顯著於世然繩武象賢凝恩熙寵光及先後亦足無愧矧子姓之賢或賓親藩或業國學簪紱之榮蟬聯未艾天之報施尢足可徵尙復何憾銘曰復聖受國實開其祥奕世毓徳有衍弗忘聖朝奠宇寵命斯彰內翰推錫垂裕無疆逮公嗣秩孝敬愈將廟貌疊建惠順烝嘗天恩屢及休被烈光壽登八�保艾隆康委存而化履行嘉臧人懷族慕遠邇胥望魄𨿽玆閟神固洋洋我言昭銘式沛來芳

世襲翰林院五經博士顏嗣愼墓志銘

賈之近故翰�顏君敬亭者予在諸生時識於魯邸且二十年後有葭莩之雅時往來長安中�相與抵膝話舊甚歡也庚辰歲君請老於家而以仲子代爲博士日夕徜徉泉石間有司歲舉燕禮憲老衰然稱大賓焉辛巳冬十一月予以事過魯都使使訊君在裏中合其子博士君觴予鄒嶧山卽稱其尊人伏枕浹旬憊矣越月爲嘉平念九日竟終於正寢今年秋八月繼博士君走使持餘同年姻家太僕少卿劉君觀海所爲狀來請銘於余余念辱交敬亭君積有歲年感今追昔淚且潸潸下也則安忍以不文銘按狀君諱嗣愼字用修別號敬亭爲復聖顏子六十四代孫世居陋巷髙祖諱議當英宗朝始受特恩得世襲翰林院五經博士議生公鋐是爲君曾大父有丈夫子五人次爲君祖諱重禮號東隅由太學生仕聞喜縣丞生子肇先號光復是爲君父會君伯祖重徳及其子從祖再襲失傳而光復君以次嫡得承先秩光復君有三子而敬亭君長少卽秀駿工舉子業甫弱冠以明經補三氏弟子員家世故淸約及東隅公歿光復公未襲家益中削君以諸生矯然亢門朝夕攻苦食淡嘗自言簞食水飲先君子其謂何乃益下帳窮經籍攻文章每試有司�巍然上列餼廩三十年𨿽稽一第聲聞顧蔚然起矣屬光復公棄祿君哀毀柴立幾於滅性服除嗣職丰儀祥雅明習典故至繩武家賢纂修先業意嘗惓惓焉祖廟圮壞君銳然謀於上下更新之仍理諸廟戶在滕寧陽諸邑者歲時供掃除役祖林防山及所謂侍郎林者歲久蕪隳君約族屬重葺享殿門垣補建髙曾以下諸墓碑規制視舊炳然攺觀矣三十三代祖北齊禦史中丞見遠三十四代祖隋黃門侍郎之推三十七代祖唐崇文館學士師古四十代祖唐平原太守文忠公眞卿常山太守忠節公杲卿道徳節義文章皆偉然名世者久缺俎豆後人之責也乃各爲撰述功徳請得從祀廟庭其魯公及忠節墓遠在費境亦缺烝嘗久矣墓側殘碑斷碣多沒蕪莽及近冢齊民敗垣中君辟荊榛極力搜索之請於當道爲建享堂復祀典僉守墳戶顏氏家訓二十篇隋黃門侍郎之推所著也君得善本於魯望洋王手之不置旋徵序於兩太史氏重梓以傳魯公大小眞迹散在海內臨池家君徧購得之寶如琬琰君所爲繕葺林廟表章先烈蓋十餘事海內公卿大夫時至闕裏瞻廟庭君�爲延接張具儀度翩翩然論議馴雅動必稱先王以是海內縉紳多雅重之萬曆戊寅上視太學遣使惇取陪祀禮成賜紵絲襲衣並宴禮部尢異數云君爲人坦夷無町畦性不嗜酒顧獨能盡賓客歡君性醇謹時取先侍郎所著家訓訓子弟期無隤先緒以是諸子弟俱以良士稱宗黨有急忻然周之尢誼篤同胞兩弟嗣恂嗣恆各給田廬孔弘玖君外孫也家素非饒君子育之君皎然大節及諸義舉類籍籍在人口君生嘉靖初元十二月六日距卒春秋六十配孔氏乃曲阜縣知縣孔公統女婉有賢操善綜內政子男三長引宗三氏庠生娶陽信府儀賓郭才鼎女先君卒次引祚卽今博士君爽朗有器識先娶兗州府舉人伍選女繼娶濟寧州知州署曲阜縣事孔弘復女次引祿娶蒙陰縣今裕州知州龔一揚女女三長適處士孔彥科子三氏庠生承貢次適三氏庠生孔聞元子貞一次適滋陽縣太僕寺少卿劉不息子邑庠生潺孫男二長伯貞未聘次伯廉聘三氏庠生孔彥瑋女宗出女孫二長適三氏庠生孔弘鼎子聞風亦宗出次未字祿出襲翰博君卜於今萬曆十年十一月一日將窆君於祖兆之次余乃歔欷而爲之銘曰防山之脈北來嶙峋惟嶽其降神載啟哲裔學博而醇子孫宜振振通籍翰署秉笏垂紳時相禮於成均坦坦惠徳本支則親親祖澤其若珍杞國兗國相顧誾誾欣然樂有後人

曲阜縣新遷四氏儒學記

黃子美邑有學又有三氏學舊矣頃直指毛公謂曾氏子孫之在嘉祥者宜與孔顏孟並收爲四奉有兪旨今遂爲四氏學云往者地界公宮之間前迫於藩臬諸行署湫隘抑塞規制不備觀者病之頻年以來薪槱弗弘舉者闊焉則益以便置爲宜而莫有贊其大者侯以先聖英冑承命典牧加意文學從眾議攺辟城南門而歲己卯壬午縣學舉者繼踵於是侯憮然曰嗟夫地靈人傑玆非其徵應者耶吾夫子之道漸曁宇內暗昧者耀於光明後人豈弗克紹顧國家厚屬望於吾黨而竟未有以與於累黍者之數豈非率作興事者之有未盡耶攺作𨿽勞不可得已於是內謀於宗老外謀於藩臬郡長又博謀於三族之秀者皆曰然遂相與相度於舊宮前左方得地二萬八千四百有奇尺周膴弘衍堪輿家以爲宜侯復增髙飾卑然後庀材鳩役一撤而徙置之齋捨罔不更煥而又作尊經閣於講堂之後收置經書子史諸籍牣其中工始於萬曆十年落成於本年六月約費若干皆自侯領之不煩於眾不及於民而新宮翼翼工致軒豁眞足會洙水之靈而挹鳧山之秀矣他日侯謂不記之不竊惟春秋之義攺作必書凡以重民事也而僖公修泮魯人頌之夫子取而次諸猗那淸廟之間無詘焉則教化若斯之重也侯牧愛節惠簡愼經營而亟圖斯役儻亦有思樂之遺耶君子謂是舉也幹蠱以承家孝也育材以體國忠也興學以錫類仁也一舉而三善備焉侯其有成績已夫鳳鳴髙岡而深山大澤龍蛇出焉是地運人材兩者固交相待也四族諸彥捨故卽新以藏修遊息於玆則自玆以往所以繹先緒闡地靈者固宜蒸蒸顯矣侯諱弘復字以成先聖六十一代孫課最晉秩濟寧州州牧再晉同知東昌府深仁茂績有士民口碑在焉玆不具論

重建四氏學碑記

於愼行粵稽曲之有四氏學也魏黃初二年詔於廟外爲室以居孔氏學舊名孔氏家學宋大中祥符二年孔公諱叢者就廟側建學元延佑問入顏孟子孫名仍舊洪武初始攺爲三氏學萬曆十年當道議攺遷而東西門各三楹堂廡尊經閣公子號各五楹教授及學錄齋捨又不下數十楹門三南曰泮池後攺於大門內卽今都運孔公所增修者萬曆十六年入曾子後裔蓋從禦史毛公在之請也易名爲四氏學由唐迄今以科第起者代不乏人迨嘉靖己酉士子之額愈增才愈雄養愈邃視疇昔爲尢盛乃試之而�左識者不無淪落之嘆忻逢公以世職而宰曲邑革獘釐風化洽梓裏士民胥躋春臺壽域熙熙然忘帝力於何有毫端莫克罄也其於文教尢注意焉立之程式而督率之時其課業而校閱之卽巨而薦揚細而餼廩靡不悉慮圖繼緣是靑衿輩蓋喁喁向風菁莪樂育侔迹周文矣復采靑鳥家言卜地於觀禮門之右蓋祖因廟建學之說於時工費莫錯公毅然出俸余爲鳩庀躬課章程夙夜匪懈由是譽聞於魯藩王亦發內帑以佐之邑之薦紳士庶罔不挾資而赴者以公之營建爲順人望也規制𨿽仍前而嚴整壯麗煥然一偉觀矣門前爲璧水又前爲狀元坊璧水成於創而坊則唐諸公題名也是役也經始於甲寅建寅之月功竣於乙卯仲冬之吉越二稔戊午之秋四可聞詩山谷聞檀象臺貞授三孝廉卽聯轡天衢薄海內外靡不忻忻擊節以爲孔氏榮憶昔儒庠己酉三君亦屬公鼎新學宮之後迄今三薦復蟬聯接武焉今玆學落成應期而興曾不少爽名數更若符券殆天以是舉而彰公作人之化又以數之合而顯其奇也歟嗣是而公道開靑雲在平地矣白日探珠豈待驪龍睡乎鸞鳳接趐於無艾將頌鼎建之功於無艾矣因忘鄙俚勒之貞以爲記賢裔部紀事陋巷志侍郎林圖考顏氏自晉以來爲黃門中書門下侍郎及部侍郎者前後凡一十三人故世號顏侍郎林也在魯城東北隅西至陋巷祖庭三里餘有髙冢數區前列翁仲其一稱太常卿文鐸其一稱戶部尙書衎南鄰官道卽今族屬皆附葬焉其地周圍二里餘也蘇州府志學道書院爲吳公言偃立初在府城東北隅宋咸淳五六年間知府趙順孫黃鏞相繼攺建於武狀元坊北晉賢院故址奏以學道爲額選言氏與先賢後及民間俊秀教之別建殿曰燕居堂曰師友淵源齋四曰正已選賢問禮知本以官田贍士又別爲育材莊專充言氏子孫費七年知府常懋於堂西建先賢祠祀顏曾思孟左次澹臺子羽兩廡列周程以下諸賢元初總統楊璉眞伽據爲僧寺田悉奪去至元二十九年山長祖宗震金徳修共買徐季子橋髙氏園第攺刱儒職劉徳剛訴復學田不果書院亦廢明嘉靖二年知府胡纘宗以景徳寺攺建書院門扁曰東南鄒魯建學孔堂繪言子像於中後爲講堂堂後爲弦歌樓十八年巡按趙繼本修至十九年巡按舒汀至始畢工三十年攺爲督糧道署遷書院於社學陋巷志弘治元年駕幸太學以吏部左侍郎劉宣分獻顏子命禮部主事李云行取六十一代孫翰林院五經博士顏公鋐族人二名顏希恢顏謐赴京陪祀賜紵絲衣一套冠帶族人各紵絲衣一套仍賜宴於禮部正徳元年駕幸太學以少傅太子太師吏部尙書華蓋殿大學士劉健分奠顏子命禮部主事張潛行取翰林院五經博士顏公鋐族人二名顏公釴顏公瑤赴京陪祀賜紵絲衣一套冠帶族人各紵絲衣一套仍賜宴於禮部嘉靖元年駕幸太學命大理寺評事呂祚行取六十二代孫翰林院五經博士顏重徳族人二名顏公釴顏公眞赴京陪祀賜紵絲衣一套冠帶族人各紵絲衣一套仍賜宴於禮部曲阜縣誌三氏義倉在察院南嘉靖三年山東巡撫王堯封爲孔顏孟子孫賑貸建陋巷志嘉靖十二年三月駕幸太學以太子太保吏部尙書兼武英殿大學士李時分奠顏子命行人陳塏行取六十三代孫翰林院五經博士顏從祖族人二名顏朋顏重宜赴京陪祀賜紵絲衣一套冠帶族人各紵絲衣一套仍賜宴於禮部隆慶元年駕幸太學以少師兼太子太師吏部尙書建極殿大學士徐階分奠顏子命禮部主事劉繼文行取六十三代孫翰林院五經博士顏肇先及族人二名顏重卿顏從麟赴京陪祀賜靑織金雲鷺胸背紵絲衣一套冠帶族人各紵絲衣一套仍賜宴於禮部萬曆四年駕幸太學以少師兼太子太師吏部尙書中極殿大學士張居正分奠顏子命禮部主事張程行取六十四代孫翰林院五經博士顏嗣愼及族人二名顏弘紳顏弘幹赴京陪祀賜靑織金雲鷺胸背紵絲衣一套冠帶族人各紵絲衣一套仍賜宴於禮部天啟五年駕幸太學以少保兼太子太傅吏部尙書建極殿大學士魏廣微分奠顏子命中書舍人楊中極行取六十七代孫世襲翰林院五經博士顏光魯族人二名顏引禧顏引學赴京陪祀賜冠帶胸背云鷺六云段衣一襲靑羅祭服一套族人各紵絲衣一套仍賜宴於禮部曲阜縣誌四氏學田四十五頃系原額設徵銀五十兩供該學師生之用賢裔部雜錄

