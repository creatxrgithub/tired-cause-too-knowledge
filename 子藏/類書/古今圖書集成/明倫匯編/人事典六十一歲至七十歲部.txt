

六十一歲至七十歲部紀事史記五帝本紀舜年六十一代堯踐帝位韓子外儲說篇齊桓公微服而行於民間有鹿門稷者行年七十而無妻桓公問管仲曰有民老而無妻者乎管仲曰有鹿門稷者行年七十矣而無妻桓公曰何以令之有妻管仲曰臣聞之上有積財則民臣必匱乏於下宮中有怨女則有老而無妻者桓公曰善令於宮中女子未嘗禦者出嫁之史記秦本紀晉旣虜百里傒以爲秦繆公夫人媵於秦百里傒亡秦走宛楚鄙人執之繆公聞百里傒賢以五羖羊皮贖之當是時百里傒年已七十餘繆公釋其囚與語國事謝曰臣亡國之臣何足問繆公曰虞君不用子故亡非子罪也固問語三日繆公大說授之國政號曰五羖大夫說苑建本篇晉平公問於師曠曰吾年七十欲學恐已暮矣師曠曰何不炳燭乎平公曰安有爲人臣而戲其君乎師曠曰盲臣安敢戲其君乎臣聞之少而好學如日出之陽壯而好學如日中之光老而好學如炳燭之明炳燭之明孰與眛行乎平公曰善哉晉語旣殺厲公欒武子使知武子彘恭子如周迎悼公庚午大夫逆於淸源乃盟而入辛巳朝於武宮定百事立百官年過七十者公親見之稱曰王父王父不敢不承說苑敬愼篇魯有恭士名曰機泛行年七十其恭益甚冬日行陰夏日行陽市次不敢不行參行必隨坐必危一食之間三起不羞見衣裘褐之士則爲之禮魯君問曰機子年甚長矣不可釋恭乎機泛對曰君子好恭以成其名小人學恭以除其刑對君之坐豈不安哉尙有差跌一食之上豈不美哉尙有哽噎今若泛所謂幸者也固未能自必鴻鵠飛衝天豈不髙哉矰繳尙得而加之虎豹爲猛人尙食其肉席其皮譽人者少惡人者多行年七十常恐斧質之加於泛者何釋恭爲成回學於子路三年回恭敬不已子路問其故何也回對曰臣聞之行者比於鳥上畏鷹鸇下畏网羅夫人爲善者少爲讒者多若身不死安知禍罪不施行年七十常恐行節之虧回是以恭敬待大命子路稽首曰君子哉新序雜事篇昔者楚丘先生行年七十披裘帶索往見孟嘗君欲趨不能進孟嘗君曰先生老矣春秋髙矣何以教之楚丘先生曰噫將我而老乎噫將使我追車而赴馬乎投石而超距乎逐麋鹿而搏虎豹乎吾已死矣何暇老哉噫將使我出正辭而當諸侯乎決嫌疑而定猶豫乎吾始壯矣何老之有孟嘗君逡巡避席面有愧色詩曰老夫灌灌小子蹺蹺言老夫欲盡其謀而小者驕而不受也秦穆公所以敗其師殷紂所以亡天下也故書曰黃髮之言則無所愆詩曰壽胥與試美用老人之言以安國也史記信陵君傳魏公子無忌者仁而下士魏有隱士曰侯嬴年七十家貧爲大梁夷門監者公子聞之往請欲厚遺之不肯受曰臣修身潔行數十年終不以監門困故而受公子財公子於是乃置酒大會賓客坐定公子從車騎虛左自迎夷門侯生侯生就車至家公子引侯生坐上坐徧贊賓客賓客皆驚侯生遂爲上客後漢書禮儀志仲秋之月縣道皆案戶比民年始七十者授之以玉杖餔之以糜粥東觀漢記馬援字文淵建武二十年武陵五溪蠻夷深入軍沒援因復請行年六十二帝湣其老未許之援自請曰臣尙能披甲上馬帝令試之援據案顧盼以示可用帝笑曰矍鑠哉是翁也遂遣援魏志徐宣傳宣爲左僕射加侍中光祿大夫宣曰七十有縣車之禮今已六十八可以去矣乃固辭疾遜位帝終不許獨異志鍾繇年七十而納正室晉書姚萇載記萇立社稷於長安百姓年七十有徳行者拜爲中大夫歲賜牛酒南齊書華寶傳寶父豪義熙末戍長安寶年八歲臨別謂寶曰須我還當爲汝上頭長安陷虜豪歿寶年至七十不婚冠或問之者輒號慟彌日不忍答也魏書程駿傳駿遷著作郎爲任城王云郎中令進箴於王王納而嘉之皇興中除髙密太守尙書李敷奏曰夫君之使臣必須終效駿實史才方申直筆千里之任十室可有請畱之數歲以成前籍後授方伯愚以爲允書奏從之顯祖屢引駿與論易老之義顧謂羣臣曰朕與此人言意甚開暢又問駿曰卿年幾何對曰臣六十有一顯祖曰昔太公旣老而遭文王卿今遇朕豈非早也駿曰臣𨿽才謝呂望而陛下尊過西伯覬天假餘年竭六韜之效李崇傳蠕蠕主阿那率眾犯塞詔崇以本官都督北討諸軍事以討之崇辭於顯陽殿戎服武飾志气奮揚時年六十九幹力如少肅宗目而壯之朝廷莫不稱善崇遂出塞三千餘里不及賊而還畢眾敬傳眾敬爲兗州刺史徵還京師年已七十鬢髮皓白而气力未衰跨鞍馳騁有若少壯篤於姻類深有國士之風趙逸字思羣歷寧朔將軍赤城鎭將性好墳典白首彌勤年逾七十手不釋卷凡所著述詩賦銘頌五十餘篇唐書張柬之傳柬之少涉經史補太學生祭酒令狐徳棻異其才便以王佐期之中進士第始調淸源丞永昌元年以賢良召時年七十餘矣對策者千餘柬之爲第一授監察禦史遷鳳閣舍人趙昌傳安南酋獠杜英翰叛都護髙正平以憂死拜昌安南都護夷落向化毋敢桀居十年足疾請還朝以兵部郎中裴泰代之入爲國子祭酒未幾州將逐泰徳宗召昌問狀時年逾七十占對精明帝奇之復拜安南都護詔書至人相賀叛兵卽定珍珠船徐鉉黜邠州年七十手不釋卷精隸書寫許愼說文一帙卻掃編杜岐公旣致仕還家年已七十始學艸書卽工聞見後錄傅獻簡與杜祁公取未見石刻文字二本皆逾千言各記一本祁公再讀獻簡一讀覆誦之不差一字祁公時年逾七十矣光祿丞趙樞在坐見之東軒筆錄陳恭公初罷政判亳州年六十九遇生日親族往往獻老人星圖以爲壽獨其侄世修獻範蠡遊五湖圖且贊曰賢哉陶朱霸越平吳名遂身退扁舟五湖恭公甚喜卽日表納節明年累表求退遂以司徒致仕過庭錄忠宣守陳州黨錮禍起盡竄善類忠宣以救蔡新州爲論持正獨免時年已七十親識皆勸止之曰公年七十中外亦不責望得幸免何自苦如是公笑曰我受國厚恩備位宰輔合瀝血懇陳萬一感回上意所濟非細若忤旨竄謫蓋亦分也遂自艸奏章命諸子緘封外人無知者章上卽爲行計未久謫隨州分子捨寄食許蘇二郡骨肉離別哭聲眾不忍聞忠宣蓋怡然自若也範蜀公六十三歲致政歸第後十餘年上欲起之者再三蜀公表謝云六十三而告老蓋不待年七十五而復來孰雲中禮朝廷無以彊之竟從其請避暑錄話程光祿師孟吳下人樂易純質善爲詩效白樂天而尢簡直至老不攺吳語與王荊公有場屋之舊荊公頗喜之晚相遇猶如布衣時自洪州致仕歸吳過荊公蔣山畱數日時已年七十餘荊公戲之曰公尙欲仕乎曰猶可更作一郡荊公大笑知其無隱情也金史左泌傳泌性夷淡好讀莊老年六十一卽請致仕親友或以爲早泌嘆曰予年三十秉旄鉞侵尋仕路又三十年名遂身退可矣時人髙之琬琰錄馬溪田年七十歸隱於商山書院諸生問道者遠近踵集公山中野服鶴髮童顏望而卽之皆徳容令色亦飄然仙風道气明良錄略宋濂以學士承旨致仕歸臨行賜�幣及禦制文集皇太子贈以衣三襲上諭曰朕最愼於賞予嘉卿忠誠故有是賜又曰卿年幾何曰六十有八上曰藏此幣俟三十二年後作百歲衣也

六十一歲至七十歲部匯考禮記

曲禮人生七十曰老而傳

注呂氏曰傳謂傳家事於子也大

全永嘉戴氏曰七

十謂之老而猶與事接是不知止也然人方其血气之盛猶有所棄也及其旣衰則顧戀不忍去𨿽家事亦然而況於國事乎此聖人所以戒之在得也大夫七十而致事

注致還其職事於君也若不得謝則必賜之幾杖

注不得謝謂君不許其致事也如辭謝代謝亦皆卻而退去之義幾所以馮杖所以倚賜之使自安適也行役以婦人適四方乘安車

注疏曰婦人能養人故許自隨古者四馬之車立乘安車者一馬小車坐乘也自稱曰老夫於其國則稱名

注呂氏曰老夫長老者之稱己國稱名者父母之邦不敢以尊者自居也

又居喪之禮七十惟衰麻在身飲酒食肉處於內注七十之年去死不遠略其居喪之禮者所以全其易盡之期也

王制凡養老七十養於學

注學大學也正

義七十養於學者七十大衰養禮轉

重故養於大學

又七十貳膳

注膳食之善者每有副貳不使闕乏也

又七十時制

注此言老則漸近死期當豫爲送終之備衣物之難得者須三月可辦故云時制正義

年轉老所須辦

轉切也

又七十非帛不暖

又七十杖於國

又七十不俟朝

注不俟朝者謂朝君之時入至朝位君出揖卽退不待朝事畢也此謂當致仕之年而不得謝者

又七十不與賓客之事

又七十致政惟衰麻爲喪

注致政事以其不能勝職任之勞也或有死喪之事惟備衰麻之服而已其他禮節皆在所不責也大全

方氏曰齊喪之事猶及所以異於八十者歟

內則大夫七十而有閣

注五十始命未爲甚老故無常膳七十有閣則有秩膳矣閣以版爲之所以庋飲食之物

祭義七十杖於朝君問則席

注古者視朝之禮君臣皆立七十杖於朝據杖而立也君問則席謂君若有問則爲之布席於堂而使之坐也

又族有七十者弗敢先七十者不有大故不入朝若有大故而入君必與之揖讓而後及爵者注

先謂鄕飲之席待七十者先入而後入也君與之揖讓而後及爵者豈族之三命得以先之乎

鄕飲酒義鄕飲酒之禮七十者四豆周禮

地官鄕大夫之職以歲時登其夫家之眾寡辧其可任者國中自七尺以及六十野自六尺以及六十有五皆徵之

秋官司厲凡七十者不爲奴

訂義

鄭鍔曰七十不爲奴老老也素問

上古天眞論丈夫八八則齒髮去

注數終衰極是以不惟頒白枯槁而更脫落矣管子

入國篇入國四旬五行九惠之教一曰老老六曰問疾凡國都皆有掌老年七十已上一子無徵月有饋肉凡國都皆有掌病士人有病者掌病以上令問之七十以上三日一問釋名

釋長幼七十曰髦頭髮白髦髦然也

六十一歲至七十歲部藝文詩

百年歌錄

一首

晉陸機七十時精爽頗損膂力愆淸水明鏡不欲觀臨樂對酒轉無歡攬衣羞發獨長嘆

代鄰叟

唐竇鞏年來七十罷耕桑就暖支羸彊下�滿眼兒孫身外事閒梳白髮對殘陽

寄壽施煥伯七十

明吳寬幼從鄕校托交遊束髮相看到白頭我愧濟南非伏勝人言吳下有施讎髙懷已見開三徑遺愛猶聞在兩州少待登堂成一笑手持春酒獻還酬

新歲述懷

韓奕白首坐中堂屠蘇最後嘗行年六十一非短亦非長眼�字尙見腳軟策能將寒有衣加體饑有食充腸閒無官職系貧無私債償懶惟居寢室健或到僧房卽死已多幸且活亦無妨

六十一自壽

陳憲章世間甲子是何年母鬢雙皤子亦然十數曾孫羅膝下兩三杯酒笑燈前尋僧野寺花迷路吹笛江門月滿船聖主萬年歌不足黃河淸了鳳翩�

六十一歲至七十歲部雜錄筆記曾子年七十文學始就乃能著書孔子曰參也魯蓋少時止以孝顯未如晚節之該洽也韋弦佩蘧公年五十而知四十九之非是武公年九十而思黃髮老之箴規予齒垂六十有七尙不知六十六年之猶未是也昏役無記豈不虛生方蘧太遲比武不早龐居士曰但願空諸所有切弗實諸所無吾以此爲觀察之資屠豳記

