

好惡部總論書經

秦誓人之彥聖其心好之不啻如自其口出人之有技冒疾以惡之禮記

曲禮愛而知其惡憎而知其善

注謂凡與人交不可以己心之愛憎誣人之善惡集說

藍田呂氏曰君子之於眾人則有私愛也不敢蔽其惡有私惡也不敢掩其善臧伯曰孟孫之惡我藥石也季孫之愛我疾疢也美疢不如惡石此知其善惡者也嚴陵方氏曰愛憎私情也善惡公義也情之所愛不必皆善故必知其爲惡情之所憎不必皆惡故必知其爲善馬氏曰夫天下之是非善惡所以不明者蔽於人之憎愛不能徇理以察物也故曰公生明偏生暗好惡正則天下之是非了然而不惑矣永嘉周氏曰天下之蔽莫大乎私天下之明莫大乎公君子之於人也無私好無私惡惟能公於好惡故能不以一己之愛憎而易天下之善惡君子之至公有如此者愛而知其惡憎而知其善此天理人欲之所以分也大凡人胸中著一件所愛所憎非特不見其惡不見其善凡其所見卻被人欲障礙並不見了君子純乎天理故是是非非兩不相奪李氏曰無作好則知其惡無作惡則知其善是以能好人能惡人也

新安朱氏曰己之愛憎或出私心而人之善惡自有公論惟賢者存心中正乃能不以此而廢彼也廬陵吳氏曰魏徵云憎者惟見其惡愛者止知其善愛憎之間所宜詳謹春秋傳好不廢過惡不去善

樂記好惡著則賢不肖別矣

緇衣子曰好賢如緇衣惡惡如巷伯則爵不瀆而民作願刑不試而民咸服大雅曰儀刑文王萬國作孚疏此一節明好賢惡惡賞罰得中則爲民所信集

說

藍田呂氏曰子曰示之以好惡而民知禁上之所以示下下之所以從上惟好惡而已𨿽有好善之迹而無誠好之心則𨿽賞不勸𨿽有惡惡之迹而無誠惡之心則𨿽刑不懼蓋誠心不至則好惡不明好惡不明則民莫知其所從違如此而欲人心之孚天下向風難矣緇衣美鄭武公之詩也父子並爲周司徒善於其職國人宜之緇衣者武公所爲周家卿士之服也武公之爲卿士國人宜之其愛之之深欲武公長爲卿士𨿽衣見其敝我將攺爲館之食之惟恐其去好賢之至者也巷伯寺人傷於讒之詩惡惡之至者也好賢必如緇衣之篤則人知上之人誠好賢矣不必爵命之數勸而民必起願心以敬上矣故曰爵不瀆而民作願惡惡必如巷伯之深則人知上之人誠惡惡矣不必刑罰之施而民畏服矣故曰刑不試而民咸服大雅曰儀刑文王萬邦作孚蓋文王之徳好惡得其正而一出乎誠心故爲天下之所儀刑徳之所以孚於下也廬陵胡氏曰人莫不有好惡也而好惡得其正者寡矣緇衣好得其正巷伯惡得其正故舉大雅儀刑文王爲言文王好仁而仁興克明徳愼罰其好惡之正如此孝經

天子章愛親者不敢惡於人

注解

司馬光曰不敢惡慢明出乎此者返乎彼者也惡慢於人則人亦惡慢之如此辱將及親管子

樞言愛人甚而不能利也

注愛甚不利生其怨心憎人甚而不能害也

憎甚不害生其賊心子華子

神气子車氏之猳其色粹而黑一產而三豚焉其二則粹而黑其一則駁而白惡其弗類於己也嚙而殺之決裂其腎腸糜盡而後止其同於己者字之惟謹而恐其傷也子華子曰甚矣心術之善移也夫目眩於異同而意怵於愛憎𨿽其所自生殺之而弗悔而況非其類矣乎今世之人其平居把握附耳呫呫相爲然約而自保其固曾膠漆之不如也及勢利之一接未有毫澤之差蹴然而變乎己又從而隨之以兵甚矣心術之善移也無以異乎子車氏之猳汲冢周書

度訓解凡民生而有好有惡小得其所好則善大得其所好則樂小遭其所惡則憂大遭其所惡則哀凡民之所好惡生物是好死物是惡民至有好而不讓不從其所好必犯法無以事上民至有惡不讓不去其所惡必犯法無以事上徧行於此尙有頑民而況曰以可去其惡而得其所好民能居乎淮南子

原道訓知與物接而好憎生焉好憎成形而知誘於外不能反己而天理滅矣好憎者心之過也好憎繁多禍乃相隨無所好憎平之至也夫性命者與形俱出其宗形備而性命成性命成而好憎生矣

精神訓嗜欲者使人之气越好憎者使人之心勞

說山訓天下莫相憎於膠漆而莫相愛於冰炭膠漆相賊冰炭相息也墻之壞愈其立也冰之泮愈其凝也以其反宗揚雄方言

性情雜釋憮憐牟愛也韓鄭曰憮晉衛曰汝潁之間曰憐宋魯之間曰牟或曰憐憐通語也憮矜悼憐哀也齊魯之間曰矜陳楚之間曰悼趙魏燕代之間曰自楚之北郊曰憮秦晉之間或曰矜或曰悼注

憸多意气也亦憐耳亟憐憮愛也東齊海岱之間曰亟自關而西秦晉之間凡相敬愛謂之亟陳楚江淮之間曰憐宋衛邠陶之間曰憮或曰魏劉劭人物志

八觀夫人情莫不欲遂其志

注志之所欲欲遂己成故烈士樂奮力之功

遭難而力士奮善士樂督政之訓

政修而善士用能士樂治亂之事

治亂而求賢能術士樂計策之謀

廣算而求其策辧士樂陵訊之辭

賓贊而求辧給貪者樂貨財之積

貨財積則貪者容其求幸者樂權勢之尢

權勢之尢則幸者竊其柄苟贊其志則莫不欣然是所謂杼其所欲則喜也所欲之心杼盡復何怨乎若不杼其所能則不獲其志不獲其志則戚

憂己才之不展是故功力不建則烈士奮

奮憤不能盡其材也徳行不訓則正人哀

哀不得行其化政亂不治則能者嘆

嘆不得用其能敵能未弭則術人思

思不得運其奇貨財不積則貪者憂

憂無所收其利權勢不尢則幸者悲

悲不得弄其權是所謂不杼其能則怨也

所怨不杼其能悅也人情莫不欲處前故惡人之自伐

皆欲居物先故惡人之自伐也自伐皆欲勝之類也是故自伐其善則莫不惡也惡其有勝己之心是所謂自伐歷之則惡也

自以達者終不自伐人情皆欲求勝故悅人之謙謙所以下之下有推與之意是故人無賢愚接之以謙則無不色懌不問能否皆欲勝人是所謂以謙下之則悅也

是以君子終日謙謙人情皆欲掩其所短見其所長

稱其所長則悅稱其所短則慍是故人駁其所短似若物冒之

情之憤悶有若覆冒是所謂駁其所乏則婟也

覆冒純塞其心婟戾人情陵上者也

見人勝己皆欲陵之陵犯其所惡𨿽見憎未害也

𨿽惡我自伐未甚疾害也若以長駁短是所謂以惡犯婟則妒惡生矣

七繆夫愛善疾惡人情所常

注不問賢愚情皆同之也苟不明質或�善善非

非者見善善者見�豈故然哉由意不明何以論之夫善非者𨿽非猶有所是

旣有百非必有一是以其所是順己所長

惡人一是與己所長同也則不自覺情通意親忽忘其惡

以與己同忘其百非謂矯駕爲至孝殘桃爲至忠善人𨿽善猶有所乏𨿽有百善或有一短以其所乏不明己長

善人一短與己所長異也以其所長輕己所短則不自知志乖气違忽忘其善以與己異百善皆棄謂曲杖爲匕首葬楯爲反具邪是惑於愛惡者也

徵質暗昧者其於接物常以愛惡或異其正梁劉勰新論

殊好累榭洞房珠簾玉扆人之所悅也鳥入而憂聳石巉巖輪菌�結�狖之所便也人上而栗五英音

六莖

音咸

池簫韶人之所樂也獸聞而振懸瀨碧潭瀾波洶湧魚龍之所安也人入而畏飛鼯甘煙走貊美鐵日嗜�人好芻豢鳥獸與人受性旣殊形質亦異所居隔絕嗜好不同未足怪也人之與獸共稟二儀之气俱抱五常之性𨿽賢愚異情善惡殊行至於目見日月耳聞雷霆近火覺熱履冰知寒此之粗識未宜有殊也聲色芳味各有正性善惡之分皎然自露不可以皂爲白以羽爲角以苦爲甘以爲香然而嗜好有殊絕者則偏其反矣非可以類推弗得以情測顚倒好醜良可怪也�顏玉理眄視巧笑眾目之所悅也軒皇愛嫫母之魌貌不易落英之麗容陳侯悅惇洽之醜狀弗賀陽文之婉姿炮羔煎鴻臛蠵臑熊眾口之所嗛文王嗜菖蒲之葅不易龍肝之味陽春白雪激楚采菱眾耳之所樂也而漢順聽山鳥之音云勝絲竹之響魏文侯好捶鑿之聲不貴金石之和郁金元憺春蘭秋蕙眾鼻之所芳也海人悅至之夫不愛芬馨之气若斯人者皆性有所偏也執其所好而與眾相反則倒白爲黑變苦成甘移角成羽佩蕕蒜當燻美醜無定形愛憎無正分也唐羅隱兩同書

愛憎夫日之明也無幽不燭蓋之以重云則光輝莫�水之鑑也有來而斯應混之以糝土則影像俱滅夫以水日之明鑑失其常然者豈不以云土之異移其性乎是則人有神智之察非不靈矣徒以內存愛尙之情外挾憎忿之事則是非得失不能不惑焉何以明之昔重華孝矣瞽叟病之親行不義寤生賢矣武姜惡之自構其亂鶴乃賤矣衛君重之載以華軒馬則微矣楚王好之衣以文繡夫以骨肉相親固無間矣而猶憎之禽獸類別誠有分矣而猶愛之況乎明君信臣不如父母之信子邪士媚於主巧於鶴馬之媚人而無愛憎之迷者蓋亦寡矣是故汲黯袁盎以忠諫而屢出籍孺韓嫣以幸而益重孫通諛言而受賞賈誼切直而見�甚矣哉愛憎之惑人也如此若夫忠臣之事君也面諍君之惡方欲成君之美而君反以爲憎己也人之事主也面諛主之善方將長主之過而主反以爲愛己也殊不知聞惡而遷善永爲有道之君悅善而忘惡長爲不義之主是則致君於有道者豈得不爲大愛乎陷主於不義者豈得不爲大憎乎而主不原忠諂之情輕肆向背之志以爲愛己者己亦愛之則寵光加於三族以爲憎己者己亦憎之則夷滅被於五宗遂使剖心刎頸之誠棄而莫用舐痔吮癰之類擢以殊級且夫賞以勸善名以爵賢使天下不肖者有名無功者受賞則何以勸天下乎法以禁非刑以懲惡使夫懷忠者坐法行直者遇刑則何以禁天下乎是以漢憎雍齒張良以爲可封隨寵少師伯比以爲可伐何則有功者害適爲不祥無徳是親以下闕

冊府元龜

嫉惡仲尼有言曰惟君子能好人能惡人蓋有挺勁直之性�眞淸之操嫉夫姦形於言色以至當官而行守法無貳抗志靡惑繇衷自信或裂裳裹足以長驁或操觚著論以申貶周愛陳迹以泄其憤怒激厲薄俗以扶於名教責敗田之夫鄙其繇徑譏貝錦之子斥是讒言惡彼犬羊之質奮此鷹鸇之志非剛毅中立卓然有守者孰能及於是哉其或觀過所從不於其黨多僻之世疾之已甚良非斯人之徒與明屠隆鴻苞

愛憎毀譽愛憎毀譽自古無定論誠憎其人而毀之也坦蕩則爲�誕厚重則爲艱深英發則爲狠躁謙退則爲巽耎仁愛則爲柔媚髙介則爲乖戾和光則爲穢混簡靜則爲惰弛勤敏則爲好事守己則爲爲我拯物則爲沽名誠愛其人而譽之也�淺則爲朗暢深險則爲沈毅躁妄則爲剛果萎薾則爲衝抑依阿則爲仁厚崖異則爲獨行污流則爲埋照避事則爲恬退妄作則爲立功自爲則爲養髙趨時則爲利物君子學道修身惟自信於此心此理而已不自信於此心此理而僕僕焉奔走於愛憎之口不亦勞乎卽吾之操持安所適從也好惡部藝文一

辯和同論

後漢劉梁夫事有違而得道有順而失義有愛而爲害有惡而爲美其故何乎蓋明智之所得暗僞之所失也是以君子之於事也無適無莫必考之以義焉得由和興失由同起故以可濟否謂之和好惡不殊謂之同春秋傳曰和如羹焉酸苦以劑其味君子食之以平其心同如水焉若以水濟水誰能食之琴瑟之專一誰能聽之是以君子之行周而不比和而不同以救過爲正以匡惡爲忠經曰將順其美匡救其惡則上下和睦能相親也昔楚恭王有疾召其大夫曰不谷不徳少主社稷失先君之緒覆楚國之師不谷之罪也若以宗廟之靈得保首領以歿請爲靈若厲大夫許諸及其卒也子囊曰不然夫事君者從其善不從其過赫赫楚國而君臨之撫正南海訓及諸夏其寵大矣有是寵也而知其過可不謂恭乎大夫從之此違而得道者也及靈王驕淫暴虐無度芋尹申亥從王之欲以殯於幹溪殉之二女此順而失義者也鄢陵之役晉楚對戰陽谷獻酒子反以斃此愛而害之者也臧武仲曰孟孫之惡我藥石也季孫之愛我美疢也疢毒滋厚石猶生我此惡而爲美者也孔子曰智之難也有臧武仲之智而不容於魯國抑有由也作而不順施而不恕也蓋善其知義譏其違道也夫知而違之僞也不知而失之暗也暗與僞焉其患一也患之所在非徒在智之不及又在及而違之者矣故曰智及之仁不能守之𨿽得之必失之也夏書曰念玆在玆庶事恕施忠智之謂矣故君子之行動則思義不爲利回不爲義疚進退周旋惟道是務苟失其道則兄弟不阿苟得其義𨿽仇讎不廢故解狐蒙祁奚之薦二叔被周公之害勃鞮以逆文爲成傅瑕以順利爲敗管蘇以憎忤取進申侯以愛從見退考之以義也故曰不在逆順以義爲斷不在憎愛以道爲貴禮記曰愛而知其惡憎而知其善考義之謂也

好惡箴

唐韓愈無悖而好不觀其道無善而惡不詳其故前之所好今見其尢從也爲比捨也爲讎前之所惡今見其臧從也爲愧捨也爲狂維讎維比維狂維愧於身不祥於徳不義不義不祥維惡之大幾如是爲而不顚沛齒之尙少庸有不思今其老矣不謹胡爲

南唐書黨與傳序

宋馬令鳴呼漢以黨錮衰唐以朋黨滅漢唐之亂𨿽愚者與知焉迨乎利害相攻則爲之而不知其非蓋亦蔽於好惡之情而已南唐之士亦各有黨智者觀之君子小人見矣或曰宋齊丘陳覺李徵古馮延己延魯魏岑查文徽爲一黨孫晟常夢錫蕭儼韓熙載江文霨鍾謨李徳明爲一黨而或列爲黨與或各敍於傳者何哉蓋世衰道喪小人阿附以消君子而君子小人反類不合故自小人觀之因謂之黨與而君子未嘗有黨也予之所論一入於黨與則宜無君子而各著於篇者未必皆小人嗚呼弗可不察也

辯姦辯

明羅虞臣羅子曰甚哉好惡之不可辟也辟生於私好而私則辟惡而私則辟辟則暱辟則激吾觀蘇老泉辯姦論激矣曰何以知其激也曰辯姦爲王荊公發也老蘇私憾於公之言也自吾觀辯曰今有人口誦孔老之言身履夷齊之行收用好名之士不得志之人相與造作言語私立名字而陰賊險狠則又異趣其禍豈可勝言夫誦孔老之言者必知其言之善者也履夷齊之行者必知其行之髙者也而謂足以爲禍則孔老之言夷齊之行其將爲禍天下者之術歟夫人有陰賊險狠必肆而惡忍而無所惜於其名者也是故叛其言背其行而陰賊險狠生焉吾聞有之矣未聞有誦其言履其行而復爲陰賊險狠之術者也是使孔老之言夷齊之行其適滋天下爲陰賊險狠者乎天下之人固雜出矣固有小人而飾以君子之行其中有所求也中有所求故外有所飾及其得也而善心衰故其情狀終亦敗露若荊公淸修之節聲色貨利之私無以入其內積判官而至相位始終如出一日無少攺焉是未可以言僞也而謂其將有所求者邪又曰面垢不洗衣垢不澣非人情也況凡事不近人情鮮不爲奸夫天下惡垢而洗面澣衣者眾矣必以忘垢而不洗不澣爲姦則以天下之惡垢者爲皆非姦人矣其何以盡姦者之情噫嘻亦細甚矣老蘇之論也曰然則何以知其爲私憾之言也曰聞之矣初老泉至京師以所著權書衡論上歐陽公一時稱其文章公獨不喜斥其文縱橫有戰國習屢詆於眾故老蘇之惡公甚於讎會張安道爲公所貶老蘇遂作是論密獻安道然當時此論不出元丰間子繇從安道辟南京請爲老蘇墓表遂全載之而蘇氏亦不敢上石必有愧乎其言者故曰辯姦之作老蘇私憾之言也且老蘇以公收用不得志之人今讀其上諸公書卒卑辭靡語自薦謂宜進用不得志之士使公當時置老蘇於門下彼當爲知己者頌又何怨其怨者私也故曰好惡之不可僻也噫嘻好惡亂其中利害奪其外其老蘇目睫之論也夫

好惡箴

金繼魯好人之爲善其爲善者未知好之惡人之不善其不善者則己惡之是惡之者常什九而好之者常什一耳孟子所以議鄕願者是固不可不懲矣朱子所以贊明道者寧非汝之法程哉

好惡部藝文二詩

好惡吟

宋邵雍惡死好生去害就利天下之人其情無異

好惡部紀事列子仲尼篇中山公子牟者魏國之賢公子也好與賢人遊不卹國事而悅趙人公孫龍樂正子輿之徒笑之公子牟曰子何笑牟之悅公孫龍也子輿曰公孫龍之爲人也行無師學無友給而不中漫衍而無家好怪而妄言欲惑人之心屈人之口與韓檀等肄之公子牟變容曰何子狀公孫龍之過歟請聞其實子輿曰吾笑龍之紿孔穿言善射者能令後鏃中前括發發相及矢矢相屬前矢造準而無絕落後矢之括猶銜弦視之若一焉孔穿駭之龍曰此未其妙者逢蒙之弟子曰鴻超怒其妻而怖之引烏號之弓綦衛之箭射其目矢來注眸子而眶不睫矢隧地而塵不揚是豈智者之言歟公子牟曰智者之言固非愚者之所曉後鏃中前括鈞後於前矢注眸子而眶不睫盡矢之勢也子何疑焉樂正子輿曰子龍之徒焉得不飾其闕吾又言其尢者龍誑魏王曰有意不心有指不至有物不盡有影不移發引千鈞白馬非馬孤犢未嘗有母其負類反倫不可勝言也公子牟曰子不諭至言而以爲尢也尢其在子矣夫無意則心同無指則皆至盡物者常有影不移者說在攺也發引千鈞勢至等也白馬非馬形名離也孤犢未嘗有母非孤犢也樂正子輿曰子以公孫龍之鳴皆條也設令發於余竅子亦將承之公子牟默然良久告退曰請待餘日更謁子論左傳昭公十年冬十二月宋平公卒初元公惡寺人柳欲殺之及喪柳熾炭於位將至則去之比葬又有寵韓非子內儲說下篇田恆相齊闞止重於簡公二人相憎而欲相賊也田恆因行私惠以取其國遂殺簡公而奪之政韓詩外傳魏文侯問李克曰人有惡乎李克曰有夫貴者則賤者惡之富者則貧者惡之智者則愚者惡之文侯曰善行此三者使人弗惡亦可乎李克曰可臣聞貴而下賤則眾弗惡也富而分貧則窮士弗惡也智而教愚則童蒙者弗惡也文侯曰善哉言乎堯舜其猶病諸寡人𨿽不敏請守斯語矣漢書袁盎傳盎爲中大夫素不好禦史大夫錯錯所居坐盎輒避盎所居坐錯亦避兩人未嘗同堂語後漢書馬援傳援兄子嚴惇並喜譏議而通輕俠客援還書誡之曰龍伯髙惇厚周愼口無擇言謙約節儉廉公有威吾愛之重之願汝曹效之杜季良豪俠好義憂人之憂樂人之樂淸濁無所失父喪致客數郡畢至吾愛之重之不願汝曹效也朱震傳震字伯厚初爲州從事奏濟陰太守單康贓罪並連康兄中常侍車騎將軍超桓帝收康下廷尉以譴超詣獄謝三府諺曰車如�棲馬如狗疾惡如風朱伯厚範滂傳滂爲汝南太守宗資功曹委任政事滂在職嚴整疾惡其有行違孝弟不軌仁義者皆掃迹斥逐不與共朝李膺傳荀爽嘗就謁膺因爲其禦旣還喜曰今日乃得禦李君矣其見慕如此黃憲傳憲字叔度世貧賤父爲牛醫潁川荀淑遇憲於逆旅時年十四淑竦然異之揖與語移日不能去謂憲曰子吾之師表也旣而前至袁閎所未及勞問逆曰子國有顏子寧識之乎閎曰見吾叔度邪是時同郡戴良才髙倨�而見憲未嘗不正容及歸罔然若有失也其母問曰汝復從牛醫兒來耶對曰良不見叔度不自以爲不及旣�其人則瞻之在前忽焉在後固難得而測矣同郡陳蕃周舉常相謂曰時月之間不見黃生則鄙吝之萌復存乎心蓋勛傳獻帝初勛爲越騎校尉董卓不欲令典禁兵出爲潁川太守還勛彊直不屈而內厭於董卓不得意疽發背卒遺令勿受卓賻贈張奐傳奐爲太常以黨罪禁錮歸田裏奐少立志節董卓慕之使其兄遺縑百匹奐惡卓爲人絕而不受魏志袁亮貞固有學行嫉何晏鄧揚等著論以譏切之晉書任愷傳愷爲侍中賈充爲尙書令愷惡充之爲人也不欲令久執朝政每裁抑焉劉暾傳暾爲司隸校尉父毅疾馮紞姦欲奏其罪未果而卒紞官位日隆暾慨然曰使先人在不令紞得無患秦秀傳秀爲博士性忌讒疾之如讎素輕鄙賈充及伐吳之役聞其爲大都督謂所親曰充文案小才乃居伐國大任吾將哭以送師傅咸傳咸爲議郎兼司隸校尉剛簡有大節識性明悟疾惡如讎孔羣傳羣字敬林有智局志尙不羈蘇峻入石頭時匡術有寵於峻賓從甚盛羣與從兄愉同行於橫塘遇之愉止與語而羣初不視術術怒欲分之愉下車抱術曰吾弟發狂卿爲我宥之乃獲免後峻平王導保存術嘗因眾坐令術勸羣酒以釋橫塘之憾羣答曰羣猶憎其目導有愧色世說補裴國寶是裴叔則子風神髙邁特爲王萬子所重每從之遊萬子父安丰謂之曰國寶初不來汝那得數往萬子曰國寶𨿽不知綏綏自知國寶世說新語王丞相拜司空桓廷尉作兩髻葛�策杖路邊窺之嘆曰人言阿龍超阿龍故自超不覺至臺門袁彥道有二妹一適殷淵源一適謝仁祖語桓宣武云恨不更有一人配卿晉書範寧傳寧爲中書郎儒雅方正其舅王國寶持威權寧嫉其阿諛勸孝武帝黜之南齊書王儉傳儉髙帝時爲左僕射儀曹郎孔�嘗謀議幃幕每及選用頗失鄕曲情儉從容啟帝曰臣有孔�猶陛下之有臣也時人呼孔�何憲王儉爲三公梁書張纘傳纘武帝時爲尙書僕射初與參掌何敬容意趣不協敬容居權軸賓客輻湊有過詣纘纘輒拒不前曰吾不能對敬容殘客及是遷爲讓表曰自出守股肱入屍衡尺可以仰首伸眉論列是非者矣而寸襟所滯近蔽耳目深淺淸濁豈有能預加以矯心飾貌酷非所閒不喜俗人與之共事此言以指敬容也北齊書祖珽傳珽拜尙書左僕射加特進封燕郡公所住宅在義井坊大事修築陸媼自往案行勢傾朝野斛律光甚惡之遙見竊罵云多事乞索小人欲行何計數嘗謂諸將云邊境消息處分兵馬趙令嘗與吾等參論之盲人掌機密來全不共我輩語正恐誤他國家事世說補仲長子光隱居北渚王無功愛其貞素徙與相近蕭穎士有一僕事之十餘年每加箠楚輒百餘不堪其苦人或激之使去其僕曰我非不能他從所以遲畱者特愛慕其博奧耳蘇司業每謂當時名士曰僕不幸生於衰俗所不恥者識元紫芝冊府元龜盧杞爲門下侍郎平章事徳宗建中時詔徵汾州刺史劉暹暹剛腸嫉惡歷典數州皆爲廉吏杞畏憚恐暹爲禦史大夫沮己之所見遽稱薦前河南尹於頎爲禦史大夫以其柔易制也又太常卿韋倫奉使稱旨西蕃敬服朝廷得失上疏言之爲杞所惡攺太子少保徳宗幸奉天右僕射崔寧流涕論時事杞聞惡之譖於徳宗言寧與朱泚盟誓故至遲回寧遂見殺又宰相張謚忠正有才徳宗所委信杞頗惡之鎰尋罷相杞專權忌害又罷顏眞卿禮儀使攺太子少師仍諭之曰方面之任何處爲使眞卿候杞於中書曰眞卿以福性爲小人所憎竄逐非一今已羸老幸相公庇之相公先中丞傳首至平原面上血眞卿不敢衣拂以舌舐之相公忍不相容乎杞矍然而拜含怒於心會李希烈陷汝州杞乃奏曰顏眞卿四方所信使諭之可不勞師旅帝從之朝廷失色李勉聞之以爲失一元老貽朝廷羞密表請畱又遣逆於路不及後眞卿爲希烈所害陸贄爲中書侍郎平章事素惡於公異於卲旣輔政逐之談者亦以爲隘馬令南唐書黃載傳載待人均一無所愛惡𨿽遇橫逆亦巽謝焉宋史趙普傳時樞密副使趙昌言與胡旦陳象輿董儼梁顥厚善會旦令翟馬周上封事排毀時政普深嫉之奏流馬周黜昌言等鄭州團練使侯莫陳利用驕肆僭侈大爲不法普廉得之盡以條奏利用坐流商州普固請誅之其嫉惡彊直皆此類竇儀傳儀弟偁字日章太宗領開封府尹選偁判官時賈琰爲推官偁不樂其爲人太宗嘗宴諸王偁琰與會琰言矯誕偁叱之曰巧言令色心獨不愧乎上愕然因罷會出偁爲彰義軍節度判官寇準傳至道二年祠南郊中外官皆進秩準素所喜者多得臺省淸要官所惡不及知者退序進之彭惟節位素居馮拯下拯轉虞部員外郎惟節轉屯田員外郎章奏列銜惟節猶處其下李昉傳昉在位小心循謹無赫赫稱好接賓客雅厚張洎而薄張佖及昉罷相洎艸制深攻詆之而佖朔望必詣昉或謂佖曰李公待君素不厚何數詣之佖曰我爲廷尉日李公方秉政未嘗一有請求此吾之所以重之也曹彬傳彬子瑋拜宣徽北院使鎭國軍節度觀察畱後簽書樞密院事宰相丁謂逐寇準惡瑋不附己指爲準黨除南院使環慶路都總管安撫使幹興初謫左衛大將軍容州觀察使知萊州瑋以宿將爲謂所忌卽日上道從弱卒十餘人不以弓矢箙自隨澠水燕談錄直史館孫公冕文學政事有聞於時而賦性剛明以別白賢不肖爲事天禧中連守數郡暇日接僚吏殊不喜談朝廷除授亦未嘗覽除目每邸吏報狀則納懷中不復省視或詰其意曰某人賢而反沈下位某人不才而驟居顯官見之令人不快爾或譏其不廣然其好賢嫉惡之心亦可尙也宋史宋庠傳寶元中以右諫議大夫參知政事庠爲相儒雅練習故事自執政遇事輒分別是非庠與宰相呂夷簡論數不同凡庠與善者夷簡皆指爲朋黨如鄭戩葉淸臣等悉出乃以庠知揚州蔣堂傳堂以樞密直學士知益州楊日嚴在蜀有能名堂素不樂之於是節遊宴減廚傳專尙寬縱頗變日嚴之政張升傳至和二年召兼侍讀拜禦史中丞劉沆在相位以禦史範師道趙抃嘗攻其惡陰欲出之升曰天子耳目之官柰何用宰相怒而斥上章力爭之沆竟罷去儒林公議範仲淹富弼初被進用銳於建謀作事不顧時之可否時山東人石介方爲國子監直講撰慶曆聖徳詩以美得人中有惟仲淹弼一夔一契之句气類不同者惡之若讎未幾謗訾羣興範富皆罷爲郡介詩頗爲累焉聞見前錄王荊公薦呂申公爲中丞其辭以謂有八元八覬之賢未半年所論不同復謂有歡兜共工之姦荊公之喜怒如此剡溪野語王荊公艸制詞極醜詆範蜀公笑誦其辭曰材無任職之能某披襟當之內有謀利之實則夫子自道也宋史孫復傳復與胡瑗不合在太學常相避瑗治經不如復而教養諸生過之野老記聞蔡京與陳了翁有筆硯之舊了翁深嫉之嘗入朝已立班上禦殿差晚杲日照耀眾莫敢仰視京注目久而不瞬謂同省曰此公眞大貴人也或曰公明知其貴胡不少貶而議論之間有不恕何邪了翁誦老杜詩曰射人先射馬擒賊先擒王且此人得志乃國家之大賊天下之大蜮遂以急速公事請疏京悖逆姦詐十事宋史王淮傳淮爲丞相朱熹爲浙東提舉劾知臺州唐仲友淮素善仲友不喜熹乃擢陳賈爲監察禦史俾上疏言近日道學假名濟僞之獘請詔痛革之鄭丙爲吏部尙書相與協力攻道學熹由此得祠其後慶元僞學之禁始於此陳騤傳寧宗卽位知樞密院事兼參知政事趙汝愚爲右丞相騤素所不快未嘗同堂語汝愚擬除劉光祖侍禦史騤奏曰劉光祖舊與臣有隙光祖入臺臣請避之汝愚愕而止金史守貞傳趙秉文由外官入翰林遽上書言願陛下進君子退小人上問君子小人謂誰秉文對君子故相完顏守貞小人今參知政事胥持國其爲天下推重如此元史韓若愚傳若愚參議中書省事鐵木疊兒爲右丞相以憎愛進退百官恨若愚不附己羅織以事帝知其枉不聽明外史李默傳默性褊淺用愛憎爲軒輊頗私鄕舊以恩威自歸士論亦不甚附之宵練匣黃蘿石平生好善惡惡甚嚴自舉以問陽明老師曰好字原是好字惡字原是惡字黃於言下躍然

好惡部雜錄易經謙彖傳人道惡盈而好謙左傳昭公二十五年子大叔曰民有好惡喜怒哀樂生於六气疏好生於陽惡生於陰喜生於好怒生於惡範氏之臣王生曰好不廢過惡不去善義之經也國語子髙曰仁者可好可惡好之不逼惡之不怨不仁者則不然人好之則逼惡之則怨管子樞言篇愛者憎之始也莊子刻意篇喜怒者道之過好惡者徳之失商子愼法篇夫以法相治以數相舉者不能相益訾言者不能相損民見相譽無益相管附惡見訾言無損習相憎不相害也夫愛人者不阿憎人者不害愛惡各以其正治之至也荀子樂論篇夫民有好惡之情而無喜怒之應則亂先王惡其亂也故修其行正其樂而天下順焉韓非子說難篇論其可愛則以爲藉資論其所憎則以爲嘗己也淮南子原道訓好憎者心之過也泛論訓好憎理則憂弗近也古諺心誠憐白髮元情不怡艷色媸女愛不敝席男歡不盡輪

