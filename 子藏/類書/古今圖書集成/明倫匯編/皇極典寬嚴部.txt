

寬嚴部總論書經

商書仲虺之誥克寬克仁彰信兆民

蔡傳

能寬能仁謂之能者寬而不失於縱仁而不失於柔也詩經

商頌長髮不競不絿不剛不柔敷政優優百祿是遒

大全

慶源輔氏曰湯之爲政不彊不弱不剛不柔優遊寬裕此百福之所聚也管子

參患凡人主者猛毅則伐懦弱則殺猛毅者何也輕誅殺人之謂猛毅懦弱者何也重誅殺人之謂懦弱此皆有失彼此凡輕誅者殺不辜而重誅者失有辜故上殺不辜則道正者不安上失有罪則行邪者不變道正者不安則才能之人去亡行邪者不變則羣臣朋黨才能之人去亡則宜有外難羣臣朋黨則宜有內亂故曰猛毅者伐懦弱者殺也韓詩外傳

論寬嚴傳曰水濁則魚喁令苛則民亂城峭則崩岸峭則陂故吳起峭刑而車裂商鞅峻法而支解治國者譬若乎張琴然大弦急則小弦絕矣故急轡�者非千里之禦也有聲之聲不過百里無聲之聲延及四海故祿過其功者削名過其實者捐情行合名禍福不虛至矣詩云何其處也必有與也何其久也必有以也故惟其無爲能長生久視而無累於物矣威有三術有道徳之威者有暴察之威者有狂妄之威者此三威不可不審察也何謂道徳之威曰禮樂則修分義則明舉措則時愛利則刑如是則百姓貴之如帝王親之如父母畏之如神明故賞不用而民勸罰不加而威行是道徳之威也何謂暴察之威曰禮樂則不修分義則不明舉措則不時愛利則不刑然而其禁非也暴其誅不服也繁審其刑罰而信其誅殺猛而必暗如雷擊之如墻壓之百姓劫則致畏怠則傲上執拘則聚遠聞則散非劫之以刑勢振之以誅殺則無以有其下是暴察之威也何謂狂妄之威曰無愛人之心無利人之事而日爲亂人之道百姓歡嘩則從而放執於刑灼不和人心悖逆天理是以水旱爲之不時年谷以之不升百姓上困於暴亂之患而下窮衣食之用愁哀而無所告訴比周憤憒以離上傾覆滅亡可立而待是狂妄之威也夫道徳之威成乎眾彊暴察之威成乎危弱狂妄之威成乎滅亡故威名同而吉凶之效遠矣故不可不審察也詩曰昊天疾威天篤降喪瘨我饑饉民卒流亡淮南子

泛論訓天地之气莫大於和和者陰陽調日夜分而生物春分而生秋分而成生之與成必得和之精故聖人之道寬而栗嚴而溫柔而直猛而仁太剛則折太柔則捲聖人正在剛柔之間乃得道之本積陰則沈積陽則飛陰陽相接乃能成和夫繩之爲度也可捲而伸也引而伸之可直而晞故聖人以身體之夫修而不橫短而不窮直而不剛久而不忘者其惟繩乎故恩推則懦懦則不威嚴推則猛猛則不和愛推則縱縱則不令刑推則虐虐則無親昔者齊簡公釋其國家之柄而專任其大臣將相攝威擅勢私門成黨而公道不行故使陳成田常鴟夷子皮得成其難使呂氏絕祀而陳氏有國者此柔懦所生也鄭子陽剛毅而好罰其於罰也執而無赦舍人有折弓者畏罪而恐誅則因猘狗之驚以殺子陽此剛猛之所致也今不知道者見柔懦者侵則矜爲剛毅見剛毅者亡則矜爲柔懦此本無主於中而見聞舛馳於外者也何垣西疇常言

蒞官爲政寬嚴孰尙曰張嚴之聲行寬之實政有綱令有信使人望風肅畏者聲也法從輕賦從薄使人安靜自適者實也乃若始焉旣易啟侮終焉刑不勝姦𨿽欲行愛人利物之志吾知其有不能也朱子全書

答廖子晦爲政以寬爲本者謂其大體規模意思當如此耳古人察理精密持身整肅無偸惰戲豫之時故其政不待作威而自嚴但其意則以愛人爲本耳及其施之於政事便須有綱紀文章關防禁約截然而不可犯然後吾之所謂寬者得以隨事及人而無頹敝不舉之處人之蒙惠於吾者亦得以通達明白實受其賜而無間隔欺蔽之患聖人說政以寬爲本而今反欲其嚴正如古樂以和爲主而周子反欲其淡蓋今之所謂寬者乃縱弛所謂和者乃哇淫非古之所謂寬與和者故必以是矯之乃得其平耳如其不然則𨿽有愛人之心而事無統紀緩急先後可否與奪之權皆不在己於是姦豪得志而善良之民反不被其澤矣此事利害只在目前不必引書傳考古今然後知也但爲政必有規矩使姦民滑吏不得行其私然後刑罰可省賦斂可薄所謂以寬爲本體仁長人孰有大於此者乎

語類今人說寬政多是事事不管某謂壞了這寬字性理會通

寬嚴龜山楊氏曰爲政要得厲威嚴使事事齊整甚易但失於不寬便不是古人作處孔子言居上不寬吾何以觀之哉又曰寬則得眾若使寬非常道聖人不只如此說了今人只要事事如意故常見寬政悶人不知權枘在手不是使性气處何嘗見百姓不畏官人但見官人多虐百姓耳然寬亦須有制始得若百事不管惟務寬大則胥吏侮文弄法不成官府須要權常在己操縱予奪總不由人盡寬不妨程伯淳作縣常於座右書視民如傷四字云某每日常有愧於此觀其用心應是不錯決撻了人古人於民若保赤子爲其無知也常以無知恕之則𨿽有可怒之事亦無所施其怒無知則固不察利害所在教之趨利避害全在保者今赤子若無人保則𨿽有坑�在前蹈之而不知故凡事疑有後害而民所見未到者當與他做主始得朱子曰古人爲政一本於寬今必須反之以嚴蓋必如是矯之而後有以得其當今人爲寬至於事無統紀緩急予奪之權皆不在吾下卻是姦豪得志平民旣不蒙其惠又反受其殃矣問爲政更張之初莫亦須稍嚴以整齊之否曰此事難斷定說在人如何處置然亦何消要過於嚴今所難者是難得曉事底人若曉事底人歷練多事才至面前他都曉得依那事分寸而施以應之自然畏服今人往往過嚴者多半是自家不曉又人欺己又怕人慢己遂將大拍頭去拍他要他畏服若自見得何消過嚴問政治當明其號令不必嚴刑以爲威曰號令旣明刑罰亦不可弛苟不用刑罰則號令徒掛墻壁爾與其不遵以梗吾治曷若懲其一以戒百與其核實檢察於其終曷若嚴其始而使之無犯做大事豈可以小不忍爲心問爲政者當以寬爲本而以嚴濟之曰某謂當以嚴爲本而以寬濟之曲禮謂蒞官行法非禮威嚴不行須是令行禁止若曰令不行禁不止而以是爲寬則非也西山眞氏曰世之言政者有曰寬以待良民而嚴以馭姦民也或曰撫民當寬而束吏貴嚴也或曰始嚴而終之以寬也然則治人之術其果盡於此乎如其盡於此也夫人之所知也吾何庸思且世之能是者亦眾矣抑何其合於聖賢者寡也嗚呼吾患不能存吾心焉爾吾之心存則蘊之爲仁義發之爲惻隱羞惡隨物以應而無容心焉則寬與嚴在其中矣且獨不觀諸天乎熙然而春物無不得其生者凜然而秋物無不遂其成者是果孰爲之哉曰陰與陽而已人知天道之妙若是而不知吾之所謂仁義者卽天之陰陽也昔者聖人系易蓋�言之以見夫人之與天其本則一自夫汨之以私亂之以欲於是乎與天不相似矣盍亦反其本而觀之怵惕於情之所可矜顙泚於事之所可愧此固有之良心而非由外鑠者也吾能存之使勿失養之亡以害則天理渾然隨感輒應於其當愛者憫惻施焉非吾愛之也仁發乎中而不能不愛也於其當惡者懲艾加焉非吾惡之也義動乎中而不能不惡也吾之愛惡以天不以人故𨿽寬而寬之名不聞𨿽嚴而嚴之迹不立以之治人其庶矣乎魯齋許氏曰孔子曰政寬則民慢慢則糾之以猛猛則民殘殘則施之以寬寬以濟猛猛以濟寬政是以和斯不易之常道也

寬嚴部藝文

連珠

晉陸機臣聞春風朝煦蕭艾蒙其溫秋霜霄墜芝蕙被其涼是以威以齊物爲肅徳以普濟爲弘

使人畏愛悅服策

唐白居易問政不可寬寬則人慢刑不可急急則人殘故失於恢恢則漏网而爲獘務於察察則及泉而不祥將使寬猛適宜�密合制上施畏愛之道下有悅服之心刑政之中何者爲得臣聞聖人在上使天下畏而愛之悅而服之者由乎理大罪赦小過也書曰宥過無大況小者乎刑故無小況大者乎故宥其小者仁也仁以容之則天下之心愛而悅之矣刑其大者義也義以糾之則天下之心畏而服之矣臣竊見國家用法似異於是何則糾察之政急於朝官而寬於外官懲戒之刑加於小吏而縱於長史是故權輕而過小者或反繩之寄重而罪大者或反赦之臣伏思之恐非先王宥過刑故之道也然則小大之諭其猶魚邪魚之在泉者小也察之不祥魚之吞舟者大也漏之不可刑煩猶水濁水濁則魚喁政慢猶防決防決則魚逝是以善爲理者舉其綱�其网綱舉則所羅者大矣网�則所漏者小矣伏惟陛下舉其綱於長吏�其网於朝官舍小過以示仁理大罪而明義則畏愛悅服之化暗然而日彰於天下矣

厲法禁

宋蘇軾昔者聖人制爲刑賞知天下之樂乎賞而畏乎刑也是故施其所樂者自下而上民有一介之善不終朝而賞隨之是以上之爲善者足以知其無有不賞也施其所畏者自上而下公卿大臣有毫髮之罪不終朝而罰隨之是以下之爲不善者亦足以知其無有不罰也詩曰剛亦不吐柔亦不茹夫天下之所謂權豪貴顯而難令者此乃聖人之所借以徇天下也舜誅四凶而天下服何也此四族者天下之大族也夫惟聖人爲能擊天下之大族以服小民之心故其刑罰至於措而不用周之衰也商鞅韓非峻刑酷法以督責天下然所以爲得者用法始於貴戚大臣而後及於�賤故能以其國霸由此觀之商鞅韓非之刑非舜之刑而所以用刑者舜之術也後之庸人不深原其本末而猥以舜之用刑之術與商鞅韓非同類而棄之法禁之不行姦宄之不止由此其故也今夫州縣之吏受賂以鬻獄其罪至於除名而其官不足以贖則至於嬰木索受笞箠此亦天下之至辱也而士大夫或冒行之何者其心有所不服也今夫大吏之爲不善非特簿書米鹽出入之間也其位愈尊則其所害愈大其權愈重則其下愈不敢言幸而有不畏彊禦之士出力而排之又幸而不爲上下之所抑以遂成其罪則其官之所減者至於罰金蓋無幾矣夫過惡暴著於天下而罰不傷其毫毛鹵莽於公卿之間而纖悉於州縣之小吏用法如此宜其天下之不心服也用法而不服其心𨿽刀鋸斧鉞猶將有所不避而況木索笞箠哉方今法令至繁觀其所以防姦之具一舉足且入其中而大吏犯之不至於可畏其故何也天下之議者曰古者之制刑不上大夫大臣不可以法加也嗟夫刑不上大夫者豈曰大夫以上有罪而不刑歟古之人君責其公卿大臣至重而待其士庶人至輕也責之至重故其所以約束之者愈寬待之至輕故其所以堤防之者甚密夫所貴乎大臣者惟其不待約束而後免於罪戾也是故約束愈寬而大臣益以畏法何者其心以爲人君之不我疑而不忍欺也苟幸其不疑而輕犯法則固已不容於誅矣故夫大夫以上有罪不從於訊鞫論報如士庶人之法斯以爲刑不上大夫而已矣天下之吏自一命以上其蒞官臨民苟有罪皆書於其所謂歷者而至於館閣之臣出爲郡縣者則遂罷去此眞聖人之意欲有以重責之也柰何其與士庶人較罪之輕重而又以其爵減耶夫律有罪而得以首免者所以開盜賊小人自新之塗而今之卿大夫有罪亦得以首免是以盜賊小人待之歟天下惟無罪也是以罰不可得而加如知其有罪而特免其罰則何以令天下今夫大臣有不法或者旣以舉之而詔曰勿推此何爲者也聖人爲天下豈容有此曖昧而不決故曰厲法禁自大臣始則小臣不犯矣

君術策四

蘇轍臣聞古者君臣之間相信如父子相愛如兄弟朝廷之中優遊悅懌歡然相得而無間知無所不言言無所不盡開心平意表裏洞達終身而不見其隙當此之時天下之人出身以事君委命於上而無所憂懼安神定气以觀天下之政蕩然肆志有所欲爲而上不見忌其所據者甚堅而無疑是以士大夫皆敢進而擅天下之大功至於後世君臣相虞皆有猜防之憂君不敢以其誠心致諸其臣而臣亦不敢直己以行事二者相與齟齬而不相信上下相顧鰓鰓然而不能以自安而尙何暇及於天下之利害故天下之事每每擾敗而無所成就臣竊傷之而以爲其獘在於防禁之太深而督責之太急夫古之聖人至嚴而有所至寬至易而有所至險使天下有所易信而有所不可測用之各當其處而不失節是以天下畏其嚴而樂其寬至於後世之君徒知天下之不可以甚寬也而用之其君臣之際使其公卿大臣終日憂懼不得安意肆志以自盡於其上而以爲畏威徒知天下之不可甚嚴也而用之其法律之事使其天下之官吏欺其長上得以苟免取容不畏天子之法而以爲行惠蓋其所以用之之術甚悖而不順者至於如此夫天下之人上自百官而下至於庶民其爲姦安可窮盡而天子者以其一身寄乎其中論其眾寡之勢則天下至眾而天子至寡論其智詐巧僞之術則天下之眾固必有過於天子者吾欲臨之以天子之威則彼有所畏憚而不敢言多爲之堤防以禦其變詐則彼之智將有以出於堤防之所不能及是以古之聖人推之以至誠而禦之以至威容之以至寬而待之以至易以君子長者之心待天下之士而不防其爲詐談笑議論無所不及以開其歡心故天下士大夫皆欣然而入於其中有所愧恥而不忍爲欺詐之行力行果斷而無憂懼不敢之意其所任用𨿽其兄弟朋友之親而不顧徇私之名其所誅戮𨿽其仇怨�睚之人而不卹報怨之嫌何者君臣相信之篤此所謂至嚴而有所至寬者也然至大吏縱橫放肆犯法而無忌天下之所指目律令之所當取則𨿽天子有所不可輒釋使之一入而不可解而後天下知有所畏此所謂至易而有所至險二者其事不同而相與爲用夫是以至寬而天下無頹惰靡迆之風至險而君臣無猜防逼迫之慮夫惟能通其君臣之歡而盡行其刑法之所禁而後可以及此也

論寬猛二道奏

上官均臣聞治天下有二道寬與猛而已寬過則緩而傷義事有廢弛之獘猛過則急而傷恩官吏有獘法苟免之患術𨿽不同其�政害民一也自熙寧以來朝廷以法度整齊四方諸路監司不能深明朝廷之意往往務爲慘核刻深之政郡縣望風畏栗大抵以趣辦爲事類文具而無實不暇長計遠以便民爲意而四方之民有憔悴愁嘆之音此傷猛過急之獘也自陛下臨禦數下徳音務從寬大四方欣然仰戴徳澤然比聞諸道監司又不能明陛下之美意妄意朝廷風旨一切以苟簡縱弛爲事疲�污庸之吏視而不劾紛糾紊繆之政知而不察外求寬厚之名以要譽於一時此矯枉過寬士大夫守義不篤之患也方陛下講修百度以差役之法行於四方尢在郡縣夙夜悉心以推行朝廷愛民之政若怠惰不舉委成於胥吏太守玩而不察監司視而不糾朝廷遣使廉訪頗有其實或風聞於上當顯責以厲遠近庶幾按察之吏不敢寬縱郡縣之官不敢偸惰人人警懼修職宣布陛下之徳澤以惠黎庶

治勢略

秦觀哲宗元佑初觀以蔡州教授舉賢良方正進策三十篇其治勢略云聖主之於天下豈嘗有意用術哉天下有彊勢吾則有寬術天下有弱勢吾則有猛術非彊非弱天下無勢非寬非猛吾亦無術蓋無勢者天下之常而無術者聖人之至術也𨿽然禦彊勢者必以寬而彊之獘實生於寬禦弱勢者必以猛而弱之獘實生於猛何則昔漢之文景承髙祖開創之後接呂氏蹀血之餘除非謗去肉刑減笞法定箠令可謂寬矣而諸侯逆命外寇侵邊孝武不勝其憤力攘匈奴誅兩粵大臣相繼而入獄二千石連頸而伏誅巫蠱之禍至於夫婦父子之間而不相保由是言之豈非彊之獘實生於寬耶昔唐肅宗器本刻深以刑名自喜安史之亂來歸者戮於獨柳之下待罪者斃於縲紲之中可謂猛矣而慶緒薦興思明復起代宗深鑑其事捨脇從之罪緩污染之誅至於封豕長蛇無所懲艾忠臣義士切齒不平王室陵夷之漸蓋基於此由是言之豈非弱之獘實生於猛耶是故救彊之獘必於崇寬之時救弱之獘必於尙猛之日昔陵陽嚴詡將去潁川謂掾史曰我以柔弱召必選剛猛代到將有僵僕者矣及何並至郡首治鍾威趙季李款之獄果如詡言以詡並觀之則天下之勢可以前百年而預定古者刑罰世輕世重不爲定論文王之時關市譏而不徵周公成王之時則關市有徵矣至凶年然後弛之推此類而言則先王之法度大抵皆審天下之勢而爲之者也傳曰政寬則民慢慢則糾之以猛猛則民殘殘則施之以寬寬以濟猛猛以濟寬政是以和夫傳所謂和者則臣之所謂聖人之至術者歟

安民論

李覯君者親也民者子也吏者其乳保也親不能自育其子育之者乳保也君不能自治其民治之者官吏也赤子之在𦇤褓知有乳不知有母也細民之在田野知有吏不知有君也乳之不才則饑之渴之驚之癇之親𨿽慈不能幸其子以生也吏之不才則窮之役之殺之害之君𨿽仁不能幸其民以安也然乳保之任不離帷房之間親之臥起可以接也官吏之職必遠畿甸之外君之視聽無由及也是故擇吏不可不愼也竊思今之所謂良吏者多不得其衷焉不師古道不觀人情各是其所是非其所非而已其務近名者則曰政必以猛其務陰徳者則曰政必以寬其務自異者則曰前之政猛矣我必以寬前之政寬矣我必以猛其務自守者則曰何必以猛何必以寬斷諸法而已矣是皆一偏之論也政必以猛乎其如善人何多其逮捕峻其推鞫苛察則謂之智深文則謂之公火之炎矣無間玉石霜之隕矣孰分蘭蕙仁者之愛果如是哉政必以寬乎其如惡人何弛其囚系輕其刑戮以容姦爲大度以緩令爲識體鴟梟鳴樹而弗忍言弋射虎豹食人而弗忍機陷義者之斷果如是哉政必攺前乎則前人之猛治者皆惡人也我攺以寬孰謂可哉前人之寬治者皆善人也我攺以猛孰謂可哉政必以法乎則法輕而情重者何以威之哉法重而情輕者何以恩之哉是故近名者刻薄之人也陰徳者柔邪之人也自異者詭激之人也自守者畏�之人也皆不足以知治體矣仲尼曰寬以濟猛猛以濟寬政是以和蓋言寬猛不可偏任也失之於寬則濟以猛失之於猛則濟以寬寬猛並行然後爲治也何謂寬猛並行哉於善則寬而於惡則猛也�陶曰宥過無大刑故無小過𨿽大而宥其寬也故𨿽小而刑其猛也明主誠宜處寬猛之用以命郡吏謹察其所爲而廢興之則治道一致而百姓阜康矣

寬嚴部紀事左傳昭公二十年鄭子產有疾謂子太叔曰我死子必爲政惟有徳者能以寬服民其次莫如猛夫火烈民望而畏之故鮮死焉水懦弱民狎而玩之則多死焉故寬難疾數月而卒太叔爲政不忍猛而寬鄭國多盜取人於萑苻之澤太叔悔之曰吾早從夫子不及此興徒兵以攻萑苻之盜盡殺之盜少止仲尼曰善哉政寬則民慢慢則糾之以猛猛則民殘殘則施之以寬寬以濟猛猛以濟寬政是以和討曰民亦勞止汔可小康惠此中國以綏四方施之以寬也毋從詭隨以謹無良式遏寇虐慘不畏明糾之以猛也柔遠能邇以定我王平之以和也又曰不競不絿不剛不柔布政優優百祿是遒和之至也及子產卒仲尼聞之出涕曰古之遺愛也說苑政理篇公叔文子爲楚令尹三年民無敢入朝公叔子見曰嚴矣文子曰朝廷之嚴也寧云妨國家之治哉公叔子曰嚴則下喑下喑則上聾聾喑不能相通何國之治也蓋聞之也順鍼縷者成帷幕合升斗者實倉廩並小流而成江海明主者有所受命而不行未嘗有所不受也後漢書陳寵傳寵肅宗初爲尙書是時承永平故事吏政尙嚴切尙書決事率近於重寵以帝新卽位宜攺前世苛俗乃上疏曰臣聞先王之政賞不僭刑不濫與其不得已寧僭不濫故唐堯著典眚災肆赦周公作戒勿誤庶獄伯夷之典惟敬五刑以成三徳由此言之聖賢之政以刑罰爲首往者斷獄嚴明所以威懲姦慝旣平必宜濟之以寬陛下卽位率由此義數詔羣僚弘崇晏晏而有司執事未悉奉承典刑用法猶尙深刻斷獄者急於篣格酷烈之痛執憲者煩於詆欺放濫之文或因公行私逞縱威福夫爲政猶張琴瑟大弦急者小弦絕故子貢非臧孫之猛法而美鄭喬之仁政詩云不剛不柔布政優優方今聖徳充塞假於上下宜隆先王之道蕩滌煩苛之法輕薄箠楚以濟羣生全廣至徳以奉天心帝敬納寵言每事務於寬厚其後遂詔有司絕鉆鉆諸慘酷之科解妖惡之禁除文致之請讞五十餘事定著於令是後人俗和平屢有嘉瑞馬援傳援兄子嚴肅宗卽位徵拜侍禦史中丞其冬有日食之災嚴上封事曰臣聞日者眾陽之長食者陰侵之徵傳曰上徳以寬服民其次莫如猛故火烈則人望而畏之水懦則人狎而玩之爲政者寬以濟猛猛以濟寬如此綏禦有體災眚消矣書奏帝納其言宋均傳均爲河內太守政化大行均嘗寢病百姓耆老爲禱請旦夕問起居其爲民愛若此以疾上書乞免詔除子條爲太子舍人均自扶輿詣闕謝恩帝使中黃門慰問因畱養疾司徒缺帝以均才任宰相召入視其疾令兩騶扶之均拜謝曰天罰有罪所苦浸篤不復奉望帷幄因流涕而辭帝甚傷之召條扶侍均出賜錢三十萬均性寬和不喜文法常以爲吏能弘厚𨿽貪污放縱猶無所害至於苛察之人身或廉法而巧黠刻削毒加百姓災害流亡所由而作及在尙書恆欲叩頭爭之以時方嚴切故遂不敢陳帝後聞其言而追悲之晉書胡威傳威爲尙書嘗諫時政之寬帝曰尙書郎以下吾無所假借威曰臣之所陳豈在丞郎令史正謂如臣等輩始可以肅化明法耳周書樂遜傳孝閔帝踐祚衛公直鎭蒲州以遜爲直府主簿武成元年六月以霖雨經時詔百官上封事遜陳時宜一十四條其五條切於政要其一崇治方竊惟今之在官者多求淸身克濟不至惠民愛物何者比來守令年期旣促歲責有成蓋謂猛濟爲賢未甚優養此政旣代後者復然夫政之於民過急則刻薄傷緩則弛慢是以周失舒緩秦敗急酷民非赤子當以赤子遇之宜在舒疾得中不使勞擾頃承魏之衰政人習逋違先王朝憲備行民咸識法但可宣風正俗納民軌訓而已自非軍旅之中何用過爲迫切至於興邦致治事由徳教漸以成之非在倉卒竊謂姬周盛徳治興文武政穆成康自斯厥後不能無事昔申侯將奔楚子誨之曰無適小國言以政狹法峻將不汝容敬仲入齊稱曰幸若獲宥及於寬政然關東諸州淪陷日久人在塗炭當慕息肩若不布政優優聞諸境外將何以使彼勞民歸就樂土唐書郝處俊傳處俊進同東西臺三品咸享初幸東都皇太子監國諸宰相皆畱而處俊獨從帝嘗曰王者無外何爲守禦而重門擊柝庸待不虞耶我嘗疑秦法爲寬荊軻匹夫耳七首竊發羣臣皆荷戟侍莫敢拒豈非習慢使然處俊對曰此乃法急耳秦法輒升殿者夷三族人皆懼族安有敢拒耶魏曹操著令曰京城有變九卿各守其府後嚴才亂與徒數十人攻左掖門操登銅爵臺望之無敢救者時王修爲奉常聞變召車騎未至領官屬步至宮門操曰彼來者必王修乎此由修察變識機故冒法赴難向若拘常則遂成禍矣故王者設法不可急亦不可慢詩曰不懈於位人之攸�仁也式遏寇虐無俾作慝刑也書曰髙明柔克沈潛剛克中道也帝曰善賈惇頤傳惇頤弟惇實爲洛州長史寬惠人心懷向洛陽令楊徳幹矜酷烈杖殺人以立威惇實諭止曰政在養人傷生過多𨿽能不足貴也徳幹歷澤齊汴相四州刺史有威嚴時語曰寧食三斗炭不逢楊徳幹傳信記上禦勤政樓大酺縱士庶觀看百戲競作人物塡喧金吾衛士白棒雨下不能制止上患之謂力士曰吾以海內丰稔四方無事故盛爲宴樂耳與百姓同歡不知下人喧亂如此汝何方止之力士曰臣不能也陛下試召嚴安之處分打揚以臣所見必有可觀上從之安之到則周行賡場以手板畫地示眾曰犯此者死以是終五日酺宴咸指其地畫曰嚴公界境無一人敢犯者唐書權徳輿傳徳輿同中書門下平章事帝嘗問政之寬猛孰先對曰唐家承隋苛虐以仁厚爲先太宗皇帝見明堂圖始禁鞭背列聖所循皆尙徳教故天寶大盜竊發俄而夷滅蓋本朝之化感人心之深也帝曰誠如公言崔邠傳邠弟郾爲虢州觀察使攺鄂嶽等州觀察使治虢以寬經月不笞一人及�鄂則嚴法峻誅一不貸或問其故曰陜土瘠而民勞吾撫之不暇猶恐其擾鄂土沃民剽雜以夷俗非用威莫能治政所以貴知變者也聞者服焉遼史耶律那也傳那也爲人廉介長於理民每有鬥訟親核曲直不尙威嚴常曰凡治人本欲分別是非何事迫脇以立名故所至以惠化稱五朝名臣言行錄淳化三年太宗謂宰相曰治國之道在乎寬猛得中寬則政令不成猛則民無措手足有天下者可不愼之哉呂蒙正曰老子稱治大國若烹小鮮夫魚擾之則亂近日內外皆來上封事求更制度者甚眾望陛下漸行淸淨之化上曰朕不欲塞人言路至若愚夫之言賢者擇之亦古典也趙昌言曰今朝廷無事邊境寧謐正當力行好事之時上喜曰朕終日與卿論此事何愁天下不治苟天下親民之官皆如此畱心則刑淸訟息矣金史世宗本紀大定十八年十一月丙子尙書省奏崇信縣令石安節買車材於部民三日不償其直當削官一階解職上因言凡在官者但當取其貪污與淸白之尢者數人黜陟之則人自知懲勸矣夫朝廷之政太寬則人不知懼太猛則小玷亦將不免於罪惟當用中典耳二十三年閏十一月甲午上謂宰臣曰帝王之政固以寬慈爲徳然如梁武帝專務寬慈以至綱紀大壞朕嘗思之賞罰不濫卽是寬政也余復何爲明昭代典則洪武二年春正月召蒙古舊臣問政事得失馮翼對曰元有天下寬以得之亦寬以失之上曰以寬得之則聞之矣以寬失之則未之聞也夫步急則躓弦急則絕民急則亂居上之道正當用寬但云寬則得眾不云寬之失也元季君臣耽於逸樂循至淪亡其失在於縱弛實非寬也大抵聖王之道寬而有制不以廢弛爲寬簡而有節不以慢易爲簡施之適中則無獘矣剪勝野聞太祖嘗遊一廢寺戈戟外衛而內無一僧壁間畫一布袋僧墨痕猶新旁題偈曰大千世界浩茫茫收拾都將一袋藏畢竟有收還有散放寬些子又何妨蓋帝爲政尙嚴猛故以此諷之帝命索其人不得名山藏典謨記永樂五年三月上曰比除交址郡縣官朕數諭之政務寬簡以綏新附

寬嚴部雜錄

