

諱忌部總論淮南子

泛論訓夫見不可布於海內聞不可明於百姓是故因鬼神禨祥而爲之立禁總形推類而爲之變象何以知其然也世俗言曰饗大髙者而彘爲上牲葬死人者裘不可以藏相戲以刃者太祖軵其肘枕戶橉而臥者鬼神跖其首此皆不著於法令而聖人之所不口傳也夫饗大髙而彘爲上牲者非彘能賢於野獸麋鹿也而神明獨饗之何也以爲彘者家人所常畜而易得之物也故因其便以尊之裘不可以藏者非能具綈綿曼帛溫暖於身也世以爲裘者難得貴賈之物也而不可傳於後世無益於死者而足以養生故因其資以礱之相戲以刃太祖軵其肘者夫以刃相戲必爲過失過失相傷其患必大無涉血之讎爭忿鬥而以小事自內於刑戮愚者所不知忌也故因太祖以累其心枕戶橉而臥鬼神履其首者使鬼神能元化則不待戶牖之行若循虛而出入則亦無能履也夫戶牖者風气之所從往來而風气者陰陽相桷者也離者必病故托鬼神以伸誡之也凡此之屬皆不可勝著於書策竹帛而藏於宮府者也故以禨祥明之爲愚者之不知其害乃借鬼神之威以聲其教所由來者遠矣而愚者以爲禨祥而狠者以爲非惟有道者能通其志論衡

四諱篇俗有大諱四一曰諱西益宅西益宅謂之不祥不祥必有死亡相懼以此故世莫敢西益宅防禁所從來者遠矣傳曰魯哀公欲西益宅史爭以爲不祥哀公作色而怒左右數諫而弗聽以問其傅宰質睢曰吾欲西益宅史以爲不祥何如宰質睢曰天下有三不祥西益宅不與焉哀公大悅有頃復問曰何謂三不祥對曰不行禮義一不祥也嗜欲無止二不祥也不聽規諫三不祥也哀公繆然深惟慨然自反遂不益宅令史與宰質睢止其益宅徒爲煩擾則西益宅祥與不祥未可知也令史質睢以爲西益宅審不祥則史與質睢與今俗人等也夫宅之四面皆地也三面不謂之凶益西面獨謂之不祥何哉西益宅何傷於地體何害於宅神西益不祥損之能善乎西益不祥東益能吉乎夫不祥必有祥者猶不吉必有吉矣宅有形體神有吉凶動徳致福犯刑起禍今言西益宅謂之不祥何益而祥者且惡人西益宅者誰也如地惡之益東家之西損西家之東何傷於地如以宅神不欲西益神猶人也人之處宅欲得廣大何故惡之而以宅神惡煩擾則四面益皆當不祥諸工技之家說吉凶之占皆有事狀宅家言治宅犯凶神移徙言忌歲月祭祀言觸血忌喪葬言犯剛柔皆有鬼神凶惡之禁人不忌避有病死之禍至於西益宅何害而謂之不祥不祥之禍何以爲敗實說其義不祥者義理之禁非吉凶之忌也夫西方長老之地尊者之位也尊長在西卑幼在東尊長主也卑幼助也主少而助多尊無二上卑有百下也西益主益主不增助二上不百下也於義不善故謂不祥不祥者不宜也於義不宜未有凶也何以明之夫墓死人所藏田人所飲食宅人所居處三者於人吉凶宜等西益宅不祥西益墓與田不言不祥夫墓死人所居因忽不愼田非人所處不設尊卑宅者長幼所共加愼致意者何可不知諱義詳於宅略於墓與田也二曰諱被刑爲徒不上丘墓但知不可不能知其不可之意問其禁之者不能知其諱受禁行者亦不要其忌連相放效至或於被刑父母死不送葬若至墓側不敢臨葬甚至失於不行弔傷見他人之柩夫徒善人也被刑謂之徒丘墓之上二親也死亡謂之先宅與墓何別親與先何異如以徒被刑先人責之則不宜入宅與親相見如徒不得與死人相見則親死在堂不得哭柩如以徒不得升丘墓則徒不得上山陵世俗禁之執據何義實說其意徒不上丘墓有二義義理之諱非凶惡之忌也徒用心以爲先祖全而生之子孫亦當全而歸之故曾子有疾召門弟子曰開予足開予手而今而後吾知免夫小子曾子重愼臨絕效全喜免毀傷之禍也孔子曰身體發膚受之父母弗敢毀傷孝者怕入刑辟刻畫身體毀傷發膚少徳泊行不戒愼之所致也愧負刑辱深自刻責故不升墓祀於先古禮廟祭今俗墓祀故不升墓慚負先人一義也墓者鬼神所在祭祀之處祭祀之禮齋戒潔淸重之至也今已被刑刑殘之人不宜與祭供侍先人卑謙謹敬退讓自賤之意也緣先祖之意見子孫被刑惻怛憯傷恐其臨祀不忍歆饗故不上墓二義也昔太伯見王季有聖子文王知太王意欲立之入吳采藥斷髮文身以隨吳俗太王薨太伯還王季辟主太伯再讓王季不聽三讓曰吾之吳越吳越之俗斷髮文身吾刑余之人不可爲宗廟社稷之主王季知不可權而受之夫徒不上丘墓太伯不爲主之義也是謂祭祀不可非謂柩當葬身不送也葬死人先祖痛見刑人先祖哀權可哀之身送可痛之屍使先祖有知痛屍哀形何愧之有如使無知丘墓田野也何慚之有慚愧先者謂身體刑殘與人異也古者用刑形毀不全乃不可耳方今象刑象刑重者髡鉗之法也若完城旦以下施刑彩衣系躬冠帶與俗人殊何爲不可世俗信而謂之皆凶其失至於不弔鄕黨屍不升他人之丘惑也三曰諱婦人乳子以爲不吉將舉吉事入山林遠行度川澤者皆不與之交通乳子之家亦忌惡之丘墓廬道畔逾月乃入惡之甚也暫卒見若爲不吉極原其事何以爲惡夫婦人之乳子也子含元气而出元气天地之精微也何凶而惡之人物也子亦物也子生與萬物之生何以異諱人之生謂之惡萬物之生又惡之乎生與胞俱出如以胞爲不吉人之有胞猶水實之有扶也胞裹兒身因與俱出若鳥卵之有殼何妨謂之惡如惡以爲不吉則諸生物有扶殼者宜皆惡之萬物廣多難以驗事人生何以異於六畜皆含血气懷子子生與人無異獨惡人而不憎畜豈以人體大气血盛乎則夫牛馬體大於人凡可惡之事無與鈞等獨有一物不見比類乃可疑也今六畜與人無異其乳皆同一狀六畜與人無異諱人不諱六畜不曉其故也世能別人之產與六畜之乳吾將聽其諱如不能別則吾謂世俗所諱妄矣且凡人所惡莫有腐臭腐臭之气敗傷人心故鼻聞臭口食腐心損口惡霍亂嘔吐夫更衣之室可謂臭矣鮑魚之肉可謂腐矣然而有甘之更衣之室不以爲忌肴食腐魚之肉不以爲諱意不存以爲惡故不計其可與不也凡可憎惡者若濺墨漆附著人身今目見鼻聞一過則已忽亡輒去何故惡之出見負豕於塗腐澌於溝不以爲凶者洿辱自在彼人不著己之身也今婦人乳子自在其身齋戒之人何故忌之江北乳子不出房室知其無惡也至於犬乳置之宅外此復惑也江北諱犬不諱人江南諱人不諱犬謠俗防惡各不同也夫人與犬何以異房室宅外何以殊或惡或不惡或諱或不諱世俗防禁竟無經也月之晦也日月合宿紀爲一月猶八日月中分謂之弦十五日日月相望謂之望三十日日月合宿謂之晦晦與弦望一實也非月晦日月光气與月朔異也何故逾月謂之吉乎如實凶逾月未可謂吉如實吉𨿽未逾月猶爲可也實說諱忌產子乳犬者欲使人常自潔淸不欲使人被污辱也夫自潔淸則意精意精則行淸行淸而貞廉之節立矣四曰諱舉正月五月子以爲正月五月子殺父與母不得已與之父母禍死則信而謂之眞矣夫正月五月子何故殺父與母人之含气在腹腸之內其生十月而產共一元气也正與二月何殊五與六月何異而謂之凶也世傳此言久拘數之人莫敢犯之弘識大材實核事理深睹吉凶之分者然後見之昔齊相田嬰賤妾有子名之曰文文以五月生嬰告其母勿舉也其母竊舉生之及長其母因兄弟而見其子文於嬰嬰怒曰吾令女去此子而敢生之何也文頓首因曰君所以不舉五月子者何故嬰曰五月子者長至戶將不利其父母文曰人生受命於天乎將受命於戶邪嬰嘿然文曰必受命於天君何憂焉如受命於戶卽髙其戶誰能至者嬰善其言曰子休矣其後使文主家待賓客賓客日進名聞諸侯文長過戶而嬰不死以田文之說言之以田嬰不死效之世俗所諱虛妄之言也夫田嬰俗父而田文雅子也嬰信忌不實義文信命不辟諱雅俗異材舉措殊操故嬰名暗而不明文聲馳而不滅實說世俗諱之亦有緣也夫正月歲始五月盛陽子以生精熾熱烈厭勝父母父母不堪將受其患傳相仿效莫謂不然有空諱之言無實凶之效世俗惑之誤非之甚也夫忌諱非一必托之神怪若設以死亡然後世人信用畏避忌諱之語四方不同略舉通語令世觀覽若夫曲俗微小之諱眾多非一咸勸人爲善使人重愼無鬼神之害凶醜之禍世諱作豆醬惡聞雷一人不食欲使人急作不欲積家逾至春也諱厲刀井上恐刀墮井中也或說以爲刑之字井與刀也厲刀井上井刀相見恐被刑也毋承屋檐而坐恐瓦墮擊人首也毋反懸冠爲似死人服或說惡其反而承塵澑也毋偃寢爲其象屍也毋以箸相受爲其不固也毋相代掃爲修冢之人冀人來代己也諸言毋者教人重愼勉人爲善禮曰毋摶飯毋流歠禮義之禁未必吉凶之言也諱忌部紀事淮南子人間訓魯哀公欲西益宅史爭之以爲西益宅不祥哀公作色而怒左右數諫不聽乃以問其傅宰折睢曰吾欲益宅而史以爲不祥子以爲何如宰折睢曰天下有三不祥西益宅不與焉哀公大悅而喜頃復問曰何謂三不祥對曰不行禮義一不祥也嗜欲無止二不祥也不聽彊諫三不祥也哀公默然深念憤然自反遂不西益宅後漢書郭躬傳初肅宗時司隸校尉下邳趙興不卹諱忌每入官舍輒更繕修館宇移穿攺築故犯妖禁而家人爵祿益用丰熾官至潁川太守子峻太傅以才器稱孫安世魯相三葉皆爲司隸時稱其盛桓帝時汝南有陳伯敬者行必矩步坐必端膝呵叱狗馬終不言死目有所見不食其肉行路聞凶便解駕畱止還觸歸忌則寄宿鄕亭年老寢滯不過舉孝廉後坐女婿亡吏太守邵夔怒而殺之時人罔忌禁者多談爲證焉晉書石勒載記勒稱趙王法令甚嚴諱胡尢峻有醉胡乘馬突入止車門勒大怒謂公門小執法馮翥曰夫人君爲令尙望威行天下況宮闕之間乎向馳馬入門爲是何人而不彈白邪翥惶懼忘諱對曰向有醉胡乘馬馳入甚呵禦之而不可與語勒笑曰胡人正自難與言恕而不罪苻生載記生旣自有目疾其所諱不足不具少無缺傷殘毀偏只之言皆不得道宋書明帝本紀帝末年好鬼神多忌諱言語文書有禍敗凶喪及疑似之言應回避者數百千品有犯必加�戮攺騧爲邊瓜亦以騧字似禍字故也以南苑借張永云且給二百年期訖更啟其事類皆如此宣陽門民間謂之白門上以白門之名不祥甚諱之尙書右丞江謐嘗誤犯上變色曰白汝家門謐稽顙謝久之方釋太后停屍漆�先出東宮上嘗幸宮見之怒甚免中庶子官職局以之坐者數十人內外嘗慮犯觸人不自保宮內禁忌尢甚移�治壁必先祭土神及文士爲文詞祝策如大祭饗吳喜傳上有疾爲身後之慮以喜素得人情疑其將來不能事幼主乃賜死喜將死之日上召入內殿與共言謔酬接甚歡旣出賜以名饌並金銀禦器敕將命者勿使食器宿喜家上素多忌諱不欲令食器停凶禍之室故也輟耕錄太宗時諸國來朝者多以冒禁應死耶律文正王楚材進奏曰願無污白道子從之蓋國俗尙白以白爲吉故也

諱忌部藝文詩

明禁忌

唐蘇拯陰陽家有書卜築多禁忌土中若有神穴處何無祟我識先賢意本誡驕侈地恣欲創樓臺率情染朱翠四面興土工四時妨農事可以沒凶災四隅通一二一年省修營萬民停困躓動若契於理福匪神之遺動若越於常禍乃身之致神在虛無間土中非神位

諱忌部雜錄老子淳風章天下多忌諱而民彌貧續博物志俗諱五月上屋言五月人蛻上屋見影魂當去書人之情諱有而不諱無離婁之明人謂之瞽不慍矣柳下惠之和人謂之污不怍矣淸波雜志士大夫欲永保富貴動有禁忌尢諱言死獨溺於聲色一切無所顧避聞人家姬侍有惠麗者伺其主翁屬纊之際已設計賄牙儈俟其放出以售之𨿽俗有熱孝之嫌不卹也又佩玉以屍沁爲貴酬價增數倍壚墓之物反爲生人寶玩是皆不可以理詰雞肋編兩浙婦人皆事服飾口腹而恥其營生故小民有不能供其費者皆從其私通謂之貼夫公然出入不以爲怪如近寺居人其所貼者皆僧行也多至有四五焉浙人以鴨爲名大諱北人但知鴨作羹𨿽甚熱亦無气後至南方乃知鴨若只一雄則𨿽合而無卵須則二三始有子其以爲諱者蓋爲是耳不在於無气也天下方俗各有所諱亦有謂而然渭州潘源諱賴云始太祖微時往鳳翔謁節度使王彥才得錢數千遂過原州臥於日間而樹陰覆之不移至今猶存謂之龍泉木至潘源與市人博大勝邑人欺其客也毆而奪之及卽位亡幾欲遷發此縣故以賴爲恥然未知以欺爲賴其義何見常州諱打爺賊云有子爲五伯而父犯刑恐他人撻之楚而自施杖焉𨿽有愛心於禮教則疏矣楚州人諱烏龜頭云郡城象龜形嘗被攻而術者教以擊其首而破也泗州多水患故諱闕山子眞州多回祿故諱火柴頭漣水地褊多荒人以食蘆爲諱蘇州人喜盜諱言賊世云範文正知杭州乃平江人警夜者避不敢言賊乃曰看參政鄕人是可笑也而京師僧諱和尙稱曰大師尼諱師姑呼女和尙南方舉子至者諱蹄者謂蹄爲爪與獠同音也而秀州之諱佛種以昔有回頭和尙以姦敗良家多爲所染故爾衛率諱幹醫家以顚狂爲陽盛而然宜幹者謂是也俗謂神气不足爲九百或以幹爲九數又以盛呼之亦重陽之義耳蜀人諱云以其近風也劉寬以客罵奴爲畜產恐其被辱而自殺浙人𨿽父子友以畜生爲戲語而對子孫呼父祖名爲傷毀之極在龍泉見村人有刻石而名蠻名嬌之類可恥賤者問之云欲難犯又可怪也容齋隨筆古人無忌諱如季武子成寢杜氏之葬在西階之下請合葬焉許之入宮而不敢哭武子命之哭曾子與客立於門側其徒有父死將出哭於巷者曾子曰反哭於爾次北面而弔焉伯髙死於衛赴於孔子孔子曰夫由賜也見我吾哭諸賜氏遂哭於子貢寢門之外命子貢爲之主曰爲爾哭也來者拜之夫以國卿之寢階許外人入哭而葬己所居室而令門弟子哭其親朋友之喪而受哭於寢門之外今人必不然者也聖賢所行固無盡禮季孫宿亦能如是以古方今相去何直千萬也聞見後錄賈誼疏云生爲明帝沒爲明神使顧成之廟稱爲太宗又云萬年之後傳之老母弱子將使不寧是時文帝尙無恙非不忌也更爲之前席如武以道惡曰以我不行此道邪以馬瘦曰以我不乘此馬邪皆殺主者其有間矣今章奏不當名趙廣漢按國史會要本朝廣漢之後也羣碎錄五月忌翻蓋屋瓦令人發禿見風俗通男子入學多用七歲五歲蓋俗有男忌雙女忌只之說至冠笄亦然按北齊李渾弟繪六歲願入學家人以偶年俗忌約弗許伺其伯姊筆牘之便輒竊用未幾通急就章則其來久矣菽園雜記民間俗諱各處有之而吳中爲甚如舟行諱住諱翻以箸爲快兒幡布爲布諱離散以梨爲圓果傘爲�笠諱狼籍以榔槌爲興哥諱惱躁以謝爲謝歡喜此皆俚俗可笑處今士大夫亦有犯俗稱快兒者

