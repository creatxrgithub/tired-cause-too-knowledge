

窮通部藝文一

樊酈滕灌列傳贊

漢司馬遷太史公曰吾適丰沛問其遺老觀故蕭曹樊噲滕公之家及其素異哉所聞方其鼓刀屠狗賣繒之時豈自知附驥之尾垂名漢庭徳流子孫哉余與他廣通爲言髙祖功臣之興時若此云

窮通部藝文二詩

初加朝散大夫又轉上柱國唐白居易紫微今日煙霄地赤嶺前年泥土身得水魚還動鱗鬣乘軒鶴亦長精神且慚身官階貴未敢家嫌活計貧柱國勛成私自問有何功徳及生人

窮通部雜錄莊子讓王篇子貢曰吾不知天之髙也地之下也古之得道者窮亦樂通亦樂所樂非窮通也道徳於此則窮通爲寒暑風雨之序矣荀子榮辱篇先義而後利者榮先利而後義者辱榮者常通辱者常窮通者常制人窮者常制於人史記外戚世家褚先生曰丈夫龍變傳曰蛇化爲龍不變其文家化爲國不變其姓當時富貴百惡滅除光耀榮華貧賤之時何足累之哉

窮通部總論孔子家語

三恕伯常騫問於孔子曰騫固周國之賤吏也不自以不肖將北面以事君子敢問正道宜行不容於世隱道宜行然亦不忍今欲身亦不窮道亦不隱爲之有道乎孔子曰善哉子之問也自丘之聞未有若吾子所問辯且說也丘嘗聞君子之言道矣聽者無察則道不入奇偉不稽則道不信又嘗聞君子之言事矣制無度量則事不成其政曉察則民不保又嘗聞君子之言志矣剛折者不終徑易者則數傷浩倨者則不親就利者則無不獘又嘗聞養世之君子矣從輕勿爲先從重勿爲後見像而勿彊陳道而勿怫此四者丘之所聞也風俗通

窮通易稱懸象著明莫大乎日月然時有昏晦詩美滔滔江漢南北之紀然時有壅滯論語固天縱之莫盛於聖然時有困否日月不失其體故蔽而復明江漢不失其源故窮而復通聖人不失其徳故廢而復興非惟聖人俾爾亶厚夫有恆者亦允臻矣是故君子厄窮而不憫勞辱而不苟樂天知命無怨尢焉故錄先否後喜曰窮通也

窮通部紀事

