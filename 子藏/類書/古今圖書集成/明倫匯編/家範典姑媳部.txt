

姑媳部匯考爾雅

釋親婦稱夫之父曰舅夫之母曰姑姑舅在則曰君舅君姑沒則曰先舅先姑注

國語曰吾聞之先姑謂夫之庶母爲少姑

又子之妻爲婦長婦爲嫡婦眾婦爲庶婦漢班固白虎通

三綱六紀謂之舅姑何舅者舊也姑者故也舊故之者老人之稱也

又稱夫之父母謂之舅姑何尊如父而非父者舅也親如母而非母者姑也故稱夫之父母爲舅姑也劉熙釋名

釋親屬夫之父曰舅舅久也久老稱也夫之母曰姑亦言故也

姑媳部總論禮記

檀弓婦人不飾不見舅姑

郊特牲厥明婦盥饋舅姑卒食婦餕余私之也舅姑降自西階婦降自阼階授之室也陳

注厥明�禮之明日也盥饋盥潔而饋食也大

全嚴

陵方氏曰盥所以致其潔饋所以致其養以舅姑之尊而降自賓階以婦之卑而降自主人之階者示授之室而爲之主男以女爲室故以室主之

內則婦事舅姑如事父母雞初鳴咸盥漱櫛縰笄總衣紳陳注

笄今之簪也衣紳元端綃衣之上加紳帶士妻之服也大全

朱子曰婦人不冠則所謂髻笄卽爲固

髻之用亦名爲簪而非如二弁之簪矣左佩紛帨刀礪小觿金燧右佩箴管綫纊施縏�大觿木燧衿纓綦屨以適父母舅姑之所陳

注箴管箴在管中也縏�皆囊屬施縏�者爲貯箴綫纊也衿結也纓香囊也大全

長樂陳氏曰男女

事父母婦事舅姑皆有纓以佩容臭則與女子許嫁之纓不同鄭氏曰婦人有纓示有系屬誤矣何則許嫁已纓將嫁無所復施旣嫁夫說之矣無所復用則事舅姑之衿纓非許嫁之纓也及所下气怡聲問衣燠寒疾痛�癢而敬抑搔之出入則或先或後而敬扶持之進盥少者奉盤長者奉水請沃盥盥卒授巾問所欲而敬進之柔色以溫之陳注

�疥也抑按搔摩也溫承藉之義謂以柔順之色承藉尊者之意若藻藉之承玉然饘酏酒醲芼羹菽麥蕡稻黍粱秫惟所欲

陳注

饘厚粥酏薄粥也芼羹以菜雜肉爲羹也蕡大麻子棗栗飴蜜以甘之菫荁枌楡免薧滫瀡以滑之脂膏以膏之父母舅姑必嘗之而後退陳

注飴餳也菫菜名荁似菫而葉大楡之白者名枌免新鮮者薧幹陳者言菫荁枌楡四物或用新或用舊也滫說文久泔也瀡滑也滫瀡滫之滑者也凝者爲脂釋者爲膏甘之滑之膏之皆謂調和飲食之味也此篇所記飲食珍羞諸物古今異制風土異宜不能盡曉然亦可見古人察物之精用物之詳也

又父母舅姑將坐奉席請何鄕將衽長者奉席請何趾少者執�與坐禦者舉幾斂席與簟縣衾篋枕斂簟而襡之陳

注將坐旦起時也奉坐席而鋪者必問何向衽臥席也將衽謂更臥處也長者奉此臥席而鋪必問足向何所�說文云安身之幾坐非今之臥�也將坐之時少者執此�以與之坐侍禦舉幾進之使之憑以爲安臥必簟在席上旦起則斂之而簟又以襡韜之者以親身恐穢污也衾則束而懸之枕則貯於篋也大全

長樂劉氏曰侍父母舅姑行遊

於所至其將至也則長者奉席而前請欲何向也將憩而臥於他所則長者奉席而前請衽欲何趾也不敢斥言其首敬之至也坐臥所以安老而優尊也而席爲之主羣子婦不敢專必讓於長者上下之分禮宜然也謂坐之將起寢之將興也幾席之徹衾枕之斂則賤者尸之不必子婦也父母舅姑之衣衾簟席枕幾不傳杖屨祗敬之勿敢近惇牟�非餕莫敢用與恆飲食非餕莫之敢飲食陳

注傳移也謂此數者每日置之有常處子與婦不得輒移置他所也近謂挨逼之也惇與牟皆盛黍稷之器牟讀爲堥土釜也此器則木爲之象土釜之形耳�酒器盛水漿之器此四器皆尊者所用子與婦非餕其餘無敢用此器也與及也及尊者所常食飲之物子與婦非餕余不敢擅飲食之也大全

慶源輔氏曰凡此所以養其孝心也孝人心

之所固有後世禮教不明日就銷鑠有不自知者矣若夫動容周旋中禮者則又成徳者之事也父母在朝夕恆食子婦佐餕旣食恆餕父沒母存冢子禦食羣子婦佐餕如初旨甘柔滑孺子餕陳

注佐餕者勸勉之使食而後餕其餘也旣食恆餕者盡食其常食之餘也禦食侍母食也如初如父在時大全

山陰陸氏曰謂之恆餕則著以其美者孺

子餕故也言羣子婦佐餕不言冢婦不預也慶

源輔氏曰父沒母存食則獨矣恐母心之傷也故冢子禦食焉禦侍也言禦至矣羣子婦佐餕如初然後可以至於無窮旨甘柔滑孺子餕者所以慈幼也養老慈幼於是爲至在父母舅姑之所有命之應惟敬對進退周旋愼齊升降出入揖遊不敢噦噫嚏咳欠伸跛倚睇視不敢唾洟陳

注應之辭惟爲恭噦嘔逆之聲也莊子大塊噫气詩願言則嚏咳嗽聲也气乏則欠體疲則伸偏任爲跛依物爲倚睇視傾視也洟自鼻出者寒不敢襲癢不敢搔不有敬事不敢袒裼不涉不撅衣衾不見裏陳

注襲重衣也袒與裼皆禮之敬故非敬事不袒裼也不因涉水則不揭裳不見裏爲其可穢父母唾洟不見冠帶垢和灰請漱衣裳垢和灰請澣衣裳綻裂紉箴請補綴陳

注唾洟不見謂卽刷除之不使見示於人也漱澣皆洗濯之事和灰如今人用灰湯也以綫貫箴爲紉

又子婦孝者敬者父母舅姑之命勿逆勿怠

陳注

子而孝父母必愛之婦而敬舅姑必愛之然猶恐其恃愛而於命或有所違也故以勿逆勿怠爲戒大全

東萊呂氏曰旣孝敬矣何必戒其逆怠蓋孝

敬之人事親至於與親相忘則慢心易生恐或至於逆怠故在所戒若飲食之𨿽不耆必�而待加之衣服𨿽不欲必服而待陳

注�而待服而待皆謂俟尊者察其不耆不欲而攺命之則或置之或藏去乃敢如己意也金華應氏曰味偶不甘而必�衣偶不稱而必服徐而待之則親知其果非所安而不可彊也加之事人代之己𨿽弗欲姑與之而姑使之而後復之陳

注尊者任之以事而己旣爲之矣或念其勞又使他人代爲己意𨿽不以爲勞而不欲其代然必順尊者之意而姑與之若慮其爲之不如己意姑教使之及其果不能而後己復爲之也大全

慶源輔氏

曰旣加之事又使人代之己𨿽不欲人代己然不可不順父母之命故姑與之而姑使之而後復之者終以身親之也金華應氏曰加己以事而又代之以人亦姑與而姑使之待夫人之果不克勝而後復之亦不敢辭其難也是非故爲矯情蓋委曲以行其意𨿽至親之間亦有不容以直遂者必如是而後無所拂也子婦有勤勞之事𨿽甚愛之姑縱之而寧數休之陳注

謂𨿽甚愛此子婦而不忍其勞然必且縱使爲之而寧數數休息之必使終竟其事而後已不可以姑息爲愛而使之不事事也子婦未孝未敬勿庸疾怨姑教之若不可教而後怒之不可怒子放婦出而不表禮焉陳

注庸用也怒之譴責之也不可怒謂𨿽譴責之而不攺也𨿽放逐其子出棄其婦而不表明其失禮之罪示不終絕之也大全

慶源輔氏曰子曰愛之能

勿勞乎勤勞之事若遽止之是姑息之愛也子婦未孝未敬勿庸疾怨是存父母之心也子婦放逐不得已也不表禮焉是猶有不忍之心也東萊呂氏曰明言其惡而出之謂表父母愛子之心舅姑待婦之禮𨿽彼有過猶欲遮護故放出而不明言其所以過金華應氏曰自子婦孝者敬者而下勉子婦之孝於父母舅姑也自子婦有勤勞之事而下勉父母舅姑之慈於子婦也兩者交盡其道而孝慈之歡交結而不可解

又子甚宜其妻父母不說出子不宜其妻父母曰是善事我子行夫婦之禮焉沒身不衰

又舅沒則姑老冢婦所祭祀賓客每事必請於姑介婦請於冢婦陳

注老謂傳家事於長婦也然長婦猶不敢專行故祭祀賓客之事必稟問焉介婦眾婦也舅姑使冢婦毋怠不友無禮於介婦

陳注

石梁王氏曰友謂當作敢者是劉氏曰使以事使之也毋禁止辭不友者不愛也無禮者不敬也言舅姑以事命冢婦則冢婦當自任其勞不可怠於勞而怨介婦不助己遂不愛敬之也舅姑若使介婦毋敢敵耦於冢婦

陳注

劉氏曰敵耦者欲求分任均勞之意言舅姑若以事使介婦爲之則介婦亦當自任其勞不可謂己與冢婦爲敵耦欲求均配其勞也不敢並行不敢並命不敢並坐

陳注

又言介婦之與冢婦分有尊卑非惟任事無敢敵耦亦且不敢比肩而行不敢並受命於尊者不敢並出命於卑者蓋介婦當請命於冢婦也坐次亦必異列凡婦不命適私室不敢退婦將有事大小必請於舅姑子婦無私貨無私畜無私器不敢私假不敢私與陳注

鄭氏曰家事統於尊也婦或賜之飲食衣服布帛佩帨�蘭則受而獻諸舅姑舅姑受之則喜如新受賜若反賜之則辭不得命如更受賜藏以待乏陳

注或賜之謂私親兄弟也�蘭皆香艸也受之則如新受賜不受則如更受賜孝愛之至也不得命者不見許也待乏待尊者之乏也婦若有私親兄弟將與之則必復請其故賜而後與之陳

注故卽前者所獻之物而舅姑不受者𨿽藏於私室今必請於尊者旣許然後取以與之也大全

慶源

輔氏曰姑賢則婦賢凡此非特舅姑之便其侍乃所以成婦之徳也有事則私事大小也必請於舅姑無所隱也私貨謂不請於舅姑而專有之者喜如新受賜人以與己己得以獻諸舅姑其喜一也始也人賜之今也親賜之又藏以待乏其心終一於舅姑也必請其故非誠於無私畜不私與者不能如此也

喪服婦當喪而出則除之

陳注

婦當舅姑之喪而爲夫所出則卽除其服恩義絕故也

又夫爲人後者其妻爲舅姑大功

注此舅姑謂夫之所生父母

又婦之喪虞卒哭其夫若子主之祔則舅主之

陳注

虞卒哭在寢祭婦也祔於廟祭舅之母也尊卑異故所主不同

又婦祔於祖姑祖姑有三人則祔於親者

陳注

此言祔廟之禮三人或有二繼也親者謂舅所生母也適婦不爲舅姑後者則姑爲之小功

陳注

禮舅姑爲適婦大功爲庶婦小功今此言不爲後者以其夫有廢疾或他故不可傳重或死而無子不受重者故舅姑以庶婦之服服之也大全

山陰

陸氏曰著爲舅後者姑爲之大功非情有厚薄以傳重也

昏義夙興婦沐浴以俟見質明贊見婦於舅姑婦執笲棗栗段修以見贊醴婦婦祭脯醢祭醴成婦禮也舅姑入室婦以特豚饋明婦順也陳

注質明昏禮之次日正明之時也贊相禮之人也笲之爲器似筥以竹或葦爲之衣以靑繒以盛此棗栗段修之贄修脯也加姜桂治之曰段修贊醴婦者婦席於戶牖間贊者酌醴置席前婦於席西東面拜受贊者西階上北面拜送又拜薦脯醢祭醴席左執觶右祭脯醢訖以柶祭醴三是祭脯醢祭醴者所以成其爲婦之禮也舅姑入於室婦盥饋特豚合升而分載之左胖載之舅俎右胖載之姑俎無魚臘無稷舅姑�席於奧東面南上饌亦如之此明其爲婦之孝順也全藍田呂氏曰婦人從夫與夫同體者也夫之所事婦亦事之夫之所養婦亦養之故婦之於舅姑猶子之於父母也夙興沐浴執笲以見舅姑舅姑醴婦婦祭脯醢祭醴明敬事自此始矣故曰成婦禮也舅姑入於室婦以特豚饋贊成祭卒食一酳徹席婦餕明共養自此始矣故曰明婦順也厥明舅姑共饗婦以一獻之禮奠酬舅姑先降自西階婦降自阼階以著代也陳

注厥明昏禮之又明日也昏禮注云舅姑共饗婦者舅獻爵姑薦脯醢又云舅洗於南洗洗爵以獻婦也姑洗於北洗洗爵以酬婦也賈疏云舅獻姑酬共成一獻仍無妨姑薦脯醢此說是也但婦酢舅更爵自薦又云奠酬酬酢皆不言處所以例推之舅姑之位當如婦見舅席於阼姑席於房外而婦行更爵自薦及奠獻之禮歟疏曰舅酌酒於阼階獻婦婦西階上拜受卽席祭薦祭酒畢於西階上北面卒爵婦酢舅舅於阼階上受酢飲畢乃酬婦更爵先自飲畢更酌酒以酬姑姑受爵奠於薦左不舉爵正禮畢也降階各還燕寢也方氏曰阼者主人之階子之代父將以爲主於外婦之代姑將以爲主於內故此與冠禮�言著代也石梁王氏曰此皆爲冢婦也今按此一節難曉儀禮圖亦不詳明闕之以俟知者大全

藍田呂氏曰父老則傳

之子姑老則傳之婦故冠禮子始冠著其代父之意焉昏禮婦始見著其代姑之意焉明所以冠所以昏者其責在是也故曰以著代成婦禮明婦順又申之以著代所以重責婦順焉也婦順者順於舅姑和於室人而後當於夫以成絲麻布帛之事以審守委積蓋藏是故婦順備而後內和理內和理而後家可長久也故聖王重之陳

注方氏曰於舅姑言順於室人言和者蓋上下相從謂之順順則不逆可否相濟謂之和和則不同舅姑之禮至隆也故可順而不可逆室人之禮相敵也故𨿽和而不必同玆其別歟大全

馬氏曰責婦

順以順舅姑爲至重順舅姑而不能和於室人則不順乎舅姑矣和於室人而不能當於夫則不和於室人矣當於夫而不能審積蓋藏則不當於夫矣數者無不備然後可以盡婦順之道也和於室人如詩所謂宜其家人者是也當於夫者如孟子所謂無違夫子是也以成絲麻布帛可以無寒也以審守委積蓋藏則在中饋可以無饑也不惟可以不饑不寒而大可以供祭祀之羞服矣婦順備而後內和理和則有禮理則有義有禮義則家可長久聖人重之者重其有禮義也儀禮

喪服婦爲舅姑

疏釋曰文在此者旣欲抑妾事女君使如事舅姑在下欲使妾情先於婦故婦文在後也傳曰何以期也從服也

疏釋曰問之者本是路人與子牉合則爲重服服夫之父母故問也雲從服也者答辭旣得體其子爲親故重服爲其舅姑也春秋四傳

蕩伯姬來逆婦春秋僖公二十有五年夏四月宋蕩伯姬來逆婦公羊傳宋蕩伯姬者何蕩氏之母也其言來逆婦何兄弟辭也其稱婦何有姑之辭也谷梁傳婦人旣嫁不逾竟宋蕩伯姬來逆婦非正也其曰婦何也緣姑言之之辭也胡傳伯姬公女也而配蕩氏其往嫁不見於經者國君不與大夫敵也今來逆婦而史策書之見公失禮下主大夫之昏是慢宗廟卑朝廷姑自逆婦其失明矣大

全杜氏曰伯姬魯女爲宋大夫蕩氏妻自爲其子來逆稱婦姑存之辭婦人越竟逆婦非禮故書臨川吳氏曰伯姬納內女爲其子之婦姑自來逆婦而書於經者譏公降尊而自主其昏也況昏禮當夫自來親迎豈有姑來逆婦之禮乎家氏曰禮有親迎婦從夫也今屈尊者以逆卑者而亦謂之逆亂婦姑之分故特書以譏之張氏曰姑自逆婦公不使大夫主之皆非禮也兩譏之汪氏曰大夫自逆則稱字姑來逆故稱婦杞伯姬來求婦亦主姑而言之之辭陸氏曰公羊云其言來逆婦何兄弟辭也按經史直書其事以明非禮爾兄弟辭有何義乎

杞伯姬求婦春秋僖公三十有一年冬杞伯姬來求婦公羊傳其言來求婦何兄弟辭也其稱婦何有姑之辭也谷梁傳婦人旣嫁不逾竟杞伯姬來求婦非正也胡傳蕩伯姬來逆婦而書者以公自爲之主失其班列書也杞伯姬敵矣其來求婦曷爲亦書見婦人之不可預國事也王后之詔命不施於天下夫人之教令不施於境中昏姻大事也杞獨無君乎而夫人主之也故特書於策以爲婦人亂政之戒母爲子求婦猶曰不可況於他乎此義行無呂武之禍矣大

全臨川吳氏曰杞伯姬自來求婦蓋疑不自來求則婦不可得也求而得僖公之女叔姬爲桓公夫人經不書歸昏姻常事皆不書也至成公世被出乃見經伯姬於莊公時一會一來已非禮矣僖五年挾其長子代君父來朝長子成公旣卒次子桓公繼立朝而遭卑國又見入故二十八年伯姬又來此年又來求婦是時伯姬年近七十矣不顧其行之越禮意欲親魯借援以扶其小弱也

遂以夫人姜至春秋宣公元年春王三月遂以夫人婦姜至自齊左傳尊夫人也公羊傳遂何以不稱公子一事而再見者卒名也夫人何以不稱姜氏貶曷爲貶譏喪娶也喪娶者公也則曷爲貶夫人內無貶於公之道也內無貶於公之道則曷爲貶夫人夫人與公一體也其稱婦何有姑之辭也谷梁傳其不言氏喪未畢故略之也其曰婦緣姑言之之辭也遂之挈由上致之也胡傳有不待貶絕而罪惡見者不貶絕以見惡夫人與有罪焉則待貶而後見故不稱氏夫人其如何知惡無禮如野有死�能以禮自防如艸虫愆期有待如歸妹之九四則可免矣凡稱婦者其詞𨿽同立義則異逆婦姜於齊病文公也以婦姜至自齊責敬嬴也敬嬴嬖妾私事襄仲以其子屬之殺世適兄弟出主君夫人援成風故事卽以子貴爲國君母斬焉在衰服之中請昏納婦而其罪隱而未見也故因夫人至特稱婦姜以顯之此乃春秋推見至隱著妾母當國用事爲後世鑑者也槪指爲有姑之詞而不察其旨則精義隱矣大

全汪氏曰有姑則以婦禮至無姑則專以夫人禮至不稱姜氏而稱婦姜著敬嬴之欲速以姑自居也

張氏曰公子遂宣公之爲亂臣賊子明矣不待貶絕也書婦著敬嬴之罪也家氏曰夫人非大夫所得以也遂挾齊以弒其君娶齊女爲篡君之婦魯之家國實制於遂書以者著其罪也公谷言婦有姑之辭婦姜之嫡姑則出姜也經於子卒之後書夫人姜氏歸於齊於宣公始立書遂以婦姜至自齊所以責齊受人之出母而與之婦所以責魯棄母於齊而娶齊女事悖妾以爲姑也絕滅天理甚矣

僑如以夫人姜至春秋成公十有四年秋九月僑如以夫人婦姜氏至自齊左傳捨族尊夫人也故君子曰春秋之稱微而顯志而晦婉而成章盡而不污懲惡而勸善非聖人誰能修之谷梁傳大夫不以夫人以夫人非正也刺不親迎也僑如之挈由上致之也胡傳谷梁曰大夫不以夫人以夫人非正也剌不親迎也僑如之不氏一事而再見者卒名耳然則娶於他邦而道裏或遠必親迎乎以封壤則有小大以爵次則有尊卑以道途則有遠邇或迎之於其國或迎之於境上或迎之於所館中禮之節可也大

全汪氏曰或謂婦姜氏有姑之恆稱妾姑則不書氏然穆姜不氏固曰敬嬴妾姑也聲姜乃嫡姑而出姜不氏何耶廬陵李氏曰夫人有姑而稱婦者三文四年逆婦姜宣元年婦姜至皆不書氏惟此齊姜書氏無貶詞也陳氏曰不氏者別妾姑也是故有成風則出姜不氏有敬嬴則穆姜不氏此說亦好漢曹大家女誡

曲從夫得意一人是謂永畢失意一人是謂永訖欲人定志專心之言也舅姑之心豈當可失哉物有以恩自離者亦有以義自破者也夫𨿽云愛舅姑云非此所謂以義自破者也然則舅姑之心柰何固莫尙於曲從矣姑云不爾而是固宜從令姑云爾而非猶宜順命勿得違戾是非爭分曲直此則所謂曲從矣故女憲曰婦如影響焉不可賞唐李氏刊誤

婦服舅姑子夏喪服傳婦爲舅姑齊衰五升布十一月而練十三月而祥十五月而禫禫後門庭尙素婦服素縑衣以俟夫之終喪習俗以婦之服靑縑謂其尙在喪制故因循亦同夫之喪紀再周而後吉禮女子在家以父爲天婦人無二天則婦之爲舅姑不服齊衰三年著矣貞元十一年河中府倉曹參軍蕭據狀稱堂兄至女子適李氏婿見居喪今時俗婦爲舅姑服三年恐爲非禮請禮院詳定垂下詳定判官前太常博士李岧議曰謹按大唐開元禮五服制度婦爲舅姑及女子適人爲其父母皆齊衰不杖周蓋以婦之道以專一不得自達必系於人故女子適人服夫以斬而降其父母喪服傳曰女子已適人爲父母何以周也婦人不二斬也婦人從人無專用之道故未嫁從父旣嫁從夫夫死從子父者子之天也夫者妻之天也先聖格言歷代不敢易而此論之父母之喪尙止周歲舅姑之服無容三年今之學者不本其義輕重紊亂以成俗伏以開元禮元宗所修上纂累聖旁求禮經其道昭明其文彰著藏之祕府垂之無窮布在有司頒行天下率土之內固宜遵行有違斯文命曰敗法亂紀伏請正牒以明典章此李岧之論可謂正矣凡居士列得不守之

拜四夫郊天祭地止於再拜其禮至重尙不可加今代婦謁姑嫜其拜必四予輒詳之婦初再拜次則跪獻衣服文史承其筐篚則跪而受之常於此際授受多誤故四拜相屬因爲疑又婦拜夫家長老長老答之則又再拜卽其事也士林威儀豈可效諸下俚耶謁拜姑嫜宜修典故再申插地拜儀可觀

婦謁姑不宜表以絹囊投刺始於�不疑冠進賢冠帶礧具劍上謁暴勝之上謁如今之投刺也爾後凡言謁見必先以此道其姓名行於婦人卽未知其所自然亦不失於禮敬其有違舅姑在於他國者因節序推遷亦以名紙遠申參奉之儀近代皆以絹囊緘之有同尺題重封也至於婦來面謁舅姑合申投刺之禮豈宜亦以彩帛表之卑敬有乖所宜削去尙宮宋氏女論語

事舅姑阿翁阿姑夫家之主旣入他門合稱新婦供承奉養如同父母敬事阿翁形容不睹不敢隨行不敢對語如有使令聽其囑付姑坐則立使令便去早起開門莫令驚忤換水堂前洗濯巾布齒藥肥皂溫涼得所退步�前待其浣洗萬福一聲卽時退步備辦茶湯逡巡遞去整頓茶盤安排匙筋飯則軟蒸肉則熟煮自古老人牙齒�蛀茶水羹湯莫教虛度夜晚更深將歸睡處安置辭堂方回房戶日日一般朝朝相似傳教庭幃人稱賢婦莫學他人跳梁可惡咆哱尊長說辛道苦呼喚不來饑寒不顧如此之人號爲惡婦天地不容雷霆震怒責罰加身悔之無路鄭氏女孝經

事舅姑章女子之事舅姑也敬與父同愛與母同守之者義也執之者禮也雞初鳴咸盥漱衣服以朝焉冬溫夏凊昏定晨省敬以直內義以方外禮信立而後行詩云女子有行遠兄弟父母宋司馬光涑水家儀

子婦事父母舅姑凡爲子爲婦者毋得畜私財俸祿及田宅所入盡歸之父母舅姑當用則請而用之不敢私假不敢私與凡子事父母婦事舅姑天欲明咸起盥漱櫛總具冠帶昧爽適父母舅姑之所省問父母舅姑起子供藥物婦具晨羞供具畢乃退各從其事將食婦請所欲於家長退具而供之尊長舉筋子婦乃各退就食丈夫婦人各設食於他所依長幼而坐其飲食必均一幼子又食於他所亦依長幼席地而坐男坐於左女坐於右及夕食亦如之旣夜父母舅姑將寢則安置而退居閒無事則侍於父母舅姑之所容貌必恭執事必謹言語應對必下气怡聲出入起居必謹扶衛之不敢涕唾喧呼於父母舅姑之側父母舅姑不命之坐不敢坐不命之退不敢退注

孫事祖父母孫婦事祖舅姑亦同盥洗手也櫛梳頭也總所以束髮今之頭巾具冠帶丈夫帽子衫帶婦人冠子背子昧爽謂天明暗相交之際省問丈夫唱喏婦人道萬福仍問侍者夜來安否何如侍者曰安乃退其或不安節則侍者以告此卽禮之晨省也藥物乃關身之切務人子當親自檢校調煮供進不可但委婢僕脫若有誤則其禍不測晨羞凡烹調飲膳婦人之職也當檢校監視務令精潔請所欲於家長謂父母舅姑或當時家長也卑幼各不得恣所欲安置而退丈夫唱喏婦女道安置此卽禮之昏定也凡父母舅姑有疾子婦無故不離側親調嘗藥餌而供之父母有疾子色不滿容不戲笑不宴遊捨置餘事專以迎醫檢方合藥爲務疾已復初朱子小學

論嫁娶安定胡先生曰嫁女必須勝吾家者勝吾家則女之事人必欽必戒娶婦必須不若吾家者不若吾家則婦之事舅姑必執婦道近思錄

擇婦伊川先生曰世人多愼於擇婿而忽於擇婦其實婿易見婦難知所系甚重豈可忽哉王燕翼貽謀錄

婦服舅姑從夫禮經女子出適以父母三年之喪折而爲二舅姑父母皆爲期喪太宗孝明皇后居昭憲太后之喪齊衰三年故幹徳二年判大理寺尹拙少卿薛允中等奏三年之內幾筵尙存夫居苫塊之中婦被綺羅之飾夫婦齊體哀樂不同乞令舅姑之喪婦從其夫齊斬三年於義爲稱十二月丁酉朔詔從之遂爲定制袁氏世範

睦親篇凡人之婦性行不相遠而有小姑者獨不爲舅姑所喜此固舅姑之愛偏然爲兒婦者要當一意承順則尊長久而自悟或父或舅姑終於不察則爲子爲婦無可柰何加敬之外任之而已鄭氏家範

訓諸婦諸婦必須安詳恭敬奉舅姑以孝事丈夫以禮待姊姒以和然無故不出中門夜行以燭無燭則止如其淫狎卽宜屏放若有妒忌長舌者姑誨之誨之不悛則責之責之不悛則出之諸婦媟言無恥及干預閫外事者當罰拜以愧之初來之婦一月之外許用便服諸婦工作當聚一處機杼紡績各盡所長非但別其勤惰且革其私每歲畜蠶主母分給蠶種與諸婦使之在房畜飼待成熟時卻就蠶屋上箔須令子弟直宿以防風燭所得之蠶繭當聚一處抽繅更預先抄寫各房所蓄多寡之數照什一之法賞之諸婦每歲公堂於九月俵散木綿使成布匹限以次年八月交收通買錢物以給一歲衣資之用公堂不許侵使或有故意制造不隹及不登數者則準給本房甚者任其衣資不給有能依期登數者照什一之法賞之性理會通

婦見舅姑明日夙興婦見於舅姑舅姑禮之婦見於諸尊長若冢婦則饋於舅姑舅姑饗之注婦夙興盛服俟見舅姑坐於堂上東西相向各置卓子於前家人男女少於舅姑者立於兩序如冠禮之敍婦進立於阼階下北面拜舅升奠置幣於卓子上舅授之侍者以入婦降又拜畢詣西階下北面拜姑升奠贄幣姑舉以授侍者婦降又拜若非宗子之子而與宗子同居則先行此禮於舅姑之私室與宗子不同居則如上儀司馬溫公曰古者拜於堂上今拜於下恭也可從眾補注

按丘氏儀節婿婦俱拜拜畢婿先退家禮無婿拜之文今從俗補之舅姑禮之如父母醮女之儀補

注禮記昏義曰舅姑先降自西階婦降自阼階以著代也方氏曰階者主人之階子之代父將以爲主於外婦之代姑將以爲主於內故此與冠禮並言著代也婦見於諸尊長婦旣受禮降自西階同居有尊於舅姑者則舅姑以婦見於其室如見舅姑之禮還拜諸尊長於兩序如冠禮無贄小郎小姑皆相拜非宗子之子而與宗子同居則旣受禮詣其堂上拜之如舅姑禮而還見於兩序其宗子及尊長不同居則廟見而後往補注

按今世俗人家娶婦親屬畢聚宜畱至次日行見舅姑禮畢先見本族尊長及卑幼次見諸親屬又按禮雜記婦見舅姑兄弟姑姊妹皆立於堂下西向北上是見已見諸父各就其寢注云立於堂下則婦之入也已過其前此卽是見之矣不復各特見之也諸父旁尊故明日各詣其寢而見之無還拜諸尊長於兩序小郎小姑皆相拜之禮而家禮本注亦從俗用之也若冢婦則饋於舅姑是日食時婦家具盛饌酒壺婦從者設蔬果卓子於堂上舅姑之前設盥盆於阼階東南帨架在東舅姑就坐婦盥升自西階洗盞斟酒置舅卓子上降俟舅飲畢又拜遂獻姑進酒姑受飲畢婦降遂執饌升薦於舅姑之前侍立姑後以俟卒食徹饌侍者徹飯分置到室婦就餕姑之餘婦從者餕舅之餘婿從者又餕婦之餘非宗子之子則於私室如儀司馬溫公曰士昏禮婦盥饋特豚合升側載注側載者右胖載之舅俎左胖載之姑俎今恐貧者不辧殺特故但具盛饌而已也補注

饋者婦道旣成成以孝養也

舅姑饗之如禮婦之儀禮畢舅姑先降自西階婦降自阼階明徐三重家則

擇婦一娶婦以擇婦爲主正不可苟門戶不在豪華而貴淸雅其人讀書知禮守儒素若陋俗嗜利者亦所不宜其女子性行於此關一二不可不謹豪華之家其女子必侈汰不知禮之家其女子必懭悍陋俗之家其女子多不識大體𨿽其中不能無間出要之愼始當如是是非聞見所及詢訪不可少也

姑媳部藝文一

庾新婦帖

晉王羲之庾新婦入門未幾豈圖奄至此禍情願不遂緬然永絕痛之深至情不能已況汝豈可勝任柰何無何無由敍哀悲酸

郗新婦帖

前人李母猶小小不和馳情伏想行平康郗新婦大都小差卿大小佳

悼艱賦

鈕滔母孫氏伊稟命之不辰遭天難之靡忱夙無父之何怙哀殄瘁以抽心覽蓼莪之遺什詠肥泉之餘音經四位之代謝𨿽積祀而思深伊三從而有歸爰奉嬪於他族仰慈姑之惠和荷仁澤之陶渥釋褧服以斬衣代羅幃以縞布仰慈尊以飲泣撫孤影以協慕遇飛廉之暴骸觸驚風之所會扶搖奮而上躋頹云下而無際頓於悒之當春望峻陵而郁靑瞻空宇之寥廓湣宿艸之發生顧南枝以永哀向北風以飲泣情無觸而不悲思無戚而不集

爲錢侍禦太夫人祭新婦文

唐符載嗚呼婦姑之間尊嚴而已情苟不至兩城千里吁嗟新婦徳禮具美心之所親如臂有指齒髮衰暮方用依倚天降鞠凶骨驚心死新婦門緒燻華派流深遠貞淑端一聰明婉娩奉余以敬待夫有則舉案得如賓之禮均養實鳴鳩之徳勤勞絲枲吉蠲酒食自中閨之與外姻莫不盡其心力嗚呼爾之事吾善非一端柔聲順色迎意承歡晨雞初鳴風髙露寒環佩至止我心則安今也年髙人間意闌爾復捨我窮泉杳漫房帷空虛孤稚摧落深沈注視焦然肺肝嗚呼鄕關迢遞道路乖阻權厝玆地非爲永處壽堂猶近如聞晤語靈其慰安無或羇旅撫棺永訣持觴奠醑寫一慟於髙秋望素車以延佇

姑媳部藝文二詩

大雅思齊首章

此詩歌文王之徳而推本言之曰此莊敬之大任乃文王之母實能媚於周姜而稱其爲周室之婦至於大姒又能繼其美徳之音而子孫眾多上有聖母所以成之者遠內有賢妃所以助之者深也思齊大任文王之母思媚周姜京室之婦大姒嗣徽音則百斯男

去婦

唐王建新婦去年胝手足衣不暇縫蠶廢蔟白頭使我憂家事還如夜裏燒殘燭當初爲信傍人語豈道如今自辛苦在時縱嫌織絹遲有絲不上鄰家機

新嫁娘

前人三日入廚下洗手作羹湯未諳姑食性先遣小姑嘗

反姑惡詩

宋範成大姑惡水禽以其聲得名世傳姑虐其婦婦死所化客有惡之以爲此必子婦之不孝者余爲作反姑惡詩姑惡婦所云恐是婦偏詞姑言婦惡定有之婦言姑惡未可知

姑媳部紀事二唐書髙祖皇后竇氏傳後歸於帝始元貞太后羸老有疾而性素嚴諸姒娣皆畏莫敢侍後事之獨怡謹盡孝或淹月不釋衣履太宗皇后長孫氏傳後父晟晟兄熾爲周通道館學士嘗聞太穆勸撫突厥女心志之每語晟曰此明睿人必有奇子不可以不圖�故晟以女太宗睿宗皇后劉氏傳後祖徳威儀鳳中帝在藩納爲孺人俄爲妃生寧王壽昌代國二公主帝卽位爲皇后會帝降號皇嗣復爲妃長壽二年爲戶婢誣與竇徳妃挾蠱道祝詛武后並殺之宮中葬祕莫知景云元年追謚肅明皇后睿宗皇后竇氏傳後婉淑尢循禮則帝爲相王納爲孺人卽位進徳妃生元宗及金仙玉眞二公主與肅明同追謚並招魂葬東都之南肅明曰惠陵後曰靖陵立別廟曰儀坤以享云李大亮傳大亮族孫迥秀字茂之母少賤妻嘗詈媵婢母聞不樂迥秀卽出其妻或問之答曰娶婦要欲事姑苟違顏色何可畱太宗女襄城公主傳公主下嫁蕭銑性孝睦動循矩法帝�諸公主視爲師式有司告營別第辭曰婦事舅姑如父母異宮則定省闕止葺故第門列雙戟而已肅宗女和政公主傳公主下嫁柳潭安祿山陷京師寧國公主方嫠居主棄三子奪潭馬以載寧國身與潭步日百里潭躬水薪主躬爨以奉寧國順宗女漢陽公主傳公主名暢下嫁郭鏦嘗誨諸女曰先姑有言吾與若皆帝子驕盈貴侈可戒不可恃憲宗女莊淑公主傳公主下嫁杜悰事舅姑以禮聞姑寢疾主不解衣藥糜不嘗不進王珪傳珪子敬直尙南平公主是時諸主下嫁以帝女貴未嘗行見舅姑禮珪曰主上循法度吾當受公主謁見豈爲身榮將以成國家之美於是與夫人坐堂上主執笄盥饋乃退其後公主降有舅姑者備婦禮本於珪柳公綽傳公綽爲刑部尙書京兆獄有姑鞭婦至死者府欲殺之公綽曰尊毆卑非斗也且子在以妻而戮其母不順遂減論昭國裏崔山南管子孫之盛仕族罕比山南曾祖母長孫夫人年髙無齒祖母唐夫人事姑孝每旦櫛縰笄拜階下升堂乳姑長孫不粒食者數年一日病言無以報吾婦冀子孫皆得如婦孝然則崔之門安得不大乎楚王靈龜妃上官傳上官者下邽士族也靈龜出繼哀王后而舅姑在妃朝夕侍奉謹甚凡珍味非經獻不先嘗鄭義宗妻盧傳盧範陽士族也涉書史事舅姑恭順夜有盜持兵劫其家人皆竄匿惟姑不能去盧冒刃立姑側爲賊捽捶幾死賊去人問何爲不懼答曰人所以異鳥獸者以其有仁義也今鄰里急難尙相赴況姑可委棄耶若百有一危我不得獨生姑曰歲寒然後知松柏後雕吾乃今見婦之心隋唐嘉話裴知古自中宗武后朝以知音直太常嘗觀人迎婦聞婦佩玉聲曰此婦不利姑是日姑有疾竟死云其知音皆此類也傳載燕文貞公張說其女嫁盧氏嘗爲舅求官候父朝下而問焉父不諾但指搘�龜而示之女拜而歸室告其夫曰舅得詹事矣五代史周世宗家人傳世宗宣仁皇后符氏初適李守貞子崇訓守貞事漢爲河中節度使已挾異志有術者善聽人聲以知吉凶守貞出其家人使聽之術者聞後聲驚曰此天下之母也守貞益自負曰吾婦猶爲天下母吾取天下復何疑哉於是決反輟耕錄馮道與趙鳳同在中書鳳有女適道仲子以飲食不中爲道夫人遣罵趙氏婢長號知院者來訴凡數百言道都不答及去但云傳語親家翁今日好雪宋史神宗向皇后傳後敏中曾孫也神宗卽位立爲皇后帝不豫後贊宣仁定建儲之議哲宗立尊爲皇太后宣仁命葺慶壽故宮以居後後辭曰安有姑居西而婦處東瀆上下之分不敢徙遂以慶壽後殿爲隆佑宮居之陳執中傳執中子世儒官至國子博士妻李與羣婢殺世儒所生母世儒與謀皆棄市劉宰傳宰調眞州司法有姑訴婦不養者二召二婦並姑置一室或餉其婦而不及姑徐伺之一婦每以己饌饋姑姑猶呵之其一反之如是累日遂得其情程迥傳迥知隆興府進賢縣境內有婦人傭身紡績舂簸以養其姑姑感婦孝每受食則以手加額仰天而祝之包恢傳恢字宏父知隆興府兼江西轉運有姑死者假子婦棺以斂家貧不能償婦訴於恢恢怒買一棺紿其婦臥棺中以試就掩而葬之郝戭傳戭妻聶事舅姑以孝義著張伯威傳伯威大母黃年九十八得血痢疾頻殆繼母楊因姑病篤驚而成疾伯威妹嫁崔均其姑王疾妹剔左臂肉作粥以進達旦卽愈荊國大長公主傳公主下嫁李遵勗舊制選尙者降其父爲兄弟行時遵勗父繼昌無恙主因繼昌生日以舅禮謁之帝聞密以兼衣寶帶器幣助其爲壽魏國大長公主傳主下嫁王詵詵母盧寡居主處之近捨日致膳羞盧病自和湯劑以進徐國長公主傳主下嫁潘美之曾孫意事姑修婦道潘故大族夫黨數千百人賓接皆盡禮無裏外言崔氏傳氏合淝包繶妻繶樞密副使拯之子早亡惟一稚兒拯夫婦意崔不能守也使左右嘗其心崔蓬垢涕泣出堂下見拯曰翁天下名公也婦得齒賤獲執澣滌之事幸矣況敢污家乎生爲包婦死爲包鬼誓無他也其後稚兒亦卒母呂自荊州來誘崔欲嫁其族人日謂曰喪夫守子子死孰守崔曰昔之畱也非以子也舅姑故也今舅歿姑老矣將捨而去乎呂怒詛罵曰我寧死此決不獨歸須爾同往也崔泣曰母遠來義不當使母獨還然到荊州儻以不義見迫必絕於尺組之下願以屍還包氏遂偕去母見其誓必死卒還包氏廖氏傳氏臨江軍貢士歐陽希文之妻也紹興三年春盜起建昌號白氈笠過臨江希文與妻共挾其母傅走山中爲賊所追廖以身蔽姑使希文負之逃賊執廖氏廖正色叱之賊知不可屈揮刃斷其耳與臂廖猶謂賊曰爾輩叛逆至此我卽死爾輩亦不久屠戮語絕而僕鄕人義而葬之號廖節婦墓榮氏傳氏薿女弟也自幼如成人讀論語孝經能通大義事父母孝歸將作監主簿馬元穎建炎二年賊張遇寇儀眞榮與其姑及二女走維揚姑素羸榮扶掖不忍捨俄賊至脇之不從賊殺其女脇之益急榮厲聲詬罵遂遇害劉生妻歐陽氏傳有朱云孫妻劉氏姑病云孫刲股作糜以進而愈姑復病劉亦刲股以進又愈尙書謝諤爲賦孝婦詩陳堂前傳堂前漢州雒縣王氏女節操行義爲鄕人所敬但呼曰堂前猶私家尊其母也堂前年十八歸同郡陳安節歲餘夫卒僅有一子舅姑無生事堂前斂泣告曰人之有子在奉親克家耳今已無可柰何婦願幹蠱如子在日舅姑曰若然吾子不亡矣旣葬其夫事親治家有法舅姑安之謝泌妻侯氏傳氏南丰人始笄家貧事姑孝謹盜起焚裏捨殺人遠近逃避姑疾篤不能去侯號泣姑側盜逼之侯曰寧死不從盜刃之僕溝中賊退漸蘇見一篋在側發之皆金珠族婦以爲己物侯悉歸之婦分其一以謝侯辭曰非我有不願也後夫與姑俱亡子幼父母欲更嫁之侯曰兒以賤婦人得歸隱居賢者之門已幸矣忍去而使謝氏無後乎寧貧以養其子𨿽餓死亦命也謝枋得妻李氏傳氏饒州安仁人也色美而慧通女訓諸書嫁枋得事舅姑奉祭待賓皆有禮枋得起兵守安仁兵敗逃李氏就俘明年徙囚建康或指李言曰明當沒入矣李聞之撫二子淒然而泣曰吾豈可嫁二夫耶若幸生還善事吾姑吾不得終養矣是夕解裙帶自經獄中死譚氏婦傳婦趙吉州永新人至元十四年江南旣內附永新復嬰城自守天兵破城趙氏抱嬰兒隨其舅姑同匿邑校中爲悍卒所獲殺其舅姑執趙欲污之不可臨之以刃曰從我則生不從則死趙罵曰吾舅死於汝吾姑又死於汝吾與其不義而生寧從吾舅姑以死耳遂與嬰兒同遇害江行雜錄太祖之自陳橋還也太夫人杜氏方設齋於定力院聞變王夫人懼杜夫人曰吾兒生平奇異人皆言當極貴何憂也言笑自若是日太祖卽位契丹北漢兵皆退聞見前錄元符末上皇卽位皇太后垂簾同聽政有旨復哲宗元佑皇后孟氏位號自瑤華宮入居禁中時有論其不可者曰上於元佑後叔嫂也叔無復嫂之禮程伊川先生謂伯溫曰元佑皇后之言固也論者之言亦未爲無理伯溫曰不然禮曰子甚宜其妻父母不說出子不宜其妻父母曰是善事我子行夫婦之禮焉皇太后於哲宗母也於元佑後姑也母之命姑之命何爲不可非上以叔復嫂也伊川喜曰子之言得之矣蘇氏家語範文正公之子純仁娶婦將歸或傳婦以羅爲帷幔者公聞之不悅曰羅綺豈幃幔之物耶吾家素淸儉安得亂吾家法敢持至吾家當火於庭齊東野語莆田有楊氏訟其子與婦不孝官爲逮問則婦之翁爲人毆死楊亦預焉坐獄未竟而值覃霈得不坐然婦仍在楊氏家有司以大辟旣已該宥不復問其餘小民無知亦安之不以爲怪也其後父又訟其子及婦軍判官姚�以爲𨿽有讎隙旣仍爲婦則當盡婦禮欲並科罪陳伯玉振孫時以倅攝郡獨謂父子天合夫婦人合人合者恩義有虧則已矣在法合離皆許還合而獨於義絕不許者蓋謂此類況兩下相殺又義絕之尢大者乎初間楊罪旣脫合勒其婦休離有司旣失之矣若楊婦盡禮於舅姑則爲反親事讎稍有不至則舅姑反得以不孝罪之矣當離不離則是違法在律違律爲婚旣不成婚卽有相犯�同凡人今其婦合比附此條不合收坐時皆服其得法之意焉家世舊事少師厭河北五代兵戈及宰醴泉遂謀居焉徙葬少監於縣城之西旣顯𨿽賜第居京師囊橐至於禦書誥�皆多在醴泉從髙祖大評事四評事治生事皆淳儉嚴整大評事家人未嘗見笑惟長孫始生一老嫗白曰承旨新婦生男微開顏曰善視之曾祖母崔夫人亦畱醴泉與從曾祖母雷氏奉視二叔舅姑晨夕敬畏平居必著長裙烹飪少有失節則不食拱手而起二婦恐懼不敢問所由伺其食美取所餘�之然後知所嗜太髙祖母楊氏前卒四髙祖母李氏主內事性尢嚴峻二婦晝則拱侍夜復課以女工之事雷氏不堪其勞有間則泣於後庭崔夫人每勸勉之竟得羸疾而終崔夫人怡怡如也叔舅姑遂加愛之後外祖崔駕部過雍見其艱苦之甚屬少師取至京師不撒帷帳盡置囊篋云暫往省覲叔舅姑方聽其來少師之待兄弟崔夫人之事叔舅姑後世所當法也揮麈後錄錢忱伯誠妻瀛國夫人唐氏正肅公介之孫旣歸錢氏隨其姑長公主入謝欽聖向後於禁中時紹聖初也先有戚裏婦數人在焉俱從後步過受釐殿同行者皆仰視讀釐爲離夫人笑於旁曰受禧也蓋取宣室受釐之義耳後喜回顧主曰好人家男女終是別蓋後亦以自謂也虎薈乾道中江西水災丰城農夫挈其母及妻子就食他所過小溪密語妻曰�貴艱食豈能俱生我𦇤兒先渡母老不能來可棄之婦不忍掖姑以行足陷泥方取履見白金爛然在水中拾得之語姑曰本爲貧徙今幸天賜可歸矣登岸望其夫不見兒戲沙上問之云被黑牛銜入林中入林視之流血丹地已爲虎食矣厚徳錄王待制質權知荊南府有媼訴其婦薄於養婦曰舅姑家旣窮而歸且奉事無不謹質曰姑𨿽不良獨不顧若夫耶取家人衣衣媼又給以廩粟使歸養之皆感泣而去金史顯宗皇后徒單氏傳後父貞尙遼王宗干女梁國公主後性莊重寡言父母嘗令總家事細大畢辦諸男不及也世宗初卽位貞爲禦史大夫自南京馳見世宗喜謂之曰卿𨿽廢主腹心臣然未嘗助彼爲虐況卿家法可尙其以卿女爲朕子妃及顯宗爲皇太子大定四年九月備禮親迎於貞第世宗臨宴盡歡而罷世宗嘗謂諸王妃公主曰皇太子妃容止合度服飾得中爾等當法效之雷婦師氏傳氏夫亡孝養舅姑姑病刲臂肉飼之姑卽愈舅姑旣歿兄師逵與夫侄規其財產乃僞立媒證致之官欲必嫁之縣官不能辧曲直師氏畏逼乃投縣署井中死詔有司祭其墓賜謚曰節馮妙眞傳妙眞刑部尙書延登之女也生十有八年適進士張慥興定五年慥爲洛川主簿大元兵破葭州綏徳遂入鄜延鄜人震恐檄慥詣平涼督之慥欲偕妙眞以往妙眞辭曰舅姑老矣𨿽有叔姒妾能安乎子行妾畱奉養十一月洛川破妙眞從舅姑匿窟室兵索得之妙眞泣與舅姑訣曰婦生不辰不得終執箕義不從辱卽攜三子赴井死明年春慥發井得屍殯於縣之東郭外白氏傳白氏蘇嗣之之母許州人宋尙書右丞子由五世孫婦也白氏年二十餘卽寡居嘗於宅東北爲祭室畫兩先生像圖黃州龍川故事壁間香火嚴潔躬自灑掃士大夫求瞻拜者往往過其家奠之天興元年正月庚戌許州被兵嗣之爲汴京廂官白拜辭兩先生前曰兒子往京師老婦死無恨矣敢以告卽自縊於室側元史裕宗皇后傳徽仁裕聖皇后伯藍也怯赤一名闊闊眞弘吉剌氏生順宗成宗先是世祖出田獵道渴至一帳房見一女子緝駝茸世祖從覓馬湩女子曰馬湩有之但我父母諸兄皆不在我女子難以與汝世祖欲去之女子又曰我獨居此汝自來自去於理不宜我父母卽歸姑待之須臾果歸出馬湩飲世祖世祖旣去嘆息曰得此等女子爲人家婦豈不美耶後與諸臣謀擇太子妃世祖俱不允有一老臣嘗知向者之言知其未許嫁言於世祖世祖大喜納爲太子妃後性孝謹善事中宮世祖每稱之爲賢徳媳婦侍昭睿順聖皇后不離左右至混廁所用紙亦以面擦令柔�以進一日裕宗有病世祖往視之見�上設織金臥褥世祖慍而語之曰我嘗以汝爲賢何乃若此耶後跪答曰常時不曾敢用今爲太子病恐有濕气因用之卽時徹去只魯花眞蒙古氏傳氏年二十六夫忽都病卒誓不再醮孝養舅姑逾一十五年舅姑歿塵衣垢面廬於墓終身至元間旌之其後又有翼城宋仲榮妻梁氏舅歿負土爲墳懷孟何氏大名趙氏並以夫歿守志養舅姑以壽終親負土築其墳髙三丈餘郎氏傳郎氏宋進士朱甲妾也甲歿郎氏家居養姑甚謹姑嘗病郎禱天刲股肉進啖而愈後姑喪以哀聞大徳十一年旌美之又有東平鄭氏大寧杜氏安西楊氏並少寡守志割體肉療姑病宋謙妻趙氏傳趙氏大都人兵破大都趙氏子婦溫氏髙氏孫婦髙氏徐氏皆有姿色合謀曰兵且至矣我等豈可辱身以苟全哉趙卽自經死諸婦四人諸孫男女六人眾妾三人皆赴井死焦氏傳焦氏涇陽袁天佑妻也天佑祖父始皆從軍役祖母楊氏母焦氏並家居守志至元二十三年天佑復從徵死甘州妻焦氏年少宗族欲攺嫁之焦氏哭且言曰袁氏不幸三世早寡自祖姑以來皆守節義豈可至吾而遽廢乎吾生爲袁氏婦死則葬袁氏土爾終不能攺容事他人也眾不敢復言周氏澤州人嫁爲安西張興祖妻年二十四興祖歿舅姑欲使再適周氏弗從曰妾家祖父皆早世妾祖母妾母並以貞操聞妾或中道易節是忘故夫而辱先人也夫忘故夫不義辱先人不孝不孝不義妾不爲也遂居嫠三十年奉舅姑生事死葬無違禮趙孝婦傳孝婦徳安應城人早寡事姑孝家貧傭織於人得美食必持歸奉姑自啖粗糲不厭嘗念姑老一旦有不諱無由得棺乃以次子鬻富家得錢百緡買杉木治之棺成置於家南鄰失火時南風烈甚火勢及孝婦家孝婦亟扶姑出避而棺重不可移乃撫棺大哭曰吾爲姑賣兒得棺無能爲我救之者苦莫大焉言畢風轉而北孝婦家得不焚人以爲孝感所致任仲文妻林氏傳林氏寧海人家甚貧年二十八而寡姑患風疾不良於行林氏旦暮扶侍惟謹趙毓傳毓次兄選歿嫂王氏毓母以其少許歸攺嫁王氏曰婦無再嫁之義願終事姑毓妹贅王佑佑亡妹念佑母無子乞歸朱氏養之張訥妻劉氏傳劉氏藍田人訥爲監察禦史早卒劉守志不二河東受兵劉氏二子衡衍俱以事出外度不能自脫遂與二婦孫氏姚氏決死盡發貲囊分給家人婦姑同縊焉有華氏者大同張思孝妻爲貊髙兵所執以不受辱見殺其婦劉氏僵壓姑屍大罵不已兵並殺之後家人殮其屍婦姑之手猶相持不捨湯輝妻張氏傳張氏處州龍泉人會兵亂其家財先已移入山寨夫與姑共守之舅以疾未行張歸任藥膳且以輿自隨旣而賊至卽命以輿載其舅而已遇賊賊以刀脇之曰從我則生否則死張掠發整衣請受刃賊未忍殺張懼污卽奪其刃自剚死年二十七陶宗媛傳宗媛臺州人儒士杜思�妻也歸杜四載而夫亡矢志守節臺州被兵宗媛方居姑喪忍死護柩爲遊軍所執迫脇之宗媛曰我若畏死豈畱此耶任汝殺我以從姑於地下爾遂遇害觀音奴妻傳大都被兵時張棟妻王氏語家人曰吾爲狀元妻義不可辱赴井死其姑哭之慟亦赴井死兪士淵妻童氏傳童氏嚴州人姑性嚴待之寡恩童氏柔順以事之無少拂其意者至正十三年賊陷威平官軍復之已乃縱兵剽掠至士淵家童氏以身蔽姑眾欲污之童氏大罵不屈死焦士廉妻王氏傳王氏博興人養姑至孝明外史儲福傳福洪武中戍卒燕兵起不食死妻範與其母營地葬之範時年二十居貧奉姑甚謹每哭其夫則走山谷中大號不欲姑聞之也有官聞其美而欲娶之已知其節孝狀乃止一日範澣衣澗邊見艸生如席艸因取織席鬻以養姑年七十餘卒營葬廬於墓旁劉氏傳劉新樂韓太初妻太初元時爲知印洪武初例徙和州挈家行劉事姑謹姑道病刺血和藥以進再病再愈之抵和州太初卒劉種蔬給姑食越二年姑患風疾不能起晝夜奉湯藥驅蚊蠅不離側姑體腐蛆生席間爲嚙蛆蛆不復生及姑疾篤刲肉食之少蘇逾月而卒殯之舍側欲還葬舅冢哀號五載不能得太祖聞之遣中使賜衣一襲鈔二十錠命有司還其喪旌門閭復其徭役同時甄氏欒城李大妻事姑至孝姑壽九十一而卒甄廬墓三年旦暮悲號亦被旌楊泰奴傳有儀眞周祥妻張氏者姑病不起計無所出偶一方士過其門問以姑病曰人肝可療張割左�下得膜如絮以手探之沒腕取肝二寸許無少痛作羹以進姑病遂瘳臨武李孝婦傳李孝婦名中姑適江西桂廷凰姑鄧患痰疾將不起婦隕泣憂悼聞有言乳肉可療者心識之一日煮藥爇香禱神因自割一乳昏僕於地气已絕廷凰呼藥不至出視見流血滿地大驚呼救傾駭城市邑長佐皆詣其廬命亟治俄有僧踵門曰以室中蘄艾傅之卽愈如其言果蘇比求僧不復見矣乃取乳和藥奉姑姑竟獲全成祖仁孝皇后徐氏傳後中山王達長女也幼貞靜好讀書稱女諸生太祖聞後賢淑一日召達謂曰朕與卿布衣交也古君臣相契者率爲婚姻卿有令女其以朕子棣配焉隹兒佳婦足慰我兩翁達頓首謝洪武九年冊爲燕王妃從王之國居孝慈髙皇后喪三年蔬食如禮仁宗誠孝皇后張氏傳後父兵馬副指揮麟後始爲太子妃操婦道至謹雅得成祖及仁孝皇后歡而仁宗爲太子頗被漢趙二王間體肥碩復不習騎射成祖恚至減太子宮膳瀕易者數矣卒以後故得不廢宣宗恭讓皇后胡氏傳後名善祥濟寧人父榮後善病時孫貴妃有寵後未有子帝令後上表辭位乃廢後退居長安宮而冊貴妃爲後張太后憫後賢時召居淸寧宮內廷朝宴命居孫後上正統七年十月太皇太后崩後痛哭不已踰年亦卒神宗孝端皇后王氏傳後余姚人事孝定太后得其歡心正位中宮者四十年以慈孝稱慶成王濟炫傳輔國將軍奇添早卒夫人王氏守節奉姑六十餘年世宗時以節孝旌唐儼傳儼全州諸生也遊學於外嫡母寢疾儼妻鄧氏年十八奮曰吾婦人安知湯藥於是割脇肉以進姑疾愈儼聞母疾馳歸則無恙久矣拜其妻曰此吾分也當急召我何自苦如此妻曰子事父婦事姑一也方危急時召子何及且事必待子安用婦爲儼益嘆異徐宗實傳宗實奉命出使兩淮海州女子年十六許嫁而夫亡歸夫家持服養其姑姑死旣葬自誓不更嫁采訪使上其事禮部又謂年未五十不在旌例宗實復言隨事取中斯爲合義不宜但拘牽文法也此女旣能哭夫筮嫁之初又能剪髮葬姑於後𨿽剜目截耳無以復加自應與立志卓異者同科詔如宗實言朱之馮傳之馮字樂三大興人分巡靑州表入都寄家屬於濟南明年正月濟南破妻馮氏匿姑及子於他所而己從容投井死姑李氏聞之亦絕粒死之馮扶柩還構廬墓側晨昏伏泣三年如一日錢瑛傳瑛字可大吉水人時值大亂奉母避難歷五六年最後遇賊母被執而妻張氏從伏莽中窺見卽趨出謂賊曰姑老矣請釋而縛我賊見其年少從之旣就縛擲袖中�與姑訣曰婦無用此矣且行且睨姑稍遠卽罵賊不肯行賊持之急罵益厲賊怒攢刃刺殺之吳縣王妙鳳傳妙鳳適吳奎姑有淫行正統中奎商於外妙鳳獨與姑居一日姑與所私飲並欲污之百計不可得姑命妙鳳取酒挈瓶不進頻促之不得已而入姑所私戲紾其臂妙鳳憤拔刀斫臂不殊再斫乃絕父母欲訟之官妙鳳曰死則死耳豈有婦訟姑理耶逾旬卒里人白於縣縣令有所私不問孫氏傳孫慈溪人歸定海黃誼招生子湑未幾夫卒孫以死自誓延師教子長求兄女爲配甫三年生二子湑亦卒時田賦多令民自輸姑婦相率攜子僕輸賦南畿訴尙書蹇義言潮爲患十年九荒乞築海塘以障民居義詰曰如此孤苦何爲不嫁對曰餓死事極小失節事極大義嗟嘆久之次日卽爲奏請遣官與有司相度成之起自龍山迄於觀海永免潮患慈人廟祀孫至今馬氏傳馬吳縣余布妻歸五年而夫死無子家酷貧姑欲奪其志有田二畝半得粟不以與婦馬不爲動姑潛納他人聘一夕鼓吹臨門趣治妝馬入臥室自經死幾上食器糠籺尙存張能信妻劉氏傳劉氏太僕卿憲寵女工部尙書九徳婦也性至孝姑病十年奉侍湯藥不離側及病劇舉刀刲臂臂已傷侍婢驚持之而號舅聞囑醫言此病不宜近腥膩力止之逾日竟刲肉煮糜以進則姑已不能食乃大悔恨曰醫紿我使姑未鑑我心復刲肉寸許慟哭奠於簀前將闔棺取所奠置棺中曰婦不獲復事我姑以此肉伴姑側猶身事姑也鄕人莫不稱其孝倪氏傳倪氏興化陸鰲妻性純孝舅早世憫姑老朝夕侍寢處與夫睽異者十五年姑鼻患疽垂斃躬爲吮治不愈乃夜焚香告天割左臂肉以進姑啖之愈遠近稱孝婦吳氏傳吳氏無爲周凝貞妻凝貞卒婦年二十四家濱江田廬沒於水婦毀容誓死不更適傭女工以奉孀姑姑老臥病齒毀弗能食婦絕其兒乳以乳姑冬月臥擁姑背以暖之宛轉�席者三年姑卒哀毀骨立年七十五終倪節婦傳婦定海人適鄞諸生陳襄襄早卒婦年三十無子家貧力女紅養姑人有慕其姿者遣媒白姑婦前沸湯自漬其面左目爆出又以煙煤塗傷處遂成獰惡狀媒過之驚走不敢復以聘告歷二十年姑壽七十餘卒婦哀慟不食死洪氏傳洪氏懷寧章崇雅妻崇雅早卒洪守志十年姑許氏疾不能起洪剜乳肉爲羹而飲之獲愈余肉投池中不令人知數日後羣鴨自水中銜出鳴噪回翔小童獲以告姑姑起視之乳血猶淋漓也楊氏傳氏桐城吳仲湛妻仲湛卒家貧舅欲更嫁之楊曰卽餓死必與舅姑俱舅不能奪數年家益貧舅謀於其父母將以償債楊仰天呼曰以吾口累舅姑不孝無所助於貧不仁失節則不義吾有死而已因咽發而死王氏傳氏慈溪人聘於陳而夫佳病其父母娶婦以慰之及門卽入侍湯藥未幾佳卒王年甫十七矢志不嫁姑張氏責以未成禮而守爲無名婦曰旣入陳氏之門經事君子何謂無名姑乃使人邀其二弟從容諷之婦不答截髮毀容姑終欲彊之窘辱萬端二小姑淩之若婢稍不順卽爪其面姑聞復加箠楚婦口不出怨言曰不逼嫁爲婢亦甘也每夕寢處小姑�下受卑濕遂得傴疾私自幸曰我知免矣鞠從子梅爲嗣教之業文成化初領鄕薦卒昌其家淩節婦傳婦慈溪張維妻弘治中維舉於鄕而卒婦年二十五有子四歲亦卒因歸省其兄諷之攺圖婦不悅痛哭嚙唇噀血灑地遂終身不歸寧舅姑慰之曰不幸絕嗣日計無賴吾二人景逼矣爾年尙遠何以爲活婦曰恥辱事重餓死甘之乃出簪珥爲舅納妾果得子喜曰張氏不絕亡夫墓門且有寒食矣後舅病瘋姑雙目瞽婦紡績供養二十年不衰唐貴梅傳貴梅貴池人適同裏朱姓夫貧且弱姑悍而淫嘗與徽富商私久之商復至見貴梅悅之密以金帛賄其姑誨婦淫者百端勿聽迫之勿聽加箠楚繼炮烙終不聽乃以不孝訟於官通判毛玉受商賂拷之幾死者數矣商冀其攺節復令姑保出之親黨咸勸首實婦曰若爾妾之名幸全如陷姑於惡何乃夜易禮服自經後園梅樹下及旦姑不知起將撻之至園中乃知其死屍懸樹三日顏如生每歲梅花發常見婦往來其下鍾氏傳鍾桐城陶鏞妻鏞以罪被遣卒於外鍾年二十五子繼甫在抱負鏞骨四千餘里歸葬乃斷髮杜門年八十二以節終繼亦早卒妻方氏年二十七子亮甫二歲其兄憐之微叩其意方以死誓景泰中亮舉鄕試業於太學卒妻王氏年二十八妾吳氏二十二皆無子扶櫬歸葬貧不能支所親勸之嫁兩人哭曰而不知吾之爲節婦婦乎爲節婦婦而不克終卽不愧他人獨不愧吾祖姑及我姑乎乃共以紡績自給越二十六年縣令陳勉以聞詔旌三代人稱之曰四節裏貞女王氏傳王氏昆山人太僕卿宇之孫諸生述之女字侍郎顧章志孫同吉未幾同吉卒女卽去飾衣白布澣衣至父母前不言亦不泣若促駕行者父母有難色念女至性不可奪使嫗告其翁紹芾姑李氏翁姑埽庭內待之女旣至拜柩而不哭斂容見翁姑有終焉之意姑含淚謂之曰兒不幸早亡柰何累新婦女聞姑稱新婦淚下交於頤遂畱執婦道不去早晚跪奠柩前視姑眠食外輒自屏一室𨿽至戚遣女奴候視一皆謝絕曰吾義不見門以外人後姑病女左右服勤十晝夜不休一日姑病劇女入候�前出視藥往來再三卒卒似有所爲羣婢窺之而莫得其迹姑旣進藥則睡覺而病立間呼女曰向飲我者何藥乃速愈如是欲執其手勞之女縮手有難進之色姑怪起視已斷一指煮藥中矣羣婢驚而前曰吾等固疑姊有異果然耶姑嘆曰吾以天奪吾子常憂老無所倚今婦不惜支體以療吾疾豈不勝有子耶爲流涕久之人皆稱貞孝女云顏氏傳顏氏長樂人諸生黃應運妻城陷兵至其家欲殺應運生母詹氏顏泣訴願身代之及顏方受刃妾曾又奔號曰此我主母無所出願殺我以全其命卒感其義兩釋之樂平胡氏傳氏名貴貞生時父母欲不舉其鄰曾媼救之歸與子天福同乳欲俟其長而配焉天福年十八父母繼亡家甚落貴貞父將奪以姻富家女曰我鞠於曾婦於曾分姑媳恩母子可以饑寒棄之耶乃依從姑以居蓽捨單淺外人未嘗識其面其兄乘天福未婚曳以歸出視求聘者金寶笄飾女知不免潛入房縊死張貞婦傳婦嘉定人嘉靖時人也嫁汪客之子其姑多與人私客嗜酒日昏醉婦嫁之日諸惡少皆集其室治果殽爲宴姑令婦出拜婦不肯後稍稍見姑所爲問其夫此輩何人夫曰是吾父好友婦曰好友作何事若長大聽母如此不愧死耶一日姑與惡少同浴呼婦提湯婦見男子驚走遂歸母家哭數日久之姑佯爲好言謝婦婦至則百端辱之有惡少胡巖者最桀黠羣黨皆聽其指使大言眾中曰汪嫗且老吾等不過利其財耳新婦大佳吾已寢處其姑其婦寧能走上天乎於是與姑謀遣其子入縣爲卒而巖等日夕縱飲一日呼婦共坐不應巖從後攫其梳婦詈且泣還之婦折梳擲地姑以己梳與之又折其梳遂罷去頃之巖與姑浴浴竟姑曰今日與婦宿巖入犯婦婦大呼殺人以杵擊巖巖怒走出婦自投於地哭終夜不絕明日气息僅屬巖與姑恐事泄縶諸�足守之明日召諸惡少酣飲二鼓共縛婦槌斧交下婦痛苦宛轉曰何不以利刃刺我一人乃前刺其頸一人刺其脇又椓其陰舉屍欲焚之屍重不可舉乃火其室鄰居救火者蹋門入見嚇然死人驚報於官時嘉靖二十三年也官逮小女奴及諸惡少鞫之具得其實當姑與巖主使律諸惡少以次受刑邑故有烈婦祠婦未死前三日祠旁人聞空中鼓樂聲火炎炎從祠柱中出人以爲貞婦死事之徵云婦死時年十九葉氏傳氏定海人許聘慈溪翁姓而父母俱歿遂育於翁年十四翁資產日落且失其姑舅待之如奴勞肄萬狀略無怨色舅以子幼欲鬻之羅姓者葉恚曰我非貨也何輾轉貿易爲日哽咽垂涕旣知不可免僞爲喜色舅遂寬之夜月上紿諸姒曰月色甚佳盍少夷猶乎趨門外良久諸姒並勸曰夜旣半矣盍就寢遂入及晨覓之則氏已浮屍於河矣起之色如生衣服上下聯結甚固慶雲賈氏傳氏諸生陳兪妻正徳六年兵變值舅病終家人挽之避痛哭曰舅尙未斂婦何惜一死身服斬衰不解兵至縱火迫之出罵不絕口刃及身無完膚與舅屍同燼年二十五宛平王氏傳王氏劉應龍妻年十六於歸家貧以女紅養公姑應龍父子相繼亡王事姑撫子閱二十年賊陷都城泣拜其姑曰畱長孫奉事祖母婦死已決遂攜幼子投井劉氏傳劉氏懷寧人諸生韓鼎引妻事舅姑以孝聞福王時城潰舅姑雙柩殯於堂家人盡散劉獨守不去賊疑棺內有所藏欲剖視劉抱棺號哭賊惻然釋之宗引芳妻江氏傳江氏魯山人崇禎十五年流賊之亂與長男進士麟祥妻袁氏率孫女孫婦九人登樓命俱懸於梁視其已死乃引刀自刎金一龍妻黃氏傳黃氏余姚人一龍早歿黃截指自誓立從子爲嗣與姑相依崇禎十五年熊氏子欲娶之母黨利其財紿令還家間道送於熊黃知勢不可挽願搜括所有以償聘金不聽相持至夜深引刀自刎未殞其姑聞之急趨視黃曰婦所以未卽死者欲姑一面耳今復何求遂剜喉以絕和州萬氏傳萬氏儒士姚守中妻泉州知府慶女孫也生六子皆有室崇禎八年流賊陷其城慟哭孀姑前命諸婦曰我等女子也誓必爲夫死節投於塘諸婦女孫相隨死者十數人求其屍共聚塘坳無一相離者烈婦石氏傳石氏甘州衛人南陽府同知鄭完我母完我旣之官妻王氏奉姑家居崇禎十六年賊圍甘州石預戒家人積薪室中及城陷攜王及一孫女縱火自焚死寇退出屍灰燼間姑媳牽挽不釋手談苑李昭遘修撰自河中移知晉州雲母夫人年八十矣事姑二十年惟梳髮髻姑亡始戴冠今士大夫家子婦三日已冠而與姑宴飲矣

姑媳部紀事一列女傳太姒者武王之母禹後有姒之女仁而明道文王嘉之親迎於渭造舟爲梁及入太姒思媚太姜太任旦夕勤勞以進婦道太姒號曰文母文王理陽道而治外文母理陰道以治內左傳襄公二年夏齊姜薨初穆姜使擇美檟以自爲櫬與頌琴季文子取以葬君子曰非禮也禮無所逆婦養姑者也虧姑以成婦逆莫大焉國語季康子問於公父文伯之母曰主亦有以語肥也對曰吾能老而已何以語子康子曰𨿽然肥願有聞於主對曰吾聞之先姑曰君子能勞後世有繼子夏聞之曰善哉商聞之曰古之嫁者不及舅姑謂之不幸夫婦學於舅姑者也禮記檀弓南宮絳之妻之姑之喪夫子誨之髽曰爾毋從從爾爾毋扈扈爾蓋榛以爲笄長尺而總八寸注絳妻夫子兄女也姑死夫子教之爲髽從從髙也扈扈廣也言爾髽不可太髙不可太廣又教以笄總之法笄卽簪也吉笄尺二寸喪笄一尺斬衰之笄用箭竹竹之小者也婦爲舅姑皆齊衰不杖期當用榛木爲笄也束髮謂之總以布爲之旣束其本末而總之餘者垂於髻後其長八寸也叔仲皮學子柳叔仲皮死其妻魯人也衣衰而繆絰叔仲衍以告請繐衰而環絰曰昔者吾喪姑姊妹亦如斯末吾禁也退使其妻繐衰而環絰注繆絞也謂兩股相交五服之絰皆然惟弔服之環絰一股疏曰言叔仲皮教訓其子子柳而子柳猶不知禮叔仲皮死子柳妻𨿽是魯鈍婦人猶知爲舅著齊衰而首服繆絰衍是皮之弟子柳之叔父見當時婦人好尙輕細告子柳云汝妻何以著非禮之服子柳見時皆如此亦以爲然乃請於衍令其妻身著繐衰首服環絰衍又答云昔者吾喪姑姊妹亦如此繐衰環絰無人相禁止也子柳得衍此言退使其妻著繐衰而環絰韓詩外傳孟子旣娶將入私室其婦袒而在內孟子不悅遂去不入婦辭姑而去曰妾聞夫婦之道私室不與焉今者妾竊惰在室夫子見妾而勃然不悅是客妾也婦人之義蓋不客宿請歸父母於是孟母召軻而謂之曰夫禮將上堂聲必揚所以戒人也將入戶視必下恐見人之過也今子不察於禮而責於人不亦遠乎孟子遂畱婦漢書蒯通傳通之裏婦與裏之諸母相善也裏婦夜亡肉姑以爲盜怒而逐之婦晨去過所善諸母語以事而謝之裏母曰女安行我今令而家追女矣卽束縕請火於亡肉家曰昨暮夜犬得肉爭鬥相殺請火治之亡肉家遽追呼其婦說苑東海有孝婦無子少寡養其姑甚謹其姑欲嫁之終不肯其姑告鄰之人曰孝婦養我甚謹我哀其無子守寡日久我老累丁壯柰何其後母自經死母女告吏曰孝婦殺我母吏捕孝婦孝婦辭不殺姑吏欲毒治孝婦自誣服具獄以上府於公以爲養姑十年以孝聞此不殺姑也太守不聽數爭不能得於是於公辭疾去吏太守竟殺孝婦郡中枯旱三年後太守至卜求其故於公曰孝婦不當死前太守彊殺之咎當在此於是殺牛祭孝婦冢太守以下自至焉天立大雨歲丰熟後漢書應奉傳注汝南記曰華仲妻本是汝南鄧元義前妻也元義父伯考爲尙書僕射元義還鄕裏妻畱事姑甚謹姑憎之幽閉空室節其飲食羸露日困妻終無怨言後伯考怪而問之時義子朗年數歲言母不病但苦饑耳伯考流涕曰何意親姑反爲此禍因遣歸家更嫁爲華仲妻孟嘗傳嘗少修操行仕郡爲戶曹吏上虞有寡婦至孝養姑姑年老壽終夫女弟先懷嫌忌乃誣婦厭苦供養加鴆其母列訟縣庭郡不加尋察遂結竟其罪嘗先知枉狀備言之於太守太守不爲理嘗哀泣外門因謝病去婦竟冤死自是郡中連旱二年禱請無所獲後太守殷丹到官訪問其故嘗詣府具陳寡婦冤誣之事因曰昔東海孝婦感天致旱於公一言甘澤時降宜戮訟者以謝冤魂庶幽枉獲申時雨可期丹從之卽刑訟女而祭婦墓天應澍雨谷稼以登樂羊子妻傳羊子妻不知何氏之女也羊子遠尋師學七年不返妻嘗躬勤養姑又遠饋羊子嘗有他捨雞謬入園中姑盜殺而食之妻對雞不餐而泣姑怪問其故妻曰自傷居貧使食有他肉姑竟棄之後盜欲有犯妻者乃先劫其姑妻聞操刀而出盜人曰釋汝刀從我者可全不從我者則殺汝姑妻仰天而嘆舉刀刎頸而死盜亦不殺其姑太守聞之卽捕殺賊盜而賜妻縑帛以禮葬之號曰貞義扶風曹世叔妻傳世叔妻同郡班彪之女也名昭博學髙才世叔早卒有節行法度號曰大家所著賦頌銘誄問注哀辭書論上疏遺令凡十六篇子婦丁氏爲撰集之又作大家贊焉廣漢姜詩妻傳姜詩妻同郡龐盛之女也詩事母至孝妻奉順尢篤母好飲江水水去捨六七里妻嘗溯流而汲後值風不時得還母渴詩責而遣之妻乃寄止鄰捨晝夜紡績市珍羞使鄰母以意自遺其姑如是者久之姑怪問鄰母鄰母具對姑感慚呼還恩養愈謹其子後因遠汲溺死妻恐姑哀傷不敢言而托以行學不在姑嗜魚鱠又不能獨食夫婦常力作供鱠呼鄰母共之舍側忽有湧泉味如江水每旦輒出雙鯉魚常以供二母之�沛郡周郁妻傳郁妻同郡趙孝之女也字阿少習儀訓閒於婦道而郁驕淫輕躁多行無禮郁父偉謂阿曰新婦賢者女當以道匡夫郁之不攺新婦過也阿拜而受命退謂左右曰我無樊衛二姬之行故君以責我我言而不用君必謂我不奉教令則罪在我矣若言而見用是爲子違父而從婦則罪在彼矣生如此亦何聊哉乃自殺莫不傷之李南傳南女亦曉家術爲由拳縣人妻晨詣爨室卒有暴風婦便上堂從姑求歸辭其二親姑不許乃跪而泣曰家世傳術疾風卒起先吹突及井此禍爲婦女主爨者妾將亡之應因著其亡日乃聽還家如期病卒孝仁董皇后紀後諱某河間人爲解犢侯萇夫人生靈帝建寧元年帝卽位以後爲愼園貴人及竇氏誅明年帝使中常侍迎貴人上尊號曰孝仁皇后居南宮嘉徳殿及竇太后崩始與朝政初後自養皇子協數勸帝立爲太子而何皇后恨之議未及定而帝崩何太后臨朝後每欲參干政事太后輒相禁塞後忿恚詈言曰汝今輈張怙汝兄耶當�驃騎斷何進頭來何太后聞以告進進與三公及弟車騎將軍苗等奏孝仁皇后交通州郡不得畱京師奏可後憂怖疾病暴崩鮑宣妻桓氏傳桓字少君與宣共挽鹿車歸鄕裏拜姑禮畢提甕出汲修行婦道鄕邦稱之宣官至司隸校尉子永爲魯郡太守永子昱從容問少君曰太夫人寧復識挽鹿車時不對曰先姑有言存不忘亡安不忘危吾焉敢忘乎吳許升妻傳升妻呂氏之女也字榮升少爲博徒不理操行榮嘗躬勤家業以奉養其姑謝承後漢書汝南李敬爲趙相奴於鼠穴中得系珠璫珥相連以問主簿對曰前相夫人昔亡三珠疑子婦竊之因而去婦敬乃送珠付前相相慚追去婦小學善行篇漢陳孝婦年十六而嫁未有子其夫當行戍且行時屬孝婦曰我生死未可知幸有老母無他兄弟備養吾不還汝肯養吾母乎婦應曰諾夫果死不還婦養姑不衰慈愛愈固紡績織紝以爲家業終無嫁意居喪三年其父母哀其少無子而早寡也將取嫁之孝婦曰夫去時屬妾以供養老母妾旣許諾之夫養人老母而不能卒許人以諾而不能信將何以立於世欲自殺其父母懼而不敢嫁也遂使養其姑二十八年姑八十餘以天年終盡賣其田宅財物以葬之終奉祭祀淮揚太守以聞使使者賜黃金四十斤復之終身無所與號曰孝婦三國誌文昭甄皇后傳後中山無極人建安中袁紹爲中子熙納之熙出爲幽州後畱養姑及鄴城破紹妻及後共坐室堂上文帝入紹捨見紹妻及後後怖以頭伏姑膝上紹妻兩手自搏文帝謂曰劉夫人云何如此令新婦舉頭姑乃捧後令仰文帝就視見其顏色非凡稱嘆之太祖聞其意遂爲迎取魏書十六年十月太祖徵關中武宣皇后從畱孟津帝居守鄴時武宣皇后體小不安後不得定省憂怖晝夜泣涕左右驟以差間告後猶不信曰夫人在家故疾每動輒歷時今疾便差何速也此欲慰我意耳憂愈甚後得武宣皇后還書說疾已平復後乃歡悅十七年正月大軍還鄴後朝武宣皇后望幄座悲喜感動左右武宣皇后見後如此亦泣且謂之曰新婦謂吾前病如昔時困邪吾時小小耳十餘日卽差不當視我顏色乎嗟嘆曰此眞孝婦也二十一年太祖東徵武宣皇后文帝及明帝東鄕公主皆從時後以病畱鄴二十二年九月大軍還武宣皇后左右侍禦見後顏色丰盈怪問之曰後與二子別久下流之情不可爲念而後顏色更盛何也後笑答之曰諱等自隨夫人我當何憂後之賢明以禮自持如此甄后年十四喪中兄儼悲哀過制事寡嫂謙敬事處其勞撫養儼子慈愛甚篤後母性嚴待諸婦有常後數諫母兄不幸早終嫂年少守節顧畱一子以大義言之待之當如婦愛之宜如女母感後言流涕便令後與嫂共止寢息坐起常相隨恩愛益密華陽國誌楊姬生自寒素父坐獄楊渙爲尙書郎告歸姬乃邀道叩渙馬訟父罪言詞慷慨涕泣推感渙憫之語郡縣令出其父因奇其才爲子文方納之晉書曹攄傳攄補臨淄令縣有寡婦養姑甚謹姑以其年少勸令攺適婦守節不移姑湣之密自殺親黨告婦殺姑官爲考鞫寡婦不勝苦楚乃自誣獄當決適值攄到攄知其有冤更加辯究俱得情實時稱其明武悼楊皇后傳後有婦徳太子妃賈氏妒忌帝將廢之後言於帝曰賈公閭有勛社稷猶當數世宥之賈妃親是其女正復妒忌之間不足以一眚掩其大徳後又數誡厲妃妃不知後之助己因以致恨謂後構之於帝忿怨彌深及帝崩尊爲皇太后賈後凶悖忌後父駿執權遂誣駿爲亂使楚王瑋與東安王繇稱詔誅駿內外隔塞後題帛爲書射之城外曰救太傅者有賞賈後因宣言太后同逆駿旣死詔使後軍將軍荀悝送後於永寧宮特全後母髙都君龐氏之命聽就後居止賈後諷羣公有司奏言楊駿造亂家屬應誅詔原其妻龐命以慰太后之心今太后廢爲庶人請以龐付廷尉行刑詔曰聽龐與庶人相隨有司希賈後旨固請乃從之龐臨刑太后抱持號哭截髮稽顙上表詣賈後稱妾請全母命不見省初太后尙有侍禦十餘人賈後奪之絕膳而崩武陵莊王淡妻郭氏傳郭賈後內妹也初恃勢無禮於淡母齊王冏輔政淡母諸葛太妃表淡不孝由是淡與妻子徙遼東陜婦人傳陜婦人不知姓字年十九劉曜時嫠居陜縣事叔姑甚謹其家欲嫁之此婦毀面自誓後叔姑病死其叔姑有女在夫家先從此婦乞假不得因而誣殺其母有司不能察而誅之時有羣烏悲鳴屍上其聲甚哀盛夏暴屍十日不腐亦不爲虫獸所敗其境乃經歲不雨曜遣呼延謨爲太守旣知其冤乃斬此女設少牢以祭其墓謚曰孝烈貞婦其日大雨梓潼士女志季姜梓潼文氏女將作大匠廣漢王敬伯夫人也少讀詩書敬伯前夫人有子博女紀流二人季姜生康稚芝女始示凡前後八子撫育恩愛親繼若一堂祖母性嚴子孫𨿽見官二千石猶杖之婦跪受罰於堂歷五郡祖母隨之官後以年老不願遠鄕裏姜亦常侍養左右紀流出適分己侍婢給之博好寫書姜手爲作衮於是門內相化動行推讓博妻犍爲楊進及博子遵婦蜀郡張叔紀服姑之教皆有賢訓號之三母堂亡義�康稚芝婦事楊進如舅姑中外則之皆成令徳漢中士女志禮珪成固陳省妻也楊元珍之女生二男長娶張度遼女惠英少娶荀氏皆貴家豪富從婢七八資財自富禮珪�二婦曰吾先姑母師也常言聖賢必勞民者使之思善不勞則逸逸則不才吾家不爲貧也所以粗食給吾者使知苦難備獨居時二婦再拜奉教從孫奉上微慢珪抑絕之感悟革行遭亂流行宗表欲見之必自嚴飾從子孫侍婢乃引見之曰此先姑法也四時祭禮自親養牲釀酒曰夫祭禮之尊也年八十九卒惠英亦有淑訓母師之行者也禮修趙嵩妻張氏女也姑酷惡無道遇之不以禮修終無慍色及寧父母父母問之但引咎不道姑卒感悟更慈愛之鄕人相訓曰作婦不當如趙伯髙婦乎使惡姑知變可謂婦師矣後姑病女來省疾姑卻之曰我死固當絕於賢婦手中後遭米賊嵩死乃碧塗面亂首懷刀托言病賊不逼也養遺生女依父叔立義終身者也宋書後廢帝江皇后傳後諱簡珪濟陽考城人北中郎長吏智淵孫女太始五年太宗訪求太子妃而雅信小數名家女多不合後弱小門無彊蔭以卜筮最吉故爲太子納之諷朝士州郡令獻物多者將直百金始興太守孫奉伯止獻琴書其外無餘物上大怒封藥賜死旣而原之太子卽位立爲皇后範曄傳曄有逆謀爲徐湛之所發出市家人悉至相見曄妻先下撫其子回罵曄曰君不爲百歲阿家不感天子恩遇身死固不足塞罪柰何枉殺子孫曄漧笑云罪至而已曄所生母泣曰主上念汝無極汝曾不能感恩又不念我老今日柰何仍以手擊曄頸及頰曄顏色不怍妻云罪人阿家莫念孫棘傳新蔡徐元妻許年二十一喪夫子甄年三歲父攬湣其年少以更適同縣張買許自誓不行父逼載送買許自經气絕家人奔赴良久乃蘇買知不可奪夜送還攬許歸徐氏養元父季趙伯符傳伯符子倩尙文帝第四女海鹽公主初始興王浚以潘妃之寵故得出入後宮遂與公主私通及適倩倩入宮而怒肆詈搏擊引絕帳帶事上聞有詔離婚殺主所生蔣美人伯符慚懼發病卒南史孔靖傳靖子深之大明中爲尙書比部郎時應城縣民張江陵與妻吳共罵母黃令死黃忿恨自經死值赦案律子賊殺傷毆父母梟首罵詈棄市謀殺夫之父母亦棄市值赦免刑補治江陵罵母母以自裁重於傷毆若同殺科則疑重用傷毆及詈科則疑輕制惟有打母遇赦猶梟首無詈母致死會赦之科深之議曰夫題裏逆心而仁者不入名且惡之況乃人事故毆傷�詛法所不原詈之致盡則理無可宥罰有從輕蓋疑失善求之文旨非此之謂江陵𨿽值恩赦故合梟首婦本以義愛非天屬黃之所恨情不在吳原死補治有允正法詔如深之議吳免棄市南齊書韓靈敏傳會稽永興倪翼之母丁氏少喪夫及長子婦王氏守寡執志不再醮梁書劉孝綽傳孝綽妹適東海徐悱有才學悱僕射徐勉子爲晉安郡卒喪還京師妻爲祭文辭甚淒愴勉本欲爲哀文旣睹此文於是閣筆顧憲之傳憲之字士思除豫章太守有貞婦萬晞者少孀居無子事舅姑尢孝父母欲奪而嫁之誓死不許憲之賜以束帛表其節義王志傳志字次道天監元年遷丹陽尹爲政淸靜去煩苛京師有寡婦無子姑亡舉債以斂葬旣葬而無以還之志湣其義以俸錢償焉傅昭傳昭性篤愼子婦嘗得家餉牛肉以進昭召其子曰食之則犯法告之則不可取而埋之其居身行己不負暗室類皆如此魏書陸俟傳俟子麗麗長子定國定國子昕之字慶始尙顯祖女常山公主昕之卒後母盧悼念過哀未幾而亡公主奉姑有孝稱蕭寶夤傳寶夤尙南陽長公主有三子皆公主所生少子凱仕至司徒左長史凱妻長孫稚女也輕薄無禮公主數加罪責凱竊銜恨妻復惑說之天平中凱遂遣奴害公主乃轘凱於東市妻梟首家遂殄滅樂部郎胡長命妻張氏傳張事姑王氏甚謹太安中京師禁酒張以姑老且患私爲醞之爲有司所糾王氏詣曹自告曰老病須酒在家私釀王所爲也張氏曰姑老抱患張主家事姑不知釀其罪在張主司疑其罪不知所處平原王陸麗以狀奏髙宗義而赦之北海王詳傳詳字季豫美姿容善舉止太和九年封母髙太妃妃宋王劉昶女不見答禮寵妾範氏愛等伉儷詳又烝於安定王燮妃髙氏詳母大怒詈之苦切乃杖詳背及兩腳百餘下又杖其妃劉氏數十云新婦大家女門戶匹敵何所畏也而不撿校夫婿婦人皆妒獨不妒也劉笑而受罰卒無所言北齊書崔暹傳暹字季倫太常卿初世宗欲以妹嫁暹而會世宗崩遂寢至是羣臣燕於宣光殿貴戚之子多在焉顯祖歷與之語於坐上親作書與暹曰賢子達拿甚有才學亡兄女樂安主魏帝外甥內外敬待勝朕諸妹思成大兄宿志乃以主降達拿天保時顯祖嘗問樂安公主達拿於汝何似答曰甚相敬重惟阿家憎兒顯祖召達拿母入內殺之投屍漳水齊滅達拿殺主以復讎河南康舒王孝瑜傳孝瑜文襄長子也孝瑜母魏吏部尙書宋弁孫也孝瑜還第爲太妃孝瑜妃盧正山女武成胡皇后之內姊也孝瑜薨後宋太妃爲盧妃所譖武成殺之

姑媳部雜錄禮記三月而廟見稱來婦也擇日而祭於禰成婦之義也左傳晏子曰姑慈而從婦聽而婉禮之善物也莊子室廡空虛則婦姑勃蹊賈誼治安策秦人抱哺其子與公並倨婦姑不相悅則反唇而相稽前漢書廣川王越傳去幸姬陶望卿爲昭信譖去爲望卿作歌曰背尊章嫖以忽注師古曰尊章猶言舅姑也今關中俗婦呼舅姑爲鍾鍾者章聲之轉也顏氏家訓世有癡人不識仁義不知富貴並由天命爲子娶婦恨其生資不足倚作舅姑之尊�虺其性毒口加誣不識忌諱罵辱婦之父母卻云教以婦道不孝己身不顧他恨怛憐己之子女不愛己之兒婦如此之人陰紀其過鬼奪其算愼不可與爲鄰仍不可與爲援宜遠之哉古者子婦供事舅姑旦夕在側與男女無異婦人之性率寵子婿而虐兒婦寵婿則兄弟之怨生焉虐婦則姊妹之讒行焉然則女之行畱皆得罪於其家者母實爲之至有諺云落索阿姑餐此其相報也家之常獘可不誡哉婚姻素對靖侯成規近世嫁娶遂有賣女納財買婦輸絹比量父祖計校錙銖責多還少市井無異或猥婿在門或傲婦擅室貪榮求利反招羞恥可不愼歟唐書宣宗女萬壽公主傳公主下嫁鄭顥主帝所愛前此下詔先王制禮貴賤共之萬壽公主奉舅姑宜從士人法東坡史評晉武帝欲爲太子娶婦曰賈氏女有五不可靑黑短妒而無子竟爲羣臣所諛娶之卒以亡晉婦人黑白美惡人人知之而愛其子欲爲娶好婦且使多子者人人同也然至惑於眾口則顚倒錯繆如此俚語有曰證龜成�此未足怪也以此觀之當謂證龜成蛇小人之移人也使龜蛇易位而況邪正之在其心利害之在歲月後者耶厚徳錄曹彬侍中爲人仁愛多恕平數國未嘗妄斬人嘗知徐州有小吏犯罪旣立案逾年然後杖之人皆不曉其旨彬曰吾聞此人新娶婦若杖之彼其舅姑必以此婦爲不利而惡之朝夕笞罵使不能自存吾緩其事而法亦不可赦也其用志如此劉馮事始古者婦始見舅姑持香纓以拜五色采爲之隋牛弘議以素絹八尺中擗名曰帛拜以代香纓姑媳部外編

