

戶部部匯考一

上古伏羲氏命栗陸主養艸木后土掌察田制按古三墳天皇伏犧氏策辭甲寅易二月天王升傳教臺栗陸氏居北皇曰栗陸子居我水龍之位主養艸木開道泉源無或失時子其勿怠陸曰竭力於民君其念哉后土居中央皇曰后土中正爾識山川艸木虫魚鳥獸爾掌爾察無亂田制以作田訟爾惟念哉黃帝有熊氏設稟者土師之職按史記五帝本紀不載按外紀黃帝得六相而天地治神明至太常察乎地利故爲稟者奢龍辧乎東方故爲土師少昊金天氏設祝鳩氏爲司徒九扈爲九農正按左傳昭公十七年秋郯子來朝公與之宴昭子問焉曰少�氏鳥名官何故也郯子曰吾祖也我知之昔者黃帝氏以云紀故爲云師而云名炎帝氏以火紀故爲火師而火名共工氏以水紀故爲水師而水名太�氏以龍紀故爲龍師而龍名我髙祖少�摯之立也鳳鳥適至故紀於鳥爲鳥師而鳥名鳳鳥氏歷正也元鳥氏司分者也伯趙氏司至者也靑鳥氏司啟者也丹鳥氏司閉者也祝鳩氏司徒也鳩氏司馬也鳲鳩氏司空也爽鳩氏司寇也鶻鳩氏司事也五鳩鳩民者也五雉爲五工正利器用正度量夷民者也九扈爲九農正扈民無淫者也注

祝鳩鷦鳩也鷦鳩孝故爲司徒主教民扈有九種也春扈鳻鶞夏扈竊元秋扈竊藍冬扈竊黃棘扈竊丹行扈唶唶霄扈嘖嘖桑扈竊脂老扈鷃鷃以九扈爲九農之號各隨其宜以教民事按蔡邕獨斷先農者蓋神農之神神農作耒耜教民耕農至少昊之世置九農之官春扈氏農正趣民耕種夏扈氏農正趣民耘除秋扈氏農正趣民收斂冬扈氏農正趣民蓋藏棘扈氏農正常謂茅氏一曰掌人百果行扈氏農正晝爲民驅鳥宵扈氏農正夜爲民驅獸桑扈氏農正趣民養蠶老扈氏農正趣民收麥

陶唐氏帝堯命棄爲田正按尙書舜典帝曰棄黎民阻饑汝后稷播時百谷疏正義曰堯遭洪水民不粒食故眾民之難在於饑也稷是五穀之長立官主此稷事布種是百谷以濟救之追美其功以勸勉之蔡

傳稷田正官稷名棄姓姬氏封於邰帝嚳之子

商商制以司徒爲五官之首而六府諸司各布其職按禮記曲禮天子之五官曰司徒司馬司空司士司寇典司五眾陳

注此五官與天官列而爲六五眾者五官屬吏之羣眾也天子之六府曰司土司木司水司艸司器司貨典司六職陳

注府者藏物之所此府主藏六物之稅已上舊說皆爲殷制

周周制以司徒掌邦教而太宰總九賦九式九貢以足國用小宰宰夫貳之其屬有太府玉府內府外府司會司書職內職歲職幣諸職所掌不一按書經周官司徒掌邦教敷五典擾兆民

蔡傳

擾馴也地官卿主國教化擾兆民之不順者而使之順也唐虞司徒之官固已職掌如此﹝按古之司徒主教與後世戶部之職掌不同今戶部則漢之大司農然六卿之制仿於周故唐虞之司徒不錄而列周官司徒於首﹞按洪範八政五曰司徒

蔡傳

司徒掌教所以成其性也按周禮天官冢宰治官之屬太宰卿一人小宰中大夫二人宰夫下大夫四人上士八人中士十有六人旅下士三十有二人府六人史十有二人胥十有二人徒百有二十人太宰之職以九賦斂財賄一曰邦中之賦二曰四郊之賦三曰郊甸之賦四曰家削之賦五曰邦縣之賦六曰邦都之賦七曰關市之賦八曰山澤之賦九曰幣余之賦以九式均節財用一曰祭祀之式二曰賓客之式三曰喪荒之式四曰羞服之式五曰工事之式六曰幣帛之式七曰芻秣之式八曰匪頒之式九曰好用之式以九貢致邦國之用一曰祀貢二曰嬪貢三曰器貢四曰幣貢五曰材貢六曰貨貢七曰服貢八曰斿貢九曰物貢注

財泉谷也鄭司農云邦中之賦二十而稅一各有差也幣餘百工之餘鄭元謂賦口率出泉也今之箄泉民或謂之賦此其舊名與卿大夫以歲時登其夫家之眾寡辧其可任者國中自七尺以及六十野自六尺以及六十有五皆徵之遂師之職亦云以徵其財徵皆謂此賦也邦中在城郭者四郊去國百里邦甸二百里家削三百里邦縣四百里邦都五百里此平民也關市山澤謂占會百物幣余謂占賣國中之斥幣皆末作當增賦者若今賈人倍算矣自邦中以至幣餘各八其所有穀物以當賦泉之數每處爲一書所待異也式謂用財之節度荒凶年也羞飲食之物也工作器物者幣帛所以贈勞賓客者芻秣養牛馬禾谷也鄭司農云匪分也頒讀爲班謂班賜也鄭元謂王所分賜羣臣也好用燕好所賜予嬪故書作賓鄭司農云祀貢犧牲包茅之屬賓貢皮帛之屬器貢宗廟之器幣貢繡帛材貢木材也貨貢珠貝自然之物也服貢祭服斿貢羽毛物貢九州之外各以其所貴爲摰肅愼氏貢楛矢之屬是也鄭元謂嬪貢絲枲器貢銀鐵石磬丹漆也幣貢玉馬皮帛也材貢幹栝柏筱簜也貨貢金玉龜貝也服貢絺紵也斿讀如囿遊之遊斿貢燕好珠璣瑯玕也物貢雜物魚鹽橘柚小宰之職執邦之九貢九賦九式之貳以均財節邦用宰夫之職掌治以考百官府羣都縣鄙之治乘其財用之出入凡失財用物辟名者以官刑詔冢宰而誅之其足用長財善物者賞之注

羣都諸采邑也六遂五百家爲鄙五鄙爲縣言縣鄙而六鄕州黨亦存焉乘猶計也財泉谷也用貨賄也物畜獸也辟名詐爲書以空作見文書與實不相應也官刑在司寇五刑第四者太府下大夫二人上士四人下士八人府四人史八人賈十有六人胥八人徒八十人太府掌九貢九賦九功之貳以受其貨賄之入頒其貨於受藏之府頒其賄於受用之府凡官府都鄙之吏及執事者受財用焉凡頒財以式授之關市之賦以待王之膳服邦中之賦以待賓客四郊之賦以待稍秣家削之賦以待匪頒邦甸之賦以待工事邦縣之賦以待幣帛邦都之賦以待祭祀山澤之賦以待喪紀幣余之賦以待賜予凡邦國之貢以待弔用凡萬民之貢以充府庫凡式貢之餘財以共玩好之用凡邦之賦用取具焉歲終則以貨賄之入出會之注

九功謂九職也受藏之府若內府也受用之府若職內也凡貨賄皆藏以給用耳良者以給王之用其餘以給國之用或言受藏或言受用又雜言貨賄皆互文待猶給也此九賦之財給九式者膳服卽羞服也稍秣卽芻秣也謂之稍稍用之物也喪紀卽喪荒也賜予卽好用也鄭司農云幣余使者有餘來還也鄭元謂幣余占賣國之斥幣給弔用給凶禮之五事謂先給九式及弔用足府庫而有餘財乃可以共玩好明玩好非治國之用言式言貢互文賦用用賦玉府上士二人中士四人府二人史二人工八人賈八人胥四人徒四十有八人玉府掌王之金玉玩好兵器凡良貨賄之藏注

良善也此物皆式貢之餘財所作其不良又有受而藏之者共王之服玉佩玉珠玉王齊則共食玉

又掌王之燕衣服衽席�第凡器若合諸侯則共珠盤玉惇凡王之獻金玉兵器文織良貨賄之物受而藏之凡王之好賜共其貨賄內府中士二人府一人史二人徒十人內府掌受九貢九賦九功之貨賄良兵良器以待邦之大用凡四方之幣獻之金玉齒革兵器凡良貨賄入焉凡適四方使者共其所受之物而奉之凡王及冢宰之好賜予則共之注

大用朝覲之頒賜外府中士二人府一人史二人徒十人外府掌邦布之入出以共百物而待邦之用凡有者共王及後世子之衣服之用凡祭祀賓客喪紀會同軍旅共其財用之幣賫賜予之財用凡邦之小用皆受焉歲終則會惟王及後之服不會注

布泉也其藏曰泉其行曰布取名於水泉其流行無不徧入出謂受之復出之共百物者或作之或買之待猶給也有百官之公用也泉始蓋一品周景王鑄大泉而有二品後數變易不復識本制至漢惟有五銖久行王莽攺貨而異作泉布多至十品今存於民間多者有貨布大泉貨泉貨布長二尺五寸廣寸首長八分有奇廣八分其圜好徑二分半足枝長八分其右文曰貨左文曰布重二十五銖直貨泉二十五大泉徑一寸二分重十二銖文曰大泉直十五貨泉貨泉徑一寸重五銖右文曰貨左文曰泉直一也賫行道之財用也聘禮曰問幾月之賫鄭司農云賫或爲資今禮家定賫作資司會中大夫二人下大夫四人上士八人中士十有六人府四人史八人胥五人徒五十人司會掌邦之六典八八則之貳以逆邦國都鄙官府之治以九貢之致邦國之財用以九賦之令田野之財用以九功之令民職之財用以九式之均節邦之財用掌國之官府郊野縣都之百物財用凡在書契版圖者之貳以逆羣吏之治而聽其會計以參互考日成以月要考月成以歲會考歲成以周知四國之治以詔王及冢宰廢置注

逆受而鉤考之郊四郊去國百里野甸稍也甸去國二百里稍三百里縣四百里都五百里書謂簿書契其最凡也版戶籍也圖土地形象田地廣狹參互謂司書之要貳與職內之入職歲之出故書互爲巨杜子春讀爲參互周猶徧也言四國者本逆邦國之治亦鉤考以告司書上士二人中士四人府二人史四人徒八人司書掌邦國之六典八八則九職九正九事邦中之版土地之圖以周知入出百物以敍其財受其幣使入於職幣凡上之用財用必考於司會三歲則大計羣吏之治以知民之財器械之數以知田野夫家六畜之數以知山林川澤之數以逆羣吏之徵令凡稅斂掌事者受焉及事成則入要貳焉凡邦治考焉注九正謂九賦九貢正稅也九事謂九式變言之者重其職明本而掌之非徒相副貳也敍猶比次也謂鉤考其財幣所給及其餘見爲之簿書故書受爲授鄭司農云授當爲受謂受財幣之簿書也鄭元謂亦受錄其餘幣而爲之簿書使之入於職幣幣物當以時用之久藏將朽蠹上謂王與冢宰王𨿽不會亦當知多少而闕之司會以九式均節邦之財用械猶兵也逆受而鉤考之山林川澤童枯則不稅職內上士二人中士四人府二人史四人徒二十人職內掌邦之賦入辧其財用之物而執其總以貳官府都鄙之財入之數以逆邦國之賦用凡受財者受其貳令而書之及會以逆職歲與官府財用之出而敍其財以待邦之移用注

辧財用之物處之使種類相從總謂簿書之種別與大凡官府之有財入若關市之屬受財受於職內以給公用者貳令者謂若今禦史所寫下本奏王所可者書之若言某月某日某甲詔書出某物若干給某官某事職歲上士四人中士八人府四人史八人徒二十人職歲掌邦之賦出以貳官府都鄙之財出賜之數以待會計而考之凡官府都鄙羣吏之出財用受式於職歲凡上之賜予以敍與職幣授之及會以式贊逆會注

以貳者亦如職內書其貳令而編存之百官之公用式多少職歲掌出之舊用事存焉敍敍受賜者之尊卑職幣上士二人中士四人府二人史四人賈四人胥二人徒二十人職幣掌式以斂官府都鄙與凡用邦財者之幣振掌事者之餘財皆辧其物而奠其錄以書楬之以詔上之小用賜予歲終則會其出凡邦之會事以式贊之注

幣謂給公用之餘凡用邦財者謂軍旅振猶

也檢也掌事謂以王命有所作爲先言斂幣後言振財互文奠定也故書錄爲祿杜子春云祿當爲錄定其錄籍鄭司農云楬之若今時爲書以著其幣地官司徒惟王建國辧方正位體國經野設官分職以爲民極乃立地官司徒使帥其屬而掌邦教以佐王安擾邦國注

教所以親百姓訓五品有虞氏五而周十有二焉擾亦安也言饒衍之教官之屬大司徒卿一人小司徒中大夫二人鄕師下大夫四人上士八人中士十有六人旅下士三十有二人府六人史十有二人胥十有二人徒百有二十人注

師長也司徒掌六鄕鄕師分而治之二人者共三鄕之事相左右也大司徒之職掌建邦之土地之圖與其人民之數以佐王安擾邦國以天下土地之圖周知九州之地域廣輪之數辧其山林川澤丘陵墳衍原隰之名物注輪從也名物者十等之名與所生之物而辧其邦國都鄙之數制其畿疆而溝封之設其社稷之壝而樹之田主各以其野之所宜木遂以名其社與其野以土會之法辧五地之物生一曰山林其動物宜毛物其植物宜皂物其民毛而方二曰川澤其動物宜鱗物其植物宜膏物其民黑而津三曰丘陵其動物宜羽物其植物宜核物其民專而長四曰墳衍其動物宜介物其植物宜莢物其民�而瘠五曰原隰其動物宜裸物其植物宜叢物其民丰肉而庳注

會計也以土計貢稅之法因別此五者也毛物貂狐�貉之屬縟毛者也鱗物魚龍之屬津潤也羽物翟雉之屬核物李梅之屬專圜也介物龜�之屬水居陸生者莢物薺莢王棘之屬�白也瘠臞也裸物虎豹貔之屬淺毛者叢物萑葦之屬丰猶厚也庳猶短也杜子春讀生爲性鄭司農云植物根生之屬皂物柞栗之屬今世間謂柞實爲皂斗膏物謂楊柳之屬理致且白如膏鄭元謂膏當爲櫜字之誤也蓮芡之實有櫜韜因此五物者民之常而施十有二教焉一曰以祀禮教敬則民不苟二曰以陽禮教讓則民不爭三曰以陰禮教親則民不怨四曰以樂禮教和則民不乖五曰以儀辧等則民不越六曰以俗教安則民不愉七曰以刑教中則民不虣八曰以誓教卹則民不怠九曰以度教節則民知足十曰以世事教能則民不失職十有一曰以賢制爵則民愼徳十有二曰以庸制祿則民興功注

陽禮謂鄕射飲酒之禮也陰禮謂男女之禮�姻以時則男不曠女不怨儀謂君南面臣北面父坐子伏之屬俗謂土地所生習也愉謂朝不謀夕卹謂災危相憂民有凶患憂之則民不解怠度謂宮室車服之制世事謂士農工商之事少而習焉其心安焉因教以能不易其業愼徳謂矜其善徳勸爲善也庸功也爵以顯賢祿以賞功故書儀或爲義杜子春讀爲儀謂九儀以土宜之法辧十有二土之名物以相民宅而知其利害以阜人民以蕃鳥獸以毓艸木以任土事注十二土分野十二邦上系十二次各有所宜也相占視也阜猶盛也蕃蕃息也育生也任謂就地所生因民所能辧十有二壤之物而知其種以教稼穡樹蓺

注壤亦土也變言耳以萬物自生焉則言土土猶吐也以人所耕而樹蓺焉則言壤壤和緩之貌詩雲樹之榛栗又曰我蓺黍稷蓺猶蒔也以土均之法辧五物九等制天下之地徵以作民職以令地貢以斂財賦以均齊天下之政注

均平也五物五地之物也九等騂剛赤緹之屬徵稅也民職民九職也地貢貢地所生謂九谷財謂泉谷賦謂九賦及軍賦以土圭之法測土深正日景以求地中日南則景短多暑日北則景長多寒日東則景夕多風日西則景朝多陰日至之景尺有五寸謂之地中天地之所合也四時之所交也風雨之所會也陰陽之所和也然則百物阜安乃建王國焉制其畿方千里而封樹之凡建邦國以土圭土其地而制其域諸公之地封疆方五百里其食者半諸侯之地封疆方四百里其食者參之一諸伯之地封疆方三百里其食者參之一諸子之地封疆方二百里其食者四之一諸男之地封疆方百里其食者四之一注

土其地猶言度其地鄭司農云土其地但爲正四方耳其食者半公所食租稅得其半耳其半皆附庸小國也屬天子參之一者亦然故魯頌曰錫之山川土地附庸奄有龜蒙遂荒大東至於海邦論語曰季氏將伐顓臾孔子曰先王以爲東蒙主且在邦域之中是社稷之臣此非七十里所能容然則方五百里四百里合於魯頌論語之言諸男食者四之一適方五十里獨此與今五經家說合耳鄭元謂其食者半參之一四之一者土均均邦國地貢輕重之等其率之也公之地以一易侯伯之地以再易子男之地以三易必足其國禮俗喪紀祭祀之用乃貢其餘若今度支經用余爲司農谷矣大國貢重正之也小國貢輕字之也凡諸侯爲牧正帥長及有徳者乃有附庸爲其有祿者當取焉公無附庸侯附庸九同伯附庸七同子附庸五同男附庸三同進則取焉退則歸焉魯於周法不得有附庸故言錫之也地方七百者包附庸以大言之也附庸二十四言得兼此四等矣凡造都鄙制其地域而封溝之以其室數制之不易之地家百�一易之地家二百�再易之地家三百�注

都鄙王子弟公卿大夫采地其界曰都鄙所居也王制曰天子之縣內方百里之國九七十里之國二十有一五十里之國六十有三此蓋夏時采地之數周未聞矣春秋傳曰遷鄭焉而鄙畱城郭之宅曰室詩云嗟我婦子曰爲攺歲入此室處以其室數制之謂制丘甸之屬王制曰凡居民量地以制邑度地以居民地邑民居必參相得鄭司農云不易之地歲種之地美故家百�一易之地休一歲乃復種地薄故家二百�再易之地休二歲乃復種故家三百�乃分地職奠地守制地貢而頒職事焉以爲地法而待政令注

分地職分其九職所宜也定地守謂衡麓虞候之屬制地貢謂九職所稅也頒職事者分命使各爲其所職之事以荒政十有二聚萬民一曰散利二曰薄徵三曰緩刑四曰弛力五曰捨禁六曰去幾七曰眚禮八曰殺哀九曰蕃樂十曰多昏十有一曰索鬼神十有二曰除盜賊注

荒凶年也鄭司農云救饑之政十有二品散利貸種食也薄徵輕租稅也弛力息繇役也去幾關市不幾也眚禮掌客職所謂凶荒殺禮者也多昏不備禮而娶昏者多也索鬼神求廢祀而修之云漢之詩所謂靡神不舉靡愛斯牲者也除盜賊急其刑以除之饑饉則盜賊多不可不除也杜子春讀蕃樂爲藩樂謂閉藏樂器而不作鄭元謂去幾去其稅耳捨禁若公無禁利眚禮謂殺吉禮也殺哀謂省凶禮以保息六養萬民一曰慈幼二曰養老三曰振窮四曰卹貧五曰寬疾六曰安富注

保息謂安之使蕃息也慈幼謂愛幼少也產子三人與之母二人與之餼十四以下不從徵養老七十養於鄕五十異粻之屬振窮救天民之窮者也窮者有四曰矜曰寡曰孤曰獨卹貧貧無財業稟貸之寬疾若今癃不可事不算卒可事者半之也安富平繇役不專取以本俗六安萬民一曰媺宮室二曰族墳墓三曰聯兄弟四曰聯師儒五曰聯朋友六曰同衣服注

本猶舊也媺善也謂約椓攻堅風雨攸除各有攸宇族猶類也同宗者生相近死相迫聯猶合也兄弟昏姻嫁娶也師儒鄕裏教以道藝者同師曰朋同志曰友同猶齊也民𨿽有富者衣服不得獨異正月之吉始和布教於邦國都鄙乃縣教象之法於象魏使萬民觀教象挾日而斂之乃施教法於邦國都鄙使之各以教其所治民注

正月之吉周正月朔日也司徒以布五教至正歲又書教法而縣焉令五家爲比使之相保五比爲閭使之相受四閭爲族使之相葬五族爲黨使之相救五黨爲州使之相賙五州爲鄕使之相賓注

此所以勸民者也使之者皆謂立其長而教令使之保猶任也救救凶災也賓賓客其賢者故書受爲授杜子春云當爲受謂民移徙所到則受之所去則出之又云賙當爲糾謂糾其惡鄭元謂受者宅舍有故相受寄托也賙者謂禮物不備相給足也閭二十五家族百家黨五百家州二千五百家鄕萬二千五百家頒職事十有二於邦國都鄙使以登萬民一曰稼穡二曰樹藝三曰作材四曰阜蕃五曰飭材六曰通財七曰化材八曰斂材九曰生材十曰學藝十有一曰世事十有二曰服事注

鄭司農云稼穡謂三農生九谷也樹藝謂園圃毓艸木作材謂虞衡作山澤之材阜蕃謂藪牧養蕃鳥獸飭材謂百工飭庀八材通財謂商賈阜通貨賄化材謂嬪婦化治絲枲斂材謂臣妾聚斂疏材生材謂間民無常職轉移執事學藝謂學道藝世事謂以世事教能則民不失職服事謂爲公家服事者鄭元謂生材養竹木者以鄕三物教萬民而賓興之一曰六徳知仁聖義忠和二曰六行孝友睦�任卹三曰六藝禮樂射禦書數注

物猶事也興猶舉也民三事教成鄕大夫舉其賢者能者以飲酒之禮賓客之旣則獻其書於王矣知明於事仁愛人以及物聖通而先識義能斷時宜忠言以中心和不剛不柔善於父母爲孝善於兄弟爲友睦親於九族姻親於外親任信於友道卹振憂貧者禮五禮之義樂六樂之歌舞射五射之法禦五禦之節書六書之品數九數之計以鄕八刑糾萬民一曰不孝之刑二曰不睦之刑三曰不�之刑四曰不弟之刑五曰不任之刑六曰不卹之刑七曰造言之刑八曰亂民之刑注

糾猶割察也不弟不敬師長造言訛言惑眾亂民亂名攺作執左道以亂政也鄭司農云任謂朋友相任卹謂相愛以五禮防萬民之僞而教之中

注禮所以節止民之侈僞使其行得中鄭司農云五禮謂吉凶賓軍嘉以六樂防萬民之情而教之和

注樂所以蕩正民之情思使其心應和也鄭司農云六樂謂雲門咸池大韶大夏大濩大武凡萬民之不服教而有獄訟者與有地治者聽而斷之其附於刑者歸於士注

不服教不厭服於十二教貪冒者也爭罪曰獄爭財曰訟有地治者謂鄕州及治都鄙者也附麗也士司寇士師之屬鄭司農云與有地治者聽而斷之與其地部界所屬吏共聽斷之士謂主斷刑之官春秋傳曰士榮爲大士或謂歸於圜土圜土謂獄也獄城圜祀五帝奉牛牲羞其肆

注牛能任載地類也奉猶進也鄭司農云羞進也肆陳骨體也鄭元謂進所肆解骨體士喪禮曰肆解去蹄享先王亦如之大賓客令野修道委積

注令令遣人使爲之也少曰委多曰積皆所以給賓客

又大軍旅大田役以旗致萬民而治其徒庶之政令注旗畫熊虎者也徵眾刻日樹旗期於其下若國有大故則致萬民於王門令無節者不行於天下注

節六節有節乃得行防姦私大荒大札則令邦國移民通財捨禁弛力薄徵緩刑注大荒大凶年也大札大疫病也移民辟災就賤其有守不可移者則輸之谷春秋定五年夏歸粟於蔡是也歲終則令教官正治而致事

注歲終自周季冬也教官其屬六十正治明處其文書致事上其計簿正歲令於教官曰各共爾職修乃事以聽王命其有不正則國有常刑注

正歲夏正月朔日小司徒之職掌建邦之教法以稽國中及四郊都鄙之夫家九比之數以辧其貴賤老幼廢疾凡徵役之施捨與其祭祀飲食喪紀之禁令注

稽猶考也夫家猶言男女也鄭司農云九比謂九夫爲井鄭元謂九比者冢宰職書九賦者之人數也貴謂爲卿大夫賤謂占會販賣者廢疾謂癃病也施當爲弛乃頒比法於六鄕之大夫使各登其鄕之眾寡六畜車輦辧其物以歲時入其數以施政教行徵令注登成也成猶定也眾寡民之多少物家中之財歲時入其數若今四時言事及三年則大比大比則受邦國之比要

注大比謂使天下更簡閱民數及其財物也受邦國之比要則亦受鄕遂矣鄭司農云五家爲比故以比爲名今時八月案比是也要謂其簿乃會萬民之卒伍而用之五人爲伍五伍爲兩四兩爲卒五卒爲旅五旅爲師五師爲軍以起軍旅以作田役以比追胥以令貢賦注

用謂使民事之伍兩卒旅師軍皆眾之名兩二十五人卒百人旅五百人師二千五百人軍萬二千五百人此皆先王所因農事而定軍令者也欲其恩足相卹義足相救服容相別音聲相識作爲也役功力之事追逐寇也胥伺捕盜賊也貢嬪婦百工之物賦九賦也鄕之田制與遂同乃均土地以稽其人民而周知其數上地家七人可任也者家三人中地家六人可任也者二家五人下地家五人可任也者家二人注

均平也周猶徧也一家男女七人以上則授之以上地所養者眾也男女五人以下則授之以下地所養者寡也正以七人六人五人爲率者有夫有婦然後爲家自二人以至於十爲九等七六五者爲其中可任謂丁彊任力役之事者出老者一人其餘男女彊弱相半其大數凡起徒役毋過家一人以其餘爲羨惟田與追胥竭作

注鄭司農云羨饒也田謂獵也追追寇賊也竭作謂盡行也凡用眾庶則掌其政教與其戒禁聽其辭訟施其賞罰誅其犯命者注

命所以誓告之凡國之大事致民大故致餘子

注大事謂戎事也大故謂災寇也鄭司農云國有大事當徵召會聚百姓則小司徒召聚之餘子謂羨也鄭元謂餘子卿大夫之子當守於王宮者也乃經土地而井牧其田野九夫爲井四井爲邑四邑爲丘四丘爲甸四甸爲縣四縣爲都以任地事而令貢賦凡稅斂之事注

此謂造都鄙也采地制井田異於鄕遂重立國小司徒爲經之立其五溝五塗之界其制似井之字因取名焉鄭司農云井牧者春秋傳所謂井衍沃牧隰臯者也鄭元謂隰臯之地九夫爲牧二牧而當一井今造都鄙授民田有不易有一易有再易通率二而當一是之謂井牧昔夏少康在虞思有田一成有眾一旅一旅之眾而田一成則井牧之法先古然矣九夫爲井者方一里九夫所治之田也此制小司徒經之匠人爲之溝洫相包乃成耳邑丘之屬相連比以出田稅溝洫爲除水害四井爲邑方二里四邑爲丘方四里四丘爲甸甸之言乘也讀如衷甸之甸甸方八里旁加一里則方十里爲一成積百井九百夫其中六十四井五百七十六夫出田稅三十六井三百二十四夫治洫四甸爲縣方二十里四縣爲都方四十里四都方八十里旁加十里乃得方百里爲一同也積萬井九萬夫其四千九十六井三萬六千八百六十四夫出田稅二千三百四井二萬七百三十六夫治洫三千六百井三萬二千四百夫治澮井田之法備於一同今止於都者采地食者皆四之一其制三等百里之國凡四都一都之田稅入於王五十之國凡四縣一縣之田稅入於王二十五里之國凡四甸一甸之田稅入於王地事謂農牧衡虞也貢謂九谷山澤之材也賦爲出車徒給繇役也司馬法曰六尺爲步步百爲��百爲夫夫三爲屋屋三爲井井十爲通通爲匹馬三十家士一人徒二人通十爲成成百井三百家革車一乘士十人徒二十人十成爲終終千井三千家革車十乘士百人徒二百人十終爲同同方百里萬井三萬家革車百乘士千人徒二千人乃分地域而辧其守施其職而平其政

注分地域謂建邦國造都鄙制鄕遂也辧其守謂虞衡之屬職謂九職也政稅也政當作徵故書域爲邦杜子春云當爲域凡小祭祀奉牛牲羞其肆

注小祭祀王元冕所祭小賓客令野修道委積

注小賓客諸侯之使臣大軍旅帥其眾庶

注帥師而致於大司徒小軍旅巡役治其政令

注巡役小力役之事則巡行之

又凡建邦國立其社稷正其畿疆之封

注畿九畿凡民訟以地比正之

注鄭司農云以田畔所與比正斷其訟地訟以圖正之

注地訟爭疆界者圖謂邦國本圖歲終則考其屬官之治成而誅賞

注治成治事之計令羣吏正要會而致事正歲則帥其屬而觀教法之象徇以木鐸曰不用法者國有常刑令羣吏憲禁令修法糾職以待邦治注

憲表縣之及大比六鄕四郊之吏平教治正政事考夫屋及其眾寡六畜兵器以待政令注

四郊之吏吏在四郊之內主民事者夫三爲屋屋三爲井出地貢者三三相任鄕師之職各掌其所治鄕之教而聽其治

注聽謂平察之以國比之法以時稽其夫家眾寡辧其老幼貴賤廢疾馬牛之物辧其可任者與其施捨者掌其刑令糾禁聽其獄訟注

施捨謂應復免不給繇役大役則帥民徒而至治其政令旣役則受州裏之役要以考司空之辟以逆其役事注

而至至作部曲也旣已也役要所遣民徒之數辟功作章程逆猶鉤考也鄭司農云辟法也凡邦事令作秩敍注

事功力之事秩常也敍猶次也事有常次則不逼匱大祭祀羞牛牲共茅蒩

注杜子春云蒩當爲菹以茅爲菹若葵菹也鄭大夫讀蒩爲藉謂祭前藉也易曰藉用白茅�咎鄭元謂蒩士虞禮所謂苴刌茅長五寸束之者是也祝設於幾東席上命佐食取黍稷祭於苴三取膚祭祭如初此所以承祭旣祭蓋束而去之守祧職云旣祭藏其隋是與大軍旅會同正治其徒役與其輂輦戮其犯命者注輂駕馬輦人挽行所以載任器也止以爲蕃營司馬法曰夏后氏謂輦曰余車殷曰胡奴車周曰輜輦輦一斧一斤一鑿一梩一鋤周輦加二版二築又曰夏后氏二十人而輦殷十八人而輦周十五人而輦故書輦作連鄭司農云連讀爲輦

又凡四時之田前期出田法於州裏簡其鼓鐸旗物兵器修其卒伍注

田法人徒及所當有及期以司徒之大旗致眾庶而陳之以旗物辧鄕邑而治其政令刑禁巡其前後之屯而戮其犯命者斷其爭禽之訟注

司徒致眾庶者以熊虎之旗此又以之明爲司徒致之大夫致眾當以鳥隼之旟陳之以旗物以表正其行列辧別異也故書巡作述屯或爲臀鄭大夫讀屯爲課殿杜子春讀爲在後曰殿謂前後屯兵也鄭元謂前後屯車徒異部也今書多爲屯從屯凡四時之徵令有常者以木鐸徇於市朝

注徵令有常者謂田狩及正月命修封疆二月命雷且發聲以歲時巡國及野而賙萬民之厄以王命施惠注歲時者隨其事之時不必四時也厄饑乏也

鄭司農云賙讀爲周急之周古艱字歲終則考六鄕之治以詔廢置

疏詔王與冢宰廢置正歲稽其鄕器比共吉凶二服閭共祭器族共喪器黨共射器州共賓器鄕共吉凶禮樂之器注

吉服者祭服也凶服者弔服也比長主集爲之祭器者簠簋鼎俎之屬閭胥主集爲之喪器者夷盤素俎楬豆輁軸之屬族師主集爲之此三者民所以相共也射器者弓矢楅中之屬黨正主集爲之爲州長或時射於此黨也賓器者尊俎笙瑟之屬州長主集爲之爲鄕大夫或時賓賢能於此州也吉器若閭祭器者也凶器若族喪器者也禮樂之器若州黨賓射之器者鄕大夫備集此四者爲州黨族閭有故而不共也此鄕器者旁使相共則民無廢事上下相補則禮行而教成楬苦轄反輁九勇反若國大比則考教察辭稽器展事以詔誅賞

注考教視賢能以知道藝與不察辭視吏言事知其情實不展猶整具康王三年申戒農官按史記周本紀不載按竹書紀年康王三年定樂歌吉禘於先王申戒農官告於廟平王三年王錫司徒鄭伯命按史記周本紀不載按竹書紀年云云�

戶部部匯考二

漢漢承秦制設治粟內史以掌谷貨後更大司農列於九卿成帝始設尙書曹而民曹不司錢谷但主凡吏上書事按漢書百官公卿表治粟內史秦官掌谷貨有兩丞景帝後元年更名大農令武帝太初元年更名大司農屬官有太倉均輸平準都內籍田五令丞斡官鐵市兩長丞又郡國諸倉農監都水六十五官長丞皆屬焉騪粟都尉武帝軍官不常置王莽攺大司農曰羲和後更爲納言初斡官屬少府中屬主爵後屬大司農注

孟康曰均輸謂諸當所有輸於官者皆令輸其地土所饒平其所在時賈官更於佗處賣之輸者旣便而官有利也如淳曰斡音管或作幹斡主也主均輸之事所謂斡鹽鐵而榷酒酤也服虔曰騪音搜狩之搜搜索也少府秦官掌山海池澤之稅以給共養有六丞注應劭曰名曰禁錢以給私養自別爲藏少者小也故稱少府師古曰大司農供軍國之用少府以養天子也屬官有尙書令丞成帝建始四年初置尙書員五人有四丞按後漢書百官志成帝初置尙書四人分爲四曹常侍曹尙書主公卿事二千石曹尙書主郡國二千石事民曹尙書主凡吏上書事客曹尙書主外國夷狄事注

蔡質漢舊儀曰民曹典繕治功作監池苑囿盜賊事按續文獻通考漢成帝置尙書五曹其三爲民曹主財帛委輸並吏人上書事

後漢後漢設大司農掌錢谷金帛貨幣太倉平準導官廩犧諸令市長倉官皆屬之又少府設民曹尙書曹有侍郎令史但主凡吏上書而以財用庫藏屬之僕射右丞按後漢書百官志大司農卿一人中二千石本注曰掌諸錢谷金帛諸貨幣郡國四時上月旦見錢谷簿其逋未畢各具別之邊郡諸官請調度者皆爲報給損多益寡取相給足注

漢官曰員吏百六十四人其十八人四科九人鬥食十六人二百石文學二十人百石二十五人佐七十五人學事一人官醫丞一人比千石部丞一人六百石本注曰部丞主帑藏注

古今注曰建初七年七月爲大司農置丞一人秩千石別主帑藏則部丞應是而秩不同應劭漢官秩亦云二千石太倉令一人六百石本注曰主受郡國傳漕谷丞一人注

漢官曰員吏九十九人平準令一人六百石本注曰掌知物賈主練染作采色丞一人注

漢官曰員吏百九十人導官令一人六百石本注曰主舂禦米及作幹糒導擇也丞一人注

漢官曰員吏百一十二人右屬大司農本注曰郡國鹽官鐵官本屬司農中興皆屬郡縣注

魏志曰曹公置典農中郎將秩二千石典農都尉秩六百石或四百石典農校尉秩比二千石所主如中郎部分別而少爲校尉丞又有廩犧令六百石掌祭祀犧牲雁鶩之屬

注漢官曰丞一人三百石員吏四十人其十一人鬥食十七人佐七人學事五人守學事皆河南屬縣給吏者及雒陽市長

注漢官曰市長一人秩四百石丞一人二百石明法補員吏三十六人十三人百石嗇夫十一人鬥食十二人佐又有�棹丞三百石別治中水官主水渠在馬市東有員吏六人滎陽敖倉官中興皆屬河南尹余均輸等皆省注均輸者前書孟康注曰謂諸當所有輸於官者皆令輸其土地所饒平其所在時賈官更於他處貨之輸者旣便而官有利鹽鐵論大夫曰往者郡國諸侯各以其物貢輸往來煩雜物多苦惡或不償其費故郡置輸官以相給運而便遠方之貢故曰均輸開委府於京師以籠貨物賤則買貴則賣是以縣官不失實商賈無所利故曰平準平準則民不失職均輸則民不劬勞故平準均輸所以平萬物而便百姓也文學曰古之賦稅於民也因其所工不求所拙農人納其獲工女效其織今釋其所有責其所無百姓賤買貨物以便上求間者郡國或令民作布絮吏畱難與之爲市吏之所入非獨齊陶之縑蜀漢之布也亦民間之所爲耳行姦賣平農民重苦必苦女工繭稅未見輸之均也縣官猥發闔門擅市卽萬民並收並收則物騰躍騰躍則商賈利自市則吏容姦豪吏富商積貨儲物以待其急輕賈姦吏收以取貴未見準之平也蓋古之均輸所以齊勞逸而便貢輸非以爲利而賈萬物也王隆小學漢官篇曰調均報度輸漕委輸胡廣注曰邊郡諸官請調者皆爲調均報給之也以水通輸曰漕委積也郡國所積聚金帛貨賄隨時輸送諸司農曰委輸以供國用前書又有都內籍田令丞幹官鐵市兩長丞郡國諸倉農監六十五官長丞皆屬之尙書僕射一人六百石本注曰署尙書事令不在則奏下眾事注

蔡質漢儀曰僕射主封門掌授廩假錢谷臣昭案獻帝分置左右僕射建安四年以榮卲爲尙書左僕射是也尙書六人六百石本注曰成帝初置尙書四人分爲四曹常侍曹尙書主公卿事二千石曹尙書主郡國二千石事民曹尙書主凡吏上書事客曹尙書主外國夷狄事注

蔡質漢舊儀曰典繕治功作監池苑囿盜賊事世祖承遵後分二千石曹又分客曹爲南主客曹北主客曹凡六曹左右丞各一人四百石本注曰掌錄文書期會左丞主吏民章報及騶伯史右丞假署印綬及紙筆墨諸財用庫藏注

蔡質漢儀曰左丞與僕射對掌授廩假錢谷侍郎三十六人四百石本注曰一曹有六人主作文書起艸注

蔡質漢儀曰尙書郎初從三署詣臺試初上臺稱守尙書郎中歲滿稱尙書郎三年稱侍郎令史十八人二百石本注曰曹有三主書後增劇曹三人合二十一人注

古今注曰永元三年七月增尙書令史員功滿未嘗犯禁者以補小縣墨綬蔡質曰皆選蘭臺符節上稱簡精練有吏能爲之決錄注曰故事尙書郎以令史久缺補之世祖始攺用孝廉爲郎右屬少府本注曰凡山澤陂池之稅名曰禁錢屬少府世祖攺屬司農

魏魏始設左民度支兩尙書而曹郎有金部度支庫部農部倉部民曹之屬按晉書職官志魏攺選部爲吏部主選部事又有左民客曹五兵度支凡五曹尙書二僕射一令爲八座魏尙書郎有殿中吏部駕部金部虞曹比部南主客祠部度支庫部農部水部儀曹三公倉部民曹二千石中兵外兵都兵別兵考功定課凡二十三郎靑龍二年尙書陳矯奏置都官騎兵合凡二十五郎每一郎缺白試諸孝廉能結文案者五人謹封奏其姓名以補之文帝黃初元年冬十一月癸酉攺大農爲大司農按三國誌魏文帝本紀云云

晉晉設大司農又設田曹度支左民三尙書以右丞掌庫藏而曹郎又有金部倉部度支左民右民庫部運曹之屬按晉書職官志太常光祿勛衛尉太僕廷尉大鴻臚宗正大司農少府將作大匠太后三卿大長秋皆爲列卿各置丞功曹主簿五官等員大司農統大簞導官二令襄國都水長東西南北部護漕掾及渡江哀帝省並都水孝武復置晉列曹尙書置吏部三公客曹駕部屯田度支六曹而無五兵咸寧二年省駕部尙書四年省一僕射又置駕部尙書太康中有吏部殿中及五兵田曹度支左民爲六曹尙書又無駕部三公客曹惠帝世又有右民尙書止於六曹不知此時省何曹也及渡江有吏部祠部五兵左民度支五尙書左右丞自漢武帝建始四年置尙書而便置丞四人及光武始減其二惟置左右丞左右丞蓋自此始也自此至晉不攺晉左丞主臺內禁令宗廟祠祀朝儀禮制選用署吏急假右丞掌臺內庫藏廬舍凡諸器用之物及廩振人租布刑獄兵器督錄遠道文書章表奏事八座郎初拜皆沿漢舊制並集都座交禮遷職又解交焉晉受命武帝罷農部定課置直事殿中祠部儀曹吏部三公比部金部倉部度支都官二千石左民右民虞曹屯田起部水部左右主客駕部車部庫部左右中兵左右外兵別兵都兵騎兵左右士北主客南主客爲三十四曹郎後又置運曹凡三十五曹置郎二十三人更相統攝及江左無直事右民屯田車部別兵都兵騎兵左右士運曹十曹郎康穆以後又無虞曹二千石二郎但有殿中祠部吏部儀曹三公比部金部倉部度支都官左民起部水部主客駕部庫部中兵外兵十八曹郎後又省主客起部水部餘十五曹云

宋宋設大司農統太倉籍田導官諸令又有度支左民二尙書分統度支諸曹郎按宋書百官志大司農一人丞一人掌九谷六畜之供膳羞者舜攝帝位命棄爲后稷卽其任也周則爲太府秦治粟內史漢景帝後元年更名大農令武帝太初元年更名曰大司農晉哀帝末省並都水孝武世復置漢世丞二人魏以來一人太倉令一人丞一人秦官也晉江左以來又有東倉石頭倉丞各一人導官令一人丞一人掌舂禦米漢東京置導擇也擇米令精也司馬相如封禪書云導一莖六穗於庖籍田令一人丞一人掌耕宗廟社稷之田於周爲甸師漢文帝初立籍田令丞各一人漢東京及魏並不置晉武太始十年復置江左省宋太祖元嘉中又置自太倉至籍田令�屬司農度支尙書領度支金部倉部起部四曹左民尙書領左民駕部二曹晉西朝則直事殿中祠部儀曹吏部三公比部金部倉部度支都官二千石左民右民虞曹屯田起部水部左主客右主客駕部車部庫部左中兵右中兵左外兵右外兵別兵都兵騎兵左士右士北主客南主客爲三十四曹郎後又置運曹凡三十五曹晉江左初無直事民按晉志民上有右字屯田車部別兵都兵騎兵左士右士運曹十曹郎而主客中兵各置一郎而已所餘十七曹也康穆以來又無虞曹二千石二郎猶有殿中祠部吏部儀曹三公比部按晉志比部下有金部倉部度支都官左民起部水部主客駕部庫部中兵﹝按晉志中兵下有外兵﹞十八曹郎後又省主客起部水部餘十五曹宋髙祖初加置騎兵主客起部水部四曹郎合爲十九曹太祖元嘉十年又省儀曹主客比部騎兵四曹郎十一年又並置十八年增刪定曹郎次在左民曹上蓋魏世之定科郎也三十年又置功論郎次都官之下在刪定之上太宗世省騎兵今凡二十曹郎以三公比部主法制度支主算支派也度景也都官主軍事刑獄其餘曹所掌各如其名

南齊南齊設大司農領太倉籍田導官諸令而度支尙書領四曹左民尙書領二曹都官尙書亦領庫部又以右丞掌庫藏谷帛之事按南齊書百官志大司農府置丞一人領官如左太倉令一人丞一人導官令一人丞一人籍田令一人丞一人度支尙書領度支金部倉部起部四曹左民尙書領左民駕部二曹都官尙書領都官水部庫部功論四曹右丞一人掌兵士百工補役死叛考代年老疾病解遣其內外諸庫藏谷帛刑�創業諍訟田地船乘稟拘兵工死叛考剔討補差分百役兵器諸營署人領州郡租布人民戶移徙州郡縣並帖城邑民戶割屬刺史二千石令長尉被收及免贈文武諸犯削官事武庫令一人屬庫部

梁梁設司農卿以掌農功倉廩仍設度支尙書以司財賦而左戶亦屬起部左丞亦掌臺藏又增置金部左戶都令史按隋書百官志梁初猶依宋齊皆無卿名天監七年以太常爲太常卿加置宗正卿以大司農爲司農卿三卿是爲春卿皆置丞及功曹主簿司農卿位視散騎常侍主農功倉廩統太倉導官籍田上林令又管樂遊北苑丞左右中部三倉丞莢庫荻庫篛庫丞湖西諸屯主天監九年又置勸農謁者視殿中禦史尙書省置令左右僕射各一人又置吏部祠部度支左戶都官五兵等六尙書左右丞各一人吏部刪定三公比部祠部儀曹虞曹主客度支殿中金部倉部左戶駕部起部屯田都官水部庫部功論中兵外兵騎兵等郎二十二人令史百二十人書令史百三十人起部尙書營宗廟宮室則權置之事畢則省以其事分屬都官左戶二尙書右丞掌臺內藏及廬舍凡諸器用之物天監九年詔曰尙書五都職參政要非但總領眾局亦乃方軌二丞頃𨿽求才未臻妙簡可革用士流每盡時彥庶同持領秉此羣目於是五都令史視奉朝請其年以太學博士劉納兼殿中都司空法曹參軍劉顯兼吏部都太學博士孔虔孫兼金部都司空法曹參軍蕭軌兼左戶都宣毅墨曹參軍王顒兼中兵都五人並以才地兼美首膺玆選矣

陳陳承梁置司農卿度支等尙書按隋書百官志陳承梁皆循其制官其所制品秩司農卿秩中二千石品第三列曹尙書秩二千石品第三尙書左右丞秩六百石品第四

北魏明元帝泰常二年置地部大人按魏書太宗本紀不載按官氏志泰常二年夏置六部大人官有天部地部東西南北部皆以諸公爲之大人置三屬官太武帝始光元年正月置右民尙書按魏書世祖本紀不載按官氏志云云孝文帝太和四年十二月置太倉庫部都牧曹按魏書髙祖本紀不載按官氏志云云按杜佑通典後魏庫部郎中屬度支尙書掌凡戎仗器用太和

年詔議官制定大司農卿及度支等尙書以下階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令大司農卿第二品上列曹尙書第二品中大司農少卿第三品上尙書郎中第五品上大司農丞尙書郎從第五品中主事郎從第六品上都令史主書令史第七品上按杜佑通典後魏度支尙書掌支計

注崔亮爲度支尙書經營費用歲減億計有太倉尙書有戶部郎尙書諸司置主事令史注李欣爲太倉尙書攝南部事令千里之外戶別轉運諸倉輸之所在委積延停歲月大爲困獘太和二十三年復次大司農卿等官職令按魏書髙祖本紀不載按官氏志二十三年髙祖復次職令及帝崩世宗初班行之以爲永制列曹尙書大司農卿第三品大司農少卿第四品上階尙書郎中第六品下階大司農丞第七品上階尙書都令史主書令史從第八品上階

北齊北齊設度支尙書統度支等六曹仍設司農寺統太倉典農諸令按隋書百官志後齊尙書省置吏部殿中祠部五兵都官度支等六尙書六尙書分統列曹度支統度支倉部左戶右戶金部庫部六曹注

度支掌計會凡軍國損益事役糧廩等事倉部掌諸倉帳出入等事左戶掌天下計帳戶籍等事右戶掌天下公私田宅租調等事金部掌權衡量度內外諸庫藏文帳等事庫部掌凡是戎仗器用所須事司農寺掌倉市薪菜園池果實統平準太倉鉤盾典農導官梁州水次倉石濟水次倉籍田等署令丞而鉤盾又別領大囿上林遊獵柴艸池藪苜蓿等六部丞典農署又別領山陽平頭督亢等三部丞導官署又有禦細部曲面部典庫部等倉督員

北周北周依周禮連六官地官府領司徒眾職按周書盧辯傳太祖欲行周官命蘇綽專掌其事未幾而綽卒乃令辯成之於是依周禮建六官置公卿大夫士地官府領司徒等眾職以魏恭帝三年始命行之按隋書食貨志後周太祖作相創制六官載師掌任土之法辧夫家田裏之數會六畜車乘之稽審賦役斂之節制畿疆修廣之域頒施惠之要審牧產之政司均掌田裏之政令司賦掌功賦之政令司役掌力役之政令掌鹽掌四鹽之政令司倉掌九谷之物以量國用按杜佑通典後周置大司徒卿一人其屬有民部中大夫二人掌承司徒教以籍帳之法贊計人民之眾寡又有小司徒中大夫有地官屬司倉下大夫有司農上士一人掌三農九谷稼穡之政令有平準中士下士

隋隋設度支尙書統度支等侍郎司農寺卿統太倉典農諸令按隋書百官志髙祖旣受命攺周之六官其所制名多依前代之法置尙書省司農寺尙書省度支尙書統度支戶部侍郎各二人金部倉部侍郎各一人司農寺卿少卿各一人丞五人主簿二人錄事四人統太倉典農平準廩市鉤盾華林上林導官等署各置令二人鉤盾上林則加至三人華林惟置一人太倉又有米廩督二人穀倉督四人鹽倉督二人京市有肆長四十人導官有禦細倉督二人曲倉督二人等員度支尙書司農卿爲正三品司農少卿爲正四品度支侍郎爲正六品司農寺丞爲正七品平準鉤盾太倉典農京市署令爲正八品華林上林導官署令爲從八品上階平準鉤盾太倉典農京市署丞爲正九品華林上林導官署丞爲從九品文帝開皇三年攺度支尙書爲戶部尙書諸曹侍郎加爲從五品廢光祿寺及都水臺入司農按隋書髙祖本紀不載按百官志云雲開皇六年置戶部員外郎按隋書髙祖本紀不載按百官志開皇六年尙書省二十四司各置員外郎一人以司其曹之籍帳侍郎闕則釐其曹事開皇十四年置戶部主事令史員按隋書髙祖本紀不載按百官志十四年諸省各置主事令史員煬帝大業三年更定官制攺戶部郎爲人部郎司農寺置二少卿按隋書�帝本紀不載按百官志�帝卽位多所攺革三年定令尙書省六曹各侍郎一人以貳尙書之職正四品諸曹侍郎並攺爲郎又攺吏部爲選部郎戶部爲人部郎禮部爲儀曹郎兵部爲兵曹郎刑部爲憲部郎工部爲起部郎以異六侍郎之名廢諸司員外郎而每增置一曹郎各爲二員都司郎各一人品同曹郎掌都事之職以都事爲正八品分隸六尙書諸司主事並去令史之名其令史隨曹閒劇而置每十令史置一主事不滿十者亦置一人尋又每減一郎置承務郎一人同員外之職光祿已下八寺卿皆降爲從三品少卿各加置二人爲從四品諸寺上署令並增爲正六品中署令爲從六品下署令爲正七品始開皇中署司惟典掌受納至是署令爲判首取二卿判丞惟知勾檢令闕承判司農但統上林太倉鉤盾導官四署罷典農華林二署而以平準京市隸太府大業五年司農寺丞增爲從五品按隋書煬帝本紀不載按百官志五年光祿已下八寺丞並增爲從五品

唐唐始設戶部尙書侍郎二人佐之有戶部度支金部倉部之屬並設郎中員外郎主事諸員按唐書百官志唐之官制其名號祿秩𨿽因時增損而大抵皆沿隋故尙書省其屬有六尙書二曰戶部戶部尙書一人正三品侍郎二人正四品下掌天下土地人民錢谷之政貢賦之差其屬有四一曰戶部二曰度支三曰金部四曰倉部戶部郎中二人從五品上員外郎從六品上掌戶口土田賦役貢獻蠲免優復�婚繼嗣之事以男女之黃小中丁老爲之帳籍以永業口分園宅均其土田以租庸調斂其物以九等定天下之戶以爲尙書侍郎之貳其後以諸行郎官判錢谷而戶部度支郎官失其職矣會昌二年著令以本行郎官分判錢谷戶部巡官二人主事四人度支主事二人金部主事三人倉部主事三人從九品上以主事令史書令史署覆文案出符目以亭長啟閉傳禁約以掌固守當倉庫及陳設注

髙宗卽位攺民部曰戶部龍朔二年攺戶部曰司元度支曰司度金部曰司珍倉部曰司庾光宅元年攺戶部曰地官天寶十一載攺金部曰司金倉部曰司儲有戶部令史十七人書令史三十四人計史一人亭長六人掌固十人度支令史十六人書令史三十三人計史一人掌固四人金部主事三人令史十人書令史二十一人計史一人掌固四人倉部令史十二人書令史二十三人計史一人掌固四人度支郎中員外郎各一人掌天下租賦物產丰約之宜水陸道塗之利歲計所出而支調之以近及遠與中書門下議定乃奏金部郎中員外郎各一人掌天下庫藏出納權衡度量之數兩京市互市和市宮市交易之事百官軍鎭蕃客之賜及給宮人王妃官奴婢衣服倉部郎中員外郎各一人掌天下軍儲出納租稅祿糧倉廩之事以木契百合諸司出納之數以義倉常平倉備凶年平谷價司農寺卿一人從三品少卿二人從四品上掌倉儲委積之事總上林太倉鉤盾官四署及諸倉司竹諸湯宮苑鹽池諸屯等監凡京都百司官吏祿稟朝會祭祀所須皆供焉籍田則進耒耜丞六人從六品上總判寺事凡租及�稭至京都者閱而納焉官戶奴婢有技能者配諸司婦人入掖庭以類相偶行宮監牧及賜王公公主皆取之凡孳生雞彘以戶奴婢課養俘口則配輕使始至給稟食主簿二人從七品上錄事二人注

龍朔二年攺司農寺曰司稼寺有府三十八人史七十六人計史三人亭長九人掌固七人按六典司農卿之職掌邦國倉儲委積之事統上林太倉鉤盾官四署與諸監之官屬謹其出納而修其職務少卿爲之貳凡京都百官吏祿稟皆仰給焉

遼遼制北南二大王院掌部族軍民之政後設南面朝官尙書省始具戶部長貳曹郎之職而司農寺置卿以下諸員按遼史百官志遼國官制分北南院北面治宮帳部族屬國之政南面治漢人州縣租賦軍馬之事因俗而治得其宜矣初太祖分疊剌夷離堇爲北南二大王謂之北南院宰相其實所治皆北面之事北南二王視戶部契丹北大王院分掌部族軍民之政北院大王初名疊剌部夷離堇太祖分北南院太宗會同元年攺夷離堇爲大王知北院大王事北院太師北院太保北院司徒北院司空北院郎君北院都統軍司掌北院從軍之政令北院統軍使北院副統軍使北院統軍都監北院詳穩司掌北院部族軍馬之政令北院詳穩北院都監北院將軍北院小將軍北院都部署司掌北院部族軍民之事北院都部署北院副部署南大王院分掌部族軍民之政南面大王知南院大王事南院太師南院太保天慶八年省南院太保南院司徒南院司空南院郎君南院都統軍司掌南院從軍之政令南院統軍使南院副統軍使南院統軍都監南院詳穩司掌南院部族軍馬之政令南院詳穩南院都監南院將軍南院小將軍南院都部署司掌南院部族軍民之事南院都部署南院副部署南面朝官遼有北面朝官矣旣得燕代乃用唐制復設南面三省六部臺院寺監諸衛東宮之官尙書省戶部職名總目尙書侍郎郎中員外郎司農寺職名總目卿

少卿丞

主簿興宗重熙二十年冬十一月甲子命東京畱守司總領戶部內省事按遼史興宗本紀云云

宋宋初設三司使總鹽鐵度支戶部之事元丰後始罷三司歸於戶部以司農寺掌倉儲委積之政令以太府寺掌邦國財貨之政令按宋史職官志三司使副使判官鹽鐵使度支使戶部使三部副使三部判官三司之職國初沿五代之制置使以總國計應四方貢賦之入朝廷不預一歸三司通管鹽鐵度支戶部號曰計省位亞執政目爲計相其恩數廩祿與參樞同太平興國八年分置三使淳化四年復置使一員總領三部又分天下爲十道曰河南河東關西劍南淮南江南東西兩浙廣南在京東曰左計京西曰右計置使二員分掌俄又置總計使判左右計事左右計事判十道事凡干涉計度者三使共議之五年罷十道左右計使復置三部使咸平六年罷三部使復置三司一員闕正使則以給諫以上權使事使一人以兩省五品以上及知制誥雜學士學士充亦有輔臣罷政出外召還充使者使闕則有權使事又闕則有權發遣公事掌邦國財用之大計總鹽鐵度支戶部之事以經天下財賦而均其出納焉注

凡奏事及大事悉置案奏牒常事止置案太平興國初以賈琰爲三司副使七年以侯陟王明同判三司遂省副使鹽鐵掌天下山澤之貨關市河渠軍器之事以資邦國之用度支掌天下財賦之數每歲均其有無制其出入以計邦國之用戶部掌天下戶口稅賦之籍榷酒工作衣儲之事以供邦國之用副使以員外郎以上歷三路轉運及六路發運使充判官以朝官以上曾歷諸路轉運使提點刑獄充三部副使各一人通簽逐部之事注

舊以員外郎以上充端拱初省淳化三年復置又省至道初又置眞宗卽位副使遷官遂罷之咸平六年復置三部判官各三人分掌逐案之事

注舊以朝官充國初承舊制每部判官一人幹徳四年三部各置推官一人太平興國三年諸案置推官或巡官以朝官充四年三司止置判官一人推官三人及分十道二計各置判官一人五年廢十道三部各置判官二人三部各有孔目官一人都勾押官一人勾覆官四人鹽鐵分掌七案一曰兵案注

掌衙司軍將大將四排岸司兵卒之名籍及庫務月帳吉凶儀制官吏宿直諸州衙吏胥吏之遷補本司官吏功過三部胥吏之名帳及刑獄造船捕盜亡逃絕戶資產禁錢景徳三年並度支案爲刑案二曰冑案

注掌修護河渠給造軍器之名物及軍器作坊弓弩院諸務諸李料籍三曰商稅案四曰都鹽案五曰茶案六曰鐵案注掌金銀銅鐵朱砂白礬綠礬石炭錫鼓鑄七曰設案

注掌旬設節料齋錢餐錢羊豕米麵薪炭陶器等物度支分掌八案一曰賞給案

注掌諸給賜賻贈例物口食內外春冬衣時服綾羅紗縠綿布鞋席紙染料市舶權物務三府公吏二曰錢帛案注

掌軍中春冬衣百官奉祿左藏錢帛香藥榷易三曰糧料案注

掌三軍糧料諸州芻粟給受諸軍校口食禦河漕運商人飛錢四曰常平案

注掌諸州平糴大中祥符七年置主吏七人五曰發運案

注掌汴河廣濟蔡河漕運橋梁折斛三稅六曰騎案

注掌諸坊監院務飼養牛羊馬畜及市馬等七曰斛斗案

注掌兩京倉廩廥積計度東京糧料百官祿粟廚料八曰百官案

注掌京朝幕職官奉料祠祭禮物諸州驛料戶部分掌五案一曰戶稅案

注掌夏稅二曰上供案

注掌諸州上供錢帛三曰修造案

注掌京城工作及陶瓦八作排岸作坊諸庫簿帳勾校諸州營壘官廨橋梁竹木簰筏四曰曲案

注掌榷酤官面五曰衣糧案

注掌勾校百官諸軍諸司奉料春冬衣祿粟茶鹽�醬傔糧等三部諸案並與本部都孔目官以下分掌三部勾院判官各一人以朝官充掌勾稽天下所申三部金穀百物出納帳籍以察其差殊而關防之鹽鐵院度支院戶部院勾覆官各一人都磨勘司

注端拱九年置判司官一人以朝官充掌覆勾三部帳籍以驗出入之數都主轄支收司

注淳化三年置判官司以判磨勘司官兼掌官物已支未除之數候至所受之處附籍報所由司而對除之天下上供物至京卽日奏之納畢取其鈔以還本州拘收司

注咸平四年置以判磨勘司兼掌凡支收財利未結絕者籍其名件而督之都理欠司

注雍熙三年三部各置理欠有勾簿司景徳四年廢判司官一人以朝官充掌理在京及天下欠負官物之籍皆立限以促之都憑由司以判都理欠司官兼掌在京官物支破之事凡部支官物皆覆視無虛謬則印署而還之支訖復據數送勾而銷破之開拆司判司官一人以朝官充掌受宣敕及諸州申牒之籍發放以付三部兼掌發放勾鑿催驅受事發放司掌受三司帖牒而下之注

太平興國年中置勾鑿司掌勾校三部公事簿帳催驅司掌督京城諸司庫務末帳京畿倉場庫務月帳憑由送勾及三部支訖內外奉祿之事受事司掌諸處解送諸色名籍以發付三部衙司管轄官二人以判開拆司官及內侍都知押班充掌大將軍將名籍第其勞而均其役使勾當公事官二員以朝官充掌分左右廂檢計定奪點檢覆驗估剝之事三司推勘公事一人以京朝官充掌推勘諸部公事勾當諸司馬步軍糧料院官各一人以京朝官充掌文武官諸司諸軍給受奉料批書券歷諸倉庫案驗而廩賦之勾當馬步軍專勾司官一人以京朝官充

注舊以三班掌諸軍兵馬逃亡收並之籍諸司庫務給受之數審較其欺詐批歷以送糧料院以上並屬三司元丰官制行罷三司使並歸戶部戶部國初以天下財計歸之三司本部無職掌止置判部事一人以兩制以上充以受天下土貢元會陳於庭元丰正官名始並歸戶部掌天下人戶土地錢谷之政令貢賦徵役之事以版籍考戶口之登耗以稅賦持軍國之歲計以土貢辧郡縣之物宜以徵榷抑兼並而佐調度以孝義婚姻繼嗣之道和人心以田務券責之理直民訟凡此歸於左曹以平常之法平丰凶時斂散以免役之法通貧富均財力以伍保之法聯比閭察盜賊以義倉賑濟之法救饑饉卹艱厄以農田水利之政治荒廢務稼穡以坊場河渡之課酬勤勞省科率凡此歸於右曹尙書置都拘轄司總領內外財賦之數凡錢谷帳籍長貳選吏鉤考其屬三曰度支曰金部曰倉部熙寧中以知樞密院陳升之參知政事王安石制置條例建官設屬取三司條例看詳具所行事付之三年罷歸中書以常平免役農田水利新法歸司農以冑案歸軍器監修造歸將作監推勘公事歸大理寺帳司理欠司歸比部衙司歸都官坑冶歸虞部而三司之權始分矣元丰官制行罷三司歸戶部左右曹而三司之名始泯矣凡官十有三尙書一人侍郎二人郎中員外郎左右曹各二人度支金部倉部各二人元佑初侍郎司馬光言天下錢谷之數五曹各得支用戶部不知出納見在無以量入爲出乞令尙書兼領左右曹錢谷財用事有散在五曹寺監者並歸戶部使尙書周知其數則利權歸一若選用得人則天下之財庶幾可理詔尙書省立法三年三省言大理寺右治獄並罷依三司舊例戶部置推勘檢法官治在京官司凡錢谷事增置幹當公事二員紹聖元年罷戶部幹當公事置提舉管幹官復行免後義倉釐正左右曹職依原定官制三年右曹令侍郎專領尙書不與建中靖國元年復幹當公事官二員政和二年五月詔依神宗官制委右曹侍郎專主行常平自今許本部直達奏裁又詔依熙丰舊制本部置都拘轄司總領戶度金倉四部財賦宣和六年詔戶部辟官依元丰法尙書侍郎掌軍國用度以周知其出入盈虛之數凡州縣廢置戶口登耗則稽其版籍若貢賦徵稅斂散移用則會其數而頒其政令焉凡四司所治之事侍郎爲之貳郎中員外郎參領之獨右曹事專隸所掌侍郎若事屬本曹郡縣監司不能直者受其訟焉大饗祀薦饌則尙書奉俎飲福則徹之朝會則奏貢物左曹分案五置吏四十右曹分案五置吏五十有六建炎兵興嘗以知樞密院張愨提領措置戶部財用後遷中書侍郎仍兼之五年復以參知政事孟庾提領措置後罷專委戶部長貳左曹分案三曰戶口掌凡諸路州縣戶口升降民間立戶分財科差人丁典賣屋業陳告戶絕索取妻男之訟曰農田掌農田及田訟務限奏丰稔驗水旱虫蝗勸課農桑請佃地土令佐任滿賞罰繳奏諸州雨雪檢按災傷逃絕人戶曰檢法掌凡本部檢法之事設科有三曰二稅掌受納驅磨隱匿支移折變曰房地掌諸州樓店務房廊課利僧道免丁錢及土貢獻物曰課利掌諸軍酒課比較增虧知通等職位姓名人戶買撲鹽場酒務租額酒息賣田投納牙契外有開拆知雜司右曹分案六曰常平掌常平農田水利及義倉振濟戶絕田產居養鰥寡孤獨之事曰免役曰坊場曰平準各隨其名而任其事曰檢法曰知雜裁減吏額左曹四十人右曹三十人淳熙十年詔左藏南庫撥隸戶部舊制戶部侍郎二人中興初止除長貳各一員或止除尙書若侍郎一員紹興四年七月詔戶部侍郎二員通治左右曹自此相承不攺郎中左曹右曹

員外郎掌分曹治事建炎三年詔省並郎曹惟戶部五司以職事煩劇不並仍各置一員紹興中專置提舉帳司總天下帳狀以戶部左曹郎官兼之右曹歲具常平錢物總數每秋季具冊以聞初置主管左右曹總稱戶部郎官紹興七年閻彥昭以太府寺丞兼左曹郎官紹興三十二年徐康正除左曹郎官自是相承不攺是年又詔戶部事有可疑難裁決者許長貳與眾郎官聚議文字皆令連書有定議然後付本曹行遣度支郎中員外郎參掌計度軍國之用量貢賦稅租之入以爲出凡軍須邊備會其盈虛而通其有無若中外祿賜及大禮賞給皆前期以辦歲終則會諸路財用出入之數奏於上而以其副申尙書省凡小事則擬畫大事諮其長貳應申請更攺舉行勘審者則先檢詳供具分案六置吏五十有一凡上供有額封椿有數科買有期皆掌之有所漕運則計程而給其直凡內外支供及奉給驛券賞賜衣物錢帛先期擬度時而予之分案五曰度支曰發運曰支供曰賞賜曰知雜乾道四年置會稽都籍度交掌之裁減吏額置五十人淳熙十三年又減四人金部郎中員外郎參掌天下給納之泉幣計其歲之所輸歸於受藏之府以待邦國之用勾考平準市舶榷易商稅香茶鹽礬之數以周知其登耗視歲額增虧而爲之賞罰凡綱運濡滯及負折者計程帳催理凡造度量權衡則頒其法式合同取索及奉給時賜審覆而供給之分案六曰左藏曰右藏曰錢帛曰榷易曰請給曰知雜裁減吏額共置六十人淳熙十三年又減四人食部郎中員外郎參掌國之倉庾儲積及其給受之事凡諸路收糴折納以時舉行漕運上供封樁以時催理應供輸中都而有登耗則比較以聞歲以應用芻粟前期報度支均定支移折變之數其在河北陜西河東路者書其所支歲月季一會之若內外倉場帳籍供申愆期則以法究治分案六置吏二十有四元佑元年四月省郎官一員十月復置分案六曰會場曰上供曰糶糴曰給納曰知雜曰開拆建炎三年罷司農寺歸倉部紹興四年復舊裁減吏額共置二十五人續又減二人司農寺舊置判寺事二人以兩制朝官以上充主簿一人以選人充掌供藉田九種大中小祀供豕及蔬果明房油與平糶利農之事元丰官制行始正職掌置卿少卿丞主簿各一人卿掌倉儲委積之政令總苑囿庫務之事而謹其出納少卿爲之貳丞參領之凡京都官吏祿廩辧其精粗而爲之等諸路歲運至京師遣官閱其名色而分納於倉庾�稭則歸諸場歲具封樁月具見存之數奏聞紿兵食則進呈糧樣因出納而受賂刻取者嚴其禁有負欠者計其虧數上於倉部凡諸路奏雨雪之闕與過多者皆籍之凡苑囿行幸排比及薦饗進禦頒賜植藏之物戒有司先期辦具造曲�儲薪炭以待給用天子親耕籍田有事於先農則卿奉耒耜少卿率屬及庶人以終千畝分案六置吏十有八初熙寧二年置制置條例司立常平斂散法遣諸路提舉官推行之三年五月詔制置司均通天下之財以常平新法付司農寺增置丞簿而農田水利免役保甲等法悉自司農講行初以太子中允呂惠卿判司農寺攺同判寺胡宗愈爲兼判四年以禦史知雜鄧綰判寺曾布同判詔諸路提舉常平官課績田寺考校升出管幹官令提舉司保明計功賞之六年以司農間遣屬官出視諸路力有不給乃置幹當公事官以葉康直等四人爲之七年本寺言所主行農田水利免役保甲之法措置未盡官吏推行多違法意欲榜諭官私使人陳述有司違法從寺按察九年以干當公事官所至輒用喜怒罷之從熊本請也元丰四年減丞一三簿三官制行寺監不治外事司農事舊職務悉歸戶部右曹元佑三年詔司農寺置長貳五年以本寺主簿兼檢法八年復置提轄修倉所紹聖元年詔罷官屬以其事歸將作監四年罷主簿添丞一員政和六年浙西諸州各置排岸一員從兩浙運副應安道請也所隸官屬凡五十倉二十有五掌九谷廩藏之事以給官吏軍兵祿食之用凡綱運受納及封樁支用月具數以報司農艸場十有二掌受京畿芻稭以給牧監飼秣排岸司四掌水運綱船輸納雇直之事園苑四玉津瑞聖宜春瓊林苑掌種植蔬蒔以待供進修飭亭宇以備遊幸宴設下卸司掌受納綱運都院掌造以供內酒庫酒醴之用及出鬻以收其直水磨務掌水磑磨麥以供尙食及內外之用內柴炭庫掌諸薪炭以給宮城及宿衛班直軍士薪炭席薦之物炭場掌儲炭以供百司之用建炎三年罷司農寺以事務並隸倉部紹興三年復置丞二員凡有合行事務申戶部施行四年復置寺仍置卿少十年復置簿隆興元年並省主簿一員明年詔如舊制乾道三年詔糧綱有欠從本寺斷遣監納情理重者大理寺推勘分案五南北省倉艸料場和糴場隸焉監倉官分上中下界司其出納諸場皆置監官外有監門官交糧則有檢察斛面官綱運下卸有排岸司官各分其事以佐本寺丰儲倉所置監官二員監門官一員初紹興以上供米餘數樁管別廩以爲水旱之助後又增廣收糴淳熙間命右司爲之提領後以屬檢正非奉朝廷指揮不許支撥別置赤歷提領官結押不許衮同司農寺收支經常米數凡外州軍起到樁管米從司農寺差官盤量據納到數報本所樁管監官監門官遇考任滿所屬批書外仍於本所批書視其有無欠折以定其功過在外則鎭江建康亦置倉焉太府寺舊置判寺事一人以兩制或帶職朝官充同判寺一人以京朝官充凡廩藏貿易四方貢賦百官奉給時皆隸三司本寺但掌供祠祭香幣帨巾神席及校造斗升衡尺而已元丰官制行始正職掌置卿少卿各一人丞主簿各二人卿掌邦國財貨之政令及庫藏出納商稅平準貿易之事少卿爲之貳丞參領之凡四方貢賦之輸於京師者辯其名物視其多寡別而受之儲於內藏者以待非常之用頒於左藏者以供經常之費凡官吏軍兵奉祿賜予以法式頒之先給歷從有司檢察書其名數鉤覆而後給焉供奉之物則承旨以進審奏得畫乃聽除之若春秋授軍衣則前期進樣定其頒日畿內將校營兵支請月具其數以聞凡商賈之賦小賈卽門徵之大賈則輸於務貨之不售者平其價鬻於平準乘時賒貸以濟民用若質取於官則給用多寡各從其抵歲以香茶鹽鈔募人入豆谷實邊卽京都闕用物預報度支凡課入以盈虧定課最行賞罰大祀晨祼則卿置幣奠玉則入陳玉帛余祀供其帨巾分案九置吏六十有五元佑初以倉部郎官印發文鈔三年復歸本寺又詔太府置長貳五年令長貳每月分巡所轄庫務元符元年增置丞一員三年攺市易案爲平準其市易務亦如之崇寧中置藥局七所添丞一員點檢宣和三年減罷靖康元年詔內外官司局所依熙寧法錢物並納左藏庫凡省一百五所又詔戶部太府寺長貳當職官及本庫官吏俸錢候在京官吏支散並足方許支給從戶部尙書梅執禮之請也所隸官司二十有五左藏東西庫掌受四方財賦之入以待邦國之經費給官吏軍兵奉祿賜予舊分南北兩庫政和六年修建新庫以東西庫爲名西京南京北京各置左藏庫內藏庫掌受歲計之餘積以待邦國非常之用奉宸庫掌供內庭凡金玉珠寶良貨賄藏焉祗候庫掌受錢帛器皿衣服以備傳詔頒給及殿庭賜予元丰庫掌受諸路積剩及常平錢物凡封樁者皆入焉注

神宗常憤契丹倔彊慨然有恢復幽燕之志聚金帛內帑自制四言詩一章曰五季失國獫狁孔熾藝祖造邦思有懲艾爰設內府基以募士曾孫保之敢忘厥志每庫以詩一字目之儲積皆滿又別置庫賦詩二十字分揭於庫曰每虔夕惕心妄意遵遺業顧予不武姿何日成戎捷徽宗朝又有崇寧庫大觀庫布庫掌受諸道輸納之布辧其名物以待給用茶庫掌受江浙荊湖建劍茶茗以給翰林諸司及賞賚出鬻雜物庫掌受內外雜輸之物以備支用糧料院掌以法式頒廩祿凡文武百官諸司諸軍奉料以券準給審計司掌審其給受之數以法式驅磨都商稅務掌收京城商旅之算以輸於左藏汴河上下鎖蔡河上下鎖掌收舟船木筏之徵都提舉市易司掌提點貿易貨物其上下界及諸州市易務雜買務雜賣場皆隸焉市易上界掌斂市之不售貨之滯於民用者乘時貿易以平百物之直市易下界掌飛錢給券以通邊糴雜買務掌和市百物凡宮禁官府所需以時供納雜賣場掌受內外幣余之物計直以待出貨或準折支用榷貨務掌折博斛斗金帛之屬交引庫掌給印出納交引錢鈔之事抵當所掌以官錢聽民質取而濟其緩急和劑局惠民局掌修合良藥出賣以濟民疾店宅務掌管官屋及邸店計直出僦及修造之事石炭場掌受納出賣石炭香藥庫掌出納外國貢獻及市舶香藥寶石之事建炎詔罷太府寺以其所掌職務撥隸金部紹興元年復以章億守太府寺丞措置印給茶鹽鈔引續添置丞二員四年復置卿少各一員十年復置主簿十一年詔交引庫書押鈔引寺丞兩員遇合推賞各與減磨勘二年尋詔三丞一體行之隆興元年並省主簿一員明年如舊制設案七以序次分管監交案隨逐丞簿赴左藏庫監交看驗綱運錢物中興後所隸惟有糧料院審計司左藏東西庫交引庫祗候庫和劑庫惠民局如前制所置左藏南庫

注系椿管禦前激賞庫攺以侍從官提領又置提轄檢察官一員編估局打套局

注二局系揀選市舶香藥雜物等第會其直以待貿易寄樁庫

注掌發賣香藥匹帛拘其直歸於左藏南庫置監官提領二人太宗太平興國三年冬十二月己卯置三司推官巡官按宋史太宗本紀云云太平興國八年春三月癸亥分三司各置使按宋史太宗本紀云云端拱二年冬十二月辛亥置三司都磨勘官按宋史太宗本紀云云淳化三年冬十一月己未置三司主轄收支官按宋史太宗本紀云云淳化四年夏五月戊申罷鹽鐵戶部度支等使置三司使冬十月庚午兩京爲左右計各署判官領之置三司使二員己酉置三司總計度使按宋史太宗本紀云云按魏羽傳淳化四年並三部爲一司以羽判三司先是三司簿領堆積吏緣爲姦𨿽嘗更立新制未爲適中是冬羽上言依唐制天下郡縣爲十道兩京爲左右計各署判官領之制三司使二員以羽爲左計使董儼爲右計使中分諸道以隸焉未久以非便罷按陳恕傳四年太宗從魏羽段惟一之請分三司爲十道置左右計使以魏羽董儼分主之召恕爲工部侍郎充總計使判左右計事左右計使分判十道事凡議論計度並令恕等參預恕以官司分隸政令互出難以經久極言其非便歲餘果罷復以恕爲鹽鐵使時太宗畱意金穀召三司吏李溥等二十七人對於崇政殿詢以計司利害溥等言條目煩多不可以口占願給筆札以對太宗遣中黃門送詣相府限五日悉條上之溥等共上七十一事詔以四十四事付有司行之其十九事下恕等議可否遣知雜禦史張秉中使張崇貴監議令中書籍其事專檢舉之無致廢格賜溥等白金緡錢悉補侍禁殿直領其職太宗謂宰相曰溥等條奏事頗有所長朕嘗語恕等若文章稽古此輩固不可望若錢谷利病頗自幼至長寢處其中必周知根本卿等但假以顏色引令剖陳必有所益恕等剛彊終不肯降意詢問呂端對曰耕當問奴織當問婢寇準曰夫子入太廟每事問乃以貴下賤先有司之義後數日太宗又曰國家歲入財數倍於唐唐中葉以降藩鎭擅命徵賦多不入公家下陵上替經制隳壞若前代爲得卽已致太平豈復煩朕心慮也因召恕等責以職事曠廢恕等對曰今土宇至廣庶務至繁國用軍須所費浩瀚又遇諸州凡有災沴必盡蠲其租臣等每舉榷利朝廷必以侵民爲慮皆尼而不行縱使耿受昌桑弘羊復生亦所不逮臣等駑力惟盡心簿領終不足上裨聖治太宗曰卿等淸而不通專守繩墨終不能爲國家度長絜大剖煩析滯只如京城倉庫主吏當攺職者簿領中壹處節目未備卽至十年五年不決以致貧無資給轉徙溝壑此卿等之過豈不傷和气哉恕等頓首謝淳化五年秋九月甲寅賜三司錢百萬募能言司事之利便者量事賞之按宋史太宗本紀云云按陳恕傳五年賜三司錢百萬募吏有能言本司不便者令恕等量事大小以錢賞之錢盡更給至道二年議並三司官按宋史太宗本紀不載按陳恕傳至道二年欲並三司命官總判其勾院磨勘理欠憑由支收行帳提點等司令恕條列其事以聞恕奏曰伏以封域寖廣財谷繁多三司之中簿牒塡委朝廷設法督責尢嚴官吏救過不暇若爲三部各設主司擇才非難辦事亦易事辦過鮮不撓上心此亦一時之良策也其勾院磨勘兩司出於舊制關防之要莫加於此理欠憑由三司𨿽非舊設自理欠失序憑由散落故設三司專令典掌綱目咸具制置有倫逋欠無失理之名憑由鮮流散之獘實亦要切不可廢除若兩司並委一官方及判官一員之事其主轄支收司先因從京支度財貨轉輸外地此除彼附照驗稽滯若京城得賢主史使居此司專行檢轄凡支撥官物便給除破文憑卻於所司置簿記錄催到收附文記卽乃勾銷簿書取捷之門亦爲允當其行帳司近日權置了絕舊帳帳目告盡司額自除提點司是中旨特置提振三司廢怠之事固非有司敢得擬議也詔三司都憑由理欠司宜令爲一處命官兼判應諸道逋負官物令三司逐部理約理欠司但總其所逋之數糾督之餘悉從恕奏

戶部部匯考三

金金設戶部尙書侍郎統郎中員外之屬掌戶籍賦稅之政按金史百官志六部國初與左右司通署天眷三年始分治戶部尙書一員正三品侍郎一員正四品注泰和八年減一員承安二年復增郎中二員從五品

注天徳二年置五員泰和省作二員又作四員貞佑四年置八員五年作六員員外郎三員從六品郎中而下皆以一員掌戶籍物力婚姻繼嗣田宅財業鹽鐵酒香茶礬錫丹粉坑冶榷場市易等事一員掌度支國用俸祿恩賜錢帛寶貨貢賦稅租府庫倉廩積貯權衡度量法式給授職田拘收官物並照磨計帳等事注

泰和令作二員後增一員貞佑四年作六員又作八員五年作四員主事五員從七品女直司二員通掌戶度金倉等事漢人司三員同員外郎分掌曹事注

泰和八年減一員貞佑四年作八員五年六員兼提控編附條格管勾架閣等事注

令史七十二人內女直十七人譯史五人通事二人泰和八年增八人架閣庫管勾一員正八品掌戶禮兩部架閣

注大安三年以主事各兼之同管勾從八品檢法從八品勾當官五員各八品貞元二年設幹辦官十員從七品三年置四員尋罷之四年更設爲勾當官專提控支納管勾勘覆經歷交鈔及香茶鹽引照磨文帳等事注

承安二年作四員貞佑四年作十五員五年作十員興定元年五員二年復作十員三司泰和八年省戶部官員置三司謂兼勸農鹽鐵度支戶部三科也貞佑罷之使一員從二品副使一員正三品簽三司事一員正四品同簽三司事一員正五品掌勸農鹽鐵度支判官三員從六品本參幹官大安元年更參議規措審計官三員正七品掌同參幹官知事二員從七品注

以識女直漢字人充勾當官二員正八品

注大安元年置三員照磨吏員七人管勾架閣庫一員正八品

注三司令史五十人內女直十人漢人四十人大安元年增八人譯史二人大定元年增一人通事二人知法三員從八品

注女直知法一員大安元年增二員榷貨務使從六品副使從七品掌發賣給隨路香茶鹽鈔引注

在京諸稅系中運司見錢皆權於本務收交鈔庫使

注舊正八品後升從七品貞佑復掌諸路交鈔及檢勘錢鈔換易收支之事副使從八品掌書押印合同判官正九品注

貞佑二年作從九品都監二員

注見泰和令印造鈔引庫

注大安二年兼抄紙坊使從八品副正九品判正九品掌監視印造勘覆諸路交鈔鹽引兼提控抄造鈔引紙注

承安四年罷四小庫並罷庫判四員至寧元年設二員貞佑二年作從九品抄紙坊

注大安二年以印造鈔引庫兼貞佑二年復置仍設小都監二員使從八品

注貞佑二年同隨朝副使正九品判從九品交鈔庫物料場

注至寧元年置場官

注舊正八品後作正九品掌收支交鈔物料隨處交鈔庫鈔紙坊使從八品注貞佑二年設於上京西京北京東平大名益都咸平眞定河間平陽太原京兆平涼廣寧等府瑞蔚平淸通順薊等州貞佑三年罷之平準務

注元光二年五月設十月罷使從六品副使從七品勾當官六員右自榷貨務以下皆屬尙書戶部

元元設戶部掌天下戶口錢糧田土之政令以尙書侍郎統郎官員外之屬又設大司農司按元史百官志戶部尙書三員正三品侍郎二員正四品郎中二員從五品員外郎三員從六品掌天下戶口錢糧田土之政令凡貢賦出納之經金幣轉通之法府藏委積之實物貨貴賤之直斂散準駁之宜悉以任之中統元年以吏戶禮爲左三部尙書二員侍郎二員郎中四員員外郎六員至元元年分立戶部尙書三員侍郎郎中四員員外郎省爲三員三年復爲左三部五年復分爲戶部尙書一員侍郎郎中各一員員外郎又省爲三員七年始列尙書六部尙書二員侍郎二員郎中二員員外郎如故十三年尙書增置一員侍郎郎中員外郎如故十九年郎中員外郎俱增至四員二十三年六部尙書侍郎郎中定以二員爲額明年以戶部所掌視他部特爲繁劇增置二員成宗大徳五年省尙書一員員外郎亦省一員各設三員主事八員蒙古必闍赤七人令史六十一人回回令史六人怯裏馬赤一人知印二人奏差三十二人蒙古書寫一人典吏二十二人司計官四人其屬附見於後都提舉萬億寶源庫掌寶鈔玉器至元二十五年始置都提舉一員正四品提舉一員正五品同提舉一員從五品副提舉一員從六品知事一員從八品提控案牘一員司吏二十三人譯史二人司庫四十六人內以色目二人參之都提舉萬億廣源庫掌香藥紙札諸物設置同上提控案牘二員司吏一十二人譯史一人司庫一十三人都提舉萬億綺源庫掌諸色段匹設置並同上而副提舉則增一員提控案牘設三員後省二員司吏二十二人譯史一人司庫二十六人內參用色目二人都提舉萬億賦源庫掌絲綿布帛諸物設置並同上提控案牘二員其後省一員司吏一十七人譯史一人司庫一十五人內參用色目二人四庫照磨兼架閣庫管勾一員從九品世祖至元二十八年以四庫錢帛事繁始置一員仍給印提舉富寧庫至元二十七年始創提舉一員從五品同提舉一員從六品副提舉一員從七品分掌萬億寶源庫出納金銀之事吏目一人其後司吏增至六人譯史一人司庫八人諸路寶鈔提舉司達魯花赤一員正四品都提舉一員正四品副達魯花赤一員正五品提舉一員正五品同提舉一員從五品副提舉二員從六品知事一員從八品照磨一員從九品國初戶部兼領交鈔公事世祖至元始設交鈔提舉司秩正五品二十四年攺諸路寶鈔都提舉司升正四品增副達魯花赤提控案牘各一員其後定置已上官員提控案牘又增一員設司吏十二人蒙古必闍赤一人回回令史一人奏差七人寶鈔總庫達魯花赤一員從五品大使一員從五品副使三員正七品世祖至元二十五年攺元寶庫爲寶鈔庫秩正六品二十六年升從五品增大使副使設司庫其後遂定置已上官員司吏七人譯史一人司庫五十人印造寶鈔庫達魯花赤一員正七品大使二員從七品副使二員正八品中統四年始置秩從八品至元二十四年升從七品增達魯花赤一人其後遂定置已上官員燒鈔東西二庫達魯花赤一員正八品大使一員從八品副使一員從九品至元元年始置�鈔庫用正九品印置監燒�鈔官二十四年分立燒鈔東西二庫秩從八品各置達魯花赤大使副使等員行用六庫中統元年初立中都行用庫秩從七品提領一員從七品大使一員從八品副使一員從九品至元二十四年京師攺置庫者三曰光熙曰文明曰順承因城門之名爲額二十六年又置三庫曰健徳曰和義曰崇仁並因城門以爲名大都宣課提舉司掌諸色課程並領京城各市提舉二員從五品同提舉一員從六品副提舉一員從七品提控案牘一員司吏六人世祖至元十九年並大都舊城兩稅務爲大都稅課提舉司至武宗至大元年攺宣課提舉司其屬四馬市豬羊市秩從七品提領一員從七品大使一員從八品副使一員從九品世祖至元三十年始置牛驢市果木市品秩設官同上魚蟹市大使一員副使二員至大元年始置煤木所提領一員從八品大使一員從九品副使一員至元二十二年始置大都酒課提舉司掌酒醋榷酤之事至元十九年始置提舉一員從五品同提舉二員從六品副提舉二員從七品提控案牘二員司吏五人二十八年省同提舉一員副提舉一員餘如故抄紙坊提領一員正八品大使一員從八品副使二員從九品中統四年始置用九品印止設大使副使各一員至元二十七年升正八品增置提領副使各一員印造鹽茶等引局大使一員副使一員至元二十四年置掌印造腹裏行省鹽茶礬鐵等引仍置攢典庫子各一人右已上屬戶部其萬億四庫國初以太府掌內帑之出納旣設左藏等庫而國計之領在戶部仍置萬億等庫爲收藏之府中統元年置庫官六員而未有品秩俸給至元十六年始爲提舉萬億庫秩正五品二十四年攺升都提舉萬億庫秩正四品二十五年分立四庫以分掌出納至二十七年又別立富寧庫焉京畿都漕運使司秩正三品運使二員正三品同知二員正四品副使二員正五品判官二員正六品經歷一員正七品知事一員從八品提控案牘兼照磨二員掌凡漕運之事世祖中統二年初立軍儲所尋攺漕運所至元五年攺漕運司秩五品十二年攺都漕運司秩五品十九年攺京畿都漕運使司秩正三品二十四年內外分立兩運司而京畿都漕運司之額如舊止領在京諸倉出納糧斛及新運糧提舉司站車攢運公事省同知運判知事各一員而押綱官隸焉延佑六年增同知副使運判各一員其後定置官員已上正官各二員首領官四員吏屬令史二十一人譯史二人回回令史一人通事一人知印二人奏差一十六人典吏二人其屬二十有四新運糧提舉司秩正五品至元十六年始置管站車二百五十輛隸兵部開設運糧埧河攺隸戶部定置達魯花赤一員都提舉一員同提舉二員副提舉一員吏目一員司吏八人奏差十二人京師二十一倉秩正七品萬斯北倉中統二年置萬斯南倉至元二十四年置幹斯倉中統二年置永平倉至元十六年置永濟倉至元四年置惟億倉旣盈倉大有倉並系皇慶元年置屢丰倉積貯倉並系皇慶元年增置已上十倉每倉各置監支納一員正七品大使二員從七品副使二員正八品丰穰倉皇慶元年置廣濟倉皇慶元年置廣衍倉至元二十九年置大積倉至元二十八年置旣積倉盈衍倉至元二十六年置相因倉中統二年置順濟倉至元二十九年置已上八倉每倉各置監支納一員正七品大使一員從七品副使二員正八品通濟倉中統二年置慶貯倉至元四年置丰潤倉至元十六年置丰實倉闕年置已上四倉每倉各置監支納一員正七品大使一員從七品副使一員正八品通惠河運糧千戶所秩正五品掌漕運之事至元三十一年始置中千戶一員中副千戶二員都漕運使司秩正三品掌禦河上下至直沽河西務李二寺通州等處攢運糧斛至元二十四年自京畿運司分立都漕運司於河西務置總司分司臨淸運使二員正三品同知二員正四品副使二員正五品運判三員正六品經歷一員從七品知事一員從八品提控案牘二員內一員兼照磨司吏三十三人通事譯史各一人奏差一十六人典吏一人其屬七十有五河西務十四倉秩正七品永備南倉永備北倉廣盈南倉廣盈北倉充溢倉已上五倉各置監支納一員正七品大使二員從七品副使二員正八品崇墉倉大盈倉大京倉大稔倉足用倉丰儲倉丰積倉恆足倉旣備倉已上九倉各置監支納一員正七品大使一員從七品副使一員正八品通州十三倉秩正七品有年倉富有倉廣儲倉盈止倉及秭倉乃積倉樂歲倉慶丰倉延丰倉已上九倉各置監支納一員正七品大使二員從七品副使二員正八品足食倉富儲倉富衍倉及衍倉已上四倉各置監支納一員正七品大使二員從七品副使一員正八品河倉一十有七用從七品印館陶倉舊縣倉陵州倉傅家池倉已上各置監支納一員從七品大使一員從八品副使一員秦家渡倉尖冢西倉尖冢東倉長蘆倉武彊倉夾馬營倉上口倉唐宋倉唐村倉安陵倉四柳樹倉淇門倉伏恩倉已上各置監支納一員從八品大使一員從九品副使一員直沽廣通倉秩正七品大使一員滎陽等綱凡三十曰濟源曰陵州曰獻州曰白馬曰滏陽曰完州曰河內曰南宮曰沂莒曰霸州曰東明曰獲嘉曰鹽山曰武彊曰膠水曰東昌曰武安曰汝寧曰修武曰安陽曰開封曰儀封曰蒲臺曰鄒平曰中牟曰膠西曰衛輝曰浚州曰曹濮州每綱皆設押綱官二員計六十員秩正八品每編船三十隻爲一綱船九百餘只運糧三百餘萬石船戶八千餘戶綱官以常選正八品爲之檀景等處采金鐵冶都提舉司秩正四品提舉一員正四品同提舉一員正五品副提舉一員從六品掌各冶采金煉鐵榷貨以資國用國初中統始置景州提舉司管領景州灤陽新匠三冶至元十四年又置檀州提舉司管領雙峯暗峪大峪五峯等冶大徳五年檀州景州三提舉司並置檀州等處采金鐵冶都提舉司而灤陽雙峯等冶悉隸焉他如河東山西濟南萊蕪等處鐵冶提舉司及益都般陽等處淘金總管府其沿革蓋不一也大都河間等路都轉運鹽使司秩正三品掌場榷辦鹽貨以資國用使二員正三品同知一員正四品副使一員正五品運判二員正六品首領官經歷一員從七品知事一員從八品照磨一員從九品國初立河間稅課達魯花赤淸滄鹽使所後刱立運司立提舉鹽榷所又攺爲河間路課程所提舉淸滄課鹽使所中統三年攺都提領拘榷滄淸課鹽所至元二年以刑部侍郎右三部郎中兼滄淸課鹽使司尋攺立河間都轉運鹽使司立淸滄課三鹽司十二年攺爲都轉運使司十九年以戶部尙書行河間等路都轉運使司事尋罷攺立淸滄二鹽使司二十三年攺立河間等路都轉運司二十七年攺令戶部尙書行河間等路都轉運使司事二十八年攺河間等路都轉運司延佑六年頒分司印巡行郡邑以防私鹽之獘鹽場二十二所每場設司令一員從七品司丞一員從八品辦鹽各有差利國場利民場海丰場阜民場阜財場益民場潤國場海阜場海盈場海潤場嚴鎭場富國場興國場厚財場丰財場三沽場蘆臺場越支場石碑場濟民場惠民場富民場山東東路轉運鹽使司品秩職掌同上運判止一員國初始置益都課稅所管領山東鹽場以總鹽課後攺置運司中統四年詔以中書左右部兼諸路都轉運司至元二年命有司兼辦其課攺立山東轉運司至元十二年攺立都轉運司延佑五年以鹽法澀滯降分司印巡行各場督收課程罷膠萊鹽司所屬鹽場鹽場一十九所每場設司令一員從七品司丞一員從八品管勾一員從八品永利場寧海場官臺場丰國場新鎭場丰民場富國場髙家港場永阜場利國場固堤場王家岡場信陽場濤洛場石河場海滄場行村場登寧場西由場河東陜西等處轉運鹽使司品秩職掌同前運判增一員國初設平陽府以徵課程之利中統二年攺置轉運司置提舉解鹽司至元二年罷運司命有司掌其務尋復置轉運司二十二年立陜西都轉運司諸色稅課悉隸焉二十九年置鹽運司專掌鹽課其餘課稅歸有司解鹽司亦罷延佑六年更爲河東陜西等處都轉運鹽使司隸省部其屬三解鹽場管勾一員正九品同管勾一員從九品河東等處解鹽管民提領所正提領一員從八品副提領一員從九品安邑等處解鹽管民提領所正提領一員從八品副提領一員從九品大司農司秩正二品凡農桑水利學校饑荒之事悉掌之至元七年始立置官五員十四年罷以按察司兼領勸農事十八年攺立農政院置官六員二十年又攺立務農司秩從三品置達魯花赤一員務農使一員同知二員是年又攺司農寺達魯花赤一員司農卿二員司丞一員二十三年仍爲大司農司秩仍正二品大徳元年增領大司農事一員皇慶二年升從一品增大司農一員定置大司農四員從一品大司農卿二員正二品少卿二員從二品大司農丞二員從三品經歷一員從五品都事二員從七品架閣庫管勾一員照磨一員並正八品掾史十二人蒙古必闍赤二人回回掾史一人知印二人通事一人宣使一人典吏五人籍田署秩從六品掌耕種藉田以奉宗廟祭祀至元七年始立隸大司農十四年罷司農隸太常寺二十三年復立大司農司仍隸焉署令一員從六品署丞一員從七品司吏一人供膳司秩從五品掌供給應需貨買百色生料並桑哥籍入貲產至元二十二年始置隸司農置達魯花赤一員提點一員並從五品司令一員正六品丞一員正七品吏一人輔用庫秩正九品掌規運息錢以給供需大使一員副使一員興中州等處油戶提領所秩從九品提領一員大使一員副使一員歲辦油十萬斤以供內庖至元二十九年始置蔚州面戶提領所提領一員副使一員掌辦白面蔥菜以給應辦歲計十餘萬斤右屬供膳永平屯田總管府秩從三品達魯花赤一員總管一員同知一員知事一員司吏四人至元二十四年始立於永平路南馬城縣以北京采木三千人隸之所轄昌國濟民丰贍三署各置署令一員署丞一員直長一人吏目二人吏二人世祖至元七年春立司農司冬攺爲大司農司以都水監隸之按元史世祖本紀至元七年春二月壬辰立司農司以參知政事張文謙爲卿設四道巡行勸農司冬十二月丙申朔攺司農司爲大司農司添設巡行勸農使副各四員以禦史中丞孛羅兼大司農卿安童言孛罷以臺臣兼領前無此例有旨司農非細事朕深諭此其令孛羅總之辛酉以都水監隸大司農司至元十年春三月甲寅朔詔申諭大司農司遣使巡行勸課務要農事有成按元史世祖本紀云云至元二十年冬十一月戊辰立司農司掌官田邸舍人民按元史世祖本紀云云至元二十一年夏四月乙酉省泉府司入戶部按元史世祖本紀云云至元二十二年詔復立泉府司秩從二品按元史世祖本紀二十二年秋八月己未詔復立泉府司秩從二品以答失蠻領之初和禮霍孫以泉府司商販者所至官給飲食遣兵防衛民實厭苦不便奏罷之至是答失蠻復奏立之至元二十三年復立大司農司專掌農桑按元史世祖本紀二十三年春二月乙巳復立大司農司專掌農桑夏六月乙巳以立大司農司詔諭中外詔以大司農司所定農桑輯要書頒諸路冬十月己酉中書省具宣徽大司農大都上都畱守司存減員數以聞帝曰在禁近者朕自沙汰余從卿等議之至元二十七年春三月庚申罷行司農司及各道勸農營田司增提刑按察司僉事二員總勸農事按元史世祖本紀云云至元二十八年夏五月癸丑增置戶部司計正七品秋八月己巳置中書省檢校二員秩正七品俾考核戶工部文案疏緩者按元史世祖本紀云云成宗元貞元年夏五月辛巳罷行大司農司按元史成宗本紀云云

明明戶部設尙書侍郎統十三淸吏司掌天下財賦出入之數按明會典戶部尙書左右侍郎掌天下戶口田糧之政令其屬初曰民部曰度支部曰金部曰倉部後攺爲十三淸吏司曰浙江江西湖廣福建山東山西河南陜西四川廣東廣西雲南貴州正官尙書一員左右侍郎各一員

注嘉靖中內一員總理西苑農事後裁總督倉場一員

注宣徳五年添設本部尙書一員專督倉場後或用侍郎無定銜俱不治部事嘉靖中令兼理西苑農事隆慶初罷兼理萬曆九年裁革命本部左侍郎分理之十一年復設首領官司務二員照磨一員檢校一員屬官浙江司江西司福建司河南司湖廣司郎中員外郎各一員主事各四員注

內湖廣司主事三員管通州大運等倉陜西司郎中三員

注內一員總理甘肅錢糧一員駐札花馬池整理客兵糧艸隆慶四年攺駐延綏鎭城員外郎一員主事四員廣東司廣西司郎中員外郎各一員主事各二員山東司郎中二員注

內一員總理遼東糧儲員外郎一員主事三員山西司郎中四員

注內一員總理宣府糧儲一員總理大同糧儲一員提督薊州等處糧艸員外郎一員主事四員

注內一員寧武關管糧四川司郎中員外郎各一員主事三員雲南司郎中三員

注內一員通州管理糧儲一員東官廳監收放錢糧員外郎一員主事九員

注內六員管舊太倉貴州司郎中三員

注內一員總理密雲糧餉一員總理永平糧餉員外郎一員主事三員

注國初設子部四曰民部度支部金部倉部設郎中員外郎各一員洪武二十三年攺爲十二部曰浙江江西湖廣陜西廣東山東福建北平河南山西四川廣西每部仍分民度金倉四科二十九年攺十二部爲十二淸吏司攺首領官主事爲司官每司各二員永樂元年攺北平淸吏司爲北京淸吏司十九年革北京淸吏司增雲南貴州交址三淸吏司宣徳元年添設山西司主事一員於承運庫辦事後不設七年添設四川雲南二司員外郎各一員後俱革十年革交址司定爲十三司正統以後添設河南四川二司郎中各一員後俱革又添設山東司郎中一員山西司郎中三員主事一員陜西司郎中二員管理邊儲又因管倉管關管廠管庫等項陸續添設雲南司主事八員陜西司主事四員浙江江西湖廣三司主事各三員福建河南山東山西四川貴州六司主事各二員廣東廣西二司主事各三員後革二員與各司員外郎遇缺差用嘉靖三十八年添設雲南司郎中一員管理糧運貴州司郎中一員總理密雲糧儲四十三年添設貴州司郎中一員總理永平糧儲隆慶六年添設雲南司郎中一員東官廳收放錢糧萬曆九年裁革浙江福建湖廣河南廣東廣西六司主事各一員江西山東山西四川雲南貴州六司主事各二員陜西司主事三員十一年復設浙江江西福建山東山西河南四川陜西雲南貴州十司主事各一員所屬衙門寶鈔提舉司提舉一員

注舊有副提舉一員典史一員後俱革抄紙局大使一員

注舊有副使一員後不設印鈔局

注舊有大使副使各一員後俱革廣盈庫大使一員

注舊有副使二員嘉靖三十六年革寶鈔廣惠庫大使一員

注舊有副使一員嘉靖三十六年革廣積庫大使一員

注舊有副使典史各一員嘉靖三十六年革贓罰庫大使一員

注舊有副使二員嘉靖三十六年革外承運庫

注後革舊有大使副使各二員俱革承運庫大使一員

注舊有副使一員嘉靖三十六年革行用庫

注後革舊有大使副使各一員俱革甲字庫大使副使各一員乙字庫大使一員

注舊有副使一員嘉靖三十六年革丙字庫大使副使各一員丁字庫大使一員副使一員注

舊二員嘉靖三十六年革一員戊字庫大使一員

注舊有副使一員嘉靖三十六年革禦馬倉大使副使各一員太倉銀庫大使一員注舊有副使一員嘉靖三十六年革軍儲倉

注後革舊有大使副使各一員俱革長安西安北安門倉副使各一員東安門倉副使一員注

舊二員萬曆八年革一員張家灣鹽倉檢校批驗所

注舊有大使副使各一員隆慶六年俱革十三司職掌浙江等十三司各設郎中員外郎主事分掌錢谷諸務有注差者從吏部選授有題差者疏名上請有部差者本部札委其限或三年或一年或一季而代散見別款其各司分轄萬曆三年議準以北直隸府州衛所歸並福建司南直隸府州衛所歸並四川司鹽政並山東司在外臨徳諸倉並雲南司在內禦馬象房等倉歸廣西司崇文門及滸墅等關稅歸貴州司其在京衛分及各衙門分屬仍舊今備列於後浙江司分管浙江布政司浙江都司帶管在京衙門及各倉畱守左衛龍虎衛義勇右衛羽林右衛應天衛龍驤衛康陵衛神機營龍虎衛倉義勇右衛倉龍驤衛倉康陵衛倉舊有果勇營嘉靖二十九年並五軍營內舊管神武中衛萬曆三年歸福建司南京龍驤衛龍虎衛龍虎左衛應天衛羽林右衛畱守左衛水軍左衛直隸神武中衛歸四川司江西司分管江西布政司江西都司帶管在京衙門及各倉金吾左衛金吾前衛金吾後衛旗手衛濟陽衛金吾左衛倉金吾前衛倉金吾後衛倉旗手衛倉濟陽衛倉舊有振威營嘉靖二十九年並五軍營內神機營左哨並神機營內舊管河間府河間衛沈陽中屯衛大同中屯衛滄州守禦千戶所萬曆三年歸福建司應天府旗手衛濟川衛金吾左衛金吾後衛江淮衛金吾前衛歸四川司南贛鹽稅歸山東司湖廣司分管湖廣布政司湖廣都司湖廣行都司後革興都畱守司帶管在京衙門及各倉羽林前衛通州衛豹韜衛和陽衛永陵衛昭陵衛國子監教坊司羽林前衛倉通州衛倉永陵衛倉昭陵衛倉舊有揚威營五軍營左掖嘉靖二十九年並五軍營內舊管太醫院萬曆三年歸陜西司南京豹韜衛豹韜左衛和陽衛直隸廣徳州歸四川司福建司分管福建布政司福建都司福建行都司帶管在京衙門並各倉及直隸府州都司衛所並各倉順天府驍騎右衛虎賁右衛武成中衛畱守後衛茂陵衛通州右衛燕山左衛武驤左衛武驤右衛武成中衛倉畱守後衛倉茂陵衛倉燕山左衛倉通州右衛倉五軍營巡捕營勇士營四衛營順天府及巡捕以下三營俱萬曆三年歸本司永平府保定府河間府眞定府順徳府廣平府大名府通州左衛神武中衛神武右衛涿鹿衛涿鹿左衛涿鹿中衛東勝左衛大同中屯衛沈陽中屯衛河間衛興州左屯衛興州右屯衛興州中屯衛興州前屯衛興州後屯衛開平中屯衛徳州衛定州衛定邊衛徳州左衛忠義中衛眞定衛武淸衛永平衛山海衛密雲中衛密雲後衛鎭朔衛遵化衛東勝右衛盧龍衛撫寧衛延慶衛薊州衛寧山衛天津衛天津左衛天津右衛保定左衛保定右衛保定中衛保定前衛保定後衛營州左屯衛營州右屯衛營州中屯衛營州前屯衛營州後屯衛保安衛茂山衛平定千戶所梁城守禦千戶所廣昌千戶所渤海守禦千戶所居庸關千戶所寬河守禦千戶所紫荊關千戶所倒馬關千戶所滄州千戶所順徳守禦百戶所萬全都司武定守禦千戶所大寧都司山口倉永盈倉通濟倉保安州延慶州自永平府以下萬曆三年歸本司舊管南京水軍右衛龍江右衛虎賁右衛驍騎右衛廬州府安慶府廬州衛六安衛安慶衛萬曆三年歸四川司長安東安西安北安等四門倉歸雲南司金盞兒甸倉明智坊艸場歸廣西司福建鹽運司歸山東司山東司分管山東布政司山東都司山東鹽運使司遼東都司帶管在京各衛各倉及直隸等處鹽課衙門錦衣衛大寧中衛大寧前衛錦衣衛倉大寧中衛倉大寧前衛倉兩淮鹽運使司河間長蘆鹽運使司兩浙鹽運使司河東陜西鹽運使司福建鹽運使司四川提舉司陜西靈州鹽課司並西河和漳縣廣東海北二提舉司雲南黑白安寧五井四提舉司江西南贛鹽稅自兩浙鹽運使司以下萬曆三年並本司舊有鼓勇營嘉靖二十九年並五軍營內舊管在京象房萬曆三年歸廣西司直隸徳州衛徳州左衛武定守禦千戶所歸福建司南京錦衣衛揚州府揚州衛儀眞衛髙郵衛沂州衛歸四川司山西司分管山西布政司山西都司山西行都司帶管在京各衛各倉及各邊鎭燕山前衛永淸左衛永淸右衛興武衛鎭南衛燕山前衛倉永淸左衛倉永淸右衛倉山西鎭宣府鎭大同鎭舊有立威營神機營左哨嘉靖二十九年並神機營內舊管在京北艸場倉萬曆三年歸廣西司直隸保安州延慶州保安衛寧山衛平定千戶所廣昌千戶所歸福建司南京龍江左衛興武衛鎭南衛江陰衛蘇州府蘇州衛鎭海衛太倉衛嘉興千戶所歸四川司河東鹽運司歸山東司河南司分管河南布政司河南都司帶管在京衛所各倉及直隸衛所裕陵衛大興左衛燕山右衛府軍前衛牧馬千戶所裕陵衛倉大興左衛倉燕山右衛倉北府軍前衛倉府軍前衛南新倉潼關衛蒲州千戶所舊有效勇營五軍營右哨嘉靖二十九年並五軍營內舊管南京飛熊衛英武衛孝陵衛廣武衛松江千戶所汝寧千戶所松江府鳳陽府睢陽衛歸徳衛潁川衛泗州衛壽州衛宿州衛中都畱守司鳳陽衛鳳陽右衛鳳陽中衛畱守左衛畱守中衛長淮衛懷遠衛皇陵衛萬曆三年歸四川司湯山艸場倉歸廣西司陜西司分管陜西布政司陜西都司陜西行都司帶管在京各衙門俸糧並各倉及各邊鎭俸糧舊系各衙門收納嘉靖四十二年題準總歸祿米倉關支宗人府中軍都督府左軍都督府右軍都督府前軍都督府後軍都督府吏戶禮兵刑工部都察院通政使司大理寺翰林院詹事府太僕寺尙寶司鴻臚寺六科中書舍人行人司欽天監太醫院嘉靖四十二年並本司中城兵馬司東城兵馬司西城兵馬司南城兵馬司北城兵馬司京衛武學文思院皮作局以上二衙門嘉靖四十年歸本司畱守右衛長陵衛獻陵衛景陵衛獻陵衛倉景陵衛倉神樞營隨侍營延綏鎭寧夏鎭甘肅鎭固原鎭舊有奮武營嘉靖二十九年並五軍營內三千營攺神樞營舊管直隸定邊衛歸福建司南京橫海衛畱守右衛寧國府滁州徐州滁州衛徐州衛宣州衛徐州左衛萬曆三年歸四川司陜西靈州鹽課司並西和漳縣歸山東司四川司分管四川布政司四川都司四川行都司帶管兩京衙門並各倉及直隸府州衛所彭城衛武徳衛騰驤左衛騰驤右衛府軍後衛武功左衛武功右衛武功中衛神策衛忠義後衛金吾右衛忠義後衛倉府軍後衛倉金吾右衛倉彭城衛倉彭城衛南新倉應天衛天策衛神策衛武徳衛府軍後衛金吾右衛龍驤衛龍虎衛應天衛羽林右衛畱守左衛水軍左衛龍虎左衛豹韜衛豹韜左衛和陽衛飛熊衛英武衛廣武衛孝陵衛旗手衛濟川衛金吾左衛金吾前衛金吾後衛江淮衛府軍衛府軍左衛府軍右衛虎賁左衛橫海衛畱守右衛畱守前衛沈陽左衛瀋陽右衛錦衣衛龍江左衛興武衛鎭南衛江陰衛廣洋衛羽林左衛鷹揚衛畱守中衛水軍右衛龍江右衛虎賁右衛驍騎右衛自天策衛以下俱萬曆三年歸本司安慶府蘇州府松江府常州府鎭江府徽州府寧國府池州府舊止有此府太平府廬州府鳳陽府淮安府揚州府廣徳州徐州和州滁州蘇州衛鎭海衛太倉衛金山衛安慶衛新安衛建陽衛宣州衛廬州衛六安衛宿州衛髙郵衛沂州衛徐州衛徐州左衛壽州衛睢陽衛歸徳衛潁州衛邳州衛儀眞衛泗州衛畱守左衛畱守中衛鳳陽衛鳳陽右衛鳳陽中衛中都畱守司滁州衛淮安衛大河衛揚州衛長淮衛懷遠衛鎭江衛皇陵衛神武中衛汝寧千戶所洪塘千戶所松江千戶所興化千戶所崇明沙守禦千戶所嘉興千戶所自安慶府以下俱萬曆三年歸本司舊有耀武營嘉靖二十九年並五軍營內張家灣批驗所萬曆二年革舊管順徳府萬曆三年歸福建司河間長蘆鹽運司歸山東司在京石橋倉石橋南倉歸廣西司廣東司分管廣東布政司並都司帶管在京各衛所各倉及神武左衛義勇前衛義勇後衛鷹揚衛羽林左衛畱守中衛蕃牧千戶所奠靖千戶所神武左衛倉義勇前衛倉義勇後衛倉羽林左衛倉舊有顯武營五軍千二營嘉靖二十九年並五軍營內神機營左掖並神機營舊管保定府大名府延慶衛茂山衛居庸關紫荊關萬曆三年歸福建司南京廣洋衛羽林左衛鷹揚衛畱守中衛鎭江府太平府和州建陽衛鎭江衛歸四川司壩上倉黃土倉鄭家莊馬房倉歸廣西司廣東鹽課提舉司歸山東司廣西司分管廣西布政司並都司帶管在京衙門及各倉場光祿寺太常寺犧牲所司牲司太倉銀庫內府十庫寬河衛蔚州左衛畱守前衛沈陽左衛沈陽右衛寬河衛倉蔚州左衛倉畱守前衛倉西城坊艸場安仁坊艸場北新艸場明智坊艸場臺基廠艸場中府艸場天師庵艸場禦馬倉壩上倉壩上東馬房倉壩上北馬房倉壩上南倉金盞兒甸倉北髙倉義河倉湖渠馬房倉壩上北倉黃土倉鄭家莊馬房倉湯山艸場倉北艸場倉石橋倉石橋南倉峪口張家莊馬房倉南石渠倉南石渠西倉峪口官莊馬房倉峪口楊家橋馬房倉東直門裏牛房倉東直門外牛房倉吳家駝牛房倉內象房倉外像房倉神樂觀通州艸場自明智坊艸場以下萬曆三年並本司舊有東安門倉萬曆八年革並明智坊艸場又有鳴玉坊艸場崇教坊艸場弘治九年革舊管眞定府眞定衛神武右衛定州衛萬曆三年歸福建司南京畱守前衛沈陽左衛沈陽右衛淮安府徽州府淮安衛大河衛邳州衛新安衛歸四川司雲南司分管雲南布政司並都司漕運帶管在京衙門各倉及在外各倉忠義右衛忠義前衛府軍衛府軍左衛府軍右衛泰陵衛虎賁左衛大軍倉忠義右衛倉忠義前衛倉府軍衛倉府軍左衛倉府軍右衛倉泰陵衛倉虎賁左衛倉內府各監局軍器局皇城四門倉臨淸倉徳州倉徐州倉淮安倉天津倉自臨淸倉以下俱萬曆三年並本司舊有花園艸場弘治九年革舊有五軍營右掖敢勇營嘉靖二十九年並五軍營內舊管順天府古北口倉山口倉永盈倉居庸倉延慶倉薊州倉薊州衛鎭朔衛遵化衛武淸衛東勝右衛興州前屯衛興州左屯衛興州右屯衛興州中屯衛密雲中衛忠義中衛涿鹿衛涿鹿左衛涿鹿中衛天津衛天津左衛天津右衛密雲後衛梁城守禦千戶所通濟庫萬曆三年歸福建司禦馬倉東馬房壩上南倉壩上北倉官莊馬房張家莊馬房楊家橋馬房南石梁倉歸廣西司南京府軍衛府軍右衛府軍左衛虎賁左衛常州府歸四川司雲南鹽課提舉司歸山東司貴州司分管貴州布政司貴州都司帶管在京各衙門各倉及各邊鎭鈔關會州衛富峪衛濟州衛會州衛倉富峪衛倉濟州衛倉寶鈔提舉司上林苑監崇文門分司正陽門宣課司安定門稅課司徳勝門稅課司都稅司批驗茶引所張家灣宣課司自崇文門分司以下萬曆三年歸本司薊州鎭永平鎭密雲鎭昌平鎭易州鎭以上邊鎭俱萬曆三年歸本司臨淸鈔關滸墅鈔關九江鈔關淮安鈔關北新鈔關揚州鈔關河西務鈔關以上鈔關俱萬曆三年歸本司舊有練勇營五軍營左哨嘉靖二十九年並五軍營內舊營義河倉臺基廠萬曆三年歸廣西司廣平府永平府山海衛盧龍衛撫寧衛東勝左衛開平中屯衛興州右屯衛通州左衛永平衛歸福建司南京戶部尙書一員右侍郎一員

注嘉靖二十六年革南京糧儲都禦史以本部侍郎督理糧儲司務一員照磨一員浙江司福建司郎中員外郎主事各一員江西司郎中一員員外郎一員

注隆慶四年革萬曆十一年復設主事二員

注舊一員湖廣司郎中一員員外郎一員

注萬曆九年革十一年復設主事一員廣東司郎中員外郎各一員主事一員

注舊二員內一員管黃冊隆慶三年革一員廣西司郎中一員

注舊有員外郎一員隆慶三年革主事二員

注內一員管黃冊河南司山東司四川司貴州司郎中主事各一員山西司郎中一員注

舊有員外郎一員嘉靖三十七年革主事二員

注內萬曆九年革一員十一年復設陜西司郎中一員

注舊有員外郎一員嘉靖三十七年革主事一員雲南司郎中一員

注舊有員外郎一員隆慶四年革主事二員

注內萬曆九年革一員十一年復設所屬衙門寶鈔提舉司

注舊有提舉一員隆慶三年歸並九庫大使兼管廣積庫大使一員承運庫大使一員贓罰庫大使一員甲乙丙丁戊字庫大使各一員寶鈔廣惠庫大使一員軍儲倉

注舊有大使一員隆慶三年革長安門倉副使一員東安西安北安門倉

注舊有副使各一員隆慶三年革龍江鹽倉檢校批驗所大使一員南京戶部十三司職掌浙江淸吏司管南京左軍都督府南京水軍左衛並倉南京畱守左衛並倉南京龍虎左衛南京龍驤衛並倉南京龍虎衛並倉南京應天衛並倉江西淸吏司管南京都察院南京尙寶司南京通政使司南京吏科等六科應天府龍潭稅課局龍江裏外河泊所批驗茶引所南京五城兵馬司都稅司聚寶門宣課司江東宣課司太平門稅課司龍江宣課司龍江稅課局聚寶門朝陽門分司南京旗手衛並東西二倉南京江淮衛南京金吾後衛並東西南三倉南京金吾前衛南京金吾左衛湖廣淸吏司管南京國子監南京太醫院南京豹韜左衛並倉南京豹韜衛並東西二倉南京羽林前衛南京和陽衛本部軍儲倉南京教坊司廣徳州福建淸吏司管南京後軍都督府南京長安等四門倉南京虎賁右衛並倉南京水軍右衛並倉南京驍騎右衛並倉南京龍江右衛南京畱守後衛南京兵部典牧所安慶府廬州府山東淸吏司管南京兵部南京太僕寺南京錦衣衛並烏龍潭倉南京中軍都督府中和橋馬艸場南京金川門馬艸場平涼中護衛安東中護衛沈陽中護衛遼東都司揚州府兩淮都轉運鹽使司山西淸吏司管南京興武衛並南北二倉南京龍江左衛並北倉南京江陰衛並倉南京鎭南衛河東陜西都轉運鹽使司蘇州府河南淸吏司管南京禮部南京欽天監南京廣武衛南京飛熊衛南京英武衛孝陵衛南京牧馬千戶所鳳陽府松江府陜西淸吏司管南京右軍都督府南京大理寺南京鴻臚寺南京翰林院南京羽林右衛南京畱守右衛南京橫海衛寧國府滁州徐州四川淸吏司管南京工部龍江鹽倉檢校批驗所南京武徳衛南京神策衛並倉南京金吾右衛南京天策衛並南北二倉南京府軍後衛並倉池州府順徳府廣東淸吏司管南京中軍都督府南京刑部南京羽林左衛南京濟川衛南京鷹揚衛並倉南京畱守中衛並倉南京廣洋衛並倉太平府鎭江府保定府河間府和州廣西淸吏司管南京前軍都督府南京內官監南京司禮監南京太常寺南京光祿寺南京神樂觀南京神帛堂南京織染局孝陵神宮監南京禦馬監南京供應監南京兵仗局南京酒醋面局南京犧牲所南京甲乙丙丁戊字庫南京承運寶鈔廣惠廣積贓罰庫南京沈陽左衛南京沈陽右衛並倉南京畱守前衛徽州府淮安府雲南淸吏司管南京府軍衛並倉南京府軍左衛並東西二倉南京府軍右衛並東西二倉南京虎賁左衛並倉順天府常州府應天府龍江關石灰關江東巡檢司瓜埠巡檢司南京兵部大勝關三山門水關上方門水關馴象門水關上新河鈔關貴州淸吏司管南京吏部大名府眞定府太祖洪武二十六年奏準凡戶部不得用浙江江西蘇松人按明會典云云

戶部部匯考四皇淸大淸會典戶部

國初設六部各以貝勒總理部務後俱撤順治八

年各部復令親王郡王兼攝九年亦撤漢銜

初稱承政者後攺爲尙書參政攺爲侍郎理事

官攺爲郎中副理事官攺爲員外郎額者庫攺

爲主事又初設滿州漢軍啟心郎後俱裁又初

設他赤哈哈番筆帖式哈番後攺設六品七品

八品無頂帶筆帖式各部院衙門同

戶部尙書左右侍郎掌天下戶口田土及倉庫

漕鹺等項錢糧官兵俸餉其屬十四淸吏司曰

江南浙江江西湖廣福建山東山西河南陜西

四川廣東廣西雲南貴州其首領則有司務至

總督倉場更設右侍郎專理

正官

滿漢尙書各一員初制增減不一順治五年定

滿漢各一員七年增滿洲一員十年裁康熙六

年復增滿洲一員八年裁

滿漢左右侍郎各一員初制增減不一順治元

年定滿漢左右各一員

滿漢總督倉場侍郎各一員初設漢侍郎一員

康熙七年裁止設滿侍郎一員八年定滿漢侍

郎各一員

首領官

滿漢司務各一員初設漢司務二員順治四年

裁一員十五年定滿漢各一員

屬官

滿洲蒙古漢軍司官筆帖式不論司分悉聽堂

官調撥漢司官仍論司分

滿郎中二十二員初設十員順治元年後續增

十二員內管理銀庫庫顏料庫各一員蒙古

郎中三員漢軍郎中二員

滿員外郎三十九員初設十六員順治元年後

續增二十三員內管理三庫各一員蒙古員外

郎五員漢軍員外郎六員

滿主事十八員堂主事滿文二員滿漢文二員

司主事十四員漢軍堂主事二員

滿司庫六員初三庫各設三員康熙八年各裁

一員

江南淸吏司漢郎中一員漢員外郎一員漢主

事一員

浙江淸吏司漢郎中一員漢員外郎一員漢主

事一員

江西淸吏司漢郎中一員漢員外郎一員漢主

事一員

湖廣淸吏司漢郎中一員漢員外郎一員漢主

事一員

福建淸吏司漢郎中一員漢員外郎一員漢主

事一員

山東淸吏司漢郎中一員漢員外郎一員漢主

事二員

山西淸吏司漢郎中一員漢員外郎一員漢主

事二員

河南淸吏司漢郎中一員漢員外郎一員漢主

事一員

陜西淸吏司漢郎中一員漢員外郎一員漢主

事一員

四川淸吏司漢郎中一員漢員外郎一員漢主

事一員

廣東淸吏司漢郎中一員漢員外郎一員漢主

事二員

廣西淸吏司漢郎中一員漢員外郎一員漢主

事一員

雲南淸吏司漢郎中一員漢員外郎一員漢主

事一員

貴州淸吏司漢郎中一員漢員外郎一員漢主

事一員

已上漢主事初每司各設三員順治十一年各

裁一員康熙六年復裁江南浙江江西湖廣福

建河南陜西廣西四川貴州司各一員

滿筆帖式一百三十五員內滿文七十一員滿

漢文六十四員漢軍筆帖式三十二員倉場滿

筆帖式四員俱滿漢文

所屬衙門

寶泉局大使一員漢缺

十四司職掌

江南等十四司各設郎中員外郎主事分掌錢

谷諸務又設八旗司官管理旗下戶口田房等

事八旗事務以各司本旗滿官兼理其蒙古漢

軍官則系專設又設三庫掌印官分管金銀

匹顏料等庫其倉關等差事宜散見別款至各

司分轄備列於後

江南淸吏司分管江蘇布政司安徽布政司江

南都司帶管江寧織造蘇州織造江南省蘆課

浙江淸吏司分管浙江布政司浙江都司帶管

杭州織造

江西淸吏司分管江西布政司江西都司帶管

江西省蘆課其各省雜稅舊系本司專管康熙

七年歸並各司分理

湖廣淸吏司分管湖北布政司湖南布政司湖

廣都司帶管湖廣省蘆課

福建淸吏司分管福建布政司舊有福建都司

康熙十一年裁帶管順天府上林苑監金吾左

衛彭城衛神武左衛騰驤右衛永淸左衛燕山

右衛永平府保定府河間府眞定府順徳府廣

平府大名府涿鹿衛延慶衛通州所永平衛山

海衛梁城所保定左衛河間衛天津衛眞定衛

山東淸吏司分管山東布政司山東都司山東

鹽運使司帶管奉天府錦州府寧古塔烏喇黑

龍江等處地方長蘆兩淮兩浙河東福建鹽運

使司陜西花馬大小二池並西和漳縣鹽課四

川鹽課鹽稅廣東鹽課提舉司廣西驛鹽道云

南黑鹽井白鹽井瑯井三提舉司景東安寧二

井貴州驛鹽道

山西淸吏司分管山西布政司山西都司帶管

宣府鎭延慶州保安州宣府前衛萬全左衛萬

全右衛懷安衛蔚州衛開平衛龍門衛懷來衛

保安衛永寧衛舊以本司爲左司廣東司爲右

司帶管直省兵餉康熙七年歸並各司分理

河南淸吏司分管河南布政司舊有河南都司

康熙十五年裁

陜西淸吏司分管西安布政司鞏昌布政司陜

西都司甘肅鎭行都司寧夏鎭屯田都司帶管

茶馬茶引宗室俸祿在京文武官員俸祿外藩

俸祿各衙門月支季支錢糧

四川淸吏司分管四川布政司帶管在京召買

艸束直省入官戶口崇文門天師庵象房艸場

及大興宛平二縣艸場

廣東淸吏司分管廣東布政司廣東都司舊有

廣東管屯田都司康熙九年裁

廣西淸吏司分管廣西布政司舊有廣西都司

康熙五年裁帶管內倉及崇文門大興宛平二

縣辦買糧料寶泉局湖北局湖南局廣東局云

南局舊有宣鎭局密鎭局薊鎭局江寧局蘇州

局浙江局江西局福建局山東局臨淸局山西

局大同鎭局河南局陜西局廣西局後俱停鑄

雲南淸吏司分管雲南布政司雲南都司漕運

帶管祿米倉海運倉舊太倉南新倉興平倉北

新倉富新倉太平倉中南倉西倉坐糧廳大通

橋江寧倉淮安倉徐州倉鳳陽倉臨淸倉徳州

倉江安糧道蘇松糧道浙江糧道江西糧道山

東糧道湖北糧道湖南糧道江南省白糧舊屬

江南司康熙八年歸並雲南司浙江省白糧舊

屬浙江司康熙八年歸並雲南司舊有河南糧

道康熙二十二年裁

貴州淸吏司分管貴州布政司貴州都司帶管

崇文門左翼右翼張家口殺虎口天津關舊爲

河西務康熙元年攺臨淸關蕪湖關淮安關揚

州關滸墅關鳳陽關西新關湖口關舊爲九江

關康熙二十一年攺贛關北新關太平橋關江

南海關浙江海關福建海關廣東海關本部三

庫

盛京戶部俱滿缺

正官

侍郎一員

屬官

郎中二員員外郎六員主事二員司庫二員筆

帖式十五員內滿文十二員滿漢文三員國初建置盛京設戶部承政參政啟心郎筆帖式等官順治

元年後止設滿洲郎中一員員外郎一員筆帖

式七員庫設司庫二員烏林人九名馬法十六

名倉設筆帖式二員漢軍倉官一員稅課司設

滿洲筆帖式二員馬法二名一應糧餉事務俱

歸奉天將軍管理十六年設滿洲侍郎一員綜

核糧餉十七年添設滿洲員外郎四員主事一

員筆帖式三員管庫筆帖式二員十八年攺員

外郎一員爲郎中康熙九年添設管庫筆帖式

一員掌地丁賦稅及支給糧艸什物等事世祖章皇帝順治年大淸會典順治初設後庫滿洲郎中四員員外郎二

員司庫六員筆帖式十員

順治七年

大淸會典順治七年令凡屬

內庫錢糧俱歸並戶部管理

順治十二年

大淸會典順治十二年戶部分爲三庫設理事官二

員掌庫印添設司庫三員筆帖式二員

順治十六年大淸會典順治十六年戶部設巡視十庫科道各一

員驗糧廳一員

順治十八年大淸會典順治十八年令內監所屬顏料庫供用庫

甲字庫乙字庫丁字庫俱歸還戶部管理

是年裁巡庫科道及驗糧廳今見在滿洲掌印

郎中三員三庫各一員員外郎三員三庫各一

員司庫六員三庫各二員筆帖式二十四員三

庫各八員烏林人三十二員金銀庫十二員

匹顏料庫各十員軍一百三十名金銀庫匹

庫顏料庫共五十名裏新庫四十名承運庫甲

字庫乙字庫共四十名太監六名供用庫庫役

八名供用庫匠役四十五名金銀庫三名供用

庫四十二名

康熙十二年上諭戶部自古國家久安長治之謨莫不以足民爲

首務必使田野開辟蓋藏有餘而又取之不盡

其力然後民气和樂聿成丰亨豫大之休見行

墾荒定例俱限六年起科朕思小民拮據開荒

物力艱難恐催科期迫反致失業朕心深爲軫

念以後各省開墾荒地俱著再加寬限通計十

年方行起科其該管地方官員原有議敍定例

如新任之官自圖紀敍故掩前功紛更擾民者

著各該督撫嚴行稽察題參處分爾部卽遵諭

行特諭康熙十二年十一月初五日

康熙二十六年上諭戶部朕惟自古帝王統禦萬方乂安九有單心

懷保節愛攸先期於物力充裕爰以振業元

俾膏澤旁流咸蒙美利朕自禦極以來軫卹民

依力圖休養惟理財爲裕國之大經蠲貸爲愛

民之實政歷年惇崇節儉嚴核浮冒蓋欲爲布

徳行惠之資頻年以來各省錢糧𨿽已次第蠲

免但江蘇所屬各郡縣爲財賦重地額徵錢糧

甲於他省且累歲輸將供億效力維勤玆用大

沛恩膏除漕項錢糧外所有康熙二十七年應

徵地丁各項錢糧俱著蠲免二十六年未完錢

糧亦悉與豁除又陜西省錢糧前𨿽已行蠲免

但念該省人民用兵之際轉輸饋餉效力可念

再宜加恩以弘樂利其康熙二十七年應徵地

丁各項錢糧及二十六年未完錢糧亦著俱與

蠲免爾部速行該地方官通行曉諭務使小民

均沾實惠以副朕愛育蒼生至意如有不肖官

吏借端朦混及私行重徵者該督撫指名題參

從重治罪如該督撫徇隱不行糾舉或經參奏

或被告發定行一並從重治罪爾部卽遵諭行

特諭康熙二十六年十一月二十六日

康熙五十年上諭張鵬翮卿簡任司農淸勤恪愼積獘剔除實心

盡職大有裨益部務關系緊要料理需人𨿽卿

父年逾八十聞精力尙健不必急請歸省康熙

五十年三月二十八日

戶部部名臣列傳一

周

君牙按書經穆王命君牙爲大司徒作君牙王若曰嗚呼君牙惟乃祖乃父世篤忠貞服勞王家厥有成績紀於太常惟予小子嗣守文武成康遺緒亦惟先正之臣克左右亂四方心之憂危若蹈虎尾涉於春冰今命爾予翼作股肱心膂纘乃舊服無忝祖考弘敷五典式和民則爾身克正罔敢弗正民心罔中惟爾之中夏暑雨小民惟曰怨咨冬祁寒小民亦惟曰怨咨厥惟艱哉思其艱以圖其易民乃寧嗚呼丕顯哉文王謨丕承哉武王烈啟佑我後人咸以正罔缺爾惟敬明乃訓用奉若於先王對揚文武之光命追配於前人王若曰君牙乃惟由先正舊典時式民之治亂在玆率乃祖考之攸行昭乃辟之有乂

漢

朱邑按漢書本傳邑字仲卿廬江舒人也少時爲舒桐鄕嗇夫廉平不苛以愛利爲行未嘗笞辱人存問耆老孤寡遇之有恩所部吏民愛敬焉遷補太守卒史舉賢良爲大司農丞遷北海太守以治行第一入爲大司農爲人惇厚篤於故舊然性公正不可交以私天子器之朝廷敬焉是時張敞爲膠東相與邑書曰明主遊心太古廣延茂士此誠忠臣竭思之時也直敞遠守劇郡馭於繩墨匈臆約結固亡奇也𨿽有亦安所施足下以淸明之徳掌周稷之業猶饑者甘糟糠穰歲餘粱肉何則有亡之勢異也昔陳平𨿽賢須魏倩而後進韓信𨿽奇賴蕭公而後信故事各達其時之英俊若必伊尹呂望而後薦之則此人不因足下而進矣邑感敞言貢薦賢士大夫多得其助者身爲列卿居處儉節祿賜以共九族鄕黨家亡餘財神爵元年卒天子閔惜下詔稱揚曰大司農邑廉潔守節退食自公亡疆外之交束脩之饋可謂淑人君子遭離凶災朕甚憫之其賜邑子黃金百斤以奉其祭祀初邑病且死屬其子曰我故爲桐鄕吏其民愛我必葬我桐鄕後世子孫奉嘗我不如桐鄕民及死其子葬之桐鄕西郭外民爲起冢立祠祠祭至今不絕

唐

庾敬休按唐書本傳敬休字順之鄧州新野人祖光烈與弟光先不受安祿山僞官遁去光烈終大理少卿光先吏部侍郎父何當朱泚反又與弟倬逃山谷不臣賊官兵部郎中敬休擢進士第又中宏辭辟宣州幕府入拜右補闕起居舍人建言天子視朝宰相羣臣以次對言可傳後者承旨宰相示左右起居則載錄季送史官如故事詔可旣而執政以幾密有不可露罷之召爲翰林學士文宗將立魯王爲太子愼選師傅敬休以戶部侍郎兼魯王傅初劍南西川山南道歲徵茶戶部自遣巡院主之募賈人入錢京師太和初崔元略奏責本道主當歲以四萬緡上度支久之逗畱多不至敬休始請置院秭歸收度支錢乃無逋沒又言蜀道米價騰踴百姓流亡請以本道闕官職田賑貧民詔可再爲尙書左丞卒贈吏部尙書敬休夷淡多容可不飲酒食肉不邇聲色弟簡休亦至工部侍郎

劉晏按唐書本傳晏字士安曹州南華人元宗封泰山晏始八歲獻頌行在帝奇其幼命宰相張說試之說曰國瑞也卽授太子正字公卿邀請旁午號神童名震一時天寶中累調夏令未嘗督賦而輸無逋期舉賢良方正補溫令所至有惠利可紀民皆刻石以傳再遷侍禦史祿山亂避地襄陽永王璘署晏右職固辭移書房管論封建與古異今諸王出深宮一旦望桓文功不可致詔拜度支郎中兼侍禦史領江淮租庸事晏至吳郡而璘反乃與采訪使李希言謀拒之希言假晏守余杭會戰不利走依晏晏爲陳可守計因發義兵堅壁會王敗欲轉略州縣聞晏有備遂自晉陵西走終不言功召拜彭原太守徙隴華二州刺史遷河南尹時史朝義盜東都乃治長水進戶部侍郎兼禦史中丞度支鑄錢鹽鐵等使京兆尹鄭叔淸李齊物坐殘摰罷詔晏兼京兆尹摠大體不苛號稱職會司農卿嚴莊下獄已而釋誣劾晏漏禁中語宰相蕭華亦忌之貶通州刺史代宗立復爲京兆尹戶部侍郎領度支鹽鐵轉運鑄錢租庸使晏以戶部讓顏眞卿攺國子祭酒又以京兆讓嚴武卽拜吏部尙書同中書門下平章事使如故坐與程元振善罷爲太子賓客俄兼禦史大夫領東都河南江淮轉運租庸鹽鐵常平使時大兵後京師米斗千錢禁膳不兼時甸農挼穗以輸晏乃自按行浮淮泗達於汴入於河右循底柱硤石觀三門遺迹至河陰鞏洛見宇文愷梁公堰廝河爲通濟渠視李傑新堤盡得其病利然畏爲人牽制乃移書於宰相元載以爲太抵運之利與害各有四京師三輔若稅入之重淮湖粟至可減徭賦半爲一利東都雕破百戶無一存若漕路流通則聚落邑廛漸可還定爲二利諸將有不庭戎虜有侵盜聞我貢輸錯入軍食丰衍可以震耀夷夏爲三利若舟車旣通百貨雜集航海梯嶠可追貞觀永徽之盛爲四利起宜陽熊耳虎牢成臯五百里見戶才千餘居無尺椽爨無盛煙獸遊鬼哭而使轉車挽漕功且難就爲一病河汴自寇難以來不復穿治崩岸滅木所在廞淤涉泗千里如罔水行舟爲二病東垣底柱澠池北河之間六百里戍邏久絕奪攘姦宄夾河爲藪爲三病淮陰去蒲�亙三千里屯壁相望中軍皆鼎司元侯每言衣無纊食半菽挽漕所至輒畱以饋軍非單車使者折簡書所能制爲四病載方內擅朝權旣得書卽盡以漕事委晏故晏得盡其才歲輸始至天子大悅遣衛士以鼓吹迓東渭橋馳使勞曰卿朕酇侯也凡歲致四十萬斛自是關中𨿽水旱物不翔貴矣再遷吏部尙書又兼益湖南荊南山南東道轉運常平鑄錢使與第五琦分領天下金穀又知吏部三銓事推處最殿分明下皆懾伏元載得罪詔晏鞫之晏畏載黨盛不可獨訊更敕李涵等五人與晏雜治王縉得免死晏請之也常衮執政忌晏有公望乃言晏舊徳當師長百僚用爲左僕射實欲奪其權帝以計務方治詔以僕射領使如舊初晏分置諸道租庸使愼簡臺閣士專之時經費不充停天下攝官獨租庸得補署且數百人皆新進銳敏盡當時之選趣督倚辦故能成功𨿽權貴干請欲假職仕者晏厚以稟奉之然未嘗使親事是以人人勸職嘗言士有爵祿則名重於利吏無榮進則利重於名故檢劾出納一委士人吏惟奉行文書而已所任者𨿽數千里外奉教令如目前頻伸諧戲不敢隱惟晏能行之他人不能也代宗嘗命考所部官吏善惡刺史有罪者五品以上輒系劾六品以下杖然後奏李靈耀反河南節帥或不奉法擅徵賦州縣益削晏嘗以羨補乏人不加調而所入自如第五琦始榷鹽佐軍興晏代之法益密利無遺入初歲收緡錢六十萬末乃什之計歲入千二百萬而榷居太半民不告勤京師鹽暴貴詔取三萬斛以贍關中自揚州四旬至都人以爲神至湖嶠荒險處所出貨皆賤弱不償所轉晏悉儲淮楚間貿銅易薪歲鑄緡錢十餘萬其措置纖悉如此諸道巡院皆募駛足置驛相望四方貨殖低昂及他利害𨿽甚遠不數日卽知是能權萬貨重輕使天下無甚貴賤而物常平自言如見錢流地上每朝謁馬上以鞭算質明視事至夜分止𨿽休澣不廢事無閒劇卽日剖決無畱所居修行裏粗朴卑陋飲食儉狹室無媵婢然任職久勢軋宰相要官華使多出其門自江淮茗橘珍甘常與本道分貢競欲先至𨿽封山斷道以禁前發晏厚貲致之常冠諸府由是媢怨益多饋謝四方有名士無不至其有口舌者率以利啖之使不得有所訾短故議者頗言晏任數固恩大歷時政因循軍國皆仰晏未嘗檢質徳宗立言者屢請罷轉運使晏亦固辭不許又加關內河東三川轉運鹽鐵及諸道靑苗使始楊炎爲吏部侍郎晏爲尙書盛气不相下晏治元載罪而炎坐貶及炎執政銜宿怨將爲載報仇先是帝居東宮代宗寵獨孤妃而愛其子韓王宦人劉淸潭與嬖幸請立妃爲後且言王數有符異以搖東宮時妄言晏與謀至是炎見帝流涕曰賴祖宗神靈先帝與陛下不爲賊臣所間不然劉晏黎幹搖動社稷凶謀果矣今幹伏辜而晏在臣位宰相不能正其罪法當死崔佑甫曰陛下已廓然大赦不當究飛語致人於罪朱泚崔寧力相解釋寧尢切至炎怒斥寧於外遂罷晏使坐新故所交簿物抗謬貶忠州刺史中官護送炎必欲傅其罪知庾準與晏素憾乃擢爲荊南節度使準卽奏晏與朱泚書語言怨望又搜卒擅取官物脇詔使謀作亂炎證成之建中元年七月詔中人賜晏死年六十五後十九日賜死詔書乃下且暴其罪家屬徙嶺表坐累者數十人天下以爲冤時炎兼刪定使議籍沒眾論不可乃止然已命簿錄其家惟雜書兩乘米麥數斛人服其廉淄靑節度使李正已表誅晏太暴不加驗實先誅後詔天下駭惋請還其妻子不報興元初帝寖寤乃許歸葬貞元五年遂擢晏子執經爲太常博士宗經祕書郎執經還官求追命有詔贈鄭州刺史又加司徒晏歿二十年而韓洄元琇裴腆李衡包佶盧徵李若初繼掌財利皆晏所辟用有名於時晏旣被誣而舊吏推明其功陳諫以爲管蕭之亞著論紀其詳大略以開元天寶間天下戶千萬至徳後殘於大兵饑疫相仍十耗其九至晏充使戶不二百萬晏通計天下經費謹察州縣災害蠲除振救不使流離死亡初州縣取富人督漕挽謂之船頭主郵遞謂之捉驛稅外橫取謂之白著人不堪命皆去爲盜賊上元寶應間如袁晁陳莊方淸許欽等亂江淮十餘年乃定晏始以官船漕而吏主驛事罷無名之斂正鹽官法以裨用度起廣徳二年盡建中元年黜陟使實天下戶收三百餘萬王者愛人不在賜與當使之耕耘織紝常歲平斂之荒年蠲救之大率歲增十之一而晏尢能時其緩急而先後之每州縣荒歉有端則計官所贏先令曰蠲某物貸某戶民未及困而奏報已行矣議者或譏晏不直賑救而多賤出以濟民者則又不然善治病者不使至危憊善救災者勿使至賑給故賑給少則不足活人活人多則闕國用國用闕則復重斂矣又賑給近僥幸吏下爲姦彊得之多弱得之少𨿽刀鋸在前不可禁以爲二害災沴之鄕所乏糧耳他產尙在賤以出之易其雜貨因人之力轉於丰處或官自用則國計不乏多出菽粟恣之糶運散入村閭下戶力農不能詣市轉相沾逮自免阻饑不待令驅以爲二勝晏又以常平法丰則貴取饑則賤與率諸州米嘗儲三百萬斛豈所謂有功於國者邪琇後以尙書右丞判度支國無橫斂而軍旅濟爲韓滉所惡貶雷州司戶參軍坐私入廣州賜死腆以兵部侍郎判度支封聞喜縣公衡歷戶部侍郎佶字幼正潤州延陵人父融集賢院學士與賀知章張旭張若虛有名當時號吳中四士佶擢進士第累官諫議大夫坐善元載貶嶺南晏奏起爲汴東兩稅使晏罷以佶充諸道鹽鐵輕貨賤物使遷刑部侍郎攺祕書監封丹陽郡公徵幽州人晏薦爲殿中侍禦史晏得罪貶珍州司戶參軍元琇判度支薦爲員外郎琇得罪貶秀州長史三遷給事中戶部侍郎竇參善之方倚以代己會同州刺史缺參請用尙書左丞趙憬徳宗惡參欲間其腹心更用徵爲之久乃徙華州厚結權近冀進用因華州地迫而貧所獻嘗觳陋至徵厚賦斂有所奉入輒加常數人不堪其求若初者事晏爲冗職包佶稱之歷太康令勸刺史李芃斂羨錢交權幸芃厚遇之累遷浙東觀察使代王緯爲浙西觀察諸道鹽鐵使時天下錢少貨輕州縣禁錢不出境商賈不通若初始奏縱錢以起萬貨詔可而持剛檢下吏民畏服卒贈禮部尙書宗經終給事中華州刺史

韓洄按唐書韓休傳休子洄字幼深蔭補弘文生滿歲參調吏部侍郎達奚珣以地望抑之除章懷太子陵令無慍容安祿山亂家七人遇害洄避難江南蔬食不聽樂乾元中授睦州別駕劉晏表爲屯田員外郎知揚子畱後召拜諫議大夫與補闕李翰數上章言得失擢知制誥坐與元載善貶邵州司戶參軍徳宗卽位起爲淮南黜陟使復爲諫議大夫晏被罪天下錢谷歸尙書省而省司廢久無綱紀莫總其任乃擢洄戶部侍郎判度支洄上言江淮七監歲鑄錢四萬五千�輸京師工用運轉每�度二千是本倍於子今商州紅崖冶產銅而洛源監久廢請鑿山取銅卽冶舊監置十鑪鑄之歲得錢七萬二千�度費每�九百則得可浮本矣江淮七監請皆罷又言天下銅鐵冶乃山澤利當歸王者請悉隸鹽鐵使從之復罷省胥史冗食二千人積米長安萬年二縣各數十萬石視年丰耗而發斂焉故人不艱食洄與楊炎善炎得罪不自安無何兄滉子臯上疏理炎罪帝意洄教之貶蜀州刺史興元元年入爲兵部侍郎轉京兆尹貞元十年終國子祭酒贈戶部尙書

第五琦按唐書本傳琦字禹珪京兆長安人少以吏干進頗能言彊國富民術天寶中事韋堅堅敗不得調久之爲須江丞太守賀蘭進明才之安祿山反進明徙北海奏琦爲錄事參軍事時賊已陷河間信都進明未戰元宗怒遣使封刀趣之曰不亟進兵卽斬首進明懼不知所出琦勸厚以財募勇士出賊不意如其計復收所陷郡肅宗駐彭原進明遣琦奏事旣謁見卽陳今之急在兵兵彊弱在賦賦所出以江淮爲淵若假臣一職請悉東南寶貲飛餉函洛惟陛下命帝悅拜監察禦史勾當江淮租庸使遷司虞員外郎河南等五道支度使遷司金郎中兼侍禦史諸道鹽鐵鑄錢使鹽鐵名使自琦始進度支郎中兼禦史中丞當軍興隨事趣辦人不益賦而用以饒於是遷戶部侍郎判度支河南等道支度轉運租庸鹽鐵鑄錢司農太府出納山南東西江西淮南館驛等使乾元二年進同中書門下平章事初琦請鑄乾元重寶錢以一代十旣當國又鑄重規一代五十會物痛騰踴餓饉相望議者以爲非是詔貶忠州長史會有告琦納金者遣禦史馳按琦辭曰位宰相可自持金耶若付受有狀請歸罪有司禦史不曉以爲具服獄上之遂長流夷州寶應初起爲朗州刺史有異政拜太子賓客吐蕃盜京師郭子儀表爲糧料使兼禦史大夫關內元帥副使攺京兆尹俄加判度支鑄錢鹽鐵轉運常平等使累封扶風郡公復以戶部侍郎兼京兆尹坐與魚朝恩善貶括州刺史徙饒湖二州復爲太子賓客東都畱守徳宗素聞其才將復用召之會卒年七十一贈太子少保子峯婦鄭皆以孝著表闕於門按大唐新語肅宗初卽位在彭原第五琦以言事得召見請於江淮分置租庸使市輕貨以濟軍須肅宗納之拜監察禦史房管諫曰往者楊國忠厚斂以怒天下今已亂矣陛下卽位以來人未見徳琦聚斂臣也今復寵之是除一國忠用一國忠也將何以示遠方收人心乎肅宗曰今天下方急六軍之命若倒懸然無輕貸則人散矣卿惡琦可也何所取材管不能對卒用琦策驟遷禦史中丞攺鑄乾元錢一以當十又遷戶部侍郎平章事兼知度支租庸使俄被放黜代宗卽位復判度支鹽鐵事永泰初奏推天下監斗收一百文迄今行之

宋

宋祁按宋史本傳祁字子京與兄庠同時舉進士權三司度支判官方陜西用兵調費日蹙上疏曰兵以食爲本食以貨爲資聖人一天下之具也今左藏無積年之鏹太倉無三歲之粟尙方冶銅匱而不發承平如此已自雕困良由取之旣殫用之無度也朝廷大有三冗小有三費以困天下之財財窮用褊而欲興師遠事誠無謀矣能去三冗節三費專備西北之屯可曠然髙枕矣何謂三冗天下有定官無限員一冗也天下有廂軍不任戰而耗衣食二冗也僧道日益多而無定數三冗也三冗不去不可爲國請斷自今僧道已受戒具者姑如舊其他悉罷還爲民可得耕夫織婦五十餘萬人一冗去矣天下廂軍不擇孱小弱而悉刺之才圖供役本不知兵又且月支稟糧歲費庫帛數口之家不能自庇多去而爲盜賊𨿽廣募之無益也其已在籍者請勿論其他悉驅之南畝又得力耕者數十萬二冗去矣國家郡縣素有定官譬以十人爲額常以十二加之卽遷代罪謫隨取之而有今一官未闕羣起而逐之州縣不廣於前而官五倍於舊吏何得不苟進官何得不濫除請詔三班審官院內諸司流內銓明立限員以爲定法其門蔭流外貢舉等科實置選限稍務擇人俟有闕官計員補吏三冗去矣何謂三費一曰道場齋醮無有虛日且百司供億至不可貲計彼皆以祝帝壽奉先烈祈民福爲名臣愚以爲此主者爲欺盜之計爾陛下事天地宗廟社稷百神犧牲玉帛使有司端委奉之歲時薦之足以竦明徳介多福矣何必希屑屑之報哉則一費節矣二曰京師寺觀或多設徒卒添置官府衣糧率三倍他處居大屋髙廡不徭不役坐蠹齊民其尢者也而又自募民財營建祠廟𨿽曰不費官帑然國與民一也捨國取民其修一焉請罷去之則二費節矣三曰使相節度不隸藩要夫節相之建或當邊鎭或臨師屯公用之設勞眾而饗賓也今大臣罷黜率叨恩除坐靡邦用莫此爲甚請自今地非邊要州無師屯者不得建節度已帶節度不得畱近藩及京師則三費節矣臣又聞之人不率則不從身不先則不信陛下能躬服至儉風示四方衣服起居無逾舊規後宮錦�珠玉不得妄費則天下向應民業日丰人心不搖師役可舉風行電照飲馬西河蠢爾戎首在吾掌中矣徙判鹽鐵勾院

陳恕按宋史本傳恕字仲言洪州南昌人少爲縣吏折節讀書江南平禮部侍郎王明知洪州恕以儒服見明與語大奇之因資送令預計偕太平興國二年進士解褐大理評事通判洪州恕以鄕裏辭攺澧州澧自唐季爲節鎭兼領吏多緣簿書幹沒爲姦恕盡謫發其獘郡中稱爲彊明以吏幹聞召入爲右贊善大夫同判三司勾院遷左拾遺充度支判官與判使王仁贍廷爭本司事仁贍屈伏坐貶秩擢恕爲度支員外郎仍舊職再遷工部郎中知大名府時契丹內寇受詔增浚城隉其器用取於民者不時集恕立擒府中大豪一人會將吏將斬之宗族號訴賓佐競前請救大豪叩頭流血請翌日集事違期甘死恕令械之以徇民皆恐栗無敢後期者數日功就會契丹引去召入爲戶部郎中戶部副使遷右諫議大夫知澶州驛召爲河北東路營田制置使太宗諭以農戰之旨恕對曰古者兵出於民無寇則耕寇至則戰今之戎士皆以募致衣食仰給縣官若使之冬持兵禦寇春執耒服田萬一生變悔無及矣太宗曰卿第行朕思之恕行數日果有詔止令修完城堡通導溝瀆而已營田之議遂寢俄知代州入判吏部選事拜鹽鐵使恕有心計釐去宿獘太宗深器之親題殿柱曰眞鹽鐵陳恕遷給事中參知政事數月太宗言及戶部使樊知古所部不治恕與知古聯事情好款洽密與語之欲知古修舉其職知古訴於太宗太宗怒恕泄禁中語罷守本官旋出知江陵府大發羣吏姦贓坐徒流停廢者甚眾郡內惕息淳化四年太宗從魏羽段惟一之請分三司爲十道置左右計使以魏羽董儼分主之召恕爲工部侍郎充總計使判左右計事左右計使分判十道事凡議論計度並令恕等參預恕以官司分隸政令互出難以經久極言其非便歲餘果罷復以恕爲鹽鐵使時太宗畱意金穀召三司吏李溥等二十七人對於崇政殿詢以計司利害溥等言條目煩多不可以口占願給筆札以對太宗遣中黃門送詣相府限五日悉條上之溥等共上七十一事詔以四十四事付有司行之其十九事下恕等議可否遣知雜禦史張秉中使張崇貴監議令中書籍其事專檢舉之無致廢格賜溥等白金�錢悉補侍禁殿直領其職太宗謂宰相曰溥等條奏事頗有所長朕常語恕等若文章稽古此輩固不可望若錢谷利病頗自幼至長寢處其中必周知根本卿等但假以顏色引令剖陳必有所益恕等剛彊終不肯降意詢問呂端對曰耕當問奴織當問婢寇準曰夫子入太廟每事問乃以貴下賤先有司之義後數日太宗又曰國家歲入財數倍於唐唐中葉以降藩鎭擅命徵賦多不入公家下陵上替經制隳壞若前代爲得卽已致太平豈復煩朕心慮也因召恕等責以職事曠廢恕等對曰今土宇至廣庶務至繁國用軍須所費浩瀚又遇諸州凡有災沴必盡蠲其租臣等每舉榷利朝廷必以侵民爲慮皆尼而不行縱使耿受昌桑弘羊復生亦所不逮臣等駑力惟盡心簿領終不足上裨聖治太宗曰卿等淸而不通專守繩墨終不能爲國家度長挈大剖煩析滯只如京城倉庫主吏當攺職者簿領中壹處節目未備卽至十年五年不決以致貧無資給轉徙溝壑此卿等之過豈不傷和气哉恕等頓首謝五年賜三司錢百萬募吏有能言本司不便者令恕等量事大小以錢賞之錢盡更給至道二年欲並三司命官總判其勾院磨勘理欠憑由支收行帳提點等司令恕條列其事以聞恕奏曰伏以封域寖廣財谷繁多三司之中簿牒塡委朝廷設法督責尢嚴官吏救過不暇若爲三部各設主司擇才非難辦事亦易事辦過鮮不撓上心此亦一時之良策也其勾院磨勘兩司出於舊制關防之要莫加於此理欠憑由二司𨿽非舊設自理欠失序憑由散落故設二司專令典掌綱目咸具制置有倫逋欠無失理之名憑由鮮流散之獘實亦要切不可廢除若兩司並委一官方及判官一員之事其主轄支收司先因從京支度財貨轉輸外地此除彼附照驗稽滯若京城得賢主史使居此司專行檢轄凡支撥官物便給除破文憑卻於所司置簿記錄催到收附文記卽乃勾銷簿書取捷之門亦爲允當其行帳司近日權置了絕舊帳帳目告盡司額自除提點司是中旨特置提振三司廢怠之事固非有司敢得擬議也詔三司都憑由理欠司宜令爲一處命官兼判應諸道逋負官物令三司逐部理約理欠司但總其所逋之數糾督之餘悉從恕奏恕將立茶法召茶商數十人俾各條利害恕閱之第爲三等語副使宋大初曰吾觀下等固滅裂無取上等取利太深此可行於商賈不可行於朝廷惟中等公私皆濟吾裁損之可以經久於是始爲三法行之貨財流通峽路諸州承孟氏舊政賦稅輕重不均閬州稅錢千八百爲一絹果州六百爲一絹民前後擊登聞鼓陳訴歷二十年詔下本道官吏因循不理轉運副使張曄年少气銳會受詔按覆卽便宜行之恕奏曄擅攺法計果州一歲虧上供絹萬餘曄坐削一任免恕每便殿奏事太宗或未深察必形誚讓恕斂板踧縮退至殿壁負立若無所容俟意稍解復進�執前奏終不攺易如是或至三四太宗以其忠多從之遷禮部侍郎眞宗卽位加戶部命條具中外錢谷以聞恕久不進屢趣之恕曰陛下富於春秋若知府庫充實恐生侈心臣是以不敢進眞宗嘉之咸平二十年帝北巡充行在轉運使俄以母老求解拜吏部侍郎知通進銀臺封駁司審官院上言封駁之任實給事中之職隸於左曹𨿽別建官局不可失其故號請以門下封駁事隸銀臺司從之五年知貢舉恕自以洪人避嫌凡江南貢士悉被黜退又援貢舉非其人之條故所取甚少而所取以王曾爲首及廷試糊名考校曾復得甲科時議稱之恕每自嘆曰吾得曾名世才也不愧於知人矣恕事母孝母亡哀慕過甚不食葷茹遂至羸瘠起復視事遷尙書左丞權知開封府恕已病猶勉彊親職數月增劇表求館殿之職獲奉以濟其貧眞宗曰卿求一人可代者聽卿去是時寇準罷樞密使恕卽薦以自代遂以準爲三司使恕爲集賢學士判院事準卽檢尋恕前後攺革興立之事類以爲冊及以所出榜別用新板躬至恕第請判押恕亦不讓一一押之自是計使無不循其舊貫至李諮爲三司使始攺茶法恕之規模漸革矣帝重恕詔太醫診療百日有司請停奉不許未幾卒年五十九恕將卒口占遺奏及約束後事送終之具無不周悉眞宗悼惜廢朝贈吏部尙書錄其子執中爲太常寺太祝執古爲奉禮郎恕頗涉史傳多識典故精於吏理深刻少恩人不敢幹以私前後掌利柄十餘年彊力幹事胥吏畏服有稱職之譽善談論聽者忘倦素不喜釋氏常請廢譯經院辭甚激切眞宗曰三教之興其來已久前代毀之者多矣但存而不論可也恕性吝怒其子淳私用錢及寢疾上言淳不率教導多與非類遊常習武藝願出爲外州軍校眞宗曰戎校管鎭兵非丞郎家子弟所�也以爲滁州司馬恕卒召復舊官後竟以賄敗執中至同中書門下平章事別有傳執古至虞部員外郎執方執禮並太子中捨

魏羽按宋史陳恕傳魏羽字垂天歙州婺源人少能屬文上書李煜署弘文館校書郎時建當塗縣爲雄遠軍以羽爲判官宋師渡江羽以城降太祖擢爲太子中捨仍舊職金陵平入朝出知興州太平興國初知棣州攺京兆府六年受詔詣瀛州覆軍市租得隱漏數萬計因上言本州錄事參軍郭震十年未代河間令崔能前任卽墨未滿歲遷秩有司調選失平疏遠何由聞達請罪典司以肅欺獘上賜詔褒諭復命遷太常博士知宋州又徙閬州就攺膳部員外郎丁外艱起復�事入判大理寺歷度支戶部二判官召拜本曹郎中因上疏言三司職官頗眾願省其半可以責成仍條列利病凡二十事詔下有司詳議皆以爲便攺鹽鐵判官時北邊多警朝議耕戰之術以羽爲河北東路營田副使攺兩浙轉運使遷兵部郎中淳化初選爲祕書少監逾月遷左諫議大夫俄拜度支使攺鹽鐵使四年並三部爲一以羽判三司先是簿領堆積吏緣爲姦𨿽嘗更立新制未爲適中是冬羽上言依唐制天下郡縣爲十道兩京爲左右計各署判官領之制三司使二員以羽爲左計使董儼爲右計使中分諸道以隸焉未久以非便罷守本官出知滑州丁內艱起復加給事中徙潭州遣使諭旨眞宗卽位遷工部侍郎連徙杭揚二州召權知開封府車駕北巡判畱司三司再爲戶部度支使咸平四年以疾解職拜禮部侍郎謝日召升便殿從容問諭勉以醫藥月餘卒年五十八羽涉獵史傳好言事淳化中許王暴薨或有以宮府舊事上聞者太宗怒追捕僚吏將窮究之羽乘間上言曰漢戾太子竊弄父兵當時言者以其罪當笞耳今許王之過未甚於是太宗嘉納之繇是被劾者皆獲輕興嘗建議有唐以來凡制誥皆經門下省審有非便者許其封駁請遵故事擇名臣專領其職迄今不廢羽彊力有吏幹尢小心謹事太宗嘗謂左右曰羽有心計亦明吏道但無執守與物推移耳歷劇職十年始逾四十須鬢盡白亦可憐也羽出入計司凡十八年習知金穀之事然頗傷煩急不達大體景徳二年長子玠卒其妻自陳家貧無祿上憫之次子校書郎瓘爲奉禮郎後爲殿中丞琰爲太子中捨孫平仲天禧三年同進士出身羽同時有劉式者亦久居計司刱端拱中三年磨勘之法首以式主之

陳希亮按宋史本傳希亮字公弼眉州人天聖八年進士嘉佑二年爲開封府判官攺判三司戶部勾院朝廷以三司事�簿書畱滯乃命希亮又兼開拆司榮州鬻鹽凡十八井歲久竭有司責課如初民破產籍沒者三百餘家希亮爲言還其所籍歲蠲三十餘萬斤三司簿書滯畱者自天禧以來末帳六百有四明道以來生事二百一十二萬希亮日夜課吏凡九月去其三之二度支吏不時勾希亮杖之副使以希亮擅決罰由是事復滯會接伴契丹使還自請補外

劉式按宋史陳恕傳劉式字叔度袁州人也李煜時舉三傳中第歸宋歷遷大理寺丞贊善大夫監通州丰利監及主三司都磨勘司仍賜緋式又建議置主轄支收司以謹財賦出納時以爲當遷祕書丞與陳靖使髙麗至道中並三勾院爲一命式領之再轉工部員外郎賜金紫遷刑部式深究簿領之獘江淮間舊有橫賦逋積至多式奏免之人以爲便然多所條奏檢校過峻爲下吏所訟免官卒

範坦按宋史範雍傳雍河南人曾孫坦字伯履爲戶部侍郎論當十及夾錫錢之獘以便親請外知河陽入辭徽宗曰夾錫錢之害甚於當十宜速正之爲一道率坦至卽奏罷之政和初復爲戶部遂攺當十錢爲當三罷淮鹽入東北鬻諸州公田以實常平又上疏言戶部歲入有限用則無窮今節度使八十員畱後至刺史數千員自非軍功得之宜減其半奉及他工技末作一切裁損時以爲當時張商英爲相坦多與之合及商英去言者論坦助爲匱竭之說以搖眾聽又言坦建議鬻田攺常平法廢元符令及罷夾錫錢之罪貶黃州團練副使安置韶州以赦復徽猷閣待制卒年六十三

蘇轍按宋史本傳轍進戶部侍郎轍因轉對言曰財賦之原出於四方而委於中都故善爲國者藏之於民其次藏之州郡州郡有餘則轉運司常足轉運司旣足則戶部不困唐制天下賦稅其一上供其一送使其一畱州比之於今上供之數可謂少矣然每有緩急王命一出舟車相銜大事以濟祖宗以來法制𨿽殊而諸道蓄藏之計猶極丰厚是以斂散及時縱合由己利柄所在所爲必成自熙寧以來言利之臣不知本末之術欲求富國而先困轉運司轉運司旣困則上供不繼上供不繼而戶部亦憊矣兩司旣困故內帑別藏𨿽積如丘山而委爲朽壤無益於算也尋又言臣以祖宗故事考之今日本部所行體例不同利害相遠宜隨事措置以塞獘原謹具三獘以聞其一曰分河渠案以爲都水監其二曰分冑案以爲軍器監其三曰分修造案以爲將作監三監皆隸工部則本部所專其餘無幾出納損益制在他司頃者司馬光秉政知其爲害嘗使本部收攬諸司利權當時所收不得其要至今三案猶爲他司所擅深可惜也蓋國之有財猶人之有飲食飲食之道當使口司出納而腹制多寡然後分布气血以養百骸耳目賴之以爲聰明手足賴之以爲力若不專任口腹而使手足耳目得分治之則𨿽欲求一飽不可得矣而況於安且壽乎今戶部之在朝廷猶口腹也而使他司分治其事何以異此自數十年以來羣臣每因一事不舉輒入建他司利權一分用財無藝他司以辦事爲效則不卹財之有無戶部以給財爲功則不問事之當否彼此各營一職其勢不復相知𨿽使戶部得才智之臣終亦無益能否同病府庫卒空今不早救後患必甚昔嘉佑中京師頻歲大水大臣始取河渠案置都水監置監以來比之舊案所補何事而大不便者河北有外監丞侵奪轉運司職事轉運司之領河事也郡之諸埽埽之吏兵儲蓄無事則分有事則合水之所向諸埽趨之吏兵得以並功儲畜得以並用故事作之日無暴斂傷財之患事定之後徐補其闕兩無所妨自有監丞據法責成緩急之際諸埽不相爲用而轉運司不勝其獘矣此工部都水監爲戶部之害一也先帝一新官制並建六曹隨曹付事故三司故事多隸工曹名𨿽近正而實非利昔冑案所掌今內爲軍器監而上隸工部外爲都作院而上隸提刑司欲有興作戶部不得與議訪聞河北道近歲爲羊渾脫動以千計渾脫之用必軍行之水過渡無船然後須之而其爲物稍經歲月必至�敗朝廷無出兵之計而有司營戢不顧利害至使公私應副虧財害物若專在轉運司必不至此此工部都作院爲戶部之害二也昔修造案掌百工之事事有緩急物有利害皆得專之今工部以辦職爲事則緩急利害誰當議之朝廷近以箔場竹箔積久損爛創令出賣上下皆以爲當指揮未幾復以諸處營造歲有科制遂令搬運堆積以破出賣之計臣不知將作見工幾何一歲所用幾何取此積彼未用之間有無損敗而遂爲此計本部𨿽知不便而以工部之事不敢復言此工部將作監爲戶部之害三也凡事之類此者多矣臣不能徧舉也故願明詔有司罷外水監丞舉北河事及諸路都作院河皆歸轉運司至於都水軍器將作三監皆兼隸戶部使定其事之可否裁其費之多少而工部任其功之良苦程其作之遲速苟可否多少在戶部則傷財害民戶部無所逃其責矣苟良苦遲速在工部則敗事乏用工部無所辭其譴矣制出於一而後天下貧富可責之戶部矣哲宗從之惟都水仍舊朝廷以吏部元丰所定吏額比舊額數倍命轍量事裁減吏有白中孚曰吏額不難定也昔之流內銓今侍郎左選也事之煩劇莫過此矣昔銓吏止十數而今左選吏至數十事不加舊而用吏至數倍何也昔無重法重祿吏通賕賂則不欲人多以分所得今行重法給重祿賕賂比舊爲少則不忌人多而幸於少事此吏額多少之大情也舊法日生事以難易分七等重者至一分輕者至一釐以下積若干分而爲一人今若取逐司兩月事定其分數則吏額多少之限無所逃矣轍曰此羣吏身計所系也若以分數爲人數必大有所損將大致紛訴𨿽朝廷亦不能守乃具以白宰執請據實立額�吏之年滿轉出或事故死亡者勿補及額而止不過十年羨額當盡功𨿽稍緩而見吏知非身患不復怨矣呂大防命諸司吏任永壽與省吏數人典之遂背轍議以立額日裁損吏員復以好惡攺易諸局次永壽復以贓刺配大防略依轍議行之代軾爲翰林學士尋權吏部尙書戶部部名臣列傳二

明一

楊思義按明外史本傳思義不詳其籍裏太祖稱吳王授起居注初錢谷隸中書省吳元年始設司農卿以思義爲之明年建元洪武設六部攺爲戶部尙書帝諭思義曰先王之世無不耕之民不蠶之女自什一制湮技巧作而農桑廢一民負耒百家待食一女理織百夫待衣欲民不貧何可得也思義請令民間皆植桑麻四年始徵其稅不種桑者輸絹不種麻者輸布如周官裏布法詔可帝念水旱不時緩急無所恃命思義令天下立預備倉明年舉耕籍禮命思義損益前代儀節上之思義首邦計獨以興農桑振災荒爲急𨿽本帝意而經畫詳密時稱其知本計云調陜西行省參政卒於官

範敏按明外史楊思義傳範敏閿鄕人洪武八年舉秀才擢戶部郎中十三年命署尙書事未幾卽授試尙書薦耆儒王本等皆拜四輔官帝以徭役不均命編造黃冊敏議百一十戶爲裏丁多者十人爲里長鳩一里之事以供歲役十年一周餘百戶爲十甲後遂仍其制不廢敏尋罷官

張琬按明外史楊思義傳洪武初有張琬者鄱陽人以貢士試髙等授給事中攺戶部主事一日帝問天下財賦戶口之數口對無遺帝悅立擢左侍郎謹身殿災上言時政歲饑請蠲民租百萬餘石俱見嘉納琬才敏有心計以疾卒於官年二十七時人惜之

郭資按明外史本傳資字存性武安人洪武十八年進士除戶部主事以能擢都察院左僉都禦史尋復降主事遷北平布政司右參議至則條奏本司諸獘太祖以爲才轉右參政無何進左布政使北平自元政廢弛紀綱不振資勤敏持法上下肅然燕王有異志深結資資亦陰自附托建文帝命工部侍郎張昺掌司事以防邊爲名而實備燕燕王旣殺昺等資與左參政孫瑜按察副使墨麟僉事楊泰率先朝燕王殿階下北面稽首稱臣蹈舞呼萬歲王悅仍其官燕師南行資畱輔世子居守時百姓初定城中兵少南兵屢攻城僧道衍居中畫謀資率民兵登陴日夜備禦城竟以完燕王六出師轉戰山東三年資鎭撫新附辦給軍餉常有餘燕王稱帝錄功召爲戶部尙書賜金綺楮幣命乘傅掌北平布政司事詔建北京攺行部尙書定都後復爲戶部尙書是時營繕城郭宮殿置官司又出塞北徵工役繁興資舉職無廢事永樂末帝有疾不視朝近臣往往放恣賄賂請托無復顧忌資精勤奉公操履如一左右貴人不敢有所預於是謗議騰起帝知之降敕慰諭焉仁宗立以舊勞兼太子賓客蹇義夏原吉言資偏執妨事且老病宜致仕帝曰朕居守時得資力甚不忍棄之帝爲治尙寬厚而資守官刻核不稱意旨旣見資足疾步履艱難命加太子太師戶部尙書致仕給半俸宣徳三年原吉輟部務起資掌戶部事免朝參資奉職益勤風雨寒暑必坐公署僚屬胥吏望而畏之趨事惟恐不及卒之日家無餘財帝憐其貧命有司治棺營葬贈特進光祿大夫柱國湯陰伯謚忠襄官其子佑爲戶部主事資天性峭刻少學術然多心計釋褐治錢谷有能稱終其身不離冗劇仁宗嘗問楊士奇曰資何如人對曰性彊毅人不能幹以私但性實偏執陛下捐租詔數下資不奉行仍責有司徵納使恩澤不流其過難掩然耿介有守眾弗能及也

王鈍按明外史張紞傳王鈍字士魯太康人元至正間進士知猗氏縣洪武中徵授禮部主事歷吏部郎中出爲福建左參議轉右參政以廉愼聞遣諭麓川卻其贈金或曰遠人疑且貳鈍乃受之以輸雲南官庫還遷浙江左布政使在浙十年名與張紞埒帝嘗稱於朝以勸庶僚建文初拜戶部尙書燕兵入京師逾城走爲邏卒所執成祖卽位命仍故官未幾與紞俱罷紞死鈍承制再上疏言事巡視北平山東事竣與敕以布政使致仕旣歸鬱鬱死

郁新按明外史本傳新字惇本臨淮人洪武中以人才徵授戶部度支主事遷郎中逾年超擢戶部右侍郎嘗問天下戶口田賦地裏險易應答無遺帝稱其才尋進尙書親王歲祿米五萬石他賜與復萬石新議歲止一萬石並定郡王以下祿有差後因邊餉不繼定召商開中法令商輸粟塞下按引支鹽邊儲以足夏原吉爲戶部主事新奇之諸曹事悉委任焉建文二年引疾歸成祖卽位召掌戶部事初轉漕北京新言淮黃多淺灘跌披運舟艱阻請別用淺船載三百石者自淮河沙河運至陳州潁溪口跌坡下復用淺船載二百石者運至跌坡上別用大船運入黃河至八柳樹諸處又陸運至衛輝入衛河轉輸北京從之又言湖廣屯田所產不一凡粟穀黍麥之屬皆令輸官準米詔從新言著爲令又議公侯伯駙馬儀賓祿請如文武官例米鈔兼支屯田歲收不能如額者減十之四五皆允行永樂三年卒於官帝嘆曰新理邦賦十三年量計出入今誰可代者特賜棺殮諭祭而召夏原吉還理部事新長於綜理密而不繁其所規畫後不能易爲人和易寬博母喪歸葬賓客至者數郡

夏原吉按明外史本傳原吉字維�其先徳興人父時敏洪武初以布衣召見授湘陰教諭遂家焉原吉早孤力學養母以鄕薦入太學選入禁中書制誥諸生或喧笑原吉危坐儼然太祖詗而異之賜襲衣擢戶部主事曹務叢脞處之悉有條理尙書郁新甚重之有劉郎中者白事多爲新所詰恨原吉新嘗劾諸司怠事者帝欲宥之請益力帝怒問誰教若新頓首曰堂後書算生教臣帝乃貰新下書算生於獄劉郎中遂言教尙書者原吉也帝曰原吉能佐尙書汝欲陷之耶劉郎中與書算生皆棄巿建文初進本部右侍郎明年充采訪使巡福建所過郡邑核吏治咨民隱濟以寬大人皆悅服久之移駐蘄州成祖卽位或執原吉以獻帝釋之轉左侍郎或言原吉建文時用事不可信成祖曰原吉忠於太祖以及建文獨不忠朕耶遂與蹇義同進尙書偕義等釐革舊政建白三十餘事浙西大水有司治不效永樂元年使原吉行視且命治之已復使僉都禦史兪士吉賫水利書賜原吉而遣戶部侍郎李文郁大理少卿袁復陜西參政宋性爲之副原吉請循禹三江入海故迹浚吳淞下流上接太湖而度地爲閘以時蓄泄從之役十餘萬原吉布衣徒步日夜經畫盛暑見役夫暴日中麾其蓋曰吾何忍獨適二年春還朝言水𨿽由故道入海而支流未盡疏泄非經久計於是原吉復行浚白茆塘劉家河黃浦九月工畢水泄蘇松之農田大利三年還朝其夏浙西大饑命原吉士吉與左通政趙居任往賑親諭遣之發粟三十萬石給牛種有請召民佃退淤田益賦者原吉馳疏止之姚廣孝還自浙西稱原吉曰古之遺愛也亡何郁新卒召還理部事首請裁冗食平賦役嚴鹽法錢鈔之禁淸倉場廣屯種以給邊蘇民且便商賈皆報可凡中外戶口府庫田賦盈縮之數各以小簡書置諸懷時檢閱之一日成祖問天下錢谷幾何原吉對甚悉以是益重之當是時內難新平論功賞封諸藩增設武衛百司廣集生儒編緝大典已又發卒八十萬問罪安南而使中官造巨艦浮海通道東南諸蠻大起北都宮闕供億轉輸以巨萬萬計皆取給戶曹原吉經營補綴悉心計應之嘗督軍民輸材北都詔以錦衣官校從治怠事者原吉慮犯者眾告戒而後行人皆感悅亡何召還帝將北巡命兼攝行在禮部都察院事遂扈行復攝刑部有二指揮冒月廩帝欲斬之原吉曰非律也卽眞盜何以加乃止八年帝北討輔太孫畱守北京總理行在九卿事諭曰朕以房元齡待卿其盡心輔吾孫時諸司艸創每旦原吉入朝獨近扆前參決庶務朝退諸曹郎禦史環請事原吉口答手書不動聲色北達行在南啟監國京師肅然帝還賜鈔幣鞍馬牢醴慰勞有加尋從還南京命侍太孫周行鄕落訪民事原吉取虀黍以進曰願殿下食此知民艱太孫爲嘗之九載滿與蹇義皆宴便殿帝指二人謂羣臣曰髙皇帝養賢徳以貽朕欲觀古名臣此其人矣已復從北巡命侍太孫起居又三年奉太孫南還在道隨事納忠多所裨益明年復從北巡十八年北京宮室成使原吉南召太子太孫往復馳報原吉言連歲營建今告成宜少寬民力撫流亡蠲逋負明年三殿災原吉復申前請亟命所司行之初以殿災詔求直言羣臣多言都北京非便帝怒殺主事蕭儀曰方遷都時與大臣密議久而後定非輕舉也言者因劾大臣帝命跪午門外質辧大臣爭詈言者原吉獨奏曰彼應詔無罪臣等備員大臣不能協贊大計罪乃在臣等帝意解兩宥之或尢原吉背初議曰吾輩歷事久言𨿽失幸上憐之若言官得罪所損不細矣眾始嘆服原吉𨿽居戶部卽他司有大事帝時以訪原吉每禦便殿闕門輒召語移時左右莫得聞退則恂恂若無預者交址平帝問遷官與賞孰便對曰賞費於一時有限遷官爲後日費無窮也帝從之西域法王來朝帝欲郊勞原吉不可及法王入原吉見不拜帝笑曰卿欲效韓愈邪山東俘妖黨三千餘人至原吉請於帝悉原之谷王穗叛帝疑長沙有通謀者原吉以百口保之乃得寢帝將大舉淸沙漠命原吉與禮部尙書呂震兵部尙書方賓工部尙書吳中等議皆言兵不當出未奏會帝詔賓賓力言軍興費乏請罷兵遂召原吉問邊儲多寡對曰比年師出無功軍馬儲蓄十喪八九災眚疊作內外俱疲況聖躬少安尙須調護乞遣將往徵勿勞車駕帝立命原吉出理儲開平而吳中入對如賓言帝怒召原吉系之內官監並系大理丞鄒師顏以嘗署戶部也賓懼自殺遂並籍原吉家自賜鈔外無他贏積明年帝遂出塞以糧盡引還其明年復出塞明年又出還至楡木川而疾顧左右曰夏原吉愛我崩問至太子走系所呼原吉哭而告之原吉伏地哭不能起太子輒令出獄與謀國事原吉曰東南民力竭矣戎伍疲矣請南還以紓之太子復問赦詔所宜對以賑饑省賦役罷西洋中使及雲南交址采辦諸道金銀課悉從之太子已卽位復其官方原吉在獄有母喪至是乞歸終制帝曰卿老臣當與朕共濟艱難卿有喪朕獨無喪乎遂賜白粲楮幣胡椒之屬令遣家人護喪馳傳歸葬有司治喪事原吉不敢復言尋加太子少傅呂震以太子少師班原吉上帝命鴻臚引震列其下進少保兼太子少傅尙書如故食三祿原吉固辭乃聽辭一祿賜繩愆糾繆及正直章以便言事兼攝禮部賜田五頃建第兩京原吉重厚不泄又時時持正論能回帝意帝嘗怒李時勉原吉從容寬譬之得解已而仁宗崩太子至自南京羣臣郊迎太后獨畱原吉輔襄王居守宣宗卽位益親重原吉明年漢王反移檄指斥大臣以原吉格蠲逋詔書不行爲罪首帝夜召諸大臣議原吉免冠謝死罪帝曰彼借卿爲兵端耳命坐屏左右密議楊榮首勸帝親徵帝難之原吉曰獨不見李景隆已事邪臣昨見所遣將命下卽色變退語臣等泣臨事可知且兵貴神速捲甲趨之所謂先人有奪人之心也榮策善帝意遂決原吉從行抵樂安漢王且降猶令人繞城詈原吉師還予加等賜閽者三人原吉以無功辭不聽三年賜銀印文曰含弘貞靖又賜翠壚銀甕玉鉤玉帶從遊西苑太液池東苑宴語甚歡從北巡賜寶刀帝取原吉�糗嘗之笑曰何惡也對曰軍中猶有餒者帝命賜以大官之饌且犒將士還輟部務食祿備顧問從閱武兔兒山帝怒諸將慢褫其衣原吉曰將帥國爪牙柰何凍而斃之帝起入帳內原吉隨之帝曰卿休矣曰陛下幸憐臣諸將瀕死獨不少念乎帝曰爲卿釋之帝嘗徹禦用翰墨具賜原吉親繪壽星圖作詩褒之及他圖畫甚眾服食器用銀幣之賜無虛日又賜尙方翠甌二嘗制二玉冠束髮以一賜原吉五年春兩朝實錄成復賜白金襲衣文綺鞍馬旦入謝歸而卒贈太師謚忠靖原吉有雅量人莫能測其際僚友有善卽采納之有小過必曲爲掩覆吏污所服金織賜衣懼欲逃原吉曰污可浣也又有汗精微書者吏叩頭請死原吉勿問而自入朝引咎帝命易之呂震嘗傾原吉震爲子乞官原吉反助之請平江伯陳瑄初欲殺原吉原吉顧時時稱瑄才或問原吉量可學乎曰吾幼時有犯未嘗不怒始忍於色中忍於心久則無可忍也又曰處有事如無事處大事如小事嘗夜閱爰書撫案而嘆筆欲下輒止者再妻問之曰此歲終大辟奏也與同列飲他所夜歸值雪過禁門有欲無下者原吉曰君子不以冥冥墮行其敬愼如此原吉與義皆起家太祖時義秉銓政原吉管度支皆二十七年聲譽相埒又相善也義爲人孝友質實善處僚友間未嘗一語傷物而原吉尢持大體外兼臺省內參館閣朝議皆推義善謀原吉善斷有古大臣風烈原吉子瑄字韞輝以蔭爲尙寶丞喜談兵當景帝時數上章言兵事有阻者卒不用終南京太常少卿子崇文舉進士爲南京吏部郎中

古朴按明外史本傳朴字文質陳人洪武中舉於鄕爲太學生奉命淸理郡縣田賦圖籍父喪歸服闋隸五軍斷事理刑自陳家貧願得祿養母帝嘉之除工部營繕主事迎母養京師母歿官給舟歸葬服闋攺兵部職方主事遷武選員外郎郎中建文三年擢兵部右侍郎成祖稱帝攺戶部右侍郎轉左永樂二年朴奏先奉詔令江西湖廣及蘇松諸府輸糧北京今聞並患水潦轉運艱難而北京諸郡歲幸丰宜發鈔命有司增價收糴減南方運從之營建北京命采木江西以卹民見褒車駕北巡侍皇太子監國命權吏兵二部及詹事府事終成祖世佐戶部仁宗卽位攺南京通政使尋就拜戶部尙書出督畿內田賦師逵病命朴代之宣徳三年卒於官初戶部主事劉良不檢朴考其績下良乞中貴人求上考朴不可良遂誣奏朴罪朴就逮成祖察其誣得釋他日吏部奏予良誥仁宗曰此人素無行且嘗誣大臣遂不與誥良後果以贓敗朴在朝三十餘年自郎署至尙書確然有守不通干請卒之日家無餘資然畏愼遜事見獘不能革時論少之

郭惇按明外史本傳惇字仲厚堂邑人洪武中以鄕舉入太學授戶部主事遷衢州知府多惠政衢俗貧者輒焚屍惇爲厲禁且立義阡俗遂革禁民聚淫祠惇疾民勸弛其禁弗聽疾亦瘳在衢七年永樂初坐累徵耆老數百人伏闕乞畱不得後廷臣言惇廉正召補監察禦史遷河南左參政調陜西十六年春胡言惇有大臣體擢禮部右侍郎兼太僕寺卿偕給事中陶衎巡撫順天仁宗卽位以大行喪不齋宿降太僕卿旋進戶部左侍郎兼詹事府少詹事宣徳二年進尙書陜西旱命與隆平侯張信撫之請蠲逋賦賑貧乏考黜貪吏罷不急之務凡十數條事悉從之歲餘召還在部多所興革罷王田之奪民業者令民開荒不起科建漕運議民運至瓜洲儀眞資衛卒運至京民甚便之六年卒於官

黃福按明外史本傳福字如錫昌邑人洪武中以太學生爲項城主簿攺淸源歷金吾前衛經歷上書論國家大計太祖奇之超拜工部右侍郎建文時深見倚任燕王列姦黨二十九人福與焉王入京師福迎附李景隆指福姦黨福曰臣固應死但目爲姦黨則臣心未服置不問復其官尋轉左侍郎未幾拜工部尙書永樂三年陳瑛劾福不卹工匠攺北京刑部尙書明年言官劾福前掌工部與侍郎趙毅劉仲廉隱所貯軍資弗奏而請斂於民逮下詔獄已復職督安南軍餉旣郡縣其地命以尙書兼掌布政按察二司事時遠方初附軍旅未息庶務繁劇福隨事制宜咸有條理上疏言交址賦稅輕重不一請酌定其制務從輕省又請循瀘江北岸至欽州設衛所置驛站以便往來開中積鹽使商賈輸粟以廣軍儲官吏糧廩倉粟不足則給公田又言廣西民饋運交址陸路艱險宜令廣東海運二十萬石以給皆報可於是編氓籍定賦稅興學校置官師數召父老宣諭徳意戒屬吏毋苛擾一切鎭之以靜上下帖然時羣臣以細故謫交址者相望福咸加拯卹甄其賢者與共事由是至者如歸鎭守中官馬騏怙寵虐民福數裁抑之騏誣福有異志帝察其妄不問仁宗卽位召還命兼詹事輔太子福在交址凡十九年及還交人扶走送號泣不忍別仁宗崩督獻陵工宣徳元年馬騏激交址復叛時陳洽以兵部尙書代福累奏乞福還撫交人會福持節出封王卽日召還敕曰卿惠愛交人久交人思卿彊爲朕再行乃以工部尙書兼詹事仍領交址布政按察事比至柳升失律敗死福奔還至支稜關爲賊守關者所得福欲自殺賊力持之羅拜曰公不北歸我曹不至此饋白金餱糧肩輿送出境至龍州盡取賊遺歸官還爲行在工部尙書四年與平江伯董漕事議令江西湖廣浙江及江南北諸郡民量地遠近轉粟於淮安徐州臨淸而令軍接運至北京民大稱便五年福陳足兵食省役之要其言足食謂永樂間𨿽營建北京南討交址北徵沙漠資用未嘗乏比國無大費而歲用僅給卽不幸有水旱徵調將何以濟之請役操備營繕軍士十萬人於濟寧以北衛輝眞定以東緣河屯種初年自食次年人收五石三年收倍之旣省京倉口糧六十萬石又省本衛月糧百二十萬石歲可得二百八十萬石帝善之下行在戶兵部議郭資張本言緣河屯田實便請先以五萬頃爲率發附近軍民五萬人墾之但山東近年旱饑流徙初復衛卒多力役宜先遣官行視田以俟開墾帝從之遣吏部郎中趙新等經理屯田福總其事旣而有言軍民各有常業若復分田役益勞擾事竟不行攺戶部尙書七年帝宮中覽福漕事便宜出其章示楊士奇曰福言智慮深遠六卿中誰倫比者對曰福受知太祖正直明果一志國家永樂初建北京行部綏輯雕瘵及得交址總藩憲具有成績誠六卿所不及福年七十矣諸後進少年髙坐公堂理政事揚揚出入福四朝舊人乃朝暮奔走勞悴殊非國家優老敬賢之道帝曰非汝不聞此言士奇又曰南京根本重地先帝以儲宮監國福老成忠直緩急可倚帝曰然明日命吏部攺福南京戶部尙書明年兼掌南京兵部諸大臣多依違承順福持正不阿以故南出英宗卽位加少保參贊南京守備襄城伯李隆機務畱都文臣參機務自福始隆用福言政肅民安正統五年卒年七十八福丰儀修整不妄言笑歷事六朝多所建白公正廉恕素孚於人當官不爲赫赫名事微細無不謹憂國忘家老而彌篤自奉甚約妻子僅給衣食所得俸祿惟待賓客周匱乏而已初成祖手疏大臣十人命解縉評之惟於福無少貶福參贊南京時嘗坐李隆側士奇寄聲曰豈有孤卿而旁坐者福曰焉有少保而贊守備者邪卒不變然隆待福甚恭公退卽推福上坐福亦不辭士奇之省墓也道南京聞福疾往候之福驚曰公輔幼主一日不可去左右柰何遠出士奇深服其言兵部侍郎徐琦使安南回福與相見石城門外或指福問安南來者曰汝識此大人否對曰南交艸木亦知公名安得不識福卒贈謚不及士論頗不平成化初贈太保謚忠宣

張鳳按明外史本傳鳳字子儀安平人父益官給事中永樂八年從徵漠北歿於陣鳳登宣徳二年進士授刑部主事讞江西叛獄平反數百人正統三年法司坐事盡系獄遂擢鳳本部右侍郎以主事擢侍郎時未有也居數年攺南京戶部適尙書久未補鳳專主部事上言畱都重地宜歲儲二百萬石爲根本計從之遂爲令南京糧儲以都禦史督之至是命鳳兼督廉謹善執法號板張秩滿進左景泰二年用陳循薦擢尙書尋攺兵部參贊機務戶部尙書金濂卒召鳳代之時四方兵息而災傷特甚帝屢詔寬卹鳳偕廷臣議上十事明年復先後議上八事咸報可鳳以災傷蠲賦多國用益詘乃奏言國初天下田八百四十九萬餘頃今數旣減半而水旱率蠲其租國用何以給京畿及河南山東無額田甲方墾辟乙卽許其漏賦請準輕則徵租少助軍國費給事中成章等劾鳳擅更祖制楊穟等復爭之帝曰國初都江南轉輸易今居極北可守常制耶竟如鳳議四方報凶荒者鳳請令禦史勘實議者非之英宗復辟調南京戶部居五年卒鳳有孝行性淳朴故人死聘其女爲子婦教其子而養其母終身同學友蘇洪好面斥鳳及爲鳳屬官猶然鳳待之如初

金濂按明外史本傳字宗瀚山陰人永樂十六年進士授禦史宣徳初巡按廣東廉能最攺按江西浙江捕巨盜不獲坐免盜被執復官嘗言郡縣吏多貪濁宜敕按察使巡按禦史察廉能者如洪武間故事遣使勞則淸濁分循良勸帝嘉納之用薦遷陜西副使正統三年擢僉都禦史參贊寧夏軍務寧夏舊有五渠而鳴沙洲七星漢伯石灰三渠淤濂請浚之漑蕪田一千三百餘頃時詔富民輸米助賑千石以上褒以璽書濂言邊地粟貴請並旌不及千石者儲由此充居三年詔僉都禦史盧睿與更代歲餘睿召還濂復出鎭尋加右副都禦史與睿代者再八年秋拜刑部尙書安鄕伯張安與弟爭祿詔逮治法司戶部相諉言官劾濂及戶部尙書王佐右都禦史陳鎰等俱下獄數日釋之福建賊鄧茂七等爲亂都禦史張楷徵不克乃大發兵命寧陽侯陳懋等往討以參其軍務比至禦史丁瑄已大破賊茂七死餘賊擁其兄子伯孫據九龍山拒官軍濂與眾謀羸師誘之出伏精兵入其壘遂禽伯孫帝乃移楷討浙寇而畱濂擊平餘賊未下者會英宗北狩兵事棘召還言者交劾濂無功景帝不問加濂太子賓客尋調戶部尙書加太子太保時四方用兵需餉急濂綜核無遺議上撙節便宜十二事國用得無乏而閩賊復起言官劾濂等養寇濂輸罪宥之初帝卽位詔免景泰二年天下租十之三濂檄有司但減米麥其折收銀布絲帛者徵如故學士江淵以爲言濂內慚抵無有給事中李侃等請詰天下有司違詔故濂恐事敗乃言銀布絲帛詔書未載若�減免國用何資於是給事禦史劾濂失信於民爲國斂怨且發其陰事帝欲宥之而侃與禦史王允上殿力爭遂下都察院獄未幾釋之削宮保調工部吏部尙書何文淵言理財非濂不可乃復還戶部濂上疏自理乞骸骨帝慰畱之東宮建復宮保五年二月卒官以軍功追封沭陽伯謚榮襄濂剛果有才所至以嚴辧稱然接下多暴怒在刑部值王振以私怨興獄而濂持法深其爲戶部厚斂以足用云

劉中敷按明外史本傳中敷大興人燕王舉兵以諸生守城功授陳畱丞擢工部員外郎仁宗監國命署部事遷江西右參議宣徳三年遷山東右參政進左布政使質直廉靜吏民畏懷歲大祲言於巡撫減賦三之二正統攺元父憂奪情俄召拜戶部尙書帝衝年踐阼慮羣下欺己治尙嚴而中官王振假以立威屢摭大臣小過導帝用重典大臣下吏無虛歲三年諷給事禦史劾中敷與左侍郎吳璽等下獄六年言官劾中敷專擅詔法司於內廷雜治當流輸贖還職帝特宥之其冬中敷璽及右侍郎陳�請以供禦牛馬分牧民間言官劾變亂成法�下獄論斬詔荷校長安門外凡十六日而釋瓦剌入貢詔問馬駝芻菽數不能對復與璽�論斬系獄中敷以母病特許歸省明年冬當決囚法司奏請命璽�戍邊中敷俟母終具奏已釋爲民中敷等數下獄本無大過帝察察示明而振以酷助之楊士奇溥猶在位莫能救也景帝立起戶部左侍郎兼太子賓客居五年卒中敷性淡泊食不重味仕宦五十年家無餘貲

楊鼎按明外史本傳鼎字宗器陜西咸寧人家貧力學正統中舉鄕試會試第一殿試第二授編修久之與侍講杜寧等十人簡入東閣肄業鼎居侍從雅欲以功名見嘗建言修飭戎備通漕三邊二事同輩誚其迂鼎益自信也先將寇京師詔行監察禦史事募兵兗州還進侍講兼中允景泰五年超擢戶部右侍郎天順初轉左陳汝言譖之帝不聽嘗命中官牛玉諭旨欲取江南折糧銀實內庫而以他稅物充武臣俸鼎不可馬牛芻乏議徵什二又以民艱力阻皆報罷成化四年代馬昂爲戶部尙書六年疏言陜西外患西寇內患流民然寇害止邊塞流民則疾在腹心漢中僻居萬山襟喉川蜀四方流民數萬急之生變置之有後憂請暫設監司一人專領其事其願附籍者聽之不願者資遣兼與守臣練士馬修城池庶可弭他日患詔從之湖廣頻歲饑發廩已盡及是有秋用鼎言發庫貯銀布易米備災淮徐臨徳四倉舊積糧百餘萬石後餉乏民饑輒請移用粟且匱鼎議上贖罪中鹽折鈔徵逋六事行之由是諸倉有儲蓄尋加太子少保鼎居戶部持廉然性頗拘滯僚屬多不服給事禦史劾鼎非經國才鼎再疏求去賜敕馳驛歸命有司月給米二石歲給役四人終其身大臣致仕有給賜自鼎始也卒贈太子太保謚莊敏

翁世資按明外史楊鼎傳翁世資者莆田人正統七年進士除戶部主事歷郎中天順元年超拜工部右侍郎四年命中官往蘇松杭嘉湖增織彩幣七千匹世資以東南水潦民艱食議減其半尙書趙榮左侍郎霍瑄難之世資請身任其咎乃連署以諫帝果怒詰主議者榮等委之世資遂下詔獄謫衡州知府成化初擢江西左布政使坐事下吏尋得白大軍徵兩廣轉江西餉需十萬人世資議賫直就易嶺南米民得不擾以右副都禦史巡撫山東歲饑發倉儲五十餘萬石以賑撫流亡百六十二萬人召爲戶部左侍郎佐鼎久之代薛遠總督倉場進尙書十七年還理部事閱二年致仕

潘榮按明外史本傳榮字尊用龍溪人正統十三年進士犒師廣東還除吏科給事中景泰初疏論停起復抑奔競數事帝納之尋進右給事中四年九月上言致治之要莫切於納諫比以言者忤聖意諭禮部凡遇建言務加審察或假以報復具奏罪之此令一下廷臣喪气以言爲諱國家有利害生民有得失大臣有姦慝何由而知況今巨寇陸梁塞上多事柰何反塞言者路望明詔臺諫知無不言緘默者罪並敕閣部大臣勿搜求參駁虧傷治體疏入報聞天順中使琉球還遷都給事中成化六年三月偕同官上言近雨雪愆期災異疊見陛下降詔自責躬行祈禱詔大臣盡言宜上天感格而今乃風霾晝晦沴气赤而復黑豈非應天之道有未盡與夫人君敬天不在齋戒祈禱而已政令乖宜下民失所崇尙珍玩費用不經後宮無序恩澤不均爵濫施於賤工賞妄及於非分皆非敬天之道願陛下日禦便殿召大臣極陳缺失而釐革之庶災變可弭時萬妃專寵羣小夤緣進寶玩官賞冗濫故榮等懇言之帝不能用是年遷南京太常少卿又七年就擢戶部右侍郎尋攺右副都禦史總督南京糧儲積奇羨數萬石以備荒十七年召爲戶部左侍郎尋署部事英國公張懋等四十三人自陳先世以大功錫爵子孫承繼所司輒減歲祿非祖宗報功意榮等言懋等於無事時妄請增祿若有功何以勸賞況頻年水旱國用未充所請不可許事乃寢中官趙陽等乞兩淮鹽十萬引帝已許之榮等言近禁勢家中鹽詔旨甫頒而陽等輒違犯宜正其罪帝爲切責陽等南京戶部尙書黃鎬罷以榮代之孝宗嗣位謝政歸賜月廩歲夫如制久之卒贈太子少保

黃鎬按明外史潘榮傳黃鎬字叔髙候官縣人由進士授禦史正統十四年按貴州羣苗盡叛道梗塞靖遠伯王驥等自麓川還軍無紀律苗襲其後官軍大敗鎬孤軍赴平越遇賊幾死夜跳入城賊圍之議者欲棄城走鎬曰平越貴州咽喉無平越是無貴州也乃偕諸將固守置密疏竹筒中募土人間行乞援於朝且劾驥等覆師狀景帝命保定伯梁寶等合川湖軍救之圍始解城被困已九月掘艸根煮弩鎧而食之死者相枕籍城卒全鎬功爲多復畱按一年久之遷廣東僉事攺浙江成化初以大臣會薦擢廣東左參政髙雷廉負海多盜鎬討平之再遷廣西左布政使以右副都禦史總督南京糧儲歷吏部左右侍郎十六年拜南京戶部尙書鎬有才識敏吏事時論稱之致仕道卒贈太子少保謚襄敏

李敏按明外史本傳敏字公勉襄城人景泰五年進士授禦史天順初奉敕撫定貴州蠻還巡按畿內以薊州餉道經海口多覆溺建議別開三河達薊州以避其險軍民利之成化初用薦超遷浙江按察使再任湖廣歷山西四川左右布政使擢右副都禦史巡撫大同敵騎出沒塞下掩殺墩軍敏伏壯士突擒之修治垣塹敵不敢犯居三年召爲兵部右侍郎病歸河南大饑條上救荒數事詔以左副都禦史巡撫保定諸府旋攺督漕運尋召拜戶部尙書先是敏在大同見山東河南轉餉至者道遠耗費乃會計歲支外悉令輸銀民輕賫易達而將士得以其贏治軍裝交便之至是並請畿輔山西陜西州縣歲輸糧各邊者每糧一石徵銀一兩以十九輸邊依時值折軍餉有餘則召糴以備軍興帝從之自是北方二稅皆折銀由敏始也崇文門宣課司稅多爲勢要所侵漁敏因馬文升言請增設禦史主事監視禦史陳瑤斥敏聚斂敏再疏求去帝慰畱之貴戚請隙地及鷹房牧馬場千頃敏執不可事得寢當憲宗末中官佞幸多賜莊田旣得罪率辭且奪帝不以賦民令人守敏請召佃畝科銀三分帝從之然他莊田如故也會京師大水敏乃極陳其害言今畿輔皇莊五爲地萬二千八百餘頃勛戚中官莊三百三十有二爲地三萬三千一百餘頃官校招無賴爲莊頭豪奪畜產戕殺人污婦女民心痛傷災異所由生皇莊始正統間諸王未封相閒地立莊王之藩地仍歸官其後乃沿襲普天莫非王土何必皇莊請盡革莊戶賦民耕畝�徵銀三分充各宮用度無皇莊之名而有足用之效至權要莊田亦請擇佃戶領之有司收其課聽諸家領取悅民心感和气無切於此時不能用南京禦史與守備太監蔣琮相訐咸逮謫而琮居職如故敏再疏力爭皆不聽四年得疾乞休帝爲遣醫視療已復力請乃以葉淇代詔敏乘傳歸未抵家卒贈太子少保謚恭靖敏生平篤行誼所得祿賜悉以分昆弟故人親喪裏居築室紫雲山麓聚書數千卷與學者講習巿地數十畝廩之及巡撫大同疏籍之於官詔賜名紫雲書院大同居極邊孔廟無雅樂因敏奏得頒賜云

葉淇按明外史李敏傳葉淇字本淸山陽人景泰五年進士授禦史天順初石亨譖之下吏考訊無驗出爲武陟知縣成化中累官大同巡撫孝宗立召爲戶部侍郎久之遷尙書加太子少保哈密爲土魯番所陷守臣請給其遺民廩食處之內地淇曰是自貽禍也寢其奏姦民獻大名地爲皇莊淇議歸之有司內官龍綬請開銀礦淇不可帝從之已綬請長蘆鹽二萬引粥於兩淮以供織造費淇力爭竟不納淇居戶部六年直亮有執能爲國惜財用每廷議用兵輒持不可惟變開中之制令淮商以銀代粟鹽課驟增至百萬悉輸之運司邊儲由此蕭然時內閣徐溥淇同年生也變開中法溥有力焉語詳食貨志乞休歸卒贈太子太保

鍾按明外史本傳鍾字大器鄆城人成化二年進士授禦史巡鹽兩淮按浙江還掌諸道章奏汪直諷鍾劾馬文升不可被譖杖闕下以禦史王越薦擢大理寺丞再遷右少卿寇入大同廷議遣大臣巡視保定諸府乃以命鍾居數月卽擢右副都禦史巡撫其地河間瀕海民地爲勢家所據鍾奪還之召爲刑部右侍郎丁內艱僦運艘載母柩南還督漕總兵官王信奏之逮下吏會當路方逐尹旻黨而鍾與旻爲同鄕乃貶二秩爲曲靖知府攺徵州復入爲大理寺左少卿弘治三年以右副都禦史巡撫蘇松諸府所部災盡心荒政召爲戶部右侍郎總督倉場尋攺吏部進左遷右都禦史十三年進戶部尙書十五年上天下會計之數言常入之賦以蠲免漸減常出之費以請乞漸增入不足當出正統前軍國費省小民輸正賦而已自景泰至今用度日廣額外科率河南山東邊餉浙江雲南廣東雜辦皆昔所無民已重困無可復增往時四方丰登邊境無調發州縣無流移今太倉無儲內帑殫絀而�食�費日加於前願陛下惕然省憂厚加損節且敕廷臣共求所以足用之術帝乃下廷臣議議上十二事其罷傳奉�官汰內府濫收軍匠淸騰驤四衛勇士停寺觀齋醮省內侍畫工番僧供應禁王府及織造濫乞鹽引令有司徵莊田租皆權幸所不便者疏畱數月不下鍾乃復言之他皆報可而事關權幸者終格不行姦商投外戚張鶴齡乞以長蘆舊引十七萬免追鹽課每引納銀五分別用價買各場餘鹽如其數聽其鬻販帝許之姦民倚貴戚援例乞兩淮舊引至百六十萬鍾等力持皆不聽自此鹽法大壞姦人橫行江湖官司無如何矣東廠偵事者發鍾子受金事鍾屢疏乞休命馳驛歸正徳時劉瑾摭鍾在部時事至罰米者三又數年卒

韓文按明外史本傳文字貫道洪洞人宋宰相琦後也生時父夢紫衣人抱送文彥博至其家故名之曰文成化初舉進士除工科給事中核韋州軍功劾寧晉伯劉聚都禦史王越馬文升等濫殺妄報尋劾越薦李秉王竑語頗涉兩宮帝怒撻之文華殿庭已進右給事中出爲湖廣右參議中貴督太和山幹沒公費文力遏之以其羨易粟萬石備賑貸九溪土酋與鄰境爭地相攻文往諭皆服閱七年轉左弘治攺元王恕以文久淹用爲山東左參政居二年用倪嶽薦擢雲南左布政使以右副都禦史巡撫湖廣移撫河南召爲戶部右侍郎母喪除起攺吏部進左十六年拜南京兵部尙書歲侵米價翔踴文請預發軍餉三月戶部難之文曰救荒如救焚有罪吾自當之乃發廩十六萬石米價爲平召拜戶部尙書文凝厚雍粹居常抑抑至臨大事剛斷無所撓武宗卽位賞及山陵大婚諸費需銀百八十萬兩有奇部帑不給文請先發承運庫詔不許文言帑藏虛賞自京邊軍士外請分別給銀鈔稍益以內庫及內府錢並暫借勛戚賜莊田稅而敕承運庫內官核所積金銀著之籍且盡罷諸不急費帝不欲發內帑命文以漸經畫文持大體務爲國惜財眞人陳應大國師那卜堅參等落職文請沒其貲實國帑舊制監局倉庫內官不過二三人後漸添注或一倉十餘人上林苑林衡署至三十二人文力請裁汰淳安公主賜田三百頃復欲奪任丘民業文力爭乃止孝宗時外戚慶雲壽寧侯家人及商人譚景淸等奏請買補殘鹽至百八十萬引及孝宗欲更新庶政文條鹽政夙獘七事論殘鹽尢切孝宗嘉納未及行而崩卽入武宗登極詔中罷之侯家復奏乞下部更議文等再三執奏弗從竟如侯請正徳元年內閣及言官復論之詔下廷議文言鹽法之設專以備邊今山陜饑寇方大入度支匱絀飛挽甚難柰何壞祖宗法忽邊防之重疏上閣臣劉健等力持之景淸復陳乞如故於是文等劾其桀悍請執付法官帝不得已始寢前命榮王乞霸州莊田崇王請自徵莊田租勿令有司與文皆持卻之保定巡撫王璟請革皇莊文覆如其議帝不許文請召民个畝徵銀三分輸內庫而盡撤中官管莊者乃命畱中官各一人校尉十人餘如文議中旨索寶石西珠文請屏絕奇珍以養儉徳報可帝將大婚取戶部銀四十萬兩文疏請得免四之一文司國計二年力遏權幸權幸深疾之而是時靑宮舊奄馬永成等八人號八虎日導帝狗馬鷹兔歌舞角抵不親萬幾文每退朝對僚屬言及輒泣下郎中李夢陽進曰公大臣義共國休戚徒泣何爲諫官疏劾諸奄執政持甚力公誠及此時率大臣固爭去八虎易易耳文捋須昂肩毅然攺容曰善縱事勿濟吾年足死矣不死不足報國遂令夢陽艸疏疏具文讀而刪之遂偕諸大臣伏闕上言人主辧姦爲明人臣犯顏爲忠況羣小作朋逼近君側安危治亂胥此攸關臣等備員股肱當主少國疑之日仰察天象俯揆物議瞻前思後憂心如焚至長涕泣不能自已伏�近歲朝政日非號令失當自入秋來視朝漸晚仰窺聖容日漸淸削皆言太監馬永成谷大用張永羅祥魏彬丘聚劉瑾髙鳳等造作巧僞淫蕩上心擊球走馬放鷹逐犬俳優雜劇錯陳於前至導萬乘與外人交易狎暱媟無復禮體日遊不足夜以繼之勞耗精神虧損志徳遂使天道失序地气靡寧雷異星變桃李秋華考厥占候咸非吉徵此輩細人惟知蠱惑君上以便己私而不思赫赫天命皇皇帝業在陛下一身今大婚𨿽畢儲嗣未建萬一遊宴損神起居失節𨿽虀粉若輩何補於事髙皇帝艱難百戰取有四海列聖繼承以至陛下先帝臨崩顧命之語陛下所聞也柰何姑息羣小置之左右以累聖徳竊觀前古奄宦誤國爲禍尢烈漢十常侍唐甘露之變其明驗也今永成等罪惡旣著若縱不治將來益無忌憚必患在社稷伏望陛下奮乾剛割私愛上告兩宮下諭百僚明正典刑以回天地之變泄神人之憤潛消禍亂之階永保靈長之業疏入帝驚泣不食瑾等大懼時內閣劉健等方持言官章不肯下文疏復入帝遣司禮中官八人詣閣議一日三至健等持益堅王嶽者八人中一人也獨曰閣議是明日召諸大臣入諸大臣或咎文文不應令侍郎王鏊詣闕探動靜健語鏊曰事且成十七八諸公第持之至左順門李榮手諸大臣疏曰有旨問諸先生諸先生言良是第奴儕事上久不忍卽置理幸少寬之上自處耳眾相顧莫敢言榮謂文曰此舉出自公公云何文曰今海內民窮盜起水旱頻仍天變日增文等備員卿佐靡所匡救上始踐阼輒輕萬幾遊宴無度狎暱羣小何忍無言鏊曰八人不去亂本不除天下何由治榮曰疏備矣上非不知第欲少寬之耳鏊直前曰設上不處柰何榮曰榮頸有鐵裹耶敢壞國事是日瑾等益窘求南京安置閣議猶不肯下夜瑾等環哭帝前頭觸地曰微上恩奴儕磔餵狗矣帝色動瑾又進曰害奴儕者王嶽也帝怒夜收嶽立詔瑾入司禮永成等分據要地而大權悉歸瑾矣瑾恨文甚日令人伺文過逾月有以僞銀輸內庫者遂以爲文罪詔降一級致仕謫郎中陳仁爲鈞州同知給事中徐昂救文中旨責其黨護落文職以顧佐代並除昂名尋指文爲姦黨榜朝堂其子髙唐知州士聰刑部主事士奇皆削籍文出都門乘一籃輿行李一車而已瑾恨猶未已坐以遺失部籍逮文及侍郎張縉下詔獄數月始釋罰米幹石輸大同尋復羅織他事罰米者再家業蕩然瑾誅復官致仕世宗卽位遣行人賫璽書存問羊酒復令有司月給廩四石歲給役夫六人終其身嘉靖五年年八十有六卒贈太傅謚忠定士聰舉人罷官後不復仕士奇進士終湖廣參政少子士賢亦由舉人爲開封同知孫廷瑋進士行太僕卿

顧佐按明外史韓文傳顧佐字良弼臨淮人成化五年進士授刑部主事歷郎中按錦衣指揮牛循中官顧雄鍾欽罪無所撓出爲河間知府弘治中再遷大理少卿擢右僉都禦史巡撫山西宗室第宅官爲繕費不貲佐請悉令自營治正統末權發太原平陽民戍邊後遂久不代佐奏令代遷入爲左副都禦史勘罷遼東總兵官李杲太監任良巡撫張玉曆戶部左右侍郎出理陜西軍食善區畫儲蓄餘三年正徳攺元代韓文爲尙書劉瑾憾文捃摭萬端部有故冊逸欲以爲文罪逼佐上其事佐不可詔奪俸三月佐乃再疏乞歸瑾憾之三罰米輸塞上至千餘石家貧稱貸以償卒贈太子太保

胡富按明外史潘蕃傳胡富字永年績溪人成化十四年進士授南京大理評事弘治初歷福建僉事福寧系囚二百餘人富一訊皆定囹圄頓空以憂去起補山東遷廣東副使四會猺亂剿擒五百餘人瀧水猺出沒無時富度其所經地得荒田三千餘頃招獞戶耕牧其中猺畏獞不敢出擾居民得田作符南蛇圍儋州富與參議劉信往覘賊突至殺信富手斬劇賊一人賊乃退還益兵討平之歷陜西左布政使正徳初入爲順天府尹累遷南京戶部右侍郎劉瑾勒富致仕瑾敗起故官七年拜本部尙書南都倉儲僅支一年富在部三載有六年積上十餘事率權貴所不便格不行遂引年歸嘉靖元年贈太子少保謚康惠

吳文度按明外史本傳文度字憲之晉江人從父客江寧遂家焉登成化八年進士除龍泉知縣徵授南京禦史偕同官孫需等論妖僧繼曉被廷杖尋遷汀州知府猺弗靖設方略綏撫猺承賦如居民弘治中歷江西左參政山西河南左右布政使正徳攺元遷右副都禦史巡撫雲南師宗州賊阿本等作亂諭不從乃遣參議陳一經等督軍二萬攻之別遣兵截盤江據賊巢背先後俘斬千人入歷戶部左右侍郎進南京右都禦史方文度召自雲南劉瑾以地產金寶屢貴賄文度無以應瑾深銜之會廷推文度及南京戶部侍郎王珩堪工部尙書遂攺文度南京戶部尙書與珩俱致仕命下舉朝駭異旣歸所居屋僅數椽瑾誅未及用而卒珩趙人起家進士亦以淸操聞

劉璣按明外史本傳璣字用齊陜西咸寧人成化十七年進士除曲沃知縣縣產棗民有罪令入棗贖積數萬斛歲饑賑粟不給發棗繼之徵授戶部主事進員外郎擢瑞州知府嘗禦賊爲所得慷慨諭以禍福賊進酒酣飲臥帳中賊大信服送璣還其黨遂解散歷知九江衡州正徳二年雍王佑�薨內官黃中護喪璣供具宿辦中嘆爲能稱之劉瑾瑾以其同鄕也喜召爲太僕少卿明年春遷太常卿逾月進戶部右侍郎其秋遂代顧佐爲尙書去知府時方一歲璣治績可稱爲瑾所用聲譽頓衰瑾以邊鎭糧料不中程盡逮巡撫及管糧諸臣三十年以上皆追論破產者數十家商人輸糧各邊久候未得直者瑾悉停給商不復至邊用大窘遣官核諸邊屯田增田多者蒙賞少卽重罰諸邊騷然發價市糴於近邊州縣俾運入鎭城車牛夫役追呼�裏閈四民盡失其業璣悉奉行無敢忤然璣自以屈節中官居常鬱鬱日飲酒放廢邸捨無過從者或以玉帶饋劉宇�達璣所閽者怪問之其人驚去張彩代宇爲尙書開門納賂車馬闐咽璣恬漠自如然公卿謁瑾率不得見惟璣與彩至卽入飲閣中彩出揚揚公卿間璣俯首從其後忸怩而已瑾敗人頗憐之因其自劾俾致仕去家居二十餘年縕袍脫粟鄕人愛信焉

石玠按明外史本傳玠字邦秀�城人父玉山西按察使玠舉成化末年進士知泛水縣有惠政弘治中召爲禦史出核大同軍儲按甘肅及陜西條上邊務悉中機宜左都戴珊素知玠旣還朝事無巨細悉委之嘗因異率同官劾南京刑部尙書翟瑄以下二十七人時論以爲當正徳元年擢山西提學副使遷按察使左右布政使去父玉官時僅二十載吏民安其政稱世美焉六年擢右副都禦史巡撫大同旋召拜兵部右侍郎八年海西賊老鼠乃畱及都督祝孔革等數犯邊阻諸部朝貢而泰寧三衛又與別部相攻久不通貢市邊臣請用兵廷議欲先事綏懷乃命玠以左侍郎兼僉都禦史往遼東巡視玠馳至開元遣使出關撫諭諸部聞之喜相率貢馬受約束老鼠乃畱等亦悔罪率所部二十人入關修職貢事聞帝大喜璽書嘉勞召還由是玠遂蒙帝眷玠奏舉同知張龍等禦史張鵬以爲有私劾之帝怒責鵬左都陸完旣遷官廷推代者三上悉不用最後推玠乃以爲右都禦史掌院事於是禦史李隱疑玠有所夤緣劾請罷職不報十年拜戶尙是時羣邪亂政屢撓部權諸尙書多不敢爭抗惟玠力與之爭中官史太鎭雲南請獨領銀場務杜甫鎭湖廣請借鹽船稅銀爲進貢資劉徳守涼州請帶食茶六百引玠皆執不可西僧入烏思藏封教王請馬快船三十艘販載食鹽玠又極言其害帝初出居庸玠切諫及在宣府需銀百萬兩玠持不可帝弗從乃進其半王瓊欲害彭澤玠廷譽之權幸多不悅而姦民欲牟鹽利者賄朱寧爲請無不如志玠又連章執奏寧尢銜之會廷臣以諫南巡跪之闕下諸大臣皆莫敢言玠又獨論救羣小激帝怒於是嚴旨詰責令自陳玠引罪復被切讓遂引疾去賜敕馳傳有司給廩隸猶如故事家居二年卒贈太子少保玠有操行一介不妄取旣歸田廬無加於舊

髙銓按明外史王璟傳先璟撫保定者江都髙銓成化五年進士授南京大理評事時官僚老疾致仕者例追本年所給祿銓以爲非制疏請罷之累遷河南僉事歸徳河濡地千餘頃本民業爲王府所據以負租訟其知州於朝中官偕大臣承旨按之銓請還地於民中官怒脇之輒不變弘治中再遷右副都禦史巡撫保定六府進南京工部右侍郎應天饑條上荒政八事詔卽命銓賑濟全活爲多正徳攺元歷南京戶部尙書明年廷推左都瑾欲易置大臣示威傳旨令銓致仕尋坐事逮下詔獄復坐隆平侯家襲爵事除名尋罰米五百石後瑾益事操切每遣使有所勘核所遣者務苛急以承瑾意兵科給事髙淓銓子也出勘滄州鹽水山牧地被劾者五十三人璟以前爲巡撫預焉而父銓亦在劾中舉朝駭愕瑾以當坐者眾令去其職者勿問於是璟及銓獲免瑾誅復銓官致仕卒贈太子少保淓後亦官南京光祿少卿然不爲士大夫所齒云

方鈍按明外史本傳鈍字仲敏巴陵人正徳十二年進士授華亭知縣嘉靖初徵授禦史鈍爲人誠朴直諒而才足有爲兩按河南山東並著丰裁擢大理丞進少卿歷兩京戶部侍郎三十一年帝將用韓士英爲戶部尙書爲言官劾罷乃以鈍代之時承俺答入犯之後諸邊驟增餉銀至三百餘萬國用日絀而邊臣猶請給不已鈍知其幹沒惡之每邊臣陳請多執不與已而上言天下歲入京庫銀僅二百萬有奇中外用度胥此仰給比來有因時暫增而遂沿爲常例者如修邊銀自十九年後增至八十餘萬客兵銀自二十九年後增至二百餘萬是也有遞年增益而遂倍於常額者如京營馬料歲支本色折色各二十餘萬諸邊年例歲增募軍調軍至一百餘萬是也有因循日久而不可省者如錦衣衛將士月支米至四萬石光祿寺廚役月支米至六千石京營諸軍月支米至三百十萬石是也歲入不增於前歲出日加於後可不爲寒心哉況今江浙患倭川貴采木山陜歲荒勢不得不蠲減則二百餘萬之額尙憂不足而京庫所儲尙不足四十萬諸邊年例尙少八十萬度支之匱未有甚於斯時者願陛下博訪廷臣爲百年無獘之計報可尋又上言宣大二鎭軍餉歲至二百五十萬兩自足養兵數十萬據前大同巡撫王抒奏見兵八萬八千餘人而昨追賊山西止一萬三千人而已宣府巡撫劉廷臣奏見兵八萬有奇而每遇出戰合奇遊兵不過三千而已然則諸鎭之兵固多虛籍且亦有所養非所用者可不嚴敕鎭臣力加撙節爲國家計久遠哉帝深然其言是時經費久不足而帝又用財無藝土木禱祀賞歲出不貲每以夜半出片紙有所徵取計臣無敢延俄頃者由是國計益匱鈍憂懼不知所出會大同右衛被圍當大發帑金濟餉鈍乃條上七事大抵苟且應變計帝責其不足副急鈍謝罪已而尙書吳鵬給事趙鏘禦史李承華等應詔陳理財策鈍議行其十九事益纖屑傷大體帝覽之頗不悅以事迫但罷其二事余悉從之鈍掌戶部七年當公私交罄多頭會箕斂之術然其居官無他過而大學士嚴嵩素憾其不附己因帝方責鈍乘間言天下財本無窮稍一會計數百萬可立致顧司計者不爲國忠謀耳帝入其言手詔攺南京用鈍遂乞骸骨歸鈍寡嗜欲薄世味尢嚴取予故人有饋遺者輒蹙額曰汝不任職我不能庇汝賂我何爲或曰書一帙耳則曰我自入仕惟讀大明律何暇讀他書終不納一日會食戶部嘆曰邊臣增餉不已實半入要津私橐柰何左侍郎吳嘉會嘗撫薊州曰某當日無是事鈍曰公爲邊撫三遷官三蔭子若無是事恐不得今日嘉會大慚其質直多類此隆慶萬曆兩賜存問卒贈太子少保謚簡肅

戶部部名臣列傳三

明二

孫交按明外史本傳交字志同安陸人成化十七年進士授南京兵部主事爲尙書王恕所知弘治初恕入吏部薦授稽勛員外郎歷文選郎中居吏部十四年於善類多所推引遷太常少卿提督四夷館大同有警命經略黃花鎭諸邊增垣塹廣樹藝制敵騎馳突永樂時歲遣隆慶諸衛軍采薪炭其後罷之令歲輸銀二萬兩軍重困以交奏免正徳初擢光祿卿戶部右侍郎提督倉場攺吏部尙書張彩附劉瑾交數規切彩怒調之南京瑾敗召拜戶部尙書時徵討流寇調度煩急仍歲凶正賦不足交區畫適宜四方告饑輒請蠲租遣賑裁抑近幸不少假以故盜賊𨿽橫行民不至甚敝而小人用事者皆不便之帝欲以太平倉賜幸臣裴徳雲南鎭守中官張倫請采銀礦南京織造中官吳經奏費乏交皆力爭八年五月忽傳旨與禮部尙書傅珪�致仕言官多請畱不報世宗在潛邸知交名甫卽位召復故官固辭不允乃起首請帝日讀祖訓言動悉取準則經筵日講寒暑勿輟帝褒納焉或議遷顯陵天壽山交言山陵事重太祖欲遷仁祖於鐘山慮泄靈气而止具載皇陵碑事乃止武宗侈汰之後庫藏殫虛交裁�食定經制宿獘爲淸然事涉中官者帝亦不能盡從也嘗會廷臣議發內帑給軍廩官俸已報可爲中官梁諫等所沮交言宮府異同令出復反非新政所宜不聽中官監督倉場者初止數人正徳中增至五十五人以交言罷撤過半其後復漸增帝已罷三十七人交欲盡去之�臨淸徐淮諸倉一切勿遣帝令自今毋更加而已守珠池中官詔毋預守土事而安川夤緣復故交劾川命如前詔正徳中上林苑內臣至九十九人侵奪公私地無算帝卽位命畱十八人如弘治時已復傳奉至六十二人交乞汰如初且盡歸侵奪地報許又論禦馬監內臣宜如祖制毋監收芻豆�令戶部通知馬數杜其侵耗不從錦衣百戶張瑾率校尉支俸通倉橫取狼籍主事羅洪載欲按之瑾紿請受杖奏洪載擅笞禁衛官帝怒逮下詔獄謫外交與林俊喬宇先後論救不納禦馬監閻洪乞外豹房地交言先帝以豹房故貽禍無窮洪等欲修復以開遊獵之端非臣等所敢聞詔以地十頃給豹房余令百戶趙愷等佃如故奉詔上各宮莊田數視舊籍不同帝詰其故交言舊籍多以奏請投獻數多妄報也新籍少以奉命淸核田多除豁也帝意稍解令考成弘間籍以聞交年已七十連章乞罷帝輒慰畱遣醫視療請益力乃許之手詔加太子太保馳驛令子編修元侍行有司時存問給食米輿隸復賜道裏費卒年八十謚榮僖交言論恂恂不以勢位驕人淸愼恬�終始一致興獻王素愛重交嘗割陽春臺東偏地益其宅後中官言孫尙書侵地世宗曰此先皇所賜吾敢奪耶元進士終四川副使謹厚有父風

鄒文盛按明外史本傳文盛字時鳴公安人弘治六年進士除吏科給事中遼東巡撫韓重劾鎭守中官廖�文盛偕郎中楊茂仁勘實其罪謫長陵司香朵顏三衛屢擾邊文盛還奏制馭六策尙書劉大夏深善之下之邊吏尋出核兩廣糧儲思恩土官岑浚與田州岑猛構兵文盛言田州廣西之藩蔽李蠻田州之幹城參政武淸受浚重賂以計殺蠻釀成禍亂制敕房供事參議岑業浚懿親爲彌縫於中漏我機事請先誅二人而後行討業有內援帝不聽以考察罷淸正徳初歷戶科都給事中出爲保定知府累遷福建左布政使十一年以右副都禦史巡撫貴州淸平苗阿旁阿階阿革稱王巡撫曹祥調永順保靖土兵討之尋被劾罷阿旁等據香鑪山興隆偏橋平越新添龍裏諸衛咸被其患文盛至檄川湖兵協剿以貴州兵搗炮木寨擒阿革川湖兵至抵山下山壁立惟小徑五賊皆樹柵仰攻不能克乃制戰樓與崖齊乘夜雨附崖登拔柵焚廬舍賊奔後山據絕頂官軍乘間梯藤木以上遂擒阿旁餘賊盡平移師討平龍頭都黎都蘭都蓬密西大支馬羅諸寨黑苗先後降斬無算錄功增俸一等蔭子錦衣世百戶力辭免芒部陳聰等爲亂復討破之四川土捨重安馮綸與凱裏楊弘有怨弘卒綸糾諸苗相仇殺侵軼貴州境文盛遣參議蔡潮詣播州督宣慰楊斌撫定之請復設安寧宣撫司以弘子襲而錄潮功尙書王瓊以專擅爲潮罪不序頃之攺�南京都察院世宗卽位入爲戶部左右侍郎遷南京右都禦史就攺戶部尙書嘉靖六年戶部尙書秦金罷召文盛代之首疏鹽政錢法十一事文盛爲人廉謹踆踆若無能與孫交秦金趙璜咸稱長者歲餘以年老再疏乞歸卒贈太子少保謚莊簡

梁材按明外史本傳材字大用南京金吾右衛人弘治十二年進士授徳淸知縣勤敏有異政正徳初遷刑部主事攺禦史出爲嘉興知府調杭州田租例參差材爲酌輕重立畫一之法遷浙江右參政進按察使鎭守中官畢眞與宸濠通將舉城應之材與巡按張縉等劫持眞奪其兵衛尋以憂去嘉靖初起補雲南土官相仇殺累年材召其酋曰汝罪當死今貰汝以牛羊贖禦史訝其輕材曰如是足矣急之變生諸酋衷甲待變聞無他乃止歷貴州廣東左右布政使同官林富家市肉多材召其家人誡之富怒詬而出材治簿書自如富乃慚謝吏民輸課令自操權衡吏不得預時大下布政極廉者二人材與姚鏌也拜右副都禦史巡撫江西甫兩月召爲刑部左侍郎尋攺戶部遂代鄒文盛爲尙書自外僚登六卿不滿二載自以受恩深益盡職上言臣考去年所入止百三十萬兩而所出至二百四十萬加催徵不前邊費無節凶荒又多奏免國計安所辦詳求獘端一宗藩二武職三冗食四冗費五逋負乞集廷臣計畫條請於是宗藩武職各議上三事其他皆嚴爲節帝悉報可惟武職閒住者議停半俸帝不納經費大省國用亦充中官麥福請盡徵牧馬艸場租材不可侍郎王軏淸勛戚莊田言宜量等級爲限材奏成周班祿有土田祿由田出非常祿外復有土田今勛戚祿已逾分而陳乞動千萬請申禁之自特賜外量存三之一以供祀事帝命並淸已賜者額外侵據悉還之民勢豪家乃不敢妄請乞畿輔屯田禦史督理正統間易以僉事權輕屯政日弛材請仍用禦史禦史郭弘化言天下土田視國初減半宜通行淸丈材恐紛擾請但敕所司淸釐籍難稽者始履畝而丈帝悉可之母喪去服除起故官大同巡撫樊繼祖請益軍餉材言大同歲餉七十七萬有奇例外解發又累萬較昔已數倍日益月增太倉銀不足供一鎭無論九邊也繼祖數請不得議開事例下戶兵二部行之時修建兩宮七陵役京軍七萬郭勛請給月糧冬衣材言非故事如所請當歲費銀四十五萬且冬衣例取內庫非部事勛怒劾材誤公帝詰責材竟如勛奏勛復建言三事請開礦助工餘鹽盡輸邊漕卒得攜貨物材議不盡行勛益怒材初爲戶部值帝勤政力祛宿獘言每從及是屢忤權幸不得志乃乞攺南爲給事中周珫所劾下吏部尙書許贊等請畱之帝不悅令與材俱對狀材引罪得宥而贊等坐奪俸材由此失帝意考尙書六年滿遂令致仕初徽王守莊者與佃人訟材請革守莊者令有司納租於王報可王奏不便帝又從之材已去侍郎唐冑等執初詔帝大怒並責材令以右侍郎閒住而奪冑俸下郎官詔獄明年戶部尙書李廷相罷帝念材廉勤大臣亦多薦者乃召復故官加太子少保三掌國計砥節首公如一日帝眷亦甚厚其秋考察京官特命監之有大獄不能決又命兼掌刑部事帝嘆曰尙書如材者十二人吾無憂天下矣大工頻興役外衛班軍四萬六千人郭勛籍其不至者責輸銀雇役廩食視班軍廷相嘗量給之材堅持不予勛劾材帝命補給勛又以軍不足籍逃亡軍布棉折餉銀募工材言今京班軍四萬餘已足用不宜藉口耗國儲帝從其奏勛益怒劾材變亂舊章先是醮壇須龍涎香材不以時進帝銜之遂責材沽名誤事落職閒住歸旋卒年七十一隆慶初贈太子太保謚端肅當嘉靖中歲大臣或阿上取寵材獨不撓以是終不容自材去神仙土木事益繁計相取充位國用大窘世宗乃嘆曰材在當不至此

王軏按明外史本傳軏開平衛人弘治十二年進士正徳初歷工部員外郎屢遷山東左布政使嘉靖初入爲順天府尹房山地震軏言召災有由語多指斥忤旨切責尋遷右副都禦史巡撫四川芒部土官知府隴慰死庶子政與嫡子壽爭立朝議立壽政怒倚烏撒土酋安寧數構兵已使人誘殺壽奪其印軏請討之乃酋貴州兵分道進擒政於水西招降四十九寨璽書獎勞時將營仁壽宮就拜軏工部右侍郎督采大木工罷召還攺戶部核九門苜蓿地以餘地歸之民勘禦馬監艸場釐地二萬餘頃募民以佃時帝銳意剔宿獘近幸莫敢撓房山民以牧馬地獻中官韋恆軏釐歸之官姦人馮賢等復獻中官李秀秀爲請於帝軏抗疏劾之帝𨿽宥秀竟治賢等如律出核勛戚莊田請如周制計品秩別親�以定多寡非詔賜而隱占者俱追斷戶部尙書梁材采其言兼並者悉歸官稍進左侍郎初軏之平隴政也以隴氏無後請攺設流官兵部尙書李鉞等然之遂攺芒部爲鎭雄府分置四長官司授隴氏�屬阿濟等爲長官而擢重慶通判程洸爲試知府隴氏舊部沙保等攻執洸奪其印欲復立隴氏後巡撫王廷相等破保洸得還保子普奴復連烏撒水西諸苗攻剽畢節諸衛帝命伍文定圖之以朝議不合召還禦史戴金因言芒部攺流之議諸司咸執不可軏徇洸邪說違眾獨行致疆場不靖遂罷軏官以兵部尙書李承勛薦起故官總督倉場再遷南京戶部尙書禦史龔湜劾軏老悖吏部言軏居身儉素縉紳儀表帝乃責湜妄言久之就攺兵部參贊機務詔舉將材薦鄭卿沈希儀等二十一人皆擢用居四年以老乞罷疏中言享年若干帝以爲非告君體勒爲民久之卒

徐問按明外史本傳問字用中武進人弘治十五年進士授廣平推官遷刑部主事歷兵部出爲登州知府地濱海多盜問捕之盡調臨江民病水潦爲築堤防七十二轉長蘆鹽運使運司故利藪自好者不樂居問曰吾欲淸是官也終任不取一錢累遷廣東左布政使嘉靖十一年以治行卓異拜右副都禦史巡撫貴州獨山州賊蒙鉞�父爲亂問聞南丹泗誠欲助逆檄廣西撫按伐其謀又檄鉞弟釗復父讎事平得承襲鉞援絕問督大兵分道入誅之捷聞賜金綺撫黔三年日進長吏求疾苦畫利便甚得黔人心召爲兵部右侍郎疏陳武備八事又言兩廣雲貴半土司深山密箐猺獞羅僰所窟穴邊將喜功召釁好爲掃穴之舉王師每入巨憝潛蹤所誅戮率無辜赤子興大兵費厚餉以易無辜命非陛下好生意宜敕邊臣布威信嚴厄塞謹哨探使各安邊境以絕禍萌帝深納其言尋引疾歸二十一年召爲南京禮部侍郎久之就遷戶部尙書復引疾去卒於家問淸標絕俗居官四十年敝廬蕭然田不滿百好學不倦粹然深造爲士類所宗隆慶初謚莊恪

王杲按明外史本傳杲字景初汶上人正徳九年進士授臨汾知縣擢禦史巡視陜西茶馬帝遣中官分守蘭靖杲言窮邊饑歲不宜設官累民不報嘉靖三年帝將遣中官督織造於蘇杭杲疏諫不納久之擢太僕少卿攺大理再遷左副都禦史進戶部右侍郎河南大饑命杲往賑杲請急發帑金詔賫臨淸倉銀五萬兩以行旣至復請發十五萬兩全活不可勝計事竣賜銀幣尋以右都禦史總督漕運故事繕運艘軍三民七總兵官顧寰以軍民困敝請發兩淮餘鹽銀七十萬戶部尙書李如圭不可杲請攺折兩年漕運十之三以所省轉輸費治運艘勿重困軍民報可逾年入爲戶部尙書後父安平侯方銳乞張家莊馬房地杲言此地二千餘頃正供所出不可許宜以大慈恩寺入官地二十頃予之帝從其議時國儲告匱諸邊請增餉無虛月四方多水旱給事中李文進請議廣儲蓄杲列九事以獻已又上制財用十事帝咸納之舊制歲漕四百萬石杲以粟有餘而用不足遇災傷率攺折以便民一日帝見攺折者過半大驚以詰戶部杲等引罪敕自今務遵祖制毋輕變杲掌邦計事無不辦帝深倚之後有詔買龍涎香久不進帝以此不悅給事中馬錫劾杲及巡倉禦史艾朴受賄給事中厲汝進言倉場尙書王暐亦然�下獄杲朴遣戍暐斥爲民杲竟卒於雷州戍所隆慶初給事中辛自修等訟杲冤詔復官賜祭葬贈太子太保

王暐按明外史王杲傳王暐句容人由進士除吉安推官從王守仁平宸濠遷大理寺副爭大禮下獄廷杖累遷右副都禦史巡撫江西曆兩京戶部侍郎出督漕運進尙書歷官著淸操

孫應奎按明外史本傳應奎字文宿洛陽人正徳十六年進士授章丘知縣嘉靖四年入爲兵科給事中上疏言輔臣之任必忠厚鯁亮純白堅定者乃足當之今大學士楊一淸𨿽練達國體而雅性尙通難以獨任張璁學博性偏傷於自恃猶飭厲功名嘗抑其過而用之至於桂萼以梟雄桀驁之資作威福納財賄阻抑气節私比黨與勢侵六官气制言路天下莫不怨憤特陛下未察耳乞鑑別三臣賢否以定用捨其意特右璁而帝因其奏慰畱一淸戒諭璁萼旣而同官王準陸粲劾璁萼罷相準粲亦下吏遠謫以應奎首抗章不罪未幾劾吏部尙書方獻夫帝頗納其言獻夫援汪鋐爲助遂詘應奎議延綏巡撫李如圭久疾應奎劾罷之再遷戶科左給事中行人薛侃建言忤旨下廷訊詞連張璁應奎與同官曹忭揖璁避且上疏言狀帝怒下之詔獄尋釋還職十一年大計天下庶官王準謫富民典史應奎言汪鋐爲璁萼修卻誣以不謹而黜之乞復準官責鋐爲黨比戒吏部尙書王瓊亦言準當黜乃謫應奎髙平縣丞屢遷湖廣副使督采大木坐累復逮赴詔獄釋還歷右副都禦史巡撫順天召理院事遷戶部侍郎進尙書俺答犯京師後羽書旁午徵兵餉應奎乃建議加派自北方諸府曁廣西貴州外其他量地貧富驟增銀一百十五萬有奇而蘇州一府乃八萬五千禦史郭仁吳人也詣應奎請減應奎不從仁遂劾奏其罪應奎疏辧帝以仁不當私屬調之外旣而國用猶不足應奎言今歲入二百萬而諸邊費六百餘萬一切取財法行之已盡請令諸曹所隸官吏儒士廚役校卒悉去其�者而臣部出入贏縮之數亦綜其大綱列籍進禦使百司庶府咸知爲國惜財帝報可三十一年正月命應奎條上京邊備用芻糧之數應奎言自臣入都至今計正稅加賦餘鹽五百餘萬外他所搜括又四百餘萬而所出自諸邊年例二百八十萬外新增二百四十五萬有奇修邊賑濟諸役又八百餘萬帝以耗費多疑有侵冒分遣科道官往諸邊核實給事中徐公遴劾應奎粗疏自用遂攺南京工部尙書以方鈍代其位諸邊餉銀益增鈍計無所出請令諸臣條上理財策議行二十九事益纖屑傷大體應奎就移戶部致仕歸卒應奎爲諫官屢犯權貴以風節自厲晚官計曹一切爲苟且計功名大損於前

曹邦輔按明外史本傳邦輔字子忠定陶人嘉靖十一年進士歷知元城南和以廉幹稱擢禦史巡視河東鹽政巡按陜西劾總督張珩等冒功皆謫戍出爲湖廣副使補河南柘城賊師尙詔反陷歸徳檢校董綸率民兵巷戰手數賊與其妻賈氏俱死之又柘城劫舉人陳聞詩爲帥不聽斬從者脇之聞詩紿曰必欲我行毋殺人毋縱火賊許諾擁上馬不食三日至鹿邑自縊賊圍太康都指揮尙允紹與戰鄢陵敗績允紹復擊賊於霍山賊圍之兵無敢進邦輔斬最後者士卒競進賊大潰禽斬六百餘人尙詔走莘縣被擒賊起四十餘日破府一縣八殺戮十餘萬邦輔亟戰殲之詔銀幣擢山西右參政遷浙江按察使拜右僉都禦史巡撫應天倭聚柘林其黨自紹興竄轉掠杭嚴徽寧太平遂犯南京破溧水抵宜興爲官軍所迫奔滸墅副總兵兪大猷副使任環數邀擊之而柘林餘賊已進據陶宅邦輔督副使王崇古圍之僉事董邦政把總婁宇協剿賊走太湖追及之盡殲其眾副將何卿師潰邦輔援之以火器破賊舟前後俘斬六百餘人侍郎趙文華欲攘其功邦輔捷書先奏文華大恨與浙江巡按胡宗憲會邦輔師攻陶宅賊諸營皆潰賊退邦輔進攻之復敗坐奪俸文華奏邦輔避難擊易致後師期總督楊宜亦奏邦輔故違節制給事中夏栻孫浚爭之得無罪文華還京奏餘賊且盡而巡按禦史周如斗又奏失事狀帝頗疑文華文華因言賊易滅督撫非人致敗臣昔論邦輔栻浚遂媒孽臣東南塗炭何時解乃逮系邦輔謫戍朔州隆慶元年楊博爲吏部起邦輔左副都禦史協理院事進兵部右侍郎理戎政尋以左侍郎兼右僉都禦史總督薊遼保定軍務言修治邊墻非上策宜急練兵兵練而後邊事可議以給事中張鹵言召爲右都禦史掌南院事帝以京營事重更協理爲閱視令付大臣知兵者遂以左都禦史召還任之已從恭順侯吳繼爵言復攺閱視爲提督未幾轉南京戶部尙書奏督倉主事張振選不奉約束吏部因言往昔執政喜人悅己屬吏恃爲奧援構陷堂上官至屈體降意倒置名分在外巡按禦史亦曲庇進士推知監司賢不肖出其口吻害政無甚於此穆宗深然其言爲黜振選飭內外諸司然迄不能變邦輔累乞骸骨不聽萬曆元年給由赴闕復以病求去且言辛愛有窺覦志宜愼防之遂致仕去居三年卒贈太子少保邦輔廉峻自吳中被逮時有司上所儲俸錢揮之去歷官四十年家無餘貲撫按奏其狀詔遣右評事劉叔龍爲營墳墓

馬森按明外史本傳森字孔養懷安人父俊晚得子家僮抱之墜殞焉俊紿其妻曰我誤也不之罪逾年而舉森嘉靖十四年成進士授戶部主事歷太平知府民有兄弟訟者予鏡令照曰若二人老矣忍傷天性乎皆感泣謝去再遷江西按察使有進士嬖外婦而殺妻撫按欲緩其獄森卒抵之法歷左布政使就擢巡撫右副都禦史入爲刑部右侍郎攺戶部坐初在江西薦布政使宋淳淳後撫南贛以贓敗調大理卿屢駁疑獄與刑部尙書鄭曉都禦史周延稱爲三平病歸起南京工部右侍郎攺戶部督倉場尋轉左以右都禦史總督漕運兼巡撫鳳陽遷南京戶部尙書隆慶初攺北部是時登極詔書蠲天下田租半太倉歲入少不能副經費而京通二倉積貯無幾森鉤校搜剔條行十餘事又列上錢榖出入之數勸帝節儉帝手詔責令措置森奏祖宗舊制河淮以南以四百萬供京師河淮以北以八百萬供邊一歲之入足供一歲之用後邊陲多事支費漸繁一變而有客兵之年例再變而有主兵之年例其初止三五十萬耳後漸增至二百三十餘萬屯田十虧七八鹽法十折四五民運十逋二三悉以年例補之在邊則士馬不多於昔在太倉則輸入不益於前而所費數倍重以詔書蠲除故今日告匱視往歲有加臣前所區畫算及錙銖不過舒目前急而於國之大體民之元气未暇深慮願廣集眾思令廷臣各陳所見又奏河東四川雲南福建廣東靈州鹽課事宜詔皆如所請帝嘗命中官崔敏發戶部銀六萬巿黃金森持不可且言故事禦札皆由內閣下無司禮徑傳者事乃止旣又命購珠寶森亦力爭不聽三年以母老乞終養賜馳驛歸後屢薦不起森爲考官時夏言�出其門欲介之見言謝不往嚴嵩聞而悅之森亦不附爲徐階所重遂引用之學於王守仁門人黃直與歐陽徳鄒守益羅洪先善裏居贊巡撫尙鵬行一條鞭法鄕人爲立報功祠萬曆八年卒贈太子少保謚恭敏

劉采按明外史本傳采字汝賢麻城人嘉靖八年進士除宿州知州歲饑請發帑金轉糴代民輸賦俟秋成取償漕使者不可采竟矯發之及秋而償民無負者入爲戶部員外郎累遷四川參議歷福建左布政使采淸介有守徐階深重之三十三年擢右副都禦史巡撫山東詔采礦以所進礦樣少且不饋諸貴人被詔切責采不得已加進尋用副使王世貞言以礦�不繼上疏力請乃得罷禦史何廷鈺建開膠萊河通海運帝因命采視海道采勘上事宜具言公私困竭事遂寢自庚戌邊警詔山東撫臣提兵駐防臨淸士卒罷敝采奏罷之益都民楊自仁反流劫昌樂安丘諸城莒州采檄海道副使陶大年討平焉進南京兵部右侍郎三十七年給由入都值邊警亟畱采協理京營戎政明年攺戶部左侍郎南京振武營兵亂戶部尙書蔡克廉病不任事詔推采代之采以南糧不充由所司收納支放動輒稽畱致民運不前軍怨生變爲悉心區畫運艘正計道裏遠近與以便倉出納必時叢獘胥絕會給事中馬出圖亦言南糧自尙書方鈍議攺折後軍無見糧怨讟始起詔復徵本色采又奏江西應天蘇松布薴絲絹勿攺折從之由是儲偫有餘軍伍帖服魏國公徐鵬舉無嫡子嬖妾鄭氏生子邦寧將廢其長子邦瑞而立之遂行賂冒封鄭氏夫人而議遣邦寧入監習禮以咨於采采正色曰立子以長公卽愛少子宜有以安全之毋貽後悔鵬舉意沮攺遣邦瑞邦寧乃賄人證己爲嫡祭酒姜寶始誤信之己乃知其狀劾奏其事詔停鵬舉祿一月奪鄭所冒封寶亦爲邦寧黨所誣削籍而邦瑞竟得爲嗣四十年以災異自劾免隆慶元年起南京工部尙書就攺吏部尋攺兵部參贊機務內臣進貢多用馬快船竊載私貨采奏禁止未幾乞歸卒年七十有四贈太子少保謚端簡

潘潢按明外史本傳潢字薦叔婺源人有文學內行修潔舉正徳十六年進士除樂淸知縣遷戶部主事調禮部嘉靖六年與修明倫大典攺吏部忤尙書桂萼復調禮部進郎中擢福建提學僉事嚴正規條講明正學歷吏部左侍郎二十八年代夏邦謨爲戶尙成國公朱希忠提督團營疏言營馬額十二萬四千近因芻豆缺供遂致減額請增發帑銀潢奏國初宣徳以前夏秋皆牧於艸場又采靑爲春冬計未嘗費芻豆𨿽正統間邊疆多事亦止給兩月頻年祖制盡壞歲支已至十八萬今希忠復請宜勿從帝納其議往時太倉銀庫歲入十每存二三及是府庫匱竭而各邊增兵設戍糜餉不已其明年潢因延綏巡撫請益餉取詔旨集廷臣議長策乃議言國初諸邊軍衛給餉則取之民屯養馬則取之芻牧歲有常供未嘗告乏邇者民逋日多軍屯漸廢本源旣竭末流從之宜下巡按禦史督逋欠補田屯軍端以民屯二糧開中鹽引及諸色稅課濟邊不有非常蠲貸毋奏請帑金時大學士嚴嵩素禦潢守正議上嵩謂無裨邊計請再議潢更列七事以聞卒不稱旨調南京工部尋就攺吏部兵部三十二年河南賊帥尙詔作亂將犯鳳陽潢已遣兵防禦而言官賀涇金豪等交劾潢遂罷歸潢居常恂恂言若不能出諸口及當官議事人莫敢撓居父母喪三年不禦酒肉與族祖兵部侍郎珍族父總督侍郎旦工部尙書鑑同時都顯位有名迹世稱望族鑑正徳三年進士雅勵節操勤於吏事嘗以右副都禦史巡撫四川討平西蕃深溝諸蠻甚有威惠卒謚襄敏

劉體幹按明外史本傳體幹字子元東安人嘉靖二十三年進士授行人攺兵科給事中司禮太監鮑忠卒其黨李慶爲其侄恩等八人乞遷帝已許之體干言壞祖制滋幸門不可乃止錄三人轉左給事中帝以財用絀詔廷臣集議多請追宿逋增賦額體幹獨上奏曰蘇軾有言丰財之道惟在去其害財者今害之最大者有二�吏�費是也歷代官制漢七千五百員唐萬八千員宋極�至三萬四千員本朝自成化五年武職已逾八萬合文職蓋十餘萬今邊功升授勛貴傳請曹局添設大臣恩蔭加以廠衛監局勇士匠人之屬歲增月益不可悉舉多一官則多一官之費祖宗之土地戶口賦稅今猶昔也至於耗費獨乃百之有不枵然告匱者哉請嚴敕諸曹淸革�濫減俸將不貲又聞光祿庫金自嘉靖攺元至十五年積至八十萬自二十一年以後供億日增余藏頓盡進禦果蔬初無定額止�內監片紙如數供禦幹沒狼藉輒轉鬻巿人其他諸曹侵盜尢多宜著爲令典歲終使科道臣會計之以淸冗費二冗旣革國計自裕捨是而督逋增賦是揚湯止沸也於是部議請汰各監局人匠從之累官通政使遷刑部右侍郎攺戶部左侍郎總督倉場隆慶初進南京戶部尙書南畿湖廣江西銀米絹布積逋二百六十餘萬鳳陽園陵九衛官軍四萬而倉粟無一月儲體幹再疏請責成有司又條上六事皆報可馬森去召攺北部詔取太倉銀三十萬兩體干言太倉銀所存三百七十萬耳而九邊年例二百七十六萬有奇在京軍糧商價百有餘萬薊州大同諸鎭例外奏乞不與焉若復取以上供經費安辦帝不聽體幹復奏今國計絀乏大小臣工所共知卽存庫之數乃近遣禦史所搜括明歲則無策矣今盡以供無益費萬一變起倉卒如國計何於是給事中李己楊一魁龍光禦史劉思問蘇士潤賀一桂傅孟春交章乞如體干言閣臣李春芳等皆上疏請乃命止進十萬兩又奏太和山香稅宜如泰山例有司董之毋屬內臣忤旨奪俸半年帝嘗問九邊軍餉太倉歲發及四方解納之數體幹奏祖宗朝止遼東大同宣府延綏四鎭繼以寧夏甘肅薊州又繼以固原山西今密雲昌平永平易州俱列戍矣各鎭防守有主兵其後增召募增客兵而坐食愈眾各鎭芻餉有屯田其後加民糧加鹽課加京運而橫費滋多因列上隆慶以來歲發之數又奏國家歲入不足供所出而額外陳乞者多請以內外一切經費應存革者刊勒成書報可詔巿綿二萬五千斤體干請俟湖州貢帝不從趣之急給事中李己言三月非用綿時不以重擾商戶體幹亦復爭乃命止進萬斤逾月詔趣進金花銀且購貓睛祖母綠諸異寶己上書力諫體干請從己言不納內承運庫以白札索部帑十萬體幹執奏給事中劉繼文亦言白札非體帝報有旨竟取之體幹又乞承運庫銀減稅額二十萬爲中官崔敏所格不得請是時內供日多數下部取太倉銀又趣巿珍珠黃綠玉諸物體幹淸勁有執每疏爭積忤帝意竟奪官給事中光懋禦史淩管等交章請畱不聽神宗卽位起南京兵部尙書奏言畱都根本重地故額軍九萬馬五千餘匹今軍止二萬二千馬僅及半單弱足慮宜選諸衛餘丁隨伍操練發貯庫艸場銀買馬又條上防守四事並從之萬曆二年致仕卒贈太子少保

畢鏘按明外史本傳鏘字廷鳴石埭人嘉靖三十二年進士授刑部主事歷郎中擢浙江提學副使遷廣西右參政進按察使再遷湖廣左布政使召爲太僕卿未至攺應天尹海瑞撫江南移檄京府等於屬吏鏘卻不受瑞察鏘政更與善進南京戶部右侍郎督理糧儲萬曆二年入爲刑部右侍郎攺戶部總督倉場擢南京戶部尙書謝病去起南京工部尙書就攺吏部徵爲戶部尙書帝以風霾諭所司陳時政鏘以九事上中言錦衣旗校至萬七千四百餘人內府諸監局匠役數亦稱是此�食之尢宜屏除冒濫州縣丈田滋獘雲南鼓鑄不酬工直官已裁而復置田欲墾而再停請酌土俗人情毋率意更攺至袍服錦綺歲有積余何煩頻織天燈費巨萬尢不經濫予不可不裁淫巧不可不革他所奏並多切要近幸從中撓之不盡行鏘乃引年乞罷予馳驛歸鏘遇事守正有物望年及八十賜存問加太子少保後凡存問者再其孫汝楩奉表入謝詔以爲太學生年九十三而卒贈太子太保謚恭介

趙世卿按明外史本傳世卿字象賢歷城人隆慶五年進士授南京兵部主事張居正當國政尙嚴急州縣學取士不得過十五人布按二司以下官𨿽公事毋許乘驛馬大辟之刑歲有定額徵賦以九分爲率有司不及格者罰又數重譴言事者世卿奏匡時五要請廣取士之額寬驛傳之禁省大辟緩催科而末極論言路當開言近者臺諫習爲脂韋以希世取寵事關軍國捲舌無聲徒摭不急之務姑塞言責延及數年居然髙踞卿貳誇耀士林矣然此諸人豈盡奊詬無節忍負陛下哉亦有所懲而不敢耳如往歲傅應禎艾穆沈思孝鄒元標皆以建言遠竄至今與戍卒伍此中才之士所以內自顧卹寧自同於寒蟬也宜特發徳音放還諸人使天下曉然知聖天子無惡直言之意則士皆慕義輸誠�忠於陛下矣居正欲重罪之吏部尙書王國光曰罪之適成其名請爲公任怨遂出爲楚府左長史明年京察復坐以不謹落職歸居正死起戶部郎中出爲陜西副使累遷戶部右侍郎督理倉場世卿饒心計凡所條奏酌劑盈縮軍國賴焉戶部尙書陳蕖有疾侍郎張養蒙避不署事帝怒並罷之而進世卿爲尙書時礦稅使四出爲害江西稅監潘相至擅捕系宗室曩時關稅所入歲四十餘萬自爲稅使所奪商賈不行數年間減三之一四方雜課亦如之歲入益寡國用不支邊儲告匱而內供日繁歲增金花銀二十萬宮帑日充羨世卿請復金花銀百萬故額罷續增數不許乞發內庫銀百萬及太僕馬價五十萬以濟邊儲復忤旨切責世卿又請正潘相罪且偕九卿數陳其害皆不納世卿復言脂膏已竭閭井蕭然喪亂可虞揭竿非遠不及今罷之恐後將無及帝亦不省三十二年蘇松稅監劉成以水災請暫停米稅帝以歲額六萬米稅居半不當盡停令以四萬爲額世卿上言鄕者旣免米稅旋復再徵已失大信於天下今成欲免稅額之半而陛下不盡從豈惻隱一念貂璫尙存而陛下反漠然不動心乎不報其夏雷火毀祖陵明樓妖虫蝕樹又大雨壞神道橋梁帝下詔咨實政世卿上疏曰今日實政孰有切於罷礦稅者古明主不貴異物今也聚悖入之財斂蒼生之怨節儉之謂何是爲君徳計不可不罷者一多取所以招尢慢藏必將誨盜鹿臺巨橋足致倒戈之禍是爲宗社計不可不罷者二古者國家無事則預桑土之謀有事則議金湯之策安有鑿四海之山榷三家之巿操弓挾矢戕及良民毀室逾垣禍延雞犬經十數年而不休者是爲國體計不可不罷者三貂璫漁獵翼虎炰烋毀掘冢墓則枯骨蒙殃姦虐子女而良家飲恨人與爲怨歡噪屢聞此而不已後將何及是爲民困計不可不罷者四國家財賦不在民則在官今盡括入姦人之室故督逋租而逋租絀稽關稅而關稅虧搜庫藏而庫藏絕課鹽策而鹽策薄徵贖鍰而贖鍰消外府一空司農若埽是爲國課計不可不罷者五天子之令信如四時三載前嘗曰朕心仁愛自有停止之時今年復一年更待何日天子有戲言王命委艸莽是爲詔令計不可不罷者六陛下試思服食宮室以至營造徵討上何事不取之民民何事不供之上嗟此赤子曾無負於國乃民方歡呼以供九重之欲而陛下不少遂其欲民方奔走以供九重之勞而陛下不少慰其勞民方竭蹶以赴九重之難而陛下不少卹其難返之於心必有不安者矣陛下勿謂蠢蠢小民可駕馭自我生殺自我而不足介意也民之心卽天之心陛下以礦稅傾民之家室天卽以雷火毀祖陵之明樓陛下以礦稅吸民之脂膏天卽以妖虫蝕祖陵之松柏陛下以礦稅轉民於溝壑天卽以淫雨壞祖陵之橋梁變不虛生其應非遠故今日欲回天意在卹民心欲卹民心在罷礦稅無煩再計而決者不然人不可欺言不可食陛下言發於口天地祖宗實式臨之祖宗可屢欺天地可屢誑耶帝優答之而不行至三十四年三月始詔罷礦使稅亦稍減然遼東雲南四川稅使自若吏民尢苦之雲南遂變作楊榮被戕而西北水旱時時見告世卿屢請減租發賑國用益不支逾月復奏請捐內帑百萬佐軍用不從世卿遂連章求去至十五上竟不許先是福王將婚進部帑二十七萬帝猶以爲少數遣中使趣之中使出誶語且劾世卿抗命世卿以爲辱國疏聞於朝帝置不問至三十六年七公主下嫁宣索至數十萬世卿引故事力爭詔減三之一且言陛下大婚止七萬長公主下嫁止十二萬今卽減三之一亦二十六萬有奇乞陛下再裁損一仿長公主例帝不得已從之福王新出府第設崇文稅店爭民利世卿亦諫阻世卿素勵淸操當官盡職帝雅重之吏部缺尙書嘗使兼署推舉無所私惟楚宗人與王相訐世卿力言王非僞與沈一貫議合李廷機輔政世卿力推之廷臣遂疑世卿黨比於是給事中杜士全鄧雲霄何士晉胡忻禦史蘇爲霖馬孟禎等先後攻之世卿遂杜門乞去章復十餘上不報三十八年秋世卿乃拜疏出城候命明年十月乘柴車徑去廷臣以聞帝亦不罪也家居七年卒贈太子少保

張孟男按明外史本傳孟男字元嗣中牟人嘉靖末舉進士授廣平推官稍遷漢中同知入爲順天治中遷刑部員外郎攺禮部進尙寶丞髙拱以內閣兼吏部拱妻孟男姑也自公事外無私語拱憾之四歲不遷及拱被逐親知皆引匿孟男獨畱拱邸爲治裝送之郊張居正用事矯拱所爲擢孟男太僕少卿孟男復不附失居正意不調久之居正敗始累遷南京工部右侍郎尋召入以本官掌通政司事萬曆十七年帝不視朝者八月孟男疏諫曰羣臣久不見至尊上書又不省萬幾日隳不急攺圖何以塞災異嶺南人訟故都禦史李材功蔡人訟故令曹世卿枉章�畱中其人系兵馬司橐饘不繼莫必其生虧損聖徳帝心動乃間一禦門其冬攺戶部進左侍郎尋拜南京工部尙書就攺戶部時畱都儲峙耗竭孟男受事粟僅支二年不再歲遂有七年之儲水衡修倉發公羨二千金助之或謂柰何耘人田孟男曰公家事乃畫區畔耶南京禦史陳所聞劾孟男貪鄙吏部尙書孫鑨言孟男忠誠謹恪臺臣所論事由郎官帝乃畱之孟男求去不允再疏請乃聽歸久之召拜故官三十年春率同列言頃有詔罷礦稅生民歌舞相慶聖心旋悔輟而弗行致宦寺益張姦究愈恣人心離叛憂在土崩幸深察羣言亟爲社稷計不報加太子少保五上章乞歸不許時礦稅患日劇孟男艸遺疏數千言極陳其害言臣備員地官所徵天下租賦皆鬻男巿女朘骨割肉之餘也臣以催科爲職臣得其職而民病矣聚財以病民虐民以搖國有臣如此安所用之臣不勝哀鳴爲陛下杞人憂耳屬其子上之明日遂卒南京尙書趙參魯等奏其淸忠贈太子太保

王國光按明外史本傳國光字汝觀陽城人嘉靖二十三年進士授吳江知縣鄰邑有疑獄來質訊輒得情調儀封擢兵部主事攺吏部歷文選郎中屢遷順天府尹戶部右侍郎總督倉場謝病去隆慶四年起刑部左侍郎拜南京刑部尙書未上攺戶部尙書再督倉場神宗卽位還理部事時簿牒繁冗自州縣達部有繕書輸解交納諸費公私苦之國光疏請裁並去繁文十三四時稱簡便戶部十三司自弘治來以公署隘惟郎中一人治事員外郎主事止除官日一赴私居侍遷而已郎中力不給則委之吏胥故獘益滋國光盡令入署職務得修舉邊餉告匱而諸邊歲出及屯田鹽課無可稽國光請敕邊臣核實且畫經久策以聞甘肅巡撫廖逢節等各條上其數耗�爲損萬曆元年奏言國初天下州縣存畱夏稅秋糧可一千二百萬石其時議主寬大歲用外計贏銀百萬有餘使有司歲徵無缺則州縣積貯自丰水旱盜賊不能爲災患今一遘兵荒輒畱京儲發內帑由有司視存畱甚緩苟事催科則謂擾民獘遂至此請行天下撫按官督所司具報出入存畱逋負之數臣部得通融會計以其餘濟邊有司催徵不力者悉以新令從事制可京軍支糧通州者候伺甚艱國光請遣部郎一人司之名坐糧廳投牒驗發無過三日諸軍便之天下錢谷散隸諸司淆亂無統國光請歸並責成畿輔府州縣歸福建司南畿歸四川司鹽課歸山東司關稅歸貴州司淮徐臨徳諸倉歸雲南司禦馬象房及二十四馬房芻料歸廣西司遂爲定制三年京察拾遺國光爲南京給事禦史所劾再疏乞罷帝特畱之明年復固以請乃詔乘傳歸瀕行以所輯條例名萬曆會計錄上之帝嘉其畱心國計令戶部訂正及書成詔褒諭焉五年冬吏部尙書張瀚罷起國光代陳采實政別繁簡責令守卹卑官罷加納數事皆允行八年當考察外吏請毋限日期詔許之且命詿誤者聽從公辯雪尋以考績加太子太保明年大計京朝官徇張居正意置吳中行等五人於察籍國光有才智初掌邦計多所建白及是受制執政聲名損於初給事中商尙忠論國光銓選私親故而給事中張世則出爲河南僉事憾國光劾其鬻官黷貨國光再奏辯帝再慰畱責世則挾私貶儀眞丞及居正卒禦史楊寅秋劾國光六罪帝遂怒落職閒住已念其勞命復官致仕

李汝華按明外史本傳汝華字茂夫睢州人萬曆八年進士授兗州推官徵授工科給事中嘗劾戎政尙書鄭洛不職及出閱甘肅邊務洛方經略西事主和戎汝華疏洛畏敵貽患且劾諸將吏侵軍資復請盡懇甘肅閒田還朝歷吏科都給事中汝華在垣多所糾擿刑部侍郎何源少詹事黃弘憲巡撫王學書禮部尙書李長春侍郎韓世能兵部侍郎王基鄖陽巡撫姜璧皆被論多罷去者尋遷太常少卿擢右僉都禦史巡撫南贛稅使四出議括關津諸稅輸內府汝華以稅本餉軍力爭止之旣而詔四方稅務盡領於有司以其半輸稅監進內府半輸戶部獨江西潘相勒有司悉由己輸汝華極論相違詔帝竟如相議且推行之四方汝華在贛十四年威惠甚著進秩兵部右侍郎召拜戶部左侍郎尙書趙世卿去位遂掌部事福王莊田四萬頃詔旨屢趣不能及額汝華數偕廷臣執爭僅減四之一及王旣之國詔許自遣使督租所在繹騷內使閻時詣汝州杖二人死汝華請遵祖制隸有司盡撤還使者不納畿輔山東大饑因汝華言出倉米平糴且發銀以賑汝華復奏行救荒數事兩地賴之先是山東饑蠲歲賦七十萬是年盡蠲又百七十餘萬汝華以邊餉不繼請天下稅課未入內藏者暫畱一年補其缺輔臣亦助爲言疏三上不報已進尙書四十六年鄭繼之去兼攝吏部事畿輔陜西大饑汝華請賑皆不報遼東兵事興驟增餉三百萬汝華累請發內帑不得則借支南京部帑括天下庫藏余積徵宿逋裁工食開事例凡所爲取財之計至纖且悉已而遼東巡撫周永春請益兵加賦汝華議天下田賦自貴州外畝增銀三釐五毫得餉二百萬明年復議益兵從閱視給事中姚宗文言增賦如前又明年四月兵部以募兵巿馬工部以制器再議增賦於是畝增二釐爲銀百二十萬先後三增賦凡五百二十萬有奇遂爲歲額自是海內騷然公私困敝盜賊亦漸起當是時內帑山積廷臣請發率不應計臣無如何遂爲一切苟且之計苛斂百姓而樞臣徵兵乃遠及蠻方致奢崇明安邦彥相繼反用師連年又割四川雲南廣西湖廣廣東所加之賦以餉之而遼餉仍不充天下已不可支矣汝華練達勤敏立朝無黨阿官戶部久於國計盈縮邊儲虛實與鹽漕屯牧諸大政皆殫心裁劑歲比不登意常主寬卹獨加賦之議不能力持馴致萬方虛耗內外交訌天啟元年得疾乞休加太子太保致仕卒謚恭敏

畢自嚴按明外史本傳自嚴字景曾淄人萬曆二十年進士授松江推官年少有吏才遷刑部主事歷工部員外郎中遷淮徐道參議內艱闋以故官分守冀寧攺河東副使引疾去起洮岷兵備參政以按察使徙治楡林西路進右布政使泰昌時召爲太僕卿天啟元年四月遼陽覆廷議設天津巡撫專飭海防攺自嚴右僉都禦史以往置水軍繕戰艦備戎器及熊廷弼建三方布置策天津居其一益設鎭海諸營用戚繼光遺法水軍先習陸戰軍由是可用魏忠賢令錦衣千戶劉僑逮天津廢將自嚴以無駕帖疏論之報聞四方所募兵日逃亡用自嚴言攝其親屬補伍兵部主事來斯行有武略自嚴請爲監軍山東白蓮妖賊起令斯行率五千人往功多初萬曆四十六年遼東用兵議行登萊海運明年二月特設戶部侍郎一人兼右僉都禦史出督遼餉歲運駐天津米百八十萬石豆半之銀三百二十四萬兩以山東巡撫李長庚任之諸事辦治及是長庚遷乃命自嚴代嚴核兵籍餉無所冒贏金數萬論前平妖功進右都禦史兼戶部右侍郎時議省天津巡撫令督餉侍郎兼領其事卽以委自嚴京師再地震自嚴言內批宜愼恩澤宜節人才宜惜內操宜罷語甚切直地復數震再疏陳闕失皆不納在事數年綜核撙節公私賴之五年以右都禦史掌南京都察院明年正月攺南京戶部尙書忠賢議鬻南太僕牧馬艸場助大工自嚴持不可遂引疾去崇禎元年召拜戶部尙書自嚴以度支大絀請核逋賦督屯田嚴考成汰�卒停薊密昌永四鎭新增鹽菜銀二十二萬俱報可二年三月疏言諸邊年例自遼餉外爲銀三百二十七萬八千有奇今薊密諸鎭節省三十三萬尙應二百九十四萬八千統計京邊歲入之數田賦百六十九萬二千鹽課百一十萬三千關稅十六萬一千雜稅十萬三千事例約二十萬凡三百二十六萬五千有奇而逋負相沿所入不滿二百萬卽盡充邊餉尙無贏餘乃京支雜項八十四萬遼東提塘三十餘萬薊遼撫賞十四萬遼東舊餉攺新餉二十萬出浮於入已一百十三萬六千況內供召買宣大撫賞及一切不時之需又有出常額外者乞敕下廷臣各陳所見廷臣爭效計畫自嚴乃擇其可者先列十二事曰增鹽引曰議鼓鑄曰括雜稅曰核隱田曰稅寺產曰核牙行曰停修倉廒曰停修公署曰南馬協濟曰崇文鋪稅曰京運撥兌曰板木折價已復列上十二事曰增關稅曰捐公費曰鬻生祠曰酌巿稅曰汰�役曰核虛冒曰加抵贖曰班軍折銀曰吏胥納班曰河濱灘蕩曰京東水田曰殿工冠帶帝悉允行詔令輯賦役全書自嚴言全書之作自行一條鞭始距今已四十五年有一事而此多彼少者其獘爲混派有司聽姦吏暗灑瓜分其獘爲花派當大爲申飭因條八式以獻帝卽命頒之天下先是忠賢亂政邊餉多不發自嚴給如期又奏行節餉五事嘗疏言最耗財者無如客餉諸鎭年例合三百二十七萬而客額居三之一宜大裁省其次則有撫賞召買修築諸費皆不可不節帝褒納之其冬京師被兵帝憂勞國事旨中夜數發自嚴奏答無滯不敢安寢頭目臃腫事幸無乏明年夏六月以司計無術貽禍封疆自劾六罪乞罷優旨慰畱先以考滿加太子少保敍遵永克復功加太子太保兵部尙書梁廷棟請增天下田賦自嚴不能止於是舊增五百二十萬之外更增百六十五萬有奇天下益耗矣已陳時務十事意皆主利民帝悉采納又以兵餉日增屢請淸核而兵部及督撫率爲寢閣復乞汰內地及無用之兵帝卽令嚴飭然不能盡行也禦史余應桂劾自嚴殿試讀卷首薦陳於泰乃首輔周延儒姻婭自嚴遂引疾乞休疏四上不允時有詔縣令將行取者戶部先核其錢谷華亭知縣鄭友元已入爲禦史先任靑浦逋金花銀二千九百帝以詰戶部自嚴言友元已輸十之七貯太倉帝令主庫者核實無有帝怒責自嚴自嚴飾詞辧帝益怒遂下自嚴獄遣使逮友元給事禦史交章論救不納逾月給事中吳甘來禦史郭必昌米助國因熱審減刑復交章論救帝乃釋之八年五月敍四川平賊功復官致仕又三年卒賜卹如制

戶部部藝文一

大司農箴

漢揚雄時惟大農爰司金穀自京䢐荒粒民是斛肇自厥初實施惟食厥僚后稷有無遷易實均實贏惟都作程旁求衣食厥民攸生上稽二帝下閱三王什一而徵爲民作常遠近貢篚百姓不忘帝王之盛咸在農殖季周爛漫而東作不敕膏腴不獲庶物並荒府藏單虛靡積靡倉陵遲衰微姬卒以癢秦收太半二世不瘳泣血之末海內無聊農民司均敢告執繇

大司農箴

晉張華家有廬井王有廩籍阜茂丰物和鈞關石在周之室不虔政首棄稷弗修不籍千畝匱神乏祀敗於戎醜穡臣司農敢告左右

讓地官尙書表

唐李嶠臣某言伏奉制旨以臣爲地官尙書無涯之恩忽降霄極非據之惕坐驚魂宇臣某誠惶誠恐頓首頓首死罪死罪臣少無奇志長乏異能短步非疾於驊驑翾飛自同於燕雀逢聖神之再造荷天地之兼容鄭璞齊竽竊混聲價秦冠漢綬叨踐名級步鴛池之淸切陟鸞渚之便蕃出入五臺周旋三合行膺負璽之任遂服專車之寵萬機損益蔽於庸陋之心百揆謨猷滯於膏肓之疾爰發皇揆特畱宸眷假優閒之秩𨿽入杏壇參翊亮之謀尙和梅鼎徒延舟楫之舉竟微股肱之效挈瓶之智患在於空虛瞰室之災懼深於盈滿方陳骸骨之情遽荷雲霄之命負乘之責前謗未除忝越之譏後恩仍及還振蜉蝣之羽欲參龍鳳之行赤紱妨賢物知不可素食得位臣亦胡顏況八座樞機五曹要劇上儀七星之象旁理萬邦之教自非元凱之明允忠肅陳韓之惇朴淳深將何以釐正版圖擾安邦國臣之淺狹誠則貪饕朝有典章敢叨非望伏乞回乾坤之曲澤收雨露之殊私廣訪吁謨詳求棫朴更引食場之彥俾臨均土之司則受任得才無愆振鷺之美入官有序不失貫魚之次無任慚悚之至謹詣朝堂奉表陳請以聞臣所讓人別狀封進臣某誠惶誠恐頓道頓首謹言

度支副使廳壁題名記

宋王安石三司副使不書前人名姓嘉佑五年尙書戶部員外郎呂君衝之始稽之眾史而自李紘已上至查道得其名自楊偕已上得其官自郭勸已下又得其在事之歲時於是書石而鑱之東壁夫合天下之眾者財理天下之財者法守天下之法者吏也吏不良則有法而莫守法不善則有財而莫理有財而莫理則阡陌閭巷之賤人皆能私取予之勢擅萬物之利以輿人主爭黔首而放其無窮之欲非必貴彊桀大而後能如是而天子猶爲不失其民者蓋特號而已耳𨿽欲食蔬衣敝憔悴其身愁思其心以幸天下之給足而安吾政吾知其猶不得也然則善吾法而擇吏以守之以理天下之財𨿽上古堯舜猶不能毋以此爲先急而況於後世之紛紛乎三司副使方今之大吏朝廷所以尊寵之甚備蓋今理財之法有不善者其勢皆得以議於上而攺爲之非特當守成法吝出入以從有司之事而已其職事如此則其人之賢不肖利害施於天下如何也觀其人以其在位之歲時以求其政事之見於今者而考其所以佐上理財之方則其人之賢不肖與世之治否吾可以坐而得矣此蓋呂君之志也

戶部箴

明宣宗君國之道子民爲先黎庶旣安邦本植焉相古地官實爾之職均節惠和民乃衣食賦稅有經徭役有常民之所供舊典式張惟爾卿佐曁乃攸屬庶幾夙夜恪謹乃服民克阜殷樹藝以蕃上下畢充何有卒殫惟公惟勤惟時惟允惟仁之溥而義之盡秦之商鞅唐之宇文苛徵暴括邦以不振爾惟鑑玆毋縱掊克毋詭於隨毋敗於墨予惟爾任爾其懋哉尙友古人執徳不回

戶部部藝文二詩

奉送李戶部侍郎自河南尹再除本官

劉禹錫昔年內署振雄辭今日東都結去思宮女猶傳洞簫賦國人先詠衮衣詩華星卻復文昌位別鶴重歸太乙池想到金門待通籍一時驚喜見風儀

戶部部紀事新序管仲言於齊桓公曰夫墾田刱邑辟土殖谷盡地之利則臣不若�戚請置以爲田官後漢書鄭弘傳弘建初八年代鄭眾爲大司農舊交址七郡貢獻轉運皆從東冶泛海而至風波艱阻沈溺相系弘奏開零陵桂陽嶠道於是夷通至今遂爲常路在職二年所息省三億萬計時歲天下遭旱邊方有警人食不足而帑藏殷積弘又奏宜省貢獻減徭費以利饑人帝順其議晉書安平獻王孚傳初魏文帝置度支尙書專掌軍國支計明帝嗣位欲用孚問左右曰有兄風否答曰似兄天子曰吾得司馬懿兄弟二人復何憂哉轉爲度支尙書杜預傳預拜度支尙書在內七年損益萬機不可勝計朝野稱美號曰杜武庫言其無所不有也梁書到漑傳漑字茂灌爲左民尙書以淸白自修性又率儉不好聲色虛室單�旁無姬侍自外車服不事鮮華冠履十年一易朝服或至穿補傳呼淸路示有朝章而已隋書裴蘊傳蘊遷民部侍郎於時猶承髙祖和平之後禁网�闊戶口多漏或年及成丁猶詐爲小未至於老已免租賦蘊歷爲刺史素知其情因是條奏皆令貌閱若一人不實則官司解職鄕正里長皆遠流配又許民相告若糾得一丁者令被糾之家代輸賦役是歲大業五年也諸郡計帳進丁二十四萬三千新附口六十四萬一千五百帝臨朝覽狀謂百官曰前代無好人致此罔冒今進民戶口皆從實者全由裴蘊一人用心古語云得賢而治驗之信矣由是漸見親委拜京兆贊治舊唐書房元齡傳李緯爲民部尙書會有自京師來者太宗問曰房元齡聞緯爲尙書謂何對曰惟稱緯好須無他語帝遽攺太子詹事盧承慶傳承慶美風儀有才幹太宗奇其明辧累遷民部侍郎太宗嘗問歷代戶口多少之數承慶敍夏商以後迄於周隋皆有依據太宗嗟賞久之韋弘機傳髙宗謂韋弘機曰宮館隋氏所造漸將摧毀頻欲修葺又費財力如之何弘機曰臣任司農向已十年前後省費今見貯錢三十萬貫可以供葺理上悅唐書嚴挺之傳戶部侍郎蕭炅李林甫所引不知書嘗與嚴挺之言稱蒸嘗伏臘乃爲仗獵挺之白九齡曰省中而有伏獵侍郎乎乃出炅岐州刺史楊瑒傳瑒爲戶部侍郎帝常召宰相大臣議天下戶版延英殿瑒言利病尢詳帝咨賞於是宇文融建檢脫戶余口瑒執不便融方貴公卿啽默唯唯獨瑒抗議故出爲華州刺史段秀實傳秀實召爲司農卿初自涇州被召戒其家曰若過岐朱泚必致贈遺愼毋納至岐泚固致大綾三百家人拒不遂至都秀實怒曰吾終不以污吾第以置司農治堂之梁間吏後以告泚泚取視封帕完新杜中立傳中立遷司農卿繩吏急反爲中傷左徙慶王傅久之復拜司農卿入謝帝曰卿用法深信乎答曰轂下百司養名不肯事如司農尢叢劇陛下無遽信流言假臣數月事可濟帝許之初度支度六宮飧錢移司農司農季一出付吏大吏盡舉所給於人權其子錢以給之旣不以時黃門來督責慢罵中立取錢納帑捨率五日一出吏不得爲姦後遂以爲法王彥威傳彥威開成初爲戶部侍郎判度支彥威於儒學該邃亦善吏事但經總財用出入米鹽非所長也而性剛計自恃嘗見文宗顯奏曰百口家知有歲計而軍用一切可不謹邪臣按見財量入以爲出隨色占費終歲用之無毫釐差假令臣一旦迷愚欲自欺沒亦不可得因上占�圖又言至徳迄元和天下觀察者十節度者二十有九防禦者四經略者三大都通邑皆有兵最凡八十餘萬長慶籍戶三百五十萬而兵乃九十九萬率三戶資一兵今舉天下之入歲三千五百萬上供者三之一又三之二則衣賜仰給焉自畱州畱使外餘四十萬眾皆仰度支又爲供軍圖上之彥威𨿽自謂楗柅姦冒著定其費於利害無益也始神策軍多以稟縑於度支取直吏私增賈厚給之經用益耗開成初有詔禁止時宦者仇士良魚弘志方用事彥威乃奏復與直悅媚士良等又劾王播貢羨贏以冀速進會邊兵訴所賜不時縑皆敝惡攝吏送臺獄而彥威視事自如及詔停務始惶恐就第舊唐書李絳傳絳爲戶部侍郎判本司事嘗因次對憲宗曰戶部比有進獻至卿獨無何也對曰將戶部錢獻入內藏是用公物以結私恩上聳然大唐新語竇靜爲司農卿趙元楷爲少卿靜頗方直甚不悅元楷之爲官屬大會謂元楷曰如隋煬帝意在奢侈竭四海以奉一人者司農須公矣方今聖上躬履節儉屈一人以安兆庶司農何用於公哉元楷赧然而退初太宗旣平突厥徙其部眾於河南靜上疏極諫以爲不便又請太原置屯田以省饋餉皆有弘益晉宋以還尙書省置員外郎分判曹事唐朝彌重其選舊例郎中不歷員外選謂之土山頭果毅言遽拜崇品有似長徵兵回便授邊遠果毅也景雲中趙謙光自彭州司馬入爲大理正遷戶部郎中賀陟爲員外乃戲詠之曰員外從來美郎中望不優誰言粉署裏翻作土山頭謙光酬之曰錦帳隨時設金鑪任意燻惟�員外署不應列星文戶部爲吏部鄰司時吏部移牒令戶部列棘以備交通呂太一爲戶部員外郎答曰眷彼吏部銓綜之司當須要淸通何必設籬樹棘省中賞其俊拔五代史孔謙傳唐莊宗以謙爲租庸使賜丰財贍國功臣謙無佗能直以聚斂爲事莊宗初卽位推恩天下除百姓田租放諸場務課利欠負者謙悉違詔督理故事觀察使所治屬州事皆不得專達上所賦調亦下觀察使行之而謙直以租庸帖調發諸州不關觀察觀察使交章論理以爲制敕不下支郡刺史不專奏事唐制也租庸直帖沿僞梁之獘不可爲法今唐運中興願還舊制詔從其請而謙下奉詔卒行直帖又請減百官俸錢省罷節度觀察判官推官等員數以請鄣塞天下山谷徑路禁止行人以收商旅徵算遣大程官放豬羊柴炭占庇人戶更制括田竿尺盡率州使公廨錢由是天下皆怨苦之明宗立下詔暴謙罪斬於洛陽巿籍沒其家遂罷租庸使額分鹽鐵度支戶部爲三司張延朗傳延朗長興元年拜三司使唐制戶部度支以本司郎中侍郎判其事而有鹽鐵轉運使其後用兵以國計爲重遂以宰相領其職乾符以後天下喪亂國用愈空始置租庸使用兵無常隨時調斂兵罷則止梁興始置租庸使領天下錢谷廢戶部度支鹽鐵之官莊宗滅梁因而不攺明宗入立誅租庸使孔謙而廢其使職以大臣一人判戶部度支鹽鐵號曰判三司延朗因請置三司使事下中書中書用唐故事拜延朗特進工部尙書充諸道鹽鐵轉運等使兼判戶部度支事詔以延朗充三司使班在宣徽使下三司置使自此始延朗號爲有心計以三司爲己任而天下錢谷亦無所建明明宗常出遊幸召延朗共食延朗不至附使者報曰三司事忙無暇聞者笑之宋史韓世忠傳世忠子彥直乾道二年遷戶部郎官主管左曹總領淮東軍馬錢糧會大軍倉給糧徑乘小輿往察之給米不如數捕吏置於理初代者以乏興罷交承爲�錢僅二十萬明年奏計乃四倍且以其贏獻諸朝帝嘉之拜司農少卿進直龍圖閣江西轉運兼權知江州時朝廷還嶽飛家貲產多在九江歲久業數易主吏緣爲姦彥直搜剔隱匿盡還嶽氏復爲司農少卿總領湖北京西軍馬錢糧尋兼發運副使邊肅傳肅爲太常博士三司使魏羽薦爲戶部判官祀南郊超薦尙書度支員外郎帝以三司鉤取無法至道初置行帳司以會財用之數命肅主之帳成遷工部郎中王濟傳濟判司農寺時周伯星見濟乘間言曰昔唐太宗以丰年爲上瑞臣願陛下日愼一日居安慮危則天下幸甚受詔與劉綜攺定茶法頗易舊制由是忤丁謂孫何傳何字漢公爲右司諫咸平二年舉入閣故事何次當待制獻疏曰六卿分職邦家之大柄也有吏部辧考績而育人才有兵部車徒而治戎備有戶部正版圖而阜貨財有刑部謹紀律而誅暴彊有禮部祀神祇而選賢俊有工部繕宮室而修堤防六職舉而天下之事備矣故周之會府漢之尙書立庶政之根本提百司之綱紀令僕率其屬丞郎分其行二十四司粲焉星拱郎中員外判其曹主事令史承其事四海九州之大若网在綱唐之盛時亦不聞別分利權刱使額而軍須取足及元宗侈心旣萌召發旣廣租調不充於是蕭景楊釗始以地官判度支而宇文融爲租調地稅使始開利孔以構禍階至於肅代則有司之職盡廢而言利之臣攘臂於其間矣於是叛亂相仍經費不充迫於軍期切於國計用救當時之急卒以權宜裁之五代短促曾莫是思今國家三聖相承五兵不試太平之業垂統立制在此時也所宜三部使額還之六卿愼擇戶部尙書一人專掌鹽鐵使事俾金部郎中員外郎判之又擇本行侍郎二人分掌度支戶部使事各以本曹郎中員外郎分判之則三使洎判官𨿽省猶不省也仍命左右司郎中員外總知帳目分勾稽違職守有常規程旣定則進無掊克之慮退有詳練之名周官唐式可以復矣玆事非艱在陛下行之爾程琳傳琳爲三司使出納尢謹禁中有所取輒奏罷之內侍言琳專琳曰三司財賦皆朝廷有也臣爲陛下惜於臣何有帝然之或請並天下農田稅物名者琳曰合而爲一易於勾校可也後有興利之臣復用舊名增之是重困民無已時也韓忠彥傳忠彥爲戶部尙書時元佑會稽錄初成入狹而用廣忠彥憂之因言斂節財用遂裁冗費置局於戶部虞策傳策歷刑部戶部尙書拜樞密直學士知永興軍成都府入爲吏部尙書奏疏徽宗請均節財用曰臣比在戶部見中都經費歲六百萬與天下上供之數略相當嘗以祖宗故實考之皇佑所入總三千九百萬而費才三之一治平四千四百萬而費五之一熙寧五千六十萬而費盡之今諸道隨一月所須旋爲裒會汲汲然不能終日願深裁浮冗以寬用度東軒筆錄陳晉公恕自升朝入三司爲判官旣置鹽鐵使又爲總計使洎罷參政復爲三司使首尾十八年精於吏事朝廷藉其才晚年多病乞解利權眞宗諭曰卿求一人可代者聽卿去是時寇萊公罷樞密副使歸班晉公卽薦以自代眞宗用萊公爲三司使而晉公集賢殿學士判院事萊公入省檢尋晉公前後攺革刱立事件類爲方冊及以所出榜示別用新板題扁躬至其第請晉公判押晉公亦不讓一一與押字旣而萊公拜於庭下而去自是計使無不循其舊貫至李諮爲三司使始攺茶法而晉公之規模漸革向之榜示亦稍稍除削今則無復有存者矣歸田錄京師諸司庫務皆由三司舉官監當而權貴之家子弟親戚因緣請托不可勝數爲三司使者常以爲患田元均爲人寬厚長者其在三司深厭干請者𨿽不能從然不欲峻拒之每溫顏彊笑以遣之嘗謂人曰作三司使數年彊笑多矣直笑得面似靴皮士大夫聞者傳以爲笑然皆服其徳量也夢溪筆談三司使班在翰林學士之上舊制權使卽與正同故三司使結銜皆在官職之上慶曆中葉道卿爲權三司使執政有欲抑道卿者降敕時移權三司使在職下結銜遂立翰林學士之下至今爲例後嘗有人論列結銜𨿽依舊而權三司使初除合門取旨間有敍學士者然不爲定例東軒筆錄熙寧七年元絳爲三司使宋迪爲判官迪一日遣使煮藥而遺火延燒計府自午至申焚傷殆盡方火熾神宗禦西角樓以觀是時章惇以知制誥判軍器監遽部本監役兵往救火經由角樓以過上顧問左右以惇爲對翊日迪奪官勒停絳罷使以章惇代之曾布爲三司使極論京師巿易不便其大槪以爲天下之財匱乏良由貨不流通貨不流通由商賈不行商賈不行由兼並之巧爲挫抑故朝廷巿易於京師以售四方之貨常低昂其價使髙於兼並之家而低於倍蓰之直而官不失二分之息則商賈自然無滯矣𨿽然官中非覬利也特欲抑兼並耳必也官無可買官無可賣卽是兼並不敢侵牟而巿易之法行也今呂嘉問提舉巿易乃差官於四方買物貨禁客旅須俟官中買足方得交易以息錢多寡爲官吏殿最故官吏牙人惟恐裒之不盡而取息不夥則是官中爲兼並殊非置巿易之本意也事下兩制詳議而呂惠卿以爲沮壞新法王荊公大怒遂置獄劾其事又三司會計差失卽以爲上書詐不實曾落翰林學士知制詔以起居舍人知饒州惠卿遂參知政事矣而巿易差官置物疇勞如故癸辛雜識沈夏徳淸人壽皇朝爲版曹貳卿一日登對上問版曹財用幾何合摧者幾何所用幾何虧羨幾何夏一一奏對訖於所佩夾袋中取小冊進呈無毫髮差上大喜次日問宰臣曰侍郎有過政府例否梁克家奏云陛下用人何以例爲遂特除僉書樞密院事金史移剌道傳道本名趙三大定中遷戶部尙書上曰朕初卽位卿爲戶部員外郎聞孳孳爲善進卿郎中果有可稱及貳京尹亦能善治戶部經制國用卿其勉之道頓首謝馬琪傳琪字徳玉章宗時戶部闕官命宰臣選可任者或舉琪上然之曰琪不肯欺官亦不肯害民是可用也遂擢爲戶部尙書完顏閭山傳閭山爲吏部尙書廷議選戶部官往往舉聚斂苛刻以應詔閭山曰民勞至矣復用此輩將何以堪識者稱之鄧儼傳世宗嘗謂宰臣曰人言鄧儼用心不正朕視儼奏事其心識甚明在太府監心亦向公宰臣因奏儼明事機有心力於是擢戶部侍郎翌日復謂宰臣曰吏部掌銓選當得通練人可置儼於吏部因攺命焉累遷中都路都轉運使明昌初爲戶部尙書上命尙書省集百官議如何使民棄末務本以廣儲蓄儼言今之風俗競爲侈靡莫若定立制度使貴賤上下衣冠車馬室宇器用各有等差裁抑婚姻喪葬過度之禮罷去鄕社追逐無名之費用度有節則蓄積日廣矣孫鐸傳承安四年遷戶部尙書鐸因轉對奏曰比年號令或已行而中輟或旣攺而復行更張太煩百姓不信乞自今凡將下令再三講究如有益於治則必行無卹小民之言國子司業紇石烈善才亦言頒行法令絲綸旣出尢當固守上然之泰和二年十二月上召鐸戶部侍郎張復亨議交鈔復亨曰三合同鈔可行鐸請廢不用詰難久之復亨議詘上顧謂侍臣曰孫鐸剛正人也𨿽古魏徵何加焉三年禦史中丞孫卽康刑部尙書賈鉉皆除參知政事鐸再任戶部尙書鐸心少之對賀客誦古人詩曰惟有庭前老柏樹春風來似不曾來禦史大夫卞劾鐸怨望降同知河南府事攺彰化軍節度使元史楊湜傳湜至元中拜戶部侍郎兼交鈔提舉時用壬子舊籍定民賦役之髙下湜言貧富不常歲久浸易其可以昔時之籍而定今之賦役哉廷議善之因俾第其輕重人以爲平郝彬傳彬行戶部尙書事經理鹽利請度舟楫所通道裏所均建六倉煮鹽於場運積之倉歲首聽羣商於轉運司探倉籌定其所乃買券又定河商江商巿易之不如法者著爲法獻徵錄李新字克明升戶部右侍郎宣宗嘗呼李戇而不名劉璣字用齊爲戶部尙書未制緋袍冬月朝會公卿皆緋紵璣獨絳紗袍同列饋以緋紵不受直至郊賜始制服日至部視事過午堂食止巿餅四枚茶一盂耳楊鼎字宗器升戶部右侍郎書十思於座隅曰量思寬犯思忍勞思先功思讓坐思下行思復名思晦位思卑守思終退思蚤恆自省焉由是蒞政遂卓然有聲年富字有大英宗復辟拜戶部尙書錢谷會計躬任其勞事有關於利害者僚佐或難之富曰第行之公毋署名可也張鳳字子儒攺南戶部右侍郎往年南京芻粟轉委之憲臣至是敕鳳兼督蓋以出納嚴愼故也時人以鳳執法號爲張板朝廷亦知其名黃福字如錫屢遷南戶部尙書公正廉恕素孚於人憂國之心終始不渝嘗取範希文語名其退食之堂曰後樂以見其志郭資字存性仁宗眷求老成起戶部尙書資感激�忠𨿽祁寒盛暑必坐公署視事不暫廢僚屬胥吏莫不敬憚滿考賜宴禮部獎以敕書譬如歲寒松柏愈老愈勁其優待隆厚如此

戶部部雜錄

