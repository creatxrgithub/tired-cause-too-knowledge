

郡佐部匯考

秦秦分天下爲三十六郡始置守尉監按史記秦始皇本紀二十六年秦初並天下分天下以爲三十六郡郡置守尉監

漢漢承秦制郡有丞邊郡有長史以掌兵馬之職按漢書百官表漢郡守秦官掌治其郡二千石有丞邊郡又有長史以掌兵馬秩皆六百石

後漢後漢郡置丞各二人屬國如之按漢書百官志每郡置太守一人丞二人郡當邊戍者丞爲長史王國之相亦如之每屬國置郡尉一人比二千石丞二人

北齊北齊上上郡太守屬官有丞按隋書百官志云云

遼遼制黃龍府同知黃龍府事興中府同知興中府事按遼史百官志云云

宋哲宗元佑四年八月壬寅敕郡守貳以四善三最課縣令按宋史哲宗本紀云云

金金制諸總管府同知諸府同知按金史百官志諸總管府同知都總管一員從四品掌通判府事維婆速路同知都總管兼來遠軍事諸府同知一員正四品

明明各府同知一員後同知因事添革無定員按明會典云云太祖洪武三年秦淮府同知一考無過者升知府按明會典云云皇淸國朝外官大淸會典各府同知一員因事添革無定員

郡佐部名臣列傳

隋

郭絢按隋書循吏傳絢河東安邑人也家素寒微初爲尙書令史後以軍功拜儀同歷數州司馬長史皆有能名大業初刑部尙書宇文弼巡省河北引絢爲副煬帝將有事於遼東以涿郡爲衝要訪可任者聞絢有幹局拜涿郡丞吏人悅服數載遷爲通守兼領畱守及山東盜賊起絢逐捕之多所�獲時諸郡無復完者惟涿郡獨全後將兵擊竇建徳於河間戰死人吏哭之數月不息

敬肅按隋書循吏傳肅字弘儉河東蒲�人也少以貞介知名釋褐州主簿開皇初爲安陵令有能名擢拜泰州司馬轉豳州長史仁壽中爲衛州司馬俱有異績煬帝嗣位遷潁川郡丞大業五年朝東都帝令司隸大夫薛道衡爲天下羣官之狀道衡狀稱肅曰心如鐵石老而彌篤時左翊衛大將軍宇文述當塗用事其邑在潁川每有書屬肅肅未嘗開封輒令使者持去述賓客有放縱者以法繩之無所寬貸由是述�之八年朝於涿郡帝以其年老有治名將擢爲太守者數矣輒爲述所毀不行大業末乞骸骨優詔許之去官之日家無餘財歲餘終於家時年八十

南宋

裴昭明按長沙府誌昭明宋元徽中出爲長沙郡丞罷任刺史王蘊之曰卿淸貧必無還資湘土人士有須一禮之命者我不愛也昭明曰下官忝爲郡佐不能光益上府豈以鴻都之事仰累淸風齊永明時爲始安內史及還甚貧罄世祖曰昭明當罷郡還遂無宅我不讀書不知古人中誰可比之

宋

王覿按宋史本傳覿字明叟泰州如臯人第進士熙寧中爲編修三司令式刪定官不樂久居職求潤州推官二浙旱郡遣吏視苗傷承監司風旨不敢多除稅覿受檄覆按嘆曰旱勢如是民食已絕倒廩贍之猶懼不克濟尙可責以賦邪行數日盡除之監司怒捃摭百出會朝廷遣使賑貸覿請見爲言民間利病使者喜歸薦之除司農寺主簿轉爲丞

元

林興祖按元史本傳興祖字宗起福州羅源人至治二年登進士第授承事郎同知黃巖州事三遷而知鉛山州鉛山素多造僞鈔者豪民吳友文爲之魁遠至江淮燕薊莫不行使友文姦黠悍鷙因僞造致富乃分遣惡少四五十人爲吏於有司伺有欲告之者輒先事戕之前後殺人甚眾奪人妻女十一人爲妾民罹其害�冤不敢訴者十餘年興祖至官曰此害不除何以牧民卽張榜禁僞造者且立賞募民首告俄有告者至佯以不實斥去又有告獲僞造二人並贓者乃鞫之款成友文自至官爲之營救興祖命並執之須臾來訴友文者百餘人擇其重罪一二事鞫之獄立具逮捕其黨二百餘人悉置之法民害旣去政聲籍甚江浙行省丞相別兒怯不花薦諸朝升南陽知府攺建徳路同知俱未任至正八年特旨遷爲道州路總管行至城外獞賊已迫其後相去僅二十里時湖南副使哈剌帖木兒屯兵城外聞賊至以乏軍需欲退兵興祖聞卽夜詣說畱之哈剌帖木兒曰明日得鈔五千錠桐盾五百乃可破賊興祖許之明日甫入城視事卽以恩信勸諭鹽商貸鈔五千錠且取郡樓舊桐板爲盾日中皆備哈剌帖木兒得鈔盾大喜遂畱爲禦賊計賊聞新總管至一日具五百盾以爲大軍且至中夕遁去永明縣洞猺屢竊發爲民害興祖以手榜諭之皆曰林總管廉而愛民不可犯也三年不入境春旱虫食麥苗興祖爲文禱之大雨三日虫死而麥稔已而罷興作賑貧乏輕徭薄斂郡中大治憲司考課以道州爲最以年老致仕終於家

買住按廣東通誌買住蒙古人爲韶州路同知以廉介聞至正十二年郴寇陷樂昌遂攻韶州買住躍馬開門身先士卒大破羣賊俘戮千餘人越二旬賊再至又帥兵拒戰大敗之遂復樂昌乳源郡賴以完尋督兵出餘黨時已有疾眾勸之還買住厲聲曰大丈夫當以死報國今羣盜方起安能髙枕家中死兒女手耶竟戰死無以斂郡人義而祀之

明

羅性按明外史楊卓傳卓同邑羅性字子理博學有行誼洪武初舉於鄕授徳安同知大盜號糟李萬戶者捕久不獲株連系獄者數百人性至郡有指糟李死者性辧其非是笞逐之悉出所系與期十日得糟李卽盡貸若曹眾叩頭願盡力七日果得糟李嘗治蔬圃得窖鐵萬餘斤會方賦鐵造軍器民爭求售性曰此天所以濟民也吾何預焉悉以充賦秩滿赴京坐擅用棗木染軍衣謫戍西安四方老師宿儒在西安者數十人吳人鄒奕曰合吾輩所讀書庶幾羅先生之半年七十卒

詹俊按明外史本傳俊字用章當塗人洪武初徵授磁州同知時兵革初定招徠流移撫卹備至民有訴掘地得金爲眾所攫者俊立眾於庭諭以大義眾感悟悉還所攫金民懷金謝俊笑卻之嘗督民輸餉潼關會嚴寒車牛多死餉虧耗俊解銀帶易粟代輸及歸民制帶以償俊卒不受邑有蝗爲文吁天蝗悉出境久旱俊作歌自責雨隨注居三年遷汝寧府通判治廨捨得窖錢役夫以獻俊曰此汝所得何與我事盡畀之人服其淸操以疾告歸州民垂涕挽畱卒於道

盧熙按蘇州府誌熙字公曁洪武四年以薦授睢州同知時中原兵革甫定歲復薦饑熙一意休息惟恐傷之明年行守事適禦史�命搜訪舊軍籍見民充之睢近千人檄熙拘送熙召民自實得常隸尺籍者數人畀之禦史怒械系曹吏必欲盡得不然以格詔論同僚懼議發民應之熙曰吾守民吏也民散吾誰與處乃自詣禦史曰州已無軍籍今民且散走獨有同知在請以充役禦史怒斥去堅立不動竟不能奪後卒於官貧不能葬官爲具殮喪歸吏民挽哭者千人道遇大雨無一人少卻其得民心如此熙爲人雅飭信厚博涉經史亦善筆札子充耘字次農文學得於家傳而制行尢髙以能書薦畱誥司將官之會熙死歸葬誓不復仕

周原按明外史循吏傳原字彥廣繁昌人洪武十八年進士授辰州推官調吉安時知府及同知通判皆缺人原以一身兼數職才識明敏而�以公平庶務畢舉獄訟疏決無滯民負冤積歲不白者至原而悉白不旬日囹圄爲空後坐累免用薦起爲蒲臺知縣有商被盜疑其主人已誣服原覺有冤緩其獄而察之果得眞盜人服其明飛蝗入境原禱於神一日大風雨蝗盡死歲以大稔士民莫不愛之攺浙江新昌知縣治如故操亦爲下所愛秩滿遷磁州同知永樂二十年卒於官民咸哀慕原通籍垂四十年其官彌遷彌下而志不少變所在見稱士論尢多之同時以下僚著績者州判官則有易州張友聞壽州許敏許州王通縣丞則有靈璧田誠安平耿福緣嘉定戴肅大名賀禎主簿則有昌邑劉整襄垣喬育典史則有貴池黃金蘭深澤髙文諸人友聞以冗員當汰部民言其律己廉處事公勤於撫字乞攺督本邑馬政仁宗納之敏佐壽州善持己愛民民奏乞擢用卽用爲本州同知通九載課最當遷民狀其善政乞畱進秩還任誠丞靈璧滿九載父老恐其遷去赴闕言誠居職廉能撫民有道乞還之百姓詔以州判官秩仍�丞事福緣兩以冗員當汰皆爲部民所畱最後又當汰民相率言福緣佐安平守法奉公視民若子賦役均盜賊息田裏獲安今當去職民失所倚且見在縣令有疾求去乞卽用福緣以活百姓宣宗嘉嘆卽擢爲安平知縣肅丞嘉定惓惓愛民後以冗員調山東平陰嘉定民一千三百餘人共乞還任帝卽從之禎在大名勵廉隅善撫卹吏民戴之洪熙元年冬以考稱職當遷秩民伏闕乞畱詔卽擢大名知縣整在昌邑以舊官還任當去部民言整有善政能卹民瘼戢吏姦請畱之昌邑帝可之育以九年考滿詣京其耆老言育持己廉謹撫下仁慈乞還襄垣終惠百姓詔進二秩還任金蘭旣九載課最貴池父老赴闕下言其賦政寬惠有愛民心請畱任仁宗曰能致民數千里奏畱是不負朝廷任使矣卽用爲貴池知縣文官深澤能持己惠民民奏乞擢用宣宗嘉悅立擢深澤知縣

張宗璉按明外史循吏傳宗璉字重器吉水人永樂二年進士攺庶吉士預修永樂大典授刑部主事奉命錄囚廣東多所平反仁宗初簡廷臣爲東宮官擢左中允宣宗嗣位進大理寺丞尋淸軍福建敕諭毋枉民縱姦宗璉一奉敕書行事民以不擾嘗有詔求賢郎中況鍾以宗璉應帝曰人皆舉下僚鍾獨舉吾近臣何也會常州府缺同知遂以命之宗璉性淡泊居官不攜家一室蕭然旣�任職端督農行視河渠教以蓄泄法親履壠畝察其勤惰而勸戒之時坐阡陌與農夫相爾汝如家人未嘗加以笞辱遇老疾鰥寡尢垂意焉所至飭學校正士習導以禮義士民翕然歸心及禦史李立來淸軍請於兵部曰常州必得張同知共事乃可部遂以委之立殘鷙深刻意務得軍凡軍戶絕者必取同姓或姻婭及承佃產業之人酷刑使承役怨聲載途宗璉數與爭立怒盛气詬詈宗璉不爲屈爭之愈力坐是憤郁疽發於背宣徳四年十月卒官列城聞之奔走弔哭祭奠者彌月不絕曁喪歸素衣冠送者數千人江陰民爲祠祀焉

藤員按廣東通誌員甌寧人正統三年同知韶州府明察精敏吏不敢欺值歲祲公庾無積員輒傾囊告糴鄰郡命里正籍其尢窘者朝夕給之所活以千計郡治攺爲淮王府王遷國於饒得請復爲郡規制侈大且吏胥無所於處往往僦民居員削雕還朴復其常式又度地爲吏捨限其出入絕交構之獘自昔郡吏惟取充數鮮通律例每假於人員痛革之公牘必爲式以示令其艸創而潤色焉所部地介江閩湖三藩之衝客戶倍於土著少拂其意輒相煽弗靖而翁源乳源尢甚員巡行開諭許其占籍遂與編戶無異尋以憂去比服闋耆老數百人詣闕乞再任會代者已赴遂擢禮部郎中歿於土木之難贈奉政大夫官其子弘

陳翰英按廣東通誌翰英字廷獻諸曁人少力學經史百家靡不觀覽以三禮冠浙中成化八年同知南雄府勤政卹民罕事刑罰惟徳化是務癸巳秋廣右流賊攻始興延及保昌郡中騷動翰英畫策破之俘獲數百人民賴安堵都禦史韓雍髙其能勞以金帛錄功第一甲午攝郡驛傳夫役一切省節之百姓稱快形之歌頌每以學校爲風化首政暇詣學宮課諸生勸勉備至多所成就始興盤坑有紗帽石爲祟觸之卽死賊匿旁谷恣其剽掠翰英烈火焚之患尋息乙未夏旱百姓嗷嗷躬齋沐往禱雨如注歲大稔尢善撫綏始興流民聞風復業者三百餘家在政三年善政不可勝紀

李嵩按汝寧府誌李嵩字文明汝陽人父縉吉安府通判少從楊文貞公遊博極羣書領景泰癸酉鄕薦除辰州同知城麻陽黔陽兩縣民不知擾洞苗以爭田相讎殺嵩單騎往片言解之苗夷詟服競獻金寶悉卻不受九年秩滿楚民及洞苗交奏復畱三年擢鎭遠知府嘗行部遇虎正色端坐了無畏怖虎乃去無何以致仕歸經女兒澗風濤暴起舟且覆嵩仰天祝曰嵩居官不敢欺天罔人如有之天覆吾舟須臾風止抵家發篋惟圖書數卷日以自娛所居捨壞太守欲爲修葺嵩不聽年八十卒子舉鄜州知州鑾旌徳知縣

李種按�州府誌種字嘉樹南京金吾衛人前兵憲重之子由鄕舉初選同知府事素優文學更吏治賢聲籍甚嶺北第居官淸苦不能元黃筐篚以事顯貴所遺不過帕履書刻一二種而已時三巢交訌撫而復叛議設府同知坐鎭其地往府官止駐龍南別遣一冗員代往公旣受任則單騎徑進日開衙視事招出巢民與之通互市堅約束有犯者責戒之不事姑息巢民感其威信亦皆帖伏偶有因私忿而相仇殺者公從中辧其曲直分解之不聽事聞三院直指方按吉一查盤使者過�州責公將迎禮薄於直指前誣公激變直指信之褫職待鞫巢民赴訴實冤直指反抶之於是逮公至省械系囚辱之公抑心抱痛不能吐一語自理卒死旅館巢民無所泄憤徑殺二起釁者

劉文栻按靖江縣誌文栻字應程以選貢授四川什方知縣升雲南陸涼知州兩奏最再升廣西梧州府同知歸養其在什方革羨例淸宿�建學宮修邑乘力爭采皇木之檄獲免者甚眾在陸涼當漢蠻雜處土酋肆螫善招撫懷輯之築城衛民布置廬舍荒城漸成膏壤在梧州以才守爲上官所倚任前滇南土官以卻金修隙中蜚語論調時文栻年逾艾歸爲父元永與母陳宜人稱八十觴始終孺慕裏黨稱之爲人美須眉篤於故舊贍及姻族人人徳之年六十九卒

王重賢按濟南府誌重賢字子尙直隸交河人由進士爲濟南同知時值編審署禹城篆者以禹民豪健欲增焉而老死者沿舊不除童孺悉收入版徭銀視昔有加邑人不服羣相與號訴其前不聽兩臺風聞乃以重賢按行其事重賢旣至汰其餘銀之浮額者二千兩蠲亡絕者二千兩孩幼不成丁者又數百人邑人大服未幾轉江西僉事道出禹城父老兒童遮道歡呼至有圖其形貌以俎豆之者邑士大夫勒石以記之

張星按宣城縣誌星字臺垣以恩貢知館陶縣創置廉貯倉饑歲藉以無患相國朱有�奪民居執其僕笞之相國怒尋察其爲循吏轉引罪延譽擢河間同知調天津饑民五十人以避寇至津吏疑而捕之星悉縱之去曰某不惜一官易一命況五十人乎減天津衛軍丁錢定爲例會大璫盧維寧監津通諸軍貴倨檄守令以下皆入拜眾皆奉令星獨奮然曰吾詎寧辱身掃除役乎遂投劾乞休督撫監司察其才能不聽已督撫定議如司道謁督撫禮星入謁璫上坐左右喝星跪星立叱曰豈有屈膝張同知哉拂衣出璫恚誣劾星免官歸常元旦一貧友喪母哭告星慨然鎔己帶以助其殮又嘗焚故宦千金之券不責償其子人皆以爲難

劉修己危

嶽附

按明外史循吏傳修己字以敬新蔡人嘉靖二十六年進士授吉安府推官爲人朴直不爲上官所嘉喜將殿其課知府靳學顏力保持之語之曰忠信篤敬四言吾生平學而未能君第勉之弗憂齟齬也修己敬受教民好訟按鞫明決日夕手撰獄詞不他寄耳目或上官有所輕重第唯唯及上爰書必中情法不少徇上官或不聽卽畱旬月不上俟其自解久之上下相孚獄無不平上官更以爲才委任相屬嘗攝吉水事吏故持遠年積牘相難以覘能否修己涉目卽曰此事已竟吾不召而汝自來何也吏計沮相戒不敢紿庭中爲邊餉亟者來督逋他邑鞭撻取辦民不堪修己不忍與民爲期民相謂曰公素庇我我柰何累公不旬日畢輸無一人受杖者每受訟牒詰得其情俾出休外舍或旬餘不召人始疑其少斷久之多悔悟去不終訟訟日以簡修己爲推官彊半居吉水其在府一言無所假及�吉水則三尺童子可以牽衣告語故吉水之人視其來去以爲欣戚聞代者至不問其賢否輒爲蹙額修己感疾畱府輒恨其不來已而聞訃莫不奔走號泣卽深山婦孺亦駭嘆掩涕若喪所親府中臨其喪者亦至失聲其得民心如此先是有危嶽者黔陽人由進士爲吉安府推官剛毅有大節直道行志𨿽貴勢不撓屬縣安福苦虛賦縣人鄒守益請於朝下獄任其事嶽閱故籍徧察土宜具得姦宄欺隱狀乃下令丈量時匹馬歷巖壑冒風雨突至田間驗之黠者不敢逞其計乃三其籍以防姦四其壤以定賦而賦役始平嶽竟以勞瘁致疾卒於官貧無以殮士民莫不痛悼

於玭按兗州府誌玭字子璽東阿人天質�慧十歲能文一時目爲聖童登嘉靖戊子省試以母老謁選歷知許州靜寧遷平涼府同知爲郡明習文法政先教化令行禁止道不拾遺聲稱甚著靜寧大祲民或相食請賑臺省以邊郡錢谷未許輕動乃冒禁發倉按籍賑貸全活可數萬人大吏感其爲民不以罪也韓宗繁衍不法至聚眾毆擊別駕囚之別室因徐至其所以法曉譬諸宗悚懼而解別駕得免大猾髙良據淸平萬安二苑牧地投獻慶府暴橫圉民莫能擒制單車入壘誘良出見縛之部使上其治行議擢大郡以邊地寒苦聞子愼言舉於鄕輒申請致仕不俟報而歸爲人矜愼好禮博學工文居家孝友處鄕退讓教訓諸子以行誼爲先出入起居皆有繩度冠婚喪祭參用古禮不隨世俗爲吏十年家無產子女旣眾匱於贍養衣食不充兩州感其遺愛咸爲立祠邑人祀諸學宮

陳璋按太平府誌璋字圭仲河南光州人嘉靖朝以舉人任同知勇略多才長於應變三十二年倭賊蕭顯破上海縣撫操奏璋能命偕蘇州同知任環統兵籌畫璋上禦倭十二事撫操俱從之七月敗顯於上海斬首千餘級餘寇出境浮海東遁璋尋卒於軍後倭平敍功同時譚綸任環俱以二郡禦倭起家璋功未敍公論惜之

徐楠按宣城縣誌楠字任之嘉靖己酉舉於鄕知耒陽縣以文翁治蜀法治之大興文學考績擢同知撫州撫舊有千金陂爲郡所利賴久廢不治楠躬督畚鍤不稍倦且傾俸佐役卒底厥成撫人爲建祠陂上繼攝郡事有禦史居家不法楠按治無徇避爲禦史所嗾遂免歸平生與仲兄棐合爨四十年宦成歸卽一衣一器必中分不以自私也

林應麒按廣東通誌應麒臺州人嘉靖中同知惠州學師陽明一以守職奉公矯正世俗吏事精敏剖決如流入贖有貧者多蠲免之嘗言訟貴速決畱獄妨民吾不忍也佐郡一歲餘以母憂去民至今思之

舒化按衡州府誌化字汝徳江西臨川人進士嘉靖庚申司理衡州公才鋒秀爽襟宇汪洋𨿽職在明刑常以洗冤澤物爲己任遇事片言立斷不設鉤距而下無隱情獄有數不決者一經公鞫當路受成事而民亦自以爲不冤也常書一聯於署中云型成不可變君子盡心法極則無民聖言惟卹其爲人平恕槪可想見以太夫人憂歸

劉壽嶠按興國州誌壽嶠字景仁嘉靖中授儀隴令以廉能最擢南昌府同知南昌有熊生者爲嚴相戚憑勢侵鄕人田羣訴諸上官莫敢問咸移同知鞫乃使人召生至正色叱之自脫官帽於案上命鞭之悉還所侵田竟納綬去

趙世卿按衡州府誌世卿字象賢號南渚山東歷城人進士隆慶六年司理衡州公剛明正直面挾風霜望之無不凜凜顧惜名節有甚於生在任五年淡泊雅素猶然一布衣也馭下嚴密小不法輒痛繩之獄無大小必得其情而一稟於條律法所當行𨿽要路豪家不少貸民有冤抑立雪之以此郡中稱神明無敢有幹令者淸徳威望於三楚無兩遷南兵部主事

周宗武按廣東通誌宗武臨川人舉人萬曆元年同知惠州淸介惠敏日食靑蔬事有不可輒面折𨿽僚長不避惓惓以哀無告甲冤抑爲心會攝縣卽核戶口丁糧裏胥無所庸姦時太守李畿嗣重其操歷遷廉州太守

嚴遵試按�州府誌遵試字行之賀縣人由鄕舉初令英徳以考最遷郡丞聰敏絕人遇事摘發吏民不知所出稱神明鞫獄推見至隱常與輕比不深入異時巡僥之卒借口禁夜詗事恐喝饕餮人以爲常自公來咸相戒不敢擾村市至盜賊竊發則擒制有方往往得其交通主名按捕之攝府事居庭皭然若冰水吏胥抱牘堂下屏息無敢出一語受取請求銖兩之賕皆知之歲大旱禱於山川徒步暴日中者彌月廨以內不知肉味者亦彌月東南瀕河居民歲苦板木牙行如赴湯火則爲蠲其役下縣所當罪囚戴盆無以望天者則爲雪其冤在任四年婦孺歌謠盈道路偶爲�口所中以大察歸籍

曾植按臨江府誌植字季培峽江人少遊鄒元標之門入南雍翰林學士黃道周以賢才薦授泉州海防同知泉濱海番舶鱗集例供饋數千金悉卻不受商人徳之尢善決獄七邑中告理者皆詣之有武弁秦士匯犯法將刑奇其貌釋之後有寇過仙遊僭稱王植奉命督兵討之至則相率乞降乃知僭號者卽士匯也以功升參議尋召爲光祿少卿不赴歸自稱霞石老人

蔡時鼎按太平府誌時鼎福建漳浦人進士以兩淮巡鹽禦史直言降馬邑典史萬曆十五年升任太平推官廉明正直讞獄一以仁恕署府事值歲祲請數千金於撫按築堤開糴暇則吟�署中手不釋卷洎郡守陳璧亦閩人且皆以諫官遷任建松巖亭於月盤山以明志郡人徐宗夔有二君子述鼎尋轉南吏部主事晉祠部郎卒卒之日雷電交入其署發笥無剩物云

李春熙按太平府誌春熙字�如福建建寧人萬曆進士任推官淸正威惠不以擊斷爲能署篆當塗禁勾攝緩徵徭廣儒學基建尊經閣築梅塘圩視事甫數月人人戴徳如久庇宇下者又築姑溪壩培一郡風水買田豫壩費造福尢無窮云以卓異爲忌者所中左遷徐州判士民泣送不忍別贈詩載道建祠以祀歷官南戶部主事

陳易按蘇州府誌易字一元常熟人領鄕薦授建昌府推官其父有書名居官一覽易遵行之民有胡萬八者以怨殺其叔事祕久不決易廉得之胡托其親官淸要者請免易執不從廣昌獲劫盜誣引五十餘人郡將鍛成皆扺死易行縣察其冤辯於上官破械縱之去建昌歲仍旱民失業聚爲盜易遣人入賊中以色綫縫其衣盜潛入城驗其衣輒得之盜驚以爲神易言於上官曰盜之弗靖困於歲也使民得食則亂可弭矣於是請行屬邑發倉以賑民多全活盜皆散去易母老手制紡織具遣官中家人治布衣資費郡守聞而賢之以爲內法遷黃州府同知蒞事寬明使人得以其情自實得隱丁無算淸浪衛以總司命致禮幣與文來勞易受其文而歸幣鄰郡有劇盜憲司委易招之盜聞其治行棄仗來降廣昌有虎患易移文於神逐虎焚其穴舉火之夕雪深三尺虎遁去嘗述職於朝吏部尙書王恕迎謂之曰若非爲建昌而有淸節者乎第其治爲諸郡首將擢用之易以母老力請致仕易性孝母病思肉不能進易感之終身不禦肉母愛幼弟易推田廬以授之年七十卒有柘庵集

白比珩按武進縣誌比珩綏徳人恩貢萬曆間累仕至常州府同知服粗茹淡不攜家自隨常出防江僮奴鎖署中糧盡無所食乃號鄰署貸米食之行部江陰騎行抵署卽蔬餉亦不受夜嘗饑渴飲水而已視篆武進不受邑供令隸市面爲餐稍丰卽還之擢員外郎詣都角巾葛衣策蹇至門不知其官也人或訾其無才然嘗校武事輒言某械當操某法某人某藝精某事有漏似皆素習者兼善騎射視地方要害處卽言當何建置當何守備皆鑿鑿可用云孫化龍按無爲州誌化龍北直眞定府獲鹿縣人由進士萬曆七年任本府同知江防駐無爲悉心經理百務俱新州西諸鋪應接舒城廬江等路歲久圮廢公爲修復治前譙樓俯臨公署公攺置儒學爲尊經閣當神廟新政之初條議二事一嚴更替之禁二立訓練之法又議置造座船一隻哨船二隻出江巡視覆點官兵淸查沿江楊林等洲人戶編立保甲互相覺察具呈允行至今依之

賈熙載按無爲州誌熙載北直廣平府雞澤縣人由舉人萬曆四十一年任本府江防公淸眞絕俗靜以制紛春秋閱操於泥汊不鞭一卒兵哨俱震悚鼓奮盜賊斂迹兩署州篆有懸魚之譽以錢糧羨銀並己俸資修飾儒學尊經閣煥然一新鎭撫六年威行仁洽士民徳之爲立生祠於治北門通衢

楊夢弼按山西通誌夢弼五臺人萬曆庚子舉人任浙州蝗不入境時萑苻盜起親詣賊壘諭以順逆賊眾拜伏解散調滎澤有巨憝祝布者擒獲處死闔境稱快升陜西鞏昌同知撫按交疏懇畱士民詣闕陳情遂攺授開封同知本府儀封王所爲不軌與撫按議奏撫按難之夢弼曰孔子墮三都彊公室今彊藩不法安忍坐視遂詣闕陳情王懼遺金十萬卽將原金解奏詔削王籍爲庶人名震中州有小包之稱神宗親書禦屏曰天下淸官第一員賜�褒美丁父喪歸親築塋壘三年之內形毀骨立竟以哀毀卒

郭時斗按金華府誌時斗字文起以恩選授淸遠知縣邑兼鹽務靖江王諸役恣橫每一引挾百引莫敢問時斗以王舟停西岸以東舟遞運至西如數而止中貴及私牙不得售其姦攝新會民頑賦逋邑有防海兵糧時斗不論銀錢粟帛牲畜器皿平其價收之給糧日隨兵所欲亦平其價與之兵民胥徳焉後爲權要所中左遷兩淮鹽幕會稅銀解期甚迫上司檄以屬斗斗列貧商良商頑商三等貧商蠲其徵良商令自立限頑商則催拘嚴比商咸感愧輸將恐後擢潯州府推官多所平反粵西大盜窟宅武弁冒功縛良民二十四人爲盜制府梟其二斃於獄者四餘十八人發潯梟示斗心知其枉卽郵白之已得盡釋五指山�賊韋公廩結連諸洞入寇斗密募忠勇授以方略盡以破滅又有女官秦氏抗不奉命斗出奇計生致之當時謂功不在王文成下後知髙唐值歲旱躬詣窮鄕酌其家口而戶賑之民賴以蘇尋以病乞休百姓號呼遮畱不得後與範公同屍祝焉

尢承綬按辰州府誌承綬號瞻曉生岐嶷性�異恩選入太學中順天副榜授南雄推官治獄平允增秩郡事海邦馴服時年七十乃致政郡人攀轅臥駕後祀名宦有司李活人功億萬之頌及歸時與分守樊致虛先生講學復與太守王孚明修學建塔居鄕十餘載疊飲大賓一日黎明起曰此歸眞時櫛盥冠帶令子若孫列香案南向謝恩北向拜祖禮畢更衣正席端坐遺命止行家禮勿用追修飲爵者三俄然而逝卒年八十三原祀鄕賢

須用綸按武進縣誌用綸字如卿萬曆戊午舉人崇禎甲戌年授靑州府司李廉平正直查盤所到風節凜然考較甄拔名士出疑獄大辟十有七人有大姓辛某欲奪繼逐其叔之寡妾並害其遺孤用綸嚴鞫置之法得保全其家及署府事解衡王糧剔除扣�積獘學校城池教場倉庫俱經修葺是時兵餉告急用綸裁各屬雜費得節羨三千七百餘兩報憲充餉不費民間一錢百姓徳之解任日遮道攀畱歸家杜門讀書足不及公門著有學庸闡要毛詩匯解眞艸得晉唐筆意與其祖薦辟庠生廷倬濟美易簣之日諸子請所囑但云學吾淸學吾勤無一言及家事索筆書云忽然大覺赴莊周羲易天心始可求兩袖淸風吹冷一簾�雨伴弓愁百年哀墓頻添酒十載殘書好服疇定省萱堂宜努力封章早報玉樓頭投筆而逝出處死生可謂無間然矣

郡佐部藝文一

授艾敬直仙州長史制

唐蘇頲敕朝議郎守豫州司上柱國艾敬直恪勤官次精練文法往持憲簡共憚淸嚴頃擁使車旌別淑慝好龍遺迹乘鳧舊壤俾州閭之創建佇邦國之誠謠可守仙州長史散官勛並如故

授溫愼微揚州司馬制

前人門下某官門遺淸白家傳詩禮外鳴謙而益光中造理而能密書工懸帳賦掩馳輪閒達彰其起艸仁明最於分竹乃眷維揚之藩是稱重江之奧端寮所擇僉議攸歸可守揚州大都督府司馬散官勛如故

江州司馬廳記

白居易自武徳以來庶官以便宜制事大攝小重侵輕郡守之職總於諸侯帥郡佐之職移幹部從事故自五大都督府至於上中下郡司馬之事盡去惟員與俸在凡內外文武官左遷右移者遞居之凡執役事上與給事於省寺軍府者遙署之凡任久資髙耄昏懦弱不任事而時不忍棄者實�之�之者進不課其能退不殿其不能才不才一也江州左匡廬右江湖土髙气淸�有佳境刺史守土臣不可遠觀遊羣吏執事官不敢自逸佚惟司馬綽綽可從容於詩酒間由是郡南樓山北樓水湓亭百花亭風篁石巖瀑布廬宮源潭洞東西二林寺泉石松雪司馬盡有之矣苟有志於吏隱者捨此官何求焉

上絳州上官司馬書

王勃君侯極天分構振瓊樹而韜霞帶地疏源握珠胎而冠月鱗軒羽殿瑤臺降卿相之榮鵲印蟬簪金社發公侯之始靑臯獨唳望鴻漸而�云丹穴髙鳴對鵷池而矯霧嚴助以賢良待詔未厭承明汲黯以方正拾遺終榮臥理加以雄材廣度散琬琰於�懷逸气遒文運風霜於掌握迫靑霄而構捨煙霞之涯涘莫尋振滄渤以流謙江漢之波瀾未測耀靈桂於趙席垂棘知歸辧羣籟於莊軒懸匏自記賓階夕敞淸河銷驥縶之虞虛榻晨披元禮得龍驅之地方當翊贊宸極羽儀臺屏豈徒偃仰州縣勞事藩庭而已哉借如僕者常恨霜松列澗萬尋無罩月之期露艸滋山寸徑有梢云之望斯則聲實困於兼濟才位難於俱立況乎地勢不足以誇俗容貌不足以動人皇皇藪澤安足以奉髙明之咳唾也所冀蠅階賤質附云足而追飆蚋序輕姿托霜毛而絕海委名勵己蛟鐔申獨斷之能偶迹當仁驪珠鮮暗投之懼天衢可望指鵬程而三休巨壑難遊伏龍門而一息

論郡丞

宋馬丘鸞按自秦置三十六郡而郡官有守有尉有丞然考之西漢百官表稱郡守掌治郡秩二千石有丞秩六百石郡尉掌佐守典武職秩比二千石有丞秩亦六百石是守尉皆二千石而俱有丞以佐之尉之尊蓋與守等非丞掾以下可擬也酷吏傳言周陽由爲守視都尉如令爲都尉陵太守奪之治明守不可卑視尉也然武帝欲以�成爲郡守公孫弘言成爲濟南都尉其治如狼牧羊不可令治民又帝拜吾丘壽王爲東郡都尉帝以壽王故不復置太守是時軍旅數發年歲不熟多盜乃賜壽王璽書曰子在朕前之時知略輻湊以爲天下少雙及至連十餘城之守任四千石之重職事並廢盜賊�橫甚不稱前時壽王謝罪又翟義爲南陽都尉行太守事行縣至宛以事按宛令下之獄威震南陽則知漢時都尉蓋不特典軍而未嘗不行太守之事也魏晉以後無都尉之官然晉郡守皆加將軍之號唐郡守曰使持節諸軍事宋朝則大郡皆兼兵馬總管兵馬鈐轄而小壘亦曰軍州事或帶節制軍馬則秦漢所謂都尉之職歷代以太守兼任之亦以一郡掌兵權之官不可下於太守故不別置官而守就治其事猶宰相之兼元樞是也通典敍郡尉而以置之郡佐之末非是故今以次郡守

送濟南郡丞陳公上績序

明李攀龍公以六年考滿上績行矣郡長老曰公蓋兩佐大郡而於濟南者五年云所爲諸中丞禦史監司使者諸薦疏與書相勞者以十數治行具是矣是將何道必獲乎上何道所居輒效也郡州縣三十卽遊僥吏更十數輩終歲不能編陌落何以令皆如其身家至焉者盜起必覺捕必得乎渠展之田瀕於東北煮泲無窮時必以策市無所積之販者豪歲以一二羣輩非必主名逋逃泛爲引逮乃旁規賂免不則以爲捕者輩課捕者輩以其課自贖爲之贖尋受記出而販者相慶矣公罪一之私賄什之柰何以易之也亡伍之士不常窟穴卽裏閈故舊寧轉送通飲食爲一夕之行終不肯身自爲詰質一坐株累扺遣而後已以妨本業非便計矣而幕府對簿務求滿品何以應焉父老皆言它省主輸縣官吏前發藏其家假道郡西偏諸邑故示封識惟謹者夜乃撲其所發篋作剽客狀桴鼓號眾以縣官利害脇諸令長償焉如委眢阱幸不於驛良家子不任患苦乃傾產授銜轡諸猾少年猶之羸敝載路行李往來疲幹奔命恐諸令長得以口實也郡請籍於大山歲𦇤數十萬然役之以祈祥人自爲致耳不可得而賦可得而校乎君子重領之惟利所在猶將潰之防誰敢哉尺箠控之乎日漕河之役徐兗之間作者數十萬人大司空奉天子明命出行河郡興卒操臿受署如期而竣首事以爲它郡望而大工舉矣余曰凡此者公所由以爲治行者也公固以穿窬拊捷抽箕逾備之姦不必問而必令淄萊阻山靑幘白矛之徒伏不敢動爲急乎鹽官佐賦計不至虧國使在公者準大率倍蓰之耳必過禁販者斯大商墆財不疏不行矣法不得而盡也亡伍之士盡裏閈亡賴飲食輩滿品上幕府孰與濮陳氏亡命戍卒至挾重臣恫疑諸郡豪少年者捕必得之足以寢成禍弭亂形乎驛車馬不終塗縣車馬爲兼驅必令詭以羸敝取逸縣並廢矣善哉良家子人自當禦挾銜轡習患苦寧出納無時不願爲諸猾少年牛酒費也以藉於大山辟之大官饔者朵頤爨者引指矣故惟無意可貳於神明漕河之役身獲羣卒所署旅飲食以視糗糒露櫛沐以勸作息必及期而後竣也凡此者皆是也我不敢知知其所爲諸中丞禦史監司使者諸薦疏與書相勞者如是得具論之耳惟是詰盜鹽法戎政驛傳藉於泰山漕河之役無弗爲也諸中丞禦史監司使者無弗事也駢至疊出一彼一此無弗安也毋以是道必獲乎上是道所居必效邪不然欲諸薦疏與相勞者以十數如出一口難矣今日攝一州明日攝一縣五年於濟南無弗�也受成而已不欲持先後令長短長獨謹姦吏使勿得緣絕簿書如一日耳其它興徭治賦管鑰之常不具論云漢郡都尉秩比二千石亦已貴倨乃循吏所稱獨龔黃諸君子其都尉之賢多以太守相掩無傳者自父老所睹記少卿次公之治行亦惟罷逐捕課收斂米鹽靡密吏出不敢捨郵亭何以異公又次公守京兆坐乏軍興公奚讓焉余讀諸薦疏與書相勞也介者髙其守幹者壯其才恬者美其度達者鑑其識可以觀獲乎上有道而所居輒效自經術相成也漢都尉多任郎佐史察舉吏又武健自將不以經術相成故其賢無傳公於龔黃旣無讓焉而得諸中丞禦史監司使者經術相成以薦勞圖共理之治豈終相掩哉父老何自疑之也

郡佐部藝文二詩

佐郡思舊遊並

序

唐岑參

己亥歲春三月參自補闕轉起居舍人夏四月署虢州長史適見秋艸涼風復來昔桓譚出爲六安丞常忽忽不樂今知之矣悲州縣瑣屑思掖垣淸閒呈左右省舊遊幸得趨紫殿卻憶侍丹墀史筆眾推直諫書人莫窺平生恆自負垂老此安卑同類皆先達非才獨後時庭槐宿鳥亂階艸夜虫悲白髮今無數靑雲未有期

送揚州王司馬

前人君家舊淮水水上到揚州海樹靑官舍江云黑郡樓東南隨去鳥人吏待行舟爲報吾兄道如今已白頭

送彈琴李長史赴洪州

錢起抱琴爲傲吏孤棹復南行幾處秋江水皆添白雪聲佳期來客夢幽思緩王程佐牧無勞問心和政自平

送嶽州司馬弟之任

李嘉佑嶽陽天水外念爾一帆過野墅人煙迥山城雁影多有時巫峽色終日洞庭波丞相今爲郡應無勞者歌

年節嵐州席上贈同知王子直中散

金朱自牧別時風雪暗龍津一夢經年復見君去國光陰𨿽易得夾河形勢且平分心如徵馬常嘶代身伴秋鴻卻渡汾此日一尊難惜醉新年風景舊知聞

送同知任君玉西歸

元蘇天爵薇花曾見照靑春今日都門又送君入蜀使迎新太守渡瀘人識舊將軍琴聲彈落巴山月馬首披開劍閣云見說西州民事簡客來多誦長卿文

送修撰輔伯賢同知滑州

陳孚又作州官去秋霜點鬢沙風生白馬渡月冷紫薇花三釜娛親老雙旌放吏衙重來定何日雲路有靈槎

送同知黃巖事林起宗滿歸

陳徳永浮雲暮南徵遊子思他鄕官淸甘旨少有母不得將昨夜夢倚門攬衣起仿徨翩然忽復去水遠三山長

送嶧山鄧同知

張伯淳鄧君名譜系邂逅軟紅間解組郵京闕題輿向嶧山秋淸行色好地僻宦情閒已熟雲霄路何時報政還

長江送別圖送周平叔之通州丞

成廷珪福山蒼蒼倚天碧狼山巉巉生鐵色兩山當江作海門力盡神鞭驅不得滄波萬里從西來楚尾吳頭天一碧陰風轉地鯨怒翻黑霧連空龍起立來舟去楫不敢動袖手旁觀惟嘆息扶桑浴石飛上天百怪潛消杳無迹水光鏡淨山亦佳目送雲帆髙百尺靑霄要路君旣官白首窮途我猶客煙中隱隱見孤城令我思鄕心轉劇驪駒歌罷將柰何倚杖江南望江北

送許君實同知之任鄕邦因簡於有卿知州

任士林一出已十載江流只目前家鄕荒政日客路獨醒年南郡碑錢遠東山屐蘚圓歸心隨使鷁漠漠海云邊

送泗州同知偰世南赴任

郭君彥錦衣臨泗水仙境足吟哦煙樹連淮遠雲山入雪多濟川功不小經世意如何會見沙堤上春風響玉珂

寄諸葛同知彥飛詩

明楊基白髮慵梳步屧遲老於田野最相宜每當酒熟花開日正值身閒客到時雪屋夜燈因婦織月波秋舫爲僧移而今此樂同誰說只有鄰人馬遠知

寄劉彥基同知詩二

首

郭奎南浦登樓一曲歌江花潭影照靑蛾謝安不與人同樂天下蒼生柰若何九月徵人未授衣年年書到故園稀無情恨殺湘東雁不帶平安一字飛

送魏�超赴陜州郡丞

汪道會舊日秣陵尉乘軺更洛中官貧八口累道劇兩河通佐郡遙分陜雄關近接潼風謠秦地雜人物潁川同別路縈新柳離筵惜轉蓬到時春气淑嵩少雪初融

送姜公實還汝陽同知是日飲餞至曉始別

趙宗文酒醒江館夜燈微故舊殷勤不忍違孤棹近從滄海發一官獨向汝陽歸雲開遠浦靑山曉霜落空江野樹稀明日相思成兩地西風愁見塞鴻飛

郡佐部紀事

