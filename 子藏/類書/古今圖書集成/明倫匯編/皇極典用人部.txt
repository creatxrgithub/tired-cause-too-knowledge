

用人部總論一易經

師卦上六大君有命開國承家小人勿用

程傳

開國封之爲諸侯也承家以爲卿大夫也小人有功賞之以金帛祿位可也不可使有國家而爲政也小人平時易致驕盈況挾其功乎象曰大君有命以正功也小人勿用必亂邦也程傳

大君持恩賞之柄以正軍旅之功師之終也𨿽賞其功小人則不可以有功而任用之用之必亂邦小人恃功而亂邦者古有之矣

泰卦初九拔茅茹以其匯徵吉

程傳

初以陽爻居下是有剛明之才而在下者也時之否則君子退而窮處時旣泰則志在上進也君子之進必與其朋類相牽援如茅之根然拔其一則牽連而起矣匯類也賢者以其類進同志以行其道是以吉也自古君子得位則天下之賢萃於朝廷同志協力以成天下之泰小人在位則不肖者並進然後其黨勝而天下否矣�各從其類也象曰拔茅貞吉志在外也程

傳志在外上進也

觀卦六四觀國之光利用賓於王

程傳

聖明在上則懷抱才徳之人皆願進於朝廷輔戴之以康濟天下四旣觀見人君之徳國家之治光華盛美所宜賓於王朝效其智力上輔其君以施澤天下故曰利用賓於王也本義

六四最近於五

故有此象其占爲利於朝覲仕進也象曰觀國之光尙賓也

解卦六三負且乘致寇至貞吝

程傳

六三陰柔居下之上處非其位猶小人宜在下以負荷而且乘車非其據也必致寇奪之至象曰負且乘亦可醜也自我致戎又誰咎也程

傳負者小人之事乘者君子之器以小人而乘君子之器非其所能安也故盜乘釁而奪之小人而居君子之位非其所能堪也故滿假而陵慢其上侵暴其下盜則乘其過惡而伐之矣

井卦九三井渫不食爲我心惻可用汲王明並受其福程傳

三以陽剛居得其正是有濟用之才如井之淸潔可用汲而食也若上有明王則當用之而得其效賢才見用則己得行其道君得享其功下得被其澤上下並受其福也大全

朱子曰若非王明則無

以收拾人才象曰井渫不食行惻也求王明受福也

程傳

井渫治而不見食乃人有才知而不見用以不得行爲憂惻也旣以不得行爲惻則豈免有求也故求王明而受福志切於行也

鼎卦九四鼎折足覆公餗其形渥凶

程傳

四大臣之位任天下之事者也天下之事豈一人所能獨任必當求天下之賢智與之協力得其人則天下之治可不勞而致也用非其人則敗國家之事貽天下之患四下應於初初陰柔小人不可用者也而四用之其不勝任而敗事猶鼎之折足也鼎折足則傾覆公上之餗餗鼎實也居大臣之位當天下之任而所用非人至於覆敗乃不勝其任可羞愧之甚也其形渥謂赧污也其凶可知象曰覆公餗信如何也本

義言失信也大

全中溪張氏曰言其所信任之人果

如何也

系辭上子曰作易者其知盜乎易曰負且乘致寇至負也者小人之事也乘也者君子之器也小人而乘君子之器盜思奪之矣上慢下暴盜思伐之矣慢藏誨盜冶容誨淫易曰負且乘致寇至盜之招也大

全柴氏中行曰六三以不正小人據非其位故有此象人據非其義之所當有則啟謀利者攘奪之心也

系辭下子曰徳薄而位尊知小而謀大力小而任重鮮不及矣易曰鼎折足覆公餗其形渥凶言不勝其任也大全

融堂錢氏曰古之人君必量力度徳而後授之官古之人臣亦必量力度徳而後居其任爲君不明於所擇爲臣不審於自擇以至亡身危主�國亂天下皆由不勝任之故可不戒哉書經

虞書大禹謨益曰任賢勿貳去邪勿疑

蔡傳

任賢以小人間之謂之貳去邪不能果斷謂之疑

臯陶謨曰若稽古臯陶曰允迪厥徳謨明弼諧禹曰兪如何臯陶曰都愼厥身修思永惇敍九族庶明勵翼邇可遠在玆禹拜昌言曰兪臯陶曰都在知人在安民禹曰吁咸若時惟帝其難之知人則哲能官人安民則惠黎民懷之能哲而惠何憂乎歡兜何遷乎有苗何畏乎巧言令色孔壬蔡

傳知人智之事安民仁之事也臯陶曰都亦行有九徳亦言其人有徳乃言曰載采采禹曰何臯陶曰寬而栗柔而立願而恭亂而敬擾而毅直而溫簡而廉剛而塞彊而義彰厥有常吉哉蔡傳

載行采事也總言其人有徳必言其行某事某事爲可信驗也彰著也成徳著之於身而又始終有常其吉士矣哉日宣三徳夙夜浚明有家日嚴祇敬六徳亮采有邦翕受敷施九徳咸事俊乂在官百僚師師百工惟時撫於五辰庶績其凝蔡

傳浚明亮采皆言家邦政事明治之義也九徳有其三必日宣而充廣之而使之益以著九徳有其六尢必日嚴而祇敬之而使之益以謹翕合也徳之多寡𨿽不同人君惟能合而受之布而用之如此則九徳之人咸事其事大而千人之浚小而百人之乂皆在官使師師相師法也言百僚皆相師法而百工皆及時以趨事也撫順也五辰四時也言百工趨時而眾工皆成也大全

朱子曰九徳之目

蓋言取人不可求備官人當以等耳無教逸欲有邦兢兢業業一日二日萬幾無曠庶官天工人其代之蔡

傳曠廢也言不可用非才而使庶官曠廢厥職也天工天之工也人君代天理物庶官所治無非天事苟一職之或曠則天工廢矣可不深戒哉

商書咸有一徳任官惟賢才左右惟其人臣爲上爲徳爲下爲民其難其愼惟和惟一蔡

傳難者難於任用愼者愼於聽察所以防小人也和者可否相濟一者終始如一所以任君子也

說命中惟治亂在庶官官不及私暱惟其能爵罔及惡徳惟其賢蔡

傳庶官治亂之原也庶官得其人則治不得其人則亂六卿百執事所謂官也公卿大夫士所謂爵也官以任事故曰能爵以命徳故曰賢惟賢惟能所以治也私暱惡徳所以亂也

周書立政

蔡傳

吳氏曰此書戒成王以任用賢才之道而其旨意則又上戒成王專擇百官有司之長如所謂常伯常任準人等云者周公若曰拜手稽首告嗣天子王矣用咸戒於王曰王左右常伯常任準人綴衣虎賁周公曰嗚呼休玆知卹鮮哉蔡

傳王左右之臣有牧民之長曰常伯有任事之公卿曰常任有守法之有司曰準人三事之外掌服器者曰綴衣執射禦者曰虎賁皆任用之所當謹者於是周公嘆息言曰美矣此官然知憂卹者鮮矣古之人迪惟有夏乃有室大競吁俊尊上帝迪知忱恂於九徳之行乃敢告教厥後曰拜手稽首後矣曰宅乃事宅乃牧宅乃準玆惟後矣謀面用丕訓徳則乃宅人玆乃三宅無義民蔡

傳古之人有行此道者惟有夏之君當王室大彊之時而求賢以爲事天之實也迪知者蹈知而非苟知也忱恂者誠信而非輕信也言夏之臣蹈知誠信於九徳之行乃敢告教其君曰拜手稽首後矣云者致敬以尊其爲君之名也曰宅乃事宅乃牧宅乃準玆惟後矣云者致告以敍其爲君之實也玆者此也言如此而後可以爲君也卽臯與禹言九徳之事謀面者謀人之面貌也言非迪知忱恂於九徳之行而徒謀之面貌用以爲大順於徳乃宅而任之如此則三宅之人豈復有賢者乎桀徳惟乃弗作往任是惟暴徳罔後蔡

傳夏桀惡徳弗作往昔先王任用三宅而所任者乃惟暴徳之人故桀以喪亡無後亦越成湯陟丕釐上帝之耿命乃用三有宅克卽宅曰三有俊克卽俊嚴惟不式克用三宅三俊其在商邑用協於厥邑其在四方用丕式見徳蔡

傳湯自七十里升爲天子典禮命討昭著於天下所謂陟丕釐上帝之光命也三宅謂居常伯常任準人之位者三俊謂有常伯常任準人之才者克卽者言湯所用三宅實能就是位而不曠其職所稱三俊實能就是徳而不浮其名也湯於三宅三俊嚴思而丕法之故能盡其宅俊之用而宅者得以效其職俊者得以著其才賢智奮庸登於至治其在商邑用協於厥邑近者察之詳其情未易齊畿甸之協則純之至也其在四方用丕式見徳遠者及之難其徳未易�觀法之同則大之至也嗚呼其在受徳暋惟羞刑暴徳之人同於厥邦乃惟庶習逸徳之人同於厥政帝欽罰之乃伻我有夏式商受命奄甸萬姓蔡

傳羞刑進任刑戮者也庶習備諸眾醜者也言紂徳彊暴又所與共國者惟羞刑暴徳之諸侯所與共政者惟庶習逸徳之臣下上帝敬致其罰乃使我周有此諸夏用商所受之命而奄甸萬姓焉亦越文王武王克知三有宅心灼見三有俊心以敬事上帝立民長伯蔡

傳三宅已授之位故曰克知三俊未任以事故曰灼見以是敬事上帝則天職修而上有所承以是立民長伯則體統立而下有所寄也立政任人準夫牧作三事

蔡傳

言文武立政之官也虎賁綴衣趣馬小尹左右攜僕百司庶府

蔡傳

此侍禦之官也大都小伯藝人表臣百司太史尹伯庶常吉士蔡傳

此都邑之官也司徒司馬司空亞旅

蔡傳

此諸侯之官也夷微盧烝三亳阪尹

蔡傳

此王官之監於諸侯四裔者也文王惟克厥宅心乃克立玆常事司牧人以克俊有徳蔡

傳文王惟能其三宅之心知之至信之篤故能立此常任常伯用能俊有徳也文王罔攸兼於庶言庶獄庶愼惟有司之牧夫是訓用違蔡

傳文王不敢下侵庶職惟於有司牧夫訓迪用命及違命者而已庶獄庶愼文王罔敢知於玆

蔡傳

上言罔攸兼則猶知之至罔敢知則信任之益專也亦越武王率惟敉功不敢替厥義徳率惟謀從容徳以並受此丕丕基蔡

傳義徳者有撥亂反正之才容徳者有休休樂善之量皆成徳之人也言武王率循文王之功而不敢替其所用義徳之人率循文王之謀而不敢違其容徳之士以並受此丕丕基也嗚呼孺子王矣繼自今我其立政立事準人牧夫我其克灼知厥若丕乃俾亂相我受民和我庶獄庶愼時則勿有間之蔡

傳我者指王而言王其於立政立事準人牧夫之任當能明知其所順順者其心之安也孔子曰察其所安知人之要也夫旣明知其所順果正而不他然後推心而大委任之使展布四體以爲治相助左右所受之民和調均齊獄愼之事而又戒其勿以小人間之使得終始其治此任人之要也自一話一言我則末惟成徳之彥以乂我受民蔡傳

自一話一言之間我則終思成徳之美士以治我所受之民而不敢斯須忘也嗚呼予旦已受人之徽言咸告孺子王矣繼自今文子文孫其勿誤於庶獄庶愼惟正是乂之蔡

傳不以己誤庶獄庶愼惟當職之人是治之也自古商人亦越我周文王立政立事牧夫準人則克宅之克由繹之玆乃俾乂蔡

傳則克宅之者能得賢者以居其職也克由繹之者能綢繹用之而盡其才也旣能宅其才以安其職又能繹其才以盡其用玆其所以能俾乂也歟國則罔有立政用憸人不訓於徳是罔顯在厥世繼自今立政其勿以憸人其惟吉士用勱相我國家蔡傳

自古爲國無有立政用憸利小人者小人而謂之憸者形容其沾沾便捷之狀也憸利小人不順於徳是無能光顯以大厥世王當繼今以往立政勿用憸利小人其惟用有常吉士使勉力以輔相我國家也今文子文孫孺子王矣其勿誤於庶獄惟有司之牧夫蔡

傳刑者天下之重事挈其重而獨舉之使成王尢知刑獄之可畏必專有司牧夫之任而不可以己誤之也其克詰爾戎兵以陟禹之迹方行天下至於海表罔有不服以覲文王之耿光以揚武王之大烈蔡

傳呂氏曰兵刑之大也故旣言庶獄而繼以治兵之戒焉嗚呼繼自今後王立政其惟克用常人

蔡傳

並周家後王而戒之也常人常徳之人也周公若曰太史司寇蘇公式敬爾由獄以長我王國玆式有愼以列用中罰蔡

傳此周公因言愼罰而以蘇公敬獄之事告之太史使其並書以爲後世司獄之式也大全

董氏鼎曰

周公復政成王而作立政以王政莫大於用人用人莫先於三宅三宅得人則百官皆得人而王政立矣一篇之中宅事牧準其綱領也休玆知卹其血脈也夏先後知卹乃室大競桀不知卹成湯陟焉商先王知卹用協見徳紂不知卹周受命焉文武亦猶夏商先王之知卹並受丕基自孺子王矣以下拳拳以去憸人用常吉詰戎兵謹刑獄爲王告蓋欲王以先王之知卹爲法以夏商後王之不知卹爲鑑忠愛之至也

秦誓公曰嗟我士聽無嘩予誓告汝羣言之首古人有言曰民訖自若是多盤責人斯無難惟受責俾如流是惟艱哉我心之憂日月逾邁若弗云來惟古之謀人則曰未就予忌惟今之謀人姑將以爲親𨿽則云然尙詢玆黃髮則罔所愆番番良士旅力旣愆我尙有之仡仡勇夫射禦不違我尙不欲惟截截善諞言俾君子易辭我皇多有之昧昧我思之如有一介臣斷斷猗無他技其心休休焉其如有容焉人之有技若己有之人之彥聖其心好之不啻如自其口出是能容之以保我子孫黎民亦職有利哉人之有技冒疾以惡之人之彥聖而違之俾不達是不能容以不能保我子孫黎民亦曰殆哉邦之杌隉曰由一人邦之榮懷亦尙一人之慶大

全董氏鼎曰秦王輕信杞子逢孫楊孫之謀固違蹇叔之諫至於喪師辱國而悔過之誓作焉使有天下國家者皆如其知過而能悔又必自知悔而能攺則𨿽以挽回三代之治亦何難哉惜乎穆公徒悔而不能攺也然夫子之微意讀書者可以深長思矣詩經

大雅文王世之不顯厥翼翼思皇多士生此王國王國克生維周之楨濟濟多士文王以寧朱

注言文王之國能生此眾多之賢士則足以爲國之幹而文王亦賴以爲安矣蓋言文王得人之盛而宜其傳世之顯也

綿虞芮質厥成文王蹶厥生予曰有疏附予曰有先後予曰有奔奏予曰有禦侮朱

注率下親上曰疏附相導前後曰先後諭徳宣譽曰奔奏武臣折衝曰禦侮言虞芮來質其訟之成於是諸侯歸周者眾而文王由此動其興起之勢是𨿽其徳之盛然亦由有此四臣之助而然深著其得人之盛也禮記

禮運用人之知去其詐用人之勇去其怒用人之仁去其貪陳

注言人君用人當取其所長捨其所短蓋中人之才有所長必有所短也有知謀者易流於欺詐故用人之知當棄其詐而不責也有剛勇者易至於猛暴故用人之勇當棄其猛暴之過也朱子曰仁止是愛愛而無義以制之便事事都愛所以貪也故用人之仁當棄其貪之失也

緇衣子曰好賢如緇衣惡惡如巷伯則爵不瀆而民作願刑不試而民咸服大雅曰儀刑文王萬邦作孚

又子曰有國家者章善癉惡以示民厚則民情不貳詩云靖共爾位好是正直

又子曰大臣不親百姓不寧則忠敬不足而富貴已過也大臣不治而邇臣比矣故大臣不可不敬也是民之表也邇臣不可不愼也是民之道也君毋以小謀大毋以遠言近毋以內圖外則大臣不怨邇臣不疾而遠臣不蔽矣葉公之顧命曰毋以小謀敗大作毋以嬖禦人疾莊後毋以嬖禦士疾莊士大夫卿士大全

藍田呂氏曰此章言大臣不信而小臣之比國之大患也傳曰不使大臣怨乎不以以大臣之任國之休戚系焉用之斯信之矣不信斯黜之矣未有居其位而不信之者也管子

立政君之所審者三一曰徳不當其位二曰功不當其祿三曰能不當其官此三本者治亂之原也故國有徳義未明於朝者則不可加於尊位功力未見於國者則不可授以重祿臨事不信於民者則不可使任大官故徳厚而位卑者謂之過徳薄而位尊者謂之失寧過於君子而毋失於小人過於君子其爲怨淺失於小人其爲禍深是故國有徳義未明於朝而處尊位者則良臣不進有功力未見於國而有重祿者則勞臣不勸有臨事不信於民而任大官者則材臣不用三本者審則下不敢求三本者不審則邪臣上通而便辟制威如此則明塞於上而治壅於下正道棄捐而邪事日長三本者審則便辟無威於國道塗無行禽疏遠無蔽獄孤寡無隱治故曰刑省治寡朝不合眾

九守目貴明耳貴聰心貴智以天下之目視則無不見也以天下之耳聽則無不聞也以天下之心慮則無不知也輻輳並進則明不塞矣

形勢解明主之官物也任其所長不任其所短故事無不成而功無不立亂主不知物之各有所長所短也而責必備夫慮事定物辯明禮義人之所長而蝚猿之所短也緣髙出險蝚猿之所長而人之所短也以蝚猿之所長責人故其令廢而責不塞故曰墜岸三仞人之所大難也而蝚猿飲焉明主之舉事也任聖人之慮用眾人之力而不自與焉故事成而福生亂主自智也而不因聖人之慮矜奮自功而不因眾人之力專用己而不聽正諫故事敗而禍生故曰伐矜好專舉事之禍也明主不用其智而任眾人之智不用其力而任眾人之力故以聖人之智思慮者無不知也以眾人之力起事者無不成也能自去而因天下之智力起則身逸而福多亂主獨用其智而不任眾人之智獨用其力而不任眾人之力故其身勞而禍多故曰獨任之國勞而多禍

版法解凡人君所以尊安者賢佐也佐賢則君尊國安民治無佐則君卑國危民亂故曰備長存乎任賢

明法解明主之擇賢人也言勇者試之以軍言智者試之以官試於軍而有功者則舉之試於官而事治者則用之故以戰功之事定勇怯以官職之治定愚智故勇怯愚智之見也如黑白之分亂主則不然聽言而不試故妄言者得用任人而不官故不肖者不困故明主以法案其言而求其實以官任其身而課其功專任法不自舉焉故明法曰先王之治國也使法擇人不自舉也孔子家語

五儀解哀公問於孔子曰寡人欲論魯國之士與之爲治敢問如何取之孔子對曰生今之世志古之道居今之俗服古之服捨此而爲非者不亦鮮乎曰然則章甫絇履紳帶搢笏者皆賢人也孔子曰不必然也丘之所言非此之謂也夫端衣元裳冕而乘軒者則志不在於食焄斬衰菅菲杖而歠粥者則志不在於酒肉生今之世志古之道居今之俗服古之服謂此類也公曰善哉盡此而已乎孔子曰人有五儀有庸人有士人有君子有賢人有聖人審此五者則治道畢矣公曰敢問如何斯可謂之庸人孔子曰所謂庸人者心不存愼終之規口不吐訓格之言不擇賢以托其身不力行以自定見小暗大而不知所務從物如流不知其所執此則庸人也公曰何謂士人孔子曰所謂士人者心有所定計有所守𨿽不能盡道術之本必有率也𨿽不能備百善之美必有處也是故知不務多必審其所知言不務多必審其所謂行不務多必審其所由智旣知之言旣道之行旣由之則若性命之形骸之不可易也富貴不足以益貧賤不足以損此則士人也公曰何謂君子孔子曰所謂君子者言必忠信而心不怨仁義在身而色無伐思慮通明而辭不專篤行信道自彊不息油然若將可越而終不可及者此則君子也公曰何謂賢人孔子曰所謂賢人者徳不逾閒行中規繩言足以法於天下而不傷於身道足以化於百姓而不傷於本富則天下無宛財施則天下不病貧此則賢者也公曰何謂聖人孔子曰所謂聖人者徳合於天地變通無方窮萬事之終始協庶品之自然敷其大道而遂成情性明�日月化行若神下民不知其徳�者不識其鄰此謂聖人也公曰善哉非子之賢寡人不得聞此言也晏子

問晏公問晏子曰請問求賢對曰觀之以其遊說之以其行君無以靡曼辯辭定其行無以毀譽非議定其身如此則不爲行以揚聲不掩欲以榮君故通則視其所舉窮則視其所不爲富則視其所不取夫上士難進而易退也其次易進易退也其下易進難退也以此數物者取人其可乎子華子

晏子子華子謂晏子曰天地之生才也實難其有以生也必有所用也如之何其將壅之蔽之而使之不得以植立也天地之所大忌也日月之所燭燎也陰陽之所杌移也鬼神之所伺察也是以帝王之典進賢者受上賞不薦士者罰及其身善善而惡惡其實皆衍於後嘗試觀之夫物之有材者其精華之蘊神明之所固護而祕惜不可以知力窺也蒙金以沙固玉以璞珠之所生漩桓之淵而隈澳之下也豫章楩楠之可以大斫者必在夫大山窮谷孱顏嶇峿之區抉剔之掎摭之剝削之苟不中於程度則有虎狼蛟噩虺蜴之變雷霆崩墜覆壓之虞何以故天地之生才也實難其有以生也必有所用也如之何其將擁之蔽之而使之不得以植立是之謂違天而黷明違天而黷明神則殛之𨿽大必折𨿽炎必撲荒落而類圯敗而族夫是之謂隱戮隱戮也者陰隙之反也如以匙勘鑰也如以璽印塗也必以其類其應如響尸子

得賢人知用賢之利也不能得賢其何故也夫買馬不論足力以白黑爲儀必無走馬矣買玉不論美惡以大小爲儀必無良寶矣舉士不論才而以貴勢爲儀則伊尹管仲不爲臣矣韓子

用人聞古之善用人者必循天順人而明賞罰循天則用力寡而功立順人則刑罰省而令行明賞罰則伯夷盜跖不亂如此則白黑分矣治國之臣效功於國以履位見能於官以受職盡力於權衡以任事人臣皆宜其能勝其官輕其任而莫懷餘力於心莫負兼官之責於君故內無伏怨之亂外無馬服之患明君使事不相干故莫訟使士不兼官故技長使人不同功故莫爭訟爭訟止技長立則彊弱不觳力冰炭不合形天下莫得相傷治之至也

說疑往世之主有得人而身安國存者有得人而身危國亡者得人之名一也而利害相千萬也故左右不可不愼也聖主明王內舉不避親外舉不避讎是在焉從而舉之非在焉從而罰之是以賢良遂進而姦邪並退故一舉而能服諸侯觀其所舉或在山林藪澤巖穴之間或在囹圄縲紲纏索之中或在割烹芻牧飯牛之事然後明主不羞其卑賤也以其能可以明法便國利民從而舉之身安名尊亂主則不能不知其臣之意行而任之以國故小之名卑地削大之國亡身死不明於用臣也

人主明王者推功而爵祿稱能而官事所舉者必有賢所用者必有能賢能之士進則私門之請止矣夫有功者受重祿有能者處大官則私劍之士安得無離於私勇而疾距敵遊宦之士焉得無撓於私門而務於淸潔矣此所以聚賢能之士而散私門之屬也呂氏春秋

知度人主之患必在任人而不能用之用之而與不知者議之也絕江者托於船致遠者托於驥霸王者托於賢伊尹呂尙管夷吾百里奚此霸王者之船驥也釋父兄與子弟非疏之也任庖人釣者與仇人僕虜非阿之也持社稷立功名之道不得不然也猶大匠之爲宮室也量小大而知材木矣訾功丈而知人數矣故小臣呂尙聽而天下知殷周之王也管夷吾百里奚聽而天下知齊秦之霸也豈特驥遠哉夫成王霸者固有人亡國者亦有人桀用羊辛紂用惡來宋用唐齊用蘇秦而天下其亡非其人而欲有功譬之若夏至之日而欲夜之長也射魚指天而欲發之當也舜禹猶若困而況俗主乎賈誼新書

官人王者官人有六等一曰師二曰友三曰大臣四曰左右五曰侍禦六曰�役知足以爲源泉行足以爲表儀問焉則應求焉則得入人之家足以重人之家入人之國足以重人之國者謂之師知足以爲礱礪行足以爲輔助仁足以訪議明於進賢敢於退不肖內相匡正外相揚美謂之友知足以謀國事行足以爲民率仁足以合上下之歡國有法則退而守之君有難則進而死之職之所守君不得以阿私托者大臣也修身正行不於鄕曲道語談說不於朝廷知能不困於事業服一介之使能合兩君之歡執戟於前能舉君之失過不難以死持之者左右也不貪於財不淫於色事君不敢有二心居君旁不敢泄君之謀君有失過𨿽不能正諫以其死持之憔悴有憂色不勸聽從者侍禦也柔色傴僂惟諛之行惟言之聽以睚�之間事君者�役也故與師爲國者帝與友爲國者王與大臣爲國者伯與左右爲國者彊與侍禦爲國者若存若亡與�役爲國者亡可立待也取師之禮黜位而朝之取友之禮以身先焉取大臣之禮皮幣先焉取左右之禮使使者先焉取侍禦之禮以令至焉取�役之禮以令召焉師至則淸朝而侍小事不進友至則淸殿而侍聲樂技藝之人不並見大臣奏事則俳優侏儒逃隱聲樂技藝之人不並奏左右在側聲樂不見侍禦者在側子女不雜處故君樂雅樂則友大臣可以侍君樂燕樂則左右侍禦者可以侍君開北房從燻服之樂則�役從淸門治徳罷朝而論議從容澤燕夕時開北房從燻服之樂是以聽治論議從容澤燕矜莊皆殊序然後帝王之業可得而行也韓詩外傳

論用人人主欲彊固安樂莫若反己欲附下一民則莫若及之政欲修政美俗則莫若求其人彼其人者生今之世而志乎古之世以天下之王公莫之好也而是子獨好之以民莫之爲也而是子獨爲之也抑爲之者窮而是子猶爲之而無是須臾怠焉差焉獨明夫先王所以遇之者所以失之者知國之安危臧否若別白黑則是其人也人主欲彊固安樂則莫若與其人用之巨用之則天下爲一諸侯爲臣小用之則威行鄰國莫之能禦若殷之用伊尹周之遇太公可謂巨用之矣齊之用管仲楚用孫叔敖可謂小用之矣巨用之者如彼小用之者故如此也曰粹而王駁而霸無一而亡詩曰四國無政不用其良不用其良臣而不亡者未之有也智如泉源行可以爲表儀者人師也智可以砥行可以爲輔弼者人友也據法守職而不敢爲非者人吏也當前決意一呼再諾者人隸也故上主以師爲佐中主以友爲佐下主以吏爲佐危亡之主以隸爲佐語曰淵廣者其魚大主明者其臣惠眼觀而志合必由其中故同明相見同音相聞同志相從非賢者莫能用賢故輔弼左右所任使者有存亡之機得失之要也可無愼乎詩曰不明爾徳時無背無側爾徳不明以無陪無卿大戴禮記

文王官人王曰太師愼維深思內觀民務察度情僞變官民能歷其才藝女維敬哉女何愼乎非倫倫有七屬屬有九用用有六徵一曰觀誠二曰考志三曰視中四曰觀色五曰觀隱六曰揆徳王曰於乎女因方以觀之富貴者觀其禮施也貧窮者觀其有徳守也嬖寵者觀其不驕奢也隱約者觀其不懾懼也其少觀其恭敬好學而能弟也其壯觀其潔廉務行而勝其私也其老觀其意憲愼彊其所不足而不逾也父子之間觀其孝慈也兄弟之間觀其和友也君臣之間觀其忠惠也鄕黨之間觀其信憚也省其居處觀其義方省其喪哀觀其貞良省其出入觀其交友省其交友觀其任廉考之以觀其信挈之以觀其知示之難以觀其勇煩之以觀其治淹之以利以觀其不貪藍之以樂以觀其不寧喜之以物以觀其不輕怒之以觀其重醉之以觀其不失也縱之以觀其常遠使之以觀其不貳邇之以觀其不倦探取其志以觀其情考其陰陽以觀其誠覆其微言以觀其信曲省其行以觀其備成此之謂觀誠也二曰方與之言以觀其志志殷如深其气寬以柔其色儉而不諂其禮先人其言後人見其所不足曰日益者也如臨人以色髙人以气賢人以言防其不足伐其所能曰日損者也其貌直而不傷其言正而不私不飾其美不隱其惡不防其過曰有質者也其貌固嘔其言工巧飾其見物務其小微以故自說曰無質者也喜怒以物而色不作煩亂之而志不營深道以利而心不移臨懾以威而气不卑曰平心而固守者也喜怒以物而變易知煩亂之而志不裕示之以利而易移臨攝以威而易懾曰鄙心而勢气者也執之以物而遫驚決之以卒而度料不學而性辧曰有者也難投以物難說以言知一如不可以解也困而不知其止無辧而自愼曰愚怒者也營之以物而不虞犯人以卒而不懼置義而不可遷臨之以貨色而不可營曰潔廉而果敢者也易移以言存志不能守錮已諾無斷曰弱志者也順與之弗爲喜非奪之不爲怒沈靜而寡言多稽而儉貌曰質靜者也辯言而不固行有道而先困自愼而不讓當如彊之曰始妒誣者也徵淸而能發度察而能盡曰治志者也華如誣巧言令色足恭一也皆以無爲有者也此之爲考志也三曰誠在其中此見於外以其見占其隱以其細占其大以其聲處其气初气主物物生有聲聲有剛有柔有濁有淸有好有惡咸發於聲也心气華誕者其聲流散心气順信者其聲順節心气鄙戾者其聲嘶醜心气寬柔者其聲溫好信气中易義气時舒智气簡備勇气壯直聽其聲處其气考其所爲觀其所由察其所安以其前占其後以其見占其隱以其小占其大此之謂視中也四曰民有五性喜怒欲懼憂也喜气內畜𨿽欲隱之陽喜必見怒气內畜𨿽欲隱之陽怒必見欲气內畜𨿽欲隱之陽欲必見懼气內畜𨿽欲隱之陽懼必見憂悲之气內畜𨿽欲隱之陽憂必見五气誠於中發形於外民情不隱也喜色由然以生怒色拂然以侮欲色嘔然以偸懼色薄然以下憂悲之色累然而靜誠智必有難盡之色誠仁必有可尊之色誠勇必有難懾之色誠忠必有可親之色誠潔必有難污之色誠靜必有可信之色質色皓然固以安僞色縵然亂以煩𨿽欲故之中色不聽也𨿽變可知此之謂觀色也五曰生民有靈陽人有多隱其情飾其僞以賴於物以攻其名也有隱於仁質者有隱於知理者有隱於文藝者有隱於廉勇者有隱於忠孝者有隱於交友者如此者不可不察也小施而好大得小讓而好大事言願以爲質僞愛以爲忠面寬而貌慈假節以示之故其行以攻其名如此者隱於仁質也推前惡忠府知物焉首成功少其所不足誠不及佯爲不言內誠不足色示有餘故知以動人自順而不讓錯辭而不遂莫知其情如是者隱於知理者也素動人以言涉物而不終問則不對詳爲不窮色示有餘有道而自順用之物窮則爲深如此者隱於文藝者也廉言以爲气矯厲以爲勇內恐外悴無所不至敬再其說以詐臨人如此者隱於廉勇者也自事其親好以告人乞言勞醉而面於敬愛飾其見物故得其名名揚於外不誠於內代名以事其親戚以故取利分白其名以私其身如此者隱於忠孝者也陰行以取名比周以相譽明知賢可以徵與左右不同而交交必重己心說之而身不近之身近之而實不至而歡忠不盡歡忠盡見於眾而貌克如此者隱於交友者也此之謂觀隱也六曰言行不類終始相悖陰陽克易外內不合𨿽有隱節見行曰非誠質者也其言甚忠其行甚平其志無私施不在多靜而寡類而安人曰有行心者也事變而能治物善而能說浚窮而能達錯身立方而能遂曰廣知者也少言如行恭儉以讓有知而不伐有施而不置曰愼謙良者也微忽之言久而可復幽閒之行獨而不克行其亡如其存曰順信者也富貴𨿽尊恭儉而能施眾彊嚴威有禮而不驕曰有徳者也隱約而不懾安樂而不奢勤勞之不變喜怒之如度�日守也置方而不毀廉潔而不戾立彊而無私曰經正者也正靜以待命不召不至不問不言言不過行行不過道曰沈靜者也忠愛以事其親歡欣以敬之盡力而不面敬以安人以名故不生焉曰忠孝者也合志如同方共其憂而任其難行忠信而不相疑迷隱遠而不相捨曰至友者也心色辭气其入人甚兪進退工故其與人甚巧其就人甚速其叛人甚易曰位志者也飲食以親貨賄以交接利以合故得望譽徵利而依隱於物曰貪鄙者也質不斷辭不至少其所不足謀而不已曰僞詐者也言行亟變從容謬易好惡無常行身不類曰無誠志者也小知而不大決小能而不大成顧小物而不知大論亟變而多私曰華誕者也觀諫而不類道行而不平曰巧名者也故事阻者不夷畸鬼者不仁面譽者不忠飾貌者不情隱節者不平多私者不義揚言者寡信此之謂揆徳也王曰太師女推其往言以揆其來行聽其來言以省往行觀其陽以考其陰察其內以揆其外是故隱節者可知僞飾無情者可辯質誠居善者可得忠惠守義者可見也王曰於乎敬哉女何愼乎非心何愼乎非人人有六徵六徵旣成以觀九用九用旣立一曰取平仁而有者二曰取慈惠而有理者三曰取直湣而忠正者四曰取順直而察聽者五曰取臨事而絜正者六曰取愼察而絜廉者七曰取好謀而知務者八曰取接給而廣中者九曰取猛毅而度斷者此之謂九用也平仁而有慮者使是治國家而長百姓慈惠而有理者使是長鄕邑而治父子直湣而忠正者使是蒞百官而察善言順直而察聽者使是長民之獄訟出納辭令臨事而絜正者使是守內藏而治出入愼察而契廉者使是分財臨貨主賞賜好謀而知務者使治壤地而長百工接給而廣中者使是治諸侯而待賓客猛毅而度斷者使是治軍事爲邊境因方而用之此之謂官能也九用有徵乃任七屬一曰國則任貴二曰鄕則任貞三曰官則任長四曰學則任師五曰族則任宗六曰家則任主七曰先則任賢正月王親命七屬之人曰於乎愼維深內觀民務本愼在人女平心去私愼用六證論辯九用以交一人予亦不私女廢朕命亂我法罪致不赦三戒然後及論王親受而考之然後論成

用人部總論二桓寬鹽鐵論

除狹

大夫曰賢者處大林遭風雷而不迷愚者𨿽處平敞大路猶暗惑焉今守相親剖符贊拜蒞一郡之眾古方伯之位也受命專制宰割千里不禦於內善惡在於己己不能故耳道何狹之有哉賢良曰古之進士也鄕擇而裏選論其才能然後官之勝職任然後爵而祿之故士修之鄕曲升諸朝廷行之幽隱明足顯著疏遠無失士小大無遺功是以賢者進用不肖者簡黜今吏道壅而不選富者以財賈官勇者以死射功戲車鼎躍咸出補吏累功積日或至卿相垂靑繩擐銀龜擅殺生之柄專萬民之命弱者猶使羊將狼也其亂必矣彊者則是予狂夫利劍也必妄殺生也是以往者郡國黎民相乘而不能理或至鋸頸殺不辜而不能正執綱紀非其道蓋博亂愈甚古者封賢祿能不過百里百里之中而爲都疆垂不過五十猶以爲一人之身明不能照聰不得達故立卿大夫士以佐之而政治乃備今守相或無古諸侯之賢而蒞千里之政主一郡之眾施聖主之徳擅生殺之法至重也非仁人不能任非其人不能行一人之身治亂在己千里與之轉化不可不熟擇也故人主有私人以財不私人以官懸賞以待功序爵以俟賢舉善若不足黜惡若仇讎固爲其非功而殘百姓也夫傅主徳開臣途在於選賢而器使之擇揀守相然後任之劉向新序

雜事昔者唐虞崇舉九賢布之於位而海內大康要荒來賓麟鳳在郊商湯用伊尹而文武用太公閎夭成王任周召而海內大治越裳重譯祥瑞並降遂安千載皆由任賢之功也無賢臣𨿽五帝三王不能以興齊桓公得管仲有霸諸侯之榮失管仲而有危亂之辱虞不用百里奚而亡秦繆公用之而霸楚不用伍子胥而破吳闔廬用之而霸夫差非徒不用子胥也又殺之而國卒以亡燕昭王用樂毅推弱燕之兵破彊齊之仇屠七十城而惠王廢樂毅更代以騎兵立破亡七十城此父用之子不用其事可見矣故闔廬用子胥以興夫差殺之而以亡昭王用樂毅以勝惠王逐之而敗此的的然若白黑秦不用叔孫通項王不用陳平韓信而皆滅漢用之而大興此未遠也夫失賢者其禍如彼用賢者其福如此人君莫不求賢以自輔然而國以亂亡者所謂賢者不賢也或使賢者爲之與不肖者議之使智者圖之與愚者謀之不肖嫉賢愚者嫉智是賢者之所以隔蔽也所以千載不合者也或不肖用賢而不能久也或久而不能終也或不肖子廢賢父之忠臣其禍敗難一二錄也然其要在於己不明而聽眾口譖訴不行斯爲明也劉向說苑

君道湯問伊尹曰三公九卿二十七大夫八十一元士知之有道乎伊尹對曰昔者堯見人而知舜任人然後知禹以成功舉之夫三君之舉賢皆異道而成功然尙有失者況無法度而任己直意用人必大失矣故君使臣自貢其能則萬一之不失矣王者何以選賢夫王者得賢材以自輔然後治也𨿽有堯舜之明而股肱不備則主恩不流化澤不行故明君在上愼於擇士務於求賢設四佐以自輔有英俊以治官尊其爵重其祿賢者進以顯榮罷者退而勞力是以主無遺憂下無邪慝百官能治臣下樂職恩流羣生潤澤艸木昔者虞舜左禹右臯陶不下堂而天下治此使能之效也武王問太公曰舉賢而以危亡者何也太公曰舉賢而不用是有舉賢之名而不得眞賢之實也武王曰其失安在太公望曰其失在君好用小善而己不得眞賢也武王曰好用小善者何如太公曰君好聽譽而不惡讒也以非賢爲賢以非善爲善以非忠爲忠以非信爲信其君以譽爲功以毀爲罪有功者不賞有罪者不罰多黨者進少黨者退是以羣臣比周而蔽賢百吏羣黨而多姦忠臣以誹死於無罪邪臣以譽賞於無功其國見於危亡武王曰善吾今日聞誹譽之情矣武王問太公曰得賢敬士或不能以爲治者何也太公對曰不能獨斷以人言斷者殃也武王曰何爲以人言斷太公對曰不能定所去以人言去不能定所取以人言取不能定所爲以人言爲不能定所罰以人言罰不能定所賞以人言賞賢者不必用不肖者不必退而士不必敬武王曰善

尊賢春秋之時天子微弱諸侯力政背叛不朝眾暴寡彊弱桓公於是用管仲鮑叔隰朋賓胥無�戚三存亡國一繼絕世卒脇荊蠻以尊周室霸諸侯晉文公用咎犯先軫陽處父彊中國敗彊楚合諸侯朝天子以顯周室楚莊王用孫叔敖司馬子反將軍子重徵陳從鄭敗彊晉無敵於天下秦穆公用百里子蹇叔子王子廖及由余據有雍州攘敗西戎吳用延州萊季子並冀州揚威於�父鄭僖公富有千乘之國貴爲諸侯治義不順人心而取�於臣者不先得賢也至簡公用子產裨諶世叔行人子羽賊臣除正臣進去彊楚合中國國家安寧二十餘年無彊楚之患故虞有宮之奇晉獻公爲之終夜不寐楚有子玉得臣文公爲之側席而坐遠乎賢者之厭難折衝也夫宋襄公不用公子目夷之言大辱於楚曹不用僖負羈之諫敗死於戎故共惟五始之要治亂之端在乎審己而任賢也國家之任賢而吉任不肖而凶案往世而視己事其必然也如合符此爲人君者不可以不愼也國家惛亂而良臣見魯國大亂季友之賢見僖公卽位而任季子魯國安寧外內無憂行政二十一年季子之卒後邾擊其南齊伐其北魯不勝其患將乞師於楚以取全耳故傳曰患之起必自此始也公子買不可使戍衛公子遂不聽君命而擅之晉內侵於臣下外困於兵亂弱之患也僖公之性非前二十一年常賢而後乃漸變爲不肖也此季子存之所益亡之所損也夫得賢失賢其損益之驗如此而人主忽於所用甚可疾痛也夫智不足以見賢無可柰何矣若智能見之而彊不能決猶豫不用而大者死亡小者亂傾此甚可悲哀也以宋殤公不知孔父之賢乎安知孔父死己必死趨而救之趨而救之者是知其賢也以魯莊公不知季子之賢乎安知疾將死召季子而授之國政授之國政者是知其賢也此二君知能見賢而皆不能用故宋殤公以殺死魯莊公以賊死使宋殤早任孔父魯莊素用季子乃將靖鄰國而況自存乎鄒子說梁王曰伊尹故有莘氏之媵臣也湯立以爲三公天下之治太平管仲故成陰之狗盜也天下之庸夫也齊桓公得之爲仲父百里奚道之於路傳賣五羊之皮秦穆公委之以政�戚故將車人也叩轅行歌於康之衢桓公任以國司馬喜髕腳於宋而卒相中山範雎折�拉齒於魏而後爲應侯太公望故老婦之出夫也朝歌之屠佐也棘津迎客之舍人也年七十而相周九十而封齊故詩曰綿綿之葛在於曠野良工得之以爲絺紵良工不得枯死於野此七士者不遇明君聖主幾行乞丐枯死於中野譬猶綿綿之葛矣眉睫之微接而形於色聲音之風感而動乎心�戚擊牛角而商歌桓公聞而舉之鮑龍跪石而登嵼孔子爲之下車堯舜相見不違桑陰文王舉太公不以日久故聖賢之接也不待久而親能者之相見也不待試而知矣故士之接也非必與之臨財分貨乃知其廉也非必與之犯難涉危乃知其勇也舉事決斷是以知其勇也取與有讓是以知其廉也故見虎之尾而知其大於貍也見象之牙而知其大於牛也一節見則百節知矣由此觀之以所見可以占未發�小節固足以知大體矣禹以夏王桀以夏亡湯以殷王紂以殷亡闔廬以吳戰勝無敵於天下而夫差以見禽於越文公以晉國霸而厲公以見弒於匠麗之宮威王以齊彊於天下而湣王以弒死於廟梁穆公以秦顯名尊號而二世以於望夷其所以君王者同而功迹不等者所任異也是故成王處𦇤褓而朝諸侯周公用事也趙武靈王年五十而餓死於沙丘任李充故也桓公得管仲九合諸侯一匡天下失管仲任豎刁易牙身死不葬爲天下笑一人之身榮辱俱施焉在所任也故魏有公子無忌削地復得趙任藺相如秦兵不敢出鄢陵任唐雎國獨特立楚有申包胥而昭王反位齊有田單襄王得國由此觀之國無賢佐俊士而能以成功立名安危繼絕者未嘗有也故國不務大而務得民心佐不務多而務得賢俊得民心者民往之有賢佐者士歸之文王請除炮烙之刑而殷民從湯去張网者之三面而夏民從越王不隳舊冢而吳人服以其所爲之順於民心也故聲同則處異而相應徳合則未見而相親賢者立於本朝則天下之豪相率而趨之矣何以知其然也曰管仲桓公之賊也鮑叔以爲賢於己而進之爲相七十言而說乃聽遂使桓公除報讎之心而委國政焉桓公垂拱無事而朝諸侯鮑叔之力也管仲之所以能北走桓公無自危之心者同聲於鮑叔也紂殺王子比干箕子被髮而佯狂陳靈公殺泄冶而鄧元去陳自是之後殷兼於周陳亡於楚以其殺比干泄冶而失箕子與鄧元也燕昭王得郭隗而鄒衍樂毅以齊趙至蘇子屈景以周楚至於是舉兵而攻齊棲閔王於莒燕校地計眾非與齊均也然所以能信意至於此者由得士也故無常安之國無恆治之民得賢者則安昌失之者則危亡自古及今未有不然者也明鏡所以照形也往古所以知今也夫知惡往古之所以危亡而不務襲迹幹其所以安昌則未有異乎卻走而求逮前人也太公知之故舉微子之後而封比干之墓夫聖人之於死尙如是其厚也況當世而生存者乎則其弗失可識矣周威公問於�子曰取士有道乎對曰有窮者達之亡者存之廢者起之四方之士則四面而至矣窮者不達亡者不存廢者不起四方之士則四面而畔矣夫城固不能自守兵利不能自保得士而失之必有其間夫士存則君尊士亡則君卑周威公曰士壹至如此乎對曰君不聞夫楚乎王有士曰楚傒胥丘負客王將殺之出亡之晉晉人用之是爲城濮之戰又有士曰苖賁皇王將殺之出亡走晉晉人用之是爲鄢陵之戰又有士曰上解於王將殺之出亡走晉晉人用之是爲兩堂之戰又有士曰伍子胥王殺其父兄出亡走吳闔廬用之於是興師而襲郢故楚之大得罪於梁鄭宋衛之君猶未遽至於此也此四得罪於其士三暴其民骨一亡其國由是觀之士存則國存士亡則國亡子胥怒而亡之申包胥怒而存之士胡可無貴乎哀公問於孔子曰人何若而可取也孔子對曰毋取拑者無取健者毋取口銳者哀公曰何謂也孔子曰拑者大給利不可盡用健者必欲兼人不可以爲法也口銳者多誕而寡信恐後不驗也夫弓矢和調而後求其中焉馬�願順然後求其良材焉人必忠信重厚然後求其知能焉今人有不忠信重厚而多知能如此人者譬猶豺狼與不可以身近也是故先其仁信之誠者然後親之於是有知能者然後任之故曰親仁而使能夫取人之術也觀其言而察其行夫言者所以抒其�而發其情者也能行之士必能言之是故先觀其言而揆其行夫以言揆其行𨿽有姦軌之人無以逃其情矣哀公曰善王符潛夫論

思賢國之所以存者治也其所以亡者亂也人君莫不好治而惡亂樂存而畏亡然常觀上記近古已來亡代有三穢國不數夫何哉察其敗皆由君常好其所亂而亡其所治憎其所以存而愛其所以亡是𨿽相去百世縣年一紀限隔九州殊俗千里然其已徵敗迹若重規襲矩稽節合符故曰𨿽有堯舜之美必考於周頌𨿽有桀紂之惡必譏於版蕩殷鑑不遠在夏后之世夫與死人同病者不可生也與亡國同行者不可存也豈虛言哉何以知人且病也以其不嗜食也何以知國之將亂也以其不嗜賢也是故病家之廚非無嘉饌也乃其人弗之能食故遂於死也亂國之官非無賢人也其君弗之能任故遂於亡也夫生�粱旨酒甘醪所以養生也而病人惡之以爲不若菽麥糟糠欲淸者此其將死之候也尊賢任能信忠納諫所以爲安也而暗君惡之以爲不若姦佞闒茸讒諛者此其將亡之徵也老子曰夫惟病病是以不病易稱其亡其亡系於苞桑是故養壽之士先病服藥養世之君先亂任賢是以身常安而國脈永也上醫醫國其次下醫醫疾夫人治國故治身之象疾者身之病亂者國之病也身之病待醫而愈國之亂待賢而治治身有黃帝之術治世有孔子之經然病不愈而亂不治者惟鍼石之法誤而五經之言誣也乃因之者非其人苟非其人則規不圓而矩不方繩不直而準不平鉆鐩不得火鼓石不下金金馬不可以追速土舟不可以涉水也凡此八者天之張道有形見物苟非其人猶尙無功則又況乎懷道術以撫民氓乘六龍以禦天心者哉夫治世不得眞賢譬猶治病不得良醫也治疾當得人參反得支羅服當得麥門冬反烝橫麥已而不識眞合而服之病以侵劇不自知爲人所欺也乃反謂方不誠而藥皆無益於病因棄後藥而弗敢飲而便求巫覡者𨿽死可也人君求賢下應以鄙與眞不以枉己不引眞受猥官之國以侵亂不自知爲下所欺也乃反謂經不信而賢皆無益於救亂因廢眞言不復求進更任俗吏𨿽滅亡可也三代以下皆以支羅服烝橫麥合藥病曰痁而遂死也書曰人之有能使循其行國乃其昌是故先王爲官擇人必得其材功加於人徳稱其位人謀鬼謀百姓與能務順以動天地如此三代開國建侯所以傳嗣百世歷載千數者也自春秋之後戰國之制將權臣必以親家皇后兄弟主婿外孫年𨿽童妙未脫桎梏由籍此官職功不加民澤不被下而取侯多受茅土又不得治民效能以報百姓虛實重祿素餐尸位而但事淫侈坐作驕奢破敗而不及傳世者也子產有言未能操刀而使之割其傷實多是故人主之於貴戚也愛其嬖媚之美不量其材而受之官不使立功自托於民而苟務髙其爵位崇其賞賜令結怨於下民縣罪於惡積過旣成豈有不顚隕者哉此所謂子之愛人傷之而已哉先王之制官民必論其材論定而後爵之位定然後祿之人君也此君不察而苟以親戚邑官之人典官者譬猶以愛子易禦僕以明珠易瓦礫𨿽有可愛好之情然而其覆大車而殺病人也久矣書稱天工人其代之傳曰夫成天地之力者未嘗不蕃昌也由此觀之世主欲無功之人而彊富之則是與天�也使無徳況之人與皇天�而欲久立自古以來未之嘗有也

潛嘆凡有國之君者未嘗不欲治也而治不世見者所任不賢故也世未嘗無賢也而賢不得用者羣臣妒也主有索賢之心而無得賢之術臣有進賢之名而無進賢之實此以人君孤危於上而道猶抑於下也夫國君之所以致治者公也公法行則軌亂絕佞臣之所以便身者私也私術用則公法奪列士所以建節者義也正節立則醜類代此姦臣亂吏無法之徒所謂日夜杜塞賢君義士之間咸使不相得者也夫賢者之爲人臣不損君以奉佞不阿眾以取容不惰公以聽私不撓法以吐剛其明能照姦而義不比黨是以範武歸晉而國姦逃華元反朝而魚氏亡故正義之士與邪枉之人不兩立之夫人君之取士也不能參聽民氓斷之聰明反徒信亂臣之說獨用污吏之言此所謂與仇遷使令囚擇吏者也書云謀及乃心謀及庶人孔子曰眾好之必察焉眾惡之必察焉故聖人之施捨也不必任眾亦不必專己必察彼己之爲而度之以義或舍人取己故舉無遺失而政無廢滅也或君則不然己有所愛則因以斷正不稽於眾不謀於心苟眩於愛惟言是從此政之所以敗亂而士之所以放佚者也昔紂好色九侯聞之乃獻厥女紂則大喜以爲天下之麗莫若此也以問妲己妲己懼進禦而奪己愛也乃僞俯而泣曰君王年卽耆邪明旣衰邪何貌惡之若此而覆謂之好也紂於是渝而以爲惡妲己恐天下之愈進美女者因白九侯之不道也乃欲以此惑君王也王而弗誅何以革後紂則大怒遂脯厥女而烹九侯自此之後天下之有美女者乃皆重室晝閉惟恐紂之聞也趙髙專秦將殺二世乃先示權於眾獻鹿於君以爲駿馬二世占之曰鹿髙曰馬也二世收目獨視曰丞相誤邪此鹿也髙終對以馬問於朝臣朝臣或助二世而非髙髙因白二世此皆阿主惑上不忠莫大乃盡殺之自此之後莫敢正諫而髙遂殺二世於望夷竟以亡夫好之與惡放於目而鹿之與馬者著於形者也己又定矣還至讒如臣妾之飾僞言而作辭也則君王失己心而人物喪我體矣況乎逢幽隱囚人而待校其信不若察妖女之畱意也其辧賢不肖也必若辧鹿馬之審固也此二物者皆得進見於朝堂暴質於廷臣矣及歡愛苟媚佞說巧辧之惑君也猶炫耀君目變奪君心便以好醜以鹿爲馬而況於郊野之賢闕外之士未嘗得見者乎夫在位者之好蔽賢而務進黨也自古而然昔唐堯之大聖也聰明宣昭虞舜之大聖也徳音發聞堯爲天子求索賢人訪於羣後羣後不肯薦舜而反稱共鯀之徒賴堯之聖後乃舉舜而放四子夫以古聖之質也堯聰之明也舜徳之彰也君明不可欺徳彰不可蔽也質鮮爲佞而位者尙直若彼今夫列士之行其不及堯舜乎遠矣而俗之荒唐世法滋彰然則求賢之君哀民之士其相合也亦必不幾矣文王遊畋遇姜尙於渭濱察言觀志而見其心不諮左右不諏羣臣遂載反歸委之以政用能造周故堯參鄕黨以得舜文王參己以得呂尙豈若殷辛秦政旣得賢人反決滯於讎誅殺正直而進任姦臣之黨哉是以明聖之君於正道也不專驅於貴寵惑於嬖媚不棄�遠不輕幼賤又參而任之故有周之制也天子聽政使三公至於列士獻典良史獻書師箴瞍賦誦百工諫庶人傳語近臣盡規親戚補奏瞽叟教誨耆艾修之而後王斟酌焉是以事行而無敗也末世則不然徒信貴人驕妒之議獨用苟媚蠱惑之言行丰禮者蒙咎論徳義者見尢惡於是諛臣又從以詆訾之法被以議上之刑此賢士之始困也夫詆訾之法者伐賢之斧也而驕妒者噬賢之狗也人君內秉伐賢之斧權噬賢之狗而外招賢欲其至也不亦悲乎

實貢國以賢與以諂衰君以忠安以忌危此古今之常論而世所共知也然衰國危君繼踵不絕者豈世無忠信正直之士哉誠苦忠信正直之道不得行爾夫十步之間必有茂艸十室之邑必有俊士賢材之生日月相屬未嘗乏絕是故亂殷有三仁小衛多君子以漢之廣博士民之眾多朝廷之淸明上下之修治而官無直吏位無良臣此非今世之無賢也乃賢者廢錮而不得達於聖主之朝爾夫志道者少友逐俗者多儔是以舉世多黨而朋私競比質而行趨華貢士者非復依其質幹準其材行也直虛造空美掃地洞說擇能者而書之公卿刺史掾從事茂才孝廉且二百員歷察其狀徳侔顏淵卜冉最其行能多不及中誠使皆如狀文則是爲歲得大賢二百也然則災異曷爲饑此非其實之�夫說梁飯食肉有好於面因而不若糲粢藜烝之可食於口也圖西施毛嬙可悅於心而不若醜妻陋妾之可禦於前也虛張髙譽彊蔽疵瑕以相誑耀有快於耳而不若忠選實行可任於官也周顯拘時故蘇秦燕噲利虛譽故讓子之皆捨實聽聲嘔哇之過也夫聖人純賢者駁周公不求備四肢不相兼況末世乎是故髙祖所輔佐光武所將相不遂僞舉不責兼行亡秦之所棄王莽之所損二祖任用以誅暴亂成致治安太平之世而云無士數開橫選而不得直甚可憤也夫明君之詔也若聲忠臣之和也當如響應長短大小淸濁疾徐必相和也是故求馬問馬求驢問驢求鷹問鷹求�問�由此教令則賞罰必也夫髙論而相欺不若忠論而誠實且攻玉以石治金以鹽濯錦以魚浣布以灰夫物固有以賤治貴以醜治好者矣智者棄其所短而采其所長以致其功明君用士亦猶是也物有所宜不廢其材況於人乎夫修身愼行惇方正直淸廉潔白恬淡無爲化之本也憂君哀民獨�亂原好善嫉惡賞罰嚴明治之材也明君兼善而兩納之惡行之器也爲金玉寶政之材剛鐵用無此二寶苟務作異以求名詐靜以惑眾則敗俗傷化今世慕虛者此謂堅白堅白之行明君所憎而王制所不取是故選賢貢士必考核其淸素據實而言其有小疵勿彊衣飾以壯虛聲一能之士各貢所長出處默語勿彊相兼則蕭曹周韓之論何足得矣吳鄧梁竇之徒而致十各以所宜量材授任則庶官無曠興功可成太平可致麒麟可臻且燕小其位卑然昭王尙能招集他國之英俊興誅暴亂成致治彊今漢土之廣博天子尊明而曾無一良臣此誠不湣兆黎之愁苦不急賢人之佐治爾孔子曰未之思也夫何遠之有忠良之吏誠易得也顧聖王欲之不爾徐幹中論

審大臣帝者昧旦而視朝廷南面而聽天下將與誰爲之豈非羣公卿士歟故大臣不可以不得其人也大臣者君之股肱耳目也所以視聽也所以行事也先王知其如是也故博求聰明睿哲君子措諸上位執邦之政令焉執政則其事舉其事舉則百僚任其職百僚任其職則庶事莫不致其治庶事致其治則九牧之民莫不得其所故書曰元首明哉股肱良哉庶事康哉故大臣者治萬邦之重器也不可以眾譽也人主所宜親察也眾譽者可以聞斯人而已故堯之聞舜也以眾譽及其任之者則以心之所自見又有不因眾譽而獲大賢其文王乎畋於渭水邊道遇姜太公皤然皓首方秉竿而釣文王召而與之言則帝王之佐也乃載之歸以爲太史姜太公當此時貧且賤矣又老矣非有貴顯之舉也其言誠當乎賢君之心其術誠合乎致平之道文王之識也灼然若披云而見日霍然若開霧而觀天斯豈假之於眾人哉非惟聖然也霸者亦有之昔齊桓公夙出�戚方爲旅人宿乎大車之下擊牛角而歌歌聲悲激其辭有疾於世桓公知其非常人也召而與之言乃立功之士也於是舉而用之使知國政凡明君之用人也未有不悟乎己心而徒因眾譽也用人而因眾譽焉斯不欲爲治也將以爲名也然則見之不自知而以眾譽爲驗也此所謂效眾譽也非所謂效得賢能也苟以眾譽爲賢能則伯鯀無羽山之難而唐虞無九載之費矣聖人知眾譽之或是或非故其用人也則亦或因或獨不以一驗爲也況乎舉非四嶽也世非有唐虞也大道寢矣邪說行矣臣已詐矣民已惑矣非有獨見之明專任眾人之譽不以己察不以事考亦何由獲大賢哉且大賢在陋巷也固非流俗之所識也何則大賢爲行也裒然不自見儡然若無能不與時爭是非不與俗辯曲直不矜名不辭謗不求譽其味至淡其觀至拙夫如是則何以異乎人哉其異乎人者謂心統乎羣理而不繆智周乎萬物而不過變故暴至而不惑眞僞叢萃而不迷故其得志則邦家治以和社稷安以固兆民受其慶羣生賴其澤八極之內同爲一斯誠非流俗之所豫知也不然安得赫赫之譽哉其赫赫之譽者皆形乎流俗之觀而曲同乎流俗之聽也君子固不然矣昔管夷吾嘗三戰而皆北人皆謂之無勇與之分財取多人皆謂之不廉不死子糾之難人皆謂之背義若時無鮑叔之舉霸君之聽休功不立於世盛名不垂於後則長爲賤丈夫矣魯人見仲尼之好讓而不爭也亦謂之無能爲之謠曰素鞞羔裘求之無尢黑裘素鞞求之無戾夫以聖人之徳昭明顯融髙宏博厚宜其易知也且猶若此而況賢者乎以斯論之則時俗之所不譽者未必爲非也其所譽者未必爲是也故詩曰山有扶蘇隰有荷華不見子都乃見狂且言所謂好者非好醜者非醜亦由亂之所致也治世則不然矣叔世之君生乎亂求大臣置宰相而信流俗之說故不免乎國風之譏也而欲與之興天和致時雍遏禍亂弭妖災無異策穿蹄之乘而登太行之險亦必顚躓矣故書曰股肱惰哉萬事墮哉此之謂也然則君子不爲時俗之所稱曰孝悌忠信之稱也則有之矣治國致平之稱則未之有也其稱也無以加乎習訓詁之儒也夫治國致平之術不兩得其人則不能相通也其人又寡矣寡不稱眾將誰使辧之故君子不遇其時則不如流俗之士聲名章徹也非徒如此又爲流俗之士所裁制焉髙下之分貴賤之賈一由彼口是以沒齒窮年不免於匹夫昔荀卿生乎戰國之際而有哲之才祖述堯舜憲章文武宗師仲尼明撥亂之道然而列國之君以爲迂闊不達時變終莫之肯用也至於遊說之士謂其邪術率其徒黨而名震乎諸侯所如之國靡不盡禮郊迎擁篲先驅受賞爵爲上客者不可勝數也故名實之不相當也其所從來尙矣何世無之天下有道然後斯物廢矣

愼所從夫人之所常稱曰明君捨己而從人故其國治以安暗君違人而尊己故其國亂以危乃一隅之偏說也非大道之至論也凡安危之勢治亂之分在乎知所從不在乎必從人也人君莫不有從人然或危而不安者失所從也莫不有違人然或治而不亂者得所違也若夫明君之所親任也皆貞良聰智其言也皆徳義忠信故從之則安不從則危暗君之所親任也皆佞邪愚惑其言也皆姦回諛從之安得治不從之安得亂乎昔齊桓公從管仲而安二世從趙髙而危帝舜違四凶而治殷紂違三仁而亂故不知所從而好從人不知所違而好違人其敗一也孔子曰知不可由斯知所由矣夫言或似是而非實或似美而敗事或以順而違道此三者非至明之君不能察也燕昭王使樂毅伐齊取七十餘城莒與卽墨未拔昭王卒惠王爲大子時與毅不平卽墨守者田單縱反間於燕使宣言曰王已死城之不拔者三耳樂毅與新王有隙懼誅而不敢歸外以伐齊爲名實欲因齊人未附故且緩卽墨以待其事齊人所懼惟恐他將之來卽墨殘矣惠王以爲然使騎劫代之大爲田單所破此則似是而非實者也燕相子之有寵於王欲專國政人爲之言於燕王噲曰人謂堯賢者以其讓天下於許由也許由不受有讓天下之名而實不失天下今王以國讓於相子之子之必不敢受是堯與王同行也燕噲從之其國大亂此則似美而敗事者也齊景公欲廢太子陽生而立庶子荼謂大夫陳乞曰吾欲立荼如何乞曰所樂乎爲君者欲立則立之不欲立則不立君欲立之則臣請立之於是立荼此則似順而違道者也且夫言畫施於當時事效在於後日後日遲至而當時速決也故今巧者常勝拙者常負其勢然也此謂中主之聽也至於暗君則不察辭之巧拙也二策並陳而從其致己之欲者明君不察辭之巧拙也二策並陳而從其致己之福者故髙祖光武能收羣策之所長棄羣策之所短以得四海之內而立皇帝之號也吳王夫差楚懷王襄棄伍員屈平之良謀收宰嚭上官之諛言以失江漢之地而喪宗廟之主此二帝三王者亦有從人亦有違人然而成敗殊馳興廢異門者見策與不見策耳不知從人甚易而見策甚難夷考其驗斯爲甚矣昔項羽旣敗爲漢兵所追乃謂其餘騎曰此天亡我非戰之罪也夫攻戰王者之末事也非所以取天下也王者之取天下也有大本仁智之謂也仁則萬國懷之智則英雄歸之禦萬國總英雄以臨四海其誰與爭若夫攻城必拔野戰必克將帥之事也羽以小人之器暗於帝王之教謂取天下一由攻戰矜勇有力詐虐無親貪功專利功勤不賞有一範增旣不能用又從而疑之至令憤气傷心疽發而死豪傑背叛謀士違離以至困窮亦何足怪哉抱朴子

貴賢抱朴子曰捨輕艘而涉無涯者不見其必濟也無良輔而羨隆平者未聞其有成也鴻鸞之淩虛者六翮之力也淵�之天飛者雲霧之偕也故招賢用才者人主之要務也立功立事者髦俊之所思也若乃樂治定而忽智士者何異欲致遠塗而棄騏騄哉夫拔丘園之否滯舉遺漏之幽人職盡其才祿稱其功者君所以待賢者也勤夙夜之在公竭心力於百揆進善退惡知無不爲者臣所以報知己也世有隱逸之民而無獨立之主者士可以嘉遁而無憂君不可以無臣而致治是以傅說呂尙不汲汲於聞達者道徳備則輕王公也而殷髙周文乃夢想乎得賢者建洪勛必須良佐也患於生乎深宮之中長乎婦人之手不識稼穡之艱難不知憂懼之何理承家繼體蔽於崇替所急在乎侈靡至務在乎遊宴般於畋獵湎於酣樂聞淫聲則驚聽見艷色則攺視役聰用明止此二事鑑澄人物不以經神惟識玩弄可以悅心志不知奇士可以安社稷犀象珠玉無足而至自萬里之外定傾之器能行而淪乎四境之內二豎之疾旣據而募良醫棟撓之禍已集而思謀夫何異乎火起乃穿井覺饑而占田哉夫庸�猶不可以不拊循而卒盡其力安可以無素而暴得其用哉

任能或曰尾大於身者不可掉臣賢於君者不可任故口不容而彊吞之者必哽才非匹而委仗之者見輕抱朴子曰詭哉言乎昔者荊子總角而攝相事實賴二十五老臻乎惠康子賤起家而治大邦實由勝己者多而昭其弘益齊桓殺兄而立鳥獸其行被髮彜酒婦閭三百委政仲父遂爲霸宗夷吾旣終禍亂亟起魯用季子二十餘年內無�政外無侵削人之亡沒殄瘁響集豈非才所不遠其功如彼自任其事其禍如此乎漢髙決策於元幃定勝乎千里則不如良平治兵多而益善所向無敵則不如信布兼而用之帝業克成故疾步累趨未若托乘乎逸足尋飛逐走未若假伎乎鷹犬夫勁弩難彀而可以摧堅逮遠大舟難乘而可以致重濟深猛將難禦而可以折衝拓境髙賢難臨而可以攸敍彜倫昔魯哀庸主也仲尼上聖不敢不盡其節齊景下才也而晏嬰大賢不敢不竭其誠豈有人臣當與其君校智力之多少計局量之優劣必須堯舜乃爲之役哉何事非君何使非民恥令其君不及唐虞此亦達者之用心也

擢才抱朴子曰華章藻蔚非瞍所玩英逸之才非淺短所識夫瞻視不能接物則衮龍與素褐同價矣聰鑑不足相涉則俊民與庸夫一槪矣眼不見則美不入神焉莫之與則傷之者至焉且夫愛憎好惡古今不鈞時移俗易物同賈異譬之夏后之璜曩直連城鬻之於今賤於銅鐵故昔以隱居求志爲髙士今以山林之儒爲不肖故聖世人之良幹乃暗俗之罪人也往者之介潔乃末葉之羸劣也弘偉之士履道之生其崇信匪徒重仞之墻其淵澤不惟呂梁之深也故短近不能賞而淺促不能測焉因以異乎己而薄之矣以不求我而疾之矣不貴不用何足言乎乃有播埃塵於白珪生瘡痏於玉肌訕疵雷同攻伐獨立曾�蒙剽之姤巢許獲穿逾之謗自匪明並懸象元鑑表微者焉能披泥抽淪主澄川掇沈珠哉夫珪璋居肆而不售矧乃翳於盤璞乎奇士扣角而見遏況乃潛於臯藪乎孫臏思騁其祕略而司馬刖之韓非建治績而李斯殺之賈誼慷慨懷經國之術而武夫排之子政忠良有匡危之具而恭顯陷之和氏所以抱璞而泣血禽息所以發憤而辟首也夫玉石易別於賢愚愛寶情篤於好士以易別之寶合篤好之物猶獲罪截趾歷世受誣況乎難知之賢非意所急讒人畫蛇足於無形姦臣畏忠貞之害己體曲者忌繩墨之容夜裸者憎明燭之來是以髙譽美行抑而不揚虛構之謗先形生影又無楚人號哭之薦萬無一遇固其宜矣夫以玉爲石者亦將以石爲玉矣以賢爲愚者亦將以愚爲賢矣以石爲玉未有傷也以愚爲賢者亡之診也蓋診亡者𨿽存而必亡猶脈死者𨿽生而必死也可勿愼乎於戲悲夫莫之思者也昔仲尼上聖也東受累於齊人南見塞於子西文種大賢也初不齒於荊俗未雍遊於鈞如競年立功不亦難乎夫結綠元黎非陶猗不能市也千鈞之重非賁獲不能抱也白雪之弦非靈素不能徽也邁倫之才非明主不能用也然耀靈光夜之珍不爲莫求而虧其質以苟且於賤賈洪鍾周鼎不爲委淪而輕其禮以見舉於侏儒嶧陽云和不爲不禦而息唱以競顯於淫哇冠羣之徳不以沈抑而履徑而剸節於流俗是以和璧變爲滯貨柔木廢於勿用赤刀之�不得經歐冶之鑪元凱之疇終不值四門之辟也劉勰新論

知人龍之潛也慶雲未附則與魚�爲鄰驥之伏也孫陽未賞必與駑駘同櫪士之翳也知己未願亦與傭流雜處自非洞明莫能分也故明哲之相士聽之於未聞察之於未形而鑑其神智識其才能可謂知人矣若功成事遂然後知之者何異耳聞雷霆而稱爲聰目見日月而謂之明乎故孔方諲之相馬也𨿽未追風逐電絕塵滅影而迅足之勢固已見矣薛燭之賞劍也𨿽未陸斬元犀水截輕羽而銳刃之資亦已露矣故範蠡吠於犬竇文種聞而拜之鮑龍跪石而吟仲尼爲之下車堯之知舜不違桑陰文王之知呂望不以永日眉睞之微而形於色音聲之妙而動於心賢聖觀察不待成功而知之也陳平之棄楚歸漢魏無知識其善謀韓信之亡於黑水蕭何知其能將豈待吐六奇而後明破趙魏而方識哉若於臨機能謀而知其智犯難涉危乃見其勇是凡夫之識非明哲之鑑公輸之刻鳳也冠距未成翠羽未樹人見其身者謂之龍見其首者名曰鴮鸅皆訾其醜而笑其拙及鳳之成翠冠云聳朱距電搖錦身霞散綺翮焱發翽然一翥翻翔云棟三日而不集然後贊其奇而稱其巧堯遭洪水浩浩滔天蕩蕩懷山下民昏墊禹爲匹夫未有功名堯深知之使治水焉乃鑿龍門斬荊山導熊耳通鳥鼠櫛奔風沐驟雨而目黧手足胼胝冠絓不暇取經門不及過使百川東注於海西被於流沙生人免爲魚�之患於是眾人咸歌詠始知其賢故見其朴而知其巧者是王爾之知公輸也鳳成而知其巧者是眾人之知公輸也未有功而知其賢者是堯之知禹也有功而知其賢者是眾人之知禹也故知人之君未易遇也侯生夷門抱關之吏見知於無忌豫子範中行之亡虜蒙異於智伯名尊而身顯榮滿於當世𨿽復刎頸魏庭漆身趙地揣情酬徳未報知己虛左之顧國士之遇也世之烈士願爲君者授命猶瞽者之思視躄者之想行而目終不得開足不得伸徒自悲夫

妄瑕大道混然無形寂然無聲視之不見聽之不聞非可以影響求不得以毀譽稱也降此以往則事不雙美名不�盛矣𨿽天地之大三光之明聖賢之智猶未免乎訾也故天有拆之象地有裂之形日月有謫蝕之變五星有悖彗之妖堯有不慈之誹舜有囚父之謗湯有放君之稱武有殺主之譏齊桓有貪淫之目晉文有不臣之聲伊尹有誣君之迹管仲有愆上之名以夫二儀七耀之聖不能無虧沴堯舜湯武之聖不能免於嫌謗桓文伊管之賢不能無纖瑕之過由此觀之宇宙庸流能自免於怨謗而無悔�耶是以荊岫之玉必含纖瑕驪龍之珠亦有微颣然馳光於千里飛價於侯王者以小惡不足以傷其大美也今忌人之細短忘人之所長以此招賢是畫空而尋迹披水而見路不可得也定國之臣亦有細短人主所以不棄之者不以小妨大也以小掩大非求士之謂也伊尹夏之庖廚傅說殷之胥靡百里奚虞之亡虜段幹木魏之大駔此四子者非不賢也而其迹不免污也名不兩盛事不俱美昔魏文侯問於李克曰吳起何如人也克對曰起貪而好色然其善用兵司馬穰苴不能過也乃以爲將拔秦五城北滅燕趙蓋起之力也魏無知薦陳平於漢王或人讒之曰平𨿽美丈夫如冠玉耳其中未必有可用也且聞盜嫂而受金王乃�平讓無知無知曰臣進策謀之士誠足以利國耳且其小過豈妨公家之大務哉乃擢爲護軍得施其策故範增疽發死而楚國亡閼氏開陣而漢軍全者平之謀也髙祖棄陳平之小音愆

采六奇之大謀文侯捨吳起之小失而取五城之功向使二主以其小過棄彼良材則魏國之存亡不可知漢楚之雄雌未可決也而吳起必埋名於貪好陳平陷身於賄盜矣俗之觀士者見其威儀屑屑好行細潔乃謂英彥士有大趣不修容儀不惜小檢而謂之棄人是見朱橘一子蠹因剪樹而棄之�縟錦一寸點乃全匹而燔之齊桓深知�戚將任之以政羣臣爭讒之曰�戚衛人去齊不遠君可使人問之若果眞賢用之未晚也公曰不然患其有小惡者民人知小惡忘其大美此世所以失天下之士也乃夜舉火而爵之以爲卿相九合諸侯一匡天下桓公可謂善求士矣故仲尼見人一善而忘其百非鮑叔聞人一過而終身不忘夫子如斯之弘鮑叔如斯之隘也以是觀之聖哲之量相去遠矣牛躅之不生魴鱮巢幕之窠不容鵠卵崇山廓澤不辭污穢佐世良材不拘細行何者量小不足以包大形器大無分小瑕也人之情性皆有細短若其大略是也𨿽有小過不足以爲累若其大略非也𨿽有衡門小操未足與論大謀樊噲屠販之豎蕭曹斗筲之吏英布刑墨之�周勃俳優之任其行皆中律其質則將才也張景陽郢中之大淫也而威諸侯顏濁鄒梁父之大盜也而爲齊勛臣此皆有所短然而功名不朽者大略得也袁精目鮑焦立節抗行不食非義之食乃餓而死不能立功拯溺者小節不伸而大節屈也伯夷叔齊冰淸玉潔義以不爲孤竹之嗣不食周粟餓死首陽楊朱全身養性去脛之一毛以利天下則不爲也若此二子徳非不茂行非不髙亦能安治代紊蹈白刃而達功名乎此可以爲百代之鎔軌不可居伊管之任也

適才物有美惡施用有宜美不常珍惡不終棄紫貂白狐制以爲裘郁若慶雲皎如荊玉此毳衣之美也壓菅蒼蒯編以蓑芒葉微�絫黯若朽穰此卉服之惡也裘蓑𨿽異被服實同美惡𨿽殊適用則均今處繡戶洞房則蓑不如裘被雪沐雨則裘不及蓑以此觀之適才所施隨時成務各有宜也伏臘合歡必歌采菱牽石拖舟則歌噓非無激楚之音然而棄不用者方引重抽力不如噓之宜也卞莊子之升殷庭也嗚佩趨蹌溫色怡聲及其搏虎必攘袂鼓肘瞋目震�非不知溫顏下气之美然而不能及者方格猛獸不如攘袂之宜也安陵神童通國之麗也八音繁會使以噭吹囋聲而人悅之則不及瞽師侏儒之美蛇銜之珠百代之傳寶以之彈則不如泥丸之勁也棠溪之劍天下之銛也用之獲穗曾不如鉤鐮之功也此四者美不常珍惡不終廢用各有宜也昔野人棄子貢之辯而悅馬圉之辭越王退吹籟之音而好鄙野之聲非子貢不及馬圉吹籟不若野聲然而美不必合惡而見珍者物各有用也水火金木土�六府異物而皆有施規矩權衡準繩六法殊形而各有任故伊尹之興土功也長脛者使之蹋鍾彊脊者使之負土眇目者使之準繩傴僂者使之塗地因事施用乘便效才各盡其分而立功焉商之士雞鳴之客才各有施不可棄也若使�子結客於孟嘗則未免追軍之至囚系之辱也若使雞鳴托於齊桓必不能光輔於霸道九合諸侯也時須過關莫若雞鳴欲隆霸主莫若商商之雅而雞鳴之鄙𨿽美惡有殊至於適理排難其揆一也楚之市偸天下之大盜而能卻齊軍𨿽使孫吳用兵彼必與之拒戰未肯有望風而退也晉之叔魚一國之佞邪也而能歸季孫𨿽使甘蘇騁說彼必與之較辯不至恐懾而逃還也大盜讒佞民之殫害無用之人也苟有士術猶能爲國興利除害矧乃明智煉才其爲大益豈可棄耶關睢興於鳥而爲風之首美其摯而有別也鹿鳴興於獸而爲雅之端嘉其得食而相呼也以夫鳥獸之醜苟有一善詩人歌詠以爲美談奚況人之有善而可棄乎夫檉柏之斷也大者爲之棟梁小者爲之椽桁直者中繩曲者中鉤隨材所施未有可棄者是以君子善能拔士故無棄人良匠善能運釿故無棄材是以人物交泰各盡其分而立功焉詩云𨿽有絲麻無棄菅蒯𨿽有姬姜無棄憔悴此之謂也

文武規者所以法圓裁局則乖矩者所以象方制鏡必背輪者所以輾地入水則溺舟者所以涉川施陸必躓何者方圓殊形舟車異用也𨿽形殊而用異而適用則均者盛暑炎蒸必藉涼風寒交冰結必處溫室夏不禦氈非憎惡之炎有餘也冬不臥簟非怨讎之涼自足也不以春日遲遲而毀羔裀秋露灑葉而剔�席白羽相望霜刃競接則文不及武干戈旣韜禮樂聿修則武不及文不可以九幾懾然而棄武四郊多壘而擯文士用各有時未可偏無也五行殊性俱爲人用文武異材�爲大益猶救火者或提盆榼或挈瓶盂其器方圓形體𨿽反名質相乖至於盛水滅火功亦齊焉繳者身仰釣者身俯俯仰別狀取利同焉織者漸進耕者漸退進退異勢成務等焉墨子救宋重跰而行幹木在魏身不下堂行止異迹存國一焉文以贊治武以淩敵趨捨殊律爲績平焉秦之季葉土崩瓦解漢祖躬提三尺之劍爲黔首請命跋涉山川蒙犯矢石出百死以續一生而爭天下之利奮武厲誠以決一旦之命當斯之時冠章甫衣縫掖未若戴金冑而擐犀甲也嬴項旣滅海內大定以武創業以文止戈徵鄒魯諸生而制禮儀修六代之樂朝萬國於咸陽當此之時修文者榮顯習武者慚忸一世之間而文武遽爲雄雌以此言之治亂異時隨務用才也今代之人爲武者則非文爲文者則嗤武各執其所長而相是非猶以宮笑角以白非黑非適才之情得實之論也

均任爲有寬隘量有巨細材有大小則任其輕重所處之分未可乖也是以萬碩之鼎不可滿以盂水一鈞之鐘不可容以泉流十圍之木不可蓋以茅茨榛棘之柱不可負於廣廈何者小非大之量大非小之器重非輕之任輕非重之制也以大量小必有枉分之失以小容大則致傾溢之患以重處輕必有傷折之過以輕載重則致壓覆之害故�鵬一軒橫厲寥廓背負蒼天足跖浮雲有六翮之資也騕裊一騖騰光萬里絕塵掣微有迅足之勢也今以燕雀之羽而慕衝天之迅犬羊之蹄而覬追日之步勢不能及亦可知也故奔蜂不能化藿蠋而螟蛉能化之越雞不能伏鵠卵而魯雞能伏之夫藿與螟蛉俱虫也魯雞與越雞同禽也然化與不化伏與不伏者藿大越小也夫龍蛇有翻騰之質故能乘雲依霧賢才有政理之徳故能踐勢處位雲霧𨿽密蟻蚓不能升者無其質也勢位𨿽髙庸敝不能治者乏其徳也故智小不可以謀大徳狹不可以處廣以小謀大必危以狹處廣必敗子遊治武城仲尼發割雞之嘆尹何爲邑宰子產出制錦之諫徳小而任大謂之濫也徳大而任小謂之降也而其失也寧降無濫是以君子量才而授任量任而授爵則君無虛授臣無虛任故無負山之累折足之憂也羅隱兩同書

得失夫騊駼騁遠必以四足之力鸑鷟翔遐莫非六翮之用也是以聖人撫運明主乘時亦以杞梓之材而爲股肱之任然則地有山川其險可見天有冬夏其時可知至於凡人之心杳然無所素王以之不測帝堯猶以爲難將欲用之不無得失也何以言之夫君者舟也臣者水也水能浮舟亦能覆舟臣能輔君亦能危君是以三傑用而漢興六卿彊而晉滅陶朱在而越霸田氏盛而齊亡𨿽任是同而成敗尢異也夫人者姦宄無端眞僞匪一或貌恭而心慢或言親而行違或賤廉而貴貪或貧貞而富黷或愆大以求變或位髙而自疑或見利而忘恩或逃刑而構隙此則蓍筮不足決鬼神不能定且利器者至重也人心者難知也以至重之利器假難知之人心未明眞僞之情徒信毀譽之口有霍光之才者亦以得矣有王莽之行者亦以失矣是故考之於宗廟則管叔周公不無忠僻驗之於戚屬則竇嬰呂祿不無正邪推之於功臣則王陵黥布不無逆順論之於故友則樊噲盧綰不無去畱取以刀筆之能則若張湯之欺誑賞以頰舌之用則厭主父偃之倒行若智策有餘則陳平不可獨任若英謀出眾則韓信慮其難制夫天下之至大也無其人則不可獨守有其人則又恐爲亂亦何不取其才而不制其亂也且夫毛髮植於頭也日以櫛之爪甲冠於指也月以鑢之爪之不鑢長則不便於使也發之不櫛久則彌成於亂也夫爪甲毛髮者近在己躬本無情識苟不以理猶爲之難況於臣下非同體之物人心有易遷之慮委之以臧否隨之以是非蓋不可以容易也是故逐長路者必在於駿馬之力理天下者必求於賢臣之用然駿馬苟馴由不可以無轡也賢臣𨿽任終不可以失權也故夫禦馬者其轡煩則其馬蹀而不進其轡縱則其馬驕而好逸使夫縱不至逸煩而每進者惟造父之所能也夫禦臣者其權峻則其臣懼而不安其權寬則其臣慢而好亂使夫寬而不至亂峻而能安者惟聖人之所明也恐馬之多逸捨馬而徒行則長路不可濟也懼臣之爲亂捨臣而獨任則天下莫能理也知馬之可乘而不執其轡則不能禁其逸也知臣之可用而不親其權則不能止其亂也是故項羽不用範增是舍馬而徒行漢帝𨿽有曹操是乘馬而無轡苟欲不敗其可得乎故孔子曰惟名與器不可以假於人其是之謂歟

眞僞夫主上不能獨化也必資賢輔物心不爲易治也方俟甄議使夫小人退野君子居朝然後可爲得矣然則善惡相生是非交蹂形彰而影附唇竭而齒寒苟有其眞不能無其僞也是以歷代帝王統禦家國莫不側身馳心以恭英又及所封授則猶是愚小莫不攘臂切齒以疾姦佞及所誅逐則謬加賢良此有識者之所嗟痛也夫山雞無靈買之者謂之鳳野麟喜瑞傷之者謂之�然麟鳳有圖�雞無識猶復以眞爲僞以僞爲眞況忠逆之情靜躁之性愚靖者類直智狂者類賢潔己者不能同人犯顏者短於忤主情狀無形象可見心非視聽所知欲使銀鉛不雜淄澠殊味其有得者亦萬代之一遇也是以吳用宰嚭致戮於子胥魯退仲尼委政於季氏秦誅白起以舉應侯趙信郭開而殺李牧卞和獻玉反遇楚刑北郭吹竽濫食齊祿若斯之類實繁有徒然則所是不必眞所非不必僞也故眞僞之際有數術焉不可不察也何者夫眾之所譽者不可必謂其善也眾之所毀者不可必謂其惡也我之所親者不可必謂其賢也我之所�者不可必謂其鄙也何以明言昔堯理洪水伯鯀爲眾所舉而洪水莫除魏伐中山樂羊爲眾所慢而中山卒拔鄧通延夢於漢主而非傅說之才屈原見逐於楚王而無共工之罪此則眾議不必是獨見未爲得也是故明主疇咨在位詳省已慮先難而後易考著以究微使夫登用者不愧其賞有罪者不逃其責然後可爲當矣然則良馬驗之於馳驟則駑駿可分不藉孫陽之舉也柔刃徵之於斷割則利鈍可見不勞風胡之談也苟有難知之人試之以任事則眞僞自辯以塞天下之訟也故先王之用人也遠使之而觀其忠節近使之而察其敬勤令之以謀可識其智慮煩之以務足見其材能雜之以居視以貞濫委之以利詳以貪廉困窮要之以仁危難思之以信尋其行而探其性聽其辭而別其情盡呂尙之八徵驗臯陶之九徳然後素絲皆染白璧投泥而不渝黃葉並雕靑松淩霜而獨秀則僞者去而眞者得矣故孔子曰眾善者必察焉眾惡者必察焉其是之謂乎冊府元龜

委任王者臨制海內壹齊天下內外之任眾職並建授受之際必得其人然後委而用之斯古今不易之道也是以任賢不貳載厥禹謨垂拱仰成著於周誥爰自兩漢迄於今世曷嘗不登用髦俊疇咨毗賴或機務藂委訪以大計或輿駕順動付以居畱抱兼才者因之省官辭衰恥者俾之彊起裁處關決旣許以便益登擢署悉系其論擬故有心比金石材稱楨乾居以稱股肱之寄出以增方面之重自非稟克忠之操契同徳之美者其孰能與於此乎

任賢夫致千里者必資乎絕足構廣廈者必擇乎宏材是知端扆向明材成萬務致治之具非賢罔濟其親信也諭之心膂其委仗也譬之翰翮及有徳冠羣萃才推俊傑智謀可以備贊佐操履可以著表式忠勇質直各負其能或素聞名稱待以不次或因緣匯薦任其所長察言觀行罔有虛授小大之器咸適厥用繇是尊爵以榮之厚祿以寵之推心責成周旋是賴書曰任賢勿二不亦宜乎司馬光書

求用或曰士不好富貴則爲士者不得其用刑賞不行矣叟曰小人有才必求用於世以利其身不賞不勸不刑不懲君子有才亦求用於世以行其道勸不待賞懲不待刑自古亂臣賊子未有不出於好富貴者也爲上者亦何利哉何垣西疇常言

用人使人當用其所長而略其所短則無棄才事上當度己量力以肅共王命則無敗事責人以其所不能是使馬代耕也彊己才之所不逮是行舟於陸也虞朝九官各因能任職而終身不易後世庸才不量能否而俾更九職之事以此責治不亦難乎而況鮮同寅協恭之誠無率作興事之志蓋由朝除夕攺之不常考績黜陟之法廢也朝廷需賢以爲用常患乎欲用而無才人才修飭以待用每厄於無路以自進蓋賢否之不辧則銓曹資格病之也奔競者得志則廟堂聽察不廣也上下相求兩不相值欲賢才不遐遺官職無曠弛得乎州縣置學以教養人才美意也設教官之科而許人求試是使人之好爲人師也師嚴然後道尊顧未能無患失之念惡在其爲尊乎君子小人亙相指爲朋黨辧之不蚤則君子常被誣而小人常得志也先儒有言曰君子至公引類小人徇私立黨善夫爲國者知所以扶植善類而不爲惡黨所傾其庶幾矣何代不生賢𨿽戰國之世未嘗無也而曷爲不能致治魯之使樂正子爲政也用未必專也宋使薛居州在王所也愛莫助之也滕將行王政而選擇使畢戰也國褊小而無得展布也甚至居位而言不見用在下而上不見知如齊之蚳�孔距心者若之何而能致治哉故君臣相得古今所難也

用人部總論三朱子全書

語類問天地生一世人自足了一世用但患人不能盡用天地之才此其不能大治若以今世論之則人才之可數者亦可見矣果然足以致大治乎曰不然人只是這个人若有聖賢出來只他气焰自燻蒸陶冶了無限人才這个自爭八九分少閒無狀者惡者自消鑠不敢使出各求奮厲所長而化爲好人矣而今朝廷意思略轉則天下之人便皆變動況有大聖賢者出甚麼樣气魄那个盡燻蒸了小人自是不敢放出無狀以其自私自利辦事之心而爲上之用皆是有用之人矣今日人才之壞皆由扺排道學治道必本於正心修身實見得恁地然後從這里做出如今士大夫但說據我逐時恁地做也做得事業說道學說正心修身都是閒說話我自不消得用此若是一人手並腳便道是矯激便道是邀名便道是做崖岸須是如巿井底人拖泥帶水方始是通儒實才今日人材須是得个有見識又有度量人便容受得今日人材將來截長補短使

己酉擬上封事人主以論相爲職宰相以正君爲職二者各得其職然後體統正而朝廷尊天下之政必出於一而無多門之獘苟當論相者求其適己而不求其正己取其可愛而不取其可畏則人主失其職矣當正君者不以獻可替否爲事而以趨和承意爲能不以經世宰物爲心而以容身固寵爲術則宰相失其職矣二者交失其職是以體統不正紀綱不立而左右近習皆得以竊弄威權賣官鬻獄使政體日亂國勢日卑𨿽有非常之禍伏於冥冥之中而上恬下嬉亦莫知以爲慮者是可不察其所以然者而反之以去其所已用而審其所將用者乎選之以其能正己而可畏則必有以得自重之士而吾所以任之不得不重任之旣重則彼得以盡其獻可替否之志而行其經世宰物之心而又公選天下直諒之士使爲臺諫給捨以參其議論使吾腹心耳目之寄常在於賢士大夫而不在於羣小陟罰臧否之柄常在於廊廟而不出於私門如此而主威不立國勢不彊綱維不舉刑政不淸民力不裕軍政不修者臣不信也

又蓬生麻中不扶而直白沙在泥不染而黑故賈誼之言曰習與正人居之不能無正猶生長於齊之地不能不齊言也習與不正人居之不能無不正猶生長於楚之地不能不楚言也是以古之聖賢欲修身以治人者必遠便嬖以近忠直蓋君子小人如冰炭之不相容燻蕕之不相入小人進則君子必退君子親則小人必�矣未有可以兼收並蓄而不相害者也能審乎此以定取捨則其見聞之益燻陶之助所以謹邪僻之防安義理之習者自不能已而其舉措刑賞所以施於外者必無偏陂之失一有不審則不惟其妄行請托竊弄威權有以害吾之政事而其導諛燻染使人不自知覺而與之俱化則其害吾之本心正性又有不可勝言者然而此輩其類不同蓋有本出下流不知禮義而稍通文墨者亦有服儒衣冠叨竊科第而實全無行檢者是皆國家之大賊人主之大蜮苟非心正身修有以灼見其情狀如臭惡之可惡則亦何以遠之而來忠直之士望徳業之成乎

與畱丞相前輩有論嘉佑元丰兼收並用異趣之人故當時朋黨之禍不至於朝廷者世多以爲名言某嘗謂此乃不得已之論以爲與其偏用小人而盡棄君子不若如是之猶爲愈耳非以爲君子不可專任小人不可盡去而此舉眞可爲萬世法也若使當時盡用韓富之徒而並絀王蔡之屬則其所以卒就慶曆之宏規盡革寧之秕政者豈不盡美而盡善乎後之覽者得其言而不得其心知退守其所爲不得已之論而不知進求其盡美盡善之策是以國論日卑而天下之勢卒至於委靡而不振至如元佑則其失在於徒知異己者之非君子而不知同己者之未必非小人是以患生於腹心之間卒以助成仇敵之勢亦非獨章蔡之能爲己禍也然則元佑之失乃在於分別之未精而丞相以爲太甚某竊有所未諭也

與陳丞相古之君子有志於天下者莫不以致天下之賢爲急而其所以急於求賢者非欲使之綴緝言語譽道功徳以爲一時觀聽之美而已蓋將以廣其見聞之所不及思慮之所不至且慮夫處己接物之間或有未盡善者而將使之有以正之也是以其求之不得不博其禮之不得不厚其待之不得不誠必使天下之賢識與不識莫不樂自致於吾前以輔吾過然後吾之徳業得以無愧乎隱微而寖極乎光大耳然彼賢者其明旣足以燭事理之微其守旣足以遵聖賢之轍則其自處必髙而不能同流合污以求譽自待必厚而不能陳詞飾說以自媒自信必篤而不能趨走惟諾以苟容也是以王公大人𨿽有好賢樂善之誠而未必得聞其姓名識其面目得其心志之底蘊又況初無此意而其所取特在乎文字言語之間乎蓋好士而取之文字言語之間則道學徳行之士吾不得而聞之矣求士而取之投書獻啟之流則自重有恥之士吾不得而見之矣待士而雜之妄庸便佞之伍則志節慷慨之士寧有長揖而去耳而況乎所謂對偶駢儷諛佞無實以求悅乎世俗之文又文字之末流非徒有志於髙遠者鄙之而不爲若乃文士之有識者亦未有肯深畱意於其間者也而間者竊聽於下風似聞明公專欲以此評天下之士若其果然則某竊以爲誤矣江右舊多文士而近歲以來行誼志節之有聞者亦彬彬焉惟明公畱意取其彊明正直者以自輔而又表其惇厚廉退者以厲俗毋先文藝以後器識則陳太傅不得專美於前而天下之士亦庶乎不失望於明公矣

與劉共父古之大臣以其一身任天下之重非以其一耳目之聰明一手足之勤力爲能周天下之事也其所賴以共正君心同斷國論必有待於眾賢之助焉是以君子將以其身任此責者必咨詢訪問取之於無事之時而參伍較量用之於有事之日蓋方其責之必加於己而未及也無旦暮倉卒之須則其觀之得以久無利害紛拿之惑則其察之得以精誠心素著則其得之多歲引月長則其蓄之富自重者無所嫌而敢進則無幽隱之不盡欲進者無所爲而不來則無巧僞之亂眞久且精故有以知其短長之實而不差多且富故有以使其更疊爲用而不竭幽隱畢達則讜言日聞而吾徳修取捨不眩則望實日隆而士心附此古之君子所以成尊主庇民之功於一時而其遺風餘韻猶有稱思於後世者也今之人則不然其於天下之士固有漠然不以爲意者矣其求之者又或得之近而不知其遺於遠足於少而不知其漏於多求之備而不知其失於詳也其平居暇日所以自任者𨿽重而所以待天下之士者不過如此是以勤勞惻怛𨿽盡於鰥寡孤獨之情而未及乎本根長久之計恩威功譽𨿽播於兒童走卒之口而未諭乎賢士大夫之心此蓋未及乎有爲而天下之士先以訑訑之聲音顏色待之矣至於臨事倉卒而所蓄之材不足以待用乃始欲泛然求己所未知之賢而用之不亦難哉或曰然則未當其任而欲先得天下之賢者宜柰何曰權力所及則察之舉之禮際所及則親之厚之皆不及則稱之譽之又不及則鄕之慕之如是而猶以爲未足也又於其類而求之不以小惡掩大善不以眾短棄一長其如此而已抑吾聞之李文公之言曰有人告曰某所有女國色也天下之人必將極其力而求之無所愛也有人告曰某所有人國士也天下之人則不能一往而先焉此豈非好徳不如好色者乎嗚呼欲任天下之重者誠反此而求之則亦無患乎士之不至矣

答鄭自明人材衰少風俗頹壞之時士有一善卽當扶接導誘以就其器業此亦吾輩將來切身利害蓋士不素養臨事倉卒乃求非所以爲國遠慮而能無失於委任之間也

答卓周佐朝廷設官求賢故在上者不當以請托而薦人士人當有禮義廉恥故在下者不當自衒鬻而求薦平生守此愚見故爲小官時不敢求薦後來叨冒刺舉亦不敢以舉削應副人情官吏亦不敢挾書求薦其在閒居非無親舊在官亦未嘗敢爲人作書求薦惟老成淹滯實有才徳之人眾謂當與致力者乃敢以公論告之眞徳秀大學衍義

聖賢觀人之法堯典帝曰疇咨若予采歡兜曰都共工放鳩僝功帝曰吁靜言庸違象恭滔天帝曰咨四嶽湯湯洪水方割蕩蕩懷山襄陵浩浩滔天下民其咨有能俾乂僉曰於鯀哉帝曰吁咈哉方命圯族嶽曰異哉試可乃已帝曰往欽哉九載績用弗成帝曰咨四嶽朕在位七十載汝能庸命巽朕位嶽曰否徳忝帝位曰明明揚側陋師錫帝曰有鰥在下曰虞舜帝曰兪予聞如何嶽曰瞽子父頑母嚚象傲克諧以孝烝烝乂不格姦帝曰我其試哉女於時觀厥刑於二女釐降二女於潙汭嬪於虞帝曰欽哉臣按帝堯問若采之人而歡兜以共工對又問可以治水之人而四嶽以鯀對共鯀之凶此不當舉而舉之者也後問可以巽位之人而四嶽以舜對此當舉而舉之者也堯於其不當舉者則吁而嘆之於共工知其靜言庸違於鯀知其方命圯族而於其當舉者則兪而然之旣問其爲人又妻以二女方歡兜之舉何異後世庸暗之朝姦邪小人自相汲引者惟堯之明徳如日中天萬象畢照片言之發洞中隱微有不能以遁者此其所以爲聖歟然於共工則不用而於鯀則用之者蓋輔相之任所貴者徳治水之任所取者材鯀𨿽狠愎自用而以治水言之則未有過之者故卒從眾言而命之此又可見聖人𨿽智周萬物而不自用其智也至於舜在側微潛徳隱行何由徹於廟堂之上而嶽言一發堯卽然之曰吾固聞之矣然必問其徳之詳而以二女試之又可見聖人之明𨿽足以知之然猶考之眾言之公試以行事之實故無後世徇名之獘而有爲天下得人之功𨿽然人主欲以堯爲法將何所用力哉曰明其徳而已蓋堯之知人不可學而能堯之明徳可以學而至格物致知於天下之理無所疑勝私窒欲於天下之物無所蔽此所以明其徳也明其徳者知人之本也有天下者可不勉諸臯陶曰都在知人在安民禹曰吁咸若時惟帝其難之知人則哲能官人安民則惠黎民懷之能哲而惠何憂乎歡兜何遷乎有苗何畏乎巧言令色孔壬臯陶曰都亦行有九徳亦言其人有徳乃言曰載采采禹曰何臯陶曰寬而栗柔而立願而恭亂而敬擾而毅直而溫簡而廉剛而塞彊而義彰厥有常吉哉日宣三徳夙夜浚明有家日嚴祗敬六徳亮采有邦翕受敷施九徳咸事俊乂在官百僚師師百工惟事撫於五辰庶績其凝臣按臯陶陳謨於舜以知人安民爲要禹謂二者𨿽帝堯且猶難之蓋知人者智之事也安民者仁之事也知人則官得其職安民則民懷其惠合智與仁二者兼盡則𨿽有姦邪小人不足畏矣凡姦邪之所以害事者以人君不知其爲姦邪也苟誠知之如歡兜未放有苗未竄共工未流彼安能肆其惡者故深嘆其難而不敢易也臯陶則曰知人誠非易事然亦不過以徳求之而已有徳則爲君子無徳則爲小人此知人之要也人之行凡有九徳言人之有徳者必觀其行事如何�徳者事之本事者徳之施徒曰有徳而不見之事則徳爲虛言矣此又知人之要也自寬而栗而下其目凡九或以剛濟柔或以柔濟剛渾全而無偏獘然後爲成徳觀其徳之成與否而人才之優劣判矣此又知人之要也先儒謂自寬至彊皆所稟之性自栗至乂乃學問之力此說得之然有徳者又貴乎常而不變若勉於暫不能持之久亦不足以言徳矣故孔子曰人而無恆不可以作巫醫人君能顯用有常之士則爲國之福故曰彰厥有常吉哉以常與不常觀之其有常者爲君子不能常者爲小人是又知人之要也然人之於九徳不能皆全或有其三或有其六惟上所用爾有三徳者日宣達之無使沈滯則其人朝夕浚治而光明可任大夫之職矣有六徳者日尊嚴而祗敬之無或忽慢則其人精明通達可任諸侯之職矣天下未嘗無才上之人有以淬勵興起之則下亦澡雪精神以應其求不然則頹靡昏惰安得有浚明亮采之气象耶然三徳之爲大夫六徳之爲諸侯亦言其大法爾非必以數拘也天子者一世人材之宗主也九徳之中苟有其一皆當兼收並蓄分布而用之使各隨所長而施於事則百官皆賢而互相觀法百工皆治而不失其時矣夫五辰在天而此以撫言者天人一本人事順則天道亦順也凝者凝定堅久之謂成功非難而堅久爲難惟眾賢畢用百職具修則其功可以堅久矣九徳之名自臯陶始其後周公告成王亦欲其迪知忱恂於九徳之行蓋古之論人者必貴於有徳後世之主或以材能取人而不稽諸徳行故有才無徳之小人得以自售其不敗事者幾希臯陶之言眞萬世知人之法也子曰視其所以觀其所由察其所安人焉廋哉人焉廋哉臣按此聖門觀人之法也凡人所爲皆有偶合於善者必觀其所從來其爲義邪爲利邪若其本心實主於義則其善出於誠可以爲善矣若其本心實主於利則其善也非出於誠又安得爲善乎然有所從𨿽善而非其心之所安者苟未能安焉則富貴可以淫貧賤可以移威武可以屈不能保其常不變也然則若之何爲安曰猶水之寒猶火之熱自然而不可易猶饑之食猶渴之飲必然而不可已夫然後謂之安夫以孔子之聖其於人也以視爲未足而復觀之以觀爲未足而復察之然後人之情僞不得而隱況聖未如孔子者可以知人爲易乎𨿽然視也觀也察也出於我者也苟我之心未能至公而無私至明而不惑其於人之情僞焉能有見乎以人君言之一身而照臨百官正邪忠佞雜然吾前豈易辧哉必也淸其天君如鑑之明如水之止以爲臨下燭物之本然後於人之所以所由所安庶乎其得之矣此又人君所當知也子曰人之過也各於其黨觀過斯知仁矣臣按此亦聖門觀人之法先儒以爲人之過也各於其類君子常失於厚小人常失於薄君子過於愛小人過於忍以此觀之則人之仁不仁可知矣若夫爲人君者尢當因臣下之遇而察其心如愛君而極諫不無狂訐之過要其用心非仁乎取其仁而略其過可也愛民而違命不無矯拂之過要其用心非仁乎取其仁而略其過可也若姦邪之臣巧於揜覆未必有過之可指然其心何如哉凡此皆觀人之一端以類求之莫不然也子曰始吾於人也聽其言而信其行今吾於人也聽其言而觀其行於予與攺是臣按此因宰予晝寢而言蓋予之爲人能言而行不逮故孔子自謂始也聽人之言卽信其行今也聽人之言必觀其行蓋因予而攺此失也家語亦曰以言取人失之宰予夫以孔子之於門人髙弟朝夕與處其正邪賢否安能逃聖鑑哉猶必觀其行而後誠僞可見況人君之尊其與臣下接固有時矣而欲以應對之頃察知其心術不亦難哉故敷奏必以言而明試必以功此自堯舜以來不易之法也夫巧言如簧詩人刺之利口覆邦聖人所惡有言者不必有徳而佞者不知其仁故漢文悅嗇夫之對拜爲上林令而張釋之爭之以爲絳侯東陽侯稱爲長者此兩人言事會不能出口豈效此嗇夫喋喋利口哉今以其口辯而超遷之臣恐天下隨風而靡文帝乃止當是時將相大臣皆少文多質議論務在忠厚恥言人之過失迄成醇厚之俗其後武帝之於江充唐文宗之於鄭注皆以應對敏捷悅而信之巫蠱甘露之禍幾至亡國臣故因宰予之事及之以見聽言觀行之訓爲不可易也子遊爲武城宰子曰女得人焉爾乎曰有澹臺滅明者行不由徑非公事未嘗至於偃之室也臣按子遊以行不由徑非公事不至其室而知澹臺之賢蓋二者𨿽若細行因而推之行且不由徑其行之也肯枉道而欲速乎非公事且不至其室其事上也肯阿意以求悅乎子遊以邑宰其取人猶若是等而上之宰相爲天子擇百僚人主爲天下擇宰相必以是觀焉可也故王素之論命相欲求宦官宮妾不知名之人而司馬光之用諫官亦取不通書問者爲之必如是然後剛方正大之士進而奔競諛之風息矣子貢問曰鄕人皆好之何如曰未可也鄕人皆惡之何如曰未可也不如鄕人之善者好之其不善者惡之臣按此論觀人於一鄕者當如是也推之於國於天下亦莫不然夫人之善否不同而好惡亦異故善者不善之所仇而不善者亦善人之所弗與也若人無善否翕然好之則是雷同幹譽者之所爲孟子所謂鄕原者也若人無善否翕然惡之𨿽未見所以致之之由然其人亦可知矣故必善者好之不善者惡之是其制行之美有以取信於君子而立心之直又不苟同於小人則其爲賢者必矣陳蕃李膺之徒天下稱其賢而中常侍目之曰鉤黨裴度之爲人天下仰其勛徳而入關十六子輩毀之者百端此所謂善者好之而不善者惡之也然好者𨿽多其言未必上徹惡者𨿽少其論常嘩於人主之前所以誣善之言易行而忠邪每至於易位也爲人君者將柰何曰明四目達四聰使天下公論皆得上聞而姦邪不得以壅蔽則是非好惡之實庶乎其不謬矣子曰眾惡之必察焉眾好之必察焉

臣按好善惡惡𨿽人性之本然而違道之譽求全之毀亦世之所有故不可以不察也匡章之不孝人所共稱也而孟子則曰此父子責善之過爾非不孝也仲子之廉亦人所共稱也而孟子則責其避兄離母之罪曰此烏能廉哉是是非非之大旨固若黑白之了然而其似是而非似非而是者則常人之所易惑也不有聖賢原情於疑似之中考實於曖昧之際烏能適其當乎自人君言之必如齊威王之烹阿封卽墨然後爲能察是非之實不然則未有不以毀譽而亂眞者子曰巧言令色鮮矣仁子曰剛毅木訥近仁

臣按巧言令色之人以虛僞勝故鮮仁剛毅木訥之人以質實勝故近仁仁者本心之全徳必致知必力行然後能造乎其地豈剛果朴鈍所能遽得哉然誠而不僞質而不華則其本心未失於仁爲不遠矣故曰近仁若好其言善其色致飾於外求以悅人則其僞而不誠華而不實去本心也遠矣其能爲仁者幾希兩章之言實相表裏由後世觀之安劉氏者乃木彊惇厚之周勃而令色諛言如董賢者卒以禍漢室焉勃未得爲仁人也而忠誠徇國惟一無二其質近乎仁矣惜其不學故止於是焉若賢則不仁之尢者也然朴忠之言難合而巧佞之士易親故不仁者往往得志於世治亂存亡常必由此嗚呼人主其亦謹所擇哉子曰不知言無以知人也

臣按易之大傳曰將叛者其辭�中心疑者其辭枝吉人之辭寡躁人之辭多誣善之人其辭遊失其守者其辭詘此因言觀人之法也爲人君者尢當知之蓋人之將爲惡也必有愧於中故其辭�見理不明中心眩惑故其辭枝枝謂支離而多端也端良易直之人言不苟發故簡而寡狂妄躁急之人言常輕發故繁而多誣毀善良中懷羞惡故其辭遊揚而不確操守不堅奪於利害故其辭困屈而易窮有諸中必形諸外不可揜也故不知言則無以知人𨿽然緘默不言者有似乎寡敷陳無隱者亦近乎多聽言者苟不察焉則懷姦者得吉士之名盡忠者入躁人之日豈不�哉惟人君於此知吉人之辭簡而當理非緘默不言之謂躁人之辭繁而悖理非敷陳無隱之謂於近似之中察其甚不同然後爲眞知言者矣大傳之言與此章同出於孔子故並論焉子曰君子周而不比小人比而不周

臣按君子之心與物爲公故周而不比小人之心惟己是私故比而不周子曰君子懷徳小人懷土君子懷刑小人懷惠臣按君子所好者善故懷徳小人所志者利故懷土君子所畏者法故懷刑小人所徇者利故懷惠懷者常存於心之謂子曰君子坦蕩蕩小人長戚戚

臣按君子安於義理故常坦然有自得之意小人役於物欲故常戚然懷不足之憂子曰君子成人之美不成人之惡小人反是

臣按君子之心好善故惟恐人之不爲善惡則沮而敗之成人之善則不成人之惡矣成人之惡則不成人之善矣子曰君子和而不同小人同而不和

臣按君子之於人以可否相濟故和而不同小人之於人以朋比相親故同而不和子曰君子易事而難說也說之不以道不說也及其使人也器之小人難事而易說也說之𨿽不以道說也及其使人也求備焉臣按君子之心平恕故易事其情正大故難說惟其平恕故使人各取其所長小人之心刻劾故難事其情偏私故易說惟其刻劾故用人必責其全備子曰君子泰而不驕小人驕而不泰

臣按君子循理故安舒而不矜肆小人逞欲故矜肆而不安舒泰者心廣而體胖驕者意盈而气盛子曰君子上達小人下達臣按君子以窮理爲事故日進乎髙明小人以徇欲爲事故日究於污下子曰君子求諸己小人求諸人

臣按君子自責而不責人故求諸己小人責人而不責人故求諸人子曰君子不可小知而可大受也小人不可大受而可小知也臣按君子所存者大故不可以小事測知而可以當大事小人局於狹小其長易見故不可任大而可以小知子曰君子諭於義小人諭於利

臣按義者天理之公利者人欲之私君子之心惟知有義故於義見得分明小人之心惟知有利故於利無不通曉自比周而下凡十有一章皆言君子小人所爲之相反而其大端不越於公私義利而已孔子之指欲學者知君子小人之分而審其取捨之幾臣今於此欲人主知君子小人之辧而致謹於用捨之際聖人之言蓋無適而不宜也嗚呼自昔姦邪小人之所以爲天下禍者𨿽非一端然未有不以私與利爲之者利卽私也私卽利也苟利其身𨿽君父之安危弗顧也苟利其家𨿽社稷之存亡弗卹也然則人主於平時用捨之際其可不察諸此乎孟子曰觀近臣以其所爲主觀遠臣以其所主臣按君子小人各從其類故近臣而賢必能舉遠臣之賢者遠臣而賢亦必有近臣之賢者以舉之故觀其所舉之賢否則近臣之爲人可知觀其舉者之賢否則遠臣之爲人可知孟子曰存乎人者莫良於眸子眸子不能掩其惡胸中正則眸子瞭焉胸中不正則眸子眊焉聽其言也觀其眸子人焉廋哉臣按目者精神之所發而言者心術之所形故審其言之邪正驗其目之明昧而其人之賢否不可掩焉此觀人之一法也魏文侯問置相於李克克曰居視其所親富視其所與達視其所舉窮視其所不爲貧視其所不取臣按文侯問擇相而李克以此五者爲言蓋居而不妄親所親者必賢富而不妄與所與者必當達而不妄舉所舉者必善𨿽窮困而不爲非義之事𨿽貧匱而不取非義之財兼此五者非君子不能故可以當大臣宰相之任李克此言亦庶幾得觀人之要矣是時有魏成者食祿千鍾什九在外什一在內是以得卜子夏田子方段幹木而進之文侯皆以爲師李克之言𨿽非專爲成發然非成莫能當者故文侯卒相之後之論相者尙有考焉以上論聖賢觀人之法臣按朱熹有言知人之難堯舜以爲病孔子亦有聽言觀行之戒然嘗思之此特爲小人設耳若皆君子則何難之有哉蓋天地之間有自然之理凡陽必剛剛必明明則易知凡陰必柔柔必暗暗則難測故聖人作易遂以陽爲君子陰爲小人其所以通幽明之故類萬物之情者𨿽百世不能易也嘗竊推易說以觀天下之人凡其光明正大�暢洞達如靑天白日如髙山大川如雷霆之爲威如雨露之爲澤如龍虎之爲猛而麟鳳之爲祥磊磊落落無纖芥可疑者必君子也而其依阿淟涊回互隱伏糾結如蛇蚓瑣細如蟣虱如鬼蜮狐蠱如盜賊詛祝閃倏狡獪不可方物者必小人也君子小人之極旣定於內則其形於外者𨿽言談舉止之微無不發見而況於事業文章之際尢所謂粲然者彼小人者𨿽曰難知而亦豈得而逃哉臣謂熹之言深有得於大易微旨人主以是觀人思過半矣故附著焉

帝王知人之事漢髙帝疾甚呂后問曰陛下百歲後蕭相國旣死誰令代之上曰曹參可問其次曰王陵可然少�陳平可以助之陳平知有餘然難獨任周勃重厚少文然安劉氏者必勃也可令爲太尉呂后復問其次上曰此後亦非乃所知也惠帝二年蕭何薨曹參代何爲相國舉事無所變更一遵何之約束爲相三年百姓歌之曰蕭何爲法較若畫一曹參代之守而勿失載其淸淨民以寧一臣按此以參代何之驗五年曹參薨明年以王陵爲右丞相陳平爲左丞相周勃爲太尉七年惠帝崩太后臨朝稱制髙後元年議立諸呂爲王問右丞相陵陵曰髙帝刑白馬盟曰非劉氏而王天下共擊之今王呂氏非約也太后不悅問平勃平勃對曰可太后喜罷朝陵讓平勃曰始與髙帝喋血盟諸君不在耶今王呂氏何面目見髙帝於地下乎平勃曰面折廷爭臣不如君全社稷安劉氏君亦不如臣陵無以應之太后以陵爲太傅實奪之相權陵遂病免歸臣按陵之爭王諸呂�也平不爭而許之智也七年諸呂擅權用事陳平患諸呂力不能制嘗燕居深念陸賈見平曰天下安注意相天下危注意將將相和調則士豫附士豫附則天下𨿽有變權不分君何不交歡太尉平用其計兩人深相結呂氏謀益衰臣按平非勃不能獨濟大事此難獨任也八年太后崩諸呂欲爲亂當是時趙王呂祿梁王呂產將兵居南北軍太尉勃不得入中軍主兵酈商子寄與呂祿善絳侯乃與丞相平謀使人劫酈商令其子寄紿說呂祿歸將印以兵屬太尉太尉遂將北軍然尙有南軍丞相平乃召朱虛侯章佐太尉遂誅諸呂立文帝臣按此安劉必勃之驗也髙帝論蕭曹平勃諸人考其始終無一或差者蓋帝之性旣明達而又更事履變之久其於羣臣之材行皆嘗斟酌而劑量之故所以爲後人計者幾無遺策後之論者以知人善任使稱之信矣若繼世之君不若帝之明達又不若帝更嘗之多苟能躬覽萬機以究事情之利害日接羣臣以察人材之長短若漢宣帝聽政之日令丞相以下各奉職而進明陳其職以考功能是亦知人之方也若夫深居髙拱於事未嘗有裁決之勤淵默寡言於人未嘗有叩擊之素捨功能之實信毀譽之偏而欲用捨之間各當其任難矣故人主上必如堯次必如髙帝又其次必如孝宣庶幾可語知人之事不然非所聞也孝文帝後元六年匈奴入上郡雲中所殺略甚眾以周亞夫爲將軍次細柳劉禮爲將軍次霸上徐厲爲將軍次棘門以備邊上自勞軍至霸上及棘門軍直馳入將以下騎送迎已而之細柳軍軍士吏被甲銳兵刃彀弓弩持滿先驅至不得入曰天子且至軍門都尉曰軍中聞將軍令不聞天子之詔居無何上至又不得入上乃使使持節詔將軍吾欲入營勞軍亞夫乃傳言開壁門天子按轡徐行至營亞夫持兵揖曰介冑之士不拜請以軍禮見天子爲動攺容式車使人稱謝皇帝敬勞軍成禮而去上曰嗟乎此眞將軍矣曩者霸上棘門若兒戲耳其將固可襲而擄也至於亞夫可得而犯邪稱善者久之月餘匈奴遠塞漢兵罷乃拜亞夫爲中尉孝景帝二年吳楚等七國皆反初文帝戒太子曰卽有緩急周亞夫眞可任將兵及七國反上乃拜亞夫爲太尉將三十六將軍往擊吳楚凡三月皆破滅三年以亞夫爲丞相其後上廢栗太子亞夫爭之不能得上由此疏之竇太后言皇后兄信可侯上與丞相議亞夫曰髙皇帝約非劉氏不王非有功不侯今信𨿽皇后兄無功侯之非約也帝默然止其後匈奴王徐盧等六人降帝欲侯之以勸後亞夫曰彼背其主降陛下陛下侯之何以責人臣不能守節者乎帝曰丞相議不可用乃悉封徐盧等爲列侯亞夫因謝病免後元年帝居禁中召亞夫賜食獨置大胾無切肉又不置箸亞夫心不平顧謂尙食取箸上視而笑曰此非不足君所乎亞夫免冠謝因趨出上目送之曰此鞅鞅非少主臣也俄以事下吏獄吏以反誣之亞夫不食死臣按人之度量相去豈不遠哉方亞夫之軍細柳也持軍之嚴𨿽人主無所屈文帝乃以是知之曰緩急眞可將也其後作相因事數諫積忤上心景帝以是疑之曰鞅鞅非少主臣也細柳之事倘在孝景時則亞夫必以傲上誅尙何兵之可將使其得相文帝盡忠論諫則必以社稷臣目之二帝之度量相去不同如此其所以然者文帝不以拂己爲忤景帝專以適己爲悅故也故人君欲眞知臣下之賢否其必自去私意始漢武帝末以霍光爲大司馬大將軍金日磾爲車騎將軍上官桀爲左將軍受遺詔輔少主是爲昭帝又以桑弘羊爲禦史大夫其後桀父子與光爭權燕王旦自以帝兄不得立常懷怨望及弘羊建造酒榷鹽鐵爲國興利伐其功欲爲子弟得官亦怨恨光於是桀等皆與旦通謀且詐令人爲燕王上書言光出都肄郎羽林道上稱又擅調益幕府校尉光專權自恣疑有非常臣旦願入宿衛察姦變候司光出沐日奏之桀欲從中下其事弘羊當與諸大臣共執退光書奏帝不肯下明旦光聞之不入上問大將軍安在桀對曰以燕王告其罪故不敢入有詔召大將軍光入免冠頓首謝上曰將軍冠朕知是書詐也將軍無罪光曰陛下何以知之上曰將軍之廣明都郎近耳調校尉以來未能十日燕王何以得知且將軍爲非不須校尉時帝年十四尙書左右皆驚而上書者果亡捕之甚急桀等懼白上小事不足遂上不聽後桀黨有譖光者上輒怒曰大將軍忠臣先帝所屬以輔朕身敢有毀者坐之自是桀等不敢復言唐李徳裕論曰人君之徳莫大於至明至明以照姦則百邪不能蔽矣漢昭帝是也周成王有慚徳矣成王聞管蔡流言使周公狼跋而東所謂執狐疑之心來讒賊之口使昭帝得伊呂之佐則成康不足侔矣臣按武帝托孤於霍光善矣而又參之以上官桀桑弘羊是知人之明有愧於髙帝也桀等皆姦邪嗜利之徒外交藩王而內結貴主非昭帝天性夙成豈能知光爲忠臣而保持之使桀等得志其禍可勝言哉是昭帝知人之明過於孝武也然孝武不立燕廣陵而立昭帝是明於知子不屬田千秋輩而屬霍光是明於知臣而乃失之桀等者桀以諂進弘羊以利合故也傳曰播糠瞇目天地爲之易位故人君必先正其心不爲惑不爲利動然後可以辧羣臣之邪正矣唐明皇之在蜀也給事中裴士淹以辯學得幸時肅宗在鳳翔每命宰相輒啟聞及房管爲將帝曰非破賊才也若姚崇在賊不足滅至宋璟曰彼賣直以取名爾因歷評十餘人皆當至李林甫曰是子妒賢疾能無與比者士淹曰陛下誠知之何任之久帝默不應臣按明皇之爲人也異哉以爲暗邪則其評房管評姚崇評李林甫何其言之當也以爲明邪則其評宋璟抑何言之戾也璟之忠誠端亮爲開元輔相第一帝乃以賣直取名目之蓋璟以直道事君屢拂上意故一斥不復用至是猶有餘怒焉若林甫之妒賢疾能帝非不知者而乃用之終其身由璟不苟合林甫苟合故也然則人主一有好同惡異之心則私意行而賢否亂𨿽有英明之資卒蹈暗繆之失如明皇者豈可不戒也哉唐徳宗時濠泗觀察使杜兼惡幕僚李藩誣奏藩搖動軍情上大怒召詣長安望見藩儀度安雅乃曰此豈爲惡者邪擢祕書郎臣按徳宗知人之明最爲所短故於盧杞則不覺其姦邪於姜公輔則疑其賣直李晟之勛陸贄之忠則�斥之擯廢之裴延齡之欺罔韋渠牟之躁劣則親信之寄任之以佞爲忠以直爲狂未有甚焉者也顧能於舉目之頃而識李藩蓋當是時未有私見之汨故也若盧杞姜公輔諸人則有愛惡之私焉故識鑑之昏明若是其異也傳曰公生明偏生暗使徳宗持心之平無所適莫常如見李藩之時則於諸臣之邪正必不至易位矣後之人主可不戒諸憲宗元和中裴度平蔡還知政事程異皇甫鎛以言財利幸嘗論臣事君當勵善底公朕惡夫植黨者度曰君子小人以類而聚未有無徒者君子之徒同徳小人之徒同惡外相似中實遠在陛下觀所行則辧帝曰言者大抵若是朕豈易辧之度退喜曰上以爲難辧則易上以爲易辧則難君子小人行判矣已而卒爲異鎛所構出爲河中節度使臣按憲宗剛明果斷能用忠謀不惑羣議以建中興之烈是豈不知人者蔡功旣成侈心遂熾於是正邪始易位矣由異鎛輩善於治財有以供其侈用故也傳曰利令智昏信哉不然則以裴度之堂堂忠節視異鎛輩之瑣瑣姦諛𨿽不辧白黑者亦能知其爲正邪之分也天資如憲宗猶以利欲掩其明是故人君不可無正心之學武宗卽位以李徳裕爲門下侍郎平章事徳裕入謝言於上曰致理之要在於辧羣臣邪正二者勢不相容正人指邪人爲邪邪人亦指正人爲邪人主辧之甚難臣以爲正人如松柏特立不倚邪人如藤蘿非附他物不能自起故正人一心事君而邪人競爲朋黨先帝深知朋黨之患而所用皆朋黨之人良由執心不定故姦邪得乘間而入也臣按徳裕在文宗朝與李宗閔疊爲宰相而徳裕卒爲宗閔所傾以文宗不能辧邪正也及相武帝深陳二者之辧而武宗能聽之故徳裕得效其忠謀會昌之功幾於元和由武宗能辧其邪正故也徳裕松柏藤蘿之辧此善諭也蓋正人以直道自將𨿽於人主猶無所容悅況肯他有依憑以進乎邪人以枉道求合故權臣用事則附權臣近習得志則附近習妃嬪有寵則附妃嬪卑猥鄙賤無所不至徳裕此言足以判正邪之情狀矣近世名臣張浚又推而廣之以爲不私其身慨然以天下百姓爲心此君子也謀求之計甚密而天下百姓之利害我不顧焉此小人也志在於爲道不求名而名自歸之此君子也志在於爲利掠虛美邀浮譽此小人也其言之剛正不撓無所阿徇此君子也辭气柔佞切切然伺候人主之意於眉目顏色之間此小人也樂道人之善惡稱人之惡此君子也人之有善必攻其所未至而掩之人之有過則欣喜自得如獲至寶旁引曲借必欲開陳於人主之前此小人也臣嘗以此而求之君子小人之分庶幾其可以槪見矣臣謂人主欲知羣臣之邪正惟以徳裕浚之言參而考之則亦何難辧之有然徳裕所謂邪人競爲朋黨獨不思君子其無同類矣乎或以朋黨議我矣必如裴度曰君子之徒同徳小人之徒同惡則爲得之此徳裕之所以不及度也

用人部總論四丘浚大學衍義補

戒濫用之失易解六三負且乘致寇至貞吝大傳曰負也者小人之事也乘也者君子之器也小人而乘君子之器盜思奪之矣上慢下暴盜思伐之矣臣按人品有君子小人之別而其所事亦有君子小人之異人君用人當隨其人品而使之各事其事則君子小人各止其所而無有非所據而據者矣非惟君子小人各安其心而天下之人亦莫不安之矣上下相安而無暴慢之失君子而乘君子之器小人而任小人之事凡居尊貴之位者皆世所謂君子也凡任卑賤之事者皆世所謂小人也上不慢而下不暴則孰敢萌非分之望也哉鼎九四鼎折足覆公餗其形渥凶子曰徳薄而位尊知小而謀大力小而任重鮮不及矣易曰鼎折足覆公餗其形渥凶言不勝其任也臣按先儒有言古之人君必量力度徳而後授之官古之人臣亦必量力度徳而後居其任𨿽百工胥吏且猶不可況大臣乎爲君不明於所擇爲臣不審於自擇必至於亡身危主誤國亂天下皆由於不勝其任之故也𨿽然人臣不審於自擇一身一家之禍爾人君不明於所擇則其禍豈止一身一家哉上以覆祖宗千萬年之基業下以戕生靈千萬人之身命嗚呼人君之任用大臣焉可不量其徳詢其知度其力而輕授之尊位與之大謀委之大任哉書說命曰官不及私暱惟其能爵罔及惡徳惟其賢臣按天下治亂在乎庶官用人惟其賢能則事得其理人稱其官而天下於是乎治矣官不用能苟己所私暱者亦任之以官爵不論徳而人有惡徳者亦之以爵不復計其人之稱是官與否其徳之稱是爵與否則庶事隳而名器濫矣天下豈有不亂者哉詩曹風候人篇曰彼候人兮何戈與祋彼其之子三百赤芾維鵜在梁不濡其翼彼其之子不稱其服臣按人品有髙下爵位有崇卑人品之下者居卑位而執賤役人品之髙者居尊位而任大政宜也顧乃使卑賤之人衣尊貴之服居淸要之任豈得爲稱哉論語哀公問曰何爲則民服孔子對曰舉直錯諸枉則民服舉枉錯諸直則民不服臣按人君任賢退不肖所舉用者皆正直之士所捨置者皆枉曲之人則凡布爲紀綱施爲政事者咸順乎人情而不拂其性而民無有不心服者矣苟爲不然於其枉者則舉用之而於其直者反舍置焉是謂好人之所惡惡人之所好非但不足以服人心將由是而馴致於禍亂也不難矣漢文帝問上林尉諸禽獸簿尉不能對虎圈嗇夫從旁代尉對甚悉詔張釋之拜嗇夫爲上林令釋之前曰陛下以周勃張相如何如人也上曰長者釋之曰此兩人言事曾不能出口豈效此嗇夫喋喋利口捷給哉且秦以任刀筆之吏爭亟疾苛察相髙其敝徒文具而無實不聞其過陵遲至於土崩今陛下以嗇夫口辯而超遷之臣恐天下隨風而靡爭爲口辯而無其實夫下之化上疾如影響舉錯不可不審也帝曰善就車召使參乘徐行問秦之敝拜公車令臣按古人論郭之所以�以其善善而不能用惡惡而不能去文帝一聞釋之之言卽不用嗇夫不徒善釋之之言而又引之以同車用爲公車令可謂惡惡而能去善善而能用矣且釋之欲言嗇夫之辯給先引周張之謹訥其易所謂納約自牖者夫臣於是非但見文帝聽言之易用人之謹而又且見漢世去古未遠而其君臣相與之無間也後世人君於其臣有事固未嘗問問亦不敢答況敢於未言之先而設問以啟之乎文帝嘗夢欲上天不能有一黃頭郎推上天顧見其衣尻帶後穿覺而之漸臺以夢中陰目求推者郎見鄧通其衣後穿夢中所見也召問其名姓姓鄧名通鄧猶登也於是賞賜通官至上大夫臣按髙宗夢帝賚傅說蓋其精誠感通之極也後世人主無古帝王正心之學好賢之誠而欲效其所爲安知非其心神昏惑瞀亂而邪气得以乘間入之耶文帝爲漢令主而以夢用鄧通輕信夢寐恍惚之見附會音訓偶合之文其爲盛徳累也大矣武帝時方士欒大敢爲大言處之不疑見上言曰臣常往來海上見安期羨門之屬曰黃金可成而河決可塞不死之藥可得仙人可致也乃拜大爲五利將軍旣而入海求其師上使人隨驗無所見而大妄言見其師方又多不售坐誣罔腰斬臣按將軍之號所以封拜武臣者乃以施之矯誣誕妄之人則夫被堅執銳者安得不解體哉然五利之名非常秩也特爲之立此名耳且猶不可況以公卿大夫顯然之秩位而加之此輩哉尹氏謂武帝能誅欒大輩爲明斷臣竊以爲斷則斷矣未明也蓋明足以燭理則不惑與其明斷之於後又曷若明斷之於先哉𨿽然其視諸未用則信之而不疑旣用而無驗心悟其非猶爲之隱忍而遮護之惟恐人知焉者則亦有間矣噫此武帝所以爲武也歟武帝欲侯寵姬李氏乃拜其兄廣利爲貳師將軍發數萬人往伐宛期至貳師城取善馬故以爲號司馬光曰武帝欲侯寵姬而使廣利將意以爲非有功不侯不欲負髙帝之約也然軍旅大事國之安危民之死生系焉苟爲不擇賢愚而授之欲僥幸咫尺之功藉以爲名而私其所愛蓋有見於封國無見於置將謂之能守先帝之約過矣臣按國家列爵以待有功之臣因其有是功而報授之以是爵也武帝欲侯寵姬之兄乃使之立功以取侯爵是豈帝王列爵賞功之初意哉光武卽位議選大司空而赤伏符曰王梁主衛作元武帝以野王衛之徒元武水神之名司空水土之官於是擢梁爲大司空又欲以讖文用孫咸行大司馬眾不悅乃已臣按符讖之書不出於唐虞三代而起於哀平之世皆虛僞之徒要世取資者所爲也光武尊之比聖凡事取決焉其拜三公三人而二人取諸符讖逮眾情觖望才減其一而王梁尋坐罪廢讖書果安在哉先儒謂光武以英睿剛明之主親見王莽尙奇怪而躬自蹈之其爲盛徳之累亦豈小哉順帝初聽中官得以養子襲爵禦史張綱上書曰竊尋文明二帝徳化尢盛中官常侍不過兩人近幸賞賜才滿數金惜費重民故家給人足而頃者以來無功小人皆有官爵非所以愛民重器承天順道也胡寅曰茅土之封所以待功勛建賢徳而加諸刀鋸之賤似續之任所以繼先祖傳後來而責諸不父之家且殘無罪之人息生生之道耗蠹財用崇長禍階一舉而六失並焉有天下國家者可不深思而痛革之哉臣按古者以閹人給事內庭以其無男女之欲子孫之累故也今旣宮之而又使之得以養子襲其爵又何若勿絕其世而只用士人哉我聖祖於內臣別立官稱而與外諸司不同其一何深且遠哉靈帝時市賈小民有相聚爲宣陵孝子者數十人詔皆除太子舍人帝好文學自造皇羲篇五十章引諸生能爲文賦者�待制鴻都門下後諸爲尺牘及工書鳥篆者皆加引召遂至數十人樂松等多引無行趣勢之徒置其間�陳閭裏小事帝甚悅之待以不次之位蔡邕上封事曰古者取士必使諸侯歲貢孝武之世郡舉孝廉又有賢良文學之選於是名臣輩出文武並興漢之得人數路而已夫書畫辭賦才之小者匡國治政未有其能陛下遊意篇章聊代博弈非以爲教化取士之本而諸生競利作者鼎沸連偶俗語有類俳優或竊成文虛冒名氏皆見拜擢難復收攺但不可復使治民及在州郡昔孝宣會諸儒於石渠章帝集學士於白虎通經釋義其事優大文武之道所宜從之宣陵孝子虛僞小人本非骨肉羣聚山陵假名稱孝義無所依至有姦軌之人通容其中太子官屬宜搜選令徳豈有但取丘墓凶醜之人其爲不祥莫大焉宜遣歸田裏以明詐僞臣按人君好尙不可不謹一有所偏嗜而爲小人所窺伺彼欲竊吾之爵祿以爲終身富貴之資凡有可乘之間無所不至矣人主惟窮理居敬灼有一定之見確有一定之守不爲外物所動異說所遷則小人無所投其隙矣靈帝初開西邸賣官二千石二千萬四百石四百萬以其徳次應選者半之或三分之一令長隨縣丰約有賈富者先入貧者到官倍輸又私令左右賣公卿公千萬卿五百萬臣按秦漢以來有納粟補官之令然多爲邊計及歲荒爾非以爲己私也夫尊爲天子富有四海之內尺地莫非其有一民莫非其臣凡在黎甿者孰非天子之所有藏在民家者孰非國家之所儲奚必斂於府庫之中然後爲己富哉彼桑弘羊王安石之徒競商賈刀錐之利將以富國君子以之爲盜臣晉惠帝時論誅楊駿功侯者千八十一人傅咸曰無功而受賞莫不樂國有禍禍起當復有大功也人而樂禍其有極乎臣按國家不幸有事臣之有功而當受爵賞者必須考驗當否而爲之等第況無功而可一例升賞乎夫有功而必升賞則人幸國家有事而生覬覦之念無功而得升賞則人得以夤緣作獘而懷僥幸之心後世有欲按功行賞者不可不思傅咸之言也唐髙祖以舞胡安叱奴爲散騎侍郎李綱諫曰古者樂工不與士齒𨿽賢如子野師襄皆終身繼世不易其業今天下新定建義功臣行賞未徧髙才碩學猶滯艸萊而先擢舞胡爲五品使鳴玉曳組趨鏘廊廟非所以規模後世也太宗時禦史馬周上疏曰王長通白明達本樂工輿皂雜類韋盤提斛斯正本無他才獨解調馬𨿽術逾等夷可厚賜金帛以富其家今超授髙爵與政外廷朝會鳴玉曳履臣竊恥之若朝命不可追攺尙宜不使在列與士大夫爲伍帝善其言除周侍禦史臣按李綱馬周皆謂雜流出身者不可鳴玉曳組與士大夫爲伍於廊廟之間所以尊朝廷重士類也其言當矣但周謂朝命不可追攺是教人主遂非也如理不可卽速攺之無使其爲聖政之累何善如之太宗不徒善周言而又進其官其視乃考之於舞胡謂業已授之不可追攺不亦遠哉中宗時置員外官自京師及諸州凡二千餘人宦官超遷七品以上員外官者又將千人魏元忠爲相袁楚客以書責之略曰主上新復厥命當進君子退小人以興大化豈可安其榮寵循默而已今有司選賢皆以貨取勢求廣置員外官傷財害民俳優小人盜竊品秩左道之人熒惑主聽竊盜祿位寵進宦者殆滿千人臣按袁楚客責魏元忠之十失其五爲任官𨿽曰一時之失然衰亂之世其進用人才所謂貨取勢求員外廣置而及於倡優工藝之流僧道方術之輩往往皆然嗚呼此豈盛世所宜有哉又中宗時始用斜封墨敕除官安樂長寧公主上官婕妤皆依勢用事請謁受賕降墨敕除官斜封付中書時人謂之斜封官其員外同正試攝簡較判知官凡數千人左拾遺辛替否上疏曰古之建官員不必備故士有完行家有廉節朝廷有餘俸百姓有餘食今陛下百倍行賞十倍增官使府庫空竭流品混淆臣按袁楚客謂廣置員外官傷財害民辛替否謂行賞增官使府庫空竭流品混淆可謂切中濫官妄費之獘夫國家官職有常員歲計有常數官以治事有一事則有一官俸以給官有一官則有一俸今無故於常員之外增官至數千人增一員之官則增一員之俸盍思漕運之米至京師者費率三四石而致一石農民耕作之勞士卒輦挽之苦官吏徵輸之慘用以供養官吏俾其治事治事所以安民不爲過也然常年之儲出入止於此數入者不增出者乃加至數倍焉歲計何由而充國力安得不屈竭國家之府庫輕朝廷之名器混人才之流品壞祖宗之成憲由是而底於危�不難也中宗神龍元年除方術人葉靜能爲國子祭酒代宗天歷元年以宦官魚朝恩判國子監臣按國子所以教天子之元子眾子公卿大夫元士之適子與凡民之俊秀所以教之者非有道徳非有學術者不可輕授而唐之二帝乃用術士爲祭酒閹官判國子監豈非顚倒錯亂乎人君奉上天之命踐祖宗之阼固當法天而敬祖烏可以天命有徳之爵祖宗輔世之官而授所私暱之人乎是故善爲治者人必稱其官官必稱其事凡夫三百六十官皆不可用非其人矧夫師儒之職所以承帝王之道統傳孔孟之正學教國家之賢才者乎睿宗用姚元之宋璟言罷斜封官凡數千人崔�言於上曰斜封官皆先帝所除元之等建議奪之彰先帝之過爲陛下招怨眾口沸騰恐生非常之變太平公主亦以爲言上然之乃復敍用柳澤上疏曰斜封官皆因僕妾汲引豈出先帝之意陛下黜之天下稱明一旦收敍何政令之不一也議者皆稱太平公主誑誤陛下積小成大爲禍不細胡寅曰彰先帝之惡爲陛下招怨姦人之言類如此使遇明君必曰置先帝於過舉豈所以爲孝沽美譽於羣小豈所以爲君爾以桓靈待我則姦言無自入矣然姚宋秉政而此說得行何也睿宗以六居五使太平陰疑於陽是以至此姚宋若力爭之勢將有激矣然則是乎曰當其時事有大於此者姑忍焉可也臣按孔子謂三年無攺於父之道謂其事在可否之間非逆天悖理之甚者也曾子謂不攺其父之臣謂其人在有無之間非�政害教之尢者也先人有所過誤後人救之使不至於太甚孝莫大焉卽史以觀睿宗信崔�元宗信姚宋元佑用司馬光紹聖用章惇是非得失見矣肅宗時府庫無蓄積朝廷專以官爵賞功諸將出徵皆給空名告身聽臨事注名有至開府特進異姓王者諸軍但以職任相統攝不復計官爵髙下及是復以官爵收散卒由是官爵輕而貨重大將軍告身一通才易一醉凡應募入官者一切衣金紫名器之濫至是極焉範祖禹曰官爵者人君所以馭天下不可以虛名而輕用也君以爲貴而加於君子則人貴之矣君以爲賤而施於小人則人賤之矣肅宗欲以苟簡成功而濫假名器輕於糞土此亂政之極也唐室不競不亦宜哉臣按自古名器之濫未有如唐肅宗之世者也其源出於府庫無蓄積人主鑑此宜節用愛人求賢審官毋使一旦流獘至於此哉劉子元言於其君曰君不虛授臣不虛受妄受不爲忠妄施不爲惠今羣臣無功遭遇輒遷至都下有車載斗量欋椎脫腕之諺臣按爵祿乃天命有徳之具國家所恃以厲世磨鈍而鼓舞天下之人以共成天下之治者也人君愼之重之猶恐天下之人不知所重而輕視之無與我共成天下之治顧乃授之非其人而下及於卑污苟賤之徒則是人君自棄其所以厲世磨鈍之器也豈不失其所恃乎蓋國家懸爵祿以待一世賢才以之代天工與之治天民所以承天命也非有才徳者不可予無才無徳者非獨上之人不可予之而下之人亦當自揣諸己而不敢虛受也不可予而予是天之命不當受而受是不畏天之命天之命與不畏天之命厥罪惟鈞然不畏天之罪止於一身天之命其禍將及於生靈延於宗社可不深念而痛戒之哉元宗美張守珪之功欲以爲相張九齡諫曰宰相者代天理物非賞功之官也上曰假以其名而不使任職可乎對曰不可惟名與器不可以假人君之所司也且守珪才破契丹卽以爲宰相若盡滅奚厥將以何官賞之上乃止臣按人君之用人非但惜我名器亦當爲其臣計使其人未老名位已極而官爵不可復加後再有懋功吾將何以賞之哉宋太祖時曹彬平南唐始行許以使相及還語彬曰今方隅尙有未服者汝爲使相品位極矣肯復力戰邪更爲我取太原因賜錢五十萬若宋祖者可爲善用爵賞而能處其臣矣張九齡諫元宗而不以張守珪爲相其如此意乎宋太祖時教坊使衛徳仁求外官且援同光故事求領郡上曰用伶人爲刺史此莊宗失政豈可效之耶宰相擬上州司馬上曰上佐乃士人所處資望甚優亦不可輕授此輩但當於樂部遷轉耳富弼曰古之執伎於上者出鄕不得與士齒太祖不以伶官處士人之列止以太樂令授之在流外之品所謂塞僭濫之源臣按名器之所以重者以人不易得也人人可得則人輕之矣是以善爲治者以爵賞鼓舞天下之賢俊不徒惜名器又必別流品旣惜之又別之則得者以爲榮而不得者亦不敢萌幸心人不敢萌幸心則得者愈榮而名器益重矣宋太祖謂伶人此輩但當於樂部遷轉非但伶人凡諸色雜流皆然仁宗天聖二年待詔王元度纂勒眞宗禦書得紫服佩魚上曰先朝伎術官無得佩魚所以別士類也又嘉佑三年詔嘗爲中書樞密諸司吏人及伎術官出身者毋得任提刑及知州事臣按宋朝流品之別如此此一代人材所以激厲軒昂遇事奮發而以名節自居磊磊落落以自別於庸流賤胥者蓋由上之人有以甄別起發之也髙宗時王繼先醫療有效欲增創員缺以授其�用酬其勞給事中王居正封還上曰庶臣之家用醫有效亦酬謝之否邪居正對曰臣庶之家待此輩與朝廷異量功隨力各致陳謝之禮若朝廷則不然繼先之徒以伎術庸流享官榮受俸祿果爲何事哉一或失職重則有刑輕則斥逐其應用有效僅能塞責而已金帛之賜固自不少至於無故增創員缺誠爲未善臣不願輒起此門上悟曰卿言是也臣按朝廷之用醫亦猶其用百官也用醫而效乃其職爾若其秩滿多著全效則升用之亦猶百僚之課最而進其秩也然又必各隨其品而予之其勞績固不可以不酬而流品亦不可以不別髙宗一聞居正之言卽悟而是之可謂能用善矣後世人主宜法髙宗其毋以朝廷公卿大夫之名爵而加諸異端雜流伎藝工作之徒有勞效者隨本任而加升賞可也性理會通

用人程子曰海宇之廣億兆之眾一人不可以獨治必賴輔弼之賢然後能成天下之務自古聖王未有不以求任輔相爲先者也在商王髙宗之初未得其人則恭默不言蓋事無當先者也及其得傅說而命之則曰濟川作舟楫歲旱作霖雨和羹作鹽梅其相須倚賴之如是此聖人任輔相之道也夫圖任之道以愼擇爲本擇之愼故知之明知之明故信之篤信之篤故任之專任之專故禮之厚而責之重擇之愼則必得其賢知之明則仰成而不疑信之篤則人致其誠任之專則得盡其才禮之厚則體貌尊而其勢重責之重則自任切而功有成是故推心任之待以師傅之禮坐而論道責之以天下治陰陽和故當之者自知禮尊而任專責深而勢重則挺然以天下爲己任故能稱其職也𨿽有姦諛巧佞知其交深而不敢間勢重而不可搖亦將息其邪謀歸附於正矣後之任相者異於是其始也不愼擇擇之不愼故知之不明知之不明故信之不篤信之不篤故任之不專任之不專故禮之不厚而責之亦不重矣擇不愼則不得其人知不明則用之猶豫信不篤則人懷疑慮任不專則不得盡其能禮不厚則其勢輕而易搖責不重則不稱其職是故任之不盡其誠待之不以其禮僕僕趨走若吏史然文案紛冗下行有司之事當之者自知交不深而其勢輕動懷顧慮不肯自盡上恐君心之疑下虞羣議之奪故蓄縮不敢有爲苟循常以圖自安耳君子弗願處也姦邪之人亦知其易搖日伺間隙如是其能自任以天下之重乎若曰非任之艱知之惟艱且何以知其賢而任之或失其人治亂所系此人君所以難之也天地生一世人自足了一世事但恨人不能盡用天下之才此其不能大治涑水司馬氏曰用人者無親�新故之殊惟賢不肖之爲察其人未必賢也以親故而取之固非公也苟賢以親故而捨之亦非公也夫天下之賢固非一人所能盡也若必待素熟識其才行而用之所遺必多矣古之爲相者則不然舉之以眾取之以公眾曰賢矣己𨿽不知其詳姑用之待其無功然後退之有功則進之所舉得其人則賞之非其人則罰之進退賞罰皆眾人所共然也己不置毫髮之私於其間苟推是心以行之又何遺賢曠官之足病哉元城劉氏曰朝廷之務莫先於用人君子進則治之本也小人用則亂之階也王者深居於九重不能盡知臣下之邪正是以設諫官禦史之職俾司耳目之任而采中外之公議是非可否惟眾之從故蔽賢之言不能害君子黨姦之論無以助小人明君無所用心而賢不肖自辧知人則哲其道不過於此天下之治亂在朝廷朝廷輕重在執政論執政才否而進退之者人主之職也使廊廟之上皆得當時之賢而都兪戒敕以圖天下之治則善日進而君子道長此易之卦所以爲泰使公卿輔相非其人而姦邪朋黨更相比周以蔽人君之聰明則惡日滋而小人道長此易之卦所以爲否也自古𨿽聖賢之君不能無惡人立朝堯之四凶是已𨿽甚衰之世未嘗無君子在位商之三仁是已聖人之興賢者眾則惡人不能勝其善故𨿽有四凶而或竄或殛卒無幸免暴君在上讒諂並進則善人不能勝其惡故𨿽有三仁而或去或死終莫能用此乃治亂盛衰之機不可不察也自古及今未有任君子而不治用小人而不亂者蓋甘言美辭足以感移人意小節僞行足以欺惑世俗及其得志苟患失之陰引姦邪廣布心腹根深蒂固牢莫可破則其爲國家之害將有不可勝言者矣故陸贄之論以爲操兵以刃人天下不委罪於兵而委罪於所操之主蓄蠱以殃物天下不歸咎於蠱而歸咎於所蓄之家此言𨿽小可以諭大齊桓公之郭問其父老曰郭何故亡父老曰以其善善而惡惡也桓公曰若子之言乃賢君也何至於亡父老曰不然郭君善善而不能用惡惡而不能去所以亡也每讀至此未嘗不掩卷太息以謂鄙夫固陋燭理不明人之所非反以爲是眾之所惡反以爲美此乃愚者偏暗之常態固不足論若夫能知天下之善惡如辧黑白而無疑惑之心蓋非智者有所不及然而郭君反以此而亡國其故何也夫郭君能知善之爲善惡之爲惡則不可謂之不智特以其見善而不能用使君子無以自立知惡而不能去使小人得以成朋因循積累其害遂至於�國然則有天下者可不視此以爲戒乎華陽範氏曰才有君子之才有小人之才古之所謂才者君子之才也後世之所謂才者小人之才也髙陽氏有子八人天下以爲才其所以爲才者曰齊聖廣淵明允篤誠髙莘氏有子八人天下以爲才其所以爲才者曰忠肅恭懿宣慈惠和周公制禮作樂孔子以爲才然則古之所謂才者兼徳行而言也後世之所謂才者辯給以禦人詭詐以用兵僻邪險詖趨利就事是以天下多亂職斯人之用於世也在易師之上六曰開國承家小人勿用象曰小人勿用必亂邦也未濟曰髙宗伐鬼方三年克之小人勿用王者創業垂統敷求哲人以遺後嗣故能長世也豈以天下未定而可專用小人之才與人君勞於求賢逸於任人古者疇咨僉諧然後用之苟得其人則任而勿疑乃可以責成功明君用人而不自用故恭己而成功多疑之君自用而不用人故勞心而敗事自古徵伐或勝或負多由於此二者矣自古君子易�小人易親蓋君子難於進而果於退小人不恥於自售而戚於不見知其進也無所不至人君一爲所惑不能自解鮮有不至禍敗者也豫章羅氏曰名器之貴賤以其人何則授於君子則貴授於小人則賤名器之所貴則君子勇於行道而小人甘於下僚名器之所賤則小人勇於浮競而君子恥於求進以此觀之人君之名器可輕授人哉君子在朝則天下必治蓋君子進則常有亂世之言使人主多憂而善心生故天下所以必治小人在朝則天下必亂蓋小人進則常有治世之言使人主多樂而怠心生故天下所以必亂朱子曰天下之治固必出於一人而天下之事則有非一人所能獨任者是以人君旣正其心誠其意於堂阼之上突奧之中而必深求天下惇厚誠實剛明公正之賢以爲輔相使之博選士大夫之聰明達理直諒敢言忠信廉節足以有爲有守者隨其器能置之列位使之交修眾職以上輔君徳下固邦本而左右私使令之賤無得以姦其間者有功則久其任不稱則更求賢者而易之蓋其人可退而其位不可以苟充其人可廢而其任不可以輕奪此天理之當然而不可易者也人君察於此理而不敢以一毫私意鑿於其間則其心廓然大公儼然至正泰然行其所無事而坐收百官眾職之成功一或反是則爲人欲私意之病其偏黨反側黯黮猜嫌固日擾擾乎方寸之間而姦僞讒慝叢脞眩瞀又將有不可勝言者此亦理之必然也尋常之人將欲屬人以一至微至細之事猶必先爲規模使其盡善然後所屬之人有所持循而不失吾之所以屬之之意況有天下者將以天下至大之事屬之於人而不先爲盡善可守之規以授之乎伏節死義之士當平居無事之時誠若無所用者然古之人君所以必汲汲以求之者蓋以如此之人臨患難而能外死生則其在平世必能輕爵祿臨患難而能盡忠節則其在平世必能不詭隨平日無事之時得而用之則君心正於上風俗美於下足以逆折姦萌潛消禍本自然不至眞有伏節死義之士非謂必知後日當有變故而預畜此人以擬之也惟其平日自恃安寧便謂此等人材必無所用而專取一種無道理無學識重爵祿輕名義之人以爲不務矯激而尊寵之是以綱紀日壞風俗日偸非常之禍伏於冥冥之中而一旦發於意慮之所不及平日所用之人交臂降叛而無一人可同患難然後前日擯棄流落之人始復不幸而著其忠義之節以天寶之亂觀之其將相貴戚近幸之人皆已頓顙賊庭而起兵討賊卒至於殺身滅族而不悔如巡遠杲卿之流則遠方下邑人主不識其面目之人也使明皇早得巡等而用之豈不能消患於未萌巡等早見用於明皇又何至眞爲伏節死義之舉哉自古君子小人雜居並用非此勝彼卽彼勝此無有兩相疑而終不決者此必然之理也故𨿽舉朝皆君子而但有一二小人雜於百執事之間投隙抵巇已足爲患況居侍從之列乎況居丞弼之任而潛植私黨布滿要津乎蓋二三大臣者人主之所與分別賢否進退人才以圖天下之事自非同心一徳協恭和衷彼此坦然一以國家爲念而無一毫有己之私間於其間無以克濟若以小人參之則我之所賢而欲進之者彼以爲害己而欲退之我之所否而欲退之者彼以爲助己而欲親之且其可否異同不待勉爭力辯而後決但於相與進退之間小爲俯仰前卻之態而已足以敗吾事矣是豈可不先以爲慮而輕爲他計而發其害我之機哉象山陸氏曰銖銖而稱之至石必謬寸寸而度之至丈必差石稱丈量徑而寡失則可爲論人之法且如其人大槪論之在於爲國爲民爲道義此則君子人矣大槪論之在於爲私己爲權勢而非忠於國徇於義者則是小人矣若銖稱寸量校其一二節目而違其大綱則小人或得爲欺君子反被猜疑邪正賢否未免倒置矣東萊呂氏曰用人之道詎可信其虛言而不試之以事乎是以明君將欲付大任於是人必納之於膠擾繁劇之地以觀其材處之於閒暇寂寞之鄕以觀其量使之嘗險阻艱難以觀其操使之當盤根錯節以觀其斷投之州縣磨之歲月習之旣久養之旣深異時束帶立於朝天下之事莫不迎刃而解也西山眞氏曰易君子在內小人在外則謂之泰泰者通而治也君子在外小人在內則謂之否否者閉而亂也君子小人並生於天地間不能使之無也但當區處得宜使有徳者布列朝廷有才者奔走任使於外如此則治矣鶴山魏氏曰嘗聞朱熹雲天地之間有自然之理凡陽必剛剛必明明則易知凡陰必柔柔必暗暗則難測故光明正天疏暢通達無纖微可疑者必君子也回互隱伏閃倏狡獪不可方物者必小人也某嘗以是爲察言觀人之鑑邪正之辧了不可掩則取捨之極定於內矣魯齋許氏曰賢者以公爲心以愛爲心不爲利回不爲勢屈置之周行則庶事得其正天下被其澤賢者之於人國其勢固如此也然或遭世不偶務自韜晦有舉一世而人不知者𨿽或知之而當路之人未有同類不見汲引獨人君有不知者人君𨿽或知之召之命之泛如廝養而賢者有不屑就者𨿽或接之以貌待之以禮而其所言不見信用有超然引去者𨿽或信用復使小人參於其間責小利期近效有用賢之名無用賢之實賢者亦豈肯尸位素餐徒廢廩祿取譏誚於天下也𨿽然此特論難進者然也又有難合者焉人君位處崇髙日受容悅大抵樂聞人之過而不樂聞己之過務快己之心而不務快民之心賢者必欲匡而正之扶而安之使如堯舜之正堯舜之安而後已故其勢難合況姦邪佞幸醜正惡直肆爲詆毀多方以陷之將見罪戾之不免又可望庶事得其正天下被其澤邪自古及今端人雅士所以重於進而輕於退者蓋以此爾大禹聖人聞善卽拜益戒之曰任賢勿貳去邪勿疑貳之一言在大禹猶當警省後世人主宜如何哉此任賢之難也任用人才興作事功自己已有一定之見然不可獨用己意獨用己意則排阻者必多吾事敗矣稽於眾取諸人以爲善然後可堯之禪舜也以聖人見聖人不待三載之久而後知也當一見便知之然而不敢以己之見便以天位付之必也賓於四門納於大麓歷試諸艱使天下之人共知之四嶽十二牧共推之若不出於堯之意也然後居天位理天職人無間言後世稱聖後之任用人材以立事功者皆獨出己意憲宗淮蔡功成而裴中立不得安於朝矣況大於此者乎姦邪之人其爲心險其用術巧惟險也故千態萬狀而人莫能知惟巧也故千蹊萬徑而人莫能禦人君不察以諛爲恭以詐爲公以欺爲可信以佞爲可近喜怒愛惡人主固不能無然有可者有不可者而姦邪之人一於迎合竊其勢以立己之威濟其欲以結主之愛愛隆於上威擅於下大臣不敢議親近不敢言毒被天下而上莫之知此前人所謂城狐也所謂社鼠也至是而求去之不亦難乎𨿽然此由人主不悟�至於此猶有說也如宇文化及之佞太宗灼見其情而竟不能斥李林甫妒賢嫉能明皇洞見其姦而卒不能退邪之惑人有如此者可不畏哉天下之務固不勝其煩也然其大要在用人立法而已古人謂得士者昌自用則小意正如此夫賢者識治之體知事之要與庸人相懸蓋十百而千萬也布之周行百職具舉然人之賢否未能灼知其詳固不敢用或已知其孰爲君子孰爲小人復畏首畏尾患得患失坐視其獘而不能進退之徒曰知人而實不能用人亦何益哉生民休戚系於用人之當否用得其人則民賴其利用失其人則民彼其害自古論治道者必以用人爲先務用旣得人則其所謂善政者始可得而行之以善人行善政其於爲治也何有臨川吳氏曰治天下者在得人相天下者在用人用人必自好賢始周公大聖也而急於見賢一食三吐其哺一沐三握其發趙文子賢大夫也所舉管庫之士七十有餘家嗚呼當時周公所見文子所舉豈必皆其親舊而有所請求者哉好賢之臣能容人而天下治妒賢之臣不能容人而天下亂此大學平天下章所以引秦誓之言而深切教戒也春明夢餘錄

論資格夫資格者吏部之準繩也使盡屏棄之大匠立見血指矣然以四海之大望人致治朝廷方以重仔我而我斤斤尺寸能勝任而快愉乎故資格不得不破無容再計而決也然非明則不知破非公則不能破非置是非利害於度外則又不敢破也大匠之用準繩不束於準繩而後可乎歸太僕有光曰天下奇俊之士少而中庸之士多帝王之道先爲其法以就天下中庸之士而精神運用獨可於奇俊之士加於其法之外而不爲法之所限此其所以能鼓舞一世之人材也屠隆鴻苞

用人今世�眞材寡實用厥有繇焉則制舉之學誤之也當其學爲制舉之業時曷嘗虛心凝神入孔孟理窟哉又無事講先王明當世之務維日鉆研論孟故紙學一二帖括語以應有司梯進取所希望不出富貴聲利間名掛逢掖而其心猶然巿人𨿽日誦聖人之書而不聞大道天地之所以位日月之所以明山嶽之所以峙江河之所以流寒暑之所以禪人物之所以生皇王帝霸之所以升降古今治亂之所以循環何以爲禮樂名物何以爲神化性命茫然也一旦出而應世學�識寡目瞀古今胸無義理措置烏有足觀乎古之用人或以夢卜或以薦揚或以弓旌或以蒲輪或以賢良方正或以直言敢諫或以智謀勇略或以孝弟力田或以博學宏辭或以射策詩賦頓八紘設天网途亦廣矣水搜蛟龍陸掛麟鳳野無遺賢賢有實用此古之所以國享泰寧治登郅隆也夫國家之用人不都將相大臣則署諸司牧伯上調陰陽下康萬靈內安宗社外寧邊鄙非小物也今以調陰陽康萬靈內安宗社外寧邊鄙之事而僅僅取之帖括世𨿽有夔龍之徳管葛之才隨夷之操曾史之行班馬之文韓白之略而不得志於帖括卽英雄有老死蓬蒿而已夫帖括果英雄之長乎帖括果足以得英雄乎又今之宰相取之吉士今之吉士取之一詩詩者今時之所大禁而取吉士則用之夫今之宰相卽古之臯夔稷契伊傅周召也其所職經綸燮理事也以臯夔稷契伊傅周召所爲經綸理而取之吉士吉士則取之一詩無論詩鄙卽其所爲詩髙於李杜何關治忽大數而使郭汾陽韓魏公諸公操筆爲詩未必冠絕藝苑一不得志於詩則𨿽夙負公輔之器永絕臺鼎之期矣非所以收英俊而希上理也愚不自度妄立臆見制舉之外當別開一途或備徳行或負奇才或學識足備顧問或辭賦足潤太平名流郡國取信鄕閭而爲制科所遺者許有司特薦以聞天子臨軒集公卿大夫親試果有可采令得與制科士一體擢用如遇非常之人則待以不次之位無狃常格以制科羅英賢以特薦网遺逸庶可免明鏡蓋�腰鐮刈葵之患乎以詩賦取吉士亦不妨沿舊令甲但無多而太濫而又於中外諸僚中訪其有可充館閣贊密勿者咸許攺入館職五品以上者竟充宮坊六品以下者仍充編檢出自吉士者熟國家典故出自諸僚者識世務民情如是而並收參用必有可觀又不失朝廷隆重館僚之意不亦可乎余觀唐宋狀元及第恆出授尉簿判幕等官翰林學士每出知州郡入仍居翰林則閣臣何以必翰林翰林何以必吉士諸僚何以必不得入館職哉卽古起版築�農而徑以作相者抑又何也

用人部藝文一

諫逐客書

秦李斯臣聞吏議逐客竊以爲過矣昔繆公求士西取由余於戎東得百里奚於宛迎蹇叔於宋求丕豹公孫支於晉此五子者不產於秦而繆公用之並國二十遂霸西戎孝文用商鞅之法移風易俗民以殷盛國以富彊百姓樂用諸侯親服獲楚魏之師舉地千里至今治彊惠王用張儀之計拔山川之地西並巴蜀北收上郡南取漢中包九夷制鄢郢東據成臯之險割膏腴之壤遂散六國之從使之西面事秦功施到今昭王得範睢廢穰侯逐華陽彊公室杜私門蠶食諸侯使秦成帝業此四君者皆以客之功由此觀之客何負於秦哉向使四君卻客而不內疏士而不用是使國無富利之實而秦無彊大之名也今陛下致昆山之玉有隨和之寶垂明月之珠服太阿之�乘纖離之馬建翠鳳之旗樹靈鼉之鼓此數寶者秦不生一焉而陛下說之何也必秦國之所生然後可則是夜光之璧不飾朝廷犀象之器不爲玩好鄭衛之女不充後宮而駿良駃騠不實外�江南金錫不爲用西蜀丹靑不爲采所以飾後宮充下陳娛心意悅耳目者必出於秦然後可則是宛珠之簪傅璣之珥阿縞之衣錦繡之飾不進於前而隨俗雅化佳冶窈窕趙女不立於側也夫擊甕叩彈箏搏髀而歌呼嗚嗚快耳目者眞秦之聲也鄭衛桑間韶虞武象者異國之樂也今棄擊甕叩而就鄭衛退彈箏而取韶虞若是者何也快意當前適觀而已矣今取人則不然不問可否不論曲直非秦者去爲客者逐然則是所重者在乎色樂珠玉而所輕者在乎人民也此非所以跨海內制諸侯之術也臣聞地廣者粟多國大者人眾兵彊則士勇是以太山不讓土壤故能成其大河海不擇細流故能就其深王者不卻眾庶故能明其徳是以地無四方民無異國四時充美鬼神降福此五帝三王之所以無敵也今乃棄黔首以資敵國卻賓客以業諸侯使天下之士退而不敢西向裹足不入秦此所謂藉寇兵而賫盜糧者也夫物不產於秦可寶者多士不產於秦而願忠者眾今逐客以資敵國損民以益讎內自虛而外樹怨於諸侯求國無危不可得也

擬連珠四首

漢班固臣聞良工度其材而成大廈明主器其士而建功業臣聞聽決價而資玉者無楚和之名因近習而取士者無伯王之功故玙璠之爲寶非駔儈之術伊呂之爲佐非左右之舊臣聞鸞鳳養六翮以淩雲帝王乘英雄以濟民易曰鴻漸於陸其羽可用爲儀臣聞馬伏皂而不用則駑與良而爲羣士齊寮而不職則賢與愚而不分

連珠

魏文帝蓋聞駑蹇服禦良樂咨嗟鉛刀剖截歐冶嘆息故少師幸而季梁懼宰嚭任而伍員憂

黃初五年令

陳思王植夫遠不可知者天也近不可知者人也傳曰知人則哲堯猶病諸諺曰人心不同若其面焉惟女子與小人爲難養也近之則不遜遠之則有怨詩云憂心悄悄慍於羣小自世間人或受寵而背恩或無故而入叛違顧左右曠然無信大嚼者咋斷其舌右手執斧左手親鉞傷夷一身之中尙有不可信況於人乎惟無深瑕潛釁隱過匿愆乃可以爲人諺曰谷千駑不如養一驢又曰谷駑養虎大無益也乃知韓昭侯之獘�良有以也使臣有三品有可以仁義化者有可以恩惠驅者不足以導之則當以刑罰使之刑罰復不足以率之則明主所不畜故唐堯至仁不能容無益之子湯武至聖不能養無益之臣九折臂知爲良醫吾知所以待下矣諸吏各敬爾在位推一槪之平功之宜賞於疏必與罪之宜戮在親不赦此令之行有若皓日於戲羣臣其覽之哉

連珠三首

王粲臣聞明主舉士不待近習聖君用人不拘毀譽故呂尙一見而爲師陳平烏集而爲輔臣聞記功忘過君臣之道也不念舊惡賢人之業也是以齊用管仲而霸功立秦任孟明而晉恥雪臣聞振鷺𨿽材非六翮無以翔四海帝王𨿽賢非良臣無以濟天下

演連珠六首

晉陸機臣聞任重於力才盡則困用廣其器應博則凶是以物勝權而衡殆形過鏡則照窮故明王程才以效業貞臣底力而辭丰臣聞世之所遺未爲非寶主之所珍不必適治是以俊乂之藪希蒙翹車之招金碧之�必辱鳳舉之使臣聞祿放於寵非隆家之舉官私於親非興邦之選是以三卿世及東國多衰獘之政五侯並軌西京有陵夷之運臣聞良宰謀朝不必借威貞臣衛主修身則足是以三晉之彊屈於齊堂之俎千乘之勢弱於陽門之哭臣聞音以比耳爲美色以悅目爲歡是以眾聽所傾非假北裏之操萬夫婉孌非俟西子之顏故聖人隨世以擢佐明主因時而命官臣聞目無常音之察耳無照景之神故在乎我者不誅之於己存乎物者不求備於人

賢良策

阮種夫文武經徳所以成功丕業咸熙庶績者莫先於選建明哲授方任能令才當其官而功稱其職則萬機咸理庶寮不曠書曰天工人其代之然則繼天理物寧國安家非賢無以成也夫賢才之畜於國猶良工之須利器巧匠之待繩墨也器用利則斷削易而材不病繩墨設則曲直正而眾形得矣是以人主必勤求賢而佚以任之也賢臣之於主進則忠國愛人退則砥節潔志營職不幹私義出心必由公塗明度量以呈其能審經制以效其功此昔之聖王所以恭己南面而化於陶鈞之上者以其所任之賢與所賢之信也方今海內之士皆傾望休光希心紫極惟明主之所趣捨若開四聰之聽廣疇咨之求抽羣英延俊乂考工授職呈能制官朝無素餐之士如此化流罔極樹功不朽矣

連珠

南齊王儉蓋聞王佐之才𨿽遠豈必見采於當世淩雲之气徒盛無以自致於雲間是故魏人指玉於外野和氏泣血於荊山

求才審官對

北齊樊遜臣聞雕獸畫龍徒有風雲之勢金舟玉馬終無水陸之功三駕禮賢將收實用一毛不拔復何足取以是堯作虞賓遂全箕山之操周移商鼎不納孤竹之言但處士盜名𨿽云久矣朝臣竊位蓋亦實多漢拜丞相便有鍾鼓之妖魏用三公乃至孫權之笑故山林之與朝廷得容非毀肥遁之與賓王�有優劣至於時非蹈海而曰羞作秦民事異出關而言恥從衛亂𨿽復星幹帝座不易髙尙之心月犯少微終存耿介之志自我太嶽之後克廣洪業禹至神宗舜格文祖陛下受天明命光華日月爰自納麓乃格文祖儀天地以設官象星辰而布職漢家神鳳�用紀年魏氏靑龍羞將攺號上膺列宿咸是異人下法山川莫非奇士所以畫堂甲觀修徳日新廟鼎歌鍾王勛歲委循名責實選眾舉能朝無銅臭之公世絕錢神之論昔百里相秦名存雀籙簫張輔沛姓在河書今日公卿抑亦天授與之爲治何欲不遂未必稽首天師方聞牧馬之術膝行山上始得治身之道但使帝徳休明自彊不息甲夜觀書�日通奏周昌桀紂之論欣然開納劉毅桓靈之比終自含弘髙懸王爵惟能是與管庫靡遺魚鹽畢錄無令桓譚非讖官止於郡丞趙壹負才位終於計掾則天下宅心幽明知感歲精仕漢風伯朝周眞人去而復歸臺星坼而還斂詩稱多士易載羣龍從此而言可以無愧

擬連珠六首

北周庾信蓋聞得賢斯在不藉揮鋒股肱良哉無論應變是以屈倪參乘諸侯解方城之圍幹木爲臣天下無西河之戰蓋聞邯鄲已危徒思馬服薊城去矣空用荊軻是以竹杖扶危不能正武擔之石蘆灰縮水不能救宣房之河蓋聞十室之邑忠信在焉五步之內芬芳可錄是以日南枯蚌猶含明月之珠龍門死樹尙抱咸池之曲蓋聞豫章七年斃於丰艸芳蘭九畹淪於幽谷是以欲求其眞晉陽有自理之蒿若賞其聲吳亭有已枯之竹蓋聞明鏡蒸食未爲得所幹將補履尢可傷嗟是以气足淩雲不應止爲武騎才堪王佐不應直放長沙蓋聞捲箷不死誰必有心甘蕉自長故知無節是以螺蚌得路恐異驪淵雀鼠同歸應非丹穴

晉文公守原議

唐柳宗元晉文公旣受原於王難其守問寺人勃鞮以趙衰余謂守原政之大者也所以承天子樹霸功致命諸侯不宜謀及媟近以忝王命而晉君擇大任不公議於朝而私議於宮不博謀於卿相而獨謀於寺人𨿽或衰之賢足以守國之政不爲敗而賊賢失政之端由是滋矣況當其時不乏言議之臣乎狐偃爲謀臣先軫將中軍晉君疏而不咨外而不求乃卒定於內豎其可以爲法乎且晉君將襲齊桓之業以翼天子乃大志也然而齊桓任管仲以興進豎刁以敗則獲原啟疆適其始政所以觀視諸侯也而乃背其所以興迹其所以敗然而能霸諸侯者以土則大以力則彊以義則天子之冊也誠畏之矣烏能得其心服哉其後景監得以相衛鞅弘石得以殺望之誤之者晉文公也嗚呼得賢臣以守大邑則問非失舉也蓋失問也然猶羞當時後代若此況於問與舉又兩失者其何以救之哉余故著晉君之罪以附春秋許世子止趙盾之義

去佞策

白居易臣聞昏明不並興邪正不兩廢蓋腎者進則愚者退矣曲者用則直者隱矣亦猶晝夜相代寒暑相推必然之理也然則興盛之代非無小人小人之道消不能見而爲亂也昏衰之代非無君子君子之道消不能出而爲理也故殷紂之末三仁在朝虞舜之初四凶在位𨿽仁在朝不能用之所以喪天下速於旋踵也𨿽凶在位卒能去之所以理天下易於覆掌也用捨興亡之驗惟明主能察焉然則歷代之主莫不知邦以賢盛以愚衰君以諫安以佞危然則猶前車覆而後車不誡者何也蓋常人之情悅其從命遜志者惡其違己守道者又君子難進而易退況惡之乎小人易進而難退況悅之乎是則常主之待君子也必敬而�其遇小人也必輕而押押則恩易下及�則情難上通是以面從者日親動則假武威而自負也骨鯁者日�言則犯龍鱗而必死也故政令日以壞邦家日以傾斯所以變盛爲衰轉安爲危者矣是以明王知君子之守道也𨿽違於己引而進之知小人之徇惑也𨿽從於命推而遠之知讜言之爲良藥也𨿽逆於耳恕而容之知佞言之爲美疢也𨿽遜於心忍而絕之故政令日以和邦家日以理斯所以變衰爲盛轉危爲安者矣盛衰安危之效惟明王能鑑焉

以賢爲寶賦以勗名霸道邦家之托爲韻

謝觀楚國之君賢人爲寶彼則貴於無脛此爲尊於有道琢磨仁義而不緇不燐淬礪鋒鋩而旣堅旣好皎皎神爽稜稜貌淸志一潔而靡垢行百�而逾精非暗投以取誚不韞�以沽名廉謹在心命爵而蔑聞銅臭文章滿腹擲地而自有金聲洞澈不欺光芒相燭砥名而可尙礪節而自勗吐淸詞之粲粲心水含珠見正色之溫溫情田積玉言錯落而無玷性眞明而不瑕袖懷荊璞握有靈�以鑑姦察邪之煥爛比照乘映廡之光華足可充盈軍國輝耀邦家何必積滿堂以遞矜易連成而助詐一非克儉之教一損不貪之化虞君受垂棘而滅齊國得孫生而霸徒美其色映層闕光能耀夜殊不知寸陰逾尺璧之珍一經奪滿之價所以愛玆被褐重彼迷邦以淸徳之惟一奚白璧之能雙況各藏器俟時見幾而作直若弦矢穎如鋒鍔誠席珍之可任以柱石之有托以之綏撫而上下康寧以之守禦而內外胥樂旣三復之可驗奚眾口之能鑠則知金玉爲寶者徳義之衰賢人爲寶者邦家之基國無日而無事賢無代而無之如此則何必楚也獨二三子之可師

任官惟賢才賦

宋範仲淹官也者名器所守賢也者才謀不羣當建官而公共惟任賢而職分大則論道經邦帝賚之猷允著小則陳力就列家食之嘆無聞王者臨萬邦之民列百揆之職將致理而有成故掄材而不忒示以好爵惟皇之士攸臻致於周行命世之才盡得始其精選不貳明揚勿休察其言之所謂觀其行之所修苟進者不可不愼待用者予取予求勸農勉人咸委循良之徳處煩理劇悉資浚哲之謀豈不以官人者一人之股肱兆民之綱紀厥用也𨿽各司其局厥功也蓋同歸於理非其人則貽民之憂得其人則致君之美是故每孜孜於仄席憂在進焉俾濟濟以盈庭野無遺矣蓋以非賢不乂得士則昌度其才而後用授其政而必當上以見知人之道下以見稱職之方亦如大廈構成惟美材而是取良工制作得利器而允臧自然讒邪知禁惟君子之是任政教昭宣致王業之不愆庶類咸若羣方晏然其或未精黜陟弗辧媸妍素餐之誚必作嘉魚之詠莫傳曷若我命以鈞衡乃負鼎之明哲升乎諫諍必及澑之忠賢大哉考古典之訓謨覽前王之取捨巍巍堯帝得五臣而洽域中赫赫軒皇用六相而光天下故我後法二帝之垂衣舉多賢者

爲君難論上

歐陽修語曰爲君難者孰難哉蓋莫難於用人夫用人之術任之必專信之必篤然後能盡其才而可共成事及其失也任之欲專則不復謀於人而拒絕羣議是欲盡一人之用而先失眾人之心也信之欲篤則一切不疑而果於必行是不審事之可否不計功之成敗也夫違眾舉事又不審計而輕發其百舉百失而及於禍敗此理之宜然也然亦有幸而成功者人情成是而敗非則又從而贊之以其違眾爲獨見之明以其拒諫爲不惑羣論以其偏信而輕發爲決於能斷使後世人君慕此三者以自期至其信用一失而及於禍敗則𨿽悔而不可及此甚可嘆也前世爲人君者力拒羣議專信一人而不能早悟以及於禍敗者多矣不可以�舉請試舉其一二昔秦苻堅地大兵彊有眾九十六萬號稱百萬蔑視東晉指爲一隅謂可直以气吞之耳然而舉國之人皆言晉不可伐更進互說者不可勝數其所陳天時人事堅隨以彊辧折之忠言讜論皆沮屈而去如王猛苻融老成之言也不聽太子宏少子詵至親之言也不聽沙門道安堅平生所信重者也數爲之言不聽惟聽信一將軍慕容垂者垂之言曰陛下內斷神謀足矣不煩廣詢朝臣以亂聖慮堅大喜曰與吾共定天下者惟卿耳於是決意不疑遂大舉南伐兵至壽春晉以數千人擊之大敗而歸比至洛陽九十六萬兵亡其八十六萬堅自此兵威沮喪不復能振遂至於亂亡近五代時後唐淸泰帝患晉祖之鎭太原也地近契丹恃兵跋扈議欲徙之於鄆州舉朝之士皆諫以爲未可帝意必欲徙之夜召常所與謀樞密直學士薛文遇問之以決可否文遇對曰臣聞作捨道邊三年不成此事斷在陛下何必更問羣臣帝大喜曰術者言我今年當得一賢佐助我中興卿其是乎卽時命學士艸制徙晉祖於鄆州明旦宣麻在廷之臣皆失色後六日而晉祖反書至淸泰帝憂懼不知所爲謂李崧曰我適見薛文遇爲之肉顫欲自抽刀刺之崧對曰事已至此悔無及矣但君臣相顧涕泣而已由是言之能力拒羣議專信一人莫如二君之果也由之以致禍敗亂亡亦莫如二君之酷也方苻堅欲與慕容垂共定天下淸泰帝以薛文遇爲賢佐助我中興可謂臨亂之君各賢其臣者也或有詰予曰然則用人者不可專信乎應之曰齊桓公之用管仲蜀先主之用諸葛亮可謂專而信矣不聞舉齊蜀之臣民非之也蓋其令出而舉國之臣民從事行而舉國之臣民便故桓公先主得以專任而不貳也使令出而兩國之人不從事行而兩國之人不便則彼二君者其肯專任而信之以失眾心而斂國怨乎

材論

王安石天下之患不患材之不眾患上之人不欲其眾不患士之不欲爲患上之人不使其爲也夫材之用國之棟梁也得之則安以榮失之則亡以辱然上之人不欲其眾不使其爲者何也是有三蔽焉其尢蔽者以爲吾之位可以去辱絕危終身無天下之患材之得失無補於治亂之數故偃然肆吾之志而卒入於敗亂危辱此一蔽也又或以謂吾之爵祿富貴足以誘天下之士榮辱憂戚在我是吾可以坐驕天下之士將無不趨我者則亦卒入於敗亂危辱而已此亦一蔽也又或不求所以養育取用之道而鰓鰓然以爲天下實無材於世則亦卒入於敗亂危辱而已此亦一蔽也此三蔽者其爲患則同然而用心非不善而猶可以論其失者獨以天下爲無材者耳蓋其心非不欲用天下之材特未知其故也且人之有材能者其形何以異於人哉惟其遇事而事治畫策而利害得治國而國安焉此其所以異於人者也上之人苟不能精察之審用之則𨿽抱臯夔稷契之智且不能自異於眾況其下者乎世之蔽者方曰人之有異能於其身猶錐之在囊其末立見故未有有其實而不可見者也此徒有見於錐之在囊而固未睹天馬之在�也駑驥雜處飲水食芻嘶鳴蹄嚙求其所以異者蓋寡及其引重車取夷路不屢策不煩禦一頓其轡而千里已至矣當是之時使駑馬並驅方駕則𨿽傾輪絕勒敗筋傷骨不捨晝夜而追之遼乎其不可以及也夫然後騏驥騕裊與駑駘別矣古之人君知其如此故不以天下爲無材盡其道以求而試之試之之道在當其所能而已夫南越之修簳鏃以百煉之精金羽以秋鶚之頸翮加彊弩之上而之千步之外𨿽有犀兕之捍無不立穿而死者此天下之利器而決勝覿武之所寶也然而不知其所宜用而以敲朴則無以異於朽槁之梃也是知𨿽得天下之瑰材傑知而用之不得其方亦若此矣古之人君知其如此於是銖量其能而審處之使大者小者長者短者彊者弱者無不適其任者焉其如是則士之之愚蒙鄙陋者皆能奮其所知以效小事況其賢能智力卓犖者乎嗚呼後之在位者蓋未嘗求其說而試之以實也而坐曰天下果無材亦未之思而已矣或曰古之人於材有以教育成就之而子獨言其求而用之者何也曰天下法度未立之後必先索天下之材而用之如能用天下之材則能復先王之法度能復先王之法度則天下之小事無不如先王時矣況教育成就人材之大者乎此吾所以獨言求而用之之道者噫今天下蓋嘗患無材吾聞之六國合從而辯說之材出劉項並世而籌畫戰鬥之徒起唐太宗欲治而謨謀諫諍之佐來此數輩者方此數君未出之時蓋未嘗有也人君苟欲之斯至矣天下之廣人物之眾而曰果無材者吾不信也

專任使策

蘇軾夫吏之與民猶工人之操器易器而操之其始莫不齟齬而不相得是故𨿽有長才異能之士朝夕而不則不如庸人之久且便也自漢至今言吏治者皆推孝文之時以爲任人不可以倉卒而責其成功又其三歲一遷吏不爲長遠之計則其所設施一切出於苟簡此天下之士爭以爲言而臣知其未可以卒行也夫天下之吏惟其病多而未有以處也是以擾擾在此如使五六年或七八年而後遷則將有十年不得調者矣朝廷方將減任子淸冗官則其行之當有所待而臣以爲當今之獘有甚不可者夫京兆府天下之所觀望而化王政之所由始也四方之衝兩河之交舟車商賈之所聚金珠錦繡之所積故其民不知有耕稼織之勞富貴之所移貨利之所眩故其民不知有恭儉廉退之風以書數爲終身之能以府史賤吏爲鄕黨之榮故其民不知有儒學講習之賢夫是以獄訟繁滋而姦不可止爲治者益以苟且而不暇及於教化四方觀之使風俗日以薄惡未始不由此也今夫爲京兆者戴星而出見燭而入案牘笞箠交乎其前拱手而待命者足相躡乎其庭持詞而求訴者肩相摩乎其門憧憧焉不知其爲誰一訊而去得罪者不知其得罪之由而無罪者亦不知其無罪之實如此則形之不服赦之不悛獄訟之繁未有已也夫大司農者天下之所以贏虛外計之所從受命也其財賦之出入簿書之交錯縱橫變化足以爲姦而不可推究上之人不能盡知而付之吏吏分職乎其中者以數十百人其耳目足以及吾之所不及是以能者不過粗舉其大綱而不能者惟吏之聽賄賂交乎其門四方之有求者聚乎其家天下之大獘無過此二者臣竊以爲今省府之重其擇人宜精其任人宜久凡今之獘皆不精不久之故何則天下之賢者不可以多得而賢者之中求其治繁者又不可以人人而能也幸而有一人焉又不久而去夫世之君子苟有志於天下而欲爲長遠之計者則其效不可以朝夕見其始若迂闊而其終必將有所可觀今�月不報政則朝廷以爲是無能爲者不待其成而去之而其翕然見稱於人者又以爲有功而擢爲兩府然則是爲省府者能與不能皆不得久也夫以省府之繁歲終不得休息朝廷旣已汲汲而去之而其人亦莫不汲汲而求去夫胥吏者皆老於其局長子孫於其中以汲汲求去之人而禦長子孫之吏此其相視如客主之勢宜其姦獘不可得而去也省府之位不爲卑矣苟有能者而老於此不爲不用也古之用人者知其久勞於位則時有以賜予勸獎之以厲其心不聞其驟遷以奪其成效今天下之吏縱未能一槪久而不遷至於省府亦不可以倉卒而去吏知其久居而不去也則其欺詐固已少衰矣而其人亦得深思熟慮周旋於其間不過十年將必有卓然可觀者也

抑僥幸策

前人夫所貴乎人君者予奪自我而不牽於眾人之論也天下之學者莫不欲仕仕者莫不欲貴如從其欲則舉天下皆貴而後可惟其不可從也是故仕不可以輕得而貴不可以易致此非有所吝也爵祿出乎我者也我以爲可予而予之我以爲可奪而奪之彼𨿽有言者不足畏也天下有可畏者賦斂不可以不均刑罰不可以不平守令不可以不擇此誠足以致天下之安危而可畏者也我欲愼爵賞愛名器而囂囂者以爲不可是烏足惜哉國家自近歲以來吏多而闕少率一官而三人共之居者一人去者一人而伺之者又一人是一官而有二人者無事而食也且其蒞官之日淺而閒居之日長以其蒞官之所得而爲閒居仰給之資是以貪吏常多而不可禁此用人之大獘也古之用人其取之至寬而用之至狹取之至寬故賢者不隔用之至狹故不肖者無所容記曰司馬辯論官材論進士之賢者以告於王而定其論論定然後官之任官然後爵之位定然後祿之然則是取之者未必用也今之進士自二人以下者皆試官夫試之者豈一定之謂哉固將有所廢置焉耳國家取人有制策有進士有明經有詞科有任子有府史雜流凡此者𨿽眾無害也其終身進退之決在乎召見攺官之日此尢不可以不愛惜愼重者也今之議者不過曰多其資考而責之以舉官之數且彼有勉彊而已資考旣足而舉官之數亦以及格則將執文墨以取必於我𨿽千百爲輩莫敢不盡與臣竊以爲今之患正在於任法太過是以爲一定之制使天下可以歲月必得甚可惜也方今之便莫若使吏六考以上皆得以名聞於吏部吏部以其資考之遠近舉官之眾寡而次第其名然後使一二大臣雜治之參之以其才器之優劣而定其等歲終而奏之以詔天子廢置度天下之吏每歲以物故罪免者幾人而增損其數以所奏之等補之及數而止使其予奪亦雜出於賢不肖之間而無有一定之制則天下之吏不敢有必得之心將自奮勵磨淬以求聞於時而向之所謂用人之大獘者亦不勞而自去然而議之者必曰法不一定而以才之優劣爲差則是好惡之私有以啟之也臣以爲不然夫法者本以存其大綱而其出入變化固將付之於人昔者唐有天下舉進士者羣至於有司之門唐之制惟有司之信也是故有司得以搜羅天下之賢士而習知其爲人至於一日之試則固已不取矣唐之得人於斯爲盛今以名聞於吏部者每歲不過數十百人使一二大臣得以訪問參考其才𨿽有失者蓋已寡矣如必曰任法而不任人天下之人必不可信則夫一定之制臣未知其果不可以爲姦也

無責難策

前人無責難者將有所深責也昔者聖人之立法使人可以過而不可以不及何則其所求乎人者眾人之所能也天下有能爲眾人之所不能者固無以加矣而不能者不至於犯法夫如此而猶有犯者然後可以深懲而決去之由此而言則聖人之所以不責人之所不能者將以深責乎人之所能也後之立法者異於是責人以其所不能而其所能者不深責也是以其法不行而其事不立夫事不可以兩立也聖人知其然是故有所取必有所捨有所禁必有所寬寬之則其禁必止捨之則其取必得今夫天下之吏不可以人人而知也故使長吏舉之又恐其舉之以私而不得其人也故使長吏任之他日有敗事則以連坐其過惡重者其罰均且夫人之難知自堯舜病之矣今日爲善而明日爲惡猶不可保況於十數年之後其幼者已壯其壯者已老而猶執其一時之言使同被其罪不已過乎天下之人仕而未得志也莫不勉彊爲善以求舉惟其旣已攺官而無憂是故蕩然無所不至方其在州縣之中長吏親見其廉謹勤幹之節則其勢不可以不舉而又安知其終身之所爲哉故曰今之法責人以其所不能者謂此也一縣之長察一縣之屬一郡之長察一郡之屬職司者察其屬郡者也此三者其屬無幾耳其貪其廉其寬猛其能與不能不可謂不知也今且有人牧牛羊者而不知其肥瘠是可復以爲牧人歟夫爲長而屬之不知則此固可以罷免而無足惜者今其屬官有罪而其長不卽以聞他日有以告者則其長不過爲失察其去官者又以不坐夫失察天下之微罪也職司察其屬郡郡縣各察其屬此非人之所不能而罰之甚輕亦可怪也今之世所以重發贓吏者何也夫吏之貪者其始必詐廉以求舉舉者皆王公貴人其下者亦卿大夫之列以身任之居官者莫不愛其同類等夷之人故其樹根牢固而不可動連坐者常六七人甚者至十餘人此如盜賊質劫良民以求苟免耳爲法之獘至於如此亦可變已乎如臣之策以職司守令之罪罪舉官以舉官之罪罪職司守令今使舉官與所舉之罪均縱又加之舉官亦無如之何終不能逆知終身之廉者而後舉特推之於幸不幸而已苟以其罪罪職司守令彼其勢誠有以督察之臣知貪利小人無容足之地又何必於舉官焉難之

無沮善策

前人昔者先王之爲天下必使天下欣欣然常有無窮之心力行不倦而無自棄之意夫惟自棄之人則其爲惡也甚毒而不可解是以聖人畏之設爲髙位重祿以待能者使天下皆得踴躍自奮扳援而來惟其才之不逮力之不足是以終不能至於其間而非聖人塞其門絕其塗也夫然故一介之賤吏閭閻之匹夫莫不奔走於善至於老死而不知休息此聖人以術驅之也天下苟有甚惡而不可忍也聖人旣已絕之彼將一旦肆其忿毒以殘害吾民是故絕之則不用用之則不絕旣已絕之又復用之則是驅之於不善而又假之以其具也無所望而爲善無所愛惜而不爲惡者天下一人而已矣以無所望之人而責其爲善以無所愛惜之人而求其不爲惡又付之以人民則天下知其不可也世之賢者何常之有或出於賈豎賤人甚者至於盜賊往往而是而儒生貴世之所望爲君子者或至於放肆不軌小民之所不若聖人知其然是故不逆定於其始進之時而徐觀其所試之效使天下無必得之由亦無必不可得之道天下知其不可以必得也然後勉彊於功名而不敢僥幸知其不至於必不可得也然後有以自慰其心久而不懈嗟夫聖人之所以鼓舞天下之人日化而不自知者此其爲術歟後之爲政者則不然與人以必得而絕之以必不可得此其意以爲進賢而退不肖然天下之獘莫甚於此今夫制策之及等進士之髙第皆以一日之間而決取終身之富貴此𨿽一時之文辭而未知其臨事之能否則其用之不已太遽乎天下有用人而絕之者三州縣之吏苟非有大過而不可復用則其他犯法皆可使竭力爲善以自贖而今世之法一陷於罪戾則終身不遷使之不自聊賴而疾視其民肆意妄行而無所顧惜此其初未必小人也不幸而陷於其中途窮而無所入則遂以自棄府史賤吏爲國者知其不可闕也是故歲久則補以外官以其所從來之卑也而限其所至則其中𨿽有出羣之才終亦不得齒於士大夫之列夫人出身而仕者將以求貴也貴不可得而至矣則將惟富之求此其勢然也如是則𨿽至於鞭笞戮辱而不足以禁其貪故夫此二者苟不可以遂棄則宜有以少假之也入貲而仕者皆得補郡縣之吏彼知其終身不得遷亦將逞其一時之欲無所不至夫此誠不可以遷也則是用之之過而已臣故曰絕之則不用用之則不絕此三者之謂也

論委任大臣

包拯臣嘗讀漢書谷永傳曰帝王之徳莫大於知人誠哉是言也夫王者端居巖廊之上垂拱而仰成者以能知人能官人使之然爾或異於是則𨿽堯舜之焦勞�瘠亦不能成無爲之化也伏惟陛下以明睿之姿勵精求治之功中外臣僚才與不才固無有能逃聖鑑者矣且丞弼之重最爲今之極選而治亂系焉若乃挺然盡心敢任天下之責者卽當委而付之設或拱默取容以徇一身之利者亦當罷而去之惟在陛下神機洞照甄別而信任之爾若任而不擇擇而不精非止不能爲治抑所以爲害矣夫近臣中素有公望實才眾所謂賢者陛下旣得而知之亦宜亟擢而用之若知而不能用用而不能盡其才何以致理哉不可以邊陲不聳恬然便謂無事況諸路饑饉相繼財用不足府庫虛竭士卒驕惰振舉紀律杜絕萌漸正是可爲之時固宜參用賢者助成治體此尢不可緩也大抵今之居位者挾姦佞則蔽善而背公溺愛憎則賣直而嫁禍然但以勢利相軋苟得無恥豈有援賢進能之意乎儻令如是輩比肩並進而望風俗日益美教化日益成其可得哉論者皆曰今若以廉直退讓有守之士擇焉而用置諸左右則向日之失立可矯正而邪諂苟且忌刻姦險之徒當不令而去矣陛下何憚而不爲哉臣以孤賤之徒叨居言責之任圖所以爲報者惟思傾竭愚慮庶可上裨聖政萬分之一願陛下少畱神則天下蒙幸

論大臣形迹事

前人臣伏見朝廷累年以來凡進用庶官裁處大事必避形迹以爲公道上下相蔽習以爲常有才者以形迹而不敢用不才者以形迹而不敢去事有可爲者以形迹而不爲事有不可行者以形迹而或行此蓋苟避中傷以防後害爾爲身謀則可爲國謀則不當如是此最時政之大害也且天子擇宰相宰相擇諸司官長諸司官長參舉僚屬俾公卿大夫而下各稱其職然後推誠委任坦無疑貳則中外協濟政務修舉如此而不臻古治者臣所未諭也臣伏讀唐書太宗朝或言魏徵阿黨者帝使溫彥博驗之無狀因令彥博讓之且曰今後不得不存形迹他日徵入奏曰臣聞君臣協契義同一體豈可不存公道惟事形迹若君臣上下同遵此路則邦之興喪或未可知帝瞿然攺容曰吾已悔之矣又髙宗嘗責侍臣不進賢才李安期對曰聖帝明王莫不勞於求賢逸於任使設使堯舜苦己�疾不能用賢亦王化不行況天下至廣非無英彥但比近公卿薦引卽遭囂謗以爲明黨況沈滯者未伸而在位者已損所以人思苟免競爲緘默若人主虛己招納廣務搜訪不忌恩讎惟能是用讒旣不入誰敢不竭忠誠此皆事由君上非臣下所能致也髙宗深納其言所以貞觀永徽之代最號太平者蓋由廣延納之道推至公之心使之然矣宜乎載在史冊煥爲美談伏自陛下嗣守神器已逾二紀日禦便殿孜孜求治𨿽古先哲王未有如是之焦勞也而時多疵癘民未富庶國廩罕蓄邦計亦削者何也蓋知人用人之道恐有所未盡爾昔齊桓公問管仲曰何者害霸曰不能知人害霸也知而不能用害霸也用而不能信害霸也旣信而又使小人參之害霸也夫管仲一諸侯佐爾猶愼於信用小人況巍巍盛徳復將有所間然乎伏望陛下奮乾剛之威確然英斷申命宰執進用賢俊斥去形迹之獘以廣公正路路判忠佞抑僥幸察左右愛憎之說延中外儻直之議愼重名器振舉綱目則可使教惇於上民悅於下召天地之和气致邦國於永寧惟在陛下日愼一日力行而已

乞不用贓吏疏

前人臣聞廉者民之表也貪者民之賊也今天下郡縣至廣官吏至眾而髒污擿發無日無之洎具案來上或橫貸以全其生或推恩以全其釁𨿽有重律僅同空文貪猥之徒殊無畏憚昔兩漢以贓私致罪者皆禁錮子孫矧自犯之乎太宗朝嘗有臣僚數人犯罪並配少府監隸役及該赦宥謂近臣曰此輩旣犯贓濫只可放令遂便不可復以官爵其責貪殘愼名器如此皆先朝令典固可遵行欲乞今後應臣僚犯贓抵罪不從輕貸並依條施行縱遇大赦更不錄用或所犯若輕者只得授副使上佐如此則廉吏知所勸貪夫知所懼矣

用人部藝文二

君術策一

宋蘇轍天下之事非宰相不可盡行非諫官不可盡言天下之人誰能必至於諫官宰相者惟其少而學之長而欲行之終其身而不當其位不可以侵官而求盡其意是故士大夫之間猶有不能自盡其才於天子者也今臣幸而生於天下無事之時每一間歲天子常詔兩制大臣使舉天下之士上自登朝之吏而下至於山林之匹夫咸得竭其所懷以盡天下之利害非天子出納耳目之官而得以言萬民之情僞非天子黜陟賞罰之臣而得以論百官之長短非天子武力將帥之士而得以議兵革之彊弱非天子錢谷大農之吏而得以榷財用之多少蓋天下之人非必爲宰相諫官而後可盡行而盡言者使之一旦得以詳數而悉說之此有以見天子之意所以待之者甚重而不輕也而臣何敢以無說而處於此臣常以爲天下之事𨿽其甚大而難辦者天下必有能辦之人蓋當今之所謂大患者不過曰四裔彊盛而兵革不振百姓雕獘而官吏不飭重賦厚斂而用度不足嚴法峻令而姦宄不止此四患者所以使天子坐不安席中夜太息而不寐者也然臣皆以爲不足憂何者天下必有能爲天子出力而爲之者而臣之所憂在乎天下之所不能如之何者也臣聞善治天下者必明於天下之情而後得禦天下之術術者所謂道也得其道而以智加焉是故謂之術古之聖人惟其知天下之情而以術制之也故萬物皆可得而役其生皆可得而制其死牛服於箱馬服於轅鷹隼服於牛不可以有所觸馬不可以有所踶鷹隼不可以有所擊此三者喜怒好惡之情發於其外而見於人也是以因其所忌而授之以其術至於終身制於人而不去且治天下何異於治馬也馬之性剛狠而難制急之則獘而不勝緩之則惰而不進王良造父爲之先後而制其遲速驅之有方而掣之有時則終日蹀躞而不知止此術之至也古之聖人驅天下之人而盡用之仁者使效其仁勇者使效其勇智者使效其智力者使效其力天下之人𨿽雜然皆列於前安得仁人君子而後任之且𨿽有天下之善人與之處而不知其情禦之而不中其病則𨿽有好善之心而不獲好善之利何者彼不徒爲吾用也而況乎天下之英雄欲收其功而不制其心者昔者秦漢之際姦宄猛悍之人所在而爲寇髙祖發於丰沛之間行而收之黥布彭越之倫皆撫而納諸其中其所以制之者甚備也玉帛子女牛羊犬馬以極其豪侈之心輕財好施惇厚長者以服其趄之懷倨肆傲岸輕侮淩辱以折其彊狠之气其視天下之英雄不啻若匹夫孺子然皆得其歡心而用其死力至於元成之世天下久於太平士大夫生於其間無復英雄難制之風天下之士皆書生好儒其才气勇力無足畏者俯首下气求爲之用而不暇兀成哀平亦欲得天下之賢才而用之然而不知其情不獲其術賢人君子避讒畏譏遠引而去而小人宦豎縱橫放肆而制其事此甚可憫也夫人之平居朋友之間僕妾之際莫不有術以制其變蓋非有深遠難見之事也欲其用命而見其所害欲其樂從而見其所利欲其喜而致其所悅欲其懼而致其所忌欲其開心見誠而示之以無所恐欲其守死不去而示之以無所往此天下之人皆能知之而至於治天下則不能用且此過矣天下以爲天子之尊無所事術也而不知天下之事惟其英雄而後能有大功而世之英雄常苦豪橫太過而難制由是觀之治天下愈不可以無術也

君術策二

前人將求禦天下之術必先明於天下之情不先明於天下之情則與無術何異夫天下之術臣固已略言之矣而又將竊言其情今使天子皆得賢人而任之𨿽可以無憂乎其爲姦然猶有情焉而不可以不知蓋臣聞之人有好爲名髙者臨財推之以讓其親見位去之以讓其下進而天子禮焉則以爲歡進而不禮焉則𨿽逼之而不食其祿力爲廉恥之節以髙天下若是而天子不知焉而豢之以厚利則其心赧然有所不平人有好爲厚利者見祿而就之以優其身見利而取之以丰其家良田大屋惟其與之則可以致其才知是而天子不知焉而彊之以名髙則其心缺然有所不悅於其中人惟無好自勝也好自勝而不少柔之則忿斗而不和人惟無所相惡也有所相惡而不爲少避之則事其私怒而不求成功素剛則無折之也素畏則無彊之也彊之則將不勝而折之則將不振凡此數者皆所以求用其才而不傷其心也然猶非所以馭天下之英雄蓋臣聞之天下之姦雄其爲心也甚深而其爲迹也甚微將營其東而形之於西將取其右而擊之於左古之人有欲得其君之權者不求之其君也優遊翺翔而聽其君之所欲爲使之得其所欲而油然自放以釋天下之權天下之權旣去其君而無所歸然後徐起而收之故能取其權而其君不之知古之人有爲之者李林甫是也夫人旣獲此權也則思專而有之專而有之則常恐天下之人從而傾之夫人惟能自固其身而後可以謀人自固之不暇而欲謀人也實難故古之權臣常合天下之爭天下且相與爭而不解則其勢無暇及我是故可以久居而不可去古之人有爲之者亦李林甫是也世之人君苟無好善之心幸而有好善之心則天下之小人皆將賣之以爲姦何者有好善之名而不察爲善之實天下之善固有可以謂之惡而天下之惡固有可以謂之善者彼知吾之欲爲善也則或先之以善而終之以惡或有指天下之惡而飾之以善古之人有爲之者石顯是也人之將欲爲此釁也將欲建此事也必先得於其君欲成事而君有所不悅則事不可以成故古之姦雄劫之以其所必不能其所必不能者不可爲也則將反而從吾之所欲爲古之人有爲之者驪姬之說獻公使之老而避禍是也此數者天下之至情故聖人見其初而求其終聞其聲而推其形蓋惟能察人於無故之中故天下莫能欺何者無故者必有其故也古者明君在上天下之小人伏而不見夫小人者豈其能無意於天下也舉而見其情發而中其病是以愧恥退縮而不敢進臣欲天子明知君子之情以養當世之賢公名卿而深察小人之病以絕其自進之漸此亦天下之至明也

乞分別邪正札子

前人臣竊觀元佑以來朝廷攺更獘事屏逐羣枉上有忠厚之政下無聚斂之怨天下𨿽未大治而經今五年中外帖然莫以爲非者惟姦邪失職居外日夜窺伺便利規求復進不免百端遊說動搖貴近臣愚竊深憂之若陛下不察其實大臣惑其邪說遂使忠邪雜進於朝以示廣大無所不容之意而冰炭同處必致交爭燻蕕共器久當遺臭朝廷之患自此始矣昔聖人作易內陽外陰內君子外小人則謂之泰內陰外陽內小人外君子則謂之否蓋小人不可使在朝廷自古而然矣但當置之於外每加安存使無失其所不至憤恨無聊謀害君子則泰卦之本意也昔東晉桓溫之亂諸桓親黨布滿中外及溫死謝安代之爲政以三桓分�三州彼此無怨江左遂安故晉史稱安有經遠無競之美然臣竊謂謝安之於桓氏亦用之於外而已未嘗引之於內與之共政也向使安引桓氏而置諸朝人懷異心各欲自行其志則謝安將不能保其身而況安朝廷乎頃者一二大臣專務含養小人爲自便之計旣小人內有所主故蔡確邢恕之流敢出妄言以欺愚惑眾及確恕被罪有司懲前之失凡在外臣僚例蒙摧沮盧秉何正臣皆身爲待制而明堂薦子止得選人蒲宗孟曾布所犯明有典法而降官褫職惟恐不甚明立痕迹以示異同爲朝廷斂怨此二者皆過矣故臣以爲小人𨿽決不可任以腹心至於牧守四方奔走庶事各隨所長無所偏廢寵祿恩賜常使彼此如一無迹可指此朝廷之至計也近者朝廷用鄧溫伯爲翰林承旨而臺諫雜然進言指爲邪黨以謂小人必由此匯進臣嘗論溫伯之爲人粗有文藝無他大惡但性本柔弱委曲從人方王珪蔡確用事則頤指如意及司馬光呂公著當國亦脂韋其間若以其左右附麗無所捐益遇流便轉緩急不可保誠信不爲過也若謂其懷挾姦詐能首爲亂階則甚矣蓋臺諫之言溫伯則過至爲朝廷遠慮則未爲過也故臣願陛下謹守元佑之初政久而彌堅愼用左右之近臣無雜邪正至於在外臣子以恩意待之使嫌隙無自而生愛戴以忘其死則垂拱無爲安意爲善愈久而愈無患矣臣不勝區區博采公議而效之左右伏乞宣諭大臣共惇斯義勿謂不預攺更之政輒懷異同之心如此而後朝廷安矣

再論分別邪正札子

前人臣今月二十二日延和殿進呈札子論君子小人不可並處朝廷因復口陳其詳以瀆天聽竊觀聖意類不以臣言爲非者然天威咫尺言詞迫遽有所不盡退伏思念若使邪正並進皆得與聞國事此治亂之幾而朝廷所以安危者也臣誤蒙聖恩典司邦憲臣而不言誰當救其失者謹復稽之古今考之聖賢之格言莫不謂親近君子斥遠小人則人主尊榮國家安樂疏外君子進任小人則人主憂辱國家危殆此理之必然而非一人之私言也故孔子論爲邦則曰放鄭聲遠佞人子夏論舜之徳則曰舉臯陶則不仁者遠論湯之徳則曰舉伊尹則不仁者遠諸葛亮戒其君則曰親賢臣遠小人此先漢所以興隆也親小人遠賢臣此後漢所以傾頹也凡典冊所載如此之類不可勝紀至於周易所論尢爲詳密皆以君子在內小人在外爲天地之常理小人在內君子在外爲陰陽之逆節故一陽在下其卦爲復二陽在下其卦爲臨陽𨿽未盛而居中得地聖人知其有可進之道一陰在下其卦爲姤二陰在下其卦爲遁陰𨿽未壯而聖人知其有可畏之漸若夫居天地之正得陰陽之和者惟泰而已泰之爲象三陽在內三陰在外君子旣得其位可以有爲小人奠居於外安而無怨故聖人名之曰泰泰之言安也言惟此可以久安也方泰之時若君子能保其位外安小人使無失其所天下之安未有艾也惟恐君子得位因勢陵暴小人使之在外而不安則勢將必至反復故泰之九三則曰無平不陂無往不復竊惟聖人之戒深切詳盡所以誨人者至矣獨未聞以小人在外憂其不悅而引之於內以自遺患者也故臣前所上札子亦以謂小人𨿽決不可任以腹心至於牧守四方奔走庶務各隨所長無所偏廢寵祿恩賜彼此如一無迹可指如此而已若遂引而置之於內是猶畏盜賊之欲得財而導之於寢室知虎豹之欲食肉而開之以坰牧天下無此理也且君子小人勢同冰炭同處必爭一爭之後小人必勝君子必敗何者小人貪利忍恥擊之難去君子潔身重義知道之不行必先引退故古語曰一燻一蕕十年尙猶有臭蓋謂此矣昔先皇帝以聰明聖智之資疾頹靡之俗將以綱紀四方追迹三代今觀其設意本非漢唐之君所能仿�也而一時臣佐不能將順聖徳造作諸法率皆民所不悅及二聖臨禦因民所願取而更之上下欣慰當此之際先朝用事之臣皆布列於朝自知上逆天意下失民心仿徨踧踖若無所措朝廷𨿽不斥逐其勢亦自不能復畱矣尙賴二聖慈仁不加譴責而宥之於外蓋已厚矣今者政令已孚事勢大定而議者惑於浮說乃欲招而納之與之其事欲以此調停其黨臣謂此人若返豈肯徒然而已哉必將戕害正人漸復舊事以快私忿人臣被禍蓋不足言而臣所惜者祖宗朝廷也蓋自熙寧以來小人執柄二十年矣建立黨與布滿中外一旦失勢睎覬者多是以創造語言動搖貴近脇之以禍誘之以利何所不至臣𨿽不聞其言而槪可料矣聞者若又不加審察遽以爲然豈不過甚矣哉臣聞管仲治齊奪伯氏駢邑三百飯疏食沒齒無怨言諸葛亮治蜀廢廖立李嚴爲民徙之邊遠久而不召亮死二人皆垂泣思亮夫駢立嚴三人者皆齊蜀之貴臣也管葛之所以能戮其貴臣而使之無怨者非有他也賞罰必公舉措必當國人皆知其所與之非私而所奪之非怨故𨿽仇讎莫不歸心耳今臣竊觀朝廷用捨施設之間其不合人心者尙不爲少彼旣中懷不悅則其不服固宜今乃直欲招而納之以平其隙臣未見其可也詩曰無競維人四方其訓之陛下誠以異同反復爲憂惟當久任才性忠良識慮明審之士但得四五人常在要地𨿽未及臯陶伊尹而不仁之人知自遠矣故臣願陛下斷自聖心不爲流言所惑毋使小人一進後有噬臍之悔則天下幸甚天下幸甚臣旣待罪執法若見用人之失理無不言言之不從理不徒止如此則異同之迹益復著明不若陛下早發英斷使彼此泯然無迹可見之爲善也臣受恩深重輒敢先事獻言罪合萬死

請廣收人才疏

呂公著臣伏睹近詔舉才行堪任升擢官竊觀陛下自臨禦以來虛心屈己以待天下之士士之起艸茅小官而超至顯近者不可勝數然猶孜孜以求賢爲急誠欲廣收人才無所遺棄臣伏思自昔有爲之君不借賢於異代然唐虞之際亦稱才難則世固未嘗乏賢而人才亦不可多得今陛下降發中之詔非徒爲虛文也中外所舉蓋有百餘人𨿽不能盡當誠參考名實而試用之宜有可以塞厚望應明指者臣又竊詳今日詔意正欲達所未達然數年以來天下之士陛下素知其能嘗試以事而就中閒散者尙多恐其間亦有才實忠厚欲爲國家宣力者未必盡出於迂闊繆戾而難用也漢武帝時公孫弘初舉於朝以不稱旨罷後再以賢良舉帝親擢爲第一不數年間遂至宰相由是觀之人固未易知而士亦不可忽何則昔日所試或未能究其詳數年之間其才業亦容有進惟陛下更任之事以觀其能或予之對以考其言兼收博納使各得自盡則盛明之世無滯才之嘆不勝幸甚

任賢論

前人昔成王初�政召康公作捲阿之詩以戒之言求賢用吉士蓋爲治之要在乎任賢使能能者不必賢故可使賢者必有徳故可尊小賢可任以長民大賢可與之謀國若夫言必顧國家之利而行足以服眾人之心夷險一節而終始可任者非大賢則不能也人君𨿽有好賢之心而賢猶或難進者蓋君子志在於道小人志在於利志在於道則不爲苟進志在於利則求爲苟得忠言正論多咈於上意而淫辭邪說專媚於君心故君子常難進而小人常易入不可不察也自古𨿽無道之君莫不欲治而惡亂然而治君少而亂國多者其所謂忠者不忠而所謂賢者不賢也書曰有言逆於汝心必求諸道有言遜於汝志必求諸非道人主誠存此心以觀臣下之情則賢不肖可得而知矣

論邪正君子小人疏

趙抃臣聞欲治之主得人其昌左右前後皆盡賢正也謀謨讜言皆盡延納也忠厚鯁亮之士日益招徠便佞詭姦之徒日益摧縮號令風化日益流布朝廷中外日益尊安若然富壽之域坐躋太平之象立見噫左右前後百不得賢正之人而爲之輔翼𨿽堯之�瘠舜之孜孜夏禹之克勤文王之不暇食末如之何也已漢劉向謂正臣進者治之表正臣間者亂之基誠哉是言也在易君子道長小人道消於卦爲泰其爻云上下交而其志通也正臣非君子歟反是則於卦爲否矣否之爻則曰上下不交而其志不通內小人而外君子邪臣非小人歟此言爲天下者宜進君子而退小人也明矣谷永所謂帝王之徳莫大於知人者旨哉夫南面而聽天下也公卿百執事雜然滿前孰爲正孰爲邪孰爲君子孰爲小人在聖人明視而聰聽之精擇而愼揀之眞僞明白人焉廋哉大抵輔相樞極之任得正人也得君子也然後同徳而同心也則其下所謂邪者小人者靡然相與俯首帖耳以去而徘徊肯畱者無幾矣覽觀古昔信史備存有虞大聖人也任十六相世濟徳美檮杌饕餮流竄四裔民至於今稱之亡窮周成哲王也善有旦奭則倚之不貳惡有管蔡則誅之勿疑故年七百而世三十也始皇惑髙斯之佞不能奪忽叔孫之才不能與秦嬴之敗曾不旋踵元帝知恭顯之姦不能擯愛蕭望之之賢不能用炎漢之運從而衰下而唐太宗納房杜王魏之切議誅侯集張亮之凶愎遂成貞觀之治天皇聽許宗之附會戮無忌之忠良終有易姓之禍其後元振朝恩之擅權元載盧杞之竊位代徳之世其危殆相繼不絕如�玆誠用人之得失莫不系國之安危間分兩塗不可不辧恭惟陛下以上聖之資禦神器之重開納忠讜繼承祖宗數路以取人一徳以求治然而邇來日星謫見聖躬焦勞蝗澇爲災民力衰竭倉廩空窘官冗兵驕風俗奔競今當治其獘安其危豈一人獨運於巖廊之上而能致之哉當此時也謂宜博選忠直方正能當大任世所謂賢人端士者速得而亟用之位於輔弼之列朝夕獻替得嘉謀嘉猷發爲號令天下耳目聞見太平之治在今日爾臣不勝大願陛下宸斷不疑舉正以卻邪陟君子而黜小人有爲於可爲之時無因循後時之悔則天下幸甚宗廟之靈社稷之福此其時也臣遠賤之迹愚亡所能惟思死節一誠上報陛下采擢覆幬之徳萬分一二臣無任許國竭忠激切待罪之至

任賢疏

元許衡賢者以公爲心以愛爲心不爲利回不爲勢屈置之周行則庶事得其正天下被其澤賢者之於人國其重固如此也然或遭時不偶務自韜晦有舉一世而人不知者𨿽或知之而當路之人未有同類不見汲引獨人君有不知者人君𨿽或知之召之命之況如廝養而賢者有不屑就者𨿽或接之以貌待之以禮而其所言不見信用有超然引去者𨿽或信用復使小人參於其間責小利期近效有用賢之名無用賢之實賢者亦豈肯尸位素餐徒費廩祿取譏誚於天下也𨿽然此特爲難進者言也又有難合者焉人君位處崇髙日受容悅大抵樂聞人之過而不樂聞己之過務快己之心而不務快民之心賢者必欲匡而正之扶而安之使如堯舜之正堯舜之安而後已故其勢難合況姦邪佞幸醜正惡首肆爲詆毀多方以陷之將見罪戾之不免又何望庶事得其正天下被其澤耶自古及今端人雅士所以重於進而輕於退者蓋以此爾大禹聖人聞善卽拜益戒之曰任賢勿貳去邪勿疑貳之一言在大禹猶當警省後世人主宜如何哉此任賢之難也

去邪疏

前人姦邪之人其爲心險其用術巧惟險也故千態萬狀而人莫能知惟巧也故千蹊萬徑而人莫能禦人君不察以諂爲恭以詐爲公以欺爲可信以佞爲可近喜怒愛惡人主固不能無然有可者有不可者而姦邪之人一於迎合竊其勢以立己之威濟其欲以結主之愛愛隆於上威擅於下大臣不敢議近親不敢言毒被天下而上莫之知此前人所謂城狐也所謂社鼠也至是而求去之不已難乎𨿽然此由人主不悟誤至於此猶有說焉如宇文士及之佞太宗灼見其情而竟不能斥李林甫妒賢嫉能明皇洞見其姦而卒不能退邪之惑人有如此者可不畏哉

夢卜論

明徐芳古今進賢之法至夢卜而奇極矣夢而胥靡卜而釣叟一相之一師之尢奇而創者也吾聞古之用人者矣曰敷奏以言明試以功車服以庸未聞決之於冥冥也知人則哲能官人夫官則必旣知之矣但曰夢卜已耳三徳六徳之次亦奚辧乎虞舜側陋登庸此千古破格之祖然固以師錫也而且試之女之事有詢也言有考也至三載底績而後陟焉若是則可謂愼矣突如其夢也胥靡也而相之卜而釣叟而又師之安所取信哉且人主之用人將用其所知乎抑聽之不可知乎如用其所知則官人之法在矣如聽之不可知則是進退之柄付之掌夢協卜而遂可也文王車載呂尙猶曰與語而悅之也髙宗則尢異但曰夢帝賚予良弼乃審厥象旁求於天下云爾信如所言髙宗之用人一無所恃獨恃其夢也惑亦甚矣商之先仲虺伊尹萊朱諸人弼皆良也奚所自賚焉且夢何境夢中之象又何物也未論窈冥惝恍息移而景已逝卽使目之極眞認之極細而此杳冥惝恍之面目安能得之筆墨圖繪髙宗之藝未遽毛延壽顧虎侯若也就令得之而茫茫六宇何從擬索王之舉已同兒戲設有不幸而所肖者乃一庸妄不類之輩亦舉而相之乎夫夢何常之有役夫爲君尹氏爲僕牧童而夢曲蓋蟻穴而夢王國皆夢也夢良弼而求以爲相令偶夢淑女亦將求之以爲後乎是夜之惝然者而晝皆紛然也守先王之成法博咨以求之詢考以試之苟有其人吾得而破格也何患賢之弗獲冥冥之決吾見其滋謬也然則傅巖之肖奚從來乎曰髙宗非眞夢也所肖之象亦不自夢中得也夫傅說者賢而隱於版築者也髙宗以爲吾之相非是人不可而說之賢未肯冒焉自進卽驟而升之而艸野�逖之人一旦加之臣民之上名實未孚而從來者近其誰能聽之故托之不言托之夢寐援帝以尊之假肖像以神之於是殷之人皆色然曰此天之所授以輔吾君者也而爰立之舉可以行之而不疑矣文王之於呂尙意亦同此彼知渭水之濱有異人焉而王霸之輔也不先之以卜何以傾周人之耳目而作其信重哉凡昔命世之士未有可以常格待之者也故管仲於齊淮陰於漢諸葛武侯於蜀昭烈皆朝匹夫暮將相其君臣相遇固非漫然於一試者何況髙宗髙宗之在民間久矣當居河䢐洛之時久已知傅巖之有人其爲狀貌亦久得之而自阿衡以來若伊陟巫咸諸臣皆世祿而有顯望者也不以術濟之殷之百官說安得而驟統之哉他日漢文之於鄧通亦用此術其所謂黃衣登天者皆飾說以愚一時之耳目而一用之賢一用之寵幸其得失乃遂相萬者也後世不察而深信之又踵其所爲往往以冥冥決事娃嬴以夢進驪姬以筮進唐廢帝至貯崔盧之名於琉璃瓶而以箸挾之梁之武帝至以侯景之內附爲協牧守之來降而加之寵異喪敗之禍竟從此起夫事之過於奇者其獘未有不亂天下者也守其常以待其非常先王之法所爲萬世而無獘也湯武之誓師也稱天以臨之盤庚之告殷民數懼以乃祖乃父神道之教三代由之久矣髙宗文王豈有異焉得其人進之夢與卜亦奚弗可也

天生人才以供一代之用論

徐廷宗天無負於人也特患人有負於天而才不究其用用不適於時非天也人也蓋自人之負天者多乃不謂降才者天而謂貞下起元一種淸淑之气若司藏者所出不勝其所納且謂遞否遞泰若陰晴之忽轉而不可常夫气有所不盡泄則生而才者千萬中之一二數有所不可常則才而足以供其用者千百年來能幾日哉甚矣自虛其所生而乃爲所生者誣也橫覽古今大不其然天生人才供一代之用說者謂宋運陽九人云亡而國殄瘁有慨乎其言之也特爲武穆鳴冤李綱宗澤諸才人吐气乎噫此固然也然而非崔與之創說也從來聖哲龍興不借資於后土英賢鵲起誰束手於前籌人效一人之長代收一代之用夫非天實生之也與哉天則何負於人也天於人爲大父母大君其宗子也千億子孫之主盟而一代之督也人才其主伯亞旅也轉矚而下之卽至愚至賤輕如飛羽者亦其臧獲�養有之以爲用而無之無以爲家也況乎生而才者於宗子爲指臂於族屬爲眉目而於父母爲掌上之懸藜也豈再計哉𨿽然屬毛離裏以後蒙養一開棄幼志而騁前途也則父母無所與其力才不才視之子矣其有當乎宗子之心而宗子以心托之念與分事權與共庶幾亢甲氏之封啟昭景之戴父母更無所與其力也用不用視其子之遇矣借令中才之子弟不自愛以忝所生而宗子又不愛父母之所愛鄙夷之與廝養等家之索也誰職其尢且得謂父兮母兮不詒之以髙辛髙陽之十六族耶毋乃所生者誣耶夫人樊然而生不爲天之所才則已天生而才者寥寥不足以供一代之用則已自非然者而棄之而之生於天者謂之何不棄不而瓠落收之而積薪委之而菀特扤之主張一代者其謂天之所生何蓋嘗極論千古以前燧人之四佐軒皇之六相中天之五臣莘野之鋤傅巖之雨渭水之熊其才之篤於所生也則魏之珠趙之璧也其才之適於所用也則庖之刃郢之斤也其用之盡其才也則腹心手足遞爲官而天與人兩無負也明明穆穆敻絕千古非直供一代之用已也代而降也何代無才卽謂秦得金策天固醉乎然而五羖一用一代且顯且傳天之所生未盡夢夢也若夫收圖籍者用以發縱指示冠雲臺者用以延攬英雄奇畫八陣用噓旣燼之炎潛授五龍用取虞淵之日謀斷分兩人而用之開基則一論語分半部而用之創守固全之數子者衡之三五之佐不啻巫分大小而各各自豎以供一代之用也亦庶幾無負於天之所生哉要以才不適於用不可謂之供用不盡其才不可謂之供天之降才豈有殊也無柰何煮鑄斬刈之才刻解環炙轂之才浮彊直偏拗之才矯刻而用之一代之元气傷則徙木適以灰秦浮而用之一代之淳風破則滑稽幾以替漢矯而用之一代之典型壞則新法竟以禍宋彼其生於天者豈非聰明彊力一畸人哉而嘗試用之毒如烏菫曾不若不用之爲愈也則不才之才也至於廣川醇矣稅駕膠西淮陽戇矣絕迹禁闥金鏡鑄千秋空壞風度沙籌唱夜月自壞長城鎖鑰虛委於北門耆英投老於洛社才與不才何辧用與不用何居嘗試以諸人之才衡其所生之代並衡其當代所需之用有其用之無弗供也而遇非其主天且如人何哉由此以譚天爲一代生才其可用者十之五其有才而不善用者十之五其用之而能盡其才以不負人才之生且不負生人才之天者則十不得一也孔子曰才難不其然乎難在人不在天不難於生難於用也吾且無論供一代之用者金聲玉振千百代而下賴以鼓吹休明其在當代大不能東周小不能變魯天耶人耶誰實生之誰實用之耶論而至是崧嶽之气何代不生甫生申而泰階六星一日未平竊見珠枯岸而璧韞山沈淪者不知凡幾許也謂往古來今之天於人一無所負乎則吾不敢管窺請質鴻鈞於連祁矣

上世宗皇帝任大臣疏

魏棨臣聞龍弗得云無以神其變化君弗得臣無以成其治功故有不世出之大君必有命世之大臣以佐之屬者陛下由藩邸入嗣大服維新之詔下與時宏賁薄海內外歡欣之聲與王化遠邇天下舉首而望以太平可期然臣漆室之憂以爲有是君不可無是臣竊恐陛下亦孤立矣美也孰將順之過也孰匡救之萬世大君之道果孰引之而孰陳之耶引君於道者大臣責也可以爲大臣者在於有奇節而循正道者也陛下之大臣豈求之而未得耶天下蓋未嘗無其人也不在廟廊則在江湖故商髙宗夢想良弼而乃得之築巖爰立作相置諸左右而卒之啟心沃心果不在當時之屍素而在版築之褐夫今陛下之左右果有啟心以沃心者乎則不事他求矣若使嘗臭拜塵之徒保祿於元臣之間其爲新政之累不小也欲求大臣誠在夫有奇節而循正道者耳內選於羣工外選於五方觀其所言足以知蘊觀其所爲足以知義觀其所行足以知賢觀其所取足以知廉觀其所舉足以知忠觀其所守足以知勇數者觀之大臣得矣旣得其人則不必限以資格而驟用之𨿽在韋布而驟用之𨿽在下位而驟用之吾知用大臣而已庸計其韋布與下位耶旣用之則事無大小悉以咨之而可行不可行者委之議處陛下惟法天以總大綱用晦而日益明矣然非其人則偏聽之姦生故大臣不可以不簡用也抑聞皇祖之制處大事定大議必由於內閣大臣所以防矯制之姦也自大學士楊士奇始以假之中官假而不歸其議處之柄遂有所歸矣始欲和同彼此而主賓之辧卒以不明始欲容養將護而竊柄之害滋蔓其非我皇祖之意也陛下奮攬乾綱親覽章奏固不世出之主也然聰明有限世故曷已不有可分授之大臣以參決其議者乎參決旣委之大臣則不宜以中官與焉伏乞舉皇祖之典刑還相權於內閣而事之可否必使大臣獻替焉則事不勞而理陛下之聰明因得而內養矣然非其人則不可重任故曰大臣貴於簡用也

請法祖宗制用人疏

李邦華題爲乞遵祖制辧官方以收眞才以杜幸門事臣惟國家急務莫先於用人夫用人之法如大冶之鑄器然器誠巨則用物不得不弘也器誠美則鑪錘不得不備也器欲精則取材不嫌於擇也器欲利則淬砥不嫌於久也故善官人者張天下以爲之羅曾不限人於一迹之塗酌材具而適其用曾不啟人以躍冶之思臣嘗考祖宗之世用人如器內外之員不以低昂視也委任之際不令輕重混也陟斥遷擢之間𨿽時有不測以鼓舞豪傑而不使人得乘其竇以滋幸冒也故濟濟悉王國之楨師師襄以寧之業猗與盛哉迨夫世漸遠而祖制不勝湮矣進取之途日棼而莫可究詰矣當事之臣且狃於習見習聞而罔知所從稽矣於是會推大察則蒿目乏才遷轉庶官則扼腕積薪日鰓鰓然於衿見肘窮之患是何人才有餘於昔而不足於今仕路獨通於前而顧滯於後耶臣愚嘗稽祖宗之舊制以印今日之時政而後乃知法之敝也久矣謹摘其所當亟爲釐政者爲陛下陳之一曰閣臣專用詞林非制夫詞林之設原以備侍從顧問之選耳閣臣身膺機務平章軍國卽明習典故者不可少而彼馳驅中外素掌兵馬錢谷之賢其經歷親切不尢足以資廟議耶祖宗朝如黃淮楊士奇金幼孜胡儼薛瑄李賢楊一淸張孚敬等未嘗由詞林也而建豎頗不居人後槪可睹矣惟是一二權相秉國黨同伐異衣缽密傳遂外仍旁求之虛推內操欽點之實柄試觀數十年間並未有越詞林而得與政府者豈聖明獨有偏私就裏機關夫亦可知而不可言耳近政本孤單閣臣葉向髙屢疏爰立欲破錮習臣請得因閣臣公虛之量復內外兼用之制除宮端爲時望所歸者臣不具論其未由詞林�歷有聲者或求之朝或求之野更當效祖制五品入閣議事之例特拔海內一二名流以充其選至其點用則須閣臣本貫日之精忠妙回天之巨臂以成聖朝之曠舉以永萬年之休聞不可辭也二曰詞臣專守館局非制今之言詞臣者日讀中祕書耳然古今異時法制異代事勢異宜卽胸破萬卷不無膠執不通之虞縱識力邁俗容有足己自用之嫌何如試之事任流覽徧照以益擴其耳目之爲得乎祖宗朝如劉永淸以侍講出爲布政徐有貞以諭徳出爲僉都趙貞吉以諭徳兼禦史宣諭將士其後仍參密勿未聞貶賢也近一切名爲儲相虛糜大官罔所事事體面空峻諳練蔑如及其獵居要津手忙腳亂如李廷機一署春曹他務艸艸惟是查算表袱變紙張以明節省不知堂堂宗伯職掌安在瑣屑乖舛令人傳笑則以未歷外官故也臣願申明祖制詞臣不訪出補方面卽刑名錢谷不以相煩而督學一官正其所長當樂此不爲疲而校士而外亦有上下文移之批呈撫按僚友之討論因而練習世故漸消驕倨任滿之日其果卓然自豎赫然有譽升官一級仍歸翰苑不亦善乎三曰翰林教習內書堂非制臣考髙皇帝朝內官不過僅識數字不諳文理時未有教習專官也永樂間始以聽選教授領其職亦未嘗用翰林也及英廟幼沖王振擅國陰蓄異志乃以翰林檢討官任之藉其聲名資其藻采蓋姦雄之長慮不軌之祕謀也當其教習之日彼此各在閒曹情孚意洽相識不忘一二十年後詞林通顯浸與執政內璫循資漸近天顏於是不約而同互相朋比表裏交通盜弄威福矣夫駙馬天子之館甥也所用教習不過春官曹郎止耳詞臣備皇上論思任東宮講幄道甚尊體甚崇乃僅以充刑余之師傅亦何太況苟非其人更貽國家無窮禍敗是安可不亟爲飭釐乎四曰六科內外間推非制夫京卿誠爲美秩藩參亦豈冗員但京卿數年便及建牙藩參浮沈動逾十載人情自不能無趨避之想惟是不論資俸而論品望始足以服人心耳乃推升相沿獘規曾弗問其一生建白之是非平日物望之輕重第處積俸之深淺爲內外之間推於是有矯矯邁眾之賢拘泥常格而俯首外補以明例者有碌碌人後之儔循次漸及因處非其據而不辭者似玆局守成規漫無甄別不令豪傑灰心而庸劣充庭乎臣查祖宗朝銓置無常遷擢不膠間升之法不知起自何年竟成今日陋習臣愚以爲賢者聚於一堂卽疊優以京卿不爲濫中才集於一時卽槪出之藩參不爲抑至於勤勞乃臣子之分資深亦恬淡之常不必旁開勞升閏升之蹊徑以啟淩獵競攫之幸孔如先年楊應文姚文蔚輩垂涎淸秩借口濫竽倚恃冰山要脇銓宰竟貽廉恥掃地之誚而今安在哉是惟秉衡大臣持以至公則規避之路絕揀擇之念消亦士習還淳一大關系也五曰臺升槪論考滿非制夫禦史一官入則持白簡以驅除姦邪出則馳靑驄以澄淸四方任固未易勝也故苟官貽羞卽黜之數月豈曰苛若其歷試見奇卽拔之數月寧曰驟安取考滿爲也且祖宗朝有禦史九年考滿升主事之例未聞定升京堂也有不待九年而以禦史升僉都若王胡宗憲羅亨信者矣未聞定限考滿也使其人誠賢九年不幾湮乎其人誠不肖京堂不大濫乎爲此議者則近時權相庇緘默之私人而餌言官之阿比所自創也將令容容多福之徒甘心詭隨苟且歲月以希棘寺冏卿之秩如取諸寄彼憂國憂時之士諤諤不下必不免於中道之摧折而朝廷無由資其遠到之表豎害固不在下而在上矣謂宜敕下吏部都察院於禦史升遷嚴加考核倘果徳性乖戾才調中庸卽資俸並深何妨劣處如其卓犖奇傑所至著稱卽不次超擢亦無非所以開功名之門收仁賢之利而柰何爲此拘拘乎六曰新銓待歷正郎非制夫銓部諸司名位僅與各曹等而官爵在其掌握進退一任裁決世所號爲權要也重權不宜久攬要津不宜久據況新進之士或外由推知內由部屬中行令彼循資而前𨿽累年積歲不過上者憲臬次者守郡猶乎其難之惟此曹一歷縱朝入暮出亦已堂堂乎僉憲之尊則安見數月主政便必不可謝事而直歷正郎始爲避賢路時耶乃邇來仕路茆靡難進易退之風邈矜榮啖華之習溺一入銓遭其由主事而輒引去者百不得一焉再歷員外而輒引去者十不得一焉至於洊歷正郎而後以告假請也則相沿爲常恬不之怪矣祖宗朝卽升遷調攺時表人然未有令銓司必坐待正郎而後歸省者何至於今頓創成規而牢不可破也亡謂今日旣以郎中歸他日必以郎中起而考功文選取權甚捷乎又亡謂今日旣以郎中歸他日卽以年例轉而雄藩大參金腰無缺乎此鄙夫患得患失之小算非君子處濃以淡之髙致也謂宜�下吏部凡本部司官新進衙門限以一年爲滿不論見歷何官聽其暫告若乃年例之推該部舊有常員似難獨廢相應與科道一並舉行如或偶經彈射卽不必罔上行私諸大不法第一有指摘便宜引避以俟論定決無倏而注籍倏而辦事笑罵由人好官自我之理臣非敢苛求以銓部黜陟人羣端本澄源責備宜倍不肖者或以臣言爲謬賢者必以臣言爲當也七曰倉關專差鄕蔭非制凡錢糧出入之司卽人品貪廉之關惟是靑年甲第世味未深向往方銳卽不必天付之性人盡皭然而損宦聲以易富厚喪平生而希錙銖輕重之間其猶庶幾有權乎乃若舉貢恩蔭或以末路而切窮途之感或因豢養而習奢浪之態途窮則溪壑難厭浪奢則資用必侈事權未親常萌逐逐之營美差一肩豈勝耽耽之視往者趙世卿利此輩朘削報羨凡管倉管關收稅之地多用此輩不憚道路之怨第期朴滿之充臣不暇遠舉卽如崇文門抽稅主事黃金璽長安揚穢萬口共沸有謂其每正稅一兩而越收至三兩者有謂其故縱班役索詐匿稅以共分贓者甚且騙及樂戶劉鶴以香料漏稅爲名而索得五千金者種種婪迹不可更僕一差之內臟逾十萬夫輦轂近地法紀森嚴尙爾橫行若是則各省直耳目所不逮者又可知已祖宗之世何嘗有此臣願皇上亟�戶部將黃金璽速議究處此後差委專任甲科一槪毋及鄕舉貢蔭卽其人誠廉幹出類需欠而往自不患無表見之日而決不得輕試以關稅倉差以斫軍民商賈之大命也八曰調簡推知驟獵京秩非制夫自久任法行而行取之途又不數開在外甲科推知積俸六年不遷以爲常然彼六年不遷者失皆所稱一時循卓而隆赫有聲者也若彼一經論列至於調簡則從前積俸盡付東流矣就中固自有治行不忒誤掛彈章一眚偶瑕無損全瑜者信當破格錄用然非積日累月何由殫其所長祖宗之制凡調簡官不合算先任考滿夫旣不以先任積俸合算考滿豈宜以先任積俸合算推升乃有調簡之後補任三年而得升者矣有不及三年而亦升者矣甚至有一年數月而亦升者矣而升率京秩秩多淸曹有力者越次以騁株拘者逾期而湮是勞苦歲月爲迂緩而左遷折肱爲捷徑也是薦剡不如糾劾而風波反成坦途也其何以服任事之心而塞徑趨之路重撫按之權而示官方之準乎臣願皇上�下吏部凡調簡推知非歷俸四年四月以上不得議升果其因蹶思奮傑然標表不妨相之牡牝驪黃之外遇以非常苟徒庸庸免咎蔑所短長卽仍升外任亦不爲刻總之期以杜幸竇而副賢勞耳九曰甲科降教槪從內轉非制有司之官才力不及者輕則調簡僻重則降教職此定例也追惟降教之令豈是優遊之資毋亦謂暫釋煩劇漸長聞識年餘而後還其故物庶幾弦轍頓更意气一新俾國家猶藉其用耳而何今之不然也一經議處輒營攺教郡氈之席未暖成均之鐸復振且轉瞬而超然曹郎矣卽有一二仍還外任者不過以處鄕貢而甲科不及也然則教職一官特不才有司借以爲終南之假道耳祖宗之制安在哉臣愚謂由教授而升國子助教等官者或出於觀政進士之未選告攺或出於賢能有司之因病請攺而後可但自教職升國子須期三年自國子升郎署亦須期之三年庶久勞於郡縣與久逸於閒曹者遲速適均而不生人心捷趨之想若乃旣系劣處又冒優轉則在外已無調簡之困衡在內又有淸秩之夷猶人亦何憚於一降而降亦何足爲不肖者儆耶臣願皇上�下吏部速爲釐正毋長滋蔓苟因循如昨則將來教缺不足以供新進之請攺被論之降降而鄕舉歲辟必有壅滯而不可言者此銓政之大患也十曰邊方州縣槪用科貢非制夫州縣本煩勞之役而邊方又寒苦之地戎馬之驚擾無時則守土之責任匪輕地方之雕瘵太甚則士女之拊循不易甲第往往畏而避之而吏部亦俯就人情多以鄕貢充選此輩或精力逾邁卽振刷而不前或志灰資格率踉蹌以結局曾何益於有無之數而邊事日弛邊民日罷臣考祖制嘉靖間尙書楊溥不嘗請除進士於邊縣乎彼惟靑年進士前途旣修則功名自喜之念足以鼓其气新硎初試則禍敗意外之虞不足撼其衷用之固籓籬而奠堂奧厚肌膚以安心膂策無逾是者而柰何僅取備於鄕貢爲也近遼陽築捨於戰款宣大躊躇於鄰封樞臣拊髀頗牧計臣焦心額餉臣議及此似屬迂妄然以收拾人心培植基本壯自然之金湯而增無形之甲冑決當愼此司牧臣願皇上�下吏部以後遇邊方州縣員缺須選授甲第中之慷慨任事者如其勞績茂著升遷勿逾考滿行取另爲優議不務循常以淹驥足如此而猶乏沈毅智勇之士出而抱固圉靖邊之長猷以膺簡在者臣不信也臣本新進未諳世務獨念國事方殷需人實急而年來睹記殊與祖制相悖臣恐日浸月夷官方滋濫故敢直抒其愚內惟閣臣內外兼用之制前此臺省諸臣數數言之臣似剿說第爰立伊邇不厭補牘其他種種率屬積獘不返阿徇非法臣妄冀攺弦易轍非不知蹈投鼠忌器之嫌拂小人幸冒淩競之私然糾正官方系臣職掌臣罔所避咎倘蒙聖明采擇亟下所司逐一釐正盡遵祖宗成憲將見官官若轂旋輻輳才益用而不滯人人知循分守義風斯恬而不競得人之盛當與先世媲隆矣𨿽然臣猶有說焉諫艸非塞白之文紀載關史局之職況議論有在一時或不無窒礙而久將藉爲考信者建白有在一時或任臆雌黃而後且借以定品者所恃史不絕書紀錄惟悉也祖宗朝諸司章奏毋論當否朝上夕報靡不一一宣付史館二百餘年來故實明備如指掌邪正分途若列眉職此之繇自陛下近年章疏彊半畱中於是惟六科諸臣每疏不候得旨槪付史館而十三道封事未經發票者竟同烏有史館不與編摹則一時旣多缺遺異日安所考證彈章無據而姦邪之膽不落陳謨罔稽而朝政之失不聞訐辧兩亡而是非得失之林時漸遠而益淆聖明廣厲耳目之司究竟且成聾瞽之獘則於國非福藎臣日抒精白之陳究竟曾無隻字之傳則於言官非體臣不敢謂芻蕘之愚足詔來玆特恐後之�今不察所由謂萬曆盛朝有君無臣禦史一官徒爾充斥而相率以寒蟬甘心也臣甚懼焉故敢於用人疏末復畢其款仰乞皇上亟�史館諸臣此後科道奏疏不必俟命槪入編摹庶益以作敢言之風而收用人之效豈不休哉

嚴用捨疏

馬子聰臣惟用一人而協淸議則羣情胥慶捨一人而合輿論則中外交歡是人才用捨之際亦人心悅服之機故孟子告國君用舍人才之道必欲問之左右訪及國人而後用捨者良有以也臣伏睹皇上踐祚以來裁抑僥幸優矜過誤親君子而遠小人除大姦而赦小過三數年來上恬下熙民安物阜眞足比隆唐虞三代矣邇者竊聞巡撫山東僉都禦史錢鉞未經吏部會推驟得遷任轉升監察禦史任儀偶因言事差錯遽蒙調謫外任臣切照錢鉞才器凡庸不協人望比年言官亦曾論列幸蒙皇上愛惜人材仍畱管事則榮亦大矣卻又罔思�忠幸圖進用交章劾奏已爲淸議所不容好官自爲不卹士夫之笑罵伏惟皇上睿謀英斷僥幸者悉被裁抑如罷黜禮部侍郎黃景之類是也今何於一錢鉞而復開此途乎再照任儀以言爲職因事納忠溺於傳聞錯寫寺名儻蒙皇上棄瑕宥過曲示優容則恩亦渥矣今已下法司推鞠尋蒙謫調外任論其迹則罪若難逃原其情則法亦可恕伏惟皇上天寬地容過誤悉蒙開釋如不罪中書舍人錯寫進士榜之類是也今何於一任儀而獨蒙調譴乎竊惟人君杜絕僥幸猶恐難防引用非人則其末難制臣於錢鉞非有所私而惡之也蓋用一錢鉞則效尢者多殆恐奔競之源已塞而復開寧不大壞名器而損政治之體耶人君開導使諫猶有面從因言獲譴誰不杜口臣於任儀非有所私而惜之也蓋去一任儀則結舌者眾殆恐言責之路已開而復閉寧不養成諛佞而致壅蔽之患耶伏望皇上謹人才用捨之道體人心好惡之公俯聽愚言收回成命奪錢鉞之官以杜小人幸進之漸還任儀之職以培直臣敢言之基社稷之福生民之幸也

乞簡輔臣廣錄用以隆治化疏

王徳臣惟自古帝王致治之盛必資於輔弼之臣而咨詢博采當愼於任用之始故堯舜禹湯文武之爲君必求臯陶伊傅周召以爲臣而其致治之隆有以參天地亙古今立極垂教萬世咸取則焉洪惟太祖髙皇帝繼天出治稽古建官始責成於六卿列聖繼體守成因時立政復委重於館閣逮我皇上軫念政本益重輔臣簡擇之命屢形詔旨聖淵深思得眞才以爲夾輔至愼切矣近該大學士題爲內閣缺人辦事奉旨會推來看臣仰見皇上憂勤惕勵之心用賢圖治之急是卽堯舜禹湯文武之所以爲君者也顧安得命世之佐以副側席之求乎選用之精任用之當正惟其時敢瀝愚衷少備采納竊惟大君者天地之宗子大臣者宗子之家臣陰陽賴之以燮理臣工視之以師法遐方觀之以賓服萬物因之以咸若其職任誠隆其關系誠大也故必行履忠貞以盡其徳器識弘博以充其材朝野具瞻以隆其望然後足以當其任而無愧乃若文言飾貌而迂�不適於用彊學博辧而執拗不通於時外飾廉隅而中藏貪詐以濟其私陰懷蠆毒而陽爲脂韋以保其祿此天下之大懟也有一於此皆足以妨賢而病國蠹治而殃民稔惡於無窮流禍於後世非特一時一事之失而已使非辧之於未用之先而悔之於旣用之後以致上孤聖明下叢羣議𨿽譴斥有加而傷敗已著竟亦何益於朝廷之萬一哉但知人則哲惟帝其難幾微疑似之間誠有不容於不愼者臣嘗考宋儒朱熹有言曰天地之間有自然之理凡陽必剛剛必明明則易知凡陰必柔柔必暗暗則難測故聖人作易遂以陽爲君子陰爲小人凡其光明正大�暢洞達如靑天白日如髙山大川磊磊落落無纖介可疑者必君子也使其依阿淟涊回互隱伏糾結如蛇蚓瑣細如蟣虱如鬼蜮狐蠱如盜賊詛�閃倏狡獪不可方物者必小人也此固取捨之極而觀人之法也簡擇輔弼之方亦豈有逾於此哉惟我皇上精察而愼用之耳昔唐肅宗用楊綰爲相一時大臣聲樂騶從率皆減撤俄頃轉移中外翕然宋英宗相司馬光而遼人戒飭邊吏愼勿生事開釁遠人畏戢甚於誅伐此固得人之證也夫二君皆中才之主愼用二臣猶足致效況我皇上以大有爲之君憂勤惕勵之心用賢圖治之急如此豈無若人以應其求者乎此臣所以望皇上精察而愼用之也臣聞千金之裘非一狐之腋大廈之構非一木之材故國家治化必賢才匯徵而後可成昔虞周之際百揆庶牧悉賴忠良先後疏附奔走禦侮罔非吉士用能同心共濟以成雍熙永淸之治仰惟皇上棫朴之化三紀於玆宜乎人才輩出比隆前代頃者每遇廷臣員缺輒患得人之難豈生才有古今之異哉良以進用之途未廣而遺佚之賢尙多固有志節足以表世而嘉遁自肥才足以底續而掄議未及或以一眚之微而遂捐其終身之用或以東隅之失而難收其桑楡之功又豈皇上愛惜長養曲成造就之心也哉臣伏願皇上俯念機務煩重簡自聖衷敷求正人以充任用仍乞�下吏部將每年薦舉遺佚人才公論共惜者盡數疏名上請或特賜超擢或遇缺塡補輔臣不得擅其予奪銓曹不得專其意見臺諫不得私其親識無使庸流下品得以乘機濫進如有推舉不公徇情偏執者容臣遵例糾劾務求允協則股肱惟人而朝無幸位功過並使而野無遺賢隆古之盛有道之長可坐而致矣

用人部藝文三詩

曹風候人四章

此刺其君遠君子而近小人之詞彼候人兮何戈與祋彼其之子三百赤芾興

也

維鵜在梁不濡其翼彼其之子不稱其服興

也

維鵜在梁不濡其咮彼其之子不遂其媾興

也

薈兮蔚兮南山朝隮婉兮孌兮季女斯饑比

也

小雅節南山十章

此詩家父所作刺王用尹氏以致亂節彼南山維石巖巖赫赫師尹民具爾瞻憂心如惔不敢戲談國旣卒斬何用不監興也

節彼南山有實其猗赫赫師尹不平謂何天方薦瘥喪亂弘多民言無嘉憯莫懲嗟興也

尹氏大師維周之氐秉國之均四方是維天子是毗俾民不迷不弔昊天不宜空我師賦也

弗躬弗親庶民弗信弗問弗仕勿罔君子式夷式已無小人殆瑣瑣姻亞則無膴仕賦也

昊天不傭降此鞠�昊天不惠降此大戾君子如屆俾民心闋君子如夷惡怒是違賦也

不弔昊天亂靡有定式月斯生俾民不寧憂心如酲誰秉國成不自爲政卒勞百姓賦也

駕彼四牡四牡項領我瞻四方蹙蹙靡所騁賦

也

方茂爾惡相爾矛矣旣夷旣懌如相�矣賦

也

昊天不平我王不寧不懲其心覆怨其正賦

也

家父作誦以究王�式訛爾心以畜萬邦賦

也

秋胡行

魏文帝堯任舜禹當復何爲百獸率舞鳳凰來儀得人則安失人則危惟賢知賢人不易知歌以詠言誠不易移鳴條之役萬舉必全明徳通靈降福自天

當欲遊南山行

陳思王植東海廣且深由卑下百川五嶽𨿽髙大不逆垢與塵良木不十圍洪條無所因長者能博愛天下寄其身大匠無棄材船車用不均錐刀各異能何所獨郤前嘉善而矜愚大聖亦同然仁者各壽考四坐咸萬年

鼓吹曲元云

晉傅元古元云行古曲亡古今樂錄曰元云言聖皇用人各盡其才也元雲起丘山祥气萬里會龍飛何蜿蜿鳳翔何翽翽昔在唐虞朝時見靑雲際今親遊萬國流光溢天外鶴鳴在後園淸音隨風邁成湯隆顯命伊摯來如飛周文獵渭濱遂載呂望歸符合如影響先天天弗違輟耕綜時网解褐衿天維元功配二王芬馨世所稀我皇敍羣材洪烈何巍巍桓桓徵四表濟濟理萬機神化感無方髦才盈帝畿丕顯惟昧旦日新孔所咨茂哉明聖徳日月同光輝

述古

唐杜甫商人日中集於利競錐刀置膏烈火上哀哀自煎熬農人望歲稔相率除蓬蒿所務谷爲本奇贏無乃勞舜舉十六相身尊道何髙秦時任商鞅法令如牛毛漢光得天下祚永固有基豈惟髙祖聖功自蕭曹來經綸中興業何代無良才吾慕寇鄧勛濟時信良哉耿賈亦宗臣羽翼共徘徊漢運終四百圖盡在雲臺

賈生

李商隱宣室求賢訪逐臣賈生才調更無倫可憐夜半虛前席不問蒼生問鬼神

用人部紀事一帝王世紀黃帝夢大風吹天下之塵垢皆去又夢人執千鈞之弩驅羊萬羣帝寤而嘆曰風爲號令執政者也垢去土後在也天下豈有姓風名后者哉夫千鈞之弩異力者也驅羊數萬羣能牧民爲善者也天下豈有姓力名牧者哉於是依二占而求之得風後於海隅登以爲相得力牧於大澤進以爲將書經舜典舜曰咨四嶽有能奮庸熙帝之載使宅百揆亮采惠疇僉曰伯禹作司空帝曰兪咨禹汝平水土惟時懋哉禹拜稽首讓於稷契曁�陶帝曰兪汝往哉帝曰棄黎民阻饑汝后稷播時百谷帝曰契百姓不親五品不遜汝作司徒敬敷五教在寬帝曰�陶汝作士五刑有服五服三就五流有宅五宅三居惟明克允帝曰疇若予工僉曰垂哉帝曰兪咨垂汝共工垂拜稽首讓於殳斨曁伯與帝曰兪往哉汝諧帝曰疇若予上下艸木鳥獸僉曰益哉帝曰兪咨益汝作朕虞益拜稽首讓於朱虎熊羆帝曰兪往哉汝諧帝曰咨四嶽有能典朕三禮僉曰伯夷帝曰兪咨伯汝作秩宗夙夜惟寅直哉惟淸伯拜稽首讓於夔龍帝曰兪往欽哉帝曰夔命汝典樂教冑子直而溫寬而栗剛而無虐簡而無傲詩言志歌永言聲依永律和聲八音克諧無相奪倫神人以和帝曰龍朕堲讒說殄行震驚朕師命汝作納言夙夜出納朕命惟允帝曰咨汝二十有二人欽哉惟時亮天功鬻子禹政篇禹之治天下也得�陶得杜子業得旣子得施子黯得季子寧得然子堪得輕子玉得七大夫以佐其身以治天下而天下治史記殷本紀伊尹處士湯使人聘迎之五反然後肯往從湯言素王及九主之事湯任以國政書經說命上王宅憂亮陰三祀旣免喪其惟弗言羣臣咸諫於王曰嗚呼知之曰明哲明哲實作則天子惟君萬邦百官承式王言惟作命不言臣下罔攸稟令王庸作書以誥曰以臺正於四方臺恐徳弗類玆故弗言恭默思道夢帝賚予良�其代予言乃審厥象俾以形旁求於天下說築傅巖之野惟肖爰立作相王置諸其左右命之曰朝夕納誨以輔臺徳若金用汝作礪若濟巨川用汝作舟楫若歲大旱用汝作霖雨啟乃心沃朕心若藥弗瞑眩厥疾弗瘳若跣弗視地厥足用傷惟曁乃僚罔不同心以匡乃辟俾率先王迪我髙後以康兆民嗚呼欽予時命其惟有終說復於王曰惟木從繩則正後從諫則聖後克聖臣不命其承疇敢不祗若王之休命史記齊太公世家太公望窮困年老以漁釣姦周西伯西伯將出獵卜之曰所獲非龍非�非虎非羆所獲霸王之輔於是周西伯獵果遇太公於渭之陽與語大說曰自吾先君太公曰當有聖人適周周以興子眞是邪吾太公望子久矣故號之曰太公望載與俱歸立爲師帝王世紀文王敬老慈幼晏朝不食以延四方之士是以太顚閎夭散宜生南宮適之屬咸至是爲四臣新序雜事篇寧戚欲幹齊桓公窮困無以自進於是爲商旅賃車以適齊暮宿於郭門之外桓公郊迎客夜開門辟賃車者執火甚盛從者甚眾寧戚飯牛於車下望桓公而悲擊牛角疾商歌桓公聞之執其僕之手曰異哉此歌者非常人也命後車載之桓公反至從者以請桓公曰賜之衣冠將見之寧戚見說桓公以合境內明日復見說桓公以爲天下桓公大說將任之羣臣爭之曰客衛人去齊五百里不遠不若使人問之固賢人也任之未晚也桓公曰不然問之恐其有小惡以其小惡忘人之大美此人主所以失天下之士也且人固難全權用其長者遂舉大用之而授之以爲卿韓子外儲說齊桓公將立管仲令羣臣曰寡人將立管仲爲仲父善者入門而左不善者入門而右東郭牙中門而立公曰寡人立管仲爲仲父令曰善者左不善者右今子何爲中門而立牙曰以管仲之智爲能謀天下乎公曰能以斷爲敢行大事乎公曰敢牙曰君知能謀天下斷敢行大事君因專屬之以國柄焉以管仲之能乘公之勢以治齊國能無危乎公曰善乃令隰朋治內管仲治外以相參桓公問置吏於管仲曰辯察於辭淸潔於貨習人情夷吾不如弦商請立以爲大理登降肅讓以明禮待賓臣不如隰朋請立以爲大行墾艸仞邑辟地生粟臣不如寧武請以爲大田三軍旣成陣使士視死如歸臣不如公子成父請以爲大司馬犯顏直諫臣不如東郭牙請立以爲諫臣治齊此五子足矣將欲霸王夷吾在此說苑尊賢篇齊桓公使管仲治國管仲對曰賤不能臨貴桓公以爲上卿而國不治桓公曰何故管仲對曰貧不能使富桓公賜之齊國市租一年而國不治桓公曰何故對曰疏不能制親桓公立以爲仲父齊國大安而遂霸天下桓公問於管仲曰吾欲使爵腐於酒肉腐於俎得無害於霸乎管仲對曰此極非其貴者耳然亦無害於霸也桓公曰何如而害霸管仲對曰不知賢害霸知而不用害霸用而不任害霸任而不信害霸信而復使小人參之害霸桓公曰善呂氏春秋知接篇管仲有疾桓公往問之曰仲父之疾病矣將何以教寡人管仲曰齊鄙人有諺曰居者無載行者無埋今臣將有遠行胡可以問桓公曰願仲父之無讓也管仲對曰願君之遠易牙豎刁常之巫衛公子啟方公曰易牙烹其子以慊寡人猶尙可疑耶管仲對曰人之情非不愛其子也其子之忍又將何有於君公又曰豎刁自宮以近寡人猶尙可疑耶管仲對曰人之情非不愛其身也其身之忍又將何有於君公又曰常之巫審於死生能去苛病猶尙可疑耶管仲對曰死生命也苛病失也君不任其命守其本而恃常之巫彼將以此無不爲也公又曰衛公子啟方事寡人十五年矣其父死而不敢歸哭猶尙可疑耶管仲對曰人之情非不愛其父也其父之忍又將何有於君公曰諾管仲死盡逐之食不甘宮不治苛病起朝不肅居三年公曰仲父不亦過乎孰謂仲父盡之乎於是皆復召而反明年公有病常之巫從中出曰公將以某日薨易牙豎刁常之巫相與作亂塞宮門築髙墻不通人矯以公令有一婦人逾垣入至公所公曰我欲食婦人曰吾無所得公又曰我欲飲婦人曰吾無所得公曰何故對曰常之巫從中出曰公將以某日薨易牙豎刁常之巫相與作亂塞宮門築髙墻不通人故無所得衛公子啟方以書社四十下衛公慨焉嘆涕出曰嗟乎聖人之所見豈不遠哉若死者有知我將何面目以見仲父乎蒙衣袂而絕乎壽宮史記秦本紀晉獻公滅虞虢擄百里傒以爲秦穆公夫人媵於秦百里傒亡秦走宛楚鄙人執之繆公聞百里傒賢乃使人以五羖羊皮贖之楚人遂許與之當是時百里傒年已七十餘繆公釋其囚與語國事謝曰臣亡國之臣何足問繆公曰虞君不用子故亡非子罪也固問語三日繆公大說授之國政號曰五羖大夫韓子外儲說晉文公出亡箕鄭挈壺餐而從迷而失道與公相失饑而道泣寢餓而不敢食及文公反國舉兵攻原而拔之文公曰夫輕忍饑餒之患而必全壺餐是將不以原叛乃舉以爲原令新序雜事篇晉文公田於虢遇一老夫而問曰虢之爲虢久矣子處此故矣虢亡其有說乎對曰虢君斷則不能諫則無與也不能斷又不能用人此虢之所以亡文公以輟田而歸遇趙衰而告之趙衰曰今其人安在君曰吾不與之來也趙衰曰古之君子聽其言而用其人今之君子聽其言而棄其身哀哉晉國之憂也文公乃召賞之於是晉國樂納善言文公卒以霸國語晉文公問元帥於趙衰對曰郤縠可行年五十矣守學彌惇夫先王之法志徳義之府也夫徳義生民之本也能惇篤者不忘百姓也請使郤縠公從之公使趙衰爲卿辭曰欒枝貞愼先軫有謀胥臣多聞皆可以爲輔臣勿若也乃使欒枝將下軍先軫佐之取五鹿先軫之謀也郤縠卒使先軫代之胥臣佐下軍公使原季爲卿辭曰夫三徳者偃之出也以徳紀民其章大矣不可廢也使狐偃爲卿辭曰毛之知賢於臣其齒又長毛也不在位不敢聞命乃使狐毛將上軍狐偃佐之狐毛卒使趙衰代之辭曰城濮之役先且居之佐軍也善軍伐有賞善君有賞能其官有賞且居有三賞不可廢也且臣之倫箕鄭胥嬰先都在乃使先且居將上軍公曰趙衰三讓其所讓皆社稷之衛也廢讓是廢徳也以趙衰之故搜於淸原作五軍使趙衰將新上軍箕鄭佐之胥嬰將新下軍先都佐之子犯卒蒲城伯請佐公曰趙衰三讓不失義讓推賢也義廣徳也徳廣賢至有何患矣請令衰也從子乃使趙衰佐上軍左傳僖公三十三年臼季使過冀見冀缺耨其妻饁之敬相待如賓與之歸言諸文公曰敬徳之聚也能敬必有徳徳以治民君請用之臣聞之出門如賓承事如祭仁之則也公曰其父有罪可乎對曰舜之罪也殛鯀其舉也興禹管敬仲桓之賊也實相以濟康誥曰父不慈子不祗兄不友弟不共不相及也詩曰采葑采菲無以下體君取節焉可也文公以爲下軍大夫反自箕襄公以三命命先且居將中軍以再命命先茅之縣賞胥臣曰舉郤缺子之功也以一命命郤缺爲卿復與之冀亦未有軍行文公元年殽之役晉人旣歸秦帥秦大夫及左右皆言於秦伯曰是敗也孟明之罪也必殺之秦伯曰是孤之罪也周芮良夫之詩曰大風有隧貪人敗類聽言則對誦言如醉匪用其良覆俾我悖是貪故也孤之謂矣孤實貪以禍夫子夫子何罪復使爲政二年晉人及秦師戰於彭衙秦師敗績秦伯猶用孟明孟明增修國政重施於民三年秦伯伐晉濟河焚舟取王官及郊晉人不出遂自茅津濟封殽屍而還遂霸西戎用孟明也君子是以知秦穆公之爲君也舉人之周也與人之壹也宣公十二年晉荀林父與楚子戰於邲晉師敗績秋晉師歸桓子請死晉侯欲許之士貞子諫曰不可城濮之役晉師三日谷文公猶有憂色左右曰有喜而憂如有憂而喜乎公曰得臣猶在憂未歇也困獸猶鬥況國相乎及楚殺子玉公喜而後可知也曰莫餘毒也已是晉再克而楚再敗也楚是以再世不競今天或者大警晉也而又殺林父以重楚勝其無乃久不競乎林父之事君也進思盡忠退思補過社稷之衛也若之何殺之夫其敗也如日月之食焉何損於明晉侯使復其位十五年夏六月晉荀林父敗赤狄於曲梁辛亥滅潞晉侯賞桓子狄臣千室亦賞士伯以瓜衍之縣曰吾獲狄土子之功也微子吾喪伯氏矣羊舌職說是賞也曰周書所謂庸庸祗祗者謂此物也夫士伯庸中行伯君信之亦庸士伯此之謂明徳矣文王所以造周不是過也故詩曰陳錫載周能施也率是道也其何不濟韓詩外傳楚莊王賜其羣臣酒日暮酒酣左右皆醉殿上燭滅有牽王后衣者後扢冠纓而絕之言於王曰今燭滅有牽妾衣者妾扢其纓而絕之願趣火視絕纓者王曰止立出令曰與寡人飲不絕纓者不爲樂也於是冠纓無完者不知王后所絕冠纓者誰於是王遂與羣臣歡飲乃罷後吳興師攻楚有人常爲應行五合戰五陷陣卻敵遂取大軍之首而獻之王怪而問之曰寡人未嘗有異於子子何爲於寡人厚也對曰臣先殿上絕纓者也當時宜以肝膽塗地負日久矣未有所效今幸得用於臣之義尙可爲王破吳而彊楚國語晉悼公使張老爲卿辭曰臣不如魏絳夫絳之知能治大官其仁可以利公室不忘其勇不疚於刑其學不廢其先人之職若在卿位外內必平且雞丘之會其官不犯而辭順不可不賞也公五命之固辭乃使爲司馬使魏絳佐新軍祁奚辭於軍尉公問焉曰孰可對曰臣之子午可人有言曰擇臣莫若君擇子莫若父午之少也婉以從令遊有鄕處有所好學而不戲其壯也彊志而用命守業而不淫其冠也和安而好敬柔惠小物而鎭定大事有直質而無流心非義不變非上不舉若臨大事其可以賢於臣也臣請薦所能擇而君比義焉公使祁午爲軍尉沒平公軍無秕政左傳襄公九年秦景公使士雅乞師於楚將以伐晉楚子許之子囊曰不可當今吾不能與晉爭晉君類能而使之舉不失選官不易方其卿讓於善其大夫不失守其士競於教其庶人力於農穡商工皂隸不知遷業韓厥老矣知罃稟焉以爲政範�少於中行偃而上之使佐中軍韓起少於欒黶而欒黶士魴上之使佐上軍魏絳多功以趙武爲賢而爲之佐君明臣忠上讓下競當是時也晉不可敵事之而後可君其圖之王曰吾旣許之矣𨿽不及晉必將出師秋楚子師於武城以爲秦援秦人侵晉晉饑弗能報也十五年楚公子午爲令尹公子罷戎爲右尹蒍子馮爲大司馬公子橐師爲右司馬公子成爲左司馬屈到爲莫敖公子追舒爲箴尹屈蕩爲連尹養由基爲宮�尹以靖國人君子謂楚於是乎能官人官人國之急也能官人則民無覦心詩云嗟我懷人置彼周行能官人也王及公侯伯子男甸采衛大夫各居其列所謂周行也二十六年初楚伍參與蔡太師子朝友其子伍舉與聲子相善也伍舉娶於王子牟王子牟爲申公而亡楚人曰伍舉實送之伍舉奔鄭將遂奔晉聲子將如晉遇之於鄭郊班荊相與食而言復故聲子曰子行也吾必復子及宋向戍將平晉楚聲子通使於晉還如楚令尹子木與之語問晉故焉且曰晉大夫與楚惇賢對曰晉卿不如楚其大夫則賢皆卿材也如杞梓皮革自楚往也𨿽楚有材晉實用之子木曰夫獨無族姻乎對曰𨿽有而用楚材實多歸生聞之善爲國者賞不僭而刑不濫賞僭則懼及淫人刑濫則懼及善人今楚多淫刑其大夫逃死於四方而爲之謀主以害楚國不可救療所謂不能也子儀之亂析公奔晉晉人置諸戎車之殿以爲謀主繞角之役晉將遁矣析公曰楚師輕窕易震蕩也若多鼓鈞聲以夜軍之楚師必遁晉人從之楚師宵潰晉遂侵蔡襲沈獲其君敗申息之師於桑隧獲申麗而還鄭於是不敢南面楚失華夏則析公之爲也雍子之父兄譖雍子君與夫人不善是也雍子奔晉晉人與之鄐以爲謀主彭城之役晉遇楚於靡角之谷晉將遁矣雍子發命於軍曰歸老幼反孤疾二人役歸一人簡兵搜乘秣馬蓐食師陳焚次明日將戰行歸者而逸楚囚楚師宵潰晉降彭城而歸諸宋以魚石歸楚失東裔子辛死之則雍子之爲也子反與子靈爭夏姬而雍害其事子靈奔晉晉人與之邢以爲謀主扞禦北狄通吳於晉教吳叛楚教之乘車射禦驅侵使其子狐庸爲吳行人焉吳於是伐巢取駕克棘入州來楚罷於奔命至今爲患則子靈之爲也若敖之亂伯賁之子賁皇奔晉晉人與之苗以爲謀主鄢陵之役楚晨壓晉軍而陳晉將遁矣苗賁皇曰楚師之良在其中軍王族而已若塞井夷成陳以當之欒範易行以誘之中行二郤必克二穆吾乃四萃於其王族必大敗之晉人從之楚師大敗王夷師熸子反死之鄭叛吳興楚失諸侯則苗賁皇之爲也子木曰是皆然矣聲子曰今又有甚於此椒舉娶於申公子牟子牟得戾而亡君大夫謂椒舉女實遣之懼而奔鄭引領南望曰庶幾赦余亦弗圖也今在晉矣晉人將與之縣以比叔向彼若謀害楚國豈不爲患子木懼言諸王益其祿爵而復之聲子使椒鳴逆之三十一年北宮文子相衛襄公以如楚過鄭文子入聘子羽爲行人馮簡子與子太叔逆客事畢而出言於衛侯曰鄭有禮其數世之福也其無大國之討乎子產之從政也擇能而使之馮簡子能斷大事子太叔美秀而文公孫揮能知四國之爲而辧於其大夫之族姓班位貴賤能否而又善爲辭令裨諶能謀謀於野則獲謀於邑則否鄭國將有諸侯之事子產乃問四國之爲於子羽且使多爲辭令與裨諶乘以適野使謀可否而告馮簡子使斷之事成乃授子太叔使行之以應對賓客是以鮮有敗事子皮欲使尹何爲邑子產曰少未知可否子皮曰願吾愛之不吾叛也使夫往而學焉夫亦愈知治矣子產曰不可人之愛人求利之也今吾子愛人則以政猶未能操刀而使割也其傷實多子之愛人傷之而已其誰敢求愛於子子於鄭國棟也棟折榱崩僑將厭焉敢不盡言子有美錦不使人學制焉大官大邑身之所庇也而使學者制焉其爲美錦不亦多乎僑聞學而後入政未聞以政學者也若果行此必有所害譬如田獵射禦貫則能獲禽若未嘗登車射禦則敗績厭覆是懼何暇思獲子皮曰善哉虎不敏吾聞君子務知大者遠者小人務知小者近者我小人也衣服附在吾身我知而愼之大官大邑所以庇身也我遠而慢之微子之言吾不知也自今請𨿽吾家聽子而行子產曰人心之不同如其面焉吾豈敢謂子面如吾面乎抑心所謂危亦以告也子皮以爲忠故委政焉子產是以能爲鄭國新序雜事篇晉平公問於叔向曰昔者齊桓公九合諸侯一匡天下不識其君之力乎其臣之力乎叔向對曰管仲善制割隰朋善削縫賓胥無善純緣桓公知衣而已亦其臣之力也師曠侍曰臣請譬之以五味管仲善斷割之隰朋善煎熬之賓胥無善齊和之羹以熟矣奉而進之而君不食誰能彊之亦君之力也衛靈公之時蘧伯玉賢而不用彌子瑕不肖而任事衛大夫史患之數以諫靈公而不聽史病且死謂其子曰我卽死治喪於北堂吾不能進蘧伯玉而退彌子瑕是不能正君也生不能正君者死不當成禮置屍北堂於我足矣史死靈公往弔見喪在北堂問其故其子具以父言對靈公靈公蹴然易容寤然失位曰夫子生則欲進賢而退不肖死且不懈又以屍諫可謂忠而不衰矣乃召蘧伯玉而進之以爲卿退彌子瑕徙喪正堂成禮而後返衛國以治孔子家語賢君篇哀公問於孔子曰當今之君孰爲最賢孔子對曰丘未之見也抑有衛靈公乎公曰吾聞其閨門之內無別而子次之賢何也孔子曰臣語其朝廷行事不論其私家之際也公曰其事何如孔子對曰靈公之弟曰公子渠牟其智足以治千乘其信足以守之靈公愛而任之又有士林國者見賢必進之而退與分其祿是以靈公無遊放之士靈公賢而尊之又有士曰慶足者衛國有大事則必起而治之國無事則退而容賢靈公悅而敬之又有大夫史以道去衛而靈公郊捨三日琴瑟不禦必待史之入而後敢入臣以此取之𨿽次之賢不亦可乎子路問於孔子曰賢君治國所先者何孔子曰在於尊賢而賤不肖子路曰由聞晉中行氏尊賢而賤不肖矣其亡何也孔子曰中行氏尊賢而不能用賤不肖而不能去賢者知其不用而怨之不肖者知其必己賤而讎之怨讎�存於國鄰敵構兵於郊中行氏𨿽欲無亡豈可得乎六本篇荊公子年十五而攝相事孔子聞之使人往觀其爲政焉使者反曰視其朝淸浮而少事其堂上有五老焉其堂下有二十壯士焉孔子曰合二十五人之智以治天下其固免矣況荊乎呂氏春秋察賢篇宓子賤治單父彈鳴琴身不下堂而單父治巫馬期以星出以星入日夜不居以身親之而單父亦治巫馬期問其故於宓子宓子曰我之謂任人子之謂任力任力者故勞任人者故逸晏子問上篇景公問晏子曰吾欲善治齊國之政以干霸王之諸侯晏子對曰嬰聞國有具官然後其政可善公作色不悅曰齊國𨿽小則可謂官不具對曰此非臣之所復也昔吾先君桓公身體惰懈辭令不給則隰朋暱侍左右多過獄讞不中則弦寧暱侍田野不修民氓不安則寧戚暱侍軍吏怠戎士偸則王子成甫暱侍居處佚怠左右懾畏繁乎樂省乎治則東郭牙暱侍徳義不中信行衰微則管子暱侍先君能以人之長續其短以人之厚補其薄是以辭令窮遠而不逆兵加於有罪而不頓是故諸侯朝其徳而天子致其胙今君之過失多矣未有一士以聞也故曰官不具公曰善景公問晏子曰古之蒞國治民者其任人何如晏子對曰地不同生而任之以一種責其俱生不可得人不同能而任之以一事不可責徧成責焉無已智者有不能給求焉無饜天地有不能贍也故明王之任人諂諛不邇乎左右阿黨不治乎本朝任人之長不彊其短任人之工不彊其拙此任人之大略也景公問晏子曰取人得賢之道何如晏子對曰舉之以語考之以事能諭則尙而親之近而勿辱以取人則得賢之道也是以明君居上寡其官而多其行拙於文而工於事言不中不言行不法不爲也景公問於晏子曰爲政何患晏子對曰患善惡之不分公曰何以察之對曰審擇左右善則百僚各得其所宜而善惡分孔子聞之曰此言也信矣善進則不善無由入矣不善進則善無由入矣問下篇景公問晏子曰昔吾先君桓公從車三百乘九合諸侯一匡天下今吾從車千乘可以逮先君桓公之後乎晏子對曰桓公從車三百乘九合諸侯一匡天下者左有鮑叔右有仲父今君左爲倡右爲優讒人在前諛人在後又焉可逮桓公之後者乎外篇景公問晏子曰治國之患亦有常乎對曰佞人讒夫之在君側者好惡良臣而行與小人此國之長患也公曰讒佞之人則誠不善矣𨿽然則奚曾爲國常患乎晏子曰君以爲耳目而好繆事則是君之耳目繆也夫上亂君之耳目下使羣臣皆失其職豈不誠足患哉公曰如是乎寡人將去之晏子曰讒夫佞人之在君側者若社之有鼠也諺言有之曰社鼠不可燻去讒佞之人隱君之威以自守也是難去焉說苑尊賢篇介子推行年十五而相荊仲尼聞之使人往視還曰廊下有二十五俊士堂上有二十五老人仲尼曰合二十五人之智智於湯武並二十五人之力力於彭祖以治天下其固免矣乎孔叢子記義篇衛出公使人問孔子曰寡人之任臣無大小一一自觀察之猶復失人何故答曰如君之言此卽所以失之也人旣難知非言問所及觀察所盡且人君之慮者多多慮則意不精以不精之意察難知之人宜其有失也君未之聞乎昔者舜臣堯官才任事堯一從之左右曰人君用士當自任耳目而取信於人無乃不可乎堯曰吾之舉舜已耳目之矣今舜所舉人吾又耳目之是則耳目人終無已也君苟付可付則己不勞而賢才不失矣記問篇子思問於夫子曰爲人君者莫不知任賢之逸也而不能用賢何故子曰非不欲也所以官人任能者由於不明也其君以譽爲賞以毀爲罰賢者不居焉居衛篇子思居衛言苟變於衛君曰其材可將五百乘君任軍旅率得此人則無敵於天下矣衛君曰吾知其材可將然變也嘗爲吏賦於民而食人二雞子以故弗用也子思曰夫聖人之官人猶大匠之用木也取其所長棄其所短故杞梓連抱而有數尺之朽良工不棄何也知其所妨者細也卒成不訾之器今君處戰國之世選爪牙之士而以二卵棄幹城之將此不可使聞於鄰國者也衛君再拜曰謹受教矣公儀篇魯人有公儀僭者砥節礪行樂道好古恬於榮利不事諸侯子思與之友穆公因子思欲以爲相謂子思曰公儀子必輔寡人參分魯國而與之一子其言之子思對曰如君之言則公儀子愈所以不至也君若饑渴待賢納用其謀𨿽蔬食水飲伋亦願在下風令徒以髙官厚祿釣餌君子無信用之意公儀子之智若魚鳥可也不然則彼將終身不躡乎君之庭矣且臣不佞又不任爲君操竿下釣以蕩守節之士也抗志篇子思自齊反衛衛君館而問曰先生魯國之士然不以衛之偏小猶步玉趾而慰存之願有賜於寡人也子思曰臣未有可以報君者惟進賢爾衛君曰賢固寡人之所願也子思曰未審君之願將何以爲君曰必用以治政子思曰君弗能也君曰何故答曰衛國非無賢才之士而君未有善政是賢才不見用故也君曰𨿽然願聞先生所以爲賢者答曰君將以名取士耶以實取土耶君曰必以實子思曰衛之東境有李音者賢而有實者也君曰其父祖何也答曰世農夫也衛君乃胡盧大笑曰寡人不好農農夫之子無所用之且世臣之子未悉官之子思曰臣稱李音稱其賢才也周公大聖康叔大賢今魯衛之君未必皆同其祖考李音父祖𨿽善農則音亦未必與之同也君言世臣之子未悉官之則臣所謂有賢才而不見用果信矣臣之問君固疑君之取士不以實也今君不問李音之所以爲賢才而聞其世農夫因笑而不愛則君取士果信名而不由實者也衛君屈而無辭新序雜事篇楚共王有疾召令尹曰常侍管蘇與我處常忠我以道正我以義吾與處不安也不見不思也𨿽然吾有得也其功不細必厚爵之申侯伯與處常縱恣吾吾所樂者勸吾爲之吾所好者先吾服之吾與處歡樂之不見戚戚也𨿽然吾終無得也其過不細必亟遣之令尹曰諾明日王薨令尹卽拜管蘇爲上卿而逐申侯伯出之境秦欲伐楚使使者往觀楚之寶器楚王聞之召令尹子西而問焉曰秦欲觀楚之寶器吾和氏之璧隨侯之珠可以示諸令尹子西對曰不知也召昭奚卹而問焉昭奚卹對曰此欲觀吾國得失而圖之不在寶器在賢臣珠玉玩好之物非寶重者王遂使昭奚卹應之昭奚卹發精兵三百人陳於西門之內爲東面之壇一爲南面之壇四爲西面之壇一秦使者至昭奚卹曰君客也請就上位東面令尹子西南面太宗子敖次之葉公子髙次之司馬子反次之昭奚卹自居西面之壇稱曰客欲觀楚國之寶器楚國之所寶者賢臣也理百姓實倉廩使民各得其所令尹子西在此奉珪璧使諸侯解忿悁之難交兩國之歡使無兵革之憂太宗子敖在此守封疆謹境界不侵鄰國鄰國亦不見侵葉公子髙在此理師旅整兵戎以當彊敵提枹鼓以動百萬之眾所使皆趨湯火蹈白刃出萬死不顧一生之難司馬子反在此懷霸王之餘議攝治亂之遺風昭奚卹在此惟大國之所觀秦使者戄然無以對昭奚卹遂揖而去秦使者反言於秦君曰楚多賢臣未可謀也遂不伐楚國語王孫圉聘於晉定公饗之趙簡子鳴玉以相問於王孫圉曰楚之白珩猶在乎對曰然簡子曰其爲寶也幾何矣曰未嘗爲寶楚之所寶者曰觀射父能作訓辭以行事於諸侯使無以寡君爲口實又有左史倚相能道訓典以敍百物以朝夕獻善敗於寡君使寡君無忘先王之業又能上下說乎鬼神順道其欲惡使神無有怨痛於楚國此楚國之寶也若夫白珩先王之玩也何寶焉說苑尊賢篇趙簡子遊於河而樂之嘆曰安得賢士而與處焉舟人古乘跪而對曰夫珠玉無足去此數千里而所以能來者人好之也今士有足而不來者此是吾君不好之乎趙簡子曰吾門左右客千人朝食不足暮收市徵暮食不足朝收市徵吾尙可謂不好士乎舟人古乘對曰鴻鵠髙飛遠翔其所恃者六翮也背上之毛腹下之毳無尺寸之數去之滿把飛不能爲之益卑益之滿把飛不能爲之益髙不知門下左右客千人者有六翮之用乎將盡毛毳也楊因見趙簡主曰臣居鄕三逐事君五去聞君好士故走來見簡主聞之絕食而嘆跽而行左右進諫曰居鄕三逐是不容眾也事君五去是不忠上也今君有士見過八矣簡主曰子不知也夫美女者醜婦之仇也盛徳之士亂世所疏也正直之行邪枉所憎也遂出見之因授以爲相而國大治呂氏春秋期賢篇趙簡子晝居喟然太息曰異哉吾欲伐衛十年矣而衛不伐侍者曰以趙之大而伐衛之細君若不欲則可也君若欲之請令伐之簡子曰不如而言也衛有士十人於吾所吾乃且伐之十人者其言不義也而我伐之是我爲不義也故簡子之時衛以十人者按趙之兵歿簡子之身衛可謂知用人矣遊十士而國家得安新序雜事篇公季成謂魏文侯曰田子方𨿽賢人然而非有土之君也君常與之齊禮假有賢於子方者君又何以加之文侯曰如子方者非成所得議也子方仁人也仁人也者國之寶也智士也者國之器也博通士也者國之尊也故國有仁人則羣臣不爭國有智士則無四鄰諸侯之患國有博通之士則人主尊固非成之所議也公季成自退於郊三日請罪魏文侯弟曰季成友曰翟黃文侯欲相之而未能決以問李克克對曰君若置相則問樂商與王孫苟端孰賢文侯曰善以王孫苟端爲不肖翟黃進之樂商爲賢季成進之故相季成故知人則哲進賢受上賞季成以知賢故文侯以爲相季成翟黃皆近臣親屬也以所進者賢別之故李克之言是也孔叢子公孫龍篇李寅言曹良於平原君欲仕之平原君以問子髙子髙曰不識也平原君曰良嘗得見於先生矣故敢問子髙曰世人多自稱上用我則國無患夫用智莫若觀其身其身且猶不免於患國用之亦烏得無患乎平原君曰良之有患時不明也居家理治可移於官良能殖貨故欲仕之子髙曰未可知也今有人於此身修計明而貧者志不存也身不修會計暗而富者非盜無所得之也儒服篇子髙任司馬乂爲將於齊與燕戰而敗齊君曰以子賢明故信子也答曰君知穿孰若周公齊君曰周公聖人而子賢者弗如也子髙曰然臣固弗如周公也以臣之知乂孰若周公之知其弟齊君曰兄弟審於他人子髙曰君之言是也夫以周公之聖兄弟相知之審而近失於管蔡明人難知也臣與乂相見觀其材志察其所履齊國之士弗能過也書曰知人則哲惟帝難之穿何�焉且曹子爲魯三與齊戰三敗失地然後以勇敢之節奪三尺之劍要桓公管仲於盟壇卒收其所喪夫君子之敗如日月之蝕人各有能乂庸可棄於今燕以詐破乂是乂不能於詐也臣之稱乂稱其武勇才藝不稱其詐也乂𨿽敗臣固不失其所稱焉齊君屈辭而不黜司馬乂對魏王篇子髙謂魏王曰臣入魏國見君之二計臣焉張叔謀有餘範威智不逮然其功一也王曰叔也有餘威也不逮何同乎答曰駑驥同轅伯樂爲之咨嗟玉石相揉和氏爲之嘆息故賢愚共貫則能士匿謀眞僞相錯則正士結舌叔𨿽有餘猶威不逮也子髙見齊王齊王問誰可臨淄宰稱管穆焉王曰穆容貌陋民不敬答曰夫見敬在徳且臣所稱稱其材也君王聞晏子趙文子乎晏子長不過三尺面貌惡齊國上下莫不宗焉趙文子其身如不勝衣其言如不出口非但體陋辭气又吶吶然其相晉國晉國以寧諸侯敬服皆有徳故也以穆軀形方之二子猶悉賢之昔臣嘗行臨淄市見屠商焉身修八尺須�如戟面正紅白市之男女未有敬之者無徳故也王曰是所謂祖龍始者也忱如先生之言於是乃以管穆爲臨淄宰陳士義篇魏王遣使者奉黃金束帛聘子順爲相子順謂使者曰若王信能用吾道吾道固爲治世也𨿽疏食飲水吾猶爲之若徒欲制服吾身委以重祿吾猶一夫耳則魏王不少於一夫子度魏王之心以告我使者曰魏國狹小乏於聖賢寡君久聞下風願委國先生親受教訓如肯降節豈惟魏國君臣是賴其亦社稷之神祇實永受慶於是乃之魏魏王郊迎謂子順曰寡人不肖嗣先君之業先生聖人之後道徳懿邵幸見顧臨願圖國政對曰臣羈旅之臣慕君髙義是以戾此君辱貺而問以政事敢不敬受君之明命魏王朝羣臣問理國之所先季文對曰惟在知人王未之應子順進曰知人則哲帝堯所病故四凶在朝鯀任無功夫豈樂然哉人難知故也今文之對不稱吾君之所能行而乃欲彊吾君以聖人所難此不可行之說也王曰先生言之對曰當今所急在修仁尙義崇徳惇禮以接鄰國而已昔舜命眾官羣臣競讓徳禮之致也苟使朝臣皆有推賢之心主𨿽不知人則臣位必當若皆以知人爲治則人主宜未過堯且其目所不見者亦必漏矣王曰善魏王問子順曰吾欲致天下之士柰何子順對曰昔周穆王問祭公謀父曰吾欲得天下賢才對曰去其帝王之色則幾乎得賢才矣今臣亦請君去其尊貴之色而已王曰我欲得無欲之士爲臣何如子順曰人之可使以有欲也故欲多者其所得用亦多欲少者其所得用亦少夫夷齊無欲𨿽文武不能制君安得而臣之史記商君傳商君者衛之庶孽公子也名鞅姓公孫氏少好刑名之學事魏相公叔痤爲中庶子公叔痤知其賢未及進會痤病魏惠王親往問病曰公叔病有如不可諱將柰社稷何公叔曰痤之中庶子公孫鞅年𨿽少有奇才願王舉國而聽之王嘿然王且去痤屏人言曰王卽不聽用鞅必殺之無令出境王許諾而去公孫痤召鞅謝曰今者王問可以爲相者我言若王色不許我我方先君後臣因謂王卽弗用鞅當殺之王許我汝可疾去矣且見禽鞅曰彼王不能用君之言任臣又安能用君之言殺臣乎卒不去惠王旣去而謂左右曰公叔病甚悲乎欲令寡人以國聽公孫鞅也豈不悖哉公叔旣死公孫鞅聞秦孝公下令國中求賢者將修繆公之業東復侵地乃遂西入秦因孝公寵臣景監以求見孝公孝公用衛鞅新序雜事篇燕易王時國大亂齊閔王興師伐燕屠燕國載其寶器而歸易王死及燕國復太子立爲燕王是爲燕昭王昭王賢卽位卑身厚幣以招賢者謂郭隗曰齊因孤國之亂而襲破燕孤極知燕小力少不足以報然得賢士與共國以雪先王之醜孤之願也先生視可者得身事之隗曰臣聞古之人君有以千金求千里馬者三年不能得涓人言於君曰請求之君遣之三月得千里馬馬已死買其骨五百金反以報君君大怒曰所求者生馬安用死馬捐五百金涓人對曰死馬且市之五百金況生馬乎天下必以王爲能市馬馬今至矣於是不�年千里馬至者二今王誠欲必致士請從隗始隗且見事況賢於隗者乎豈遠千里哉於是昭王爲隗築宮而師之樂毅自魏往鄒衍自齊往劇辛自趙往士爭走燕燕王弔死問孤與百姓同甘苦二十八年燕國殷富士卒樂軼輕戰於是遂以樂毅爲上將軍與秦楚三晉合謀以伐齊樂毅之策得賢之功也戰國策秦假道韓魏以攻齊齊威王使章子將而應之與秦交和而捨使者數相往來章子爲變其徽章以雜秦軍候者言章子以齊入秦威王不應頃之間候者復言章子以齊兵降秦威王不應而此者三有司請曰言章子之敗者異人而同辭王何不發將而擊之王曰此不叛寡人明矣曷爲而擊之頃間言齊兵大勝秦兵大敗於是秦王稱西藩之臣以謝於齊左右曰何以知之曰章子之母啟得罪其父其父殺之而埋馬棧之下吾使章子將也勉之曰夫子之彊全兵而還必更葬將軍之母對曰臣非不能更葬先妾也臣之母啟得罪臣之父臣之父未教而死夫不得父之教而更葬母是欺死父也故不敢夫爲人子而不欺死父豈爲人臣而欺生君哉先生王斗造門而欲見齊宣王宣王使謁者延入王斗曰鬥趨見王爲好勢王趨見斗爲好士於王何如使者復還報王曰先生徐之寡人請從宣王因趨而迎之於門與入曰寡人奉先君之宗廟守社稷聞先生直言正諫不諱王斗對曰王聞之過斗生於亂世事亂君焉敢直言正諫宣王忿然作色不說有間王斗曰昔先君桓公所好者五九合諸侯一匡天下天子授籍立爲太伯今王有四焉宣王說曰寡人愚陋守齊國惟恐夫抎之焉能有四焉王斗曰先君好馬王亦好馬先君好狗王亦好狗先君好酒王亦好酒先君好色王亦好色先君好士而王不好士宣王曰當今之世無士寡人何好王斗曰世無騏驎騄耳王之駟已備矣世無東郭俊盧氏之狗王之走狗已具矣世無毛嬙西施王宮已充矣王亦不好士也何患無士王曰寡人憂國愛民固願得士以治之王斗曰王之憂國愛民不若王愛尺縠也王曰何謂也王斗曰王使人爲冠不使左右便辟而使工者何也爲能之也今王治齊非左右便辟無使也臣故曰不如愛尺縠也宣王謝曰寡人有罪國家於是舉士五人任官齊國大治韓宣王謂樛畱曰吾欲兩用公仲公叔其可乎對曰不可晉用六卿而國分簡公用田成監止而簡公弒魏兩用犀首張儀而西河之外亡今王兩用之其多力者內樹其黨其寡力者藉外權羣臣或內樹其黨以擅其主或外爲交以裂其地則王之國必危矣韓子外儲說如耳說衛嗣公衛嗣公說而太息左右曰公何爲不相也公曰夫馬似鹿者而題之千金然而有百金之馬而無一金之鹿者馬爲人用而鹿不爲人用也今如耳萬乘之相也外有大國之意其心不在衛𨿽辯智亦不爲寡人用吾是以不相也新序雜事篇孟嘗君問於白圭曰魏文侯名過於桓公而功不及五伯何也白圭對曰魏文侯師子夏友田子方敬段幹木此名之所以過於桓公也卜相則曰成與黃孰可此功之所以不及五伯也以私愛妨公舉在職者不堪其事故功廢然而名號顯榮者三士翊之也如相三士則王功成豈特霸哉韓詩外傳客有說春申君者曰湯以七十里文王百里皆兼天下一海內今夫孫子者天下之賢人也君藉之百里之勢臣竊以爲不便於君若何春申君曰善於是使人謝孫子去而之趙趙以爲上卿客又說春申君曰昔伊尹去夏之殷殷王而夏亡管仲去魯而入齊魯弱而齊彊由是觀之夫賢者之所在其君未嘗不善其國未嘗不安也今孫子天下之賢人何謂辭而去春申君又云善於是使請孫子孫子因僞喜謝之漢書髙祖本紀二年八月漢王如滎陽謂酈食其曰緩頰往說魏王豹能下之以魏地萬戶封生食其往豹不聽漢王以韓信爲左丞相與曹參灌嬰俱擊魏食其還漢王問魏大將誰也對曰柏直王曰是口尙乳臭不能當韓信騎將誰也曰馮敬曰是秦將馮無擇子也𨿽賢不能當灌嬰步卒將誰也曰項它曰是不能當曹參吾無患矣五年二月漢王卽皇帝位夏五月帝置酒雒陽南宮上曰通侯諸將毋敢隱朕皆言其情吾所以有天下者何項氏之所以失天下者何髙起王陵對曰陛下嫚而侮人項羽仁而敬人然陛下使人攻城略地所降下者因以與之與天下同利也項羽妒賢嫉能有功者害之賢者疑之戰勝而不與人功得地而不與人利此其所以失天下也上曰公知其一未知其二夫運籌帷幄之中決勝千里之外吾不如子房鎭國家撫百姓給餉饋不絕糧道吾不如蕭何連百萬之眾戰必勝攻必取吾不如韓信三者皆人傑吾能用之此吾所以取天下者也項羽有一範增而不能用此所以爲我禽也羣臣說服九年十二月貫髙等謀逆發覺逮捕髙等並捕趙王敖下獄詔敢有隨王罪三族郎中田叔孟舒等十人自髡鉗爲王家奴從王就獄王實不知其謀春正月廢趙王敖爲宣平侯徙代王如意爲趙王王趙國丙寅前有罪殊死已下皆赦之二月行自雒陽至賢趙臣田叔孟舒等十人召見與語漢廷臣無能出其右者上說盡拜爲郡守諸侯相十年九月代相國陳豨反上自東至邯鄲令周昌選趙壯士可令將者白見四人上嫚罵曰豎子能爲將乎四人�皆伏地上封各千戶以爲將左右諫曰從入蜀漢伐楚賞未徧行今封此何功上曰非汝所知陳豨反趙代地皆豨有吾以羽檄徵天下兵未有至者今計惟獨邯鄲中兵耳吾何愛四千戶不以慰趙子弟皆曰善又求樂毅有後乎得其孫叔封之樂鄕號華成君問豨將皆故賈人上曰吾知與之矣乃多以金購豨將豨將多降十二年上疾甚呂后問曰陛下百歲後蕭相國旣死誰令代之上曰曹參可問其次曰王陵可然少戇陳平可以助之陳平知有餘然難獨任周勃重厚少文然安劉氏者必勃也可令爲太尉呂后復問其次上曰此後亦非乃所知也張釋之傳文帝拜釋之爲謁者僕射從行上登虎圈問上林尉禽獸簿十餘問尉左右視盡不能對虎圈嗇夫從旁代尉對上所問禽獸簿甚悉欲以觀其能口對向應亡窮者文帝曰吏不當如此邪尉亡賴詔釋之拜嗇夫爲上林令釋之前曰陛下以絳侯周勃何如人也上曰長者又復問東陽侯張相如何如人也上復曰長者釋之曰夫絳侯東陽侯稱爲長者此兩人言事曾不能出口豈效此嗇夫喋喋利口捷給哉陛下以嗇夫口辯而超遷之臣恐天下隨風靡爭口辯亡其實且下之化上疾於景向舉錯不可不察也文帝曰善乃止不拜嗇夫馮唐傳唐以孝著爲郎中署長事文帝帝輦過問唐曰父老何自爲郎家安在具以實言文帝曰吾居代時吾尙食監髙袪數爲我言趙將李齊之賢戰於巨鹿下吾每飲食意未嘗不在巨鹿也父老知之乎唐對曰齊尙不如廉頗李牧之爲將也上曰何已唐曰臣大父在趙時爲郎帥將善李牧臣父故爲代相善李齊知其爲人也上旣聞廉頗李牧爲人良說乃拊髀曰嗟乎吾獨不得廉頗李牧爲將豈憂匈奴哉唐曰主臣陛下𨿽有廉頗李牧不能用也上怒復問唐曰公何以言吾不能用頗牧也唐對曰臣聞上古王者遣將也跪而推轂曰閫以內寡人制之閫以外將軍制之軍功爵賞皆決於外歸而奏之此非空言也臣大父言李牧之爲趙將居邊軍市之租皆自用饗士賞賜決於外不從中覆也委任而責成功故李牧乃能盡其知能今臣竊聞魏尙爲雲中守軍市租盡以給士卒出私養錢五日一殺牛以饗賓客軍吏舍人是以匈奴遠避不近雲中之塞虜嘗一入尙帥車騎擊之所殺甚眾夫士卒盡家人子起田中從軍安知尺籍伍符終日力戰斬首捕虜上功莫府一言不相應文吏以法繩之其賞不行吏奉法必用臣愚以爲陛下法太明賞太輕罰太重且雲中守尙坐上功首虜差六級陛下下之吏削其爵罰作之繇此言之陛下𨿽得李牧不能用也臣誠愚觸忌諱死罪文帝說是日令唐持節赦魏尙復以爲雲中守而拜唐爲車騎都尉主中尉及郡國車士後漢書馬武傳世祖制禦功臣每能回容宥其小失遠方貢珍甘必先徧賜列侯而太官無餘有功輒增邑賞不任以吏職故皆保其福祿終無誅譴者第五倫傳倫舉孝廉補淮陽國醫工長隨王之國光武召見甚異之從王朝京師隨官屬得會見帝問以政事倫因此酬對政道帝大悅明日復特召入與語至夕帝戲謂倫曰聞卿爲吏篣婦公不過從兄飯寧有之邪倫對曰臣三娶妻皆無父少遭饑亂實不敢妄過人食帝大笑倫出有詔以爲扶夷長未到官追拜會稽太守蜀志李恢傳恢爲別駕從事章武元年來降都督鄧方卒先主問恢誰可代者恢對曰人之才能各有長短故孔子曰其使人也器之且夫明主在上則臣下盡情是以先零之役趙充國曰莫若老臣臣竊不自揆惟陛下察之先主笑曰孤之本意亦已在卿矣魏志太祖本紀建安三年呂布爲袁術攻劉備公救之生擒布殺之初公爲兗州以東平畢諶爲別駕張邈之叛也邈劫諶母弟妻子公謝遣之曰卿老母在彼可去諶頓首無二心公嘉之爲之流涕旣出遂亡歸及布破諶生得眾爲諶懼公曰夫人孝於其親者豈不亦忠於君乎吾所求也以爲魯相四年以魏種爲河內太守屬以河北事初公舉種孝廉兗州叛公曰惟魏種且不棄孤也及聞種走公怒旣下射犬生禽種公曰惟其才也釋其縛而用之毛玠傳玠爲東曹掾與崔琰並典選舉其所舉用皆淸正之士𨿽於時有盛名而行不由本者終莫得進務以儉率人由是天下之士莫不以廉節自勵𨿽貴寵之臣輿服不敢過度太祖嘆曰用人如此使天下人自治吾復何爲哉何夔傳夔爲丞相東曹掾言於太祖曰自軍興以來制度艸創用人未詳其本是以各引其類時忘道徳夔聞以賢制爵則民愼徳以庸制祿則民興功以爲自今所用必先核之鄕閭使長幼順敍無相逾越顯忠直之賞明公實之報則賢不肖之分居然別矣又可修保舉故不以實之令使有司別受其負在朝之臣時受教與曹並選者各任其責上以觀朝臣之節下以塞爭競之源以督羣下以率萬民如是則天下幸甚太祖稱善吳志潘浚傳浚字承明武陵漢壽人荊州牧劉表辟爲部江夏從事時沙羨長贓穢不修浚按殺之一郡震竦後爲湘鄕令治甚有名劉備領荊州以浚爲治中從事備入蜀典畱州事孫權殺關羽並荊土拜浚輔軍中朗將授以兵注江表傳曰權克荊州將吏悉皆歸附而浚獨稱疾不見權遣人以�就家輿致之浚伏面著�席不起涕泣交橫哀咽不能自勝權慰勞與語呼其字曰承明昔觀丁父鄀俘也武王以爲軍師彭仲爽申俘也文王以爲令尹此二人卿荊國之先賢也初𨿽見囚後皆擢用爲楚名臣卿獨不然未肯降意將以孤異古人之量耶使親近以手巾拭其面浚起下地拜謝卽以爲治中荊州諸軍事一以諮之張紘傳紘病臨困授子靖畱箋曰自古有國有家者咸欲修徳政以比隆盛世至於其治多不馨沓非無忠臣賢佐暗於治體也由主不勝其情弗能用耳夫人情憚難而趨易好同而惡異與治道相反傳曰從善如登從惡如崩言善之難也人君承奕世之基據自然之勢操八柄之威甘易同之歡無假取於人而忠臣挾難進之術吐逆耳之言其不合也不亦宜乎𨿽則有釁巧辯緣間眩於小忠戀於恩愛賢愚雜錯長幼失敍其所由來情亂之也故明君悟之求賢如饑渴受諫而不厭抑情損欲以義割恩上無偏謬之授下無希冀之望宜加三思含垢藏疾以成仁覆之大時年六十卒權省書流涕

用人部紀事二晉書華譚傳太康中刺史嵇紹舉譚秀才將行別駕陳摠餞之因問曰思賢之主以求才爲務進取之士以功名爲先何仲舒不仕武帝之朝賈誼失分漢文之時此吳晉之滯論可辯此理而後別譚曰夫聖人在上物無不理百揆之職非賢不居故山林無匿景衡門不棲遲至承統之王或是中材或復凡人居聖人之器處兆庶之上是以其教日頹風俗漸獘又中才之君所資者偏物以類感必於其黨黨言𨿽非彼以爲是以所授有顏冉之賢所用有廊廟之器居官者日冀元凱之功在上者日庶堯舜之義彼豈知其政漸毀哉朝𨿽有求賢之名而無知才之實言𨿽當彼以爲誣策𨿽奇彼以爲妄誣則毀己之言入妄則不忠之責生豈故爲哉淺明不見深理近才不睹遠體也是以言不用計不施恐死亡之不暇何論功名之立哉故上官暱而屈原放宰嚭寵而伍員戮豈不哀哉若仲舒抑於孝武賈誼失於漢文蓋復是其輕者耳故曰起有云非得賢之難用之難非用之難信之難得賢而不能用用而不能信功業豈可得而成哉紀瞻傳瞻字思遠丹陽秣陵人也少以方直知名吳平徙家歷陽郡察孝廉不行後舉秀才尙書郎陸機策之曰庶明亮采故時雍睦唐有命旣集而多士隆周故書稱明良之歌易貴金蘭之美此長世所以廢興有邦所以崇替夫成功之君勤於求才立名之士急於招世理無世不對而事千載恆背古之興王何道而如彼後之衰世何闕而如此對曰興隆之政務在得賢淸平之化急於拔才故二八登庸則百揆序有亂十人而天下泰武丁擢傅巖之徒周文攜渭濱之士居之上司委之國政故能龍奮天衢垂勛百代先王身下白屋搜揚仄陋使山無扶蘇之才野無伐檀之詠是以化厚物感神祗來應翔鳳飄颻甘露丰墜醴泉吐液朱艸自生萬物滋茂日月重光和气四塞大道以成序君臣之義惇父子之親明夫婦之道別長幼之宜自九州被八荒海外移心重譯入貢頌聲穆穆南面垂拱也今貢賢之塗已闓而教學之務未廣是以進競之志恆銳而務學之心不修若辟四門以延造士宣五教以明令徳考績殿最審其優劣厝之百寮置之羣司使調物度宜節宣國典必協濟康哉符契往代明良來應金蘭復存也應詹傳詹爲江州刺史將行上疏曰夫欲用天下之智力者莫若使天下信之也商鞅移木豈禮也哉有由而然自經荒獘綱紀頹陵淸直之風旣澆糟�之俗猶在誠宜濯以滄浪之流漉以吞舟之网則幽顯明別於變時雍矣弘濟玆務在乎官人今南北雜錯屬托者無保負之累而輕舉所知此博采所以未精職理所以多闕今凡有所用宜隨其能不而與舉主同乎貶則人有愼舉之恭官無廢職之吝昔冀缺有功胥臣蒙先茅之賞子玉敗軍子文受蒍賈之責古旣有之今亦宜然漢朝使刺史行部乘傳奏事猶恐不足以辧彰幽明弘宣政道故復有繡衣直指今之艱獘過於往昔宜分遣黃散若中書郎等循行天下觀采得失舉善彈違斷截苟且則人不敢爲非矣漢宣帝時二千石有居職修明者則入爲公卿其不稱職免官者皆還爲平人懲勸必行故歷世長久中間以來遷不足競免不足懼或有進而失意退而得分蒞官𨿽美當以素論降替在職實劣直以舊望登敍校遊談爲多少不以實事爲先後以此責成臣未見其兆也今宜峻左降舊制可二千石免官三年乃得敍用長史六年戶口折半道裏倍之此法必明使天下知官𨿽得而易失必人順其職朝無惰官矣都督可課佃二十頃州十頃郡五頃縣三頃皆取文武吏醫卜不得撓亂百姓三臺九府中外諸軍有可減損皆令附農市息永技道無遊人不過一熟丰穰可必然後重居職之俸使祿足以代耕頃大事之後遐邇皆想宏略而寂然未副宜早振綱領肅起羣望宋書杜驥傳驥兄坦頗涉史傳髙祖徵長安席捲隨從南還太祖元嘉中任遇甚厚歷後軍將軍龍驤將軍靑冀二州刺史南平王鑠右將軍司馬晚度北入朝廷常以傖燕遇之𨿽復人才可施每爲淸塗所隔坦以此慨然嘗與太祖言及史籍上曰金日磾忠孝淳深漢朝莫及恨今世無復如此輩人坦曰日磾之美誠如聖詔假使生乎今世豈辦見知上變色曰卿何量朝廷之薄也坦曰請以臣言之臣本中華髙族亡曾祖晉氏喪亂播遷涼土世葉相承不殞其舊直以南度不早便以荒傖賜隔日殫身爲牧圉便超入內侍齒列名賢聖朝𨿽復拔才臣恐未必能也上嘿然魏書道武帝本紀皇始元年初建臺省置百官封公侯將軍刺史太守尙書郎已下悉用文人帝初拓中原畱心慰納諸士大夫詣軍門者無少長皆引入賜見存問周悉人得自盡苟有微能咸蒙敍用韓麒麟傳麒麟子顯宗除著作佐郎兼中書侍郎後與員外郎崔逸等參定朝儀髙祖曾詔諸官曰自近代已來髙卑出身恆有常分朕意一以爲可復以爲不可宜相與量之李衝對曰未審上古已來置官列位爲欲爲膏粱兒地爲欲益治贊時髙祖曰俱欲爲治衝曰若欲爲治陛下今日何爲專崇門品不有拔才之詔髙祖曰苟有殊人之伎不患不知然君子之門假使無當世之用者要自徳行純篤朕是以用之衝曰傅巖呂望豈可以門見舉髙祖曰如此濟世者希曠代有一兩人耳衝謂諸卿士曰適欲請諸賢救之祕書令李彪曰師旅寡少未足爲援意有所懷不敢盡言於聖日陛下若專以門地不審魯之三卿孰若四科髙祖曰猶如向解顯宗進曰陛下光宅洛邑百禮惟新國之興否指此一選臣旣學識浮淺不能援引古今以證此議且以國事論之不審中祕書監令之子必爲祕書郎頃來爲監令者子皆可爲不髙祖曰卿何不論當世膏腴爲監令者顯宗曰陛下以物不可類不應以貴承貴以賤襲賤髙祖曰若有髙明卓爾才具雋出者朕亦不拘此例周書薛端傳端除吏部郎中端性彊直每有奏請不避權貴太祖嘉之故賜名端欲令名質相副自居選曹先盡賢能𨿽貴遊子弟才劣行薄者未嘗升擢之每啟太祖云設官分職本康時務苟非其人不如曠職太祖深然之唐書李綱傳綱拜禮部尙書帝以舞工安叱奴爲散騎常侍綱諫曰周家均工樂胥不得預士位𨿽復妙如師襄才如子野皆繼世不易業故魏武使禰衡擊鼓衡先解朝衣曰不敢以先王法服爲伶人衣齊髙緯封曹妙達爲王以安馬駒開府有國家者可爲鑑戒今新造天下開太平之基功臣賞未及徧髙才猶伏艸茅而先令舞人鳴玉曳組位五品趨丹地殆非創業垂統貽子孫之道帝不納張元素傳元素授景州錄事參軍太宗卽位問以政對曰自古未有如隋亂者得非君自專法日亂乎且萬乘之尊身決庶務日斷十事五不中中者信善有如不中者何一日萬機積其失不亡何待若上賢右能使百司善職則髙居深拱疇敢犯之隋末盜起爭天下者不十數餘皆保城邑以須有道聽命是欲背上怙亂者果鮮特人君不能安之而挻之亂也以陛下聖神迹所以危鑑所以亡日愼一日𨿽堯舜何以加帝曰善拜侍禦史馬周傳周爲監察禦史上疏曰臣聞致化之道在求賢審官孔子曰惟名與器不可以假人是言愼舉之爲重也臣伏見王長通白明達本樂工輿皂雜類韋盤提斛斯正無他材獨解調馬𨿽術逾等夷可厚賜金帛以富其家今超授髙爵與外廷朝會騶豎倡子鳴玉曳履臣竊恥之若朝命不可追攺尙宜不使在列與士大夫爲伍帝善其言魏元忠傳元忠遷監察禦史帝嘗從容曰外以朕爲何如主對曰周成康漢文景也然則有遺恨乎曰有之王義方一世豪英而死艸萊議者謂陛下不能用賢帝曰我適用之聞其死顧已無及元忠曰劉藏器行副於才陛下所知今七十爲尙書郎徒嘆彼而又棄此帝默然�姚崇傳崇爲紫微令嘗於帝前序次郎吏帝左右顧不主其語崇懼再三言之卒不答崇趨出內侍髙力士曰陛下新卽位宜與大臣裁可否今崇亟言陛下不應非虛懷納誨者帝曰我任崇以政大事吾當與決至用郎吏崇顧不能而重煩我邪崇聞乃安由是進賢退不肖而天下治開元天寶遺事明皇召諸學士宴於便殿因酒酣顧謂李白曰我朝與天后之朝何如白曰天后朝政出多門國由姦幸任人之道如小兒市瓜不擇香味惟揀肥大者我朝任人如淘沙取金剖石采玉皆得其精粹明皇笑曰學士過有所飾大唐新語元宗幸成都給事中裴士淹從士淹聰悟柔順頗精歷代史元宗甚愛之馬上偕行得備顧問時肅宗在鳳翔每有大除拜輒啟聞房管爲將元宗曰此不足以破賊也歷評諸將並云非滅賊材又曰若姚崇在賊不足滅也因言崇之宏才遠略語及宋璟元宗不悅曰彼賣直以沽名耳歷數十餘人皆當其目至張九齡亦甚重之及言李林甫曰妒賢嫉能亦無敵也士淹因啟曰旣知陛下何用之久耶元宗默然不應唐書關播傳播爲都官員外郎徳宗初湖南峒賊王國良驚剽州縣不可制詔播宣輯因得請事對殿中帝問政治之要播曰爲政之本要得有道賢人乃治帝曰朕比下詔求賢才又遣使黜陟搜逮所遺須能者用之若何播曰陛下𨿽求賢又使舉薦然止得求名文辭士焉有有道賢人肯奉牒丐舉選邪帝悅曰卿姑去還當更議趙憬傳憬當國獻審官六議一議相臣曰中外知其賢者用之能者任之責材之備爲不可得二議庶官曰臣嘗謂拔十得五賢愚猶半陛下曰何必五也十二可矣故廣任用明殿最舉大節略小瑕隨能試事用人之大要也三議京司闕官曰今要官闕多閒官員多要官以材行閒官以恩澤是選拔少優容眾也宜補闕員以育人材四議考課曰今內庶僚外刺史課最尢者擢以不次善矣臣謂黜陟宜責歲限若任要重未當遷者加爵或秩其餘進退宜示遲速之常若課在中考如限者平轉而歷試之卽無苟且之心滯淹之慮五議遺滯曰陛下委宰輔舉才不徧知也則訪之庶僚又不徧知也訪之眾人眾聲囂然十譽之未信一毀之可疑臣謂宜采士論以譽多者先用非大故者勿棄六議藩府官屬曰諸使辟署務得才以重府望能否已試則引而置之朝無俾久滯帝皆然之下詔褒答尙書故實西平王始將禁軍在蜀戍蠻與張魏公不�及西平功髙居相位徳宗欲追魏公者數四慮西平不悅而罷後上令韓晉公善說然後並處中書一日因內宴禁中出瑞錦一匹令系兩人一處以示和解之意舊唐書憲宗本紀元和元年二月戊戌謂宰臣曰前代帝王或怠於聽政或躬決繁務其道如何杜黃裳對曰帝王之務在於修己簡易擇賢委任宵旰以求民瘼捨己從人以厚下固不宜怠肆安逸然事有綱領小大當務知其遠者大者至如簿書訟獄百吏能否本非人主所自任也昔秦始皇自程決事見嗤前代諸葛亮王霸之佐二十罰以上皆自省之亦爲敵國所誚知不久堪魏明帝欲省尙書擬事陳矯言其不可隋文帝日旰聽政令衛士傳餐文皇帝亦笑其煩察爲人主之體固不可代下司職但擇人委任責其成�賞罰必信誰不盡心傳稱帝舜之徳曰夫何爲哉恭己南面而已誠以能舉十六相去四凶也豈與勞神疲體自任耳目之主同年而語哉但人主常勢患在不能推誠人臣之獘患在不能自竭由是上疑下詐禮貌或虧欲求致理自然難致苟無此獘何患不至於理上稱善唐書李絳傳絳進中書舍人帝怪前代任賢以致治今無賢可任何耶對曰聖王選當代之人極其才分自可致治豈借賢異代治今日之人哉天子不以己能蓋人痛折節下士則天下賢者乃出帝曰何知其必賢而任之對曰知人誠難堯舜以爲病然循其名驗以事所得十七夫任官而辧廉措事不阿容無希望依違之辭無邪媚偸悅之容此近於賢矣賢則當任任則當久賢者中立而寡助舉其類則不肖者怨杜邪徑則懷姦者疾一制度則貴戚毀傷正過失則人君疏忌夫然用賢豈容易哉帝曰卿言得之矣杜陽雜編吳元濟之亂淮西以宰臣裴度爲元帥及對於殿上曰僞蔡稱兵朕於擇帥甚難其人也且安天下用將帥如造大舟以越滄海其功則多其成則大一日萬里無所不屆若乘一葉而蹈洪波其功也寡其覆也速朕今托元老以摧狂寇眞謂一日萬里矣度曰微臣無狀叨蒙大用惟慮一丸之卵不足以勝泰山款段之馬不足以行千里但竭臣至忠以仗宗廟之靈臣𨿽不才敢以死�命泣下沾濡若不勝語上亦爲之動容問奇類林憲宗問宰相元宗之政先理而後亂何也崔羣對曰元宗用姚崇宋璟盧懷愼蘇頲韓休張九齡則理用宇文融李林甫楊國忠則亂故用人得失所系非輕人皆以天寶十四年安祿山反爲亂之始臣獨以爲開元二十年罷張九齡相專任李林甫此理亂之所以分也願陛下以開元初爲法以天寶末爲戒乃社稷無疆之福舊唐書敬宗本紀長慶四年正月卽位二月翰林學士韋處厚奏曰理亂之本非有他術順人則理違人則亂陛下當食嘆息恨無蕭曹今有一裴度尙不能用此馮唐所以感悟漢文𨿽有頗牧不能用也問奇類林武宗以李徳裕爲門下侍郎同平章事徳裕入謝言於武宗曰致理之要在辧羣臣之邪正夫邪正二者勢不相容正人指邪人爲邪邪人亦指正人爲邪人主辧之甚難臣以爲正人如松柏特立不倚邪人如藤蘿非附它物不能自起故正人一心事君而邪人競爲朋黨先帝深知朋黨之患然所用卒皆朋黨之人良由執心不定故姦邪得乘間而入也夫宰相不能人人忠良或爲欺罔主心始疑於是旁詢小臣以察執政如徳宗末年所聽任者惟裴延齡輩宰相署敕而已此政事所以日亂也陛下誠能任擇賢才以爲宰相有姦罔者立黜去之常令政事皆出中書推心委任堅定不移則天下何憂不理哉又曰先帝於大臣好爲形迹小過皆含容不言日累月積以至禍敗玆事大誤願陛下以爲戒臣等有罪陛下當面詰之事苟無實得以辧明若其有實辭理自窮小過則容其悛攺大罪則加之誅譴如此君臣之際無疑間矣武宗嘉納之唐書令狐綯傳綯入翰林爲學士嘗夜召與論人間疾苦帝出金鏡書曰太宗所著也卿爲我舉其要綯擿語曰至治未嘗任不肖至亂未嘗任賢任賢享天下之福任不肖罹天下之禍帝曰善朕讀此嘗三復不已綯再拜曰陛下必欲興王業捨此孰先詩曰惟其有之是以似之幽閒鼓吹宣宗坐朝次對官趨至必待气息平均然後問事令狐相進李遠爲杭州宣宗曰比聞李遠詩雲長日惟銷一局棋豈可以臨郡哉對曰詩人之言不足爲實也仍薦遠廉察可任乃兪之東觀奏記宣宗時李廓爲武寧節度使不理右補闕鄭魯上疏曰臣恐新麥未登徐師必亂乞速命良將救此一方上未之省也麥熟而徐師亂上感魯言卽擢爲起居舍人上追感元和舊事但聞是憲宗朝卿相子孫必加擢用杜勝任刑部員外閣內次對上詢其祖父勝以先父黃裳永貞之際首排姦邪請憲宗監國上徳之面授給事中裴諗爲學士一日加承旨上幸翰林諗寓直便中謝上曰加官之喜不與妻子相面得否便放卿歸諗叩謝上以禦盤果實賜之諗卽以衫袖張而跪受上顧一宮嬪領下諗父度元和中君臣魚水之分遂於諗恩禮亦異焉上校獵城西漸入渭水見父老一二十人於村佛祠設齋上問之父老曰臣醴泉縣百姓本縣令李君奭有異政考秩已滿百姓借畱詣府乞未替兼此祈佛力也上默然還宮後於禦扆上大書君奭名中書兩擬醴泉令上皆抹去之逾歲以懷州刺史闕請用人禦筆曰醴泉縣令李君奭可懷州刺史莫測也君奭中謝宸旨獎勵始聞其事五朝名臣言行錄太祖始事周世宗於澶州曹彬爲世宗親吏掌茶酒太祖嘗從求酒彬曰此官酒不敢相與自沽酒以飲太祖旣卽位語羣臣曰世宗舊吏不欺其主者獨曹彬耳由是委以腹心使監徵蜀之軍李昉在周朝知開封府人望已歸太祖而昉獨不附王師入京昉又獨不朝貶道州司馬三歲徙延州別駕在延州爲生業以老三歲當徙不願內徙後二年宰相奏其可大用召判兵部昉五辭旣至上勞之昉曰臣前日知事周而已今以事周之心事陛下上大喜曰宰相不謬薦人後山談叢太祖爲太原鎭將捨縣人李媼家媼事之謹他日訪其家媼則死矣得其子以爲禦廚使久之不遷求去太祖曰以而才地禦廚使其可得也爵祿以待賢能而私故人使我愧見士大夫而爾意猶不滿耶宋史李漢超傳漢超遷齊州防禦使兼關南兵馬都監漢超仕關南人有訟漢超彊取其女爲妾及貸而不償者太祖召而問之曰汝女可適何人曰農家也又問漢超未至關南契丹如何曰歲苦侵暴曰今復爾耶曰否太祖曰漢超朕之貴臣也爲其妾不猶愈於農婦乎使漢超不守關南尙能保汝家之所有乎責而遣之密諭漢超曰亟還其女並所貸朕姑貰汝勿復爲也不足於用何不以告朕耶漢超感泣誓以死報在郡十七年政平訟理吏民愛之詣闕求立碑頌徳太祖詔率更令徐鉉撰文賜之霸州監軍馬仁瑀嘗兄事漢超多自肆擅發麾下卒入遼境剽奪人口羊馬由是二將交惡太祖慮其生變遣中使賜漢超仁瑀金帛令和解之郭進傳進領云州觀察使判邢州任兼西山巡檢嘗有軍校自西山詣闕誣進者太祖詰知其情狀謂左右曰彼有過畏罰故誣進求免耳遣使送與進令殺之會並人入寇進謂誣者曰汝敢論我信有膽气今捨汝罪能掩殺並寇卽薦汝於朝如敗可自投河東其人踴躍聽命果致克捷進卽以聞乞遷其職太祖從之趙普傳宋初在相位者多齷齪循默普剛毅果斷未有其比嘗奏薦某人爲某官太祖不用普明日復奏其人亦不用明日普又以其人奏太祖怒碎裂奏牘擲地普顏色不變跪而拾之以歸他日補綴舊紙復奏如初太祖乃悟卒用其人又有羣臣當遷者太祖素惡其人不與普堅以爲請太祖怒曰朕固不爲遷官卿若之何普曰刑以懲惡賞以酬功古今通道也且刑賞天下之刑賞非陛下之刑賞豈得以喜怒專之太祖怒甚起普亦隨之太祖入宮普立於宮門久之不去竟得兪允東軒筆錄太祖嘗與趙中令普議事有所不合太祖曰安得宰相如桑維翰者與之謀乎普對曰使維翰在陛下亦不用蓋維翰愛錢太祖曰苟用其長亦當護其短措大眼孔小賜與十萬貫則塞破屋子矣王文正筆錄太祖皇帝以神武定天下儒學之士初未甚進用及卜郊肆類備法駕乘大輅翰林學士盧多遜攝太僕卿升輅執綏且備顧問上因嘆儀物之盛詢政理之要多遜占對詳敏動皆稱旨他日上謂左右曰作宰相須用儒者盧後果大用蓋兆於此太祖嘗遣曹彬下江南許以平定之日授之相印洎凱旋之日恩禮愈厚絕無前命彬等曲宴從容陳敍及之上曰非忘之也顧河東未下耳卿等官位甚重豈可更親此事邪比彬等宴退其家各賜金十萬貫其重爵勸功如此沈倫以明經事太祖潛躍中伐蜀凱旋奏事稱旨遂有意於大用其後命倫爲相趙普執奏以爲不可上曰如倫者忠孝謹飭𨿽守散錢亦可普無以對翌日制下五朝名臣言行錄王著旣貶官內署闕人太祖謂範質等曰王著昨以酒失旣貶官深嚴之地當選愼重之士以處之質等對以前朝學士惟竇儀淸介謹厚然亦自翰林遷端明今又官爲尙書難於復召上曰禁中非此人不可卿當諭朕意令勉赴所職卽日再入翰林爲學士太祖幸西都張齊賢以布衣獻策太祖召至便坐令面陳其事文定以手畫地條陳十策一下並汾二富民三封建四惇孝悌五舉賢六太學七藉田八選良吏九懲姦十卹刑內四說稱旨文定堅執其六說皆善太祖怒令武士拽出及車駕還京語太宗曰我幸西都惟得一張齊賢耳我不欲爵之以官異時汝可收之爲相至太宗卽位放進士榜決欲置於髙等而有司偶失掄選在第三甲之末太宗不悅及注官有旨一榜盡與京官通判文定釋褐將作監丞通判衡州不十年果爲相王文正筆錄彌徳超起自冗列爲諸司使雍熙中因奏事稱旨驟加委遇時侍中曹公彬勛望特隆徳超陰以計中傷誣其不軌太宗疑之拜徳超樞密副使不數月屬趙公普再秉鈞軸因爲辧雪保證事狀明白上乃大悟卽時竄逐徳超而待彬如初自是數日上頗不懌從容謂普等曰朕以聽斷不明幾�大事夙夜循省內愧於心普對曰陛下知徳超才幹而任用之察曹彬無罪而昭雪之有勞者進有罪者誅物無遁情事至立斷此所以彰陛下之聖明也𨿽堯舜何以過是哉上於是釋然曰善石林燕語寇萊公性豪侈所臨鎭燕會常至三十盞必盛張樂尢喜柘枝舞用二十四人每舞連數盞方畢或謂之柘枝顚始罷樞密副使知靑州太宗眷之未衰數問左右寇準在靑州樂否如是一再有揣帝意欲復用者卽曰陛下思準不少忘聞準日置酒縱飲未知亦思陛下否上𨿽少解然明年卒召爲參知政事祖宗用人之果不使細故讒人得乘間如此賢奕章聖嘗謂兩府欲擇一人爲馬步軍指揮使寇萊公方議其事吏有以文籍進者公問其故曰例簿也公叱曰朝廷欲用一牙官尙須檢例耶安用我輩哉壞國政者正此耳五朝名臣言行錄眞宗初卽位李沆爲相帝推敬沆嘗問治道所宜先沆曰不用浮薄新進喜事之人此最爲先帝問其人曰如梅詢曾致堯等是也帝深然之故終帝世數人皆不盡用王文正筆錄太常博士李戡素有文稱祥符末守壽春驛奏時務深稱上旨宣諭執政曰若斯人尙未進用不爲不遺賢也驛召歸闕比至上屢嘆以爲見晚執政將以言動之職俾近淸光及引對之際上虛懷前席以俟其啟沃而戡語不及他首以牙儈爲言先帝默然翌日諭之執政曰以斯材而賦斯職知人固未易也讀書鏡李昉爲相有求進用者𨿽知其材可取必正色拒之已而擢用或不足用必和顏溫語待之子弟問故答曰用賢人主之事我若受其請是市私恩也故峻絕之使恩歸於上若不用者旣失所望又無美辭此取怨之道也澠水燕談錄眞宗嘗諭宰臣一外補郎官稱其才行甚美俟罷郡還朝與除監司及還帝又語及之執政擬奏將以次日上之晚歸裏第其人來謁明日以名薦奏上默然不許執政察所以乃知己爲伺察密報矣終眞宗朝其人不復進用眞宗惡人奔競如此石林燕語張文節公初爲龍圖閣待制求判國子監眞宗問王魏公國子淸閒無職事知白豈不長於治劇欲自便耶魏公對知白博學通曉民政但其所守素淸而廉於進取故爾上曰若此正好爲中執法乃命以右諫議大夫除禦史中丞上用人如此景徳天禧間所以名臣多也五朝名臣言行錄呂蒙正旣致政居洛眞宗祀汾陰過洛陽文穆迎謁至回鑾已病帝爲幸其宅問曰卿諸子孰可用公對曰臣諸子皆豚犬不足用有侄夷簡任潁州推官宰相才也帝記其語遂至大用王旦久疾不愈上命肩輿入禁中使其子雍與直省吏扶之見於延和殿命曰卿萬一有不諱使朕以天下事付之誰乎公謝曰知臣莫若君時張詠馬亮皆爲尙書上曰張詠何如不對又曰馬亮何如不對上曰試以卿意言之公彊起舉笏曰以臣之愚莫若寇準上憮然有間曰準性剛褊卿更思其次公曰他人臣不知也公薨歲餘上卒用準爲相宦者劉承規以忠謹得幸病且死求爲節度使眞宗語王旦曰承規待此以瞑目旦執以爲不可曰他日將有求爲樞密使者柰何至今內臣官不過畱後寶元中禦史府久闕中丞一日李淑對仁宗偶問以憲長久虛之故李奏曰此乃夷簡欲用蘇紳已許紳矣上疑之異時因問公曰何故久不除中丞公奏曰中丞者風憲之長自宰相而下皆得彈擊其選用當出聖意臣等豈敢銓量之仁宗頷之呂申公累乞致仕仁宗問之曰卿果退當何人可代申公曰陛下欲用英俊經綸之才臣所不知必欲圖任老成鎭撫百度周知天下之良苦無如陳堯佐者上深然之遂大拜兩制諸公多求補郡者劉敞上疏論邪臣正臣之分正臣常難進而易退邪臣常易進而難退願陛下參任觀之呂溱蔡襄歐陽修賈黯韓絳皆有直質無流心論議不阿執政有益當世者誠不宜許其外補使四方有以窺朝廷啟姦幸之心上悟頗畱修等澠水燕談錄慶曆中滕子京守慶州屬羌數千人內附滕厚加勞遺以結其心禦史梁堅言滕妄費公庫錢仁宗曰邊帥以財利啖蕃部此李牧故事安可加罪仁宗朝流內銓引攺京官人李師錫上覽其薦者三千餘人問其族系乃知丞相王徳與甥�上曰保任之法欲以盡天下之材今但薦勢要使孤寒何以進止與師錫循資後翰林學士胡宿子宗堯磨勘以保官亦令循資帝之照見物情抑權勢進孤寒聖矣石林燕語丁文簡公度爲學士累年以元昊叛仁宗因問用人守資格與擢材能孰先丁言承平無事則守資格緩急有大事大疑則先材能蓋自視久次且時方用兵故不以爲嫌孫甫知諫院遽論以爲自媒杜祁公爲相孫其客也丁意杜公爲辯直而不甚力及杜公罷丁適當制辭云頗彰朋比之風有爲而言也丁自是亦相繼擢樞密副使楓�小牘慶曆三年三月呂夷簡以司徒歸第夏竦召至國門而罷詔以賈昌朝參知政事杜衍爲樞密使富弼爲樞密副使弼固辭攺資政殿學士乃以範仲淹代弼又以歐陽修余靖蔡襄王素充諫官一時朝野歡欣至酌酒相慶五朝名臣言行錄範文正知開封獻百官圖指宰相差除不公陰薦韓億可用文正旣貶仁宗以諭公公曰若仲淹舉臣以公則臣之拙直陛下所知舉臣以私則臣委質以來未嘗交托於人遂除參政聞見後錄仁皇帝問王懿敏素曰大僚中孰可命以相事者懿敏曰下臣其敢言帝曰姑言之懿敏曰惟宦官宮妾不知姓名者可充其選帝憮然有間曰惟富弼耳懿敏下拜曰陛下得人矣旣告大庭相富公士大夫皆舉笏相賀或密以聞帝益喜曰吾之舉賢於夢卜矣歸田錄至和初陳恭公罷並用文富宣麻之際上遣小黃門密於百官班中聽其議論二公久有人望一旦復用朝士相賀黃門具奏上大悅余爲學士後數日奏事垂拱殿上問新除彥博等外議如何余以朝士相賀爲對上曰古之君用人或以夢卜苟不知人當從人望夢卜豈足憑耶故余作文公批答云永惟商周之所記至以夢卜而求賢孰若用搢紳之公言從中外之人望者具述上語也五朝名臣言行錄富弼爲相及判河陽最後請老家居凡三上章皆言天子無職事惟辧君子小人而進退之此天子之職也君子與小人並處其勢必不勝君子不勝則奉身而退小人不勝則交結構扇千岐萬轍必勝而後已小人復勝必肆毒於善良無所不爲求天下不亂不可得也談苑杜祁公爲樞密使內降某人與近上班行停之數日同列促之不聽中使宣催公翌日奏某人是誰奏請容商量初不宣諭再三論之方云是貴妃誕育時產媼之子又再三論之只除三班借職又求監都商稅院公奏云此系三司舉官一歲四十萬貫稅額堅持不可猶得南排岸東軒筆錄仁宗以西戎方熾嘆人才之乏凡有一介之善必收錄之杜丞相衍經撫關中薦長安布衣雷簡夫才器可任遽命賜對於便殿簡夫辯給善敷奏條列西事甚詳仁宗嘉之卽降旨中書令照眞宗召種放事是時呂許公當國爲上言曰臣觀士大夫有口才者未必有實效今遽爵之以美官異時用有不周卽難於進退莫若且除一官徐觀其能果可用遷擢未晚仁宗以爲然遂除耀州幕官簡夫後累官至員外郎三司判官而才實無大過人者宋鄭公庠初爲翰林學士仁宗嘗對執政稱其文學才望可大用者候兩府有缺進名是時曾魯公公亮爲館職在京師傳聞上有此言遽過鄭公而賀之鄭公蹙額曰審有是言免禍幸矣魯公惘然不測而退明年樞副闕執政進名仁宗熟視久之徐曰召張觀執政曰去歲得旨欲用宋庠仁宗曰觀是先朝狀元合先用也又嘗對執政稱三司使楊察判開封府王拱辰才望履歷將來兩府有闕進此二人旣而梁莊肅公適罷相兩府次遷執政以二人名聞仁宗曰可召程戡執政復以異時上語奏陳仁宗曰若遂用察等是二人之策得行也執政遂不敢言蓋梁公之出或云察等所擠上之英鑑皆類此可談舅氏胡宗堯嘉佑初引見攺官舉將十七員仁宗問其家世或奏樞密使胡宿之子卽有旨更候一任回攺官時有因失入人死罪連坐於條合展舉將員攺次第等官上宣諭未令攺官凡三經引見幾十餘年大臣或以爲言上曰此人曾殺朕百姓不可攺官五朝名臣言行錄韓琦以右司諫供職勸上明得失正朝廷紀綱親近忠直放遠邪佞時災異數見琦以災變屢發主於執政者非才累言於上未見納琦又奏曰豈陛下擇輔弼未得其人邪若杜衍範仲淹孔道輔宋郊胥偃眾以爲忠正之臣可備進擢不然嘗所用者王曾呂夷簡蔡齊宋綬亦人所屬望也章十上不報琦抗疏乞出上乃罷宰臣王隨陳堯佐參政韓億石中立等韓琦復知相州詔仍令赴闕朝覲陛辭之日上從容訪問政事公因進言用人當辧邪正爲治之本莫先於此上曰侍中國之龜鑑朕敢不從神宗自在藩邸卽熟聞呂公著與司馬光名及卽位首召二人爲學士朝論翕然稱得人宋史王益柔傳益柔熙寧元年入判度支審院詔百官轉對益柔言人君之難莫大於辧邪正邪正之辧莫大於置相相之忠邪百官之賢否也若唐髙宗之李義甫明皇之李林甫徳宗之盧杞憲宗之皇甫鎛帝王之鑑也髙宗徳宗之�蒙固無足論明皇憲宗之聰明乃蔽於二人如此以二人之庸猶足以致禍況誦六藝挾才智以文致其姦說者哉意蓋指王安石也孫覺傳覺爲右正言神宗嘗從容語及知人之難覺曰堯以知人爲難終享其易蓋知人之要在於知言人主用人之道任賢使能而已賢能之分旣殊任使之方亦異至於所知有限量所能有彼此是功用之士也可以處外而不可以處內可以責之事而不可責之言陛下欲興太平之治而所擢數十人者多有口才而無實行臣恐日浸月長匯徵墻進充滿朝廷之上則賢人日遠其爲禍患尙可以一二言之哉願觀詩書之所任使無速於小利近功則王道可成東軒筆錄中丞鄧綰欲用其黨方揚爲臺官懼不厭人望乃並彭汝礪而薦之其實意在揚也無何上黜彭汝礪綰遽表言臣素不知汝礪之爲人昨所舉鹵莽乞不行前狀上察見其姦遂落綰中丞以本官知虢州五朝名臣言行錄王荊公一日侍上語及諸葛亮魏鄭公公對曰陛下誠能爲堯舜則必有臯夔稷契陛下誠能爲髙宗則必有傅說魏鄭公諸葛亮皆有道者所羞何足道哉但恐陛下擇術未明推誠未至則𨿽有臯夔稷契傅說之賢亦爲小人所蔽因捲懷而去耳上曰自古治世豈能使朝廷無小人𨿽堯舜之時不能無四凶公曰惟能辧四凶而誅之此乃所以爲堯舜也若使四凶得肆其讒慝則臯夔稷契亦安肯苟食其祿以終身乎未幾遂參大政元丰六年富弼病上書言八事大扺論君子小人爲治亂之本神宗語宰輔曰富弼有章疏來章惇曰弼所言何事帝曰言朕左右多小人惇曰可令分析孰爲小人帝曰弼三朝老臣豈可令分析左丞王安禮曰弼之言是也罷朝惇責安禮曰左丞對上之言失矣安禮曰吾輩今日曰誠如上諭明日曰聖學非臣所及安得不謂之小人惇無以對自嘉佑以後朝廷務惜名器而進人之路稍狹歐陽修屢進言館閣育材之地材旣難得而又難知則當采而多蓄之則傑然出爲名臣矣余亦不失爲佳士也遂詔二府各舉五人上問近用陳升之外議云何司馬光對陛下擢用宰相臣愚何敢與上曰第言之光曰必將援引鄕黨之士充塞朝廷天下風俗何以更鄕淳厚上曰然今中外大臣更無可用者獨升之有才智曉民政邊事他人莫及光曰升之才智誠如聖旨但恐不能臨大節而不可奪耳昔漢髙祖論相以爲王陵少戇陳平可以輔之平智有餘然難獨任眞宗用丁謂王欽若亦以馬知齊參之凡才智之事必得忠直之人從旁制之此明主用人之法也上曰然升之朕固已戒之矣上又曰安石何如光曰人言安石姦邪則毀之太過但不曉事又執拗爾上曰韓琦敢當事賢於富弼但木彊爾光曰琦實有忠於國家之心但好遂非此其所短也上因問至呂惠卿光曰惠卿憸巧非佳士使安石負謗中外皆惠卿所爲也近日不次進用大不合眾心上曰惠卿明辧亦似美才光曰惠卿文學辧慧誠如聖旨然用心不端陛下更徐察之江充李訓若無才何以動人主上因論臺諫光曰臺諫天子耳目陛下當自擇人今言執政短長者皆斥逐之盡易以執政之黨臣恐聰明將有所蒙蔽也上曰諫官難得卿更爲擇其人光退而舉陳薦蘇軾王元規趙彥若司馬光延和登對言張方平參政姦邪貪猥不協物望上作色曰朝廷每有除拜眾言輒紛紛光曰知入帝堯所難況陛下新卽位萬一用姦邪臺諫循默不言陛下何從知之聞見近錄李邦直張粹明嘗謂予曰神宗晚年建立三省所以分執政權而互相考察規模遠矣今上初俾侍宴其後諭執政曰延安郡王可出合當議官僚乃曰司馬光端重宜爲宮官亦漢羽翼之謂也如呂公著孫覺皆可作之其下當擇功臣子弟若文貽慶可任洗馬之類此孟子謂巨室大家人所慕之意足以取重春宮矣宋史梁燾傳燾拜尙書右丞轉左丞蔡京帥蜀燾曰元丰侍從可用者多惟京輕險貪愎不可用又與同列議夏國地界不能合遂丐去哲宗遣近臣問所以去意且令密訪人才燾曰信任不篤言不見聽而詢問人才非臣所敢當也使者再至乃言人才可大任者陛下自知之但須識別邪正公天下之善惡圖任舊人中堅正純厚有人望者不牽左右好惡之言以移聖意天下幸甚王巖叟傳巖叟拜樞密直學士簽書院事入謝太皇太后曰知卿才望不次超用巖叟又再拜謝進曰太后聽政以來納諫從善務合人心所以朝廷淸明天下安靜願信之勿疑守之勿失復少進而西奏哲宗曰陛下今日聖學當深辧邪正正人在朝則朝廷安邪人一進便有不安之象非謂一夫能然蓋其類應之者眾上下蒙蔽不覺養成禍胎爾又進曰或聞有以君子小人參用之說告陛下者不知果有之否此乃深誤陛下也自古君子小人無參用之理聖人但云君子在內小人在外則泰小人在內君子在外則否小人旣進君子必引類而去若君子去小人競進則危亡之基也此際不可不察兩宮深然之五朝名臣言行錄哲宗旣親政追用舊臣盡復熙丰之法數稱曾肇議禮有守及入對不及垂簾事所陳皆國家大體以謂人主𨿽有自然之聖哲必賴左右前後皆得其人以爲立政之本宜於此時愼選忠信端良博古多聞之士置諸左右以參諷議以備顧問與夫深處法宮之中親近禦之徒其損益相去萬萬矣忤貴近意故不得畱除知徐州範純仁在相位凡薦引人才必以天下公議所薦士未嘗知出於公公亦未嘗示恩意於人人或謂公曰身爲宰相豈可不牢籠天下士使知出於門下公曰但願朝廷進用不失正人何必使知出我門下邪範純仁嘗曰人材難得欲隨事有用則緩急無以應手七年之病三年之艾非儲之以待則如病者何故雅以人材爲己任每有薦引必先公議及其可也內舉有所不避其不可則人君所主亦必爭官制行上尢愼用人王存因請自熙寧以來有緣議論得�或詿誤被斥而情實納忠非有大過者隨才召擢以備官使語合上意自是收拔者甚眾劉摯與同列奏事因論人材大槪奏曰人才難得臣歷觀士大夫間能否不一性忠實而有才識上也才𨿽不髙而忠實有守次也有才而難保可借以集事又其次也懷邪觀望隨勢攺變此小人終不可用徽宗嘗夢有題亭樹壁間數語者覺不曉所謂及江公望對所論列多與夢合上嘆賞之閱之甚久且曰聞卿徳望儒雅置之諫列斷之朕心不出大臣也退朝上甚喜以公與夢合可以大任也見聞搜玉伊川先生每進講常於文義外反復推明歸之人主一日當講顏子不攺其樂章講旣畢乃復言曰顏子王佐之才也而簞食瓢飲季氏魯國之蠹也而富於周公魯君用捨如此非後世之鑑乎聞者嘆服宋史王淮傳淳熙八年淮拜右丞相兼樞密院事成都闕帥上加訪問淮以畱正對上曰非閩人乎淮曰立賢無方湯之執中也必曰閩有章子厚呂惠卿不有曾公亮蘇頌蔡襄乎必曰江浙多名臣不有丁謂王欽若乎上稱善貴耳集壽皇欲除知閣張說簽書樞密院在朝諸公力爭獨石湖不答或者皆疑之忽一日壽皇語及張說石湖奏云知閣如州郡典客不應使典客便與知州通判同列何以令眾庶見壽皇感悟遂寢此除孝宗萬機餘暇畱神�局詔國手趙鄂供奉由是遭際官至武功大夫浙西路鈐因郊祀乞奏補懇祈甚至聖語云降旨不妨恐外庭不肯放行久之云卿與後省官員有相識否趙雲葛中書臣之恩家試與他說看趙往見葛具陳上言答曰爾是我家里人非不要相周全有礙祖宗格法技術官無奏薦之理縱降旨來定當繳了後供奉間從容奏曰向蒙聖旨令臣去見葛中書具說堅執不從壽皇曰秀才難與他說話莫要引他趙之請乃止錢參政良臣之妻弟章其姓者自南康守回忽進擬浙東倉孝皇忽云執政妻黨便得好官參政李彥�奏云章守南康有聲諸臺列薦以此除激勵作郡者章某見乞祠孝皇云且與祠章由是不復起莫濟宰錢塘春暮有一老兵醉入縣咆哮無禮不問其從來杖而去之卽徳壽宮幕士也大璫奏知髙廟大怒宣諭孝宗莫濟卽日罷一年後偶常州闕守宰執奏欲得有風力之人可以整頓雕獘孝宗云朕有一人向曾打徳壽宮幕士者莫濟也卽知常州莫才作邑及年而得郡孝宗不次用人如此齊東野語丁婁明之子常任明州倅以舊學之故力附曾覿其後魏王出判明州尢暱近之旣而入奏與之求貼職上批答云朕於貼職無所愛第爵祿天下之公器不可私也未幾臺臣論罷之宋史理宗本紀紹定六年十一月戊辰禮部郎中洪咨夔進對今日急務進君子退小人如眞徳秀魏了翁當聚之於朝帝是其言命咨夔洎王遂同爲監察禦史金史熙宗本紀天眷二年六月己未上從容謂侍臣曰朕每閱貞觀政要見其君臣議論大可規法翰林學士韓昉對曰皆由太宗溫言訪問房杜輩竭忠盡誠其書𨿽簡足以爲法上曰太宗固一代賢君明皇何如昉曰唐自太宗以來惟明皇憲宗可數明皇所謂有始而無終者初以艱危得位用姚崇宋璟惟正是行故能成開元之治末年怠於萬機委政李林甫姦諛是用以致天寶之亂苟能愼終如始則貞觀之風不難追矣上稱善又曰周成王何如主昉對曰古之賢君上曰成王𨿽賢亦周公輔佐之力後世疑周公殺其兄以朕觀之爲社稷大計亦不當非也世宗本紀大定二年正月庚午上謂宰相曰進賢退不肖宰相之職也有才能髙於己者或懼其分權往往不肯引置同列朕甚不取卿等毋以此爲心六年十一月癸丑上謂宰臣曰朝官當愼選其人庶可激勵其餘若不當則啟覬覦之心卿等必知人才優劣舉實才用之七年十月丁巳上謂宰臣曰海陵不辧人才優劣惟徇己欲多所升擢朕卽位以來以此爲戒止取實才用之近聞蠡州同知移剌延壽在官污濫詢其出身乃正隆時鷹房子如鷹房廚人之類可典城牧民耶自今如此局分不得任以臨民職任二十七年二月己丑諭宰執曰近侍局官須選忠直練達之人用之朕𨿽不聽讒言使佞人在側將恐積漸聽從之矣二十八年八月甲申上謂宰臣曰用人之道當自其壯年心力精彊時用之若拘以資格則往往至於耄老此不思之甚也阿魯罕使其早用朝廷必得補助之力惜其已衰老矣凡有可用之材汝等宜早思之十月乙酉尙書省擬除授而拘以資格上曰日月資考所以待庸常之人若才行過人豈可拘以常例國家事務皆須得人汝等不能隨才委使所以事多不治朕固不知用人之術汝等但務循資守格不思進用才能豈以才能見用將奪己之祿位乎不然是無知人之明也羣臣皆曰臣等豈敢蔽賢才識不逮耳張覺傳覺子僅言侍世宗讀書世宗卽位除內藏庫副使僅言𨿽舊臣出入左右然世宗終不假以權任尙書省奏宮苑司直長黎倫在職十六年請與遷敍上曰此朕之家臣質直人也今已老矣如勸農使張僅言亦朕舊臣純實頗解事凡朝廷議論內外除授未嘗得干預朕觀自古人君爲讒蒙蔽者多矣朕𨿽不及古人然近習憸言未嘗入耳宰臣曰誠如聖訓此國家之福也劉煥傳煥轉同知北京畱守事世宗幸上京所過州郡大發民夫治橋梁馳道以希恩賞煥所部惟平治端好而已上嘉其意遷遼東路轉運使黃久約傳久約遷太常卿仍兼諫職時郡縣多闕官久約言世豈乏材閡於資格故也明詔每責大臣以守格法而滯人材乞斷自宸衷而力行之世宗曰此事宰相不屬意而使諫臣言之歟卽日授刺史者數人久約又言宜令親王以下職官遞相推舉世宗曰薦舉人材惟宰相當爲耳他官品𨿽髙豈能皆有知人之哲方今縣令最闕宜令刺史以上舉可爲縣令者朕將察其實能而用之章宗本紀大定二十九年春正月癸巳卽皇帝位十一月癸亥上謂宰臣曰今之用人太拘資歷循資之法起於唐代如此何以得人平章政事汝霖對曰不拘資格所以待非常之材上曰崔佑甫爲相未逾年薦八百人豈皆非常之材歟元史伯顏傳伯顏蒙古八鄰部人父曉古臺從宗王旭烈兀開西域伯顏長於西域至元初旭烈兀遣入奏事世祖見其貌偉聽其言厲曰非諸侯王臣也其畱事朕與謀國事恆出廷臣右世祖益賢之敕以中書右丞相安童女弟妻之若曰爲伯顏婦不慚爾氏矣拜光祿大夫中書右丞相諸曹白事有難決者徐以一二語決之眾服曰眞宰輔也張思明傳思明�悟過人讀書日記千言至元十九年由侍儀司舍人辟禦史臺掾又辟尙書省掾左丞相阿合馬旣死世祖追咎其姦欺命尙書簿問遺孽一日召右丞何榮祖左丞馬紹盡輸其贓以入思明抱牘從日已昏命讀之自昏達曙帝聽忘疲曰讀人吐音大似侍儀舍人右丞對曰正由舍人選爲掾帝奇之曰斯人可用明日擢爲大都路治中阿魯渾薩裏傳至元二十一年擢朝列大夫左侍儀奉禦勸帝治天下必用儒術宜招致山澤道藝之士以備任使帝嘉納之遣使求賢置集賢館以待之程巨夫傳至元二十四年以巨夫爲禦史中丞臺臣言巨夫南人且年少帝大怒曰汝未用南人何以知南人不可用自今省部臺院必參用南人遂以巨夫仍爲集賢直學士拜侍禦史行禦史臺事武宗本紀大徳十一年五月甲申皇帝卽位於上都六月鐵木兒不花憨剌合兒等言舊制樞密院銓調軍官公議以聞比者近侍自擇名分從內降旨恐壞世祖定制且誤國事在成宗時嘗有旨輒奏樞密事者許本院再陳臣等以爲自今用人宜一遵世祖成憲帝曰其遵前制餘人勿輒有請又言軍官與民官不同父子兄弟許其相襲此世祖定制比者近侍有輒以萬戶千戶之職請於上者內降聖旨臣等未敢奉行帝曰其依例行之仁宗本紀至大四年三月庚寅卽皇帝位七月丁卯完澤李孟等言方今進用儒者而老成日以雕謝四方儒士成才者請擢任國學翰林祕書太常或儒學提舉等職俾學者有所激勸帝曰卿言是也自今勿限資級果才而賢𨿽白身亦用之英宗本紀延佑七年三月庚寅帝卽位五月己丑中書省臣請禁擅奏除拜帝曰然恐朕遺忘或乘間奏請濫賜爵名汝等當復以聞至治三年春正月拜住言前集賢侍講學士趙居信直學士吳澄皆有徳老儒請徵用之帝喜曰卿言適副朕心更當搜訪山林隱逸之士遂以居信爲翰林學士承旨澄爲學士泳化類編洪武戊申夏黜禦史論劾不實者時陶安爲江西參政有禦史言安隱微之過太祖曰朕素知安豈宜有此且爾何由知之對曰臣聞之道路太祖曰禦史但取道路之言以毀譽人以此爲盡職乎命黜其人中書省臣進曰禦史職當言路言之有失乞容之太祖曰不然夫植嘉禾者必去蟫蠹長良苖者必芟稂莠任正大者必絕邪人凡邪人之事君必先結以小信然後逞其大詐此人嘗有言朕不疑而聽之故今日乃爲此妄言夫去小人當如撲火及其未盛而撲之則易爲力不然則害滋大竟黜之大政紀洪武元年十一月遣文原吉詹同魏觀吳輔趙壽等分行天下訪求賢才上諭之曰天生人材必爲世用然人之材器有不同明銳者質或剽輕惇厚者性或迂緩辯給者行或不逮沈默者徳或有餘卿等宜加精仰山脞錄蜀南部王樂善天爵洪武間舉賢良入見上問曰汝知知縣知州如何做對曰首要得民心民心旣得則州縣之事治矣又問汝知知府如何做對曰戒左右勿爲州縣之擾州縣無擾則府事治矣又問汝知布政如何做對曰臣井蛙無遠大之識不敢彊惑聖聽上喜曰謙而婉天爵之對也遂授太原府知府綽有政績方正學先生孝孺少侍潛溪宋公寓京師會大雪太祖宴羣臣命各爲瑞雪賦宋公旣醉還邸不能執筆以意屬先生賦翌晨上進上讀之謂曰此非卿筆辭甚雄偉有用之才也宋公以先生對上卽召見賜緋袍銀帶但無冠耳命大臣陪宴先生披袍束帶凝然中坐言動莊重在座咸驚上連遣內侍窺之還報上曰朕不能用斯人畱輔嗣君耳後果死革除之難焉臨海趙太守洪武間卒業太學爲中貴題蠶婦圖云蠶未成絲葉已無鬢云撩亂粉痕枯宮中羅綺輕如布爭得王孫見此圖太祖幸中貴宅見之詰問中貴以趙對卽召除肇慶知府在郡有廉聲及歸嘆曰昔趙淸獻持一硯今吾倍之遂持二硯以歸時號趙雙硯明昭代典則洪武十五年有廣東儒士上治平策者上覽之顧謂侍臣曰此人不識道理豈有涉數千言論治而不及用賢天下之大欲朕一人理之乎𨿽有至聖之君猶以用人爲重曷嘗謂人無足用也蓋獨智自用則所見者狹資賢而任則所及者廣學士宋訥對曰誠如聖諭但賢才之在天下在上豈能周知必賴羣臣薦舉然得賢與否系夫舉之者何如耳上曰小人所舉未必爲君子君子所舉未必爲小人故觀其舉者卽可知其人賢否矣大政紀洪武十六年六月戊戌上與大學士吳沈論小人爲害不可不察沈等進講周書國則罔有立政用憸人上曰有小人必敗君子故唐虞任禹稷必去四凶魯用仲尼必去少正卯小人巧於悅上忍於賊下人君若喜其順適已意任其所爲害者必多怨將誰歸譬如犬馬噬人人不怨畜犬馬者乎沈曰小人中懷姦邪而其言甚似忠信不可不察上曰察之亦不易小人善於逢迎彼知人主之所樂爲者不顧非義乃牽合附會曰是不可不爲知人主不樂爲者不顧有益於天下國家亦牽合附會曰是不必爲此誠國之賊也自古以知人爲難而知言亦不易也十八年六月上閱漢書謂侍臣曰漢文恭儉元默則有之至於用人蓋未盡道初將相大臣迎自代邸卽位首拜宋昌爲衛將軍張武爲郎中令其諸將相列侯宗室大臣皆在所緩非所以示至公也有一賈誼而不能用竟死長沙竇廣國賢欲相之以其皇后弟不可曰恐天下以吾私廣國夫以廣國之賢爲天下用人何避私嫌乎此其於君人之道所以有未盡也八月丙辰上與大學士朱善論任人之道善曰古者人主致治重在任人蓋擇眾賢爲耳目則視聽周乎四海任眾智爲計慮則利澤施於萬民今天下太平惟選任賢才宜畱聖慮上曰然任人之道當嚴於簡擇簡擇嚴則庸鄙之人不進當專於任使任使專則苟且之意不生然必賢者乃可以專任之非賢而專任者必生亂也是任人爲難然人亦有謹於始而怠於終者亦有過於前而攺於後者則固不能保其終始惟終始如一者其懷忠報國之心堅如金石安得不任之若匿詐似信懷姦若忠者決不可任也二十一年三月上與侍臣論去讒佞上曰朕昨觀史見前代人君好聽讒言者必致敗亂蓋有讒佞忠賢之害也賢者事君必以正初若落落難合終實有益讒佞險巧之人善承人主意人主多爲所惑始若無害終實無所不至其妨賢病國可勝道哉是以人君圖治須保賢哲去讒佞二十二年十一月上與兵部尙書沈溍論去小人之道上謂致治之要當進君子退小人溍對曰君子小人實未易識上曰獨行之士不隨流俗正直之節必不庸常譬如良玉委於污泥其色不變君子雜於眾人徳操自異何難識也溍又曰自古君子常少小人常多亦不易去上曰善者進之足以勸善惡者去之足以懲惡故太陽出而羣陰消賢者舉而不仁者遠夫何難去哉三十一年三月諭吏部隨材任使不可用小人上曰觀人之法有數等材徳俱優者上也材不及徳者其次也材有餘而徳不足者又其次也苟二者俱無不足論矣若逐勢變移好作威福言是而行非此小人不可用也洪熙元年六月皇太子卽皇帝位十二月上禦左順門與尙書蹇義等論及漢光武保全功臣事以功臣不可廢置諭之義曰光武以吏事責三公故功臣不用所以保全上曰功臣固貴保全而大才不可廢置伊尹相湯伐桀爲商阿衡閎夭散宜生之徒相武王伐紂未嘗不見用於當時參陵平勃輔安漢室皆髙帝之舊臣況天生賢才以爲世用彼誠有公輔之器國家推誠心倚任之固無不保全者矣以其爲功臣置而弗用亦過矣我朝於將臣擇其徳望才幹者分掌五府而軍國大政悉決於朝廷彼得效用而大權出於上用人之意亦可謂兼盡矣宣徳四年二月上與侍臣論夢卜求賢之說上嘆曰君臣遇合豈偶然哉髙宗恭默思道渴想賢輔而說築傅巖不能自達一旦得於夢寐間誠千載奇遇由此觀之人君誠心求賢固無不得之理文王因田獵遇太公亦猶此也水流濕火就燥雲從龍風從虎物皆有相感之理況一代君臣乎蓋天佑國家必生賢輔髙宗求賢之心蓋有格於天矣又曰有髙宗之心然後可以夢卜有傅說之賢然後可以爲相若漢文以夢得鄧通光武以讖用王梁豈不誤哉六年二月敕賜少師蹇義少傅楊士奇楊榮等禦制招隱歌敕曰朕惟賢者致治之具肆卽位以來屢詔有司舉徳行才智之士將與共圖治道然林泉巖谷必有遠隱而不輕出者朕夙夜念之不能已也夫枉己求售非志士之本心而潔身獨善豈聖賢之中道故嘗作招隱之歌欲使幽遠之賢皆明朕志庶幾翻然有奮起者蓋昔人嘗賦招隱矣彼其有激欲與俱去遁世遺人一己之私朕之所懷天下之公題𨿽同而志則異觀者亦諒予之志焉耳卿等爲國重臣同朕忻戚宴樂之暇持示觀之夫舉賢爲國人臣之忠其必有以勉副斯意勿徒視爲空言可也溶溪雜記我朝賢相以三楊爲首然亦賴朝廷委遇而成之正統初英宗以幼君臨禦張太后在上有擁佑之功凡事專任三楊百司奉事必命中使咨議然後裁決中官王振一日以事至閣楊少師士奇有所議擬振輒可否其間公憤懣而歸三日不朝太后遣使來問楊少師榮語其故太后震怒詔鞭振遣人押至閣中謝罪且戒之曰再爾必殺無赦用是數年朝綱整飭海內晏安其後太后賓天三楊亦先後下世振始弄權天下遂多事矣英宗實錄正統三年五月書天下文武方面官姓名於文華殿上諭行在吏部兵部臣曰庶官賢不肖難知使淑慝混淆莫辧將孰與爲善爾等朝夕在左右朕熟知之在外者或知有未盡先朝嘗命書其姓名於武英殿南廊或於奉天門西序以備觀覽爾等其書中都畱守司各都司布政司按察司姓名揭於文華殿候儒臣進講之暇因以考其賢否而加黜陟焉大政紀天順元年九月上召李賢謂曰先生有文書整理每日當來若其餘總兵等官無事不必來蓋賢自再入閣立意退避必待宣召然後往上覺其意故召諭之上自此親信賢凡左右薦人必召賢問其何如賢以爲可者卽用之不應者不用弘治十八年二月上召尙書劉大夏議太平事上言天下何時得太平朕幾時欲得如古之帝王對曰求治不宜太急但凡用人行政有疑者卽召內閣並執政大臣面議停當行去自然順理便是太平上曰大學士劉健嘗欲薦劉宇才堪大用以朕觀之此小人也豈可用哉以是而言內閣亦未可盡托古穰雜錄吏部侍郎員缺上召李賢曰吏部侍郎天下人物權衡非他部比必得其人先生以爲誰可賢曰以在朝觀之無如禮部二人可擇一用之上復問其優劣賢曰鄒幹爲人端謹但規模稍狹姚夔表裏相稱有大臣之量上曰然遂用之命下士類皆悅永陵編年史嘉靖四年春正月吏部侍郎胡世寧服闋自言衰病不能赴闕先陳治道急務以效愚忠在愼內臣卹饑民又云席書以達禮受知擢居禮部此因材受任無足爲異而言官宜於內外郎官選其忠直公愼識治道者任之勿�用匪人世寧居憂嘗獻大禮議有當上心者故嘉納之起爲兵部侍郎用人部雜錄國語胥臣對晉文公曰戚施直鎛籧篨蒙璆侏儒扶盧修聲聾聵司火僮�嚚喑僬僥官師所不材也以實裔土注直鎛直主擊鎛鎛鍾也璆玉磬也不能俯故使之戴磬扶緣也盧矛戟之柲緣之以爲戲無目於音聲審聾聵耳無聞於視則審管子權修篇一年之計莫如樹木終身之計莫如樹人一樹一獲者谷也一樹十獲者木也一樹百獲者人也我苟種之如神用之舉事如神惟王之門韓子難一篇或曰昔者齊桓公兩用管仲鮑叔成湯兩用伊尹仲虺夫兩用臣者國之憂則是桓公不霸成湯不王也湣王一用淖齒而手死乎東廟主父一用李兌減食而死主有術兩用不爲患無術兩用則爭爭事而外市一則專制而劫弒今畱無術以規上使其主去兩用一是不有西河鄢郢之憂則必有身死減食之患是樛畱未有善以知言也八說篇任人以事存亡治亂之機也無術以任人無所任而不敗人君之所任非辯智則修潔也任人者使有勢也智士者未必信也爲多其智因惑其信也以智士之計處乘勢之資而爲其私急則君必欺焉爲智者之不可信也故任修士者使斷事也修士者未必智爲潔其身因惑其智以愚人之所惛處治事之官而爲其所惛則事必亂矣故無術以用人任智則君欺任修則君事亂此無術之患也明君之道賤徳義貴法術倒言而詭使參聽無門戶故智者不得詐欺計功而行賞程能而授事察端而觀失有過者罪有能者得故愚者不任事智者不敢欺愚者不得斷則事無失矣呂氏春秋先識篇國之興也天遺之賢人與極言之士國之亡也天遺之亂人與善諛之士求人篇身定國安天下治必賢人古之有天下者七十一聖觀於春秋自魯隱公以至哀公十有二世其所以得之所以失之其術一也得賢人國無不安名無不榮失賢人國無不危名無不辱先王之索賢人無不以也極卑極賤極遠極勞虞用宮之奇吳用伍子胥之言此二國者𨿽至於今存可也則是國可壽也有能益人之壽者則人莫不願之今壽國有道而君人者不求過矣素書任才使能所以濟物注

應變之謂材可用之謂能材者任之而不可使能者使之而不可任此用人之術也貌合心離者孤親讒遠忠者亡注

讒者善揣摩人主之意而中之忠者推逆人主之過而諫之合意者多悅逆意者多怒此子胥殺而吳亡屈原放而楚亡是也以過棄功者損羣下外異者淪注

措置失宜羣情隔息阿諛並進私徇並行人人異心求不淪亡不可得也用人不得正者殆彊用人者不畜注

曹操彊用關羽而終歸劉備此不畜也

