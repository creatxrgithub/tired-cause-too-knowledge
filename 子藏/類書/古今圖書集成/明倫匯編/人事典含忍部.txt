

含忍部雜錄官箴忍之一事眾妙之門當官處事尢是先務若能淸愼勤之外更行一忍何事不辦書曰必有忍其乃有濟此處事之本也諺曰忍事敵災星少陵詩曰忍過事堪喜此皆切於事理爲世大法非空言也王沂公常說喫得三斗釅醋方做得宰相蓋言忍受得事螢雪叢說忍之名一也而用不同必有忍其乃有濟小不忍則亂大謀此皆聖賢之所謂忍忍於不善也所謂吉徳也而世俗之所謂忍如猜忍剛忍之類乃是忍於善而就不善也所謂凶徳也王導不忍美人之勸酒恐爲見殺則彊爲之飲此則不忍也正所謂忍於不善而就善也非吉徳而何王惇之不顧美人之死而不爲之飲此世俗之所謂忍忍於善而就不善也非凶徳而何天之報施必以其類觀王導王惇之後興衰禍福蓋可見矣然則不忍者正人之本心孟子所謂人皆有不忍人之心是也而世俗之所謂忍者殘義害善之本殺身覆族之由也項羽爲人不忍𨿽不能成事要之良心猶在伍子胥爲人剛戾忍詬𨿽能成事然良心喪失盡矣子家子曰一�之不忍而終身�乎王導能忍事此皆忍於不善以就善之謂嘗觀唐張公藝九世同居家無異議人問其故公藝卽書忍字以對亦鑑王惇之得失也輟耕錄睦人邵元同先生桂子嘗作忍默恕退四卦揭之坐隅眞得保身愼言絜矩知止之道者矣其忍卦曰忍亨初難終吉利君子貞不利小丈夫彖曰忍剛發乎內柔制乎外故亨初若甚難乃終有吉惟君子爲能動心忍性不利小丈夫其中淺也象曰刃在心上忍君子以含容成徳初一小不忍則亂大謀象曰小不克忍成大亂也次二必有忍其乃有濟象曰能忍於中事克濟也次三一朝之忿亡其身以及其親象曰一朝之忿至易忍也亡身及親禍孰大焉次四出於跨下以成漢功韓信以之象曰跨下之辱小辱也成漢之功大功也次五張公藝九世同居書一忍字以對於天子象曰同居之義忍克致也積而九世有容徳也上六血气方剛戒之在斗象曰方剛之气忍則滅也形而爲斗自求禍也雪濤小說世人無賢不肖皆言忍言耐煩此三字言之甚易而其實有難能者若眞能忍眞能耐煩則其取禍必少敗事必寡昔裏中一富兒素慳亦能從事於忍遇仇家欲嫁禍乃賄一乞丐於元旦托乞故出言詈之富兒不爲動已復詈其妻子亦不動丐者乃裸而露其醜曰爾能啖我此物乎富兒不勝忿持挺撻之一擊而斃爲仇家所持竟坐償此知從事於忍至於難忍而卒不能忍者也又一仕宦將之官其厚友送之囑曰公居官無他難只要耐煩仕者唯唯已而再囑三囑猶唯唯及於四五其人忿然怒曰君以我爲呆子乎只此二字柰何言之數四厚友曰我才多說兩次爾遂發惱輒爲能耐煩可乎此知耐煩之當然及遇小不可耐而遂不能耐者也余所以信忍與耐煩爲難能也筆疇書曰必有容徳乃大必有忍乃有濟君子立心未有不成於容忍而敗於不容忍也容則能恕人忍則能耐事一毫之拂卽勃然而怒一事之違卽憤然而發是無涵養之力薄福之人也是故大丈夫當容人而不可爲人容當制欲而不可爲欲制觀婁師徳丙吉之爲人則气自平而理自明矣讀書鏡李沆爲丞相秉政日狂生叩馬獻書歷詆其短公遜謝曰俟歸詳覽生訕怒隨馬后肆言曰居大位而不能康濟天下又不能引退以謝人言久妨賢路寧無愧乎公於馬上踧踖再三曰某屢求退柰上未允不敢去耳終無忤意�弼字彥國少有罵者如不聞人曰罵汝彥國曰恐罵他人又曰呼姓名而罵豈罵他人彥國曰天下無同姓名者乎告者大�及爲相嘗語子孫曰忍之一字眾妙之門睦族處事尢爲先務若淸儉之外更加一忍則何事不便夫朝廷用人專論才徳而獨於輔臣又責以相度二字蓋相地道也婦道也地欲耐物婦欲耐家不然佛氏所謂蝦蟆禪一跳卽倒耳長水日抄淄川楊引道著六忍一曰忍觸觸者人犯我也二曰忍辱辱者人淩我也三曰忍惡惡者我憎人也四曰忍怒怒則憎之重也五曰忍忿忿則憎而發之輕也六曰忍欲欲者貪而不欲止也此六忍者戒之一身則一身安戒之一家則一家安推之以處人己之間則所遇皆安而寡悔尢矣

含忍部紀事

