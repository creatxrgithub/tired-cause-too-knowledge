

子孫部匯考爾雅

釋親子之子爲孫

注孫猶後也孫之子爲曾孫

注曾猶重也曾孫之子爲元孫

注元者言親屬微昧也元孫之子爲來孫

注言有往來之親來孫之子爲晜孫

注晜後也汲冢竹書曰不窋之晜孫晜孫之子爲仍孫

注仍亦重也仍孫之子爲云孫

注言輕遠如浮雲

釋訓子子孫孫引無極也

注世世昌盛長無窮疏

子子孫孫小雅楚茨文也

引無極者作者所以釋之也舍人曰子孫長行美道引無極也漢劉熙釋名

釋親屬子孳也相生蕃孳也孫遜也遜遁在後生也曾孫義如曾祖也元孫元懸也上懸於髙祖最在下也元孫之子曰來孫此在無服之外其意�遠呼之乃來也來孫之子曰昆孫昆貫也恩情轉遠以禮貫連之耳昆孫之子曰仍孫以禮仍有之耳恩意實遠也仍孫之子曰云孫言去己遠如浮雲也皆爲早娶晚死者言也魏張揖博雅

釋親子孜也孫順也婗兒姓子也

子孫部藝文一

文子辭梁

楚語惠王以梁與魯陽文子文子辭曰梁險而在北境懼子孫之有貳者也夫事君無憾憾則懼逼逼則懼貳夫盈而不逼憾而不貳者臣能自壽也不知其它縱臣而得以其首領以沒懼子孫之以梁之險而乏臣之祀也王曰子之仁不忘子孫施及楚國敢不從子與之魯陽

買田宅對

漢疏廣吾豈老悖不念子孫哉顧自有舊田廬令子孫勤力其中足以共衣食與凡人齊今復增益之以爲贏餘但教子孫怠惰耳賢而多財則損其志愚而多財則益其過且夫富者眾之怨也吾旣亡以教化子孫不欲益其過而生怨又此金者聖主所以惠養老臣也故樂與鄕黨宗族共饗其賜以盡吾餘日不亦可乎

袁安傳論

後漢書陳平多陰謀而知其後必廢邴吉有陰徳夏侯勝識其當封及子孫終陳掌不侯而邴昌紹國𨿽有不類未可致詰其大致歸然矣袁公竇氏之間乃情帝室引義雅正可謂王臣之烈及其理楚獄未嘗鞫人於臧罪其仁心足以覃乎後昆子孫之盛不亦宜乎

與謝萬書

晉王羲之頃東遊還修植桑果今盛敷榮率諸子抱弱孫遊觀其間有一味之甘剖而分之以娛目前𨿽植徳無殊邈猶欲教養子孫以惇厚退讓戒以輕薄庶令舉策數馬仿佛萬石之風

十七帖之一

前人吾有七兒一女皆同生婚娶已畢惟一小者尙未婚耳過此一婚便得至彼今內外孫有十六人足慰目前足下情至委曲故具示

臨行誡子孫文

北魏楊椿我家入魏之始卽爲上客給田宅賜奴婢馬牛羊遂成富室自爾至今二十年二千石方伯不絕祿卹甚多至於親姻知故吉凶之際必厚加贈襚來往賓寮必以酒肉飲食是故親姻朋友無憾焉國家初丈夫好服彩色吾𨿽不記上谷翁時事然記淸河翁時服飾恆見翁著布衣韋帶常約敕諸父曰汝等後世脫若富貴於今日者愼勿積金一斤彩帛百匹已上用爲富也又不聽治生求利又不聽與勢家作婚姻至吾兄弟不能遵奉今汝等服乘以漸華好吾是以知恭儉之徳漸不如上世也又吾兄弟若在家必同盤而食若有近行不至必待其還亦有過中不食忍饑相待吾兄弟八人今存者有三是故不忍別食也又願畢吾兄弟世不異居異財汝等眼見非爲虛假如聞汝等兄弟時有別齋獨食者此又不如吾等一世也吾今日不爲貧賤然居住舍宅不作壯麗華飾者正慮汝等後世不賢不能保守之方爲世家所奪北都時朝法嚴急太和初吾兄弟三人�居內職兄在髙祖左右吾與津在文明太后左右於時口敕責諸內官十日仰密得一事不列便大瞋嫌諸人多有依敕密列者亦有太后髙祖中間傳言構間者吾兄弟自相誡曰今二聖近臣母子間甚難宜深愼之又列人事亦何容易縱被瞋責愼勿輕言十餘年中不嘗言一人罪過當時大被嫌責答曰臣等非不聞人言正恐不審仰誤聖聽是以不敢言於後終以不言蒙賞及二聖閒言語終不敢輒爾傳通太和二十一年吾從濟州來朝在淸徽堂豫燕髙祖謂諸王諸貴曰北京之日太后嚴明吾每得杖左右因此有是非言語和朕母子者惟楊椿兄弟遂舉賜四兄及我酒汝等脫若萬一蒙時主知遇宜深愼言語不可輕論人惡也吾自惟文武才藝門望姻援不勝他人一旦位登侍中尙書四歷九卿十爲刺史光祿大夫儀同開府司徒太保津今復爲司空者正由忠貞小心謹愼口不嘗論人過無貴無賤待之以禮以是故至此耳聞汝等學時俗人乃有坐而待客者有驅馳勢門者有輕論人惡者及見貴勝則敬重之見貧賤則慢易之此人行之大失立身之大病也汝家仕皇魏以來髙祖以下乃有七郡太守三十二州刺史內外顯職時流少比汝等若能存禮節不爲奢淫憍慢假不勝人足免尢誚足成名家吾今年始七十五自惟气力尙堪朝覲天子所以孜孜求退者正欲使汝等知天下滿足之義爲一門法耳非是苟求千載之名也汝等能記吾言百年之後終無恨矣

傷心賦有

序

周庾信

餘五福無徵三靈有譴至於繼體多從夭折二男一女�得勝衣金陵喪亂相繼亡沒羈旅關河倏然白首苗而不秀頻有所悲一女成人一長孫孩稚奄然原壤何痛如之旣傷卽事追悼前亡惟覺傷心遂以傷心爲賦若夫入室生光非復企及夾河爲郡前途逾遠婕妤有自傷之賦揚雄有哀祭之文王正長有北郭之悲謝安石有東山之恨斯旣然矣至若曹子建王仲宣傅長虞應徳璉劉韜之母任延之親書翰傷切文辭哀痛千悲萬恨何可勝言龍門之桐其枝已折捲施之艸其心實傷嗚呼哀哉賦曰悲哉秋气搖落變衰魂兮遠矣何去何依望思無望歸來不歸未達東門之意空懼西河之譏在昔金陵天下喪亂王室板蕩生民塗炭兄弟則五郡分張父子則三州離散地鼎沸於袁曹人豺狼於楚漢或有擁樹罹災藏衣遭難未設桑弧先空柘館人惟一丘亭遂千秋邊韶永恨孫楚長愁張壯武之心疾羊南城之淚流痛斯傳體尋玆世載天道斯慈人倫此愛膝下龍摧掌中珠碎芝在室而先枯蘭生庭而蚤刈命之修短哀哉已滿鶴聲孤絕猿吟腸斷嬴博之間路似新安藤緘櫝�掩虞棺不封不樹惟棘惟欒天慘慘而無色云蒼蒼而正寒況乃流寓秦川飄颻播遷從官非官歸田不田對玉關而羇旅坐長河而暮年已觸目於萬恨更傷心於九泉至如三虎二龍三珠兩鳳�有山澤之靈各入熊羆之夢望隴首而不歸出都門而長送對寶而痛心撫元經而流慟石華空服犀角虛風無少女艸不宜男烏毛徒覆獸乳空含震爲長男之宮巽爲長女之位在我生年先雕此地人生幾何百憂俱至二王奉佛二郗奉道必至有期何能相保淒其零露颯焉秋艸去矣黎民哀哉仲仁冀羊祜之前識期張衡之後身一朝風燭萬古埃塵丘陵兮何忍能畱兮幾人

戒子孫文

唐柳玭夫門地髙者一事墜先訓則異它人𨿽生可以苟爵位死不可見祖先地下門髙則自驕族盛則人嫉實藝懿行人未必信纖瑕微累十手爭指矣所以修己不得不至爲學不得不堅夫士君子生於世己無能而望它人用己無善而望它人愛猶農夫鹵莽種之而怨天澤不潤𨿽欲弗餒可乎余幼聞先公僕射言立己以孝弟爲基恭默爲本畏怯爲務勤儉爲法肥家以忍順保交以簡恭廣記如不及求名如儻來�官則潔己省事而後可以言家法家法備然後可以言養人直不近禍廉不沽名憂與禍不偕絜與富不�董生有云弔者在門賀者在閭言憂則恐懼恐懼則福至又曰賀者在門弔者在閭言受福則驕奢驕奢則禍至故世族遠長與命位丰約不假問龜蓍星數在處心行事而已昭國裏崔山南管子孫之盛仕族罕比山南曾祖母長孫夫人年髙無齒祖母唐夫人事姑孝每旦櫛縰笄拜階下升堂乳姑長孫不粒食者數年一日病言無以報吾婦冀子孫皆得如婦孝然則崔之門安得不大乎東都仁和裏裴尙書寬子孫眾盛實爲名閥天后時宰相魏元同選尙書之先爲婿未成婚而魏陷羅織獄家徙嶺表及北還女逾笄其家議無以爲衣食資願下發爲尼有一尼自外至曰女福厚丰必有令匹子孫將徧天下宜北歸家人遂不敢議及荊門則裴賫裝以迎矣今勢利之徒捨信誓如反掌則裴之蕃衍乃天之報施也余舊府髙公先君兄弟三人俱居淸列非速客不二羹胾夕食齕卜瓠而已皆保重名於世永寧王相國涯居位竇氏女歸請曰玉工貨釵直七十萬錢王曰七十萬錢豈於女惜但釵直若此乃妖物也禍必隨之女不敢復言後釵爲馮球外郎妻首飾涯曰爲郎吏妻首飾有七十萬錢其可久乎馮爲賈相國餗門人賈有奴頗橫馮愛賈召奴責之奴泣謝未幾馮晨謁賈賈未出有二靑衣賫銀罌出曰公恐君寒奉地黃酒三杯馮悅盡舉之俄病渴且咽暴卒賈爲嘆息出涕卒不知其由明年王賈皆遘禍噫王以珍玩爲物之妖信知言矣而不知恩權隆赫之妖甚於物邪馮以卑位貪貨不能正其家忠於所事不能保其生不足言矣賈之奴害客於墻廡間而不知欲始終富貴其得乎舒相國元輿與李繁有隙爲禦史鞫譙獄窮致繁罪後舒亦及禍今世人盛言宿業報應曾不思視履考祥事歟夫名門右族莫不由祖考忠孝勤儉以成立之莫不由子孫頑率奢傲以覆墜之成立之難如升天覆墜之易如燎毛余家本以學識禮法稱於士林比見諸家於吉凶禮制有疑者多取正焉喪亂以來門祚衰落基構之重屬於後生夫行道之人徳行文學爲根株正直剛毅爲柯葉有根無葉或可俟時有葉無根膏雨所不能活也至於孝慈友悌忠信篤行乃食之酰醬可一日無哉

寄歐陽舍人書

宋曾鞏去秋人還蒙賜書及所撰先大父墓碑銘反復觀誦感與慚並夫銘志之著於世義近於史而亦有與史異者蓋史之於善惡無所不書而銘者蓋古之人有功徳材行志義之美者懼後世之不知則必銘而見之或納於廟或存於墓一也苟其人之惡則於銘乎何有此其所以與史異也其辭之作所以使死者無有所憾生者得致其嚴而善人喜於見傳則勇於自立惡人無有所紀則以愧而懼至於通材達識義烈節士嘉言善狀皆見於篇則足爲後法警勸之道非近乎史其將安近及世之衰人之子孫者一欲褒揚其親而不本乎理故𨿽惡人皆務勒銘以誇後世立言者旣莫之拒而不爲又以其子孫之所請也書其惡焉則人情之所不得於是乎銘始不實後之作銘者當觀其人苟托之非人則書之非公與是則不足以行世而傳後故千百年來公卿大夫至於里巷之士莫不有銘而傳者皆少其故非他托之非人書之非公與是故也然則孰爲其人而能盡公與是歟非畜道徳而能文章者無以爲也蓋有道徳者之於惡人則不受而銘之於眾人則能辧焉而人之行有情善而迹非有意姦而外淑有善惡相懸而不可以實指有實大於名有名侈於實猶之用人非畜道徳者惡能辧之不惑議之不徇不惑不徇則公且是矣而其辭之不工則世猶不傳於是又在其文章兼勝焉故曰非畜道徳而能文章者無以爲也豈非然哉然畜道徳而能文章者𨿽或�世而有亦或數十年或一二百年而有之其傳之難如此其遇之難又如此若先生之道徳文章固所謂數百年而有者也先祖之言行卓卓幸遇而得銘其公與是其傳世行後無疑也而世之學者每觀傳記所書古人之事至於所可感則往往衋然不知涕之流落也況其子孫也哉況鞏也哉其追晞祖徳而思所以傳之之由則知先生推一賜於鞏而及其三世其感與報宜若何而圖之抑又思若鞏之淺薄滯拙而先生進之先祖之屯蹶否塞以死而先生顯之則世之魁閎豪傑不世出之士其誰不願進於門潛遁幽抑之士其誰不有望於世善誰不爲惡誰不愧以懼爲人之父祖者孰不欲教其子孫爲人之子孫者孰不欲寵榮其父祖此數美者一歸於先生旣拜賜之辱且敢進其所以然所論世族之次敢不承教而加詳焉愧甚不宣

跋向伯元遺戒

朱熹自佛教入中國上自朝廷下達閭巷治喪禮者一用其法老子之徒厭苦岑寂輒亦效其所爲鄙陋不經可怪可笑而習俗靡然恬不覺悟在唐惟堯文獻公在本朝則司馬文正公關洛程張諸君子以及近世張忠獻公始斥不用然亦未能盡障其橫流也近故朝議大夫向公伯元少受學於胡文定公晚年退處於家尊聞行知不以老而少懈及啟手足親書幅紙戒其子孫勿爲世俗所謂道場者筆札端好詞意謹嚴於平日不少異諸孤士伯等奉承遺指不敢失墜旣又謀刻諸石以詒久遠間以視熹熹竊以爲此書之行可爲世法觀者誠能因而推之盡祛末俗之陋以求先王之禮而審行之則斯言也不但爲向氏一門之訓而已因識其後以發之慶元二年二月辛未新安朱熹謹書

彭和甫族譜跋

文天祥莆中有二蔡其一派君謨其一派京傳聞京子孫慚京所爲與人言每自詭爲君謨後孝子慈孫之心固不應爾亦以見世聞羞恥事𨿽爲人後猶將愧之彭和甫之派來自博士齊非玕後也今其譜牒並二族爲一本爲君謨之後而引京以混之人情固大相遠哉予聞晉沈勁恥其父陷於逆致死以滌之卒爲忠義唐柳玭有言門地髙者一事墜先訓則無異他人是以修己不得不至諸公皆勸和甫以自立和甫而祖玕猶當爲沈勁和甫而祖博士柳玭之言得不勉乎哉

馮氏族譜序

明馮從吾馮從吾曰夫國有史猶家有譜古人家譜之作蓋自親親一念生也後世�爲文具失作者意矣吾族故無譜先君嘗有志而歿予欲成先志而未敢自專乃謀之伯兄敬吾兄曰子其任之嗚呼余嘗譜蘇氏譜嘆世人賤而後貴者恥言其先爲之咨嘆太息者久之夫爲人父祖者孰不願子孫貴顯以光大厥閥比子孫貴顯矣反恥言其先如此則爲人父祖者又奚願有此子孫哉則不孝莫大乎是世之作譜者率多僭托遠冑譜耀失實此其心亦毋乃恥言其先意歟譜如畫工寫眞要之取其肖而止令後世子孫以是仿佛先人云耳不問文也從吾何敢以不文不勉成先君之志夫敍事必有所由從作例義第一合族辧世流於源譜之大者作世系第二然名行不可無紀也有可傳則傳之用以發揚幽光作世傳第三國史紀外戚夫家豈有異焉作外傳第四述往昭來用垂觀省之義又安可無訓也作譜訓第五凡五篇

先祠箴

範弘嗣每月朔望焚奠每歲元旦家祭淸明掃墓中元薦新冬朔寒衣勿怠勿曠勿蹈不孝之罪爾能如是爾之子孫亦復如是

子孫部藝文二詩

周南螽斯三章

后妃不妒忌而子孫眾多故眾妾以螽斯之羣處和集而子孫眾多比之言其有是徳而宜有是福也螽斯羽詵詵兮宜爾子孫振振兮螽斯羽薨薨兮宜爾子孫繩繩兮螽斯羽揖揖兮宜爾子孫蟄蟄兮

麟之趾三章

文王后妃徳修於身而子孫宗族皆化於善故詩人以麟之趾興之麟之趾振振公子於嗟麟兮麟之定振振公姓於嗟麟兮麟之角振振公族於嗟麟兮

新樂府之三章

唐白居易二王后明祖宗之意也二王后彼何人介公酅公爲國賓周武隋文之子孫古人有言天下者非是一人之天下周亡天下傳於隋隋人失之唐得之唐興十葉歲二百介公酅公世爲客明堂太廟朝享時引居賓位備威儀備威儀助郊祭髙祖太宗之遺制不獨興滅國不獨繼絕世欲令嗣位守文君亡國子孫取爲戒

戒子孫詩

宋陳亞滿室圖書雜典墳華亭仙客岱云根他年若不和根賣便是吾家好子孫

元夕諸子孫小飲

元劉詵梅外初升寶月圓柴門春入菜絲盤鼓鐘不斷山城闊燈火無多野郭寒童子折花偏愛節老人持酒彊爲歡牙旗鐵馬羣英事謾賦新詩寄客看

子孫部總論書經

微子之命惟稽古崇徳象賢

蔡注

崇徳謂先聖王之有徳者則尊崇而奉祀之也象賢謂其後嗣子孫有象先聖王之賢者則命之以主祀也言考古制尊崇成湯之徳以微子象賢而奉祀也大全

張氏曰本湯言之曰崇徳自微子言

之曰象賢呂氏曰象非止訓似曰象者欲其盛徳之象形容長存而不泯也

又功加於時徳垂後裔

蔡注

功加於時言其所及者眾徳垂後裔言其所傳者遠也

仲虺之誥王懋昭大徳建中於民以義制事以禮制心垂裕後昆

梓材已若玆監惟曰欲至於萬年惟王子子孫孫永保民蔡注

已語辭監視也此人臣祈君永命之辭也大

全新

安陳氏曰已若玆監者已乎君其監觀於玆臣所祈於君惟曰欲自今至於萬年當爲天下王王之子子孫孫永保民而已曰萬年惟王若止於長有天下曰子子孫孫永保民則欲世王之久安天下也意實公天下而非私於王家人臣祈天永命忠愛無窮之心歟蘇氏曰此書專言王惟不殺則子孫萬年享國故以皇天所付爲言詳考大誥康誥酒誥梓材四篇反復丁寧以殺爲戒以不殺爲徳此易所謂聰明睿智神武而不殺者故周有天下八百餘年後之王者以不殺享國以好殺殃其身及其子孫者多矣而世主不以爲監小人又或附會六經以勸之殺悲夫殆哉唐末五代之亂殺人如飲食周太祖叛漢漢隱帝使開府尹劉銖屠其家百口太祖旣克京師夜召其故人知星者趙延義問漢祚所以短促延義答曰漢本未亡以刑殺冤濫故不及期而滅時太祖方以兵圍劉銖及蘇逢吉第期滅其族聞延義言矍然貸之誅止其身禮記

禮運故天子有田以處其子孫諸侯有國以處其子孫大夫有采以處其子孫是謂制度陳

注王之子弟有功徳者封爲諸侯其餘則分以畿內之田諸侯子孫命爲卿大夫其有功徳者亦賜采地所謂官有世功則有官族邑亦如之也大夫位卑不當割采地以與子孫但養之以采地之祿耳此先王之制度也大全

長樂陳氏曰制則有所裁

度則有所限先王以人之子孫上以承先祖之祀下以綿本支之世莫不思有以處之然其處之則有所裁之制所限之度此固不可無尊卑隆殺之別也天子不曰天下而曰田所以明其止於千里以與天下共之也諸侯不曰田而曰國所以明其專於百里而非與天下共之也大夫食其所有事者故其地命之曰采采者事也凡此言其大法而已若諸侯大夫之子其不肖者固不可以世食而大夫之子苟其賢之過人又不止於食舊而已金華應氏曰處者位置而區處之各得其宜也大者謹其禮而無濫恩小者安其分而無歉志以制度不可逾也制度一定則人欲偏厚其子孫者固無所容其私心而侵剝枝葉兼並同姓者亦不容薄於所厚矣新安王氏曰幽國僭君脇君亂國君與臣同國皆諸侯卿大夫失禮也禮之失起於制度之壞故此明言先王制度大小有等尊卑有辧天子地方千里有田以處其子孫諸侯不得僭也諸侯地方百里有國以處其子孫卿大夫不得僭也卿大夫各有食邑以處其子孫家臣不得僭也制度一定上下截然諸侯僭差起於天子失禮卿大夫僭差起於諸侯失禮

祭統古之君子論撰其先祖之美而明著之後世者也以比其身以重其國家如此子孫之守宗廟社稷者其先祖無美而稱之是誣也有善而弗知不明也知而弗傳不仁也此三者君子之所恥也陳

注勛在鼎彜是國有賢臣也故足爲國家之重大

全

嚴陵方氏曰無美而稱之則不足以取信於人故曰是誣也有善而弗知則其明不足以見之也知而弗傳則其仁不足以與之也爲人之子孫不明不信而且誣焉則辱莫甚矣北齊顏氏家訓

風操篇梁世被系劾者子孫弟侄皆詣闕三日露跣陳謝子孫有官自陳解職子則艸屩粗衣蓬頭垢面周章道路要候執事叩頭流血申訴冤枉若配徒隸諸子�立艸庵於所署門不敢還宅動經旬日官司驅遣然後始退江南諸憲司彈人事事𨿽不重而以教義見辱者或被輕系而身死獄戶者皆爲怨讎子孫三世不交通矣

又兵凶戰危非安全之道古者天子喪服以臨師將軍鑿凶門而出父祖伯叔若在軍陣貶損自居不宜奏樂燕會及婚冠吉慶事也若居圍城之中憔悴容色除去飾玩常爲臨深履薄之狀焉父母疾篤醫𨿽賤𨿽少則涕泣而拜之以求哀也宋袁氏世範

睦親篇人於子孫𨿽見其作事多拂己意亦不可深憎之大抵所愛之子孫未必孝或早夭而暮年依托及身後葬祭多是所憎之子孫其他骨肉皆然請以他人已驗之事觀之子孫有過爲父祖者多不自知貴官尢甚蓋子孫有過多掩蔽父祖之耳目外人知之竊笑而已不使其父祖知之至於鄕曲貴官人之進見有時稱道盛徳之不暇豈敢言其子孫之非況又自以子孫爲賢而以人言爲誣故子孫有彌天之過而父祖不知也間有家訓稍嚴而母氏猶有庇其子之惡不使其父知之者富家之子孫不肖不過耽酒好色賭博近小人破家之事而已貴官之子孫不止此也其居鄕也彊索人之酒食彊貸人之錢財彊借人之物而不還彊買人之物而不償親近羣小則使之假勢以淩人侵害善良則多致飾詞以妄訟鄕人有曲理犯法事認爲己事名曰擔當鄕人有爭訟則僞作祖父之簡幹懇州縣求以曲爲直差夫借船放稅免罪以其所得爲酒色之娛殆非一端也其隨侍也私令市賈買物私令吏人買物私托場務買物皆不償其值吏人補名吏人免罪吏人有優潤皆必責其報典買婢妾限以低價而使他人塡賠或同院子遊狎或幹場務放稅其他妄有求覓亦非一端不卹誤其父祖陷於刑辟也凡爲人父祖者宜知此事常關防更常詢訪或庶幾焉子弟有愚繆貪污者自不可使之仕官古人謂治獄多陰徳子孫當有興者謂利人而人不知所自則得福今其愚繆必以獄訟事悉委胥輩攺易事情庇惡陷善豈不與陰徳相反古人又謂我多陰謀道家所忌謂害人而人不知所自則得禍今其貪污必與胥輩同謀貨鬻公事以曲爲直人受其冤無所告訴豈不謂之陰謀士大夫試歷數鄕曲三十年前宦族今能自存者僅有幾家皆前事所致也有遠識者必信此言同居父子兄弟善惡賢否相半若頑狠刻薄不惜家業之人先死則其家興盛未易量也若慈善長厚勤謹之人先死則其家不可救矣諺云莫言家未成成家子未生莫言家未破破家子未大亦此意也別宅子遺腹子宜及早收養訓教免致身後論訟或已習爲愚下之人方欲歸宗尢難處也女亦然或與雜濫之人通私或婢妾因他事逐去皆不可不於生前早有辧明恐身後有求歸宗而暗昧不明子孫被其害者父母髙年怠於營幹者多將財產均給子孫若父祖出於公心初無偏曲子孫各能戮力不事遊蕩則均給之後旣無爭訟必至興隆若父祖緣有過房之子緣有前母后母之子緣有子亡而不愛其孫又有𨿽是一等子孫自有憎愛凡衣食財物所及必有厚薄致令子孫力求均給其父祖又於其中暗有輕重安得不起他日爭端若父祖緣其子孫內有不肖之人慮其侵害他房不得已而均給者止可逐時均給財谷不可均給田產若均給田產彼以爲己分所有必邀求尊長立契典賣典賣旣盡窺�他房從而婪取必至興訟使賢子賢孫被其擾害同於破蕩不可不思大抵人之子孫或十數人皆能守己其中有一不肖則十數人均受其害至於破家者有之國家法令百端終不能禁父祖智謀百端終不能防欲保延家祚者鑑他家之已往思我家之未來可不修徳熟慮以爲長久之計耶遺囑之文皆賢明之人爲身後之慮然亦須公平乃可以保家如劫於悍妻黠妾因於後妻愛子中有偏曲厚薄或妄立嗣或妄逐子不近人情之事不可勝數皆興訟破家之端也父祖有慮子孫爭訟者常欲預爲遺囑之文而不知風燭不常因循不決至於疾病危篤𨿽心中尙了然而口不能言手不能動飲恨而死者多矣況有神識昏亂者乎

處己篇凡人爲不善事而不成正不須怨天尢人此乃天之所愛終無後患如見他人爲不善事常稱意者不須多羨此乃天之所棄待其積惡深厚從而殄滅之不在其身則在其子孫姑少待之當自見也人有所爲不善身遭刑戮而其子孫昌盛者人多怪之以爲天理有誤殊不知此人之家其積善多積惡少少不勝多故其爲惡之人身受其報不妨福祚延及後人若作惡多而享壽富安樂必其前人之遺澤將竭天不愛惜恣其惡深使之大壞也鄕曲有不肖子弟�酒好色博弈遊蕩親近小人豢養馳逐輕於破蕩家產至爲乞丐竊盜者此其家門厄數如此或其父祖稔惡至此未聞有因諫誨而攺者𨿽其至親亦當處之無可柰何不必嘵嘵徒厚其怨張安國舍人知撫州日以有賣假藥者出榜戒約曰陶隱居孫眞人因本艸千金方濟物利生多積陰徳名在仙列自此以來行醫貨藥誠心救人獲福報者甚眾不論方冊所載只如近時此驗尢多有只賣一眞藥便家資巨萬或自身安榮享髙壽或子孫及第攺換門戶如影隨形無有差錯又曾眼見貨賣假藥者其初積得些少家業自謂得計不知冥冥之中自家合得祿料都被減克或自身多有橫禍或子孫非理破蕩致有遭天火被雷震者蓋緣贖藥之人多是疾病急切將錢告求賣藥之家孝子順孫只望一服見效卻被假藥誤賺非惟無益反致損傷尋常誤殺一飛禽走獸猶有果報況萬物之中人命最重無辜被禍其痛何窮詞多更不盡載舍人此言豈止爲假藥者言之有識之人自宜觸類起家之人見所作事無不如意以爲智術巧妙如此不知其命分偶然志气洋洋貪取圖得又自以爲獨能久遠不可破壞豈不爲造物者所竊笑蓋其破壞之人或已生於其家曰子曰孫朝夕環立於其側者耳前輩有建第宅宴工匠於東廡曰此造宅之人宴子弟於西廡曰此賣宅之人後果如其言近世士大夫有言目所可見者漫爾經營目所不及見者不須置之謀慮此有識君子知非人力所及其胸中寬泰與蔽迷之人如何人之居世有不思父祖起家艱難思與之延其祭祀又不思子孫無所憑借則無以脫於饑寒多生男女視如路人�於酒色博弈遊蕩破壞家產以取一時之快此皆家門不幸如此干冒刑憲彼亦不卹豈教誨勸諭責罵所能回置之無可柰何而已居官宦如居家必有顧藉居家當如居官必有綱紀士大夫之子弟苟無世祿可守無常產可依而欲爲仰事俯育之計莫如爲儒其才質之美能習進士業者上可以取科第致富貴次可以開門教授以受束脩之奉其不能習進士業者上可以事書札代箋簡之役次可以習點讀爲童蒙之師如不能爲儒則巫醫僧道農圃商賈技術凡可以養生而不至於辱先者皆可爲也子弟之流蕩至於爲乞丐盜竊此最辱先之甚然世之不能爲儒者乃不肯爲巫醫僧道農圃商賈技術等事而甘心爲乞丐盜竊者深可誅也凡彊顏於貴人之前而求其所謂應副折腰於富人之前而托名於假貸遊食於寺觀而人指爲穿雲子皆乞丐之流也居官而掩蔽眾目盜財入己居鄕而欺淩愚弱奪其所有私販官中所禁茶鹽酒酤之屬皆盜竊之流也人有爲之而不自愧者何哉凡人生而無業及有業而喜於安逸不肯盡力者家富則習爲下流家貧則必爲乞丐凡人生而飲酒無算食肉無度好淫濫習博弈者家富則致於破蕩家貧則必爲盜竊

治家篇富人有愛其小兒者以金銀珠寶之屬飾其身小人有貪者於僻靜處壞其性命而取其物𨿽聞於官而置於法何益市邑小兒非有壯夫攜負不可令遊街巷慮有誘略之人也五代孫光憲北夢瑣言

子弟三變唐咸通中荊中有書生號唐五經者學識精�實曰鴻儒旨趣甚髙人所師仰聚徒五百輩以束脩自給遊優卒歲有西湖濟南之風幕寮多與之遊常謂人曰不肖子弟有三變第一變爲蝗虫謂鬻莊而食也第二變爲蠹魚謂鬻書而食也第三變爲大虫謂賣奴婢而食也三食之輩何代無之宋李昌齡樂善錄

養生人之養生惟不可不足若粗足以奉甘旨供祭祀養妻子�凶荒之外夫復何用良田萬頃日食二升大廈千間夜眠八尺何必區區勞心役己末歲窮年汨汨於殖貨利哉夫如是者乃一守錢奴爲兒孫作馬牛也或曰何謂作馬牛余對曰夫富者之爲利莫非放債取厚利恃勢而兼並致使貧下之民終日逐利以償其債負中人之家終身營家業以待其吞並其或事窮力盡則賣妻鬻子身爲奴僕而後已凡此之類無非爲兒孫作馬牛也嗚呼不徒死作馬牛而且生作馬牛矣彼所以不自知其爲馬牛者未變其頭角與免鞭策耳苟曰爲子孫計則何不積陰徳以遺之開義方以教之使子孫自取富貴故易曰積善之家必有餘慶傳曰愛子教之以義方何區區爲彼作奴僕殖貨利哉倘子孫賢必能爲我守之其或不肖則我聚而彼散反取笑於識者此理昭然不必賢知者知其然𨿽愚者亦知其然也予嘗憫人之苟富貴者不悟其身爲兒孫作馬牛故特爲是說以警之陸遊緒訓

戒子孫風俗日壞可憂者非一事吾幸老且死矣若使未遽死亦決不復出仕惟顧念子孫不能無老態吾家本農也服農策之上也杜門終窮不求仕進策之中也安於小官不慕榮達策之下也捨此三者則無策也汝輩今日聞吾此言心不當以爲是他日乃思之耳暇日時與兄弟一觀以自警不必爲人道也古者植木冢上以識其處耳吾家自先太傅以上冢松多不過數十株初葬寶章比上世差爲茂蔚亦止數畝耳左丞歸葬之後積以歲月林樾漸盛遂至連山彌谷紛然爭訟重爲門戶之羞不幸孫曾遂有剪伐貿易金幣坐視則不可禁止則紛然爭訟重爲門戶之辱其害又甚於厚葬吾死後艸木毋過數十本不可陷後人於不孝戒之戒之子孫才分有限無如之何然不可不使讀書貧則教訓童稚以給衣食但書種不絕足矣能布衣艸履以事農圃足迹不至城市大是佳事關中村落有魏鄭公莊諸孫皆爲農張浮休過之畱傳云兒曹不識字耕鑿魏公莊仕宦不可常不仕則農可無憾也但切不可迫於衣食爲市井小人事戒之李之彥東谷所見

養子知子莫若父當年少時觀其讀書之利鈍行己之醇疵卽可覘其終身之賢不肖也使其賢耶他日自然成立何必勞心勞力積財以遺之而損賢者之志也使其不肖耶他日必致敗壞又何必勞心勞力積財以遺之而益不肖之過也縱不免儲蓄以爲憑借之計亦豈可妄求而自取損徳之殃世乃有明見其子之不肖猶挾兔狡而規利逞鼠技以貽謀殊不知一傳而傾覆有不待其父之瞑目而家資已散而之他矣吁有此豚犬枉作馬牛

子孫計或曰旣有子孫當爲子孫計人之情也予曰君子豈不爲子孫計然爲子孫計則有道矣種徳一也家傳淸白二也使之從學而知義三也授以資身之術如才髙者命之習舉業取科第才卑者命之以經營生理四也家法整齊上下和睦五也爲擇良師友六也爲娶淑婦七也常存儉風八也如此八者豈非爲子孫計乎循理而圖之以有餘而遺之則君子爲子孫計豈不久利而父子兩得哉如孔子教伯魚以詩禮漢儒教子一經楊震之使人謂其後爲淸白吏子孫鄧禹十子人各授之一業龐徳公云人皆遺之以危我獨遺之以安皆善爲子孫計者又何慊焉元耐得翁就日錄

子孫變舊傳不肖子有三變其初變爲蝗虫謂鬻田園而食次變謂蠹虫謂貨書而食又變謂大虫謂賣人而食此切當其理今之不肖子謂之三虫恐未足以盡其實初父母未亡也憑借父祖門蔭聲勢在外無所不爲朝去暮歸盜竊財物恣情爲非父兄以內有所主及持父兄家私事逼其婢妾至於掣肘或恐玷己遂爲掩蔽付之無可柰何及托前世甚至在外指屋起錢髙價賒物低價出賣謂之轉肩人皆指而目之爺健大郎父有因此淹抑成病又增利貨錢候父母死還錢謂之下丁錢其或母先父亡猶且庶幾者若或父亡而母存其爲害特甚初父亡得財產入手豈顧其母及財散而母存甘旨不具展轉孤苦親戚兄弟有不忍者攜歸奉養則往彼爭喧取擾謂母有挾藏之物反爲求索其親厭煩則付母還之復受岑寂或有兄弟粗給則興訟索分亦自有此等人資給以導其爲訟旣訟畢得錢浪費無歲月間又已空虛連及妻室姊妺覓人蓄養作爲親戚出入閨門分甘忍恥食殘衣敝而妻輩以寒饑所困初似羞澀終則願爲間有妻輩家以力奪去及妻子輩鬻身事人或與所事者厚愛從彼棄此不肖子俱無所施則思舊所交遊者及父兄朋友而求索度日如此又不知以何等虫處之矣明薛瑄讀書錄

子孫計人之子孫富貴貧賤莫不各有一定之命世之人不明諸此往往於仕宦中昧冒禮法取不義之財欲爲子孫計殊不知子孫誠有富貴之命今𨿽無立錐之地以遺之他日之富貴將自至使其無富貴之命𨿽積金如山亦將蕩然不能保矣況不義而入者又有悖出之禍乎如宋之呂正範文正諸公咸以寒微致位將相富貴兩極曷嘗有賴於先世之遺財乎然則取不義之財欲爲子孫計者惑之甚矣天於善惡必有其報但人以淺近之見窺測天道便謂茫昧差爽而不可信如夏商之後皆統承先王修其禮物作賓於王家𨿽攺姓易物而宗廟之血食子孫之封爵皆與時王匹休而不泯非其先世有大徳大功於民能如是乎因是以觀魏晉以來以及五季南北朝楊堅五代之世皆素無功徳於天下徒以狙詐兵力竊命一時皆不數傳而子孫無容足之地廟祀遂以絕饗則天於善惡之報豈不明甚矣乎富貴利達在天無可求之理徳業學術在人有可求之道誠欲厚其子孫以可求者教之善矣欲以不可求者厚之豈非愚之甚耶曹端夜行燭

教子孫成家之計莫先於教子孫爲善此我家嚴之常言也端請略述古人訓誡子孫之格言以告之不惟少裨家嚴之教又將使後之子孫有繼志述事之孝者知所先焉

愛子孫惟徳動天善不可不修於身惟天眷徳善不可不傳於後今人𨿽有愛子孫之心而不知愛子孫之道但惟以私利愛之而已而不知私利之愛乃趨火赴淵之籌覆宗絕嗣之計也家嚴明見此理故常訓於家曰修身豈止一身休要爲兒孫後代畱此保愛子孫之心也

家規輯略子孫入祠堂當正衣冠卽如祖考之在上不得嬉笑對語疾步晨昏皆當致恭而退子孫不得修建異端祠宇妝塑土木形像子孫年未三十者酒不許入唇壯者惟許少飲亦不宜沈酗杯酌喧呶鼓舞不顧尊長違者箠之若奉筵賓客惟務誠實不必彊人以酒子孫不得私造飲饌以徇口腹之欲違者姑誨之誨之不悛則責之產者病者不拘鐵腳道人霞外雜俎

遺子孫言行要畱好樣與兒孫心術不可得罪於天地毋以嗜欲殺身毋以貨財殺子孫積金以遺子孫子孫未必能守積書以遺子孫子孫未必能讀不如積徳於冥冥之中以爲子孫長久之計畱不盡之巧以還造化畱不盡之福以與子孫王守仁諭俗

子孫計今人不忍一言之忿或爭銖兩之利遂相遘訟夫我欲求勝於彼則彼亦欲求勝於我讎讎相報遂至破家蕩產禍貽子孫豈若含忍退讓使鄕裏稱爲善人長者子孫亦蒙其庇乎今人爲子孫計或至謀人之業奪人之產日夜營營無所不至昔人謂爲子孫作馬牛然身歿未寒而業已屬之他人讎家羣起而報復子孫反受其殃是殆爲子孫作蛇蠍也吁可戒哉辛全神京偶記

愛子孫世之求富貴利達者自謂愛子孫人亦謂斯人愛子孫其實不會愛子孫有二人焉其一人子孫𨿽欲不勤儉謙厚不可得𨿽欲不孝弟禮義不可得𨿽欲不爲賢人君子不可得其一人不知子孫之蕩敗而不能教明知子孫之蕩敗而不敢教甚至深恨子孫之蕩敗而莫可教請細細一想算誰會愛子孫誰不愛子孫當必有憬然悟爽然失勃然奮者徐三重家則

訓子孫一子孫世讀書爲士人當守國家臥碑之訓及篤學科條與提調師長示諭蓋當代之典章卽聖賢之名教二者必無相背人自不思耳朔望入學瞻拜廟庭凜凜若生存在上得親受業則退而諷誦詩書便可身體力行一言一動自不肯苟縱出處難必生平必有可觀矣敬事師長如奉尊親同儕交與必先徳業不得妄入公門不得浪遊非地不得負气玩法不得屈身俯利夫士君子身心條目載列經傳昭如日星若口誦心持便是準繩規矩固不能一一更爲訓戒也世人所望於子弟者富貴耳吾意不然夫富貴之權乃在彼蒼吾安能彊之奪之若衣食之計所不可已者恐一旦饑寒不能自存將入於市井奴隸故須少立薄業量其才力以貽之然使其命賦乃市井奴隸也卽所貽薄業亦豈能必其不終覆敗入於饑寒哉第自盡其父母之心則爾他則由天矣至於饒田大廈盈箱滿篋計取人財不卹禍釁以爲子孫富貴地吾不可知也但所願子孫讀書後便要立志以孔孟行誼學力自成人品淸白方正凡心術趨向一毫一事恐落世間機軸思爲前人賢子孫爲千萬世子孫賢祖父豈不愈於王公卿相貪昧苟且爲人鄙笑者哉此可自勉不盡由天故書諭一子孫讀書倘幸出仕當以國事爲家事民心爲己心不得但躐榮名苟圖身利毋苛刻以博能聲毋卑屈以媚貴要毋費民以奉所臨毋枉法以徇所畏昭昭國典奉以公平暗暗下情體以忠恕更念國家給俸本足資官獨以食費自浮乃若不迨於是乎苟且以充用則不惟輕昧國恩而生平名節掃地矣當思此亦國計民脂身口之外不得一毫浪費則用度有餘自然不必分外夫分外一毫卽貪也貪之一字古今大戒不惟終身不齒子孫亦且羞之已爲士大夫何可不嚴戒而痛絕也子弟官卑俸薄父兄主家當計所需資給毋令空乏以全其節亦彼此相成之道不得謂身已仕國遂吝家物也唐崔元母盧氏常誡元曰吾見姨兄屯田郎中辛元馭曰兒子從宦者有人來云貧乏不能存此是好消息若聞貲貨充足衣馬輕肥此惡消息吾常以爲確論比見親表中仕宦者將財物上其父母父母但知喜悅竟不問此物從何而來必是祿俸餘資誠亦善事如其非理所得此與盜賊何別縱無大咎獨不內愧於心元奉教以淸謹見稱宋歐陽文忠公與其侄通理書曰昨日書中言欲買朱砂來吾不闕此物汝於官下宜守廉何得買官下物吾在官所除飲食外不曾買一物可觀此爲戒也夫歐陽公一代名賢此語不足爲異獨崔母以閨幃持論若此世間昂然丈夫不逮者多矣一藏書以訓子孫謂勝良田美舍然亦有不能讀而旋散失者此賢愚屬之大運豈得因斥賣而並田舍不貽耶則畜置書籍亦自盡祖父垂訓之心耳邇來書籍浩繁不能徧訪然有益者亦自有數第取性命經綸及典章故實其餘若詩詞之類已屬虛華戲諸語益不典矣道術不明學者失據往往好諸浮淺誇誕而大道微言妙義讀之如睹暗如嚼蠟卽不敢非笑而心思困寐如文侯之臨古樂豈非世教不明使然哉善讀書者第取聖賢道徳本旨及政治往迹以評騭編簡卽漢魏以前著述尙可別其純漓何況後代浮浪不根之語耶知此則書籍可畜亦可讀矣借人一事古謂四癡鬻又甚焉若不能讀則俱聽之耳凡淫戲謔非禮無益者�不宜有至於天文圖讖妖幻符�祕記左道等書國有明禁尢宜戒絕有則卽當焚毀毋蹈罪戾黃魯直云四民皆當世業士大夫家子弟能知忠信孝友斯可矣然不可令讀書種子斷絕有才气者出便當名世劉忠肅公摰教子孫先行實後文藝每曰士當以器識爲先一號爲文人無足觀矣二公語原不相背夫教子弟讀書正欲睹聞往事以修行實若止爲文人所謂本心不正脈理皆邪與不讀書何別徐禎稷恥言

貽子孫余齋曰人問先府君何以貽子孫曰無累何以教子孫曰自立故沒躬不殖生產余齋曰爲佳祖父作子孫可幸亦可懼也巴山木難爲良冀野駒難爲彊不克恢崇令緒豈宜落寞前修也余齋曰先府君言持門戶有子孫者必謹於風气之端夫倫彜名簡家之正气詩書淡約家之淸气保斯二者故世而才易以成彥士世而不才也猶得謹素存其家聲余齋與客道逢餒夫客識之曰故家子也余齋顧從者予錢百客從而焉呼市家選良酒脯一餐而盡色猶未饜客曰世之至聖大賢極富貴不失貧賤容焉至愚不肖極貧賤不失富貴容焉從者皆粲然余齋顧曰識之此通言似詼也

子孫部紀事史記補三皇本紀太昊庖犧氏風姓其後裔當春秋時有任宿須句顓臾炎帝神農氏姜姓其後有州甫甘許戲露齊紀怡向申呂�爲諸侯或分四嶽當周室甫侯申伯爲王賢相齊許列爲諸侯霸於中國蓋聖人徳澤廣大故其祚裔繁昌久長云五帝本紀黃帝二十五子其得姓者十四人嫘祖爲黃帝正妃生二子其後皆有天下其一曰元囂其二曰昌意昌意生髙陽是爲帝顓頊元囂之孫髙辛是爲帝嚳左傳昔髙陽氏有才子八人蒼舒隤敳檮戭大臨尨降庭堅仲容叔達齊聖廣淵明允篤誠天下之民謂之八愷髙辛氏有才子八人伯奮仲堪叔獻季仲伯虎仲熊叔豹季貍忠肅共懿宣慈惠和天下之人謂之八元此十六族也世濟其美不隕其名注蒼舒等顓頊苗裔伯奮等帝嚳苗裔昔帝鴻氏有不才子掩義隱賊好行凶徳醜類惡物頑嚚不友是謂比周天下之民謂之渾惇少�氏有不才子毀信廢忠崇飾惡言靖譖庸回服讒搜慝以誣盛徳天下之民謂之窮奇顓頊氏有不才子不可教訓不知話言告之則頑捨之則嚚傲狠明徳以亂天常天下之民謂之檮杌此三族也世濟其凶增其惡名縉雲氏有不才子貪於飲食冒於貨賄侵欲崇侈不可盈厭聚斂積實不知紀極不分孤寡不卹窮匱天下之民以比三凶謂之饕餮注帝鴻氏不才子黃帝之裔少�氏不才子金天之裔顓頊氏不才子卽鯀縉雲黃帝時官名不才子卽三苗國君路史堯之長子監明蚤死監明之子封於劉朱又不肖而弗獲嗣其後丹房傅鑄唐冀隨郇櫟函皆云堯後之國史記夏本紀陶唐旣衰其後有劉累學擾龍於豢龍氏以事孔甲太史公贊禹爲姒姓其後分封用國爲姓故有夏后氏有扈氏有男氏斟尋氏彤城氏褒氏費氏杞氏繒氏辛氏冥氏斟氏戈氏孔子正夏時學者多傳夏小正云殷本紀帝乙長子曰微子啟啟母賤不得嗣少子辛辛母正後辛爲嗣帝乙崩子辛立是爲帝辛天下謂之紂太史公贊自成湯以來采於詩書契爲子姓其後分封以國爲姓有殷氏來氏宋氏空桐氏稚氏北殷氏目夷氏列子殷湯篇太形王屋二山方七百里髙萬仞本在冀州之南河陽之北北山愚公者年且九十面山而居懲山北之塞出入之迂也聚室而謀曰吾與汝畢力平險指通豫南達於漢陰可乎雜然相許其妻獻疑曰以君之力曾不能損魁父之丘如太形王屋何且焉置土石雜曰投諸渤海之尾隱土之北遂率子孫荷擔者三夫叩石墾壤箕畚運於渤海之尾鄰人京城氏之孀妻有遺男始齔跳往助之寒暑易節始一反焉河曲智叟笑而止之曰甚矣汝之不慧以殘年餘力曾不能毀山之一毛其如土石何北山愚公長息曰汝心之固固不可徹曾不若孀妻弱子𨿽我之死有子存焉子又生孫孫又生子子又生子子又生孫子子孫孫無窮匱也而山不加增何若而不平河曲智叟亡以應操蛇之神聞之懼其不已也告之於帝帝感其誠命誇娥氏二子負二山一厝朔東一厝朔南自此冀之南漢之陰無隴斷焉史記秦本紀徳公元年初居雍城大鄭宮以犧三百牢祠鄜畤卜居雍後子孫飲馬於河太史公贊秦之先爲蠃姓其後分封以國爲姓有徐氏郯氏莒氏終黎民運奄氏菟裘氏將梁氏黃氏江氏修魚氏白冥氏蜚廉氏秦氏然秦以其先造父封趙城爲趙氏左傳襄公八年晉範宣子來聘季武子賦彤弓宣子曰城濮之役我先君文公獻功於衡雍受彤弓於襄王以爲子孫藏�也先君守官之嗣也敢不承命君子以爲知禮列子衛端木叔子貢子也藉先資累千金年六十棄家散庫一年盡不爲子孫畱財產散之一國及病無藥石之儲死無瘞埋之所受施者相與反子孫之財也孔叢子記問篇孔子閒居喟然而嘆子思再拜請曰意子孫不修將祖乎羨堯舜之道恨不及乎夫子曰爾孺子安知吾志子思對曰伋聞其父析薪其子勿克負荷是謂不肖伋所以大恐而不懈也夫子曰然乎吾無憂矣世不廢業其克昌乎史記貨殖傳範蠡後年衰老聽子孫修業而息之遂至巨萬甘茂傳茂有孫曰甘羅事秦相文信侯呂不韋文信侯言於始皇曰甘羅年少耳然名家之子孫諸侯皆聞之願召見使於趙吳錄齊孟嘗君封於薛秦滅六國而失其祀子孫分散漢祖定天下過齊求孟嘗後得其孫陵國二人欲復其封陵國兄弟相推莫適受乃去之竹邑因家焉史記周本紀贊秦滅周漢興九十有餘載天子將封泰山東巡狩至河南求周苗裔封其後嘉三十里地號曰周子南君比列侯以奉其先祭祀石奮傳奮歸老於家子孫爲小吏來歸謁萬石君必朝服見之不名子孫有過失不譙讓爲便坐對案不食然後諸子相責因長老肉袒固謝罪攺之乃許子孫勝冠者在側𨿽燕居必冠申申如也其執喪哀戚甚悼子孫遵教亦如之萬石君以元朔五年中卒長子郎中令建哭泣哀思扶杖乃能行歲餘建亦死諸子孫咸孝李廣傳廣爲人長�臂其善射亦天性也𨿽其子孫他人學者莫能及漢書韓延壽傳延壽字長公燕人也徙杜陵少爲郡文學父義爲燕郎中剌王之謀逆也義諫而死燕人閔之是時昭帝富於春秋大將軍霍光持政徵郡國賢良文學問以得失時魏相以文學對策以爲賞罰所以勸善禁惡政之本也日者燕王爲無道韓義出身彊諫爲王所殺義無比干之親而蹈比干之節宜顯賞其子以示天下明爲人臣之義光納其言因擢延壽爲諫大夫路溫舒傳溫舒上封事以豫戒帝子及孫皆至牧守大官酈食其傳漢十二年髙祖舉功臣思食其食其子疥數將兵上以其父故封疥爲髙梁侯蕭望之傳望之八子至大官者育咸由育字次君少以父任爲太子庶子元帝卽位爲郎病免後爲禦史大將軍王鳳以育名父子著材能除爲功曹遷謁者後至丞相咸字仲至大司農由字子驕爲中散大夫張湯傳安世長子千秋與霍光子禹俱爲中郎將擊烏桓還光問千秋戰鬥方略山川形勢千秋口對兵事畫地成圖無所忘失光復問禹禹不能記曰皆有文書光由是賢千秋以禹爲不材嘆曰霍氏世衰張氏興矣及禹誅滅而安世子孫自宣元以來爲侍中中常侍諸曹散騎列校尉者凡十餘人董仲舒傳仲舒廣川人也自武帝初立魏其武安侯爲相而隆儒矣及仲舒對策推明孔子抑黜百家立學校之官州郡舉茂才孝廉皆自仲舒發之年老以壽終於家家徙茂陵子及孫皆以學至大官於定國傳定國字曼倩東海人其父於公爲縣獄吏郡法曹所決皆不恨爲之生立祠其門閭壞父老方共修之於公曰可髙大門閭令容駟馬髙蓋車我決獄多陰徳未嘗有所冤子孫必有興者至定國爲丞相孫永爲禦史大夫也瑕丘公傳公受谷梁春秋及詩於魯申公傳子至孫爲博士翼奉傳奉治齊詩與蕭望之匡衡同師三人經術皆明而奉惇學不仕子及孫皆以學在儒官後漢書楊震傳震父寶哀平之世隱居教授居攝二年遁�不知所處注續齊諧記曰寶年九歲時至華陰山北見一黃雀爲鴟梟所搏墮於地下爲螻蟻所困寶取之以歸置巾箱中惟食黃花百餘日毛羽成乃飛去其夜有黃衣童子向寶再拜曰我西王母使者君仁愛救拯實感成濟以白環四枚與寶令君子孫潔白位登三事當如此環矣震卒葬於淮陰潼亭遠近畢至先葬十餘日有大鳥髙丈餘集震喪前俯仰悲鳴淚下沾地葬畢乃飛去郡以狀上震五子長子牧富波相牧子奇靈帝時爲侍中帝常從容問奇曰朕何如桓帝對曰陛下之於桓帝亦猶虞舜比徳唐堯帝不悅曰卿彊項眞楊震子孫死後必復致大鳥矣鄧禹傳禹曾孫香子女爲桓帝後帝又紹封度遼將軍遵子萬世爲南鄕侯拜河南尹及後廢萬世下獄死其餘宗親皆復歸故郡鄧氏自中興後累世寵貴凡侯者二十九人公二人大將軍以下十三人中二千石十四人列尉二十二人州牧郡守四十八人其餘侍中將大夫郎謁者不可勝數東京莫與爲比樊宏傳宏病困車駕臨視畱宿問其所欲言宏頓首自陳無功享食大國誠恐子孫不能保全厚恩令臣魂神慚負黃泉願還壽張食小鄕亭帝悲傷其言而竟不許二十七年卒遺�薄葬一無所用以爲棺柩一臧不宜復見如有腐敗傷孝子之心使與夫人同墳異臧帝善其令以書示百官因曰今不順壽張侯意無以彰其徳且吾萬歲之後欲以爲式賻錢千萬布萬匹謚曰恭侯贈以印綬車駕親送葬子倏嗣帝悼宏不已復封少子茂爲平望侯樊氏侯者凡五國明年賜倏弟鮪及從昆弟七人合錢五千萬甄宇傳宇字長文北海安丘人也淸靜少欲習嚴氏春秋教授常數百人建武中爲州從事徵拜博士稍遷太子少傅卒於官傳業子普普傳子承承尢篤學未嘗視家事講授嘗數百人諸儒以承三世傳業莫不歸服之建初中舉孝廉卒於梁相子孫傳學不絕祭彤傳彤子孫多爲邊吏者皆有名稱馬嚴傳嚴旣爲竇氏所忌遂不復在位及帝崩竇太后臨朝嚴乃退居自守訓教子孫竇融傳融在宿衛十餘年年老子孫縱誕多不法穆等遂交通輕薄屬托郡縣幹亂政事以封在安丰欲令姻戚悉據故六安國遂矯稱陰太后詔令六安侯劉旴去婦因以女妻之五年旴婦家上書言狀帝大怒乃盡免穆等官諸竇爲郎吏者皆將家屬歸故郡獨畱融京師穆等西至函谷關有詔悉復追還會融卒時年七十八謚曰戴侯賻送甚厚帝以穆不能修尙而擁富貲居大第常令謁者一人監護其家居數年謁者奏穆父子自失勢數出怨望語帝令將家屬歸本郡惟勛以泚陽主婿畱京師穆坐賂遺小吏郡捕系與子宣俱死平陵獄勛亦死洛陽獄久之詔還融夫人與小孫一人居洛陽家捨十四年封勛弟嘉爲安丰侯食邑二千戶奉融後和帝初爲少府及勛子大將軍憲被誅免就國嘉卒子萬全嗣萬全卒子會宗嗣萬全弟子武別有傳趙熹傳熹拜懷令大姓李子春先爲瑯邪相豪猾並兼爲人所患熹下車聞其二孫殺人事未發覺卽窮詰其姦收考子春二孫自殺京師爲請者數十終不聽卓茂傳初茂與同縣孔休陳畱蔡勛安眾劉宣楚國龔勝上黨鮑宣六人同志不仕王莽時並名重當時休字子泉哀帝初守新都令後王莽秉權休去官歸家及莽篡位遣使賫元纁束帛請爲國師遂歐血托病杜門自絕光武卽位求休勛子孫賜谷以旌顯之袁安傳論注陳平爲髙祖謀臣出六奇嘆曰我多陰謀道家之所禁吾世卽廢以吾多陰謀禍也其後曾孫掌以衛氏親戚貴達願得續封而終不得也武帝末戾太子巫蠱事起邴吉爲廷尉監時宣帝年二歲坐太子事系望气者言長安獄中有天子气於是上遣使者分條中都官詔獄系者亡輕重一切皆殺之內者令郭穰至郡邸獄吉閉門扞拒曰他人無辜猶不可況親曾孫乎穰不得入還以聞上曰天使之也因大赦天下曾孫賴吉得全宣帝立吉爲丞相未及封而病上憂吉不起夏侯勝曰此未死也臣聞有陰徳者必饗其樂以及子孫後吉病愈封博陽侯薨子顯嗣甘露中削爵爲關內侯至孫昌復封博陽侯傳子至孫王莽敗乃絕鮑昱傳昱字文泉少傳父學客授於東平建武初太行山中有劇賊太守戴涉聞昱鮑永子有智略乃就謁請署守髙都長昱應之遂討擊羣賊誅其渠帥道路開通由是知名後爲泚陽長政化仁愛境內淸淨荊州刺史表上之再遷中元元年拜司隸校尉詔昱詣尙書使封胡降檄光武遣小黃門問昱有所怪不對曰臣聞故事通官文書不著姓又當司徒露布怪使司隸下書而著姓也帝報曰吾固欲令天下知忠臣之子復爲司隸也昱在職奉法守正有父風李固傳固字子堅漢中南鄭人司徒合之子也合在術數傳固貌狀有奇表鼎角匿犀足履龜文少好學常步行尋師不遠千里遂究覽文籍結交英賢四方有志之士多慕其風而來學京師咸嘆曰是復爲李公矣虞詡傳詡字升卿陳國武平人也祖父經爲郡縣獄吏案法平允務存寬恕每冬月上其狀流涕隨之嘗稱曰東海於公髙其裏門而其子定國卒至丞相吾決獄六十年矣𨿽不及於公其庶幾乎子孫何必不爲九卿邪故字詡曰升卿陰識傳初陰氏世奉管仲之祀謂爲相君宣帝時陰子方者至孝有仁恩臘日晨炊而神形見子方再拜受慶家有黃羊因以祀之自是以後至巨富田有七百餘頃輿馬僕隸比於邦君子方常言我子孫必將彊大至識三世而遂繁昌故後常以臘日祀而薦黃羊焉龐公傳龐公者南郡襄陽人也荊州刺史劉表數延請不能屈乃就候之龐公因釋耕於壠上而妻子耘於前表指而問曰先生苦居畎畝而不肯官祿後世何以遺子孫乎龐公曰世人皆遺之以危今獨遺之以安𨿽所遺不同未爲無所遺也表嘆息而去王良傳良病歸後連徵不應光武幸蘭陵遣使問良所疾苦不能言對詔復其子孫邑中徭役卒於家桓榮傳榮子郁初榮受朱普學章句四十萬言浮辭繁長多過其實及榮入授顯宗減爲二十三萬言郁復刪省定成十二萬言由是有桓君大小太常章句子普嗣傳爵至曾孫郁中子焉能世傳其家學孫鸞曾孫彬並知名焉孫典字公雅復傳其家業郭躬傳躬父弘習小杜律躬少傳父業元和三年拜爲廷尉躬家世掌法務在寬平及典理官決獄斷刑多依矜恕郭氏自弘後數世皆傳法律子孫至公者一人廷尉七人侯者三人刺史二千石侍中郎將者二十餘人侍禦史正監平者甚眾順帝時廷尉河南吳雄季髙以明法律斷獄平起自孤宦致位司徒雄少時家貧喪母營人所不封土者擇葬其中喪事趨辦不問時日醫巫皆言當族滅而雄不顧及子欣孫恭三世廷尉爲法名家檀敷傳敷補蒙令以郡守非其人棄官去家無產業子孫同衣而出董卓傳卓爲太師位在諸侯王上其子孫𨿽在髫齔男皆封侯女爲邑君李充傳大將軍鄧騭貴戚傾時無所下借充爲陳海內隱居懷道之士頗有不合騭欲絕其說以肉啖之充抵肉於地曰說士猶甘於肉遂出徑去騭甚望之同坐汝南張孟舉往讓充曰一日聞足下與鄧將軍說士未究激刺面折不由中和出言之責非所以光祚子孫者也充曰大丈夫居世貴行其意何能遠爲子孫之計由是見非於貴戚三國誌周瑜傳瑜兩男一女女配太子登男循尙公主拜騎都尉有瑜風早卒循弟引初拜興業都尉妻以宗女授兵千人屯公安黃龍元年封都鄕侯後以罪徙廬陵郡赤烏二年諸葛瑾步騭連名上疏曰故將軍周瑜子引昔蒙粉飾受封爲將不能養之以福思立功效至縱情欲招速罪辟臣竊以瑜昔見寵任入作心膂出爲爪牙銜命出徵身當矢石盡節用命視死如歸故能摧曹操於烏林走曹仁於郢都揚國威徳華夏是震蠢爾蠻荊莫不賓服𨿽周之方叔漢之信布誠無以尙也夫折衝扞難之臣自古帝王莫不貴重故漢髙帝封爵之誓曰使黃河如帶太山如礪國以永存爰及苗裔申以丹書重以盟詛藏於宗廟傳於無窮欲使功臣之後世世相踵非徒子孫乃關苗裔報徳明功勤勤懇懇如此之至欲以勸戒後人用命之臣死而無悔也況於瑜身沒而未久而其引降爲匹夫益可悼傷竊惟陛下欽明稽古隆於興繼爲引歸訴乞�餘罪還兵復爵使失旦之雞復得一嗚抱罪之臣展其後效權答曰腹心舊勛與孤協事公瑾有之誠所不忘昔引年少初無功勞橫授精兵爵以侯將蓋念公瑾以及於引也而引恃此酗淫自恣前後告諭曾無悛攺孤於公瑾義猶二君樂引成就豈有已哉追引罪惡未宜便還且欲苦之使自知耳今二君勤勤援引漢髙河山之誓孤用恧然𨿽徳非其疇猶欲庶幾事亦如爾故未順旨以公瑾之子而二君在中間苟使能攺亦何患乎瑾騭表比上朱然及全琮亦俱陳乞權乃許之會引病死瑜兄子峻亦以瑜元功爲偏將軍領吏士千人峻卒全琮表峻子護爲將權曰昔走曹操拓有荊州皆是公瑾常不忘之初聞峻亡仍欲用護聞護性行危險用之適爲作禍故便止之孤念公瑾豈有已乎夏侯惇傳惇薨帝追思惇功欲使子孫畢侯分惇邑千戶賜惇七子二孫爵皆關內侯胡質傳蔣濟見太祖太祖問曰胡通達長者也寧有子孫不濟曰有子曰質規模大略不及於父至於精良綜事過之太祖卽召質爲頓丘令王嗣傳嗣綏集羌胡咸悉歸服從姜維北徵爲流矢所傷卒戎夷會葬贈送數千人號呼涕泣嗣爲人美厚篤至眾所愛信嗣子及孫羌胡見之如骨肉或結兄弟恩至於此荀攸傳攸長子緝有攸風早沒次子適嗣無子絕黃初中詔封攸孫彪爲陵樹亭侯邑三百戶後轉封丘陽亭侯鄧艾傳泰始元年晉室踐祚詔鄧艾比於求生遂爲惡者誠復不同今大赦得還若無子孫者聽使立後令祭祀不絕九年詔艾有功勛受罪不逃刑而子孫爲民隸朕常湣之其以嫡孫朗爲郎中晉書庾峻傳峻字山甫潁川鄢陵人也祖乘才學洽聞漢司徒辟有道徵皆不就伯父嶷中正簡素仕魏爲太僕父道廉退貞固養志不仕牛馬有踶嚙者恐傷人不貨於市及諸子貴賜拜大中大夫峻少好學有才思嘗遊京師聞魏散騎常侍蘇林老疾在家往候之林嘗就乘學見峻流涕良久曰尊祖髙才而性退讓慈和泛愛淸靜寡欲不營當世惟修徳行而已鄢陵舊五六萬戶聞今裁有數百君二父孩抱經亂獨至今日尊伯爲當世令器君兄弟復俊茂此尊祖積徳之所由也慕容�載記�字宣英皝之第二子也初廆嘗言吾積福累仁子孫當有中原旣而生�廆曰此兒骨相不恆吾家得之矣何遵傳遵字思祖曾之子也子綏字伯蔚性傲東海王越誅綏初曾侍武帝宴退而告遵等曰國家應天受禪創業垂統吾每宴見未嘗聞經國遠圖惟說平生常事非貽厥孫謀之兆也及身而已後嗣其殆乎此子孫之憂也汝等猶可獲沒指諸孫曰此等必遇亂亡也及綏死嵩哭之曰我祖其大聖乎視連傳視連旣立以父憂卒不知政事不飲酒遊田臨終謂其子視熊曰我髙祖吐谷渾公嘗言子孫必有興者永爲中國之西藩慶流百世吾已不及汝亦不見當在汝之子孫輩耳謝安傳元字幼度少爲安所器重安嘗戒約子侄因曰子弟亦何豫人事而正欲使其佳諸人莫有言者元答曰譬如芝蘭玉樹欲使其生於庭階耳晉泰始起居注載詔曰諸葛亮在蜀盡其心力其子瞻臨難而死義天下之善一也其孫京隨才署吏後爲郿令世語咸寧中積射將軍樊震爲西戎牙門得見辭武帝問震所由進震自陳曾爲鄧艾伐蜀時帳下將帝遂尋問艾震具申艾之忠言之流涕先是以艾孫朗爲丹水令由此遷爲定陵令次孫千秋有時望光祿大夫王戎辟爲掾永喜中朗爲新都太守未之官在襄陽失火朗及母妻子舉室燒死惟子韜子行得免千秋先卒二子亦燒死小名錄王右軍在南丞相與書每嘆子侄不令云虎虎犢還其所知九州誌袁渙子準有雋才泰始中爲給事中袁氏子孫世有名位貴達至今宋書蔡廓傳廓子興宗爲左民尙書頃之轉掌吏部時上方盛淫宴虐侮羣臣自江夏王義恭以下咸加穢辱惟興宗以方直見憚不被侵媟尙書僕射顏師伯謂議曹郎王�之曰蔡尙書常免暱戲去人實遠�之曰蔡豫章昔在相府亦以方嚴不狎武帝宴私之日未嘗相召每至官賭常在勝朋蔡尙書今日可謂能負荷矣謝景仁傳景仁祖據太傅安第二弟景仁幼時與安相及爲安所知髙祖嘗謂景仁是太傅安孫及平京邑入鎭石頭景仁與百僚同見髙祖髙祖目之曰此名公孫也胡藩傳藩庶子六十人多不遵法度藩第十四子遵世爲臧質寧遠參軍去職還家與孔熙先同逆謀髙祖以藩功臣不欲顯其事使江州以他事收殺之二十四年藩第十六子誕世第十七子茂世率羣從二百餘人攻破郡縣殺太守桓隆之令諸葛和之欲奉庶人義康值交州刺史檀和之至豫章討平之誕世兄車騎參軍新興太守景世景世弟寶世詣廷尉歸罪並徙遠州幹秀奪國世祖初徙者並得還南齊書宗測傳測字敬微南陽人宋徵士炳孫也少退靜不樂人間永明三年詔徵太子舍人不就欲遊名山乃寫祖炳所畫尙子平圖於壁上測長子官在京師知父此旨便求祿還爲南郡丞付以家事刺史安陸王子敬長史劉寅以下皆贈送之測無所受賫老子莊子二書自隨子孫拜辭悲泣測長嘯不視遂往廬山謝超宗傳超宗陳郡陽夏人也祖靈運宋臨川內史父鳳元嘉中坐靈運事同徙嶺南早卒元嘉末超宗得還與慧休道人來往好學有文辭盛徳名譽解褐奉朝請新安王子鸞孝武帝寵子超宗以選補王國常侍王母殷淑儀卒超宗作誄奏之帝大嗟賞曰超宗殊有鳳毛恐靈運復出東坡志林王僧虔居建康裏馬糞巷子孫皆篤實謙和時人稱馬糞諸王爲長者梁書謝幾卿傳幾卿陳郡陽夏人曾祖靈運宋臨川內史父超宗齊黃門郎並有重名於前代幾卿幼淸辧當世號曰神童後超宗坐事徙越州路出新亭渚幾卿不忍辭訣遂投赴江流左右馳救得不沈溺及居父憂哀毀過禮服闋召補國子生齊文惠太子自臨策試謂祭酒王儉曰幾卿本長元理今可以經義訪之儉承旨發問幾卿隨事辧對辭無滯者文惠大稱賞焉儉謂人曰謝超宗爲不死矣小名錄司馬皓字文叔河內溫人也幼有至性十二丁內艱水漿不入口殆將一旬梁帝見皓羸瘦謂其父子產曰昨見羅兒傷其憔悴使人惻然便是不墮家風有子矣羅兒皓小字任昉字彥升樂安人文章之美冠絕一時官至太常昉有四子東裏西華南容北叟俱小名並無學術墜其家業劉孝標見昉諸子流離不能自振平生舊交莫有收卹者西華冬月著葛被練裙路逢峻峻惕然矜之乃廣朱公叔絕交論劉漑見其論抵幾於地終身爲恨陳書髙祖本紀髙祖武皇帝諱霸先漢太丘長陳實之後也世居潁川實元孫準孫生匡匡生達達爲長城令悅其山水遂家焉嘗謂所親曰此地山川秀麗當有王者興二百年後我子孫必鍾斯運徐陵傳陵子儉幼而修立勤學有志操年二十一梁元帝聞其名召爲尙書金部郎中嘗侍宴賦詩元帝嘆賞曰徐氏之子復有文矣魏書盧元傳元子度世度世子淵閨門之禮爲世所推淵兄弟亡及道將卒後家風衰損子孫多非法帷薄混穢爲論者所鄙劉�傳�字延明惇煌人也隱居酒泉弟子受業者五百餘人號元處先生卒太和十四年尙書李衝奏�河右碩儒今子孫沈屈未有祿潤賢者子孫宜蒙顯異於是除其一子爲郢州云陽令正光三年太保崔光奏曰臣聞太上立徳其次立功立言死而不朽前哲所尙思人愛樹自古稱美故樂平王從事中郎惇煌劉�著業涼城遺文玆在篇籍之美頗足可觀如或愆釁當蒙數世之宥況乃維祖逮孫相去未遠而令久淪皂隸不獲收異儒學之士所爲竊嘆臣職史敢冒以聞奏乞敕尙書推撿所屬甄免碎役用廣聖朝旌善繼絕惇化厲俗於是乎在四年六月詔曰�徳冠前世蔚爲儒宗太保啟陳深合勸善其孫等三家特可聽免河西人以爲榮陸俟傳俟代人也長子多智有父風髙宗見而悅之謂朝臣曰吾常嘆其父智過其軀是復逾於父矣北齊書潘樂傳樂薨子子晃嗣諸將子弟率多驕縱子晃沈密謹�以淸淨自居邢卲傳卲字子才子大寶有文情孽子大徳大道略不識字焉周書於謹傳謹字思敬有智謀朝廷凡有軍國之務多與謹決之謹亦竭其智能弼諧帝室加以年齒遐長禮遇隆重子孫繁衍皆至顯達當時莫與爲比焉李遷哲傳遷哲字孝彥安康人也遷哲累世雄豪爲鄕裏所率服性復華侈能厚自奉養妾媵至有百數男女六十九人緣漢千餘里間第宅相次姬人之有子者分處其中各有僮僕侍婢奄閽守之遷哲每鳴笳導從往來其間縱酒飲燕盡生平之樂子孫參見或忘其年名者披簿以審之寇�傳�字祖�上谷昌平人也�年齒𨿽邁而志識未衰教授子孫必先禮典世宗尙儒重道特欽賞之隋書王長述傳長述京兆霸城人也祖羆魏太尉父慶遠周淮州刺史長述幼有儀範年八歲周太祖見而異之曰王公有此孫足爲不朽來護兒傳護兒以功封榮國公子整驍勇善撫士眾討擊羣盜所向皆捷諸賊甚憚之爲作歌曰長白山頭百戰場十十五五把長槍不畏官軍十萬眾只畏榮公第六郎楊素傳素字處道少落拓有大志不拘小節世人多未之知惟從叔祖魏尙書僕射寬深異之每謂子孫曰處道當逸羣絕倫非常之器非汝曹所逮也牛弘傳弘字裏仁位右光祿大夫弘謂其諸子曰吾受非常之遇荷恩深重汝等子孫宜以誠敬自立以答恩遇之隆也陸爽傳爽子法言敏學有家風釋褐承奉郎初爽之爲洗馬嘗奏髙祖云皇太子諸子未有嘉名請依春秋之義更立名字上從之及太子廢上追怒爽云我孫制名寧不自解陸爽乃爾多事扇惑於勇亦由此人其身𨿽故子孫並宜屏黜終身不齒法言竟坐除名唐書魏徵傳徵五世孫爲宰相議事天子前他相或委抑規諷惟讜切無所回畏宣宗嘗曰名臣孫有祖風朕心憚之狄仁傑傳仁傑族孫兼謨字汝諧及進士辟襄陽使府剛正有祖風遷禦史中丞帝曰禦史臺朝廷綱紀卿梁公後當嗣家聲不可不愼兼謨頓首謝馬璘傳璘岐州扶風人少孤流蕩無業所年二十讀漢馬援傳至丈夫當死邊野以馬革裹屍而歸慨然曰使吾祖勛業墮於地乎許敬宗傳敬宗營第捨華僭至造連樓使諸妓走馬其上縱酒奏樂自娛嬖其婢因以繼室假姓虞子昂烝之敬宗怒黜虞奏斥昂嶺外久乃表還咸亨初以特進致仕仍朝朔望續其俸祿卒年八十一帝爲舉哀詔百官哭其第冊贈開府儀同三司揚州大都督陪葬昭陵太常博士袁思古議敬宗棄子荒僥女嫁蠻落謚曰繆其孫彥伯訴思古有嫌詔更議博士王福畤曰何曾忠而孝以食日萬錢謚繆醜況敬宗忠孝兩棄飲食男女之累過之執不攺有詔尙書省雜議更謚曰蔡彥伯昂子也頗有文敬宗晚年不復下筆凡大典冊悉彥伯爲之嘗戲昂曰吾兒不及若兒答曰渠父不如昂父後又納婢譖奏流彥伯嶺表遇赦還累官太子舍人旣與思古有憾欲邀擊諸路思古曰吾爲先子報仇耳彥伯慚而止杜黃裳傳黃裳子勝字斌卿寶歷初擢進士第宣宗感章武舊事元和時大臣子若孫在者多振拔之帝嘗問勝勝具道黃裳首建憲宗監國議帝嘉嘆拜給事中欲倚爲相爲中人沮毀王綝傳綝字方慶以字顯家聚書多不減祕府圖畫皆異本方慶歿後諸子不能業隨皆散亡韋思謙傳思謙名仁約垂拱初封博縣男同鳳閣鸞臺三品轉納言辭疾不許詔肩輿以朝聽子孫侍白居易傳李師道上私錢六百萬爲魏徵孫贖故第居易言徵任宰相太宗用殿材成其正寢後嗣不能守陛下猶宜以賢者子孫贖而賜之師道人臣不宜掠美帝從之宋璟傳璟封廣平郡公六子升尙渾恕華衡渾恕並以贓敗華衡亦皆坐貪得罪昆弟皆荒飲俳嬉而衡最險悖廣平之風衰焉張嘉貞傳嘉貞𨿽貴不立田園有勸之者答曰吾嘗相國矣未死豈有饑寒憂若以譴去𨿽富田產猶不能有也近世士大夫務廣田宅爲不肖子酒色費我無是也引萬年主簿韓朝宗爲禦史卒後十餘歲朝宗以京兆尹見帝曰陛下待宰相進退皆以禮身𨿽歿子孫咸在廷張嘉貞晚一息寶符獨未官帝惘然召拜左司禦率府兵曹參軍賜名曰延賞劉蕡傳蕡字去華沈健於謀浩然有救世意太和二年廷策第策官見蕡對嗟伏畏中官不敢取李邰上疏言漢魏以來無與蕡比帝不納及昭宗誅韓全誨等羅上言蕡直言遂罹譴逐身死異土六十餘年帝感悟贈蕡右諫議大夫訪子孫授以官云王徽傳徽曾祖擇從昆弟四人曰易從朋從言從皆擢進士第至鳳閣舍人者三人故號鳳閣王氏自是訖大中時登進士者十八人位臺省牧守者三十餘人徽有雅望拜宰相楊弘禮傳弘禮弟弘武弘武三子元亨元禧元禕元禧爲尙書捨奉禦善醫武后所信愛嘗忤張易之易之奏素在隋有逆節子孫不可供奉後乃詔素及兄弟有子若孫不得仕京官及侍衛貶元亨睦州刺史元禧資州刺史元禕梓州司馬易之誅復任京官並至刺史崔珙傳珙弟玙玙子遠有文而風致整峻諸崔自咸通後有名歷臺閣藩鎭者數十人天下推士族之冠其曾王母長孫春秋髙無齒祖母唐事姑孝每旦乳姑一日病召長幼言吾無以報婦願後子孫皆若爾孝世謂崔氏昌大有所本云賈惇頤傳惇頤弟惇實歷懷州刺史永淳初致仕病篤子孫迎醫惇實不肯見曰未聞良醫能治老也卒年九十餘韋丹傳丹字文明爲江南西道觀察使宣宗與宰相語元和時治孰第一周墀對臣嘗守江西韋丹有大功徳被八州歿四十年老幼思之不忘宣宗謂墀曰丹有子否以宙對帝曰與好官乃拜侍禦史王廷湊傳廷湊賤微時鄴有道士爲卜得乾之坤曰君將有土及得鎭迎事甚謹復問壽幾何子孫幾何答曰公三十年後當有二王已而廷湊立十三年死蓋廋文也景崇鎔皆王廷湊嘗使至河陽醉寢於路有過其所者視之曰非常人也從者以告廷湊馳及之問其故曰吾見君鼻之息左若龍右若虎子孫當王百年家有大樹覆及堂公興矣及害弘正而樹適庇寢自廷湊訖鎔凡百年牛僧孺傳僧孺子蔚字大章少擢兩經又第進士由監察禦史爲右補闕大中初屢條切政宣宗喜曰牛氏果有子差慰人意李叔明傳叔明素豪侈在蜀殖財廣第捨田產歿數年子孫驕縱貲產皆盡世言多藏者以叔明爲鑑云令孤彰傳憲宗時宰相李吉甫奏言彰將死籍上土地兵甲遣諸子還第彰同時河朔諸鎭傳子孫燻灼數代惟彰忠義奮發而長子建坐事幼子運無辜皆竄死今通幸存惟陛下用之因授贊善大夫鍾傳傳傳少射獵醉遇虎與鬥虎搏其肩傳亦持虎不置會人斬虎然後免旣貴悔之乃畫搏虎狀以示子孫張知謇傳知謇敏且亮惡請謁求進士每敕子孫經不明不得舉王鍔傳鍔子稷長慶二年爲徳州刺史悉金寶媵侍以行節度使李全略利其貨因軍亂殺稷納其女爲媵開成中滄州節度使劉約奏稷子叔泰生五歲值全略亂爲郡人匿養得不死送叔泰京師文宗憫焉詔授九品官使奉鍔祀郭子儀傳子儀宅居親仁裏四分之一中通永巷家人三千相出入不知其居前後賜良田美器名園甲館不勝紀代宗不名呼爲大臣以身爲天下安危者二十年八子七婿皆貴顯朝廷諸孫數十不能盡識至問安但頷之而已衛次公傳次公爲兵部侍郎故英公李績大理卿之孫皆以貧不得調次公召見曰子之祖勛在王府寧限常格乎卽優補而遣李襲志傳襲志弟襲譽字茂實爲人嚴�以威肅聞居家儉厚於宗親祿廩隨多少散之以餘資寫書罷揚州書遂數車載嘗謂子孫曰吾性不喜財遂至窶乏然負京有賜田十頃能耕之足以食河內千樹桑事之可以衣江都書力讀可進求宦吾歿後能勤此無資於人矣柳公綽傳公綽常曰吾�官未嘗以私喜怒加於人子孫其昌乎杜兼傳兼家聚書至萬卷署其末以墜鬻爲不孝戒子孫云唐國史補楊氏自楊震號爲關西夫子墓於潼亭至今七百年子孫猶在閿鄕故宅天下一家而已隋唐嘉話徐大理有功每見武后將殺人必據法廷爭嘗與後反復辭色逾厲後大怒令拽出斬之猶回顧曰臣身𨿽死法終不可攺至市臨刑得免除名爲庶人如是再三終不挫折朝廷倚賴至今猶懷之其子預選有司皆曰徐公之子豈可拘以常調者乎談圃陽城旣責歸州路逢梁壽壽時貶化州分其子孫一半在鄆梁有幼子八歲孫三歲至潭州爲知州諭陟所逼家人數日環聚泣別至是梁奮然擲其子於地其孫方挽衣不肯去梁掣其手而行雨中徒步而出道路爲之泣下東觀奏記上延英聽政問宰臣白敏中曰憲宗遷座景陵龍輴行次忽值風雨六宮百官盡避去惟有一山陵使胡而長攀靈駕不動其人姓氏爲誰爲我言之敏中奏景陵山陵使令狐楚上曰有兒否敏中奏長子緒見任隨州刺史上曰可任宰相否敏中曰緒小患風痺不任大用次子綯見任湖州刺史有臺輔之器上曰追來翌日授考功郎知制誥到闕召充翰林學士間歲遂立爲相時人感嘆敏中亮直無隱不掩人於上冊府元龜權萬紀爲治書侍禦史貞觀四年正月奏宇文智及受隋厚恩而蔑棄君親首爲弒逆人臣之所同疾萬代之所不原今其子乃任千牛侍衛左右請從屏黜以爲懲戒制可大唐新語楊昉爲左丞時宇文化及子孫理資蔭朝廷以事隔兩朝且其家親族亦眾下所司理之昉判曰父弒隋主子訴隋資生者猶配遠方死者無宜更敍時人深賞之南唐近事嚴求微時爲陽邑吏陽宰器之待以賓禮每曰卿當自愛他日極人臣之位吾不復見卿之貴幸以遺孤畱意期年嚴登公輔宰歿旣久其子理遺命候謁嚴門嚴贈擔石束帛而已其子慊懷而退嚴不甚顧密遣家人黃金數十斤伺於逆旅間謝之曰非陽宰之子乎相君使奉金以備行李又薦一官地宅僕馬畢爲之置其子他日及門致謝嚴曰聊以報尊府君平昔之遇耳一見後終身謝絕焉聞見前錄僞蜀孟昶以降王入朝舟過眉州湖渡一宮嬪有孕昶出之祝曰若生子孟氏尙存也後生子今爲孟氏不絕宋史王全斌傳全斌曾孫凱字勝之祖審鈞常爲永興軍駐泊都監以擊賊死遂家京兆饒於財凱散施結客日馳獵南山下以踐蹂民田捕至府時寇準守長安見其狀貌奇之爲言全斌取蜀有勞而審鈞以忠義死當錄其孤遂以爲三班奉職監鳳翔盩厔稅王超傳超子徳用徳用諸子中咸融最鐘愛晚年頗縱之多不法後更折節自飭官至左藏庫使眉州防禦使包拯傳拯性峭直嘗曰後世子孫仕宦有犯贓者不得放歸本家死不得葬大塋中不從吾志非吾子若孫也初有子名繶娶崔氏通判潭州卒崔守死不更嫁拯嘗出其媵在父母家生子崔密撫其母使謹視之繶死後取媵子歸名曰綖崔彥進傳彥進頻立戰功然好聚財貨所至無善政沒後諸子爭家財有司攝治太宗召見爲決之謂左右曰此細務朕不宜親臨但以彥進嘗任節制不欲令其子辱於父耳王應麟傳應麟字伯厚知徽州其父撝嘗守是郡父老皆曰此淸白太守子也摧豪右省租賦民大悅劉溫叟傳溫叟立朝有徳望淸介苦節太祖再三賞嘆雍熙初子照罷徐州觀察推官待選以貧詣登聞求注官及引對太宗問誰氏子照以溫叟對太宗愀然召宰相言當今大臣罕有其比因問照當得何官宰相言免選以爲厚恩帝曰其父有淸操錄其子登朝庶足示勸擢照太子右贊善大夫楊業傳業子延昭延昭子文廣治平中議宿衛英宗曰文廣名將後且有功乃擢成州團練使龍神衛四廂都指揮使荊罕儒傳有供奉官張奉珪使泰州自言後唐張承業之子罕儒曰我生平聞張特進名幸而識其子厚加禮待遺錢五十萬米千斛梁適傳適字仲賢翰林學士顥之子也少孤嘗輯父遺文及所自著以進眞宗曰梁顥有子矣胡宿傳宿子宗炎從子宗愈宗回胡氏自宿始大及宗愈仍世執政其後子孫至侍從九卿十數遂爲晉陵名族孫瑜傳瑜字叔禮使契丹入辭仁宗訪其家世謂曰卿孫奭子邪奭大儒也久以道輔朕因面賜金紫始奭之亡朝廷錄其子孫時瑜之子爲諸孫長瑜曰吾忍因父喪而官吾子乎以兄之孤上之張浚傳浚子杓遷湖北提舉常平奏事帝大喜諭輔臣曰張浚有子如此鄭樵傳樵字漁仲聚書數千卷皆自校讎謂子孫曰吾爲汝曹獲良產矣王審琦傳審琦子承衍字希甫尙秦國賢穆公主克臣第景佑進士仁宗閱其文顧侍臣曰賢穆有孫登科可喜也向拱傳拱字星民封秦國公咸平初眞宗聞拱之後有寒餒流離者錄其孫懌爲國子助教王彥超傳彥超封邠國公表求致仕旣得請盡斥去僕妾之冗食者居處服用咸遵儉約卒年七十初彥超將致政每戒諸子曰吾累爲統帥殺人多矣身死得免爲幸必無陰徳以及後汝曹勉爲善事以自庇及卒諸子果無達者宣化門內有大第園林甚盛不十餘年其家已鬻之矣孫克從咸平元年進士及第亦止於州縣呂蒙正傳蒙正字聖功至道初以右僕射出判河南府兼西京畱守蒙正至洛有園亭花木日與親舊宴會子孫環列疊奉壽觴怡然自得陸萬友傳萬友始業圬鏝旣貴達不忘本以銀爲圬鏝器數千事示子孫宋璫傳璫性淸簡歷官三十年未嘗問家事惟聚書以貽子孫且曰使不忘本也愼知禮傳知禮子從吉工醫術子孫登仕者甚眾第進士升朝曳朱紱數人李迪傳迪子東之東之子孝基字伯始進士髙第唱名至墀下仁宗顧侍臣曰此李迪孫邪能世其家可尙也劉敞傳敞嘗得先秦彜鼎數十銘志奇奧皆案而讀之因以考知三代制度尢珍惜之每曰我死子孫以此蒸嘗我趙逢龍傳逢龍字應甫寡嗜欲或問何以裕後逄龍笑曰吾憂子孫學行不進不患其饑寒也趙汝愚傳汝愚子九人崇憲其長子也字履常淳熙八年以取應對策第一時汝愚侍立殿上降再拜以謝孝宗顧近臣曰汝愚年幾何已有子如此越三年復以進士對策擢甲科上謂執政曰此汝愚子豈卽前科取應第一人者邪劉摯傳摯字莘老教子孫先行實後文藝每曰士當以器識爲先厚徳錄曹彬侍中攻金陵垂克忽稱疾不視事諸將來問疾彬曰余之病非藥石所愈惟諸公共發誠心自誓以不妄殺一人則自愈矣諸將許諾共焚香爲誓明日稱愈及克金陵城中皆按堵如故曹翰克江州忿其久不下屠戮無遺彬之子孫貴盛至今不絕翰卒未三十年子孫有乞丐於海上者矣聞見前錄韓參政億李參政若谷王丞相隨未第時同於嵩山法王寺讀書有一男子自言善相曰王君宰相才也韓李二君皆當爲執政王君官𨿽髙子孫不及韓李二君之盛後韓參政之子絳縝皆爲宰相維爲參知政事李參政之子淑領三院學士有文名兩家曾孫官學至今不衰王丞相之後微矣異哉韓參政之孫宗師侍郎云淸波雜誌王晉公佑不置田宅曰子孫當各令自立何必田宅置之徒使爭財爲不義耳嘗以百口保符卿無異志乃植三槐於第中便座謂其子必有任公臺者文正公其子也癸辛雜識倪文節爲吾鄕一代名流常與秀邸爲鄰頗有侵越地界之爭常爲之語云住場好不如肚腸好墳地好不如心地好蓋有爲而發也或議其有窖藏之僻然余未敢以爲信旣而子孫有分析窖藏不平之訟頗爲前人之辱余始疑而終未敢以爲信也後納一婢乃自其孫所來備言其事云一日驟雨堂屋舍漏水壅不泄遂呼圬者疏整之得大篋於檐澑中轝下視之皆黃白也或窖於墻壁間凡數處以此興詞數年不已盡爲刻木輩所有正不救子孫之貧也悲夫或謂停父母之喪久而不葬者則其子孫每歲縮小近見錢達可康自修二子之事皆然此其事也容齋三筆杜詩云大賢之後竟陵遲蕩蕩古今同一體乃贈狄梁公曾孫者至雲飄泊岷漢干謁王侯則衰微可知矣近見余幹寓客李氏子云本朝三李相文正公昉文靖公沆文定公迪皆一時名宰子孫亦相繼達宦然數世之後益爲蕭條又經南渡之厄今三裔並居余幹無一人在仕版文定濮州之族今有居越者𨿽曰不顯猶簪纓僅傳而文正文靖無聞可爲太息委巷叢談錢塘羅貫中本者南宋時人編撰小說數十種而水滸傳敍宋江等事姦盜脫騙機巧甚詳然變詐百端壞人心術其子孫三代皆啞天道好還之報如此山堂肆考丁度字公雅祖顗盡其家資以置書至八千卷且曰吾聚書多矣必有好學者爲吾子孫度力學有守登服勤詞學科王氏匯苑陳元用家極富性善聚書而不置業或問之公曰有好子孫不用置田必能自置也無好子孫𨿽廣置莊田必不能守也後三孫野周佐樊並以文章致大名而隱居淸貧自守曰無忘先人之訓容齋續筆唐人功名富貴之盛未有出郭汾陽之右者然至其女孫爲憲宗正妃歷五朝母天下終以不得志於宣宗而死自是支冑不復振及本朝慶曆四年訪求厥後僅得裔孫元亨於布衣中以爲永興軍助教歐陽公知制誥行其詞曰繼絕世褒有功非惟推恩以及遠所以勸天下之爲人臣者焉況爾先王名載舊史勛徳之厚宜其流澤於無窮而其後裔不可以廢往服新命以榮厥家且以二十四考中書令之門而需一助教以爲榮吁亦淺矣乃知世祿不朽如春秋諸國至數百年者後代不易得也老學庵筆記陳無己子丰詩亦可喜晁以道集中有謝陳十二郎詩卷是也建炎中以無己故特命官李鄴守會稽來從鄴作攝局鄴降敵丰亦被系累而去無己之後遂無在江左者丰亦不知存亡可哀也欒城遺言籀年十有四侍先祖潁昌首尾九年未嘗暫去侍側見公終日燕坐之餘或看書籍而已世俗藥餌玩好公漠然忘懷一日因謂籀講莊子二三段訖公曰顏子簟瓢陋巷我是謂矣所聞可追記者若干語傳諸筆墨以示子孫揮麈後錄李撰字子約毗陵人曾文肅在眞定李爲教授家素窮約夫人嘗招其母妻燕集時有武官提刑宋者妻亦預席宋妻盛飾而至珠翠耀目李之姑婦所服浣衣不潔淸各攜其子俱來宋之子眉目如畫衣裝華煥李之子蠢甚然悉皆弦誦如流左右共哂之夫人笑曰教授今𨿽貧諸郎俱令器它時未易量提刑之子𨿽楚楚其服但趨走之才耳子約五子四登科三人至侍從二人爲郎彌繪彌大彌性彌遜彌正也宋之子浚止於合門祗候果如夫人之言金史趙隇傳隇卒後十餘年隇子孫司徒張通古子孫皆不肖淫蕩破貲產賣田宅世宗聞之詔曰自今官民祖先亡沒子孫不得分割居第止以嫡幼主之毋致鬻賣仍著於令耨溫惇思忠傳思忠爲行臺尙書丞贊謨爲行臺參知政事兩人交惡思忠因構謨殺之大定二十年詔復烏林答贊謨官爵上謂宰臣曰贊謨忠實剛毅𨿽古人無以過與思忠有隙遂勸海陵殺之今思忠子孫皆不肖亦陰報也奔睹傳昂本名奔睹睦於兄弟尢善施予其親族有貧困者必厚給之至於茵帳衣衾器皿僕馬之屬常預設於家卽命駕相就爲具歡樂終日盡以遺之卽日使富足人或以子孫計爲言答曰人各有命但使其能立耳何至爲子孫奴耶君子以爲達元史木華黎傳脫脫父撒蠻卒年僅一十有七脫脫幼旣失怙其母孛羅海篤意教之孜孜若恐不及稍長直宿衛世祖復親誨導尢以嗜酒爲戒旣冠儀觀甚偉喜與儒士語每聞一善言善行若獲拱璧終身識之不忘至元二十四年從徵乃顏帝駐驛於山巓旌旗蔽野鼓未作候者報有隙可乘脫脫卽擐甲率家奴數十人疾馳擊之眾皆披靡不敢前帝望見之大加嗟賞遣使者勞之且召還曰卿勿輕進此寇易擒也視其刀已折馬已中箭矣帝顧謂近臣曰撒蠻不幸早死脫脫幼朕撫而教之常恐其不立今能如此撒蠻可謂有子矣遂親解佩刀及所乘馬賜之博爾忽傳博爾忽子脫歡有拓地功子失烈門鎭僥外從徵六詔等城歿於兵子月赤察兒性仁厚勤儉事母以孝聞資貌英偉望之如神世祖雅聞其賢且閔其父之死年十六召見帝見其容止端重奏對詳明喜而謂曰失烈門有子矣唐仁祖傳仁祖字壽卿畏兀人祖曰唐古直子孫因以唐爲氏仁祖少穎悟通諸方語言尢邃音律中統初詔諸貴冑爲質帝親閱之見仁祖曰是唐古直孫邪聰明無疑也布魯海牙傳布魯海牙拜廉使命下之日子希憲適生喜曰吾聞古以官爲姓天其以廉爲吾宗之姓乎故子孫皆姓廉氏後或奏廉氏仕進者多宜稍汰去世祖曰布魯海牙功多子孫亦朕所知非汝當預大徳初贈儀同三司大司徒追封魏國公謚孝懿子希閔希憲希恕希尹希顏希願希魯希貢希中希括孫五十三人登顯仕者代有之合剌普華傳合剌普華爲廣東都轉運鹽使遇劇賊歐鍾且戰且行眾寡不敵爲所執不屈遇害後贈戶部尙書守忠全節功臣謚忠湣子二人偰文質越倫質偰文質官至吉安路達魯花赤贈宣慰安遠功臣禮部尙書追封雲中郡侯謚忠襄子六人偰玉立偰直堅偰哲篤偰朝吾偰列篪皆第進士偰哲篤官至江西行省右丞以文學政事稱於時越倫質子善著偰哲篤子偰百僚遜善著子正宗阿兒思蘭皆相繼登第一門世科之盛當時所希有君子蓋以爲其忠義之報云輟耕錄秀之斜塘有故宋大姓居焉家富饒田連阡陌宗族𨿽盛衍而子孫多不肖祖父財產廢敗罄盡郡人金方所談辭滑稽爲賦誦好嫚戲因摭其事成近體一律云興廢從來固有之爾家忒煞欠扶持諸墳掘見黃泉骨兩觀番成白地皮宅眷皆爲撐目兔舍人總作縮頭龜彊奴猾幹欺陵主說與人家子弟知夫兔撐目望月而孕則婦女之不夫而�也其家有道觀二所語𨿽鄙俚然爲人後者見此寧不知懼也哉明外史許存仁傳存仁父謙受學於金履祥學者稱白雲先生太祖克金華訪求謙後召存仁與語大悅命入傅諸子鎭國中尉謀傳謀字郁儀好學惇行病革猶與諸子說易子八人皆賢而好學人以元凱目之商輅傳輅字弘載及謝政劉吉過之見其子孫林立嘆曰吉與公同事歷年未嘗見公筆下妄殺一人宜天之報公厚也樊瑩傳瑩字廷璧性果介課子孫以素業農月嘗坐籃輿戴笠命舁行田間曰非徒視稼欲子孫習勞也故其後人率教無不願朴力學者明盛事慶成王生一百子俱長成自長子襲封外餘九十九人�封鎭國將軍每會紫玉盈坐至不能相識而人皆隆準極異事也按明外史王名奇湞

子孫部雜錄書經立政繼自今文子文孫集

傳成王之時法度章禮樂著守成尙文故曰文詩經小雅楚茨篇孔惠孔時維其盡之子子孫孫勿替引之注言君之祭祀甚順甚時無所不盡子子孫孫當不廢而引長之也大雅文王在上篇文王孫子本支百世文王有聲篇詒厥孫謀以燕翼子注

詒遺燕安翼敬也謀及其孫則子可以無事矣旣醉篇威儀孔時君子有孝子孝子不匱永錫爾類注孝子主人之嗣子也儀禮祭祀之終有嗣舉奠匱竭類善也言汝之威儀旣得其宜又有孝子以舉奠孝子之孝誠而不竭則宜永錫爾以善矣呂氏曰君子旣孝而嗣子又孝其孝可謂源源不竭矣假樂篇幹祿百福子孫千億穆穆皇皇宜君宜王不愆不忘率由舊章注言王者幹祿而得百福故其子孫之蕃至於千億適爲天子庶爲諸侯無不穆穆皇皇以遵先王之法者抑篇子孫繩繩萬民靡不承魯頌有駜篇君子有谷詒孫子注

谷善也或曰祿也禮記郊特牲祭稱孝孫孝子以其義稱也注

士之祭稱孝孫孝子是以祭之義爲稱也左傳公侯之子孫必復其始國語嚴公丹桓宮之楹而刻其桷匠師慶言於公曰臣聞聖王公之先封者遺後之人法使無陷於惡其爲後世昭前之令聞也使長監於世故能攝固不解以久今先君儉而君侈之令徳替矣公曰吾屬欲美之對曰無益於君而替前之令徳臣故曰庶可以已乎公弗聽列子子孫非汝有乃天地之委蛻也

