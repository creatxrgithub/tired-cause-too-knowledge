

掩胔部匯考

上古大巢氏始爲掩覆按路史太古大巢氏民之葬者猶未詳焉過者顙泚於是厚衣之薪而瘞之不封不植也掩覆而已神農氏制請雨法瘞露骸以待天澤按路史神農氏制請雨之法蓋南置水掩胳埋胔以待天澤之至

周周命蠟氏掌除骴瘞死於道路者並以孟春之月掩骼埋胔按周禮秋官蠟氏下士四人徒四十人掌除骴凡國之大祭祀令州裏除不蠲禁刑者任人及凶服者以及郊野大師大賓客亦如之若有死於道路者則令埋而置楬焉書其日月焉縣其衣服任器於有地之官以待其人掌凡國之骴禁訂

義鄭康成曰蠟骨肉腐臭蠅虫所蠟也月令曰掩胳埋骴此官之職劉執中曰枯骨曰胳肉腐曰骴人獸皆同職掌揜而埋之不令暴露於溝壑道路也鄭康成曰蠲讀如吉圭惟饎之圭潔也刑者黥劓之屬任人司圜所收教罷民也凶服服衰絰也此所禁除者皆爲不欲見人所穢惡也李

嘉會曰大師大賓俱尙淸淨不令所可惡者亂其目也鄭康成曰禁謂孟春掩胳埋胔之屬鄭

鍔曰骴與胔同然其字乃與蠟祭之蠟字同昭禹謂蠟祭百物昔之羽蠃鮮毛介之物畢致焉蠟祭所致者神蠟氏所治者形形神相聚而爲生相離而爲死二者實相待焉故其字同然蠟者索也無乃索朽腐之骨肉而除之者乎按禮記月令孟春之月掩胳埋胔

注骨枯曰骼肉腐曰胔正

義胔骨之尙有肉者也骼

言掩胔言埋互言耳

漢髙祖八年令士卒從軍死者縣給衣衾棺葬按漢書髙祖本紀八年上東擊韓信餘寇還十一月令士卒從軍死者爲槥歸其縣縣給衣衾棺葬具祠以少牢長吏視葬成帝河平四年遣光祿大夫博士嘉等行舉瀕河之郡爲水流壓死者令郡國葬埋按漢書成帝本紀四年三月癸丑朔日有蝕之遣光祿大夫博士嘉等十一人行舉瀕河之郡水所毀傷困乏不能自存者財振貸其爲水所流壓死不能自葬令郡國給槥櫝葬埋已葬者與錢人二千

後漢光武建武元年帝命收葬範陽吏士按後漢書光武本紀元年光武從薊還過範陽命收葬吏士安帝元初二年春二月遣中謁者葬客死者按後漢書安帝本紀二年二月戊戌遣中謁者收葬京師客死無家屬及棺槨朽敗者皆爲設祭其有家屬尢貧無以葬者賜錢人五千衝帝永嘉元年詔遣使者案行未斂葬者按後漢書質帝本紀皇太后詔曰朕以不徳托母天下布政不明每失厥中兵役連年死亡流離或支骸不斂或停棺莫收朕甚湣焉昔文王葬枯骨人賴其徳今遣使者案行若無家屬及貧無資者隨宜賜卹以慰孤魂質帝本初元年詔瘞九江廣陵二郡枯骸並遣官收葬樂安海水漂沒者按後漢書質帝本紀元年二月庚辰詔曰九江廣陵二郡數離寇害殘夷最甚生者失其資業死者委屍原野昔之爲政一物不得其所若己爲之況我元元嬰此困毒方春戒節賑濟乏�掩胳埋胔之時其調比郡見谷出稟窮弱收葬枯骸務加埋卹以稱朕意五月海水溢戊申使謁者案行收葬樂安北海人爲水所漂沒死者桓帝建和三年詔瘞京師家貧無以葬者按後漢書桓帝本紀三年十一月甲申詔曰朕攝政失中災眚連仍三光不明陰陽錯序監寐寤嘆疢如疾首今京師廝捨死者相枕郡縣阡陌處處有之甚違周文掩胔之義其有家屬而貧無以葬者給直人三千喪主布三匹若無親屬可於官壖地葬之表識姓名爲設祠祭又徒在作部疾病致醫藥死亡厚埋藏民有不能自振及流移者稟谷如科州郡檢察務崇恩施以康我民永壽元年六月大水詔收葬被水流壓屍骸按後漢書桓帝本紀元年六月洛水溢壞鴻徳苑南陽大水詔被水死流失屍骸者令郡縣鉤求收葬及所唐突壓溺物故七歲以上賜錢人二千壞敗廬舍亡失谷食尢貧者稟人二斛獻帝延康元年魏王丕令郡國殯送士卒死亡者按後漢書獻帝本紀不載按魏志文帝本紀冬十一月癸卯令曰諸將徵伐士卒死亡者或未收斂吾甚哀之其告郡國給槥櫝殯斂送致其家官爲設祭

魏髙貴鄕公正元二年十一月癸丑詔瘞洮西戰亡及溺死露骸按魏志髙貴鄕公紀二年詔曰往者洮西之戰將吏士民或臨陣戰亡或沈溺洮水骸骨不收棄於原野吾常痛之其告徵西將軍安西將軍各令部人於戰處及水次鉤求屍喪收斂藏埋以慰存亡

晉湣帝建興三年敕雍州掩盜發露胔按晉書湣帝本紀三年六月盜發漢霸杜二陵辛巳敕雍州掩胳埋胔修復陵墓有犯者誅及三族

宋文帝元嘉二十八年詔遭寇郡縣掩胳封屍按宋書文帝本紀二十八年二月丙辰索虜自盱眙奔走癸酉詔曰玁允孔熾難及數州眷言念之寤寐興悼凶羯痍挫迸迹遠奔雕傷之民宜時振理凡遭寇賊郡縣令還復居業封屍掩胳賑贍饑流東作方始務盡勸課貸給之宜事從優厚其流寓江淮者並聽卽屬並蠲復稅調孝武帝大明元年遣使葬疾疫死者按宋書孝武帝本紀元年夏四月京邑疾疫丙申遣使按行賜給醫藥死而無收斂者官爲斂埋後廢帝元徽二年五月丁酉詔京邑二縣埋藏所殺賊並戰亡者按宋書後廢帝本紀云云順帝升明元年齊王築新亭壘凡古墟曩隧悉爲收葬按宋書順帝本紀不載按南齊書髙帝本紀元年閏十二月辛丑太祖率大眾出屯新亭中興堂治嚴築壘教曰河南稱慈諒由掩胔廣漢流仁實存殯朽近袤制玆營崇溝浚塹古墟曩隧時有湮移深松茂艸或致刊剃憑軒動懷巡隍增愴宜並爲收攺葬並設薄祀

南齊髙帝建元元年夏六月詔埋枯骸可識者運送還故里按南齊書髙帝本紀元年六月乙亥詔曰宋末頻年戎寇兼災疾雕損或枯骸不收毀櫬莫掩宜速宣下埋藏營卹若標題猶存姓字可識可卽運載致還本鄕有司奏遣外監典事四人周行離門外三十五里爲限其餘班下州郡無棺器標題者屬所以臺錢供市世祖永明元年夏四月詔袁粲劉秉沈攸之等皆得攺葬按南齊書世祖本紀元年夏四月壬午詔曰魏矜袁紹恩洽丘墓晉亮兩王榮覃余裔二代弘義前載美談袁粲劉秉與先朝同獎宋室沈攸之於景和之世特有乃心𨿽末節不終而始誠可錄歲月彌往宜特優降粲秉前年攺葬塋兆未修材槨可爲經理令粗足周禮攸之及其諸子喪柩在西者可符荊州送反舊墓在所爲營葬事永明二年八月詔瘞京師二縣毀發及未櫬露骸按南齊書世祖本紀二年八月甲子詔曰窆枯掩胳義重前誥卹老哀癃實惟令典朕求思民瘼弗忘鑑寐聲憓未敷物多乖所京師二縣或有久墳毀發可隨宜掩埋遺骸未櫬並加殮瘞疾病窮困不能自存者詳爲條格並加沾賚和帝中興元年十二月梁王令葬義師陣亡病死及建康死逆者按南齊書和帝本紀不載按梁書武帝本紀元年十二月己卯髙祖入屯閱武堂下令以義師臨陣致命以疾病死亡者並加葬斂收卹遺孤又令曰朱爵之捷逆徙送死者特許家人殯葬若無親屬或有貧苦二縣長尉卽爲埋掩建康城內不達天命自取淪滅亦同此科

梁髙祖天監十一年詔瘞戰亡者按梁書髙祖本紀十一年四月戊子詔曰去歲胊山大殲醜類宜爲京觀用旌武功但伐罪弔民皇王盛軌掩胳埋胔仁者用心其下靑州悉使收藏天監十二年二月詔遠近收瘞暴骸按梁書髙祖本紀十二年二月丙寅詔曰掩胳埋胔義重周經槥櫝有加事美漢策朕向喁載懷每勤造次收藏之命亟下哀矜而縣遐深遵奉未洽髐然路隅往往而有言湣沈枯彌勞傷惻可明下遠近各巡境界若委骸不葬或蒢衣莫攺卽就收斂量給棺具庶夜哭之魂斯慰沾霜之骨有歸敬帝太平元年遣瘞戰亡軍士按梁書敬帝本紀元年六月戊午大赦天下軍士身殞戰場悉遣斂祭其無家屬卽爲瘞埋

陳文帝天嘉元年六月詔遣使迎葬梁孝元靈櫬按陳書文帝本紀元年六月壬辰詔曰梁孝元遭離多難靈櫬播越朕昔經北面有異常倫遣使迎接以次近路江寧旣有舊塋宜卽安卜車旗禮章悉用梁典依魏葬漢獻帝故事宣帝太建五年夏四月癸亥詔北伐眾軍所殺齊兵並令埋掩按陳書宣帝本紀云云

北魏顯祖皇興二年詔瘞暴骨按魏書顯祖本紀二年十有二月甲午詔曰頃張永迷擾敢拒王威暴骨原隰殘廢不少死生冤痛朕甚湣焉天下民一也可�郡縣永軍殘廢之士聽還江南露骸艸莽者收瘞之髙祖延興三年詔埋獄死者按魏書髙祖本紀三年九月己亥詔曰自今京師及天下之囚罪未分判在獄致死無近親者公給衣衾棺櫝葬埋之不得曝露太和五年詔埋露骸按魏書髙祖本紀五年四月甲寅詔曰時雨不沾春艸萎悴諸有骸骨之處皆�埋藏勿令露見有神祇之所悉可禱祈太和十九年命瘞道旁露棺按魏書髙祖本紀十九年八月甲辰幸西宮路見壞冢露棺駐輦殣之世宗景明三年詔以旱瘞暴骨按魏書世宗本紀三年春二月戊寅詔曰自比陽旱積時農民廢殖寤言增愧在予良多申下州郡有骸骨暴露者悉可埋瘞正始三年詔埋暴骨按魏書世宗本紀三年五月丙寅詔曰掩胳埋胔古之令典順辰修令朝之恆式今時澤未降春稼已旱或有孤老餒疾無人贍救因以致死暴露溝塹者洛陽部尉依法棺埋肅宗神龜元年詔以干脯以西爲九原按魏書肅宗本紀元年十有二月辛未詔曰民生有終下歸兆域京邑隱賑口盈億萬貴賤攸憑未有定所爲民父母尢宜存卹今制幹脯山以西擬爲九原神龜二年詔以時澤愆期�內外掩胳埋胔及收葬冀瀛暴骨按魏書肅宗本紀二年二月壬寅詔曰農要之月時澤弗應嘉谷未納三麥枯悴徳之無感嘆懼兼懷可�內外依舊雩祈率從祀典察獄理冤掩胔埋胳冀瀛之境往經寇暴死者旣多白骨橫道可遣專令收葬賑窮卹寡救疾存老準訪前式務令周備出帝太昌元年夏五月詔有露屍所在埋覆按魏書出帝本紀元年夏五月庚戌詔曰頃西土年饑百姓流徙或身倚溝渠或命懸道路皆見棄艸土取厭烏鳶言念於此有警夜寐掩胳之禮誠所庶幾行墐之義冀亦可勉其諸有露屍令所在埋覆可宣告天下孝靜帝天平三年十一月詔掩河北露胔按魏書孝靜帝本紀三年十有一月戊申詔尙書可遣使巡檢河北流移饑人邢陘滏口所經之處若有死屍卽爲藏掩勿使靈臺枯骨有感於通夢廣漢露骸時聞於夜哭

北周世宗二年六月壬申遣使分行州郡掩骼埋胔按周書世宗本紀云云武帝建徳六年詔窆措已故齊臣按周書武帝本紀六年春正月庚子詔曰僞齊之末姦佞擅權濫罰淫刑動掛羅网僞右丞相咸陽王故斛律明月僞侍中特進開府故崔季舒等七人或功髙獲罪或直言見誅朕兵以義動剪除凶暴表閭封墓事切下車宜追贈謚並窆措其見存子孫各隨蔭敍家口田宅沒官者並還之

隋煬帝大業十年詔遣使分道瘞伐髙麗戰亡之士按隋書煬帝本紀十年二月辛未詔百寮議伐髙麗數日無敢言者戊子詔曰竭力王役致身戎事咸由徇義莫匪勤誠委命艸澤棄骸原野興言念之每懷湣惻往年出軍問罪將屆遼濱廟算勝略具有進止而諒惛凶罔識成敗髙熲愎狠本無智謀臨三軍猶兒戲視人命如艸芥不遵成規坐貽撓退遂令死亡者眾不及埋藏今宜遣使人分道收葬設祭於遼西郡立道場一所恩加泉壤庶弭窮魂之冤澤及枯骨用弘仁者之惠大業年帝北巡收葬長安骸骨按隋書本紀不載按韓洪傳仁壽元年突厥達頭可汗犯塞洪拒之遇虜於長安虜悉眾圍之洪潰圍而出死者大半煬帝北巡至長安見白骨被野以問侍臣侍臣曰往者韓洪與虜戰處也帝憫然傷之收葬骸骨命五郡沙門爲設佛供

唐唐制凡遇夏旱命掩骼埋胔按舊唐書禮儀志京師孟夏以後旱則祈雨審理冤獄賑卹窮乏掩胳埋胔髙祖武徳三年詔窆隋帝及宗室柩並瘞州縣暴骨按唐書髙祖本紀三年六月癸卯詔隋帝及其宗室柩在江都者爲營窆乙卯瘞州縣暴骨太宗貞觀二年四月己卯瘞隋人暴骸按唐書太宗本紀云云貞觀四年九月庚午瘞長城南隋人暴骨按唐書太宗本紀云云貞觀五年七月甲辰遣使毀髙麗所立京觀收隋人骸骨祭而葬之按唐書太宗本紀不載按舊唐書太宗本紀云云貞觀十九年瘞戰亡者及死事官按唐書太宗本紀十九年五月庚午次遼澤瘞隋人戰亡者七月壬申葬死事官加爵四級以一子襲髙宗永淳元年詔瘞疫死者按唐書髙宗本紀不載按舊唐書髙宗本紀元年六月關中民多疫癘死者枕藉於路詔所在官司埋瘞元宗開元二年以旱葬暴骸並敕州縣瘞吐蕃露胔按唐書元宗本紀二年正月壬午以關內旱葬暴骸按吐蕃傳開元二年坌達延將兵十萬寇臨洮詔薛訥爲隴右防禦使與王晙等並力擊虜大敗相枕藉死洮水爲不流帝詔紫微舍人倪若水臨按軍實戰功且弔祭戰亡士敕州縣並瘞吐蕃露胔肅宗至徳二載瘞陣亡者按唐書肅宗本紀二載四月壬午瘞陣亡者十二月戊午大赦瘞陣亡者致祭之給復其家二載代宗寶應元年詔瘞浙江疫死及京城內外暴骨按唐書代宗本紀元年十月乙卯詔浙江水旱百姓重困州縣勿輒科率民疫死不能葬者爲瘞之十二月戊辰瘞京城內外暴骨徳宗貞元六年十一月庚午有事於南郊葬戰亡暴骨者按唐書徳宗本紀云云憲宗元和元年葬徵蜀陣亡者按唐書憲宗本紀元年正月長武城使髙崇文爲左神策行營節度使率左右神策京西行營兵馬使李元奕山南西道節度使嚴礪劍南東川節度使李康以討劉辟九月辛亥髙崇文克成都十月甲子減劍南東西川山南西道今歲賦釋脇從將吏葬陣亡者廩其家五歲元和十二年葬徵淮西戰士按唐書憲宗本紀十二年九月甲寅李訴及吳元濟戰於吳房敗之十月甲申給復淮西二年免旁州來歲夏稅葬戰士廩其家五年穆宗長慶二年詔瘞汴宋鄭三州戰亡者按唐書穆宗本紀二年六月癸亥宣武軍衙門都將李反七月戊申陷宋州丙辰兗鄆節度使曹華及李戰於宋州敗之丁巳忠武軍節度使李光顏又敗之於尉氏八月壬申宣武軍節度使韓充又敗之於郭橋丙子李伏誅癸未詔瘞汴宋鄭三州戰亡者廩其家三歲懿宗咸通五年瘞邕巂州死事者按唐書懿宗本紀五年正月丙午雲南蠻寇巂州三月寇雍州五月丁酉瘞邕嶲州死事者咸通十年詔瘞徵徐陣亡將士及掩藏先賢墳墓被賊毀廢者按唐書懿宗本紀不載按舊唐書懿宗本紀九年七月徐州赴桂林戍卒五百人官健許佶趙可立殺其將王仲甫以糧科判官龐勛爲都頭剽掠湘潭衡山兩縣九月甲午陷宿州乙未陷徐州攻泗州十一月陷滁州十年九月賊宿州守將張元稔以城降勛欲南趨濠州馬舉追及瓊河擊敗之勛溺水而死徐寇悉平詔將士被賊殺害者委所在州縣量事救接重與攺瘞勿令暴露兼與設祭應有先賢墳墓碑記爲人所識被賊毀廢者卽與掩藏仍量致祭僖宗乾符三年以旱葬暴骸按唐書僖宗本紀三年二月丙子以旱降死罪以下三月葬暴骸中和四年六月乙卯瘞京畿骸骨按唐書僖宗本紀云云

遼太宗天顯十一年詔瘞戰歿者按遼史太宗本紀十一年閏十一月辛巳晉帝至河陽李從珂窮蹙召人皇王倍同死不從遣人殺之乃舉族自焚詔收其士卒戰歿者瘞之汾水上以爲京觀聖宗統和七年詔收戰骸築京觀按遼史聖宗本紀七年三月丁亥詔知易州趙質收戰亡士卒骸骨築京觀

宋太祖幹徳年詔葬歷代帝王被髮陵墓及前代功臣烈士按宋史太祖本紀不載按禮樂志幹徳初詔歷代帝王諸陵有經開發者有司造衮冕服常服各一襲具棺槨以葬掩次日所在長吏致祭又詔前代功臣烈士詳其勛業優劣各置守冢皆具棺槨朝服以葬掩次日致祭幹徳三年詔瘞徵蜀戰亡者按宋史太祖本紀三年正月乙亥詔瘞徵蜀戰死士卒被傷者給繒帛開寶三年詔葬歷代帝王陵寢被盜發者按宋史太祖本紀三年九月甲辰詔西京鳳翔雄耀等州周文成康三王秦始皇漢髙文景武元成哀七帝後魏孝文西魏文帝後周太祖唐髙祖太宗中宗肅宗代宗徳順文武宣懿僖昭諸帝凡二十七陵嘗被盜發者有司被法服常服各一襲具棺槨重葬所在長吏致祭太宗太平興國四年命瘞戰士按宋史太宗本紀四年五月乙酉命錄死事將校子孫瘞戰士雍熙四年詔瘞死事暴骸按宋史太宗本紀四年正月丙戌詔應行營將士戰敗潰散者並釋不問緣邊城堡備禦有勞可紀者所在以聞瘞暴骸死事者廩給其家至道元年二月甲申令川峽諸州瘞暴骸按宋史太宗本紀云云眞宗咸平元年七月己巳詔沿淮諸州藏瘞遺骸按宋史眞宗本紀云云咸平二年閏三月丁亥詔兩京諸路收瘞暴骸營塞破冢按宋史眞宗本紀云云咸平四年正月乙酉命收瘞西州遺骸按宋史眞宗本紀云云景徳元年遣使瘞河北暴骸按宋史眞宗本紀元年十二月丁亥遣使安集河北流民瘞暴骸景徳二年遣官收瘞戰沒遺骸按宋史眞宗本紀二年正月乙卯遣監察禦史朱摶赴徳淸軍收瘞戰沒遺骸致祭景徳三年正月丁巳收瘞遺骸按宋史眞宗本紀云云景徳四年三月丁巳詔天下收瘞遺骸致祭按宋史眞宗本紀云云大中祥符元年詔瘞溺死暴骸按宋史眞宗本紀元年五月丙子詔瘞汴蔡廣濟河流屍暴骸仍致祭大中祥符二年詔瘞壓溺者按宋史眞宗本紀二年九月乙亥無爲軍言大風拔木壞城門營壘民捨壓溺者千餘人詔內臣卹視蠲來年租收瘞死者家賜米一斛天禧元年令瘞死者及流屍按宋史眞宗本紀元年十二月丙寅京城雪寒給貧民粥並瘞死者壬辰遣使緣汴河收瘞流屍仁宗天聖二年遣官收瘞汴口流屍按宋史仁宗本紀二年二月庚午遣內臣收瘞汴口流屍仍祭奠之天聖四年詔瘞溺死者按宋史仁宗本紀四年六月丁亥建劍邵武等州軍大水詔賜被災家米二石溺死者官瘞之天聖七年瘞溺死者按宋史仁宗本紀七年是歲河北水遣使決囚振貧瘞溺死者給其家�錢明道二年詔瘞江淮饑死者按宋史仁宗本紀二年二月庚子詔江淮民饑死者官爲之葬祭寶元元年瘞溺死者按宋史仁宗本紀元年六月己卯建州大水壞民廬舍賜死傷家錢有差其無主者官葬祭之康定元年詔葬戍邊家人病死者按宋史仁宗本紀元年四月癸巳詔諸戍邊軍月遣內侍存問其家病致醫藥死爲斂葬之慶曆八年葬戰沒者按宋史仁宗本紀八年閏正月甲辰曲赦河北賜平貝州將士緡錢戰沒者官爲葬祭皇佑五年葬戰死者按宋史仁宗本紀五年二月甲申赦廣南凡戰死者給棺櫝護送還家無主者葬祭之至和元年詔瘞凍餒死者按宋史仁宗本紀元年正月辛未詔京師大寒民多凍餒死者有司其瘞埋之英宗治平二年葬水死者按宋史英宗本紀二年八月庚寅京師大雨水癸巳遣官視軍民水死者千五百八十人賜其家�錢葬祭其無主者神宗熙寧五年詔葬山崩壓死者按宋史神宗本紀五年九月丙寅少華山崩詔壓死者賜錢貧者官爲葬祭熙寧七年五月辛丑詔河州瘞蕃部暴骸按宋史神宗本紀云云熙寧九年瘞戰亡士按宋史神宗本紀九年三月丙辰卹欽廉邕三州死事家瘞戰亡士哲宗元佑二年詔瘞凍死者按宋史哲宗本紀十一月乙亥大雪甚民凍多死詔加振卹死無親屬者官瘞之徽宗崇寧三年收瘞死者按宋史徽宗本紀三年八月壬寅大雨壞民廬舍令收瘞死者髙宗紹興四年命瘞戰死將士按宋史髙宗本紀四年十月戊子韓世忠邀擊金人於大儀鎭敗之己亥韓世忠捷奏至命收瘞戰死將士仍令胡松年致祭十二月辛丑詔葬祭浙西江東二軍之死事者紹興七年葬疫死者按宋史髙宗本紀七年七月甲申以建康疫盛遣醫行視貧民給錢葬其死者紹興十四年命葬死無歸者按宋史髙宗本紀十四年十二月己卯命諸郡置漏澤園葬死而無歸者寧宗嘉定四年瘞疫死者按宋史寧宗本紀四年四月戊申出內庫錢瘞疫死者貧民理宗淳佑四年命瘞交兵地方遺骸按宋史理宗本紀四年二月癸酉出封樁庫�錢各十萬命兩淮京湖四川制司收瘞頻年交兵遺骸立爲義冢淳佑七年詔瘞經兵州縣遺胳按宋史理宗本紀七年六月戊申詔旱勢未釋兩淮襄蜀及江閩內地曾經兵州縣遺胳暴露感傷和气所屬有司收瘞之景定三年詔瘞溺死者按宋史理宗本紀三年二月丁亥朔臨安安吉嘉興屬邑水民溺死者眾詔守臣給槥瘞之

金熙宗皇統四年詔瘞河朔諸郡地震壓死者按金史熙宗本紀四年十一月甲辰以河朔諸郡地震詔復百姓一年其壓死無人收葬者官爲斂藏之世宗大定三年詔收葬正隆末軍士被殺者按金史世宗本紀三年六月丙子詔曰正隆之末濟州逃回軍士爲中都官軍所邀殺者官爲收葬大定十一年命葬天水郡公旅櫬按金史世宗本紀十一年三月辛巳命有司以天水郡公旅櫬依一品禮葬於鞏洛之原大定十六年諭收葬孛論出等遺骸按金史世宗本紀十六年九月癸丑諭左丞相良弼曰海陵非理殺戮臣下甚可哀憫其孛論出等遺骸掩胔部藝文一

髑髏賦

漢張衡張卒子將遊目於九野觀化乎八方星回日運鳳舉龍驤南遊赤野北陟幽鄕西經昧谷東極扶桑於是季秋之辰微風起涼聊回軒駕左翔右昂步馬於疇阜逍遙乎陵岡顧見髑髏委於路旁下居於壤上有元霜平子悵然而問之曰子將並糧推命以夭逝乎本喪此土流遷來乎爲是上智爲是下愚爲是女人爲是丈夫於是肅然有靈但聞神響不見其形答曰吾宋人也姓莊名周遊心方外不能自修壽命終極來齒元上公子何以問之對曰我欲告之於五嶽禱之於神祇起子素骨反子四肢取耳北坎求目南離使東震獻足西坤授腹五內皆還六神盡復子欲之不乎髑髏曰公子之言殊難也死爲休息生爲役勞冬水之凝何如春冰之消榮位在身不亦輕於塵毛巢許所恥伯成所逃況我已化與道逍遙離朱不能見子野不能聽堯舜不能賞桀紂不能刑虎豹不能害戟劍不能傷與陰陽同其流元气合其朴造化爲父母天墬爲牀褥雷電爲鼓扇日月爲燈燭云漢爲川池星宿爲珠玉合體自然無情無欲澄之不淸渾之不濁不行而至不疾而速於是言卒響絕神光除滅顧盼軫卹乃命僕夫假之以縞巾衾之以元塵爲之傷涕酬於路濱

髑髏說

魏曹植曹子遊乎陂塘之濱步乎蓁穢之藪蕭條潛虛經幽踐阻顧見髑髏塊然獨居於是伏軾而問之曰子將結纓首劍殉國君乎將被堅執銳斃三軍乎將嬰玆固疾命隕傾乎將壽終數極歸幽冥乎叩遺骸而嘆息哀白骨之無靈慕嚴周之適楚儻托夢以通情於是伻若有來恍若有存影見容隱厲聲而言曰子何國之君子乎旣枉輿駕湣其枯朽不惜咳唾之音慰以若言子則辯於辭矣然未達幽冥之情死生之說也夫死之爲言歸也歸也者歸於道也道也者身以無形爲主故能與化推移陰陽不能更四時不能虧是故洞於纖微之域通於恍惚之庭望之不見其象聽之不聞其聲挹之不充注之不盈吹之不雕噓之不榮激之不流凝之不停寥落冥漠與道相拘偃然長寢樂莫是逾曹子曰予將請之上帝求諸神靈使司命輟籍反子骸形於是髑髏長呻廓然嘆曰甚矣何子之難語也太素氏不仁勞我以形苦我以生今也幸變而之死是反吾眞也何子之好勞而我之好逸子則行矣予將歸於太虛於是言卒響絕神光霧除顧將旋軫乃命僕夫拂以元塵覆以縞巾爰將藏彼路濱覆以丹土翳以綠榛夫存亡之異世乃宣尼之所陳何神憑之虛對云死生之必均

行殣賦

宋顏延之嗟我來之雲遠睹行殣於水隅崩朽棺以掩壙仰枯顙而枕衢資沙礫以含實藉水章之襚儲撫躬中塗太息蘭渚行徘徊於永路時悄愴於川侶

文王葬枯骨賦

唐白行簡骨𨿽無知葬以表徳展厚禮於九原示深仁於萬國惠加於鬼則遊岱之魂有依義感於人故歸周之心不忒原夫靈臺肇建璧池是穿宛彼枯骨委玆窮泉旣靡睹其銘志曾莫知夫歲年西伯乃色變慘爾涕流泫然爰命從者將收瘞焉俾夫惻隱之心因形骸而下至於地升聞之徳隨精魄而上動於天徒觀其年代超忽英靈淪沒土變丰肌苔封朽骨於是惠沾生死澤及榮枯遣奠有加於蘋藻備物無闕於芻塗幽壤始開見佳城於白日靈丘是啟旋卜宅於靑烏旣而遷彼古埏葬之中野推誠於重泉之內昭徳於普天之下念此窮塵之骨尙或墐之欲使行路之人不得見也且夫聖人哀死君子表微用之於國而上下忻戴書之於史而載籍光輝諸侯感而思服百姓從而知歸以之理人而人自化以之奉天而天不違故能掩胳教行送終義立澤靡不浸仁無不及恩加師旅而同徳數千慶延子孫而卜代三十且封比干之墓惟徳是欽護信陵之冢其仁未深曷若我罔辧名氏莫知古今招亡散之魂復於棺槨收無主之骨斂以衣衾蓋所以感鬼神而動天地豈止夫三分天下而二者歸心

上韓魏公乞葬董傳書

宋蘇軾軾再拜近得秦中故人書報進士董傳三月中病死軾往歲官岐下始識傳至今七八年知之熟矣其爲人不通曉世事然酷嗜讀書其文字蕭然有出塵之姿至詩與楚詞則求之於世可與傳比者不過數人此固不待軾言公自知之然傳嘗望公不爲力致一官軾私心以爲公非有所愛也知傳所稟賦至薄不任官耳今年正月軾過岐下而傳居喪二曲使人問訊其家而傳徑至長安見軾於傳捨道其饑寒窮苦之狀以爲幾死者數矣賴公而存又且薦我於朝吾平生無妻近有彭駕部者聞公薦我許嫁我其妹若免喪得一官又且有妻不虛作一世人皆公之賜軾旣爲傳喜且私憂之此二事生人之常理而在傳則爲非常之福恐不能就今傳果死悲夫書生之窮薄至於如此其極耶夫傳之材器固不通於世用然譬之象犀珠玉𨿽無補於饑寒要不可使在塗泥中此公所以終薦傳也今父子暴骨僧寺中孀母弱弟自謀口腹不暇決不能葬軾與其故舊在京師者數人相與出錢賻其家而气力微薄不能有所濟甚可憫矣公若猶憐之不敢望其他度可以葬傳者足矣陳繹學士當往涇州而宋迪度支在岐下公若有以賜之軾且斂眾人之賻並以予陳而致之宋使葬之有餘以予其家傳平生所爲文當使人就其家取之若獲當獻諸公

武昌官葬暴骨銘

前人有宋紹聖二年葬暴骨於是是其無主仁人君子斯其主矣東坡居士銘其藏曰人耶天耶隨念而䢐有未能然宅此枯顱後有君子無廢此心陵谷變壞復棺衾之

徐州祭枯骨文

前人嗟爾亡者昔惟何人兵耶氓耶誰其子孫𨿽不可知孰非吾民暴骨累累見之酸辛爲卜廣宅陶�寬溫相從歸安各反其眞

惠州祭枯骨文

前人爾等暴骨於野莫知何年非兵則民皆吾赤子恭惟朝廷法令有掩胳之文監司舉行無吝財之意是用一新此宅永安厥居所恨犬豕傷殘螻蟻穿�但爲藂冢罕致全軀幸雜居而靡爭義同兄弟或解脫而無戀超生人天

張大將軍收瘞枯骨碑

明楊璥宛民自失橐耜而日受�木隙墻之風雨則孰生孰死幾不知所暱就矣夫不知暱就則兵兵之盜賊盜賊之武關西瞰淮水東流抑何時何地不爲鋒鏑而方城負隅之嘯更出沒人籬壁觀浩劫於中原敢必南陽一角有今日哉天子曰嗟予指顧中原而莽戎聊定惟宛民仳離其簡能肅戎行而養民者爲我蔽南汝於是大將軍乃應詔蒞政之日城無完郛民與寇狎官舍傾覆而有司若寄大將軍曰國初傷痍民气未復吾先習民而後致力於盜俾盜與民分而後選鋒剿盜而民不傷此吾今日之軍政也行之歷年而盜與民分再行之歷年而民不知有兵如是者數歲其間料敵應變定南汝而屏襄漢者姑不暇舉卽拐河餘孽終不忍殺遲之又久而後剪定復推功於有司而不肯自居此其度量爲何如耶余嘗讀史至吳起殺謗己者三千人武安君坑趙降卒四十萬王全斌妄戮黷貨其守西河拔上黨下蜀之勛非不赫耀一時而事後論定又未嘗不薄其爲人也以此論大將軍而大將軍抱活人之志見之軍功者豈無傳述而余獨表其掩胳一事何也蓋掩胳王政也有司不及舉而大將軍舉之蓋大將軍無日無念不欲翳死人而肉白骨也恐府中人冒京觀以失實乙酉冬始得元妙觀道士四人月給米八鬥錢二千冬夏給衣服於是四人者力塡墓竇大小凡若干孔聚骨如山大將軍卜地於觀之前開萬人壙卜期於仲冬廿七收眾骨而瘞之作佛事施晚食嗚呼余備藩於此且經年時時與大將軍相周旋玆叨陪卿貳將別亦謂大將軍坐匡牀著弋綈袍日擊鮮饗士習騎射謹烽火門無賓客不肯預政事有斛律光曹彬遺風而孰知其山不槎�澤不伐夭魚禁鯤鮞獸長麑鳥翼卵虫捨蚳蝝先王種種不忍人之政皆充滿於大將軍掩胳一事嗚呼此一事足傳矣乃勒之碑復推大將軍之意以作歌大將軍諱應祥遼東人歌曰孰謂一將成功兮萬骨枯而爲沙詎知慈纛之一麾兮屯蒙廓其有家白日兮馬鬣黃泉兮天涯男耶女耶饑寒耶病耶有流矢在白骨耶受將軍之度而咸利無爲嗷嗷在野而嘯悲笳

勸掩骸骨說

呂維祺予聞之禮云掩胳埋胔而述文王之仁者必曰澤及枯骨嗟夫江雒之民何辜哉昔之言人相食及殺人而食者偶然耳未有城市郊原其孑遺饑餓之極人人皆然在在皆然日日皆然有之自今河雒之民始每見血胔淋漓白骨委頓皆孑遺饑餓果腹代薪之餘也嗟夫民亦何辜罹此奇劫初見猶少今且岑岑然蓬蓬然無非是者觸之掩鼻言之下淚始猶駭異竟且相習恐旦夕皆爲爨下薪嗟夫此非獨幹上天之和抑且有不祥之忌想仁人君子見之聞之必有惻然不忍者予僅捐數�雇�力舁之城隅爲數大冢掩之𨿽然見聞或有未廣掩埋或有未徧所願凡有力有心者皆因所見聞而擴充之夫掩胳澤枯施少而及多非以爲僥譽祈報地也淮南子曰芥子入目必加撫捫蓋由中發非爲觀容敬以公諸同志者

掩胳會序

陳龍正嗚呼煢民沒無槥猶之生無食其無告同其哀迫同然生而無食足尙能遊行口尙能呼號告之一�有未或窮者死矣不能告矣非仁人自往而求之誰與乞之是故謀生非後哀死尢先嗚呼統之無告至較量於方生方死能乞不能乞之間又寧獨乞人之窮而非施濟者之窮哉然救民之生固不一端一命之膺一箸之餘長懷是心何言何動而忍爲民害何居何往而不思爲民利𨿽窮於勢豈窮於心於是乎處京師者來遊京師者一與若會人人皆太顚閎夭散宜生之徒而可以疏附我文王也已

瘞骸文

唐順之髑髏完毀凡若干具其髆髀脊�諸雜骨無算蓋出乎烏鳶犬豬所饜飽與夫日炙燹燒風銷水嚙之餘而僅有存者自癸卯至乙巳東南薦饑流屍順河而下多於河中之船逮水落不能浮下尸遂積疊河壖久之維古昔時遇饑饉疾疫則有荒政以聚民其不幸死而暴露則又有掩胳埋胔之令惜哉其不遭乎此時也褚生淊書捨在河壖余與弟正之數往焉每相與散步河壖之上則見泥滓間圜者如破甌撐者如枯株碎者如砂礫紛然彌望白日照之星星玼玼若上有光怪予三人者哀其澌滅且盡也命役夫裒而坎之嗟乎古者葬則旌之以銘旌者別也銘者自名也若曰是某人之骸云耳𨿽後百千年有得之者亦識之曰是某人之骸云耳古人之於骨骸嚴而別亦不欲其混也若是今乃以五方四裔雜流異業之人而又以殘毀不完之屍爾髆我股甲脊乙�輳於一坎若藂葦亂蓬然亦重可悲矣然予嘗見元發宋諸陵事火其屍以其餘骨雜牛馬骨而埋之今此猶尙人骨也嗟乎彼生時何等人也尙不免與牛馬骨同葬況此輩殍丐之餘猶得以人骨相附復何憾焉使髑髏有知如莊生之說必且一噱於吾言矣坎之以嘉靖戊申春二月是掩胳埋胔之時也

瘞旅文

王守仁維正徳四年秋月三日有吏目云自京來者不知其名氏攜一子一僕將之任過龍場投宿土苗家予從籬落間望見之陰雨昏黑欲就問訊北來事不果明早遣人覘之已行矣薄午有人自蜈蚣坡來云一老人死坡下傍兩人哭之哀予曰此必吏目死矣傷哉薄暮復有人來云坡下死者二人傍一人坐嘆詢其狀則其子又死矣明早復有人來云見坡下積屍三焉則其僕又死矣嗚呼傷哉念其暴骨無主將二童子持畚鍤往瘞之二童子有難色然予曰嘻吾與汝猶彼也二童憫然涕下請往就其傍山麓爲三坎埋之又以只雞飯三盂嗟吁涕洟而告之曰嗚呼傷哉繄何人繄何人吾龍場驛丞余姚王守仁也吾與爾皆中土之產吾不知爾郡邑爾烏爲乎來爲玆山之鬼乎古者重去其鄕遊宦不逾千里吾以竄逐而來此宜也爾亦何辜乎聞爾官吏目耳俸不能五斗爾率妻子躬耕可有也烏爲乎以五斗而易爾七尺之軀又不足而益以爾子與僕乎嗚呼傷哉爾誠戀玆五斗而來則宜欣然就道烏爲乎吾昨望見爾容蹙然蓋不任其憂者夫衝冒霧露扳援崖壁行萬峯之頂饑渴勞頓筋骨疲憊而又瘴癘侵其外憂鬱攻其中其能以無死乎吾固知爾之必死然不謂若是其速又不謂爾子爾僕亦遽爾奄忽也皆爾自取謂之何哉吾念爾三骨之無依而來瘞爾乃使吾有無窮之愴也嗚呼傷哉縱不爾瘞幽�之狐成羣陰壑之虺如車輪亦必能葬爾於腹不致久暴露爾爾旣已無知然吾何能爲心乎自吾去父母鄕國而來此二年矣歷瘴毒而苟能自全以吾未嘗一日之戚戚也今悲傷若此是吾爲爾者重而自爲者輕也吾不宜復爲爾悲矣吾爲爾歌爾聽之歌曰連峯際天兮飛鳥不通遊子懷鄕兮莫知西東莫知西東兮維天則同異域殊方兮環海之中達觀隨寓兮奚必予宮魂兮魂兮無悲以恫又歌以慰之曰與爾皆鄕土之離兮蠻之人言語不相知兮性命不可期吾苟死於玆兮率爾子僕來從予兮吾與爾遨以嬉兮驂紫彪而乘文螭兮登望故鄕而噓唏兮吾苟獲生歸兮爾子爾僕尙爾隨兮無以無侶悲兮道傍之冢累累兮多中土之流離兮相與呼嘯而徘徊兮飧風飲露無爾饑兮朝友麋鹿暮猿與棲兮爾安爾居兮無爲厲於玆墟兮

掩胔部外編山海經海內北經據比之屍其爲人折頸被髮無一手王子夜之屍兩手兩股胸首齒皆斷異處大荒南經有人方齒虎尾名曰祖狀之屍大荒西經大荒之中有龍山日月所入有三澤水名曰三淖昆吾之所食也有人衣靑以袂蔽面名曰女醜之屍有壽麻之國有人無首操戈盾立名曰夏耕之屍故成湯伐夏桀於章山克之斬耕厥前耕旣無首走厥咎乃降於巫山大荒北經大荒之中有赤獸馬狀無首名曰戎宣王屍云仙雜記老子西度關關令尹喜知其非常人從之問道老子大驚舌聃然故號老聃老子耳有三漏手握十文其僕徐甲約日直百錢自隨二百年計欠七百二十萬錢甲詣關索所欠令問老子對曰甲久應死吾以太元淸生符救之得至今日使甲張口向地符出丹書文字如新甲立成一聚枯骨令知老子神異叩頭請命復以符投骨上甲乃復生獨異志漢宣帝時有人於疏屬山石蓋下得二人俱被桎梏將至長安乃變爲石宣帝集羣臣問之無一知者劉向對曰此是黃帝時窫窳國負貳之臣犯罪大逆黃帝不忍誅流之疏屬山若有明君當得出外帝不信謂其妖言收向系獄其子歆自出應募以救其父曰須七歲女子以乳之卽復變帝使女子乳於是復爲人便能言語應對如劉向之言帝大悅拜向大中大夫歆爲宗正卿詔曰何以知之歆曰出山海經暌車志甘露中有人夜泊巴州忽聞有人朗詠曉訪之更無舟船但空山石泉溪谷幽絕詠詩處有人骨一具搜神記漢談生者年四十無婦常感激讀詩經夜半有女子年可十五六姿顏服飾天下無雙來就生爲夫婦言曰我與人不同勿以火照我也三年之後方可照耳與爲夫婦生一兒已二歲不能忍夜伺其寢後盜照視之其腰已上生肉如人腰已下但有枯骨婦覺遂言曰君負我我垂生矣何不能忍一歲而竟相照也生辭謝涕泣不可復止云與君𨿽大義永離然顧念我兒若貧不能自偕活者暫隨我去方遺君物生隨之去入華堂室宇器物不凡以一珠袍與之曰可以自給裂取生衣裾畱之而去後漢時汝南汝陽西門亭有鬼魅賓客止宿輒有死亡其厲厭者皆亡發失精尋問其故云先時頗已有怪物其後郡侍奉掾宜祿鄭奇來去亭六七里有一端正婦人乞寄載奇初難之然後上車入亭趨至樓下亭卒白樓不可上奇云吾不恐也時亦昏瞑遂上樓與婦人棲宿未明發去亭卒上樓掃除見一死婦大驚走白亭長亭長擊鼓會諸廬吏共集診之乃亭西北八里吳氏婦新亡夜臨殯火滅及火至失之其家卽持去奇發行數里腹痛到南頓利陽亭加劇物故樓遂無敢復上拾遺記糜竺用陶朱計術日益億萬之利貲擬王家有寶庫千間竺性能賑生卹死家內馬廏屋側有古冢伏屍夜聞涕泣聲竺乃尋其泣聲之處忽見一婦人袒背而來訴云昔漢末妾爲赤眉所害叩棺見剝今袒在地羞晝見人垂二百年今就將軍乞深埋並賜衣以掩形體竺許之卽命工爲棺槨以靑布爲衣衫置於冢中設祭旣畢歷一年行於路西忽見前婦人所著衣皆是靑布語竺曰君財寶可支一世合遭火厄今以靑蘆杖一枚長九尺報君棺槨衣服之惠竺挾杖而歸所住鄰中常見竺家有靑气如龍蛇之形或有人謂竺曰將非怪也竺乃疑其異問其家僮云時見靑蘆杖自出門間疑其神不敢言也竺爲性多忌信厭術之事有言中忤卽加刑戮故家僮不敢言竺貨財如山不可算計內以方諸盆瓶設大珠如卵散滿於庭謂之寶庭而外人不得窺數日忽靑衣童子數十人來云糜竺家當有火厄萬不遺一賴君能卹斂枯骨天道不辜君徳故來禳卻此火當使財物不盡自今已後亦宜防衛竺乃掘溝渠周繞其庫旬日火從庫內起燒其珠玉十分之一皆是陽燧旱燥自能燒物火盛之時見數十靑衣童子來撲火有靑气如雲覆於火上卽滅童子又云多聚鸛鳥之類以禳火災鸛能蓄水巢中也家人乃收鵁鶄數千頭養於池渠中以厭火竺嘆曰人生財運有限不得盈溢懼爲身之患害時三國交鋒軍用萬倍乃輸其寶物車服以助先主黃金一億斤錦繡氈罽積如丘壠駿馬萬匹及蜀破後無復所有飲恨而終搜神記潁川鍾繇字元常嘗數月不朝會意性異常或問其故云常有好婦來美麗非凡問者曰必是鬼物可殺之婦人後往不卽前止戶外繇問何以曰公有相殺意繇曰無此勤勤呼之乃入繇意不忍殺之然猶斫之傷髀婦人卽出以新綿拭血而去明日使人尋迹之至一大冢木中有好婦人形體如生人著白練衫丹繡裲襠傷左髀以裲襠中綿拭血異苑晉鄒湛南陽人初湛嘗見一人自稱甄舒仲余無所言如此非一久之乃悟曰吾宅西有積土敗瓦其中必有死人甄舒仲者予捨西土瓦中人也檢之果然乃厚加殯殮畢夢此人來謝瑯嬛記吳秀有仙風道骨葛仙翁欲度之但色心未絕一夕秀讀書燈下有女子叩門啟視絕色也與之處者兩月一日過仙翁翁曰君兩月不見態度非常豈復有桑中之遇乎秀笑而不答仙翁袖中出一丸藥云此藥以醇酒下能令婦人顏色媚好秀持歸如方與女飲之少選女云腹痛就枕秀呼問不應秉燭視之惟一具枯骨而已秀殊驚平生色心爲之冰釋搜神後記晉永嘉五年張榮爲髙平戍邏主時曹嶷賊寇離亂人民皆塢壘自保固見山中火起飛埃絕焰十餘丈樹巓火焱響動山谷又聞人馬鎧甲聲謂嶷賊上人皆惶恐並戒嚴出將欲擊之乃引騎到山下無有人但見碎火來曬人袍鎧馬毛鬣皆燒於是軍人走還明日往視山中無燃火處惟見髑髏百頭布散在山中異苑商仲堪在丹徒夢一人曰君有濟物之心儻能移我在髙燥處則恩及枯骨矣明日果有一棺逐水流下仲堪取而葬之於髙岡酹以酒食其夕夢見其人來拜謝一云仲堪遊於江濱見流棺接而葬焉旬日間門前之溝忽起爲岸其夕有人通仲堪自稱徐伯元云感君之惠無以報也仲堪因問門前之岸是何祥乎對曰水中有岸其名爲洲君將爲州言終而沒尙書故實公自述髙伯祖嘉佑開元中爲相州都督廨宇有災異郡守物故者連累將軍至日則於正寢整衣寇通夕而坐夜分忽肅屏間聞嘆息聲俄有人自西廡而出衣巾藍褸形器憔悴歷階而上直至於前將軍因厲聲問曰是何神祇來至於此答曰余後周將尉遲迥也死於此地遺骸尙存願托有心得畢葬祭前牧守者皆膽薄气劣驚悸而終非余所害又指一十餘歲女子曰此余之女也同瘞廡下明日將軍召吏發掘果得二骸備衣衾棺器禮而葬之越二夕復出感謝因曰余無他能報效願裨公政節宣水旱惟所命焉將軍遂以事上聞請置廟歲時血食上特降書詔褒異勒碑敍述今相州碑廟見在酉陽雜俎成式三從兄遘貞元中嘗過黃坑有從者拾髑顱骨數片將爲藥一片上有逃走奴三字痕如淡墨方知黥蹤入骨也從者夜夢一人掩面從其索骨曰我羞甚幸君爲我深藏之當福君從者驚覺毛戴遽爲埋之後有事鬼仿�夢中報之以是獲利幹子隴西李僖伯元和九年任溫縣嘗爲予說元和初調選時上都興道裏假居早往崇仁裏訪同選人忽於興道東門北下曲馬前見一短女人服孝衣約長三尺已來言語聲音若大婦人咄咄似有所尢卽云千忍萬忍終須決一場我終不放伊彈指數下云大奇大奇僖伯鼓動後出心思異之亦不敢問日旰及廣衢車馬已�此婦女爲行路所怪不知其由如此兩日稍稍人多隻在崇仁北街居無何僖伯自省門東出及景風門見廣衢中人�已萬萬如東西隅之戲場大圍之其間無數小兒環坐短女人準前布羃其首言詞轉無次第羣小兒大共嗤笑有人欲近之則來拿攫小兒又退如是日中看者轉眾短女人方坐有一小兒突前牽其羃首布遂落見三尺小靑竹掛一髑髏髐然金吾以其事上聞酉陽雜俎荊州百姓郝惟諒性粗率勇於私鬥武宗會昌二年寒食日與其徒遊於郊外蹴鞠角力因醉於墦間迨宵分方始寤將歸歷道左裏余值一人家室絕卑𨿽張燈而頗昏暗遂詣乞漿睹一婦人姿容慘悴服裝羸獘方向燈紉縫延郝以漿授郝良久謂郝曰知君有膽气故敢陳情妾本秦人姓張氏嫁於府衙健兒李自歡自歡自太和中戍邊不返妾遘疾而歿別無親戚爲鄰里殯於此處已逾一紀遷葬無因凡死者肌骨未復於土魂神不爲陰司所籍離散恍惚如夢如醉君或畱念幽魂亦是陰徳使妾遺骸得歸泉壤精爽有托斯願畢矣郝謂曰某生業素薄力且不辦如何婦人云某𨿽爲鬼不廢女工自安此常造雨衣與胡氏家傭作凡數歲矣所聚十三萬備掩藏固有餘也郝許諾而歸遲明訪之胡氏物色皆符乃具以告卽與偕往殯所毀瘞視之散錢培櫬�之數如言胡氏與郝哀而異之復率錢與同輩合二十萬盛其凶儀瘞於鹿頂原其夕見夢於胡郝劇談錄鳳翔少尹王鮪年十四五與兒童戲於果園竹林下見二枯骨爲糞壤所沒乃令小僕擇淨地瘞之祭以酒饌其後數夕陰晦忽聞窗外窸窣有聲良久問之云某等受郎君深恩免在蕪穢未知所酬願備驅策自後凡有吉凶先兆肸蠁必來潛報如此數年遂與靈物通徹崔相國珙爲度支使雅知於鮪一夕畱飲家釀酒酣稍歡云有小妓善歌得於親友因令左右召之良久不至相國俄而自歸內見理才罷忽病心痛請飲湯而出相國怪而問之云適見一人著短後緋袍控馬而去語未畢家僕遽報中惡救之不及矣相國悲惋不已鮪密言有一事或可救之然須得白牛頭及酒一斛因召左右試令求�有度支所由幹事者徑詣東市肉行以善價取之將牛頭而至鮪令扶策歌者置於淨室榻前以土盆盛酒橫板用安牛頭設席焚香密封其戶且戒曰專伺之曉鼓一動聞牛吼當急開戶可以活矣鮪旣去久而無聲禁鼓忽鳴果聞牛吼開戶視之歌者微喘盆中斛酒悉幹牛目怒出於外數日之後方述前事云其夕治旣畢有人促召出門乘馬而行約數里見有室宇華麗其間列筵張樂四座皆朱紫少年見歌者至大喜致於女妓中歡笑方洽忽聞人大叫聲震庭廡坐中皆失色相視妓樂俱罷俄見牛頭人長丈餘執戟徑趨而入無不狼狽而走惟歌者在焉牛頭者引於�前背負而出才數十步忽覺臥於室內邇後相國詢其由鮪終不盡言其事酉陽雜俎處士鄭賓於言嘗客河北有村正妻新死未殮日暮其兒女忽覺有樂聲漸近至庭宇屍已動矣及入房如在梁棟間屍遂起舞樂聲復出屍倒旋出門隨樂聲而去其家驚懼時月黑亦不敢尋逐一更村正方歸知之乃折一桑枝如臂被酒大罵尋之入墓林約五六里復聞樂聲在一柏林上及近樹樹下有火熒熒然屍方舞矣村正舉杖擊之屍倒樂聲亦住遂負屍而還醫僧行儒說福州有弘濟上人齋戒淸苦嘗於沙岸得一顱骨遂貯衣藍中歸寺數日忽眠中有物嚙其耳以手拍之落聲如數升物疑其顱骨所爲也及明果墜牀下遂破爲六片零置瓦溝中夜半有火如雞卵次第入瓦下燭之弘濟責曰爾不能求生人天憑朽骨何也於是怪絕姜楚公常遊禪定寺京兆辦局甚盛及飲酒座上一妓絕色獻杯整鬟未嘗見手眾怪之有客被酒戲曰勿六指乎乃彊牽視妓隨牽而倒乃枯骸也姜竟及禍焉續元怪錄扶風馬震居長安平康坊正晝聞叩門往看見一賃驢小兒云適有一夫人自東市賃某驢至此入宅未還賃價其家實無人來且付錢遣之經數日又聞叩門亦又如此前後數四疑其有異乃置人於門左右日日候之是日果有一婦人從東乘驢來漸近識之乃是震母亡十一年矣葬於南山其衣服尙是葬時者震驚號奔出已見下驢被人覺不暇隱滅震逐之環屏而走旣而窮迫入馬廏中匿身後墻而立馬生連呼竟不動遂牽其裾卒然而倒乃白骨耳衣服儼然而體骨具足細視之有赤脈如紅綫貫穿骨間馬生號哭舉扶易之往南山驗其墳域如故發視棺中已空矣馬生遂別卜遷窆之而竟不究其理稽神錄霍丘令周潔甲辰歲罷任客遊淮上時民大饑逆旅殆絕投宿無所升髙而望遙見村落煙火趨而詣之得一村捨叩門久之一女子出應門告以求宿女子曰家中饑餓老幼皆病愧無以延客止中堂一榻可矣遂入之女子侍立於前少頃其妹復出映女子而立不見其面潔自具食取餅二枚與二女持之入室閉關而聽悄無人聲潔方竦然而懼向曉將去使呼二女告別了無聲應者因壞戶而入乃見積屍滿屋皆將枯朽惟女子死未旬日其妹面目已枯矣二餅猶置胸上潔後皆爲瘞之云廣異記上都來庭裏婦人李氏者晝坐家堂忽見其夫亡娣身衣白服戴布巾徑來逐己李氏繞牀避走追逐不止乃出門絕騁崎嶇之中莫敢支吾救援之者有北門萬騎卒以馬鞭擊之隨手而消止有頭布奄然至地其下得一髑髏骨焉異聞總錄錢聞禮子立乾道中爲建康溧陽主簿官舍內時有所睹婢妾擾擾不寧訊於占筮云有伏屍在堂之側用其言掘地尺許果得髑髏並碎骨置諸匣候夜將付漏澤園是日黃昏主園僧見一皂衣婦人自外入疑其盜也遣童行燭火尋訪有少頃簿廳人持骨匣至始悟適所見蓋此鬼云至元丙子廬陵印岡羅某數人夜行至地名習家湖因食鹽梅以核置道傍髑髏之口問曰咸不咸前行至長坑月光燦然見後有黑團旋轉隨逐而來呼曰咸咸諸人大懼疾行十餘里至榮村渡水方不聞聲癸辛雜識李仲賓衎父少孤貧居燕城中荒地多枸杞一日逾鄰寺頹垣往采杞子日正午方行百餘步忽迷失故道但見廣沙莽莽非平日經行境界心甚異之舉頭見日色昏猶能認大悲閣爲所居之地遂向日南行循閣以尋歸路忽見一壯夫白帶方巾步武甚健厲聲問往何方方錯愕間遽以手捽其胸李素多力善搏急用拳捶之其人僕已失其首心知爲鬼物然猶踉蹌相向李復以拳僕之隨僕隨起者十餘次其人遂似怒而去旣稍前則無首者踞坐大石上以俟意將甘心焉然路所必經勢不容避忽記腰間有采杞之斧遂持以前其人果起而迎之遂斧其頸鏗然有聲乃在靑石上其人寂然不見而異境亦還元觀乃私識其處而歸家人見其神采委頓問之則不能語越宿方能道所以遂偕數人往訪其處果有斧痕在石上遂啟其石下乃眢井井中皆枯骸也詢之蓋亡金兵亂中死者遂函其骨遷窆他所後亦無他二酉委譚天下事有不可曉者往聞邊城有棺數十具啟之皆紗帽紅袍以爲異說頗不甚信數以問人多雲有之近至關中則同僚徐方伯時方在甘州張大參在涼州其說尢異徐云修甘州城初破土見有一小棺出之已而愈斸愈多棺皆長二三尺啟視須鬢儼然老人也服飾不同大都多紗帽紅袍者亡慮數十眾喧然遂止不復發爲祭文掩而葬之竟不知是何物又不知是何緣得葬城土之內張云涼州亦同時有之但不如是之多耳二君皆目擊可信人也此事自古未聞或云是妖狐所化然妖能靈異於生時豈死而猶不復其本質此益不可解始知天下大矣存而不論寧獨六合之外甘州一山洞中有一立化神女名某母其傍有一屠者蹲踞而化云初屠者日見一女子買豬肝三斤疑之乃微踵其往至一山洞中屠者就見焉女爲說法因各化去皆眞身也第神女身上無所系下去地一尺竟不知何以中懸助甫每往視輒令人手捫之竟不著地云其事何所不有而愚者乃欲謗吾師道嗚呼彼神於事尙不可疑況神於理者乎

掩胔部紀事賈誼新書諭城篇文王晝臥夢人登城而呼己曰我東北陬之槁骨也速以王禮葬我文王曰諾覺召吏視之信有焉文王曰速以人君葬之吏曰此無主矣請以五大夫禮文王曰吾夢中已許之矣柰何其倍之也士民聞之曰我君不以夢之故而倍槁骨況於生人乎於是下信其上新序雜事周文王作靈臺及爲池沼掘地得死人之骨吏以聞於文王文王曰更葬之吏曰此無主矣文王曰有天下者天下之主也有一國者一國之主也寡人固其主又安求主遂令吏以衣棺更葬之天下聞之皆曰文王賢矣澤及枯骨又況於人乎或得寶以危國文王得朽骨以諭其意而天下歸心焉左傳文公三年秦伯伐晉濟河焚舟取王官及郊晉人不出遂自茅津濟封殽屍而還按注封埋藏之宣公十二年晉荀林父帥師及楚子戰於邲晉師敗績潘黨曰君盍築武軍而收晉屍以爲京觀臣聞克敵必示子孫以無忘武功楚子曰非爾可知也古者明王伐不敬取其鯨鯢而封之以爲大戮於是乎有京觀以懲淫慝今罪無所而民皆盡忠以死君命又何以爲京觀乎晏子諫上篇景公出遊於寒塗睹死胔默然不問晏子諫曰昔吾先君桓公出遊睹饑者與之食睹疾者與之財使令不勞力藉斂不費民先君將遊百姓皆悅今君遊於寒塗據四十里之氓殫財不足以奉斂盡力不能周役民氓饑寒凍餒死胔相望而君不問失君道矣公曰然爲上而忘下厚藉斂而忘民吾罪大矣於是殮死胔發粟於民說苑辧物篇景公畋於梧丘夜猶蚤公姑坐睡而夢有五丈夫北面幸盧稱無罪焉公覺召晏子而告其所夢公曰我其嘗殺不辜而誅無罪耶晏子對曰昔者先君靈公畋五丈夫罟而駭獸故殺之斷其首而葬之曰五丈夫之丘其此耶公令人掘而求之則五頭同穴而存焉公曰嘻令吏葬之國人不知其夢也曰君憫白骨而況於生者乎不遺餘力矣不釋余智矣故曰人君之爲善易矣吳越春秋楚子期將焚吳軍子西曰吾國父兄身戰暴骨艸野焉不收又焚之其可乎子期曰亡國失眾存沒所在又何殺生以愛死死如有知必將乘煙起而助我如其無知何惜艸中之骨而亡吳國遂焚而戰孔子家語辧物篇吳伐越隳會稽獲巨骨一節專車焉吳子使來聘於魯且問之孔子命使者曰無以吾命也賓旣將事乃發幣於大夫及孔子孔子爵之旣徹俎而燕客執骨而問曰敢問骨何如爲大孔子曰丘聞昔禹致羣臣於會稽之山防風氏後至禹殺而戮之其骨專車焉此爲大矣客曰敢問誰守爲神孔子曰山川之靈足以紀綱天下者其守爲神社稷之守爲公候山川之祀爲諸侯皆屬於王客曰防風氏何守孔子曰汪芒氏之君守封嵎者也爲漆姓在虞夏爲防風氏商爲汪芒氏於周爲長瞿氏今曰大人客曰人長之極幾何孔子曰僬僥氏長三尺短之至也長者不過十類之極也列子天瑞篇子列子適衛食於道從者見百歲髑髏攓蓬而指顧謂弟子百丰曰惟予與彼知而未嘗生未嘗死也此過養乎此過歡乎種有幾厥昭生乎濕酰雞生乎酒羊奚比乎不筍久竹生靑寧靑寧生程程生馬馬生人人久入於機萬物皆出於機皆入於機黃帝書曰形動不生形而生影聲動不生聲而生響無動不生無而生有形必終者也天地終乎與我偕終於無形不生者非本不生者也無形者非本無形者也生者理之必終者也終者不得不終亦如生者之不得不生而欲恆其生畫其終惑於數也精神者天之分骨骸者地之分屬天淸而散屬地濁而聚精神離形各歸其眞故謂之鬼鬼歸也歸其眞宅黃帝曰精神入其門骨骸反其根我尙何存人自生至終大化有四嬰孩也少壯也老耄也死亡也其在嬰孩气專志一和之至也物不傷焉徳莫加焉其在少壯則血气飄溢欲慮充起物所攻焉徳故衰焉其在老耄則欲慮柔焉體將休焉物莫先焉𨿽未及嬰孩之全方於少壯間矣其在死亡也則之於息焉反其極矣莊子至樂篇莊子之楚見空髑髏髐然有形撽以馬捶因而問之曰夫子貪生失理而爲此乎將子有亡國之事斧鉞之誅而爲此乎將子有不善之行愧遺父母妻子之丑而爲此乎將子有凍餒之患而爲此乎將子之春秋故及此乎於是語卒援髑髏枕而臥夜半髑髏見夢曰子之談者似辧士諸子所言皆生人之累也死則無此矣子欲聞死之說乎莊子曰然髑髏曰死無君於上無死於下亦無四時之事從然以天地爲春秋𨿽南面王樂不能過此也莊子不信曰吾使司命復生子形爲子骨肉肌膚反子父母妻子閭裏知識子欲之乎髑髏深矉蹙頞曰吾安能棄南面王樂而復爲人間之勞乎後漢書郅惲傳惲建武三年至廬江遇積弩將軍傅俊東徇揚州俊軍士發冢陳屍掠奪百姓惲諫俊曰昔文王不忍露白骨武王不以天下易一人之命故能獲天地之應�商如林之旅將軍如何不師法文王而犯逆天地之禁多傷人害物虐及枯屍取罪神明今不謝天攺政無以全命願將軍親率士卒收傷葬死哭所殘暴以明非將軍本意也從之曹褒傳褒在射聲營捨有停棺不葬者百餘所褒親自履行問其意故吏對曰此等多是建武以來絕無後者不得掩埋褒乃愴然爲買空地悉葬其無主者設祭以祀之陳寵傳寵轉廣漢太守先是洛陽城南每陰雨常有哭聲聞於府中積數十年寵聞而疑其故使吏按行還言世衰亂時此下多死亡者而骸骨不得葬儻在於是寵愴然矜嘆卽敕縣盡收斂葬之自是哭聲遂絕周嘉傳嘉從弟暢性仁慈爲河南尹永初二年夏旱久禱無應暢因收葬洛城傍客死骸骨凡萬餘人應時澍雨歲乃丰稔搜神記漢南陽文�字叔長建安中爲甘陵府丞過界止宿夜三鼓時夢見一人跪前曰昔我先人葬我於此水來湍墓棺木溺漬水半無以自溫聞君在此故來相依欲屈明日暫住須臾幸爲相遷髙燥處鬼披衣示�而皆沾濕�心愴然卽寤語諸左右曰夢爲虛耳亦何足怪�乃還眠向寐復夢見謂�曰我以窮苦告君柰何不相湣悼乎�夢中問曰子爲誰對曰吾本趙人今屬汪芒氏之神�曰子棺今何所在對曰近在君帳北十數步水側枯楊樹下卽是吾也天將明不復得見君必念之�答曰喏忽然便寤天明可發�曰𨿽云夢不足怪此何太過左右曰亦何惜須臾不驗之耶�卽起率十數人將導順水上果得一枯楊曰是矣掘其下未幾果得棺棺甚朽壞沒半水中�謂左右曰向聞於人謂之虛矣世俗所傳不可無驗爲移其棺葬之而去會稽先賢傳陳業字文理業兄渡海傾命時依止者五六十人骨肉消爛而不可辧別業仰皇天誓后土曰聞親戚者必有異焉因割臂流血以灑骨上應時受血餘皆流去魏志太祖本紀注魏略曰王忠扶風人少爲亭長三輔亂忠饑乏啖人隨輩南向武關值婁子伯爲荊州遣迎北方客人忠不欲去因率等伍逆擊之奪其兵聚眾千餘人以歸公拜忠中郎將從徵討五官將知忠嘗啖人因從駕出行令俳取冢間髑髏系著忠馬鞍以爲歡笑搜神記信都令家婦女驚恐更互疾病使管輅筮之輅曰君北堂西頭有兩死男子一男持矛一男持弓箭頭在壁內腳在壁外持矛者主刺頭故頭重痛不得舉也持弓箭者主射胸腹故心中懸痛不得飲食也晝則浮游夜來病人故使驚恐也於是掘其室中入地八尺果得二棺一棺中有矛一棺中有角弓及箭箭久遠木皆消爛但有鐵及角完耳乃徙骸骨去城二十里埋之無復疾病異苑嵇康字叔夜譙國人也少嘗晝寢夢人身長丈餘自稱黃帝伶人骸骨在公捨東三里林中爲人發露乞爲葬埋當厚相報康至其處果有白骨脛長三尺遂收葬之其夜復夢長人來授以廣陵散曲及覺撫琴而作其聲正妙都不遺忘晉書成都王�傳�爲平北將軍鎭鄴趙王倫之篡也進徵北大將軍及齊王冏舉義�發兵應冏入京誅倫進位大將軍都督中外諸軍事盧志言於�曰黃橋戰亡者有八千餘人旣經夏暑露骨中野可爲傷惻昔周王葬枯骨故詩云行有死人尙或墐之況此等致死王事乎�乃造棺八千餘枚以成都國秩爲衣服斂祭葬於黃橋北樹枳籬爲之塋域又立都祭堂刊石立碑紀其赴義之功使亡者之家四時祭祀有所仍表其門閭加常戰亡二等又命河內溫縣埋藏趙倫戰死士卒萬四千餘人蘇峻傳永嘉之亂豪傑所在屯聚而峻最彊遣長沙徐瑋宣檄諸屯示以王化又收枯骨而葬之遠近感其恩義推峻爲主廣州記盧循襲廣州風火夜發奔免者數千已而循除諸燒骨數得髑髏三萬餘於江南洲上作大坑葬之今名共冢晉書周處傳處除楚內史未之官徵拜散騎常侍處曰古人辭大不辭小乃先之楚而郡經喪亂處檢屍骸無主及白骨在野收葬之然始就徵遠近稱嘆赫連勃勃傳勃勃求婚於禿發�檀�檀弗許勃勃怒率騎二萬伐之殺傷萬餘斬其大將十餘人以爲京觀號髑髏臺獨異志晉尙書令卞壺死蘇峻之難葬在上元縣後盜發其墓見壺鬢髮蒼白面色如生兩手皆拳甲穿於手背安帝賜錢十萬令攺葬焉異苑晉隆安中顏從嘗起新屋夜夢人語云君何壞吾冢明日牀前亟掘之遂見一棺從便爲設祭云今當移好處別作小冢明朝一人詣門求通姓朱名護列坐乃言我居四十年昨蒙厚貺相感何如今是吉日便可出棺矣僕巾箱中有金鏡願以相助遂於棺頭巾箱中取金鏡三枚贈從忽然不見荊州記長沙蒲圻縣有呂蒙冢冢中有一髑髏極大蒙形旣長偉疑卽蒙髑髏也宋書沈懷文傳竟陵王誕據廣陵反及城陷士庶皆裸身鞭面然後加刑聚所殺人首於石頭南岸謂之髑髏山懷文陳其不可上不納異苑海陵如臯縣東城村邊海岸崩壞見一古墓有方頭漆棺以朱題上云七百年墮水元嘉二十載三月墜於懸巘和蓋從潮漂沈輒溯流還依本處村人朱護等異而啟之見一老姥年可七十許皤頭著�鬢髮皓白不殊生人釵髻衣服粲然若新送葬器物枕履悉存護乃賫酒脯施於柩側爾夜護婦夢見姥云向獲名貺感至無已但我墻屋毀廢形骸飄露今以值一千乞爲治護也置錢便去明覺果得卽用攺斂移於髙阜南齊書王敬則傳敬則出補東武曁陽令敬則初出都至陸主山下宗侶十餘船同發敬則船獨不進乃令弟入水推之見一烏漆棺敬則曰爾非凡器若是吉善使船速進吾�貴當攺葬爾船須臾去敬則旣入縣收此棺葬之南史梁髙祖紀髙祖皇考諱順之外甚淸和而內懷英气與齊髙少而款狎嘗共登金牛山路側有枯骨縱橫齊髙謂皇考曰周文王以來幾年當復有掩此枯骨者乎言之懍然動色皇考由此知齊髙有大志梁韋睿傳睿隨齊司空柳世隆守郢州拒荊州刺史沈攸之男女口垂十萬閉壘經年疾疫死者十七八皆積屍於牀下而生者寢處其上每屋輒盈滿睿料簡隱卹咸爲營理於是死者得埋藏生者反居業安成康王秀傳秀爲郢州刺史先是夏口常爲兵衝露骸積骨於黃鶴樓下秀祭而埋之一夜夢數百人拜謝而去述異記軒轅之初立也有蚩尢氏兄弟七十二人銅頭鐵額食鐵石軒轅誅之於涿鹿之野蚩尢能作雲霧涿鹿今在冀州有蚩尢神俗云人身牛蹄四目六手今冀州人掘地得髑髏如鐵銅者卽蚩尢之骨也今有蚩尢齒長二寸堅不可碎北齊書徐之才傳有以骨爲刀子靶者五色斑斕之才曰此人癅也問得處云於古冢見髑髏額骨長數寸試削視有文理故用之其明悟多通如此宋世良傳世良爲殿中侍禦史詣河北括戶還見汲郡城旁多骸骨移書州郡令悉收瘞其夜甘雨�沱隋書流求國傳流求風土气候與嶺南相類俗事山海之神祭以酒肴鬥戰殺人便將所殺人祭其神或依茂樹起小屋或懸髑髏於樹上以箭射之或累石系幡以爲神主王之所居壁下多聚髑髏以爲佳唐書元結傳史思明攻河陽結上時議三篇帝悅擢右金吾兵曹參軍攝監察禦史爲山南西道節度參謀募義士於唐鄧汝蔡降劇賊五千瘞戰死露胔於泌南名曰哀丘唐國史補大歷初關東人疫死者如麻滎陽人鄭損率有力者每鄕爲一大墓以葬棄屍謂之鄕葬翕然有仁義之聲損則盧藏用外甥不仕鄕裏號曰云居先生續元怪錄昔延州有婦人白晰頗有姿貌年可二十四五孤行城市年少之子悉與之遊狎暱薦枕一無所卻數年而歿州人莫不悲惜共醵喪具爲之葬焉以其無家瘞於道左大歷間忽有胡僧自西域來見墓遂趺坐具敬禮焚香圍繞贊嘆數日人見謂曰此一淫縱女子人盡夫也以其無屬故瘞於此和尙何敬耶僧曰非檀越所知斯乃大聖慈悲喜捨世俗之欲無不徇焉此卽�骨菩薩順緣已盡聖者云耳不信卽啟以驗之眾人卽開墓視徧身之骨鉤結皆如鎖狀果如僧言州人異之爲設大齋起塔焉全唐詩話廖有方元和十年失意遊蜀至寶雞西界窆旅逝者書版記之曰余元和乙未歲落第西徵適此聞呻吟之聲潛聽而微惙也問其疾苦住止對曰辛勤數舉未遇知音盼睞叩頭久而復語惟以殘骸相托余不能言俄而逝余乃鬻所乘馬於村豪備棺瘞之恨不知其姓字臨岐淒斷復爲詩曰嗟君沒世委空囊幾度勞心翰墨場半面爲君申一慟不知何處是家鄕明年李逢吉擢有方及第唐之義士也交州人柳子厚以序送之雲溪友議劉侍郎軻者韶右人也幼之羅浮九疑讀黃老之書欲學輕舉之道又於曹溪探釋氏關戒遂披僧服焉北之筠川方山等寺又居廬嶽東林寺習南山鈔及百法論咸得宗旨焉獨處一室數夢一人衣短褐曰我書生也頃因遊學逝此一室以主寺僧不聞郡邑乃瘞於牖下而屍骸局促死者從直何以安也君能遷葬必有酬謝乃訪於緇屬果然尋攺遷於虎溪之上求得一柏函劉君解所著之衣覆其骸胳是夜夢書生來謝持三雞子勸軻立食之食訖當明爽𨿽冥漠之道某不妄言軻嚼一卵而吞二者猶豫未食手握之而覺後乃精於儒學而肄文章因策名第歷任史館欲書夢中之事不可自爲傳記吏部韓退之素知焉曰待余餘暇當爲一文贊後韓公左遷其文竟不成也酉陽雜俎奉天縣國盛村百姓姓劉者病狂發時亂走不避井塹其家爲迎禁咒人侯公敏治之公敏才至劉忽起曰我暫出不假爾治因杖薪擔至田中袒而運擔狀若擊物良久而返笑曰我病已矣適打一鬼頭落埋於田中兄弟及咒者猶以爲狂不實之遂同往驗焉劉掘出一髑髏戴赤髮十餘莖其病竟愈是會昌五年事尙書故實公嘗於貴人家見梁昭明太子腦骨微紅而潤澤抑異於常也又嘗見人臘長尺許眉目手足悉具或以爲僬僥人也瑯嬛記唐厲元渡江見一婦人屍收葬之夜夢在一處如深山中明月初上淸風吹衣遙聞有吹笙聲音韻縹緲忽有美女在林下自詠云紫府參差曲淸宵次第聞及就試得緱山月夜聞王子晉吹笙題用夢中語作第三第四句竟以是得賞舉進士人以爲葬婦人之報南唐書盧文進傳文進嘗至無定河見人脛骨大如柱長可七尺云稽神錄熊博者本建安津吏岸崩出一古冢藤蔓纏其棺傍有石銘云欲陷不陷被藤縛欲落不落被沙閣五百年後遇熊博博使平光寺僧爲率錢葬之博後至建州刺史筆記太宗白溝河大戰陣亡軍士積骸徧野上念之命收其頭骨規成數珠分賜內官念佛冀其輪回又有腦骨深大者則以盛淨水供佛名天靈聞見後錄趙韓王微時求唐太宗骨葬昭陵下呂汲公帥長安醴泉民析居爭唐明皇腦骨訟於府曰得者�盛汲公取葬泰陵下淸波雜誌輝家遠祖國初知江州屬曹翰屠城之初遺骸徧野乃對廬山作萬人冢仍自爲記徳旣及於枯骨或謂後嗣當有陰報有相先墓者言當出神仙賢奕盧多遜旣卒許歸葬其子察護喪權厝襄陽佛寺將易以巨櫬乃啟其屍不壞儼然如生逐時易衣至祥符中亦然蓋五月五日生也釋氏得之當又張大其事若今之所謂無量壽佛者矣宋史劉安世傳安世死葬祥符縣後二年金人發其冢貌如生相驚語曰異人也爲之蓋棺乃去文昌雜錄華嶽張超谷巖石下有僵屍齒髮皆完春時遊人多以酒灑口中呼爲臥仙好事者作木榻以薦之嘉佑中有石方十餘丈自上而下正塞巖口豈未仙者所蛻山靈護之不欲人之慢耶卻掃編漏澤園之法起於元丰間初予外祖以朝官爲開封府界使者嘗行部宿陳畱佛祠夜且半聞垣外洶洶若有人聲起燭之四望積骸蔽野皆貧無以葬者委骨於此意惻然哀之卽具以所見聞請斥官地數頃以葬之卽日報可神宗仍命外祖總其事凡得遺骸八萬餘每三十爲坎皆溝洫什伍爲曹序有表總有圖規其地之一隅以爲佛寺歲輪僧寺之徒一人使掌其籍焉外祖陳氏名向字適中睦州人起白屋以才自見屢使諸路有能名官制初行爲度支員外郎元佑初出爲江西轉運副使徙楚州未幾卒淸波雜誌先人罷信幕暫寓法曹廨房室間忽地陷尺許微露棺和亟遷避他宇扣於州之耆舊皆言下乃古冢素多影響向有法曹黃姓者具牲酒自作數語祭之方圖擇髙爽地以攺卜是夕夢一偉丈夫來致謝且云陵谷變遷何常業久處此望相安存輝因思自謝惠連祭冥漠君之後多仿其體曾文昭子開亦有瘞瓦棺文上饒寓公尹少稷諫議常稱髙妙可配東坡徐州祭枯骨之作元佑七年正月南京浚南湖得瓦棺五長者才三尺餘闊不逾尺厚不及寸瓦有從文初若堅致觸之皆壞畱守曾肇旣往視之命遷瘞於湖之東南若干步髙阜之地祭以酒果按禮有虞氏瓦棺夏后氏堲周商人棺槨周人墻置翣周人以商人之棺槨葬長殤以夏后之堲周葬中殤下殤以有虞氏之瓦棺葬無服之殤此棺其葬殤者歟乃弔之曰虞耶夏耶商周之人耶勢耶�耶抑賤而貧耶生於何鄕幾晦朔瘞於此地幾春秋耶壽夭於此共盡老聃彭祖與子其均耶瓦爲藏而水爲宅豈不復子之貞耶攺卜髙原旣深且固於子爲戚抑爲欣耶有知也耶無知也耶尙有知也其肯捨故而從新耶亦載在曲阜集明道雜誌呂與叔長安人話長安有安民者家得明皇髑髏光作紫金色其家事之甚謹因爾家�甲於長安遂爲盛族後其家析居爭髑髏遂斧爲數片人分一片而去余因謂之曰明皇生死爲姓安人極惱合坐大笑三柳軒雜識胡楷世行嘗言先世由徽來霅買屋廣化寺側修理夾壁得故攢堂一屍僵臥如生觸之則輒應手灰滅遂白有司遷瘞之墨莊漫錄主帥取靑唐時大軍始集下寨治作壕塹鑿土遇一壙得一琉璃瓶瑩徹如新瓶中有大髑髏其長盈尺瓶口僅數寸許不知從何而入主帥命復瘞之斯亦異矣葦航紀談紹興庚寅天臺水災𨿽城中亦被害及十分之七水退而司官各訪舊地忽主簿廳基衝出一朱棺正當廳治其簿朱公俾令移往山東掩瘞役夫開掘其地忽見一碣上有字云乾卦吉坤卦凶五百年逢朱主簿移我葬山東𨿽不知其爲誰氏而亦可異遂移葬之羅湖野錄馮給事濟川紹興八年隨僧夏於徑山因題髑髏圖曰形骸在此其人何在乃知一靈不屬皮袋妙喜老師見而謂之曰公何作此見解耶卽和曰只此形骸卽是其人一靈皮袋皮袋一靈馮於是悚然悔謝是時堂中首座九仙淸禪師亦繼之曰形骸在此其人何在日炙風吹掩彩掩彩淸乃惠日雅公之嗣暌車志劉先生者嘗至上封歸路遇雨視道邊一家有穴遂入以避會昏暮因就寢夜分不睡覺雨止月明遠照穴中歷歷可見甓甃甚光潔北壁惟白骨一具自頂至足俱全余無一物劉方起坐少近視之白骨倏然而起急前抱劉劉極力奮擊乃零落墮地不復動矣劉出每與人談此異或曰此非魅也劉眞气壯盛足以翕附枯骨耳今兒童拔雞羽置之懷以手指上下引之隨動羽稍折斷卽不應亦此類也淸波雜誌浙右水鄕風俗人死𨿽�有力者不辦蕞爾之土以安厝亦致焚如僧寺利有所得鑿方尺之地積涔蹄之水以浸枯骨男女骸胳殽雜無辧旋卽塡塞不能容深夜乃取出貯散棄荒野外人家不悟逢節序仍裹飯設奠於池邊實爲酸楚而官府初無禁約也範忠宣公帥太原河東地狹民惜地不葬其親公俾僚屬收無主燼骨別男女異�以葬又檄諸郡效此不下數萬計仍自作記凡數百言曲折致意規變薄俗時元佑六年也淳熙間臣僚亦嘗建議柩寄僧寺歲久無主者官爲掩瘞行之不力今柩寄僧寺者固自若也樂善錄文�赴官江陵寓宿邸捨夜夢一人前曰我葬於此气轉地崩基半淹潰極陰積沍無以避濕願爲攺葬不勝萬幸�以夢寐不之信旣而齁睡復夢其人曰我苦於無告故來投君柰何無一念之憐乎�曰君基何在曰今邸捨北數十步水邊枯楊樹下是也�駭異黎明驗之果然立爲具棺瘞於髙垛﹝按此疑卽搜神記漢文�事也其文小異姑井載之﹞獨異志因暢爲河南尹時久旱禱祠無應乃收葬傍城客死骸骨百餘具遽降大雨年谷丰稔遂昌雜錄宋大學士東嘉林景曦字霽山當時楊總管發掘諸陵寢時林故爲杭丐者背竹籮手持竹夾遇物卽以夾投籮中林鑄銀作兩許小牌百十系腰間賄西番僧曰余不敢望收其骨得髙宗孝宗骨斯足矣番僧左右之果得髙孝兩朝骨爲兩函貯之歸葬於東陵元史賀仁傑傳仁傑父賁有材略善攻戰數從軍有功關中兵後積屍滿野賁買地金天門外爲大冢收瘞之遠近聞者爭輦屍來葬復以私錢勞之朴不花傳不花髙麗人亦曰王不花皇后奇氏微時與不花同鄕裏相爲依倚及選爲宮人有寵遂爲第二皇后居興聖宮生皇太子愛猷識理達臘於是不花以閹人入事皇后者有年皇后愛幸之情意甚膠固累遷官至榮祿大夫資正院使資正院者皇后之財賦悉隸焉至正十八年京師大饑疫時河南北山東郡縣皆被兵民之老幼男女避居聚京師以故死者相枕藉不花欲要譽一時請於帝市地收瘞之帝賜鈔七千錠中宮及興聖隆福兩宮皇太子皇太子妃賜金銀及他物有差省院施者無算不花出玉帶一金帶一銀二錠米三十四斛麥六斛靑貂銀鼠裘各一襲以爲費擇地自南北兩城抵盧溝橋掘深及泉男女異壙人以一屍至者隨給以鈔舁負相踵旣覆土就萬安壽慶寺建無遮大會至二十年四月前後瘞者二十萬用鈔二萬七千九十餘錠米五百六十餘石又於大悲寺修水陸大會三晝夜凡居民病者予之藥不能喪者給之棺翰林學士承旨張翥爲文頌其事曰善惠之碑無名氏鉤淵祕書郎喬中山云至元十年自來東曹掾出使延安道出鄜州土人傳有杜少陵骨在石中者因往觀之石在州市色靑質堅樹於道傍中有人骨一具趺坐若自生成者與石立化以佩刀削之眞人骨也剪勝野聞太祖於後湖中築一臺以藏天下兵冊避火災也築屢潰乃命曩所誅髑髏爲基其臺卽就此洪武三年事也太祖以太子性仁柔不振一日竊令人載屍骨滿轝過其前激之太子不勝慘蹙撫掌曰善哉善哉備遺錄程公諱通字彥亨績溪人祖平素業儒洪武初謫戍延安有同謫而旅死者平遣子以誠負遺骨歸其家其家以貧故不納又買地葬之明外史孔友諒傳宣徳以前州縣長貳上章言事廟堂多爲采納如淳化縣丞吳整言臣過衛輝見緣河多浮屍及前阻鈔被梟戮者棄骸道路並乞官爲掩瘞詔允行饒州府誌正徳末鄱陽漁人王二八見浮屍憐之罄所有鬻棺爲葬眾嗤其迂尋冬寒餒甚罩漁淤潭中得巨鯉數十以半易粟余持歸奉母剖之刀錚錚皆黃金也後成�皆以爲孝義之賜賢奕李之純爲成都轉運使專以掩胳埋胔爲念吏人徐熙專爲宣力計其所藏無慮萬計有王生者死而復蘇自言見冥官云汝以誤追今當放還李之純葬枯骨有陰徳與知成都府徐熙督役有勞與一子登第汝宜傳於世間使爲善者勸後皆如其言之純以直學士知成都府累遷禦史中丞見聞錄髙密東岡李公撫甘肅時偶視都司獄墻隈白骨堆積詢之乃遠年罪人死者公蹙然曰死已償其罪矣遺骸暴露何也遂於城外作義冢埋之餘公子俊號率庵蜀之眉州靑神人家山後有冢鄰兒取其遺骸爲戲公輒爲掩之是夜夢老人謝曰子有陰騭爲我整理門戶他日當至大官

掩胔部雜錄詩經小雅小弁章行有死人尙或墐之說文髑髏頂也博雅顱謂之髑髏水經注鄩水出北山鄩溪其水南流世謂之溫水泉水側有重人穴穴中有僵屍戴延之從劉武王西徵記曰有此屍屍今猶在夫物無不化之理魂無不遷之道而此屍無神識事同木偶之狀諭其推移未若正形之速遷矣述異記仙藥紫鳳腦千年髑髏是也

掩胔部藝文二詩

詞

髑髏詩

魏曹植牢落冥漠與道相驅隱然長寢其樂無逾

掩役夫張進骸

唐柳宗元生死悠悠爾一气聚散之偶來紛喜怒奄忽已復辭爲役孰賤辱爲貴非神奇一朝纊息定枯朽無妍媸生平勤皂櫪銼秣不告疲旣死給槥櫝葬之東山基柰何值崩湍蕩析臨路垂髐然暴百骸散亂不復支從者幸告余眷之涓然悲貓虎獲迎祭犬馬有蓋帷佇立唁爾魂豈復識此爲畚鍤載埋瘞溝瀆護其危我心得所安不謂爾有知掩胳著春令玆焉適其時及物非吾事聊且顧爾私

經戰地

劉乂殺气不上天陰風吹雨血冤魂不入地髑髏哭沙月人命固有常此地何夭折

髑髏詩

宋黃庭堅黃沙枯髑髏本是桃花面如今不忍看當時恨不見業風相鼓擊美目巧笑倩無腳又無眼著便成一片

沁園春戲作髑髏國就題梅花道人

