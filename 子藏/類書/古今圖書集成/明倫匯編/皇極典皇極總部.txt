

皇極總部匯考易經

乾卦九五飛龍在天利見大人

本義

剛健中正以居尊位如以聖人之徳居聖人之位故其象如此

又彖曰大明終始六位時成時乘六龍以禦天

本義

此言聖人大明乾道之終始則見卦之六位各以時成而乘此六陽以行天道是乃聖人之元亨也

又首出庶物萬國咸寧

程傳

天爲萬物之祖王爲萬邦之宗乾道首出庶物而萬匯亨君道尊臨天位而四海從王者體天之道則萬國咸寧也

又象曰飛龍在天大人造也

本義

造猶作也大

全進齋徐氏曰龍以飛而在天猶大

人以作而居位

又文言曰聖人作而萬物睹

本義

聖人人類之首也故興起於上則人皆見之

系辭下聖人之大寶曰位

大全

白雲郭氏曰聖人得崇髙之位然後成位乎中而贊化育故以位爲大寶非聖人自以爲寶天下有生幸聖人之得位以蒙其澤故天下以爲寶也

說卦傳乾爲天爲君

大全

沙隨程氏曰爲君居上而覆下也書經

商書仲虺之誥惟天生民有欲無主乃亂惟天生聰明時乂

孔傳

民無君主則恣情欲必致禍亂天生聰明是治民亂

湯誥惟皇上帝降衷於下民若有恆性克綏厥猷惟後孔傳

順人有常之性能安立其道教則惟爲君之道

太甲下一人元良萬邦以貞

蔡傳

貞正也一人者萬邦之儀表一人元良則萬邦以正矣

周書泰誓上惟天地萬物父母惟人萬物之靈亶聰明作元後元後作民父母蔡

傳天地者萬物之父母也萬物之生惟人得其秀而靈具四端備萬善知覺獨異於物而聖人又得其最秀而最靈者天性聰明無待勉彊其知先知其覺先覺首出庶物故能爲大君於天下而天下疲癃殘疾得其生鰥寡孤獨得其養舉萬民之眾無一而不得其所焉則元後者又所以爲民之父母也

又天佑下民作之君作之師惟其克相上帝寵綏四方蔡傳

天助下民爲之君以長之爲之師以教之君師者惟其能左右上帝以寵安天下

洪範五皇極皇建其有極斂時五福用敷錫厥庶民惟時厥庶民於汝極錫汝保極蔡

傳皇君建立也極猶北極之極至極之義標準之名中立而四方之所取正焉者也言人君當盡人倫之至語父子則極其親而天下之爲父子者於此取則焉語夫婦則極其別而天下之爲夫婦者於此取則焉語兄弟則極其愛而天下之爲兄弟者於此取則焉以至一事一物之接一言一動之發無不極其義理之當然而無一毫過不及之差則極建矣極者福之本福者極之效極之所建福之所集也人君集福於上非厚其身而已用敷其福以與庶民使人人觀感而化所謂敷錫也當時之民亦皆於君之極與之保守不敢失墜所謂錫保也言皇極君民所以相與者如此也大全

朱子曰

皇指人君極便是指其身爲天下做个樣子極有湊會之義所謂三十輻共一轂斂福錫民聖人亦豈別有福以錫之只取則於此各正其身順理而行則爲福也孟子謂君仁莫不仁亦此意皇者君之稱也極者至極之義標準之名常在物之中央而四外望之以取正焉者也故以極爲在中之準的則可而便訓極爲中則不可若北辰之爲天極脊棟之爲屋極其義皆然而禮所謂民極詩所謂四方之極者於皇極之義爲尢近今以余說推之則人君以眇然之身履至尊之位四方輻輳面內而環觀之必有天下之絕徳而後可以立至極之標準故必順五行敬五事以修其身厚八政協五紀以齊其政然後至極之標準卓然有以立乎天下之至中使夫面內而環觀者莫不於是而取則焉語其仁則極天下之仁而天下之爲仁者莫能加也語其孝則極天下之孝而天下之爲孝者莫能尙也是則所謂皇極者也由是而權之以三徳審之以卜筮驗其休咎於天考其禍福於人如挈裘領豈有一毛之不順哉此洪範之疇所以𨿽本於五行究於福極而必以皇極爲之主也皇建其有極云者則以言夫人君以其一身而立至極之標準於天下也斂時五福用敷錫厥庶民云者則以言夫人君能建其極則爲五福之所聚而又有以使民觀感而化焉則是又能布此福而與其民也惟時厥庶民於汝極錫汝保極云者則以言夫民視君以爲至極之標準而從其化則是復以此福還錫其君而使之長爲至極之標準也凡厥庶民無有淫朋人無有比徳惟皇作極

蔡傳

言庶民與有位之人而無淫朋比徳者惟君爲之極而使之有所取正耳重言君不可以不建極也凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極大

全陳氏雅言曰時人卽指上三等之人言廣收樂育使皆知所以自勉則人莫不觀感興起因其所已能而益勉進其未至皆歸於皇之極矣

又無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直會其有極歸其有極蔡

傳王之義王之道王之路皇極之所由行也蕩蕩廣遠也平平平易也正直不偏邪也皇極正大之體也遵義遵道遵路會其極也蕩蕩平平正直歸其極也會者合而來也歸者來而至也大全

朱子曰

以言夫天下之人皆不敢徇其己之私以從乎上之化而會歸乎至極之標準也蓋偏陂好惡者己私之生於心者也偏黨反側者己私之見於事者也王之義王之道王之路上之化也所謂皇極者也遵義遵道遵路方會其極也蕩蕩平平正直則已歸極矣曰皇極之敷言是彜是訓於帝其訓

蔡傳

敷言上文敷衍之言也言人君以極之理而反復推衍爲言者是天下之常理是天下之大訓非君之訓也天之訓也大全

朱子曰以言夫人君以身

立極而布命於下則其所以爲常爲教者皆天之理而不異乎上帝之降衷也凡厥庶民極之敷言是訓是行以近天子之光曰天子作民父母以爲天下王大

全朱子曰天子作民父母以爲天下王云者則以言夫人君能立至極之標準所以能作億兆之父母而爲天下之王也不然則有其位無其徳不足以首出庶物統禦人羣而履天下之極尊矣禮記

坊記天無二日土無二王家無二主尊無二上春秋緯

運斗樞皇者天天不言四時行焉百物生焉三皇垂拱無爲設言而民不違道徳元泊有似皇天故稱曰皇皇者中也光也弘也含弘履中開陰布綱上合皇極其施光明指天畫地神化潛通煌煌盛美不可勝量

孔演圖正气爲帝間气爲臣老子

象元道大天大地大王亦大域中有四大而王居其一焉

法本昔之得一者天得一以淸地得一以寧神得一以靈谷得一以盈萬物得一以生侯王得一以爲天下正其致一也管子

法令明一者皇察道者帝通徳者王白虎通

號皇者何謂也號也皇君也美也大也天之美大稱也時質故之也號爲皇者煌煌人莫違也煩一夫擾一士以勞天下不爲皇也不擾匹夫匹婦故爲皇紫微帝座圖

圖考

北極五星按星經闕按史記天官書中宮天極星其一明者太一常居也旁三星三公或曰子屬按漢書天文志同環之匡衛十二星藩臣皆曰紫宮按漢書天文志同十五星皆略其三

按晉書天文志北極五星在紫宮中北極北辰最尊者也其紐星天之樞也天運無窮三光疊曜而極星不移故曰居其所而眾星拱之第一星王月太子也第二星主日帝王也亦太乙之座謂最赤明者也第三星主五星庶子也紫宮垣十五星其西蕃七東蕃八在北斗北一曰紫微大帝之座也天子之常居也主命主度也一曰長垣一曰天營一曰旗星爲蕃衛備蕃臣也﹝按北極五星帝後太子之名始見於此後此占候之家皆從之然星經殘闕而史遷世掌天官乃若疑而未定隋丹元子步天歌始著其名號位次而晉隋二志皆修於唐或隋唐間別有所受名稱始定也﹞按隋丹元子步天歌中垣北極紫微宮北極五星在其中大帝之座第二珠第三之星庶子居第一號曰爲太子四爲後宮五天樞左右四星是四輔天乙太乙當門路左樞右樞夾南門左八右七十有五上少宰兮上少弼上少衛兮少丞數前連左樞共八星後邊門東大贊府少尉上輔少輔繼上衛少衛上丞比以及右樞共七星兩藩營衛於斯至按新法曆書圖紫垣內外星多寡或不盡同而左右樞十五星及北極五星則與步天歌皆合太微帝座圖

圖考

五帝座按星經五帝內座在華蓋下覆帝座也五帝同座也按史記天官書南宮朱鳥權衡衡太微三光之廷匡衛十二星藩臣西將東相南四星執法中端門左右掖門按晉書天文志太微天子庭也五帝之座也十二諸侯府也其外蕃九卿也一曰太微爲衡衡主平也又爲天庭理法平辭監升授徳列宿受符諸神考節舒情稽疑也南蕃中二星間曰端門東曰左執法廷尉之象也西曰右執法禦史大夫之象也執法所以舉刺凶姦者也左執法之東左掖門也右執法之西右掖門也東蕃四星南第一曰上相其北東太陽門也第二星曰次相其北中華東門也第三星曰次將其北東太陰門也第四星曰上將所謂四輔也西蕃四星南第一星曰上將其北西太陽門也第二星曰次將其北中華西門也第三星曰次相其北西太陰門也第四星曰上相次亦曰四輔也按隋書宋史天文志同按步天歌上元天庭太微宮昭昭列象布蒼穹端門只是門之中左右執法門西東門左皂衣一謁者以次卽是烏三公三黑九卿公背傍五黑諸侯卿後行四个門西主軒屏五帝內座於中正幸臣太子並從官烏列帝後從東定郎將虎賁居左右常陳郎位居其後常陳七星不相�郎位東陳十有五兩面宮垣十星布左右執法是其數宮外明堂布政宮三个靈臺候雲雨少徹四星西南隅長垣雙雙微西居北門西外接三臺與垣相對無兵災按新法曆書圖多同帝座止一大星其二三四五皆闕天市帝座圖

圖考

天市垣按星經天市垣五十六星在房心北主權衡一名天旗按史記天官書旗中四星曰天市按宋史天文志天市垣二十二星在氐房心尾箕斗內宮之內東蕃十一星南一曰宋二曰南海三曰燕四曰東海五曰徐六曰吳越七曰齊八曰中山九曰九河十曰趙十一曰魏西蕃十一星南一曰韓二曰楚三曰梁四曰巴五曰屬六曰秦七曰周八曰鄭九曰晉十曰河間十一曰河中象天王在上諸侯朝王王出臯門大朝會西方諸侯在應門左東方諸侯在應門右其率諸侯幸都市也亦然一曰在房心東北主權衡主聚眾又曰天旗庭主斬戮事按步天歌下元一宮名天市兩面垣墻二十二當門六个是市樓門右兩星是車肆兩个宗正四宗人宗星一雙亦依次市度兩星屠肆前候星偏在帝座邊帝座一星常光明四个微茫宦者星以次兩星名列肆斗斛帝前依其次斗是五星斛是四垣北九个貫索星索口橫著七公成天紀恰似七公形數著分明多兩星紀北三星名女�此座還依織女傍魏趙九河中山繼齊吳越兮徐宿當東海與燕及南海宋國分明在左裝河中河間晉鄭周秦蜀巴兮梁楚求韓地右當垣十一天市宮中仔細歌按新法曆書圖同﹝按天市垣自天官書以及宋史皆不言帝座而隋丹元子步天歌有之隋天文志亦不載然後漢書宦者傳序云宦者四星在帝座之側則此垣中帝座已自古言之﹞大角帝廷圖

圖考

大角按星經大角一星天棟在攝提中主帝座按史記天官書大角者天王帝廷按宋史天文志大角一星在攝提間天王座也又爲天棟正經紀也按步天歌亢四星恰似彎弓狀大角一星直上明按新法曆書圖同心

宿圖

圖考

心宿按星經心三星中天王前爲太子後爲庶子火星也春夏木秋冬水一名大火二名大辰三名鶉火中星明大赤爲照天子徳行按史記天官書東宮蒼龍房心心爲明堂大星天王前後星子屬按宋史天文志心宿三星天王正位也中星曰明堂天子位爲大辰主天下之賞罰前星爲太子後星爲庶子按步天歌心三星中央色最深按新法曆書圖同按周天列宿皆以拱衛至尊然各有職司事應亦各見獨此五者切於宸極故列之於此

皇極總部藝文

乘輿箴有

序

晉潘尼

易稱有天地然後有人倫有父子然後有君臣傳曰大者天地其次君臣然君臣父子之道天地人倫之本未有以先之者也故天生蒸人而樹之君使司牧之將以導羣生之性而理萬物之情豈以寵一人之身極無量之欲如斯而已哉夫古之爲君者無欲而至公故有茅茨土階之儉而後之爲君有欲而自利故有瑤臺瓊室之侈無欲者天下共推之有欲者天下共爭之推之之極𨿽禪代猶脫屣爭之之極𨿽殺而不避故曰天下非一人之天下乃天下之天下安可求而得辭而已者乎夫修諸己而化諸人出乎邇而見乎遠者言行之謂也故人主所患莫甚於不知其過而所美莫美於好聞其過若有君於此而曰予必無過惟其言而莫之違斯孔子所謂其庶幾乎一言而喪國者也蓋君子之過如日月之蝕過也人皆見之更也人皆仰之𨿽以堯舜湯武之盛必有誹謗之木敢諫之鼓盤杅之銘無諱之史所以閒其邪僻而納諸正道其自維持如此之備故箴規之興將以補過教闕然猶依違諷諭使言之者無罪聞之者足以自誡先儒旣援古義舉內外之殊而髙祖亦序六官論成敗之要義正辭約又盡善矣自虞人箴以至於百官非惟規其所司誠欲人主斟酌其得失焉春秋傳曰命百官箴王闕則亦天子之事也尼以爲王者膺受命之期當神器之運總萬機而撫四海簡羣才而審所授孜孜於得人汲汲於聞過𨿽廷爭面折猶將祈請而求焉至於箴規諫之順者曷爲獨闕之哉是以不量其學陋思淺因負擔之餘嘗試撰而述之不敢斥至尊之號故以乘輿目篇蓋帝王之事至大而古今之變至眾文繁而義詭意局而辭野將欲希企前賢仿�崇軌譬猶丘坻之望華岱恆星之系日月也其不逮明矣頌曰元元遂初芒芒太始淸濁同流元黃錯跱上下弗形尊卑靡紀赫胥悠哉大庭尙矣皇極啟建兩儀旣分彜倫永序萬邦已紛國事明王家奉嚴君各有攸尊徳用不勤羲農已降曁於夏殷或禪或傳乃質乃文太上無名下知有之仁義不存而人歸孝慈無爲無執何欲何思忠信之薄禮刑實滋旣譽旣畏以侮以欺作誓作盟而人始叛疑煌煌四海藹藹萬乘匪誓焉憑左輔右弼前疑後丞一日萬機業業兢兢夫出其言善則千里是應而莫余違亦喪邦有徵樞機之動式以廢興殷監不遠若之何勿徵且厚味臘毒丰屋生災辛作璇室而夏興瑤臺糟丘酒池象筋玉杯厥肴伊何龍肝豹胎惟此哲婦職爲亂階殷用喪師夏亦不恢是以帝堯在位茅茨不剪周文日昃昧旦丕顯夫徳輶如毛而或舉之者鮮故湯有慚徳武未盡善下世道衰末俗化淺耽樂逸遊荒淫沈湎不式古訓而好是佞辯不遵王路而覆車是踐成敗之效載在先典匪惟陵夷厥世用殄故曰樹君如之何將人是司牧視之猶傷而知其寒燠故能撫之斯柔而惇之斯睦無遠不懷靡思不服夫豈厭縱一人而玩其耳目內迷聲色外荒馳逐不修政事而終於顚覆昔唐氏授舜舜亦命禹受終納祖丕承天序放桀惟湯�殷伊武故禪代非一姓社稷無常主四嶽三塗九州之阻彭蠡洞庭殷商之旅虞夏之隆非由尺土而紂之百�卒於絕緒故王者無親惟在擇人傾蓋惟舊白首乃新望由釣夫伊起有莘負鼎鼓刀而謀合神聖夫豈借官左右而取介近臣蓋有國有家者莫云我聰或此面從莫謂我智聽受未易甘言美疢�不爲累由夷逃寵遠於脫屣柰何人主位極則侈知人則哲惟帝所難唐朝旣泰四族作姦周室旣隆管蔡不虔匪我二聖孰弭斯患若九徳咸受俊乂在官君非臣莫治臣非君莫安故書美康哉而易貴金蘭有皇司國敢告納言

帝範序

唐太宗朕聞大徳曰生大寶曰位辧其上下樹其君臣所以撫育黎元陶鈞庶類自非克明克哲允文允武皇天眷命歷數在躬安可以濫握靈圖叨臨神器是以翠嬀薦陶唐之徳元圭錫大禹之功丹字呈祥周開七百之祚素靈表瑞漢啟重華之基由此觀之帝王之業非可以智競不可以力爭者矣昔隋季板蕩海內分崩先皇以神武之姿當經綸之會斬靈蛇而定王業啟金鏡而握天樞然猶五嶽含气三光戢耀豺狼尙梗風塵未定余以弱冠之年懷慷慨之志思靖大難以濟蒼生躬擐甲冑親當矢石夕對以魚麗之陣朝臨以鶴翼之圍敵無大而不摧兵無堅而不破剪長鯨而淸四海掃欃槍而廓八紘旣而承佑天潢澄淸璇極襲重光之永業繼寶籙之隆基戰戰兢兢若臨深而馭朽日愼一日冀善始而令終汝以幼年偏鍾慈愛義方多闕庭訓有乖擢自維城之居屬以少陽之位未辧君臣之禮節不知稼穡之艱難余每思此爲憂未嘗不廢寢忘食今自軒昊以降迄於周隋經天緯地之君纂業承基之主興亡治亂其道煥然所以披鏡前蹤博采史籍聚其要言以爲近誡云爾

大寶箴

張蘊古今來古往俯察仰觀惟辟作福爲君實難主普天之下處王公之上任土貢其所求具僚陳其所倡是故恐懼之心日弛邪僻之情轉放豈知事起乎所忽禍生乎無妄是以聖人受命拯溺亨屯歸罪於己因心於民大明無私照至公無私親故以一人治天下不以天下奉一人禮以禁其奢樂以防其佚左言而右事出警而入蹕四時調其慘舒三光同其得失故身爲之度而聲爲之律勿謂無知居髙聽卑勿謂何害積小就大壯九重於內所居不過容膝彼昏不知瑤其臺而瓊其室羅八珍於前所食不過適口惟狂罔念丘其糟而池其酒安彼反側如春陽秋露巍巍蕩蕩恢漢髙大度撫玆庶事如履薄臨深戰戰栗栗用周文小心詩之不識不知書之無偏無黨一彼此於胸臆捐好惡於心想眾棄而後加刑眾悅而後行賞弱其彊而治其亂伸其屈而直其枉故曰如衡如石不定物以限物之懸者輕重自見如水如鏡不示物以情物之鑑者妍蚩自生勿渾渾而濁勿皎皎而淸勿汶汶而暗勿察察而明𨿽冕旒蔽目而視於未形𨿽黈纊塞耳而聽於無聲縱心乎湛然之域遊神於至道之精扣之者應洪纖而效響酌之者隨深淺而皆盈故曰天之經地之寧王之貞四時不言而代序萬物無言而化成豈知帝力而天下和平

聖人大寶曰位賦

宋範仲淹聖人以正玆盛位禦彼兆民故稱之於大寶實守之於至仁保於域中旣永綏於南面貴乎天下自可象於北辰當其穆穆承幹巍巍立極必先安之於位然後崇之以徳闡玆神化旣天啟於一人固此鴻基方君臨於萬國念玆在玆髙而不危於以見大人之造於以見王化之基是謂國之寶也故得人皆仰之九五之尊求忠信而爲助億兆之上與慈儉以同施故能上配三無下安九有且無反以無側誠可大而可久愼終如始若難得以爲思持盈守成契不貪而是守則知稟其聖者於焉位昌寶其位者於焉化光斯位也旣首出於庶物其化也乃日聞於四方亦如位於髙明者天故生成而莫極位於博厚者地則養育於無疆夫如是則遐邇具瞻上下交泰言其寶則非常之寶謂其大則彊名之大寧慚希代間千載以居尊豈止連城鎭萬邦而攸賴大哉君以守位位以居君能辧方而是處則行教而有聞聖域旁連想善鄰而是比皇圖斯啟睹王度以爰分我後執契嗣文垂衣有位�光華於日月齊長久於天地赫赫鴻猷萬斯年兮光被

王者無外賦

前人穆穆皇皇爲天下王宅六合而化何有外育兆民而道本無疆廣若干坤曷有能逾之者明借日月曾無不照之方當其保安宗社混同中外運徳車而無不至焉辟義路而何其遠也普天率土盡關宵旰之憂九裔八蠻無非臣妾之者其仁蕩蕩其道平平視之不見尋之無邊誠厚載之象地亦洪覆之配天令出惟行寧分乎遠者近者徳廣所及但見乎無黨無偏若然則包括八紘牢籠九野惟善守於域內乃化成於天下萬邦同式孰謂乎限蠻隔羌四海爲家莫聞其彼眾我寡故得五兵不試四國是訛於以見上下交泰於以見遠近咸和九霄之皇澤下施無遠弗屆萬國之黔黎受賜其樂如何故知覃及鬼方守在海外書同文而車同軌地爲輿而天爲蓋如春之徳廣育而萬物咸亨若海之容處下而百川交會大矣哉自南自北覆之育之見兆民咸賴信一人不遺五霸不知據山河而一戰三王有道流聲教於四夷今我後寅奉三無光宅九有播皇風於無際守鴻圖而可久夫如是四海九州咸獻無疆之壽

位一天下之動賦

黃庭堅眾以一制位以時乘齊天下之所動非聖人而孰能撫臨大寶之崇體居其正宰制羣生之變終莫之陵惟玆生齒之繁難以統臨之者旣相感以情僞又弗同於趨捨必據要會以齊正雅是則制動居乎靜治眾由乎寡故崇髙莫大乘五位於域中𨿽參差不齊播一陶於天下盛徳之柄至尊之權操利勢以獨斷收治功於大全其變俗也偃之如艸其容民也蓋之若天一化遠近同心幅任重器以至隆莫或傾者定羣情之多異罔或紛然誠由或剛或柔有愚有智相奪以力相蒙以利使夫羣動之循聖必也大人之得位貴無倫而富無敵安以位中統有宗而會有元歸乎不二懿夫眾星紛錯也拱於辰而不亂羣陰變動也歸於陽而自卑況玆蠢動之紛若固賴聖人以一之是以居可致之位得大君之宜控飛龍以禦天物皆利見明大觀之在上民必風移用能大一統於�區齊萬殊於至術變則復貫繁而不失粲然道中和之域浩然趨仁義之實非得勢以來服𨿽嚴威而不率我所以宅萬乘尊安之地守之以仁合四方遠近之情定之於一或謂元元中宇蠢蠢方維約之以刑或不至驅之以善或不爲孰曰居位乃能宅斯殊不知歷在舜躬用作同民之術鼎遷周室誰爲禦眾之資非悅乎貴勢之獨尊所大乎凡民之一總使亂者樂以歸治邪者化而自董故聖人履盛位而立萬國之中以齊其動

大寶箴

陳彭年二儀之內最靈者人生民之中至大者君民旣可畏天亦無親所輔者徳所歸者仁恭己禦下輝光益新載籍斯在謀猷備陳內綏萬姓外撫百蠻治亂所始言動之間觀之則易處之甚難由是先哲諭彼投艱苟能慮末乃可防閒審求逆耳無惡犯顏旣庶而富教化乃施慈儉之政富庶之基鰥寡孤獨人之所悲發號施令宜先及之黃髮鮐背心實多知左右侍從何尙於玆瞻言百辟咸代天工儻無虛授可建大中克謹彰癉惟藉至公知人則哲聽徳則聰才固難備道亦少同葑菲罔捨杞梓乃充不扶自直惟蓬在麻非揀莫見惟金在沙參備顧問必辧忠邪獻替以正裨益無涯自匿艸澤亦有國華訪此髦士可拒朋家三章之立庶民作程欽哉卹哉可以措刑九伐之建寇孽是平本仁本義可以弭兵是爲齊禮亦曰好生有教無類自誠而明宗廟社稷饗之以恭宮室苑囿誡之在丰春搜秋狝不廢三農擊石拊石用格神宗使人以悅乃克成功治國以政罔或不從濟濟多士用之有光硜硜小器謀之弗臧忠言致益豈讓膏粱六藝爲樂寧後笙簧任賢勿貳堯所以昌攺過不吝湯所以王六合至廣萬匯攸多風俗靡一嗜欲相摩如馭朽索若防決河左契斯執六轡遂和導之以徳民免嬰羅不懈於位俗乃偃戈先王之訓罔不咸然吾君之治亦取斯焉小心翼翼終日幹幹三靈降鑑百祿無愆由玆率土永戴先天巍巍洪業億萬斯年

皇極賦

元汪克寬繄鴻蒙之未鑿兮閟瞢暗之昏渾迨太極之肇判兮廓旁魄而昆侖崇與卑之旣陳兮繄人文其朗宣孰主張是兮總九野之元元偉睿智之首出兮奠中區而建極履大寶之巍巍兮秉元聖之休徳侔大學於虞後兮至仁媲乎唐國作庶類之標準兮靡不於斯而作則實無偏而無陂兮恆特立乎中央羌至極而莫逾兮厥表正乎四方東西南北各止乎是兮俱輻輳而瞻望猶北辰之居其所兮爛眾星之環拱屋中髙而四下兮揭幹棟之獨聳任斯道而弗頗兮邦總總而歸往慨餘懷古先兮屢翹首而企踵禹浚川而疏洛兮睹神龜之負書背文自一而至九兮亶後皇之錫疇稽皇極之位於何而存兮儼五數之中居統八類而爲綱兮挈裘領於襟裾歷夏曁商兮斯理湮汨嗟周王之有道兮纘禹舊服釋累囚而訪箕兮演大法於簡策陳名言於不朽兮皦中天之日月道不虛行兮在乎其人武得之而致理兮�八百而永年五行順兮五事察八政厚兮五紀協斯皇極之所以立三徳以乂兮稽疑以明庶徵允念兮福極於以勸懲斯皇極之所以行噫後世之昏迷兮彜倫攸斁天不畀乎此疇兮乖往軌於初古舉世瞀瞀而倀倀兮象緯黯其失度嗟大中之是訓兮襲舛訛於訓詁彼優遊而姑息兮胡弗遵於王路宜孝元與代宗兮竟莫延於歷數惟蝌蚪之未昧兮尙斯文之可徵仰聖皇之禦極兮踐五位而文明由聖道之正直兮粵作則於八紘述敷言以爲世訓兮貽億代之媺聲顧鯫生之何幸兮將觀光於上京叩帝閽而獻頌兮慶四海之咸寧歌曰我皇在上亶明聖兮建其有極徳至盛兮參贊化育天地並兮四方取則無不敬兮寤寐禹箕爲龜鏡兮億萬斯年延福慶兮

保泰箴有

序

明王象節

自古所以維國體振人心者莫急於全盛之日而潛伏乎渙散懈弛之形何則殷憂多難庸愚驚焉熙洽恬愉聖�玩焉譬若太行羊腸謹於轡勒或無虞於登�而康衢有覆轍則忽而墮也吞天沃日愼其維�尙無慮於洪濤而平瀾有敗舟則狃而壞也殷宗納肜日之諫而消桑榖周宣有脫簪之警而遣采薇均爲中興尙矣不然開元天寶建中靖國豈非極盛際哉而一域不戒禍不旋踵可也夫我二祖興創聖統列聖茂衍鴻基皇上紹繹二十年於玆徳化翔洽威靈赫濯休容在列戎衣北面卽有一二烽燧之儆而陰陽內外截然界限不可謂非當保泰之時顧瑕颣漸萌精神漸隳風俗漸偸紀綱漸亂苟無桑土之謀不免厝火之禍敬循藿見少效虞箴其詞曰惟辟奉天爲君實難克艱厥後保泰爲先大象維何金甌常完九譯稽顙四國歌弦鳳鳴於岡嵩祝其年無平不陂無往不還黔黎鋤耰遂生戈鋋所以聖王日夕糾虔戶牖綢繆其忘永監仰觀盈虛俯勤宵旰九嬪八子寢豈不甘長樂昭陽樂豈不綿言念幾康勿溺便娟懼生鴆毒戒彼晏安晝日三接淸蹕常傳九塞三陲念念周旋以克長世太平永肩於赫皇明聖人當天勤政講學帝徳罔愆濟濟朝列夔龍同賢爰惟今日消長攸關願言保泰皇心無倦毋曰昌明輦轂之下或成蠻羌毋曰富有黔黎之賤或抗元首明明股肱惟泰則親毋令三事常隔九閽赫赫金城惟泰則豫弗使元良忽生間阻愼之又愼側席求理億萬斯年受天無斁小臣獻箴毋怠毋忽

保泰箴

劉孔當可畏非天可愛非時其倏其忽爲治爲圯皇皇泰運亦孔之昌豈不爾谷以豫以康顧此安兮危之所倚顧此存兮亡之所始譬彼行棋見在莫必累踦而勝食兩而失譬彼馳車惟厥所馭或險而戒或夷而躓蓋常人狃於眉睫而禍機伏於隱微惟兢兢其馭朽乃明明其丕基古我先王有懷如履衣袽未濟桑土未雨豈不馨格地祥天符曰余不徳胡以介玆豈不咸若羽毛肉角曰余小子孤寡不谷豈不率俾旅獒越雉曰余不及而享其贄蓋旱則資舟水則資車用持盈以豫而救傾以時嗚呼念哉治耶忽耶判若蒼素揆厥所由置惟人置何去何從孰臧孰否微臣獻箴以告丹陛

皇極總部雜錄春秋文曜鉤王者往也神所同往人所歸落管子乘馬篇無爲者帝爲而無以爲者王呂氏春秋下賢篇帝也者天下之所適也王也者天下之所往也荀子君道篇君者儀也儀正而景正淮南子原道訓泰古三皇得道之柄立於中央神與化遊以撫四方本經訓帝者體太一王者法陰陽主術訓人主之術處無爲之事而行不言之教淸靜而不動一度而不搖因循而任下責成而不勞言爲文章行爲儀表於天下泰族訓黃帝曰芒芒昧昧因天之威與元同气故同气者帝同義者王同力者霸無一焉者亡桓譚新論夫上古稱三皇五帝而次有三王五霸此皆天下君之冠首也獨斷上者尊位所在也太史令司馬遷記事當言帝則依違但言上不敢渫瀆言尊號尊王之義也天子父事天母事地兄事日姊事月常以春分朝日於東門之外示有所尊訓人民事君之道也秋夕夕月於西門之外別陰陽之義也文中子王道篇子曰昔有明王在上賞罰其有差乎元經褒貶所以代賞罰者也薛收曰今乃知天下之治聖人斯在上矣天下之亂聖人斯在下矣聖人達而賞罰行聖人窮而褒貶作皇極所以復建而斯文不喪也不其深乎魏相篇文中子曰元經有常也所正以道於是乎見義元經有變也所行有適於是乎見權權義舉而皇極立矣徵天命以正帝位以明神器之有歸此元經之事也兩同書人主者天下之表也

