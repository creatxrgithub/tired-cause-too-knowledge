

出繼部總論禮記

喪服夫爲人後者其妻爲舅姑大功

陳注

此舅姑謂夫之所生父母

又繼父不同居也者必嘗同居皆無主後同財而祭其祖禰爲同居有主後者爲異居陳

注母再嫁而子不隨往則此子與母之繼夫猶路人也故自無服矣今此子無大功之親隨母以往其人亦無大功之親故云同居皆無主後也於是以其貨財爲此子同築宮廟使之祭祀其先如此則是繼父同居其服期也異居有三一是昔同今異二是今𨿽同居卻不同財三是繼父自有子卽爲異居異居者服齊衰三月而已此云有主後者爲異居則此子有子亦爲異居也

又爲慈母后者爲庶母可也爲祖庶母可也

陳注

傳曰妾之無子者妾子之無母者父命之爲子母此謂爲慈母后者也若庶母嘗有子而子已死命他妾之子爲其後故云爲庶母可也若父之妾有子而子死己命己之妾子後之亦可故云爲祖庶母可也石梁王氏曰爲慈母后者爲庶母爲祖庶母后皆可謂旣是妾子此三母皆妾皆可以妾生之子爲後儀禮

喪服爲人後者

疏釋曰此出後大宗其情本疏故設文次在長子之下也按喪服小記云繼別爲大宗繼禰爲小宗大宗卽下文爲宗子齊衰三月彼云後大宗者則此所後亦後大宗者也傳曰何以三年也受重者必以尊服服之何如而可爲之後同宗則可爲之後何如而可以爲人後支子可也爲所後者之祖父母妻妻之父母昆弟昆弟之子若子注

若子者爲所爲後之親如親子疏

釋曰云何以

三年者以生己父母三年彼不生己亦爲之三年故發問比例之傳也云受重者必以尊服服之者答辭也雷氏云此文當云爲人後者爲所後之父闕此五字者以其所後之父或早卒今所後其人不定或後祖父或後曾髙祖故闕之見所後不定故也云何如而可爲之後問辭同宗則可爲之後答辭此問亦問比類以其取後取何人爲之答以同宗則可爲之後以其大宗子當收聚族人非同宗則不可謂同承別子之後一宗之內若別宗同姓亦不可以其收族故也又云何如而可以爲人後問辭云支子可也答辭以其他家適子當家自爲小宗小宗當收斂五服之內亦不可闕則適子不得後他故取支子支子則第二已下庶子也不言庶子云支子者若言庶子妾子之稱言謂妾子得後人適妻第二已下子不得後人是以變庶言支支者取支條之義不限妾子而已若然適子不得後人無後亦當有立後之義也云爲所後者之祖父母已下之親至若子謂如死者之親子則死者祖父母則當己曾祖父母齊衰三月也妻謂死者之妻卽後人之母也妻之父母昆弟昆弟之子並據死者妻之父母妻之昆弟昆弟之子於後人爲外祖父母及舅與內兄弟皆如親子爲之著服也若然上經直言爲人後不言爲父此經直言爲所後者之祖父母及妻及死者外親之等不言死者緦麻小功大功及期之骨肉親者子夏作傳舉疏以見親言外以包內骨肉親者如親子可知也

又繼母如母

疏釋曰繼母本非骨肉故次親母后謂己母早卒或被出之後繼續己母喪之如親母故云如母但父卒之後如母明父在如母可知下期章不言者舉父沒後明父在如母可知慈母之義亦然皆省文也故皆舉後以明前也若然直言繼母載在三年章內自然如母可知而言如母者欲見生事死事一皆如己母也傳曰繼母何以如母繼母之配父與因母同故孝子不敢殊也注

因猶親也疏

釋曰傳發問者以繼母本是路人

今來配父輒如己母故發斯問答云繼母配父卽是胖合之義旣與己母無別故孝子不敢殊異之也

又繼父同居者

疏釋曰繼父本非骨肉故次在女子子之下案郊特牲云夫死不嫁終身不攺詩共姜自誓不許再歸此得有婦人將子嫁而有繼父者彼不嫁者自是貞女守志亦有嫁者𨿽不如不嫁聖人許之故齊衰三年章有繼母此又有繼父之文也傳曰何以期也傳曰夫死妻子幼子無大功之親與之適人而所適者亦無大功之親所適者以其貨財爲之築宮廟歲時使之祀焉妻不敢與焉若是則繼父之道也同居則服齊衰期異居則服齊衰三月必嘗同居然後爲異居未嘗同居則不爲異居注妻謂年未滿五十子幼謂年十五已下子無

大功之親謂同財者也爲之築宮廟於家門之外神不歆非族妻不敢與焉恩𨿽至親族已絕矣天不可二比以恩服爾未嘗同居則不服之疏釋曰

何以期也者以本非骨肉故致問也傳曰已下並是引舊傳爲問答自此至齊衰期謂子家無大功之內親繼父家亦無大功之內親繼父以財貨爲此子築宮廟使此子四時祭祀不絕三者皆具卽爲同居子爲之期以繼父恩深故也言妻不言母者已適他族與己絕故言妻欲見與他爲妻不合祭己之父故也云異居則服齊衰三月必嘗同居然後爲異居者此一節論異居繼父言異者昔同今異謂上三者若闕一事則爲異居假令前三者皆具其後或繼父有子卽是繼父有大功之內親亦爲異居矣知此父死爲之齊衰三月入下文齊衰三月章繼父是也云必嘗同居然後爲異居者欲見前時三者具爲同居後三者一事闕卽爲異居之意云未嘗同居則不爲異居謂子初與母往繼父家時或繼父有大功內親或己有大功內親或繼父不爲己築宮廟三者一事闕𨿽同在繼父家亦名不同居繼父全不服之矣釋曰鄭知妻謂年未滿五十者案內則妾年五十閉房不復禦何得更嫁故未滿五十也云子幼謂年十五已下者案論語云可以托六尺之孤鄭亦云十五已下知者見周禮鄕大夫職云國中自七尺以及六十野自六尺以及六十有五皆徵之七尺謂年二十六尺謂年十五十五則受徵役何得隨母則知子幼十五已下言已下則不通十五以其十五受徵明據十四至年一歲已上也云大功之親謂同財者下記云小功已下爲兄弟則小功已下疏故得兄弟之稱則大功之親容同財共活可知云爲之築宮廟於家門之外者以其中門外有己宗廟則知此在大門外築之也必在大門外築之者神不歆非族故也若在門內於鬼神爲非族恐不歆之是以大門外爲之隨母嫁得有廟者非必正廟但是鬼神所居曰廟若祭法云庶人祭於寢也神不歆非族大戴禮文云夫不可二者據傳云妻明據繼父而言以其與繼父爲妻不可更於前夫爲妻而祭故云夫不可二也云此以恩服爾者並解爲繼父期與三月云未嘗同居則不服之者以其同居與異居有服明未嘗同居不服可知

又爲人後者爲其父母報

疏釋曰此謂其子後人反來爲父母在者欲其厚於所後薄於本親抑之故次在孫後也若然旣爲本生不降斬至禫杖章者亦是深抑厚於大宗也言報者旣深抑之使同本疏往來相報之法故也傳曰何以期也不貳斬也何以不貳斬也特重於大宗者降其小宗也爲人後者孰後後大宗也曷爲後大宗大宗者尊之統也禽獸知母而不知父野人曰父母何算焉都邑之士則知尊禰矣大夫及學士則知尊祖矣諸侯及其大祖天子及其始祖之所自出尊者尊統上卑者尊統下大宗者尊之統也大宗者收族者也不可以絕故族人以支子後大宗也適人不得後大宗注

都邑之士則知尊禰近政化也大祖始封之君始祖者感神靈而生若稷契也自由也及始祖之所由出謂祭天也上猶遠也下猶近也收族者謂別親疏序昭穆大傳曰系之以姓而弗別綴之以食而弗殊𨿽百世婚姻不通者周道然也

又繼父不同居者

注嘗同居今不同疏

釋曰此則期章云必嘗同居

然後爲異居者也但章皆有傳惟庶人爲國君及此繼父不傳者以其庶人已於寄公與上下舊君釋訖繼父已於期章釋訖是以皆不言也

又爲人後者爲其昆弟

疏釋曰在此者以其小宗之後大宗欲使厚於大宗之親故次之在從父昆弟之下傳曰何以大功也爲人後者降其昆弟也

疏釋曰案下記云爲人後者於昆弟降一等者故大功也若然於本宗余親皆降一等也

又爲人後者於兄弟降一等報於所爲後之兄弟之子若子注

言報者嫌其爲宗子不降疏

釋曰謂支子爲大

宗子後反來爲族親兄弟之類降一等云於所爲後之兄弟之子若子者此等之服其義已見於斬章云言報者嫌其爲宗子不降者以其出降本親又宗子尊重恐本親爲宗子有不降服之嫌故云報以明之言報是兩相爲服者也春秋四傳

躋僖公春秋文公二年八月丁卯大事於大廟躋僖公左傳逆祀也於是夏父弗忌爲宗伯尊僖公且明見曰吾見新鬼大舊鬼小先大後小順也躋聖賢明也明順禮也君子以爲失禮禮無不順祀國之大事也而逆之可謂禮乎子𨿽齊聖不先父食久矣故禹不先鯀湯不先契文武不先不窋宋祖帝乙鄭祖厲王猶上祖也是以魯頌曰春秋匪解享祀不忒皇皇后帝皇祖后稷君子曰禮謂其后稷親而先帝也詩曰問我諸姑遂及伯姊君子曰禮謂其姊親而先姑也仲尼曰臧文仲不仁者三不知者三下展禽廢六關妾織蒲三不仁也作虛器縱逆祀祀爰居三不知也公羊傳大事者何大祫也大祫者何合祭也其合祭柰何毀廟之主陳於太祖未毀廟之主皆升合食於太祖五年而再殷祭躋者何升也何言乎升僖公譏何譏爾逆祀也其逆祀者何先禰而後祖也谷梁傳大事者何大是事也著祫嘗祫祭者毀廟之主陳於太祖未毀廟之主皆升合於太祖躋升也先親而後祖也逆祀也逆祀則是無昭穆也無昭穆則是無祖也無祖則無天也故曰文無天無天者是無天而行也君子不以親親害尊尊此春秋之義也胡傳有事者時祭大事祫也合羣廟之主食於太廟升僖於閔之上也閔僖二公親則兄弟分則君臣以爲逆祀者兄弟之不先君臣禮也君子不以親親害尊尊故左氏則曰祀國之大事而逆之可乎子𨿽齊聖不先父食久矣公羊則曰其逆祀先禰而後祖也谷梁則曰逆祀則是無昭穆也無昭穆則是無祖也閔僖非祖禰而謂之祖禰者何臣子一例也夫有天下者事七世諸侯五世說禮者曰世指父子非兄弟也然三傳同以閔公爲祖而臣子一例是以僖公父視閔公爲禮而父死子繼兄亡弟及名號𨿽不同其爲世一矣大

全何氏曰僖公閔兄不得爲父子嘗爲臣繼閔而立廟坐宜次閔下範氏曰僖公𨿽長已爲臣矣閔公𨿽小已爲君矣臣不可以先君猶子不可以先父故以昭穆父祖而諭臨川吳氏曰閔僖曾爲君臣義同父子閔猶父也僖猶子也躋僖於閔之上是先子後父也劉氏曰僖公於閔非父子也然與親父子相襲無以異臣子一體也君之則我以臣事之父之則我以子奉之是故爲人後者則爲之子矣彼不以子繼父則必以臣繼君君臣猶父子則父子猶君臣也舜之有天下祖顓頊而宗堯堯非同姓也受國焉爾非同姓尙宗之況親親乎蜀孫氏曰世與昭穆云者據父子之正而言也若兄弟則昭穆同不得以世數之矣髙氏曰父子相繼禮之常也至於傳之兄弟則亦不得已焉耳旣授以國則所傳者𨿽非子亦猶子道也傳之者𨿽非其父亦猶父道也漢之惠文亦兄弟相繼而當時議者推文帝上繼髙祖而惠帝親受髙祖天下者反不得與昭穆之正至於光武當繼平帝又自以世次當爲元帝後皆背經違禮而不可傳者也凡人君以兄弟爲後者必非有子者也引而爲嗣臣子一體矣而當嗣者反以兄弟之故不繼所受國者而繼先君則是所受國者竟莫之嗣生則以臣子事之死則以兄弟治之忘生倍死況己實受之後君今乃自繼先君不惟棄後君命己之意又廢先君傳授之命人民土地則歸之己而父子之禮則恥不爲此皆不可者也豈所以重受國之意也

仲嬰齊卒春秋成公十有五年春王三月乙巳仲嬰齊卒公羊傳仲嬰齊者何公孫嬰齊也公孫嬰齊則曷爲謂之仲嬰齊爲兄後也爲兄後則曷爲謂之仲嬰齊爲人後者爲之子也爲人後者爲其子則其稱仲何孫以王父字爲氏也然則嬰齊孰後後歸父也歸父使於晉而未反何以後之叔仲惠伯傅子赤者也文公死子幼公子遂謂叔仲惠伯曰君幼如之何願與子慮之叔仲惠伯曰吾子相之老夫抱之何幼君之有公子遂知其不可與謀退而殺叔仲惠伯弒子赤而立宣公宣公死成公幼臧宣叔者相也君死不哭聚諸大夫而問焉曰昔者叔仲惠伯之事孰爲之諸大夫皆雜然曰仲氏也其然乎於是遣歸父之家然後哭君歸父使乎晉還自晉至檉聞君薨家遣墠帷哭君成踴反命於介自是走之齊魯人徐傷歸父之無後也於是使嬰齊後之也谷梁傳此公孫也其曰仲何也子由父疏之也胡傳嬰齊者公子遂之子公孫歸父之弟也歸父出奔齊魯人徐傷其無後也於是使嬰齊後之故書曰仲嬰齊此可謂亂昭穆之序失父子之親者以后歸父則弟不可爲兄嗣以後襄仲則以父字爲氏亦非矣大

全杜氏曰嬰齊襄仲子歸父弟宣十八年逐東門氏旣而使嬰齊紹其後曰仲氏何氏曰弟無後兄之義爲亂昭穆之序失父子之親故不書仲孫明不與子爲父孫問書仲嬰齊與叔老無異矣何以見譏其爲兄後乎茅堂胡氏曰嬰齊乃公子遂之子當稱公孫今魯人以之後歸父書曰仲見其以父字爲氏可謂亂昭穆之序矣何氏謂不言仲孫明不與子爲父孫按魯自有仲孫蔑叔孫豹故叔彭生叔老不言叔孫則仲嬰齊宜亦不書孫矣

劉氏曰谷梁謂子由父疏不得稱公孫則歸父何故稱公孫乎廬陵李氏曰以仲遂生而賜氏俾世其卿之說考之則仲固爲族無可疑矣故劉炫曰仲遂受賜爲仲氏故子孫稱仲氏是也谷梁說尢失之漢班固白虎通

封公侯始封諸侯無子死不得與兄弟何古者象賢也弟非賢者子孫春秋傳曰善善及子孫不言及昆弟昆弟尊同無相承養之義以閔公不繼莊公也昆弟不相繼之義至繼體諸侯無子得及親屬者以其俱賢者子孫也重其先祖之功故得及之禮服傳曰大宗不可絕同宗則可以爲後爲人作子何明小宗可以絕大宗不可絕故捨己之父往爲後於大宗所以尊祖重不絕大宗也春秋傳曰爲人後者爲人子者繼世諸侯無子又無弟但有諸父庶兄當誰庶與兄推親之序也王者受命而作興滅國繼絕世何爲先王無道妄殺無辜及嗣子幼弱爲彊臣所奪子孫皆無罪囚而絕重其先人之功故復立之論語曰興滅國繼絕世誅君之子不立者義無所繼也諸侯世位象賢也今親被誅絕也蔡邕獨斷

爲後論文帝弟𨿽在三禮兄弟不相爲後文帝卽髙祖子於惠帝兄弟也故不爲惠帝後而爲第二宣帝弟次昭帝史皇孫之子於昭帝爲兄孫以系祖不得上與父齊故爲七世光武𨿽在十二於父子之次於成帝爲兄弟於哀帝爲諸父於平帝爲父祖皆不可爲之後至元帝於光武爲父故上繼元帝而爲九世故河圖曰赤九世會昌謂光武也十世以光謂孝明也十一以興謂孝章也成𨿽在九哀𨿽在十平𨿽在十一不稱次唐杜氏通典

爲人後總論周制爲人後者子夏曰何如而可爲之後同宗則可爲之後何如而可以爲人後支子可也又曰爲人後者孰後後大宗也曷爲後大宗也尊之統也禽獸知母而不知父野人曰父母何算焉都邑之士則知尊禰矣大夫及學士則知尊祖矣諸侯及其太祖天子及其始祖之所自出尊者尊統上卑者尊統下大宗者尊之統也大族者收族者也不可以絕故族人以支子後大宗也嫡子不得後大宗也漢石渠議大宗無後族無庶子己有一嫡子當絕父祀以後大宗不戴聖云大宗不可絕言嫡子不爲後者不得先庶耳族無庶子則當絕父以後太宗聞人通漢云大宗有絕子不絕其父宣帝制曰聖議是也魏劉徳問以爲人後者支子可也長子不以爲後同宗無支子惟有長子長子不後人則大宗絕後則違禮如之何田瓊答曰以長子後大宗則成宗子禮諸父無後祭於宗家後以其庶子還承其父晉範汪祭典云廢小宗昭穆不亂廢大宗昭穆亂矣先王所以重大宗也豈得不廢小宗以繼大宗乎漢家求三代之後弗得此不立大宗之過也豈不以宗子廢絕圖籍莫紀若常有宗主𨿽喪亂要有存理或可分布掌錄或可藏之於名山設不盡在決不盡失且同姓百代不婚周道也而姓自變易何由得知一已不知或容有得婚者此大違先王之典而傷自然之理由此言之宗子之重於天下久矣汪子寧以爲父母生之續莫大焉三千之罪無後爲重夫立大宗所以銓序昭穆彌淪百代系之以姓而弗別綴之以食而弗殊禮盡於此義誠重矣方之祖考於斯爲薄若今捨重適輕違親就疏則是生不敬養沒不敬享生人之本不盡孝子之事靡終非所以通人子之情爲經代之典夫嫡子存則奉養有主嫡子亡則蒸嘗靡寄是以支子有出後之義而無廢嫡之文故嫡子不得後大宗但云以支子繼大宗則義已暢矣不應復云嫡子不得繼大宗此乃小宗不可絕之明文也若無大宗惟不得收族耳小宗之家各統昭穆何必亂乎汪又曰大宗者人之本也尊之統也人不可以無其本所以立大宗也上理祖禰尊尊之道著矣下理子孫親親之義明矣傍理昆弟天倫之理達矣存則合族以食序以昭穆導以徳行別以禮義沒則禘祭太祖陳其親疏殤與無服莫不咸在此則孝子之事終矣立人之道竭矣小宗之家五代則遷安知始祖之所從出宗祀之所由來敬宗所以尊祖禰不爲重乎然要當以穆繼昭旣明大宗不可以絕則支子當有繼祖是無父者矣

出後子爲本親服議晉武帝太康中尙書令史遂殷表云父翔少繼叔父榮榮早終不及持重今祖母姜亡主者以翔後榮從出降之制斷殷爲大功假二十日愚以爲翔旣不及榮持重服𨿽名戶別繼奉養姜故如親子便依降例情制爲輕且因是翔之嫡子應爲姜之嫡孫乞得依令遣寧去職尙書奏禮無不及還重之制翔自應降姜殷無緣還重詔可賀循爲後服議按喪服曰爲人後者於兄弟降一等報於所爲後之子兄弟若子時人論者多以爲後者子孫皆計本親而降意所不安或曰嫡子不爲人後者直謂己嫡不以出後當以支子耳無明於後者之子見捨本親何以言不得爲人後耶答曰五服之制其屬有六一去本系以名爲正名正則男女有別上下不悖若假之以號者則輕其權定之以名者則尊其統故曰有嫡子者無嫡孫何爲言無正以不得名之不得名之則卑其服若得名之則重其制此之有無尊卑之宜則是彼之後者嫡庶之例也至於庶子爲後稱名不言孝爲墠而祭以其尙有貳志不專故也其子則定名而處廟以爲彼情可制此義宜惇故也豈非顧本有已復統有節哉或曰所後在五服之外父制周年而已無服疏親戚之恩非先聖之意耶答曰何爲其然禮有節權恩義相顧爲所生無絕道其餘皆宜權制也夫初出後者離至親之側爲別宗之冑闕晨�之歡廢終養之道顧復之恩靡報罔極之情莫伸義𨿽從於爲後恩實降於本親故有一降之差若能專心所繼後者之子上有所承於今爲同財之密顧本有異門之疏若以父服輒當後者至於生不及祖父母諸昆弟父有重制而已無服又出母齊衰而杖其子又不從服今出後者於父母乃爲不杖之周恐其子不得反重也禮失於煩故約以取通是以後者之子出母之孫其禮闕而不載生在他邦父已不稅其義幽而不彰旣以不疑父之出母何獨遲疑別宗之祖耶服之所降其品有四君大夫以尊降公子大夫之子以厭降公之昆弟以旁尊降爲人後者女子子嫁者以出降四降之名同止一身出者之子豈當獨以爲傳代稱乎生長於外不得言出猶繼父未嘗同居不爲異也又父報出子誠是疏己稠彼子以父爲旁尊則知所天在此初出情重故不奪其親而與其降承出之後義漸輕疏而絕其恩絕其恩者以一其心其心一則所後親所後親則祭祀敬祭祀敬則宗廟嚴宗廟嚴則社稷重重社稷以尊百姓齊一身以肅家道此殆聖人之意也宋崔凱喪服駁云代人或有出後大宗者還爲其祖父母周與女子子出適不降其祖同義凱以爲女子出適人有歸宗之義故上不降祖下不降昆弟之爲父後者今出後大宗大宗尊之統收族者也故族人尊之百代不遷其父母報之周所謂尊祖故敬宗也又曰持重於大宗降其小宗降其小宗還當爲其祖父母大功耳又云代人有出爲大宗後還爲其父母周其子從服大功者凱以爲經文爲人後者爲其父母周爲其兄弟降一等此指爲後者身也不及其子則當以其父所後之家還計其親疏爲服紀耳按晉劉智釋疑或問禮爲人後者爲當惟出子一身還本親也魯國孔正陽等議以爲人後者服所後之親若子爲其本親降一等不言代降一等者以至其子以義斷不復還本親故也禮云若子者則於本父母不若子矣劉智又按禮爲人後者於兄弟降一等此出子及其子孫皆爲人後者也甲無後故乙爲之後乙之子孫皆去其親往爲甲後皆當稱爲人後服本親不傷於後者若子則其孫亦然矣本親有自然之恩降一等足以明所後者爲重無緣得絕之矣儒林掾謝襲稱學士張檐之從祖母丁喪士本是親祖母亡父出後求詳禮典輒�助教陳福議當諸出爲人後者還服本親皆降一等自爲後者之身及爲後者之子追服大功如福議則檐之不應廢業王彪之答如所云族人後大宗者出後者子於本祖無服孫不服祖於情不安是以諸儒之說義旨總謂爲人後者𨿽在五服之外皆降本親一等無孫不服本祖之條按記云夫爲人後其妻爲舅姑大功鄭元云不二降也其妻於舅姑義服猶不二降況其子孫骨肉至親便當無服乎禮疑則重義例亦明如禮之例諸出後者及子孫還服本親於所後者有服與無服皆同降一等謂檐之當服大功

出後者爲本父母服議晉王冀按喪服云爲人後者其爲父母持重於大宗者降其小宗也按經傳爲人後者固自降其親也所以降其親者已受重於大宗必爲所後之父服斬故也制其體例若受重於大宗而不爲所後之父服斬則自非經所謂爲人後者之義也凡旣受命出爲人後而不爲所後之父制服固非禮也還爲其親斬亦非禮也均其失寧居過重無居過輕夫恩由義厭情爲禮黜是以五服之疏屬有相爲重者矣天性之父子有相爲輕者矣屈伸進退有自來也今奉義則已不爲所後之父服崇恩復不成所生之喪二者�闕未知其詳將何所居且傳敍經意但爲旣後大宗無二斬之道非不斬之制也談者不疑爲後而不爲所後制服爲非禮乃謂反服其親爲傷教斯蓋惑之大者也若不服所後之父復抑其反崇本恩則是凡爲後之子可有不服三年之理也愚謂爲後之子及所後服重則宜如禮降其所生若不及其所後制服則宜還爲其親服斬考之義例卽知人心在可通矣

養兄弟子爲後後自生子議東晉成帝咸和五年散騎侍郎賀喬妻於氏上表云妾昔初奉醮歸於賀氏後嗣不殖母兄羣從以妾犯七出數告賀氏求妾還妾姑薄氏過見矜湣無子歸之天命婚姻之好義無絕離故使夫喬多立側媵喬仲兄羣哀妾之身恕妾之志數謂親屬曰於新婦不幸無子若羣陶新婦生前男以後當以一子與之陶氏旣產澄馥二男其後子輝再孕羣卽白薄若所育是男以乞新婦妾敬諾拜賜先爲衣服以待其生輝生之日洗浴斷臍妾卽取還服藥下乳以乳之陶氏時取孩抱羣恆訶止婢使有言其本末者羣輒責之誠欲使子一情以親妾而絕本恩於所生輝百餘日無命不育妾誠自悲傷爲之憔悴姑長上下益見矜憐羣續復以子率重見鎭撫妾所以訖心盡力皆如養輝故率至於有識不自知非妾之子也率生過周而喬妾張始生子纂於時羣尙平存不以爲疑原薄及羣以率賜妾之意非惟以續喬之嗣乃以存妾之身妾所以得終奉烝嘗於賀氏緣守羣信言也率年六歲纂年五歲羣始喪亡其後言語漏泄而率漸自嫌爲非妾所生率旣長與妾九族內外修姑姨之親而白談者或以喬旣有纂其率不得久安爲妾子若不去則是與爲人後去年率卽歸還陶氏喬時寢疾曰吾母兄平生之日所共議也陌上游談之士遽能深明禮情當與公私共論正之尋遂喪亡率旣年小未究大義動於遊言無以自處妾亦婦人不達典儀惟以聞於先姑謂妾養率以爲己子非所謂人後也妾受命不天嬰此煢獨少訖心力老而見棄曾無蜾羸式谷之報婦人之情能無怨結謹備論其所不解六條其所疑十事如左夫禮所謂爲人後者非養子之謂而世之不深按禮文恆令此二事以相疑亂處斷所以大謬也凡言後者非並時之稱明死乃主喪生不先養今乃以生爲人子亂於死爲人後此妾一不解也今談者以喬自有纂不嫌率還本也原此失禮爲後之意傳曰爲人後者孰後後大宗也今喬上非大宗率不爲父後何系於有纂與無纂乎此妾二不解也夫以支子後大宗者爲親屬旣訖無以序昭穆列親疏故系之以宗使百代不遷故有立後之制今以兄弟之子而比之族人之子後大宗此妾三不解也凡爲後者降其本親一等以成人之性奉父母之命而出身於彼豈不異嬰孩之質受成長於人不識所生惟識所養者乎鄙諺有之曰黃雞生卵烏雞伏之但知爲烏雞之子不知爲黃雞之兒此言𨿽小可以諭大今以義合之後比成育之子此妾四不解也禮傳曰爲人後者爲所後祖父母妻妻之父母昆弟昆弟之子若子若子者義比於子而恩非子也故曰爲後者異於爲子也今乃以爲後之公義奪育養之至恩此妾五不解也與爲人後者自謂大宗無後族人旣已選支子爲之嗣矣今人之中或復重爲之後後人者不二之也自非殉爵則必貪財其舉不主於仁義故尢之也非謂如率爲嫡長先定庶少後生而當以爲譏此妾六不解也妾又聞父母之於子生與養其恩相半豈胞胎之气重而長養之功輕孔子曰子生三年然後免於父母之懷故服三年詩曰父兮生我母兮鞠我長我育我顧我畜我出入腹我欲報之徳昊天罔極凡此所嘆皆養功也螟蛉之體化爲蜾裸班氏之族乳虎紀焉由此觀之哺乳之義參於造化也今率𨿽受四體於陶氏而成發膚於妾身推嬠居濕分肌損气二十餘年已至成人豈言在名稱之間而忘成育之功此妾一疑也夫人道之親父子兄弟夫妻皆一體也其義父子手足也兄弟四體也夫妻判合也夫惟一體之親故曰兄弟之子猶己子故以相字也今更以一體之親擬族人之疏長養之實比出後之名此妾二疑也夫子之於父母其情一也而有以父之尊厭母之親以父之故斷母之恩以父之命替母之禮其義安取蓋取尊父命也凡嫡庶不分惟君所立是君命制於臣也慈母如母生死弗怠是父命之行於子也妾之母率尊命則由羣之成言本義則喬之猶子計恩則妾之懷抱三者若此而今棄之此妾三疑也諸葛亮無子取兄瑾子喬爲子喬本字仲愼及亮有子瞻以喬爲嫡故攺字伯松不以有瞻而遣喬也蓋以兄弟之子猶己子也陳壽云喬卒之後諸葛恪被誅絕嗣亮旣自有後遣喬子舉還嗣瑾祀明恪不絕嗣則舉不得還亮近代之純賢瑾正達之士其兄弟行事如此必不陷子弟於不義而犯非禮於百代此妾四疑也春秋傳曰陳女戴嬀生桓公莊姜以爲己子取而字之傳又曰爲人後者爲之子往而承之也取而字之者母也往而承之者子也在母母之仁也則蜾羸之育螟蛉在子子之義也則成人之後大宗也苟能別以爲己子與爲後之子不同文也則可與求禮情矣以義相況則宗猶父也父猶母也莊姜可得子戴嬀之子系之於夫也兄弟之子可以爲子系之於祖名例如此而論者弗尋此妾五疑也董仲舒一代純儒漢朝每有疑議未嘗不遣使者訪問以片言而折中焉時有疑獄曰甲無子拾道旁棄兒乙養之以爲子及乙長有罪殺人以狀語甲甲藏匿乙甲當何論仲舒斷曰甲無子振活養乙𨿽非所生誰與易之詩云螟蛉有子蜾裸負之春秋之義父爲子隱甲宜匿乙詔不當坐夫異姓不相後禮之明禁以仲舒之博學豈暗其義哉蓋知有後者不鞠養鞠養者非後而世人不別此妾六疑也又一事曰甲有子乙以乞丙乙後長大而丙所成育甲因酒色謂乙曰汝是吾子乙怒杖甲二十甲以乙本是其子不勝其忿自告縣官仲舒斷之曰甲生乙不能長育以乞丙於義已絕矣𨿽杖甲不應坐夫拾兒路旁斷以父子之律加杖所生附於不坐之條其爲予奪不亦明乎今說者不達養子之義惟亂稱爲人後此妾七疑也漢代秦嘉早亡其妻徐淑乞子而養之淑亡後子還所生朝廷通儒移其鄕邑錄淑所養子還繼秦氏之祀異姓尙不爲嫌況兄弟之子此妾八疑也吳朝周逸博達古今逸本左氏之子爲周氏所養周氏又自有子時人不達者亦譏逸逸敷陳古今故卒不復本姓識學者咸謂爲當矣此妾九疑也爲人後者止服所後而爲本父服周一也女子適人降所生二也爲父後者爲出母無服三也諸侯之庶子不得服其母四也庶子爲王不敢服其母五也凡此五者非致人情禮稱以義斷恩節文立焉率情立行者蠻貊之道也患世人未能錯綜禮文表裏仁義亂於大倫故漢哀以諸侯嗣天子各還尊其私親以爲得周公嚴父之義而不知其大悖國典夫未名之子死而不哭旣名之後哭而不服三殤之差及至齊斬所稟所受其體一也而長幼異制等級若此又今世人生子往往有殺而不舉者君子不受不慈之責有司不行殺子之刑六親不制五服之哀賓客不修弔問之禮豈不以其蠢爾初載未夷於人乎生而殺之如此生而棄之受成長於他人則追名曰本吾子也乃全責以父子之恩自同長養之功此妾十疑也�下太常廷尉禮律博士按舊典決處上博士杜瑗議云夫所謂爲人後者有先之名也言其旣沒於以承之耳非�存之稱也率爲喬嗣則猶吾子羣之平素言又惻至其爲子道可謂備矣而猥欲同之與爲人後傷情棄義良可悼也昔趙武之生濟由程嬰嬰死之日武爲服喪三年夫異姓名義其猶若此況骨肉之親有顧復之恩而無終始之報凡於氏所據皆有明證議不可奪廷史陳序議令文無子而養人子以續亡者後於事役復除無回避者聽之不得過一人令文養人子男後自有子男及閹人非親者皆別爲戶按喬自有子纂率應別爲戶尙書張闓議賀喬妻於氏表與羣妻陶辭所稱不同陶辭喬妻於氏無子夫羣命小息率爲喬嗣一年喬妾張生纂故驃騎將軍顧榮謂羣喬已有男宜使率還問與爲人後者不同故司空賀循取從子紘爲子鞠養之恩皆如率循後有晚生子遣紘歸本率今欲喬卽便見遣於表養率以爲己子非謂爲人後立六義十疑以明爲後不�存之稱生言長嫡死乃言後存亡異名又云乞養人子而不以爲後見於何經名不虛立當有所附於古者無此事也今人養子皆以爲後於又云爲人後者族人選支子爲之嗣非謂如率爲嫡先定庶幼後生而以爲譏此乃正率宜去非所以明其應畱也且率以若子之輕義奪至親之重恩是不可之甚也於知禮無養子之文故欲因今世乞子之名而博引非類之物爲諭謂養率可得自然成子避其與後之譏乎丹陽尹臣謨議按於所陳𨿽煩辭博稱�非禮典正義可謂欲之而必爲之辭者也臣按尙書闓議言辭淸允折理精練難於之說要而合典上足以重一代之式愚以爲宜如闓議

出後子爲本庶祖母服議晉劉氏問曰弟子遭所生母艱弟子有兒出後伯父承嫡當心喪三月不徐邈答曰庶祖母服禮無正條往年臨川王服太妃已爲成制今出後承嫡者當依爲人後降本親一等宜制大功九月宋庾蔚之謂庶子爲父後不得服其所生以服廢祭故也已出伯父卽爲祖嫡何由得服父之所生乎

爲庶子後爲庶祖母服議晉王冀答劉系之問云凡不繼大宗而立後及爲後而不爲所後制服皆非禮也然據已爲後則不得不從爲後之制若庶子立後不繼祖宗己服無重可傳亦何居而不服庶子若先受重承事則制有疑謂當與庶祖母同宋庾蔚之謂所後父若承祖後則己不得服庶祖母也父不承重己得爲庶祖母一周庶無傳祭故不三年也

居所後父喪有本親喪服議晉韓康伯問荀訥云有人奉其伯後服制未除復有本父喪當復應還所生兩處作喪位不若作堊室今當服斬先斬以居堊耶答曰今身有所後重服未練𨿽有所生之喪無所攺易旣練則當服周布冠幘首絰齊衰先喪旣練已有堊室惟當服周以居之耳不復還本家作喪位韓重問旣爲人後先服重制豈當有攺然今要當有時還本哭臨並本親赴弔不設喪位情爲不安可於本親兄弟次作堊室歸來處之不荀重答意謂身有所後重服當不得復於本兄弟廬次作堊室歸可設哭位而已宋庾蔚之謂禮齊衰斬衰之受服大功變旣練之服計縷升數從其粗者若升數同則不變絰帶而已今代則不然應別制本親周服還本家則著之時代不同不得全依禮今以堊室爲對弔之所故應還本家立堊室在諸弟之下以受弔設使本家遠便當於別室不得於所後靈前受本親喪之弔

出後者卻還爲本父服及追服所後父議或問許猛云爲人後時有昆弟後昆弟亡無後當得還不若得還爲主不猛答云喪服傳曰何如而可以爲人後支子可也嫡子不得後大宗然大宗𨿽重猶不奪己之正以後之也推此而論小宗無支子則大宗自絕矣子不絕父之後本家無嗣於義得還出後者還本追服或曰甲有子丙後叔父乙甲死丙已降服周涉數年乙之妻又亡丙服父在爲母之服今叔父自有子丙旣還本當追報甲三年服不若遂卽吉則終身無斬衰之服博士曹述初議曰禮大宗無子族人以支子後之不爲小宗立後明棄親卽疏叔非大宗又年尙少自可有子甲以丙後非禮也子從父此命不得爲孝父亡則周叔妻死制母服於義謬也今歸本宜制重以全父子之道或難曹曰禮日月過而後聞喪則有稅服當聞喪之日哀情與始遭喪同是以聞喪或在數十年後猶追服重甲死丙卽知喪哀情已敍爲出後降周者服制耳三年之喪稱情而立聞父喪積年哀戚久除今更制重是服非稱情之義若依稅服失其類矣且子爲父不過再周丙嘗爲甲已服周矣今復制重是子爲父服三周也豈禮意乎答曰丙於禮無後乙之義丙旣不得成重制於乙又闕父子之道人子之情豈得無追遠之至戚乎就使情輕於日月已過而後聞喪服父之禮寧可便廢今以哀戚久除方制重服爲難過矣父之於子兼尊親之至重禮制斬衰三年明其兼重也齊衰周服非所以崇尊親之至重丙𨿽嘗爲甲服周豈禮也哉而數以爲父三周乎或難曰禮婦人有父喪未練而夫家遣之則爲父服三年旣練而見遣則已猶如爲人後者亦爲所後斬衰三年爲父服周服制旣同則義可相準若甲死未練而丙歸則應爲三年今喪已久於禮不應追服答曰禮婦人適人則降父服周爲夫三年旣練而見遣父服除矣重制已成於夫故𨿽及父母之家父亡不得復爲父服三年不二斬之義也婦人於禮得成其重制於夫丙於禮無後乙之義𨿽甲喪久除而丙歸旣已不得成重於乙今又不爲甲追制重服是丙爲人子終無服父之道也張湛爲曹曰禮所稱爲人後後大宗所以承正統若非大宗之主所繼非正統之重無相後之義今乙𨿽無子於禮不應取後於甲甲之命丙丙之後甲皆爲違禮若如前議則兄弟以子相養者代代有之此輩甚眾時無譏議蓋同系一祖兄弟所生猶如己子非犯禮違義故也𨿽非禮之正義亦是一代成制由來故事豈可以甲命獨爲非理丙從便爲失道此之得失自當與代人共之耳今所疑於丙旣當持服與不議者以爲丙歸宜制重引稅服爲例恐非明證夫稅服者自謂日月已過而後聞喪聞喪之日卽初死之時爲制服之始今月數得全哀情得敍爲人後者父終則盡心極哀但逼於所後抑情降服以尊父命及其還歸論喪則已積年卽事則必有降殺而方復追所謂不稱情者矣過時而不知喪則是平吉之人旣初聞之則同於始死與喪過而歸何得爲例若謂丙旣不得全重制於乙又闕子道於甲故更服重卽所謂全父子之道猶非稅服乎又設難云婦人父喪旣練而見遣爲父服周以準爲人後者旣還所生父喪已久於禮不追此議何疑答曰正以婦人得成制於夫丙不得成重制於乙今丙於禮誠無後乙之義然據受父命爲人子與婦人出適者皆爲本親降服一等爲所後及夫制服三年其義正同也今以婦人旣練見遣重制已成於夫故不爲父三年今謂丙本不應爲乙後然丙旣奉命爲乙子則許其降本親之服及其喪過而歸則重制成於所後矣若不服重制其本親乃豈可終身無斬衰之服直是率懷而言無所依據耳又範寧問孔徳澤云甲無子取其族子乙爲後所生父沒降服周甲晚自生子乙歸本家後甲終乙當有服不若服當制何服孔答曰代人行之似當無服繼母嘗爲母子旣出服周推此粗可相兄範又難必當有服未辧服之定準云繼母旣出服周此禮所出爲分明釋耳孔又答云繼母出爲服周是父沒而嫁賀循要記亦謂之出當以捨此適彼不獨在嫁可以意領故不必繼於本也江熙難範云往因禮親反因禮疏何嫌頓盡乎未若相遺於江湖旣還宜各反服也宋庾蔚之云嘗爲父子愛敬兼加豈得事攺便同疏族方之繼母嫁於情爲安

繼殤後服議晉劉系之問荀訥禮喪服小記爲殤後者服以其服按鄭元云言爲後據承之也殤無爲人父之道以本親之服服之按禮取後或可緦麻之親或五服之內若如鄭旨各從本親則爲殤後者可有無服之理殤𨿽無爲人父之道今旣承之不得不稱之爲父而無服之處喪卽情尋義無服之理有疑訥答曰今相承繼在殤者旣歿之後主人近親皆以殤服服之疏族爲後更當斬衰三年輕重殊駁非稱情立文也且後大宗當爲祭主於先人輕降之服不可久廢祭祀若應重服者記當曰服斬文約而旨明今之所服似非服重也當以爲後之故本施成人而不從殤耳

庶子爲人後其妻爲本舅姑服議晉賀循云庶子爲人後爲其母緦麻三月庶子之妻自如常禮尊所不降也自天子通於大夫皆然孔瑚問虞喜曰愚謂庶子之妻不得如禮服其私親者以爲身爲宗主奉修祭祀以別尊卑故也凡婦服夫黨皆降一等惟公子厭至尊故其妻從輕而服重盡禮於皇姑則人情所許愚謂不得以公子爲例喜答曰謂庶子爲人後上繼祖禰此則厭於承重不得伸其私情故爲所生服止緦麻其婦當依公子之妻盡禮皇姑從輕服重不系於夫哀帝興寧中哀靖皇后有章太妃之喪尙書奏至尊緦麻三月皇后齊衰周按禮有從輕而服重公子爲公所厭故不得申舅不厭婦故得以本服綦毋遂駁支子不繼祖禰故妻得伸皇姑夫人致齊而會於太廟後服不宜逾至尊亦當緦也

女子爲繼父服議唐聖歷元年太子左庶子王方慶尙書問太子文學徐堅曰女子年幼小而早孤其母貧窶不能守志攜以適人爲後夫之鞠養及長出嫁不復同居今母后夫亡欲制繼父服不可不知人間此例甚眾至於服紀有何等差前代通儒若爲議論堅答曰儀禮喪服經繼父同居齊衰周謂子無大功之親與之適人所適亦無大功之親而所適者以貨財爲之築宮廟歲時使之祀焉者也鄭元曰大功之親同財者也築宮廟於家門之外神不歆非族也以恩服耳未嘗同居則不服也小戴禮記繼父服並有明文斯禮經之正說也至於馬融王肅賀循等並稱大儒達禮史無異文惟傅元著書以爲父無可繼之理不當制服此禮焚書之後俗儒妄造也袁準作論亦以爲此則自制父也亂名之大者竊以父猶天也愛敬斯極豈宜靦貌繼以他人哉然而邈爾窮孤不能自立旣隨其母托命他宗本族無養之人因托得存其繼嗣在生也實賴其長育及其死也頓同之行路重其生而輕其死篤其始而薄其終稱情立文豈應如是故袁傅之駁不可爲同居者施焉昔朋友之死同爨之喪並制緦麻詳諸經典比之於此蓋亦何嫌繼父之服宜依正禮今女子母攜之重適人寄養他門所適慈流情均膝下長而出嫁始不同居此則笄總之義無不畢備與築宮立廟無異焉蓋有繼父之道也戴徳喪服記曰女子子適人者爲繼父服齊衰三月不分別同居異居梁氏集說亦云女子子適人者服繼父與不同居者服同今爲服齊衰三月竊爲折衷宋馬端臨文獻通考

爲人後議胡致堂曰禮曰爲人後者爲其父母降不敢貳尊也旣名其所後爲父母則不得名其所生曰父母矣而禮有爲其父母降是猶以父母名之何也此所謂不以辭害意也立言者顧不可曰爲其伯父伯母叔父叔母降故假曰父母以明當降之義降則不可名之曰父母矣宣帝初有司奏請戾太子及悼後之謚首言爲人後者云云後言故太子謚曰戾云云首尾皆是也而中有稱親之言則非也詔書問故太子未及史皇孫𨿽包含意指有司直對太子良娣之謚可也而前據經義後上戾名中特稱親爲史皇孫以中帝意豈非姦說乎夫親深言之則非父不可當若曰文王之爲世子有父之親是也泛言之則所厚者皆可稱若曰親者無失其爲親是也有司之言果何從歟若避曰考故以親言是疏之也知其不可稱考而姑曰親以包舉之是不正名亦疏之也以其不得於言知其不契於理旣爲伯叔父母之後而父母之則當降所生父母而伯叔父母之稱昭昭然矣又曰西漢自孝成而後三世無嗣王莽篡時漢祚旣絕光武平禍亂奮然崛起𨿽祖髙祖而帝四親非與哀朝尊崇藩統同事於義未有大不可者然一聞張純等議斷然從之曾無畱難章陵四祠蔑有異等寡恩之譖旣不聞於當年失禮之議又不生於後代以是較之宣哀過舉益明而禮所載爲人後者爲其父母降而不得祭豈可違而不守哉馬廷鸞曰愚按胡氏之說辧則辧矣而施之宣帝之世則不可敢問宣帝而欲稱其所生之父母也將爲伯父乎爲叔父乎於所後父爲兄則伯父也於所後父爲弟則叔父也而宣帝則有所後祖無所後父者也昭帝崩亡嗣宣帝以兄孫爲叔祖後者也不得其所後之父而父之則何以稱其所生之父乎先是昌邑王以兄子入繼則考昭帝可也典喪可也昭帝葬矣易月之制終矣昌邑廢矣宣帝始以兄孫入繼當時惟言嗣孝昭皇帝後而已則未知其爲子乎爲孫乎必也升一等而考昭帝則又將降一等而兄史皇孫矣可不可乎有司未有所處姑緣其所生父直稱之曰皇考而已故曰胡氏辧則辧矣施之宣帝之世則不可當俟通儒而質之按光武卽帝位以昭穆當爲元帝後遂祀昭宣元於太廟躬執祭禮而別祀成哀以下於長安使有司行事此禮之變也然其時漢已爲王莽所篡光武起自匹夫誅王莽夷羣盜以取天下𨿽曰中與事同創業又其祖長沙定王與武帝同出景帝則於元成服屬已爲疏遠先儒胡致堂謂𨿽遠祖髙帝而不紹元帝自帝其舂陵侯以下四親而祠之於義亦未爲大失者此也則成哀而下行旣非尊屬又已遠姑不廢其祀可矣至於晉元帝以瑯琊王而事惠懷湣簡文以會稽王而事成帝以下諸君君臣之義非一日矣一旦入繼大統卽以漢世祖爲比遽欲自尊而於其所嘗事之君於行爲侄者卽擯之而不親祀此何禮耶況又取已祧之遠祖復入廟還昭穆之位則所以嚴祀宗廟者不幾有同兒戲乎

爲兄後議劉敞曰禮天子之廟三昭三穆與太祖而七諸侯二昭二穆與太祖而五所謂昭者父道也所謂穆者子道也天子諸侯未必皆身有子故或取於兄弟之子以爲嗣親同則取其賢者賢同則取其長者長同則卜其吉者非兄弟之子則弗取故不以諸兄爲嗣兄亦尊也不以諸弟爲嗣弟己之倫也此古者七廟五廟之序所以昭穆不相越疊毀不相害也至於後世國家多事或傳之諸兄或傳之諸弟蓋有不得已者焉則禮散久矣然旣已受天下國家則所傳者𨿽非子亦猶子道也傳之者𨿽非父亦猶父之道也以天下國家爲重矣春秋僖公實閔公之兄閔公遭弒僖不書卽位明臣子一禮也公孫嬰齊卒春秋謂之仲嬰齊以謂爲人後者爲之子當下從子例不得復顧兄弟之親稱公孫也春秋之義有常有變夫取後者不得取兄弟此常也旣已不可及取兄弟矣則正其禮使從子例此變也故僖公以兄繼弟春秋謂之子嬰齊以弟繼兄春秋亦謂之子所謂常用於常變用於變者也旣正其子名則僖公不得不以閔公爲昭歸父不得不以嬰齊爲穆旣正其昭穆則疊毀之次不得不以一代一也而儒者或疑禮無後兄弟之文遂以春秋書仲嬰齊爲不與子爲父孫非也子爲父孫誠非禮之正有不得已者春秋正其爲臣子一體而已故實公孫嬰齊而謂之仲嬰齊若春秋本不聽其爲後者則當書曰公孫嬰齊卒學者問之曰此仲嬰齊曷爲謂之公孫嬰齊不與爲兄後也乃可矣夫春秋家猶重之況國乎國爾猶重之況天下乎故凡繼其君𨿽兄弟必使子之繼其大宗𨿽兄弟必使子之如繼其君繼其大宗而不使子是教不子而輕其所托也此文公所以受逆祀之貶也然春秋固爲衰世法非太平正禮也太平之世未嘗有也宋史禮志

兄弟繼統入廟宋眞宗咸平三年戶部尙書張齊賢等言王制天子七廟謂三昭三穆與太祖之廟而七前代或有兄弟繼及亦移昭穆之列是以漢書爲人後者爲之子所以尊本祖而重正統也又云天子絕期喪安得宗廟中有伯氏之稱乎其唐及五代有所稱者蓋禮官之失非正典也請自今有事於太廟則太祖並諸祖室稱孝孫孝曾孫嗣皇帝太宗室稱孝子嗣皇帝其爾雅考妣王父之文本不爲宗廟言也歷代旣無所取於今亦不可行詔下禮官議議曰按春秋正義躋魯僖公云禮父子異昭穆兄弟昭穆同此明兄弟繼統同爲一代又魯隱桓繼及皆當穆位又尙書盤庚有商及王史記云陽甲至小乙兄弟四人相承故不稱嗣子而曰及王明不繼兄之統也及唐中睿皆處昭位敬文武昭穆同爲一世伏請僖祖室止稱廟號後曰祖妣順祖室曰髙祖後曰髙祖妣翼祖室曰曾祖後曰曾祖妣祝文皆稱孝曾孫宣祖室曰皇祖考後曰皇祖妣祝文稱孝孫太祖室曰皇伯考妣太宗室曰皇考妣每大祭太祖太宗昭穆同位祝文並稱孝子其別廟稱謂亦請依此詔都省復集議曰古者祖有功宗有徳皆先有其實而後正其名今太祖受命開基太宗纘承大寶則百世不祧之廟矣豈有祖宗之廟巳分二世昭穆之位翻爲一代如臣等議禮爲人後者爲之子以正父子之道以定昭穆之義則無疑矣必若同爲一代則大宗不得自爲世數而何以得爲宗乎不得爲宗又何以得爲百世不祧之主乎春秋正義亦不言昭穆不可異此又不可以爲證也今若序爲六世以一昭一穆言之則上無毀廟之嫌下有善繼之美於禮爲大順於時爲合宜何嫌而謂不可乎翰林學士宋湜言三代而下兄弟相繼則多昭穆異位未之見也今詳都省所議皇帝於太祖室稱孫竊有疑焉詔令禮官再議禮官言按祭統曰祭有昭穆者所以別父子遠近長幼親疏之序而無亂也公羊傳公孫嬰齊爲兄歸父之後春秋謂之仲嬰齊何休云弟無後兄之義爲亂昭穆之序失父子之親故不言仲孫明不以子爲父孫晉賀循議兄弟不合繼位昭穆云商人六廟親廟四並契湯而六比有兄弟四人相襲爲君者便當上毀四廟乎如此四世之親盡無復祖禰之神矣溫嶠議兄弟相繼藏主夾室之事云若以一帝爲一世則當不得祭於禰乃不及庶人之祭也夫兄弟同世於恩旣順於義無否元宗朝禘祫皇伯考中宗皇考睿宗同列於穆位徳宗亦以中宗爲髙伯祖晉王導荀崧議大宗無子則立支子又曰爲人後者爲之子無兄弟相爲後之文所以捨至親取遠屬者蓋以兄弟一體無父子之道故也竊以七廟之制百王是遵至於祖有功宗有徳則百世不遷之廟也父爲昭子爲穆則千古不刊之典也今議者引漢書曰爲人後者爲之子殊不知弟不爲兄後子不爲父孫春秋之深旨也父謂之昭子謂之穆禮記之明文也又按太宗享祀太祖二十有二載稱曰孝弟此不易之制又安可追攺乎唐元宗謂中宗爲皇伯考徳宗謂中宗爲髙伯祖則伯氏之稱復何不可臣等參議自今合祭日太祖太宗依典禮同位異坐皇帝於太祖仍稱孝子余並遵舊制袁氏世範

睦親篇同姓之子昭穆不同亦不可以爲後鴻雁微物猶不亂行人乃不然至以叔拜侄於理安乎況啟爭端設不得已養弟養侄孫以奉祭祀惟當撫之如子以其財產與之受所養者奉所養如父如古人爲嫂制服如今世爲祖承重之意而昭穆不亂亦無害也荊川稗編

天子繼兄弟統宜自繼其父議東晉穆帝升平五年五月崩皇太后令立瑯邪王丕哀帝也儀曹郎王琨議今立之於大行皇帝屬則兄弟凡奠祭之文皆稱哀嗣斯蓋所以仰參昭穆自同繼統在玆一人不以私害義專以所後爲正今皇太后徳訓弘著率母儀於內主上旣纂業承統亦何得不述遵於禮尙書謝奉議太常位次自以君道相承至於昭穆之統禮兄弟不相爲後明義也今應上繼康帝意謂不疑此國之大事將垂之來代僕射江霦議兄弟不相爲後𨿽是舊說而經無明據此語不得施於王者王者𨿽兄弟旣爲君臣則同父子故魯躋僖公春秋所譏左傳曰子𨿽齊聖不先父食閔公弟也而同於父僖公兄也而齊於子旣明尊之道不得復敍親之本也公羊傳曰逆祀者何先禰而後祖谷梁傳曰先親後祖逆祀也君子不以親親害尊尊兄弟也由君臣而相後三傳之明義如此則承繼有敍而上下洽通於義爲允應繼大行皇帝揚州刺史藍田侯臣述議推宗立君以爲人極上古風淳必托有道洎乎後代爭亂漸興故繼體相傳居正守位以塞奔競非私其親或時有艱難而嗣裔幼劣故有立長成皇帝深達帝道不私親愛越授天倫廟無毀遷統業恆固康皇帝旣受命於成帝宗廟社稷之重已移於所授主上宜爲康皇嗣謝奉又議五帝之道以天下爲公惟徳與賢不私其親逮殷周則繼代承業𨿽百王疊逮而典謨不易所以鎭系人心閒邪息亂今大晉宗祀配天成帝疾痛皇嗣幼沖深推社稷遷於康王軌同唐虞髙義大行天祚不永還嗣本位考之先典求之人情咸謂主上應繼成帝太常臣夷等五人議曰夫大道之行天下爲公成帝捨嗣嫡之愛授重天倫道崇先代康帝祗承明命正統旣移至尊應繼康帝嗣詔從述議日知錄

爲人後爲人後者爲其父母此臨文之不得不然隋書劉子翊云其者因彼之辭是也後儒謂以所後爲父母而所生爲伯叔父母於經未有所考亦自尊無二上之義而推之也宋歐陽氏據此文以爲聖人未嘗沒其父母之名辧之至數千言然不若趙瞻之言辭窮直書爲簡而當也宋史趙瞻傳中書請濮安懿王稱親瞻爭曰仁宗旣下明詔子陛下議者顧惑禮律所生所養之名妄相訾難彼明知禮無兩父貳斬之義敢裂一字之辭以亂厥眞且文有去婦出母者去已非婦出不爲母辭�直書豈足援以斷大義哉臣請與之廷辧以定邪正石林燕語濮議廷臣旣皆欲止稱皇伯歐陽文忠力詆以爲不然因引儀禮及五服敕云爲人後者爲其父母則是𨿽出繼而於本生猶稱父母也時未有能難之者司馬君實在諫院獨疏言爲人後而言父母此因服立文捨父母則無以爲稱非謂其得稱父母也按經文言其父母其昆弟者大抵皆私親之辭黃氏日鈔曰歐公被陰私之謗皆激於當日主濮議之力公集濮議四卷又設爲或問以發明之滔滔數萬言皆以禮經爲其父母一語謂未嘗因降服而不稱父母耳然旣明言所後者三年而於所生者降服則尊無二上明矣謂所生父母者蓋本其初而名之非有兩父母也未爲人後之時以生我者爲父母已爲人後則以命我者爲父母立言者於旣命之後而追本生之稱自宜因其舊以父母稱未必其人一時並稱兩父母也公亦何苦力辧而至於困辱危身哉況帝王正統相傳有自非可常人比邪觀先朝嘉靖之事至於入廟稱宗而後知聖人制禮別嫌明微之至也永叔博聞之儒而未見及此學者所以貴乎格物爲人後者爲其父母報謂所生之父母報之亦爲之服期也重其繼大宗也故不以出降

出繼部藝文

太和三年詔

魏明帝禮皇后無嗣擇建支子以繼大宗則當纂正統而奉公義何得復顧私親哉漢宣繼昭帝後加悼考以皇號哀帝以外藩援立而董宏等稱引亡秦惑誤時朝旣尊恭皇立廟京師又寵藩妾使比長信敍昭穆於前殿並四位於東宮僭差無禮人神弗佑而非罪師丹忠正之諫用致丁傅焚如之禍自是之後相踵行之昔魯文逆祀罪由夏父宋國非度譏在華元其令公卿有司深以前世行事爲戒後嗣萬一有由諸侯入奉大統則當明爲人後之義敢爲邪佞導諛時君妄建非正之號以千正統謂考爲皇稱妣爲後則股肱大臣誅之無赦其書之金策藏之宗廟著於令典

釋思賦有序

曹植

家弟出養族父郎中伊予以兄弟之愛心有戀然作此賦以贈之彼朋友之離別猶求思乎白駒況同生之義絕重背親而爲疏樂鴛鴦之同池羨比翼之共林亮根異其何戚痛別幹之傷心

爲人後序

宋冊府元龜禮曰大宗無後小宗之子後之食其舊徳世祿之榮可尙非我族類蒸嘗之享奚宜若乃虞世緒之中衰懼家聲之莫繼擇純謹於宗黨承肯構於天性先王之教所以重似續君子之心繇是廣親愛旣禮經之明訓亦人情之常道也其有國封已廢王澤復加選於支屬授以爵土斯又表明庭繼絕之恩示人臣同體之義焉苟或違厥彜訓亂夫昭穆遠取異姓俯徇私暱豈獨王制之所禁故乃神理之不歆

濮安懿王典禮議

司馬光謹按儀禮喪服爲人後者傳曰何以三年也受重者必以尊服服之爲所後者之祖父母妻妻之父母昆弟昆弟之子若子若子者皆如親子也又爲人後者爲其父母傳曰何以期也曰不貳斬也特重於大宗降其小宗也又爲人後者爲之子不敢復顧私親聖人制禮尊無二上若恭愛之心分施於彼則不得專一於此故也是以秦漢以來帝王有自旁支入承大統者或推尊父母以爲帝後皆見非當時取譏後世臣等不敢引以爲聖朝例況前代入繼者多宮車晏駕之後援立之策或出母后或出臣下非如仁宗皇帝年齡未衰深維宗廟之重祗承天地之意於宗室眾多之中簡拔聖明授以大業親爲先帝之子然後繼體承祧永有天下濮安懿王𨿽於陛下有天性之親顧復之恩然陛下所以負扆端冕富有四海子子孫孫萬世相承者皆先帝之徳也臣等竊以爲今日所以崇奉濮安懿王典禮一準先朝封贈期親尊屬故事考之古今實爲宜稱

再上濮安懿王典禮議

前人向詔羣臣議濮安懿王典禮王珪等二十餘人皆以爲宜準先朝封贈期親尊屬故事凡兩次會議無一人異辭而政府之意獨欲尊濮王爲皇考巧詞飾說惑誤聖徳政府言儀禮本文五服年月敕皆云爲人後者爲其父母之服者不謂之父母不知如何立文此乃政府欺罔天下之人謂其皆不識文理也又言漢宣帝光武皆稱其父爲皇考臣案宣帝承昭帝之後以孫繼祖故尊其父爲皇考而不敢尊其祖爲皇祖者以與昭帝同昭穆也光武起布衣誅王莽冒矢石以得天下名爲中興其實創業𨿽自立七廟猶非大過況但稱皇考其謙損甚矣今陛下親爲仁宗之子以承大業傳曰國無二君家無二尊若復尊濮王爲皇考則置仁宗於何地乎

晉出帝論

歐陽修嗚呼古之不幸無子而以其同宗之子爲後者聖人許之著之禮經而不諱也而後世閭閻鄙俚之人則諱之諱則不勝其欺與僞也故其苟偸竊取嬰孩𦇤褓諱其父母而自欺以爲我生之子曰不如此則不能得其一志盡愛於我而其心必二也而爲其子者亦自諱其所生而絕其天性之親反視以爲伯叔父以此欺其九族而亂其人鬼親疏之序凡物生而有知未有不愛其父母者使是子也能忍而眞絕其天性歟曾禽獸之不若也使其不忍於中而外陽絕之是大僞也夫閭閻鄙俚之人之慮於事者亦已深矣然而苟竊欺僞不可以爲法者小人之事也惟聖人則不然以謂人道莫大於繼絕此萬世之通制而天下之公行也何必諱哉所謂子者未有不由父母而生者也故爲人後者必有所生之父有所後之父此理之自然也何必諱哉其簡易明白不苟不竊不欺不僞可以爲通制而公行者聖人之法也又以謂爲人後者以所承重故加其服以斬而不絕其所生之親者天性之不可絕也然而恩有屈於義故降其服以�服外物也可以降而父母之名不可攺故著於經曰爲人後者爲其父母服自三代以來有天下國家者莫不用之而晉氏不用也出帝之於敬儒絕其父道臣而爵之非特以其義不當立不得已而絕之蓋亦習見閭閻鄙俚之所爲也五代干戈賊亂之世也禮樂崩壞三綱五常之道絕而先王之制度文章掃地而盡於是矣如寒食野祭而焚紙錢天子而爲閭閻鄙俚之事者多矣而晉氏起於彜狄以篡逆而得天下髙祖以耶律徳光爲父而出帝於徳光則以爲祖而稱孫於其所生父則臣而名之是豈可以人理責哉

爲人後議

曾鞏禮大宗無子則族人以支子爲之後爲之後者爲所後服斬衰三年而降其父母期禮之所以如此者何也以謂人之所知者近則知親愛其父母而已所知者遠則知有嚴父之義知有嚴父之義則知有尊祖知有尊祖則知大宗者上以繼祖下以收族不可以絕故有以支子爲之後者爲之後者以受重於斯人故不得不以尊服服之以尊服服之而不爲之降己親之服則猶恐未足以明所後之重也以尊服服之又爲之降己親之服然後以謂可以明所後者之重而繼祖之道盡此聖人制禮之意也夫所謂收族者記稱與族人合食序以昭穆別以禮義之類是特諸侯別子之大宗而嚴之如此況如禮所稱天子及其始祖之所自出者此天子之大宗是爲天地宗廟百神祭祀之主族人萬世之所依歸而可以不明其至尊至重哉故前世人主有以支子繼立而崇其本親加以號位立廟奉祀者皆見非於古今誠由所知者近不能割棄私愛節之以禮故失所以奉承正統無二上之意也若於所後者以尊服服之又爲之降己親之服而退於己親號位不敢以非禮有加也廟祀不敢以非禮有奉也則爲至恩大義固己備矣而或謂又當易其父母之名從所後者爲屬是未知考於禮也禮爲人後者爲所後者之祖父母父母妻之父母昆弟昆弟之子若子者此其服爲所後者而非其爲己也爲其父母期爲其昆弟大功爲其姊妹適人者小功皆降本服一等者此其服爲己而非爲所後者也使於其父母服則爲己名爲所後者是則名與實相違服與恩相戾矣聖人制禮不如是之舛也且自古人爲後者不必皆親昆弟之子族人之同宗者皆可爲之則有以大功小功昆弟之子而爲之者矣有以緦麻袒免無服昆弟之子而爲之者矣若當從所後者爲屬則亦當從所後者爲服從所後者爲服則於其父母有宜爲大功爲小功爲緦麻爲袒免爲無服者矣而聖人制禮皆爲其父母�使足以明所後者重而已非遂以謂當變其親也親非變則名固不得而易矣戴徳王肅喪記曰爲人後者爲其父母降一等服齊衰期其服之節居倚廬言語飲食與父在爲母同其異者不祥不禫𨿽除服心喪三年故至於今著於服令未之有攺也豈有制服之重如此而其名遂可以絕乎又崔凱喪服駁曰本親有自然之恩降一等則足以名所後者爲重無緣乃絕之矣夫未嘗以謂可以絕其親而輒謂可以絕其名是亦惑矣且支子所以後大宗若爲推其嚴父之心以尊祖也顧以尊祖之故而不父其父豈本其恩之所由生而先王教天下之意哉又禮適子不可爲人後者以其傳重也支子可以爲人後者以非傳重也使傳重者後己宗非傳重者後大宗其意可謂卽乎人心而使之兩義俱安也今若使爲人後者以降其父母之服一等而遂變革其名不以爲父母則非使之兩義俱安而不卽乎人心莫大乎如是也夫人道之於大宗至尊至重不可以絕尊尊也人子之於父母亦至尊至重不可以絕親親也尊尊親親其義一也未有可廢其一者故爲人之後爲降其父母之服禮則有之矣爲之絕其父母之名則禮未之有也或以謂欲絕其名者蓋惡其爲二而欲使之爲一所以使爲人後者之道盡也夫迹其實則有謂之所後有謂之所生制其服則有爲己而非爲所後者有爲所後而非爲己者皆知不可以惡其爲二而彊使之爲一也至於名者蓋生於實也乃不知其不可以惡其爲二而欲彊使之爲一是亦過矣藉使其名可以彊使之爲一而迹其實之非一制其服之非一者終不可以易則惡在乎欲絕其名也故古之聖人知不可以惡其爲二而彊使之爲一而能使其屬之疏者相與爲重親之厚者相與爲輕則以禮義而已矣何則使爲人後者於其所後非己親也而爲之服斬衰三年爲其祭主是以義引之也於其所生實己親也而降服齊衰�不得與祭是以禮厭之也以義引之則屬之疏者相與爲重以禮厭之則親之厚者相與爲輕而爲人後之道盡矣然則欲爲人後之道盡者在以禮義明其內而不在於惡其爲二而彊易其名於外也故禮喪服齊不杖期章曰爲人後者爲其父母報此見於經爲人後者於其本親稱父母之明文也漢祭義以謂宣帝親謚宜曰悼魏相以爲宜稱尊號曰皇考立廟後世議者皆以其稱皇立廟爲非至於稱親稱考則未嘗有以爲非者也其後魏明帝尢惡爲人後者厚其本親故非漢宣帝加悼考以皇號又謂後嗣有由諸侯入繼正統者皆不得謂考爲皇稱妣爲後蓋亦但禁其猥加非正之號而未嘗廢其考妣之稱此見於前世議論爲人後者於其本親稱考妣之明文也又晉王坦之喪服議曰罔極之重非制教之所裁昔日之名非一朝之所去此出後之身所以有服本親也又曰情不可奪名不可廢崇本敍恩所以爲降則知爲人後者未有去其所出父母之名此古人之常理故坦之引以爲制服之證此又見於前世議論爲人後者於其本親稱父母之明文也是則爲人後者之親見於經見於前世議論謂之父母謂之考妣其大義如此明文如此至見於他書及史官之記亦謂之父母謂之考妣謂之私考妣謂之本親謂之親者則不可一二數而以爲世父叔父者不特禮未之有載籍以來誠未之有也今欲使從所後者爲屬而革變其父母之名此非常異義也不從經文與前世數千載之議論亦非常異義也而無所考據以持其說將何以示天下乎且中國之所以爲貴者以有父子之道又有六經與前世數千載之議論以治之故也今忽欲棄之而伸其無所考據之說豈非誤哉或謂爲人後者於其本親稱父母則爲兩統二父其可乎夫兩統二父者謂加考以皇號立廟奉祀是不一於正統懷二於所後所以著其非而非謂不變革其父母之名也然則加考以皇號與禮及古之稱皇考者有異乎曰皇考一名而爲說有三禮曰考廟曰王考廟曰皇考廟曰顯考廟曰祖考廟是則以皇考爲曾祖之廟號也魏相謂漢宣帝父宜稱尊號曰皇考旣非禮之曾祖之稱又有尊號之文故魏明帝非其加悼考以皇號至於光武亦於南頓君稱皇考廟義出於此是以加皇號爲事考之尊稱也屈原稱朕皇考曰伯庸又晉司馬機爲燕王告禰廟文稱敢昭告於皇考淸惠亭侯是又達於羣下以皇考爲父歿之通稱也以爲曾祖之廟號者於古用之以爲事考之尊稱者於漢用之以爲父歿之通稱者至今用之然則稱之亦有可有不可者乎曰以加皇號爲事考之尊稱者施於爲人後之義是幹正統此求之於禮而不可者也達於羣下以皇考爲父歿之通稱者施於爲人後之義非干正統此求之於禮而可者也然則以爲父歿之通稱者其不可如何曰若漢哀帝之親稱尊號曰恭皇安帝之親稱尊號曰孝徳皇是又求之於禮而不可者也且禮父爲士子爲天子祭以天子其屍服以士服子無爵父之義尊父母也前世失禮之君崇本親以位號者豈獨失爲人後奉祀正統尊無二上之意哉是以子爵父以卑命尊亦非所以尊厚其親也前世崇飾非正之號者其失如此而後世又謂宜如期親故事增官廣國亦可謂皆不合於禮矣夫考者父歿之稱然施於禮者有朝廷典冊之文有宗廟祝祭之辭而已若不加位號則無典冊之文不立廟奉祀則無祝祭之辭則𨿽正其名豈有施於事者顧言之不可不順而已此前世未嘗以爲可疑者以禮甚明也今世議者紛紛至於曠日累時不知所決者蓋由不考於禮而率其私見也故采於經列其旨意庶得以商確焉

上世宗爲人後疏

明蔣冕臣聞有官守者不得其職則去臣備員內閣預聞大政心知其非而事失其守者不一而足其爲溺職甚矣誤國負君將安用之兩月以來陛下欲尊崇所生立廟大內臣與同官毛紀費宏反復論辧至數千言未蒙采納竊思陛下嗣承丕基固因倫序素定然非聖母昭聖皇太后懿旨與武宗皇帝遺詔則將無所受命於武宗自當爲武宗之後特兄弟之名不容紊故但兄武宗考孝宗母昭聖而於孝廟武廟皆稱嗣皇帝稱臣稱禦名以示繼統承祀之義今乃欲爲本生父母立廟奉先殿側臣𨿽至愚斷知其不可自古人君嗣位謂之承祧踐祚皆指宗祀而言禮爲人後者爲大宗以大宗尊之統也亦宗廟祭祀而言自漢至今未有爲本生父母立廟大內者漢宣帝爲叔祖昭帝後止立所生父廟於葬所光武中興本非承統平帝而止立四親廟於章陵宋英宗父濮安懿王亦止卽園立廟陛下先年有旨立廟安陸與前代適同得其當矣豈可旣奉大宗之祀又兼奉小宗之祀夫情旣重於所生義必不專於所後將孝武二廟之靈將安托乎竊恐獻帝之靈亦將不能安𨿽聖心亦自不能安也邇者復允汪俊之去趣張璁桂萼之來人心益駭是日廷議建廟天本晴明忽變陰晦至暮而風雷大作天意如此陛下可不思變計哉

與張璁辧繼統之義書

胡鐸禮官之說謂皇上以小宗後大宗宜重大宗置小宗此泥於戴記宗法之論也足下復引大宗小宗爲辧其間不能以寸夫國有統家有宗嫡長子承王者之統其次適爲族人之宗故宗法爲卿大夫公子設耳君統九族不爲九族宗何也有位則統無位則宗君不與族人爲宗懼尊也小宗可以絕大宗不可以不世故以小宗後大宗而禮又謂適子不得後大宗若國統絕而立君寓立賢之意不必論其行輩𨿽從祖伯叔皆可𨿽適子亦可繼統與後宗原不同條也子云上以興世子入繼武宗之統非繼武宗之嗣其言精矣天親不可以人爲父攺而稱叔侄攺而稱子非天敍之典也鐸謂皇上承遺詔遵祖訓兄終弟及之文可謂正其始矣其繼武宗之統以主宗廟之祀非若宗法必爲之後而後得其祀者故以倫則武宗兄也孝宗伯考也以位則皆君也皇上以弟代兄以臣道事先君豈不名正言順何必考孝宗而後爲繼耶但旣考獻後必有稱宗入廟之事子當豫發其議以爲之防杜小人逢迎之隙乃爲以道事君者耳

繼統說

史桂芳宋濮園議云漢宣光武萬世法司馬光失言漢昭無嗣昌邑又廢漢宣承漢髙統不以侄孫繼嗣爲羲黃後非叔祖可私漢臣無學例以庶人繼嗣謚史皇孫爲悼考尋攺皇考程子大儒亦泥庶人禮文不達正統大義漢宣本心自明惜爲漢臣所蔽遏抑孝享至情周公成文武之徳上祀先公以天子之禮戾太子皇祖史皇孫皇考俱宜稱帝戾太子妻妾子女皆死非命史皇孫寄養外家史氏孝昭未拔置宮中養之爲子而遺所生祖父不可爲萬世法至光武情理尢悖莽弒平帝攝位三年篡位十八年漢統絕矣光武起舂陵畎畝間削羣盜創一統呂東萊曰髙祖創西漢光武創東漢皆是創業垂統此言至當又與漢宣誤紹不同謂之繼統且不可而況繼嗣乎司馬光以爲上繼元帝誤矣且元帝有子成帝孫哀平嗣位三世在位三十七年與漢昭無嗣不同安可誣以無後而張繼乎光武旣非出繼他支安可彊割私親之愛而忘其祖父乎旣不上祀以天子之禮而傲以天子之衮冕陵祭祖父乎不追稱皇祖謚某帝而祝文稱曰巨鹿尉又不追尊皇考謚某帝而祝文稱南頓令父不得因子之貴子不得伸尊親之情陷光武於不孝漢臣不學之罪也司馬光又陷英宗於不孝天子繼統不繼嗣與他人繼後不同天子繼統仍當稱所生父母爲帝他人不得顧私親歐陽修亦是他人可稱伯天子不可稱伯繼統者繼羲黃萬世之統爲人後者爲一人之後受其財產而已故奔操武后爲變統不得爲正統爲閏位不得爲正位常人之情難割所生之親聖人制禮以節之憐其無後也無後則無祀若天子𨿽無後必有奉祀小宗惜程子大儒亦誤爲拂情之議胡新安大謬當時舉朝名臣不知大道𨿽伊川大儒亦不知況韓琦乎歷宋元至明劉定之尢不知定之曰修昔也贊仁宗以立爲後之子而今也導英宗以忘其後之父背先帝而諛嗣君薄大統而厚本生於禮經爲不合於直道爲不純老罷官山居二十年方悟此義歐陽僅窺其門未窮其奧惜哉而定之以爲諛君謬矣天子繼統與凡人繼嗣自有大道情安則理到不得不著定論以開萬世羣蒙

爲人後解

薛蕙禮之所以立後曰重大宗也小宗無子以爲可以絕者也故不爲之立後大宗無子不可以絕故立後以繼之小宗不可擬大宗故曰重大宗也曷爲後大宗不後小宗重本也大宗者祖之正體也本也小宗者祖之旁體也支也本存而支亡亡而猶存也尊者存焉耳本亡而支存存而猶亡也存者微矣是故小宗無後祖不絕大宗無後祖絕矣禮之後大宗不後小宗重絕祖也𨿽然大宗者卿大夫之禮也古者公子爲卿大夫及始仕而爲大夫者謂之別子繼別子者謂之大宗故曰大宗者卿大夫之禮也此卿大夫也而不可絕益知天子之不可絕矣大宗者繼別云爾曰尊之統也收同族云爾曰收族者也天子之統受之始祖始祖受之天不啻尊之統也內治同姓外治異姓不啻收族者也甚大宗矣是故不可絕也故天子無嗣建支子以後天子禮也支子後天子適子不爲後乎禮之正者支子爲後禮之變者適子亦爲後矣何言乎禮之變者適子亦爲後適子不爲後者非他也傳小宗之統焉耳明小宗之統爲重也益知天子之統爲尢重矣故適子可以後大宗可以後大宗斯可以後天子矣天子者始祖之體大統之所在尊則無上親則本始也諸侯𨿽有尊焉不敢信其尊矣𨿽有親焉不敢專其親矣信其尊嫌於貳君專其親嫌於貳祖故諸侯適子後天子者不敢遂其尊親也尊親者人之至重也然而不敢遂焉示猶有至重者也繼大統者因斯舉也而知其所由來則可以事天可以保宗廟可以有天下是故明於爲人後之義者措諸天下無難矣

爲人後辯

前人陛下繼祖體而承適統合於爲人後之義坦然明白乃有二三臣者詭經畔禮以惑聖聽其曰陛下爲獻帝不可奪之適嗣按漢石渠議曰大宗無後族無庶子止有一適子當絕父祀以後大宗否戴聖曰大宗不可絕禮言適子不爲後者不得先庶子耳族無庶子則當絕父以後大宗晉範汪曰廢小宗昭穆不亂廢大宗昭穆亂矣豈得不廢小宗以繼大宗乎此二說者其亦得禮意矣夫謂得禮意者以其別祖禰之統權大宗小宗之輕重而達於立後之義也蓋人子𨿽有適庶其親親之心一也而禮適子不爲後庶子得爲後者此非親其父母有厚薄也直系於傳重收族不同耳今之言者不推本祖禰惟及其父母而止此弗忍薄其親而忍遺其祖也其曰爲人後者爲之子乃漢儒邪說此踵歐陽修之謬也夫爲人後者爲之子其言出於公羊固漢儒所傳者然於儀禮實相表裏古今以爲折衷未有異論者也藉若修之說其悖禮甚矣禮爲人後者斬衰三年此子於父母之喪也以父母之喪服之不曰爲之子而何其言之悖禮一也傳言爲所後者之祖父母妻妻之父母昆弟昆弟之子若子其若子者由爲之子故爾傳明言若子今顧曰不爲之子其言之悖禮二也爲人後者不爲之子然則稱謂之間將不曰父而仍曰伯父叔父乎其言之悖禮三也又立後而不爲之子則古立後者皆未嘗實子之而姑僞立是人也是聖人僞教人以立後而實則無後焉耳其言之悖禮四也夫無後者重絕祖考之祀故立後以奉之今所後旣不得而子則祖考亦不得而孫矣豈可以入其廟而奉其祀乎其言之悖禮五也由此觀之名漢儒以邪說無乃其自名也抑二三臣者亦自度其說之必窮也於是又爲遁詞曰夫統與嗣不同陛下之繼二宗當繼統而不繼嗣此一言者將欲以盡廢先王爲人後之義歟則尢悖禮之甚者也夫禮爲大宗立後者重其統也重其統不可絕乃爲之立後至於小宗不爲立後者統可以絕則嗣可以不繼也是則以繼統故繼嗣繼嗣所以繼統也故禮爲人後言繼嗣也後大宗言繼統也統與嗣非有二也其何不同之有自古帝王入繼者必明爲人後之義而後可以繼統蓋不爲後則不成子也若不成子夫安所得統而繼之故爲後也者成子也成子而後繼統又將以絕同宗覬覦之心焉聖人之制禮也不亦善乎抑成子而後繼統非獨爲人後者爾也禮無生而貴者𨿽天子諸侯之子苟不受命於君父亦不敢自成尊也春秋重授受之義以爲爲子受之父爲臣受之君故谷梁子曰臣子必受君父之命斯義也非直尊君父也亦所以自尊焉耳今說者謂倫序當立斯立已是惡知禮與春秋之意哉若夫前代之君間有弟終而兄繼侄終而伯叔父繼者此遭變不正者也然多先君之嗣先君於己則考也己於先君則子也故不可考後君而亦無兩統二父之嫌若晉之哀帝唐之宣宗是已其或諸侯之嗣則未有仍考諸侯而不考天子者也陛下天倫不先於武宗正統不自於獻帝是非予奪至爲易辧而二三臣者猥欲比於遭變不正之舉故曰悖禮之尢者也

爲人後議

羅虞臣或問譜之不予人之爲後者何也曰今之爲人後以利焉而已抑本而誣禮者之爲也吾何予焉曰然則如何而後可以爲人後曰卜子夏曰爲人後者孰後後大宗也大宗不可絕故族人以支子後之晉張湛曰後大宗所以承正統也若所繼非正統之重無相後之義今也所後非大宗之主小宗五世之嫡而輒爲之置後無乃與先王之制異乎宗之嫡死而無子然後得爲置後庶子不置後不繼祖與禰也非所後而後焉是曰誣禮捨天性之愛而父他人孝子所不忍也是曰抑本苟有田產財計則爭爲之後無則𨿽猶子於世父棄也是曰懷利三者皆自叛於先王之教者也吾何予焉曰然則庶子之無後者不爲厲乎曰禮曰殤與無後者從祖祔食不斬祭也如之何其爲厲也曰人有抱其同宗之子而育者則亦可以爲後乎曰可螟蛉之體化爲蜾裸班氏之族乳虎紀焉養育之恩大矣哉其稱之爲父母也豈若今之立繼者之比歟曰然則其於本生也其名也如之何曰父母之名何可廢也昔宋崔凱曰本親有自然之恩降一等亦足以明所後者爲重無緣乃絕之矣夫未嘗謂可以絕其親而遽謂可以絕其名是惑矣曰不幾於二本乎曰禮不有繼父慈母之名乎曰其服也則如之何曰比之爲人後者爲其父母期報

長子亦可爲人後議

前人孫遠死而無嗣其弟重以長子彬後之或曰重之命非也長子不得爲後曰斯重宗之義也吾將以重爲知禮矣昔子思兄死而使其子白續伯父以主祖及曾祖之祭蓋遠嫌也以己代兄是謂奪宗以子繼伯父則有父命焉其孔氏之家之變禮乎重之命惡得爲非

出繼部紀事一前漢書戾太子據傳太子有三男一女及太子敗皆同時遇害衛后史良娣葬長安城南史皇孫皇孫妃王夫人及皇女孫葬廣明皇孫二人隨太子者與太子�葬湖太子有遺孫一人史皇孫子王夫人男年十八卽尊位是爲孝宣帝帝初卽位下詔曰故皇太子在湖未有號謚歲時祠其議謚置園邑有司奏請禮爲人後者爲之子也故降其父母不得祭尊祖之義也陛下爲孝昭帝後承祖宗之祀制禮不逾閒謹行視孝昭帝所爲故皇太子起位在湖史良娣冢在博望苑北親史皇孫位在廣明郭北謚法曰謚者行之迹也愚以爲親謚宜曰悼母曰悼後比諸侯王園置奉邑三百家故皇太子謚曰戾置奉邑二百家史良娣曰戾夫人置守冢三十家園置長丞周衛奉守如法以湖閿鄕邪裏聚爲戾園長安白亭東爲戾後園廣明成鄕爲悼園皆攺葬焉後八歲有司復言禮父爲士子爲天子祭以天子悼園宜稱尊號曰皇考立廟因園爲寢以時薦享焉益奉園民滿千六百家以爲奉明縣尊戾夫人曰戾後置園奉邑及益戾園各滿三百家成帝紀綏和元年春正月詔曰朕不蒙天佑至今未有繼嗣天下無所系心定陶王欣於朕爲子慈仁孝順可以承天序繼祭祀其立欣爲皇太子冬十一月立楚孝王孫景爲定陶王定陶共王康傳康薨子欣嗣成帝無子徵入爲皇太子上以太子奉大宗後不得顧私親乃立楚思王子景爲定陶王奉共王后孔光傳綏和中上卽位二十五年無繼嗣至親有同產弟中山孝王及同產弟子定陶王在定陶王好學多材於帝子行而王祖母傅太后陰爲王求漢嗣私事趙皇后昭儀及帝舅大司馬驃騎將軍王根故皆勸上上於是召丞相翟方進禦史大夫光右將軍廉褒後將軍朱博皆引入禁中議中山定陶王誰宜爲嗣者方進根以爲定陶王帝弟之子禮曰昆弟之子猶子也爲其後者爲之子也定陶王宜爲嗣褒博皆如方進根議光獨以爲禮立嗣以親中山王先帝之子帝親弟也以尙書盤庚殷之及王爲比中山王宜爲嗣上以禮兄弟不相入廟又皇后昭儀欲立定陶王故遂立爲太子師丹傳哀帝卽位成帝母稱太皇太后成帝趙皇后稱皇太后而上祖母傅太后與母丁後皆在國邸自以定陶共王爲稱髙昌侯董宏上書言秦莊襄王母本夏氏而爲華陽夫人所子及卽位後俱稱太后宜立定陶共王后爲皇太後事下有司時丹以左將軍與大司馬王奔共劾奏宏知皇太后至尊之號天下一統而稱引亡秦以爲比諭詿誤聖朝非所宜言大不道上新立謙讓納用莽丹言免宏爲庶人傅太后大怒要上欲必稱尊號上於是追尊定陶共王爲共皇帝尊傅太后爲共皇太后丁後爲共皇后郎中令冷褒黃門郎段猶等復奏言定陶共皇太后共皇后皆不宜復引定陶藩國之名以冠大號車馬衣服宜皆稱皇之意置吏二千石以下各供厥職又宜爲共皇立廟京師上復下其議有司皆以爲宜如褒猶言丹議獨曰聖王制禮取法於天故尊卑之理明則人倫之序正人倫之序正則乾坤得其位而陰陽順其節人主與萬民俱蒙佑福尊卑者所以正天地之位不可亂也今定陶共皇太后共皇后以定陶共皇爲號者母從子妻從夫之義也欲立官置吏車服與太皇太后�非所以明尊卑無二上之議也定陶共皇號謚已前定義不得復攺禮父爲士子爲天子祭以天子其屍服以士服於亡爵父之義尊父母也爲人後者爲之子故爲所後服斬衰三年而降其父母期明尊本祖而重正統也孝成皇帝聖恩深遠故爲共王立後奉承祭祀令共皇長爲一國太祖萬世不毀恩義已備陛下旣繼體先帝持重大宗承宗廟天地社稷之祀義不得復奉定陶共皇祭入其廟今欲立廟於京師而使臣下祭之是無主也又親盡當毀空去一國太祖不墮之祀而就無主當毀不正之禮非所以尊厚共皇也丹由是浸不合上意遂策免丹丹旣免數月上用朱博議尊傅太后爲皇太太后丁後爲帝太后與太皇太后及皇太后同尊又爲共皇立廟京師儀如孝元皇帝後漢書祭祀志光武帝建武三年正月立親廟雒陽祀父南頓君以上至舂陵節侯時寇賊未夷方務徵伐祀儀未設至十九年盜賊討除戎事差息於是五官中郎將張純與太僕朱浮奏議禮爲人子事大宗降其私親禮之設施不授之與自得之異意當除今親廟四孝宣皇帝以孫後祖爲父立廟於奉明曰皇考廟獨羣臣侍祠願下有司議先帝四廟當代親廟者及皇考廟事下公卿博士議郎大司徒涉等議宜奉所代立平帝哀帝成帝元帝廟代今親廟兄弟以下使有司祠宜爲南頓君立皇考廟上至舂陵節侯羣臣奉祠時議有異不著上可涉等議詔曰以宗廟處所未定且祫祭髙廟其成哀平且祠祭長安故髙廟其南陽舂陵歲時各且因故園廟祭祀園廟去太守治所遠者在所令長行太守事侍祠惟孝宣帝有功徳其上尊號曰中宗於是雒陽髙廟四時加祭孝宣孝元凡五帝其西廟成哀平三帝主四時祭於故髙廟東廟京兆尹侍祠冠衣車服如太常祠陵廟之禮南頓君以上至節侯皆就園廟南頓君稱皇考廟巨鹿都尉稱皇祖考廟郁林太守稱皇曾祖考廟節侯稱皇髙祖考廟在所郡縣侍祠張純傳純在朝歷世明習故事以宗廟未定昭穆失序乃與太僕朱浮共奏言元帝以來宗廟奉祠髙皇帝爲受命祖孝文帝爲太宗孝武帝爲世宗如舊制又立親廟四世推南頓君以上盡於舂陵節侯禮爲人後者則爲之子旣事太宗則降其私親今禘祫髙廟陳序昭穆而舂陵四世君臣�列以卑廁尊不合禮意設不遭王莽而國嗣無寄推求宗室以陛下繼統者安得復顧私親違禮制乎昔髙帝以身受命不由太上宣帝以孫後祖不敢私親故爲父立廟獨羣臣侍祠臣愚謂宜除今親廟以則二帝舊典願下有司博采其議詔下公卿大司徒戴涉大司空竇融議宜以宣元成哀平五帝四世代今親廟宣元皇帝尊爲祖父可親奉祠成帝以下有司行事別爲南頓君立皇考廟其祭上至舂陵節侯羣臣奉祠以明尊尊之敬親親之恩帝從之淸河孝王慶傳慶母宋貴人慶就國鄧太后以殤帝𦇤抱遠慮不虞畱慶長子佑與嫡母耿姬居淸河邸至帝崩立佑爲嗣是爲安帝太后使中黃門送耿姬歸國帝所生母左姬卒於京師慶立凡二十五年薨永初元年太后崩有司言淸河孝王至徳淳懿載育聖明承天奉祚爲郊廟主漢興髙皇帝尊父爲太上皇宣帝號父爲皇考序昭穆置園邑太宗之義舊章不忘宜上尊號曰孝徳皇皇妣左氏曰孝徳後孝徳皇母宋貴人追謚曰敬隱後乃告祠髙廟使司徒持節與大鴻臚奉冊書璽綬淸河追上尊號又遣中常侍奉太牢祠典護禮儀侍中劉珍等及宗室列侯皆往會事尊陵曰甘陵廟曰昭廟置令丞設兵車周衛比章陵復尊耿姬爲甘陵大貴人河間孝王開傳開子蠡吾侯翼爲平原懷王后翼卒子志嗣爲大將軍梁冀所立是爲桓帝梁太后詔追尊河間孝王爲孝穆皇夫人趙氏曰孝穆後廟曰淸廟陵曰樂成陵蠡吾先侯曰孝崇皇廟曰烈廟陵曰博陵皆置令丞使司徒持節奉冊書璽綬祠以太牢尊翼夫人馬氏爲孝崇博園貴人解瀆亭侯淑傳淑以河間孝王子封淑卒子長嗣長卒子宏嗣爲大將軍竇武所立是爲靈帝建寧元年竇太后詔追尊皇祖淑爲孝元皇夫人夏氏曰孝元後陵曰惇陵廟曰靖廟皇考長爲孝仁皇夫人董氏爲愼園貴人陵曰愼陵廟曰奐廟皆置令丞使司徒祠太牢伏恭傳恭字叔齊瑯琊東武人司徒湛之兄子也湛弟黯字稚文以明魯詩攺定章句作解說九篇位至光祿勛無子以恭爲後恭性孝事所繼母甚謹鄧騭傳騭弟閶卒閶妻耿氏有節操痛鄧氏誅廢子忠早卒乃養河南尹豹子嗣爲閶後耿氏教之書學遂以通博稱永壽中與伏無忌延篤著書東觀官至屯田校尉三國誌諸葛亮傳喬字伯松亮兄瑾之第二子也本字仲愼與兄元遜俱有名於時論者以爲喬才不及兄而性業過之初亮未有子求喬爲嗣瑾啟孫權遣喬來西亮以喬爲己適子故易其字焉拜爲駙馬都尉隨亮至漢中年二十五建興元年卒子攀官至行護軍翊武將軍亦早卒諸葛恪見誅於吳子孫皆盡而亮自有冑裔故攀還復爲瑾後魏志文徳郭皇后傳皇后父永後早喪兄弟以從兄表繼永後拜奉車都尉晉書孝湣帝紀帝諱鄴字彥旗武帝孫吳孝王晏之子也出繼後伯父秦獻王東襲封秦王永嘉六年九月秦王爲皇太子懷帝崩卽皇帝位秦獻王柬傳柬字弘度無子以淮南王允子郁爲嗣與允俱被害又以吳王晏子鄴嗣懷帝崩鄴入纂帝位國絕吳敬王晏傳晏字令平洛京傾覆遇害時年三十一湣帝卽位追贈太保五子長不顯名與晏同沒餘四子祥鄴固衍鄴卽湣帝禮志湣帝建興四年司徒梁芬議追尊之禮帝旣不從而右僕射索綝等亦稱引魏制以爲不可故追贈吳王太保而已穆帝崩哀帝立帝於穆帝爲從父昆弟穆帝舅褚歆有表中書答表朝廷無其儀詔下議尙書僕射江虨等四人並云閔僖兄弟也而爲父子則哀帝應爲帝嗣衛軍王述等二十五人云成帝不私親愛越授天倫康帝受命顯宗社稷之重已移所授纂承之序宜繼康皇尙書謝奉等六人云繼體之正宜本天屬考之人情宜繼顯宗也詔從述等議上繼顯宗淸河康王遐傳遐美容儀有精彩武帝愛之旣受封出繼叔父城陽哀王兆永康元年薨時年二十八四子覃鑰銓端覃嗣立及衝太孫薨齊王冏表曰東宮曠然冢嗣莫繼天下大業帝王神器必建儲副以固洪基今者後宮未有孕育不可庶幸將來而虛天緒禮兄弟之子猶子故漢成無嗣繼由定陶孝和之絕安以紹興此先王之令典往代之成式也淸河王覃神姿岐嶷慧智早成康王正妃周氏所生先帝眾孫之中於今爲嫡昔薄姬賢明文則承位覃外祖恢世載名徳覃宜奉宗廟之重統無窮之祚以寧四海顒顒之望覃兄弟𨿽�出紹可簡令淑還爲國祚不替其嗣輒諮大將軍�及羣公卿士咸同大願請具禮儀擇日迎拜遂立覃爲皇太子旣而河間王顒脇遷大駕表成都王�爲皇太弟廢覃復爲淸河王永嘉初前北軍中候任城呂雍度支校尉陳顏等謀立覃爲太子事覺幽於金墉城未幾被害時年十四葬以庶人禮河間平王洪傳洪二子威混威嗣徙封章武其後威旣繼義陽王望更立混爲洪嗣混歷位散騎常侍薨及洛陽陷混諸子皆沒於胡而小子滔初嗣新蔡王確亦與其兄俱沒後得南還與新蔡太妃不協太興二年上疏以兄弟並沒在遼東章武國絕宜還所生太妃訟之事下太常太常賀循議章武新蔡俱承一國不絕之統義不得替其本宗而先後傍親按滔旣已被命爲人後矣必須無復兄弟本國永絕然後得還所生今兄弟在遠不得言無道裏𨿽阻復非絕域且鮮卑恭命信使不絕自宜詔下遼東依劉羣盧諶等例發遣令還繼嗣本封謂滔今未得便委離所後也元帝詔曰滔𨿽出養自有所生母新蔡太妃相待甚薄滔執意如此如其不聽終當紛紜更爲不可今便順其所執還襲章武羊祜傳有善相墓者言祜祖墓所有帝王气若鑿之則無後祜遂鑿之相者見曰猶出折臂三公而祜竟墮馬折臂位至公而無子帝以祜兄子曁爲嗣曁以父歿不得爲人後帝又令曁弟伊爲祜後又不奉詔帝怒�收免之太康二年以伊弟篇爲巨平侯奉祜嗣司馬彪傳彪字紹統髙陽王睦之長子也出後宣帝弟敏少篤學不倦然好色薄行爲睦所責故不得爲嗣𨿽名出繼實廢之也彪由此不交人事而專精學習故得博覽羣籍終其綴集之務賈充傳充薨充婦廣成君郭槐以外孫韓謐爲黎民子奉充後郎中令韓咸中尉曹軫諫槐曰禮大宗無後以小宗支子後之無異姓爲後之文無令先公懷腆后土良史書過豈不痛心槐不從咸等上書求攺立嗣事寢不報槐遂表陳是充遺意帝乃詔曰太宰魯公充崇徳立勛勤勞佐命背世殂殞每用悼心又其子早終世嗣未立古者列國無嗣取始封支庶以紹其統而近代更除其國至於周之公旦漢之蕭何或豫建元子或封爵元妃蓋尊顯勛庸不同常例太宰素取外孫韓謐爲世子黎民後吾退而斷之外孫骨肉至近推恩計情合於人心其以謐爲魯公世孫以嗣其國自非功如太宰始封無後如太宰所取必以己自出不如太宰皆不得以爲比皇甫謐傳謐字士安幼名靜安定朝那人漢太尉嵩之曾孫也出後叔父徙居新安年二十不好學遊蕩無度或以爲癡嘗得瓜果輒進所後叔母任氏任氏曰昔孟母三徙以成仁曾父烹豕以存教豈我居不擇鄰教有所闕何爾魯鈍之甚也修身篤學自汝得之於我何有因對之流涕謐乃感激就鄕人席坦受書勤力不怠居貧躬自稼穡帶經而農遂博綜典籍百家之言宋書謝弘微傳弘微從叔峻無後以弘微爲嗣弘微本名密犯所繼內諱故以字行童幼時精神端審時然後言所繼叔父混名知人見而異之年十歲出繼襲峻爵建昌縣侯弘微家素貧儉而所繼丰泰惟受書數千卷國吏數人而已混聞而驚嘆謂國郎中令漆凱之曰建昌國祿本應與北捨共之國侯旣不措意今可依常分送弘微重違混言乃少有所受混與族子靈運瞻曜弘微�以文義賞會嘗共宴處其外𨿽復髙流時譽莫敢造門瞻等才辭辯富弘微每以約言服之混特所敬貴號曰微子謂瞻等曰汝諸人𨿽才義丰辯未必皆愜眾心至於領會機賞言約理要故當與我共推微子常云微子吾無間然又云微子異不傷物同不害正若年迨六十必至公輔義熙八年混以劉毅黨見誅妻晉陵公主攺適瑯邪王練公主𨿽執意不行而詔與謝氏離絕公主以混家事委之弘微混仍世宰輔一門兩封田業十餘處僮僕千人惟有二女年數歲弘微經紀生業事若在公一錢尺帛出入皆有文簿遷通直郎髙祖受命晉陵公主降爲東鄕君以混得罪前代東鄕君節義可嘉聽還謝氏自混亡至是九載而室宇修整倉庫充盈門徒業使不異平日田疇墾辟有加於舊東鄕君嘆曰僕射平生重此子可謂知人僕射爲不亡矣中外姻親道俗義舊見東鄕之歸者入門莫不嘆息或爲之涕流感弘微之義也性嚴正舉止必循禮度事繼親之黨恭謹過常伯叔二母歸宗兩姑晨夕瞻奉盡其誠敬內或傳語通訊輒整其衣冠婢僕之前不妄言笑由是尊卑小大敬之若神母憂去職居喪以孝稱服闋逾年菜蔬不攺元嘉九年東鄕君薨資財巨萬公私咸謂室內資財宜歸二女田宅僮僕應屬弘微弘微一無所取自以私祿營葬內人皆化弘微之讓一無所爭東鄕君葬混墓開弘微牽疾臨赴病遂甚十年卒晉熙王昶傳昶二妾各生一子並卒泰始六年以第六皇子燮字仲綏繼昶攺昶封爲晉熙王燮襲爵食邑三千戶太宗旣以燮繼昶乃下詔曰夫虎狼護子猴�負孫毒性薄情亦有仁愛故識念气類尙均羣品況在人倫可忘天屬晉熙太妃謝氏沈刻無親物理罕比徵北公𨿽孝道無替而遭此不慈自少及長闕恩鞠之闕乃至休否莫關寒溫不訪晨昏屏塞定省靡因事無違忤動致誚責毒句發口人所難聞加惡備苦過於讎隙遂事憤於宗姻義傷於行路公故妃郗氏婦禮無違逢此嚴酷遂以憂卒用夭盛年又謝氏食則丰珍衣則文麗奉己之餘播覃羣下而諸孫纊不溫體食不充饑付於姆你之手縱以任軍之路遇其所生棄若糞土�縷比之重囚窮困過於下使誠皇規方遠沙塞將一公修短不諱亦難豫圖兼妾女累弱一第領主防閒之道人理斯急朕所以詔第六子燮奉公爲嗣欲以毗整一門爲公繼紹但謝氏待骨肉至親尙相棄蔑況以義合免苦爲難患萌防漸危機須斷便可還其本家削絕蕃秩東平王子嗣傳子嗣字孝叔孝武帝第二十七子也大明七年生仍封東平王食邑二千戶繼東平衝王休倩休倩母顏性理嚴酷泰始二年子嗣所生母景寧園昭容謝上表曰故東平衝王休倩托荄璇極岐嶷夙表降年弗永遺緒莫傳孝武皇帝敕妾子臣子嗣出繼爲後旣承國祀方奉烝薦庶覃遐慶式延於遠而妾顏訓養非恩撫導乖理情闕引進義違負螟昔世祖平日詭申慈愛崩背未幾眞性便發猶逼畏崇憲少欲藏奄自玆以後專縱嚴酷實顯布宗戚宣灼宮闈用傷人倫爰惻行路妾天屬冥至感切實深伏願幹渥廣臨曲垂照賜復攺命還依本屬則妾母子𨿽隕之辰猶生之年許之其年賜死時年四歲武陵王贊傳贊字仲敷明帝第九子也泰始六年生某年詔曰世祖孝武皇帝𨿽恃尊墮惠勛狹政弛樂飲無饜事因於寧泰任威縱費義緣於務寡故以積怨動天流殃繼嗣景和肇釁義嘉成禍世祖繼體陷憲無遺昔皇家中圮含生懼滅賴英孝感奮掃雪冤恥勛纘墜歷拯玆窮氓繼絕追遠禮訓攸尙況旣帝且兄而缺斯典今以第九子智隨奉世祖爲子武陵郡大明之世事均代邦可封智隨武陵王食邑五千戶尋世祖一門女累不少旣無釐總義須防閒諸侯𨿽不得祖稱天子而事有一家之切且歸寧有所疹疾相營得失是任閨房有稟朕應天在位恩深九族庶此足申追睦之懷敷愛之旨小名錄張衝字思約吳人衝出繼伯父景徹景徹字樝父卲小字梨宋文帝戲景徹曰樝何如梨徹答曰梨是百果之宗樝何敢及南齊書魚復侯子響傳子響字云音世祖第四子也豫章王嶷無子養子響後有子表畱爲嫡世祖卽位爲輔國將軍南彭城臨淮二郡太守見諸王不致敬子響勇力絕人關弓四觓力數在園池中帖騎馳走竹樹下身無虧傷旣出繼車服異諸王每入朝輒忿怒拳打車壁世祖知之令車服與皇子同永明三年遷右衛將軍仍出爲使持節都督豫州郢州之西陽汝南二郡軍事冠軍將軍豫州剌史明年進號右軍將軍進南豫州之歷陽淮南潁川汝陽四郡入爲散騎常侍右衛將軍六年有司奏子響體自聖明出繼宗國大司馬臣嶷昔未有嗣所以因心鞠養陛下弘天倫之愛臣嶷深猶子之恩遂乃繼體扶疏世祚垂攺茅蔣庵蔚冢嗣莫移誠欣惇睦之風實虧立嫡之教臣等參議子響宜還本乃封巴東郡王遷中護軍常侍如故衡陽元王道度傳道度無子太祖以第十一子鈞繼道度後隆昌元年遇害明帝卽位以永陽王子仍本國繼元王爲孫子世祖第二十子也永泰元年見害復以武陵昭王曄第三子子坦奉元王后江傳宋明帝�出繼從叔愻爲從祖渟後於是僕射王儉啟禮無後小宗之文近世緣情皆由父祖之命未有旣孤之後出繼宗族也𨿽復臣子一揆而義非天屬江忠簡後嗣所寄惟一人傍無眷屬宜還本若不欲江愻絕後可以小兒繼愻爲孫尙書參議謂間世立後禮無其文荀顗無子立孫墜禮之始何琦又立此論義無所據於是還本家詔使自量立後者王奐傳奐字彥孫出繼從祖中書令球故字彥孫爲雍州刺史輒殺寧蠻長史劉興祖上大怒收之奐子彪陳兵閉拒皆伏誅奐弟女爲長沙王晃妃世祖詔曰奐自陷逆節長沙王妃男女並長且奐又出繼前代或當有準可特不離絕張衝傳衝字思約吳郡吳人父柬通直郎衝出繼從伯侍中景後永明八年監靑冀二州刺史事衝父初卒遺命曰祭我必以鄕土所產無用牲物衝在鎭四時還吳園中取果菜流涕薦焉王延之傳延之父升之都官尙書延之出繼伯父秀才粲之延之家訓方嚴不妄見子弟𨿽節歲問訊皆先克日子倫之見兒子亦然梁書阮孝緒傳孝緒字士宗陳畱尉氏人也父彥之宋太尉從事中郎孝緒七歲出後從伯引之引之母周氏卒有遺財百餘萬應歸孝緒孝緒一無所納盡以歸引之姊瑯邪王晏之母聞者咸嘆異之臨賀王正徳傳正徳字公和臨川靖惠王第三子也少粗險不拘禮節初髙祖未有男養之爲子及髙祖踐極便希儲貳後立昭明太子封正徳爲西丰侯邑五百戶自此怨望恆懷不軌�睨宮扆覬幸災變普通六年逃奔於魏有司奏削封爵七年又自魏逃歸髙祖不之過也復封其爵中大通四年爲信武將軍封臨賀郡王邑二千戶又加左衛將軍而凶暴日甚招聚亡命侯景知其有姦心乃密遺正徳書正徳覽書大喜曰侯景意暗與我同此天贊也遂許之及景至江正徳潛運空舫詐稱迎荻以濟景焉朝廷未知其謀猶遣正徳守朱雀舫景至正徳乃引軍與景俱進景推正徳爲天子攺元爲正平元年景爲丞相臺城沒復太淸之號降正徳爲大司馬正徳有怨言景聞之慮其爲變矯詔殺之魏書南安王禎傳禎子英英子熙以元乂隔絕二宮起兵赴難爲乂斬於鄴街熙異母弟義興出後叔父並洛肅宗初除員外散騎侍郎及熙之遇害也義興以別後故得不坐城陽王長壽傳長壽長子多侯早卒次子鸞字宣明始繼叔章武敬王及兄卒還襲父爵身長八尺腰帶十圍以武藝著稱河間王若傳若字叔儒年十六未封而薨追封河間謚曰孝詔京兆康王子太安爲後太安於若爲從弟非相後之義廢之以齊郡王子琛繼陸俟傳俟子麗麗子定國定國子昕之尙顯祖女常山公主無子以昕之從兄希道第四子彰爲後彰字明遠本名士沈年十六出後事公主盡禮丞相髙陽王雍嘗言曰常山妺𨿽無男以子彰爲兒乃過自生矣髙崇傳崇字積善父潛顯祖初歸國賜爵開陽男居遼東詔以沮渠牧犍女賜潛爲妻封武威公主拜駙馬都尉加寧遠將軍卒舅氏坐事誅公主痛本生絕嗣遂以崇繼牧犍後攺姓沮渠景明中啟復本姓襲爵胡叟傳叟元妻惇煌宋氏先亡無子後庶養者亦皆早夭竟以絕後叟死無有家人營主凶事胡始昌迎而殯之於家葬於墓次卽令一弟繼之襲其爵始復男虎威將軍叟與始昌𨿽宗室而性气殊詭不相好附於其存也往來乃簡及亡而收卹至厚議者以爲非必惇哀疏宗或緣求利品秩也於忠傳忠自知必死表曰先帝錄臣父子一介之誠昭臣家世奉公之節故申之以婚姻重之以爵祿至乃位亞三秩班九命自大明利見之始百官總己之初臣復得猥攝禁戎緝寧內外斯誠社稷之靈兆民之福臣何力之有焉但陛下以叡明禦皇太后以聖善臨朝衽席不遺簪履弗棄復乃寵窮出內榮徧宮閨外牧兩河入參百揆顧服知妖省躬識戾而臣將愼靡方致玆�疚自去秋苦痢纏綿迄今藥石備嘗日增無損又今年已來力候轉惡微喘緒息振復良難鴻慈未酬伏枕涕咽臣薄福無男遺體莫嗣貪及餘生謹陳宿抱臣先養亡第四弟第二子司徒掾永超爲子猶子之念實切於心乞立爲嗣傳此山河靈太后令曰於忠表如此旣誠勛宜錄又無子可矜臨危所祈不容致奪可特聽如請以彰殊效北齊書袁聿修傳聿修字叔徳陳郡陽夏人魏中書令�之子也出後叔父躍七歲遭喪居處禮度有若成人九歲州辟主簿性深沈有鑑識淸淨寡欲與物無競深爲尙書崔休所知賞周書豆盧寧傳寧字永安封楚國公初寧未有子養弟永恩子績及生子贊親屬皆請贊爲嗣寧曰兄弟之子猶子也吾何擇焉遂以績爲世子世以此稱之及寧薨績襲爵柳慶傳慶出後第四叔及遭父憂議者不許爲服重慶泣而言曰禮者蓋緣人情若於出後之家更有苴斬之服可奪此從彼今四叔薨背已久情事不追豈容奪禮乖違天性時論不能抑遂以苫�終喪旣葬乃與諸兄負土成墳邵惠公顥傳翼字幹宜武成初封西陽郡公早薨謚曰昭無子以杞國公亮子溫爲嗣後坐亮反誅國除出繼部紀事二隋書劉子翊傳子翊爲侍禦史時永寧令李公孝四歲喪母九歲外繼其後父更別娶後妻至是而亡河間劉炫以無撫育之恩議不解任子翊駁之曰傳云繼母如母與母同也當以配父之尊居母之位齊杖之制皆如親母又爲人後者爲其父母�報�者自以本生非殊親之與繼也父𨿽自處傍尊之地於子之情猶須隆其本重是以令云爲人後者爲其父母並解官申其心喪父卒母嫁爲父後者𨿽不服亦申心喪其繼母嫁不解官此專據嫁者生文耳將知繼母在父之室則制同親母若謂非有撫育之恩同之行路何服之有乎服旣有之心喪焉可獨異三省令旨其義甚明今言令許不解何其甚謬且後人者爲其父母�未有變隔以親繼親繼旣等故知心喪不殊服問雲母出則爲繼母之黨服豈不以出母族絕推而遠之繼母配父引而親之乎子思曰爲伋也妻是爲白也母不爲伋也妻是不爲白也母定知服以名重情因父親所以聖人惇之以孝慈弘之以名義是使子以名服同之親母繼以義報等之己生如謂繼母之來在子出之後制有淺深者考之經傳未見其文譬出後之人所後者初亡後之者始至此復可以無撫育之恩而不服重乎昔長沙人王毖漢未爲上計詣京師旣而吳魏隔絕毖於內國更娶生子昌毖死後爲東平相始知吳之母亡便情系居重不攝職事於時議者不以爲非然則繼母之與前母於情無別若要以撫育始生服制王昌復何足云乎又晉鎭南將軍羊祜無子取弟子伊爲子祜薨伊不服重祜妻表聞伊辭曰伯生存養己伊不敢違然無父命故還本生尙書彭禮議子之出養必由父命無命而出是爲叛子於是下詔從之然則心服之制不得緣恩而生也論云禮者稱情而立文仗義而設教還以此義諭彼之情稱情者稱如母之情仗義者仗爲子之義名義分定然後能尊父順名崇禮篤敬苟以母養之恩始成母子則恩由彼至服自己來則慈母如母何得待父命又云繼母慈母本實路人臨己養己同之骨血若如斯言子不由父縱有恩育得如母乎其慈繼𨿽在三年之下而居齊期之上禮有倫例服以稱情繼母本以名服豈藉恩之厚薄也至於兄弟之子猶子也私暱之心實殊禮服之制無二彼言以輕如重自以不同此謂如重之辭卽同重法若使輕重不等何得爲如律云準枉法者但準其罪以枉法論者卽同眞法律以獘刑禮以設教準者準擬之名以者卽眞之稱如以二字義用不殊禮律兩文所防是一將此明彼足見其義取譬伐柯何遠之有又論云取子爲後者將以供承祧廟奉養己身不得使宗子歸其故宅以子道事本父之後妻也然本父後妻因父而得母稱若如來旨本父亦可無心喪乎何直父之後妻論又云禮言舊君其尊豈復君乎已去其位非復純臣須言舊以殊之別有所重非復純孝故言其已見之目以其父之文是名異也此又非通論何以言之其舊訓殊所用亦別舊者易新之稱其者因彼之辭安得以相類哉至如禮云其父析薪其子不克負荷傳云衛𨿽小其君在焉若其父而有異其君復有異乎斯不然矣斯不然矣今炫敢違禮乖令侮聖幹法使出後之子無情於本生名義之分有虧於風俗徇飾非於明世彊媒�於禮經𨿽欲揚己露才不覺言之傷理事奏竟從子翊之議鄭譯傳譯字正義父道邕魏司空譯頗有學識兼知鍾律善騎射譯從祖開府文寬尙魏平陽公主則周太祖元後之妹也主無子太祖令譯後之由是譯少爲太祖所親文寬後誕二子譯復歸本生房彥謙傳彥謙字孝衝年十五出後叔父子貞事所繼母有逾本生子貞哀之撫養甚厚後丁所繼母憂勺飲不入口者五日薛道衡傳道衡以憶髙熲帝令自盡妻子徙且末有子五人收最知名出繼族父孺孺與道衡偏相友愛收初生卽與孺爲後養於孺宅至於成長殆不識本生唐書薛收傳收字伯褒蒲州汾陰人隋內史侍郎道衡子也出繼從父孺年十二能屬文以父不得死於隋不肯仕郡舉秀才不應按隋書唐書所載互異故並列之

崔植傳植字公修佑甫弟廬江令嬰甫子也佑甫病謂妻曰吾歿當以廬江次子主吾祀及卒護喪者以聞帝惻然召植使卽喪次終服補弘文生戴冑傳冑無子以兄子至徳爲後至徳幹封中累遷西臺侍郎同東西臺三品閱十數年父子繼爲宰相世詫其榮遼史耶律隆運傳隆運本姓韓名徳讓西南面招討使匡嗣之子也賜姓名薨無子淸寧三年以魏王貼不子耶魯爲嗣天祚立以皇子教盧斡繼之宋史李昉傳昉字明遠深州饒陽人父超晉工部郎中集賢殿直學士從大父右資善大夫超無子以昉爲後初超未有子昉母謝方娠指腹謂叔母張曰生男當與叔母爲子故昉出繼於超昉再相因表其事求贈所生父母官詔贈其祖溫太子太傅祖母權氏莒國太夫人超太子太師謝氏鄭國太夫人蔡齊傳齊無子以從子延慶爲後旣歿有遺腹子曰延嗣延慶字仲遠旣爲伯父齊後齊晚得子乃歸其宗籍家所有付之無一毫自予萊人義焉宇文紹節傳紹節字挺臣祖虛中簽書樞密院事父師援顯謨閣待制父子皆以使北死無子孝宗湣之命其族子紹節爲之後馬廷鸞傳廷鸞字翔仲本灼之子繼灼兄光後甘貧力學旣冠里人聘爲童子師遇有酒食饌則念母藜藿不給爲之食不下咽曹覲傳覲字仲賓曹修禮子也叔修古卒無子天章閣待制杜祀爲言於朝授覲建州司戶參軍爲修古後司馬夢求傳夢求敍州人溫國公光之後也母程歸及門夫死誓不他適旌其母曰節婦夢求其族子取以爲後呂祖儉傳祖儉除籍田令中丞何淡所生父繼室周氏死淡欲服伯母服下太常百官雜議祖儉貽書宰相曰禮曰爲伋也妻者是爲白也母今周氏非中丞父之妻乎將不謂之母而謂之何中丞爲風憲首而以不孝令百僚何觀焉濮安懿王允讓傳允讓字益之嘉佑四年薨年六十五贈太尉中書令追封濮王謚安懿仁宗在位久無子乃以王第十三子宗實爲皇子仁宗崩皇子卽位是爲英宗治平元年宰相韓琦等奏請下有司議濮安懿王及譙國夫人王氏襄國夫人韓氏仙遊縣君任氏合行典禮詔須大祥後議之二年乃詔禮官與待制以上議翰林學士王珪等奏曰謹按儀禮喪服爲人後者傳曰何以三年也受重者必以尊服服之爲所後者之祖父母妻妻之父母昆弟昆弟之子若子謂皆如親子也又爲人後者爲其父母傳曰何以期不二斬持重於大宗降其小宗也爲人後者爲其昆弟傳曰何以大功爲人後者降其昆弟也先王制禮尊無二上若恭愛之心分於彼則不得專於此故也是以秦漢以來帝王有自旁支入承大統者或推尊其父母以爲帝後皆見非當時取議後世臣等不敢引以爲聖朝法況前代入繼者多宮車晏駕之後援立之策或出臣下非如仁宗皇帝年齡未衰深惟宗廟之重祗承天地之意於宗室眾多之中簡推聖明授以大業陛下親爲先帝之子然後繼體承祧光有天下濮安懿王𨿽於陛下有天性之親顧復之恩然陛下所以負扆端冕富有四海子子孫孫萬世相承皆先帝徳也臣等竊以爲濮王宜準先朝封贈期親尊屬故事尊以髙官大國譙國襄國仙遊並封太夫人考之古今爲宜稱於是中書奏王珪等所議未見詳定濮王當稱何親名與不名珪等議濮安於仁宗爲兄於皇帝宜稱皇伯而不名如楚王涇王故事中書又奏禮與令及五服年月敕出繼之子於所繼所生皆稱父母又漢宣帝光武皆稱父爲皇考今珪等議稱濮王爲皇伯於典禮未有明據請下尙書省集三省禦史臺議奏方議而皇太后手詔詰責執政於是詔曰如聞集議不一權宜罷議令有司博求典故以聞禮官範鎭等又奏漢之稱皇考稱帝稱皇立寢廟序昭穆皆非陛下聖明之所法宜如前議爲便自是禦史呂誨等彈奏歐陽修首建邪議韓琦曾公亮趙�附會不正之罪固請如王珪等議旣而內出皇太后手詔曰吾聞羣臣議請皇帝封崇濮安懿王至今未見施行吾載閱前史乃知自有故事濮安懿王譙國夫人王氏襄國夫人韓氏仙遊縣君任氏可令皇帝稱親濮安懿王稱皇王氏韓氏任氏並稱後事方施行而英宗卽日手詔曰稱親之禮謹遵慈訓追崇之典豈易克當且欲以塋爲園卽園立廟俾王子孫主奉祠事翌日誨等以所論列彈奏不見聽用繳納禦史�誥家居待罪誨等所列大抵以爲前詔稱權罷集議後詔又稱且欲以塋爲園卽追崇之意未已英宗命合門以誥還之誨等力辭臺職誨等旣出而濮議亦寢至神宗元丰二年詔以濮安懿王三夫人可並稱王夫人云允讓二十八子宗佑克己自約蕭然若寒士好讀書尢喜學易嘉佑中從父允初未立嗣咸推其賢詔以宗佑爲後泣曰臣不幸幼失怙恃將終身悲慕忍爲人後乎敢以死請仁宗憐而從之範鎭傳鎭遷翰林學士中書議追尊濮王兩制臺諫與之異詔禮官檢詳典禮鎭判太常寺率其屬言漢宣帝於昭帝爲孫光武於平帝爲祖其父容可稱皇考議者猶非之謂其以小宗合大宗之統也今陛下旣以仁宗爲考又加於濮王則其失非特漢二帝比凡稱帝若考若寢廟皆非是司馬光傳英宗立光料必有追隆本生事卽奏言漢宣帝爲孝昭後終不追尊衛太子史皇孫光武上繼元帝亦不追尊巨鹿南頓君此萬世法也後詔兩制集議濮王典禮學士王珪等相視莫敢先光獨奮筆書曰爲人後者爲之子不得顧私親王宜準封贈期親尊屬故事稱爲皇伯髙官大國極其尊榮議成珪卽命吏以其手�爲按旣上與大臣意殊禦史六人爭之力皆斥去光乞畱之不可遂請與俱貶歐陽修傳英宗以疾未親政皇太后垂簾左右交構幾成嫌隙韓琦奏事太后泣語之故琦以帝疾爲解太后意不釋修進曰太後事仁宗數十年仁徳著於天下昔溫成之寵太后處之裕如今母子之間反不能容邪太后意稍和修復曰仁宗在位久徳澤在人故一日晏駕天下奉戴嗣君無一人敢異同者今太后一婦人臣等五六書生耳非仁宗遺意天下誰肯聽從太后默然久之而罷修平生與人盡言無所隱及執政士大夫有所干請輒面諭可否𨿽臺諫官論事亦必以是非詰之以是怨誹益眾帝將追崇濮王命有司議皆謂當稱皇伯攺封大國修引喪服記以爲爲人後者爲其父母服降三年爲期而不沒父母之名以見服可降而名不可沒也若本生之親攺稱皇伯歷考前世皆無典據進封大國則又禮無加爵之道故中書之議不與眾同太后出手書許帝稱親尊王爲皇王夫人爲後帝不敢當於是禦史呂誨等詆修主此議爭論不已皆被逐惟蔣之奇之說合修意修薦爲禦史何淡傳淡字自然進禦史中丞淡有本生繼母喪乞有司定所服禮寺言當解官淡引不逮事之文乞下給諫議之太學生喬朱有成等移書於淡謂足下自長臺諫此綱常之所系也四十餘年以所生繼母事之及其終也反以爲生不逮而不持心喪可乎奉常禮所由出顧以臺諫給捨議之識者有以窺之矣澹乃去髙宗吳皇后傳後開封人被選入宮與張氏並爲婉儀尋詔立爲皇后初伯琮以宗子召入宮命張氏育之後時爲才人亦請得育一子於是得伯玖更名璩中外議頗籍籍張氏卒並育於後後視之無間伯琮性恭儉喜讀書帝與後皆愛之封普安郡王后常語帝曰普安其天日之表也帝與決立爲皇子癸辛雜識止安陳公振字震亨居吳門無子有同姓昌世者爲人端�每加敬愛因延之家塾常從容與言命繼之事且托之訪歷久未有所啟問之以難其人爲對則曰得如子者乃佳昌世皇恐不敢當又久之問如初昌世謝未敢輕有所進乃曰如此則無出於子矣昌世固辭不敢彊之再三乃勉承命後因語及曩嘗夢謁家廟覺有拜於後者顧視則昌世也此意遂決昌世以其澤入仕嘗倅三衢攝郡於公帑纖毫無所取穆陵聞之擢爲郎淳佑間也齊東野語何自然本何佾徳顯之子其母姚氏死卽出繼何修徳揚後佾再娶周氏及自然爲中司日周氏死自然以不逮事申審合解官申心喪下禮官議以爲母無親繼之別朝廷不以爲然復下給捨臺諫議太學生朱九成等各上臺諫書論其當去集議旣上𨿽以爲禮有可疑義當從厚合聽解官然竟以禮律不載無所折衷自然去後數日書庫官方庭堅於隋書劉子翊傳永寧令李公孝四歲喪母九歲外繼其後父更別娶後母至是而亡河間劉炫以無撫育之恩議不解任子翊時爲侍禦史駁之曰傳云繼母如母與母同也又曰爲人後者爲其父母期按期者自以本生非殊親之與繼也又曰親繼旣等心喪不殊又曰如謂繼母之來在子出之後制有淺深則出後之人所後者初亡後之者始至此復可以無撫育之恩而不服重乎又曰苟以母養之恩始成母子則恩由彼至服自己來則慈母如母何待父命又曰繼母本以名服豈藉恩之厚薄也又曰炫敢違禮乖令侮聖幹法使出後之子無情於本生名義之分有污於風俗事奏竟從子翊之議禮官具白於廟堂議乃定乃知讀書不多不足以斷疑也昌化章氏昆弟二人皆未有子其兄先抱育族人一子未幾其妻得翃其弟言兄旣有子盍以所抱子與我兄告其妻妻猶在蓐曰不然未有子而抱之甫得子而棄之人其謂我何且新生那可保也弟請不已嫂曰不得已寧以吾新生與之弟初不敢當嫂卒與之已而二子皆成立長曰翃字景韓季曰詡字景虞翃之子樵槱詡之孫鑄鑑皆相繼登第遂爲名族孝友睦�之報如此婦人有識尢可尙也聞見前錄司馬溫公以康節之故遇其孤伯溫甚厚公無子以族人之子康爲嗣康字公休其賢似公識者謂天故生之也公休與伯溫交遊益厚公薨公休免喪元佑間方欲大用亦不幸特贈諫議大夫公休有子植方數歲公休素以屬伯溫至範純夫內翰輩皆曰將以成溫公之後者非伯溫不可朝廷知之伯溫自長子縣尉移西京國子監教授俾植得以卒業因經紀司馬氏之家植字子立旣長其賢如公休天下謂眞溫公門戶中人也亦早死無子溫公之世遂絕金史移剌履傳履父聿魯早亡聿之族兄興平軍節度使徳元無子以履爲後方五歲晚臥廡下見微云往來天際忽謂乳母曰此所謂臥看靑天行白雲者耶徳元聞之驚曰是子當以文學名世及長徳元生子震徳元歿盡推家貲與之衛紹王傳衛紹王六子大定二十六年賜名猛安曰琚按出曰瑄按辰曰璪泰和七年詔按辰出繼鄭王永蹈後詔曰朕追惟鄭邸誤蹈非彜�窆原野多歷歲年怛然軫懷有不能已乃詔追復王爵備禮攺葬今稽式古典命汝爲鄭王后守其祭祀元史魏初傳初從祖璠無子以初爲後初好讀書尢長於春秋爲文簡而有法比冠有聲中統元年始立中書省辟爲掾史兼掌書記未幾以祖母老辭歸隱居教授會詔左丞許衡學士竇默及京師諸儒各陳經史所載前代帝王嘉言善政選進讀之士有司以初應詔帝雅重璠名方之古直詢知初爲璠子嘆獎久之卽授國史院編修官輟耕錄兪俊娶也先普化次兄丑驢女博顏帖木兒無他兄弟因利也先之財願繼其後竟不卹親父小宗之祀爲重博顏帖木兒將赴鄕試謂人曰若忝一薦有司以禮惇遣先就北宅上馬赴府公宴畢卻歸新宅下馬北宅醜驢所居新宅也先普化所居人戲之曰昔人有二天今子有二父何其幸歟博顏帖木兒赧甚明外史晉恭王棡傳端王知烊薨無子再從子簡王新嗣靖王庶子新化王表槏榮澤王表�皆懷王弟端王諸父也表槏前死謚恭裕子知嗣爲新化王亦前死謚端和二子新新�端王請新嗣新化王未封而端王薨表�謀攝府事端王妃王氏曰王無後次及新化王新化王父子卒有孫新在卽召入府拜幾筵爲喪主表�忿曰我尊行顧不得王上疏言新端和王長子不得爲人後新宜嗣新化王新�宜嗣晉王禮部議新宜嗣追封祖表槏爲安王父知爝爲康王興獻皇帝佑杬傳佑杬憲宗第三子正徳十四年薨謚曰獻王薨二年而武宗崩召世子入嗣是爲世宗禮臣毛澄等援漢定陶宋濮王故事考孝宗攺稱佑杬爲皇叔父興獻大王王妃蔣爲皇叔母帝命集議未決進士張璁上書請帝興獻王帝大悅會王妃至自安陸止通州不入帝恚甚啟張太后欲避天子位奉王妃歸藩羣臣惶懼太后命進王爲興獻帝妃爲興國後璁更爲大禮或問以進而主事霍韜桂萼給事中熊浹議與璁合帝益心動諭輔臣楊廷和蔣冕毛紀帝後加稱皇廷和等不奉詔合廷臣爭之未決嘉靖元年禁中火廷和及給事中鄧繼曾朱鳴陽引五行五事爲廢禮之證乃輟稱皇議加稱本生父興獻帝設安陸祠署視祖陵用太常卿汪舉議祭用十二籩豆樂用八佾帝心終不慊璁益引都禦史席書吏部郎方獻夫及黃綰黃宗明疏爲助三年三月加稱帝爲本生皇考恭穆獻皇帝興國太后爲本生母章聖皇太后建廟於奉先殿側以席書爲禮部尙書專其事建室奉天殿西曰觀徳殿祭如太廟召璁萼獻夫爲翰林學士修撰呂楠鄒守益少卿胡侍禦史段續陳相皆以劾書等得罪璁益言考孝宗稱獻皇帝本生父之妄七月諭去獻皇帝本生號九月詔伯孝宗兄武宗稱獻皇帝曰皇考璁萼等驟貴干進險譎者爭以言禮希上意百戶隨金錄事錢子勛言獻皇帝宜遷葬天壽山帝謂不宜泄王气乃止尊陵名曰顯陵黃屋監衛如七陵光祿署丞何淵請立世室太廟七年命璁等集明倫大典復追論廷和等罪加上尊謚恭睿淵仁寬穆純聖獻皇帝親制顯陵碑封松林山爲純徳山從祀方澤次五鎭以安陸州爲承天府十七年四月通州同知丰坊請加尊皇考廟號稱宗以配上帝是月加上尊謚知天守道洪徳淵仁寬穆純聖恭儉敬文獻皇帝廟號睿宗祔太廟其年十二月太后崩上尊謚曰慈孝貞順仁敬誠一安天誕聖獻皇后初楊廷和等議以益王次子崇仁王厚炫爲興王奉獻王祀帝不允封除初獻帝有長子厚熙生五日而卒嘉靖四年贈嶽王謚懷毛澄傳澄字憲淸昆山人武宗崩澄偕大學士梁儲壽寧侯張鶴齡駙馬崔元太監韋霦等迎興獻王長子厚熜於安陸旣至將謁見有議用天子禮者澄曰今卽如此後何以加豈他日勸進辭讓之禮當遂廢乎世宗踐阼甫六日有旨議獻王主祀及尊稱澄大會文武羣臣上議曰考漢成帝立定陶王爲皇太子立楚孝王孫景爲定陶王奉共王祀共王者皇太子本生父時大司空師丹以爲恩義備至今陛下入承大統宜如定陶王故事以益王第二子崇仁王厚炫繼興王后襲封興王主祀事又考宋濮安懿王之子入繼仁宗後是爲英宗司馬光謂濮王宜尊以髙官大爵稱皇伯而不名範鎭亦言陛下旣考仁宗若復以濮王爲考於義未當乃立濮王園廟以宗朴爲濮國公奉濮王祀程頤之言曰爲人後者謂所後爲父母而謂所生爲伯叔父母此生人之大倫也然所生之義至尊至大宜別立殊稱曰皇伯叔父某國大王則正統旣明而所生亦尊崇極矣今興獻王於孝宗爲弟於陛下爲本生父與濮安懿王事正相等陛下宜稱孝宗爲皇考攺稱興獻王爲皇叔父興獻大王妃爲皇叔母興獻王妃凡祭告興獻王及上箋於妃俱自稱侄皇帝某則正統私親恩禮兼盡可以爲萬世法議上帝慍曰父母可更易若是耶五月四日旨下再議澄復會廷臣上議曰禮爲人後者爲之子自天子至庶人一也興獻王子惟陛下一人旣入繼大統奉祀宗廟是以臣等前議欲令崇仁王厚炫主興獻王祀至於稱號陛下宜稱爲皇叔父興獻大王自稱侄皇帝名實以宋程頤之說爲可據也本朝之制皇帝於宗藩尊行止稱伯父叔父自稱皇帝而不名今稱興獻王爲皇叔父大王又自稱名尊崇之典已至臣等不敢復有所議因錄程頤代彭思永議濮王禮疏進覽帝不從其月二十四日命博考前代典禮再議以聞澄乃復會廷臣上議曰臣等會議者再請攺稱興獻王爲叔父者明大統之尊無二也然加皇字於叔父之上則凡爲陛下伯叔諸父皆莫能與之齊矣加大字於王之上則天下諸王皆莫得而�之矣興獻王稱號旣定則王妃稱號亦隨之天下王妃亦無以同其尊矣況陛下養以天下所以樂其心不違其志豈一家一國之養可同日語哉此孔子所謂事之以禮者其他推尊之說稱親之議似爲非禮推尊之非莫詳於魏明帝之詔稱親之非莫詳於宋程頤之議至當之禮要不出於此並錄上魏明帝詔書當是時帝旣銳欲推崇所生而進士張璁復抗疏極言禮官之謬帝益心動持澄等疏久不下至八月朔再命集議澄等乃復上議曰先王制禮本乎人情武宗旣無子嗣又鮮兄弟援立陛下於憲廟諸孫之中是武宗以陛下爲同胞之弟考孝宗母慈壽無可疑矣可復顧私親哉疏入帝不懌復畱中會給事中邢寰請議憲廟王妃邵氏徽號澄上言王妃誕生獻王實陛下所自出但旣承大統則宜考孝宗而母慈壽太后矣孝宗於憲廟皇妃宜稱皇太妃則在陛下宜稱皇太太妃如此則彜倫旣正恩義亦篤疏入報聞其月帝以母妃將至下禮官議其儀澄等請由崇文門入東安門帝不可乃議由正陽左門入大明東門帝又不可澄等執議如初帝乃自定其儀悉由中門入時尊崇禮猶未定張璁復進大禮或問帝益向之至九月末乃下澄等前疏復令博采輿論以聞澄等知勢不可已謀於內閣加稱興王爲帝妃爲後而以皇太后懿旨行之乃上疏曰陛下孝心純篤親灑宸翰諭以至情天地百神實所共鑑但臣等一得之愚已盡於前議玆欲仰慰聖心使宜於今而不戾乎情合乎古而無悖乎義則有密勿股肱在非臣等有司所敢擅也帝迫於眾議乃以十月二日諭廷臣以慈壽皇太后旨加興王號曰興獻帝妃曰興國太后皇妃邵氏亦尊爲皇太后旣詔告天下加恩百僚矣十二月十日復傳諭加稱皇帝內閣楊廷和等旣封還禦批帝猶不允於是澄等抗疏力爭又偕九卿喬宇等合諫帝意未回澄猶執奏不已明年嘉靖元年正月淸寧宮後三小宮災澄復以爲言會朝臣亦多諫者事迄獲止澄端亮有學行論事侃侃不撓帝欲推崇所生嘗遣中官諭意至長跪稽首澄駭愕急扶之起其人曰上意也上言人孰無父母柰何使我不獲伸必祈公易議因出囊金畀澄澄奮然曰老臣悖耄不能隳典禮獨有一去不與議已耳抗疏引疾至五六上帝輒慰畱不允二年四月疾甚復力請乃許之舟至興濟而卒張璁傳璁字秉用永嘉人舉於鄕七會試不第正徳十六年登第世宗初踐祚議追崇所生父興獻王廷臣持之議三上三卻璁測知帝意以是年七月朔上疏曰孝子之至莫大乎尊親尊親之至莫大乎以天下養陛下嗣登大寶卽議追尊聖考以正其號奉迎聖母以致其養誠大孝也廷議執漢定陶宋濮王故事謂爲人後者爲之子不得顧私親夫天下豈有無父母之國哉記曰禮非天降非地出人情而已漢哀帝宋英宗固定陶濮王子然成帝仁宗皆預立爲嗣養之宮中其爲人後之義甚明故師丹司馬光之論行於彼一時則可今武宗無嗣大臣遵祖訓以陛下倫序當立而迎立之遺詔直曰興獻王長子未嘗著爲人後之義則陛下之興實所以承祖宗之統與預立爲嗣養之宮中者較然不同議者謂孝廟徳澤在人不可無後假令聖考尙存嗣位今日恐弟亦無後兄之義且迎養聖母以母之親也稱皇叔母則當以君臣禮見恐子無臣母之義禮長子不得爲人後聖考止生陛下一人利天下而爲人後恐子無自絕其父母之義故在陛下謂入繼祖後而得不廢其尊親則可謂爲人後以自絕其親則不可夫統與嗣不同非必父死子立也漢文承惠帝後則以弟繼宣帝承昭帝後則以兄孫繼若必奪此父子之親建彼父子之號然後謂之繼統則古有稱髙伯祖皇伯考者皆不得謂之統乎臣竊謂今日之禮宜別立聖考廟於京師使得隆尊親之孝且使母以子貴尊與父同則聖考不失其爲父聖母不失其爲母矣帝方扼廷議得璁疏大喜曰此論出吾父子獲全矣亟下廷臣議廷臣大怪駴交起擊之禮官毛澄等執如初會獻王妃至通州聞尊稱禮未定止不肯入帝聞而泣欲避位歸藩璁知之益自喜乃著大禮或問上之且曰非天子不議禮願奮獨斷揭父子大倫明告中外以皇叔父皇叔母不正之名決不可稱然後大倫正而大禮定其意蓋不欲禮官議也朝士益惡之其冬興王加稱興獻帝璁亦除南京刑部主事以去追崇議且寢至嘉靖三年正月帝得桂萼疏心動復下廷議汪俊代毛澄爲禮部執如澄璁復上疏曰陛下遵兄終弟及之訓論序當立禮官不思陛下實入繼大統之君而彊比與爲人後之例絕獻帝天性之恩蔑武宗相傳之統致陛下父子伯侄兄弟名實俱紊寧負天子不敢忤權臣此何心也伏睹聖諭云興獻王獨生朕一人旣不得承緒又不得徽稱罔極之恩何由得報執政窺測上心有見於推尊之重故今日爭一帝字明日爭一皇字而陛下之心亦日以不帝不皇爲歉旣而加稱爲帝謂陛下心旣慰矣故畱一皇字以覘陛下將來未盡之心遂敢稱孝宗爲皇考稱興獻帝爲本生父父子之名旣更推崇之義安在乃遽詔告天下乘陛下不覺陷以不孝禮曰君子不奪人之親疏不可奪親也陛下尊爲萬乘父子之親不可得而奪之又可容人之奪之乎故今日之禮不在皇與不皇惟在考與不考若徒爭一皇字則執政必姑以是塞今日之議陛下亦姑以是滿今日之心臣恐天下知禮者必將非笑無已也與桂萼第二疏同上帝益大喜立召兩人赴京命未逮兩人及黃崇明黃綰復合疏力爭及獻帝攺稱本生皇考閣臣以尊稱旣定請停召命帝不得已從之二人已在道復馳疏曰禮官懼臣等面質故先爲此術求遂其私若不亟去本生之稱天下後世終以陛下爲孝宗之子墮禮官欺蔽中矣帝益心動復召二人比抵都眾洶洶欲撲殺之萼懼不敢出璁閱數日始朝給事禦史張翀鄭本公等連章力攻帝益不悅特授二人翰林學士二人力辭且請面折廷臣之非給事禦史李學曾吉棠等言璁萼曲學阿世聖世所必誅以傳奉爲學士累聖徳不少禦史段續陳相又特疏論並及席書帝責學曾等對狀下續相詔獄刑部尙書趙鑑亦請置璁萼於理語人曰得兪旨便捶殺之帝責以朋姦亦令對狀璁萼乃復列欺罔十三事力折廷臣及廷臣伏闕哭爭盡系詔獄予杖由是衣冠喪气璁等勢大張其年八月卒用其議以定殷士儋傳士儋字正甫拜禮部尙書掌詹事府事世宗定宗藩條例親王無後以兄弟及兄弟之子嗣不得以旁支繼嘉靖末肅懷王薨無子其大母定王妃請以輔國將軍縉嗣禮部議縉實懷王從叔不可承祧詔許以將軍攝府事及帝卽位定王妃復請前尙書髙儀執不可得旨如先帝令縉乃重賂中官屬宗人爲奏祈必得士儋持之甚力帝以肅藩越在遠塞不王無以鎭之遂許縉嗣士儋又疏爭且曰肅府自甘州徙蘭州實內地卽云邊郡宜別選郡王賢者理府事帝意堅不可奪士儋乃請封爲郡王諸宗如縉者率以此令從事帝終不許王燾傳燾字浚仲昆山人少孤貧九歲爲人後族人有謀其產者燾舉以讓之獨迎養嗣祖母及母惟謹鄭濂傳鄭文厚生欽銖文融無子以欽嗣欽嘗刺血療本生父文厚疾秦文傳文引疾歸惟日督教子姓弟禮禮子鳴雷出後伯父文嘉靖二十二年舉進士第一授修撰終南京禮部尙書丁士美傳士美同時館閣著聲者諸大綬字端甫授修撰三年秩滿當受封故事爲人後者封不及本生父母大綬出後叔父疏請以己恩命貤封所生自是永制後居本生父母喪衰絰蔬水三年

出繼部雜錄

