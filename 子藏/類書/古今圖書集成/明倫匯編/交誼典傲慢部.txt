

傲慢部總論孝經

天子章敬親者不敢慢於人

注解

元宗曰廣敬也司馬光曰不敢惡慢明出乎此者返乎彼者也惡慢於人則人亦惡慢之如此辱將及親禮記

曲禮敖不可長

疏敖不可長者敖者矜慢在心之人長者行敖著迹之稱夫矜我慢物中人不免若有心而無迹則於物無傷若迹著而行用則侵虐爲甚傾國亡家必由乎此故戒不可長集說

藍田呂氏曰敖者人之

所自恃也長之則慢物一命而呂旅再命而車上舞三命而名諸父長敖者也馬氏曰敖不可長者欲消而絕之也嚴陵方氏曰心有所放之謂敖有所放而不能禁則慢矣金華應氏曰矜己陵物爲敖而其病根則生乎志滿志大則常虛而能容物志小則易滿而能拒物彼敖者自以己大而物小孰知乃所以爲己之小哉爾雅

釋言敖憮傲也

注禮記曰無憮無敖傲慢也

釋訓仇仇敖敖傲也

注皆傲慢賢者劉子

誡盈四時之序節滿卽謝五行之性功成必退故陽極而陰降陰極而陽升日中則昃月盈則虧此天之常道也勢積則損財聚必散年盛返衰樂極還悲此人之恆也昔仲尼觀欹器而革容鑑損益而嘆息此察象而識類睹霜而知冰也夫知進而不知退則踐盈泛之危處存而不忘危必履泰山之安故雷在天上曰大壯山在地中曰謙謙則裒多益寡壯則非禮勿履處壯而能用禮居謙而能受益降髙以就卑抑彊而同弱未有挹損而不光驕盈而不斃者也聖人知盛滿之難恃每居徳而謙沖𨿽聰明睿智而志愈下富貴廣大而心愈降勛蓋天下而情愈惕不以徳厚而矜物不以身尊而驕民故楚莊王功立而心懼晉文公戰勝而色憂非增榮而惡勝乃功大而心小居安而念危也夏禹一饋而七起周公一沐而三握食不遑飽沐不及晞非耐饑而樂勞是能心急於接士處於謙光也易曰以貴下賤大得民也是以君子髙而能卑富而能儉貴而能賤智而能愚勇而能怯辯而能訥博而能淺明而能暗是謂損而不窮也性理會通

人倫魯齋許氏曰凡在朋儕中切戒自滿惟虛故能受滿則無所容人不我告則止於此爾不能日益也故一人之見不足以兼十人我能取之十人是兼十人之能矣取之不已至於百人千人則在我者可量也哉

傲慢部藝文詩

偶見吟

宋邵雍富貴多傲人人情有時移道徳不傲人人情久益歸道徳有常理富貴無定期蒿萊霜至萎松柏雪更滋

傲慢部紀事左傳文公九年冬楚子越椒來聘執幣傲叔仲惠伯曰是必滅若敖氏之宗傲其先君神弗福也成公十四年衛侯饗苦成叔�惠子相苦成叔傲�子曰苦成家其亡乎古之爲享食也以觀威儀省禍福也故詩曰兕�其觩旨酒思柔彼交匪傲萬福來求今夫子傲取禍之道也韓詩外傳田子方之魏魏太子從車百乘而迎之郊太子再拜謁田子方田子方不下車太子不說曰敢問何如則可以驕人矣田子方曰吾聞以天下驕人而亡者有矣由此觀之則貧賤可以驕人矣夫志不得則授履而適秦楚耳安往而不得貧賤乎於是太子再拜而後退田子方遂不下車漢書�成傳成穰人也以郎謁者事景帝好气爲小吏必陵其長吏稍遷至濟南都尉而郅都爲守始前數都尉皆步入府因吏謁守如縣令其畏郅都如此及成往直陵都出其上都素聞其聲於是善遇與結驩周陽繇傳繇爲守視都尉如令爲都尉必陵太守奪之治世說補十月朝黃祖在艨衝舟上會設黍臛禰衡年少在坐黍臛至衡先自飽食都不顧眾賓惟舉博以弄戲蜀志簡雍傳雍字憲和涿郡人也少與先主有舊性簡傲跌蕩在先主座席猶箕踞傾倚威儀不肅自從適諸葛亮已下則獨擅一榻項枕臥語無所爲屈彭傳字永年廣漢人身長八尺容貌甚偉姿性驕傲多所輕忽惟敬同郡秦子�薦之於太守劉巴傳巴字子初先主辟爲左將軍西曹掾張飛嘗就巴宿巴不與語飛遂忿恚諸葛亮謂巴曰張飛𨿽實武人敬慕足下主公今方收合文武以定大事足下𨿽天質髙亮宜少降意也巴曰大丈夫處世當交四海英雄可與兵子共語乎備聞之怒曰孤欲定天下而子初專亂之其欲還北假道於此豈欲成孤事邪備又曰子初才智絕人如孤可任用之非孤者難獨任也亮亦曰運籌策於幃幄之中吾不如子初遠矣若提枹鼓會軍門使百姓喜勇當與人議之耳楊戲傳戲爲射聲校尉隨大將軍姜維出軍戲素心不服維酒後言笑每有傲弄之辭維外寬內忌意不能堪軍還有司承旨奏戲免爲庶人戲性𨿽簡惰省略未嘗以甘言加人過情接物書符指事希有盈紙鄧芝傳芝爲大將軍二十餘年性剛簡不飾意气不得士類之和於時人少所敬貴惟器異姜維云張嶷傳嶷爲蕩寇將軍慷慨壯烈士人咸多貴之然放蕩少禮人亦以此譏焉魏略丁謐傳謐少不肯交遊但博觀書傳爲人沈毅頗有才略太和中嘗住鄴借人空屋居其中而諸王亦欲借之不知謐已得直開門入謐望見王交腳臥而不起而呼其奴客曰此何等人促呵使去王怒其無禮還具上言明帝收謐系鄴獄以其功臣子原出晉書阮籍傳籍仕魏爲步兵校尉能爲靑白眼見禮俗之士以白眼對之及嵇喜來弔籍作白眼喜不懌而退喜弟康聞之乃賫酒挾琴造焉籍大悅乃見靑眼繇是禮法之士疾之若讎而帝每保護之孫楚傳楚字子荊太原中都人才藻卓絕爽邁不羣多所陵傲缺鄕曲之譽年四十餘始參鎭東軍事世說補孫子荊爲石苞驃騎參軍旣負其才气又侮易苞初至不拜但長揖直語苞曰天子命我參卿軍事晉書何遵傳遵子綏字伯蔚位至侍中尙書自以繼世名貴性旣輕物翰札簡傲城陽王尼見綏書疏謂人曰伯蔚居亂而矜豪乃爾豈其免乎世說補石季倫嘗與長水校尉孫舒酣宴孫慢傲過度季倫欲表免之裴叔則聞而謂之曰季舒酒狂四海所知足下飲人狂藥責人正禮不亦乖乎晉書王導傳導子恬字敬豫性傲誕不拘禮法謝萬嘗造恬旣坐少頃恬便入內萬以爲必厚待己殊有喜色恬久之乃沐頭散發而出據胡�於庭中曬發神气傲邁竟無賓主之意萬悵然而還世說新語王丞相輕蔡公曰我與安期千里共遊洛水邊何處聞有蔡充兒晉書周顗傳顗性寬裕王導甚重之嘗枕膝而指其腹曰卿此中何所有也答曰此中空洞無物然足容卿輩數百人導亦不以爲忤又於導座傲然嘯詠導云卿欲希嵇阮邪顗曰何敢近捨明公遠希嵇阮庾峻傳峻子敳參東海王越太傅軍事轉軍諮祭酒王衍不與敳交敳卿之不置衍曰君不得爲爾敳曰卿自君我我自卿卿我自用我家法卿自用卿家法衍甚奇之世說新語王子敬兄弟見郗公躡履問訊甚修外生禮及嘉賓死皆著髙屐儀容輕慢命坐皆云有事不暇坐旣去郗公慨然曰使嘉賓不死鼠輩敢爾晉書王戎傳弟澄爲荊州刺史澄將之鎭送者傾朝澄見樹上鵲巢便脫衣上樹探鷇而弄之神气蕭然傍若無人劉琨謂澄曰卿形𨿽散朗而內實動俠以此處世難得其死澄默然不答謝安傳安兄謝奕與桓溫善溫辟爲安西司馬猶推布衣好在溫座岸幘嘯詠無異常日桓溫曰我方外司馬安弟萬爲撫軍從事中郎太原王述萬之妻父也爲揚州刺史萬嘗衣白綸巾乘平肩輿竟至廳事前謂述曰人言君侯癡君侯信自癡述曰非無此論但晚合耳南齊書張欣泰傳欣泰領羽林監通涉雅俗交結多是名素下直輒遊園池著鹿皮冠衲衣錫杖挾素琴有以啟世祖者世祖曰將家兒何敢作此舉止世說新語苻宏叛來歸國謝太傅每加接到宏自以有才多好上人坐上無折之者適王子猷來太傅使共語子猷直熟視良久回語太傅云亦復竟不異人宏大慚而退王子猷作桓溫車騎參軍桓謂王曰卿在府久當相料理王初不答直髙視手扳拄頰云西山朝來致有爽气晉書王羲之傳羲之子徽之字子猷性卓犖不羈爲大司馬桓溫參軍蓬首散帶不綜府事又爲車騎桓沖騎兵參軍衝問卿署何曹對曰似是馬曹又問管幾馬曰不知馬何由知數又問馬比死多少曰未知生焉知死嘗從衝行值暴雨徽之因下馬排入車中謂曰公豈得獨擅一車王羲之子獻之爲祕書丞尙新安公主常經吳郡聞顧辟疆有名園先不相識乘平肩輿徑入時辟疆方集賓友而獻之遊歷旣畢傍若無人辟疆勃然數之曰傲主人非禮也以貴驕士非道也失是二者不足齒之傖耳便驅出門獻之傲如也不以屑意謝安傳安子琰字瑗度弱冠以貞幹稱美風姿與從兄護軍淡𨿽比居不往來宗中子弟惟與才令者數人相接後至會稽內史宋書張敷傳敷爲祕書郎嘗在省直中書令傅亮貴宿權要聞其好學過候之敷臥不卽起亮怪而去後遷正員郎中書舍人狄當周赳並管要務以敷同省名家欲詣之赳曰彼若不相容便不如不往詎可輕往邪當曰吾等並已員外郎矣尙憂不得共坐敷先設二�去壁三四尺二客就席酬接甚歡旣而呼左右曰移我遠客赳等失色而去其自摽遇如此文路淑媛傳太后弟子撫軍參軍瓊之宅與太常玉僧達並門嘗盛車服衛從造僧達僧達不爲之禮瓊之以訴太后太后怒告上曰我尙在而人皆陵我家死後乞食矣欲罪僧達上曰瓊之年少自不宜輕造詣王僧達貴公子豈可以此事加罪阮佃夫傳佃夫封建城侯朝士貴賤莫不自結而矜傲無所降意人其室者惟吳興沈勃吳郡張淡而已南史謝靈運傳靈運在會稽太守孟顗事佛精懇而爲靈運所輕嘗謂顗曰得道應須慧業丈人生天當在靈運前成佛必在靈運後顗深恨此言又與王弘之諸人出千秋亭飲酒�身大呼顗深不堪遣信相聞靈運大怒曰身自大呼何關癡人事劉穆之傳穆之子式之祥字顯徵式之孫也少好文學性韻剛疏輕言肆行不避髙下齊建元中爲正員郎司徒褚彥回入朝以腰扇障日祥從側過曰作如此舉止羞面見人扇障何益彥回曰寒士不遜祥曰不能殺袁劉安得免寒士又於朝士多所貶忽王奐爲尙書僕射祥與奐子融同載行至中堂見路人驅驢祥曰驢汝好爲之如汝人才皆已令僕王元謨傳元謨子瞻字明遠一字叔鸞負气傲俗好貶裁人物仕宋爲王府參軍嘗詣劉彥節直登榻曰君侯是公孫僕是公子引滿促膝惟餘二人彥節外迹𨿽酬之意甚不悅齊豫章王嶷少時早與瞻友瞻常候嶷髙論齊武帝時在大�寢瞻謂嶷曰帳中人物亦復隨人寢興嶷言次忽問王景文兄揩賢愚何如殷道矜瞻曰卿遂復言他人兄邪武帝笑稱嶷小名多王汝兄愚那得忽來王參軍此句瞻曰直恐如卿來談武帝銜之未嘗形色南齊書丘靈鞠傳靈鞠好飲酒臧否人物在沈淵座見王儉詩淵曰王令文章大進靈鞠曰何如我未進時此言達儉靈鞠宋世文名甚遠盛入齊頗減蓬發弛縱無形儀不治家業王儉謂人曰丘君仕宦不進才亦退矣南史謝裕傳裕從孫朓累遷尙書吏部郎東昏失徳江祏欲立江夏王寶元末更回惑與弟祀密謂朓曰江夏年少脫不堪不可復行廢立始安年長入纂不乖物望非以此要富貴只求安國家爾遙光又遣親人劉諷致意於朓朓自以受恩明帝不肯答少日遙光以朓兼知衛尉事朓懼見引卽以祏等謀告左興盛又說劉暄曰始安一旦南面則劉諷劉晏居卿今地但以卿爲反復人爾暄陽驚馳告始安王及江祏始安欲出朓爲東陽郡祏固執不與先是朓嘗輕祏爲人祏常詣朓朓因言有一詩呼左右取旣而便停祏問其故云定復不急祏以爲輕己後祏及弟祀劉沨劉晏俱候朓朓謂祏曰可謂帶二江之雙流以嘲弄之祏轉不堪至是構而害之詔暴其過惡收付廷尉又使禦史中丞範岫奏收朓下獄死張弘策傳弘策子纘爲吏部尙書負其才气無所與讓定襄侯祇無學術頗有文性與兄衡山侯恭俱爲皇太子愛賞時纘從兄謐聿並不學問性又凡愚恭祇嘗預東宮盛集大子戲纘曰丈人謐聿皆何在纘從容曰纘有謐聿亦殿下之衡定太子色�或云纘從兄聿及弼愚短湘東王在坐問纘曰丈人二從聿弼藝業何如纘曰下官從弟𨿽並無多猶賢殿下之有衡定舉坐愕然初吳興吳規頗有才學邵陵王綸引爲賓客深相禮遇及綸作牧郢蕃規隨從江夏遇纘出之湘鎭路經郢服綸餞之南浦纘見規在坐意不能平忽舉杯曰吳規此酒慶汝得陪今宴規尋起還其子翁孺見父不悅問而知之翁孺因气終爾夜便卒規恨纘慟兒憤哭兼至信次之間又致殞規妻深痛夫子翼日又亡時人謂張纘一杯酒殺吳氏三人其輕傲皆此類也梁書劉季連傳季連爲平西蕭遙欣長史南郡太守時明帝諸子幼弱內親則仗遙欣兄弟外親則倚後弟劉暄內弟江祏遙欣之鎭江陵也意寄甚隆而遙欣至州多招賓客厚自封殖明帝甚惡之季連族甥瑯琊王會爲遙欣諮議參軍美容貌頗才辯遙欣遇之甚厚會多所傲忽於公座與遙欣競侮季連季連憾之乃密表明帝稱遙欣有異迹明帝納焉乃以遙欣爲雍州刺史明帝心徳季連四年以爲輔國將軍益州刺史令據遙欣上流北史遊雅傳雅性剛戇好自矜誕陵獵人物髙允重雅文學而雅輕允才允性柔寬不以爲恨魏書崔浩傳浩與冀州刺史頤滎陽太守模等年皆相次浩爲長次模次頤三人別祖而模頤爲親浩恃其家世魏晉公卿常侮模頤模謂人曰桃簡正可欺我何合輕我家周兒也浩小名桃簡頤小名周兒世祖頗聞之故誅浩時二家獲免崔挺傳挺從弟接字顯賓容貌魁偉放邁自髙不拘常檢爲中書博士樂陵內史雅爲任城王澄所禮待及澄爲定州刺史接了無民敬王忻然容下之張彜傳彜字慶賓襲祖侯爵少而豪放出入殿庭步眄髙上無所顧忌文明太后雅尙恭謹因會次見其如此遂召集百寮督責之令其修悔而猶無悛攺彜愛好知己輕忽下流非其意者視之蔑爾𨿽疹疾家庭而志气彌髙任城王云傳云子澄澄子順起家爲給事中時尙書令髙肇權重天下士人望塵拜伏順懷刺詣肇門門者以其年少答云在坐大有貴客不肯爲通順叱之曰任城王兒可是賤也及見直往登�捧手抗禮王公先達莫不怪懾而順辭吐傲然若無所睹肇謂眾賓曰此兒豪气尙爾況其父乎及出肇加敬送之澄聞之大怒杖之數十北史髙閭傳閭貪褊矜慢初在中書好詈辱諸博士裴延�傳延�從弟仲規仲規無子弟叔義以第二子伯茂後之伯茂好飲酒頗涉疏傲天平二年因內宴伯茂侮慢殿中尙書章武王景哲景哲遂申啟稱伯茂棄其本列與監同行以梨擊案傍污冠服禁庭之內令人挈衣詔付所司後竟無坐李靈傳靈裔孫公緒公緒弟槪字季節少好學然性倨傲每對諸兄弟露髻披服略無少長之禮隋書崔儦傳儦淸河人世爲著姓每以讀書爲務負恃才地忽略世人大署其戶曰不讀五千卷書者無得入此室後爲員外散騎侍郎越國公楊素時方貴幸重儦門地爲子元縱娶其女爲妻聘禮甚厚親迎之始公卿滿座素令騎迎儦儦故獘其衣冠騎驢而至素推令上座儦有輕素之色禮甚倨言又不遜素忿然拂衣而起竟罷座後數日儦方來謝素待之如初冊府元龜隋龐晃爲右衛將軍性剛悍時廣平王雄當途用事勢傾朝廷晃每陵侮之嘗於軍中臥見雄不起雄甚銜之復與髙熲有隙二人屢譖晃繇是宿衛十餘年官不得進柳述尙髙祖女蘭陵公主仁壽中判吏部尙書事述𨿽職務修理爲當時所稱然不達大體暴於馭下又怙寵驕豪無所降屈楊素時稱貴幸朝臣莫不詟憚述每陵侮之數於帝前面折素短判事有不合素意或令述攺之述輒謂將命者曰語僕射道尙書不肯素繇是銜之崔弘度開皇中納其妹爲秦孝王妃復以其弟弘升女爲河南王妃仁壽中簡較大府卿自以一門二妃無所降下宇文化及煬帝爲太子時領千牛其弟士及尙南陽公主化及繇此益驕處公卿間言辭不遜多所淩轢隋唐嘉話許敬宗性輕傲見人多忘之或謂其不聰曰卿自難記若遇何劉沈謝暗中摸索著亦可識世說補杜審言將死語宋之問武平一曰吾在久壓公等今且死固大慰但恨不見替人冊府元龜王勃爲虢州參軍勃恃才傲物爲僚友所疾舊唐書張漪傳漪爲著作郎恃以立功每見諸少長不以禮接時議以爲不能易荊楚之剽性焉冊府元龜鄭仁表太宗朝宰相肅孫也爲起居郎仁表文筆尢稱俊拔然恃才傲物人士薄之唐書李白傳白醉使髙力士脫靴力士貴恥之擿其詩以激楊貴妃帝欲官白妃輒沮止白自知不爲親近所容益驁放不自修懇求還山帝賜金放還白浮游四方月夜嘗乘舟與崔宗之自采石至金陵著宮錦袍坐舟中旁若無人初賀知章見其文嘆曰子謫仙人也唐國史補吳人顧況詞句淸絕雜之以詼諧尢多輕薄爲著作郎傲毀朝列貶死江南世說補嚴武以世舊待杜甫甚善甫性褊躁傲誕嘗醉登武�瞪視曰嚴挺之乃有此兒劇談錄元和中進士李賀善爲歌篇韓文公深所知重於縉紳之間每加延譽由此聲華籍甚時元相國稹年老以明經擢第亦攻篇什常願交結賀一日執贄造門賀覽刺不容遽令僕者謂曰明經擢第何事來看李賀相國無復致情�憤而退舊唐書裴諝傳諝字士明河南洛陽人天寶間補河南府參軍通達簡率不好苛細令狐峘傳峘授吉州刺史齊映廉江西行部過吉州故事刺史始見觀察使皆戎服趨庭致禮映𨿽嘗爲宰相然驟達後進峘自恃前輩有以過映不欲以戎服謁入告其妻韋氏恥首趨庭謂峘曰卿自視何如人白頭走小生前卿如不以此禮見映𨿽黜死我亦無憾峘曰諾卽以客禮謁之映𨿽不言深以爲恨映至州奏峘�前過失鞫之無狀不宜按郡臨人貶衢州別駕冊府元龜王仲舒爲中書舍人初仲舒與楊憑穆質許孟容李墉爲友故時人稱楊穆許李之友仲舒後進性尙簡傲不能接下以此人多怨之者舊唐書崔元翰傳元翰爲禮部員外郎知制誥詔令溫雅合於典謨然性太剛褊簡傲不能取容於時北夢瑣言唐咸通中舉子侯泳有聲采亦士流也而闕於恭愼豆盧琢之相守僕射乘閒詣僧院放僕乘他適而於僧宇獨坐皤然一叟也泳自外入門殊不顧揖傲岸據榻謂叟曰大參長史乎叟曰非也又問曰令錄乎亦曰非也遠州刺史乎亦曰稍髙又曰少卿監乎答云更向上侯生矍然不安處疑是丞郎匆遽而出至門見僕禦肩輿旋至方知是盧公也歸去後自咎悚惕貢一長箋首過賴先曾有捲及門揆路通入泳乃自陳乖疏公亦遜謝恕其不相識也畱而命酒凡勸十盂乃小懲也仍云𨿽不奉訝然凡事更宜在意侯生仍�灼無以自容皮日休爲湖南軍倅甚傲誕自號間气布衣莊布以長書責之羅給事隱頻不得意未免怨望竟爲貴子弟所排契闊東歸黃寇事平朝賢議欲召之韋貽範沮之曰某曾與之同舟而載𨿽未有識舟人告聞此有朝官羅曰是何朝官我腳夾筆可以敵得數輩必若登科通籍吾徒爲�糠也由是不果召白獺髓環衛官趙逢知泰州蔡辟作教官每過廳一揖而已眾官問辟教授何故待使長之薄辟云西班不足道逢聞之置之不問若彼此小人萬一對眾官問辟開基太祖是東班是西班辟有何說儒生斗筲之量傲而自滿辟自小職事叨冒入臺專務以勢力巧舉削婺州太守應命不前以私害公而上疏後出臺除太常少卿點檢不曾作邑淸臺掃出首言傲長官之一端也冊府元龜後唐陳又爲知制誥微有才術常自恃其能爲恆山判官人有造者垂帷深處罕見其面及居西掖而姿態愈倨位竟不至公卿蓋器度促狹也淸波雜誌陶尙書谷奉使江南恃才陵忽議論間殆應接不暇有善謀者選籍中艷麗詐爲驛卒孀女布裙荊釵日擁篲於庭谷一見喜之而與之狎贈以長短句一日國主開宴立妓於前歌所贈郵亭一夜眠之詞谷大慚沮滿引致醉頓失前日簡倨之容宋史髙懷徳傳懷徳性簡率不拘小節善音律自爲新聲度曲極精妙好射獵嘗三五日露宿野次獲狐兔累百或對客不揖而起符彥卿傳彥卿子昭壽咸平初遷鳳州團練使益州鈐轄昭壽以貴家子日事遊宴簡倨自恣常紗帽素氅衣偃息後圃不理戎務有所裁決令家人傳達潘愼修傳修仕李景爲水部郎中兼起居舍人歸朝累擢右諫議大夫翰林侍讀學士愼修風度醞藉博涉文史多讀道書善淸談先是江南舊臣多言李煜暗懦事多過實眞宗一日以問愼修對曰煜或懵理若此何以享國十餘年他日對宰相語及之且言愼修溫雅不忘本得臣子之操深嘉獎之當時士大夫與之遊者咸推其素尙然頗恃前輩待後進倨慢人以此少之夢溪筆談賈魏公爲相日有方士姓許對人未嘗稱名無貴賤皆稱我時人謂之許我言談頗有可采然傲誕視公卿蔑如也公欲見使人邀召數四卒不至又使門人苦邀致之許騎驢徑欲造丞相廳事門吏止之不可吏曰此丞相廳門𨿽丞郎亦須下許曰我無所求於丞相丞相召我來若如此但須我去耳不下驢而去門吏急追之不還以白丞相魏公又使人謝而召之終不至公嘆曰許市井人耳惟其無所求於人尙不可以勢屈況其以道義自任者乎綠雪亭雜言楊大年弱冠與周翰朱昂同在禁掖時二公皤然老矣大年每論事則侮之曰二老翁以爲何如翰不能堪正色謂曰君莫欺侮我老老亦終畱與君昂曰莫畱與他免得後人又欺侮他厥後大年不及五旬而終求爲老翁亦不可得此事可以爲少年英俊侮老慢賢之戒談苑呂文穆薄遊一縣胡旦隨父宰邑客有譽呂舉其詩云挑盡寒燈夢不成胡笑曰乃是一渴睡漢耳呂明年中甲寄聲胡曰渴睡漢狀元及第矣胡答曰待我明年第二人及第輸君一籌次榜果中首選宋史馮京傳京爲翰林學士知開封府數月不詣丞相府韓琦語富弼以京爲傲弼使往見琦京曰公爲宰相從官不妄造請乃所以爲公重非傲也掌禹錫傳禹錫常乘駑馬衣冠污垢言語舉止多可笑僚屬或慢侮之過閭巷人指以爲戲云世說補曾子固爲中書舍人嘗白事都堂時章子厚爲門下侍郎謂之曰向見舍人賀明堂禮成表天下奇作子固一無辭讓但復問曰比班固典引何如宋史沈遘傳遘弟遼幼挺拔不羣長而好學尙友傲睨一世讀左氏班固書小摹仿之輒近似乃鉏植縱捨自成一家趣操髙爽飄飄然有物外意絕不喜進取用兄任監壽州酒稅吳充使三司薦監內藏庫熙寧初分審官建西院以爲主簿王安石當國更張法令遼與之議論寖咈意坐與其長不相能罷去久之以太常寺奉禮郎監杭州軍資庫轉運使使攝華亭縣他使者適有夙憾思中以文法因縣民忿爭相牽告辭語連及遂文致其罪下獄引服奪官流永州遭父憂不得釋更赦始徙池州畱連江湖間累年益偃蹇傲世然竟不復起王素傳素子鞏有雋才長於詩與蘇軾遊軾得罪鞏亦竄賓州數歲得還豪气不少挫後歷宗正丞以跌蕩傲世每除官輒爲言者所議故終不顯續詩話熙寧初魏公罷相畱守北京新進多陵慢之魏公��不得志嘗爲詩云花去曉叢蜂蝶亂雨勻春圃桔�閒時人稱其微婉可談章惇性豪恣忽略士大夫紹聖間作相翰林學士承旨蔡京謁惇惇道衣見之蔡上言狀乃立宰相見從官法王安禮尙气不下人紹聖初起帥太原過闕許見時樞府虛位安禮銳意士亦屬望將至京師答諸公遠迎書自兩制而下皆榻角一匾封語傲禮簡或於上前言其素行旣對促赴新任怏怏數月而死揮麈餘話馬子約純負才自任好面折人人敬長之建炎中呂元直作相子約求郡元直拒之徐云有英州見闕公可往否子約曰領鈞旨待先去爲相公蓋一宅子奉候宋史陸遊傳範成大帥蜀遊爲參議官以文字交不拘禮法人譏其頹放因自號放翁諧史余每見世情炎涼釋道尢甚幼時嘗侍親遊一二寺觀多有此態歸而相語未嘗不慨然也近閱張文潛雜誌忽見一事不覺憮然而書之殿中丞丘浚嘗在杭州謁釋珊見之殊傲頃之有州將子弟來謁珊降階接之甚恭丘不能平伺子弟退乃問珊曰和尙接浚甚傲而接州將子弟乃爾恭邪珊曰接是不接不接是接浚勃然起杖珊數下曰和尙莫怪打是不打不打是打奇哉殊快人意金史宇文虛中傳虛中恃才輕肆好譏訕凡見女直人輒以礦鹵目之貴人達官往往積不能平虛中嘗撰宮殿榜署本皆嘉美之名惡虛中者擿其字以爲謗訕朝廷由是媒孽以成其罪元史姚燧傳燧頗恃才輕視趙孟俯元明善輩故君子以是少之明寶訓洪武二十一年三月乙亥朔太祖與侍臣觀史因論田子方貧賤驕人之說太祖曰富貴者固不可驕人貧賤者又豈可驕人夫驕凶徳也富貴而驕人則不足以得天下之士貧賤而驕人適足以取辱於己要之君子當以恭敬爲本子方之言抑揚太過蓋有所激而言侍臣對曰誠如聖諭嵩陽雜識何大復傲視一世在京師日每有燕席嘗閉目坐不與人交一言有一日命隸人攜圊桶至會所手挾一冊坐圊桶上傲然不屑客散徐起去列朝詩集桑悅字民懌讀書一過輒焚棄之敢爲大言銓次古人以孟軻自況問翰林文學曰虛無人舉天下亦惟悅除泰和訓導旣之官提學掾至使吏往召之曰連宵旦雨淫傳捨圮守妻子不暇何得候掾掾坐久益兩吏促之民懌怒曰始吾謂天下未有無耳者掾是也與若期三日後來復則不來矣三日後詣掾長揖就列掾厲聲訶之民懌前曰昔汲長孺不拜大將軍至今兩賢之明公柰何以面皮相恐薄待寥廓之士邪因解綬請去掾不得已下�畱之禦史聞悅名召令說詩請坐講講未竟卽跣足爬垢禦史不能耐乃罷講遷長沙通判調柳州王廷陳字稚欽嗜酒縱倡樂益自放廢達官貴人相慕好請謁者延見之多蓬發跣足不具賓主禮時衣紅紵窄衫騎牛跨馬嘯歌田野間李先芳字伯承除尙寶司丞自負才名多所傲睨兩禦史出按部故事當從尙寶授印兩禦史自尊顧視從吏伯承詫之曰尙璽郎當受印繡衣安所得黑衣邪兩禦史大�及爲外吏奴視僚屬不具賓主竟用是敗明外史張居正傳徐階旣去李春芳代居正狎視之亡何趙貞吉入位居正下負才且長呼居正爲張子語朝事輒曰非少年所知居正內恨故所善李芳掌司禮居正與謀召用髙拱俾領吏部以扼貞吉而奪春芳政江南通誌馮復京字嗣宗常熟人少業詩著六家詩名物考嘗論通紀詳而野吾學裁而疏弇山炫博妄而謬憲章典則可以無譏作編年書駁正得失曰史略長子舒字己蒼長於詩古文次子班字定遠博學工詩精書法爲人落拓自喜被酒無聊輒就座中慟哭人怪之目爲二癡班遂以自號所著有鈍吟集遊仙詩兪琬綸字君宣吳縣人萬曆癸丑進士任西安令風流文采掩映一時但放誕不能居官臺憲劾之云聊有晉人風味絕無漢官威儀琬綸笑曰云絕無可稱知己云聊有不無遺憾

傲慢部雜錄書經周書周官位不期驕祿不期侈傳

貴不與驕期而驕自至禮記曲禮凡視上於面則傲樂記外貌斯須不莊不敬而易慢之心入之矣樂極和禮極順內和而外順則望其容貌而民不生易慢焉山海經北山經縣雍之山晉水出焉其中多鮆魚其狀如倏而赤鱗其音如叱食之不驕韓非子八說篇離世遁上謂之髙傲潛夫論徳化篇所謂恭者內不敢傲於室家外不敢慢於士大夫見賤如貴視少如長其禮先入其言後出恩意無不答禮敬無不報睹賢不居其上與人推讓鼠璞唐人言李白不能屈身以腰間有傲骨予觀世俗如脂如韋之人亦本气質之自然詩曰籧篨口柔也不能俯戚施面柔也不能仰誇毗體柔也卑屈以柔順人天苟賦以此質望其剛毅自立可乎世範慢心之人自不如人而好輕薄人見敵己以下之人及有求於我者人前旣不加禮背後又竊譏笑若能回省其身則愧汗浹背矣眞西山集問驕吝程子曰驕气盈吝气歉文公曰驕者吝之枝葉吝者驕之根本未有驕而不吝未有吝而不驕此一章更當熟思盈與歉各是一病文公乃以爲二者相因而生又謂驕生於吝何也蓋吝者气不足也惟其無浩然之气所以鄙陋局促容受不得內而徳善未有少進便自以爲有餘外而勢位稍或髙人便有陵忽之意俗諺所謂器小易盈正謂此也惟其小而吝是以易驕盈使其有江河之量無不容受則𨿽徳至於聖賢而不以爲足位至於王公而不以爲可矜前章所謂弘毅弘則規模廣大而不吝矣不吝則不驕矣正當參玩也續問奇類林王子猷居山陰夜大雪覺起仿徨詠左思招隱詩忽憶戴安道卽夜刺舟往剡就之經宿方至造門而返人問故王曰吾本乘興而行興盡而返何必見戴又嘗過吳中見一士大夫家有竹主人知己掃設相待王肩輿徑造竹下諷笑良久直出主人大不堪便令閉門畱賞白眼如此亦太傲世無禮矣此爲狂徒俑端讀書鏡蕭潁士恃才傲物嘗壺逐勝憩於逆旅風雨暴至有紫衣翁領二童子避雨於此潁士頗侮之雨止老人上馬呵殿而去潁士始知爲吏部侍郎王丘也明日造門謝罪引至廡下坐而責之復曰子負名傲忽其止於一第乎果終於揚州工曹此前輩不可輕也張嘉正始爲中書舍人崔湜輕之後與議事正出其上湜驚曰此終君座矣後年爲中書令此後輩不可輕也呂文穆公未第時薄遊一縣胡旦方隨其父宰是邑遇呂甚薄客有譽呂曰呂君工於詩宜少加禮胡問詩之警句客舉一篇其卒章云挑盡寒燈夢不成胡笑曰乃是一渴睡漢爾呂聞之甚恨而去明年首中甲科使人寄語胡曰渴睡漢狀元及第矣胡答曰待我明年二人及第輸君一籌旣而次榜亦首選兩人相見俱甚赧此同輩不可輕也

