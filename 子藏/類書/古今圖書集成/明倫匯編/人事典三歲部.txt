

三歲部紀事路史炎帝神農氏生三歲知稼穡般戲之事必以黍稷日於淇山之陽求其利民宜久食之谷而藝之稗史東方朔三歲祕讖一覽暗誦於口梁書昭明太子傳太子統字徳施生而聰睿三歲受孝經論語隋書元徳太子昭傳昭煬帝長子也生而髙祖命養宮中三歲時於元武門弄石獅子髙祖與文獻後至其所髙祖適患腰痛舉手憑後昭因避去如此者再三髙祖嘆曰天生長者誰復教乎由是大奇之髙祖嘗謂曰當爲爾娶婦昭應聲而泣髙祖問其故對曰漢王未婚時恆在至尊所一朝娶婦便則出外懼將違離是以啼耳上嘆其有至性特鐘愛焉唐書權徳輿傳徳輿生三歲知辧四聲謝法愼傳法愼甫三歲已有知時母病不飲乳慘慘有憂色或以珍餌詭悅之輒不食還以進母宋史宗室列傳徳昭子惟吉字國祥母鄭國夫人陳氏惟吉生甫彌月太祖命輦至內廷擇二女媼養視之或中夜號啼必自起撫抱三歲作弱弓輕矢植金錢爲的俾之戲射十發八中帝甚奇之徐積傳積孝行專於天稟三歲父死旦旦求之甚哀母使讀孝經輒淚落不能止金史麻九疇傳九疇三歲識字

