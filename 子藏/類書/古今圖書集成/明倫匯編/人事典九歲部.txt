

九歲部紀事兒世說揚子云言吾家童烏九歲預吾元文後漢書班固傳固字孟堅年九歲能屬文誦詩書及長遂博貫載籍九流百家之言無不窮究楊厚傳厚母初與前妻子博不相安厚年九歲思令和親乃托疾不言不食母知其旨瞿然攺意恩養加篤博後至光祿大夫申屠蟠傳蟠字子龍陳畱外黃人也九歲喪父哀毀過禮服除不進酒肉十餘年每忌日輒三日不食世說崔駰有文才不其縣令往造之駰子瑗年九歲書門曰𨿽無干木君非文侯何爲光光入我閭裏令見之問駰曰必兒所書召瑗使書乃書曰君使臣以禮臣事君以忠徐孺子年九歲常月下戲人語之曰若令月中無物當極明邪徐曰不然譬如人眼中有瞳子無此必不明兒世說黃香九歲失母思慕憔悴事父夏則扇其枕簟冬則溫其被席京師號曰天下無雙江夏黃童幼童傳楊氏子者梁國人也九歲甚聰慧孔君平詣其父父不在乃呼兒出爲設果果有楊梅指以示兒此君家果兒卽答曰未聞孔雀是夫子家禽魏志司馬朗傳朗字伯達河內溫人也九歲人有道其父字者朗曰慢人親者不敬其親者也客謝之晉書王延傳延字延元西河人也九歲喪母泣血三年幾至滅性每至忌日則悲啼一旬繼母卜氏遇之無道恆以蒲穰及敗麻頭與延貯衣其姑聞而問之延知而不言事母彌謹劉殷傳殷曾祖母王氏盛冬思菫而不言食不飽者一旬矣殷怪而問之王言其故殷時年九歲乃於澤中慟哭曰殷罪釁深重幼丁艱罰王母在堂無旬月之養殷爲人子而所思無獲皇天后土願垂哀湣聲不絕者半日於是忽若有人云止止聲殷收淚視地便有菫生焉因得斛餘而歸食而不減至時菫生乃盡桂苑叢談崔英年九歲在秦王苻堅宮內讀書堅殿上方臥諸生皆趨英獨緩步怪而問之英曰陛下如慈父非桀紂君何用畏乎又問卿讀何書曰孝經堅曰有何義曰在上不驕堅爲之起更問有何義曰自天子至於庶人章上愛下下敬上堅曰卿好待十七必用卿爲大夫英曰日月可重見陛下至尊不可再睹洪恩士或可用則用何在後期堅曰須待十七必召卿也及期拜諫議大夫小名錄後燕慕容農字厚小字惡奴垂第三子也年九歲問太史黃�曰俗稱參辰相見萬人相食各自一宿何爲如是�曰昔髙辛氏有二子長曰伯閼主辰次曰實沈主參日尋干戈自相徵討後帝不藏使伯閼主辰實沈主參別而離之相見則爭故代傳言然農曰天有定宿以人甄之而成憎愛二子之前參辰云何�不能對垂深奇之梁書劉霽傳霽年九歲能誦左氏傳宗黨咸異之陳書虞荔傳荔幼聰敏有志操年九歲隨從伯闡候太常陸倕倕問五經凡有十事荔隨問輒應無有遺失倕甚異之顧野王傳野王幼好學九歲能屬文嘗制日賦領軍朱異見而奇之徐陵傳陵子份少有父風年九歲爲夢賦陵見之謂所親曰吾幼屬文亦不加此魏書任城王云傳云子澄澄子順字子和九歲師事樂安陳丰初書王羲之小學篇數千言晝夜誦之旬有五日一皆通徹丰奇之白澄曰丰十五從師迄於白首耳目所經未見此比江夏黃童不得無雙也澄笑曰藍田生玉何容不爾陸俟傳俟子子琇字伯琳第五子母赫連氏身長七尺九寸甚有婦徳有以爵傳琇之意琇年九歲謂之曰汝祖東平王有十二子我爲嫡長承襲家業今已年老屬汝幼沖詎堪爲陸氏宗首乎琇對曰苟非鬥力何患童稚奇之遂立琇爲世子北齊書李鉉傳鉉九歲入學書急就篇月餘便通周書李賢傳賢幼有志節不妄舉動嘗出遊遇一老人須眉皓白謂之曰我年八十觀士多矣未有如卿者必爲臺牧卿其勉之九歲從師受業略觀大旨而已不尋章句或謂之曰學不精勤不如不學賢曰夫人各有志賢豈能彊學待問領徒授業耶惟當粗聞教義補己不足至如忠孝之道實銘之於心問者慚服隋書陸爽傳爽祖順宗魏南靑州刺史父槪之齊霍州刺史爽少聰敏年九歲就學日誦二千餘言齊尙書僕射楊遵彥見而異之曰陸氏代有人焉於仲文傳仲文字次武建平公義之兄子父實周大左輔燕國公仲文少聰敏髫�就學�閱不倦其父異之曰此兒必興吾宗矣九歲嘗於云陽宮見周太祖問曰聞兒好讀書書有何事仲文對曰資父事君忠孝而已太祖甚嗟嘆之杜整傳整少有風槪九歲丁父憂哀毀骨立事母以孝聞楊異傳異美風儀沈深有器局髫�就學日誦千言見者奇之九歲丁父憂哀毀過禮殆將滅性唐書張士衡傳士衡瀛州樂壽人父文慶北齊國子助教士衡九歲居母喪哀慕過禮博士劉軌思見之爲泣下奇其操謂文慶曰古不親教子吾爲君成就之乃授以詩禮蘇味道傳味道九歲能屬辭與里人李嶠俱以文翰顯時號蘇李李泌傳元宗開元十六年悉召能言佛道孔子者相答難禁中有員俶者九歲升堂詞辯注射坐人皆屈帝異之曰半千孫固當然白居易傳居易工詩九歲暗識聲律其篤於才章蓋天稟然後村詩話李烈祖爲徐溫養子年九歲詠燈詩云主人若也勤挑撥敢向尊前不盡心徐不復常兒待之宋史元絳傳絳字厚之錢塘人生而敏悟五歲能作詩九歲謁荊南太守試以三題上諸朝貧不能行長舉進士王禹偁傳禹偁字元之濟州巨野人世爲農家九歲能文畢士安見而器之王應麟傳應麟字伯厚慶元府人九歲通六經淳佑元年舉進士歷江西制置使翰林學士任諒傳諒字子諒眉山人徙汝陽九歲而孤舅欲奪母志諒挽衣泣曰豈有爲人子不能養其親者乎母爲感動而止諒力學自奮年十四卽冠鄕書登髙第孫固傳固字和父鄭州管城人幼有立志九歲讀論語曰吾能行此䢐徠石介一見以公輔期之元史齊榮顯傳榮顯字仁卿聊城人父旺金同知山東西路兵馬都總管榮顯幼聰悟總角與羣兒戲畫地爲戰陣端坐指揮各就行列九歲代父任爲千戶佩金符從外舅嚴實來歸屢立戰功韓性傳性九歲通小戴禮作大義操筆立就文意蒼古老生宿學皆稱異焉廉希憲傳希憲幼魁偉舉止異凡兒九歲家奴四人盜五馬逃去旣獲時於法當死父怒將付有司希憲泣諫止之俱得免死又嘗侍母居中山有二奴醉出惡言希憲曰是以我爲幼也卽送系府獄杖之皆奇其有識明外史朱善傳善九歲通經史大義能屬文

九歲部匯考禮記

內則九年教之數日

注數日知朔望與六甲也

