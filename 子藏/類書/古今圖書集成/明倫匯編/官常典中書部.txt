

中書部匯考

漢漢設中書謁者屬於少府按漢書百官公卿表少府秦官掌山海池澤之稅以給共養有六丞屬官有尙書令丞中書謁者成帝建始四年更名中書謁者令爲中謁者令初置尙書員五人有四丞按後漢書百官志尙書令一人千石本注曰承秦所置注

荀綽晉百官表注曰唐虞官也詩云仲山甫王之喉舌蓋謂此人武帝用宦者更爲中書謁者令成帝用士人復故掌凡選署及奏下尙書曹文書眾事

魏魏始置中書監及令按晉書職官志中書監及令案漢武帝遊宴後庭始使宦者典事尙書謂之中書謁者置令僕射成帝攺中書謁者令曰中謁者令罷僕射漢東京省中謁者令而有中官謁者令非其職也魏武帝爲魏王置祕書令典尙書奏事文帝黃初初攺爲中書置監令以祕書左丞劉放爲中書監右丞孫資爲中書令監令蓋自此始也

晉晉承魏置中書監及令丞始設中書侍郎及舍人按晉書職官志中書監及令案漢武帝遊宴後庭始使宦者典事尙書謂之中書謁者置令僕射成帝攺中書謁者令曰中謁者令罷僕射漢東京省中謁者令而有中官謁者令非其職也魏武帝爲魏王置祕書令典尙書奏事文帝黃初初攺爲中書置監令以祕書左丞劉放爲中書監右丞孫資爲中書令監令蓋自此始也及晉因之並置一人中書侍郎魏黃初初中書旣置監令又置通事郎次黃門郎黃門郎已署事過通事乃署名已署奏以入爲帝省讀書可及晉攺曰中書侍郎員四人中書侍郎蓋自此始也及江左初攺中書侍郎曰通事郎尋復爲中書侍郎中書舍人案晉初初置舍人通事各十人江左令舍人通事謂之通事舍人掌呈奏案後省而以中書侍郎一人直西省又掌詔命

宋宋置中書令統舍人侍郎通事舍人之屬按宋書百官志中書令一人中書舍人一人中書侍郎四人中書通事舍人四人漢武帝遊後廷始使宦者典尙書事謂之中書謁者置令僕射元帝時令弘恭僕射石顯秉勢用事權傾內外成帝攺中書謁者令曰中謁者令罷謁者漢東京省中謁者令而有中官謁者令非其職也魏武帝爲王置祕書令典尙書奏事又其任也文帝黃初初攺爲中書令又置監及通事郎次黃門郎黃門郎已署事過通事乃奉以入爲帝省讀書可晉攺曰中書侍郎員四人晉江左初攺中書侍郎曰通事郎尋復爲中書侍郎晉初置舍人一人通事一人江左初合舍人通事謂之通事舍人掌呈奏案章後省通事中書差侍郎一人直西省又掌詔命宋初又置通事舍人而侍郎之任輕矣舍人直合內隸中書其下有主事本用武官宋攺用文吏

南齊南齊仍置中書監令侍郎舍人按南齊書百官志中書監一人令一人侍郎四人通事舍人無員中書省職置主書令史正書以下

梁梁仍設中書監令統侍郎舍人等員按隋書百官志中書省置監令各一人掌出內帝命侍郎四人功髙者一人主省內事又有通事舍人主事令史等員及置令史以承其事通事舍人舊入直合內梁用人殊重簡以才能不限資地多以他官兼領其後除通事直日中書舍人天監七年徐勉爲吏部尙書定爲十八班以班多者爲貴中書監爲十五班中書令爲十三班中書舍人爲四班又中書正令史爲三品勛位

陳陳設中書省總機要置舍人五人領主事十人書吏二百人按隋書百官志國之政事並由中書省有中書舍人五人領主事十人書吏二百人書吏不足並取助書分掌二十一局事各當尙書諸曹並爲上司總國內機要而尙書惟聽受而已被委此官多擅威勢中書監秩中二千石品第二中書令秩中二千石品第三中書侍郎秩千石品第四中書通事舍人依減秩例六百石品第八

北魏太武帝太平眞君五年置中書通事四人按魏書世祖本紀不載按官氏志眞君五年正月侍中中書監宜都王穆壽司徒東郡公崔浩侍中廣平公張黎輔政置通事四人孝文帝太和

年詔議官制定中書監令及郎官舍人階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令中書監從第一品中中書令第二品中中書侍郎第四品上中書議郎第五品中中書舍人從第六品上太和二十三年復次中書監令以下階品按魏書髙祖本紀不載按官氏志太和二十三年髙祖復次職令及帝崩世宗初班行之以爲永制中書監從第二品中書令第三品中書侍郎從第四品上階中書舍人第六品

北齊北齊中書省管司王言置監令侍郎並領舍人省中書舍人主事之屬按隋書百官志後齊制官中書省管司王言及司進禦之音樂監令各一人侍郎四人並司伶官西涼部直長伶官西涼四部伶官龜玆四部伶官淸商部直長伶官淸商四部又領舍人省中書舍人主書各十人注

舍人省掌署�行下宣旨勞問中書監爲從第二品中書令爲第三品中書侍郎爲從第四品上階中書舍人爲從第六品上階中書省醫師爲從第九品

北周北周依周官置內史中大夫以掌王言而小史上士則屬春官按杜佑通典周官內史掌王之八柄爵祿廢置生殺與奪執國法及國令之貳以考政事後周置內史中大夫二人掌王言亦其任也又後周有小史上士二人屬春官

隋隋設內史省置監令統侍郎舍人等員按隋書百官志髙祖旣受命攺周之六官其所制名多依前代之法置內史省內史省置監令各一人尋廢監置令二人侍郎四人舍人八人通事舍人十六人主書十人錄事四人內史令爲正三品內史侍郎爲正四品內史舍人爲正六品上階通事舍人爲從六品上階主書爲從八品上階內史錄事爲正九品上階文帝開皇三年加舍人爲從五品又增置通事舍人員按隋書髙祖本紀不載按百官志開皇三年四月詔內史舍人加爲從五品增置通事舍人十二員通舊爲二十四員開皇十四年內史省置主事令史員按隋書髙祖本紀不載按百官志十四年諸省各置主事令史員煬帝大業三年內史省加置起居舍人員而以通事舍人爲謁者臺職按隋書煬帝本紀不載按百官志煬帝卽位多所攺革三年定令品自第一至於第九惟置正從而除上下階內史省減侍郎員爲二人減內史舍人員爲四人加置起居舍人員二人從六品次舍人下攺通事舍人員爲謁者臺職減主書員置四人加爲正八品大業十二年攺內史爲內書按隋書煬帝本紀不載按百官志云云

唐唐制中書省置舍人掌侍進奏參議表章及詔旨制�璽書冊命起艸諸事而起居則掌記注通事則掌通奏按唐書百官志中書省舍人六人正五品上掌侍進奏參議表章凡詔旨制�璽書冊命皆起艸進畫旣下則署行其禁有四一曰漏泄二曰稽緩三曰違失四曰忘誤制�旣行有誤則奏攺之大朝會諸方起居則受其表狀大捷祥瑞百寮表賀亦如之冊命大臣則使持節讀冊命將帥有功及大賓客則勞問與給事中及禦史三司鞫冤滯百司奏議考課皆預裁焉以久次者一人爲閣老判本省雜事又一人知制誥顓進畫給食於政事堂其餘分署制�以六員分押尙書六曹佐宰相判案同署乃奏惟樞密遷授不預姚崇爲紫微令奏大事舍人爲商量狀與本狀皆下紫微令判二狀之是否然後乃奏開元初以它官掌詔�冊命謂之兼知制誥肅宗卽位又以它官知中書舍人事兵興急於權便政去臺閣決遣顓出宰相自是舍人不復押六曹之奏會昌末宰相李徳裕建議臺閣常務州縣奏請復以舍人平處可否先是知制誥率用前行正郎宣宗時選尙書郎爲之主書四人從七品上主事四人從八品下注

有令史二十三人書令史五十人能書四人蕃書譯語十人乘驛二十人傳制十人亭長十八人掌固二十四人裝制�匠一人修補制�匠五十人掌函掌案各二十人起居舍人二人從六品上掌修記言之史錄制誥徳音如記事之制季終以授國史注

有楷書手四人典吏二人通事舍人十六人從六品上掌朝見引納殿庭通奏凡近臣入侍文武就列則導其進退而贊其拜起出入之節蠻夷納貢皆受而進之軍出則受命勞遣旣行則每月存問將士之家視其疾苦凱還則郊迓注有令史十人典謁十人亭長十八人掌固二十四人武徳四年廢謁者臺攺通事謁者曰通事舍人元宗開元元年十一月庚寅攺中書省爲紫微省按唐書元宗本紀云雲開元五年九月壬寅復紫微省爲中書省按唐書元宗本紀云云

遼遼設中書舍人院隸中書省按遼史百官志南面朝官遼有北面朝官矣旣得燕代十有六州乃用唐制復設南面三省六部臺院諸衛東宮之官中書省初名政事省太祖置官天祿四年建政事省興宗重熙十三年攺中書省中書舍人院中書舍人室昉景宗保寧間爲政事舍人道宗咸雍三年見中書舍人馬鉉

宋宋設中書舍人掌制誥而起居舍人則掌記注按宋史職官志中書省舍人四人舊六人掌行命令爲制詞分治六房隨房當制事有失當及除授非其人則論奏封還詞頭國初爲所遷官實不任職復置知制誥及直舍人院主行詞命與學士對掌內外制凡有除拜中書吏赴院納詞頭其大除拜亦有宰相召舍人面授詞頭者若大誥命中書並敕進入從中而下余則發敕官受而出之及修官制遂以實正名而判後省之事分案五曰上案掌冊禮及朝會所行事曰下案掌受付文書曰制誥案掌書錄制詞及試吏校其功過曰諫官案掌受諸司關報文書曰記注掌案錄記注其雜務則隨所分案掌之元丰六年詔中書省置點檢房令舍人通領元佑元年詔舍人各簽諸房文字其命詞則輪日分艸九月詔時暫闕官依門下尙書省例送本省官兼權紹聖四年蹇序辰請自今命詞以元行遣文書同檢送兩制舍人從之建炎後同他官兼攝者則稱權舍人資淺者爲直舍人院起居舍人一人掌同門下省起居郎侍立修注官元丰前以起居郎舍人寄錄而更命他官領其事謂之同修起居注官制行以郎舍人爲職任淳熙十五年羅點自戶部員外郎爲起居舍人避其祖諱乃以爲太常少卿兼侍立修注官其後兩史或闕而用資淺者則降旨以某人權侍立修注官

元元中書省不置舍人以左右司分掌六房之科按元史百官志中書省左司郎中二員正五品員外郎二員正六品都事二員正七品中統元年置左右司至元十五年分置兩司左司所掌吏禮房之科有九一曰南史二曰北史三曰貼黃四曰保舉五曰禮六曰時政記七曰封贈八曰牌印九曰好事知除房之科有五一曰次品二曰常選三曰臺院選四曰見闕選五曰別裏哥選戶雜房之科有七一曰定俸二曰衣裝三曰羊馬四曰置計五曰田土六曰太府監七曰會總糧房之科有六一曰海運二曰攢運三曰邊遠四曰賑濟五曰事故六曰軍匠銀鈔房之科有二一曰鈔法二曰課程應辦房之科有二一曰飲膳二曰艸料令史二人蒙古書寫一十人回回書寫一人漢人書寫七人典吏十五人右司郎中二員正五品員外郎二員正六品都事二員正七品中統元年置左右司至元十五年分置兩司右司所掌兵房之科有五一曰邊關二曰站赤三曰鋪遞四曰屯田五曰牧地刑房之科有六一曰法令二曰弭盜三曰功賞四曰禁治五曰枉勘六曰鬥訟工房之科有六一曰橫造軍器二曰常課段匹三曰歲賜四曰營造五曰應辦六曰河道令史二人蒙古書寫三人回回書寫一人漢人書寫一人典吏五人蒙古必闍赤二十二人左司十六人右司六人漢人省掾六十人左司三十九人右司二十一人回回省掾十四人左司九人右司五人世祖至元九年並尙書省入中書省罷中書舍人按元史世祖本紀至元九年春正月甲子並尙書省入中書省平章尙書省事阿合馬同平章尙書省事張易並中書平章政事參知尙書省事張惠爲中書左丞參知尙書省事李堯咨麥朮丁並參知中書政事罷給事中中書舍人檢正等官仍設左右司省六部爲四攺稱中書冬十一月己卯並中書省左右司爲一

明明制初設中書直省舍人後省革仍設舍人專掌書寫誥�冊符鐵券及書籍圖篆等事按明會典中書舍人國初中書省設直省舍人從八品洪武九年攺中書舍人正七品後中書省革更定爲從七品職專書寫誥�冊符鐵券等事共額設二十員無正副例推年深者一人掌印其恩蔭帶俸及文華武英殿東西二房內閣誥�制�二房分直者無常員文華殿門東房別設中書舍人分直職專奉旨書寫書籍等項武英殿西門房別設中書舍人分直職專奉旨寫篆冊寶圖書等項凡親王之國�符事號赴內閣謄寫其底簿付印綬監照收凡親王郡王並妃初授封號合授金冊銀冊俱從銀作局造冊文寫完仍送本局鐫刻凡王府自郡王以下至奉國中尉自王夫人以下至鄕君及儀賓合給誥命公侯駙馬伯內外文武官及藩王土官合給誥�命俱從該部奏準送寫凡公侯伯初授封爵合給鐵券從工部造完送寫誥文並券陰則例畢轉送銀作局鐫刻塡金仍領回以右一面頒給左一面年終奏送古今通集庫收貯凡內外文武官應給誥�俱於翰林院領寫其新制武官誥命自有織定誥文請誥續誥俱從兵部徑自送黃塡寫凡誥�軸俱南京織染局織造賫送工部轉送印綬監會同掌印官檢選收貯或不堪用仍會同參奏凡王府誥軸舊制王雲龍王夫人云鳳軸嵌七寶後親郡王俱用冊惟親郡王生母封夫人者仍給誥命如舊制鎭國將軍及夫人用玉軸輔國將軍及夫人犀軸奉國將軍及淑人鎭國中尉及恭人俱金軸輔國中尉及宜人奉國中尉及安人俱角軸郡主及郡主儀賓犀軸縣主及縣主儀賓郡君及郡君儀賓俱金軸縣君及縣君儀賓鄕君及鄕君儀賓俱角軸凡文武官誥�軸舊制官一品云鶴錦夫人云鸞錦俱玉軸二品獅子夫人鸂俱犀軸三品四品瑞荷淑人恭人芙蓉俱金軸五品瑞艸宜人四季花俱角軸六品七品安人孺人俱葵花烏木軸及八品九品官同文用玉箸篆武用柳葉篆品級花樣引首同新制武官誥軸一品至七品俱鎧甲葵花引首金軸仍用柳葉篆文今兼用之凡該用誥�軸俱於禦前奏過將原領印綬監勘合號紙備細塡寫各該給誥�職名流品軸數繳進該監比對登記內號底簿照數領用其號紙文官並王府蕃王土官與武職舊制俱用智字號武宮新制用仁字號凡寫誥�成化二十三年奉旨照奏準年月塡寫凡寫完誥�軸類編勘合底簿公侯伯內外文武官舊用二十八宿後更定公侯伯本身並追封用仁義禮智字蕃王及文官一品二品本身同三品以下用十二支字追封用文行忠信等字武官新制續誥用千字文請誥仍用二十八宿永樂以後請誥用急就章蠻夷土官各從文武類編每字編滿一千道仍從前續編若王府並駙馬都尉俱不編號其底簿王府及儀賓共一扇駙馬都尉蕃王土官各一扇公侯伯共一扇文官一品二品各一扇三品至五品共一扇六品至九品共一扇武官請誥續誥各一扇外官品級𨿽與京官相同俱列於後用寶完備收候每年終於禦前奏過送古今通集庫收貯凡編完誥�軸會同該部該司該科官與尙寶司官於皇極門用寶訖仍領回收貯候該部請旨頒給凡吏部兵部奏過應該拘收追奪誥�俱會掌印官收貯燒毀仍於勘合底簿內明白開注凡頒賜文武官扇從司禮監辦完送寫凡大祀天地分官二員隨駕供事凡萬壽聖節正旦冬至及傳制傳臚等項分官四員於皇極殿侍班凡冊封宗室例充副使凡會試委官一員與制�房官收掌試卷凡武舉正徳十三年題準委官一員與兵部屬官收掌試卷凡寫武官誥�並謄黃監生舊用八十名後定爲四十名俱從兵部送用天順八年令會同兵部堂上官選取成化十三年題準以二十五名寫誥十五名轉送通政司謄黃凡行移各衙門俱從通政司轉行凡各官俸通政司關支今自行關支監生月糧兵部關支凡每日各官並監生酒飯俱光祿寺供給凡寫誥�合用紙札筆墨具奏於司禮監關支其武官誥�合用紙札筆墨該兵部具奏行順天府買用凡裱裝用寶勘合底簿等項合用裱褙等匠八名工部每季差撥應用南京中書舍人後不設按春明夢餘錄誥�房中書永樂初選翰林院文學之臣六七人直文淵閣參典機務誥冊制誥皆屬之而謄副繕正則中書分直更入事竣輒出宣徳間三楊始置廚饌於閣之東偏而選能書者處於閣之西小房謂之西制�房諸學士則居閣之東五楹專管�誥具稿定正於閣臣乃付中書繕進謂之東誥�房而帶知制誥銜則惟閣臣與諸學士而已中書等官不敢僭也時諸學士每早與閣臣會食乃退正統九年陳循入閣後學士惟劉鉉一人過自遜避退朝止於東閣不復會食視誥�以後學士皆因之至後誥�悉委於中書而中書稱爲內閣書辦太祖洪武二十六年定選除中書舍人例按明會典凡中書舍人洪武二十六年定於進士舉人監生內選除間有大臣子孫蔭授或令識習字出身者不在此例孝宗弘治十年授文華殿書辦監生試中書舍人按明會典凡文華殿書辦例以善書監生儒士選補食糧三年司禮監題送吏部授職弘治十年議照纂修例監生授試中書舍人儒士授序班仍舊辦事世宗嘉靖三十年再定選擇中書舍人例按明會典凡制�誥�兩房中書官舊例皆以舉人監生儒士相兼取用嘉靖三十年題準間於各衙門相應官員及進士內選擇其主事評事攺吏禮二部帶銜進士授中書舍人余仍原職分委兩房辦事嘉靖四十四年令以告選舉人考授中書按明會典四十四年令於會試後告選舉人內考三四員授試中書舍人職銜送制�房供事許會試一次神宗萬曆元年定兩殿中書考滿官階按春明夢餘錄萬曆元年定兩殿中書九年考滿官階升至正五品止如再有年勞止得加升服俸皇淸大淸會典內閣首領官滿典籍二員漢軍典籍二員

漢典籍二員已上初制各設三員康熙九年定

各設二員俱以中書舍人掌理

屬官滿侍讀十一員內滿文五員漢文六員蒙

古侍讀二員漢軍侍讀二員

滿中書舍人七十五員內滿文撰文二十員辦

事二十員滿漢撰文十七員辦事十八員蒙古

中書舍人十九員內撰文九員辦事十員漢軍

中書舍人十三員內撰文五員辦事八員漢中

書舍人三十六員內撰文六員辦事三十員

中書科滿中書舍人一員漢中書舍人八員滿

筆帖式十六員內滿文十三員滿漢文三員

順治初置中書科設漢中書舍人十二員推資

俸深者一員掌理科事九年增設滿記事官一

員同掌科事十五年裁漢中書舍人四員十八

年令滿官掌印康熙六年仍推漢中書舍人資

俸深者一員同掌科事九年攺滿記事官爲中

書舍人職專繕寫冊寶誥�等事其恩蔭中書舍人無常員筆帖式

十六員

凡授封親王世子及親王妃世子妃公主金冊郡王郡王妃鍍金銀冊其

冊文及

寶文由翰林院撰定移送本科書寫漢字

寶文移取禮部儒士篆寫其

寶印由禮部鑄造其

冊由工部制造制造庫工匠至本科鐫刻鐫畢呈

內閣覆閱傳禮部儀制司官員當堂給發

凡授封貝勒貝子及貝勒貝子夫人郡主縣主

郡君紙冊赭金黃套面銀簽鎭國公以下奉恩將軍以上

鎭國公夫人以下奉恩將軍恭人及鄕君以上

龍邊誥命錦面玉軸牙簽黃帶公侯伯以下世襲誥命錦面犀軸其文俱由翰林院撰定移送本科

書寫書畢移送內閣請用寶轉給該部

凡外藩蒙古親王郡王俱用紙

冊貝勒貝子公等或用

冊文或用

誥命照內閣翰林院發稿書寫

凡文武有功人員應世襲罔替者例用世襲誥命應準襲一次至幾次者例用世襲�書遇承襲之人將原頒

誥命�書添寫於後其文由內閣發出書畢送內

閣請用寶轉給該部

凡原頒給世襲

誥命�書塡寫已滿者另換新

誥�送內閣請用

寶並舊

誥�發該部轉給

凡文武官遇

封典一品玉軸鶴及獅錦面二品犀軸赤尾虎錦

面三品四品貼金軸瑞荷錦面五品角軸瑞艸

錦面六品以下俱角軸葵花錦面由吏兵二部

題請內閣發出文稿本科書畢送內閣請用寶轉給該部

凡書寫

誥�俱照題準年月塡寫

凡紙

冊龍邊世襲

誥命�書及

誥�筆墨等項並紙匠八名俱移文工部取用銀

朱紙札等項移文戶部取用

凡吏兵二部題準文武官員應給

封典者俱於本科掛號稽察

凡各省鄕試充副主考官順天文武鄕試充同

考官俱送禮兵二部題請欽點

凡文會試本科官一員同內閣中書收掌試卷

凡武會試本科官一員同兵部司官收掌試卷世祖章皇帝順治九年大淸會典順治元年以翰林官分隸內三院稱內翰

林國史院內翰林祕書院內翰林弘文院九年

設典籍

順治十六年大淸會典順治十五年攺內三院爲內閣十六年設

典籍撰文辦事中書

中書部名臣列傳

宋

程俱按宋史本傳俱字致道衢州開化人以外祖尙書左丞鄧潤甫恩補蘇州吳江主簿監舒州太湖茶場坐上書論事罷歸起知泗州臨淮縣累遷將作監丞近臣以撰述薦遷著作佐郎宣和二年進頌賜上捨出身除禮部郎以病告老不俟報而歸建炎中爲太常少卿知秀州會車駕臨幸賜對俱言陛下徳日新政日舉賞罰施置仰當天意俯合人心則趙氏安而社稷固不然則宗社危而天下亂其間蓋不容發髙宗嘉納之金兵南渡據臨安遣兵破崇徳海鹽馳檄諭降俱率官屬棄城保華亭畱兵馬都監守城朝廷命俱部金帛赴行在旣至以病乞歸紹興初始置祕書省召俱爲少監奏修日曆祕書長貳得預修纂自俱始時庶事艸創百司文書例從省記俱摭三館舊聞比次爲書名曰麟臺故事上之擢中書舍人兼侍講俱論國家之患在於論事者不敢盡情當事者不敢任責言有用否事有成敗理固不齊今言不合則見誹於當時事不諧則追咎於始議故𨿽有智如陳平不敢請金以行間勇如相如不敢全璧以抗秦通財如劉晏不敢言理財以贍軍食使人人不敢當事不敢盡謀則艱危之時誰與圖回而恢復乎武功大夫蘇易轉橫行俱論祖宗之法文臣自將作監主簿至尙書左僕射武臣自三班奉職至節度使此以次遷轉之官也武臣自合門副使至內客省使爲橫行不系磨勘遷轉之列其除授皆頒特旨故元丰之制以承務郎至特進爲寄祿官易監主簿至僕射之名武臣獨不以寄祿官易之者蓋有深意也政和間攺武臣官稱爲郎大夫遂並橫行易之爲轉官等級蓋當時有司不習典故以開僥幸之門自攺使爲大夫以來常調之官下至皂隸轉爲橫行者不可勝數且文臣所謂庶官者轉不得過中大夫而武臣乃得過皇城使此何理也夫官職輕重在朝廷朝廷愛重官職不妄與人則官職重反是則輕輕則得者不以爲恩未得者常懷觖望此安危治亂所關也徐俯爲諫議大夫俱繳還以爲俯𨿽才俊气豪所歷尙淺以前任省郎遽除諫議自元丰更制以來未之有也昔唐元稹爲荊南判司忽命從中出召爲省郎使知制誥遂喧朝聽時謂監軍崔潭峻之所引也近聞外傳俯與中官唱和有魚須之句號爲警策臣恐外人以此爲疑仰累聖徳陛下誠知俯姑以所應得者命之不報後二日言者論俱前棄秀州城罷爲提舉江州太平觀久之除徽猷閣待制俱晚患風庳秦檜薦俱領史事除提舉萬壽觀實錄院修撰使免朝參俱力辭不至卒年六十七俱在掖垣令下有不安於心者必覆言之不少畏避其爲文典雅閎奧爲世所稱

呂本中按宋史本傳本中字居仁元佑宰相公著之曾孫好問之子幼而敏悟公著奇愛之公著薨宣仁太后及哲宗臨奠諸童立庭下宣仁獨進本中摩其頭曰孝於親忠於君兒勉焉祖希哲師程頤本中聞見習熟少長從楊時遊酢尹焞遊三家或有疑異未嘗苟同以公著遺表恩授承務郎紹聖間黨事起公著追貶本中坐焉元符中主濟陰簿秦州士曹掾辟大名府帥司幹官宣和六年除樞密院編修官靖康攺元遷職方員外郎以父嫌奉祠丁父憂服除召爲祠部員外郎以疾告去再直祕閣主管崇道觀紹興六年召赴行在特賜進士出身擢起居舍人兼權中書舍人內侍李琮失料歷上以潛邸舊人不用保任特給之本中言若以異恩別給非所謂宮中府中當爲一體者上見繳還甚悅令宰臣諭之曰自今有所見第言之監階州艸場苗互以贓敗有詔從黥本中奏近歲官吏犯贓多至黥籍然四方之遠或有枉濫何由盡知異時察其非辜𨿽欲抆拭其可得乎若祖宗以來此刑嘗用則紹聖權臣當國之時士大夫無遺類久矣願酌處常罰毋令姦臣得以籍口於後世從之七年上幸建康本中奏曰當今之計必先爲恢復事業求人才卹民隱講明法度詳審刑政開直言之路俾人人得以盡情然後練兵謀帥增師上流固守淮甸使江南先有不可動之勢伺彼有釁一舉可克若徒有恢復之志而無其策邦本未彊恐生他患今江南兩浙科須日繁閭裏告病倘有水旱乏絕姦宄竊發未審朝廷何以待之近者臣庶勸興師問罪者不可勝數觀其辭固甚順考其實不可行大抵獻言之人與朝廷利害絕不相侔言不酬事不濟則脫身而去朝廷施設失當誰任其咎鷙鳥將擊必匿其形今朝廷於進取未有秋毫之實所下詔命已傳賊境使之得以爲備非策也又奏江左形勢如九江鄂渚荊南諸路當宿重兵臨以重臣吳時謂西陵建平國之藩表願精擇守帥以待緩急則江南自守之計備矣內侍鄭諶落致仕得兵官本中言陛下進臨江滸將以有爲今賢士大夫未能顯用巖穴幽隱未能招致乃起諶以統兵之任何邪命遂寢引疾乞祠直龍圖閣知臺州不就主管太平觀召爲太常少卿八年二月遷中書舍人三月兼侍講六月兼權直學士院金使通和有司議行人之供本中言使人之來正當示以儉約客館芻粟若務充悅適啟戎心且成敗大計初不在此在吾治政得失兵財彊弱願詔有司令無乏可也初本中與秦檜同爲郎相得甚歡檜旣相私有引用本中封還除目檜勉其書行卒不從趙鼎素主元佑之學謂本中公著後又範衝所薦故深相知會哲宗實錄成鼎遷僕射本中艸制有曰合晉楚之成不若尊王而賤霸散牛李之黨未如明是以去非檜大怒言於上曰本中受鼎風旨伺和議不成爲脫身之計風禦史蕭振劾罷之提舉太平觀學者稱爲東萊先生賜謚文淸有詩二十卷得黃庭堅陳師道句法春秋解一十卷童蒙訓三卷師友淵源錄五卷行於世

中書部藝文一

拜中書郎謝表

梁江淹榮郁兩臨恩儆交鏡悄然魂乃懼乃逝臣聞汝潁之金或揚采於四豪江淮之珠已馳光於七貴皆聲不妄美第豈虛立未有伎�湘輿蒙送目之賞工謝彩輪竊歸風之價臣幼乏篆刻長暌圖史智罕�官志闋從政方遽求振風長憂淩雨不悟遭社鳴之屬際河淸之會元云素霞必駕蓬萊白毳騂鱗咸蒙解遂仕通物任官登郎掾此實耀靈之私照而微臣之厚幸也仰惟皇衢大融气品呈觀西傾棧山東鯷航海故奇士端威異人罄折皆相望北闕待詔南宮而臣學無利博文有忮害乃彯裾頓屣伏黃扉之右曳纓轉笏居靑璅之前訪徳於姑射聞道於崆峒伊臣之願過爲信矣昔望都才麗爵乏上班長岑聞靡身終下秩愚臣方古悠然已泰內獨徘徊眇不識屆

謝中書舍人表

宋蘇軾臣軾言伏奉制命授臣試中書舍人仍攺賜章服者右史記言已塵髙選西垣視艸復玷近班皆儒者之至榮豈平生之敢望竊以詞命之職古今所難非獨取之以文蓋將試之以事至於機務亦或與聞𨿽四戶擅權非當時之公議而五花判事亦前代之美談及夫三字之除乃是一切之政但謂內朝之法從安知宰相之屬官旣任止於訓詞故權移於胥吏恬不知怪習爲故常先皇帝道冠百王法垂萬世建六官而修故事辟三省以待異人典章一新名實皆正遂申明於四禁俾分領於六曹遠則追直閣之司近則通正之任𨿽未聞政而聞事蓋須有徳而有言如臣之愚無一而可艸創潤色旣非鄭國之材除書徳音又乏唐人之譽忽當此選莫測其由此蓋伏遇皇帝陛下將聖與仁能哲而惠𨿽在三年不言之際已有十日並照之光而臣日侍邇英親聞訪道仰天威之甚近知聖鑑之難逃謂臣嘗受先朝之知實無左右之助棄瑕往昔責效將來臣敢不益勵素心無忘舊學上體周公煩悉之誥助成漢家深厚之文苟無曠官其敢言報

中書部藝文二詩

贈徐幹

魏劉公幹誰謂相去遠隔此西掖垣所限淸切禁中情無由宣思子沈心曲長嘆不能言起坐失次第一日三四遷步出北寺門遙見西苑園細柳夾道生方塘含淸源輕葉隨風轉飛鳥何翩翩

直中書省

齊謝朓紫殿肅陰陰彤庭赫弘敞風動萬年枝日華承露掌玲瓏結綺錢深沈�朱网紅葉當階翻蒼苔依砌上玆言翔鳳池鳴佩多淸響信美非吾室中園思偃仰朋情以�陶春物方駘蕩安得淩風翰聊恣山泉賞

赴中書

卞伯玉大方信苞容優渥遂不已躍鱗龍鳳池揮翰紫宸裏

酬薛舍人萬年宮晚景寓直懷友

唐上官儀奕奕九成臺窈窕絕塵埃蒼蒼萬年樹玲瓏下冥霧池色搖晚空巖光斂余煦淸切丹禁靜浩蕩文河注畱連窮勝托風期暌善謔東望安仁省西臨子云閣長嘯披煙霞髙步尋蘭若金狄掩通門雕鞍歸騎喧燕姝對明月荊艷促芳樽別有靑山路策杖訪王孫

直中書省

韋承慶淸切鳳凰池扶疏雞樹枝惟應集鸞鷺何爲宿羈雌大造乾坤辟深恩雨露垂昆蚑皆含養駑駘亦驅馳木偶翻爲用芝泥忽濫窺九思空自勉五字本無施徒喜逢千載何階答二儀螢光向日盡蚊力負山疲禁宇庭除闊閒宵鐘箭移暗花臨戶發殘月下簾欹白髮隨年攺丹心爲主披命將時共泰言與行俱危寄謝巢由客堯年正在斯

春夜寓直鳳閣懷羣公

魏知古拜門傳漏晚寓直索居時昔重安仁賦今稱伯玉詩鴛池滿不溢雞樹久逾滋夙夜懷山甫淸風詠所思

苑舍人能書梵字兼達梵音曲盡其妙戲贈

王維名儒待詔滿公車才子爲郎典石渠蓮華法藏心懸悟貝葉經文手自書楚集作梵非詞共許勝揚馬梵字何人辯魯魚故舊相望在三事願君莫厭承明廬

奉酬李舍人秋日寓直見寄

張南史秋日金華直遙知玉佩淸九重門更肅五色詔初成槐落宮中影鴻髙芳遠聲一作苑外翻從魏闕下江海寄幽情

初秋月夜中書宿直因呈楊閣老

權徳輿欹枕直廬暇風蟬迎早秋沈沈玉堂夕皎皎金波流對掌喜新命分曹諧舊遊相思玩華彩因感庾公樓

南宮夜直宿見李給事題其日所下制�知奏

直在東省因以詩寄

令楚番直同遙夜嚴扃限幾重靑編書白雀﹝其曰�鄜州奏白雀宜付史館﹞黃紙降蒼龍北極絲綸句東垣翰墨蹤尙垂元露點猶濕紫泥封炫眼凝仙燭馳心裊禁鐘定應形夢寐暫似接音容玉樹春枝動金�臘釀醲在朝君最舊休澣許過從

初除主客郎中知制誥與王十一李七元八﹝一作

九﹞三舍人中書同宿語一

作話舊感懷

白居易閒宵靜語喜還悲聚散窮通不自知已分云泥行異路忽驚雞鶴宿同枝紫垣曹署榮華地白髮郎官老丑時莫怪不知君气味此中來較十年遲

和謝舍人雪夜寓直

皇甫曾禁省夜沈沈春風雪滿林滄洲歸客夢靑瑣近臣心揮翰宣鳴玉承恩在賜金建章集作章臺寒漏集

作鴈起更助掖垣深

奉寄中書王舍人

前人腰金載筆謁承明至道安禪得此生西掖幾年綸綍貴東山遙夜薜蘿情風傳刻漏星河曙月上梧桐雨露淸聖主好文誰爲薦閉門空賦子虛成

上裴舍人度

王建小松�對鳳池開履迹衣重集作香逼上臺天意皆從彩毫出宸心盡向紫煙來非時玉案呈宣旨每日金階賜對集作謝賜回仙侶何因記名姓縣丞頭白走塵埃

休澣日謁西掖所知因成長句溫庭筠赤墀髙閣自從容玉女�扉報曙鐘日麗九華靑瑣闥雨晴雙闕翠微峯毫端蕙露滋仙艸琴上燻風入禁松荀令鳳池春婉娩好將餘潤變魚龍

中書部紀事

