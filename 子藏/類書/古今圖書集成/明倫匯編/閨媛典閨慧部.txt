

閨慧部列傳

周

李園女弟按戰國策楚考烈王無子春申君患之求婦人宜子者進之甚眾卒無子趙人李園持其女弟欲進之楚王聞其不宜子恐又無寵李園求事春申君爲舍人已而謁歸故失期還謁春申君問狀對曰齊王遣使求臣女弟與其使者飲故失期春申君曰聘入乎對曰未也春申君曰可得見乎曰可於是園乃進其女弟卽幸於春申君知其有身園女弟乘間進春申君曰楚王之貴幸君𨿽兄弟不如今君相楚王二十餘年而王無子卽百歲後將更立兄弟卽楚王更立彼亦各貴其所親君又安得長有寵乎非徒然也君用事久多失禮於王兄弟兄弟誠立禍且及身柰何以保相印江東之封乎今妾自知有身矣而人莫知妾之幸君未久誠以君之重而進妾於楚王王必幸妾妾賴天而有男則是君之子爲王也楚國封盡可得孰與其臨不測之罪乎春申君大然之乃出園女弟謹捨而言之楚王楚王召入幸之遂生子男立爲太子以李園女弟立爲王后按越絕書昔者楚考烈王相春申君吏李園女弟女環謂園曰我聞王老無嗣可見我於春申君我欲假於春申君我得見於春申君徑得見於王矣園曰春申君貴人也千里之佐吾何托敢言女環曰卽不見我汝求謁於春申君才人告遠道客請歸待之彼必問汝汝家何等遠道客者因對曰園有女弟魯相聞之使使者來求之園才人使告園者彼必有問汝女弟何能對曰能鼓音讀書通一經故彼必見我園曰諾明日辭春申君才人有遠道客請歸待之春申君果問汝家何等遠道客對曰園有女弟魯相聞之使使求之春申君曰何能對曰能鼓音讀書通一經春申君曰可得見乎明日使待於離亭園曰諾旣歸告女環曰吾辭於春申君許我明日夕待於離亭女環曰園宜先供待之春申君到園馳入呼女環黃昏女環至大縱酒女環鼓琴曲未終春申君大悅畱宿明日女環謂春申君曰妾聞王老無嗣屬邦於君君外淫不顧政事使王聞之君上負於王使妾兄下負於夫人爲之柰何無泄此口君召而戒之春申君以告官屬莫有聞淫女也皆曰諾與女環通未終月女環謂春申君曰妾聞王老無嗣今懷君子一月矣可見妾於王幸產子男君卽王公也而何爲佐乎君戒念之五日而道之邦中有好女中相可屬嗣者烈王曰諾卽召之烈王悅取之十月產子男十年烈王死幽王嗣立女環使園相春申君相之三年然後告園以吳封春申君使備東邊園曰諾卽封春申君於吳幽王后懷王使張儀詐殺之懷王子頃襄王秦始皇帝使王剪滅之

唐

卻要按三水小牘觀察使李庾之女奴名卻要美容止善辭令李有四子長曰延禧次曰延範延祚延佑所謂大郎二郎三郎五郎也咸欲烝之而不得嘗遇淸明之夜大郎遇之於櫻桃花影中乃持之求偶卻要取茵席授之紿曰可於廳中東南隅相待又遇二郎調之曰可於廳中東北隅相待又逢三郎束之曰可於廳中西南隅相待又遇五郎握手不可解曰可於廳中西北隅相待四郎皆持所授茵席各趣一隅心𨿽訝之而不敢發頃卻要燃炬豁扉照之曰阿堵貧兒爭敢向這里�宿處四子各棄所攜掩面而走自是不敢失敬

五代

荊南仙女按十國春秋荊南仙女者平江節度使王保義女也兒時聰慧不凡五歲通黃庭內外經及長善琵琶一夕夢涉水登山巓見金銀宮闕中有仙人被羽服自稱曰麻姑傳以樂曲自是每夕輒夢遇之卽指授音律歲餘得百餘調都非人間所有其尢者名獨指商以一指彈一曲更爲擅奇已而適文獻王子保節復夢麻姑至曰卽當相邀明日庭中聞云鶴音樂仙女乃奄然而逝

流珠按十國春秋流珠南唐後主嬪禦也性通慧工琵琶後主常制念家山破昭惠後制邀醉舞恨來遲二破流傳旣久樂籍多忘之後主追念昭惠後理其舊曲顧左右無知者流珠獨能追憶無失後主特喜

宋

邢氏春娘按摭靑雜說京師孝感坊有邢知縣單推官並門居邢之妻卽單之姊也單有子名符郎邢有女名春娘年齒相若在𦇤褓中已議婚宣和丙午夏邢挈家赴鄧州順陽縣官單亦舉家往揚州待推官缺約官滿日歸婚是冬戎賊大擾邢夫妻皆遇害春娘爲賊所擄轉賣全州娼家更名楊玉春娘十歲時已能讀語孟詩書作小詩至是娼嫗教之音樂色藝無不精絕每公庭侍宴能將舊詞更攺皆對景有著模處玉爲人體態容貌淸秀舉措閒雅不以口吻相嘲謔有良人風度前後守倅皆重之單推官渡江累遷至郎官與邢聲迹不相聞紹興初符郎受父蔭爲全州司戶是時一州官屬推司戶年少司戶知楊玉甚慕之玉亦有意而未有因司理與司戶契分相投將與之爲地畏太守嚴明有所未敢居一年會新守至守與司理有舊於是司理置酒請司戶只點楊玉一名祗候酒半酣司戶佯醉嘔吐偃息齋中司理令楊玉侍湯藥因得一遇會以遂所欲司戶褒美楊玉謂其盡多才藝因曰汝必是一个名公苗裔但不可推究果是何人玉羞愧曰妾本宦族流落在此非楊嫗所生也司戶因問其父是何官何姓玉涕泣曰妾本姓邢在京師孝感坊居舅在幼年許與其子結婚父授鄧州順陽縣知縣不幸父母皆遭寇殞命妾被人掠賣至此司戶復問曰汝舅何姓何官其子何名玉曰舅姓單是時得揚州推官其子名符郎今不知存亡何如因泣下司戶慰勞之曰汝卽日鮮衣美食時官皆愛重而不爲輕賤有何不可玉曰妾聞女子生而願爲之有家若卽嫁一小民布裙短襖啜菽飲水亦是人家媳婦今在此迎新送故是何情緒司戶心知其爲春娘也然有所處而未敢言後一日司戶爲司理置酒召楊王佐樽遂不復與狎暱因好言正問曰汝前日言爲小民婦亦甘心我今喪偶無正室汝肯嫁我乎玉曰丰衣足食不用送往迎來此亦妾所願也但恐新孺人歸不能相容若見有孺人妾自去稟知一言決矣司戶知其厭惡風塵出於誠心乃發書告其父初靖康之難邢有弟號四承務渡江居臨安與單往來單時在省爲郎官乃使四承務具狀經朝廷徑送全州乞歸良續舊婚符旣下單又致書與太守四承務自賫符並單書到全州司戶請司理召玉告之以實且戒以勿泄次日司戶自袖其父書並省符見太守太守曰此美事也敢不如命旣而至日中文引不下司戶疑其有他變密使人探之見廚司正鋪排開宴司戶曰此老尙作少年態也然錯處非一此亦何足惜也旣而果召楊玉祇候只通判二人酒席半太守謂玉曰汝今爲縣君矣何以報我玉答曰妾一身皆明府之賜所謂生死而骨肉也何以報徳太守乃抱持之曰𨿽然必有以報我通判起立正色謂太守曰昔爲吾州弟子今爲司戶孺人君子進退當以禮太守踧踖謝曰老夫不能忘情非府判之言不知其爲非也乃令玉入宅堂與諸女同處始召司理司戶四人同坐飲至天明極歡而罷州朝視事下文引告翁嫗嫗出其不意號哭而來養女十餘年用盡心力今更不得別見春娘出諭之曰吾夫妻相尋得著亦是好事我𨿽蒙汝恩養所積金帛亦多足爲汝養老之計嫗猶號哭不已太守叱之使出旣而太守使州司人從自宅堂接玉出與司戶同歸衙司理爲媒四承務爲主如法成婚任將滿春娘謂司戶曰妾失身風塵亦荷翁嫗愛育亦有義姨妹情分厚者今旣遠去終身不相見欲少具酒食與之話別如何司戶曰汝昔事一州之人莫不聞知又不可隱諱此亦何害春娘遂置上禮就會勝寺請翁嫗及同列者十餘人會飲酒酣有李英者本與春娘連居其樂色皆春娘教之常呼爲姨情極相得忽起持春娘手曰姨今超脫出靑雲之上我沈淪糞土之中無有出期遂失聲慟哭春娘亦哭李英鍼綫妙絕春娘曰我司戶正少一鍼綫人但吾妹平常與我一等人今豈能爲我下耶英曰我在風塵中常退步況今日有云泥之隔嫡庶之異又安足言若得姊爲我方便脫此陷阱也是一段陰徳事若司戶左右要鍼綫人姊得我爲之則素相諳委勝如生人也春娘歸以語司戶司戶不許曰一之爲甚其可再乎旣而英屢使人求之司戶不得已一失色懇告太守太守曰君欲一箭射雙雕邪敬當奉命以贖前此通判所責之罪司戶挈春娘歸舅姑見之相持大哭旣而問李英之事遂責其子曰吾至親骨肉流落失所理當收拾又更旁及外人豈得已而不已邪司戶惶恐欲令其攺嫁其母見李氏小心婉順遂命止之居一年李氏生男邢氏養爲己子符郎名飛英字騰實罷泉州幕職歷令丞每有不了辦公事上司督責聞有此事以爲義事往往多得解釋紹興乙亥歲自夔罷倅奉祀寄居武陵邢氏李氏皆在側每對士大夫具言其事無有隱諱人皆義之

明

楊幽�按陳繼儒楊幽�別傳幽�小字勝兒生母劉行一在南院貧艷聲早歲落籍去嗣陳氏陳之姨董四娘挈往金閶習吳語遂善吳歈董笑曰是兒甫八歲如小燕新鶯不知誰家郎有福死此雛手陳歿撫於楊媼媼奇嚴課書課繡課彈�妙有夙解不督而能女兄弟多方狡獪嘲弄紿侮終不能勾其一粲也庚申楊媼避難吳越載幽�與俱年已破瓜矣薄幸難嫁有心未逢俯首叩膺形於詠嘆一日遇張聖淸於秀林山之屯云館羣碎滿前席糾無主獨幽�兀坐匡�旁無轉矚掠鬟舐袖笑而不言私禱云儂得耦此生死可矣張聖淸者才髙筆雋骨采神恬造次將迎綢繆熨帖人莫解其爲廉察公子也舟中載圖史弦索悉付小靑衣排當小靑衣能射主人意中事兼工竹肉聖淸曰此西方迦陵鳥以迦陵呼之每攜入竹嶼花溪遞作新弄而最不喜平康狹邪之遊謂此輩正堪與鬅頭奴大腹長鬣賈相徵逐豈容邪魔入我心腑至是與幽�目成者久之明日遂合鏡於舟次焉於時溽暑晝則布席長林暮則移橈別渚�簾淸簟縈繞茶煙翠管朱弦淋漓酒气幽�自謂十五歲以前未嘗經此韻人韻事卽聖淸亦曰世豈有閨中秀林下風具足如勝兒者乎暱熟漸久絕不角勁語媟詞兩人交相憐亦復交相重曰吾曩過秀州艸庵外聞老尼經聲躍然抱出世之想自慚絆縛不能掣韝奮飛今�君串珠纏臂持戒精嚴同心如蘭願言倚玉十年不死請事空王宿羽流營實聞斯語聖淸飲涕而謝之七月應試白下幽�送別靑溪注盼捷音屈指歸信並爾杳然及重九言旋而幽�先驅渡江去矣自此低迷憔悴瘵疾轉深腰減帶圍骨見衣表王修微謂余曰吾生平不解相思病何許狀亦不識張郎何許人今見楊家兒大可憐始知張郎能使人病病者又能願爲張郎死郎不顧立枯爲人臘矣聖淸聞之遣急足往視幽�開緘捧藥涕泗汍瀾媼凶忍閉絕魚雁消息不通幽�典簪珥賂侍兒屬桃葉渡閔老作字以達意焉扃鐍斗室不見一人卽王孫貴遊剝啄者皆刀繩自矢而已媼大怒並甚撾詈無人理取死數四救而復蘇不得已復載之東來聖淸偵狀義不負心有俠客除內史就中爲調人彈壓悍嫗無得故懸髙價殺此鐵石兒媼唯唯聖淸乃納聘迎爲少婦稽首廉察公逡逡如女士且覬宜男勿詰責也比入室病甚猶彊起燻香澣衣劈箋滌硯聖淸手書唐人百絕句授之讀皆上口又雅能領略大義每環回離腸斷魂之句掩抑不自勝眞解語花也病中解脫了無怖容佛號喃喃手口頗相續忽索鏡自照不覺拍幾慟哭曰勝兒薄命遂止於斯又好言謂聖淸曰君自愛切勿過爲情癡旁招訶笑妾如有知當轉男子身以報君耳又曰妾命在呼吸偃大人新宅不祥盍移就郡醫療之歲逼除聖淸歸侍椒觴別去幽�惙惙喘益促侍兒問有何語傳寄郎君但瞪目搥�不復成聲矣蓋壬戌臘月二十七日也聖淸奔入城且號且含斂延僧修懺撤葷血者兼旬雕刻紫檀主置座隅或懷之出入衣袖衾裯間食寢必祝祝必啼啼曰吾欲采不死藥乞返魂香起幽�於地下而不可得又欲金鑄之絲繡之倩畫師寫照百回而未必肖也如何徵傳眉道人爲逝者重開生面乎余曰傳且就恐挑哀端俟君病良已乃敢出而詎料君之終不及見也幽�墓在龍華裏聖淸選地結茆龕祀文佛如來償其始願修竹老梅環映左右淸芬涼影颯如有人畫眉郎散花女其將比肩捉臂踏歌而嬉於此乎古有廬江吏華山畿歐陽詹秦少遊之義娼糾結夙緣一慟而卒初疑出於誕妄今乃信爲果然如幽�聖淸者少判在鳳鸞窠羣鴛鴦牒中豈死於情哉死於數也余不忍以介靜辭爲作別傳相與流傳之死乎不死矣

池氏婦按太平府誌當塗池姓者娶婦方入室夫醉酣睡婦獨坐燈下聞戶外悉窣聲有偸兒穿地道入婦卽移其座坐偸兒項上百計掙紮不得去久之萎薾不動則斃矣池醒婦告之故池大驚計無出起視乃鄰家子習穿窬者也婦曰遇此惶愕無爲丈夫矣空衣笥置屍其中縢�之潛置偸兒門叩其戶其妻應而欲起池夫婦則遄歸閉戶焉偸兒妻啟門見笥不見夫以爲夫先舁此歸更他舉也與子舁入至曙夫不歸乃開緘則死夫在焉不敢言以暴死諱之池婦善佐其家致數千金蓋其機智有以相之也

閨慧部紀事戰國策五國罷成臯秦王欲爲成陽君求相韓魏韓魏弗聽秦太后爲魏冉謂秦王曰成陽君以王之故窮而居於齊今王見其達而收之亦能翕其心乎王曰未也太后曰窮而不收達而報之恐不爲王用且收成陽君失韓魏之道也楚圍雍氏五月韓令使者求救於秦冠蓋相望也秦師不下殽韓又令尙靳使秦謂王曰韓之於秦也居爲隱蔽出爲雁行今韓已病矣秦師不下殽臣聞之唇揭者其齒寒願大王之熟計宣太后曰使者來者眾矣獨尙子之言是召尙子入宣太后謂尙子曰妾事先王日先王以其髀加妾之身妾固不支也盡置其身妾之上而妾弗重也何也以其少有利焉今佐韓兵不眾糧不多則不足以救韓夫救韓之危日費千金獨不可使妾少有利焉天中記袁隗妻馬倫融女也初成禮隗問之曰弟先兄舉世以爲笑今處姊未適先行可乎對曰妾姊髙行殊邈未遭良匹不似鄙薄苟然而已世說新語王公淵娶諸葛誕女入室言語始交王謂婦曰新婦神色卑下殊不似公休婦曰大丈夫不能仿佛彥云而令婦人比蹤英傑小名錄石崇愛婢名翾風魏末於胡市買得年始十歲至二十遂有容色妙別玉聲觀寶色石氏之富瑰寶皆殊方異國所得莫辧其處翾風別之皆出人地崇艷麗者數千翾風以文詞擅愛妝樓記王安丰婦常卿安丰安丰曰婦人卿婿禮爲不敬後勿如之婦曰親卿愛卿故卿卿我不卿卿誰復卿卿晉書桓溫傳溫自以雄姿風气是宣帝劉琨之儔有以其比王惇者意甚不平及是徵還於北方得一巧作老婢訪之乃琨妓女也一見溫便潸然而泣溫問其故答曰公甚似劉司空溫大悅出外整理衣冠又呼婢問婢曰面甚似恨薄眼甚似恨小須甚似恨赤形甚似恨短聲甚似恨雌於是溫褫冠解帶昏然而睡不怡者數日小名錄桓沖性儉素常浴後其妻送以新衣衝怒促持去其妻曰衣不經新何緣得故衝笑而服之唐文粹武后篡旣久頗放縱耽內習不敬宗廟四方日有叛逆防豫不暇時宜都內人以唾壺進思有以諫者後坐帷下倚檀幾與語問四方事宜都內人曰大家知古女卑於男耶後曰知內人曰古有女媧亦不正是天子佐伏羲理九州耳後世娘姥有越出房合斷天下事者皆不得其正多是輔昏主不然抱小兒獨大家革天姓攺去釵釧襲服冠冕符瑞日至大臣不敢動眞天子也然今內之弄臣狎人朝夕進禦者久未屏去妾疑此未當天意後曰何內人曰女陰也男陽也陽尊而陰卑𨿽大家以陰事主天然宜體取剛亢明烈以消羣陽陽消然後陰得志也今狎弄日至處大家夫宮尊位其勢陰求陽也陽勝而陰亦微不可久也大家始今日能屏去男妾獨立天下則陽之明烈剛亢可有矣如是過萬萬世男子益削女子益專妾之願在此後𨿽不能盡用然卽日下令誅作明堂者默記達奚盈盈傳盈盈者天寶中貴人之妾姿艷冠絕一時會貴人者病同官之子爲千牛者失索之甚急明皇聞之詔大索京師無所不至而莫見其迹因問近往何處其父言貴人病嘗往問之詔且索貴人之室盈盈謂千牛曰今勢不能自隱矣出亦無害千牛懼得罪盈盈因教曰第不可言在此恐上問何往但云所見人物如此所見幕帷帳如此所食物如此勢不由己決無患矣旣出明皇大怒問之對如盈盈言上笑而不問後數日虢國夫人入內明皇戲謂曰何久藏少年不出耶夫人亦大笑而已玉泉子白敏中爲相嘗欲以前進士侯溫爲女婿且有日矣其妻盧氏曰身爲宰相願求爲婿者多矣己旣姓白又以侯氏兒爲婿必爲人呼作白猴耳敏中爲之止焉零陵總記於�司空嘗令客彈琴其嫂知音聽於簾下曰三分中一分箏聲二分琵琶聲絕無琴韻釵小志張跂欲娶妾其妻曰子誦白頭吟妾當聽之跂慚而止全唐詩話洛陽歌婦楊薴蘿聰慧有才思楊凝式甚憐之時有講經僧云辧在座忽檐前蜘蛛垂絲而下正對薴蘿與僧前楊笑謂薴蘿試嘲得著師奉絹五匹薴蘿應聲嘲云喫得肚嬰撐尋思繞寺行空中設羅网只待殺眾生辧體充腹大故云楊見詩絕倒大笑叫和尙將絹來辧談且笑奉之如數南唐近事兵部尙書杜業任樞密有權變足機會兵賦民籍指之掌中其妻張氏妒悍尢急室絕婢妾業憚之如事嚴親烈祖嘗命元皇后召張至內庭誡之曰業位望通顯得置妾媵何拘忌如此豈婦道所宜耶張雪涕而言曰業本狂生遭逢始運多壘之初陛下所藉者駑馬未竭耳而又早衰多病縱之必貽其患將誤於任使耳烈祖聞之大加獎嘆以銀盆彩段賞之陳覺微時爲宋齊丘之客及爲兵部侍郎也其妻李氏妒悍親執庖爨不置妾媵齊丘選婢三人與之李亦無難色奉事三婢若舅姑禮問其故李曰此令公寵幸之人見之若面令公何敢倨慢三婢旣不自安求還宋第宋笑而許之容齋四筆慶曆七年曾魯公公亮自修起居注除天章閣待制時陳恭公獨爲相其弟婦王氏冀公孫女曾出也當月旦出拜恭公迎語之曰曾三做從官想甚喜應聲對曰三舅荷伯伯提挈極歡喜只是外婆不樂恭公問故曰外婆見三舅來謝責之曰汝第五人及第當過詞掖想是全廢學故朝廷如此處汝恭公默然自失後竟攺制誥蓋恭公不由科第不諳典故致受譏於女子而此女對答之時元未嘗往外家也其警慧如此誠齋雜記子瞻有小妹善詞賦敏慧多辯其額廣而如凸子瞻嘗戲之曰蓮步未離香閣下梅妝先露畫屏前妹卽應聲云欲叩齒牙無�處忽聞毛裏有聲傳以子瞻多須髯遂亦戲答之時年十歲聞者莫不絕倒梁溪漫志東坡一日退朝食罷捫腹徐行顧謂侍兒曰汝輩且道是中有何物一婢遽曰都是文章坡不以爲然又一人曰滿腹都是識見坡亦未以爲當至朝云乃曰學士一肚皮不合時宜坡捧腹大笑林下詞談子瞻在惠州與侍兒朝雲閒坐時靑女初至落木蕭蕭淒然有悲秋之意命朝云把大白唱花褪殘紅朝云歌喉將囀淚滿衣襟子瞻詰其故答曰奴所不能歌是枝上柳綿吹又少天涯何處無芳艸也子瞻翻然大笑曰是吾政悲秋而汝又傷春矣遂罷朝云不久抱病而亡子瞻終身不復聽此詞詞話東坡知潁州時一夕月下梅花盛開王夫人曰春月色勝如秋月色秋月令人慘淒春月令人歡悅何不招趙徳麟輩來飲花下東坡喜曰誰謂夫人不能詩此眞詩家語也作減字木蘭花以紀之云春庭月午搖蕩春醪光欲舞步轉回廊半落梅花婉婉香輕風薄霧都是少年行樂處不似秋光只與離人照斷腸王定國自嶺表歸出歌者柔奴勸東坡飲坡問廣南風土應不好柔奴曰此心安處便是吾鄕東坡喜其語作定風波以紀之云常羨人間琢玉郎天教分付點酥娘自作淸歌傳皓齒風起雪飛炎海變淸涼萬里歸來年愈少微笑笑時猶帶嶺梅香試問嶺南應不好卻道此心安處是吾鄕獨醒雜誌陳了翁日與家人會食男女各爲一席食已必舉一話頭令家人答一日問曰並坐不橫肱何也其孫女方七歲答曰恐妨同坐者老學庵筆記張子韶對策有桂子飄香之語趙明誠妻李氏嘲之曰露花倒影柳三變桂子飄香張九成太平淸話錢塘爲宋行都男女尙嫵媚號籠袖驕民當思陵上太皇號孝宗奉太皇壽一時禦前應制多女流也�爲沈姑姑演史爲張氏宋氏陳氏說經爲陸妙靜妙慧小說爲史惠英隊戲爲李端娘影戲爲王潤卿皆中一時慧黠之選也兩宮遊幸聚景玉津內園各以藝呈天顏喜動則賞賚無算眉公見聞錄嘉興屠漸山諭徳一日欲治僕某怒甚僕惶遽求解於夫人夫人笑謂置一大魚來莫測其指漸山公嗜魚見而詫其肥夫人從傍微哂曰但水寬耳僕以此獲免夫微言談笑可以解紛不謂閨閣中亦諳此機也珍珠船鮮家婦生一女姿色殊異後入宮上問曰何以眉缺對曰寶劍寧無缺明珠尙有瑕命之曰鮮明珠

閨慧部藝文詩

柳枝

唐李商隱柳枝洛中裏娘也父饒好賈風波死湖上其母不念他兒子獨念柳枝生十七年塗妝綰髻未嘗竟已復起去吹葉嚼�調絲擫管作天海風濤之曲幽憶怨斷之音居其旁與其家接故往來者聞十年尙相與疑其醉眠夢一本有物字斷不娉余從昆子

讓山比柳枝居爲近他日春曾陰讓山下馬柳枝南柳下詠余燕臺詩柳枝驚問誰人有此誰人爲是讓山謂曰此吾裏中少年叔耳柳枝手斷長帶結付讓山爲贈叔乞詩明日余比馬出其巷柳枝丫鬟畢妝抱立扇下風鄣一袖指曰若叔是後三日鄰當去濺裙水上以博香山待與郎俱過余諾之會所友有偕當詣京師者戲盜余臥裝以先不果畱雪中讓山至且曰爲東諸侯取去矣明年讓山復東相背於戲上因寓詩以墨其故處云花房與蜜脾蜂雄蛺蝶雌同時不同類那復更相思

其二本是丁香樹春條結始生玉作彈�局中心亦不平

其三嘉瓜引蔓長碧玉冰去

聲寒漿東陵𨿽五色不忍值牙香

其四柳枝井上蟠蓮葉浦中幹錦鱗與繡羽水陸有傷殘

其五畫屏繡步障物物自成雙如何湖上望只是見鴛鴦閨慧部外編侍兒小名錄南陽張不疑開成四年應宏詞寓京師以錢六萬置靑衣鴉鬟垂耳曰春條善書音旨淸婉有所指使無不愜適不疑素禮門徒尊師者謂不疑曰郎君有邪气不疑令作法春條撲然作聲視之一朽冥器耳背上題曰春條其衣服若蟬殼然

閨慧部雜錄瑯嬛記古有女子與人約曰秋以爲期至上冬猶未相從其人使謂之曰菊花枯矣秋期若何女戲曰疇曰上冬政素節也是花𨿽枯要當更生明日菊更生蕊其人異之因名曰更生花謝氏詩源漢有女子舒襟爲人聰慧事事有意與元羣通嘗寄羣以蓮子曰吾憐子也羣曰何以不去心使婢答曰正欲汝知心內苦故後世子夜歌有見蓮不分明等語皆祖其意詞話趙承旨與管夫人伉儷相得倡和甚多一日趙欲納姬以一曲調管夫人云我爲學士做夫人豈不聞陶學士有桃葉桃根蘇學士有朝雲暮云我便多娶幾个吳姬越女何過分年紀也過四旬只管占住玉堂春管亦以一曲答之云儂我儂忒煞情多情多處熱似火把一塊泥�一个塑一个我將他來一齊打破用水調和再�一个你再塑一个我我泥中有泥中有我和生同一个衾死同一个槨調笑甚工

