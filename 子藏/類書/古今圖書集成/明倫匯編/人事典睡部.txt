

睡部匯考禮記

曲禮寢毋伏釋名

釋姿容臥化也精气變化不與覺時同也寐謐也靜謐無聲也寢權假臥之名也寢侵也侵損事功也眠泯也無知泯泯也覺告也寤忤也能與物相接忤也

睡部紀事髙士傳被衣者堯時人也堯之師曰許由許由之師曰嚙缺嚙缺之師曰王倪王倪之師曰被衣嚙缺問道乎被衣被衣曰若正汝形一汝視天和將至攝汝知一汝度神將來舍徳將爲汝美道將爲汝居汝瞳焉如新生之犢而無求其故言未卒嚙缺睡寐被衣大悅行歌而去之曰形若槁骸心若死灰眞其實知不以故自持媒媒晦晦無心而不可與謀彼何人哉左傳宣公二年晉靈公不君趙宣子驟諫公患之使鉏麑賊之晨往寢門辟矣益服將朝尙早坐而假寐不解衣冠而睡麑退嘆而言曰不忘恭敬民之主也賊民之主不忠棄君之命不信有一於此不如死也觸槐而死漢書禮樂志魏文侯最爲好古而謂子夏曰寡人聽古樂則欲寐及聞鄭衛余不知倦焉韓子外儲說篇魏昭王欲與官事謂孟嘗君曰寡人欲與官事君曰王欲與官事則何不試習讀法昭王讀法十餘簡而睡臥矣王曰寡人不能讀此法夫不躬親其勢柄而欲爲人臣所宜爲者也睡不亦宜乎戰國策蘇秦讀書欲睡引錐自刺其股血流至踵漢書陳萬年傳萬年子咸有異材抗直數言事譏刺近臣萬年常病召咸教戒於�下語至夜半咸睡頭觸屏風萬年大怒咸叩頭謝曰具曉所言大約教咸諂也萬年乃不復言瑯嬛記呼子先夜不臥惟倚藜杖閉目少頃卽謂之睡後漢書嚴光傳光少有髙名與光武同遊學及光武卽位遣使聘之車駕卽日幸其館光臥不起帝卽其臥所撫光腹曰咄咄子陵不可相助爲理邪光又眠不應良久乃張目熟視曰昔唐堯著徳巢父洗耳士故有志何至相迫乎帝升輿嘆息而去復引光入論道舊故因共偃臥光以足加帝腹上明日太史奏客星犯禦座甚急帝笑曰朕故人嚴子陵共臥耳邊韶傳韶字孝先陳畱浚儀人也以文學知名教授數百人韶口辯曾晝日假臥弟子私嘲之曰邊孝先腹便便懶讀書但欲眠韶潛聞之應時對曰邊爲姓孝爲字腹便便五經笥但欲眠思經事寐與周公通夢靜與孔子同意師而可嘲出何典記嘲者大慚世說魏武常云我眠中不可妄近近便斫人亦不自覺左右宜深愼此後陽眠所幸一人竊以被覆之因便斫殺自爾每眠左右莫敢近者蜀志楊洪傳洪門下書佐何祗爲廣漢太守按注祗補成都令時郫縣令缺以祗兼二縣二縣戶口猥多切近都治饒諸姦穢每比人常眠睡值其覺寤輒得姦詐眾咸畏祗之發摘晉書景帝紀景帝諱師字子元宣帝長子也宣帝之將誅曹爽深謀祕策獨與帝潛畫文帝弗之知也將發夕乃告之旣而使人覘之帝寢如常而文帝不能安席晨會兵司馬門鎭靜內外置陣甚整宣帝曰此子竟可也世說許侍中顧司空俱作丞相從事爾時已被遇遊宴集聚略無不同嘗夜至丞相許戲二人歡極丞相便命使入己帳眠顧至曉回轉不得快熟許上�便咍臺大鼾丞相顧諸客曰此中亦難得眠處王右軍年減十歲時大將軍甚愛之恆置帳中眠大將軍嘗先出右軍猶未起須臾錢鳳入屏人論事都忘右軍在帳中便言逆節之謀右軍覺旣聞所論知無活理乃剔吐汗頭面被褥詐熟眠惇論事造半方意右軍未起相與大驚曰不得不除之及開帳乃見吐唾縱橫信其實熟眠於是得全於時稱其有智郗太傅在京口遣門生與王丞相書求女婿丞相語郗信君往東廂任意選之門生歸白郗曰王家諸郎亦皆可嘉聞來覓婿咸自矜持惟有一郎在東�上坦腹臥如不聞郗公云正此好訪之乃是逸少因嫁女與焉桓公臥語曰作此寂寂將爲文景所笑旣而屈起坐曰旣不能流芳後世亦不足復遺臭萬載邪按注晉陽秋曰桓溫旣以雄武專朝任兼將相其不臣之心形於音迹曾臥對親僚撫枕而起曰爲爾寂寂爲文景所笑眾莫敢對珍珠船夏侯隱每登山渡水閉目美睡同行聞其鼾聲而不蹉跌謂之睡仙宋書檀道濟傳道濟鎭廣陵徐羨之將廢廬陵王義眞以告道濟道濟意不同屢陳不可不見納羨之等謀欲廢立諷道濟入朝旣至以謀告之將廢之夜道濟入領軍府就謝晦宿晦其夕竦動不得眠道濟就寢便熟晦以此服之南齊書蔡約傳約領屯騎校尉永明八年八月合朔約脫武冠解劍於省眠至下鼓不起爲有司所奏贖論南史江泌傳泌少貧夜讀書隨月光光斜則握捲升屋睡極墮地則更登到漑傳漑爲散騎常侍侍中國子祭酒特被武帝賞接每與對�從夕達旦或復失寢加以低睡帝詩嘲之曰狀若喪家狗又似懸風槌當時以爲笑樂袁天綱外傳天綱精於相術贊皇公李嶠詣天綱天綱曰郎君神气淸秀而壽若不永恐不出三十其母大以爲戚又請同於書齋連榻而坐寢袁登�穩睡李獨不寢至五更忽睡袁適覺視嶠無喘息以手候之鼻下气絕初大驚怪良久偵候出入息乃在耳中撫而告之曰得矣遂起賀其母曰數候之皆不得今方見之矣郎君必大貴壽是龜息也世說新語補韋綬在翰林徳宗嘗至其院韋妃從幸會綬方寢學士鄭絪欲馳告之帝不許時適大寒帝以妃蜀纈袍覆而去朝野僉載王沂者平生不解弦管忽旦睡至夜乃寤索琵琶弦之成數曲一名雀啅蛇一名胡王調一名胡瓜苑人不識聞聽之者莫不流淚聞見後錄孔戣私紀一編有云退之丰肥喜睡每來吾家必命枕簟酉陽雜俎許州有一老僧自四十已後每寐熟卽喉聲如鼓簧若成韻節許州伶人伺其寢卽譜其聲按之絲竹皆合古奏僧覺亦不自知二十餘年如此通鑑綱目吳越王鏐自少在軍中夜未嘗寐倦極則就圓木小枕或枕大鈴寐熟輒攲而寤名曰警枕或寢方酣外有白事者令侍女振紙卽寤時彈銅丸於樓墻之外以警直更者北夢瑣言王文公凝淸修重徳冠絕當時每就寢息必叉手而臥慮夢寢中見先靈也續博物志陳希夷先生一睡或半歲或三數月近亦不下月餘畱藏眞息飲納玉液吾睡眞睡也曾與毛女遊淸異錄華山陳眞人隱於睡馮翊士寇朝一常事眞人得睡之崖略後還鄕惟睡而已郡南劉垂範往謁其從以睡告垂範坐寢外聞齁鼾之聲雄美可聽退而告人曰寇先生睡中有樂乃華胥調雙門曲也或曰未審譜記何如垂範以濃墨塗紙滿幅題曰混沌譜云卽此是也李愚告人予夙夜在公不曾爛遊華胥國意欲於洛陽買水竹作蝶庵謝事居其間庵未下手銘已畢工庵中當以莊周爲開山第一祖陳摶配食然忙者難爲注籍供職夢溪筆談景徳中河北用兵車駕欲幸澶淵中外之論不一獨寇忠湣贊成上意乘輿方渡河虜騎充斥至於城下人情恟恟上使人微覘準所爲而準方酣寢於中書鼻息如雷人以其一時鎭物比之謝安歸田錄華元郡王允良燕王子也性好晝睡每自旦酣寢至暮始興盥濯櫛漱衣冠而出燃燈燭治家事飲食宴樂達旦而罷則復寢以終日無日不如此由是一宮之人皆晝睡夕興允良不甚喜聲色亦不爲佗驕恣惟以夜爲晝亦有性之異前世所未有也冷齋夜話範堯夫謫居永州閉門人稀識面客苦欲見者或出則問寒暄而已僮掃榻奠枕於是揖客解帶對臥良久鼻息如雷霆客自度未可起亦熟睡睡覺常及暮而去卻掃編範忠宣謫居永州客至必見之對設兩榻多自稱老病不能久坐徑就枕亦授客一枕使與己對臥數語之外往往鼻息如雷客待其覺有至終日迄不得交一談者調謔編東坡喜嘲謔以呂微仲丰碩每戲之曰公眞有大臣體此坤六二所謂直方大也微仲拜相東坡當直其詞曰果藝以達有孔門三子之風直大而方得坤爻六二之動一日東坡謁微仲微仲方晝寢久而不出東坡不能堪良久見於便坐有一菖蒲盆畜綠毛龜東坡云此龜易得若六眼龜則難得微仲問六眼龜出何處東坡曰昔唐莊宗同光中林邑國嘗進六眼龜時伶人敬新磨在殿下進口號曰不要�不要�聽取這龜兒口號六隻眼兒分明睡一覺抵別人三覺東坡知湖州嘗與賓客遊道場山屏退從者而入有僧憑門熟睡東坡戲云髡閫上困有客卽答曰何不用釘頂上釘畫墁錄有中官杜浙者好與舉子同遊學文談不悉是非然居揚州凡答親舊書若此事甚大必曰玆務孔洪如此甚多蘇子瞻過維揚蘇子容爲守杜在坐子容少怠杜遽曰相公何故溘然其後子瞻與同會問典客曰爲誰對曰杜供奉子瞻曰今日直不敢睡直是怕那溘然春渚紀聞蘇先生臨錢塘郡日先君以武學博士出爲徐州學官待次姑蘇公遣舟邀取至郡畱款數日約同劉景文泛舟西湖酒酣謂景文曰某今日餘生皆裕陵之賜也景文請其說云某初逮系禦史獄獄具奏上是夕昏鼓旣畢某方就寢忽見二人排闥而入投篋於地卽枕臥之至四鼓某睡中覺有撼體而連語云學士賀喜者某徐轉仄問之卽曰安心熟寢乃挈篋而出蓋初奏上舒亶之徒力詆上前必欲置之死地而裕陵初無深罪之意密遣小黃門至獄中視某起居狀適某晝寢鼻息如雷卽馳以聞裕陵顧謂左右曰朕知蘇軾胸中無事者於是有黃州之命聞見後錄呂申公帥維揚東坡自黃岡移汝海經從見之申公置酒終日不交一語東坡昏睡歌者唱夜寒斗覺羅衣薄東坡驚覺小語云夜來走卻羅醫博也歌者皆匿笑東坡志林云成老來雪堂日日晝寢會東坡作陂喧喧不能成寐吾能於桔�之上聽打百回腰鼓一畔齁且喫茶罷當傳此法也蔣氏日錄範徳孺喜琵琶暮年苦夜不得睡家有琵琶箏二婢每就枕卽便雜奏於前至熟寢乃去厚徳錄張忠定公視事退後有一廳子熟睡公詰之汝家有甚事對曰母久病兄爲客未歸訪之果然公翌日差場務一名給之且曰吾廳上有敢睡者耶此必心極幽懣使之然爾故憫之寓簡蘇端明平生寢臥時已就枕則安然不復翻動至於終夕亦有定力者齊東野語姚孝錫登宣和六年第調代州兵曹金人寇雁門州將恇怯議降孝錫竟投�大鼾不與其議旣得脫去遂往五臺移疾不仕樂郊私語相傳紹興間有海鹽丞簡傲不羈志輕一世嘗謁一卿大夫主人偶遲遲而出丞故好睡比至主人出則丞已鼾聲如雷矣主人以客睡不敢呼亦復就睡及丞覺亦以主睡不敢呼更復就睡如初究之主客更相臥醒至日沒丞起而去竟不交一言趙子固愛其事爲作圖紀其說於上置之座右曰此二人大有華胥風气足以箴世之責望賓主者雞肋篇趙叔問爲天官侍郎肥而喜睡又厭賓客在省還家常掛歇息牌於門首呼爲三覺侍郎謂朝回飯後歸第也江行雜錄通判監酒趙詩者昔在學校嘗因齋生熟寐與眾戲以香燭花果楮錢之類設供於臥榻前而潛伺之寢者旣覺見之曰我已死邪因唏噓不已少頃復寐久不起視之眞死矣乃徹供設之物相與祕之斯人豈乍覺見此神魂驚散遂不復還體也邪事有不可知者元史楊桓傳桓字武子兗州人幼警悟讀論語至宰予晝寢章慨然有立志由是終身非疾病未嘗晝寢明外史白圭傳圭有器局歷官中外多勞績性簡重公退卽閉閣臥請謁皆不得通故時有酣睡不事事之謗李�傳中貴廖堂鎭河南蔑視士大夫獨心敬�間爲具召之時賓客滿座待�舉酒�不得已往酒一再行卽據席睡大鼾堂慚顧左右曰李公老人不勝杯杓矣少頃起拭目理髯長揖竟去

睡部雜錄詩經國風氓蚩篇夙興夜寐靡有朝矣兔爰篇我生之初尙無造我生之後逢此百憂尙寐無覺小雅北山章或息偃在�斯幹篇下管上簟乃安斯寢乃寢乃興乃占我夢小宛篇夙興夜寐毋爾所生小弁篇心之憂矣不遑假寐淮南子覽冥訓臥倨倨注

倨倨臥無思慮說苑說叢篇喜夜臥者不能早起新論崇學篇有子惡臥自碎其掌蘇生患睡親錐其股續博物志臥欲縮足不欲左�東坡志林有二措大相與言志一云我生平不足惟飯與睡耳他日得志當喫飽飯了便睡睡了又喫飯一云我則異於是當喫了又喫何暇復睡邪吾來廬山聞馬道士嗜睡於睡中得妙然吾觀之終不及彼措大得喫飯三昧也老學庵筆記護聖楊老云平旦粥後就枕則粥在腹中暖而宜睡天下第一樂也予𨿽未之試然覺其言之有味後讀李端叔詩云粥後復就枕夢中還在家則固有知之者矣師友談記東坡謂廌與李祉言曰某平生於寢寐時自得三昧吾初睡時且於�上安置四體無一不穩處有一未穩須再安排令穩旣穩或有些小倦痛處略按摩訖便瞑目聽息旣勻直宜用嚴整其天君四體𨿽復有�癢亦不可少有蠕動務在定心勝之如此食頃則四肢百骸無不和通睡思旣至𨿽寐不昏吾每日須於五更初起櫛發數百�面盡服衣裳畢須於一淨榻上再用此法假寐數刻其美無涯平明吏徒旣集一呼卽興率以爲常二君試用吾法自當識其非虛語也蒙齋筆談余中歲少睡蓋老人之常態無足怪者每夜寐過分輒不能再睡展轉一榻間胸中旣無纖物頗覺心志和悅神宇凝靜有不能名者時聞鼠嚙喞喞有聲亦是一樂事當門老僕鼻息如雷間亦爲囈語或悲或喜或怒或歌聽之每啟齒意其亦必自以爲得而余不得與也常在潁州時初自翰林免官先君爲倅歸養居後圃三間小室旁無與鄰左右惟一黥意況已如此嘗有詩云城頭曉漏鳴丁丁間月落卻未明衡陽歸雁過欲盡汝南荒雞初一鳴悠悠斷夢了不記艸艸微吟還獨成人生得意須幾許一睡稍足無餘情逮今四十年了無異者每余自料非世間享福人平生大得志處類不過如是但能保此一知爾佛與波斯匿王論見恆河性有味其言也齊東野語飽食緩行初睡覺一甌新茗侍兒煎脫巾斜倚繩�坐風送水聲來枕邊丁崖州詩也細書妨老讀長簟愜昏眠取簟且一息拋書還少年半山翁詩也相對蒲團睡味長主人與客兩相忘須臾客去主人覺一半西無夕陽放翁詩也讀書已覺眉稜重就枕方欣骨節和睡起不知天早晚西殘日已無多吳僧有規詩也老讀文書興易闌須知養病不如閒竹�瓦枕虛堂上臥看江南雨後山呂滎陽詩也紙屏瓦枕竹方�手倦拋書午夢長睡起莞然成獨笑數聲漁笛在滄浪蔡持正詩也余習懶成癖每遇暑晝必須偃息客有嘲孝先者我必以此自解然每苦枕熱展轉數四後見前輩言荊公嗜睡夏日常用方枕或問何意公云睡气蒸枕熱則轉一方冷處此非眞知睡味未易語此也杜牧有睡癖夏侯隱號睡仙其亦知此乎𨿽然宰予晝寢夫子有朽木糞土之語嘗見侯白所注論語謂晝字當作畫字蓋夫子惡其畫寢之侈是以有朽木糞墻之語然侯白隋人善滑稽嘗著啟顏錄意必戲語也及觀昌黎語解亦云晝寢富作畫寢字之誤也宰予四科十哲安得有晝寢之責假或偃息亦未至深誅若然則吾知免矣花竹幽午夢長此中與世暫相忘華山處士如容見不覓仙方覓睡方然則睡亦有方邪希夷之說不過謂舉世此爲息魂離神不動耳遺教經乃有煩惱毒蛇睡在汝心睡蛇旣出乃可安眠之語近世西山蔡季通有睡訣云睡側而屈覺正而伸早晚以時先睡心後睡眼晦庵以爲此古今未發之妙然睡心睡眼之語本出千金方季通特引此說晦庵偶未之記耳娛書堂詩話東坡謂晨飲爲澆書李黃門謂午睡爲攤飯陸務觀嘗有絕句云澆書滿浥浮蛆甕攤飯橫眠夢蝶�莫笑山翁見機晚也勝朝侍一生忙桯史藝祖曰天下一家臥榻之側豈容他人鼾睡邪瑯嬛記夢神曰趾離呼之而寢夢淸而吉有�曰元州牂管娶竺米題臨臥誦七徧吉寓林淸言予病中不成寐因悟一法而睡作睡訣目垂下下無著如觀鼻觀心之類心向內內無法如丹田數息之說不

思不想淸淨樂遺身遺心大和樂大賓辱語予性不嗜睡然睡則鼾齁之聲出於戶外初聞者甚訝之及讀宋歐陽公謝人送枕簟詩有云少壯喘息人莫聽中年鼻鼾尢惡聲癡兒掩耳謂作雷婦驚窺疑釜鳴則古人固嘗有此矣駒陰冗記吾饒有省祭官京居日頗苦塵勞嘗作絕句云碌碌庸庸立世間朝來直到睡時閒誰知夢裏猶辛苦千里家山一夜還銷夏東坡雲南嶽李巖老好睡眾人食飽下�巖老輒就枕閱數局乃一展轉云我始一局君幾局矣東坡雲巖老嘗用四腳棋盤著一色黑子昔與邊韶敵手今被陳摶饒先著時自有輸贏著了並無一物歐公詩云夜涼吹笛千山月路暗迷人百種花棋罷不知人換世酒闌無柰客思家殆類是也巖棲幽事焚香倚枕人事都盡夢境未來僕於此時可名臥隱便覺鑿壞住山爲煩野客叢談宰予晝寢夫子譏之寢者寢室也蓋晝當居外夜當居內宰我晝居內未必畱意於學故夫子譏之非謂其晝眠也遊夫子之門安有晝眠之理後漢書載邊韶晝日假寐弟子嘲之曰邊孝先腹便便懶讀書但欲眠韶聞而應之曰邊爲姓孝爲字腹便便五經笥但欲眠思經事此𨿽一時戲語以余觀之韶之爲人計每每好睡故弟子有此嘲非爲其一時假寐而爲是言也珍珠船箋云睡是眼之食七日不眠則眼枯

睡部藝文詩

嘲鼾睡二首

唐韓愈師晝睡時聲气一何猥頑飆吹肥脂坑谷相嵬磊雄哮乍咽絕每發壯益倍有如阿鼻屍長喚忍眾罪馬牛驚不食百鬼聚相待木枕十字裂鏡面生痱癗鐵佛聞皺眉石人戰搖腿孰雲天地仁吾欲責眞宰幽尋虱搜耳猛作濤翻海太陽不忍明飛禦皆惰怠乍如彭與黥呼冤受葅醢又如圈中虎號瘡兼吼餒𨿽令伶倫吹苦韻難可攺𨿽令巫咸招魂爽難復在何山有靈藥療此願與采

又淡公坐臥時長睡無不穩吾嘗聞其聲深慮五藏損黃河弄濆薄梗澀連拙�南帝初奮槌鑿竅泄混沌�然忽長引萬丈不可忖謂言絕於斯繼出方衮衮幽幽寸喉中艸木森苯盜賊𨿽狡獪亡魂敢窺閫鴻蒙總合雜詭譎騁戾很乍如斗呶呶忽若怨懇懇賦形苦不同無路尋根本何能堙其源惟有土一畚

旅眠

元稹內外都無隔帷屏不復張夜眠兼客坐同在火鑪�

合衣寢

前人良夕背燈坐方成合衣寢酒醉夜未闌幾回顚倒枕

晝寐

李羣玉筠桂晚蕭疏任人嘲宰予鳥驚林下夢風展枕前書正作莊生蝶誰知惠子魚人間無樂事直擬到華胥

醉眠

杜牧秋醪雨中熟寒齋落葉中幽人本多睡更酌一樽空

寢夜

前人蛩唱如波咽更深似水寒露華驚敝褐燈影掛塵冠故國初離夢前溪更下灘紛紛毫髮事多少宦遊難

春眠

白居易新浴肢體暢獨寢神魂安況因夜深坐遂成日髙眠春被薄亦暖朝深更閒卻忘人間事似得枕上仙至適無夢想大和難名言全勝彭澤醉欲敵曹溪禪何物呼我覺伯勞聲關關起來妻子笑生計春茫然

春寢

前人何處春暄來微風生血气气燻肌骨暢東一昏睡是時正月晦假日無公事爛熳不能休自午將及未緬思少健日甘寢常自恣一從衰疾來枕上無此味

晝寢

前人坐整白單衣起穿黃艸屨朝餐盥漱畢徐下�前步暑風微變候晝刻漸加數院靜地陰陰鳥鳴新葉樹獨行還獨臥夏景殊未暮不作午時眠日長安可度

臥小齋

前人朝起視事畢晏坐飽食終散步長廊下臥退小齋中拙政自多暇幽情誰與同孰云二千石心如田野翁

晝臥

前人抱枕無言語空房獨悄然誰知盡日臥非病亦非眠

曉寢

前人轉枕重安寢回頭一欠伸紙明覺曉布被暖知春莫彊疏慵性須安老大身雞鳴一覺睡不博早朝人

獨眠吟二首

前人夜長無睡起階前寥落星河欲曙天十五年來明月夜何曾一夜不孤眠

又獨眠客夜夜可憐長寂寂就中今夜最愁人涼月淸風滿�席

北亭臥

前人樹綠晚陰合池涼朝气淸蓮開有佳色鶴唳無凡聲惟此閒寂境愜我幽獨情病假十五日十日臥玆亭明朝吏呼起還復視黎甿

安穩眠

前人家𨿽日漸貧猶未苦饑凍身𨿽日漸老幸無急病痛眼逢�處合心向閒時用旣得安穩眠亦無顚倒夢

閒臥

前人盡日前軒臥神閒境亦空有山當枕上無事到心中簾捲侵�日屏遮入座風望春春未到應在海門東

臨池閒臥

前人小竹圍庭匝平池與砌連閒多臨水坐老愛向陽眠營役拋身外幽奇送枕前誰家臥�腳解系釣魚船

偶眠

前人放杯書案上枕臂火鑪前老愛尋思事慵多取次眠妻教卸烏帽婢與展靑氈便是屏風樣何勞畫古賢

日髙臥

前人怕寒放懶日髙臥臨老誰言牽率身夾幕繞房深似洞重裀襯枕暖於春小靑衣動桃根起嫩綠醅浮竹葉新未裹頭前傾一盞何如衝雪趁朝人

水堂醉臥問杜三十一

前人聞君洛下住多年何處春流最可憐爲問魏王堤岸下何如同徳寺門前無妨水色堪閒玩不得泉聲伴醉眠那似此堂簾幕底連明連夜碧潺湲

閒臥

前人薄食當齋戒散班同隱淪佛容爲弟子天許作閒人惟置�臨水都無物近身淸風散發臥兼不要紗巾

閒臥寄劉同州

前人軟褥短屏風昏昏醉臥翁鼻香茶熟後腰暖日陽中伴老琴長在迎春酒不空可憐閒气味惟欠與君同

曉眠後寄楊戶部

前人�綾腰褥薄綿被涼冷秋天穩暖身一覺曉眠殊有味無因寄與早朝人

秋雨夜眠

前人涼冷三秋夜安閒一老翁臥遲燈滅後睡美雨聲中灰宿溫瓶火香添暖被籠曉晴寒未起霜葉滿�紅

閒眠

前人暖�斜臥日曛腰一覺閒眠百病銷盡日一餐茶兩碗更無所要到明朝

春眠

前人枕低被暖身安穩日照房門帳未開還有少年春气味時時暫到夢中來

攲枕

鄭谷攲枕髙眠日午春酒酣睡足最閒身明朝會得窮通理未必輸他馬上人

半睡

韓偓眉山暗淡向殘燈一半雲鬟墮枕稜四體著人嬌欲泣自家揉損砑繚綾

半睡

前人�鏡仍嫌重更衣又怕寒宵分未歸帳半睡待郎看

晝寢

前人碧桐陰盡隔簾櫳扇拂金鵝玉簟烘撲粉更添香體滑解衣惟見下裳紅煩襟乍觸冰壺冷倦枕徐攲寶髻松何必苦勞魂與夢王昌只在此墻東

山中作

五代僧處默席簾髙捲枕髙攲門揜垂蘿蘸碧溪閒把史書眠一覺起來山日過松西

午坐睡

宋蘇軾蒲團盤兩膝竹幾閣雙肘此間道路熟徑到無何有身心兩不見息息安且久睡蛇本亦無何用鉤與手神凝疑夜禪體適劇卯酒我生有定數祿盡空餘壽枯楊不飛花膏澤回衰朽謂我此爲覺物至了不受謂我今方夢此心初不垢非夢亦非覺請問希夷叟

午睡

葛長庚簟織湘筠似浪帳垂空翠如煙一片睡魂驚散綠槐髙處風蟬

晝寢

晁說之官曹無人吏休沐閉門謝客車脫軸門前經旬客不至苔色侵階春更綠書堂蕭然白日靜黃蜂收聲蜜房足楊花浩蕩天無風檐端三尺朝陽紅晴燻病眼暖欲醉臥搔短髮如飛蓬枕書睡熟呼不醒黃粱正飯邯鄲翁不知紛紛夢幾許覺來煙際聞昏鐘

午睡

前人漸覺銅壺刻漏遲捲簾花日弄晴輝午睡美無人喚夢逐遊絲自在飛

五更睡

王禹偁數載值承明寵深還若驚�朝雞喚起殘夢馬馱行左宦離雙闕髙眠盡五更如將閒比貴此味敵公卿

晝眠呈夢錫

孔平仲百忙之際一閒身更有髙眠可詫君春入四肢濃似酒風吹孤夢亂如雲諸生弦誦何妨靜滿座圖書不廢勤向晚欠伸徐出戶落花簾外自紛紛

晝寐

沈遘衙退冠佩捐吏休簿書卻山城賓客希永日臥髙閣

負暄閒眠

仲訥茅檐晴日暖如春一枕鈞天樂事新滿眼繁華皆得意午眠安穩卻無人

午枕

王安石午枕花前簟欲流日催紅影上簾鉤窺人鳥喚悠揚夢隔水山供宛轉愁

南歸詩不寐二首

明李流芳天道有晝夜動息兩不爭喜晝而悲夜無乃非人情嗟余嬰此患何以處死生衾裯旣已溫管簟有餘淸人皆樂睡鄕胡我獨惺惺自從出門來十臥九不寧夜則搖其精晝復勞其形常恐大命至奄忽道無成公卿是何物性命乃可輕

又學道三十年此心猶未安輾轉一夕間擾擾千萬端病以愛爲本憂怖乃相干物生每徇性夙習不可刊順或忘其源逆則攖其湍心迹旣已違調伏良亦難逝將放吾意俯仰得所歡眞際未可期庶以澄內觀

山晝睡

祝允明身在云房夢亦閒松頭鶴影枕屏間一聲隔谷鳴華雉信手推滿眼山

