

祖孫部匯考爾雅

釋親父之考爲王父父之妣爲王母

注加王者尊之王父之考爲曾祖王父王父之妣爲曾祖王母注曾猶重也曾祖王父之考爲髙祖王父曾祖王父之妣爲髙祖王母注

髙者言最在上父之世父叔父爲從祖祖父父之世母叔母爲從祖祖母注

從祖而別世統異故

又子之子爲孫

注孫猶後也孫之子爲曾孫曾孫之子爲元孫

注元者言親屬微昧也元孫之子爲來孫

注言有往來之親來孫之子爲晜孫

注晜後也汲冢竹書曰不窋之晜孫晜孫之子爲仍孫

注仍亦重也仍孫之子爲云孫

注言輕遠如浮雲漢劉熙釋名

釋親屬祖祚也祚物先也又謂之王父王暀也家中所歸往也王母亦如之曾祖從下推上祖位轉增益也髙祖髙臯也最在上臯�諸下也

又孫遜也遜遁在後生也曾孫義如曾祖也元孫元懸也上懸於髙祖最在下也元孫之子曰來孫此在無服之外其意�遠呼之乃來也來孫之子曰昆孫昆貫也恩情轉遠以禮貫連之耳昆孫之子曰仍孫以禮仍有之耳恩意實遠也仍孫之子曰云孫言去己遠如浮雲也皆爲早娶晚死壽考者言也

又父之世叔父母曰從祖父母言從己親祖別而下也亦言隨從己祖以爲名也

祖孫部總論禮記

曲禮禮曰君子抱孫不抱子此言孫可以爲王父尸子不可以爲父屍陳

注呂氏曰抱孫不抱子古禮經語也曾子問曰孫幼則使人抱之抱孫之爲言生於孫幼且明屍必以孫以昭穆之同也古之祭祀必有屍屍神像也主人之事屍以子事父也屍必筮求諸神而不敢專也

又逮事父母則諱王父母不逮事父母則不諱王父母陳注

庶人父母早死不聞父之諱其祖故亦不諱其祖有廟以事祖者則不然也

曾子問曾子問曰祭必有屍乎若厭祭亦可乎孔子曰祭或喪者必有屍屍必以孫孫幼則使人抱之無孫則取於同姓可也祭殤必厭蓋弗成也祭成喪而無屍是殤之也陳

注曾子之意疑立屍而祭無益死者故問祭時必合有屍乎若厭祭亦可乎蓋祭初陰厭屍猶未入祭終而陽厭在屍旣起之後是厭祭無屍也孔子言成人威儀具備必有屍以象神之威儀所以祭成人之喪者必有屍也屍必以孫以昭穆之位同也取於同姓亦謂孫之等列也祭殤者不立屍而厭祭以其年幼少未能有成人之威儀不足可象故不立屍也若祭成人而無屍是以殤待之矣

郊特牲卜郊受命於祖廟作龜於禰宮尊祖親考之義也

又萬物本乎天人本乎祖此所以配上帝也郊之祭也大報本反始也

內則凡父在孫見於祖祖亦名之禮如子見父無辭陳注

應氏曰辭者夫婦所以相授受也祖尊故有其禮而無其辭大全

父在謂祖在也據子之文稱之故

曰父爾以祖名之而不以父者家事統於尊故也

喪服小記祖父卒而後爲祖母后者三年

陳注

適孫無父旣爲祖三年矣今祖母又死亦終三年之制蓋祖在而喪祖母則如父在而爲母期也子死則孫爲後故以爲後者言之

雜記男子附於王父則配女子附於王母則不配

陳注

男子死而附祖者其祝辭云以某妃配某氏是並祭王母也未嫁之女及嫁未三月而死歸葬女氏之黨者其附於祖母者惟得祭祖母不祭王父也故云附於王母則不配蓋不言以某妃配某氏耳有事於尊者可以及卑有事於卑者不敢援尊也

祭統夫鼎有銘銘者自名也自名以稱揚其先祖之美而明著之後世者也爲先祖者莫不有美焉莫不有惡焉銘之義稱美而不稱惡此孝子孝孫之心也惟賢者能之銘者論撰其先祖之有徳善功烈勛勞慶賞聲名列於天下而酌之祭器自成其名焉以示先祖者也顯揚先祖所以崇孝也身比焉順也明示後世教也陳注

祭器鼎彜之屬自成其名者自成其顯揚先祖之孝也比次也謂己名次於先祖之下也順無所違於禮也示後世而使子孫效其所爲則是教也

又古之君子論撰其先祖之美而明著之後世者也以比其身以重其國家如此子孫之守宗廟社稷者其先祖無美而稱之是誣也有善而弗知不明也知而弗傳不仁也此三者君子之所恥也陳

注勛在鼎彜是國有賢臣也故足爲國家之重大

全

嚴陵方氏曰無美而稱之則不足以取信於人故曰是誣也有善而弗知則其明不足以見之也知而弗傳則其仁不足以與之也爲人之子孫不明不信而且誣焉則辱莫甚矣儀禮

喪服祖父母

疏釋曰孫爲之服喪服條例皆親而尊者在先故斬章先父三年齊衰先母此不杖期先祖亦是其次若然此章有降有正有義服之本制若爲父期祖合大功爲父母加隆至三年祖亦加隆至期是以祖在於章首得其宜也傳曰何以期也至尊也

疏釋曰云何以期也至尊也者此據母而問所生之母至親惟期而已祖與孫止大功孫爲祖旣疏何以亦期答云至尊也者祖爲孫降至大功似父母於子降至期祖𨿽非至親是至尊故期若然不云祖至尊而直云至尊者以是父之至尊非孫之至尊故直云至尊也

又適孫

疏釋曰孫卑於昆弟故次之此謂適子死其適孫承重者祖爲之期傳曰何以期也不敢降其適也有適子者無適孫孫婦亦如之注

周之道適子死則立適孫是適孫將上爲祖後者也長子在則皆庶孫耳孫婦亦如之適婦在亦爲庶孫之婦凡父於將爲後者非長子皆期也

又曾祖父母

疏釋曰曾髙本合小功加至齊衰故次繼父之下此經直云曾祖不言髙祖案下緦麻章鄭注云族祖父者亦髙祖之孫則髙祖有服明矣是以此注亦兼曾髙而說也若然此曾祖之內合有髙祖可知不言者見其同服故也傳曰何以齊衰三月也小功者兄弟之服也不敢以兄弟之服服至尊也注

正言小功者服之數盡於五則髙祖宜緦麻曾祖宜小功也據祖期則曾祖大功髙祖宜小功也髙祖曾祖皆有小功之差則曾孫元孫爲之服同也重其衰麻尊尊也減其日月恩殺也疏釋曰云

何以齊衰三月也者問者怪其三月大輕齊衰又重故發問也云小功者兄弟之服也案下記傳云凡小功已下爲兄弟是以云小功者兄弟之服也云不敢以兄弟之服服至尊也者傳釋服齊衰之意也釋曰云正言小功者服之數盡於五者自斬至緦是也云則髙祖宜緦麻曾祖宜小功也者據爲父期而言故三年問云何以至期也曰至親以期斷是何也曰天地則已易矣四時則已變矣其在天地之中莫不更始焉以是象之也彼又云然則何以三年也曰加隆焉爾也加使倍之故再期也是本爲父母加隆至三年故以父爲本而上殺下殺也是故言爲髙祖緦麻者謂爲父期爲祖宜大功曾祖宜小功髙祖宜緦麻又云據祖期是爲父加隆三年爲祖宜期曾祖宜大功髙祖宜小功故鄭云髙祖曾祖皆有小功之差此鄭總釋傳云小功者兄弟之服其中含有髙曾二祖而言之也又云則曾孫元孫爲之服同也者曾祖中旣兼有髙祖是以云曾孫元孫各爲之齊衰三月也云重其衰麻尊尊也者旣不以兄弟之服服至尊故云重其衰麻謂以義服六升衰九升冠此尊尊者也云減其日月恩殺也者謂減五月爲三月者因曾髙於己非一體恩殺故也

又曾孫

注孫之子疏

釋曰據曾祖爲之緦不言元孫者此

亦如齊衰三月章直見曾祖不言髙祖以其曾孫元孫爲曾髙同曾髙亦爲曾孫元孫同故二章皆略不言髙祖元孫也朱子近思錄

祭伊川先生曰冠婚喪祭禮之大者今人都不理會豺獺皆知報本今士大夫家多忽此厚於奉養而薄於先祖甚不可也某嘗修六禮大略家必有廟廟必有主月朔必薦新時祭用仲月冬至祭始祖立春祭先祖季秋祭禰忌日遷主祭於正寢凡事死之禮當厚於奉生者人家能存得此等事數件𨿽幼者可使漸知禮義性理會通

祭髙祖問今人不祭髙祖如何程子曰髙祖自有服不祭甚非某家卻祭髙祖又曰自天子至於庶人五服未嘗有異皆至髙祖服旣如是祭祀亦須如此朱子曰考諸程子之言則以爲髙祖有服不可不祭𨿽七廟五廟亦止於髙祖𨿽三廟一廟以至祭寢亦必及於髙祖但有疏數之不同耳疑此最爲得祭祀之本意今以祭法考之𨿽未見祭必及髙祖之文然有月祭享嘗之別則古者祭祀以遠近爲疏數亦可見矣家禮又言大夫有事省於其君於祫及其髙祖此則可爲立三廟而祭及髙祖之驗

祖孫部藝文一

爲陳畱太守上孝子狀

漢蔡邕臣前到官博問掾史孝行卓異者臣門下掾申屠敻稱孝子平丘程未年十四歲時祖父叔病歿未抱伏叔屍號泣悲哀口漧气少喘息才屬舅偃哀其羸劣嚼棗肉以哺之未見食噓唏不能吞咽麥飯寒水間用之舅偃誘勸哽咽益甚是後精美異味遂不過口常在柩旁耳聞叔名目應以淚前太守文穆召署孝義童云以叔未葬不能至府捨臣輒核問掾史邑子殷盛宿彥等辭驗皆合臣卽召來見未年十四歲顏色瘦小應對甚詳臣問樂爲吏否垂泣求去白歸喪所臣爲設食但用麥飯寒水不食肥膩舅本以田作爲事家無典學者其至行發於自然非耳目聞見所仿效也𨿽成人之年知禮識義之士恐不能及伏惟陛下體因心之徳當中興之運躬秉萬幾建用皇極神紀騁於無方淑暢洽於羣生故醇行感時而生美義因政而出淸風奮揚休徵誕漫太平之萌昭驗已著臣誠伏見幸甚臣聞魯侯能孝命於夷官張仲孝友侯在左右周宣之興實始於此且烏以反哺托體太陽羔以跪乳爲贄國卿禽鳥之微猶以孝寵況未稟純粹之精爽立百行之根源其人隱瘁而徳曜彌光其族益章臣不勝願會使未美昭顯本朝謹陳狀臣邕頓首

祖徳頌

前人昔文王始受命武王定禍亂至於成王太平乃洽祥瑞畢降夫豈後徳熙隆漸浸之所通也是以易嘉積善有餘慶詩稱子孫保之非特王道然也賢人君子修仁履徳者亦其有焉昔我烈祖曁於予考世載孝友重以明徳率禮莫違是以靈祗降之休瑞兔擾馴以昭其仁木連理以象其義斯乃祖禰之遺靈盛徳之所貺也豈我童蒙孤稚所克任哉乃爲頌曰穆穆我祖世篤其仁其徳克明惟懿惟醇宣慈惠和無競伊人巖巖我考蒞之以莊增崇丕顯克構其堂是用祚之休徵惟光厥徵伊何於昭於今園有甘棠別幹同心墳有擾兔宅我柏林神不可誣僞不可加析薪之業畏不克荷矧貪靈貺以爲己華惟予小子豈不是欲於有先功匪榮伊辱

祖徳賦

晉陸機咨時文之懿祖膺降神之靈曜棲九徳以弘道振風烈以增劭彼劉公之矯矯固云网之逸禽旣憑形以傲物諒傅翼而棲林伊我公之秀武思無幽而弗昶形鮮烈於懷霜澤溫惠乎挾纊收希世之洪捷固山谷而爲量西夏坦其無塵帝命赫而大壯登具瞻於太階濯長纓乎天漢解戎衣以髙揖正端冕而大觀戢靈武於旣曜恢時文於未煥騰絕風以逸騖庶遐蹤於公旦

述先賦

前人仰先後之顯烈懿暉祚之允輯應遠期於已曠昭前光於未戢抱朗節以遐慕振奇迹而竣立在虐臣之貪禍據西山而作違招長轂於河畔飲冀馬乎江湄頓云网而潛泳揮神戈而外臨敵罔隆而弗夷逆無微而不禽茂徳韡其旣休元勛曄而洊舉龍衮服於太階配三臺乎其所是故其生也榮𨿽萬物咸被其仁其亡也哀𨿽天网猶失其綱嬰國命以逝止亮身沒而吳亡

祖考頌

陸云云之世族承黃虞之苗緒裔靈根之遺芳用能枝播千條穎振萬葉繁衍固於三代饗祀存乎百世豈非皇慶之積佑神明之殷祥者哉在周之衰有嬀之後將育於姜而貞龜發鳴鳳之兆周史表觀國之繇故能光宇營丘奄有東海支庶蕃蕪而裔祚昌大矣遭世多難子孫蕩析逐於南土烈祖丞相邵侯顯考大司馬武侯明徳睿哲沈雄特秀固上天所以繼迹前期惠成顧者也是以有吳云興而邵侯龍見遂風騰海堣電斷荊楚運籌制勝底定經略文徳光宣武功四克乃作臺衡以禦於王政天綱與先代比隆義問與前修接響固所謂汪洋浩浩不世出者哉武侯以光遠之度襲重規之範宣朗之明照層暉之景故寅亮樞極則萬物淳曜緝熙有邦而宇內恪居及至中葉亂曰虎臣綏援旣集而大難時弭徳濟封域之內威揚函夏之表遂仍世作宰焜耀祖業車實襲軌裘不攺帶元勛昺於光國洪烈著於隆家考徳計功比之前代未有茂於此者也是以小子敢慕徽猷欽述芳烈𨿽不足以當朱弦之一唱發淸廟之三嘆蓋爾臣子之遺恩罔極之所處也乃作頌曰悠悠聖緒上帝是臨世篤其猷於顯徽音神風往播福祿來尋靈根旣茂萬葉垂林繁盛海嵎穎寧漢陰旣曰寧止芳佑允淑乃步斯淳降神有陸赫矣二公應期載育明明卲侯允哲允謀睿心昭徳淑問宣猷如日之升如川之至炎精旣頹黃揮昺煥光宅海邦大造江漢王於出徵二公斯難長驅致屆九有有判咸黜凶醜區域寧晏天祿未終大命有集卜食東夏元龜旣襲聿來故宮作蕃舊邑公徒斯振帝旅凱入於變時雍神道經始肅肅九命永言徽止公拜稽首對揚天子猗歟盛歟卲侯有作我考纂戎爰究爰度遠除尋軌崇基式廓昭明有家祖廟奕奕中葉虎臣稱亂西秦靈�電揮伐鼓霆震會朝克舉徵不浹辰遐風遠掃萬里無塵有秩斯祜念切在玆衮衣之宜遂作上司台光增朗方險載夷穆矣暉章有吳之旗我祖我考受言藏之曄曄藻裳再命同服騑騑四牡二世方轂分珪比瑞天秩底祿公堂峻趾華構重屋皆在二伊於殷有聲在漢之興亦曰韋平惟祖惟考履貞大亨邈彼披陽追蹤阿衡駿惠兩施景潤云行洋洋元化功濟其民風馳海表光被嶽濱二後重規世有哲入肅雍碩響萬載是振

遷丹陽尹民黃初妻趙殺子婦遇赦應徙送避

孫讎議

宋劉義慶案周禮父母之讎避之海外𨿽遇市朝斗不反兵蓋以莫大之冤理不可奪含戚枕戈義許必報至於親戚爲戮骨肉相殘故道乖常憲紀無定準求之法外裁以人情且禮有過失之宥律無讎祖之文況趙之縱暴本由於酒論心卽實事盡荒耄豈得以荒耄之王母等行路之深讎臣謂此孫忍愧銜悲不違子義共天同域無虧孝道

王元軌子欲攺葬祖父母議北齊邢邵禮攺葬緦麻鄭元注臣爲君子爲父妻爲夫惟三人而已然嫡曾孫孫承重者曾祖父母祖父母攺葬旣並三年之服皆應服緦而止言三人若非遺漏便是舉其略耳

傷心賦有

序

北周庾信

餘五福無徵三靈有譴至於繼體多從夭折二男一女並得勝衣金陵喪亂相繼亡沒羇旅關河倏然白首苗而不秀頻有所悲一女成人長孫孩稚奄然原壤何痛如之旣傷卽事追悼前亡惟覺傷心遂以傷心爲賦若夫人室生光非復企及夾河爲郡前途逾遠婕妤有自傷之賦揚雄有哀祭之文王正長有北郭之悲謝安石有東山之恨豈其然矣至若曹子建王仲宣傅長虞應徳璉劉韜之母任延之親書翰傷切文辭哀痛千悲萬恨何可勝言龍門之桐其枝已折捲葹之艸其心實傷嗚呼哀哉賦曰悲哉秋气搖落變衰魂兮遠矣何去何依望思無望歸來不歸未達東門之意空懼西河之譏在昔金陵天下喪亂王室板蕩生民塗炭兄弟則五郡分張父子則三州離散地鼎沸於袁曹人豺狼於楚漢或有擁樹罹災藏衣遭難未設桑弧先空柘館人惟一丘亭遂千秋邊韶永恨孫楚長愁張壯武之心疾羊南城之淚流痛斯繼體尋玆世載天道斯慈人倫此愛膝下龍摧掌中珠碎芝在室而先枯蘭生庭而早刈命之修短哀哉已滿鶴聲孤絕猿吟腸斷嬴博之間路似新安藤緘櫝�掩虞棺不封不樹惟棘惟欒天慘慘而異色云蒼蒼而正寒況乃流寓秦川飄颻播遷從官非官歸田不田對玉關而羇旅坐長河而暮年已觸目於萬恨更傷心於九泉至如三虎二龍三珠兩鳳並有山澤之靈各入熊羆之夢望隴首而不歸出都門而長送對寶盎而痛心撫元經而流慟石華空服犀角虛風無少女艸不宜男鳥毛徒覆獸乳空含震爲長男之宮巽爲長女之位在我生年先雕此地人生幾何百憂俱至二王奉佛二郗奉道必至有期何能相保淒其零露颯焉秋艸去矣黎民哀哉仲仁冀羊祜之前識期張衡之後身一朝風燭萬古埃塵丘陵兮何怨能畱兮幾人

感舊賦並

序

唐岑參

參相門子五歲讀書九歲屬文十五隱於嵩陽二十獻書闕下�自謂曰雲霄坐致靑紫俯拾金盡裘敝蹇而無成豈命之過歟國家六葉吾門三相矣江陵公爲中書令輔太宗鄧國公爲文昌右相輔髙宗汝南公爲侍中輔睿宗相承寵光繼出輔弼易曰物不可以終泰故受之以否逮乎武后臨朝鄧國公由是得罪先天中汝南公又得罪朱輪翠轂如夢中矣今王道休明噫世業淪替猶欽若前徳將施於後人參年三十未及一命昔一何榮矣今一何悴矣直念昔者爲賦云其詞曰吾門之先世克其昌赫矣烈祖輔於周王啟封受楚佐命克商二千餘載六十餘代繼厥美而有光其後辟土宇於荊門樹桑梓於棘陽吞楚山之神秀與漢水之靈長猗盛徳之不隕諒嘉聲而允臧慶延自遠祜洽無疆自天命我唐始滅暴隋挺生江陵傑出輔時爲國之翰斯文在玆一入麟閣三遷鳳池調元气以無忒理蒼生而不虧典絲言而作則闡綿蕝以成規革亡國之前政贊聖代之新軌捧堯日以雲從扇舜風而艸靡洋洋乎令問不已繼生鄧公世實須才盡忠致君極武登臺朱門復啟相府重開川換新楫羹傳舊梅何糾纏以相軋惡髙門之禍來當其武后臨朝姦臣竊命百川沸騰四國無政昊天降其薦瘥靡風發於時令藉小人之榮寵墮賢良於檻�苟�怓以相蒙胡醜厲以職競旣破我室又壞我門上帝懵懵莫知我冤眾人��不爲我言泣賈誼於長沙痛屈平於湘沅夫物極則變感而遂通於是日光回照於覆盆之下陽气復暖於寒谷之中上天悔禍贊我伯父爲邦之傑爲國之輔又治陰陽更作霖雨伊廊廟之故事皆祖父之舊矩朱門不攺畫戟重新暮出黃閣朝趨紫宸�轂照路玉珂驚塵列親戚以髙會沸歌鐘於上春無小無大皆爲縉紳顒顒��踰數十人嗟乎一心弼諧多樹綱紀羣小見醜獨醒積毀鑠於眾口病於十指由是我汝南公復得罪於天子當是時也逼側崩波蒼黃反復去鄕離土隳宗破族雲雨流離江山放逐愁見蒼梧之云泣盡湘潭之竹或投於黑齒之野或竄於文身之俗嗚呼天不可問莫知其由何先榮而後悴曷曩樂而今憂盡世業之陵替念平昔之淹畱嗟予生之不造常恐墮其嘉猷志學集其荼蓼弱冠幹於王侯荷仁兄之教導方勵己以增修無負郭之數畝有嵩陽之一丘幸逢時主之好文不學滄浪之垂鉤我從東山獻書西周出入二郡蹉跎十秋多遭脫輻累遇焚舟雪凍穿履塵緇敝裘嗟世路之其阻恐歲月之不畱眷城闕以懷歸將欲返雲林之舊遊遂撫劍而歌曰東海之水化爲田北溟之魚飛上天城有時而復陵有時而遷理固常矣人亦其然觀夫陌上豪貴當年髙位歌鐘沸天鞍馬照地積黃金以自滿矜靑雲之坐致髙館招其賓朋重門疊其車騎及其髙堂傾曲池平雀羅空悲其處所門客肯念其平生已矣夫世路崎嶇孰爲後圖豈無疇日之光榮何今人之棄予彼乘軒而不卹爾後曾不愛我之羇孤嘆君門兮何深顧盛時而向隅攬蕙艸以惆悵步衡門而踟躕彊學以待知音不無思達人之惠顧庶有望於亨衢

祭滂文

韓愈維年月日十八翁及十八婆盧氏以淸酌庶羞之奠祭於二十三郎滂之靈曰汝聰明和順出於輩流彊記好文又少與比將謂成長以興吾家如何不祥未冠而夭吾與盧氏痛傷可言思母之恩連呼以絕執兄之手勉以無悲情一何長命一何短權葬遠地孤魂無依瀝酒告情哀何有極尙饗

韓滂墓志銘

前人滂韓氏子其先仕魏號安定桓王滂父老成厚謹以文爲韓氏良子弟未仕而死有二子滂其季也其祖諱介爲人孝友一命率府軍佐以卒二子百川老成老成爲伯父起居舍人某後起居有徳行言詞爲世軌式滂旣兄弟二人而率府長子百川早死無嗣其叔祖愈命滂歸後其祖滂淸明遜悌以敏讀書倍文功力兼人爲文詞一旦奇偉驟長不類舊常吾曰爾得無假之人耶退大喜謂其兄湘曰某違翁且逾年懼無以爲見今翁言乃然可以爲賀羣輩來見皆曰滂之大進不惟於文詞爲人亦然旣數月得疾以死年十九矣吾與妻哭之傷心三日而斂旣斂七日權葬宜春郭南一里嗚呼其可惜也已銘曰天固生之耶偶自生耶天殺也耶其偶自死耶莫不歸於死壽何少多銘以送汝其悲柰何

念祖箴

宋劉輝古之取人以徳與年今之爲人年耆徳昏惟家之素此其本根何以言之有子有孫表範不雅化爲仇冤隳家則易造家則難先祖之創累微甚勤前日汨湮今方振騫前日餒凜今方飫溫前不可思頞蹙心寒今不可擾羸肌未完大小協心卽爲慶門鴟鴞之詩可爲長嘆墜淵願救人之常然旣寧莫戒韓愈有云人皆飲酒笑謔歡欣胡爲醉醺沸居�鄰書惡湎淫引徵之篇載號載呶刺於初筵長家以嚴未聞噪喧撫下以恩未聞多言人誰無生有徳則尊人誰無死有徳則存生死無徳冗物愚魂過不可再滌垢磨痕惡不可長履霜冰堅積善必專細流成川秉心不虔藍不盈襜思此念此可以紹先忽此怠此後昆何傳圖寫箋訓以代韋弦

儋耳與侄孫元老

蘇軾侄孫元老秀才久不聞問不知識卽尊體中佳否蜀中骨肉想不住得安訊老人住海外如昨但近來多病瘦瘁不復如往日不知餘年得相見否循惠不得書久矣旅況牢落不言可知又海南連歲不熟飲食百物艱難又泉廣海舶不至藥特鮓醬等作無厄窮至此委命而已老人與過子相對如臣苦行僧爾胸中亦超然自得不攺其度知之免憂所要志文但數年不死便作不食言也侄孫旣是東坡骨肉人所�看往京凡百加關防切祝切祝今有一書與許下諸子又恐陳浩秀才不過許只令付與侄孫切速爲求便寄達余惟萬萬自重不一

又

前人侄孫近來爲學何如想不免趨時然亦須多讀史務令文字華實相副期於適用乃佳勿令得一第後所學便爲棄物也海外亦粗有書籍六郎亦不廢學𨿽不解對義然作文極峻壯有家法二郎五郎見說亦長進曾見他文字否侄孫宜熟看前後漢史及韓柳文有便寄近文一兩首來慰海外老人意也

又

前人元老侄孫秀才屢得書感慰十九郎墓表本是老人欲作今豈推辭向者猶作寶月志文況此文義當作但以日近憂畏愈深飲食語默百慮而後動想諭此意也若不死終當作爾近來須鬢雪白加瘦但健啖啜如故爾相見無期惟望勉力進道起門戶爲親榮老人僵僕海外亦不恨也

贈司馬光曾祖政太子太保�

前人臯陶邁種徳種之遠故其發也難發之難故其報也大古之君子有種徳於百年之前而待報於數世之後者昔聞其語今見其人某官某故曾祖某官某篤行有聞信於鄕國懷道不試遺其子孫天不吾欺再世而顯至於曾孫其徳日躋衮衣繡裳進位於朝退有事於家廟其致朕命詔於有神尙食其報以康乃後

曾祖母薛氏溫國太夫人�

前人朕自通籍之臣皆有以寵綏其父母而自祖以上非予丞弼之家莫獲褒顯君子之孝至於尊祖以及其妣用邦君之禮以隆其家可謂至矣某官某故曾祖母某氏專靜有守柔嘉維則經之以孝慈緯之以恭儉使淸白之訓不墜於子孫而隱徳之報可質於天地我有異數詔於幽穸翟茀副笄尙服享之

祖泫太子太傅

前人朕有元臣以徳媚於上下民見其羽旄聞其車馬之音則稽首而聚觀之況其父祖墳墓之所在望其艸木蓋有流涕而拜者錫命之寵豈特以慰其家而已哉某官某故祖父某官某篤學力行追配前人仕道難進止於一命無疆之慶在其子孫風流未遠英烈如在歆予寵章以慰民望

祖母皇甫氏溫國太夫人�

前人夫天人之際若不可知而善惡之報各以其類凡今富貴壽考光顯於世朕察其父母大父母未有不仁而得之者也某官某故祖母某氏令徳孝恭著於閨門好禮慈儉刑於姻族始生賢子以大其家而余澤方茂福祿未究再世之後莫之與京湣冊追榮國有常典庶幾幽壞服我寵靈

贈韓維曾祖處均燕國公�

前人漢諸袁之父子四世繼出五公唐諸溫之兄弟同時並列三省著在國史古無擬倫眷予世臣有若韓氏億事仁祖始參大政篤生三子咸秉國成豈惟嗣世之賢實賴積善之報某官某曾祖某潛徳不耀久而自彰天祚厥家世濟其美盛矣曾孫之貴蔚爲三壽之朋逮予纘嗣之初繼受艱難之托允文而靖旣直且溫旋觀純徳之全尙識遺風之自是用因上公之舊秩開北國之新封仰以增廟室之光華俯以慰烝嘗之怵惕

曾祖母李氏燕國太夫人�

前人朕惟公卿之家有能父子躬履一徳弼亮三世非其淵源深長外有羔羊諒直之賢內有鳴鳩均一之助亦安能奕世秉義久而不忘者乎具官韓維曾祖母李氏育徳名家作嬪良士珩璜之節動必以禮蘋藻之薦敬而有儀用能使其後昆丞弼我國家以無斁於世今其蒞政責任玆始余亦何愛大國不以易湯沐之舊

祖保樞魯國公�

前人朕方圖任股肱之臣以光大祖宗之業用廣斯志以及爾私人之念祖誰不如我是以推沛恩命褒顯前人具官某祖某躬履仁義著迹鄕黨積累深厚見於子孫或佐我仁祖之盛明或相我神考之休烈遺風未遠故吏尙存逮玆纘承繼用耆哲朕旣恭默思道垂拱責成與其寵祿厥躬不若尊大其祖上以報貽謀之徳下以勵移孝之誠肇新曲阜之封增寵師臣之贈服我休命益大爾家

祖母郭氏周氏並贈魯國太夫人�

前人古者婦人爵因其夫貴以其子𨿽有過人之才絕俗之行不得所托不表於世今余轉臣父子兄弟先後相望以師長我百辟願推鴻恩光顯先烈維考維妣咸追錫休命肆予寵嘉之具官某祖母某氏徳稱閨闈化及宗黨允蹈家人之正居有鵲巢之福翟衣之盛由子而獲國封之貴及孫而大玆用錫爾周公之封以熾韓氏之冑庶其有知服我新命

祭告遠祖墓文

朱熹維年月日遠孫熹謹率侄某侄孫某等以酒果告於遠祖二十一公制置府君祖妣杜氏夫人之墓惟昔顯祖作鎭玆邦開我後人載祀久遠封塋所寄奉守弗虔它人有之莫克伸理玆用震怛�於有司鄕評亦公遂復其舊伐石崇土俾後弗迷卽事之初敢謝其譴謹告

祭叔祖奉使直閣文

前人維紹熙五年歲次甲寅十月戊子朔二十日丁未從孫具位熹敢昭告於故五十六叔祖父奉使直閣府君故五十六叔祖母恭人王氏之墓惟昔鼻祖徳潛弗升施及後人克濟其美公仗漢節立哭朔庭白首來歸無所污涅而熹先子亦翔天朝適以此時遭讒去國死生契闊遂以終天今四十年熹復來此無所肖似寵秩橫加能薄幸多仰愧前烈恭惟明詔全節是褒照弟煢然亦沾祿仕瞻望封闕來拜公祠惟公不亡歆此誠意尙享

�天辯誣通敍

嶽珂臣聞天下之不可泯沒者惟其理之正也藏於人心散於事情𨿽或晦而未彰抑而未揚曖昧而未白然是理之在人心自有隱然而不可厚誣者是故伸屈有時而不同榮辱旣久而自判昔日之辱未必不爲今日之榮而今日之屈未必不基後日之伸也臣先臣飛奮自單平宣政之間已著功於河朔髙宗皇帝受密詔開霸府而先臣首被識擢蓋自是而歷官孤卿專制閫外未嘗有蚍蜉蟻子之援獨以孤忠結知明主自信不疑勛名旣髙讒惎橫出而先臣之迹始危矣是時城狐負恃勢可炙手天下之士莫敢一攖其鋒而先臣之得罪也何鑄薛仁輔以不願推鞫而逐李若朴何彥猷以辯其非辜而罷士以百口保任而幽之閩韓世忠以莫須有三字何以服天下爲問而奪之柄最後而劉允升以布衣叩閽而坐極典矣一時附會之徒如萬俟則以願備鍛煉自諫議而得中丞王俊則以希旨誣告自遙防而得廉車姚政龐榮傅選之流亦以阿附而並沐累遷之寵矣夫賞者人之所慕而刑者人之所甚懼也豺狼朵頤而當路顧乃相率而犯之至於軒冕在傍睨而不視是豈人之情哉其必有大不安於其心而後不敢爲也蓋非特搢紳之流心知義理之所在平恕之吏目擊冤抑之莫伸者之爲也而異時同列之將不敢以嫌疑而不言衡茅之士不忍以非位而不言奪柄而未至於僇謂未足以懲猶之可也朝上匭函暮拘天狴風旨之下淩虐可知訖不能逭寸艸之命僇及其身爲世大恥而先臣旣歿之後復有程宏圖者大書直指以明先臣之冤幸而大明當天讒佞悉殄而宏圖之言適合聖意宏圖蓋未敢逆爲此望也然則是理之在人心蓋何如哉紹興更化逐讒黨復純州還諸孤之在嶺嶠者重以念先臣不忘之徳意屬之孝宗皇帝嗣位之初首加昭雪旣復其官爵又錫之冢地疏以寵命而祿其孫子予以緡錢而卹其家族給以元業而使之不糊口於四方旌以廟貌而俾有以慰部曲三軍之心日月照臨下燭幽隱雨露沾漑�及死生聖恩洋洋敻出史牒蓋自漢魏以來功臣被誣誕謾無實未有如先臣之抑及其昭雪之際眷渥有加亦未有如先臣之榮者也聖詔之下朝闕庭而暮四海老耋童不謀同辭咸曰此太上之本心而今王所以奉承而行之者也忠憤之气固有時而伸而徇國之臣亦非姦邪之所能遏也蓋於是而三軍北首死敵之志益銳中原來蘇望霓之心益切天下抵掌撫足者亦遂少舒其郁抑之气此非臣私其祖之言天下之公言也先臣果何以得此於天下哉其必有不泯於人心者存而非可以智力使抑以其理之正而已何以明之汪澈宣諭荊襄周行舊壘見其萬鱗比寂無歡嘩三軍云屯動有紀律乃竦然嘆曰良將之遺烈蓋如此繼而列校造前捧牘訟先臣之冤澈遂諭之以當以奏知之意此語一出哭聲如雷咸願各效死力至有爲嶽公爭气之語澈慰諭久之而啜泣者猶未止也故先臣復官之旨亦略敍其歸功之意先臣禦軍嚴整𨿽小犯不貰非直以姑息結之而使之然也卽此以明先臣之事蓋有人心之所同而不待臣區區之辯然先臣之得罪天下皆知其冤而不知其所以爲冤請敍先臣之所以冤而後它可言也蓋先臣之禍造端乎張俊而秦檜者實成之俊之怨先臣不一也而大者有三焉淮西俊之分地趙鼎命之怯敵不行迨先臣一戰而捷俊則恥之一也視韓世忠軍俊迎檜意欲分其背嵬先臣執義不可比行楚州城俊欲興版築先臣又曰吾曹當戮力圖�復豈可爲退保計邪俊則怒之二也彊敵大寇俊等不能制而先臣談笑取之主上眷寵加厚逾於諸將先臣於俊爲後輩不十數年爵位相埒俊則嫉之三也檜之怨先臣亦不一也而大者亦有三焉全家南還已莫掩於撻�縱歸之迹艸檄辱國復汗靦於室撚寄聲之問以至二策之合不得輒易大臣之盟檜之私寇如此則主和之際豈容有異議然先臣一則曰恢復二則曰恢復犯其所甚諱一也昔先兄臣甫守鄞會稽文惠王史浩謂之曰方代邸侍燕間嘗一及時事檜怒之輒損一月之俸趙鼎以資善之議忤檜卒以貶死其謀危國本之意非一曰矣然先臣誓眾出師乃首進建儲之議犯其所不欲二也韓世忠謀劫使者敗和議得罪於檜檜命先臣使山陽以捃摭世忠軍事且戒令備反側托以上意先臣曰主上幸以世忠升宥府楚之軍則朝廷軍也公相命飛以自衛果何爲者若使飛捃摭同列之私尢非所望於公相者及興耿著獄將究分軍之說連及世忠先臣嘆曰飛與世忠同王事而使之不辜被罪吾爲負世忠乃馳書告以檜意世忠亟奏求見上驚諭之曰安有是旣而以詰檜且促具著獄著得減死犯其所深惡三也夫俊以其憾先臣之心而諂事於檜檜之憾先臣者視俊爲尢切唱和一辭遂啟大獄況當是時輔之以羅汝楫之迎合王雕兒之告訐萬俟挾故怨而助虐王貴劫於私而彊從則先臣固非以淮西之逗𨖻而先伯臣云非以通書而致變張憲亦非以謀復先臣掌軍而得罪也𨿽然淮西之事禦札可考也通書之迹書已焚矣惟鍛煉之是從矣復掌軍之謀則又取信於仇人之說而必成於狴犴之內甚而陳首之事自甘軍法以實其言至行府興獄𨿽張俊極力以文致而其半亦自云妄矣明辯皆可覆也嗚呼冤哉�天莫聞洪皓嘗奏事而論及先臣不覺爲慟以爲敵中所大畏服不敢以名稱者惟先臣至號之爲嶽爺爺及先臣之死敵之諸酋莫不酌酒相賀以爲和議自是可堅而查鑰嘗謂人曰敵自叛河南之盟先臣深入不已檜私於金人勸上班師兀朮遺檜書曰爾朝夕以和請而嶽飛方爲河北圖且殺吾婿不可以不報必殺嶽飛而後和可成也檜於是殺先臣以爲信卽皓之所奏而觀之鑰之言其不妄也臣故先述先臣之冤而後述所以爲�天辯誣之意蓋先臣自結髮從戎凡歷數百戰而其內剪外攘之尢彰大著見者𨿽三尺之童亦能言其事破張用收曹成驅虔寇而歸之農蹙叛將而降其眾擒楊�以淸重湖戰李成以復六郡祕計成而劉豫廢忠信著而梁興來兩至淮堧而胡騎遁迹一至朱仙而敵將願降忠義百餘萬應於河北潁陳數十郡復於河南境土駸駸乎返舊矣而姦臣誤國亟命班師使先臣之勛不克自究此又𨿽三尺之童亦能爲先臣扼腕而太息也此皆不必備論獨以先臣受曖昧不根之謗於今幾七十載𨿽忠義之心昭昭乎天下而山林之史疑以傳疑或者猶有以議先臣之未盡臣竊痛焉臣自齠齔侍先父臣霖日聞先臣行事之大略誠恨不及逮事以親其所聞惟先父臣霖易簀而命臣者言猶在耳不敢不卒厥志自束髮以來朝夕憂惕廣搜旁訪而訂正之一言以上必有據依而參之以家藏之詔本月日不謬而後書蓋如是者累年而僅成誠懼無以終父志而使先臣之忠無所別白乃於行實之中摘其未明者自建儲而下凡五條條皆有辯辯必有據庶幾上附信史下答先命使先臣之誣得因是而暴白於天下臣死且不朽矣臣重惟先臣得罪於紹興十一年之十二月而秦檜死於紹興二十五年之十月其間相距凡十四載而檜是時凶焰烜赫威制上下蓋專元宰之位而董筆削之柄當時日曆之官言於人曰自八年冬檜旣監修國史嶽飛每有捷奏檜輒欲沒其實至形於色其間如闊略其姓名隱匿其功狀者殆不可一二數大率欲薄先臣之功以欺後世使後世以爲不足多恨天下莫不哀先臣之不幸且惜千載之後何以傳信如臣前所陳致禍之六條後所陳辯誣之五條𨿽天下之人戶知之人誦之野老賤卒得於傳小夫庸俗騰於說按之詔旨而不謬驗之歲月而有稽可謂不誣矣然臣竊意國史未之書也抑臣聞之檜之始罷相也上召當制學士綦崇禮出檜二策示以禦札明著其罪日星焜耀垂戒萬古豈易磨滅哉曁檜再相深掩諱之公騰函章下臺州於崇禮之婿謝伋家取之以滅迹煌煌奎畫尙敢舉而去之於先臣之事何卹哉嗚呼此豈特先臣之不幸廟謨神算郁而不彰檜之罪尢不勝誅矣金匱石室之書固匪臣所得而見然臣所以附其言於此者亦特見天下之所以哀先臣不幸之意而痛直筆之無考也嗚呼此�天辯誣之所以不得不作也司馬遷之言曰要之死日而後是非乃定是非定於旣死此人心之公論也而先臣旣死之後秦檜方秉國鈞天下噤不敢議稔惡而斃繼之者猶一時之黨也中經更化嘗欲復先臣官而時宰以爲敵方顧和一旦無故而錄故將且召禍不可故還嶺嶠之諸孤復純州之舊號皆出一時之特斷而拳拳聖眷首發於揖遜面命之頃故先臣復官錄孤之事皆髙宗之所親見而先父臣霖欽州召還賜對便殿玉音宣諭謂卿家冤枉朕悉知之天下共知其冤則孝宗之所以得先臣誣枉於問安侍膳之餘者蓋詳矣故一時辧先臣之事如李若朴何彥猷或生拜郎曹之除或死沐褒贈之典而睿旨曲頒且有秦檜誣嶽飛舉世莫敢言之語則先臣之事蓋可不辯而自明嗚呼聖恩垕矣而時宰之所以進言者得非以丕﹪E蚍臚壞﹨爲罪乎建炎初僞楚不就北面一時肉食者獻言曰張邦昌敵之所立宜有以尊顯之李綱敵所惡置散可也上斂容曰恐朕之立亦非金人所喜卽聖謨而論之則先臣之事可明時宰之言可辟獨以古人之言所謂是非至死而後定者蓋已出於不幸而先臣之死餘二十年然後姦邪辟正論興九泉孤忠始遂昭雪此其不幸尢可哀也臣尙忍言之哉其他如以不附和議爲懷姦以深入奮討爲輕敵以恢遠略爲不量彼己以不事家產爲萌異志以不結權貴爲妄自驕傲此臣又將哀檜之愚而以爲不必辯謹敍

世徳序

冊府元龜詩曰維其有之是以似之傳曰世濟其美不隕其名斯皆錫羨餘慶象賢秉哲奕世載徳克篤前烈之謂也中代以降宗冑派別家聲系譜參諸簡冊乃有學古從政繼志隆業貞固以干事端謹而植操篤守忠孝惇尙儒雅方正無撓謙恭不競奉身以約處眾以廉行能傑出知用周達義風英烈耀映前後以至爵秩通貴名望充塞無爾祖能世其家業素彌卲淑聲載路爲論者之嘆服增士倫之景行信可以懲激凶族而惇厲衰緒者矣

建祖祠移族人疏

明方孝孺舉觴而酹先酒蓋思曲�之初秉耒必祀神農尙推粒食之始況夫人之眇質皆先祖之遺休堂構積累世之勞疆畛有無窮之利儻食焉而不察反二者之不如是以宗廟爲先著諸經禮有田則祭具列聖謨苟存仁義之心敢忽祖宗之祀余家爰自前宋以至於今上下三百餘年繼承一十五世𨿽絕續盛衰之互見而東西前後之分宗凡此比屋之人孰非初祖之裔然支分派別本源旣遠而益�世易人亡祠祭僅存而無統或苟簡而不循乎禮或怠惰而不當乎時盂飯杯羹曷寓如存之敬桑樞甕牖莫棲來格之神玆欲創建新祠合祀羣祖四時仲月有田者各伸報本之誠一姓亡親無後者咸享祔食之祭明同祖之同體嚴事死如事生上以萃髙曾祖考之靈下以洽兄弟子侄之志燕毛序齒佇觀睦族之歡鳩材僝工請盡奉先之道在我宗屬各單厥衷無或乖違以吾祖

魏孝文論

前人昔者舜命臯陶曰明於五刑以弼五教周人亦曰伯夷降典折民於刑豈非禮者刑之本而刑者禮之寓乎故禮之與刑異用而同歸出乎禮則入乎刑法之所不能加者禮之所取也春秋聖人用刑之書也而一本乎禮酌乎禮之中參乎其事之輕重斷以聖人書法之繁簡則春秋之旨可識而天下難處之變可處矣文姜桓公之夫人而與弒其夫其罪爲重故於其去魯也削其姓氏曰夫人孫於齊哀姜閔公之母而與聞乎故其罪爲輕故於其去也不削其姓氏而曰夫人姜氏孫於邾然其事𨿽殊而子無讎母之義則等也是以於其葬也皆謹書之而無貶辭焉其稱孫於前以正天下之大義書葬於後所以全母子之至情皆本乎綱常揆乎人心合乎伯夷之典臯陶之刑而無悖者也元魏馮太后鴆其子獻文帝弘而獻文之子孝文帝宏爲馮氏行期年之喪動循禮制君子取焉先儒有爲異說者以爲非所當服其說謂孝文於馮太后有不共戴天之讎烏得而爲之服吾意不然天下固無無父之國而豈有無母之人哉獻文於孝文則父也於太后則子也母𨿽不慈子不可以不盡子道使太后有殺子之心而不果殺爲其子者尙不宜以欲殺己故而弗爲服況孝文乃其孫而可以父故而讎祖母乎知其親而不能推其所當尊禽獸之道也因吾之親以推吾親之所親因吾之尊以推吾親之所尊此聖賢之教所以異於禽獸而爲萬世通行之典也母殺其子而孫得讎是知有父而不知父之有親也豈人情與天理乎假而不幸遇若文姜之母預殺吾父爲子者欲讎之則子之弒母與婦之殺夫其罪固無以異弒母而復讎欲爲孝而益重其不孝猶且不可故聖人於文姜之卒書葬以明母子之恩況馮太后直哀姜比耳母生之身而母殺之死者且不敢怨而孫乃欲追讎其祖母而絕不服喪果何義者乎論者徒知父之讎不共戴天而不推孝子之於親縱受其虐不敢疾怨固非常人之比苟惟伸子之情而不明父之於母猶吾之於父是惟知有父而以祖爲路人商鞅韓非之法猶不至此顧欲妄援春秋以斷之春秋之義曾若是戾乎故馮太后之殺子固獲罪於春秋而非子孫之所得讎也孝文之盡心於喪禮其於禮也合矣其於人子之情厚矣孔子曰人之過也各於其黨觀過斯知仁矣聖人於人之過求人之仁而論者乃於人之美而求其過其亦異乎聖人之教而甚於責人也哉或曰子無讎母之義固然矣唐之武后論者惜五王不告於廟而誅之何也曰馮太后之惡惟在乎殺子故孫不得而讎之武氏滅唐之宗廟社稷殲唐之子孫易唐之國號是唐之篡賊也子𨿽不忍讎之唐之祖宗其捨之乎五王爲唐討賊中宗勿與知焉其可也是亦春秋之意也故春秋之法罪輕而不悖乎禮者不以公義廢私恩惡大而爲天下所不容者不以私恩廢公義能權事物之輕重然後可以用春秋不然其不受誅於春秋者鮮矣

敬書吾祖盆荷詩手筆後

髙攀龍吾祖靜成先生嘗以盆盎植荷於庭中嘉靖己未花賞之以詩是年得吾伯兄附鳳越二年壬戌再花再賞之以詩復得攀龍若爲吾兄弟兆者抑何異耶夫家之有喜其气先應鳥鵲艸木皆能兆之今以蓮兆蓮花之君子也發於盆盎小能大也常人神局於六尺君子神充於宇宙亦若是矣吾兄弟可不勉歟蓮多子者也子以及子吾兄弟之子孫可不勉歟相率而爲君子也乃所以報吾祖執天之休也歟

家書

史桂芳稽孫恐汝祖父皆衰病此不足慮但恐汝祖父學不進心地不潔淨自求衰病縱壯健徒添過愆我近日飲食勝常起居甚樂稍窺見千古聖賢气象此意或可靠今日洪陽送碑來問我今年收成好麼我對曰你不消問我收谷好不好只問我近日心好不好如我心好老年相安泰兒孫自昌盛如我心不好多收些谷何用救得甚事我對茂林修竹淸風明月𨿽日不再�亦快樂因與洪陽及老木匠相對嘆息人生天地間只要勤苦方可做聖賢隆慶六年九月初一

桑園許氏祠堂記

羅倫初祖之祭古未有也自程子焉禮以義起者也朱子廢之以疑於禘也爲義而起者重本也厚天下之大經也爲疑於禘而廢者明分也正天下之大法也二子之意並行而不悖也記曰禮從宜宜者何從程子也從程子者何緣人情也先王制禮緣人情而設也不忘其所由始者人之情也今夫廛井之氓始爲宮室者祀之始爲稼穡者祀之始爲飲食者祀之凡有功民生者皆祀之不忘其始也況吾身之所始乎焉可廢也記曰君子行禮不求變俗又曰先王修其教不易其俗緣人情也初祖之祠土族之俗也世士之族遠或漢魏近或唐宋合族之眾多倍千寡倍百初祖之祠士族尙焉初祖而下髙祖而上簡其有功徳古所謂鄕先生者配之羣祖則祭於墓而已髙祖而下則各祭於小宗之家其爲屋也祠而不廟其爲享也薦而不祭其時以冬至也正至朔望則參冠婚喪則告明譜讀約則會善則書過則懲一於是祠焉所以維族人之心使知千萬人之身其初一人之身也貴不至忽賤富不至驕貧少不至戾長不至相視如塗之人也先王崇化道民之意其亦庶乎程子之說焉可廢也朱子廢矣然歲率族人一祭於墓焉其徒謂如墓必有祠今墓遠而祠於家亦祠於墓之類也焉可廢也斯禮也羅氏之族行之二十餘世矣不以程而始不以朱而廢是亦可見人心之同然而不能自已也河平許氏吾邑望族也徙吉水桑園者十有五世矣世以儒鳴初祖之祀先祖之配如吾族也斯禮也士族之達禮也是亦可見人心之同然而不能自已也於戲自先王至於今日一心豈相遠哉所以教而養之者非其具耳祀禮宗法蓋先王化成天下人心之具也非士之所得爲也許氏子能纘先人之緒行之於其族時而可遠焉是爲之兆也許氏子名楫字濟川戊子貢士學於予而志於古倫是以記之祖孫部藝文二詩

自劾詩

漢韋元成元成以列侯侍祀孝惠廟天雨淖不駕駟馬車而騎至廟下有司劾奏削爵爲關內侯元成自傷貶黜嘆曰吾何面目以奉祭祀作詩自劾責赫矣我祖侯於豕韋賜命建伯有殷以綏厥績旣昭車服有常朝宗商邑四牡翔翔徳之令顯慶流於裔宗周至漢羣後歷世肅肅楚傅輔翼元夷厥駟有庸惟愼惟祗嗣王孔佚越遷於鄒五世壙僚至我節侯惟我節侯顯徳遐聞左右昭宣五品以訓旣�致位惟懿惟奐厥賜祁祁百金洎館國彼扶陽在京之東惟帝是畱政謀是從繹繹六轡是列是理威儀濟濟朝享天子天子穆穆是宗是師四方遐邇觀國之輝茅土之繼在我俊兄惟我俊兄是讓是刑於休厥徳於赫有聲致我小子越畱於京惟我小子不肅會同�彼車服黜此附庸赫赫顯爵自我隊之微微附庸自我招之誰能忍愧寄之我顏誰將遐徵從之夷蠻於赫三事匪俊匪作於蔑小子終焉其度誰謂華髙企其齊而誰謂徳難厲其庶而嗟我小子於貳其尢隊彼令聲申此擇辭四方羣後我監我視威儀車服惟肅是履

述祖徳詩二首

宋謝靈運序曰大元中王父大定淮南負荷世業專主隆人逮賢相䢐謝君子道消拂衣蕃嶽考卜東山事同樂生之時志期範蠡之舉達人貴自我髙情屬天云兼抱濟物性而不攖垢氛段生藩魏國展季救魯人弦髙犒晉師仲連卻秦軍臨組乍不�對珪寧肯分惠物辭所賞勵志故絕人苕苕歷千載遙遙播淸塵淸塵竟誰嗣明哲時經綸委講綴道論攺服康世屯屯難旣云康尊主隆斯民中原昔喪亂喪亂豈解已崩騰永嘉末逼迫太元始河外無反正江介有蹙圮萬邦咸振懾橫流賴君子拯溺由道情龕暴資神理秦趙欣來蘇燕魏遲文軌賢相謝世運遠圖因事止髙揖七州外拂衣五湖裏隨山疏浚潭傍巖藝枌梓遺情捨塵物貞觀丘壑美

倬彼我系

唐王勃倬彼我系捨弟虢州參軍勃所作也傷迫乎家貧道未成而受祿不得如古之君子四十彊而仕也故本其性情原其事業因陳先人之述以議出處致天爵之艱難也兄勵序倬彼我系出自有周分疆錫社派別支流居衛仕宋臣嬴相劉乃武乃文或公或侯晉歷崩坼衣冠擾獘粵自太原播䢐江澨禮喪賢隱時屯道閉王室如毀生人多殪伊我有器思逢其主自西施東擇木開宇田彼河曲家乎汾浦天未厭亂吾將誰輔伊我祖徳思濟九埏不常厥所於玆五遷欲及時也夫豈願焉其位𨿽屈其言則傳爰述帝制大搜王道曰天曰人是祖是考禮樂咸若詩書具艸貽厥孫謀永爲家寶伊余小子信慚明哲彼网有條彼車有轍思屏人事克終前烈於嗟代网卒余來紲來紲伊何謂余曰仕我瞻先達三十方起夫豈不懷髙山仰止願言毓徳啜菽飲水有烏反哺其聲嗷嗷言念舊徳憂心忉忉今我不養歲月其滔俯從役豈敢告勞從役伊何薄求卑位告勞伊何來參卿事名存實爽負信愆義靜言遐思中心是愧

寄從孫崇簡

杜甫嵯峨白帝城東西南有龍湫北虎溪吾孫騎曹不記馬業學屍鄕多養雞龐公隱時盡室去武陵春樹他人迷與汝林居未相失近身藥裹酒長攜牧豎樵童亦無賴莫令斬斷靑雲梯

示從孫濟

前人平明跨驢出未知適誰門權門多噂且復尋諸孫諸孫貧無事宅舍如荒村堂前自生竹堂後自生萱萱艸秋已死竹枝霜不蕃淘米少汲水汲多井水渾刈葵莫放手放手傷葵根阿翁懶惰久覺兒行步奔所來爲宗族亦不爲盤�小人利口食薄俗難具論勿受外嫌猜同姓古所惇

吾宗

前人吾宗老孫子質朴古人風耕鑿安時論衣冠與世同在家常早起憂國願年丰語及君臣際經書滿腹中

贈從孫義興宰銘

李白天子思茂宰天枝得英才朗然淸秋月獨出映吳臺落筆生綺繡操刀振風雷蠖屈𨿽百里鵬騫望三臺退食無外事琴堂向山開綠水寂以閒白雲有時來河陽富奇藻彭澤縱名杯所恨不見之猶如仰昭回元惡皆滔天疲人散幽艸驚川無活鱗舉邑罕遺老誓雪會稽恥將奔宛陵道亞相素所重投刃應桑林獨坐傷激揚神融一開襟弦歌欣再理和樂醉人心蠹政除害馬傾巢有歸禽壺漿候君來聚舞若謳吟農人棄蓑笠蠶女墮纓簪歡笑相拜賀則知惠愛深歷職吾所聞稱賢爾爲最化洽一邦上名馳三江外峻節貫雲霄通方堪遠大能文變風俗好客畱軒蓋他日一來遊因之嚴光瀨

左遷至藍關示侄孫湘

韓愈湘愈侄十二郎之子登長慶三年進士第一封朝奏九重天夕貶潮陽路八千欲爲聖朝除獘事肯將衰朽惜殘年雲橫秦嶺家何在雪擁藍關馬不前知汝遠來應有意好收吾骨瘴江邊

示爽

前人宣城去京國里數逾三千念汝欲別我解裝具盤筵日昏不能散起坐相引牽冬夜豈不長達旦燈燭然座中悉親故誰肯捨汝眠念汝得一身西來曾幾年名科揜眾俊州考居吏前今從府公召府公又時賢時輩千百人孰不謂汝妍汝來江南近裏閭故依然昔日同戲兒看汝立路邊人生但如此其實亦可憐吾老世味薄因循致畱連彊顏班行內何實非罪愆才短難自力懼終莫洗湔臨分不汝誑有路卽歸田

宿曾江口示侄孫湘二首

前人雲昏水奔流天水漭相圍三江滅無口其誰識涯圻暮宿投民村髙處水半扉犬雞俱上屋不復走與飛篙舟入其家瞑聞屋中啼問知歲常然哀此爲生微海風吹寒晴波揚眾星輝仰視北斗髙不知路所歸舟行亡故道屈曲髙林間林間無所有奔流但潺潺嗟我亦拙謀致身落南蠻茫然失所詣無路何能還

經進百韻詩

宋嶽珂臣一介孱庸濫饕世祿每念沈冤未雪直筆久污一意纂修五年勤瘁上干宸覽誤簡淵衷萬死尙寬九殞莫報今因追感先臣飛事輒賦百韻詩一篇繕寫躬詣天庭投進伏望聖慈特賜睿察昭白而施行之干冒天威臣下情無任惶懼震越屏營之至永佑當臨禦重熙極泰亨物窮隍土復地大孽牙萌蠢爾戎眞裔違吾海上盟鮏羴盤九土氛霧塞三精於赫中興主初專九伯徵赤符觀炳炳喜兆得庚庚四七膺休運三千協一誠乾坤恢辟闔日月洗明淸天授睢壇策風興渭水英維時臣大父韜迹聖廛氓寶匣鳴長劍雄冠彯曼纓衣裘供羿射燈火近韓檠聖世方求駿明神豈捨騂如從魚鑰守小析羽林兵�敵無車乘麾軍不鼓鉦燻門摧彥政汜水從閭勍驛召班龍節犀軍下雀桁王師俱蓄縮敵騎愈縱橫馬渡朝迎敵鐘山夜駐營狂瀾身砥柱大廈手支撐敵焰猶繁熾吳都忽震驚東巡傳警蹕右袒半公卿憤起宜興旅追收建鄴城大江誰飲馬五嶽更刑牲一蕩西江李重殲固石彭利兵驅虎豹傑觀築鯢鯨玉帳旋平廣銅符遂帥荊皇靈期濯濯王事分傍傍沙漠逋封豕山林息聚�神州宜亟復六郡乃先爭桀犬徒馮壘苗民敢抗衡銳師掀狡窟髙堞覆堅棚鼎灃兵方進湖湘寇輒平幾年凶禍結八日駿功成叛將因資用降人豈畏坑開疆下商虢結約到磁洺謀帥難張俊還兵慮酈瓊但虞遺後患初匪厭紛更沔鄂重歸鎭齊劉尙據京且羞離楚饌未用渡河罌細柳千屯柔桑萬瓦甍流民俱授畝戰士亦從耕夫澮縈如帶原田畫若枰連云登美稼淅玉飯香�芻挽從今省兵儲亦頓贏吏貪無鼠碩民佚異魴赬姑定鴻溝約交馳絕域伻鄰歡新玉帛宴衎樂簧笙未幾邊搖艸惡知野食蘋禮容方濟濟革乘忽軿軿睿斷昭雄赳天威震隱六師紛霧集四校盛雷轟戎駕爰方啟神鋒莫敢攖童髫欣再見父老喜前迎義气通諸夏謳聲沸八紘官兵揚隼鷙敵穴泣鼯猩跬步臨京闕朝衣詣寢楹晉軍傳鶴唳楚幕聽烏鳴機會乘今日雌雄決此行幸成十載績歸捧萬年觥何事東來詔遄追北指旌撫膺皆壯士牽袂有啼嬰嶸岌登樞極雍容儼佩珩身𨿽處廊廟志則在幽並豈意中原略深違時相情和戎徒效敬投幾不聞罃正爾先鞭著居然謗篋盈凶威搖吏櫝風旨動臺抨梟虺饑吞噬鷹熬樂使令眾髽常忌冠同浴不譏裎遠慮爲僥福先驅謂緩程一言鳴仗馬千丈下喬鶯盍考謝赦表兼觀賜札評許身無少愧憂國甚於酲彼譖宜投虎能言不離鸚鳥翾身蚤箙兔健足先烹有客悲周道何人歸魯祊同時惟切齒來者但懲羹長夜何時旦沈陰幾日晴是非從欠定禍否待終傾先帝資神武深仇愴父兄每懷得頗牧胡忍棄韓黥哲監何嘗惑孤忠果漸明嶽陽還舊號嶺表返諸惸故壘營新祀畿封辟賜塋用心傳舜子述事廣文聲甘雨興余槁靑天豁久盲先臣死不朽聖徳浩難名陛下今湯禹王臣昔散閎令圖天廣大盛烈日鏗鍧心術參堯運規模紹漢宏遺形髙閣繪良股盛朝賡故將幸非遠微臣矧敢輕傳稽史謬敗俗訂言日系無虛筆云章有滿籯竹書皆歷歷玉訓尙鏗鏗願輟淸朝暇叨承乙夜呈作詩哀寺孟覽奏念緹縈恩錫茅封寵光昭衮字榮誓懷如皦日忠報畢餘生

奉和春遊呈云耕叔祖

眞桂芳節遇中和景漸暄自摩倦眼望前村雕鏤花柳春無迹沐浴山川雨有恩憶昔踏靑終日醉如今垂白幾人存未應便作衰翁看藉艸猶堪倒一樽

再從侄瑛幼孤學道龍虎山自傷不能鞠攜述

祖徳以勉之

元袁桷煌煌元冑家越徙鄞隱道閟躬三世養眞是生祥符觀光績文占籍浚儀佐邑孔勤粵有光祿亦奉於越聿魁開封老守於括少保恂恂卑退靜閱太保靈承逃難乘筏大耋韜明閭裏胥洽篤生衛公喬柯茂丰惇讓詒則攝獄自公絕蔓秉仁千人著功冥報氤氳維垣錫崇於赫少傅受學族祖習繹典謨正獻同字正獻首科少傅踵舉復師以研繄我族父昭穆會稽非宗疇譜同源迢迢宴堂是敍相臣嫉忠同黨同錮正學勃興象山武夷相繼登朝奉常羽儀維我少傅抱其魁奇經武有本日用不疲絕幣罷書感勵孜孜乃登東觀乃佐宰司歲爲閹茂正肅冠廷正獻休休少傅繩繩載史纂謨致事以行少傅作程均贏紀經翼翼京邑十載敉寧憬彼介狄回戈指淮鐵駟豗喧爲厲之階公在宥密展誠弼諧悉卒宵徵拉其妖霾總戎輔京秉纛受齊姦沈於淵公歸在裏徵彼壽俊縣車告止三啟公府永楚賜履復荒於齊終越以祀冢子廬陵克謹其承曰惟瑞安儉不近名生我俊兄志學蜚英上試銓曹計偕薦膺餘年尙孩企焉戰兢女紀旣蒙訖籙更符匪曰愚智厄窮同途火焚髙閎戚戚告瘏不敏其蕓莫植其居泯奄長夜衋然永䢐念子之稚孔嶷孔朗不寧以糊俾遊泬荒我𨿽異途與汝同情無爲誇淫無溺燕朋壹爾气神履冰奉盈我宗匪微徳芬匪沫來者之滎逝者之戒沾沾褱新不究其敗鑑彼太素曷其有壞述我祖徳送爾言邁匪窮詠歌申以用誡

送羅彥思往閩中候迎大父

郭鈺天倫有眞樂家慶傳新圖人生百年內於焉始爲娛爾翁老京國風霜搖鬢須爾父奉慈幃干戈沈裏閭豈無饘與粥朝夕不得俱眼穿孤飛雲心折反哺烏近者消息眞萬里神明扶沈思供子職內外懸君軀投袂出門去父命何勤劬朝迎莫望返少壯輕畏途見翁問起居同捨相驚呼孫已如翁長子應似翁臞時危久離別會面當何如歸期諒不遠春酒爲君酤再拜千歲壽親戚多歡愉卿相何足道勝事世所無願言愼前路明發毋躊躕

自幹封歸省祖瓏過大南嶺向玉山

王逢從親客殊鄕所忻塵事屏玆承有方役願言千里騁朝辭縣北山午逾虛南嶺濕嵐沍浮陰髙日下�耿亂田麥蕃膴絕壁松秀整登登箯輿勞委委蘿徑永異迹辧夔足獨往見僧影衝襟寬曠元趣集深靜丘墓躬汛埽庭闈念定省僕夫戒期程烏啼復予警

鬻孫謠

李思衍白頭老翁發垂領牽孫與客摩孫頂翁年八十死無卹憐女孩童困饑饉去年𨿽旱猶禾熟今年飛霜先殺菽去年饑饉猶一粥今年饑饉無餘粟客謝老翁將孫去淚下如絲不能語零丁老病維一身獨臥茅檐夜深雨夢回猶是�呼孫縣吏催租正打門

送孔惟中再謁祖林

傅若金吾郡稱文物君家續聖賢尼山縣日月樹野隔雲煙追遠逢昭代遊方及盛年北通三仲譜南下九江船雁起垂綸外鷗飛解纜前水涼聞雨坐沙瞑望星眠岱嶽遙臨海河流遠自天路詢洙泗境人指鄆歡田日觀朝輝接風雲莫色連閟宮俱寂寂闕裏獨綿綿翠合知林暮翚飛識廟堧趨庭槐气潤拜下柏陰圓科斗殘書帙旋虫壞樂縣圖稽始祖出世別小宗傳遠近論昭穆尊卑齒後先杖裁楷木淨冠截檜皮堅舊俗聞詩禮遺儀見豆籩玉傾當別酒珠寫贈行篇古道嗟壞轍長途勸著鞭京師同逆旅瀛海限飛仙賦或君王問貧應故舊憐苦吟冰合硯危坐雪侵氈魚目從人貴蛾眉祗自妍猶懷薛氏劍未絕伯牙弦卒業思歸魯離羣遽發燕霜蹄終奮迅風翼蹔回旋文憶來時把詩要去日聯綠蕪羇思滿靑柳別愁牽爲客慚烏鳥因君感杜鵑兗城多驛使頻寄彩雲箋

七哀詩七首之一

伯顏我祖我父金月精髙曾累世皆簪纓歲維丁卯兮吾以生於赫當代何休明讀書願繼祖父聲頭白今日俱無成我思永訣非沽名生死逆順由中情神之聽之和且平嗚呼祖考兮俯鬷假籩豆失薦兮我之責

夢先大父有感

吳師道死別一紀余故迹隨流波哀端在腸臆慘若嬰沈屙昨夢臨我前儼服冠峨峨手持一卷書授我仍長哦覺來驚且悲庭樹酸風多惝恍送歸魂冉冉荒山阿永懷忠愛心生死耿不磨保躬蹈前訓沒世期無他柰何人事乖志願常蹉跎平生素無淚此夕如傾河

謝氏祖孫創灃陽橋

陳旅涔陽極目雲气昏衝風揚波鼉窟翻湘妃抱琴望虞舜日莫江竹多啼痕木蘭爲舟不可度誰幻曾淵作平路天橫夜靜牛渚長海市朝晴蜃樓吐祖孫移山山可移昔人不信今見之千年猶有召伯埭白面聚斂嗟何爲

述祖詩

趙由儕悠悠我祖始於軒丘撫歷南陽秩秩大猷爰自伯益舜錫斿中衍事商造父禦周徵彼徐方熊熊有功邑於趙城大河之東建氏晉國耿先其封成宣諭日畏夏愛冬岸賈作難嬰臼立孤襄子始大恆山得符於赫列侯懋建丕圖肅矣武靈兆配有虞西漢子都生長河間曁於唐末今族居燕卜遷大梁世系綿�厚徳丰功宜永其傳中罹多難南歷江沱眷焉吾宗丰水居多百川有原眾條有柯庸修家牒克俾無訛固余伯仲憂患多更瞻嘆古烈自憐其生其生豈偶三辰垂精徳業未進敢不戰兢我心伊何嘗念厥初感彼霜露愴焉踟躇奉先如在宗戚相於亦有萱艸髙堂可娛惟忠惟孝立身有本嗟爾後進勗哉自勉萬有能銷斯道無泯溫恭朝夕云何不謹顯親揚名俾昌俾熾善保家聲期於勿替尙念前人畱心譜系受天之慶遠及苗裔

示孫諧

劉因龍山古壯哉鬱鬱盤煙嵐一讀元子詩冷然玉泉甘江山勝景要佳客而我不到懷應慚雷家髯翁虎耽耽劉氏遺愛存河南百年喬木動秋色籃輿誰與供奇探昆山出美玉楚國多楩楠孫郎復貴種良璞須深函勾萌甲拆愼培養陵云幹霄看巖巖野夫老矣一何拙平生只有歸休堪傳經訪道可無愧爲我早辦龍山庵

番陽蕭性淵攜其祖將領所愛唐琴號霜鐘者

還自和林求詩六月三日五門宣赦後作

揭傒斯嵩山昔有蕭將軍讀書學劍天下聞南隨龍馬渡江去尙有孤琴傳子孫孤琴云是唐人斫昔日軍中自行樂至今猶存殺伐聲一鼓哀風振寥廓將軍之孫才且良文能作賦武蹶張秦皇城下飲白馬祁連山中射白狼時平好文不好武抱琴卻嘆儒衣�昭王臺上看靑春彭郎磯頭夢歸路日長史館幽且閒正冠拂琴爲我彈京城六月日如火霜鐘半夜鳴空山南風自有虞廷操可惜同心不同調捐琴決眼望靑天今日天門有新詔

祖徳詩八首

明宣宗皇帝恭惟我仁祖躬備大聖徳天性稟純粹溫恭而允塞篤志在仁義兼亦貴稼穡寶玉之所藏山川被光澤維時屬遘屯畎畝之自適進退與道俱玉徳懷貞白皇天鑑昭晰寶命所繇錫篤生太祖聖配天立人極海內如鼎沸土壤分割析蒼生靡怙恃俯伏斃毒螫仗劍起濠梁奉天拯焚溺再駕定東南一舉下西北曠哉六合內腥穢悉蕩滌三光復宣朗五典重修飭遠齊堯舜功近過湯武績遂令普天下休養樂生息太宗削姦回維統奠宗祏聖文旣炳煥神武尢赫奕賢才盡登用秉徳各修職庶邦承覆載貢獻來九譯昭考撫盈成至仁弘隱惻民安視如傷恭己臨萬國繼志與述事夙夜懷兢惕皇風益淸穆皇道彌正直正本所自隆仁祖實啟迪祥源深且廣天派肆洋溢聖神肇傳序茂衍萬世歷造商本元王興周美后稷玆予嗣鴻業時幾謹申飭四聖赫在天悠久貽法式保佑賴深眷負荷愧餘力稽首陳詠歌庶用示無斁

連日風雨驟生薄寒分甘哺孫賦詩自娛園蔬

時醪亦足養老

宋登春江城風雨夕茅屋短長吟歷歷秋花發翛翛落葉深老憑孫暖眼客用酒寬心欲買羅含宅曾無作賦金

命孫田

陳獻章新聞斥鹵走通川剩種烏穧益稅錢士不居官終愛國孫當從祖是名田幸生天下承平日屢見人間大有年從此不須憂俯仰茅齋向暖抱孫眠

喜孫讀書

前人閒看溪水繞橙根自握刀鉏斸小園日午課詩孫漸長上堂誇與阿婆言

述先徳詩四十韻

湛若水維祖奉訓初治中肇徳慶倦遊憩增城定卜甘泉境再傳縣簿君民事亦簿領元帥出亂季保障六鄕靖池魚貸斷死先期自歸命他鄕紿乞囚完保十腰頸舟師厄蘇寇率義援乃競甘泉名義鄕獲免降軍令孤嬰暫微弱繼世履蕃盛我祖樵林公鶺鴒五呼應人皆好誇靡我獨樂居靜冥棲上游莊林塘互交映我師嘗臥遊題詩寄髙興上蘇上游樵下釣鐵江泳春至理農桑蠶熟谷亦穎夫人自蠶繅谷易絲絹並以玆廣土業土直寧優剩孝友動裏閭行義太丘等自玆重鄕評世業保終竟顯考曰怡庵髙才乃雄逞直志靡款曲正色姦回屏彊弱以弱彊髙義畏鄕井損己憂人憂人眾天久定好事屢濟貧樂友浹遊騁長洗葷血腸日啜十瓶茗謚妣曰賢母四十孀居整貞智與慈儉純誠自天性髙人陽明子碑表闡幽行恨公不立朝大節唾姦佞水也實不肖承徳數世永每感尹母言且免咸父訂妄秉聖途志歲暮徒耿耿特立與羣疑獨行恥孤影年頹志不酬揮戈倡予猛遠道行跛�淵泉汲短綆二品蒙素餐深夜愧私省恭逢聖主恩褒封一朝並三世連八座祖考及子姓維昔世田家邁迹自今炳誓當報主恩出心以爲證

七月三十日祖母初度八十九

楊基白髮靑瞳壽者身每逢佳節話咸淳百年未盡四千日來歲還周九十春遷客無家空望拜孤臣有表竟誰陳今朝風雨茅茨底應對兒孫說遠人

祖孫部紀事一書經伊訓惟元祀十有二月乙丑伊尹祠於先王奉嗣王祇見厥祖侯甸羣後咸在百官總己以聽伊尹乃明言烈祖之成徳以訓於王左傳宋襄夫人襄王之姊也昭公不禮焉夫人因戴氏之族以殺襄公之孫孔叔公孫鍾離及大司馬公子昂皆昭公之黨也司馬握節以死故書以官司城蕩意諸來奔效節於府人而出公以其官逆之皆復之亦書以官皆貴之也注襄夫人昭公適祖母史記秦本紀周宣王卽位以秦仲爲大夫誅西戎西戎殺秦仲秦仲有子五人其長者曰莊公莊公生子三人其長男世父世父曰戎殺我大父仲我非殺戎王則不敢入邑遂將擊戎讓其弟襄公襄公二年戎圍犬丘世父世父擊之爲戎人所虜禮記檀弓公儀仲子之喪檀弓免焉仲子捨其孫而立其子檀弓曰何居我未之前聞也趨而就子服伯子於門右曰仲子捨其孫而立其子何也伯子曰仲子亦猶行古之道也昔者文王捨伯邑考而立武王微子捨其孫腯而立衍也夫仲子亦猶行古之道也子遊問諸孔子孔子曰否立孫邾婁考公之喪徐君使容居來弔含曰寡君使容居坐含進侯玉其使容居以含有司曰諸侯之來辱敝邑者易則易於則於易於雜者未之有也容居對曰容居聞之事君不敢忘其君亦不敢遺其祖昔我先君駒王西討濟於河無所不用斯言也容居魯人也不敢忘其祖祭統啟右獻公獻公乃命成叔纂乃祖服注

獻公成公之曾孫名術啟開右助也魯襄公十四年衛孫文子寧衛子逐衛侯衛侯奔齊言莊叔余功流於後世能右助獻公使之亦得反國也成叔莊叔之孫烝鉏也其時成叔事獻公故公命其纂繼爾祖舊所行之事也國語公父文伯之母季康子之從祖叔母也康子往焉門而與之言皆不逾閾祭悼子康子與焉酢不受徹俎不宴宗不具不繹繹不盡飫則退仲尼聞之以爲別於男女之禮矣公父文伯之母如季氏康子在其朝與之言弗應從之及寢門弗應而入康子入見曰肥也不得聞命無乃罪乎曰夫外朝子將業君之官職焉內朝子將庀季氏之政焉皆非吾所敢言也楊食我生叔向之母聞之往及堂聞其號也乃還曰其聲豺狼之聲也終滅羊舌氏之宗者必是子也列子湯問篇太行王屋二山方七百里髙萬仞本在冀州之南河陽之北北山愚公者年且九十面山而居懲山北之塞出入之迂也聚室而謀曰吾與汝畢力平險指通豫南達於漢陰可乎雜然相許其妻獻疑曰以君之力曾不能損魁父之丘如太行王屋何且焉置土石雜曰投諸渤海之尾隱土之北遂率子孫荷擔者三夫叩石墾壤箕畚運於渤海之尾鄰人京城氏之孀妻有遺男始齔跳往助之寒暑易節始一反焉河曲智叟笑而止之曰甚矣汝之不慧以殘年餘力曾不能毀山之一毛其如土石何北山愚公長息曰汝心之固固不可徹曾不若孀妻弱子𨿽我之死有子存焉子又生孫孫又生子子又生子子又生孫子子孫孫無窮匱也而山不加增何苦而不平河曲智叟亡以應操蛇之神聞之懼其不已也告之於帝帝感其誠命誇娥氏二子負二山一厝朔東一厝雍南自此冀之南漢之陰無隴斷焉越之東有輒木之國其大父死負其大母而棄之曰鬼妻不可與同居處孔叢子記問篇夫子閒居喟然而嘆子思再拜請曰意子孫不修將祖乎羨堯舜之道恨不及乎夫子曰爾孺子安知吾志子思對曰伋於進瞻亟聞夫子之教其父析薪其子勿克負荷是謂不肖伋每思之所以大恐而不解也夫子忻然笑曰然乎吾無憂矣世不廢業其克昌乎趙王問子順曰寡人聞孔氏之世自正考父以來儒林相繼仲尼重之以大聖自玆以降世業不替天下諸侯咸資禮焉先生承其緒作二國師從古及今載徳流聲未有若先生之嗣率由前訓將與天地相敝矣答曰吾先祖父並稟聖人之性如君王之言也至如臣者學行不敏寄食於趙祿仕於魏幸遇二國之君寬以容之若乃師也未敢承命假令賴君之願後世克祚不忝前人不泯祖業豈徒一家之賜哉亦天下之慶也王曰必然必然史記陳丞相世家平長可娶妻戶牖富人有張負張負女孫五嫁而夫輒死人莫敢娶張負見平歸謂其子仲曰吾欲以女孫予陳平張仲曰平貧不事事一縣中盡笑其所爲獨柰何予女乎負卒予女誡其孫曰毋以貧故事人不謹事兄伯如事父事嫂如母萬石君奮傳奮歸老於家子孫爲小吏來歸謁萬石君必朝服見之不名子孫有過失不譙讓爲便坐對案不食然後諸子相責因長老肉袒固謝罪攺之乃許子孫勝冠者在側𨿽燕居必冠申申如也上時賜食於家必稽首俯伏而食之如在上前其執喪哀戚甚悼子孫遵教亦如之孝武本紀少君者故深澤侯匿其年及所生長常自謂七十能使物郤老少君從武安侯飲坐中有年九十餘老人少君乃與其大父遊射處老人爲兒時從其大父行識其處一坐盡驚以少君爲神數百歲人也馮唐傳唐大父趙人父徙代漢興徙安陵唐以孝著爲中郎署長事文帝文帝輦過問唐曰父老何自爲郎家安在唐具以實對文帝曰吾居代時吾尙食監髙袪數爲我言趙將李齊之賢戰於巨鹿下今吾每飯意未�不在巨鹿也父知之乎唐對曰尙不如廉頗李牧之爲將也上曰何以唐曰臣大父在趙時爲官卒將善李牧臣父故爲代相善趙將李齊知其爲人也趙王彭祖傳彭祖多內寵姬及子孫相二千石欲奉漢法以治則害於王家是以每相二千石至彭祖衣皂布衣自行迎除二千石捨漢書賈誼傳賈生之死年三十三孝武初立舉賈生之孫二人至郡守賈嘉最好學世其家路溫舒傳溫舒從祖父受歷數天文以爲漢厄三七之間上封事以豫戒成帝子及孫皆至牧守大官賈山傳山潁川人也祖父袪故魏王時博士弟子也山受學袪所言涉獵書記不能爲醇儒河間獻王徳傳獻王徳以孝景前二年立修學好古實事求是從民得善書必爲好寫與之畱其眞加金帛賜以招之繇是四方道術之人不遠千里或有先祖舊書多奉以奏獻王者故得書多與漢朝等於定國傳定國字曼倩東海人其父於公爲縣獄吏郡決曹所決皆不恨郡中爲之生立祠定國少學法於父甘露中代黃霸爲丞相薨子永嗣始於公閭門壞父老方共治之於公謂曰少髙大門閭令容駟馬髙蓋車我治獄多陰徳未嘗有所冤子孫必有興者至定國爲丞相永爲禦史大夫封侯傳世云金日磾傳日磾兩子賞建俱侍中元帝時爲光祿勛薨亡子國除元始中繼絕世封建孫當爲秺侯奉日磾後初日磾所將俱降弟倫字少卿爲黃門郎早卒日磾兩子貴及孫則衰矣而倫後嗣遂盛子安上始貴顯封侯四子常敞岑明岑明皆爲諸曹中郎將常光祿大夫敞至衛尉敞子涉涉從父弟欽封都成侯時王莽新誅平帝外家衛氏召明禮少府宗伯鳳入說爲人後之誼白令公卿將軍侍中朝臣並聽欲以內厲平帝而外塞百姓之議欽與族昆弟秺侯當俱封初當曾祖父日磾傳子節侯賞而欽祖父安上傳子夷侯常皆亡子國絕故莽封欽當奉其後當母南卽莽母功顯君同產弟也當上南大行爲大夫人欽因緣謂當詔書陳日磾功亡有賞語當名爲以孫繼祖也自當爲父祖父立廟賞故國君使大夫主其祭王吉傳吉子駿爲禦史大夫駿子崇爲大司空封扶平侯自吉至崇世名淸廉然材器名稱稍不能及父而祿位彌隆傅介子傳介子爲義陽侯食邑七百戶士刺王者皆補侍郎介子薨子敞有罪不得嗣國除元始中繼功臣世復介子曾孫長爲義陽侯疏廣傳廣旣歸鄕裏居歲餘廣子孫竊謂其昆弟老人廣所愛信者曰子孫幾及君時頗立產業基址今日飲食費且盡宜從丈人所勸說君買田宅老人卽以間暇時爲廣言此計廣曰吾豈老悖不念子孫哉顧自有舊田廬令子孫勤力其中足以供衣食與凡人齊今復增益之以爲贏餘但教子孫怠惰耳賢而多財則損其志愚而多財則益其過且夫富者眾之怨也吾旣亡以教化子孫不欲益其過而生怨丙吉傳吉字少卿爲廷尉右監武帝末巫蠱事起詔治巫蠱郡邸獄時宣帝生數月以皇曾孫坐衛太子事系吉見而憐之又心知太子無事實重哀曾孫無辜吉擇謹厚女徒令保養曾孫置閒燥處吉治巫蠱事連歲不決後元二年武帝疾往來長楊五柞宮望气者言長安獄中有天子气於是上遣使者分條中都官詔獄系者亡輕重一切皆殺之內謁者令郭穰夜到郡邸獄吉閉門拒使者不納曰皇曾孫在他人亡辜死者猶不可況親曾孫乎相守至天明不得入穰還以聞因劾奏吉武帝亦寤曰天使之也因赦天下郡邸獄系者曾孫病幾不全者數焉吉數�保養乳母加致醫藥視遇甚有恩惠以私財物給其衣食後昭帝崩昌邑王賀廢諸大臣議所立未定吉奏遺詔所養武帝曾孫名病己在掖庭外家者吉前使居郡邸時見其幼少至今十八九矣通經術有美材行安而節和願將軍詳大議參以蓍龜豈宜褒顯先使入侍令天下昭然知之然後決定大策天下幸甚光覽其議遂尊立皇曾孫成帝紀孝成皇帝元帝太子也生甲觀畫堂爲世嫡皇孫宣帝愛之字曰太孫常置左右後漢書和熹鄧皇后傳後諱綏太傅禹之孫也後年五歲太傅夫人愛之自爲剪髮夫人年髙目冥誤傷後額忍痛不言左右見者怪而問之後曰非不痛也太夫人哀憐爲斷髮難傷老人意故忍之耳竇融傳融位特進二十三年代陰興行衛尉事特進如故又兼領將作大匠弟友爲城門校尉兄弟並典禁兵融復乞骸骨輒賜錢帛太官致珍奇及友卒帝湣融年衰遣中常侍中謁者卽其臥內彊進酒食融長子穆尙內黃公主代友爲城門校尉穆子勛尙東海恭王疆女泚陽公主友子固亦尙光武女涅陽公主顯宗卽位以融從兄子林爲護羌校尉竇氏一公兩侯三公主四二千石皆相與並時自祖及孫官府邸第相望京邑奴婢以千數於親戚功臣中莫與爲比永平二年林以罪誅事在西羌傳帝由是數下詔切責融戒以竇嬰田蚡禍敗之事融惶恐乞骸骨詔令歸第養病歲餘聽上衛尉印綬賜養牛上樽酒陳禪傳禪遷司隸校尉禪曾孫寶亦剛壯有禪風爲州別駕從事顯名州裏楊震傳震卒葬於華陰潼亭遠近畢至先葬十餘日有大鳥髙丈餘集震喪前俯仰悲鳴淚下沾地葬畢乃飛去卽以狀上震五子長子牧富波相牧孫奇靈帝時爲侍中帝常從容問奇曰朕何如桓帝對曰陛下之於桓帝亦猶虞舜比徳唐堯帝不悅曰卿彊項眞楊震子孫死後必復致大鳥矣馬皇后紀帝請加恩三舅太后報曰若陰陽調和邊境淸靜然後行子之志吾但當含飴弄孫不能復關政矣馮勤傳勤字偉伯魏郡系陽人也曾祖父揚宣帝時爲弘農太守有八子皆爲二千石趙魏間榮之號曰萬石君焉兄弟形皆偉壯惟勤祖父偃長不滿七尺常自恥短陋恐子孫之似也乃爲子伉娶長妻伉生勤長八尺三寸袁閎傳注風俗通曰閎父賀字元服祖父京爲侍中安帝始加元服百僚會賀臨莊垂出而孫適生喜其嘉會因名字焉張酺傳酺字孟侯汝南細陽人趙王張敖之後也敖子壽封細陽之池陽鄕後廢因家焉酺少從祖父充受尙書能傳其業郡吏王靑者祖父翁與前太守翟義起兵攻王莽及義敗餘眾悉降翁獨守節力戰莽遂燔燒之父隆建武初爲都尉功曹靑爲小史與父俱從都尉行縣道遇賊隆以身衛全都尉遂死於難靑亦被矢貫咽音聲流喝前郡守以靑身有金夷竟不能舉酺見之嘆息曰豈有一門忠義而爵賞不及乎遂擢用極右曹乃上疏薦靑三世死節宜蒙顯異奏下三公由此爲司空所辟虞詡傳詡字升卿陳國武平人也祖父經爲郡獄吏案法平允務存寬恕每冬月上其狀恆流涕隨之�稱曰東海於公髙爲裏門而其子定國卒至丞相吾決獄六十年𨿽不及於公其庶幾乎子孫何必不爲九卿邪故字詡曰升卿詡年十二能通尙書早孤孝養祖母縣舉順孫國相奇之欲以爲吏詡辭曰祖母九十非詡不養相乃止後祖母終服闋辟太尉李修府拜郎中廉範傳範字叔度京兆杜陵人趙將廉頗之後也漢興以廉氏豪宗自苦陘徙焉世爲邊郡守或葬隴西襄武故因仕焉曾祖父褒成哀間爲右將軍祖父丹王莽時爲大司馬庸部牧皆有名前世範辟公府會薛漢坐楚王事誅故人門生莫敢視範獨往收斂之吏以聞顯宗大怒召範入詰責曰薛漢與楚王同謀交亂天下範公府掾不與朝廷同心而反收斂罪人何也範叩頭曰臣無狀愚戇以爲漢等皆已伏誅不勝師資之情罪當萬坐帝怒稍解問範曰卿廉頗後邪與右將軍褒大司馬丹有親屬乎範對曰褒臣之曾祖丹臣之祖也帝曰怪卿志膽敢爾因貰之由是顯名徐防傳防字謁卿沛國銍人也祖父宣爲講學大夫以易教授王莽父憲亦傳宣業防少習父祖學桓榮傳榮子鬱鬱子普嗣傳爵至曾孫郁中子焉能世傳其家學孫鸞曾孫彬並知名伏湛傳湛字惠公瑯琊東武人也九世祖勝字子賤所謂濟南伏生者也湛髙祖父孺武帝時客授東武因家焉父理爲當世名儒以詩授成帝爲髙密太傅別自名學湛性孝友少傳父業教授數百人成帝時以父任爲博士弟子五遷至王莽時爲繡衣執法湛二子隆翕翕嗣爵卒子光嗣光卒子晨嗣晨謙敬博愛好學尢篤以女孫爲順帝貴人奉朝請位特進趙�傳�拜懷令大姓李子春先爲瑯琊相豪猾並兼爲人所患�下車聞其二孫殺人事未發覺卽窮詰其姦收考子春二孫自殺京師爲請者數十終不聽龐公傳龐公者南郡襄陽人也未嘗入城府荊州刺史劉表數延請不能屈乃就候之龐公釋耕於壠上而妻子耘於前表問曰先生苦居畎�而不肯官祿後世何以遺子孫乎龐公曰世人皆遺之以危今獨遺之以安𨿽所遺不同未爲無所遺也表嘆息而去周勰傳自勰曾祖父揚至勰孫珣六世一身皆知名黃瓊傳瓊孫琬字子琰少失父早而辯慧祖父瓊初爲魏郡太守建和元年正月日食京師不見而瓊以狀聞太后詔問所食多少瓊思其對而未知所況琬年七歲在傍曰何不言日食之餘如月之初瓊大驚卽以其言應詔而深奇愛之後瓊爲司徒琬以公孫拜童子郎辭病不就知名京師時司空盛允有疾瓊遣琬候問會江夏上蠻賊事副府允發書視畢微戲琬曰江夏大邦而蠻多士少琬奉手對曰蠻夷猾夏責在司空因拂衣辭去允甚奇之劉焉傳張魯字公旗初祖父陵順帝時客於蜀學道鶴鳴山中造作符書以惑百姓受其道者輒出米五斗故謂之米賊陵傳子衡衡傳於魯魯遂自號師君龐參傳參爲漢陽太守郡人任棠者有奇節隱居教授參到先候之棠不與言但以薤一大本水一盂置戶屏前自抱孫兒伏於戶下主簿白以爲倨參思其微意良久曰棠是欲曉太守也水者欲吾淸也拔大本薤者欲吾擊彊宗也抱兒當戶欲吾開門卹孤也於是嘆息而還孔昱傳昱字元世魯國魯人也七世祖霸成帝時歷九卿封褒成侯自霸至昱爵位相系其卿相牧守五十三人列侯七人昱少習家學大將軍梁冀辟不應太尉舉方正對策不合乃辭病去鮑宣妻桓氏傳桓字少君與宣共挽鹿車歸鄕裏拜姑禮畢提甕出汲修行婦道鄕邦稱之宣官至司隸校尉子永魯郡太守永子昱從容問少君曰太夫人寧復識挽鹿車時不對曰先君有言存不忘亡安不忘危吾焉敢忘乎鄭元別傳元有子爲孔融吏舉孝廉融之被圍往赴爲賊害有遺腹子以丁卯月生而元以丁卯歲生命之曰小同長遂名焉三國誌陳羣傳羣字長文潁川許昌人也祖父實父紀叔父諶皆有盛名羣爲兒時實常奇異之謂宗人父老曰此兒必興吾宗賈逵傳逵字梁道河東襄陵人也自爲兒童戲弄常設部伍祖父習異之曰汝大必爲將率口授兵法數萬言顧雍傳注權嫁從女女顧氏甥故請雍父子及孫譚譚時爲選曹尙書見任貴重是日權極歡譚醉酒三起舞舞不知止雍內怒之明日召譚訶責之曰君王以含垢爲徳臣下以恭謹爲節昔蕭何吳漢並有大功何每見髙帝似不能言漢奉光武亦信恪勤汝之於國寧有汗馬之勞可書之事邪但階門戶之資遂見寵任耳何有舞不復知止𨿽爲酒後亦繇恃恩忘敬謙虛不足損吾家者必爾也因背向壁臥譚立過一時乃見遣曹休傳注魏書曰休祖父嘗爲吳郡太守休於太守舍見壁上祖父畫像下榻拜涕泣同坐者皆嘉嘆焉世語黃初末吳人發長沙王吳芮冢以其磚於臨湘爲孫堅立廟芮容貌如生衣服不朽後豫發者見吳綱曰君何類長沙王吳芮但微短耳綱矍然曰是先祖也君何由見之見者言所由綱曰更葬不答曰卽更葬矣自芮之卒年至冢發四百餘年綱芮之十六世孫矣

祖孫部紀事二晉書荀崧傳崧字景猷父頵崧志操淸純雅好文學齠�時族曾祖顗見而奇之以爲必興頵門範喬傳喬字伯孫年二歲時祖馨臨終撫喬首曰恨不見汝成人因以所用硯與之至五歲祖母以告喬喬便執硯涕泣王羲之傳羲之率諸子抱弱孫有一味之甘割而分之以娛目前劉殷傳殷字長盛新興人也髙祖陵漢光祿大夫殷七歲喪父哀毀過禮服喪三年未曾見齒曾祖母王氏盛冬思菫而不言食不飽者一旬矣殷怪而問之王言其故殷時年九歲乃於澤中慟哭曰殷罪釁深重幼丁艱罰王母在堂無旬月之養殷爲人子而所思無獲皇天后土願垂哀湣聲不絕者半日於是忽若有人云止止聲殷收淚視地便有菫生焉因得斛餘而歸食而不減至時菫生乃盡又嘗夜夢人謂之曰西籬下有粟寤而掘之得粟十五鍾銘曰七年粟百石以賜孝子劉殷自是食之七載方盡時人嘉其至性通感競以谷帛遺之殷受而不謝直云待後貴當相酬耳鄕黨親族莫不稱之郡命主簿州辟從事皆以供養無主辭不赴命司空齊王攸辟爲掾徵南將軍羊祜召參軍事皆以疾辭同郡張宣子識達之士也勸殷就徵殷曰當今二公有晉之棟楹也吾方希達如榱椽耳不憑之豈能立乎吾今王母在堂旣應他命無容不竭盡臣禮便不得就養子輿所以辭齊大夫良以色養爲主故耳宣子曰如子所言豈庸人所識哉而今而後吾子當爲吾師矣遂以女妻之誡其女曰劉殷至孝冥感兼才識超世此人終當遠達爲世名公汝其謹事之張氏性亦婉順事王母以孝聞奉殷如君父焉及王氏卒殷夫婦毀瘠幾至滅性時柩在殯而西鄰失火風勢甚盛殷夫婦叩殯號哭火遂越燒東家後有二白鳩巢其庭樹自是名譽彌顯太傅楊駿輔政備禮聘殷殷以母老固辭駿於是表之優詔遂其髙致聽終色養�所在供其衣食蠲其徭賦賜帛二百匹谷五百斛孔愉傳愉字敬康會稽山陰人也年十三而孤養祖母以孝聞何遵傳遵四子嵩綏機羨綏字伯蔚位至侍中尙書自以繼世名貴奢侈過度性旣輕物翰札簡傲城陽王尼見綏書疏謂人曰伯蔚居亂而矜豪乃爾豈其免乎劉輿潘淊譖之於東海王越越遂誅綏初曾侍武帝宴退而告遵等曰國家應天受禪創業垂統吾每宴見未嘗聞經國遠圖惟說平生常事非貽厥孫謀之兆也及身而已後嗣其殆乎此子孫之憂也汝等猶可獲沒指諸孫曰此等必遇亂亡也及綏死嵩哭之曰我祖其大聖乎湣懷太子傳湣懷太子遹字熙祖惠帝長子母曰謝才人幼而聰慧武帝愛之恆在左右嘗與諸皇子共戲殿上惠帝來朝執諸皇子手次至太子帝曰是汝兒也惠帝乃止宮中嘗夜失火武帝登樓望之太子時年五歲牽帝裾入暗中帝問其故太子曰暮夜倉卒宜備非常不宜令照見人君也由是奇之嘗從帝觀豕牢言於帝曰豕甚肥何不殺以享士而使久費五穀帝嘉其意卽使烹之因撫其背謂廷尉傅祗曰此兒當興我家嘗對羣臣稱太子似宣帝於是令譽流於天下陸機傳範陽盧志於眾中問機曰陸遜陸抗於君近遠機曰如君於盧毓盧珽志默然旣起雲謂機曰殊邦遐遠容不相悉何至於此機曰我父祖名播四海寧不知邪謝元傳元子瑍瑍子靈運瑍少不惠而靈運文藻艷逸元嘗稱曰我尙生瑍瑍那得不生靈運王湛傳湛子承自昶至承世有髙名論者以爲祖不及孫孫不及父四裔傳吐谷渾子吐延吐延子葉延葉延長而沈毅好問天地造化帝王年曆司馬薄洛鄰曰臣等不學實未審三皇何父之子五帝誰母所生延曰自羲皇以來符命元象昭言著見而卿等面墻何其鄙哉語曰夏虫不知冬冰良不虛也又曰禮云公孫之子得以王父字爲氏吾始祖自昌黎光宅於此今以吐谷渾爲氏尊祖之義也應詹傳詹字思遠汝南南頓人魏侍中璩之孫也詹幼孤爲祖母所養年十餘歲祖母又終居喪毀頓杖而後起遂以孝聞李密傳密字令伯犍爲武陽人也一名虔父早亡母何氏攺醮密時年數歲感戀彌至烝烝之性遂以成疾祖母劉氏躬自撫養密奉事以孝謹聞劉氏有疾則涕泣側息未嘗解衣飲膳湯藥必先�後進有暇則講學忘疲而師事譙周周門人方之遊夏少仕蜀爲郎數使吳有才辯吳人稱之蜀平泰始初詔徵爲太子洗馬密以祖母年髙無人奉養遂不應命乃上疏曰臣以險釁夙遭閔凶生孩六月慈父見背行年四歲舅奪母志祖母劉湣臣孤弱躬見撫養臣少多疾病九歲不行零丁辛苦至於成立旣無伯叔終鮮兄弟門衰祚薄晚有兒息外無期功彊近之親內無應門五尺之童煢煢孑立形影相弔而劉早嬰疾病常在�蓐臣侍湯藥未嘗廢離自奉聖朝沐浴淸化前太守臣逵察臣孝廉後刺史臣榮舉臣秀才臣以供養無主辭不赴命明詔特下拜臣郎中尋蒙國恩除臣洗馬猥以微賤當侍東宮非臣隕首所能上報臣具以表聞辭不就職詔書切峻責臣逋慢郡縣逼迫催臣上道州司臨門急於星火臣欲奉詔奔馳則劉病日篤苟徇私情則告訴不許臣之進退實爲狼狽伏惟聖朝以孝治天下凡在故老猶蒙矜卹況臣孤苦羸之極且臣少仕僞朝歷職郎署本圖宦達不矜名節今臣亡國賤俘至微至陋猥蒙拔擢寵命殊私豈敢盤桓有所希冀但以劉日薄西山气息奄奄人命危淺朝不慮夕臣無祖母無以至今日祖母無臣無以終餘年母孫二人更相爲命是以私情區區不敢棄遠臣密今年四十有四祖母劉今年九十有六是臣盡節於陛下之日長而報養劉之日短也烏鳥私情願乞終養臣之辛苦非但蜀之人士及二州牧伯之所明知皇天后土實所鑑見伏願陛下矜湣愚誠聽臣微志庶劉僥幸保卒餘年臣生當隕身死當結艸帝覽之曰士之有名不虛然哉乃停召後劉終服闋復以洗馬徵至洛張憑傳憑字長宗祖鎭蒼梧太守憑年數歲鎭謂其父曰我不如汝有佳兒憑曰阿翁豈宜以子戲父邪庾峻傳峻字山甫潁川鄢陵人也祖乘才學洽聞漢司徒辟有道徵皆不就伯父嶷中正簡素仕魏爲太僕父道廉退貞固養志不仕牛馬有踶嚙者恐傷人不貨於市及諸子貴賜拜大中大夫峻少好學有才思嘗遊京師聞魏散騎常侍蘇林老疾在家往候之林嘗就乘學見峻流涕良久曰尊祖髙才而性退讓慈和泛愛淸靜寡欲不營當世惟修徳行而已鄢陵舊五六萬戶聞今裁有數百君二父孩抱經亂獨至今日尊伯爲當世令器君兄弟復俊茂此尊祖積徳之所由也楊佺期傳佺期弘農華陰人漢太尉震之後也曾祖準太常自震至準七世有名徳範粲傳粲字承明陳畱外黃人漢萊蕪長丹之孫也粲髙亮貞正有丹風郭荷傳荷字承休洛陽人也六世祖整漢安順之世公府八辟公車五徵皆不就自整及荷世以經學致位慕容�載記�字宣英皝之第二子也初廆嘗言吾積福累仁子孫當有中原旣而生�廆曰此兒骨相不恆吾家得之矣苻生載記生字長生健第三子也幼而無賴祖洪甚惡之生無一目爲兒童時洪戲之問侍者曰吾聞瞎兒一淚信乎侍者曰然生怒引佩刀自刺出血曰此亦一淚也洪大驚鞭之生曰性耐刀槊不堪鞭捶洪曰汝爲爾不已吾將以汝爲奴生曰可不如石勒也洪懼跣而掩其口謂健曰此兒狂勃宜早除之不然長大必破人家健將殺之雄止之曰兒長成自當修攺何至便可如此健乃止及長力舉千鈞雄勇好殺手格猛獸走及奔馬擊刺騎射冠絕一時苻堅載記堅字永固一名文玉雄之子也祖洪奇而愛之名曰堅頭年七歲聰敏好施舉止不逾規矩每侍洪側輒量洪舉措取與不失機候洪每曰此兒姿貌瑰偉質性過人非常相也健之入關也夢天神遣使者朱衣赤冠命拜堅爲龍驤將軍健翌日爲壇於曲沃以授之健泣謂堅曰汝祖昔受此號今汝復爲神明所命可不勉之堅揮劍捶馬志气感厲士卒莫不憚服焉慕容寶載記寶字道佑垂之第四子也寶子盛少沈敏多謀略苻堅誅慕容氏盛潛奔於衝及衝稱尊號盛間行東歸旣至垂問以西事畫地成圖垂笑曰昔魏武撫明帝之首遂乃侯之祖之愛孫有自來矣於是封長樂公李引傳引字宣伯遼東襄平人也祖敏漢河內太守去官還鄕裏遼東太守公孫度欲彊用之敏乘輕舟浮滄海莫知所終引父信追求積年浮海出塞竟無所見欲行喪制服則疑父尙存情若居喪而不聘娶後有鄰居故人與其父同年者亡因行喪制服燕國徐邈與之同州裏以不孝莫大於無後勸使娶妻旣生引遂絕房室恆如居喪禮不堪其憂數年而卒引幼孤母又攺行有識之後降食哀戚亦以喪禮自居又以祖不知存亡設木主以事之由是以孝聞衛玠傳玠字叔寶年五歲風神秀異祖父瓘曰此兒有異於眾顧吾年老不見其長成耳南康記晉翟莊字祖休湯之子以孝友著名守父操州致禮命並不就莊子矯亦髙節家居無事好種竹辟命屢至嘆曰吾焉能易吾種竹之心以從事於籠鳥盆魚之間哉竟不就矯子法賜節槪尢佳武帝以散騎郎召客勉之就聘乃正色曰吾家不仕四世矣使白璧點污可乎亦不從之祖父子孫皆有行後世稱潯陽四隱孝子傳原榖有祖年老父母厭憎欲棄之榖年十五諫不聽作輿舁祖棄之於野榖隨收輿歸父曰汝何收此凶具榖曰他日父母老不能更作此具是以收之父感動乃載歸奉養宋書袁粲傳粲太尉淑兄子也父濯揚州秀才蚤卒祖母哀其孤幼名之曰湣孫王鎭惡傳鎭惡祖猛苻堅僭號猛爲將相鎭惡以五月五日生家人俗忌欲令出繼�宗猛奇之曰此非常兒昔孟嘗君惡日生而相齊是兒亦將興吾門矣故名鎭惡苻氏敗寄食澠池李方家方善遇之曰君丞相孫人才如此何患不富貴廣固之役或薦鎭惡於髙祖時鎭惡爲天門臨灃令卽遣召之旣至與語甚異焉因畱宿明旦謂諸佐曰鎭惡王猛之孫所謂將門有將也徐湛之傳湛之及長頗涉大義善自特持事祖母及母並以孝謹聞朱修之傳修之字恭祖義興平氏人也曾祖燾晉平西將軍祖序豫州刺史父諶益州刺史修之自州主簿遷司徒從事中郎文帝謂曰卿曾祖昔爲王導丞相中郎卿今又爲王弘中郎可謂不忝爾祖矣陶潛傳潛弱年薄官不潔去就之迹自以曾祖晉世宰輔恥復屈身後代謝景仁傳景仁祖據太傅安第二弟景仁幼時與安相及爲安所知髙祖嘗謂景仁是太傅安孫及平京邑入鎭石頭景仁與百僚同見髙祖髙祖目之曰此名公孫也傅隆傳隆轉司徒右長史時會稽剡縣民黃初妻趙打息載妻王死亡遇赦王有父母及息男稱息女葉依法徙趙二千里外隆議之曰原夫禮律之興蓋本之自然求之情理非從天墮非從地出也父子至親分形同气稱之於載卽載之於趙𨿽云三世爲體猶一未有能分之者也稱𨿽創巨痛深固無讎祖之義若稱可以殺趙趙當何以處載將父子孫祖互相殘戮懼非先王明罰咎繇立法之本旨也向使日磾之孫砥鋒挺鍔不與二祖同戴天日則石碏秺侯何得流名百代以爲美談者哉舊令云殺人父母徙之二千里外不施父子孫祖明矣趙當避王期功千里外耳令亦云凡流徙者同籍親近欲相隨者聽之此又大通情體因親以教愛者也趙旣流移載爲人子何得不從載從而稱不行豈明教所許如此稱趙竟不可分趙𨿽內愧終身稱當沈痛沒齒孫祖之義自不得永絕事理固然也從之王淮之傳淮之字元會瑯邪臨沂人髙祖彬尙書僕射曾祖彪之尙書令祖臨之父納之禦史中丞彪之博聞多識練悉朝儀自是家世相傳並諳江左舊事緘之靑箱世人謂之王氏靑箱學淮之除禦史中丞爲僚友所憚淮之父納之祖臨之曾祖彪之至淮之四世居此職淮之嘗作五言範泰嘲之曰卿惟解彈事耳淮之正色答猶差卿世載雄狐南齊書郁林王本紀郁林王昭業字元尙文惠太子長子也小名法身世祖卽位封南郡王昭業少美容止好隸書世祖�皇孫手書不得妄出以貴重之進對音吐甚有令譽王侯五日一問訊世祖嘗獨呼昭業至幄座別加撫問呼爲法身鐘愛甚重文惠皇太子薨昭業每臨哭輒號咷不自勝俄爾還內歡笑極樂在世祖喪哭泣竟入後宮嘗列胡妓二部夾合迎奏王思遠傳思遠瑯邪臨沂人尙書令晏從弟也父羅云平西長史思遠八歲父卒祖弘之及外祖新安太守羊敬元並棲退髙尙故思遠少無仕心謝超宗傳超宗陳郡陽夏人也祖靈運宋臨川內史父鳳元嘉中坐靈運事同徙嶺南早卒超宗元嘉末得還與慧休道人來往好學有文辭盛得名譽解褐奉朝請新安王子鸞孝武帝寵子超宗以選補王國常侍王母殷淑儀卒超宗作誄奏之帝大嗟賞曰超宗殊有鳳毛恐靈運復出江傳庶祖母王氏老疾視膳嘗藥七十餘日不解衣及累居內官每以侍養陳請朝廷優其朝直太祖卽位以祖母久疾連年臺閣之職永廢溫凊啟乞自解王秀之傳秀之字伯奮祖裕宋左光祿大夫儀同三司秀之幼時裕愛其風采王融傳融祖僧達中書令曾髙並臺輔僧達答宋孝武云亡父亡祖司徒司空賈淵傳淵字希鏡平陽襄陵人也祖弼之晉員外郎父匪之驃騎參軍世傳譜學先是譜學未有名家淵祖弼之廣集百氏譜記專心治業晉太元中朝廷給弼之令史書吏撰定繕寫藏祕閣乃遷左民曹淵父及淵三世傳學凡十八州士族譜合百帙七百餘卷該究精悉當世莫比劉瓛傳瓛字子珪沛國相人晉丹陽尹惔六世孫也宋大明四年舉秀才丹陽尹袁粲於後堂夜集瓛在座粲指庭中柳樹謂瓛曰人謂此是劉尹時樹每想髙風今復見卿淸徳可謂不衰矣瓛有至性祖母病疽經年手持膏藥漬指爲爛虞願傳願字士恭會稽余姚人也祖賚給事中監利侯父望之早卒賚中庭橘樹冬熟子孫競來取之願年數歲獨不取賚及家人皆異之宗測傳測字敬微南陽人宋徵士炳孫也少靜退不樂人間詔徵不就欲遊名山乃寫祖炳所畫尙子平圖於壁上測長子官在京師知父此旨便求祿還爲南郡丞付以家事賫老子莊子二書自隨子孫拜辭悲泣測長嘯不視遂往廬山止祖炳舊宅南史解叔謙傳宗元卿字希蔣南陽人有至行早孤爲祖母所養祖母病元卿在遠輒心痛大病卽大痛小病則小痛以此爲常鄕裏宗事之號曰宗曾子梁書王茂傳茂字休遠年數歲爲大父深所異常謂親識曰此吾家之千里駒成門戶者必此兒也謝覽傳覽字景滌胐弟之子也覽遷吏部尙書覽自祖至孫三世居選部當世以爲榮王泰傳泰字仲通誌長兄慈之子也慈齊時歷侍中吳郡知名在志右泰幼敏悟年數歲時祖母集諸孫侄散棗栗於�上羣兒皆競之泰獨不取問其故對曰不取自當得賜由是中表異之裴子野傳子野生而偏孤爲祖母所養年九歲祖母亡泣血哀慟家人異之王筠傳筠字元禮瑯邪臨沂人祖僧虔齊司空簡穆公父楫大中大夫筠爲太子詹事筠性弘厚不以藝能髙人而少擅才名與劉孝綽見重當世其與諸兒書論家世集云史傳稱安平崔氏及汝南應氏並累世有文才所以範蔚宗世擅雕龍然不過父子兩三世耳非有七葉之中名徳重光爵位相繼人人有集如吾門世者也沈少傅約語人云吾少好百家之言身爲四代之史自開辟以來未有爵位蟬聯文才相繼如王氏之盛者也汝等仰觀堂構思各努力諸夷傳波斯國其先有波斯匿王者子孫以王父字爲氏因爲國號長沙嗣王業傳業字靜曠髙祖長兄懿之子也業子孝儼字希莊聰慧有文才射策甲科除祕書郎太子舍人從幸華林園於座獻相風烏華光殿景陽山等頌其文甚美髙祖深賞異之太宗十一王傳南郡王大連字仁靖少俊爽能屬文舉止風流雅有巧思大同十年髙祖幸朱方大連與兄大臨並從髙祖問曰汝等習騎不對曰臣等未奉詔不敢輒習�各給馬試之大連兄弟據鞍往還各得馳驟之節髙祖大悅卽賜所乘馬及爲啟謝詞又甚美髙祖佗日謂太宗曰昨見大臨大連風韻可愛足以慰吾老年瀏陽公大雅字仁風大同九年封瀏陽縣公邑一千五百戶少聰警美姿儀特爲髙祖所愛西陽王大鈞字仁輔性厚重不妄戲弄年七歲髙祖嘗問讀何書對曰學詩因命諷誦音韻淸雅髙祖因賜王羲之書一卷建平王大球字仁珽大寶元年封建平郡王邑二千戶性明惠夙成初侯景圍京城髙祖素歸心釋教每發誓願恆云若有眾生應受諸苦悉衍身代當時大球年甫七歲聞而驚謂母曰官家尙爾兒安敢辭乃六時禮佛亦云凡有眾生應獲苦報悉大球代受其早慧如此陳書沈眾傳眾字仲師祖約梁特進眾好學頗有文才梁武帝制千字詩眾爲之注解召見於文徳殿帝令眾爲竹賦賦成奏之帝手�答曰卿文體翩翩可謂無忝爾祖謝貞傳貞字元正幼聰敏有至性祖母阮氏先苦風眩每發便一二日不能飲食貞時年七歲祖母不食貞亦不食往往如是親族莫不奇之賀徳基傳徳基字成業世傳禮學祖文發父淹仕梁俱爲祠部郎並有名當世徳基於禮記稱爲精明居以傳授累遷尙書祠部郎徳基𨿽不至大官而三世儒學俱爲祠部時論美其不墜焉陸瓊傳瓊年八歲風神警亮進退詳審從祖襄嘆曰此兒必荷門基所謂一不爲少魏書景穆十二王傳任城王云年五歲恭宗崩號哭不絕聲世祖聞之而呼抱之泣曰汝何知而有成人之意也南安王禎太和二年五月至鄴入治日暴風大雨凍死者十數人是月疽發背薨子英英子熙延昌二年襲封尋授相州刺史熙以七月入治其日大風寒雨凍死者二十餘人驢馬數十匹熙聞其祖父前事心惡之及元乂隔絕二宮乃起義剪除元乂敗爲乂斬於鄴街王憲傳憲字顯則北海劇人也祖猛苻堅丞相父休河東太守憲幼孤隨伯父永在鄴苻丕稱尊號復以永爲丞相永爲慕容永所殺憲奔淸河匿於民家皇始中輿駕次趙郡之髙邑憲乃歸誠太祖見之曰此王猛孫也厚禮待之以爲本州正領選曹事兼掌門下郭祚傳祚字季佑魏車騎郭淮弟亮後也從髙祖南徵及還正黃門車駕幸長安行經渭橋過郭淮廟問祚曰是卿祖宗所承邪祚曰是臣七世伯祖髙祖曰先賢後哲頓在一門祚對曰昔臣先人以通儒英博惟事魏文微臣虛薄遵奉明聖自惟幸甚因�以太牢祭淮廟令祚自撰祭文以贊遷洛之規髙句麗傳髙句麗子孫相傳至裔孫宮生而開目能視國人惡之及長凶虐國以殘破宮曾孫位宮亦生而視人以其似曾祖宮故名爲位宮髙句麗呼相似爲位髙祖紀髙祖孝文皇帝諱宏顯祖獻文皇帝之長子皇興五年秋八月丙午卽皇帝位承明元年六月辛未太上皇帝崩尊皇太后爲太皇太后臨朝稱制太和十有四年九月癸丑太皇太后馮氏崩壬戌髙麗國遣使朝貢詔聽蕃鎭曾經內侍者前後奔赴冬十月戊辰詔曰自丁荼苦奄逾晦朔仰遵遺旨祖奠有期朕將親侍龍輿奉訣陵隧諸常從之具悉可停之其武衛之官防侍如法癸酉葬文明太皇太后於永固陵甲戌車駕謁永固陵羣臣固請公除帝不許己卯車駕謁永固陵庚辰帝居廬引見羣僚於太和殿太尉東陽王丕等據權制固請帝引古禮往復羣臣乃止語在禮志京兆王太興有罪免官削爵詔曰公卿屢依金冊遺旨中代權式請過葬卽吉朕思遵遠古終三年之制依禮旣虞卒哭此月二十一日授服以葛易麻旣衰服在上公卿不得獨釋於下故於朕之授服變從練禮已下復爲節降斟酌今古以制厥衷且取遺旨速除之一端粗申臣子罔極之巨痛癸未詔曰朕遠遵古式欲終三年之禮百辟羣官據金冊顧命將奪朕心從先朝之制朕仰惟金冊俯自推省取諸二衷不許眾議以衰服過�終四節之慕又奉聖訓聿修誥旨不敢暗嘿自居以曠機政庶不愆遺令之意差展哀慕之情普下州鎭長至三元絕告慶之禮甲申車駕謁永固陵辛卯詔曰羣官以萬幾事重請求聽政朕仰祈遺命亦思無怠但哀慕纏綿心神迷塞未堪自力以親政事近侍先掌機衡者皆謀猷所寄且可任之如有疑事當時與論決十有一月甲寅詔曰垂及至節感慕崩摧凡在臣列誰不哽切內外職人先朝班次及諸方雜客冬至之日盡聽入臨三品以上衰服者至夕復臨其餘惟旦臨而已其拜哭之節一依別儀十五年春正月丁卯帝始聽政於皇信東室夏四月癸亥帝始進蔬食乙丑謁永固陵冬十月庚寅車駕謁永固陵十有六年秋九月甲寅朔大序昭穆於明堂祀文明太皇太后於元室辛未帝以文明太皇太后再周忌日哭於陵左絕膳三日哭不輟聲十有七年秋八月丁亥帝辭永固陵帝幼有至性文明太后以帝聰聖或不利於馮氏將謀廢帝乃於寒月單衣閉室絕食三朝召咸陽王禧將立之元丕穆泰李衝固諫乃止帝初不有恨惟深徳丕等宦者先有譖帝於太后太后大怒杖帝數十帝默然而受不自申明太后崩後亦不以介意蕭道成傳道成死子賾立賾子長懋死立其孫南郡王昭業爲太孫賾至東宮昭業迎拜號慟絕而後蘇賾自下輿抱持之寵愛隆重初昭業在西州令女巫楊氏禱祝速求天位及在東宮賾有疾令楊氏日夕祈禱令賾早死賾謂其必能荷負大業謂曰五年以來一委宰相汝多厝意五年以後勿復委人臨死執昭業手曰阿奴若憶翁當好作如此者再而死大斂之始呼賾伎人備舉眾樂諸伎𨿽畏威從事莫不哽咽流涕及成服悉遣諸王還第子良固乞畱過賾葬不許立未十日便毀賾所起招婉殿以殿材乞閹人徐龍駒造宅於其處爲馬埒馳走賾將葬喪車未出端門昭業便稱疾還內裁入合便於內奏胡伎鞞鐸之聲震徹內外初蕭賾聚錢上庫至五億萬齋庫亦出三億萬金銀布帛絲綿不可稱計至此歲末所用過半皆賜與左右廝卒之徒及至廢黜府庫空盡世祖紀世祖太武皇帝諱燾太宗明元皇帝之長子也母曰杜貴嬪天賜五年生於東宮體貌瑰異太祖奇而悅之曰成吾業者必此子也髙宗紀髙宗文成皇帝諱浚恭宗景穆皇帝之長子也母曰閭氏眞君元年六月生於東宮帝少聰達世祖愛之常置左右號世嫡皇孫年五歲世祖北巡帝從在後逢虜帥桎一奴欲加其罰帝謂之曰奴今遭我汝宜釋之帥奉命解縛世祖聞之曰此兒𨿽小欲以天子自處意奇之旣長風格異常每有大政常參決可否王慧龍傳慧龍太原晉陽人司馬徳宗尙書僕射愉之孫幼聰慧愉以爲諸孫之龍故名焉初劉裕微時愉不爲禮及得志愉合家見誅慧龍年十四爲沙門僧彬所匿太常二年慧龍歸國慧龍自以遭難流離常懷憂悴乃作祭伍子胥文以寄意焉生一男一女遂絕房室布衣蔬食不參吉事舉動必以禮太子少傅遊雅言於朝曰慧龍古之遺孝也辛紹先傳祥弟少雍字季和少聰穎有孝行尢爲祖父紹先所愛紹先性嗜羊肝常呼少雍共食及紹先卒少雍終身不食肝盧元傳元字子眞範陽涿人也曾祖諶晉司空劉琨從事中郎元使劉義隆義隆見之與語良久嘆曰中郎卿曾祖也楊播傳播兄弟皆有孫惟椿有曾孫年十五六矣椿常欲爲之早娶望見元孫刁衝傳衝字文朗十三而孤孝慕過人其祖母司空髙允女聰明婦人也哀其早孤撫養尢篤衝免喪後便志學他方髙氏泣涕畱之衝終不止北齊書盧叔武傳叔武族孫臣客拜太子舍人遷司徒記室請歸侍祖母李李彊之令仕不得已而順命周書王羆傳羆孫述字長述少聰敏有識度年八歲太祖見而奇之曰王公有此孫足爲不朽卽以爲鎭遠將軍拜太子舍人以祖憂去職述幼喪父爲羆所鞠養及居喪深合禮度於時東西交爭金革方始羣官遭喪者卒哭之後皆起令視事述請終禮制辭理懇切太祖命中使就視知其哀毀乃特許之喪畢襲爵扶風郡公累遷上大將軍李昶傳昶頓丘臨黃人也祖彪名重魏朝爲禦史中尉昶幼年已解屬文有聲洛下太祖恆欲以書記委之於是以昶爲丞相府記室參軍著作郎修國史轉大行臺郎中中書侍郎頃之轉黃門侍郎封臨黃縣伯邑五百戶太祖常謂昶曰卿祖昔在中朝爲禦史中尉卿操尙貞固理應不墜家風但孤以中尉彈劾之官愛憎所在故未卽授卿耳然此職久曠無以易卿乃奏昶爲禦史中尉張元傳元字孝始河北芮城人也祖成假平陽郡守父延�仕州郡累爲功曹主簿並以純至爲鄕裏所推元性謙謹有孝行微涉經史然精修釋典年六歲其祖以夏中熱甚欲將元就井浴元固不肯從祖謂其貪戲乃以杖擊其頭曰汝何爲不肯洗浴元對曰衣以蓋形爲覆其褻元不能褻露其體於白日之下祖異而捨之及元年十六其祖喪明三年元恆憂泣晝夜讀佛經禮拜以祈福佑後讀藥師經見盲者得視之言遂請七僧然七燈七日七夜轉藥師經行道每言天人師乎元爲孫不孝使祖喪明今以燈光普施法界願祖目見明元求代暗如此經七日其夜夢見一老公以金錍治其祖目謂元曰勿憂悲也三日之後汝祖目必差元於夢中喜躍遂卽驚覺乃徧告家人居三日祖果目明其後祖臥疾再周元恆隨祖所食多少衣冠不解旦夕扶侍及祖歿號踴絕而復蘇復喪其父水漿不入口三日鄕裏咸嘆異之縣博士楊軌等二百餘人上其狀有詔表其門閭隋書陸爽傳爽子法言釋褐承奉郎初爽嘗奏髙祖云皇太子諸子未有嘉名請依春秋之義更立名字上從之及太子廢上追怒爽云我孫制名寧不自解陸爽乃爾多事其子孫並宜屏黜法言竟坐除名元徳太子昭傳昭煬帝長子也生而髙祖命養宮中三歲時於元武門弄石獅子髙祖與文獻後至其所髙祖適患腰痛舉手憑後昭因避去如此者再三髙祖嘆曰天生長者誰復教乎由是大奇之髙祖嘗謂曰當爲爾娶婦昭應聲而泣髙祖問其故對曰漢王未婚時恆在至尊所一朝娶婦便則出外懼將違離是以啼耳上嘆其有至性特鐘愛焉燕王惔傳惔字仁安敏慧美姿儀煬帝於諸孫中特所鐘愛常置左右性好讀書尢重儒素非造次所及有若成人良娣早終每至忌日未嘗不流涕嗚咽帝由是益以奇之宇文化及弒逆之際惔覺變欲入奏恐露其事因與梁公蕭巨千牛宇文晶等穿芳林門側水竇而入至元武門跪奏曰臣卒中惡命懸俄頃請得面辭死無所恨冀以見帝爲司宮者所遏竟不得聞俄而難作爲賊所害時年十六楊素傳素字處道少落拓有大志不拘小節世人多未之知惟從叔祖魏尙書僕射寬深異之每謂子孫曰處道當逸羣絕倫非常之器非汝曹所逮也唐書李靖傳靖孫彥芳太和中爲鳳翔司錄參軍家故藏髙祖太宗賜靖詔書數函上之文宗愛之不廢手敕摸詔本還賜彥芳漢陽公主傳主名暢莊憲皇后所生下嫁郭鏦辭歸第涕泣不自勝徳宗曰兒有不足邪對曰思相離無他恨也帝亦泣顧太子曰眞而子也魏徵傳徵五世孫爲宰相議事天子前他相或委抑規諷惟讜切無所回畏宣宗常曰名臣孫有祖風朕心憚之薛收傳收字伯褒隋內史侍郎道衡子也收子元超轉中書舍人弘文館學士省中有盤石道衡爲侍郎時常據以艸制元超每見輒泫然流涕李百藥傳百藥字重規幼多病祖母趙以百藥名之王晙傳晙滄州景城人少孤好學祖有方奇之曰是子當興吾宗柳澤傳澤從祖奭字子邵貞觀中進中書令皇后挾媚道覺罷爲吏部尙書後廢貶愛州刺史許敬宗等構奭通宮掖謀行鴆毒與褚遂良朋黨罪大逆遣使殺之沒其家�以上親並流嶺表奭房隸桂州爲奴婢神龍初乃復官爵子孫親屬緣坐者悉免開元初澤兄渙爲中書舍人上言臣從伯祖奭去顯慶三年與褚遂良等五門同被譴戮𨿽被原雪而子孫殆盡惟曾孫無忝客籍龔州陛下先天後詔書嘗任宰相家並錄其後況臣之伯祖無辜被誅今�窆未還後嗣僑處願許伯祖歸葬孤孫北遷於是詔無忝護奭柩歸鄕裏官給喪事張薦傳薦祖鷟字文成早惠絕倫爲兒時夢紫文大鳥五色成文止其庭大父曰吾聞五色赤文鳳也紫文鸑鷟也若壯殆以文章瑞朝廷乎遂命以名劉祥道傳祥道子齊賢三世至兩省侍郎典選從父應道吏部郎中從父弟令植禮部侍郎凡八人前後歷吏部郎中員外世以爲罕狄仁傑傳仁傑族孫兼謨字汝諧剛正有祖風文宗以爲禦史中丞帝曰禦史臺朝廷綱紀一臺正則朝廷治朝廷正則天下治畏忌顧望則職業廢矣卿梁公後當嗣家聲不可不愼兼謨頓首謝郝處俊傳帝多疾欲遜位武后處俊諫之事遂沮處俊孫象賢垂拱中爲太子通事舍人後素銜處俊故因事誅之臨刑極罵乃死後怒乃離磔其屍斫夷祖父棺冢自是訖後世將刑人必先以木丸窒口云韓思復傳思復字紹出祖倫貞觀中歷左衛率思復少孤年十歲母爲語父亡狀感咽幾絕故倫特愛之嘗曰此兒必大吾宗蘇瑰傳瑰子頲頲子詵詵子震以蔭補千牛十餘歲彊學有成人風頲曰吾家有子張嘉貞傳嘉貞子延賞延賞子弘靖第在東都思順裏盛麗甲當時五世無所增葺時號三相張家云蔣乂傳乂子伸以右補闕爲史館修撰蔣氏世禪儒惟伸及孫子兆能以文章取進士第三世踵修國史世稱良筆咸云蔣氏日曆天下多藏焉馬璘傳璘岐州扶風人少孤流蕩無業所年二十讀漢馬援傳至丈夫當死邊野以馬革裹屍而歸慨然曰使吾祖勛業墮於地乎李泌傳元宗開元十六年悉召能言佛道孔子者相答難禁中有員俶者九歲升座詞辯注射坐人皆屈帝異之曰半千孫固當然元結傳結曾祖仁基字惟固父延祖三歲而孤仁基�其母曰此兒且祀我因名而字之蕭瑀傳贊梁蕭氏興江左實有功在民終無大惡以寖微而亡故余祉及其後裔自瑀逮遘凡八葉宰相名徳相望與唐盛衰世家之盛古未有也王綝傳綝字方慶武后嘗就求羲之書方慶奏十世從祖羲之書四十餘番太宗求之先臣悉上送今所存惟一軸並上十一世祖導十世祖洽九世祖珣八世祖曇首七世祖僧綽六世祖仲寶五世祖騫髙祖規曾祖褒並九世從祖獻之等凡二十八人書共十篇後禦武成殿徧示羣臣詔中書舍人崔融序其代閥號寶章集復以賜方慶士人歆其寵懿徳太子重潤傳重潤本名重照避武后諱攺焉帝爲皇太子時生東宮髙宗喜甚乳月滿爲大赦天下攺元永淳是歲立爲皇太孫開府置官屬帝問吏部侍郎裴敬彜郎中王方慶對曰禮有嫡子無嫡孫漢魏太子在子但封王晉立湣懷子爲皇太孫齊立文惠子爲皇太孫皆居東宮今有太子又立太孫於古無有帝曰是我作故若何對曰禮君子抱孫不抱子孫可以爲王父屍者昭穆同也陛下肇建皇孫本支千億之慶帝悅詔議官屬敬彜等奏置師傅友文學祭酒左右長史東西掾主簿管記司錄六曹等官加王府一級然卒不補將封嵩王召太子赴東都以太孫畱守京師中宗失位太孫府廢貶庶人別囚之帝復位封邵王大足中張易之兄弟得幸武后或譖重潤與其女弟永泰郡主及主婿竊議後怒杖殺之年十九重潤秀容儀以孝愛稱誅不緣罪人皆流涕神龍初追贈皇太子王智興傳智興子晏平晏宰晏宰後去晏獨名宰宰子晏實幼機警智興自養之故名與諸父齒李白傳白晚好黃老度牛渚磯至姑孰悅謝家靑山欲終焉及卒葬東麓元和末宣歙觀察使範傳正祭其冢禁樵采訪後裔惟二孫女嫁爲民妻進止仍有風範因泣曰先祖志在靑山頃葬東麓非本意傳正爲攺葬立二碑焉肅宗皇后吳氏傳後生代宗爲嫡皇孫生之三日帝臨澡之孫體攣弱負姆嫌陋更取他宮兒以進帝視之不樂姆叩頭言非是帝曰非爾所知趣取兒來於是見嫡孫帝大喜向日視之曰福過其父帝還盡畱內樂宴具顧力士曰可與太子飲一日見三天子樂哉杜佑傳佑子式方式方子悰爲鳳翔荊南節度使加兼太傅悰於大議論往往有所合然才不周用𨿽出人將相而厚自奉養未嘗薦進幽隱佑之素風衰焉故時號禿角犀孫思邈傳太子詹事盧齊卿之少也思邈曰後五十年位方伯吾孫爲屬吏願自愛時思邈之孫溥尙未生及溥爲蕭丞而齊卿徐州刺史李素立傳素立孫至遠始名鵬而素立方奉使謂家人曰古有待事名子吾此役可命子孫矣遂以名之殷踐猷傳踐猷少子寅貶澄城丞病且死以母蕭老不忍決及斂其子亮斷指剪髮置棺中自誓事祖母如寅在其後侍蕭疾不脫衣者數年有白燕巢其楣溫造傳造字簡輿姿表瑰傑性嗜書天子愛其才問造家世及年對曰臣五世祖大雅外五世祖李績臣犬馬之齒三十有二帝奇之許敬宗傳敬宗字延族杭州新城人子昂其孫彥伯昂子也頗有文敬宗晚年不復下筆凡大典冊悉彥伯爲之嘗獻昂曰吾兒不及若兒答曰渠父不如昂父劉審禮傳審禮少喪母爲祖元所養隋末大亂道不通審禮尙少自鄕裏負祖母度江轉側避地及天下平西入長安元每疾病必親煮藥嘗而進元曰兒孝通幽顯吾一顧念疾輒間郭子儀傳子儀諸孫數十不能盡識至問安但頷之而已衛次公傳次公爲兵部侍郎故英公李績大理卿徐有功之孫皆以負不得調次公召見曰子之祖勛在王府寧限常格乎卽優補而遣進尙書左丞盧奕傳奕子杞杞子元輔少以淸行聞元輔端靜介正能紹其祖故歷顯劇而人不以杞之惡爲累云徐齊聃傳齊聃字將道八歲能文子堅字元固幼有敏性齊聃姑爲太宗充容仲爲髙宗婕妤皆明圖史議者以堅父子如漢班氏子嶠字巨山父子相次爲學士自祖及孫三世爲中書舍人王承元傳承元者承宗弟也有沈謀年十六勸承宗亟引兵共討李師道承宗少之不用然軍中往往指目之承宗死未發喪大將謀取帥它姓參謀崔燧與諸校計以祖母涼國夫人李命承元嗣承元泣且拜不受密表請帥於朝承元去鎭左右裒器幣自隨承元使空褚毋畱入朝昆弟拜刺史者四人位於朝者四十人祖母入見帝命中宮禮賚異等談圃陽城旣責歸州路逢梁壽壽時貶化州分其子孫一半在鄆梁有幼子八歲孫三歲至潭州爲知州諭陟所逼家人數日環聚泣別至是梁奮然擲其子於地其孫方挽衣不肯去梁掣其手而行雨中徒步而出道路爲之泣下讀書鏡許敬宗姦邪而其孫許遠以忠節著忠邪豈有種邪顧子孫何如耳因話錄韓僕射臯自黃門以來三世傳執一笏經祖父所執未嘗輕授於僕人之手歸則躬置於臥內一榻以示敬愼張弘靖三世掌書命在臺座前代未有楊巨源贈公詩云伊陟無聞祖韋賢不到孫時稱其能與張家說家門卓異記燕公張說拜工部子均拜禮部孫蒙拜禮部按張公三代自中書舍人拜侍郎奕世無比時號爲佳美者耳隋唐嘉話許髙陽敬宗奏流其子昂於嶺南及敬宗死博士袁思古議謚曰謬昂子彥伯於眾中將擊之袁曰今爲賢尊報讎何爲反怒彥伯慚而止朝野僉載安南都護鄧佑韶州人家巨富奴婢千人恆課口腹自供未曾設客孫子將一鴨私用佑以擅破家資鞭二十宣武盛事戴弘正每得密友一人則書於編簡焚香告祖考號爲金蘭簿唐國史補馬司徒孫始生徳宗命之曰繼祖退而笑曰此有二義意謂以索系祖也李載者燕代豪傑常臂鷹攜妓以獵旁若無人方伯爲之前席終不肯仕載生棲筠爲禦史大夫磊落可觀然其器不及父棲筠生吉甫任相國八年柔而多智公慚卿卿慚長近之矣吉甫生徳裕爲相十年拜太尉淸直無黨集異記蘭陵蕭穎士楊府功曹秩滿南遊行侶共濟瓜洲舟中有二少年熟視穎士相顧曰此人甚有肖於鄱陽忠烈王也穎士是鄱陽曾孫卽自款陳二子曰吾識爾祖久矣穎士以廣眾中未敢詢訪俟及岸方將啟請而二子忽遽負擔而去穎士意謂非仙則神虔心向矚而已明年穎士北歸止於盱眙邑長之署方與邑長下簾晝坐司門遽白雲某吏於某處擒獲發冢盜共五六人登令召入皆反接其手束縛甚固旅之於庭而穎士懸認江中二少年亦縲紲於內穎士驚曰斯二人非仙則神因具述曩事邑長卽令先窮二子須臾款伏佐驗明著皆云我之發丘墓今有年矣穎士卽以前說再令詢之皆曰我嘗開鄱陽王冢大獲金玉當門有貴人顏色如生年方五十髭鬢斑白僵臥於石榻姿狀正與穎士相類無少差異我舟中遇子又知蕭氏固是鄱陽後也因此啟言我豈有他術哉用弱嘗聞人之紹續其或三五世則必一人有肖其祖先之形狀者斯豈驗歟五代史四夷附錄阿保機死長子東丹王突欲當立其母述律愛徳光諸部希述律意突欲不得立兀欲突欲子也突欲奔於唐兀欲畱不從號永康王徳光滅晉兀欲從至京師徳光死兀欲立遣人報其祖母述律述律怒曰我兒平晉取天下有大功業其子在我側者當立而人皇王背我歸中國其子豈得立邪乃率兵逆兀欲將廢之兀欲畱其將麻答守鎭州晉將相隨徳光在鎭州者皆畱之而去以翰林學士徐臺符李澣從行與其祖母述律相距於石橋述律所將兵多亡歸兀欲兀欲乃幽述律於祖州祖州阿保機墓所也述律後死於木葉山郭崇韜傳當崇韜用事時自宰相豆盧革韋說等皆傾附之以其姓郭因以爲子儀之後崇韜遂以爲然其伐蜀也過子儀墓下馬號慟而去聞者頗以爲笑東坡志林虔州布衣賴仙芝言連州有黃損僕射者五代時人僕射蓋仕南漢也未老退歸一日忽遁去莫知其所存亡子孫畫像事之凡三十二年復歸坐阼階上呼家人其子適不在孫出見之索筆書壁云一別人間歲月多歸來人事已消磨惟有門前鑑池水春風不攺舊時波投筆竟去不可畱子歸問其狀貌孫云甚似影堂老人也連人相傳如此其後頗有祿仕者遼史蕭蒲離不傳蒲離不字桵懶魏國王惠之四世孫父母蚤喪鞠於祖父兀古匿性孝悌年十三兀古匿卒自以早失怙恃復遭祖喪哀毀逾禮族裏嘉嘆嘗謂人曰我於親不得終養今誰爲訓者苟不自勉何以報鞠育恩自是力學於文藝無不精幹統間以兀古匿之故召之不應艾子後語艾子有孫摶雪而戲艾子褫其衣使跪雪中其子亦脫衣跪其旁艾子驚曰汝何與焉其子泣曰汝凍吾兒吾亦凍汝兒艾子笑而釋之山堂肆考丁度字公雅祖顗盡其家貲以置書至八千卷且曰吾聚書多矣必有好學者爲吾子孫度力學有守登服勤詞學科姚珽曾祖察嘗著漢書訓纂而後之注漢書者多竊取其義以爲己說珽乃著紹訓以發明其義

祖孫部紀事三宋史英宗髙皇后傳後生神宗皇帝岐王顥嘉王頵神宗立尊爲皇太后元丰八年帝不豫浸劇宰執王珪等入問疾乞立延安郡王爲皇太子太后權同聽政帝頷之珪等見太后簾下後泣撫王曰兒孝順自官家服藥未嘗去左右書佛經以祈福喜學書已誦論語七卷絕不好弄乃令王出簾外見珪等珪等再拜謝且賀是日降制立爲皇太子初岐嘉二王日問起居至是令毋輒入又陰敕中人梁惟簡使其妻制十歲兒一黃袍懷以來蓋密爲踐祚倉卒備也哲宗嗣位尊爲太皇太后任布傳布知越州有祖訟其孫者醉酒詈我已而自悔哭於庭曰我老無子賴此孫以爲命也布聞之貸其死上書自劾朝廷亦不之責王欽若傳欽若字定國臨江軍新諭人父仲華侍祖郁官鄂州會江水暴至徙家黃鶴樓漢陽人望見樓上若有光景是夕欽若生欽若早孤郁愛之太宗伐太原時欽若才十八作平晉賦論獻行在郁爲濠州判官將死告家人曰吾歷官逾五十年愼於用刑活人多矣後必有興者其在吾孫乎宋徳之傳徳之字正仲蜀州人大父耕性剛一朝棄官去莫知所終從父廉語徳之曰吾昔至臨安府有言蜀有宋宣教者過浙江而去吾適越求之則入四明矣徳之渡浙江尋訪至雪竇有蜀僧言聞諸耆老雲山後有爛平山有三居士焉其一宋宣教也徳之躋攀至爛平見丹置祠其上而歸李虛己傳虛己字公受五世祖盈自光州從王潮徙閩遂家建安父寅有淸節仕江南李氏至諸司使江南國除授殿前承旨辭不拜時僞官皆入畱京師而寅母獨在江南乃遣其長子歸養舉進士起家爲衢州司理參軍母老棄官以歸虛己亦中進士第歷沈丘縣尉知城固縣攺大理評事累遷殿中丞提淮南茶場召知滎州未行攺遂州時太宗勵精政事嘗手書累二十餘紙曰公勤潔己奉法除姦惠愛臨民者乃可書爲勞績月給奉以實錢命有司擇羣臣以治最聞者賜之仍諭曰除姦之要在乎奉法不可因以生事時虛己被賜因獻詩自陳父子遭遇榮及祖母帝悅爲批其紙尾曰虛己學古入官榮親事生奉書爲郡欲布新規朕得良二千石矣遂賜五品服又賜其祖母錢五十萬命翰林學士張洎會兩制三館儒臣徧閱所批詔其後以南郊恩封羣臣母妻虛己又請罷其妻封以授祖母詔悉封之世以爲榮範鎭傳祖禹幼孤叔祖鎭撫育如己子祖禹自以旣孤每歲時親賓慶集慘怛若無所容閉門讀書未嘗預人事旣至京師所與交遊皆一時聞人鎭器之曰是兒天下士也程公許傳公許字季與少知孝敬大母侯疾公許不交睫者數月病革嘗其痰沫旣卒哀毀如制張伯威傳伯威調神泉尉大母黃年九十八不忍之官黃得血痢疾頻殆伯威剔左臂肉食之遂愈陳洪進傳洪進子文顯文顥文顗文頊本文顯子初洪進在泉州有相者言一門受祿當至萬石時洪進與三子皆領州郡而文頊始生乃以文頊爲子欲應其言燕懿王徳昭傳徳昭子惟吉字國祥母鄭國夫人陳氏惟吉生甫彌月大祖命輦至內廷擇二女媼養視之或中夜號啼必自起撫抱三歲作弱弓輕矢植金錢爲的俾之戲射十發八中帝甚奇之五歲日讀書誦詩帝嘗射飛鳶一發而中惟吉從旁雀躍喜甚帝亦喜鑄黃金爲奇獸瑞禽賜之常乘小乘輿及小鞍鞁馬命黃門擁抱出入常從太祖崩惟吉才六歲晝夜哀號孝章皇后慰諭再三始進饘粥惟吉好學善屬文性至孝孝章皇后撫養備至親爲櫛沐咸平初以太祖孝章畫像服玩器用賜惟吉歲時奠享哀慕甚至每誦詩至蓼莪篇涕泗交下宗室推其賢孝吳榮王顥傳顥字仲明慈聖光獻太后之服易月當除顥曰身爲孫而情文闕然若是可乎請如心喪禮須上禫除卽吉詔可戚同文傳同文幼孤祖母攜育於外氏奉養以孝聞祖母卒晝夜哀號不食數日鄕裏爲之感動劉廷翰傳廷翰少孤其大父以上皆不逮事忘其家諱上爲撰名親書賜之王繼英傳繼英知樞密院小心愼靖以勤敏稱上倚賴之景徳初授樞密使舊制樞密院使祖母及母止封郡太夫人有詔特加國封張平傳平子昭遠昭遠母弟昭懿祖母郭氏嘗對昭遠母指昭遠曰此兒有貴相他日必至公侯指昭懿曰此兒奉錢過二萬不能勝矣果皆如其言雷徳驤傳徳驤與子有鄰淳化二年爲其婿如京副使衛濯訟有鄰子祕書省校書郎孝先內亂帝素憐徳驤忽暴揚其醜不以孝先屬吏止除名配徳均州徳驤坐失教責授感徳軍行軍司馬並其子少府少監有終責授衡州團練副使徳驤因慚憤成疾二年卒晏惇復傳惇復字景初丞相殊之曾孫靜默如不能言立朝論事無所避帝嘗謂之曰卿鯁峭敢言可謂無忝爾祖矣江萬里傳萬里字子遠都昌人自其父煜始業儒大父璘鄕稱善人其鄰史知縣者誇其能杖嘩健士璘俯首不答歸語煜曰史祖父故寒士今居官以杖士人自�於我心有不釋然審爾史氏且不昌汝其戒之是夕煜妻陳夢一貴人入其家曰以汝家長有善言故來已而有娠生萬里寇瑊傳瑊字次公少孤鞠於祖母王氏及豋朝以妻封邑回授之朝臣得回封祖母自瑊始楊億傳億字大年祖文逸南唐玉山令億將生文逸夢一道士自稱懷玉山人來謁未幾億生有毛被體長尺餘經月乃落七歲能屬文下筆立成孫永傳永字曼叔十歲而孤祖給事中衝列爲子行蔭將作監主簿肄業西學郡試常第一衝戒之曰洛陽英雋所萃汝年少不宜多上人自是不復試衝卒喪除復列爲孫韓肖冑傳肖冑曾祖琦父治琦守相作晝錦堂治作榮歸堂肖冑又作榮事堂三世守鄕郡人以爲榮朱娥傳娥越州上虞朱回女也母早亡養於祖媼娥十歲裏中朱顏與媼競持刀欲殺媼一家驚潰獨娥號呼突前擁蔽其媼手挽顏衣以身下墜顏刀曰寧殺我毋殺媼也媼以娥故得脫娥連被數十刀猶手挽顏衣不釋顏忿恚斷其喉以死事聞賜其家粟帛其後會稽令董皆爲娥立像於曹娥廟歲時配享焉童八娜傳八娜鄞之通遠鄕建奧人虎銜其大母女手拽虎尾祈以身代虎爲釋其大母銜女以去時林栗侍親官其地嘗目睹之已而爲守以聞於朝祠祀之呂蒙正傳蒙正字聖功咸平六年授太子太師封蔡國公又封許景徳二年春表請歸洛陛辭日肩輿至東園門命二子掖以升殿蒙正至洛有園亭花木日與親舊宴會子孫環列疊奉壽觴怡然自得李迪傳迪以太子太傅致仕子東之拜太子太保肅之承之皆龍圖閣直學士及之以太中大夫致仕東之子孝基字伯始進士髙第唱名至墀下仁宗顧侍臣曰此李迪孫邪能世其家可尙也洞微志太平興國中李守中過海至瓊州界逢一翁自稱楊遐舉年八十一邀守中見其父曰叔連年百二十二祖宋卿年百九十五梁上雞窠中小兒出頭下視宋卿曰此九代祖不語不食不知其年朔望子孫拜列而已靑箱雜記李復圭三世皆知滑州天聖中其祖康靖公若谷知慶曆中其父邯鄲公淑又知及後八年復圭又知前此邯鄲公嘗迎侍康靖公題詩於州廨曰滑守如今是世官阿戎出守自金鑾郡人莫訝畱題別孫息期同住此看後復圭刻石記其事一日仰承詒訓允契冥兆玆亦異也淸波雜誌洪君番江先人爲郡幕時祖母畱鄕裏洪每值正至必以書送壽酒外題狀上太夫人凡療病有視者皆屬先人旣以書往翌日再展狀謝此等禮數度前哲常行之特今創見向在建康於鄰人狄似處見其五世祖武襄公收儂智髙時所帶銅面具及所佩牌上刻眞武像世言武襄乃眞武神也又出使相判陳州告身皆五色金花綾紙十七張暈錦褾袋犀軸紫絲网皆備後於友人歐陽�處得其遠祖文忠公自初進擢至贈謚綸誥一無遺者可謂故物不愧鄭公之笏兩家其能終保存耶陳亞藏書千卷名畫一千餘軸晚年復得華亭雙鶴及怪石異花作詩戒其後曰滿室圖書作典墳華亭仙客岱云根他年若不和根賣便是吾家好子孫鄭顧道侍郎居上饒享髙壽其除夕小詩可是今年老也無兒孫次第飲扶蘇一門骨肉知多少日出髙時到老夫曾祖視王荊公爲中表旣幹撰上世墓志數種托元章書之凡書三本擇一以入石號周氏世徳碑置於杭州西河上文並書名二絕紹興初某人尹京欲磨治攺刻他文偶族叔祖元仲與之素厚爭之力責以大義尹謝焉今在南山滿覺院王鑑七歲不能言其祖喜其風骨之美遇物誨之一日攜至池上祖曰水馬池中走卽對曰遊魚波上浮後至臺閣聞見前錄光獻太皇太后元丰四年春感疾以文字一函封鐍甚密付神宗曰俟吾死開之惟不可因此罪人帝泣受後疾愈帝復納此函後曰姑收之是年七月後上仙帝開函皆仁宗欲立英宗爲皇嗣時臣僚異議之書也神宗執書慟哭以太皇太后遺訓不敢追咎其人故帝宮中服三年之喪盡禮盡孝者知慈徳之不可報也狄靑位樞密或告以當推狄梁公爲遠祖武襄愧謝曰某出田家少爲兵安敢祖唐之忠臣梁公者夢溪筆談狄靑爲樞密使有狄梁公之後持梁公畫像及告身十餘通詣靑獻之以謂靑之遠祖靑謝之曰一時遭際安敢自比梁公厚有所贈而還之比之郭崇韜哭子儀之墓靑所得多矣揮塵前錄張�乃張說之子敬翔爲敬暉之孫本朝劉溫叟以父名嶽終身不聽樂至其孫幾乃自度曲預修樂書可笑近有吳鑄者乃國初功臣吳廷祚之後祖元扆復尙主而失節於劉豫仕僞庭至樞密使爲其用事此一律吁可嘆哉揮塵後錄曾文肅自髙陽帥易靑社道出相臺馮文簡作守相見云本郡有一寄居王大卿名尙恭年髙不出仕有鄕曲之譽願一見公露少懇款使其自言相予共飯可乎文肅頷之翌日俾之同坐卽之甚溫請間云某有一子頗知宦學趣向不幸早死啟手足際自云初任荊南掾曹秩滿賃舟泛江而下偶與一嫠婦共載因而野合有娠旣抵京師分首聞婦人免身得雄後售與曾尙書家作妾今計其子亦十餘歲矣不知果否文肅云某向任三司使日置一獲云本貴種失身自售攜一小兒來見俱隨行某以兒子畜之坐上因令呼來大卿公一見抱持大慟云面貌與亡兒無少異者今願以見予文肅云𨿽如此然事不可料聞公今歲當任子願爲內舉畢賫補牒來當遣人送歸王且悲且喜彼此後皆如文約文肅諸子兄弟名連絲字表徳上以公字此子取名約字公詳示不忘曾氏而公詳之異母弟亦連名綯字公敏後易敏功公詳仕至郡守終奉直大夫敏功子炎以公詳蔭入仕嘗爲樞密使嫠婦在文肅家生二子至今兩族如一家焉婦亦姓王果名族從弟乃信孺革與其子鼎相繼尹京云五代時有姓呂爲侍郎者三人皆名族俱有後仕本朝爲相呂錡晉天福爲兵部侍郎曾孫文惠端相太宗呂夢奇後唐長興中爲兵部侍郎孫文穆蒙正相太宗曾孫文靖夷簡相仁宗衣冠最盛已具前錄呂咸休周顯徳中爲戶部侍郎七世孫正湣大防相哲宗異哉欒城遺言籀年十有四侍先祖潁昌首尾九年未嘗暫去侍側見公終日燕坐之餘或看書籍而已世俗藥餌玩好公漠然忘懷一日因謂籀講莊子二三段訖公曰顏子簞瓢陋巷我是謂矣所聞可追記者若干語傳諸筆墨以示子孫公令籀作詩文五六年後忽謂籀曰汝學來學去透漏矣嘗與文氏家姑言之亦如此公謂籀曰蘇瑰訓頲常令衣靑布襦伏於�下出其頸受櫌楚汝今懶惰可乎程子家世舊事少師卜居醴泉第捨卑狹頤少時嘗到宛然如舊諸房門皆題誰居先公大中所記也後十年再到則已爲四翁房子孫所賣更易房室不忍復觀矣自少師貴顯居京師醴泉第宅大評事諸孫居之後遂分而賣之先公未嘗問也券契皆存以其上有少師書字故不忍毀去然收藏甚密家中子弟有未嘗見者先公守鳳州時四翁問欲得宅否先公答以叔有之與�有之正同當善守而已又出一少師小印合示頤曰祖物也可收之頤曰翁能保之足矣不敢受者所以安其疑心也又知太宗皇帝禦書及少監眞像皆在亦未敢求見不意才數年四翁卒比再至醴泉則散失盡矣思之痛傷後又二十年頤到醴泉攺葬少師始求得少監段太君誥於三翁家少師犀帶於長安太監薄家少師綠玉枕於四翁女和家鞍瓦於三翁家金史章宗本紀章宗諱璟小字麻達葛顯宗嫡子也母曰孝懿皇后徒單氏大定八年世宗幸金蓮川秋七月丙戌次冰井上生翌日世宗幸東宮宴飲歡甚語顯宗曰祖宗積慶而有今日社稷之福也又謂司徒李石樞密使紇石烈志寧等曰朕子𨿽多皇后止有太子一人幸見嫡孫又生於麻達葛山朕嘗喜其地衍而气淸其以山名之羣臣皆稱萬歲奔睹傳昂本名奔睹睦於兄弟尢善施予其親族有貧困者必厚給之至於茵帳衣衾器皿僕馬之屬常預設於家卽命駕相就爲具歡樂終日盡以遺之卽日使富足人或以子孫計爲言答曰人各有命但使其能自立爾何至爲子孫奴耶君子以爲達元史唐仁祖傳仁祖字壽卿畏兀人祖曰唐古直子孫因以唐爲氏仁祖少穎悟通諸方語言尢邃音律中統初語諸貴冑爲質帝親閱之見仁祖曰是唐古直孫邪聰明無疑也劉徳泉傳至治三年眞定朱顯自至元間其祖父已分財至顯念侄彥昉等年幼無恃謂弟耀曰父子兄弟本同一气可異處乎乃會拜祖墓下取分券焚之復與同居木華黎傳木華黎父孔溫窟哇以戚裏故在太祖麾下從徵乃蠻部乏食太祖馬斃孔溫窟哇以所乘馬濟太祖身當追騎死之太祖獲免有子五人木華黎其第三子也木華黎子七人長塔思幼與常兒異英才大略綽有祖風及長每語必先忠孝曰大丈夫受天子厚恩當效死行陣間以圖報稱安能委靡苟且目前以隳先世勛業哉董文炳傳文炳子士元自𦇤褓喪母祖母李氏愛之謂文炳曰俟兒能言卽令讀書尙野傳野字文蔚幼穎異祖母劉厚資之使就學文辭典雅一本於理耶律希亮傳希亮字明甫性至孝困厄遐方家貲散亡已盡僅藏祖考畫像四時就穹廬陳列致奠盡誠盡敬朔漠之人咸相聚來觀嘆曰此中土之禮也王思誠傳思誠字致道天資過人七歲從師授孝經論語卽能成誦家本農業其祖佑詬家人曰兒大不教力田反教爲迂儒耶思誠愈自力弗懈顯宗傳顯宗諱甘麻剌裕宗長子也少育於祖母昭睿順聖皇后日侍世祖未嘗離左右畏愼不妄言言必無隱史天倪傳天倪父秉直讀書尙气義武仙謀作亂乃設宴邀天倪有知其謀者止天倪毋往天倪不從遂爲仙所殺天倪之赴眞定也秉直密戒之曰觀武仙之辭气終不爲我用宜備之天倪曰我以赤心待人人或相負天必不容願無慮秉直乃攜其孫楫權還北京至是人服其先識吳當傳當字伯尙澄之孫也當幼承祖訓以穎悟篤實稱及長精通經史百家言侍其祖至京補國子生久之澄旣捐館四方學子從澄遊者悉就當卒業焉陳櫟傳櫟字壽翁生三歲祖母吳氏口授孝經論語輒成誦何從義傳從義延安洛川人祖良祖母李氏皆亡從義廬於墓側旦夕哀慕不脫絰帶不食菜果惟啖疏食而已事父世榮母王氏孝養尢至伯祖溫伯祖母郝氏叔祖恭叔祖母賀氏叔祖讓叔祖母姜氏叔父珍叔母光氏皆無子比其亡也從義咸爲治葬築髙墳祭奠以禮時人義之獨醒雜誌陳了翁與家人會食男女各爲一席食已曰並坐不橫肱何也孫女七歲答曰恐妨同坐者明外史劉基傳基父爚元遂昌教諭爚大父濠好任俠邑人任融倡義旅興復宋室事敗元遣使簿錄其黨株連徧裏中將盡誅之使者夜宿濠捨爚時甫十歲睹其籍告濠飲使者酒而陰縱火焚所居籍悉毀使者懼誅更就濠問計濠傾貲與之使納賄事得解基生而穎異讀書過目領悟塾師鄭復初語爚曰人言活萬命者必封此子必髙公之門矣嚴烜傳烜字熙叔性至孝少時祖母陳疾篤每夕禱北辰求以身代刲股以進張惠傳惠字迪吉有行誼其祖墓嘗遭兵燹屍柩暴露家人惑術士言久不修葺惠旣預鄕薦不擇期日身親畚鍤盡掩之方冬披髮徒跣如初喪後宦遊過裏不歸家寢食悉於墓廬親故欲見則就之且席地而食曰吾祖父皆在地吾安忍髙坐自恣哉其制行如此臧應奎傳應奎字賢徵父所生母卒法不得承重猶執私喪三年鄭文茂傳文茂字寶夫生有至性父卒嘔血數升毀瘠骨立其祖泣撫之曰吾老矣旣失壯子又使我失佳孫邪乃彊起啜粥廬於墓所杜偉傳偉字道升吳江人六歲時祖母病盲或言舐之卽愈偉如其言果復明周是修傳程通績溪人祖平坐事戍延安通以貢入太學上書乞赦還其祖辭甚哀太祖憐而許之仁宗誠孝皇后張氏傳後父兵馬副指揮麒仁宗立冊爲後宣宗卽位上尊號曰皇太后英宗卽位加上太皇太后英宗方九歲大臣請太后垂簾聽政太后曰毋壞祖宗法第悉除罷一切不急務時時勗帝向學委任股肱以故太監王振𨿽寵於帝終太后世不敢專大政正統七年十月太后崩遺詔勉大臣佐帝惇行仁政語甚諄篤孝肅周太后傳太后英宗妃憲宗生母也孝宗卽位尊爲太皇太后孝宗生西宮母紀氏暴薨太后育之宮中省視萬方以故孝宗事太后至孝太后病瘍久之病已誥諭羣臣曰粵自英皇厭代予正位長樂憲宗皇帝以天下養二十四年猶一日玆予偶患瘍皇帝夜�天爲予請命春郊罷宴問視惟勤俾老年疾體獲底康寧以昔視今父子兩世孝同一揆予甚嘉焉孝惠卲太后傳太后憲宗妃興獻王母也成化十二年封貴妃生三子興王佑杬岐王佑楡雍王佑�興王之藩貴妃不得從世宗入繼大統貴妃老目眚矣喜其孫爲皇帝摸世宗身自頂至踵已進封爲皇太后王在復傳龔可正嘉定諸生負祖母避賊天雨泥濘猝遇賊賊惡見婦人欲殺其祖母叱可正去可正跪泣請代賊不從可正以身覆祖母賊並殺之薛瑄傳瑄字徳溫生時肌如水晶洞見五內其母欲不舉祖聞其啼聲止之曰此兒體淸而聲宏必異人也乃舉之王翺傳翺字九臯憲宗立進太子太保孫以蔭入太學不使應舉曰汝幸得門蔭勿妨寒士路楊守陳傳守陳字維新鄞人祖範有學行鄕人稱棲蕓先生嘗誨守陳曰聖賢之學以精思實踐爲要博聞彊記輔此而已守陳受教作致知力行持敬三銘舉景泰二年進士攺庶吉士尋遭父喪祖父母繼歿居廬七年陳茂烈傳茂烈字時周幼孤勵志讀書每至夜分祖母憫其弱屢止之乃帷燈默誦不輟祖母卒易所居營葬並葬其父躬負土石墳成越日一視哭盡哀林瀚傳瀚字亨大閩人南兵部參贊機務行義甚髙子九人庭庭機最顯庭字利瞻瀚次子也遷雲南左參政正徳九年以父年髙乞侍養詔令歸省旣抵家復上疏懇請乃許之時子炫已成進士官禮部主事亦謁假歸三世一堂鄕人稱盛事焉庭機字利仁南京禮部就拜工尙穆宗立就調禮部會子已爲祭酒遂致仕歸字貞恆自祖瀚父庭機三世爲祭酒皆有聲稱前此未有也以庭機篤老侍養於家先父卒居正猶在事不得贈謚久之始贈太子少保謚文恪明興三世爲尙書並得謚文林氏一家而已鄕人重其世徳以瀚與庭庭機合祀曰世忠祠仇鉞傳鉞孫鸞字伯翔少讀書能文鉞奇愛之彭澤與鉞相得爲制名字延譽公卿間趙用賢傳用賢字汝師常熟人授檢討張居正父喪奪情用賢抗疏拜杖除名用賢體素肥肉潰落如掌其妻臘而藏之用賢孫士春字景之授編修兵部尙書楊嗣昌旣奪情視事復謀入閣士春上疏曰臣祖先臣用賢首論故相奪情幾斃杖下臘其白肉以示子孫臣𨿽愚陋敢背家學負明主坐視綱常掃地哉疏入謫廣東布政司照磨趙氏祖孫並以諫輔臣奪情獲譴時議賢之劉宗周傳宗周字起東山陰人以遺腹生年二十四舉進士遭母憂服闋以祖父年髙不欲出祖父彊之又一年起選行人竟以終養歸及遭喪毀瘠南企仲傳企仲字伯渭南人舉萬曆八年進士以祖母年髙請終養爲張居正所惡下撫按勘問時論駭焉沈徳四傳徳四華亭人祖母疾刲股肉療之愈已而祖父疾又刲肝作湯進之亦愈洪武二十六年被旌趙簡王髙燧傳康王厚煜事祖母楊妃以孝聞嘉靖七年六月璽書褒予陳彥回傳彥回字士淵莆田人父立誠爲歸安縣丞被誣論死彥回謫戍雲南弟彥戍遼東彥回入滇家人從者多道死比至蜀惟彥回與祖母郭在會赦又弗原監送者憐而縱之去顧貧不能歸往依鄕人定遠知縣黃積良冒黃姓久之以給事中楊維康薦擢徽州知府建文元年以循良受上賞遭祖母喪當去百姓走京師乞畱彥回衰絰赴闕自陳首乞得復姓奪哀畱徽除彥戍籍彥回乞終喪不許許襄事還府再乞又不許葬郭徽城北十里北山之陽彥回時走墓下哭甚哀人目之曰太守山彥回對百姓泣曰吾罪人也向以亡命冒他姓祖母存陳首恐獲罪隱忍且二十年今祖母歿宜自請死上特宥我終當以死報國耳時燕兵逼京師彥回糾集義勇赴援成祖卽位械至京死籍其家王守仁傳守仁字伯安母娠十有四月祖母夢神人自雲中送兒下遂生因名云五歲不能言遇異人拊之更名守仁乃言戚賢傳賢字秀夫全椒人家世力農不知學髙祖通年九十餘睹其子孫朴鄙居恆怏怏臨沒拊�嘆曰天固靳吾一儒家兒耶及賢稍長聞通絕語輒憤悒自誓必爲儒曉夜誦讀竟登嘉靖五年進士李世達傳世達字子成涇陽人歷考功文選郎中隆慶初丁曾祖憂錢瑛傳瑛字可大吉水人祖本和以篤行稱瑛生八月而孤元末大亂奉祖及母避難歷五六年最後遇賊縛本和瑛奔救並縛之本和哀告貰其孫瑛亦泣請代不已賊憐而兩釋之後渠雜識王忠肅爲吏部尙書忠淸爲英皇所信任仲孫以蔭入監將應秋試以有司印捲白公公曰汝才可登第吾豈忍蔽之哉如汝誤中第則妨一寒士矣且汝有所得仕何必彊所不能以幸冀非分耶裂捲火之稗史黃巖王璧爲郎署時居京師其祖壽登期頤寄詩於璧一聯云若使來看百歲祖何妨遲作十年官璧以詩聞乞歸省朝廷嘉納之明語林徐應魁有至性祖母盧氏歿負土成墳至冬雪深數尺門徑盡沒水火絕六日忽地響廬中醴泉出續文獻通考傅興髙安人祖母曹氏孀居爲華林賊所掠欲殺之興渡水以救賊以巨凳壓之凳忽斷賊驚異釋之事聞詔冠帶表其門孫毓武陟人初登洪武丙子鄕試後代祖父行戍十有四年明朝盛事國朝以進士爲榮海內世家三代中進士者固多隻祖孫父子得相見者絕少惟福建候官縣林春澤正徳甲戌進士爲建昌太守子應亮嘉靖壬辰進士爲戶部侍郎孫如楚嘉靖乙丑進士爲廣東提學副使浙江烏程縣董份嘉靖辛丑進士爲禮部尙書子道醇萬曆癸未進士爲給事中孫嗣成萬曆庚辰進士爲禮部郎中祖孫父子俱在一堂乃稀有之事而林氏尢享上壽建昌一百四歲侍郎八十歲學憲自廣東告歸侍養尢難得河間忠武王張玉子定興忠烈王輔孫寧陽恭靖王懋凡三代王東平朱武烈王能子平陰武湣王勇又再世而定襄恭靖王希忠繼之亦可稱三代也祖孫部雜錄易經晉卦六二晉如愁如受玆介福於其王母注王母祖母也謂陰之至尊者指六五也小過六二過其祖遇其妣注

陽之在上者父之象尊於父者祖之象四在三上故爲祖五陰而尊祖妣之象書經仲虺之誥以義制事以禮制心垂裕後昆伊訓古有夏先後方懋厥徳罔有天災山川鬼神亦莫不寧曁鳥獸魚�咸若於其子孫弗率皇天降災假手於我有命造攻自鳴條朕載自亳太甲辟不辟忝厥祖率乃祖攸行惟朕以懌萬世有辭王懋乃徳視乃烈祖無時豫怠武成惟有道曾孫周王發注

有道指其父祖而言周王二字史臣追增之也洪範身其康彊子孫其逢吉康王之誥張皇六師無壞我髙祖寡命注

皇大也張皇六師大戒戎備無廢壞我文武艱難寡得之基命也君牙纘乃舊服無忝祖考率乃祖考之攸行詩經小雅斯幹篇似續妣祖築室百堵注

似嗣也妣先於祖者協下韻爾大雅下武篇昭玆來許繩其祖武文王有聲篇詒厥孫謀以燕翼子注

詒遺燕安翼敬也謀及其孫則子可以無事矣生民篇纘戎祖考王躬是保周頌丰年篇爲酒爲醴烝祖妣注

烝進也與也商頌烈祖篇嗟嗟烈祖有秩斯祜元鳥篇商之先後受命不殆在武丁孫子禮記王制歸假於祖禰用特注

假至也方氏曰天子之出必造乎禰及其歸也必假於祖禰出而造之所以象生時之必告也歸而假之所以象生時之必面也天子將出造乎禰諸侯將出造乎禰注

造祭名天子出爲巡守也諸侯則朝覲會同之出歟天子將出徵造乎禰禡於所徵之地受命於祖注禡行師之祭也受命於祖卜於廟也文王世子五廟之孫祖廟未毀𨿽爲庶人冠取妻必告死必赴練祥則告注諸侯五廟始封之君爲太祖百世不遷此下親盡則遞遷此言五廟之孫是始封之君卽五世祖故云祖廟未毀未遞遷也此孫𨿽無祿仕然冠昏必告於君死必赴練祥之祭必告者以其親未盡也喪服王者禘其祖之所自出以其祖配之而立四廟庶子王亦如之注山陰陸氏曰此言王者後世或更衰亂統序旣絕其子孫有特起者若漢光武復有天下旣復七廟則其曾祖禰當別立廟祀之故曰庶子王亦如之也別子爲祖繼別爲宗繼禰者爲小宗有五世而遷之宗其繼髙祖者也是故祖遷於上宗易於下尊祖故敬宗敬宗所以尊祖禰也注五世者髙祖至元孫之子此子於父之髙祖無服不可統其父同髙祖之兄弟故遷易而各從其近者爲宗矣故曰有五世而遷之宗其繼髙祖者也山陰陸氏曰有五世而遷之宗據宗其繼髙祖者五世則遷者也其繼髙祖者元孫也宗其繼髙祖者元孫之子也親親尊尊注

親親謂父母也尊尊謂祖及曾祖髙祖也

大傳禮不王不禘王者禘其祖之所自出以其祖配之諸侯及其太祖大夫士有大事省於其君於祫及其髙祖注此言諸侯以下有祫祭之禮二昭二穆與太祖而五者諸侯之廟也大事謂祫祭也大夫三廟士二廟一廟不敢私自舉行必省問於君而君賜之乃得行焉而其祫也亦上及於髙祖於者自下於上之義以卑者而行尊者之禮故謂之於祫牧之野武王之大事也旣事而退柴於上帝祈於社設奠於牧室遂率天下諸侯執豆籩逡奔走追王太王亶父王季歷文王昌不以卑臨尊也上治祖禰尊尊也下治子孫親親也注

治理而正之也謂以禮義理正其恩之隆殺屬之戚疏也馬氏曰上治祖禰所以尊之也下治子孫所以親之也上治祖禰則上有所殺下治子孫則下有所殺上殺下殺而親畢矣自仁率親等而上之至於祖名曰輕自義率祖順而下之至於禰名曰重一輕一重其義然也左傳故昭令徳以示子孫孔張君之昆孫子孔之後也國語紹續昆裔共之從孫四嶽佐之注

共共工也從孫昆弟之孫也言共工從孫爲四嶽之官掌帥諸侯助禹治水漧鑿度火爲坤母異爲離父金乃坤孫大戴禮先祖者類之本也無先祖焉出故禮宗事先祖方言鼻始也之初生謂之鼻人之初生謂之首梁益之間謂鼻爲初或謂之祖祖居也注鼻祖皆始之別名也轉復訓以爲居所謂代語者也揚雄反離騷注鼻祖始祖也按野客叢書凡人孕胎必先有鼻然後有耳目之屬今之畫人亦然必先畫鼻史記周本紀殷之末孫紂忝廢先王明徳孟嘗君傳文承間問其父嬰曰子之子爲何曰爲孫孫之孫爲何曰爲元孫元孫之孫爲何曰不能知也韓王信傳信故韓襄王孽孫也鄭當時傳其遊知交皆其大父行注

祖父也梁孝王世家李太后親平王之大母也注

祖母也前漢書惠帝本紀上造以上及內外公孫耳孫有罪當刑注應劭曰公孫謂王侯內外孫也耳孫者元孫之子也言去其曾髙益遠但耳聞之也李斐曰耳孫曾孫也張晏曰公孫宗室侯王之孫也晉灼曰耳孫元孫之曾孫也諸侯王表在八世師古曰內外公孫國家宗室及外戚之孫也耳孫諸說不同據平紀及諸侯王表說梁孝王元孫之子耳孫耳音仍又匈奴傳說握衍朐鞮單於云烏維單於耳孫以此參之李云曾孫是也然漢書諸處又皆云曾孫非一不應雜兩稱而言據爾雅曾孫之子爲元孫元孫之子爲來孫來孫之子爲昆孫昆孫之子爲仍孫從己而數是爲八葉則與晉說相同仍耳聲相近蓋一號也但班氏惟存古名而計其葉數則錯也唐書柳宗元傳宗元後魏侍中濟陰公之系孫舊唐書禮儀志惟我藝祖文考精爽在天其曰懿爾幼孫克享上帝樂章元王貽緒后稷謀孫李氏刊誤按禮記昭明也穆美也蓋光揚先祖之徳著斯美號至晉武帝以其父名昭攺爲韶音歷代已遠豈宜爲晉氏之諱而行於我唐哉今請復爲昭穆道山淸話正獻杜公嘗言人家祀祖先非簡慢則媟瀆得其中者鮮矣讀書雜鈔爲王父屍爲君屍孔疏天子至士皆有屍特牲是士禮少牢是大夫禮並皆有屍云雲天子以下宗廟之祭皆用同姓之嫡故祭統云祭之道孫爲王父屍所使爲屍者於祭者爲子行父北面而事之注云子行猶子列祭祖則用孫列皆取於同姓之適孫也天子諸侯之祭朝事延屍於戶外是以有北面事尸之禮𨿽取孫列皆用卿大夫爲之故旣醉注雲天子以卿鄭箋云諸侯入爲天子卿大夫故云公尸天子旣然明諸侯亦爾故大夫士亦用同姓嫡者曾子問曰無孫取於同姓可也又鄭注特牲禮大夫士以孫之倫爲屍宜齋野乘今人稱先子先君先人爲父然不獨父也祖宗皆可如曾西稱曾參曰予先子之所畏也則稱祖爲先子子順曰吾先君之相魯也則稱六世祖爲先君孔安國曰先君孔子又曰我先人用藏其家書於屋壁則稱十一世祖爲先君稱五世祖子襄爲先人也懶眞子元城先生嘗言異哉盧杞之爲人也不獨愧見父祖又且愧見其子也盧氏唐甲族也而懷愼一派爲盛懷愼以淸徳相元宗號爲名相而生東都畱臺奕奕罵祿山被害在忠義傳奕生杞相徳宗敗亂天下在姦臣傳杞生元輔元輔傳云端靜介正能紹其祖故歷顯劇任而人不以杞之惡爲異亦附忠義傳故曰杞不獨愧見其父祖又且愧見其子也元城先生劉待制安世字器之云聞見後錄戾太子非美謚也宣帝以加其祖予謂太子之死可哀也與幽厲之惡不同與孟子所謂𨿽孝子慈孫不能攺者亦不同也野客叢談人在世間不必贏餘粗足伏臘心下無事子孫同樂此政樂爾苟爲不然𨿽官尊年髙何益於事晉魏舒位司徒年八十二官非不尊壽非不髙然惟有一子一孫皆先逝煢然獨處愁苦無聊天子於是下詔以安之曰舒告老之年處窮獨之苦每怛然爲之嗟悼思所以散愁養气增滋味品物仍賜陽燧安車出入觀省或以散憂寵則寵矣樂安在哉當此之時不如一介之士無榮無辱優遊蓬蓽之下仰事俯育團�笑語和气滿懷有足樂者理有不可致詰旣與其貴又與其壽又何不與其後以慰其心豈非傅其翼者去其角乎天苟如是又何不裁其有餘補其不足哉今與其貴又與其壽而不與其後使其悲苦無聊則所與貴與壽者無補其爲樂又不如不與之爲愈也不知天與其貴與壽者將榮之耶抑困之耶殆不可致詰也夢溪筆談予爲喪服後傳書成熙寧中欲重定五服而刺予預討論雷鄭之學闕謬固多其間髙祖遠孫一事尢爲無義喪服但有曾祖齊衰五月遠曾緦麻三月而無髙祖遠孫服先儒皆以謂服同曾祖曾孫故不言可推而知或曰經之所不言則不服皆不然也曾重也由祖而上者皆曾祖也由孫而下者皆曾孫也𨿽百世可也苟有相逮者則必爲服喪三月故𨿽成王之於后稷亦稱曾孫而祭禮祝文無遠近皆曰曾孫禮所謂以五爲九者謂傍親之殺也上殺下殺至於九傍殺至於四而皆謂之族過此則非其族也非其族則爲之無服惟正統不以族名則是無絕道也老學庵筆記東坡海外詩云夢中時見作詩孫初不解在蜀見蘇山藏公墨迹疊韻竹詩後題云寄作詩孫符乃知此句爲仲虎發也容齋三筆前所書司封失典故偶復憶一事尢爲可笑紹興二十八年郊祀赦恩資政殿學士樓照父已贈少師乞加贈司封以資政殿學士系只封贈一代父旣至少師不合加贈獨攺封其母範氏歐陽氏爲秦國魏國夫人蓋樓公𨿽嘗爲執政而見居官職須大學士乃恩及二代故但用侍從常格資政殿學士施巨父仲說已贈太子太保加爲宮傅亦不及祖也乾道六年仲兄以端明殿學士知太平州是年郊赦伯兄已贈祖爲太保而轉運司移牒太平州云準吏部牒取會本路曾任執政官合封贈二代者仲兄旣具以報又再行下時祖母及父母已至極品於是以祖爲言遂復贈太傅命詞給告殊非端殿所當得不知省部一時何所據也容齋四筆封贈先世自晉宋以來有之迨唐始備然率不過一代其恩延及祖廟者絕鮮亦未嘗至極品郭汾陽二十四考中書令而其父贈止太保權徳輿位宰相其祖贈止郎中唐末五季宰輔貴臣始追榮三代國朝因之李文正公昉本工部郎中超之子出繼從叔紹昉再入相表其事求贈所生父祖官封詔贈祖溫太子太保祖母權氏莒國太夫人父超太子太師母謝氏鄭國太夫人可謂異數後不聞繼之者輟耕錄今人謂曾祖父曰太公此蓋相承之謬當稱祖父爲是後漢李固之父合爲司空固女當固伏誅日曰太公以來云注太公謂祖父合也日知錄自父而上皆曰祖書微子之命曰乃祖成湯是也自子而下皆曰孫詩閟宮之篇曰后稷之孫實維太王又曰周公之孫莊公之子是也漢儒以曾祖之父爲髙祖考之於傳髙祖者遠祖之名爾左傳昭公十七年郯子來朝曰我髙祖少�摯之立也則以始祖爲髙祖書盤庚肆上帝將復我髙祖之徳亂越我家康王之誥張皇六師無壞我髙祖寡命則以受命之君爲髙祖左傳昭公十五年王謂籍談曰昔而髙祖孫伯黶司晉之典籍則謂其九世爲髙祖十二年楚靈王謂右尹子革曰昔我皇祖伯父昆吾亦謂其始祖之昆弟書歸格於藝祖以藝祖爲文祖不詳其義人知宋人稱太祖爲藝祖不知前代亦皆稱其太祖爲藝祖唐元宗開元十一年幸並州作起義堂頌曰東西南北無思不服山川鬼神亦莫不寧實惟藝祖儲福之所致十三年封泰山其序曰惟我藝祖文考精爽在天此謂唐髙祖張說作享太廟樂章曰肅肅藝祖滔滔浚源有雄舞劍作鎭金門元王貽緒后稷謀孫此謂髙祖之髙祖諱熙追尊宣皇帝者也後漢髙祖幹佑元年攺元制曰昔我藝祖神宗開基撫運以武功平禍亂以文徳致升平此謂前漢髙祖金世宗大定二十五年封混同江神冊文曰仰藝祖之開基嘉江神之效靈此謂金太祖然則是歷代太祖之通稱也唐武宗會昌三年討劉稹制曰頃者烈祖在藩先天啟聖是以元宗爲烈祖宋王旦封祀壇序烈祖造新邦臻大定經制而未遑神宗求至理致升平業成而中罷是以太祖爲烈祖太宗爲神宗亦古人之通稱也唐元稹行裴度制曰佑我憲考爲唐神宗呂氏讀詩記引李氏曰本朝太宗稱神宗及神宗稱神宗則太宗不復稱神宗矣今按魏泰東軒筆錄稱太祖太宗爲藝祖神宗左傳哀二年衛太子禱曰曾孫蒯瞶敢昭告皇祖文王烈祖康叔文祖襄公書文侯之命汝克昭乃顯祖烈祖顯祖皆謂其始封之君此古人之通稱祭義以事天地山川社稷先古先古先祖也詩曰以似以續續古之人亦謂其先人也近曰先遠曰古故周人謂其先公曰古公子孫得稱祖父之字子稱父字屈原之言朕皇考曰伯庸是也孫稱祖字子思之言仲尼祖述堯舜是也儀禮筮宅之辭曰哀子某爲其父某甫筮宅又曰哀子某來日某卜葬其父某甫字父也虞祭之祝曰適爾皇祖某甫卒哭之祝曰哀子某來日某隮祔爾於爾皇祖某甫字祖也祔祭之祝曰適爾皇祖某甫以隮祔爾孫某甫兩字之也字爲臣子所得而稱故周公追王其祖曰王季王而兼字冊府元龜唐憲宗元和元年禮儀使奏言謹按禮記曰旣卒哭宰夫執木鐸以命於宮曰捨故而諱新此謂已遷之廟則不諱也今順宗主升祔禮畢髙宗中宗神主上遷請依禮不諱制可金縢周公之祝辭曰惟爾元孫某左傳荀偃濟河而禱稱曾臣彪名君也左傳楚子圍宋申犀見王稱無畏知罃對楚王稱外臣首鄢陵之戰欒鍼曰書退名父也華耦來盟稱君之先臣督欒盈辭於周行人曰陪臣書曰其子黶名祖若父也漢惠帝從叔孫通之言郡國多置原廟元帝時貢禹以爲不應古禮永光四年下丞相韋元成等議以春秋之義父不祭於支庶之宅君不祭於臣僕之家王不祭於下土諸侯請勿復修奏可因罷昭靈後武襄王昭哀後衛思後戾太子戾後園皆不奉祀後魏明元貴嬪杜氏魏郡鄴人生世祖及卽位追尊爲穆皇后配享太廟又立後廟於鄴髙宗時相州刺史髙閭表修後廟詔曰婦人外成理無獨祀陰必配陽以成天地未聞有莘之國立太姒之饗此乃先皇所立一時之至感非經世之遠制便可罷祀是古人罷祖宗之廟而不以爲嫌也王莽尊元帝廟號髙宗成帝號統宗平帝號元宗中興皆去之後漢和帝號穆宗安帝號恭宗順帝號敬宗桓帝號威宗桓帝尊母梁貴人曰恭懷皇后安帝尊祖母宋貴人曰敬隱皇后順帝尊母李氏曰恭湣皇后獻帝初平元年左中郎將蔡邕議孝和以下政事多釁權移臣下嗣帝殷勤各欲褒崇至親而已臣下懦弱莫能執正據禮和安順桓四帝不宜稱宗又恭懷敬隱恭湣三皇后並非正嫡不合稱後皆請除尊號制曰可唐髙宗太子弘追謚孝敬皇帝廟號義宗開元六年將作大匠韋湊上言準禮不合稱宗於是停義宗之號是古人除祖宗之號而不以爲忌也後世浮文日盛有增無損徳宗初立禮儀使吏部尙書顏眞卿上言上元中政在宮壼始增祖宗之謚元宗末姦臣竊命列聖之謚有加至十一字者按周之文武言文不稱武言武不稱文豈盛徳所不優乎蓋稱其至者故也故謚多不爲褒少不爲貶今列聖謚號太廣有逾古制請自中宗以上皆從初謚睿宗曰聖眞皇帝元宗曰孝明皇帝肅宗曰宣皇帝以省文尙質正名惇本上命百官集議儒學之士皆從眞卿議獨兵部侍郎袁�官以兵進奏言陵廟玉冊木主皆已刊勒不可輕攺事遂寢不知陵中玉冊所刻乃初謚也自此宗廟之廣謚號之繁沿至本朝遂成故典而人臣不敢議矣徐三重家則附志吾家世農業溫飽先人方壺公居貧習儒術晚托意吟諷有以自樂余兄弟相繼爲儒應科目余偶幸一第餘三子亦儒次子又獲幸業儒是本分其獲幸則皆非望也蓋先大父鶴田公爲裏祭酒而好徳行惠利澤周一方先人又能以忠厚善承之後人賴以竊幸兩世者非此歟乃今徳薄力微不足復有所增益竊恐流泉餘潤挹之且再而未盡能幾何余滋懼五世之澤食焉而靡稱後生輩復安所藉以得�延固應朝夕勤念而重兢兢也範弘嗣做人鏡霜露旣降雨露旣濡則有淒愴怵惕之心四時祭四代冬至祭始祖春祭先祖夏至祭曾祖季秋祭禰俗節如上元寒食端陽中元重九寒衣則獻以時食或墓祭祖先祠堂必常使精潔朔望則拜有事則告出必告反必面遇祖先及父母忌辰變素服舉祭是日齊戒不飲酒茹葷不與喜宴三世不修家譜者不孝墳墓勿輕伐樹木海錄碎事𨿽有禹湯之徳不能訓末孫之桀紂讀書記魯自中葉葉字從艸從木從世艸木一葉上生一葉葉葉相承猶人之父子祖孫相繼世也故曰葉

祖孫部外編

