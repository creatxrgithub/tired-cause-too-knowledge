

形聲部匯考禮記

玉藻聲容靜

注無或噦咳欲其靜也

形聲部雜錄禮記曲禮將上堂聲必揚內則適父母舅姑之所下气怡聲又

父母有過柔聲以諫祭義祭之日周還出戶肅然必有聞乎其容聲出戶而聽愾然必有聞乎其嘆息之聲緇衣苟或言之必聞其聲雜記曾申問於曾子曰哭父母有常聲乎曰中路嬰兒失其母焉何常聲之有荀子勸學篇於越夷貊之子生而同聲長而異俗教使之然也順風而呼聲非加疾也而聞者彰韓子有慶篇上用耳則下飾聲按注飾聲則耳聽不知其惑也

形聲部紀事晏子諫上篇湯倨身而揚聲伊尹僂身而下聲左傳閔公二年秋共仲使卜齮賊公於武闈成季以僖公適邾共仲奔莒乃入立之以賂求共仲於莒莒人歸之及密使公子魚請不許哭而往共仲曰奚斯之聲也乃縊文公元年初楚子將以商臣爲太子訪諸令尹子上子上曰君之齒未也而又多愛黜乃亂也楚國之舉恆在少者且是人也�目而豺聲忍人也不可立也弗聽宣公四年初楚司馬子良生子越椒子文曰必殺之是子也熊虎之狀而豺狼之聲弗殺必滅若敖氏矣諺曰狼子野心是乃狼也其可畜乎十二年春楚子圍鄭夏六月晉師救鄭楚乘晉軍晉師右移上軍未動及昏楚師軍於邲晉之餘師不能軍宵濟亦終夜有聲汲冢周書師曠見太子晉太子曰吾問汝之人年長短告吾師曠對曰汝聲淸汗汝色赤白火色不壽王子曰吾後三年上賓於帝所汝愼無言闕將及汝師曠歸未及三年而告死者至韓子難三篇鄭子產晨出過東匠之閭聞婦人之哭也撫其禦之手而聽之有間遣使執而問之則手絞其夫者也異日其禦問曰夫子何以知之子產曰其聲懼凡人於其親愛也始病而憂臨死而懼已死而哀今哭夫已死不哀而懼是以知其有姦也左傳昭公二十八年初叔向娶於申公巫臣氏生伯石伯石始生子容之母走謁諸姑曰長叔姒生男姑視之及堂聞其聲而還曰是豺狼之聲也狼子野心非是莫喪羊舌氏矣遂弗視戰國策豫讓報智氏之讎漆身爲厲滅須去眉自刑以變其容爲乞人而往乞其妻不識曰狀貌不似吾夫其音何類吾夫之甚也又吞炭爲啞變其音越絕書越棲會稽行成於吳吳引兵而去勾踐將降吳吳王許之子胥大怒聲若哮虎曰此越未戰而服天以賜吳其逆天乎臣惟君王急制之吳王不聽家語顏回篇孔子在衛昧旦晨興顏回侍側聞哭者之聲甚哀子曰回汝知此何所哭乎對曰回以此哭聲非但爲死者而已又有生離別者也子曰何以知之對曰回聞桓山之鳥生四子焉羽翼旣成將分於四海其母悲鳴而送之哀聲有似於此謂其往而不返也回竊以音類知之孔子使人問哭者果曰父死家貧賣子以葬與之長決子曰回也善於識音矣莊子盜跖篇孔子往見盜跖趨而進避席反走再拜盜跖盜跖大怒案劍瞋目聲如乳虎音中黃鐘讓王篇曾子居衛縕袍無表三日不舉火十年不制衣正冠而纓絕捉衿而肘見納履而踵決曳縰而歌商頌聲滿天地若出金石新序原憲見子貢曳杖行歌聲若金石吳越春秋吳王晝夢召公孫聖占其吉凶聖直言之吳王怒顧力士以鐵錘擊殺之聖乃向天而言曰吁嗟天知吾之冤乎忠而獲罪身死無辜以葬我以爲直者不如相隨爲柱提我至深山後世相屬爲聲響於是吳王乃使門人提之蒸丘豺狼食汝肉野火燒汝骨東風數至飛揚汝骸骨肉糜爛何能爲聲響哉二十三年越伐吳吳王遁去達於秦餘杭山謂太宰嚭曰吾戮公孫聖子試前呼之聖在當卽有應呼曰公孫聖三反呼聖從山中應曰公孫聖三呼三應史記秦始皇本紀秦王見尉繚亢禮衣服食飲與繚同繚曰秦王爲人蜂準長目鷙鳥膺豺聲少恩而虎狼心居約易出人下得志亦輕食人漢書項籍傳羽救巨鹿擊秦諸侯皆從壁上觀楚戰士無不一當十呼聲動天地諸侯軍人人惴恐於是楚破秦軍王莽傳莽大聲而嘶是時有用方技待詔黃門者或問以莽形貌待詔曰莽所謂鴟目虎吻豺狼之聲者也故能食人亦當爲人所食後漢書劉元傳更始納趙萌女爲後有寵遂委政於萌日夜與婦人飲宴後庭羣臣欲言事輒醉不能見時不得已乃令侍中坐帷內與語諸將識非更始聲出皆怨曰成敗未可知遽自縱放若此張酺傳酺爲東郡太守郡吏王靑者父隆建武初爲都尉功曹靑爲小史與父俱從都尉行縣道遇賊隆以身衛全都尉遂死於難靑亦被矢貫咽音聲流喝按注流或作嘶喝一介反廣蒼曰聲之幽也何熙傳熙永元中爲謁者身長八尺五寸善爲威容贊拜殿中音動左右和帝偉之夏馥傳馥以聲名爲中官所憚遂與範滂張儉等俱被誣陷捕爲黨魁馥乃剪須變形入林慮山中隱匿姓名爲冶家傭形貌毀瘁積二三年人無知者後馥弟靜於涅陽市中遇馥不識聞其言聲乃覺而拜之項氏始學篇注有龍淵者桓靈時善相人也於聽音聲尢妙二千石相者龍淵下�贊之令長起時贊之自六百石以下皆坐而言之先相張濟當以財得三公濟常依淵以觀視有相者輒往求之會解瀆侯往相至門問當有至相何憂貧乎侯去淵謂濟曰可厚事之濟遂往盡爲償債別數百萬修居業桓帝崩無嗣解瀆侯入爲太子而濟遂至司空郭林宗別傳林宗儀貌魁岸身長八尺音聲如雷當時以爲準的後漢書範冉傳冉與河內王奐親善奐遷漢陽太守將行冉乃與弟協步賫麥酒於道側設壇以待之冉見奐車徒駱驛遂不自聞惟與弟共辧論於路奐識其聲卽下車與相揖對盧植傳植字子幹身長八尺二寸音聲如鐘公孫瓚傳瓚爲人美姿貌大音聲拜降虜校尉封都亭侯復兼領屬國長史職統戎馬連接邊寇每聞有警瓚輒厲色奮怒望塵奔逐或繼之以夜戰虜識瓚聲憚其勇莫敢抗犯南蠻西南夷傳夜郎者初有女子浣於遁水有三節大竹流入足間聞其中有號聲剖竹視之得一男子歸而養之及長有武才自立爲夜郎侯會稽先賢傳闞澤字徳潤在母胞八月叱聲震外英雄記抄赤壁之役黃蓋爲流矢所中時寒墮水爲吳軍人所得不知其蓋也置廁�中蓋自彊以一聲呼韓當當聞之曰此公覆聲也向之垂涕解易其衣遂以得生江表傳關羽欲襲魯肅甘寧與羽俱會益陽瀨淺將渡寧有所約令羽遙聞之曰此甘聲也遂不敢渡異苑陳思王曹植嘗登魚山臨東阿忽聞巖岫裏有誦經聲淸通深亮遠谷流響肅然有靈气不覺斂衿祇敬便有終焉之志卽效而則之今之梵唱皆植依擬所造一云陳思王遊山忽聞空裏誦經聲淸遠遒亮解音者則而寫之爲神仙聲道士效之作步虛聲也魏志張旣傳注魏略曰遊楚爲人短小而大聲自爲吏初不朝覲被詔登階不知儀式帝令侍中贊引呼隴西太守前楚當言惟而大應稱諾帝顧之而笑下黃私記鍾繇嬖庶子會之母黜其夫人文帝命繇復之繇恚忿餐椒致噤帝乃止集異志吳孫休時烏程人有得困疾及差能以響言者言於此而聞於彼自其所聽之不覺其聲之大也自遠聽之如人對言不覺其聲之自遠來也聲之所往隨其所向遠者所過向十數里其鄰人有責息於外歷年不還乃假之使爲責讓懼以禍福負物者以爲鬼神卽顚倒畀之其人亦不自知其所以然也此亦妖異也王隱晉書王褒少立操尙非理不動音聲淸髙辭气雅正裴楷別傳賈充等治法律楷亦參典其事事畢詔專讀奏平章當否楷善能諷誦音聲鮮明執刑書穆若淸詠焉世說蔡司徒謨在洛陽見陸機兄弟住參佐廨中三間瓦房士龍住東頭士衡住西頭士龍爲人文弱可愛士衡長七尺餘音如鐘聲言多慷慨潘陽仲見王惇小時謂曰君蜂目已露但豺聲未振耳必能食人亦當爲人所食孫子荊以有才少所推服惟雅敬王武子武子喪時名士無不至者子荊哭畢向靈�曰卿常好我作驢鳴今我爲卿作體似聲眞賓客皆笑晉書桓溫傳溫宣城太守彜之子也生未期而太原溫嶠見之曰此兒有奇骨可試使啼及聞其聲曰眞英物也蔡裔傳裔有勇气聲若雷震嘗有二偸入室裔拊�一呼而盜俱隕故殷浩委以軍鋒焉宋書廬陵王義眞傳義眞領東秦州刺史佛佛虜寇逼髙祖遣將軍朱齡石替義眞鎭關中使義眞輕兵疾歸諸將競斂財貨方軌徐行虜追騎且至義眞日暮與左右相失獨逃艸中中兵參軍段宏單騎追尋緣道呼喚義眞識其聲出就之曰君非段中兵邪身在此宏大喜負之而歸南齊書呂文度傳上性尊嚴呂文顯嘗在殿側咳聲髙上使茹法亮訓詰之以爲不敬梁書呂僧珍傳僧珍字元瑜始童兒時從師學有相工歷觀諸生指僧珍謂博士曰此有奇聲封侯相也北史崔光韶傳光韶性嚴聲韻抗烈與人平談常若震厲至於兄弟議論外聞謂爲忿怒然孔懷雍睦人少逮之北齊書皇甫玉傳世宗時有吳士雙盲而妙於聲相世宗歷試之聞劉桃枝之聲曰有所系屬然當大富貴王侯將相多死其手譬如鷹犬爲人所使聞趙道徳之聲曰亦系屬人富貴翕赫不及前人聞太原公之聲曰當爲人主聞世宗之聲不動崔暹私掏之乃謬言亦國主也世宗以爲我羣奴猶當極貴況吾身也冊府元龜毛法仁爲散騎常侍言聲壯大至於軍旅田狩唱呼處分振於山谷隋書柳機傳機從子謇之爲童兒時周齊王憲嘗遇謇之於途異而與語大奇之因奏入國子以明經擢第拜宗師古士尋轉守廟下士武帝嘗有事太廟謇之讀祝文音韻淸雅觀者屬目帝善之擢爲宣納上士隋唐嘉話裴知古自中宗武后朝以知音直太常路逢乘馬者聞其聲竊曰此人卽當墮馬好事者隨而觀之行未半坊馬驚墮殆死獨異志張巡守寧陵事急心孤每戰喊一聲卽雁數行飛逆五代史李周傳周爲內丘捕賊將以勇聞是時梁晉兵爭山東羣盜充斥道路行者必以兵衛內丘人盧嶽將徙家太原捨逆旅傍徨不敢進周意憐之爲送至西山有盜從林中射嶽中其馬周大呼曰吾在此孰敢爾邪盜聞其聲曰此李周也因各潰去江表誌仲時光者樂部中之宮妓也有寵於永寧生衛王�烈祖務嚴峻整有難犯之色常怒作數聲金鋪振動仲夫人左手擎飯右手捧匙安詳而進之雷電爲之少霽後封越國太妃容齋三筆五代李守正爲河東節度使有術者善聽人聲聞其子婦符氏聲驚曰此天下之母也守正曰吾婦猶爲天下母吾取天下復何疑哉於是決反已而覆亡而符氏乃爲周世宗後湘山野錄王冀公欽若鄕薦赴闕謁錢希白公易適延一術士以考休咎不容通謁冀公局促門下因厲聲詬閽人術者遙聞之謂錢曰不知何人耶若聲形相稱世無此貴者但恐形貌不副耳願邀之使某獲見希白召之術者側目瞻視嘆曰人中之貴有此十全者宰相可待淸波雜誌蕭注字巖夫裕陵問文彥博跛履韓琦嘶聲何爲皆貴注曰若不跛履與嘶聲陛下不得而臣東軒筆錄歐陽文忠公嘗言昔日夷陵從幹徳泊舟於漢江野岸中夕後聞語言歌笑男女老幼甚眾亦有交易評議及叫賣果餌之聲若市井然始曉方止翊日舟人問之云聞聲但不見人而四瞻皆曠野無復蹤路文忠乃步於岸遠望有一城基近村而詢之曰卽古隋地也貴耳集徳壽丁亥降聖遇丙午慶八十壽皇講行慶禮上尊號周益公當國與楊誠齋鄕人奏爲讀冊官壽皇云楊江西人聲音不淸不若移作奉冊癸辛雜識永嘉術者陳獨步瞽而善記每有客自外來聞其聲卽知其爲何人也又有張五星亦瞽而慧能別婦人�醜聞其馨咳扣問數語卽知其人美惡情性瑯嬛記絳樹一聲能歌兩曲二人細聽各聞一曲一字不亂人疑其一聲在鼻竟不測其何術明外史陳諤傳諤授刑科給事中遇事剛果彈劾權貴無所避每奏事大聲如鐘帝令餓之數日奏對如故曰是天生也每見呼爲大聲秀才章溢傳溢龍泉人始生聲如鐘其家怪之幾不舉形聲部藝文一

聲賦

宋張詠聲賦之作豈拘模限韻春雷秋虫之爲事也蓋取諸聲成之文王化之本苟一所補不愧空言爾賦曰罔象迷冥大人忽生混沌初竅呀然震驚二儀吐形萬靈吐英天機動制軋而爲聲故形有美惡焉聲有小大焉伊物類之動作俟人事而克全至於大雷隱空萬竅吼風不爲之隆品物磨臬羽足動發不爲之末未若人聲與天通功與物長雄口吻之啟出於厥躬道機之張騰淩鴻蒙其所聞者羲黃唐虞繼踵而至宇宙隘其神造化侔其智在聲之偉也得不回天而動地觀其得一之發淸淸泠泠涼寰洗瀛萬類聽之如懵而醒仁信之發溶溶奕奕呼道振徳萬類聽之如日破黑曰禮曰義相疊而起鳴孝響悌駭心淸耳萬類聽之如愁得喜廣成五老聞而啟齒曰是何帝皇之聲也如此九道交訛華夷和歌蠢動鼻息歡咍實多其在物也昭昭融融萬緣和同萬籟響空答天之功其在人也萬心气平萬口宣騰雲門六英答君之聲故知五音八聲聲之枝歟金石絲竹聲之器歟若本不正而聲不淸何嘗動天地泣鬼神而有諸三五疊生異業同聲唱古寡應呼今得精儀事以之繁會時風爲之勁淸作禮者有周旋之矩制樂者有大武之名故聖人之音鏗如鏘金聖人之治潺如流水加以商辛夏癸行無轍軌情欲沸空淫哇盈耳民不知告政聲遂毀幽厲縱作心胡可度唱僻者輕脫和僞者交錯鼓鉦之響日馳禮義之風日薄王道民政潰然投壑攻乎亡國之音聚爲終身之樂秦怪一聲天搖地坑烘赫火烈荒茫海傾阿房輦材�臬山回紫塞築壘訇轟震雷鉗聖愚儒四海暌孤刮剝亡命痛腦連脛於是民失其業怨口喋喋野薄其農荊榛揚風刑失其矩民哀無所兵革塡委死爲怨鬼故怨之爲气也散爲囂塵積爲屯云閉郁六合陽靈不曛怨之爲聲也烈風相倚怒濤兼起鬼哭於郊神號於市川谷爲之斗擊山巒以之崩圮陳吳一呼而宗社瓦毀天窮地終醜聲不已洎於漢唐惟髙與光太宗纘堯開元嗣皇智冠絕古气淩昊蒼倚天憑怒卽動蕩於八荒按劍大呼卽交映於中方借力者黎獻助聲者賢良亦不能廣仁義於遞奏使道徳之激揚掩商秦之餘韻系唐虞之芳聲者也未若我後凝神定思誠求理致與聖作則爲難於易惟禮是崇惟仁是嗜叩乎杳冥淸靜以聽聞古謬惑皇心不平於以忠良是旌息嗟吁之聲不肖是黜息濫謬之聲均物惻隱息哀怨之聲厚施薄斂息流亡之聲四人是別息澆競之聲狴犴是理息冤枉之聲道徳是守息兵革之聲人勞是卹息雕斫之聲小人是遠息邪佞之聲正音是奏息惉懘之聲奇哉壯矣堯嗟舜驚致章濩之調下覺唐堯之頌輕浩浩蕩蕩無得而名異聲之襲也揚溢昭灼上賢下愚旣歡且謔鳥獸蹌蹌虫虺躍躍信千載之一時與有生而同樂余欲引聲而作未知何若

形聲部藝文二詩

聲

唐崔塗歡戚由來恨不平此中髙下本無情韓娥絕唱唐衢哭盡是人間第一聲

