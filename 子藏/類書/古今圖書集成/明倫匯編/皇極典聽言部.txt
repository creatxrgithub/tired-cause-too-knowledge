

聽言部匯考一

陶唐氏帝堯下聽於人設諫鼓謗木按管子桓公問篇堯有衢室之問下聽於人按鄭樵通誌五帝紀帝堯置諫鼓達窮民立謗木使人書之樂聞過也

有虞氏帝舜命四嶽開言路按書經舜典詢於四嶽明四目達四聰

蔡傳

舜旣告廟卽位乃謀治於四嶽之官廣四方之視聽以決天下之壅蔽大全

唐孔氏曰明四方之目

使爲己遠視四方也達四方之聰使爲己遠聽聞四方也恐遠方有所壅塞令爲己悉聞見之按管子桓公問篇舜有告善之旌而主不蔽按崔豹古今注舜受堯禪廣開視聽求賢人以自輔

夏后氏帝禹懸鐘鼓磬鐸置鞀以求昌言按管子桓公問篇禹立諫鼓於朝而備訊唉

注訊問也唉驚問也按淮南子論訓禹之時以五音聽治懸鐘鼓磬鐸置鞀以待四方之士爲號曰教寡人以道者擊鼓諭寡人以義者擊鐘告寡人以事者振鐸語寡人以憂者擊磬有獄訟者搖鞀

商成湯從諫弗咈按書經伊訓先王肇修人紀從諫弗咈先民時若孔傳

言湯從諫如流按管子桓公問篇湯有總街之庭以觀人誹

周武王置誡愼之以開言路按劉勰新論貴言篇武王置誡愼之以聖哲之神鑑窮機洞微非有毫髮之謬猶設廣聽之術開嘉言之路

漢文帝二年下詔求言除誹謗訞言之罪按漢書文帝本紀二年十一月癸卯晦日有食之詔曰朕聞之天生民爲之置君以養治之人主不徳布政不均則天示之災以戒不治乃十一月晦日有食之適見於天災孰大焉朕獲保宗廟以微眇之身托於士民君王之上天下治亂在予一人惟二三執政猶吾股肱也朕下不能治育羣生上以累三光之明其不徳大矣令至其悉思朕之過失及知見之所不及�以啟告朕五月詔曰古之治天下朝有進善之旌誹謗之木所以通治道而來諫者也今法有誹謗訞言之罪是使眾臣不敢盡情而上無由聞過失也將何以來遠方之賢良其除之民或祝詛上以相約而後相謾吏以爲大逆其有他言吏又以爲誹謗此細民之愚無知抵死朕甚不取自今以來有犯此者勿聽治後元年詔求直言按漢書文帝本紀後元年春三月詔曰間者數年比不登又有水旱疾疫之災朕甚憂之愚而不明未達其咎意者朕之政有所失而行有過與乃天道有不順地利或不得人事多失和鬼神廢不享與何以致此將百官之奉養或費無用之事或多與何其民食之寡乏也夫度田非益寡而計民未加益以口量地其於古猶有餘而食之甚不足者其咎安在無乃百姓之從事於末以害農者蕃爲酒醪以靡谷者多六畜之食焉者眾與細大之義吾未能得其中其與丞相列侯二千石博士議之有可以佐百姓者率意遠思無有所隱宣帝本始四年以郡國災異詔求直言按漢書宣帝本紀本始四年夏四月壬寅郡國四十九地震或山崩水出詔曰蓋災異者天地之戒也朕承洪業奉宗廟托於士民之上未能和羣生乃者地震北海瑯邪壞祖宗廟朕甚懼焉丞相禦史其與列侯中二千石博問經學之士有以應變輔朕之不逮毋有所諱地節二年下詔求言按漢書宣帝本紀地節二年五月令羣臣得奏封事以知下情自丞相以下各奉職奏事以傅奏其言地節三年以地震詔求直言按漢書宣帝本紀三年冬十月詔曰乃者九月壬申地震朕甚懼焉有能箴朕過失及賢良方正直言極諫之士以匡朕之不逮毋諱有司元帝初元二年以災異詔求直言按漢書元帝本紀初元二年秋七月詔曰歲比災害民有菜色慘怛於心已詔吏虛倉廩開府庫振救賜寒者衣今秋禾麥頗傷一年中地再動北海水溢流殺人民陰陽不和其咎安在公卿將何以憂之其悉意陳朕過靡有所諱初元三年詔求直言按漢書元帝本紀三年六月詔曰蓋聞安民之道本繇陰陽間者陰陽錯謬風雨不時朕之不徳庶幾羣公有敢言朕之過者今則不然偸合苟從未肯極言朕甚閔焉永惟蒸庶之饑寒遠離父母妻子勞於非業之作衛於不居之宮恐非所以佐陰陽之道也其罷甘泉建章宮衛令就農百官省費條奏毋有所諱永光四年以日食詔求直言按漢書元帝本紀永光四年夏六月戊寅晦日有蝕之詔曰蓋聞明王在上忠賢布職則羣生和樂方外蒙澤今朕暗於王道夙夜憂勞不通其理靡瞻不眩靡聽不惑是以政令多還民心未得邪說空進事無成功此天下所著聞也公卿大夫好惡不同或緣姦作邪侵削細民元元安所歸命哉乃六月晦日有蝕之詩不云乎今此下民亦孔之哀自今以來公卿大夫其勉思天戒愼身修永以輔朕之不逮直言盡意無有所諱成帝建始元年詔公卿直言無諱按漢書成帝本紀建始元年夏四月黃霧四塞博問公卿大夫無有所諱建始三年以日食地震詔求直言按漢書成帝本紀三年冬十二月戊申朔日有蝕之夜地震未央宮殿中詔曰蓋聞天生眾民不能相治爲之立君以統理之君道得則艸木昆虫咸得其所人君不徳謫見天地災異婁發以告不治朕涉道日寡舉錯不中乃戊申日蝕地震朕甚懼焉公卿其各思朕過失明白陳之女無面從退有後言河平元年以日食詔求直言按漢書成帝本紀河平元年夏四月己亥晦日有蝕之旣詔曰朕獲保宗廟戰戰栗栗未能奉稱傳曰男教不修陽事不得則日爲之蝕天著厥異辜在朕躬公卿大夫其勉悉心以輔不逮百僚各修其職惇任仁人退遠殘賊陳朕過失無有所諱鴻嘉二年詔求直言按漢書成帝本紀鴻嘉二年春三月詔曰古之選賢傅納以言明試以功故官無廢事下無逸民教化流行風雨和時百谷用成眾庶樂業咸以康寧朕承鴻業十有餘年數遭水旱疾疫之災黎民婁困於饑寒而望禮義之興豈不難哉朕旣無以率道帝王之道日以陵夷意乃招賢選士之路�滯而不通與將舉者未得其人也其舉惇厚有行義能直言者冀聞切言嘉謀匡朕之不逮永始二年以日食詔求直言按漢書成帝本紀永始二年二月乙酉晦日有蝕之詔曰乃者龍見於東萊日有蝕之天著變異以顯朕郵朕甚懼焉公卿申敕百僚深思天誡有可省減便安百姓者條奏永始四年以災異詔求直言按漢書成帝本紀四年六月甲午詔曰乃者地震京師火災婁降朕甚懼之有司其悉心明對厥咎朕將親覽焉元延元年以星變詔求直言按漢書成帝本紀元延元年秋七月有星孛於東井詔曰乃者日蝕星隕謫見於天大異重仍在位默然罕有忠言今孛星見於東井朕甚懼焉公卿大夫博士議郎其各悉心惟思變意明以經對無有所諱哀帝元壽元年以日食詔求直言按漢書哀帝本紀元壽元年春正月辛丑朔日有蝕之詔曰朕獲保宗廟不明不敏宿夜憂勞未皇寧息惟陰陽不調元元不贍未睹厥咎婁敕公卿庶幾有望至今有司執法未得其中或上暴虐假埶獲名溫良寬柔陷於亡滅是故殘賊彌長和睦日衰百姓愁怨靡所錯躬乃正月朔日有蝕之厥咎不遠在餘一人公卿大夫其各悉心勉帥百僚惇任仁人黜遠殘賊期於安民陳朕之過失無有所諱

後漢光武帝建武六年以日食詔百僚上封事按後漢書光武帝本紀建武六年九月丙寅晦日有食之冬十月丁丑詔曰吾徳薄不明寇賊爲害彊弱相陵元元失所詩云日月告凶不用其行永念厥咎內疚於心其敕公卿舉賢良方正各一人百僚並上封事無有隱諱建武七年以日食詔百僚上封事按後漢書光武帝本紀七年三月癸亥晦日有食之詔曰吾徳薄致災謫見日月戰栗恐懼夫何言哉今方念愆庶消厥咎其令有司各修職任奉遵法度惠玆元元百僚各上封事無有所諱明帝永平三年以日食詔求直言按後漢書明帝本紀永平三年八月壬申晦日有蝕之詔曰朕奉承祖業無有善政日月薄蝕彗孛見天水旱不節稼穡不成人無宿儲下生愁墊𨿽夙夜勤思而智能不逮昔楚莊無災以致戒懼魯哀禍大天不降譴今之動變儻尙可救有司勉思厥職以匡無徳古者卿士獻詩百工箴諫其言事者靡有所諱永平八年以日食詔求直言按後漢書明帝本紀八年冬十月壬寅晦日有食之旣詔曰朕以無徳奉承大業而下貽人怨上動三光日食之變其災尢大春秋圖讖所謂至譴永思厥咎在予一人羣司勉修職事極言無諱於是在位者皆上封事各言得失帝覽章深自引咎乃以所上班示百官詔曰羣僚所言皆朕之過人冤不能理吏黠不能禁而輕用人力繕修宮宇出入無節喜怒過差昔應門失守關睢刺世飛蓬隨風微子所嘆永覽前戒竦然兢懼徒恐薄徳久而致怠耳永平十八年八月章帝卽位十一月詔有司各上封事按後漢書章帝本紀永平十八年八月壬子卽皇帝位十一月甲辰晦日有食之詔有司各上封事和帝永元七年以日食詔百僚各上封事按後漢書和帝本紀永元七年夏四月辛亥朔日有食之帝引見公卿問得失令將大夫禦史謁者博士議郎郎官會廷中各言封事安帝永初二年詔百僚郡國指變以聞按後漢書安帝本紀永初二年秋七月戊辰詔曰昔在帝王承天理民莫不據璇璣玉衡以齊七政朕以不徳遵奉大業而陰陽差越變異並見萬民饑流羌貊叛戾夙夜克己憂心京京間令公卿郡國舉賢良方正遠求博選開不諱之路冀得至謀以鑑不逮而所對皆循尙浮言無卓爾異聞其百僚及郡國吏人有道術明習災異陰陽之度璇璣之數者各使指變以聞二千石長吏明以詔書博衍幽隱朕將親覽待以不次冀獲嘉謀以承天誡建光元年以地震詔陳得失按後漢書安帝本紀建光元年十一月己丑郡國三十五地震或坼裂詔三公已下各上封事陳得失順帝陽嘉二年以京師地震詔求直言按後漢書順帝本紀陽嘉二年夏四月己亥京師地震五月庚子詔曰朕以不徳統奉鴻業無以奉順乾坤協序陰陽災眚屢見咎徵仍臻地動之異發自京師矜矜祗畏不知所裁羣公卿士將何以匡輔不逮奉答戒異異不空設必有所應其各悉心直言厥咎靡有所諱永和元年以災異詔百僚各上封事按後漢書順帝本紀永和元年春正月乙卯詔曰朕秉政不明災眚屢臻典籍所忌震食爲重今日變方遠地搖京師咎徵不虛必有所應羣公百僚其各上封事指陳得失靡有所諱建康元年八月庚午衝帝卽位九月詔百僚皆上封事按後漢書衝帝本紀建康元年八月庚午卽皇帝位九月庚戌詔三公特進侯卿校尉舉賢良方正幽逸修道之士各一人百僚皆上封事桓帝建和元年以日食地震詔求直言按後漢書桓帝本紀建和元年春正月辛亥朔日有食之詔三公九卿校尉各言得失夏四月庚寅京師地震命列侯將大夫禦史謁者千石六百石博士議郎郎官各上封事指陳得失延熹五年以地震詔公卿上封事按後漢書桓帝本紀延熹五年五月乙亥京師地震詔公卿各上封事靈帝建寧元年以日食詔百官上封事按後漢書靈帝本紀建寧元年五月丁未朔日有食之詔公卿以下各上封事建寧二年以災異詔百官上封事按後漢書靈帝本紀二年夏四月癸巳大風雨雹詔公卿以下各上封事建寧四年三月辛酉詔公卿至六百石各上封事按後漢書靈帝本紀云雲光和六年令羣臣各陳政要按後漢書靈帝本紀不載按冊府元龜光和六年夏旱七月制書引咎詔羣臣各陳政要所當施行獻帝建安十一年魏公下令求言按後漢書獻帝本紀不載按魏志武帝本紀建安十一年注魏書載十月乙亥令曰夫治世禦眾建立輔�誡在面從詩稱聽用我謀庶無大悔斯實君臣懇懇之求也吾充重任每懼失中頻年以來不聞嘉謀豈吾開延不勤之咎邪自今以後諸掾屬治中別駕常以月旦各名其失吾將覽焉延康元年魏王下令求言按後漢書獻帝本紀不載按魏志文帝本紀延康元年秋七月庚辰令曰軒轅有明臺之議放勛有衢室之問皆所以廣詢於下也百官有司其務以職盡規諫將率陳軍法朝士明制度牧守申政事搢紳考六藝吾將兼覽焉

魏齊王正始元年以久旱詔求讜言按魏志齊王本紀正始元年春二月自去冬十二月至此月不雨丙寅詔羣公卿士讜言嘉謀各悉乃心

晉武帝泰始二年詔求直言按晉書武帝本紀泰始二年九月乙未散騎常侍皇甫陶傅元領諫官上書諫諍有司奏請寢之詔曰凡關言人主人臣所至難而苦不能聽納自古忠臣直士之所慷慨也每陳事出付主者多從深刻乃云恩貸當由主上是何言乎其詳評議按冊府元龜泰始二年九月散騎常侍皇甫陶傅元共掌諫職上疏言事詔曰二常侍懇懇於所論可謂乃心欲佐益時事者也而主者率以常制裁之豈得不使發憤邪二常侍所論或舉其大較而未備其條目亦可便令作之然後主者八座廣共研精凡關言於人主人臣之所至難而人主苦不能虛心聽納自古忠臣直士之所慷慨至使杜口結舌每念於此未嘗不嘆息也故前詔敢有直言勿有所拒庶幾得以發蒙補過獲保髙位苟言有偏善情在忠益𨿽文辭有謬誤言語有得失皆當曠然恕之古人有不拒誹謗況皆善意在可采錄乎近者孔綦毋和皆按以輕慢之罪所以皆原欲使四海知區區之朝而無諱言之忌也泰始四年下詔求言按晉書武帝本紀四年九月詔曰𨿽詔有所欲及奏得可而於事不便者皆不可隱情泰始五年秋七月延羣公詢讜言按晉書武帝本紀云云太康七年以日食詔公卿大臣極言無諱按晉書武帝本紀太康七年春正月甲寅朔日有食之乙卯詔曰比年災異屢發日食三朝地震山崩邦之不臧實在朕躬公卿大臣各上封事極言其故勿有所諱元帝太興元年詔公卿直言得失按晉書元帝本紀太興元年十一月庚申詔曰朕以寡徳纂承洪緒上不能調和陰陽下不能濟育羣生災異屢興咎徵仍見壬子乙卯雷震暴雨蓋天災譴誡所以彰朕之不徳也羣公卿士其各上封事具陳得失無有所諱將親覽焉太興二年十二月乙亥詔百官各上封事按晉書元帝本紀云云明帝太寧三年詔求直言按晉書明帝本紀太寧三年夏四月詔曰直言引亮正想羣賢達吾此懷矣予違汝�堯舜之相君臣也吾𨿽虛暗庶不拒逆耳之談稷契之任君居之矣望共勗之

宋文帝元嘉五年詔求讜言按宋書文帝本紀元嘉五年春正月乙亥詔曰朕恭承洪業臨饗四海風化未弘治道多昧求之人事鑑寐惟憂加頃陰陽違序旱疫成患仰惟災戒責深在予思所以側身克念議獄詳刑上答天譴下卹民瘼羣後百司其各獻讜言指陳得失勿有所諱元嘉三十年孝武帝卽位下詔求言按宋書孝武帝本紀元嘉三十年四月己巳卽皇帝位秋七月辛丑朔日有食之甲寅詔曰世道未夷惟憂在國夫使羣善畢舉固非一才所議況以寡徳屬衰薄之期夙宵寅想永懷待旦王公卿士凡有嘉謀善政可以維風訓俗咸達乃誠無或依隱孝武帝大明元年下詔求言按宋書孝武帝本紀大明元年冬十月丙申詔曰旒纊之道有孚於結繩日昃之勤已切於姬后況世獘教淺歲月澆季朕𨿽�力宇內未明求衣而識狹前王務廣昔代永言菲徳其愧良深朝咨野怨自達者寡惠民利公所昧實眾自今百辟庶尹下民賤隸有懷誠抱志擁�衡閭失理負謗未聞朝聽者皆聽躬自申奏小大以聞朕因聽政之日親對覽焉明帝泰始二年下詔求言按宋書明帝本紀泰始二年十一月壬辰詔曰矢機詢政立教之攸本舉賢聘逸弘化之所基故負鼎進策殷代以康釋釣作輔周祚斯乂朕甫承大業訓道未敷𨿽側席忠規�夢巖築而良圖莫薦奇士弗聞永鑑通古無忘宵寐今藩隅克晏敷化維始屢懷存治實望箴闕王公卿尹羣僚庶官其有嘉謀直獻匡俗濟時咸切事陳奏無或依隱

南齊髙帝建元三年詔求讜言按南齊書髙帝本紀建元三年春正月壬戌朔詔王公卿士薦讜言武帝永明元年下詔求言按南齊書武帝本紀永明元年春正月壬子詔內外羣僚各舉朕違肆心規諫�林王隆昌元年春正月詔百僚極陳得失按南齊書�林王本紀云云明帝建武二年下詔求言按南齊書明帝本紀建武二年春正月辛未詔王公卿士內外羣僚各舉朕違肆心極諫東昏侯永元三年春正月辛亥詔天下百官陳讜言按南齊書東昏侯本紀云云

梁武帝天監元年下詔求言按梁書武帝本紀天監元年夏四月癸酉詔曰商俗甫移遺風尙熾下不上達由來遠矣升中馭索增其凜然可於公車府謗木肺石傍各置一函若肉食莫言山阿欲有橫議投謗木函若從我江漢功在可策犀兕徒獘龍蛇方縣次身才髙妙擯壓莫通懷傅呂之術抱屈賈之嘆其理有皦然受困包匭夫大政侵小豪門陵賤四民已窮九重莫達若欲自申�可投肺石函天監六年詔士民陳言可采者大小以聞按梁書武帝本紀六年春正月辛酉朔詔曰徑寸之寶或隱沙泥以人廢言君子斯戒朕聽朝晏罷思闡政術𨿽百辟卿士有懷必聞而蓄響邊遐未臻魏闕或屈以貧陋或間以山川頓足延首無因奏達豈所以沈浮靡漏遠邇兼得者乎四方士民若有欲陳言刑政益國利民淪礙幽遠不能自通者可各詮條布懷於刺史二千石有可申采大小以聞天監九年詔羣臣集議各陳損益按梁書武帝本紀九年五月己亥詔曰朕達聽思治無忘日昃而百司羣務其途不一隨時適用各有攸宜若非總會眾言無以備玆親覽自今臺閣省府州郡鎭戍應有職僚之所時共集議各陳損益具以奏聞天監十年下詔求言按梁書武帝本紀十年秋七月丙辰詔曰昔公卿面陳載在前史令僕陛奏列代明文所以釐彼庶績成玆羣務晉氏陵替虛誕爲風自此相因其失彌遠遂使武帳空勞無汲公之奏丹墀徒辟闕鄭生之履三槐八座應有務之百官宜有所論可入陳啟庶藉周爰少匡寡薄大同二年下詔求言按梁書武帝本紀大同二年三月庚申詔曰政在養民徳存被物上令如風民應如艸朕以寡徳運屬時來撥亂反正倏焉三紀不能使重門不閉守在海外疆埸多阻車書未一民疲轉輸士勞邊防徹田爲糧未得頓止治道不明政用多僻百辟無沃心之言四聰闕飛耳之聽州輟刺舉郡忘共治致使失理負謗無由聞達侮文弄法因事生姦胏石空陳懸鐘徒設書不云乎股肱惟人良臣惟聖實賴賢佐匡其不及凡厥在朝各獻讜言政治不便於民者可悉陳之若在四遠刺史二千石長吏並以奏聞細民有言事者咸爲申達朕將親覽以紓其過文武在位舉爾所知公侯將相隨才擢用拾遺補闕勿有所隱先是尙書右丞江子四上封事極言政治得失五月癸卯詔曰古人有言屋漏在上知之在下朕所鍾過不能自覺江子四等封事如上尙書可時加檢括於民有蠹患者便卽勒停宜速詳啟勿致淹緩大同五年詔言政事得失按梁書武帝本紀五年三月己未詔曰朕四聰旣闕五識多蔽畫可外牒或致紕繆凡是政事不便於民者州郡縣卽時皆言勿得欺隱如使怨訟當境任失而今而後以爲永準大同六年下詔求言按梁書武帝本紀六年八月辛未詔曰經國有體必詢諸朝所以尙書置令僕丞郎旦旦上朝以議時事前共籌懷然後奏聞頃者不爾每有疑事倚立求決古人有云主非堯舜何得發言便是是故放勛之聖猶咨四嶽重華之睿亦待多士豈朕寡徳所能獨斷自今尙書中有疑事前於朝堂參議然後啟聞不得習常其軍機要切前須諮審自依舊典大同十一年下詔求言按梁書武帝本紀十一年春三月庚辰詔曰皇王在昔澤風未遠故端居元扈拱默巖廊自大道旣淪澆波斯逝動競日滋情僞彌作朕負扆君臨百年將半宵漏未分躬勞政事白日西浮不遑�飯退居猶於布素含咀匪過藜藿寧以萬乘爲貴四海爲富惟欲億兆康寧下民安乂𨿽復三思行事而百慮多失凡遠近分置內外條流四方所立屯傳邸冶市埭桁渡津稅田園新舊守宰遊軍戍邏有不便於民者尙書州郡各速條上當隨言除省以舒民患

陳宣帝太建四年下詔求言按陳書宣帝本紀太建四年九月辛亥詔曰舉善從諫在上之明規進賢謁言爲臣之令範朕以寡徳嗣守寶圖𨿽世襲隆平治非寧一辧方分職旰食早衣傍闕爭臣下無貢士何其闕爾鮮能抗直豈余獨運匪薦讜言置鼓公車罕論得失施石象魏莫陳可否朱云摧檻良所不逢禽息觸楹又爲難值至如衣褐以見擔簦以遊或耆艾絕倫或妙年異等幹時而不偶左右莫之譽黑貂攺獘黃金且殫終身滯淹可爲太息又貴爲百辟賤有十品工拙並騖勸沮莫分街謠徒擁廷議斯闕實朕之弗明而時無獻替永言至治何乃爽歟外可通示文武凡厥在位風化乖殊朝政紕蠹正色直辭有犯無隱太建十四年正月後主卽位三月下詔求言按陳書後主本紀太建十四年正月丁巳卽皇帝位三月癸亥詔曰昔睿後宰民哲王禦𨿽徳稱汪濊明能普燭猶復紆己乞言降情訪道髙咨嶽牧下聽輿臺故能政若神明事無悔吝朕纂承丕緒思隆大業常懼九重已邃四聰未廣欲聽昌言不疲痺足若逢廷折無憚批鱗而口柔之辭儻聞於在位腹誹之意或隱於具寮非所以弘理至公緝熙帝載者也內外卿士文武眾司若有智周政術心練治體救民俗之疾苦辯禁网之�密者各進忠讜無所隱諱朕將虛己聽受擇善而行庶深鑑物情匡我王度後主至徳四年下詔求言按陳書後主本紀至徳四年春正月甲寅詔曰堯施諫鼓禹拜昌言求之異等久著前徽舉以淹滯復聞昔典斯乃治道之深規帝王之切務朕以寡昧丕承鴻緒未明虛己日旰興懷萬機多紊四聰弗達思聞蹇諤采其謀計王公已下各薦所知旁詢管庫爰及輿皂一介有能片言可用朕親加聽覽佇於啟沃

北魏明元帝泰常三年以星變詔求直言按魏書明元帝本紀不載按崔浩傳泰常三年彗星出天津入太微經北斗絡紫微犯天棓八十餘日至漢而滅太宗召諸儒術土問之曰今天下未一四方嶽峙災咎之應將在何國朕甚畏之盡倩以言勿有所隱孝文帝延興元年詔求直言按魏書孝文帝本紀延興元年九月壬戌詔在位及民庶直言極諫有利民益治損政傷化悉心以聞承明元年詔求直言按魏書孝文帝本紀承明元年八月甲子詔曰朕猥承前緒纂戎洪烈思隆先志緝熙政道羣公卿士其各勉厥心匡朕不逮諸有便民利國者具狀以聞十月己未詔曰朕纘承皇極照臨萬方思闡遐風光被兆庶使朝有不諱之音野無自蔽之響疇咨帝載詢及芻蕘自今已後羣官卿士下及吏民各聽上書直言極諫勿有所隱諸有便宜益治利民可以正風俗者有司以聞朕將親覽與三事大夫論其可否裁而用之太和三年詔求直言按魏書孝文帝本紀太和三年八月壬申詔羣臣直言盡規靡有所隱太和七年下詔求言按魏書孝文帝本紀七年九月壬寅詔曰朕承祖宗夙夜惟懼然聽政之際猶慮未周至於按文審獄思聞己過自今羣臣奏事當獻可替否無或面從使朕之過彰於遠近太和八年詔求直言按魏書孝文帝本紀八年八月甲辰詔曰帝業至重非廣詢無以致治王務至繁非博采無以興功先王知其如此故虛己以求過明恕以思咎是以諫鼓置於堯世謗木立於舜庭用能耳目四達庶類咸熙朕承累聖之洪基屬千載之昌運每布遐風景行前式承明之初班下內外聽人各盡規以補其闕中旨𨿽宣允稱者少故變時法遠遵古典班制俸祿攺更刑書寬猛未允人或異議思言者莫由申情求諫者無因自達故令上明不周下情壅塞今制百辟卿士工商吏民各上便宜利民益治損化傷政直言極諫勿有所隱務令辭無煩華理從簡實朕將親覽以知世事之要使言之者無罪聞之者足以爲戒太和九年詔求直言按魏書孝文帝本紀九年二月乙巳詔曰昔之哲王莫不博采下情勤求箴諫建設旌鼓詢納芻蕘朕班祿刪刑慮不周允虛懷讜直思顯洪猷百司卿士及工商吏民其各上書極諫靡有所隱太和十一年詔求直言按魏書孝文帝本紀十一年六月癸未詔曰春旱至今野無靑艸上天致譴實繇匪徳百姓無辜將罹饑饉寤寐思求罔知所益公卿內外股肱之臣謀猷所寄其極言無隱以救民瘼宣武帝正始三年詔求直言按魏書宣武帝本紀正始三年二月丙辰詔曰昔虞戒面從昌言屢進周任諫輔王闕必箴朕仰纘鴻基伏膺寶歷思康庶績一日萬幾是以側望忠言虛求讜直而良策弗進規畫無聞豈所謂�諧元首匡救不逮者乎可詔王公已下其有嘉謀深圖直言忠諫利國便民矯時厲俗者咸令指事陳奏無或依違孝明帝神龜二年詔求直言按魏書孝明帝本紀神龜二年二月丁丑詔求直言諸上書者聽密封通奏孝昌二年詔直言時政得失按魏書孝明帝本紀孝昌二年六月戊子詔曰自運屬艱棘歷載於玆烽驛交馳旌鼓不息祖宗盛業危若綴旒社稷洪基殆將淪墜朕威徳不能遐被經略無以遠及俾令蒼生罹此塗炭何以苟安黃屋無愧黔黎今便避居正殿蔬�素服當親自招募收集忠勇其有直言正諫之士敢決徇義之夫二十五日悉集華林東門人別引見共論得失班告內外咸使聞知孝莊帝建義元年詔求直言按魏書孝莊帝本紀建義元年六月帝以寇難未夷避正殿責躬撤膳又班募格收集忠勇其有直言正諫之士敢決徇義之夫陳國家利害之謀赴君親危難之節者集華林園面論事

北齊文宣帝天保元年詔求直言按北齊書文宣帝本紀天保元年八月詔曰有能直言極諫不避罪辜謇謇若朱云諤諤若周捨開朕意沃朕心�予一人利兼百姓者必當寵以榮祿待以不次孝昭帝皇建元年八月乙酉詔謇正之士聽進見陳事按北齊書孝昭帝本紀云云

北周明帝武成元年詔公卿大夫讜言極諫按周書明帝本紀武成元年六月戊子大雨霖詔曰昔唐咨四嶽殷告六眚睹災興懼咸置時雍朕撫運膺圖作民父母弗敢怠荒以求民瘼而霖雨作沴害麥傷苗隤屋漂垣洎於�墊諒朕不徳蒼生何咎刑政所失罔識厥由公卿大夫士爰及牧守黎庶等今宜各上封事讜言極論罔有所諱朕將覽察以答天戒武帝保定三年四月壬戌詔百官及民庶上封事極言得失按周書武帝本紀云云建徳元年夏四月丙戌詔百官軍民上封事極言得失按周書武帝本紀云云

隋文帝開皇九年下詔求言按隋書文帝本紀開皇九年夏四月壬戌詔曰朕君臨區宇於玆九載開直言之路披不諱之心形於顏色勞於興寢自頃逞藝論功昌言乃眾推誠切諫其事甚�公卿士庶非所望也各啟至誠匡玆不逮見善必進有才必舉無或噤嘿退有後言頒告天下咸悉此意開皇十一年五月癸卯詔百官悉詣朝堂上封事按隋書文帝本紀云云煬帝大業元年詔庶民詣朝堂直言時政闕失按隋書煬帝本紀大業元年三月戊申詔曰聽采輿頌謀及庶民故能審政刑之得失是知昧旦思治欲使幽枉必達彜倫有章而牧宰任稱朝委苟爲僥幸以求考課虛立殿最不存治實綱紀於是弗理冤屈所以莫申關河重阻無由自達朕故建立東京躬親存問今將巡歷淮海觀省風俗眷求讜言徒繁詞翰而鄕校之內闕爾無聞恇然夕惕用忘興寢其民下有知州縣官人政治苛刻侵害百姓背公徇私不便於民者宜聽詣朝堂封奏庶乎四聰以達天下無冤聽言部匯考二

唐髙祖武徳二年令羣臣直言無諱按唐書髙祖本紀不載按冊府元龜武徳二年閏二月甲辰考羣臣以李綱孫伏伽爲上第帝置酒髙會奏九部樂於庭髙祖謂裴寂曰隋末無道上下相蒙主則驕矜臣惟諂佞上不聞過下不盡忠至使社稷傾危死於匹夫之手朕撥亂反正念在安民平亂任武臣官方委文吏庶得各展器能以輔不逮比每虛心接待冀聞讜言然惟李綱苦盡忠款孫伏伽可謂誠直餘人猶踵敝風俯首而已豈朕所望哉當以身爲嬰兒方朕於慈父有懷必盡有意必申太宗貞觀元年令侍臣直言無諱按唐書太宗本紀不載按冊府元龜貞觀元年正月謂侍臣曰正主任邪臣不能致治正臣事邪主不能致治惟君臣相遇有同魚水則可得安天下也昔漢髙祖田舍翁耳提三尺劍而定天下旣而規模弘遠流慶子孫此蓋任得賢人之所致也後世稱美不容於口朕𨿽不明闕於學問至夫大好大惡容或知之幸諸公數相諫正王珪對曰臣聞木從繩則正後從諫則聖古者天子必有諫臣七人言不用則相繼以死陛卜開聖慮納芻蕘愚臣處不諱之朝實願罄其狂瞽太宗稱善自是中書門下及三品已上入內平章軍國必使諫官隨之欲其預聞政事有所開說太宗虛己納之十一月壬戌太宗謂侍臣曰隋帝性多猜忌上下情不相達斯豈致治之理乎朕今推赤心以相付亦望公輩以直心相向縱有指陳深切無憂逆忤貞觀三年以災異詔求直言按唐書太宗本紀貞觀三年六月己卯大風拔木壬午詔文武官言事按冊府元龜貞觀三年五月徐州蝗且旱六月詔曰豈賞罰不中任用失所將奢侈未革苞苴尙行者乎文武百辟各宜上封事極言朕過勿有所隱貞觀四年以旱詔公卿言事按唐書太宗本紀貞觀四年二月丁巳以旱詔公卿言事按舊唐書太宗本紀貞觀四年秋七月甲子朔日有蝕之上謂房元齡蕭瑀曰隋文何等主對曰克己復禮勤勞思政每一坐朝或至日昃五品已上引之論事宿衛之人傳�而食𨿽非性體仁明亦勵精之主也上曰公得其一未知其二此人性至察而心不明夫心暗則照有不通至察則多疑於物自以欺孤寡得之謂羣下不可信任事皆自決𨿽勞神苦形未能盡合於理朝臣旣知上意亦復不敢直言宰相已下承受而已朕意不然以天下之廣豈可獨斷一人之慮朕方選天下之才爲天下之務委任責成各盡其用庶幾於理也因令有司詔敕不便於時卽宜執奏不得順旨施行貞觀十一年以水災詔求直言按唐書太宗本紀十一年秋七月癸未大雨水谷洛溢乙未詔百官言事按冊府元龜十一年七月以水災詔文武百寮各上封事極言朕過勿有所隱諸州官民有能明識治道方正直諫者並宜薦達朕將親見其人問以得失九月帝謂侍臣曰朕居九重之內藉左右爲耳目但舉事出入虧政害人必須矯正朕將思攺之貞觀十七年以旱詔羣臣言事按唐書太宗本紀十七年六月甲午以旱詔京官五品以上言事按冊府元龜十七年正月帝謂侍臣曰朕觀古先帝王何嘗不受正諫以興化拒忠言而亡滅有諫朕安國者授以髙官矯朕爲非者加以顯戮虛心佇待終無所應然喜得三事思有終始一則克平禍亂四裔順軌二則災異不生百姓殷實三則年在盛壯君臨天下旣喜所得當懼所失三思而動庶無愆尢必不渭橋乘船霸陵縱轡愼夫人同坐夏太康久獵如此等事當不煩諫諍耳倘嗜欲遷性喜怒變情但聞一言而正豈候三諫之勞朕於公等乞言幸無所隱四月帝謂侍臣曰前王之取天下必藉眾力英才輔助仰成師主朕昔仗義而起策發諸心寇平於手卽位以後誠念蒼生有人上封事獻直言能益於時以裨政要者朕傾耳而聽拭目而覽合於務者不以輿皂而廢其言也貞觀二十年詔羣臣直言無隱按唐書太宗本紀不載按冊府元龜貞觀二十年十二月帝手詔曰朕聞堯舜之君自愚而益智桀紂之主繇智以添愚故異順逆於忠言則殊榮辱於帝道朕登躡宇宙字育黔恐大徳之或虧懼小瑕之有累候忠良之獻替想英傑之謀猷而諫鼓空懸逆耳之言罕進謗木徒設悖心之論全無惟昔魏徵每顯余過自其逝也𨿽有莫彰豈其獨有非於往時而皆是於玆日固亦庶僚苟順不觸龍鱗所以虛己外求披衷內省言而不用朕所甘心用而不言誰之責也自斯已後各悉乃誠若有是非直言無隱髙宗永徽元年以地震詔五品以上言事按唐書髙宗本紀永徽元年六月庚辰晉州地震詔五品以上言事永徽四年四月壬寅以旱詔文武官言事按唐書髙宗本紀云云永徽五年以旱詔文武官言事按唐書髙宗本紀永徽五年正月丙寅以旱詔文武官朝集使言事按冊府元龜永徽五年正月以時旱手詔京文武九品以上及朝集使各進封事極言厥咎九月帝謂五品以上曰往日不離膝下旦夕侍奉當時見五品以上論事或有仗下而奏或有進狀而論者終日不絕豈今時無事公等何不言也自今已後宜數論事若不能面奏任各進狀龍朔三年以星變詔百寮言事按唐書髙宗本紀龍朔三年八月癸卯有彗星出於左攝提戊申詔百僚言事按冊府元龜龍朔三年八月戊申詔凡百在位宜極言得失悉心無隱以救不逮總章元年以星變詔求直言按唐書髙宗本紀總章元年四月丙辰有彗星出於五車詔內外官言事按舊唐書髙宗本紀幹封三年二月詔攺元爲總章元年夏四月丙辰有彗星見於畢昴之間乙丑上避正殿減膳詔內外羣官各上封事極言過失於是羣臣上言星𨿽孛而光芒小此非國眚不足上勞聖慮請禦正殿復常饌帝曰朕獲奉宗廟撫臨億兆謫見於天誡朕之不徳也當責躬修徳以禳之羣臣復進曰星孛於東北此髙麗將滅之徵帝曰髙麗百姓卽朕之百姓也旣爲萬國之主豈可推過於小蕃竟不從所請乙亥彗星滅咸亨元年十月庚辰詔文武官言事按唐書髙宗本紀云云上元二年四月丙戌以旱詔百官言事按唐書髙宗本紀云云儀鳳元年以星變詔文武官言事按唐書髙宗本紀儀鳳元年七月丁亥有彗星出於東井八月庚子詔文武官言事中宗嗣聖四年太后以旱下詔求言卽武后垂拱三年

按唐書武后本紀垂拱三年四月癸丑以旱命京官九品以上言事神龍元年詔求直言按唐書中宗本紀不載按舊唐書中宗本紀神龍元年二月詔九品已上及朝集使極言朝政得失元宗開元二年正月壬午以關內旱求直諫按唐書元宗本紀云雲開元三年詔求直言按唐書元宗本紀不載按冊府元龜開元三年五月以旱故下詔令諸長官各言時政得失以輔朕之不逮十月詔曰朕以薄徳祗膺睿圖曾不能虛己淳源勵精至道將致俗於仁壽思納人於軌訓幸乾坤交泰風雨咸若中外百僚盡知戒懼天下萬姓頗亦歡康猶恐人或未安政有不愜令外司置匭側門進狀封章論事靡所不達軒階進規於何不盡曾無忤旨之罰實有推心之期豈朕之不誠何人則未諭如聞朝廷之內噂紛然進不昌言退不訕議懸書以謗國僑之患鄧析僞言而辧孔子之誅少正自昔爲蠹罔不在玆求於理政固宜懲絕自今已後制敕有不便於時及除授有不稱於職或內懷姦忒外損公私並聽進狀具陳得失五品已上官乃許其廷爭若輕肆口語潛行誹讟委禦史大夫已下嚴加察訪狀涉疑似推勘奏聞開元十四年以災異詔求直言按唐書元宗本紀開元十四年六月戊午東都大風拔木壬戌詔州縣長官言事按舊唐書元宗本紀開元十四年六月戊午大風拔木發屋毀端門鴟吻都城門等及寺觀鴟吻落者殆半上以旱暴風雨命中外羣官上封事指言時政得失無有所隱肅宗乾元元年詔求直言按唐書肅宗本紀乾元元年四月乙卯賜文武官階勛爵京官九品以上言事按冊府元龜乾元元年四月詔京官九品已上許上封事極言時政得失朕將親覽用佇嘉謀才有可觀別當甄錄乾元二年詔求直言按唐書肅宗本紀不載按舊唐書肅宗本紀乾元二年夏四月壬寅詔文武五品已上正官各舉賢良方正直言極諫一人任自封進兩省官十日一上封事按冊府元龜二年三月詔昔公卿面諫載在簡冊令僕陛奏亦惟舊章所以下竭其忠上聞其過君臣同徳豈不盛歟公卿已下有能論時政之非箴朕躬之闕有益於國有利於人宜盡昌言以救時敝朕必當行終無諱者朝廷用一人擢一職或有不當亦任奏論在京文武五品已上正員淸資官各舉賢良方正直言極諫一人任自封進兩省官十日一上封事直論得失無假文言冀成殿最用存沮勸上元二年令諫官直言時政得失按唐書肅宗本紀不載按冊府元龜上元二年九月制曰所設諫曹欲聞諷議允副從繩之望須成削�之書其諫官令每月一上封事指陳時政得夫若不舉職事當別有處分代宗廣徳元年令諫官直言無諱按唐書代宗本紀不載按冊府元龜廣徳元年七月制諫官每月一上封事無所回避廣徳二年詔求直言按唐書代宗本紀不載按冊府元龜二年二月制百官有論時政得失並任指陳事實具狀進封必宜切直無諱有司白身人亦宜準此任詣匭使進表朕將親覽必加擇用三月詔曰爲政者宣之使言作事者稽之於眾切於求道務以從人將明目而達聰亦理煩而去惑經國之體庶無闕言文武百官及諸色人等有論時政得失上封事者狀出後宜令左右僕射尙書及左右丞諸司侍郎禦史大夫中丞等於尙書省詳議可否具狀聞奏其所上封事除常參官外有時辭理可觀或幹能堪用者亦宜具言詳議官中或見不同者卽任別狀奏聞十二月乙酉令諫官每日奏事大歷七年以災異詔求直言按唐書代宗本紀不載按冊府元龜大歷七年十一月制曰淮南數州夏秋無雨朕精誠奉天誡懼臨下惟恐明有所不照聰有所不達百辟卿士咸�予違宣示百姓令知朕意大歷八年詔求直言按唐書代宗本紀大歷八年九月戊子詔京官五品以上兩省供奉官郎官禦史言事按冊府元龜八年九月詔京官五品已上及兩省供奉官郎官禦史各上封事論國之利害時大有年帝慮稅重害農獘延百姓乃下是詔旬日內抗疏者百餘人損益各異悉親覽畱中不出大歷十二年下詔求言按唐書代宗本紀十二年四月癸巳詔諫官獻封事勿限時側門論事者隨狀面奏六品以上官言事投匭者無勒副章按冊府元龜十二年四月詔曰昔予太祖太宗之禦天下也功格二儀不私於己化覃萬宇猶問於人外與公卿大夫討論政典內與鴻生碩老演暢儒風日旰忘勞特稱至理猶復旁求諫諍俯察謳謠廣延不諱之書載建登聞之鼓於時中朝無闕政四海無疲人歷代是遵列聖相軌朕承天序祗奉睿圖戰戰兢兢日愼一日於玆十六年矣何嘗不勵精理道欲得忠賢虛己淸心日有所待直詞讜議或時空聞五諫七臣人其安在眷懷於此耿嘆良深頃以任非其人凡事壅蔽今則已懲厥罪正乃惟心式佇嘉猷庶裨不徳自今已後諫官所獻封事不限早晚任進狀來所繇門司不得輒有停滯如須側門論事亦任隨狀面奏卽便令引對如有除拜不稱於職詔令不便於時法禁乖宜刑嘗未當徵求無節冤濫在人並且極論得失無回避以稱朕意其常朝官六品已上亦宜準此其擊登聞鼓者金吾將軍收狀爲進不得輒有損傷亦不許令人遮擁禁止其理匭使但任投匭人投表狀於匭中依常進不須勒畱副本並接時妄有盤問方便止遏欲使萬邦之事無隔於九重獻替之謨不遺於聽覽徳宗建中元年詔求直言按唐書徳宗本紀不載按冊府元龜徳宗卽位初大赦制憲官諫官常參官每政事錯綜卽面折廷爭無有所隱憲司彈奏一依貞觀故事其知匭使先有明敕非不丁寧猶聞擁遏自今已後仰每日詣匭務招遠方達聰明目諸司各舉厥職共守至公天下有才業尢著髙蹈丘園及直言極諫之士所在具以名聞興元元年令朝臣面奏時政得失精擇諫官俾直言無隱按唐書徳宗本紀不載按舊唐書徳宗本紀興元元年九月丁亥上顧謂宰臣曰今大盜𨿽除時猶多難宜廣延納以達下情近日諫官都無論奏自今每正衙及延英坐日常令朝臣三兩人面奏時政得失庶有弘益按冊府元龜興元元年九月令精擇諫官俾直言無隱貞元元年詔羣臣直言時政得失按唐書徳宗本紀不載按舊唐書徳宗本紀貞元元年三月甲寅詔宰臣宣諭禦史今後上封彈奏人自陳論不得羣署章疏按冊府元龜貞元元年八月詔令待制官各陳所見方略十二月以蝗螟之後流庸未復詔延英視事日令常參官七人對見問以時政得失貞元四年以地震下詔求言按唐書徳宗本紀貞元四年正月庚戌朔京師地震詔九品以上官言事貞元六年以春旱下詔求言按唐書徳宗本紀六年春旱閏四月乙卯詔常參官畿縣令言事按冊府元龜六年閏四月以歲旱令常參官及京畿縣令各上封事指陳救人之術致旱之繇咸極乃誠無有所隱貞元九年詔求直言按唐書徳宗本紀不載按冊府元龜九年十一月日南至郊祀禮畢大赦天下諸司官有陳時政得失者各盡所見修疏封進人有冤滯事有闕遺悉當極言無所隱避貞元二十一年順宗卽位詔求直言按唐書順宗本紀不載按冊府元龜順宗以貞元二十一年正月卽位詔內外官及諸色人任上封事極言時政得失有才可觀別當甄獎憲宗元和二年詔公卿直言無諱按唐書憲宗本紀不載按舊唐書憲宗本紀元和二年十二月丙辰上謂宰臣曰朕覽國書見文皇帝行事少有過差諫臣論諍往復數四況朕之寡昧涉道未明今後事或未當卿等每事十論不可一二而止元和十五年穆宗卽位詔求直言按唐書穆宗本紀不載按冊府元龜穆宗以元和十五年正月卽位二月禦丹鳳樓大赦詔內外文武官及諸色人等中任上封事極言時政得失有才可觀別當甄獎穆宗長慶四年正月辛亥詔百官言事按唐書穆宗本紀云云敬宗寶歷元年詔諫官直言無隱按唐書敬宗本紀不載按冊府元龜寶歷元年正月赦書朕卽位之初已有赦令至如損徹服禦絕止他獻限喪葬以息淫費禁奇靡以專女工他淫擅賦閒糴禁錢吏行姦欺人曷依庇僧道逾濫流貶重輕錢幣利害軍屯侵占車馬衣服之式未幾廢格已多或職司惰慢而不能將明或詔書才行而下已不守以此求理不亦難乎其元和以來詔並長慶四年三月三日赦令有委廢不行事在朕躬者諫官直言得失無有所隱文宗太和元年詔求直言按唐書文宗本紀不載按冊府元龜太和元年正月赦詔內外文武官及諸色人任上封事極言得失無有隱諱四月宰臣對罷召常侍諫議給事中中書舍人起居補闕拾遺集於政事堂宣諭聖旨自今已後如有公事面論奏者並宜對來六月詔曰內外卿士有規朕過宜上封事條奏太和六年以災異詔求直言按唐書文宗本紀不載按舊唐書文宗本紀太和六年五月庚申詔如聞諸道水旱害人疾疫相繼宵旰罪己興寢疚懷今長史奏申札瘥猶甚蓋教化未感於蒸人精誠未格於天地法令或爽官吏爲非有一於玆皆傷和气並委中外臣僚一一具所見聞奏朕當親覽無憚直言太和九年置諫院印令諫官密章言事按唐書文宗本紀不載按冊府元龜太和九年十二月敕創造諫院印一面以諫院之印爲文諫院舊無印苟有章疏各於本司請印諫官有疏人多知之至是特敕置印兼詔諫官凡所論事有關機密任別以狀引之不須以官銜結署開成元年詔求直言按唐書文宗本紀不載按冊府元龜開成元年正月一日赦書內外文武官及諸色人任上封事極言得失有裨時政必加升擢待以不次開成二年詔羣臣極言得失按唐書文宗本紀不載按舊唐書文宗本紀開成二年三月壬申詔曰朕嗣丕構對越上元虔恭寅畏於今一紀何嘗不宵衣念道昃食思愆師周文之小心慕易幹之夕惕懼徳不類貽列聖羞將欲俗致和平時無殃咎然誠未格物謫見於天仰愧三靈使�庶匯思獲有濟浩無津涯昔宋景發言星因退舍魯僖納諫饑不害人取鑑往賢深惟自勵在朝羣臣方嶽長吏各上封事極言得失�違納誨副我虛懷按冊府元龜二年三月壬申詔常參官及諸州府長吏如有規諫者各上封事極言得失陳救災之本明致理之方鹹竭乃心以輔厥辟開成三年以星異詔求直言按唐書文宗本紀不載按冊府元龜三年十一月以妖星見降詔文武百官及諸色人有能通達刑政之源參考天人之際任各上章疏指言得失懿宗咸通四年詔求直言按唐書懿宗本紀不載按冊府元龜咸通四年正月詔曰濟濟多士邦國賴之以取寧謇謇匪躬王臣急之以行義故內懸諫鼓外設匭函思廣謨猷用弘風教自此在朝廷者勿韜利國之謀居艸澤者但貢安民之策必當開納擇彼所長勿慮依違翻成自滯旌揚之道無所�焉僖宗光啟元年詔求直言按唐書僖宗本紀不載按冊府元龜光啟元年三月詔曰古者進善翹旌蔽賢削地苟異至公之選適開浮黨之門要在拔奇方資濟理昔貞觀戡亂旣久治具畢張而馬周徒步獻書上猶前席魏徵直言替否下得竭誠況朕久致履危實惟懵道欲新庶政益賴羣才已詔中外臣僚必使搜羅淹滯仍令文武各陳所見冀有可裨苟申籌國之謀是濟同舟之患非無上賞佇稱勤求布告遠近咸使知悉

後梁太祖乾化元年詔求危言正諫按五代史梁太祖本紀乾化元年春正月庚寅赦流罪以下因求危言正諫按冊府元龜乾化元年正月朔日有食之庚寅制曰兩漢已來日蝕地震百官各上封事指陳得失蓋欲周知時病盡達物情用緝國章以奉天誡朕每思逆耳罔忌觸鱗將洽政經庶開言路況玆謫見當有咎徵其在列辟羣臣危言正諫極萬邦之利害致六合之殷昌毗予一人永建皇極乾化二年詔臣民極言得失按五代史梁太祖本紀不載按冊府元龜乾化二年詔曰謗木求規集囊貢事將裨理道豈限側言應內外文武百官及艸澤並許上封事極言得失

後唐莊宗同光元年下詔求言按五代史唐莊宗本紀不載按冊府元龜同光元年四月卽位制曰外內文武官及諸色人任上封事兼有賢良方正抱器懷能或利害可陳無所隱諱直言極諫朕將一一行之亦委諸道長吏具姓名申奏閏四月帝禦延英殿顧謂侍臣曰朕自創業已來勤於軍旅至聖王治道殊未經心陸生有言以馬上得之不可以馬上爲治朕惟寡昧夙夜惕然實賴卿等獻納忠言箴規得失朕不學曹丕云舜禹之事吾知之矣遂非拒諫自取厥違敬俟語言輔玆不逮同光二年下詔求言按五代史唐莊宗本紀不載按冊府元龜二年二月詔曰堯鼓明懸貴聞進諫舜旌旁建止爲求賢是宜廣納話言庶箴闕政洎僞梁人滋澆薄朝掩忠良蔑聞投水之規莫識從繩之論此後應兩省文武常參官並前資艸澤之士有謀分利害事計�違並許上表敷陳朕當選長旌錄如有性多毀譽私佇愛憎承寬偶恃於得言縱志惟專於罔善朕亦潛令伺察觀要審詳狡�有彰罪刑無赦同光三年下詔求言按五代史唐莊宗本紀不載按冊府元龜三年閏十二月詔曰朕聞古先哲王臨禦天下上則以無偏無黨爲政治次則以足食足兵爲遠謀緬惟前修誠可師範朕纂承鳳歷嗣守鴻圖三載於玆萬機是總非不知五兵未輯兆庶多難蓋賴卿等寅亮居懷康濟爲務冀盡賦輿之理洞詢合轍之規今則潛按方區備聆謠俗或力役罕均其勞逸或賦租莫辧於後先但以督促爲名煩苛不已被甲冑者何嘗充給趨朝省者專困支持州閭之貨殖全�天地之災祲屢應以至星辰越度旱澇不時農桑失業於丘園饑饉相望於郊野生靈及此寢食寧遑豈非朕徳政未孚焦勞自掇者耶朕昨親援毫翰軫念瘡痍一則詢而謀猷一則表予宵旰未披來奏轉撓予懷敢不翼翼罪躬幹幹軫慮咨爾四嶽�予一人何不舉爾賢才輔予寡昧百辟羣後或有盡忠者被掩其能抱器者難陳其力或艸澤有遺逸之士山林多屈滯之人爾所不知吾將何助卿等位尊調鼎名顯代天旣逢不諱之朝何�繇中之說宜歷告中外急訪英髦應在任及前資文武官下至艸澤之士有濟國治民除姦革獘者並宜各獻封章朕選擇施行其近宣禦札亦可告諭內外體朕意焉明宗天成三年禦札求直言按五代史唐明宗本紀天成三年三月丁未朔禦札求直言按冊府元龜天成三年三月丁未宣禦札曰朕奄有四海於今三年敬事天神敢忘日愼上憑列聖賴祖宗之垂休下設庶官思邦家之共治聞過必服見善則師靜惟省躬動懷畏懼每從人欲方布時和不謂仲春已來繁陰未散𨿽如膏之澤可待丰年而飛霰其蒙恐傷粟麥實關穡務深軫納隍卿等陳力有方直言無避共熙帝載以沃朕心更吐嘉謀庶裨闕政應文武百官奏對恐有隱密之事不敢當庭敷揚卽許上章極言時政善惡貴合天道弛張長興四年詔求直言按五代史唐明宗本紀不載按冊府元龜長興四年八月戊申受尊號畢下制曰在朝文武官寮並諸色職員有能直言極諫者各上封事盡當開納

後晉髙祖天福元年禦札求直言按五代史晉髙祖本紀天福元年十二月辛卯禦札求直言按冊府元龜天福元年閏十一月壬午敕曰鳴諫鼓以俟讜言列肺石以申冤滯將聞善以自戒思與物而垂恩備著前規用光大業或直辭可貴或有理可矜各務奏陳皆當鑑納十二月庚寅禦札宣示百寮曰朕猥以眇衝式承眷命𨿽宵衣旰食不敢怠荒而一日萬機有虞曠闕應在朝文武臣寮等早升班序並蘊器能懷康濟之才展經綸之術旣逢昌運宜罄讜言須務救時各思舉職勿取容而避事勿屍祿以曠官或時經未�於和平必思獻替或命令未諧於允當必在箴規苟有敷陳並當開納俟汝匪躬之節副予仄席之求凡在朝廷共裨寡徳咨爾卿士宜體朕懷天福二年禦札求直言按五代史晉髙祖本紀二年五月壬戌禦札求直言按冊府元龜二年五月禦札示百寮曰朕自祗膺大寶虔奉丕圖每念創業之艱難未嘗終食而懈墮所冀照臨之內將臻康泰之風庶幾億兆之中漸息瘡痍之痛𨿽疚心罔暇而逆耳無聞豈視聽之不開故箴規之未貢應在朝文武臣寮等各懷異術早踐通班宜陳經濟之謀用贊興隆之道勿失讜直之議無拘循避之規咸罄乃誠同規不逮宜令在朝文武臣僚每人各進封事一件仍須實封通進務裨闕政用副虛懷凡百寮采宜體朕意天福三年詔求直言按五代史晉髙祖本紀不載按冊府元龜三年二月禦札曰百官曾有宣示令進封事據到者未及十人食祿於朝卒無一言可不知貞觀政要說言而不用朕所甘心用而不言誰之責也帝急於時病務求致理時命吏部尙書梁文矩等十人置詳定院詔遣百官上封事夫封事箴時政之闕達於一人否者畱中可者行之今下詳定司未敢有盡其言者自是數月僶俯滯命故有禦札促焉天福七年下詔求言按五代史晉髙祖本紀不載按冊府元龜七年閏三月敕起今後百官每五日一度起居日輪差定兩員官具所見實封以聞

後漢髙祖開運四年二月漢髙祖卽位稱天福十二年六月詔求直言按五代史漢髙祖本紀不載按冊府元龜漢髙祖以晉開運四年二月卽位稱天福十二年至六月詔曰古者詢芻蕘之言探歌詩之諷冀求利病以省是非況濟濟盈朝謇謇就列懷才抱器博古知今苟無弘益之辭曷表翊扶之力起今後文武百寮每遇後殿起居日仰具利濟上章以聞次第循環周而復始嘉謀嘉猷之告庶得聞知可久可大之規期於曉達亦聆此事向來已行但率皆浮言鮮克忠告良繇時或拘忌人有依違遂使急務愼於指陳浪語盈於章奏有名無實阿旨取容今則不然所宜攺作凡有封事並可直言無用飾辭務存確論輔此不逮稱朕意焉

後周太祖廣順元年詔求直言按五代史周太祖本紀不載按冊府元龜周太祖廣順元年正月丁卯卽位制曰自古聖帝明王莫不好賢樂諫是以立誹謗之木采芻蕘之言時之利病罔不知政之得失無不察達聰明目其在玆乎應內外文武臣寮有見識灼然益於道者許非時上章聞達庚辰又詔曰朕昔在側微罔親學但明軍旅之事安知王化之基而天命眷求神器自至涉道斯淺何徳以堪爰念得之𨿽難未若守之不易況承敝之後致理尢難蒼生未得息肩賢者尙多鉗口必欲使下情上達上情下通聞所未聞見所未見莫若開其言路詢於廷臣冀時政之得失必論君道之否臧必告自然昏蒙漸滌聽覽有資致於日新其在封事如聞累朝舊制咸令轉對上書百辟相循五日爲準然或權臣惜短時主多猜敢不深切爲言恐以傷觸獲戾至有搜羅鄙事蔓延虛辭徒牽率以爲勞於裨補而何取朕猥惟涼徳肇啟丕圖矻矻覽於萬幾未能廣其庶績兢兢念於百姓何以致之小康寅畏以居思慮爲疾實賴黎獻誨以讜言一則究邦國之規模一則觀卿士之才器且采搢紳之議不亦愈於芻蕘之詞詢賢哲之謀不亦愈於工瞽之諫應在朝文武百寮凡有所見益國利民之事並可實封而奏詣合門進納卽不可尙習余風更循舊轍無益於理者勿說不濟於時者勿書縱使指朕之非攻朕之短自當攺過不吝豈但從諫如流如或武班中有出自戰功不親儒墨苟有殊見安得惜言固可假手直書豈在屬文麗藻至於藩侯郡牧當切務於安時蠹於政者必知利於民者必曉但關弘益悉可敷聞朕今諭此至懷固非掠其虛美志在得畫一之道成可久之規濟濟英翹無辭貢直事有短者不責理有長者必行但存輔翼之心勿以逆鱗爲懼咸在中外宜副朕心世宗顯徳元年下詔求言按五代史周世宗本紀不載按冊府元龜顯徳元年三月詔曰文武班列親近臣寮愛國誠堅致君心切苟或聞朕躬之過失睹時政之否臧無惜敷陳以補寡昧苦口良藥逆耳忠言裨益玆多翹�惟切今後內外臣寮或有所見及有所裨贊可具實封章表以聞或欲面對便仰合門司非時引見顯徳二年禦札求直言按五代史周世宗本紀顯徳二年春二月禦札求直言按冊府元龜二年二月詔曰善操理者不能有全功善處身者不能無過失𨿽堯舜禹湯之上聖文武成康之至明尙猶思逆耳之言求苦口之藥何況後之人不逮哉朕承先帝之靈居至尊之位涉道猶淺經事未深常懼昏蒙不克負荷自臨宸極已過周星至於刑政取捨之間國家措置之事豈能盡是須有未周朕猶自知人豈不察而在位者未有一人指朕躬之過失食祿者曾無一言論時政之是非豈朕之寡昧不足與言邪豈人之循默未肯盡心邪豈左右前後有所畏忌邪豈髙卑�近自生間別邪古人云君子大言受大祿小言受小祿又云官箴王闕則是士大夫之有祿位無不言之人然則爲人上者不能感其心而致其言此朕之過也得不求骨鯁之辭詢正直之議共申裨益庶洽治平朕於卿大夫才不能盡知面不能盡識若不采其言而觀其行審其意而察其忠則何以見器略之淺深任用之當否若言之不入罪實在予苟求之不言將誰執咎應內外文武臣寮今後或有所見所聞並許上章論諫若朕躬之有闕失得以盡言時政之有瑕疵勿宜有隱方求名實豈尙虛華苟或素不攻文但可直書其事理有謬誤者當期捨短言涉傷忤者必與畱中冀所盡情免至多慮諸有司局公事者各宜舉職事有不便者革之可也理有可行者舉之可也勿務因循漸成訛謬臣寮有出使在外回者苟或知黎庶之利病聞官吏之優劣當具敷奏以廣聽聞班行職位之中遷除攺轉之際卽當考陳力之輕重較言事之臧否奉公切直者當議甄升臨事蓄縮者須行抑退翰林學士兩省官職官居侍從乃論思諫諍之司禦史臺官任處憲司是擊搏糾彈之地論其職分尢異羣官如逐任官內無所獻替啟發彈舉者三月限滿合遷轉時宜令中書門下先奏取進止凡爾有位宜悉朕懷顯徳四年下詔求言按五代史周世宗本紀不載按冊府元龜四年五月詔曰朕日觀書見前代名臣議時政得失皆直指其事不尙枝詞舉一善必適其材懲一惡必當其咎故能中外無壅悔吝不生居上者聽之而不疑在下者言之而無罪嘻埋輪都亭惡梁冀也陳屍下室進蘧瑗也曹參期獄市無撓充國議屯田之制李勉嫉惡謂盧杞爲姦邪詩人樂善美張仲之孝友皆明述臧否端若貫珠時主聞之可以區別施於臣寮得事君盡忠之義用之邦國有從諫如流之稱爰自近朝頗虧公道上封事者言無可采議刑罰者事不酌中論阿黨則莫顯姓名述正直則曾無按據卒歲延納終無可觀爲臣事君不當如是今後每遇入合其待制官候對及文武臣寮非時所上章疏並須直書其事不得隱情但云某人有文某人有武某人曉錢谷某人能理人某處所官吏因循某州縣刑獄冤濫某事利於國而未舉某事害於民而未除經營四方者術策何施裨贊萬機者闕遺何補何人黨正之士何人詐僞之端苟上下同心則綱紀有序當寡昧求理之際適賢良獻可之時當極言之朕自詳覽黜陟二柄期於必行咨爾羣寮各體深意其待制候對官今後於文班內輪次充不在只取刑法官百寮聽命再拜而退

遼太祖神冊六年詔畫招諫圖以開言路按遼史太祖本紀神冊六年夏五月丙申詔畫前代直臣像爲招諫圖及詔長吏四孟月詢民利病太宗會同五年春正月戊午詔求直言按遼史太宗本紀云云景宗保寧四年十二月甲午詔內外官上封事按遼史景宗本紀云云

宋太祖建隆三年詔百官朝對直言無諱按宋史太祖本紀建隆三年二月甲午詔自今百官朝對須陳時政利病無以觸諱爲懼太宗太平興國六年以日食詔求直言按宋史太宗本紀太平興國六年九月乙未朔日有食之壬子詔求直言雍熙元年詔求直言按宋史太宗本紀雍熙元年五月丁丑乾元文明二殿災六月丁亥詔求直言至道元年三月庚申詔求直言按宋史太宗本紀云云至道三年眞宗卽位詔求直言按宋史眞宗本紀至道三年二月卽皇帝位五月丁卯詔求直言眞宗咸平元年以星變詔求直言按宋史眞宗本紀咸平元年春正月甲申彗出營室北二月癸巳呂端等言彗出之應當在齊魯分帝曰朕以天下爲憂豈直一方耶甲午詔求直言咸平二年以久旱詔求直言按宋史眞宗本紀二年閏三月丁亥以久不雨帝諭宰臣曰凡政有闕失宜相規以道毋惜直言庚寅詔中外臣直言極諫咸平三年詔求直言按宋史眞宗本紀三年十一月壬午詔羣臣盡言無諱常參官轉對如故事未預次對者聽封事以聞咸平六年以星變詔求直言按宋史眞宗本紀十一月甲寅有星孛於井鬼十二月甲子詔求直言大中祥符四年詔言事官並賜對按宋史眞宗本紀大中祥符四年八月丁巳詔文武官有言刑政得失邊防機事者並賜對仁宗天聖七年詔百官直言時政闕失按宋史仁宗本紀天聖七年三月癸未詔百官轉對極言時政闕失在外者實封以聞明道元年以火災詔求直言按宋史仁宗本紀明道元年八月壬戌大內火延八殿乙丑詔羣臣直言闕失明道二年秋七月戊子詔以蝗旱令中外直言闕政按宋史仁宗本紀云云康定元年下詔求言按宋史仁宗本紀康定元年二月丙午許中外臣庶上封章言事三月丙子大風晝暝是夜有黑气長數丈見東南丁丑詔中外言闕政慶曆二年五月甲寅詔三館臣寮上封事及聽請對按宋史仁宗本紀云云慶曆七年詔內外臣寮實封言事按宋史仁宗本紀慶曆七年三月癸未詔天下有能言寬卹民力之事者有司驛置以聞以其副上之轉運司詳其可行者輒行之丁亥以旱罷大宴癸巳詔許中外臣寮實封條上三事慶曆八年詔羣臣條奏闕失按宋史仁宗本紀八年三月甲寅幸龍圖天章閣詔輔臣曰西陲備禦兵冗賞濫罔知所從卿等各以所見條奏又詔翰林學士三司使知開封府禦史中丞曰朕躬闕失左右朋邪中外險詐州郡暴虐法令有不便於民者朕欲聞之其悉以陳癸亥以朝政得失兵農要務邊防備豫將帥能否財賦利害錢法是非與夫讒人害政姦盜亂俗及防微杜漸之策召知制誥諫官禦史等諭之使悉對於篇嘉佑元年六月己卯詔羣臣實封言時政闕失按宋史仁宗本紀云雲英宗治平二年八月乙未以雨災詔責躬乞言按宋史英宗本紀云云治平四年神宗卽位詔求直言按宋史神宗本紀治平四年正月丁巳卽皇帝位閏三月庚子詔求直言夏四月辛酉詔內外所上封事令張方平司馬光詳定以聞六月辛未詔天下官吏有能知徭役利病可議寬減者以聞神宗熙寧元年春正月丁亥命宰臣曾公亮等極言闕失按宋史神宗本紀云云熙寧七年三月乙丑詔以災異求直言按宋史神宗本紀云云熙寧八年冬十月己亥詔以災異數見求直言按宋史神宗本紀云云元丰三年秋七月癸未彗出太微垣丙戌詔求直言按宋史神宗本紀云云元丰八年哲宗卽位下詔求言按宋史哲宗本紀元丰八年三月戊戌卽皇帝位五月丙申詔百官言朝政闕失六月丁亥詔中外臣庶許直言朝政闕失民間疾苦哲宗紹聖四年以星變詔求直言按宋史哲宗本紀紹聖四年九月壬子以星變詔公卿悉心修政以輔不逮求中外直言元符三年徽宗卽位詔求直言按宋史徽宗本紀元符三年正月卽皇帝位三月辛卯詔求直言徽宗崇寧五年以星變詔求直言按宋史徽宗本紀崇寧五年春正月乙巳以星變詔求直言闕失丁未太白晝見戊申詔侍從官奏封事大觀四年五月丙辰詔以彗星見令侍從官直言指陳闕失按宋史徽宗本紀云云宣和七年十二月己未詔令中外直言極諫按宋史徽宗本紀云云欽宗靖康元年春正月丁卯朔詔中外臣庶實封言得失按宋史欽宗本紀云云髙宗建炎元年下詔求言按宋史髙宗本紀建炎元年五月詔中外臣庶許言民間疾苦𨿽詆訐亦不加罪建炎三年下詔求言按宋史髙宗本紀三年二月癸亥下詔求直言丙子詔士民直言時政得失夏四月乙卯許中外直言六月己酉以久雨召郎官以上言闕政紹興元年十二月戊寅以彗出求直言按宋史髙宗本紀云云紹興二年九月辛酉以彗出詔許中外臣民直言時政按宋史髙宗本紀云云紹興三年以災異求直言按宋史髙宗本紀紹興三年八月甲辰以雨暘不時蘇湖地震求直言紹興四年十二月己亥以來年正旦日食下詔求直言按宋史髙宗本紀云云紹興六年六月乙巳朔夜地震己酉求直言按宋史髙宗本紀云云紹興七年以災異求直言按宋史髙宗本紀七年二月辛丑以日食求直言六月癸未以久旱命中外臣庶實封言事紹興十五年以星變求言按宋史髙宗本紀十五年夏四月戊寅彗星出東方癸未命監司郡守條上便民事宜紹興三十二年五月孝宗卽位下詔求言按宋史孝宗本紀紹興三十二年五月乙亥卽皇帝位甲申詔中外士庶陳時政闕失七月庚子以雨水飛蝗令侍從臺諫條上民間利病十二月戊辰詔侍從臺諫集議當今獘事仍命盡率其屬使極言無隱孝宗隆興元年秋七月乙巳以旱蝗星變詔侍從臺諫兩省官條上時政闕失按宋史孝宗本紀云云隆興二年以水災下詔求言按宋史孝宗本紀二年秋七月癸丑以江東浙西大水詔侍從臺諫卿監郎官館職陳闕失及當今急務乾道元年夏五月壬戌詔監司帥守講究獘事以聞按宋史孝宗本紀云云乾道二年夏四月戊寅以久雨命侍從臺諫議政刑所宜以聞按宋史孝宗本紀云云淳熙八年七月乙巳以旱蝗星變詔侍從臺諫兩省官條上時政闕失按宋史孝宗本紀云云淳熙九年詔講讀官直言時政按宋史孝宗本紀九年四月癸亥帝覽陸贄奏議諭講讀官曰今日之政恐有如徳宗之獘者卿等條陳來上無有所隱淳熙十四年下詔求言按宋史孝宗本紀十四年秋七月丙午詔羣臣陳時政闕失及當今急務己酉詔監司條上州縣獘事民間疾苦癸丑命檢正都司看詳羣臣封事有可行者以聞光宗紹熙二年以災異詔求直言按宋史光宗本紀紹熙二年二月乙酉詔以陰陽失時雷雪交作令侍從臺諫兩省卿監郎官館職各具時政闕失以聞五月庚申詔侍從經筵翰苑官自今並不時宣對庶廣咨詢以補治道紹熙五年寧宗卽位詔求直言按宋史寧宗本紀紹熙五年七月卽皇帝位戊辰詔求直言甲申詔兩省官詳定應詔封事具要切者以聞冬十月乙未詔以陰陽謬盭雷電非時令臺諫侍從各疏朝政闕失以聞寧宗慶元六年詔百官直言闕失按宋史寧宗本紀慶元六年夏五月戊辰詔侍從臺諫兩省卿監郎官館職疏陳闕失及當今急務辛未以久不雨詔中外陳朝廷過失及時政利害壬申雨丁丑詔三省樞密院擇臣僚封事可行者以聞嘉泰四年三月乙亥詔百官疏陳時政闕失按宋史寧宗本紀云云嘉定元年下詔求言按宋史寧宗本紀嘉定元年春正月辛巳下詔求言閏四月丁酉以旱詔求言嘉定二年五月己未以旱詔羣臣上封事按宋史寧宗本紀云云嘉定八年夏四月癸卯詔中外臣民直言時政得失按宋史寧宗本紀云云理宗寶慶元年詔內外文武官封章言事按宋史理宗本紀寶慶元年五月甲子詔內外文武大小之臣於國政有所見聞封章來上毋或有隱端平元年春正月庚子朔詔求直言按宋史理宗本紀云云嘉熙二年以災異詔求直言按宋史理宗本紀嘉熙二年秋七月壬午以霖雨不止烈風大作詔避殿減膳徹樂令中外之臣極言闕失嘉熙四年以災異詔求直言按宋史理宗本紀四年秋七月乙丑詔今夏六月恆暘飛蝗爲孽朕徳未修民瘼尢甚中外臣僚其直言闕失無隱十二月丙辰地震己未詔求直言淳佑二年詔求直言按宋史理宗本紀淳佑二年十一月己亥日南至雷電交作詔避殿減膳求直言淳佑五年以來歲正旦日食詔求直言按宋史理宗本紀五年十二月壬午太史奏來歲正旦日當食詔以是月二十一日避殿減膳命百司講行闕政凡可以消弭災變者直言無隱淳佑七年詔求直言弭旱按宋史理宗本紀七年五月乙亥禦集英殿策士詔求直言弭旱開慶元年十一月戊申詔求直言按宋史理宗本紀云云景定三年春正月戊子朔詔申飭百官盡言按宋史理宗本紀云云景定五年七月以星變詔求直言十月度宗卽位詔求直言按宋史理宗本紀景定五年秋七月甲戌彗星出柳丁丑詔中外臣僚直言朝政闕失按度宗本紀景定五年十月丁卯卽皇帝位十一月丙戌帝初聽政禦後殿詔求直言又詔先朝舊臣趙葵謝方叔程元鳳馬光祖李曾伯各上言以匡不逮

金世宗大定元年詔職官陳便宜事按金史世宗本紀正隆六年十月丙午卽皇帝位攺元大定十二月壬戌同知河間尹髙昌福上書陳便宜上覽之再三詔內外大小職官陳便宜大定二年詔宰臣直言無隱臣民上書者亟條具以聞按金史世宗本紀大定二年正月壬辰上謂宰執曰朕卽位未半年可行之事實多近日全無敷奏朕深居九重正賴卿等贊襄各思所長以聞朕豈有倦思癸巳太白晝見甲午上謂宰執曰卿等當參民間利害及時事之可否以時敷奏不可公餘輒從自便優遊而已閏二月甲戌上謂宰臣曰比聞外議言奏事甚難朕於可行者未嘗不從自今敷奏勿有所隱朕固樂聞之戊子上謂宰臣曰臣民上書者多敕尙書省詳閱而不卽具奏天下將謂朕徒受其言而不行也其亟條具以聞八月癸酉上謂宰臣曰百姓上書陳時政其言猶有所補卿等位居機要略無獻替可乎夫聽斷獄訟簿書期會何人不能唐虞之聖猶務兼覽博照乃能成治正隆專任獨見故取敗亡朕早夜孜孜冀聞讜論卿等宜體朕意詔百司官吏凡上書言事或爲有司所抑許進表以聞朕將親覽以觀人材優劣大定八年諭宰臣直言得失按金史世宗本紀八年正月乙丑上謂宰臣曰朕治天下方與卿等共之事有不可各當面陳以輔朕之不逮愼毋阿順取容卿等致位公相正行道揚名之時苟或偸安自便𨿽爲今日之幸後世以爲何如羣臣皆稱萬歲大定十年諭宰臣直言無隱按金史世宗本紀十年三月庚午上諭左丞石琚曰女直人徑居達要不知閭閻疾苦汝等自丞簿至是民間何事不知凡有利害宜悉敷陳十月辛未上謂宰臣曰朕凡論事有未能深究其利害者卿等宜悉心論列無爲面從而退有後言大定十一年詔內外官民直言得失按金史世宗本紀十一年八月癸卯朔太白晝見詔朝臣曰朕嘗諭汝等國家利便治體遺闕皆可直言外路官民亦嘗言事汝等終無一語凡政事所行豈能皆當自今直言得失毋有所隱十月甲寅上謂宰臣曰朕已行之事卿等以爲成命不可復更但承順而已一無執奏且卿等凡有奏何嘗不從自今朕旨𨿽出宜審而行有未便者卽奏攺之或在下位有言尙書省所行未便亦當從而攺之毋拒而不從大定十二年詔陳言文字送祕書監錄付所司按金史世宗本紀十二年正月戊寅詔有司凡陳言文字皆國政利害自今言有可行以其本封送祕書監當行者錄副付所司大定十六年諭宰臣直言無隱按金史世宗本紀十六年十二月丙子上諭宰臣曰凡已經奏斷事有未當卿等勿謂已行不爲奏聞攺正朕以萬幾之繁豈無一失卿等但言之朕當更攺必無吝也大定二十七年諭宰臣竭誠盡言按金史世宗本紀二十七年二月乙酉上謂宰執曰朕自卽位以來言事者𨿽有狂妄未嘗罪之卿等未嘗肯盡言何也當言而不言是相疑也君臣無疑則謂之嘉會事有利害可竭誠言之朕見緘默不言之人不欲觀之矣章宗明昌三年集百官各書所對按金史章宗本紀明昌三年八月甲辰集三品以下六品以上官問以朝政得失及民間利害令各書所對明昌六年諭諫官直言無諱按金史章宗本紀六年三月甲午以翰林直學士孛�魯子元兼右司諫監察禦史田仲禮爲左拾遺翰林修撰僕散訛可兼右拾遺諭之曰國家設置諫官非取虛名蓋責實效庶幾有所裨益卿等皆朝廷選擢置之諫職如國家利害官吏邪正極言無隱近路鐸左遷本以他罪卿等勿以被責遂畏縮不言其悉心戮力毋得緘默承安二年敕計議官直言利害按金史章宗本紀承安二年八月庚辰敕計議官所進奏帖可直言利害勿用浮辭承安四年以旱詔求直言按金史章宗本紀四年五月壬辰朔以旱詔求直言六月丁丑右補闕楊庭秀言自轉對官外復令隨朝八品以上外路五品以上及出使外路有可言者並移檢院以聞則時政得失民間利病可周知矣從之泰和三年令士庶詣闕陳言按金史章宗本紀泰和三年冬十月丁卯諭尙書省士庶陳言皆從所司以聞自今可悉令詣闕量與食直仍給官舍居之其言切直及系利害重者並三日內奏聞泰和六年詔言軍國利害按金史章宗本紀六年五月壬辰諭尙書省今國家多故凡言軍國利害五品以上官以次奏陳朕將親問之六品以下則具帖子以進衛紹王大安二年九月乙未詔求直言按金史衛紹王本紀云云至寧元年八月宣宗卽位九月詔求直言按金史宣宗本紀至寧元年八月甲辰卽皇帝位九月丁未諭宰臣曰朕卽大位羣臣凡有所見各直言勿隱丙寅詔諭六品以下官事有可言者言之無隱

元世祖至元五年詔禦史直言無隱按元史世祖本紀至元五年秋七月癸丑立禦史臺以右丞相塔察兒爲禦史大夫詔諭之曰臺官職在直言朕或有未當其極言無隱毋憚他人朕當爾主仍以詔諭天下成宗元貞元年敕上封事者中書省發視以聞按元史成宗本紀元貞元年六月敕凡上封事者命中書省發緘視之然後以聞武宗至大二年詔臣民實封言事在外者赴所屬轉達按元史武宗本紀至大二年九月庚辰朔詔朝廷得失軍民利害臣民有上言者皆得實封上聞在外者赴所屬轉達仁宗延佑二年詔求直言按元史仁宗本紀延佑二年春正月禦史臺臣言比年地震水旱民流盜起皆風憲顧忌失於糾察宰臣燮理有所未至或近侍蒙蔽賞罰失當或獄有冤濫賦役繁重以致乖和宜與老臣共議所由詔明言其事當行者以聞十一月丙午客星變爲彗犯紫微垣歷軫至壁十五宿明年二月庚寅乃滅甲戌左丞相合散等言彗星之異由臣等不才所致願避賢路帝曰此朕之愆豈卿等所致其復乃職苟政有過差勿憚於攺凡可以安百姓者當悉言之庶上下交修天變可弭也延佑七年三月英宗卽位十二月下詔求言按元史英宗本紀延佑七年三月庚寅帝卽位十二月乙巳朔詔七品以上官有偉畫長策可以濟世安民者實封上之丁卯鐵木疊兒拜住言比者詔內外言得失今上封事者或直進禦前乞令臣等開視乃入奏聞帝曰言事者直至朕前可也如細民輒訴訟者則禁之英宗至治三年二月令百官言便宜事八月泰定帝卽位詔求直言按元史英宗本紀至治三年二月癸酉畋於柳林顧謂拜住曰近者地道失寧風雨不時豈朕纂承大寶行事有闕歟對曰地震自古有之陛下自責固宜良由臣等失職不能燮理帝曰朕在位三載於兆姓萬物豈無乖戾之事卿等宜與百官議有便民利物者朕卽行之按泰定帝本紀至治三年八月癸巳卽皇帝位十二月詔求直言順帝至正九年九月甲子凡建言中外利害者詔委官選其可行之事以聞按元史順帝本紀云云

明太祖洪武三年詔廷臣言得失按大政紀洪武三年十二月壬午日中有黑子詔廷臣言得失起居注萬鎰言日者陽之精也至陽之中而有黑子焉是陰之姦乎陽也其在人事徳爲陽刑爲陰君子爲陽小人爲陰刑勝乎徳小人勝乎君子臣請凡臣民有罪法當死者皆三覆奏毋輒置之刑小人而姦君子之位者黜之庶乎天象感也吏部尙書郎本中言日者君之象也在陛下修徳以禳之君徳修則天變自消昔宋景公一言之善熒惑猶爲之退舍況陛下以天錫之資誠能益加修省何天變之不回哉且河南中原之士隱於山林者宜訪求之仕於朝者有能加其官或不能者加其黜罰焉凡天之仁愛人君鑑視告戒無所不在則人君體之於心而施之於政者亦當無所不用其情也詩曰明明在上赫赫在下天人感應之機如此願陛下無忽上皆嘉納其言洪武九年詔言事者直陳得失按明會典洪武九年頒建言格式使言者直陳得失無事繁文按大政紀洪武九年六月上諭侍臣曰昔大禹以五聲聽治爲銘於筍虡曰教我以道者擊鼓以義者擊鐘以事者振鐸以憂者擊磬以獄者搖鞀禹聖人也虛己求言如此之切朕屢敕廷臣言無諱至今少有啟沃朕心者侍臣對曰陛下事無可言者上曰朕日總萬幾安能事事盡善所望左右盡忠補過如卿所言非朕所望也侍臣頓首謝十二月庚戌頒建言格式上因主事茹太素卜疏時務累萬餘言可行者四事因頒示中外使言者直陳得失無事繁文復自序其事於旨云按明昭代典則九年閏九月庚寅詔曰朕本布衣因元多故遂與羣雄並驅險阻艱難更歷備至方得偃兵息民稱尊海內紀年洪武已九春秋矣邇來欽天監奏報五星紊度日月相刑於是靜居自省古今乾道變化殃咎在於人君思之至此皇皇無措惟爾臣民許言朕過於戲於斯之道惟忠且仁者能鑑之若假公濟私豈賢人君子之操非所望焉洪武十年詔言事者實封直達禦前按昭代典則洪武十年六月丁巳上謂中書省臣曰淸明之朝耳目外通昏暗之世聰明內蔽外通則下無壅遏內蔽則上如聾瞽國家治否實關於此朕常懼下情不能上達得失無由以知故廣言路以求直言其有言者朕皆虛心以納之尙慮微賤之人敢言而不得言�遠之士欲言而恐不信如此則所言有限所聞不廣其令天下臣民凡言事者實封直達禦前洪武十五年詔言事者實封遞奏按明會典十五年令軍士建言者所司用印實封入遞奏聞本人不必赴京洪武十八年詔中外條陳軍民利病政事得失按明昭代典則洪武十八年二月甲辰上以當春久雨陰晦不解間雪雹以雷𨿽時气不和亦人事有以致之乃諭中外凡軍民利病政事得失條陳以進下至編民卒伍苟有所見皆得盡言無諱惠宗建文元年三月京師地震求直言按大政紀云云建文二年八月承天門災詔求直言按明昭代典則云云成祖永樂元年詔百工技藝皆許陳奏按名山藏典謨記永樂元年十二月詔百工技藝凡利國益民之事皆許陳奏永樂二年命六科給事中庶務失中直言無隱按明昭代典則永樂二年春正月上禦奉天門召六科給事中諭曰朕日臨百官可否庶務或有失中爾等宜直言無隱又顧解縉等曰敢爲之臣易求敢言之臣難得敢爲者彊於己敢言者彊於君所以王魏之風世不多見欲使進言者無所畏聽言者無所忤天下何患不治朕與爾等勉之永樂三年詔侍臣直言無隱按大政紀永樂三年四月戊辰諭侍臣自今事之叢脞者悉記之以備顧問所行有未合理者亦常直諫上曰爲政之道莫先於廣言路蓋天下之大吏治得失生民休息人不言朝廷何由悉知又曰早來在宮中偶忘一事問左右皆不能記憶蓋沈思久而後得之朕以一人之智處萬幾之煩豈能一一記憶不忘一一處置不�汝等愼勿有所顧避永樂八年令布政司按察司進表官陳奏軍民利病政治得失按明會典云云永樂十三年令凡軍民利病及貪官污吏作獘害民者許諸人具實奏聞按明會典云云永樂十九年以火災詔求直言按明通紀永樂十九年四月庚子夜奉天謹身華蓋三殿災詔告天下求直言永樂二十二年八月仁宗卽位十月詔求直言按大政紀永樂二十二年八月丁巳皇太子卽皇帝位十月敕五府六部等衙門求直言仁宗洪熙元年詔羣臣直言無諱按大政紀洪熙元年正月癸酉召大學士楊士奇楊榮金幼孜黃淮諭曰爲君以受直言爲賢不受直言則禍益增爲臣以能直言爲賢不能直言則忠不盡自今遇朕行有未當但直言之毋以不從爲慮各賜鈔一千貫文幣一表裏三月丁亥諭三法司自今誹謗者悉勿治曰往者法司無公平寬厚之意尙羅織爲功能稍有片言涉及國事輒論誹謗中外相帥成風姦民欲嫁禍良善者輒飾造誣罔以誹謗爲說一罣名於此身家破滅莫復辧理今數日間覺此風又萌夫治道所急者求言所患者以言爲諱況今所急尢在於通下情卿等宜體朕心按明昭代典則洪熙元年三月敕曰朕以眇躬處億兆之上禦天下之大機務之繁殆難獨理是以下詔求言冀匡不逮此朕之實心也自卽位以來臣民上章以數百計朕未嘗不忻然聽納言之而當卽與施行苟有不當未嘗加譴此皆羣臣所共知者間因大理寺少卿戈謙所言過於矯激多非實事朕一時不能禁於心而羣臣有迎合朕意者交章奏其賈直欲置諸法朕特優容今在職視事不得朝參自是以來言者益少豈爲無事可言歟抑懷自全之計而退爲默默歟今自冬不雪春亦少雨陰陽愆期必有其咎豈無可言而爲人臣者惟念保身亦何以爲忠朕之一時不能含容蓋未嘗不自省爾文武羣臣亦各思以君子之道自勉攄其嘉謀嘉猷凡遇國家軍民利有未興獘有未革及政令有未當者咸直言之勿以前事爲戒而有所諱庶幾君臣相與之義戈謙自明日以後仍舊朝參故諭宣宗宣徳三年奏準官民建言六部尙書都禦史六科給事中會議奏聞按明會典云雲英宗正統四年詔求直言按明昭代典則正統四年六月帝敕諭南京守備襄城伯李隆參贊機務兼戶部尙書黃福及五府六部都察院等衙門官朕承大統夙夜祗勤惟天惟祖宗付托之重不敢怠逸比年以來停罷一切徵斂除逋負薄刑罰所冀四方咸遂生息今歲以來災沴數見京畿尢甚兼以各處水旱相仍軍民困苦洪範咎徵皆由人事此蓋朕不徳所致也修省兢惕勉圖善道爾等皆與同休自今其體朕心以敬天愛人爲心毋懈夙夜夫持廉戒貪者善身之本至公絕私者善政之要欽哉勗哉無懈朝夕庶幾以回天意以固宗社生民之福爾等尙亦有利哉凡軍民一切利病及今可以濟時卹患除姦去獘之事許諸人指實直言無隱正統八年詔求直言按大政紀八年四月雷震奉天殿詔求直言代宗景泰四年令建言者該衙門詳細參看按明會典景泰四年令建言者該衙門詳細參看果有利國利民可行則行有假以言事報復讎怨者具奏治罪按大政紀景泰四年六月災異求直言景泰五年正月積雪恆陰詔求直言按大政紀云雲英宗天順五年詔開言路按大政紀天順五年八月以擒逆賊詔示天下布寬卹開言路時李賢上言曹賊就擒此非小變宜詔天下一切不急之務悉皆停罷與民休息又言自古治朝未有不開言路者或設敢諫之鼓誹謗之木以導之或舉旌獎賞勞升用之典以勸之猶慮其訒默自保或設不言之刑以懼之聖帝明王其惓惓求言若此者惟恐不得聞其失也惟姦邪之臣惡其攻己必欲塞之以肆其非由是覆宗絕祀陷於大僇而不悟矣上曰此吉祥石亨張軏楊善輩實爲之今宜列之於詔咸使聞知先是禦史張鵬楊瑄以言獲譴權姦遂肆行無忌相繼反逆故賢以爲言乃降此詔言路始開憲宗成化二十一年以災異詔求直言按名山藏典謨記成化二十一年正月甲申朔申刻有火光自中天少西下墜化白气復曲折上騰其聲如雷逾時西方復有流星如碗大赤色自中天西行近接尾迹化白气曲曲如蛇形良久正西轟轟如雷震地須臾止敕曰上天垂戒災異疊見歲暮及今正旦星變有聲如雷朕甚驚懼爾文武百官其指陳國家生民之利病朕采行之成化二十三年孝宗卽位詔求直言按大政紀成化二十三年九月皇太子卽皇帝位十月丙子五更星變下詔求言孝宗弘治六年三月亢旱求直言按大政紀云云弘治十年詔求直言按大政紀弘治十年五月京師風霾各省地震詔求直言弘治十一年冬十月乾淸坤寧宮災詔求直言按明昭代典則十一年冬十月乾淸坤寧宮災詔曰朕惟天道人事相與之機捷於影響甚可畏也邇者上天示戒災異頻仍乃弘治十一年十月十二日淸寧宮災中夜達旦朕心驚懼寢食靡寧慮有愆違上干和气修省數日莫究所由玆特齋心竭誠遣官祭告天地太廟社稷山川爾文武羣臣有官守言責皆與朕共天職者宜各省躬思咎去垢滌污殫心�力毋得因循怠玩若罔聞知凡百司獘政姦貪顯迹及一應軍民利病皆直切指陳無有所隱以助朕勵精之治答上天仁愛之心綿國家億萬載隆長之祚欽哉故諭武宗正徳九年以干淸宮災詔求直言按明昭代典則正徳九年春正月幹淸宮災敕曰朕恭承天命嗣守祖宗成業夙夜孜孜圖勉治理乃正徳九年正月十六日幹淸宮災朕心驚惶莫知攸措殆以敬天事神之禮有未能盡祖宗列聖之法有未能守用捨或有未當刑賞或有未公徵斂太重有傷民財工役繁興有勞民力讒諛並進而直言不聞賄賂公行而政體乖謬姦貪弄法而職業多未能修撫剿失宜而盜賊尙未見息有一於此皆足以傷和致災靜言思之悔悟方切爾文武羣臣受朕委任義均休戚各洗心攺過痛加修省事關朕躬及時政闕失軍民利病宜直言無隱庶俾朕有所修以答上天仁愛譴告之意故諭正徳十六年夏四月世宗卽位詔求直言按明昭代典則正徳十六年夏四月癸卯世宗卽皇帝位詔天下朝廷政事得失天下軍民利病許諸人直言無隱世宗嘉靖二年以水災詔求直言按永陵編年史嘉靖二年八月河南諸郡大水帝降敕修省求直言吏部侍郎汪俊乃上言皇上臨禦未幾政漸弗終天心仁愛特示警懼登極一詔百度惟貞邇來舉措背馳萬民失望詔令不如初矣卽位之初罷逐姦回任用耆舊邇來師傅重臣咨詢�闊任賢不如初矣卽位之初聽言如流邇來事干戚宦九卿臺諫執奏不從聽納不如初矣卽位之初釐革幸位邇來戚宦藩邸之臣侯伯錦衣陳乞日多愼名器不如初矣卽位之初馬匹牛羊悉付科道核計後因閻閎瀆奏遂寢前旨卹民不如初矣卽位之初禁黜左道邇來修設齋醮混瀆宮庭禁邪不如初矣卽位之初神气精明邇來聖體違和天顏漸攺豈鼎盛之年忘在得之戒乎有一於此皆足以召災未可以爲適然之數而不加之意也不報嘉靖七年以災異詔求直言按永陵編年史嘉靖七年五月辛未朔日有食之北畿山東河南山西陜西大旱敕求直言且諭輔臣曰卿等亦各盡言以體朕憂言者甚眾大學士楊一淸疏臣觀羣臣立論者不宜於措注而責實者多付於空言是皇上應天以實而羣臣應詔以文也臣謂今日之務在省事不在多事在守法不在變法在安靜不在紛更在寬厚不在煩苛昔人有言爲國有不足懼者五深可懼者六今日之獘實恐墮此臣舉其要曰舉賢才以充任使收人心以固邦本求直言以防壅蔽而已帝嘉納之嘉靖二十七年八月京師地屢震求言按大政紀云云

聽言部總論一書經

虞書大禹謨曰若稽古大禹曰文命敷於四海祇承於帝曰後克艱厥後臣克艱厥臣政乃乂民敏徳帝曰兪允若玆嘉言罔攸伏野無遺賢萬邦咸寧稽於眾捨己從人不虐無告不廢困窮惟帝時克大

全西山眞氏曰世之人主謂言已用而不必求言而不知伏於下者之難達也賢已得而不必求賢而不知遺於野者之難進也惟堯於此一以難視之故能使言不伏賢不遺而致萬邦之安𨿽然堯猶慮其難也方且稽眾以求事理之當捨己以求人情之公皆自克艱一念爲之無稽之言勿聽弗詢之謀勿庸

蔡傳

無稽者不考於古弗詢者不咨於眾言之無據謀之自專是皆一人之私心而非天下之公論皆妨政害治之大者也言謂泛言勿聽可矣謀謂計事故又戒其勿用也此聽言處事之要

益稷予違汝�汝無面從退有後言欽四鄰

大全

孫氏曰聖人不以無違自處而以有違求�不居其聖也

夏書引徵每歲孟春遒人以木鐸徇於路官師相規工執藝事以諫其或不恭邦有常刑蔡

傳官以職言師以道言規正也相規胥教誨也百工技藝之事至理存焉理無往而不在故言無微而可略也

商書仲虺之誥予聞曰能自得師者王謂人莫己若者亡好問則裕自用則小蔡

傳隆師好問則徳尊業廣自賢自用者反是謂之自得師者眞知己之不足人之有餘委心聽順而無拂逆之謂也

太甲下有言逆於汝心必求諸道有言遜於汝志必求諸非道蔡

傳鯁直之言人所難受巽順之言人所易從於其所難受者必求諸道不可遽以逆於心而拒之其所易從者必求諸非道不可遽以遜於志而聽之

說命上王庸作書以誥曰以臺正於四方臺恐徳弗類玆故弗言恭默思道夢帝賚予良�其代予言乃審厥象俾以形旁求於天下說築傅巖之野惟肖爰立作相王置諸其左右命之曰朝夕納誨以輔臺徳蔡

傳朝夕納誨者無時不進善言也髙宗旣相說處之以師傅之職而又命之朝夕納誨以輔臺徳可謂知所本矣若金用汝作礪若濟巨川用汝作舟楫若歲大旱用汝作霖雨啟乃心沃朕心蔡

傳啟乃心者開其心而無隱沃朕心者漑我心而厭飫也若藥弗瞑眩厥疾弗瘳若跣弗視地厥足用傷蔡傳

弗瞑眩諭臣言之不苦口也惟曁乃僚罔不同心以匡乃辟俾率先王迪我髙後以康兆民嗚呼欽予時命其惟有終說復於王曰惟木從繩則正後從諫則聖後克聖臣不命其承疇敢不祗若王之休命蔡

傳木從繩諭後從諫明諫之決不可不受也然髙宗當求受言於己不必責進言於臣君果從諫臣𨿽不命猶且承之況命之如此誰敢不敬順其休命乎

周書無逸周公曰嗚呼我聞曰古之人猶胥訓告胥保惠胥教誨民無或胥譸張爲患蔡

傳言古人徳業已盛其臣猶且相與誡告保惠教誨之教誨有規正成就之意非特保惠而已也惟其若是是以視聽思慮無所蔽塞好惡取予明而不悖故當時之民無或敢誑誕爲幻也管子

立政寢兵之說勝則險阻不守兼愛之說勝則士卒不戰全生之說勝則廉恥不立私議自貴之說勝則上令不行羣徒比周之說勝則賢不肖不分金玉貨財之說勝則爵服下流觀樂玩好之說勝則姦民在上位請謁任舉之說勝則繩墨不正諂諛飾過之說勝則巧佞者用

宙合毋訪於佞言毋用佞人也用佞人則私多行毋蓄於諂言毋聽諂聽諂則欺上毋育於凶言毋使暴使暴則傷民毋監於讒言毋聽讒聽讒則失士夫行私欺上傷民失士此四者用所以害君義失正也

法法堂上遠於百里堂下遠於千里門廷遠於萬里今步者一日百里之情通矣堂上有事十日而君不聞此所謂遠於百里也步者十日千里之情通矣堂下有事一月而君不聞此所謂遠於千里也步者百日萬里之情通矣門廷有事期年而君不聞此所謂遠於萬里也

九守目貴明耳貴聰心貴智以天下之目視則無不見也以天下之耳聽則無不聞也以天下之心慮則無不知也輻輳並進則明不塞矣聽之術曰勿望而距勿望而許許之則失守距之則閉塞髙山仰之不可極也深淵度之不可測也神明之徳正靜其極也

桓公問齊桓公問管子曰吾念有而勿失得而勿忘爲之有道乎對曰黃帝立明臺之議者上觀於賢也堯有衢室之問者下聽於人也舜有告善之旌而主不蔽也禹立諫鼓於朝而備訊唉湯有總街之庭以觀人誹也武王有臺靈之復而賢者進也此古聖帝明王所以有而勿失得而勿忘者也孔子家語

六本孔子曰良藥苦口而利於病忠言逆耳而利於行湯武以諤諤而昌桀紂以唯唯而亡君無爭臣父無爭子兄無爭弟士無爭友無其過者未之有也故曰君失之臣得之父失之子得之兄失之弟得之己失之友得之是以國無危亡之兆家無悖亂之惡父子兄弟無失而交友無絕也孔子曰巧而好度必攻勇而好問必勝智而好謀必成以愚者反之是以非其人告之弗聽非其地樹之弗生得其人如聚砂而雨之非其人如會聾而鼓之夫處重擅龐專事妒賢愚者之情也位髙則危任重則崩可立而待也文子

自然夫天地不懷一物陰陽不產一類江海不讓水潦以成其大山林不讓枉橈以成其崇聖人不辭其負薪之言以廣其名夫守一隅而遺萬方取一物而棄其餘則所得者寡而所治者淺矣韓子

難言臣非非難言也所以難言者言順比滑澤洋洋纚纚然則見以爲華而不實惇祇恭厚鯁固愼完則見以爲拙而不倫多言繁稱連類比物則見以爲虛而無用總微說約徑省而不飾則見以爲劌而不辯激意親近探知人情則見以爲譖而不讓閎大廣博妙遠不測則見以爲誇而無用纖計小談以具數言則見以爲陋言而近世辭不悖逆則見以爲貪生而諛上言而遠俗詭躁人間則見以爲誕捷敏辯給繁於文采則見以爲史殊釋文學以質信言則見以爲鄙時稱詩書道法往古則見以爲誦此臣非之所以難言而重患也故度量𨿽正未必聽也義理𨿽全未必用也大王若以此不信則小者以爲毀訾誹謗大者患禍災害死亡及其身故子胥善謀而吳戮之仲尼善說而匡圍之管夷吾實賢而魯囚之故此三大夫豈不賢哉而三君不明也上古有湯至聖也伊尹至智也夫至智說至聖然且七十說而不受身執鼎俎爲庖宰暱近習親而湯乃僅知其賢而用之故曰以至智說至聖未必至而見受伊尹說湯是也以智說愚必不聽文王說紂是也故文王說紂而紂囚之翼侯炙鬼侯臘比干剖心梅伯醢夷吾束縛而曹羈奔陳伯裏子道乞傅說轉鬻孫子臏腳於魏吳起收泣於岸門痛西河之爲秦卒枝解於楚公叔座言國器反爲悖公孫鞅奔秦關龍逢斬萇弘分胣尹子�於棘司馬子期死而浮於江田明辜射宓子賤西門豹不鬥而死人手董安於死而陳於市宰予不免於田常範雎折脇於魏此十數人者皆世之仁賢忠良有道術之士也不幸而遇悖亂暗惑之主而死然則𨿽賢聖不能逃死亡避戮辱者何也則愚者難說也故君子難言也且至言忤於耳而倒於心非賢聖莫能聽願大王熟察之也

揚權凡聽之道以其所出反以爲之入

注凡聽言之道或有未審必出言以難之彼必反求其理以入於此也故審名以定位明分以辯類

審察其名則事位定明識其分則物類自辯聽言之道溶若甚醉溶閒漫之貌凡聽言者欲暗以招明愚以求智故暗然若甚醉者則言者自盡而敷奏也唇乎齒乎吾不爲始乎齒乎唇乎愈��乎

唇齒可以發言語也吾不爲始則彼自爲始吾愈��彼愈昭昭彼自離之吾因以知之是非輻湊上下與構

離謂分拆其所言彼旣分拆吾遂知之所陳之言或是或非如輻之湊皆發自下情上不與之爲構也構結也虛靜無爲道之情也參伍比物事之形也參之以比物伍之以合虛根幹不革則動泄不失矣參三也伍五也謂所陳之事或三之以比物之情或伍之以合虛之數常令根幹堅植不有移革如此則動之散皆無所失泄也勛之溶之無爲而攺之

凡所舉動溶然閒暇𨿽有所攺無爲而爲也喜之則多事惡之則生怨謂臣所陳言君若喜之彼必自媚益爲其事若乃惡之彼必生怨而遂止故去喜去惡虛心以爲道捨

去喜惡以虛其心則道來止故爲道捨上不與共之民乃寵之

謂下之爲事上不與共得則臣得自專其事必成故得受其榮寵也上不與義之使獨爲之上固閉內扃從室視庭參咫尺已具皆之其處以賞者賞以罰者罰閉內扃謂閉心以察臣也由內以觀外若從室而視庭也八尺曰咫尺寸者所以度長短旣閒心以參驗之咫尺以度量之二者以具則大小長短皆之其所不相犯錯如此則可賞則賞可罰則罰無乖謬因其所爲各以自成善惡必及孰敢不信

所爲善惡旣各自成善必及賞惡必及刑刑賞不差誰敢不信規矩旣設三隅乃列

賞罰規矩旣以設於一事二事則人知他事皆然故曰三隅乃列也主上不神下將有因

神者隱而莫測其所由者也旣不神故可測則可因故曰下將有因也其事不當下考其常

主事不當則下以常理考之所以較其非若天若地是謂累解

天地髙厚不可測者也君用意如天地則上因下考之累可解也若地若天孰�孰親

天無私覆地無私載故無�無親也能象天地是謂聖人

象天地之髙厚而無私也欲治其內置而勿親

內謂君之機密也欲令機事不失所置之臣勿使親之欲治其外官置一人不使自恣安得移並

外謂百官之政也欲令官政不失則每官置一人焉夫兩雄必爭官有二人適足以增其猜競故一人則專而不恣豈有移易並兼之事大臣之門惟恐多人

臣門多人威權在之故也凡治之極下不能得

神隱不測故下不能得之治道無逾此者故曰治之極也周合刑名民乃守職去此更求是謂大惑

刑名不差則民守職此治之至要者也去至要而不用非惑而何也猾民愈眾姦邪滿側

亦旣大惑故姦眾而邪滿故曰毋富人而貸焉毋貴人而逼焉

君之富臣更從臣貸君之貴臣更令臣逼此倒置之徒不識理道者也毋專信一人而失其都國焉

專信一人則刑勢聚焉故失其都

南面人主有誘於事者有壅於言者二者不可不察也人臣易言事者必索資以事誣主主誘而不察因而多之則是臣反以事制主也如是者謂之誘誘於事者困於患其進言少其退費多𨿽有功其進言不信不信者有罪事有功者必賞則羣臣莫敢飾言以惛主主道者使人臣前言不復於後後言不復於前事𨿽有功必伏其罪謂之任下人臣爲主設事而恐其非也則先出說設言曰議是事者妒事者也人主藏是言不更聽羣臣羣臣畏是言不敢議事二勢者用則忠臣不聽而譽臣獨任如是者謂之壅於言壅於言者制於臣矣主道者使人臣有必言之責又有不言之責言無端末辯無所驗者此言之責也以不言避責持重位者此不言之責也人主使人臣言者必知其端以責其實不言者必問其取捨以爲之貴則人臣莫敢妄言矣又不敢默然矣言默則皆有責也

外儲說明主之道如有若之應宓子也明主之聽言也美其辯其觀行也賢其遠故羣臣士民之道言者迂弘其行身也離世其說在田鳩對荊王也故墨子爲木鳶謳癸築武宮夫藥酒用言明在聖主之以獨知也人主之聽言也不以功用爲的則說者多棘剌白馬之說不以儀的爲關則射者皆如羿也人主於說也皆如燕王學道也而長說者皆如鄭人爭年也是以言有纖察微難而非務也故李惠宋墨皆畫策也論有迂深閎大非用也故畏震瞻車狀皆鬼魅也言而拂難堅確非功也故務卞鮑介墨翟皆堅瓠也且虞慶詘匠也而屋壞範且窮工而弓折是故求其誠者非歸餉也不可夫良藥苦於口而智者勸而飲之知其入而已己疾也忠言拂於耳而明主聽之知其可以致功也

參言聽不參則無以責下言不督乎用則邪說當上言之爲物也以多信不然之物十人云疑百人然乎千人不可解也吶者言之疑辯者言之信姦之食上也取資乎眾藉信乎辯而以類飾其私人主不饜忿而待合參其勢資下也有道之主聽言督其用課其功功課而賞罰生焉故無用之辯不畱朝任事者知不足以治職則放官收說大而誇則窮端故姦得而怒無故而不當爲誣誣而罪臣言必有報說必責用也故朋黨之言不上聞凡聽之道人臣忠論以聞姦博論以內一人主不智則姦得資明主之道已喜則求其所納已怒則察其所構論於已變之後以得毀譽公私之徵眾諫以效智使君自取一以避罪故眾之諫也敗君之取也無副言於上以設將然今符言於後以知謾誠明主之道臣不得兩諫必任其一語不得擅行必合其參故姦無道進矣呂氏春秋

聽言聽言不可不察不察則善不善不分善不善不分亂莫大焉三代分善不善故王今天下彌衰聖王之道廢絕世主多盛其歡樂大其鐘鼓侈其臺榭苑囿以奪人財輕用民死以行其忿老弱凍餒夭瘠壯狡汔盡窮屈加以死亡攻無�之國以索地誅不辜之民以求利而欲宗廟之安也社稷之不危也不亦難乎今人曰其氏多貨其室培濕守狗死其勢可穴也則必非之矣曰某國饑其城郭痺其守具寡可襲而篡之則不非之乃不知類矣周書曰往者不可及來者不可待賢明其世謂之天子故當今之世有能分善不善者其王不難矣善不善本於義不以愛愛利之爲道大矣夫流於海者行之旬月見似人者而喜矣及其�年也見其所嘗見物於中國者而喜矣夫去人滋久而思人滋深歟亂世之民其去聖王亦久矣其願見之日夜無間故賢王秀士之欲憂黔首者不可不務也功先名事先功言先事不知事惡能聽言不知情惡能當言其與人谷言也其有辧乎其無辧乎造父始習於大豆�門始習於甘蠅禦大豆射甘蠅而不徙人以爲性者也不徙之所以致遠追急也所以除害禁暴也凡人亦必有所習其心然後能聽說不習其心習之於學問不學而能聽說者古今無有也解在乎白圭之非惠子也公孫龍之說燕昭王以偃兵及應空洛之遇也孔穿之議公孫龍翟剪之難惠子之法此四士者之議皆多故矣不可不獨論

謹聽昔者禹一沐而三捉發一食而三起以禮有道之士通乎己之不足也通乎己之不足則不與物爭矣愉易平靜以待之使夫自得之因然而然之使夫自言之亡國之主反此乃自賢而少人少人則說者持容而不極聽者自多而不得𨿽有天下何益焉是乃冥之昭亂之定敗之成危之寧故殷周以亡比干以死悖而不足以舉故人主之性莫過乎所疑而過於其所不疑不過乎所不知而過於其所以知故𨿽不疑𨿽己知必察之以法揆之以量驗之以數若此則是非無所失而舉措無所過矣夫堯惡得賢天下而試舜舜惡得賢天下而試禹斷之於耳而已矣耳之可以斷也反性命之情也今夫惑者非知反性命之情其次非知觀於五帝三王之所以成也則奚自知其世之不可也奚自知其身之不逮也太上知之其次知其不知不知則問不能則學周箴曰夫自念斯學徳未暮學賢問三代之所以昌也不知而自以爲知百禍之宗也名不徒立功不自成國不虛存必有賢者賢者之道牟而難知妙而難見故見賢者而不聳則不惕於心不惕於心則知之不深不深知賢者之所言不祥莫大焉主賢世治則賢者在上主不肖世亂則賢者在下今周室旣滅而天子已絕莫大於無天子無天子則彊者勝弱眾者暴寡以兵相殘不得休息今之世當之矣故當今之世求有道之士則於四海之內山谷之中僻遠幽閒之所若此則幸於得之矣得之則何欲而不得何爲而不成太公釣於滋泉遭紂之世也故文王得之而文王千乘也紂天子也天子失之而千乘得之知之與不知也諸眾齊民不待知而使不待禮而令若夫有道之士必禮必知然後其智能可盡解在乎勝書之說周公可謂能聽矣齊桓公之見小臣稷魏文侯之見田子方也皆可謂能禮士矣

自知欲知平直則必準繩欲知方圓則必規矩人主欲自知則必直士故天子立輔�設師保所以舉過也故堯有欲諫之鼓舜有誹謗之木湯有司過之士武王有戒愼之鞀猶恐不能自知今賢非堯舜湯武也而有揜蔽之道奚繇自知哉賈誼新書

修政語湯曰藥食嘗於卑然後至於貴藥言獻於貴然後聞於卑故藥食嘗於卑然後至於貴教也藥言獻於貴然後聞於卑道也故使人味食然後食者其得味也多使人味言然後聞者其得言也少故以是明上之於言也必自也聽之必自也擇之必自也聚之必自也藏之必自也行之故道以數取之爲明以數行之爲章以數施之萬姓爲藏是故求道者不以目而以心取道者不以手而以耳致道者以言入道者以忠積道者以信樹道者以人故人主有欲治安之心而無治安之故者𨿽欲治顯榮也弗得矣故治安不可以虛成也顯榮不可以虛得也故明君敬士察吏愛民以參其極非此者則四美不附矣淮南子

人間訓或直於辭而害於事者或虧於耳以忤於心而合於實者髙陽魋將爲室問匠人匠人對曰未可也木尙生加塗其上必將撓以生材任重塗今𨿽成後必敗髙陽魋曰不然夫木枯則益勁塗幹則益輕以勁材任輕塗今𨿽惡後必善匠人窮於辭無以對受令而爲室其始成竘然善也而後果敗此所謂直於辭而不可用者也何謂虧於耳忤於心而合於實靖郭君將城薛賓客多止之弗聽靖郭君謂謁者曰無爲賓通言齊人有請見者曰臣請道三言而已過三言請烹靖郭君聞而見之賓趨而進再拜而興因稱曰海大魚則反走靖郭君止之曰願聞其說賓曰臣不敢以死爲戲靖郭君曰先生不遠道而至此爲寡人稱之賓曰海大魚网弗能止也釣弗能牽也蕩而失水則螻蟻皆得志焉今夫齊君之淵也君失齊則薛能自存乎靖郭君曰善乃止不城薛此所謂虧於耳忤於心而得事實者也夫以無城薛止城薛其於以行說乃不若海大魚故物或遠之而近或近之而遠或說聽計當而身疏或言不用計不行而益親何以明之三國伐齊圍平陸括子以報於牛子曰三國之地不接於我逾鄰國而圍平陸利不足貪也然則求名於我也請以齊侯往牛子以爲善括子出無害子入牛子以括子言告無害子無害子曰異乎臣之所聞牛子曰國危而不安患結而不解何謂貴智無害子曰臣聞之有裂壤土以安社稷者聞殺身破家以存其國者不聞出其君以爲封疆者牛子不聽無害子之言而用括子之計三國之兵罷而平陸之地存自此之後括子日以疏無害子日以進故謀患而患解圖國而國存括子之智得矣無害子之慮無中於策謀無益於國然而心調於君有義行也劉向說苑

君道明主有三懼一曰處尊位而恐不聞其過二曰得意而恐驕三曰聞天下之至言而恐不能行何以識其然也越王勾踐與吳人戰大敗之兼有九夷當是時也南面而立近臣三遠臣五令羣臣曰聞吾過而不告者其罪刑此處尊位而恐不聞其過者也昔者晉文公與楚人戰大勝之燒其軍火三日不滅文公退而有憂色侍者曰君大勝楚今有憂色何也文公曰吾聞能以戰勝而安者其惟聖人乎若夫詐勝之徒未嘗不危也吾是以憂此得意而恐驕也昔齊桓公得管仲隰朋辯其言說其義正月之朝令具太牢進之先祖桓公西面而立管仲隰朋東面而立桓公贊曰自吾得聽二子之言吾目加明耳加聰不敢獨擅願薦之先祖此聞天下之至言而恐不能行者也王符潛夫論

明闇國之所以治者君明也其所以亂者君暗也君之所以明者兼聽也所以暗者偏信也是故人君通必兼聽則聖日廣矣庸說偏信則過日甚矣詩云先民有言詢於芻蕘夫堯舜之治辟四門明四目達四聰是以天下輻輳而聖無不昭故共鯀之徒弗能塞也靖言庸回弗能惑也秦之二世務隱藏己而斷百僚隔捐疏賤而信趙髙是以聽塞於貴重之臣明蔽於驕妒之人故天下潰叛弗得聞也皆髙所殺莫敢言之周章至戲乃始駭閻樂進勸乃後悔不亦晚矣故夫兼聽納下則貴臣不得誣而遠人不得欺也慢賤信貴則朝廷讜言無以至而潔士奉身伏罪於野矣夫朝臣所以統理而多比周則亂賢人所以奉己而隱遁伏野則君孤而能存者未之嘗有也是故明君位眾務下言以昭外敬納卑賤以誘賢也其無詎言未必言者之盡可用也其無慢賤未必其人盡賢也乃懼慢不肖而絕賢望也是故聖王責小以厲大賞鄙以招賢然後良士集於朝下情達於君也故上無遺失之策官無亂法之臣此君臣之所利而姦佞之所患也昔張祿一見而穰侯免袁絲進說而用黜是以當塗之人恆嫉正直之士得一介言於君以驕其邪也故飾僞辭以彰主心下設威權以固士民趙髙亂政恐惡聞上乃預要二世曰屢見郡臣眾議政事則黷黷且示短不若藏己獨斷神且尊嚴天子稱朕固但聞名二世於是乃深自幽隱獨進趙髙趙髙入稱好言以說主出倚詔令以自尊天下魚爛相率叛秦趙髙恐懼歸惡於君乃使閻樂責而殺願一見髙不能而死夫田常囚簡公踔齒懸湣王二世亦旣聞之矣然有復襲其敗迹者何也過在於不納卿士之箴規不受民氓之謠言自以己賢於簡湣而聰於二臣也故國已亂而上不知禍旣作而下不殺此非眾共棄君乃君以眾命系趙髙病自絕於民也後求世之君危何知之哉舜曰予違汝�汝無面從退有後言故國之道勸之使諫宣之使言然後君明察而治情通矣且凡驕臣之好隱賢也旣患其正義以繩己矣又恥居上位而明不及下尹其職而策不出於己是以�宛得眾而子常殺之屈原得君而椒蘭挺讒耿壽建常平而嚴延妒其謀陳湯殺郅支而匡衡救其功由此觀之處位卑賤而欲�善於君則必先與寵人爲讎恃舊寵沮之於內接賤欲自信於外思善之君願忠之士所以𨿽並生一世憂心相皦而終不得遇者也荀悅申鑑

政體天子有四時朝以聽政晝以訪問夕以修令夜以安身上有師傅下有燕臣大有講業小則咨詢不拒直辭不恥下問公私不愆外內不二是謂有交

雜言或問進諫受諫孰難曰後之進諫難也以受之難故也若受諫不難則進諫斯易也徐幹中論

愼所從夫人之所常稱曰明君捨己而從人故其國治以安暗君違人而專己故其國亂以危乃一隅之偏說也非大道之至論也凡安危之勢治亂之分在乎知所從不在乎必從人也人君莫不有從人然或危而不安者失所從也莫不有違人然或治而不亂者得所違也若夫明君之所親任也皆貞良聰智其言也皆徳義忠信故從之則安不從則危暗君之所親任也皆佞邪愚惑其言也皆姦回諂諛從之安得治不從之安得亂乎昔齊桓公從管仲而安二世從趙髙而危帝舜違四凶而治殷紂違三仁而亂故不知所從而好從人不知所違而好違人其敗一也孔子曰知不可由斯知所由矣夫言或似是而非實或似美而敗事或似順而違道此三者非至明之君不能察也燕昭王使樂毅伐齊取七十餘城莒與卽墨未昭王卒惠王爲太子時與毅不平卽墨守者田單縱反間於燕使宣言曰王已死城之不拔者三耳樂毅與新王有隙懼誅而不敢歸外以伐齊爲名實欲因齊人未附故且緩卽墨以待其事齊人所懼惟恐他將之來卽墨殘矣惠王以爲然使騎劫代之大爲田單所破此則似是而非實者也燕相子之有寵於王欲專國政人爲之言於燕王噲曰人謂堯賢者以其讓天下於許由也許由不受有讓天下之名而實不失天下今王以國讓於相子之子之必不敢受是堯與王同行也燕噲從之其國大亂此則似美而敗事者也齊景公欲廢太子陽生而立庶子荼謂大夫陳乞曰吾欲立荼如何乞曰所樂乎爲君者欲立則立之不欲立則不立君欲立之則臣請立之於是立荼此則似順而違道者也且夫言畫施於當時事效在於後日後日遲至而當時速決也故今巧者常勝拙者常負其勢然也此謂中主之聽也至於暗君則不察辭之巧拙也二策並陳而從其適己之欲者明君不察辭之巧拙也二策並陳而從其致己之福者故髙祖光武能收羣策之所長棄羣策之所短以得四海之內而立皇帝之號也吳王夫差楚懷王襄棄伍員屈平之良謀收宰嚭上官之諛言以決江漢之地而喪宗廟之主此二帝三王者亦有從人亦有違人然而成敗殊馳興廢異門者見策與不見策耳不知從人甚易而見策甚難夷考其驗斯爲甚矣問曰夫人莫不好生而惡死好樂而惡憂然觀其舉措也或去生而就死或去樂而就憂將好惡與人異乎曰非好惡與人異也乃所以求生與求樂者失其道也譬如迷者欲南而反北也今略舉一驗以言之昔項羽旣敗爲漢兵所追乃謂其餘騎曰吾起兵至今八年身經七十餘戰所�者服遂霸天下今而困於此此天亡我非戰之罪也斯皆存亡所由欲南反北者也夫攻戰王者之末事也非所以取天下也王者之取天下也有大本有仁智之謂也仁則萬國懷之智則英雄歸之禦萬國總英雄以臨四海其誰與爭若夫攻城必拔野戰必克將帥之事也羽以小人之器暗於帝王之教謂取天下由攻戰務勇有力詐虐無親貪嗇專利功勤不賞有一範增旣不能用又從而疑之至令憤气傷心疽發而死豪傑皆叛謀士違離以至困窮身爲之擄然猶不知所以失之反嗔目潰圍斬將取旗以明非戰之罪何其謬之甚歟髙祖數其十罪蓋其大略耳若夫纖介之失世所不聞其可數哉且亂君之未亡也人不敢諫及其亡也人莫能窮是以至死而不寤亦何足怪哉劉勰新論

貴言越劍性銳必托槌砧以成純鉤楚柘質勁必資搒檠以成�弓人性𨿽敏必藉善言以成徳行故槌砧者夷不平也搒檠者矯不正也善言者正不善也人目短於自見故借鏡以觀形發拙於自理必假櫛以修束心暗於自照則假言以策行面之所以形明鏡之力也發之所以理元櫛之功也行之所以策善言之益也鏡櫛理形其惠輕也善言成徳其惠重也人皆悅鏡之明己形而不慕士之明己心人皆欲櫛之理其發不願善言之理其情是棄重徳而采輕功不亦倒乎爲衣冠者己手不能則知越鄕借人以制之至於理身而不知借言以修其行是處其身輕而於冠重不亦謬乎君子重正言之惠賢於軒璧之贈樂聞其過勝於徳義之名故楚莊王輕千乘之國而重申叔一言範獻賤萬畝之田以貴舟人片說季路抱五愼之誡趙盈佩九言之箴以此觀之軒璧之與田邑豈能與善言齊價哉夫桓侯不采越人之說卒成骨髓之疾吳王不聽枚乘之言終受亡滅之禍夫人之將疾者必不甘魚肉之味身之將敗必不納忠諫之言故臨死者謂無良醫之蔽將敗者謂無直諫之臣而不聽善言是耳聾也非其耳之有塞善言不入耳乎是以明者納規於未形采言於患表從善如轉圜遣惡如讎敵正音日聞於耳禍害逾遠於身昔堯設招諫之鼓舜樹誹謗之木湯立司過之士武王置誡愼之以聖哲之神鑑窮機洞微非有毫釐之謬也猶設廣聽之術開嘉言之路豈不貽厥將來表正言之益耶夫以先聖猶能采言於芻蕘奚況布衣而不貴言乎故臣子之於君父則有獻可替否諷諫之文知交之於朋友亦有切磋琢磨相成之義君子若能聽言如響從善如流則身安南山徳茂松柏聲振金石名流千載也冊府元龜

招諫尙書述帝舜之言曰予違汝�汝無面從退有後言成王稽首周公以求教誨穆王申命伯冏責其正己斯皆古先哲王勞謙寅畏詢謀補察之美也若夫弁冕端委蔽旒塞纊中堂有千里之阻神龍有逆鱗之威苟非屈己以詳延虛懷以聽納卽下之壅遏不聞而上之滿假自用矣是以二帝三王之世莫不樹誹謗之木設敢諫之鼓植進善之旌立記過之史乃至公卿列士皆獻詩以諷瞽史瞍有書箴賦誦之職百工執藝庶人傳語使下情盡達眾志咸竭然後斟酌而取捨焉故朝政無闕王度以貞徳音享於人神欽明格於上下矣而歷代以還或因三光之謫見水旱之作沴憂勞戒懼諮求讜議斯亦聖哲之常道也若乃訪采惟勤聽受斯�命令徒粲於方策骨鯁蔑聞於登進先民有言曰應天以實不以文動人以行不以言亦奚益於治體矣

訪問王者作民父母富有寰海念九圍之至廣當萬機之日繁若非明四目達四聰詢於芻蕘延夫雋造或西淸之閒燕或宣室之論思博采風謠廣求民瘼則何以察牧守之廉濁覽古今之廢興究洪範之旨以敍彜倫探治化之典以益神智加夫納讜議爲治平之本誡諂諛乃喪亂之源俾上心繇是下浹下情得以上通靡不由斯道也書曰好問則裕自用則小蓋百王之攸戒者矣

聽納古之爲天下者何嘗不虛己訪言疇諮詢度擇令典而從人欲補闕政而成機務故帝堯有稽眾捨己之徳漢祖有納諫轉圜之美用能極羣臣之謀慮任四海之志力塞未然之咎立非常之功使下情無壅而芻蕘不遣大猷是經而金玉其度者也東方朔曰談有悖於耳拂於目謬於心而便於身者有說於目順於耳快於心而毀於行者非明王聖主孰能聽之蓋君人之用心當如冰鑑之不將不迎山澤之納污藏垢然後忠邪立辧�遠咸達擇其善者聞斯行諸書曰嘉言罔攸伏詩曰周道如砥其直如矢是之謂也書曰木從繩則正後從諫則聖又曰稽於眾捨己從人是知容納直言樂聞己失講求至當之理詢擇悠久之謀聞善若驚攺過弗吝𨿽嬰鱗而無忤惟虛懷而兼容斯乃明主不惡直以博觀臣下寧正言而無諱者已其或事有過舉令未順時刑罰不中賞任非允而或予違汝�官箴王闕過則必正失者斯革始或違忤終焉聽從忘其誹謗之咎諒有忠直之志故能刑無頗類政無滅裂昭徳塞違令聞長世蓋所謂拂於心而求諸道逆於耳而利於行者不可以不察也已何垣西疇常言

論聽言人主立政造事圖惟永久則當參酌羣言是之謂僉謀智略畢達則當擇是而從是之謂獨斷若事必己出而弗加咨訪乃自用也謂之獨斷可乎自用則小是君人者之大戒也君臣相與謀謨各由其心之相契而入文帝天資仁厚聞張釋之長者之言而悅景帝資稟不及而晁錯術數之說得以投之故以徳化民克成刑措之風以智馭物循致七國之變一言契合治體以分可不謹夫人主之心不可有所偏倚漢武初年獨任宰相致田蚡之專恣擅權厥後偏信諍臣致嚴朱吾丘主父諸人交私諸侯潛蘊譖訴故曰偏聽生姦獨任成亂大哉我宋之祖宗容受讜言養成臣下剛勁之气也朝廷一黜陟不當一政令未便則正論輻輳各效其忠𨿽雷霆之威不避也漢唐惡足以語此哉有過而諱言適重其過因言而遽攺適彰其美晉靈公冬寒而役民鑿池過也能聽宛春之諫而能其役後世有取焉爲其能用人之善也況不爲靈公者可諱過而憚攺乎舜取人爲善咨四嶽辟四門無有不訪也近君側之人有不待問而自言者或恐其有所挾而言未可遽信也故必察焉所謂好問而好察邇言是也

聽言部總論二丘浚大學衍義補

廣陳言之路書益稷帝曰來禹汝亦昌言

臣按帝舜以臯陶旣陳知人安民之謨因呼禹使陳其善言此可見聖人之心未嘗自聖世𨿽已治而猶有願治之心言𨿽畢陳而恆有渴聞之念此帝世所以君無失徳事無過舉而民無失所者歟予違汝弼汝無面從退有後言臣按帝舜之徳有虞之治萬世不可加焉者也舜之所行豈有背於道者哉而猶求臣下之弼正尢恐其面前或相從順而旣退之後又復有言也後世人主無帝舜萬分之一己有過失惟恐臣下之有言一有面折廷諍者斥責輒加之寧受人之面諛而不卹人之背言此其過惡所以益彰而治效所以不古若歟中庸子曰舜其大知也與舜好問而好察邇言隱惡而揚善執其兩端用其中於民其斯以爲舜乎孟子曰禹聞善言則拜大舜有大焉善與人同捨己從人樂取於人以爲善臣按聖人之所以聖者以其生稟聰明能知人之所不能知備有眾善能有人之所不能有者也帝舜不恃其知而好問察於眾人捨己之善而樂取善於眾人是蓋能以天下之知爲知眾人之善爲善者也惟其知眾人之知是故其知愈大有眾人之善是故其善愈備知大而善備此聖人所以益聖而舜所以爲百王之盛帝也歟書引徵曰每歲孟春遒人以木鐸徇於路官師相規工執藝事以諫其或不恭邦有常刑臣按三代盛時人君爲治惟恐一行之或不謹一事之或不舉一臣之或非其人鰓鰓焉以求誨於其下非徒朝廷之上輔弼之臣朝夕納誨隨時規諫而已也又於每歲孟春之月使宣令之官振木鐸以徇於道路之間使夫官之有職任者師之有道徳者咸相規正胥教誨於其君焉不特此也於凡百工之人莫不使之執其技藝之事以諫諍於其君如伶州鳩諫周景王之匱財罷民匠師慶諫魯莊公之丹楹刻桷是已蓋百工技藝之事至理存焉理無往而不在故言無微而可忽也說命爰立作相王置諸其左右命之曰朝夕納誨以輔臺徳若金用汝作礪若濟巨川用汝作舟楫若歲大旱用汝作霖雨啟乃心沃朕心若藥弗瞑眩厥疾弗瘳若跣弗視地厥足用傷臣按髙宗爰立傳說作相置諸其左右未遑他事首命之以朝夕納誨以輔己徳可謂知所本矣置之於左右是欲說無處而不在也誨之於朝夕是欲說無時而不言也望之切至諭之以金之礪川之舟楫大旱之霖雨以見己之必資於相臣之納誨其切有如此者然猶以物爲比也至若譬之以苦口之藥跣足之行則又以身之所病足之所傷者爲諭其望於說者益切矣然猶以形言也至其所謂啟心沃心之言是欲君臣之間心心相契有如土壤之焦而受江河之潤其漸涵浸漬而入有莫知其所以然而然者矣髙宗求誨於相臣其切如此此其所以嘉靖殷邦而爲三代之令王也歟說復於王曰惟木從繩則正後從諫則聖後克聖臣不命其承疇敢不祗若王之休命臣按此乃傅說答髙宗納誨之命言之也先儒有言從諫者人君作聖之功人臣進言之機也髙宗欲資之於人故以納誨責其臣傅說使反求諸己故以從諫之道望其君納誨者相臣之職從諫者人君之道也王曰旨哉說乃言惟服乃不良於言予罔聞於行說拜稽首曰非知之艱行之惟艱王忱不艱允協於先王成徳惟說不言有厥咎臣按髙宗望傅說以有言而說勸髙宗以力行說之意以爲王能行而說不言則咎在說說已言而王不行則咎在王不在說也嗚呼若髙宗者可謂切於求諫而傅說者可謂忠於事君者矣故備載其君臣相與之辭以示萬世之法詩小雅雨無正其第三章

曰如何昊天辟言不信如彼行邁則靡所臻其四章曰戎成不退饑成不遂曾我�禦憯憯日瘁凡百君子莫肯用訊聽言則答譖言則退其五章曰哀哉不能言匪舌是出維躬是瘁哿矣能言巧言如流俾躬處休臣按此詩先儒謂正大夫離居之後�禦之臣在君左右而不得盡言親見當時之爲公卿大夫者可以言而不肯言而爲之君者非徒不責其言有所言者反以爲之病言才出諸口罪已加其身彼夫緘默以保祿位者當言者不能直言不當言者乃巧爲之辭說以取容自處其身於安佚之地其自爲計則得矣如吾君何此詩所以作也人君居淸閒之燕試因詩言以察時事反而求諸朝廷之間臣僚之內其肯盡言爲國者誰歟詩所謂聽言則答譖言則退無乃今日臣僚中亦有類此者歟所謂哀哉不能言匪舌是出維躬是瘁哿矣能言巧言如流俾躬處休在吾今日亦有此等情態否歟吾之臣子無乃亦有出言以爲病而受禍患者歟其間亦或有不肯出言而自處其身於休逸之地者歟凡其終日亹亹於吾殿陛之前得於聞聽者安知其所以應對承順者非詩人所謂巧言如流者歟有一於此則必反其所爲使凡內而�禦外而公卿與夫百官庶姓皆得以盡言言者有賞而得以處休不言者有罪而維躬是瘁毋使一旦馴致夫衰亂之世如成周之季然則朝廷無壅蔽之患而宗社免危亡之禍矣大雅板之篇曰先民有言詢於芻蕘

臣按古人所以詢問及於芻蕘者誠以淺近之言至理存焉不可以其淺近而忽之也吁以采薪之夫而其言猶在所不棄況公卿百執事乎柔桑第十章

曰維此聖人瞻言百里維彼愚人覆狂以喜匪言不能胡斯畏忌臣按禍亂之至必有幾先苟有智勇者皆能知之於未形之先人君容受直言彼有見者皆得以言之於上使其知所以預備而早防之則禍亂不作矣爲人上者其尙毋使一世之人畏忌而不敢言哉孟子曰不仁而可與言則何亡國敗家之有吁不仁而可與言尙免亡敗之禍況未至於不仁者哉左傳襄公十四年師曠曰天生民而立之君使司牧之勿使失性有君而爲之貳使師保之勿使過度是故天子有公諸侯有卿卿置側室大夫有貳宗士有朋友庶人工商皂隸牧圉皆有親暱以相輔佐也善則賞之過則匡之患則救之失則革之自王以下各有父兄子弟以補察其政史爲書瞽爲詩工誦箴諫大夫規誨士傳言庶人謗商旅於市百工獻藝故夏書曰遒人以木鐸徇於路官師相規工執藝事以諫正月孟春於是乎有之諫失常也天之愛民甚矣豈其使一人肆於民上以從其淫而棄天地之性必不然矣臣按師曠始曰天生民而立之君使司牧之勿使失性終曰天之愛民甚矣豈其使一人肆於民上以從其淫而棄天地之性由是言觀之可見人之生也𨿽有貴賤皆稟天地之性然人人不能皆循其所固有而或至於失之是以上天於眾人之中立其一人以爲萬民之牧使不失其性焉非固假是崇髙富貴之位以畀之使其恣肆於民上以快其所欲也若然則是棄天地之性矣天意豈若是哉是以受天命居民上者兢兢業業惟民失其性是懼孜孜汲汲以求善言隨時隨處而資規誨箴諫之益惟恐棄天地生人之性負天命立君之意悖上天愛民之心國語周厲王虐國人謗王王怒得衛巫使監謗者以告則殺之國人莫敢言道路以目王喜告召公曰吾能弭謗矣乃不敢言召公曰是鄣之也防民之口甚於防川川壅而潰傷人必多民亦如之是故爲川決之使導爲民者宣之使言故天子聽政使公卿至於列士獻詩瞽獻典史獻書師箴賦誦百工諫庶人傳語近臣盡規親戚補察瞽史教誨耆艾修之而後王斟酌焉是以事行而不悖臣按召公之所以爲厲王告者是卽三代盛王所以求言納諫之實迹也三代之王未必人人皆賢聖也而其所以爲治後世輒推之以爲不可及者誠以當是之時人人得言左右前後無非敢言之人詞章曲藝無非規正之具善則勸之以必行否則沮之而必止幾方萌而已遏過不著而外聞是以政無悖事國無謗言而天下享和平之治有以也夫漢文帝二年詔曰朕聞之天生民爲之置君以養治之人主不徳布政不均則天示之災以戒不治乃十一月晦日有食之適見於天災孰大焉朕獲保宗廟以微眇之身托士民君王之上天下治亂在予一人惟二三執政猶吾股肱也朕下不能治育羣生上以累三光之明其不徳大矣令至其悉思朕之過失及知見之所不及�以啟告朕及舉賢良方正能直言極諫者以匡朕之不逮臣按此後世人主以災異求言之始自文帝因日食下此詔後凡遇日食與夫地震山崩水旱疾疫之類皆下詔求言遂爲故事此亦人君克謹天戒之一端天下國家之事每因災害皆許人指言得失則人君時時得以聞過失與其知見之所不及有則攺之無則加勉則天下國家其有不治也哉文帝每朝郎從官上書疏未嘗不止輦受其言言不可用置之言可用采之未嘗不稱善臣按三代以下稱帝王之賢者文帝也帝之善政非止一端而好言納諫尢其盛徳焉後世人主於封章之入固有未嘗一經目者況敢犯其行輦而欲其止而受之乎可用者未必肯用不可用者輒加之罪心知其善而口非之者亦有矣況本不善而稱其善乎吁若文帝者可謂百世帝王之師矣帝又嘗下詔曰古之治天下朝有進善之旌誹謗之木所以通治道而來諫者也今法有誹謗訞言之罪是使眾臣不敢盡情而上無由聞過失也將何以來遠方之賢良其除之胡寅曰訞言令之始設也必謂其搖民惑眾有姦宄賊亂之意及其失也則暴君權臣假此名以警懼中外塞言路也故賈誼論奏曰忠諫者謂之誹謗深計者謂之訞言夫忠臣爲上盡忠深計其言必剴切君身探未然之事陳危亡之戒不止於近在目前者自小人觀之曰是特揚君過以賣直其未然之事危亡之形汝安得知之殆誹謗訞言耳此策旣行使中外之人鉗口結舌人君不聞其過淪於危亡而不悟夫旣以忠諫深計爲誹謗訞言則指鹿爲馬指野鳥爲鸞蝗生則曰不食嘉谷歲饑則曰路無餓殍凡賢否是非治亂得失一切反理詭道倒言而逆說之欺惑世主使淪於危亡其罪豈特誹謗之比其爲訞也不亦大乎嗚呼文帝除此令其享國長世宜哉臣按秦法有誹謗訞言之禁至是文帝始除之吁文帝旣除之矣後世人臣上言而乃猶坐以誹謗訞言之罪何哉是襲亡秦之迹也十五年詔曰昔者大禹勤求賢士施及方外四極之內舟車所至人迹所及靡不聞命以輔其不逮近者獻其明遠者通厥聰比善戮力以翼天子是以大禹能亡失徳夏以長楙髙皇帝親除大害去亂從並建豪英以爲官師爲諫諍輔天子之闕而翼戴漢宗也今朕獲執天下之正以承宗廟之祀朕旣不徳又不敏明弗能燭而智不能治此大夫之所著聞也故詔有司諸侯王三公九卿及主郡吏各帥其志以選賢良明於國家之大體通於人事之終始及能直言極諫者各有人數將以匡朕之不逮二三大夫之行當此三道朕甚嘉之故登大夫於朝親諭朕志大夫其上三道之要及永惟朕之不徳吏之不平政之不宣民之不寧四者之闕悉陳其志毋有所隱上以薦先帝之宗廟下以興萬民之休利著之於篇朕親覽焉臣按此後世人主發策策士求言之始自文帝下此詔後後世臨軒策士蓋本諸此是亦人主求言之一端也然惟應故事而已求其眞能明國家之大體通人事之始終及能直言極諫疏君之不徳吏之不平政之不宣民之不寧如此詔者蓋鮮矣萬一有之能聽納其言而見之於施行者尢爲鮮焉甚者反因其言之切直而黜退之如唐文宗之於劉蕡者焉惟宋仁宗時考官以蘇轍對策切直欲黜之仁宗曰朕以直言取人而以直言棄之人其謂我何斯言也可以爲後世人主策士求言之法唐髙祖時孫伏伽詣闕以三事上諫帝大悅因謂裴寂曰隋末無道上下相蒙主則驕矜臣惟諂佞上不聞過下不盡忠至使社稷傾危身死匹夫之手朕撥亂反正念在安人比每虛心接待冀聞讜言然惟李綱差盡忠款伏伽可謂誠直餘人猶踵獘風俯首而已豈朕所望哉臣按髙祖創業之君故知前代所以致亡之道所謂上下相蒙主驕矜而臣諂佞上不聞過下不盡忠至使社稷傾危身死匹夫之手此數言者切中末世君臣之獘讀之使人凜然有天下國家者可不念哉太宗謂侍臣曰夫人臣之對帝王多順旨而不逆甘言以取容朕今發問欲聞己過卿等須言朕愆失長孫無忌等咸曰陛下聖化致太平臣等不見其失劉洎曰陛下化髙萬古誠如無忌等言然頃上書有不稱旨者或面加窮詰無不�退非獎進言者之路帝曰卿言是也當爲卿攺之臣按人之常情少有過失恆懼人言稍涉疑似輒加怪責況萬乘之君乎太宗發問欲知己過責臣下言有愆失可以爲百世帝王之法矣厥後繼體之君髙宗亦謂其臣曰往日侍奉膝下見五品以上論事或有伏下面奏或有進狀論者終日不絕豈今時無事公等何不言也自今以後宜數論事若不能面奏任各進狀憲宗亦謂其臣曰朕讀貞觀政要以太宗神武每有一事少涉過差羣臣進諫者往復數四況朕寡昧自今每有事不得中者卿須十論不得一二而已吁二帝之言若此豈非太宗詒謀之善故其子若孫得於觀感而興起效法也哉太宗問魏徵曰人主何爲而明何爲而暗對曰兼聽則明偏信則暗昔堯淸問下民故有苗之惡得以上聞共鯀歡兜不能蔽也秦二世偏信趙髙以成望夷之禍梁武帝偏信朱異以取臺城之辱隋煬帝偏信虞世基以致彭城閣之變是故人君兼聽廣納則貴臣不得壅蔽而下情得以上通也帝曰善臣按三代以下好諫之君以唐太宗爲稱首陸贄嘗舉以告其君曰太宗以虛受爲治本以直言爲國華有面折廷諍者必爲霽雷霆之威而明言獎納有上封獻議者必爲黜心意之欲而手敕褒揚故得有過必知知而必攺存致雍熙之化沒齊堯舜之名此後世人主所當取法者太宗神采英毅羣臣進見皆失舉措太宗知之每見人奏事必假以辭色冀開規諫嘗謂公卿曰人欲自見其形必資明鏡君欲自知其過必待忠臣苟其君愎諫自賢其臣阿諛順旨君旣失國臣豈能自全如虞世基等諂事煬帝以保富貴煬帝旣弒世基亦誅公輩宜用爲戒事有得失無惜盡言臣按賈山告漢文帝有曰雷霆之所擊無不摧折者萬鈞之所壓無不糜滅者今人主之威非特雷霆也勢重非特萬鈞也開道而求諫和顏色而受之用其言而顯其身士猶恐懼而不敢自盡又況於縱欲恣暴惡聞其過乎震之以威壓之以重則𨿽有堯舜之智孟賁之勇豈有不摧折者哉如此則人主不得聞其過社稷危矣今觀太宗每於臣下奏事而假以辭色使得以盡言而無懼蓋有合於賈山之說其視後世人主恐臣下盡言厲色嚴威以臨之者蓋霄壤矣中舉末世君臣爲戒欲其臣下遇有得失毋惜盡言其言儆切可爲世戒陸贄言於其君徳宗

曰古語有之順旨者愛所由來逆意者惡所從至故人臣皆爭順之而避逆意非忘家爲國捐身成君者𨿽能犯顏色觸忌諱建一言開一說哉是以哲後興王知其若此求諫如不及納善如轉圜諒直者嘉之訐犯者義之愚淺者恕之狂誕者容之仍慮驕汰之易滋而忠實之不聞也於是置敢諫之鼓植告善之旌垂戒懼之鞀立司過之士猶懼其未也又設官制以言爲常由是有史爲書瞽爲詩工誦箴諫大夫規誨士傳言庶人謗尙恐其怠也每歲孟春遒人以木鐸徇於路而振警之官司相規工執藝事以諫其或不恭邦有常刑然非明智不能招直言非聖徳不能求過行招直則其智彌大求過則其徳彌光惟衰亂之朝暗惑之主則必諱其過行忿其直言以阿諛爲納忠以諫諍爲揚惡怨讟溢於下國而耳不欲聞腥徳達於上天而心不求悟迨乎顚覆猶未知非情之�迷乃至於是故明者廣納以成徳暗者獨用而敗身成敗之途千古相襲與敗同轍者罔不覆與成同軌者罔不昌自當矯夏癸殷辛拒諫飾非之慝協大禹成湯拜言攺過之誠士無賢愚咸宜錄用言無大小皆務招延固不可有忤逆之嫌甘辛之忌也夫君人者以眾智爲智以眾心爲心恆恐一夫不盡其情一事不得其理孜孜訪納惟善是求豈但從諫不咈而已哉乃至求謗言聽輿誦葑菲不以下體而不采故英華靡遺芻蕘不以賤品而不詢故幽隱必達晉文聽輿人之誦而霸業興虞舜設誹謗之木而帝徳廣斯實聖賢之髙躅陛下何疾焉又曰虞舜察邇言故能成聖化晉文聽輿誦故能恢霸功大雅有詢於芻蕘之言洪範有謀及庶人之義是則聖賢爲理務詢眾心不敢忽細微不敢侮鰥寡侈言無驗不必用質言當理不必違遜於志者不必然逆於心者不必否異於人者不必是同於眾者不必非辭拙而效速者不必愚言甘而利重者不必智是皆考之以實慮之以終其用無他惟善所在則可以盡天下之理見天下之心臣每讀史書見亂多治少因懷感嘆嘗試思之竊謂爲下者莫不願忠爲上者莫不求治然而下每苦上之不治上每苦下之不忠若是者何兩情不通故也下之情莫不願達於上上之情莫不求知於下然而下恆苦上之難達上恆苦下之難知若是者何九獘不去故也所謂九獘者上有其六而下有其三好勝人恥聞過聘辧給衒聰明厲威嚴恣彊愎此六者君上之獘也諂諛顧望畏�此三者臣下之獘也上好勝必甘於佞辭上恥過必忌於直諫如是則下之諂諛者順旨而忠實之語不聞矣上聘辧給必剿說而折人以言上衒聰明必臆度而虞人以詐如是則下之顧望者自便而切磨之辭不盡矣上厲威必不能降情以接物上恣愎必不能引咎以受規如是則下之畏�者避辜而情理之說不申矣夫以區域之廣大生靈之眾多宮闕之重深髙卑之限隔自黎獻而上獲睹至尊之光景者逾億兆而無一焉就獲睹之中得接言議者又千萬無一幸而得接者猶有九獘居其間則上下之情所通鮮矣臣按後世人臣之善諫其君者無如贄贄之此疏論人君聽言納諫之道無餘蘊矣臣謹詳載於篇伏睹其篇末又曰理亂之戒前哲備言之矣安危之效歷代嘗試之矣舊典盡在殷鑑足徵其於措置施爲在陛下明識所擇耳伏願廣接下之道開獎善之門弘納諫之懷勵推誠之美其接下也待之以禮煦之以和虛心以盡其言端意以詳其理不禦人以給不自衒以明不以先覺爲能不以臆度爲智不形好惡以招諂不大聲色以示威又曰其納諫也以補過爲心以求過爲急以能攺其過爲善以得聞其過爲明故諫者多表我之能好諫者直示我之能容諫者之狂誣明我之能恕諫者之漏泄彰我之能從有一於斯皆爲盛徳斯言也誠萬世人君聽言納諫之龜鑑臣不復他有所言請卽是以爲九重獻宋太祖建隆二年詔令每月內殿起居百官以次轉對並指陳時政得失事有急切許非時入閣上章不候次對髙宗詔自今後行在百官日輪一員面對朕當虛寧以聽其言臣按唐人有轉對之制宋太祖因之許令百官以次轉對終宋之世君得以親其臣臣得以近其君言論之間得以相接上下之情得以交通非惟得以周知天下之事下民之情而凡臣下才器之髙下學識之淺深心術之邪正亦終於是得以見焉哲宗初卽位首召司馬光至告其君曰周易天地交則爲泰不交則爲否君父天也臣民地也是故君降心以訪問臣竭誠以獻替則庶政修治邦家乂安君惡逆耳之言臣營便身之計則下情壅蔽眾心離叛近年士大夫以偸合苟容爲智危言正論爲狂是致下情蔽而不上通上恩壅而不下達閭閻愁苦痛心疾首而上不得知明主憂勤宵衣旰食而下無所訴公私兩困盜賊已繁猶賴上帝垂休歲不大饑祖宗貽謀人無異志不然則天下之勢可不爲之寒心乎臣愚以爲今日所宜先者莫若明下詔書廣開言路不以有官無官之人應有知朝政闕失及民間疾苦者並許進實封狀盡情極言在京則於鼓院投下晝時進入在外則於州軍投下附遞奏聞皆不得取責副本彊有抑退陛下於聽政之暇略賜省察其義理精當者卽施行其言而顯擢其人其次取其所長捨其所短其狂愚鄙陋無可采取者報聞罷去亦不加罪如此則嘉言日進羣情無隱陛下𨿽深居九重四海之事如指諸掌舉措施爲惟其所欲乃治安之原太平之基也羣臣若有沮難者其人必有姦惡畏人指陳專欲壅蔽聰明此實不可不察臣按哲宗初政召司馬光於洛問光所當先者光首上此疏且以爲治安之原太平之基在此臣竊以謂光之此疏非獨當時人君所當知實萬世人君所當知者也臣嘗因是而通論之言者心之聲也人心有所蘊必假言以發之帝王莫如堯堯以言爲試人之則聖賢莫如孔子孔子以言爲知人之本是則言之爲言其所關系之大有如此者是以自古帝王旣自謹其所言尢必求人之言以爲己助因人之言以爲己鑑聞則拜之聽則納之卑辭以誘之厚禮以招之多方以求之博問以盡之和顏悅色以受之大心宏度以容之或爲之科目如所謂直言極諫者或謂之設官如所謂拾遺補闕者或因災眚而下詔以求或因患難而責己以訪或爲輪對之制使人人得以自達或設登聞之鼓使事事得以上聞無非求天下之言以成天下之治以通天下之情是以陳言而善者則立賞以勸之傳曰興王賞諫臣是也當言不言者則制刑以威之書曰臣下不匡其刑墨是也言𨿽過於訐直有所不堪忍者亦容以受之而不加之以罪史曰殺諫臣者其國必亡是也夫如是則嘉言罔攸伏君徳之修否朝廷之闕失臣下之賢佞民生之休戚皆因言以達之於上有以爲思患預防之計而不至於噬臍無及之悔則天下國家永無危亡之患矣昔晉平公問於叔向曰國家之患孰爲大對曰大臣持祿而不極諫小臣畏罪而不敢言下情不得上通此患之大者嗚呼患而謂之大豈非言路不通其患必至於危亡也哉是故天下之患莫大於人君處危亡之地而不自知人臣知危亡之禍而不敢言爲人上者誠能廣陳言之路弘容言之量言之善者有賞言之非者無罪當言而不言者有罰則大臣不至於持祿小臣不至於畏罪而下情上通矣天下國家又豈有危亡之患哉故曰治安之原太平之基在此伏惟聖明畱意性理大全

君道元城劉氏曰書稱堯之徳曰稽於眾捨己從人舜戒其臣曰予違汝弼汝無面從退有後言伊尹之告太甲曰有言逆於汝心必求諸道有言遜於汝志必求諸非道傅說之復於髙宗曰惟木從繩則正後從諫則聖然則古之聰明睿知之君所以能大過於人者未有不以求諫爲先務也昔之聖人深居九重以謂竭其聰明猶不足以盡天下之聞見遂以耳目之任付之臺諫之官而臺諫之論每以天下公議爲主公議之所是臺諫必是之公議之所非臺諫必非之人君所以不出戶庭而四海九州之遠物無遁情者用此道也豫章羅氏曰人君納諫之本先於虛己禹拜昌言故能納諫徳宗彊明自任必能拒諫朱子曰天子至尊無上其居處則內有六寢六宮外有三朝五門其嬪禦侍衛飲食衣服貨賄之官皆領於冢宰其冕弁車旗宗祝巫史卜筮瞽侑之官皆領於宗伯有師以道之教訓有傅以傅其徳義有保以保其身體有師氏以媺詔之有保氏以諫其惡前有凝後有丞左有輔右有弼其侍禦僕從罔匪正人以旦夕承弼厥辟出入起居罔有不欽發號施令罔有不臧在輿有旅賁之規位寧有官師之典倚幾有訓誦之諫居寢有�禦之箴臨事有瞽史之道宴居有工師之誦史爲書瞽爲詩工誦箴諫大夫規誨士傳言庶人謗商旅於市百工獻藝動則左史書之言則有右史書之禦瞽幾聲之上下不幸而至於有過則又有爭臣七人面列廷爭以正救之蓋所以養之之備至於如此是以恭己南面中心無爲以守至正而貌之恭足以作肅言之從足以作乂視之明足以作哲聽之聰足以作謀思之睿足以作聖然後能以八柄馭羣臣八統馭萬民而賞無不慶刑無不威遠無不至邇無不服傅說所謂奉若天道建邦設都樹後王君公承以大夫師長不惟逸豫惟以亂民武王所謂亶聰明作元後元後作民父母所謂天降下民作之君作之師惟其克相上帝寵綏四方箕子所謂皇建其有極斂時五福用敷錫厥庶民惟時厥庶民幹汝極錫汝保極董子所謂正心以正朝廷正朝廷以正百官正百官以正萬民正萬民以正四方者正謂此也屠隆鴻苞

明目達聰人主生於璇房瑤席長於妃嬪貂璫目習珠璣耳厭歌吹其於生民利病之故國祚安危之幾是非邪正忠佞善惡之介何由而知側身虛己明目達聰所以廣采納而防壅蔽古帝王臨禦尊嚴恭默與後世同而延接采訪無論在廷在外小大臣工卽封人田父工瞽芻蕘皆得親至人主之前有所陳說人主亦爲溫顏降色而聽之故事幾之隱微閭閻之疾苦姦佞之盤據忠賢之伏藏皆得洞見悉聞至尊之與萬國精神血脈嘗流通而無所壅閼此君徳聖明而國運昌熾有繇也至秦李斯趙髙欲蔽主專權恣行胸臆乃欺紿二世令人臣罕得見其面以爲尊貴惟日居深宮爲淫樂而已國勢土崩盜賊蜂起天下危亡在旦夕上不知而下莫以告斯髙壅蔽二世昏愚作鑑萬古後世乃不惟二帝三王之師而尊君卑臣多襲秦舊上下懸隔內外暌絕厲階爲梗久而沿習莫可如何余觀創業英主生長民間身經百練人情世故何所不曉至踐祚臨下又日與臣民親接所以立法創制察休戚之本洞治亂之源師古宜今永垂鴻範後王承統漸以驕盈而近侍小人喜於自便稍立尊貴之體峻上下之防然漢唐宋間猶未甚隔絕小臣庶僚亦得與人主竟日面談盡吐胸臆如漢文帝愼夫人與後同坐袁盎引卻其座諫文帝唐元宗時縣令皆得燕見問以理人策韋濟具對詞理甚善從臣向子諲奏事宋髙宗因與論筆法言久不輟潘默成舉笏近前厲聲曰向子諲以無益之言久瀆聖聽叱之使下第舉此三事其時君臣相與親密尙爾藹然近世相距益遠人主臨朝君臣只尺邈若山河卽近侍進講掇拾老儒庸熟數語背記面誦以塞故事此外不復敢設獻替一言講畢而退率以爲常而羣臣所入章奏又多忌諱莫有盡言者下情何由而上達上徳何由而下宣乎是在神聖之主洞察宿獘虛懷博訪數接忠賢平臺便殿之召對無擇公卿百官無拘內僚外吏皆得目睹天顏耳聞天語而仰伸其辭說於至尊之前經術古今之外間談世務廟謨邊計之外遂及民情堂陛君臣家人父子無事不聞無隱不達如是而君何憂不堯舜治何患不唐虞至唐諫官隨宰相入閣議事尢爲千古卓絕奇偉宰相欲行壅蔽則諫官得而發覺之宰相議論不當則諫官得而駁正之而諫官中有挾私陰附妄言亂政者則又有銓曹之進退在如是則𨿽有斯髙之姦不得面欺擅權九重四海精神流貫血脈交通而國家綦隆之福可坐而致嗟乎有天下者其深念而亟返之聽言部藝文一

召公論弭謗

國語厲王虐國人謗王召公告王曰民不堪命矣王怒得衛巫使監謗者以告則殺之國人莫敢言道路以目王喜告召公曰吾能弭謗矣乃不敢言召公曰是鄣之也防民之口甚於防川川壅而潰傷人必多民亦如之是故爲川決之使導爲民者宣之使言故天子聽政瞽獻典史獻書師箴賦誦百工諫庶人傳語近臣盡規親戚補察瞽史教誨耆艾修之而後王斟酌焉是以事行而不悖民之有口也猶土之有山川也財用於是乎出猶其有原隰衍沃也衣食於是乎生口之宣言也善敗於是乎興行善而備敗所以阜財用衣食者也夫民慮之於心而宣之於口成而行之胡可壅也若壅其口其與能幾何王弗聽於是國人莫敢出言三年乃流王於彘

非有先生論

漢東方朔非有先生仕於吳進不稱往古以勵主意退不能揚君美以顯其功默默無言者三年矣吳王怪而問之曰寡人獲先人之功寄於眾賢之上夙興夜寐未嘗敢怠也今先王率然髙舉遠集吳地將以輔治寡人誠竊嘉之體不安席食不甘味目不視靡曼之色耳不聽鐘鼓之音虛心定志欲聞流議者三年於玆矣今先生進無以補治退不揚主譽竊不爲先生取也蓋懷能而不見是不忠也見而不行主不明也意者寡人殆不明乎非有先生伏而唯唯吳王曰可以談矣寡人將竦意而覽焉先生曰於戲可乎哉可乎哉談何容易夫談有悖於目拂於耳謬於心而便於身者或有說於目順於耳快於心而毀於行者非有明王聖主孰能聽之吳王曰何爲其然也中人以上可以語上也先生試言寡人將聽焉先生對曰昔者關龍逢深諫於桀而王子比干直言於紂此二臣者皆極慮盡忠閔王澤不下流而萬民騷動故直言其失切諫其邪者將以爲君之榮除主之禍也今則不然反以爲誹謗君之行無人臣之禮果紛然傷於身蒙不辜之名戮及先人爲天下笑故曰談何容易是以輔弼之臣瓦解而邪之人�進遂及蜚廉惡來革等二人皆詐僞巧言利口以進其身陰奉雕瑑刻鏤之好以納其心務快耳目之欲以苟容爲度遂往不戒身沒被戮宗廟崩阤國家爲虛放戮賢聖親近讒夫詩不云乎讒人罔極交亂四國此之謂也故卑身賤體說色微辭愉愉呴呴終無益於主上之治則志士仁人不忍爲也將儼然作矜嚴之色深言直諫上以拂人主之邪下以損百姓之害則忤於邪主之心歷於哀世之法故養壽命之士莫肯進也遂居家山之間積土爲室編蓬爲戶彈琴其中以�先王之風亦可以樂而忘死矣是以伯夷叔齊避周饑於首陽之下後世稱其仁如是邪主之行固足畏也故曰談何容易於是吳王瞿然易容捐薦去幾危坐而聽先生曰接輿避世箕子被髮陽狂此二人者皆避濁世以全其身者也使遇明王聖主得淸燕之閒寬和之色發憤畢誠圖畫安危揆度得失上以安主禮下以便萬民則五帝三王之道可幾而見也故伊尹蒙恥辱負鼎俎和五味以干湯太公鈞於渭之陽以見文王心合意同謀無不成計無不從誠得其君也深念遠慮引義以正其身推恩以廣其下本仁祖義有徳祿賢能誅惡亂總遠方一統類美風俗此帝王之所由昌也上不變天性下不奪人倫則天地和洽遠方懷之故號聖王臣子之職旣加矣於是裂地定封爵爲公侯傳國子孫名顯後世民到於今稱之以遇湯於文王也太公伊尹以如此龍逢比干獨如彼豈不哀哉故曰談何容易於是吳王穆然俯而深惟仰而泣下交頤曰嗟呼余國之不�也綿綿連連殆哉世之不絕也於是正明堂之朝齊君臣之位舉賢材布徳惠施仁義賞有功躬節儉減後宮之費損車馬之用放鄭聲遠佞人省庖�去侈靡卑宮館壞苑囿塡池塹以予貧民無產業者開內藏振貧窮存耆老卹孤獨薄賦斂省刑辟行此三年海內晏然天下大治陰陽和調萬物咸得其宜國無災害之變民無饑寒之色家結人足畜積有餘囹圄空虛鳳凰來集麒麟在郊甘露旣降朱艸萌芽遠方異俗之人鄕風慕義各奉其職而來朝賀故治亂之道存�之端若此易見而君人者莫肯爲也臣愚竊以爲過故詩云王國克生惟周之楨濟濟多士文王以寧此之謂也

陳政要

後漢蔡邕臣聞國之將興至言數聞內知己政外見民情是故先帝𨿽有聖明之資而猶廣求得失又因災異援引幽隱重賢良方正惇撲有道之選危言極諫不絕於朝陛下親政以來頻年災異而未聞特舉博選之旨誠當思省述修舊事使抱忠之臣展其狂直以解易傳政悖徳隱之言

求直言令

曹操夫治世禦眾建立輔弼誡在面從詩稱聽用我謀庶無大悔斯實君臣懇懇之求也吾充重任每懼失中頻年以來不聞嘉謀豈吾開延不勤之咎邪自今以後諸掾屬治中別駕常以月旦各名其失吾將覽焉

廣詢令

魏文帝軒轅有明臺之議放勛有衢室之問皆所以廣詢於下也百官有司其務以職盡規諫將率陳軍法朝士明制度牧守申政事搢紳考六藝吾將兼覽焉

連珠

王粲臣聞觀於明鏡則疵瑕不滯於軀聽於直言則過行不累乎身

天監三年策秀才文

梁任昉問朕立諫鼓設謗木於玆三年矣比𨿽輻輳闕下多非政要日伏靑蒲罕能切直將齊季多諱風流遂往將謂朕空然慕古虛受弗弘然自君臨萬介在民上何嘗以一言失旨轉徙朔方睚�有違論輸左校而使直臣杜口忠讜路絕將恐弘長之道別有未周悉意以陳極言無隱

使四方士民陳刑政詔

沈約徑寸之寶或隱泥沙以人廢言君子斯戒朕聽朝晏罷思闡政術𨿽百辟卿士有懷必聞而蓄響邊遐未臻魏闕或屈以貧陋或間以山川頓足延首無因奏達豈所謂沈浮靡漏遠邇兼得者哉四方士民若有欲陳言刑政益國利民淪礙幽遠不能自通者各在條布所懷於刺史二千石有可申采大小以聞

達聰明致理化策

唐白居易夫欲達聰明致理化則在乎奉成式不必乎創新規也臣聞堯之所以神而化者聰明文思也舜之所以聖而理者明四目達四聰也蓋古之理化皆由聰明出也自唐虞以降斯道寖衰秦漢以還斯道大喪上不以聰接下下不以明奉上聰明之道旣阻於上下則訛僞之俗不得不流於內外也國家承百王已獘之風振千古未行之法於是始立匭使始加諫員始命待制官始設登聞鼓故遺補之諫入則朝廷之得失所由知也匭使之職舉則天下之壅蔽所由通也待制之官進則眾人之謀猷所由展也登聞之鼓鳴則羣下之冤濫所由達也此皆我烈祖所刱累聖所奉𨿽堯舜之道無以出焉故貞觀之太和開元之至理率由斯而馴致矣自貞元以來抗疏而諫者畱而不行投書於匭者寢而不報待制之官經時而不見於一問登聞之鼓終歲而不聞於一聲恐眾人之謀猷或未盡展朝廷之得失或未盡知壅蔽者有所未通冤濫者有所未達今幸當陛下踐祚體元之始施令布和之初則宜申明舊章修舉廢事使列聖之述作不墜陛下之聰明惟新以初爲常今其時矣時不可失惟陛下措而行之則堯舜之化祖宗之理可得而致矣臣故曰達聰明致理化在乎奉成式不必乎創新規也

進善旌賦以設之通衢俾人進善爲韻李逢吉皇唐之與伊唐也浚哲文思異代同時咸進善以欽若又建旌以求之不進善焉何以延側陋之士不彰別也何以嘉讜正之詞是宜式創宏模聿陳令典綴折羽以藻耀植修竿之偃蹇相其地以崇樹所宜因其人以康莊是踐卽之者有以翊聖瞻之者於焉遷善忠謇之徒風馳云趨畢�臣節同膺帝兪猶金礪而君臣合契類土圭而形影相符迥立岧亭而克同國柄直行勁挺而自陟天衢由是悉索艸茅罔資介儐髙懸垂逮下之徳仰視知不言之信咸策足以員來思捐軀而自徇同於舞羽至誠之感必臻異彼弨弓非禮之招不進大哉求仁其必有因懿此標表本乎諮詢制其事者上惟允恭之帝集其下者眾皆可封之人是必隨謗木以用捨與諫鼓爲等倫若夫容衛繁多制度奇詭元�始務其厭勝翠鳳式崇乎侈靡虎武之示勇則那日月之比崇徒爾寧有裨於啟沃且無取於率俾偉夫有臺有宮胡爲乎途中所以闡於聖聰使無不通爰樹爰揭豈惟乎人悅所以尊彼雋傑使皆就列然後朝廷邁徳嗣於羲軒得賢方於稷躬好問之裕有知人之哲固以日奏於嘉言矧斯旌之攸設

進善旌賦

竇從直邈矣帝徳至哉聖謨廢置殊時古今合符孑孑之狀可觀將從五達孜孜之道斯表克協三無是以聳彼羣彥致之康衢願揚美以歸厚思獻忠而效孚故得繼以此信言由是進明揚旣達且自殊於表閭謇諤必陳豈可同夫先俊觀其悠揚廣衝旖旎從風諒賢愚以咸覿固朝野而必同式委垂而下俯埃乍直指而上映晴空過之而凜然生敬仰止而卓爾在中苟厥志之有立當其誠以遂通俾其不進不止豈徒自西自東已哉俟爾貞烈自非虛設旣異詩人之幹旄匪同叔孫之綿蕞匪善奚取惟賢是謁彼謗木焉得而比矣諫鼓胡可而儔之苟匡救之惟徵我無爾詐而旌別之有制爾無我欺則賢旣樂只人將率俾不獨翻曉日以搖搖獵輕風而靡靡至仁斯被至化爲淳何必攺舊然後爲新矯前王之令徳酌古典之攸遵𨿽訓以克備尙芻蕘之是詢萬國欽風巖廊畫英髦之士百蠻向化版築無屠釣之人故知至徳在於求賢救世資乎擇善則設旌之道也爲皇王之盛典

諫鼓賦

王起先王懼五諫之或替恐四聰之有蔽爰立鼓於朝得爲邦之制臣之擊也將宣補衮之誠君之聽焉是�從繩之契所以臨下國所以承上帝豈冬冬於金奏之間坎坎於宮懸之際亦旣戒止居然可分契無私之路彰不諱之君猛虡趪趪以時立直言謇謇而必聞借如明明哲後輔以賢佐懼徳化之失慮政刑之墮必佇斯音用補其過乃有誾誾之闕諤諤如林或匪躬自致或造膝來箴叫帝閽而九重猶遠獻工藝而一人且深於是伐玆鼉鼓殷爾雷聲作援枹𨿽假下臣之手聞黈纊終沃大君之心豈表識於作礪將思度於如金

禹拜昌言賦以聖人之心聞善必拜爲韻楊乃大禹君臨勤求意深苟一言之入耳必載拜以明心蓋以勵華彜形古今所以旨酒盈前莫縱彈絲之響美詞將貢俄聞撼玉之音豈不以詢彼芻蕘防乎驕逸旣可大而可久亦無固而無必所以嘉謀方聽當業業以折腰直語才聆復虔虔而屈膝蓋以廣其所見求其所聞欲使善惡之源自別賢愚之路斯分況乎傳舜之規受堯之命得不固社稷根本察風俗利病是以臣不能諫君兮非曰忠君不能納諫兮非曰聖執至理以垂教采昌言而化人苟有言可佐王道正人倫陶也不得不進禹也不得不遵所以聞妙略以開容拖冕旒而拂地覽弘謨而致敬低珩佩以鏘身懼溝洫之未通憂禮樂以將壞以正直爲龜鏡以忠讜爲規戒是以蘊昌言兮不可不陳聞昌言兮不得不拜遂使共守丕業長光帝基若魚水相逢之日同雲龍曾合之時符郊畤以陳儀固難比矣望行宮而設禮曷可方之我皇紹九聖之雄圖舉百王之令典急於求士樂於聞善所以獻昌言之忠臣必待之臺鉉

木從繩賦以木以繩直君由諫明爲韻張聖之古之善諫者諭其心如繩直展成規於良木旣折中而經始必周流而牽復以其性有曲直固從乎彌綸以其材有短長必由之盈縮故可彰其言兮直如矢諭其諫兮從如水旣應用而無方且適道而虛己爲棆桷之無繆成棟梁之有以舉直錯枉且明徑挺之心動而悅隨不失縱橫之理觀夫度彼山林直以絲繩旣遵時而有作乃底績而其凝斷長補短物無失性損上益下道罔不興猶其善而惟變所適類夫諫而不命其承匪差毫釐存乎楷式在操張而爲務乃經紀以成徳操端有準希匠石以財成枉撓必從表王道之正直況夫準以綸綍順乎節文不循枉以爲利必適道而斯分假物而言故引從繩之木樂諫爲諭明乎則聖之君原其納誨之謀觀其所由旣規矩而有制豈文理而是求糾纏旣施足彰妙道之用眾材方正比夫從諫如流且夫獻直言者必有備無患木從繩者�執藝而諫故得明乎官以相規人之無訕矧其不枉道以求用恆守道以爲名匡乎不正使其正規其不平使其平斯所謂不可欺於繩墨乃得配乎權衡恭惟賦於說命知諫道之克明

如石投水賦以仁義忠信公平能諫爲韻劉辟聖之求賢也詳明水之受物也柔順石遇柔而不阻臣俟明而必進漢祖興兮昌言納畱侯輔兮皇威振諭石水以興詞配盬梅而稱雋堅脆性異應廣納而來投尊卑禮殊致精誠而取信伊木爲體旣淸而平猶君爲徳旣貞而明石豈自投假海納之弘量臣非苟進由天聽而察誠用率於有類將感於無情虛而受者其理遠含而容者其道行何幽邃之能間奚渺彌之足驚夫國之勃興必多賢智繼九臣之迹膺三傑之義煥發英藻呈龍章與鳳姿敬宣嘉猷謂嶽生而天賜豈不由山有巨石水有通津忽擊流以澎湃俄答響於奫淪𨿽源深流長乃入無不至而體柔處潤則托有所因移他山之貞質依上善之全仁夫水石之奧旨與君臣之等倫今天子端居穆淸時和海晏念投石之契爰求秉鈞思箴闕之規載徵驟諫由是如石之義啟投水之情通彼以誠應我亦符同懸天爵之榮獲斯人瑞尊五嶽之禮視乎上公恆啟沃以爲志方淸明而在躬比石固業欽賢纘功儻或水不周容石乃無由寓質君不虛己臣則曷能推忠可以垂誡訓可以流徳風則知聖旣作兮政惟恆石旣投兮賢必澄敢獻良哉之詠願揚美於廉能

如石投水賦以聖獎忠直從諫如流爲韻白敏中石明臣節水諭聖總順投旣因於納諫虛受必俟乎輸忠從以讜言出淸規而有中類夫貞節入碧浪以無窮爰自人謀式彰天獎言必在乎能發道奚疑於虛往自懷從善聞蹇蹇於股肱何異臨川運燐燐於指掌理旣符於水石事且契於雲龍佇啟心而是贊在虛己而能容石投水而誠資手敏臣佐君而詎得面從當手敏則水不傷淸匪面從則君能立政嘉獻替而無爽幸遭逢而有慶致至堅於元奧象以得賢受可轉於淸流因之啟聖所以垂衣廣納側席深居言之者何常率爾聞之者足以起予攻玉之形隨帝心之沃若補天之質應王澤之濡如旣而流謗靡行沈幾自得當持重而無撓冀臨深而不惑逆於耳而順於心黜其邪而褒其直用礪金於睿鑑渙汗潛通舉韞玉於恩波津涯莫測於是宣教化罷畋遊開直道務旁求發揮諤諤之明節會合洋洋之聖謀石以貞堅本無疑於虛擲水惟柔順安有阻於暗投夫然則臣心磊落而上達君徳汪洋而下流況乎舟楫之道大行不侮不慢藥石之言盡入何憂何患當道泰而人悅固河淸而海晏彼漢髙之用畱侯未若吾皇之納諫

求直言詔

宋韓維朕涉道日淺暗於致治政失厥中以於陰陽之和乃自冬迄春旱暵爲虐四海之內被災者廣間詔有司損常膳避正殿冀以塞責消變歷日滋久未蒙休應嗷嗷下民大命近止中夜以興震悸靡寧永惟其咎未知攸出意者朕之聽納不得於理歟獄訟非其情歟賦斂失其節歟忠謀讜言郁於上聞而阿諛壅蔽以成其私者眾歟何嘉气之久不效也應中外文武臣寮並許實封直言朝政闕失朕將親覽考求其當以輔政理三事大夫其務悉心交儆成朕志焉

爲雨災許言時政闕失詔

王珪蓋聞古之聖賢在位陰陽和風雨時日月光星辰靜黎民阜蕃以底休平朕甚慕之朕猥以眇身托於王公之上夙夜以思惟懼不能以承先帝鴻業而比年以來水潦爲沴乃八月庚寅大雨京師室廬墊傷被溺者眾大田之稼害於有秋竊迹災變之來曾不虛發豈朕之不敏於徳而不明於政歟將天下刑獄滯冤賦繇煩苦民有愁難亡聊之聲以姦其順气歟不然則何天戒之甚也今飭躬焦思欲銷復大異而未聞在位者之忠言進祈自新厥路何繇焉應中外臣寮並許上實封言時政闕失及當世之利病可以佐元元者悉心以陳毋有所諱執政大臣皆朕之股肱其協徳交修以輔朕之不逮

從諫如流賦

範仲淹聖人以治歷乾綱思邁前王從忠諫而弗逆觀流水以堪方每行補過之言曾無凝滯或得興邦之議寧昧激揚矧夫內守宗社外臨華夏臣不興諫則君道有虧君不從諫則臣心莫寫所以遵啟沃之致理若汪洋之就下設樽以進似使其狎而玩之折檻弗誅寧見其蹈而死者豈不以君之徳也貴納諫而溫恭水之性也美隨流而順從故周旋而納善如蕩漾而朝宗詢彼芻蕘豈愧束薪之詠聽諸藥石更疑浮磬之容莫不洞達四聰旁求五諫上旣資於獻替下寧生於謗訕聞言必信不爭之勢何殊擇善以從就濕之情無間於以見萬乘之主納賢以虛七人之職竭節而居又何煩於斷鞅豈有悔於觀魚由是忠讜咸臻信智者之所樂俊賢是效見臣心之亦如又何必轉圓取規從繩爲軌但見弗違於啟乃自可偕行於沔彼所以明虛受之功所以得上善之旨及澑之士𨿽濡首而何傷補衮之臣思澣衣而可美夫如是則咸歌不諱但見寡尢上下莫聞於闕政大小皆罄於嘉謀威王之三賞屢行恩波下施晏子之一言見用徳澤旁流我後光被羣方柔懷多士陳謗木而聽政建善旌而求理所以彰從諫之心率疏通而如水

五聲聽政賦以聖人虛懷求理設教爲韻田錫伊昔夏禹君臨兆民設五聲以羅列從萬務以躬親詢采謨猷𨿽芻蕘之必達敷陳忠讜因金石以來伸故徳如天贊功惟日新所以文命稱爲聖人者也蓋以事堯統天翼舜爲理常率職於曠土遂成功於導水昊穹寶運因王者以應期虞氏瑤圖乃禪之而在己莫不夙興念理夕惕虛懷思納善之有益諒虛受以克諧冀以聖功維達聰之與明目將令儉徳比茅茨之與土階於是筍文陳鼓鞞斯設泗濱之玉磬居次鳧氏之金鏞就列被鳴鐸之在懸亦揚音而中節五音遞奏來直諫以無疑眾善畢臻補皇猷而靡缺乃曰教我以道者振靈鼉而獻謀咨爾以義者聞華鐘而采收考鞞者謂余以獄擊磬者告吾以憂彼言事之激切在鐸韻之周流扣擊以聞所謂乎同聲相應鏘洋有節罔殊乎同气相求是知居大寶以至公納嘉謨而設教有以見聖人以道爲體以天爲貌必包納而弗厭蓋仁賢之可樂兢兢業業敢弗躬而弗親穆穆皇皇實是則而是效美哉謙尊而卑不可逾體道而受人以虛信君臣之共濟若魚水之相於諫有五焉所以五器之音命爾徳惟一也宜以一言之善弼余故得天錫元圭帝傳大政菲飲食以示儉美黻冕而稱盛宜乎仲尼曰禹吾無間焉於以見有夏之至盛也

爲君難論下

歐陽修嗚呼用人之難難矣未若聽言之難也夫人之言非一端也巧辧縱橫而可喜忠言質朴而多訥此非聽言之難在聽者之明暗也諛言順意而易悅直言逆耳而觸怒此非聽言之難在聽者之賢愚也是皆未足爲難也若聽其言則可用然用之有輒敗人之事者聽其言若不可用然非如其言不能以成功者此然後爲聽言之難也請試舉其一二戰國時趙將有趙括者善言兵自謂天下莫能當其父奢趙之名將老於用兵者也每與括言亦不能屈然奢終不以括爲能也嘆曰趙若以括爲將必敗趙事其後奢死趙遂以括爲將其母自見趙王亦言括不可用趙王不聽使括將而攻秦括爲秦軍射死趙兵大敗降秦者四十萬人坑於長平蓋當時未有如括善言兵亦未有如括大敗者也此聽其言可用用之輒敗人事者趙括是也秦始皇欲伐荊問其將李信用兵幾何信方年少而勇對曰不過二十萬足矣始皇大喜又以問老將王剪剪曰非六十萬不可始皇不悅曰將軍老矣何其怯也因以信爲可用卽與兵二十萬使伐荊王剪遂謝病退考於頻陽已而信大爲荊人所敗亡七都尉而還始皇大�自駕如頻陽謝剪因彊起之剪曰必欲用臣非六十萬不可於是卒與六十萬而往遂以滅荊夫初聽其言若不可用然非如其言不能以成功者王剪是也且聽計於人者宜如何聽其言若可用用之宜矣輒敗事聽其言若不可用捨之宜矣然必如其說則成功此所以爲難也予又以謂秦趙二主非徒失於聽言亦由樂用新進忽棄老成此其所以敗也大抵新進之士喜勇銳老成之人多持重此所以人主之好立功名者聽勇銳之語則易合聞持重之言則難入也若趙括者則又有說焉予略考史記所書是時趙方遣廉頗攻秦頗趙名將也秦人畏頗而知括虛言易與也因行反間於趙曰秦人所畏者趙括也若趙以爲將則秦懼矣趙王不悟反間也遂起括爲將以代頗藺相如力諫以爲不可趙王不聽遂至於敗由是言之括虛談無實而不可用其父知之其母亦知之趙之諸臣藺相如等亦知之外至敵國亦知之獨其主不悟爾夫用人之失天下之人皆知其不可而獨其主不知者莫大之患也前世之禍亂敗亡由此者不可勝數也

諫論

蘇洵夫臣能諫不能使君必納諫非眞能諫之臣君能納諫不能使臣必諫非眞能納諫之君夫君之大天也其尊神也其威雷霆也人之不能抗天觸神忤雷霆亦明矣聖人知其然故立賞以勸之傳曰興王賞諫臣是也猶懼其選耎阿諛使一日不得聞其過故制刑以威之書曰臣下不正其刑墨是也人之情非病風喪心未有避賞而就刑者何苦而不諫哉賞與刑不設則人之情又何苦而抗天觸神忤雷霆哉自非性忠義不悅賞不畏罪誰欲以言博死者人君又安能盡得性忠義者而任之今有三人焉一人勇一人勇怯半一人怯有與之臨乎淵谷者且告之曰能跳而越此謂之勇不然爲怯彼勇者恥怯必跳而越焉其勇怯半者與怯者則不能也又告之曰跳而越者與千金不然則否彼勇怯半者奔利必跳而越焉其怯者猶未能也須臾顧見猛虎暴然向逼則怯者不待告跳而越之如康莊矣然則人豈有勇怯哉要在以勢驅之耳君之難犯猶淵谷之難越也所謂性忠義不悅賞不畏罪者勇者也故無不諫焉悅賞者勇怯半者也故賞而後諫焉畏罪者怯者也故刑而後諫焉先王知勇者不可常得故以賞爲千金以刑爲猛虎使其前有所趨後有所避其勢不得不極言規失此三代所以興也末世不然遷其賞於不諫遷其刑於諫宜乎臣之噤口捲舌而亂亡隨之也間或賢君欲聞其過亦不過賞之而已嗚呼不有猛虎彼怯者肯越淵谷乎此無他墨刑之廢耳三代之後如霍光誅昌邑不諫之臣者不亦鮮哉今之諫賞時或有之不諫之刑缺然無矣苟增其所有有其所無則諛者直佞者忠況忠直者乎誠如是欲聞讜言而不獲吾不信也

明君可與爲忠言賦以明則知遠能順忠告爲韻蘇軾臣不難見君先自明智旣審乎情僞言可竭其忠誠虛己以求覽羣心於止水昌言而告恃至信於平衡君子道大而不回言出而爲則事父能孝故可以事君謀身必忠而況於謀國然而言之𨿽易聽之實難論者𨿽切聞者多惑苟非開懷用善若轉丸之易從則投人以言有按劍之莫測國有大議人方異詞佞者莫能自直昧者有所不知𨿽有智者孰令聽之皎如日月之照臨罔有遁形之蔽𨿽復藥石之瞑眩曾何苦口之疑蓋疑言不聽故確論必行大功可成故眾患自遠上之人聞危言而不忌下之士推赤心而無損豈微忠之能致有至明而爲本是以伊尹醜有夏而歸亳大賢固擇所從百里愚於虞而智秦一身非故相反噫言悅於目前者不見跬步之外論難於耳順者有以百年而興苟其聰明蔽於嗜好智慮溺於愛憎因其所喜而爲善𨿽有願忠而孰能心苟無邪旣坐瞻於百里人思其效將或錫之十朋彼非謂之賢而欲違知其忠而莫受目有瞇則視白爲黑心有蔽則以薄爲厚遂使諛臣乘隙以匯進智士知微而出走仲尼不諫權將困於婦言叔孫詭辭畏不免於虎口故明王審遜志之非道知拂心之謂忠不求耳目之便每要社稷之功有漢宣之賢充國得盡破羌之計有魏明之察許允獲申選吏之公大哉事君之難非忠何報𨿽曰伸於知己而無自辱於善道詩不云乎哲人順徳之行可以受話言之告

庶言同則繹

前人書曰出入自爾師虞庶言同則繹虞之爲言度也出納之際庶言之所在也必得我師言夫言有同異則聽者有所考言其利也必有爲利之道言其害也必有致害之理反復論辧廷議而眾決之長者必伸短者必屈焉眞者必遂僞者必窒焉故邪正之相攻是非之相稽非君子之所患者庶言同而己考同者莫若繹古者謂綢繹綢絲者必求其端究其所終說命曰有言逆於汝心必求諸道有言遜於汝志必求諸非道君陳之所謂繹之說命之所謂求也孫寶有言周公大聖召公大賢猶不相說著於經典兩不相損晉王導輔政每與客言舉坐稱善而王述責之曰人非堯舜安得每事盡善導亦斂�謝之古之君子其畏同也如此同而不繹其患有不可勝言者矣

學問至芻蕘賦以學問而至芻蕘之善爲韻陳襄上聖以文明闡化撝讓臨朝每精窮於學問爰下至於芻蕘心專探討之勤率親艸芥志切諮詢之道靡間薪樵斯蓋務小善以畢納庶大猷而孔昭者也嘉往哲之徽言述先王之至治必有學以務其訓誘必有問以通夫擬議欲求善以無斁乃詢蕘而聿至且夫聖人有狂言之擇實務多聞而樵夫知王道之談豈宜遐棄莫不功專時集事切疑思罔間丘樊之賤率求訓教之辭是必擇其善者俯而就之當請益請業之初蒿萊盡及曁咨事咨才之際艸莽無遺誠以統禦�區興隆景運君𨿽尊有教則不可非學民𨿽小有善則誠宜下問故乃罄藪澤以旁求奉謀猷而不紊祇承誘誨當刈楚之良材廣務諮謀受析薪之丕訓則知學不好也無以臻乎善道問非博也無以納乎嘉謨故我每樂聞於典教遂俯及於薪芻將務四聰之達何�一徳之愚博習親師奚間采樵之士疇咨熙載必親往囿之徒夫如是則閱習�勤諮諏益顯𨿽莠言之勿用諒蕪音而必選不窮不倦率求林藪之譚曰都曰兪並及艸萊之善向若非求博諭靡極周咨𨿽愚言之或善在上徳而罔知又安能恢教本以昭若導化源之遠而是以髙宗求巖野之賢命而納誨西伯舉屠釣之老立以爲師此所謂詢事考言篤信好學伊片善以咸取欲大謀之先覺故詩曰先民有言而詢於芻蕘播英規而孔邈

論聽言疏

薛叔似臣聞聽言之道必以其事觀之則言者不敢妄言此聽言之要也且人主惟有一心而攻之者甚眾或以欺罔或以諂諛輻輳攻之各求自售而其爲說皆有以文飾之其持之有故其言之成理污白使黑呼正爲邪或辭同而情異或言此而意彼辯言至於亂政遊言欲以自解劉向所謂營惑耳目感移心意不可勝載蓋謂此也然則孰從而察之曰萬事有正理天下有公論質之正理而然采之公論而然則其言爲必可行之言質之正理而不然采之公論而不然則其言爲妄言系易所謂�枝遊屈孟子所謂詖淫邪遁蓋舉其大槪而已人藏其心不可測度不知言無以知人乾坤所以知險知阻者捨簡易何以哉𨿽然是非邪正之不察固害治也是非邪正之兼容尢害治也假如今日以某人之忠言也聽之明日有欺罔者亦聽之不加罪焉人何憚不爲欺罔今日以某人之抗論也聽之明日有諂諛者亦聽之不加誅焉人何憚不爲諂諛是非兼容久之是必爲非所勝邪正兼容久之正必爲邪所傾唐史所謂引桀跖孔顏相哄於前而以眾寡爲勝負豈不甚可慮哉陛下奉三無私以勞天下中心無爲而守至正凡臣下之進言一經於前無不洞見然優遊寬容未免過當故用捨進退或至混淆二十餘年之間治道不振國勢不尊其端蓋出於此伏願陛下廓離照之明奮乾剛之斷審言者之事理而一揆之公論則宗社幸甚

折檻旌直臣賦

李綱士有敢諫君當體仁爰修飾於折檻以表旌於直臣收電回霜已寬斧鉞之戮葺隳因闕更瞻軒陛之新惟漢朱云希風汲黯偶賜楓宸之對因致龍鱗之犯指陳姦佞願借尙方之刀退就誅夷遂折便朝之檻辱師傅之貴𨿽曰敢言乾雷霆之威自應可斬而天子能恕將軍敢爭因免冠而致悟乃飾檻以爲旌寬以納忠豈獨垂萬世之訓闕而當寧更以致三墀之榮易令名以愧賢詎能比迹藏斷罟以志諫庶可同聲原此狂生素稱義烈雅有意於漢室故屢陳於主闕命駕徑去不爲薛宣而少畱趣和藥來更助蕭公之引決惟直臣而徑行故太剛而必折成帝淵默臨朝靚深謂陳善閉邪者小臣之難事而尊賢從義者大君之用心難甘切直之言𨿽加譴怒終懋矜容之徳曲示承欽然而所求者名不務其實文𨿽足觀質焉可述寵昭儀而絕皇嗣大斁天倫恩元舅而殺王章遂傾帝室𨿽存折檻足爲後世之規實廢嘉言詎救當時之失豈不以篡漢室者必王氏佞王氏者惟張侯以師臣而取信乃保身而自謀堤防禍機實爲國之至要拔去姦本期厥徳之允修能克葺檻之心何施不可深味借刀之旨豈謂無繇凡曰司聰皆有言職欲致國家之治必盡箴規之益魏公獻疏乃切論而危言賈生上書亦流涕而太息遇文帝太宗之君必能褒崇於正直

乞差官看詳封事札子

朱熹臣前日面奏恭奉詔旨以雷雨之異許陳闕失仰見陛下畏天省己之意然臣未敢奉詔者竊見陛下登極之初巳下明詔來獻言者甚眾未聞一有施行今復求言殆成虛語欲乞睿旨令後省官鎖宿看詳擇其善者條上取旨以次施行已蒙聖慈開納再三玉音宣諭如此則求言之詔不爲文具臣不勝感激欣幸而今已兩日未見指揮竊慮當時所奏他事猥多又無文字可以降出是致遲緩今敢再具奏聞欲望聖明早賜處分庶幾聞者知勸直言日聞開悟聖聰益修政徳應天之實莫大於此取進止

諫官阻塞言路疏萬曆十五年明李懋檜臣聞天下理亂系言路通塞我國家之制凡諸司百執事皆許直言無隱然又恐其不言也於是諫官專任責成旣置六科給事中復設十三道禦史蓋諸司百執事𨿽皆得言而亦可以不言科道官無所不當言而尢不敢不言世稱科道官曰言官曰諫官然猶恐其言之不盡也輪直有日建白有牌稱職有賞不稱有罰此祖宗命官之意蓋將以明目達聰照臨萬國慮至深遠際此聖明之朝不宜以言爲諱大凡進言者其說未必皆是但其意亦欲得當以報主上卽使盡屬好名亦何負於國家也言可用則用之不可用則置之諸人無得以言而博名髙而廟堂亦無務以法令箝天下之口斯爲上世極隆之景象也不謂近日有給事中邵庶因誠意伯劉世延之條陳而波及於言者己旣不言又禁他人不得言一時士類莫不扼腕嗤嘆夫世延之言誠爲無當且朝奏疏而夕乞恩亦足羞者陛下猶念及元勛苗裔而容納之且不欲以一世延阻言路甚盛心也該科謂宜矜其愚而略其短否則看詳章奏就事參駁誰曰不可何乃因噎廢食乘機排擠至並他衙門而槪禁之夫防人之口甚於防川庶豈不聞斯語哉以堯舜之聖而猶捨己從人其時五臣九官濟濟相師都兪吁咈於一堂豈乏嘉謨讜論而工瞽芻蕘猶然得獻其一得之愚今皇上徳符堯舜治效唐虞而邵庶不以禹臯陶之所以事君者事君將視皇上爲何如主乎今天下民窮財盡所在饑饉山陜雲南等處百姓流離僵屍載道疾苦危急之狀有鄭俠所不能圖者陛下不得聞且見也邇者雷擊朝日擅星墜如斗天變示儆加之風俗薄惡士庶驕橫輦轂之下子殺父僕殺主旬日決罪囚者以數計人情乖離於下邵庶以爲海內豈盡無可言羣臣可遂依違淟涊默默固位而已乎當此之時縱九重寤寐求言輔臣吐握下士大小臣工盡忠補過尙且惟日不足柰之何惡聞人言嫉之如讎而拒之於千里之外哉夫在廷之臣其爲言官者十之二三而不爲言官者十之六七言官不必皆智而不爲言官者不必皆愚也無論往事卽如近年馮張交通權姦專恣其連章保畱頌賢稱美如科臣陳三謨臺臣曾士楚者比比而是乃請劍折檻杖謫以去者果皆出於言官乎由斯以論人非言官未可盡少也明矣果從庶言有如言官持祿養交巽�觀望當言而不言矣其他庶職又必以言爲禁天下幸而無事也則可脫有軍國重情安危頃刻皇上又何從而知乎邵庶復以聖論堂上官禁止司屬爲計之得此又歷代以來所未有而我朝律令所不載也臣刑官也律令其職掌也凡堂上官訓諭司屬必以講讀律令爲首務臣伏睹大明律一款凡國家政令得失軍民利害一切興利除害之事並從五軍都督府六部官面奏區處又一款若百工技藝之人應有可言之事亦許直至禦前奏聞各衙門但有阻當者鞫問明白處斬如大明律會典及皇祖臥碑亦屢言之不置夫百工技藝之人有言尙不敢阻況諸司百執事乎儻爲堂官諄諄然以此禁諭所屬屬官有不心非而背議乎卽堂官禁之所屬聽之人人隱忍苟容處處道路以目有不辱當時羞後世乎臣以爲皇祖律令萬世所當遵守非諸臣所敢輕議也人臣食君之祿報君之恩惟知不負朝廷非堂官所能約束也我朝興賢使能欲其願忠而未嘗欲其不忠堂官以身率屬教其報主而不敢教其負主此古今之通義也臣所以輕冒出位之禁而不容自已者誠恐邵庶之言一出遠近聞者不察廟堂所以受言之意而猥以庶爲口實將使志士解體善言日壅主上不得聞其過羣下無所畢其慮禍天下必自庶始矣其所關系豈渺小哉臣愚以爲皇上必欲重百官越職之禁不若嚴言官失職之罰伏乞天語時加戒諭邵庶免究外以後但有越職妄言及當言不言者當坐以負君誤國之罪輕則紀過重則劣處敕下吏部凡遇年例升遷科道之期一視其章疏有無多寡事體大小難易以爲殿最而皇上又燭觀而坐照之則言官無不直言庶官無事可言出位之禁可省太平之效自臻矣臣不識忌諱干冒天威無任隕越待命之至聽言部藝文二詩

唐風采苓三章

朱注

此刺聽讒之詩采苓采苓首陽之巓人之爲言苟亦無信捨旃捨旃苟亦無然人之爲言胡得焉比也

采苦采苦首陽之下人之爲言苟亦無與捨旃捨旃苟亦無然人之爲言胡得焉比也

采葑采葑首陽之東人之爲言苟亦無從捨旃捨旃苟亦無然人之爲言胡得焉比也

小雅鶴鳴二章

朱注

此詩之作不可知其所由然必陳善納誨之辭也鶴鳴於九臯聲聞於野魚潛在淵或在於渚樂彼之園爰有樹檀其下維萚他山之石可以爲錯比也

鶴鳴於九臯聲聞於天魚在於渚或潛在淵樂彼之園爰有樹檀其下維榖他山之石可以攻玉比也

小旻六章

朱注

大夫以王惑於邪謀不能斷以從善而作詩旻天疾威敷於下土謀猶回遹何日斯沮謀臧不從不臧覆用我視謀猶亦孔之�賦也

潝潝訿訿亦孔之哀謀之其臧則具是違謀之不臧則具是依我視謀猶伊於胡底賦也

我龜旣厭不我告猶謀夫孔多是用不集發言盈庭誰敢執其咎如匪行邁謀是用不得於道賦也

哀哉爲猶匪先民是程匪大猶是經維邇言是聽維邇言是爭如彼築室於道謀是用不潰於成賦也

國𨿽靡止或聖或否民𨿽靡膴或哲或謀或肅或艾如彼流泉無淪胥以敗賦也

不敢暴虎不敢馮河人知其一莫知其他戰戰兢兢如臨深淵如履薄冰賦也

巧言六章

朱注

大夫傷於讒無所控告而訴之於天悠悠昊天曰父母且無罪無辜亂如此憮昊天已威予愼無罪昊天泰憮予愼無辜賦也

亂之初生譖始旣涵亂之又生君子信讒君子如怒亂庶遄沮君子如祉亂庶遄已賦也

君子屢盟亂是用長君子信盜亂是用暴盜言孔甘亂是用餤匪其止共維王之�賦也

奕奕寢廟君子作之秩秩大猷聖人莫之他人有心予忖度之躍躍毚兔遇犬獲之興而比也

荏染柔木君子樹之往來行言心焉數之蛇蛇碩言出自口矣巧言如簧顏之厚矣興也

彼何人斯居河之麋無拳無勇職爲亂階旣微且尰爾勇伊何爲猶將多爾居徒幾何賦也

巷伯七章

朱注

時有遭讒而被宮刑爲巷伯者作此詩萋兮斐兮成是貝錦彼譖人者亦已太甚比

也

哆兮侈兮成是南箕彼譖人者誰適與謀比

也

緝緝翩翩謀欲譖人愼爾言也謂爾不信賦

也

捷捷幡幡謀欲譖言豈不爾受旣其女遷賦

也

驕人好好勞人艸艸蒼天蒼天視彼驕人矜此勞人賦也

彼譖人者誰適與謀取彼譖人投畀豺虎豺虎不食投畀有北有北不受投畀有昊賦也

揚園之道猗於畝丘寺人孟子作爲此詩凡百君子敬而聽之興也

靑蠅三章

朱注

詩人以王好聽讒言故以靑蠅飛聲比之而戒王以勿聽也營營靑蠅止於樊豈弟君子無信讒言比

也

營營靑蠅止於棘讒人罔極交亂四國興

也

營營靑蠅止於榛讒人罔極構我二人興

也

周頌訪落一章

朱注

成王旣朝於廟因作此詩以道延訪羣臣之意訪予落止率時昭考於乎悠哉朕未有艾將予就之繼猶判渙維予小子未堪家多難紹庭上下陟降厥家休矣皇考以保明其身賦也

敬之一章

朱注

成王受羣臣之戒而述其言敬之敬之天維顯思命不易哉無曰髙髙在上陟降厥士日監在玆賦也

維予小子不聰敬止日就月將學有緝熙於光明佛時仔肩示我顯徳行賦也

小毖一章

朱注

此亦訪落之意予其懲而毖後患莫予荓蜂自求辛螫肇允彼桃虫拚飛維鳥未堪家多難予又集於蓼賦也

聽言部紀事一書經大禹謨帝曰咨禹惟時有苗弗率汝䢐徵禹乃會羣後誓於師曰濟濟有眾咸聽朕命蠢玆有苗昏迷不恭侮慢自賢反道敗徳君子在野小人在位民棄不保天降之咎肆予以爾眾士奉辭代罪爾尙一乃心力其克有勛三旬苗民逆命益贊於禹曰惟徳動天無遠弗屆滿招損謙受益時乃天道帝初於歷山往於田日號泣於旻天於父母負罪引慝祗載見瞽瞍夔夔齊栗瞽亦允若至諴感神矧玆有苗禹拜昌言曰兪班師振旅帝乃誕敷文徳舞干羽於兩階七旬有苗格新書修政語篇大禹之治天下也諸侯萬人而禹一皆知其體故大禹豈能一見而知之也豈能一聞而識之也諸侯朝會而禹親服之故是以禹一皆知其國也其士月朝而禹親見之故是以禹一皆知其體也然且大禹其猶大恐諸侯會則問於諸侯曰諸侯以寡人爲驕乎朔日士朝則問於士曰諸大夫以寡人爲汰乎其聞寡人之驕之汰耶而不以語寡人者此教寡人之殘道也滅天下之教也故寡人之所怨於人者莫大於此也書經太甲中惟三祀十有二月朔伊尹以冕服奉嗣王歸幹亳作書曰民非後罔克胥匡以生後非民罔以辟四方皇天眷佑有商俾嗣王克終厥徳實萬世無疆之休王拜手稽首曰予小子不明於徳自底不類欲敗度縱敗禮以速戾於厥躬天作孽猶可違自作孽不可逭旣往背師保之訓弗克於厥初尙賴匡救之徳圖惟終厥說苑君道篇成王封伯禽爲魯公召而告之曰爾知爲人上之道乎凡處尊位者必以敬下順徳規諫必開不諱之門撙節安靜以藉之諫者勿振以威毋格其言博采其辭乃擇可觀夫有文無武無以威下有武無文民畏不親文武俱行威徳乃成旣成威徳民親以服淸白上通巧佞下塞諫者得進忠信乃畜伯禽再拜受命而辭正諫篇荊文王得如黃之狗箘簬之矰以畋於云夢三月不反得舟一作丹之姬淫期年不聽朝保申諫曰先王卜以臣爲保吉今王得如黃之狗箘簬之矰畋於云澤三月不反及得舟之姬淫期年不聽朝王之罪當笞匍伏將笞王王曰不谷免於𦇤褓托於諸侯矣願請變更而無笞保申曰臣承先王之命不敢廢王不受笞是廢先王之命也臣寧得罪於王無負於先王王曰敬諾乃席王王伏保申束細箭五十跪而加之王背如此者再謂王起矣王曰有笞之名一也遂致之保申曰臣聞之君子恥之小人痛之恥之不變痛之何益保申趨出欲自流乃請罪於王王曰此不谷之過保將何罪王乃變行從保申殺如黃之狗折箘簬之矰逐舟之姬務治乎荊兼國三十今荊國廣大至於此者保申敢極言之功也齊桓公謂鮑叔曰寡人欲鑄大鐘昭寡人之名焉寡人之行豈避堯舜哉鮑叔曰敢問君之行桓公曰昔者吾圍譚三年得而不自與者仁也吾北伐孤竹�令支而反者武也吾爲葵丘之會以偃天下之兵者文也諸侯抱美玉而朝者九國寡人不受者義也然則文武仁義寡人盡有之矣寡人之行豈避堯舜哉鮑叔曰君直言臣直對昔者公子糾在上位而不讓非仁也背太公之言而侵魯境非義也壇場之上詘於一劍非武也侄娣不離懷�非文也凡爲不善徧於物不自知者無天禍必有人害天處甚髙其聽甚下除君過言天且聞之桓公曰寡人有過乎幸記之是社稷之福也子不幸教幾有大罪以辱社稷呂氏春秋眞諫篇齊桓公管仲鮑叔�戚相與飲酒酣桓公謂鮑叔曰何不起爲壽鮑叔奉杯而進曰使公毋忘出奔在於莒也使管仲毋忘束縛而在於魯也使�戚毋忘其飲牛而居於車下桓公避席再拜曰寡人與大夫能皆毋妄夫子之言則齊國之社稷幸於不殆矣當此時也桓公可與言極言矣可與言極言故可與爲霸新序雜事篇桓公田至於麥丘見麥丘邑人問之子何爲者也對曰麥丘邑人也公曰年幾何對曰八十有三矣公曰美哉壽乎其以子壽祝寡人麥丘邑人曰祝主君使主君甚壽金玉是賤人爲寶桓公曰善哉至徳不孤善言必再吾子其復之麥丘邑人曰祝主君使主君無羞學無惡下問賢者在傍諫者得人桓公曰善哉至徳不孤善言必三吾子一復之麥丘邑人曰祝主君使主君無得罪於羣臣百姓桓公怫然作色曰吾聞之子得罪於父臣得罪於君未嘗聞君得罪於臣者也此一言者非夫二言者之匹也子更之麥丘邑人坐拜而起曰此一言者夫二言之長也子得罪於父可以因姑姊叔父而解之父能赦之臣得罪於君可以因便辟左右而謝之君能赦之昔桀得罪於湯紂得罪於武王此則君之得罪於其臣者也莫爲謝至今不赦公曰善賴國家之福社稷之靈使寡人得吾子於此扶而載之自禦以歸禮之於朝封之以麥丘而斷政焉晉文公田於虢遇一老夫而問曰虢之爲虢久矣子處此故矣虢亡其有說乎對曰虢君斷則不能諫則無與也不能斷又不能用人此虢之所以亡文公輟田而歸遇趙衰而告之趙衰曰今其人安在君曰吾不與之來也趙衰曰古之君子聽其言而用其人今之君子聽其言而棄其身哀哉晉國之憂也文公乃召賞之於是晉國樂納善言文公卒以霸晉文公逐麋而失之問農夫老古曰吾麋何在老古以足指曰如是往公曰寡人問子以足指何也老古振衣而起曰一不意人君如此也虎豹之居也厭閒而近人故得魚�之居也厭深而之淺故得諸侯厭眾而亡其國詩云維鵲有巢維鳩居之君放不歸人將君之於是文公恐歸遇欒武子欒武子曰獵得獸乎而有悅色文公曰寡人逐麋而失之得善言故有悅色欒武子曰其人安在乎曰吾未與來也欒武子曰居上位而不卹其下驕也緩令急誅暴也取人之言而棄其身盜也文公曰善還載老古與俱歸楚莊王�政三年不治而好隱戲社稷危國將亡士慶問左右羣臣曰王�政三年不治而好隱戲社稷危國將亡何不入諫左右曰子其入矣士慶入再拜而進曰隱有大鳥來止南山之陽三年不蜚不鳴不審其故何也王曰子其去矣寡人知之矣士慶曰臣言亦死不言亦死願聞其說王曰此鳥不蜚以長羽翼不鳴以觀羣臣之慝是鳥𨿽不蜚蜚必衝天𨿽不鳴鳴必驚人士慶稽首曰所願聞已王大悅士慶之問而拜之以爲令尹授之相印士慶喜出門顧左右笑曰吾玉成王也中庶子聞之跪而泣曰臣尙衣冠禦郎十三年矣前爲豪矢而後爲藩蔽王賜士慶相印而不賜臣臣死將有日矣王曰寡人居泥塗中子所與寡人言者內不及國家外不及諸侯如子者可富而不可貴也於是乃出其國寶璧玉以賜之曰忠信者士之行也言語者士之道路也道路不修治士無所行矣楚人有善相人所言無遺策聞於國莊王見而問於情對曰臣非能相人能觀人之交也布衣也其交皆孝悌篤謹畏令如此者其家必日益身必日安此所謂吉人也官事君者也其交皆誠信有好善如此者事君日益官職日益此所謂吉士也主明臣賢左右多忠主有失皆敢分爭正諫如此者國日安主日尊天下日富此之謂吉主也臣非能相人能觀人之交也莊王曰善於是乃招聘四方之士夙夜不懈遂得孫叔敖將軍子重之屬以備卿相遂成霸功詩曰濟濟多士文王以寧此之謂也說苑正諫篇楚莊王立爲君三年不聽朝乃令於國曰寡人惡爲人臣而遽諫其君者今寡人有國家立社稷有諫則死無赦蘇從曰處君之髙爵食君之厚祿愛其死而不諫其君則非忠臣也乃入諫莊王立鼓鐘之間左伏楊姬右擁越姬左裯�右朝服曰吾鼓鐘之不暇何諫之聽蘇從曰臣聞之好道者多資好樂者多迷好道者多糧好樂者多亡荊國亡無日矣死臣敢以告王王曰善左執蘇從手右抽陰刀刎鐘鼓之懸明日授蘇從爲相楚莊王築層臺延石千重延壤百里士有反三月之糧者大臣諫者七十二人皆死矣有諸禦己者違楚百里而耕謂其耦曰吾將入見於王其耦曰以身乎吾聞之說人主者皆閒暇之人也然且至而死矣今子特艸茅之人耳諸禦己曰若與子同耕則比力也至於說人主不與子比智矣委其耕而入見莊王莊王謂之曰諸禦己來汝將諫邪諸禦己曰君有義之用有法之行且己聞之土負水者平木負繩者正君受諫者聖君築層臺延石千重延壤百里民之釁咎血成於通塗然且未敢諫也己何敢諫乎顧臣愚竊聞昔者虞不用宮之奇而晉並之陳不用子家羈而楚並之曹不用僖負羈而宋並之萊不用子猛而齊並之吳不用子胥而越並之秦人不用蹇叔之言而秦國危桀殺關龍逢而湯得之紂殺王子比干而武王得之宣王殺杜伯而周室卑此三天子六諸侯皆不能尊賢用辯士之言故身死而國亡遂趨而出楚王遽而追之曰己子反矣吾將用子之諫先日說寡人者其說也不足以動寡人之心又危一作色加諸寡人故皆至而死今子之說足以動寡人之心又不危加諸寡人故吾將用子之諫明日令曰有能入諫者吾將與爲兄弟遂解層臺而罷民楚人歌之曰薪乎萊乎無諸禦己訖無子乎萊乎薪乎無諸禦己訖無人乎楚莊王欲伐陽夏師久而不罷羣臣欲諫而莫敢莊王獵於云夢椒舉進諫曰王所以多得獸者馬也而王國亡王之馬豈可得哉莊王曰善不谷知詘彊國之可以長諸侯也知得地之可以爲富也而忘吾民之不用也明日飲諸大夫酒以椒舉爲上客罷陽夏之師新序刺奢篇衛靈公以天寒鑿池宛春諫曰天寒起役恐傷民公曰天寒乎宛春曰君衣狐裘坐熊席隩隅有是以不寒今民衣獘不補履決不苴君則不寒民誠寒矣公曰善令罷役左右諫曰君鑿池不知天寒以宛春知而罷役是徳歸宛春怨歸於君公曰不然宛春魯國之匹夫吾舉之民未有見焉今將令民以此見之且春也有善寡人有春之善非寡人之善與齊景公飲酒而樂釋衣冠自鼓缶謂侍者曰仁人亦樂是夫梁丘子曰仁人耳目亦猶人也奚爲獨不樂此也公曰速駕迎晏子晏子朝服而至公曰寡人甚樂此樂也願與夫子共之請去禮晏子對曰君之言過矣齊國五尺之童子力盡勝嬰而又勝君所以不敢亂者畏禮也上若無禮無以使其下下若無禮無以事其上夫麋鹿惟無禮故父子同人之所以貴於禽獸者以有禮也詩曰人而無禮胡不遄死故禮不可去也公曰寡人無良左右淫湎寡人以至於此請殺之晏子曰左右何罪君若好禮左右有禮者至無禮者去君若惡禮亦將如之公曰善請革衣冠更受命乃廢酒而更尊朝服而坐觴三行晏子趨出晏子諫上篇景公飲酒七日七夜不止弦章諫曰君飲酒七日七夜章願君廢酒也不然章賜死晏子入見公曰章諫吾曰願君之廢酒也不然章賜死如是而聽之則臣爲制也不聽又愛其死晏子曰幸矣章遇君也令章遇桀紂者章死久矣於是公遂廢酒景公之時霖雨十有七日公飲酒日夜相繼晏子請發粟於民三請不見許公命伯遽巡國致能歌者晏子聞之不說遂分家粟於氓致任器於陌徒行見公曰十有七日矣懷寶鄕有數十饑氓裏有數家百姓老弱凍寒不得裋褐饑餓不得糟糠敝撤無走四顧無告而君不卹日夜飲酒令國致樂不已馬食府粟狗饜芻豢三保之妾俱足梁肉狗馬保妾不已厚乎民氓百姓不亦薄乎故里窮而無告無樂有上矣饑餓而無告無樂有君矣嬰奉數之策以隨百官之吏民饑餓窮約而無告使上淫湎失本而不卹嬰之罪大矣再拜稽首請身而去遂走而出公從之兼於塗而不能逮令趣駕追晏子其家不及粟米盡於氓任器存於陌公驅及之康內公下車從晏子曰寡人有罪夫子倍棄不援寡人不足以有約也夫子不顧社稷百姓乎願夫子之幸存寡人寡人請奉齊國之粟米財貨委之百姓多寡輕重惟夫子之令遂拜於塗晏子乃反命稟巡氓家有布縷之本而絕食者使有終月之委絕本之家使有期年之食無委積之氓與之薪橑使足以畢霖雨令柏巡氓家室不能禦者予之金巡求氓寡用財乏者死三日而畢後者若不用令之罪公出捨損肉撤酒馬不食府粟狗不食�肉辟拂嗛齊酒徒減賜三日吏告畢上貧氓萬七千家用粟九十七萬鐘薪橑萬三千乘懷寶二千七百家金三千公然後就內退食琴瑟不張鐘鼓不陳晏子請左右與可令歌舞足以畱思虞者退之辟拂三千謝於下陳人待三士侍四出之關外也晏子朝杜扃望羊待於朝晏子曰君奚故不朝對曰君夜發不可以晏子曰何故對曰梁丘據扃入歌人虞變齊音晏子退朝命宗祝修禮而拘虞公聞之而怒曰何故而拘虞晏子曰以新樂淫君公曰諸侯之事百官之政寡人願以請子酒醴之味金石之聲願夫子無與焉夫樂何夫必攻哉對曰夫樂亡而禮從之禮亡而政從之政亡而國從之國衰臣懼君之逆政之行有歌紂作北裏幽厲之聲顧夫淫以鄙而偕亡君奚輕變夫故哉公曰不幸有社稷之業不擇言而出之請受命矣景公燕賞於國內萬鍾者三千鍾者五令三出而職計莫之從公怒令免職計令三出而士師莫之從公不說晏子見公謂晏子曰寡人聞君國者愛人則能利之惡人則能疏之今寡人愛人不能利惡人不能疏失君道矣晏子曰嬰聞之君正臣從謂之順君僻臣從謂之逆今君賞讒諛之民而令吏必從則是使君失其道臣失其守也先王之立愛以勸善也其立惡以禁暴也昔者三代之興也利於國者愛之害於國者惡之故明所愛而賢良眾明所惡而邪僻滅是以天下治平百姓和集及其衰也行安簡易身安逸樂順於己者愛之逆於己者惡之故明所愛而邪僻繁明所惡而賢良滅離散百姓危覆社稷君上不度聖王之興而下不觀惰君之衰臣懼君之逆政之行有司不敢爭以覆社稷危宗廟公曰寡人不知也請從士師之策國內之祿所收者三也翟王子羨臣於景公以重駕公觀之而不說也嬖人嬰子欲觀之公曰及晏子寢病也居囿中臺上以觀之嬰子說之因爲之請曰厚祿之公許諾晏子起病而見公公曰翟王子羨之駕寡人甚說之請使之示乎晏子曰駕禦之事臣無職焉公曰寡人一樂之是欲祿之以萬鍾其足乎對曰昔衛士東野之駕也公說之嬰子不說公曰不說遂不觀今翟王子羨之駕也公不說嬰子說公因悅之爲請公許之則是婦人爲制也且不樂治人而樂治馬不厚祿賢人而厚祿禦夫昔者先君桓公之地狹於今修法治廣政教以霸諸侯今君之諸侯無能親也歲凶年饑道途死者相望也君不此憂恥而惟圖耳目之樂不修先君之功烈而惟飾駕禦之伎則公不顧民而忘國甚矣且詩曰載驂載駟君子所誡夫駕八固非制也今又重此其爲非制也不滋甚乎且君苟美樂之國必眾爲之田獵則不便道行致遠則不可然而用馬數倍此非禦下之道也淫於耳目不當民務此聖王之所禁也君苟美樂之諸侯必或效我君無厚徳善政以被諸侯而易之以僻此非所以子民彰名致遠親鄰國之道也且賢良廢滅孤寡不振而聽嬖妾以祿禦夫以畜怨與民爲讎之道也詩曰哲夫成城哲婦傾城今君不思成城之求而惟傾城之務國之亡日至矣君其圖之公曰善遂不復觀乃罷歸翟王子羨而疏嬖人嬰子景公疥且瘧期年不已召會譴梁丘據晏子而問焉曰寡人之病病矣使史固與祝佗巡山川宗廟犧牲珪璧莫不備具數其常多先君桓公桓公一則寡人再病不已滋甚予欲殺二子者以說於上帝其可乎會譴梁丘據曰可晏子不對公曰晏子何如晏子曰君以祝爲有益乎公曰然若以爲有益則詛亦有損也君疏輔而遠拂忠臣擁塞諫言不出臣聞之近臣嘿遠臣喑眾口鑠金今自聊攝以東姑尢以西者此其人民眾矣百姓之咎怨誹謗詛君於上帝者多矣一國詛兩人祝𨿽善祝者不能勝也且夫祝直言情則謗吾君也隱匿過則欺上帝也上帝神則不可欺上帝不神祝亦無益願君察之也不然則無罪夏商所以滅也公曰善解余惑加冠命會譴毋治齊國之政梁丘據毋治賓客之事兼屬之晏子晏子辭不得命受相退把政攺月而君病悛楚巫微導裔疑以見景公侍坐三日景公說之楚巫曰公明神主之帝王之君也公卽位有七年矣事未大濟者明神未至也請致五帝以明君徳景公再拜稽首楚巫曰請巡國郊以觀帝位至於牛山而不敢登曰五帝之位在於國南請齋而後登之公命百官供齋具於楚巫之所裔款視事晏子聞之而見於公曰公令楚巫齋牛山乎公曰然致五帝以明寡人之�神將降福於寡人其有所濟乎晏子曰君之言過矣古之王者徳厚足以安世行廣足以容眾諸侯戴之以爲君長百姓歸之以爲父母是故天地四時和而不失星辰日月順而不亂徳厚行廣配天象時然後爲帝王之君神明之主古者不慢行而繁祭不輕身而恃巫今政亂而行僻而求五帝之明徳也棄賢而用巫而求帝王之在身也夫民不苟徳福不苟降君之帝王不亦𨿽乎惜乎君位之髙所論之卑也公曰裔款以楚巫命寡人曰試嘗見而觀焉寡人見而說之信其道行其言今夫子譏之請逐楚巫而拘裔款晏子曰楚巫不可出公曰何故對曰楚巫出諸侯必或受之公信之以過於內不知出以易諸侯於外不仁請東楚巫而拘裔款公曰諾齊大旱逾時景公召羣臣問曰天不雨久矣民且有饑色吾使人卜云祟在髙山廣水寡人欲少賦斂以祠靈山可乎羣臣莫對晏子進曰不可祠此無益也夫靈山固以石爲身以艸木爲發天久不雨發將焦身將熟彼獨不欲雨乎祠之無益公曰不然吾欲祠河伯可乎晏子曰不可河伯以水爲國以魚鱉爲民天久不雨泉將下百川竭國將亡民將滅矣彼獨不欲雨乎祠之何益景公曰今爲之柰何晏子曰君誠避宮殿暴露與靈山河伯共憂其幸而雨乎於是景公出野居暴露三日天果大雨民盡得種時景公曰善哉晏子之言可無用乎其維有徳景公出遊於寒塗睹死胔默然不問晏子諫曰昔吾先君桓公出遊睹饑者與之食睹疾者與之財使令不勞力籍斂不費民先君將遊百姓皆悅曰君當幸遊吾鄕乎今君遊於寒塗據四十里之氓殫財不足以奉斂盡力不能周役民氓饑寒凍餒死胔相望而君不問失君道矣財屈力竭下無以親上驕泰奢侈上無以親下上下交離君臣無親此三代之所以哀也今君行之嬰懼公族之危以爲異姓之福也公曰然爲上而忘下厚籍斂而忘民吾罪大矣於是斂死胔發粟於民據四十里之民不服政其年公三月不出遊景公之時雨雪三日而不霽公被狐白之裘坐堂側陛晏子入見立有間公曰怪哉雨雪三日而天不寒晏子對曰天不寒乎公笑晏子曰嬰聞古之賢君飽而知人之饑溫而知人之寒逸而知人之勞今君不知也公曰善寡人聞命矣乃令出裘發粟與饑寒令所睹於塗者無問其鄕所睹於裏者無問其家循國計數無言其名士旣事者兼月疾者兼歲孔子聞之曰晏子能明其所欲景公能行其所善也晏公之時熒惑守於虛期年不去公異之召晏子而問曰吾聞之人行善者天賞之行不善者天殃之熒惑天罰也今畱虛其孰當之晏子曰齊當之公不說曰天下大國十二皆曰諸侯齊獨何以當晏子曰虛齊野也且天之下殃固於富彊爲善不用出政不行賢人使遠讒人反昌百姓疾怨自爲祈祥錄錄彊食進死何傷是以列捨無次變星有芒熒惑回逆孽星在旁有賢不用安得不亡公曰可去乎對曰可致者可去不可致者不可去公曰寡人爲之若何對曰盍去冤聚之獄使反田矣散百官之財施之民矣振孤寡而敬老人矣夫若是者百惡可去何獨是孽乎公曰善行之三月而熒惑遷景公畋於署梁十有八日而不返晏子自國往見公比至衣冠不正不革衣冠望遊而馳公望見晏子下而急帶曰夫子何爲遽國家無有故乎晏子對曰不亦急也𨿽然嬰願有復也國人皆以君爲安野而不安國好獸而惡民毋乃不可乎公曰何哉吾爲夫婦獄訟之不正乎則泰士子牛存矣爲社稷宗廟之不饗乎則泰祝子遊存矣爲諸侯賓客莫之應乎則行人子羽存矣爲田野之不辟倉庫之不實則申田存焉爲國家之有餘不足聘乎則吾子存矣寡人之有五子猶心之有四支心有四支故心得佚焉今寡人有五子故寡人得佚焉豈不可哉晏子對曰嬰聞之與君言異若乃心之有四支而心得佚焉可得令四支無心十有八日不亦久乎公於是罷畋而歸景公射鳥野人駭之公怒令吏誅之晏子曰野人不知也臣聞賞無功謂之亂罪不知謂之虐兩者先王之禁也以飛鳥犯先王之禁不可今君不明先王之制而無仁義之心是以從欲而輕誅夫鳥獸固人之養也野人駭之不亦宜乎公曰善自今已後弛鳥獸之禁無以苛民也諫下篇景公有所愛槐令吏謹守之植木縣之下令曰犯槐者刑傷之者死有不聞令醉而犯之者公聞之曰是先犯我令使吏拘之且加罪焉其子往辭晏子之家托曰負廓之民賤妾請有道幹相國不勝其欲願得充數乎下陳晏子聞之笑曰嬰其淫於色乎何爲老而見�𨿽然是必有故令內之女子入門晏子望見之曰怪哉有深憂進而問曰所憂何也對曰君樹槐縣令犯之者刑傷之者死妾父不仁不聞令醉而犯之吏將加罪焉妾聞之明君蒞國立政不損祿不益刑又不以私恚害公法不爲禽獸傷人民不爲艸木傷禽獸不爲野艸傷禾苗吾君欲以樹木之故殺妾父孤妾身此令行於民而法於國矣𨿽然妾聞之勇士不以眾彊淩孤獨明惠之君不拂是以行其所欲此譬之猶自治魚鱉者也去其腥臊者而已昧墨與人比居庾肆而教人危坐今君出令於民者可法於國而善益於後世則父死亦當矣妾爲之收亦宜矣甚乎今之令不然以樹木之故罪法妾父妾恐其傷察吏之法而害明君之義也鄰國聞之皆謂吾君愛樹而賤人其可乎願相國察妾言以裁犯禁者晏子曰甚矣吾將爲子言之於君使人送之歸明日早朝而復於公曰嬰聞之窮民財力以供嗜欲謂之暴崇玩好威嚴擬乎君謂之逆刑殺不辜謂之賊此三者守國之大殃今君窮民財力以羨餒食之貝繁鐘鼓之樂極宮室之觀行暴之大者崇玩好縣愛槐之令載過者馳步過者趨威嚴擬乎君逆之明者也犯槐者刑傷槐者死殺不稱賊民之深者君享國徳行未見於眾而三辟著於國嬰恐不可以�國子民也公曰微大夫教寡人幾有大罪以累社稷今子大夫教之社稷之福寡人受命矣晏子出公令趣罷守槐之役拔置縣之木廢傷槐之法出犯槐之囚景公樹竹令吏謹守之公出過之有斬竹者焉公以車逐得而拘之將加罪焉晏子入見曰公亦聞吾先君丁公乎公曰何如晏子曰丁公伐曲沃勝之止其財出其民公曰自�之有輿死人以出者公怪之令吏視之則其中金與玉焉吏請殺其人收其金玉公曰以兵降城以眾圍財不仁且吾聞之人君者寬惠慈眾不身傳誅令捨之公曰善晏子退公令出斬竹之囚景公令兵搏治當冰月之間而寒民多凍餒而功不成公怒曰爲我殺兵二人晏子曰諾少爲間晏子曰昔者先君莊公之伐於晉也其役殺兵四人今令而殺兵二人是師殺之半也公曰諾是寡人之過也令止之晏子使於魯比其返也景公使國人起大臺之役歲寒不已凍餒之者鄕有焉國人望晏子晏子至已復事公乃坐飲酒樂晏子曰君若賜臣臣請歌之歌曰庶民之言曰凍水洗我若之何太上靡散我若之何歌終喟然嘆而流涕公就止之曰夫子曷爲至此殆爲大臺之役夫寡人將速罷之晏子再拜出而不言遂如大臺執朴鞭其不務者曰吾細人也皆有蓋廬以避燥濕君爲壹臺而不速成何爲國人皆曰晏子助天爲虐晏子歸未至而君出令趣罷役車馳而人趨仲尼聞之喟然嘆曰古之善爲人臣者聲名歸之君禍災歸之身入則切磋其君之不善出則髙譽其君之徳義是以𨿽事情君能使垂衣裳朝諸侯不敢伐其功當此道者其晏子是耶景公爲長庲將欲美之有風雨作公與晏子入坐飲酒致堂上之樂酒酣晏子作歌曰穗乎不得獲秋風至兮殫零落風雨之弗殺也太上之靡獘也歌終顧而流涕張躬而舞公就晏子而止之曰今日夫子爲賜而誡於寡人是寡人之罪遂廢酒罷役不果成長庲景公築路寢之臺三年未息又爲長庲之役二年未息又爲鄒之長塗晏子諫曰百姓之力勤矣公不息乎公曰塗將成矣請成而息之對曰明君不屈民財者不得其利不窮民力者不得其樂昔者楚靈王作頃宮三年未息也又爲章華之臺五年又不息也幹溪之役八年百姓之力不足而息也靈王死幹幹溪而民不與君歸今君不遵明君之義而循靈王之迹嬰懼君有暴民之行而不睹長庲之樂也不若息之公曰善非夫子者寡人不知得罪於百姓深也於是令勿委壞餘財勿收斬板而去之景公春夏遊獵又起大臺之役晏子諫曰春夏起役且遊獵奪民農�國家空虛不可景公曰吾聞相賢者國治臣忠者主逸吾年無幾矣欲遂吾所樂卒吾所好子其息矣晏子曰昔文王不敢盤遊於田故國昌而民安楚靈王不廢幹溪之役起章華之臺而民叛之今君不革將危社稷而爲諸侯笑臣聞忠不避死諫不違罪君不聽臣臣將遊矣景公曰唯唯將弛罷之未幾朝韋冏解役而歸景公獵休坐地而食晏子後至左右滅葭而席公不說曰寡人不席而坐地二三子莫席而子獨搴艸而坐之何也晏子對曰吾聞介冑坐陣不席獄訟不席屍坐堂上不席三者皆憂也故不敢以憂侍坐公曰諾令人下席曰大夫皆席寡人亦席矣景公出獵上山見虎下澤見蛇歸召晏子而問之曰今日寡人出獵上山則見虎下澤則見蛇殆所謂不祥也晏子對曰國有三不祥是不與焉夫有賢而不知一不祥知而不用二不祥用而不任三不祥也所謂不祥乃若此者今上山見虎虎之室也下山見蛇蛇之穴也如虎之室如蛇之穴而見之曷爲不祥景公爲臺臺成又欲爲鐘晏子諫曰君國者不樂民之哀君不勝欲旣築臺矣今復爲鐘是重斂於民民必哀矣夫斂民之哀而以爲樂不祥非所以君國者公乃止景公爲西曲潢其深滅軌髙三仞橫木龍蛇立木鳥獸公衣黼黻之衣素繡之裳一衣而五彩具焉帶球玉而冠且被髮亂首南面而立傲然晏子見公曰昔仲父之霸何如晏子抑首而不對公又曰昔管文仲之霸何如晏子對曰君橫木龍蛇立木鳥獸亦室一就矣何暇在霸哉且公伐宮室之美矜衣服之麗一衣而五彩具焉帶球玉而亂首被髮亦室一容矣萬乘之君而一心於邪君之魂魄亡矣以誰與圖霸哉公下堂就晏子曰梁丘據裔款以室之成告寡人是以竊襲此服與據爲笑又使夫子及寡人請攺室易服而敬聽命其可乎晏子曰夫二子營君以邪公安得知道哉且伐木不自其根則孽又生也公何不去二子者毋使耳目淫焉景公爲巨冠長衣以聽朝疾視矜立日晏不罷晏子進曰聖人之服中侻而不駔可以導眾其動作侻順而不逆可以奉生是以下皆法其服而民爭學其容今君之服駔華不可以導眾民疾視矜立不可以奉生日晏矣君不若脫服就燕公曰寡人受命退朝遂去衣冠不復服晏子朝復於景公曰朝居嚴乎公曰嚴居朝則曷害於治國家哉晏子對曰朝居嚴則下無言下無言則上無聞矣下無言則吾謂之喑上無聞則吾謂之聾聾喑非害國家而如何也且合升鼓之微以滿倉廩合疏縷之綈以成帷幕太山之髙非一石也累卑然後髙天下者非用一士之言也固有受而不用惡有拒而不受者哉問上篇景公問晏子曰古之盛君其行如何晏子對曰薄於身而厚幹民約於身而廣於世其處上也足比明政行教不以威天下其取財也權有無均貧富不以養嗜欲誅不避貴賞不遺賤不淫於樂不遁於哀盡智導民而不伐焉勞力歲事而不貴焉爲政尙相利故下不以相害行教尙相愛故民不以相惡爲名刑罰中於法廢罪順於民是以賢者處上而不華不肖者處下而不怨四海之內社稷之中粒食之民一意同欲若夫私家之政生有遺教此盛君之行也公不圖晏子曰臣聞問道者更正聞道者更容今君稅斂重故民心離市買悖故商旅絕玩好充故家貨殫積邪在於上蓄怨藏於民嗜欲備於側毀非滿於國而公不圖公曰善於是令玩好不禦公市不豫宮室不飾業土不成止役輕稅上下行之百姓相親雜下篇景公欲更晏子之宅曰子之宅近市湫隘囂塵不可以居請更諸爽塏者晏子辭曰君之先臣容焉臣不足以嗣之於臣侈矣且小人近市朝夕得所求小人之利也敢煩裏旅公笑曰子近市識貴賤乎對曰旣竊利之敢不識乎公曰何貴何賤是時也公繁於刑有鬻踴者故對曰踴貴而屨賤公愀然攺容公爲是省於刑君子曰仁人之言其利博哉晏子一言而齊侯省刑詩曰君子如祉亂庶遄已其是之謂乎左傳昭公二十年十二月齊侯至自田晏子侍於遄臺子猶馳而造焉公曰惟據與我和夫晏子對曰據亦同也焉得爲和公曰和與同異乎對曰異和如羹焉水火酰醢鹽梅以烹魚肉燀之以薪宰夫和之齊之以味濟其不及以泄其過君子食之以平其心君臣亦然君所謂可而有否焉臣獻其否以成其可君所謂否而有可焉臣獻其可以去其否是以平政而不幹民無爭心故詩曰亦有和羹旣戒旣平鬷嘏無言時靡有爭先王之濟五味和五聲也以平其心成其政也聲亦如味一气二體三類四物五聲六律七音八風九歌以相成也淸濁小大短長疾徐哀樂剛柔遲速髙下出入周疏以相濟也君子聽之以平其心心平徳和故詩曰徳音不瑕今據不然君所謂可據亦曰可君所謂否據亦曰否若以水濟水誰能食之若琴瑟之專壹誰能聽之同之不可也如是說苑正諫篇景公有馬其圉人殺之公怒援戈將自擊之晏子曰此不知其罪而死臣請爲君數之令知其罪而殺之公曰諾晏子舉戈臨之曰汝爲吾君養馬而殺之而罪當死汝使吾君以馬之故殺圉人而罪又當死汝使吾君以馬故殺人聞於四鄰諸侯汝罪又當死公曰夫子釋之夫子釋之忽傷吾仁也景公好弋使燭雛主鳥而亡之景公怒而欲殺之晏子曰燭雛有罪請數之以其罪乃殺之景公曰可於是乃召燭雛數之景公前曰汝爲吾君主鳥而亡之是一罪也使吾君以鳥之故殺人是二罪也使諸侯聞之以吾君重鳥而輕士是三罪也數燭雛罪已畢請殺之景公曰止勿殺而謝之景公正書被髮乘六馬禦婦人以出正閨則跪擊其馬而反之曰爾非吾君也公慚而不朝晏子睹裔敖而問曰君何故不朝對曰昔者君正晝被髮乘六馬禦婦人出正閨刖跪擊其馬而反之曰爾非吾君也公慚而反不果出是以不朝晏子入見公曰昔者寡人有罪被髮乘六馬以出正閨刖跪擊其馬而反之曰爾非吾君也寡人以天子大夫之賜得率百姓以守宗廟今見戮於刖跪以辱社稷吾猶可以齊於諸侯乎晏子對曰君無惡焉臣聞之下無直辭上無隱君民多諱言君有驕行古者明君在上下有直辭君上好善民無諱言今君有失行而刖跪有直辭是君之福也故臣來慶請賞之以明君之好善禮之以明君之受諫公笑曰可乎晏子曰可於是令刖跪倍資無正時朝無事景公遊於海上而樂之六月不歸令左右曰敢有先言歸者致死不赦顏燭趨進諫曰君樂治海上而六月不歸彼儻有治國者君且安得樂此海也景公援戟將斫之顏燭趨進撫衣待之曰君奚不斫也昔者桀殺關龍逢紂殺王子比干君之賢非此二主也臣之材亦非此二子也君奚不斫以臣參此二人者不亦可乎景公說遂歸中道聞國人謀不內矣景公有臣曰諸禦鞅諫簡公曰田常與宰予此二人者甚相憎也臣恐其相攻相攻𨿽叛而危之不可願君去一人簡公曰非細人之所敢議也居無幾何田常果攻宰予於庭賊簡公於朝簡公喟焉太息曰余不用鞅之言以至此患故忠臣之言不可不察也禮記檀弓知悼子卒未葬平公飲酒師曠李調侍鼓鐘杜簣自外來聞鐘聲曰安在曰在寢杜簣入寢歷階而升酌曰曠飲斯又酌曰調飲斯又酌堂上北面坐飲之降趨而出平公呼而進之曰簣曩者爾心或開予是以不與爾言爾飲曠何也曰子卯不樂知悼子在堂斯其爲子卯也大矣曠也太師也不以詔是以飲之也爾飲調何也曰調也君之臣也爲一飲一食忘君之疾是以飲之也爾飲何也曰蕢也宰夫也非刀七是共又敢與知防是以飲之也平公曰寡人亦有過焉酌而飲寡人杜蕢洗而揚觶公謂侍者曰如我死則必毋廢斯爵也至於今旣畢獻斯揚觶謂之杜舉說苑正諫篇晉平公使叔向聘於吳二人拭舟以逆之左五百人右五百人有繡衣而豹裘者有錦衣而狐裘者叔向歸以告平公平公曰吳其亡乎奚以敬舟奚以敬民叔向對曰君爲馳底之臺上可以發千兵下可以陳鐘鼓諸侯聞君者亦曰奚以敬臺奚以敬民所敬各異也於是平公乃罷臺晉平公好樂多其賦斂下治城郭曰敢有諫者死國人憂之有咎犯者見門大夫曰臣聞主君好樂故以樂見門大夫入言曰晉人咎犯也欲以樂見平公曰內之止坐殿上則出鐘磬竽瑟坐有頃平公曰客子爲樂咎犯對曰臣不能爲樂臣善隱平公召隱士十二人咎犯曰隱臣竊顧昧死禦平公曰諾咎犯申其左臂而詘五指平公問於隱官曰占之爲何隱官皆曰不知平公曰歸之咎犯則申其一指曰是一也便遊赭盡而峻城闕二也柱梁衣繡士民無褐三也侏儒有餘酒而死士渴四也民有饑色而馬有粟秩五也近臣不敢諫遠臣不敢達平公曰善乃屏鐘鼓除竽瑟遂與咎犯參治國貴徳篇晉平公春築臺叔向曰不可古者聖王貴徳而務施緩刑辟而趨民時今春築臺是奪民時也夫徳不施則民不歸刑不緩則百姓愁使不歸之民役愁怨之百姓而又奪其時是重竭也夫牧百姓養育之而重竭之豈所以定命安存而稱爲人君於後世哉平公曰善乃罷臺役新序雜事篇晉平公問於叔向曰國家之患孰爲大對曰大臣重祿而不極諫近臣畏罰而不敢言下情不上通此患之大者也公曰善於是令國曰欲進善言謁者不通罪當死韓子外儲說齊景公之晉從平公飲師曠待坐始坐景公問政於師曠曰太師將奚以教寡人師曠曰君必惠民而已中坐酒酣將出又復問政於師曠曰太師奚以教寡人曰君必惠民而已矣景公出之舍師曠送之又問政於師曠師曠曰君必惠民而已矣景公歸思未醒而得師曠之所謂公子尾公子夏者景公之二弟也甚得齊民家富貴而民說之擬於公室此危吾位者也今謂我惠民者使我與二弟爭民耶於是反國發廩粟以賦眾貧散府餘財以賜孤寡倉無陳粟府無餘財宮婦不禦者出嫁之七十受祿米鬻徳惠施於民也已與二弟爭居二年二弟出走公子夏逃楚公子尾走晉楚王謂田鳩曰墨子者顯學也其身體則可其言多而不辯何也曰昔秦伯嫁其女於晉公子令晉爲之飾裝從衣文之媵七十人至晉晉人愛其妾而賤公女此可謂善嫁妾而未可謂善嫁女也楚人有賣其珠於鄭者爲木蘭之櫃燻桂椒之櫝綴以珠玉飾以玫瑰輯以翡翠鄭人買其櫝而還其珠此可謂善賣櫝矣未可謂善鬻珠也今世之談也皆道辯說文辭之言人主覽其文而忘有用墨子之說傳先王之道論聖人之言以宣告人若辯其辭則恐人懷其文忘其直以文害用也此與楚人鬻珠秦伯嫁女同類故其言多不辯堂溪公謂昭侯曰今有千金之玉�通而無當可以盛水乎昭侯曰不可有瓦器而不漏可以盛酒乎昭侯曰可對曰夫瓦器至賤也不漏可以盛酒𨿽有千金之玉�至貴而無當漏不可盛水則人孰注漿哉今爲人主而漏其羣臣之語是猶無當之玉�也𨿽有聖智莫盡其術爲其漏也昭侯曰然昭侯聞堂溪公之言自此之後欲發天下之大事未嘗不獨寢恐夢言而使人知其謀也一曰堂溪公見昭侯曰今有白玉之�而無當有瓦�而有當君渴將何以飲君曰以瓦�堂溪公曰白玉之�美而君不以飲者以其無當耶君曰然堂溪公曰爲人主而漏泄其羣臣之語譬猶玉�之無當堂溪公每見而出昭侯必獨臥惟恐夢言泄於妻妾申子曰獨視者謂明獨聽者謂聰能獨斷者故可以爲天下主國語靈王虐白公子張驟諫王患之謂史老曰吾欲已子張之諫若何對曰用之實難已之易也若諫君則曰余左執鬼中右執殤宮凡百箴諫吾盡聞之矣寧聞它言白公又諫王如史老之言對曰昔殷武丁能聳其徳至於神明以入於河自河沮亳於是乎三年默以思道卿士患之曰王言以出令也若不言是無所�令也武丁於是作書曰以余正四方余恐徳之下類玆故不言如是而又使以象夢求四方之賢聖得傅說以來升以爲公而使朝夕規諫曰若金用女作礪若津水用女作舟若大旱用女作霖雨啟乃心沃朕心若藥不瞑眩厥疾不瘳若跣不視地厥足用傷若武丁之神明也其聖之睿廣也其知之不疚也猶自謂未乂故三年默以思道旣得道猶不敢專制使以象旁求聖人旣得以爲輔又恐其荒失遺忘故使朝夕規誨箴諫曰必交修余無餘棄也今吾君或者未及武丁而惡規諫者不亦難乎齊桓晉文皆非嗣也還軫諸侯不敢淫逸心類徳音以得有國近臣諫遠臣謗輿人誦以自誥也是以其入也四封不備一同而至於有畿田以屬諸侯至於今爲令君桓文皆然君不度憂於二令君而欲自逸也無乃不可乎周詩有之曰弗躬弗親庶民弗信臣懼民之不信君也故不敢不言不然何急其以言取�也王病之曰子復語不�𨿽不能用吾慭置之於耳對曰賴君之用也故言不然巴浦之犀犛兕象其可盡乎其又以規爲瑱也遂趨而退歸杜門不出七月乃有幹溪之亂靈王死之吳人入楚昭王出奔濟於成臼見藍尹亹載其孥王曰載予對曰自先王莫隊其國當君之世而亡之君之過也遂去王王歸又求見王王欲執之子西曰請聽其辭夫有其故王使謂之曰成臼之役而棄不谷今而敢來何也對曰昔瓦惟長舊怨以敗於柏舉故君及此今又效之無乃不可乎臣避於成臼以儆君也庶悛而更乎今之敢見觀君之徳也曰庶懼而鑑前惡乎君若不鑑而長之君實有國而不受臣何有於死死在司敗矣惟君圖之子西曰使復其位以無忘前敗王乃見之說苑正諫篇楚昭王欲之荊臺遊司馬子綦進諫曰荊臺之遊左洞庭之波右彭蠡之水南望獵山下臨方淮其樂使人遺老而忘死人君遊者盡以亡其國願大王勿往遊焉王曰荊臺乃吾地也有地而遊之子何爲絕我遊乎怒而擊之於是令尹子西駕安車四馬徑於殿下曰今日荊臺之遊不可不觀也王登車而拊其背曰荊臺之遊與子共樂之矣步馬十里引轡而止曰臣不敢下車願得有道大王肯聽之乎王曰第言之令尹子西曰臣聞之爲人臣而忠其君者爵祿不足以賞也爲人臣而諛其君者刑罰不足以誅也若司馬子綦者忠臣也若臣者諛臣也願大王殺臣之軀罰臣之家而祿司馬子綦王曰若我能止聽公子獨能禁我遊耳後世遊之無有極時柰何令尹子西曰欲禁後世易耳願大王山陵崩�爲陵於荊臺未嘗有持鐘鼓管弦之樂而遊於父之墓上者也於是王還車卒不遊荊臺令罷先置孔子從魯聞之曰美哉令尹子西諫之於十里之前而權之於百世之後者也吳王欲伐荊告其左右曰敢有諫者死舍人有少孺子者欲諫不敢則懷丸操彈遊於後園露沾其衣如是者三旦吳王曰子來何苦沾衣如此對曰園中有樹其上有蟬蟬髙居悲鳴飲露不知螳螂在其後也螳螂委身曲附欲取蟬而不知黃雀在其傍也黃雀延頸欲啄螳螂而不知彈丸在其下也此三者皆務欲得其前利而不顧其後之有患也吳王曰善哉乃罷其兵吳王欲從民飲酒伍子胥諫曰不可昔白龍下淸冷之淵化爲魚漁者豫且射中其目白龍上訴天帝天帝曰魚固人之所射也若是豫且何罪夫白龍天帝貴畜也豫且宋國賤臣也白龍不化豫且不射令棄萬乘之位而從布衣之士飲酒臣恐其有豫且之患矣王乃止孔叢子對魏王篇齊王行車裂之刑羣臣諍之弗聽子髙見於齊王曰聞君行車裂之刑無道之刑也而君行之臣竊以爲下吏之過也王曰寡人爾民多犯法爲法之輕也子髙曰然此誠君之盛意也夫人含五帝之性有喜怒哀樂喜怒哀樂無過其節節過則毀於義民多犯法以法重無所措手足也今天下悠悠士無定處有徳則住無徳則去欲規霸王之業與眾大國爲難而行酷刑以懼遠近國內之民將叛四方之士不至此乃亡國之道君之下吏不具以聞徒恐逆主意以爲憂不慮不諫之危亡其所矜者小所喪者大故曰下吏之過也臣觀之又非徒不諍而已也心知此事之爲不可將有非議在後則因曰君忿意實然我諫諍必有龍逢比干之禍是爲虛自居於忠正之地而暗推君主使同於桀紂也且夫爲人臣見主非而不諍以陷主於危亡罪之大者也人主疾臣之弼己而惡之資臣以箕子比干之忠惑之大者也齊王曰謹聞命遂除車裂之法焉新序雜事篇昔者周捨事趙簡子立趙簡子之門三日三夜簡子使人出問之曰夫子將何以令我周捨曰願爲諤諤之臣墨筆操牘隨君之後司君之過而書之日有記也月有效也歲有得也簡子悅之與處居無幾何而周捨死簡子厚葬之三年之後與諸大夫飲酒酣簡子泣諸大夫起而出曰臣有死罪而不自知也簡子曰大夫反無罪昔者吾友周捨有言曰百羊之皮不如一狐之腋眾人之唯唯不如周捨之諤諤昔紂昏昏而亡武王諤諤而昌自周捨之死後吾未嘗聞君過也故人君不聞其非及聞而不攺者亡吾國其幾於亡矣是以泣也魏文侯與士大夫坐問曰寡人何如君也羣臣皆曰君仁君也次至翟黃曰君非仁君也曰子何以言之對曰君伐中山不以封君之弟而以封君之長子臣以此知君之非仁君文侯大怒而逐翟黃黃起而出次至任座文侯問寡人何如君也任座對曰君仁君也曰子何以言之對曰臣聞之其君仁者其臣直向翟黃之言直臣是以知君仁君也文侯曰善復召翟黃入拜爲上卿楚人有獻魚楚王者曰今日漁獲食之不盡賣之不售棄之又惜故來獻也左右曰鄙哉辭也楚王曰子不知漁者仁人也蓋聞囷倉粟有餘者國有餓民後宮多幽女者下民多曠夫余衍之蓄聚於府庫者境內多貧困之民皆失君人之道故庖有肥魚�有肥馬民有饑色是以亡國之君藏於府庫寡人聞之久矣未能行也漁者知之其以此諭寡人也且今行之於是乃遣使卹鰥寡而存孤獨出倉粟發幣帛而賑不足罷去後宮不禦者出以妻鰥夫楚民欣欣大悅鄰國歸之故漁者一獻余魚而楚國賴之可謂仁智矣刺奢篇魏文侯見箕季其墻壞而不築文侯曰何爲不築對曰不時其墻枉而不端問曰何不端曰固然從者食其園之桃箕季禁之少焉日晏進糲餐之食瓜瓠之羹文侯出其僕曰君亦無得於箕季矣曩者進食臣竊窺之糲餐之食瓜瓠之羹文侯曰吾何無得於季也吾一見季而得四焉其墻壞不築云待時者教我無奪農時也墻枉而不端對曰固然者是教我無侵封疆也從者食園桃箕季禁之豈愛桃哉是教我下無侵上也食我以糲餐者季豈不能具五味哉教我無多斂於百姓以省飲食之養也魏王將起中天臺令曰敢諫者死許綰負操鍤入曰聞大王將起中天臺臣願加一力王曰子何力有加綰曰𨿽無力能商臺王曰若何曰臣聞天與地相去萬五千里今王因而半之當起七千五百里之臺髙旣如是其趾須方八千里盡王之地不足以爲臺趾古者堯舜建諸侯地方五千里王必起此臺先以兵伐諸侯盡有其地猶不足又伐四夷得方八千里乃足以爲臺趾林木之積人徒之眾倉廩之儲數以萬億度八千里之外當定農畝之地足以奉給王之臺者臺具以備乃可以作魏王無以應乃罷起臺戰國策鄒忌修八尺有餘而形貌昳麗朝服衣冠窺鏡謂其妻曰我孰與城北徐公美其妻曰君美甚徐公何能及君也城北徐公齊國之美麗者也忌不自信而復問其妾曰吾孰與徐公美妾曰徐公何能及君也旦日客從外來與坐談問之吾與徐公孰美客曰徐公不若君之美也明日徐公來熟視之自以爲不如窺鏡而自視又弗如遠甚暮寢而思之曰吾妻之美我者私我也妾之美我者畏我也客之美我者欲有求於我也於是入朝見威王曰臣誠知不如徐公美臣之妻私臣臣之妾畏臣臣之客欲有求於臣皆以美於徐公今齊地方千里百二十城宮婦左右莫不私王朝廷之臣莫不畏王四境之內莫不有求於王由此觀之王之蔽甚矣王曰善乃下令羣臣吏民能面刺寡人之過者受上賞上書諫寡人者受中賞能謗饑於市朝聞寡人之耳者受下賞令初下羣臣進諫門庭若市數月之後時時而間進期年之後𨿽欲言無可進者燕趙韓魏聞之皆朝於齊此所謂戰勝於朝廷江乙欲惡昭奚卹於楚謂楚王曰下比周則上危下分爭則上安王亦知之乎願王勿忘也且人有好揚人之善者於王何如王曰此君子也近之江乙曰有人好揚人之惡者於王何如王曰此小人也遠之江乙曰然則且有子殺其父臣殺其主者而王終已不知者何也以王好聞人之美惡聞人之惡也王曰善寡人願兩聞之新序刺奢篇齊宣王爲大室大蓋百畝堂上三百尺以齊國之大具之三年而未能成羣臣莫敢諫者香居問宣王曰荊王釋先王之禮樂而爲淫樂敢問荊邦爲有主乎王曰爲無主敢問荊邦爲有臣乎王曰爲無臣香居曰今王爲大室三年不能成而羣臣莫敢諫者敢問王有臣乎王曰爲無臣香居曰臣請避矣趨而出王曰香子畱何諫寡人之晚也遽召尙書曰書之寡人不肖好爲大室香子止寡人也雜事篇梁君出獵見白雁羣梁君下車彀弓欲射之道有行者梁君謂行者止行者不止白雁羣駭梁君怒欲射行者其禦公孫襲下車撫矢曰君止梁君忿然作色而怒曰襲不與其君而顧與他人何也公孫襲對曰昔齊景公之時天大旱三年卜之曰必以人祠乃雨景公下堂頓首曰凡吾所以求雨者爲吾民也今必使吾以人祠乃且雨寡人將自當之言未卒而天大雨方千里者何也爲有徳於天而惠於民也今主君以白雁之故而欲射人襲謂主君言無異於虎狼梁君援其手與上車歸入廟門呼萬歲曰幸哉今日也他人獵皆得禽獸吾獵得善言而歸

聽言部紀事二漢書張良傳沛公至咸陽秦王子嬰降沛公沛公入秦宮室帷帳狗馬重寶婦女以千數意欲畱居之樊噲諫沛公不聽良曰夫秦爲無道故沛公得至此爲天下除殘去賊宜縞素爲資今始入秦卽安其樂此所謂助桀爲虐且忠言逆耳利於行毒藥苦口利於病願沛公聽樊噲言沛公乃還軍霸上髙祖本紀二年冬十月項羽使九江王布殺義帝於郴二月漢王至洛陽新城三老董公遮說漢王曰臣聞順徳者昌逆徳者亡兵出無名事故不成故曰明其爲賊敵乃可服項羽爲無道放殺其主天下之賊也夫仁不以勇義不以力三軍之眾爲之素服以告之諸侯爲此東伐四海之內莫不仰徳此三王之舉也漢王曰善非夫子無所聞於是漢王爲義帝發喪袒而大哭哀臨三日發使告諸侯曰天下共立義帝北面事之今項羽放殺義帝於江南大逆無道寡人親爲發喪兵皆縞素悉發關中兵收三河士南浮江漢以下願從諸侯王擊楚之殺義帝者三年十二月漢王收兵至成臯項羽數侵奪漢甬道漢軍乏食與酈食其謀橈楚權食其欲立六國後以樹黨漢王刻印將遣食其立之以問張良良發八難漢王輟飯吐哺曰豎儒幾敗乃公事令趨銷印五月漢王出滎陽至成臯自成臯入關收兵欲復東轅生說漢王曰漢與楚相距滎陽數歲漢常困願君王出武關項王必引兵南走王深壁令滎陽成臯間且得休息使韓信等得輯河北趙地連燕齊君王乃復走滎陽如此則楚所備者多力分漢得休息復與之戰破之必矣漢王從其計出軍宛葉間與黥布行收兵羽聞漢王在宛果引兵南漢王堅壁不與戰六月項羽聞漢復軍成臯乃引兵西拔滎陽城遂圍成臯漢王跳得韓信軍復大振八月臨河南鄕軍小修武欲復戰郎中鄭忠說止漢王髙壘深塹勿戰漢王聽其計使盧綰劉賈將卒二萬人騎數百渡白馬津入楚地佐彭越燒楚積聚復擊破楚軍燕郭西攻下睢陽外黃十七城四年十一月韓信已破齊使人言曰齊邊楚權輕不爲假王恐不能安齊漢王怒欲攻之張良曰不如因而立之使自爲守春二月遣張良操印立韓信爲齊王五年冬十月漢王追項羽至陽夏南止軍與齊王信魏相國越期會擊楚至固陵不會楚擊漢軍大破之漢王復入壁深塹而守謂張良曰諸侯不從柰何良對曰楚兵且破未有分地其不至固宜君王能與共天下可立致也齊王信之立非君王意信亦不自堅彭越本定梁地始君王以魏豹故拜越爲相國今豹死越亦望王而君王不早定今能取睢陽以北至谷城皆以王彭越從陳以東傅海與齊王信信家在楚其意欲復得故邑能出捐此地以許兩人使各自爲戰則楚易敗也於是漢王發使使韓信彭越至皆引兵來二月甲午卽皇帝位夏五月戍卒婁敬求見說上曰陛下取天下與周異而都洛陽不便不如入關據秦之固上以問張良良因勸上是日車駕西都長安拜婁敬爲奉春君六年人告楚王信謀反上用陳平計執之田肯賀上曰甚善陛下得韓信又治秦中秦形勝之國也帶河阻山遠隔千里持戟百萬秦得百二焉地勢便利其以下兵於諸侯譬猶居髙屋之上建瓴水也夫齊東有瑯琊卽墨之饒南有泰山之固西有濁河之限北有勃海之利地方二千里持戟百萬縣隔千里之外齊得十二焉此東西秦也非親子弟莫可使王齊者上曰善賜金五百斤叔孫通傳惠帝爲東朝長樂宮及閒往數蹕煩民作復道方築武庫南通奏事因請間曰陛下何自築復道髙帝寢衣冠月出遊髙廟子孫柰何乘宗廟道以行哉惠帝懼曰急壞之通曰人主無過舉今已作百姓皆知之矣願陛下爲原廟渭北衣冠月出遊之益廣宗廟大孝之本上乃詔有司立原廟惠帝常出遊離宮通曰古者有春嘗�方今櫻桃孰可獻願陛下出因取櫻桃獻宗廟上許之諸�獻由此興爰盎傳孝文卽位盎爲郎中上幸上林皇后愼夫人從其在禁中常同坐及坐郎署長布席盎引卻愼夫人坐愼夫人怒不肯坐上亦怒起盎因前說曰臣聞尊卑有序則上下和今陛下旣以立後愼夫人乃妾妾主豈可以同坐哉且陛下幸之則厚賜之陛下所以爲愼夫人適所以禍之也獨不見人豕乎於是上乃說入語愼夫人愼夫人賜盎金五十斤張釋之傳釋之爲謁者僕射從行上登虎圈問上林尉禽獸簿十餘問尉左右視盡不能對虎圈嗇夫從旁代尉對上所問禽獸簿甚悉欲以觀其能口對向應亡窮者文帝曰吏不當如此邪尉亡賴詔釋之拜嗇夫爲上林令釋之前曰陛下以絳侯周勃何如人也上曰長者又復問東陽侯張相如何如人也上復曰長者釋之曰夫絳侯東陽侯稱爲長者此兩人言事曾不能出口豈效此嗇夫喋喋利口捷給哉且秦以任刀筆之吏爭以亟疾苛察相髙其敝徒文具亡惻隱之實以故不聞其過陵夷至於二世天下土崩今陛下以嗇夫口辯而超遷之臣恐天下隨風靡爭口辯亡其實且下之化上疾於景向舉錯不可不察也文帝曰善乃止不拜嗇夫就車召釋之驂乘徐行行問釋之秦之敝具以質言至宮上拜釋之爲公車令馮唐傳唐祖父趙人也父徙代漢興徙安陵唐以孝著爲郎中署長事文帝帝輦過問唐曰父老何自爲郎家安在具代實言文帝曰吾居代時吾尙食監髙袪數爲我言趙將李齊之賢戰於巨鹿下吾每飲食意未嘗不在巨鹿也父老知之乎唐對曰齊尙不如廉頗李牧之爲將也上曰何已唐曰臣大父在趙時爲郎帥將善李牧臣父故爲代相善李齊知其爲人也上旣聞廉頗李牧爲人良說乃拊髀曰嗟乎吾獨不得廉頗李牧爲將豈憂匈奴哉唐曰主臣陛下𨿽有廉頗李牧不能用也上怒起入禁中良久召唐讓曰公眾辱我獨亡間處呼唐謝曰鄙人不知忌諱當是時匈奴新大入朝那殺北地都尉�上以邊寇爲意乃卒復問唐曰公何以言吾不能用頗牧也唐對曰臣聞上古王者遣將也跪而推轂曰闑以內寡人制之闑以外將軍制之軍功爵賞皆決於外歸而奏之此非空言也臣大父言李牧之爲趙將居邊軍市之租皆自用饗士實賜決於外不從中覆也委任而責成功故李牧乃得盡其知能選車千三百乘彀騎萬三千匹百金之士十萬是以北逐單於東滅淡林西抑彊秦南支韓魏當是時趙幾伯後會趙王遷立其母倡也用郭開讒而誅李牧令顏聚代之是以爲秦所滅今臣竊聞魏尙爲雲中守軍市租盡以給士卒出私養錢五日一殺牛以饗賓客軍吏舍人是以匈奴遠避不近雲中之塞寇嘗一入尙帥車騎擊之所殺甚眾夫士卒盡家人子起田中從軍安知尺籍伍符終日力戰上功莫府一言不相應文吏以法繩之其賞不行吏奉法必用愚以爲陛下法太明賞太輕罰太重且雲中守尙坐上功陛下下之吏削其爵罰作之繇此言之陛下𨿽得李牧不能用也臣誠愚觸忌諱死罪文帝說是日令唐持節赦魏尙復以爲雲中守而拜唐爲車騎都尉公孫弘傳弘拜爲博士待詔金馬門時方通西南裔巴蜀苦之詔使弘視焉還奏事盛毀西南裔無所用上不聽每朝會議開陳其端使人主自擇不肯面折庭爭於是上察其行愼厚辯論有餘習文法吏事緣飾以儒術上說之一歲中至左內史弘奏事有所不可不肯庭辯常與主爵都尉汲黯請間黯先發之弘推其後上常說所言皆聽以此日益親貴遷禦史大夫時又東置蒼海北築朔方之郡弘數諫以爲罷獘中國以奉無用之地願罷之於是上乃使朱買臣等難弘置朔方之便發十策弘不得一弘乃謝曰山東鄙人不知其便若是願罷西南裔蒼海專奉朔方上乃許之東方朔傳武帝爲竇太主置酒宣室使謁者引內董君是時朔陛戟殿下辟戟而前曰董偃有斬罪三安得入乎上曰何謂也朔曰偃以人臣私侍公主其罪一也敗男女之化而亂婚姻之禮傷王制其罪二也陛下富於春秋方積思於六經畱神於王事馳騖於唐虞折節於三代偃不遵經勸學反以靡麗爲右奢侈爲務盡狗馬之樂極耳目之欲行邪枉之道徑淫辟之路是乃國家之大賊人主之大蜮也偃爲淫首其罪三也昔伯姬燔而諸侯憚柰何乎陛下上默然不應良久曰吾業以設飲後而自攺朔曰不可夫宣室者先帝之正處也非法度之政不得入焉故淫亂之漸其變爲篡是以豎貂爲�而易牙作患慶父死而魯國全管蔡誅而周室安上曰善有詔止更置酒北宮引董君從東司馬門東司馬門更名東郊門賜朔黃金三十斤董君之寵由是日衰朔𨿽詼諧然時觀察顏色直言切諫上常用之魏相傳宣帝卽位徵相爲大司農遷禦史大夫四歲大將軍霍光薨上思其功徳以其子禹爲右將軍兄子樂平侯山復領尙書事相因平恩侯許伯奏封事言春秋譏世卿惡宋三世爲大夫及魯季孫之專權皆言亂國家自後元以來祿去王室政由冢宰今光死子復爲大將軍兄子秉樞機昆弟諸�據權勢在兵官光夫人顯及諸女皆通籍長信宮或夜詔門出入驕奢放縱恐不制宜有以損奪其權破散陰謀以固萬世之基全功臣之世又故事諸上書者皆爲二封署其一曰副領尙書者先發副封所言不善屏去不奏相復因許伯曰去副封以防壅蔽宣帝善之詔相給事中皆從其議霍氏殺許後之謀始得上聞乃罷其三侯令就弟親屬皆出補吏於是韋賢以老病免相遂代爲丞相馮奉世傳奉世擊莎車拔其城宣帝甚悅下議封奉世丞相將軍皆曰春秋之義大夫出疆有可以安國家則顓之可也奉世功效尢著宜加爵土之賞少府蕭望之獨以奉世奉使有指而擅矯制違命發諸國兵𨿽有功效不可以爲後法卽封奉世開後奉使者利以奉世爲比爭逐發兵要功萬里之外爲國家生事於邊裔漸不可長奉使不宜受封上善望之議以奉世爲光祿大夫水衡都尉冊府元龜宣帝時劉更生獻淮南枕中洪寶苑祕之方令尙書著作事不驗更生坐論京兆尹張敞上疏諫曰願明主斥遠方士之虛語遊心帝王之術太平庶幾可興也後尙方待詔皆罷漢書薛廣徳傳廣徳爲人溫雅有醞藉及爲三公直言諫爭始拜旬日間上幸甘泉郊泰畤禮畢因畱射獵廣徳上書曰竊見關東困極人民流離陛下日撞亡秦之鐘聽鄭衛之樂臣誠悼之今士卒暴露從官勞倦願陛下亟反宮思與百姓同憂樂天下幸甚上卽日還鮑宣傳宣爲諫議大夫宣每居位常上書諫爭其言少文多實是時帝祖母傅太后欲與成帝母俱稱尊號封爵親屬丞相孔光大司空師丹何武大司馬傅喜始執正議失傅太后指皆免官丁傅子弟並進董賢貴幸宣以諫大夫從其後上書諫上納宣言徵何武彭宣旬月皆復爲三公拜宣爲司隸後漢書祭遵傳光武破王尋等還過潁陽遵以縣吏數進見光武愛其容儀署爲門下吏從徵河北爲軍市令捨中兒犯法遵格殺之光武怒命收遵時主簿陳副諫曰明公常欲眾軍整齊今遵奉法不避是教令所行也光武乃貰之以爲刺姦將軍謂諸將曰當備祭遵吾捨中兒犯法尙殺之必不私諸卿也姚期傳建武五年期爲大中大夫又拜衛尉期在朝廷憂國愛主其有不得於心必犯顏諫諍帝嘗輕與期門近出期頓首車前曰臣聞古今之戒變生不意誠不願陛下微行數出帝爲之回輿而還蔡茂傳茂爲廣漢太守有政績稱時陰氏賓客在郡界多犯吏禁茂輒糾案無所回避會洛陽令董宣舉糾湖陽主帝始怒收宣旣而赦之茂喜宣剛正欲令朝廷禁制貴戚乃上書曰臣聞興化致教必由進善康國寧人莫大理惡陛下聖徳重興再隆大命卽位以來四海晏然誠宜夙興夜寐𨿽休勿休然頃者貴戚椒房之家數因恩勢干犯吏禁殺人不死傷人不論臣恐繩墨棄而不用斧斤廢而不舉近湖陽公主奴殺人西市而與主共輿出入宮者逋罪積日冤魂不報洛陽令董宣直道不顧幹主討姦陛下不宣澄審召欲加箠當宣受怒之初京師側耳及其蒙宥天下拭目今者外戚憍逸賓客放濫宜敕有司案理姦罪使執平之吏永申其用以厭遠近不緝之情光武納之宋弘傳弘爲大司空嘗燕見禦坐新屏風圖畫列女帝數顧視之弘正容言曰未見好徳如好色者帝卽爲撤之笑謂弘曰聞義則服可乎對曰陛下進徳臣不勝其喜朱浮傳浮爲執金吾徙封父城侯帝以二千石長吏多不勝任時有纖微之過者必見斥罷交易紛擾百姓不寧有日食之異浮因上疏曰臣聞日者眾陽之所宗君上之位也凡居官治民據郡典縣皆爲陽爲上爲尊爲長若陽上不明尊長不足則幹動三光垂示王者五典紀國家之政鴻範別災異之文皆宣明天道以徵來事者也陛下哀湣海內新離禍毒保宥生人使得蘇息而今牧人之吏多未稱職小違理實輒見斥罷豈不粲然黑白分明哉然以堯舜之盛猶加三考大漢之興亦累功效吏皆積久養老於官至名子孫因爲氏姓當時吏職何能悉理論議之徒豈不喧嘩蓋以爲天地之功不可倉卒艱難之業當累日也而間者守宰數見換易迎新相代疲勞道路尋其視事日淺未足昭見其職旣加嚴切人不自保各相顧望無自安之心有司或因睚�以騁私怨苟求長短求媚上意二千石及長吏迫於舉劾懼於刺譏故爭飾詐僞以希虛譽斯皆羣陽騷動日月失行之應夫物暴長者必夭折功卒成者必亟壞如摧長久之業而造速成之功非陛下之福也天下非一時之用也海內非一旦之功也願陛下遊意於經年之外望化於一世之後天下幸甚帝下其議羣臣多同於浮自是牧守易代頗簡戴憑傳憑爲侍中數進見問得失帝謂憑曰侍中當匡輔國政勿有隱情憑對曰陛下嚴帝曰朕何用嚴憑曰伏見前太尉西曹掾蔣遵淸亮忠孝學通古今陛下納膚受之訴遂致禁錮世以是爲嚴帝怒曰汝南子復欲黨乎憑出自系廷尉有詔敕出後復引見憑謝曰臣無謇諤之節而有狂瞽之言不能以屍伏諫偸生苟活誠�聖朝帝卽敕尙書解遵禁錮拜憑虎賁中郎將以侍中兼領之王望傳望字慈卿安授會稽自議郎遷靑州刺史甚有威名是時州郡災旱百姓窮荒望行部道見饑者裸行艸食五百餘人湣然哀之因以便宜出所在布粟給其廩糧爲作褐衣事畢上言帝以望不先表請章示百官詳議其罪公卿皆以爲望之專命法有常條鍾離意獨曰昔華元子反楚宋之良臣不稟君命擅平二國春秋之義以爲美談今望懷義忘罪當仁不讓若繩之以法忽其本情將乖聖朝愛育之旨帝嘉意議赦而不罪劉般傳顯宗時下令禁民二業又以郡國牛疫通使區種增耕而吏下檢結多失其實百姓患之般上言郡國以官禁二業至有田者不得漁捕今濱江湖郡率少蠶桑民資漁采以助口實且以冬春閒月不妨農事夫漁獵之利爲田除害有助谷食無關二業也又郡國以牛疫水旱墾田多減故詔敕區種增進頃畝以爲民也而吏舉度田欲令多前至於不種之處亦通爲租可申敕刺史二千石務令實核其有增加皆使與奪田同罪帝悉從之鍾離意傳意字子阿會稽山陰人顯宗卽位徵爲尙書僕射車駕數幸廣成苑意以爲從禽廢政常當車陳諫般樂遊田之事天子卽時還宮東平王蒼傳初建元年地震蒼上便宜其事畱中帝報書曰丙寅所上便宜三事朕親自覽讀反復數周心開目明曠然發間吏人奏事亦有此言但明智淺短或謂儻是復慮爲非何者災異之降緣政而見今攺元之後年饑人流此朕之不徳感應所致又冬春旱甚所被尢廣𨿽內用克責而不知所定得王深策快然意解詩不云乎未見君子憂心忡忡旣見君子我心則降思惟嘉謀以次奉行冀蒙福應彰報至徳特賜王錢五百萬楊終傳終拜校書郎建初元年大旱谷貴終以爲廣陵楚淮陽濟南之獄徙者萬數又遠屯絕域吏民怨曠乃上疏曰臣聞善善及子孫惡惡止其身百王常典不易之道也秦政酷烈違悟天心一人有罪延及三族髙祖平亂約法三章太宗至仁除去收孥萬姓廓然蒙被更生澤及昆虫功垂萬世陛下聖明徳被四表今以比年久旱災疫未息躬自菲薄廣訪失得三代之隆無以加焉臣竊按春秋水旱之變皆應暴急惠不下流自永平以來仍連大獄有司窮考轉相牽引掠拷冤濫家屬徙邊加以北徵匈奴西開三十六國頻年服役轉輸煩費又遠屯伊吾樓蘭車師戊己民懷土思怨結邊域傳曰安土重居謂之眾庶昔殷人近遷洛邑且猶怨望何況去中土之肥饒寄不毛之荒極乎且南方暑濕障毒互生愁困之民足以感動天地移變陰陽矣陛下畱念省察以濟元元書奏肅宗下其章司空第五倫亦同終議帝從之聽還徙者悉罷邊屯陳寵傳寵字昭公沛國洨人也肅宗初爲尙書是時承永平故事吏政尙嚴切尙書決事率近於重寵以帝新卽位宜攺前世奇俗乃上疏曰臣聞先王之政賞不僭刑不濫與其不得已寧僭不濫故唐堯著典眚災肆赦周公作戒勿誤庶獄伯夷之典惟敬五刑以成三徳由此言之聖賢之政以刑罰爲首往者斷獄嚴明所以威懲姦慝旣平必宜濟之以寬陛下卽位率由此義數詔羣僚弘崇晏晏而有司執事未悉奉承典刑用法猶尙深刻斷獄者急於篣格酷烈之痛執憲者煩於詆欺放濫之文或因公行私逞縱威福夫爲政猶張琴瑟大弦急者小弦絕故子貢非臧孫之猛法而美鄭喬之仁政詩云不剛不柔布政優優方今聖徳充塞假於上下宜隆先王之道蕩滌煩苛之法輕薄箠楚以濟羣生全廣至徳以奉天心帝敬納寵言每事務於寬厚其後遂詔有司絕鉆鉆諸慘酷之科解妖惡之禁除文致之請讞五十餘事定著於令是後人俗和平屢有嘉瑞劉愷傳愷字伯豫以當襲般爵讓與弟憲遁逃避封久之章和中有司奏請絕愷國肅宗美其義特優假之愷猶不出積十餘歲至永元十年有司復奏之侍中賈逵因上書曰孔子稱能以禮讓爲國於從政乎何有竊見居巢侯劉般嗣子愷素行孝友謙遜潔淸讓封弟憲潛身遠迹有司不願樂善之心而繩以循常之法懼非長克讓之風成含弘之化前世扶陽侯韋元成近有陵陽侯丁鴻鄳侯鄧彪並以髙行潔身辭爵未聞貶削而皆登三事今愷景化前修有伯夷之節宜蒙矜宥全其先功以增聖朝尙徳之美和帝納之下詔曰故居巢侯劉般嗣子愷當襲般爵而稱父遺意致國弟憲遁亡七年所守彌篤蓋王法崇善成人之美其聽憲嗣爵遭事之宜後不得以爲比乃徵愷拜爲郎陳忠傳忠爲廷尉正安帝始親朝事忠以爲臨政之初宜徵聘賢才以宣助風化數上薦隱逸及直道之士馮良周燮杜根成翊世之徒於是公車禮聘良燮等後連有災異詔舉有道公卿百僚各上封事忠以詔書旣開諫爭慮言事者必多激切或致不能容乃上疏豫通帝意曰臣聞仁君廣山藪之大納切直之謀忠臣盡謇諤之節不畏逆耳之害是以髙祖捨周昌桀紂之譬孝文嘉爰盎人豕之譏武帝納東方朔宣室之正元帝容薛廣徳自刎之切昔晉平公問於叔向曰國家之患孰爲大對曰大臣重祿不極諫小臣畏罪不敢言下情不上通此患之大者公曰善於是下令曰吾欲進善有遏而不通罪至死今明詔崇髙宗之徳推宋景之誠引咎克躬諮訪羣吏言事者見杜根成翊世等新蒙表錄顯列二臺必承風向應爭爲切直若嘉謀異策宜輒納用如其管穴妄有譏刺𨿽苦口逆耳不得事實且優遊寬容以示聖朝無諱之美若有道之士對問髙者宜垂省覽特遷一等以廣直言之路書禦有詔拜有道髙第士沛國施延爲侍中延後位至太尉黃瓊傳永建中瓊拜儀郎稍遷尙書僕射三年大旱瓊上疏曰昔魯僖遇旱以六事自讓躬節儉閉女謁放讒佞者十三人誅稅民受貨者九人退舍南郊天立大雨今亦宜顧省政事有所損闕務存質儉以易民聽尙方禦府息除煩費明敕近臣使遵法度如有不移示以好惡數見公卿引納儒士訪以政化使陳得失又囚徒尙積多致死亡亦足以感傷和气招降災旱若攺敝從善擇用嘉謀則災消福至矣書奏引見徳陽殿使中常侍以瓊奏書屬主者施行左雄傳雄爲尙書令上言宜崇經術繕修太學帝從之陽嘉元年太學新成詔試明經者補弟子增甲乙之科員各十人除京師及郡國耆儒年六十以上爲郎舍人諸王國郎者百三十八人雄又上言郡國孝廉古之貢士出則宰民宣協風教若其面墻則無所施用孔子曰四十而不惑禮稱彊仕請自今孝廉年不滿四十不得察舉皆先詣公府諸生試家法文吏課箋奏副之端門練其虛實以觀異能以美風俗有不承科令者正其罪法若有茂才異行自可不拘年齒帝從之於是班下郡國大司農劉據以職事被譴召詣尙書傳呼促步又加以捶撲雄上言九卿位亞三事班在大臣行有佩玉之節動有庠序之儀孝明皇帝始有撲罰皆非古典帝從而攺之其後九卿無復捶撲者李固傳陽嘉二年公卿舉固對策詔時問當世之敝爲政所宜固對多所納用永和中以固爲荊州刺史遷大司農先是周舉等八使案察天下多所劾奏其中並是宦者親屬輒爲請乞詔遂令勿考又舊任三府選令史光祿試尙書郎時皆特拜不復選試固乃與廷尉吳雄上疏以爲八使所糾宜急誅罰選舉署置可歸有司帝感其言乃更下免八使所舉刺史二千石自是希復特拜切責三公明加考察朝廷稱善乃復與光祿勛劉宣上言自頃選舉牧守多非其人至行無道侵害百姓又宜止般遊專心庶政帝納其言於是下詔諸州劾奏守令以下政有乖枉遇人無惠者免所居官其姦穢重罪收付詔獄梁商傳商爲大將軍永和四年中常侍張逵蘧政內者令石光尙方令傅福冗從僕射杜永連謀共譖商及中常侍曹騰孟賁云欲徵諸王子圖議廢立請收商等案罪帝曰大將軍父子我所親騰賁我所愛必無是但汝曹共妒之耳逵等知言不用懼迫遂出矯詔收縛騰賁於省中帝聞震怒敕宦者李歙急呼騰賁釋之收逵等悉伏誅辭所連染及在位大臣商懼多侵枉乃上疏曰春秋之義功在元帥罪止首惡故賞不僭溢刑不淫濫五帝三王所以同致康乂也竊聞考中常侍張逵等辭語多所牽及大獄一起無辜者眾死囚久系纖微成大非所以順迎和气平政成化也宜早訖竟以止逮捕之煩帝納之罪止坐者胡廣傳廣拜尙書郎五遷尙書僕射順帝欲立皇后而貴人有寵者四人莫知所建議欲探籌以神定選廣與尙書郭虔史敞上疏諫曰竊見詔書以立後事大謙不自專欲假之籌策決疑靈神篇籍所記祖宗典故未嘗有也恃神任筮旣不必當賢就值其神猶非徳選夫岐嶷形於自然俔天必有異表宜參良家簡求有徳徳同以年年鈞以貌稽之典經斷之聖慮政令猶汗往而不反詔文一下形之四方臣職在拾遺憂深責重是以焦心冒昧陳聞帝從之以梁貴人良家子定爲皇后趙典傳典字仲經蜀郡成都人建和初拜爲侍中時帝欲廣開鴻池典諫曰鴻池泛漑已且百頃猶復增而深之非所以崇唐虞之約己遵孝文之愛人也帝納其言而止應奉傳奉爲司隸校尉糾舉姦違不避豪戚以嚴厲爲名及鄧皇后敗而田貴人見幸桓帝有建立之議奉以田氏微賤不宜超登後位上書諫曰臣聞周納狄女襄王出居於鄭漢立飛燕成帝後嗣泯絕母后之重興廢所因宜思關睢之所求遠五禁之所忌帝納其言竟立竇皇后魏志和洽傳魏國旣建爲侍中後有白毛玠謗毀太祖太祖見近臣怒甚洽陳玠素行有本求案實其事罷朝太祖令曰今言事者白玠不但謗吾也乃復爲崔琰觖望此損君臣恩義妄爲死友怨嘆殆不可忍也昔蕭曹與髙祖並起微賤致功立勛髙祖每在屈笮二相恭順臣道益彰所以祚及後世也和侍中比求實之所以不聽欲重參之耳洽對曰如言事者言玠罪過深重非天地所覆載臣非敢曲理玠以枉大倫也以玠出羣吏之中特見拔擢顯在臣職歷年荷寵剛直忠公爲眾所憚不宜有此然人情難保要宜考核兩驗其實今聖恩垂含垢之仁不忍致之於理更使曲直之分不明疑自近始太祖曰所以不考欲兩全玠及言事者耳洽對曰玠信有謗上之言當肆之市朝若玠無此言事者加誣大臣以誤主聽二者不加檢核臣竊不安太祖曰方有軍事安可受人言便考之邪狐射姑刺陽處父於朝此爲君之誡也辛毗傳毗爲丞相長史文帝踐阼遷侍中帝欲徙冀州士家十萬戶實河南時連蝗民饑羣司以爲不可而帝意甚盛毗與朝臣俱求見帝知其欲諫作色以見之皆莫敢言毗曰陛下欲徙士家其計安出帝曰卿謂我徙之非邪毗曰誠以爲非也帝曰不與卿共議也毗曰陛下不以臣不肖置之左右廁之謀議之官安得不與臣議邪臣所言非私也乃社稷之慮也安得怒臣帝不答起入內毗隨而引其裾帝遂奮衣不還良久乃出曰佐治卿持我何太急邪毗曰今徙旣失民心又無以食也帝遂徙其半嘗從帝射雉帝曰射雉樂哉毗曰於陛下甚樂而於羣下甚苦帝默然後遂爲之稀出王朗傳朗爲禦史大夫文帝踐阼攺爲司空時帝頗出遊獵或昏夜還宮朗上疏曰夫帝王之居外則飾周衙內則重禁門將行則設兵而後出幄稱警而後踐墀張弧而後登輿淸道而後奉引遮列而後轉轂靜室而後息駕皆所以顯至尊務戒愼垂法教也近日車駕出臨捕虎日昃而行及昏而反違警蹕之常法非萬乘之至愼也帝報曰覽表𨿽魏絳稱虞箴以諷晉悼相如陳猛獸以戒漢武未足以諭方今二寇未殄將帥遠徵故時入原野以習戎備至於夜還之戒已詔有司施行蔣濟傳濟爲中護軍時中書監令號爲專任濟上疏詔曰夫骨鯁之臣人主之所仗也濟才兼文武服勤盡節每軍國大事輒有奏議忠誠奮發吾甚壯之就遷爲護軍將軍加散騎常侍景初中外勤徵役內務宮室怨曠者多而年谷饑儉濟上疏曰陛下方當恢崇前緒光濟遺業誠未得髙枕而治也今𨿽有十二州至於民數不過漢時一大郡二賊未誅宿兵邊陲且耕且戰怨曠積年宗廟宮室百事艸創農桑者少衣食者多今其所急務惟當息耗百姓不至甚獘獘之民儻有水旱百萬之眾不爲國用凡使民必須農隙不奪其時夫欲大興功之君先料其民力而煥休之勾踐養胎以待用昭王卹病以雪仇故能以弱燕服彊齊羸越滅勁吳今二敵不攻不滅不事卽侵當身不除百世之責也以陛下聖明神武之略捨其緩者專心討賊臣以爲無難矣又歡娛之耽害於精爽神太用則竭形太勞則敝願大簡賢妙足以充百斯男者其冗散未齒且悉分出務在淸靜詔曰微護軍吾弗聞斯言也徐宣傳宣爲左僕射後加侍中光祿大夫車駕幸許昌總統畱事帝還主者奏呈文書詔曰吾省與僕射何異竟不視尙方令坐猥見考竟宣上疏陳威刑大過又諫作宮殿窮盡民力帝皆手詔嘉納髙柔傳文帝踐阼以柔爲治書侍禦史賜爵關內侯轉加治書執法民間數有誹謗妖言帝疾之有妖言輒殺而賞告者柔上疏曰今妖言者必戮告之者輒賞旣使過誤無反善之路又將開凶狡之羣相誣罔之漸誠非所以息姦省訟緝熙治道也昔周公作誥稱殷之祖宗咸不顧小人之怨在漢太宗亦除妖言誹謗之令臣愚以爲宜除妖謗賞告之法以隆天父養物之仁帝不卽從而相誣告者滋甚帝乃下詔敢以誹謗相告者以所告者罪罪之於是遂絕明帝卽位大興殿捨百姓勞役廣采眾女充盈後宮後宮皇子連夭繼嗣未育柔上疏帝報曰知卿忠允乃心王室輒克昌言他復以聞蘇則傳則爲金城太守文帝加護羌校尉後則從行獵槎桎拔失鹿帝大怒踞�拔刀悉收督吏將斬之則稽首曰臣聞古之聖王不以禽獸害人今陛下方隆唐堯之化而以獵戲多殺羣吏臣愚以爲不可敢以死請帝曰卿直言也遂皆赦之髙堂隆傳明帝以隆爲給事中博士駙馬都尉帝初踐阼羣臣以爲宜饗會隆曰唐虞有遏密之哀髙宗有不言之思是以至徳雍熙光於四海不宜爲會帝敬納之楊阜傳阜拜城門校尉嘗見明帝著被縹綾半�袖阜問帝曰此於禮何法服也帝默然不答自是不法服不以見阜遷將作大匠時初治宮室發美女以充後庭數出入弋獵秋大雨震電多殺鳥雀阜上疏詔報曰間得密表先陳往古明王聖主以諷暗政切至之辭款誠篤實退思補過將順匡救備至悉矣覽思苦言吾甚嘉之吳志孫權傳陸遜陳便宜勸以施徳緩刑寬賦息調又云忠讜之言不能極陳求容小臣數以利聞權報曰夫法令之設欲以遏惡防邪儆戒未然也焉得不有刑罰以威小人乎此爲先令後誅不欲使有犯者耳君以爲太重者孤亦何利其然但不得已而爲之耳今承來意當重諮謀務從其可且近臣有盡規之諫親戚有補察之箴所以匡君正主明忠信也書載予違汝�汝無面從孤豈不樂忠言以自裨補邪而云不敢極陳何得爲忠讜哉若小臣之中有可納用者寧得以人廢言而不采擇乎假但諂媚取容𨿽暗亦所明識也至於發調者徒以天下未定事以眾濟若徒守江東修崇寬政兵自足用復用多爲顧坐自守可陋耳若不豫調恐臨時未可便用也又孤與君分義特異榮戚實同來表云不敢隨眾容身苟免此實甘心所望於君也於是令有司盡寫科條使郎中褚逢賫以就遜及諸葛瑾意所不安令損益之初權信任校事呂壹壹性苛慘用法深刻太子登數諫權不納大臣由是莫敢言後壹姦罪發露伏誅權引咎責躬乃使中書郎袁禮告謝諸大將因問時事所當損益禮還復有詔責數諸葛瑾步騭朱然呂岱等曰袁禮還云與子諭子山義封定公相見並以時事當有所先後各自以不掌民事不肯便有所陳悉推之伯言承明伯言承明見禮泣涕懇惻辭旨辛苦至乃懷執危怖有不自安之心聞此悵然深自刻怪何者夫惟聖人能無過行明者能自見耳人之舉厝何能悉中獨當己有以傷拒眾意忽不自覺故諸君有嫌難耳不爾何緣乃至於此乎自孤興軍五十年所役賦凡百皆出於民天下未定孽類猶存士民勤苦誠所貫知然勞百姓事不得已耳與諸君從事自少至長髮有二色以謂表裏足以明露公私分計足用相保盡言直諫所望諸君拾遺補闕孤亦望之昔衛武公年過志壯勤求輔�每獨嘆責且布衣韋帶相與交結分成好合尙污垢不異今日諸君與孤從事𨿽君臣義存猶謂骨肉不復是過榮福喜戚相與共之忠不匿情智無遺計事統是非諸君豈得從容而已哉同船濟水將誰與易齊桓諸侯之霸者耳有善管子未嘗不嘆有過未嘗不諫諫而不得終諫不止今孤自省無桓公之徳而諸君諫諍未出於口仍執嫌難以此言之孤於齊桓良優未知諸君於管子何如耳久而相見因事當笑共定大業整齊天下當復有誰凡百事要所當損益樂聞異計匡所不逮晉書武帝本紀泰始五年六月鄴奚官督郭廙上疏陳五事以諫言甚切直擢爲屯畱令西平人曲路伐登聞鼓言多祆謗有司奏棄市帝曰朕之過也捨而不問八年二月帝與右將軍皇甫陶論事陶與帝爭言散騎常侍鄭徽表請罪之帝曰讜言謇諤所望於左右也人主常以阿媚爲患豈以爭臣爲損哉徽越職妄奏豈朕之意遂免徽官傅元傳武帝納直言開不諱之路元及散騎常侍皇甫陶共掌諫職元上疏曰臣聞先王之臨天下也明其大教長其節義道化隆於上淸議行於下上下相舉人懷義心亡秦蕩滅先王之制以法術爲禦而義心亡矣近者魏武好法術而天下貴刑名魏文慕通達而天下賤守節其後綱維不攝而虛無放誕之論盈於朝野使天下無復淸議而亡秦之病復發於今陛下聖徳龍興受禪弘堯舜之化開正直之路體夏禹之至儉綜殷周之典文臣詠嘆而已將又奚言惟未舉淸遠有禮之臣以惇風節未退虛鄙以懲不恪臣是以猶敢有言詔報曰舉淸遠有禮之臣者此尢今之要也乃使元艸詔進之元復上疏書奏帝下詔曰二常侍懇懇於所論可謂乃心欲佐益時事者也而主者率以常制裁之豈得不使發憤邪二常侍所論或舉其大較而未備其條目亦可便令作之然後主者八坐廣共研精凡關言於人主人臣之所至難而人主若不能虛心聽納自古忠臣直士之所慷慨至使杜口結舌每念於此未嘗不嘆息也故前詔敢有直言勿有所距庶幾得以發蒙補過獲保髙位苟言有偏善情在忠益𨿽文辭有謬誤言語有得失皆當曠然恕之古人猶不拒誹謗況皆善意在可采錄乎近者孔綦毋龢皆按以輕慢之罪所以皆原欲使四海知區區之朝無諱言之忌也泰始四年爲禦史中丞時頗有水旱之災元復上疏詔曰得所陳便宜言農事得失及水官興廢又安邊禦寇政事寬猛之宜申省周備一二具之此誠爲國大本當今急務也如所論皆善深知乃心廣思諸宜動靜以聞也元帝本紀帝性簡儉衝素容納直言虛己待物初鎭江東頗以酒廢事王導深以爲言帝命酌引觴覆之於此遂絕周浚傳浚子嵩拜禦史中丞是時帝以王惇勢盛漸�忌王導等嵩上疏曰王導王廙等忠素竭誠義以輔上共隆洪基翼成大業一旦聽孤臣之言惑疑似之說乃更以危爲安以�易親放逐舊徳以佞伍賢遠虧旣往之明顧傷伊管之交傾巍巍之望喪如山之功將令賢智杜心義士喪志近招當時之患遠遺來世之笑夫安危在號令存亡在寄任以古推今豈可不寒心而哀嘆哉臣兄弟受遇無彼此之嫌而臣千犯時諱觸忤龍鱗者何誠念社稷之憂欲報之於陛下也古之明王思聞其過悟逆旅之言以明成敗之由故采納愚言以考虛實上爲宗廟無窮之計下收億兆元元之命臣不勝憂憤竭愚以聞疏奏帝感悟故導等獲全蔡謨傳謨爲徵北將軍先是�鑑上部下有勛勞者凡一百八十人帝並酬其功未卒而鑑薨斷不復與謨上疏以爲先已許鑑今不宜斷且鑑所上者皆積年勛效百戰之餘亦不可不報詔聽之江逌傳逌除吏部郎穆帝將修後池起閣道逌上疏曰臣聞王者處萬乘之極享富有之大必顯明制度以表崇髙盛其文物以殊貴賤建靈臺浚辟雍立宮館設苑囿所以弘於皇之尊彰臨下之義前聖創其禮後代遵其矩當代之君咸營斯事周宣興百堵之作鴻雁歌安宅之歡魯僖修泮水之宮采芹有思樂之頌蓋上之有爲非予欲是盈下之奉上不以劬勞爲勤此自古之令典軌義之大式也夫理無常然三正相詭司牧之體與世而移致飾則素故賁返於剝有大必盈則受之以謙損上益下順兆庶之悅享以二簋至用約之義是以唐虞流化於茅茨夏禹垂美於卑室過儉之陋非中庸之制然三聖行之以致至道漢髙祖當營建之始怒宮庫之壯孝文處旣富之世愛十家之產亦以播惠當時著稱來葉今者二寇未殄神州荒蕪舉江左之眾經略艱難漕揚越之粟北饋河洛兵不獲戢運戍悠遠倉庫內罄百姓力竭如春夏以來水旱爲害遠近之收普減當年財傷人困大役未已軍國之用無所取給方之往代丰獘相懸損之又損實在今日伏惟陛下聖質天縱凝曠淸虛闡日新之盛茂欽明之量無欲體於自然衝素刑乎萬國韶旣盡美則必盡善宜養以元虛守以無爲登覽不以臺觀遊豫不以苑沼偃息畢於仁義馳騁極於六藝觀巍巍之隆鑑二代之文仰味羲農俯尋周孔其爲逍遙足以遵道徳之輔親縉紳之秀疇咨以時顧問不倦獻替諷諫日月而聞則庶績惟凝六合咸熙中興之盛邁於殷宗休嘉之慶流乎無窮昔漢起徳陽鍾離抗言魏營宮殿陳羣正辭臣𨿽才非若人然職近侍言不足采而義在以聞帝嘉其言而止哀帝以天文失度欲依尙書洪祀之制於太極前殿親執虔肅冀以免咎使太常集博士艸其制逌上疏諫帝猶敕撰定逌又陳古義帝乃止梁書範云傳髙祖納齊東昏余妃頗妨政事云嘗以爲言未之納也後與王茂同入臥內云又諫曰昔漢祖居山東貪財好色及入關定秦財帛無所取婦女無所幸範增以爲其志大故也今明公始定天下海內想望風聲柰何襲�亂之蹤以女徳爲累王茂因起對曰範云言是公必以天下爲念無宜畱惜髙祖默然云便疏令以余氏賚茂髙祖賢其意而許之明日賜云茂錢各百萬賀琛傳琛遷散騎常侍參禮儀如故是時髙祖任職者皆緣飾姦深害時政琛遂啟陳事條封奏曰臣荷拔擢之恩曾不能�一職居獻納之任又不能薦一言竊聞慈父不愛無益之子明君不畜無益之臣臣所以當食廢中宵而嘆息也輒言時事列之於後非謂謀猷寧云啟沃獨緘胸臆不語妻子辭無粉飾削�則焚脫得聽覽試加省鑑如不允合亮其戇愚其一事曰今北邊稽服戈甲解息政是生聚教訓之時而天下戶口減落誠當今之急務𨿽是處雕流而關外彌甚郡不堪州之控總縣不堪郡之裒削更相呼擾莫得治其政術惟以應赴徵斂爲事百姓不能堪命各事流移或依於大姓或聚於屯封蓋不獲已而竄亡非樂之也國家於關外賦稅蓋微乃至年常租課動致逋積而民失安居寧非牧守之過東境戶口空虛皆由使命繁數夫犬不夜吠故民得安居今大邦大縣舟舸銜命者非惟十數復窮幽之鄕極遠之邑亦皆必至每有一使屬所搔擾況復類擾積理深爲民害駑困邑宰則拱手聽其漁獵桀黠長吏又因之而爲貪殘縱有廉平郡猶掣肘故邑宰懷印類無考績細民棄業流冗者多𨿽年降復業之詔屢下蠲賦之恩而終不得反其居也其二事曰聖主卹隱之心納隍之念聞之遐邇至於翾飛蠕動猶且度脫況在兆庶而州郡無卹民之志故天下顒顒惟注仰於一人誠所謂愛之如父母仰之如日月敬之如鬼神畏之如雷霆苟須應痛逗藥豈可不治之哉今天下宰守所以皆尙貪殘罕有廉白者良由風俗侈靡使之然也淫奢之獘其事多端粗舉二條言其尢者夫食方丈於前所甘一味今之燕喜相競誇豪積果如山嶽列肴同綺繡露臺之產不周一燕之資而賓主之間裁取滿腹未及下堂已同臭腐又歌姬�女本有品制二八之錫良待和戎今言妓之夫無有等秩𨿽復庶賤微人皆盛姬姜務在貪污爭飾羅綺故爲吏牧民者競爲剝削𨿽致貲巨億罷歸之日不支數年便已消散蓋由宴醑所費旣破數家之產歌謠之具必俟千金之資所費事等丘山爲歡止在俄頃乃更追恨向所取之少今所費之多如復傅翼增其搏噬一何悖哉其餘淫侈著之凡百習以成俗日見滋甚欲使人守廉隅吏尙淸白安可得邪今誠宜嚴爲禁制道之以節儉貶斥雕飾糾奏浮華使眾皆知變其耳目攺其好惡夫失節之嗟亦民所自患正恥不及羣故勉彊而爲之苟力所不至還受其獘矣今若釐其風而正其失易於反掌夫論至治者必以淳素爲先正雕流之獘莫有過儉朴者也其三事曰聖躬荷負蒼生以爲任弘濟四海以爲心不憚胼胝之勞不辭�瘦之苦豈止日仄忘饑夜分廢寢至於百司莫不奏事上息責下之嫌下無逼上之咎斯實道邁百王事超千載但斗筲之人藻梲之子旣得伏奏帷扆便欲詭競求進不說國之大體不知當一官處一職貴使理其紊亂匡其不及心在明恕事乃平章但務吹毛求疵擘肌分理運挈瓶之智僥分外之求以深刻爲能以繩逐爲務迹𨿽似於奉公事更成其威福犯罪者多巧避滋甚曠官廢職長獘增姦實由於此今誠願責其公平之效黜其讒愚之心則下安上謐無僥幸之患矣四事曰自徵伐北境帑藏空虛今天下無事而猶日不暇給者良有以也夫國獘則省其事而息其費事省則養民費息則財聚止五年之中尙於無事必能使國丰民阜若積以歲月斯乃範蠡滅吳之行管仲霸齊之由今應內省職掌各檢其所部凡京師治署邸肆應所爲或十條宜省其五或三條宜除其一及國容戎備在昔應多在今宜少𨿽於後應多卽事未須皆悉減省應四方屯傳邸治或舊有或無益或妨民有所宜除除之有所宜減減之凡厥興造凡厥費財有非急者有役民者又凡厥討召凡厥徵求𨿽關國計權其事宜皆息費休民不息費則無以聚財不休民則無以聚力故蓄其財者所以大用之也息其民者所以大役之也若言小事不足害財則終年不息矣以小役不足妨民則終年不止矣擾其民而欲求生聚殷阜不可得矣耗其財而務賦斂繁興則姦詐盜竊彌生是獘不息而其民不可使也則𨿽可以語富彊而圖遠大矣自普通以來二十餘年刑役薦起民力雕流今魏氏和親疆場無警若不及於此時大息四民使之生聚減省國費令府庫蓄積一旦異境有虞關河可掃則國獘民疲安知振其遠略事至方圖知不及矣言奏髙祖大怒召主書於前口授敕責琛曰謇謇有聞殊稱所期但朕有天下四十餘年公車讜言見聞聽覽所陳之事與卿不異常欲承用無替懷抱每苦倥�更增�惑卿珥貂紆組博問洽聞不宜同於闟茸止取名字宣之行路言我能上事明言得失恨朝廷之不能用或誦離騷蕩蕩其無人遂不禦乎千里或誦老子知我者希則我貴矣如是獻替莫不能言正旦獸�皆其人也卿可分別言事啟乃心沃朕心卿云今北邊稽服政是生聚教訓之時而民失安居牧守之過朕無則哲之知觸向多獘四聰不開四明不達內省責躬無處逃咎堯爲聖主四凶在朝況乎朕也能無惡人但大澤之中有龍有蛇縱不盡善不容皆惡卿可分明顯出某刺史橫暴某太守貪殘某官長凶虐尙書蘭臺主書舍人某人姦猾某人取與明言其事得以黜陟向令舜但聽公車上書四凶終自不知堯亦永爲暗主卿又云東境戶口空虛良由使命繁多但未知此是何使卿云駑困邑宰則拱手聽其漁獵桀黠長吏又因之而爲貪殘並何姓名廉平掣肘復是何人朝廷思賢有如饑渴廉平掣肘實爲異事宜速條聞當更擢用凡所遣使多由民訟或復軍糧諸所�急蓋不獲已而遣之若不遣使天下枉直云何綜理事實云何濟辦惡人日滋善人日蔽欲求安臥其可得乎不遣使而得事理此乃佳事無足而行無翼而飛能到在所不威而伏豈不幸甚卿旣言之應有深見宜陳祕術不可懷寶迷邦卿又云守宰貪殘皆由滋味過度貪殘麋費已如前答漢文𨿽愛露臺之產鄧通之錢布於天下以此而治朕無愧焉若以下民飲食過差亦復不然天監之初思之已甚其勤力營產則無不富饒惰遊緩事則家業貧窶勤修產業以營盤案自己營之自己食之何損於天下無賴於弟惰營產業致於貧窶無可施設此何益於天下且又意𨿽曰同富富有不同慳而富者終不能設奢而富者於事何損若使朝廷緩其刑此事終不可斷若急其制則曲屋密房之中云何可知若家家搜檢其細已甚欲使吏不呼門其可得乎更相恐脇以求財帛足長禍萌無益治道若以此指朝廷我無此事昔之牲牢久不宰殺朝中會同菜蔬而已意粗得奢約之節若復減此必有蟋蟀之譏若以爲功徳事者皆是園中之所產育功徳之事亦無多費變一瓜爲數十種食一菜爲數十味不變瓜菜亦無多種以變故多何損於事亦豪芥不關國家如得財如法而用此不愧乎人我自除公宴不食國家之食多歷年稔乃至宮人亦不食國家之食積累歲月凡所營造不關材官及以國匠皆資雇借以成其事近之得財頗有方便民得其利國得其利我得其利營諸功徳或以卿之心度我之心故不能得知所得財用暴於天下不得曲辭辯論卿又云女妓越濫此有司之貴𨿽然亦有不同貴者多畜妓樂至於勛附若兩掖亦復不聞家有二八多畜女妓者此並宜具言其人當令有司振其霜豪卿又云乃追恨所取爲少如復傅翼增其搏噬一何悖哉勇怯不同貪廉各用勇者可使進取怯者可使守城貪者可使捍禦廉者可使牧民向使叔齊守於西河豈能濟事吳起育民必無成功若使吳起而不重用則西河之功廢今之文武亦復如此取其搏噬之用不能得不重更任彼亦非爲朝廷爲之傅翼卿以朝廷爲悖乃自甘之當思致悖所以卿云宜導之以節儉又云至治者必以淳素爲先此言大善夫子言其身正不令而行其身不正𨿽令不從朕絕房室三十餘年無有淫佚朕頗自計不與女人同屋而寢亦三十餘年至於居處不過一�之地雕飾之物不入於宮此亦人所共知受生不飲酒受生不好音聲所以朝中曲宴未嘗奏樂此羣賢之所觀見朕三更出理事隨事多少事少或中前得竟或事多至日昃方得就食日常一食若晝若夜無有定時疾苦之日或亦再食昔要腹過於十圍今之瘦削裁二尺餘舊帶猶存非爲妄說爲誰爲之救物故也書曰股肱惟人良臣惟聖向使朕有股肱可得中主今乃不免居九品之下不令而行徒虛言耳卿今慊言便罔知所答卿又云百司莫不奏事詭競求進此又是誰何者復是詭事今不使外人呈事於義可否無人廢職職可廢乎職廢則人亂人亂則國安乎以咽廢此之謂也若斷呈事誰屍其任專委之人云何可得是故古人云專聽生姦獨任成亂猶二世之委趙髙元後之付王莽呼鹿爲馬卒有閻樂望夷之禍王莽亦終移漢鼎卿云吹毛求疵復是何人所吹之疵擘肌分理復是何人乎事及深刻繩逐並復是誰又云治署邸肆何者宜除何者宜省國容戎備何者宜省何者未須四方屯傳何者無益何者妨民何處興造而是役民何處費財而是非急若爲討召若爲徵賦朝廷從來無有此事靜息之方復何者宜各出其事具以奏聞卿云若不及於時大息其民事至方圖知無及也如卿此言卽時便是大役其民是何處所卿云國獘民疲誠如卿言終須出其事不得空作漫語夫能言之必能行之富國彊兵之術急民省役之宜號令遠近之法並宜具列若不具列則是欺罔朝廷空示頰舌凡人有爲先須內省惟無瑕者可以戮人卿不得歷詆內外而不極言其事佇聞重奏當後省覽付之尙書班下海內庶亂羊永除害馬長息惟新之美復見今日琛奉敕但謝過而已不敢復有指斥魏書古�傳上谷民上書言苑囿過度民無田業乞減大半以賜貧人�覽見之入欲陳奏遇世祖與給事中劉樹棋志不聽事�侍坐良久不獲申聞乃起於世祖前捽樹頭掣下�以手搏其耳以拳毆其背曰朝廷不治實爾之罪世祖失容放棋曰不聽奏事實在朕躬樹何罪置之�具狀以聞世祖奇�公直皆可其所奏以丐百姓�曰爲臣而逞其志於君前者非無罪也乃詣公車免冠徒跣自劾請罪世祖遣使者召之及至世祖曰卿其冠履吾聞築社之役蹇蹶而築之端冕而事之神與之福然則卿有何罪自今以後苟利社稷益國便民者𨿽復顚沛造次卿則爲之無所顧也世祖大閱將校獵於河西�畱守詔以肥馬給騎人�命給弱者世祖大怒曰尖頭奴敢裁量朕也朕還臺先斬此奴�頭尖世祖常名之曰筆頭是以時人呼爲筆公�屬官惶怖懼誅�告之曰吾以爲事君使畋獵不適盤遊其罪小也不備不虞使戎寇恣逸其罪大也今北狄孔熾南寇未滅狡焉之志窺伺邊境是吾憂也故選肥馬備軍實爲不虞之遠盧苟使國家有利吾何避死乎明主可以理幹此自吾罪非卿等之咎世祖聞而嘆曰有臣如此國之寶也賜衣一襲馬二匹鹿十頭後車駕畋於山北大獲麋鹿數千頭詔尙書發車牛五百乘以運之世祖尋謂從者曰筆公必不與我汝輩不如馬運之速遂還行百餘里而�表至曰今秋榖懸黃麻菽布野豬鹿竊食鳥雁侵費風波所耗朝夕參倍乞賜矜緩使得收載世祖謂左右曰筆公果如朕所卜可謂社稷之臣北史源賀傳賀拜殿中尙書文成卽位進爵西平王時斷獄多濫賀上書曰案律謀反之家其子孫𨿽養他族追還就戮所以絕罪人之類彰大逆之辜其爲劫賊應誅者兄弟子侄在遠道隔關津皆不坐竊惟先朝制律之意以不同謀非絕類之罪故特垂不死之詔若年十三已下家人首惡計所不及臣愚以爲可原其命沒入官帝納之出爲冀州刺史攺封隴西王旣受除上書曰臣聞人之所寶莫寶於生命徳之厚者莫厚於宥死然犯死之罪難以盡恕權其輕重有可矜卹今勍寇遊魂於北狡賊負崄於南其在疆場猶須戍防臣愚以爲自非大逆赤手殺人之罪其坐贓及盜與過誤之應入死者皆可原命謫守邊境是則已斷之體更受生成之恩徭役之家漸蒙休息之惠刑措之化庶幾在玆帝嘉納之已後入死者皆恕死徙邊久之帝謂羣臣曰昔源賀勸朕宥諸死刑徙充北藩諸戍自爾至今一歲所活殊爲不少濟命之理旣多邊戍之兵有益苟人人如賀朕臨天下復何憂哉羣臣咸曰非忠臣不能進此計非聖明不能納此言魏書陸俟傳俟長子爲選部尙書顯祖將禪位於京兆王子推任城王云隴西王源賀等並皆固諫抗言曰皇太子聖徳承基四海屬望不可橫議於國之紀臣請刎頸殿庭有死無貳久之帝意乃解詔曰直臣也其能保我子乎遂以爲太保與太尉源賀持節奉皇帝璽紱傳位於髙祖崔挺傳挺爲光州刺史時以犯罪配邊者多有逃越遂立重制一人犯罪逋亡合門充役挺上書以爲周書父子罪不相及天下善人少惡人多以一人犯罪延及合門司馬牛受桓魋之罰柳下惠嬰盜跖之誅豈不哀哉辭甚雅切髙祖納之北史髙道悅傳道悅爲諫議大夫正色當官不憚彊禦詔曰道悅資性忠篤�操貞亮居法樹平肅之規處諫著必犯之節王公憚其風鯁朕實嘉其一至謇諤之誠何愧黯鮑也其以爲主爵下大夫諫議如故車駕幸鄴又兼禦史中尉畱守洛京時宮闕初基廟庫未構車駕將水路幸鄴已詔都水回營構之材以造舟�道悅表諫以爲闕居宇之功作遊嬉之用損耗殊倍又深薄之危古今共愼於是帝從陸路轉北齊書杜�傳�爲大行臺郎中尋加鎭南將軍髙祖引�典掌機密甚見信待或有造次不及書教直付空紙卽令宣讀相府法曹辛子炎諮事須取署子炎讀署爲樹髙祖大怒曰小人都不知避人家諱杖之於前�進曰禮二名不偏諱孔子言徵不言在言在不言徵子炎之罪理或可恕髙祖罵之曰眼看人瞋乃復牽經引禮叱令出去�行十步許呼還子炎亦蒙釋宥世子在京聞之語楊愔曰王左右賴有此人方正庶天下皆蒙其利豈獨吾家也周書柳慶傳慶攝計部正右丞太祖嘗怒安定國臣王茂將殺之而非其罪朝臣咸知而莫敢諫慶乃進曰王茂無罪柰何殺之太祖愈怒聲色甚厲謂慶曰王茂當死卿若明其無罪亦須坐之乃執慶於前慶辭气不撓抗聲曰竊聞君有不達者爲不明臣有不爭者爲不忠慶謹竭愚誠實不敢愛死但懼公爲不明之君耳願深察之太祖乃悟而赦茂已不及矣太祖默然明日謂慶曰吾不用卿言遂令王茂冤死可賜茂家錢帛以旌吾過

聽言部紀事三隋書蘇威傳髙祖受禪威與髙熲參掌朝政威見宮中以銀爲幔鉤因陳節儉之美以諭上上爲之攺容雕飾舊物悉命除毀上嘗怒一人將殺之威入合進諫不納上怒甚將自出斬之威當上前不去上避之而出威又遮止上拂衣而入良久乃召威謝曰公能若是吾無憂矣於是賜馬二匹錢十餘萬長孫平傳平爲工部尙書時有人告大都督邴紹非毀朝廷爲憒憒者上怒將斬之平進諫曰川澤納污所以成其深山嶽藏疾所以就其大臣不勝至願願陛下弘山海之量茂寬裕之徳鄙諺曰不癡不聾未堪作大家翁此言𨿽小可以諭大邴紹之言不應聞奏陛下又復誅之臣恐百代之後有虧聖徳上於是赦紹因敕羣臣誹謗之罪勿復以聞唐書孫伏伽傳伏伽仕隋以小史累勞補萬年縣法曹髙祖武徳初上言三事其一臣聞天子有爭臣𨿽無道不失其天下隋失天下者何不聞其過也方自謂功徳盛五帝邁三王窮侈極欲使天下士肝腦塗地戶口殫耗盜賊日滋當時非無直言之臣卒不聞悟者君不受諫而臣不敢告之也向使開不諱之路官賢授能賞罰時當人人樂業誰能搖亂者乎陛下舉晉陽天下響應計不旋跬大業以成勿以得天下之易而忘隋失之不難也天子動則左史書之言則右史書之凡搜狩當順四時不可妄動且陛下卽位之明日有獻鷂者不卻而受此前世獘事柰何行之相國參軍事盧牟子獻琵琶長安丞張安道獻弓矢並被賚賞以率土之富何索不致豈少此物哉其二百戲散樂本非正聲隋末始見崇用此謂淫風不得不變近太常假民裙襦五百稱以衣妓工待元武門遊戲臣以爲非貽子孫之謀傳曰放鄭聲遠佞人今散妓者匪韶匪夏請並廢之以復雅正其三臣聞性相近習相遠今皇太子諸王左右執事不可不擇大抵不義無賴及馳騁射獵歌舞聲色慢遊之人止可悅耳目備驅馳至拾遺補闕決不能也泛觀前世子姓不克孝兄弟不克友莫不由左右亂之願選賢才澄僚友之選帝大悅卽詔周隋之晚忠臣結舌是謂一言喪邦者朕惟寡徳不能性與天道然冀弼諧以輔不逮而羣公卿士罕進直言伏伽至誠慷慨據義懇切指朕失無所諱其以伏伽爲治書侍禦史賜帛三百匹初帝受禪伏伽最先諫帝欲盡下情故不次見拔以示羣臣是時軍興賦斂重伏伽數請釐損帝語裴寂曰隋爲無道主驕於上臣諂於下上下蔽蒙至身死匹夫手寧不痛哉我今不然平亂責武臣守成責儒臣程能付事以佐不逮虛心盡下冀聞嘉言若李綱孫伏伽可謂誼臣矣俯首噤默豈朕所望哉東都平大赦天下又欲責賊支黨悉流徙惡地伏伽諫曰臣聞王者無戲言書稱爾無不信朕不食言言之不可不愼也陛下制詔曰常赦不免皆原之此非直赦有罪是亦與天下更新辭也世充建徳所部赦後乃欲流徙書曰殲厥渠魁脇從罔治渠魁尙免脇從何辜且跖狗吠堯吠非其主今與陛下結髮雅故往爲賊臣彼豈忘陛下哉壅隔故也至疏者安得而罪之由古以來何始無君然止稱堯舜者何也直由善名難得也昔天下未平容應機制變今四方已定設法須與人共之法者陛下自作須自守之使天下百姓信而畏也自爲無信欲人之信若爲得哉賞罰之行無貴賤親疏惟義所在臣愚以爲賊黨於赦當免者𨿽甚無狀宜一切加原則天下幸甚又表置諫官帝皆欽納太宗卽位封樂安縣男遷大理少卿帝數出馳射伏伽諫曰臣聞天子之居禁衛九重出也警入也蹕非直尊其居處爲社稷生人計也比聞陛下走馬射帖娛悅羣臣殆非所以導養聖躬垂憲後代此直少年諸王務耳安得旣爲天子尙行之乎竊爲陛下不取帝悅曰卿能言朕失朕能攺之天下庶有瘳乎大唐新語韋悰爲右丞勾當司農木橦七十價百姓四十價奏其隱沒太宗切責有司召大理卿孫伏伽亟書司農罪伏伽奏曰司農無罪太宗駭而問之伏伽曰只爲官木橦貴所以百姓者賤向使官木橦賤百姓無由賤但見司農識大體不知其過也太宗深賞之顧謂韋悰曰卿識用欲逮伏伽遠矣唐書李綱傳綱拜禮部尙書兼太子詹事齊王元吉爲並州總管縱左右攘奪民愁苦宇文歆諫不聽騰狀顯言王坐免俄而復畱下危惴劉武周入太原元吉懼棄軍奔京師並州帝怒謂綱曰王年少不習事故以歆及竇誕佐之太原興王地兵十萬粟支十年柰何一旦棄之歆建此計我當斬於軍綱曰王過惡誕養成之歆事王淺有闕必諍今賴歆計使陛下不失愛子且有功又可加罪乎翼日帝悟引綱升禦榻勞曰卿不言我幾濫罰於是釋歆然猶貸誕也裴矩傳矩爲民部尙書太宗卽位疾貪吏欲痛懲乂之乃間遣人遺諸曹一吏受饋縑帝怒詔殺之矩曰吏受賕死固宜然陛下以計紿之因卽行法所謂罔人以罪非道之以徳之誼帝悅爲羣臣言之曰矩遂能廷諍不面從物物若此天下有不治哉李百藥傳貞觀元年百藥拜中書舍人封安平縣男明年除禮部侍郎時議裂土與子弟功臣百藥上封建論理據詳切帝納其言而止大唐新語張元素貞觀初太宗聞其名召見訪以理道元素曰臣觀自古以來未有如隋室喪亂之甚豈非其君自專其法日亂向使君虛受於上臣弼違於下豈至於此且萬乘之主欲使自專庶務日斷十事而有五條不中者何況萬務乎以日繼月乃至累年乖謬旣多不亡何待陛下若近鑑危亡日愼一日堯舜之道何以加之太宗深納之唐書張元素傳元素拜侍禦史遷給事中貞觀四年詔發卒治洛陽宮幹陽殿且東幸元素上書曰臣惟秦始皇帝藉周之餘夷六國統壹尊將貽之萬世及子而亡者殫嗜奔欲以逆天害人也天下不可以力勝惟當務儉約薄賦斂以身先之乃能大安今東都未有幸期前事土木戚王出藩又當營構科調繁仍失疲人望一不可也陛下向平東都曾觀廣殿皆撤毀之天下翕然一口頌歌豈有初惡侈靡而後好雕麗哉二不可也陛下每言巡幸者不急之務徒焉虛費今國儲無兼年又興別都之役以產怨讟三不可也百姓承亂離之後財賦殫空𨿽蒙更生意未完定柰何營未幸之都重耗其力四不可也漢祖將都洛陽婁敬一言卽日西駕非不知地土中道裏所均但形勝不及關內弗敢康也伏惟陛下化雕獘之俗爲日尙淺詎可東巡以搖人心五不可也臣嘗見隋家造殿伐木於豫章二千人挽一材以鐵爲轂行不數里轂輒壞別數百人賫轂自隨終日行不三十里一材之費已數十萬工揆其餘可知已昔阿房成秦人散章華就楚眾離乾陽畢功隋人解體今民力未及隋日而役殘創之人襲亡國獘臣恐陛下之過甚於煬帝帝曰卿謂我不如煬帝何如桀紂對曰若此殿卒興同歸於亂臣聞東都始平太上皇詔宮室過度者焚之陛下謂瓦木可用請賜貧人事𨿽不從天下稱爲盛徳今復度而宮之是隋役又興不五六年間一捨一取天下謂何帝顧房元齡曰洛陽朝貢天下中朕營之意欲便四方百姓今元素言如此使後必往𨿽露坐庸何苦卽詔罷役賜彩二百匹魏徵名梗梃聞元素言嘆曰張公論事有回天之力可謂仁人之言哉王珪傳太宗召珪爲諫議大夫帝嘗曰正主禦邪臣不可以致治正臣事邪主亦不可以致治惟君臣同徳則海內安朕𨿽不明幸諸公數相諫正庶致天下於平珪進曰古者天子有爭臣七人諫不用則相繼以死今陛下開聖徳收采芻言臣願竭狂瞽佐萬分一帝可乃詔諫官隨中書門下及三品官入閣珪推誠納善每存規益帝益任之封永寧縣男黃門侍郎遷侍中他日進見有美人侍帝側本廬江王瑗姬也帝指之曰廬江不道賊其夫而納其室何有不亡乎珪避席曰陛下以廬江爲是邪非邪帝曰殺人而取妻乃問朕是非何也對曰臣聞齊桓公之郭問父老曰郭何故亡曰以其善善而惡惡也公曰若子之言乃賢君也何至於亡父老曰不然郭公善善不能用惡惡不能去所以亡今陛下知廬江之亡其姬尙在竊謂陛下以爲是審知其非所謂知惡而不去也帝嗟美其言帝使太常少卿祖孝孫以樂律授宮中音家伎不進數被讓珪與溫彥博同進曰孝孫修謹士陛下使教女樂又責譙之天下其以士爲輕乎帝怒曰卿皆我腹心乃附下罔上爲人遊說邪彥博懼謝罪珪不謝曰臣本事前宮罪當死陛下矜其性命引置樞密責以忠效今疑臣以私是陛下負臣臣不負陛下帝默然�遂罷明日語房元齡曰昔武王不用夷齊宣王殺杜伯自古帝王納諫固難朕夙夜庶幾於前聖昨責珪等痛自悔公等勿懲是不進諫也魏徵傳帝幸九成宮宮禦捨圍川宮下僕射李靖侍中王珪繼至吏攺館宮禦以捨靖珪帝聞怒曰威福由是等邪何輕我宮人詔並按之徵曰靖珪皆陛下腹心大臣宮人止後宮掃除隸耳方大臣出官吏諮朝廷法式歸來陛下問人間疾苦夫官舍固靖等見官吏之所吏不可不謁也至宮人則不然供饋之餘無所參承以此按吏且駭天下耳目帝悟寢不問後宴丹霄樓酒中謂長孫無忌曰魏徵王珪事隱太子巢剌王時誠可惡我能棄怨用才無羞古人然徵每諫我不從我發言輒不卽應何哉徵曰臣以事有不可故諫若不從輒應恐遂行之帝曰第卽應須別陳論顧不得徵曰昔舜戒羣臣爾無面從退有後言若面從可方別陳論此乃後言非稷所以事堯舜也帝大笑曰人言徵舉動疏慢我但見其嫵媚耳徵再拜曰陛下導臣使言所以敢然若不受臣敢數批逆鱗哉冊府元龜貞觀六年長樂公主將出降上以公主皇后所生特愛之敕有司資送倍於永嘉長公主魏徵諫曰昔漢明帝欲封皇子曰我子豈得與先帝子比皆令半楚淮陽今資送公主得毋異於明帝之意乎上善其言入告皇后後嘆曰引禮義以抑人主之情眞社稷之臣也因請遣中使賫錢四百緡絹四百匹以賜徵隋唐嘉話太宗會罷朝怒曰會殺此田舍漢文徳後問誰觸忤陛下帝曰豈過魏徵每廷事辱我使我常不自得後退而具朝服立於廷帝驚曰皇后何爲若是對曰妾聞主聖臣忠今陛下聖明故魏徵得直言妾幸備數後宮安敢不賀太宗每見人上書有所裨益者必令粘於寢殿之壁座臥觀覽也唐書褚遂良傳帝嘗怪舜造漆器禹雕其俎諫者十餘不止小物何必爾邪遂良曰雕琢害力農纂繡傷女工奢靡之始危亡之漸也漆器不止必金爲之金又不止必玉爲之故諫者救其源不使得開及夫橫流則無復事矣帝咨美之於時皇子𨿽幼皆外任都督刺史遂良諫曰昔二漢以郡國參治雜用周制今州縣率仿秦法而皇子孺年並任刺史陛下誠以至親扞四方𨿽然刺史民之師帥也得人則下安措失人則家勞故漢宣帝曰與我共治惟良二千石乎臣謂皇子未冠者可且畱京師教以經學畏仰天威不敢犯禁養成徳器審堪臨州然後惇遣昔東漢明章諸帝友愛子弟𨿽各有國幼者率畱京師訓飭以禮訖其世諸王數十百惟二人以惡敗自余和染教皆爲善良此前事已驗惟陛下省察帝嘉納進黃門侍郎參綜朝政莫離支遣使貢金遂良曰古者討殺君之罪不受其賂魯納郜鼎太廟春秋譏之今莫離支所貢不臣之篚不容受詔可以其使屬吏帝旣平髙昌歲調兵千人往屯遂良誦諍不可帝志取西域置其言不用西突厥寇西州帝曰往魏徵褚遂良勸我立曲文泰子弟不用其計乃今悔之帝於寢宮側別置院居太子遂良諫以爲朋友深交者易怨父子滯愛者多愆宜許太子間還東宮近師傅專學藝以廣懿徳帝從其言長孫無忌傳無忌爲太子太師同中書門下三品帝欲立吳王恪無忌密爭止之帝嘗從容問曰朕聞君聖臣直人常苦不自知公宜面攻朕得失無忌曰陛下神武聖文冠卓千古性與天道非臣等愚所及誠不見有所失帝曰朕冀聞過公等乃相諛悅朕當評公等可否以相規謂髙士廉心術警悟臨難不易節所乏者骨鯁耳唐儉有辭善和解人酒杯流行發言可意事朕二十年未嘗一言國家事楊師道性謹審自能無過而懦不更事緩急非可倚岑文本惇厚文章論議其所長也謀常經遠自當不負於物劉洎堅正其言有益不輕然諾於人能自補闕焉周敏銳而正評裁人物直道而行所任皆稱朕意褚遂良鯁亮有學術竭誠親於朕若飛鳥依人自加憐愛無忌應對機敏善避嫌求於古人未有其比總兵攻戰非所善也杜正倫傳正倫累進中書侍郎與韋挺虞世南姚思廉論事稱旨帝爲設宴具召四人者謂曰我聞神龍可擾以馴然頷有逆鱗嬰者死人君亦有之卿屬遂犯吾鱗裨闕失朕其慮危亡哉思卿至意故舉酒以相樂也各賜帛有差李絳傳絳同中書門下平章事封髙邑男方江淮歲儉民薦饑有禦史使還奏不爲災帝以語絳答曰方隅皆陛下大臣奏孰不實而禦史苟悅陛下耳凡君人者當任大臣無使小臣得以間願出其名顯責之李吉甫嘗盛贊天子威徳帝欣然絳獨曰陛下自視今日何如漢文帝時帝曰朕安敢望文帝對曰是時賈誼以爲措火積薪下火未及然因以爲安其憂如此今法令所不及者五十餘州西戎內訌近以涇隴爲鄙去京師遠不千里烽燧相接也加比水旱無年倉廩空虛誠陛下焦心銷志求濟時之略渠便髙枕而臥哉帝入謂左右曰絳言骨鯁眞宰相也遣使者賜酴�酒長樂公主傳長樂公主下嫁長孫衝帝以長孫皇后所生故敕有司裝賫視長公主而陪之魏徵曰昔漢明帝封諸王曰朕子安得同先帝子乎然則長公主者尊公主矣制有等差渠可越也帝以語後後曰嘗聞陛下厚禮徵而未知也今聞其言乃納主於義社稷臣也妾於陛下夫婦之重有所言猶候顏色況臣下情隔禮殊而敢犯嚴顏陳忠言哉願許之與天下爲公帝大悅因請賫帛四十匹錢四十萬卽徵家賜之劉洎傳洎爲黃門侍郎太宗好持論與公卿言古今事必往復難詰究臧否洎諫曰帝王之與臣庶聖哲之與庸愚等級遼絕勢不倫擬故課愚對聖持卑抗尊𨿽思自彊不可得已陛下降慈旨假柔顏虛心聽納猶恐羣臣惴縮不敢進況以神機天辯飾辭援古而迮其議哉夫天以無言爲尊聖以不言爲徳皆弗欲煩也且多記損心多語耗气心气內損形神外勞初𨿽無覺久且爲獘且今之雍平陛下力行所至耳欲求長久匪由辯博但當忘愛憎愼取捨若貞觀初可矣手詔答曰非慮無以臨下非言無以述慮𨿽然驕人輕物恐由榷論致之若形神心气不爲勞也帝嘗怒苑西監穆裕有詔斬朝堂皇太子驟諫帝喜曰朕始得魏徵朝夕進諫徵亡劉洎岑文本馬周褚遂良繼之兒在吾膝前見朕悅諫熟矣故有今日言也誠習以性成哉稍遷侍中帝忽謂羣臣曰朕今欲聞己過卿等爲朕言之長孫無忌李績楊師道同辭對曰陛下以盛徳致太平臣等愚不見其過洎曰然頃上書有不稱旨或面窮詰無不羞汗恐非所以進言者路帝曰卿言善朕能攺之袁朗傳朗從祖弟利貞髙宗時爲太常博士周王侍讀及王立爲太子百官上禮帝欲大會羣臣命婦合宴宣政殿設九部伎散樂利貞上疏諫以爲前殿路門非命婦宴會倡優進禦之所請徙命婦別殿九部伎從左右門入罷散樂不進帝納之旣會帝傳詔利貞曰卿奕葉忠鯁能抗疏規朕之失不厚賜無以勸能者乃賜物百段擢祠部員外郎張文瓘傳文瓘爲宰相俄知左史事時髙宗造蓬萊上陽合璧等宮復徵討四裔京師養�馬萬匹帑廥寖虛文瓘諫曰王者養民逸則富以康勞則怨以叛秦漢廣事四裔造宮室至二世土崩武帝末年戶口減半夫制治於未亂保邦於未危人罔常懷懷於有仁臣願撫之無使勞而生怨隋監未遠不可不察帝善其言賜繒錦百段爲減�馬數千蕭鈞傳鈞有才譽永徽中累遷諫議大夫弘文館學士左武候屬盧文操跳堞盜庫財髙宗以其職主榦當自盜罪死鈞曰囚罪誠死然恐天下聞謂陛下重貨輕法任喜怒殺人帝曰眞諫議也詔原死太常工爲宮人通訊遺詔殺之且附律鈞言禁當有漸𨿽附律工不應死帝曰如姬竊符朕以爲戒今不濫工死然喜得忠言卽宥工徙遠裔蘇良嗣傳良嗣髙宗時爲周王府司馬王年少不法良嗣數諫王以法繩府官不職者甚見尊憚帝異之遷荊州長史帝遣宦者采怪竹江南將蒔上苑宦者所過縱暴至荊良嗣囚之上書言狀帝下詔獎慰取竹棄之大唐新語柳渾睿宗朝太平公主用事奏斜封官復舊職上疏諫曰藥不毒不可以觸疾詞不切不可以裨過是以習甘旨者非攝養之方邇諛佞者積危殆之本陛下卽位之初納姚宋之計咸黜斜封近日又命斜封是斜封之人不忍棄也先帝之意不可違也若斜封之人不忍棄是韋月將燕欽融之流不可褒贈李多祚鄭克義之徒不可淸雪陛下何不能忍於此而獨忍於彼使善惡不定反復相攻致令君子道消小人道長爲正者銜冤附僞者得志將何以止姦邪將何以懲風俗耶睿宗遂從之因而擢渾拜監察禦史魏知古性方直景云末爲侍中元宗初卽位獵於渭川時知古從駕因獻詩以諷曰嘗聞夏太康五弟訓禽荒我後來冬狩三驅盛禮張順時鷹隼擊講事武功揚奔走來未及翾飛豈暇翔蜚熊從渭水瑞翟相陳倉此欲誠難縱玆遊不可常子云陳羽獵僖伯諫漁棠得失鑑齊楚仁恩念禹湯邕熙諒在宥亭毒匪多傷庾申今爲史虞箴遂孔彰手詔褒美賜物五千段後兼知吏部尙書典選事深爲稱職所薦用人遂咸至大官唐書姚崇傳崇爲紫微令元宗將幸東都而太廟屋自壞帝問宰相宋璟蘇頲同對曰三年之喪未終不可以行幸壞壓之變天所以示教戒陛下宜停東巡修徳以答至譴帝以問崇對曰臣聞隋取苻堅故殿以營廟而唐因之且山有朽壞乃崩況木積年而木自當蠹乎但壞與行會不緣行而壤且陛下以關中無年輸餉告勞因以幸東都所以爲人不爲己也百司巳戒供擬旣具請車駕如行期舊廟難復完盍奉神主捨太極殿更作新廟申誠奉大孝之徳也帝曰卿言正契朕意賜絹二百匹詔所司如崇言天子遂東因詔五日一參入閣供奉宋璟傳開元十二年東巡泰山璟復爲畱守帝將發謂曰卿國元老別方歷時宜有嘉謀以遺朕璟因一二極言手制答曰所進當書之坐右出入觀省以誡終身顏眞卿傳眞卿以檢校刑部尙書爲朔方行營宣慰使未行畱知省事更封魯郡公時元載多引私黨畏羣臣論奏乃紿帝曰羣臣奏事多挾讒毀請論事皆先白長官長官以白宰相宰相詳可否以聞眞卿上疏曰諸司長官者達官也皆得專達於天子郎官禦史陛下腹心耳目之臣也故出使天下事無細大得失皆俾訪察還以聞此古明四目達四聽也今陛下欲自屏耳目使不聰明則天下何望焉詩曰營營靑蠅止於棘讒言罔極交亂四國以其能變白爲黑變黑爲白也詩人疾之故曰取彼讒人投畀豺虎豺虎不食投畀有北昔夏之伯明楚之無極漢之江充皆讒人也陛下惡之宜矣胡不回神省察其言虛誣則讒人也宜誅殛之其言不誣則正人也宜獎勵之舍此不爲使眾人謂陛下不能省察而倦聽覽以是爲辭臣竊惜之昔太宗勤勞庶政其司門式曰無門籍者有急奏令監司與仗家引對不得關礙防擁蔽也置立仗馬二須乘者聽此其平治天下也天寶後李林甫得君羣臣不先咨宰相輒奏事者托以他故中傷之猶不敢明約百司使先關白時閹人袁思藝日宣詔至中書天子動靜必告林甫林甫得以先意奏請帝驚喜若神故權寵日甚道路以目上意不下宣下情不上達此權臣蔽主不遵太宗之法也陵夷至於今天下之敝皆萃陛下其所從來漸矣自艱難之初百姓尙未雕竭太平之治猶可致而李輔國當權宰相用事遞爲姑息開三司誅反側使餘賊潰將北走黨項褒嘯不逞更相驚恐思明危懼相挺而反東都陷沒先帝由是憂勤損壽臣每思之痛貫心骨今天下瘡痏未平幹弋日滋陛下豈得不博聞讜言以廣視聽而塞絕忠諫乎陛下在陜時奏事者不限貴賤羣臣以爲太宗之治可跂而待且君子難進易退朝廷開不諱之路猶恐不言況懷厭怠令宰相宣進止禦史臺作條目不得直進從此人不奏事矣陛下聞見止於數人耳目天下之士方鉗口結舌陛下便爲無事可論豈知懼而不敢進卽林甫國忠復起矣臣謂今日之事曠古未有𨿽林甫國忠猶不敢公爲之陛下不早覺悟漸成孤立後悔無及矣於是中人等騰布中外後攝事太廟言祭器不飭載以爲誹謗貶峽州別駕大唐新語倪若水爲汴州刺史元宗嘗遣中官往淮南采捕鵁鶄及諸水禽上疏諫曰方今九時忙三農並作田夫擁耒蠶婦持桑而以此時采捕奇禽異鳥供園池之玩遠自江嶺達於京師力倦擔負食之以魚肉間之以稻糧道路觀者莫不言陛下賤人而貴鳥陛下當以鳳凰爲凡鳥麒麟爲凡獸則鵁鶄鸂之類曷足貴也陛下昔龍潛藩邸備歷艱危今氛祲廓淸髙居九五玉帛子女充於後庭職貢珍奇盈於內府過此之外又何求哉手詔答曰朕先使人取少雜鳥其使不識朕意將鳥稍多卿具奏之詞誠忠懇深稱朕意卿達識周材義方敬直故輟綱轄之重以處方面之權果能閒邪存誠守節彌固骨鯁忠烈遇事無隱言念忠讜深用喜慰今賜卿物四十段用答至言開元天寶遺事明皇憂勤國政諫無不從或有章疏規諷則探其理道優長者貯於金函中日置座右時取讀之未嘗懈怠也唐書李揆傳揆拜中書舍人乾元二年宗室請上皇后號曰翊聖肅宗問揆對曰前代后妃終則有謚景龍不君韋氏專恣乃稱翊聖今陛下動遵典禮柰何踵其亂哉帝驚曰幾誤我家事遂止後卽張氏有子數歲欲立爲太子而帝意未決時代宗已封成王帝從容語揆曰成王長有功將定太子卿意謂何揆曰陛下此言社稷福也因再拜賀帝曰朕計決矣獨孤及傳及補華陰尉辟江淮都統李峘府掌書記代宗以左拾遺召旣至上疏陳政曰陛下屢發徳音使左右侍臣得直言極諫壬辰詔書召裴冕等十有三人集賢殿待制以備詢問此五帝盛徳也然頃者陛下𨿽容其直而不錄其言所上封皆寢不報有容下之名無聽諫之實遂使諫者稍稍自鉗口飽食相招爲祿仕此忠鯁之人所以竊嘆而臣亦恥之十室之邑必有忠信況朝廷之大卿大夫之眾陛下選授之精歟假令不能如文王之多士其中豈不有溫故知新可懋陳政要而億則屢中者陛下議政之際曾不采其一說堯之疇咨禹之昌言豈若是耶昔堯設誘木於五達之衢孔子曰以能問於不能以多問於寡然則多聞闕疑不恥下問聖人之心也願陛下以堯孔心爲心日降淸問其不可者罷之可者議於朝與執事者共之使知之必言言之必行行之必公則君臣無私論朝廷無私政陛下以此辧可否於獻替而建太平之階可也俄攺太常博士姚南仲傳南仲華州下邽人乾元初擢制科授太子校書累遷右補闕大歷十年獨孤皇后崩代宗悼痛詔近城爲陵以朝夕臨望南仲上疏曰臣聞人臣宅於家帝王宅於國長安乃祖宗所宅其可興鑿建陵其側乎夫葬者藏也欲人之不得見也今西近宮闕南迫大道使近而可視歿而復生𨿽宮以待之可也如令骨肉歸土魂無不之𨿽欲自盡了復何益且王者必據髙明燭幽隱先皇所以因龍首而建望春也今起陵目前心一感傷累日不能平且匹夫向隅滿堂不樂況萬乘乎天下謂何陛下謚後以貞懿而終以近臣竊惑焉今國人皆曰後陵在邇陛下將日省而時望焉斯有損聖徳無益先後欲寵反辱惟陛下孰計疏奏帝嘉納令狐峘傳峘爲司封郎中知制誥兼史館修撰徳宗立詔元陵制度務極優厚當竭帑藏奉用度峘諫曰臣伏讀漢劉向論山陵之誡良史咨欷何者聖賢勤儉不作無益昔舜葬蒼梧弗變其肆禹葬會稽不攺其列周武葬畢陌無丘隴處漢文葬霸陵不起山墳禹非不忠啟非不順周公非不悌景帝非不孝其奉君親皆以儉觳爲無窮計宋文公厚葬春秋書華元爲不臣桓魋爲石槨夫子以爲不如速朽由是觀之有徳者葬薄無徳者葬厚章章可見陛下仁孝切於聖心然尊親之義貴合於禮先帝遺詔送終之制一用儉約不得以金銀緣飾陛下奉先志無違物若務優厚是咈顧命盭經誼臣竊懼之今赦令甫下諸條永出望速詔有司從遺制便詔答曰朕頃議山陵荒哀迷謬以違先旨卿引據典禮非惟中朕之失亦使朕不遺君親於患敢不聞義而從奉以終始𨿽古遺直何以加焉冊府元龜徳宗貞元元年正月量移吉州長史盧杞爲饒州刺史給事中袁髙執詔書不下又廷諍之乃止太子少保韋倫太府卿張獻恭於紫宸殿前奏髙所奏至當臣恐煩聖聽不敢縷陳其事獻恭奏曰袁髙是陛下一良臣望特加優異帝謂宰臣李勉等曰朕欲授杞一小州刺史可乎勉曰陛下授大州亦可其如兆庶失望何帝曰眾人奏杞姦邪朕何不知之勉曰盧杞姦邪天下之人皆知之惟陛下不知此所以爲姦邪也帝默然良久左常侍李泌復對見帝曰盧杞之事朕已可袁髙奏何如泌奏曰累日外人竊議以陛下同漢之桓靈臣今觀望旨乃知堯舜之不逮也帝悅慰勉之十二年信州刺史姚驥舉員外司馬盧南史準例配得有典一人每月請紙筆錢一千文南史以官閒冗無職事於典而納其直凡五年計贓六十千文又云私買鉛燒黃丹詔令刑部員外郎裴澥監察禦史鄭楚大理評事陳正儀充三司使往按之並召對於延英徳宗曰必須評審無令漏罪銜冤三人將退澥獨立奏曰臣覽姚驥奏狀雲南史取直典紙筆𨿽於公法有違在情可恕徳宗曰此事亦應其有但未知燒鉛事何如澥曰燒鉛爲黃丹格令不禁準天竇十三年敕鉛銅錫並不許私家買賣蓋防私鑄錢亦不言不許燒黃丹然南史違敕買鉛不得無罪三司使至江南今忽緣小事令往非惟罷耗州縣亦恐遠處聞之各懷憂懼臣聞開元中張九齡爲五嶺按察使有錄事參軍告其非法朝廷惟令大理評事往按近大歷中鄂嶽觀察使昊仲孺與轉運判官劉長卿紛競仲孺奏長卿贓犯三千萬貫時止差監察禦史苗丕往推今姚驥所奏事旣無多臣若堪任此行卽請獨往恐不要三司盡行徳宗曰卿言是也可召楚相等來及至乃賜坐曰朕懵於理道處事未精裴澥所奏深合事宜卿可宣付宰臣但行舉一人往按問十八年三月以前攝東都團練使齊總爲衢州刺史給事中許孟容上表封還時左補闕王武陵右補闕劉伯芻復上疏言之繇是詔書畱中不出明日雨不視事特開延英門召許孟容對帝慰諭開納曰使百執事皆如卿朕何憂也唐書李絳傳絳拜監察禦史元和二年授翰林學士俄知制誥絳見浴堂殿帝曰比諫官多朋黨論奏不實皆陷謗訕欲黜其尢者若何絳曰此非陛下意必憸人以此營誤上心自古納諫昌拒諫亡夫人臣進言於上豈易哉君尊如天臣卑如地加有雷霆之威彼晝度夜思欲陳十事俄而去五六及將以聞則又憚而削其半故上達者財十二何哉幹不測之禍顧身無利耳𨿽開納獎勵尙恐不至乃欲譴訶之使直士杜口非社稷利也帝曰非卿言我不知諫之益李棲筠傳棲筠子吉甫元和二年杜黃裳罷宰相乃擢吉甫中書侍郎同中書門下平章事吉甫連蹇外遷十餘年究知閭裏疾苦常病方鎭彊恣至是爲帝從容言使屬郡刺史得自爲政則風化可成帝然之出郎吏十餘人爲刺史冊府元龜憲宗元和五年九月復以吐突承璀爲左衛上將軍依前知內侍省事充右神策護軍中尉兼左衛功徳使承璀嘗建謀徵討無功而還於是諫官上疏懇論帝從之間一日降爲軍器等使翰林學士司勛郎中知制誥李絳面論吐突承璀用兵無功合加顯責又承璀於軍中立聖政碑非舊制不可許帝初甚怒色變絳前語不已辭旨懇切因泣下上徐察其意直色稍和卒大開悟遂以絳爲中書舍人學士如前亟命軍中曳去所立碑曰微絳言不知此爲損我翼日又面賜絳紫衣金魚親爲絳擇良笏勉之曰爾他時在南面無易此心絳爲相時教坊忽稱密旨取良家士女及衣冠別第妓人京師囂然絳謂同列曰此事大虧損聖徳須有論諫或曰此嗜欲間事從諫官上疏絳曰居常相公嘗病諫官不論事此難事卽推與諫官可乎遂極疏論奏翼日延英召對帝舉手謂絳曰昨見卿狀所論采擇事非卿盡忠於朕何以及此朕都不知向外此是教坊罪過不諭朕意以至於此朕緣丹王已下四人院中都無侍者朕令於樂工中及閭裏有情願者厚其錢帛只取四人四王各與一人伊不會朕意便至如此朕今已科罰其所取人並放歸若非卿言朕寧知過失盧氏雜說憲宗時中官吐突承璀有恩澤欲爲上立徳政碑碑屋已成磨礱石訖請宣索文時李絳爲翰林學士奏曰大人者與天地合其徳日月合其明無立碑紀美之事恐取笑夷夏上深然之遽命拆屋廢石承璀奏碑屋用功極多難便毀拆欲堅其請上曰急索牛拽倒其納諫如此冊府元龜元和六年永昌公主薨欲起祠堂宰臣李吉甫奏請置墓戶冀日帝謂吉甫曰卿昨所奏罷祠堂深愜朕心朕初疑其冗費緣未知故實是以量減及覽所奏方知無據然朕不欲破二三十戶百姓當擇官戶謹信者委之吉甫等拜賀帝曰此豈是難事有關朕身不便於時者苟聞之則攺此豈足多邪卿但切思規正無謂朕不能行也九年十二月釋下邽縣令裴寰之罪仍放本縣視事初每歲冬以鷹犬出近畿習狩謂之外按宣徽院供奉官爲其使令徒眾數百或有恃恩恣橫郡邑懼擾皆厚禮迎犒之恣其所便止捨私邸百姓畏之如寇盜每畱旬月方更其所是年冬月次下邽寰嫉其暴但據文供饋使處公館杜其侵擾使者歸或譖寰有慢言帝大怒將以不敬論宰臣武元衡等於延英懇救理之帝怒不解及出逢禦史中丞裴度將入元衡等謂曰裴寰事帝意不問恐不可論度唯唯而入抗陳其事謂寰無罪帝愈怒曰卿言裴寰無罪則當決五坊小使小使無罪則當決裴寰度曰誠如聖旨但以裴寰爲令長愛惜陛下百姓如此豈可罪之帝怒稍解初令書罰翊日釋之十四年四月命中官五人爲京西和糴使諫議大夫鄭覃右補闕髙鉞等同以疏論帝覽之卽日罷其使舊唐書憲宗本紀元和十四年三月辛丑上顧謂宰臣曰聽受之間大是難事推誠選任所謂委寄必合盡心及至所行臨事不無偏黨朕臨禦以來歲月斯久𨿽不明不敏然漸見物情每於行爲務欲詳審比令學士集前代昧政之事爲辯謗略每欲披閱以爲鑑誡耳崔羣對曰無情曲直辯之至易稍懷欺詐審之實難故孔子有眾好眾惡之論浸潤膚受之說蓋以曖昧難辯故也若擇賢而任之待之以誠�之以法則人自歸公孰敢行僞陛下詳觀載籍以廣聰明實天下幸甚冊府元龜穆宗以元和十五年正月卽位二月丁亥監察禦史楊虞卿以帝頻出盤遊上疏切諫疏奏帝令中使宣付宰臣云虞卿所上疏切直可獎後宰臣令狐楚蕭俯段文昌延英奏事因以納諫爲賀十月羣臣入閣旣退諫議大夫鄭覃崔偃補闕辛丘度拾遺韋璀溫會等廷論得失覃進言曰陛下卽位以來宴樂過多畋遊無度今蕃寇在境緩急奏報不知乘輿所在臣等忝備諫列不勝憂迫伏願稍減遊樂畱心政直又竊聞陛下晨夜暱狎倡優近習之徒賞賜過厚凡金銀貨幣皆出於蒼生膏血不可使無功之人濫沾賜與縱內藏有餘亦乞陛下恭守節儉勿容易而散如四方有事得以支用免令有司重斂百姓實天下之幸帝初訝之顧宰臣蕭俯曰此輩何人俯進曰諫議大夫鄭覃等帝意稍解謂俯等曰朕有過失臣下能犯顏直諫豈非忠也又謂覃等曰允卿所奏宰臣皆蹈舞稱賀旣退宰臣復詣延英奏事帝令宣示覃等曰閣中奏事殊不從容今日已後有事須面論者可於延英請對當與卿等從容講論時久無論諫於內閣者覃等旣諍帝欣然納之中外相賀十一月行幸溫湯李絳崔元略等切諫辛酉命宰臣召李絳崔元略等至中書宣旨曰朕緣皇太后違和欲幸溫湯前者所以督行親自簡較卿等遂能極諫深所愧懷於是各以表謝讀書鏡穆宗時崔發毆曳中人因系獄不以郊赦原臺諫李勃張仲方倫申救皆不聽李逢吉從容言曰崔發毆曳中人誠大不恭然其母年八十因發下獄積憂成疾陛下方以孝治天下所宜矜上湣然曰比諫官但言發冤未嘗言不恭亦不言其有老母如卿所言朕何爲不赦之卽釋其罪冊府元龜敬宗以長慶四年正月卽位五月敕度支所進修造殿宇木石一物以上�付山陵使收管仍令般送陵所便充造作帝富有春秋畋獵之暇好治宮室皆命爲別殿以新宴遊及庀藏事功用至廣宰相李程諫曰自古聖帝明王率資儉徳以化天下況諒陰之內豈宜興作願陛下悉以見在瓦本及工役之費回奉陵寢因有是詔程兼請置侍講學士帝皆嘉納十二月以翰林學士戶部郎中髙鉞爲中書舍人充職謝恩於思政殿因諫帝以求理莫若躬親用示憂勤之旨也帝深納其言寶歷元年二月浙西觀察使李徳裕獻丹扆箴帝𨿽不能盡用徳裕之言而特命翰林學士韋處厚殷勤艸詔還答亦可謂獎善納忠至矣又嘗欲東幸宰相及諸大臣等無不切諫而帝意益堅嘗正色謂宰臣曰朕去意已定其從官宮人等悉令內備糗糧必不擾百姓宰臣李逢吉等頓首答言陛下貴爲天子富有四海天下一家何往不可況東都千里而近宮闕具存巡狩遊幸固有常典但陛下法駕一動事須備儀千乘萬騎不可減省縱不令費用絕廣亦須使丰儉合宜豈得自備糗糧以失大體臣等所以爲不可者祇以干戈未甚戢邊鄙未甚寧竊恐人心搖動伏乞陛下上爲宗廟下爲庶人稍回聖慮則天下幸甚非惟臣等幸甚帝不聽乃命度支員外郎盧貞簡討人情大擾雒中居第及物價頓貴數倍百事執相繼獻疏亦並不省朝廷方憂恐之次裴度自興元入相因別對具奏云國家建立都邑蓋備巡遊然自艱難以來此事遂絕東都宮闕及六軍營壘百司廨宇悉已荒廢陛下必欲行幸亦須緩緩修葺一年半歲後方可議行目下交恐無素帝曰羣臣皆云不合去若以卿言卽不去亦得何止後期旋又朱克融史憲誠各請以丁匠五千人助修東都宰臣因之復得論陳乃追貞還而罷行計唐書柳公權傳公權擢進士第穆宗拜司封員外郎帝問公權用筆法對曰心正則筆正筆正乃可法矣時帝荒縱故公權及之帝攺容悟其以筆諫也文宗召侍書遷中書舍人充翰林書詔學士常與六學士對便殿帝稱漢文帝恭儉因舉袂曰此三澣矣學士皆賀獨公權無言帝問之對曰人主當進賢退不肖納諫諍明賞罰服澣濯之衣此小節耳非有益治道者異日與周墀同對論事不阿墀爲惴恐公權益不奪帝徐曰卿有諍臣風可屈居諫議大夫魏徵傳徵五世孫字申之擢進士第同州刺史楊汝士辟爲長春宮巡官文宗讀貞觀政要思徵賢詔訪其後汝士薦爲右拾遺姿宇魁秀帝異之邕管經略使董昌齡誣殺參軍衡方厚貶淑州司戶俄徙峽州刺史諫曰王者赦有罪惟故無赦比昌齡專殺不辜事迹暴章家人銜冤萬里投訴獄窮罪得特被矜貸中外以爲屈法今又授刺史復使治人紊憲章乖至治不見其可有詔攺洪州別駕禦史中丞李孝本宗室子坐李訓事誅死其二女沒入宮上言陛下卽位不悅聲色於今十年未始采擇數月以來稍意聲伎教坊閱選百十未已莊宅收市亹亹有聞今又取孝本女內之後宮宗姓不育寵幸爲累傷治道之本速塵穢之嫌諺曰止寒莫若重裘止謗莫若自修惟陛下崇千載之盛徳去一旦之玩好帝卽出孝本女詔曰乃祖在貞觀時指事直言無所避每覽國史朕與嘉之爲拾遺屢有獻納夫備灑掃於內非曰聲伎卹宗女之幼不爲漁取然疑似之間不可戶曉辭深切其惜我之失不亦至乎𨿽居位日淺朕何愛一官增直臣之气其以爲右補闕先是帝謂宰相曰太宗得徵參裨闕失朕今得又能極諫朕不敢仰希貞觀庶幾處無過之地冊府元龜文宗太和元年四月丙辰宰臣等於延英旣出再召韋處厚獨對一刻余時宰臣啟事得請之後往往中變是日處厚與裴度竇易直同對旣而從容獨進曰陛下用臣等爲宰相使參大政前後論奏皆蒙聽納近日𨿽云不阻然臣等旣退尋多攺移事若出自聖旨則是陛下示臣等以不信若與別人商量則臣等不合更居此位且裴度以元勛舊徳歷相四朝孜孜竭誠人望所屬陛下固宜親重易直以忠厚長者輔佐先帝陛下亦當委付微臣是陛下首自選擢非因陳乞帝瞿然曰卿何事邪卿何事邪朕知卿合作宰相昨內難旣定朕以人望所屬用卿不疑軍國事多方所倚賴今卿辭免是彰朕之不徳朝廷四方其謂朕何慰勉久之而退旣出延英門遽命中人復召處厚獨入咨訪移晷開陳理體者數百言其要以旌別淑慝修舉法制爲請因復懇言裴度勛大望崇且其心忠藎可以久於任使帝欣納焉開成元年正月以敍州司戶參軍董昌齡爲峽州刺史昌齡前在邕南以殺衡方厚待罪無何復命右拾遺魏上疏曰臣聞王者渙汗之恩凡罪寬宥惟故殺人者死乃王者不易之典也其董昌齡比者錄以微功任之方隅不能祇愼寵光恣其狂暴無辜殺戮事迹顯彰妻孥銜冤萬里來訴伏蒙陛下睿聖慈憫念其狂橫時令鞫劾尋得貰原尙以微績曲全性命中外言議竊爲未當今授之牧守以理疲人則殺人者遭拔擢冤苦者何申訴此則理法所紊交爲不可臣忝備諫列不敢不言況陛下愼卹刑獄朔望循省慮有冤濫以及生人儻事理稍乖則傷聖化今玆寵授物議囂然伏乞陛下速回成命以警列士則天下幸甚疏奏數日昌齡復攺爲洪州別駕二月辛未宰臣又奏諫官所論董昌齡不合爲羣守陛下遽卽聽從臣下無不感說九月壬辰以左驍衛將軍兼揚州大都督府司馬云朝霞爲潤州司馬依前教坊副使朝霞以善吹笛進帝爲新聲雅樂朝霞能承意變聲頻符帝旨繇是有寵初授揚州司馬諫官上言曰此官品第尙書郎刺史皆爲之非樂工所宜處也疏奏之後帝於延英又稱朝霞之能宰臣召諫官論以帝旨於是右補闕魏入疏再論浹旬後降授此官十一月庚午帝於麟徳殿召翰林學士柳公權丁居晦對因便授居晦禦史中丞翌日制下是日帝問公權向外人情所論如何公權奏曰昨陛下除郭旼爲邠寧節度使向外人情頗生異論帝曰郭旼是尙父之侄太皇太后之叔在官無過犯自執金吾與小鎭有何議論公權奏曰陛下數日前取郭旼二女入內有之乎帝曰然入參太后公權曰外議云郭旼二女有殊色故令入侍遂領藩方不言郭旼有他能而蒙聖獎帝俯首良久謂公權曰爲之柰何公權曰昔廬江王妃入侍太宗王珪切諫太宗遂還其本家今陛下若令自南內送歸郭旼之家內外必信非陛下所納郭旼之女授邠寧自無異論是日太皇太后遣南宮畱後張華送郭旼二女歸家各與錦彩五十匹武宗會昌二年十一月涇陽較獵白鹿原諫議大夫髙少免鄭朗等於閣內論陛下較獵太頻出城稍遠萬機廢弛晨出夜歸方用兵師且宜停止帝優勞之謂宰臣曰諫官甚要朕時聞其言庶幾減過東觀餘論武宗好長生久視之術築望仙臺勢侵天漢上始卽位道士趙歸眞杖殺之罷望仙臺院大中八年復命緝之右補闕陳凝以下抗疏論其事立罷修造以其院爲文思院上英睿妙理尢長於納諫從之如轉丸李璲除嶺南節度使間一日以命中使頒旄節給事中蕭傲封上詔書上政聽樂不暇別召中使謂優人曰汝可就李璲宅卻喚使來旄節及璲門而反劉潼自鄭州刺史除桂州觀察使右諫議大夫鄭裔綽疏言不可中使至鄭頒告已數日卻命追制納諫從善皆此類也冊府元龜宣宗大中十一年正月車駕將幸華淸宮兩省官進狀論奏詔曰朕以驪山近宮貞聖廟貌未嘗修謁自謂闕然今屬陽和气淸中外事簡聽政之暇或議一行蓋崇禮敬之心非以盤遊爲事𨿽申初會兼慮勞人卿等職備禁闈志勤奉上援經據古列狀獻章載陳懇至之辭深睹盡忠之節已允來請所奏咸知九月右補闕陳嘏左拾遺王譜右拾遺薛廷傑上疏諫遣中使往羅浮山迎軒轅先生詔曰朕以萬機事繁躬訪庶務聞羅浮山處士軒轅集善能攝生年齡亦壽乃遣使迎之或冀有少保理也朕每觀前史見秦皇漢武爲方士所惑嘗以之爲誡卿等位當論列職在諫司閱示來章深納誠意乃謂崔愼繇曰爲吾言於諫官𨿽少君欒大復生不能相惑如聞軒轅生髙士欲與之一言耳趙璘因話錄宣宗朝兩省官對上曰卿等皆朕諍臣切須各務公道但無私黨所論事必與卿行若苟近私𨿽直無益大中七年冬詔來年正月一日禦含元殿受朝賀璘時爲左補闕請權禦宣政殿疏曰伏以新正大慶萬國來朝四方願睹盛儀士庶固當胥悅但竊聞關輔之內頻歲不登自冬以來降雪極少尙須祈禱方軫聖慈伏見去歲之初權禦宣政從宜之制出自宸衷事簡禮全人心爲便伏乞且推此例停禦含元待至丰年卻依舊典所冀觴稱萬壽不愆元會之期禮酌一時益表聖明之美臣官添諫列合陳管見疏奏之明日聞上謂宰臣曰有諫官疏來年禦含元殿事如何莫須罷否宰臣魏公奏曰元年大慶正殿稱賀亦是常儀況當無事之時陛下肆覲百辟朝廷盛禮不可廢闕上曰近華州奏光化賊劫下邽縣又關輔久無雨雪皆朕之憂豈謂之無事須與他罷假如權禦宣政亦何不可也宰臣奉詔方欲宣下而日官奏太陽當虧遂罷之其後宰相因奏對以遺補多闕請更除八人上曰諫官但要職業修舉亦豈在多隻如張道符牛業趙璘輩三數人足矣使朕聞所未聞冊府元龜後唐莊宗天佑十三年冬李存審破楊劉進營麻家口爲都營使築壘以拒汴人時帝勇於接戰每以輕騎當賊遇窘數四存審淩旦度其必出叩馬泣諫曰王將復唐宗社宜爲天下自愛搴旗挑戰一劍之任無益聖徳請責效於臣昔耿弇不以賊遺君父臣𨿽不武敢不代君之憂帝卽時回駕同光三年閏十二月兩省諫官上疏請車駕不巡幸汴州批答曰忽批諫疏深沃朕心非因讜直以上聞豈致焦勞之未達卿以饋運不繼軍食有虧在京則廩食闕如支許則供頓莫備卿等若別陳意見動�機宜儻得稍濟軍儲不移警蹕卽當傍詢眾懇盡述良籌佇聞敷�浣予宵旰晉髙祖天福二年詔修西京大內諫議大夫薛融以鄴下用兵國用不足上疏請罷之優詔嘉許周世宗顯徳三年世宗親徵淮南四月丁亥車駕發自濠州回幸渦口是時銳於攻取意欲親幸揚州宰臣範質等以師老泣諫乃止宋史呂蒙正傳蒙正擢右諫議大夫參知政事賜第麗景門上謂之曰凡士未達見當世之務戾於理則怏怏於心及列於位得以獻可替否當盡其所蘊𨿽言未必盡中亦當僉議而更之俾協於道朕固不以崇髙自恃使人不敢盡言也五朝名臣言行錄竇偁爲晉府記室賈琰爲判官每諸王宗室宴集琰必怡聲下气褒贊捷給偁叱之曰賈氏子何巧言令色之甚獨不懼於心耶太宗卽位召爲樞密直學士數月參政中謝語之曰汝知何以及此偁曰陛下以臣往年霸府遭逢所以至此上曰不然以卿嘗面折賈琰故任卿左右思聞直言耳太宗語侍臣曰朕何如唐太宗左右互辭以贊獨李昉無他言微誦白居易諷諫七徳舞詞曰怨女三千放出宮死囚四百來歸獄上聞之遽興曰朕不及朕不及卿言警朕矣國老談苑田錫知制誥太宗命三班奉職出使回上殿因訪民間利病錫上言曰陛下苟令三班奉職上殿言事未審設呂蒙正已下何用乃罷之讀書鏡眞宗宮火災王旦馳入對上驚惶語公曰兩朝所積朕不妄費一朝殆盡誠可惜也公對曰陛下富有天下財帛不足憂所慮者政令賞罰有不當臣備位宰相天災如此臣當罷免繼上表待罪帝乃降詔罪己許中外上封事言朝政得失後有大臣言非天災乃榮王宮失於火禁請置獄出其狀當斬決者數百人旦持以歸翼日乞獨對曰初火災陛下降詔罪己臣上表待罪今反歸咎於人何以示信且火𨿽有迹寧知非天譴耶果欲行法願罪臣以明無狀帝欣然聽納減死者數百輩五朝名臣言行錄馬知節除樞密副使當時契丹已盟大臣方言符瑞而公每不然之獨從容極言天下𨿽安不可忘戰去兵之意眞宗多以公言爲是東軒筆錄陳恭公執中以衛尉寺丞知梧州驛遞上疏以乞立儲貳眞宗嘉其敢言翊日臨朝袖其疏以視執政嘆獎久之召爲右正言然爲王冀公所忌一日眞宗賦禦溝柳詩宣自宰相兩省皆和進恭公因進詩曰一日春來一度新翠花長得照龍津君王自愛天然態恨殺昭陽學舞人宋史王素傳素知諫院王徳用進二女子素論之帝曰朕眞宗皇帝之子卿王旦之子有世舊非他人比也徳用實進女然已事朕左右柰何素曰臣之憂正恐在左右爾帝動容立命遣二女出賜素銀緋擢天章閣待制聞見近錄先公爲諫官論王徳用進女口仁宗初詰之曰此宮禁事卿何從知先公曰臣職在風聞有之則陛下當攺無之則爲妄傳何至詰其從來也仁宗笑曰朕眞宗子卿王旦子與他人不同自有世契徳用所進女口實有之在朕左右亦甚親近且畱之如何先公曰若在疏遠𨿽畱可也臣之所論正恐親近仁宗色動呼近璫曰王徳用所進女口各支錢三百貫卽今令出內東門了急來奏遂涕下先公曰陛下旣以臣奏爲然亦不須如此之遽且入禁中徐遣之上曰朕𨿽帝王然人情同耳苟見其泣涕不忍去則恐朕亦不能出之卿且畱此以待報先公曰陛下從諫古之哲王所未有天下社稷幸甚久之中使奏宮女已出東門上復動容而起澠水燕談錄景佑中趙元昊尙修職貢蔡州進士趙禹庶明言元昊必反請爲邊備宰相以爲狂言流禹建州明年元昊果反禹逃歸京上書自理宰相益怒下禹開封府獄是時陳希亮爲司錄言禹可賞不可罪宰相不從希亮爭不已卒從希亮言以禹爲徐州推官䢐徠先生石守道有詩曰蔡牧男兒忽議兵謂禹也五朝名臣言行錄慶曆三年上增置諫官以開廣言路親筆余靖姓名除石正言公感激奮勵遇事輒言無所回避是年太白犯歲星於太微端門之右公論之曰金火罰星皆主兵喪及饑蓋木爲徳金爲刑惟金沴木五行所忌願陛下責躬修徳以謝天變治迹統類慶曆中賜諫院王素三品服余靖蔡襄歐陽修五品服而諭之曰卿等皆朕所自擇論事無所避故有是賜東軒筆錄仁宗以西戎方熾嘆人才之乏凡有一介之善必收錄之杜丞相衍經撫關中薦長安布衣雷簡夫才器可任遽命賜對於便殿簡夫辯給善敷奏條列西事甚詳仁宗嘉之卽降旨中書令照眞宗召種放事是時呂許公當國爲上言曰臣觀士大夫有口才者未必有實效今遽爵之以美官異時用有不周卽難於進退莫若且除一官徐觀其能果可用遷擢未晚仁宗以爲然遂除耀州幕官簡夫後累官至員外郎三司判官而才實無過人者墨客揮犀包拯自禦史直諫院危言正議傾動朝野仁廟常溫顏優納近侍以爲難帝曰忠鯁之言固苦口而逆耳蓋有所益也設或無益亦無所害又何必拒而責之大聖之度慈厚若此張相升爲禦史數上封章論及兩府仁廟固謂曰卿本孤寒何故屢言近臣公奏曰臣安得謂之孤寒臣自布衣不數年致身淸近曳朱腰金如陛下乃孤寒也帝曰何爲孤寒曰陛下內無賢相外無名將官冗而失黜陟兵多而少教習孤立朝廷之上此所以孤寒也帝喜而優容之近侍皆爲之懼自此名重朝野通鑑歐陽修論事切直人視之如仇帝獨獎其敢言顧侍臣曰如歐陽修者何處得來五朝名臣言行錄熙寧七年上以天下旱蝗詔求直言司馬光讀詔泣下欲默不忍乃復陳六事一靑苗二免役三市易四邊事五保甲六水利此尢病民者宜先罷又以書責宰相吳充曰天子仁聖如此而公不言何也宣和畫譜劉采漂泊不得志一夕大雪擁九衢闔戶不出數日友生候之意其僵僕矣因大叫出曰我阻雪不死擁褐壞屋下無所爲得封事一通可獻天子俄上所陳事神宗嘉嘆而官之過庭錄元符庚辰蔡京出韓師璞當軸下詔求言其略曰言之當者朕有厚賞言之不當朕不加罪朕言惟信無慮後悔於是四海之士莫不慷慨論蔡京之失時忠宣在永州聞之驚曰師璞果能辦此乎未久京復相舉言者竄嶺外善類於是盡矣皇朝名臣言行錄王縉在言路知無不言每謂人才實難多事之際宜爲朝廷愛惜以故不專彈擊而惟論安危利害大計與所以啟悟君心者上嘗稱公中正不阿得諫臣體他日言事者有不稱上曰王縉論事可思卽除知常州揮麈餘話陳禾字秀實四明人政和爲右正言明目張膽展盡底縕時稱得人徽宗批出除給事中會宦官童貫黃經臣恃貴幸驕險且與中執法盧航相爲表裏搢紳側目莫敢言者禾曰吾備位臺諫朝廷有至可慮者一遷給捨則非其職此而不言後悔何追未受告命卽抗疏上言力陳漢唐之禍不可不戒此隙一開異日有不勝言者惟陛下畱意於未然論列旣久上以日晚頗饑拂衣而起曰朕饑矣禾褰挽上衣泣奏曰陛下少畱容臣罄竭愚衷上爲少畱禾曰此曹今日受富貴之利陛下他日受危亡之禍孰爲重輕願陛下擇之上衣裾脫落上曰正言碎朕衣矣禾奏曰陛下不惜碎衣臣又豈惜碎首以報陛下其言激切上爲之變色且曰卿能如此朕復何憂內侍請上易衣上止之曰畱以旌直節翌日經臣率其黨訴於上前曰國家極治如此安得有此不祥之語旣而盧航上章謂禾一介書生言事狂妄東臺之除旣寢復責授信州監酒久之自便丐祠奉親還裏五朝名臣言行錄上卽位欽聖太后權同聽斷一日二府奏事簾中宣諭曰神宗在宮中嘗稱曾肇可用召還除中書舍人卽日請對言治道在廣言路而已會日蝕四月朔故事當降詔求直言特命公艸詔因具著所以言於上者敷告中外於是投匭者日以千數故上得盡聞天下事貴耳集石湖範至能成大以中書舍人爲祈請使至寇庭頗立節葛王臨辭有言曰天下是天下之天下有徳者得之但使宋帝修徳而已不憂天下之不歸壽皇所以聖徳日新基於此也壽皇欲除知閣張說簽書樞密院在朝諸公力爭獨石湖不答或者皆疑之忽一日壽皇語及張說石湖奏云知閣如州郡典客不應使典客便與知閣通判同列何以令眾庶見壽皇感悟遂寢此除易曰納約自牖此之謂也遼史太宗本紀會同八年九月壬寅次赤山宴從臣問軍國要務對曰軍國之務愛民爲本民富則兵足兵足則國彊上以爲然輟耕錄太宗素嗜酒晚年尢甚日與大臣酣飲耶律文正王數言之不聽一日持酒槽之金口以進曰此乃鐵耳爲酒所蝕尙致如此況人之五臟有不損耶上說賜以金帛仍敕左右日惟進酒三鍾而止夫以王之切諫不已而上終納之可謂君明臣良者矣金史世宗本紀大定二十一年三月乙未上謂宰臣曰朕觀自古人君多進用讒諂其間蒙蔽爲害非細若漢明帝尙爲此輩惑之朕𨿽不及古之明君然近習讒言未嘗入耳至於宰輔之臣亦未嘗偏用一人私議也四月庚戌上諭宰臣曰朕之言行豈能無過常欲人直諫而無肯言者使其言果善朕從而行之又何難也烏古論元忠傳左丞張汝弼奏事世宗惡其阿順謂左右曰卿等每事依違苟避不肯盡言髙爵厚祿何以勝任如烏古論元忠爲相剛直敢言義不顧身誠可尙也元史粘合重山傳粘合重山金源貴族也國初爲質子知金將亡遂委質焉太祖使爲侍從官數得侍宴內廷因諫曰臣聞天子以天下爲憂憂之未有不治忘憂未有能治者也置酒爲樂此忘憂之術也帝深嘉納之英宗本紀延佑七年三月庚寅帝卽位壬寅禦史臺臣請降詔諭百司以肅臺綱帝曰卿等但守職盡言善則朕當服行否亦不汝罪也至治三年秋七月禦史臺請降旨開言路帝曰言路何嘗不開但卿等選人未當爾張養浩傳養浩拜禮部尙書英宗卽位命參議中書省事會元夕帝欲於內庭張燈爲鰲山卽上疏於左丞相拜住拜住袖其疏入諫其略曰世祖臨禦三十餘年每值元夕閭閻之間燈火亦禁況闕庭之嚴宮掖之邃尢當戒愼今燈山之構臣以爲所玩者小所系者大所樂者淺所患者深伏願以崇儉慮遠爲法以喜奢樂近爲戒帝大怒旣覽而喜曰非張希孟不敢言卽罷之仍賜尙服金織幣一帛一以旌其直通鑑元英宗謂拜住曰今亦有如魏徵之敢諫者乎對曰盤圓則水圓盂方則水方有太宗納諫之君則有魏徵敢諫之臣帝善之元史泰定帝本紀泰定元年五月丙午太白犯鬼侍禦史髙奎上書請求直言辧邪正明賞罰帝善其言賜以銀幣明昭代典則洪武元年九月上手詔中書省臣曰昨有張衝上書言時事其所言有可取者二一謂在廷之臣令明言朝廷得失庶上有所據而用其所長一謂中書省令各衙門正官各言得失每月用三人言言貴簡當選其練達剴切不避忌諱者量加擢用以養忠直之气此甚可取也夫聞得失則知利病知利病則生民蒙其福聽忠直則正人多正人多則朝廷淸明矣自古治世之君皆由是道若秦二世隋煬帝所以亡者坐不用此耳洪武九年閏九月上以手詔諭山東布政使吳印曰嘗聞殷髙宗思治而賢人入夢得傅說於版築殷藉以興周文王起磻溪之釣叟遂相武王而創八百年之業古有是君亦有是臣自是之後如是者蓋鮮昨天厭元徳羣雄並起朕於是摧彊撫順綱維海內以主黔黎已九年矣其間尙有不迪於教而麗法者欲以刑治之則不可勝誅姑緩其刑俾之輸作冀其向化期於無刑頃者天變於上朕心皇皇詔告臣民許言朕過獨卿敷露肝膽面陳國計朕以至意諭卿卿若夙夜如此爲國爲民非特盡心於朕卿之令名亦不朽矣刑部主事茹泰素上書論時務五事累萬餘言上令中書郎中王敏誦而聽之虛文多而實事少次夕又於宮中使人誦之再三審其切要可行者四事才五百餘言因慨然曰爲君難爲臣不易朕所以求直言者欲其切事情有益於天下國家彼浮詞者徒亂聽耳遂令中書行其言之善者具爲定式頒示中外使言者無事繁文洪武十年上諭侍臣曰捨己從人攺過不吝帝王之美事故大禹以五聲聽治爲銘於筍曰教我以道者擊鼓教我以義者擊鐘以事者振鐸以憂者擊磬以獄者揮鞀禹聖人也虛己求言如此之切故聞善言則拜朕樂聞嘉謨屢敕廷臣直言無諱至今少有以啟沃朕心者侍臣對曰陛下聰明天縱孜孜爲治事無缺失羣臣非不欲言但無可言者上曰朕日總萬幾安能事事盡善所望者左右之臣盡忠補過耳如卿所言非朕所望也侍臣頓首謝上又謂侍臣曰人君深居髙位恐阻隔聰明過而不聞其過闕而不知其闕故必有獻替之臣忠諫之士日處左右以拾遺補闕言而是也有褒嘉之美言而非也無譴責之患故人思盡職竭其忠誠無有隱諱如此則嘉言日聞君徳日新令聞長世允爲賢明若昏庸之主吝一己之非拒天下之善全軀保祿之臣或緘默而不言或畏威而莫諫塞其聰明昧於治理必至淪亡而後已由此觀之能受諫與不能受諫之異也洪武中解縉上封事太祖喜之兵部尙書沈縉忌其年少得上意乞攺禦史使遠於上縉時時直言太祖慰諭賜鏹曰汝歸且讀書著述縉歸家八年太祖崩縉來奔喪有司劾縉母喪未葬父年九十違詔奔喪謫河州衛吏太祖諭侍禦史文原吉等曰比來臺臣久無諫諍豈朝廷庶務皆盡善抑朕不能聽受故爾嘿嘿乎爾等以言爲職所貴者忠言日聞有益於天下國家若君有過舉而臣不言是臣負君臣能直言而君不納是君負臣朕嘗思一介之士於萬乘之尊其勢懸絕平居能言臨對之際或畏威不能盡其詞或倉卒不能盡其意故常霽色以納之惟恐其不盡言也至於言無實者亦略而不究蓋見秦漢以來季世末主護短惡諫誅戮忠直人懷自保無肯爲言者積咎愈深遂至不救夫日月之行猶有薄食人之所爲安能無過惟能攺過便可成徳矣原吉對曰陛下此心卽大禹好聞善言成湯不吝攺過之心也言而無實略不之救尢見天地之量上曰有其實而人言之則當益勉於善無其實而人言之則當益戒於不善但務納其忠誠何庸究其差謬大政紀洪武十七年四月上與諫議大夫唐鐸論聽言上曰人有公私好惡不齊故言有邪有正正言務規諫邪言務諛謗言近於忠諛言近於愛惟不惑於謗言則聽日聰而讒人自去不眩於諛言則智日明而佞人自絕矣鐸對曰聽言之難從古爲然惟不爲所眩惑則讒自遠陛下聖論深得其情上曰朕日總萬機所行有得失非資人言何由以知故廣開言路以來眾言有善者則獎而行之風聞不實亦不之罪惟讒佞面諛者決不可容也明昭代典則洪武十七年閏十月上禦東閣謂侍臣曰責難之辭人所難受明君受之爲無難諛之語人所易從昏主信之尢易入朕觀唐虞君臣賡歌責難之辭气象雍容後世以諛相歡如陳後主江總輩污穢簡冊貽譏千古誠爲可戒右春坊贊善董倫對曰誠如陛下所論惟明主則能愼擇之上曰責難不入於昏君而諛難動於明主人臣以道事君惟在守之以正若患得患失則無所不至矣三十年升翰林修撰張信爲侍讀編修戴彜爲侍講上諭之曰官翰林者𨿽以論思爲職然旣列近侍旦夕在朕左右凡國家政治得失生民利病當知無不言昔唐陸贄崔羣李絳之徒在翰林皆能正言讜論補益當時顯聞後世爾等當以古人自期毋負朕擢用之意大政紀永樂五年四月庚子上與侍臣論政貴盡羣情上曰朕與卿等論政事每不覺坐久或謂朕曰語多傷气非調養之道當務簡爲貴朕語之曰人君固貴簡默但天下之大民之休戚事之利害必廣詢博訪然後得之非好多言也侍臣對曰舜無爲而治然亦好問好察邇言豈舜不貴簡默哉上曰不如是不足以盡羣情宣徳四年正月己巳上在齋宮召大學士楊溥諭曰比年臣下好進諛詞令人厭之卿宜輔朕於善道溥曰臣荷國厚恩敢忘報稱上曰但覺朕有過舉直言無隱是卽爲報矣溥頓首曰自古直言非難而容受直言爲難陛下樂聞直言臣等敢不盡心郊外農談鳳翔之麟遊有虎臣者慷慨有气節成化末貢入太學適聞萬歲山架棕棚以備登眺臣上疏極諫憲廟奇之祭酒費誾不知也懼其賈禍會六堂鳴鼓聲罪以鋃鐺鎖之俄官校至宣臣至左順門中官傳旨勞之曰爾言是也棕棚拆卸矣命吏部予七品官誾聞而大慚臣知雲南鶚嘉縣事卒於官大政紀弘治十一年十月戶科給事中華上言時政二事從之一曰廣言路以開天下之壅蔽大略謂今日致災之由若貪饕之未去闕失之未修生靈困苦之未蘇邊境應援之未息諫官得言之庶官亦得言之大臣得言之小臣亦得言之必使天下無不敢言之人無不可言之事乞敕所司考諸數十年之前一二年之內有直言獻於朝廷有直聲動於天下而解職調官者悉復而遷諸可爲之位又當明示條章俾凡臣工無得以言爲諱永陵編年史嘉靖二年禦史汪珊疏言路開人情通世治言路塞人情郁國危王氏重罪言者新莽勢成林甫杜塞言路祿山禍起彭澤不導皇上以三代之盛而務爲拒諫之計卽史道論劾廷和縱有未當失在一人耳遂因而盡杜人言可乎

聽言部雜錄孔子家語孔子讀史至楚復陳喟然嘆曰賢哉楚王輕千乘之國而重一言之信匪申叔之信不能達其義匪莊王之賢不能受其訓呂氏春秋貴直篇賢主所貴莫如士所以貴士爲其直言也言直則枉者見矣人主之患欲聞枉而惡直言是障其源而欲其水也水奚自至是賤其所欲而貴其所惡也所欲奚自來眞諫篇言極則怒怒則說者危非賢者孰肯犯危而非賢者也將以要利矣要利之人犯危何益故不肖主無賢者無賢則不聞極言不聞極言則姦人比周百邪悉起若此則無以存矣素書聽讒而美聞諫而仇者亡

