

內府部匯考一

周周制置太府玉府內府外府及司會司書職內職歲職幣之屬以掌貢賦貨賄財用玩好之政而皆隸於天官冢宰按周禮天官冢宰治官之屬太府下大夫二人上士四人下士八人府四人史八人賈十有六人胥八人徒八十人太府掌九貢九賦九功之貳以受其貨賄之入頒其貨於受藏之府頒其賄於受用之府凡官府都鄙之吏及執事者受財用焉凡頒財以式授之關市之賦以待王之膳服邦中之賦以待賓客四郊之賦以待稍秣家削之賦以待匪頒邦甸之賦以待工事邦縣之賦以待幣帛邦都之賦以待祭祀山澤之賦以待喪紀幣余之賦以待賜予凡邦國之貢以待弔用凡萬民之貢以充府庫凡式貢之餘財以共玩好之用凡邦之賦用取具焉歲終則以貨賄之入出會之注

九功謂九職也受藏之府若內府也受用之府若職內也凡貨賄皆藏以給用耳良者以給王之用其餘以給國之用或言受藏或言受用又雜言貨賄皆互文待猶給也此九賦之財給九式者膳服卽羞服也稍秣卽芻秣也謂之稍稍用之物也喪紀卽喪荒也賜予卽好用也幣余占賣國之斥幣此九貢之財所給也給弔用給凶禮之五事此九職之財充猶足謂先給九式及弔用足府庫而有餘財乃可以共玩好明玩好非治國之用言式言貢互文賦用用賦玉府上士二人中士四人府二人史二人工八人賈八人胥四人徒四十有八人玉府掌王之金玉玩好兵器凡良貨賄之藏共王之服玉佩玉珠玉王齊則共食玉大喪共含玉復衣裳角枕角柶掌王之燕衣服�席�笫凡器若合諸侯則共珠盤玉惇凡王之獻金玉兵器文織良貨賄之物受而藏之凡王之好賜共其貨賄注

良善也此物皆式貢之餘財所作其不良又有受而藏之者內府中士二人府一人史二人徒十人內府掌受九貢九賦九功之貨賄良兵良器以待邦之大用凡四方之幣獻之金玉齒革兵器凡良貨賄入焉凡適四方使者共其所受之物而奉之凡王及冢宰之好賜予則共之注

大用朝覲之頒賜外府中士二人府一人史二人徒十人外府掌邦布之入出以共百物而待邦之用凡有者共王及後世子之衣服之用凡祭祀賓客喪紀會同軍旅共其財用之幣賫賜予之財用凡邦之小用皆受焉歲終則會惟王及後之服不會注

布泉也布讀爲宣布之布其藏曰泉其行曰布取名於水泉其流行無不徧入出謂受之復出之共百物者或作之或買之有百官之公用也賫行道之財用也司會中大夫二人下大夫四人上士八人中士十有六人府四人史八人胥五人徒五十人司會掌邦之六典八八則之貳以逆邦國都鄙官府之治以九貢之致邦國之財用以九賦之令田野之財用以九功之令民職之財用以九式之均節邦之財用掌國之官府郊野縣都之百物財用凡在書契版圖者之貳以逆羣吏之治而聽其會計以參互考日成以月要考月成以歲會考歲成以周知四國之治以詔王及冢宰廢置注

逆受而鉤考之郊四郊去國百里野甸稍也甸去國二百里稍三百里縣四百里都五百里書謂簿書契其最凡也版戶籍也圖土地形象田地廣狹參互謂司書之要貳與職內之入職歲之出周猶徧也言四國者本逆邦國之治亦鉤考以告司書上士二人中士四人府二人史四人徒八人司書掌邦之六典八八則九職九正九事邦中之版土地之圖以周知入出百物以敍其財受其幣使入於職幣凡上之用財用必考於司會三歲則大計羣吏之治以知民之財器械之數以知田野夫家六畜之數以知山林川澤之數以逆羣吏之徵令凡稅斂掌事者受焉及事成則入要貳焉凡邦治考焉注九正謂九賦九貢正稅也九事謂九式變言之者重其職明本而掌之非徒相副貳也敍猶比次也謂鉤考其財幣所給及其餘見爲之簿書受謂受錄其餘幣而爲之簿書使之入於職幣幣物當以時用之久藏將朽蠹上謂王與冢宰王𨿽不會亦當知多少而闕之司會以九式均節邦之財用械猶兵也逆受而鉤考之山林川澤童枯則不稅猶數也應當稅者之數成猶畢也考考其法於司書職內上士二人中士四人府二人史四人徒二十人職內掌邦之賦入辧其財用之物而執其總以貳官府都鄙之財入之數以逆邦國之賦用凡受財者受其貳令而書之及會以逆職歲與官府財用之出而敍其財以待邦之移用注

辧財用之物處之使種類相從總謂簿書之種別與大凡官府之有財入若關市之屬受財受於職內以給公用者貳令者謂若今禦史所寫下本奏王所可者書之若言某月某日某甲詔書出某物若干給某官某事職歲上士四人中士八人府四人史八人徒二十人職歲掌邦之賦出以貳官府都鄙之財出賜之數以待會計而考之凡官府都鄙羣吏之出財用受式於職歲凡上之賜予以敍與職幣授之及會以式贊逆會注

以貳者亦如職內書其貳令而編存之百官之公用式多少職歲掌出之舊用事存焉敍敍受賜者之尊卑贊逆會助司會鉤考羣吏之計職幣上士二人中士四人府二人史四人賈四人胥二人徒二十人職幣掌式以斂官府都鄙與凡用邦財者之幣振掌事者之餘財皆辧其物而奠其錄以書楬之以詔上之小用賜予歲終則會其出凡邦之會事以式贊之注

幣謂給公用之餘凡用邦財者謂軍旅振猶

也撿也掌事謂以王命有所作爲先言斂幣後言振財互之奠定也鄭司農云楬之若今時爲書以著其幣

漢漢承秦制設少府掌山海池澤之稅以給共養尙書符節等十六官令丞胞人等三長丞上林等十池監中書謁者等八官令丞諸僕射署長黃門皆屬之按漢書百官公卿表少府秦官掌山海池澤之稅以給共養有六丞注

應劭曰名曰禁錢以給私養自別爲藏少者小也故稱少府師古曰大司農供軍國之用少府以養天子也屬官有尙書符節太醫太官湯官導官樂府若盧考工室左弋居室甘泉居室左右司空東織西織東園匠十六官令丞注

服虔曰若盧詔獄也鄧展曰舊洛陽兩獄一名若盧主受親戚婦女如淳曰若盧官名也藏兵器品令曰若盧郎中二十人主弩射漢儀注有若盧獄令主治庫兵將相大臣臣瓚曰冬官爲考工主作器械也師古曰太官主膳食湯官主餅餌導官主擇米若盧如說是也左弋地名東園匠主作陵內器物者也又胞人都水均官三長丞

注師古曰胞人主掌宰割者也胞與庖同又上林中十池監

注師古曰三輔黃圖云上林中池上五所而此

云十池監未詳其數又中書謁者黃門鉤盾尙方禦府永巷內者宦者八官令丞注

師古曰鉤盾主近苑囿尙方主作禁器物禦府主天子衣服也諸僕射署長中黃門皆屬焉

注師古曰中黃門謂奄人居禁中在黃門之內給事者也武帝太初元年更名考工室爲考工左弋爲佽飛居室爲保宮甘泉居室爲昆臺永巷爲掖廷佽飛掌弋射有九丞兩尉太官七丞昆臺五丞樂府三丞掖廷八丞宦者七丞鉤盾五丞兩尉成帝建始四年更名中書謁者令爲中謁者令初置尙書員五人有四丞河平元年省東織更名西織爲織室綏和二年哀帝省樂府王莽攺少府曰共工

後漢後漢設少府卿掌中服禦貨膳之屬統太醫守宮上林內者尙方諸令丞按後漢書百官志少府卿一人中二千石本注曰掌中服禦諸物衣服寶貨珍膳之屬丞一人比千石注漢官曰員吏三十四人其一人四科一人二百石五人百石四人鬥食三人佐六人騎吏十三人學事一人官醫少者小也小故稱少府王者以租稅爲公用山澤陂池之稅以供王之私用古皆作小府漢官儀曰田租芻�以給經用凶年山澤魚鹽市稅少府以給私用也太醫令一人六百石本注曰掌諸醫

注漢官曰員醫二百九十三人員吏十九人藥丞方丞各一人本注曰藥丞主藥方丞主藥方太官令一人六百石本注曰掌禦飲食注

漢官曰員吏六十九人衛士三十八人荀綽晉百官表注曰漢制太官令秩千石丞四人秩四百石不與志同左丞甘丞湯官丞果丞各一人本注曰左丞主飲食甘丞主膳具湯官丞主酒果丞主果注

荀綽云甘丞掌諸甘肥果丞別在外諸�菜茹守宮令一人六百石本注曰主禦紙筆墨及尙書財用諸物及封泥丞一人注

漢官曰員吏六十九人外官丞二百石公府吏府也上林苑令一人六百石本注曰主苑中禽獸頗有民居皆主之捕得其獸送太官丞尉各一人注

漢官曰員吏五十八人案桓帝又置鴻徳苑令中藏府令一人六百石本注曰掌中幣帛金銀諸貨物丞一人注

漢官曰員吏十三人吏從官六人內者令一人六百石本注曰掌中布張諸衣物左右丞各一人注

漢官曰從官祿士一人員吏十九人尙方令一人六百石本注曰掌上手工作禦刀劍諸好器物丞一人注

漢官曰員吏十三人吏從官六人右屬少府本注曰承秦凡山澤陂池之稅名曰禁錢屬少府世祖攺屬司農考工轉屬太僕都水屬郡國孝武帝初置水衡都尉秩比二千石別主上林苑有離宮燕休之處世祖省之並其職於少府每立秋貙劉之日暫置水衡都尉事訖乃罷之少府本六丞省五又省湯官織室令置丞又省上林十池監胞人長丞宦者昆臺佽飛三令二十一丞又省水衡屬官令長丞尉二十餘人章和以下中官稍廣加嘗藥太官禦者鉤盾尙方考工別作監皆六百石宦者爲之轉爲兼副或省注

昆臺本名甘泉居室佽飛本名左弋武帝攺蔡質漢儀曰少府符著出見都官從事持板都官從事入少府見符著持板漢官目錄曰古三卿司空所部﹝按少府所屬甚多已照各職分列諸部今但就所專掌及事關內府者摘錄於左而宦者亦別載不具﹞

晉晉承漢魏仍設少府統材官校尉及尙方諸令丞按晉書職官志太常光祿勛衛尉太僕廷尉大鴻臚宗正大司農少府將作大匠太后三卿大長秋皆爲列卿各置丞功曹主簿五官等員少府統材官校尉中左右三尙方中黃左右藏左校甄官平準奚官等令左校坊鄴中黃左右藏油官等丞及渡江哀帝省並丹陽尹孝武復置自渡江惟置一尙方又省禦府

宋宋設少府統左右尙方東冶南冶平準諸令按宋書百官志少府一人丞一人掌市服禦之物秦官也漢因之掌禁錢以給私養故曰少府晉哀帝末省並丹陽尹孝武世復置左尙方令丞各一人右尙方令丞各一人�掌造軍器秦官也漢因之於周則爲玉府晉江右有中尙方左尙方右尙方江左以來惟一尙方宋髙祖踐阼以相府部配臺謂之左尙方而本署謂之右尙方焉又以相府細作配臺卽其名置令一人丞二人隸門下世祖大明中攺曰禦府置令一人丞一人禦府二漢世典官婢作衣服補浣之事魏晉猶置其職江左乃省焉後廢帝初省禦府置中署隸右尙方漢東京太僕屬官有考工令主兵器弓弩刀鎧之屬成則傳執金吾入武庫及織綬諸雜工尙方令惟主作禦刀綬劍諸玩好器物而已然則考工令如今尙方尙方令如今中署矣東冶令一人丞一人南冶令一人丞一人漢有鐵官晉置令掌工徒鼓鑄隸衛尉江左以來省衛尉度隸少府宋世𨿽置衛尉冶隸少府如故江南諸郡縣有者或置冶令或置丞多是吳所置平準令一人丞一人掌染秦官也漢因之漢隸司農不知何世隸少府宋順帝卽位避帝諱攺曰染署

南齊南齊少府領左右尙方鍛署禦府東冶南冶平準上林諸令按南齊書百官志少府府置丞一人領官如左左右尙方令各一人丞一人鍛署丞一人永明三年省四年復置禦府令一人丞一人東冶令一人丞一人南冶令一人丞一人平準令一人丞一人上林令一人丞一人亦屬尙書殿中曹

梁梁增設太府卿少府亦稱卿掌內府庫藏及尙方工作之事按隋書百官志梁初猶依宋齊皆無卿名天監七年加置太府卿以少府爲少府卿加置太僕卿三卿是爲夏卿皆置丞及功曹主簿太府卿位視宗正掌金帛府帑統左右藏令上庫丞掌太倉南北市令關津亦皆屬焉少府卿位視尙書左丞置材官將軍左中右尙方甄官平水署南塘邸稅庫東西冶中黃細作炭庫紙官柴署等令丞

陳陳承梁太府少府各置卿丞按隋書百官志陳承梁皆循其制官其所制品秩太府少府卿秩中二千石品第三太府少府丞六百石品第八

北魏孝文帝太和

年詔議官制定少府卿少卿丞等階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依太和中髙祖詔羣寮議定百官著於令六卿太僕廷尉大鴻臚宗正大司農少府第二品少卿第三品上列卿丞從第五品中太和二十三年次太府卿少卿丞等階品按魏書髙祖本紀不載按官氏志太和二十三年髙祖復次職令及帝崩世宗初班行之以爲永制六卿太僕廷尉大鴻臚宗正大司農太府卿第三品少卿第四品上階丞第七品上階

北齊北齊置太府寺掌尙方府庫營造之事按隋書百官志後齊置官多循後魏太府寺置卿少卿丞各一人有功曹五官主簿錄事等員掌金帛府庫營造器物統左中右三尙方左藏司染諸冶東西道署黃藏右藏細作左校甄官等署令丞左尙方又別領別局樂器器作三局丞中尙方又別領別局涇州絲局雍州絲局定州綢綾局四局丞右尙方又別領別局丞司染署又別領京坊河東信都三局丞諸冶東道又別領滏口武安白間三局丞諸冶西道又別領晉陽冶泉部大邗原仇四局丞甄官署又別領石窟丞

北周北周仿周官置太府中大夫掌貢賦貨賄統太府上士平準外府諸士而屬於大冢宰按杜佑通典周官有太府下大夫掌貢賦之貳受其貨賄之入頒其貨賄於受藏之府後周有太府中大夫掌貢賦貨賄以供國用屬大冢宰太府丞於周官爲太府上士之任後周曰太府上士周官有貨人中士下士主平定物價後周曰平準中士下士周官有職幣上士中士掌邦財之幣又外府中士主泉藏有玉府掌王之金玉兵器之藏內府中士主貨賄職內上士主泉貨所入後周曰外府中士下士

隋隋仍置太府寺卿統左右藏尙方諸署按隋書百官志髙祖旣受命攺周之六官其所制名多依前代之法置內侍省太府寺太府寺置卿少卿各一人丞六人主簿四人錄事四人太府寺統左藏左尙方內尙方右尙方司染右藏黃藏掌冶甄官等署各置令丞等員注

令二人左右尙方則加至二人黃藏則惟置一人丞四人左尙則八人右尙則六人黃藏則一人太府卿正三品上階少卿從三品上階丞正七品左尙方右尙方司染署令正八品右藏黃藏掌冶署令正八品上階甄官署令正八品左尙方右尙方司染署丞正九品右藏黃藏掌冶署丞從九品上階甄官署丞從九品煬帝大業三年設殿內省掌諸供奉分太府寺爲少府監按隋書煬帝本紀不載按百官志煬帝卽位多所攺革三年定令品自第一至於第九惟置正從而除上下階分門下太僕二司取殿內監名以爲殿內省分太府寺爲少府監殿內省置監正四品少監從四品丞從五品各一人掌諸供奉又有奉車都尉十二人掌進禦輿馬統尙食尙藥尙衣尙捨尙乘尙輦等六局各置奉禦二人正五品皆置直長以貳之正七品尙食直長六人又有食醫員尙藥直長四人又有侍禦醫司醫醫佐員尙衣卽舊禦府也攺名之有直長四人尙捨卽舊殿中局也攺名之有直長八人尙乘局置左右六閒一左右飛黃閒二左右吉良閒三左右龍媒閒四左右騊駼閒五左右駃騠閒六左右天苑閒有直長十四人又有奉乘十人尙輦有直長四人又有掌輦六人光祿已下八寺卿皆降爲從三品少卿各加置二人爲從四品諸寺上署令並增爲正六品中署令爲從六品下署令爲正七品始開皇中署司惟典掌受納至是署令爲判首取二卿判丞惟知勾檢令闕丞判太府寺旣分爲少府監但管京都市五署及平準左右藏等凡八署京師東市曰都會西市曰利人東都東市曰丰都南市曰大同北市曰通遠及攺諸令爲監惟市署曰令少府監置監從三品少監從四品各一人丞從五品二人統左尙右尙內尙司織司染鎧甲弓弩掌冶等署復攺監少監爲令少令並司織司染爲織染署廢鎧甲弓弩二署

唐唐制以殿中省掌服禦之事分治諸局以太府寺掌財貨廩藏貿易諸務以少府寺掌百工技巧之政而各統治諸署按唐書百官志殿中省監一人從三品少監二人從四品上丞二人從五品上監掌天子服禦之事其屬有六局曰尙食尙藥尙衣尙乘尙捨尙輦少監爲之貳凡聽朝率屬執傘扇列於左右大朝會祭祀則進爵行幸則侍奉仗內驂乘百司皆納印而藏之大事聽焉有行從百司之印左右仗�左曰奔星右曰內駒兩仗內有六�一曰左飛二曰右飛三曰左萬四曰右萬五曰東南內六曰西南內園苑有官馬坊每歲河隴羣牧進其良者以供禦六閒馬以殿中監及尙乘主之武后萬歲通天元年置仗內六閒一曰飛龍二曰祥麟三曰鳳苑四曰鵷鸞五曰吉良六曰六羣亦號六�以殿中丞檢校仗內閒�以中官爲內飛龍使聖歷中署閒�使以殿中監承恩遇者爲之分領殿中太僕之事而專掌輿輦牛馬自是宴遊供奉殿中監皆不豫開元初閒�馬至萬餘匹駱駝巨象皆養焉以駝馬隸閒�而尙乘局名存而已閒�使押五坊以供時狩一曰雕坊二曰鶻坊三曰鷂坊四曰鷹坊五曰狗坊侍禦尙醫二人正六品上主事二人從九品上注

武徳元年攺殿內監曰殿中省龍朔二年曰中禦府監曰太監丞曰大夫有令史四人書令史十一人左右仗千牛各十人掌固亭長各八人舊有天藏府開元二十二年省進馬五人正七品上掌大陳設戎服執鞭居立仗馬之左視馬進退注

天寶八載罷南衙立仗馬因省進馬十二載復置乾元後又省大歷十四年復尙食局奉禦二人正五品下直長五人正七品上諸奉禦直長品皆如之食醫八人正九品下奉禦長儲供直長爲之貳進禦必辯時禁先嘗之饗百官賓客則與光祿視品秩而供凡諸陵月享視膳乃獻注龍朔二年攺尙食局曰奉膳局諸局供禦皆曰大夫有書令史二人書吏五人主食十六人主膳八百四十人掌固八人尙藥局奉禦二人直長二人掌和禦藥診視凡藥供禦中書門下長官及諸衛上將軍各一人與監奉禦�之藥成醫佐以上先嘗疏本方具歲月日�者署奏餌日奉禦先嘗殿中監次之皇太子又次之然後進禦太常每季閱送上藥而還其朽腐者左右羽林軍給藥飛騎萬騎病者頒焉注

龍朔二年攺尙藥局曰奉醫局有按摩師四人�禁師四人書令史二人書吏四人直官十人主藥十二人藥童三十人合口脂匠一人掌固四人侍禦醫四人從六品上掌供奉診候司醫五人正八品下醫佐十人正九品下掌分療眾疾注

皆貞觀中置尙衣局奉禦二人直長四人掌供冕服凡案祭祀則奉鎭圭於監而進於天子大朝會設案注

龍朔二年攺尙衣局曰奉冕局有書令史三人書吏四人主衣十六人掌固四人尙捨局奉禦二人直長六人掌殿庭祭祀張設湯沐燈燭汛掃行幸則設三部帳幕有古帳大帳次帳小次帳小帳凡五等各三部其外則蔽以排城大朝會設黼扆施躡席燻壚朔望設幄而已注

龍朔二年攺尙捨局曰奉扆局有書令史三人書吏七人掌固十人幕士八十人舊有給使百二十人掌供禦湯沐燈燭雜使貞觀中省尙乘局奉禦二人直長十人掌內外閒�之馬左右六閒一曰飛黃二曰吉良三曰龍媒四曰騊駼五曰駃騠六曰天苑凡外牧歲進良馬印以三花飛鳳之字飛龍�日以八馬列宮門之外號南衙立仗馬仗下乃退大陳設則居樂縣之北與象相次注

龍朔二年攺尙乘局曰奉駕局有書令史六人書吏十四人直官二十人習馭五百人掌閒五千人典事五人獸醫七十人掌固四人習馭掌調六閒之馬掌閒掌飼六閒之馬治其乘具鞍轡典事掌六閒芻粟太宗置司廩司庫髙宗治習馭獸醫司廩司庫各一人正九品下掌六閒�稭出納奉乘十八人正九品下掌飼習禦馬尙輦局奉禦二人直長三人尙輦二人正九品下掌輿輦傘扇大朝會則陳於庭大祭祀則陳於廟皆傘二翰一扇一百五十有六旣事而藏之常朝則去扇左右畱者三注

龍朔二年攺尙輦局曰奉轝局有書令史二人書吏四人七輦主輦各六人掌扇六十人掌翰三十人掌輦四十二人奉轝十五人掌固六人掌扇掌翰掌執傘扇紙筆硯雜供奉之事掌輦掌率主輦以供其事髙宗置掌翰太府寺卿一人從三品少卿二人從四品上掌財貨廩藏貿易總京都四市左右藏常平七署凡四方貢賦百官俸謹其出納賦物任土所出定精麤之差祭祀幣帛皆供焉注

龍朔二年攺太府寺曰外府寺卿曰正卿少卿曰大夫武后光宅元年攺曰司府寺中宗卽位復曰太府寺有府二十五人史五十人計史四人亭長七人掌固七人丞四人從六品上掌判寺事凡元日冬至以方物陳於庭者受而進之會賜及別敕六品以下賜者給於朝堂以一人主左右藏署帳凡在署爲簿在寺爲帳三月一報金部主簿二人從七品上掌印省鈔目句檢稽失平權衡度量歲以八月印署然後用之錄事二人從九品上兩京諸市署令一人從六品上丞二人正八品上掌財貨交易度量器物辧其眞僞輕重市肆皆建標築土爲候禁榷固及參市自殖者凡市日中擊鼓三百以會眾日入前七刻擊鉦三百而散有果毅巡迣平貨物爲三等之直十日爲簿車駕行幸則立市於頓側互市有衛士五十人以察非常注

有錄事一人府三人史七人典事三人掌固一人左藏署令三人從七品下丞五人從八品下監事八人掌錢帛雜彩天下賦調卿及禦史監閱注

有府九人史十八人典事十二人掌固八人右藏署令二人正八品上丞三人正九品上監事四人掌金玉珠寶銅鐵骨角齒毛彩畫注

有府五人史十二人典事七人掌固十人常平署令一人從九品上丞二人從八品下監事五人掌平糴倉儲出納注

有府四人史八人典事五人掌固六人顯慶三年置署武后時東郊亦置署少府監一人從三品少監二人從四品下掌百工技巧之政總中尙左尙右尙織染掌冶五署及諸冶鑄錢互市等監供天子器禦后妃服飾及郊廟圭玉百官儀物凡武庫袍襦皆識其輕重乃藏之冬至元日以給衛士諸州市牛皮角以供用牧畜角筋腦革悉輸焉細鏤之工教以四年車路樂器之工三年平漫刀�之工二年矢鏃竹漆屈柳之工半焉冠冕弁幘之工九月教作者傳家技四季以令丞試之歲終以監試之皆物勒工名丞六人從六品下掌判監事給五署所須金石齒革羽毛竹木所入之物各以名數州土爲籍工役眾寡難易有等差而均其勞逸主簿二人從七品下錄事二人從九品上注

武徳初廢監以諸署隸太府寺貞觀元年復置龍朔二年攺曰內府監武后垂拱元年曰尙方監有府二十七人史十七人計史三人亭長八人掌固六人短蕃匠五千二十九人綾錦坊巧兒三百六十五人內作使綾匠八十三人掖庭綾匠百五十人內作巧兒四十二人配京都諸司諸使雜匠百二十五人中尙署令一人從七品下丞二人從八品下掌供郊祀圭璧及天子器玩后妃服飾雕文錯彩之制凡金木齒革羽毛任土以時而供赦日樹金雞於仗南竿長七丈有雞髙四尺黃金飾首銜絳旛長七尺承以彩盤維以絳繩將作監供焉擊�鼓千聲集百官父老囚徒坊小兒得雞首者官以錢購或取絳旛而已歲二月獻牙尺寒食獻球五月獻綬帶夏至獻雷車七月獻鈿鍼臘日獻口脂惟筆琴瑟弦月獻金銀曁紙非旨不獻制魚袋以給百官蕃客賜寶鈿帶魚袋則授鴻臚寺丞主簿監作四人從九品下凡監作皆同品注

有府九人史十八人典事四人掌固四人唐攺內尙方署曰中尙方署武后攺少府監曰尙方監而中左右尙方織染方掌冶方五署皆去方以避監自是不攺矣有金銀作坊院左尙署令一人從七品下丞五人從八品下掌供翟扇蓋傘五路五副七輦十二車及皇太后皇太子公主王妃內外命婦王公之車路凡畫素刻鏤與宮中蠟炬雜作皆領之監作六人注

有府七人史二十人典事十八人掌固十四人右尙署令二人從七品下丞四人從八品下掌供十二閒馬之轡每歲取於京兆河南府加飾乃進凡五品三部之帳刀劍斧鉞甲冑紙筆茵席履舄皆擬其用皮毛之工亦領焉監作六人注

有府七人史二十人典事十三人掌固十人織染署令一人正八品上丞二人正九品上掌供冠冕組綬及織色染錦羅紗縠綾綢絁絹布皆廣尺有八寸四丈爲匹布五丈爲端綿六兩爲屯絲五兩爲絇麻三斤爲綟凡綾錦文織禁示於外髙品一人專�之歲奏用度及所織每掖庭經錦則給酒羊七月七日祭杼監作六人注

有府六人史十四人典事十一人掌固五人掌冶署令一人正八品上丞二人正九品上掌範鎔金銀銅鐵及塗飾琉璃玉作銅鐵人得采而官收以稅惟鑞官市邊州不置鐵冶器用所須皆官供諸冶成器上數於少府監然後給之監作二人注

有府六人史十二人典事二十三人掌固四人諸冶監令各一人正七品下丞各一人從八品上掌鑄兵農之器給軍士屯田居民惟興農冶顓供隴右監牧監作四人注

有錄事一人府一人史一人典事二人掌固四人太原冶減監作二人諸鑄錢監監各一人副監各二人丞各一人以所在都督刺史判焉副監二佐丞以判司監事以參軍及縣尉爲之監事各一人注

有錄事各一人府各三人史各四人典事各五人凡鑄錢有七監會昌中增至八監每道置鑄錢坊一大中初三監廢互市監每監監一人從六品下丞一人正八品下掌蕃國交易之事注

隋以監隸四方館唐隸少府貞觀六年攺交市曰互市監副監曰丞武后垂拱元年曰通市監有錄事一人府二人史四人價人四人掌固八人

遼遼制南北宣徽院分掌禦前祗應之事奉宸司掌供奉宸禦殿中司設監丞統諸局奉禦而太府少府各設太監少監丞主簿等員按遼史百官志遼國官制分北南院北面治宮帳部族屬國之政南面治漢人州縣租賦軍馬之事因俗而治得其宜矣初太祖分疊剌夷離菫爲北南二大王謂之北南院宰相樞密宣徽林牙下至郎君護衛皆分北南院其實所治皆北面之事宣徽北院太宗會同元年置掌北院禦前祇應之事北院宣徽使知北院宣徽事北院宣徽副使同知北院宣徽事宣徽南院會同元年置掌南院禦前祗應之事南院宣徽使知南院宣徽事南院宣徽副使同知南院宣徽事北面禦帳官奉宸司掌供奉宸禦之事官名未詳南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官殿中司殿中監聖宗開泰元年見殿中髙可恆殿中丞尙捨局見遼朝雜禮奉禦尙乘局奉禦尙輦局奉禦尙食局奉禦尙衣奉禦太府監職名總目太監少監監丞主簿少府監職名總目太監興宗景福元年見少府監馬憚少監興宗重熙十七年見將作少監王企監丞主簿

內府部匯考二

宋宋制以宣徽院掌總領內諸司三班內侍之籍郊祀朝會宴饗供帳之儀檢視進奉名物殿中省掌供奉玉食醫藥服禦幄帟輿輦次捨之政令而太府寺掌邦國財貨之政令及庫藏出納商稅平準貿易之事少府監掌造門戟神衣旌節郊廟諸壇祭玉法物鑄牌印諸妃百官拜表案褥之事按宋史職官志宣徽南院使北院使掌總領內諸司及三班內侍之籍郊祀朝會宴饗供帳之儀應內外進奉悉檢視其名物舊制以檢校爲使或領節度及兩使畱後闕則樞密副使一人兼領二使亦有兼樞密副使簽書樞密院者南院資望比北院頗優然皆通掌止用南院印二使共院而各設廳事其吏史則有都勾押官勾押官各一人前行三人後行十二人分掌四案一曰兵案二曰騎案注

主賜羣臣新史及掌諸司使至崇班內侍供奉官諸司工匠兵卒之名籍及三班而下遷補假故鞫劾之事三曰倉案

注掌春秋及聖節大宴節度使迎授恩賜上元張燈四時祭祀及契丹朝貢內廷學士赴上並督其供帳內外進奉視其名物教坊伶人歲給衣帶專其奏覆四曰冑案

注掌郊祀禦殿朝謁聖容賜酺國忌供帳之事諸司使副三班使臣別籍分產司其條制預諸司工匠休假之失故事與參知政事樞密副使同知樞密院事以先後入敍位熙寧四年詔位參政樞副同知下著爲令九年詔今後遇以職事侍殿上或中書樞密院合班問聖體及非次慶賀並特序二府班官制行罷宣徽院以職事分隸省寺而使號猶存初吏部尙書王拱辰治平中知大名府神宗卽位拜太子少保明年檢校太傅攺宣徽北院使尋遷南院立班序位視簽樞元丰六年拱辰除武安軍節度使再任自此遂罷使名不復除獨太子少師張方平許依舊領南院使致仕哲宗卽位始遷太子太保而罷使名元佑三年復置南北院使儀品恩數如舊制六年以馮京爲南院使而方平亦復使名中書舍人韓川言祖宗設此官禮均二府以待勛舊未嘗帶以致仕且宣徽武官也宮保文官也不宜混並不聽方平亦固辭不拜七年馮京亦以使致仕紹聖三年議者言官名𨿽復而無所治之事乃罷之南渡以後不復再置殿中省監少監監丞各一人監掌供奉天子玉食醫藥服禦幄帟輿輦捨次之政令少監爲之貳丞參領之凡總六局曰尙食掌膳羞之事曰尙藥掌和劑診候之事曰尙醞掌酒醴之事曰尙衣掌衣服冠冕之事曰尙捨掌次捨幄帟之事曰尙輦掌輿輦之事注六尙各有典禦二人奉禦六人或四人監門二人或一人又尙食有膳工尙藥有醫師尙醞有酒工尙衣有衣徒尙捨有幕士尙輦有正供等皆分隸其局又置提舉六尙局及管幹官一員舊殿中省判省事一人以無職事朝官充𨿽有六尙局名別有事存凡官隨局而移不領於本省所掌惟郊祀元日冬至天子禦殿及禘祫後廟神主赴太廟供具傘扇而殿中監視祕書監爲寄祿官而已元丰中神宗欲復建此官而度禁中未有其地但詔禦輦院不隸省寺令專達焉初權太府卿林顏因按內藏庫見乘輿服禦雜貯百物中乃乞復殿中省六尙以嚴奉至尊於是徽宗乃出先朝所度殿中省圖命三省行之而其法皆左正言姚佑所裁定是歲崇寧二年也二年蔡京上修成殿中省六尙局供奉庫務敕令格式並看詳凡六十卷仍冠以崇寧爲名政和元年殿中省髙伸上編定六尙供奉式靖康元年詔六尙局並依祖宗法又詔六尙局旣罷格內歲貢品物萬數尙爲民害非祖宗舊制其並除之禦藥院勾當官無常員以入內內侍充掌按驗祕方以時劑和藥品以進禦及供奉禁中之用注

舊制勾當禦藥院遷官至遙領團練防禦者謂之暗轉干冒恩澤浸不可止嘉佑五年詔禦藥院內臣如當轉出而特畱者俟其出計所畱歲月優遷之更不許累計所遷資序非勾當禦藥院而畱者其出更不推恩典八人藥童十一人匠七人

注崇寧二年並入殿中省尙衣庫使副使舊曰尙衣庫大中祥符三年攺監官二人以內侍三班充掌駕頭服禦傘扇之名物凡禦殿大禮前一日請乘輿衮冕鎭圭袍服於禁中以待進禦事已復還內庫典一人匠四人掌庫十人內衣物庫注

在文徳殿後太平興國二年置受納匹段庫受納綾錦西州鹿胎綾羅絹匹段大中祥符元年並入監官二人以京朝官並內侍充

注舊三人以諸司使副及三班內侍充掌納錦綺綾羅色帛銀器腰束帶料造年支準備衣服以待頒賜諸王宗室文武近臣禁軍將校時服並給宰臣親王皇親使相生日器幣兩府臣僚百官皇親轉官中謝朝辭特賜及大遼諸外國人使辭見銀器射弓衣帶典八人掌庫三十一人新衣庫

注在太平坊監官二人以諸司使副三班及內侍充掌受錦綺雜帛衣服之物以備給賜及邦國儀注之用並受納衣服以賜諸司丁匠諸軍監門二人以三班使臣充典十人掌庫五十五人朝服法物庫

注太平興國二年置後分三庫一在天安殿後一在右掖門內北廊一在正陽門外監官二人以諸司使副及三班內侍充掌百官朝服諸司儀仗之名物典三人掌庫三十人已上崇寧二年並入殿中省注

舊有裁造院鍼綫院雜賣場後省並之大府寺舊置判寺事一人以兩制或帶職朝官充同判寺一人以京朝官充凡廩藏貿易四方貢賦百官奉給時皆隸三司本寺但掌供祠祭香幣帨巾神席及校造斗升衡尺而已元丰官制行始正職掌置卿少卿各一人丞主簿各二人卿掌邦國財貨之政令及庫藏出納商稅平準貿易之事少卿爲之貳丞參領之凡四方貢賦之輸於京師者辧其名物視其多寡別而受之儲於內藏者以待非常之用頒於左藏者以供經常之費凡官吏軍兵奉祿賜予以法式頒之先給歷從有司檢察書其名數鉤覆而後給焉供奉之物則承旨以進審奏得畫乃聽除之若春秋授軍衣則前期進樣定其頒日畿內將校營兵支請月具其數以聞凡商賈之賦小賈卽門徵之大賈則輸於務貨之不售者平其價鬻於平準乘時賒貸以濟民用若質取於官則給用多寡各從其抵歲以香茶鹽鈔募人入豆�實邊卽京都闕用物預報度支凡課入以盈虧定課最行賞罰大祀晨祼則卿置幣奠玉則入陳玉帛余祀供其帨巾分案九置吏六十有五元佑初以倉部郎官印發文鈔三年復歸本寺又詔太府置長貳五年令長貳每月分巡所轄庫務元符元年增置丞一員三年攺市易案爲平準其市易務亦如之崇寧中置藥局七所添丞一員點檢宣和三年減罷靖康元年詔內外官司局所依熙寧法錢物並納左藏庫凡省一百五所又詔戶部太府寺長貳當職官及本庫官吏俸錢候在京官吏支散並足方許支給從戶部尙書梅執禮之請也所隸官司二十有五左藏東西庫掌受四方財賦之入以待邦國之經費給官吏軍兵奉祿賜予舊分南北兩庫政和六年修建新庫以東西庫爲名西京南京北京各置左藏庫內藏庫掌受歲計之餘積以待邦國非常之用奉宸庫掌供內庭凡金玉珠寶良貨賄藏焉祗候庫掌受錢帛器皿衣服以備傳詔頒給及殿庭賜予元丰庫掌受諸路積剩常平錢物凡封樁者皆入焉注神宗常憤契丹倔彊慨然有恢復幽燕之志聚金帛內帑自制四言詩一章曰五季失國獫狁孔熾藝祖造邦思有懲艾爰設內府基以募士曾孫保之敢忘厥志每庫以詩一字目之儲積皆滿又別置庫賦詩二十字分揭於庫曰每虔夕惕心妄意遵遺業顧予不武姿何日成戎捷徽宗朝又有崇寧庫大觀庫布庫掌受諸道輸納之布辧其名物以待給用茶庫掌受江浙荊湖建劍茶茗以給翰林諸司及賞賚出鬻雜物庫掌受內外雜輸之物以備支用糧料院掌以法式頒廩祿凡文武百官諸司諸軍奉料以券準給審計司掌審其給受之數以法式驅磨都商稅務掌收京城商旅之算以輸於左藏汴河上下鎖蔡河上下鎖掌收舟船木筏之徵都提舉市易司掌提點貿易貨物其上下界及諸州市易務雜買務雜賣場皆隸焉市易上界掌斂市之不售貨之滯於民用者乘時貿易以平百物之直市易下界掌飛錢給券以通邊糴雜買務掌和市百物凡宮禁官府所需以時供納雜賣場掌受內外幣余之物計直以待出貨或準折支用榷貨務掌折博斛斗金帛之屬交引庫掌給印出納交引錢鈔之事抵當所掌以官錢聽民質取而濟其緩急和劑局惠民局掌修合良藥出賣以濟民疾店宅務掌管官屋及邸店計置出僦及修造之事石炭場掌受納出賣石炭香藥庫掌出納外國貢獻及市舶香藥寶石之事建炎詔罷太府寺以其所掌職務撥隸金部紹興元年復以章億守太府寺丞措置印給茶鹽鈔引續添置丞二員四年復置卿少各一員十年復置主簿十一年詔交引庫書押鈔引寺丞兩員遇合推賞各與減磨勘二年尋詔三丞一體行之隆興元年並省主簿一員明年如舊制設案七以序次分管監交案隨逐丞簿赴左藏庫監交看驗綱運錢物中興後所隸惟有糧料院審計司左藏東西庫交引庫祗候庫和劑庫惠民局如前制所置左藏南庫

注系樁管禦前激賞庫攺

以侍從官提領又置提轄檢察官一員編估局打套局

注二局系揀選市船香藥雜物等第會其直以待貿易寄椿庫

注掌發賣香藥匹帛拘其直歸於左藏南庫置監官提領二人少府監舊制判監事一人以朝官充凡進禦器玩后妃服飾雕文錯彩工巧之事分隸文思院後苑造作所本監但掌造門神衣旌節郊廟諸壇祭玉法物鑄牌印諸記百官拜表案褥之事凡祭祀則供祭器爵瓚照燭元丰官制行始制少監丞主簿各一人監掌百工伎巧之政令少監爲之貳丞參領之凡乘輿服禦寶冊符印旌節度量權衡之制與夫祀祭朝會展采備物皆率其屬以供焉庀其工徒察其程課作止勞逸及寒暑早晚之節視將作匠法物勒工名以法式察其良窳凡金玉犀象羽毛齒革膠漆材竹辧其名物而攽其制度事當損益則審其可否議定以聞少府所掌舊有主名其工作之事則監自親之熙寧中已釐歸有司官制行皆復舊元丰元年工部言文思院上下界諸作工料條格該設不盡功限例各寬剩乞委官檢點照前後料例功限編爲定式從之又詔文思監官除內侍外令工部少府監同議選差崇寧三年詔文思院兩界監官立定文臣一員武臣二員並朝廷選差其內侍幹當官並罷分案四置吏八所隸官屬五文思院掌造金銀犀玉工巧之物金采繪素裝鈿之飾以供輿輦冊寶法物凡器服之用綾錦院掌織錦繡以供乘輿凡服飾之用染院掌染絲枲幣帛裁造院掌裁制服飾文繡院掌纂繡以供乘輿服及賓客祭祀之用注崇寧三年置招繡工三百人舊制南郊祭器庫監官二人太廟祭器法物庫監官二人掌祠祭器服之名物各有專典旌節官二人鑄印篆文官二人諸州鑄錢監監官各一人以上並屬少府監按石林燕語宣徽南北院使唐末舊官也置院在樞密院之北總內諸司及三班內侍等事國初與樞密先後入敍班蓋視二府一等也每除樞密先爲使者必辭請居其下而後從之熙寧間始詔定班樞密副使下元丰官制行猶存不廢自王拱辰攺除節度使遂罷不除元佑間復置以命張安道後亦廢

金金制設宣徽院掌朝會燕享殿庭禮儀及監知禦膳太府監掌出納財用錢谷之事少府監掌百工營造之事按金史百官志宣徽院左宣徽使正三品右宣徽使正三品同知宣徽院事正四品同簽宣徽院事正五品宣徽判官從六品掌朝會燕享凡殿庭禮儀及監知禦膳注

所隸弩手傘子二百三十九人控鶴二百人拱衛直使司威捷軍隸焉舊名龍翔軍正隆二年更爲神衛軍大定二年更名爲拱衛司都指揮使從四品注

舊曰使副都指揮使從五品

注舊曰副使掌總統本直謹嚴儀衛大定五年詔以使爲都指揮使副使爲副都指揮使什將長行威捷軍注

承安二年簽弩手千人泰和四年以之備邊事鈐轄正六品都轄從九品注

不奏客省使正五品副使從六品掌接伴人使見辭之事引進使正五品副使從六品掌進外方人使貢獻禮物事合門

注明昌五年合門官以次排轉除授東上合門使二員正五品

注明昌六年省一員作從五品西同副使二員正六品

注明昌六年省一員西同簽事一員從六品掌簽判合門事

注西同明昌六年以減副使置西上合門使二員正五品副使二員正六品簽事一員從六品掌贊導殿庭禮儀注

西合門余副貳同合門祇候二十五人

注正大間三十二人合門通事舍人二員從七品掌通班贊唱承奏勞問之事承奉班都知正七品掌總率本班承奉之事舊置判官後罷內承奉班押班正七品掌總率本班承奉之事禦院通進四員從七品掌諸進獻禮物及薦享編次位序尙衣局提點正五品使從五品副使從六品掌禦用衣服冠帶等事都監正九品注

舊設後罷直長正八品同監從九品儀鸞局

注泰和四年或以少府監官兼或兼少府監官提點正五品使從五品副使從六品掌殿庭鋪設帳幕香燭等事直長四員正八品注

泰和令三員收支都監正九品二員一員掌給受鋪陳諸物一員掌萬寧宮收支庫注

大定十年置明昌二年增一員同監二員從九品

注司吏二人如內藏庫知書例尙食局

注元光二年參用近侍奉禦奉職提點正五品使從五品副使從六品掌總知禦膳進食先嘗兼管從官食直長一員正八品注

不限資考都監三員止九品

注不限資考生料庫都監同監各一員掌給受生料物色收支庫都監同監各一員掌給受金銀裹諸色器皿注

以外路差除人內選充尙藥局提點正五品使從五品

注出職官內選除副使從六品掌進湯藥茶果直長正八品都監正九品果子都監同監各一員掌給受進禦果子注

本局本把四人太醫院提點正五品使從五品副使從六品判官從八品掌諸醫藥總判院事管勾從九品隨科至十人設一員以術精者充如不至十人並至十人置注不限資考正奉上太醫

注一百二十月升除副奉上太醫

注不算月日長行太醫

注不算月日十科額五十人禦藥院提點從五品直長正八品掌進禦湯藥注明昌五年設以親信內侍人充都監正九品

注不限員泰和令四員同監從九品

注不常除泰和令無教坊提點正五品使從五品副使從六品判官從八品掌殿庭音樂總判院事諧音郎從九品注

不限資考員數內藏庫

注大定二年分爲四庫使從五品副使從六品掌內府珍寶財物率隨庫都監等供奉其事直長一員注

承安三年增頭面庫都監正九品同監從九品

注本把十人大定二年定出身依不入寢殿小底例段匹庫都監正九品同監從九品

注本把十二人金銀庫都監正九品

注本把八人雜物庫都監正九品同監從九品

注本把八人每庫知書各二人宮苑司令從六品丞從七品掌宮庭修飭灑掃啟閉門戶鋪設氈席之事直長正八品一員注

泰和令一員都監同監二員

注泰和元年設泰和四年罷同監尙醞署令從六品丞從七品掌進禦酒醴直長正八品二員典客署令從六品丞從七品直長後罷

注書表十八人侍儀司

注舊名擎執局大定元年攺爲侍儀局大定五年升局爲司令從六品

注舊曰局使掌侍奉朝儀率捧案擎奉輦各給其事直長正七品

注舊設局副品從七右屬宣徽院太府監左右藏支應所太倉酒坊典給署市買司隸焉監正四品少監從五品丞二員從六品掌出納邦國財用錢谷之事左藏庫使從六品副使從七品注興定三年增一員掌金銀珠玉寶貨錢幣

注本把四人右藏庫使從六品副使從七品

注興定三年添一員掌錦帛絲綿毛褐諸道常課諸色雜物

注本把四人支應所

注又作支承所都監二員正九品掌宮中出入禦前支賜金銀幣帛注大定三年省太倉使從六品掌九谷廩藏出納之事

注預除人副使從七品酒坊

注部除使從八品副使從九品掌醞造禦酒及支用諸色酒醴典給署本鉤盾署明昌三年更令從六品舊曰鉤盾使丞從七品舊曰鉤盾副使掌宮中所用薪炭冰燭並管官戶直長一員正八品市買司天徳二年更爲市買局使從八品副使正九品掌收買宮中所用果實生料諸物右屬太府監少府監尙方織染文思裁造文繡等署隸焉

注泰和四年選能幹官兼儀鸞局近上官監正四品少監從五品丞二員從六品

注大定十一年省二十一年復置掌邦國百工營造之事尙方署令從六品丞從七品掌造金銀器物亭帳車輿�榻簾席鞍轡傘扇及裝釘之事注

大定二十年令不專除人令人兼直長正八品圖畫署

注明昌七年省入祇應司令從六品丞從七品掌圖畫縷金匠直長正八品注明昌三年罷裁造署令從六品丞從七品掌造龍鳳車具亭帳鋪陳諸物宮中隨位�榻屏風簾額絳結等及陵廟諸物並省臺部內所用物注

泰和令有畫繪之事直長從八品

注明昌三年省裁造匠六人鍼工婦人三十七人文繡署令從六品丞從七品掌繡造禦用並妃嬪等服飾及燭籠照道花卉注

貞佑二年止設官一員直長正八品

注繡工一人都繡頭一人副繡頭四人女四百九十六人內上等七十人次等凡四各二十六人織染署令從六品丞從七品直長正八品掌織色染諸供禦及宮中錦綺幣帛紗縠文思署

注明昌七年省入祇應司令從六品丞從七品掌造內外局分印合傘浮圖金銀等尙輦儀鸞局車具亭帳之物並三國生日等禮物織染文繡兩署金綫直長正八品注

明昌三年省去

內府部匯考三

元元制設宣徽院掌供玉食等物及燕享宗戚賓客之事侍正府掌內廷近侍之事中政院掌中宮財賦營造供給並番衛之士湯沐之邑又長信長秋承徽長寧長慶諸寺並掌內工匠戶口錢糧營造等事其太府度支利用中尙章佩諸監掌諸宦寺所司錢帛寶玩之數皆置卿以統之按元史百官志宣徽院秩正三品掌供玉食凡稻粱牲牢酒醴蔬�庶品之物燕享宗戚賓客之事及諸王宿衛怯憐口糧食蒙古萬戶千戶合納差發系官抽分牧養孳畜歲支芻艸粟菽羊馬價直收受闌遺等事與尙食尙藥尙醞三局皆隸焉所轄內外司屬用人則自爲選至元十五年置院使一員同知同僉各二員主事二員照磨一員二十年升從二品增院使一員置經歷二員典簿三員二十三年升正二品置院判二員省典簿置都事三員三十一年院使四員大徳二年增同知二員三年升從一品四年置副使二員皇慶元年增院使三員始定怯薛丹一萬人本院掌其給授後定置院使六員從一品同知二員正二品副使二員從二品僉院二員正三品同僉二員正四品院判二員正五品經歷二員從五品都事三員從七品照磨一員承發架閣庫一員並正八品掾史二十人蒙古必闍赤六人回回掾史二人怯裏馬赤二人知印二人典吏六人蒙古書寫二人其屬附見光祿寺秩正三品掌起運米曲諸事領尙飲尙醞局沿路酒坊各路布種事至元十五年罷都提點置寺設卿一員少卿三員主事一員照磨一員管勾一員二十年攺尙醞監正四品二十三年復爲光祿寺卿二員少卿丞各一員二十四年增少卿一員二十五年撥隸省部三十一年復隸宣徽延佑七年降從三品後復正三品定置卿四員正三品少卿二員從四品丞二員從五品主事二員從七品令史八人譯史知印各二人通事一人奏差二十四人典吏三人蒙古書寫一人大都尙飲局秩從六品中統四年始置設大使副使各一員俱帶金符掌醞造上用細酒至元十二年增副使二員十五年升從五品置提點一員後定置提點一員從五品大使一員正六品副使二員正七品上都尙飲局秩正五品皇慶中始置提點一員大使副使各一員品秩同上大都尙醞局秩從六品掌醞造諸王百官酒醴中統四年立禦酒庫設金符宣差至元十一年始設提點十六年攺尙醞局從五品置提點一員從五品大使一員正六品副使二員正七品直長一員正八品上都尙醞局秩從五品至元二十九年始置設提點一員大使一員副使直長各一員品秩同上大都醴源倉秩從六品掌受香莎蘇門等酒材糯米鄕貢曲藥以供上醞及歲賜諸王百官者至元二十五年始置設提舉一員從六品大使一員從七品副使一員正八品上都醴源倉秩從九品掌受大都轉輸米曲並醞造車駕臨幸次捨供給之酒至元二十五年始置設大使一員直長一員尙珍署秩從五品掌收濟寧等處田土子粒以供酒材至元十三年始立十五年罷入有司二十三年復置設達魯花赤一員令一員並從五品丞二員正七品吏目二員安丰懷遠等處稻田提領所秩從九品掌稻田布種歲收子粒轉輸醴源倉定置提領二員尙捨寺秩正四品掌行在帷幕帳房陳設之事牧養駱駝供進愛蘭乳酪至元三十一年始置監至大元年攺爲寺升正三品四年仍爲監尋復爲寺延佑三年復降爲正四品定置太監二員少監二員監丞二員知事二員諸物庫秩從七品掌出納大徳四年置設提領一員大使一員副使一員闌遺監秩正四品掌不闌奚人口頭匹諸物至元二十年初立闌遺所秩九品二十五年攺爲監正四品二十八年升正三品至大四年復正四品尋復正三品延佑七年復爲正四品定置太監一員正四品少監二員正五品監丞二員正六品知事一員從八品提控案牘一員從九品令史五人譯史一人知印兼通事一人奏差五人尙食局秩從五品掌供禦膳及出納油酥蜜諸物至元二年置提點領進納百色生料二十年省並尙藥局爲尙食局別置生料庫本局定置提點一員從五品大使一員正六品副使二員正七品直長一員正八品大都生料庫秩從五品至元十一年置生料野物庫隸尙食局二十年別置庫擬內藏庫例置提點二員從五品大使二員正六品副使三員正七品上都生料庫秩從五品掌受弘州大同虎賁司農等歲辦油大都起運諸物供奉內府放支宮人宦者飲膳提點一員大使一員副使二員品秩同上直長一員正八品大都大倉上都大倉秩正六品掌內府支持米豆及酒材米曲藥物至元五年初立設官三員俱受制國用使司札付十二年攺立提舉大倉設官三員隸宣徽二十五年升正六品定置二倉各設提舉一員正六品大使一員從六品副使一員從七品大都上都柴炭局各一至元十二年置秩從六品十六年攺提舉司升五品大徳八年仍爲局降正七品置達魯花赤各一員正七品大都大使一員上都大使三員各正七品副使各二員正八品直長各一人掌葦場典吏各一人尙牧所秩從五品至大四年始置設提舉二員從五品同提舉一員從六品副提舉一員從七品吏目一員沙糖局秩從五品掌沙糖蜂蜜煎造及方貢果木至元十三年始置秩從六品十七年置提點一員十九年升從五品置達魯花赤一員從五品提點一員從五品大使一員正六品副使一員正七品永備倉秩從五品至元十四年始置給從九品印掌受兩都倉庫起運省部計置油諸物及云需府所辦羊物以備車駕行幸膳羞二十四年升從五品置提點一員從五品大使一員正六品副使各一員正七品丰儲倉秩從九品大使一員掌出納車駕行幸支持膳羞淮東淮西屯田打捕總管府秩正三品掌獻田歲入以供內府及湖泊山場漁獵以供內膳至元十四年始立總管府並管連海髙郵河泊提舉司沂州等處提舉司事十六年置揚州鷹房打捕達魯花赤總管府二十二年省並爲淮東淮西屯田打捕總管府二十五年以兩淮新附手號軍千戶所隸本府及分置提舉司一十處定置達魯花赤一員正三品總管一員正三品同知一員正五品府判一員正六品經歷一員從七品知事一員從八品提控案牘一員從九品司吏六人淮安州屯田打捕提舉司髙郵屯田打捕提舉司招泗屯田打捕提舉司安東海州屯田打捕提舉司揚州通泰屯田打捕提舉司安丰廬州等處打捕提舉司鎭巢等處打捕提舉司塔山徐邳沂州等處山場屯田提舉司凡九處秩俱從五品每司各設達魯花赤一員提舉一員並從五品同提舉一員從六品副提舉一員從七品吏目二人抽分場提領所凡十處曰柴墟東西口曰海州新埧曰北砂太倉曰安河桃源曰大湖東西口曰時堡興化曰髙郵寶應曰汶湖等處曰雲山白水曰安東州每所各設提領一員同提領一員副提領一員俱受宣徽院札付滿浦倉秩正八品掌收受各處子粒米等物以待轉輸京師至元二十五年始置設大使一員正八品副使一員正九品圓米�子局軟皮局各置提領一員同提領一員副提領一員俱受宣徽院札付手號軍人打捕千戶所秩從四品管軍人打捕野物皮貨至元二十五年始置設達魯花赤一員上千戶一員上副千戶一員彈壓一員上百戶七所各置百戶二員鍾離縣定遠縣眞揚州安慶安丰招泗和州下百戶二所各置百戶一員璉海懷遠車龍慶栽種提舉司秩從五品管領縉山歲輸粱米並易州龍門淨邊官園瓜�桃梨等物以奉上供至元十七年始置提舉司延佑七年縉山攺爲龍慶州因以名之定置達魯花赤一員提舉一員並從五品同提舉一員從六品副提舉一員從七品弘州種田提舉司秩正六品掌輸納麥之事以拱內府定置達魯花赤一員提舉一員並正六品同提舉一員正七品副提舉一員正八品直長一員丰潤署秩從五品掌歲入芻粟以給飼養�馬之費定置達魯花赤一員令一員並從五品丞一員從六品直長一員正八品常湖等處茶園都提舉司秩正四品掌常湖二路茶園戶二萬三千有奇采摘茶芽以貢內府至元十三年置司統提領所九十有三處十六年升都提舉司又別置平江等處榷茶提舉司掌歲貢禦茶二十四年罷平江提舉司並掌其職定置達魯花赤一員提舉一員俱從五品同提舉一員從六品副提舉一員從七品提控案牘一員都目一員提領所七處每所各設正同副提領各一員俱受宣徽院札付掌九品印烏程武康徳淸長興安吉歸安湖汶宜興建寧北苑武夷茶場提領所提領一員受宣徽院札掌歲貢茶芽直隸宣徽侍正府秩正一品至順二年置侍正一十四員正二品同知二員正三品參府二員從三品侍判二員正四品經歷一員從六品都事一員從七品照磨一員從八品掌內廷近侍之事領速古兒赤四百人奉禦二十四員拱衛直都指揮使司爲其屬掾史八人譯史四人通事知印各二人宣使八人典吏五人奉禦二十四員秩五品尙冠奉禦二員從五品尙冠副奉禦二員從六品尙衣奉禦二員從五品尙衣副奉禦二員從六品尙鞶奉禦二員從五品尙鞶副奉禦二員從六品尙沭奉禦二員從五品尙沭副奉禦二員從六品尙飾兼尙輦奉禦二員正六品尙飾兼尙輦副奉禦二員正七品奉禦掌簿四員從七品天歷初置以四怯薛之速古兒赤爲之將作院秩正二品掌成造金玉珠翠犀象寶貝冠佩器皿織造刺繡段匹紗羅異樣百色造作至元三十年始置院使一員經歷都事各一員三十一年增院使二員元貞元年又增二員延佑七年省院使二員後定置院使七員正二品同知二員正三品同僉二員正四品院判二員正五品經歷一員從五品都事一員從七品照磨管勾一員正八品令史六人譯史知印各二人宣使四人諸路金玉人匠總管府秩正三品掌造寶貝金玉冠帽系腰束帶金銀器皿並總諸司局事中統二年初立金玉局秩正五品至元三年攺總管府置總管一員經歷提控案牘各一員十二年又置同知副總管各一員二十五年置達魯花赤一員大徳四年又置副達魯花赤副總管各一員後定置達魯花赤二員正三品總管二員正三品副達魯花赤二員正四品同知二員從四品副總管二員正五品經歷一員從七品知事一員從八品照磨管勾各一員令史五人譯史一人奏差二人玉局提舉司秩從五品提舉一員正七品同提舉一員從七品副提舉一員正八品中統二年以和林人匠置局造作始設直長至元三年立玉匠局用正七品印十五年攺提舉司金銀器盒提舉司秩從五品提舉一員同提舉一員副提舉一員品秩同上吏目一員至元十五年始置金銀局秩從七品二十四年攺爲提舉司秩正六品大徳間升從五品瑪瑙提舉司秩從五品提舉一員同提舉一員吏目一員至元九年置大都等處瑪瑙局秩從七品管領瑪瑙匠役五百有奇置提舉三員受金玉府札十五年攺立提舉司領大都弘州兩處造作升從五品三十年減副提舉一員定置如上陽山瑪瑙提舉司秩從五品至元十五年置提舉一員同提舉一員副提舉一員品秩同前金絲子局秩從五品大使一員從五品副使一員正七品直長一員中統二年設二局二十四年並爲一�帶斜皮局秩從八品至元十五年置大使副使各一員瓘玉局秩從八品至元十五年置大使一員浮梁磁局秩正九品至元十五年立掌燒造磁器並漆造馬尾�藤笠帽等事大使副使各一員畫局秩從八品掌描造諸色樣制至元十五年置大使一員管領珠子民匠官正七品掌采撈蛤珠於楊村直沽等處中統二年立管領官子孫世襲釘局從八品至元十五年置大使一員大小雕木局秩從八品至元十五年置大使一員宣徳隆興等處瑪瑙人匠提舉司秩正六品至元十五年置提舉一員從七品副提舉一員從八品溫犀玳瑁局秩從八品至元十五年置大使一員上都金銀器盒局秩從六品至元十六年置大使一員副使一員直長一員漆紗冠冕局至元十五年置大使副使各一員大同路采砂所至元十六年置管領大同路撥到民一百六戶歲采磨玉夏水砂二百石起運大都以給玉工磨礱之用大使一員管匠都提領所秩從七品至元十三年置掌金玉府諸人匠詞訟都提領一員監造諸般寶貝官秩正五品至元二十一年置達魯花赤二員收支諸物庫秩從八品至元十五年置大使副使各一員行諸路金玉人匠總管府秩從三品至大間始置於杭州路達魯花赤總管各一員並從三品同知一員正五品副總管一員從五品經歷一員從七品知事一員從八品提控案牘一員異樣局總管府秩正三品中統二年立提點所至元六年攺爲總管府總管一員十四年置同知副總管各一員二十一年增總管一員二十九年置達魯花赤一員三十年減同知副總管各一員後置達魯花赤一員總管一員並正三品同知一員從四品副總管一員從五品經歷一員從七品知事一員從八品異樣文繡提舉司秩從五品中統二年立局至元十四年攺提舉司提舉一員從五品同提舉一員正七品副提舉一員正八品綾綿織染提舉司秩從五品至元二十四年攺局置提舉司提舉一員同提舉一員副提舉一員品秩同上紗羅提舉司秩從五品至元十二年攺局置提舉司提舉同提舉副提舉各一員品秩同上紗金顏料總庫秩從九品中統二年置大使副使各一員從九品大都等路民匠總管府秩正三品府官總管一員從三品同知一員正五品副總管一員從五品經歷一員從七品知事一員從八品提控案牘一員至元七年初立府秩從三品十四年攺升正三品備章總院秩正六品大使副使各一員至元十三年省並楊藺等八局爲總局尙衣局秩從五品至元二年置達魯花赤一員從五品提舉一員從五品同提舉一員正七品副提舉一員正八品都目一人禦衣局秩從五品至元二年置達魯花赤提舉各一員從五品同提舉一員正七品副提舉一員正八品都目一人禦衣史道安局秩從六品至元二年置以史道安掌其職因以名之大使副使各一員髙麗提舉司秩從五品至元二十二年置提舉一員織佛像提舉司秩從五品延佑四年攺提領所爲提舉司提舉副提舉各二員中政院秩正二品院使七員正二品同知二員正三品僉院二員從三品同僉二員正四品院判二員正五品掌中宮財賦營造供給並番衛之士湯沐之邑元貞二年始置中禦府秩正三品大徳四年升中政院秩正二品至大三年升從一品院使七員同知僉院同僉院判各二員四年省並人典內院皇慶二年復爲中政院設官如舊其幕職則司議二員從五品長使二員正六品照磨兼管勾承發架閣一員正八品吏屬蒙古必闍赤四人掾史十二人回回掾史二人怯裏馬赤二人知印二人宣使十人中瑞司秩正三品掌奉寶冊卿五員正三品丞二員正四品典簿二員從七品寫懿旨必闍赤四人譯史一人令史四人知印一人通事一人奏差二人典吏二人內正司秩正三品掌百工營繕之役地產孳畜之儲以供膳服備賜予卿四員正三品少卿二員正四品丞二員從五品典簿二員從七品照磨兼管勾一員正九品吏屬各有差領署二提舉司一及其司屬凡十有六歲賦之額工作之程終歲則會其數以達焉尙工署秩從五品令一員從五品丞二員從六品書史一人書吏四人掌營繕雜作之役凡百工名數興造程式與其材物皆經度之而責其成功皇慶元年始置隸內正司玉列赤局秩從七品提領一員大使一員副使一員直長二員掌裁制縫�之事延佑六年始置隸尙工署贊儀署秩正五品提領一員大使一員副使一員直長二員掌車輿器備雜造之事皇慶二年始置隸內正司管領六盤山等處怯憐口民匠都提舉司秩正四品達魯花赤一員都提舉一員同提舉二員副提舉二員知事一員提控案牘一員吏四人奏差二人至大四年始置國初未有官署賦無所稽後遣使核實始著爲籍設司以領之奉元等路平涼等處開城等處甘肅寧夏等路察罕腦兒等處長官司凡五處秩正五品各設達魯花赤一員長官一員副長官一員提控案牘一員都目一員吏十人延佑二年以民匠提舉司所領地裏闊遠人戶散處於政不便乃酌遠近眾寡立長官司提領所以分理之提領所凡十並正七品奉元等路鳳翔等處平涼寧環等處開城等處察罕腦兒等處甘州等路肅沙等路永昌寧夏等路長城等路各設提領一員同提領一員副提領一員典史一人分掌怯憐口城方隸各長官司翊正司秩正三品令五員正三品丞四員正四品典簿二員從七品照磨一員從八品譯史二人令史六人知印二人通事奏差典吏各二人掌怯憐口民匠五千餘戶歲辦錢糧造作以供公上至元三十一年始置禦位下管領隨路民匠打捕鷹房納綿等戶總管府正三品復隸正宮位下延佑六年攺翊正司歲終會其出納以達於院而糾其獘領提舉司二提領所一管領上都等處諸色人匠提舉司秩從五品達魯花赤一員提舉一員並從五品同提舉一員從六品副提舉一員從七品直長一員都目一員吏目一員司吏四人部役二人元貞元年始置管戶二千五百有奇隸翊正司管領隨路打捕鷹房納綿等戶提舉司秩從五品達魯花赤一員提舉一員同提舉一員副提舉一員品秩同上直長一員都目一員吏目一員司吏四人部役二人元貞元年始置隸翊正司管領歸徳亳州等處管民提領所秩從七品提領一員同提領一員副提領一員典史一人司吏一人國初平江南收附歸徳楚通等三百五十六戶令脫忽伯管領大徳二年始置提領所隸翊正司典飲局秩正七品大使二員副使二員典史一員攢典二人掌醞造酒醴以供內府及祭祀宴享賓客賜頒之給初置嘉醴局秩六品隸家令至大二年攺典飲兩都分置皇慶元年撥隸中宮管領大都等路打捕民匠等戶總管府秩正三品達魯花赤一員總管一員並正三品同知一員正四品副總管一員正五品經歷一員從七品知事一員從八品提控案牘照磨一員譯史一人令史奏差各四人掌錢糧造作之事國初平定河南諸郡收聚人戶一萬五千有奇置官管領至元八年屬有司二十年攺隸中尙監二十六年始置總管府領提舉司十有一提領所二十有五在京提舉司二秩從五品達魯花赤一員提舉一員從五品同提舉一員從六品副提舉一員從七品都目一員分管各處人戶至元十六年給從七品印大徳四年省並爲十一處攺提舉司升從五品涿州保定眞定冀寧河南大名東平東昌濟南等路提舉司凡九處各設達魯花赤一員提舉一員同提舉一員副提舉一員都目一員提領所凡二十五處大都等路東安州濟寧曹州祁州完州河間濟南濟陽大同元氏冀寧晉寧歸徳南陽懷孟汝寧衛輝曹州涿州眞定中山平山大名髙唐等處各設提領一員同提領一員副提領一員典史一員管領諸路打捕鷹房民匠等戶總管府秩正三品達魯花赤一員總管一員正三品同知一員正五品副總管二員從五品經歷二員從七品知事一員從八品提控案牘一員照磨一員譯史一人令史四人奏差二人掌錢糧造作之事大徳三年始置元貞元年撥隸中宮位下領提舉司四提領所十有一管民提舉司大都等路冀寧等路南陽唐州等處河南路府等處凡四司秩從五品每司設達魯花赤一員提舉一員同提舉一員副提舉一員都目一員吏二人提領所凡十有一大都保定河間眞定南陽鄧州濟南嵩汝汴梁裕州汝濟陳州唐州泌陽襄陽湖廣晉寧冀寧等處各設所秩正七品每所提領三員同提領一員副提領一員典史一員司吏二人至元十六年置至大元年攺提領所江浙等處財賦都總管府秩正三品達魯花赤一員都總管一員並正三品同知一員正五品副總管一員從五品經歷一員從七品知事一員從八品照磨一員提控案牘一員從九品譯史一人令史一十五人奏差一十五人典吏二人掌河南沒入貲產課其所賦以供內儲至大元年置領提舉司三庫局各一平江松江建康等處提舉司凡三處並正五品每司各設達魯花赤一員提舉一員同提舉一員副提舉一員都目一員吏目一員司吏六人丰盈庫提領一員大使一員副使一員典吏一人掌收本府錢帛織染局局使一員典吏一人掌織染歲造段匹管領種田打捕鷹房民匠等戶萬戶府秩正三品掌歸徳亳州永宿二十餘城各蒙古漢軍種田戶差稅中統二年置初隸塔察兒王位下其後攺屬中宮萬戶一員經歷一員知事一員提控案牘一員令史四人領司屬凡十處管領大名等處種田諸色戶總管府秩正五品總管一員副總管一員都目一員中統二年置至元二十三年置府大名管領本投下大都等處諸色戶計都達魯花赤正五品達魯花赤一員提控案牘一員都目一員中統三年置至元十五年置司大都管領大都河間等路打捕鷹房總管府秩正五品總管一員副總管一員都目一員司吏二人中統二年置三年給印管領東平等路管民官秩正五品總管一員相副官一員都目一員吏一人中統二年置至元二十二年給印管領大名等路宣撫司燕京路管民千戶所秩從七品提領一員副提領一員中統二年置管領曹州等處本投下民戶管領東明等處本投下戶計管領蒲城等處本投下諸色戶計管領汴梁等路本投下種田打捕軀戶四提領所秩正七品提領各二員同提領副提領各一員典史各一人司吏各一人中統二年置至元十四年頒印海西遼東哈思罕等處鷹房諸色人匠怯憐口萬戶府秩正三品達魯花赤一員萬戶一員副萬戶一員經歷一員知事一員提控案牘兼照磨一員譯史一人掌錢糧造作之事管領哈思罕等處肇州朵因溫都兒諸色人匠四十戶仍領鎭撫所千戶所鎭撫司鎭撫一員吏一人延佑四年始置哈思罕等處打捕鷹房怯憐口千戶所從五品達魯花赤一員千戶一員副千戶一員吏目一員司吏四人彈壓一人部役二人至大三年置提舉司延佑六年攺千戶所諸色人匠怯憐口千戶所秩從五品達魯花赤一員千戶一員副千戶一員都目一員司吏四人部役二人初爲提舉司後攺千戶所肇州等處女直千戶所達魯花赤一員千戶一員副千戶一員吏目一員司吏四人延佑三年置朵因溫都兒乃良哈千戶所延佑三年置灰亦兒等處怯憐口千戶所至治元年置開元等處怯憐口千戶所至治元年置石州等處怯憐口千戶所延佑七年置沈陽等處怯憐口千戶所至治元年置遼陽等處怯憐口千戶所至治二年置蓋州等處怯憐口千戶所延佑五年置幹盤等處怯憐口千戶所至治元年置遼陽等處金銀鐵冶都提舉司秩正四品都提舉一員同提舉一員副提舉一員提控案牘一員譯史一人吏六人奏差二人掌辦金銀鐵等課分納中書省及中政院七年以其賦盡歸中宮管領本位下怯憐口隨路諸色民匠打捕鷹房都總管府秩正三品達魯花赤一員都總管一員並正三品同知一員正五品副總管一員從五品掌怯憐口二萬九千戶田萬五千餘頃出賦以備兵奉營繕之事中統二年置府大徳十年隸詹事院至大三年隸徽政院延佑三年攺善政司至治二年徽政院及其屬盡廢天歷三年復立府仍正三品設官如上其首領官則經歷一員從七品知事一員從八品照磨一員從九品吏屬令史一十二人譯史四人通事知印各二人奏差一十人典吏六人營領諸路打捕鷹房民匠等戶總管府秩正三品達魯花赤一員總管一員同知一員副總管一員品秩如上經歷一員知事一員提控案牘一員照磨一員令史四人譯史一人奏差二人大徳三年置其屬附見大都等路管民提舉司達魯花赤一員同提舉一員副提舉一員都目一員大都保定提領所提領二員同提領一員副提領一員典史一員河間眞定提領所提領二員同提領一員副提領一員典史一員唐州提舉司達魯花赤一員提舉一員同提舉一員副提舉一員都目一員南陽鄧州提領所提領二員同提領一員副提領一員典史一員唐州泌陽提領所提領二員同提領一員副提領一員典史一員襄陽湖陽提領所提領二員同提領一員副提領一員典史一員汝寧陳州提領所提領二員同提領一員副提領一員典史一員河南提舉司達魯花赤一員提舉一員同提舉一員都目一員汴梁裕州提領所提領二員同提領一員副提領一員典史一員河南嵩汝提領所提領二員同提領一員副提領一員典史一員南陽唐州提領所提領二員同提領一員副提領一員典史一員冀寧提舉司達魯花赤一員提舉一員都目一員冀寧提領所提領二員同提領一員副提領一員典史一員晉寧提領所提領二員同提領一員副提領一員典史一員寶昌庫提領一員大使一員掌受金銀鐵之課以待儲運金銀場提領所凡七梁家寨銀場明世銀場密務銀場寶山銀場燒炭峪銀場胡寶峪金場七寶山炭場俱從七品每所各設提領一員同提領一員副提領一員鐵冶管勾所凡二處各設管勾一員同管勾一員副管勾一員奉宸庫秩五品提點四員副使二員提控案牘一員庫子六人掌中藏寶貨錢帛給納之事大徳元年置廣禧庫達魯花赤一員提舉一員大使一員副使二員提控案牘一員庫子四人大徳八年置掌收支禦膳野物職視生料庫長信寺秩正三品領大斡耳朵怯憐口諸事卿四員正三品少卿二員從四品寺丞二員從五品經歷知事各一員令史六人譯史知印各二人通事一人奏差四人大徳五年置至大元年攺升爲院四年仍爲寺卿五員增少卿一員以宦者爲之延佑七年省寺卿少卿各一員定置如上怯憐口諸色人匠提舉司秩從五品領大都上都二鐵局並怯憐人匠以材木鐵炭皮貨諸色備斡耳朵各枝房帳之需達魯花赤一員提舉同提舉副提舉各一員吏目一人司吏四人至元二十五年置大都鐵局秩從五品掌斡耳朵上下往來造作釘房車大使一員副使一員直長一員至元十二年置上都鐵局大使一員副使一員至元十六年置掌職如前長秋寺秩正三品掌武宗五斡耳朵戶口錢糧營繕諸事寺卿五員正三品少卿二員從四品寺丞二員從五品經歷知事各一員令史六人譯史知印各二人通事一人奏差四人皇慶二年置其屬二怯憐口諸色人匠提舉司秩從五品掌正宮造作之役達魯花赤一員同提舉副提舉各一員吏目一人司吏四人至大元年斡耳朵三位下撥到人匠五百九十三戶始置提舉司隸中政院後屬長信寺怯憐口諸色人匠提舉司秩從五品掌領武宗軍上北來人匠達魯花赤一員提舉一員同提舉副提舉各一員吏目一人司吏二人至大元年置承徽寺秩正三品掌答兒麻失裏皇后位下錢糧營繕等事寺卿五員正三品少卿二員從四品寺丞二員從五品經歷知事各一員令史六人譯史知印各二人通事一人奏差四人至治元年置其屬二怯憐口諸色人匠提舉司二秩正五品各設達魯花赤一員提舉同提舉副提舉各一員吏目一人司吏三人至治三年置長寧寺秩正三品掌英宗速哥八剌皇后位下戶口錢糧營繕等事寺卿六員正三品少卿二員從四品寺丞二員從五品經歷知事各一員吏屬令史六人譯史知印各二人怯裏馬赤一人奏差四人至治三年置長慶寺秩正三品掌成宗斡耳朵及常歲管辦禾失房子行幸怯薛臺人等衣糧之事寺卿六員少卿二員寺丞二員品秩同長寧寺經歷知事各一員令史六人譯史知印各二人怯裏馬赤一人奏差四人泰定元年置寧徽寺秩正三品隸八不沙皇后位下寺卿六員少卿四員丞二員品秩同長慶寺經歷知事各一員天歷二年置太府監秩正三品領左右藏等庫掌錢帛出納之數太卿六員正三品太監六員從三品少監五員從四品丞五員正五品經歷知事照磨各一員令史八人譯史三人通事知印各一人奏差四人中統四年置至元四年爲宣徽太府監凡內府藏庫悉隸焉八年升正二品大徳九年攺爲院秩從二品院判參用宦者至大四年復爲監定置如上內藏庫秩從五品掌出納禦用諸王段匹納失失紗羅絨錦南綿香貨諸物提點四員從五品大使二員正六品副使二員正七品至元二年置署上都十九年始置大都以宦者領之復有行內藏二十八年省之止存內藏及左右二庫右藏提點四員大使二員副使二員品秩同上掌收支金銀寶鈔只孫段匹水晶瑪瑙玉璞諸物至元十九年置左藏提點四員大使二員副使二員品秩同上掌收支常課和買紗羅布絹絲綿絨錦木綿鋪陳衣服諸物至元十九年置度支監秩正三品掌給馬�芻粟卿三員正三品太監二員從三品少監三員從四品監丞二員從五品經歷二員知事一員提控案牘一員照磨兼管勾一員令史十四人譯史四人通事知印三人奏差四人典吏五人國初置孛可孫至元八年以重臣領之十三年省孛可孫以宣徽兼其任至大二年攺立度支院四年攺爲監利用監秩正三品掌出納皮貨衣物之事監卿八員正三品太監五員從三品少監五員從四品監丞四員正五品經歷知事照磨管勾各一員令史八人譯史二人通事知印各一人奏差六人典吏二人至元十年置二十年罷二十六年復置大徳十一年攺爲院至大四年復爲監資用庫秩從五品提點二員從五品大使三員正六品副使五員正七品庫子五人至元二年置隸太府十年隸利用怯憐口皮局人匠提舉司秩正五品提舉二員同提舉一員提控案牘一員中統元年置局至元六年攺提舉司雜造雙綫局秩從八品造內府皮貨鷹帽等物大使副使直長典史各一員熟皮局掌每歲熟造野獸皮貨等物大使副使直長各一員至元二十年置軟皮局掌內府細色銀鼠野獸諸色皮貨大使副使直長各一員至元二十五年置斜皮局掌每歲熟造內府各色野馬皮胯副使一員至元二十年置貂鼠局提舉司秩從五品提舉一員同提舉副提舉各一員至元二十年置貂鼠局副使二員直長一員至元十九年立染局副使一員直長一員管勾一員掌每歲變染皮貨至元二十年始置熟皮局秩從七品大使一員副使一員典史一人司吏一人至元六年置中尙監秩正三品掌大斡耳朵位下怯憐口諸務及領資成庫氈作供內府陳設帳房帟幕車輿羽衣之用監卿八員正三品太監二員從三品少監二員從四品監丞二員正五品經歷知事照磨各一員令史七人譯史三人通事一人知印二人奏差五人至元十五年置尙用監二十年罷二十四年攺置中尙監三十年分置兩都灤河三庫怯憐口雜造等九司局而總領之至大元年升爲院四年復爲監參用宦者三人資成庫秩從五品掌造氈貨提點三員從五品大使三員正六品副使三員正七品至元二年置隸太府二十三年始歸於監章佩監秩正三品掌宦者速古兒赤所收禦服寶帶監卿五員正三品太監四員從三品少監二員從四品監丞二員正五品經歷知事照磨各一員令史七人譯史二人通事二人奏差四人至元二十二年置至大元年升爲院秩從二品四年復爲監定置如上禦帶庫秩從五品掌系腰偏束等帶並絳環諸物供奉禦用以備賜予提點三員大使三員副使二員品秩同資成至元二十八年置俱以中官爲之元貞二年增二員兼署上都之事異珍庫從五品掌禦用珍寶后妃公主首飾寶貝提點三員大使三員副使二員品秩同上至元二十八年置皇淸大淸會典內務府總管掌

內府大小諸事凡財用出入祭祀宴饗羞服賜予

刑法工作之事皆令總理立法制用俾官府相

爲一體規畫皆盡善矣

內務府總管隨時建設無定員主事二員筆帖

式十六員

廣儲司郎中四員內掌印一員員外郎八員主

事一員司庫八員筆帖式十四員

會計司郎中三員內掌印一員員外郎十二員

內六員徵管錢糧主事一員筆帖式三十五員

掌儀司郎中三員內掌印一員員外郎八員主

事一員贊禮郎十二員布打衣大六員茶衣大

四員阿木孫章京四員筆帖式二十員

都虞司郎中三員內掌印一員員外郎六員主

事一員筆帖式十六員

愼刑司郎中三員內掌印一員員外郎六員主

事一員筆帖式十四員

營造司郎中三員內掌印一員員外郎八員主

事一員筆帖式二十一員

織染局郎中一員司庫一員筆帖式三員

武備院大臣三員郎中一員員外郎六員主事

一員筆帖式十七員

上駟院阿惇大臣隨時建設無定員侍衛十五

員員外郎四員主事一員筆帖式十三員

奉宸院掌印大臣一員在總管內郎中二員員

外郎五員主事一員筆帖式八員

慶丰司郎中二員員外郎十員主事一員筆帖

式十二員

鑲黃旗護軍參領五員驍騎參領五員滿洲佐

領三員漢佐領四員包衣大七員護軍校三十

二員驍騎校七員

正黃旗護軍參領五員驍騎參領五員滿洲佐

領三員朝鮮佐領一員漢佐領四員包衣大六

員護軍校三十二員驍騎校八員

正白旗護軍參領五員驍騎參領五員滿洲佐

領三員漢佐領四員包衣大七員護軍校三十

二員驍騎校七員盛京三旗佐領三員內掌關防一員驍騎校三員

司庫三員筆帖式三員

江寧蘇州杭州管理織造掌關防官各一員司

庫各一員筆帖式各二員

烏喇管捕牲人掌關防總管一員噶喇大二員

凡官員筆帖式烏林人馬法首領諸陵尙膳尙茶等人俱由內務府總管具題補授其

餘人役俱聽總管酌量補用

凡親王分封公主下嫁應給賜珠寶金銀器皿

袍服綢布匹及牲畜糧莊等項俱臨時候旨分賜

廣儲司郎中員外郎主事分掌庫藏儲蓄經費

之事

會計司郎中員外郎主事分掌莊園地畝戶口

徭役之事

掌儀司郎中員外郎主事分掌筵宴祭祀禮儀

樂舞之事

都虞司郎中員外郎主事分掌三旗禁旅訓練

遣調及漁獵等事

愼刑司郎中員外郎主事分掌審讞刑獄之事

營造司郎中員外郎主事分掌繕修工作及炭

薪陶冶之事

織染局郎中分掌

內用衣服繪繡之事

武備院大臣郎中員外郎主事分掌陳設武備

及給賜徵收之事所屬三庫曰盔甲庫鞍庫氈

庫盔甲庫制造收備盔甲刀槍旗纛等件鞍庫

制造收備鞍轡帳房涼棚等件氈庫制造收備

弓箭靴襪氈條等件

上駟院阿惇大臣侍衛員外郎主事分掌�牧

之事

奉宸院掌印大臣郎中員外郎主事分掌景山

瀛臺南苑等處南苑周圍地方一百六十餘里

墻垣一萬九千八十五�每�長一丈髙八尺

五寸墻基寬五尺頂寬二尺門五座每門設看

守官一員撥什庫一名兵九名太監守領二名

太監八名掃除人十二名

慶丰司郎中員外郎主事分掌牛羊羣牧之事世祖章皇帝順治十一年大淸會典內務府

國初置內務府順治十一年裁置十三衙門曰司

禮監尙方司禦用監禦馬監內官監尙衣監尙

膳監尙寶監司設監兵仗局惜薪司鐘鼓司織

染局

順治十二年大淸會典順治十二年攺尙方司爲尙方院

順治十三年大淸會典順治十三年攺鐘鼓司爲禮儀監尙寶監

爲尙寶司織染局爲經局

順治十七年大淸會典順治十七年攺內官監爲宣徽院禮儀監

爲禮儀院

順治十八年大淸會典順治十八年裁十三衙門仍置內務府所

屬有廣儲司會計司掌儀司都虞司愼刑司營

造司織染局又置武備院上駟院

康熙十二年大淸會典凡官員考核康熙十二年諭內府官員降級無補用之缺不必照部院官八法例考核有劣者竟行議革具奏

又題準

內府郎中員外郎包衣大司庫筆帖式等分爲四

等考核劣者革職

康熙十四年上諭內務府設官分職務得眞材必分別勤惰錄用

方可各勉職守有裨部院衙門政務朕見票本

筆帖式溫泰爲人勤愼𨿽才品無甚優長自世祖章皇帝時卽在票本之處效力守分寡交兼之年

久其同事之人俱經超擢惟伊無人汲引耳現

有郎中缺出應將溫泰補用示朕造就之意且

以風勵後之實心�力者爾等卽遵諭行特諭

康熙十四年九月二十九日

康熙十六年大淸會典康熙十六年題準奉旨事件限二十日內啟奏若情由不明應咨查者一

月內啟奏具咨文限十日內查送至會議事情

亦限一月內啟奏限內不能完者該衙門題請

展限各衙門互移咨文俱限二十日內奏結或

違定限及遺漏事宜不記案籍或將應完之事

借端遲延不速完結者查參處分其各司自理

事件一月兩次記冊送查

康熙二十三年大淸會典康熙二十三年增設奉宸院慶丰司各設

官員分理

內府部名臣列傳

唐

楊隆禮按唐書楊愼矜傳愼矜隋齊王暕曾孫祖正道從蕭后入突厥及破頡利可汗乃得歸爲尙衣奉禦父隆禮歷州刺史善撿督吏以嚴辯自名開元初爲太府卿封弘農郡公時禦府財物羨積如丘山隆禮性詳密出納𨿽尋尺皆自按省凡物經楊卿者號無不精麗歲常愛省數百萬任職二十年年九十餘以戶部尙書致仕卒

宋

王延徳按宋史本傳延徳開封東明人曾祖芝濮陽令祖璋相州錄事參軍父溫晉末契丹內寇溫率鄕豪捍蔽境內里人徳之宣祖掌畿甸兵與溫厚善延徳方總角宣祖愛其謹重召置左右太宗尹京署爲親校專主庖膳尢被倚信太平興國初授禦廚副使數月遷正使從徵太原未幾加尙食使賜浚儀縣壽昌坊宅一區俄領薊州刺史兼掌武徳司攺皇城使掌禦輦院左藏庫延徳所領凡五印因對懇讓遂罷左藏禦廚八年兼充親王諸宮使延徳素謹愼以舊恩每延訪外事端拱初領本州團練使淳化中當進秩延徳與王繼恩杜彥鈞使額已極特置昭宣使以延徳等爲之至道二年加領平州防禦使眞宗嗣位攺領懷州永熙復土提點緣路供頓咸平初出知華州占謝日面請罷昭宣使從之實以禦侮正秩奉給優厚故也上幸大名爲東京舊城都巡檢使明年以風痺請告遣還本郡是冬卒年六十四贈邕州觀察使延徳所至好撰集近事掌禦廚則爲司膳錄掌皇城司則爲皇城紀事錄從郊祀爲行宮使則爲南郊錄奉詔修內則爲版築記從靈駕則爲永熙皇堂錄山陵提轄諸司記及治郡則爲下車奏報錄先是詔史官修太祖太宗實錄多以國初事訪延徳又上太宗南宮事迹三卷子應昌莊宅使端州團練使

金

張僅言按金史張覺傳覺子僅言幼名元奴宗望攻下平山僅言在𦇤褓間里人劉承宣得之養於家其鄰韓夫人甚愛之年數歲因隨韓夫人得見貞懿皇后畱之藩邸稍長侍世宗讀書遂使僅言主家事繩檢部曲一府憚之世宗畱守東京海陵用兵江淮將士往往亡歸詣東京願推戴世宗爲天子僅言勸進世宗卽位除內藏庫副使權發遣宮籍監事海陵死揚州僅言與禮部尙書烏居仁殿前左衛將軍阿虎帶禦院通進劉珫發遣六宮百司圖書府藏在南京者還以本職提控尙食局轉少府監丞仍主內藏僅言能心計世宗倚任之凡宮室營造府庫出納行幸頓捨皆委之世宗嘗曰一經僅言無不愜朕意者六年提舉修內役事役夫掘地得白金匿之事覺法當死僅言責取其物與官釋其罪尋兼祗應司還少府監提控宮籍監祇應司如故護作太寧宮引宮左流泉漑田歲獲稻萬斛十七年復提點內藏典領昭徳皇后山陵遷勸農使領諸職如故僅言𨿽舊臣出入左右然世宗終不假以權任二十一年尙書省奏宮苑司直長黎倫在職十六年請與遷敍上曰此朕之家臣質直人也今已老矣如勸農使張僅言亦朕舊臣純實頗解事凡朝廷議論內外除授未嘗得干預朕觀自古人君爲讒諂蒙蔽者多矣朕𨿽不及古人然近習憸言未嘗入耳宰臣曰誠如聖訓此國家之福也世宗欲以爲橫海軍節度使而不可去左右遂止僅言得疾猶扶杖視事疾亟詔太醫診視近侍問訊相屬及卒上深惜之遣官致祭賻銀五百兩重彩十端絹二百匹棺槨衣衾汞斂物葬地皆官給贈輔上將軍

元

賈昔剌孫虎林赤曾孫禿堅不花

按元史本傳昔剌燕之大興人也本姓賈氏其父仕金爲庖人昔剌體貌魁碩有志於當世歲甲申因近臣入見莊聖太后遂從睿宗於和林典司禦膳以其須黃賜名昔剌俾氏族與蒙古人同甚親幸之又慮其漢人不習於風土令徙居濂州帝復思之曰昔剌在吾左右飲食殊安適促召入供奉諸庖人皆隸焉世祖在潛邸知其重厚使從迎皇后於弘吉剌之地自是預謀帷幄動中機會內出銀三千兩使買珍膳乘傳上太官恣其出入不問又賜以牝馬及駒三十匹並牧戶與之是時兵餘數以所賜分遺鄕裏世祖卽位立尙食尙藥二局賜金符提點局事兼領進納禦膳生料年老謝事病篤索所賜衣衣之而卒追封聞喜郡侯謚敬懿子丑妮子方幼時世祖愛之嘗坐之禦席傍從徵雲南躍馬入水斫戰船破其軍帝奇其勇敢而戒其輕銳己未從伐宋還自鄂州卒追封臨汾郡公謚顯毅子虎林赤智勇絕人阿里不哥之叛出其家名馬以助官軍從幸和林中道值大風晝晦敵猝至擊走之還佩其大父金符提點尙食尙藥二局歷尙膳使兼司農嘗入侍帝問治天下何爲本曰重農爲本何爲先曰用賢爲先用賢則天下治務農則百姓足帝深善之超拜宣徽使辭攺僉院事仍領尙膳使卒子禿堅不花襲世職爲尙藥尙食局提點世祖以故家子獨奇之謂他日可大用使在左右從徵乃顏軍次杭海敵猝至帝令急擊之諸近侍見其勢盛多畏避禿堅不花卽馳入其陣疾戰破走之擒其首將以歸移軍哈罕大風晝晦敵兵千人鼓噪以進禿堅不花奮擊身被十餘創猶力戰復大破之帝奇其勇杭海叛者請降眾議以爲親犯王師宜誅之禿堅不花獨曰杭海本吾人或誘之以叛豈其本心哉且兵法殺降不祥宜赦之帝曰禿堅不花議是以此益知其可用升同僉宣徽院事每論政帝前言直而气不懾帝亦知其直令察宿衛之士有才器者以名聞所論薦數十人用之皆稱職時論歸之成宗卽位諸侯王會於上京凡芻餼宴享之節賜予多寡疏戚之分無一不當其意帝喜曰宣徽得禿堅不花足矣進同知宣徽院事四年帝弗豫召入侍疾一食一飲必嘗乃進帝體旣安賜錢不受解衣賜之嘗從巡幸禁中衛士感奮有所欲言帝命進而問之皆曰臣等宿衛有年矣日膳充歲賜以時者誠荷陛下厚恩亦由宣徽有能官禿堅不花其人也帝悅賜珠袍超拜宣徽使辭曰先臣服勤於玆三世矣位不過僉佐臣何敢有加於先臣乎帝嘉其退讓乃允其請九年北方乞祿倫部大雪奏買駝馬補其死損出衣幣於內府身往給之全活者數萬人還賜七寶笠十年帝病甚入侍疾愈謹及大漸內難將作揆以正義無所回撓武宗入卽位深嘉其忠進階榮祿大夫遙授平章政事商議宣徽院事行金復州新附軍萬戶府達魯花赤至大二年詔出金帛大賚北邊諸軍以禿堅不花明習事宜能不憚勞苦使卽軍中與其帥月赤察兒定議而給之諸部大悅帝深器之拜宣徽使出內藏兼金帶賜之爲同官賈廷瑞所嫉廷瑞請以宣徽院爲門下省尙書省奏廷瑞擅易官制帝大怒欲殺之禿堅不花力諫不可帝曰賈廷瑞毀卿不值一錢卿何力言邪對曰廷瑞所坐不當死不敢以臣私隙誤陛下失刑廷瑞遂得免帝訪羣臣以治道禿堅不花以爲治國安民之實在於生財節用帝嘉納焉轉光祿大夫仁宗卽位加金紫光祿大夫延佑四年朔方又被風雪爲災禿堅不花請賑之如大徳時且出私家馬二百匹以爲助賜錢酬其價不受解禦衣賜之托恩幸以求賞者輒抑弗予帖失王廷顯皆同官也帝賜帖失海舶禿堅不花曰此軍國之所資上不宜賜下不宜受帝賜廷顯玉帶廷顯欲取太官羊錢一萬五千緡充其價又執不可於是怨之者眾七年以疾去官英宗卽位帖失竟譖殺之後帖失以大逆伏誅事乃白贈推忠宣力守諒功臣太傅開府儀同三司上柱國追封冀國公謚忠隱後進封冀安王加贈其曾祖昔剌推忠翊運功臣金紫光祿大夫太保進封絳國公祖丑妮子崇徳�節功臣儀同三司太傅柱國追封絳國公父虎林赤推誠宣力守徳功臣太師開府儀同三司上柱國進封臨汾王子班卜忽裏臺也速古禿忽赤皆至顯官

石抹明裏按元史本傳明裏契丹人姓石抹世典內膳國制內膳爲近臣非篤敬素著者不得爲明裏祖曷魯事太祖睿宗嘗求之於帝帝聽以其僚十人往�之曰皇子方總兵辟地朕輟爾以事之能以事朕之恭事之將用黃金覆周汝身矣顯懿莊聖皇后語憲宗世祖曰曷魯事太祖聖躬或小不豫其烹庖之精百倍平日汝兄弟當終始遇之睿宗嘗從太宗西徵在道絕汲曷魯晨起聚艸上霜煮羹以進睿宗問曰何從得水因告之故師還賜金帛甚厚年八十卒中統初明裏入見世祖令侍臣送明裏與裕宗且曰明裏朕親臣之子也今以事汝令典膳事已而世祖嘗命宗令從人十人來朕將行賞焉十人者至帝前四人列於明裏上帝曰第五人非明裏耶對曰然帝曰上之明裏越一人立帝又曰更上之明裏又越一人立帝曰止賜金紋衣一襲明裏出侍臣以明裏後來反居上相與耳語帝聞之曰明裏之祖曷魯事太宗睿宗以及朕兄弟爾時汝輩安在顧謂後來耶帝親討反者於北方明裏請備持矛師還第功賜白金百兩至元二十八年爲典膳令成宗卽位加朝列大夫賜金帶又賜禦衣一襲鈔萬五千貫詔曰明裏舊臣其令諸子入宿衛可假禮部尙書進階嘉議大夫食尙書祿以老武宗卽位詔曰明裏夫婦歷事帝後保抱朕躬朕甚徳之可特命明裏榮祿大夫司徒其妻梅仙封順國夫人賜黃金二百五十兩白金千五百兩衣一襲仁宗在東宮語宮人曰昔朕有疾甚危徽仁裕聖皇后憂之梅仙守視不解帶者七十日今不敢忘其賜明裏寶帶錦衣輿及四騾至大三年二月卒年六十有九子皆顯貴

塔塔統阿按元史本傳塔塔統阿畏兀人也性聰慧善言論深通本國文字乃蠻大可汗尊之爲傅掌其金印及錢�太祖西徵乃蠻國亡塔塔統阿懷印逃去俄就擒帝詰之曰大人民疆土悉歸於我矣汝負印何之對曰臣職也將以死守欲求故主授之耳安敢有他帝曰忠孝人也問是印何用對曰出納錢�委任人材一切事皆用之以爲信驗耳帝善之命居左右是後凡有制旨始用印章仍命掌之帝曰汝深知本國文字乎塔塔統阿悉以所蘊對稱旨遂命教太子諸王以畏兀字書國言太宗卽位命司內府玉璽金帛命其妻吾和利氏爲皇子哈剌察兒乳母時加賜予塔塔統阿召諸子諭之曰上以汝母鞠育太子賜予甚厚汝等豈宜有之當先供太子用有餘則可分受帝聞之顧侍臣曰塔塔統阿以朕所賜先供太子其廉介可知矣由是數加禮遇以疾卒至大三年贈中奉大夫追封雁門郡公子四人長玉笏迷失次力渾迷失次速羅海次篤綿玉笏迷失少有勇略渾都海叛於三盤時玉笏迷失守護皇孫脫脫營壘率其眾與渾都海戰敗之追至只必勒適遇阿藍答兒與之合兵復戰玉笏迷失死之力渾迷失有膂力嘗獵於野與眾相失遇盜三人欲奪其衣力渾迷失搏之盡僕遂縛以還帝召見選力士與之角無與敵者帝壯之賜金令備宿衛速羅海襲父職仍命司內府玉璽金帛篤綿舊事皇子哈剌察兒世祖卽位從其母入見欲官之以無功辭命統宿衛奉使遼東卒封雁門郡公子阿必實哈陜西行省平章政事

內府部藝文

少府箴

漢揚雄實實少府奉養是供紀經九品臣子攸同海內幣帑祁祁如雲家有孝子官有忠臣共僚率舊聖則越遵民以不擾國以不煩昔在帝季癸辛之世酒池糟堤而象箸以噬至於�樂流湎而妲妹作祟共寮不禦不恢夏殷喪其國康而卒以陵遲嗜不可不察欲不可不圖未嘗失之於約嘗失之於奢府臣司共敢告執觚

授崔諤之少府監制

唐蘇頲黃門尙方旣設內府爲要選眾而求非賢孰與銀靑光祿大夫行太府少卿上柱國趙國公崔諤之承明相之軌有忠臣之節正無所詘明無不若披雲霧不雜風塵籍甚才名彬彬文質允玆邦彥尢重時英用符文舉之遷庶�孟孫之拜可少府監勛封如故主者施行

授馬錫少府少監制

常衮敕中散大夫諫議大夫賜紫金魚袋馬錫躬服禮義處之以厚膺用多才動而浚發歷官有政居必修明擢登諫列屢獻忠讜言皆展意事亦主文勤職且淹以時敍進用之內府漢之尙方典掌服禦任當親重輟我侍臣俾其參貳可守少府少監散官賜如故內府部紀事韓非子韓昭侯醉而寢典冠者見君之寒也故加衣於君之上覺悟而說問左右曰誰加衣者左右對曰典冠君因兼罪典衣與典冠其罪典衣以爲失其事也其罪典冠以爲越其職也漢雜事薛宣爲少府谷永上書薦宣曰才茂行潔身兼數器三國魏志王觀傳王觀爲少府曹爽使材官張達斫家屋材及諸私用之物觀聞知皆錄奪以沒官少府統三尙方禦府內藏玩弄之寶爽等奢放多有干求憚觀守法乃徙爲太僕北史後魏孫紹傳紹爲太府少卿曾因朝見靈太后謂曰卿年稍老矣紹曰臣年𨿽老臣卿尙少唐書尹思貞傳長安中召授思貞司府少卿時卿侯知一亦厲威嚴吏爲語曰不畏侯卿杖祇畏尹卿筆加銀靑光祿大夫其家坎地獲古戟十二俄而門樹戟時人異焉裴延齡傳度支出納與太府交相關制出物旬計見物月計符按復核有禦史以監董之則財用不得回隱延齡乃言掊糞土得銀十三萬兩它貨且百萬已棄而獲皆羨余也悉移捨以供別敕太府卿韋少華劾其妄宋史錢惟演傳惟演子暄知臺州進少府監權鹽鐵副使鉤考諸路逋租兩浙轉運使負課當坐暄上言浙部仍歲饑故租賦不登籍今使者獲罪必亟斂於民民不堪矣神宗卽詔釋之筆錄宣徽使舊亞樞使位在樞密副使同知樞密院事之上咸平中周瑩拜宣徽使有所畏避因自陳願居其下先帝從之遂爲常制東軒筆錄京師置雜物務買內所須之物而內東門復有字號徑下諸行市物以供禁中凡行鋪供物之後往往經歲不給其直至於積錢至千萬者或云其直尋給而勾當內門內臣故爲稽滯京師甚苦之蔡襄尹京兆詢知其獘建言乞取內東門買物物價經牒內藏庫截支以給行人仁宗大以爲然其事至今行矣元史馬札兒臺傳馬札兒臺侍仁宗於潛邸出入恭謹�事敏達仁宗悅之及立爲皇太子以爲中順大夫典用太監遷利用卿泰定四年轉太府卿又轉都功徳使攺宣政使三遷皆仍太府卿

司城部紀事

