

鼻部匯考方言

雜釋鼻始也獸之初生謂之鼻人之初生謂之首梁益間謂鼻爲初或謂之祖祖居也鼻祖皆始之別名也傳復訓以爲居所謂代語者也釋名

釋形體鼻嘒也出气嘒嘒也

釋疾病鼻塞曰鼽鼽久也涕久不通遂至窒塞也酉陽雜俎

鼻竅通於目東方之人鼻大竅通於目筋力屬焉空同子

北人鼻隆北之土厚故其人鼻隆鼻隆故北人不相鼻析骨分經

額額鼻莖也屬足陽明胃經

鼻鼻爲肺竅鼻孔屬手陽明大腸經

鼻部藝文詩

擁鼻

唐韓偓擁鼻悲吟一向愁寒更轉盡未回頭綠屏無睡秋分簟紅葉傷心月半樓卻要因循添逸興若爲趨競愴離憂殷勤憑仗官渠水爲到西溪動釣舟

鼻部紀事列子黃帝篇庖犧氏女媧氏神農氏夏后氏牛首虎鼻此有非人之狀而有大聖之徳路史太昊伏戲氏山準帝禹夏后氏虎鼻山海經一臂國人一鼻孔史記周本紀注雒書靈聽云蒼帝姬昌日角鳥鼻公羊傳邾婁人執鄫子用之社蓋叩其鼻以血社也神仙傳老子鼻純骨雙柱列士傳幹將子赤鼻戰國策魏王遺楚王美女楚王悅之夫人鄭�謂新人曰王愛子美矣𨿽然惡子之鼻子爲見王則必掩子鼻新人見王因掩其鼻王謂鄭�曰新人見寡人則掩其鼻何也鄭�曰其似惡聞王之臭也王曰悍哉令劓之無使逆命莊子徐無鬼篇郢人堊漫其鼻端若蠅翼使匠石斫之匠石運斤成風聽而斫之盡堊而鼻不傷郢人立不失容戰國策蘇子南使於齊謂齊王曰臣聞當世之主必誅暴正亂今宋王射天笞地鑄諸侯之象使侍屏偃展其臂彈其鼻此天下無道而王不伐王名終不成論衡骨相篇蘇秦骨鼻爲六國相史記蔡澤傳澤從唐舉相唐舉熟視而笑曰先生曷鼻巨肩魋顏蹙齃吾聞聖人不相殆先生乎按注索隱曰曷鼻謂鼻如蠍虫也蹙齃謂鼻蹙眉秦始皇本紀秦王爲人蜂準長目髙祖本紀髙祖爲人隆準而龍顏漢書陳湯傳建昭三年湯與甘延壽出西域單於聞漢兵至欲去復還曰不如堅守漢兵遠來不能久攻單於乃被甲在樓上諸閼氏夫人數十皆以弓射外人外人射中單於鼻三輔故事衛太子嶽鼻太子來省疾至甘泉宮江充告太子勿入陛下有詔惡太子嶽鼻尙以紙蔽其鼻充語武帝曰太子不欲聞陛下膿臭故蔽鼻武帝怒太子太子走還列女傳梁髙行者梁之寡婦榮於色敏於行早寡不嫁梁貴人爭欲娶之不能得梁王聞使聘焉乃援鏡操刀以割鼻曰妾所以不死者不忍幼嗣之重孤也刑余之人殆可釋矣王髙其節敬其行號曰梁髙行沛國孫去病妻同郡戴元世女夫死母欲嫁之操刀割鼻刀鈍不入趍於石上礪之鼻然後斷郡表其閭魏志太祖紀袁紹進臨官渡遣車運谷使淳於瓊等將兵送之公大破瓊等皆斬之注曹瞞傳袁氏輜重有萬餘乘在故市烏巢屯軍無嚴備公乃選精銳步騎從間道出放火盡燔其糧谷斬督將眭元進等割得將軍淳於仲簡鼻未死殺士卒千餘人皆取鼻以示紹軍將士皆怛懼時有夜得仲簡將以詣麾下公謂曰何爲如是仲簡曰勝負自天何用爲問乎公意欲不殺許攸曰明旦鑑於鏡此益不忘人乃殺之管輅傳輅舉秀才吏部尙書何晏請之謂輅曰連夢見靑蠅數十頭來在鼻上驅之不肯去有何意故輅曰鼻者艮此天中之山髙而不危所以長守貴今靑蠅臭惡而集之焉位峻者顚輕豪者亡不可不思害盈之數盛衰之期注臣松之案相書謂鼻之所在爲天中鼻有山象故曰天中之山也曹爽傳注皇甫謐列女傳曰爽從弟文叔妻譙郡夏侯文寧之女名令女文叔早死居止常依爽及爽被誅文寧憐其少使人諷之女嘆且泣曰吾亦惟之許之是也家以爲信女於是竊入寢室以刀斷鼻蒙被而臥其母呼與語不應發被視之血流滿�席舉家驚惶奔往視之莫不酸鼻晉書郭舒傳舒字稚行王澄聞其名引爲別駕澄終日酣飲宗廞嘗因酒忤澄澄怒叱左右棒廞舒厲色謂左右曰使君過醉汝輩何敢妄動澄恚曰別駕狂邪誑言我醉因遣掏其鼻舒跪而受之廞遂得免世說王惇初尙主如�漆箱盛漧棗以塞鼻後趙錄王謨字思賢鼻齆言不淸暢短無威儀將拜曲陽令石勒疑之問長史張賓賓曰請試可否勒從之謨政教嚴明百城尢最出爲都部從事守宰去官者十五人晉書石季龍載記石閔率趙人誅諸胡羯死者二十餘萬屍屯聚四方者所在承閔書誅之於時髙鼻多須至有濫死者謝安傳安被召歷年不至禁錮終身遂棲遲東土安妻劉惔妹也旣見家門富貴而安獨靜退乃謂曰丈夫不如此也安掩鼻曰恐不免耳安本能爲洛下書生詠有鼻疾故其音濁名流愛其詠而弗能及或手掩鼻以之世說康僧淵目深而鼻髙王丞相每調之僧淵曰鼻者面之山目者面之淵山不髙則不靈淵不深則不淸蜀錄李雄長八尺三寸美容貌相工相之曰此君將貴其相有四目如重云鼻如飛龍口如方器耳如相望法爲大貴位過三公不疑王湛別傳王處仲身長八尺龍頰大鼻長沙耆舊傳太尉劉壽少遇相師曰凡鼻爲气戶君鼻大貴之象談藪宋廢帝嘗入武帝廟指其畫像曰渠大齇鼻如何不齇卽令畫工齇其鼻魏書王慧龍傳慧龍尙書僕射愉之孫也劉裕得志愉合家見誅慧龍歸國初崔浩弟恬聞慧龍王氏子以女妻之浩旣婚姻及見慧龍曰信王家兒也王氏世齇鼻江東謂之齇王慧龍鼻大浩曰眞貴種矣數向諸公稱其美隋書元弘嗣傳弘嗣轉幽州總管長史於時燕榮爲總管肆虐於弘嗣及榮誅死弘嗣爲政酷又甚之每推鞫囚徒多以酢灌鼻舊唐書薛舉傳舉每破陣所獲士卒皆殺之殺人多斷舌割鼻袁天綱外傳天綱精於相術子客師傳其父業所言亦驗嘗與一書生同過江登舟訖徧視舟中人顏色謂同侶曰不可渡也遂相引登岸私語曰吾視舟中數十人皆鼻下黑气大厄不久豈可從之忽見一丈夫神色髙朗跛一足登舟客師乃謂侶曰可以行矣貴人在內吾輩無憂丈夫乃婁師徳也云仙雜記賀知章忽鼻出黃膠數盆醫者謂飲酒之過元載性不飲羣寮百種彊之辭以鼻聞酒气已醉其中一人謂可用術治之卽取鍼挑元載鼻尖出一靑虫如小蛇曰此酒魔也聞酒卽畏之去此何患元載是日已飲一斗五日倍是唐書吳少陽傳少陽死元濟者其長子也山首燕頷垂頤鼻長六寸王廷湊傳廷湊嘗使至河陽醉寢於路有過其所者視之曰非常人也從者以告廷湊馳及之問其故曰吾見君鼻之息左若龍右若虎子孫當王百年家有大樹覆及堂公興矣及害弘正而樹適庇寢自廷湊訖鎔凡百年酉陽雜俎陸紹郎中言嘗記一人浸蛇酒前後殺蛇數十頭一日自臨甕窺酒有物跳出嚙其鼻將落視之乃蛇頭骨因瘡毀其鼻如劓焉五代史王處直傳處直爲義武軍節度使其養子名曰都甚愛之都執處直囚之西宅自爲畱後明年正月朔旦都拜處直於西宅處直奮起揕其胸而呼曰逆賊吾何負爾然左右無兵遂欲嚙其鼻都掣袖而走處直遂見殺聞見前錄太祖微時入洛枕長壽寺大佛殿西南角柱礎晝寢有藏經苑主僧見赤蛇出入帝鼻中異之帝寤僧問所向帝曰欲見柴太尉於澶州無以爲資僧以錢幣爲獻帝遂行馬自然傳馬湘字自然常與道士天下徧遊時復以拳入鼻及出拳鼻如故桯史裕陵年十三居於濮邸一日正晝�便寢英祖忽顧問何在左右褰帳方見偃臥有紫气自鼻中出盤旋如香篆大駭亟以聞英祖笑曰勿視也中山詩話陳文惠公喜堆墨書遊長安佛寺題名從者�側硯污鞋公性急遂窒筆於其鼻客笑失聲後山談叢世以癩疾鼻陷爲死證劉貢父晚有此疾又嘗坐和蘇子瞻詩罰金元佑中同爲從官貢父曰前於曹州有盜夜入人家室無物但有書數卷耳盜忌空還取一卷而去乃舉子所著五七言也就庫家質之主人喜事好其詩不捨手明日盜敗吏取其書主人賂吏而私錄之吏督之急且問其故曰吾愛其語將和之也吏曰賊詩不當和他子瞻亦曰少壯讀書頗知故事孔子嘗出顏仲二子行而過市而卒遇其師子路趫捷躍而升木顏淵懦緩顧無所之就市中刑人所經幢避之所謂石幢子者旣去市人以賢者所至不可復以故名遂共謂避孔塔坐者絕倒溪蠻叢笑犵狫飲不以口而以鼻名曰鼻飲從容錄南蠻有穿鼻種以金環徑尺貫其鼻君長以絲系環人牽乃行其次以二花頭金釘貫鼻下出拾異志徐郎中筠少夢神人攜竹籃其中皆人鼻視徐曰形相不薄但鼻曲而小吾與汝易之劓去徐鼻擇一鼻安之神笑曰好一正郎鼻也徐鼻素不正自爾端直後歷官正郎元史王伯勝傳伯勝兄伯順給事內廷爲世祖所親幸因以伯勝入見命使宿衛時伯勝年十一廣顙巨鼻狀貌屹然帝顧謂伯順曰此兒當勝卿可名伯勝賢奕莫尙書少虛因官西蜀謁南堂靜師咨決心要堂使其向好處提撕適如�俄聞穢气以手掩鼻遂有省卽呈以偈曰從來姿韻愛風流幾笑時人向外求萬別千差無覓處得來元在鼻尖頭

鼻部外編酉陽雜俎永貞年東市百姓王布知書藏鏹千萬商旅多賓之有女年十四五艷麗聰悟鼻兩孔各垂息肉如皂莢子其根如麻綫長寸許觸之痛入心髓其父破錢數百萬治之不瘥忽一日有梵僧乞食因問布知君女有異疾可一見吾能止之布被問大喜卽見其女僧乃取藥色正白吹其鼻中少頃摘去之出少黃水都無所苦布賞之白金梵僧曰吾修道之人不受厚施惟乞此息肉遂珍重而去行疾如飛布亦意其賢聖也計僧去五六坊復有一少年美如冠玉騎白馬遂扣門曰適有胡僧到無布遽延入具述胡僧事其人吁嗟不悅曰馬小踠促竟後此僧布驚異詰其故曰上帝失樂神二人近知藏於君女鼻中我天人也奉帝命來取不意此僧先取之吾當獲譴矣布方作禮舉首而失新羅國有第一貴族金哥其遠祖名旁有弟一人甚愚入山遇羣鬼執之謂曰爾欲爲我築糠三版乎爾欲鼻長一丈乎請築糠三版三日饑困不成求哀於鬼乃拔其鼻鼻如象而歸國人怪而聚觀之慚恚而卒

鼻部雜錄詩經邶風終風篇寤言不寐願言則嚏按注嚏鼽嚏也人气感傷閉郁又爲風霧所襲也禮記月令秋行夏令則人多鼽嚏內則在父母舅姑之所不敢噦噫嚏咳列子仲尼篇鼻將窒者先覺焦朽論衡鼻不知臭爲齆人不知是非爲閉說文洟鼻液也養生經鼻者心之門

