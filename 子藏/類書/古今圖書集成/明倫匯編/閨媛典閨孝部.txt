

閨孝部列傳一

漢

陳寡孝婦按劉向列女傳孝婦者陳之少寡婦也年十六而嫁未有子其夫當行戍夫且行時囑孝婦曰我生死未可知幸有老母無他兄弟倘吾不還汝肯養吾母乎婦應曰諾夫果死不還婦養姑不衰慈愛愈固紡績以爲業終無嫁意居喪三年其父母哀其年少而早寡也將取而嫁之孝婦曰妾聞之信者人之幹也義者行之節也妾幸得離𦇤褓受嚴命而事夫夫且行時屬妾以其老母旣許諾之矣夫受人之托豈可棄哉棄托不信背死不義不可母曰吾憐女年少早寡也孝婦曰妾聞寧載於義而死不載於地而生且夫養人老母而不能卒許人以諾而不能信將何以立於世夫爲人婦固養其舅姑者也夫不幸先死不得盡爲人子之禮今又使妾去之莫養老母是明夫之不肖而著妾之不孝不孝不信且無義何以生哉因欲自殺其父母懼而不敢嫁也遂使養其姑二十八年姑死葬之終奉祭祀淮陽太守以聞漢孝文皇帝髙其義貴其信美其行使使者賜之黃金四十斤復之終身號曰孝婦君子謂孝婦備於婦道詩云匪直也人秉心塞淵此之謂也

齊太倉女按劉向列女傳齊太倉女者淳於公之少女也名緹縈淳於公無男有女五人孝文皇帝時淳於公有罪當刑是時肉刑尙在詔獄系長安當行會逮公罵其女曰生子不生男緩急非有益緹縈自悲泣而隨其父至長安上書曰妾父爲吏齊中皆稱廉平今坐法當刑妾傷夫死者不可復生刑者不可復屬𨿽欲攺過自新其道無由也妾願入身爲官婢以贖父罪使得自新書奏天子憐悲其意乃下詔曰蓋聞有虞之時畫衣冠異章服以爲示而民不犯何其至治也今法有肉刑五而姦不止其咎安在非朕徳薄而教之不明歟吾甚自愧夫訓道不純而愚民陷焉詩云愷悌君子民之父母今人有過教未施而刑已加焉或欲攺行爲善而其道無由朕甚憐之夫刑者至斷支體刻肌膚終身不息何其痛而不徳也豈稱爲民父母之意哉其除肉刑自是之後鑿顚者髡抽脇者笞刖足者鉗淳於公遂得免焉君子謂緹縈一言發聖主之意可謂得事之宜矣詩云辭之懌矣民之莫矣此之謂也

東海孝婦按搜神記漢時東海孝婦養姑甚謹姑曰婦養我勤苦我已老何惜餘年久累年少遂自縊死其女告官云婦殺我母官收系之拷掠毒治孝婦不堪苦楚自誣服之時於公爲獄吏曰此婦養姑十餘年以孝聞徹必不殺也太守不聽於公爭不得理抱其獄詞哭於府而去自後郡中枯旱三年不雨後太守至於公曰孝婦不當死前太守枉殺之咎當在此太守卽時身祭孝婦冢因表其墓天立雨歲大熟長老傳云孝婦名周靑靑將死車載十丈竹竿以懸五旛立誓於眾曰靑若有罪願殺血當順下靑若枉死血當逆流旣行刑已其血靑黃緣旛竹而上極標又緣旛而下云

後漢

姜詩妻按後漢書列女傳廣漢姜詩妻者同郡龐盛之女也詩事母至孝妻奉順尢篤母好飲江水水去捨六七里妻嘗溯流而汲後值風不時得還母渴詩責而遣之妻乃寄止鄰捨晝夜紡績市珍羞使鄰母以意自遺其姑如是者久之姑怪問鄰母鄰母具對姑感慚呼還恩養愈謹其子後因遠汲溺死妻恐姑哀傷不敢言而托以行學不在姑嗜魚鱠又不能獨食夫婦常力作供鱠呼鄰母共之舍側忽有湧泉味如江水每旦輒出雙鯉魚常以供二母之膳赤眉散賊經詩裏弛兵而過曰驚大孝必觸鬼神時歲荒賊乃遺詩米肉受而埋之比落蒙其安全永平三年察孝廉顯宗詔曰大孝入朝凡諸舉者一聽平之由是皆拜郎中詩尋除江陽令卒於官所居治鄕人爲立祀

孝女叔先雄按後漢書列女傳孝女叔先雄者犍爲人也父泥和永建初爲縣功曹縣長遣泥和拜檄謁巴郡太守乘船墮湍水物故屍喪不歸雄感念怨痛號泣晝夜心不圖存常有自沈之計所生男女二人�數歲雄乃各作囊盛珠環以系兒數爲訣別之辭家人每防閒之經百許日後稍懈雄因乘小船於父墮處慟哭遂自投水死弟賢其夕夢雄告之卻後六日當共父同出至期伺之果與父相持浮於江上郡縣表言爲雄立碑圖像其形焉

孝女曹娥按後漢書列女傳孝女曹娥者會稽上虞人也父盱能弦歌爲巫祝漢安二年五月五日於縣江溯濤迎婆娑神溺死不得屍骸娥年十四乃沿江號哭晝夜不絕聲旬有七日遂投江而死至元嘉元年縣長度尙攺葬娥於江南道傍爲立碑焉﹝注娥投衣於水祝曰父屍所在衣當沈衣隨流至一處而沈遂隨衣而沒衣字或作瓜見項原列女傳會稽典錄曰上虞長度尙弟子邯鄲淳字子禮時甫弱冠而有異才尙先使魏朗作曹娥碑文成未出會朗見尙尙與之飲宴而子禮方至督酒尙問朗碑文成未朗辭不才因試使子禮爲之操筆而成無所點定朗嗟嘆不暇遂毀其艸其後蔡邕又題八守曰黃絹幼婦外甥曰﹞

龐淯母按後漢書列女傳酒泉龐淯母者趙氏之女也字娥父爲同縣人所殺而娥兄弟三人時俱病物故讎乃喜而自賀以爲莫己報也娥陰懷感憤乃潛備刀兵常帷車以候讎家十餘年不能得後遇於都亭刺殺之因詣縣自首曰父讎已報請就刑戮福祿長尹嘉義之解印綬欲與俱亡娥不肯去曰怨塞身死妾之明分結罪理獄君之常理何敢苟生以枉公法後遇赦得免州郡表其閭太常張奐嘉嘆以束帛禮之按皇甫謐列女傳酒泉烈女龐娥親者龐子夏之妻趙君安之女也君安爲同縣李壽所殺娥親有男弟三人皆欲報仇壽深以爲備會遭災疫三人皆死壽聞大喜會宗族相慶賀云趙氏彊壯已盡惟有女弱何足復憂防備懈弛娥親子淯出行聞壽此言還以啟娥親娥親旣素有報仇之心及聞壽言感激愈深愴然隕涕曰李壽汝莫喜也終不活汝戴履天地爲吾門戶吾三子之羞也焉知娥親不手刃殺汝而自僥幸邪陰市名刀挾長持短晝夜哀酸志在殺壽壽爲人凶豪聞娥親言更乘馬帶刀鄕人皆畏憚之比鄰有徐氏婦憂娥親不能制每諫止之曰李壽男子也凶惡有素如今備衛在身子𨿽有猛烈之志而彊弱不敵邂逅不制則重受禍於壽絕滅門戶痛辱不輕也願詳舉動爲門戶計娥親曰父母之讎不同天地共日月者也李壽不死娥親視息世間活復何求今𨿽三弟早死門戶泯絕而娥親猶在豈可假手於人哉若以卿心況我則李壽不可得殺論我之心壽必爲我所殺明矣夜數磨礪所持刃訖扼腕切齒悲涕長嘆家人及鄰里咸共笑之娥親謂左右曰卿等笑直以我女弱不能殺壽故也要當以壽頸血污此刀刃令汝輩見之遂棄家事乘鹿車伺壽至光和二年二月上旬以白日淸時於都亭之前與壽相遇便下車扣壽馬叱之壽驚愕回馬欲走娥親奮刀斫之並傷其馬馬驚擠道邊溝中娥親尋復就地斫之中樹折所持刀壽被創未死娥親因前欲取壽所佩刀殺壽壽護刀瞋目大呼跳梁而起娥親乃挺身奮手左抵其額右�其喉反復盤旋應手而倒遂拔其刀以截壽頭持詣都亭歸罪有司徐步詣獄辭顏不變時福祿長漢陽尹嘉不忍論娥親卽解印綬去官弛法縱之娥親曰讎塞身死妾之明分也治獄制刑君之常典也何敢貪生以枉官法鄕人聞之傾城奔往觀者如堵莫不爲悲喜慷慨嗟嘆也守尉不敢公縱陰語使去以便宜自匿娥親抗聲大言曰枉法逃死非妾本心今讎人已雪死則妾分乞得歸法以全國體𨿽復萬死於娥親願足不敢貪生爲明廷負也尉故不聽所執娥親復言曰匹婦𨿽微猶知憲制殺人之罪法所不縱今旣犯之義無可逃乞就刑戮隕身朝市肅明王法娥親之願也辭气愈厲而無懼色尉知其難奪彊載還家涼州刺史周洪酒泉劉班等�共上表稱其孝烈刊石立碑顯其門閭

敬楊按梓潼士女志敬楊涪郭孟妻楊文之女也始生失母八歲父爲盛某所殺無宗親依外祖鄭行年十七適孟孟與盛有舊盛數往來孟家敬楊涕泣謂孟曰盛凶惡薄命爲女非男比但惡讎未報未嘗一日忘也𨿽婦人拘制然父子恩深恐卒狂惑益君禍患君宜疏之孟以告盛盛不納安漢元年盛至孟家敬楊以大杖打殺盛將自殺孟止之與俱逃涪令勝出追聞其故而止安慰二門會赦得免中平四年涪令向遵爲立圖表之

蒲三姑按濟南府誌蒲三姑蒲臺人蒲茂三女也因父無子誓不適人各擇地穿壙作屋其中爲臺其上請父問百歲後適何所父曰惟用吾馬以駕輀車任其所適耳父卒女如命至第三女所築臺下葬焉

七女按濟南府誌七女世代姓氏俱無考相傳古有育七女者恫親無嗣皆不適人定省孝養如子親沒以裙負土築墳各穴地以殉於旁俗呼爲七女墓

蔣瓚妻李氏按淮安府誌李氏山陽縣人名妙寧蔣瓚妻也年十四爲蔣氏童養婦舅暹患痢妙寧惻然禱祝剪左股肉三臠煎湯以進而病愈年二十始合巹終以孝聞

晉

公孫何按皇甫謐列女傳潁川公孫何者孫氏之女年十三怨家報其父父走得免何與母俱亡母先爲所得仇人甚悅爭欲取心何便馳出叩頭涕泣曰老母常有篤疾垂沒之人安足殘戮以塞忿哉我是其兒父母所憐不如殺我遂殺之而捨其母

楊香按虎薈楊香楊丰女也隨父田間刈稻丰爲虎所噬香年才十四身無寸兵遽搤虎頸虎奔逸得免太守孟肇之上其事詔旌門閭

羅氏女按常徳府誌羅氏女茶陵人父均用令曲陵溺水死女尋屍不獲亦赴水死其後宋嘉其孝封孝烈靈妃立廟祀之

王氏五女按江南通誌王氏五女西洞庭人俱未字父歿各負土成冢旦夕繞墓哀號死時人傷焉因名五女墳

嚴氏按浙江通誌嚴氏余杭人夫孝明失其姓嚴事舅以孝聞咸康五年火舅喪未葬孝明適他出嚴號哭誓與柩焚火爲之滅郡守以聞詔旌其閭

浣紗女按溫州府誌浣紗女永嘉人居蜃川莫知姓名家貧逾笄不嫁事母至孝紡績爲養夜浣紗而旦成布名�鳴布及母卒抱石自沈於水里人爲立祠建坊

北魏

胡長命妻張氏按魏書列女傳樂部郎胡長命妻張氏事姑王甚謹太安中京師禁酒張以姑老且患私爲醞爲有司所糾王詣曹自告曰老病須酒私釀王所爲也張氏曰姑老抱患張主家事姑不知釀其罪在張主司疑其罪不知所處平原王陸麗以狀奏髙宗義而赦之

盧元禮妻李氏按魏書列女傳趙郡柏人人趙郡太守李叔引之女範陽盧元禮之妻性至孝聞於州裏父卒號慟幾絕者數四賴母崔氏慰免之得全三年之中形骸消瘠非人扶不起及歸夫氏與母分隔便飲食日損涕泣不絕日就羸盧氏合家慰諭不解乃遣歸寧還家乃復故如此者八九焉後元禮卒李追亡撫存禮無違者事姑以孝謹著母崔以神龜元年終於洛陽凶問初到舉聲慟絕一宿乃蘇水漿不入口者六日其姑慮其不濟親送奔喪而气力危殆自範陽向洛八旬方達攀櫬號踴遂卒有司以狀聞詔曰孔子稱毀不滅性蓋爲其廢養絕類也李旣非子而情不勝哀𨿽覺大過而孝出至性若不加旌異則無以勸引澆浮可追號曰貞孝女宗易其裏爲孝徳裏標李盧二門以惇風俗

河東姚氏按魏書列女傳河東姚氏女者字女勝少喪父無兄弟母憐而守養年六七歲便有孝性人言其父者聞輒垂泣鄰伍異之正光中母死女勝年十五哭泣不絕聲水漿不入口者數日不勝哀遂死太守崔遊申請爲營墓立碑自爲制文表其門閭比之曹娥攺其裏曰上虞裏墓在郡城東六里大道北至今名爲孝女冢

南齊

陳氏三女按南齊書孝義韓靈敏傳會稽人陳氏有三女無男祖父母年八九十老耄無所知父篤病母不安其室值歲饑三女相率於西湖采菱蒓更日至市貨賣未嘗虧怠鄕裏稱爲義門多欲取爲婦長女自傷煢獨誓不肯行祖父母尋相繼卒三女自營殯葬爲庵捨墓側

吳康之妻趙氏按南齊書孝義韓靈敏傳晉陵吳康之妻趙氏父亡弟幼值歲饑母老病篤趙詣鄕裏自賣言辭哀切鄕裏憐之人人分升米相救遂得免及嫁康之少時夫亡家欲更嫁誓死不貳

王氏女按南齊書孝義韓靈敏傳永興槪中裏王氏女年五歲得毒病兩目皆盲性至孝年二十父母死臨屍一叫眼皆血出小妹娥舐其血左目卽開時人稱爲孝感

屠氏女按南齊書孝義韓靈敏傳諸曁東洿裏屠氏女父失明母痼疾親戚相棄鄕裏不容女移父母遠住薴羅畫樵釆夜紡績以供養父母俱卒親營殯葬負土成墳忽聞空中有聲云汝至性可重山神欲相驅使汝可爲人治病必得大富女謂是妖魅勿敢從遂得病積時鄰舍人有中溪蜮毒者女試治之自覺病便差遂以巫道爲人治疾無不愈家產日益鄕裏多欲娶之以無兄弟誓守墳墓不肯嫁爲山賊劫殺縣令於琳之具言於郡

羊緝女佩任按南史孝義蕭矯傳羊緝之女佩任者烏程人隨母還舅氏母亡晝夜號哭不飲食三日而亡鄕裏號曰女表

張建女按顏氏家訓思魯等第四舅母親吳郡張建女也有第五妹三歲喪母靈�上屏風及平生舊物屋漏沾濕出曝曬之女一見伏�流涕家人怪其不起乃往抱持薦席淹漬精神傷怛不能飲食亟以問醫醫診視云腸斷矣因便吐血數日而亡內外憐之莫不悲嘆

梁

張稷女按梁書張稷傳稷爲安北將軍靑冀二州刺史寬弛無防州人徐道角等夜襲州城害稷稷長女楚瑗適會稽孔氏無子歸宗至稷見害女以身蔽刃先父而卒

宣城女按宣城縣誌宣城女失其姓氏天監中人與母共寢母爲猛獸所攫女啼呼搏逐轉輾數十里獸毛盡落乃置其母去女抱母气尙微屬經時乃絕太守蕭琮上其事有詔旌閭

陳孝女按廣東通誌陳孝女博羅人父志卒無後女幼痛父矢志不嫁營葬畢以宅爲龍華寺田爲祀田令僧主之大同二年卒廣州刺史蕭譽立祠寺側表曰孝女南漢封爲昌福夫人明洪武二十四年稽天下僧田攺命僧志淨主祀後田歸豪右嘉靖三十七年始復有郡人葉春及爲之記

宛陵女子按梁書孝行滕曇恭傳宣城宛陵有女子與母同�寢母爲猛虎所搏女號叫拿虎虎毛盡落行十數里虎乃棄之女抱母還猶有气經時乃絕太守蕭琛賻焉表言其狀有詔旌其門閭按此與前宣城女事略同疑故並存之

隋

孝女王舜按隋書列女傳孝女王舜者趙郡王子春之女也子春與從兄長忻不協齊亡之際長忻與其妻同謀殺子春舜時年七歲有二妹粲年五歲璠年二歲�孤苦寄食親戚舜撫育二妹恩義甚篤而舜陰有復讎之心長忻殊不爲備姊妹俱長親戚欲嫁之輒拒不從乃密謂其二妹曰我無兄弟致使父讎不復吾輩𨿽是女子何用生爲我欲共汝報復汝意何如二妹皆垂泣曰惟姊所命是夜姊妹各持刀逾墻而入手殺長忻夫婦以告父墓因詣縣請�姊妹爭爲謀首州縣不能決文帝聞而嘉嘆特原其�

劉昶女按隋書列女傳劉昶女者河南長孫氏之婦也昶在周尙公主爲上柱國彭國公數爲將帥位望隆顯與髙祖有舊及受禪甚親任歷左武衛大將軍慶州總管其子居士爲太子千牛備身聚徒任俠不遵法度數得罪上以昶故每輒原之居士轉恣每大言曰男兒要當辮頭反縛蒢蘧上作獠�取公卿子弟膂力雄健者輒將歸家以車輪括其頸而棒之殆死能不屈者稱爲壯士釋而與交黨與三百人其趫捷者號爲饑鶻隊武力者號爲蓬轉隊每鷹紲犬連騎道中毆擊路人多所侵奪長安市裏無貴賤見之者皆辟易至於公卿妃主莫敢與校者其女則居士之姊也每垂泣誨之殷勤懇惻居士不攺至破家產昶年老奉養甚薄其女時寡居哀昶如此每歸寧於家躬勤紡績以致其甘脆有人告居士與其徒遊長安城登故未央殿基南向坐前後列隊意有不遜時有人言居士遣使引突厥令南寇當於京師應之帝謂昶曰今日之事當復如何昶猶恃舊恩不自引咎直前答曰黑白在於至尊上大怒下昶獄捕居士黨與治之甚急憲司又奏昶事母不孝其女知昶必不免不食者數日每親調飲食手自捧持詣大理餉其父見獄卒跪以進之歔欷嗚咽見者傷之居士坐斬昶竟賜死於家詔百僚臨視時其女絕而復蘇者數矣公卿慰諭之其女言父無�坐子以及於禍詞情哀切人皆不忍聞見遂布衣蔬食以終其身上聞而嘆曰吾聞衰門之女興門之男固不虛也

孝婦覃氏按隋書列女傳孝婦覃氏者上郡鍾氏婦也與其夫相見未幾而夫死時年十八事後姑以孝聞數年間姑及伯叔皆相繼死覃氏家貧無以葬於是躬自節儉晝夜紡績蓄財十年而葬八喪爲州裏所敬上聞而賜米百石表其門閭

唐

衛孝女按唐書列女傳衛孝女絳州夏縣人字無忌父爲鄕人衛長則所殺無忌甫六歲無兄弟母攺嫁逮長志報父仇會從父大延客長則在坐無忌抵以甓殺之詣吏稱父冤已報請就刑巡察使褚遂良以聞太宗免其罪給驛徙雍州賜田宅州縣以禮嫁之

鄭義宗妻盧氏按唐書列女傳鄭義宗妻盧者範陽士族也涉書史事舅姑恭順夜有盜持兵劫其家人皆匿竄惟姑不能去盧冒刃立姑側爲賊捽捶幾死賊去人問何爲不懼答曰人所以異鳥獸者以其有仁義也今鄰里急難尙相赴況姑可委棄耶若百有一危我不得獨生姑曰歲寒然後知松柏後雕吾乃今見婦之心

劉寂妻夏侯氏按唐書列女傳劉寂妻夏侯滑州胙城人字碎金父長云爲鹽城丞喪明時劉已生二女矣求與劉絕歸侍父疾又事後母以孝稱五年父亡毀不勝哀被髮徒跣身負士作冢廬其左寒不�日一食者三年詔賜物二十段粟十石表異門閭後其女居母喪亦如母行官又賜粟帛表其門

於敏直妻張氏按唐書列女傳於敏直妻張氏者皖城公儉女也生三歲每父母病已能晝夜省侍顏色如成人及長愈恭順仁孝儉病篤聞之號泣幾絕儉死一慟遂卒髙宗懿其行賜物百段以狀屬史官

楊紹宗妻王氏按唐書列女傳楊紹宗妻王者華州華陰人在褓而母亡繼母鞠愛父徵遼歿繼母又卒王年十五乃舉二母柩而立父象招魂以葬廬墓左永徽中詔楊氏婦在隋時父歿遼西能招魂克葬至祖父母塋隧親服版築哀感行路因賜物段並粟以闕表門

李孝女按唐書列女傳李孝女者名妙法瀛州博野人安祿山亂被徙他州聞父亡欲間道奔喪一子不忍去割一乳畱以行旣至父已葬號踴請開父墓以視宗族不許復持刀刺心乃爲開見棺舌去塵發治拭之結廬墓左手植松柏有異鳥至後母病或不食飲女終日不視匕箸及亡刺血書於母臂而葬廬墓終身

王孝女按唐書列女傳王孝女徐州人字和子元和中父兄皆防秋屯涇州吐蕃寇邊�戰死和子年十七單身被髮徒跣縗裳抵涇屯日丐貸護二喪還葬於鄕植松柏剪髮壞容廬墓所節度使王智興白狀詔旌其門

程氏女按饒州府誌程氏女忠莊公五世孫乾元中爲盜所掠殺其父兄時安史亂中原多梗民相挺以起吏莫能禁女以計得脫訴之州刺史顏眞卿捕首惡磔之市女且悲且喜探心以祭父兄而自啖之凶黨不悟又掠女爲妻越五年有一男一女矣女旣熟其人益詳其事外待之謹內恨之深五月五日女盛具酒殽儔類坌集女覘其醉臥皆手刃之無一脫者並自殺其男女縣以聞之州刺史裴士淹釋不罪刻頌州門表其孝

盧甫妻李氏按唐書列女傳盧甫妻李秦州成紀人父瀾永泰初爲蘄令梁宋兵興瀾諭降劇賊數千人刺史曹升襲賊敗之賊疑瀾賣己執瀾及其弟渤兄弟爭相代死李見父被執亦請代父遂皆遇害宣慰使李季卿聞狀詔贈李孝昌縣君瀾渤�贈官

賈孝女按唐書列女傳賈孝女濮州鄄城人年十五父爲族人元基所殺孝女弟彊仁尙幼孝女不肯嫁躬撫育之彊仁能自樹立教伺元基殺之取其心告父墓彊仁詣縣言狀有司論死孝女詣闕請代弟死髙宗閔嘆詔並免之內徙洛陽

汴女李按唐書列女傳汴女李者年八歲父亡殯於堂十年朝夕臨及笄母欲嫁之斷髮丐終養居母喪哀號過人自庀葬具州裏送葬千餘人廬於墓蓬頭跣足而負土以完園塋蒔松數百武后時按察使薛季昶表之詔樹闕門閭

饒娥按唐書列女傳饒娥字瓊眞饒州樂平人生小家勤織頗自修整父績漁於江遇風濤舟覆屍不出娥年十四哭水上不食三日死俄大震電水虫多死父屍浮出鄕人異之歸賵具禮葬父及娥鄱水之陰縣令魏仲光碣其墓建中初黜陟使鄭叔則表旌其閭河東柳宗元爲立碑

髙湣女按唐書列女傳髙湣女名妹妹父彥昭事李正己及納拒命質其妻子使守濮陽建中二年挈城歸河南都統劉元佐納屠其家時女七歲母李憐其幼請免死爲婢許之女不肯曰母兄皆不免何賴而生母兄將被刑徧拜四方女問故答曰神可祈也女曰我家以忠義誅神尙何知而拜之問父在所西向哭再拜就死徳宗駭嘆詔太常謚曰湣諸儒爭誄之彥昭從元佐救寧陵復汴州累功授潁州刺史朝廷錄其忠居州二十年不徙卒贈陜州都督

陶氏按處州府誌陶氏建中間人夫亡事姑克孝姑病竭力醫禱及卒一號三絕負土成墳縣令李公爲作文碑表其墓至今呼爲孝婦墳

謝小娥按李公佐謝小娥傳小娥姓謝氏豫章人估客女也生八歲喪母嫁歷陽俠士段居貞居貞負气重義交遊豪俊小娥父畜巨產隱名商賈間常與段婿同舟販貨往來江湖時小蛾年十四始及笄父及夫俱爲盜所殺盡掠金帛段之弟兄謝之從侄與童僕輩數十悉沈於江小娥亦傷胸折足漂流水中爲他船所獲經夕而活因流轉乞食至上元縣依妙果寺尼淨悟之室初父之死也小娥夢父謂曰殺我者車中猴門東艸又數日復夢其夫謂曰殺我者禾中走一日夫小娥不自解悟書此語廣求智者辧之歷年不得至元和八年春餘罷江西從事扁舟東下淹泊建業登瓦官寺閣有僧齊物者重賢好學與余善因告余曰有孀婦名小娥者每來寺中示我十二字謎語某不能辧余遂請齊公書於紙乃憑檻書空凝思默慮坐客未倦了悟其文令寺童疾召小娥前至詢訪其由小娥嗚咽良久乃曰我父及夫皆爲賊所殺邇後嘗夢父告曰殺我者車中猴門東艸又夢夫告曰殺我者禾中走一日夫歲久無人悟之餘曰若然者吾審詳矣殺汝父是申蘭殺汝夫是申春思車中猴車字去上下各一畫是申字又申屬猴故曰車中猴艸下有門門中有東乃蘭字也又禾中走是穿田過亦是申字也一日夫者夫上更一畫下有日是春字也殺汝父是申蘭殺汝夫是申春足可明矣小娥慟哭再拜書申蘭申春名於衣中誓將訪殺二賊以復其冤娥因問余姓氏官族垂涕而去爾後小娥便爲男子服傭保於江湖間歲餘至潯陽羣見竹戶上有紙榜云召傭者小娥乃應召詣門問其主乃申蘭也蘭引歸娥心憤貌順在蘭左右甚見親愛金帛出入之數無不委娥已二歲餘竟不知娥是女人也先是謝氏之金寶錦繡衣物器具悉掠在蘭家小娥每執舊物未嘗不暗泣移時蘭與春宗昆弟也時春一家住大江北獨樹浦與蘭往來密洽蘭與春同去經月多獲財帛而歸每畱娥與妻藺氏同守家室酒肉衣服給娥甚丰或一日春攜文鯉兼酒詣蘭娥私嘆曰李君精悟明鑑皆符夢言此乃天啟其心志將就矣是夕蘭與春會羣賊畢至酣飲曁諸凶旣去春沈醉臥於內室蘭亦露寢於庭小娥潛�春於內抽佩刀先斷蘭首呼號鄰人並至春擒於內蘭死於外獲贓收貨數至千萬初蘭春有黨數十暗記其名悉擒就戮時潯陽太守張公善其志行旌表乃得免死時元和十二年夏也復父夫之讎畢歸本裏見親屬裏中豪族爭求聘娥誓心不嫁遂剪髮被褐訪道於牛頭山師事大士尼將律師娥志堅行苦霜舂雨薪不倦筋力十三年始受具戒於泗州開元寺竟以小娥爲法號不忘本也其年夏月餘始歸長安途經泗濱過善義寺謁大徳尼令操戒新見者數十淨發鮮帔威儀雍容列侍師之左右中有一尼問師曰此官豈非洪州李判官二十三郎者乎師曰然曰使我獲報家仇得雪冤恥是判官恩徳也顧餘悲泣余不之識詢訪其由娥對曰某名小娥頃乞食孀婦也判官時爲辧申蘭申春二賊名字豈不憶念乎余曰初不相記今卽悟也娥因泣具寫記申蘭申春復父夫之仇志願相畢經營始終艱苦之狀小娥父謂余曰報判官恩當有日矣豈徒然哉嗟乎余能辧二盜之姓名小娥又能竟復父夫之讎神道不昧昭然可知小娥厚貌深辭聰敏端特煉指跛足誓求眞如爰自入道衣無絮帛齋無咸酪非律儀禪理口無所言後數日告我歸牛頭山扁舟泛淮雲遊南國不復再遇君子曰誓志不捨復父夫之仇節也傭保雜處不知女人貞也女子之行惟貞與節能終始全之而已如小娥足以儆天下逆道亂常之心足以觀天下貞夫孝婦之行余備詳前事發明隱文暗與冥會符於人心知善不錄非春秋之義故作傳以旌美之﹝按幽怪錄作任華妻唐書列女傳所

載較略不存﹞

楊含妻蕭氏按唐書列女傳楊含妻蕭父歷爲撫州長史以官卒母亦亡蕭年十六與娟皆韶淑毀貌載二喪還鄕裏貧不能給舟傭次宣州戰鳥山舟子委柩去蕭結廬水濱與婢穿壙納棺成墳蒔松柏朝夕臨有馴烏縞兔菌芝之祥長老等爲立捨歲時進粟縑喪滿不釋縗人髙其行或請昏女曰我弱不能北還君誠爲我致二柩葬故里請事君子於是含以髙安尉罷歸聘之且請除素蕭以親未葬許其昏辭其采已葬乃釋服而歸楊云

鄭孝女按唐書列女傳鄭孝女兗州瑕丘人父神佐爲官兵戰死慶州時母已亡又無兄弟女時年二十四卽剪髮毀服身護喪還鄕裏與母合葬廬墓下手樹松柏成林初許適牙兵李元慶至是謝不嫁大中中兗州節度使蕭俶狀於朝有詔旌表其閭

山陽女按唐書列女傳山陽女趙者父盜鹽當論死女詣官訴曰迫饑而盜救死爾情有可原能原之邪否則請俱死有司義之許減父死女曰身今爲官所賜願毀服依浮屠法以報卽截耳自信侍父疾卒不嫁﹝按文藪咸通六年滄州鹽院吏趙鏻犯罪至死旣就刑有女請從曰七歲母亡蒙父私鹽利衣食之今父坐罪合隨死鹽院官崔據義之具以事聞詔滅父死女泣曰身今爲官賜誓落髮奉佛以報因於懷中出刀截耳以示信待父受減死刑創愈遂歸浮屠與唐書所載事略同而地異﹞

範氏按陜西通誌範氏延安宜君人夫死不嫁事姑孝姑患病久不痊忽聞肉香欲食甚急村野莫能致氏刲左膊肉深至骨以奉姑姑隨愈事聞旌表鄕人以割骨名�

章氏二女按歙縣誌章氏二女邑南人章項女也母程氏與二女登山采桑母爲虎所攫二女號呼搏虎母獲脫終身奉母不嫁刺史劉贊嘉之蠲其戶稅攺所居爲孝女鄕

李廷誨妻按揚州府誌牙將李廷誨妻廣陵人初選入吳王宮吳亡嫁李珠翠服飾頗極華煥繼姑悉收之一無所恨日被箠楚無怨言或爲不平答曰新婦不能奉順耳終不攺初志宋太平興國中郡守攺其裏曰崇孝

馮孝女按浙江通誌馮孝女居錢塘少孤不嫁以養母母病刲股母死號慟嘔血旣葬結艸廬墓下日焚香蔬食刺臂血寫經捨宅爲寺以薦母長慶三年詔賜束帛賜寺額曰報恩今錢塘縣有孝女南北二鄕

盧氏女按浙江通誌女永嘉人居盧奧一日與母行遇虎將噬母女以身當之虎得女母乃免後有人見其跨虎閨孝部列傳二

明一

諸娥按明外史列女傳諸娥山陰人父士吉洪武初爲糧長有黠而逋賦者誣士吉於官執法論死二子炳煥亦罹罪娥方八歲晝夜號哭與舅陶山長走京師訴冤時有令冤者非臥釘板勿與勘問娥輾轉其上幾斃事乃聞勘之僅戍一兄而止娥傷重卒里人哀之肖像配曹娥廟

韓太初妻劉氏甄

氏附

按明外史列女傳韓太初元時爲知印洪武初例徙和州挈家行妻劉事姑謹姑道病刺血和藥以進再病再愈之抵和州太初卒劉種蔬給姑食越二年姑患風疾不能起晝夜奉湯藥驅蚊蠅不離側姑體腐蛆生席間爲嚙蛆蛆不復生及姑疾篤刲肉食之少蘇月餘而卒殯之舍側欲還葬舅冢哀號五年不能得太祖聞之遣中使賜衣一襲鈔二十錠命有司還其喪旌門閭復其徭役同時甄氏欒城李大妻事姑至孝姑壽九十一而卒甄廬墓三年旦暮悲號亦被旌

吳婦姚氏蔡

女附

按明外史列女傳姚氏余姚人適吳氏父早世迎母養於家母出汲被虎銜去姚追掣虎尾虎欲前掣益力尾遂脫虎痛甚捨母而逝藥之獲愈奉其母二十年後成化間武康有蔡孝女隨母入山采藥虎攫其母女折樹枝格鬥三百餘步虎捨其母女傷歕血丈許竹葉爲赤女亦獲全

韓遇春妻髙氏按畿輔通誌髙氏韓遇春妻保定府人姑劉氏十八歲守節氏事之惟謹及夫死以孀婦事孀姑不啻女之事母姑父劉簡貧無依氏迎養三十餘年無倦色姑年八十四髙年九十卒

田氏婦小

姑附

按莒州誌田氏婦洪武間人翁姑所生一男一女男從軍陣亡婦誓不再嫁事勇姑益謹其小姑與之共事父母亦誓不適人父母憐之皆潛自縊婦與小姑亦同日經死田氏居莒西山有碧霞元君殿土人卽於殿側立廟塑四像因名其山爲公婆山

曹明達按靑州府誌曹明達益都人性至孝終身不嫁以養父母有北宮嬰子之風

曹均昂妻經氏按句容縣誌經氏曹均昂妻翰林編修義之母年十餘值元季之亂擇配昂育於曹氏舅姑喜其孝鞠之如子氏性溫靜旣合巹克盡婦道姑恆有疾夙夜扶持不去左右進食制衣必致丰美惟恐不愜舅姑意而自奉殊薄諸兄弟昂最幼歲大饑家日窶諸兄皆有蓄至是各異居族人或憐昂獨貧而不與較氏曰厚資有時而竭懿親不可隳也況姑老有如較論姑必不安昂以爲然姑嘗語族人曰吾幼婦孝我當依之終老氏躬紡績助衣食或終夜不寐人咸重之或見有悖戾女則相戒曰盍效經氏姑臨終謂曰汝後必有婦如汝居姑喪哀毀骨立服除不替年五十有八以疾卒子男五人寧實華琛皆能事父篤於兄弟義其季也以力學取科第授今官

李氏女按婺源縣誌李氏女名韞珠李坑徳伭女性端謹聰明通孝經列女傳年十六父執義遇害女慟哭不已自經洪武九年郡守張孟旌之爲立祠祀焉

杜如芝妻陸氏按和州誌陸氏翁源縣教諭杜如芝妻姑病篤夜靜刲股惶懼莫知所措恍惚間有靑衣老嫗佐之達旦熟以食姑姑更活三十年相傳以爲神

吳氏女按揚州府誌吳氏女泰州人幼孤性至孝母周氏老且病女不忍母無依矢志不嫁以養母后母歿女號慟死時母年七十女年亦三十矣

崔髮妻徐氏按揚州府誌徐氏海門人年十八適縣民崔發事姑盡婦道發死養姑愈謹洪武十年詔旌之

朱漢云妻顧氏按揚州府誌顧氏如臯人朱漢云妻幼明敏善事父母及歸漢云事舅姑如父母鄕人多稱之年二十八漢云沒事舅姑愈謹舅姑以顧無出且家貧不給與其父議欲奪其志曰汝夫負汝矣今聽婦自處婦曰歸去如舅姑何願終身以代子養素衣不飾早夜紡績易薪米以供朝夕洪武十年有司上其事詔旌焉

石孝女按明外史列女傳石孝女新昌人𦇤褓時父潛坐事籍沒系京獄母吳以漏版獲免依兄弟爲生一日父逃歸匿吳家吳兄弟懼連坐殺而置大窖中母不敢言及女旣長問母曰我無父族何也母告之故女大悲憤永樂初年十六舅氏主其婚以配族子女白母曰殺我父者吳也父之讎弗與共戴天柰何爲吳氏婦母曰事非我主爲之柰何女頷而不答及嫁吳族咸喜方禮賓女自經室中眾咸愕母仰天哭曰吾女之死不欲爲讎人婦也號慟數日亦死有司聞之治殺潛者罪

吳八娘按紹興府誌吳八娘新昌人父吳緡早喪八娘未及笄母石氏方�泣謂曰若生男則可不死顧柰家貧何女奮然曰倘天佑我父使有弟願撫之終身不適人也後果生男遂堅守前誓母欲爲之贅婿曰有婿卽有外心竟不聽不事粉澤日夜拮據終身年七十有六卒葬銅坑陳家塢人呼爲小娘冢云

沈氏女按松江府誌沈氏女名妙蘭未嫁母患心疾貧不能致醫割�刲肝爲羹以進母食疾遂愈永樂丙申旌表其門

西嘉瑞妻翁氏按松江府誌翁氏名靜簡指揮使國衡侄女年九歲父患危證女扃戶向大士拜禱剜左股一臠授母黃氏煮羹奉父父病尋愈衛人士欲上其事女辭之父沒後嫁西嘉瑞甫半載母疾復刲股如前

李六秀女按莆田縣誌黃石李六秀女性至孝以終鮮兄弟志欲終養長議配劉億衷以億衷嫡長不可出贅於是歸夫家朝夕垂涕不食請求終養舅姑憐而許之旣得歸恆致甘旨於舅姑不廢婦職父病劇刲股以進及卒哀毀骨立罄家營葬終奉祭祀至子孫猶不替云

郭三莊按莆田縣誌郭三莊水南郭輔女鄭東都妻初輔官海丰倉三莊與母林氏從年十四母病藥勿效割左股和羹以進母病愈月餘父病復割右股父亦愈海丰士民上孝感狀郡守旌之

林淑圓按莆田縣誌林淑圓副使時女永樂十三年時第進士觀政刑部緣門籍事詿誤系獄例發北京營工淑圓甫七歲擊登聞鼓訴父冤仁宗監國南京矜其幼賜以飯遂宥時罪後隨任陜西母王氏病諸藥弗效淑圓年十二潛割左臂肉和粥以進母得瘥長嫁西安左衛指揮使費銘壽七十卒

徐遠女按明外史列女傳嘉善徐遠女年六歲母患瘡甚女問母何以得愈母謾曰兒吮之乃愈女遂請吮母難之女悲啼不已母從之數日果愈

陳和妻髙氏按明外史列女傳武邑髙氏適諸生陳和和早卒髙獨持門戶奉翁姑甚孝及宣徳時翁姑並歿氏以禮殯葬時年五十矣泣謂子剛曰我父洪武間舉家客河南虞城父死旅葬城北母以棗木小車輛識之比還家母亦死弟懦不能自振吾三十年不敢言者以汝王母在堂當朝夕侍養也今大事已畢欲往舁父遺骸歸而合葬剛唯唯卽隨母往虞城抵葬所冢累累不能辧氏以發系馬鞍逆行自朝及夕至一小冢鞍重不能前卽開其冢所識車輛宛然遠近觀者咸驚異贈遺以歸啟母窆同葬

王永任妻李氏按香河縣誌李氏王永任妻有孝行永任早亡遺三幼孤家貧以紡績供舅姑甘脆與永任在日無異終舅姑之世無缺焉

畢竟廉妻宋氏按新河縣誌宋氏畢孝子竟廉妻廩生宋發女年十六適竟廉性靜婉克修婦道相夫以孝聞不三年竟廉亡婦痛絕哭不成聲越數月姑復死卽以衣服簪珥器用之物盡付翁閉寢室自縊死

鄭身妻曹氏按新河縣誌曹氏貢士鄭身妻性至孝善事翁姑翁因事誣陷於獄氏竭心力百方圖救竟得免死人咸奇之

馬夢麟妻王氏按開封府誌王氏馬夢麟妻奉姑張氏以孝聞張忽染目疾氏刲股作艾葉羹以進遂痊

李士廉妻楊氏朱守亭妻附

按開封府誌楊氏李士廉妻父楊進久病氏告天刲股父病卽愈翁全病復與夫妹朱守亭妻共刲股食之亦愈有司並表其門

史泰妻王氏按開封府誌王氏史泰妻姑任氏病王割股以進姑病尋愈

徐光烈妻王氏按諸城縣誌王氏徐光烈妻家貧事翁姑盡孝夫久他出翁得暴病將死氏禱天求代割股和藥翁病立愈

兪濟伯妻文氏按吳縣誌文氏玉淸文洪女歸諸生兪濟伯伯貧不治生舅姑相繼沒適濟伯赴試應天氏罄簪珥以含斂濟伯歸無遺恨氏幼承庭教通孝經語孟及小學皆成誦每行事必循古訓與濟伯處白首益恭饎爨不繼無慍色人稱賢孝

陳氏按吳縣誌陳氏良紹女年二十聰敏知書正統間紹亡親族欲乘喪嫁之氏曰死者何人而欲我膏沐衣綺乎眾慚退其居父喪尢盡哀戚

黃一姐按漳州府誌黃一姐詔安南澳民黃順女也贅周景文爲婿文商於外母疾篤一姐刲股食之隨愈副總兵何旌其家

李淑明按漳州府誌李氏龍溪莊士因妻名淑明夫死不嫁姑患痺敬養不怠姑沒貧未能葬正統己巳寇掠鄕村淑明服衰麻擗踴號慟盜憫之過其門不入而去鄕人相率助其營葬焉

林懿敏按漳州府誌林氏龍溪鄭浚哲妻字懿敏年十六歸於鄭二十五而夫亡堅守以養姑姑陳氏年老性急或一飯稍遲輒恚罵不食懿敏能委曲以順適其心孝敬不衰年七十四卒

李春元妻丘氏按漳州府誌丘氏漳浦鎭海李春元妻與姑蔡氏被擄賊索賄欲鞭其姑氏泣訴以身覆蔽賊怒欲殺之氏俯首就戮顏色不變賊感其孝竟釋其姑

馬奇生妻鄧氏按廣東通誌鄧氏新會馬奇生妻奇生早世其姑哭泣曰吾早寡恃兒與婦兒死矣吾何以爲生而婦何以爲托耶鄧曰婦卽子也鄧侍姑孝謹姑甚安之正統己巳盜起鄧奉姑投城姑卒倉皇中棺衾悉備晝夜號泣悲動鄕鄰賊平歸葬如禮聞者稱孝

蘇氏妙果按廣東通誌蘇氏妙果新會人事姑有殊孝舅死姑已更適又寡而來歸蘇曰吾姑也言動避堂坐作避舍寢處避�帷具甘旨問起居一如舅生前錢帛皆歸之姑事必稟命十餘年姑以老病篤弗能動蘇侍側晝夜不倦浣衵衣�牏者日至八九略無蹙容數月餘姑卒旣葬蘇猶哀傷不已

楊泰奴張

氏附

按明外史列女傳仁和楊得安女泰奴許嫁未行天順四年母病疫不愈泰奴三割胸肉食母不效一日薄暮割胸取肝一片昏僕良久及蘇以衣裹創手和粥以進母遂愈母宿有膝攣疾並愈其後有儀眞周祥妻張氏者姑病不起計無所出偶一方士過其門問之曰人肝可療張割左�下得膜如絮以手探沒腕取肝二寸許無少痛作羹以進姑病遂瘳

蕭維學妻袁氏按臨江府誌袁氏峽江蕭維學妻姑忽被虎噬袁奔救左手執姑臂右手擊虎吻虎竟不爲害負姑歸虎躡其後遂噬死天順間縣令李周以事上聞

戈福妻王氏按代州誌王氏戈福妻家貧奉姑𨿽薄食必致精潔成化末福登進士授禦史氏以姑寡年老不隨夫之官與姑同寢處姑齒落不能食氏以乳食之姑疾爲嘗糞卜安危福沒於京姑憂死氏居喪輒累日不食鄕黨稱孝

沈輔妻瞿氏按嘉定縣誌瞿氏沈輔妻性至孝翁思善病痢藥弗愈瞿與輔晨夕稽顙北辰願減己算以益親年久之額當叩處成窪翁於昏倦中恍接神語異香滿室痢遂起平居孝行不可殫述成化十七年有司上其實旌其門曰雙孝

髙通妻鄧氏按常熟縣誌髙通妻鄧氏名妙香早寡遺腹生子鼎以紡績事姑姑病劇割股以進病尋瘥人以孝稱年八十三卒鼎中成化辛卯舉人

周某妻黃氏按常熟縣誌黃氏周某妻欽之妹某亡黃復歸母家母衛患疾欽欲割體肉黃曰此吾事也爭久之黃乃以刃置所祀神前祝曰神許我刃當動旣而刃果躍墮黃前遂以割乳和藥汁以進母尋愈

陳瞿福妻郭氏按東陽縣誌郭氏名淳陳瞿福妻姑羊患疫癘且殆醫者束手主人彊之曰惟天乃可主人曰何謂也醫曰有孝子慈孫愛其父母之甚誠感天地而疾或可痊吾無他劑矣郭聞言夜焚香禱天願減己壽以益姑割左臂肉以進是夜見彩雲環其室若神臨然姑疾不三日瘳時郭年十九成化七年八月也

章銀兒按明外史列女傳章銀兒蘭溪人幼喪父獨與母居邑多火災室盡毀結茅以棲母母方疾鄰居又火銀兒出視眾呼令疾避銀兒曰母病不能動何可獨避亟返入廬欲扶母出烈焰忽覆其廬眾莫能救火光中遙見銀兒抱其母宛轉同焚死時弘治元年三月也

周凝貞妻吳氏按明外史列女傳吳氏無爲州周凝貞妻凝貞卒氏年二十四家濱江田廬沒於水婦毀容誓死不更適傭女工以奉孀姑姑老臥病齒毀弗能食婦絕其兒乳以乳姑冬月臥擁姑背以暖之宛轉�席者三年姑卒哀毀骨立年七十五終

葉妙淸按錢塘縣誌葉妙淸右衛千戶榮女早喪母躬浴其屍取浴水注甕中哭則飲之茹素十餘年坐臥儼若有見初榮代伯氏戍彭城永樂間累徵討功拜前官臨歿語女曰吾赴戰陣出萬死得一官今中道死子震幼且弱族人利吾官者行將不利於震汝以女子從一少後母其若之何語未旣女哭應曰請得侍我母長我弟令嗣我父勛終不從婚媾去以遺父憂榮歿媒氏至輒峻拒之伯子麟果欲奪震官百計誘女嫁女剪髮碎面示志旦則爲震祈佑於神勤女紅至夜分不寢以給衣食竟育震成襲終身不嫁母王氏守節弘治間受旌女獨不及余杭鄒翰爲著孝烈傳

左爾良妻彭氏按福建通誌彭氏左爾良妻姑暮年病劇良入城延醫姑忽不能語彭度無生理乃登樓焚祝願割肝療姑挈刀直刲其胸刀鈍並力橫刲之見肝割一臠有白血如箭射壁間亟呼女來戒勿嘩女驚扶彭下樓赤血淋漓已昏暈僕地女爲烹片肝餉姑姑輒愈事聞有司旌之

陳鸞妻倪氏按寧徳縣誌倪氏陳鸞妻弘治戊辰縣人病疫繼姑死諸婦慮傳染無敢近倪親爲殯殮坐屍傍二晝夜方舁入棺鄰里嘆其孝以子勗貴贈安人

楊時春妻林氏按福建通誌林氏晉江楊時春妻姑張氏患風疾不能屈伸凡起居皆林扶抱授餐口飼之歷三十年不衰

陳元奎妻黃氏按福建通誌黃氏南安人太學生陳元奎妻翁鳴華病氏與夫躬進湯劑刲股和藥而舅愈

李某妻楊氏按濟南府誌楊氏李某妻濱州人翁彬年七十二正徳六年賊執彬欲刃之氏奮身護翁乞極哀賊異之以孝婦稱翁賴以不死事聞旌之

趙氏三女按山西通誌趙氏三女其父無子止生三女及笄俱不肯嫁共事親終老三女躬胼胝築丘墳髙三十尺周圍二畝餘各植柏一株正徳間賊夜盜樹斧聲聞二十里人以爲異今止存一株人稱孝女墳

何承孚妻李氏按建昌府誌李氏廣昌人年十四適何承孚越二年孚沒事姑姑病吁天願以身代未幾奄逝李曰吾所不死者爲姑在也姑旣沒吾何生焉哀慟嘔血而死

趙氏女按南昌郡乘趙氏女名郡珍進賢趙叔式之女正徳間叔式以吏家京師母萬氏病於旅捨郡珍親嘗湯藥衣不解帶者累月母歿痛客死願以身從一夕先與父訣晨起哭奠畢自縊詔旌其門

李世茂妻堵氏按武進縣誌堵氏父翰世居馬迹山正徳間適李世茂一日翰與小童棹舟迎女至湖中翰墮水死堵氏仰天慟曰父以我故死遂赴水救父亦亡時人比之曹娥

張氏女按和州誌張氏女知府張佑之孫女也正徳間父誠貧而無子疾將革張痛切恨爲女子不能後父吁天割股和藥請以身代縣令旌之

周惇良妻趙氏按潮陽縣誌周惇良妻趙氏正徳間年十八而寡事舅姑至孝舅性嚴甚氏供具必親一日晨起進食於舅所適婢子市礬至誤落茶中茶爲盡黑舅驚訝曰異哉茗色得無毒乎姑因責問婢婢無以對舅曰婦欲殺我婢有何罪趙氏伏地自明終不能得乃令置茶於飯與犬且嘗試之趙曰若有他妾當先犬而死以爲弒逆者之戒遂取茶自飲盡一杯竟不死於是舅姑愈益重趙氏趙氏奉舅姑以終其身養生送死如禮

劉奇臣妻田氏按畿輔通誌田氏保定府人年二十九夫死嘉靖初盜執其姑將殺之田請代死盜曰孝婦也遂釋之

元氏女按四川總志元氏女父合江樵者渡江失水死氏至死所赴水求父三日後抱父屍浮出事聞旌表

周五女按四川總志周五女鄰水人年十四喪父誓奉孀母不字年七十四罵賊舉火自焚

胡寔妻袁氏按犍爲縣誌袁氏名可慈諸生胡實妻幼同妹可順於嘉靖二十六年隨父俊官河南中牟主簿俊患疾可慈年未及笄焚香�天刲股和藥以進其妹可順亦效之父疾遂愈事聞有司旌之

郭金蓮按犍爲縣誌郭金蓮義官郭大宏女年十四隨母楊氏往耕福田莊母早起拔芋雲霧四塞陡與虎遇金蓮聞母呼聲赴救母脫而女爲虎傷事聞有司旌之

王氏女按建昌衛志王氏女越雋衛人未嫁父早沒母病刲股以療後母死人欽其孝爭聘之王遂削髮爲尼至今有姑姑寺乃王氏出家處也

郭大美妻景氏按鄖陽府誌景氏郭大美妻事姑王氏至孝姑忽得風疾僕地值美他往景口度湯藥多方救之得蘇美死守志不二移榻侍姑夙夜無怠姑歿痛哭死於姑傍邑令陳希歐表其門

吳珊妻朱氏按長沙府誌朱氏益陽人吳珊妻母病亡伏屍痛哭而死邑人賦詩哀之

胡貞姑按饒州府誌胡貞姑大理少卿閏女閏旣被刑姑入功臣家爲奴時年四歲勛貴以其幼欲去之老嫗匿於庖中獲免每日啖貓余飯及長髮至寸則剪之塗面垢形令人穢棄以自衛仁廟登極赦還鄕依舅家念父母終身不嫁卒年六十一後配祀忠臣祠

汪檢妻余氏按婺源縣誌余氏名徳馨官源汪檢妻沱川余墏女墏閨教端嚴嘗以列女傳孝經訓之年十七歸汪克婦道顰笑不苟足不逾閾歲大疫舉家寢疾氏獨免以一身支持調度湯藥晝夜目不交睫舅姑病篤焚香吁天願以身代病者盡起一家全活人謂賢孝所感郡守何東序表其門

余基妻吳氏按婺源縣誌吳氏名丹鳳沱川余基妻荷花橋吳瑾女爲余冢婦所事繼姑一切並臼炊澣皆躬親之進羹飯於舅姑必立屏後竊窺甘食則喜否則泣舅姑或誶語跪泣請罪諸娣皆繼姑所生子婦氏敬之終身無間言繼姑病目禱以身代早夜吮之如是者三年基出不歸繼姑病彌畱思基不置旣而曰有孝婦在吾目可瞑矣人謂基得成純孝者婦助之也

陳時康妻秦氏按蘇州府誌秦氏嘉定人陳時康妻早寡竭力奉姑無何姑中危疾秦焚香祝天刲股以進疾遂愈嘉靖四十三年旌表

殷氏女按鎭江府誌殷氏女丹徒人名金孝子士望女弟也家被盜縛其母欲加撻女哀號請身代盜曰此孝女也兩釋之嘉靖間學使者耿某以事聞旌表

朱偉妻馬氏按浙江通誌馬氏朱偉妻山陰人名徳貞家病疫舅與夫皆亡姑張氏亦病篤徳貞艱難侍姑姑愈母家欲奪其志斷指爲誓及姑歿撫膺大慟翌日死

徐溥仁妻洪氏按諸曁縣誌洪氏徐溥仁妻翁爲道州守溥仁隨之官洪以家事不能行爲溥仁娶一妾及歸姑王氏有疾洪親嘗湯藥衣不解帶月餘姑亡三年不食肉

滑鳳妻陳氏按紹興府誌陳氏滑鳳妻余姚人歸鳳未期而滑賈荊襄間十一年不還眾謂滑已死舅姑輒欲嫁之氏曰使鳳果死婦當以死事舅姑鳳苟生還而婦嫁婦固置不論在舅姑亦何以解其子乃卒斷髮不從鳳果還閱數月復去無歸期方是時婦已誕一子饑寒辛苦未嘗幾微怨恨正徳末邑大疫其姑且死陳吁天曰妾夫遠客姑遘危病聞人肉可療願割肉以進惟天神默佑俾姑更生得再見其子妾死無恨遂刲股和羹進姑姑竟愈嘉靖間旌表

陸氏女按仁和縣誌陸氏女嘉興府海鹽縣捕卒應云女應云謫戍嶺南畱妻女於杭應云道葬女年十四聞父喪晝夜號泣不食越數日死於八字橋之河南貧不能殮里人共捐貲殯之

陳滿妻都氏按湖州府誌都氏安吉人陳滿妻幼刲股愈母疾父爲馬踐傷足瘡潰生蛆都口舐嚙蛆吞之及長歸滿滿疾復割左臂肉以羹進滿竟死時年尙少撫其孤良謨後登進士第有司奏旌其門年五十六卒於京邸

夏錫瑞妻馮氏按嘉興縣誌馮氏字佛齡有至性周歲而孤哀慕如成人年十七歸同裏夏錫瑞事翁姑如父母姑病痿氏晝夜侍湯藥無懈每禱神乞身代一日姑忽夢大士告曰汝病當不起以佛齡孝誠上格今且瘳矣氏復繡大士像百尊祝姑長壽自後姑病漸減而氏忽患疾如姑以死姑竟得壽考人咸奇之爲設饌羅拜感慟者以百數廣文張大受慕其行躬率諸生饗奠額其堂

包汝楫妻賀氏按嘉興縣誌賀氏郡守包汝楫妻姑陸氏病劇醫藥罔效憂惶不知所出每進湯姑輒搖手云幸勿苦我賀氏一夕進湯告姑云此非藥第少啜之姑飲而甘吸之至盡寢息甚安數日而愈詰之乃剪股肉所烹也

陳允武妻萬氏按海鹽縣誌萬氏萬炳女陳允武妻年十六歸陳值姑歿撫允武弟妹三人不啻同胞其翁受役輸餉軍門道遇倭失餉時軍門法甚嚴翁已分必死萬泣謂夫曰寧無家可無翁乎亟鬻奩具及私產得金獻軍門翁得不死人稱孝婦

賀萬春妻趙氏按海鹽縣誌趙氏序班賀萬春妻平湖世家女事夫治家逮下並合禮則尢孝於其姑姑之侍婢勿敢斥也姑病瞀氏祝而舐之五歲復明人以爲孝感

崔成俊妻呂氏按海鹽縣誌呂氏指揮崔成俊妻父以領漕失米法當貸償始免罪呂傾奩賣之成俊奔京師買米輸官救翁歸翁感其孝

周道純妻林氏按閩書周道純妻林氏家貧孝事舅姑嘉靖乙巳莆大荒舅老疾百方不治林刲股和粥以進舅絕飲食數日矣伏枕一餐遂愈郡守給米一石帛一匹肉二十斤以卹其舅

葉應暉妻劉氏按閩書葉應暉妻劉氏姑陳患風動履恃人性又卞急應暉每與劉以�輿舁遊後園令諸孫導前爲歡劉承順惟謹年九十一卒孫繼美繼熙繼善皆登科

李樞妻沈癸金按閩書李樞妻沈癸金於歸後事寡姑惟謹樞早世氏操家政撫幼子內極哀慟外和顏色以慰姑心姑卒年百歲氏亦七十殯殮如禮鄕黨稱爲孝婦

黃�娘按閩書黃�娘應禮之女林廷玉之妻年十四父病篤百藥不痊刲股以進父病尋愈及長於歸事舅姑亦以孝聞

朱冕妻陳三娘按閩書永寧衛前所百戶朱冕妻陳三娘嘉靖間值倭亂冕血戰陣亡三娘年二十七欲死殉念姑在而閨孝部藝文一

曹娥碑

後漢邯鄲淳孝女曹娥者上虞曹旴之女也其先與周同祖末冑荒沈爰玆適居旴能撫節按歌婆娑樂神以漢安二年五月時迎伍君逆濤而上爲水所淹不得其屍娥年十四號慕思旴哀吟澤畔旬有七日遂自投江死經五日抱父屍出以漢安迄於元嘉元年靑龍在辛卯莫之有表度尙設祭誄之辭曰郁伊孝女奕奕之姿偏其反而令色孔儀窈窕淑女巧笑倩兮宜其家室在洽之陽大禮未施嗟喪慈父彼蒼伊何無父孰怙訴申告哀赴江永號視死如歸是以渺然輕絕投入沙泥翩翩孝女載沈載浮或泊州渚或在中流或趨湍瀨或逐波濤千夫失聲悼痛萬餘觀者塡道雲集路衢泣淚掩涕驚慟國都是以哀姜哭市杞崩城隅或有�面引鏡剺耳用刀坐臺待水抱樹而燒於戲孝女徳茂此疇何者大國防禮自修豈況庶賤露屋艸茅不扶自直不鏤自雕越梁過宋比之有殊哀此貞厲千載不渝辭曰名勒金石質之乾坤歲數歷祀立廟起墳光於后土顯昭天人生賤死貴利之義門何悵華落飄零早分葩艷窈窕永世配神若堯二女爲湘夫人時效仿�以昭後昆

懷思賦

晉王氏劉柔妻

超離親而獨寄與憂憤而長俱𨿽亮分以自勉曾無間乎須臾思遙遙而忡惙疾結滯乎肌膚憶昔日之歡侍奉膝下而怡裕集同生而從容常欣泰以逸豫何運遇之偏否獨遼隔於修路彼恆鳥之將分猶哀鳴以告離況遊子之眷慕孰殷思之可靡於是仲秋蕭索蓐收西禦寒露宵零落葉晨布羨歸鴻之提提振輕翼而髙舉志渺渺而遠馳悲離思而嗚咽彼邁物而推移何予思之難泄聊翰以寄懷悵辭鄙而增結

悼艱賦

孫氏伊稟命之不辰遭天難之靡忱夙無父之何怙哀殄瘁以抽心覽蓼莪之遺什詠肥泉之餘音經四位之代謝𨿽積祀而思深伊三從而有歸爰奉嬪於他仰慈姑之惠和荷仁澤之陶渥釋褧服以斬衣代羅帷以縞布仰慈尊以飲泣撫孤影以協慕遇飛廉之暴骸觸驚風之所會扶搖奮而上躋頹云下而無際頓於悒之當春望峻陵而郁靑瞻空宇之寥廓湣宿艸之發生顧南枝以永哀向北風以飲泣情無觸而不悲思無戚而不集

饒娥碑

唐柳宗元饒娥饒人饒姓娥名世漁鄱水娥爲室女淵懿靖專𨿽小家未嘗出遊治絺葛供女事循整鄕閭敬式娥父醉漁風卒起不能舟遂以溺死求屍不得娥聞父死走哭水上三日不食耳鼻流血气盡伏死明日屍出黿魚鼉蛟浮死萬數塞川下流鄱旁下民悲感怨號以爲神奇縣人鄕人會錢具儀葬娥鄱水西橫道上追思不足相與作石以詒後世其辭曰生徳無類气靈而休嗟玆孝娥惟行之周淵懿念貞好靖不遊纖葛絺紵克供以修蒸蒸在家其父世漁飲酒不節死乎風濤匍匐來哭號天以呼顏目耳鼻膏血交流三日頓踣气竭形枯父屍旣出孝質已殂龜�黿鼉有蛟洎魚充流溢岸旁出仰浮見怪異形適與我謀鄱民哀號或以頌歌齊女色憂傷槐罷誅趙姬完父操棹爰謳肉刑不施漢美淳於烈烈孝娥水死上虞娥之至徳實與爲儔人有言惟教是圖懿玆徳女家世不儒奇行特出神道莫酬窮哀罔泄終古以畱鄕人好禮爰立玆丘建銘當道過者下車

趙女傳

皮日休趙氏女山陽之鹽山人其父貿鹽盜出其息不納有司賦官捕得法當死簿已伏就刑有日矣趙氏女求見鹽鐵官泣訴於庭曰某七歲而母亡蒙父私盜官利衣食某身爲生厚矣今又罪根露某當隨坐法若不可官能原乎原之不能請隨坐之法官淸河崔遽義之曰固當爲減死論趙氏大泣曰某之身前則父所育今則官所賜誓去發學釋氏以報官徳自以女子之言難信因出利刀於懷立截其耳以盟必然崔益義之竟全其父命趙氏侍父刑疾愈因訣歸浮屠氏捨日休曰古者救危拯禍必先示信至夫家全國完則隨而乖其盟如趙氏一乳臭女子耳繼死請父命孝也自刑以盟言信也秉孝植信髙蹈於世潔乎瑾瑜不足爲其貞芬乎�蘭不足爲其秀與夫古之救危拯禍者遠矣今之士見難不立其節見安不償其信者其趙女之刑人乎噫後之修女史者幸無忘耶

女代父刑判

髙璠乙坐法女請代未齔官勒從奴不掩厥善代選爾勞伊人祗辟咸示中正朝廷作乂大明黜陟使苴茅永建無替於乃服鄭竹斯刊審欺於誠道丁以祖孫繼體位由當室乙則戒愼不足人自速辜徳在友於復公侯於令季旣生女子濟緩急其及嗣仰丁鴻之淸節義豈逃身慕緹縈之淳志期無鑿顙有司務隨時之才徒髙守法當官藉通變之識未宜膠柱昔太伯三讓公季代緒漢除五刑班史垂則行古之道仲子所以捨孫易父以死趙簡申其禮聘相彼一時之義今爲千載之明豈可使帶礪遂絕於承家齠齔服刑而代罪兄則不返封欲誰承女旣年弱奴何足任鮑公往矣丁必無由理屈淳於獲宥乙女亦可卹刑景之前聞庶無凝滯

王孝女旌門銘

元劉因女家容城西以母喪感念遂不嫁終身州上其行禦史按實禮部令旌表之內翰盧公署其門曰孝女王氏縣人劉因銘曰孰不娶終身曰魯山之元道州之陽史名卓行何謂非平常二子且然女責奚望盧公表之何用以戒荒

章氏二孝女廟記

明鄭玉邑人章預二女與母程登山采薇母爲虎所攫二女呼號搏虎虎遂棄去母由是得免刺史劉贊攺二女所居合陽鄕爲孝女鄕且復其家觀察使韓滉奏贊治狀朝廷特賜褒遷今郡城之南二十里若橋若村若裏皆以孝女得名卽孝女之故居也村南里許有山曰二姑嶺亦曰義姑嶺者孝女之廟在焉歲久廟廢嶺仍存故名予嘗過其所訪問父老猶能歷歷談孝女事爲之徘徊太息不能去者久之南裏洪節夫氏聞風而起慨然以爲己任卽村傍靑山庵之前軒四楹爲孝女之祠肖像其中且爲買田以供香燈之費而命章氏之孫曰覺旺者掌之予又得請於有司令長吏歲時致祭如我國家故事於是書其本末使刻廟中夫以二女之微而能制猛虎之暴豈其力之所勝哉蓋其忠誠之所感耳方其母氏爲虎所攫二女愛親之心勃然而興發爲忿勇震動林谷有不期同而同者當是之時二女惟知母難之當救豈知己身爲可惜故寧陷虎口而不自顧虎亦爲其所化而不自知且天下之冥頑不靈者獸也獸之至暴不仁者虎也虎且化之而況於他物乎況於人乎觀於二女之事則凡人有所未信物有所未化者皆在我之忠誠有所未至也豈人與物之罪哉千載之下想而像之二女之英烈猶凜凜有生气況於當時乎況於親見之者乎其見褒於朝廷得祀於鄕裏不徒然也祠廟湮廢若此豈人情也哉然則二女祠廟之復有不可已者矣自今像設方嚴祭祀時舉過其祠下者孝愛之心油然而生婦人女子亦將觀感而化矣其關於教化系於人心豈細故乎因有詩三章使歌以祀孝女並以勵夫風俗云詩曰嗟弱質兮誾誾發至勇兮至仁鬼神兮感動猛獸兮服馴山髙髙兮崔嵬水深深兮漩洄山髙水深兮天宇開鶴交飛兮孝女來生人兮林林習俗兮日沈仰遺風兮如在慨千載之良心

聖姑廟記

崔良貴聖姑郝姓相傳周末時人父義母張氏世居邑會渦村四十無子常禱於神逾年生姑姑少淳朴性至孝力飼蠶饁農以養及笄父母欲嫁之姑泣對曰父母無子又嫁女誰復能養者誓不出父母不能彊父嘗患癰弗可醫姑吁天吮癰癰竟愈事父母皆壽終力爲營葬葬已時時伏墓哭卒哭而後已邑人哀而敬之後與鄰女樵滁滱水上不歸鄰女還言見車馬自水中出迎姑姑忽然不見邑人謂姑仙去立祠祀之後漢更始之亂光武皇帝爲蕭王北巡定冀趙中山地王爲王郎所追走會渦村人馬疲渴有女行道上肩水二器眾爭飲之女棄器負杖走時從百餘騎飲水水自器旋盈飲人馬足不竭視女不知所在眾以爲神已而出祠下見姑像與女肖前杖在焉王大驚後卽位封孝感聖姑姑靈異自是顯矣歷唐宋元屢有異感歲淸明鄰近香火雲集至正間南平州帥趙澄始擴廟址國朝弘治間邑侯張公再一新之今上禦極二三年間邑兩罹大水城郭得無壞民咸謂神力佑助報祀彌切先是嘉靖辛酉歲耆民劉演等奉邑侯都公及孫公令鳩材聚工增飾廟貌偉甚後邑侯郭公又令耆民廉千惠果安重張大宋趙誥創爲臺垣二翼鐘鼓二樓儀門一重爇鑪一具旁門三後門一路門一木表一議已定羣匠趨之廟主羽士劉守已從而助之曁今春邑侯陳公初下車視事政令甫新而工告成蓋若有待云於是請余爲文以記予聞人可以範俗貞軌者則祀神可以禦災捍患者則祀今聖姑終身不嫁以事親則孝負汲拯渴以急主則忠顯靈辟水以全城則仁夫孝以表俗忠以捍患仁以禦災若是則姑蓋行出烈士功在國家其光於鄕惠於眾非淺鮮矣廟享豈不永哉是爲記

王孝娥哀辭

黃雲師丁酉豕日潯西城民捨災王屠被酒臥女娥年十二呼撼不起曳手戀戀不忍捨去遂從父俱死焉嗚呼娥眞孝矣載稽往牒秦有羅漢有曹唐有饒父溺而咸以身殉吳大帝時有女父爲鐵官冶不液女自投冶中鐵乃液然後父刑免元至正間溧水袁氏女母病篤兵燹起倉卒女入室抱母死嗚呼彼數女咸炳史策而王獨湮沒不彰予甚哀之且袁女年十五曹饒二娥年皆十四羅女不記年能從武陵走洞庭覓父屍當亦不下十四五鐵官女年僅七歲紀載家不詳其姓寥寥千祀獨王娥年十二予耳而目之耳父又屠沽子詩書不澤女史無所箴教夙不於傅姆世喪道久矣峨而冠者尙掉臂罔所顧戀矧十二歲女子邪嗚呼是可哀也已詞曰昊天不弔兮峻節其遙執規司春兮孽火爲妖蘭未芽兮芳摧玉未暖兮煙銷酒𨿽噀兮風不反赤熛怒兮靑蘆斷娥乘雲兮出大荒列星燦兮掩寒鋩謂祝融兮何不仁春閨無色娥上騰娥上騰兮屠不亡告之惇史醴泉香

孝娥井銘

劉瑞浙江按察司址宋武穆嶽王之故宅東南有井王之女痛父冤抱銀瓶而死焉者按察梁公用亭覆之榜曰孝娥井西蜀劉瑞作之銘曰天柱臲日爲月禍忠烈姦檜孽娥痛父冤冤莫雪赴井抱瓶泉化血血如霓憤如鐵曹江之娥符爾節噫嘻井可竭名不可滅

閨孝部列傳四

明三

劉蘭女按明外史列女傳京師民劉蘭女父卒矢志不嫁以養其母崇禎元年年四十六母病沒女遂絕粒殉之

張能信妻劉氏按明外史列女傳氏太僕卿憲寵女工部尙書九徳婦也性至孝姑病十年奉侍湯藥不離側及病劇舉刀刲臂臂已傷婢驚持之而號舅聞囑醫言此病不宜近腥膩力止之逾日竟刲肉煮糜以進則姑已不能食乃大悔恨曰醫紿我使姑未鑑我心復刲肉寸許慟哭奠簀前將闔棺取所奠置棺中曰婦不獲復事我姑以此肉伴姑側猶身事姑也鄕人莫不稱孝

盧淸妻吳氏按明外史列女傳吳氏潞州人廩生盧淸妻舅姑沒於臨洺寄瘞旅次夫授徒自給後失廩充掾於汴憤恥發狂死吳聞訃痛絕嘆曰吾舅姑委骨於北良人殞命於南天乎何荼毒至此乃寄幼孤於姊兄鬻次女爲資獨抵臨洺覓舅姑瘞處不得號泣中野忽一丈夫至則淸所授徒也爲指示收二骸以歸復冒暑之汴負夫骨還三喪畢舉忍餓無他志學正劉崧言於知州馬暾贖其女厚卹之年七十五乃卒

方氏女按明外史列女傳女莆田人父瀾官儀制郎中卒京師女年十四無他兄弟與叔父扶櫬南歸渡揚子江中流舟覆櫬浮女時居別舟皇遽呼救風濤洶怒人莫敢前女仰天大哭遂赴水死經二日屍浮父櫬旁同泊南岸

解氏女按明外史列女傳解氏女寧陵人年十四同母浣衣河濱母誤溺水女號泣四顧無人卽投水中俄兄紹武至泅而得之母良久方蘇女已死手挽母甚堅兄哭撫之曰母已生妹可慰矣手始解

招遠孝女按明外史列女傳女不知其姓父采石南山爲蟒所吞女往哭之願見父屍與同死俄頃大雷震電擊蟒裂其腹從容墜女前女見父屍負土掩埋觸石而死

陸鰲妻倪氏按明外史列女傳興化陸鰲妻倪性純孝舅早世憫姑老朝夕侍寢處與夫暌異者十五年姑鼻患疽垂斃躬爲吮治不愈乃夜焚香告天割左臂肉以進姑啖之愈遠近稱孝婦

白瑀繼室張氏按畿輔通誌白瑀繼室張氏姑雙瞽每供飲食必手哺之行坐必扶掖夜則伴寢二十二年如一日

李瑄妻張氏按三河縣誌張氏名妙淸工部員外李瑄妻姑薄氏性嚴不易得其歡心妙淸朝夕侍側曲盡孝養尋底豫姑病篤迎醫罔效妙淸夜焚香吁天割股肉雜湯藥以進姑病愈人以爲孝感所致

劉嘉聲妻王氏按文安縣誌王氏劉嘉聲妻事翁姑至孝姑沒繼姑劉氏坐廢疾時在�褥氏扶起臥捧便溺手哺飲食甘旨不缺而自啖粗糲邑令旌表

李永妻潘氏按通州誌潘氏守備李永妻姑病胃不能飲食氏乳之一載侍奉湯藥朝夕不怠三年如一日姑病愈氏積勞成疾年三十六卒

髙鑑妻張氏按河間縣誌髙鑑妻張氏鑑死氏事衰翁最孝壬午大兵南下翁被殺氏不辭艱險蓬首垢面負席持徧地覓屍七日乃獲涕泣跪拜扶葬先塋邑人重之

馮澡妻趙氏按贊皇縣誌趙氏貢士馮澡妻夫婦皆孝夫死益篤家貧紡績供饘粥溫凊不少懈姑年九十四人皆以比乳姑之崔氏縣令申其事旌表

周女明星按臨城縣誌周女小字明星父朝宣母張氏女年十六母病臥二年不起女焚香祝天願以身代母忽思肉家貧會父兄出無能辦女割股烹進母食之病尋愈割時不甚痛且無血人以爲孝感所致有司以聞旌其閭

張祥妻賈氏按柏鄕縣誌賈氏張祥妻姑疾氏爲嘗糞姑思食肉割股以進他日詰其肉所來曰鴿肉也旣而食鴿不如前求之始知爲婦肉姑爲感泣

李大林妻甄氏按欒城縣誌李大林妻甄氏事姑至孝姑往次子家三日氏忽心驚汗出意姑有故遄往省之未至果以疾報氏沿途拜禱往至姑所供事湯藥數日而愈姑年九十乃亡氏廬墓三年旦暮悲號人稱大孝

孫薈妻王氏按威縣誌王氏唐縣訓導孫薈之妻家被盜執薈拷掠並燎薈母朱氏甚慘氏知姑必死乃大哭呼曰吾家無積財同死一處是所願也乃自躍入火中羣賊感動相顧而散有司奏聞旌表

李逢春妻劉氏按開封府誌劉氏李逢春妻性至孝刲股活姑旌表

喬志京妻王氏王節妻附

按開封府誌王氏喬志京妻刲股以愈姑病鄕人稱之同時王節妻蔡氏者姑疾亦割股如王

徐善長妾王氏按開封府誌王氏徐侍禦善長妾讀書識字翁亦侍禦請老得風疾時善長出按遼陽嫡左又病不能起王孝養惟謹翁病篤因割股爲羹以進而疾漸瘳延百二十日而善長還得父子聚首永訣人以爲至孝所感王尋病卒虞城楊都諫爲之傳

張民賢妻石氏按開封府誌石氏張民賢妻性至孝割股以療姑病

蘇蘭妻李氏按開封府誌李氏蘇蘭妻性至孝翁病割股療之

李文桂妻朱氏按開封府誌朱氏木工李文桂妻姑病貧不能醫藥割股爲羹食之而愈

張妻秦氏按開封府誌秦氏張妻翁病割股進食翁甘之疾頓愈人以孝稱

侯之翰母王氏按開封府誌王氏侯之翰母刲股愈姑病以孝稱

潘文妻董氏按開封府誌董氏潘文妻姑病割股療之

王咸妻趙氏按開封府誌趙氏諸生王咸妻事二親誠敬篤至姑疾臥�奉湯藥晝夜不倦及病劇焚香禱天請以身代割股肉跪烹以進邑令表其門

方鐸妻黃氏按開封府誌黃氏方鐸妻姑病割股療之

尹自任妻張氏按開封府誌張氏尹自任妻以夫貴贈孺人事舅姑以孝聞

王升繼室鄭氏媳

附

按開封府誌鄭氏教授王升繼室姑病危氏割左股和羹以進姑食之大愈其媳亦鄭氏亦以翁病割股以進而愈

夏汝能妻宋氏按開封府誌宋氏夏汝能妻孝事老姑姑病嘗藥侍食焦勞成患姑亡痛哭而殞聞者憫之子之令以副榜膺歲薦

韓應期妻楊氏按開封府誌楊氏韓應期妻奉姑至孝姑馬氏病刲股療之

李尙榮妻蕭氏按開封府誌蕭氏李尙榮妻姑病篤氏告天割股以進而愈

陳玉妻吉氏按開封府誌吉氏陳玉妻玉父子幹年邁氏孝養惟謹及病危割股食之而愈

魏讓妻樊氏按開封府誌樊氏魏讓妻性至孝侍養老姑不懈姑病危割股愈之有司旌其門

張屐綏妻熊氏

郭愷妻王氏

張宗道妻班氏

關謙如妻謝氏按歸徳府誌已上四婦夏邑人俱刲股療姑疾以孝聞

侯廷芳妻賀氏按歸徳府誌賀氏永城人侯廷芳妻姑病割股救之

梁氏女按歸徳府誌梁氏女年十六父亡女卽屋後爲墳葬之對天自誓終身不嫁以守父墓

張效齡妻王氏

劉步云妻楊氏按歸徳府誌已上二婦俱姑病割股以救

劉九福妻宋氏按彰徳府誌宋氏劉九福妻事姑至孝姑病不起氏刲股以療有司請旌

郝守香女按彰徳府誌郝守香女當歲大祲以己不死爲父母累三日不食而死邑令李椿茂爲之贊

賈氏按彰徳府誌賈氏魏家灣人不知其夫名姑病思肉家貧離市遠氏割股以進姑食之而甘病遂愈有司饋粟周之

楊如桂妻王氏按彰徳府誌王氏楊如桂妻翁疾藥必親嘗告天願以身代翁歿如桂廬墓氏竭力奉姑甘旨後長子其言膺歲薦季子其廉登第人謂至孝所感奉詔建坊表之

陳閏妻宋氏按彰徳府誌宋氏陳閏妻祖姑老失明氏左右奉養不離�第十餘年不怠

何氏女按衛輝府誌何氏女城守都司何將官女陜西人崇禎甲申流寇至衛都司夫妻被殺獨遺女時方十一歲罵曰父母已不在畱我何用賊並殺之同父母合葬於城北觀者莫不流涕

湯氏按孟縣誌湯氏諸生田思全妻翁病氏連割股肉烹以食翁病漸愈

王士美妻苗氏按懷慶府誌苗氏王士美妻夫亡孀居事姑姑病刲股療之太守旌其門

王嘉謨妻趙氏按懷慶府誌趙氏王嘉謨妻夫病亡母疾趙刲股愈之太守旌其門

李其芬妻孫氏按懷慶府誌孫氏李其芬妻芬河內貢士崇禎五年流寇肆掠芬母年九十餘夫妻共扶之夜行中途遇寇索金不得縛芬去氏身被五創至夜乃蘇猶負姑歸

李仙標妻王氏按南陽府誌王氏諸生李仙標妻事翁姑孝姑患痼疾三年不起氏事奉湯藥朝夕焚香願以身代姑病竟愈邑人異之

李惟蛟妻常氏按懷慶府誌常氏李惟蛟妻姑病割左股愈之姑復病又刲左�食姑姑疑廉知爲婦肉驚喜而愈有司上其事旌之

馬毓龍妻張氏按河南府誌張氏新安馬毓龍妻翁病癱瘓氏委曲事飲食動履爲之扶掖歷十年不懈翁得終其天年邑人賢之

劉期達妻張氏按河南府誌張氏鞏人劉期達妻流賊破城夫被執氏扶姑�避於靑堆山賊騎掩至將殺其姑氏懇以身代賊引其發去姑得釋

曹婦王氏夫

妹附

按河南府誌王氏洛陽諸生曹應祥子婦居城南曹家屯崇禎戊寅流寇犯洛近郊執其姑欲殺之氏與夫妹挺身捍蔽寇曰不汝執已幸矣何求死爲氏叱之曰汝殺吾姑吾安用獨生殺則俱殺所甘心耳寇大怒與其姑妹並殺之觀者莫不垂涕

楊徽聲妻王氏按信陽州誌王氏諸生楊徽聲妻奉姑蕭氏以孝聞蕭久持齋素一夕病篤思肉氏不忍姑老年毀戒自割左股啖姑病亦隨愈有司題請旌表

張應元妻呂氏按河南府誌呂氏新安張應元妻事姑李孝姑病刺指血和藥以進而愈

唐士俊妻陳氏按光州誌陳氏諸生唐士俊妻辛巳城陷繼姑何氏年少氏爲藏匿賊執氏索何氏大罵賊砍之數刀終不言賊怒甚破其腦而死久之猶抱二歲子不棄何遂免於難人稱其孝

楊位妻魏氏按汝陽縣誌魏氏觀察楊位妻侍母疾食不下咽目不交睫者兼旬母死偕亡郡邑稱其孝

李大姐按定陶縣誌李大姐李正陽女年十四未字母患病思肉家貧不能遽得女密割膚作饌奉母母疾遂愈

許熬妻路氏按定陶縣誌路氏許熬妻姑石氏病篤五日不飲食將死忽思食肉家貧一時難得路焚香割股烹而奉姑姑食已遂蘇不逾日病全愈

孔尙禎妻朱氏按曲阜縣誌朱氏魯巨野室女適聖裔孔尙禎事祖至孝祖年九十病垂危氏焚香拜祝刲股調羹以進祖食之卽愈

王稷妻李氏按兗州府誌李氏王稷妻鄒縣人姑唐氏心痛絕粒十日氏焚香告天願以身代仍刲股煎湯以進姑飲之須臾嘔虫數條而愈

程士用妻黃氏按兗州府誌黃氏滕縣人事姑以孝姑病不愈自刲股以進姑見其瘡抱而大哭徧謁神祠禱焉

於奎妻丁氏按範縣誌丁氏於奎妻奎因逋稅受笞取刀自宮昏僕於地氏大慟奎少蘇語丁曰勿哭我死汝更嫁我不死汝亦嫁氏曰汝毀父母遺體已非人類又教妻爲不義乎奎赴京氏事姑家居姑染疫思食肉乃自刲股一臠作羹以進姑啖之覺美汗出而疾愈

厲瞻妻張氏按日照縣誌張氏獻縣少尹厲瞻妻兵變城陷氏訛聞姑死仿徨良久曰不能救姑可自圖存乎遂抵城東北隅赴隍池投水死

李要妻鞏氏按靑州府誌鞏氏蒙民李要妻年二十三夫亡誓不再適執勞以事舅姑舅年八十餘病篤醫使家眾嘗糞試疾眾有難色氏獨嘗之

文曲瑩妻趙氏按山西通誌趙氏文曲瑩妻事翁姑以孝稱姑病臥三載朝夕侍側貧不能求醫藥日焚香禱天割股獻神求以身代不終朝姑病卽愈縣令表其門

呂新命妻張氏按靜樂縣誌張氏重慶守呂新命妻命爲諸生時母有疾醫言食乳可愈氏飯其子乳姑三年

宋萬廒妻董氏按猗氏縣誌董氏宋萬廒妻姑耄失明夫亦瞽不能周養氏勤紡績以給食冬寒負姑曝日次及其夫夜無衾抱姑背解衣相覆而寢數年如一日

趙鏜妻滕氏按陜西通誌滕氏臨洮狄道人夫亡欲以身殉家人勸曰幼子系趙宗祀不可棄且有姑在及姑沒氏曰未亡人所以苟延歲月爲養姑計耳姑死我安能獨存自是哭不絕聲飲食不入口浹旬而殞年二十有一

劉準女按陜西通誌劉孝姑中部劉準女準以諸生死無辜女年十六取其書焚之哭曰讀書何爲抱父屍而死有司爲營葬旌表

張槐妻髙氏按陜西通誌髙氏張槐妻慶陽安化人賊執其翁髙哀泣請代賊並殺之

胡璉妻陳氏按陜西通誌陳氏西安諸生胡璉妻舅老且病氏率幼子事奉曲盡舅病革執陳父手曰吾以病苦累汝女願汝女生子孫亦如此孝順感泣而卒

郭楡妻王氏按陜西通誌王氏西安郭楡妻武功人事孀姑至孝紡績奉甘旨三十年姑病湯藥必親晝夜無倦姑死王以積勞成疾亦亡有司旌其門

李樹畿妻車氏按陜西通誌車氏諸生李樹畿妻西安合陽人家貧窘夫好讀書不治家人生產氏盡脫簪珥供舅姑朝夕每視親飲食多寡以爲憂喜崇禎初歲大饑氏或並日一食而甘旨奉養不闕溫言怡色不令舅姑知艱苦狀姑病數年氏竭力左右積勞成病而死翁撫膺大痛曰孝婦死是天亡我也平居處妯娌極和諸幼孤侄皆賴以成立至今鄕裏稱爲婦師

石巍妻楊氏按陜西通誌楊氏西安富平人石巍妻父亡痛父哭而死鄕人稱爲孝女

翁婦常氏按咸寧縣誌常氏正誼女幼女訓未及笄失怙哀毀幾喪明適翁某事舅姑如事父母祖姑髙氏少寡守節年八十有五齒落不能嚙蔬菜常善調羹湯竭力致志髙語曰汝孝非尋常輩所及願汝生好子孫報汝後果衣冠不絕

魏嚴妻劉氏按盩厔縣誌劉氏魏嚴妻嚴歿誓以死守天性尢純孝翁溥年九十餘臥病飲食轉側皆氏扶持便液漬污澣濯不倦三年如一日人稱至孝

龔振事妻顧氏按蘭州誌顧氏義官龔振事妻事舅姑至孝姑病吁天割股和藥以進疾隨愈年七十三卒

吳淑干女按蘭州誌吳氏吳淑干女性誠孝年十四父疾刲股創甚幾死有一老人饋藥敷之患愈竟不知老人爲誰後適指揮劉麒

吳應貞妻黨氏按陜西通誌黨氏平涼靜寧人吳應貞妻未嫁時父禮病目痛不能忍欲自盡氏多方防救哀毀幾絕延醫調治或戲曰欲目明須食人肉氏潛入室割一臠作羹以進父食之其目果愈事聞旌表

杜老女按陜西通誌杜老女平涼靜寧人父曰山老而無子家甚貧同縣人梁宰求聘女爲妻父將許之女曰父母老無子女嫁曷依遂終身不嫁拮據力作以養父母父沒營葬復養母越十八年母亡葬如父或謂曰今可嫁矣女曰吾已許父母不嫁今復嫁是渝言也終不嫁如初年逾七十卒鄕人呼曰老女

司恩妻陳氏按陜西通誌陳氏平涼靜寧人司恩妻勤於治家事翁姑至孝恩父正族孫明作盜潛以家法處死明父具狀本府問故殺無服子孫抵罪系獄陳氏負米詣府采薪拾菜以養正三年無缺巡撫項節駐平涼將決正獄氏哀訴迫切乞以身代詞情懇至正得釋歸謂人曰我三子不如一婦能生我老無以報但祝天子孫多如其孝後氏果生五子共十八孫

鎖守貴妻烏氏按陜西通誌烏氏西安耀州鎖守貴妻長安名家女天性至孝姑張氏孀居性嚴易怒烏每逢姑怒卽長跪含笑自責曲意敬順及己病革囑貴曰母老矣妾死幸善事之又呼二子曰汝輩愼勿忤婆婆意言畢而絕裏中至今稱曰孝婦

曹氏按陜西通誌曹氏西安醴泉人不知其夫名母何氏疾劇氏割股奉食母疾竟愈

李孝女按四川總志孝女華陽人府學生李廷干女母劉卒時女尙幼繼母楊撫育備至年十三楊病篤女曰非吾母何以有今日以廚刀割左股治湯以進母母病漸愈事聞旌表

李鏊女按四川總志營山李鏊女父患心疾矢志不嫁奉雙親爲終身計後二親旣沒紡績自給淸白堅貞始終一節年逾八十而卒

閔性善按四川總志閔性善納溪人甫五歲父亡依舅氏養母有求配者性善曰母所依在我若適人將何依誓不嫁母病祝天刺血和藥以愈及卒斬衰負土成墳時稱孝女

袁氏二女按四川總志袁氏二女名可慈可順犍爲人父俊病危二女皆未及笄同時割股以救事聞旌表

汪安宅季女按夔州府誌汪安宅季女事父母至孝父將許聘女曰父老無子二姊已嫁女願依父母以老父母察其志決從之遂老於閨中獨處一室撫二弟甚愛卒年八十五人稱貞孝

葛侶欞按峨眉縣誌葛侶欞歸化鄕人父斯達病劇醫藥無效侶欞刲股療之達病痊鄕人列其事旌焉

陳輔聖妻杜氏按順慶府誌杜氏陳輔聖妻姑病篤割股救之旋愈時人稱孝

謝元觀妻饒氏按武昌府誌饒氏蒲圻貢士謝元觀妻其母爲翰林檢討魏珩如女素有禮法元觀贅於饒饒一拜翁姑而返甘旨饋問無間姑病往侍湯藥衣不解帶累月祖姑暴棺十年未葬氏悉出奩貲安厝之年未三十卒邑令表其門

瞿然龍妻丁氏按漢陽府誌丁氏諸生瞿然龍妻丁仰南次女家貧奉繼姑王氏曲盡其道凍餒不自顧惟以飽暖翁姑值伏暑姑患惡疾人所難近氏奉盥洗具湯藥飲食起臥必親歷久無倦𨿽穢惡滓體不以爲厭年五十九卒子謙有聲庠序

汪捲妻徐氏按漢陽府誌徐氏汪捲妻漢陽人崇禎中姑病刳肝救之邑令楊四知旌焉

王全壽妻鄭氏按潛江縣誌鄭氏王全壽妻姑張氏病篤氏吁天飲泣求以身代親湯藥數十日目不交睫姑竟不起氏哀痛不食而死

廖氏按徳安府誌孝婦廖氏云夢利塘河西人姑病剖左脇割肝療之

趙氏婦按徳安府誌趙氏婦應城人早寡事姑孝家貧傭織以奉菽水念姑老乃鬻次子爲姑置棺衾值南鄰火風甚烈婦扶姑出棺不可移乃撫棺大哭不去風忽反人以爲孝感

宋氏女按徳安府誌宋氏女應城人母劉氏以產得廢疾女十歲知之曰母爲我致疾耶遂剪髮不適人養母四十餘年母死不越月亦卒

饒氏按徳安府誌饒氏應城人知府饒可久之女崇禎丙子流賊圍城父母俱縊死氏謂其夫曰父死忠女合死孝夫子前程遠大當速行乃縊父母屍側

李氏女按荊州府誌李氏女施州衛人父病割股救之

陳氏女按荊州府誌陳氏女施州左衛陳欽舜女性至孝父病刲股救之得愈

趙氏女按荊州府誌趙氏女施州左衛指揮趙永亨女父病割股愈之

賀氏女按長沙府誌賀氏女安化人賀守節女也事母至孝誓不適人終身獨處小樓惟業紡績邑令聞其賢申請旌表年八十五終

梁樞妻王氏按嶽州府誌王氏梁樞妻澧州人姑病刲股以進瘡甚死禦史陳豪表其門

蕭氏女按衡山縣誌蕭氏女小字冬貞蕭孔坤之女生而剛烈幼勤操作及笄將議婚女曰父母未有子我嫁而父母孤何以爲心已而父生子三歲而母亡女一慟幾絕因告父曰不幸喪母弟發未燥女必畱以撫弟事父極孝自矢不嫁引刀斷其指亦無敢通媒者父先後凡四娶生五子女尢善事諸繼母撫諸弟飲食衣履悉身任之親戚莫得常見年七十卒

歐端遷妻蔡氏按郴州誌蔡氏歐端遷妻居永興縣翁姑歿時夫已死氏哀毀盡禮柩未殯鄰失火抱柩痛哭不避俄而風回火息人以爲至誠所感卒後邑人爲建孝婦祠春秋祀之

王氏女按興寧縣誌王氏女小字元貞王文宰女年三十不肯嫁父母問故答曰父母老僅有女女出誰奉甘旨父欲贅婿女曰有家卽不能時奉父母也終不嫁年七十而卒

呂仲徳妻祝氏按贛州府誌祝氏信丰呂仲徳妻於歸時舅姑已早逝獨祖姑兪在年逾八十齒落艱食祝朝夕以乳乳之左右掖持如嬰兒然里人稱孝婦

王心徳妻吳氏按贛州府誌吳氏廉訪使當女適樂安王心徳夫爲亂兵所殺吳年二十一恪守空閨克執婦道性仁孝其姑安焉父又遺書訓之曰汝姑年老宜竭盡孝誠世亂家貧務使得歡心毋遺親憂氏捧讀感泣事姑愈謹鄕人靡不以孝稱之

張某妻徐氏按金溪縣誌徐氏徐源女十六歸橫源張氏會姑病氏視疾徹夜不怠且泣曰婦歸而姑病婦之不幸也姑久不愈哀號禱祝靡所不至拊摩其姑痛癢至手臂不仁猶不息有鄰婦語以割股可療氏嘆曰天苟佑吾姑𨿽殺身亦所願也遂閉戶

閨孝部列傳六皇淸一

米升榮妻徐氏

按玉田縣誌徐氏米升榮妻事孀姑王氏曲盡

孝道姑年老病危氏焚香祝天祈以身代割左

肋肉一片煮湯奉姑姑疾霍然立瘳其瘡亦平

復無恙縣令具以事請旌

周復振妻宋氏

按唐縣誌宋氏口底村周復振妻家貧順治十

四年振經營出外姑有病思食肉苦不能得氏

告天割股以鑪火炙熟紿其姑曰此鵲肉可食

家人知而視之有痕無血姑疾旋愈

時氏

按博野縣誌時氏夫某死遇凶年祖母病思食

肉湯氏焚香割肉煮湯以奉

王祚明妻湯氏

按慶都縣誌王祚明妻湯氏友義之季女也秉

性幽貞夙姆教家貧姑老而寡氏日勤紡績

以供甘旨及姑遘疾隆冬衣不解帶不避寒苦

夜半祝天祈以身代姑病愈氏以勞瘁死

孫克開妻陳氏

按天津衛志孫克開妻陳氏年二十五翁沒氏

卽夜伴姑宿歷二十九年無夫婦之樂及夫死

姑亦喪殯二棺撫孤成立鄕閭稱爲孝婦

史名貴妻谷氏

按定州誌谷氏史名貴妻家極貧多孝行姑病

割股以進數日夫莫之知親戚往視以爲無有

也

魏喜妻米氏

按開封府誌米氏魏喜妻嘗割股以瘳親病

禹琮妻梅氏

按開封府誌梅氏貢士禹琮妻姑病醫不效乃

靜夜焚香刲左股和羹以進姑食之卽愈

王基新妻徐氏

按開封府誌徐氏王基新妻基新父病氏刲股

煮粥食之遂愈

禹壽昌妻司氏

按開封府誌司氏童子禹壽昌妻姑病醫不愈

氏焚香祈禱刲股療姑

宋守彊妻鹿氏

按開封府誌鹿氏祥符人宋守彊妻姑病刲股

以進遂得痊人以爲孝感所致

李襄妻劉氏

按開封府誌劉氏李襄妻姑病延醫不效氏焚

香祈禱刲股療姑

王明倫妻單氏

按開封府誌單氏王明倫妻明倫父病噎不能

食藥石罔效婦刲股進之卽愈

郝鳴臯妻陳氏

按開封府誌陳氏諸生郝鳴臯妻姑病不愈氏

刲股以進病遂痊

王符震妻張氏

按開封府誌張氏王符震妻符震父珽病背疽

甚危張氏長齋朝夕禱於神每旦晝水漿不食

隆冬不衣纊冀以哀告祈天佑俄有僧至門遺

以藥遂愈張基新孫婦也後符震父子同捷鄕

闈

張瑆妻孟氏

按開封府誌孟氏張瑆妻闖賊亂瑆兄弟五人

俱被擄氏扶姑抱子逃遁山溪遇賊姑傷僕地

氏棄子負姑潛入山窟以乳哺姑姑得蘇後瑆

逃歸母子無恙

黨三陽妻潘氏

按懷慶府誌潘氏黨三陽妻刲股救姑以孝聞

李延茂妻周氏

按開封府誌周氏諸生李延茂妻夫亡堅志守

節姑王氏病久不愈氏私禱於神願減算以加

姑壽姑遂愈享年八十有五氏亦年九十有一

姜最妻吳氏

按懷慶府誌吳氏姜最妻刲股療父以孝稱

李惟漢妻耿氏

按懷慶府誌耿氏李惟漢妻母病氏刲股肉療

母有司表其門

謝懋昌妻史氏

按懷慶府誌史氏謝懋昌妻刲股療翁病以孝

聞

曹啟春妻趙氏

按懷慶府誌趙氏曹啟春妻刲股療姑病以孝

聞

王奇珍妻劉氏

按陽谷縣誌劉氏王奇珍妻順治十七年姑馬

氏病篤百計療之不瘳氏禱天願以身代繼割

股食姑病卽瘥中州杜侯給綽楔旌之

司孝娥

按兗州府誌孝娥東河人同知淵女也年十五

從父宦揚州值母病危不能食娥以爲刲股可

愈乃屏人自刲右股爲胾羹以進母病遂愈

杜姓妻王氏

按兗州府誌王氏滋陽孝廉王前女前殉甲申

之難氏年十四爲媒妁所誤配杜姓夫窮且啞

氏絕無怨言躬自灌園敬養舅姑無怠舅姑死

躬抱土爲墳以葬

王會極妻裴氏

按澤州誌裴氏王會極妻闖寇執其翁索金氏

脫簪珥出之尋翁又遭陷禍不測氏投繯眾力

救得蘇蕩其產白翁冤教子化美爲諸生

茹韻妻師氏

按榮河縣誌師氏茹韻妻夫久客不歸家貧事

孀姑以孝聞

潘逢吉妻楊氏

按榮河縣誌楊氏潘逢吉妻年荒以菜根自食

而獨飯其翁

程國都妻劉氏

按榮河縣誌劉氏程國都妻夫久客不歸氏爲

人傭織以養孀姑

雷鳴妻韓氏

按蒲城縣誌韓氏雷鳴妻年二十餘孀姑韓氏

病醫藥無效氏潛割股入藥進之姑病愈有司

旌表

劉雲起妻姚氏

按仁壽縣誌姚氏前明浙江庚辰進士累官僉

都禦史姚奇引女邑明經劉雲起妻孝事翁姑

友愛弟妹家庭族黨共賢之歲庚寅姑病劇湯

藥不效氏焚香泣禱割股啖之姑病大瘥篤孝

益甚上聞旌表

徐著妻劉氏

按仁壽縣誌劉氏前明甲子舉人劉鼎女配邑

明經徐著天性最孝奉翁姑惟謹著生母饒氏

先沒繼母李氏臥病氏侍湯藥晨夕不懈後病

篤割股以愈鄕閭皆欲上聞氏固止之

劉文羽妻陳氏

按長沙府誌陳氏茶陵人貢士劉文羽妻幼失

母事繼母甚孝及歸劉事繼姑亦如之姑病躬

侍藥餌不就枕席逾月姑死一慟而絕恍惚有

導之者曰可亟還當得男次年果生子人謂孝

感

張敬芳

按辰州府誌張敬芳漵浦舊紳張士亨女七歲

就學於兄嗜讀曹大家女誡列女傳及長許聘

郗某未嫁順治丁亥兵亂敬芳年十五隨父潛

避桃子衝山隈賊搜獲之迫女行父阻之賊欲

殺女父女以身蔽曰寧殺我與賊相持罵不絕

口遂冒刃死賊去父復蘇

王咸一妻牛氏

按陵川縣誌牛氏王咸一妻祖姑病臥�席氏

衣不解帶伺左右賊突至欲加害氏以誠告賊

捨去

楊芳妻王氏

按金溪縣誌王氏名引邑庠楊芳妻幼習列女

傳徳性純孝年十八歸楊事姑至孝姑患目疾

朝夕侍側終始不倦值兵亂姑不能行氏負姑

避兵兵欲傷其姑王以死護遂斃焉死之日內

外老幼莫不爲之涕泣

楊氏女

按金溪縣誌楊氏女名顏玉別駕楊煥之女孫

年十八未字遭丙戌之亂依父母避兵山足值

當騎鋒挾女及母上馬女抱母痛哭紿曰釋吾

父母願隨去騎因殺其父女慟哭震天罵賊求

死騎復刃其母饒氏猶百計誘女女罵愈烈遂

殺之饒氏夜半復蘇弟上衛才十齡次日自營

歸母子相依爲命

汪錫嘉妻王氏

按弋陽縣誌王氏文學汪錫嘉妻順治八年母

疾歸寧割股和藥以進不數日病愈事聞表之

程宗曾妻朱氏

按髙安縣誌朱氏南昌儀賓程宗曾妻程國瑞

之母建安王府奉國將軍之女性明敏賢孝姑

病刲股以愈瑞以戊子金王之亂流寓筠南城

遂入編籍采風者旌之時年七十有七

王屠女王娥

按九江府誌王娥王屠女年十二順治十四年

家罹火父醉臥數叫不醒娥曳父手戀戀難

捨烈焰隨之遂俱死焉時吏部文徳翼給諫黃

云師等俱有詩刻石表之

居廷憲妻楊氏

按髙淳縣誌楊氏居廷憲妻年二十夫亡母兄

欲奪其志楊曰姑老無依焉忍棄之姑病剮股

以進病尋愈年八十四卒

黃日新妻程氏

按宣城縣誌程氏黃日新妻日新館淮上以母

有痼病屬程氏視湯藥藥罔效氏虔禱割肝和

藥進之姑疾頓愈順治戊戌聞於官旌表

梅夢杏妻徐氏

按宣城縣誌徐氏諸生梅夢杏妻幼習孝經姆

儀以紡績佐夫讀翁文學燮常病篤徐私祝天

刲股以進疾愈鄕裏賢之

梅淸妻錢氏

按宣城縣誌錢氏孝廉梅淸妻年十九歸梅孝

事翁姑家貧居荒莊佐夫讀書成名歲甲辰夫

遠出姑張氏病篤告天刲股姑病頓愈茹齋三

十年卒年六十有一邑令旌之

施能中妻師氏

按宣城縣誌師氏施能中妻夫亡一子尙幼未

幾亦殤姑老而病氏孝事之會歲饑采蕨於山

屑而羹之以奉姑以其餘和糠籺自啖念不能

俱生請鬻身以活復念無與執炊泣而止族人

憐而給之

施氏女

按江寧府誌施氏女名寅其先浦子口人父益

政避寇家金陵年十七許字金陵黃氏子會婿

病甚其父母急欲得婦以事之女遂歸黃氏然

未成婦也親嘗湯藥衣不解帶者數晨夕婿卒

不起女悲號求殉不得乃歸父母家織自給

亡何父領順治某年橫海運轉輸不及額下獄

女聞謀攺裝走京師救父會朝命漕挽積逋下

所在省會追補益政遂下江寧府獄女乃髡發

易男子服攜幼弟省父於獄父倉皇中不識也

女自白父熟視大慟獄吏及諸累囚皆泣下稱

曰孝女云自是女間數日一偕其弟入視出則

坐斗室刺繡易米以供父食有貴人慕其行持

千金求聘曰歸我我力能出爾父女曰救父誠

所願如辱身何謝之去亡何父病且革女懷牒

詣漕司庭長跪而號泣請以身代系出父就醫

漕司覽牒心動準保釋歸逾一月竟死死之日

家無一錢鄕裏感其孝醵資以殮女朝夕上食

叩棺而呼悲號擗踴竟以成疾垂革猶呼父者

三而死卒年三十有四諸生黃虞稷吳渶葬之

於分山口鄭家莊

尹維幹妻徐氏

按嘉定縣誌徐氏尹維幹妻年二十一歸尹家

極寒素尹讀書不知治產益不能支徐勤苦操

作代夫奉其姑已而姑病劇徐盡心湯藥不療

乃默禱於天割股以進姑疾尋愈孝敬歷久如

初順治八年旌表

朱衣妻夏氏

按江陰縣誌夏氏庠士朱衣妻孝事翁姑翁病

篤會氏亦病彊起侍湯藥气絕復蘇者再乙酉

秋城變扶姑避難賣釵買藥晝夜扶侍無倦色

姑死慟哭幾殆百計相夫營葬年三十六卒

楊應松母謝氏

按淮安府誌謝氏楊應松母大河衛千戶靄女

父病刲股以救後母病亦如之

毛氏女

按淮安府誌沐陽毛氏名慕貞毛鴻女未笄父

病一夜忽思羹湯�之無計乃祝天割股爲羹

父病卽瘥臥房中有聲如沸湯者三晨起女衣

如粉點洗去復有三日始無迹

徐必達妻範氏

按桃源縣誌範氏徐必達妻年五十四父桂無

子年老病危氏刲股進食復延二載

朱覺妻陳氏

按桃源縣誌陳氏諸生陳弘緒女諸生朱覺妻

年十四母亡父復病篤乃刲股爲羹以進父得

不死

朱士一妻髙氏

按桃源縣誌髙氏朱士一妻年四十九母年七

十九病篤昏憒半月氏刲體肉以進病遂愈

冒襄妻蘇氏

按揚州府誌蘇氏如臯人司李冒襄妻而嘉穗

丹書之母也旣歸冒事舅憲副公及姑馬恭人

王舅奉直公及祖姑宗太宜人皆恭謹能得其

歡心氏先舉一子名兗一日馬病篤襄與蘇氏

急禱於神請以幼子代無何兗殤馬病篤氏未

敢以哭子之聲聞於姑人稱其孝襄負淸流之

望每喜交天下豪傑又性好施予每苦不給氏

脫簪珥以助之無怨色氏夙有足疾不良於行

卒之日猶盤躄馬恭人前問寢膳忽痰發僕�

下而死

郭建韜妻王氏

按揚州府誌王氏髙郵人文學郭建韜妻性婉

淑翁姑先後臥疾藥餌無效王再刲股以進之

皆獲瘳

宮繼蘭妻潘氏

按揚州府誌潘氏泰州中憲宮繼蘭妻也潘

富厚氏年十五歸宮棄紛華甘淡泊翁姑俱年

八旬曲盡孝養衣被浣濯必躬親焉翁一日見

所居三楹皆結綺蘇謂潘氏曰汝昌後之祥也

年三十外方舉偉鏐宮氏三世單傳至偉鏐族

始繁

謝廷期妻崔氏

呂奏云妻唐氏

按鳳陽府誌已上二婦俱刲股以救姑病

婁之度母鄧氏

按鳳陽府誌鄧氏婁之度母刲股救姑以孝聞

曹文美妻石氏

按鳳陽府誌石氏曹文美妻孀姑吳氏疾篤氏

刲股救之立愈縣令旌表

田生玉妻張氏

按鳳陽府誌張氏田生玉妻姑病數刲股以療

楊婦郁氏

按鳳陽府誌郁氏楊生輝媳姑病刲股愈之

陳某妻趙氏

按鳳陽府誌趙氏陳某妻姑陸氏病氏刲股以

救旌表

袁思椿妻王氏

按鳳陽府誌王氏袁思椿妻嘗刲股以救姑病

兼及其夫

黎禎女

按鳳陽府誌武舉黎禎女年十四禎病危女吁

天刲股和羹以進學訓爲之贊

楊春榮妻顧氏

按鳳陽府誌顧氏楊春榮妻刲股以愈姑疾旌

表

張士遴妻兪氏

按鳳陽府誌兪氏張士遴妻爲姑刲股邑令旌

之

馬四姐

按鳳陽府誌馬四姐照磨馬光文女未字時割

臂救母以孝聞

蘇民霖妻譚氏

按鳳陽府誌譚氏蘇民霖妻割股以救姑疾夫

病亦如之人稱孝婦

李維蔭女

按鳳陽府誌李維蔭女年十四刲股以愈父疾

有司旌之

杜天鶴妻楊氏

按鳳陽府誌楊氏杜天鶴妻姑病刲股救姑夫

亡不嫁

張拱垣妻陸氏

按鳳陽府誌陸氏張拱垣妻年十四父病刲股

愈之及歸垣垣病亦如之

鄭婦張氏

按臨淮縣誌張氏鐵冶第三女也適於鄭父病

割股救之尋愈其妹亦割股救母

史筆妻朱氏

按臨淮縣誌朱氏邑民史筆妻嘗割股以救姑

疾稱孝婦

馮龍京妻張氏

按臨淮縣誌張氏諸生馮龍京妻姑病篤氏割

股和藥以進病遂愈

吳國璽妻唐氏

按臨淮縣誌唐氏吳國璽妻翁病鬻簪珥以奉

湯藥不效割股以救之

馮如哲妻魯氏

按臨淮縣誌魯氏馮如哲妻翁病危藥不效氏

刲股愈之

張國綖妻趙氏

按臨淮縣誌趙氏張國綖妻嘗割股以救姑病

人稱孝婦

劉傑妻越氏

按臨淮縣誌越氏諸生劉傑妻姑病危氏割股

救之立愈

李遇春妻巫氏張

氏附

按合肥縣誌巫氏李遇春妻性至孝姑病氏飲

泣告天刲股和藥進之而愈太守旌之子芾媳

張氏明末舉家避難路遇賊芾以身蔽父幾爲

所斃張以身掖姑面受重傷賊退張夫妻合力

養親一日進甘旨母意不樂芾窺母意念二兄

貧苦不能具食於是每設食兼饋二兄二十餘

年未嘗少懈張每助其夫不衰姑病復割股以

治姑沒念翁老獨處日具酒食令芾邀父執以

娛之及翁亡夫婦哀毀骨立祭葬成禮縣令旌

其門

殷奇逢妻張氏

按合肥縣誌張氏殷奇逢妻歸未三年夫亡姑

韋氏以哭子雙目失明氏晨昏奉養數十年不

少懈姑歿氏以哭姑亦抱�不起

周振鼎妻崔氏

按合肥縣誌崔氏周振鼎妻夫遠出壬午城陷

值姑病氏夜負出郭屣敝裂襟裹足行三十里

至莊病益劇流離中�醫不得遂刲股調羹以

進姑病尋愈氏終不言年七十始出刀痕以示

子孫

王子云妻王氏

按合肥縣誌王氏王子云妻姑病夫亦病氏刲

肝作羹湯先後繼進俱愈後十餘年夫歿妾殷

氏出一子甫三月氏保護備至教以義方通邑

稱爲孝婦

楊一丁妻李氏

按合肥縣誌李氏山民楊一丁妻繼姑病篤召

其夫曰今值大旱山野中安得豬肝一片爲我

療此疾乎氏聞午夜引刀刺脇下出肝一葉復

刲股一臠作羹以進姑遂霍然每歲冬畏姑寒

自十月至二月卽抱姑定寢姑卻之不聽直指

表其門

呂兆熊妻沈氏

按合肥縣誌沈氏呂兆熊妻熊家貧館於外氏

供養孀姑甘旨無缺姑病篤刲股以進得愈鄰

人憐之助以薪米辭不受

劉國禎妻葛氏

按合肥縣誌葛氏邑諸生劉國禎妻兩姑病篤

葛先後刲股和藥飲之皆愈姑亡葛哭之成疾

尋亦死

王純子妻張氏女

附

按合肥縣誌張氏王純子妻幼嘗刲股愈父疾

長適王值姑與夫同病篤張復刲股兩進之而

愈邑令旌之後氏病其女年十一亦刲股救之

人謂孝徳之報云

沈維新妻張氏

按合肥縣誌張氏沈維新妻事姑至孝壬午城

陷奉姑避賊姑病不能行謂氏曰我老不必慮

汝當自爲計氏泣曰棄姑偸生義不爲也鋒刃

林立氏扶持盡瘁數與賊遇賊若無所見者竟

得保全無恙夫病復刲股和羹愈之鄕裏稱其

孝義

趙應丁妻韋氏

按合肥縣誌韋氏趙應丁妻夫病刲股和藥愈

之姑病亦然禦史旌表

丁良嶽妻徐氏

按無爲州誌徐氏丁良嶽妻廩生丁國佩媳也

良嶽性純篤宗黨稱爲孝子氏事姑胡氏姑病

晝夜吁天願身代人靜後焚香禱於神刲股

和藥以進異香滿室越二日姑見其刀瘢始知

初胡氏爲婦亦嘗刲股進姑孝婦之後復得孝

婦云

劉宗弼妻李氏

按無爲州誌李氏生員劉宗弼妻年十五姑王

氏病膈氏晨夕侍湯藥病益加度非藥餌所療

乃刲股入藥中姑服之遂愈鄕裏以爲誠孝所

感

丁澤光妻陳氏

按無爲州誌陳氏丁澤光妻姑病澤光刲股救

母氏心感之姑愈氏色養尢至鄕裏上其事州

守旌焉

關大成妻朱氏

按無爲州誌朱氏前甲申孝廉朱前詔女庠生

關大成妻也相夫有古賢淑風性尢純孝姑病

禱於大士刲股作羹以進遂愈

李琳女

按霍丘縣誌文學李琳女年十四母病痛哭吁

天潛割股調羹以進母遂愈歸吏科給諫林沖

霄孫漪未幾而死

姚蕃妻朱氏

按霍丘縣誌朱氏姚蕃妻順治辛丑姑楊氏疾

篤氏與夫晝夜侍榻前經旬不倦禱天願以身

代割股調藥餌進姑姑病以愈臂上刀瘢夫與

姑俱未之見也

嚴永壽妻張氏

按霍丘縣誌張氏里人嚴永壽妻性柔順善事

翁姑嘗割股以療翁疾人稱其孝

陸某妻沈氏

按仁和縣誌沈氏陸某妻聞母病歸寧割左股

肉和藥進之母愈而氏以創重血流不止返臥

卽死

胡承虞妻方氏

按錢塘縣誌方氏郡庠生胡承虞妻甫歸胡而

承虞卽負笈出遊祖母與母兩世待養方以一

弱女子周旋啟處皆得歡心祖姑與姑先後病

篤方刲右臂雜羹中食之立愈後承虞歸而病

方刲左臂以愈越數年承虞復有疾益甚醫皆

謝去方曰吾臂三刲三效幸邀帝鑑今獨不效

乎如前烹和以進又復霍然君子曰至誠感神

方氏有焉

姜序妻宋氏

按石門縣誌宋氏姜序妻序不肖不顧母養宋

事姑至孝姑病瘋�醫不能治氏割股餌之尋

愈未幾宋亡其姑猶在

史佳元妻邢氏

按嵊縣誌邢氏史佳元妻事姑至孝姑疾刲股

以救

蔡引弟

按福建通誌蔡引弟福淸人順治三年福淸亂

引弟從父三知避兵被獲兵執三知加刃引弟

年十六抱父不釋兵怒並刃引弟引弟宛轉引

頸就之願乞父命脰垂斷猶牽父號呼不絕

丘希旦妻林氏

按莆田縣誌林氏諸生丘希旦妻姑病刲股和

藥以進姑立愈翁消渴三年氏衣不解帶湯藥

以時積勞身殞族黨稱孝

林末哥

按莆田縣誌林末哥父啟鼎病刲股和藥以進

病遂瘳二兄一時繼病復對天焚左右腕香二

炷兄病亦尋愈

陳憲紀妻郭氏朱

氏附

按莆田縣誌諸生陳憲紀妻郭氏姑病刲股愈

之晚得瘋疾子元塤妻朱氏服事勤謹一如其

姑

潘賢娘

按甌寧縣誌潘賢娘儒士孫廷熛妻事孀姑孝

謹順治五年克城兵執姑欲殺之潘氏以身代

奪刀自刎而死兵憐其孝贈以金粟姑得保全

髙士弘女

按寧化縣誌諸生髙士弘女年十七許嫁陰永

言順治六年二月叛帥郭天材潰兵奄至殺聲

喧沸女之父兄各東西竄獨母鄧氏瘋廢不能

起趣女曰疾走無以我爲也女堅不行哭曰母

行偕行不行偕死已而四箱火熾母女同灰

梁學慊女

按廣東通誌梁學慊女年八歲順治甲午新會

圍困兵執學慊將烹以爲食女聞卽奔赴跪告

泣曰女願代父悍兵不爲攺容竟捨父而烹女

聞者哀之

戴珍妻氏

按呈貢縣誌氏邑諸生戴珍妻負性溫和乙

丑年姑病篤叩天祈禱願以身代割股愈姑己

巳夫病亦如之鄕黨稱焉

閨孝部列傳三

明二

文節妻鄧氏按四川總志鄧氏茂州文學文節妻節赴秋試母李患病醫治莫效鄧刲左臂肉作羹奉姑姑食之異越數日復思之子嘉謨跪告於母鄧曰母能食姑孫獨不能食祖母耶嘉謨亦割以進李疾漸愈有司以聞旌表

徐光徳妻向氏按荊州府志向氏宜都向紹英女適鄕民徐光徳性至孝父病刲股進之而愈

包友榮妻鍾氏按衡州府誌鍾氏包友榮妻鄕舉大鵬侄女性莊靜恬約鵬愛之教以讀書長適友榮兢兢執婦禮姑譚氏素嚴峻友榮謂鍾曰愼勿失阿歡使恚而損餐惟汝咎鍾益曲意承順𨿽被楚撻終無忤容姑疾藥餌必嘗夜卽寢姑榻下姑嘗患乳疽甚劇醫者謂吮之則瘡易合姑曰人將焉堪鍾忻然就吮日數回無難色姑感悅疽尋愈及姑沒哀毀過情喪一目閭裏敬之年七十卒

�以慈繼室王氏按衡州府誌王氏衡陽�以慈繼室性簡嘿舉止端凝萬曆初歸�相夫子事舅姑有古賢婦風性至孝姑嘗寢疾王躬親湯藥衣不解帶手滌垢穢不厭及姑病革�天願以身代人共嘉之相與致羊酒額其堂

李跨鰲妻林氏按衡州府誌林氏衡陽李跨鰲妻千戶林某女跨鰲幼孤母謝氏撫之成立登乙酉賢書湖南亂從兒媳伏居髻龍山麓時謝年五十餘得痿疾林氏左右扶掖十年鰲憂憤而沒無子家益貧落氏抑哀痛彊色笑以安其姑湯糜非手調不敢進晝夕就�褥拊摩謝賴婦復延活十四年林忽遘疾先姑死執姑裾痛哭曰不能終奉姑死不能瞑衾裯幸勿以殮言訖而絕姑哭不絕聲越八日亦沒鄕人髙其節孝遠近會葬者以數百計雙冢屹然名曰姑媳山卽以其田延浮屠奉祀焉

王某妻蘇氏按衡州府誌蘇氏名湘蘭臨武王某妻朝同女年十四同病劇湘蘭刲股以進父旋愈及歸王翁姑復病氏勞瘁支離祈禱無虛日卒賴以獲安翁姑年皆八十共稱婦孝不置氏亦年七十餘旌表

鄺良讓妻陳氏按衡州府誌陳氏小名槐姐臨武鄺良讓妻姑嘗病疽不勝楚氏屢爲吮之得愈宗族皆翕然稱孝年七十八卒有司旌之

陳某女按衡州府誌陳某女父母無嗣矢志不字人父沒事孀母以孝食貧孤苦以處女終身鄕人髙之聞於督學髙世泰旌其門

屠兒妻盧氏按臨川縣誌盧氏屠兒妻屠家貧氏攻苦食糲儲肥甘以奉舅姑久之舅姑疾廢氏事之益至閭裏共義之郡守式其廬曰孝婦盧氏之門

胡源妻上官氏按臨川縣誌上官氏胡源妻南城人幼孤母以源貧欲攺議氏不可及歸克執婦道姑病劇刲股煎湯以進獲蘇年二十六而卒郡守表其廬

劉勝玉按臨川縣誌劉勝玉邑庠同亨女亨病噎頻危絕粒五日矣女割股切十二小臠私烹以進亨彊咽二臠自是飲食漸增卒得無恙後爲諸生傅道匡妻

王嘉兆妻楊氏按臨川縣誌楊氏王嘉兆妻中歲守節事祖姑浣衣滌器𨿽甚穢惡弗辭事舅姑益孝置夫主枕間寢興必偕萬曆中旌表

黃栗妻李氏按南昌郡乘李氏丰城諸生黃栗妻栗亡李年二十二守節養姑姑目盲李朝夕祝天躬爲洗拭目遂明里人嘆爲孝感萬曆間旌其門

陳氏女按南昌郡乘陳氏寧州陳孟實孫女母黃氏疾厄醫不能療女焚香吁天割股置糜中母食之病尋愈

徐綺妻李氏按南昌郡乘李氏丰城徐綺妻綺父試沒綺客京師未歸停柩於家一日鄰火起李與綺母胡氏撫柩吁天誓俱焚火燎及屋李泣謂胡曰勢急矣媳在此姑亟自全胡卒不去姑媳抱持號泣天爲反風環燒百餘家惟柩所獨存觀者嘆異

吳傑妻鄭氏按貴溪縣誌鄭氏吳傑妻也姑應氏久病夫遠出未歸家貧饑無以爲糧疾甚無以爲藥乃引刀刲股和羹以進姑食之頓愈鄰里狀其事邑令旌之

計如垣妻朱氏按九江府誌朱氏輔國將軍拱挺女配彭澤計如垣垣以寡母爲念欲辭祿歸養氏忻然從歸恪執婦禮如垣外出盜卒至姑被執氏以簪珥投之獲脫姑尋疾氏吁天請以身代及亡痛悼而卒事聞賜諭祭貳壇

葉先馨妻季氏按六合縣誌季氏葉先馨妻諸生季引光養女性篤孝光夫妻疾衣不解帶十數年如一日光撫愛備至及適馨逾年而馨沒氏痛哭致病時引光亦病未幾死家人悉諱之是夜氏親見光帶兩亡僕至其寢室曰吾死矣汝自愛氏痛苦不能支而卒

唐允明妻李氏按六合縣誌李氏邑人唐允明妻孝於舅姑姑病垂危醫不能治氏密割股肉爲羹雜湯藥以進姑病立瘳萬曆中旌表

劉芳遠妻王氏按髙淳縣誌王氏諸生劉芳遠妻姑病膈垂危氏焚香吁天求以身代越三日一羽士授以艸藥令煮酒吸气七日自愈凡七嚙指血和藥病全痊王年八十有五卒

江大潤妻許氏按歙縣誌許氏江大潤妻姑病目醫者云舌舐可治許親爲吮舐數日目復明終身孝養不怠

江東望妻胡氏按歙縣誌胡氏江東望妻姑病風已絕三日但有微息胡焚香吁天割股肉作湯進一匕遂蘇有司旌之

吳鶚翔妻汪氏按歙縣誌汪氏左司馬南溟女孫任子吳鶚翔妻性篤孝侍母疾刲臂爲糜疾繇以差姑瘍生於首時時躬浣煎歷久不倦

潘鴻妻葛氏按歙縣誌葛氏巖鎭文學潘鴻妻鴻母病鴻刲股和劑愈三年復發葛感夫意亦刲臂吁天請以身代及死鄕人多惜之

葉其生妻許氏按歙縣誌許氏藍田葉其生妻事姑孝姑病幾殆許禱天刲股以療姑恍惚覺有神語遂復蘇越一月仍死許哀毀盡瘁而卒

吳氏女按歙縣誌吳氏女父樓病殆禮斗禱天刲股作糜以進或曰感其大母之化云

汪檷妻巴氏按歙縣誌巴氏上路汪檷妻檷家貧以字學幹祿都下巴事翁姑孝養備至姑病急刲股救之翁年老病痢醫弗效又割如前

吳邦妻巴氏按歙縣誌巴氏澄塘吳邦妻邦父喬任江西崇義縣巡檢染疫而死母余氏病甚藥不效巴私吁天口囓左臂割肉一臠烹湯食姑病遂愈事聞旌表

田稔妻張氏按歙縣誌張氏東關田稔妻姑曹氏孀居瞽目稔客遊二十餘年不通音問家赤貧張勤紡績易食或自忍饑終日而甘旨不缺郡守鄭公王躬造其家旌之

余世儒妻孫氏按婺源縣誌孫氏名秀榮沱川余世儒妻也貞順有女徳而器識類丈夫歸余時世儒已領鄕薦孫事祖姑舅姑甚謹世儒訪道四方無內顧憂祖姑葉年九十艱起居孫躬進膳羞手浣穢惡不厭乙卯冬世儒北上而大盜驟至孫旣脫矣聞其翁被執與叔世仁同請傾囊贖其翁且以身衛姑不顧其死賊義而還其簪後世儒謁選孫以疾卒於家冢子司空懋學先以給事著名遇覃恩贈孫宜人後以仲子懋孳奏績禮垣補贈淑人太史湯賓尹銘其墓其介婦張氏名恬金賢孝如其姑而享年亦似之至今鄕黨猶傳爲壼則云

兪堂妻胡氏按婺源縣誌胡氏在城兪堂妻家甚貧翁老年瞽目且病瘋痺堂傭外不歸無他親串胡旦夕奉翁起居一切皆躬執之伺翁寢時卽紡績以易食取精好進翁而自食其粗糲如是十年翁沒竭力營葬胡亦尋卒年五十一邑人稱爲孝婦

余大維妻程氏按婺源縣誌程氏城東程宗孔女諸生余大維妻幼習經史父罹辟氏年十四詣直指上書因從末減及歸餘事舅姑盡孝不數年維亡勵志撫孤終其身

歐陽氏按黟縣誌歐陽氏名明珠歐陽進女父病焚香禱祝割股和羹進父父病尋愈邑令旌之

余瑞鳳妻兪氏按婺源縣誌兪氏名良玉沱川余瑞鳳妻性端肅慈惠歸余爲翁姑所愛夫久客翁姑並遘時疾氏刲股以進吁天求代翁姑能食氏始安後長子桂芳仲子景仁並蜚聲庠序仲婦查氏亦賢而孝氏年七十有四終

包古祥妻胡氏按寧國縣誌胡氏名銀貞包古祥妻翁姑老氏供飲食浣濯必親值歸寧或告以姑不安𨿽風雨必遄歸侍粥藥晝夜不倦至旬月不解衣後姑歿旣久有言及者必哽咽泣數行下竟無嗣而亡

胡宗彥妻汪氏按寧國縣誌汪氏汪應宮之女適宗彥彥死氏念父應宮貧迎養之宮忽遘重疾女刲股以進而宮病瘥人稱其孝

余謂道妻李氏按銅陵縣誌李氏余謂道妻事孀姑盡孝姑疾篤夫貧不能延醫李吁天願以身代潛持刃割肝煮羹飼姑疾少愈究以過傷死姑亦痛媳卒不起邑人悲之

陳大化妻馮氏按銅陵縣誌馮氏陳大化妻性至孝刲股以瘳姑疾黨賢之

崔文友妻黃氏按吳江縣誌烏程黃庭畹女年十五失母執禮如賢丈夫十七嫁吳江崔文友舅姑皆稱其孝父母墓地爲貴家所奪力不能爭遂憂憤死年四十九

王以城妻姚氏按吳江縣誌姚氏通判王銑孫以城妻幼以孝聞事親左右無違姑失明朝夕以舌舐之三年復明萬曆末年終有事親家法子孫世守之

茅伯寅妻曹氏按靑浦縣誌曹氏茅伯寅妻姑喪明氏每日晨興汲井泉窨舌跪榻前舐瞳子姑爲感泣

尹商衡妻周氏按宜興縣誌周氏尹商衡妻及笄歸尹謹執婦道以事翁姑時食不敢先或膳給有缺脫簪珥若遺舅姑稍病湯藥必親衣不解帶勤勞盡瘁不有其身翁萬年感其孝作文記之

張婦黃氏按宜興縣誌黃氏女父節無嗣以女贅婿張以爲養節性好整潔女順承父志曲盡其道夏月晡時扇枕席冬溫被甘脆必調補綴必周無不當父意蓋心思之所經營手足之所運蹈惟知有父而已是以父年期頤旣安且樂忘其身之獨也

周重智繼室陳氏按宜興縣誌陳氏周重智繼室姑亡翁伏枕不能起氏奉湯藥洗滌穢惡三年無怠翁曰孝哉媳願生佳兒報汝後果生子鼎貴顯鄕裏艷傳之

邵維林妻陳氏按宜興縣誌陳氏邵維林妻姑病篤貧不能延醫氏刲股以救未幾病復作氏思割肝焚香告天舉刀於手忽幽暗若夢寐再剔而肝出割半葉納而束之仍自烹以進是夜姑疾瘳鄰里感其孝連名結報巡撫給廩帛萬曆二十八年入憲綱

顧家婦蔣氏按宜興縣誌蔣氏湖洋顧家婦也姑丘氏性甚嚴少當其意者氏極孝敬爲所鐘愛動輒稱之以飭諸婦年百有四歲邑侯旌之

唐有妻胡氏按和州誌胡氏唐有妻有亡胡事姑谷氏盡孝谷病藥必親嘗谷謂曰爾至性不愧若夫他日亦必得孝婦吾轉爲汝婦於來世可也內外姻黨咸感泣事聞兩蒙恩詔賚粟帛年九十終

謝氏女按滁州誌謝氏女謝指揮父母莫詳萬曆間父負屯糧官拶其母指傷而斃女痛具浴拭母骸並指血漬斂之守不嫁績麻爲生夜臥柩旁日市糕湯泣獻苦貞莫敢犯眾稱爲謝姑娘鄰人代爲營葬女一慟而沒遂附葬母側云

陳治書妻朱氏按滁州誌朱氏進士朱大干女太學生陳治書妻也性至孝母戚病篤日不食夜不寐焚香吁天割股以進母尋愈越歲仍歿女哀毀幾死賴救復生鄕黨稱孝

陶珣妻嚴氏按滁州誌嚴氏陶珣妻翁剛姑吳氏姑得寒疾藥餌不效氏吁天請代而愈都禦史劉喬禮其廬

張鑑妻楊氏按滁州誌楊氏張鑑妻姑黃氏病三月不起氏虔禱不絕晝夜姑遂愈有司表其門

郭維城妻任氏按廬江縣誌任氏郭維城妻文學嗣泰母七歲能通女訓性至孝孩時分給果餌必密貯之他日以進父母於歸後父海宇以寇變救母被七創金瘡時發痛徹骨髓氏聞夜分疾起歸寧親進藥餌不假人手疾尋愈人咸以爲誠孝所感事尊嫜尢盡禮翁歿朔望進饌佐餕如常儀孀姑在堂承歡養志家貧脫簪珥以供菽水終身無倦

劉廷璽妻王氏按天長縣誌王氏諸生劉廷璽妻王增女翁炳亦諸生老中風久臥王以匙筋進食經九載不怠後翁不能食下乳烝之跪拜而後進聞者莫不稱嘆

張振聲妻丁氏按天長縣誌丁氏張振聲妻嘗刲股以愈姑疾縣令旌之

胡天敍妻黃氏按天長縣誌黃氏諸生胡天敍妻性篤孝翁病劇祝天刲股以進病隨愈

陳其仁妻鍾氏按天長縣誌鍾氏陳其仁妻嘗刲股以活其姑

吳榜望妻葉氏按天長縣誌葉氏吳榜望妻刲股救姑以孝聞

李氏女按天長縣誌李氏女儒生李增吉女也年十四祖母崇病劇女刲股作羹進之尋愈縣令請旌之

吳卯女按天長縣誌吳卯女父三遷太學生女年十二於萬曆四十三年刲股救母未幾母亡女亦不食而死縣令旌之

李志學妻孫氏按臨淮縣誌孫氏員外李志學妻志學爲諸生時調考壽州值姑張氏疾篤氏吁天願以身代割股煎湯進之姑疾尋愈人稱孝感

華宇妻劉氏按臨淮縣誌劉氏諸生華宇妻姑劉氏感中風疾氏焚香祝天割左臂肉以進姑病旋愈事聞旌表

宋溥媳張氏按臨淮縣誌張氏縣民宋溥媳姑張氏疾篤刲股進姑病旋愈縣令旌表

王大信媳鄭氏按臨淮縣誌鄭氏縣民王大信媳姑周氏患疾氏刲股以進姑病隨痊縣令旌表

劉季興妻盛氏按臨淮縣誌盛氏諸生劉季興妻嘗刲股以救姑病縣令旌之

臧勸妻任氏按興化縣誌任氏適丁溪場諸生臧勸事姑以孝聞姑患腫垂死氏刲臂爲羹進之立愈禦史旌之

趙大器妻王氏按興化縣誌王氏趙大器妻姑疾刲左股食之而愈

範氏女按興化縣誌範氏女年十四父瑤芝疾割膝肉進之父病立愈

張兆璉妻黃氏按儀眞縣誌黃氏張兆璉妻賦性婉淑知書禮年十五歸張事舅姑盡孝姑偶病服藥轉劇黃焚香祝天割股煮湯進之立愈後姑歿黃亦悲號成疾死邑令旌之兆璉先是亦嘗割股以療其父儀亭

司拱辰妻王氏按鹽城縣誌王氏司拱辰妻性至孝女時刲股救母病歸司復刲股救姑有司旌其門

張洪妻王氏按沐陽縣誌王氏張洪妻未嫁時父守成疾篤醫藥不效割左臂肉煎羹奉父父病遂愈

賈中舉妻昌氏按沐陽縣誌昌氏鄕民賈中舉妻姑病夫婦侍奉時不離側偶夫出迎醫驟危氏叩天割臂肉會舉還同奉飲卽安祕之不彰旣久人共傳之萬曆中縣令上其事坊表

艾氏女按淮安府誌艾氏女母寡兄亡侍母不嫁及母歿或勸適人曰吾已守三十年矣復何爲縣令郭林以貞孝表之

王步武妻仲氏按淮安府誌仲氏邑諸生王步武妻武歿家貧姑陶氏哭子失明仲以紡績養姑起居必扶持之親奉飲食歷久不厭姑老齒落肉必爲糜以進瓜果取漿飲之寒則抱姑溫於懷暑扇其枕席姑𨿽熟寢不去左右姑嘗語之曰予累賢婦心不忍也有司賜以肉帛累爲旌表八十四歲卒

胡璜妻金氏按淮安府誌金氏山陽人胡璜妻素婦道璜同氏移居揚之通州屢遘危疾氏刲臂和藥愈之及父病姑病又刲如前其子感之亦刲股救父通州狼山將軍嘉其賢表之

陳尙禮妻兪氏按上虞縣誌兪氏陳尙禮妻禮系弦齋之孫性篤孝爲儒士教學在外氏家居事姑晨昏定省無闕勤紡績減食以奉甘脆姑病危焚香祝禱割股和羹以進年八十有二鄕黨稱孝婦焉

徐行怛妻酈氏按諸曁縣誌酈氏幼敏慧讀孝經能解大意日與諸姊弟講誦年十六適徐行怛怛貿遷久不歸姑忽患病氏焚香吁天割股以進病得愈而姑莫知年五十一而卒

屠繩武妻章氏按富陽縣誌章氏屠繩武妻看潮村人歸武親操井臼不辭勞瘁諸姑伯姊有事時脫簪珥助之萬曆己卯繩武父子以糧長赴倉兌漕姑髙氏病驟作醫藥罔效章祝天祈以身代刲股和湯進之姑旋愈章年三十有四卒翁憐之自作行狀求縣令張一鶚申請旌表

呂文鰲妻周氏按永康縣誌周氏呂文鰲妻嫁甫三月姑病刲左股食之姑疾愈人稱其孝

胡國麟妻兪氏按永康縣誌兪氏胡國麟妻性仁孝年二十三夫服賈久外姑黃病危力不能延醫乃稽顙吁天刲股肉進之病遂痊有司以聞萬曆三十三年旌表

陳一表妻杜氏按溫州府誌杜氏平陽人陳一表妻表久客京師舅疾篤杜謂眾婦曰吾邑柳孝婦爲翁吮瘡吾獨不能救乎乃割臂調羹以進疾尋愈後舅卒執喪盡禮督學表其門

朱妻侯氏按溫州府誌侯氏朱妻樂淸人與齊孝母狂病侯與晝夜侍守不離一夕失火姑大呼曰何不速往救因拍手赴池侯緊曳之姑嚙其手出血不以痛釋卒賴保全後以子諫貴封宜人

吳繼妻屠氏按秀水縣誌屠氏尋甸守吳繼妻性柔懿至孝姑戴目雙翳繼之官氏獨畱侍姑親操匕箸三十年母項逾耋遘危疾寒月伺湯藥衣不解帶目不交睫凡三月以勞瘁成疾輿歸未及安�而卒

姚鈳妻項氏按秀水縣誌項氏姚鈳妻姑老氏事之甚謹旦夕問寢無疾步乳兒侍姑側每食擇進甘脆及寢俟熟必周視衾枕乃返室姑得末疾刲股肉療之里人至今稱焉

朱國望繼妻姜氏按嘉善縣誌姜氏諸生薑若衝女年十九萬曆丙辰父病革姜虔禱於天刲股和藥餌以進父病立瘳邑令徐儀世旌之舉人朱國望聞其賢聘爲繼室親操井臼訓諸子俱成名贈孺人

王萃妻奚氏按處州府誌奚氏諸生王萃妻性至孝事舅姑一出於誠姑疾吁天割股願以身代獲愈者二次後患瘋疾不能轉側常以手承糞無厭意事聞有司歲給粟帛終其身

戴琇按福建通誌戴氏名琇仙遊解元戴震雷女年十四母鄭氏病與庶母陳宮娘同刲股療之後宮娘亦守節撫子云

王氏按福建通誌王氏建陽人事姑至孝一夕大雨屋前池塘皆滿視之錢也今號其池曰錢塘

趙玉蓮按福建通誌連江趙廷蘭女名玉蓮事母至孝適鄭鋐會姑病甚蓮刲兩股調粥姑病立愈已而念家無兄弟間一歸母家薦枕席取衣褕躬浣濯而後返母宿有心病醫者以心疾宜用心血乃刺胸血求藥和丸丸進而母病愈

陳昱女按福建通誌羅源陳昱女議婚李家年十四以無兄弟終養遂截髮以示家人事父母終身

王徳珪按福建通誌王徳珪候官人賓州守林錡妻姑朱氏病篤氏刲股以進遂愈

吳貞小按福建通誌吳貞小連江人鄭時丰妻也翁老疾無被氏歸僅一夕以所嫁之被被翁終歲與夫臥牛衣一日翁病忽嗜豬肝氏輒刲肝兩片烹以奉翁

趙國泰妻楊氏按福建通誌楊氏閩縣趙國泰妻孀居家貧姑劉氏失明兼病篤氏叩天請代割臂雜藥以進病蘇眼復明當事奏聞每歲賜谷十石坊表之

朱妙華按福建通誌妙華候官朱一麟女麟早卒無子母召媒爲女卜婿女輒哭曰兒死不適人兒不獲爲男子養母顧乃以身適人使吾母鮮依於心奚安母從之於是終身不嫁爲奉母計母卒女以壽終

左守貴妻彭氏按寧徳縣誌諸生左守貴妻彭氏事姑孝萬曆三十八年姑病篤割胸取肝以救之

葉文祥妻何氏按松溪縣誌何氏葉文祥妻祥歿氏事姑黃氏祖姑謝氏甘旨無缺二姑皆年近百歲人以爲孝感所致萬曆二十四年有司旌其廬

黃處士妻唐氏按連山縣誌唐氏學博唐肇堯女處士黃色烶妻年十七歸黃安貧勤作事繼姑至孝姑病值夫出氏夜不解帶者月餘焚香致禱願捐己壽益姑忽一夜姑夢神向曰爾媳誠孝格天上帝已知姑病亦隨愈至今傳其事

葉永妻張氏按河源縣誌張氏藍能都葉永妻孀居事寡姑江氏盡孝遇水災髙湧數丈張抱八十四歲姑升屋棲甍號泣曰天憐吾老寡姑乎忽有虛舟隨至莫測所自抱姑急登舟而屋皆漂沒隨洪濤而去

謝厚仁女按海丰縣誌謝厚仁女年十六家有疫疾其母病亟女痛哭密吁天割股肉調羹啖母母疾隨愈眾疫亦息

黃大才妻夏氏按呈貢縣誌夏氏黃大才妻歸化人家貧翁病藥餌無資氏刲股治之病痊旌表

翟氏婦按開封府誌翟氏婦天啟間人失其姓事姑最孝姑疾將革刲股療之日夜泣禱於神姑目瞑忽張目語曰我數當盡爲爾婦苦畱更延數日州人爭傳其異

張希文妻師氏按開封府誌師氏諸生張希文妻事姑孝姑病篤飲食藥餌不能入口氏刲股和羹以進病遂愈旌表

陳可堯妻徐氏按開封府誌徐氏陳可堯妻事翁姑孝謹舅臥病將革子煮鹽天津遠隔千里氏焚香夜禱願以身代祈夫早歸父子相見舅夢神語曰汝媳孝病當已不移日而霍然夫歸未幾其舅仍歿繼事其姑益謹

王策妾韓氏按濟南府誌韓氏淄川人郟縣令王策妾翁可嘉有篤疾氏割股以進遂愈天啟中旌表

趙登云妻範氏按濟南府誌範氏陽信人趙登云妻年二十夫亡母病斷指啖之輒愈邑令張志芳表其門

尉時常妻田氏按山西通誌田氏尉時常妻姑邵氏病氏刲股進食而愈後田氏生五子年百歲孫曾百餘人人以爲孝行之報

吳李芳妻王氏按寶慶府誌王氏吳李芳妻事姑盡孝夫有他役氏奉姑避兵山中姑病劇典衣飾以供藥餌日夕祈禱不瘳姑歿遂一慟而絕

閨孝部藝文二詩

邶風泉水四章

衛女嫁於諸侯思歸寧而不得故作此詩毖彼泉水亦流於淇有懷於衛靡日不思孌彼諸姬聊與之謀興也

出宿於泲飲餞於彌女子有行遠父母兄弟問我諸姑遂及伯姊賦也

出宿於幹飲餞於言載脂載舝還車言邁遄臻於衛不瑕有害賦也

我思肥泉玆之永嘆思須與漕我心悠悠駕言出遊以寫我憂賦也

墉風載馳四章

宣姜之女爲許穆公夫人閔衛之亡馳驅而歸將以唁衛侯於漕邑未至而許之大夫有奔走跋涉而來者夫人知其必將以不可歸之義來告故心以爲憂也旣而終不果歸乃作此詩以自言其意爾載馳載驅歸唁衛侯驅馬悠悠言至於漕大夫跋涉我心則憂賦也

旣不我嘉不能旋反視爾不臧我思不遠旣不我嘉不能旋濟視爾不臧我思不閟賦也

陟彼阿丘言采其�女子善懷亦各有行許人尢之眾且狂賦也

我行其野芃芃其麥控於大邦誰因誰極大夫君子無我有尢百爾所思不如我所之賦也

衛風竹竿四章

衛女嫁於諸侯思歸寧而不得故作此詩籊籊竹竿以釣於淇豈不爾思遠莫致之賦

也

泉源在左淇水在右女子有行遠父母兄弟賦

也

淇水在右泉源在左巧笑之瑳佩玉之儺賦

也

淇水��檜楫松舟駕言出遊以寫我憂賦

也

詠史

漢班固三王徳彌薄惟後用肉刑太倉令有罪就逮長安城自恨身無子困急獨煢煢小女痛父言死者不可生上書詣闕下思古歌�鳴憂心摧折裂晨風揚激聲聖漢孝文帝惻然感至情百男何憒憒不如一緹縈

蜀路石婦

唐白居易道傍一石婦無記復一作亦無銘傳是此鄕女爲婦孝且貞十五嫁邑人十六夫徵行夫行二十載婦獨守孤煢其夫有父母老病不安寧其婦執婦道一一如禮經晨昏問起居恭順發心誠藥餌自調節膳羞必甘馨夫行竟不歸婦徳轉光明後人髙其節刻石像婦形儼然整衣巾若立在閨庭似見舅姑禮如聞環佩聲至今爲婦者見此孝心生不比山頭石空有望夫名

曹娥

周曇心摧目斷哭江濆窺浪無蹤日又昏不入重泉尋水底此生安得見沈魂

宋氏五女

王建貝州宋處士若一作廷芬五女若華若昭若倫若憲

若茵五女誓終養貞孝內自持兔絲自縈紆不上靑松枝晨昏在親旁閒則讀書詩自得聖人心不因儒者資少年絕音華貴絕父母詞素釵垂兩髦短窄古時衣行成聞四方徵詔環佩隨同時入皇宮聯影步玉墀鄕中尙其風重爲修茅茨聖朝有良史將此爲女師

女殺虎行

元吳萊山深日落猛虎行長風振木威�父樵未歸女在室心已與虎同死生揚睛掉尾腥滿地狹路殘榛苦遭噬豈非一气通呼吸徒以柔軀扼彊鷙君不見馮婦來下車眾中無人尙負嵎又不見裴將軍出鳴鏑一時鞍馬俱辟易丈夫英雄卻不武臨事趄汗流雨關東賢女不足數孝女千年傳殺虎

貧女行

陳泰貧家養女才十五手足如綿獨當戶阿爺前月去行商小弟伶仃未離母筠籃日暮挑菜葵倩人遠糴防朝炊簪花枝重黃垂額汲澗泉深綠照眉生時不得嫁時力卻喜夫家慣耕織堂前供養老姑存姑爲艱難少顏色夜來小弟報平安見說新年百計寬此身豈願獨溫飽父母養我良辛酸當家豈無夫與子打魚糴米出城市城中禁米難出關田上忍饑還戽水四郊未種圍田谷三邊催運官倉粟

銀瓶娘子辭

王逢娘子宋嶽鄂王女聞王被收負銀瓶投井死祠今在浙西憲司之左逢感其節敬爲之辭蒼梧月落烏號霜寒泉幽凝金井�綺疏光流大星白夢驚萬里長城亡女郎報父收囹圄匍匐將身贖無所官家聖明如漢主妾心愧死緹縈女井臨交衢下通海海枯衢遷井不攺銀瓶同沈意有在萬歲千春露神采魂今歸來風冷然思陵無樹容啼鵑先王墓木西湖邊

金溪縣孝女廟樂歌並

序

楊翮

有元至正元年撫州路金溪縣新作二孝女廟成按二孝女姓葛氏在唐寶歷間以官責其父佑虧煉白金事不勝暴酷皆發恚投冶中焚死父因獲免並其邑除坑冶之害以迄於今是宜血食其土矣國子博士吳君師道旣文之石而祀神之詩闕焉上元楊翮撰爲樂歌三章俾金溪之民歲時歌之以祀孝女其辭曰靈之來兮云旗張導旌幢兮鏘琳瑯繽暗曖兮相頡頏並輜軿兮歸故鄕歸故鄕兮民所望昭蠁兮曶洋洋庭燎輝兮夜未央椒蘭發兮郁芬芳民報祠兮弗敢忘心屏營兮咸肅將靈格思兮民樂康靈之畱兮淡容與云凝凝兮翳堂宇瓊筵陳兮合簫鼓列尊罍兮酌淸酤牲肥腯兮承雕俎女巫進兮傞屢舞誦神徳兮歌頌舉孰捐軀兮悟時主齊英英兮惟孝女繼玆今兮饗終古靈醉飽兮民樂胥靈之去兮將安之儼欲旋兮猋上馳互招搖兮爛祈祈遵雲路兮眷威遲金有賦兮地不遺竭貲產兮民力罷我邑井兮咸熙熙賴神惠兮獨弗罹千萬�兮神是稽薦蘋藻兮答神釐靈遄逝兮民聿思

二銀女祠

查居廣銀冶二女祠撫州之金溪其家姓葛氏無字年未笄羞顏不出戶婉孌守禮儀在唐寶歷歲其父爲胥吏官家起銀場日夜遭箠楚勤紅問父苦玉頰啼朱雨父命斯易活誓以死相許禽獸尙知義報命寧死心投身入銀冶遂化成白金郡縣驚且嘆奏名上朝端下詔罷鑪冶雞犬皆平安已經五百歲歷歷人猶傳荒祠俯流水像設還儼然世間盡兒女此事誰能前緹縈費娥去未有堪比倫可比惟英皇雙魂抱煩冤至今湘江竹出土含淚痕

金溪縣葛烈女廟

貢師泰金溪廟前艸離離金溪廟中兩女兒靑山猶似舊時色流水不盡行人悲翠翹珠珥垂孔雀廟門深鎖藤花落靈風蕭颯半空來仿�音容啟珠箔憶昔裏中初賦銀銀賦日急家日貧父身搒掠痛欲絕女心憤結何由伸鬼狐夜號天漆黑大冶騰騰火光烈可憐踴躍雙蛾眉變作兼金白如雪君不見緹縈上書更肉刑木蘭遠赴可汗兵固知才略過男子不如孝女英烈能捐生又不見湘妃江邊淚斑竹韓憑冢上連理木固知精誠可相召不如孝女感化獨神速赤龍並駕參嬋娟萬古日月懸中天人生𨿽死名不死吁嗟丈夫應愧爾

潘孝婦詩

劉昺宛宛蘭玉姿瑩瑩冰雪膚煌煌篋中刀孱孱堂中姑割膚療姑病豈不痛衷腸所願起沈�微軀何足償

書周節婦孝感之異

明沈周黃氏十九時歸周文璧氏二年文璧喪惟一弱女恃有姑患痿痺其狀莫比擬有肢如無筋有骨如無髓在�如空中有身如蛻委日夜但冥冥僅有息存爾聞聽與觸動稍及卽厥死薦地方擬步通問必附耳艱難食溲次不敢托諸婢百藥無一效百累叢一己黃氏心煩惱惛惛不知處東家優婆夷憐憫爲黃語汝姑溺苦海汝知故何以業如丘山宿世所積累須皈大勢力南海有大士解難說眞言功徳莫思議但要深心持日日要如是一言一拜叩億又八千數在佛𨿽有程敬受無庸紀功深果報應何患患不起黃氏聞是言煩惱生歡喜潔室便置像恭敬爲作禮沐浴體投地心觀口娓娓亦不知有終亦不知有始亦不知有寒亦不知有暑閱日千八百歷年數有五俄夢見一姥前黃行迆邐心謂是現化稱名略不顧極力欲追卽步步懸尺只徑入一區廬闔戶若相拒款叩發號泣其戶劃然啟菩薩示妙相金光爍瞻睹頭上珠纓絡晃晃復��蓮目垂慈光宣言啟玉齒黃氏前諦聽合掌作長跪云汝依吾道悉知悉見已慈悲爲我願豈無囑付汝修功加精進九日一扶倚七九扶以行前及我處所覺來汗淋漓其言尙在耳悟佛爲眾生方便指門戶信心愈堅牢額破吻俱腐臨日試小掖筋骨覺可舉屢試屢無難還能步移跬彳亍詣佛前奠香致情旨其炷從空躍逾梁而直下乃著於病人正中頂�裏其聲若驚霆其勢若擊杵身心發震竦百苦悉皆去如風捲天云不復畱纖滓如春活枯葦如冰化爲水親黨盡來觀贊嘆世無此姑謝新婦力脫我出死簿新婦答何功菩薩威力故此事聞其甥王綸能�縷韋虛气治痿若或有仙技黃氏孝治痿專以誠爲主格物與布气非誠莫相與孝有致久旱孝有致冰鯉事本出非常未可論常理我特書其孝勃用爲砥至今昆山人大書播邑史閨孝部雜錄韓詩外傳髙子問於孟子曰夫嫁娶者非己所自親也衛女何以得編於詩也孟子曰有衛女之志則可無衛女之志則怠夫道二常之謂經變之謂權權懷其常道而挾其變權乃得爲賢夫衛女行中孝慮中聖權如之何詩曰旣不我嘉不能旋反視爾不臧我思不遠吳越春秋吳謀伐齊齊侯使女爲質於吳王因爲太子波聘齊女女思齊日夜號泣因乃爲病闔閭乃起北門名曰望齊門令女往遊女思不止病日益甚乃至殂落女曰令死者有知必葬我於虞山之巓以望齊國闔閭傷之正如其言水經注蜀郡太守姓王字子雅南陽西鄂人有三女無男而家累千金父沒當葬女自相謂曰先君生我姊妹無男兄弟今當安神元宅翳靈后土冥冥絕後何以彰吾君之徳各出錢五百萬一女築墳二女各建石樓以表孝思樓髙可七八丈柱圓圍二丈有餘石質靑綠光可以鑑窮功綺刻妙絕人工南史孝義蕭矯傳蕭矯妻羊字淑褘性至孝居父喪哭輒吐血母嘗有疾淑褘於中夜祈禱忽見一人在樹下自稱枯桑君曰若人無患今泄气在亥西南求白石鎭之言訖不見明日如言而疾愈夢溪筆談海州東海縣北有孝女冢廟貌甚盛著在祀典孝女亦東海人贛楡旣非東海故境則孝女冢廟亦後人附會縣名爲之耳嶽陽風土記南廟乃孝烈靈妃孝感侯廟秦武陵令羅君用因督鐵運溺水死其女挈弟尋父屍不獲遂相繼赴水死邦人哀而祀之謂之羅娘廟靈響寖著凡有舟楫往還祈之利涉後唐明宗天成二年丁亥湖南馬殷承制列姊在左弟在右元丰中始賜今封嶽人禱祀無虛日舊在烏龜渡南祝者以爲不便托言神意遂移今廟按李瀕寄遠詩曰化石早曾聞節婦沈湘何必獨靈妃其意似與今聞差異泊宅編越州上虞縣曹孝女墓在江岸上有大木二株一榮一枯榮者枝榦宛轉枯木外若抱父尸之狀古今記荊棺峽壁隙有棺以荊爲之昔人有九子父死不能葬一女編荊爲棺不知其人矣諺曰九子不葬父一女打荊棺筍譜昔有新婦不得舅姑意凡所須索必背時而逆意其婦善承順不違所要皆巧圖求變而副舅姑無以取責姑一日歲暮而索筍羹婦答卽煮供上妯娌問之曰今臘月中何處求筍婦曰且�爲貴以順攘逆責耳其實何處求筍姑聞而後悔倍憐新婦故諺曰恭敬不如從命受訓莫如從順暌車志常州一村媼老而盲家惟一子一婦婦一日作炊未熟而其子呼之他所婦囑姑爲畢其炊媼盲無所觀飲食成捫器貯之誤得溺器婦歸不敢言先取其中潔者食姑次以饋夫其視器旁惡者乃以自食良久天忽晝暝覿其面不相睹其婦暗中若爲人攝去俄頃開明身乃在近捨林中壞衣間得小布囊貯米三四升適足供夕餔明旦視囊中米復如故寶之至今予始聞此事竊謂晝暝得米或孝感所致如郭巨得金之類至謂囊米旦旦常盈則頗近誕然範徳老爲人誠�恐必不妄傳而村婦一節如此亦可尙也故錄以爲人之勸云潛居錄謝芬蘭性至孝虔奉觀音大士一日有老尼至袖中出藥與芬蘭曰此藥專愈刀瘡芬蘭第受之不以爲意明年姑大病醫禱弗效芬蘭吁天祝治潛入合內以刀刲股烹進於姑而創大痛忽追惟向藥命婢取敷之隨敷生肉若未嘗傷人以老尼卽大士也孝之感神如此虎薈景定間郢州村民一姊一弟偕樵常日姊樵歸爨弟樵鬻薪養母一日負薪歸爲虎逐弟登木虎爪其裾姊拿虎尾呼曰虎食我無食弟弟死母誰養虎回視置之而去筆記李於鱗平生極愛蔡姬蔡姬孝必侍太夫人匕箸一日姬手制小食進之太夫人不下食於鱗目攝蔡姬叱令啖盡姬卽時跽而謝無狀濟南府誌顏神鎭舊淄川地城南有二女泉泉上有二女堂今四腳石礎猶存蓋聞昔有二女憫其父母老獨無兒共誓不嫁投身淨門以資供養泉上是其出家處碣石字迹滅沒不可讀今爲龍泉寺濟南府誌晉郭緣生續述徵記載梁鄒城西有籠水雲齊孝婦誠感神明湧泉發於室內潛以緝籠覆之故名籠水唐李冘獨異志淄川有女曰顏文姜事姑孝謹樵薪之外復汲山泉以供姑飲一旦緝籠之下湧泉淸冷可愛時謂之顏娘泉宋碑距淄之南五十里有水發源於山足趨梁鄒而貫乎淸濟昔人構室於源上以爲祠按地誌齊有孝婦顏文姜常逾歷山負汲新泉奉姑所嗜一旦感格泉湧室內泒流遠注故名其地曰顏神水曰孝水祠曰顏文姜之廟宋敕熙寧八年六月日敕淄川孝婦顏文姜特封順徳夫人仍賜靈泉廟爲額蒙古碑淄川以南四十五里有孝婦顏文姜祠自唐迄今代有封爵據今顏神鎭屬靑州府益都縣淄川志已不載文姜事但顏神自元至元二年始屬靑州金以前本淄川南鄙孝婦懷徳二鄕地也李志宋碑宋敕蒙古碑歷歷可考玆仍首冠文姜蓋不忘厥初云又按淄川之名始於隋開皇十八年李志云淄川有女則文姜當在隋唐之際而晉郭緣生記載之闕裏顏氏陋巷志亦載之或亦秦漢間人未可知也兗州府誌滕縣人張祥妻徐氏事姑甚孝而姑不慈常禁其食徐氏終無怨言一日出餉而泣遇一道人怪而問之婦告之故道人袖出桃一片與之曰食此可免徐氏吞之數日不饑姑疑且駭益禁其食又數日徐無恙也由是不食者十二年懷娠治生如常里人皆嘆異之山西通誌陵川人商微子之後母楊氏感仙光而娠誕有奇徳繼母呂氏禦二女甚酷二女事之甚孝冬月單衣跣足使之采茹二女泣血浸土化爲苦苗其葉有赤班若血痕然得一筐以歸奉母母益怒移家壺關紫團鄕又令拾麥外氏弗與遺穗畏母捶楚仰天號訴忽感黃雲下降少者先升須臾黃雲又降長者亦升俱換金縷絳衣鳳冠繡屨仙樂異香經宿不散土人立廟祀之宋崇寧間賜謚衝惠衝淑眞人閨孝部列傳五

明四

江晴迪妻遊氏按婺源縣誌遊氏名碧玉濟川順州守遊泮姊江晴迪妻天性慈孝歸江言不妄發行不逾則家無侍婢躬奉菽水務得舅姑歡心舅姑朝夕祝天願昌婦後邑侯表其門及沒建孝祠祀之

江茂嵩妻兪氏按婺源縣誌兪氏名徳鳳江灣江茂嵩妻嵩事母滕孝奪於治生長客外逐什一利兪朝夕左右奉菽水有不給脫簪珥佐之滕抱危疾藥不效脾弱一切飲食不化兪日夜叩北斗願以身代夜夢神人示唐母乳姑圖氏遂以乳乳姑兩月而蘇滕喜拊兪祝曰若以乳生我願若有婦如汝然兪以是困憊骨立病革滕憂甚兪曰姑壽而康予又何惜焉越日兪死其後人駸駸昌熾以爲孝徳之報云

吳文光妻余氏按婺源縣誌余氏名閨英贈中丞余壘女令尹吳文光妻天性純孝嘗嘆婦人不如慈烏將笄以遠父母抑鬱耳爲之聾夫故貧翁姑有所欲氏輒脫簪珥以徯志翁沒夫昆弟俱就試都門氏傾笥以殯事繼姑三十年色養倍至繼姑逢人嘖嘖稱孝婦夫令應山爲淸白吏氏甘茹冰蘗儀容貞靜奉祀事必洗腆和娣姒撫孤侄爲之室家及卒於官舍繼姑聞訃爲之慟曰天乎天乎何不以老嫗贖孝婦其孝可槪見矣

朱徳妻汪氏按婺源縣誌汪氏名求弟文公裔孫朱徳妻貧苦母呂氏病劇醫不可治氏朝夕焚香祝天求代又割左臂肉和藥以進姑病愈事聞邑侯旌之死家更落氏惟日夜紡績以奉姑課子年九十六卒

餘一龍妻戴氏按婺源縣誌戴氏名蓮芳桂巖人太僕卿餘一龍妻以割股救姑創潰而死累贈夫人

盧士妻舒氏按黟縣誌舒氏諸生盧士妻奉姑至孝崇禎十三年姑吳氏病危時在京應試氏割左股以進姑病愈後數年又病復割右股則又愈

張星妻陳氏按宣城縣誌陳氏郡丞張星妻繼姑過嚴常以無事碎其首父陳讓之陳氏曰兒自失足至此非姑所致不敢以婦曲姑姑因以格而待之厚姑得惡疾同睡起者三月無懈意享年九十有三

仲文妻郭氏按宣城縣誌郭氏玉粒塘仲文妻年二十文歿家貧勤紡績奉姑孝謹姑病親爲嘗糞事聞旌表

管春浚妻江氏按旌徳縣誌江氏名妝容鄕民管春浚妻年十四母病篤割肝以救尋愈於歸後姑病復割股療之越數年兄病危氏謂義關手足又斷左手中指以食之孝而兼悌巾幗僅見

桂一羨妻吳氏按池州府誌吳氏桂一羨妻夫遘奇疾痛楚徹晝夜醫藥不效氏泣血祈天引刀割股調羹以進立愈後數年姑疾篤氏復割如前姑疾亦瘳

吳臣妻桂氏按池州府誌桂氏吳臣妻事兩世翁姑極孝敬臣家貧甘旨不足紡績以助姑久病氏衣不解帶侍湯藥三年不愈祝神刲股調羹奉之病遂愈每夜工鍼黹令子象祖侍讀常漏盡不輟

陳甲玉按池州府誌陳甲玉陳光表女也光表至孝母病焚禱乞身代滌器必躬光表患疫甲玉年十四事父亦如之父病且不起禱曰某女子可無生幼弟失怙將誰卹其夕夢三卒持牒而前云爾父以身代母今數盡爾又願代父死不得少踟躕矣明日甲玉白於祖母而不使父知果於是日沒

董俊妻房氏按池州府誌房氏董俊妻家赤貧事繼姑王氏至孝姑病侍湯藥不倦及姑喪氏亦以勞瘁死俊感之終身不娶

陳某妻沈氏按池州府誌沈氏陳某妻翁有危疾氏刲股和羹食之立愈

姚之臯妻劉氏按池州府誌劉氏姚之臯妻生而聰敏父愛之教以書史及古列女傳長適姚遇奇荒嘗自食糠秕以粥糜供翁姑後姑亡哭至死恍惚見一白衣人曰爾壽盡矣因爾孝特延二紀遂蘇教子愼入黌序年七十三卒

黃雲祥妻方氏按池州府誌方氏方遇春女遇春疾嘗刲股以療及適黃雲祥祥甚貧脫簪珥以養翁姑翁姑沒值寇陷城以二人柩在堂弗忍離朝夕哀號絕粒以死

柯鍾妻江氏按池州府誌諸生柯鍾妻江氏未字時父病篤氏吁天刲股以進忽差書遺言定嗣數日復沒閱二年江氏歸柯以孝敬聞姑沒慟哭而死

徐氏女按太平府誌徐氏女名采芹典寶徐憲女母病刲股以進父母俱亡哀毀過於孝子設位寢前焚香薦食終身不嫁沒於家

徐民極妻董氏按太平府誌董氏徐民極妻姑病刲股愈之鄕黨稱孝

孫富有女聰

女附

按太平府誌孫富有女兩姊俱以次遣嫁富擇聞人思得當於季者而不獲季嘆曰女生無良發甫燥卽依他姓設人盡女父母奚賴焉兩姊獲所兒願終侍無他向也坐臥一小樓蓄兩婢父兄伯叔而外罕睹其面求婚者數十族終嚴拒不字其伯兄聰女方十齡見而誓之曰姑能孝我獨不能乎亦堅不受人聘與姑聚首一室以事其親卒年各七十餘郡人呼曰雙白

方初妻盛氏按安慶府誌盛氏桐城處士方初妻姑甚嚴偶怒屏之雪中引斧擊背有頃傴僂入廚炊淅矣一日歸寧期以翼午返洞溪漲不可渡以巨索曳輿渡必如期至翁病脾常在牀蓐家貧初不能辦滫瀡盛典衣具甘美析器代薪治餐以進手滌褻衣久而不怠教所生三子皆讀書籍諸生其兄少司徒汝謙曰多男而賢卽天之所以篤孝婦也後少子學禦令臨湘以循良聞

方尙妻笪氏按桐城縣誌笪氏方尙妻事姑葉至孝姑年九十飲食必躬進衣服牏器必親滌有嘉禮婚婭咸集筵旣張笪徐扶姑出猶行酒焉

袁大韶妻黃氏按桐城縣誌黃氏袁大韶妻姑早亡翁琥貧病甚黃事之孝歲荒自食糠秕必購米以奉翁翁病癭長臥不能興黃親操匕箸進膳如哺嬰兒歷二十餘年翁呼之爲孝婦

吳子桂妻馮氏按宿松縣誌馮氏吳子桂妻桂幼失恃後母張待馮甚厲家貧甘旨不供馮日夕勤劬助夫養母遭辱詈和顏受之絕無怨色鄰姬憫其苦相約勸張馮聞而止之曰姑之罵我我之愆也事過姑媳如初若來勸是彰姑之過罪莫大焉桂有二幼弟次第爲完娶張待二媳猶馮二媳不能忍欲自縊馮覺委曲勸慰乃止相率執婦道有加張因悔悟漸愛馮二婦亦感馮再生事之如母鄰里具以實聞邑令韓謙造門存問旌表焉

石思琳妻劉氏按宿松縣誌劉氏明經石思琳妻家世仕族幼嫻內則通孝經長適琳事繼姑以孝溫凊定省必盡其誠姑病劉割股和粥以進撫妾子懷抱乳哺不啻己出年七十九一夕置酒子孫在側奉觴劉甚歡夜分就寢及明已逝女適楊士美美早世撫孤茹苦守節終身克秉母教

黃正中妻吳氏按宿松縣誌吳氏吳子桂長女黃正中妻性賢淑女紅之外輒喜誦讀孝經內則諸書年十二母馮氏疾篤弟妹皆幼哀痛切至禱以身代哭泣暈地神告曰汝有孝心可保母無虞母遂愈嬪於黃閨門肅雍言不逾閫姑王氏沈�弗痊吳潛割股和粥食之復蘇左右扶抱載離寒暑未嘗少倦姑沒哀毀骨立族裏咸化之居家勤儉和睦課子女諄諄以忠厚廉潔爲務年四十卒

周鼎鉉妻徐氏按蘇州府誌徐氏嘉定人周鼎鉉妻夫就外傅徐竭甘旨以奉姑夫妹遣嫁盡以奩貲贈之姑患疽喘垂盡徐對天祝願以身代閱三日無疾而沒崇禎十六年旌表

周氏女按蘇州府誌周氏女父鼎鉉繼妻楊氏出也初生時家人夢鼎鉉原配徐氏再世及長聲音笑貌猶徐也事祖母孝猶徐之事姑也崇禎辛巳歲大饑以膏粱奉親而自食糠秕勞苦成瘵死年十八崇禎十六年同徐氏旌表

曹雲龍妻袁氏按松江府誌袁氏名眞眞衛學生曹雲龍妻中所舍人淸女翁寢疾姑持刃入祠將刲股救夫袁知之急趨泣告曰姑老且病體無肉卽攘刀自割和棗湯以進翁病遂愈

張夢鼎妻劉氏按松江府誌劉氏張夢鼎妻事姑盡孝又常刲股肉以療夫疾崇禎間有司旌其門

董劻妻盛氏按上海縣誌盛氏文學董劻妻劻館於浙西姑徐氏病篤盛驚憂無策割股作羹以進旬日病愈

沈振宗妻陸氏按上海縣誌陸氏沈振宗妻事姑至孝嘗割股愈姑疾鄕裏稱爲孝婦

商舶女按江陰縣誌商舶女不知其裏產姓氏崇禎六年六月二十五日颶風覆舟一女子抱帆檣出沒江波中濱江人駕濤救起年可十五六容止端慧裏嫗扶歸爲易濕衣泣謝不願願至江上覓父母苦畱不可因偕往江滸望中流號慟奮身入洪濤以死

許錫組妻曹氏按江陰縣誌曹氏許錫組妻年二十二寡撫三孤食息柩側事孀姑至孝嘗遭回祿走烈焰中負姑出姑年八十六忽中危疾氏吁天代死姑頓蘇曰吾以婦孝增壽神語我矣姑果年九十一教子鴻儀徳璣皆幼列諸生

陳婦沈氏按江陰縣誌沈氏贈公沈元女歸陳某母袁氏遘疾氏默禱刲股肉以進母啖之疾旋愈後母年八十有九卒

黃完一妻錢氏按江陰縣誌錢氏黃完一妻年二十五姑病割股療之年五十二卒

沈興祖妻吳氏按淮安府誌吳氏沈興祖妻山陽人姑病刲股作羹進之病卽愈

王鼎妻張氏按淮安府誌張氏年十八適諸生王鼎值姑陳病篤氏涕泣告天剖腹剜肝和羹以進姑愈母王氏病篤歸視亦割股救之而愈崇禎十六年旌表

汪必達妻丁氏按淮安府誌丁氏淸河諸生汪必達妻達亡家貧子三歲姑張氏病劇氏割股爲羹以進姑愈以鍼黹供饘粥養姑終身

吳荊妻印氏按淮安府誌印氏吳荊妻家貧甚翁姑皆老氏力作以供日用井臼糟糠備嘗艱苦婉容以事翁姑翁姑嘗語人曰我賴賢媳苟延不死

王文昌妻董氏按淮安府誌董氏贛楡縣王文昌妻中歲夫亡無子女事翁姑盡孝姑亡翁八十餘臥病不起氏牧牛得升合爲養翁遺污穢親以手掬翁亡營喪葬盡力叔翁年八十餘氏事之如翁

毛繼宗妻馮氏按淮安府誌馮氏毛繼宗妻幼割股救親崇禎四年三月二十三日姑杜氏病危醫不能治氏涕泣剖�取肝進湯姑霍然病起

毛文美妻盧氏按淮安府誌盧氏衛軍毛文美妻適毛不數年夫亡舅姑患危疾乃刲股救治二十九歲孀居事親四十餘年子倫亦以孝聞

林文郁妻朱氏按淮安府誌朱氏年十六適林文郁甫二載夫死子方數月念翁姑垂老無依年十九歲忍死紡績供養翁姑屢值凶荒甘旨不缺翁姑相繼死氏剪髮備棺送葬年六十終人稱孝婦

仲朝綱妻王氏按淮安府誌王氏淸河縣人年十九適仲朝綱夫沒姑病癰十餘年飲食諸事皆抱之上下以鍼黹佐湯藥姑死送葬禮嫁小姑撫一僕女七十四歲卒

武師端妻江氏按海州誌江氏父爲磁州學正母胡氏父始爲孝感訓氏婉孌有志操事父母極孝友兄姊睦弟妹潔庖饌精女紅天性然也父愛之重擇婿歸郡聞人武師端時氏年甚少體羸弱姑及臧獲易視之恐其不任�事歷試諸艱皆區畫井井姑病痢氏躬爲湔浣鄰婦曰若豈無婢而親污穢耶氏曰婢以勢使𨿽不敢違非所甘也親浣如故姑痢二旬絕飲食醫士技窮氏吁天割左膊肉火榦爲末假爲藥以進其姑姑服之卽思飲食漸有起色先是母疾兩割左右股皆愈焉師端兄嫂並歿諸孤煢煢氏皆兒子畜之置之衽�席飲食衣服以時歷久如一不啻己出也師端異母姊早寡氏迎養於家禮之終身每食身侍其姑十六年不與師端同案籌家事則之他所不令其姑聞愁嘆聲其篤摯類如此

陳氏女按宿遷縣誌陳氏女年十歲天性仁厚父明道嘗爲東海郡吏被逮系淮陰獄母病篤夜夢神人教以割股旦日割烹食母母病尋愈有司聞之當路釋其父下書旌之

史霓妻張氏按贛楡縣誌張氏思義女史霓妻姑病思肉霓貧不能得氏潛割股肉爲羹以進姑病愈

周之鸞妻吳氏按邳州誌吳氏指揮周之鸞妻太學吳來聘女封恭人姑余氏抱病沈篤廣延名醫刀圭罔效氏刲股作羹以進姑異其味一啜病痊有司以聞旌表

王國賢妻郭氏按蕭縣誌郭氏王國賢妻克相厥家事姑以孝聞姑疾焚香露禱乞以身代越日姑痊鄕裏咸稱其孝姑年七十餘沒葬祭盡誠人稱孝婦

王家徵妻顓孫氏按蕭縣誌顓孫氏王家徵妻事姑以孝聞姑病危氏露禱願以身代割股以佐湯藥姑病愈姑年八十二終葬之盡禮遠邇稱之有司表其廬

程垹妻王氏按丰縣誌王氏程垹妻垹死壬午之變氏號哭從亂屍中覓垹屍殮葬姑渠亦寡居未幾病思肉食氏脫耳環倩鄰嫗求之嫗詭遺環不得肉氏卽刲股以進以帛裹瘡不令姑知姑尋愈後數年姑亡氏哀毀而歿闔邑稱孝

劉愚妻段氏按碭山縣誌段氏鄕民劉愚妻愚父永康年八十患病想食肉時歲饑村落中肉難猝致氏潛割股奉翁翁病卽愈

周祥妻張氏按揚州府誌張氏儀眞周祥妻事姑孝姑病不起張日禱於天計無所出偶一方士丐其門聞其姑病曰須人肝方可療張密以刀從左脇下割得膜如絮以手探之沒腕得肝二寸許出之無少痛楚作羹以進姑病遂瘳有司上其事綽楔表閭或疑方士爲神人云

葉襄妻孔氏按揚州府誌孔氏江都人邑諸生葉襄妻姑卞氏病篤氏晝夜侍湯藥姑歿號不絕聲手制殮衣達旦一慟而絕

許氏女按揚州府誌許氏女如臯人吏部員外湣公許直女字顧士掄士掄有疾欲緩婚期女嘆曰夫病且革奚待歸侍湯藥逾月士掄卒翁姑繼沒許求伯子謙爲嗣甲申聞父殉國難北向號泣而死父死忠女死孝足光史冊云

蔣廷章妻馬氏按儀眞縣誌馬氏名中堯廩生登云女年十四母張患疾濱危女侍湯藥衣不解帶四十餘日百藥不效計惟有割體肉陵晨家人皆臥覓刀廚下不得遂取破薪者刲之殊鈍乃登樓叩首於斗壇以手拭刃刃加利刲左股入沸藥中進母母病立瘥女以蔓菁葉蘸湯裹瘡瘡頓合再以刃試物𨿽菘腐不能斷後爲邑明經蔣廷章妻

江九萬妻黃氏按儀眞縣誌黃氏國學生江九萬妻尙寶卿日照長媳性至孝嫁時祖姑楊氏病篤夫婦相繼割股進之乃愈後翁病亦然

劉琮妻塗氏按江都縣誌塗氏劉琮妻事繼姑曲盡孝謹年九十卒

淩旻妻馬氏按通州誌馬氏諸生淩旻妻年十八夫亡姑顧亦寡馬事之極謹姑病割股食之姑沒馬亦死

孟鸞妻趙氏按興化縣誌趙氏孟鸞妻姑盛氏頭患毒醫莫能療或曰吮之可愈家人有難色趙遂吮之二旬而愈子徳馨爲諸生有聲與婦並孝其母

鄭毓鳳妻吳氏按興化縣誌吳氏諸生鄭毓鳳妻姑疾殆名醫袁體庵曰已不救姑與之藥盡此心耳無益也旣稍愈醫怪之毓鳳父夢或告曰孝婦活姑天予米二斛酒一石後數夢一日毓鳳見吳臂上痕逾寸驚問之知其割肉和藥也泰州袁懋年記之

陸瑀妻王氏按興化縣誌王氏陸瑀妻姑病劇刲股肉以進姑覺不忍食復掩蔽內外割胸膚劑之湯粥中姑大瘳復又苦痰塞喉吭間气不得下王祈於佛曰佛好生其令姑痰出手撫其吭呼之痰忽躍出卽吞焉

潘麟妻髙氏按鳳陽府誌髙氏名畱慶泉州太守髙越女潘麟妻姑病不起刲股肉和湯藥進姑病愈後姑亡同夫廬墓有鵲兔馴其傍時稱雙孝

許惕若妻周氏按鳳陽府誌周氏諸生許惕若妻年十七嫁三日姑疾篤醫莫能救氏焚香告天刲股肉和羹奉姑入口卽愈觀察旌表

葉朝宗妻唐氏按鳳陽府誌唐氏葉朝宗妻唐儒女年十三割股愈母疾歸葉亦執婦道鄕裏化之

謝應期妻崔氏按鳳陽府誌崔氏諸生謝應期妻年十七刲右股肉以愈姑疾禦史給米帛卹之

徐克吉女按鳳陽府誌徐克吉女年十二母李氏疾值父他出母索肉食甚急女卽刲股肉作餅以進母食之尋愈州守崔維嶽表之

尹端母陳氏按鳳陽府誌陳氏尹端母刲股以愈姑疾以孝聞

侯邦俊妻孫氏按鳳陽府誌孫氏侯邦俊妻刲股救姑以孝聞

梅廷光妻沈氏按鳳陽府誌沈氏梅廷光妻刲股愈翁疾禦史給米帛卹之

趙廷劍女按鳳陽府誌趙廷劍女母病刲股以進遂愈

潘其英女按鳳陽府誌潘其英女割股愈母疾以孝稱

杜炳女按鳳陽府誌杜炳女母疾刲股愈之

田柏妻王氏按鳳陽府誌王氏田柏妻孀姑周氏久病王割腹中肝爲羹以愈姑

丘姓妻張氏按鳳陽府誌張氏丘姓妻事姑盡孝姑愛所生女不問家有無每時節問遺不俟姑命輒治具苟不足必脫簪珥充之無幾微見於色姑後覘知其實感嘆其孝焉

董炳妻王氏按鳳陽府誌王氏董炳妻年十四刲股以愈母疾

韋氏女按鳳陽府誌韋氏女年十五未字崇禎十一年流寇亂父應倫出城被擄女聞搶地呼天脫簪珥求贖人無敢往者及應倫被害女投繯死

嶽生璧妻兪氏按鳳陽縣誌兪氏諸生嶽生璧妻事姑狄氏克盡婦道姑病篤告天願以身代刲股肉食姑疾尋愈

張堂妻史氏按鳳陽縣誌史氏張堂妻姑薛氏久病臥醫藥不效勢在危篤史焚香告天割股煎湯以進病遄愈州牧旌之

李秀眞按無爲州誌李秀眞國子生李禹女聰慧知書父遊南雍病歸歿於道秀眞哀慟嘔血死年十八南中名士多爲詩文弔之

陸萬鵬妻侯氏按合肥縣誌侯氏陸萬鵬妻姑周氏治家嚴急氏婉順承之周病篤一夕忽思肺羹氏於午夜焚香告天曰姑死則闔宅失恃我生無益也遂引刀刲肝出寸許達曙欲取爲羹肝縮不及胹復割右股肉和糜以進姑食之霍然起不旬日氏創亦完復如故當剚腹時有婢覘而抱持之氏戒婢勿泄家人詢其狀氏曰某爲姑乞命勿痛也人稱奇孝

陶文淑按天長縣誌陶文淑刑部主事金曾孫弘受女天啟七年母病女事左右不一息離病漸劇醫藥罔效計無復之遂刲股肉以進母食之而痊崇禎間旌表

岑氏女按天長縣誌岑氏女名瑞岑大順女也年十四性純孝崇禎元年母王氏疾篤藥餌無效危在旦夕女悲哀無計遂刲股作羹母食之初不知何物極稱甘美覺有起色後竟霍然邑人舉於縣旌其廬

阮氏女按霍丘縣誌阮氏女隨父時中訓導中州父病割股療之有司移文南直隸督學使者曁撫軍直指各行旌表

李大兒按霍丘縣誌李大兒年十三父應志病篤藥不能痊大兒焚香吁天割股啖父病卽愈都人士聞其事於縣旌其門

邵元仕妻孫氏按和州誌孫氏梁山鄕耆邵元仕妻歸彌月仕卽出行賈姑老多病賴氏供養家貧質奩以娛姑歡姑病臥半載手滌污穢無倦容齋戒禮北斗以祈姑年積誠所感姑病遂愈有司表其門

張克文妻胡氏按含山縣誌胡氏張克文妻割股救姑邑令旌表

蔣崇仁妻李氏按含山縣誌李氏蔣崇仁妻崇仁本孝子氏亦割股救姑不愧其夫

宋賜春妻方氏按錢塘縣誌方氏歙人年十四歸邑人宋賜春溫恭淑愼事姑許以孝稱崇禎元年賜春始徙家於錢塘姑得奇疾幾不治方嘿禱五祀請以身代臠左臂和羹以進三匕而疾良已由是姑復生三年已而賜春疾幾死方復刲左臂以飲賜春亦愈方有子四人長世傑次世賢次世彪次世榮賜春病方劇時傑賢榮各剜左右臂以救賢得病彪亦割股以活之兄兄弟弟四人創痕宛然皆母徳之驗也

姚舜孚妻王氏按昌化縣誌王氏諸生姚舜夫妻姚豫母也幼貞淑克諧以孝長適姚相夫教子有方侍姑疾湯藥勿治密刲左股和羹以進疾遂愈夫患背疾彌年弗痊氏復刲右股疾亦愈後母病劇氏憂慮抑鬱不知所爲禱於神旋以刀刳取脇肉食母血流僕地賴救得活母病亦稍差及母亡氏抱棺痛哭哀慕迫切相繼而死

汪欽妻周氏按紹興府誌周氏山陰人年十九適蕭山汪欽欽兄弟五人俱夭歿獨父湛及母在夜盜至湛起禦之遇害盜盡掠其貲去周號泣曰貲不足惜何乃刃吾翁誓不與賊俱生挺身訴於官不獲則走奏京師衣不解帶者二年竟獲盜十二人斬於市

茹光習妻胡氏按紹興府誌胡氏諸生茹光習妻山陰人性至孝母疾無可療吁天求代及歸茹事姑如其母姑疾篤願以己算益姑虔禱不已尋果沒

章爾程妻張氏按紹興府誌張氏新昌明經張立朝女章爾程妻夫亡翁宗愚任四川灌縣令流寇陷城張與父皆在署父遇害張抱屍慟哭罵賊自刎而死

陳氏女按上虞縣誌陳氏女貢士志竣女也性篤孝年及笄母葉病劇醫藥弗效乃夜於寢室剪股肉以進誡侍婢弗言無何女旋病而母竟死志竣見女肱曲不伸廉其故婢乃告實女亦哀毀哭泣枯槁以死

張問相妻兪氏按山陰縣誌兪氏張問相妻事舅姑至孝姑病嘗刲股以愈夫疾篤氏念舅姑老非子無以爲養旦暮吁神求以身代氏果死而夫疾差誠孝格天里人共傳之

陶婦程氏按山陰縣誌程氏諸生洪宗女贅陶生爲婿氏年十七父亡哀痛欲從父死母再三止之始食饘粥逾年而母病氏日夕禮拜北斗乞以己壽益母聞人肉能起危疾遂刲其左臂以進母食之愈越三年疾復作則又刲其右臂及母將殞大哭失聲僕地母歿後未一月而卒

兪從觀妻姚氏按新昌縣誌姚氏諸生兪從觀妻事姑至孝𨿽菽水承歡用意曲盡歷四十餘年如一日鄕黨稱之年百有七歲子孫繁衍人謂天之報徳不爽於此可見崇禎間縣令表其門

郭希章妻潘氏

閨孝部紀事史記孝文本紀齊太倉令淳於公有罪當刑詔獄逮徙系長安太倉公無男有女五人太倉公將行會逮罵其女曰生子不生男緩急非有益也其少女緹縈自傷泣乃隨其父至長安上書曰妾父爲吏齊中皆稱其廉平今坐法當刑妾傷夫死者不可復生刑者不可復屬𨿽欲攺過自新其道無由也妾願沒入爲官婢贖父刑罪使得自新書奏天子天子憐悲其意乃下詔除肉刑杜預女記大女緱玉陳緱氏之女也夫之從母兄弟殺其父玉爲父報讎殺已至親縛玉付吏獄竟當行刑有名士申屠子龍者緱玉同縣人也嘉其義勇奏記於縣曰伏聞大女緱玉爲父報讎獄已決不勝感悼之情敢陳所聞昔太原周黨感春秋義辭師復讎當時論者猶髙其節況玉女弱耳無所聞心無所激內無同生之謀外無交遊之助直推父子之情奮發怒之心手刃刺讎僵屍流血當時聞之人無勇怯莫不彊膽增气輕身殉義攘袂髙談稱羨今聞玉幽執�檻罪名已定皆心低意沮悵惋長嘆蟠𨿽愚昧以爲玉之節義歷代未有足以感無恥之孤激甚辱之子瑕玉不值明時尙望追旌閭墓顯異後嗣況在淸聽不加哀矜之貸誠爲朝廷痛之﹝按後漢書申屠蟠傳外黃令梁配善其言乃爲讞得減死論﹞

水經注去江七里江士遊詩之所居詩至孝母好飲江水嗜魚膾常以雞鳴溯流汲於江溺死婦恐姑知稱詩遊學冬夏衣服實投江流於是至孝上通洞泉出其捨側而有江之甘焉詩有田濱江澤鹵泉流所漑盡其沃野又湧泉之中旦旦常出鯉魚一雙以膳焉可謂孝悌發於方寸徽美著於無窮者也﹝注江士遊後漢書作姜士遊華陽國誌云孝子江陽符長姜詩字士遊﹞後漢書梁竦傳竦有三男三女肅宗納其二女皆爲貴人小貴人生和帝竇皇后養以爲子而竦家私相慶後諸竇聞之恐梁氏得志終爲己害建初八年遂譖殺二貴人而陷竦等以惡逆詔使漢陽太守鄭據傳考竦罪死獄中家屬復徙九眞辭語連及舞陰公主坐徙新城使者護守宮省事密莫有知和帝梁氏生者永元九年竇太后崩松子扈遣從兄奏記三府以爲漢家舊典崇貴母氏而梁貴人親育聖躬不蒙尊號求得申議太尉張酺引訊問事理會後召見因白奏記之狀帝感慟良久曰於君意若何酺對曰春秋之義母以子貴漢興以來母氏莫不隆顯臣愚以爲宜上尊號追慰聖靈存錄諸舅以明親親帝悲泣曰非君孰爲朕思之會貴人姊南陽樊調妻嫕上書自訟曰妾同產女弟貴人前充後宮蒙先帝厚恩得見寵幸皇天授命誕生聖明而爲竇憲兄弟所譖訴使妾父竦冤死牢獄骸骨不掩老母孤弟遠徙萬里獨妾遺脫逸伏艸野常恐沒命無由自達今遭值陛下神聖之運親統萬幾羣物得所憲兄弟姦惡旣伏辜誅海內曠然各獲其宜妾得蘇息拭目更視乃敢昧死自陳所天妾聞太宗卽位薄氏蒙榮宣帝繼統史復興妾門𨿽有薄史之親獨無外戚餘恩誠自悼傷妾父旣冤不可復生母氏年殊七十及弟棠等遠在絕域不知死生願乞收竦朽骨使母弟得歸本郡則施過天地存歿幸賴帝覽章感悟乃下中常侍掖庭令驗問嫕辭證明審遂得引見陳狀畱嫕止宮中連月乃出賞賜衣被錢帛第宅奴婢旬月之間累資十萬嫕素有行操帝益愛之加號梁夫人擢樊調爲羽林左監調光祿大夫宏兄之曾孫也水經注符縣長趙祉遣吏光尼和以永建元年十一月詣巴郡沒死成濡灘子賢求喪不得女絡年二十五歲以還至二年二月十五日尙不得喪絡乃乘小船至父沒處哀哭自沈見夢告賢曰至二十一日與父俱出至日父子果浮出江上郡縣上言爲之立碑以旌孝誠﹝按華陽國誌作先尼和女絡後漢書作孝女叔先雄父尼和爲犍爲功曹搜神記云犍爲叔先尼和其女名雄﹞江之道南有曹娥碑娥父旴迎濤溺死娥時年十四哀父屍不得乃號踴江介因解衣投水祝曰若值父屍衣當沈若不值衣當浮裁落便沈娥遂於沈處赴水死縣令度尙使外甥邯鄲子禮爲碑文以彰孝烈野客叢談王章下獄妻子皆收系章小女年十二夜起號哭曰平生獄上呼囚數常至九今八而止我君素剛先死者必君明日問之章果獄死孔融棄市時七歲女九歲男以幼得全寄他捨主人有遺肉汁男渴而飲之女曰今日之禍豈得久活何賴知肉味乎兄號泣而止或言於曹操欲盡殺之及收女謂兄曰若死者有知得見父母豈非至願乃延頸就戮神色不變自古兒女爲家門累者不爲不多就此二事尢其可傷者夫七歲小女而勇決如是𨿽聖門結纓赴難者不是過也紀聞吳宣城郡靑陽縣有孝女李娥廟居曾阜之巓林木秀茂周回十里土人不敢樵采敬而事之日薦蘋藻娥父吳大帝時爲鐵官冶以鑄軍器一夕煉金竭鑪而金不出時吳方艸創法令至嚴諸耗折官物十萬卽坐斬倍又沒入其家而娥父所損折數過千萬娥年十五痛傷之因火烈遂自投於鑪中赫然屬天於是金液沸湧溢於鑪口娥所躡二履浮出於鑪身則化矣其金汁塞鑪而下遂成溝渠泉注二十里入於江水其所收金凡億萬斤溝渠中鐵至今仍存故吳俗每冶銅鐵必先爲娥立祠享而祈福世說庾玉臺希之弟也希誅將戮玉臺玉臺子婦宣武弟桓豁女也徒跣求進閽禁不內厲聲曰是何小人我伯父門不聽我前因突入號泣請曰庾玉臺常因人腳短三寸當復能作賊不宣武笑曰婿故自急遂原玉臺一門宋書彭城王義康傳文帝元嘉二十二年太子詹事範曄等謀反事逮義康有司請削義康王爵收付廷尉法獄治罪詔特宥大辟免義康及子泉陵侯亢女始寧丰城益陽興平四縣主爲庶人徙安成郡二十八年正月遣中書舍人嚴龍賫藥賜死以侯禮葬安成世祖大明四年義康女玉秀等露板辭曰父凶滅無狀孤負天明存荷優養沒蒙加禮明罰羽山未足敕法烏鳥微心昧死上訴乞反葬舊塋糜骨鄕壤詔聽並加資給梁書張緬傳緬母劉氏以父沒家貧葬禮有闕遂終身不居正室不隨子入官府緬在郡所得祿俸不敢用乃至妻子不易衣裳及還都並供其母賑贍親屬𨿽累載所畜一朝隨盡唐書越王貞傳貞最幼息珍子謫嶺表數世不能歸開元中女孫持四世柩北還求祔王塋詔嘉憫敕宗正寺京兆府爲訪其兆非陪陵者聽葬女名元貞爲道士摭言裴晉公一日遊香山寺有婦人致一緹繒於僧伽蘭楯祈祝擲筊瞻拜而去度見其所致收取至暮婦人竟不至詰旦復攜來向者婦人疾趨撫膺曰阿父無罪被系昨告人假得玉帶二犀帶一以賂津要不幸遺失老父之禍無所逃矣度因授之婦人拜泣請畱其一度不答而去金溪縣誌金溪故鎭名上幕采礦興冶唐寶歷丙午冶監坐礦竭虧額系獄榜笞將麗重辟其二女痛之齊投爍冶中死事聞父獲釋且罷冶北夢瑣言唐大中年兗州奏先差赴慶州行營押官鄭神佐陣沒其室女年二十四先亡父未行營已前許嫁右驍雄軍健李元慶未受禮及知父神佐陣沒遂與李元慶休親截髮往慶州北懷安鎭收亡父遺骸到兗州瑕丘縣進賢鄕與亡母合葬訖便於塋內築廬識者曰女子適邊取父遺骸合葬烈而且孝誠可嘉也廬墓習於近俗國不能禁非也廣引禮經而証之唐書崔珙傳崔珙其先博陵人父頲官同州刺史生八子皆有才世以擬漢荀氏八龍諸崔自咸通後名歷臺閣藩鎭者數十人其曾王母長孫春秋髙無齒祖母唐事姑孝每旦乳姑一日病召長幼言吾無以報婦願後子孫皆若爾孝世謂崔氏昌大有所本云鄭注傳注檢校尙書左僕射鳳翔隴右節度使請寮屬於訓訓以錢可復爲副訓敗監軍張仲淸等策訪注計事斬其首可復等及親卒皆族可復將死女年十四爲祈免曰殺我父何面目以生抱可復求死亦斬之歙州圖經章預歙縣合陽鄕人也妻程氏與二女入山采藥程爲虎嚙去二女冤叫挽其衣裾與虎力爭虎乃捨之程由是獲全時刺史劉贊嘉之給湯藥蠲戶稅攺鄕爲孝女五代史雜傳安重榮因怒殺指揮使賈章誣之以反章女尙幼欲捨之女曰吾家三十口皆死於兵存者特吾與父爾今父死吾何忍獨生願就死遂殺之鎭人於是髙賈女之烈而知重榮之必敗也幸蜀記四月流軍使王承綱於茂州衍嘗私至承綱家悅其女有美色欲私之某與承綱有隙奏其出怨言故被貶女聞綱得罪剪髮求贖其罪不從乃自縊死紫微雜記乾道中江西水災丰城農夫挈其母及妻子就食他所過小溪密語妻曰谷貴艱食豈能俱生我𦇤兒先渡母老不能來可棄之婦不忍掖姑以行足陷泥淖方取履見白金爛然在水中拾得之語姑曰本爲貧徙今幸天賜可歸矣登岸望其夫不見兒戲沙上問之云被黑牛銜入林中入林視之流血丹地已爲虎食矣連州誌嚴武髙良人祖某治平中爲獄吏裏有孝婦孀居事姑甚謹姑忽以疾終姑之女利其貲產誣孝婦謀他適毒其母孝婦久系苦箠遂誣服武祖得其情抱案詣郡守力爲之辧郡守怒勒歸田裏孝婦尋亦釋髙要縣誌梁聰有四女曁其子南正之女並五其先南雄人咸淳間隨父避國亂遷於寶查之甫艸坊因世居焉時嶺南土曠常數十里無民居一日母謂女曰他日爾屬良人皆求之百里外女曰諸兄終身膝下兒輩能百里外從人乎遂並誓不嫁聰父子義之建剎於其居之東額曰梅花寺塑佛像立田祀焉寺頗幽麗森然林木尢多梅樹皆拳曲勁折亭宇竹石點綴之妙移人都人士歲時萃業於玆爲其鄕一小都會元典章節婦魏阿張大都路左警巡院咸寧坊人適魏明子蔓其夫不事家業取回回銀二定蔓被監收夤夜掣�竄逃不知所往阿張父爲代還蔓有老母阿張孝養十餘年甘旨不闕後其夫還復合生一子至元三年夫亡賃屋以居子七歲姑年九十五阿張孝養愈謹裏老朱進何常等具狀有司以聞詔加旌表以厲風俗滇載記梁王殺段功其女僧志奴者恆不忘復讎將適建昌阿黎氏出手刺繡文旗以與弟寶曰我自束髮聞母稱父冤恨非男子不能報此旗所以識也今歸夫家收合東兵飛檄西洱汝急應兵會善闡又作詩二章曰珊瑚勾我出香閨滿目潸然淚濕衣冰鑑銀臺前長大金枝玉葉下芳菲烏飛兔走頻來往桂馥梅香不暫移惆悵同胞未忍別不因含恨在生離又云何彼穠穠花自紅歸車獨別洱江東鴻臺燕苑難經目風刺霜刀易塞胸云舊山髙連水遠月新春疊與秋重淚珠恰似通宵雨千里關河幾處逢﹝按雲南通誌羌娜大理人一名僧奴段功女至正間人﹞南翁夢錄陳太王女號曰韶陽方坐蓐時王已旬月不豫數遣人起居左右紿曰王已平復無事至棄世日忽聞鐘聲連響曰得非不諱事耶左右紿之不聽乃慟哭長號气絕瞑目而逝閩書翁氏禦史慶長女也慶奉敕巡鈔四川不避權貴又奉敕武當山獻元帝眼珠賜一品服以行亡何坐累下獄慶無子女詣闕上書請代仁孝皇后召入宮畱之三月爲宮中女師人以比緹縈云武進縣誌崇禎間東門有顧孝婦錢氏女也適歸寧顧舉家病疫婦踉蹌歸視病人聞�第間窸窣作聲數鬼竊竊私語曰孝婦來矣我等當避去俄孝婦抵家病尋愈上海縣誌陸家行陶氏僕婦夏氏夫姓曹以父有少子異室而居夏孝甚每以酒肉竊食其翁翁饑夏以雞卵四沸酒食之夫歸疑夏食所私詈之夏含憤伺夫出闔扉自縊鄰媼排闥視之气已絕馳告夫歸將入殮矣忽黑雲疾飛雷電繞戶百餘匝而夏復活此崇禎十三年六月十三日事今歷癸亥年七十而彊飯如故建徳縣誌孝女髙子家鬥嶺之衝坑山幼持籃與父采栗山上其地時方發虎髙子父適與虎遇髙子急以所持籃投虎適蒙虎頭虎性烈咆哮跳躍愈不能脫猛力無所用逐者漸眾須臾就擒莆田縣誌方登鑾有女名雨娘嫁周姓家貧事舅姑孝舅爲縣吏卒官迫其夫承役會兵興夫避姑系獄氏請代不從卽欲自殺捕者索賄無所得詈之遂投井死官廉得其狀出姑獄夫得免

閨孝部列傳七皇淸二

汪弘量妻王氏

按鳳翔縣誌王氏太學生汪弘量妻弘量遊閩

數年不歸王事老姑問寢視膳無少怠姑病延

醫醫云年老血虛須人血合藥方可治氏曰但

得姑愈我不自惜卽引刀割臂血升許觀者無

不嗟嘆氏亦不覺痛苦數日平復如初姑亦尋

愈人以爲至孝所感

王如愚妻李氏

按汧陽縣誌李氏諸生王如愚妻性至孝事翁

姑無違翁姑沒篤送終之禮旣葬以家事付

人夫婦廬於墓側禦史旌之

楊六斤妻馮氏

按延安府誌馮氏楊六斤妻府谷人善事舅姑

以孝聞旌表

孫丕振妻左氏

按鄠縣誌左氏諸生孫丕振妻翁疾危屢治不

效氏焚香祝天刲股烹羹入藥服之卽愈

羅綱妻王氏

按茂州誌王氏羅綱妻繼母劉氏有病氏割股

以進人稱孝女

劉氏

按茂州誌劉氏宜振女不知其夫名姑楊氏病

氏躬侍湯藥日久未愈吁天割股肉以進姑獲

愈以壽終

劉氏

按茂州誌劉氏宜振次女母馬氏病氏朝夕侍

養衣不解帶後母病篤哀號祈天願以身代尋

乃割股和藥以進母病遂痊

馮碧妻張氏

按順慶府誌張氏馮碧妻母病氏夜禱天地持

刀割股得少許嫌不足又割乃和藥進母母病

獲痊

良應妻趙氏

按順慶府誌趙氏良應妻性至孝賊變夫婦母

子逃散人傳母被賊追溺氏聞至彼亦溺康熙

九年旌其墓

熊起麟妻廖氏

按順慶府誌廖氏熊起麟妻事孀姑謹愼紡績

供甘旨十數年無倦姑病割股以進遂愈眾欲

請旌卻之而罷

黃鳴陽妻熊氏

按武昌府誌熊氏蒲圻人鄕舉黃鳴陽妻勤儉

和惠事翁姑及祖姑盡孝鳴陽司鐸當陽氏遣

側室偕往自畱侍翁姑姑病劇跪進藥餌累月

不寐積勞成瘵忽僕地死翁姑傷之

黃蘅妻楊氏

按武昌府誌楊氏蒲圻黃蘅妻當陽諭黃鳴陽

媳性和惠居江夏蘅贅其家甲辰姑熊氏沒越

三百里來奔喪撫棺慟哭黃家世淸白喪具皆

節省氏力主從厚解環佩佐之歸蒲逾年而卒

花氏女

按荊州府誌花氏女石首花秀卿之女年十八

割股救親以孝著

毛上達妻王氏

按荊州府誌王氏江陵毛上達妻姑病氏刲股

救之獲痊鄕人稱其誠孝

傅汝阜妻李氏

按南丰縣誌李氏傅汝阜妻李陶濱堯女也名

兌順自號西安老嫗三歲識字人稱奇女生母

早喪號哭徹曉階前亭柏頓萎及嫁事姑至孝

姑病祈天願代明崇禎十五年鄕人夜夢神告

曰汝家火災因與孝婦鄰得免詰朝火發遽息

所著有女史纂要后妃寶錄壼範匯言俱燼於

寇康熙十六年丁巳大師入閩剿韓大任氏臥

病在�賦詩云丁巳年來九十秋傷嗟城市忽

墟丘石名望夫夫何覯橋號思親親已休眼見

兩朝逢舜禹身經九帝哭殷周那堪子婦驚逃

竄慘聽哀鴻淚莫收是年卒葬楊林渡

劉九嶷妻朱氏

按髙安縣誌朱氏明江藩石城王孫輔國中尉

謀僥之女孝廉劉九嶷妻嶷於崇禎甲申聞變

赴沼殉難父母曳救嶷矢絕食朱勸曰毋寧髡

而隱乎嶷曰孰與事父母曰吾佐之於是竭力

事舅姑盡色養凡三十年舅姑喪畢將告祔廟

明日省牲治饌集駿奔諸執事朱就主婦位執

酳進炙拜興如禮徹饌未易服而卒時年五十

有七

馬宥妻彭氏

按溧陽縣誌彭氏諸生馬宥妻孝廉旭女也性

至孝幼失恃善侍祖母於歸後姑病日夜虔禱

願以身代歲丙午父官壽州祖母病篤代父侍

湯藥三十五晝夜不少息力竭而死縣令王錫

管表其墓

王可榮媳趙氏

按江浦縣誌趙氏王可榮媳嘗割股以救繼姑

縣令表其門

汪溱妻丁氏

按六合縣誌丁氏汪溱妻翁姑病篤兩割臂以

救之同時皆愈旌表

鄭晉徳妻吳氏

按歙縣誌吳氏生員鄭晉徳妻生而純孝父病

危刲股以進立愈守令並旌之

汪氏女

按歙縣誌汪氏女名福貞汪於賡女年十五母

病瘋父遠館女奉湯藥逾年告天願以身代母

沒殮畢脫簪珥易冥鏹焚之投繯死

程顯爵妻孫氏

按休寧縣誌孫氏低山程顯爵妻刲左股療姑

姑病愈復作又割右股邑令聞之旌表

程朝節妻汪氏

按休寧縣誌汪氏裏溝女適瑯程朝節姑病

篤氏刲股愈之復延年一紀邑令旌表

程氏

按休寧縣誌程氏副榜程其韜女嘗刲股和藥

以療父病

黃氏女

按休寧縣誌黃氏女名時珠父世亮汊口人病

篤女刲股以進父沒哀傷而死

程廷安妻李氏

按黟縣誌李氏名愛娘程廷安妻翁病瘋日代

櫛沐勤奉養數年不怠

邵氏二女

按黟縣誌邵氏二女長名媚次名揚�溪邵四

保女也媚年十五揚年十三從父入山伐木父

爲虎所攫揚抱其父媚以斧斫虎虎負重傷置

其父而奔死於山中媚以衣裹父傷處負之而

歸父得不死一時士大夫歌詠其事

程祖聖妻汪氏

按績溪縣誌汪氏上田汪抱靈女市中程祖聖

妻性至孝事翁姑盡禮姑病刲股和藥請以身

代邑令旌其門

王文諧妻董氏

按涇縣誌董氏名葵雙浪都王文諧妻事舅姑

至孝姑性嚴峻氏孝終不衰夫遠出姑與舅俱

病劇氏憂泣無措密祝天割股肉和藥以進病

尋愈舅姑及夫歸皆不知也亡何氏將死姑與

夫啟視手足見臂上瘢方知之無子一女適東

隅趙志浩

左干孫妻趙氏

按涇縣誌趙氏寧夏兵備如郊女文學左重子

干孫妻年及笄適孫孫嗜酒而狂氏敬之如賓

其在家孝父母嫁則孝舅姑生四子織以教

歸寧遇父危疾刲股肉以救由是而夫疾翁疾

皆割焉兩臂崚嶒不堪注目縣令旌之

孔尙坤媳方氏

按池州府誌方氏孔尙坤媳坤病劇氏刲股作

湯以進臂創甚醫者云得活鼠皮傅之可止俄

行踐一鼠若神授焉

天璧妻邵氏

按太平府誌邵氏烏溪庠生魯天璧妻夫亡氏

年二十一貧無立錐紡績自給剖胸剜肝以療

姑病姑爲再生及沒葬祭盡誠年六十四卒

張旭妻孫氏

按太平府誌孫氏采石張旭妻嘗刲股以療姑

疾鄕黨稱孝

曹臺嶽妻方氏

按太平府誌方氏庠生曹臺嶽妻姑病刲股愈

之

龍氏女

按安慶府誌龍氏女名佛貞望江人康熙己酉

祖母範氏疾篤佛貞夜禱神刲股肉和粥以進

病立愈

王朝科妻吳氏

按安慶府誌吳氏太湖人王朝科妻事姑至孝

姑病篤氏割股食姑病得痊縣令旌之姑年八

十以爲婦孝所致云

劉光祖妻董氏

按安慶府誌董氏懷寧人鄕飲賓劉光祖妻性

溫淑孝養舅姑奉餐必親姑宣氏病贏一榻相

依嘗藥焚禱七年如一日夫出遊吳賊適陷城

執姑欲殺之氏以身捍蔽曰姑老寧殺我辭气

張皇遂被重創旣僕而蘇猶策杖扶姑夜行晝

伏逃竄得免生平任卹喜施與三子俱諸生其

仲沅以明經入國學

汪大成妻張氏

按太湖縣誌張氏汪大成妻繼姑程氏疾危藥

不效氏私泣禱割股入藥服之卽愈裏中以孝

婦稱之

張氏女

按蘇州府誌張氏女字徳芬父思學常熟人性

至孝齠年時刲股和藥以愈父病康熙十一年

有司旌之

鈕成惠妻楊氏

按蘇州府誌楊氏長洲人許字鈕成惠年六歲

父母相繼歿卽歸鈕爲養媳成婚後竭力操作

事翁姑曲盡孝敬姑病晝夜侍湯藥十越月不

少懈及歿擗踴哀號水漿不下咽逾旬而死裏

黨咸稱其孝

郭可妻陸氏

按吳縣誌陸氏諸生郭可妻子兆鰲食餼吳庠

氏事姑甚孝割股以療姑病越半載姑病復氏

涕泣告天願以身代兆鰲曲慰之氏曰吾行吾

意毋多言又割股煎湯以進姑年逾八旬而卒

繼而可疾亦割如前股凡三刳骨皆露兆鰲以

陳之督學趙侖方伯宋犖各表其門

郭婦徐氏

按長洲縣誌徐氏文學郭忠陛長婦翁抱危疾

醫禱不瘳徐私祝天願以身代尋割股調湯以

進病立起爲婦七年家人不知也止一婢知之

及易簀指其瘢婢告以故翁哀之厚歸其所生

女以志婦孝

張氏女

按吳江縣誌張氏女父君明無子有女三二姊

旣嫁季亦受聘將笄父嘆曰三女俱去二老柰

何女應曰兒誓不作人婦毅然剪髮披緇承歡

�下年三十二坐亡

仲氏

按常熟縣誌鄧顥媳仲氏奉事孀姑嘗割股療

疾姑歿哀毀滅性甫終喪而卒

林質彬妻黃氏

按松江府誌黃氏林質彬妻閩人僑居華亭性

至孝康熙三年翁姑病篤醫禱罔效氏焚香祝

天求以身代隨操刀割股調羹奉親危病俱起

學使表其門

陳彧妻裴氏

按松江府誌裴氏陳彧妻華亭人明經裴大猷

女性至孝年未及笄母黃氏病危氏兩次割股

療母終不告人後爲節婦

仇兆麟妻徐氏

按宜興縣誌徐氏庠生仇兆麟妻兆麟幼孤氏

父喈鳳艱於嗣養兆麟於家教育七年女之鳳

性好淡泊厭靡麗氏恪遵不違相夫順而正課

子如嚴師聲色不少借後𨿽授產析居得甘旨

必饋父母不敢先嘗人稱孝女

王紹妻錢氏

按宜興縣誌錢氏潼渚王紹妻事姑孝謹一日

母餉以烹鵝覆菜其上氏卽分菜奉姑徐按得

鵝急欲補奉而姑適至氏愧恨無地奔告母曰

吾進菜於姑而遺其鵝倉卒失�罪可辭乎我

必死然姑待我厚必以喪婦爲戚是重罪也願

將妹妻吾夫吾目瞑矣果自縊其母家哀其志

以次女續焉

孫復儒妻金氏

按武進縣誌金氏邑庠生孫復儒妻年十六歸

儒儒嫡母性嚴氏承事曲爲調護越七載夫亡

姑亦卽世家貧翁老守節以養翁病劇親調湯

藥六十晝夜目不交睫焚香大士前刲股煮米

爲丸以進是夕翁忽起曰吾病愈矣昨夢一白

衣女子提吾發曰汝婦誠孝動天增壽一紀後

果符其數儒遺二子鵬異僎補弟子員合邑請

旌

王婦李氏

按武進縣誌李氏郡庠生王一淸媳李時泰女

也姑唐氏年六十遘末疾氏竭誠侍奉勞苦備

嘗十年如一日及瀕危氏禱於天刲股進藥姑

尋愈鄕裏嘉其孝感郡縣旌之

吳琳妻周氏

按江陰縣誌周氏郡庠生汝琮女歸邑庠生吳

琳康熙三年十二月姑病瀕危舉家皇遽氏默

禱神私刲臂肉作湯以進姑覺有異不食氏

彊勸之越一日姑歿氏號泣曰微誠不足以動

神明當力撫二小姑以報家人不知所爲獨母

家一婦曾阻之不得至是言狀乃知琳有二幼

妹氏厚撫之如其言更七年氏病亡囑以己奩

田分贈琳二妹年三十有三卒

徐名貽妻張氏

按鎭江府誌張氏內閣侍郎張九徵女歸任子

徐名貽名貽讀書太學翁惺在宦邸氏奉姑李

家居侍養惟謹名貽死張年二十有八辛勤守

節姑僅一子慮傷其心𨿽慟夫極悲楚一見姑

卽拭淚彊慰解姑病吁天求代復割股療之遐

邇稱孝

莊天澤妻呂氏

按鎭江府誌呂氏金壇貢士莊天澤妻性至孝

姑患癰以口吮之不懈夜夢神語云汝姑算將

終上帝感汝誠孝特與延一載後癰果漸瘥明

年以他疾終氏哀毀盡禮性好施裏有韓某逋

官稅鬻子於旗丁以償呂傾囊給之令贖還年

五十一卒其左春坊莊囧生爲之傳

呂南妻莊氏

按鎭江府誌莊氏丹徒人年十九歸呂南未一

月翁廷兪病醫藥罔效婦割股作糜以進血流

徧體而形色不少攺旬日卽平復如故

荊世祥妻於氏

按鎭江府誌於氏金壇人性至孝母病割左股

爲糜以進而母愈及笄歸丹陽荊世祥姑孫氏

病復割右股姑亦愈當割時戒婢妾無使聞於

姑恐傷其心更加疾也茹素三十二載爲姑延

壽年五十一終

張與可妻何氏

按鎭江府誌何氏丹徒人湖州太守金城女諸

生張與可妻幼讀書多通曉父謫官病外署早

夜侍藥食不懈禱於天刲股爲糜以進而父疾

篤不及食以死更哀毀廢食日就臞瘠已而歸

與可未二載病竟莫支年二十而沒

喬鼒妻王氏

按揚州府誌王氏江都人前癸未進士王玉藻

長女也適喬鼒性醇孝未字時父母疾輒夜禱

天祈以身代及歸鼒家貧氏傭紉以事舅姑未

嘗稍懈生三子課之甚嚴長補弟子員仲季皆

成立

魯志仁妻吳氏

按揚州府誌吳氏泰州人適同裏魯志仁父嘉

紳病時吳有娠四月聞之徒步歸省躓而胎墮

越十日嘉紳病劇俗忌產婦不入人家吳至門

不得入哀號曰相去咫尺不得一見父耶憑楣

而哭見者墮淚歸禱神置瓢左股下割肉貯

血作糜以餉紳食之而愈

韓日暹妻孫氏

按江都縣誌孫氏韓日暹妻性篤孝幼喪母十

二歲時父繩祖有疾號於神曰神奪吾母又將

及吾父耶操刀割股肉和藥以進而父病遂愈

年三十九將死謂夫與子曰吾未得終父養目

不能瞑幸善遇之無使我抱恨泉下也語畢睨

父兩目流血而絕生八子平日教之如嚴師長

汝泰年十三補郡諸生餘皆以文名

韓日暹繼室梁氏

按江都縣誌梁氏韓日暹繼室未嫁時鄕黨稱

孝女及歸韓前妻遺八子皆幼而更有在抱者

氏撫育均如所生一一教之成立畢婚娶長媳

曹氏侄媳陳氏俱少寡賴氏成其節

萬芬妻徐氏

按儀眞縣誌徐氏萬芬妻事舅姑若父母姑趙

氏年逾耄�痼疾久不起徐躬湯藥默割股和

藥以進遂愈久之家人始知

熊國泰妻王氏

按儀眞縣誌王氏熊國泰妻年十六適泰甫彌

月翁玉麟病篤服藥無效氏隨姑晝夜左右不

倦伺姑稍息乘夜祝天割股和藥以進翁尋愈

縣令旌之

姜國楨妻張氏

按儀眞縣誌張氏姜國楨妻武進士元泰女母

黃氏無子僅生張授以女誡諸書頗曉文義年

十三事親以孝聞長適楨事翁姑盡婦道翁病

危氏方產三日刲股肉以進越數載翁沒值歲

饑親操井臼以精者奉姑自食粗糲邑令旌其

孝行卒年四十有二

吳玳妻韋氏

按髙郵州誌韋氏吳玳妻事姑最孝姑病危割

股肉愈之姑後染寒病七日不汗醫者謂必死

忽思食桃時當小春桃不可得氏於家園桃樹

下拜哭不已忽花開滿樹竟結一實姑食之復

愈後遭倭變民居悉爲火焚倭入其室知爲氏

家贈以羊酒削木柱書曰此孝婦家不可犯至

今猶存其迹

王維慶妻陳氏

按髙郵州誌陳氏王維慶妻慶固孝子而婦孝

益顯奉旨建坊

沈蘭妻葉氏

按髙郵州誌葉氏沈蘭妻嘗割股肉救姑逾半

月姑媳一時偕亡

楊毓和妻何氏

按髙郵州誌何氏楊毓和妻剖胸割肝救姑病

叢魁林妻徐氏

按如臯縣誌徐氏太學叢魁林妻運判叢中桂

母夙嫻內則性純孝內外戚皆相好姑病危

徐夜祝天願以身代割左臂和羹以進姑遂霍

然起是夜夢神語曰汝媳純孝賜以子一大其

門明年果生子桂桂僅九歲徐亡康熙十九年

桂通籍誥封安人

王氏女

按興化縣誌王氏女父應瑞以冤系獄女將嫁

聞之痛悼恨不以身代卽不食哭不絕聲三日

夜而死縣令旌之

陸氏女

按興化縣誌陸氏女名英祖士琛英年十三母

病殆刲股療之縣令旌表

王貴一妻李氏

按興化縣誌李氏文定公曾孫女文學王貴一

妻讀書明大義事姑曲盡婦道姑病割肉療之

而愈自言曰吾知割股非孝也吾盡吾心焉耳

朱應辰妻仲氏

按寶應縣誌仲氏朱應辰妻母趙氏病篤刲股

和粥以進母尋愈

楊永齡妻羅氏

按寶應縣誌羅氏楊永齡妻姑金氏病篤割股

爲羹進食而愈

潘俊妻吉氏

按寶應縣誌吉氏潘俊妻姑趙氏病篤刲股爲

羹以進姑尋愈

蔡昂妻李氏

按淮安府誌山陽李氏封禦史李奇女編修蔡

昂妻也母戴氏面生毒醫不效李歸寧告天刲

左股煎湯以進母汗出而愈先是其翁源龍在

京師獲病亦李刲股愈之

顧氏女

按淮安府誌顧氏女幼嫻內則事父母盡禮父

歿日夜號泣絕粒七日母將就寢必先理衾枕

侍榻側母寢方臥母疾吁天祈減己算以贖母

母遂起

莊和妻朱氏

按淮安府誌朱氏宿遷屠戶朱榮女適莊和和

亦屠戶一日父榮中酒暴疾垂危或曰兔肺羹

可救家貧不能力得朱氏日夜泣忽自念曰吾

身受之父母苟可愈父吾何愛焉因浴右肋剖

肺置之幾忽失所在復剖之遂昏僕鄰嫗驚視

見膺血沾襟急掖之起遂蘇視幾上肺俱在因

烹以進榮飲而甘之其疾遂愈

宋芳妻李氏

按沐陽縣誌李氏諸生宋芳妻未嫁時母趙氏

病篤醫者不藥氏晝夜侍奉無少懈一日焚香

哭禱於天割左股煎羹以進母食遂愈縣令梁

文煥旌之

葛一鶴妻周氏

葛一麟妻仲氏

按沐陽縣誌周氏葛一鶴妻仲氏葛一麟妻同

事姑王氏彼此罔間如一人姑病醫藥弗效周

不謀仲密室刲股以食姑病遂愈後逾年姑復

病仲亦不謀周刲股進之姑亦愈

仲汝彜妻汪氏

按淸河縣誌汪氏儒士仲汝彜妻彜性最孝事

母淩氏無違聲色及病劇屬氏曰我死必養我

母氏應且泣自此起居飲食寒溫必曲體奉之

如彜存日姑沒破產以襄大事或曰汝母子不

顧後日乎氏泣曰爲子孫計安穩而母氏不免

暴露何以慰兒夫於地下卒殮葬成禮率其子

依兄弟以居年八十卒

湯輅妻王氏

按淸河縣誌王氏諸生湯輅妻其舅澧州刺史

調鼎患腹疾甚殆王憂之刲股肉托鮮魚以進

尋得瘳越二年辛亥鼎病如初王禱於神願以

身代夢中見白髮翁告以生日死不悟是月二

十五日爲鼎降辰王忽呼次女起令櫛拜乃

爹壽曰我今日死矣是時王無恙也忽卒乃悟

神語

蔡鼎金妻艾氏

按宿遷縣誌艾氏年十七歸邑人蔡鼎金甫六

月翁病進藥不效氏焚香祝天割股作羹以進

翁食之愈氏病創臥不能起姑責之隱忍不言

姑怒鼎金以告翁姑皆爲感泣

徐大器妻周氏

按宿遷縣誌周氏村民徐大器妻事姑至孝姑

病歲餘氏侍湯藥晝夜寒暑不少懈姑亡毀瘠

骨立里人稱孝婦

陳琨妻朱氏

按宿遷縣誌朱氏諸生陳琨妻姑病割股以進

姑遂愈

李廷楩妻成氏

按海州誌成氏諸生李廷楩妻姑病篤藥不效

氏禱神割股肉愈之旌表

王司理妻雷氏

按贛楡縣誌雷氏諸生王司理妻性婉順善事

舅姑祖姑病氏與姑朱氏日夜侍湯藥割股調

羹以進祖姑病愈鄕裏以孝稱

杭躍龍妻王氏

按贛楡縣誌王氏鄕民王世璽妹適杭躍龍善

事姑母韓氏久病不起氏日夜焚禱願以身代

密割股療母病忍痛寢疾其嫂啟視方知鄕裏

靡不嗟嘆

賈得正妻莊氏

按蕭縣誌莊氏賈得正妻郡庠生以�孫女事

賈克嫻婦道舅姑垂白侍左右惟謹翁患沈�

醫藥罔效氏感夢兆刲左股爲羹以進翁果愈

邑令旌之

王徳崇妻林氏

按鳳陽府誌林氏王徳崇妻年三十無子自白

翁姑爲夫置妾親愛如妹妾方孕翁我格病篤

氏懼翁不獲見有孫也潛禱於家廟刲股進藥

病稍痊繼果舉子康熙十九年春氏年三十九

忽自言本日申時我當死徧囑家人勿悲及期

果逝

柳存贄妻兪氏

按鳳陽府誌兪氏柳存贄妻刲股愈姑疾以孝

聞

石應瑞女

按鳳陽府誌石應瑞女年十七父病危刲股卒

不能救號泣而死縣令江應�表其墓

金用幹母金氏

按鳳陽府誌金氏舉人金用幹母秉性至孝父

病篤吁天願以身代夫病刲股救之

趙桂妻華氏

按鳳陽府誌華氏趙桂妻三刲股肉愈父病及

翁姑疾亦如之翁姑沒與夫共廬墓三年

許巖妻丁氏

按鳳陽府誌丁氏許巖妻姑武氏病醫不能治

氏泣而刲股食之立愈郡縣旌表

田及時妻王氏

按鳳陽府誌王氏田及時妻甫嫁閱月翁疾篤

卽刲股以療之

戴昆妻張氏

