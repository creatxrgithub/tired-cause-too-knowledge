

發部匯考素問

上古天眞論岐伯曰女子七歲腎气盛發長

女子七歲腎气方盛血乃腎之液發乃血之餘四七筋骨堅發長極五七陽明脈衰發始墮

陽明之脈榮於面循髮際故其衰也發墮六七三陽脈衰於上發始白

血脈華於色血脈衰故發白也丈夫八歲腎气實發長五八腎气衰發墮

男子衰於气故根气先衰而發墮也六八陽气衰竭於上發鬢頒白

根气先衰而標陽漸竭矣平脈篇曰寸口脈遲而緩緩則陽气長其色鮮毛髮長陽气衰故發鬢白也八八則發去

數終衰極是以不惟頒白枯槁而更脫落矣釋名

釋形體發拔也拔擢而出也鬢峻也所生髙峻也髦冒也覆冒頭頸也髻鬟品

髻制髻始自燧人氏以發相纏而無系縛藝圃折中

發屬心須眉髮皆毛類分所屬毛髮屬心火也故上生貴人勞心故少發空同子

發者血之餘發血之餘血陰也發黑者水之色也白者反從母气也凡物極則反本艸綱目

發髲釋名李當之曰發髲是童男發陶弘景曰不知發髲審是何物髲字書記所無或作蒜字今人呼斑發爲蒜發書家亦呼亂髮爲鬈恐卽鬈也童男之理或未全明蘇恭曰此發髲根也年久者用之神效字書無髲字卽發字誤矣旣有亂髮則發髲去病用陳久者如船茹敗天翁蒲席皆此例也甄立言本艸作亦發也鬈乃發美貌有聲無質陶說非矣寇宗奭曰發髲亂髮自是兩等發髲味苦卽陳舊經年歲者如橘皮半夏取陳者入藥更良之義今人謂之頭髮其亂髮條中自無用髲之義二義甚明不必過搜索也李時珍曰發髲乃剪下發也亂髮乃梳櫛下發也按許愼說文云大人曰髡小兒曰顧野王玉篇云髲鬄也鬄發髲也二說甚明古者刑人鬄發婦人以之被髻故謂之發髲周禮云王后夫人之服有以發爲首飾者是矣又詩云鬒發如雲不屑也甄權所謂發雷所謂二十男子頂心剪下發者得之矣李當之以爲童男發陶弘景以爲鬈髮蘇恭以爲髮根宗奭以爲陳發者並誤矣且顧野王在蘇恭之前恭不知玉篇有髲字亦欠考矣毛萇詩傳云被之童童被首飾也編髮爲之卽此髲也

發髲修治雷曰發髲是男子二十已來無疾患顏貌紅白於頂心剪下者入丸藥膏中用先以苦參水浸一宿漉出入瓶子以火煆赤放冷研用李時珍曰今人以皂莢水洗淨曬漧入罐固濟煆存性用亦良

發髲气味苦溫無毒別錄曰小寒

主治本經曰五癃關格不通利小便水道療小兒驚大人�仍自還神化別錄曰合雞子黃煎之消爲水療小兒驚熱百病大明曰止血悶血運金瘡傷風血痢入藥燒存性用煎膏長肉消瘀血

發髲發明韓保升曰本經云自還神化李當之云神化之事未見別方按異苑云人發變爲�魚神化之異應此者也又陳藏器曰生人發掛樹果上烏鳥不敢來食其實又人逃走取其發於緯車上卻轉之則迷亂不知所適此皆神化李時珍曰發者血之餘埋之土中千年不朽煎之至枯復有液出誤食入腹變爲癥虫�治服餌令發不白此正神化之應驗也

亂髮釋名李時珍曰頭上曰髮屬足少陰陽明耳前曰鬢屬手足少陽目上曰眉屬手足陽明唇上曰髭屬手陽明頦下曰須屬足少陰陽明兩頰曰髯屬足少陽其經气血盛則美而長气多血少則美而短气少血多則少而惡气血俱少則其處不生气血俱熱則黃而赤气血俱衰則白而落素問云腎之華在發王冰注云腎主髓腦者髓之海發者腦之華腦減則發素滑壽注雲水出髙原故腎華在發發者血之餘血者水之類也今方家呼發爲血餘蓋本此義也龍木論謂之人退焉葉世傑艸木子云精之榮以須气之榮以眉血之榮以發類苑云發屬心稟火气而上生須屬腎稟水气而下生眉屬肝稟木气而側生故男子腎气外行而有須女子宦人則無須而眉髮不異也說𨿽不同亦各有理終不若分經者爲的劉君安云欲發不落梳頭滿千徧又云發宜多梳齒宜數叩皆攝精益腦之理爾又昆齋吳玉有白髮辧言發之白𨿽有遲早老少皆不系壽之修短由祖傳及隨事感應而已援引古今爲證亦自有理文多不錄

亂髮气味苦微溫無毒

亂髮主治別錄曰咳嗽五淋大小便不通小兒驚癇止血鼻衄燒灰吹之立已蘇恭曰燒灰療轉胞小便不通赤白痢哽噎癰腫狐尿刺屍疰疔腫骨疽雜瘡朱震亨曰消瘀血補陰甚捷

亂髮發明李時珍曰發乃血餘故能治血病補陰療驚癇去心竅之血劉君安以己發合頭垢等分燒存性每服豆許三丸名曰還精丹令頭不白又老唐方亦用自己亂髮洗淨每一兩入川椒五十粒泥固入瓶煆黑研末每空心酒服一錢令發長黑此皆補陰之驗也用椒者取其下達爾陶弘景曰俗中嫗母爲小兒作雞子煎用其父梳頭亂髮雜雞子黃熬良久得汁與兒服去痰熱療百病

附方石淋痛澀發髲燒存性研末每服用一錢井水服之肘後方

傷寒黃病發髲燒研水服一寸匕日三傷寒類要

胎衣不下亂髮頭髮撩結口中眞

人方

小兒客忤因見生人所致取來人�上發十莖斷兒衣帶少許合燒研末和乳飲兒卽愈千金方

急肚疼病用本人頭髮三十根燒過酒服卽以水調芥子末封在臍內大汗如雨卽安談野翁方

瘭癌惡瘡生發灰米湯服二錢外以生發灰三分皂莢刺灰二分白芨一分爲末幹摻或以豬膽汁調﹝直指方﹞

孩子熱瘡亂髮一團如梨子大雞子黃十个煮熟同於銚子內熬至甚幹始有液出旋置盞中液盡爲度用傅瘡上卽以苦參粉粉之神妙詳見雞子黃下﹝劉禹錫傳信方﹞

小兒班疹發灰飲服三錢子母祕錄

小兒斷臍卽用淸油調發灰傳之不可傷水臍濕不漧亦傅之小兒重舌欲死者以亂髮灰半錢調傅舌下不住用之簡要濟眾方

小兒燕口兩角生瘡發灰三錢飲汁服子母祕錄

小兒吻瘡發灰和豬脂塗之聖

惠方

小兒驚啼亂油發燒研乳汁或酒服少許良千

金方

鼻血眩冒欲死者亂髮燒研水服方寸匕仍吹之﹝梅師方﹞

鼻血不止血餘燒灰吹之立止永不發男用母發女用父發聖惠

用亂髮灰一錢人中白五分麝香少許爲末鼻名三奇散肺疸吐血發灰一錢米醋二合白湯一錢調服三因方

咳嗽有血小兒胎發灰入麝香少許酒下每个作一服男用女女用男朱氏集驗

齒縫出血頭髮切入銚內炒存性研摻之華佗中藏經

肌膚出血胎發燒灰傅之卽止或吹入鼻中證治要訣

諸竅出血頭髮敗陳蓮蓬並燒灰等分每服三錢木香湯下聖惠方

上下諸血或吐血或心衄或內崩或舌上出血如簪孔或鼻衄或小便出血並用亂髮灰水服方寸匕一日三服聖濟方

無故遺血亂髮及爪甲燒灰酒服方寸匕千

金方

小便尿血發灰二錢醋湯服末

類方

血淋苦痛亂髮燒存性二錢入麝少許米飲服聖惠方

大便瀉血血餘半兩燒灰雞冠花柏葉各一兩爲末臥時酒服二錢來早以溫酒一盞投之一服見效﹝普濟方﹞

胎產便血發灰每飲服二錢昝殷產寶

女人漏血亂髮洗淨燒研空心溫酒服一錢婦人良方

月水不通童男童女發各三兩燒灰班蝥二十一枚糯米炒黃麝香一錢爲末每服一錢食前熱姜酒下普濟方

婦人陰吹胃气下泄陰吹而正喧此穀气之實也宜豬膏發煎導之用豬膏半斤亂髮雞子大三枚和煎發消藥成矣分再服病從小便中出也張仲景方

女勞黃疸因大熱大勞交接後入水所致身目俱黃發熱惡寒小腹滿急小便難用膏發煎治之卽上方肘後方

黃疸尿赤亂髮灰水服一錢日三次祕方也肘

後方

大小便閉亂髮灰三指撮拔半升水服姚

氏

幹霍亂病脹滿煩燥亂髮一團燒灰鹽湯二升和服取吐十便良方

屍疰中惡子母祕錄用亂髮如雞子大燒研水服一方用亂髮灰半兩杏仁半兩去皮尖研煉蜜丸梧子大每溫酒日下二三十丸破傷中風亂髮如雞子大無油器中熬煎黑研以好酒一盞沃之入何首烏末二錢灌之少頃再灌本艸衍義

沐髮中風方同上令發長黑亂髮洗曬油煎焦枯研末擦發良聖

惠方

擦落耳鼻頭髮瓶盛泥固煆過研末以擦落耳鼻乘熱蘸發灰綴定�帛縛住勿令動自生令也經驗良方

聤耳出膿亂髮裹杏仁末塞之聖

惠方

吞發在咽取自己亂髮燒灰水服一錢延齡至寶方

蜈蚣螫咬頭髮燒煙燻之疔腫惡瘡亂髮鼠屎等分燒灰鍼入瘡內大良聖惠方

瘡口不合亂髮露蜂房蛇蛻皮各燒存性一錢用溫酒食前調服神妙蘇沈良方

下疳濕瘡發灰一錢棗核七个燒研洗貼心

鑑

大風癘瘡用新竹筒十个內裝黑豆一層頭髮一層至滿以稻糠火盆內煨之候汁滴出以盞接承翎掃瘡上數日卽愈亦治諸瘡邵眞人經驗方

發部藝文一

白髮賦

晉左思星星白髮生於鬢垂𨿽非靑蠅穢我光儀策名觀國以此見疵將鑷將拔好爵是縻白髮將拔惄然自訴稟命不幸直君年暮逼迫秋霜生而皓素始覽明鏡惕然見惡朝生暮拔何罪之故予觀橘柚一皓一曄貴其素華匪尙綠葉願戢子手攝子之鑷咨爾白髮觀世之塗靡不追榮貴華賤枯赫赫閶闔藹藹紫廬弱冠來仕童髫獻謨甘羅乘軒子奇剖符英英終賈髙論云衢拔白就黑此自在吾白髮臨拔瞋目號呼何我之冤何子之愚甘羅自以辯惠見稱不以發黑而名著賈生自以良才見異不以烏鬢而獲舉聞之先民國用老成二老歸周周道肅淸四皓佐漢漢徳光明何必去我然後要榮咨爾白髮事各有以爾之所言非不有理曩貴耆耋今薄舊齒皤皤榮期皓首田裏𨿽有二毛河淸難俟隨時之變見嘆孔子白髮辭盡誓以固窮昔臨玉顏今從飛蓬發膚至暱尙不克終聊用擬辭比之國風

陶母截髮賦

唐浩虛舟陶家客至兮方此居貧母氏心恥兮思無饌賓斷鬢髮以將貿庶珍羞而具陳欲明理內之心不求盡飾庶使趨庭之子得以親仁原夫蘭客方來蕙心斯至顧巾橐而無取俯杯盤而內愧啜菽飲水念雞黍而何求捨己從人𨿽發膚而可棄於是搔首心亂低眉恨生畏東閭之恩薄歸北堂而計成拂撮凝抽簪注情解發而鳳髻花折發匣而金刀刃鳴喜乃有餘慚無所極窺在握而錯落撫垂領而綢直鋒鋩不礙翻似雪之孤光倭墮徐分散如雲之翠色已而展轉增思徘徊向隅元鬢垂顱而散亂靑絲委簟而盤紆象櫛重理蘭膏舊濡傷翠鳳之全棄駭盤龍之半無觀夫擢乃無遺斂之斯積凝光而粉黛難染盈握而鮏羴是易將成特達之意欲厚非常之客賓筵旣備空思一飯以無慚匣鏡重窺豈念同心而可惜及乎宴罷空館閒成曉妝纚換新髻釵迷舊行誠伐木之可親疏而是愧苟如珪之足慕斷亦何傷重義者情莫違厚慈者身可毀語其決同勉虞之一戰思其仁逾訓孟之三徙昔咸曰陶氏所以成大名母賢如此發部藝文二詩

秋夕嘆白髮

梁何遜絲白不難染蓬生直易扶惟見星星鬢獨與眾中殊昔年十四五率性頗廉隅直是安被褐非敢慕懷珠何言志事晚疲拙嬰殊軀逢時乃倏忽失路亦斯須郊郭勤二頃形體憩一廡涸蚌困魚目籠禽觸四隅宵長壁立靜廓處謝歡愉月色臨樹虫聲當戶樞飛蛾拂夜火墜葉舞秋株逐物均乘鶴違俗等雙鳧故人倘未棄求我谷之嵎

嘆白髮

唐韋應物還同一葉落對此孤鏡曉絲縷乍難分楊花復相繞時役人易衰吾年白猶少

初見白髮

白居易白髮生一莖朝來明鏡裏勿言一莖少滿頭從此始靑山方遠別黃綬初從仕未料容鬢間蹉跎忽如此

嘆發落

前人多病多愁心自知行年未老發先衰隨梳落去何須惜不落終須變作絲

感發落

前人昔日愁頭白誰知未白衰眼看應落盡無可變成絲

白髮

前人雪發隨梳落霜毛繞鬢垂加添老气味攺變舊容儀不肯長如漆無過總作絲最憎明鏡裏黑白半頭時

嗟發落

前人朝亦嗟發落暮亦嗟發落落盡誠可嗟盡來亦不惡旣不勞洗沐又不煩梳掠最宜濕暑天頭輕無髻縛脫置垢巾幘解去塵纓絡銀瓶貯寒泉當頂傾一勺有如醍醐灌坐受淸涼樂因悟自在僧亦資於剃削

白髮

前人白髮生來三十年而今須鬢盡皤然歌吟終日如狂叟衰疾多時似瘦仙八戒夜持香火印三光朝念�珠篇其餘便被春收拾不作閒遊卽醉眠

白髮

前人白髮知時節暗與我有期今朝日陽裏梳落數莖絲家人不慣見憫默爲我悲我云何足怪此意爾不知凡人年三十外壯中已衰但思寢食味已減二十時況我今四十本來形貌羸書魔昏兩眼酒病沈四肢親愛日零落在者仍別離身心久如此白髮生已遲由來生老死三病長相隨除卻念無生人間無藥治

因沐感發寄朗上人二首

前人年長身轉慵百事無所欲乃至頭上發經年方一沐沐希發苦落一沐仍半禿短鬢經霜蓬老面辭春木彊年過猶近衰相來何速應是煩惱多心焦血不足漸少不滿把漸短不盈尺況玆短少中日夜落復白旣無神仙術何除老死籍祇有解脫門能度衰苦厄掩鏡望東寺降心謝禪客衰白何足言剃落猶不惜

始見二毛

鮑溶元發迎憂光色闌衰華因鏡彊相看百川赴海返潮易一葉報秋歸樹難初弄藕絲牽欲斷又驚機素剪仍殘顏生豈是光陰晚余亦何人不自寬

鑷白

韋莊白髮太無情朝朝鑷又生始因絲一縷漸至雪千莖不避家人笑惟慚子驚新年過半百猶嘆未休兵

綠鬢

徐夤綠鬢先生自出林孟光同樂野雲深躬耕爲食古人操非織不衣賢者心眼眾豈能分瑞璧舌多須信爍良金君看黃閣南遷客一過瀧州絕好音

白髮吟

杜荀鶴一莖兩莖初似絲不妨驚度少年時幾人亂世得及此今我滿頭何足悲九轉靈丹那勝酒五音淸樂未如詩家人蒼翠萬餘尺藜杖楮冠輸老兒

傷華發

羅隱舊國迢迢遠淸秋種種新已衰曾軫慮初見忽沾巾日薄梳兼懶根危鑷恐頻靑銅不自見只擬老他人

白髮

僧齊己莫染亦莫鑷任從伊滿頭白𨿽無柰藥黑也不禁秋靜枕聽蟬臥閒垂看水流浮生未達此多爲爾爲愁

雲鬟

趙鸞鸞擾擾香雲濕未幹鴉翎蟬翼膩光寒側邊斜插黃金鳳罷夫君帶笑看

白髮

金桑之維白髮近年見十中兩三莖半因愁攢出多爲病添成梳裏有時落鑷余還又生老知無可避何處是功名

發黃有感

杜仁傑飄蕭中年發旣少何用白蒼黃未甚絲明知不更黑妻孥恐生悲勸我課鋤摘眷然撫鏡鑷靑山墮虛席

夜坐見白髮寄別朱仲開張甌江

明陳鶴坐久北風起江聲帶遠沙客愁初到鬢鄕夢不離家林靜無殘葉燈寒有落花懷君夜難寐別緒轉如麻

白髮

劉基白髮應同春艸莖風吹一夜滿頭生欲收浮艷歸根柢故遣芳菲定老成碧瓦曉霜憐變滅紙宵月�分明據鞍上馬非吾事賴爾莊嚴意不輕

喜白髮爲陳師復賦

錢惟善勛業無成散似樗靑銅欣見二毛初中郎興動秋風起太傅詩成壯歲餘皎皎易污時一沐星星難染漫千梳等閒得此無情物自有忘憂滿架書

秋發

朱曰藩秋發不盈握秋蓬仍苦飛何須五日沐自信九陽晞病覺星星攺心從種種違漢家方尙少素領愧朝衣

見白髮

楊循吉料應白髮有來時三十登頭似未宜愁已生根從汝摘老先呈態要人知莫勞曉日梳千下終見秋霜起一絲若道只因詩故白鄰翁元不會吟詩

發部雜錄易經說卦十一巽其於人也爲寡發按正義風落樹之華葉則在樹者稀疏如人之少發亦類於此大全徐氏曰陽盛於上爲寡發吳氏曰陰血盛者發多陽气盛者發少詩經墉風柏舟篇髧彼兩髦按注髧發垂貌兩髦者剪髮夾囟子事父母之飾親死然後去之此蓋指共伯也大全孔氏曰夾囟故兩髦也士旣殯而脫髦諸侯小斂則脫之若父母有先死者於死三日脫之服闋又著之容齋項氏曰內則注云髦象幼時鬌兒生三月剪髮爲鬌男角女羈夾囟曰角兩髻也午達曰羈三髻也又曰髦者以發作僞髻垂兩肩之上如今小兒用一帶連雙髻橫系額上是也君子偕老篇鬒發如雲不屑也按注鬒黑也如雲言多而美也屑潔也髲也人少發則以益之發自美則不潔於而用之也衛風氓蚩章總角之宴言笑晏晏按注總角女子未許嫁則未笄但結髮爲飾也大全孔氏曰但結其發爲兩角伯兮二章自伯之東首如飛蓬豈無膏沐誰適爲容按注蓬艸名其華如柳絮聚而飛如亂髮也膏所以澤發者沐滌首去垢也大全慶源輔氏曰此其眞情也東萊呂氏曰膏所以膏首而沐蓋瀋也左傳遣之瀋沐杜預云瀋米汁可以沐頭魯遣展喜以膏沐勞齊師則膏非專婦人用也陳風澤陂章有美一人碩大且捲按注捲鬢髮之美也小雅彼都人士三章彼君子女綢直如發按注未詳其義然以四章五章推之亦言其發之美耳大全廬陵羅氏曰說文綢密也解頤新語其首飾綢直如發之本然謂不用發爲髙髻之類彼君子女卷髮如蠆按注卷髮鬢傍短髮不可斂者曲上卷然以爲飾也蠆螫虫也尾末揵然似發之曲上者匪伊捲之發則有旟按注旟揚也言女之發非故捲之也發自有旟耳采綠篇予發曲局薄言歸沐按注局捲也猶言首如飛蓬也禮記曲禮斂發毋按注髲也垂如髲也古人重發以纚韜之不使垂內則子事父母雞初鳴咸盥漱櫛縰笄總拂髦冠緌纓按注櫛梳也縰黑繒韜發者以縰韜發作髻訖卽橫插笄以固髻總亦繒爲之以束髮之本而垂余於髻後以爲飾也拂髦振去髦上之塵也髦用發爲之象幼時剪髮爲鬌之形此所陳皆以先後之次櫛訖加縰次加笄加總然後加髦著冠冠之纓結於頷下以爲固結之餘者下垂謂之緌男女未冠笄者雞初鳴咸盥漱櫛縰拂髦總角衿纓按注總角總聚其發而結束之爲角童子之飾也子生三月之末擇日剪髮爲鬌男角女羈否則男左女右按注鬌所存畱不剪者也夾囟兩旁當角之處畱髮不剪者謂之角畱頂上縱橫各一相交通達者謂之羈嚴氏云夾囟曰角兩髻也午達曰羈三髻也孝經開宗明義章身體發膚受之父母不敢毀傷孝之始也韓子六反篇古者有諺曰爲政猶沐也𨿽有棄發必爲之愛愛棄發之費而忘長髮之利不知權者也禮斗威儀君乘木而王爲人美發漢書賈山傳赦罪人憐其亡發賜之巾後漢書馬援子廖傳長安語曰城中好髙髻四方髙一尺說文髻結髮也鬢頰發也博物志鳥銜人之發夢飛崔豹古今注長安婦人好爲盤桓髻到於今其法不絕墮馬髻今無復作者倭墮髻一云墮馬之餘形也續博物志人勞則發白髮者腦之華腦減則發素白髮須鑷去消蠟點孔中卽生黑者酉陽雜俎身神及諸神名異者發神曰元華中華古今注自古之有髻而吉者系也女子十五而笄許嫁於人以系他族故曰髻而吉榛木爲笄笄以約發也居喪以桑木爲笄表變孝也皆長尺有二寸沿至夏后以銅爲笄於兩旁約發也謂之發笄殷後服盤龍步搖梳流蘇珠翠三服服龍盤步搖若侍去梳蘇以其步步而搖故曰步搖周文王又制平頭髻昭帝又制小須雙裙髻始皇詔後梳淩雲髻三妃梳望仙九鬟髻九嬪梳參鸞髻至漢髙祖又令宮人梳奉聖髻武帝又令梳十二鬟髻又梳墮馬髻靈帝又令梳瑤臺髻魏文帝令宮人梳百花髻芙蓉歸云髻梁天監中武帝詔宮人梳回心髻歸眞髻作白靑黛眉有二字缺髻隋有淩虛髻祥雲髻大業中令宮人梳朝云缺

香髻歸奉髻奉仙髻節暈貞觀中梳歸順髻又太眞偏梳朵子作啼又有愁來髻又飛髻又百合髻作白黑眉淸異錄世有十樣佛皆禿首者也一僧二尼三老翁四小兒五優伶六角抵七泅魚漢八打狐人九禿瘡十酒禿後山談叢唐令民年二十爲丁其下爲推宋次道曰推者稚也避髙宗諱闕而爲推邑縉叔曰推者推也獨髻爲推傳者誤爾蓋唐人不諱嫌梁氏之父茂始以戊爲武溫嗜殺人畏之並諱其嫌耳夫人少而分髻長則合而未冠今人猶然縉叔是也筆記櫛之於發不去亂不能治髻西溪叢語潘嶽秋興賦云斑鬢彪以承弁兮素髮颯以垂領五臣注云彪發下垂貌說文云白黑髮雜也李善注云彪作髟音方料切釋常談發半白謂之二毛昔潘安仁年三十二歲鬢已二毛容齋隨筆考工記車人之事半矩謂之宣注頭髮顥落曰宣易巽爲宣發宣字本或作寡周易巽爲寡發釋文云本又作宣黑白雜爲宣發宣發二字甚奇東齋記事今人年壯而發白者目之曰蒜發猶言宣發也今蒜發又通稱而知宣發少矣宣發見於陸徳明說卦釋文中此固人所知也而蒜發書傳間或未之見獨本艸蕪菁條下有云蔓菁子壓油塗頸能變蒜發此亦可據也山房隨筆蔣復軒鑷白髮詩云勸君休鑷鬢毛斑鬢到斑時已自難多少朱門少年子業風吹上北邙山輟�錄項後白髮曰素領漢馮唐白首爲郎官素髮垂領人之年壯而發斑白者俗曰算發以爲心多思慮所致蓋發乃血之餘心主血血爲心役不能上蔭乎發也然本艸云蕪菁子壓油塗頭能變蒜發則亦可作蒜易說卦巽爲寡發陸徳明曰寡本作宣黑白雜爲宣發據此則當用宣字爲是感應類從志艸發在婦安夫按注埋婦人發於前令婦安夫家又取他人發埋前令人不怒恆喜發部外編髻鬟品王母降武帝宮從者有飛仙髻九環髻異苑瑯邪費縣民家恆患失物謂是偸者每以扃鑰爲意常周行宅內後果見籬一穿穴可容人臂甚滑澤有蹤迹乃作繩彄放穿穴口夜中忽聞有擺撲聲往掩得一髻長三尺許從此無復所失稽神錄江南內臣朱廷禹言其所親泛海遇風舟將覆者數矣海師云此海神有所求可卽取舟中所載棄之水中物將盡有一黃衣婦人容色絕世乘舟而來四靑衣卒刺船皆朱發豕牙貌甚可畏婦人徑上船問有好發可以見與其人忙怖不復記但云物已盡矣婦人云在船後掛壁篋中如言而得之船屋上有脯臘婦人取以食四卒視其手鳥爪也持而去舟乃達口

發部紀事歸藏啟筮共工人面蛇身朱發路史帝嚳髙辛氏次妃有陬氏曰常羲生而能言發迨其踵山海經修般民白其人被髮呂氏春秋順民篇湯克夏而正天下天大旱湯乃以身禱於桑林剪其發以身爲犧牲祈福於上帝史記周本紀古公有長子曰太伯次曰虞仲太姜生少子季歷季歷娶太任皆賢婦人生昌有聖瑞古公曰我世當有興者其在昌乎長子太伯虞仲知古公欲立季歷以傳昌二人亡如荊蠻文身斷髮以讓季歷按注應劭曰常在水中故斷其發文其身以象龍子故不見傷害髻鬟品周文王加珠翠翹花名曰鳳髻又名步搖髻史記宋世家紂爲象箸箕子諫不聽乃被髮佯狂而爲奴新論誡盈篇周公一沐而三握發搜神記秦時武都故道有怒特祠祠上生梓樹秦文公二十七年使人伐之樹斷中有一靑牛出走入丰水中其後靑牛出丰水中使騎擊之不勝有騎墮地復上髻解被髮牛畏之乃入水不敢出故秦自是置旄頭騎韓子難二篇齊桓宮中二市婦閭二百被髮而禦婦人內儲說文公之時宰臣上炙而發繞之文公召宰人而譙之曰女欲寡人之哽耶奚爲以發繞炙宰人頓首再拜請曰有死罪三援礪砥刀利猶幹將也切肉肉斷而發不斷臣之罪一也援木而貫臠而不見發臣之罪二也奉熾鑪炭火盡赤紅而炙熟而發不燒臣之罪三也堂下得無微有疾臣者乎公曰善乃召其堂下而譙之果然乃誅之一曰晉平公觴客少庶子進炙而發繞之平公趣殺炮人毋有反令炮人呼天曰嗟乎臣有三罪死而不自知乎平公曰何謂也對曰臣刀之利風靡骨斷而發不斷是臣之一死也桑炭炙之肉紅白而發不焦是臣之二死也炙熟又重睫而視之發繞炙而目不見是臣之三死也意者堂下其有翳憎臣者乎殺臣不亦早乎左傳僖公二十二年初平王之東遷也辛有適伊川見被髮而祭於野者曰不及百年此其戎乎其禮先亡矣秋秦晉遷陸渾之戎於伊川宋公及楚人戰於泓楚人未旣濟司馬請擊之公曰不可旣濟而未成列又以告公曰未可旣陳而後擊之宋師敗績國人皆咎公公曰君子不重傷不禽二毛寡人𨿽亡國之餘不鼓不成列子魚曰君未知戰今之勍者皆吾敵也𨿽及胡獲則取之何有於二毛愛其二毛則如服焉按注二毛頭白有二色二十八年五月衛侯出奔楚使元咺奉叔武以受盟六月晉人復衛侯公子歂犬華仲前驅叔武將沐聞君至喜捉發走出前驅射而殺之宣公十八年公孫歸父聘於晉冬公薨臧宣叔逐東門氏子家還及笙壇帷復命於介旣復命袒括發﹝注以麻約發﹞卽位哭三踴而出遂奔齊吳越春秋壽夢朝周適楚觀諸侯禮樂魯成公會於鍾離深問周公禮樂成公悉爲陳前王之禮樂因爲詠歌三代之風壽夢曰孤在夷蠻徒以椎髻爲俗豈有斯之服哉帝王世紀老初生而發白故號老子左傳昭公三年齊侯田於莒盧蒲嫳見泣且請曰餘發如此種種余奚能爲公曰諾吾告二子歸而告之子尾欲復之子雅不可曰彼其發短而心甚長其或寢處我矣九月子雅放盧蒲嫳於北燕二十八年叔向母曰昔有仍氏生女黰黑而甚美光可以鑑名曰元妻美發爲黰

三十年吳子伐徐防山以水之己卯滅徐徐子章禹斷其發攜其夫人以逆吳子吳子唁而送之家語七十二弟子解顏回魯人字子淵年二十九而發白左傳哀公十一年公會吳子伐齊五月克博壬申至於嬴中軍從王胥門巢將上軍王子姑曹將下軍展如將右軍齊國書將中軍髙無平將上軍宗樓將下軍陳僖子謂其弟書爾死我必得志宗子陽與閭丘明相厲也桑掩胥禦國子公孫夏曰二子必死將戰公孫夏命其徒歌虞殯陳子行命其徒具含玉公孫揮命其徒曰人尋約吳發短按注約繩也八尺爲尋吳發短欲以繩貫其首十七年晉復伐衛入其郛將入城簡子曰止叔向有言曰怙亂滅國者無後衛人出莊公而與晉平晉立襄公之孫般師而還十一月衛侯自鄄入般師出初公登城以望見戎州問之以告公曰我姬姓也何戎之有焉剪之公使匠久公欲逐石圃未及而難作辛巳石圃因匠氏攻公公閉門而請弗許逾於北方而隊折股戎州人攻之大子疾公子靑逾從公戎州人殺之公入於戎州己氏初公自城上見己氏之妻發美使髡之以爲呂姜旣入焉而示之璧曰活我吾與女璧己氏曰殺女璧其焉往遂殺之而取其璧韓子說林篇公孫弘斷髮而爲越王騎公孫喜使人絕之曰吾不與子爲昆弟矣公孫弘曰我斷髮子斷頸而爲人用兵將謂子何周南之戰公孫喜死焉拾遺記張儀蘇秦二人同志好學疊剪髮而鬻之以相養史記範雎傳範雎先事魏中大夫須賈賈使齊雎從齊王聞雎辯口賜雎金須賈以爲雎持魏國陰事告齊旣歸以告魏齊魏齊大怒使舍人笞擊雎雎旣相秦號曰張祿而魏不知使須賈於秦雎謂賈曰汝罪有幾曰擢賈之發以續賈之罪尙未足也藺相如傳相如奉璧入秦秦無意償趙城相如怒發上衝冠寶櫝記有韓房者自渠咠國來長一丈垂發於膝人見如神明矣列女傳樂羊學書其妻貞義截髮以供其費韓子內儲說篇燕人李季好遠出其妻私有通於士季突至士在內中妻患之其室婦曰令公子裸而解發直出門吾屬佯不見也於是公子從其計疾走出門季曰是何人也家室皆曰無有季曰吾見鬼乎婦人曰然史記荊軻傳荊軻入秦太子及賓客皆白衣冠以送之至易水之上髙漸離擊築荊卿和而歌爲羽聲慨士皆瞋目發盡上指冠髻鬟品秦始皇有望仙髻參鸞髻淩雲髻楚漢春秋上敗彭城薛人丁固追上上被髮而顧曰丁公何相急之甚乃罵而去上卽位欲陳功上曰使項失天下是子也爲人臣兩心非忠也下吏笞之史記陸賈傳陸賈者楚人也以客從髙祖定天下名爲有口辯士居左右嘗使諸侯及髙祖時中國初定尉他平南越因王之髙祖使陸賈賜尉他印爲南越王陸生至尉他魋結箕倨見陸生按注服虔曰魋音椎今兵士椎頭結索隱曰魋直追反結音計謂爲髻一撮以椎而結之故字從結且案魋結二字依字讀之亦通謂夷人本被髮左�今他同其風俗但魋其發而結之也漢書蘇建傳建子武畱匈奴凡十九歲始以彊壯出及還須髮盡白洞冥記元鼎五年郅支國貢馬肝石半靑半白如今之馬肝春碎以和九轉之丹服之彌年不饑渴也以之拂發白者皆黑帝坐羣臣於甘泉殿有發白者以石拂之應手皆黑是時公卿語曰不用作方伯惟須馬肝石此石酷烈不和丹砂不可近須陳畱風俗傳小黃縣者宋地黃鄕也沛公起兵野戰喪皇妣於黃鄕天下平定乃使使者以梓宮招魂幽野於是丹蛇在水自灑濯入於梓宮其浴處有遺發故謚曰昭靈夫人髻鬟品漢元帝宮中有百合分髾髻同心髻合徳有欣愁髻列女傳吳伯陽妻顧昭君早寡剪髮以明志廣漢馮季宰妻者李氏之女名珥字進早寡無嗣奉養姑守心純固以義自防珥母湣其孤苦陰有所許珥斷髮自明鄕人稱之漢書王莽傳王常等共立聖公爲帝攺年爲更始元年拜置百官莽聞之愈恐欲外示自安乃染其須髮進所徵天下淑女杜陵史氏女爲皇后後漢書劉盆子傳樊崇等立盆子爲帝盆子時年十五被髮徒跣見眾拜恐畏欲啼獨異志陳正爲太官進炙有發貫炙光武令斬正正曰臣有三罪請言畢而後死曰山出炭炎焰不能焦發臣罪一也匣出佩刀日砥礪不能斷髮二罪也臣與庖人六目同視之曾不如黃門兩目臣罪三也光武乃罪黃門而釋正此與韓子內儲說晉文公平公事同皆傳聞之訛

誠齋雜記明徳馬皇后美發爲四起大髻但以發成尙有餘繞髻三匝東觀漢記和熹鄧後六歲諸兄持後發後曰身體發膚受之父母不敢毀傷孝之始也何弄人發乎梁鴻妻椎髻著布衣操作具而前鴻大喜曰此眞梁鴻妻也能奉我矣梁冀別傳冀未誅時婦人作不聊生髻謝承後漢書汝南李光字伯明爲兗州母亡後歸視�處得亡母亂髮光持悲號气絕復續樊英別傳英被髮忽拔刀斫捨中妻問故曰�生道遇抄�生還云道遇賊有被髮老人相救得全�生名巡字仲信陳郡夏陽人能傳英業許逵別傳薊子訓齊人有神術人發白者請子訓但與對坐共處宿昔間發皆黑髻鬟品漢有迎春髻垂云髻林邑國記朱崖人多長髮漢時郡守貪殘縛婦女割頭取發由是叛亂不復賓服魏志武帝紀注曹瞞傳曰太祖嘗出軍行經麥中令士卒無敗麥犯者死騎士皆下馬付麥以相持於是太祖馬騰入麥中敕主簿議罪主簿對以春秋之義罰不加於尊太祖曰制法而自犯之何以帥下然孤爲軍帥不可自殺請自刑因拔劍割發以置地髻鬟品魏武帝宮有反綰髻又梳百花髻拾遺記太始元年魏帝爲陳畱王之歲有頻斯國人來朝其國人皆多力不食五穀日中無影飲桂漿雲霧羽毛爲衣發大如縷堅韌如斤伸之幾至一丈置之自縮如蠡續人發以爲繩汲丹井之水魏志於禁傳太祖使曹仁討關羽於樊遣禁助仁秋大霖雨漢水溢禁等軍沒禁遂降吳文帝踐祚權遣禁還帝引見禁須髮皓白形容憔悴拜爲安遠將軍中華古今注魏宮人好畫長眉令作蛾眉驚鶴髻魏文帝宮人絕所愛者有莫瓊樹薛夜來陳尙衣段巧笑皆日夜在帝側瓊樹始制爲蟬鬢望之縹緲如蟬翼故曰蟬鬢吳志孫峻傳注吳書曰畱贊爲將臨敵必先被髮叫天因抗音而歌左右應之戰無不克周魴傳魴加昭義校尉被命令譎挑魏大司馬揚州牧曹休魴遣親人賫箋七條以誘休休果信魴帥步騎十萬徑來入皖魴亦合眾隨陸遜橫截休休幅裂瓦解斬獲萬計魴初建密計時頻有郎官奉詔詰問諸事魴乃詣部郡門下因下發謝故休聞之不復疑慮事捷軍旋權大會諸將歡宴酒酣謂魴曰君下發載義成孤大事君之功名當書之竹帛賜爵關內侯魏志明帝紀注孫盛曰明帝天姿秀出立發垂地髻鬟品魏明帝宮有涵煙髻魏志文徳郭皇后傳注魏略曰明帝旣嗣立追痛甄后之薨故郭太后以憂暴崩甄后臨沒以帝屬李夫人及太后崩夫人乃說甄后見譖之禍不獲大斂被髮覆面帝哀恨流涕命殯葬太后皆如甄后故事獨異志魏建淩雲閣旣成匠人誤釘其額文帝乃令車繩引上韋誕題三字而下頃刻之間頭須皓白晉書武帝本紀初文帝以景帝旣宣帝之嫡早世無後以帝弟攸爲嗣將議立世子屬意於攸何曾等固爭曰中撫軍有超世之才發委地手過膝此非人臣之相也由是遂定王隱晉書故中牟令蘇韶字孝先咸寧初亡諸子迎喪至襄城弟子節夢見鹵簿行列甚肅見韶曰卿犯鹵簿應髡刑節俯受剔覺見頭髮截如大指大後又夢見韶截之節素美發五截而盡髻鬟品晉惠帝宮有芙蓉髻晉書石季龍載紀季龍子義陽公鑑時鎭關中役繁賦重失關右之和其友李松勸鑑文武有長髮者拔爲冠纓余以給宮人長史取發白之季龍大怒以其右僕射鄕離爲徵西左長史龍驤將軍雍州刺史以察之信然徵鑑還鄴收松下廷尉鄴中記廣陵公陳逵妹顏色甚美發長七尺石虎以爲夫人晉書周�傳陳敏反於揚州以�爲安丰太守加四品將軍�稱疾不行密遣使告鎭東將軍劉準令發兵臨江己爲內應剪髮爲信車頻秦書符堅建元十八年新羅國獻美女國在百濟東其人多美發發長丈餘晉書謝安傳徵西大將軍桓溫請安爲司馬旣到溫甚喜言生平歡笑竟日旣出溫問左右頗嘗見我有如此客不溫後詣安值其理髮安性遲緩久而方罷使取幘溫見畱之曰令司馬著帽進其見重如此王恬傳恬字敬豫少好武不爲公門所重導見悅輒喜見恬便有怒色州辟別駕不行襲爵卽丘子性�誕不拘禮法謝萬嘗造恬旣坐少頃恬便入內萬以爲必厚待己殊有喜色恬久之乃沐頭散發而出據胡�於庭中曬發神气�邁竟無賓主之禮萬悵然而歸陶侃傳侃早孤貧爲縣吏鄱陽孝廉範逵嘗過侃時倉卒無以待賓其母乃截髮得雙髲以易酒肴樂飲極歡𨿽僕從亦過所望王遜傳遜爲南夷校尉寧州刺史李雄遣李驤寇寧州遜使將軍姚崇距之戰於堂狼大破驤等崇追至瀘水透水死者千餘人崇以道遠不敢渡水遜以崇不窮追怒囚羣帥執崇鞭之怒甚發上衝冠冠爲之裂夜中卒顧悅之傳悅之字君叔少有義行與簡文同年而發早白帝問其故對曰松柏之姿經霜猶茂蒲柳常質望秋先零簡文悅其對髻鬟品太元中公主婦女必緩鬢傾髻又有假髻小名錄王彭之字安壽小字虎彪之字叔武小字虎犢皆彬之子彪之年二十鬢皓白時人號爲生白髮神仙傳孫登者不知何許人也恆止山間穴地而坐彈琴讀易冬夏單衣天大寒人視之輒發自覆身發長丈餘又雅容非常歷世見之顏色如故廣志黃頭夷發黃如苕帚搜神記晉時婦人結髮者旣成以繒急束其環名曰擷子髻始自宮中天下翕然化之及其末年遂有懷惠之事太淸記太元女行玉子之術鬒發如鴨宋書竟陵王誕傳誕爲南徐州刺史遷鎭廣陵中夜閒坐有赤光照室見者莫不怪愕左右侍直眠中夢人告之曰官須髮爲鞘睡旣覺已失髻矣如此者數十人誕甚怪懼異苑有人誤吞發便得病但欲咽豬脂張口時見喉中有一頭出受膏乃取小鉤爲餌而引得一物長三尺餘其形似蛇而悉是豬脂懸於屋間旬日融盡惟發在焉月支國有佛發盛以琉璃罌南齊書謝超宗傳超宗下廷尉一宿發白皓首王儉傳儉進衛軍將軍領國子祭酒十日一還學監試諸生巾捲在庭劍衛令史儀容甚盛作解散髻斜插幘簪朝野慕之相與放效諧噱錄王僧虔晚年惡白髮一日對客左右進銅鑷僧虔曰卻老先生至矣梁書荀匠傳匠居父憂並兄服歷四年不出廬戶自括發後不復櫛沐髮皆禿落劉峻傳峻好學家貧讀書常燎麻炬從夕達旦時或昏睡爇其發旣覺復讀終夜不寐劉勰傳勰爲文長於佛理有敕於定林寺撰經證功畢遂啟求出家先燔鬢髮以自誓敕許之髙昌國傳其國人面貌類髙麗辮髮垂之於背髻鬟品梁宮有羅光髻陳書韓子髙傳子髙徵畱異隨侯安都頓桃支嶺巖下時子髙兵甲精銳別禦一營單馬入陣傷頂之左一髻半落南史張貴妃傳貴妃發長七尺鬒黑如漆其光可鑑特聰慧有神彩進止閒華容色端麗每瞻視盼睞光彩溢目照映左右嘗於閣上靚妝臨於軒檻宮中遙望飄若神仙髻鬟品陳宮有墮云髻魏書辛紹先傳紹先有至性丁父憂三年口不甘味頭不櫛沐髮遂落盡故常著垂裙皂帽楊大眼傳髙祖將南伐令尙書李衝典選徵官大眼往求焉衝弗許大眼曰尙書不見知聽下官出一技便出長繩三丈許系髻而走繩直如矢馬馳不及見者莫不驚嘆蠕蠕傳蠕蠕東胡之苖裔也姓郁久閭氏始神元之末掠騎有得一奴發始齊眉忘本姓名其主字之曰木骨閭木骨閭者首禿也譚藪後魏盧景裕生而頭髮白有四十九莖因名曰白頭伽藍記洛陽大市北慈孝奉終二里裏內人以賣棺槨爲業賃�車爲事有挽歌孫巖娶妻三年不脫衣而臥巖因怪之伺其睡陰解其衣有三毛長三尺似野狐尾巖懼而出之妻臨去將刀截巖發而走鄰人追之變成一狐追之不得其後京邑被截髮者一百三十餘人初變婦人衣服靚行於道路人見而悅之近者被截髮當時有婦人著彩衣者人皆指其狐魅於闐國居喪者剪髮劈面以爲哀戚發長五寸卽就平常酉陽雜俎魏時有句驪客善用鍼取寸發斬爲十餘段以鍼貫取之言發中虛也其妙如此北齊書王琳傳琳體貌閒雅立發委地喜怒不形於色北史司馬子如傳子如轉尙書令及文襄輔政以賄爲禦史中尉崔暹劾在獄一宿而發皆白匯苑慕容紹宗曰吾數年有蒜發昨來忽盡其算盡乎未幾投水死髻鬟品周弘文少時著錦絞髻北史梁帝蕭�傳�惡見人發白事之者必方便避之擔輿者冬月必須裹頭夏月則加蓮葉帽髻鬟品隋文宮有九貞髻煬帝宮有迎唐八寰髻又梳翻荷髻坐愁髻隋書於闐國傳於闐國王錦帽金鼠冠妻戴金花其王發不令人見俗云若見王發年必儉列女傳鄭善果母崔氏年二十而寡父彥穆欲奪其志母曰鄭君𨿽死幸有此兒棄兒爲不慈背死爲無禮寧當割耳截髮以明素心違禮滅慈非敢聞命韓覬妻者洛陽於氏女覬從軍戰沒其父將嫁之於氏晝夜啼泣截髮自誓其父傷感遂不奪其志焉唐書袁天綱傳王遠智少警敏事陶弘景傳其術爲道士隋煬帝爲晉王鎭揚州使人介以邀見少選發白俄復鬒帝懼遣之太穆竇皇后傳後生發垂過頸三歲與身等段志元傳志元從討王世充深入馬跌爲賊擒兩騎夾持其髻將度洛志元忽騰而上二人者俱墮於是奪其馬馳歸髻鬟品髙祖宮有半翻髻反綰樂遊髻唐書甄權傳權與弟立言究習方書遂爲髙醫立言爲太常丞有道人心腹懣煩彌二歲診曰腹有蠱誤食發而然令餌雄黃一劑少選吐一蛇如拇無目燒之有發气乃愈酉陽雜俎信都民蘇氏有二女擇良婿時魏知古方及第蘇曰此𨿽官小後必貴乃以長女嫁之發長七尺黑光如漆相者云大富貴後知古拜相封夫人云唐書烈女傳賈直言妻董直言坐事貶嶺南以妻少乃訣曰生死不可期吾去可亟嫁無須也董不答引繩束髮封以帛使直言署曰非君手不解直言貶二十年乃還署帛宛然及湯沐髮墮無餘貴妃楊氏傳天寶九載妃得譴還外第國忠謀於吉溫溫因見帝曰婦人過忤當死然何惜宮中一席廣爲鐵鑕地更使外辱乎帝感動輟食詔中人張韜光召之妃因韜光謝帝曰妾有罪當萬誅然膚髮外皆上所賜今且死無以報引刀斷一繚發奏之曰以此畱訣帝見駭惋遽召入禮遇如初髻鬟品明皇帝宮中雙鐶望仙髻回鶻髻貴妃作愁來髻續博物志貴妃以假鬢爲首飾曰義髻僖宗內人束髮甚急爲囚髻唐末婦人梳髮以兩鬢抱面爲家髻珍珠船李林甫婿鄭平爲省郎林甫見其鬢髮班白因曰上明日當賜甘露羹鄭郎食之能烏發翌日食之一夕而鬢如黳唐書肅宗吳皇后傳肅宗在東宮宰相李林甫陰構不測太子內憂鬢髮班禿顏杲卿傳杲卿被殺徇首於衢莫敢收有張湊者得其發持謁上皇是夕見夢帝寤爲祭後湊歸發於其妻妻疑之發若動云舊唐書李日知傳日知事母至孝時母老嘗疾病日知調侍數日而鬢髮變白鄴侯外傳李泌生而發至於眉杜陽雜編羅浮先生軒轅集年過數百而顏色不老立於�則發垂至地或與人飲酒卽百斗不醉夜則垂發於盆中其酒瀝瀝而出鞠�之香輒無減耗珍珠船軒轅先生能散發箕踞用气攻其發一條如直髻鬟品貞元中有歸順髻又有鬧掃妝髻聞見後錄甘露禍起北司方收王涯盧同者適在坐井收之同訴曰山人也北司折之曰山人何用見宰相同語塞疑其與謀自涯以下皆以發反系柱上釘其手足方行刑同無發北司令添一釘於腦後舊唐書龜玆國傳男女皆剪髮垂與項齊惟王不剪髮天竺國傳其王與大臣多服錦罽上爲螺髻於頂餘發剪之使拳新羅國傳其婦人發繞頭以彩及珠爲飾發甚長美記事珠小兒發初生爲小髻十數其父母爲兒女相勝之辭曰蒲桃髻十穗勝五穗云仙雜記梁鄴上元後忽發變如血卜曰元夜食牛肺犯天樞巡使夜行禱謝可免辟寒唐隱君子田遊巖一日冬晴就湯泉沐髮風於朝暉之下適所親者至曰髙年豈不自愛而艸艸若是耶遊巖笑而答曰天梳日帽他復何需髻鬟品長安城中有盤桓髻驚鵠髻又家髻及倭髻誌怪錄孤山寺前楓樹上有一鵲巢甚偉人上取其子探得頭髮數結光潤各長五尺莫知其由匯苑回鶻黠斯人皆赤頭以黑髮爲不祥遼史蕭陶蘇斡傳陶蘇斡四世祖因吉發長五尺時呼爲長髮因吉宋史張茂直傳茂直方弱冠慕容彥超據州城驅之守陴及周師破敵擁城守者列坐將斬之有卒挾刃謂茂直曰汝發甚鬒惜爲頸血所污可先斷之茂直許焉刃未及發會得釋後勵志於學開寶二年登進士第章獻明肅劉皇后傳後賜與有節柴氏李氏二公主入見猶服髲太后曰姑老矣命賜以珠璣帕首潤王元份婦李氏老發且落亦請帕首太后曰大長公主太宗皇帝女先帝諸妹若趙家老婦寧可比耶歐陽修傳修知滁州居二年徙揚州潁州復學士畱守南京以母憂去服除召判流內銓時在外十二年矣帝見其發白問勞甚至墨客揮犀禦史臺儀凡禦史上事一百日不言罷爲外官有侍禦史王平拜命垂滿百日而未言事同寮皆訝云或曰王端公有待而發苟言之必大事也一日聞入札子眾共偵之乃彈禦膳中有發其彈詞曰是何穆若之容忽睹鬈如之狀中山詩話陳亞以藥名詠白髮云若是道人頭不白老人當日合烏頭避暑錄話和尙置梳篦亦俚語云必無用也崇寧中間攺僧爲徳士皆加冠巾蔡魯公不以爲然嘗爭之不勝翌日有冠者數十人詣公謝發旣未有皆爲贗髻以簪其冠公戲之曰今當遂梳篦乎不覺烘堂大笑冠有墜地者夢溪筆談供奉官陳允任衢州監酒務日允已老發禿齒脫有客候之稱孫希齡衣服甚藍縷贈允藥一刀圭令揩齒允不甚信之暇日因取揩上髯數揩而良久歸家家人見之皆笑曰何爲以墨染須允驚以鑑照之上髯黑如漆矣急去巾視童首之發已長數寸脫齒亦隱然有生者予見允時年七十餘上髯及髮盡黑而下須如雪謝氏詩源輕雲鬒發甚長每梳頭立於榻上猶拂地已綰髻左右餘發各粗一指結束作同心帶垂於兩肩以珠翠飾之謂之流蘇髻於是富家女子多以靑絲效其制亦自可觀瑯嬛記張叔良字房卿大歷中與姜窈窕相悅姜贈以鬒發藏於枕傍蘭膏芳烈因寄以詩云幾上博山靜不焚匡�愁臥對斜曛犀梳寶鏡人何處半枕蘭香空綠云元史楊朵兒只傳朵兒只死時權臣欲奪其妻劉氏與人劉氏剪髮毀容以自誓聖君初政記驍騎指揮郭徳成嘗侍上宴內苑旣醉免冠謝其頂蕩然上笑曰酒風漢頭毛如此非酒過耶徳成曰臣猶厭其多欲盡頹也上默然旣醒悔悟觸犯遂盡削其發披緇誦佛乃免嵩陽雜識胡忠安公生發白如絲彌月方黑生之夕母夢一僧持花以遺之覺而生公見僧卽笑父問之僧答云此吾師天池髙僧後身也先師嘗示夢今生胡氏家後當顯爾來求我以一笑爲記聞者異之枝山前聞正統間有鴻臚王少卿者善宣玉音洪亮抑揚殊聳觀聽而其讀奏之際必多喫誤其貌美髯而禿頂朝士遂爲詩以嘲之曰傳制聲無敵宣章字有訛後邊頭髮少前面口須多有使回問京師新事或誦此詩問爲誰其人遽曰此王少卿也異林呂疙者不詳其名裏成化間嘗遊於襄鄧河洛之間冬則臥雪夏則被褐好狎兒童且謔且罵競爲之結小髻每搖首則發理如櫛復爲結之如螺然滿頭時人呼爲疙客退紀談趙子固淸放不羈好飲酒醉則以酒濡發歌古樂府自執紅牙以節曲珍珠船韓昭凡事如僧剃髮無有寸長李山甫美姿容發長五尺餘嘗沐後令二婢捧金盤承而梳之有客造焉見理髮趨出疑其婦山甫連呼方悟渭臺南一二里有沙嘴橫出半河上立浮圖塔中安佛發長十二丈有奇拳爲巨螺其大如容數升物之器發之色非赤非靑非綠人間無此色髮根大於人指自根至杪漸殺焉香案牘劉偉道學仙仙人試以白髮一莖懸十萬斤巨石鼠嚙發垂垂欲絕使偉道臥其下了無怖色蓋二十年明詩小傳郭天中莆田人母誕天中時夢一道人雙髻曳杖從山巓下直入其室其生也頂發絕分以見異焉疑仙傳景仲者鄭人也幼好道但遊諸山以采藥服之未嘗寧處後過陜州欲西訪藥焉陜州有一老父問之曰君何遊也仲曰我平生好服餌神仙之藥常遊名山以采藥今欲西訪藥也老父曰君不知神仙藥在十洲也非人間之山內有之也奚訪之仲曰老父自不知古昔有餌朮餌黃精而得道者朮與黃精豈自十洲采得也遂西行訪藥後二十年復經陜州仲已鬢髮班白未獲靈藥又有一老父問之仲曰我前西有過此一老父問我采藥之事今復有老父欲問我耶老父曰前老父問爾之藥今老父欲問爾鬢髮班白又何怪仲曰我自幼好道爲天地間人四十九年矣訪山尋藥力倦心疲未能出人間故鬢髮班白老父又奚問邪乃不顧而東行入秦山餌茯苓十餘年不出一夜忽鬢髮俱黑

