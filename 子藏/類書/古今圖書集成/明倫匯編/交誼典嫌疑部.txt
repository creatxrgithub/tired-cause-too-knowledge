

嫌疑部總論嫌疑不獨交誼中有之然交際之間防範爲要故立部於玆典中

禮記

曲禮夫禮者所以決嫌疑

疏決嫌疑者若妾爲女君期女君爲妾若服之則太重降之則有舅姑爲婦之嫌故全不服是決嫌也孔子之喪門人疑所服子貢引夫子喪顏淵若喪子而無服喪子路亦然請喪夫子若喪父而無服是決疑也集說

藍田呂氏曰嫂叔不通問嫂叔無

服君沐粱大夫沐稷士沐粱燕不以公卿爲賓以I大夫爲賓此所以決嫌疑也馬氏曰宗廟之儀迎牲而不迎屍燕之禮宰夫爲獻主而以大夫爲賓所以斷君臣之疑男女非有行媒不相知名非受幣不交不親所以別男女之嫌凡爲此者所以決嫌疑也費氏曰事不能無嫌疑理之自然也聖人制禮以決之而人處嫌疑之際無不得其當如男女不親授受嫂叔不通問之類是也長樂陳氏曰易曰陰疑於陽又曰爲其嫌於無陽燕義曰不以公卿爲賓爲疑也明嫌之義也蓋兩物相似爲疑以此兼彼爲嫌離坐離立毋往參焉離立者不出中間

疏此一節明不幹人私並遠嫌之法若見彼或二人並坐或並立恐密有所論則己不得輒往參預也二人並立當己行路則避之不得當其中間出也男女不雜坐不同椸枷不同巾櫛不親授嫂叔不通問諸母不漱裳外言不入於捆內言不出於捆女子許嫁纓非有大故不入其門姑姊妹女子子已嫁而反兄弟弗與同席而坐弗與同器而食注

皆爲重別防淫亂不雜坐謂男子在堂女子在房也椸可以枷衣者通問謂相稱謝也諸母庶母也漱澣也庶母賤可使漱衣不可使漱裳裳賤尊之者亦所以遠別外言內言男女之職也不出入者不以相問也捆門限也女子許嫁系纓有從人之端也大故宮中有災變若疾病乃後入也女子有宮者亦謂由命士以上也春秋傳曰羣公子之舍則已卑矣女子十年而不出嫁及成人可以出矣猶不與男子共席而坐亦遠別也疏自此至弗

與爲友總明遠嫌之法不親授者男女有物不親相授也諸母謂父之諸妾有子者外言內言謂男職在官政女職在織各有限域不得濫預女子婦人通稱也婦人質弱不能自固必有系屬故恆系纓纓有二時一是少時常佩香纓內則云男女未冠笄紟纓是也一是許嫁時系纓婚禮主人入親說婦纓鄭注婦人十五許嫁笄而禮之因著纓是也蓋以五采爲之其制未聞又內則曰婦事舅姑紟纓以此而言故知有二纓也大故謂喪病之屬也女子已許嫁則有宮門列爲成人惟有喪病等乃可入其門女子子者謂已嫁女子男子則單稱子女子則重言子鄭注喪服云是別於男子故云女子子女𨿽已嫁及成人猶宜別席鄭引公羊傳見莊元年證女子有別宮也熊氏云鄭謂男子在堂女子在房若大宗收族宗子燕食族人於堂宗子之婦燕食族婦於房也兄弟弗與同席同器未嫁亦然集說

長樂劉氏曰家人內政不嚴以防之

於細微之初不剛以正之於未然之始則其悔咎不可逭矣易曰閒有家志未變也男女之志旣爲情邪之所變閒禁𨿽嚴求其無咎而咎可無哉故夫婦未七十𨿽同藏未有可嫌也聖人制禮必爾者以無嫌正有嫌也用有情之難正無情之易也而況於男女未有室家者哉女子許嫁纓所以系屬其心以著誠於夫氏起其孝義也旣許嫁則有姆教之處於閫內之別室男子非有疾憂之故不入其門也長樂陳氏曰禮始於謹夫婦爲宮室辧內外故七年男女不同席不共食則長可知矣道路男子由左婦人由右則閨門可知矣然同藏惟七十可也親授惟喪祭可也通問惟援溺可也男正位乎外女正位乎內此內外之辧也然內言不出而有所謂出外言不入而有所謂入周官內小臣達王后之好事於四方則內言出於捆矣內宰以陰禮教六宮則外言入於捆矣蓋先王制禮爲嫌疑無別而已嫌疑有以別𨿽內言之出外言之入可也父子不同席男女非有行媒不相知名非受幣不交不親故日月以告君齋戒以告鬼神爲酒食以召鄕黨僚友以厚其別也取妻不取同姓故買妾不知其姓則卜之寡婦之子非有見焉弗與爲友注

父子不同席異尊卑也男女有媒往來傳婚姻之言乃相知姓名有禮乃相纏固故必受幣周禮凡取判妻入子者媒氏書之以告君謂日月以告君也婚禮凡受女之禮皆於廟爲神席以告鬼神謂齋戒以告鬼神爲酒食會賓客厚重愼也不取同姓爲其近禽獸也妾賤或時非媵取之於賤者世無本系故卜之寡婦之子弗友辟嫌也有見謂有奇才卓然眾人所知集說

馬氏曰坐則異席居不

同宮者著父子之位也禮者以爲民坊也非行媒不相知名所以遠嫌也非受幣不交不親所以致敬也遠嫌致敬則安有桑中之奔溱洧之亂乎明而尊者莫如君書日月以詔之幽而嚴者莫如鬼神致齋戒以告之近而親者莫如鄕黨僚友爲飲食以命之所以備禮而厚其別也金華邵氏曰上言兄弟不同席而坐所以遠嫌此言父子不同席所以嚴分言𨿽同而意則異也夫婦之合在謹其始始之不謹則其合易離有行媒而後知名受幣而後交親庶乎行之以禮矣然必日月告君以示不失時齋戒告鬼神以示不敢專召鄕黨僚友以示同其慶如是而後男女之別厚取妻不取同姓買妾必卜其姓又所以重宗也人之同姓其始皆一宗耳其後譜系派別支族分散遂以爲非親苟自其宗而推之安知其不與吾爲姊妹也與吾爲侄娣也豈不害教乎僕禦婦人則進左手後右手

注進左後右遠嫌也疏

僕在中央婦人在左僕禦

之時進左手持轡使形微相背若進右手則近相向故後右手以遠嫌也

禮運禮者君之大柄也所以別嫌明微

集說

長樂劉氏曰尊卑嫌者則以貴賤別之長少嫌者則以親疏別之先後嫌者則以上下別之則人倫之類可齊而五品之嫌疑判矣

坊記子云夫禮者所以章疑別微以爲民坊者也故貴賤有等衣服有別朝廷有位則民有所讓子雲天無二日土無二王家無二主尊無二上示民有君臣之別也春秋不稱楚越之王喪禮君不稱天大夫不稱君恐民之惑也詩云相彼盍旦尙猶患之子云君不與同姓同車與異姓同車不同服示民不嫌也以此坊民民猶得同姓以弒其君注

朝廷之位謂朝位也楚越之君僭號稱王不稱其喪謂不書葬也春秋傳曰吳楚之君不書葬辟其僭號也臣者天君稱天子爲天王諸侯不言天公辟王也大夫有臣者稱之曰主不言君辟諸侯也此言皆爲使民疑惑不知孰者尊也周禮曰主友之讎視從父昆弟盍旦夜鳴求旦之鳥也求不可得也人猶惡其欲反晝夜而亂晦明況於臣之僭君求不可得之類亂上下惑眾也同姓者謂先王先公子孫有繼及之道者也其非此則無嫌也僕右恆朝服君則各以時事惟在軍同服爾疏自

此至犯君一節明章疑別嫌恐尊卑相僭使人疑惑之事疑謂是非不決禮以章明之微謂幽隱不著禮以分別之楚越書葬則當稱葬某王辟王之名故不書葬盍旦欲反夜而爲旦猶臣之奢僭欲反而爲上也此逸詩僕及車右身衣朝服故曲禮雲乘路馬必朝服是也其朝服之內則有虎裘狼裘故玉藻云君之右虎裘厥左狼裘是也僖五年左傳云均服振振取虢之旗又公羊成二年�之戰逢丑父爲齊頃公車右衣服與頃公相似是在軍同服長樂劉氏曰尊卑疑者辧之以親疏親疏疑者辧之以貴賤貴賤疑者辧之以先後先後疑者辧之以徳齒此禮之章明乎其疑也嚴陵方氏曰若君在廟門外則疑於君故不迎屍於門外以明其疑玆非禮所以章疑者乎士惟齊衰於公門以表其微玆非禮所以別微者乎貴賤有上下之等衣服有隆殺之別朝廷有尊卑之位有等有別有位則各安其分而不爭矣故民有所讓日者人君之象在天者旣無二日有土者故無二王大而有土者旣無二王小而有家者故無二主凡此皆以尊無二故也故曰示民有君臣之別也盍旦卽月令所謂鶡旦盍何不也何不旦是求旦而已故名之以此人患之者以其亂晝夜故也君臣之別晝夜之相也其可亂之乎故引逸詩以況之乘車之法君在左僕在中央勇士在右石林葉氏曰章疑異於決疑疑者似同而異章言顯也決言其成也別微異於明微微者似有而無別言其有辧也明言其旣著也以其顯疑故貴賤有等以其辧微故衣服有別貴賤以爵列也爵以詔徳觀其貴賤則知徳之有厚薄也衣服以功賜也服以顯庸觀其衣服則知其功之有大小也至於朝廷有位則爵命衣服所以自居也民之視其位則知其定分而行遜避矣故曰朝廷有位則民有所讓禮之別微則衣服有別至別嫌則親疏異矣故同姓親也不嫌於爲同不同車所以遠之異姓疏也𨿽與同車嫌於爲異不同服所以別之故民不嫌也因其爵之貴賤而後推及君臣因其衣服之差而後推及於車其坊民如此同姓猶有弒篡者子云夫禮坊民之淫章民之別使民無嫌以爲民紀者也故男女無媒不交無幣不相見恐男女之無別也以此坊民民猶有自獻其身詩云伐柯如之何匪斧不克取妻如之何匪媒不得�麻如之何橫從其畝取妻如之何必告父母子云取妻不取同姓以厚別也故買妾不知其姓則卜之以此坊民魯春秋猶去夫人之姓曰吳其死曰孟子卒子云禮非祭男女不交爵以此坊民楊侯猶殺繆侯而竊其夫人故大饗廢夫人之禮子云寡婦之子不有見焉則弗友也君子以辟遠也故朋友之交主人不在不有大故則丕入其門以此坊民民猶以色厚於徳子云好徳如好色諸侯不下漁色故君子遠色以爲民紀故男女授受不親禦婦人則進左手姑姊妹女子子已嫁而反男子不與同席而坐寡婦不夜哭婦人疾問之不問其疾以此坊民民猶淫疊而亂於族子云婚禮婿親迎見於舅姑舅姑承子以授婿恐事之違也以此坊民婦猶有不至者春秋公羊傳

莊公元年築王姬之館於外築之禮也築於外非禮也其築之何以禮主王姬者必爲之攺築主王姬者則曷爲必爲之攺築於路寢則不可小寢則嫌其道必爲之攺築者也注

皆所以遠別也春秋谷梁傳

昭公十有三年楚公子棄疾殺公子比當上之辭也當上之辭者謂不稱人以殺乃以君殺之也討賊以當上之辭殺非弒也比之不弒有四取國者稱國以弒楚公子棄疾殺公子比比不嫌也春秋不以嫌代嫌棄疾主其事故嫌也冊府元龜

避嫌夫處簪纓之族任臺閣之官而有服之親不敢相臨蓋避嫌之道也若乃父秉國鈞而靡求仕進兄居柄用而固辭近職此蓋奉公之亮節飭身之遠謀𨿽與內不避親疏不避讎者殊然而閒邪存誠防微杜漸亦足尙矣朱子語類

力行問避嫌是否曰合避豈可不避如瓜田不納履李下不整冠豈可不避如君不與同姓同車與異姓同車不同服皆是合避處又問世有刑人不娶如上世不賢而子孫賢則如何曰犁牛之子騂且角𨿽欲勿用山川其捨諸所謂不娶者是世世爲惡不能攺者非指一世而言如喪父長子不娶一句卻可疑若然則無父之女不復嫁此不可曉叔蒙問程子說避嫌之事賢者且不爲況聖人乎若是有一項合委曲而不可以直遂者這不可以爲避嫌曰自是道理合如此如避嫌者卻是又怕人道如何這卻是私意如十起與不起便是私這便是避嫌只是他見得這意思已是大段做工夫大段會省察了又如人遺之千里馬𨿽不受後來薦人未嘗忘之後亦竟不薦不薦自是好然於心終不忘便是喫他取奉意思不過這便是私意又如如今立朝明知這个是好人當薦舉之卻緣平日與自家有恩意往來不是說親戚親戚自是礙法但以相熟遂避嫌不舉他又如有某人平日與自家有怨到得當官彼卻有事當治卻怕人說道因前怨治他遂休了如此等皆蹉過多了胡大初畫簾緒論

遠嫌篇禮經曰決嫌疑明是非夫我本無有他也而使人得以疑似之迹議我蓋已不便於此況出而爲政將正己以正人乎故我未嘗私且怠也而人或以是而疑我是必有不公不勤之迹有以召人之疑我未嘗貪且濫也而人或以是而疑我是必有不廉不正之迹有以召人之疑一事可疑將無事而不疑之矣一日可疑將無日而不疑之矣蒙是疑也我知之尙不可辧況人未必肯以是告我而人之疑我已自籍籍積而傳之道路達之臺府厥害豈淺鮮哉故君子於嫌疑是非之間最當早正其微而力遠其迹也且賓朋遊謁所不可辭自令延之書院或別室於是邑人相與語曰某往來甚密某款話甚久情好必甚相得利病可以悉言凡有訴在官詞理甚虧之人往往輻輳其門而請托之路開矣甚者賣廳角打筆套甲包我金若干當爲轉達百里乙有請亦若是飛蓋馳轂趨謁縣齋語話移時倏然而退則告甲與乙曰已爲致委曲矣實未嘗齒及也他日令決其事必有一勝則如約取金曰將以納之琴堂令何辜而當此名哉愚謂納謁之時例止當於公廳相見吏民共睹自難致疑但使禮貌有加彼自不以我爲慢也且節序宴會所不可廢自聚集娼妓出入宅堂其間子弟館客相見旣密戲謔寧無賢者固不爲是然瓜田李下寧免相疑一語乖邪便輒轉播萬口喧籍動生風波而非之謗興矣其甚者多買姬妾卻令妓女之精於樂藝者教習歌舞出入無間笑語無時豈惟管弦之聲轉徹於街坊抑亦淫辟之語浸入於閨閫情好稠密事體叵量縱能潔身其他尢有難於防閒檢柅者令亦何利而爲此舉哉愚謂燕會之時非得臺旨妓女不許轍入宅堂若旬休公暇欲與寮采士友會聚只爲文字淸飲彼當不以我爲簡也剖決公事自有公理正法吾亦何心其間但自知縣懈怠多令吏人納案俟暇隙看閱或呼吏人入與評議或令吏人擬撰判�於是或者得以疑其受成吏手矣要當於公廳之側幕帟一室遇暇則據胡�披案牘不必使吏至前也收到官錢自有府庫眼同封閉吾亦何私其間但自知縣過慮或恐帑吏侵貸私爲鉆規乃令分管別庫或俾寄畱宅堂於是或者得以疑其那移漁獵矣要當謹固壁落精擇司帑切不可率意移徙致涉難明之迹其他疑似招謗固亦多端難以筆舌畫述但令每處一事必須昭晰明白如水淸之無滓如止水之無波則彼𨿽欲點污吹揚殆有不可得者若曰我此心平正無愧俯仰足矣奚必規規然遠嫌辧迹求以示人哉殆恐將來或有悔尢必自嫌之不遠迹之不辧始𨿽噬臍無及矣

嫌疑部藝文一

嫌戒

宋王回禮謹於別嫌疑夫嫌疑者豈有其實然我以爲嫌疑之謂也我以爲嫌疑則人必有嫌疑之者然而世多忽焉而不戒者何也特其情不至於是也情不至於是有人爲伺間躡其迹而議之則奚說而可辭與其亦受之而已矣夫人亦好多言矣完然者尙欲指其缺也況自投於嫌疑之地欲免得乎此君子所以貴由禮也

嫌疑部藝文二詩

君子行

魏曹植君子防未然不處嫌疑間瓜田不納履李下不正冠嫂叔不親受長幼不比肩

嫌疑部紀事後漢書吳佑傳佑父恢爲南海太守佑年十二隨從到官恢欲殺靑簡以寫經書佑諫曰今大人逾越五嶺遠在海濱其俗甚陋然舊多珍怪上爲國家所疑下爲權戚所望此書若成則載之兼兩昔馬援以薏苡興謗王陽以衣囊僥名嫌疑之間誠先賢所愼也恢乃止劉先主志羣下勸先主納劉瑁妻先主嫌其同族法正曰論其親疏何異晉文之於子圉乎冊府元龜宋傅隆爲尙書左丞以族弟亮爲僕射緦服不得相臨徙太子率更令王球爲義興太守從兄弘爲揚州以服親不得相臨遂加宣威將軍北史袁翻傳翻弟子聿修以太常少卿出使巡省仍令考授官人得失經兗州時邢卲爲刺史別後送白綢爲信聿修不受與邢卲書云今日仰過有異常行瓜田李下古人所愼願得此心不貽厚責卲亦欣然領解報書云老夫忽忽意不及此敬承來旨吾無間然陽尼傳尼從弟固固子休之除中山太守先是韋道建宋欽道代爲定州長史帶中山太守並立制監臨之官出行不得過百姓飲食有者卽數錢酬之休之常以爲非及至郡復相因循或問其故休之曰吾昔非之者爲其失仁義今日行之者自欲避嫌疑豈是夙心直是處世難耳舊唐書楊恭仁傳恭仁少弟師道爲吏部尙書所署用多非其才而深抑貴勢及其親黨以避嫌疑時論譏之全唐詩話張均丞相說之子也說最鐘愛其情見於嶽州別均之詩說爲丞相知官考均時任中書舍人特注之曰父教子忠古之善訓祁奚舉子義不務私至於潤色王言彰施帝載道參墳典例絕功常恭聞前烈尢難其任豈以嫌疑敢撓綱紀考上下唐書蘇頲傳頲弟詵累轉給事中時頲爲紫微侍郎固辭帝曰古有內舉不避親者乎對曰晉祁奚是也帝曰若然朕自用詵卿言非公也許孟容傳孟容弟季同始署西川韋臯府判官劉辟反棄妻子歸拜監察禦史歷長安令再遷兵部郎中孟容爲禮部侍郎徙季同京兆少尹時京兆尹元義方出爲鄜坊觀察使奉劾宰相李絳與季同舉進士爲同年才數月輒徙帝以問絳絳曰進士明經歲大抵百人吏部得官至千人私謂爲同年本非親與舊也今季同以兄嫌徙少尹豈臣所助邪且忠臣事君不以私害公設有才𨿽親舊自用避嫌不用乃臣下身謀非天子用人意帝然之冊府元龜馬炫爲左散騎常侍以弟燧拜司徒兼侍中以親避轉刑部侍郎李徳裕字文饒幼有壯志苦心力學尢精西漢書左氏春秋恥與諸生從鄕賦不喜科試年才及冠志業大成貞元中以父吉甫譴蠻方隨侍左右不求仕進元和中以父再秉國鈞避嫌不仕臺省屢辟諸府從事杜從郁爲左拾遺司徒佑之子也元和元年九月以從郁爲祕書丞郁始自太子司議郎爲左補闕右補闕崔羣韋賢之左拾遺獨孤郁等上疏以爲宰相之子不合爲諫諍之官於是降爲左拾遺羣等又奏云拾遺與補闕𨿽資品不同而皆是諫官父爲宰相而子爲諫官若政有得失不可使子論父於是攺授權徳輿元和五年入相起居郎翰林學士獨孤郁以徳輿之婿命守本官罷學士鄭瀚爲考功員外郎故國子博士史館修撰以父任僕射故也柳公權嘗入對帝謂之曰近日外議何如公權對曰自郭旼除授邠寧物議頗有臧否帝曰旼是尙父之從子太皇太后之季父在官無過自金吾大將軍授邠寧小鎭何事議論邪公權曰以旼勛徳除鎭攸宜人情議論者言旼進二女入宮致此除拜此事信乎帝曰二女入宮參太后非獻也公權曰瓜李之嫌何以戶曉因引王珪諫太宗出廬江王妃故事卽令南內使張日華送二女還旼公權忠言裨益皆此類也王起爲吏部侍郎文宗太和元年六月以起爲兵部侍郎充集賢殿學士判院事時起兄播爲僕射平章事起在選部非便故移於他曹以集賢之職兼之冊府元龜宣宗大中十三年十二月河東節度使令狐綯以其子滈求應進士舉敕曰令狐滈多時舉人極有文學流輩所許合得科名比以父綯職在樞衡避嫌不赴今因出鎭卻就舉場宜令主司準大中六年敕考試只在至公如涉徇情自有刑典從今已後但依常例放榜本司舉士貴在得人去畱之間惟理所在楊注爲戶部侍郎充翰林學士宰相涉之弟也哀帝二年三月敕兄旣秉於樞衡弟故難居宥密可守本官罷內職梁趙光裔爲翰林學士中書舍人開平三年擢太常少卿以兄光逢擢升相位固辭近職避親嫌也後唐孔邈爲萬年尉充集賢較理以親舅獨孤損在中書避嫌不赴職馬令南唐書江王景�傳景�烈祖第五子也烈祖嬖其母種氏由是愛遇之意過於諸子及種氏得罪景�尙幼元恭皇后鞠之如己出烈祖以其母嘗有攺立之請故封爵不加以遠嫌也陸遊南唐書後主昭惠國後周氏傳後寢疾小周後已入宮中後偶褰幔見之驚曰汝何日來小周後尙幼未知嫌疑對曰旣數日矣後恚怒至死不向外宋史趙玭傳玭歷官左監門衛大將軍判三司玭狂躁悻直多悍上旨太祖頗優容之嘗廉得宰相趙普私市秦隴大木事潛以奏白然懼普知因稱足疾求解職五年春罷使守本官自是累獻密疏皆畱中不出常疑普中傷六年詣闕納所授告命詔勒歸私第又請退居鄆州不許玭不勝忿趙普傳故事宰相樞密使每候對長春殿同止廬中上聞普子承宗娶樞密使李崇矩女卽令分異之王化基傳初柴禹錫任樞密有奴受人金而禹錫實不知也參知政事陳恕欲因以中禹錫太宗怒引囚訊其事化基爲辧其誣太宗感悟以化基爲長者夢溪筆談丁晉公之逐士大夫遠嫌莫敢與之通聲問一日忽有一書與執政執政得之不敢發立具上聞洎發之乃表也深自敍致詞頗哀切其間兩句曰𨿽遷陵之罪大念立主之功多遂有北還之命謂多智變以流人無因達章奏遂爲執政書度以上聞因蒙寬宥張士遜傳士遜歷禦史臺推直官翰林院學士楊億薦爲監察禦史貢舉初用糊名法士遜爲諸科巡鋪官以進士有姻黨士遜請避去眞宗記名於禦屏自是有親嫌者皆移試著爲令陳恕傳恕字仲言洪州南昌人咸平二年拜吏部侍郎知通進銀臺封駁司五年知貢舉恕自以洪人避嫌凡江南貢士悉被黜退又援貢舉非其人之條故所取甚少而所取以王曾爲首及廷試糊名考校曾復得甲科時議稱之筆錄太尉王公旦在中書嘗因奏事上語及一省郎姓名旦及同列素知其爲人因共相薦之旣而代還卽擬定名氏約以次日奏補及晚歸私第斯人投刺來謁公辭不見詰朝入見請授以轉漕之任上默然不許公退而嘆駭惕息累日乃知昨暮造請𨿽不之見已密爲伺察者所糾公每戒同列私謁之嫌當須謹避庶幾免於悔吝續聞見近錄先公尹京一日以府事對仁宗畱之曰朕有一事要與卿議今待命一相誰人爲可先公曰臣在諫院不避嫌疑人指爲朋黨今陛下命相臣安敢薦人上曰卿事朕久何所形迹先公曰臣安敢言其姓名但不因內臣言宮女不知姓名者是好宰相上曰除非富弼也先公再拜曰陛下得人矣宋史杜純傳純弟紘宦京師時里人馬隨調選病臥逆旅紘載與歸醫視之隨竟死爲治喪第中或以爲嫌不自卹其風義蓋天性云陳塤傳塤登進士第調黃州教授史彌遠當國謂之曰省元魁數千人狀元魁百人而恩數逾等盍令省元初授堂除教授當自君始塤謝曰廟堂之議甚盛舉自塤始得無嫌乎徑部注處州教授以去士論髙之金史宗室傳齊爲磁州刺史明昌三年議置諸王傅頗難其選乃以齊傅充王王將至任郡猛安迎接齊峻卻之王怪問故曰三國藩輔猛安皆總戎職於王何利焉卻之以遠嫌也王悅服元史成宗本紀至元三十一年十一月丁巳以伯顏察兒參議中書省事其兄伯顏言曰臣叨平章政事兄弟宜相嫌避帝曰卿勿復言兄平章於上弟參議於下何所嫌也拜住傳英宗在東宮問宿衛之臣於左右咸稱拜住賢遣使召之欲與語拜住謂使者曰嫌疑之際君子所愼我長天子宿衛而與東宮私相往來我固得罪亦豈太子福邪竟不往明外史何福傳帝以福有才略寵任逾諸將有請輒聽福亦善引嫌有事未嘗專決帝以此益重福明狀元事略唐汝楫鄕試卷在魁選旣拆捲見爲唐太宰之子以嫌置之與某監生之捲同委於地而汝楫一卷獨懸於幾端不墜監場禦史取觀之愛其文乃抑置榜後及會試掌科鄭廷鵠取冠本房主考有難色鄭曰吾寧本房只中彼一卷豈有如此文字而不取乎乃塡第十鄭請刻其策亦以嫌弗果汝楫聞之笑曰零碎文字不必刻只刻一篇大文字可也果酬其志湖廣通誌鄧巍瀏陽人嘉靖辛丑進士令溧水進南考功歷郡守藩臬皆以卓異聞與新鄭江陵爲夙交務自遠嫌終不究用卒祀鄕賢張居正有古重臣之風獨是奪情議起杖斥諸臣不能力救大權在手罔避嫌疑當時不無遺議云寧波府誌黃潤玉號南山動無所苟京有富翁僅一女招潤玉寓其家與同賈竟辭或問之曰瓜田不納履也其愼行若此湖廣通誌耿定力黃安人隆慶辛未進士授工部主事江陵相故座主又先嘗執贄加殊盼力深自引避

嫌疑部雜錄荀子解蔽篇導之以理養之以淸物莫之傾則足以定是非決嫌疑矣黃石公素書求人之志章避嫌遠疑所以不�淮南子泛論訓同異嫌疑者世俗之所眩惑也兼明書古詩云君子防未然不處嫌疑間瓜田不納履李下不整冠明曰履當爲屨字之誤也文章之體不應兩句之內二字同音又諸經傳無納履之語按曲禮曰俯而納屨義曰俯低頭也納猶著也低頭著履則似取瓜故爲人所疑也履且無帶著時不必低頭故知履當爲屨傳寫誤也燕翼貽謀錄眞宗時試進士初用糊名法以革容私之獘張士遜以監察禦史爲巡鋪官因白主司有親戚在進士明日當引試願出以避嫌主司不聽士遜乃自言引去眞宗是之遂詔自今舉人與試官有親嫌者移試別頭別試所自此始且以禦史爲巡鋪決無容私矣易以宦官不知始於何年也世範寡婦再嫁或有孤女年未及嫁如內外親姻有髙義者寧若與之議親使鞠養於舅姑之家俟其長成親隨母而歸義父之家則嫌疑之間多不自明容齋四筆太宗朝呂文穆公蒙正之弟蒙亨舉進士禮部髙等薦名旣廷試與李文正公昉之子宗諤並以父兄在中書罷之國史許仲宣傳云仲宣子待問雍熙二年舉進士與李宗諤呂蒙亨王扶並預廷試宗諤卽宰相昉之子蒙亨參知政事蒙正之弟扶鹽鐵使明之子上曰斯並勢家與孤寒競進縱以藝升人亦謂朕有私也皆下第正此事也仲宣時爲度支使仁宗朝韓忠憲公億爲參知政事子維以進士奏名禮部不肯試大廷受蔭入官唐質肅公介參政子義問鎖廳試禮部用舉者召試祕閣介引嫌罷之舊制嚴於宰執子弟如此與夫秦益公柄國而子�孫塤皆於省殿試輒冠多士者異矣語窺今古瓜李之嫌自昔至今形之章奏見之詩篇𨿽三尺童子習知之矣然瓜田不納履固也芋蔗菱芡之田又可納履乎李下不整冠固也桃杏梨栗之下又可整冠乎均有不可之嫌而獨言於瓜李何也前人之成說止有兩者之諭是以後世遵之不替此所謂舉一而見百又焉能槪述天下物以垂訓哉見聞搜玉謚莫美於忠獻而宋相韓億得之當時稱爲長者四子綜絳維縝同奏名禮部忠獻啟上曰臣子叨陛下科第𨿽非有司觀望然臣旣備位政府豈當受而有之天下將以謂由臣致此臣不足道使聖明之政人或議之非臣所安也臣教子旣以有成又何必昭示四方以爲榮觀哉乞盡免殿試唱第幸甚誠懇再三仁宗嘉嘆而允此𨿽涉於避嫌之過然持正有體足以磨鈍勵世者多矣

