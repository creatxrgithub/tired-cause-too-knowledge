

風俗部匯考

漢文帝十二年置三老孝悌力田常員以導民風俗按漢書文帝本紀十二年三月詔曰孝悌天下之大順也力田爲生之本也三老眾民之師也廉吏民之表也朕甚嘉此二三大夫之行今萬家之縣云無應令豈實人情是吏舉賢之道未備也其遣謁者勞賜三老孝者帛人五匹悌者力田二匹廉吏二百石以上率百石者三匹及問民所不便安而以戶口率置三老孝悌力田常員令各率其意以道民焉注

師古曰計戶口之數以率之增置其員廣教化也武帝天漢元年禁民俗奢侈按漢書武帝本紀天漢元年秋閉城門大搜

注臣瓚曰漢帝年記六月禁奢侈七月閉城門大搜則搜索逾侈者也師古曰逾侈者逾法度而奢侈者也成帝永始四年詔禁風俗奢侈按漢書成帝本紀永始四年六月甲子詔曰聖王明禮制以序尊卑異車服以章有徳𨿽有其財而無其尊不得逾制故民興行上義而下利方今世俗奢僭罔極靡有厭足公卿列侯親屬近臣四方所則未聞修身遵禮同心憂國者也或乃奢侈逸豫務廣第宅治園池多畜奴婢被服綺縠設鐘鼓備女樂車服嫁娶葬埋過制吏民慕效寖以成俗而欲望百姓儉節家給人足豈不難哉詩不云乎赫赫師尹民具爾瞻其申敕有司以漸禁之靑綠民所常服且勿止列侯近臣各自省攺司隸校尉察不變者綏和二年哀帝卽位詔禁僭侈按漢書哀帝本紀綏和二年三月卽皇帝位六月詔曰制節謹度以防奢�爲政所先百王不易之道也諸侯王列侯公主吏二千石及豪富民多畜奴婢田宅亡限與民爭利百姓失職重困不足其議限列有司條奏諸王列侯得名田國中列侯在長安及公主名田縣道關內侯吏民名田皆無得過三十頃諸侯王奴婢二百人列侯公主百人關內侯吏民三十人年六十以上十歲以下不在數中賈人皆不得名田爲吏犯者以律論諸名田畜奴婢過品皆沒入縣官齊三服官諸官織綺繡難成害女紅之物皆止無作輸

後漢明帝永平十二年詔崇節儉按後漢書明帝本紀永平十二年五月詔曰昔曾閔奉親竭歡致養仲尼葬子有棺無槨喪貴致哀禮存寧儉今百姓送終之制競爲奢靡生者無擔石之儲而財力盡於墳土伏臘無糟糠而牲牢兼於一奠糜破積世之業以供終朝之費子孫饑寒絕命於此豈祖考之意哉又車服制度恣極耳目田荒不耕遊食者眾有司其申明科禁宜於今者宣下郡國章帝建初二年詔禁奢侈按後漢書章帝本紀建初二年春三月辛丑詔曰比年陰陽不調饑饉屢臻深惟先帝憂人之本詔書曰不傷財不害人誠欲元元去末歸本而今貴戚近親奢縱無度嫁娶送終尢爲僭侈有司廢典莫肯舉察春秋之義以貴理賤今日三公並宜明糾非法宣振威風朕在弱冠未知稼穡之艱難區區管窺豈能照一隅哉其科條制度所宜施行在事者備爲之禁先京師而後諸夏和帝永元十一年詔禁吏民逾僭按後漢書和帝本紀永元十一年秋七月辛卯詔曰吏民逾僭厚死傷生是以舊令節之制度頃者貴戚近親百僚師尹莫肯率從有司不舉怠放日甚又商賈小民或忘法禁奇巧靡貨流積公行其在位犯者當先舉正市道小民但且申明憲綱勿科令加虐羸弱安帝永初元年詔三公申禁奢侈減服禦造作以崇節儉按後漢書安帝本紀永初元年九月庚午詔三公明申舊令禁奢侈無作浮巧之物殫財厚葬壬午詔太僕少府減黃門鼓吹以補羽林士�馬非乘輿常所禦者皆減半食諸所造作非供宗廟園陵之用皆且止元初五年詔有司申禁奢侈按後漢書安帝本紀元初五年秋七月丙子詔曰舊令制度各有科品欲令百姓務崇節約遭永初之際人離荒�朝廷躬自菲薄去絕奢飾食不兼味衣無二彩比年𨿽獲丰穰尙乏儲積而小人無慮不圖久長嫁娶送終紛華靡麗至有走卒奴婢被綺縠著珠璣京師尙若斯何以示四遠設張法禁懇惻分明而有司惰任訖不奉行秋節旣立鷙鳥將用且復重申以觀後效桓帝永興二年以地震詔中外務存儉約按後漢書桓帝本紀永興二年二月癸卯京師地震詔曰比者星辰繆越坤靈震動災異之降必不空發敕己修政庶望有補其輿服制度有逾侈長飾者皆宜損省郡縣務存儉約申明舊令如永平故事

晉武帝泰始元年詔崇儉約按晉書武帝本紀泰始元年十二月戊辰下詔大弘儉約出禦府珠玉玩好之物頒賜王公以下各有差泰始二年遣官循省風俗按晉書武帝本紀泰始二年春正月景戌遣兼侍中侯史光等持節四方循省風俗泰始八年二月乙亥禁雕文綺組非法之物按晉書武帝本紀云云簡文帝咸安二年詔省華飾煩費之用以勵風俗按晉書簡文帝本紀咸安二年三月丁酉詔曰朕居阿衡三世不能濟彼時雍乃至海西失徳殆傾皇祚賴宗祖靈祇之徳皇太后淑體應期藩輔忠賢百官戮力用能蕩氛霧於昊蒼耀晨輝於宇宙遂以眇身托於王公之上思賴羣賢以弼其闕夫惇本息末抑絕華競使淸濁異流能否殊貫官無�政士無謗讟不有懲勸則徳禮焉施且彊冠未殄勞役未息自非軍國崇祀之要其華飾煩費之用皆省之

宋後廢帝元徽元年詔民各安鄕土以厚風俗按宋書後廢帝本紀元徽元年八月辛亥詔曰分方正俗著自虞冊川谷異制煥乎姬典故井遂有辧閭伍無雜用能七教克宣八政斯序𨿽綿代殊軌沿革異儀或民懷遷俗或國尙興徙漢陽列燕代之豪關西熾齊楚之族並通籍新邑卽居成舊洎金行委禦禮樂南移中州黎庶𦇤負揚越重武造運道一閎區貽長世之規申土斷之制而夷險相因盈晦遞襲歲饉雕流戎役惰散違鄕寓境漸至繁積宜式遵鴻軌以爲永憲庶阜俗昌民反風定保夷胥山之險澄瀚海之波括河圖於九服振玉軔於五都矣元徽三年詔崇儉素以率民俗按宋書後廢帝本紀三年閏三月戊戌詔曰頃民俗滋獘國度未殷歲時屢騫編戶不給且邊虞尙警徭費彌繁永言夕惕寢興增疚思弘丰耗之制以惇約素之風庶偫蓄拯民以康治道大官珍膳禦府麗服諸所供擬一皆減撤可詳爲其格務從簡衷順帝升明元年詔罷工麗雕鐫傷風毀治之物按宋書順帝本紀升明元年七月丙申詔曰露臺息構義光漢徳雉裘焚制事隆晉道故以檢奢軌化惇儉馭俗頃甸服未靜師旅連年委蓄屢空勞敝莫偃而丹雘之飾糜耗難訾寶賂之費徵賦靡計今車服儀制實宜約損使徽章有序勿得侈溢可罷省禦府二署凡工麗雕鐫傷風毀治一皆禁斷庶永昭憲則弘玆始政

南齊明帝建武二年詔禁奢侈以厚風俗按南齊書明帝本紀建武二年冬十月丁卯詔曰軌世去奢事殷哲後訓物以儉理鏡前王朕屬流獘之末襲澆浮之季𨿽恭己弘化刻意隆平而禮讓未興侈華猶競永覽元風兢言集愧思所以還淳攺俗反古移民可罷東田毀興光樓並詔水衡量省禦乘和帝中興二年建安郡公蕭衍下令勵俗按南齊書和帝本紀不載按梁書武帝本紀中興元年十二月詔封髙祖建安郡公二年正月髙祖下令曰夫在上化下艸偃風從世之澆淳恆由此作自永元失徳書契未紀窮凶極悖焉可勝言旣而璇室外構傾宮內積奇技異服殫所未見上慢下暴淫侈競馳國命朝權盡移近習並甲第康衢漸臺廣室長袖低昂等和戎之賜珍羞百品同伐冰之家愚人因之浸以成俗驕艷競爽誇麗相髙至乃市井之家貂狐在禦工商之子緹繡是襲日入之次夜分未反昧爽之朝期之淸旦聖明肇運勵精惟始𨿽曰纘戎殆同創革且淫費之後繼以興師巨橋鹿臺雕罄不一孤忝荷大寵務在澄淸思所以仰述皇朝大帛之旨俯厲微躬鹿裘之義解而更張斫雕爲朴自非可以奉粢盛修紱冕習禮樂之容繕甲兵之備此外眾費一皆禁絕禦府中署量宜罷省掖庭備禦妾之數大享絕鄭衛之音其中有可以率先卿士準的甿庶菲食薄衣請自孤始加羣才並軌九官咸事若能人務退食競存約己移風易俗庶�月有成昔毛玠在朝士大夫不敢靡衣偸食魏武嘆曰孤之法不如毛尙書孤𨿽徳謝往賢任重先達實望多士得其此心外可詳爲條格

陳文帝天嘉元年詔惇儉素以勵風俗按陳書文帝本紀天嘉元年八月戊子詔曰污�土鼓誠則難追畫卵雕薪或可易革梁氏末運奢麗已甚�豢厭於胥吏歌鍾列於管庫牛木被朱丹之采車馬飾金玉之珍逐欲澆流遷訛遂遠朕自諸生頗爲內足而家惇朴素室靡浮華觀覽時俗常所扼腕今妄假時乘臨馭區極屬當淪季思聞治道菲食卑宮自安儉陋俾玆薄俗獲反淳風維雕鏤淫飾非兵器及國容所須金銀珠玉衣服雜玩悉皆禁斷宣帝太建十四年後主卽位詔嚴僭奢及左道之禁按陳書後主本紀太建十四年正月丁巳卽皇帝位夏四月庚子詔曰朕臨禦區宇撫育黔方欲康濟澆薄蠲省繁費奢僭乖衷實宜防斷應鏤金銀薄及庶物化生土木人彩花之屬及布帛幅尺短狹輕�者並傷財廢業尢成蠹患又僧尼道士挾邪左道不依經律民閒淫祠祆書諸珍怪事詳爲條制並皆禁絕

北周武帝保定二年詔省供禦以率儉約按周書武帝本紀保定二年十月戊戌詔曰樹之元首君臨海內本乎宣明教化亭毒黔黎豈惟尊貴其身侈富其位是以唐堯�葛之衣粗糲之食尙臨汾陽而永嘆登姑射而興想況無聖人之徳而嗜欲過之何以克厭眾心處於尊位朕甚恧焉今巨寇未平軍戎費廣百姓空虛與誰爲足凡是供朕衣服飲食四時所須爰及宮內調度朕今手自減削縱不得頓行古人之道豈曰全無庶幾凡爾百司安得不思省約勗朕不逮者哉建徳六年詔崇節儉以革民俗按周書武帝本紀建徳六年正月辛丑詔曰僞齊叛渙竊有漳濱世縱淫風事窮雕飾或穿池運石爲山學海或層臺累構槪日淩雲以暴亂之心極奢侈之事有一於此未或弗亡朕菲食薄衣以弘風教追念生民之費尙想力役之勞方當易玆獘俗率歸節儉其東山南園及三臺可並毀撤瓦木諸物凡入用者盡賜下民山園之田各還本主

唐髙祖武徳九年太宗卽位詔革猜忌之俗按唐書太宗本紀不載按大唐新語武徳九年十一月太宗始躬親政事詔曰有隋禦宇政刻刑煩上懷猜阻下無誠信致使朋友遊好慶弔不通卿士聯官請問斯絕自今已後宜革前獘庶上下交泰品物咸通布告天下使知朕意由是風俗一變澆漓頓革矣太宗貞觀八年遣使觀省風俗按唐書太宗本紀貞觀八年正月壬寅遣使循省天下按舊唐書太宗本紀貞觀八年正月壬寅命尙書右僕射李靖特進蕭瑀楊恭仁禮部尙書王珪禦史大夫韋挺鄜州大都督府長史皇甫無逸揚州大都督府長史李襲譽幽州大都督府長史張亮涼州大都督李大亮右領軍大將軍竇誕太子左庶子杜正倫綿州刺史劉徳威黃門侍郎趙弘智使於四方觀省風俗代宗廣徳二年詔禁侈俗按唐書代宗本紀廣徳二年四月甲午禁鈿作珠翠按冊府元龜代宗廣徳二年二月乙亥南郊禮畢敕曰朕思素儉惇以淳風必約嚴章以齊侈俗其珠玉器玩寶鈿雜繡等一切禁斷大歷六年詔禁淫巧之物按唐書代宗本紀不載按舊唐書代宗本紀大歷六年夏四月戊寅詔纂組文繡止害女紅今師旅未息黎元空虛豈可使淫巧之風有虧常制其綾綿花文所織盤龍對鳳麒麟獅子天馬辟邪孔雀仙鶴芝艸萬字雙勝透背及大綿竭鑿六破已上並宜禁斷其長行髙麗白綿大小花綾錦任依舊例織造有司明行曉諭文宗太和四年詔禁奢靡之俗按唐書文宗本紀不載按舊唐書文宗本紀太和四年夏四月壬戌詔曰儉以足用令出惟行著在前經斯爲理本朕自臨四海湣元元之久困日昃忘食宵興疚懷𨿽絕文繡之飾尙愧茅茨之儉亦諭卿士形於詔條如聞積習流獘余風未革車服第室相髙以華靡之制資用貨寶固啟於貪冒之源有司不禁侈俗滋扇蓋朕教導之未敷使兆庶昧於恥尙也其何以足用行令臻於致理歟永念慚嘆迨玆申敕自今內外班列職位之士各務素朴弘玆國風有僭差尢甚者禦史糾上主者宣示中外咸知朕意焉文宗承長慶寶歷奢靡之風銳意懲革躬行儉素以率厲之

遼聖宗統和九年秋七月乙巳詔禁奢侈按遼史聖宗本紀云云

宋眞宗咸平四年遣使廉察風俗按宋史眞宗本紀咸平四年八月丁卯遣使巴蜀廉察風俗哲宗元佑元年詔正風俗按宋史哲宗本紀元佑元年六月甲寅詔正風俗修紀綱勿理隱疵細故光宗紹熙三年詔戒飭風俗按宋史光宗本紀紹熙三年六月辛丑朔下詔戒飭風俗禁民奢侈與士爲文浮靡吏苟且飾僞者寧宗嘉泰元年詔禁風俗奢侈按宋史寧宗本紀嘉泰元年夏四月辛卯詔以風俗侈靡災後官軍營造務遵法制內出銷金鋪翠焚之通衢禁民無或服用

金章宗明昌元年詔定制度以勵風俗按金史章宗本紀明昌元年八月戊戌上諭宰臣曰何以使民棄末而務本以廣儲蓄令集百官議戶部尙書鄧儼等曰今風俗侈靡宜定制度辧上下使服用居室各有差等抑昏喪過度之禮禁追逐無名之費用度有節蓄積自廣矣右丞履參知政事守貞謚曰凡人之情見美則願若不節以制度將見奢侈無極費用過多民之貧乏殆由此致方今承平之際正宜講究此事爲經久法上是履議泰和元年禁風俗奢僭按金史章宗本紀泰和六年敕尙書省舉行風俗奢侈之禁衛紹王大安元年十月己卯詔戒厲風俗按金史衛紹王本紀云云

明太祖洪武元年禁民喪葬宴樂以厚風俗按大政紀洪武元年十二月辛未禦史髙原侃言京師人民猶習元氏舊俗凡有喪葬設宴會親友作樂娛屍惟較酒殽厚薄無哀戚之情流俗之壞至此非所以爲治且京師天下之本萬民之所取則者一事非禮則海內之人轉相視效獘可勝言況送終禮之大者不可不謹乞禁止以厚風俗上是其言憲宗成化六年禁風俗奢侈按大政紀成化六年十二月戶部都給事中王弘等上言近來京城內外風俗奢侈服食僭用無度酒席皆簇盤民之困窮由此在京射利之徒屠宗順等數家販賣寶石至以進獻爲名或邀取官職或倍獲價利�國病民莫甚於此乞嚴加禁革及將宗順等倍價賣過寶石銀兩追徵入官給發賑濟刑部尙書陸瑜上議以爲弘等所言深切時獘請逮宗順等數人治罪追價利以充賑濟詔宗順等姑置不問備榜申明禁約

風俗部總論易經

觀卦象曰風行地上觀先王以省方觀民設教

程傳

風行地上周及庶物爲由歷周覽之象故先王體之爲省方之禮以觀民俗而設政教也天子巡省四方觀視民俗設爲政教如奢則約之以儉儉則示之以禮是也省方觀民也設教爲民觀也

恆卦彖曰日月得天而能久照四時變化而能久成聖人久於其道而天下化成觀其所恆而天地萬物之情可見矣程

傳聖人以常久之道行之有常而天下化之以成美俗也觀其所恆謂觀日月之久照四時之久成聖人之道所以能常久之理觀此則天地萬物之情理可見矣

漸卦象曰山上有木漸君子以居賢徳善俗

程傳

山上有木其髙有因漸之義也君子觀漸之象以居賢善之徳化美於風俗人之進於賢徳必有其漸習而後能安非可陵節而遽至也在已且然教化之於人不以漸其能入乎移風易俗非一朝一夕所能成故善俗必以漸也禮記

經解孔子曰入其國其教可知也

注觀其風俗則知其所以教其爲人也溫柔惇厚詩教也疏通知遠書教也廣博易良樂教也絜靜精微易教也恭儉莊敬禮教也屬辭比事春秋教也故詩之失愚書之失誣樂之失奢易之失賊禮之失煩春秋之失亂其爲人也溫柔惇厚而不愚則深於詩者也疏通知遠而不誣則深於書者也廣博易良而不奢則深於樂者也絜靜精微而不賊則深於易者也恭儉莊敬而不煩則深於禮者也屬辭比事而不亂則深於春秋者也疏

孔子曰入其國其教可知也者言人君以六經之道各隨其民教之民從上教各從六經之性觀民風俗則知其教故云其教可知也凡人君行此等六經之教以化於下在下染習其教還有六經之性故云詩教書教之等管子

八觀入國邑視宮室觀車馬衣服而侈儉之國可知也夫國城大而田野淺狹者其野不足以養其民城域大而人民寡者其民不足以守其城宮營大而室屋寡者其室不足以實其宮室屋眾而人徒寡者其人不足以處其室囷倉寡而臺榭繁者其藏不足以共其費故曰主上無積而宮室美氓家無積而衣服修乘車者飾觀望步行者文采本資少而末用多者侈國之俗也國侈則用費用費則民貧民貧則姦智生姦智生則邪巧作故姦邪之所生生於匱不足匱不足之所生生於侈侈之所生生於毋度故曰審度量節衣服儉財用禁侈泰爲國之急也不通於若計者不可使用國故曰入國邑視宮室觀車馬衣服而侈儉之國可知也入州裏觀習俗聽民之所以化其上而治亂之國可知也州裏不鬲閭閈不設出入無時早晏不禁則攘奪竊盜攻擊殘賊之民毋自勝矣食穀水巷鑿井場圃接樹木茂宮墻毀壞門戶不閉外內交通則男女之別毋自正矣鄕毋長遊裏毋士捨時毋會同喪蒸不聚禁罰不嚴則齒長輯睦毋自生矣故昏禮不謹則民不修廉論賢不鄕舉則士不及行貨財行於國則法令毀於官請謁得於上則黨與成於下鄕官無法制百姓羣徒不從此亡國弒君之所自生也故曰入州裏觀習俗聽民之所以化其上者而治亂之國可知也賈誼新書

俗激大臣之俗特以牘書不報小期會不答耳以爲大故不可矣天下之大指舉之而激俗流失世壞敗矣固恬弗知怪大故也加刀筆之吏務在筐箱而不知大體陛下又弗自憂故如此哉夫邪俗日長民相然席於無廉恥禮義非循也豈爲人子背其父爲人臣固忠於君哉豈爲人弟欺其兄爲人下固信其上哉陛下𨿽有權柄事業將何所寄之管子曰四維一曰禮二曰義三曰廉四曰恥四維不張國乃滅亡使管子愚無識人也則可使管子而少知治體則是豈不可爲寒心今世以侈靡相競而上無制度棄禮義捐廉恥日甚可謂月異而歲不同矣逐利乎口耳念非顧行也今其甚者剄大父矣刖大母矣踝嫗矣刺兄矣盜者慮探柱下之金掇寢尸之簾攓兩廟之器白晝大都之中剽吏而奪之金矯僞者出幾拾萬石粟賦六百餘萬錢乘傳而行郡諸侯此其無行義之尢至者已其餘猖獗而趨之者乃豕羊而往是類管子謂四維不張者與竊爲陛下惜之以臣之意吏慮不動於耳目以爲是特適然耳夫移風易俗使天下移心而鄕道類非俗吏之所能爲也陛下又不自憂竊爲陛下惜之夫立君臣等上下使父子有禮六親有紀此非天所爲人之所設也夫人之所設弗爲立持不植則僵不修則壞秦滅四維不張故臣乖而相攘上下亂賤而無差父子六親殃僇而失其宜姦人並起萬民離畔凡十三歲而社稷爲墟今四維猶未備也故姦人冀幸而眾心疑惑矣豈如今定經制令主主臣臣上下有差父子六親各得其宜姦人無所冀幸羣眾信上而不疑惑哉此業一定世世常安而後有所持循矣若夫經制不定是猶度江河無維楫中流而遇風波也船必覆矣悲夫備不豫具之也可不察乎劉子

風俗風者气也俗者習也土地水泉气有緩急聲有髙下謂之風焉人居此地習以成性謂之俗焉風有薄厚俗有淳澆明王之化當移風使之雅易俗使之正是以上之化下亦爲之風焉民習而行亦爲之俗焉楚越之風好勇其俗赴死而不顧鄭衛之風好淫其俗輕蕩而忘歸晉有唐虞之遺風其俗節財而儉嗇齊有景公之餘化其俗奢侈以誇競陳太姬無子好巫祝其俗事鬼神祈福燕丹結客納勇士於後宮其俗侍妻妾於賓客斯皆上之風化人習爲俗也越之東有轍沐之國其人父死卽負其母而棄之云是鬼妻不可與同居其長子生則解肉而食其母謂之宜弟楚之南有啖人之國其親戚死拆其肉而埋其骨謂之爲孝秦之西有義渠之國其人死則聚柴而焚之煙上燻天謂之升霞胡之北有射姑之國其人親戚死則棄之於江中謂之水仙斯皆異俗也先王傷風俗之不善故立禮教以革其獘制禮樂以和其性風移俗易而天下正矣何垣西疇常言

正獘甚矣風俗侈靡而法禁不行也泥金以飾服玩而山澤之產耗矣銷錢以爲器具而鼓鑄之利�矣京都列肆日價相誇遠方何禁焉王公戚裏時尙競新士庶何責焉法行而後化流皆當自近始也冠昏喪祭民生日用之禮不可苟也在上莫爲之制節而一聽俚俗之自爲鄙陋不經甚矣考古酌今著爲一典頒之四方以革猥習是當今之急務也三代盛時民徳歸壹農祥祈報而已今也祠社非時率斂任醵急於官府是丰年常若不給一遇饑歉則流亡矣上之教不明下由之而莫知悔也如之何而使斯民之富庶也丘浚大學衍義補

一道徳以同風俗易象曰天與火同人君子以類族辧物

臣按天下之事理有同有異同則一異則二惟有以一其二然後有以合其異而同焉是故理出於天而具於人者爲道爲徳爲事事在天下者有族有物族以類而聚物以羣而分其聚也各以其類而合其分也各以其形而殊苟非在上者一之以道徳安能使其合者不苟於同而殊者不終於異哉合者不苟於同殊者不終於異則咸爲道徳之歸此人所以無異心家所以無殊俗國所以無異政也天無不覆而火上於天故明之所及者廣於凡天之所覆者無不照燭蕩蕩乎四海九州同一文明之化也詩序曰王道衰禮義廢政教失國異政家殊俗按臣國國自爲政家家自爲俗者由道徳之不一也道徳之所以不一者由乎王道衰而禮義廢政教失也使文武之君常存而道徳之教不息禮義興行政教不失上焉而君有所依據以爲治中焉而臣有所持循而輔治下焉而民莫不守其制而不敢易遵其化而不能違如此則億兆家如一家千百國如一國千萬世如一世矣王制天下無事與諸侯相見曰朝考禮正刑一徳以尊於天子臣按禮刑出於上而行於下諸侯當無事之時而行來朝之禮則稽考其禮之行於侯國者恐其或有所違僭者乎違僭則亟攺之質正其刑之用於侯國者恐其或有所偏枉者乎偏枉則亟正之若夫徳之爲徳則上下之所同徳者也上本是徳以爲政教而侯國之政教亦必率而行之苟有異同焉則非一矣故必一之使上之所行下之所遵同一天理之公人道之正也如是則是能尊崇天子之命矣司徒一道徳以同俗

臣按天地之生人也𨿽同一其天而各異其地惟其地之異是以所習者不能無異焉此其所以有異俗也聖人居天子之位宅中以圖治必反其習之異以歸之同焉則國不異政家不殊俗矣何也蓋蚩蚩之民所生於地者其气𨿽異而所稟於天者其理則同彼以其气之偏而異其趣向吾則本天地之正气人心之正道抑其偏而返之正合其異而歸之同使天下之人同其趣向而無彼疆此界之殊是豈別爲一種巧妙之法出於其性分之外哉無非因其固有之理使復其初而已是故天生人而與之以性人所共由者謂之道人所同得者謂之徳各由其所由自以爲宜各得其所得自以爲是而不知其所由者非所當由其所得者非所當得人人各是其所是而不知其爲非此天下之俗所以紛紛不同也聖人在上則設爲學校建立師儒本義理以爲教條著經書以爲教法必則古昔必稱先王必明聖人之道諄諄然而播告之修切切然而申明其義使天下之人咸知道出於天而行於人徳本於道而得於己同一降衷之理同一秉彜之天敢有非吾之道而道其所道非吾之徳而徳其所徳則政令之所必禁刑罰之所必加也如此則營東邠西越南冀北地不同而皆同其天人𨿽異而不異其行風俗豈有異同者哉吾見人人同其所行家家同其所習處處同其所尙矣風俗豈有不同者哉然則風俗所以同者夫豈無其故哉上文有曰修六禮以節民性明七教以興民徳齊八政以防民淫六禮冠婚喪祭鄕相見七教父子兄弟夫婦君臣長幼朋友賓客八政飲食衣服事爲異別度量數制吾修吾之禮則凡吾人自幼而長自老而死皆有所據依以愼終追遠會合交接而彼禱禳追薦髡首絕類者自不爲矣吾明吾之教則凡吾人由親而�由內而外皆有所聯比以尊尊親親長長幼幼而彼假合私暱反倫背道者自不行矣禮修而教明則道徳一矣然其散見於人爲者一有過焉則有以悖禮而傷教而道徳不能保其久而不變矣故又有八政以齊之焉是故異服異言者有禁奇技淫巧者有誅百工技藝皆有常業而不敢習爲異端日用器械皆有定制而不敢作爲邪異尺度權量長短大小必同物數布幅多寡廣狹必定如是則若遠若近曰大曰小皆不敢立異攺常均齊方正咸惟道徳之歸此天下風俗所以常同也歟子曰攻乎異端斯害也已

臣按風俗之所以不同者以道徳之不一也道徳之所以不一者以異端道其所道徳其所徳故也戰國之時異端之大者在楊墨秦漢以來異端之大者在佛老必欲天下之風俗皆同而道徳無不一非絕去異端之教不可也然在孟子則辟楊墨在韓歐程朱則辟佛老然而終莫如之何者非獨不能人其人火其書廬其居也非謂嘗去矣而復大集攻之暫破而愈堅撲之未滅而愈熾也蓋彼之所以盛行者非彼立法之善也亦非爲彼之人之能也彼窺吾之所有者而盜之吾失之而彼得之吾非獨不知彼竊吾之所有往往訐其所短而較以是非謂彼之所爲者近是於吾而非噫抑孰知彼之所以爲我害者卽我之所固有者哉夫取人之物而竊用之宜其近是而非也彼之羣居而聚食竊吾學校養士之禮也彼之誦經而說法竊吾弦誦教士之禮也彼之祈禳竊吾祭薦之禮也彼之追薦竊吾殯虞之禮也吾用其眞者則彼贗者自不售矣昔晏子之於權臣僭竊曰惟禮可以已之臣於異端亦云夫禮之在天下不可一日無者禮行則道徳一矣道徳一則風俗同矣蓋道徳其理也而禮則其理之有節文而見於事而可行者也是故吾有學校以養士非學校不得以聚徒吾有經術以教人非經術不得以駕說有禮以祭神非其鬼則不許祭有具以送終非得爲則不許用如是則彼之教吾之人非獨不敢爲且不暇爲而亦不屑爲矣道徳其有不一風俗其有不同也哉漢董仲舒言於武帝曰春秋大一統者天地之常經古今之大誼也今師異道人異論百家殊方指意不同是以上亡以持一統法制數變下不知所守臣愚以爲諸不在六藝之科孔子之術者皆絕其道勿使並進邪僻之說滅息然後統紀可一而法度可明民知所從矣天子善其對以仲舒爲江都相丞相衛綰因奏所舉賢良或治申韓蘇張之言亂國政者請皆罷奏可臣按爲治之道二政與教而已政有紀綱教有樞要爲政而振其紀綱爲教而撮其樞要治道張矣夫以四海之大兆民之眾人各一心心各一見人人有意欲行其私苟非上之人撮其樞要總攝而整齊之使一其歸人人必濟其所欲物物必遂其所私事事必行其所見天下何由而統於一也聖人有見於此所以有一道徳之說焉然道徳之體一而已矣而其爲用則不一焉人各其心心各其見自皆以爲道徳也然皆似是而非是故以非爲是者滔滔皆是也習申韓者以申韓爲道徳習楊墨者以楊墨爲道徳習蘇張者以蘇張爲道徳習佛老者以佛老爲道徳紛紛籍籍各以其所道徳者以爲道徳其與學孔孟者之於孔孟之道徳若無以異也彼各是其是而非人之非非上之人示之以眞是而明其所以爲非彼安肯非己之所是而是人之所非哉武帝卽位之初首舉賢良方正卽得董仲舒之眞儒者仲舒首以是爲言而丞相衛綰又以爲奏於是罷黜百家而世之學者因是而知尊孔氏之道自後建太學立博士明經術使儒者之道大明於天下一洗秦人之陋至今儒道盛行經術大明皆武帝振作之功衛綰奏請之績仲舒發揚之力也嗚呼其有功於世道亦豈細哉宣帝甘露三年詔諸儒論五經異同於石渠閣蕭望之等平奏上親稱制臨決立梁丘易夏侯尙書谷梁春秋博士唐太宗貞觀十四年命國子祭酒孔�達等撰五經正義𨿽包貫異家爲詳博其間不能無繆冗博士馬嘉運駁正其失有詔更令裁定臣按漢宣帝會諸儒於石渠講論五經同異然惟講論之而已未有成書也至唐太宗始命孔�達會諸儒臣撰五經正義是亦一道徳之一端也蓋道徳𨿽具於人心出於天命然不考之聖賢之經傳安知其不以是爲非以非爲是哉是以自古帝王有志於三代之治者莫不以同風俗爲務同風俗者莫不以一道徳爲先一道徳者苟不質正於聖賢之言何以知其所以然之故與其所當然之則而施行之哉𨿽欲道徳之一不可得也聖賢之言具載經傳不有以表章而發明之上之人何以爲據下之人有不信者矣是以帝王欲一道徳以同風俗往往畱意於經籍而命諸儒考正而會之用以頒布天下使家傳而人誦之則凡有是道徳者皆知如是則爲道徳不如是則非咸爲道徳之歸而風俗醇正而無彼疆此界之殊矣唐太宗有見於此而命孔�達以考正六經而�達不足以承上意而所正者多有繆冗則亦何益之有哉�達之學𨿽有可疵而太宗之見則超然出乎後世人君之表可尙也已我太祖開國之先首建學校未幾詔行科舉一以五經四書教人取士士各專一經而兼治四書太宗又命諸儒輯五經四書性理大全易主程朱書主蔡氏詩主朱氏春秋主胡氏禮記則用陳澔集說四書之訓則一本朱子集注章句焉夫五經自漢以來專門名家各自開戶牖而殊軌轍或泥於訓詁或流於讖緯至於有宋濂洛關閩諸儒者出然後經旨大明於世而我列聖又表章之遂爲千古不刊之大典不易之定論是以道徳一而無岐轍之差風俗同而無疆界之別斯世斯民得以見天地之純全識聖賢之至理享帝王之盛治一何幸歟東晉範�好儒學性質直嘗謂王�何晏之罪深於桀紂或以爲貶之太過�曰王何滅棄典文幽沈仁義遊辭浮說波蕩後生使搢紳之徒翻然攺轍以至禮壞樂崩中原傾覆遺風余俗至今爲患桀紂縱暴一時適足以喪身覆國爲後世戒豈能回百姓之視聽哉故吾以爲一世之禍輕歷代之患重自喪之罪小迷眾之罪大也臣按老莊之說疾世俗之孳孳於利祿而不知所底止故肆爲論說欲矯而正之而不自知其言之過也後之人祖其言以爲說得其言而不得其所以言故申韓用之以爲慘刻王何用之以爲浮蕩申韓用而嬴秦亡王何恣而魏晉滅此無他道徳不明於天下立說者各自道徳其道徳而用其說者不知其所謂道徳之非道徳故爾向使明君在位而輔其政者有其人師表立於上義理明於下豈有是哉宋之時道學大明其末流之獘乃有假之說以濟其私一切不事事上之人從而信之遂至於議論多而成功少虛文勝而實效微一時士大夫其所崇尙者𨿽邪正與晉人不同而同歸於亂嗚呼人主之好尙可不愼擇而精察之哉韓愈曰老子之小仁義非毀之也其見者小也坐井而觀天曰天小者非天小也彼以煦煦爲仁孑孑爲義其小之也則宜其所謂道道其所道非吾所謂道也其所謂徳徳其所徳非吾所謂徳也凡吾所謂道徳云者合仁與義言之也天下之公言也老子之所謂道徳云者去仁與義言之也一人之私言也周道衰孔子沒火於秦黃老於漢佛於晉魏梁隋之間其言道徳仁義者不入於楊則入於墨不入於老則入於佛入於彼必出於此又曰古之爲民者四今之爲民者六古之教者處其一今之教者處其三農之家一而食粟之家六工之家一而用器之家六商之家一而資焉之家六柰之何民不窮且盜也臣按古之民四而其教一當是之時人無異習士無異學此風俗所以醇厚也蓋民分於四各有恆業而衣食易給教專於一士有定見而趣向不差風俗安得不同自佛老之教興而民與教皆增其二議論則此是而彼非風俗則日異而月不同此無他各道其道各徳其徳道徳不一之故也歐陽修曰中國有佛固已久矣堯舜三代之際王政修明禮義之教充於天下於此之時𨿽有佛無由而入及三代衰王政闕禮義廢後二百餘年而佛至乎中國由是言之佛所以爲吾患者乘其闕廢之時而來此其受患之本也補其闕修其廢使王政明而禮義充𨿽有佛無所施於吾民矣此亦自然之勢也臣按歐陽修此言推本之論也然謂之曰此自然之勢也臣則以爲此自然之理也豈但勢哉彼佛者去吾中國數萬里其勢無由至中國然其所以導之入吾中國者中國之人也今其法行乎中國千餘年其勢已堅牢不可動搖其言入人心也已深而其像設屋宇在人耳目者已稔熟一旦欲去之其勢誠有不易然者歐陽氏欲吾修補吾政教之闕廢者誠反本之論然吾政教之闕且廢非一日矣一旦復其千年之故非假之十百年不能也十百年之中其君其相豈能皆得卓然不惑者爲之哉臣愚以爲莫若定爲家鄕之禮頒布天下使家家行古禮其勢自衰此則朝令而夕可行也積數十年人皆知吾禮之簡徑而覺彼法之勞攘有損於財無益於事自然廢置而不振英君誼辟有志於扶世教辟邪說者出於其間舉韓子所謂人人火書廬居之說乘其衰而去之則中國三代道徳之教禮義之俗頓然復矣修又言於君曰士之所本在乎六經而自暴秦焚書聖道中絕漢興收拾亡逸所存無幾去聖旣遠莫可考證偏學異說因自名家然而授受相傳尙有師法曁晉宋而下師道漸亡至唐爲九經正義所載旣博所擇不精多引讖緯之書以相雜亂乞特詔儒臣刪去讖緯之文使學者不爲怪異之言所惑亂然後經義純一無所駁雜臣愚以謂欲使士子學古勵行而不本六經欲學六經而不去其詭異欲望功化之成不可得也臣按秦漢以來之六經所以至於今日者實賴孔�達之正義其刻板尙存於福州府學世之學經者因得以考見古人之訓詁義例而知其名物度數之詳𨿽其間多駁雜詭異之言如歐陽氏所言者然朱子謂漢魏諸儒正音讀通訓詁考制度辧名物學者苟不先涉其流則亦何以用功於此則其書亦世之不可無者也第欲中心有主而知所擇耳夫自有宋九儒講明經旨一洗漢唐之陋六經之文如日中天六經之道如水行地三尺童子皆知性之本善而有荀況揚雄之所不及者然揆其所至出口入耳者不過傳習之言而因心考義者𨿽若有差終有的然之見此古之聖賢其教人皆隱而不發舉一隅不以三隅反則不復者有由然也今五經四書先儒訓釋明白無疑矣學者口誦而心解不復致疑於其間然所謂無疑者豈眞無疑哉朱子謂今之學子能言眞如鸚鵡蓋鸚鵡之言效人聲耳其心未必有所解也宋元之間艸澤之儒紛然雜出於所謂五經四書者又各加訓解大意主於立說而不盡以解經其間可取者不過數家其餘皆欲炫奇鬥勝耳解經而炫奇鬥勝其視漢人之專門名家則又益卑矣宜俾學經者專究心於聖經然後及於宋儒之傳一以是爲主然後博考漢魏諸儒之訓詁制度名物焉有餘力則旁及於近世諸人之訓說可也乞敕儒學之臣精加考擇以示學者並示以讀經之法必先經而後傳而後及乎諸說則心有定見不爲異說之所惑亂矣是乃一道徳之門徑也曾鞏曰古之治天下者一道徳同風俗蓋九州之廣萬民之眾千歲之遠其教已明其習已成之後所守者一道所傳者一說而已故詩書之文歷世數十作者非一而言未嘗不相爲終始化之如此其至也當是之時異行者有誅異言者有禁防之又如此其備也故二帝三王之際及其中間嘗更衰亂而余澤未熄之時百家眾說未有能出於其間者也及周之末世先王之教化法度旣廢余澤旣熄世之治方術者各得其一偏故人奮其私智家尙其私學者�起於中國皆明其所長而昧其所短矜其所得而諱其所失天下之士各自爲言而不能相通世之人不復知夫學之有統道之有歸也臣按百家眾技如耳目口鼻各有所用而不能相通而聖人大學之道則如心君處靈臺之中爲百骸之主宰各因其所用者明而通之使之互相爲用而底於大成焉如此則學有統道有歸所守者同一道所傳者同一說矣程顥言於神宗曰治天下以正風俗得賢才爲本宋興百餘年而教化未大醇人情未盡美士人微謙退之節鄕閭無廉恥之行刑𨿽繁而姦不止官𨿽冗而材不足者此蓋學校之不修師儒之不尊無以風勸養勵之使然耳古者一道徳以同風俗苟師學不正則道徳何從而一方今人執私見家爲異說支離經訓無復統一道之不明不行乃在於此臣謂宜先禮命近侍賢儒各以類舉及凡執事方嶽州縣之吏悉心推訪凡有明先王之道徳業充備足爲師表者其次有篤志好學材良行修者皆以名聞其髙蹈之士朝廷當厚禮延聘其餘命州縣惇遣萃於京師館之寬閒之宇丰其廩餼卹其家之有無以大臣之賢典領其事俾羣儒朝夕相與講明正學其道必本於人倫明乎物理其教自小學灑掃應對以往修其孝弟忠信周旋禮樂其所以誘掖激厲漸摩成就之道皆有節序其要在於擇善修身至於化成天下自鄕人而可以至於聖人之道其學行皆中於是者爲成徳又其次取材識明達可進於善者使日受其業稍久則舉其賢傑以備髙任擇其學業大明徳義可尊者爲大學之師次以分教天下之學始自藩府至於列郡擇士之願學民之俊秀者入學漸自大學及州郡之學擇其道業之成可爲人師者使教於縣之學如州郡之制如此則得士浸廣天下風俗將日入醇正王化之本也帝王之道莫尙於此願陛下特畱宸意爲萬世行之臣按程子謂治天下以正風俗得賢才爲本臣竊以謂得賢才又正風俗之本必欲得賢才以正風俗而一道徳又其本也道徳不一則人執私見家爲異說各道其所道徳其所徳不相統壹矣必欲道徳之一而咸惟中正之歸則又在師道之立焉立師道以修學校之政俾其掌天下之風化教天下之人材考正經典講明義理以一人心之趨向期於道徳之一風俗之同而後已所以然者非得夫程子所謂明先王之道徳業充備足爲師表者曷足以當玆任哉惟我祖宗建學立師教育人材一以五經四書爲教學之具凡今布列中外者孰非明先王之道之士哉今日班行之中搢紳之列未必無其人也盍加推訪其間有徳行文學聞望素著冠於一時爲內外所推重者卽僉舉以聞命以師儒之首秩俾之自擇其屬必得如程子所謂篤志好學材良行備者以充其選而又於大臣中特命一人典領其事如程子所云者授以璽書責以提督作興之任俾其率領羣儒詳立規條一本程子所上札十以爲準則根據學校所施行者必太祖皇帝所定之學規士子所誦習者必太宗皇帝所頒之書籍參諸古典酌以時制凡夫學校所以誘掖激厲漸摩成就之道節目次第門分條具以爲一代教養之法旣行之太學又頒之天下如此則施教者有成效受教者有成徳而推其所得以爲教者皆有成法而用之無窮矣要必就其所教多士之中差其果於行事者用以釐百司之務擇其深於道義者畱以爲太學之師散其明於經訓者分以掌州縣之教而州縣受教之士又以其所受於教者之教以卒業於太學以分任於有司以推教於他人彼此承傳後先授受同此詩書之習同此道徳之歸朝廷之政教此道此徳也官府之禁令此道此徳也百官之職業此道此徳也學校之功課此道此徳也道徳旣一風俗自同立徳者不索隱以行怪行事者不謀利而計功爲學者不駕虛而翼僞修辭者不厭常而喜新居官者不黨同而伐異渾渾乎和平溫厚之天坦坦乎大中至正之域世道至此𨿽唐虞三代不是過也由是觀之治天下之道莫大於正風俗正風俗之要莫切於一道徳程顥一世大儒言於其君欲其特畱宸意爲萬世行之臣敢昧死援程顥之言以爲九重告朱熹曰異端害正故君子所當辟然須是吾學旣明洞見大本達道之全體然後據天理以開有找之私因彼非以察吾之正議論之間彼此交盡而內外之道一以貫之如孟子論養气而及告子義外之非因夷子而發天理一本之大豈徒攻彼之失而已哉所以推明吾道之極致本原亦可謂無餘蘊矣臣按朱子之言反本之論所謂上策莫如自治者也吾惟明吾之道徳則彼所謂非道之道非徳之徳皆因吾之是而見彼之非正不必拘拘然而與之較負勝也吾道旣明吾黨旣眾則自然所至成俗不日而復三代之舊矣

風俗部雜錄韓詩外傳古者八家而井田萬里而爲井廣三百步長三百步一里其田九百畝廣一步長百步爲一畝廣百步長百步爲百畝八家爲鄰家得百畝餘夫各得二十五畝家爲公田十餘二十畝共爲廬舍各得二畝半八家相保出入更守疾病相憂患難相救有無相貸飲食相召嫁娶相謀漁獵分得仁恩施行是以其民和親而相好詩曰中田有廬疆埸有瓜今或不然今民相伍有罪相伺有刑相舉使構造怨仇而民相殘傷和睦之心賊仁恩害士化所和者寡欲敗者巨於仁道泯焉詩曰其何能淑載胥及溺古穰雜錄今之士大夫不求做好人只求做好官風俗如此蓋亦當道者使然也何則有一人焉平日仕未顯時士林鄙之一旦乞求得好官人皆以爲榮向之鄙之者今則敬之愛之矣欲人之不求做好官難矣有一人焉位未顯時士林重之介然自守恥於幹人好官未必得也若所鄙之人一旦得好官人反重之而向之重者今反輕之欲人之求做好人難矣今欲回此風俗在當道者畱意若不由公論而得好官者不變前日之所鄙不得好官而爲好人者不變前日之所重庶乎其可也日知錄漢自孝武表章六經之後師儒𨿽盛而大義未明故新莽居攝頌徳獻符者徧於天下光武有鑑於此故尊崇節義惇厲名實所舉用者莫非經明行修之人而風俗爲之一變至其末造朝政昏濁國事日非而黨錮之流獨行之輩依仁蹈義捨命不渝風雨如晦雞鳴不已三代以下風俗之美無尙於東京者故範之論以爲桓靈之間君道�僻朝綱日陵國隙屢啟自中智以下靡不審其崩離而權彊之臣息其窺盜之謀豪俊之夫屈於鄙生之議所以傾而未頹決而未潰皆仁人君子心力之爲可謂知言者矣使後代之主循而弗革卽流風至今亦何不可而孟徳旣有冀州崇獎跅弛之士觀其下令再三至於求負污辱之名見笑之行不仁不孝而有治國用兵之術者於是權詐疊進姦逆萌生故董昭太和之疏已謂當今年少不復以學問爲本專更以交遊爲業國士不以孝悌淸修爲首乃以趨勢求利爲先至正始之際而一二浮誕之徒騁其智識蔑周孔之書習老莊之教風俗又爲之一變夫以經術之治節義之防光武明章數世爲之而未足毀方敗常之俗孟徳一人變之而有餘後之人君將樹之風聲納之軌物以善俗而作人不可不察乎此矣光武躬行儉約以化臣下講論經義常至夜分一時功臣如鄧禹有子十三人各使守一藝閨門修整可爲世法貴戚如樊重三世共財子孫朝夕禮敬常若公家以故東漢之世𨿽人才之倜儻不及西京而士風家法似有過於前代東京之末節義衰而文章盛自蔡邕始其仕董卓無守卓死驚嘆無識觀其集中濫作碑頌則平日之爲人可知矣以其文采富而交遊多故後人爲立佳傳嗟乎士君子處衰季之朝常以負一世之名而轉移天下之風气者視伯喈之爲人其戒之哉

風俗部藝文

論時政疏

漢賈誼今民賣僮者爲之繡衣絲履偏諸緣內之閒中是古天子後服所以廟而不宴者也而庶人得以衣婢妾白縠之表薄紈之裏緁以偏諸美者黼繡是古天子之服今富人大賈嘉會召客者以被墻古者以奉一帝一後而節適今庶人屋壁得爲帝服倡優下賤得爲後飾然而天下不屈者殆未有也且帝之身自衣皂綈而富民墻屋被文繡天子之後以緣其領庶人嬖妾以緣其履此臣所謂舛也夫百人作之不能衣一人欲天下亡寒胡可得也一人耕之十人聚而食之欲天下亡饑不可得也饑寒切於民之肌膚欲其亡爲姦邪不可得也國已屈矣盜賊直須時耳然而獻計者曰毋動爲大耳夫俗至大不敬也至亡等也至冒上也進計者猶曰毋爲可爲長太息者此也商君遺禮誼棄仁恩並心於進取行之二歲秦俗日敗故秦人家富子壯則出分家貧子壯則出贅借父耰�慮有徳色母取箕立而誶語抱哺其子與公並倨婦姑不相說則反唇而相稽其慈子嗜利不同禽獸亡幾耳然並心而赴時猶曰蹶六國兼天下功成求得矣終不知反廉愧之節仁義之厚信並兼之法遂進取之業天下大敗眾掩寡智欺愚勇威怯壯陵衰其亂至矣是以大賢起之威震海內徳從天下曩之爲秦者今轉而爲漢矣然其遺風余俗猶尙未攺今世以侈靡相競而上�制度棄禮誼捐廉恥日甚可謂月異而歲不同矣逐利不耳慮非顧行也今其甚者殺父兄矣盜者剟寢尸之簾搴兩廟之器白晝大都之中剽吏而奪之金矯僞者出幾十萬石粟賦六百餘萬錢乘傳而行郡國此其�行義之尢至者也而大臣特以簿書不報期會之間以爲大故至於流俗失世壞敗因恬而不知怪慮不動於耳目以爲是適然耳夫移風易俗使天下回心而鄕道類非俗吏之所能爲也俗吏之所務在於刀筆筐篋而不知大體陛下又不自憂竊爲陛下惜之夫立君臣等上下使父子有禮六親有紀此非天之所爲人之所設也夫人之所設不爲不立不植則僵不修則壞管子曰禮義廉恥是謂四維四維不張國乃滅�使筦子愚人也則可管子而少知治體則是豈可不爲寒心哉秦滅四維而不張故君臣乖亂六親殃戮姦人�起萬民離叛凡十三歲而社稷爲墟今四維猶未備也故姦人幾幸而眾心疑惑豈如今定經制令君君臣臣上下有差父子六親各得其宜姦人無所幾幸而羣臣眾信上不疑惑此業一定世世常安而後有所持循矣若夫經制不定是猶渡江河亡維楫中流而遇風波船必覆矣可爲長太息者此也

言風俗書

貢禹孝文皇帝時貴廉潔賤貪污賈人贅�及吏坐臧者皆禁錮不得爲吏賞善罰惡不阿親戚罪白者伏其誅疑者以與民亡贖罪之法故令行禁止海內大化天下斷獄四百與刑錯無異武帝始臨天下尊賢用士辟地廣境數千里自見功大威行遂從耆欲用度不足乃行一切之變使犯法者贖罪入谷者補吏是以天下奢侈官亂民貧盜賊並起亡命者眾郡國恐伏其誅則擇便巧史書習於計簿能欺上府者以爲右職姦軌不勝則取勇猛能操切百姓者以苛暴威服下者使居大位故亡義而有財者顯於世欺謾而善書者尊於朝悖逆而勇猛者貴於官故俗皆曰何以孝弟爲財多而光榮何以禮義爲史書而仕宦何以謹愼爲勇猛而臨官故黥劓而髡鉗者猶復攘臂爲政於世行𨿽犬彘家富埶足目指气使是爲賢耳故謂居官而置富者爲雄桀處姦而得利者爲壯士兄勸其弟父勉其子俗之壞敗乃至於是察其所以然者皆以犯法得贖罪求士不得眞賢相守崇財利誅不行之所致也今欲興至治致太平宜除贖罪之法相守選舉不以實及有臧者輒行其誅亡但免官則爭盡力爲善貴孝弟賤賈人進眞賢舉實廉而天下治矣孔子匹夫之人耳以樂道正身不解之故四海之內天下之君微孔子之言無所折中況乎以漢地之廣陛下之徳處南面之尊秉萬乘之權因天地之助其於變世易俗調和陰陽陶冶萬物化正天下易於決流抑隊自成康以來幾且千歲欲爲治者甚眾然而太平不復興者何也以其捨法度而任私意奢侈行而仁義廢也陛下誠深念髙祖之苦醇法太宗之治正己以先下選賢以自輔開進忠正致誅姦臣遠放�佞放出園陵之女罷倡樂絕鄭聲去甲乙之帳退僞薄之物修節儉之化驅天下之民皆歸於農如此不解則三王可侔五帝可及惟陛下畱意省察天下幸甚

崇厚論

朱穆夫俗之薄也有自來矣故仲尼嘆曰大道之行也而丘不與焉蓋傷之也夫道者以天下爲一在彼猶在己也故行違於道則愧生於心非畏義也事違於理則負結於意非憚禮也故率性而行謂之道得其天性謂之徳徳性失然後貴仁義是以仁義起而道徳遷禮法興而淳朴散故道徳以仁義爲薄淳朴以禮法爲賊也夫中世之所惇已爲上世之所薄況又薄於此乎故夫天不崇大則覆幬不廣地不深厚則載物不博人不惇龐則道數不遠昔仲尼不失舊於原壤楚嚴不忍章於絕纓由此觀之聖賢之徳惇矣老氏之經曰大丈夫處其厚不處其薄居其實不居其華故去彼取此夫時有薄而厚施行有失而惠用故覆人之過者惇之道也救人之失者厚之行也往者馬援深昭此道可以爲徳誡其兄子曰吾欲汝曹聞人之過如聞父母之名耳可得聞口不得言斯言要矣遠則聖賢履之上世近則邴吉張子儒行之漢廷故能振英聲於百世播不滅之遺風不亦美哉然而世俗或異風化不惇而尙相誹謗謂之臧否記短則兼折其長貶惡則並伐其善悠悠者皆是其可稱乎凡此之類豈徒乖爲君子之道哉將有危身累家之禍焉悲夫行之者不知憂其然故害興而莫之及也斯旣然矣又有異焉人皆見之而不能自遷何則務進者趨前而不能顧後榮貴者矜己而不能待人智不接愚富不賑貧貞士孤而不卹賢者�而不存故田蚡以尊顯致安國之金淳於以貴執引方進之言夫以韓翟之操爲漢之名宰然猶不能賑一貧賢薦一孤士又況其下者乎此禽息史魚所以專名於前而莫繼於後者也故時惇俗美則小人守正利不能誘者也時否俗薄𨿽君子爲邪義不能止也何則先進者旣往而不返後來者復習俗而追之是以虛華盛而忠信微刻薄稠而純篤稀斯蓋谷風有棄予之嘆伐木有鳥鳴之悲矣嗟乎世士誠躬師孔聖之崇則嘉楚嚴之美行希李老之雅誨思馬援之所尙鄙二宰之失度美韓稜之抗正貴邴張之弘裕賤時俗之誹謗則道丰績盛名顯身榮載不刊之徳播不滅之聲然後知薄者之不足厚者之有餘也彼與艸木俱朽此與金石相傾豈得同年而語並日而談哉

論宜惇禮讓表

晉庾峻峻以禦史中丞拜侍中加諫議大夫是時風俗趨競禮教陵遲峻上疏曰臣聞黎庶之性人眾而賢寡設官分職則官寡而賢眾爲賢眾而多官則妨化以無官而棄賢則廢道是故聖王之禦世也因人之性或出或處故有朝廷之士又有山林之士朝廷之士佐主成化猶人之有股肱心膂共爲一體也山林之士被褐懷玉太上棲於丘園髙節出於眾庶其次輕爵服遠恥辱以全志最下就列位惟無功而能知止彼其淸劭足以抑貪污退讓足以息鄙事故在朝之士聞其風而悅之將受爵者皆恥躬之不逮斯山林之士避寵之臣所以爲美也先王嘉之節𨿽離世而徳合於主行𨿽詭朝而功同於政故大者有玉帛之命其次有幾杖之禮以厚徳載物出處有地旣廊廟多賢才而野人亦不失爲君子此先王之弘也秦塞斯路利出一官惟有處士之名而無爵列於朝者商君謂之六蠍韓非謂之五�時不知徳惟爵是聞故閭閻以公乘侮其鄕人郎中以上爵傲其父兄漢祖反之大暢斯否任蕭曹以天下重四皓於南山以張良之勛而班在叔孫之後蓋公之賤而曹相諮之以政帝王貴徳於上俗亦反本於下故田叔等十人漢廷臣無能出其右者而未嘗幹祿於時以釋之之貴結王生之襪於朝而其名愈重自非主臣尙徳兼愛孰能通天下之志如此其大者乎夫不革百王之獘徒務救世之政文士競智而務入武夫恃力而爭先官髙矣而意未滿功報矣其求不已又國無隨才任官之制俗無難進易退之恥位一髙𨿽無功而不見下已負敗而後見用故因前而升則處士之路塞矣又仕者黜陟無章是以普天之下先競而後讓舉世之士有進而無退大人溺於動俗報政撓於羣言衡石爲之失平淸濁安可復分昔者先王患向之所以取天下者今之爲獘是故功成必攺其物業定必易其教𨿽以爵祿使下臣無貪陵之行𨿽以甲兵定功主無窮武之悔也臣愚以爲古者大夫七十懸車今自非元功國老三司上才可聽七十致仕則士無懷祿之嫌矣其父母八十可聽終養則孝莫大於事親矣吏歷試無績依古終身不仕則官無秕政矣能小而不能大可降還蒞小則使人以器矣人主進人以禮退人以禮人臣亦量能受爵矣其有孝如王陽臨九折而去官潔如貢禹冠一免而不著及知止如王孫知足如疏廣𨿽去列位而居東野與人父言依於慈與人子言依於孝此其出言合於國檢危行彰於本朝去勢如脫屣路人爲之隕涕辭寵如金石庸夫爲之興行是故先王許之而聖人貴之夫人之性陵上猶水之趣下也益而不已必決升而不已必困始於匹夫行義不惇終於皇輿爲之敗績固不可不愼也下人並心進趣上宜以退讓去其甚者退讓不可以刑罰使莫若聽朝士時時從志山林往往間出無使入者不能復出往者不能復反然後出處交泰提衡而立時靡有爭天下可得而化矣

崇讓論

劉實實以世多進趣廉遜道闕乃著崇讓論以矯之古之聖王之化天下所以貴讓者欲以出賢才息爭競也夫人情莫不欲己之賢也故勸令讓賢以自明賢也豈假讓不賢哉故讓道興賢能之人不求而自出矣至公之舉自立矣百官之副亦豫具矣一官缺擇眾官所讓最多者而用之審之道也在朝之士相讓於上艸廬之人咸皆化之推賢讓能之風從此生矣爲一國所讓則一國士也天下所共推則天下士也推讓之風行則賢與不肖灼然殊矣孔子曰能以禮讓爲國則不難也在朝之人不務相讓久矣天下化之自魏代以來登進辟命之士及在職之吏臨見受敍𨿽自辭不能終莫肯讓有勝己者夫推讓之風息爭競之心生孔子曰上興讓則下不爭明讓不興下必爭也推讓之道興則賢能之人日見推舉爭競之心生則賢能之人日見謗毀夫爭者之欲自先甚惡能者之先不能無毀也故孔墨不能免世之謗己況不及孔墨者乎能否混雜優劣不分士無素定之價官職有缺主選之吏不知所用但案官次而舉之向令天下貴讓士必由於見讓而後成名名成而官乃得用之諸名行不立之人在官無政績之稱讓之者必無矣官無因得而用之也所以見用不息者由讓道廢因資用人之有失久矣昔齊王好聽竽聲必令三百人合吹而聽之廩以數人之俸南郭先生不知吹竽者也以三百人合吹可以容其不知固請爲王吹竽虛食數人之俸嗣王覺而攺之乃下令曰吾之好聞竽聲有甚於先王欲一一列而聽之先生於此逃矣推賢之風不立濫舉之法不攺則南郭先生之徒盈於朝矣夫讓道不興之獘非徒賢人在下位不得時進也國之良臣荷重任者亦將以漸受罪退矣何以知其然也孔子以爲顏氏之子不貳過耳明非聖人皆有過寵貴之地欲之者多矣惡賢能者塞其路其過而毀之者亦多矣夫謗毀之生非徒空設必因人之微過而甚之者也毀謗之言數聞在上者𨿽欲不納不能不仗所聞而微察之也無以其驗至矣得其驗安得不理其罪若知而縱之主之威日衰令之不行自此始矣知之皆理之受罪退者稍多大臣有不自固之心夫賢才不進貴臣日�此有國之深憂也詩曰受祿不讓至於已斯亡不讓之人憂亡不暇而望其益國朝不亦難乎竊以爲攺此俗甚易耳何以知之夫一時在官之人其中賢明者亦多矣豈皆不知讓賢爲貴直以其時皆不讓習以成俗故遂不爲耳人臣初除皆通表上聞名之謝章所由來尙矣原謝章之本意欲進賢能以謝國恩昔舜以禹爲司空禹拜稽首讓於稷契及咎繇使益爲虞官讓於朱虎熊罷使伯夷典三禮讓於夔龍唐虞之時眾官初除莫不皆讓也謝章之義蓋取於此書記之者欲以永世作則季世所用不賢不能讓賢虛謝見用之恩而已相承不變習俗之失也夫敍用之官得通章表者其讓賢推能乃通其不能有所讓徒費簡紙者皆絕不通人臣初除各思推賢能而讓之矣讓之文付主者掌之三司有缺擇三司所讓最多者而用之此爲一公缺三公已豫選之矣且主選之吏不必任公而選三公不如令三公自共選一公爲詳也四徵缺擇四徵所讓最多者而用之此爲一徵缺四徵豫選之矣必詳於停缺而令主者選四徵也尙書缺擇尙書所讓最多者而用之此爲八尙書共選一尙書詳於臨缺令主者選八尙書也郡守缺擇眾郡所讓最多者而用之詳於任主者令選百郡守也夫以眾官百郡之讓與主者共相比不可同歲而論也賢愚皆讓百姓耳目盡爲國耳目夫人情爭則欲毀己所不知讓則競推於勝己故世爭則毀譽交錯優劣不分難得而讓也時讓則賢智顯出能否之美歷歷相次不可得而亂也當此時也能退身修己者讓之者多矣𨿽欲守貧賤不可得也馳騖進趣而欲人見讓猶卻行而求前也夫如此愚智咸知進身求通非修之於己則無繇矣遊外求者於此相隨而歸矣浮聲虛論不禁而自息矣人人無所用其心任眾人之議而天下自化矣春秋傳曰範宣子讓其下皆讓欒黶𨿽汰弗敢違也晉國以平數世賴之在朝君子典選大官能不以人廢言舉而行之各以讓賢舉能爲先務則羣才猥出能否殊別蓋世之功莫大於此

誡勵風俗敕一文明元年四月十三日唐制集敕建立州縣列豎官司所以導俗宣風懲姦息暴頃以承平旣久中外晏安人懷弛慢之心官無警覺之意遂使潁宋二川屢奏亂常之黨荊並兩府頻言構逆之徒發露𨿽復數州包藏猶未絕此等祆釁尋自伏誅旬日之間驚害良善誠按察寬縱禁止不明或使無辜陷於非命興言及此深用惻隱自今以後在州縣官寮各宜用心檢校或惰於農業專事末遊或妄說祅訛潛懷聚結或棄其井邑逋竄外州或自衒醫工誘惑愚昧諸如此色觸類旁求咸須防糾勿許藏匿又屬當首夏務在田蠶𨿽則各解趨時亦資官府惇勸若能肅淸所部人無犯法田疇墾辟家有餘糧所由官人宜加考第功狀尢異者別加外擢若爲政苛濫戶口流移盜發罕能自擒逆謀爲外境所告輕者年終貶考甚者非時解替禦史及臺郎出使審加訪察各以狀聞宜宣諸州各令所在知悉

誡勵風俗敕二唐隆元年七月十九日同前門下朕克纘丕業誕膺景命憲章昔典欽若前王克己勵精緬思至道宵衣旰食勤修庶政夙夜寅畏匪遑底寧若涉泉冰罔知攸濟頃屬殷憂啟運多難興邦禮義載復品物咸乂思欲致萬姓於仁壽歸六合於升平永言政途庶幾沿革猶恐學校多闕賢俊罕登牧宰不存政理農桑未加勸導樽俎之儀不習冠婚之禮莫修朕所以當寧興嘆載懷兢惕者矣庠序者風化之本人倫之先仰州縣勸導知禮節每年貢明經進士不須限數貴在得人先聖廟及州縣學卽令修理春秋釋菜使惇講誦之風天下有奇才異行沈伏不能自達及官人百姓有能極言時政得失者令本州責狀封進鄕飲禮廢爲日已久尊徳尙齒弘益極深宜令諸州每年遵行鄕飲之禮令有勸慕王公卿士務存訓獎子弟成立則有冠婚婚禮糟粕或存冠禮久爲廢闕自今以後並行冠禮責以成人之道便知負荷之難食爲人天農爲政本綏撫氓庶勸課農桑牧宰之政莫過乎此刺史縣令有課最尢異委廉察使名聞當加甄擢縣令字人之本明經爲政之先不稍優異無以勸獎縣令考滿考詞使狀有淸字無負犯明經及第常選每至選時量加優當若屬停選並聽赴集眞如設教理歸淸淨黃老垂範道在希微僧尼道士女官之流並令修習眞寂嚴持戒行不得假托功徳擾亂閭閻令州縣嚴加檢察私度之色卽宜禁斷諸州縣官有不因選序別犯贓賄非時除受官等皆依倚形勢恣行侵剝如有此色仰州長官錄事參軍速勘責奏聞訖宜停務待進止仍委吏部兵部速勘責處分諸州百姓多有逃亡良由州縣長官撫字失所或住居側近虛作破除或逃在他州橫徵鄰保逃人田宅因被賤賣宜令州縣招�復業其逃人田宅不得輒容賣買其地任依鄕源例租納州縣倉不得令租地人代出租課寺觀廣占田地反水碾磑侵損百姓宜令本州長官檢括依令式以外及官人百姓將莊田宅舍布施者在京並令司農卿卽收外州給貧下課戶凡此數事咸宜區分系乎風俗義存獎勸刺史縣令等各申明舊章勉思撫輯罷雕獘之務歸淳厚之源訓導黎蒸宣我朝化書不云乎徳惟善政政在養人布告天下咸知朕意

誡勵風俗敕三開元二年正月十三日同前黃門朕聞天爲大者莫先於育物物最靈者莫甚於愛人故樹之後王以康兆庶朕緬鑑前烈深惟遠圖懼徳之不修化之未偃寅畏夙夜如臨泉壑然則疇咨命於四嶽黜陟存乎三載旣以百姓爲心明非一人獨理今之牧守古稱侯伯賢者任之則循良之迹著不賢者任之則愁苦之聲作每冀精於所擇委之前往豈時或頹靡苟且尙多而吏之殊尢寂寥不嗣靜言政要朕用撫然間歲水旱周於郡國倉廩不蓄閭閻薦饑加以出攝頗多冗官增獘至於處置皆憑刺舉當於京官內簡宏才通識堪致理興化者量授都督刺史等久在外藩頻有升進狀者量授京官使出入常均永爲恆式課最超等必議升遷循默守常必裁貶黜昭昭賞罰不可不愼屬冬朝禮成春事方起朝集使等俾還所蒞欽若朕言官寮間或幹濟淸苦或貪濫侵漁灼然稱職及不稱職並委都督刺史審察奏聞罔或阿容自貽悔咎諸道𨿽遣使存問尙切憂勞牧宰等深體朕懷各宜隱卹交至乏絕者速量事優當公私債負停徵至秋州縣差科務減常日昔國僑相鄭以至和平曹參相齊貴於淸淨淸靜則不擾不擾則和平和平則不爭不爭則知恥愛費而與休息除煩而從簡易自當農者歸隴畝蠶者勤紡績旣富而教乃克有成道徳齊禮不遠斯復庶幾在位弘朕此心凡厥遐邇各令委悉主者施行

誡勵風俗敕四

同前敕國家祖武宗文重熙累洽克淸寰極大庇生人元徳獨化與乾元而資始至道無名合帝先而首出自削平區宇混一車書六合晏然百有餘載則我文武之業有大造於生靈朕嗣守丕運纂成鴻緒恐不敷弘前烈光闡睿圖夙夜祗畏若臨泉谷曷嘗不恭默思道寤寐勤政從人之欲每以百姓爲心屈己之勞常矜一物失所夫法久而獘法獘則通制國以立法爲先教人以地著爲事自屬淸晏人多偸怠國章或弛甿僞實繁今正朔所及封疆無外𨿽戶口且增而租賦不益莫不輕去鄕邑共爲浮惰或豪人成其泉藪或姦吏爲其囊�逋亡積歲流�日滋𨿽朕之薄徳罪則在予亦官無其政吏不守法耳今欲去其末而歸其本閒其邪而正其徳使法有所立人知向方是用卹孤窮逸逋貸式廣自新之路俾申莫厚之恩

風化澆朴策

白居易問甿俗之理亂風俗之盛衰何乃得於往而失於來薄於今而厚於古或曰興替之道執於君臣又云澆朴之風系於時代二說相反其誰可從臣聞代之澆漓人之朴略由上而不由下在教而不在時蓋政之臧否定於中則俗之厚薄應於外也何以驗核伏請以周秦已降之事言之臣聞周室寖衰君臣陵替蠶食瓜割分爲戰國秦氏得之以暴易亂曾未旋踵同歸覆亡炎漢勃興奄有四海僅能除害未暇化人迨於文帝景帝勤思理道躬行慈儉人用富安禮讓自興刑罰不試升平之美鄰於成康載在漢書陛下熟聞之矣降及魏晉迄於梁隋喪亂弘多殆不足數我髙祖始造區夏未遑緝熙迨於太宗元宗抱聖神文武之姿用房杜姚宋之佐謀啟沃無怠於心徳澤施行不遺於物所以刑措而百姓欣戴兵偃而萬方悅隨近無不安遠無不服𨿽成康文景無以尙之載在國史陛下熟知之矣然則周秦之亂極矣及文景繼出而昌運隨焉梁隋之獘甚矣及二宗嗣興而王道融焉若謂天地生成之徳漸衰國家君臣之道漸喪則當日甚一日代甚一代不應衰而復盛澆而復和必不爾者何以淸平朴素之風薄於周秦之交而復厚於文景之代耶順成和動之俗喪於梁隋之際而獨興於貞觀開元之年耶由斯言之不在時矣故魏徵有云若言人漸澆訛不及質朴至今應爲鬼魅寧可復得而教化耶斯言至矣故太宗嘉之臣又按禮記曰教者人之寒暑也事者人之風雨也此言萬人之從王化如百谷之委歲功也若寒暑以時則禾黍登而菽麥熟若風雲不節則稂莠殖而秕稗生也故教化優深則廉讓興而仁義作刑政偸薄則訛僞起而姦宄臻𨿽百谷在地成之者天也𨿽萬人在下化之者上也必欲以涼徳獘政嚴令繁刑而求仁義行姦宄息亦猶飄風暴雨愆陽伏陰而望禾黍丰�莠死其不可也亦甚明矣故曰堯舜率天下以義比屋可封桀紂率天下以暴比屋可戮斯則由上在教之明驗也伏惟聖心無疑焉

正身回俗疏

宋彭汝礪臣聞天下之事其出無窮而相禪於無所終始者疑若甚勞而古之人君乃至於無爲者能得其本而已以四方爲遠故所正者惟京師以一國爲大故所正者惟其家以萬民爲眾故所正者惟百官又以國家百官之富不可勝治也故所正者惟其身而已所守者約而所施者博此古之要道也陛下有仁孝之行恭儉之徳至誠惻怛之心至於此非難也而臣自京師觀之淫麗之文勝淳厚之朴衰謾誕之風長正信之俗微非所以示遠方也自宮邸觀之公侯放於驕淫而不禁婦妾習於侈靡而不嚴非所以示國人也自官府觀之相尙以取譽相引以趨勢相傾以就利爲上者殘其下爲貳者持其長非所以法萬民也陛下欲比漢唐則固軼於漢唐矣欲至三代而於此未正焉臣以爲未也蓋古之人修身以正天下而其俗旣成之後𨿽抱衾之賤妾知自克以義而非止於關雎之後妃也𨿽衰世之公子知自篤於信而非止麟趾之盛時也𨿽江漢之匹夫皆知無思犯禮而非止於京邑之近也𨿽牛羊之賤吏皆知有所不忍傷而非獨公卿大夫之賢也以古準今何其寥寥哉其獘亦必有在矣陛下試反而思之其躬行之未篤歟其昔者奢侈之獘因循而未革歟亦教之未至而制之不嚴歟所求於士者止以語言而不以徳歟所取於臣者以利歟不然何風俗之難回也陛下有聖人之才有崇髙富貴之勢嚬呻俯仰鎭撫四海之外惟無爲而已爲之無不可至也臣觀四方之學其言語態度長短巧拙必問京師如何不同則以爲鄙焉凡京師之物其衣服器用淺深闊狹必問宮中如何不同則以爲野焉以此知以質厚示之則無不從而質厚也異時皇族未嘗知經術也及陛下以經術造之而莫不欲爲經術異時士人未嘗知法律也及陛下以法令進之而無不言法令以此知能以徳禮示之則無不從而爲徳禮也夫天生蒸民有物有則所謂質厚也徳禮也皆其所固有者也因性之所固有而順導之蓋無難焉在陛下加之意而已君子之徳風小人之徳艸艸上之風必偃此無足疑也小人以疏遠妄及陛下之家事以卑賤冒言妄及百官之嗜好以聖學之廣淵而道尋常之務以聖學之日新而言已陳之迹𨿽臣亦自知其�闊也考之於古竊以爲庶幾焉惟陛下念之

風俗論

明丘起鳳風俗之醇澆必有人焉移易其間非偶然也我洛爲周南首善之地更召畢君陳相繼保釐化行俗美豈顧問哉迨蘇季子本鬼谷揣摩之學歷說六國取客卿於唇吻人心爲之馳驟而先王禮樂教化之風幾於湮矣漢興吳公治郡最奏治平自後循良接迹善政燻陶之下民俗爲之丕變故兩漢之俗最爲近古亦風行艸偃之勢然也下及西晉王夷甫輩以淸談倡石季倫輩以富厚侈世道喪而國運隨之五季之亂夫亦有所馴致耳元魏自平城遷洛𨿽曰一時令主但以太后崇尙浮屠相煽成風至琢佛像於龍門巖有若鱗次風斯下矣自隋洎唐五方雜亂風俗鮮純江河愈下尙何足深論乎有宋名賢輩出且寓迹其間者如文如範如邵如司馬諸公皆間世豪傑觀耆英崇雅等會其培植幹挽得力居多宜其時綽有古風也迨其後又晦明否塞之一會矣明太祖極力澄淸漸以禮教渾沌幹焉重辟無論成弘以上也卽神宗初年民有淳龐之致士無雕琢之風有無可以相卹權勢恥其燻灼大雅之遺什存八九迄至今日寖失其舊矣姻眷饋遺宴會之際競爲靡麗使中產之家四顧徘徊而不克舉長此安底耶更可嗤者喪家全不考據典禮縷花繪彩極變窮工且藻飾涼傘等事火炮狼煙灼目震耳不幾怛化者乎狂瀾之倒漸不可支語云回瀾者必淸其源挽俗者必正其本有風教之責者尙共冥心於斯

風俗部紀事

