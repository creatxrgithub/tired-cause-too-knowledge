

鹽使部名臣列傳

宋

秦羲按宋史本傳羲字致堯江寧人世仕江左曾祖本嶽州刺史祖進遠寧國軍節度副使父承建州監軍使知州事李煜之歸朝也承遣羲詣闕上符印太祖召見悅其趨對詳謹補殿直令督廣濟漕船太平興國中有南唐軍校馬光璉等亡命荊楚結徒爲盜羲受詔縛光璉以獻太宗壯之積勞攺西頭供奉官決獄於淮南諸州淳化中又督洛南采銅雷有終稱其有心計遣監興國軍茶務會楊允恭攺茶鹽法薦羲掌眞州榷務尋提點淮南西路茶鹽得羨餘十餘萬遂與允恭同爲江淮制置擢授合門祗候兼制置礬稅咸平初入奏眞宗面加慰勞淮南榷鹽二歲增錢八十三萬餘貫以勞攺內殿崇班又兼制置荊湖路江南羣盜久爲民患羲討捕皆盡四年領發運使事攺供備庫副使獻議增榷酤歲十八萬緡所增旣多尢爲刻下會歲旱詔罷之景徳初遷供備庫使知江陵府坐舉官不如狀削秩大中祥符初起授供備庫副使宿州監軍稍遷東染院副使明年廣州言澄海兵嘗捕宜賊頗希恩桀驁軍中不能制部送闕下上以遠方大鎭宜得材幹之臣鎭撫之宰相歷言數人皆不稱旨上曰秦羲可當此任復授供備庫使充廣州鈐轄歷東染院使知蘇州攺崇儀使提舉在京諸司庫務因對求典藩郡遷內園使知泉州天禧四年代還道病卒年六十四羲知書好爲詩喜賓客頗有士風歷財貨之任凡十餘年精勤練習號爲稱職

範祥按宋史本傳祥字晉公邠州三水人進士及第自幹州推官稍遷殿中丞通判鎭戎軍元昊圍城急祥帥將士拒退之請築劉璠堡定川寨從之歷知慶汝華三州提舉陜西銀銅坑冶鑄錢祥曉達財利建議變鹽法後人不敢易稍加損益人輒不便後復官提舉陜西緣邊靑白鹽攺制置解鹽使卒嘉佑中包拯言祥通陜西鹽法行之十年歲減榷貨務使緡錢數百萬其勞可錄官其子孫景郊社齋郎按食貨志太常博士範祥關中人也熟其利害嘗謂兩池之利甚博而不能少助邊計者公私侵漁之害也儻一變法歲可省度支緡錢數十百萬乃畫策以獻是時韓琦爲樞密副使與知制誥田況皆請用祥策四年詔祥馳傳與陜西都轉運使程戡議之而戡議與祥不合祥尋亦遭喪去八年祥復申其說乃以爲陜西提點刑獄兼制置解鹽事使推行之其法舊禁鹽地一切通商聽鹽入蜀罷九州軍入中芻粟令入實錢償以鹽視入錢州軍遠近及所指東西南鹽第優其直東南鹽又聽入錢永興鳳翔河中歲課入錢總爲鹽三十七萬五千大席授以要券卽池驗券按數而出盡弛兵民輦運之役又以延慶環渭原保安鎭戎徳順地近烏白池姦人私以靑白鹽入塞侵利亂法乃募人入中池鹽予券優其估還以池鹽償之以所入鹽官自出鬻禁人私售峻靑白鹽之禁並邊舊令入中鐵炭瓦木之類皆重爲法以絕之其先以虛估受券及已受鹽未鬻者悉計直使輸虧官錢又令三京及河中河陽陜虢解晉絳濮慶成廣濟官仍鬻鹽須商賈流通乃止以所入緡錢市並邊九州軍芻粟悉貿榷貨務錢幣以實中都行之數年黠商貪賈無所僥幸關中之民得安其業公私便之皇佑元年侍禦史知雜何郯復言攺法非是明年遣三司戶部副使包拯馳視還言行之便第請商人入錢及延環等八州軍鬻鹽皆重損其直卽入鹽八州軍者增直以售三京及河中等處禁官鬻鹽而三司謂京師商賈罕至則鹽貴請得公私並貿余禁止皆聽之田況爲三司使請久任祥俾專其事擢祥爲陜西轉運使賜金紫服祥初言歲入緡錢可得二百三十萬皇佑初年入緡錢二百二十一萬四年二百一十五萬以四年數視慶曆六年增六十八萬視七年增二十萬又舊歲出榷貨務緡錢慶曆二年六百四十七萬六年四百八十萬至是榷貨務錢不復出其後歲入𨿽贏縮不常至五年猶及百七十八萬

元

瞿霆發按杭州府誌霆發字聲父以功授承務郎兩浙轉運司副使海潮壤鹽�死者萬計霆發傾力救之流亡復還鹽事以集仁宗時拜運使浙東饑亭民死徙霆發稽戶數第其物力而均之課以最聞

賽典赤脫歡察兒按杭州府誌脫歡察兒字彥明至正二年由戶部郎中出爲兩浙鹽運同知嘗言鹽者於國爲大利於民爲大病急之則民怨緩之則政弛乃先具條教嚴立期約而加以寬卹民感奮盡力奉令無敢後每諭之曰吾榷鹽充數足矣若求羨余以希秩賞吾弗忍也越半年不事鞭笞而鹽皆足持己廉潔但坐廳事退卽闔門獨處不可幹以私

李廷佐按杭州府誌廷佐字唐卿陜西人至正七年由禮部侍郎出爲兩浙都轉運廷佐嚴明有才幹悉心鹽策之事凡亭民所不便者罷之欲者行吏胥黷貨有蠹鹽法者悉屏斥之性無嗜好暇則與幕下少年講誦經史以爲樂聲譽赫然

明

李慶按安陸府誌慶字積善宣徳間以歲薦授建昌同知同官治賦者慮愆期致罪追索甚急慶爲緩期民悅之輸納無敢後以憂去民追送出境升南戶部郎中調禮部儀制遷兩浙鹽運使有持券請鹽者按歲月先後給之二年歲課三倍尋乞歸卒於舟歿之日無以爲喪邑人至今稱之

侯藎按松江府誌藎字進忠華亭人景泰末以鄕貢試吏部尙書王文端奇其文擢置第一授襄陽府同知攺處州屬邑龍泉慶元民盜�阻山爲亂中官盧永議發兵剿之藎言人貧而竊�爲亂非本情卽躬詣其地諭以禍福民感激散去全活者甚眾升河東鹽運同知鹽池故無垣亡賴子聚眾殺劫有司莫能制藎條陳禁革疏通十餘策報下行之盜賊遂息天雨鹽池溢藎致齋三日遂霽而池外十餘里雨如故人以爲誠感子方直皆第進士方字公矩有文名終湖廣僉事直廣西參議

羅欽徳按吉安府誌欽徳字允迪太和人與其弟欽忠同登弘治己未進士其時兄文莊公官翰林三羅之名隱隱在公卿間咸欲識其爲人欽徳顧深避不欲接款坐是抑其選除兩浙鹽運副使至則一洗宿獘居久之遣妻子歸官舍蕭然中官鎭浙者恣甚索金動盈百獨未嘗向欽徳啟齒勢豪冒鹽禁聞欽徳掣盤急鑿其艘沈之其見憚如此久乃轉刑部郎尋升浙江參議當述職詔吏部舉藩臬大吏異等以欽徳名聞賜羊酒彩幣旌之升副使乞歸不許又三年再移疾得旨令有司視其疾愈奏請召用嘉靖初卽家拜湖廣副使尋進貴州按察使堅臥不起家居三十年謝去造請淸嚴絕俗獨處一小樓率旬餘始下樓一謁文莊公而已性隆孝友自浙得請歸侍其父幾杖依依若孺子隻字片紙必珍藏微言細行札記靡遺母淑人所制布履旣貴尢笥存之臨終命納諸棺以殉�

鹽使部藝文一

上文侍中論榷鹽書

宋蘇軾畱守侍中執事當今天下勛徳俱髙爲主上所倚信望實兼隆爲士民所責望受恩三世宜與社稷同憂皆無如明公者今𨿽在外事有關於安危而非職之所憂者猶當盡力爭之而況其事關本職而憂及生民者乎竊意明公必已言之而人不知若猶未也則願效其愚頃者三司使章惇建言乞榷河北京東鹽朝廷遣使按視召周革入覲已有成議矣惇之言曰河北與陜西皆爲邊防而河北獨不榷鹽此祖宗一時之誤恩也軾以爲陜西之鹽與京東河北不同解池廣袤不過數十里旣不可捐以予民而官亦易以籠取靑鹽至自鹵中有可禁止之道然猶法存而實不行城門之外公食靑鹽今東北循海皆鹽也其欲籠而取之正與淮南兩浙無異軾在余杭時見兩浙之民以犯鹽得罪者一歲至萬七千人而莫能止姦民以兵仗護送吏士不敢近者常以數百人爲輩特不爲他盜故上下通知而不以聞耳東北之人悍於淮浙遠甚平居椎剽之姦常甲於他路一旦榷鹽則其禍未易以一二數也由此觀之祖宗以來獨不榷河北鹽者正事之適宜耳何名爲誤哉且榷鹽𨿽有故事然要以爲非王政也陜西淮浙旣未能罷又欲使京東河北隨之此猶患風痺人曰吾左臂旣病矣右臂何爲獨完則以酒色伐之可乎今議者曰吾之法與淮浙不同淮浙之民所以不免於私鹽而戶所以不免於私賣者以官之買價賤而賣價貴耳今吾賤買而賤賣借如每斤官以三錢得之則以四錢出之鹽商私買於戶利其賤耳賤不能減三錢戶均爲得三錢也寧以予官乎將以予私商而犯法乎此必不犯之道也此無異於兒童之見東海皆鹽也苟民力之所及未有捨而不煎煎而不賣者也而近歲官錢常若窘迫遇其急時百用橫生以有限之錢買無窮之鹽戶有朝夕薪米之憂而官錢在期月之後則其利必歸於私販無疑也食之於鹽非若饑之於五穀也五穀之乏至於節口並日而況鹽乎故私販法重而官鹽貴則民之貧而懦者或不食鹽往在浙中見山谷之人有數月食無鹽者今將榷之東北之俗必不如往日之嗜咸也而望官課之不虧�矣且淮浙官鹽本輕而利重𨿽有積滯官未病也今以三錢爲本一錢爲利自祿吏購賞修築廒庾之外所獲無幾矣一有積滯不行官之所喪可勝計哉失民而得財明者不爲況民財兩失者乎且禍莫大於作始作俑之漸至於用人今兩路未有鹽禁也故變之難遣使會議經年而未果自古作事欲速而不取眾議未有如今日者也然猶遲久如此以明作始之難也今旣以榷之矣則他日國用不足添價貴賣有司以爲熟事行半紙文書而決矣且明公能必其不添乎非獨明公不能也今之執政能自必乎苟不可必則兩路之禍自今日始夫東北之蠶衣被天下蠶不可無鹽而議者輕欲奪之是病天下也明公可不深哀而速救之歟或者以爲朝廷旣有成議矣𨿽爭之必不從竊以爲不然乃者手實造簿方赫然行法之際軾嘗論其不可以告今太原韓公公時在政府莫之行也而手實卒罷民賴以少安凡今執政所欲必行者靑苗助役市易保甲而已其他猶可以庶幾萬一或者又以爲明公將老矣若猶有所爭則其請老也難此又軾之所不識也使明公之言幸而聽屈己少畱以全兩路之民何所不可不幸而不聽是議不中意其於退也尢易矣願少畱意軾一郡守也猶以爲職之所當憂而冒聞於左右明公其得巳乎

封還解鹽專置使狀

範祖禹準中書省錄黃尙書省到白札子勘會陜西制置解鹽司元專設官總領後來方令轉運使一員兼管是致職務不專有害抄法契勘茶事司河北糴便司已罷轉運司兼領七月八日得畫三省同奉聖旨依舊差官專充制置解鹽使更不令轉運使副兼領者右臣伏見仁宗慶曆中以範宗傑爲制置解鹽使行禁推法公私大受其獘於是範祥請變鹽法至八年乃以祥爲陜西提點刑獄兼制置解鹽事盡革宗傑之獘課入亦增祥初建議當時論者爭以爲非而韓琦包拯等皆以祥法爲便請久任祥以專其事乃擢祥爲陜西轉運使及李三代祥官課遂損嘉佑中張方平包拯請復用祥祥之鹽法至今稱之及祥卒薛向繼其後祥與向皆號爲能言利丰財之臣然皆提轉兼領祥之再使𨿽嘗專領後卒歸之轉運使由此觀之鹽事修舉在於得人不在置使也今誠得如祥向者而主之亦何必專若不得人𨿽專無益自仁宗嘉佑以來不置此使已數十年今一旦復之設官置使別爲一司公私先已有勞費權輕則不足以動州縣重則是又增一監司州縣承�不無煩擾又提轉之外別置使者以主財利無不好相侵奪各求自便此人情之常也神宗熙寧中畱意馬政置監牧使數年而罷蓋監司之外又置使則爲�長事理不安故不能久且治道貴於簡便綱領尢不欲眾多也東西海鹽不爲不多然提刑司亦兼鹽事解池鹽在陜西轉運使止一事爾若須置使則東南鹽亦當設官矣若每事專設官則轉運司遂無所用尙何以主錢谷爲職哉茶事司本起於李祀劉佐陸師閔之徒徵利而爲之議者皆以爲非朝廷以熙河邊用不得已而存之此不足爲法也夫解鹽利害非臣所知止以祖宗之舊及事理言之恐不必專設官今陜西有都轉運使轉運使副判官提點刑獄皆可以隨資序用今若選擇知鹽事者一人爲鹽司使之兼領亦豈敢不舉職若再置轉運司於抄法有害則提刑兼領亦範祥故事𨿽增監司一員有愈於別置使之煩也古者利不百不變常朝廷方省官惜費苟無大利害則不若且如其故便臣愚竊謂作事謀始所宜愼重故未敢行伏望聖慈更與大臣詳酌所有錄黃謹具封還

再封還解鹽置使狀

前人右臣竊以置官不如議法議法不如擇人法者人之所爲也官者法之所行也故事之利害擇人爲先苟不得人𨿽有良法亦無所施或反爲害𨿽攺置官司無益也仁宗時範祥獻鹽法慶曆四年遣祥與陜西轉運使議其事至八年乃以祥爲點刑獄使推行之言者爭以爲不便皇佑二年遣包拯往視之還言便三年又召祥與三司官議乃擢祥轉運使至和中罷至嘉佑三年張方平包拯請復用祥乃以爲制置使自初獻議至此十五年方委以總領其愼重如此之至也蓋祥有已試之效故不使兼他職以盡其能此乃先得其人而設官也自祥卒後皆轉運使副兼之熙寧二年以解鹽判官李師錫爲轉運判官自此不除解鹽判官以永興軍通判兼之今朝廷以轉運司職務不專有害抄法故欲專置使臣不知抄法有害是人壞之邪是法壞邪若人壞之也則當懲治其人其人不可別擇任人而已若法壞也則當講求範祥之法修復之而已臣謹按國史祥之鹽法後人不能易小有增損人輒不便今不考究其法而攺置官司官司𨿽攺而法獘猶存則與不攺何異若去其法獘而又得人則𨿽在轉運司亦可也若轉運司侵奪鹽利則重其法禁誰敢違之豈必攺易官司哉祖宗時或以提轉兼領或專置使或置判官皆有故事但自嘉佑八年以後不專置使今一旦復之先有勞費故不可不愼重臣竊觀前世承平治道無不簡易而淸靜惟是唐明皇天寶亂政廣置使名利出百孔朝廷近年增置官司稍多亦不久而罷今若增監司一員以主之猶愈於別置使之煩臣前奏已言之矣閔子騫曰仍舊貫如之何何必攺作孔子貴其言蓋爲治者不尙煩也諸葛亮偏霸之相猶出教曰事有不至至於十返來相啟告今玆之舉臣之愚見竊謂未安伏望聖慈更賜詳酌謹再具封還�

鹽使部藝文二詩

送張轉運之南康

明李攀龍此去專城又楚都遙臨五嶺壓三吳坐來齋閣江聲合忽傍襜帷嶽色孤白晝落星寒劍气淸秋石鏡滿冰壺美人欲報瓊瑤賦彭蠡春深雁有無

送都轉運劉使君還萬安

前人十年西省結交歡別後雲霄尺素難郡接荊衡分嶽牧�開海岱領鹽官五溪誤見明珠拾千里誰將老驥看莫道賜環非近事新懸白日照長安

鹽使部紀事三國蜀志王連傳先主旣平成都以連爲什邡令轉在廣都所居有績遷司鹽校尉較鹽鐵之利利入甚多有裨國用於是簡取良才以爲官屬若呂乂杜祺劉干等終至大官自連所拔也遷蜀郡太守興業將軍領鹽府如故周書辛慶之傳慶之爲行臺左丞時初復河東以本官兼鹽池都將東魏攻正平郡陷之遂欲經略鹽池慶之守禦有備乃引軍退河橋之役大軍不利河北守令棄城走慶之獨因鹽池抗拒彊敵時論稱其仁勇唐書齊澣傳澣孫抗爲江淮宣尉判官徳宗自梁洋還財用大屈鹽鐵使元琇薦抗才攺倉部郎中斡鹽利宋史趙昌言傳昌言拜右諫議大夫或議弛茶鹽禁以省轉漕命昌言爲江淮兩浙制置茶鹽使昌言極言非便太宗不納趣昌言固執如初卽以戶部副使雷有終代之卒以無利而罷陳安石傳韓絳鎭太原議行鹽法與監司多不合加安石集賢殿修撰爲河東都轉運使議始定謂其僚曰興事當有漸急則擾乃出鹽付民而俾之券使隨所得貿易鬻畢而歸券私販爲減進天章閣待制王舉元傳舉元歷郡牧戶部判官京東轉運使治平中徙成都邙井鹽歲入二百五十萬爲丹稜卓个所侵積不售下令止之鹽登於舊呂提舉在京修造英宗勞之曰官廬舍害於水僅有存者卿究心公家毋憚其勞俄進鹽鐵副使神宗本紀熙寧二年八月癸卯侍禦史劉琦貶監處州鹽酒務禦史裏行錢顗貶監衢州鹽稅亦以論安石故孫子秀傳子秀字元實主管浙東鹽事先是諸�鹽百袋附五袋名五釐鹽未幾提舉官以爲正數民困甚子秀奏蠲之張綸傳綸字公信除江淮制置發運副使時鹽課大虧乃奏除通泰楚三州鹽戶宿負官助其器用鹽入優與之直由是歲增課數十萬石復置鹽�於杭秀海三州歲入課又百五十萬居二歲增上供米八十萬金史趙重福傳重福字履祥攺滄州鹽副使歲饑民煮鹵爲鹽賣以給食鹽官往往杖殺之重福曰寧使課殿不忍殺人歲滿課殿當降尙書右丞完顏匡三司使按出虎知其事乃以歲荒薄其罰元史謝讓傳讓字仲和�昌人祖義有材勇金貞佑間爲義軍千戶讓幼�悟好學及壯推擇爲吏補宣慰司令史國兵取宋立行中書省於江西讓以選爲令史調河間等路都轉運鹽司經歷先是戶在軍籍者悉除其名以丁多寡爲額輸鹽其後多雇舊戶代爲煮鹽而雇錢甚薄讓言軍戶旣落籍爲民當與舊戶均役旣令代役豈宜復薄其傭使重困乎自今雇人必厚與直乃聽先是逃亡戶率令見戶包納其鹽由是豪彊者以計免而貧弱愈困讓令驗物力多寡比次甲乙以均之擢南臺禦史王都中傳都中字元兪除兩浙都轉運鹽使未上擢海北海南道肅政廉訪使中書省臣奏國計莫重於鹽策乃如前除鹽亭戶三年一比附推排世祖舊制也任事者恐斂怨久不舉行都中曰爲臣子者使皆避謫何以集事乃請於行省�歷三十四�驗其物力髙下以損益之役旣平而課亦足公私便之元統初朝廷以兩淮鹽法久壞詔命都中以正奉大夫行戶部尙書兩淮都轉運鹽使仍贈襲衣法酒都中旣至參酌前所行兩浙者次第施行之鹽法遂修王艮傳艮字止善除兩浙都轉運鹽使司經歷紹興路總管王克敬以計口食鹽不便嘗言於行省未報而克敬爲轉運使集議欲稍損其額以紓民力沮之者以爲有成籍不可攺艮毅然曰民實寡而彊賦多民之錢今死徙已眾矣顧重攺民籍而輕棄民命乎且浙右之郡商賈輻輳未嘗以口計也移其所賦散於商旅之所聚實爲良法於是議歲減紹興食鹽五千六百引尋有復排前議者艮欲辭職去丞相聞之亟遣畱艮而議遂定蘇天爵傳天爵字伯修起爲兩浙都轉運使時鹽法獘甚天爵拯治有方所辦課爲鈔八十萬錠及期而足王克敬傳克敬字叔能大寧人遷左司都事時英宗勵精圖治丞相拜住請更前政不便者會議中書堂克敬首言兩浙煎鹽戶牢盆之役其重者尢害民當免其他役議定以聞悉從之泰定初出爲紹興路總管郡中計口受鹽民困於誅求乃上言乞減鹽五千引運司弗從因嘆曰使我爲運使當令越民少蘇矣尋轉兩浙鹽運司使首減紹興民食鹽五千引溫州逮犯私鹽者以一婦人至怒曰豈有逮婦人千百里外與吏卒雜處者污教甚矣自今毋得逮婦人建議著爲令張思明傳思明字士瞻授兩浙鹽運使歲課充贏僚屬請上增數思明曰贏縮不常萬一以增爲額是我希一己之榮遺百世之害趙思魯傳思魯字希顏出爲河間路轉運鹽使除害興利法度修飭絕巡察之姦省州縣廚傳贈遺之費戶商人無不便之歲課遂大增暇日又割己俸率僚吏新孔子廟命吏往江右制雅樂聘工師春秋釋奠士論稱之明外史耿九疇傳九疇字禹範正統初大臣言兩淮鹽政久壞宜得重名檢者治之於是推擇爲鹽運司同知痛革宿獘嘗條奏便宜五事多著爲令�

鹽使部考

遼遼上京置鹽鐵使司諸路置轉運使司按遼史百官志上京鹽鐵使司南京轉運使司亦曰燕京轉運使司轉運司職名總目某轉運使某轉運副使同知某轉運使某轉運判官山西路都轉運使揚晢興宗重熙二十年爲山西轉運使奉聖州轉運使司聖宗開泰三年置蔚州轉運使司應州轉運使司朔州轉運使司保州轉運使司已上並開泰三年置西州轉運使司聖宗太平三年見西山轉運使郎元化

宋宋設提舉茶鹽司掌山海之利以佐國用又設提舉制置解鹽司以掌鹽澤之禁按宋史職官志提舉茶鹽司掌摘山煮海之利以佐國用皆有鈔法視其歲額之登損以詔賞罰凡給之不如期鬻之不如式與州縣之不加卹者皆劾以聞政和攺元詔江淮荊浙六路其置一員旣而諸路皆置中興後通置提舉常平茶鹽司掌常平義倉免役之政令凡官田產及坊�河渡之入按額拘納收糴儲積時其斂散以便民視產髙下以平其役建炎元年常平職事並歸提刑司錢歸行在二年始復置常平官還其糴本未幾復罷紹興二年復置主管﹝系提刑司委通判或募職官充﹞其後置經制司攺常平官爲經制某路幹辦常平等公事未幾經制司罷復爲常平官十五年戶部侍郎王�言常平之設科條實繁其利不一豈一主管官能勝其任乃詔諸路提舉茶鹽官攺充提平茶鹽公事如四川無茶鹽去處仍以提刑兼充主管官攺充常平司幹辦公事是年冬詔提舉官依舊法爲監司與轉運判官敍官歲舉升攺官員有不職則按以聞其後常平錢多取以贍軍所掌特義倉水利設法賑濟之事茶鹽司置官提舉本以給賣鈔引通商阜財時詣所部州縣巡歷覺察禁止私販按劾不法其屬有幹辦官旣與常平合一遂並行兩司之事焉提舉制置解鹽司掌鹽澤之禁令使民入粟塞下予鈔給鹽以足民用而實邊備凡鹽價髙下及文鈔出納多寡之數皆掌之太宗淳化四年七月戊午置諸路茶鹽制置使按宋史太宗本紀云云哲宗紹聖元年六月丙子罷制置解鹽使按宋史哲宗本紀云云元符二年夏四月庚辰令廣西提點刑獄司兼領鹽事按宋史哲宗本紀云云髙宗建炎四年七月戊辰罷提領措置茶鹽司按宋史髙宗本紀云云紹興二年七月壬戌復置湖北提舉茶鹽司九月庚辰命福建提舉茶鹽司兼領市舶司按宋史髙宗本紀云云紹興四年四月甲午罷廣西提舉茶鹽司按宋史髙宗本紀云云紹興五年十一月辛巳復置淮南提舉鹽事官按宋史髙宗本紀云云紹興八年五月乙未復置淮東提舉茶鹽司按宋史髙宗本紀云云紹興十五年八月己亥攺諸路提舉茶鹽官爲提舉常平茶鹽公事川廣以憲臣兼領按宋史髙宗本紀云云孝宗淳熙十年春正月乙酉命二廣提舉鹽事官互措置鹽事按宋史孝宗本紀云云淳熙十三年三月丁酉合提舉廣南東西鹽事司爲一按宋史孝宗本紀云云

金世宗大定二十九年正月章宗正位十二月戊戌復置北京遼東鹽使司仍罷巡鹽使按金史章宗本紀云云

元世祖至元八年三月丙子攺山東河間陜西三路鹽課都轉運司爲都轉運鹽使司按元史世祖本紀云云至元十二年大都山東皆設都轉運鹽使司掌�榷鹽以資國用按元史世祖本紀不載按百官志大都河間等路都轉運鹽使司秩正三品掌�榷辦鹽貨以資國用使二員正三品同知一員正四品副使一員正五品運判二員正六品首領官經歷一員從七品知事一員從八品照磨一員從九品國初立河間稅課達魯花赤淸滄鹽使所後刱立運司立提舉鹽榷所又攺爲河間路課程所提舉滄淸課鹽使所中統三年攺都提領拘榷滄淸課鹽所至元二年以刑部侍郎右三部郎中兼滄淸課鹽使司尋攺立河間都轉運鹽使司立淸滄課三鹽司十二年攺爲都轉運使司十九年以戶部尙書行河間等路都轉運使司事尋罷攺立淸滄二鹽使司二十三年攺立河間等路都轉運司二十七年攺令戶部尙書行河間等路都轉運使司事二十八年攺河間等路都轉運司延佑六年頒分司印巡行郡邑以防私鹽之獘鹽�二十二所每�設司令一員從七品司丞一員從八品辦鹽各有差

利國�

利民�

海丰�

阜民�

阜財�

益民�

潤國�

海阜�

海盈�

海潤�

嚴鎭�

富國�

興國�

厚財�

丰財�

三叉沽�

蘆臺�

越支�

石碑�

濟民�

惠民�

富民�山東東路轉運鹽使司品秩職掌同上運判止一員國初始置益都課稅所管領山東鹽�以總鹽課後攺置運司中統四年詔以中書左右部兼諸路都轉運司至元二年命有司兼辦其課攺立山東轉運司至元十二年攺立都轉運司延佑五年以鹽法澀滯降分司印巡行各�督收課程罷膠萊鹽司所屬鹽�鹽�一十九所每�設司令一員從七品司丞一員從八品管勾一員從八品

永利�

寧海�

官臺�

丰國�

新鎭�

丰民�

富國�

髙家港�

永阜�

利國�

固堤�

王家岡�

信陽�

濤洛�

石河�

海滄�

行村�

登寧�

西由�至元十四年兩淮兩浙福建各立都轉運鹽使司按元史世祖本紀至元十四年春正月己未置江淮等路都轉運鹽使司夏四月癸酉設鹽轉運司四員按百官志兩淮都轉運鹽使司秩正三品國初兩淮內附以提舉馬裏範章專掌鹽課之事至元十四年始置司於揚州使二員正三品同知一員正四品副使一員正五品運判二員正六品經歷一員從七品知事一員從八品照磨一員從九品三十年悉罷所轄鹽司以其屬置�官大徳四年復置批驗所於眞州采石等處鹽�二十九所每�司令一員從七品司丞一員從八品管勾一員從九品辦鹽各有差

呂四�

余東�

余中�

余西�

西亭�

金沙�

石港�

掘港�

丰利�

馬塘�

拼茶�

角斜�

富安�

安丰�

梁��

東臺�

河��

丁溪�

小海�

艸堰�

白駒�

劉莊�

五佑�

新興�

廟灣�

莞瀆�

板浦�

臨洪�

徐瀆浦�批驗所每所提領一員正七品大使一員正八品副使一員正九品掌批驗鹽引兩浙都轉運鹽使司秩正三品使二員同知二員運判二員經歷知事各一員照磨一員至元十四年置司杭州大徳三年定其產鹽之地立�有差仍於杭州嘉興紹興溫臺等處設檢校四所專驗鹽袋無過常度鹽�三十四所每所司令一員從七品司丞一員從八品管勾一員從九品

仁和�

許村�

西路�

下沙�

靑村�

表部�

浦東�

橫浦�

蘆瀝�

海沙�

鮑郎�

西興�

錢淸�

三江�

曹娥�

石堰�

鳴鶴�

淸泉�

長山�

穿山�

袋山�

玉泉�

蘆花�

大嵩�

昌國�

永嘉�

雙穗�

天富南監�

長林�

黃巖�

杜瀆�

天富北監�

長亭�

龍頭�福建等處都轉運鹽使司秩正三品使二員同知二員運判二員經歷知事各一員照磨一員至元十四年始置市舶司領煎鹽徵課之事二十四年攺立鹽運使司二十九年罷立提舉司大徳四年復爲運司九年復罷並入元帥府兼掌之十年復立都提舉司至大四年復升運司徑隸行省凡置鹽�七所鹽�七所每所司令一員從七品司丞一員從八品管勾一員從九品

海口�

牛田�

上裏�

惠安�

潯美�

浯州�

汭州�至元十六年夏四月己卯立諸路轉運鹽使司按元史世祖本紀云云至元十七年秋七月丁卯並大都鹽運司入河間爲一按元史世祖本紀云云至元十九年設蘆臺等處鹽使司鹽引取息以三分爲率又罷解鹽司令運司調度鹽引按元史世祖本紀至元十九年夏四月丙辰議設鹽使司賣鹽引法擇利民者行之仍令按察司磨刷運司文卷定民間貸錢取息之法以三分爲率冬十月丙申立蘆臺越支三沽鹽使司河間滄淸山東濱樂安及膠萊莒密鹽使司五十二月癸卯罷解鹽司及諸鹽司令運司官親行調度鹽引至元二十年減隆興府管鹽官吏九十九人按元史世祖本紀至元二十年五月庚申減隆興府昌州蓋裏泊管鹽官吏九十九人以其事隸隆興府至元二十一年立福建鹽課都轉運司按元史世祖本紀至元二十一年九月甲申並市舶入鹽運司立福建等處鹽課市舶都轉運司至元二十二年分河間山東鹽課轉運司始設四川河東茶鹽轉運司按元史世祖本紀至元二十二年冬十月己亥復分河間山東鹽課轉運司爲二按百官志四川茶鹽轉運司成都鹽井九十五處散在諸郡山中至元二年置興元四川轉運司專掌煎熬辦課之事八年罷之十六年復立轉運司十八年並入四道宣慰司十九年復立陜西四川轉運司通轄諸課程事二十二年置四川茶鹽運司秩從三品使一員同知副使運判各一員經歷知事照磨各一員鹽�一十二所每所司令一員從七品司丞一員從八品管勾一員從九品

簡鹽�

隆鹽�

綿鹽�

潼川�

遂實�

順慶�

保寧�

嘉定�

長寧�

紹慶�

云安�

大寧�河東陜西等處轉運鹽使司品秩職掌同前運判增一員國初設平陽府以徵課程之利中統二年攺置轉運司置提舉解鹽司至元二年罷運司命有司掌其務尋復置轉運司二十二年立陜西都轉運司諸色稅課悉隸焉二十九年置鹽運司專掌鹽課其餘課稅歸有司解鹽司亦罷延佑六年更爲河東陜西等處都轉運鹽使司隸省部其屬三解鹽�管勾一員正九品同管勾一員從九品河東等處解鹽管民提領所正提領一員從八品副提領一員從九品安邑等處解鹽管民提領所正提領一員從八品副提領一員從九品至元二十三年冬十月壬戌攺河間鹽運司爲都轉運使司按元史世祖本紀云云至元二十五年八月癸酉以河間等路鹽運司兼管順徳廣平綦陽三鐵冶按元史世祖本紀云云至元二十四年閏二月乙酉攺福建市舶都漕運司爲都轉運鹽使司秋七月癸丑升福建鹽運使司依兩淮等例爲都轉運使司按元史世祖本紀云云至元二十六年增置浙東二鹽司按元史世祖本紀至元二十六年冬十月癸酉尙書省臣言沙不丁以便宜增置浙東二鹽司合浙東西舊所立者爲七乞官知鹽法者五十六人從之至元二十九年以行省左丞言設提舉司領福建鹽課並罷陜西諸子鹽司按元史世祖本紀至元二十九年春正月庚子江西行省左丞髙興言福建鹽課旣設運司又設四鹽使司今若設提舉司專領鹽課其酒課悉歸有司爲便詔從之五月丁未以陜西鹽運司酒稅等課已入州縣罷諸子鹽司至元三十年春正月行省平章伯顏言揚州鹽轉運一司設三重官府宜削去鹽司止畱管勾詔從其議按元史世祖本紀云云至元三十一年始置廣海鹽課提舉司升福建鹽提舉司按元史成宗本紀至元三十一年五月己巳升福建鹽提舉司爲鹽轉運司增捕私鹽人賞格按百官志廣海鹽課提舉司至元三十一年置專職鹽課秩正四品都提舉二員從四品同提舉二員從五品副提舉二員從六品知事一員提控案牘一員成宗元貞元年春正月乙亥詔飭諸道鹽運司閏四月己未各處鹽使司鹽�攺設司令司丞按元史成宗本紀云云大徳四年八月癸卯置廣東鹽課提舉司按元史成宗本紀云云按百官志廣東鹽課提舉司至元十三年始從廣州煎辦鹽課十六年隸江南鹽鐵茶都轉運司二十二年並入宣慰司二十三年置市舶提舉司大徳四年攺廣東鹽課提舉司提舉一員從五品同提舉一員從六品副提舉一員從七品其屬附見鹽�十三所每所司令一員從七品司丞一員從八品管勾一員從九品

靖康�

歸徳�

東莞�

黃田�

香山�

矬峒�

雙恩�

咸水�

漆水�

石橋�

隆井�

招收�

小江�大徳五年命轉運司分官整理兩淮鹽法罷淸滄深三鹽司按元史成宗本紀大徳五年春正月丙寅以兩淮鹽法澀滯命轉運司官兩員分司上江以整治之二月己卯增河間轉運司鹽爲二十八萬引罷其所屬淸滄深三鹽司大徳七年二月壬午並大都鹽運司入河間運司按元史成宗本紀云云大徳八年五月壬申罷福建都轉運鹽使司以其歲課並隸宣慰司按元史成宗本紀云云大徳十年增設福建及河間山東等處鹽課提舉司等官按元史成宗本紀大徳十年春正月丙午立福建鹽課提舉司隸宣慰司五月壬午增河間山東兩浙兩淮福建廣海鹽運司歲煮鹽二十五萬餘引仁宗延佑元年始立泉州廣東慶元市舶提舉司增置兩浙鹽運判官按元史仁宗本紀延佑元年六月戊申增置兩浙鹽運司判官一員按百官志市舶提舉司至元二十三年立鹽課市舶提舉司隸廣東宣慰司三十年立海南博易提舉司至大四年罷之禁下番船隻延佑元年弛其禁攺立泉州廣東慶元三市舶提舉司每司提舉二員從五品同提舉二員從六品副提舉二員從七品知事一員延佑五年冬十月乙未罷膠萊莒密鹽使司復立濤洛�按元史仁宗本紀云云延佑六年增革鹽運所屬提領官按元史仁宗本紀延佑六年二月戊戌攺陜西轉運使司爲河東陜西都轉運鹽使司十月辛酉置兩浙鹽倉六所秩從八品官二員惟杭州嘉興二倉設官三員秩從七品鹽�三十四所設監運一員正八品己卯增河東陜西鹽運司判官一員給分司印二置提領所二秩從八品官各二員鹽�二增管勾各二員罷漉鹽戶提領二十人泰定帝泰定二年五月辛未攺河間鹽運司爲大都河間等路都轉運鹽使司按元史泰定帝本紀云云

明明設都轉運鹽使司以掌鹽課之事按明會典各都轉運鹽使司正官運使一員同知副使各一員員數不等首領官經歷知事各一員各鹽課提舉司正官提舉一員同提舉一員

隆慶二年裁革副提舉

員數不等首領吏目一員各煎鹽提舉司

舊有提舉同提舉副提舉典史各一員後革鹽運提舉二司所屬衙門鹽課司倉庫大使各一員副使各一員太祖洪武二十六年定鹽運司考核之制按明會典凡鹽運司官考滿洪武二十六年定鹽運司首領官屬官從本衙門正官考核鹽課提舉司正官至首領官任滿俱送本處布政司正官考核仍送本處按察司考核鹽運司五品以上正佐官別無考核衙門從都察院考核吏部覆考成祖永樂八年更定鹽運司考核之制按明會典永樂八年奏準鹽運司判官依本司堂上官例考核近例兩淮長蘆徑具由赴部咨送都察院考核吏部覆考其山東兩浙福建河東陜西運司並各處市舶鹽課提舉司俱由布按二司考核申部覆考不送都察院仍各行戶部稽查錢糧明白至日發落穆宗隆慶二年議準運同運副運判不拘常調遷謫俱於科目出身人員內選用止聽撫按巡鹽節制按明會典云云�皇淸

順治元年大淸會典凡官員監理順治初差長蘆兩淮兩浙河

東巡鹽禦史各一員總理直隸山東江南湖廣

江西河南浙江山西陜西鹽務一年更差其福

建廣東廣西四川雲南貴州六省鹽政舊隸巡

按後攺隸巡撫

各都轉運鹽使司

正官

運使一員

同知一員康熙十六年裁十七年復設長蘆山

東兩浙福建各一員

副使康熙十六年裁十七年復設兩浙一員

判官兩淮四員兩浙一員長蘆一員山東一員

河東一員

首領官

經歷一員

知事兩淮兩浙長蘆河東各一員

各鹽課提舉司

正官

提舉廣東一員雲南三員

首領官

吏目廣東雲南各一員

鹽運提舉所屬衙門

各�鹽課司批驗鹽引所倉庫

大使各一員舊有副使各一員後裁

巡檢止兩淮二員

舊有廣東市舶提舉司設提舉七員吏目一員

康熙五年裁並鹽課提舉司

順治十年大淸會典順治十年停差禦史歸運使管理

順治十三年大淸會典順治十三年復差巡鹽禦史

康熙七年大淸會典康熙七年長蘆等四處鹽差於六部郎中

員外郎及禦史內每處選差滿漢官各一員筆

帖式各二員

康熙十年大淸會典康熙十年題準鹽差禦史不拘滿漢每處

只差一員

康熙十一年大淸會典康熙十一年令鹽政歸並各該巡撫停差

巡鹽

康熙十二年大淸會典康熙十二年復差巡鹽禦史

康熙十六年大淸會典康熙十六年停止鹽差筆帖式如差不習

漢字滿禦史仍帶筆帖式一員

康熙二十四年大淸會典康熙二十四年覆準河東復設分司官經

營渠堰又覆準京城及采育地方鹽引而系

崇文門監督徵收嗣復責令宛大二縣行銷與

各州縣一體考成�

