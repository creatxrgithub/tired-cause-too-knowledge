

河使部名臣列傳

後漢

王景按後漢書本傳景字仲通樂浪邯人也八世祖仲本瑯邪不其人好道術明天文諸呂作亂齊哀王襄謀發兵而數問於仲及濟北王興居反欲委兵師仲仲懼禍及乃浮海東奔樂浪山中因而家焉父閎爲郡三老更始敗土人王調殺郡守劉憲自稱大將軍樂浪太守建武六年光武遣太守王遵將兵擊之至遼東閎與郡決曹史楊邑等共殺調迎遵皆封爲列侯閎獨讓爵帝奇而徵之道病卒景少學易遂廣窺眾書又好天文術數之事沈深多技藝辟司空伏恭府時有薦景能理水者顯宗詔與將作謁者王吳共修作浚儀渠吳用景�流法水乃不復爲害初平帝時河汴決壞未及得修建武十年陽武令張汜上言河決積久日月侵毀濟渠所漂數十許縣修理之費其功不難宜攺修堤防以安百姓書奏光武卽爲發卒方營河功而浚儀令樂俊復上言昔元光之間人庶熾盛緣堤墾殖而瓠子河決尙二十餘年不卽擁塞今居家稀少田地饒廣𨿽未修理其患猶可且新被兵革方興力役勞怨旣多民不堪命宜須平靜更議其事光武得此遂止後汴渠東侵日月彌廣而水門故處皆在河中兗豫百姓怨嘆以爲縣官恆興佗役不先民急永平十二年議修汴渠乃引見景問以理水形便景陳其利害應對敏給帝善之又以嘗修浚儀功業有成乃賜景山海經河渠書禹貢圖及錢帛衣物夏遂發卒數十萬遣景與王吳修渠築堤自滎陽東至千乘海口千餘里景乃商度地埶鑿山阜破砥磧直截溝澗防遏衝要疏決壅積十里立一水門令更相洄注無復潰漏之患景𨿽簡省役費然猶以百億計明年夏渠成帝親自巡行詔濱河郡國置河堤員史如西京舊制景由是知名王吳及諸從事掾吏皆增秩一等景三遷爲侍禦史十五年從駕東巡狩至無鹽帝美其功績拜河堤謁者賜車馬縑錢建初七年遷徐州刺史先是杜陵杜篤奏上論遷都欲令車駕遷還長安耆老聞者皆動懷土之心莫不眷然佇立西望景以宮廟已立恐人情疑惑會時有神雀諸瑞乃作金人論頌洛邑之美天人之符文有可采明年遷廬江太守先是百姓不知牛耕致地力有餘而食常不足郡界有楚相孫叔敖所起芍陂稻田景乃驅率吏民修起蕪廢教用�耕由是墾辟倍多境內丰給遂銘石刻誓令民知常禁又訓令蠶織爲作法制皆著於鄕亭廬江傳其文辭卒於官初景以爲六經所載皆有卜筮作事舉止質於蓍龜而眾書錯糅吉凶相反乃參紀眾家數術文書冢宅禁忌堪輿日相之屬適於事用者集於大衍元基云

宋

宋昌言按宋史宋綬傳綬族子昌言字仲謨以蔭爲澤州司理參軍州有殺人獄昌言疑其�堅請迹捕果得眞犯者遷河陰發運判官自濟源之官見道上棄屍若剮剝狀者甚眾竊嘆郡縣之不治旣至河陰得凶盜六輩殺人而鬻之如是十餘年掩其家猶得執縛未殺者七人縣吏與市井少年共爲胠橐昌言窮治其淵藪皆法外行之而流其家人擢都水監丞熙寧初河決棗彊而北昌言建議欲於二股河口西岸新灘立土約障水使之東流候稍深卽斷北流縱出葫盧下流以除恩冀深瀛水患詔從之提舉河渠王亞以爲不可成不如修生堤朝廷遣翰林學士司馬光往視如昌言策不兩月決口塞光奏昌言獨有功若與同列均受賞恐不足以勸詔理提點刑獄資序遷開封府推官同判都水監汴水漲昌言請塞訾家口已而汴流絕監丞侯叔獻唱爲昌言罪昌言懼求知陜州歷濮冀二州河決曹村召判都水監往護河堤靈平埽成轉少府監卒贈絹二百匹

張君平按宋史本傳君平字士衡磁州滏陽人以父承訓與契丹戰死補三班差使殿侍黔州指揮使獠兵屢入寇君平引兵擊破之以功遷奉職除駐泊監押徙容白等州巡檢又以捕賊功遷右班殿直謝徳權薦君平河陰窖務擢合門祗候管勾汴口建言歲開汴口當擇其地得其地則水湍駛而無畱沙歲可省功百餘萬又請沿河縣植楡柳爲令佐使臣課最及瘞汴河流屍悉從其言天聖初議塞滑州決河以君平習知河事命以左侍禁簽書滑州事兼修河都監旣而河未塞召同提點開封府界縣鎭公事以嘗護滑州堤有功特遷內殿崇班君平以京師數罹水災請委官疏鑿近畿諸州古溝洫久之稍完遂詔畿內及近畿州縣長吏皆兼管勾溝洫河道自畿至泗州道路多羣寇君平請兩驛增置使臣專主捕盜而罷夾河巡檢於是行者無患復爲滑州修河都監遷供備庫副使河平攺西作坊使就遷鈐轄卒君平有吏材尢明於水利自議塞河朝廷每訪以利害河平君平且死論者惜之錄三子官子鞏皇佑中以尙書虞部員外郎爲河陰發運判官管勾汴口嗣其父職云

元

賈魯按元史本傳魯字友恆河東髙平人幼負志節旣長謀略過人延佑至治間兩以明經領鄕貢泰定初恩授東平路儒學教授辟憲史歷行省掾除潞城縣尹選丞相東曹掾擢戶部主事未上一日覺心悸尋得父書筆勢顫縮卽辭歸比至家父已有風疾未幾卒魯居喪服闋起爲太醫院都事會詔修遼金宋三史召魯爲宋史局官書成選魯燕南山東道奉使宣撫幕官考績居最遷中書省檢校官上言十八河倉近歲淪沒官糧百三十萬斛其獘由富民兼並貧民流亡宜合先正經界然事體重大非處置盡善不可輕發書累數萬言切中其獘俄拜監察禦史首言禦史有封事宜專達聖聰不宜臺臣先有所可否升臺都事遷山北廉訪副使復召爲工部郎中言考工一十九事至正四年河決白茅堤又決金堤並河郡邑民居昏墊壯者流離帝甚患之遣使體驗仍督大臣訪求治河方略特命魯行都水監魯循行河道考察地形往復數千里備得要害爲圖上進二策其一議修築北堤以制橫潰則用工省其一議疏塞並舉挽河東行使復故道其功數倍會遷右司郎中議未及竟其在右司言時政二十一事皆見舉行調都漕運使復以漕事二十事言之朝廷取其八事一曰京畿和糴二曰優卹漕司舊領漕戶三曰接連委官四曰通州總治豫定委官五曰船戶困於�夫海運壞於�戶六曰疏浚運河七曰臨淸運糧萬戶府當隸漕司八曰宣忠船戶付本司節制事未盡行旣而河水北侵安山淪入運河延袤濟南河間將隳兩漕司鹽場實妨國計九年太傅右丞相脫脫復相論及河決思拯民艱以塞詔旨乃集廷臣羣議言人人殊魯昌言河必當治復以前二策進丞相取其後策與魯定議且以其事屬魯魯固辭丞相曰此事非子不可乃入奏大稱帝旨十一年四月命魯以工部尙書總治河防使進秩二品授以銀章領河南北諸路軍民發汴梁大名十有三路民一十五萬廬州等戍十有八翼軍二萬供役一切從事大小軍民官咸�節度便宜興繕是月鳩工七月鑿河成八月決水故河九月舟楫通十一月諸埽諸堤成水土工畢河復故道事見河渠志帝遣使報祭河伯召魯還京師魯以河平圖獻帝適覽臺臣奏疏請褒脫脫治河之績次論魯功超拜榮祿大夫集賢大學士賞金帛�翰林承旨歐陽元制河平碑以旌脫脫勞績俱載魯功且宣付史館並贈魯先臣三世尋拜中書左丞從脫脫平徐州脫脫旣旋師命魯追餘黨分攻濠州同總兵官平章月可察兒督戰魯誓師曰吾奉旨統八衛漢軍頓兵於濠七日矣爾諸將同心協力必以今日巳午時取城池然後食魯上馬麾進抵城下忽頭眩下馬且戒兵馬弗散病愈亟卻藥不肯汗竟卒於軍中年五十七十三年五月壬午也月可察兒躬爲治喪選士護柩還髙平有旨賜交鈔五百錠以給葬事子稹

明

盛應期按明外史本傳應期字思徵吳江人弘治六年進士授都水主事出轄濟寧諸太監李廣家人市私鹽至濟畏應期投鹽水中去會南京進貢內官誣應期阻薦新船廣從中構逮應期及主事範璋下詔獄璋管衛河亦忤中貴者也獄具謫雲南驛丞稍遷祿丰知縣正徳初歷雲南僉事武定知府鳳應死其妻攝府事子朝鳴爲寇應期單車入其境母子惶怖歸所侵於民策鳳氏終亂奏請降其秩設官制之寢不行後卒叛與禦史張璞副使晁必登抑鎭守太監梁裕裕劾三人俱逮下詔獄璞竟拷死會幹淸宮災應期得復職四遷至陜西右布政使擢右副都禦史巡撫四川討平天全六番招討使髙文林會泉江僰蠻普法惡作亂富順姦民謝文禮文義附之法惡死指揮何卿等先後討誅文禮文義應期銀幣以憂歸嘉靖二年起故官巡撫江西宸濠亂後瘡痍未復奏免雜調緡錢數十萬請畱轉輸南京米四十七萬銀二十萬以業饑民又令諸府積�備荒至百餘萬尋進兵部右侍郎總督兩廣軍務將行籍上積�數帝以陳洪謨代而獎應期後洪謨積益多亦被思恩土目劉召叛執都指揮孫震應期偕撫寧侯朱麒督參將李璋等徵之斬召思恩平復銀幣朝議大徵岑猛應期條上方略七事言廣兵疲弱不可用麒等恚會禦史許中劾應期暴虐麒等因相與爲流言禦史鄭洛書復劾應期賄結權貴應期已遷工部侍郎引疾歸六年黃河水溢入漕渠沛北廟道口淤數十里糧艘爲阻侍郎章拯不能治尙書胡世寧詹事霍韜僉事江良材請於昭陽湖東別開漕渠爲經久計議未定以禦史吳仲言召拯還卽家拜應期右都禦史以往應期乃議於昭陽湖東北進江家口南出畱城口開浚百四十餘里較疏舊河力省而利永夫六萬五千銀二十萬兩�期六月工未成會旱災修省言者多謂開河非計帝遽令罷役應期請展一月竟其功不聽初應期請令郎中柯維熊分浚支河維熊力贊新河之議至是亦言不便應期上章自理帝怒詔與維熊俱奪職世寧言新河之議倡自臣應期�期六月今四月功已八九緣程工促急怨讟煩興維熊反復變詐傾大臣誤國事自古國家僨大事必責首議臣請與同罷帝不許後更赦復官致仕卒應期罷後三十年朱衡循新河遺迹成之運道蒙利焉

潘希曾按明外史本傳希曾字仲魯金華人祖洪廣西僉事父璋陜西副使希曾登弘治十五年進士攺庶吉士授兵科給事中武宗初卽位從中官王潤請以故太監汪直養子鈺爲錦衣鎭撫璥爲總旗希曾言內臣無後養子異姓人情國典謂何帝爲寢前命又因災變陳八事中言經筵講學圖治之本於聖體未勞射獵遊戲使人形神頓敝妨政害治陛下捨此務彼由左右希寵導非迷君�國乞簡內臣端謹者給侍俾佞幸不得近又律例文武官犯公罪並許收贖今廷臣小過犯多受鞭笞乞�法司錦衣非犯贓毋�施刑所以勵廉恥惇臣節也疏入帝不省而宦官皆怒正徳二年與禦史劉子厲核湖廣貴州軍儲奉使還者例重賄劉瑾有司爲具厚貲希曾卻之比還無所饋瑾大怒責以察奏未明下詔獄拷訊廷杖斥爲民瑾誅起吏科右給事中使安南歷工科都給事中宦官請營太素殿及天鵝房船塢希曾諫阻不報擢南京太僕少卿世宗踐阼進本寺卿遷太常嘉靖四年以右僉都禦史巡撫南贛討平惠州賊賴貴斬浰頭賊曾蛇仔遷工部右侍郎七年秋總河侍郎盛應期以治新河無功召還命希曾兼右副都禦史往代至則條上形勢自單至沛築長堤百四十餘里以障黃河之衝役夫二萬未期年工成帝嘉之增秩二級九年六月河決曹縣分三道東下其經單丰沛三邑者賴長堤障之得無害後沙淤平滿民多耕作其間交口頌之明年召入京歷兵部左右侍郎卒官希曾學於章懋言動有準繩同郡唐龍以刑部尙書歸裏出入常徒步或勸乘肩輿龍曰昔吾師章文毅公吾友潘司馬咸若是司馬謂希曾也

龔洪按明外史本傳洪字元之蘇州嘉定人成化十四年進士授金華推官善決獄遷南刑部主事歷兗州知府有殊政中官李興出治河驕恣甚洪獨長揖府有借兌糧寄養馬相沿爲常課洪考尋故牘知其額外力請之上官得蠲糧萬石馬八千匹民困大蘇弘治九年舉治行卓異遷浙江右布政使未行得疾幾殆僚屬入視其橐僅白金七兩相顧嗟異比去士民號泣載塗旣至以疾還久之不出正徳九年始起福建右布政使轉湖廣爲左中貴縱傔從殃民洪收系盡置之理入爲應天府尹歲饑請於朝發賑十二年黃河溢擢爲右副都禦史治之河患旋止帝南巡駐驆臨淸洪及山東府按以下咸入謁帝命置宴宴具艸略帝視之笑曰何慢我甚耶然竟不怒及獻觴巡撫永平王珝行緩帝目之幸臣怵珝謂上意不測詰朝復宴洪趨進自言姓名江彬從旁厲聲叱之冀得罪兩人帝不爲意已扈駕而南彬數欲中洪帝卒不聽尋進工部右侍郎領河事如故洪雅尙淡素居官以廉正見稱是年幾七十連章乞休世宗立乃進工尙致仕又數年卒

朱裳按明外史本傳裳字公垂沙河人年十四爲諸生讀書黌捨躬執爨提學禦史顧潛俾受學於崔銑登正徳九年進士擢禦史巡鹽河南錢寧遣人牟鹽利裳禁不予巡按山東前禦史王相忤鎭守中官黎鑑被誣下詔獄裳抗疏直相劾鑑八罪帝還自宣府裳請下罪已詔新庶政以結人心不報山東大水淹城武單二城以裳言命相地攺築帝幸南都久不返裳極陳小人熒惑之害出爲鞏昌知府嘉靖二年舉治行卓異遷浙江副使日啜菜羹妻操井臼迎父就養同列知其貧制衣一襲爲壽父亦拒不納三遷至浙江左布政使以右副都禦史總理河道數條上方略外艱歸久不起帝南巡謁行在命以故官總理河道迎章聖梓宮冒暑卒隆慶中追贈戶部右侍郎謚端簡

曾鈞按明外史本傳鈞字廷和進賢人嘉靖十一年進士授行人擢南京禮科給事中時四方銀場得不償費且爲盜窟以鈞奏罷之鈞剛廉疾俗首劾罷參贊尙書劉龍已劾翊國公郭勛禮部尙書嚴嵩未幾劾工部侍郎蔣淦延綏巡撫趙錦最後劾罷操江都禦史柴經直聲震一時出爲雲南副使兩司詣黔國公率庭謁鈞始正其禮且釐還所侵麗江民地遷四川參政黔寇亂撫定之屢遷河南左布政使三十一年以右副都禦史總理河道徐邳等十七州縣連被水患帝憂之趣上方略鈞請浚劉伶臺至赤晏廟八十里築艸灣老黃河口增髙家堰長堤繕新莊等舊閱月工成進工部右侍郎治河四年入爲南京刑部右侍郎久之乞歸家居十餘年卒贈刑部尙書謚恭肅

朱衡按明外史本傳衡字士南萬安人嘉靖十一年進士歷知尢溪婺源有治聲遷刑部主事歷郎中出爲福建提學副使累官山東布政使三十九年進右副都禦史巡撫其地奏言登萊靑三府地瀕海設軍戍守比遼左告饑暫弛登萊商禁轉粟濟之富民猾商遂竊載他貨往來販易且並開靑州以西路海島亡命陰相構結二百年防維一旦撤廢頃者南方倭患後事之師也禁之便從之召爲工部右侍郎四十四年進南京刑部尙書其秋河決沛縣飛雲橋東注昭陽湖運道淤塞百餘里攺衡工部尙書兼右副都禦史總理河漕衡馳至決口舊渠已成陸而故都禦史盛應期所開新河自南陽以南東至夏村又東南至畱城故址尙在其地髙河決至昭陽湖止不能復東可以通連乃定議開新河築堤呂孟湖以防潰決河道都禦史潘季馴以爲浚舊渠便議與衡不合衡持益堅引�魚薛沙諸水入新渠築馬家橋堤以遏飛雲橋決口身自督工劾罷曹濮副使柴淶重繩吏卒不用命者浮議遂起明年給事中鄭欽劾衡虐民幸功詔遣給事中何起鳴往勘工垂竣矣及秋河決馬家橋議者紛然謂功不可成起鳴初主衡議亦變其說與給事中王元眷禦史黃襄交章請罷衡會新河已成乃止河長一百九十四里漕艘由境山入通行至南陽未幾季馴以憂去詔衡兼理其事隆慶元年加太子少保山水驟溢決新河壞漕艘數百給事中吳時來言新河受東兗以南費嶧鄒滕之水以一堤捍羣流豈能不潰宜分之以殺其勢衡乃開支河四泄其水入赤山湖明年秋召還部又明年衡上疏曰先臣宋禮浚治舊渠測量水平計濟寧平地與徐州境山巓相準北髙南下懸流三十丈故魯橋閘以南稍啟立涸舟行半月始達東兗之民增閘挑淺苦力役者百六十年屬者攺鑿新渠遠避黃流捨卑就髙地形平衍諸閘不煩啟閉舟行日百餘里夫役漫無事事近河道都禦史翁大立奏請裁革宜可聽於是汰閘官五夫役六千餘以其僦直爲修渠費四年秋河決睢寧起季馴總理明年冬閱視河道給事中雒遵劾罷季馴言廷臣可使無出衡右者六年正月詔兼左副都禦史經理河道穆宗崩大學士髙拱以山陵工請召衡會邳州工亦竣衡遂還朝衡先後在部禁止工作裁抑浮費所節省甚眾穆宗時內府監局加徵工料濫用不訾衡言宮府一體臣請隨時執奏帝是其言未幾詔南京織造太監李佑趣辦袍緞千八百餘匹衡等旣執奏又因言官孫枝姚繼可嚴用和駱問禮先後諫再疏請從之帝切責令以狀對衡謝乃止太監崔敏傳旨令南京加造十餘萬匹衡議停新造但責歲額帝令減新造三之二嘗命造鰲山燈計費三萬餘兩又命建光泰殿瑞祥閣於長信門衡皆奏止之及神宗卽位首命停織造召還內臣而太監趙玢不卽奉詔太監宋潤又請增織染所顏料衡奏爭皆得請太監馮保傳諭皇太后發帑金修涿州碧霞元君廟衡等言異端惑世誣民漸不可長帝王養親當諭親於道請收回成命報聞衡性彊直遇事不撓不爲張居正所喜萬曆二年給事中林景暘劾衡剛愎無人臣禮衡再疏乞休詔加太子太保馳驛歸其年夏大雨壞昭陵�恩殿追論督工罪奪宮保卒年七十三子維京自有傳

翁大立按明外史本傳大立余姚人嘉靖十七年進士累官山東左布政使三十八年以右副都禦史巡撫應天蘇州諸府蘇州以倭警募壯士後兵罷無所歸羣聚剽奪大立得其主名捕甚急惡少懼夜劫長吳二縣及蘇州衛獄縱囚自隨攻都禦史行署大立率妻子遁知府王道行督兵力拒之乃斬葑門奔入太湖爲盜命大立戴罪捕賊尋被劾罷久之起故官巡撫山東遭喪不赴隆慶二年命督河道朱衡旣開新河漕渠便利大立因頌新河之利有五而請浚回回墓以達鴻溝引昭陽之水沿鴻溝出畱城以漑湖下腴田千頃未幾又請鑿邵家嶺令水由地�溝出境山入漕河帝皆從之三年七月河大決沛縣漕艘阻不進帝從大立請大行賑貸大立又請漕艘後至者貯粟徐州倉平價出糶詔許以三萬石民大立以下民昏墊閭閻愁困狀帝莫能周知乃繪圖十二以獻且言時事可憂更不止此東南財賦區而江海泛溢粒米不登京儲可慮一也邊關千里悉遭洪水墩堡傾頹何恃以守賊騎可慮二也畿輔山東河南霪雨旣久城郭不完猝有寇盜何以備之內地可慮三也江海之間風鼓浪舟艦戰卒悉入波流海防可慮四也淮浙鹽場咸泥盡沒戶流移商賈不至國課可慮五也望陛下以五患十二圖付公卿博議速求拯濟之策帝畱圖備覽下其奏於所司當是時黃河旣決淮水復漲自淸河縣至通濟閘抵淮安城西淤三十餘里決方信二壩出海平地水深丈餘寶應湖堤往往崩壞山東沂莒郯城水溢從沂河直河出邳州人民多溺死大立奔走經營至四年六月鴻溝境山諸工及淮流疏浚次第告成帝喜錫有差時大立已升工部右侍郎旋攺兵部爲左會代者陳大賓未至而山東沙薛汶泗諸水驟漲決仲家淺諸處黃河又暴至茶城復淤已而淮自泰山廟至七里溝亦淤十餘里其明年遂爲給事中宋良佐劾罷萬曆二年起南京刑部右侍郎就攺吏部明年入爲刑部右侍郎再遷南京兵部尙書六年致仕歸先是隆慶末有錦衣指揮周世臣者外戚慶雲侯裔也家貧無妻獨與婢荷花兒居盜入其室殺世臣去把總張國維入捕盜惟荷花兒及僕王奎在遂謂二人姦弒其主執送所司鍛煉成獄刑部郎中潘志伊疑之久不決及大立以侍郎署部事憤荷花兒弒主趣志伊速決志伊終疑之請他曹同讞乃委郎中王三錫徐一忠竟無所平反置之極刑逾數年獲眞盜都人競稱荷花兒�流聞禁中帝大怒欲重譴大立等會給事中周良寅蕭彥復劾之乃追奪大立職調三錫一忠於外志伊時已知九江府亦謫知陳州誌伊吳江人進士終廣西右參政歷官有聲

潘季馴按明外史本傳季馴字時良烏程人嘉靖二十九年進士授九江推官擢禦史巡按廣東行均平里甲法廣人大便臨代去疏請飭後至者守其法帝從之進大理丞四十四年由左少卿進右僉都禦史總理河道與朱衡共開新河加右副都禦史尋以憂去隆慶四年河決邳州睢寧起故官再理河道塞決口明年工竣坐驅運船入新澑漂沒多爲勘河給事中雒遵劾罷萬曆四年夏再起官巡撫江西明年冬召爲刑部右侍郎是時河決崔鎭黃水北流淸河口淤澱全淮南徙髙堰湖堤大壞淮揚髙郵寶應間皆爲巨浸大學士張居正深以爲憂河漕尙書吳桂芳議復老黃河故道而總河都禦史傅希摯欲塞決口束水歸漕兩人議不合會桂芳卒六年春命季馴以右都禦史兼工部左侍郎代之季馴以故道久湮𨿽浚復其深廣必不能如今河議築崔鎭以塞決口築遙堤以防潰決又淮淸河濁淮弱河彊河水一斗沙居其六伏秋則居其八非極湍急必至停滯當藉淮之淸以刷河之濁築髙堰束淮入淸口以敵河之彊使二水並流則海口自浚卽桂芳所開艸灣亦可不復修治遂條上六事詔如議明年冬兩河工成又明年春加太子太保進工部尙書兼左副都禦史季馴初至河上歷虞城夏邑商丘相度地勢舊黃河上流自新集經趙家圈蕭縣出徐州小浮橋極深廣自嘉靖中北徙河身旣淺遷徙不常曹單丰沛常苦昏墊上疏請復故河給事中王道成以方築崔鎭髙堰役難並舉河南撫按亦陳三難乃止遷南京兵部尙書十一年正月召攺刑部季馴之再起也以張居正援居正歿家屬盡幽系子敬修自縊死季馴言居正母逾八旬旦暮莫必其命乞降特恩宥釋又以治居正獄太急宣言居正家屬斃獄者已數十人先是禦史李植江東之�與大臣申時行楊巍相訐季馴力右時行巍痛詆言者言者交怒植遂劾季馴黨庇居正落職爲民十三年禦史李棟上疏訟曰隆慶間河決崔鎭爲運道梗數年以來民居旣奠河水安流咸曰此潘尙書功也昔先臣宋禮治會通河至於今是賴陛下允督臣萬恭之請予之謚蔭今季馴功不在禮下乃當身存之日使與編戶齒寧不隳諸臣任事之心失朝廷報功之典哉禦史董子行亦言季馴罪輕責重詔俱奪其俸其後論薦者不已十六年給事中梅國樓復薦遂起季馴右都禦史總督河道自吳桂芳後河漕皆總理至是復設專官明年黃水暴漲衝入夏鎭壞田廬居民多溺死季馴復築塞之十九年冬加太子太保工部尙書兼右都禦史季馴凡四奉治河命前後二十七年習知地形險易增築設防置官建閘下及木石樁埽綜理纖悉積勞成病三疏乞休不允二十年泗州大水城中水三尺患及祖陵議者或欲開傅寧湖至六合入江或欲浚周家橋入髙寶諸湖或欲開壽州瓦埠河以分淮水上流或欲弛張福堤以泄淮口季馴謂祖陵王气不宜輕泄而巡撫周采陳於陛巡按髙舉謂周家橋在祖陵後百里可疏浚議不合都給事中楊其休請允季馴去歸三年卒年七十五

萬恭按明外史本傳恭字肅卿南昌人嘉靖二十三年進士授南京文選主事歷考功郎中壽王喪過南京中貴欲令朝王妃恭厲聲曰禮不朝後況妃乎遂止就遷光祿少卿入攺大理四十二年寇逼通州帝方急兵事以兵部右侍郎蔡汝楠協理戎政侍郎諭時不勝任調之南京欲代以鄭曉楊順葛縉手詔問徐階階以曉文士順縉匪人請命吏部推擇帝乃諭尙書嚴訥越格求之遂以湖廣參政李鐩代時而命恭代汝楠恭列上選兵議將練兵車火器諸事皆報可明年鐩罷眾將推恭恭引疾及用趙炳然恭起視事於是給事中胡應嘉劾恭姦欺恭奏辧部議調恭詔勿問恭不自安力請劇邊自�乃命兼僉都禦史巡撫山西甫至寇犯龍須墩恭伏兵擊卻之未幾寇五萬騎至朔州川恭與戰老髙墓列車爲陣發火器寇少卻忽風起火反焚車寇復大至諸將殊死戰寇乃去事聞銀幣巡撫故無旗牌恭請得之濱河州縣患套寇東掠歲鑿冰以防恭爲築墻四十里教人以耕及用水車法民大利之浹歲以內艱歸隆慶初給事中岑用賓等拾遺及恭吏部尙書楊博議仍用之邊方曁服闋恭遂不出六年春給事中劉伯薦恭異才會河決邳州運道大阻已遣尙書朱衡經理復命恭以故官總理河道恭與衡築長堤北自磨臍溝迄邳州直河南自離林迄宿遷小河口各延三百七十里費帑金三萬六十日而成髙寶諸湖夏秋汜濫歲議增限而水益漲恭緣堤建平水閘二十餘以時泄蓄專令浚湖不復增堤河遂無患恭彊毅敏達一時稱才臣治水三年言者劾其不職竟罷歸家居垂二十年卒孫自有傳

張檟按明外史本傳檟字叔養江西新城人嘉靖三十八年進士除婺源知縣以才敏聞歲凶賑卹有方時土寇竊發而婺源無城檟悉召諸木商激以義旬日而柵成寇見有備驚去居三年徵授禦史巡視西城京師諸亡命多與錦衣校卒比假詗事陷人檟禽治其首惡輦下肅然四十四年巡鹽河東疏言嚴嵩父子黷貨亂政陛下已用鄒應龍言置之於法且顯擢應龍以旌其直而曩時王宗沐趙錦輩皆首發大姦未蒙召用是曲突者不被賞也疏入帝大怒逮至闕下杖之六十斥爲民時世蕃𨿽已戮死帝終念嵩不欲終暴其惡故檟得罪益甚穆宗立召復官先是司禮中官黃錦當蔭錦衣指揮錦從子故都督浦以事黜錦辭新命乞還浦職事未決而錦死遂寢已而其黨滕祥復爲浦請且乞官其族六人爲錦衣授�養三十人爲勇士帝皆許之檟言錦衣職要重所以張國威寄刑柄非有先世勛庸及著勞伐者不足以居之錦不過黃門承役之勞弟侄並襲金紫榮已過矣浦乃先帝所廢斥柰何復之且一朝而濫恩至三十六人尢祖宗朝所未有也會給事中嚴用和管大勛禦史陳聯芳亦以爲言乃寢前命亡何巡按畿輔奏言大名眞定二府旣畝出糧餉馬又徵馬地余銀由正徳時賊亂行此權制非經賦也宜除罷乃命所司核餘地有無以聞禦史爲羣奄所毆奄黨坐戍而禦史復外遷檟言朝廷法度未可爲平帝謂事已前決不納先是有詔罷朝覲道裏費檟言官俸薄不足具資斧恐至厲民於是道遠者給費有差著爲例初禦史齊康劾徐階檟遂劾康並及髙拱拱嗛之後拱復入考察言官坐檟不謹落職屏居者久之萬曆十二年用右副都禦史丘�給事中周世選等薦起南京大理丞三遷應天府尹歲大旱檟遣吏四出設粥餔饑民又奏給來歲軍餉之半�價頓平就進大理卿遷工部右侍郎督修南京河渠檟周行相視語諸郎曰河故經官市而玆土商賈奔輳利在辟地而益市市益則廛日多地辟則河日隘下流所以漸淤也遂度河故道廣狹之形鑿而拓之使復其舊而置數堰備蓄泄不數月功成加俸一級二十年朝賀至京陳時政十餘事明年以考察拾遺致仕贈南京工部尙書

吳桂芳按明外史本傳桂芳字子實新建人嘉靖二十三年進士授刑部主事主章奏有崔鑑者年十三忿其父妾淩母手刃之桂芳憐其志爲著論擬赦尙書聞淵手其牘曰此董仲舒春秋斷獄柳子厚復仇議也鑑遂得宥及淵入吏部欲任以言職會聞繼母病遽請告歸淵畱之不可起補禮部嚴世蕃欲結婚桂芳托詞謝之歷遷揚州知府禦倭有功遷俸一級又建議增築外城揚之有二城自桂芳始也歷浙江左布政使三十八年進右僉都禦史巡撫福建父喪歸四十一年冬起故官撫治鄖陽明年夏進右副都禦史總理河道未任兩廣總督張臬以非軍旅才爲給事中陳懋觀劾罷部議罷總督攺桂芳兵部右侍郎兼右僉都禦史提督兩廣軍務兼理巡撫兩廣山海羣盜河源李垔元程鄕葉丹樓連歲爲患潮州舊倭屯據鄒塘明年春桂芳先討倭患以降賊伍端爲前驅端歸善民與溫七作亂敗參將謝�未幾七兵敗被禽端自縛軍門求殺賊贖罪桂芳使先嘗賊官軍繼進圍倭於鄒塘四面舉火一日夜連克三巢焚斬四百餘人帝深嘉之令與南贛提督吳百朋乘勝滅賊而新倭寇福建者爲戚繼光所敗方流入境夏桂芳百朋會調土漢兵乘其初至急擊之倭懼悉奔甲子崎沙奪漁舟入海暴風起皆覆溺死其得脫者還屯海丰副總兵湯克寬擒斬殆盡因建議海道副使轄東莞以西至贛州領番夷市舶更設海防僉事巡東莞以東至惠潮專禦倭寇又進討李垔元葉丹樓平之降賊王西橋吳平已撫復叛西橋掠東莞敗都指揮劉世恩兵執肇慶同知郭文通因質以求撫桂芳禽斬之進討吳平平初南澳爲戚繼光兪大猷所敗奔饒平鳳凰山隨移漳林掠民舟出海自陽江奔安南四十五年夏桂芳檄安南萬寧宣撫使發兵進剿遣湯克寬以舟師會之夾擊平於萬橋山下乘風縱火平軍大敗赴水死者無算禽斬三百九十餘人參將傅應嘉言平已就擒後復云自溺死福建巡撫汪道昆遽奏聞桂芳獨不肯曰風火交熾時何以知其必死也平黨林道幹復窺南澳時議設參將戍守桂芳言澳中地險而腴元時曾設兵戍守其後戍兵卽據以叛此禦盜生盜也不如置戍柘林便從之召爲南京兵部右侍郎尋攺北部隆慶初轉左以疾乞歸言官數論薦萬曆三年冬卽家起故官總督漕運兼巡撫鳳陽明年春桂芳以淮揚洪潦奔流惟恃云梯閣一徑入海致海湧橫沙河流泛濫而興鹽髙寶諸州縣所在受災請益開艸灣及老黃河故道以廣入海之路修築髙郵東西二堤以蓄湖水皆下所司議行未幾艸灣河工告成是年秋河決曹縣徐州桃源科臣劉鉉疏議漕河語侵桂芳桂芳疏辯曰艸灣之開以髙寶水患衝嚙疏以拯之非能使上流亦不復漲也今山陽以南諸州縣水落布種斗米四分則臣斯舉亦旣得策矣若徐邳以上非臣所屬臣何與焉因請罷禦史邵陛言諸臣以河漲歸咎艸灣不無阻任事之气乞策勵桂芳益底厥績而詰責河臣傅希摯從之其明年希摯議塞崔鎭決口束水歸漕而桂芳欲沖刷成河以爲老黃河入海之道由是議不合廷議以二人意見不同動多掣肘攺希摯撫陜西以李世達代未幾又攺世達他任命桂芳兼理河漕六年正月詔進工部尙書兼右副都禦史居職任河漕如故未逾月卒尋以髙郵州湖堤告成進贈太子少保

劉東星按明外史本傳東星字子明沁水人隆慶二年進士攺庶吉士授兵科給事中大學士髙拱攝吏部修怨言官以非時考察坐謫蒲城縣丞徙盧氏知縣累遷湖廣左布政萬曆二十年擢右僉都禦史巡撫保定時朝鮮以倭難告王師調集悉會天津靜海滄州河間皆被災東星外籌芻粻內議蠲賑請漕粟十萬石平糴民賴以濟明年召爲左副都禦史進吏部右侍郎以父老請侍養歸瀕行而父卒二十六年河決單之黃堌運道湮阻起工部左侍郎兼右僉都禦史總理河漕初尙書潘季馴議開黃河上流循商虞而下歷丁家道口出徐州小浮橋卽元賈魯所浚故道也時朝廷以費巨未果東星卽其地開浚起曲裏鋪至三仙臺抵小浮橋又浚漕渠自徐邳至宿計五閱月工竣費僅十萬詔嘉其績進工部尙書兼右副都禦史明年渠邵伯界首二湖又明年奏開泇河泇界滕嶧間南通淮海引漕甚便前總督翁大立首議開浚後尙書朱衡都禦史傅希摯復言之朝廷數遣官行視迄無成畫河臣舒應龍嘗鑿韓莊工亦中輟東星力任其役初議費百二十萬及工起費止七萬而渠已成十之一二會有疾求去屢旨尉畱卒官後李化龍循其遺迹與李三才共成之漕永便焉東星性儉約歷官三十年敝衣蔬食如一日天啟初謚莊靖

傅希摯按明外史本傳希摯衡水人累官右僉都禦史巡撫山東隆慶末戶部以餉乏議裁山東河南民兵希摯爭之而止攺總理河道以茶城淤塞開梁山以下穿洋山出右洪口萬曆五年進右副都禦史巡撫陜西已遷戶部右侍郎坐隴右礦賊未靖論罷起總督漕運歷南京戶兵二部尙書召理戎政以老被劾加太子少保致仕

河使部匯考

有虞氏舜命益作虞以掌山澤按書經舜典帝曰疇若予上下艸木鳥獸僉曰益哉帝曰兪咨益汝作朕虞益拜稽首讓於朱虎熊羆帝曰兪往哉汝諧蔡

注上下山林澤藪也虞掌山澤之官

周周設川衡澤虞二官以掌川澤之禁按周禮地官川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人訂義

鄭康成曰川流水也賈氏曰官及胥徒多者以其川路長遠巡行勞役故也掌巡川澤之禁令而平其守以時捨其守犯禁者執而誅罰之訂

義鄭康成曰捨其守者時案視守者於其捨申戒之

劉執中曰時謂獺祭魚之後則捨其守禁以縱萬民漁焉不平其守則淵潛不可得以遂性不捨其守則鮮食不可得以養民祭祀賓客共川奠

訂義

鄭康成曰川奠豆之實魚鱐蜃蛤之屬澤虞每大澤大藪中士四人下士八人府二人史四人胥八人徒八十人中澤中藪如中川之衡小澤小藪如小川之衡訂

義賈氏曰用中士尊於川衡者以澤中之所出物多也掌國澤之政令爲之厲禁使其地之人守其財物訂義

李嘉會曰澤屬乎國懼民因地以致爭今海之沙岸潮之波渚凡利入之厚無不租於官而後漁焉此之謂也以時入之於玉府頒其餘於萬民

訂義

鄭康成曰入之以當邦賦凡祭祀賓客共澤物之奠

訂義

鄭康成曰澤物之奠亦豆之實芹茆菱芡之

屬喪紀共其葦蒲之事

訂義

鄭康成曰葦以闉壙蒲以爲席若大田獵則萊澤野及獘田植虞旌以屬禽

漢漢設水衡都尉有水司空都水之屬以掌治水之事按漢書百官表水衡都尉武帝元鼎二年初置掌上林苑有五丞屬官有上林均輸禦羞禁圃輯濯鍾官技巧六�辧銅九官令丞又衡官水司空都水農倉又甘泉上林都水七官長丞皆屬焉上林有八丞十二尉均輸四丞禦羞兩丞都水三丞禁圃兩尉甘泉上林四丞成帝建始二年省技巧六�官王莽攺水衡都尉曰予虞初禦羞上林衡官及鑄錢皆屬少府注應劭曰古山林之官曰衡掌諸池苑故稱水衡張晏曰主都水及上林苑故曰水衡主諸官故曰都有卒徒武事故曰尉師古曰衡平也主平其稅入按文獻通考初秦漢又有都水長丞主陂塘灌漑保守河渠自太常少府及三輔等皆有其官漢武帝以都水官多乃置左右使者以領之至漢哀帝省使者官至東京凡都水皆罷之並置河堤謁者漢之水衡都尉本主上林苑

後漢後漢以都水屬郡國水衡都尉不常置並省其官屬按後漢書百官志世祖攺都水屬郡國孝武帝初置水衡都尉秩比二千石別主上林苑有離宮燕休之處世祖省之並其職於少府每立秋貙劉之日�暫置水衡都尉事訖乃罷之又省水衡屬官令長丞尉二十餘人

晉晉置都水使者以防河堤謁者爲都水官屬按晉書職官志都水使者漢水衡之職也漢又有都水長丞主陂池灌漑保守河渠屬太常漢東京省都水置河堤謁者魏因之及武帝省水衡置都水使者一人以河堤謁者爲都水官屬及江左省河堤謁者置謁者六人

宋宋置都水使者統河堤謁者之屬後省河堤按宋書百官志都水使者一人掌舟航及運部秦漢有都水長丞主陂池灌漑保守河渠屬太常漢東京省都水置河堤謁者魏因之漢世水衡都尉主上林苑魏世主天下水軍舟船器械晉武帝省水衡置都水使者而河堤爲都水官屬有參軍二人謁者一人令史減置無常員晉西朝有參軍而無謁者謁者則江左置也懷帝永嘉六年胡入洛陽都水使者爰浚先出督運得免然則武帝置職便掌運矣江左省河堤文帝元嘉三十年四月孝武帝卽位十二月甲戌省都水臺罷都水使者官置水衡令官按宋書孝武帝本紀云云孝武帝孝建元年十一月癸卯復立都水臺置都水使者官按宋書孝武帝本紀云云

北魏魏初皆有都水使者及水衡都尉河堤謁者等官按魏書官氏志第四品中都水使者從第五品中水衡都尉第六品中河堤謁者宣武帝永平二年都水臺依舊置二使者按魏書宣武帝本紀不載按官氏志永平二年正月尙書令髙肇奏都水臺請依舊二使者詔曰使者置二可如所奏其下屬司惟須充事耳亦何勞多也

北齊北齊置都水臺使者司諸津橋按隋書百官志後齊制官多循後魏都水臺管諸津橋使者二人參事十人又領都尉合昌坊城等三局尉皆分司諸津橋

隋隋仍設都水臺使者領河堤謁者船局都尉之屬後攺爲都水監按隋書百官志都水臺使者及丞各二人參軍三十人河堤謁者六十人錄事二人領掌船局都水尉二人又領諸津上津每尉一人丞二人中津每尉丞各一人下津每典作一人津長四人煬帝卽位多所攺革都水監攺爲使者增爲正五品丞爲從七品統舟�河渠二署舟�署每津置尉一人五年又攺使者爲監四品加置少監爲五品後又攺監少監爲令從三品少令從四品

唐唐設都水監使者統河渠署令河堤謁者主河渠堤堰之事按唐書百官志都水監使者二人正五品上掌川澤津梁渠堰陂池之政總河渠諸津監署凡漁捕有禁漑田自遠始先稻後陸渠長斗門長節其多少而均焉府縣以官督察丞二人從七品上掌判監事凡京畿諸水因灌漑盜費者有禁水入內之餘則均王公百官主簿一人從八品下掌運漕漁捕程會而糾舉之武徳初廢都水監爲署貞觀六年復爲監攺令曰使者龍朔二年攺都水監曰司津監使者曰監武后垂拱元年攺都水監曰水衡監使者曰都尉開元二十五年不隸將作監有錄事一人府五人史十人亭長一人掌固四人初貞觀六年置舟楫署有令一人正八品下掌舟楫運漕漕正一人府三人史六人監漕一人漕史一人典事六人掌固八人上元二年置丞二人正九品下掌運漕隱失開元二十六年署廢河渠署令一人正八品下丞一人正九品上掌河渠陂池堤堰魚醢之事凡溝渠開塞漁捕時禁皆顓之饗宗廟則供魚祀昊天上帝有司攝事則供腥魚日供尙食及給中書門下歲供諸司及東宮之冬藏渭河三百里內漁釣者五坊捕治之供祠祀則自便橋至東渭橋禁民漁三元日非供祠不采魚唐有河堤使者貞觀初攺曰河堤謁者有府三人史六人典事三人每渠及斗門有長一人掌固三人魚師十三人初有監漕十人從九品上大歷後省興成五門六門龍首涇堰滋堤凡六堰皆有丞一人從九品下府一人史二人典事一人掌固二人貞觀六年皆廢河堤謁者六人正八品下掌完堤堰利溝瀆漁捕之事涇渭白渠以京兆少尹一人督視

遼遼諸監中亦設都水監按遼史百官志諸監職名都水監文官

宋宋初以河渠隸三司後專置都水監以領其事按宋史職官志都水監舊隸三司河渠案嘉佑三年始專置監以領之判監事一人以員外郎以上充同判監事一人以朝官以上充丞二人主簿一人並以京朝官充輪遣丞一人出外治河埽之事或一歲再歲而罷其有諳知水政或至三年置局於澶州號曰外監元丰正名置使者一人丞二人主簿一人使者掌中外川澤河渠津梁堤堰疏鑿浚治之事丞參領之凡治水之法以防止水以溝蕩水以瀉水以陂池瀦水凡江河淮海所經都邑皆頒其禁令視汴洛水勢漲涸增損而調節之凡河防謹其法禁歲計筊之數前期儲積以時頒用各隨其所治地而任其責興役以後月至十月止民功則隨其先後毋過一月若導水漑田及疏治壅積爲民利者定其賞罰凡修堤岸植楡柳則視其勤惰多寡以爲殿最南北外都水丞各一人都提舉官八人監埽官百三十有五人皆分職�事卽幹機速非外丞所能治則使者行視河渠事元佑八年詔提舉汴河堤岸司隸本監先是導洛入汴專置堤岸司至是亦歸之有司元佑四年置外都水使者五年詔南北外都水丞並以三年爲任七年方議回河東流乃詔河北東西漕臣及開封府界提點各兼南北外都水事紹聖元年罷元符三年詔罷北外都水丞以河事委之漕臣三年復置重和元年工部尙書王詔言乞選差曾任水官諳練者爲南北兩外丞從之宣和三年詔罷南北外都水丞司依元丰法通差文武官一員分案七置吏三十有七所隸有街道司掌轄治道路人兵若車駕行幸則前期修治有積水則疏導之太祖開寶五年二月丙子詔沿河十七州各置河堤判官一員按宋史太祖本紀云云仁宗嘉佑三年十一月己丑置都水監罷三司河渠司按宋史仁宗本紀云云神宗熙寧九年九月丙寅置河北河防水利司按宋史神宗本紀云云元丰三年五月甲申詔攺都大提舉導洛通汴司爲都提舉汴河堤岸司按宋史神宗本紀云云哲宗元佑四年秋七月丙子詔復外都水使者按宋史哲宗本紀云云元佑五年冬十月癸巳罷提舉修河司按宋史哲宗本紀云云髙宗建炎四年置都水使者按宋史髙宗本紀不載按職官志建炎四年詔都水監置使者一員紹興九年復置都水南北丞按宋史髙宗本紀紹興九年秋七月丙戌復置都水南北丞各一員按職官志紹興九年復置南北外都水丞各一員南丞於應天府北丞於東京置司紹興十年詔都水事歸於工部不復置官按宋史髙宗本紀不載按職官志云云

金金設都水監統諸河官專司黃沁諸河之事按金史百官志都水監街道司隸焉分治監專規措黃沁河衛州置司監正四品掌川澤津梁舟楫河渠之事興定五年兼管勾沿河漕運事作從五品少監正六品以下皆同兼漕事少監從五品明昌二年增一員衛州分治丞二員正七品內一員外監分治貞元元年置掾正八品掌與丞同外監分治大定二十七年添一員明昌三年並罷之六年復置二員勾當官四員準備分治監差委

明昌五年以罷掾設二員興定五年設四員街道司管勾正九品掌灑掃街道修治溝渠舊南京街道司隸都水外監貞元二年罷歸京城所都巡河官從七品掌巡視河道修完堤堰栽植楡柳凡河防之事分治監巡河官同此其瀘溝崇福上下埽都巡河兼石橋使通濟河節巡官兼建春官地分河道諸都巡河官掌提控諸埽巡河官明昌五年設以合得縣令人年六十者選充大定二年設滹河巡河官二員散巡河官

於諸局及丞簿廉舉人並見勾當人六十以下者充黃汴都巡河官下六處河陰雄武滎澤原武陽武延津各設散巡河官一員黃沁都巡河官下四處懷州孟津孟州城北各設黃沁散巡河官各一員衛南都巡河官下四處新鄕崇福上崇福下衛南淇上散巡河官各一員滑浚都巡河官下四處武城白馬書城教城散巡河官各一員曹甸都巡河官下四處東明西隹孟華陵城散巡河官各一員曹濟都巡河官下四處定陶濟北寒山金山散巡河官各一員凡二十五埽埽兵萬二千人諸埽物料場官掌受給本場物料分治監物料場官同此惟崇福上下埽物料場官與當界官通管收支南京延津渡河橋官兼譏察事管勾一員同管勾一員掌橋船渡口譏察濟渡給受本橋諸物等事內譏察事隸畱守司余浮橋官同此右屬都水監皇統三年四月懷州置黃沁河堤大管勾司未詳何年罷正大二年外監東置歸徳西置於河陰章宗泰和六年增設巡河官一員按金史章宗本紀不載按河渠志泰和六年十二月通濟河刱設巡河官一員與天津河同爲一司通管漕河岸上名天津河巡河官隸都水監

元元設都水監掌河渠水利之事按元史百官志都水監秩從三品掌治河渠並堤防水利橋梁堰之事都水監二員從三品少監一員正五品監丞二員正六品經歷知事各一員令史十人蒙古必闍赤一人回回令史一人通事知印各一人奏差十人壕寨十六人典吏二人至元二十八年置二十九年領河道提舉司大徳六年升正三品延佑七年仍從三品大都河道提舉司秩從五品提舉一員從五品同提舉一員從六品副提舉一員從七品世祖中統四年九月乙酉立漕運河渠司按元史世祖本紀云云至元七年十二月辛酉以都水監隸大司農按元史世祖本紀云云至元十四年三月癸巳以行都水監兼行漕運司事按元史世祖本紀云云至元二十六年詔置提舉司職河渠事按元史世祖本紀至元二十六年秋七月辛巳開安山渠成河渠官禮部尙書張孔孫兵部郎中李處選員外郎馬之貞言開魏博之渠通江淮之運古所未有詔賜名會通河置提舉司職河渠事至元二十七年十月甲戌立會通汶泗河道提舉司從四品按元史世祖本紀云云至元二十九年仍置都水監並所屬之少監丞等罷河渡司及河道提舉司按元史世祖本紀至元二十九年春正月己亥命太史令郭守敬兼領都水監事仍置都水監少監丞經歷知事凡八員三月壬子敕都水監分視黃河堤堰罷河渡司五月丁未罷東平路河道提舉司事入都水監成宗大徳二年立都水庸田司按元史成宗本紀大徳二年二月乙丑立浙西都水庸田司專主水利大徳七年二月壬午罷江南都水庸田司按元史成宗本紀云云大徳八年以中書省言設行都水監以董吳松浚治事按元史成宗本紀大徳八年五月壬申中書省臣言吳江松江實海口故道潮水久淤凡湮塞良田百有餘裏況海運亦由是而出宜於租戶役萬五千人浚治歲免租人十五石仍設行都水監以董其程從之大徳九年冬十月丁丑朔升都水監正三品按元史成宗本紀云云大徳十年二月辛亥升行都水監爲正三品按元史成宗本紀云云武宗至大元年立河渠司按元史武宗本紀至大元年八月戊申立河渠司秩五品官二員參以二僧爲之仁宗皇慶元年四月丁卯以都水監隸大司農寺按元史仁宗本紀云云延佑三年春正月丙午置都水太監二員按元史仁宗本紀云云延佑七年春正月英宗卽位三月戊戌定吏員秩都水監從三品夏四月乙卯復都水監秩正三品按元史英宗本紀云云泰定帝泰定二年立行都水監於汴梁按元史泰定帝本紀泰定二年二月庚子姚煒以河水屢決請立行都水監於汴梁仿古法備捍仍命瀕河州縣正官皆兼知河防事從之六月丁未立都水庸田使司秋七月辛未立河南行都水監泰定三年置都水庸田司於松江按元史泰定帝本紀泰定三年春正月壬子置都水庸田司於松江掌江南河渠水利文宗天歷元年十一月壬午禦史臺臣言行都水監宜罷從之按元史文宗本紀云云順帝至元二年春正月置都水庸田使司於平江按元史順帝本紀云云至正四年九月丙午命太平提調都水監按元史順帝本紀云云至正六年立河南山東都水監按元史順帝本紀至正六年五月丁酉以黃河決立河南山東都水監按續文獻通考河南山東都水監至正六年以連年河決爲患置專疏塞之任設官品秩同至正八年立行都水監按元史順帝本紀至正八年二月壬辰詔濟寧鄆城立行都水監以賈魯爲都水至正九年又立山東河南行都水監按元史順帝本紀至正九年春正月癸卯立山東河南等處行都水監專治河患至正十年以大司農兼領都水監按元史順帝本紀至正十年十二月辛卯以大司農禿魯等兼領都水監集河防正官議黃河便益事至正十一年以治河功成賞賚有差立河防提舉司按元史順帝本紀至正十一年十一月遣使以治河功成告祭河伯召賈魯還還朝超授榮祿大夫集賢大學士賜金系腰一銀十錠鈔千錠幣帛各二十匹都水監並有司官有功者三十七員皆升遷其職命立河平碑十二月己卯立河防提舉司隸行都水監按續文獻通考至正十一年十二月立河防提舉掌巡視河道從五品至正十二年立都水庸田司添都水監判官二員按元史順帝本紀至正十二年是歲以海運不通立都水庸田使司於汴梁掌種植之事按續文獻通考至正十二年正月行都水監添設判官二員至正十六年又添設都水監監丞知事各一員按元史順帝本紀不載按續文獻通考云云

明成祖永樂年定運河職官之制按明會典凡運河職官永樂初年差主事一員疏導寧陽縣等處泉源以濟運河後又差通政郎中各一員又差主事一員專管閘河臨淸閘則令提督衛河提舉司主事兼管皆三年更代永樂十二年以尙書都督疏河按明會典永樂十二年議罷海運令工部尙書一員及都督一員疏浚運河永樂十五年分命行漕及提督分理巡視各官按明會典永樂十五年令伯一員充總兵官創行漕事又遣都督侍郎各一員及尙書一員伯二員往來提督以本部員外郎主事二員分理又遣侍郎提督監察禦史錦衣衛千戶等官巡視永樂十九年遣侯伯二員分理按明會典永樂十九年遣侯伯各二員分理濟寧等閘及徐州呂梁二洪通州等處河道徐州洪差禦史一員又差郎中一員呂梁洪差少卿一員又差河南按察司官一員又差郎中一員今二洪各差主事一員專管三年更代遂爲定制宣宗宣徳年設濟寧管閘主事按明會典云雲英宗正統四年定巡視河道分界提督按明會典正統四年定巡視河道部屬官六員提督侍郎都禦史各一員以濟寧爲界其南屬侍郎其北屬都禦史又以都督一員遞相提督代宗景泰元年令提督河道專屬都禦史按明會典云云景泰二年以巡鹽禦史兼領河道按明會典景泰二年減巡視河道主事一員復減巡河禦史二員以巡鹽禦史兼理景泰三年設山東府州縣管河官按明會典云云景泰六年令總督漕運都督兼理河道按明會典云雲英宗天順元年減巡河主事一員又增一員按明會典天順元年減淮安臨淸沙灣巡河主事三員仍差主事一員管揚州一帶河道憲宗成化年設主事一員專管寧陽縣等處泉源按明會典云云成化七年分河道爲三節管理按明會典成化七年始分河道爲三節北自通州至徳州南自沛縣至儀眞各屬郎中二員中自徳州至濟寧屬山東按察司官一員又以侍郎一員總理罷主事禦史惟管洪閘主事如故成化八年以禦史兼理河道按明會典成化八年復令長蘆巡鹽禦史兼理通州臨淸一帶河道又禦史一員兼理濟寧至南京河道成化十三年仍以郎中分理按明會典成化十三年奏準管河郎中兼理河道驛傳捕盜夫役等事又令河道自通州至濟寧濟寧至儀眞仍以郎中二員分理成化十九年令沛縣沽頭等閘別差主事一員提督按明會典云云成化二十一年罷河南布政司管河沁二水官添設主事一員按明會典云云孝宗弘治元年又以巡鹽禦史兼理河道按明會典弘治元年罷沽頭閘主事令濟寧以南河道屬巡鹽禦史兼理又罷管河沁二水主事令徐州洪主事提調弘治三年令參政兼理河道河官於該管處不得私回衙署按明會典弘治三年令山東勸農參政兼理山東河道又令各府州縣管河官帶領家口專在該管去處住坐管理河道不許私回衙門營幹他事弘治七年復差沽頭主事按明會典云云弘治八年設官三員以理河道革管河通判主簿按明會典弘治八年因治河工完奏準仍以河道分三節設官三員理之革淮揚二府山陽等縣管河通判主簿弘治十八年令浙西水利僉事浚常鎭河道以便糧運按明會典云云武宗正徳八年設大名府通判一員東明長垣武城曹縣主簿各一員專管河道按明會典云云世宗嘉靖二年復罷沽頭閘主事議遣都禦史一員按明會典嘉靖二年復罷沽頭閘主事並罷湖陵沽頭上中下金溝射溝新興黃家八閘官吏令徐州洪主事帶管又議準遣都禦史一員提督河道事務山東河南南北直隸巡撫三司等官俱聽節制仍添注郎中員外郎各一員分理嘉靖七年罷衛河提舉司設郎中督理天津河道按明會典嘉靖七年罷提督衛河提舉司主事令管主事帶管閘座又以修浚大通河成設郎中一員駐札通州往來督理兼管天津一帶河道嘉靖八年罷戶部督運官令管河郎中兼理又令徐州兵備副使兼理曹沛徐淮一帶黃河按明會典云云嘉靖十三年復設沽頭閘主事並新興黃家湖陵等七閘官吏人夫按明會典云云嘉靖十四年復設直隸景州滄州管河通判按明會典云云嘉靖十五年設兗州府同知一員疏浚泉源聽管泉主事提調又令淸江浦抽分主事兼管移風等五閘按明會典云云嘉靖二十年設南旺管閘主事等官按明會典嘉靖二十年設南旺管閘主事置境山鎭閘及官吏人夫又令浚南旺安山馬場昭陽四湖築堤開渠添置閘壩斗門仍照地界分隸本部郎中帶管嘉靖二十四年裁革南旺管閘主事令管泉主事帶管添設歸徳府通判一員商丘縣主簿一員專管河道按明會典云云嘉靖二十五年攺兗州府管泉同知爲管河同知駐札曹縣添設單縣營河主簿一員按明會典云云穆宗隆慶元年移沽頭主事於夏鎭駐札管理新河一帶按明會典云云隆慶三年革棗林魯橋利建各閘官以南陽閘帶管革師家莊新閘閘官以仲家淺帶管按明會典云云隆慶六年添設河道官吏按明會典隆慶六年添設河南副使一員給�專管黃河修築堤岸又題復夏津魚臺二縣各主簿一員專管新河石堤閘壩設廣惠閘官吏帶管通惠閘神宗萬曆元年題準管河官遲�聽總理河道參究按明會典萬曆元年題準蘇常鎭三府運河責之蘇松兵備副使浙西運河責之浙江水利僉事照所轄地方時加疏浚如有疏浚不早致誤漕運者俱聽總理河道侍郎並攢運禦史參究革移風閘帶管板閘官吏萬曆三年革兗州府南旺管河通判令本府管河同知帶管添濟寧衛管河指揮一員按明會典云云萬曆四年添設管河官員按明會典萬曆四年添設山東督浚官東平濟寧二州各判官一員泰安州吏目一員汶上曲阜鄒滕四縣各縣丞一員泗水魚臺二縣各主簿一員新泰萊蕪肥城平陰寧陽滋陽嶧七縣各典史一員巨野嘉祥共典史一員每州縣設管泉義官一員或兼管壩惟魚臺平陰不設泉官以濟寧東平帶管又泰安州泉官二員革一員鄒嶧二縣各泉官俱革以濟寧滕縣帶管其各州縣管泉老人並革添設淮安府管河同知一員萬曆五年添設都禦史督河旋革並歸巡撫又革主事添郎中管洪事按明會典萬曆五年添設總理河漕都禦史一員後以治河工完停止革提督河道都禦史其事務並歸各該巡撫照地分管又革呂梁洪主事添設中河郎中一員駐札呂梁兼管洪事萬曆六年革徐州洪主事並屬中河郎中兼管其鈔務歸並戶部分司按明會典云云萬曆七年定以巡撫兼管河道添設大使義官各一員按明會典萬曆七年議準山東河南南北直隸各巡撫銜內添兼管河道四字給與專�添設髙堰柳浦二堤大使一員歸仁集遙堤義官一員萬曆八年革土橋李海務二閘閘官以梁家鄕周家店官各帶管按明會典云云萬曆十一年調駐管河官按明會典萬曆十一年議準淮府管河同知二員原駐邳州者攺於甘羅城專管淸桃山鹽等處河道原駐徐州者攺於邳州管徐州至宿遷河道設梁境古洪各閘官一員內華閘以古洪帶管萬曆十三年令山東濟靑登萊四府管糧通判及所屬州縣管糧官俱帶管水利凡漕河正閘各設閘官一員吏一名其無官吏者以別閘帶管按明會典云云皇淸國朝河官建置大淸會典凡河官建置

國家漕運全資黃運兩河特設河道總督一員駐

札濟寧總理兩河事務至於通惠北河南旺夏

鎭中河南河衛河各設分司管理

通惠河分司駐札通州順治初差漢司官一員

三年更代十二年添差滿洲理事官一員筆帖

式一員一年更代十四年裁滿官三年更代康

熙元年復設一年更代六年裁九年復差滿司

官一員筆帖式二員三年更代十年裁筆帖式

十八年照內外河差例一年更代二十年仍攺

三年更代二十三年攺令各部院衙門掣簽差

遣

北河分司駐札張秋順治初差漢司官一員三

年更代康熙九年添差滿司官一員筆帖式二

員十年裁筆帖式十七年裁分司歸並濟寧天

津二道管理

南旺分司駐札濟寧州順治初差漢司官一員

三年更代康熙九年添差滿司官一員筆帖式

二員十年裁筆帖式十五年裁分司歸並濟寧

道管理

夏鎭分司駐札夏鎭順治初差漢司官一員三

年更代康熙九年添差滿司官一員筆帖式二

員十年裁筆帖式十五年裁分司原管滕嶧二

縣河道閘座歸東兗道管理沛縣河道閘座歸

淮徐道管理十七年滕嶧河務攺歸濟寧道管

理

中河分司舊駐呂梁洪後移駐宿遷縣順治初

差漢司官一員三年更代四年添差滿司官一

員八年裁十二年復差滿官一年更代十四年

裁三年更代康熙元年復差一年更代四年裁

九年復添滿司官一員筆帖式二員十年裁筆

帖式十七年裁分司分歸淮揚淮徐二道管理

南河分司駐札髙郵州順治初差漢司官一員

三年更代康熙九年添差滿司官一員筆帖式

二員十年裁筆帖式十七年裁分司分歸淮揚

淮徐二道管理

衛河分司駐札輝縣順治十三年差漢司官一

員本年裁歸衛輝府同知兼理十四年復差三

年更代康熙四年裁歸分守河北道及衛輝府

通判管理六年裁河北道令通判管理九年復

設河北道

順治初設河南管河道一員駐札開封府康熙

五年裁九年復設濟寧管河道一員駐札濟寧

州康熙六年裁九年復設開封府南河同知一

員駐札本府專管南岸河務康熙七年裁歸淸

軍同知九年復設開封府北河同知一員駐札

祥符縣陳橋鎭專管北岸河務歸徳府河捕通

判一員駐札考城縣專管歸屬南北岸河務康

熙七年裁九年復設又商丘虞城考城三縣管

河主簿各一員懷慶府糧河通判一員駐札本

府河內武陟二縣管河縣丞各一員徐屬河務

同知一員駐札徐州邳宿同知一員駐札邳州

山淸同知一員駐札淮安府

康熙九年大淸會典康熙九年設宿桃同知一員駐札宿遷縣

桃淸同知一員駐札桃源縣歸仁堤同知一員

駐札宿遷之白洋河兼設宿遷縣主簿二員桃

源縣主簿一員各隨同知駐札

康熙十年大淸會典康熙十年設淮安府同知一員安東縣主

簿一員俱駐札安東縣又巨野縣管河主簿一

員

康熙十三年大淸會典康熙十三年設淮安府同知一員駐札燻盱

眙縣又盱眙縣主簿一員

康熙十七年大淸會典康熙十七年裁山淸同知將河務歸並盱

眙同知管理攺爲山淸盱眙同知駐札安東縣

裁桃淸同知將河務歸並歸仁堤同知管理攺

爲宿桃歸仁同知駐札白洋河其邳宿同知攺

爲邳睢靈璧同知仍駐邳州

河使部藝文

送張兵部巡視運河

元虞集畫橋冰泮動龍舟鴨綠粼粼出禦溝使者旌旗穿柳過人家鳧雁傍溪浮桃花吹雨春牽纜江水平堤夜唱籌應有餘波方浩蕩不令歸楫恨淹畱

上朱大司空

明李攀龍河堤使者大司空兼領中丞節制同轉餉千年軍國壯朝宗萬里帝圖雄春流無恙桃花水秋色依然瓠子宮太史但裁溝洫志丈人何減漢臣風

上朱大司空

王世貞十年蓬虆臥江東兩見修鱗濟上通天畔星爲中執法人間水屬大司空樓船畫集沙河雨壁馬秋歌瓠子風轉餉自來勛第一璽書何日未央宮

吳門送周水部謫楚二首

徐中行客歲曾開薊北書知君秋興在鱸魚銜恩卻向湘江去明月滄洲滿謫居綠鬢仙郎白玉羈春風曾醉習家池停車試聽襄陽曲半是當年水部詩

寄懷李師孟水曹

髙岱別署秋光滿千帆霽色開海風吹月上江雨帶潮來名著山公啟詩傳水部才不知登眺處誰與共銜杯

送張水部南歸

趙秉忠平子歸田去山川賦舊遊遺榮才北闕髙興已南州鱸鱠三江冷菇蒲五月秋襟期知曠達尊酒寫離憂

送張玉笥中丞進擢總河

申紹芳元圭初錫自宸衷四載勤勞特借公開府夙推眞使相導河新命少司空舳艫風引桃花浪海甸云興瓠子宮何獨甘棠思召伯轉輸專倚酇侯功

潘大司空起拜禦史大夫再督河漕奉寄二首

兪安期徵書新起大司空再歷宣房舊築宮芻粟轉輸關國計漕渠疏控見神功河源爭謂來天上水勢齊驅入地中秦日豈須論鄭國周年何忝拜毛公瓠子悲歌似漢家老臣寧許久懸車鑿渠昔見傳龍首開府今仍建虎牙淇苑秋云分揵竹金堤春水下桃花從君倘許尋源去鬥畔重占犯客槎

河使部紀事

