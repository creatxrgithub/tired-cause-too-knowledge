

禦制部藝文

梁武帝集序

梁沈約文思安安欽明所以光宅日月光華南風所以興詠日角之主出自諸生銳頂之君少明古學漢髙宋武𨿽闕章句歌大風以還沛好淸談於暮年夫成天地之大功膺樂推之寶運未或不文武兼資能事斯畢者也我皇誕縱自天生知在禦淸明內發疏通外典爰始貴遊篤志經術究淹中之雅旨盡曲臺之奧義莫不因流極源披條振藻若前疑往滯舊學罕通而超然直詣妙援終古善發談端精於持論置壘難逾惟鋒莫擬有同成誦無假含毫興絕節於髙唱振淸辭於蘭畹至於春風秋月送別望歸皇王髙宴心期促賞莫不超挺睿興浚發神衷及登庸歷試辭翰繁蔚箋記風動表議雲飛雕虫小藝無累大道懷君人之大徳有事君之小心爲下奉上形於辭旨𨿽密奏忠規遺稿必削而國謨藩政存者猶多逮乎俯應歸運仰修幹錄載筆握簡各有司存如綸之旨時或染翰曁於設靈囿愷樂在鎬鹿鳴四牡皇華常棣之歌伐木采薇出車杕杜之燕皆詠志摛藻廣命羣臣上與日月爭光下與鍾石比韻事同觀海義等窺天觀之而不測遊之而不知者矣竊惟左史記言右史記事君舉必書無論大小況乎感而後思思而後積積而後滿滿而後言若斯而已哉謹因事立名隨源編次

奉敕示七夕詩啟

任昉臣昉啟奉敕並賜示七夕五韻竊惟帝迹多緒俯同不一托情風什希世罕工𨿽漢在四世魏稱三祖寧足以繼想南風克諧調露性與天道事絕稱言豈其多幸親逢旦暮臣早奉龍潛與賈馬而入室晚屬天飛比嚴徐而待詔惟君知臣見於訥言之旨取求不疵表於辯才之戲謹輒牽率庸陋式酬天獎拙速𨿽效蚩鄙已彰臨啟慚恧罔識所置謹啟

請頒示禦制西嶽碑文疏唐信安王禕開元十二年帝幸東都至華州命勒石於華嶽帝親制其文信安王禕上言曰臣伏見禦制西嶽碑文來從上元光照下土羣臣捧戴遊聖難名臣聞天作髙山气雄玆嶽壓洪河而傑起淩蒼昊而孤標近當國門用固京邑自巨靈開拓往帝巡遊精意嘗聞頌聲則未非勝賞難就蓋詞翰無能不遇非常之君孰睹非常之事陛下知其若此金聲而玉振之乃發揮睿詞幽贊神化廣大極天地光明融日月至理洞淸微至功含造化合而成體散而成章巍乎煥乎不可得而稱又復親紆彩筆寫在香箋隨手生姿入神變態勢如飛動妙絕古今諒得之自然豈因之外物對揚天休臣子之常也美而無述過莫大焉請以禦制碑文頒示四海使伊昔之後自愧不才率土之臣咸知所謂則𨿽死之日猶生之年

爲李僕射賀聖制政刑箴表

崔位臣某言伏見聖制政刑箴天文昭回八表皆燭睿藻稽古六經不刊臣某中謝

伏惟皇帝陛下致理和平躋人壽域猶懷兢業重設箴規酌裁成立政之中求司牧措刑之本信成康之能事蓋堯禹之用心可以萬邦作孚千載垂範金石不朽日月俱懸爰自繩契已還歷選列辟憲章代有詞義罕攻湯制局促於盤銘虞歌淡泊於琴曲橫汾乃縱賞之事黃竹匪勸誡之文其餘流薄國風漂淪樂府典謨雅誥寂滅無聞曷若光啟格言昭融至道勤萬機於一日二日立盛徳於先天後天長垂四目之明詎假百官之啟臣職惟方鎭宗忝葭莩成誦已在於丹心述宣願播於靑史臣限以所守不獲奔走闕下拜舞天階無任捧讀跪戴抃躍之至

代陳司徒謝敕賜麟徳殿宴百寮詩序表

王維臣某言支使某官奏事回伏奉某月日手詔賜臣以皇太子所寫聖制麟徳殿宴百僚詩序日月揚光風雲動色捧受之次震駭失常臣某中謝

臣伏以經天緯地者聖人之文多才多藝者元良之美逖聽前修旋觀往冊考論盛世罕見全能故漢後詠歌有乖雅頌之旨周儲聰哲不聞翰墨之妙伏惟陛下道洽帝堯文超系表體陰陽之變化與云漢而昭回皇太子徳邁生知學資聖訓掩鍾張之筆札並虯鸞以飛動臣特承湛恩荷此殊錫集榮光於外府啟重寶於私庭班氏賜書旣甚懸隔馬卿視艸曾未比擬又臣所獻奉和詩事等賡歌情同率舞濫吹之音謬塵於天聽逾涯之賞忽降於絲言豈臣微力所宜負戴非臣捐軀所能效益無任榮荷感惕之至

謝賜中和節禦制詩序表

前人臣某言中使至伏奉手詔並賜臣皇太子所寫禦制中和節詩序聖澤曲臨天文下降日月爛其光彩風雲蔚其气色捧讀驚駭魂守失常臣某中謝

臣伏以天地有常萬物必由其化陰陽不測聖人能爲之節然後垂文章以鼓舞天下之動張宴樂以道天下之和三五以還盛美斯在伏惟陛下以道禦物以文化成立言盡經緯之本秉筆節陽和之中𨿽天旨元深理絕於彌度而睿詞煥洽義歸於徳卲文輝三象諧同六律邁殷湯之晨露掩虞舜之燻風皇太子以聰哲之姿篆隸之妙鸞鳳之勢鍾王莫儔臣備守外藩獲承殊獎荷此非常之賜實惟希代之寶窺觀則河漢無極負戴則山嶽爲輕沈族捐軀何階上答不勝欣感之誠謹獻應制詩一首章句疏蕪義理鄙淺君唱臣和歡逢宴鎬之時濫吹徒歌輒效鈞天之末塵瀆旒扆伏深戰懼無任祗惕之至

眞宗禦制詩記

宋張誾章聖皇帝卽位之七載聞河陽濟源奉仙觀唐魯眞人舊廬有道士賀蘭棲眞者道術甚髙發使者詔至京師旣而與語灑然異之棲眞爲詩以獻上復制詩以寵答之一日從容問曰人言先生能點黃金信乎對曰陛下聖徳聰明富有四海可謂眞天子矣臣願以堯舜之道點化天下顧方士僞術不足爲陛下道上大奇其言益加敬禮未幾丐還賜號棲眞大師加以命服蠲其觀之田賦棲眞壽一百一十有三歲乃尸解去葬於觀之東又八十有八年其徒郭仲琨再刻賜詩於石而圖棲眞像其下且囑臣爲之記臣誾再拜稽首而言曰伏觀自昔世主窮好道家之術者甚眾而鮮得其眞故其始莫不以謂神仙可致長年可祈至以敝屣視天下親屈帝尊以禮怪迂之士而其後類不免爲詭誕之所欺惑可爲太息惟章聖皇帝沖妙在躬神明自得以道蒞天下者二十有四年不待問途襄城之野膝行崆峒之山而異人奇士應時而來樂告以善故祥符景徳之間天下垂拱無爲海內蒙福登封告成號稱至治其功徳遠矣觀棲眞之所陳上所以待遇之意與昔之世主所甘心者顧不異哉棲眞異事多此不復具載特書其爲上語者如此

跋禦制至尊壽皇聖帝聖政序記

陳傅良臣上言臣聞前聖之徳業莫盛於堯舜後聖之述作莫盛於孔子然二者相須而不能以同時恭惟至尊壽皇聖帝道本於稽古功成於協帝臨禦二十有八年仁恩塞穹壤威聞憺蠻貊潤色中興之烈而增光揖遜之美薄海內外萬口同辭以爲自舜以來一人而已陛下奉若慈訓克昌丕緒見之行事緝熙光明而且欲以欽承允蹈之餘布在方策昭示無極爰命史臣褒輯聖政鋪張表出作宋一經於是書成來上親灑宸翰攄發睿藻冠之篇端日星有爛著於天文而太極之妙自然陳露搢紳鉛槧之流又以爲是孔氏之作也臣竊惟有虞之書初與五典並行而無辧更千五百年而得孔氏斷爲書首序之百篇之上然後暴白於萬世由此觀之虞舜𨿽極治嘗久晦而後彰孔子能祖述矣蓋追誦而不相及未有父子兩朝聖以繼聖立徳立言自相發揮皇乎異哉如今日之盛者也抑臣次舜之事以底豫於孝遭人倫之變也以予賢於公因天命之攺也惟我壽皇之事髙廟備極五福彌歷三紀雍雍穆穆�無間言曾未倦勤脫屣萬乘授之主鬯神人燕寧累聖一家世世同徳父子之間視舜有光焉則陛下之序此書尢足以垂百王之範補六藝之缺矣臣以非材待罪宰事適董攸司與托不朽而藏之禁嚴未寫琬琰無以對揚宏休臣實甚懼用是百拜稽首昧死請以賜本大書深刻以幸來世而又百拜稽首仿�大旨敬書於序之下方

恭跋禦賜詩後

明宋濂臣聞自古人君有盛徳大業者其積慮深長而貽謀悠久必日與文學法從之臣論道而經邦當情意洽孚之時或相與賡歌或褒以詩章或燕之內殿君臣之間實同魚水非直侈爲觀美所以禮賢俊示寵恩而昭四方也有如唐之文皇宋之太宗其事書諸簡編者可以見之矣皇明紀號洪武之八年秋八月甲午皇上覽川流之不息水容澄爽油然有感於宸衷陋尹程秋水賦言不契道乃親更爲之賦成召禁林羣臣觀之且曰卿等亦各撰賦以進臣率同列研精覃思鋪敍成章詣東皇閣次第投獻上皆親覽焉復置品評於其間已而賜坐敕太官進天廚奇珍內臣行觴觴已上顧臣曰卿何不盡飲臣出跪奏曰臣荷陛下聖慈賜臣以醇酎敢不如詔第臣年衰邁恐不勝杯酌志不攝气或愆於禮度無以上承寵光爾上曰卿姑試之臣卽席而飲將徹上復顧臣曰卿更宜釂一觴臣再起固辭上曰一觴豈解醉人乎卒飲之臣舉觴至口端又復瑟縮者三上笑曰男子何不慷慨爲臣對曰天威咫尺間不敢重有所瀆勉彊一吸至盡上大悅臣顏面變�頓覺精神遐漂若行浮雲中上復笑曰卿宜自述一詩朕亦爲卿賦醉歌二奉禦捧黃綾案進上揮翰如飛須臾成楚辭一章臣旣醉下筆傾欹字不成行列甫綴五韻上遽召臣至命編修官臣右重書以遺臣遂諭臣曰卿藏之以示子孫非惟見朕寵愛卿亦可見一時君臣道合共樂太平之盛也臣行五拜禮叩首以謝上更敕給事中臣善等賦醉學士歌云臣旣退竊自念曰臣本越西布衣粗藉父師明訓弗墜箕裘之業而已一旦遭際聖明遣使聘起之踐歷淸華地躋禁近無一朝不覲日月之光如此者凡十有七年叨冒恩榮敻絕前比所幸犬馬之力未衰誓將竭奔走之勞以圖報稱今天寵屢加云漢之章昭燭下土臣竊自靖度何足以堪之𨿽然傳有之泰山不讓土壤故能成其大河海不擇細流故能就其深王者不卻眾庶故能明其徳洪惟皇上尊賢下士講求唐虞治道度越於唐宋遠甚𨿽以臣之至愚亦遭被非常之殊渥六合之廣其有抱藝懷才者孰不思踴躍奮厲以揚於王廷哉臣按南有嘉魚之詩有曰君子有酒嘉賓式燕以樂序者謂太平之君子至誠樂與賢者共之也皇上寵恩之便蕃抑過之矣又按天保之詩有曰罄無不宜受天百祿降爾遐福惟日不足序者謂臣能歸美以報其上臣𨿽無所猷爲願持此以頌禱於無窮哉古者侈君之命勒諸鼎彜藏諸宗廟嗣世相傳以至於永久臣敢竊援此義礱玉爲軸裝褫成捲什襲珍藏以顯示來裔給事中臣善等應制諸詩附錄其後而賢士大夫聞風慕艷而有作者又別見左方云是歲九月戊午具官臣金華宋濂謹記

恭跋禦制�文下方

前人皇帝臨禦之七載益弘敷教治優老禮賢孳孳如弗及時則有若翰林學士承旨臣同春秋七十猶以文學在侍從論思之列其意以爲幸逢有道之君何忍去之休致之請久而不敢發上見同皓首蒼顏與白面少年旅進旅退於班行中惻然憐之八月甲辰特降致仕之命續社期年且官其一子魯召同入賜坐從容慰勞之夜漏下十刻始敕內官扶掖而還乙巳上親制文一篇以賜同仰瞻天藻之華無任欣躍旣奉表詣殿庭稱謝又以副墨勒諸貞昭示悠久臣濂聞之君臣遇合自古爲難非道之符契情之感孚鮮有善始而善終者今同年𨿽耄拳拳戀闕之心皦如出日忠款自將不替往初上憫其衰暮不欲煩之以事令優遊田裏以終天年恩數便蕃視昔有加上下之間可謂兩盡其道猗歟盛哉昔宋孫宣公奭自翰林侍講學士乞致其事仁宗嘗賜詩一首詞臣尙載之簡冊至今以爲美談矧我皇上睿思天成神文炳煥其功侔造化經緯圖書足以昭明政體用風厲四方詩云乎哉是將傳之億萬斯年永永無斁而同之名氏在奎壁光芒之中亦因是不朽誠千載之一逢也傳曰王言如絲其出如綸天下之士聞之有不鼓舞而淬礪者乎臣職在國史謹已備載日曆復因同之請恭書於下方云是月癸丑翰林侍講學士知制誥同修國史兼太子贊善大夫臣金華宋濂恭跋

魏文帝集序

張溥曹子桓生長戎旅之間善騎馬左右射又工擊劍彈棋伎能戲弄不減若父其詩歌文辭仿佛上下卽不堪弟畜陳思爲孟徳大兒固有餘也魏王帝業無足稱惟令宦人爲官不得過諸署令詔羣臣家不得奏事大後後族家不得當輔政任石室金策可寶萬世彼親見漢室炎隆女主中人手撲滅之麥秀黍離恫傷心目霸朝初創力更舊轍至待山陽公以不死禮遇漢老臣楊彪不奪其志盛徳之事非孟徳可及當日符命獻諛璽綬被躬羣眾推奉時與勢迫倘建安君臣有能爲武庚比干者或觀望卻步竟保常節未可知也典論自序善述生平論文一篇直自言所得與王朗書務立不朽於著述間不肯以七尺一棺畢其生死雅慕漢文沒而得謚良云厚幸占其志趣亦古諸侯之博聞者也甄后塘上陳王豆歌損徳非一崇華首陽有餘恨焉

梁簡文帝集序

前人史言梁簡文帝文集一百卷雜著六百餘卷自古皇家撰論未有若是其多者蓋朱邸日久會逢淸晏兼以昭明爲兄湘東爲弟文辭競美增榮棠棣儲極旣正宮體盛行但務綺博不避輕華人挾曹丕之資而風非黃初之舊亦時世使然乎賊景犯闕彊登帝座吞土不祥終於協夢至今讀其題壁序自云蘭陵正士弗欺暗屋輒爲泣數行下武帝開門揖盜自戕骨肉簡文立顚沛之中罹懷湣之酷跋胡疐尾孽非己作後代諱其閔凶並其文字指爲無福不得擬秋風步短歌亦足悲也帝答湘東書頗厭時人效謝康樂裴鴻臚余謂帝詩文適在謝後裴前耳昭明稱帝佳作止云首尾裁淨一字之評從來論六朝者所未逮帝誡當陽書立身須謹重文章須放蕩是則其生平所處也

禦制部紀事一書經益稷帝庸作歌曰敕天之命惟時惟幾乃歌曰股肱喜哉元首起哉百工熙哉臯陶拜手稽首揚言曰念哉率作興事愼乃憲欽哉屢省乃成欽哉乃賡載歌曰元首明哉股肱良哉庶事康哉又歌曰元首叢脞哉股肱惰哉萬事墮哉宋書符瑞志帝舜時和气普應慶雲興焉若煙非煙若云非云鬱鬱紛紛蕭索輪囷百工相和而歌慶雲帝乃倡之曰慶雲爛兮禮縵縵兮日月光華旦復旦兮羣臣咸進稽首曰明明上天爛然星陳日月光華弘予一人帝乃再歌曰日月有常星辰有行四時從經萬姓允誠於予論樂配天之靈遷於聖賢莫不咸聽鼚乎鼓之軒乎舞之精華以竭褰裳去之於是八風修通慶雲叢聚史記樂書舜作五弦之琴以歌南風注

南風養萬物孝子之歌也舜有孝行故以五弦之琴歌南風詩以教理天下之孝周語衛彪傒曰周詩有之曰天之所支不可壞也其所壞亦不可支也昔武王克商而作此詩以爲飫歌名之曰支以遺後人使永監焉六韜武王踐阼三日召師尙父而問焉曰黃帝顓頊之道存乎師尙父曰在丹書王欲聞之則齊矣齊三日王端冕師尙父亦端冕奉書而入王東面而立師尙父西面道書之言曰敬勝怠者吉怠勝敬者滅義勝欲者從欲勝義者凶凡事不彊則枉弗敬則不正枉者滅廢敬者萬世王聞書之言惕若恐懼而爲戒書於席之四端於幾於鑑於盥盤於楹於杖於帶於履屨於觴豆於戶牖於劍弓矛爲銘焉琴操周成王時鳳凰來舞於庭成王乃援琴而歌曰鳳凰翔兮於紫庭余何徳兮以感靈賴先王兮恩澤臻於胥樂兮民以寧穆天子傳天子南遊於黃臺之丘獵於鈃山天寒雨雪有凍人王乃作詩三章以哀民漢書髙祖本紀十二年冬十月上破布軍於會缶布走令別將追之上還過沛畱置酒沛宮悉召故人父老子弟佐酒發沛中兒得百二十人教之歌酒酣上擊築自歌曰大風起兮雲飛揚威加海內兮歸故鄕安得猛士兮守四方令兒皆和習之上乃起舞慷慨傷懷泣數行下謂沛父兄曰遊子悲故鄕吾𨿽都關中萬歲之後吾魂魄猶思家沛且朕自沛公以誅暴逆遂有天下其以沛爲朕湯沐邑復其民世世無有所與沛父老諸母故人日樂飲極歡道舊故爲笑樂十餘日上欲去沛父兄固請畱上曰吾人眾多父兄不能給乃去沛中空縣皆之邑西獻上畱止張飲三日畱侯世家漢十二年上從擊破黥布軍歸疾益甚愈欲易太子畱侯諫不聽因疾不視事叔孫太傅稱說引古今以死爭太子上猶欲易之及燕置酒太子侍四人從太子年皆八十有餘須眉皓白衣冠甚偉上怪之問曰彼何爲者四人前對各言名姓曰東園公甪裏先生綺裏季夏黃公上乃大驚曰吾求公數歲公辟逃我今公何自從吾兒遊乎四人皆曰陛下輕士善罵臣等義不受辱故恐而�匿竊聞太子爲人仁孝恭敬愛士天下莫不延頸欲爲太子死者故臣等來耳上曰煩公幸卒調護太子四人爲壽已畢趨去上目送之召戚夫人指示四人者曰我欲易之彼四人輔之羽翼已成難動矣呂后眞而主矣戚夫人泣上曰爲我楚舞吾爲若楚歌曰鴻雁髙飛一舉千里羽翮已就橫絕四海橫絕四海當可柰何𨿽有矰繳尙安所施歌數闋戚夫人噓唏流涕上起去罷酒竟不易太子漢書武帝本紀元狩元年冬十月行幸雍祠五畤獲白麟作白麟之歌元鼎四年六月得寶鼎后土祠旁秋馬生涯窪水中作寶鼎天馬之歌元封二年春幸緱氏遂至東萊夏四月還祠泰山至瓠子臨決河命從臣將軍以下皆負薪塞河堤作瓠子之歌還作甘泉通天臺長安飛廉館六月詔曰甘泉宮內中產芝九莖連葉上帝博臨不異下房賜朕弘休其赦天下賜云陽都百戶牛酒作芝房之歌古文苑武帝作柏梁臺詔羣臣二千石能爲七言詩者乃得上坐帝曰日月星辰和四時自梁王已下作詩者二十五人

漢書武帝本紀元封五年冬行南巡狩至於盛唐望望祀虞舜於九嶷登灊天極山自尋陽浮江親射蛟江中獲之舳艫千里薄樅陽而出作盛唐樅陽之歌太初四年春貳師將軍廣利斬大宛王首獲汗血馬來作西極天馬之歌注應劭曰大宛舊有天馬種號一日千里太始三年二月行幸東海獲赤雁作朱雁之歌四年夏四月幸不其祠神人於交門宮若有向坐拜者作交門之歌漢武故事帝行幸河東祠后土顧視帝京忻然中流與羣臣飲燕帝歡甚乃自作秋風辭漢書外戚傳孝武李夫人少而早卒上思念不已方士齊人少翁言能致其神乃夜張燈燭設帳幄陳酒肉而令上居他帳遙望見好女如李夫人之貌還帷坐而步又不能就視上愈益相思悲感爲作詩曰是邪非邪立而望之偏何姍姍其來遲令樂府諸音家弦歌之上又自爲作賦以傷悼夫人拾遺記漢武帝思懷往者李夫人不可復得時始穿昆靈之池泛翔禽之舟帝自造歌曲使女伶歌之時日已西傾涼風激水女伶歌聲甚遒因賦落葉哀蟬之曲曰羅袂兮無聲玉墀兮塵生虛房冷而寂寞落葉依於重扃望彼美之女兮安得感余心之未寧西京雜記始元元年黃鵠下太液池上爲歌曰黃鵠飛兮下建章羽肅肅兮行蹌蹌金爲衣兮菊爲裳唼喋荷荇出入蒹葭自顧菲薄愧爾嘉祥漢書王褒傳神爵五鳳之間天下殷富數有嘉應上頗作歌詩欲興協律之事丞相魏相奏言知音善鼓雅琴者渤海趙定梁國龔徳皆召見待詔哀帝本紀贊孝哀自爲藩王及充太子之宮文辭博敏幼有令聞後漢書桓榮傳榮子郁惇厚篤學傳父業顯宗以郁先師子甚見親厚常居中論經書問以政事稍遷侍中帝自制五家要說章句令郁校定於宣明殿注華嵩書曰帝自制五行章句此言五家卽謂五行之家也東觀記曰上謂郁曰卿經及先師致復文雅其冬上親於辟雍自講所制五行章句已復令郁說一篇上謂郁曰我爲孔子卿爲子夏起予者商也又問郁曰子幾人能傳學郁曰臣子皆未能傳學孤兄子一人學方起上曰努力教之有起者卽白之蔡邕傳初帝好學自造羲皇篇五十章因引諸生能爲文賦者諸爲尺牘及工書鳥篆者皆加引召遂至數十人靈思何皇后紀王美人生皇子協後鴆殺美人帝湣協早失母又思美人作追徳賦令儀頌魏書文帝年八歲能屬文有逸才初在東宮疫癘大起時人雕傷帝深感嘆與素所敬者大理王朗書曰生有七尺之形死爲一棺之土惟立徳揚名可以不朽其次莫如著篇籍疫癘數起士人雕落余獨何人能全其壽故論撰所著典論詩賦蓋百餘篇集諸儒於肅城門內講論大義侃侃無倦胡衝吳歷帝以素書所著典論及詩賦餉孫權又以紙寫一通與張昭魏志文帝本紀帝好文學以著述爲務自所勒成垂百篇又使諸儒撰集經傳隨類相從凡千餘篇號曰皇覽髙貴鄕公本紀注傅暢晉諸公贊曰帝嘗與中護軍司馬望侍中王沈散騎常侍裴秀黃門侍郎鍾會等講宴於東堂並屬文論名秀爲儒林文人沈爲文籍先生望會亦各有名號甘露四年春正月黃龍二見寧陵縣界井中注

漢晉春秋曰是時龍見咸以爲吉祥帝曰龍者君徳也上不在天下不在田而數屈於並非嘉兆也仍作潛龍之詩以自諷司馬文王見而惡之宋書始平孝敬王子鸞傳子鸞母殷淑儀寵傾後宮子鸞愛冠諸子凡爲上所盻遇者莫不入子鸞之府國及爲南徐州又割吳都以屬之六年丁母憂追進淑儀爲貴妃上自臨南掖門臨過喪車悲不自勝左右莫不感動上痛愛不已擬漢武李夫人賦南史宋孝武帝本紀帝少機�神明爽發讀書七行俱下才藻甚美宋前廢帝本紀帝有文才自造孝武帝誄及雜篇章往往有文采冊府元龜宋明帝好讀書在藩時撰江左以來文章志又續衛瓘所注論語一卷行於世帝寬仁待物才學之士多蒙引進參侍文籍應對左右於華林園含芳堂講周易常自臨聽又嘗造皇業頌通國風辭天符頌帝圖頌治兵大雅白紵篇大雅南齊太祖在位所著文詔中書侍郎江淹撰次之又詔東觀學士撰史林三十篇魏文帝皇覽之流也南齊書蘇侃傳侃除積射將軍遇太祖在淮上便自委結上鎭淮陰時張永沈攸之反後新失淮北始遣上北戍不滿千人每歲秋冬間邊淮騷動恆恐敵至上廣遣偵候安集荒余又營繕城府上在兵中久見疑於時乃作塞客吟以諭志梁書武帝本紀帝文思欽明能事畢究𨿽萬機多務猶捲不輟手燃燭側光常至戊夜造制旨孝經義周易講疏及六十四卦二系文言序卦等義樂社義毛詩答問春秋答問尙書大義中庸講疏孔子正言老子講疏凡二百餘卷並正先儒之述開古聖之旨王侯朝臣皆奉表質疑髙祖皆爲解釋修飾國學增廣生員立五館置五經博士天監初則何佟之賀場嚴植之明山賓等覆述制旨並撰吉凶軍賓嘉五禮凡一千餘卷髙祖稱制斷疑於是穆穆恂恂家知禮節大同中於臺西立士林館領軍朱異太府卿賀琛舍人孔子袂等遞相講述皇太子宣城王亦於東宮宣猷堂及揚州解開講於是四方郡國趨學向風雲集於京師矣兼篤信正法猶長釋典制涅盤大品淨名三慧諸經義記復數百卷聽覽餘閒卽於重云殿及同泰寺講說名僧碩學四部聽眾常萬餘人又造通史躬制贊序凡六百卷天情睿敏下筆成章千賦百詩直疏便就皆文質彬彬超邁今古詔銘贊誄箴頌箋奏爰初在田洎登寶歷凡諸文集又百二十卷六藝備閒棋登逸品陰陽緯候卜筮占決並悉稱善又撰金策三十卷蕭子顯傳大通二年子顯遷侍中髙祖雅愛子顯才又嘉其容止吐納每禦筵侍坐偏顧訪焉嘗從容謂子顯曰我造通史此書若成眾史可廢子顯對曰仲尼贊易道黜八索述職方除九丘聖制符同復在玆日時以爲名對三年以本官領國子博士髙祖所制經義未列學官子顯在職表置助教一人生十人又啟撰髙祖集並普通北伐記冊府元龜劉孺爲太子中書舍人嘗侍宴壽光殿詔羣臣賦詩時孺與張率並醉未及賦帝取孺手板題戲之曰張率東南美劉孺雒陽才攬筆便應就何事久遲回簡文帝幼而敏睿識悟過人六歲便屬文髙祖驚其早就弗之信也仍於禦前面試辭采甚美髙祖嘆曰此子吾家之東阿讀書則十行俱下九流百氏經目必記章篇辭賦操筆立成博綜羣書善言元理雅好題詩梁書簡文帝本紀帝雅好題詩其序云餘七歲有詩癖長而不倦然傷於輕艷當時號曰宮體所著昭明太子傳五卷諸王傳三十卷禮大義二十卷老子義二十卷莊子義二十卷長春義記一百卷法寶連璧三百卷並行於世南史梁元帝本紀帝所著孝徳傳忠臣傳各三十卷丹陽尹傳十卷注漢書一百十五卷周易講疏十卷內典博要百卷連山三十卷洞林三卷玉韜金樓子補闕子各十卷老子講疏四卷懷舊傳二卷古今全徳志荊南地記貢職圖古今同姓名錄一卷筮經十二卷式贊三卷文集五十卷冊府元龜梁元帝博綜羣書下筆成章出言爲論才辧敏速冠絕一時著述詞章多行於世陳書武帝本紀永定二年三月乙卯髙祖幸後堂聽訟還於橋上觀山水賦詩示羣臣冊府元龜陳後主所制文筆卷軸甚多乃別寫一本付姚察有疑悉令刊定後又善作詩及隋兵渡江猶作詩不輟及朝隋文帝東巡登芒山侍飲賦詩魏書明元帝本紀帝禮愛儒生好覽史傳以劉向所撰新序說苑於經典正義多有所闕乃撰新集三十篇采諸經史該洽古義兼資文武焉太武帝本紀神三年春正月癸卯行幸廣密臨溫泉作溫泉之歌孝文帝本紀帝雅好讀書手不釋卷五經之義覽之便講學不師受探其精奧史傳百家無不該涉善談莊老尢精釋義才藻富贍好爲文章詩賦銘頌任興而作有大文筆馬上口授及其成也不攺一字自太和十年已後詔冊皆帝之文自余文章百有餘篇鄭羲傳羲子道昭爲員外散騎侍郎祕書丞從徵沔漢髙祖饗侍臣於懸瓠方丈竹堂道昭與兄懿俱侍坐焉樂作酒酣髙祖乃歌曰白日光天兮無不曜江左一隅獨未照彭城王勰續歌曰願從聖明兮登衡會萬國馳誠混內外鄭懿歌曰云雷大振兮天門辟率土來賓一正歷邢巒歌曰舜舞干戚兮天下歸文徳遠被莫不思道昭歌曰皇風一鼓兮九地匝戴日依天淸六合髙祖又歌曰遵彼汝墳兮昔化貞未若今日道風明宋弁歌曰文王政教兮暉江沼寧如大化光四表髙祖謂道昭曰自比遷務𨿽猥與諸才不廢詠綴遂命邢巒總集敍記劉昶傳昶除使持節都督吳越楚彭城諸軍事大將軍及發髙祖親餞之命百寮賦詩贈昶又以其文集一部賜昶髙祖因以所制文筆示之謂昶曰時契勝殘事鍾文業𨿽則不學欲罷不能脫思一見故以相示𨿽無足味聊復爲笑耳冊府元龜後魏孝文帝遷雒路由朝歌見比干墓愴然悼懷爲文以弔之通直常侍劉芳爲注解北齊後主幼而念善及長頗學綴文置文林館引諸文士焉周書明帝本紀二年九月丁未幸同州過故宅賦詩曰玉燭調秋气金輿歷舊宮還如過白水更似入新丰霜潭漬晚菊寒井落疏桐舉杯延故老令聞歌大風帝幼而好學博覽羣書善屬文詞彩溫麗及卽位集公卿已下有文學者八十餘人於麟趾殿刊校經史又捃采眾書自羲農以來訖於魏末敍爲世譜凡五百卷云所著文章十卷武帝本紀天和四年五月己丑帝制象經成集百僚講說冊府元龜隋煬帝初爲晉王善屬文及爲皇太子數有詩書遺牛弘弘亦有答及嗣位之後常賜弘詩其同被賜詩者至於文詞贊無如弘美國朝傳紀煬帝善屬文而不欲人出其右司隸薛道衡由是得罪後因事誅之曰更能作空梁落燕泥否隋唐嘉話煬帝爲燕歌行文士皆和著作郎王冑獨不下帝帝每銜之冑竟坐此見害而誦其警句曰庭艸無人隨意綠復能作此語耶隋書突厥傳帝親巡云內溯金河而東北幸啟民所居啟民奉觴上壽跪伏甚恭帝大悅賦詩賜啟民及主金甕各一及衣服被褥錦彩特勒以下各有差冊府元龜唐太宗貞觀初著金鏡述以示侍臣六年閏八月己巳至善慶宮宴三品已上於渭之濱帝甚歡賦五言詩大唐新語蕭瑀貞觀初爲左僕射太宗謂之曰武徳六年已後太上皇有廢立之心而未定也我當此日實不爲兄弟所容實有大功而不蒙賞卿不可以厚利誘不可以刑戮懼眞社稷臣也因賜詩曰疾風知勁艸版蕩識貞臣又謂之曰卿之守道眇身古人無以過也然善惡大明有時而失瑀謝曰臣特蒙訓誡恐死忠良𨿽死之日猶生之年十七年與長孫無忌等二十四人圖形於淩煙閣太宗欲見前代帝王事得失以爲鑑戒魏徵乃以虞世南褚遂良蕭徳言等采經史百家之內嘉言善語明王暗君之迹爲五十卷號羣書理要上之太宗手詔曰朕少尙威武不精學業先王之道茫若涉海覽所撰書博而且要見所未見聞所未聞使朕稽古臨事不戚其爲勞也不亦大哉賜徵等絹千匹彩物五百段太子諸王各賜一本唐書虞世南傳太宗嘗作宮體詩使賡和世南曰聖作誠工然體非雅正上之所好下必有甚者臣恐此詩一傳天下風靡不敢奉詔帝曰朕試卿耳賜帛五十匹世南卒帝爲詩一篇述古興亡旣而嘆曰鍾子期死伯牙不復鼓琴朕此詩將何所示邪敕起居郎褚遂良卽其靈坐焚之全唐詩話貞觀六年九月帝幸慶善宮帝生時故宅也因與貴臣宴賦詩起居郎請平宮商被之管弦命曰功成慶善樂使童子八佾爲九功之舞大宴會與破陣舞偕奏於庭太宗在洛陽宮幸積翠池宴酣各賦一事帝賦尙書曰日昃玩百篇臨燈披五典夏康旣逸豫商辛亦荒湎恣情昏主多克己明君鮮滅身資累惡成名由積善魏徵賦西漢曰受降臨軹道爭長趣鴻門驅傳渭橋上觀兵細柳屯夜宴經柏谷朝遊出杜原終藉叔孫禮方知皇帝尊帝曰徵言未嘗不約我以禮冊府元龜貞觀十二年三月著作郎鄧隆上表請編錄制制詩集不許帝初以功定海內櫛風沐雨不暇於諸書者久矣曁於嗣業進引忠良銳情思政朝夕孜孜求之若不及數年之後道致隆平天下晏如四裔賓服遂於聽覽之暇畱情文史敍事言懷時有摛屬天才俊麗興記元遠博該冊府文過擊玉故隆請編次焉其志不果唐書鄧世隆傳帝以武功定天下晚始向學多屬文賦詩天格贍麗意悟衝邁十三年世隆上疏請加集錄帝謙不許長孫無忌傳帝思所與共艱難賴無忌以免作威鳳賦以賜且況其功冊府元龜貞觀十七年太子太師魏徵卒帝爲制碑文並禦書石刻畢停於將作北門公卿士庶競以模寫車馬塡噎日有數千時人號其碑爲二絕文與書也十九年將徵遼二月次河陽詔殷少師比干贈太師自爲文祭之次鄴經魏太祖墓自爲祭文三月幸定州經北嶽自爲祭文四月行軍總管姜確督兵攻蓋至城中流矢而卒帝甚哀悼爲五言詩以悼之十月班師次漢武臺余基三城傍有祠堂塋域帝顧問侍臣對曰此是燕齊之士爲漢武求仙之處其地俯臨大海長瀾接天岸多峻石奇怪之狀帝制文刻於石十二月次定州禦步輦而行帝攬筆於輦中賦詩二十年正月幸晉祠樹碑制文親書之於石全唐詩話貞觀二十年秋帝幸靈州時破薛延陀回紇諸部遣使入貢乞置官司上爲詩序其事曰雪恥酬百王除凶報千古公卿請勒石於靈州從之冊府元龜貞觀二十一年八月骨利干國遣使朝貢延陀之敗也詔遣云麾將軍康野密往慰撫焉其君長大悅遣使隨野密入朝獻馬百匹有十四匹尢駿帝奇之各爲制名號爲十驥其一曰騰霜白其二曰皎雪驄其三曰凝露驄其四曰懸光驄其五曰決波其六曰飛霞驃其七曰發電赤其八曰流金其九曰翔麟紫其十曰奔虹赤帝乃爲文以序其事厚待其使二十二年正月帝撰帝範十二篇賜皇太子顧謂王公曰飭躬闡政之道備在其中是日幸溫湯禦制溫湯碑以示羣臣曰疇昔詞人已有此作朕又爲之可得而比耶王公咸曰天文博奧超象系之表前代瑣瑣小詞豈得輒相比況乃神筆自書勒於溫井之側侍坐王公鹹聽於碑陰容紀姓名官位三月帝以邊塵無警朔漠來王乃制戎狄賓服之文又制玉華宮山銘紀示羣臣詔令學士並作帝少屬亂離久居兵陣及正位已後遂博覽羣書總其宏綱殆於萬卷遒文麗藻一時冠絕數年之內經史屬綴宮商自口起居郎傾耳揮翰百而不紀一焉髙宗爲太子時引庶子少詹事司議舍人等入閣乃從容而言曰文章詞賦平生所愛然未之爲也今日風景殊佳當與公等賦詩言志於是援筆以制序翌日太宗以皇太子詩序示王公曰朕觀太子此文及筆迹進於常日司徒長孫無忌對曰皇太子稟承天訓文章筆紮羣藝日新是歲太子制玉華宮山銘又獻玉華宮賦永徽五年五月制萬年宮銘刻石於永光門外仍令中書門下及文武三品已上並學士自書名位碑陰而刻之顯慶二年十月幸鄭州次汜水帝以先帝於泛水擒竇建徳因平王世充於是刻石立頌以紀功自爲頌文五年三月幸並州童子寺賦詩而還十二月較獵於長社之安樂川召侍臣及藩臣夜燕帝賦詩以紀講習之事龍朔元年冬十月狩於南山制東狩詩以示羣臣麟徳二年封禪十一月丁酉至平陰頓是日降雪帝賦詩皇后和咸亨四年十一月帝自制樂章有上元二儀三才四時五行六律七政八風九宮十洲得一慶雲之曲以示羣臣令太常行之儀鳳二年七月宴百僚及諸親於九成宮之咸亨殿酒酣帝賦詩作柏梁體皇太子霍王元軌相王輪羣臣相次繼作太平禦覽髙宗制元首前星維城股肱等誡以示侍臣禮部尙書弘文館學士許敬宗上表請總名爲天訓並請注解許之及注畢敬宗爲之序冊府元龜中宗神龍三年八月乙未親送朔方軍總管韓國公張仁亶於通化門外帝制序賦詩全唐詩話中宗九月九日幸臨渭亭登髙作云九日正乘秋三杯興已周泛桂迎�滿吹花向酒浮長房萸早熟彭澤菊初收何藉龍沙上方得恣淹畱時景龍三年也序云陶潛盈把旣浮九醞之歡畢卓持螯須盡一生之興人題四韻同賦五言其最後成罰之引滿韋安石蘇懷詩先成於經野盧懷愼最後成罰酒十月帝誕辰內殿宴聯句潤色鴻業寄賢才帝云叨居右弼愧鹽梅李

嶠運籌帷幄荷時來宗

楚客職

掌圖籍濫蓬萊劉

憲兩司謬忝謝鍾裴崔

湜禮樂銓管效塵埃鄭

愔陳師振旅淸九垓趙

彥昭忻承顧問侍天杯李

適銜恩獻壽柏梁臺蘇

頒黃縑靑簡奉康哉

盧藏用宗伯秩禮天地開薛

稷帝歌難續仰昭回宋

之問微臣捧日變寒灰遠�班左愧遊陪﹝上官婕妤﹞帝謂侍臣曰今天下無事朝野多歡欲與卿等詞人時賦詩宴樂可識朕意不須惜醉大學士李嶠宗楚客等跪奏曰臣等多幸同遇昌期謬以不才策名文館思勵駑朽庶裨河嶽旣陪天歡不敢不醉此後每遊別殿幸離宮駐蹕芳苑鳴笳仙禁或戚裏宸筵王門�席無不畢從景龍四年正月五日禦大明殿會吐蕃騎馬之戲因重爲柏梁體聯句帝曰大明禦宇臨萬方皇后曰顧慚內政翊陶唐長寧公主曰鸞鳴鳳舞向平陽安樂公主曰秦樓魯館沐恩光太平公主曰無心爲子輒求郎溫王重茂曰雄才七步謝陳王昭容上官曰當熊讓輦愧前芳吏部侍郎崔湜曰再司銓管恩何忘著作郎鄭愔曰文江學海思濟航考功員外郎武平一曰萬邦考績臣所詳著作郎閻朝隱曰著作不休出中腸時上疑禦史大夫竇從一將作大匠宗晉卿素不屬文未卽令續二人固請許之從一曰權豪屏迹肅嚴霜晉卿曰鑄鼎開嶽造明堂此外遺忘時吐蕃舍人明悉獵請令授筆與之曰玉醴由來獻壽觴上大悅賜與衣服冊府元龜元宗開元八年親制春雪詩春臺望一章二十八句起居舍人蔡孚奏曰伏見所制气雄詞美徳音相屬鄙炎漢之奢侈徇有唐之儉陋知作勞而居逸念中人之家產用心如此天下斯安臣職在司言請宣示百寮及編國史手詔答曰朕以聽政之餘因時遊矚觀古人之制度懷先王之卑菲聊遇所覽直書其事𨿽文詞非麗亦不忘於言卿職在史官君舉必記將以朕之素意頒示庶寮循諷表章益深祗勉十年親注孝經頒於天下十一年行幸北都親制起義堂頌刻石紀功於太原府之南街十二年十一月幸東都至華州命刺史徐知仁與信安王褘勒石於華嶽祠南之通衢帝親制其文十三年封東嶽禮畢帝制紀泰山銘親紮勒於山頂之石壁十四年十月幸汝州至溫湯之行宮時屬雨雪帝親賦雨雪詩以示羣臣十一月幸寧王憲宅與諸王宴探韻賦詩卽日還宮十五年五月端午宴羣臣於武成殿各賜衣一副自賦詩六月朔方節度使兵部尙書蕭嵩赴朔方軍命有司於定鼎門外供帳置酒以送之帝賦詩以光寵之十二月幸溫泉宮登驪山石甕寺賦詩羣臣和全唐詩話開元十六年帝自擇廷臣爲諸州刺史許景先治虢州源光裕鄭州寇泚宋州鄭溫琦邠州袁仁恭杭州崔志廉襄州李升期邢州鄭放定州蔣挺湖州裴觀滄州崔成遂州凡十一人行詔宰相諸王禦史以上祖道洛濱盛具奏太常樂帛舫水嬉命髙力士賜詩令題座右帝親書且給筆紙令自賦賚絹三千遣之唐書宋璟傳璟耿介有大節開元十七年爲尙書右丞相張說爲左丞相源乾曜爲太子少傅同日拜有詔太官設饌太常奏樂會百官尙書省東堂帝賦三傑詩自寫以賜冊府元龜開元二十一年十二月二十一日祀后土於脽上帝自爲文禮畢令所司刻石於祀所二十五年八月甲子帝制訓誡六篇以示諸王其旨蓋明君臣父子之義齊祭稼穡之事也忠王嶼等上表請宣付史官及示百僚許之宰臣李林甫等奏曰臣等伏以聖謨垂訓輝映千古頒示朝廷未及天下兼望宣布中外手詔諭曰周公聖人攝行王政誡伯禽曰無以魯國驕人朕方聖𨿽�豈忘誡子聊示廷訓何足以宣布中外耶天寶二年五月以重注孝經頒天下詔曰化人成俗率繇於徳本移忠教敬實在於孝經朕思暢微言以理天下先爲注釋尋亦頒行猶恐至賾難明羣疑未盡近更探討因而筆削兼爲敍述以究源流將發明於大順庶開悟於來學宜付所司頒示中外八載九月皇太子生日帝制仁孝詩六章札於步障以賜太子令中官髙力士以示朝臣宰相李林甫陳希烈等奏請頒示中外兼編諸簡策傳之不朽手詔報曰詩者志之所之也將以道達情性宣揚教義耳朕承五聖之業受萬民之寄主鬯�於神心元良貞於國本美其踐履仁孝恭修友睦深慰於懷不覺形之諷詠今請具寫六章頒示中外兼編諸簡策以傳不朽亦欲自家刑國以訓人倫宜依來請十載十月禦朝元閣有慶雲見帝賦詩羣臣畢和十四載三月禦勤政樓宴羣臣帝賦詩柏梁體羣臣畢和肅宗屬詞典麗經史百家莫不該覽目所一見常如誦習上元二年七月甲辰延英殿禦座生玉芝一莖三花禦制玉靈芝詩三章八句是歲李光弼出統河南諸軍帝於內殿宴送禦制詩以寵之羣臣畢和宣和書譜唐徳宗初在宗藩譽望已著性識彊敏一經於目往往不待學而能其所以自任者亦復如此齒冑之年便爲統帥旣總萬機頗勵精治道思前王能事以壯大猷故羣臣章奏來上皆卽批答筆無滯思翰墨落落可觀冊府元龜徳宗貞元元年河東節度馬燧還太原制宸扆臺衡二銘並序四年三月甲寅宴百僚於麟徳殿設九部樂及內出舞馬帝制序及詩以賜羣臣給禦筆仍命屬和全唐詩話貞元四年九月賜宴曲江亭帝爲詩序因詔曰卿等重陽會宴朕想歡洽欣慰良多情發於中因制詩序令賜卿等一本可中書門下簡定文詞士三五十人應制同用淸字明日內於延英門進來宰臣李泌等𨿽奉詔簡擇難於取捨由是百僚皆和上自考其詩以劉太眞及李紓等四人爲上等鮑防於邵等四人爲次等張蒙殷亮等二十三人爲下等而李晟馬燧李泌三宰相之詩不加考第韋綬以內相感心疾罷還第帝九日作黃菊歌顧左右曰安可不示韋綬遣使持往綬遂奉和附使進帝曰爲文不已豈頤養耶敕曰自今勿復爾唐國史補貞元五年初置中和節禦制詩朝臣奉和詔寫本賜戴叔倫於容州天下榮之冊府元龜貞元七年帝幸章敬寺賦詩序皇太子在侍進和兼題於壁百僚畢和以班列焉其後京兆尹薛玨請皇太子書帝詩序刻石而塡之以金九年正月庚辰朔帝禦含元殿受朝賀禮畢帝賦退朝觀軍仗歸營詩以示宰臣等十年九月十日以重陽日宴賜百僚追賞初九日以雨罷宴及是方會宴帝賦詩以賜百官十一年九月癸卯賜中書門下及兩省供奉官宴於曲江帝作詩賜百僚百僚畢和辛亥退朝召百僚詣延英令中使宣諭曰昨九日聊示所懷文非工也卿等屬和雅麗深所嘉之十二年以聽政之餘深思理本乃著刑政箴十三年九月重陽節賜宰臣及兩省供奉官宴於曲江賜中書門下及百僚詩十四年二月帝制中春麟徳殿會百僚觀新樂詩仍令皇太子書以示百僚十七年二月朔賜羣臣宴於曲江帝命中使薛盈珍賜詩九月重陽節賜羣臣宴於曲江命中使劉希昂宣慰帝賜詩十八年九月重陽節禦制丰年多慶九月示懷詩以賜羣臣唐國史補徳宗晚年絕嗜欲尢工詩句臣下莫可及每禦制奉和退而笑曰排公在俗有投石之兩頭置標號曰排公以中不中爲勝負也冊府元龜憲宗元和四年九月帝以天下無事畱意典墳每覽前代興�得失之事皆三復其言又讀貞觀開元寶錄見太宗撰金鏡書及帝範上下篇元宗撰開元訓誡思繼前躅遂采尙書春秋後傳史記班範漢書三國誌晉書晏子春秋新序說苑等書君臣行事可爲龜鏡者集成十四篇一曰君臣道合二曰辧邪正三曰戒權幸四曰戒微行五曰任賢臣六曰納忠諫七曰愼徵伐八曰愼刑法九曰去奢泰十曰崇節儉十一曰獎忠直十二曰修徳政十三曰諫畋獵十四曰錄勛賢分爲上下卷帝自制其目曰前代君臣事迹至是以其書寫於屏風列之禦座之右復遣中使程文幹以書屏六扇至中書宣示宰臣李藩裴�曰朕近撰此屏風常所觀覽故令蹔將示卿藩等上表稱賀太和二年五月帝纂集尙書中君臣事迹命工圖寫於太液亭朝夕觀覽唐書裴度傳度以病�還東都拜中書令臥家未克謝有詔先給俸料上已宴羣臣曲江度不赴帝賜詩曰注想待元老識君恨不早我家柱石衰憂來學丘禱別詔曰方春愼疾爲難勉醫藥自持朕集中欲見公詩故示此異日可進使者及門而度薨年七十六帝聞震悼以詩置靈幾杜陽雜編太和九年誅王涯鄭注後仇士良專權恣意上頗惡之或登臨遊幸𨿽百戲駢羅未嘗爲樂往往瞠目獨語左右莫敢進問因題詩曰輦路生春艸上林花滿枝憑髙何限意無復侍臣知冊府元龜太和九年五月乙巳朔以禦集春秋左氏列國經傳三十卷宣付史館開成元年三月庚申帝幸龍首池觀內人賽雨賦暮春喜雨詩宰臣文武百官咸屬和三年帝夏日與學士聯句帝曰人皆苦炎熱我愛夏日長柳公權曰燻風自南來殿閣生微涼續問奇類林唐文宗曾制詩以示鄭覃覃奏曰且乞畱聖慮於萬機天下仰望文宗不悅覃出復示李宗閔嘆服不已一句一拜懷而出之上笑謂之曰勿令適來阿父子見之卽此文宗當時亦憚覃而易宗閔矣北夢瑣言王文懿公起三任節鎭�歷省寺贈守太尉文宗頗重之曾爲詩寫於太子之笏以揚之庚溪詩話唐宣宗微時以武宗忌之遁迹爲僧一日遊方遇黃蘗禪師因同行觀瀑布黃蘗曰我�此得一聯而下韻不接宣宗曰當爲續成之黃蘗云千巖萬壑不辭勞遠看方知出處髙宣宗續雲溪澗豈能畱得住終歸大海作波濤其後宣宗竟踐位志先見於詩矣然自宣宗以後接懿僖之時宇內遂不靖則作波濤之語豈非讖耶北夢瑣言唐宣宗皇帝好儒雅每直殿學士從容未嘗不論前代興亡頗畱心貢舉嘗於殿柱上自題曰鄕貢進士李某或宰臣出鎭賦詩以贈之詞皆淸麗凡對宰臣言政事卽終日忘倦全唐詩話宣宗好進士及第每對朝臣問及苟有科名對者必大喜便問所試詩賦題目並主司姓名或佳人物偶不中第必嘆惜移時嘗於內自題鄕貢進士李道龍白居易之死帝以詩弔之制秦邊陲曲其詞曰海嶽咸通及帝垂拱而年號咸通焉東觀奏記上聽政之暇多賦詩多令翰林學士屬和一日賦詩賜寓直學士蕭置令和置手狀謝曰陛下此詩𨿽掛水日千里因之平生懷亦無以加也明日詔學士韋澳問此兩句澳奏曰宋太子家令沈約詩置以睿藻淸新可方沈約爾上不悅曰將人臣比我得否恩遇漸薄執政乘之出觀察使北夢瑣言徳宗皇帝好爲詩以賜容州戴叔倫文宗宣宗皆以詩賜大臣昭宗駐蹕華州以歌辭賜韓建以詩及楊柳枝辭賜朱全忠所賜一也或以敬或以憚受其賜者得不求其義焉冊府元龜昭宗天復三年三月壬寅禦延喜樓餞送朱全忠還汴帝自爲詩以送之

禦制部紀事二遼史太宗本紀天顯七年六月戊辰禦制太祖建國碑十年十一月丙午幸弘福寺爲皇后飯僧見觀音畫像乃大聖皇帝應天皇后及人皇王所施顧左右曰昔與父母兄弟聚觀於此歲時未幾今我獨來悲嘆不已乃自制文題於壁以極追感之意讀者悲之興宗本紀重熙六年夏六月上酒酣賦詩吳國王蕭孝穆北宰相蕭八撒等皆屬和夜中乃罷癸未賜南院大王耶律胡睹衮命上親爲制誥詞並賜詩以寵之秋七月壬寅以皇太弟重元生子賜詩及寶玩器物道宗本紀淸寧二年三月己卯禦制放鷹賦賜羣臣諭任臣之意三年八月辛亥帝以君臣同志華裔同風詩進皇太后六年夏五月戊子朔監修國史耶律白請編次禦制詩賦仍命白爲序六月癸未以隋王仁先爲北院大王賜禦制誥咸雍四年二月癸丑頒行禦制華嚴經贊老學庵筆記遼相李儼作黃菊賦獻其主耶律弘基弘基作詩題其後以賜之云昨日得卿黃菊賦碎剪金英塡作句袖中猶覺有餘香冷落西風吹不去後山詩話王師圍金陵唐使徐鉉來鉉伐其能欲以口舌解圍謂太祖不文盛稱其主博學多藝有聖人之能使誦其詩曰秋月之篇天下傳誦之其句云云太祖大笑曰寒士語爾吾不道也鉉內不服謂大言無實可窮也以請殿上驚懼相目太祖曰微時自秦中歸道華下醉臥田間覺而月出有句曰未離海底千山黑才到天中萬國明鉉大驚殿上稱壽庚溪詩話藝祖皇帝微時客有詠初日詩者語𨿽工而意淺陋上所不喜其人請上詠之卽應聲曰太陽初出光赫赫千山萬山如火發一輪頃刻上天衢逐退羣星與殘月蓋本朝以火徳王天下及上登極僭竊之國以次削平混一之志先形於言規模遠矣宋史太祖本紀幹徳元年夏四月辛卯建隆應天歷成禦制序山堂肆考太祖視學詔塑先聖先賢像自爲贊書於孔顏座端玉海太平興國二年正月八日己巳宴新進士呂蒙正等於開寶寺賜禦制詩二首以寵之九月丙辰校獵近郊丁巳禦制獵詩二章賜羣臣屬和宋史楊徽之傳徽之知全州就遷左拾遺左補闕太平興國初代還太宗素聞其詩名因索所著徽之以數百篇奏禦且獻詩爲謝其卒章有十年流落今何幸叨遇君王問姓名語太宗覽之稱賞自是聖制多以別本爲賜張洎傳太平興國四年洎知相州召爲翰林學士博涉經史多知典故每上有著述或賜近臣詩什洎必上表援引經傳以將順其意上因賜詩褒美有翰長老儒臣之句王昭遠傳昭遠爲殿前都虞候太宗嘗艸書紈扇作古詩賜諸將意多比諷其賜昭遠尢加賞遇玉海太平興國四年五月己丑禦制平晉賦賜從官皆令繼作又作平晉五七言詩各一首賜從官俾之屬和丁酉詔曰並門底定鑾輅凱旋宜從眾善之因以紀一戎之業其行在所創爲佛廟賜號平晉寺禦制平晉記刻石建於寺內辛丑次楡次縣禦制鑾輿凱旋賦賜從官令繼作癸卯制回鑾至側石書懷詩一首六月戊午賜從官新茶禦制新茶詩詔屬和庚申車駕北徵範陽辛酉次定州禦制悲陷蕃民並值雨詩二首賜從官俾屬和五年三月戊子會鞠於大明殿上獲多算己丑禦制擊球五七言詩各一首詔近臣屬和丙申禦制喜春雨詩一首賜近臣屬和十月契丹主親領兵數萬犯雄州乘虛遂至髙陽關十一月己酉詔巡北邊壬子發京師戊午次大名雄州言契丹遁去車駕卽凱旋上作詩示羣臣有一箭未施戎馬遁六軍空恨陣云髙之句太宗實錄太平興國五年太宗北徵師還帝作詩有鑾輿臨紫塞朔野陣雲飛之句何蒙采二句爲詩賦以獻玉海太平興國八年九月戊午制晚秋五七言詩二首賜近臣十一月丁卯宴餞趙普於長春殿上賦詩賜普普以昭文相節度鄧州上不欲煩以樞務擇善地俾之臥理因詩什以導意普曰當刻於石上謂近臣曰君臣之際亦盡善矣九年三月壬申幸含芳園習射制晚春遊含芳園五言十韻詩一首賜宋琪乙卯召宰臣近臣宴後苑上賦詩一章賜侍臣俾屬和太宗實錄太平興國九年三月壬子以河決將塞命學士宋白乘傳祭白馬津沈太牢加璧己未滑州言河決已塞羣臣慶賀先是河決韓村數州羅災發卒五萬以步軍師田重進督其役劉吉副之吉親負土與徒晨夜兼作至是而塞上制平河歌賜宰臣宋琪等因謂曰昔漢武有瓠子之歌今朕聊志一時之事玉海太平興國九年將東封扈蒙進宣示內外禦札艸上嘉其文禦批紙尾以獎之明年春侍宴後苑近臣應制賦詩蒙詩末句云微臣自愧頭如雪亦聽鈞天侍玉皇上曰善因事陳情翌日和以賜之有珍重老臣之語太平興國九年八月壬子制四成字四髙字詩各一首賜近臣令屬和雍熙元年十一月甲子上齋宿正殿乙丑宿太廟上以天气晴和作歌詩賜近臣令屬和太宗實錄雍熙元年十二月甲午召近臣宴後苑丁酉賜文武常參官詣尙書省宴飲上賜詩二首玉海雍熙元年十二月丁酉郊祀畢賜宰臣文武等宴於尙書省帝作詩二首以賜其日晚又宣旨曰今日卿等宴會恐未盡歡可更賜來日宴樂羣臣獻歌詩賦頌者數十人並付史館於是飲三日二年正月己未上元禦乾元門樓觀燈夜漏初上密雪忽降上謂宰臣曰可各賦觀燈夜瑞雪滿皇州詩以爲娛樂上賦詩示羣臣宰相宋琪等咸奉和三月戊寅賜新進士梁顥等禦制詩二首端拱二年三月二十五日賜新進士陳堯叟等禦制箴一首四月丙申上幸金明池因幸瓊林苑習射上爲歌詩賜羣臣十月乙卯賜近臣宴於樞使王顯第賜禦制詩一首十一月壬申日南至羣臣詣閣拜表稱賀以禦制詩二首賜宰臣宋琪等戊子以時雪未降命羣臣分禱京師祠廟是日雨雪上悅制詩二首賜宰臣等令屬和三年二月丙辰寒食上制詩賜宰相李昉等三月癸酉一日命宰臣李昉等就第爲觀花賦詩之會酒酣各賦奉詔賞花詩帝亦作詩賜之翼日學士扈蒙等詣垂拱殿門謝六月戊戌朔上以諸將違詔失律作自勉詩賜宰相李昉樞使王顯等九月甲戌重陽詔昉等爲登髙會又賜詩二首十月庚戌賜宰相以下宴於樞使王顯第賜李昉禦制雜言一篇十一月戊寅日南至禦制七言冬至詩一首賜李昉等令屬和丙戌幸建隆觀相國寺祈雪十二月丁未朔大雨雪上大悅其晚禦玉華殿宴謂宰相近臣曰得此嘉瑞思與卿等同醉出禦制雪詩一首令屬和四年正月乙丑制歲日詩一首賜宰臣李昉等二月戊午制中春遣懷詩二首賜近臣屬和三月己卯十七日賞花宴於後苑上臨池垂釣令侍臣賦賞花鈞魚詩應制者凡二十有六人俄出五言禦制詩一章賜李昉等晚禦水心殿習射翌日庚辰上依韻和宰臣及知制誥而上十三人所進詩以賜又令和所進應制詩以獻九月起居舍人田錫獻幹明節祝壽詩二十韻上謂宰相曰錫言事可稱賞因和以賜之丁丑以爲知制誥四月殿中丞李度獻春雨詩上謂宰臣曰度苦心於詩旨可嘉昨進賀雨詩朕特與繼和可召至中書宣示端拱初度使交州賜詩寵行丙申以光州所進綠毛龜示近臣仍禦制七言詩賜昉等七月乙丑禦制早秋詩二首立秋日暮雨詩一首賜近臣丙子制中元十韻觀燈詩賜宰相等八月辛卯朔兵部郎中楊徽之進雍熙詩五言六韻凡十章上覽而嘉賞依韻和以賜之甲辰禦制春夏秋冬松風雪月煙花詩共五十首賜昉等又制中秋玩月詩二章歌一首賜宰相九月辛丑朔濰州進嘉禾制嘉禾合穗五七言詩二首賜昉等乙丑制五七言六韻菊花詩各一首賜近臣辛未翰林學士蘇易簡進幹明節步虛詞二十章上依韻和以賜十月丙申幹明節羣臣上壽己亥賜宰相及近臣禦制苑中見羣鶴飛七言詩一首令屬和五年正月庚申禦制嘉雪五言二十韻詩賜宰相李昉等令屬和乙丑以宋鎬爲直史館進賀雪詩稱旨故也端拱元年正月丙子賦東郊籍田五七言詩各一首賜侍臣羣臣獻詩賦贊頌者五十三人二年三月二十五日賜進士陳堯叟等禦制箴一首十二月丙辰大雪詔近臣宴中書省令各賦詩上制瑞雪歌賜之三年三月壬寅禦崇政殿親試進士陳堯叟等賜第上作修身箴賜之勉以修身謹行稽古效官之意初內殿策士賜詩至堯叟始易以箴淳化元年二月己未詔近臣後苑宴射賦詩上亦賦一章賜宰相呂蒙正等淳化二年十二月癸未作喜雨詩賜近臣屬和十一月甲辰日南至制冬日詩賜近臣三年正月戊戌制朝元及元日除夜詩各一首賜近臣屬和癸卯大雨雪賜近臣宴禦制詩賜之三月戊戌雨沾足直昭文館李宗諤獻詩三篇上於紙尾批禦詩一首賜之有傳家之子能文章之句戊申賜宰相李昉詩一首庚申宴射瓊林辛酉禦制遊瓊林苑詩賜近臣三月癸卯賜新進士孫何等禦制箴一首丙辰宴瓊林苑禦制詩三首賜之二十二日幸金明池宴從臣瓊林苑作遊瓊林苑詩賜近臣宋史太宗本紀淳化三年夏四月癸未上作刑政稼穡詩賜近臣玉海淳化三年五月甲寅詔增修祕閣八月壬戌朔宴宰臣李昉以下於祕閣三館與焉上作詩以美其事已而祕書監李至上表乞禦制贊以光祕府上許之仍以六體親書贊文並序及篆額刻石一本賜之增修祕閣八月成戊辰賜宰臣李昉以下及三館宴賜詩十二月丁卯大雪數年以來涉冬無雪至是降及尺餘上喜賜近臣宴於中書詔令盡醉上賦詩親以八分書遣中書就宴所賜之是日又賜祕書監李至會三館學士宴於祕閣凡應制賦詩者二十五人四年正月辛卯合祭圓丘癸巳上賦南郊宿齋五七言詩六首賜近臣乙未大雨雪上作立春日瑞雪詩三首賜近臣癸卯幸乾元樓宴作觀燈詩二首並序賜近臣令屬和八月一日行書賜蘇易簡曰宋玉遇楚王未足以爲美易簡逢眞主堪師法於後人今賜卿大言賦名四句曰少年盛世兮爲詞臣古往今來兮有幾人十一月甲寅朔日南至上壽丁巳賜近臣宴於中書上賦詩賜之十二月庚子制立春歌詩三首賜近臣五年正月甲寅朔上制元旦除夜詩五七言各二首賜近臣俾屬和三月戊午召近臣賞花宴後苑上臨池釣魚命羣臣賦詩時應制者三十九人上亦賦詩以賜宰相呂蒙正等因習射上中的者六張樂飲酒詔羣臣盡醉五月庚辰司空致仕李昉獻詩陳情敍感上和以賜之仍別賜昉詩一首八月戊子詔近臣宴於中書禦制詩賜之十一月丁巳上賦詩一首示翰林學士張洎錢若水洎因揣摩上意上疏稱述凡數千言上覽而善之召宰相等賜坐於崇政殿兩廡謂曰洎所上表深諭朕意足以戒躁競之輩殄澆薄之風矣令付史館許眾人就觀因嘆薄俗良久別賜張洎詩一首又出四體書前所賦詩一幅艸書者尢絕妙蘇易簡頓首告上乞之呂蒙正亦欲得焉易簡前奏曰臣先請蒙正已不及矣上笑而賜之至道元年三月十六日壬戌後苑賞花特召司空李昉坐於尙書之上帝臨池釣魚賦詩一章賜宰相呂蒙正等羣臣應制者五十五人上作釣魚詩斷章意以屬呂端後數日爲相九月九日賜近臣宴於中書禦制詩賜之庚溪詩話太宗皇帝旣輔藝祖皇帝創業垂統曁登寶位尢畱意斯文每進士及第賜聞喜宴必制詩賜之其後累朝遵爲故事宰相李昉年老罷政家居曲宴必宣赴坐昉獻詩曰微臣自愧頭如雪也向鈞天侍玉皇上俯和曰珍重老臣純不已我慚寡昧繼三皇時皆榮之蘇易簡在翰林一日上召對賜酒謂之曰君臣千載遇易簡應聲曰忠孝一生心呂端參知政事上一日宴後苑釣魚賜之斷句曰欲餌金鉤殊未達磻溪須問釣魚人端續以進曰遇直釣直難堪用宜問濠梁結网人旣而端遂拜相君臣會遇形於賡歌此與唐虞賡載事𨿽異而實同也宋史郭贄傳贄字仲義幹徳中舉進士歷禮部尙書太宗在晉邸時凡制篇�多令屬和眞宗常訪其賜本贄爲四卷以獻詔獎之眞宗本紀咸平二年七月壬寅制聖教序賜傳法院玉海咸平二年八月壬子侍讀學士楊徽之等赴職賜宴祕閣上作七言詩賜之九月戊子作重陽七言詩賜近臣屬和戊午社宴近臣於中書作社日五言詩賜之屬和丙寅大閱東武村丁卯賜近臣飲於中書作大閱五言詩十一月丁亥南郊禮成宴近臣李沆第作親祀南郊五言詩賜之屬和咸平三年正月丁亥範廷召大破契丹於莫州東斬首萬餘級寇遁庚寅奏至百官稱賀辛卯宴從臣於行宮癸巳作喜聞捷奏五七言詩二首題行宮之壁命近臣屬和時車駕北巡次大名府二月丙子賞花宴於後苑作仲春賞花釣魚七言詩羣臣皆賦遂射於水殿四月己巳賜進士陳堯咨等宴瓊林苑作五七言詩二首賜之自後每放榜卽賜詩宋史呂文仲傳咸平三年文仲受詔集太宗歌詩爲三十卷詔書嘉獎玉海咸平四年三月己丑後苑曲宴作五言四韻詩命儒臣賦八月戊辰社宴近臣於中書兩制館閣於崇文院作七言詩賜之繼和九月丁丑重陽宴近臣於呂蒙正第作五七言詩咸令繼和十一月丁亥作雪詩一首示呂蒙正等命卽席賦五年十月癸卯賜近臣宴作南郊五言詩賜之十二月乙丑大雪上作七言詩賜近臣和宋史李仕衡傳眞宗謁陵寢因幸洛仕衡獻粟五十萬斛又以三十萬斛歸西京朝廷以爲材召爲度支副使遷三司使帝作寬材利論以賜之陳彭年傳彭年拜右諫議大夫兼祕書監詔就賜食廳編次太宗禦集賜勛上柱國嘗因奏對眞宗謂之曰儒術污隆其應實大國家崇替何莫由斯故秦衰則經籍道息漢盛則學校興行其後命歷疊攺而風教一揆有唐文物最盛朱梁而下王風寖微太祖太宗丕變獘俗崇尙斯文朕獲紹先業謹遵聖訓禮樂交舉儒術化成實二後垂裕之所致也又君之難由乎聽受臣之不易在乎忠直其君以寬大接下臣以誠明奉上君臣之心皆歸於正直道而行至公相遇此天下之達理先王之成憲猶指諸掌孰謂難哉彭年曰陛下聖言精詣足使天下知訓伏願躬演睿思著之篇翰眞宗爲制崇儒術爲君難爲臣不易二論示之彭年復請示輔臣刻石國子監進兵部侍郎卒年五十七眞宗前後賜彭年禦制歌詩凡六篇彭年妻入謁出彭年像示之錫賚甚厚郭承佑傳仁宗爲皇太子承佑輔左淸道率府率春坊左謁者眞宗爲玉石小牌二勒銘以戒飭之石林燕語內香藥庫在謻門外凡二十八庫眞宗賜禦制七言二韻詩一首爲庫額曰每歲沈檀來遠裔累朝珠玉實皇居今辰內府初開處克牣尢宜史筆書湘山野錄眞宗西祀回召臣僚赴後苑宣示禦制太淸樓聚書記朝拜諸陵因幸西京記西京內東門彈丸壁記皆新制也笑謂近臣曰𨿽不至精優卻盡是朕親撰不假手於人也遵堯錄楊億在學士院眞宗忽夜召見於一小閣深在禁中旣見賜茶從容者久之因出文�數篋以示億云卿識朕書迹乎皆朕自起艸未嘗命臣下代作也億皇恐不知所對頓首再拜而出由是佯狂奔於陽翟是時億以文章擢天下然性剛特寡合故惡之者得以事譖之帝性好文初待億眷顧無比晚年恩禮漸衰亦由此也東軒筆錄陳恭公執中以衛尉寺丞知梧州驛遞上疏以乞立儲貳眞宗嘉其敢言翼日臨朝袖其疏以視執政嘆獎久之召爲右正言然爲王冀公所忌一日眞宗賦禦溝柳詩宣示自宰相兩省皆和進恭公因進詩曰一日春來一度新翠花長得照龍津君王自愛天然態恨殺昭陽學舞人靑箱雜記眞宗聽政之暇惟務觀書每觀畢一書卽有篇詠使近臣賡和故有禦制看尙書詩三章看周禮三章看毛詩三章看禮記三章看孝經三章復有禦制讀史記三章讀前漢書三首讀後漢書三首讀三國誌三首讀晉書三首讀宋書二首讀陳書二首讀魏書三首讀北齊書二首讀後周書三首讀隋書三首讀唐書三首讀五代梁史三首讀五代後唐書三首讀五代晉史二首讀五代漢史二首讀五代周史二首可謂近代好文之主也宋史張秉傳秉字孟節眞宗嗣位進秩兵部郎中景徳初知滑州復知並州將行懇求禦詩爲餞上爲作五言賜之玉海景徳二年二月庚子作詩賜知貢舉趙安仁等有夙夜惟公精考藝之語四月二十一日戊戌幸龍圖閣近臣畢從又召直昭文館種放預焉閱太宗禦書又觀諸書畫宴於崇和殿帝作五言詩從臣皆賦命李宗諤楊億作序庚子又作贊以賜輔臣十二月庚寅雪命資政大學士王欽若宴館閣羣臣帝作七言雪詩令屬和三年十一月癸亥日南至大雨雪甲子宴近臣作雪詩賜之命與館閣官皆和四年正月乙亥朔朝元殿受朝上作元日會朝七言詩三月七日乙巳曲宴後苑初臨水閣垂釣又登太淸樓觀太宗禦書及新寫四部羣書又至景徳殿放生池東至玉宸殿歷翔鸞儀鳳二閣命坐置酒帝作五言詩從官皆賦遂宴太淸樓下是月十六日甲寅大宴崇徳殿中召近臣宴於後苑賞花釣魚帝作千葉牡丹詩從官畢賦召大理評事宋綬邵煥預焉九月七日庚午宴近臣子龍圖閣之崇和殿餞侍講學士邢昺赴曹州刑部尙書溫仲舒宋白侍郎郭贄預焉昺視壁掛尙書禮記圖指中庸篇凡爲天下國家有九經事因講大義皆有倫理在位聳聽上嘉納之羣臣皆呼萬歲卽席賦詩二首以寵其行命羣臣咸賦及行又令近臣祖送會於宜春苑十一月辛巳雪宴近臣於中書館閣於崇政院帝作瑞雪詩令館閣卽席和進兩制次日來上宋史種放傳咸平五年放授左司諫直昭文館翼日表辭恩命詔不聽其讓數日復召見賜緋衣象簡犀帶銀魚禦制五言詩寵之賜昭慶坊第一區加帷帳什物銀器五百兩錢三十萬中謝日賜食學士院自是屢得召對六年春再表謝暫歸故山詔許其請將行又遷起居舍人命館閣官宴餞於瓊林苑上賜七言詩三章在席皆賦大中祥符元年命判集賢院從封泰山拜給事中二年四月求歸山宴餞於龍圖閣命學士卽席賦詩制序上作詩卒章云我心虛佇日無復醉山中初放作詩嘗有溪上醉眠都不知之句故及之三年正月復召赴闕表乞賜告手詔優答之作歌賜之陳堯叟傳堯叟知樞密院事大中祥符初東封加尙書左丞詔撰朝覲壇碑進工部尙書獻封禪聖制頌帝作歌答之祀汾陰爲經度制置使判河中府禮成進戶部尙書時詔王欽若爲朝覲壇頌表讓堯叟不許別命堯叟撰親謁太寧廟頌加特進賜功臣又以堯叟善艸隸詔寫途中禦制歌詩刻石玉海大中祥符元年三月九日庚午召近臣宴後苑帝作賞花七言詩四月丙戌禦制景靈宮贊頌刻石二年五月戊午出泰山謝天書述二聖功徳銘玉女像記示輔臣十月丙午以禦制泰山銘贊賜丁謂等九軸因請以禦制泰山銘於朝堂宣示百官召近臣就三司觀之帝曰此但記一時事何足宣示宰臣王旦等固請從之尋分賜近臣翌日稱謝三年正月二十八日戊寅召近臣觀龍圖閣太宗禦書及四部書籍又至閣西觀畫帝顧謂馬知節曰聞卿別畫可盡評之知節以古今工拙對卽賜酒於閣下帝作觀書開宴五言詩令卽席皆賦又至資政殿觀天尊像記先是泰山有石像在巖崖間頗多頑缺帝登封見之因別命修琢易舊像置內庭又出聖制會眞宮碑九天司命天尊殿銘泰山重修聖像記帝復作新制泰山銘記五言詩一章王旦等屬和閏二月丁卯幸開封府射堂又至西堂閱太宗禦書圖畫遂射於射堂上作七言詩從臣畢賦戊辰樞臣王欽若上駕幸舊邸七言十韻詩上作歌以答仍詔褒之二十七日丁丑召輔臣至宣聖殿朝拜太宗聖容帝作賞景觀花詩以賜從官卽席賦詩又禦水心殿垂釣遂宴金華殿小苑花皆太宗命中黃門所植滋茂異常輔臣所未至也三月丁酉謂宰臣王旦曰朕自北鄙和好邊陲無事然居安慮危未嘗敢自暇逸每爲文自警置諸座右朝夕觀之因出貴廩食吟軫田夫吟念農歌自戒箴守官箴以示之癸卯作念邊五言詩賜近臣屬和四月辛未幸城南觀刈麥遂幸玉津園宴謝上作七言詩賜近臣和丁巳龍圖閣待制陳彭年上遵詔纂歷代帝王集正位十五卷閏位十卷帝作序賜名宸章集五月二十八日召輔臣於崇政殿北廊觀中使任文慶於茅山郭眞人池中所獲龍長二寸許極細鱗腹如玳瑁手中仰覆無懼帝作觀龍歌復送茅山池中八月八日甲寅詔近臣觀書於龍圖閣觀瑞物於崇和殿遂宴於崇和殿帝作七言詩侍臣卽席皆賦初視瑞物史臣晁迥楊億曰此並聖朝受命之符不載於史冊望內降名件付史院從之庚申上作七言詩賜永興軍王嗣宗九月一日丙子幸右承天祥符門觀上梁遂宴於崇政殿帝作五言詩近臣畢和賜從官襲衣金犀帶緡錢有差宋會要大中祥符三年九月帝親制五箴以自儆判宗正寺趙湘日對請禦制文以戒宗室使知孝弟恭儉之節丁亥上作宗室座右銘並注分賜寧王元偓以下因謂近臣曰凡爲童稚時訓導之爲益且久苟聰悟者讀書便能成誦終身不忘朕舊在藩邸先帝令朕遵行然宗子旣眾當須輔導得人自今十歲以上並令入學委時大雅教之判宗正寺趙湘請朕著箴以戒之又以示宗室因制此銘以申訓導可付學士院降詔賜之寧王等亦降詔諭意分賜並及湘諭之曰卿宗姓也故有此賜玉海大中祥符三年十一月壬子雪上作七言詩賜近臣屬和己丑大雪賜輔臣飲於中書上作再降瑞雪七言詩賜之令繼和上將祀汾陰王旦曰漢唐因巡幸行禮未有特祭陛下爲民祈福不憚櫛沐上曰但冀民獲休祥於朕無憚謂近臣曰自十二月朔當食蔬食宰相再三請上遂作奉天庇民述以諭之宋史杜鎬傳大中祥符三年鎬遷工部侍郎充其職上日賜宴祕閣上作詩賜之周起傳起知開封府眞宗幸府畱燕射堂賦詩命書以刻石起請曰陛下昔龍潛於此其正寢非臣下所宜處請避居西廡詔可因名爲繼照堂薛映傳映知河南府祀汾陰還駐蹕以映有治狀賜禦詩嘉獎王旦傳大中祥符四年旦爲玉淸昭應宮使七年玉淸昭應宮成旦拜司空京師賜酺旦以慘卹不赴會帝賜詩導意焉帝嘗示二府喜雨詩旦袖歸曰上詩有一字誤寫莫進入攺卻否欽若曰此亦無害而密奏之帝慍謂旦曰昨日詩有誤字何不來奏旦曰臣得詩未暇再閱有失上陳惶懼再拜謝諸臣皆拜獨樞密馬知節不拜具以實奏且曰王旦略不辧眞宰相器帝顧王旦笑焉玉海大中祥符四年二月甲子駕駐河中府觀舜井賜名廣孝泉修飾欄檻禁民慢二井南北相連可秉炬而入帝作贊記之二月丙寅賜百官酺宴二日上作祀汾陰禮成詩就賜之時在河中府丁卯上作五七言詩賜寧王元偓庚午幸巨靈觀上作西嶽眞君贊華山仙掌七言詩以示從臣召華山隱士鄭隱敷水隱士李寧對於行宮上作詩以賜三月乙亥作駐蹕陜州五七言詩壬子幸上淸宮上作宮銘及七言詩示近臣癸未作遊龍門詩己丑上作五言詩賜知河南薛映庚寅賜酺宴於河南上作大酺七言詩二首庚子上作駐蹕鄭州七言詩從臣畢和四月丁未作西祀還京歌有寬簡育羣生虔恭居大寶之語賜近臣和庚戌三司使丁謂等請以汾陰路聖制歌詩命大臣書立石詔令知樞密院陳堯叟書丙辰大宴含光殿上作慶成開宴七言詩羣臣皆和八月庚戌以汾陰禮成曲宴宗室輔臣於後苑又射於太極樓下上作七言詩九月乙未賜酺宴百官於錫慶院宗室於相王宮上作大酺五言詩賜羣臣和丙申又作大酺五言詩賜相王元偓以下屬和楓窗小牘眞宗皇帝祀汾陰還駕過伊闕親灑宸翰爲銘勒石文不加點羣臣皆呼萬歲玉海大中祥符四年三月庚辰上作喜雨述懷歌及駐蹕述懷詩六首近臣畢和辛巳命從臣射於後苑淑景亭移宴長春殿作賞花開宴詩五月乙未詔加上五嶽帝號遣官奉冊六月乙巳上作奉神述資政殿大學士向敏中等請以聖制奉神述刻石遂親書刻石於奉神觀八月乙丑學士李宗諤請聖制左承天祥符門碑從之先是天書降卽詔增葺宗諤以錫符之地當有聖作上謙遜久之於是作大中祥符頌以宗諤所撰文刻於碑陰九月壬申上作內藏庫銘述先帝節用愛人之意初命陳彭年撰記彭年表請聖文故從之丙子祕書監向敏中判昭文館晁迥等請集聖制藏於館閣詔除已刻石銘記等勉依所奏其餘雜文篇什或宣賜者並令依次抄錄藏於龍圖閣三館祕閣不得與太宗文集並處十月戊辰召修玉淸宮使丁謂李宗諤觀內殿禦書因命宴上作觀書詩賜謂等十一月丁丑出占城國所獻師子命近臣視之上作七言詩預觀者咸賦又作長歌令近臣屬和十二月丁未大雪宴近臣上作瑞雪詩賜之五年正月己巳朔上作元日五言詩賜近臣和癸未乾元樓觀燈作七言詩癸酉命學士晁迥等知貢舉甲戌上作詩賜晁迥等曰盛時選士貢闈開罄宇聞風獻藝來心以權衡求實效勿令蓬蓽有遺才甲午又賜迥等手詔二十七日乙未帝作七言詩賜允寧等先是允寧等誦易終篇習虞世南書有楷法帝悅其向學故賜詩獎焉三月二十日丁亥召近臣賞花後苑以雨移禦崇政殿南軒曲宴命賦詩有頃禦北殿賜宴作樂帝作賞花及喜雨詩二首羣臣卽席和進四月五日壬寅幸金明池瓊林苑開宴射帝作五言詩辛酉後苑池中獲綠毛龜上作七言詩近臣畢和五月癸未幸京城南觀刈麥種稻移幸玉津園宴射上中的者十作觀稼七言詩賜近臣屬和戊子以苑中金華殿所種麥示輔臣復作歌以賜之六月壬子玉淸宮丁謂言天書閣上有白雲五色作瑞應五言詩賜近臣屬和九月大宴含光殿日有赤黃珥直气五色云上作七言詩賜近臣和十月庚申上作司命天尊降臨七言詩賜近臣和庚寅幸鄆兗王宮又宴相王元偓宮從臣宮僚畢預上作七言詩賜之元偓等奉觴上壽又射於西南亭復幸元偁元儼宮二鼓而罷議者謂唐興慶花萼故事無得而比癸巳賜楊億七言二韻詩有側席待名賢之句十月辛亥作爲政歌賜輔臣閏十月丙子出玉宸殿新稻賜輔臣並以聖制七言詩示之丁丑作舒州瑞石符應七言詩上謁謝啟聖院太宗神禦殿禮畢於龍圖閣取太平興國中舒州所獲志公石示輔臣上作詩又作贊名曰神告帝統石十一月三日丙申恭謝玉皇於朝元殿禮畢帝作朝玉皇觀二鶴神雀詩三首近臣畢和庚子作聖祖降臨記庚戌錢惟演言甘露降所居叢竹上作五言詩賜之十二月十四日丁丑召近臣至龍圖閣閱書開宴觀新修述古宣徳二殿又幸資政殿帝作七言詩命卽席皆賦乙酉作眞遊頌示近臣六年正月癸巳朔禦乾元殿受朝上作元日五言詩賜近臣眞宗實錄大中祥符六年七月己未召輔臣觀粟於後苑移禦山亭觀粉牌禦制文論歌詩復閱禦書及嘉禾圖上作嘉禾詩賜輔臣玉海大中祥符六年八月壬申作新修冊府元龜序丁亥又出禦制法寶錄序孫奭上言國家祠祀巡幸多用開元故事明皇政治多缺非全徳之君不可遵法十月丁丑上作解疑論示之國家勤稽古制止如今日之百官率多秦置豈可以秦暴而廢耶但詢之古道擇善而行何謂不可七年正月庚戌作嘉雪七言詩恭謁太淸宮禮畢仰觀祥瑞辛亥作瑞應歌賜近臣三月八日癸巳賞花宴於後苑登太淸樓觀書射於樓下特召知雜禦史預會帝作禦制賞花觀書二詩從臣畢賦三月十日乙未召輔臣於玉宸殿觀太宗聖文宸翰賜宴翔鸞閣又臨曲水浮觴小黃門奏樂帝作觀書流杯詩二首侍臣皆賦五月乙未作奉祀禮成述懷五言百韻詩賜近臣館閣屬和六月丙子棣州涇州流民歸業者給復二年辛巳作憫農歌賜近臣和八月八日辛酉幸瑞聖苑觀稼射於水心殿帝作五言詩八月二十五日戊寅眞遊殿上梁召近臣焚香因宴於長春殿帝作七言詩令近臣繼和上作蠶麥順成七言詩賜近臣十月丙寅宴宗室輔臣幹崇政殿賜衣帶器幣以奉祀禮成也八年二月庚辰大雨上作甘澤應祈歌賜近臣三月丙申宴後苑上作賞花七言詩眞宗實錄大中祥符八年四月四日癸丑召輔臣觀書玉宸殿王欽若陳堯叟馮拯趙安仁預焉始觀太宗禦書移禦別殿觀皇王帝伯四論良臣正臣忠臣姦臣權臣五論幸水軒垂釣侍臣賦詩辛酉賜輔臣禦制五臣論各一本從所請也玉海大中祥符八年四月甲寅幸瓊林宴射帝作七言詩五月二日幸玉津園射作七言詩閏六月庚寅作七言詩賜童子蔡伯希伯希四歲誦詩百餘篇上召入禁中命爲正字七月丙子幸瑞聖園觀稼作五言詩八月丙寅作繼照堂芝艸歌賜近臣丙戌出禦制靜居集三卷並法寶錄序示王旦九月九日幸瓊林苑宴射作七言詩十一月辛亥作冬至立仗七言詩丁巳詣會靈觀上作七言詩賜羣臣甲子詣景靈宮觀上梁作五言詩瑞雪歌九年二月二日丁酉寒食宴近臣賜五言詩癸卯召近臣於後苑翔鸞閣觀太宗禦書因示聖制太宗聖文神筆頌玉宸殿記五臣論樂府辭上作歌詩二篇命從官賦詩移幸流杯殿泛觴登象瀛山翠芳亭遂宴玉宸殿三月丁巳宴羣臣於園苑上作上已五言詩賜之五月乙巳城南觀麥作七言詩甲寅景靈宮迎禦書額上作七言詩丙寅作景靈宮成七言十韻詩近臣畢和六月戊寅作會靈觀成七言詩賜近臣和十一月甲辰甘露降會靈觀作七言詩二十三日癸亥召中書樞密院兩制至刺史以上赴龍圖閣觀書特召楊億呂夷簡馮元預會帝作觀書七言六韻詩二首分賜寧王元偓及輔臣王旦等又作七言四韻詩二首分賜學士晁迥以下命儒臣卽席皆賦乙卯作冬至七言詩天禧元年正月十一日辛亥奉天書令祭天地於南郊壬子帝作恭謝南郊七言詩近臣咸和乙卯又作上元詩己未作喜春雨詩賜學士已下屬和二月庚午朔上作中和節五言詩賜王旦已下壬申禦正陽門觀酺大合樂癸酉宴百官錫慶院作景靈宮成賜酺七日詩賜從臣和戊寅作會靈觀銘元符觀頌思政論召輔臣至龍圖閣示之庚辰中書樞密院上書蒙宣示思政論言已兼於述作專親政務望特頒睿制以廣教化九月丁巳以禦制思政論賜輔臣近臣從李虛己請也宋會要天禧元年二月作憫農天時地利稼穡省費爲政薄賦牧宰卹刑安民十題共百篇皆有序戊寅召輔臣至龍圖閣觀之玉海天禧二年正月庚子內出眞遊崇徽芝艸圖上作歌一首五七言詩二首辛亥詣元符觀宴從官於資善堂出賜壽春郡王歌吟七首元符觀頌資善堂記及壽春郡王詩什篇翰示輔臣向敏中等曰王始著吟�句意精奇揮翰遒麗天縱才藝本於樂善之性咸再拜稱賀七月甲戌以樞密直學士李士衡爲三司使罷陜西市米募民送京師如入粟法以售鹽及羊綱任民私市以足數關輔民大便說之上作寬財利論以賜之士衡請刻石本廳從之九月庚午禦正陽門觀酺辛巳宴百官錫慶院宗室通王宮作大酺七言十韻詩勸酒四韻詩分之又以稼穡倍登詩示輔臣十月乙未雪上作瑞雪五言詩二首賜輔臣庚子玉宸殿觀古城稻賜宴安福殿上作七言詩十一月乙丑作冬至詩又出聖制三教詩百官歌論九首雜詩一卷賜輔臣作後園宴會宗親七言十韻詩賜太子戊辰奉天書於天安殿作五言詩賜近臣屬和己巳作天安殿酌獻天書薦獻景靈宮五言詩二首賜近臣庚午朝享六室作太廟致齋五言詩賜近臣辛未祀天地禮畢上作南郊五言詩賜近臣丙子上齋長春殿作五言詩賜近臣己卯作大慶禮成五言詩賜近臣三年正月己未朔作元日詩丁卯命學士錢惟演等知舉翌日賜禦詩一章己巳上作觀硯歌羣臣屬和作觀燈五七言詩二月丁未又賜七言詩二首內出皇太子所書禦制詩示輔臣帝作學書歌賜之丙辰又作勸學吟賜皇太子癸亥大宴會慶殿上作五言詩羣臣畢和丙寅觀試舉人上作七言詩賜羣臣命皇太子書以賜輔臣是日召知舉錢惟演等對景福殿出皇太子親寫禦詩二紙賜之王曉楊億李諮再拜請之翌日各賜一紙三月庚午宴後苑登翔鸞閣觀太宗禦集聖制又禦儀鳳閣玉宸安福殿遂臨池垂釣射於太淸樓下帝作賞花釣魚五七言詩命皇太子書以示近臣羣臣皆賦壬寅作玉宸殿觀瑞麥七言詩賜近臣庚子幸禦津園宴射作觀稼五言詩癸卯幸金明池瓊林苑作七言詩賜近臣十月壬辰召宗室近臣觀西天竺綠豆小香占城稻上作七言詩三首賜之屬和十二月庚寅作瑞雪詩賜近臣辛卯賜輔臣禦制元良述六藝箴各一卷承華要略正說奉道詩各十卷歲時新�三卷眞宗實錄天禧三年上以靑宮紀要事有未備乃博采羣書爲承華要略二十卷玉海天禧四年二月癸未朔詔滑州新建僧院賜名福寧院禦制碑文以寵之作幹文殿以奉安聖制碑石丁酉滑州言河決塞丙戌上作滑州修河碑示近臣三月己巳宴會慶殿內出牡丹賜羣臣作牡丹五七言詩命近臣和八月戊戌出玉宸殿瑞谷圖示輔臣作歌六首十月壬午上禦正陽門觀酺宴宗室近臣於樓上癸未宴百官宗室作賜酺七言詩賜之宋史眞宗本紀天禧四年十一月戊午召近臣於龍圖閣觀禦制文詞帝曰朕聽覽之暇以翰墨自娛𨿽不足垂範亦平生遊心於此宰臣丁謂請鏤版宣布庚申內出禦制七百二十二卷付宰臣玉海眞宗禦集有詩八十九卷歌十五卷詞四卷樂章一卷樂府集三卷新詞二卷

禦制部紀事三玉海仁宗於幹興元年八月辛亥以淸景殿書事詩二卷賜輔臣宋史丁度傳度在經筵歲久仁宗每以學士呼之而不名嘗問蓍龜占應之事乃對卜筮𨿽聖人所爲要之一技而已不若以古之治亂爲監又嘗示以欹器曰朕欲臨天下以中正之道度對曰臣等亦願無傾滿以事陛下因奏太宗嘗作此器眞宗亦嘗著論於是帝制後述以賜之玉海天聖九年十一月十日癸未翰林侍講學士孫奭知兗州帝作七言詩以寵其行詔近臣皆賦先是閏十月戊辰奭辭曲宴太淸樓命從臣皆賦詩明道二年二月十六日辛亥賜百官福酒帝作籍田禮畢七言詩一首賜宰相呂夷簡等次韻和進庚溪詩話仁宗皇帝當持盈守成之世尢以斯文爲急每進士聞喜宴必以詩賜之景佑元年所賜詩末句曰寒儒逢景運報國合如何言宏大而有激勵眞詔旨也山東李廷臣嘗言一人有持錦臂韝鬻於市者其上織成詩一聯恩袍艸色動仙籍桂香浮乃景佑五年賜進士詩也聖制固宜遠播而仁風所覃𨿽獠人亦知敬愛廷臣遠以千金易之作小屏幾研間見之者莫不攺容瞻敬嘉佑初龍圖閣直學士尙書吏部郎中梅摰公儀出守杭州上禦制詩以寵賜之其首章曰地有吳山美東南第一州梅旣到杭州欲侈上之賜遂建堂山上曰有美歐陽修爲記以述之亦人臣之榮遇也玉海景佑三年三月六日乙酉曲宴後苑賞花釣魚帝賦詩羣臣席上和進移宴太淸樓四年五月二十五日丙寅禦化成殿以芝艸生於殿楹乃召輔臣兩制等觀帝作瑞芝五言詩賜宰臣王公以下翌日各爲詩賦頌以獻寶元二年十一月六日癸巳以皇太子生宴輔臣宗室於太淸樓讀三朝寶訓賜禦詩慶曆元年七月戊申朔上命圖畫前代帝王美惡之事可爲監戒者號觀文監古圖上自爲記召輔臣至迎陽門觀之宋史仁宗本紀慶曆四年三月己卯出禦書治道三十五事賜講讀官玉海慶曆四年三月己卯帝禦邇英閣出危竿論一篇述居髙謹危之意顧侍讀學士丁度等曰朕觀書之暇取臣僚上言及進封事有可施於政治者書以分賜卿等度曁侍講曾公亮楊安國王洙等旣拜賜因請釋其義從之七年春旱三月癸巳上下責躬之詔避殿減膳宰相賈昌朝陳執中等乞罷不許及昌朝罷執中再請第降一官辛丑幸西太一宮祈雨徹蓋不禦及還而雨羣臣請復膳禦殿上乃復執中等官下詔以交修庶職不忘罪己引過之義四月丁未幸西太一宮謝雨壬子禦殿復膳賜喜雨詩一章以勉之懶眞子仁宗皇帝道徳如古帝王然禪學亦自髙遠僕遊阿育王山見皇佑中所賜大覺禪師懷璉禦書五十三卷而偈頌極多內有一頌畱懷璉住京師云虛空本無礙智解來作祟山卽如如體不落偏中位又有一頌後作一圓相下注兩行雲道著喪身失命道不著滿肝佛性仰窺見解實歷代祖師之上宜乎身居九重道超萬物外則不爲姦邪所蔽內則不爲聲色所惑而享永年推其緒餘燕及天下昆虫艸木咸受上賜故宸奎閣記云古今通佛法者一人而已至哉言乎玉海嘉佑二年九月十一日翰林侍講學士李淑出守河中制五言六韻詩賜之是年九月丁丑龍圖直學士梅摰出守杭亦賜詩寵其行六年三月戊申幸後苑賞花釣魚宴太淸樓出禦制詩一首命從臣屬和四月丁丑賜新進士聞喜宴於瓊林苑遣中使賜禦詩及大學篇各一軸聞見後錄嘉佑六年三月仁宗皇帝幸後苑召宰執侍從臺諫館閣以下賞花釣魚中觴上賦詩云晴旭暉暉花盡開氤氳花气好風來遊絲絮縈行仗墮蕊飄香入酒杯魚躍絞波時潑剌鶯流深樹久徘徊靑春朝野方無事故許歡遊近侍陪宰相韓琦樞密曾公亮參政張升孫抃副樞歐陽修陳旭以下皆和帝獨稱賞韓琦輕陰閣雨迎天步寒色畱春送壽杯之句時翰林學士承旨宋祁久疾在告明日和詩來上帝覽之已悵然不數日祁薨益加震悼云宋史仁宗本紀嘉佑七年十二月丙申幸龍圖天章閣召羣臣宗室觀祖宗禦書又幸寶文閣作觀書詩命韓琦等屬和遂宴羣玉殿中山詩話太宗好文每進士及第賜聞喜宴常作詩賜之累朝以爲故事仁宗在位四十二年賜詩尢多然不必盡上所自作揮麈後錄神宗遵太祖遺意聚積金帛成帑自制四言詩一章云五季失圖獫狁孔熾藝祖造邦思有懲艾爰設內府基以募士曾孫保之敢忘厥志每庫以一字目之又別置詩二十字分揭其上曰每虔夕惕心妄意遵遺業顧予不武資何以成戎捷後來所謂禦前封樁庫者是也上意用此以爲開拓西北境土之資始命王韶克靑唐然後欲經理銀夏復取燕云元丰五年徐禧永洛衄師之後帝心弛矣冷齋夜話秦國大長公主薨神考賜挽詞三首曰海闊三山路香輪定不歸帳深空翡翠佩冷失珠璣明月畱歌扇殘霞散舞衣都門送車返宿艸自春菲又曰曉發城西道靈車望更遙春風空魯館明月斷秦簫塵入羅衣暗香隨玉篆銷芳魂飛北渚那復可爲招又曰慶自天源發恩從國愛深歌鐘𨿽在館桃李不成春水折空還沁樓髙已隔秦區區會稽市無復獻珠人元丰初臣魏泰載之於詩話中𨿽穆王黃竹漢髙大風之詞莫可擬其仿�湘山野錄韓忠獻公神道碑皇帝禦制也中云薨前一夕有大星殞於園中櫪馬皆鳴又云公奉詔立皇子立皇太子被顧命立英宗爲皇帝立朕以承祖宗之序可謂定策元勛之臣後銘其碑曰公行不歸申文是悼尙想公儀淚落苑艸後禦篆十字塡金以冠其額曰兩朝顧命定策元勛之碑大哉天子之文章也廣大明白日星之照江海不過此辭也玉海元丰三年閏九月壬子賜文彥博禦筵上自爲詩賜之命章惇爲序詔曰來覲外廷相成宗祀崇進公品往蒞洛師錫燕賜詩昭示殊禮仍敕近輔序而識之宋史神宗本紀元丰七年三月辛丑賜文彥博宴於瓊林苑帝制詩以賜之哲宗元佑二年春正月辛巳詔蘇徹劉攽編次神宗禦制見聞搜玉呂原明侍哲廟講大雪不罷因講孟子有感上爲一笑乃賦詩曰水晶宮殿玉花零點綴宮槐臥素屏特敕下簾延墨客不因風雪不談經話腴徽廟一日幸來夫人合就灑翰於小白團扇書七言十四字而天思稍倦顧在側璫云汝有能吟之客可令續之乃薦鄰里太學生旣宣入內侍省恭讀宸制不知指意乞爲取旨或續句呈或就書扇左上曰朝來不喜餐必惡阻也當以此爲詞以續於扇續進上大喜會將策士生於未奏名徑使造庭賜以第焉上禦詩曰選飯朝來不喜餐禦廚空費八珍盤生續曰人間有味俱嘗徧只許江梅一點酸名臣言行錄徽宗親制君臣慶會閣詩羣臣進和喜事者集爲一錄汪藻適見之擬和一章屬詞用韻句法淸新出眾作之右老學庵筆記宣和中保和殿下種荔枝成實徽廟手摘以賜燕帥王安中且賜以詩曰保和殿下荔枝丹文武衣冠被百蠻思與朝廷同此味紅塵飛鞚過燕山宣政雜錄徽宗遜位前一年中秋後在苑中賦晚間景物一聯云日射晚霞金世界月臨天宇玉乾坤寫示宰臣甚爲得意皆稱贊取對精切格韻髙勝聖學非從臣可及然次年戎馬犯順後國號金亦先兆金世界也玉海建炎三年四月壬戌上登中和堂矚稽山思夏后之功瞰濤江懷子胥之烈制詩五月辛丑張浚至行在復爲知樞密院上親書禦制中和堂詩賜浚曰願同越句踐焦思先吾身卒章曰髙風動君子屬意種蠡臣紹興十九年太史令胡平言十一月十二日行禮景靈宮登輦出內天气開朗見帝座及三臺星體明耀十三日車駕至靑城陰霧收斂登壇至禮畢天气澄肅星月明瑩回鑾肆赦有彩雲之瑞乞宣付史館從之上因是親制喜霽詩宰輔從臣皆和以進二十八年十月庚寅上謂宰執曰朕宮中嘗辟一室名爲損齋屏去聲色玩好置古書經史其中朝夕燕坐亦嘗作記以自警沈該等請降禦札以啟迪在位於是內外碑刻賜百官皆表謝庚溪詩話光堯壽聖太上皇帝當內修外攘之際尢以天徳服遠至於宸章睿藻日星昭垂者非一至紹興二十八年將郊祀有司以太常樂章爲失序次文義弗協請遵眞宗仁宗朝故事親制祭享樂章詔從之自郊社宗廟原廟等共有十四章肆筆而成睿思雅正宸文典贍所謂大哉王言也至於一時閒適遇景而作則有漁父辭十五章淸新簡遠備騷雅之體其辭有曰薄晚煙林淡翠微江邊秋月已明輝縱遠柁適天機水底閒雲片段飛又曰靑艸開時已過船錦鱗躍處浪痕圓竹葉酒柳花氈有意沙鷗伴我眠又曰水涵微雨湛虛明小笠輕蓑未要晴明鑑裏縠紋生白鷺飛來空外聲辭多不能盡載觀此數篇𨿽古之騷人詞客老於江湖擅名一時者不能跂及又一章曰春入朝陽苑曉霧弄滄波載與俱歸又若何此又有進用賢才之意關治體也宋史蕭燧傳燧字照臨紹興三十二年授靖州教授孝宗初除諸王宮大小學教授輪對論官當擇人不當爲人擇官上喜制用人論賜大臣玉海隆興二年三月二十四日作七言四韻詩有永將四海奉雙親之句太上皇禦制贊曰律身以道旣濟則亨煌煌競秀結液蟠英乾道三年三月癸卯賜宰執禦制春賦上曰人主不可不知民事七月之詩陳王業艱難近嘗作春賦仿蘇軾赤壁賦爲之大意言農事方興要使無失其時宰臣魏杞請窺聖作故賜之五年十一月五日丁巳禦書禦制用人論賜宰相陳俊卿等八年九月虞允文以少保節度宣撫四川上以詩送之曰不辭論道虛臺席暫假宣威築將壇歸來尙想終霖雨未許鄕人衣錦看用李綱故事禦正衙親酌�酒賜之俾卽殿門乘馬持節而出都人以爲寵淳熙元年九月十八日幸玉津宴射賦七言詩賜曾懷以下與宴者皆和五年九月十二日壬申幸祕書省觀圖書宴右文殿翌日癸酉內出禦制近體詩賜宰臣史浩以下羣臣咸和又有賞春喜晴因想中原詩苑中卽事詩冷泉堂古風六年十一月乙卯禦制論數百言欲革取士用人之獘及信賞必罰之法俾輔臣宣示侍從上曰此惟欲戒飭臣下趨事赴功而已十二年三月二十六日車駕宿戒幸玉津園命下大雨將曉有晴意已而天宇豁然洪邁進詩歌詠四月四日扈從景靈宮賜聖制云比幸玉津園縱觀春事適霽色可喜卿有詩來上因俯同其韻春郊柔綠徧桑麻小駐芳園覽物華應信吾心非暇逸頓回晴意絕咨嗟每思富庶將同樂敢務遊畋漫自誇不似華淸當日事五家車騎爛如花貴耳集壽皇未嘗忘中興之圖有新秋雨霽詩云平生雄武心覽鏡朱顏在豈惜嘗憂勤規恢須廣大曾作春賦示徐本中命其校訂曾覿因譖徐云上春賦本中在外言曾爲潤色壽皇頗不悅本中自知閣換集英殿修撰江東漕後許國用此典故換文階端平間試詞科出壽皇春賦頌試者皆不知之此無五十年間事士大夫罔聞之矣庚溪詩話上皇帝以英睿之資宸文聖作煥然超卓方居王邸時從太上皇帝視師江左經由京口題詩金山曰屹然山立枕中流彈壓南東二百州狂寇來臨須破膽何勞平地戰貔貅辭莊而旨深已包不戰而屈人兵之意也今上皇帝躬受內禪踐祚以來未嘗一日暫忘中興之兆每形於詩辭如春晴有感曰春風歸艸木曉日麗山河物滯欣逢泰時丰自此多神州應未遠當繼沛中歌觀此則規恢之志大矣如幸祕閣宴羣臣賜詩曰稽古右文�菲徳禮賢下士法前王欲臻至治觀熙洽更罄謨猷爲贊襄俯和丞相史浩詩有曰誰欲元首明自得股肱喜又曰虛心欲受人忠言資逆耳朕瘠天下肥至樂無易此觀此則任賢聽諫虛己愛民之心切矣至如詠徳壽宮冷泉亭古風有曰孰云人力非自然千巖萬壑藏雲煙上有崢嶸依空之翠壁下有潺湲漱玉之飛泉一堂虛敞臨佳沼密蔭交加森翠葆山頭艸木四時芳閱盡歲寒長不老又曰日長雅趣超塵俗散步逍遙快心目山光水色無盡時都將挹向杯中醁觀此則篤於奉親盡天下之養者無不至矣如春賦曰碧實朱英穠苞艷葩榮於春者冬必悴�於夏者秋必花擢喬松於歲寒出奇卉於天涯知深仁之被物曾何間四時與幽遐吾將觀登臺之熙熙包八荒而爲家穆然若東風之振槁灑然若膏雨之萌芽則生生之徳無時不在又何美乎眩目之芳華觀此則所以贊天地化育一視而同仁者深矣眞帝王之用心也當今皇太子夙稟岐嶷之資篤日就月將之道方其處恭邸時閱經史習藝業爲最多每爲詩篇辭語妙髙巖肖時備員講官每請退則與同僚詠嘆敬服不已今育徳春官之久諒制作深造灝靈之體但以在遠不可得而聞竊觀賡主上新秋雨過述懷詩有曰中原日月異王气山河在萬物飾昭回稽首王言大其辭如是其意宏遠矣玉海紹熙三年十二月四日進孝宗聖政先二日親制序仍書賜宰臣畱正慶元六年二月二十二日進光宗聖政翼日制序賜參政臣深甫並刻石祕府宋史刑法志理宗起自民間具知刑獄之獘初卽位卽詔天下卹刑又親制審刑銘以警有位理宗本紀紹定六年九月辛酉經筵官請以禦制敬天法祖事親齊家四十八條及緝熙殿榜殿記宣付史館玉海淳佑四年正月一日禦制謹刑銘訓廉銘六年十月講禮記畢錫宴祕書省禦制七言唐律一首宋史度宗本紀咸淳六年春正月丁卯上制字民牧民二訓以戒百官桯史金海陵未篡僞封岐王爲平章政事頗知書好爲詩詞語出輒崛彊��有不爲人下之意境內多傳之且驟施於國東昏疑焉未及誅而有霄儀之禍宗族大臣以亮有素譽因共推戴旣立遂肆暴無忌佳兵苛役以迄於亡然其居位時好文辭猶不輟余嘗得其數篇初王岐以事出使道驛有竹輒詠之曰孤驛瀟瀟竹一叢不同凡卉媚春風我心正與君相似只待云梢拂碧空又書壁述懷曰蛟龍潛匿隱滄波且與蝦蟆作混和等待一朝頭角就撼搖霹靂震山河旣而過汝陰復作詩曰門掩黃昏染綠苔那回蹤迹半塵埃空亭日暮烏爭噪幽徑艸深人未來數仞假山當戶牖一池春水繞樓臺繁花不識興亡地猶倚闌干次第開又嘗作雪詞昭君怨曰昨日樵村漁浦今日瓊川小渚山色捲簾看老峯巒錦帳美人貪睡不覺天花剪水驚問是楊花是蘆花一日至臥內見其妻幾間有巖桂植瓶中索筆賦曰綠葉枝頭金縷裝秋深自有別般香一朝揚汝名天下也學君王著赭黃味其詞旨已多圭角蓋其蓄已不小矣及得志將圖南牧遣我叛臣施宜生來賀天申節隱畫工於中使圖臨安之城邑及吳山西湖之勝以歸旣進繪事大喜然有垂涎杭越之想亟命撤坐間軟屏更設所獻而於吳山絕頂貌己之狀策馬而立題其上曰萬里車書盍混同江南豈有別疆封提兵百萬西湖上立馬吳山第一峯又二日而中秋待月不至賦鵲橋仙曰傳杯不舉停歌不發等候銀蟾出海不知何處片雲來做許大通天障礙虯髯撚斷星眸睜裂惟恨劍鋒不快一揮截斷紫雲腰子細看嫦娥體態明年竟遂前謀使禦前都統驃騎衛大將軍韓夷耶將射雕軍二萬三千圍子細軍一萬先下兩淮臨發賜所制喜遷鶯以爲寵曰旌麾初舉正駃騠力健嘶風江渚射虎將軍落雕都尉繡帽錦袍翹楚怒磔戟髯爭奮捲地一聲鼙鼓笑談頃指長江齊楚六師飛渡此去無自墮金印如斗獨在功名取斷鎖機謀垂鞭方略人事本無今古試展臥龍韜韞果見成功旦莫問江左想云霓望切元黃迎路余又嘗問開禧降者能誦憶尙多不能盡識觀其所存寓一二於十百其桀驁之气已溢於辭表他蓋可知也元詩選文宗自集慶路入正大統途中有作元史本紀泰定三年三月丙寅翰林承旨阿憐帖木兒許師敬譯帝訓成更名曰皇圖大訓敕授皇太子考試國子生龍興慈記聖祖始誕屋上紅光燭天皇覺寺僧望見之驚疑回祿也明發扣問告以誕請長從遊後睿知天縱主僧禁縛之�下口占一詩曰天爲羅帳地爲氈日月星辰伴我眠夜間不敢長伸腳恐踏山河社稷穿聖祖渡江至太平府不惹庵僧問詰不已題詩壁上曰腰間寶劍血星星殺盡南蠻百萬兵老僧不識英雄漢只管叨叨問姓名僧洗去之題詩旁曰壁上新詩不可畱欲畱在此鬼神愁慢將法水輕輕洗洗出毫光射鬥牛後差人密訪錄詩進呈遂不問遵聞錄太平府不惹庵太祖旣渡江嘗題詩於壁後庵僧洗之及有天下僧乃獻詩云禦筆題詩不敢畱畱時只恐鬼神愁曾將法水輕輕洗猶有餘光射鬥牛在田錄髙祖遊食四方時嘗詠日一首云東頭日出光始出逐盡殘星並殘月騫然一轉麗中天萬國山河皆照著遵聞錄太祖徵陳友諒王師至瀟湘賦詩云馬渡沙頭苜蓿香片雲片雨渡瀟湘東風吹醒英雄夢不是咸陽是洛陽天葩睿豪宕英邁有如此大將南徵膽气豪腰懸秋水呂虔刀雷鳴甲冑乾坤靜風動旌旗日月髙世上麒麟終有種穴中螻蟻竟何逃大標銅柱歸來日庭院春深聽百勞此聖祖命都督僉事楊文廣徵南而賜之之詩也气象豪雄而音律和暢酷似盛唐詩人格局名山藏典謨記洪武元年十一月辛丑上宴東宮官僚置酒歡甚命諸臣作龍蟠鐘山賦自作時雪賦六年五月禦制祖訓成凡十二篇明寶訓洪武七年十二月甲辰禦注道徳經成太祖對儒臣舉老子所謂五色令人目盲五音令人耳聾與聖人去甚去奢去泰之類曰老子此語豈徒托之空言於養生治國之道亦有助也但諸家之注各有異見朕因爲注以發其義遵聞錄陶安知饒州聖祖賜以詩曰匡廬巖穴甚幽深水怪無端盈彭蠡鱷魚因韓去遠岸陶安鄱陽卽一理未幾以爲翰林學士賜以門對曰國朝謀略無雙士翰苑文章第一家後又以安爲江西參政而卒聖祖親制文遣使祭之其蒙被寵眷終始不衰羅復仁吉水人國初時爲編修後乞休致太祖賜以布衣而題其裾曰性𨿽粗率忠直可喜賜此布衣放歸田裏泳化類編洪武八年秋八月七日太祖禦東黃閣飲大學士宋濂酒上爲勸飲濂不敢辭遂醉之乃命二奉禦捧黃綾案以進太祖曰朕爲卿賦醉歌須臾成楚辭一章命編修朱右重以遺濂五拜叩首以謝而退話腴明之象山士子史本有木樨忽變紅色異香因接本獻闕下髙廟雅愛之畫爲扇面仍制詩以賜從臣雲月宮移就日宮栽引得輕紅入面來好向煙霄承雨露丹心一點爲君開又云秋入幽巖桂影團香深粟粟照林丹應隨王母瑤池宴染得朝霞下廣寒自是四方爭傳其本歲接數百史氏由此昌焉一卉之微香色稍異能動至尊入品題且昌其主可以人而不如木乎大政記洪武八年二月庚子禦制資世通訓成上謂侍臣曰人君爲臣民之主任治教之責上古帝王道與天同今朕統一寰宇晝夜弗遑思以化民成俗復古治道乃著是書以示訓戒耳侍臣皆曰此臣民萬世之寶也書凡十四章其一君道章凡十有八事其次臣道章十有七事其次曰民用士用工用商用等十二章皆申戒士庶之意詔刊行之泳化類編洪武十一年戊午夏四月新造皇堂成太祖親爲文以紀之蓋述艱難明昌運故不愛儒臣飾辭也先是至正四年甲申天流疫疾皇考仁祖淳皇帝皇母陳太后同月遘疾而作太祖方年十有七貧不能起窀穸田伯劉大秀以地歸之卽今鳳陽之皇陵也至是造皇堂於所以江陰侯吳良督理之堂成立碑太祖手摛其詞明昭代典則洪武十一年夏四月禦制敕文諭祭安東沐陽二縣野鬼時永嘉侯朱亮祖奏安東沐陽二縣之野暮夜多鬼民命皆驚禦制敕文遣使諭祭之十二年春正月己卯合祀天地於南郊大祀殿禮成上大喜作大祀文並歌九章十八年冬十月己丑禦制大誥成頒示天下十九年三月辛未禦制大誥續編成頒示天下十二月癸巳禦制大誥三編成頒示天下大政紀洪武二十年二月甲辰禦注書洪範成上召贊善劉三吾曰朕觀洪範一篇帝王爲治之道也所以敍彜倫立皇極保萬民敍四時成百谷本於天道而驗於人事箕子爲武王陳之武王猶自謙曰五帝之道我未能焉朕每爲惕然遂疏其旨爲朝夕省觀三吾對曰陛下畱心是書上明聖道下福生民爲萬世開太平者也夷白齋詩話髙廟詠菊詩云百花發我不發我若發都駭殺要與西風戰一場徧身穿就黃金甲一統鴻基兆見於此矣列朝詩集太祖髙皇帝禦制文集共五卷翰林學士樂韶鳳宋濂編錄濂之言曰臣侍帝前者十有五年帝爲文或不喜書詔臣濂坐榻下操觚受辭終日之間入經出史衮衮千餘言嘗爲濂賦醉學士歌二奉禦捧黃綾以進揮翰如飛須臾成楚辭一章上聖神天縱形諸篇翰不待凝思而成自然度越今古誠所謂天之文哉解縉曰臣縉少侍髙皇帝早暮載筆墨楮以俟聖情尢喜爲詩歌睿思英發雷轟電燭玉音沛然數千百言一息無滯臣輒艸書連幅筆不及成點畫上進才點定數韻而已或不更一字故常喜誦古人鏗鍧炳朗之作尢惡寒酸咿嚶齷齪鄙陋以爲衰世之爲不足觀詩僧宗泐進所精思刻苦以爲得意之作百餘篇髙皇一覽不竟日盡和其韻雄深闊偉下視泐詩大明之於爝火也臣謙益所撰集謹恭錄內府所藏禦制文集冠諸篇首以著昭代人文化成之始其他稗官小說委巷流傳及掇拾亂眞者削而弗取載焉蜀都雜抄貴州金竺長官司有僧寺曰羅永庵有一僧題二詩於壁間曰風塵一夕忽南侵天命潛移四海心鳳返丹山紅日遠龍歸滄海碧雲深紫微有象星還拱山漏無聲水自沈遙想禁城今夜月六宮猶望翠華臨閱罷楞嚴聲懶敲笑看黃屋寄團瓢南來瘴嶺千層迥北望天門萬里遙款段久忘飛鳳輦袈裟新換衮龍袍百官此日知何處惟有羣烏早晚朝人知爲建文君僧遂避去其詩至今畱庵中衛方伯正夫傳其事漫記之以備一說列朝詩集惠宗幼�敏能詩太祖命賦新月應聲云誰將玉指甲抓破碧天痕影落江湖上蛟龍不敢吞太祖淒然久之曰必免於難按葉子奇艸木子余錄載皇太子新月詩云云所謂皇太子者庚申君之子也野史以爲懿文太子作爲不及享國之讖而曉則以爲建文作考楊維楨東維子詩集此詩爲維楨作則諸書皆傅會也曉又載帝金陵詩云禮樂再興龍虎地衣冠重整鳳凰城亦見維楨集中今並削之遜國後賦詩牢落西南四十秋蕭蕭華發已盈頭乾坤有恨家何在江漢無情水自流長樂宮中雲气散朝元閣上雨聲愁新蒲細柳年年綠野老吞聲哭未休大政紀永樂三年九月關陜奏獻嘉禾數穗同一莖翰林儒臣撰詩以進上以太祖髙皇帝禦制嘉禾詩石本分賜諸王及京師三品以上翰林近侍國子祭酒司業洪武二十八年九月庚戌北平禾有異莖同穗之祥上爲燕王時進上太祖親禦翰墨爲詩一章以賜上佩誦追維乃用摹勒於石拓本成軸至是復有嘉禾之瑞頒賜之明昭代典則永樂五年十一月永樂大典書成上親制序文大政紀永樂七年二月聖學心法書成命司禮監刊行上采輯聖賢格言若執中建極之類切於修身齊家治國平天下之要者爲書四卷曰君道臣道父道子道出示胡廣等廣等覽畢奏曰帝王道徳之要備載此書遂爲聖學心法親爲之序名山藏典謨記永樂十三年九月五經四書大全及性理大全書成上親序之十五年正月上集神僧傳成禦制序九月修孔子廟成上制文刻碑焉十七年三月爲善陰騭書成蓋上輯古之積善而慶顯有明效者得百六十五人人爲論斷系詩於後以勸世焉明昭代典則永樂十七年秋九月神仙傳成上嘗覽列仙傳因命侍臣博采重加纂輯至是成賜名神仙傳上親制序冠之名山藏典謨記永樂十八年正月上元節上觀燈午門賜羣臣宴賜禦制詩羣臣屬和以進六月孝順事實書成蓋上命侍臣考古孝行卓然者得二百七人復爲論斷並系之詩以教民二十二年五月宴文武大臣命內侍歌髙皇帝禦制詞五章上爵之曰此先帝垂諭創業守成之難而示淫荒酣酗之戒也朕𨿽軍旅君臣杯酒敢忘先訓皆稽首謝上亦制詞五章述奉天法祖勤政卹民之意焉列朝詩集上靖難犁庭神武丕烈戎馬之餘鋪張文治敕修經書大全及永樂大典昭代文章度越唐宋禦制集藏天府不傳人間恭錄禦賜榮公二詩以見神龍之片甲云壽介逃虛子耆年尙未央功名躋輔弼聲譽籍文章畫靜槐陰合秋淸桂子香國恩期必報化日正舒長玉露滋芳席奎魁照碧空斯文逢盛世學古振儒風未可還山隱當存報國忠百齡有餘慶寫此壽仙翁禦書用紫粉金龍箋後題云八月十三日旁有爲善最樂圖書少師至常熟入餘慶書院謁文靖公祠其守僧淨心少同衣�謂之曰禦詩有餘慶二字畱此永鎭山門今在院中明昭代典則永樂二十二年八月丁巳皇太子卽皇帝位攺明年元曰洪熙九月上禦西角門閱京官誥詞顧大學士楊士奇楊榮金幼孜曰卿三人及蹇義夏原吉皆先帝舊臣朕方倚以自輔凡朕所行有未盡善皆當盡言遂取五人誥詞親制宸翰增二語云勿謂崇髙而難入勿以有所從違而或怠此朕實心卿等勉之士奇等稽首曰此陛下聖徳臣等其敢不勉洪熙元年二月賜三公及兵部尙書天元玉曆祥異賦上初得此書以示侍臣曰天道之事未嘗有二有感必應朕少事太祖每教以愼修敬天朕未嘗敢怠此書言簡理當左右輔臣亦宜知之遂命刊布上親制序列朝詩集仁宗在東宮久聖學最爲淵博酷好宋歐陽修之文乙夜翻閱每至達旦楊士奇歐之鄕人熟於歐文帝以此深契之嘗命贊善徐善述攺竄其詩致書稱謝又云令旨說與好古將選詩內取易入手解意的詩分類賦比興爾爲選擇王燧眞明日早進來看其虛懷好學如此禦制集上下二卷尹直瑣綴錄載上觀象戲與曾棨賡和詩禦制集及棨集並不載故削之明昭代典則宣徳元年夏四月禦制外戚事鑑及歷代臣鑑二書成頒賜羣臣及外戚三年二月禦制帝訓及官箴二書成名山藏典謨記宣徳四年四月薦鰣魚奉先殿分嘗大學士士奇榮幼孜賜酒禦制詩士奇等和上曰今日君臣當以捲阿相勗大政紀宣徳四年五月上禦文華殿讀典謨有感成詩示廷臣詩內云盛治已如此端拱已無爲猶聞謹天戒兢業恆自持又云惟爾卿大夫國家所倚毗進賢獻忠讜竭力殫猷爲又云斯言出誠悃勉旃爾勿違當續明良歌毋取伐檀譏蓋示交修之義云十月丁亥駕幸文淵閣命增直宇設飲饌器用翌日大學士楊士奇等上表謝恩降敕賜詩褒答敕曰朕念卿等弼亮之勤朝夕弗置間因暇日至文淵閣微有賜賚以庶幾乎君臣相與之義而已而卿等乃以表來謝覽之備悉衷誠深用爾嘉因賦一詩以識予懷詩曰天命予躬撫萬方丹心切切慕虞唐退朝館閣咨詢處回看文星爛有光名山藏典謨記宣徳四年十月幸文淵閣顧問少傅士奇學士溥等賜酒饌制詩上作猗蘭操以示大臣曰孔子自衛反魯而操猗蘭傷不遇也朕虞谷中之賢有不仕者輒擬斯篇夫以人事君卿等所謂大臣也幸文淵閣賜儒臣鈔及禦書制詩一章五年正月丁未雪作喜雪歌大政紀宣徳五年三月庚戌上禦左順門召少師等官蹇義楊士奇楊榮等以禦制耕夫記示之上曰朕昨謁陵還道昌平東郊見耕夫在田召而問之知人事艱難吏治得失因錄其語成篇今以示卿卿亦當體念不忘也名山藏典謨記宣徳五年六月遣捕蝗畿內命行在戶部尙書郭惇曰往歲捕蝗之使聞不減蝗卿尙飭而後遣之因制捕蝗詩示惇九月歲登賜羣臣詩命諸學士和十二月己卯雪尺作喜雪詩賜羣臣宴羣臣進和語有警戒者上錄而爲之序六年六月制憫農詩示吏部尙書郭琎曰爲朕愼擇賢守令大政紀宣徳六年七月賜輔臣蹇義楊士奇楊榮等禦制豳風圖詩上閱內庫書畫得元趙孟俯所繪豳風圖因賦長詩一章召輔臣示之曰豳風周公陳后稷公劉致王業之由與民事早晚之宜以告成王使知稼穡艱難萬世人君皆當知此朕覽斯圖爲賦詩欲揭於便殿之壁朝夕在目有所儆勵爾其書於圖之右十一月作祖徳詩九章七年三月上出禦制猗蘭操及四言招隱詩賜諸大臣上旣下詔求賢復出禦制示大臣上以禦制織婦詞一篇示羣臣上曰朕非好爲詞章昔眞西山有言農桑衣食之本爲君者當詔儒臣以農夫織婦耕蠶勤勞之狀作爲詩歌使人誦於前又繪以圖揭於宮掖布於戚裏使皆知民事之艱衣食之所自朕所以賦此也六月上親制翰林院箴今揭於院之後堂朱紅漆榜字用金塗之名山藏典謨記八年三月選庶吉士尹昌等三十人讀書翰林制養士詩四月修廣寒淸暑二殿藏書其中奉皇太后遊宴焉制廣寒殿記六月旱蠲兩畿山東西河南屬縣租稅作憫旱詩九年二月制思賢詩十二月制洪範序泳化類編宣宗皇帝善詩尢喜六言題史館云蕩蕩堯天四表巍巍舜日重華祖考萬年垂統乾坤六合爲家又題上林春色雲山際雲間曉色林間鳥弄春音物意皆含生意天心允合吾心又題撤扇云湘浦煙霞交翠剡溪花裊生香掃卻人間炎暑招回天上淸涼列朝詩集宣宗天縱神敏遜志經史長篇短歌援筆立就每試進士輒自撰程文曰我不當會元及第耶萬機之暇遊戲翰墨點染寫生遂與宣和爭勝而運際雍熙治隆文景君臣同遊賡歌繼作則尢千古帝王所希遘泳化類編峴山漢水二賦英宗皇帝禦制以賜襄憲王也憲王初被有召代之疑上復辟宮中疏見其有請奉迎之章上嘉而賢之召入朝賦詩以賜之名山藏典謨記正統五年九月造渾天儀璇璣玉衡簡儀成禦制觀天器銘天順五年四月修大明一統志成禦制序十月致書襄王瞻墡曰朕制詩賦數首用寫名藩山川風景之勝以寓嘉美至可目入大政紀成化二年二月重修闕裏孔子廟成上制文立碑紀之十二年十一月續資治通鑑綱目成上自爲制序十四年五月翰林院編輯禦制詩集成凡四卷五百八十九首名山藏典謨記成化十八年十二月文華大訓成以授皇太子其書四綱二十四目四綱曰進學曰養徳曰厚倫曰明治上親序之復題其後列朝詩集孝宗皇帝本朝之周成王漢孝文也聖學緝熙光明純粹學士張元禎進講性理索太極圖觀之曰天生斯人以開朕也靜中吟一絕見於李東陽麓臺集粹然二帝三皇典謨訓誥不當以詩章求之也詩云習靜調元養此身此身無恙卽天眞周家八百延光祚社稷安危在得人正徳十五年上自稱威武大將軍南巡至鎭江幸大學士楊一淸私第禦制詩十二首以賜一淸命一淸卽席恭和歡宴沾醉夜闌而罷相傳上將臨大學士靳貴喪命詞臣撰祭文皆不稱旨乃禦制一首云朕居東宮先生爲傅朕登大寶先生爲輔朕今南遊先生已矣嗚呼哀哉代言之臣老於文學者皆嘆息斂手野史載上幸宣府制小詞有野花偏有色村酒醉人多蓋天縱聖神言語文字之妙信不關學問也名山藏典謨記嘉靖五年十月禦制敬一箴頒示翰林諸臣六年五月制大學衍義序聽講詩二篇示羣臣泳化類編嘉靖六年十二月除夕之日世宗因賦五言詩一律三冬寒已去九陽春又來辭殘省往過迓歲善增培伊傅眞耆碩輔弼信英才專賴交修道承之尙欽哉是日上爲手書命司禮監賫諭大學士楊一淸謝遷翟鑾等曰今三始更新萬物復亭正可革宿愆興新徳之時朕𨿽有過不能自知卿可以正代非以善易惡交修不逮斯實朕望焉遂以其詩章賜之及一淸各賡和以進遂命錄爲一集世宗親序諸首去年除夕朕以殘冬已盡陽和回春遂賦五言律一首以其述示楊少師一淸寓以望其輔導交修之意以辭殘比省過迓歲比進善之意一淸遂與廷璁鑾等恭和以聞但其中頌朕太過愧受之嗚呼虞周之道君臣惟一故舜歌臯陶賡之捲阿之作周臣頌之非虞周之聖但喜得忠良遂取爲集以見同道之義詩之所關大矣非吟�者比實以求道望治不覺形諸言也歟嘉靖七年戊子春正月四日序楊一淸跋其後名山藏典謨記嘉靖七年閏十月禦制十六字箴曰卓爾之見一貫之惟學聖君子勗哉勿僞十年三月上以皇后出蠶北郊未便欲移內西苑並定土谷壇省耕焉乃幸西苑趣召大學士孚敬尙書時相度中官渡過太液池入見舊仁壽宮還報命昭和殿手授禦制西苑賦使共和因手書賜賦三臣匯曰�和錄永陵編年史嘉靖十年三月禦制先蠶壇位賦手授張孚敬曰朕偶有作卿等刪潤和之以寓儆戒之意孚敬請上手書賜爲世寶許之名山藏典謨記嘉靖十二年五月召孚敬時獻夫鑾見西苑寶月亭駕過淸馥殿示禦制詩四章命立和之分篸以芍藥花退覽四臣和詩於翠芬亭使中官徧領觀花樹賜茗飲酒饌退大政紀嘉靖十三年十一月日長至肇祀皇天上帝於園丘駕禦齋宮上親制大報歌因諭夏言顧鼎臣等曰朕肅懷大報作此數字以見意耳卿等各盡所以贊佐戒進文詞和來十四年三月頒禦詩於羣臣初帝幸南內召張孚敬李時汪鋐夏言郭勛同遊翌日孚敬時鋐言各作奉制記樂賦以獻帝亦作詩一章命曰禦制記樂同遊又爲作序曰禦制詩賦集序內閣繕寫成帙附諸臣奏賦其後命曰禦作詩發工部刊摹成書頒示兩京羣臣名山藏典謨記嘉靖十八年二月幸承天門乙卯發京師制述懷詩三月辛巳謁顯陵制謁陵山詩甲申享上帝上親制樂章遂祭告於顯陵上悲思瞻顧制再謁顯陵詩壬辰駕還制思親賦二十二年七月旱上躬禱雩壇雨制感雨吟二十四年七月萬壽聖節命百官上香叩元奉先殿丹陛下出朝奉天門永和王知燠獻白鹿上壽遂告鹿瑞於太廟三十年十二月以雪應祈羣臣疏賀上嘉答之制賀雪吟臣林記世宗禦無逸殿東室召費宏與大學士李時曰今日閒暇庶幾君臣同遊之雅命出觀殿宇殿東壁書無逸篇北壁則皇考所作農家忙詩上跋其後轉觀豳風亭東壁書七月詩北壁則上所題豳風圖長句東西小亭二壁上制文自儆兼述創造之故宏頓首稱頌列朝詩集世宗生五齡�敏絕人獻皇帝口授輒成誦萬幾之暇喜爲詩文大學士楊一淸進呈元宵詩有看冰輪淸似鏡之句世宗以爲類中秋詩攺云愛看金蓮明似月一淸疏謝以爲曲盡情景不問可知爲元宵作矣嘗與閣臣費宏等賡唱張桂忌而阻之以爲雕虫小技不足勞聖慮然是時館閣大臣皆乏黼黻之才不能有光聖學誠可嘆也神宗天藻飛翔畱心翰墨每大令鴨頭九帖虞世南臨樂毅論米芾文賦以自隨勸學詩一章禦書賜太監孫隆刻石吳中者也帝奉兩宮純孝內府藏顏魯公書孝經得之如珙璧命江陵相裝演題識珠囊綈幾未嘗一日去左右

禦制部雜錄書經咸有一徳俾萬姓咸曰大哉王言孔

傳一徳之言故曰大揚子聖人之言炳若丹靑聖人矢口而成言肆筆而成書

