

須部紀事拾遺記庖犧須垂委地路史黃帝有熊氏修髯生而神靈鬐而能言晏子諫上篇湯質�而長顏以髯伊尹黑而短蓬而髯拾遺記成王六年燃丘之國獻比翼鳥其國使者經途十五餘年乃至洛邑成王封泰山禪社首使發其國之時並童稚至京師須皆白及還至燃丘容貌還復少壯左傳宣公二年宋人以兵車百乘文馬百駟以贖華元於鄭半入華元逃歸宋城華元爲植巡功城者謳曰睅其目皤其腹棄甲而復於思於思棄甲復來按注睅出目於思多鬢之貌昭公七年楚子享公於新臺使長鬣者相按注鬣須也按疏吳楚之人少須故選長鬣者相禮也十七年吳伐楚戰於長岸大敗吳師獲其乘舟余皇吳公子光請於其眾曰喪先王之乘舟豈惟光之罪眾亦有焉請藉取之以救死眾許之使長鬣者三人長鬣者多髭須與吳人異形狀詐爲楚人潛伏於舟側曰我呼余皇則對師夜從之三呼皆疊對楚人從而殺之楚師亂吳人大敗之取余皇以歸二十六年十一月癸酉王入於成周王子朝使告於諸侯曰在定王六年秦人降妖曰周其有髭王亦克能修其職諸侯服享二世共職王室其有間王位諸侯不圖而受其亂災至於靈王生而有髭王甚神聖無惡於諸侯克終其世莊子盜跖篇孔子往見盜跖歸到魯東門外適遇柳下季柳下季曰數日不見車馬有行色得微往見跖耶孔子曰然吾所謂無病而自灸也疾走料虎頭編虎須幾不免虎口哉班固幽通賦注衛蒯瞶亂子羔滅髭鬢衣婦人衣逃得出曰父子爭國吾謂其間乎呂氏春秋恃君篇豫讓欲殺襄子滅須去眉自刑以變其容孔叢子居衛篇子思適齊齊君之嬖臣美須眉立乎側齊君指之而笑且言曰假貌可相易寡人不惜此之須眉於先生也子思曰非所願也所願者惟君修禮義富百姓而使伋得寄奴於君之境內從𦇤負之列其榮多矣若無此須鬣非伋所病也昔堯身修十尺眉乃八彩實聖舜身修八尺有奇面頷無毛亦聖禹湯文武及周公勤思勞體或折臂望視或禿骭背僂亦聖不以須眉美鬣爲稱也人之賢聖在徳豈在貌乎且吾祖無須眉而天下王侯不以此損其敬由是言之伋徒患徳之不卲美也不病毛鬢之不茂也對魏王篇子髙見齊王曰臣嘗行臨淄市見屠商焉身修八尺須髯如戟面正紅白市之男女未有敬之者無徳故也史記呂不韋傳秦太后通呂不韋不韋進嫪毐拔其須眉爲宦者髙祖本紀髙祖美須髯漢書朱博傳博遷瑯邪太守右曹掾史皆移病臥博問其故對言故事二千石新到輒遣吏存問致意乃敢起職博奮髯抵幾曰觀齊兒欲以此爲俗耶乃斥罷諸病吏白巾走出府門郡中大驚霍光傳光長七尺三寸白晰疏眉目美須髯列仙傳丁次卿漢順帝時人至娶婦家未見禮異婦出謁客須髯郁然其家謝之次卿舉手向婦須髯卽去漢書王莽傳王常等共立聖公爲帝莽聞愈恐欲外示自安乃染其須髮進所徵天下淑女杜陵史氏女爲皇后後漢書溫序傳序建武六年遷護羌校尉行部至襄武爲隗囂別將苟宇所拘宇謂序曰子若與我並威同力天下可圖也序大怒叱宇等賊眾欲殺之宇止之曰此義士守節可賜以劍序受劍銜須於口顧左右曰旣爲賊所迫殺無令須污土遂伏劍而死岑彭傳建武八年彭引兵從車駕破天水與吳漢圍隗囂於西城時公孫述將李育將兵救囂守上邽帝畱蓋延耿弇圍之而車駕東歸�彭書曰兩城若下便可將兵南擊蜀虜人苦不知足旣平隴復望蜀每一發兵頭須爲白東觀漢記吳良爲東平王所薦詔曰前見良頭須皎然衣冠甚偉求賢助國宰相之職今以良爲義郎後漢書朱雋傳自黃巾賊後復有於氐根之徒起山谷間其多髭者號於氐根按注左氏傳曰於思於思棄甲復來於思多須之貌也何進傳中常侍張讓等斬進袁紹遂勒兵捕宦者無少長皆殺之或有無須而誤死者至自發露然後得免者二千餘人續漢書司馬直字叔異潔白美須髯容貌儼然鄕閭奉之如神魏志任城威王彰傳彰擊烏桓大破之北方悉平時太祖在長安召彰詣行在所彰自代過鄴太子謂彰曰卿新有功今西見上宜勿自伐應對常若不足者彰到如太子言歸功諸將太祖喜持彰須曰黃須兒竟大奇也注魏略曰太祖在漢中而劉備棲於山頭使劉封下挑戰太祖罵曰賣履捨兒長使假子拒汝公乎待呼我黃須來令擊之乃召彰彰晨夜進道西到長安而太祖已還從漢中而歸彰須黃故以呼之華陽國誌關羽聞馬超來降素非知故書與諸葛亮問其人才亮知羽忌前答曰孟起黥彭之徒一世之傑當與翼徳並驅爭先猶不如髯之絕倫也羽省書忻悅以示賓客羽美須髭故亮稱云髯也獻帝春秋張遼問吳降人曰向有紫髯將軍長上短下便馬善射是誰降人答曰是孫會稽也魏志張魯傳注

魏略曰劉雄鳴詣太祖太祖執其手謂之曰孤方入關夢得一神人卽汝耶乃厚禮之遣令迎其部黨部黨不欲降遂劫以反夏侯淵討破之雄鳴復歸降太祖捉其須曰老賊眞得汝矣崔琰傳琰聲姿髙暢眉目�朗須長四尺甚有威重朝士瞻望而太祖亦敬憚焉時有白琰怨謗者罰爲徒隸使人視之辭色不撓太祖令曰琰𨿽見刑而通賓客門若市人對賓客虯須直視若有所瞋遂賜琰死蜀志周羣傳蜀郡張裕亦曉占候私語人曰歲在庚子天下當易代劉氏祚盡矣主公得益州九年之後寅卯之間當失之人密白其言初先主與劉璋會涪時裕爲璋從事侍坐其人饒須先主嘲之曰昔吾居涿縣特多毛姓東西南北皆諸毛也涿令稱曰諸毛繞涿居乎裕卽答曰昔有作上黨潞長遷爲涿令涿令者去官還家時人與書欲署潞則失涿欲署涿則失潞乃署曰潞涿君先主無須故裕以此及之先主常銜其不遜加忿其漏言乃顯裕諫爭漢中不驗下獄將誅之諸葛亮表請其罪先主答曰芳蘭生門不得不鉏裕遂棄市魏志蘇則傳初蘇則及臨淄侯植聞魏氏代漢皆發服悲哭文帝聞植如此而不聞則也帝在洛陽常從容言曰吾應天受禪而聞有哭者何也則謂爲見問須髯悉張欲正論以對侍中傅巽掐則曰不謂卿也於是乃止吳志朱桓傳桓領靑州牧詣建業治病數月復還權自出祖送注桓奉觴曰臣當遠去願一捋陛下須無所復恨權憑幾前席桓進前捋須曰臣今日眞可謂捋虎須也權大笑獨異志魏建淩雲閣旣成匠人誤釘其額文帝乃令車繩引上韋誕題三字而下頃刻之間頭須皓白世說鍾毓兄弟警悟過人每有嘲語未嘗屈躓聞安陵能作調試共視之於是與弟盛飾共載從東至西門一女子笑曰車中央殊髙二鍾都不覺車後一門生云向已被嘲鍾愕然門生曰中央髙者兩頭羝毓兄弟多須故以此調之晉書羊祜傳祜卒時年五十八帝素服哭之甚哀是日大寒帝涕淚沾須鬢皆爲冰焉獨異志陸云有笑癖嘗謁司空張華華多須以袋盛之云見華不及拜而笑倒前趙錄劉元海猿臂善射膂力過人身長八尺四寸須長三尺餘當心有赤毫毛三根長三尺六寸太原王渾虛襟友之命子濟拜焉劉聰以讒慝故誅詹事曹光光臨刑舉止自若謂刑者曰取席敷之無令土污吾須獨異志劉曜字永明須百莖皆長五尺晉書石季龍載記石閔率趙人誅諸胡羯死者二十餘萬屯聚四方者所在承閔書誅之於時髙鼻多須至有濫死者王彪之傳彪之字叔武年二十須鬢皓白時人謂之王白須桓溫傳溫少與沛國劉惔善惔嘗稱之曰溫眼如紫石稜須作蝟毛磔孫仲謀晉宣王之流世說王珣�超並有奇才爲大司馬所眷拔珣爲主簿超爲記室參軍超爲人多須珣狀短小於時荊州爲之語曰髯參軍短主簿能令公喜能令公怒郭璞洞林東中郎參軍周稚琰封蠶蛾蛓虫使璞射之璞曰射覆得此大落度必是蠶蛾及毛蠹稚琰饒須故因以調之也晉書桓伊傳時謝安女婿王國寶專利無檢行安惡其爲人每抑制之及孝武末年國寶讒諛之計稍行於主相之間而嫌隙遂成帝召伊飲燕安侍坐伊撫箏而歌怨詩曰爲君旣不易爲臣良獨難忠信事不顯乃有見疑患安泣下沾衿乃越席而就之捋其須曰使君於此不凡帝甚有愧色鄧粲晉紀湞陽令羊嗣貪而不治縣功曹吏共逐嗣嗣饒須乃以嗣內羊闌中始興太守尹虞聞大怒手劍功曹語林庾公道王尼子非惟事事勝人布置須眉亦復勝人我輩皆出其轅下俗說有人詣謝益壽云向在劉丹陽坐見一客殊毛謝曰正是我家阿瞻多須故云爾廣陵列士傳劉瑜字季節舉方正對策髙第人呼爲長髯方正宋書王元謨傳孝武狎侮羣臣隨其狀貌各有比類多須者謂之羊南史褚彥回傳彥回歷位尙書吏部郎景和中山陰公主淫恣窺見彥回悅之以白帝帝召彥回西上閣宿十日公主夜就之備見逼迫彥回整身而立從夕至曉不爲移志公主謂曰君須髯如戟何無丈夫意彥回曰回𨿽不敏何敢首爲亂階南齊書崔祖思傳祖思宗人文仲除黃門郎領越騎校尉攺封隨縣嘗獻太祖纏須繩一枚上爲納受柳世隆傳世隆行郢州事沈攸之反遣三萬人爲前鋒劉攘兵次之旣至郢攸之素失人情叛者稍多劉攘兵射書與世隆請降世隆開門納之攘兵燒營而去火起乃覺攸之怒銜須咀之三國典略侯景使宋子仙執梁湘東王世子方諸及中撫軍長史鮑泉司馬虞預於郢州是日子仙等至百姓奔告方諸以五色雜彩編鮑泉白須對之雙陸弗之信也告者旣眾方命闔門縣門未下子仙已入方諸等共拜而鮑泉遁於�下子仙窺見泉素須間彩疑憚之及被執莫不驚笑魏書李元護傳元護美須髯景明初爲齊州刺史妾妓十餘聲色自縱情欲旣甚支骨消削髯長二尺一時落盡陳畱王虔傳虔子悅外和內狠恃寵驕矜每謂所親王洛生之徒言曰一旦宮車晏駕吾止避衛公除此誰在吾前衛王儀美髯爲內外所重悅故云北史李崇傳崇從弟平平子諧諧子庶生而天閹崔諶調之曰教弟種須以錐徧刺作孔插以馬尾庶曰先以此方回施貴族蓻眉有效然後樹須世傳諶門有惡疾以呼爲墓田故庶言及之邢子才在傍大笑五色綫續僧傳後魏佛�耶捨記曰覺明爲人赤髭善解婆沙時人號曰赤髭婆捨旣爲羅什之師亦稱大婆沙北齊書盧潛傳黃門鄭子默奏言潛從淸河王南討淸河王令潛說梁將侯瑱大納賂遺還不奏聞顯祖杖潛一百仍截其須許惇傳惇遷殿中尙書惇美須髯下垂至帶省中號爲長鬣公顯祖嘗因酒酣握惇須髯稱美遂以刀截之惟畱一握惇懼因不復敢長時人又號爲齊須公三國典略周太子贇有失徳柱國王軌因內宴上壽捋武帝須曰可愛好老公恨後嗣弱耳隋書梁士彥傳士彥周世遷晉州刺史齊後主親總六軍圍之獨守孤城慷慨自若賊盡銳攻之城堞皆盡乃令妻妾軍民子女晝夜修城帝率六軍亦至齊師解圍士彥見帝持帝須而泣曰臣幾不見陛下帝亦爲之流涕波斯國傳其王著金花冠坐金師子座傅金屑於須上以爲飾文中子魏相篇子之韓城自龍門關先濟賈瓊程元後關吏仇璋止之曰先濟者爲誰吾視其須垂至腰參如也是必異人也唐書李績傳績旣忠力帝謂可托大事嘗暴疾醫曰用須灰可治帝乃自剪須以和藥及愈入謝頓首流血帝曰吾爲社稷計何謝爲績性友愛其姊病嘗自爲粥而燎其須姊戒止答曰姊多疾而績且老𨿽欲數進粥尙幾何房元齡傳帝在翠微宮以司農卿李緯爲民部尙書會有自京師來者帝曰元齡聞緯爲尙書謂何曰惟稱緯好須無他語帝遽攺太子詹事酉陽雜俎太宗虯須嘗戲張弓掛矢淸異錄唐文皇虯須壯冠人號髭聖云仙雜記謝靈運美須臨刑施南海祇洹寺爲維摩詰須寺中寶惜中宗時安樂公主五日斗百艸遣人取之仍剪棄其餘大唐新語元宗初卽位邵景蕭嵩韋鏗並以殿中升殿行事旣而景嵩俱加朝散鏗獨不沾景嵩二人多須對立於庭鏗嘲之曰一雙胡子著緋袍一个須多一鼻髙相對廳前搽早立自言身品世間毛舉朝以爲歡笑舊唐書李元諒傳元諒長大美須勇敢多計唐書李光弼傳光弼母李有須數十長五寸許封韓國太夫人珍珠船李徳裕好餌雄朱有道士懷中出小玉象子如拳許曰可求勾漏瑩者致象鼻下象服其砂復吐出方可餌又出一金象曰此是雌者與玉爲偶贊皇一一服之須鬢如漆唐書路巖傳巖貶新州刺史至江陵免官流儋州籍入其家巖體貌偉麗美須髯至江陵兩夕皆白六帖崔蕘爲陜虢觀察使俄爲軍吏所執髡其髯鬢蕘再拜祈免乃得去酉陽雜俎海州司馬韋敷曾往嘉興道遇釋子希遁深於繕生之術又能用日辰可代藥石見敷鑷白曰貧道爲公擇日拔之經五六日僧請鑷其半及生色若黳矣凡三鑷之鬢不復變座客有祈鑷者僧言取時稍差別後髭色果帶綠其妙如此揚州東陵聖母廟女道士康紫霞自言少時夢中被人錄於一處言天符令攝將軍巡南嶽遂擐以金鎖甲令騎道從千餘人馬蹀虛南去須臾至嶽神拜迎馬前夢中如有處分嶽中峯嶺溪谷無不歷也恍惚而返�鳴驚覺自是生須數十根堅昆部落非狼種其先所生之窟在曲漫山北自謂上代有神與牸牛交於此窟其人發黃目綠赤髭髯其髭髯俱黑者漢將李陵及其兵眾之裔也南唐書周宗傳宗事烈祖爲給使恩顧日洽一日烈祖臨鏡理白須太息曰功業成而吾老矣柰何宗適侍側悟微指乃請如廣陵諷讓皇以禪代事南唐近事烈祖輔吳之初未逾彊仕元勛碩望足以鎭時靖亂然當時同立功如朱瑾李徳誠朱延壽劉信張崇柴再同周本劉金張宣崔太初劉威韋建王綰等皆握彊兵分守方面由是朝廷用意牢籠終以跋扈爲慮上𨿽至仁長厚猶以爲非老成無以彈壓遂服藥變其髭鬢一夕成霜洎歷數有歸讓皇內禪諸藩入覲竟無異圖談苑郭忠恕宋太祖素聞其名召入館於內侍竇神興捨忠恕先長髯而美忽盡剃須神興驚問之對曰聊以效顰耳神興怒白之除國子主簿淸異錄滑州賈寧性仁恕賑饑救患耆稚愛慕之以寧多髯遂皆以髯佛呼之宋史寇準傳丁謂初出準門至參政事準甚謹嘗會食中書羹污準須謂起徐拂之準笑曰參政國之大臣乃爲官長拂須邪謂甚愧之由是傾構日深矣呂夷簡傳夷簡感風眩詔拜司空平章軍國重事疾稍間命數日一至中書裁決可否夷簡力辭復降手詔曰古謂髭可療疾今剪以賜卿靑箱雜記李文定公迪美須髯未禦試一夕忽夢被人剃削俱盡迪亦惡之有解者曰秀才須作狀元緣今歲省元是劉滋今替滋矣非狀元而何是歲果第一人厚徳錄韓魏公帥定武時夜作書令一侍兵持燭於旁兵他顧燭燃公須公以袖麾之而作書如故少頃回視則已易其人矣公恐主吏鞭卒急呼曰勿易之渠方解持燭軍中爲之感服有宋佳話丁晉公與楊文公遊處宴集必有詼諧之語復皆敏於應答一日臺諫攻文公因晚俟晉公之門方伏拜晉公亟謂文公曰內翰拜時髭�地文公隨聲答曰相公坐處幕漫天蓋楊美髭髯而丁第方盛設帷幕因互相譏也明道雜誌歐陽文忠公應舉時常遊京師浴室院有一僧熟視公公因問之曰吾師能相人乎僧曰然足下貴人也然有二事耳白於面當名滿天下須不掩齒一生常遭人謗罵墨客揮犀荊公禹玉熙寧中同在相府一日同侍朝忽有虱自荊公襦領而上直緣其須上顧之笑公不自知也朝退禹玉指以告公公命從者去之禹玉曰未可輕去輒獻一言以頌虱之功公曰如何禹玉笑而應曰屢遊相須曾經禦覽荊公亦爲之解頤老學庵筆記晏安恭爲越州教授張子韶爲僉判晏美髯人目之爲晏胡一日同赴郡集晏最末至張戲之曰來何晏乎滿坐皆笑問奇類林蔡君謨美須髯一日屬淸閒之燕上顧問曰卿髯甚美長夜覆之於衾下乎將置之於外乎君謨無以對歸舍暮就寢思聖語以髯置之內外悉不安一夕不能寢蓋無心與有心異也誠齋雜記子瞻有小妹善詞賦敏慧多辧其額廣而如凸子瞻嘗戲之曰蓮步未移香閣下梅籹先露畫屏前妺卽應聲曰欲叩齒牙無�處忽聞毛裏有聲傳以子瞻多須髯遂亦戲答之聞見後錄秦少遊在東坡坐中或調其多髯者少遊曰君子多乎哉東坡笑曰小人樊須也拊掌錄孫巨源內翰從劉貢父求墨而吏送達孫莘老中丞巨源以其求而未得讓劉劉曰已嘗送君矣已而知莘老誤畱也以其皆姓孫而爲館職故吏輩莫得而別焉劉曰何不取其髯爲別吏曰皆胡而莫能分也劉曰旣是皆胡何不以其身之大小爲別吏曰諾於是館中以孫莘老爲大胡孫學士巨源爲小胡孫學士宋史董惇逸傳惇逸元佑六年爲監察禦史言蘇軾昔爲中書舍人制誥中指斥先帝事其弟轍相爲表裏以紊朝政帝罷惇逸爲湖州運判紹聖初軾轍失位劉拯訟惇逸無罪哲宗記其人曰非前日白須禦史乎復除監察禦史卻掃編宣和中王鼎爲刑部尙書年甫三十時盧樞密益盧尙書法原俱爲吏部侍郎而並多髯王嘲之曰可憐吏部兩胡盧容貌威儀總不都盧尙書應聲曰若要少年並美貌須還下部小尙書聞者以爲快可談沈括存中入翰苑出塞垣爲聞人晚娶張氏悍虐存中不能制時被箠罵捽須墮地兒女號泣而拾之須上有血肉者又相與號慟張終不恕夢溪筆談供奉官陳允任衢州監酒務日允已老發禿齒脫有客候之稱孫希齡衣服甚藍縷贈允藥一刀圭令揩齒允不甚信之暇日因取揩上齒數揩而良久歸家家人見之皆笑曰何爲以墨染須允驚以鑑照之上髯黑如漆矣急去巾視童首之發已長數寸脫齒亦隱然有生者予見允時年七十餘上髯及髮盡黑而下須如雪墨客揮犀有一郎官年六十餘置媵妾數人須已斑白令其妻妾互鑷之妻忌其少恐爲羣妾所悅乃去其黑者妾欲其少乃去其白者不逾月頤頷遂空進士李居仁與鄭輝爲友居仁年逾耳順須盡白輝少年輕侮乃呼之爲李公居仁於是盡擿其須去之輝一日見居仁陽驚曰數日不見而風彩頓異何也居仁整容喜曰如何曰昔日皤然一公今日公然一婆矣彭淵材初見範文正公畫像驚喜再拜前磬折稱新昌布衣彭幾幸獲拜謁旣罷熟視曰有奇徳者必有奇形乃引鏡自照又捋其須曰大略似之矣但只無耳毫數莖耳年大當十相具足也癸辛雜識周益公日記云楊存中人號爲髯閹以其多髯而善逢迎也王梅溪集載劉共甫云範伯達嘗目存中爲髯閹謂形則髯其所爲則閹也元史拜降傳拜降弱冠美髯髭儀表甚偉至元十一年從阿朮渡江水陸遇敵嘗先登陷陣勇冠一軍宋平以功授江浙省理問官時事方艸創省臣有所建白及事有不可便宜自決須奏聞者以拜降善敷奏數令馳驛往咨於朝及引見世祖遙識之曰黑髯使臣復來耶其見器重如此賈昔剌傳昔剌燕之大興人也本姓賈氏其父仕金爲庖人昔剌體貌魁碩有志於當世歲甲申因近臣入見莊聖太后遂從睿宗於和林典司禦膳以其須黃賜名昔剌俾氏族與蒙古人同甚親幸之許楫傳楫字公度太原忻州人幼從元裕學年十五以儒生中詞賦選河東宣撫司又舉楫賢良方正孝廉楫至京師平章王文統命爲中書省掾以不任簿書辭攺知印丞相安童左丞許衡深器重之一日從省臣立殿下世祖見其美髯魁偉問曰汝秀才耶楫頓首曰臣學秀才耳未敢自謂秀才也帝善其對耶律楚材傳帝呼楚材曰吾圖撒合裏而不名吾圖撒合裏蓋國語長髯人也輟耕錄中書丞相史忠武王髭髯已白一朝忽盡黑世皇見之驚問曰史拔都汝之髯何乃更黑邪對曰臣用藥染之故也上曰染之欲何如曰臣覽鏡見髭髯白竊傷年且暮盡忠於陛下之日短矣因染之使元而報效之心不異疇昔耳上大喜人皆以王捷於奏對推此一事則餘可知矣漢人賜名拔都者惟王與太師張獻武王及眞定新軍張萬戶耳明外史蔡子英傳子英元至正中進士累官至行省參政元亡從擴廓走定西明兵克定西擴廓軍敗子英亡入南山太祖使人繒形求得之子英爲有司所迹械過洛陽見湯和長揖不拜和怒爇火焚其須不動菽園雜記正統間工部侍郎王某出入太監王振之門某貌美而無須善伺候振顏色振甚眷之一日問某曰王侍郎爾何無須某對云公無須兒子豈敢有須人傳以爲笑枝山前聞正統間有鴻臚王少卿者善宣玉音洪亮抑揚殊聳觀聽而其讀奏之際必多喫誤其貌美髯而禿頂朝士遂爲詩以嘲之曰傳制聲無敵宣章字有訛後邊頭髮少前面口須多有使回問京師新事或誦此詩問爲誰其人遽曰此王少卿也偃曝談余弘治初隨州應山縣女子生髭長二寸許見邸報鄭陽一婦人美色生須三繚約數十莖長可有數寸許人目之爲須娘云然宋有須婦人爲女道士而唐李光弼之母軍中指顧諸將不敢仰視有須數十長五寸許封韓國夫人則古已有此矣香案牘司馬季主顏如少女須三尺黑如墨名公像記徐子仁公霖廣面長耳美須髯體貌偉異老而丰潤行步如飛稱曰髯仙謝野全公承舉美須髯行九稱曰髯九賢奕歙俗多賈有士人父壯時賈秦隴間去三十餘載矣獨影堂畫像存焉一日父歸其子疑之潛以畫像比擬無一肖拒曰吾父像肥晰今瘠黧像寡須今髯多鬢皤乃至冠裳履綦一何殊也母出亦曰嘻果遠矣已而父與其母亟話疇昔及當時畫史姓名繪像顚末乃愜然呵曰是吾夫也子於是乎禮其父焉須部雜錄易經賁六二賁其須按程傳賁之道飾於物者不能大變其質也因其質而加飾耳故取須義須隨頤而動者也動止惟系於所附按本義二附三而動有賁須之象占者宜從上之陽剛而動也大全漢上朱氏曰毛在頤曰須在口曰髭在頰曰髯三在上有頤體二在頤下須之象二三剛柔相賁賁其須也夫文不虛生須生於頤血盛則煩滋血衰則減耗須所以賁其頤也詩經齊風其人美且鬈按注鬈須鬢好貌其人美且偲按注多須之貌春秋元命苞發精散爲須髯風俗通不舉生鬢須子說人十四五乃當生鬢須今生而有妨害父母也謹按周書靈王生而有髭王甚聖神亦克修其職諸侯服享二世休和安在其有害乎說文須面上毛也髭口上須也博物志胡粉白石灰等以水和之塗鬢須不白塗訖著油單裹令溫�候欲燥未燥間洗之湯不得著晚晚則多折用暖湯洗訖澤塗之欲染當熱洗鬢須有膩不著藥臨染時亦當拭須燥溫之續博物志白須鑷去消蠟點孔中卽生黑者癸辛雜識醫家之論人須眉髮皆毛類而所主五藏各異故老而須白眉髮不白者藏气有所偏故也大率發屬於心气如火气故上生須屬腎气如水气故下生眉屬肝故側生男子腎气外行上爲須下爲勢故女子宦人無勢亦無須而眉髮無異男子則知不屬腎也此沈存中所記如此余老來每掀髯則須或易脫每疑爲腎气衰乏使然今益知此說爲信太平淸話嶺南古無兔工人剪須爲筆遂下令使一戶輸八須不能置者輒責其值見嶺表錄異斯亦可笑也羣碎錄孔子無須孔叢子子思告齊君先君生無須眉天下王侯不以此損其敬今像多須誤

須部藝文一

責髯奴文

漢王褒我觀人須長而復黑冉弱而調離離若緣坡之竹鬱鬱若春田之苗因風披拂隨風飄颻爾乃附以丰頤表以蛾眉髮以素顏呈以妍姿約之以紲�潤之以芳脂莘莘翼翼靡靡綏綏振之發曜黝若元珪之垂於是搖須奮髭則論說唐虞鼓鬐動鬣則研核臧否內育形外闡宮商相如以之閒都顓孫以之堂堂豈若子髯旣亂且赭枯槁禿瘁劬勞辛苦汗垢流離污穢泥土傖囁穰擩與塵爲伍無素顏可依無丰頤可怙動則困於滅靜則窘於囚虜薄命爲髭正著子頤爲身不能庇其四體爲智不能飾其形骸癩須瘦面常如死灰曾不如犬羊之毛尾狐貍之毫犛爲子須者不亦難乎

須部藝文二詩

白髭

唐劉駕到處逢人求至藥幾回染了又成絲素絲易染髭難染墨翟當年合泣髭

嘲邵景蕭嵩景鼻髙而嵩須多韋鏗一雙胡子著緋袍一个須多一鼻髙相對廳前捺且立自慚身品世間毛

嘲劉文樹﹝安西牙將劉文樹髭生頷下貌類猴明皇令黃幡綽嘲之文樹切惡猿猴

之號乃密賂幡綽不言幡綽許而進嘲云云上知其遺賂大笑﹞黃幡綽伶人

可憐好个劉文樹髭須共頦頤別住文樹面孔不似猢猻猢猻面孔彊似文樹

須部匯考靈樞

陰陽二十五人篇岐伯曰足陽明之上血气盛則髯美長血少气多則髯短气少血多則髯少血气皆少則無髯足陽明之脈其上行者挾口環唇下交承漿是以皮膚之血气盛則髯美而長血少气多則髯短气少血多則髯少气血皆少則無髯蓋血盛則淡滲皮膚而生毫毛气者所以燻膚充身澤毛者也是以須藉皮膚之气血以生長故气少則髯少血少則髯短血气皆少則無髯矣足少陽之上气血盛則通髯美長血多气少則通髯美短血少气多則少須血气皆少則無須足少陽之經脈其上行者循於耳之前後加頰車下頸項是以皮膚之血气盛則通髯美長血多气少則通髯美短蓋須髮乃血之餘是以血多气少𨿽短而亦美也手陽明之上血气盛則髭美血少气多則髭惡血气皆少則無髭手陽明之脈其上行者挾口交人中上挾鼻孔是以皮膚之血气盛則髭美惡者稀而枯瘁也釋名

釋形體口上曰髭髭姿也爲姿容之美也口下曰承漿漿水也頤下曰須須秀也物成乃秀人成而須生也亦取須體幹長而後生也在頰耳旁曰髯隨口動搖髯髯然也其上連發曰鬢鬢濱也濱崖也爲面額之崖岸也鬢曲頭曰距距拒也言其曲似拒也藝圃折中

須須眉髮皆毛類分所屬須屬腎水也故下生婦人宦者無勢故無須本艸綱目

髭須釋名李時珍曰觜上曰髭頤下曰須兩頰曰髯詳見亂髮下

髭須主治唐愼微曰燒研傅癰瘡

髭須發明

