

司城部匯考

周周制設司門掌王城十二門按周禮地官司徒教官之屬司門下大夫二人上士四人中士八人下士十有六人府二人史四人胥四人徒四十人每門下士二人府一人史二人徒四人訂義

鄭康成曰司門主王城十二門若今城門校尉司門掌授管鍵以啟閉國門幾出入不物者正其貨賄訂

義王昭禹曰不物有所幾而後害者亡靡者微貨賄有所正而後亡者有利者阜凡財物犯禁者舉之

訂義

陳及之曰所謂犯禁者卽司市僞飾之法在民商賈工者十有二是也以其財養死政之老與其孤祭祀之牛牲系焉監門養之訂

義王昭禹曰有司門又有監門者蓋司門以下大夫二人爲之其屬則有二十八士凡以總管王城十二門而已至於十二門又各有士二人乃所謂監門也凡歲時之門受其餘

訂義

賈氏曰四時之祭門非一故云凡若月令秋祭門者是祭廟門此門亦謂國門十二者除四時祭外又有爲水祈禱若左傳莊二十五年大水用牲於門之事易氏曰祭門不敢用散祭祀之牲特受其共牲之餘者而用之凡四方之賓客造焉則以告

訂義

賈氏曰四方諸侯來朝覲至關關人告王至郊郊人告王至國門門人告王王遣人往迎之

漢漢承秦制設中尉以僥循京師後攺執金吾中壘武庫諸令丞左右京輔都尉皆屬之設城門等八校尉掌諸門屯兵騎士皆有丞司馬以佐之按漢書百官公卿表中尉秦官掌僥循京師有兩丞候司馬千人武帝太初元年更名執金吾屬官有中壘寺互武庫都船四令丞都船武庫有三丞中壘兩尉又式道左右中候候丞及左右京輔都尉尉丞兵卒皆屬焉初寺互屬少府中屬主爵後屬中尉自太常至執金吾秩皆中二千石丞皆千石注

如淳曰所謂遊僥僥循禁備盜賊也師古曰僥謂遮繞也僥音二釣反候及司馬及千人皆官名也屬國都尉云有丞候千人西域都護云司馬候千人各二人凡此千人皆官名也應劭曰吾禦也常執金革以禦非常師古曰金吾鳥名也主辟不祥天子出行職主先道以禦非常故執此鳥之象因以名官如淳曰漢儀注有寺互都船獄令治水官也應劭曰式道凡三候車駕出還式道候持麾至宮門門乃開師古曰式表也城門校尉掌京師城門屯兵有司馬十二城門候注師古曰八屯各有司馬也門各有候蕭望之置小苑東門候亦其比也中壘校尉掌北軍壘門內外掌西域

注師古曰掌北軍壘門之內而又外掌西域屯騎校尉掌騎士步兵校尉掌上林苑門屯兵越騎校尉掌越騎注

如淳曰越人內附以爲騎也長水校尉掌長水宣曲胡騎

注師古曰長水胡名也宣曲觀名胡騎之屯於宣曲者又有胡騎校尉掌池陽胡騎不常置

注師古曰胡騎之屯池陽者也射聲校尉掌待詔射聲士

注服虔曰工射者也冥冥中聞聲則中之因以名也應劭曰須詔所命而射故曰待詔射也虎賁校尉掌輕車凡八校尉皆武帝初置有丞司馬自司隸至虎賁校尉秩皆二千石注

師古曰自中壘以下凡八校尉城門不在此數中

後漢後漢設執金吾統武庫令掌宮外僥巡非常設城門校尉以主城門按後漢書百官志執金吾一人中二千石本注曰掌宮外戒司非常水火之事月三繞行宮外及主兵器吾猶禦也注

漢官秩云比二千石胡廣曰衛尉巡行宮中則金吾僥於外相爲表裏以擒姦討猾應劭曰執金革以禦非常漢官曰員吏二十九人其十人四科一人二百石文學三人百石二人鬥食十三人佐學事主緹綺丞一人比千石

注漢官秩云六百石緹綺二百人本注曰無秩比吏食奉

注漢官曰執金吾緹綺二百人五百二十人輿服導從光滿道路羣僚之中斯最壯矣世祖嘆曰仕宦當作執金吾武庫令一人六百石本注曰主兵器丞一人右屬執金吾本注曰本有式道左右中三人六百石車駕出掌在前淸道還持麾至宮門宮門乃開中興但一人又不常置每出以郎兼式道候事已罷不復屬執金吾又省中壘寺互都船令丞尉及左右京輔都尉城門校尉一人比二千石本注曰掌雒陽城門十二所注

周禮司門幹寶注曰如今校尉司馬一人千石本注曰主兵城門每門候一人六百石注

周禮每門下士二人幹寶曰如今門候蔡質漢儀曰門候見校尉執板不拜本注曰雒陽城十二門其正南一門曰平城門注漢官秩曰平城門爲宮門不置候置屯司馬秩二千石李尢銘曰平城司午厥位處中古今注曰建武十四年九月開平城門北宮門屬衛尉其餘上西門

注應劭漢官曰上西所以不純白者漢家初成故丹鏤之李尢銘曰上西在季位月惟戌雍門

注銘曰雍門處中位月在酉廣陽門

注銘曰廣陽位孟厥月在申津門

注銘曰津名自定位季月未小苑門開陽門

注應劭漢官曰開陽門始成未有名宿昔有一柱來在樓上瑯邪開陽縣上言縣南城門一柱飛去光武皇帝使來識視悵然遂堅縛之刻記其年月因以名焉銘曰開陽在孟位月惟巳耗門

注銘曰耗門值季月位在辰中東門

注銘曰中東處仲月位當卯上東門

注銘曰上東少陽厥位在寅榖門

注銘曰榖門北中位當於子夏門

注銘曰夏門值孟位月在亥凡十二門

注蔡質漢儀曰雒陽二十四街街一亭十二城門門一亭右屬城門校尉

晉晉省執金吾及城門校尉設中領軍及護軍以統諸營衛按晉書職官志中領軍將軍魏官也漢建安四年魏武丞相府自置及拔漢中以曹休爲中領軍文帝踐祚始置領軍將軍以曹休爲之主五校中壘武衛等三營武帝初省使中軍將軍羊祜統二衛前後左右驍衛等營卽領軍之任也懷帝永嘉中攺中軍曰中領軍永昌元年攺曰北中軍候尋復爲領軍成帝世復爲中候尋復爲領軍護軍將軍案本秦護軍都尉官也漢因之髙祖以陳平爲護軍中尉武帝復以爲護軍都尉屬大司馬魏武爲相以韓浩爲護軍史奐爲領軍非漢官也建安十二年攺護軍爲中護軍領軍爲中領軍置長史司馬魏初因置護軍將軍主武官選隸領軍晉世則不隸也元帝永昌元年省護軍並領軍明帝太寧二年復置領護各領營兵江左以來領軍不復別領營總統二衛驍騎材官諸營護軍猶別有營也資重者爲領軍護軍資輕者爲中領軍中護軍屬官有長史司馬功曹主簿五官受命出軍則置參軍左右衛將軍案文帝初置中衛及魏武帝受命分爲左右衛以羊琇爲左趙序爲右並置長史司馬功曹主簿員江左罷長史驍騎將軍遊擊將軍並漢雜號將軍也魏置爲中軍及晉以領護左右衛驍騎遊擊爲六軍左右前後軍將軍案魏明帝時有左軍則左軍魏官也至晉不攺武帝初又置前軍右軍泰始八年又置後軍是爲四軍屯騎步兵越騎長水射聲等校尉是爲五校並漢官也魏晉逮於江左猶領營兵並置司馬功曹主簿後省左軍右軍前軍後軍爲鎭衛軍其左右營校尉自如舊皆中領軍統之二衛始置前驅由基彊弩爲三部司馬各置督史左衛熊渠武賁右衛佽飛武賁二衛各五部督其命中武賁驍騎遊擊各領之又置武賁羽林上騎異力四部並命中爲五督其衛鎭四軍如五校各置十人更置殿中將軍中郎校尉司馬此驍騎持椎斧武賁分屬二衛尉中武賁持披冗從羽林馬常從人數各有差武帝甚重兵官故軍校多選朝廷淸望之士居之

宋宋又設衛尉以掌宮門屯兵而以中領軍掌內軍按宋書百官志衛尉一人丞二人掌宮門屯兵秦官也漢景初攺爲中大夫後元年復爲衛尉晉江右掌冶鑄領冶令三十九戶五千三百五十冶皆在江北而江南惟有梅根及冶塘二冶皆屬揚州不屬衛尉衛尉江左不置宋世祖孝建元年復置舊一丞世祖增置一丞領軍將軍一人掌內軍漢有南北軍衛京師武帝置中壘校尉掌北軍營光武省中壘校尉置北軍中候監五校營魏武爲丞相相府自置領軍非漢官也文帝卽魏王位魏始置領軍主五校中壘武衛三營晉武帝初省使中軍將軍羊祜統二衛前後左右驍騎七軍營兵卽領軍之任也祜遷罷復置北軍中候北軍中候置丞一人懷帝永嘉中攺曰中領軍元帝永昌元年復攺曰北軍中候尋復爲領軍成帝世復以爲中候而回居之尋復爲領軍領軍令猶有南軍都督

南齊齊以衛尉專掌宮城管鑰按南齊書百官志衛尉府置丞一人掌宮城管鑰張衡西京賦曰衛尉八屯警夜巡晝宮城諸卻敵樓上本施鼓持夜者以應更唱太祖以鼓多驚眠攺以鐵磬云

梁梁以衛尉爲秋卿掌宮門屯兵又設城監門候及五城謁者按隋書百官志梁初猶依宋齊皆無卿名天監七年以衛尉爲衛尉卿廷尉爲廷尉卿將作大匠爲大匠卿三卿是爲秋卿皆置丞及功曹主簿衛尉卿位視侍中掌宮門屯兵卿每月丞每旬行宮僥糾察不法統武庫令公車司馬令又有弘訓衛尉亦置屬官

陳陳承梁置衛尉卿衛尉丞公車令詳定品秩按隋書百官志陳承梁皆循其制官其所制品秩衛尉卿秩中二千石品第三公車令衛尉丞六百石品第八

北魏孝文帝太和

年詔議官制定城門校尉階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令城門校尉第三品下太和二十三年復次職令更定城門校尉階品按魏書髙祖本紀不載按官氏志太和二十三年髙祖復次職令及帝崩世宗初班行之以爲永制城門校尉第四品上階

北齊北齊設衛尉寺掌城門禁衛按隋書百官志後齊衛尉寺置卿少卿丞各一人有功曹五官主簿錄事等員掌禁衛甲兵統城門寺置校尉二人以司其職又領公車武庫衛士等署令武庫又有修故局丞校尉掌宮殿城門並諸倉庫管鑰等事公車掌尙書所不理有枉屈經判奏聞武庫掌甲兵及吉凶儀仗衛士掌京城及諸門兵士修故局掌領匠修故甲等事

北周北周置宮門上士下士掌城門禁令按杜佑通典後周地官府置宮門上士一人下士一人掌皇城十二門之禁令

隋隋設城門局校尉而隸於門下省按隋書百官志門下省統城門尙食尙藥符璽禦府殿內等六局城門局校尉二人直長四人城門校尉爲從四品城門直長爲從六品煬帝大業三年攺校尉爲城門郎隸殿內省按隋書煬帝本紀不載按百官志煬帝卽位多所攺革三年定令城門置校尉一人降爲正五品後又攺校尉爲城門郎置員四人從六品自殿內省隸爲門下省官

唐唐仍以城門郎隸門下省按唐書百官志門下省城門郎四人從六品上掌京城皇城宮殿諸門開闔之節奉管鑰而出納之開則先外後內闔則先內後外啟閉有時不以時則詣合覆奏注

有令史二人書令史二人武徳五年置門僕八百人番上送管鑰

遼遼上京設城隍使按遼史百官志南面京官遼有五京上京爲皇都上京城隍使司亦曰上京皇城使韓徳讓景宗時爲上京城隍使

宋宋設皇城司以掌宮城之禁按宋史百官志皇城司幹當官七人以武功大夫以上及內侍都知押班充掌宮城出入之禁令凡周廬宿衛之事宮門啟閉之節皆隸焉每門給銅符二鐵牌一左符畱門右符請鑰鐵牌則請鑰者自隨以時參驗而啟閉之以均其番直人物僞冒不應法則譏察以聞

金金京城設門尉副尉總管府設都指揮等職掌巡捕禁察諸事按金史百官志京城十四門尉從七品副尉正九品諸總管府節鎭兵馬司都指揮使一員正五品巡捕盜賊提控禁夜糾察諸博徒屠宰牛馬總判司事副都指揮使二員正六品貳使職通判司事分管內外巡捕盜賊注

軍典十二人掌本庫各籍差遣文簿行署文書巡捕等事餘軍典同此司吏一人譯人一人公使十人指揮使一員從六品鈐轄四都之兵以屬都指揮使專署本指揮使事軍使一員正七品指揮之職左右什將各一人共管一都注

軍典二人營典一人左右承局各一人左右押官各一人以上軍員每百人爲一指揮使各一員分爲四都每都設左右什將承局押官各一若人數不及附近相合者並依上置如無可相合者三百人以上爲一指揮二百人以上止設指揮使一百人止設軍使仍每百人以上立爲一都不及百人設什將承局押官各一其指揮下軍使什將下軍典營典各同此置惟北京西京止設使副各一員

元元大都設城門尉掌門禁啟閉管鑰之事又設二兵馬司掌盜賊姦僞鞫捕之事按元史百官志大都城門尉秩正六品尉二員副尉一員掌門禁啟閉管鑰之事至元二十年置以四怯薛八剌哈赤爲之二十四年復以六衛親軍參掌凡十有一門曰麗正曰文明曰順承曰平則曰和義曰肅淸曰安貞曰健徳曰光熙曰崇仁曰齊化每門設官如上大都路兵馬都指揮使司凡二秩正四品掌京城盜賊姦僞鞫捕之事都指揮使二員副指揮使五員知事一員提控案牘一員吏十四人至元九年攺千戶所爲兵馬司隸大都路而刑部尙書一員提調司事凡刑名則隸宗正且爲宗正之屬二十九年署都指揮使等官其後因之一置司於北城一置司於南城按刑法志諸南北兵馬司職在巡警非違捕逐盜賊輒理民訟者禁之世祖至元十六年春二月甲辰升大都兵馬都指揮使司秩四品按元史世祖本紀云云至元十八年秋八月乙亥申嚴大都總管府兵馬司左右巡院斂民之禁按元史世祖本紀云云至元二十九年夏閏六月辛卯朔升上都兵馬司四品如大都按元史世祖本紀云云

明明五城設兵馬司正副指揮吏目等員專掌巡捕等事按明會典五城兵馬指揮司國初置兵馬指揮使司設都指揮副都指揮知事後攺兵馬指揮司爲正四品衙門設指揮使副指揮知事各門設兵馬職專京城巡捕等事中東西南北五城兵馬指揮司

注惟中城止稱中兵馬指揮司正官指揮各一員副指揮各四員

注舊各四員後增至六員嘉靖三十六年五司各革一員隆慶三年五司各革一員今各設四員首領官吏目各一員南京中東西南北五城兵馬司指揮各一員副指揮各一員注

舊各三員萬曆九年各革一員吏目各一員太祖洪武十年定兵馬司爲正六品衙門革知事按明會典洪武十年定兵馬司爲正六品衙門設指揮副指揮革知事洪武二十三年始定設五城兵馬指揮司按明會典二十三年定設五城兵馬指揮司惟中城止稱中兵馬指揮司俱添設吏目今每司設指揮一員副指揮五員吏目一員凡弓兵每司額設八十名一年更替從在外州縣僉解兵部職方司分撥應役凡各城坐鋪火夫除有例優免外其餘俱要編當敢有投托內府及在外衙門差人或給免帖擅入各司分付優免聽該司連人呈送巡城禦史治罪其勇士等項正身攺調京衛充軍幹礙內外官員奏請定奪凡京城該管城地方街道坍塌溝渠壅塞及皇城周圍坍損工部都水司行委分管塡墊疏通凡地方或有盜賊生發卽督領弓兵火甲人等擒捕凡官民房舍火起不分地方各司督令弓兵火甲人等俱持器具救火凡巡城禦史批發囚犯該司取供送法司擬罪發落凡刑部都察院照勘提人檢屍追贓分委該司承行凡各司地方堆�發賣食鹽戶部行該司官巡察有無文引曾否掣割其有夾帶興販及不由崇文門放入者捕送治罪凡軍民人等在於街市鬥毆及奸淫賭博撒潑搶奪一應不務生理之徒俱許擒拿凡地方軍匠人等舊例令各家俱於門前置粉壁一面開寫本家籍貫人口身役營生並寫不敢窩藏逃軍逃匠囚徒盜賊等項以憑挨究凡每月捉獲囚數各司官於禦前奏知送科凡皇城九門守衛軍與圍子手各領勇字號銅牌計二萬五十五面凡五城兵馬指揮司夜巡每日一城輪官二員赴本司關領令牌次早繳入不到者指名參奏東城兵馬指揮司領木字一號二號二面西城兵馬指揮司領金字一號二號二面中兵馬指揮司領土字一號二號二面南城兵馬指揮司領火字一號二號二面北城兵馬指揮司領水字一號二號二面凡南京裏城正陽等一十三門外城江東等一十八門關俱於各衛揀選精壯官軍守把兵部委官同科道官查點每年春秋二季內守備會同本部及工部將裏外城垣徧閱一次如有損壞工部卽行修理凡南京守衛皇城各門俱於南城旗手等十三衛揀選精壯官軍輪班守衛從本司委官及科道官不時點閘如牌面字樣模糊及盔甲什物損壞行移南京工部給換堪修整者收發修整若有違犯照例參奏送問兩班守衛官軍及帶刀官共六千一百七十九員名見今不足原額十分之五一班守衛官一百一十七員旗軍二千九百六十七名帶刀官一十員二班守衛官一百一十八員旗軍二千九百五十五名帶刀官一十二員凡光祿寺打掃各司每月輪三日撥火夫三百名凡駕詣郊壇及親王出府之國成婚開設舉場修設齋醮發送宮人率領火甲供事凡選妃禮部儀制司行各司選報該管地方良家女子送諸王館備選凡各司官員俸糧俱於兵部帶支南京五城兵馬指揮司各司職掌巡捕及街道溝渠囚犯等事皆與京城兵馬司同成祖永樂年定各衛守衛巡警執掌按明會典凡宿衛分守皇城南面地方金吾前衛洪武間上十衛之一永樂以後照例開設掌守衛皇城南面及巡警京城各門遇陳設鹵簿掌擎執方天戟二十四件金吾後衛建置同前掌守衛皇城北面及巡警京城各門羽林左衛建置同前掌守衛皇城東面及巡警京城各門羽林右衛建置同前掌守衛皇城西面及巡警京城各門府軍衛建置同前掌守衛皇城南面及巡警京城各門府軍左衛建置同前掌守衛皇城東面府軍右衛建置同前掌守衛皇城西面府軍前衛建置同前掌輪番帶刀侍衛統領幼軍府軍後衛建置同前掌守衛皇城北門及巡警京城各門虎賁左衛建置同前掌守衛皇城南面及巡警京城各門永樂四年定各衛守衛巡警執掌按明會典燕山左衛洪武間北平屬衛永樂四年升親軍掌守衛皇城東面及巡警京城各門燕山右衛攺置同前掌守衛皇城西面燕山前衛攺置同前掌守衛皇城南面及巡警京城各門大興左衛攺置同前掌守衛皇城北面及巡警京城各門宣宗宣徳三年專差禦史往來巡視門軍按明會典凡皇城四門軍官輪差掌道禦史一員同給事中查點宣徳三年差禦史一員往來巡視英宗正統八年以南城兵馬司巡捕南海子按明會典凡京城巡捕正統八年題準南城兵馬司委官督同火甲於南海子外巡捕天順元年凡皇城四門巡視天順元年添差給事中一員按明會典云云憲宗成化四年令錦衣衛指揮同禦史提督巡捕按明會典成化四年以京城內外多盜令錦衣衛指揮一員同巡城禦史專一督五城兵馬並巡捕官校挨拏武宗正徳五年令夜禁不得非時驚擾按明會典凡夜巡各司每日輪官二員赴尙寶司關領銅牌二面正徳五年令犯夜者照舊例禁行時候方許呵問擒拿不得非時驚擾正徳六年禁姦人在京探聽消息按明會典正徳六年奏準京城姦人通同邊方腹裏盜賊探聽撫按題奏副封傳報消息者緝事衙門巡視禦史訪拿究問斬首示眾世宗嘉靖十一年定南京兵馬司考滿給由事例按明會典凡南京五城兵馬司官三六九年考滿嘉靖十一年奏準本部甄別賢否塡注考語起送給由皇淸大淸會典

京營

京師重地禁旅云屯已詳載於武選司又設綠旗

官軍司詰姦禁暴之任謂之巡捕三營具載於

後京城巡捕

南營參將一員遊擊一員把總五員北營參將

一員遊擊一員把總五員中營參將一員原設

南城營順治十四年攺爲巡捕中營遊擊一員

把總五員

中東西南北五城兵馬司職專

京城詰緝逃盜稽察姦宄等事

中東西南北五城兵馬指揮司俱漢缺

正官

指揮各一員

副指揮各一員初各設二員順治十五年各裁

一員

首領官

吏目各一員

凡各部人犯應遞解者發司遞解刑部都察院

照勘提人檢屍追贓分委該司承行

凡緝捕盜賊盤獲逃人查詰姦民妄造謠言棍

役指官嚇詐及禁約賭博驅逐匪類潛住地方

者以至邪教惑眾聚夥燒香僧道尼姑坊店等

處俱令時加巡察

凡行使私錢者俱令查緝

凡巡城禦史批發囚犯該司取供轉申聽院擬

罪發落

凡各衙門應用桌凳及朝審時動用器皿俱五

城派借承值

凡鄕會場搜檢更夫每城派搜檢夫六十名更

夫四十名聽用

凡每年冬三月遵旨令各城每月發米六十石柴銀三十兩煮粥以賑

濟貧民

凡兵民人等在街市鬥毆及奸淫搶奪一應不

務生理之徒俱令拿究

凡官民房舍火起不分地方各司坊督領總甲

人等俱持器具救火

康熙九年上諭兵部都察院督捕衙門京師重地理宜肅淸近

聞京城內外惡棍肆行無忌或借端挾詐勒騙

錢財或公然搶奪攪擾市肆或結夥橫行凶毆

良民又夜間盜劫時聞拿獲甚少此皆步兵甲

喇大該巡城禦史司坊各官督捕司官捕營將

弁稽察不嚴緝捕無能以致姦盜不息善良受

害作何嚴行申飭緝拿如該管官仍前怠玩者

作何處分爾部院衙門會同定議具奏特諭

康熙九年三月十四日

康熙十年大淸會典凡禁止戲館康熙十年議準

京城內地不許開設戲館令永行嚴禁

康熙十五年大淸會典康熙十五年議準城外戲館如有惡棍借

端生事者令五城各司不時察拿

康熙十九年上諭吏部等衙門致治安民之道首在懲戒貪�嚴

禁科派而後積獘可淸閭閻不擾近見街道衙

門�役索詐害民又聞提督步兵衙門五城司

坊街道巡捕營等衙門各官不能潔己奉公恪

遵法紀縱容衙役朘削小民或沿習陋規科斂

行戶或借端挾詐官役分肥肆意橫行無辜受

害種種獘端深可痛恨向來𨿽經嚴飭定有處

分之例但恐小民未能悉知仍被姦徒擾害應

再加嚴禁務令家諭戶曉以副朕安全生民至

意著各該衙門通行曉諭遵行特諭康熙十九

年五月初二日

康熙二十二年大淸會典康熙二十二年議準各司所屬地方有失

火者責令卽行救滅若延燒十間以下者免議

十間以上按間數多寡分別議處

凡

京城外屍傷康熙二十二年議準令五城各司官

親行檢驗

司城部藝文

執金吾箴

漢揚雄溫溫唐虞重襲純熟經表九徳張設武官以禦寢賊如虎有牙如鷹有爪國以自固獸以自保牙爪葸葸動作宜時用之不理實反生災秦政暴戾播其威虐亡其仁義而思其殘酷猛不可重任威不可獨行堯咨虞舜惟思是尙吾臣司金敢告執璜

城門校尉箴

前人幽幽山川徑塞九路盤石康莊襲險重固國有城溝家有柝櫃各有攸堅民以不虞徳懷其內險難其外王公設險而承以盤蓋昔在上世有殷有夏癸辛不徳而設夫險阻湯武爰徵而莫遏莫禦作君之危不可徳少而城溝伊保不可徳希而城溝是依唐虞長徳而四海永懷秦恢長城而天下畔乖尉臣司城敢告侍階

司城部雜錄

