

趨附部總論詩經

大雅板天之方懠無爲誇毗

朱注

懠怒誇大毗附也小人之於人不以大言誇之則以諛言比之也爾雅

釋訓籧篨口柔也

注籧篨之疾不能俯口柔之人視人顏色常亦不伏因以名云戚施面柔也

注戚施之疾不能仰面柔之人常俯似之亦以名云誇毗體柔也

注屈己卑身以柔順人也疏

誇毗者便辟其足前

卻爲恭以形體順從於人也劉子

托附夫含气庶品未有不托附物勢以成其便者也故霜雁托於秋風以成輕舉之勢騰蛇附於春霧志希淩霄之遊�鼠附於蛩蛩以攀追日之步碧蘿附於靑松以茂淩雲之�以夫鳥獸虫卉之志猶知因風假霧托峻附髙以成其事何況於人而無托附以就其名乎故所托英賢則迹光名顯所附暗蔽則身悴名朽天之始旭則目察輕煙歲之將暮則蓬捲雲中目之能見蓬之能髙托日之光附風之勢也綴羽於金鐵置之於江湖必也沈溺陷於泥沙非羽質重而性沈所托沈也載石於舟置之江湖則披風截波泛揚長澗非石質輕而性浮所托浮也摶牛之�飛極百步若附鸞尾則一翥萬里非其異工所托迅也棲季足健追越奔光若駕疲贏則日不涉一捨非其脛遲所托蹇也是以觀之附得其所則重石可浮短趐能遠附失其所則輕羽淪溺迅足成蹇夫燕之巢幕銜泥補綴爛若綬紋𨿽陶匠逞妙不能爲之可謂固矣然凱旋剔幕則巢破子裂是所托危也鷦鷯巢葦之莖紩之以絲髮珠圓羅縐𨿽女工運巧不能爲之可謂固矣然盲風�至則葦折卵破者何也所托輕弱使之然也故鳥有擇木之性魚有選潭之情所以務其翔集蓋斯爲美也冊府元龜

巧宦孔子曰富與貴是人之所欲不以其道得之不處也又云富而可求𨿽執鞭之士吾亦爲之是知君子之仕也先勞後祿輔國庇民率履不乖富貴自至小人之心也則異於是不顧其行不信其言阿諛便辟僥幸險詖以巧宦爲臧謀以繇徑爲得路憑疣附贅托勢權門懷金輦璧買交貴室期於滿欲了無愧恥旣以此得亦以此敗負乘覆餗不謂不幸云爾

附勢書曰簡賢附勢實繁有徒傳曰同惡相求其如市賈蓋風頹俗靡之獘興輕進患失之機熟苟異遠圖必諭於利遂乃趨浮薄之路飾僶俯之姿忘乎廉恥之規冀彼比周之效或相與引重得其歡心諂媚兼資奔競不已𨿽獲譏於當世而自得於心術至於假寵以貪殘傾意以傅會榮利是視志气自滿其或寵賂彰矣顚僕隨之𨿽欲自全末繇也已故有屑屑無愧施施自矜者焉詩曰無縱詭隨以謹無良蓋謂是夫

趨附部藝文詩

偶見吟

宋邵雍世上多附炎炎歇人自去君子善處約約久情自固炎歇勢不回情固人不去路人或如親親人卻如路

趨附部選句楚屈原離騷經固時俗之工巧兮偭規矩而攺錯背繩墨以追曲兮競周容以爲度忳郁悒余佗傺兮吾獨窮困乎此時也寧溘死以流亡兮余不忍爲此態也注周合也言羣邪背直從枉爭求合取容以爲常法也卜居將突梯滑稽如脂如韋以挈楹乎注

突梯滑稽委曲順俗也如脂如韋柔滑也挈楹謂同諂諛也楹謂戶楹易以旋轉故用爲諭陳琳爲袁紹檄豫州文輿金輦璧輸貨權門晉王沈釋時論融融者皆趨熱之士其得鑪冶之門者惟挾炭之子梁劉峻廣絕交論輪蓋所遊必非夷惠之室苞苴所入實行張霍之家隋盧思道勞生論如脂如韋俯僂匍匐啖惡求媚舐痔自親美言諂笑助其愉樂詐泣佞哀卹其喪紀又朝露未晞小車盈董石之居夕陽且落皂蓋塡閻竇之裏唐柳宗元與顧十郎書大抵當隆赫柄用而蜂附蟻合喣喣趄趄便辟匍匐以非乎人而售乎己一旦勢異則電滅飆逝不爲門下用矣韓愈送李願歸盤谷序伺候於公卿之門奔走於形勢之途足將進而趑趄口將言而囁嚅處污穢而不羞觸刑辟而誅戮續世說蠖屈鼠伏佞詞泉湧唐杜甫詩公卿朱門未開鎖我曹已到肩相齊又名利苟可取殺身傍權要韋應物詩人情厚薄苦須臾昔在連環今在�連環可碎不可離如何物在人自移韓愈詩勢要情所重排斥則埃塵未免骨肉然何況四海人元稹詩左降去時裴相宅舊來車馬幾人過又

虢國門前鬧如市白樂天詩昔日洛陽社貧窮相持攜今日長安道對面隔云泥陸龜蒙詩奴顏婢膝眞乞丐宋歐陽修詩皇皇走聲利與日爭寸晷蘇軾詩俯仰隨人如桔�

趨附部紀事二宋史張淡傳淡歷官釐務所至皆治初與詞臣校藝黜居郎署頗怏怏晚年附會盧多遜方再獲進用寇準傳初丁謂出準門至參政事準甚謹嘗會食中書羹污準須謂起徐拂之準笑曰參政國之大臣乃爲官長拂須邪謂甚愧之由是傾構日深錢惟演傳惟演爲工部尙書仁宗卽位進兵部王曾爲相以惟演嘗位曾上因拜樞密使故事樞密使必加檢校官惟演止以尙書充使有司之失也初惟演見丁謂權盛附之與爲婚謂逐寇準惟演與有力焉及序樞密題名獨刊去準名削而不書謂禍旣萌惟演慮並得罪遂擠謂以自解宰相馮拯惡其爲人因言惟演以妹妻劉美乃太后姻家不可與機政請出之乃罷爲鎭國軍節度觀察畱後卽日攺保大軍節度使知河陽葉淸臣傳仁宗禦天章閣召公卿出手詔問當世急務淸臣聞之爲條對極論時政闕失其言多劘切權貴且曰陛下欲息奔競此系中書若宰相裁抑奔競之流則風俗淳厚人知止足宰相用憸佞之士則貪榮冒進激成渾波向有職在管庫日趨走時相之門入則取街談巷言以資耳目出則竊廟謨朝論以驚流輩一旦皆擢職司以酬所任比日人士競踵此風出入權要之家時有三尸五鬼之號乃列館職或置省曹且臺諫官爲天子耳目今則不然盡爲宰相肘腋宰相所惡則捃以微瑕公行擊搏宰相所善則從而唱和爲之先容中書政令不平賞罰不當則箝口結舌人主纖微過差或宮闈小事卽及極言過當用爲訐直供職未逾歲時遷擢已加常等宋禧爲禦史勸陛下宮中畜犬設棘以爲守衛削弱朝體取笑四方不加訶譴擢爲諫官王達兩爲湖南江西轉運使所至苛虐誅剝百姓徒配無辜特以宰相故舊不次拔擢遂有河北之行如此是長奔競也其他所列利害甚眾劉平傳平爲滄州副都總管時呂夷簡爲宰相臺諫官數言政事闕失平奏書曰臣見範仲淹等毀訾大臣此必有要人授旨仲淹輩欲逐大臣而代其位者臣於眞宗朝爲禦史顧當時同列未聞有姦邪黨與詐忠賣直所爲若此臣慮小臣以淺文薄伎偶致顯用不識朝廷典故而論事浸淫遂及管軍將校且武人進退與儒臣異路若掎摭短長妄有舉劾則心搖而怨結矣願明諭臺諫官毋令越職仍不許更相引薦或闕員則朝廷自擇忠純耆徳用之論者以謂希夷簡意也錢惟演傳惟演從弟易易子明逸爲右正言首劾範仲淹富弼更張綱紀紛擾國經凡所推薦多挾朋黨乞早罷免使姦詐不敢效尢忠實得以自立疏奏二人皆罷其夕杜衍亦免相明逸蓋希章得象陳執中意也李定傳定字資深揚州人少受學於王安石登進士第爲定遠尉秀州判官熙寧二年孫覺薦之召至京師謁諫官李常常問曰君從南方來民謂靑苗法何如定曰民便之無不喜者常曰舉朝方共爭是事君勿爲此言定卽往白安石且曰定但知據實以言不知京師乃不許安石大喜謂曰君且得見盍爲上道之立薦對神宗問靑苗事其對如曩言於是諸言新法不便者帝皆不聽遵堯錄景佑中太平日久仕進之人皆依托權要以希進用奔競成風又臺官言事瑣碎不根治體多挾仇怨以害良士一日帝謂宰相曰古者卿大夫相與避於朝士庶人相與避於道下至漢文之時恥言人過今士人交誣浸成黨與乃下詔戒敕之詔旣下邪柔者頗愧焉宋史鄧綰傳綰字文約成都雙流人舉進士爲禮部第一稍遷職方員外郎熙寧三年冬通判寧州時王安石得君專政條上時政數十事以爲宋興百年習安玩治當事更化又上書言陛下得伊呂之佐作靑苗免役等法民莫不歌舞聖澤以臣所見寧州觀之知一路皆然以一路觀之知天下皆然誠不世之良法願勿移於浮議而堅行之其辭蓋媚王安石又貽以書頌極其佞諛安石薦於神宗馳驛召對方慶州有夏寇綰敷陳甚悉帝問安石及呂惠卿以不識對帝曰安石今之古人惠卿賢人也退見安石欣然如素交宰相陳升之馮京以綰練邊事屬安石致齊復使知寧州綰聞之不樂誦言急召我來乃使還邪或問君今當作何官曰不失爲館職得無爲諫官乎曰正自當爾明旦果除集賢校理檢正中書孔目房鄕人在都者皆笑且罵綰曰笑罵從汝好官須我爲之餘深傳深福州人元丰五年進士及第累官禦史中丞兼侍讀治張懷素獄事連蔡京與開封尹林攄曲爲掩覆獄辭有及京者輒焚之京遂力引深與攄驟至執政常秩傳初秩隱居旣不肯仕世以爲必退者也後安石爲相更法天下沸騰以爲不便秩在閭閻見所下令獨以爲是一召遂起在朝廷任諫爭爲侍從低首抑气無所建明聞望日損爲時譏笑秩長於春秋至斥孫復所學爲不近人情著講解數十篇自謂聖人之道皆在於是及安石廢春秋遂盡諱其學捫虱新話熙寧間王荊公用事一時字多以甫押字多以圈時語云表徳皆連甫花書盡帶圈當其盛時誰不畏愛唐令狐綯當國日以姓氏公族人有投名者不吝由是遠近皆趨至有姓狐冒令者溫庭筠戲曰自從元老登庸後天下諸狐盡帶令趨炎附勢蓋自古而然自非盛徳而居大位者其不擅權而敗主則必護短以立威此亦小人常態於此何足怪云聞見前錄呂惠卿丁父憂去王荊公未知心腹所托可與謀事者曾布時以著作佐郎編敕巧黠善迎合公意公悅之數日間相繼除中允館職判司農寺揮麈餘話周美成邦彥元丰初以太學生進汴都賦神宗命之以官除太學錄其後流落不偶浮沈州縣三十餘年蔡元長用事美成獻生日詩略云化行大禹山川內人在周公禮樂中元長大喜卽以祕書少監召又復薦之東軒筆錄光祿卿鞏申佞而好進老爲省判趨附不已王荊公爲相每生日朝士獻詩頌僧道獻功徳疏以爲壽輿皂走卒皆籠雀鴿就宅放之謂之放生申旣不閒詩什又不能誦經於是以大籠貯雀詣客次搢笏開籠且祝曰願相公一百二十歲時有邊寨之主妻病而虞候割股以獻者天下駭笑或對曰虞候爲縣君割股大卿與丞相放生宋史元絳傳絳歷官三司使參知政事以太子少保致仕絳所至有威名而無特操少儀矩仕已顯猶謂遲晚在翰林諂事王安石及其子弟時論鄙之邢恕傳恕爲職方員外郎帝有復用司馬光呂公著意蔡確以恕於兩人爲門下客亟結納之恕亦深自附托乃爲確畫策稍收召名士於政事微有更革自是相與如素交曾布傳布以韓維王安石薦上書言爲政之本有二曰厲風俗擇人才其要有八曰勸農桑理財賦興學校審選舉責吏課敍宗室修武備制遠人大率皆安石指也神宗召見論建合意授太子中允崇政殿說書加集賢校理判司農寺檢正中書五房凡三日五受敕告與呂惠卿共創靑苗助役保甲農田之法一時故臣及朝士多爭之布疏言陛下以不世出之資登延碩學遠識之臣思大有爲於天下而大臣玩令倡之於上小臣橫議和之於下人人窺伺間隙巧言醜詆以嘩眾罔上是勸沮之術未明而威福之用未果也陛下誠推赤心以待遇君子而厲其气奮威斷以屏斥小人而消其萌使四方曉然皆知主不可抗法不可侮則何爲而不可何欲而不成哉布欲堅神宗意使專任安石以威脇眾使毋敢言故驟見拔用遂修起居注知制誥爲翰林學士兼三司使崔公度傳公度髙郵人爲國子直講王安石當國獻熙寧稽古一法百利論安石解衣握手延與語召對延和殿進光祿丞知陽武縣京官謁尹故事當拜庭下公度疑尹辱己徑詣安石訴之安石使鄧綰薦爲禦史未幾爲崇文校書冊定令式於是誦言京官庭謁尹非宜安石爲下編敕所更其制加集賢校理知太常禮院公度起布衣無所持守惟知媚附安石晝夜造請𨿽踞廁見之不屑也嘗從後執其帶尾安石反顧公度笑曰相公帶有垢敬以袍拭去之爾見者皆笑亦恬不爲恥張璪傳璪官中書侍郎哲宗立諫官禦史合攻之謂璪姦邪便佞善窺主意隨勢所在而依附之往往以危機陷人深交舒亶數起大獄天下共知其爲大姦小人而在髙位徳之賊也疏入皆不報最後劉贄言璪初奉安石旋附惠卿隨王珪黨章惇諂蔡確數人之性不同而能探情變節左右從順各得其歡心今過惡旣章不可不速去如是逾歲乃以資政殿學士知鄭州林希傳紹聖初進寶文閣直學士知成都府道闕下會哲宗親政章惇用事嘗曰元佑初司馬光作相用蘇軾掌制所以能鼓動四方安得斯人用之或曰希可惇欲使希典書命逞毒於元佑諸臣且許以爲執政希亦以久不得志將甘心焉遂畱行復爲中書舍人修神宗實錄兼侍讀哲宗問神宗殿曰宣光前代有此名乎希對曰此石勒殿名也乃更爲顯承時方推明紹述盡黜元佑羣臣希皆密預其議自司馬光呂公著大防劉摯蘇軾轍等數十人之制皆希爲之詞極其醜詆至以老姦擅國之語陰斥宣仁讀者無不憤嘆一日希艸制罷擲筆於地曰壞了名節矣遷禮部吏部尙書翰林學士擢同知樞密院賢奕編濟南監鎭宋保國出觀荊公華嚴解東坡曰華嚴有八十一卷今獨其一何也保國云公言此佛語至深妙他皆菩薩語耳東坡曰予於藏經中取佛語數句雜菩薩語中取菩薩語數句雜佛語中子能識其非是乎曰不能也東坡曰予昔在岐下聞河陽豬肉甚美使人往市之使者醉豬夜逸去貿他豬以償客皆大詫以爲非他產所及旣而事敗客皆�今荊公之豬未敗耳若一念淸淨墻壁瓦礫皆說無上妙法而云佛語深妙菩薩不及豈非夢中語邪宋史楊畏傳宣仁後崩呂大防欲用畏諫議大夫範純仁以畏非端士不可大防乃遷畏禮部侍郎及大防爲宣仁後山陵使畏首背大防稱述熙寧元丰政事與王安石學術哲宗信之遂薦章惇呂惠卿可大任廷試進士李淸臣發策有紹述意考官第主元佑者居上畏復考悉下之拔畢漸以爲第一惇入相畏遣所親陰結之曰畏前日度勢力之輕重遂因呂大防蘇轍以逐劉摯梁燾方欲逐呂蘇二人覺罷畏言職畏迹在元佑心在熙寧首爲相公開路者也惇至徙畏吏部引以自助中書侍郎李淸臣知樞密院安燾與惇不合畏復陰附安李惇覺其情又曾布蔡卞言畏平日所爲於惇遂以寶文閣待制知眞定府天下於是目爲楊三變謂其進於元丰顯於元佑遷於紹聖也鄭雍傳初章惇以白帖貶謫元佑臣僚安燾爭論不已哲宗疑之雍欲爲自安計謂惇曰熙寧初王安石作相常用白帖行事惇乃喜取其案牘懷之以白哲宗遂其姦雍𨿽以此結惇然卒罷政溫益傳建中靖國元年拜尙書右丞鄧洵武獻愛莫助之圖帝初付曾布布辭攺付益益得藉手以爲宜相蔡京天下之善士一切指爲異論時人惡之布與京爭事帝前辭頗厲益叱曰曾布安得無禮帝不樂布由是得罪而京遂爲相進益中書侍郎益仕宦從微至著無片善可紀至其狡獝傅合蓋天稟然蔡薿傳薿字文饒開封人崇寧五年以諸生試策揣蔡京且復用卽對曰熙丰之徳業足以配天不幸繼之以元佑紹聖之纘述足以永賴不幸繼之以靖國陛下兩下求言之詔冀以聞至言收實用也而見於元符之末者方且幸時變而肆姦言乘間隙而投異意詆誣先烈不以爲疑動搖國是不以爲憚願逆處其未至而絕其原於是擢爲第一以所對頌天下甫解褐卽除祕書省正字遷起居舍人未幾爲中書舍人自布衣至侍從才九月前所未有也旋進給事中一意附蔡京敍族屬尊爲叔父京命攸修等出見薿亟云向者大誤公乃叔祖比諸父行也遽列拜之鄧綰傳綰子洵武爲起居郎時韓忠彥曾布爲相洵武因對言陛下乃先帝子今相忠彥乃琦之子先帝行新法以利民琦嘗論其非今忠彥爲相更先帝之法是忠彥能繼父志陛下爲不能也必欲繼志述事非用蔡京不可京出居外鎭帝未有意復用也洵武爲帝言陛下方紹述先志羣臣無助者乃作愛莫助之圖以獻其圖如史記年表列旁行七重別爲左右左曰元丰右曰元佑自宰相執政侍從臺諫郎官館閣學校各爲一重左序助紹述者執政中惟溫益一人余不過三四若趙挺之範致虛王能甫錢遹之屬而已右序舉朝輔相公卿百執事咸在以百數帝出示曾布而揭去左方一姓名布請之帝曰蔡京也洵武謂非相此人不可以與卿不同故去之布曰洵武旣與臣所見異臣安敢豫議明日攺付溫益益欣然奉行請籍異論者於是決意相京進洵武中書舍人給事中兼侍講修撰哲宗實錄遷吏部侍郎郭藥師傳藥師拜武泰軍節度使同知燕山府徽宗禮遇甚厚委以守燕專制一路增募兵號三十萬而不攺左衽朝論頗以爲慮亟拜太尉召入朝辭不至帝令童貫行邊陰察其去就不然則挾之偕來貫至燕藥師迎於易州再拜帳下貫避之曰汝今爲太尉位視二府與我等耳此禮何爲藥師曰太師父也藥師惟拜我父焉知其他貫釋然遂邀貫視師至於迥野略無人迹藥師下馬當貫前掉旗一揮俄頃四山鐵騎耀日莫測其數貫眾皆失色歸爲帝言藥師必能抗鹵蔡攸亦從中力主之揮麈後錄建中初曾文肅秉軸與蔡元長兄弟爲敵有當時文士與文肅啟略云扁舟去國頌聲惟在於曾門策杖還朝足迹不登於蔡氏明年文肅南遷元度當國卽更其語以獻曰幅巾還朝輿頌咸歸於蔡氏扁舟去國片言不及於曾門士大夫不足養如此毛澤民受知曾文肅擢置館閣文肅南遷坐黨與得罪流落久之蔡元度鎭潤州與澤民俱臨川王氏婿澤民傾心事之惟謹一日家集觀池中鴛鴦元度席上賦詩末句云莫學饑鷹飽便飛澤民卽席和以呈元度曰貪戀恩波未肯飛元度夫人笑曰豈非適從曾相公池中飛過來者邪澤民慚不能舉手揮麈餘話李彥思邈曾文肅之甥早歲及第爲政稱於一時蔡元長與之連初亦喜之後元長與文肅交惡始惡之政和初自江外作邑歸時元長以師垣秉鈞入謁之後元長語其所厚曰李邈面目如此所欠一黥耳彥思聞之皇恐卽上書欲願投筆比再見元長元長曰公乞易武早已降旨換授莊宅使邈聞語卽趨庭下效使臣之喏云李邈謝太師更不再拜升階而出元長笑云李彥思元來了得遲一解卽除知保州見闕王仲薿字丰父岐公暮子有風采善詞翰四六尢工政和末爲中大夫守會稽頗著績效如幹湖爲田導水入海是也童貫時方用事貫苦腳气或云楊梅仁可療是疾丰父裒五十石以獻之才可知矣王履道初自大名府監倉任滿至京師茫然無所向會梁師成賜第初成極天下之華麗許士庶入觀履道髽兩角以小籃貯筆墨徑入就其新堂大書歌行以美之末云初寮道人擲筆而出主隸輩見其人物偉勝詞翰妙絕眾因叵測時方崇尙道教直以爲神仙降臨不敢呵止亟以報師成師成讀之大喜卽令物色延見索其它文益以擊節薦之於上不數年登禁林入政府基於此也間燕常談薛肇明謹事蔡元長至戒家人避其名宣和末有朝士新買一婢頗熟事因會客命出侑尊一客語及京字婢遽請罰酒問其故曰犯太師諱一座駭愕婢具述先在薛太尉家每見與賓客會飲有犯京字者必舉罰平日家人輩誤犯必加叱詈太尉脫或自犯則自批其頰以示戒朱子語類晁以道後來亦附梁師成有人以詩嘲之曰早赴朱張飯隨賡蔡子詩此回休倔彊凡事且從宜宋史彊淵明傳淵明第進士歷官國子司業與兄浚明及葉夢得締蔡京爲死交立元佑籍分三等定罪皆三人所建遂濟成黨禍淵明以故亟遷祕書少監中書舍人大司成翰林學士諧史余每見世情炎涼釋道尢甚幼時嘗侍親遊一二寺觀多有此態歸而相語未嘗不慨然也近閱張文潛雜誌忽見一事不覺憮然而書之殿中丞丘浚嘗在杭州謁釋珊見之殊傲頃之有州將子弟來謁珊降階接之甚恭丘不能平伺子弟退乃問珊曰和尙接浚甚傲而接州將子弟乃爾恭耶珊曰接是不接不接是接浚勃然起杖珊數下曰和尙莫怪打是不打不打是打奇哉殊快人意揮麈餘話鄭徳象滋晚守京口怠於爲政湯致遠鵬舉爲兩浙漕宣言至郡按治之時秦會之當國象求援於秦蓋宣和初秦赴試南宮鄭爲參詳官其所取也至是湯別秦以行秦云鄭徳象久不通問有少書信煩爲提攜因面授之湯視緘題云稟目申呈判府顯學侍郎先生門下具位秦檜謹封湯得之幡然而攺乃奏其治狀遂移帥江東齊東野語張說之爲承旨也朝士多趨之王質景文沈瀛子壽始俱在學校有聲旣而俱立朝物譽亦歸之相與言吾儕當以詣說爲戒眾皆聞其說而壯之已而質潛往說所甫入客位而瀛已先在焉相視愕然明日喧傳淸議鄙之久皆不安而去秦檜之當國四方饋遺日至方滋徳帥廣東爲蠟炬以眾香實其中遣駛卒持詣相府厚遺主藏吏期必達吏使俟命一日守告吏曰燭盡適廣東方經略送燭一匣未敢啟乃取而用之俄而異香滿坐察之則自燭中出也亟命藏其餘枚數之適得四十九呼駛問故則曰經略專造此燭供獻僅五十條旣成恐不嘉試其一不敢以他燭充數秦大喜以爲奉己之專也待方益厚鄭仲爲蜀宣撫格天閣畢工鄭書適至遺錦地衣一鋪秦命鋪閣上廣袤無尺寸差秦默然不樂鄭竟失志至於得罪二公爲計同一以見疑一以見厚固有幸不幸要不若居正之無悔吝也宋史宗室不棄傳不棄字徳夫太宗之裔除敷文閣直學士知紹興府時浙東旱饑民多流亡提舉秦昌時檜兄子也不棄言其悉心振卹全活甚眾昌時得遷秩其媚檜如此薛弼傳初秦檜居永嘉弼遊其門弼在湖北除盜歸功於萬俟檜誣嶽飛下吏以中使鞫獄飛父子皆死朱芾李若虛亦坐嘗爲飛謀議奪職惟弼得免且爲檜用屢更事任通籍從官世以此少之鄭丙傳丙字少融福州長樂人紹興十五年進士積官至吏部尙書浙東提舉朱熹行部至臺州奏臺守唐仲友不法事宰相王淮庇之熹章十上丙雅厚仲友且迎合宰相意奏近世士大夫有所謂道學者欺世盜名不宜信用蓋指熹也於是監察禦史陳賈奏道學之徒假名以濟其僞乞擯斥勿用道學之目丙倡賈和其後爲慶元學禁善類被厄丙罪爲多陳謙傳謙字益之溫州永嘉人乾道八年進士授福州戶曹主管刑工部架閣文字遷國子錄敕令所刪修官樞密院編修官陳中興五事至李綱議建鎭事上曰綱何足道謙曰陛下用大臣審出綱上宜如聖訓今顧出綱下遠甚柰何上蹙然遂極論逾數刻孝宗內禪通判江州知常州提舉湖北常平平辰州峒猺加直煥章閣除戶部郎中總領湖廣財賦謙乃丞相趙汝愚客會黨論起坐斥後數年起爲提點成都府路刑獄移京西運判復直煥章閣韓冑謀擾金人令獻馬者補官七州民相扇爲盜謙移書冑曰今若倚羣盜行剽掠之策豈得以敗亡爲戲乎旣而屢論襄帥皇甫斌李奕罪且求罷上諭旨薛叔似協和之遷司農少卿湖廣總領除宣撫司參謀官金兵深入陷應城焚漢川漢陽空城走武昌震懼謙以寶謨閣待制宣撫卽日置司北岸命土豪趙觀覆之中流士馬溺死甚眾餘兵皆返走未幾奪職罷後復知江州冑死和議已決謙復罷奉祠卒年七十三謙有雋聲早爲善類所予晚坐僞禁中廢首稱冑爲我王士論繇是薄之也張巖傳巖字肖翁大梁人徙家揚州紹興末渡江居湖州爲人機警柔回善諧登乾道五年進士第歷官爲監察禦史與張釜陳自彊劉三傑程松等阿附時相韓冑誣逐當時賢者嚴道學之禁進殿中侍禦史累遷給事中除參知政事陳俊卿傳淳熙二年知福州累章告歸除特進起判建康府兼江東安撫召對垂拱殿命坐賜茶因從容言曰將帥當由公選臣聞諸將多以賄得曾覿王抃招權納賄進人皆以中批行之贓吏已經結勘而內批攺正將何所勸懲上曰卿言甚當朝辭奏曰去國十年見都城穀賤人安惟士大夫風俗大變上曰何也俊卿曰向士大夫奔覿抃之門十才一二尙畏人知今則公然趨附已七八不復顧忌矣人材進退由私門大非朝廷美事上曰抃則不敢覿𨿽時或有請朕多抑之自今不復從矣俊卿曰此曹聲勢旣長侍從臺諫多出其門毋敢爲陛下言臣恐壞朝廷紀綱廢有司法度敗天下風俗累陛下聖徳宗室師傳師字從善系出燕懿王韓冑用事師附之遂得尹京冑生日百官爭貢琛異師最後至出小合曰願獻小果核侑觴啟之乃粟金蒲萄小架上綴大珠百餘眾慚沮冑有愛妾十四人或獻北珠冠四枚於冑冑以遺四妾其十人亦欲之冑未有以應也師聞之亟出錢十萬緡市北珠制十冠以獻妾爲求遷官得轉工部侍郎冑嘗飲南園過山莊顧竹籬茅舍謂師曰此眞田舍間气象但欠犬吠雞鳴耳俄聞犬�叢薄間視之乃師也冑大笑許及之傳寧宗卽位除吏部尙書兼給事中及之早與薛叔似同擢補遺皆爲當時所予黨事旣起善類一空叔似累斥逐而及之諂事冑無所不至嘗值冑生日朝行上壽畢集及之後至閽人掩閣拒之及之俯僂以入爲尙書二年不遷見冑流涕序其知遇之意及衰遲之狀不覺膝屈冑惻然憐之曰尙書才望簡在上心行且進拜矣居亡何同知樞密院事當時有由竇尙書屈膝執政之語傳以爲笑陳自彊傳自彊嘗爲韓冑童子師由選人至兩地財四年嘉泰三年拜右丞相冑顓朝權苞苴盛行自彊尢貪鄙四方致書饋必題其緘云某物並獻凡書題無並字則不開縱子弟親戚關通貨賄仕進干請必諧價而後予日押空名敕札送韓冑家須用乃塡三省不與也都城火自彊所貯一夕爲煨燼冑首遺之萬緡執政及列郡聞之莫不有助不數月得六十萬緡遂倍所失之數刱國用司自爲國用使以費士寅張巖爲同知國用事掊克民財州郡騷動方冑欲爲平章猶畏眾議自彊首率同列援典故入奏詔以冑爲平章軍國事常語人曰自彊惟一死以報師王每稱冑爲恩王恩父而呼堂吏史達祖爲兄蘇師旦爲叔冑將用兵遣使北行審敵虛實自彊薦陳景俊以往金人有不宜敗好之語景俊歸自彊戒使勿言冑乃決恢復之議吳曦有逆謀求歸蜀厚賂自彊自彊語冑非曦不足以鎭坤維乃縱之歸曦卒受金人命爲蜀王冑姦黨久盜國柄自彊實爲之表裏旣開邊隙朝野洶洶三遣使請和金人欲縛送首議用兵賊臣冑恚憤復欲用兵中外大懼史彌遠建議誅冑詔以自彊阿附充位不卹國事罷右丞相未幾詔追三官永州居住又責武泰軍節度使韶州安置中書舍人倪思繳奏乞遠竄籍其家詔從之再責復州團練副使雷州安置後死於廣州李知孝傳知孝字孝章參知政事光之孫嘉定四年進士嘗爲右丞相府主管文字不以爲恥知孝起自名家苟於仕進領袖庶頑懷諼迷國排斥諸賢殆盡時乘小輿謁醉從官之家縱欲斂積不知紀極紹定末猶自乞爲中丞世指知孝及梁成大莫澤爲三凶卒以貶死天下快之何淡傳淡以資政殿大學士提舉洞霄宮起知福州淡居外常怏怏失意以書祈冑有曰迹𨿽東治心在南園南園冑家圃也冑憐之進觀文殿學士尋移知隆興府後除江淮制置大使兼知建康府移使湖北兼知江陵奉祠卒贈少師淡美姿容善談論少年取科名急於榮進阿附權姦斥逐善類主僞黨之禁賢士爲之一空其後更化凶黨俱逐淡以早退幸免優遊散地幾二十年齊東野語傅伯壽爲浙西憲韓冑用事伯壽首以啟贄之曰澄淸方效於範滂跋扈遽逢於梁冀人無恥矣咸依右相之山我則異歟獨仰韓公之斗首明趨向願出鎔陶由是擢用至僉書樞密院事韓敗追三官奪執政恩宋史程松傳松字冬老池州靑陽人登進士第調湖州長興尉章森吳曦使北松爲傔從慶元中韓冑用事曦爲殿帥時松知錢塘縣諂事曦以結冑冑以小故出愛姬松聞以百千市之至則盛供帳捨諸中堂夫婦奉之謹居無何冑意解復召姬姬具言松謹待之意冑大喜除松幹辦行在諸軍審計司守太府寺丞未閱旬遷監察禦史擢右正言諫議大夫呂祖泰上書乞誅冑蘇師旦松與陳黨劾祖泰當誅祖泰坐眞決流嶺南松滿歲未遷意殊怏怏乃獻一妾於冑曰松壽冑訝其名問之答曰欲使疪賤姓名常蒙記憶爾除同知樞密院事自宰邑至執政財四年開禧元年以資政殿大學士知成都府四川制置使冑決議開邊以期二年四月分道進兵命松爲宣撫使興元都統制吳曦副之尋加曦爲陜西招撫使許便宜從事松將東軍三萬駐興元曦將西軍六萬駐河池松至益昌欲以執政禮責曦庭參曦聞之及境而返松用東西軍一千八百人自衛曦多抽摘以去松殊不悟曦遣其客納款於金獻關外四州地求爲蜀王有告曦叛者松哂其狂及金人取成州守將棄關遁吳曦焚河池還興州松以書從曦求援兵曦答以鳳州非用騎之地漢中平衍可騎以驅馳當發三千騎往蓋紿之也未幾金人封曦爲蜀王曦遺松書諷使去松不知所爲興元帥劉甲茶馬範仲任見松謀起兵誅曦松恐事泄取禍卽揖二人起去會報金人且至百姓奔走相蹂躪一城如沸松亟望米倉山遁去由閬州順流至重慶以書抵曦�贐禮買舟稱曦爲蜀王曦遣使以匣封致饋松望見大恐疑其劍也亟逃奔使者追及松不得已啟視之則金寶也松乃兼程出峽西向掩淚曰吾今獲保頭顱矣曦誅詔落職降三官筠州居住再除順昌軍節度副使澧州安置又謫果州團練副使賓州安置死賓州理宗本紀紹定六年洪咨夔言資政殿學士提舉洞霄宮袁韶讎視善類諂附彌遠險忮傾危詔袁韶奪職古杭雜記史彌遠作相時士夫多以鉆刺得官伶人俳優者一人手執一石用一大鉆鉆之久而不入其一人以物擊其首曰汝不去鉆彌遠卻來鉆彌堅可知道鉆不入也遂被流罪金史楊伯雄傳海陵執政自以舊知伯雄屬之使時時至其第伯雄諾之而不往他日海陵怪問之對曰君子受知於人當以禮進附麗奔走非素志也由是愈厚待之董師中傳師中與胥持國同輔政頗相親附人以此少之元妃李氏傳李氏兄喜兒舊嘗爲盜與弟鐵哥皆擢顯近勢傾朝廷四方射利競進之徒爭趨走其門南京李炳中山李著與通譜系超取顯美胥持國附依以致宰相怙財固位上下紛然知其姦�不敢擊之𨿽擊之莫能去也張行信傳行信拜參知政事時髙琪爲相專權用事惡不附己者衣冠之士動遭窘辱惟行信屢引舊制力詆其非元史文宗本紀至順二年禦史臺臣劾奎章閣監書博士柯九思挾其末技趨附權門請黜罷之明外史吳伯宗傳胡惟庸用事欲人附己伯宗性剛直不肯相屈下惟庸銜之中傷以事謫居鳳陽楊憲傳憲遷左丞書押用一統山河四字人莫解其意翰林編修陳桱賀曰書押貴甚憲悅擢桱待制驕恣多此類菽園雜記正統間工部侍郎王某出入太監王振之門某貌美而無須善伺候振顏色振甚眷之一日問某曰王侍郎爾何無須某對曰公無須兒子豈敢有須人傳以爲笑彭公筆記束鹿王公自正統中任都禦史甚有名譽晚與中貴王誠厚相結納欲入內閣是時閣下已有陳髙蕭江商五人矣而王難言私以語髙髙遂爲其奏請添人有不拘煩劇閒散之語及會議陳不知其意繆曰我於煩劇中舉前維禎髙遂曰我舉王文奏上果用王當時人皆駭愕多咎陳欲私鄕人故激成此事然不知陳無意而髙有意也髙之意惟商公知之商以語予如此云明外史王徽傳徽言宦者無事之時似乎恭愼一聞國政卽肆姦欺將用某人必先賣之以爲己功將行某事必先泄之以張己勢迨趨附日眾威權日隆而禍作矣此所以不可預聞國政也見聞搜玉成化間太監王髙執禮自重嘗休沐於慶壽寺兵戶二部尙書並各部侍郎都禦史王越等候見髙故久不出使主僧將命曰請諸公拜佛越倡之甫拜而髙出曰諸公今日富貴皆前世所積非佛力而何蓋譏其非徳學所致也旣而命坐又曰昔王振用事六卿多通私謁人以爲擅權今諸公見訪安知外人不議髙耶且諸公訪髙以髙爲何人兵部某曰公眞聖人髙驚訝作色曰大而化之之謂聖孔子尙曰則吾豈敢髙何人也而敢當之辯論亹亹不已眾惴惴不敢出气含愧而散若髙者其宦官之最賢者乎嵩陽雜識成化間太監汪直用事朝紳諂附無所不至其巡邊地所在都禦史皆鎧甲戎裝將迎至二三百里望塵跪伏一如僕隸揖拜之禮一切不行以是皆見喜遂得進升有諺云都憲叩頭如搗蒜侍郎扯腿似燒蔥奔競之甚良可嘆也明外史陳音傳司禮太監黃賜母死廷臣皆往弔獨翰林不往侍講徐瓊謀於眾音大怒曰天子侍從臣相率拜內豎之室若淸議何瓊愧阻汪鋐傳鋐善窺時好爲取捨見張璁桂萼霍韜方獻夫得帝眷思附麗以進而韜獻夫皆廣東人鋐與厚遂由兩人以自結於璁萼得爲巡撫明通紀天順錄記周恂如謀慮深長理財無出其右亦善於附勢中官王振極重之宦遊其地者無虛日人人得其所欲釋子建造者必往求之所獲必過望然自出粟千石旌其門又令子納馬得官士林以此少之震澤紀聞世言王振之橫也公卿皆拜於其門天子亦以先生呼之三殿初成宴百官故事宦官𨿽貴寵不預是日上使人視王先生何爲振方大怒曰周公輔成王我獨不可一坐乎使以復命上戚然乃命東華特開中門振至問何故曰詔命公由中出振乃曰豈可乎至門外百官皆候振拜振始悅明外史劉宇傳正徳攺元劉瑾用事宇介焦芳以結瑾二年正月入爲左都禦史瑾好摧折臺諫宇緣其意請敕箝制禦史有小過輒加笞辱瑾以爲賢瑾初通賄望不數百金宇首以萬金贄瑾大喜曰劉先生何厚我尋轉兵部尙書加太子太傅瑾遣官核各邊糧儲邊吏多得重禍宇在大同耗�尢多獨得免子仁應殿試求一甲不得厚賄瑾內批授庶吉士逾年遷編修當劉瑾時廷臣黨附者甚眾瑾誅言官交劾內閣則焦芳劉宇曹元尙書則吏部張彩戶部劉璣兵部王敞刑部劉璟工部畢亨南京戶部張澯禮部朱恩刑部劉纓工部李善侍郎則吏部柴升李瀚前戶部韓福禮部李遜學兵部陸完陳震刑部張子麟工部崔巖夏昂胡諒南京禮部常麟工部張志淳都察院則副都禦史楊綸僉都禦史蕭選巡撫則順天劉聰應天魏訥宣府楊武保定徐以貞大同張禴淮揚屈直兩廣林廷選操江王彥奇前總督文貴馬炳然大理寺則卿張綸少卿董恬丞蔡中孚張襘通政司則通政吳釴王云鳳參議張龍太常則少卿楊廷儀劉介尙寶則卿吳世忠丞屈銓府丞則石祿翰林則侍讀焦黃中修撰康海編修劉仁檢討段炅吏部郎則王九思王納誨給事中則李憲段豸禦史則薛鳳鳴朱衮秦昂宇文鍾崔哲李紀周琳其他郎署監司又十餘人於是彩論死福謫戍元恩震聰訥武恬介黃中海仁憲鳳鳴鍾除名亨昂閒住善巖諒志淳綸直彥奇哲致仕選以貞禴中孚龍祿銓炅豸衮紀琳九思納誨謫外朝署爲淸傅珪傳武宗立擢吏部右侍郎六年遷左時楊一淸爲尙書汲引豪俊喜功名者競趨其門亦稍通饋遺珪剛直數言一淸私一淸弗能堪驟擢珪禮部尙書實遠之也汪鋐傳鋐性趨勢初爲張璁廷斥夏言及璁不勝鋐好詞謝言曰少傳爲之我固知不可也因揭璁私以媚言言怒遂解璁再起恚不與見鋐窘晨朝璁私第璁掖之不肯起淚淫淫交頤若咽不得言者璁笑且憐之好如初黃綰傳初綰與張璁深相結至是夏言長禮部帝方向用綰乃潛附之與璁左李默傳默爲吏部尙書旣得罪繼之者吳鵬歐陽必進惟視嚴嵩父子鼻息若隸役然吏部權盡失胡宗憲傳宗憲嘉靖三十三年出按浙江時歙人汪直據五島煽諸倭入寇而徐海陳東麻葉等巢柘林乍浦川沙窪日擾郡邑帝命張經爲總督李天寵撫浙江又命侍郎趙文華督察軍務文華恃嚴嵩內援恣甚經天寵不附也獨宗憲附之文華大悅因相與力排二人倭寇嘉興宗憲中以毒酒死者數百人及經破王江涇宗憲與有力文華盡掩經功歸宗憲經遂得罪尋又陷天寵卽超擢宗憲右僉都禦史代之永陵編年史嘉靖九年八月科臣薛甲言四事中多阿媚語饒秀效甲阿附大臣反噬羣僚方獻夫乃上疏乞罷允之觚不觚錄相傳司禮首璫與內閣刺用單紅紙而內閣用雙紅折帖答之然彼此俱自稱侍生無他異也近有一二翰林云江陵於馮璫處投晚生刺而呂舍人道曦云在制敕房侍江陵者三載每有投刺皆從本房出無所謂晚生也豈於致謝求托之際間一行之爲人所窺見耶

趨附部雜錄管子立政篇諂諛飾過之說勝則巧佞者用莊子希意導言謂之諂荀子修身篇以不善先人者謂之諂以不善和人者謂之諛鬼穀子權篇佞言者諂而幹忠諛言者博而幹智孔叢子不度理之所在而阿諛求容諂莫甚焉漢書東方朔傳卑身賤體悅色微辭愉愉呴呴志士仁人不忍爲也潛夫論徳化篇苟阿貴以比黨苟剽聲以羣諛事富貴如奴僕視貧賤如傭客有至秉權之門而不至無勢之家執心若此難以稱義世範富貴自有定分造物者旣設爲一定之分又設爲不測之機而使天下之人朝夕奔趨老死而不覺不如是則人生天地間全然無事而造化之術窮矣然奔趨而得者不過一二奔趨而不得者蓋千萬人世人終以一二者之故至於勞心費力老死無成者多矣不知他人奔趨而得亦其定分中所有𨿽不奔趨遲以歲月亦終必得故世有髙見遠識超出造化機關之外任其自去自來者其胸中平夷無憂喜無怨尢所謂奔趨及相傾之事未嘗萌於意間則亦何爭之有前輩謂死生貧富生來注定君子贏得爲君子小人枉了爲小人此言甚切人不知耳西疇常言齊人競與右師言媚其權也爲其能富貴己也孟子獨不與之言知良貴在我也不甘爲小人屈也去就有義窮達有命富貴在我豈權幸所能擅哉燕書玉戭生與三烏�臣朋玉戭生曰吾儕宜自厲異時立朝勢人之門足無陟也三烏�臣曰此予切齒腐心者盍誓諸玉戭生喜乃歃血誓曰二人同心毋循利毋訹有位毋附厥憸壬而移其行有違此盟明神殛之居亡何共仕於晉玉戭生復申前誓三烏�臣曰言猶在耳何敢忘也時趙宣子得君諸大夫日奔走其庭三烏�臣旣悔復恐玉戭生知之又不得不往也雞初鳴卽去候宣子入門有危坐東榮者舉火照之則玉戭生也各�而退君子曰二子於貧賤時其盟誠良及登祿仕遽變其初志何邪利害戰於中位勢怵於外故也故君子食於山林而壞於朝廷昔人之嘆其有感哉觚不觚錄余初於西曹見談舊事投刺有異者一大臣於正徳中上書太監劉瑾雲門下小�某上恩主老公公嘉靖中一儀部郎謁翊國公勛則云渺渺小學生某皆極卑諂可笑然至余所親見復有怪誕不經者一自稱不佞至通家年家不佞治下不佞鄰治不佞眷一自稱牛馬走亦曰通家治下牛馬走一曰湖海生形浪生一曰神交小子一曰將進僕一曰未面門生一曰門下沐恩小的一曰何罪生此皆可嘔穢不堪捧腹馮璫勢張甚固安武淸以長樂尊父亦叩頭惟謹呼老公公馮小屈膝答之曰皇親免禮而已若駙馬叩頭則垂手小扶耳不爲敬也國朝文武大臣見王振而跪者十之五見汪直而跪者十之三見劉瑾而跪者十之八嘉靖以來此事殆絕而江陵歿其黨自相驚欲結馮璫以爲援乃至言官亦有屈膝者矣分宜當國而家人永年專爲世蕃過錢署號曰鶴坡無不稱鶴坡者一禦史求與之稱義兄弟者而小九卿給事禦史投刺十蓋一二至江陵當國而家人子遊七司其出納署號曰楚濱無不稱楚濱者翰林一大僚爲記以贈之而二給事皆李姓與之通婚媾翰林諸公贈詩及文而九卿給事禦史投刺十至四五矣徹侯緹帥延飲必上坐衣冠躍馬洋洋長安中勢尢可畏後事敗一坐絞一坐斬人心𨿽快而士大夫之體則已糜爛不可收拾矣讀書鏡元朔中徐偃爲齊相至齊徧召昆弟賓客散五百金予之數曰吾始貧時昆弟不我衣食賓客不我內門今吾相齊諸君迎我或千里吾與諸君絕矣毋復入我之門義熙中何叔度子尙之爲吏部郎告定省傾朝送之叔度謂曰聞汝來送別可有幾客答曰殆數百人叔度笑曰此是送吏部非送何彥徳也勢在則羣蟻聚膻勢去則飽鷹揚漢悠悠濁世今古皆然何足怪者有識之士不必露徐偃之剛腸但請拭何叔度之冷眼王荊公亦有痛快處公當國時郭祥正知邵州武岡縣附遞奏書乞以天下之計專聽王安石區畫凡議論有異者𨿽大吏亦當屏黜表詞亦甚辧上覽而異之一日問荊公曰卿識郭祥正否其才似可用荊公曰臣頃在江東嘗識其人才近縱橫言近捭閣而薄於行不知引薦者何人而聖聰聞知也上出其章以示公公恥爲所薦因極言陳其不可用而止祥正遂以本官中丞致仕李師中平日講論多與荊公違戾及公權盛李欲合之乃於舒州作侍巖亭蓋以公嘗倅舒而始封又在舒也吳孝宗對策方詆熙寧法旣而復爲巷議十篇其開卷皆議新法之善寫以投公公薄其翻復尢不禮之此數君者所爲枉做小人也漢竇憲納妻郡國皆有禮慶漢中郡當遣吏戶曹李卲諫曰竇憲不修徳禮而專權驕恣危亡可翹足而待願明府一心王室勿與交通太守固遣之卲請自行遂所在遲畱至扶風而憲就執凡交通者皆坐免太守獨不與焉唐張九齡見朝士趨附楊國忠以求官語人曰此曹皆向火乞兒一旦火盡灰冷當凍裂肌膚暴骨溝中矣邵堯夫曰盜之竊物也方其盜也惟恐其不多也及其露也惟恐其多也此言極可爲阿附權門之戒九齡先見故自不易獨李卲所在遲畱尢稱髙手魏明帝時劉放孫資制斷時政大臣莫不交好而辛毗不與往來毗子敞諫曰劉孫用事眾皆影附大人宜小降意不然必有謗言毗正色曰吾之立身自有本末就與孫劉不平不過不爲三公大丈夫欲爲公而毀其髙節耶宋孔琳之爲禦史中丞劾奏尙書令徐羨之弟璩之解釋琳之使停其事琳之不許曰我觸迕宰相政當罪止一身汝必不應從坐何須勤勤耶戴法興戴明寶巢尙之三人權重當時凡所薦達言無不行天下輻輳門外成市顧覬之獨不降意常以爲稟命有定分非智力可移惟應恭己守道而暗者不達妄意僥幸徒虧雅道無關得喪乃以其意命弟子原著定命論以釋之呂東萊公又言凡治事有涉須平心看理之所在若其有理固不可避嫌故使之無理若其無理亦不可畏禍曲使之有理政自見得無理只須作尋常公事看斷過後不須拈出說尋常犯權貴取禍者多是張大其事邀不畏彊禦之名所以彼不能平若取得平穩妥帖彼𨿽不樂視前則有間矣然所以不欲拈出者本非以避禍蓋此乃職分之常若特然看做一件事則發處已自不是矣夫士君子功名淡禍福輕知命確自然不落權貴泥滓中而更於處權貴之事心气平形迹泯是眞不爲權貴所動也張九齡獎愛李泌常引至臥內九齡與嚴挺之蕭誠善挺之惡誠姦佞勸九齡絕之九齡獨念嚴太苦勁不若蕭�美可喜方命左右召蕭泌在旁率爾曰公起布衣以直道至宰相顧喜�美者九齡攺容驚謝因呼小友範祖禹除右正言客有言於溫公以公在言路必能協濟事溫公正色曰子謂淳夫見光有過不言乎殆不然也夫故人位尊名髙謂之不幸若使身至宰相何不幸之有其病專在不聞過耳誦莽功徳遂移漢祚積漸之勢夫豈在多�美之士可不懼哉梁祖旣有移鼎之意求賓客直言之士一日忽出大梁門外數十里憩幹髙柳樹下樹可數圍柯幹甚大梁祖獨語曰好大柳樹徐徧視賓客注目久之坐客各各避席對曰好大柳樹祖又曰此大柳樹可作車頭末坐五六人起對好作車頭祖厲聲曰柳樹豈可作車頭我見人說秦時指鹿爲馬有甚難事悉擒言作車頭者撲殺之楊願與秦檜善至飲食動作悉效之檜嘗食因噴嚏失笑願亦陽噴飯而笑左右哂焉檜亦厭之諷禦史排擊而去吳顧雍爲人寡言動靜特當孫權亦嘆服之每飲宴左右嘗恐酒失爲雍所見不敢肆情權亦曰顧公在坐使人不樂其見憚如此張昭容貌矜嚴有威風吳主嘗曰孤與張公言不敢妄也余謂丈夫處世談笑言論嘗防識者在傍如顧與張原自使人心畏楊願及樹下五六人原自使人心鄙至於取譏君子而反不見容於小人尢可憐也牛僧儒與李徳裕交惡李氏客不敢言及牛丞相門戶柳仲郢先爲牛公所辟後李衛公奏爲京兆仲郢謝曰不期太尉恩獎及此仰報盛徳敢不如奇章公門館衛公深嘆其無苟同楊綰以淸儉在位天下之士多以敝衣爲儉以求合於綰惟武元衡素好鮮美不攺所爲綰甚重之夫大丈夫不將不迎不詭不隨每事自斷於心足矣若依阿附會以取憐於世者非婦人則佞客也徐節孝嘗問崔子方何如人江端禮曰與人不苟合議論亦如此節孝曰不必論其他只不苟合三字可知其所守之正

趨附部紀事一左傳襄公七年南遺爲費宰叔仲昭伯爲隧正欲善季氏而求媚於南遺謂遺請城費吾多與而役故季氏城費昭公六年齊侯伐北燕將納簡公晏子曰不入燕有君矣民不貳吾君賄左右諂諛作大事不以信未嘗可也史記趙奢傳廉頗之免長平歸也失勢之時故客盡去及復用爲將客又復至廉頗曰客退矣客曰吁君何見之晚也夫天下以市道交君有勢我則從君君無勢則去此固其理也有何怨乎漢書鄭當時傳當時與汲黯列爲九卿兩人中廢賓客益落史記滑稽列傳東郭先生當貧困時人莫省視至其貴也乃爭附之衛靑傳靑爲大將軍霍去病爲驃騎將軍定令令驃騎將軍秩祿與大將軍等自是之後靑日退而驃騎日益貴舉大將軍故人門下多去事驃騎輒得官爵漢書霍去病傳大將軍靑日衰而去病日益貴靑故人門下多去事去病輒得官爵惟獨任安不肯去王溫舒傳溫舒多諂善事有埶者卽無埶視之如奴有埶家𨿽有姦如山弗犯無埶𨿽貴戚必侵辱陳萬年傳萬年以髙第入爲右扶風遷太僕萬年廉平內行修潔然善事人賂遺外戚許史傾家自盡尢事樂陵侯史髙丞相丙吉病中二千石上謁問疾遣家丞出謝謝已皆去萬年獨畱昏夜乃歸及丙吉病甚帝自臨問以大臣行能吉薦於定國杜延年及萬年萬年竟代定國爲禦史大夫子咸字子康以萬年任爲郎遷左曹萬年嘗病召咸教戒於�下語至半夜咸睡頭觸屏風萬年大怒欲杖之曰乃公教戒汝汝反睡不聽吾言何也咸叩頭謝曰具曉所言大要教咸也萬年乃不復言咸爲南陽太守時車騎將軍王音輔政信用陳湯咸數賂遺湯予書卽蒙子公力得入帝城死不恨後竟徵入爲少府師古曰子公湯之字

後漢書廉範傳範字叔度京兆杜陵人爲蜀郡太守依倚大將軍竇憲以此爲譏荀彧傳彧字文若潁川人父緄爲濟南相緄畏憚宦官乃爲彧娶中常侍唐衡女注典略曰衡欲以女妻汝南傅公明公明不取轉以妻彧魏志曹眞傳何晏文帝黃初時無所事任及明帝立頗爲冗官至正始曲合於曹爽亦以才能故爽用爲散騎侍郎遷侍中尙書宋書顏師伯傳師伯爲輔國安北行參軍王景文時爲諮議參軍愛其諧敏進之世祖師伯因求仗節乃以爲徐州主簿善爲附會大被知遇南齊書李安民傳永明二年遷尙書左僕射將軍如故安民時屢啟密謀見賞又善結尙書令王儉故世傳儉啟有此授梁書王亮傳建武末爲吏部尙書是時尙書左僕射江祏管朝政多所進拔爲士子所歸亮自以身居選部每持異議始亮未爲吏部郎時以祏帝之內弟故深友祏祏爲之延譽益爲帝所器重至是與祏暱之如初及祏遇誅羣小放命凡所除拜悉繇內寵亮更弗能止外若詳審內無明鑑其所選用拘資次而已當世不謂爲能孫謙傳謙從子廉便辟巧宦齊時已歷大縣尙書右丞天監初沈約範云當朝用事廉傾意奉之及中書舍人黃睦之等亦尢所結附凡貴要每食廉必日進滋旨皆手自煎調不辭勤劇遂得爲列卿禦史中丞晉陵吳興太守時廣陵髙爽有險薄才客於廉廉委以文記爽嘗有求不稱意乃爲屐謎以諭廉曰刺鼻不知嚏蹋面不知嗔嚙齒作步數持此得勝人譏其不計恥辱以此取名位也魏書劉藻傳藻子紹珍無他才用善附會好飲酒結托劉騰騰啟爲其國郎中令襲子爵長孫道生傳道生孫觀觀子稚爲將軍世宗時侯剛子淵稚之女婿剛爲元乂所厚故稚驟得轉進劉芳傳芳子廞字景興好學彊立善事當世髙肇之盛及淸河王懌爲宰輔廞皆與其子侄交遊往來靈太后臨朝又與太后兄弟往還相好太后令廞以詩賦授弟元吉歷尙書郎冊府元龜馮元興舉秀才時禦史中尉王顯有權寵元興奏記於顯召爲簡較禦史後爲元乂所知元興世寒因乂之勢托其交道相用爲州主簿論者以爲非倫徐紇與鄭儼俱爲舍人儼得幸於靈太后以紇有智數仗爲謀主紇以儼寵幸旣盛傾身承接共相表裏勢動內外城陽王微與之合當時政令歸於儼等魏書鄧淵傳淵子��弟顥顥孫羨行貨於錄尙書北海王詳轉大司農少卿出行荊州事轉徵虜將軍郢州刺史鎭義陽在州銳於聚斂又納賄於於忠徵爲給事黃門侍郎靈太后臨朝以元昭爲河南尹羨加平南將軍羨以義陽軍司之勛封安陽縣開國子邑三百戶羨曲附左右故獲封焉穆崇傳崇子觀觀子壽壽孫羆羆子建爲直閣將軍兼武衛建妻�朱榮之妹建常依附榮榮入洛之後除鎭東將軍北史賈思伯傳思伯與元興同事大相友暱元興時爲元乂所寵論者譏其趣勢云北齊書和士開傳士開稟性庸鄙不窺書傳發言吐論惟以諂媚自資河淸天統以後權轉盛富商大賈朝夕塡門朝士不知廉恥者多相附會甚者爲其假子與市道小人同在昆季行列又有一士人曾參士開值疾醫人云王傷寒極重進藥無效應服黃龍湯士開有難色是人云此物甚易王不須疑惑請爲王先嘗之一舉便盡士開深感此心爲之彊服遂得汗病愈其勢傾朝廷也如此𨿽以左道事之者不問賢愚無不進擢而以正理幹忤者亦頗能捨之士開見人將加刑戮多所營救旣得免罪卽命諷諭責其珍寶謂之贖命物𨿽有全濟皆非直道云許惇傳惇少純直晚更浮動齊朝體式本州大中正以京官爲之同郡邢卲爲中書監徳望甚髙惇與紹競中正遂馮附宋欽道出卲爲刺史朝議甚鄙薄之源彪傳彪字文宗以貴族子弟升朝列才識敏贍以干局見知然好遊貴要之門故時論以爲善於附會北史鄭羲傳羲從曾孫道邕道邕子譯譯叔孫儼容貌壯麗因爲靈太后所幸與徐紇俱爲舍人儼以紇有智數仗爲謀主紇以儼寵幸旣甚傾身承接共相表裏勢傾內外城陽王徽亦與之合當時政令歸於儼等裴寬傳寬弟漢天和五年加車騎大將軍儀同三司時晉公護擅權縉紳等多諂附之以圖仕進漢直道自守故八年不徙職冊府元龜唐封徳彜隋煬帝初爲舍人而不被用見虞基幸於煬帝而基不閒吏務每承處分多失事理徳彜又托附之密爲指畫宣行詔命諂順主心外有表疏知忤意者皆寢而不奏決斷刑法多浚文深詆策勛行賞必抑削之故虞基之寵日隆而隋政日亂皆徳彜之所爲也丘和初仕隋爲蒲州刺史坐事除名煬帝時宇文述方被任遇和傾心附之又以發武陵公元冑罪拜代州刺史劉義節爲少府監性明慧有幹理家富於財善附會勢要大唐新語成敬奇有俊才文章可立就爲大理正與姚崇有姻親崇或寢疾敬奇造宅省焉對崇涕泣懷中置生雀數頭乃一一持出請崇執手而後放之祝云願令公速愈崇勉而從之敬奇旣出忿其諛媚謂子弟曰此淚亦何從而來自玆不復接遇魏元忠爲禦史大夫臥病諸禦史省之侍禦史郭霸獨後見元忠憂形於色請視元忠便液以驗疾之輕重元忠辭拒霸固請嘗之元忠驚惕霸喜悅曰大夫泄味甘或難瘳而今味苦矣卽日當愈元忠剛直甚惡其佞露事於朝廷唐書唐璇傳璇字休璟老逾八十猶托倚權近求復用於是賀婁尙宮方用事附者輒榮赫休璟乃爲子娶其義女故復起宰相頗爲時譏訾王義方傳義方補晉王府參軍直弘文館魏徵異之欲妻以夫人之侄辭不取俄而徵薨乃娶人問其然曰初不附宰相今感知己故也竇懷貞傳懷貞進左禦史大夫中宗夜宴近臣謂曰聞卿喪妻今欲繼室可乎懷貞唯唯俄而禁中寶扇障衛有衣翟衣出者已乃韋後乳媼懷貞納之世謂媼婿爲阿每謁見奏請輒自署皇后阿而人或謂爲國又附宗楚客安樂公主等以取貴位爲素議所斥太平公主干政懷貞傾己附離日視事退輒詣主第刺取所欲語曰前作後國後爲主邑丞言事公主如邑官屬也祝欽明傳欽明於五經爲該淹自見坐不孝免無以澡祓乃阿附韋氏圖再用又坐是見逐諸儒共羞之冊府元龜李迥秀爲鳳閣鸞臺平章事頗托附權幸傾心以事張易之昌宗兄弟繇是深爲讜正之士所譏大唐新語張易之昌宗方貴寵用事險薄者多附會之宋璟爲禦史中丞時朝列呼易之昌宗爲五郎六郎璟獨以官呼之天官侍郎鄭杲謂璟曰中丞柰何喚五郎爲卿璟曰鄭杲何庸之甚若以官秩正當卿號若以親故當爲張五郎六郎矣足下非張氏家僮號五郎六郎何也杲大�而退張易之兄同休嘗請公卿宴於司禮寺因請禦史大夫楊再思曰公面似髙麗請作髙麗舞再思欣然帖紙旗巾子反披紫袍作髙麗舞略無慚色再思又見易之弟昌宗以貌美被寵因諛之曰人言六郎似蓮花再思以爲不然只是蓮花似六郎耳有識咸笑之後昌宗兄弟犯贓則天命桓彥範李承嘉勘當以取實經數日彥範等奏昌宗兄弟共有贓四千餘貫法當解職昌宗奏臣有功於國家所犯不至解免則天問諸宰臣曰昌宗於國有功否再思時爲內史奏曰昌宗合煉神丹聖躬服之有效此實莫大之功乃赦之天下名士視再思如糞土也隋唐嘉話張易之昌宗初入朝官位尙卑諂附者乃呼爲五郎六郎以後因以成俗朝野僉載武后內史宗楚客性諂佞時薛師有嫪毐之寵遂爲作傳二卷論薛師之勝從天而降不知何代人也釋迦重出觀音再生期年之間位至內史吏部侍郎鄭愔初托附來俊臣俊臣誅卽托張易之易之被戮托韋庶人後附譙王竟被斬唐天后時張岌諂事薛師常擎黃襆隨薛師後於馬旁伏地承薛師馬鐙侍禦史郭霸嘗來俊臣糞穢宋之問捧張易之溺器並偸媚取容實名教之罪人也唐天后梁王武三思爲張易之作傳云是王子晉後身於緱氏山立祠詞人才子佞者爲詩以詠之舍人崔融爲最後易之赤族佞者並流嶺南冊府元龜薛曜中書令元超之子頗解屬文則天時以附會張易之兄弟歷位正諫大夫鄭愔中宗神龍中爲宣州司士私鑄錢百萬以遺武三思擢爲侍禦史遷中舍人景龍中附昭容上官氏累遷吏部侍郎同中書門下三品舊唐書崔湜傳湜遷兵部侍郎時昭容上官氏屢出外宅湜托附之繇是中宗遇湜甚厚尋轉中書侍郎平章事唐休璟傳休璟遷中書令在任無所弘益景龍二年致仕於家年力𨿽衰進取彌銳時尙宮賀婁氏頗關預國政休璟乃爲其子娶賀婁氏養女爲妻因以自達由是起爲太子少師同中書門下三品休璟年逾八十而不知止足依托求進爲時所譏朝野僉載唐燕國公張說幸佞人也前爲並州刺史諂事特進王毛仲餉致金寶不可勝數後毛仲巡邊會說於天雄軍大宴酒酣恩赦忽降授兵部尙書同中書門下三品說拜謝訖便把毛仲手起舞嗅其靴鼻談賓錄唐將軍髙力士特承元宗恩寵遭父喪左金吾大將軍程伯獻少府監馮紹正二人直就其喪前被髮而哭甚於己親朝野聞之不勝其笑開元天寶遺事張九齡見朝之文武僚屬趨附楊國忠爭求富貴惟九齡未嘗及門楊甚銜之九齡嘗與識者議曰今時之朝彥皆是向火乞兒一旦火盡灰冷暖气何在當凍屍裂體棄骨於溝壑中禍不遠矣果然因祿山之亂附炎者皆罪累族滅不可勝數九齡之先見信夫神智博達也向火言附炎也讀書鏡山人範知璇獻所爲文於宋璟璟判之曰觀其良宰論頗涉諂諛文章若髙請從舉選不可別奏冊府元龜黎幹爲京兆尹時魚朝恩爲觀軍容使仍知國子監事恃寵含威天憲在舌漧動必求媚每期將至監則盛具數百人之餼傾府吏以辦之李日知爲刑部尙書以官在權要諸子年才總角皆結婚名族時議以失禮之中裴冕爲左僕射兼禦史大夫充山陵使尋貶爲施州刺史初冕爲僕射數論時政遂兼禦史大夫充山陵使以李輔國權重有恩乃奏輔國所親信劉烜爲判官潛結輔國後烜爲中書舍人得罪貶嶺南冕乃連坐焉房式宰相管之侄舉進士李泌觀察陜州辟爲從事泌入相累遷起居郎出入泌門爲其耳目及泌卒再除忠州刺史於�爲大府卿京兆尹好任機數專候權要朝列中無勢利者視之蔑如也曲事元載載親之及載得罪後出爲鄭州舊唐書呂諲傳諲爲哥舒翰判官肅宗卽位於靈武諲馳赴行在朱光輝李遵驟薦有才帝深遇之超拜禦史中丞進奏無不之允冊府元龜庾準常州人以門蔭入仕暱於宰相王縉縉驟引至職方郎中知制誥遷中書舍人準素寡文學以柔媚自進旣非儒流甚爲時論所薄黎干戎州人始以善星緯術數進待詔翰林累官至諫議大夫尋遷京兆尹以嚴肅爲理人頗便之而因緣附會與時上下大歷二年攺刑部侍郎舊唐書盧愖傳愖爲金州刺史宰相楊炎遇之頗厚召入爲左司郎中京兆少尹遷大尹愖無術學善事權要冊府元龜裴武以吏才稱累遷至太府司農卿鄜坊觀察使入爲京兆尹復領大司農及兼掌錢谷供饋之事皆粗有勞績然善俯仰能交結權右雅無淸直之稱王潛自陜州左司馬劍彭二州刺史遷將作監輸賄權幸拜涇原節度使韋執誼與王叔文同爲翰林學士徳宗載誕日皇太子獻佛像徳宗命執誼爲畫像贊帝令太子賜執誼縑帛以酬之執誼至東宮謝太子卒然無以藉言太子因曰學士知王叔文乎彼偉才也執誼因是與叔文交甚密順宗實錄吏部侍郎韋執誼守左丞同中書門下平章事賜紫初執誼爲翰林學士知叔文幸於東宮傾心附之叔文亦欲自廣朋黨密與交好至是遂特用爲相冊府元龜韓泰爲左右神策京西行營節度行軍司馬順宗永貞元年貶撫州刺史及司封郎中韓日華貶池州刺史皆以善於王叔文坐責出守李景儉漢中王瑀之孫頗覽前史詳其成敗以王霸之略爲己任韋執誼王叔文師重之當二人竊政景儉居母喪故不及禍竇羣爲禦史中丞引爲監察禦史及羣以罪出官景儉坐貶江陵戶曹杜兼爲濠州刺史性浮險豪侈矜气憲宗元和初入爲刑部吏部郎中拜給事中除金商防禦使旋授河南少尹知府事尋拜正尹皆杜佑在相位所借護也王鍔自言太原人後爲太原節度使附太原王翃爲從子以婚閥自炫翃子弟多附鍔以致名官韋顗爲吏部侍郎累歷臺省自元和以來居相位若裴�李絳崔羣輩多與友善而後進之有浮名者亦遊其門以是嘗稱有望及李逢吉以朋黨專政柄而顗之迹尢密頗爲時人所譏舊唐書元稹傳荊南監軍崔潭峻甚禮接稹居無何召入翰林爲中書舍人承旨學士中人以潭峻之故爭與稹交而知樞密魏弘簡尢與稹相善穆宗愈深知重河東節度使裴度三上疏言稹與弘簡爲刎頸之交謀亂朝政言甚激訐穆宗顧中外人情乃罷稹內職授工部侍郎上恩顧未衰長慶二年拜平章事詔下之日朝野無不輕笑之全唐詩話張又新字孔昭薦之子附逢吉罷貶汀州刺史又附李訓訓死復坐貶終左司郎中五代史梁臣敬翔傳太祖破徐州得時溥寵姬劉氏愛幸之乃以妻敬翔已貴劉氏猶侍太祖出入臥內如平時車服驕侈別置典謁交結藩鎭權貴往往附之冊府元龜梁盧損進士擢第左丞李琪嘗善待損琪有女弟眇長年婚對不集乃以妻損損慕琪聲稱聞其眇納之及琪爲輔相致損仕進後唐袁象先朱溫之甥也爲宋州節度使莊宗旣平梁汴象先厚以賂遺於權貴劉皇后及閹徒因而恩寵隆異賜姓名李紹安復爲宋州節度使孔謙魏州之幹吏自天佑十二年莊宗平定魏博會計皆委制置謙能曲事權要效其才力帝委以泉貨之務設法箕斂七八年間軍儲獲濟崔協明宗天成初爲太常卿判尙書銓時孔循任事因其門人求爲輔相二年正月七日成命將出任圜言於執政曰圜比無學術謬參文吏聖上以遭逢運會俾待罪廊廟四輔之重已虛一位今聞崔協𨿽爲名族本不讀書較其識見恐不及圜孔循忿其言拂衣而出稱疾不朝者數日帝俾重誨諭之方入翼日降制拜平章事登庸之後廟堂化筆假手於人前不同於己者思騁其欲鋒鋩露見多爲近侍所沮鄭玨少依河南尹張全義初爲集賢較理昭宗幸雒陽玨爲監察禦史朱溫革命於汴州攺左補闕起居郎張衍爲諫議大夫玨文章美麗旨趣雍容後進推服復以全義之門人權要獎遇之召入翰林爲學士歷考功員外郎右司郎中皆知制誥正授舍人翰林承旨轉禮部侍郎玨自成名至升朝掌翰墨皆全義爲之提挈冊府元龜朱洪實爲馬軍都指揮使時朱弘昭爲樞密使勢焰尢盛洪實以宗兄事之意頗相協晉史圭爲陸博令嘗結交要人李譪藹得罪有圭所獻遺簽在焉由是善譽稍減馬令南唐書宋齊丘傳齊丘少時曾夢乘龍上天凡文武百司皆布朋黨每國家有善政其黨輒但言宋公之爲也事有不合羣望者則曰不用宋公之言也每舉一事必知物議不可則羣黨競以巧詞先爲之地及有議論者皆以墮其計中羣臣敢言者常夢錫蕭儼江文蔚韓熙載等十數人而常蕭尢甚夢錫性褊而簡言儼無文而辭繁碎故皆不能勝然𨿽正人切齒而流俗疏遠之人猶瞻仰以爲元老故趨附者益多陸遊南唐書馮延己傳元宗用延己掌書記與陳覺善因覺以附宋齊丘同府位髙者悉以計出之於是無居己右者遼史蕭合卓傳卓伐髙麗還時求進者多附之然其服食僕馬不加於舊帝知其廉以族屬女妻其子詔許親友饋獻豪貴奔趨於門李處溫傳處溫伯父儼雅與北樞密使蕭奉先友舊執政十餘年善逢迎取媚天祚又寵任之儼卒奉先薦處溫爲相處溫因奉先有援己力傾心阿附以固權位而貪污尢甚凡所接引類多小人

