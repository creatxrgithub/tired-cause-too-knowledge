

司獄部匯考

後漢後漢制置諸縣案獄仁恕三人按後漢書百官志注河南尹諸縣有案獄仁恕三人

晉晉制縣置獄小史獄門亭長等員按晉書職官志云云

宋宋制建康置獄丞按宋書百官志縣以五官爲廷掾後則無復丞惟建康有獄丞

北齊北齊制州置屬官有刑獄參軍事按隋書百官志云云

唐唐制設大都督府置典獄人數以府州上中下爲差及縣置典獄門事按唐書百官志注三都大都督府有典獄十八人問事十二人白直二十四人典獄以防守囚系問事以行罰中府上州典獄十四人問事八人白直二十人下府中州典獄十二人問事六人白直十六人下州典獄八人問事四人白直十六人自三都以下皆有執刀十五人凡縣有典獄門事

宋孝宗乾道六年定知錄依司理以獄事爲重不兼他職之例按宋史孝宗本紀不載按職官志乾道六年汪大猷言知錄依司理例以獄事爲重不兼他職從之寧宗慶元五年令司理間歲舉獄官一員按宋史寧宗本紀不載按職官志慶元五年臣僚言司理獄事煩重宜優其舉主照提刑司合舉主三員以上許間歲舉獄官一員嘉定

年申明年滿六十不許爲獄官之令按宋史寧宗本紀不載按職官志嘉定中申明年滿六十不許爲獄官之令仍不許恩科人注授

金金制諸京畱守司諸節鎭及諸司獄各置司獄一員按金史百官志諸京畱守司司獄一員諸節鎭司獄一員正八品諸司獄司獄一員正九品提控獄囚注司吏一人公使二人典獄二人防守獄囚門禁啟閉之事獄子防守罪囚者

元世祖至元二十年定置諸路總管府屬司獄司司獄一員丞一員按元史世祖本紀不載按百官志云云仁宗皇慶元年以司獄南北兩司異禁令分置一司於南城按元史仁宗本紀不載按百官志司獄司凡三秩正八品司獄一員獄丞一員獄典二員掌囚系獄具之事一置於大都路一置於北城兵馬司通領南城兵馬司獄事皇慶元年以兩司異禁遂分置一司於南城

明明制內外衙門各置司獄官一員按續文獻通考明在內順天府在外各布政司按察司各都司各府俱設司獄司司獄官一員從九品太祖洪武六年定諸府設司獄司司獄一人按續文獻通考云雲英宗正統五年令南北直隸司獄官九年赴部通考按明會典正統五年奏準南北直隸司獄官三年赴巡按禦史考核定與稱職不稱職考語連牌冊發有司收候年終類繳九年赴部通考景帝景泰元年令南北直隸司獄官各赴本部聽考按明會典景泰元年奏準南北直隸司獄官三年六年考滿南直隸者赴南京吏部北直隸者赴吏部皇淸

順治年

大淸會典國初設順天府所屬衙門司獄司司獄一

員

順治十四年大淸會典順治十四年置奉天府所屬衙門司獄司

司獄一員

康熙七年大淸會典康熙七年定在外直省各承宣布政使司

所屬衙門司獄司司獄一員﹝初各省俱設今止江西河南各一員

余悉裁﹞各提刑按察使司所屬衙門司獄司司獄

江南湖廣各二員新江江西山東河南陜西廣東廣西雲南貴州各一員他省無各府

所屬衙門司獄司司獄一員

康熙九年大淸會典國初各官品級滿漢間有不同康熙九年

攺歸畫一從九品司獄司司獄

司獄部名臣列傳

漢

於公按漢書於定國傳定國父於公爲縣獄史郡決曹決獄平羅文法者於公所決皆不恨郡中爲之生立祠號曰於公祠東海有孝婦少寡亡子養姑甚謹姑欲嫁之終不肯姑謂鄰人曰孝婦事我勤苦哀其亡子守寡我老久絫丁壯柰何其後姑自經死姑女告吏婦殺我母吏捕孝婦孝婦辭不殺姑吏驗治孝婦自誣服具獄上府於公以爲此婦養姑十餘年以孝聞必不殺也太守不聽於公爭之弗能得乃抱其具獄哭於府上因辭疾去太守竟論殺孝婦郡中枯旱三年後太守至卜筮其故於公曰孝婦不當死前太守彊斷之咎黨在是乎於是太守殺牛自祭孝婦冢因表其墓天立大雨歲孰郡中以此大敬重於公幹公其閭門壞父老方共治之於公謂曰少髙大閭門令容駟馬髙蓋車我治獄多陰徳未嘗有所冤子孫必有興者至定國爲丞相永爲禦史大夫封侯傳世云

元

陳學禮按吉安府志學禮字季立太和人貧而力學攻醫常懷藥濟人至元中以薦爲瑞金縣學教諭升梅州學正廣州府學教授徒步赴官僉憲劉公奇其淸苦至則復侵地核隱租大新學校升贛州司獄贛州獄具酷械�以石爲之學禮易以木夏備湢沐冬給薪炭衣食其饑寒訖官三年無一人病死者獄有雩都人因守禾爲盜挾去人事覺坐罪學禮言於部使者得白其冤未幾升瑞金縣尹訟簡徭輕民以休息時郡守政尙嚴峻屬吏無所容獨重學禮尋以贛州路推官致仕

明

孫一謙按明外史本傳一謙連江人萬曆間爲南京刑部司獄善卹囚故事重囚米日一升多爲獄卒盜去及散飯時又彊弱不均有終朝不得食者其輕系者初入獄必驅之濕穢地索錢旣足始與善地一謙知之嚴爲禁革手創一秤秤米計飯自持秤按籍分給時時視囚衣敝則爲浣濯補緝察輕系之尢餓者予囚飯之半囚得不死無不人人感泣而獄卒無敢漁一錢每郎官視獄問囚有苦欲言乎皆對曰甚幸孫君衣食我尙書陸光祖侍郎王世貞聞之咸加嘆異欲爲之地而一謙已滿三歲遷靈山吏目去世貞特賦詩贈之一謙竟不之官舟至鄱陽湖若有名爲地主者遂卒

蘇夢暘按明外史孫一謙傳一謙後二十年又有蘇夢暘閩縣人三十四年亦爲南京刑部司獄其郡人董應舉時官南京以一謙事告之夢暘慨然一切效其所爲而益戢獄卒不使患苦諸囚又恐昏夜虐之而己不知也則每室置一鑼令曰有虐囚者同室鳴此不鳴者與同罪由是獄中肅然異時囚死而無人收葬者率棄之竇中恣羣犬食之夢暘惻然料囚米有羨卽白之郎官請爲槥以待死者郎官稱善共白於署部都禦史丁賓賓大喜從之益發衣襦諸物令夢暘給散諸囚已而秩滿遷東樂民守禦所吏目賓太息曰吾署刑曹祗見王郎中紹先及蘇司獄耳惜也紹先死而司獄又遠徙於是特獎夢暘而資遣之甚厚郎中沈珫嘗指獄戶曰此固生地獄也自蘇司獄去吾不敢系人矣其爲士大夫嘉嘆如此

司獄部紀事能書錄秦獄吏程邈善大篆得罪始皇囚於云陽獄增減大篆體去其繁複始皇善之出爲禦史因名其書曰隸書史記絳侯周勃世家勃免相就國歲餘每河東守尉行縣至絳勃自畏恐誅常被甲令家人持兵以見之其後人有上書告勃欲反下其事長安逮捕勃治之勃恐不知置辭吏稍侵辱之絳侯旣出曰吾嘗將百萬軍然安知獄吏之貴乎漢書韓安國傳安國坐法抵罪蒙獄吏田甲辱安國安國曰死灰獨不復然乎田曰然卽溺之居無幾梁內史缺漢使使者拜安國爲梁內史起徒中爲二千石田甲亡安國曰甲不就官我滅而族甲肉袒謝安國笑曰公等足與治乎卒善遇之公孫弘傳弘少時爲獄吏有罪免家貧牧豕海上丙吉傳丙吉治律令爲魯獄史積功勞稍遷至廷尉右監坐法失官歸爲州從事武帝末巫蠱事起吉以故廷尉監徵詔治巫蠱郡邸獄時宣帝生數月以皇曾孫坐衛太子事系吉見而憐之又心知太子無事實重哀曾孫無辜吉擇謹厚女徒令保養曾孫置間燥處吉治巫蠱事連歲不決後元二年武帝疾往來長楊五柞宮望气者言長安獄中有天子气於是上遣使者分條中都官詔獄系者亡輕重一切皆殺之內謁者令郭穰夜到郡邸獄吉閉門拒使者不納曰皇曾孫在他人亡辜死者猶不可況親曾孫乎相守至天明不得入穰還以聞因劾奏吉武帝亦寤曰天使之也因赦天下郡邸獄系者獨賴吉得生恩及四海矣曾孫病幾不全者數焉吉數敕保養乳母加致醫藥視遇甚有恩惠以私財物給其衣食太平禦覽武帝置中都獄官二十六所世祖皆省惟廷尉及洛陽有詔獄漢書於定國傳定國少學法於父父死後定國亦爲獄史郡決曹補廷尉史路溫舒傳溫舒父爲裏監門使溫舒牧羊溫舒取澤中蒲截以爲牒編用寫書稍習善求爲獄小吏因學律令轉爲獄史縣中疑事皆問焉太守行縣見而異之尹翁歸傳翁歸徙杜陵少孤與季父居爲獄小吏曉習文法喜擊劍人莫能當後漢書郭躬傳躬父弘習小杜律太守寇恂以弘爲決曹掾斷獄至三十年用法平諸爲弘所決者退無怨情郡內比之東海於公年九十五卒虞詡傳詡祖父經爲郡縣獄吏案法平允務存寬恕每冬月上其狀恆流涕隨之嘗稱曰東海於公髙爲裏門而其子定國卒至丞相吾決獄六十年矣𨿽不及於公其庶幾乎子孫何必不爲九卿邪故字詡曰升卿範滂傳滂坐系黃門北寺獄獄吏謂曰凡坐系皆祭臯陶滂曰臯陶賢者古之直臣知滂無罪將理之於帝如其有罪祭之何益眾人由此亦止魏志臧霸傳霸父戒爲縣獄掾據法不聽太守欲所私殺太守大怒收戒詣府時送者百餘人霸年十八將客數十人徑於費西山中要奪之送者莫敢動因與父俱亡命東海避署錄話蘇子瞻元丰間赴詔獄與其長子邁俱行與之期送食惟菜與肉有不測則徹二物而送以魚使伺外間以爲候邁謹守逾月忽糧盡出謀於陳畱委其一親戚代送而忘語其約親戚偶得魚鮓送之不兼他物子瞻大駭知不免將以祈哀於上而無以自達乃作二詩寄子由祝獄吏致之蓋意獄吏不敢隱則必以聞已而果然神宗初固無殺意見詩益動心自是遂益從寬釋東臯雜錄東坡元丰間系禦史獄謫黃州元佑初起知登州未幾以禮部員外郎召道中遇當時獄官甚有愧色東坡戲之曰有蛇螫殺人爲冥官所追議法當死蛇前訴曰誠有罪然亦有功可自贖冥官曰何功也蛇曰某有黃可治病所活已數人矣吏收驗果不誣遂免良久索一牛至獄吏曰此牛觸殺人亦當死牛曰我亦有黃可治病亦活數人矣良久亦得免久之獄吏引一人至曰此人生常殺人幸免死今當還命其人倉皇妄言亦有黃冥官大怒詰之曰蛇黃牛黃皆入藥天下所共知汝爲人何黃之有左右交訊其人窘甚曰某別無黃但有些慚惶宋史髙登傳登攝獄事有囚殺人守欲奏裁曰陰徳可爲登曰陰徳豈可有心爲之殺人者死而可幸免則被死之冤何時銷滿秩士民丐畱不獲

司獄部雜錄

