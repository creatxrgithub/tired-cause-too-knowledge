

外祖孫部匯考爾雅

釋親母之考爲外王父母之妣爲外王母母之王考爲外曾王父母之王妣爲外曾王母注

異姓故言外

又女子子之子爲外孫

外祖孫部總論禮記

喪服小記爲母之君母母卒則不服

陳注

母之君母者母之嫡母也非母所生之母故母在而爲之服則己亦從而服是徒從也徒從者所從亡則已故母卒則不服儀禮

喪服爲外祖父母傳曰何以小功也以尊加也

疏釋曰發問者是傳之不得決此以云外親之服不過緦麻今乃小功故發問云以尊加也者以言祖者祖是尊名故加至小功言爲者以其母之所生情重故言爲也外孫

注女子子之子疏

釋曰云外孫者以女出外適而

生故云外孫宋鄭氏家範

外孫生女適人者若有外孫彌月之禮惟首生者與之餘並不許但令人以食味慰問之

外祖孫部藝文一

和氏外孫道生哀文

晉孫楚嗟爾道生和氏之寶玉顏丰下曜於懷抱暮春而育孟冬而夭二十三旬奇於五日方之期頤百分之一命之修短始則有終誰能長久與天無窮籛翁近千殤子幼沖俱反無形冥昧之中造化多少豈獨爾躬

和氏外孫小同哀文

前人曄曄舜華朝生夕落爾命方之猶爲淺薄暫有冥質尋反冥漠譬彼蜉蝣不識晦朔死尙未知生亦焉知爾𨿽旬月我未之視萬物混焉天地一指杪末嬰孩安足稱誄大人達觀同之一揆

外大父祝公遺事

宋朱熹外祖家新安祝氏世以貲力順善聞於州鄕其邸肆生業幾有郡城之半因號半州祝家有諱景先者號二翁尢長者元佑黃太史嘗贊其畫像廣幅全身大書百許字詞甚瑰瑋經亂而逸熹少時見外大父猶能誦其語至諸舅則皆已不復記憶矣二翁諸子皆讀書外大父其第一子也諱確字永叔特淳厚孝謹少時聞父母將謀婚�避累日家人驚索得之猶涕泣不能已問其故則曰審爾則將不得與父母昆弟蚤夜相親矣親喪廬墓下手植名木以千數率誦佛書若干過乃植一本日有常課比終制而歸則所植已郁然成陰矣一兄一弟先後死熙河皆親往致其喪往反徒步不啻萬里所捨輒悲號上食如禮夜寢柩旁不忍跬步離去路人皆爲嘆息諸弟求析其產公爲涕泣曉譬不能奪時四妹猶未行而諸弟得財皆散去不復顧公獨罄己貲以遣之其一歸同郡汪公勃汪公後登二府終身徳公不能忘人兩賢之歲大疫親舊有盡室病臥者人莫敢闖其門公每淸旦輒攜粥藥造之徧飲食之而後反日以爲常其他濟人利物之事不勝計𨿽傾貲竭力無吝色鄕人髙其行學試又多占上列郡博士請錄其學事時三捨法行士子無不繇庠序以進公從容其間若無所爲而後生得所矜式咸敬服焉熹先君子於時亦爲諸生年甚少未爲人所知公獨器重以女歸之後卒以文學致大名世乃以公爲知人方臘之亂郡城爲墟鄕人有媚事權貴者挾墨敕徙州治北門外以便其私而所徙窊下潦漲輒平地數尺眾皆不以爲便將列其事以訴諸朝者餘二千人而莫敢爲之首公奮然以身任之其人忿疾復取特旨坐公以違禦筆之�公爲變姓名崎嶇逃遁猶下諸路迹捕不置如是累年時事變更羣小破散然後得免而州治亦還故處鄕人至今賴之而公之家貲事力不能從如往時矣然終不以爲悔也比其晚歲生理益落而好施不少衰年八十三以終娶同郡兪氏亦有賢行生二男一女伯舅莘娶張氏其先以治獄有陰功王宣徽拱辰所傳張佛子者也次卽先夫人徳行特似公其行事自見家傳叔舅嶠少敏悟有文長從先君子遊聞伊洛之風而說之然求舉輒不利兪夫人及伯舅旣先卒叔舅後公十餘年亦卽世今惟伯舅之子康國居建之崇安叔舅之孫回居劍之尢溪而康國二子已總發能誦書矣熹惟外大父之淳徳髙行先人後己其誠心所格固宜有後而康國母家所積之遠又如是天之報施其將在於此乎竊感陶公作孟府君傳及近世眉山蘇公亦記程公遺事不勝凱風寒泉之思因書此以遺康國使藏於家時出而訓習之以厲其子孫又記嘗聞先夫人說第四外叔祖豪俠不羈蚤從黃太史遊黃公謫黔中因以客從黃公賢之爲更名林宗而字之曰有道與之諷詠書札甚多今皆不存獨所爲書柳如京皇考志世或傳其墨本姓字尙可見耳先夫人及叔舅少時猶及見其道說黃公言行甚詳酒酣悲歌感慨淒切絕不類世俗音調問其所以則曰黃公之遺聲也此事外家兄弟亦少聞者因附記於此云熹旣敍此事將書以遺濟之弟未果而濟之復以疾不起其二子丙癸相從於建陽因書畀之俯仰今昔爲之流涕不能已慶元戊午臘月旣望書外祖孫部藝文二詩

談氏外孫生三日喜是男偶吟成篇兼戲呈夢

得

唐白居易玉芽珠顆小男兒羅薦蘭湯浴罷時芣�春來盈女手梧桐老去長孫枝慶傳媒氏燕先賀喜報談家烏預知明日貧翁具雞黍應須酬賽引雛詩

小歲日喜談氏外孫女孩滿月

前人今旦夫妻喜他人豈得知自嗟生女晚敢訝見孫遲物以稀爲貴情因老更慈新年逢吉日滿月乞名時桂燎燻花果蘭湯洗玉肌懷中有可抱何必是男兒

談氏小外孫玉童

前人外翁七十孫三歲笑指琴書欲遣傳自念老夫今耄矣因思稚子更茫然中郎餘慶鍾羊祜子幼能文似馬遷才與不才爭料得東�空後且嬌憐

七夕見與諸孫題乞巧文

權徳輿外孫爭乞巧內子共題文隱映花�對參差綺席分鵲橋臨片月河鼓掩輕雲羨此嬰兒輩歡呼徹曙聞

石柱

鄭谷外祖在南官七轉名曹鐫皆在暴亂免遺折森羅賢達名末郎何所取叨繼外門榮

宗忠簡公畫像爲公外曾孫葉深道作

元柳貫近古社稷臣生世常不數不能半五百繼見已超卓炎運昔中否兵氛纏大角掩�薄日黃張弧北風惡起公陽節仗以障河朔懇懇存趙忠憤極涕橫落扶義亟西徵敵愾爲小卻佐興靈武功受任畱官鑰主辱臣則何國勢滋以削回鑾累十疏言諄聽殊藐一死不貸公百壬吁可怍企公如列星宵光仰昭灼幾葉外曾孫傳世春秋學手圖起予觀言自崇勛閣士雅𨿽則休隨會尙堪作蹙國今更非雲飛天一握誰能挽江漢爲公洗河洛

外祖孫部紀事漢書髙祖薄姬傳薄姬文帝母也父秦時與故魏王宗女魏媼通生薄姬而薄姬父死山陰因葬焉代王立爲皇帝太后母亦前死葬櫟陽北乃追尊太后父爲靈文侯會稽郡致園邑三百家長丞以下使奉守寢廟上食祠如法櫟陽亦置靈文夫人園令如靈文侯園儀太后蚤失父其奉太后外家魏氏有力乃召復魏氏賞賜各以親疏受之薄氏侯者一人景帝王皇后傳皇后武帝母也父王仲母臧兒生男信與兩女長女內太子宮太子愛幸之生一男男方在身時王夫人夢日入其懷景帝卽位王夫人男爲膠東王王夫人爲皇后景帝崩武帝卽位爲皇太后尊太后母臧兒爲平原君趙倢傳倢昭帝母也昭帝卽位追尊外祖趙父爲順成侯詔右扶風致園邑二百家長丞奉守如法順成侯有�君姁賜錢二百萬奴婢第宅以充實焉諸昆弟各以親疏受賞賜趙氏無在位者惟趙父追封王夫人傳王夫人宣帝母也宣帝卽尊位地節三年求得外祖母王媼媼男無故無故弟武皆隨使者詣闕時乘黃牛車故百姓謂之黃牛嫗上皆召見賜無故武爵關內侯旬月間賞賜以巨萬計頃之制詔禦史賜外祖母號爲博平君以博平蠡吾兩縣戶萬一千爲湯沐邑封舅無故爲平昌侯武爲樂昌侯食邑各六千戶許皇后傳皇后元帝母也父廣漢昌邑人掖庭令張賀言曾孫體近下人乃關內侯可妻也廣漢遂與曾孫一歲生元帝數月曾孫立爲帝立許爲皇后許後立三年而崩後五年立皇太子乃封太子外祖父廣漢爲平恩侯位特進後四年復封廣漢兩弟舜爲博望侯延壽爲樂成侯許氏侯者凡三人廣漢薨謚曰戴侯無子絕葬南園旁置邑三百家長丞奉守如法宣帝以延壽爲大司馬車騎將軍輔政元帝卽位復封延壽中子嘉爲平恩侯奉戴侯後亦爲大司馬車騎將軍楊敞傳敞子忠忠弟惲字子幼惲母司馬遷女也惲始讀外祖太史公記頗爲春秋以才能稱後漢書第五倫傳注東觀記曰時米石萬錢人相食倫獨收養孤兄子外孫分糧共食死生相守鄕裏以此賢之鍾皓傳皓少以篤行稱李膺嘗嘆曰鍾君至徳可師皓兄子瑾母膺之姑也瑾好學慕古有退讓風與膺同年俱有聲名膺祖太尉修常言瑾似我家性邦有道不廢邦無道免於刑戮復以膺妹妻之三國誌賈詡傳詡字文和爲郎疾病去官西遷至汧道遇叛氐同行數十人皆爲所執詡曰我段公外孫也汝別埋我我家必厚贖之時太尉段熲久爲邊將威震西土故詡假以懼氐氏果不敢害與盟而送之其餘悉死詡實非段甥權以濟事咸此類也晉書魏舒傳舒少孤爲外家�氏所養�氏起宅相宅者云當出貴甥外祖母以魏氏甥小而慧意謂應之舒曰當爲外氏成此宅相祖約傳蘇峻舉兵約命女婿淮南太守許柳以兵會峻逖妻柳之姊也固諫不從石勒攻之約眾奔潰約奔石勒勒薄其爲人乃詐約曰祖侯遠來未得喜歡可集子弟一時俱會至日勒辭之以疾約知禍及大飲致醉旣至於市抱其外孫而泣遂殺之並其親屬中外百餘人悉滅之荀勗傳勗字公曾潁川潁陰人漢司空爽曾孫也父盼早亡勗依於舅氏岐嶷夙成年十餘歲能屬文從外祖魏太傅鍾繇曰此兒當及其曾祖陳騫傳騫父矯魏司徒矯本廣陵劉氏爲外祖陳氏所養因而攺焉四裔列傳林邑國漢末縣功曹姓區有子曰連殺令自立爲王子孫相承其後王無嗣外孫範熊代立杜不愆傳不愆廬江人也少就外祖郭璞學易卜屢有驗杜有道妻嚴氏傳嚴氏字憲貞淑有識量女韡有淑徳傅元求爲繼室許之元前妻子咸年六歲嘗隨其繼母省憲謂咸曰汝千里駒也必當遠至以其妹之女妻之咸後有名於海內謝道韞傳道韞遭孫恩之難舉厝自若旣聞夫及諸子已爲賊所害方命婢肩輿抽刃出門亂兵稍至手殺數人乃被虜其外孫劉濤時數歲賊又欲害之道韞曰事在王門何關他族必其如此寧先見殺恩𨿽毒虐爲之攺容乃不害濤自爾嫠居會稽家中莫不嚴肅荀崧傳崧字景猷志操淸純弱冠太原王濟甚相器重以方其外祖陳郡袁侃謂侃弟奧曰近見荀監子淸虛明理當不及父徳性純粹是賢兄輩人也其爲名流所賞如此賈充傳充婦廣成君郭槐性妒忌充遂無裔嗣及薨槐輒以外孫韓謐奉充後郎中令傅咸中尉曹軫諫槐曰禮大宗無後以小宗支子後之無異姓爲後之文無令先公懷後土良史書過豈不痛心槐不從咸等上書求攺立嗣事寢不報槐遂表陳是充遺意帝乃詔曰太宰魯公充崇徳立勛勤勞佐命背世殂隕每用悼心又裔子早終世嗣未立古者列國無嗣取始封支庶以紹其統而近代更除其國至於周之公旦漢之蕭何或豫建元子或封爵元妃蓋尊顯勛庸不同常例太宰素取外孫韓謐爲世子黎民後吾退而斷之外孫骨肉至近推恩計情合於人心其以謐爲魯公世孫以嗣其國自非功如太宰始封無後如太宰所取必以己自出不如太宰皆不得以爲比秦秀傳賈充薨秀議曰充捨宗族弗授而以異姓爲後悖禮溺情以亂大倫昔鄫養外孫莒公子爲後春秋書莒人滅鄫聖人豈不知外孫親耶但以義推之則無父子耳又按詔書自非功如太宰始封後如太宰所取必己自出如太宰不得以爲比然則以外孫爲後自非元功顯徳不之得也天子之禮蓋可然乎絕父祖之血食開朝廷之禍門謚法�亂紀度曰荒請謚荒公不從宋書殷景仁傳太祖所生章太后早亡上奉太后所生蘇氏甚謹六年蘇氏卒車駕親往臨哭下詔曰朕夙罹偏罰情事兼常每思有以光隆懿戚少申罔極之懷而禮文遺逸取正無所監之前代用否又殊故惟疑累年在心未遂蘇夫人奄至傾殂情理莫寄追思遠恨與事而深日月有期將卜窀穸便欲粗依春秋以貴之義式遵二漢推恩之典但動藉史筆傳之後昆稱心而行或容未允可時共詳論以求其中執筆永懷益增感塞景仁議曰至徳之感靈啟厥祥文母俔天實熙皇祚主上聿遵先典號極徽崇以貴之義禮盡於此蘇夫人階緣戚屬情以事深寒泉之思實感聖懷明詔爰發詢求厥中謹尋漢氏推恩加爵於時承秦之獘儒術蔑如自君作故罔或前典懼非盛明所宜軌蹈晉監二代朝政之所因君舉必書哲王之所愼體至公者懸賞爵於無私奉天統者每屈情以申制所以作孚萬國貽則後昆臣豫蒙博逮謹露庸短上從之徐湛之傳湛之父達之尙髙祖長女會稽公主湛之幼孤爲髙祖所愛常與江夏王義恭寢食不離於側永初三年詔曰永興公主一門嫡長早罹辛苦外孫湛之特所鐘愛且致節之引情實兼常可封枝江縣侯食邑五百戶王景文傳景文長子絢字長素年七歲讀論語至周監於二代外祖何尙之戲之曰耶耶乎文哉絢卽答曰艸蓊風必偃少以敏惠見知蕭惠開傳惠開少有風气涉獵文史家𨿽貴戚而居服簡素初爲祕書郎著作並名家年少惠開意趣與人多不同比肩或三年不共語外祖光祿大夫沛郡劉成戒之曰汝恩戚家子當應將迎時俗緝外內之歡如汝自業將無小傷多異以取天下之疾患邪惠開曰人間宜相緝和甚如慈旨但不幸耿介恥見作凡人畫龍未成故遂至於多忤耳王弘之傳弘之字方平少孤貧爲外祖徵士何淮所撫育南齊書王慈傳慈年八歲外祖宋太宰江夏王義恭迎之內齋施寶物恣聽所取慈取素琴石研義恭善之王奐傳奐女婿殷睿字文子宋元嘉末祖元素坐染太初事誅睿遺腹亦當從戮外曾祖王僧朗啟孝武救之得免王思遠傳思遠瑯邪臨沂人尙書令晏從弟也父羅云平西長史思遠八歲父卒祖引之及外祖新安太守羊敬元並棲退髙尙故思遠少無仕心梁書張緬傳緬字元長車騎將軍弘策子也年數歲外祖中山劉仲徳異之嘗曰此兒非常器爲張氏寶也王規傳規子褒字子漢七歲能屬文外祖司空袁昂愛之謂賓客曰此兒當成吾宅相韓懷明傳懷明上黨人也與鄕人郭俱師事南陽劉虯虯嘗一日廢講獨居涕泣懷明竊問其故虯家人答云是外祖亡日時虯母亦亡矣懷明聞之卽日罷學還家就養虯嘆曰韓生無虞丘之恨矣傅昭傳昭字茂遠北地靈州人六歲而孤十一隨外祖於朱雀航賣歷日陸倕傳倕字佐公少勤學善屬文爲外祖張岱所異岱嘗謂諸子曰此兒汝家之陽元也任孝恭傳孝恭幼孤事母以孝聞精勤力學家貧無書常崎嶇從人假借每讀一徧諷誦略無所遺外祖丘它與髙祖有舊髙祖聞其才學召入西省撰史朱異傳異字彥和年數歲外祖顧歡撫之謂異祖昭之曰此兒非常器當成卿門戶荀匠傳匠居父憂並兄服歷四年哭無時形體枯瘁郡縣以狀言髙祖詔遣中書舍人爲其除服擢爲豫章王國左常侍匠𨿽卽吉毀瘁逾甚外祖孫謙誡之曰主上以孝治天下汝行過古人故發明詔擢爲此職非惟君父之命難拒故亦揚名後世所顯豈獨汝身哉匠於是乃拜竟以毀卒於家時年二十一魏書齊郡王簡傳簡字叔亮太和五年封位中都大官簡母沮渠牧犍女也簡性貌特類外祖杜詮傳詮字士衡京兆人晉徵南將軍預五世孫也僑居趙郡初密太后父豹喪在濮陽世祖欲命迎葬於鄴謂司徒崔浩曰天下諸杜何處望髙浩對京兆爲美世祖曰朕今方攺葬外祖意欲取京兆中長老一人以爲宗正命營護凶事浩曰中書博士杜詮其家今在趙郡是杜預之後於今爲諸杜之最卽可取之詔召見詮器貌瑰雅世祖感悅謂浩曰此眞吾所欲也以爲宗正令與杜超子道生迎豹喪柩致葬鄴南隋書皇甫績傳績字功明安定朝那人也績三歲而孤爲外祖韋孝寬所鞠養嘗與外兄博奕孝寬以其惰業督以嚴訓湣績孤幼特捨之績嘆曰我無庭訓養於外氏不能克躬厲己何以成立深自感激命左右自杖三十孝寬聞而對之流涕於是精心好學涉略經史外戚傳髙祖外家呂氏其族蓋微平齊之後求訪不知所在至開皇初濟南郡上言有男子呂永吉自稱有姑字苦桃爲楊忠妻勘驗知是舅子始追贈外祖雙周爲上柱國太尉八州諸軍事靑州刺史封齊郡公謚曰敬外祖母姚氏爲齊敬公夫人詔並攺葬於齊州立廟置守冢十家以永吉襲爵云定興傳定興女爲皇太子勇昭訓及勇廢除名配少府定興先得昭訓明珠絡帳私賂於述自是數共交遊後帝將事四夷大造兵器述薦之因�少府工匠並取其節度述欲爲之求官謂定興曰兄所制器仗並合上心而不得官者爲長寧兄弟猶未死耳定興曰此無用物何不勸上殺之述因奏曰房陵諸子年並長成今欲動兵徵討若將從駕則守掌爲難若畱一處又恐不可進退無用請早處分帝從之因殺長寧又遣以下七弟分配嶺表仍遣間使於路盡殺之五年大閱軍實帝稱甲仗爲佳述奏曰並云定興之功也擢授少府丞唐書薛稷傳稷字嗣通貞觀永徽間虞世南褚遂良以書顓家後莫能繼稷外祖魏徵家多藏虞褚書故銳精臨仿結體遒麗遂以書名天下蔣乂傳乂性銳敏七歲時外祖吳競位史官乂幼從外家學得其書博覽彊記逮冠該綜羣籍有史才楊嗣復傳嗣復字繼之父於陵始見識於浙西觀察使韓滉妻以其女歸謂妻曰吾閱人多矣後貴且壽無若生者有子必位宰相旣而生嗣復滉撫其頂曰名與位皆逾其父楊氏之慶也因字曰慶門韋丹傳丹字文明京兆萬年人早孤從外祖顏眞學擢明經調安遠令徐齊聃傳齊聃字將道髙宗時累進西臺舍人長孫無忌以讒死家廟毀損齊聃言於帝曰齊獻公陛下外祖𨿽後嗣有罪不宜毀及先廟今周忠孝公廟反崇飾逾制恐非所以示海內帝寤有詔復獻公官以無忌孫延主其祀柳仲郢傳仲郢拜京兆尹中書舍人紇幹訴甥劉詡毆其母詡爲禁軍校仲郢不待奏卽捕取之死杖下溫造傳造字簡輿姿表瑰傑性嗜書天子愛其才問造家世及年對曰臣五世祖大雅外五世祖李績臣犬馬之齒三十有二帝奇之宋史趙贊傳贊字元輔本名美後攺焉幽州薊人祖徳鈞後唐盧龍節度封北平王父延壽尙明宗女興平公主至樞密使忠武軍節度贊幼聰慧明宗甚愛之與諸子外孫石氏並育於六宅暇日因徧閱諸孫數十人目贊曰是兒令器也贊七歲誦書二十七卷應神童舉明宗詔曰都尉之子太尉之孫幼能誦書弱不好弄克彰庭訓宜錫科名可特賜童子及第仍附長興三年禮部春榜宋綬傳綬字公垂幼聰警額有奇骨爲外祖楊徽之所器愛徽之無子家藏書悉與綬綬母亦知書每躬自訓教以故博通經史百家文章爲一時所尙徽之卒遺奏補太常寺太祝孫長卿傳長卿字次公以外祖朱巽任爲祕書省校書郎天禧中巽守雍命隨所取浮圖像入見仁宗嘉其年少敏占對詔遷官知楚州糧料院黃疇若傳疇若字伯庸隆興丰城人一歲而孤外大母杜教之淳熙五年舉進士余天錫傳天錫字純父史彌遠延爲弟子師歸試於鄕絕江與越僧同舟舟抵西門天大雨僧言門左有全保長者可避雨如其言過之保長知爲丞相館客具雞黍甚肅須臾有二子侍立全曰此吾外孫也日者嘗言二兒後極貴問其姓長曰趙與莒次曰與芮天錫告於彌遠命二子來保長大喜鬻田治衣冠心以爲沂邸後可冀也集�黨且詫其遇以行天錫引見彌遠善相大奇之計事泄不便遽復使歸保長大慚其鄕人亦竊笑之逾年彌遠忽謂天錫曰二子可復來乎保長謝不遣彌遠密諭曰二子長最貴宜撫於父家遂載與歸天錫母朱爲沐浴教字禮度益閒習未幾召入嗣沂王迄卽帝位是爲理宗過庭錄崔豫忠宣長外孫也爲長安縣尉爲人自負厚於責物忠宣守洛崔以書求教忠宣答之其略曰我平生所學惟忠恕二字一生用不盡至立朝事君接待僚友未嘗頃刻離此又云人𨿽至愚責人則明𨿽有聰明恕己則昏爾曹但以責人之心責己恕己之心恕人不患不到聖賢地位也元史王鶚傳鶚字百一授翰林學士承旨無子以婿周鐸子之綱承其祀之綱官至翰林侍講學士虞集傳集父汲娶楊氏國子祭酒文仲女咸淳間文仲守衡以汲從未有子爲禱於南嶽集之將生文仲晨起衣冠坐而假寐夢一道士至前牙兵啟曰南嶽眞人來見旣覺聞甥館得男心頗異之明外史林瀚傳瀚子庭篤行誼嘗上外祖冢或請遊九鯉湖不應旣而曰吾惡夫行之不專也彭澤傳澤字濟物幼受業外祖段堅有志節舉弘治三年進士孫愼行傳愼行字聞斯武進人幼習聞外祖唐順之緒論卽嗜學有立志

外祖孫部雜錄

