

母子部匯考禮記

曲禮祭母曰皇妣

注更設稱號尊神異於人也皇君也妣之言媲也媲於考也

又生曰母

疏生時所稱也死曰妣

疏死曰妣者前是宗廟之祭加其尊稱故曰皇也此謂非祭時所稱也爾雅

釋親母爲妣

注禮記曰生曰母死曰妣今世學者從之案尙書曰如喪考妣公羊傳曰仲子者何桓之母也蒼頡篇曰考妣延年明此非死生之異稱矣漢揚雄方言

雜釋南楚洭之間母謂之媓

注匡兩音洭水在桂陽劉熙釋名

釋親屬母冒也含生已也

又子孳也相生蕃孳也許愼說文

方音蜀人謂母曰姐齊人謂母曰奶又曰吳人曰媒方音不同皆自母而變魚有馬鮆蚻有馬蚻薊有馬薊皆其類之特大者馬蓋母之也俗遂作媽姥魏張揖博雅

釋親媓妣奶媼姐母也母牧也子孜也

母子部總論易經

蠱卦九二幹母之蠱不可貞

程傳

九二陽剛爲六五所應是以陽剛之才在下而幹夫在上陰柔之事也故取子幹母蠱爲義以剛陽之臣輔柔弱之君義亦相近二巽體而處柔順義爲多幹母之蠱之道也夫子之於母當以柔巽輔導之使得於義不順而致敗蠱則子之罪也從容將順豈�道乎以婦人言之則陰柔可知若伸己剛陽之道遽然矯拂則傷恩所害大矣亦安能入乎在乎屈山下意巽順將承使之身正事治而已故曰不可貞謂不可貞固盡其剛直之道如是乃中道也又安能使之爲甚髙之事乎若於柔弱之君盡誠竭忠致之於中道則可矣又安能使之大有爲乎且以周公之聖輔成王成王非甚柔弱也然能使之爲成王而已守成不失道則可矣固不能使之爲羲黃堯舜之事也二巽體而得中是能巽順而得中道合不可貞之義得幹母蠱之道也本義

九二剛中上應六五子幹母蠱而得中之象

以剛承柔而治其壞故又戒以不可堅貞言當巽以入之也象曰幹母之蠱得中道也

程傳

二得中道而不過剛幹母蠱之善者也大

全中溪

張氏曰幹母之蠱與乾父之蠱不同子之於母但當柔行巽入以飭治其蠱若專尙剛直盡行撥亂反正之事則於中道未爲得也禮記

喪服小記爲父後者爲出母無服

陳注

出母母爲父所遣者也適子爲父後者不服之蓋尊祖敬宗家無二主之義也非爲後者服期

又爲父後者爲出母無服無服也者喪者不祭故也陳注

出母父所棄絕爲他姓之母以死則有他姓之子服之蓋居喪者不祭若喪他姓之母而廢己宗廟之祭豈禮也哉故爲父後者不喪出母重宗祀也然𨿽不服猶以心喪自居爲恩也非爲後者期而不禫大全

朱子曰出母爲父後者無服此尊祖敬

宗家無二主之意先王制作精微不苟蓋如此金華應氏曰祭吉禮也喪凶事也凶服不可以行吉禮子無絕母之理而爲父後則有祭祀之責以宗廟爲重故寧奪母慈而不敢廢祖父之祀然出婦旣得罪於宗廟則其爲服亦無望於前夫之家其有故而它適者必有受我而爲之服矣儀禮

喪服父卒則爲母

注尊得伸也繼母如母傳曰繼母何以如母繼母之配父與因母同故孝子不敢殊也注

因猶親也疏

傳發問者以繼母本是路人今來

配父輒如己母故發斯問答云繼母配父卽是牉合之義旣與己母無別故孝子不敢殊異之也春秋四傳

隱公不書卽位春秋隱公元年春王正月左傳惠公元妃孟子孟子卒繼室以聲子生隱公宋武公生仲子仲子生而有文在其手曰爲魯夫人故仲子歸於我生桓公而惠公薨是以隱公立而奉之春王正月不書卽位攝也公羊傳元年者何君之始年也春者何歲之始也王者孰謂謂文王也曷爲先言王而後言正月王正月也何言乎王正月大一統也公何以不言卽位成公意也何成乎公之意公將平國而反之桓曷爲反之桓桓幼而貴隱長而卑其爲尊卑也微國人莫知隱長又賢諸大夫扳隱而立之隱於是焉而辭立則未知桓之將必得立也且如桓立則恐諸大夫之不能相幼君也故凡隱之立爲桓立也隱長又賢何以不宜立立適以長不以賢立子以貴不以長桓何以貴母貴也母貴則子何以貴子以母貴母以子貴

文姜奔齊春秋莊公元年春王三月夫人孫於齊左傳不稱姜氏絕不爲親禮也公羊傳孫者何孫猶孫也內諱奔謂之孫夫人固在齊矣其言孫於齊何念母也正月以存君念母以首事夫人何以不稱姜氏貶曷爲貶與�公也其與弒公柰何夫人譖公於齊侯公曰同非吾子齊侯之子也齊侯怒與之飲酒於其出焉使公子彭生送之於其乘焉搚幹而殺之念母者所善也則曷爲於其念母焉貶不與念母也谷梁傳孫之爲言猶孫也諱奔也接練時錄母之變始人之也不言氏姓貶之也人之於天也以道受命於人也以言受命不若於道者天絕之也不若於言者人絕之也臣子大受命胡傳夫人文姜也桓公之弒姜氏與焉爲魯臣子者義不共戴天矣嗣君夫人所出也恩如之何徇私情則害天下之大義舉王法則傷母子之至恩此國論之難斷者也經書夫人孫於齊而恩義之輕重審矣梁人有繼母殺其父者而其子殺之有司欲當以大逆孔季彥曰文姜與弒魯桓春秋去其姜氏傳謂絕不爲親禮也夫絕不爲親卽凡人耳方諸古義宜以非司寇而擅殺當之不得以逆論也人以爲允故通於春秋然後能權於天下之事矣孫者順讓之辭使若不爲人子所逐以全恩也哀姜去而弗返文姜卽歸於魯例以孫書何也與聞弒桓之罪已極有如去而弗返深絕之也然則恩輕而義重矣河廣之詩其詞何取而聖人錄於國風者明宋襄公之重本亦此義也其垂訓遠矣大

全劉氏曰母子至親而不得不絕者義也春秋爲人之不明於義而私其親有不忍也故示之以絕之之文杜氏曰夫人莊公母魯人責之故出奔內諱奔謂之孫猶孫讓而去範氏曰文姜有殺夫之罪重故去姜氏哀姜有殺子之罪輕故貶曰夫人氏之喪此輕重之差永嘉呂氏曰書夫人孫於齊則夫婦母子之義絕矣夫婦母子之義絕則凡人耳文姜之會齊侯其薨其葬皆書夫人聖人之書此也毋乃混於名實乎曰桓公𨿽見弒而莊公之於母也尙以夫人之禮事之彼且以爲夫人也我可以不謂之夫人乎聖人書法亦紀實而已矣汪氏曰文姜與弒桓公哀姜與弒二君皆罪大惡極不可復居魯國故皆書孫𨿽不曰奔使若自知愧恥而去然亦可見其無所容則其絕之也至矣哀姜去而不返齊人討而殺之得討賊之義矣文姜復歸於魯而或會或享如齊如莒一書再書而又再書春秋非與其歸魯也所以深罪魯之臣子無憤疾之心而不能仗大義以誅之也先儒謂唐武后廢中宗而移其宗廟張柬之等當廢爲庶人而耳不知夫人隨喪而歸矣賜之死引春秋絕文姜之義以爲斷可謂得聖人之意矣春秋於文姜不曰姜氏而書夫人綱目於武后不曰太后而稱武后蓋稱姜氏則疑於妾媵而其罪不彰稱太后則猶爲天下之母而非庶人矣況聖人筆削父母國之史而朱子筆削前代之史師其意而不襲其文豈非得傳心之要典也乎啖氏曰公羊云夫人固在齊矣其言遜於齊念母也豈有先在而今書遜乎蓋見無夫人至文故云耳不知夫人隨喪而歸矣

文姜會齊侯春秋莊公二年冬十有二月夫人姜氏會齊侯於禚四年春王二月夫人姜氏饗齊侯於祝丘左傳書姦也谷梁傳婦人旣嫁不逾竟逾竟非正也婦人不言會言會非正也饗甚矣胡傳婦人無外事送迎不出門見兄弟不逾閾在家從父旣嫁從夫夫死從子今會齊侯於禚是莊公不能防閒其母失子道也故趙匡曰姜氏齊侯之惡著矣亦所以病公也曰子可以制母乎夫死從子通乎其下況於國君君者人神之主風教之本也不能正家如正國何若莊公者哀痛以思父誠敬以事母威刑以督下車馬僕從莫不俟命夫人徒往乎夫人之往也則公威命之不行哀戚之不至爾

文姜如齊莒春秋莊公十有五年夏夫人姜氏如齊十有九年秋夫人姜氏如莒大

全杜氏曰非父母國而往書姦張氏曰爲國君之母非父母國而出入縱恣此行比於詩之所刺謂魯道有蕩齊子豈弟者抑又甚矣莊公旣無復防閒之意而執國政者無人抑又可知安得不成淫風而致篡弒之禍也臨川吳氏曰夫人自齊襄弒後八年不出因十五年又一至齊蓋假托國事以愚其�懦之子莊公不能制故於今如莒也父母歿不得歸寧𨿽兄弟之國且不可往況往他國乎

哀姜奔邾春秋閔公二年秋九月夫人姜氏孫於邾谷梁傳孫之爲言猶遜也諱奔也胡傳夫人稱孫聞乎故也不去姓氏降文姜也莊公忘親釋怨無志於復讎春秋深加貶絕一書再書又再書屢書而不諱者以謂三綱人道所由立也忘父子之恩絕君臣之義國人習而不察將以是爲常事則亦不知有君之尊有父之親矣莊公行之而不疑大臣順之而不諫百姓安之而無憤疾之心也則人欲必肆天理必滅故叔牙之弒械成於前慶父之無君動於後圉人犖卜齮之刃交發於黨氏武闈之間哀姜以國君母與聞乎故而不忌也當是時魯君再弒幾至亡國其應不亦憯乎春秋以復讎爲重而書法如此所謂治之於未亂保之於未危不可不察也大全

範氏曰文姜有殺夫之罪重哀姜有殺子之罪輕此輕重之差陳氏曰文姜無妻道哀姜無母道故文姜一見貶絕之哀姜再見而復貶絕也汪氏曰莊公之娶哀姜納幣觀社逆女屢往以致其勤丹楹刻桷用幣以示其侈而哀姜不與公偕至悍然驕狠之志已見於薦捨之時矣蓋哀姜習聞文姜淫姣禍賊之行而莊公不能防閒則於莊公乎何有是以通乎共仲而無羞惡之心與弒閔公而無惻隱之心實莊公不知防微謹始有以致之也然哀姜孫邾不去姜氏者文姜孫於宗國不削姓氏不足以見其罪哀姜孫於邾𨿽不去姓氏而絕之之意已著矣

葬哀姜春秋僖公二年夏五月辛巳葬我小君哀姜公羊傳哀姜者何莊公之夫人也

大全

臨川吳氏曰哀姜有罪齊桓以霸令誅之者義也然姜實莊公之正配僖公之適母也子無絀母之道故僖公以小君之禮葬之也

杞伯姬與子來朝春秋僖公五年春杞伯姬來朝其子公羊傳其言來朝其子何內辭也與其子俱來朝也谷梁傳婦人旣嫁不逾竟逾竟非正也諸侯相見曰朝伯姬爲志乎朝其子也伯姬爲志乎朝其子則是杞伯失夫之道矣諸侯相見曰朝以待人父之道待人之子非正也故曰杞伯姬來朝其子參譏也大全

範氏曰譏伯姬杞伯魯侯也薛氏曰無父歸寧猶曰不可況非禮之朝乎張氏曰朝者人君相見於宗廟朝廷之上父在而使其子行之又使婦人參之皆失正也臨川吳氏曰曹伯有疾遣其世子射姑代父朝魯春秋譏之杞惠公疑亦有疾伯姬以其子爲魯之甥故挾之至魯就令攝父行朝禮是年杞惠公卒成公嗣位蓋伯姬豫欲托其子於魯也杞伯失君道失夫道失父道伯姬失妻道失母道其子失子道而魯僖受其朝皆非禮也

葬夫人嬴氏春秋宣公八年夏六月戊子夫人嬴氏薨冬十月己丑葬我小君敬嬴雨不克葬庚寅日中而克葬左傳雨不克葬禮也禮卜葬先遠日避不懷也公羊傳頊熊者何宣公之母也而者何難也乃者何難也曷爲或言而或言乃乃難乎而也谷梁傳葬旣有日不爲雨止禮也雨不克葬喪不以制也而緩辭也足乎日之辭也胡傳敬嬴以其子宣公屬諸襄仲殺太子及其母弟𨿽假手於仲實敬嬴之謀也經書子赤卒夫人姜氏歸於齊其文無貶而讀者有傷切之意焉則以秉彜不可滅也傳謂哭而過市市人皆哭敬嬴逆天理拂人心之狀慘矣其於終事雨不克葬著咎徵焉而謂無天道乎此皆直書以見人心與天理之不可誣者也夫喪事卽遠有進無退浴於中澑飯於牖下小斂於戶內大斂於阼階殯於客位遷於廟祖於庭塴於墓以弔賓則其退有節以虞事則其祭有時不爲雨止禮也雨不克葬喪不以制也或曰卜葬先遠日所以避不懷也諸侯相朝與旅見天子入門而雨沾服失容則廢矧送終大事人情所不忍遽者反可冒雨不待成禮而葬乎潦車載蓑笠士喪禮也有國家者乃不能爲雨備何也且公庭之於墓次其禮意固不同矣不得不可以爲悅無財不可以爲悅得之爲有財古之人皆用焉而不能爲之備是儉其親也不亦薄乎故谷梁子曰雨不克葬喪不以制也厚葬古人之所戒而墨之治喪也以薄又君子之所不與故喪事以制春秋之旨也

姒氏卒春秋定公十有五年秋七月壬申姒氏卒左傳不稱夫人不赴且不祔也公羊傳姒氏者何哀公之母也何以不稱夫人哀未君也谷梁傳姒氏卒妾辭也哀公之母也

大全

啖氏曰自成風之後妾母皆僭用夫人禮故亦書薨書夫人著其非禮也哀公母定姒卒時子未逾年𨿽行喪禮不可加於母故書卒子旣未成君故不稱夫人也茅堂胡氏曰姒氏不稱夫人爲正名孟子不稱夫人爲隱惡姒氏定公妾也公羊據魯失禮言之爾論春秋之法哀𨿽已君豈得稱夫人乎來賵仲子會葬成風深貶天王而名冢宰則知哀𨿽已君亦不得稱夫人矣陳氏曰自成風訖於宣襄子苟爲君則其母爲夫人書葬定姒則是哀公以夫人葬其母猶宣襄也則何以卒不稱夫人葬不稱小君徒以喪在殯不及尊其母焉耳汪氏曰成風敬嬴齊歸尙以妾母稱夫人小君豈以定公正夫人而反不稱夫人小君乎蓋僖宣昭卽位久遂尊妾母爲夫人哀初立未逾年故仍其本號也劉氏曰左氏不稱夫人之說非也安有夫人薨而不書夫人者乎凡夫人始卒則史書之書之固云夫人矣不待赴祔而書其夫人也姒氏要爲妾母哀未成君故亦未敢謂其母夫人爾漢應劭風俗通義

愆禮篇九江太守武陵威生不識母常自悲感遊學京師還於陵谷中見一老母年六十餘因就問母姓爲何曰陳家女李氏何故獨行曰我孤獨欲依親家子威再拜長跪自白曰子威少失慈母姓陳舅氏亦李又母與亡親同年會遇於此乃天意也因載歸家供養以爲母謹按禮繼母如母慈母如母謂繼父之室慈愛己皆有母道故事之如母也何有道路之人而定省世間共傳丁蘭刻木而事之今此之事豈不是似如仁人惻隱哀其無歸直可收養無事正母之號耳朱子全書

論人倫葉用之問範氏言襄公出母事有生則致孝死則盡禮之說然出母旣義不可迎之以歸則所謂致孝盡禮者恐只是遣使命往來遺問否曰恐只是如此如定省之類自是都做不得了

母子部藝文一

王莽服母緦縗議

漢劉歆居攝二年莽母功顯君死意不在哀令太后詔議其服少阿羲和劉歆與博士諸儒七十八人議莽遂行焉居攝之義所以統立天功興崇帝道成就法度安輯海內也昔殷成湯旣沒而太子蚤夭其子太甲幼少不明伊尹放諸桐宮而居攝以興殷道周武王旣沒周道未成成王幼少周公屏成王而居攝以成周道是以殷有翼翼之化周有刑錯之功今太皇太后比遭家之不造委任安漢公宰尹羣僚衡平天下遭孺子幼少未能共上下皇天降瑞出丹石之符是以太皇太后則天明命詔安漢公居攝踐祚將以成聖漢之業與唐虞三代比隆也攝皇帝遂開祕府會羣儒制禮作樂卒定庶官茂成天功聖心周悉卓爾獨見發得周禮以明因監則天稽古而損益焉猶仲尼之聞韶日月之不可階非聖哲之至孰能若玆綱紀咸張成在一匱此其所以保佑聖漢安靖元元之效也今功顯君薨禮庶子爲後爲其母緦傳曰與尊者爲體不敢服其私親也攝皇帝以聖徳承皇天之命受太后之詔居攝踐祚奉漢太宗之後上有天地社稷之重下有元元萬機之憂不得顧其私親故太皇太后建厥元孫俾侯新都爲哀侯後明攝皇帝與尊者爲體承宗廟之祭奉共養太皇太后不得服其私親也周禮曰王爲諸侯緦縗弁而加環絰同姓則麻異姓則葛攝皇帝當爲功顯君緦縗弁而加麻環絰如天子弔諸侯服以應聖制

請致仕侍親表

北魏拓跋興宗臣某言臣聞懷祿者恥於冒進事親者貴在及時苟貪非分之榮何報所生之徳臣興宗中謝

伏奉某月日�許臣入京覲省者臣母譙郡太夫人曹氏今八十有四一遭風疾倍加羸惙臣之戰灼罔知攸從然曹氏有臣更無他子臣才齠�父已背亡守志偏棲鐘情善訓恩深徙宅慈過折孤危相保臣得成立蕃裔賤末久荷國恩磨鈍策疲已歷三紀腰金拖紫四升八命每�祿厚慮臣身災況老親在堂迫於衰疾而更晨�有闕屍素無厭碩鼠貽刺林烏不若尙參朝列心豈遑安特乞停官許從歸侍則藜藿之養子道獲申桑楡之暉母心是慰當今大聖禦極羣賢共理豈資微臣而在冗職雙鳧只雁寧覺少多九牛一毛未爲增損倘明神見佑母體漸平在臣犬馬敢不驅策伏望采詩人之錫類鑑令伯之陳情曲降鴻私俯矜微懇垂恩遂志死將萬足不勝懇款之至

第二表

前人臣某言臣前表自陳上訴母親乞停所職以就私養聖恩未許懇願莫從母子二人肝腦塗地臣某中謝

臣初孩則孤未冠而仕不識父兄之教但承慈母之育向母無臣則烏鳥誰哺向臣忘母則禽獸不若更無性命以至成長今臣老母八十五載矣加之疾疹日甚一日有增無減湯藥杜口粥食不入頃乃祈恩請命忍死待臣臣不承聖恩不復見母母不蒙聖造亦不重見臣自從去年漸能開釋若臣又辭母母更別臣臣母必卽倚門气絕上馬心斷母必失臣臣亦失母忠孝雙闕公私並喪假臣彊顏苟冒榮寵猶望孝理抑就名教以蕃裔之賤品忝冠冕之淸流身帶三印爵封五等人踐命卿出爲副將正是臣報國立功榮宗輝戚之時愛惜毛羽保持名位寧可寸進其容退尺豈願驅華轂以傳板輿樂閒居而忘厚秩士君子猶貪其富貴臣種類豈知其矯飾母不能割慈忍愛子不可背義違親二者之心賢愚共悉方寸旣亂焉可以理軍否臧皆凶焉足以謀敵無自招於遄死則未戰以取亡何以爲萬人之命赴國家之急陛下於愚臣過聽謂遣將得人則有隴右專知教練兵馬使右驍衛將軍藺廷輝材略冠軍智勇無對今節度王忠嗣知其名已令攝使替臣如流輩諸將皆是可惜臣匹夫之勇而不見萬人之敵何抑烏鳥之眾而不用熊羆之帥陛下必以臣幸無大過不令失職卽望全其官守罷以軍麾減其俸祿以延老母略許其宿衛兼遂微臣之定省朝則覲君退還侍母公私兩遂忠孝並存母子如初生死萬足遠近裔落咸知聲教無任懇切危急之至

第三表

前人臣某言臣聞事君愛親出忠入孝孝苟不足忠能獨全自古及今未之有也臣夙遭凶憫早喪父兄母祇育臣臣惟侍母更相爲命逮至於今誠願報國安親兩遂忠孝況臣少從邊役侍養多違母常憶臣積憂成疾往者一辭天闕六變星霜徒叨守郡之榮終切倚門之望加以老母年將遄邁景晏桑楡衰疾交侵藥餌無主頃乃祈哀上請忍死待臣臣幸獲歸寧老母稍安寢息再造之施空荷於乾坤廣大之恩無階於答效臣又聞子急告父臣急告君今母若無臣臣定失母所以隳裂肝膽塵犯威嚴乞停臣屍素之祿假老母殘餘之命誠爲至願非敢飾情自聖鑑未回懇誠猶阻而臣又不幸愚子供奉官右威衛郎將守義近亡臣今惸然形影相弔生人之極無甚於臣老母旣見孫亡預愁臣去舊患未損泣盡繼血伏惟聖主孝理天下特降綸言戶有老親令蠲賦役鄕有孝子必表門閭洎乎荒外百蠻咸被教化臣𨿽邊裔賤品忝沐燻風烏鳥之心實愧乳哺若使貪榮徇祿背義忘親固天地所不容人倫所同棄更何面目敢列聖朝特望上垂天光俯照愚懇矜臣養親之日短效命之日長允其停官許令侍疾四夷慕義陛下之徳化無窮豈惟微臣獨荷恩施無任迫切屏營之至

請致仕侍親表

敬讓臣某言臣聞事君事親率由之道斯一爲臣爲子資敬之途無二臣實不才累升榮級徒以家承勛舊地分茅土寵命優渥實此之由非臣妄庸所堪獎拔臣未登壯歲幹蔭先傾逮於彊仕母氏爲育欣欣而就祿者希祿養之及親也臣𨿽愚鄙妄佩朝簪臣母王夙侍巾櫛久經憂苦一纏風疾二十餘年今秋以來所苦增劇板輿周覽近在於家園彩服承歡久違於膝下臣謬居藩佐累變炎涼瞻望庭闈五情紆結𨿽王臣蹇蹇匪躬之故而孝道蒸蒸因心罔極伏惟陛下聖明統業孝理天下文軌同於八荒徳教加於百姓況臣沐浴皇化差池班列塵忝滋久臣復何言臣兄弟之中臣又居長五起三省是臣微志視膳嘗藥非臣而誰臣之愚誠天地神祇所共照鑑伏乞天恩少畱哀察臣請解所職侍養京都冀烏鳥之情俯遂終食犬馬之報希酬萬一臣𨿽死之日猶生之年無任倥�迫切之至

陶母截髮賦

唐浩虛舟以賓至情極無惜傷毀爲韻陶家客至兮方此居貧母氏心恥兮思無饌賓斷鬢髮以將貿庶珍羞而具陳欲明理內之心不求盡飾庶使趨庭之子得以親仁原夫蘭客方來蕙心斯至顧巾�而無取俯杯盤而內愧啜菽飲水念雞黍而何求捨己從人𨿽發膚而可棄於是搔首心亂低�恨生畏東閭之恩薄歸北堂而計成拂撮凝睇抽簪注情解發而鳳髻花折發匣而金刀刃鳴喜乃有餘慚無所極窺在握而錯落撫垂領而綢直鋒鋩不礙翻似雪之孤光倭墮徐分散如雲之翠色已而展轉增思徘徊向隅元鬢垂顱而散亂靑絲委簟而盤紆象櫛重理蘭膏舊濡傷翠鳳之全棄駭盤龍之半無觀夫擢乃無遺斂之斯積凝光而粉黛難染盈握而鮏羴是易將成特達之意欲厚非常之客賓筵旣備空思一飯以無�匣鏡重窺豈念同心而可惜及乎宴罷空館閒成曉妝纚換新髻釵迷舊行誠伐木之可親疏而是愧苟如珪之足慕斷亦何傷重義者情莫違厚慈者身可毀語其同勉虞之一戰思其仁逾訓孟之三徙昔咸曰陶氏所以成大名母賢如此

鄠人對

韓愈鄠有以孝爲旌門者乃本其自於鄠人曰彼自剔股以奉母疾瘳大夫以聞其令尹令尹以聞其上上俾聚土以旌其門使勿輸賦以爲後勸鄠大夫常曰他邑有是人乎愈曰母疾則止於烹粉藥石以爲是未聞毀傷支體以爲養在教未聞有如此者苟不傷於議則聖賢當先眾而爲之也是不幸因而致死則毀傷滅絕之罪有歸矣其爲不孝得無甚乎苟有合孝之道又不當旌門蓋生人之所宜爲曷足爲異乎旣以一家爲孝是辧一邑裏皆無孝矣以一身爲孝是辧其祖父皆無孝矣然或陷於危難能固其忠孝而不苟生之逆亂以是而死者乃旌表門閭爵祿其子孫斯爲爲勸已矧非是而希免輸者乎曾不以毀傷爲罪滅絕爲憂不腰於市而已黷於政況復旌其門

先太夫人河東縣太君歸祔志柳宗元先夫人姓盧氏諱某世家涿郡壽止六十有八元和元年歲次丙戌五月十五日代於永州零陵佛寺明年某月日安祔於京兆萬年棲鳳原先侍禦史府君之墓其孤有罪銜哀待刑不得歸奉喪事以盡其志侄洎太夫人兄之子弘禮承事焉嗚呼天乎太夫人有子不令而陷於大僇徙播癘土醫巫藥膳之不具以速天禍非天降之酷將不幸而有惡子以及是也又今無適主以葬天地有窮此冤無窮旣舉葬紖猶以不肖之辭擬述先徳且志其酷焉嘗逮事伯舅聞其稱太夫人之行以教曰汝宜知之七歲通毛詩及劉氏列女傳斟酌而行不墜其旨汝宗大家也旣事舅姑周睦姻族柳氏之孝仁益聞歲惡少食不自足而飽孤幼是良難也又嘗侍先君有聞如舅氏之謂且曰吾所讀舊史及諸子書夫人聞而盡知之無遺者某始四歲居京城西田廬中先君在吳家無書太夫人教古賦十四首皆諷誦之以詩禮圖史及剪制縷結授諸女及長皆爲名婦先君之仕也伯母叔母姑姊子侄皆遠在數千里外必奉迎以來太夫人之承之也尊己者敬之如臣事君下己者慈之如母畜子敵己者友之如兄弟無不得志者也諸姑之有歸必廢寢食禮旣備嘗有勞疾先君將攺葬王父母太夫人泣以蒞事事旣具而大故及焉不得成禮旣得命於朝祗奉教曰汝忘大事乎吾冢婦也今也宜老而惟是則不敢暇抑將任焉若有日吾其行也及命爲邵州又喜曰吾願得矣竟不至官而及於罪是歲之初天子加恩羣臣以宗元任禦史尙書郎封太夫人河東縣太君八月會冊太上皇后於興慶宮禮無違者旣至永州又奉教曰汝惟不恭憲度旣獲戾矣今將大儆於後以蓋前惡敬懼而已苟能是吾何恨哉明者不悼往事吾未嘗有戚戚也而卒以無孝道不能有報焉喪主子婦七歲而不果娶竄窮僥人多疾殃炎暑熇蒸其下卑濕非所以養也診視無所問藥石無所求禱祠無所資蒼黃叫呼遂遘大罰天乎神乎其忍是乎而獨生者誰也爲禍爲逆又頑狠而不得死逾月逾時以至於今靈車遠去而身獨止元堂暫開而目不見孤囚窮縶魄逝心壞蒼天蒼天有如是耶有如是耶而猶言猶食者何如人耶已矣已矣窮天下之聲無以舒其哀矣盡天下之辭無以傳其酷矣刻之堅石措之幽陰終天而止矣

祕書監穆公夫人裴氏元堂志

穆員員不夭不死先公棄背迫先王制禮免喪五月太夫人河東郡太夫人以貞元十三年六月二十四日違養又不孝不滅以及龜筮遠期十月二十一日孤子贊洎質員賞奉遷靈座自東都歸義裏私第正寢歸於偃師首陽山北原先公之居第三子員伏念常稟慈訓撰述前志當時實聞不忍聞之命俾繼斯文不敢不茹血吐迷粗舉大略裴氏自漢魏以還蓋爲天下著姓外族之於本宗也若泉有源山有峯披圖按牒可明徵矣五代祖諱鴻琳周易郡太守髙祖諱客兒隋長平丞曾祖諱文行皇朝並州石芝縣丞祖諱元度絳州絳縣令父諱翔魏州朝城縣令世以懿徳令名淸風和气昭穆授受宜於邦家太夫人則朝城府君之季女也淳仁如天博厚如地精誠如神中節如時少喪怙恃長於季母諸姑以孝友誠明俾見懿慈有天性之答所至家政輒聞我於未成人之年洎有行君子作配盛徳移內則之美盡家人之義居上齊下視人以身主祭祀以心爲馨香事賓客以手集中饋先公厄於未濟困於屢空太夫人以樂道爲貴肥家爲富先公初仕河朔蹈難平原太夫人以勤儉成淸白誠義佐名節先公出入崇貴間逢遷黜太夫人居常以天不假易自警處否以泰道自安先公直道髙義不容於時剝落當年優遊晚暮太夫人始則以不燐不緇何憂何懼爲韋弦焉中則以不容何病然後見君子爲塤篪焉終則以施於有政是亦爲政爲琴瑟焉先公孝以立家仁以合族太夫人輔佐之徳達於神明員伯姑元夫人髙明純至不幸早孀太夫人就養於堂服勤以力視色先意主於無違伯姑嘗顧小子同气曰自吾歸爾家安爾母也自忘孤寡自忘長老嘻嘻然如未笄之初承歡於父母之前夜夢吾先君則爲爾父夜夢吾先夫人則爲爾母豈爾父母乃吾宿世之父母乎不然何迷我心靈發於夢寐者三十年如此中外孤幼以先公之祿爲待哺待絮者其來如歸太夫人所以衣服飲食之蓋有竭無倦有不足無不均有孤惸老幼之先無親疏厚薄之別若乃甥侄羣從之眾賢愚恭狠之差太夫人用不慍不校不欺不伐積爲至徳以嫗煦之不違直心而曲順其理不越中制而各厚其宜是故寢我無私有常之化者歸我懷我如服天地豈無忮戾之性多言之口不忍以造次幽昧遷焉員三從叔寂感太夫人少長子愛之慈以爲生成罔極之重及壯納室則先請於女氏之介曰吾嫂吾母也苟能服事如姑則爲某妻不者則否女氏許諾然後贄幣行焉太夫人自痛早孤終鮮兄弟惟周公蓋祔仲尼合葬之事咨於先公曰絳𨿽故鄕世乏喬木洛汭中土首陽家山今將奉先人於北原卜鄰舅姑吾與公存沒之志也命長子行之本族雕落蒸嘗殆曠鞠孤兄子以涕泣教之使學古入官承家主祭乃至宗從之祀興廢繼絕繄太夫人是賴者非一先公享懸車之榮太夫人受偕老之福河洛安宅京師就養板輿所至燕喜相從旬朔獻壽子孫成列歲時稱慶冠蓋盈門當時士族以爲榮羨晚年學道於聖善寺法疑大師所受方便平等則家政也忍辱慈悲則素行也眞如正覺則天性也皆異積舊習彼於徳施盡大師之法吾無得焉贊等從事守官世道多故太夫人以爲苟不虧先王先公之訓則義在不辱是爲無忝未始見責而姑勉之祿俸供養不給於家之經費太夫人每顧念有一饑一寒者則爲之不飫不暖其遇窮獨無告不獲其所輒心體以之不康是以甘旨輕鮮之獻未嘗以尊髙自異常有汲汲不足之患而不患焉初太夫人之從先公也公方褐衣家無數口太夫人以繁祉元福阜興徳門男女爲人父母爲人大父母爲人師者內外孫洎曾孫四十有三食先公洎諸子之祿者五十一政主家主祀者五十一年壽七十四封河東縣君先公故也河東郡太夫人贊故也列郡啟封爲妻爲母論者以兼命斯貴同時難之然天下公議稱先公位不稱徳雅知贊者亦謂贊等命不偶時而太夫人五福百祿之徵蓋上有所不充下有所未極贊質員賞皆自痛欲養欲報各孤其分號天訴天天不我聞伏念昔罹荼毒備承至誠以爲殺身無逮揚名有補忍死爲重徇情則輕煢獨苟至不敢自滅謹哀纂至徳密行之可傳者勒之貞石以永厚地嗚呼蒼天

諫代宗爲太后營章敬寺書

髙郢陛下大孝因心與天罔極烝烝之思要無以加臣謂悉力追孝誠爲有益妨時剿人不得無損舍人就寺何福之爲昔魯莊公丹桓公廟楹而刻其桷春秋書之爲非禮漢孝惠孝景孝宣令郡國諸侯立髙祖文武廟至元帝與博士議郎斟酌古禮一罷之夫廟猶不越禮而立況寺非宗祏所安神靈所宅乎殫萬人之力邀一切之報其爲不可亦明矣間者昆吾孔熾薦食生人百姓懍懍無日不惕遣將攘卻亡尺寸功隴外壤地委諸豺狼太宗艱難之業傳之陛下一夫不獲尺土見侵告成之時猶恐有闕況用武以來十三年傷者不救死者不收繕乘補卒於今未已夫興師十萬日費千金計十三年舉百萬之眾資糧履履取足於人勞罷宛轉十不一在父子兄弟相親無聊延頸嗷嗷以俟王命縱未能出禁財贍鰥寡猶當稍息勞疲以噢咻之柰何戎虜未平侵地未復金革未戢疲人未撫太倉無終歲之儲大農有榷酤之敝欲以此府興力役哉比八月雨不潤下菽麥失時黔首狼顧憂在艱食若遂不給將何以救之無寺猶可無人其可乎然土木之勤功用之費不虛府庫將焉取之府庫旣竭則又誅求若人不堪命盜賊相挺而興戎狄乘間以爲風塵得不爲陛下深憂乎臣聞聖人受命於天以人爲主苟功濟於天天人同和則宗廟受福子孫蒙慶傳曰徳教加於百姓刑於四海此天子之孝也又曰無念爾祖聿修厥徳旣受帝祉施於孫子是知王者之孝在於承順天地嚴配宗考恭愼徳教以臨兆民俾四海之內歡心助祭延福流祚永永無窮未聞崇樹梵宮雕琢金玉之爲孝者夏禹卑宮室盡力溝洫人到於今稱之梁武帝窮土木飾塔廟人無稱焉陛下若節用愛人當與夏后齊美何必勞人動眾踵梁武遺風乎及制作之初支費尙淺人貴量力不貴必成事貴相時不貴必遂陛下若回思慮從人心則聖徳孝思格於天地千福萬祿先後受之曾是一寺較功徳耶

紫芝白兔判

劉憲懷州申衛士楊建徳被差母亡廬墓哀毀有紫芝生白兔來馴州司請旌廉察以爲避差科罪對曰橫戈出塞𨿽五校之嚴規主奠臨喪亦十倫之重制建徳身參戎旅名列材官負羽鞬將馳邊戍枯魚銜索旋迫私庭瞻大樹於轅門痛風枝之不靜聽嘶驂於戎幕感隙駟之難畱燕雀之心已纏於罔極熊羆之效未遑於載馳詳甲乙之科無虧典禁推忠孝之道何爽公私旣而匍匐墳埏充窮隴隧霜露之思義貫天經精感之徵遂彰靈應白兔呈貺背三窟而來馴紫芝符祥對九莖而擢秀州司請加褒異錫類之儀載光使局作此科繩昧禮之情何甚聖朝孝理史官自合發揮建徳至誠門閭固宜旌表

倚門望子賦

五代梁嵩蒼蒼茫茫道遠倚倚望望情傷念蕩子之久別投慈心於遠方渺渺何之動幽懷於眷戀滔滔不返向上國以觀光當其截髮投師操心托迹遙望皇都俯登紫陌嚙臂於衛國門前題柱於升仙橋側擔簦日久希寸祿以資榮負米程遙仗何人而請益徵輪蓬斷別騎塵飛涕眸眷眷凝思依依欲歷而旣升雲路遙憐而獨倚柴扉汨沒難明我則每晨昏而悵望宗枝有托汝盍無早晚以言歸常曠望於煙霄每淒涼於蓬蓽杳杳兮故路寂寂兮舊室幾行雁陣空來萬里尺書難述水聲山色遽驚懷古之人別恨離情愁對秋風之夕眷戀徘徊愁心靡開抑鬱之情恆自切湮淪之事有誰哀念一葦於津涯誠難去矣聽孤鴻於碧落得不悲哉想彼淹畱傷乎離索躊�兮不止優遊兮何托盈庭之萱艸徒榮滿眼之蘆花自落楊朱陌上蕭條而恨淚潸潸漢武臺邊宛轉而殘霞漠漠悵陸海之髙深念行役以難尋憶昔伯兪之志寧無泣杖之心對月而常憐獨坐聞蛩而每憶寒吟動玆懷土之思爲憑蜀魄觸爾還鄕之計暗托秋砧峨峨仲丘殷勤士子獻書之疏復何如幹祿之心幾時止遣我日日望紅塵未見此心終未巳

五代史李彥珣射母論

宋歐陽修嗚呼甚哉人性之愼於習也故聖人之於仁義深矣其爲教也勤而不怠緩而不迫欲民漸習而自趣之至於久而安以成俗也然民之無知習見善則安於爲善習見惡則安於爲惡五代之亂其來遠矣自唐之衰干戈饑饉父不得育其子子不得養其親其始也骨肉不能相保蓋出於不幸因之禮義日以廢恩愛日以薄其習久而遂以大壞至於父子之間自相賊害五代之際其禍亂不可勝道也夫人情莫不共知愛其親莫不共知惡於不孝然彥珣彎弓射其母髙祖從而赦之非徒彥珣不自知爲大惡而髙祖亦安焉不以爲怪也豈非積習之久而至於是歟語曰性相近習相遠至其極也使人心不若禽獸可不哀哉若彥珣之惡而恬然不以爲怪則晉出帝之絕其父宜其舉世不知爲非也

福州上執政書

曾鞏鞏頓首再拜上書某官竊以先王之迹去今遠矣其可槪見者尙存於詩詩存先王養士之法所以撫循待遇之者恩意可謂備矣故其長育天下之材使之成就則如蘿蒿之在大陵無有不遂其賓而接之出於懇誠則如鹿鳴之相呼召其聲音非自外至也其燕之則有飲食之具樂之則有琴瑟之音將其厚意則有幣帛筐篚之贈要其大旨則未嘗不在於得其歡心其人材旣眾列於庶位則如棫朴之盛得而薪之其以爲使臣則寵其往也必以禮樂使其光華皇皇於遠近勞其來也則旣知其功又本其情而敍其勤其以爲將率則於其行也旣送遣之又識薇蕨之始生而恐其歸時之晚及其還也旣休息之又追念其悄悄之憂而及於僕夫之瘁當此之時后妃之於內助又知臣下之勤勞其憂思之深至於山脊石砠僕馬之間而志意之一至於𨿽采捲耳而心不在焉蓋先王之世待天下士其勤且詳如此故稱周之士也貴又稱周之士也肆而天保亦稱君能下下以成其政臣能歸美以報其上其君臣上下相與之際如此可謂至矣所謂必本其情而敍其勤者在四牡之三章曰王事靡盬不遑將父四章曰王事靡盬不遑將母而其卒章則曰豈不懷歸是用作將母來諗釋者以爲諗告也君勞使臣敍述其情曰豈不誠思歸乎故作此詩之以養父母之志來告其君也旣休息之而又追敍其情如此由是觀之上之所以接下未嘗不恐失其養父母之心下之所以事上有養父母之心未嘗不以告也其勞使臣之辭則然而推至於戍役之人亦勞之以王事靡盬憂我父母則先王之政卽人之心莫大於此也及其後世或任使不均或苦於徵役而不得養其父母則有北山之感鴇羽之嗟或行役不已而父母兄弟離散則有陟岵之思詩人皆推其意見於國風所謂發乎情止乎禮義者也伏惟吾君有出於數千載之大志方興先王之治以上繼三代吾相於時皆同徳合謀則所以待天下之士者豈易於古士之出於是時者豈有不得盡其志邪鞏獨何人幸遇玆日鞏少之時尙不敢飾其固陋之質以干當時之用今齒髮日衰聰明日耗令其至愚固不敢有僥進之心況其少有知邪轉走五郡蓋十年矣未嘗敢有半言片辭求去邦域之任而冀陪朝廷之儀此鞏之所以自處竊計已在聽察之日久矣今輒以其區區之腹心敢布於下執事者誠以鞏年六十老母年八十有八老母寓食京師而鞏守閩越仲弟守南越二越者天下之遠處也於著令有一人仕於此二邦者同居之親當遠仕者皆得不行鞏固不敢爲不肖之身求自比於是也顧以道裏之阻旣不可禦老母而南則非獨省晨昏承顏色不得效其犬馬之愚至於書問往還蓋以萬里非累月逾時不通此白首之母子所以義不可以苟安恩不可以苟止者也方去歲之春有此邦之命鞏敢以情告於朝而詔報不許屬閩有盜賊之事因不敢繼請及去秋列職閩之餘盜或數十百爲曹伍者往往蟻聚於山谷桀黠能動眾爲魁首者又以十數相望於州縣閩乏室閭莫能寧而遠近聞者亦莫不疑且駭也州屬邑又有出於饑旱之後鞏於此時又不敢以私計自陳其於寇孽屬前日之屢敗士气旣奪而吏亦無可屬者其於經營旣不敢以輕動迫之又不敢以少縱玩之一則諭以招納一則戒以剪除旣而其悔悟者自相執拘以歸其不變者亦爲士吏之所系獲其魁首則或縻而致之或殲而去之自冬至春遠近皆定亭無枹鼓之警裏有室家之樂士气始奮而人和始洽至於風雨時若田出自倍今野行海涉不待朋儔市粟而來價減什七此皆吾君吾相至仁元澤覆冒所及故寇旱之餘曾未期歲旣安且富至於如此鞏與斯民與蒙其幸方地數十里旣無一事系官於此入已彌年則可以將母之心告於吾君吾相未有易於此時也伏惟推古之所以待士之詳思勞歸之詩本士大夫之情而及於其親逮之以卽乎人心之政或還之闕下或處以閒曹或引之近畿屬以一郡使得偕其就養之心慰其髙年之母則仁治之行豈獨昏愚得蒙賜於今日其流風余法傳之永久後世之士且將賴此其無北山之怨鴇羽之譏陟岵之嘆蓋行之甚易爲徳於士類者甚廣惟畱意而圖之不宣

跋周一愚負母圖

文天祥己未之變周君一愚家於狗咬石之下最先遇禍君從其兄負母越溪以逃妻子溺死不能救也事平君爲圖紀其狀諸公嘉其臨難識所重輕褒之不絕口予謂人子之事其親不幸而處人事之變急所重而緩所輕本心之不能不爾其於天則蓋非有一毫之增益也一愚之處此豈其欲以爲髙哉正可悲耳嗚呼自狗咬石之失險江右之父母妻子離散不知幾人覽君之圖豈獨爲其一家哭哉誰謀不臧一至於此昔魏陵繪襄樊之戰爲於禁屈伏龐徳怒罵之狀將恥禁也彼禁敗事者見之宜發慚以死然龐徳憤憤就殞使其骨肉見此畫像尙復何忍君此一圖開卷當一流涕毋爲自苦予將請之轉示前之玩敵抽戍使誤國者死有餘愧而君其庶少寬乎

壽母賦

明何景明春仲之望爲母壽節與父偕享時諸子舉觴諸婦進履諸孫羅舞及女侄諸�咸在少子景明前跪稱賦曰美吾母之降辰兮惟歲月之協良當白日之鼎盛兮值昭灼之春陽華鄂鄂以含幹兮艸萋萋以交莖獸駪駪於原隰兮鳥雍雍而載翔秉明檠於中室兮徵丰膳於下房薦五絲之文履兮舉九醞之芬觴矧翁甫之齊年兮亦欣欣而樂康仰令則於家人兮夙孝著於宗祊固聖善之慈惠兮爰日臻於嘉祥賦畢又稱歌曰惟南山兮日遐母壽考兮休嘉秉春陽兮茂艸列靈莖兮丹葩中有萱兮芾芾言樹之兮堂背春榮滋兮秋華永忘憂兮千歲於是眾咸稱壽乃命諸子婦孫女侄諸�飲食無不醉飽歡喜

乞養疏

萬崇徳奏爲驚聞母病情急控天懇乞聖慈推廣孝思容臣歸養以弘大化事臣奉命督鹺河東一年已滿業於去年三月報竣云捨之思時縣望眼簡書之畏未敢告勞愁苦之日親闈夢繞定省𨿽爾熱中行止不得自專日惟幾幸綸兪渙發旦暮復命以終所事乃情勢急迫有不能一日畱者敢不爲皇上控之臣生來最苦少而失怙賴母鞠育以有今日母今七十三歲老矣雁行寥落旣無兄弟之堪依蘭砌孤萎祗有稚兒之相傍形影單只情景悲楚臣昔於捨晨夕菽水供歡猶破淒涼之色自臣奉河東之命爾時具疏欲辭依養厲色嚴諭勉以大義迨就道姑媳煢煢寒燈寂寞七齡黃口膝下咿喔時卽善飯無恙亦且不免遊子之悲矣乃兩年分別音信杳然忽今二月十六日自京報筒中得一家書內言臣母從七月傷寒一病勞復損弱行動必假人扶臣皇皇無計業具呈都察院馬求代題請告至二十一日復得一書備道始病之時幾濱於危瘥而復作痿弱臥牀至今飲食日減肢體日離時而昏沈不省人事時而叫號目悔念臣望臣奄奄微息且書中隱顯其詞尙多有未盡病狀者臣讀未竟五內摧裂神魄震搖痛心昏倒死而復蘇嗟嗟人身非出空桑養子祗需侍老臣母老無人代養母病無人調藥倘戀豸繡之榮頓忘親病之危卽一歲九遷有靦面目天親不顧禽獸奚異況當聖孝邁古之時海隅維則之日而有不顧親養不急親病之臣無論自背王化非盛世之所宜有不能孝於親豈其能忠於君不可以爲子又豈其可以爲臣端士尙羞與友大孝如皇上將焉用之臣伏讀功令獨子而無兄弟者歸養今臣獨而無依母病危甚情急勢迫伏祈皇上推尊崇聖母之孝思弘四海作則之大化俯察下情必知己病或假而惟控親之病不忍假百念可制而惟急親之念不容制其憐而容臣歸養者曠代之特恩臣之所不敢必也或以臣擅歸付之廷議者糾參之紀法臣之所不容逭也臣歸一面臣母死亦無憾其何有於一官哉除先具堂呈求其代題外歸心如灼度日如年不得已將原領�印差官繳上仰候聖慈推恩施行

茅焦論

商輅嫪毐之亂秦王遷太后於雍客之諫而死者二十七人焦也後至不畏鼎鑊而力爭之於是秦王悟而迎太后焉復爲母子如初談者以爲穎考叔之錫類不是過也噫長信非母弟之親宣淫非溺愛之比秦之先王有知太后不得入莊襄之廟矣不爲楚也妻是不爲政也母𨿽誓之黃泉老死雍裏亦不足以謝先王而何焦之汲汲於諫也春秋之義絕不爲親於文姜則然非仇母也以父而仇之也秦太后非莊襄之仇乎始皇惡得而母之焦其未聞春秋之義耶且曰車裂假父囊撲二弟此何人也而父之弟之其忍污諸口吻哉然則始皇何以悔而從之焦之說曰秦方以天下爲事而大王有遷母之名恐諸侯聞之而倍秦是始皇之樂從者非爲天性之親也欲帝業之速成而懼諸侯之合從也然則焦之諫固戰國之奇士而亦穎考叔之罪人也

二孝子傳

耿定向二孝子都逸其名氏予聞諸長老先生言爲紀其大凡云其一丐子也行乞吳市中吳門有貴人月夜道橋上聽其下有歌唱聲者下之則丐子也坐一老嫗塊上以所丐得酒捧缶而跪進焉唱蓋以侑雲貴人訝詰之丐子驚曰儂窶人聊爲阿母歡耳貴人嗟良久歸明日轉相語稱異焉後時時人窺之見所娛其母者多類是自此諸貴人每宴輒置余豆間曰以待孝乞兒也吳下至今口其事云其一居浙之長興裏蓋椎魯人也獨事母有至性其舊業俱以養母故至衰落僅餘屋數椽矣其從父猶贏於貲一日飲諸�呼孝子侍�多豪貴人饌且腆甚孝子未及舉卽私念曰令何緣得致吾母前耶則時時目左右盻每伺賓所不顧急摘諸甘脆品裹紙納袖中未見一再禦卽禦若未嘗旨焉紙盡而袂已盈盈矣縮縮逡巡席間復私念曰令何緣客罷卽致吾母前耶會席闌酒酣主人出金�酒貴客貴客不勝酒以�置樓檐間覆以瓦先間歸俄侍者報亡其�眾客欲自明約曰請急扃戶令人人袒撿之必得乃已孝子兩手捫袖中至羞澀也倉卒不得計卽謬曰由我詁出之則曰匿他所矣至後再詰之則又謬曰求諸所不得或爲他人乘也柰何然當卒償之耳詰辰從父責所償孝子願鬻其屋且曰幸稍寬我俾先僦屋奉母居令無訝也不爾懼傷母氏心從父𨿽恚聽其語亟道母氏已默默心動矣無何貴客憶前�乃折簡主人語以故且曰昨蒼黃歸未有白也將無枉君家僕耶主人如言撿之得急呼孝子至孝子猶謬對如初從父曰癡兒吾業已得�知非若矣顧若何苦自誑負不韙名孝子始吐實淚淋漓下曰某苦不能勉奉母氏歡而兒女態若此比諸貴客在設令把我袖將大詬我且重爲叔父羞故寧爾爾從父大感悟曰若欲孝乃力不能我卽贏餘兩豚犬兒能似爾萬分一不耶乃召前坐上客徧語之曰是子如是如是忍與吾兒二視哉卒三分其產令得終奉母氏焉聞其族裏至今多禮讓人謂遺風所漸云贊曰孔子有言啜菽飲水盡其歡斯之謂孝乃丐子殆契是乎世之力能具五鼎八珍前羅而不能令其親一開顏者豈少哉令人脈脈感愴矣或曰行乞至詬恥辱親也不知彼營營競進者視乞墦行何殊矣究所止能以親顯不耶懷肉至自誣事若甚騃可憫乃其顧養一念卽古穎封人奚加焉卒感叔氏風施後世有以也夫

乞終養疏

陳獻章吏部聽選監生臣陳獻章謹奏爲患病陳情乞恩終養事臣原籍廣東廣州府新會縣人由本縣儒學生員應正統十二年鄕試中式正統十三年會試禮部中副榜告入國子監讀書景泰二年會試下第成化二年本監撥送吏部文選淸吏司曆事成化五年復會試下第告回原籍累染虛弱自汗等疾又有老母朝夕侍養不能赴部聽選成化十五年以來廣東左布政使彭韶欽差總督兩廣軍務兼理巡撫右都禦史朱英前後具本薦臣堪充任使吏部移文廣東布政司等衙門趣令起程臣以舊疾未平母年加老未能輒行府縣官吏承行文書日夕催逼不免彊起就道而沿途病發隨地問醫扶衰補羸僅不大憊於成化十九年三月三十日到京朝見赴部乃以久勞道路舊病復作延至月餘於五月二十五日蒙吏部題奉聖旨恁部裏還考試了量擬職事來說欽此欽遵臣時方在牀褥聞命愧未能就試卽令侄男陳景星赴通政使司告轉行本部暫令調治再歷晦朔心不自安七月十六日扶病赴部聽試而筋力朽弱立步艱難自揣虛薄未堪筆硯因續具狀再延旬日日復一日病勢轉增耳鳴痰壅面黃頭暈視昔所染無慮數倍眾目所睹不敢自誣又於八月二十二日得男陳景易書報臣母別臣以來憂念成疾寒熱疊作痰气交攻待臣南歸以日爲歲臣病中得此魂神飛喪仰思君命俯念親情展轉鬱結終夜不寐臣之愚迷實不知所以自處也臣自幼讀書𨿽不甚解然於君臣之義知之久矣伏惟我國家教育生成之恩陛下甄錄收采不遺卑賤之徳至深至厚於此而不速就以圖報稱於萬一非其情有甚不得已者孰敢騖虛名飾虛讓趄進卻於日月之下以冒雷霆之威哉臣所以一領鄕書三試禮部承部檄而就道聞君命而驚心者正以此也緣臣父陳琮年二十七而棄養臣母二十四而寡居臣遺腹之子也方臣幼時無歲不病至於九齡以乳代哺非母之仁臣委於溝壑久矣臣生五十六年臣母七十有九視臣之衰如在𦇤褓天下母子之愛𨿽一宜未有如臣母憂臣之至念臣之深者也臣於母恩無以爲報而臣母以守節應例爲有司所白已蒙聖恩表厥宅裏是臣以母氏之故荷陛下之深恩厚徳又出於尋常萬萬也顧臣母以貧賤早寡俯仰無聊殷憂成疾老而彌劇使臣遠客異鄕臣母之憂臣日甚愈憂愈病愈病愈憂憂病相仍理難長久臣又以病軀憂老母年未暮而气則衰心有爲而力不逮𨿽欲�分寸於旦夕豈復有所補哉臣所以日夜憂憊欲處而未能者又以此也夫內無攻心之疾則外不見從事之難上有至仁之君則下必多曲成之士惟陛下以大孝化天下以至誠體萬物海宇之內無匹夫匹婦不獲其所者則臣之微亦豈敢終有所避而不自盡哉伏望聖明察臣初年願仕之心憫臣久病思親不能自已之念乞�吏部放臣暫歸田裏日就醫藥奉侍老母以窮餘年俟母養獲終臣病全愈仍前赴部以聽試用則臣母子未死之年皆陛下所賜臣感恩益深圖報益切𨿽死於道路無所復辭矣臣干冒天威無任皇恐戰栗之至爲此具本令侄男陳景星抱賫謹具奏聞

郭巨孝論

呂維祺中丘城外有石刻云忠臣馮唐孝子郭巨裏讀史遷傳載唐薦魏尙文帝止輦受言事甚詳余無足道而郭巨事頗不經按巨林慮人家貧寓中丘就食子方三歲母嘗分食與之巨曰子奪母食子可再有母不可再得遂與其妻攜子往野欲瘞之掘三尺見石蓋下金一釜中有丹書鐵券曰孝子郭巨黃金一釜用以賜汝官不得奪民不得取世廟時有司建祠致祭呂子曰直好名也非孝也世衰教微好貨財私妻子不顧父母之養多矣巨可少乎哉𨿽然子奪母食矣夫豈不可戒止必死之耶且巨與妻寧能絕粒何不哺其子耶母之分食寧非含飴之樂而一旦死其子寧與其母謀耶假令其子竟瘞母聞而腸寸寸斷一旦或疾不起巨能安耶子至野使不遇金將竟瘞耶抑不忍瘞耶竟忍也不能他謀而必瘞其子愚也不必瘞而姑掘之僞也或曰古人質朴安知非出於至誠而鬼神格之耶如子所論不恕甚矣余謂巨此事大與鄧攸棄子畱侄類其事不同其情一也攸卽畱侄子何必殺巨卽愛母子何必瘞孝經云身體發膚受之父母不敢毀傷孝之始也身不敢毀傷而敢毀傷其子乎余嘗謂申生伯奇不得爲孝子曾子耘瓜受杖孔子猶非之而必瘞子以養母爲孝子者不亦難乎子曰索隱行怪後世有述此類是也而丹書鐵券之說又近誣巨蓋好名而愚者也然則古孝子之所以養其親者亦必有道矣知孝則知忠矣是故呂子曰巨直好名者也非孝子也

上壽母太夫人九十序

屠隆吾母太夫人今年春秋九十髙矣世稱身都將相家累烏石紆朱拖紫吹笙擊鐘在在不乏而詰其堂上有九十壽母乎未必有也卽某𨿽布衣窮巷負米滫瀡於人子心有大愉快焉且也某之母侃母也陶侃少孤貧賓客過之母截髮爲具銼薦以秣馬士行賴以廷譽功伐茂明令千秋而下爲母子者淒惻感動某髫時授書歸自塾捨太夫人親剪葵莧作糜飼某及某起家爲令廉而勤每退食朝太夫人必問曰兒子今日所平反冤獄幾何所賑卹無告幾何所爲黔首興利剔蠹幾何有之則色喜加餐不然則愀然不懌當在由拳某好道稟教曇陽仙師南北大禍叵測太夫人爲弗聞也者官成敗有數世之足以敗官者寧獨耽元好道邪誠以此絓吏議去所欣欣焉比某入爲蘭省郎郎俸薄貧甚腰下僅一銀帶銷以佐朝夕而某遊道日廣四方客常滿座太夫人與婦拮據爲供帳意良劬時時不給則嘆曰吾兒爲吏廉貧貧以廉故夫復何憂後某爲怨家謠諑事起誣罔縉紳交唁搤掔攘臂車塞巷履盈戶而太夫人第嘻笑自若及削籍去國交遊祖道風雪黯淡僕馬��太夫人則曰兒子毋以去國芥哉若負此官𨿽榮猶靦如其無罪卽去何傷吾老矣行辭朔野冰雹皸瘃而就江以南風日駘宕竹坪桃塢瓜畦豆棚胡不樂哉某之歸就宅西辟園半畝雜植芍藥辛夷決明鑿一池若研以畜文魚池畔栽芙蓉而跨池架小樓其上某日與婦楊奉太夫人板輿婆娑齋閣供大士曇師諸仙佛像日夕焚香頂禮罷各就蒲團趺瞑息臧獲化之倏然龐居士家風雲蓋某東歸之五年爲太夫人九十先是太夫人病肺頗頓某延師理藥外日向如來天帝前摶顙乞哀方五鼓跽中庭母夢天人以五色華蓋覆體少選家設齋醮太祝口累禱華蓋星君某心異之而太夫人病遂起彊飯矣嘉平月三之日爲太夫人生朝諸子姓聚族而謀稱觴堂下而以某忝竊能言之科屬某爲一言奉以上壽某惟仙言長生佛言無生夫長生猶有生無生則無滅均之跳出陰陽不受陶鑄者矣太夫人數十年來念珠不去手菩提不去心淸淨蓮臺近在眉睫而某則雅慕元修皈心禪悅泥洹羽化咸所服膺誠使摩尼現光黃輿結鼎如來聖師湣吾母子之久在淪轉而下筏引手焉昔爲侃母其究也爲蘇耽之母何幸如之某蹇拙不能諧俗取世資所爲身都將相家累烏石紆朱拖紫吹笙擊鐘者上報母恩而第令他日得采雲霞爲母裳擷沆瀣爲母糧飾勝鬘爲母爲母禦�輪驂鶴乘禮釋迦拜大士朝金母謁元君逍遙玉京遊戲珠林誠若是卽今日𨿽布衣窮巷負米滫瀡何恨於是諸子姓躍然起曰大哉吾子之壽其母也人徒欲得世間之花誥紫泥光榮其親而子乃欲得龍藏金言太霄瑯書以爲親壽也𨿽其語閎廓迂誕亦有致哉卽未至之聆其言蕭蕭泠泠排空騎气固似與人世凡母子自有別矣某應曰然遂備書之以爲吾母壽

�贈顯妣羅氏太安人壙記

鄒元標先母羅太安人以萬曆戊戌三月十七日終正寢元標昕夕皇皇惟大事是圖偶漕坪張氏出山圖求售予按圖蜿蜒環匯遂捐俸易之諸形家咸以爲善元標兄弟以己亥六月中旬丙申日奉母葬焉山前卽張氏左艸溪項右朋方朱人煙鱗集雞犬聲相聞其鄕多龐眉古衣冠醇如也元標念邑城去玆地百里而遙乃更徙居廿五都水田可半日至自歲時拜掃外猶得數瞻視焉嗚呼吾母精詩書通大義元標遠擯九彜人情洶洶吾母气不可奪類偉丈夫及蒙詔賜環數年憂悲挫辱毫無芥此𨿽素學問知義理者或未之能又性慈見元標出語傷人輒教戒婉諭之生平不忍傷一人害一物有饑寒而來訴者周之則喜違則怒母氏聖善無愧古大家獨元標兄弟學行不力不能俾母有聞耳母亡三月元標升郎中得請�贈爲安人制曰蓋以菽俎而致親一日孰與國恩而致親千祀乎故�源於荻畫必僥寵於芝函爾羅氏乃原任南京刑部廣東淸吏司署員外郎事主事鄒元標之母心通圖史動守箴規育爾嗣人慈而能誨爾子以直言蒙難爾無戚而怡爾子以司諫起官爾無喜而懼惟曰其保終譽其迪吉康今玆姱節修名其誰非令母之教也是用贈爾爲安人片言華衮𨿽元�其猶賁承之蓋殊恩也夫以二十餘年所得奉吾母者徒以愚暗所至齟齬捧讀王言潸然淚下吾母英爽無間幽明不孝餘恨或可釋萬一云爾謹抆淚書壙內尙俟名世大賢以彰母徳地在三十五都名飛鳳形壬山丙向兼亥巳

陳情疏

任環奏爲懇乞天恩容令終制以圖補報事臣因生母趙氏在家病故臣聞喪連夜回籍外續奉總督軍務南京兵部右侍郎兼都察院右僉都禦史楊信牌開稱畱臣奪情奉此遵依竊臣一介艸茅蒙恩作養叨中科甲待罪蘇松頃因倭裔犯順作擾東南當事諸臣檄臣驅剿臣自受檄以來夙夜惕兢深以不獲討賊貽君父南顧之憂爲懼節幸出師微有斬獲是皆仰賴天威顯臨妙算弘深之所致也犬馬微臣慚無寸效荷蒙聖恩優錄特轉今官臣感激自天圖報無地𨿽盡此生何能仰酬髙厚萬一顧臣不幸陡聞臣母之喪今奉前因切思當事不避臣之義也金革無變臣之分也因時之難而他托以自諉臣之所不敢也顧臣犬馬之愚衷曲之苦萬不得已而不敢不哀鳴於君父之前者臣請冒昧言之臣父先臣任翺娶臣嫡母張氏中年無子晚得臣母趙氏又止生臣一人臣任沙河時臣父在家病故臣不及見臣父之終至今痛恨猶幸以爲臣之二母在堂得以慈侍及任蘇州時臣母俱以老病侵尋不獲迎養屢得家書臣生母病勢日甚一日彼時卽欲陳情求歸緣因寇勢方張不敢奏請忍心飲痛遂至今日及思臣母號爲生臣而實與無臣等故臣有一官之祿而不獲享其養臣有一命之榮而不獲受其封當其疾也傍無侍藥之人比其卒也斂假他婦之手病軀委塌形影自憐孤柩在堂誰其奠哭每一思之情如剜割卽使臣終三年之喪猶抱終天之恨而又忍情自畱則臣無母之人其何敢立於聖明之世耶況臣嫡母在堂今年六十有八夙病纏綿危於朝露聞臣遠出灑淚牽衣不忍釋臣之手夫臣之此身趙生之張容之臣之不孝已誤於趙矣而又安忍復蹈故轍於張哉況今東南寇勢亦略少緩當事諸臣又皆悉心幹濟臣之本家上無伯叔下鮮兄弟存者賴以養生死者賴以歸土是臣之此身在外不足以爲有無而臣之二母必得臣而後可以有濟也恭惟皇上道髙元極孝廣因心凡在臣工皆得遂其烏鳥之私而安爲子之分如臣犬馬之愚衷曲之苦號訴無門而不敢不鳴於君父之前者仰賴我皇上髙天厚地之恩有以矜臣之愚憫臣之苦耳伏乞�該部再行查訪如果臣言不謬將臣放回原籍俾臣終制則臣舉家幸甚臣愚幸甚臣之感恩圖報又豈此生之所能盡哉臣冒瀆天威無任恐懼待命之至

母子部藝文二詩

風凱風四章

衛之淫風流行𨿽有七子之母猶不能安其室故其子作此詩凱風自南吹彼棘心棘心夭夭母氏劬勞凱風自南吹彼棘薪母氏聖善我無令人爰有寒泉在浚之下有子七人母氏勞苦睍睆黃鳥載好其音有子七人莫慰母心

衛風河廣二章

宣姜之女爲宋桓公夫人生襄公而出歸於衛襄公卽位夫人思之而義不可往蓋嗣君承父之重與祖爲體母出與廟絕不可以私反故作此詩誰謂河廣一葦杭之誰謂宋遠跂予望之誰謂河廣曾不容刀誰謂宋遠曾不崇朝

齊風敝笱三章

齊人以敝笱不能制大魚比魯莊公不能防閒文姜故歸齊而從之者眾也敝笱在梁其魚魴鰥齊子歸止其從如雲敝笱在梁其魚魴鱮齊子歸止其從如雨敝笱在梁其魚唯唯齊子歸止其從如水

猗嗟三章

齊人極道魯莊公威儀技藝之美如此所以刺其不能以禮防閒其母若曰惜乎其獨少此耳猗嗟昌兮頎而長兮抑若揚兮美目揚兮巧趨蹌兮射則臧兮猗嗟名兮美目淸兮儀旣成兮終日射侯不出正兮展我甥兮猗嗟孌兮淸揚婉兮舞則選兮射則貫兮四矢反兮以禦亂兮

魏風陟岵次章

鄭箋云孝子行役思其父之戒乃登彼岵山以遙瞻望其父所在之處此又思母之戒而登屺山而望之也陟彼屺兮瞻望母兮母曰嗟予季行役夙夜無寐上愼旃哉猶來無棄

思親詩

魏王粲穆穆顯妣徳音徽止思齊先姑志侔姜姒躬此勞瘁鞠予小子小子之生遭世罔寧烈考勤時從之於徵奄遘不造殷憂是嬰咨於靡及退守祧祊五服荒離四國分爭禍難斯逼救死於頸嗟我懷歸弗克弗逞聖善獨勞莫慰其情春秋代逝於玆九齡緬彼行路焉托予誠予誠旣否委之於天庶我顯妣克保遐年亹亹惟懼心乎如懸如何不弔早世䢐顚於存弗養於後弗臨遺愆在體慘痛切心形景屍立魂爽飛沈在昔蓼莪哀有餘音我之此譬憂其獨深胡寧視息以濟於今巖巖叢險則不可摧仰瞻歸云俯聆飄回飛焉靡翼超焉靡階思若流波情似坻頹詩之作矣情以告哀

駕出北郭門行

阮瑀駕出北郭門馬樊不肯馳下車步踟躇仰折枯楊枝顧聞丘林中噭噭有悲啼借問啼者出何爲乃如斯親母捨我沒後母憎孤兒饑寒無衣食舉動鞭捶施骨消肌肉盡體若枯樹皮藏我空室中父還不能知上冢察故處存亡永別離親母何可見淚下聲正嘶棄我於此間�厄豈有貲傳告後代人以此爲明規

思親詩

晉嵇康柰何愁兮愁無聊恆惻惻兮心若抽愁柰何兮悲思多情�結兮不可化奄失恃兮孤煢煢內自悼兮啼失聲思報徳兮邈已絕感鞠育兮情剝裂嗟母兄兮永潛藏想形容兮內摧傷感陽春兮思慈親欲一見兮路無因望南山兮發哀嘆感幾杖兮涕氿瀾念疇昔兮母兄在心逸豫兮壽四海忽已逝兮不可追心�約兮但有悲上空堂兮廓無依睹遺物兮心崩摧中夜悲兮當告誰獨抆淚兮抱哀戚日遠邁兮思予心戀所生兮淚不禁慈母沒兮誰與驕顧自憐兮心忉忉訴蒼天兮天不聞淚如雨兮嘆靑雲欲棄憂兮尋復來痛殷殷兮不可裁

表哀詩並

序

孫綽

天地之徳曰生生之所恃者親親存則歡泰情盡親亡則哀悴理極故老萊婆娑於膝下曾閔泣血於終年哀悼之思至矣自然之性篤矣余以薄祜夙遭閔凶越在九齡嚴考卽世未及志學過庭無聞天覆旣淪俯憑坤厚殖根外氏賴以成訓然以不才不能負荷仁妣弘母儀之徳邁榮寒之操雕琢固頑勉以道義庶幾砥礪犬馬之報豈悟一朝復見孤棄上天極禍怨痛莫訴皆由惡積咎深不能通感自丁荼毒載離寒暑茵帷塵寂棟宇寥恍仰悲軌迹長自矜悼不勝哀號作詩一首敢冒諒暗之譏以申罔極之痛詩曰茫茫太極賦受理殊咨生不辰仁考宿䢐微微衝弱眇眇偏孤叩心昊蒼痛貫黃壚肅我以義鞠我以仁嚴邁商風恩洽陽春昔聞鄒母勤教善分懿矣慈妣曠世齊運嗟予小子譬彼土糞俯愧陋質仰忝髙訓悠悠元運四气錯序自我酷痛載離寒暑寥寥空堂寂寂響戶塵蒙幾筵風生棟宇感昔有時望晨遲顏婉孌懷袖極願盡歡柰何慈妣歸體幽埏酷矣痛深剖髓摧肝

遊子

唐孟郊萱艸生堂�遊子行天涯慈親倚堂門不見萱艸花

遊子吟

前人慈母手中綫遊子身上衣臨行密密縫意恐遲遲歸難將寸艸心報得三春暉

賀陽城郡王衛伯玉太夫人恩加鄧國太夫人

杜甫衛幕銜恩重潘輿送喜頻濟時瞻上將錫號戴慈親富貴當如此尊榮邁等倫郡依封土舊國與大名新紫誥鸞回紙淸朝燕賀人遠傳冬筍味更覺彩衣春奕葉班姑史芬芳孟母鄰義方兼有訓詞翰兩如神委曲承顏體騫飛報主身可憐忠與孝雙美畫麒麟

天寶初南曹小司寇舅於我太夫人堂下累土

爲山一匱盈尺以代彼朽木承諸焚香瓷甌甌

甚安矣旁植慈竹蓋玆數峯嵚岑嬋娟宛有塵

外數致乃不知興之所至而作是詩

前人一匱功盈尺三峯意出羣望中疑在野幽處欲生云慈竹春陰覆香鑪曉勢分惟南將獻壽佳气日氛氳

新樂府

白居易母別子刺新間舊也母別子子別母白日無光哭聲苦關西驃騎大將軍去年破虜新策勛�賜金錢二百萬洛陽迎得如花人新人迎來舊人棄掌上蓮花眼中刺迎新棄舊未足悲悲在君家畱兩兒一始扶行一初坐坐啼行哭牽人衣以汝夫婦新燕婉使我母子生別離不如林中鳥與鵲母不失雛雄伴雌應似園中桃李樹花落隨風子在枝新人新人聽我語洛陽無限紅樓女但願將軍重立功更有新人勝於汝

西上辭母墳

陳去疾髙蓋山頭日影微黃昏獨立宿禽稀林間滴酒空垂淚不見丁寧囑早歸

臨終詩

薛準舊國深恩不易酬又離繼母出他州誰知天怒無因息積愧終身乞速休

送男左貶詩

薛元曖妻林氏他日初投杼勤王在飲冰有辭期不罰積毀竟相仍謫宦今何在銜冤猶未勝天涯分越僥驛騎速毗陵腸斷腹非苦書傳寫豈能淚添江水遠心劇海云蒸明月珠難識甘泉賦可稱但將忠報主何懼點靑蠅

壽母生朝

宋朱熹秋風蕭爽天气涼此日何日升斯堂堂中老人壽而康紅顏綠鬢雙瞳方家貧兒癡但深藏五年不出門庭荒陘十日九不煬豈辧甘脆陳一觴低頭包羞汗如漿老人此心久已忘一笑謂汝庸何傷人間榮壽豈可常惟有道義斯無疆勉勵汝節彌堅剛熹前再拜謝阿娘自古作善天降祥但願年年似今日老萊母子俱徜徉

又二首

前人敬爲生朝舉一觴短歌歌罷衣偏長願言壽考宜孫子綠鬢朱顏樂未央陰淡園林歲欲霜怪來和气滿中堂要知積善工夫巧變得人間作壽鄕

又三首

前人昨夜秋風涼气歸今朝喜色動簾帷細斟瀲�新春酒戲舞斑斕舊彩衣願上龜蓮千歲壽永令鳧藻一家肥也知厚徳天應報更說陰功世所希暑退秋容欲凜然北堂佳气倍澄鮮舊�已向新涼失壽骨應隨爽籟堅塵外光陰那有盡尊前風月浩無邊癡兒六六今如許慚愧西河不老仙仙人昔住紫琳房一旦飄然下大荒久悟客塵無自性故應福祿未渠央徙居邂逅成嘉遁捧檄因循愧漫郎願借寒潭千丈碧年年此日奉華觴

徐庶

林同不勝方寸亂豈暇二心持忍矣王陵將賢哉徐庶辭

桓沖

前人小字買徳郎母病須羊以解以身質羊後爲江州刺史不辭身作質只爲母須羊此日江州牧當年買徳郎

送孟和卿平陽尋母

龔孟夔杜羔念母心最苦豈意一朝逢澤潞母驚兒貌似乃翁兒抱母啼淚如雨五十孺慕朱壽昌刺血寫經毛髮蒼間關同州晚相見迎侍親輿歸故鄕人生百年一彈指母恩未報情曷已團圞尊前舞彩衣大勝世間朱與紫子行萬里涉風沙誓不見母不還家兒今發落母應老道旁觀者還咨嗟臨川孟氏號雍睦家世來此澶淵族婆娑老暮紫荊花料想春風依舊綠

出使懷母

洪皓獨活他鄕已九秋剛腸斷續更誰畱會知老母相思子沒藥醫治白盡頭

長安孝子賈海詩

元張養浩天歷元二載西土罹薦饑愚時拜中丞帝曰汝往釐嗷嗷三輔間十室九困疲行者總溝瘠居者恆餒而親戚自魚肉遑卹父子離鄠縣民有賈竭力奉母慈闔門爲口四一妻仍一兒操瓢日行丏有得歸母貽不幸值虛往見母顏忸怩退省百無有滿屋風淒其以湯和糠籺進母母不怡曰我幼汝飼非珍卽甘飴而汝今我哺以我犬豕爲況我老且病累汝無幾時子懼白其妻無言第頭垂妻曰攜此子從鬻無問誰市呼不見售復歸泣漣洏子心救火急兒命累卵危陰攜至他所恩愛從此辭解衣縊不殊反爲子禁持取盆拔佩刀手足隨紛披紿云黃犬炙雅於補衰宜母知口腹美不悟骨肉虧子幸母解顏不許妻攢眉余聞驚此言怒詰官失治使民至如此賑貸猶遲疑卽引造行省使細陳毫釐且命出兒肉闔府徧示之飣諸相坐前余爲失聲悲促掾狀其故聞上星夜馳或將復徭役或將表門楣或斥兼金賜或選好爵縻上以勸臣子下以安期頤廷議必不爽命下會有時昔人有埋子天憐以金遺復有貨視者哀鳴走通逵亦有棄半途完侄與相隨未聞刃所愛萬古猶絕奇嗟哉賈生心世俗彼烏知毋以賈爲忍毋以賈爲癡子失或再有母失庸可追孰能庭桂惜使我堂萱萎惟其持是心屠子如屠貍粵從王政圯風靡俗亦漓子囊錢貫朽母篋無鍼錐子妾曳綺羅母�露膚肌不慮親猶天以利爲根基不究身何來以貨爲宗枝於物尙爾靳矧乃𦇤褓私嗟哉賈生心堪爲世俗規嘗聞前哲言一孝蓋萬疵孝可包眾善孝可動兩儀孝可神鬼格孝可賢聖期能孝斯能忠厥心自親移願彼爲人子終身誦吾詞

孝子行並

序

查居廣

丰城廖孝子至元十九年鄕寇大作子負母冒刃逃及靖孝養終身與江革不殊惜無史書之揭翰林近題其墓曰有元純孝廖某之墓又爲作文刻石虞學士書之丰城昔在至元歲寇賊紛紛亂如鬼是時廖生抱母行不死白刃天有情固知至願天必感母子全活見太平廖生𨿽死猶未死往往遺民言此事有如江革遭亂離負母潛逃經險阻情詞惻惻賊捨之孝徳還堪耀今古嗚呼薄俗梟獍同墓上請看純孝子

祖生詩

揭傒斯浦城孝子身姓祖自憐性命如糞土生才五歲遭亂離有母更被官軍虜零丁二十八春秋母縱得生何處求天地茫茫明月恨江山漠漠白雲愁忽得母書驚母在看書未盡淚先流書云流落河南縣河南蹋徧無由見唐州境上忽相逢白髮蕭蕭霜滿面誰知喜極情轉悲傍人更問初別時十生萬死到今日始爲母子東南歸東南迢迢閩山路入門猶記階前樹居人傳說盡相看雞黍提攜竟朝暮祖生母子眞可憐少壯離別老大還同時鄕井被兵者幾人骨肉能生全願生母子常壽考四海升平永相保

柏堂詩並

序

前人

柏堂爲劉母熊夫人作也夫人有淑徳年二十五而寡守志不嫁有子曰觀又賢作堂以奉其母請名於太史氏謂之柏堂而作是頌郁彼北堂言樹其柏其柏嶷嶷維木之特柏之始生於彼髙陵雨露其凝金石其貞柏之旣成鳳臆鸞膺言樹斯庭霜雪是憑雪霜浩浩其柏矯矯有美君子而弗偕老其葉欒欒其節桓桓其居安安永世式觀我堂旣構我柏旣茂天錫眉壽保艾爾後

送鶴臞歸侍母

袁易冉冉虞淵月回光照我衣蕭蕭大堤馬送客長鳴嘶窮冬霜雪繁陟岡行旅稀子何意浩蕩歸心如奮飛王粲故鄕志江淹南浦悲丈夫各有適聚散焉可期子有白頭親天寒守重闈蠨蛸懸牖戶知子行當歸舉觴慈顏和升軒福履綏士生食萬鍾髙堂色養違何如衡門下菽水歡逶迆羨子惇懿義家聲良不虧閒居富詞藻札翰時相貽

鶴壽堂詩並

存

蘇天爵

河東李生僑家眞定築室以奉其母揭名鶴壽爲之賦詩曰奕奕新堂滹水之陽於以奉母允壽且康惟此滹陽風物淳美旨甘膳羞亦孔之備母氏壽康由克致養子職愼修晨夕弗爽九臯之禽其色尙元爰祝慈母惟以永年瞻彼冀方俗儉而嗇我固不忘昊天罔極生也屬屬肄業詩書堂構益崇其永勿隳

思歸憶母

僧與恭霜落萱花淚濕衣白頭無復倚柴扉去年五月黃梅雨曾典袈裟糴米歸

題本齋王公孝感白華圖捲

王壽衍母慈子孝覺天全桃發花枝豈偶然名士品題圖畫卷他年當不負淩煙

懊�歌五

首

明劉基白惡養雛時夜夜啼達曙如何羽翼成各自東西去昨夜霜風起入戶復吹帷兒啼母心酸母愁兒不知養兒徒養老無兒生煩惱臨老不見兒不如無兒好食蘗苦在口食蓮苦在心苦心無人知苦口淚沾襟男兒初生時蓬矢桑弧弓老大卻思家懊惱無終窮

憶母

卲寶手綫縫衣欲問寒慈顏時向夢中看世間盡道爲官好天下無如別母難讀罷家音添鬢白書成國事剩心丹靑燈自照磚河夜回首江南路渺漫

乞終養未許

前人乞歸未許柰親何帝裏風光夢裏過三月春寒靑艸短五湖天遠白雲多客囊衣在縫猶密驛騎書來字欲磨聖主恩深臣分淺百年心事兩蹉跎

聞侍養命喜而有述

前人五疏才蒙一語兪拜扶老母望天除孤孀節操劬勞外獨苦心情喜懼余寬處栽花占月令靜中檢藥印方書東風吹綠長春景不羨潘家有板輿

春艸軒詞

楊維楨毗陵華孝子幼武六歲而孤善事其母以純孝聞�自取孟郊遊子詞名其所居軒曰春艸予爲體遊子意賦春艸軒詞春暉庭下春云暖春艸軒前艸長短中有百歲宜男花一色靑蚨綴枝滿靑蚨子母生死恩艸有靈芝生孝門春暉照人春不老芝艸闌干芝有孫當時夢生芝艸綠瑤艸瑯玕棲別鵠孤兒日長艸忘憂錦裀護兒如護玉春菲菲艸油油千金駿馬五花裘吁嗟兒子毋嬉遊銅駝陌上春風愁艸萋萋春杲杲遊子歸來在遠道堂前何以報春暉身上春袍照春艸

九月憶母

張壤一官迢遞滯瀟湘九日登髙倍感傷楚水遠來天一角臺山落去地何方苦辛徒自悲南嶽甘旨誰爲進北堂望斷白雲靑嶂合西風默默對萸觴

紀慈訓

鄒元標爾上金陵去何事淚浪浪阿兒聽吾訓朝夕愼莫忘爾心𨿽慈善爾性何太剛半生濱九死天度幸汪洋古人佩韋弦國手審溫涼良玉比君子何事不易方罔發他人隱罔恃自己長揚善不揚惡齒頰有餘芳循循身有徳汪汪度難量和气蒸閨閫子嗣自繁昌勉哉崇令徳古語戒垂堂阿兒聽我訓朝夕愼莫忘

冬至展先母羅太安人漕坪�有感

前人狂愚南竄地我母淚千行寸艸方承日萱花竟萎霜斷機聲在耳尊足戒垂堂多少君親意無言倍黯傷

陸鳳刲股愈母疾

王鏊病居母痛在兒兒生無母生曷爲千方百禱總無驗精誠一點天或知夢非夢覺非覺若有神人默相告由來母子本一人母如可贖寧百身盤水加刀刀自躍一片紅綃如玉落遺羹未似潁封人宿瘕潛癥如水沃人言孝行眞難作以禮律之無乃過君不見世間吳起輩紛紛母病在牀如不聞

烈風七章爲吳孝子

史鑑烈風無停柯凝霜變靑艸年命苦相催壽者何期少惜哉延陵孫䢐謝無乃早孤兒未能行寡妻年尙小含淒教詩書灑淚相攜抱矢心期自持有如白日皎白日出東北莫向西南流誰知貞烈名亦應宮掖求郡縣苦見迫彊命登行舟慟哭與兒訣相見永無由生當長戚戚死當長悠悠悠悠與戚戚哀怨無終極有詔屬藩王隨例之封國寂寞掩長門仿佛思故域丘壠不復知孤兒長在憶夢中或見之覺後那可得相離三千里安能來母側母側兒不來兒悲無已時升髙望母居路遠莫見之浮雲暗邦國遠樹含悲颸白日忽西昃景在桑楡期顧瞻起長嘆吞聲漣洏漣洏竟何益誓將求四方崎嶇指東廣迢遞轉西江行行異川陸冉冉變溫涼層巒翳云日巨浸騰蛟龍畏途良險艱十步九仿徨誰謂君門遠萬里終能通陳情叩閽陛昧死幹賢王賢王惇孝理下令許迎歸誰知病已革不絕僅如絲�天代以身刲股持作糜張目忽能視言動如有知瀕死得一見驚號更相持哀聲徹天地旁人亦酸悲酸悲復嗚咽哀哉終殞絕本圖得生還豈料是死別銜哀理歸柩水舟仍陸轍江湖多風濤溪谷深雨雪間關幾千里終焉祔先穴山髙亦有崩水深亦有竭孰知哀慕心終古不可滅

賣兒行

王九思村媼提攜六歲兒賣向吾廬得谷四觓半我前問媼賣兒何所爲媼方致詞再三嘆夫老病臥盲雙目朝暮生死未可卜近村五畝止薄田環堵兩間惟破屋大兒十四能把�田少利微飯不足去冬蹉跎負官稅官卒打門相逼促豪門稱貸始能了回頭生理轉局縮中男九歲識牛羊雇與東鄰辦芻牧豪門索錢如索命病夫呻吟苦枵腹以此相顧無柰何提攜幼子來換谷此谷半準豪門錢半與病夫作饘粥村媼詞終便欲去兒就牽衣呼母哭媼心戚戚復爲畱夜假空牀共兒宿曙鼓冬冬雞亂叫媼起視兒兒睡熟吞聲飲泣出城走得谷且爲贍窮鞠兒醒呼母不得見繞屋長號更蹢躅觀者爲灑淚聞者爲顰蹙吁嗟猛虎不食兒更見老牛能犢胡爲棄擲掌上珠等閒割此心頭肉君不見富人田多气益橫不惜貨財買童僕一朝叱�嗔怒生鞭血淋漓寧有情豈知骨肉本同胞人兒吾兒何異形嗚呼安得四海九州同一春無復鬻女賣兒人

別母

沈明臣老母三年病兒仍千里行秋風吹地冷山月照霜明未別淚先下問歸難應聲廚頭有新婦數可問藜羹

望月思親爲韋謐作

沈周韋郎五歲失其母恃有父存未知苦長來見父不見母入地欲求地無戶仰天見缺月似我獨見父明朝又是月圓時死者安能復如此嘗嘗見月便斷腸天或哀憐爲風雨

獨歸故閣思母太夫人

方維儀故里何須問干戈擾不休家貧空作計賦重轉添愁遠樹蒼山古荒田白水秋蕭條離膝下欲望淚先流

梁溪雜詠

沈揖誰家不歡聚吾母獨倚廬客邸終難寐軒窗數廢書徘徊霜露攺想象信音虛反哺巢庭樹傷心爾不如

蔣氏壽萱堂

袁凱湜湜黃浦東流爲莆維莆之陽季碩氏居維季碩氏夙失其怙母氏是拊是復是顧是乳是哺燥濕易處不敢笑語不敢恐懼母也勞苦旣長而教出就於校復因復好克荷克紹母也其耋嗟嗟我母如彼昊天何以報之維以永年煜煜芳艸樹之於陰翼翼髙堂匪髙且深維此芳艸其气揚揚母氏覯止其憂乃忘旣忘其憂其樂悠悠無有災咎維康維壽維壽其何如山如河不竭不磨寢食具宜水有遊鯉陸有�米烹炙淅洗甘膏滫瀡酌此春醴於堂之北於堂之北旦旦若是曷其有旣我歌我酒置之於楣告爾後來告爾後來季也可儀

遊子吟

前人遊子行萬里母心亦如之陸行有虎豹水行有蛟螭盜賊淩寡弱風露乘寒饑誰云髙堂安中有萬險危寄言裏中子親在勿遠離

題春暉堂

僧法祥寸艸𨿽有心豈能報春暉丈夫𨿽有志不如守庭闈萱艸繞砌開乳烏繞林飛堂上白頭母手縫遊子衣

秋日懷母

僧行徹不見慈闈秋信來籬邊黃菊帶霜開爲憐消息無人寄一日峯頭望幾回

母子部紀事一史記五帝本紀舜父瞽叟盲而舜母死瞽叟更娶妻而生象象傲瞽叟愛後妻子常欲殺舜舜避逃及有小過則受罪順事父及後母與弟日以篤謹匪有懈舜母嚚舜順適不失子道欲殺不可得卽求嘗在側舜年二十以孝聞路史禹年三十取於塗山氏曰趫是爲攸女生啟塗山於是獨明教訓而致其化乃立庶子之官書經太康尸位以逸豫滅厥徳民咸貳乃盤遊無度畋於有洛之表十旬弗反有窮后羿因民弗忍距於河厥弟五人禦其母以從徯於洛之汭列女傳湯妃有莘之女也生三子太丁外丙仲壬教誨有成太子早卒丙壬嗣登大位琴操尹吉甫之子伯奇無罪爲母所讒而見逐乃集芰荷以爲衣采楟花以爲食晨朝履霜自傷見放於是援琴鼓之作履霜操列女傳伯奇至孝事後母母取蜂去毒系於衣上伯奇前欲去之母便大呼曰伯奇牽我吉甫見疑伯奇自死禮記檀弓子上之母死而不喪門人問諸子思曰昔者子之先君子喪出母乎曰然子之不使白也喪之何也子思曰昔者吾先君子無所失道道隆則從而隆道污則從而污伋則安能爲伋也妻者是爲白也母不爲伋也妻者是不爲白也母故孔氏之不喪出母自子思始也穆公之母卒使人問於曾子曰如之何對曰申也聞諸申之父曰哭泣之哀齊斬之情饘粥之食自天子達布幕衛也縿幕魯也伯魚之母死期而猶哭夫子聞之曰誰與哭者門人曰鯉也夫子曰嘻其甚也伯魚聞之遂除之注伯魚之母出而死父在爲母期而有禫出母則無禫伯魚乃夫子爲後之子則於禮無服期可無哭矣猶哭夫子所以嘆其甚子柳之母死子碩請具子柳曰何以哉子碩曰請粥庶弟之母子柳曰如之何其粥人之母以葬其母也不可旣葬子碩欲以賻布之餘具祭器子柳曰不可吾聞之也君子不家於喪請班諸兄弟之貧者弁人有其母死而孺子泣者孔子曰哀則哀矣而難爲繼也夫禮爲可傳也爲可繼也故哭踴有節叔孫武叔之母死旣小斂舉者出屍出戶袒且投其冠括發子遊曰知禮注禮始死將斬衰者笄纚將齊衰者素冠小斂畢而徹帷主人括發袒於房婦人髽於室舉者出舉屍以出也括發當在小斂之後屍出堂之前主人爲將奉屍故袒而括發耳今武叔待屍出戶然後袒而去冠括發失禮節矣故注以子遊知禮之言爲嗤之也子思之母死於衛柳若謂子思曰子聖人之後也四方於子乎觀禮子蓋愼諸子思曰吾何愼哉吾聞之有其禮無其財君子弗行也有其禮有其財無其時君子弗行也吾何愼哉杜橋之母之喪宮中無相以爲沽也疏

沽麤略也孝子喪親悲迷不復自知禮節事儀皆須人相導而杜橋家母死宮中不立相侍故時人謂其於禮爲粗略也季康子之母死陳衣敬姜曰婦人不飾不敢見舅姑將有四方之賓來衣何爲陳於斯命徹之季康子之母死公輸若方小斂般請以機封將從之公肩假曰不可夫魯有初公室視丰碑三家視桓楹般爾以人之母嘗巧則豈不得以其母以嘗巧者乎則病者乎噫弗果從子思之母死於衛赴於子思子思哭於廟門人至曰庶氏之母死何爲哭於孔氏之廟乎子思曰吾過矣吾過矣遂哭於他室孔子之故人曰原壤其母死夫子助之沐�原壤登木曰久矣予之不托於音也歌曰貍首之斑然執女手之捲然夫子爲弗聞也者而過之從者曰子未可以已乎夫子曰丘聞之親者毋失其爲親也故者毋失其爲故也樂正子春之母死五日而不食曰吾悔之自吾母而不得吾情吾惡乎用吾情文伯之喪敬姜據其�而不哭曰昔者吾有斯子也吾以將爲賢人也吾未�以就公室今及其死也朋友諸臣未有出涕者而內人皆行哭失聲斯子必多曠於禮矣夫國語公父文伯之母欲室文伯饗其宗老而爲賦綠衣之三章老請守龜卜室之族師亥聞之曰善哉男女之饗不及宗臣宗室之謀不過宗人謀而不犯微而昭矣詩所以合意歌所以詠詩也今詩以合室歌以詠之度於法矣公父文伯卒共母戒其妾曰吾聞之好內女死之好外士死之今吾子夭死吾惡其以好內聞也二三婦之辱共先祀者請無瘠色無洵涕無掐膺無憂容有降服無加服從禮而靜是昭吾子也仲尼聞之曰女知莫如婦男知莫如夫公父氏之婦知也夫欲明其子之令徳也公父文伯之母朝哭穆伯而莫哭文伯仲尼聞之曰季氏之婦可謂知禮矣愛而無私上下有章家語公父文伯之母紡績不解文伯諫焉其母曰古者王后親織元紌公侯之夫人加之紘綖卿之內子爲大帶命婦成祭服列士之妻加之以朝服庶士以下各衣其夫秋而成事烝而獻功男女紡績則有辟聖王之制也今我寡也爾又在位朝夕恪勤猶恐忘先人之業況有怠墮其何以避辟孔子聞之曰弟子志之季氏之婦可謂不過矣史記虞卿傳公父文伯仕於魯病死女子爲自殺於房中者二人其母聞之弗哭也其相室曰焉有子死而弗哭者乎其母曰孔子賢人也逐於魯而是人不隨也今死而婦人爲之自殺者二人若是者必其於長者薄而於婦人厚也韓詩外傳魯公父文伯死其母不哭也季孫聞之曰公父文伯之母貞女也子死不哭必有方矣使人問焉對曰昔是子也吾使之事仲尼仲尼去魯送之不出魯郊贈之不與家珍病不見士之視者死不見士之流淚者死之日宮女縗絰從者十人此不足於士而余於婦人也吾是以不哭也新序衛宣公之子伋也壽也朔也伋前母子也壽與朔後母子也壽之母與朔謀欲殺太子伋而立壽也使人與伋乘舟於河中將沈而殺之壽知不能止也因與之同舟舟人不得殺又使伋之齊壽又與之偕行壽之母知不能止也因戒之曰壽無爲前也壽又爲前竊伋旌以先行幾及齊矣盜見而殺之伋至見壽之死痛其代己死涕泣悲哀遂載其屍還至境而自殺左傳初鄭武公娶於申曰武姜生莊公及共叔段莊公寤生驚姜氏故名曰寤生遂惡之愛共叔段欲立之亟請於武公公弗許及莊公卽位爲之請制公曰制巖邑也虢叔死焉他邑惟命請京使居之謂之京城太叔祭仲曰都城過百雉國之害也先王之制大都不過參國之一中五之一小九之一今京不度非制也君將不堪公曰姜氏欲之焉辟害對曰姜氏何厭之有不如早爲之所無使滋蔓蔓難圖也蔓艸猶不可除況君之寵弟乎公曰多行不義必自斃子姑待之旣而太叔命西鄙北鄙貳於己公子呂曰國不堪貳君將若之何欲與太叔臣請事之若弗與則請除之無生民心公曰無庸將自及太叔又收貳以爲己邑至於廩延子封曰可矣厚將得眾公曰不義不暱厚將崩太叔完聚繕甲兵具卒乘將襲鄭夫人將啟之公聞其期曰可矣命子封帥車二百乘以伐京京叛太叔段段入於鄢公伐諸鄢五月辛丑太叔出奔共書曰鄭伯克段於鄢段不弟故不言弟如二君故曰克稱鄭伯譏失教也謂之鄭志不言出奔難之也遂置姜氏於城潁而誓之曰不及黃泉無相見也旣而悔之穎考叔爲潁谷封人聞之有獻於公公賜之食食捨肉公問之對曰小人有母皆嘗小人之食矣未嘗君之羹請以遺之公曰爾有母遺繄我獨無穎考叔曰敢問何謂也公語之故且告之悔對曰君何患焉若闕地及泉隧而相見其誰曰不然公從之公入而賦大隧之中其樂也融融姜出而賦大隧之外其樂也泄泄遂爲母子如初君子曰穎考叔純孝也愛其母施及莊公詩曰孝子不匱永錫爾類其是之謂乎芮伯萬之母芮姜惡芮伯之多寵人也故逐之晉侯賞從亡者介之推不言祿祿亦弗及推曰獻公之子九人惟君在矣惠懷無親外內棄之天未絕晉必將有主主晉祀者非君而誰天實置之而二三子以爲己力不亦誣乎竊人之財猶謂之盜況貪天之功以爲己力乎下義其罪上賞其姦上下相蒙難與處矣其母曰盍亦求之以死誰懟對曰尢而效之罪又甚焉且出怨言不食其食其母曰亦使知之若何對曰言身之文也身將隱焉用文之是求顯也其母曰能如是乎與女偕隱遂隱而死晉侯求之不獲以綿上爲之田曰以志吾過且旌善人叔向欲娶於申公巫臣氏其母欲娶其黨叔向曰吾母多而庶鮮吾懲舅氏矣其母曰子靈之妻殺三夫一君一子而亡一國兩卿矣可無懲乎吾聞之甚美必有甚惡是鄭穆少妃姚子之子子貉之妹也子貉早死無後而天鍾美於是將必以是大有敗也昔有仍氏生女黰黑而甚美光可以鑑名曰元妻樂正後夔取之生伯封實有豕心貪婪無饜忿颣無期謂之封豕有窮后羿滅之夔以是不祀且三代之亡共子之廢皆是物也女何以爲哉夫有尢物足以移人苟非徳義則必有禍叔向懼不敢取晉師從齊師齊侯使賓媚人致賂晉人曰必以蕭同叔子爲質對曰蕭同叔子非他寡君之母也若以匹敵則亦晉君之母也吾子布大命於諸侯而曰必質其母以爲信其若王命何且是以不孝令也詩曰孝子不匱永錫爾類若以不孝令於諸侯其毋乃非徳類也乎初叔向之母�叔虎之母美而不使其子皆諫其母其母曰深山大澤實生龍蛇彼美余懼其生龍蛇以禍女女敝族也國多大寵不仁人間之不亦難乎使往視寢生叔虎美而有勇力欒懷子嬖之故羊舌氏之族及於難趙宣子田於首山捨於翳桑見靈輒餓問其病曰不食三日矣食之舍其半問之曰宦三年矣未知母之存否今近焉請以遺之使盡之而爲之簞食與肉置諸橐以與之衛侯有疾使孔成子寧惠子立敬似之子衎以爲太子冬十月衛定公卒夫人姜氏旣哭而息見太子之不哀也不內酌飲嘆曰是夫也將不惟衛國之敗其必始未亡人烏呼天禍衛國也夫吾不獲鱄也使主社稷大夫聞之無不聳懼孫文子自是不敢捨其重器於衛盡置諸戚而甚善晉大夫初陳侯會楚子伐鄭當陳隧者井堙木刊鄭人怨之六月鄭子展子產帥車七百乘伐陳宵突陳城遂入之陳侯扶其太子偃帥奔墓遇司馬桓子曰載余曰將巡城遇賈獲載其母妻下之而授公車公曰捨而母辭曰不祥與其妻扶其母以奔墓亦免齊侯宋公會於洮範氏故也衛侯爲夫人南子召宋朝會於洮太子蒯聵獻盂於齊過宋野野人歌之曰旣定爾婁豬盍歸吾艾豭太子羞之謂戲陽速曰從我而朝少君少君見我我顧乃殺之速曰諾乃朝夫人夫人見太子太子三顧速不進夫人見其色啼而走曰蒯聵將殺余公執其手以登臺太子奔宋盡逐其黨故公孟彄出奔鄭自鄭奔齊太子告人曰戲陽速禍余戲陽速告人曰太子則禍余太子無道使余殺其母余不許將戕於余若殺夫人將以余說余是故許而弗爲以紓余死諺曰民保於信吾以信義也人物考華周卽華旋杞梁卽杞殖皆齊大夫也莊公四年將伐衛及晉爲車五乘之賓殖梁皆不與殖恥之歸而不食其母曰汝生而無義死而無名則𨿽非五乘孰不汝笑也汝生而有義死而有名則五乘之賓盡汝下也趣食乃行侍莊公伐衛遂伐晉取朝歌以報平陰之役孝苑鄭子產善事母奉命聘晉道中心痛遣人還家起居母母曰吾忽心體不調想憶汝耳更無他也孝子傳閔損蚤喪母父娶後妻生二子母嫉損所生子衣綿絮衣損以蘆花絮父冬月令損禦車體寒失靷父怒笞之撫背之衣單察知之欲遣後母損啟父曰母在一子寒母去三子單父善其言而止母亦感悟遂成慈母國語恭王遊於涇上密康公從有三女奔之其母曰必致之於王夫獸三爲羣人三爲眾女三爲粲王田不取羣公行不下眾王禦不參一族夫粲美之物也眾以美物歸女而何徳以堪之王猶不堪況爾小醜小醜備物終必亡康公弗獻一年王滅密叔魚生其母視之曰是虎目而豕喙鳶肩而牛腹溪壑可盈是不可饜也必以賄死遂弗視呂氏春秋齊有北郭騷者結罘罔捆蒲葦織屨履以養其母猶不足踵門見晏子曰願乞所以養母晏子之僕謂晏子曰此齊國之賢者也其義不臣乎天子不友乎諸侯於利不苟取於害不苟免今乞所以養母是說夫子之義也必與之晏子使人分倉粟府金而遺之辭金而受粟有間晏子見疑於君出奔北郭子曰吾聞之養及其親者身伉其難今晏子見疑吾將以身死白之著衣冠造於君庭請以頭托白晏子而自刎韓詩外傳卞莊子好勇母無恙時三戰而三北交遊非之國君辱之卞莊子受命顏色不變及母死三年魯興師卞莊子請從至見於將軍曰前猶與母處是以戰而北也辱吾身今母沒矣請塞責遂走敵而斗獲甲首而獻之請以此塞一北又獲甲首而獻之請以此塞再北將軍止之曰足不止又獲甲首而獻之曰請以此塞三北將軍止之曰足請爲兄弟卞莊子曰夫北以養母也今母沒矣吾責塞矣吾聞之節士不以辱生遂奔敵殺七十人而死君子聞之曰三北已塞責又滅世斷示士節小具矣而於孝未終也詩曰靡不有初鮮克有終新序孫叔敖爲嬰兒之時出遊見兩頭蛇殺而埋之歸而泣其母問其故叔敖對曰聞見兩頭之蛇者死向者吾見之恐去母而死也其母曰蛇今安在曰恐他人又是殺而埋之矣其母曰吾聞有陰徳者天報以福汝不死也及長爲楚令尹未治而國人信其仁也家語曾子後母遇參無恩供養不衰其妻蒸梨不熟參曰蒸梨小物耳而不用命況大事乎遂出之其子元請再娶曾子曰髙宗以後妻殺孝己尹吉甫以後妻放伯奇我上不及髙宗中不及吉甫庸能免於非乎終身不娶曾子嘗出薪於野客至家母以手搤臂參卽馳至問母臂何恙母言客至搤臂以呼汝耳戰國策昔者曾子處費費人有與曾子同名族者而殺人人告曾子母曰曾參殺人曾子之母曰吾子不殺人織自若有頃焉人又曰曾參殺人其母尙織自若也頃之一人又告之曰曾參殺人其母懼投杼逾墻而走搜神記曾子從孔子在楚而心動辭歸問母母曰思之切嚙指孔子聞之曰參之至誠也精感萬里韓詩外傳楚白公之難有仕之善者辭其母將死君其母曰棄母而死君可乎曰聞事君者內其祿而外其身今之所以養母者君之祿也請往死之人物考公輸子名班又名般或以爲魯昭公之子嘗爲母作木人爲禦機關一發其車遂行說苑伯兪有過其母笞之泣其母曰他日笞子未嘗見泣今泣何也對曰他日兪得罪笞嘗痛今母之力不能使痛是以泣吳起爲魏將攻中山軍人有病疽者吳子自吮其膿其母泣之旁人曰將軍於而子如是尙何爲泣對曰吳子吮此子父之創而殺之於注水之戰戰不旋踵而死今又吮之安知是子何戰而死是以哭之矣史記吳起傳起衛人也與其母訣嚙臂而盟曰起不爲卿相不復入衛遂事曾子頃之其母死起終不歸曾子薄之而與起絕莊子大宗師篇孟孫才其母死哭泣無涕中心不戚居喪不哀無是三者以善喪蓋魯國固有無其實而得其名者乎列女傳孟子三歲喪父母有賢徳挾其子以居始捨近墓孟子之少也嬉戲爲墓間事踴躍築埋孟母曰此非所以居子也乃去捨市其嬉戲爲賈衒孟母曰此非所以居子也遂徙捨學宮之傍其嬉戲乃設俎豆揖讓進退孟母曰此眞可以居子矣遂居之稍長就學而歸母方織問曰學何所至矣軻曰自若也母以刀斷織軻懼問其故母曰子之廢學若我斷斯織矣夫君子學以立名問以廣知是以居則安寧動則遠害今而廢之是不免於�役而無以離於禍患也何以異幹織績而食中道廢而不爲寧能衣其夫子而長不乏食哉軻懼旦夕勤學不息孟子道旣通適齊齊王以爲上卿孟子處齊有憂色擁楹而嘆孟母見曰擁楹而嘆若有憂色何也對曰軻聞之君子稱身而正位不爲苟得而受賞不貪榮祿今道不用於齊願行而母老是以憂也孟母曰婦人之禮精五飯羃酒漿養姑舅縫衣裳而已故有閫內之修而無境外之志易曰在中饋天攸遂詩曰無非無儀惟酒食是議以言婦人無專制之義而有三從之道也故年少則從乎父母出嫁則從乎丈夫丈夫死則從乎子禮也今子成人也而我老矣子行乎子義我行乎我禮子何憂乎韓詩外傳孟子少時誦其母方織孟子輟然中止乃復進其母知其喧也呼而問之曰何爲中止對曰有所失復得其母引刀裂其織以此誡之自是之後孟子不復喧矣孟子少時東家殺豚孟子問其母曰東家殺豚何爲母曰欲啖汝其母自悔而言曰吾懷�是子席不正不坐割不正不食胎教之也今適有知而欺之是教之不信也乃買東家豚肉以食之明不欺也詩曰宜爾子孫繩繩兮言賢母使子賢也孟子妻獨居踞孟子入戶視之白其母曰婦無禮請去之母曰何也曰踞其母曰何知之孟子曰我親見之母曰乃汝無禮也非婦無禮禮不云乎將入門問孰存將上堂聲必揚將入戶視必下不掩人不備也今汝往燕私之處入戶不有聲令人踞而視之是汝之無禮也非婦無禮也於是孟子自責不敢去婦詩曰采葑采菲無以下體列女傳楚將子發攻秦絕糧使人請於王因歸問其母母問使者對曰士卒並分菽豆而食之將軍朝夕芻豢黍粱子發破秦而歸其母閉門不納使人數之曰汝不聞勾踐之伐吳乎夫使人於死地而自康樂於其土𨿽有以得勝非其術也子非吾子也毋入吾門子發於是謝其母然後納之韓詩外傳田子爲相三年歸休得金百鎰奉其母母曰子安得此金對曰所受俸祿也母曰爲相三年不食乎治官如此非吾所欲也孝子之事親也盡力致誠不義之物不入於館爲人子不可不孝也子其去之田子愧慚走出造朝還金退請就獄王賢其母說其義卽捨田子罪令復爲相以金賜其母詩曰宜爾子孫繩繩兮戰國策趙太后新用事秦急攻之趙氏求救於齊齊曰必以長安君爲質兵乃出太后不肯大臣彊諫太后明謂左右有復言令長安君爲質者老婦必唾其面左師觸詟願見太后盛气而揖之入而徐趨至而自謝曰老臣病足曾不能疾走不得見久矣竊自恕恐太后玉體之有所�也故願望見太后曰老婦恃輦而行曰日食飲得無衰乎曰恃鬻耳曰老臣今者殊不欲食乃自彊步日三四里少益嗜食和於身曰老婦不能太后之色少解左師公曰老臣賤息舒祺最少不肖而臣衰竊愛憐之願令補黑衣之數以衛王宮沒死以聞太后曰敬諾年幾何矣對曰十五歲矣𨿽少願及未塡溝壑而托之太后曰丈夫亦愛憐其少子乎對曰甚於婦人太后曰婦人異甚對曰老臣竊以爲媼之愛燕後賢於長安君曰君過矣不若長安君之甚左師公曰父母之愛子則爲之計深遠媼之送燕後也持其踵爲之泣念悲其遠也亦哀之矣已行非弗思也祭祀必祝之祝曰必勿使反豈非計久長有子孫相繼爲王也哉太后曰然左師公曰今三世以前至於趙之爲趙趙王之子孫侯者其繼有在者乎曰無有曰微獨趙諸侯有在者乎曰老婦不聞也此其近者禍及身遠者及其子孫豈人主之子侯則必不善哉位尊而無功奉厚而無勞而挾重器多也今媼尊長安之位而封以膏腴之地多予之重器而不及今令有功於國一旦山陵崩長安君何以自托於趙老臣以媼爲長安君計短也故以爲其愛不若燕後太后曰諾恣君之所使之於是爲長安君約車百乘質於齊齊兵乃出子義聞之曰人主之子也骨肉之親也猶不能恃無功之尊無勞之奉以守金玉之重也而況人臣乎韓傀相韓嚴遂重於君二人相害也嚴遂政議直指舉韓傀之過韓傀以之叱之於朝嚴遂拔劍趨之以救解於是嚴遂懼誅亡去遊求人可以報韓傀者至齊齊人或言軹深井裏聶政勇敢士也避仇隱於屠者之間嚴遂陰交於聶政以意厚之聶政問之曰子欲安用我乎嚴遂曰吾得爲役之日淺事今薄奚敢有請於是嚴遂乃具酒自觴聶政母前仲子奉黃金百鎰前爲聶政母壽聶政驚愈怪其厚固謝嚴仲子仲子固進而聶政謝曰臣有老母家貧客遊以爲狗屠可旦夕得甘脆以養親親供養備義不敢當仲子之賜嚴仲子辟人因爲聶政語曰臣有仇而行遊諸侯眾矣然至齊聞足下義甚髙故直進百金者特以爲丈人粗糲之費以交足下之歡豈敢以有求耶聶政曰臣所以降志辱身居市井屠者幸以養老母老母在前政身未敢以許人也嚴仲子固讓聶政竟不肯受然仲子卒備賓主之禮而去久之聶政母死旣葬除服聶政曰嗟乎政乃市井之人鼓刀以屠而嚴仲子乃諸侯之卿相也不遠千里枉車騎而交臣臣之所以待之者至淺矣未有大功可以稱者而嚴仲子舉百金爲親壽我義不受然是深知政也夫賢者以感忿睚�之意而親信窮僻之人而政獨安可默然而止乎且前日要政政徒以老母老母今以天年終政將爲知己者用遂西至濮陽見嚴仲子刺殺韓傀遂以死宋人有學者三年反而名其母其母曰子學三年反而名我者何也其子曰我所賢者無過堯舜堯舜名吾所大者無大天地天地名今母賢不過堯舜母大不過天地是以名母也其母曰子之於學者將盡行之乎願子之有以易名母也子之於學也將有所不行也願子之且以名母爲後也陳翠合齊燕將令燕王之弟爲質於齊燕王許諾太后聞之大怒曰陳公不能爲人之國則亦已矣焉有離人子母者老婦欲得志焉陳翠欲見太后王曰太后方怒子子其待之陳翠曰無害也遂入見太后曰何臞也太后曰賴得先王雁鶩之餘食不宜臞者臞者憂公子之且爲質於齊也陳翠曰人主之愛子也不如布衣之甚也非徒不愛子也又不愛丈夫子獨甚太后曰何也對曰太后嫁女諸侯奉以千金賫地百里以爲人之終也今王願封公子百官持職羣臣效忠曰公子無功不當封今王之以公子爲質也且以爲公子功也而太后弗聽臣是以知人主之不愛丈夫子獨甚也且太后與王幸而在故公子貴太后千秋之後王棄國家而太子卽位公子賤於布衣故非及太后與王封公子則公子終身不封矣太后曰老婦不知長者之計乃命公子乘車制衣爲行具王孫賈年十五事閔王王出走失王之處其母曰女朝出而晚來則吾倚門而望女暮出而不還則吾倚閭而望女今事王王出走女不知其處女尙何歸王孫賈乃入市中曰淖齒亂齊國殺閔王欲與我誅者袒右市人從者四百人與之誅淖齒刺而殺之範雎至秦王庭迎範雎曰臣居山東聞齊之內有田單不聞其有王聞秦之有太后穰侯涇陽華陽不聞其有王今太后擅行不顧穰侯出使不報涇陽華陽擊斷無諱髙陵進退不請四貴備而國不危者未之有也秦王懼於是乃廢太后逐穰侯出髙陵走涇陽於關外列女傳楚江乙母者當恭王之時乙爲大夫有入王宮盜者令尹以罪乙請於王而黜之處無幾其母亡布八尋言令尹盜之王曰令尹職上寇寇盜在下令尹不知有何罪焉母曰昔日妾子爲郢大夫人盜王宮中之物妾子坐之而黜令尹獨何不以是爲過也王曰善令吏償母之布因賜金十鎰母讓金而曰妾豈貪貨而幹王哉怒令尹之治也遂不肯受王曰母智若此其子必不愚乃復召江乙而用之呂氏春秋精通篇周有申喜者亡其母聞乞人歌於門下而悲之動於顏色謂門者內乞人之歌者自覺而問焉曰何故而乞與之語蓋其母也鍾子期夜聞擊磬而悲使人召而問之曰子何擊磬之悲也答曰臣之父不幸而殺人不得生臣之母得生而爲公家爲酒臣之身得生而爲公家擊磬臣不睹臣之母三年矣昔爲捨氏睹臣之母量所以贖之則無有而身固公家之財也是故悲也史記趙奢傳孝成王立秦與趙兵相距長平時奢子括爲將括自少時學兵法嘗與其父奢言兵事奢不能難然不謂善括母問奢其故奢曰兵死地也而括易言之使趙不將括卽已若必將之破趙軍者必括也及括將行其母上書言於王曰括不可使將王曰何以對曰妾始事其父時爲將身所奉飯飲而進食者以十數所友者以百數大王及宗室所賞賜者盡以予軍吏士大夫受命之日不問家事今括一旦爲將東向而朝軍吏無敢仰視之者王所賜金帛歸藏於家而日視便利田宅可買者買之王以爲何如其父父子異心願王勿遣王曰母置之吾已決矣括母因曰王終遣之卽有如不稱妾得無隨坐乎王許諾括軍敗王亦以括母先言竟不誅也項籍本紀陳嬰者故東陽令史居縣中素信謹稱爲長者東陽少年殺其令相聚數千人欲置長無適用乃請陳嬰嬰謝不能遂彊立嬰爲長縣中從者得二萬人少年欲立嬰便爲王異軍蒼頭特起陳嬰母謂嬰曰自我爲汝家婦未嘗聞汝先古之有貴者今暴得大名不祥不如別有所屬事成猶得封侯事敗易以亡非世所指名也嬰乃不敢爲王謂其軍吏曰項氏世世將家有名於楚今欲舉大事將非其人不可我倚名族亡秦必矣於是眾從其言以兵屬項梁淮陰侯傳贊韓信爲布衣時其志與眾異其母死貧無以葬然乃行營髙敞地令其旁可置萬家王陵世家孝惠帝六年相國曹參卒以安國侯王陵爲右丞相陳平爲左丞相王陵者故沛人始爲縣豪髙祖微時兄事陵陵少文任气好直言及髙祖起沛入至咸陽陵亦自聚黨數千人居南陽不肯從沛公及漢王之還攻項籍陵乃以兵屬漢項羽取陵母置軍中陵使至則東鄕坐陵母欲以招陵陵母旣私送使者泣曰爲老妾語陵謹事漢王漢王長者也無以老妾故持二心妾以死送使者遂伏劍而死項王怒烹陵母陵卒從漢王定天下呂后本紀孝惠帝崩發喪太后哭泣不下畱侯子張辟疆爲侍中年十五謂丞相曰太后獨有孝惠今崩哭不悲君知其解乎丞相曰何解辟疆曰帝毋壯子太后畏君等君今請拜呂臺呂產呂祿爲將將兵居南北軍及諸呂皆入宮居中用事如此則太后心安君等幸得脫禍矣丞相乃如辟疆計太后說其哭乃哀宣平侯女爲孝惠皇后時無子佯爲有身取美人子名之殺其母立所名子爲太子孝惠崩太子立爲帝帝壯或聞其母死非眞皇后子乃出言曰後安能殺吾母而名我我未壯壯則爲變太后聞而患之恐其爲患乃幽之永巷中言帝病甚左右莫得見太后曰凡有天下治爲萬民命者蓋之如天容之如地上有歡心以安百姓百姓欣然以事其上歡欣交通而天下治今皇帝病久不已乃失惑惛亂不能繼嗣奉宗廟祭祀不可屬天下其代之羣臣皆頓首言皇太后爲天下齊民計所以安宗廟社稷甚深羣臣頓首奉詔帝廢位太后幽殺之梁孝王世家孝王竇太后少子也慈孝每聞太后病口不能食居不安寢常欲畱長安侍太后太后亦愛之及聞梁王薨竇太后哭極哀不食曰帝果殺吾子景帝哀懼不知所爲與長公主計之乃分梁爲五國盡立孝王男五人爲王女五人皆食湯沐邑於是奏之太后太后乃說爲帝加一飧褚先生補梁王西入朝謁竇太后燕見與景帝俱侍坐於太后前語言私說太后謂帝曰吾聞殷道親親周道尊尊其義一也安車大駕用梁孝王爲寄景帝跪席舉身曰諾罷酒出帝召袁盎諸大臣通經術者曰太后言如是何謂也皆對曰太后意欲立梁王爲帝太子帝問其狀袁盎對曰殷道親親者立弟周道尊尊者立子殷道質質者法天親其所親故立弟周道文文者法地尊者敬也敬其本始故立長子周道太子死立適孫殷道太子死立其弟帝曰於公何如皆對曰方今漢家法周周道不得立弟當立子故春秋所以非宋宣公宋宣公死不立子而與弟弟受國死復反之與兄之子弟之子爭之以爲我當代父後卽刺殺兄子以故國亂禍不絕故春秋曰君子大居正宋之禍宣公爲之臣請見太后白之袁盎等入見太后太后言欲立梁王梁王卽終欲誰立太后曰吾復立帝子袁盎等以宋宣公不立正生禍禍亂後五世不絕小不忍害大義狀報太后太后乃解說卽使梁王歸就國張湯傳上使趙禹責湯湯乃爲書謝曰湯無尺寸功起刀筆吏陛下幸致爲三公無以塞責然謀陷湯罪者三長史也遂自殺湯死家產直不過五百金皆所得奉賜無他贏昆弟諸子欲厚葬湯湯母曰湯爲天子大臣被污惡言而死何厚葬乎載以牛車有棺無槨天子聞之曰非此母不能生此子乃盡案誅三長史外戚世家鉤弋夫人姓趙氏河間人也得幸武帝生子一人昭帝是也武帝年七十乃生昭帝昭帝立時年五歲耳衛太子廢後未復立太子而燕王旦上書願歸國入宿衛武帝怒立斬其使者於北闕上居甘泉宮召畫工圖畫周公負成王也於是左右羣臣知武帝意欲立少子也後數日帝譴責鉤弋夫人夫人脫簪珥叩頭帝曰引持去送掖庭獄夫人還顧帝曰趣行汝不得活夫人死云陽宮時暴風揚塵百姓感傷使者夜持棺往葬之封識其處其後帝閒居問左右曰人言云何左右對曰人言且立其子何去其母乎帝曰然是非兒曹愚人所知也往古國家所以亂也由主少母壯也女主獨居驕蹇淫亂自恣莫能禁也女不聞呂后邪故諸爲武帝生子者無男女其母無不譴死漢書東方朔傳隆慮公主子昭平君尙帝女夷安公主隆慮主病因以金千斤錢千萬爲昭平君豫贖死罪上許之隆慮主卒昭平君日驕醉殺主傅獄系內官以公主子廷尉上請請論左右人人爲言前又入贖陛下許之上曰吾弟老有是一子死以屬我於是爲之垂涕嘆息良久曰法令者先帝所造也用弟故而誣先帝之法吾何面目入髙廟乎又下負萬民乃可其奏哀不能自止左右盡悲金日磾傳日磾以父不降見殺與母閼氏弟倫俱沒入官日磾母教誨兩子甚有法度上聞而嘉之病死詔圖畫於甘泉宮署曰休屠王閼氏日磾每見畫常拜向之涕泣然後乃去翟方進傳方進年十二三失父孤學辭其後母欲西至京師受經母憐其幼隨之長安織屨以給方進子義爲河南太守靑州牧王莽居攝義舉兵西誅不當攝者義兄宣居長安先義未發家數有怪夜聞哭聲聽之不知所在宣教授諸生滿堂有狗從外入嚙其中庭羣雁數十比驚救之已皆斷頭狗走出門求不知處宣大惡之謂後母曰東郡太守文仲素俶儻今數有惡怪恐有妄爲而大禍至也太夫人可歸爲棄去宣家者以避害母不肯去後數月敗夷滅三族誅及種嗣劇孟傳孟洛陽人以俠顯孟行大類朱家而好博多少年之戲然孟母死自遠方送喪蓋千乘及孟死家無十金之財樓護傳護字君卿爲京兆吏是時王氏方盛賓客滿門五侯兄弟爭名其客各有所厚不得左右惟護盡入其門鹹得其歡心母死送喪者至車二三千兩閭裏歌之曰五侯治喪樓君卿王尊傳尊行美陽令事美陽女子告假子不孝曰兒常以我爲妻詬笞我尊聞之遣吏收捕驗問辭服尊曰律無妻母之法聖人所不忍書此經所謂造獄者也尊於是出在廷上取不孝子縣磔著樹使騎吏五人張弓射殺之吏民驚駭杜欽傳髙陽侯薛宣有不養母之名朱建傳建楚人也故嘗爲淮南王黥布相有罪去後復事布布欲反時問建建諫止之布不聽聽梁父侯遂反漢旣誅布聞建諫之髙祖賜建號平原君家徙長安爲人辯有口刻廉剛直行不苟合義不取容辟陽侯行不正得幸呂太后欲知建建不肯見及建母死貧未有以發喪方假貸服具陸賈素與建善乃見辟陽侯賀曰平原君母死辟陽侯曰平原君母死何乃賀我陸生曰前日君侯欲知平原君平原君義不知君以其母故今其母死君誠厚送喪則彼爲君死矣辟陽侯乃奉百金裞列侯貴人以辟陽侯故往賻凡五百金呂太后崩大臣誅諸呂辟陽侯卒不誅計畫所以全者皆平原君之力也雋不疑傳不疑字曼倩勃海人也擢爲京兆尹賜錢百萬京師吏民敬其威信每行縣省錄囚徒還其母輒問不疑有所平反活幾何人卽不疑多有所平反母喜笑爲飲食語言異於他時或無所出母怒爲之不食故不疑爲吏嚴而不殘嚴延年傳延年字次卿東海下邳人也冬月傳屬縣囚會論府上流血數里河南號曰屠伯初延年母從東海來欲從延年臘到洛陽適見報囚母大驚便止都亭不肯入府延年出至都亭謁母母閉合不見延年免冠頓首合下良久母乃見之因數責延年幸得備郡守專治千里不聞仁愛教化有以全安愚民顧乘刑罰多刑殺人欲以立威豈爲民父母意哉延年服罪重頓首謝因自爲母禦歸府捨母畢正臘謂延年天道神明人不可獨殺我不意當老見壯子被刑戮也行矣去汝東歸埽除墓地耳遂去歸郡見昆弟宗人復爲言之後歲餘果敗東海莫不賢知其母淮南子東家母死其子哭之不哀西家子見之謂其母曰社何愛速死吾必悲哭社注江淮謂母爲社雞肋西漢嚴延年兄弟五人皆至大官東海號其母曰萬石嚴嫗劉向孝子傳丁蘭河內野王人也年十五喪母刻木作母事之供養如生蘭妻夜火灼母面母面發瘡經二日妻頭髮自落如刀鋸截然後謝過蘭移母大道使妻從服三年拜伏一夜忽如風雨而母自還鄰人所假借母顏和卽與不和卽不與鄭緝之孝子傳蘭妻誤燒母面卽夢見母痛人有求索許不先白母鄰人曰枯木何知遂用刀斫木母流血蘭還號慟造服行喪廷尉以木減死宣帝嘉之拜太中大夫小名錄司馬相如字長卿母少字之曰犬子長好讀書學擊劍慕藺相如乃更名後漢書朱浮傳漁陽太守彭寵遣吏迎妻而不迎其母第五倫傳注華嶠書曰上曰聞卿爲市掾人有遺母一笥餅者卿從外來見之奪母笥探口餅信乎倫對曰實無此眾人以臣愚蔽故爲生是語也鍾離意傳意字子阿建武二十五年遷堂邑令縣人防廣爲父報讎系獄其母病死廣哭泣不食意憐傷之乃聽歸家使得殯殮丞掾皆爭意曰罪自我歸義不累下遂遣之廣斂母訖果還入獄意密以狀聞廣竟得以減死論周盤傳盤居貧養母儉薄不充常誦詩至汝墳之卒章慨然而嘆乃解韋帶就孝廉之舉和帝初拜謁者除任城長遷陽夏重合令頻歷三城皆有惠政後思母棄官還鄕裏及母歿哀至幾於毀滅盤同郡蔡順字君仲亦以至孝稱順少孤養母常出求薪有客卒至母望順不還乃噬其指順卽心動棄薪馳歸跪問其故母曰有急客來吾噬指以悟汝耳母年九十以壽終未及得葬裏中災火將逼其捨順抱伏棺柩號哭叫天火遂越燒他室順獨得免太守韓崇召爲東閣祭酒母平生畏雷自亡後每有雷震順輒圜冢泣曰順在此崇聞之每雷輒爲差車馬到墓所安思閻皇后紀後專房妒忌帝幸宮人李氏生皇子保遂鴆殺李氏保廢爲濟陰王及少帝薨中黃門孫程等立濟陰王是爲順帝帝母李氏瘞在洛陽城北帝初不知莫敢以聞及後崩左右白之帝感悟發哀親到瘞所更以禮殯上尊謚曰恭湣皇后葬恭北陵爲策書金匱藏於世祖廟劉盆子傳天鳳元年瑯邪海曲有呂母者子爲縣吏犯小罪宰論殺之呂母怨宰密聚客規以報仇母家素丰貲產數百萬乃益釀醇酒買刀劍衣服少年來酤者皆賒與之視其乏者輒假衣裳不問多少數年財用稍盡少年欲相與償之呂母垂泣曰所以厚諸君者非欲求利徒以縣宰不道枉殺吾子欲爲報怨耳諸君寧肯哀之乎少年壯其意又素受恩皆許諾其中勇士自號猛虎遂相聚得數十百人因與呂母入海中招合亡命眾至數千呂母自稱將軍引兵還攻破海曲執縣宰諸吏叩頭爲宰請母曰吾子犯小罪不當死而爲宰所殺殺人當死又何請乎遂斬之以其首祭子冢復還海中後呂母病死其眾分入赤眉靑犢銅馬中臧宮傳宮永平元年卒謚曰湣侯子信嗣信卒子震嗣震卒子松嗣元初四年與母別居國除馮勤傳勤母年八十每會見詔�勿拜令禦者扶上殿謂諸王曰使勤貴寵者此母也其見親重如此郭丹傳丹七歲而孤小心孝順後母哀憐之爲鬻衣裝買產業從師長安馮衍傳衍子豹字仲文年十二母爲父所出後母惡之嘗因豹夜寐欲行毒害豹逃走得免敬事愈謹而母疾之益深時人稱其孝順烈梁后紀後無子美人虞氏子炳立是爲衝帝美人以良家子選入掖庭自漢興母氏莫不尊寵順帝旣未加美人爵號而衝帝早夭大將軍梁冀秉政忌惡佗族故虞氏抑而不登但稱大家而已陳夫人者家本魏郡少以聲伎入孝王宮得幸生質帝亦以梁氏故榮寵不及焉熹平四年小黃門趙佑議郎卑整上言春秋之義母以子貴隆漢盛典尊崇母氏凡在外戚莫不加寵今衝帝母虞大家質帝母陳夫人皆誕生聖皇而未有稱號夫臣子𨿽賤尙有追贈之典況二母見在不蒙崇顯之次無以述遵先世垂示後世也帝感其言乃拜虞大家爲憲陵貴人陳夫人爲勃海孝王妃使中常侍持節授印綬遣太常以三牲告憲陵懷陵靜陵焉孔奮傳奮事母孝謹𨿽爲儉約奉養極求珍膳躬率妻子同甘菜茹賈逵傳逵母常有疾帝欲加賜以校書例多特以錢二十萬使潁陽侯馬防與之謂防曰賈逵母病此子無人事於外屢空則從孤竹之子於首陽山矣劉平傳平本名曠更始時天下亂平弟仲爲賊所殺後賊復忽然而至平扶侍其母奔走逃難仲遺腹女始一歲平抱仲女而棄其子母欲還取之平不聽曰力不能兩活仲不可以絕類遂去不顧與母俱匿野澤中平朝出求食逢餓賊將烹平叩頭曰今旦爲老母求菜老母待曠爲命願得先歸食母畢還就死因涕泣賊見其至誠哀而遣之平還旣食母訖因白曰屬與賊期義不可欺遂還詣賊眾皆大驚相謂曰常聞烈士乃今見之子去矣吾不忍食子於是得全崔實傳實拜遼東太守行道母劉氏病卒上疏求歸葬行喪母有母儀淑徳博覽書傳初實在五原常訓以臨民之政實之善績母有其助焉劉般傳般數歲而孤獨與母居王莽敗天下亂太夫人聞更始卽位乃將般俱奔長安會更始敗復與般轉側兵革中西行上隴遂流至武威般𨿽尙少而篤志修行講誦不怠其母及諸舅以爲身寄絕域死生未必不宜苦精若此數以曉般般猶不攺其業鮑永傳永少有志操事後母至孝妻嘗於母前叱狗而永卽去之寒朗傳朗字伯奇魯國薛人也生三日遭天下亂棄之荊棘數日兵解母往視猶尙气息遂收養之袁閎傳延熹末黨事將作閎遂散發絕世欲投迹深林以母老不宜遠遁乃築土室四周於庭不爲戶自牖納飲食而已旦於室中東向拜母母思閎時往就視母去便自掩閉兄弟妻子莫得見也及母歿不爲制服設位時莫能名或以爲狂生陳蕃傳蕃爲樂安太守民有趙宣葬親而不閉埏隧因居其中行服二十餘年鄕邑稱孝州郡數禮請之郡內以薦蕃蕃與相見問及妻子而宣五子皆服中所生蕃大怒曰聖人制禮賢者俯就不肖企及且祭不欲數以其易黷故也況乃寢宿冢藏而孕育其中誑時惑眾誣污鬼神乎遂致其罪楊厚傳厚母初與前妻子博不相安厚年九歲思令和親乃托病不言不食母知其旨懼然後攺意恩養加篤博後至光祿大夫班超傳超字仲升永平五年兄固被召詣校書郎超與母隨至洛陽家貧常爲官傭書以供養久之顯宗問固卿弟安在固對爲官寫書受直以養老母帝乃除超爲籣臺令史胡廣傳廣爲太傅時年已八十而心力克壯繼母在堂朝夕瞻省傍無幾杖言不稱老龐參傳參夫人疾前妻子投於井而殺之參素與洛陽令祝良不平良聞之率吏卒入太尉府案實其事乃上參罪遂因災異策免陽球傳球性嚴厲郡吏有辱其母者球結少年數十人殺吏滅其家由是知名孫期傳期家貧事母至孝牧豕大澤中以奉養焉黃香傳香九歲失母思慕憔悴殆不免喪鄕人稱其至孝太守劉護聞而召之署門下孝子甚見愛敬應奉傳注華嶠書曰華仲遷東平相賞罰必信吏不敢犯有梓樹生於廳事室上事後母至孝眾以爲孝感之應又汝南記曰華仲妻本是汝南鄧元義前妻也時子朗年數歲親姑爲禍因更嫁爲華仲妻其子朗爲郎母與書皆不答與衣裳輒以燒之母不以介意意欲見之乃至親家李氏堂上令人以他詞請朗朗至見母再拜泣涕因起出母追謂之曰我幾死自爲汝家所棄我何罪過乃如此耶因此遂絕也李燮傳潁川甄邵附梁冀爲鄴令有同歲生得罪於冀亡奔邵邵僞納而陰以告冀冀卽捕殺之邵當遷爲郡守會母亡邵且埋屍於馬屋先受封然後發喪邵還至洛陽燮行途遇之使卒投車於溝中笞捶亂下大署帛於其背曰貴賣友貪官埋母乃具表其狀邵遂廢錮終身仇覽傳覽爲蒲亭長亭人有陳元者獨與母居而母詣覽告元不孝覽驚曰吾近日過捨廬落整頓耕耘以時此非惡人當是教化未及至耳母守寡養孤苦身投老柰何肆忿於一朝欲致子以不義乎母聞感悔涕泣而去覽乃親到元家與其母子飲因爲陳人倫孝行譬以禍福之言元卒成孝子注謝承書曰覽爲縣陽遂亭長好行教化人陳元凶惡不孝其母詣覽言元覽呼元誚責以子道與一卷孝經使誦讀之元深攺悔到母�下謝罪曰元少孤爲母所驕諺曰孤犢觸乳驕子罵母乞今自攺母子更相向泣於是元遂修孝道後成佳士也陳文矩妻傳漢中陳文矩妻者同郡李法之姊也字穆姜有二男而前妻四子文矩爲安眾令喪於官四子以母非所生憎毀日積而穆姜慈愛溫仁撫字益隆衣食資供皆兼倍所生或謂母曰四子不孝甚矣何不別居以遠之對曰吾方以義相導使其自遷善也及前妻長子興遇疾困篤母惻隱自然親調藥膳恩情篤密興疾久乃瘳於是呼三弟謂曰繼母慈仁出自天授吾兄弟不識恩養禽獸其心𨿽母道益隆我曹過惡亦已深矣遂將三弟詣南鄭獄陳母之徳狀己之過乞就刑辟縣言之於郡郡守表異其母蠲除家徭遣散四子許以修革自後訓導愈明並爲良士穆姜年八十餘卒臨終敕諸子曰吾弟伯度智達士也所論薄葬其義至矣又臨亡遺令賢聖法也今汝曹遵承勿與俗同增吾之累諸子奉行焉崔駰傳駰髙祖父朝生子舒舒小子篆王莽時爲郡文學時篆兄發以佞巧幸於莽位至大司空母師氏能通經學百家之言莽寵以殊禮賜號義成夫人金印紫綬文軒丹轂顯於新世後以篆爲建新大尹篆不得已乃嘆曰吾生無妄之世值澆羿之君上有老母下有兄弟安得獨潔己而危所生哉乃遂單車到官稱疾不視事三年不行縣黃憲傳憲世貧賤父爲牛醫同郡戴良才髙倨�而見憲未常不正容及歸罔然若有失也其母問曰汝復從牛醫兒來邪對曰良不見叔度不自以爲不及旣睹其人則瞻之在前忽焉在後固難得而測矣範式傳式字巨卿山陽金鄕人也一名汜少遊太學爲諸生與汝南張劭爲友劭字元伯二人並告歸鄕裏式謂元伯曰後二年當還將過拜尊親見孺子焉乃共克期日後期方至元伯具以白母請設饌以候之母曰二年之別千里結言爾何相信之審邪對曰巨卿信士必不乖違母曰若然當爲爾醞酒至其日巨卿果到升堂拜飲盡歡而別後元伯寢疾卒喪已發引旣至壙將窆而柩不肯進其母撫之曰元伯豈有望邪遂停柩移時乃見有素車白馬號哭而來其母望之曰是必範巨卿也巨卿旣至叩喪言曰行矣元伯死生路異永從此辭會葬者千人咸爲揮涕式因執紼而引柩於是乃前式遂畱止冢次爲修墳樹然後乃去徐�傳李曇字云少孤繼母嚴酷曇事之愈謹注謝承書曰曇少喪父躬事繼母繼母酷烈曇性純孝定省恪勤妻子恭奉寒苦執勞不以爲怨得四時珍玩先以進母姜肱傳注謝承書曰肱性篤孝事繼母恪勤母旣年少又嚴厲肱感凱風之孝兄弟同被而寢不入房室以慰母心也吳佑傳佑官酒泉太守安丘男子毋丘長與母俱行市道遇醉客辱其母長殺之而亡安丘追蹤於膠東得之佑呼長謂曰子母見辱人情所恥然孝子忿必慮難動不累親今若背親逞怒白日殺人赦若非義刑若不忍將如之何長以械自系曰國家制法囚身犯之明府𨿽加哀矜恩無所施佑問長有妻子乎對曰有妻未有子也卽移安丘逮長妻到解其桎梏使同宿獄中妻遂懷孕至冬盡行刑長泣爲母曰負母應死當何以報吳君乎乃嚙指而吞之含血言曰妻若生子名之吳生言我臨死吞指爲誓屬兒以報吳君因投繯而死朱�傳�字公偉會稽上虞人也少孤母常販繒爲業�以孝養致名爲縣門下書佐好義輕財鄕閭敬之時同郡周規辟公府當行假郡庫錢百萬以爲冠幘費而後倉卒督責規家貧無以備�乃窮母繒帛爲規解對母旣失產業深恚責之�曰小損當大益初貧後富必然理也陸續傳續會稽吳人仕郡戶曹史楚王英謀反顯宗得其錄有太守尹興名乃徵興詣廷尉獄續與主簿梁宏功曹史駟勛及掾史五百餘人詣洛陽詔獄就考諸吏不堪痛楚死者大半惟續宏勛掠考五毒肌肉消爛終無異辭續母遠至京師覘候消息獄事持急無緣與續相聞母但作饋食付門卒以進之續𨿽見考苦毒而辭色慷慨未嘗易容惟對食悲泣不能自勝使者怪而問其故續曰母來不得相見故泣耳使者大怒以爲獄門吏卒通傳意气召將案之續曰因食餉羹識母所自調和故知來耳非人告也使者問何以知母所作乎續曰母常截肉未嘗不方斷�以寸爲度是以知之使者問諸謁捨續母果來於是陰嘉之上書說續行狀帝卽赦興等事還鄕裏趙苞傳苞爲遼西太守抗厲威嚴名振邊俗以到官明年遣使迎母及妻子垂當到郡道經柳城值鮮卑萬餘人入塞寇鈔苞母及妻子遂爲所質載以擊郡苞率騎二萬與賊對陣賊出母以示苞苞悲號謂母曰爲子無狀欲以微祿奉養朝夕不圖爲母作禍昔爲母子今爲王臣義不得顧私恩毀忠節惟當萬死無以塞罪母遙謂曰威豪人各有命何得相顧以虧忠義昔王陵母對漢使伏劍以固其志爾其勉之苞卽時進戰賊悉摧破其母妻皆爲所害苞殯殮母畢自上歸葬靈帝遣策弔慰封鄃侯苞葬訖謂鄕人曰食祿而避難非忠也殺母以全義非孝也如是有何面目立於天下遂歐血而死範滂傳滂字孟博汝南徵羌人也建寧二年大誅黨人詔下急捕滂等督郵吳導至縣抱詔書閉傳捨伏�而泣滂聞之曰必爲我也卽自詣獄縣令郭揖大驚出解印綬引與俱亡曰天下大矣子何爲在此滂曰滂死則禍塞何敢以罪累君又令老母流離乎其母就與之訣滂白母曰仲博孝敬足以供養滂從龍舒君歸黃泉存亡各得其所惟大人割不可忍之恩勿增感戚母曰汝今得與李杜齊名死亦何恨旣有令名復求壽考可兼得乎滂跪受教再拜而辭江革傳革字次翁齊國臨淄人也少失父獨與母居遭天下亂盜賊並起革負母逃難備經險阻常采拾以爲養數遇賊或劫欲將去革輒涕泣求哀言有老母辭气願款有足感動人者賊以是不忍犯之或乃指避兵之方遂得俱全於難革轉客下邳窮貧裸跣行傭以供母便身之物莫不畢給建武末年與母歸鄕裏每至歲時縣當案比革以母老不欲搖動自在轅中挽車不用牛馬由是鄕裏稱之曰江巨孝太守嘗備禮召革以母老不應及母終至性殆滅嘗寢伏冢廬服竟不忍除趙咨傳咨字文楚東郡燕人也少孤有孝行舉髙第累遷惇煌太守以病免還躬率子孫耕農爲養盜嘗夜往劫之咨恐母驚懼乃先至門迎盜因請爲設食謝曰老母八十疾病須養居貧朝夕無儲乞少置衣糧妻子物餘一無所請盜皆慚嘆跪而辭曰所犯無狀幹暴賢者言畢奔出咨追以物與之不及由此益知名毛義傳義少節家貧以孝行稱南陽人張奉慕其名往候之坐定而府檄適至以義守令義奉檄而入喜動顏色奉者志尙士心賤之自恨來固辭而去及義母死去官行服數辟公府爲縣令進退必以禮後舉賢良公車徵遂不至張奉嘆曰賢者固不可測往日之喜乃爲親屈也蔡邕傳邕性篤孝母嘗滯病三年邕自非寒暑節變未嘗解襟帶不寢寐者十旬母卒廬於冢側動靜以禮有兔馴擾其室傍又木生連理遠近奇之多往觀焉郭太傳太字林宗家世貧賤早孤母欲使給事縣廷林宗曰大丈夫焉能處斗筲之役乎後遭母憂有至孝稱茅容傳容字季偉陳畱人也年四十餘耕於野時與等輩避雨樹下眾皆夷踞相對容獨危坐愈恭林宗行見之而奇其異遂與共言因請寓宿旦日容殺雞爲饌林宗謂爲己設旣而以供其母自以艸蔬與客同飯林宗起拜之曰卿賢乎哉因勸令學卒以成徳鄭元別傳元年十一二隨母還家正臘會同列十數人皆美服盛飾語言閒通元獨漠然如不及母私督教之乃曰此非我志不在所願也謝承漢書趙昱年十三母嘗病經三月昱慘戚消瘠至目不交睫握粟出卜祈禱泣血鄕黨稱其孝黃恭廣南記吳甫舉茂才累年不遷甫有老母年九十有餘乃上書自乞減品爲四百石長庶得其俸祿以養母詔聽除甫南陽新蔡長隨以甫爲準率減交趾茂才皆爲四品也世說新語陳元方遭父憂哭泣甚哀容體骨立其母湣之竊以錦被蒙之郭林宗弔而見之謂曰卿海內之俊四方是則如何當喪蒙以錦被焉因奮衣而去自後賓客絕數百日汝南先賢傳蔡順事母至孝並桔橰朽在母生年上而順憂不敢理之俄而有扶老藤生繞之遂堅固焉東觀漢記姜詩字士遊廣漢雒人母好飲江水兒常取水溺死婦痛惜恐母知誑云行學歲歲作衣投於江中俄而泉湧出於捨側味如江水甘美旦出鯉魚一雙

母子部紀事二三國誌孫禮傳禮字徳達涿郡容城人也太祖平幽州召爲司空軍謀掾初喪亂時禮與母相失同郡馬臺求得禮母禮推家財盡以與臺臺後坐法當死禮私導令逾獄自首旣而曰臣無逃亡之義徑詣刺姦主簿溫恢恢嘉之具白太祖各減死一等駱統傳統字公緒會稽烏傷人也父俊官至陳相爲袁術所害統母攺適爲華歆小妻統時八歲遂與親客歸會稽其母送之拜辭上車面而不顧其母泣涕於後禦者曰夫人猶在也統曰不欲增母思故不顧耳呂蒙傳蒙字子明汝南富陂人也少南渡依姊夫鄧當當爲孫策將數討山越蒙年十五六竊隨當擊賊當顧見大驚呵叱不能禁止歸以告蒙母母恚欲罰之蒙曰貧賤難可居脫誤有功富貴可致且不探虎穴安得虎子母哀而捨之甘寧傳寧字興霸巴郡臨江人也寧廚下兒曾有過走投呂蒙蒙恐寧殺之故不卽還後寧賫禮禮蒙母臨當與升堂乃出廚下兒還寧寧許蒙不殺斯須還船縛置桑樹自挽弓射殺之畢敕船人更增舸纜解衣臥船中蒙大怒擊鼓會兵欲就船攻寧寧聞之故臥不起蒙母徒跣出諫蒙曰至尊待汝如骨肉屬汝以大事何有以私怒而攻殺甘寧寧死之日縱至尊不問汝是爲臣下非法蒙素至孝聞母言卽豁然意釋自至寧船笑呼之曰興霸老母待卿食急上寧涕泣歔欷曰負卿與蒙俱還見母歡宴竟日楊阜傳注烈女傳姜敍母者天水姜伯奕之母也建安中馬超攻冀害涼州刺史韋康州人淒然莫不感憤敍爲撫夷將軍擁兵屯歷敍姑子楊阜故爲康從事同等十餘人皆略屬超陰相結爲康報仇未有間會阜妻死辭超寧歸西因過至歷候敍母說康被害及冀中之難相對泣良久姜敍舉室感悲敍母曰咄伯奕韋使君遇難豈一州之恥亦汝之負豈獨義山哉汝無顧我事淹變生人誰不死死國忠義之大者但當速發我自爲汝當之不以餘年累汝也因�敍與阜參議許諾分人傳語鄕裏尹奉趙昂及安定梁寬等令敍先舉兵叛超超怒必自來擊敍寬等因從後閉門約誓已定敍遂進兵入鹵昂奉守祁山超聞果自出擊敍寬等從後閉冀門超失據過鹵敍守鹵超因進至歷歷中見超往以爲敍軍還又傳聞超已走奔漢中故歷無備及超入歷執敍母母怒罵超超被罵大怒卽殺敍母及其子燒城而去阜等以狀聞太祖甚嘉之手令褒揚陳武傳武合肥戰死子修黃龍元年卒弟表武庶子也修亡後表母不肯事修母表謂其母曰兄不幸早亡表統家事當奉嫡母母若能爲表屈情承順嫡母者是至願也若母不能直當出別居耳表於大義公正如此由是二母感悟雍穆陸績傳績年六歲於九江見袁術術出橘績懷三枚去拜辭墮地術謂曰陸郎作賓客而懷橘乎績跪答曰欲歸遺母術大奇之孫登傳初登所生庶賤徐夫人少有母養之恩後徐氏以�廢處吳而步夫人最寵步氏有賜登不敢辭拜受而已徐氏使至所賜衣服必沐浴服之登將拜太子辭曰本立而道生欲立太子宜先立後權曰卿母安在對曰在吳權默然魏志武宣卞皇后傳後文帝母也文帝爲太子左右長禦賀後曰將軍拜太子天下莫不歡喜後當傾府藏賞賜後曰王自以丕年大故用爲嗣我但當以免無教導之過爲幸耳何爲當重賜遺乎長禦還具以語太祖太祖悅曰怒不變容喜不失節故是最爲難王修傳修年七歲喪母母以社日亡來歲鄰里社修感念母哀甚鄰里聞之爲之罷社司馬芝傳芝少爲書生避亂荊州於魯陽山遇賊同行者皆棄老弱走芝獨坐守老母賊至以刃臨芝芝叩頭曰老母惟在諸君賊曰此孝子也殺之不義遂得免害以鹿車推載母居南方十餘年躬耕守節文昭甄皇后傳後三歲失父後天下兵亂加以饑饉百姓皆賣金銀珠玉寶物時後家大有儲�頗以買之後年十餘歲白母曰今世亂而多買寶物匹夫無罪懷寶爲罪又左右皆饑乏不如以�振給親族鄰里廣爲恩惠也舉家稱善卽從後言張遼傳孫權復叛遣遼還屯合肥進遼爵都鄕侯給遼母輿車及兵馬送遼家詣屯敕遼母至導從出迎所督諸軍將吏皆羅拜道側觀者榮之又特爲遼母作殿夏侯尙傳淸河王經冀州名士甘露中爲尙書坐髙貴鄕公事誅始經爲郡守經母謂經曰汝田家子今仕至二千石物太過不祥可以止矣經不能從歷二州刺史司隸校尉終以致敗蜀志先主傳先主少孤與母販履織席爲業年十五母使行學與同宗劉徳然遼西公孫瓚俱事故九江太守同郡盧植諸葛亮傳先主屯新野徐庶見先主先主器之會曹公獲庶母庶辭先主而指其心曰本欲與將軍共圖霸王之業者以此方寸之地也今已失老母方寸亂矣無益於事請從此別遂詣曹公姜維傳維字伯約天水冀人也少孤與母居建興六年諸葛亮軍向祁山時天水太守適出案行維從行太守聞蜀軍至而諸縣響應疑維異心於是夜亡保上邽維追遲至城門閉不納維還冀冀亦不入維故維遂與母相失呂布傳太祖之禽宮也問宮欲活老母及女不宮對曰宮聞孝治天下者不絕人之親仁施四海者不乏人之祀老母在公不在宮也太祖召養其母終其身嫁其女容齋續筆馬超叛漢殺刺史太守涼州參軍楊阜出見姜敍乃與趙昂合謀超取昂子月爲質昂謂妻異曰當柰月何異曰雪君父之大恥喪元不足爲重況一子哉超襲歷城得敍母母罵之曰汝背父殺君天地豈久容汝敢以面目視人乎超殺之月亦死魏志東阿王植太后少子最愛之後植犯法爲有司所奏文帝令太后弟子奉車都尉蘭持公卿議白太后太后曰不意此兒所作如是汝還語帝不可以我故壞國法及自見帝不以爲言魏略杜畿在荊州數歲繼母亡後以三輔開通負其母喪北歸初植未到關自念有過宜當謝帝乃畱其從宮著關東單將兩三人微行入見淸河長公主欲因主謝而關吏以聞帝使人逆之不得見太后以爲自殺也對帝泣會植科頭負鈇鑕詣闕下帝及太后乃喜及見之帝猶嚴顏色不與語又不使冠履植伏地泣涕太后爲不樂詔乃聽復王服文帝以郭后無子詔使子養明帝明帝以母不以道終意甚不平後不獲已乃敬事郭后旦夕因長禦問起居郭后亦自以無子遂加慈愛魏末傳明帝諱睿字元仲文帝太子以其母廢未立爲嗣文帝與俱獵見子母鹿文帝射其母應弦而倒復令帝射其子帝置弓泣曰陛下已殺其母臣不忍復殺其子文帝曰好語動人心遂定爲嗣是爲明帝世語王經爲江夏太守大將軍曹爽附絹二十匹令交市於吳經不發書棄官歸母問歸狀經以實對母以經典兵馬而擅去對送吏杖經五十爽聞不復罪漢晉春秋經被收辭母母顏色不變笑而應曰人誰不死往所以不止汝者恐不得其所也以此並命何恨之有哉孫盛雜記初姜維詣亮與母相失後得母書令求當歸維曰良田百頃不在一畝但有遠志不在當歸蘇氏家語魏程堅字謀甫南陽人磨鏡養母母喪哀號櫪下有馬每聞堅哭輒淚出蹔輟�艸會稽先賢傳闞澤字徳潤在母胞八月叱聲震外廣州先賢傳羅威性至孝遇寒常以身溫席母乃寢夏月必撤帳而臥曰吾供蚊蚋恐去嚙老母也祖臺誌怪吳中書郎咸衝至孝母王氏失明衝蹔行�婢爲母作食乃取蠐螬虫蒸食之王氏甚以爲美不知是何物兒還王氏語曰汝行後婢進吾一食甚甘美極然非魚非肉汝試問之旣而問婢婢服實是蠐螬衝抱母慟哭母目霍然開明晉書王祥傳祥字休徵瑯邪臨沂人漢諫議大夫吉之後也祖仁靑州刺史父融公府辟不就祥性至孝早喪親繼母朱氏不慈數譖之由是失愛於父每使掃除牛下祥愈恭謹父母有疾衣不解帶湯藥必親嘗母嘗欲生魚時天寒冰凍祥解衣將剖冰求之冰忽自解雙鯉躍出持而歸母又思雀炙復有黃雀數十飛入其幕復以供母鄕裏驚嘆以爲孝感所致焉有丹柰結實母命守之每風雨輒抱樹而泣其篤孝純至如此漢末遭亂扶母攜弟覽避地廬江隱居三十餘年不應州郡之命母終居喪毀瘁杖而後起山濤傳濤字巨源早孤居貧魏帝嘗賜景帝春服帝以賜濤又以母老並贈藜杖一枚及武帝受禪入爲侍中遷尙書以母老辭職詔曰君𨿽乃心在於色養然職有上下旦夕不廢醫藥且當割情以隆在公濤心求退表疏數十上久乃見聽帝以濤淸儉無以供養特給日契加賜�帳茵褥禮秩崇重時莫爲比後除太常卿以疾不就會遭母喪居鄕裏濤年逾耳順居喪過禮負土成墳手植松柏李熹傳宣帝辟熹爲太傅屬固辭疾郡縣扶輿上道時熹母疾篤乃竊逾泫氏城而徒還遂遭母喪論者嘉其志節傅宣徳宣年六歲喪繼母哭泣如成人中表異之閻纘傳纘父卒繼母不慈纘恭事彌謹而母疾之愈甚乃誣纘盜父時金寶訟於有司遂被淸議十餘年纘無怨色孝謹不怠母后意解潘嶽傳嶽性輕躁趨勢利其母數誚之曰爾當知足而幹沒不已乎而嶽終不能攺孫秀爲小史給嶽而狡黠自喜嶽惡其爲人數撻辱之及趙王倫輔政秀遂誣嶽爲亂誅之夷三族嶽將詣市與母別曰負阿母裴秀傳秀少好學有風操八歲能屬文叔父徽有盛名賓客甚眾秀年十歲有詣徽者出則過秀然秀母賤嫡母宣氏不之禮嘗使進饌於客見者皆爲之起秀母曰微賤如此當應爲小兒故也宣氏知之後遂止衛玠傳玠好言元理其後多病體羸母恆禁其語璪爲散騎侍郎內侍懷帝玠以天下大亂欲移家南行母曰我不能捨仲寶去也玠啟論深至爲門戶大計母涕泣從之臨別玠謂兄曰在三之義人之所重今可謂致身之日兄其勉之乃扶輿母轉至江夏扶風武王駿傳駿有孝行母伏太妃隨兄亮在官駿常涕泣思慕若聞有疾輒憂懼不食或時委官定省苻融載記融性至孝初屇冀州遣使參問其母動止或日有再三堅以爲煩月聽一使王裒傳裒母性畏雷母沒每雷輒到墓曰裒在此髙嵩傳嵩父悝少孤事母以孝聞年十三值歲饑悝菜蔬不饜每致甘肥於母撫幼弟以友愛稱葉延傳葉延性孝母病五日不食葉延亦不食羅企生傳企生多才藝殷仲堪引爲功曹累遷武陵太守未之郡而桓元攻仲堪仲堪敗元至荊州人士無不詣者企生獨不往元遂害之先是元以裘遺企生母胡氏及企生遇害卽日焚裘劉聰載記聰元海第四子也旣殺其兄和卽尊元海妻單氏曰皇太后單氏姿色絕麗聰烝焉單卽乂之母也乂屢以爲言單氏�恚而死聰悲悼無已石勒載記勒力耕每聞鞞鐸之音歸以告其母母曰作勞耳鳴非不祥也苻堅載記堅以苻融爲大將軍代猛爲冀州牧融將發堅祖於灞東奏樂賦詩堅母苟氏以融少子甚愛之比發三至灞上其夕又竊如融所內外莫知是夜堅寢於前殿魏延上言天市南門屏內后妃星失明左右閽寺不見后妃移動之象堅推問知之驚曰天道與人何其不遠遂重星官沮渠蒙遜載記蒙遜母車氏疾篤蒙遜升南景門散錢以賜百姓下書曰孤庶宗廟之靈乾坤之佑濟否剝之運會拯遺之荼蓼上望埽淸氛穢下冀保寧家福而太后不豫涉歲彌增將刑獄枉濫眾有怨乎賦役繁重時不堪乎羣望不絜神所譴乎內省諸身未知罪之攸在可大赦殊死已下俄而車氏死謝朗傳朗善言元理文義艷發名亞於元總角時病新起體甚羸未堪勞於叔父安前與沙門支遁講論遂至相苦其母王氏再遣信令還安欲畱使竟論王氏因出云新婦少遭艱難一生所寄惟在此兒遂流涕攜朗去安謂坐客曰家嫂辭情慷慨恨不使朝士見之朱序傳序鎭襄陽苻堅遣其將苻丕等率眾圍序序固守賊糧將盡率眾苦攻之初苻丕之來攻也序母韓自登城履行謂西北角當先受敝遂領百餘婢並城中女丁於其角斜築城二十餘丈賊攻西北角果潰眾便固新築城丕遂引退襄陽人謂此城爲夫人城荀羨傳羨字令則淸和有準才年七歲遇蘇峻難隨父在石頭峻甚愛之恆置膝上羨陰白其母曰得一利刀子足以殺賊母掩其口曰無妄言劉惔傳惔少淸遠有標奇與母任氏寓居京口家貧織芒屩以爲養𨿽蓽門陋巷晏如也人未知識惟王導深器之後稍知名論者比之袁羊惔喜還告其母其母聰明婦人也謂之曰此非汝比勿受之又有方之範汪者惔復喜母又不聽及惔年徳轉升論者遂比之荀粲韓伯傳伯字康伯母殷氏髙明有行家貧窶伯年數歲至大寒母方爲作襦令伯捉熨斗而謂之曰且著襦尋當作復褌伯曰不復須母問其故對曰火在斗中而柄尙熱今旣著襦下亦當暖母甚異之庾闡傳闡少隨舅孫氏渡江母隨兄肇爲安樂長史在項城永嘉末爲石勒所陷闡母亦沒闡不櫛沐不婚宦絕酒肉垂二十年鄰親稱之何無忌母劉氏傳劉氏徵虜將軍建之女也少有志節弟牢之爲桓元所害劉氏每�之常思報復及無忌與劉裕謀而劉氏察其舉厝有異喜而不言會無忌夜於屏風裏制檄文劉氏潛以器覆燭徐登梯於屏風上窺之旣知泣而撫之曰我不如東海呂母明矣旣孤其誠常恐壽促汝能如此吾之讎恥雪矣因問其同謀知事在裕彌喜乃說桓元必敗義師必成之理以勸勉之後果如其言羊祜傳祜前母孔融女生兄發官至都督淮北護軍初發與祜同母兄承俱得病祜母度不能兩存乃專心養發故得濟而承竟死周顗母李氏傳李氏字絡秀汝南人也生顗及嵩謨而顗等旣長絡秀謂之曰我屈節爲汝家作妾門戶計耳汝不與我家爲親親者吾亦何惜餘年顗等從命由此李氏遂得爲方雅之族中興時顗等並列顯位嘗冬至置酒絡秀舉觴賜三子曰吾本渡江托足無所不謂爾等並貴列吾目前吾復何憂嵩起曰恐不如尊旨伯仁志大而才短名重而識暗好乘人之獘此非自全之道嵩性抗直亦不容於世惟阿奴碌碌當在阿母目下耳阿奴謨小字也後果如其言羊�妻辛氏傳辛氏字憲英隴西人魏侍中毗之女也鍾會爲鎭西將軍將行請其子琇爲參軍憲英憂曰他日吾爲國家憂今日難至吾家矣琇固請於文帝帝不聽憲英謂琇曰行矣戒之古之君子入則致孝於親出則致節於國在職思其所司在義思其所立不遺父母憂患而已軍旅之間可以濟者其惟仁恕乎會至蜀果反琇竟以全歸陶侃母湛氏傳湛氏豫章新淦人也初侃父丹娉爲妾生侃而陶氏貧賤湛氏每紛績資給之使交結勝己侃少爲尋陽縣吏嘗監魚梁以一坩鮓遺母湛氏封鮓及書責侃曰爾爲吏以官物遺我非惟不能益吾乃以增吾憂矣鄱陽孝廉範逵寓宿於侃時大雪湛氏乃徹所臥新薦自銼給其馬又密截髮賣與鄰人供肴饌逵聞之嘆息曰非此母不生此子侃竟以功名顯陶侃傳逵過侃時倉卒無以待賓其母乃截髮得雙髲以易酒肴𨿽僕從亦過所望後爲江夏太守加鷹揚將軍侃備威儀迎母官舍鄕裏榮之趙至傳至字景眞代郡人也寓居洛陽緱氏令初到官至年十三與母同觀母曰汝先世本非微賤世亂流離遂爲士伍耳爾後能如此不至感母言詣師受業後又將遠學母禁之至遂陽狂走三五里輒追得之後占戶遼西遼西舉郡計吏到洛與父相遇時母已亡父欲令其宦立弗之告仍戒以不歸至乃還遼西幽州三辟部從事斷九獄見稱精審太康中以良吏赴洛方知母亡初至自恥士伍欲以宦學立名期於榮養旣而其志不就號憤慟哭歐血而卒時年三十七溫嶠傳元帝初鎭江左劉琨誠系王室以嶠奉表勸進嶠至帝除散騎侍郎初嶠欲將命其母崔氏固止之嶠絕裾而去其後母亡嶠阻亂不獲歸葬由是固讓不拜苦請北歸詔三司八坐議其事皆曰昔伍員志復私讎先假諸侯之力東奔闔閭位爲上將然後鞭荊王之屍若嶠以母未葬沒在胡虜者乃應竭其智謀仰憑皇靈使逆寇冰消反哀墓次豈可稍以乖嫌廢其遠圖哉嶠不得已乃受命慕容垂妻段氏傳段氏字元妃垂旣僭位拜爲皇后垂立其子寶爲太子也元妃謂垂曰太子姿質雍容柔而不斷承平則爲仁明之主處難則非濟世之雄陛下托之以大業妾未見克昌之�遼西髙陽二王陛下兒之賢者宜擇一以樹之趙王麟姦詐負气常有輕太子之心陛下一旦不諱必有難作此陛下之家事宜深圖之垂不納寶及麟聞之深以爲恨其後元妃又言之垂曰汝欲使我爲晉獻公乎元妃泣而退告季妃曰太子不令羣下所知而主上比吾爲驪戎之女何其苦哉主上百年之後太子必亡社稷範陽王有非常器度若燕祚未終其在王乎垂死寶嗣僞位遣麟逼元妃曰後常謂主上不能嗣守大統今竟何如宜早自裁以全段氏元妃怒曰汝兄弟尙逼殺母安能保守社稷吾豈惜死念國滅不久耳遂自殺寶議以元妃謀廢嫡統無母后之道不宜成喪羣下咸然之僞中書令畦邃大言於朝曰子無廢母之義漢之安思閻後親廢順帝猶配饗安皇先後言虛實尙未可知宜依閻後故事寶從之其後麟果作亂寶亦被殺徳復僭稱尊號終如元妃之言阮籍傳有司言有子殺母者籍曰嘻殺父乃可至殺母乎坐者怪其失言帝曰殺父天下之極惡而以爲可乎籍曰禽獸知母而不知父殺父禽獸之類也殺母禽獸之不若眾乃悅服鳩摩羅什傳羅什天竺人也世爲國相父鳩摩羅炎聰懿有大節將嗣相位乃辭避出家東度�嶺龜玆王聞其名郊迎之請爲國師王有妹年二十才悟明敏諸國交娉�不許及見炎心欲當之王乃逼以妻焉旣而羅什在胎其母慧解倍常及年七歲母遂與俱出家羅什從師受經日誦千偈偈有三十二字凡三萬二千言義亦自通年十二其母攜到沙勒國王甚重之遂停沙勒年二十龜玆王迎之還國廣說諸經四遠學徒莫之能抗有頃羅什母辭龜玆王往天竺畱羅什住謂之曰方等深教不可思議傳之東土惟爾之力但於汝無利其可如何什曰必使大化流傳𨿽苦而無恨母至天竺道成進登第三果西域諸國咸伏羅什神�每至講說諸公皆長跪坐側令羅什踐而登焉朱修之傳修之者劉義隆司徒從事中郎守滑臺安頡圍之其母在家乳汁忽出母號慟告家人曰我年老非復有乳汁之時今忽如此兒必沒矣果以其日爲頡所擒卞壼傳壼字望之濟陰冤句人也轉禦史中丞忠於事上權貴屏迹時淮南小中正王式繼母前夫終更適式父式父終喪服訖議還前夫家前夫家亦有繼子奉養至終遂合葬於前夫式自云父臨終母求去父許諾於是制出母齊衰�壼奏曰就如式父臨終許諾必也正名依禮爲無所據若夫有命須顯七出之責當存時棄之無緣以絕義之妻畱家制服若式父臨困謬亂使去畱自由者此必爲相要以非禮則存亡無所得從式宜正之以禮魏顆父命不從其亂陳幹昔欲以二婢子殉其子以非禮不從春秋禮記善之並以妾媵猶正以禮況其母乎式母於夫生事奉終非爲旣絕之妻夫亡制服不爲無義之婦自云守節非爲更嫁離絕之斷在夫沒之後夫之旣沒是其從子之日而式以爲出母此母以子出也致使存無所容居沒無所托地寄命於他人之門埋屍於無名之冢若式父亡後母尋沒於式家必不以爲出母明矣許諾之命一耳以爲母於同居之時至沒前子之門而不以爲母此爲制離絕於二居裁出否於意斷離絕之斷非式而誰假使二門之子皆此母之生母戀前子求去求絕非禮於後家還反又非禮於前門去不可去還不可還則爲無寄之人也式必內盡匡諫外極防閒不絕明矣何至守不移於至親略情禮於假繼乎繼母如母聖人之教式爲國士閨門之內犯禮違義開辟未有於父則無追亡之善於母則無孝敬之道存則去畱自由亡則合葬路人可謂生事不以禮死葬不以禮者也虧損世教不可以居人倫詮正之任案侍中司徒臨潁公組敷宣五教實在任人而含容違禮曾不貶黜揚州大中正侍中平望亭侯煜淮南大中正散騎侍郎弘顯執邦論朝野取信曾不能率禮正違崇孝敬之教並爲不勝其任請以見事免組煜弘官大鴻臚削爵土廷尉結罪疏奏詔特原組等式付鄕邑淸議廢棄終身蘇峻爲亂稱兵壼都督大桁東諸軍事與峻大戰爲峻所破死之二子眕盱見父沒相隨赴賊同時見害眕母裴氏撫二子屍哭曰父爲忠臣汝爲孝子夫何恨乎世說新語王祥事後母朱夫人甚謹嘗在別�眠母自往暗斫之值祥私起空斫得被旣還知母憾之不已因跪前請死母於是感悟愛之如己子吳郡陳遺性至孝母好食鐺底焦飯遺作郡主簿恆裝一囊每煮食輒貯錄焦飯歸以遺母后值孫恩賊出吳郡袁府君卽日便徵遺已聚斂得數斗焦飯未展歸家遂帶以從軍戰於滬瀆軍敗人散逃走山澤皆多饑死遺獨以焦飯得活時人以爲純孝之報宋射孝子傳孫恩亂遺母晝夜泣憶遺目爲失明耳爲無聞遺還入再拜號泣母目豁明漢晉春秋初甄后之誅由郭后之寵及殯令被髮覆面以糠塞口遂立郭后使養明帝帝知之心常懷忿數泣問甄后死狀郭后曰先帝自殺何以責問我且汝爲人子可追讎死父爲前母枉殺後母邪明帝怒遂逼殺之�殯者使如甄后故事陳畱志李銓平丘人有至行銓兄前母子後母甚不愛之而衣食皆使下銓銓始五歲覺己衣服勝兄卽脫不著須兄得己同然後服之其母遂不得有偏蜀志有孝子隗通爲母汲江裔水天爲出平石生江中今石在馬湖江而孝子吳順養母赤烏巢其門吳錄孟仁字恭武江夏人也本名宗避�字易焉少從南陽李肅學其母爲作厚蓐大被或問其故母曰小兒無徳致客學者多貧故爲廣被庶可得與气類接也其讀書夙夜不懈肅奇之曰卿宰相器也初爲驃騎將軍朱據軍吏將母在營旣不得志又夜雨屋漏因起涕泣以謝其母母曰但當勉之何足泣也據亦稍知之除爲鹽池司馬自能結网手以捕魚作鮓寄母母因以還之曰汝爲魚官而以鮓寄我非避嫌也遷吳令時皆不得將家之官每得時物未以寄母常不先食及聞母亡犯禁委官語在權傳特爲減死一等復使爲官蓋優之也楚國先賢傳宗母嗜筍冬節將至時筍尙未生宗入竹林哀嘆而筍爲之出得以供母皆以爲至孝之所致感西京雜記會稽人顧翺少失父事母至孝母好食雕胡飯常率子女躬自采擷還家導水鑿川自種供養每有贏儲家亦近太湖湖中後自生雕胡無復余艸虫鳥不敢至焉遂得以爲養郡縣表其閭捨會稽典錄孫策功曹魏騰以迕意見譴將殺之士大夫憂恐計無所出夫人乃倚大井而謂策曰汝新造江南其事未集方當優賢禮士捨過錄功魏功曹在公盡規汝今日殺之則明日人皆叛汝吾不忍見禍之及當先投此井中耳策大驚遽釋騰夫人智略權譎類皆如此世語鮑出字文才京兆新丰人也少遊俠興平中三輔亂出與老母兄弟五人家居本縣以饑餓畱其母守舍相將行采蓬實合得數升使其二兄初雅及其弟成持歸爲母作食獨與小弟在後采蓬初等到家而啖人賊數十人已略其母以繩貫其手掌驅去初等怖恐不敢追逐須臾出從後到知母爲賊所略欲追賊兄弟皆云賊眾當如何出怒曰有母而使賊貫其手將去煮啖之用活何爲乃攘臂結�獨追之行數里及賊賊望見出乃共布列待之出到回從一頭斫賊四五人賊走復合聚圍出出跳越圍斫之又殺十餘人時賊分布驅出母前去賊連擊出不勝乃走與前輩合出復追擊之還見母與比捨嫗同貫相連出遂復奮擊賊賊問出曰卿欲何得出責數賊指其母以示之賊乃解還出母比捨嫗獨不解遙望出求哀出復斫賊賊謂出已還卿母何爲不止出又指求哀嫗此我嫂也賊復解還之出得母還遂相扶侍客南陽建安五年關中始開出來北歸而其母不能步行兄弟欲共輿之出以輿車歷山險危不如負之安穩乃以籠盛其母獨自負之到鄕裏鄕裏士大夫嘉其孝烈欲薦州郡郡辟召出出曰田民不堪冠帶至靑龍中母年百餘歲乃終出時年七十餘行喪如禮於今年八九十才若五六十者梓潼士女志李余涪人父早世兄夷殺人亡命母愼當死余年十三問人曰兄弟相代能免母否人曰趣得一人耳余乃詣吏乞代母死吏以餘年小不許余因自死吏以白令令哀傷言郡郡上尙書天子與以財幣圖畫府廷季姜梓潼文氏女將作大匠廣漢王敬伯夫人也少讀詩禮敬伯前夫人有子博女紀流二人季姜生康稚芝女始示凡前後八子撫育恩愛親繼若一堂紀流出適分己侍婢給之博好寫書姜手爲作衮於是門內相化動行推讓博妻犍爲楊進及博子遵婦蜀郡張叔紀服姑之教皆有賢訓號之三母堂亡義敕康稚芝婦事楊進如舅姑中外則之皆成令徳季姜年八十一卒四男棄官行服四女亦從官舍交赴內外官冕百有餘人當時榮之王氏遂世興亡義二字原本疑誤

小名錄桓循少爲元所侮每言論常鄙薄之循深以爲憾及元將篡循請於母庾夫人計襲元庾曰靈寶視我爲骨肉忍相圖耶循乃止宋書孝懿蕭皇后傳孝穆後殂孝皇帝娉後爲繼室髙祖受晉禪後稱太后上以恭孝爲行奉太后素謹及卽大位春秋已髙每旦入朝太后未嘗失時刻文帝袁皇后傳後適太祖生子劭自詳視之馳白太祖此兒形貌異常必破國亡家不可舉太祖狼狽至後殿戶外手撥幔禁之乃止文帝路淑媛傳淑媛以色貌選入後宮生孝武帝世祖卽位奉尊號曰皇太后宮曰崇憲太后居顯陽殿上於閨房之內禮敬甚寡有所禦幸或畱止太后房內故民間喧然咸有丑聲宮掖事祕莫能辯也衡陽文王義季傳隊主續丰母老家貧無以充養遂斷不食肉義季哀其志給丰每月白米二斛錢一千並制丰啖肉長沙景王道憐傳宗室遐字彥道與嫡母殷養女云敷私通殷每禁之殷暴病卒未大殮口鼻流血疑遐潛加毒害爲有司所糾世祖徙之始安郡永光中得還太宗世歷黃門侍郎都官尙書吳郡太守遐人才甚凡自諱名常對賓客曰孝武無道枉我殺母其頑騃若此謝瞻傳瞻弟字宣鏡幼有殊行年數歲所生母郭氏久嬰痼疾晨昏溫凊和藥捧膳不闕一時勤容戚顏未嘗暫攺恐僕役營疾懈倦躬自執勞爲母病畏驚微踐過甚一家尊卑感至性咸納履而行屏气而語如此者十餘年垣護之傳護之伯父遵遵子閬元嘉中爲員外散騎侍郎母墓爲東阿寺道人曇洛等所發閬與弟殿中將軍閎共殺曇洛等五人詣官歸罪見原周朗傳朗爲廬陵內史郡後荒蕪頻有野獸母薛氏欲見獵朗乃合圍縱火令母觀之火逸燒郡廨朗悉以秩米起屋償所燒之限稱疾去官遂爲州司所糾還都謝世祖曰州司舉臣愆失多有不允臣在郡虎三食人虫鼠犯稼以此二事上負陛下上變色曰州司不允或可有之虫虎之災寧關卿小物朗尋丁母艱有孝性每哭必慟其餘頗不依居喪常節大明四年上使有司奏其居喪無禮請加收治詔曰朗悖禮利口宜令剪戮微物不足亂典刑特�付邊郡於是傳送寧州於道殺之時年三十六何子平傳子平事母至孝揚州辟從事史月俸得白米輒貨市粟麥人或問曰所利無幾何足爲煩子平曰尊老在東不辦常得生米何心獨饗白粲每有贈鮮肴者若不可寄致其家則不肯受母本側庶籍注失實年未及養而籍年已滿便去職歸家時鎭軍將軍顧覬之爲州上綱謂曰尊上年實未八十親故所知州中差有微祿當啟相畱子平曰公家正取信黃籍籍年旣至便應扶侍私庭何容以實年未滿苟冒榮利且歸養之願又切微情覬之又勸令以母老求縣子平曰實未及養何假以希祿顗之益重之旣歸家竭身運力以給供養元嘉三十七年元凶弒逆隨王誕入討以爲行參軍子平廢己受職事寧自解末除吳郡海虞令縣祿惟以養母一身而妻子不犯一毫人或疑其儉薄子平曰希祿本在養親不在爲己問者�而退母喪去官哀毀逾禮每至哭踴頓絕方蘇值大明末東土饑荒繼以師旅八年不得營葬晝夜號絕擗踴不闋俄頃叫慕之音常如袓括之日冬不衣絮暑避淸涼日以數合米爲粥不進鹽菜所居屋敗不蔽雨日兄子伯興采伐茅竹欲爲葺治子平不肯曰我情事未申天地一罪人耳屋何宜覆蔡興宗爲會稽太守甚加旌賞泰始六年爲營冢槨子平居喪毀甚困瘠逾久及至免喪支體殆不相屬何承天傳承天東海郯人也五歲失父母徐氏廣之姊也聰明博學故承天幼漸訓義儒史百家莫不該覽承天補南臺治書侍禦史謝晦鎭江陵請爲南蠻長史時有尹嘉者家貧母熊自以身貼錢爲嘉償責坐不孝當死承天議曰被府宣令普議尹嘉大辟事稱法吏葛滕簽母告子不孝欲殺者許之法云謂違犯教令敬恭有虧父母欲殺皆許之其所告惟取信於所求而許謹尋事原心嘉母辭自求質錢爲子還責嘉𨿽虧犯教義而熊無請殺之辭熊求所以生之而今殺之非隨所求之謂始以不孝爲劾終於和賣結刑倚旁兩端母子俱罪滕簽法文爲非其條嘉所存者大理在難申但明教爰發矜其愚蔽夫明徳愼罰文王所以卹下議獄緩死中孚所以垂化言情則母爲子隱語敬則禮所不及今捨乞宥之評依請殺之條責敬恭之節於饑寒之隸誠非罰疑從輕寧失有罪之謂也愚以謂降嘉之死以普春澤之恩赦態之愆以明子隱之宜則蒲亭𨿽陋可比徳於盛明豚魚微物不獨遺於今化事未判值赦並免承天補尙書殿中郎兼左丞吳興余杭民薄道舉爲制同籍�親補兵道舉從弟代公道生等並爲大功親非應在補謫之例法以代公等母存爲�親則子宜隨母補兵承天議曰尋制同籍�親補兵大功不在例婦人三從旣嫁從夫夫死從子今道舉爲若其叔尙存制應補謫妻子營居固其宜也但爲之時叔父已沒代公道生並是從弟大功之親不合補謫今若以叔母爲�親令代公隨母補兵旣違大功不謫之制又失婦人三從之道由於主者守�親之文不辧男女之異遠嫌畏負以生疑懼非聖朝卹刑之旨謂代公等母子並宜見原張敷傳敷字景引吳郡人吳興太守邵子也生而母沒年數歲問母所在家人告以死生之分敷𨿽童蒙便有思慕之色年十許歲求母遺物而散施已盡惟得一畫扇乃緘錄之每至感思輒開笥流涕見從母常悲感哽咽鄧琬傳琬及餘同逆伏誅何慧文始同謀逆其母禁之不從母乃攜女歸江陵遽嫁之範傳字蔚宗泰少子也母如�產之額爲所破故以爲小字出繼從伯弘之兄皓爲宜都太守嫡母隨皓在官母亡報之以疾不時奔赴及行又攜妓妾自隨爲禦史中丞劉損所奏太祖愛其才不罪也後及外甥謝綜有逆謀爲徐湛之所發出市家人悉至相見所生母泣曰主上念汝無極汝曾不能感恩又不念我老今日柰何仍以手擊頸及頰顏色不怍綜母以子弟自蹈逆亂獨不出視語綜曰�今不來勝人多也朱百年傳百年與孔凱友善家素貧母以冬月無衣並無絮自此不衣綿帛嘗寒時就凱宿衣悉夾布飲酒醉眠凱以臥具覆之百年不覺也旣覺引臥具去體謂凱曰綿定奇溫因流涕悲慟凱亦爲之傷感向靖傳靖小字彌以佐命功封曲江縣侯卒子植嗣不受母訓奪爵劉敬宣傳敬宣字萬壽彭城人父牢之鎭北將軍敬宣八歲喪母晝夜號泣中表異之輔國將軍桓序鎭蕪胡牢之參序軍事四月八日敬宣見眾人灌佛乃下頭上金鏡以爲母灌因悲泣不自勝序嘆息謂牢之曰卿此兒旣爲家之孝子必爲國之忠臣沈攸之傳攸之招集才力之士隨郡人雙泰眞有幹力召不肯來後泰眞至江陵賣買有以告攸之者攸之因畱之補隊副厚加料理泰眞無停志少日叛走攸之遣二十人被甲追之逐討甚急泰眞殺數人餘者不敢近欲過家將母去事迫不獲單身走入蠻追者旣失之錄其母而去泰眞旣失母乃出自歸攸之不罪曰此孝子也賜錢一萬轉補隊主其矯情任皆如此晉熙王昶傳前廢帝旣誅羣公彌縱狂暴昶聚眾起兵統內諸郡並不受命斬昶使將佐文武悉懷異心昶知其不捷乃夜與數十騎開門北奔索虜棄母惟攜愛妾一人作丈夫服亦騎馬自隨孔靖傳靖子淵之大明中爲尙書比部郎時安陸應城縣民張江陵與妻吳共罵母黃令死黃忿恨自經死值赦律父子賊殺驅傷父母梟首罵詈棄市謀殺夫之父母亦棄市值赦免刑補治江陵罵母母以之自戮重於驅傷若同殺科則疑重用驅傷及罵科則疑輕制惟有打母遇赦猶梟首無罵母致死值赦之科淵之議曰夫題裏逆心而仁者不入名且惡之況乃人事故驅傷咒詛法所不原詈之致盡則理無可宥罰有從輕蓋疑失善求之文旨非此之謂江陵𨿽值赦恩故合梟首婦本以義愛非天屬黃之所恨情不在吳原死補治有允正法詔如淵之議吳免棄市郭世道傳世道會稽永興人也生而失母父更娶世道事父及後母孝道淳備年十四又喪父居喪過禮殆不勝喪家貧無產業傭力以養繼母婦生一男夫妻共議曰勤身供養力猶不足若養此兒則所費者大乃垂泣瘞之母亡負土成墳親戚或共賻助微有所受葬畢傭賃倍還先直服除後哀戚思慕終身如喪者以爲追遠之思無時去心故未嘗釋衣幍仁厚之風行於鄕黨鄰村大小莫有呼其名者小名錄廣陵王義眞字車士爲揚州刺史太后謂帝曰道鄰汝布衣時兄弟宜用爲揚州上曰寄奴於道鄰豈有所惜但揚州根本所寄事務至多非道鄰所了太后曰道鄰年出五十不如汝十歲兒也上曰車士𨿽爲刺史事無大小皆由寄奴道鄰年長不親其事則於聽不足太后默然鄭緝孝子傳吳隱之字處默少有孝行遭母喪哀毀過禮時與太常韓康伯鄰居康伯母揚州刺史殷浩之妹聰明婦人也隱之每哭康伯母輒輟事流涕悲不自勝終其喪如此謂康伯曰汝後若居銓衡當用此�人後康伯爲吏部尙書乃進用之南齊書宣孝陳皇后傳後生太祖太祖年二歲乳人乏乳後夢人以兩甌麻粥與之覺而乳大出異而說之張岱傳岱爲司徒左西曹母年八十籍注未滿岱便去官從實還養有司以岱違制將欲糾舉宋孝武曰觀過可以知人不須案也沈衝傳衝與兄淡淵三人皆爲司直母孔氏在東鄰家失火疑爲人所焚爇大呼曰我三兒皆作禦史中丞與人豈有善者劉巘傳巘有至性母孔氏甚嚴明謂親戚曰阿稱便是今世曾子阿稱巘小名也年四十餘未有婚對建元中太祖與司徒褚淵爲巘娶王氏女王氏壁掛屨土落孔氏�上孔氏不悅巘卽出其妻何昌傳建平王景素爲徵北南徐州昌爲府主簿以夙素見重母老求祿出爲湘東太守加秩千石沈文季傳永元元年始安王遙光反文季及兄子昭略被召於華林省死昭略弟昭光聞收至家人勸逃去昭光不忍捨母遂見獲殺之王融傳融欲立子良郁林深忿疾融卽位十餘日收下廷尉獄賜死時年二十七臨死嘆曰我若不爲百歲老母當吐一言融意欲指斥帝在東宮過失也劉懷珍傳懷珍子靈哲字文明所生母常病靈哲躬自祈禱夢見黃衣老公曰可取南山竹筍食之疾立可愈靈哲驚覺如言而疾瘳嫡母崔氏及兄子景煥泰始中沒虜靈哲爲布衣不聽樂及懷珍卒當襲爵靈哲固辭以兄子在虜中存亡未測無容越當茅土朝廷義之靈哲傾產私贖嫡母及景煥累年不可得世祖哀之令北使告虜主虜主送以還南襲懷珍封爵謝傳爲吳興太守長城縣民盧道優家遭誣同縣殷孝悌等四人爲收付縣獄考正孝悌母駱詣登聞訴稱孝悌爲道優所誹謗橫劾爲劫一百七十三人連名保徵在所不爲申理聞孝悌母訴及啟建康獄覆道優理窮款首依法斬刑有司奏免官傅琰傳琰遭母喪居南岸鄰家失火延燒琰屋琰抱柩不動鄰人競來赴救乃得俱全琰股髀之間已被煙焰顧歡傳歡母年老躬耕誦書夜則燃糠自照母亡水漿不入口六七日廬於墓次遂隱遁不仕臧榮緒傳關康之隱京口徵通直郎不就晚以母老家貧求爲嶺南小縣孫淡傳淡太原人也居長沙事母孝母疾不眠食以差爲期母哀之後有疾不使知也杜棲傳建武二年剡縣有小兒年八歲與母俱得赤斑病母死家人以小兒猶惡不令其知小兒疑之問雲母常數問我病昨來覺聲羸今不復聞何謂也因自投下�匍匐至母屍側頓絕而死鄕鄰告之縣令宗善才求表廬事竟不行蕭睿明傳睿明少有至性奉親謹篤母病躬禱夕不假寐及亡不勝哀而卒永明五年世祖詔曰龍驤將軍安西中兵參軍松滋令蕭睿明愛敬淳深色養盡禮喪過乎哀遂致毀滅𨿽未達聖教而一至可湣宜加榮命以矜善人可贈中書郎樂頤傳頤字文徳嘗遇病與母隔壁忍痛不言嚙被至碎恐母之哀己也吏部郎庾杲之嘗往候頤爲設食枯魚菜菹而已杲之曰我不能食此母聞之自出嘗膳魚羹數種杲之曰卿過茅季偉我非郭林宗雁門解仲恭母病經時不差入山采藥遇一老父語之曰得丁公藤病立愈此藤近在前山際髙樹垂下便是也忽然不見仲恭如其言得之治病母卽差至今江陵人猶有識此藤者江泌傳泌字士淸母亡後以生闕供養遇鮭不忍食食菜不食心以其有生意也泌族人兗州治中泌黃門郎悆子也與泌同名世謂泌爲孝江泌以別之華寶傳寶晉陵無錫人也同郡薛天生母遭艱菜食天生亦菜食母未免喪而死天生終身不食魚肉與弟有恩義韓靈敏傳吳郡範法恂妻褚氏勤苦執婦業宋升明中孫曇瓘謀反亡命褚謂其子僧簡曰孫越州先姑之姊子與汝父親則從母兄弟交則義重古人逃竄脫不免汝宜收之曇瓘尋伏法褚氏令僧簡往斂葬年七十餘永明中卒僧簡在都聞病馳歸未至而褚已卒將殯舉屍不起尋而僧簡至焉朱謙之傳謙之字處光吳郡錢唐人父昭之以學解稱於鄕裏謙之年數歲所生母亡昭之假葬田側爲族人朱幼方燎火所焚同產姊密語之謙之𨿽小便哀戚如持喪年長不婚娶永明中刃殺幼方詣獄自系縣令申靈勗表上別駕孔稚珪兼記室劉琎司徒左西掾張融箋與刺史豫章王曰禮開報仇之典以申孝義之情法斷相殺之條以表權時之制謙之揮刃酬冤旣申私禮系頸就死又明公法今仍殺之則成當世罪人宥而活之卽爲盛朝孝子殺一罪人未足弘憲活一孝子實廣風徳張緒陸澄是其鄕舊應具來由融等與謙之並不相識區區短見深有恨然豫章王言之世祖時吳郡太守王慈太常張緒尙書陸澄並表論其事世祖嘉其義慮相復報乃遣謙之隨曹虎西行將發幼方子惲於津陽門伺殺謙之謙之之兄選之又刺殺惲有司以聞世祖曰此皆是義事不可問悉赦之劉善明傳善明爲後軍將軍直合五年靑州沒虜善明母陷北虜移置桑幹善明布衣蔬食哀戚如持喪明帝每見爲之嘆息時人稱之轉寧朔將軍巴西梓潼二郡太守善明以母在虜中不願西行涕泣固請見許朝廷多哀善明心事元徽初遣北使朝議令善明舉人善明舉田惠紹使虜贖得母還薛淵傳淵安都從子親族皆入北太祖鎭淮陰淵遁來南母索氏不得自拔攺嫁長安楊氏淵私遣購贖梁州刺史崔慧景報淵云索在界首遣信拘引已得拔難淵表求解職至界上迎之見許攺授散騎常侍徵虜將軍淵母南歸事竟無實永明元年淵上表解職送貂蟬詔曰遠隔殊方聲問難審淵憂迫之深固辭朝列昔東關舊典猶通婚宦況母出有差音息時至依附前例不容申許便可斷表速還章服淵以贖母旣不得又表陳解職詔不許後虜使至上爲淵致與母書齊書髙帝第十一子鈞年五歲所生區貴人病便加慘悴左右依常以五色飴之不肯食曰須待姨差母子部紀事三梁書劉苞傳苞字孝嘗彭城人也父愃齊太子中庶子苞四歲而父終及年六七歲見諸父常泣時伯叔父悛繪等並顯貴苞母謂其畏憚怒之苞對曰早孤不及有識聞諸父多相似故心中欲悲無有他意因而歔欷母亦慟甚阮孝緒傳孝緒字士宗陳畱尉氏人也於鐘山聽講母王氏忽有疾兄弟欲召之母曰孝緒至性冥通必當自到果心驚而返鄰里嗟異之合藥須得生人參舊傳鐘山所出孝緒躬歷幽險累日不值忽見一鹿前行孝緒感而隨後至一所遂滅就視果獲此艸母得服之遂愈時皆嘆其孝感所致範元琰傳元琰字伯珪家貧惟以園蔬爲業嘗出行見人盜其菜元琰遽退走母問其故以其實答母問盜者爲誰答曰向所以退畏其愧恥今啟其名願不泄也於是母子祕之陶季直傳季直五歲喪母哀若成人初母未病於外染衣卒後家人始贖季直抱之號慟聞者酸感滕曇恭傳曇恭年五歲母楊氏患熱思食寒瓜土俗所不產曇恭歷訪不能得銜悲哀切俄值一桑門問其故曇恭具以告桑門曰我有兩瓜分一相遺曇恭拜謝因捧瓜還以薦其母舉室驚異尋訪桑門莫知所在王儉號爲曾子張弘策傳弘策字眞簡幼以孝聞母嘗有疾五日不食弘策亦不食母彊爲進粥乃食母所餘遭母憂三年不食鹽菜幾至滅性沈約傳約父璞被誅約幼潛竄會赦免旣而流寓孤貧篤志好學晝夜不倦母恐其以勞生疾嘗遣減油滅火張稷傳稷字公喬父永宋右光祿大夫所生母遘疾歷時稷始年十一夜不解衣而養永異之及母亡毀瘠過人杖而後起頻居父母憂六載廬於墓側安成康王秀傳秀字彥達太祖第七子也年十二生母吳太妃亡秀母弟始興王憺時年九歲並以孝聞居喪累日不進漿飲太祖親取粥授之哀其早孤命側室陳氏並母二子陳亦無子有母徳視二子如親生焉鄧元起傳元起初爲益州過江陵迎其母母事道方居館不肯出元起拜請同行母曰貧賤家兒忽得富貴詎可久保我寧死不能與汝共入禍敗元起之至巴東聞巴亂使蔣光濟筮之遇蹇喟然嘆曰吾豈鄧艾而及此乎後果如筮馮道根傳道根字巨基廣平酇人也少失父家貧傭賃以養母行得甘肥不敢先食必遽還以進母年十三以孝聞於鄕裏臨川靜惠王宏傳宏字宣達太祖第六子也天監十五年春所生母陳太妃寢疾宏與母弟南平王偉侍疾並衣不解帶每二宮參問輒對使涕泣及太妃薨水漿不入口者五日髙祖每臨幸慰勉之宏少而孝謹齊之末年避難潛伏與太妃異處每遣使參問起居或謂宏曰逃難須密不宜往來宏銜淚答曰乃可無我此事不容暫廢謝藺傳藺字希如丁父憂晝夜號慟毀瘠骨立母阮氏常自守視譬抑之服闋太淸元年遷散騎侍郎兼散騎常侍使於魏會侯景舉地入附境上交兵藺母慮不得還感气卒及藺還入境爾夕夢不祥旦便投劾馳歸旣至號慟嘔血气絕久之水漿不入口親友慮其不全相對悲慟彊勸以飲粥藺初勉彊受之終不能進經月餘日因夜臨而卒南平元襄王偉傳偉字文達天監十五年所生母陳太妃寢疾偉及臨川王宏侍疾並衣不解帶及太妃薨毀頓過禮水漿不入口累日髙祖每臨幸譬抑之偉𨿽奉詔而毀瘠殆不勝喪鄱陽忠烈王恢傳恢字弘達大祖第九子也恢有孝性初鎭蜀所生母費太妃猶停都後於都下不豫恢未之知一夜忽夢還侍疾旣覺憂惶便廢寢食俄而都信至太妃已瘳後又目有疾久廢視瞻有北渡道人慧龍得治眼術恢請之旣至空中忽見聖僧及慧龍下鍼豁然開朗咸謂精誠所致始興忠武王憺傳憺字僧達太祖第十一子也數歲所生母吳太妃卒憺哀感傍人天監七年慈母陳太妃薨水漿不入口六日居喪過禮髙祖優詔勉之陸襄傳襄字師卿襄母年將八十嘗卒患心痛醫方須三升粟漿是時冬月日又逼暮求索無所忽有老人詣門貨漿量如方劑始欲酬直無所失之時以襄孝感所致也累遷國子博士太子家令復掌管記母憂去職襄年已五十毀頓過禮太子憂之日遣使誡諭劉霽傳霽字士烜平原人也母明氏寢疾霽年已五十衣不解帶者七旬誦觀世音經數至萬徧夜因感夢見一僧謂曰夫人算盡君精誠篤至當相爲申延後六十餘日乃亡霽廬於墓哀慟過禮常有雙白鶴馴翔廬側處士阮孝緒致書抑譬霽思慕不已服未終而卒沈崇傃傳崇傃字思整吳興武康人也父懷明宋兗州刺史崇傃六歲丁父憂哭踴過禮及長傭書以養母焉齊建武初起家爲奉朝請永元末遷司徒行參軍天監初爲前軍鄱陽王參軍事三年太守柳惲辟爲主簿崇傃從惲到郡還迎其母母卒崇傃以不及侍疾將欲致死水漿不入口晝夜號哭旬日殆將絕气兄弟謂之曰殯葬未申遽自毀滅非全孝之道也崇傃之瘞所不避雨雪倚墳哀慟每夜恆有猛獸來望之有聲狀如嘆息者家貧無以遷窆乃行乞經年始獲葬焉旣而廬於墓側自以初行喪禮不備復以葬後更治服三年久食麥屑不啖鹽酢坐臥於單薦因虛腫不能起郡縣舉其至孝髙祖聞卽遣中書舍人慰勉之乃下詔曰前軍沈崇傃少有志行居喪逾禮齋制不終未得大葬自以行乞淹年哀典多闕方欲以永慕之晨更爲再期之始𨿽卽情可矜禮有明斷可便令除釋擢補太子洗馬旌彼門閭惇玆風教崇傃奉詔釋服而涕泣如居喪固辭不受官苦自陳讓經年乃得爲永寧令自以祿不及養怛恨愈甚哀思不自堪至縣卒時年三十九王僧辯傳僧辯字君才右衛將軍神念之子也承聖三年丁母太夫人憂世祖遣侍中謁者監護喪事策謚曰貞敬太夫人夫人姓魏氏神念以天監初董率徒眾據東關退保合肥漅湖西因娶以爲室生僧辯性甚安和善於綏接家門內外莫不懷之初僧辯下獄夫人流淚徒行將入謝罪世祖不與相見時貞惠世子有寵於世祖軍國大事多關預焉夫人往詣合自陳無訓涕泗嗚咽眾並憐之及僧辯免出夫人深相責勵辭色俱嚴云人之事君惟須忠烈非但保佑當世亦乃慶流子孫及僧辯�復舊京功蓋天下夫人恆自謙損不以富貴驕物朝野咸共稱之謂爲明哲婦人也及旣薨殞甚見湣悼且以僧辯勛業隆重故喪禮如焉劉之遴傳之遴字思貞南陽涅陽人也累遷中書侍郎出爲南郡太守髙祖謂曰卿母年徳並髙故令卿衣錦還鄕盡榮養之禮褚翔傳翔字世舉少有孝性爲侍中時母疾篤請沙門祈福中夜忽見戶外有異光又聞空中彈指及曉疾遂愈或以翔精誠所致焉臧盾傳盾字宣卿有孝性嘗入宿直於廷尉母劉氏在宅夜暴亡左手中指忽痛不得寢及曉宅信果報凶問其感通如此潯陽王大心傳大心字仁恕幼而聽朗侯景寇京邑景將任約略地至於湓城大心遣司馬韋質拒戰敗績時帳下猶有勇士千餘人咸說曰旣無糧儲難以守固若輕騎往建州以圖後舉策之上者也大心未決其母陳淑容曰�日聖禦年尊儲宮萬福汝久奉違顏色不念拜謁闕庭且吾已老而欲遠涉險路糧儲不給豈謂孝子吾終不行因撫胸慟哭大心乃止遂與約和二年秋遇害時年二十九韓懷明傳懷明上黨人也客居荊州年十歲母患屍疰每發輒危殆懷明夜於星下稽顙祈禱時寒甚切忽聞香气空中有人語曰童子母須臾永差無勞自苦未曉而母豁然平復鄰里異之與鄕人郭俱師事南陽劉虯虯嘗一日廢講獨居涕泣懷明竊問其故虯家人答云是外祖亡日時虯母亦亡矣懷明聞之卽日罷學還家就養虯嘆曰韓生無虞丘之恨矣家貧常肆力以供甘脆嬉怡膝下朝夕不離母側母年九十一以壽終懷明水漿不入口一旬號哭不絕聲有雙白鳩巢其廬上字乳馴狎若家禽焉釋服乃去旣除喪蔬食終身衣衾無攺天監初刺史始興王憺表言之州累辟不就卒於家庾沙彌傳沙彌潁陰人也父佩玉坐沈攸之事誅沙彌時始生年至五歲所生母爲制采衣輒不肯服母問其故流涕對曰家門禍酷用是何爲旣長終身布衣蔬食嫡母劉氏寢疾沙彌晨夕侍側衣不解帶或應鍼灸輒以身先試之及母亡水漿不入口累日終喪不解衰絰不出廬戶晝夜號慟鄰人不忍聞墓在新林因有旅松百餘株自生墳側族兄都官尙書詠表言其狀應純孝之舉髙祖召見嘉之以補歙令還除輕車邵陵王參軍事隨府會稽復丁所生母憂喪還都濟浙江中流遇風舫將覆沒沙彌抱柩號哭俄而風靜蓋孝感所致服闋除信威刑獄參軍兼丹陽郡陳書駱牙傳牙字旗門吳興臨安人也梁太淸末世祖嘗避地臨安牙母陵睹世祖儀表知非常人賓待甚厚及世祖爲吳興太守引牙爲將帥世祖卽位封常安縣侯尋遷越州刺史初牙母之卒也於時饑饉兵荒至是始葬詔贈牙母常安國太夫人謚曰恭遷牙爲貞威將軍晉陵太守徐孝克傳孝克陵之第三弟也事所生母陳氏盡就養之道梁末侯景寇亂京邑大饑餓死者十八九孝克養母饘粥不能給妻東莞臧氏領軍將軍臧質之女也甚有容色孝克乃謂之曰今饑荒如此供養交闕欲嫁卿與富人望彼此俱濟於卿意如何臧氏弗之許也時有孔景行者爲侯景將富於財孝克密因媒者陳意景行多從左右逼而迎之臧涕泣而去所得谷帛悉以供養太建四年徵爲祕書丞不就六年除國子博士遷通直散騎常侍兼國子祭酒尋爲眞孝克每侍宴無所食啖至席散當其前膳羞損減髙宗密記以問中書舍人管斌斌不能對自是斌以意伺之見孝克取珍果內紳帶中斌當時莫識其意後更尋訪方知還以遺母斌以實啟髙宗嗟嘆良久乃�所司自今宴享孝克前饌並遣將還以餉其母時論美之陳亡隨例入關家道壁立所生母患欲粳米爲粥不能常辦母亡之後孝克遂常啖麥有遺粳米者孝克對而悲泣終身不復食之焉張譏傳譏字直言幼喪母有錯彩經帕卽母之遺制及有所識家人具以告之每歲時輒對帕哽噎不能自勝王元規傳元規字正範父瑋梁武陵王府中記室參軍元規八歲而孤兄弟三人隨母依舅氏往臨海郡時年十二郡土豪劉瑱者資財巨萬以女妻之元規母以其兄弟幼弱欲結彊援元規泣請曰因不失親古人所重豈得苟安異壤輒婚非類母感其言而止元規性孝事母甚謹晨昏未嘗離左右梁時山陰縣有暴水流漂居宅元規惟有一小船倉卒引其母妹並孤侄入船元規自執�棹而去畱其男女三人閣於樹杪及水退獲全時人皆稱其至行張種傳種字士苗吳郡人也武陵王爲益州刺史重選府僚以種爲徵西東曹掾種辭以母老抗表陳請爲有司所奏黜免侯景之亂種奉其母東奔久之得達鄕裏俄而母卒種時年五十而毀瘠過甚又迫以凶荒未獲時葬服制𨿽畢而居處飲食恆若在喪謝貞傳貞字元正幼聰敏有至性母王氏授貞論語孝經讀訖便誦年十四丁父艱號頓於地絕而復蘇者數矣初父藺居母阮氏憂不食泣血而卒家人賓客懼貞復然從父洽族兄皓乃共往華嚴寺請長爪禪師爲貞說法仍謂貞曰孝子旣無兄弟極須自愛若憂毀滅性誰養母耶自後少進饘粥太淸之亂親屬散亡貞於江陵陷沒皓�難番禺貞母出家於宣明寺及髙祖受禪皓還鄕裏供養貞母將二十年太建五年貞乃還朝至徳三年以母憂去職頃之�起還府仍加招遠將軍掌記室貞累啟固辭時尙書右丞徐祚尙書左丞沈客卿俱來候貞見其形體骨立祚等愴然嘆息初貞在周常侍趙王讀王嘗聞左右說貞每獨處必晝夜涕泣因私使訪問知貞母年老遠在江南乃謂貞曰寡人若出居藩當遣侍讀還家供養後數年王果出因辭見面奏曰謝貞至孝而母老臣願放還帝奇王仁愛而遣之因隨聘使杜子暉還國殷不害傳不害字長卿性至孝家世儉約居甚貧寠事老母勤劇無所不至簡文以不害善事親賜其母蔡氏錦裙襦氈席被褥單復畢備侯景之亂不害先於別所督戰失母所在於時甚寒冰雪交下老弱凍死者塡滿溝�不害行哭道路遠近尋求無所不至遇見死人溝水中卽投身而下扶捧閱視舉體凍濕水漿不入口號泣不輟聲如是者七日始得母屍不害憑屍而哭每舉音輒气絕行路無不爲之流涕卽於江陵權殯與王褒庾信俱入長安自是蔬食布衣枯槁骨立見者莫不哀之沈炯傳炯字禮明吳興武康人也少有雋才爲當時所重紹泰二年至都除司農卿遷禦史中丞髙祖受禪加通直散騎常侍中丞如故以母老表請歸養詔不許文帝嗣位又表曰臣嬰生不幸弱冠而孤母子零丁兄弟相長謹身爲養仕不擇官宦成梁朝命存亂世�危履險自死輕生妻息誅夷昆季冥滅余臣母子得逢興運臣母妾劉今年八十有一臣叔母妾丘七十有五臣門弟侄故自無人妾丘兒孫又久亡泯兩家侍養余臣一人前帝知臣之孤煢養臣以州裏不欲使頓居艸萊又復矜臣溫凊所以一年之內再三休沐臣之屢披丹款頻冒宸非欲苟違朝廷遠離畿輦一者以年將六十湯火居心每跪讀家書前懼後喜溫席扇枕無復成童二者職居彜憲邦之司直若自虧身體何問國章前徳綢繆始許哀放內侍近臣多悉此旨正以選賢與能廣求明哲趄荏苒未始取才而上元降戾奄至今日徳音在耳墳土遽幹悠悠昊天哀此罔極兼臣私心煎切彌迫近時慺慺之祈轉忘塵觸伏惟陛下睿哲聰明嗣興下武刑於四海弘此孝治寸管求天仰歸帷扆有感必應實望聖明特乞霈然申其私禮則王者之徳覃及無方矧彼翔沈孰非涵養詔答曰省表具懷卿譽馳咸雒情深宛沛日者理切倚閭言歸異域復牽時役遂乖侍養𨿽周生之思每欲棄官戴禮垂文得遺從政前朝光宅四海劬勞萬幾以卿才爲獨步職居專席方深委任屢屈情禮朕嗣奉洪基思弘景業顧玆寡薄兼纏哀疚實賴賢哲同致雍熙豈便釋簡南闈解紱東路當令馮親入舍荀母從官用睹朝榮不虧家禮尋�所由相迎尊累使卿公私得所並無廢也南史袁粲傳初粲忤於孝武其母候乘輿出負磚叩頭流血磚碎傷目自此後粲與人語有誤道眇目者輒涕泣彌日嘗疾母憂念晝寢夢見父容色如平生與母語曰湣孫無憂將爲國家器不患沈沒但恐富貴終當傾滅耳母未嘗言及粲貴重恆懼傾滅乃以告之粲故自挹損魏書崔元伯傳崔道固字季堅父輯泰山太守道固賤出適母兄攸之目連等輕侮之後爲義隆諸子參軍事被遣向靑州募人長史已下皆詣道固道固諸兄等逼道固所生母自致酒炙於客前道固驚起接取謂客曰家無人力老親自執劬勞諸客皆知其兄弟所作咸起拜謝其母母謂道固曰我賤不足以報貴賓汝宜答拜諸客皆嘆美道固母子賤其諸兄崔休傳休字惠盛少而謙退事母孝謹女妻領軍元乂長庶子祕書郎稚舒始休母房氏欲以休女妻其外孫邢氏休不欲乃違其母情以妻乂子議者非之李皓傳皓字元盛子歆字士業聞蒙遜南伐乞伏乃起兵攻張掖其母尹氏謂歆曰汝新造之國地狹民希蒙遜驍武汝非其敵吾觀其數年以來經謀規略有兼並之志且天時人事似欲歸之度徳量力春秋之義先王遺令深愼兵戰保境寧民俟時而動言猶在耳柰何忘之汝必行也非惟師敗國亦亡矣歆不從遂率步騎三萬東伐次於都瀆澗蒙遜自浩舋拒歆戰於懷城爲蒙遜所敗左右勸歆還酒泉歆曰吾違太后明�遠取敗辱不殺此敵復何面目見吾母也勒眾復戰敗於蓼泉爲蒙遜所殺髙句麗傳句麗者出於夫余自言先祖朱蒙朱蒙母河伯女爲夫余王閉於室中爲日所照引身避之日影又逐旣而有孕生一卵大如五升夫余王棄之與犬犬不食棄之與豕豕又不食棄之於路牛馬避之後棄之野眾鳥以毛茹之夫余王割剖之不能破遂還其母其母以物裹之置於暖處有一男破殼而出及其長也字之曰朱蒙其俗言朱蒙者善射也夫餘人以朱蒙非人所生將謀殺之朱蒙母陰知告朱蒙曰國將害汝以汝才略宜遠適四方朱蒙乃與烏引烏違等二人棄夫余東南走至紇升骨城遂居焉號曰髙句麗因以爲氏焉崔僧淵傳僧淵從弟和平昌太守家巨富而性吝嗇埋錢數百斛其母李春思堇惜錢不買宋隱傳隱叔父洽子謨謨子瓊字普賢少以孝行稱母曾病季秋之月思瓜不已瓊夢想見之求而遂獲時人稱異母終州郡屢辟皆不就卒於家陸俟傳俟子麗麗子定國初娶河東柳氏生子安保後納範陽盧度世女生昕之定國亡後兩子爭襲父爵僕射李衝與度世子泉婚親相好衝遂左右申助昕之由是承爵尙主職位赫奕安保沈廢貧賤不免饑寒昕之卒後母盧悼念過哀未幾而亡劉裕傳裕子駿駿子子業立性凶悖其母疾篤遣呼子業子業曰病人間多鬼那可往其母怒謂侍者曰將刀來破我腹那得生如馨兒宣武靈皇后胡氏傳後安定臨涇人初入掖庭爲承華世婦而椒掖之中以國舊制相與祈祝皆願生諸王公主不願生太子惟後每謂夫人等言天子豈可獨無兒子何緣畏一身之死而令皇家不育冢嫡乎及肅宗在孕同列猶以故事相恐勸爲諸計後固意確然幽夜獨誓云但使所懷是男次第當長子子生身死所不辭也旣誕肅宗進爲充華嬪及肅宗踐阼尊後爲皇太妃後尊爲皇太后太后以肅宗衝幼未堪親祭欲傍周禮夫人與君交獻之義代行祭禮訪尋故式侍中崔光便據漢和熹鄧後薦祭故事太后大悅遂攝行初祀太后與肅宗幸華林園宴羣臣於都亭曲水令王公已下各賦七言詩太后詩曰化光造物含气貞帝詩曰恭己無爲賴慈英王公已下賜帛有差時太后得志逼幸淸河王懌淫亂肆情爲天下所惡領軍元乂長秋卿劉騰等奉肅宗於顯陽殿幽太后於北宮於禁中殺懌後肅宗朝太后於西林園燕文武侍臣至於極昏太后乃起執肅宗手下堂言母子不聚久今暮共一宿諸大臣送我入太后與肅宗向東北小閣太后自以行不修懼宗室所嫌於是內爲朋黨防蔽耳目肅宗所親幸者太后多以事害焉母子之間嫌隙屢起肅宗崩朝野憤嘆及武泰元年爾朱榮稱兵太后對榮多所陳說榮拂衣而起太后沈於河道武七王乂傳靈太后臨朝以乂妹夫加領軍將軍兼總禁兵乂恃寵驕盈志欲無限專綜機要威振內外正光五年秋靈太后對肅宗謂羣臣曰隔絕我母子不聽我往來兒間復何用我爲放我出家我當永絕人間修道於嵩髙閒居寺先帝聖鑑鑑於未然本營此寺者正爲我今日欲自下發肅宗與羣臣大懼叩頭泣涕殷勤苦請靈太后聲色甚厲意殊不回肅宗乃宿於嘉福殿積數日遂與太后密圖謀乂文帝皇后封氏傳後生桓穆二帝早崩昭帝立乃葬焉髙宗初穿天淵池獲一石銘稱桓帝葬母封氏遠近赴會二十餘萬人有司以聞命藏之太廟平文皇后王氏傳後廣寧人也年十三因事入宮得幸於平文生昭成帝平文崩昭成在𦇤褓時國有內難將害諸皇子後匿帝於�中懼人知�曰若天祚未終者汝便無聲遂良久不啼得免於難獻明皇后賀氏傳後父野幹東部大人後少以容儀選入東宮生太祖苻洛之內侮也後與太祖及故臣吏避難北徙俄而髙車奄來抄掠後乘車與太祖避賊而南中路失轄後懼仰天而告曰國家裔冑豈止爾絕滅也惟神靈扶助遂馳輪正不傾行百餘里至七介山南而得免難後劉顯使人將害太祖帝姑爲顯弟亢�妻知之密以告後梁眷亦來告難後乃令太祖去之後夜飲顯使醉向晨故驚�中羣馬顯使起視馬后泣而謂曰吾諸子始皆在此今盡亡失汝等誰殺之故顯不使急追太祖得至賀蘭部後後弟染幹忌太祖之得人心舉兵圍逼行宮後出謂染幹曰汝等今安所置我而欲殺吾子也染幹慚而去後後少子秦王觚使於燕慕容垂止之後以觚不返憂念寢疾裴叔業傳植字文遠叔業兄叔寶子也植母夏侯道遷之姊也性甚剛峻於諸子皆如嚴吾長成之後非衣幍不見小有罪過必束帶伏閣經五三日乃引見之督以嚴訓惟少子衍得以常服見之旦夕溫凊植在瀛州也其母年逾七十以身爲婢自施三寶布衣麻菲手執箕於沙門寺灑掃植弟瑜粲衍並亦奴僕之服泣涕而從有感道俗諸子各以布帛數百贖免其母於是出家爲比丘尼入嵩髙積歲乃還家植自州送祿奉母崔元伯傳崔僧淵入國坐兄弟徙於薄骨律鎭僧淵元妻房氏生二子伯驎伯驥後薄房氏更納平原杜氏僧淵之徙也與杜俱去生四子伯鳳祖龍祖螭祖虯得還之後棄絕房氏遂與杜氏及四子家於靑州伯驥與母房氏居於冀州𨿽往來父間而心存母氏孝慈之道頓阻一門邢巒傳佑從子虯字神虎除司徒右長史遷龍驤將軍光祿少卿虯母在鄕遇患請假歸值秋水暴漲河梁破絕虯得一小船而渡漏而不沒時人異之母喪哀毀過禮爲時所稱房法壽傳景伯次弟景先字光冑幼孤貧無資從師其母自授毛詩曲禮年十二請其母曰豈可使兄傭賃以供景先也請自求衣然後就學母哀其小不許苦請從之遂得一羊裘忻然自足晝則樵蘇夜誦經史自是精勤遂大通贍李孝伯傳孝伯妻崔賾女髙明婦人生一子元顯崔氏卒後納翟氏不以爲妻也憎忌元顯後遇劫元顯見害世云翟所爲也元顯志气甚髙爲時人所傷惜蕭寶夤傳夤尙南陽長公主有三子皆公主所生少子凱仕至司徒左長史凱妻長孫稚女也輕薄無禮公主數加罪責凱竊銜恨妻復惑說之天平中凱遂遣奴害公主乃轘凱於東市妻梟首家遂殄滅畢眾敬傳眾敬子元賓入國初娶東平劉氏有四子祖朽祖髦祖歸祖旋賜妻元氏生二子祖榮祖暉祖朽最長祖暉次祖髦故事前妻𨿽先有子後賜之妻子皆承嫡所以劉氏先亡祖暉不服重元氏後卒祖朽等三年終禮蠕蠕傳候呂陵氏生醜奴丑奴立後忽亡一子字祖惠求募不能得有尼引副升牟妻是豆渾地萬年二十許爲醫巫假托神鬼先常爲丑奴所信出入去來乃言此兒今在天上我能呼得丑奴母子欣悅後歲仲秋在大澤中施帳屋齋潔七日祈請天神經一宿祖惠忽在帳中自云恆在天上丑奴母子抱之悲喜大會國人號地萬爲聖女納爲可賀惇授夫副升牟爵位賜牛馬羊三千頭地萬旣挾左道亦有姿色醜奴甚加重愛信用其言亂其國政如是積歲祖惠年長其母問之祖惠言我恆在地萬家不嘗上天上天者地萬教也其母具以狀告醜奴醜奴言地萬懸遠事不可不信勿用讒言也旣而地萬恐懼譖祖惠於醜奴醜奴陰殺之正光初醜奴母遣莫何去汾李具列等絞殺地萬醜奴怒欲誅具列等又阿至羅侵醜奴醜奴擊之軍敗還爲母與其大臣所殺爾朱度律傳度律榮從父弟也前廢帝時與仲遠出拒義旗自敗而還其母山氏聞度律敗遂恚憤而發病及度律至母責之曰汝旣荷國恩無狀反叛我何忍見他屠戮汝也言終而卒時人怪異之髙崇傳崇子謙之字道讓少事後母李以孝聞李亦撫育過於己生人莫能辧其兄弟所出同異論者兩重之巨鹿魏溥妻傳溥妻常山房氏女也年十六溥卒子緝生未十旬鞠育於後房之內訓導有母儀法度緝所交遊有名勝者則身具酒飯有不及己者輒屏臥不餐須其悔謝乃食善誘嚴訓類皆如是淸河房愛親妻崔氏傳崔氏者同郡崔元孫之女性嚴明髙尙歷覽書傳多所聞知子景伯景先崔氏親授經義學行修明並爲當世名士景伯爲淸河太守每有疑獄常先請焉貝丘民列子不孝吏欲案之景伯爲之悲傷入白其母母曰吾聞聞不如見山民未見禮教何足責哉但呼其母來吾與之同居其子置汝左右令其見汝事吾或應自攺景伯遂召其母崔氏處之於榻與之共食景伯爲之溫凊其子侍立堂下未及旬日悔過求還崔氏曰此𨿽顏�未知心愧且可置之凡經二十餘日其子叩頭流血其母涕泣乞還然後聽之任城國太妃孟氏傳孟氏巨鹿人尙書令任城王澄之母澄爲揚州之日率眾出討於後賊帥姜慶眞陰結逆黨襲陷羅城長史韋纘倉卒失圖計無所出孟乃勒兵登陴先守要便激厲文武安慰新舊勸以賞罰諭之逆順於是咸有奮志親自巡守不避矢石賊不能克卒以全城澄以狀表聞屬世祖崩事寢靈太后令曰鴻功盛美實宜垂之永年乃�有司樹碑旌美文成文明皇后馮氏傳後長樂信都人也年十四髙宗踐極選爲貴人後立爲皇后髙宗崩顯祖卽位尊爲皇太后太后行不正內寵李奕顯祖因事誅之太后不得意顯祖暴崩時言太后爲之也子華傳子華母房氏曾就親人飲食夜還大吐人以爲中毒甚憂懼子華遂掬吐盡啖之其母乃安齊郡王簡傳簡字叔亮簡性好酒不能理公私之事妻常氏燕郡公常喜女也文明太后以賜簡性幹綜家事簡薨子佑字伯授襲母常氏髙祖以納不以禮不許其爲妃世宗以母從子貴詔特拜爲齊國太妃北海王詳傳詳字季豫美姿容善舉止太和九年詳母髙太妃妃宋王劉昶女不見答禮寵妾範氏愛等伉儷詳又烝於安定王妃髙氏詳母大怒詈之苦切曰汝自有妻妾侍婢少盛如花何忽共許髙麗婢姦通令致此罪我得髙麗當啖其肉乃杖詳背及兩腳百餘下自行杖力疲乃令奴代髙氏素嚴詳每有微罪常加責罰以絮裹杖至是去絮皆至瘡膿詳苦杖十餘日乃能立吳悉達傳時有齊州人崔承宗其父於宋世仕漢中母喪因殯彼後靑徐歸國遂爲隔絕承宗性至孝萬里投險偸路負喪還京師乞伏保傳伏保髙車部人也父居顯祖時爵寧國侯賜以宮人申氏歲餘居卒申撫養伏保性嚴肅捶罵切至而伏保奉事孝謹初無恨色襲父爵每請祿賜在外公私尺丈所用無不白知出爲無善鎭將申年餘八十伏保手制馬輿親自扶接申欣然隨之孫益徳傳益徳樂安人也其母爲人所害益徳童幼爲母復仇還家哭於殯以待縣官髙祖文明太后以其幼而孝決又不逃罪特免之閻元明傳元明河東安邑人也少而至孝行著鄕閭太和五年除北徐郡太守元明以違離親養興言悲慕母亦慈念泣哭喪明元明悲號上訴許歸奉養一見其母母目便開刺史呂壽恩列狀上聞詔下州郡表爲孝門復其租調兵役令終母年母亡服終心喪積載每忌日悲動傍鄰北齊書文宣紀顯祖文宣皇帝諱洋字子進髙祖第二子初髙祖之歸爾朱榮時經危亂家徒壁立後與姻親相對共憂寒餒帝時尙未能言欻然應曰得活太后及左右大驚而不敢言孝昭紀孝昭皇帝演字延安性至孝太后不豫出居南宮帝行不正履容色貶悴衣不解帶殆將四旬殿去南宮五百餘步雞鳴而去辰時方還來去徒行不乘與輦太后所苦小增便卽寢伏合外食飲藥物盡皆躬親太后常心痛不自堪忍帝立侍帷前以爪掐手心血流出袖初帝與濟南約不相害及輿駕在晉陽武城鎭鄴望气者云鄴城有天子气帝常恐濟南復興乃密行鴆毒濟南不從乃扼而殺之有兔驚馬帝墜而絕肋太后視疾問濟南所在者三帝不對太后怒曰殺去耶不用吾言死其宜矣臨終之際惟扶服�枕叩頭求哀髙陽康穆王湜傳湜神武第十一子也文宣崩兼司徒導引梓宮吹笛云至尊頗知臣不又擊胡鼓爲樂太后杖湜百餘未幾薨太后哭之哀曰我恐其不成就與杖何期帶創死也淸河王嶽傳嶽字洪略髙祖從父弟也初嶽家於洛邑髙祖每奉使入洛必止於嶽捨嶽母山氏嘗夜起見髙祖室中有光密往覘之乃無燈卽移髙祖於別室如前所見怪其神異後髙祖起兵於信都山氏聞之大喜謂嶽曰赤光之瑞今當驗矣汝可間行從之共圖大計嶽遂往信都髙祖見之大悅太昌初除車騎將軍左光祿大夫封淸河郡公母山氏封爲郡君授女侍中入侍皇后元象二年遭母憂去職嶽性至孝盡力色養母若有疾衣不解帶及遭喪哀毀骨立髙祖深以憂之每日遣人勞勉崔暹傳暹字季倫自出身從官常日晏乃歸侵曉則與兄弟問母之起居暮則嘗食視寢然後至外齋對親賓陸卬傳卬字云駒母魏上庸公主初封藍田髙明婦人也甚有志操卬昆季六人並主所生故邢邵嘗謂人云藍田生玉固不虛矣主教訓諸子皆稟義方𨿽創巨痛深出於天性然動依禮度亦母氏之訓焉神武明皇后婁氏傳後孕武成則夢龍浴於海後未崩有童謠曰九龍母死不作孝及後崩武成不攺服緋袍如故未幾登三臺置酒作樂帝女進白袍帝怒投諸臺下和士開請止樂帝大怒撻之帝於昆季次實九蓋其徵驗也裴讓之傳議之字士禮年十六喪父殆不勝哀其母辛氏泣撫之曰棄我滅性得爲孝子乎由是自勉辛氏髙明婦則又閒禮度夫喪諸子多幼弱廣延師友或親自教授內外親屬有吉凶禮制多取則焉皇甫和傳和十一而孤母夏侯氏才明有禮則親授以經書及長深沈有雅量尢明禮儀宗親吉凶多相諮訪張宴之傳宴之字熙徳幼孤有至性爲母鄭氏教誨動依禮典趙彥深傳彥深母傅氏雅有操識彥深三歲傅便孀居家人欲以攺適自誓以死彥深五歲傅謂之曰家貧而小何以能濟彥深泣而言曰若天哀矜兒大當仰報傅感其意對之流涕及彥深拜太常卿還不脫朝服先入見母跪陳幼小孤露蒙訓得至於此母子相泣久之然後攺服後爲宜陽國太妃樊遜傳遜字孝謙少學常爲兄仲優饒旣而自責曰名爲人弟獨受安逸可不愧於心乎欲同勤事業母馮氏謂之曰汝欲謹小行耶遜感母言遂專心典籍武成皇后胡氏傳初武成時後與諸閹人狎武成寵幸和士開每與後握槊因此與後姦通自武成崩後數出詣佛寺又與沙門曇獻通帝聞太后不謹而未之信後朝太后見二少尼悅而召之乃男子也於是曇獻事亦發皆伏法帝自晉陽奉太后還鄴至紫陌卒遇大風帝詐云鄴中有急彎弓纏�馳入南城令鄧長顒幽太后北宮仍有敕內外諸親一不得與太后相見久之帝復迎太后太后初聞使者至大驚慮有不測每太后設食帝亦不敢嘗穆提婆傳提婆本姓駱漢陽人也父超以謀叛伏誅提婆母陸令萱嘗配入掖庭後主𦇤褓之中令其鞠養謂之幹阿你遂大爲胡後所暱愛令萱姦巧多機辯取媚百端宮掖之中獨擅威福天統初奏引提婆入侍後主朝夕左右大被親狎嬉戲醜無所不爲寵遇彌隆官爵不知紀極遂至錄尙書事封城陽王令萱又佞媚穆昭儀養之爲母是以提婆攺姓穆氏及穆後立令萱號曰太姬自武平之後令萱母子勢傾內外矣趙郡王琛傳琛子睿小名須拔生三旬而孤聰慧夙成特爲髙祖所愛養於宮中令遊娘母之恩同諸子魏興和中襲爵南趙郡公至四歲未嘗識母其母則魏華陽公主也有鄭氏者睿母之從母姊妹之女戲語睿曰汝是我姨兒何因倒親遊氏睿因回訪遂精神不怡髙祖甚以爲怪疑其感疾欲命醫看之睿對曰兒無患苦但聞有所生欲得蹔見髙祖驚曰誰向汝道耶睿具陳本末髙祖命元夫人令就宮與睿相見睿前跪拜因抱頭大哭髙祖甚以悲傷語平秦王曰此兒天生至孝我兒子無有及者十歲喪母髙祖親送睿至領軍府爲睿發喪舉聲殞絕哀感左右三日水漿不入口居喪盡禮持佛像長齋至於骨立杖而後起天統中追贈睿父琛假黃鉞母元氏贈趙郡王妃謚曰貞昭華陽長公主如故顏氏家訓王大司馬母魏夫人性甚嚴王在湓城時爲三千人將年逾四十少不如意猶箠撻之故能成其勛名周書杜叔毗傳叔毗字子弼其先京兆杜陵人也叔毗早歲而孤事母以孝聞性慷慨有志節仕梁爲宜丰侯蕭循府中直兵參軍大統十七年達奚武圍循於南鄭循令叔毗詣闕請和未反而曹策劉曉謀以城降武時叔毗兄君錫從子映映弟晰並有文武材略各領部曲數百人策等忌之懼不同己遂誣以謀叛擅加害焉叔毗內懷憤惋志在復讎然恐違朝憲坐及其母遂沈吟積時母知其意謂叔毗曰汝兄橫罹禍酷痛切骨髓若曹策朝死吾以夕歿亦所甘心汝何疑焉叔毗拜受母言愈更感勵後遂白日手刃策於京城斷首刳腹解其肢體然後面縛請就戮焉太祖嘉其志气特命赦之荊可傳可河東猗氏人也性質朴容止有異於人能苦身勤力供養其母隨時甘旨終無匱乏及母喪水漿不入口三日悲號擗踴絕而復蘇者數載葬母之後遂廬於墓側晝夜悲哭負土成墳蓬發不櫛沐菜食飲水而已大統中鄕人以可孝行之至足以勸勵風俗乃上言焉太祖令州縣表異之及服終之後猶若居喪大冢宰晉公護聞可孝行特引見焉與可言論時有會於護意而護亦至孝其母閻氏沒於敵境不測存亡每見可自傷久乖膝下重可至性及可卒之後護猶思其純孝收可妻子於京城恆給其衣食齊煬王憲傳憲所生母達步幹氏茹茹人也建徳三年冊爲齊國太妃憲有至性事母以孝聞太妃舊患風熱屢經發動憲衣不解帶扶侍左右憲或東西從役每心驚其母必有疾乃馳使參問果如所慮若干惠傳惠字惠保代郡武川人也惠於諸將年最少早喪父事母以孝聞太祖嘗造射堂新成與諸將宴射惠竊嘆曰親老矣何時辦此乎太祖聞之卽日徙堂於惠宅其見重如此尉遲迥傳迥父俟兜尙太祖姊昌樂大長公主生迥爲益州刺史迥性至孝色養不怠身𨿽在外所得四時甘脆必先薦奉然後敢嘗大長公主年髙多病迥往在京師每退朝參候起居憂悴形於容色大長公主每爲之和顏進食以寧迥心太祖知其至性徵迥入朝以慰其母意陸通傳通父政性至孝其母吳人好食魚北土魚少政求之常苦難後宅側忽有泉出而有魚遂得以供膳時人以爲孝感所致因謂其泉爲孝魚泉劉璠傳璠字寶義年十七爲上黃侯蕭所器重後隨在淮南璠母在建康遘疾璠弗之知嘗忽一日舉身楚痛尋而家信至云其母病璠卽號泣戒道絕而又蘇當身痛之辰卽母死之日也居喪毀瘠遂感風气服闋一年猶杖而後起邵惠公顥傳顥三子什肥導護什肥年十五而惠公歿自傷早孤事母以孝聞永安中太祖入關什肥不能離母遂畱晉陽導子廣天和三年除陜州總管以病免及追封豳國公詔廣襲爵廣母李氏以廣患彌年憂而成疾因此致沒廣旣居喪更加綿篤乃以毀薨世稱母爲廣病廣爲母亡慈孝之道極於一門蕭撝傳撝字智遐博觀經史雅好屬文武成中世宗令諸文儒於麟趾殿校定經史仍撰世譜撝亦預焉尋以母老兼有疾疹五日番上便隔晨�請在外著書有詔許焉�蕩公護傳護字薩保太祖之兄邵惠公顥之少子也保定元年以護爲都督中外諸軍事初太祖創業卽與突厥和親謀爲犄角共圖髙氏是年乃遣柱國楊忠與突厥東伐破齊長城至並州而還期後年更舉南北相應齊主大懼先是護母閻姬與皇第四姑及諸戚屬並沒在齊皆被幽縶護居宰相之後每遣間使尋求莫知音息至是並許還朝且請和好四年皇姑先至齊主以護旣當權重乃畱其母以爲後圖仍令人爲閻作書報護曰天地隔塞子母異所三十餘年存亡斷絕肝腸之痛不能自勝想汝悲思之懷復何可處吾自念十九入汝家今已八十旣逄喪亂備嘗艱阻恆冀汝等長成得見一日安樂何期罪釁深重存沒分離吾凡生汝輩三男三女今日目下不睹一人興言及此悲纏肌骨賴皇齊恩卹差安衰暮又得汝楊氏姑及汝叔母紇於汝嫂劉新婦等同居頗亦自適但爲微有耳疾大語方聞行動飲食幸無多恙今大齊聖徳遠被特降鴻慈旣許歸吾於汝又聽先致音耗積稔長悲豁然獲展此乃仁侔造化將何報徳汝與吾別之時年尙幼小以前家事或不委曲昔在武川鎭生汝兄弟大者屬鼠次者屬兔汝身屬蛇鮮於修禮起日吾之闔家大小先在博陵郡住相將欲向左人城行至唐河之北被定州官軍打敗汝祖及二叔時俱戰亡汝叔母賀拔及兒元寶汝叔母紇於及兒菩提並吾與汝六人同被擒捉入定州城未幾間將吾與汝送與元寶掌賀拔紇於各別分散寶掌見汝云我識其祖翁形狀相似時寶掌營在唐城內經停三日寶掌所掠得男夫婦女可六七十人悉送向京吾時與汝同被送限至定州城南夜宿同鄕人姬庫根家茹茹奴望見鮮於修禮營火語吾云我今走向本軍旣至營遂告吾輩在此明旦日出汝叔將兵邀截吾及汝等還得向營汝時年十二共吾並乘馬隨軍可不記此事緣由也於後吾共汝在受陽住時元寶菩提及汝姑兒賀蘭盛洛並汝身四人同學博士姓成爲人嚴惡淩等四人謀欲加害吾汝共叔母等聞之各捉其兒打之惟盛洛無母獨不被打其後爾朱天柱亡歲賀拔阿斗泥在關西遣人迎家累時汝叔亦遣奴來富迎汝及盛洛等汝時著緋綾袍銀裝帶盛洛著紫織成纈通身袍黃綾裹並乘騾同去盛洛小於沙汝等三人並呼吾作阿嬤惇如此之事當分明記之耳今又寄汝小時所著錦袍表一領至宜檢看知吾含悲戚多歷年祀屬千載之運逢大齊之徳矜老開恩許得相見一聞此言死猶不朽況如今者勢必聚集禽獸艸木母子相依吾有何罪與汝分離今復何福還望見汝言此悲喜死而更蘇世間所有求皆可得母子異國何處可求假汝貴極王公富過山海有一老母八十之年飄然千里死亡旦夕不得一朝蹔見不得一日同處寒不得汝衣饑不得汝食汝𨿽窮榮極盛光耀世間汝何用爲於吾何益吾今日之前汝旣不得申其供養事往何論今日以後吾之殘命惟系於汝爾戴天履地中有鬼神勿云冥昧而可欺負汝楊氏姑今𨿽炎暑猶能先發關河阻遠隔絕多年書依常體慮汝致惑是以每存款質兼亦載吾姓名當識此理不以爲怪護性至孝得書悲不自勝左右莫能仰視報書曰區宇分崩遭遇災禍遠離膝下三十五年受形稟气皆知母子誰同薩保如此不孝宿殃積戾惟應賜鍾豈悟网羅上嬰慈母但立身立行不負一物明神有識宜見哀憐而子爲公侯母爲俘隸熱不見母熱寒不見母寒衣不知有無食不知饑飽泯如天地之外無由暫聞晝夜悲號繼之以血分懷冤酷終此一生死若有知冀奉見於泉下爾不謂齊朝解网惠以徳音嬤惇四姑並許矜放初聞此旨魂爽飛越號天叩地不能自勝四姑卽蒙禮送平安入境以今月十八日於河東拜見遙奉顏色崩動肝腸但離絕多年存亡阻隔相見之始口未忍言惟敍齊朝寬弘每存大徳云與嬤惇𨿽處宮禁常蒙優禮今者來鄴恩遇彌隆矜哀聽許嬤惇垂�曲盡悲酷備述家事伏讀未周五情屠割書中所道無事敢忘嬤惇年尊又加憂苦常謂寢膳貶損或多遺漏伏奉論述次第分明一則以悲一則以喜當鄕裏破敗之日薩保年已十餘歲鄰曲舊事猶自記憶況家門禍難親戚流離奉辭時節先後慈訓刻肌刻骨常纏心腑天長喪亂四海橫流太祖乘時齊朝撫運兩河三輔各植神機原其事迹非相負背太祖升遐未定天保薩保屬當猶子之長親受顧命𨿽身居重任職當憂責至於歲時稱慶子孫在庭顧視悲摧心情繼絕胡顏履戴負愧神明霈然之恩旣以沾洽愛敬之至施及旁人艸木有心禽魚感澤況在人倫而不銘戴有家有國信義爲本伏度來期已應有日一得奉見慈顏永畢生願生死肉骨豈過今恩負山戴嶽未足勝荷二國分隔理無書信主上以彼朝不絕母子之恩亦賜許奉答不期今日得通家問伏紙嗚咽言不宣心蒙寄薩保別時所畱錦袍表年歲𨿽久宛然猶識抱此悲泣至於拜見事歸忍死知復何心齊朝不卽發遣更令與護書要護重報往返再三而母竟不至朝議以其失信令有司移齊曰夫有義則存無信不立山嶽猶輕兵食非重故言誓弗違重耳所以享國祝史無愧隨會所以爲盟未有司牧生民君臨有國可以忘義而多食言者也自數屬屯夷時鍾圮隔皇家親戚淪陷三紀仁姑世母望絕生還彼朝以去夏之初徳音爰發已送仁姑許歸世母乃稱煩暑指�來秋謂其信必由衷嘉言無爽今落木戒候冰霜行及方爲世母虛設詭詞未議言歸更徵酬答子女玉帛旣非所須保境寧民又云匪報詳觀此意全乖本圖愛人以禮豈爲姑息要子責誠質親求報實傷和气有悖天經我之周室太祖之天下也焉可捐國顧家殉名虧實不害所養斯曰仁人臥鼓潛鋒孰非深計若令疊爭尺寸兩競錐刀瓦震長平則趙分爲二兵出函谷則韓裂爲三安得猶全謂無損益大冢宰位隆將相情兼家國銜悲茹血分畢冤魂豈意噬指可尋倚門應至徒聞善始卒無令終百辟震驚三軍憤惋不爲孝子當作忠臣去歲北軍深入數俘城下𨿽曰班師余功未遂今玆馬首南向更期重入晉人角之我之職矣聞諸道路早已戒嚴非直北拒又將南略倘欲自送此之願也如或嬰城未能求敵詰朝請見與君周旋爲惠不終祇增深怨愛親無慢垂訓尼父矜卹窮老貽則周文環玦之義事不由此自應內省豈宜有間移書未送而母至舉朝慶悅大赦天下護與母暌隔多年一旦聚集凡所資奉窮極華盛每四時伏臘髙祖率諸親戚行家人之禮稱觴上壽榮貴之極振古未聞柳霞傳霞字子升母嘗乳間發疽醫云此病無可救之理惟得人吮膿或望微止其痛霞應聲卽吮旬日遂瘳咸以爲孝感所致樊深傳深早喪母事繼母甚謹魏永安中累遷伏波徵虜將軍嘗讀書見吾丘子遂歸侍養魏孝武西遷樊王二姓舉義爲東魏所誅深父保周叔父歡周並被害深因避難墜崖傷足絕食再宿於後遇得一簞餅欲食之然念繼母年老患痺或免虜掠乃弗食夜中匍匐尋母偶得相見因以饋母還復遁去攺易姓名遊學於汾晉之間

母子部紀事四隋書髙祖紀髙祖文皇帝姓楊氏諱堅弘農郡華陰人也皇妣呂氏以大統七年六月癸丑夜生髙祖於馮翊般若寺紫气充庭有尼來自河東謂皇妣曰此兒所從來甚異不可於俗間處之尼將髙祖捨於別館躬自撫養皇妣嘗抱髙祖忽見頭上角出徧體鱗起皇妣大駭墜髙祖於地尼自外入見曰已驚我兒致令晚得天下鄭譯傳譯字正義上受禪以上柱國公歸第賞賜丰厚譯與母別居爲憲司所劾由是除名下詔曰譯嘉謀良策寂爾無聞鬻獄賣官沸騰盈耳若畱之於世在人爲不道之臣戮之於朝入地爲不孝之鬼有累幽顯無以置之賜以孝經令其熟讀仍遣與母共居髙熲傳熲字昭元以公就第熲國令上熲陰事於是除名爲民初爲僕射其母誡之曰汝富貴已極但有一斫頭耳爾宜愼之熲由是常恐禍變及此熲歡然無恨色以爲得免於禍李徳林傳徳林字公輔居貧轗軻母氏多疾方畱心經典無復宦情其後母病稍愈逼令仕進尋丁母艱去職勺飲不入口五日因發熱病徧體生瘡而哀泣不絕諸士友陸騫宋士素名醫張子彥等爲合湯藥徳林不肯進徧體洪腫數日間一時頓差身力平復諸人皆云孝感所致河間王弘傳弘子慶傾曲善候時變王世充將篡慶首爲勸進及世充將敗慶歸大唐其嫡母元太妃年老兩目失明王世充以慶叛己而斬之李士謙傳士謙字子約髫齔喪父事母以孝聞母曾歐吐疑爲中毒因跪而嘗之伯父魏岐州刺史瑒深所嗟尙每稱曰此兒吾家之顏子也後丁母憂居喪骨立陸讓母傳母上黨馮氏女也性仁愛有母儀讓卽其孽子也仁壽中爲番州刺史數有聚斂贓貨狼籍爲司馬所奏上遣使按之皆驗於是囚詣長安親臨問讓稱冤上復令治書侍禦史撫按之狀不易前乃命公卿百寮議之咸曰讓罪當死詔可其奏讓將就刑馮氏蓬頭垢面詣朝堂數讓曰無汗馬之勞致位刺史不能盡誠奉國以答鴻恩而反違犯憲章贓貨狼籍若言司馬誣汝百姓百官不應亦皆誣汝若言至尊不憐湣汝何故治書覆汝汝豈誠臣豈孝子不誠不孝何以爲人於是流涕嗚咽親持盂粥勸讓令食旣而上表求哀詞情甚切上湣然爲之攺容獻皇后甚奇其意致請於上治書侍禦史柳彧進曰馮氏母徳之至有感行路如或殺之何以爲勸上於是集京城士庶於朱雀門遣舍人宣詔曰馮氏以嫡母之徳足爲世範慈愛之道義感人神特宜矜免用獎風俗讓可減死除名爲民復下詔曰馮氏體備仁慈夙閒禮度孽讓非其所生往犯憲章宜從極法躬自詣闕爲之請命匍匐頓顙朕哀其義特免死辜使天下婦人皆如馮者豈不閨門雍睦風俗和平朕每嘉嘆不能已宜標揚優賞用章有徳可賜物五百段集諸命婦與馮相識以寵異之元亨傳亨父季海遇周齊分隔遂仕長安亨時年數歲與母李氏在洛陽齊神武帝以亨父在關西禁錮之其母則魏司空李衝之女也素有智謀遂詐稱凍餒請就食於滎陽齊人以其去關西尙遠老婦弱子不以爲疑遂許之李氏陰托大豪李長壽攜亨及孤侄八人潛行艸間得至長安周太祖見而大悅以亨功臣子甚優禮之許善心傳善心字務本宇文化及弒逆之日隋官盡詣朝堂善心獨不至化及執而害之母範氏梁太子中舍人孝才之女少寡養孤博學有髙節及善心遇禍範年九十有二臨喪不哭撫柩曰能死國難我有兒矣因臥不食後十餘日亦終楊慶傳慶字伯悅祖元父剛並以至孝知名慶年二十五郡察孝廉以侍養不行其母有疾衣不解襟帶者七旬及居母憂哀毀骨立負土成墳齊文宣帝表其門閭賜帛三十匹�十屯粟五十石髙祖受禪屢加褒賞華秋傳秋汲郡臨河人也幼喪父事母以孝聞家貧傭賃爲養其母遇患秋容貌毀悴須鬢頓攺州裏咸嗟異之及母終之後遂絕櫛沐髮盡禿落廬於墓側負土成墳有人欲助之者秋輒拜而止之郡縣嘉其孝具以狀聞煬帝降使勞問表其門閭後羣盜蜂起常往來廬之左右咸相誡曰勿犯孝子鄕人賴秋而全者甚眾柳彧傳彧遷治書侍禦史有應州刺史唐君明居母喪娶雍州長史庫狄士文之從父妹彧劾之曰臣聞天地之位旣分夫婦之禮斯著君親之義生焉尊卑之教攸設是以孝惟行本禮實身基自國刑家率由斯道竊以愛敬之情因心至切喪紀之重人倫所先君明鉆燧斯攺在文無變忽劬勞之痛成燕爾之親冒此苴縗命彼褕翟不義不暱春秋載其將亡無禮無儀詩人欲其遄死士文贊務神州名位通顯整齊風教四方是則棄二姓之重匹違六禮之軌儀請禁錮終身以懲風俗二人竟得坐罪田翼傳翼不知何許人也性至孝養母以孝聞其後母臥疾歲餘翼親易燥濕母食則食母不食則不食母患暴痢翼謂中毒遂親嘗惡及母終一慟而絕其妻亦不勝哀而死鄕人共厚葬之徐孝肅傳孝肅養母至孝數十年家人未見其有忿恚之色及母老疾孝肅親易燥濕憂悴數年見者無不悲悼母終孝肅茹蔬飲水盛冬單縗毀瘠骨立薛浚傳浚字道賾父琰周渭南太守浚少喪父早孤養母以孝聞周天和中襲爵虞城侯歷納言上士新丰令開皇初擢拜尙書虞部侍郎尋轉考功侍郎帝聞浚事母至孝以其母老賜輿服幾杖四時珍味當時榮之後其母疾浚貌甚憂瘁親故弗之識也曁丁母艱詔鴻臚監護喪事歸葬夏陽於時隆冬極寒浚衰絰徒跣�犯霜雪自京及鄕五百餘里足凍墮指瘡血流離朝野爲之傷痛州裏賵助一無所受尋起令視事浚屢陳誠款請終喪制優詔不許及至京上見其毀瘠過甚爲之攺容顧謂羣臣曰吾見薛浚哀毀不覺悲感傷懷嗟異久之浚竟不勝喪病且卒其弟謨時爲晉王府兵曹參軍事在揚州浚遺書與謨書成而絕時年四十二有司以聞髙祖爲之屑涕降使賫冊書弔祭浚初爲童兒時與宗中諸兒遊戲於澗濱見一黃蛇有角及足召羣兒共視了無見者浚以爲不祥歸大憂悴母逼而問之浚以實對時有胡僧詣宅乞食浚母怖而告之僧曰此乃兒之吉應且是兒也早有名位然壽不過六七耳言終而出忽然不見時咸異之旣而終於四十二六七之言於是驗矣鍾士雄母傳母臨賀蔣氏女也士雄仕陳爲伏波將軍陳主以士雄嶺南酋帥慮其反復每質蔣氏於都下及晉王廣平江南以士雄在嶺表欲以恩義致之遣蔣氏歸臨賀旣而同郡虞子茂鍾文華等作亂舉兵攻城遣人召士雄士雄將應之蔣氏謂士雄曰我前在揚都備嘗辛苦今逢聖化母子聚集沒身不能上報焉得爲逆哉汝若禽獸其心背徳忘義者我當自殺於汝前士雄於是遂止蔣氏復爲書與子茂等諭以禍福子茂不從尋爲官軍所敗上聞蔣氏甚異之封爲安樂縣君元務光母傳母範陽盧氏女也少好讀書造次以禮盛年寡居諸子幼弱家貧不能就學盧氏每親教授勗以義方世以此稱之仁壽末漢王諒舉兵反遣將綦良往山東略地良以務光爲記室及良敗慈州刺史上官政簿籍務光之家見盧氏悅而逼之盧氏以死自誓政爲人凶悍怒甚以燭燒其身盧氏執志彌固竟不屈節南陽公主傳公主煬帝長女也有志節嫁於宇文述子士及及宇文化及弒逆主隨至聊城而化及爲竇建徳所誅時主有一子名禪師年且十歲建徳遣武賁郎將於士澄謂主曰宇文化及躬行弒逆人神所不容今將族滅其家公主之子法當從坐若不能割愛亦聽畱之主泣曰武賁旣是隋室貴臣此事何須見問建徳竟殺之主尋削髮爲尼鄭善果母傳母淸河崔氏之女也年十三出適鄭誠生善果而誠討尉迥力戰死於陣母年二十而寡父彥穆欲奪其志母抱善果謂彥穆曰婦人無再見男子之義且鄭君𨿽死幸有此兒棄兒爲不慈背死爲無禮寧當割耳截髮以明素心違禮滅慈非敢聞命善果以父死王事年數歲拜使持節大將軍襲爵開封縣公邑一千戶開皇初進封武徳郡公年十四授沂州刺史轉景州刺史尋爲魯郡太守母性賢明有節操博涉書史通曉治方每善果出聽事母恆坐胡�於鄣後察之聞其剖斷合理歸則大悅卽賜之坐相對談笑若行事不允或妄瞋怒母乃還堂蒙被而泣終日不食善果伏於�前亦不敢起母方起謂之曰吾非怒汝乃愧汝家耳吾爲汝家婦獲奉灑掃如汝先君忠勤之士也在官淸恪未嘗問私以身徇國繼之以死吾亦望汝副其此心汝旣年少而孤吾寡婦耳有慈無威使汝不知禮訓何可負荷忠臣之業乎汝自童子承襲茅土位至方伯豈汝身致之耶安可不思此事而妄加瞋怒心緣驕樂墮於公政內則墜汝家風或亡失官爵外則虧天子之法以取罪戾吾死之日亦何面目見汝先人於地下乎母恆自紡績夜分而寐善果曰兒封侯開國位居三品秩俸幸足母何自勤如是耶答曰嗚呼汝年已長吾謂汝知天下之理今聞此言故猶未也至於公事何由濟乎今此秩俸乃是天子報汝先人之徇命也當須散贍六姻爲先君之惠妻子柰何獨擅其利以爲富貴哉又絲枲紡織婦人之務上自王后下至大夫士妻各有所制若墮業者是爲驕逸吾𨿽不知禮其可自敗名乎自初寡便不禦脂粉常服大練性又節儉非祭祀賓客之事酒肉不妄陳於前靜室端居未嘗輒出門合內外姻戚有吉凶事但厚加贈遺皆不詣其家非自手作及莊園祿賜所得𨿽親族禮遺悉不許入門善果歷任州郡惟內自出饌於衙中食之公廨所供皆不許受悉用修治廨宇及分給寮佐善果亦由此克己號爲淸吏煬帝遣禦史大夫張衡勞之考爲天下最徵授光祿卿其母卒後善果爲大理卿漸驕恣淸公平允遂不如疇昔焉唐書髙祖皇后竇氏傳始太宗生有二龍之符後於諸子中愛視最篤後卽位過慶善宮覽觀梗欷顧侍臣曰朕生於此今母后永違育我之徳不可報因號慟左右皆流涕乃享後於正寢他日幸九成宮夢後若平生旣悟潸然不自勝明日詔有司大發倉賑貧瘠以爲後報焉太宗皇后長孫氏傳太子承幹乳媼請增東宮什器後曰太子患無徳與名器何請爲薛播傳播早孤伯母林通經史善屬文躬授經諸子及播兄弟故開元天寶間播兄弟七人皆擢進士第爲衣冠光韙崔邠傳邠父倕三世一爨當時言治家者推其法邠爲太常卿故事太常始視事大閱四部樂都人縱觀邠自第去帽導母輿公卿見者皆避道都人榮之柳公綽傳公綽居喪毀慕三年不澡沐事後母薛謹甚𨿽姻屬不知非薛所生韋表微傳表微字子明羈丱能屬文母訓諭稍厲輒不敢食以是未嘗讓責畢諴傳諴字存之早孤夜然薪讀書母卹其疲奪火使寐不肯息遂通經史工辭章劉鄴傳鄴父三復以善文章知名少孤母病廢三復丐粟以養李徳裕奇其文表爲掌書記會昌時擢刑部侍郎弘文館學士曹王明傳臯字子蘭嗣王事母太妃鄭以孝聞安祿山反奉母逃民間間走蜀謁元宗上元初旱歉臯祿不足養請補外不許乃故抵輕法貶溫州刺史時殿中侍禦史李鈞與其弟京兆法曹參軍鍔宦旣遂不肯還鄕母窮不自給臯行縣見之嘆曰入則孝出則弟有餘力則學若二子者可與事君乎哉舉劾之並錮死召還授衡州刺史爲觀察使謾劾貶潮州會楊炎爲宰相知臯直復用爲衡州初禦史覆訊臯懼憂其母出則囚服入則衣冠貌言如平常及爲潮以遷入告至是復位乃言其實皇甫無逸傳無逸字仁儉王世充篡棄母妻斬關自歸皇甫希仁憸人也誣告無逸爲母故陰交世充帝判其詐斬希仁出爲益州大都督府長史母在長安疾篤太宗命馳驛召還承問憂悸不能食道病卒贈禮部尙書謚曰孝王珪駁曰無逸入蜀不能與母俱畱卒京師子道未足稱不可謂孝乃更謚良王珪傳珪字叔玠少孤且貧與房元齡杜如晦善母李嘗曰而必貴然未知所與遊者何如人而試與偕來會元齡等過其家李窺大驚敕具酒食歡盡日喜曰二客公輔才汝貴不疑珪孫燾性至孝爲徐州司馬母有疾彌年不廢帶視絮湯劑李大亮傳大亮族孫迥秀字茂之母少賤妻嘗詈媵婢母聞不樂迥秀卽出其妻或問之答曰娶婦要欲事姑苟違顏色何可畱武后嘗遣內人候其母或迎置宮中後所居堂產芝艸犬乳鄰�中宗以爲孝感旌大門閭李遜傳遜弟建字杓直母憐其孝每字之曰子勸吾食吾輒飽進藥吾意其瘳王維傳維字摩詰資性孝友歷監察禦史母喪毀幾不生別墅在輞川地母亡表輞川第爲寺李華傳華字遐叔天寶十一載遷監察禦史安祿山反元宗入蜀百官解竄華母在鄴欲間行輦母以逃爲盜所得僞署鳳閣舍人賊平貶杭州司戶參軍華自傷踐危亂不能完節又不能安親欲終養而母亡遂屏居江南上元中以左補闕司封�外郎召之華喟然曰烏有墮節危親欲荷天子寵乎稱疾不拜於公異傳公異爲招討府掌書記不能事後母旣仕不歸省詔賜孝經罷歸田裏盧邁坐舉非其人奪俸兩月李賀傳賀字長吉七歲能辭每旦日出騎弱馬從小奚奴背古錦囊遇所得書投囊中及暮歸母使婢探囊中見所書多卽怒曰是兒要嘔出心乃己耳髙力士傳力士幼與母麥相失後嶺南節度使得之隴州迎還不復記識母曰胸有七黑子在否力士袒示之如言母出金環曰兒所服者乃相持號慟帝爲封越國夫人而追贈其父廣州大都督李寶臣傳寶臣子惟嶽叛弟惟簡以家僮票士百餘奉母鄭奔京師帝拘於客省及出奉天惟簡將赴難謀於鄭鄭曰爾父立功河朔位宰相身未嘗至京師爾入朝未識天子不能效忠吾不子汝矣督其行曰而能死王事吾不朽矣乃斬關出道更七戰得及行在帝見之流涕執其手曰爾有母乃能從朕耶對曰臣誓以死張仲武傳仲武子直方襲節度畱後進尙書右僕射性暴率奴婢細過輒殺貶思州司戶參軍母驚曰尙有尊於我子耶王友貞傳友貞少爲司經局正字母病醫言得人肉啖良已友貞剔股以進母疾愈詔旌表其門李素立傳素立孫至遠至遠子畬字玉田事母謹畬妻物故時母病恐悲傷約家人無以哭聞母所朝夕省侍無憂色母終毀而卒韋景駿傳景駿爲貴鄕令有母子相訟者景駿曰令少不天常自痛爾幸有親而忘孝邪教之不孚令之罪也因嗚咽流涕付授孝經使習大義於是母子感悟請自新遂爲孝子歐陽詢傳詢子通儀鳳中累選中書舍人居母喪詔奪哀每入朝徒跣及門夜直藉�以寢非公事不語還家輒號慟年饑未克葬居廬四年不釋服冬月家人以氈絮潛置席下通覺卽撤去通早孤母徐教以父書懼其墮嘗遺錢使市父遺迹通乃刻意臨仿以求售數年書亞於詢父子齊名號大小歐陽體殷踐猷傳踐猷族子成己晉州長史初母顏叔父吏部郎中敬仲爲酷吏所陷率二妹割耳訴冤敬仲得減死及成己生而左耳缺云孔若思傳若思山陰人早孤其母躬訓教長以博學聞許康佐傳康佐貞元中舉進士宏詞連中之家苦貧母老求爲知院官人譏其不擇祿及母喪已除凡辟命皆不答人乃知其爲親屈由是有名杜甫傳甫流落劍南會嚴武節度東西川往依焉武以世舊待甫甚善甫性褊躁傲誕嘗醉登武�瞪視曰嚴挺之乃有此兒武銜之一日欲殺甫集吏於門武將出冠鉤於簾三左右白其母奔救得止髙宗皇后武氏傳後始下辭降體進爲皇后卽盜威福上元元年進號天后蕭妃女義陽宣成公主幽掖庭幾四十不嫁太子弘言於帝後怒鴆殺弘帝崩中宗卽位天后稱皇太後嗣聖元年太后廢帝爲廬陵王自臨朝以睿宗卽帝位後坐武成殿帝率羣臣上號冊時睿宗𨿽立實囚之而諸武擅命又攺帝氏爲武以皇帝爲皇嗣公卿往見之皆腰斬都市自是公卿不復上謁中宗自房州還復爲皇太子恐百歲後爲唐宗室躪藉無死所卽引諸武及相王太平公主誓明堂告天地爲鐵券使藏史館憲宗皇后郭氏傳後子儀之孫生穆宗穆宗崩中人有爲後謀稱制者後怒曰吾效武氏邪今太子𨿽幼尙可選重徳爲輔吾何與外事哉敬宗立號太皇太后寶歷倉卒後召江王嗣皇帝位是爲文宗文宗性謹孝事後有禮武宗喜畋遊角武抃後曰諫臣章疏宜審覽帝再拜還索諫章閱之往往道遊獵事自是畋幸稀小兒武抃等不復橫賜矣宣宗立於後諸子也而母鄭故侍兒有曩怨帝奉養禮稍薄后��不聊與一二侍人登勤政樓將自殞左右共持之帝聞不喜是夕後暴崩有司上尊謚葬景陵外園太常官王�請後合葬景陵以主祔憲宗室帝不悅令宰相白敏中讓之俄貶�句容令懿宗咸通中�還爲禮官申抗前論乃召後主祔於廟崔損傳損字至無歷二省華要至宰相母殯而不葬亦不展殯王叔文傳叔文罷學士詔聽五日一至翰林母死匿不發置酒翰林自陳親疾病今當請急今一去此則百謗至孰爲吾助者左右竊語曰母死已腐方畱此將何爲邪明日乃發喪劉禹錫傳禹錫作元都觀看花君子詩語譏忿當路者不喜出爲播州刺史詔下禦史中丞裴度爲言播極遠猿狖所宅禹錫母八十餘不能往當與其子死訣恐傷陛下孝治請稍內遷帝曰爲人子者宜愼事不貽親憂若禹錫望他人尢不可赦度不敢對帝攺容曰朕所言責人子事終不欲傷其親乃易連州楊收傳收字藏之七歲而孤處喪若成人母長孫親授經十三善屬文所賦輒就貧甚以母奉浮屠法自幼不食肉母約曰爾得進士第乃可食王潮傳潮字信成世以貲顯壽春亡命王緒盜據壽州光州潮主廩庾緒南略潯陽以糧少故兼道馳約軍中曰以老孺從者斬潮與弟審邽審知奉母以行緒切責潮曰吾聞軍行有法無不法之軍對曰人皆有母不聞有無母之人緒怒欲斬其母三子同辭曰事母猶事將軍也殺其母焉用其子緒赦之會母死不敢哭夜殯道左陳叔達傳叔達字子聰嘗賜食得蒲桃不舉帝問之對曰臣母病渴求不能致願歸奉之帝流涕曰卿有母遺乎因賜之又賚物百段岑文本傳文本字景仁始爲中書令有憂色母問之答曰非勛非舊責重位髙是以憂也旣任職久錫丰饒皆令弟文昭主之文昭任校書郎多交輕薄帝不悅謂文本曰卿弟多過朕將出之文本曰臣少孤母所鍾念者弟也不欲離左右今若外出母必憂無此弟是無老母也泣下嗚咽帝湣其意召文昭讓敕卒無過柳仲郢傳仲郢字諭蒙母韓卽臯女也善訓子故仲郢幼嗜學嘗和熊膽丸使夜咀咽以助勤杜佑傳佑子從郁從郁子牧牧弟顗字勝之幼病目母禁其爲學顗善屬文與牧相上下竟以喪明卒趙隱傳隱與兄騭合門誦書不應辟召親友更惇勉令仕咸通末進同中書門下平章事遷中書侍郎封天水縣伯騭終宣歙觀察使旣輔政它宰相及百官皆詣第升堂慶母歲時公卿必參訊懿宗誕日宴慈恩寺隱侍母以安輿臨觀宰相方率百官拜恩於廷卽回班候夫人起居搢紳以爲榮後崔彥昭張浚當國皆有母遂踵其禮李日知傳日知鄭州滎陽人神龍初爲給事中母老病取急調侍數日須髮輒白母未及封而卒方葬吏乃賫贈制日知殞絕於道左右爲泣莫能視劉褘之傳褘之父子翼字小心在隋爲著作郎峭直有行貞觀初召之辭以母老詔許終養江南道巡察使李襲譽嘉其孝表所居爲孝慈裏白居易傳居易以學士兼京兆戶曹參軍明年以母喪解還拜左贊善大夫是時盜殺武元衡京都震擾居易首上疏請亟捕賊刷朝廷恥以必得爲期宰相嫌其出位不悅俄有言居易母墮井死而居易賦新井篇言浮華無實行不可用出爲州刺史桓彥範傳彥範字士則將誅易之等告其母母曰忠孝不兩立義先國家可也崔元暐傳元暐母盧有賢操嘗戒元暐曰吾聞姨兄辛元馭雲子姓仕宦有言其貧窶不自存此善也若貲貨盈衍惡也吾嘗以爲確論比見親表仕者務多財以奉親而親不究所從來必出於祿廩則善如其不然何異盜乎若今爲吏不能忠淸無以戴天履地宜識吾意故元暐所守以淸白名母亡哀毀甘露降庭樹元暐子渙渙子縱渙有嬖妾縱以母事之妾剛酷𨿽縱顯官而數笞詬然率妻子候顏色承養不懈時以爲難王琚傳始琚爲中書侍郎母居洛陽來京師讓琚曰爾家上世皆州縣職今汝無攻城野戰勞以諂佞取容海內切齒吾恐汝家墳墓無人復掃除也趙彥昭傳彥昭父武孟少遊獵以所獲饋其母母泣曰汝不好書而敖蕩吾安望哉不爲食武孟感激遂力學淹該書記張鎰傳鎰字季權累遷殿中侍禦史乾元初華原令盧樅以公事譙責邑人齊令詵令詵宦人也銜之構樅罪鎰案驗當免官有司承風以死論鎰不直之乃白其母曰今理樅樅免死而鎰坐貶嘿則負官貶則爲太夫人憂敢問所安母曰兒無累於道吾所安也遂執正其罪樅得流鎰貶撫州司戶參軍居母喪以孝聞段秀實傳秀實字成公六歲母疾病不勺飲至七日病閒乃肯食時號孝童顏眞卿傳眞卿字淸臣少孤母殷躬加訓導旣長博學工辭章事親孝開元中使河東劾奏朔方令鄭延祚母死不葬三十年有詔終身不齒聞者聳然潘孟陽傳孟陽爲侍郎年未四十其母謂曰以爾之材而位丞郎使吾憂之李傑傳傑爲河南尹精聽斷寡婦有告其子不孝者傑物色非是謂婦曰子法當死無悔乎答曰子無狀寧其悔乃命市棺還斂之使人迹婦出與一道士語頃持棺至傑令捕道士按問乃與婦私不得逞傑殺道士納於棺嚴挺之傳挺之子武字季廌幼豪爽母裴不爲挺之所答獨厚其妾英武始八歲怪問其母母語之故武奮然以鐵錘就英寢碎其首左右驚白挺之曰郎戲殺英武辭曰安有大臣厚妾而薄妻者兒故殺之非戲也父奇之曰眞嚴挺之子武屢遷�南節度使頗放肆用度無藝峻掊亟斂永泰初卒母哭且曰而今而後吾知免爲官婢矣劉子元傳子元名知幾子貺貺子浹浹子惇儒家東都母病狂易非笞掠人不能安左右皆亡去惇儒日侍疾體常流血母乃能下食惇儒怡然不爲痛隱畱守韋夏卿表其行詔標闕於閭在母喪毀瘠幾死時謂劉孝子令狐彰傳彰字伯陽父濞始尉範陽通民家女生彰罷歸畱彰母所旣長志膽沈果河朔平封霍國公會母喪失明卒彰子建累官左神武軍大將軍其妻成徳節度使李寶臣女也建將棄之誣與門下客郭士倫通榜殺士倫而逐其妻士倫母痛憤卒寶臣請劾按無狀建會赦免帝取常膳錢五十萬葬士倫母子並卹其家王義方傳義方泗州漣水人擢侍禦史會李義府縱大理囚婦淳於迫其丞畢正義縊死無人敢白其姦義方內決劾奏意必得罪卽問計於母母曰昔王母伏劍成陵之誼汝能盡忠吾願之死不恨義方卽上言貶業州司戶參軍狄仁傑傳仁傑字懷英並州太原人授並州法曹參軍親在河陽仁傑登太行山反顧見白雲孤飛謂左右曰吾親捨其下瞻悵久之云移乃得去同府參軍鄭崇質母老且疾當使絕域仁傑謂曰君可貽親萬里憂乎詣長史藺仁基請代行仁基咨美其誼時方與司馬李孝廉不平相語曰吾等可少愧矣則相待如初會後欲以武三思爲太子以問宰相眾莫敢對仁傑曰臣觀天人未厭唐徳比匈奴犯邊使梁王三思募勇士於市逾月不及千人廬陵王代之不浹日輒五萬今欲繼統非廬陵王莫可後怒罷議久之召謂曰朕數夢雙陸不勝何也於是仁傑與王方慶俱在二人同辭對曰雙陸不勝無子也天其意者以儆陛下乎且太子天下本本一搖天下危矣文皇帝身蹈鋒鏑勤勞而有天下傳之子孫先帝寢疾詔陛下監國陛下掩神器而取之十有餘年又欲以三思爲後且姑侄與母子孰親陛下立廬陵王則千秋萬歲常享宗廟三思立廟不祔姑後感悟卽日遣彥伯迎廬陵王於房州王至後匿王帳中召見仁傑語廬陵王事仁傑敷請切至涕下不能止後乃使王出曰還爾太子仁傑降拜頓首曰太子歸未有知者人言紛紛何所信後然之更令太子捨龍門具禮迎還中外大悅初吉頊李昭徳數請還太子而後意不回惟仁傑以母子天性爲言後𨿽忮忍不能無感故卒復唐嗣韋思謙傳思謙子承慶字延休性謹畏事繼母爲篤孝弟嗣立字延構與承慶異母少友悌母遇承慶嚴每笞輒解衣求代母不聽卽遣奴自捶母感悟爲均愛世比晉王覽陸象先傳景融於象先後母弟也象先被笞景融諫不入則自楚母爲損威人多其友劉元佐傳元佐入朝兼涇原四鎭北庭兵馬副元帥檢校司徒元佐母尙在賢婦人也常月織絁一端示不忘本常教敕元佐盡臣節見縣令走庭中白事退戒曰長吏恐懼卑甚吾思而父吏於縣亦當爾而據案當之可安乎元佐感悟故待下益加禮朱泚傳泚僭號大秦帝使髙重傑屯梁山禦賊賊將李日月殺之日月銳甚渾瑊伏兵漠谷殺之泚悵恨其母不哭罵曰奚奴天子負而何事死且晚泚敗惟李日月母得貸張志寬傳志寬蒲州安邑人居父喪而毀州裏稱之王君廓兵略地不暴其閭倚全者百許姓後爲里正忽詣縣稱母疾求急令問狀對曰母有疾志寬輒病是以知之令謂其妄系於獄馳驗如言乃慰遣之母終負土成墳手蒔松柏頡利傳頡利不室處帝賜美田宅頡利子疊羅支有至性旣捨京師諸婦得品供羅支預焉其母最後至不得給羅支不敢嘗品肉帝聞嘆曰天�仁孝詎限華夷哉厚賜之遂給母肉代宗睿眞皇后沈氏傳後吳興人開元末以良家子入東宮太子以賜廣平王實生徳宗天寶亂賊囚後東都掖庭王入洛復畱宮中時方北討未及歸長安而河南爲史思明所沒遂失後所在代宗立以徳宗爲皇太子詔訪後在亡不能得徳宗卽位乃具冊前上皇太后尊號於是中書舍人髙參上議漢文帝卽位遣薄昭迎太后於代今宜用漢故事令有司擇日分遣諸沈行州縣物色咨訪以述宣皇帝孝思意冀上天降休靈命允答須審知皇太后行在然後遣大臣備法駕奉迎帝乃以睦王述爲奉迎使工部尙書喬琳副之升平公主侍起居使者分行天下故中官髙力士女頗能言禁中事與女官李眞一嘗從後遊李見髙疑問之含糊不堅而年狀差似後又後嘗削脯哺帝傷左指髙亦嘗剖瓜傷指是時宮中無識後者於是迎還上陽宮馳以聞帝喜羣臣皆賀力士子知非是具言其情詔貸之帝謂左右吾寧受百罔冀得一眞於是自謂太后者數矣及索驗左皆辭窮終帝世無聞焉憲宗卽位有司建言皇太后沈氏厭代二十有七年大行皇帝至孝哀思罔極建中時發明詔遣使者奉迎凡舟車所至罔不逮歲推月遷參訪理絕請因大行皇帝啟殯詔羣臣爲皇太后發哀肅章內殿中人奉廞衣置幄坐宮中朝夕上食告天地宗廟上太皇太后謚冊作神主祔代宗廟備法駕奉褘衣納於元陵祠室詔曰可穆宗貞獻皇后蕭氏傳後閩人也穆宗爲建安王后得侍生文宗文宗立上尊號曰皇太后初太和中懿安太后居興慶宮寶歷太后居慶安殿後居大內號三宮太后帝每五日問安及歲時慶謁率繇復道至南內羣臣及命婦詣宮門候起居有司獻四時新物送三宮亦稱賜帝曰上三宮何可言賜遽索筆滅賜爲奉開成中正月望夜帝禦咸泰殿大然鐙作樂迎三宮太后奉觴進壽禮如家人諸王公主皆得侍武宗時徙積慶殿又號積慶太后大中元年崩元稹傳稹字微之幼孤母鄭賢而文親授書傳九歲工屬文元和元年舉制科對策第一崔彥昭傳彥昭𨿽宰相退朝侍母膳與家人齒順色柔聲在左右無違士人多其孝與王凝外昆弟也凝大中初先顯而彥昭未仕嘗見凝凝倨不冠帶嫚言曰不若從明經舉彥昭爲憾至是凝爲兵部侍郎母聞彥昭相敕婢多制履襪曰王氏妹必與子皆逐吾將共行彥昭聞之泣再拜不敢爲怨而凝竟免樊會仁母敬傳敬河東人字象子笄而生會仁夫死事舅姑祥順家以其少欲嫁之潛約婚於里人至期陽爲母病使歸視敬至知見紿乃外爲不知者私謂會仁曰吾孀處不死者以母老兒幼今舅奪吾志汝云何會仁泣敬曰兒勿啼乃伺隙遁去家追及半道以死自守乃罷會仁未冠卒時敬母又終旣葬謂所親曰母死子亡何生爲不食數日死聞者憐之李畬母傳畬母者失其氏有淵識畬爲監察禦史得廩粟量之三斛而贏問於吏曰禦史米不槪也又問車庸有幾曰禦史不償也母怒敕歸余米償其庸因切責畬畬乃劾倉官自言狀諸禦史聞之有�色金節婦傳金安南賊帥陶齊亮之母也常以忠義誨齊亮頑不受遂絕之自田而食紡而衣州裏矜法焉大歷初詔使兩丁侍養本道使四時存問終身董昌齡母楊傳楊世居蔡昌齡更事吳少陽至元濟時爲吳房令母常密戒曰逆順成敗兒可圖之昌齡未決徙郾城楊復曰逆賊欺天神所不福當速降無以我累兒爲忠臣吾死不慊會王師逼郾城昌齡乃降憲宗喜卽拜郾城令兼監察禦史昌齡謝曰母之訓也臣何能帝嗟嘆元濟囚楊欲殺者屢矣蔡平而母在陳許節度李遜表之封北平郡太君許法愼傳法愼滄州淸池人甫三歲已有知時母病不飲乳慘慘有憂色或以珍餌詭說之�不食還以進母后親喪常廬於塋有甘露嘉禾靈芝木連理白兔之祥天寶中表異其閭林攢傳攢泉州莆田人貞元初仕爲福唐尉母羸老未及迎而病攢聞棄官還及母亡水漿不入口五日自埏甓作冢廬其右有白鳥來甘露降觀察李若初遣官屬驗實會露晞里人失色攢哭曰天所降露禍我邪俄而露復集鳥亦回翔詔作二闕於母墓前又表其閭蠲徭役時號闕下林家王博武傳博武許州人會昌中侍母至廣州及沙湧口暴風母溺死博武自投於水嶺南節度使盧貞俾吏沈罟獲二屍焉乃葬之表其墓曰孝子墓詔爲刻石沈季詮傳季詮字子平洪州豫章人少孤事母孝未嘗與人爭皆以爲怯季詮曰吾怯乎爲人子者可遺憂於親乎哉貞觀中侍母渡江遇暴風母溺死季詮號呼投江中少選持母臂浮出水上都督謝叔方具禮祭而葬之孝友傳序焦懷肅母病每嘗其唾若異味輒悲號幾絕母終水漿不入口五日負土成墳廬守日一食杖然後起繼母沒亦如之張進昭母患狐刺左手墮而終及殯進昭截左廬於墓支叔才傳叔才定州人隋末荒饉夜丏食野中還進母爲賊執欲殺之告以情賊閔其孝爲解縛母病癰叔才吮瘡注藥及亡廬墓有白鵲止廬傍髙宗時表異其家宋思禮傳思禮字過庭事繼母徐爲聞孝補蕭縣主簿會大旱井池涸母羸疾非泉水不適口思禮憂懼且禱忽有泉出諸庭味甘寒日不乏汲縣人異之尉柳晃爲刻石頌其孝感鄭潛曜傳潛曜者父萬鈞駙馬都尉滎陽郡公母代國長公主開元中主寢疾潛曜侍左右造次不去累三月不�面主疾侵刺血爲書請諸神丐以身代火書而神許二字獨不化翼日主愈戒左右無敢言元讓傳讓雍州武功人擢明經以母病不肯調侍膳不出閭數十年母終廬墓次廢櫛沐飯菜飲水咸亨中太子監國下令表闕於門永淳初巡察使表讓孝悌卓越擢太子右內率府長史歲滿還鄕里人有所訟皆詣讓判中宗在東宮召拜司議郎入謁武后望謂曰卿孝於家必能忠於國宜以治道輔吾子尋卒元徳秀傳徳秀字紫芝少孤事母孝舉進士不忍去左右自負母入京師旣擢第母亡廬墓側食不鹽酪藉無茵席不及親在而娶不肯婚人以爲不可絕嗣答曰兄有子先人得祀吾何娶爲權臯傳臯字士繇爲臨淸尉安祿山籍其名表爲薊尉署幕府臯度祿山且叛以其猜虐不可諫欲行慮禍及親天寶十四載使獻俘京師還過福昌尉仲妻臯妹也密約以疾召之來臯陽喑直視而瞑爲盡哀自含斂之臯逸去人無知者吏以詔書還臯母母謂實死慟哭感行路故祿山不之虞歸其母臯潛候於淇門奉侍晝夜南奔客臨淮爲驛亭保以詗北方旣渡江而祿山反天下聞其名爭取以爲屬安金藏傳金藏京兆長安人在太常工籍睿宗爲皇嗣少府監裴匪躬中官範云仙坐私謁皇嗣皆殊死自是公卿不復見惟工優給使得進俄有誣皇嗣異謀者武后詔來俊臣問狀左右畏慘楚欲引服金藏大呼曰公不信我言請剖心以明皇嗣不反也引佩刀自剚腹中腸出被地眩而僕武后聞大驚輿致禁中命髙醫內腸褫桑土紩之閱夕而蘇後臨視嘆曰吾有子不能自明不如爾之忠也卽詔停獄睿宗乃安當是時朝廷士大夫翕然稱其誼自以爲弗及也神龍初母喪葬南闕口營石墳晝夜不息地本卬燥泉忽湧流廬之側李冬有華犬鹿相擾本道使盧懷愼上其事詔表闕於閭蕭俯傳俯母韋賢明治家嚴俯𨿽宰相侍左右如褐衣時僕固懷恩傳懷恩鐵勒部人叛遣子瑒攻楡次未拔追兵於祁責其緩鞭之眾怒是夕偏將焦暉白玉等斬其首獻闕下懷恩聞以告母母曰我戒汝勿反國家訓汝不淺今眾變禍且及我柰何懷恩再拜出母提刀逐之曰吾爲國殺此賊取其心以謝軍中懷恩走乃與部曲三百北渡河走靈武稍稍引亡命軍復振帝念舊勛不加罪詔其母歸京師厚卹之以壽終李景讓傳景讓字後己母鄭治家嚴身訓�諸子始貧乏時治墻得積錢僮婢奔告母曰士不勤而祿猶災其身況無妄而得我何取亟使閉坎景讓自右散騎常侍出爲浙西觀察使母問行日景讓率然對有日鄭曰如是吾方有事未及行蓋怒其不嘗告也且曰已貴何庸母行景讓重請罪乃赦故𨿽老猶加箠敕已起欣欣如初嘗怒牙將杖殺之軍且謀變母欲息眾歡召景讓廷責曰爾鎭撫方面而輕用刑一夫不寧豈特上負天子亦使百歲母銜羞泉下何面目見先大夫乎將鞭其背吏大將再拜請不許皆泣謝乃罷一軍遂定淸波雜誌唐李景遜爲浙西觀察使母鄭早寡家貧子幼居東都因古墻壞得錢盈船鄭乃炷香祝之曰吾聞無勞而獲者身之災也天必以先君餘慶矜其貧而賜之則願諸孤他日學問有成乃其志也此不敢取命掩而築之非智識賢明豈能及此然鄭愛幼子景莊每被黜於場屋母輒撻景遜終以朝廷取士自有公道不可私囑主司以是論之鄭母似有損於賢明因話錄劉惇儒事親以孝聞親心緒不理每鞭人見血則一日悅暢惇儒嘗斂衣受杖曾不變容憲宗朝旌表門閭又趙郡李道樞先夫人盧氏性嚴事亦類此公名問已光又在班列往往賓客至候直公方受杖責朝野僉載貞觀年中定州鼓城縣人魏全家母忽然失明問卜者王子貞子貞爲卜之曰明年有人從東來靑衣者三月一日來療必愈至時候見一人著靑綢襦遂邀爲設飲食其人曰僕不解醫但解作犁耳爲主人作之持斧繞捨求犁轅見桑曲枝臨井上遂斫下其母兩眼煥然見物此曲桑蓋井之所致也北夢瑣言唐張揚尙書典�州外貯所愛營妓生一子其內子蘇氏號塵外�忌不敢取歸乃與所善張處士爲子居江津間常致書題問其存亡資以錢帛及漸成長教其讀書有人告以非處士之子爾父在朝官髙因竊其父與處士緘札不告而遁歸京國揚公已薨至宅門僮僕無有識者但云江淮郎君兄弟皆愕然其嫡母蘇夫人塵外泣而謂諸子曰誠有此子吾知之矣我少年無端致其父子死生永隔我罪多矣家眷聚泣取入宅齒諸兄弟之列名仁龜有文性好學修詞應進士舉及第歷侍禦史因奉使江浙於候館自經而死莫知所爲先是張處士悵恨而終必有冥訴罹此禍也柱史爲楊巨侍郎愛婿幽閒鼓吹潘炎子孟陽爲戶部侍郎夫人憂惕謂曰以爾人材而在丞郎之位吾懼禍之必至也戶部解諭再三乃曰不然試會爾同列吾觀之因徧招深熟者客至夫人垂簾視之旣罷會喜曰皆爾之儔也不足憂矣末座慘綠少年何人也答曰補闕杜黃裳夫人曰此人全別必是有名卿相珍珠船崔渾至孝母病祈神請以身代覺病從十指中入俄徧母身安雲溪友議杜悰牧澧陽宏辭李宣古數陪燕飲戲謔侮慢杜不能容使辱之岐陽公主出而救之云尙書不念諸子學文擬陪李秀才硯席乎遣易衣而赴中坐公主請爲詩冀彌縫也宣古詩云紅燈初上月輪髙照見堂前萬朵桃爭柰夜深拋耍令舞來挼去使人勞杜公賞之後二子裔休儒休皆登第人曰非賢母不能成子也唐國史補杜羔有至行其父爲河北一尉而卒母氏非嫡經亂不知所之羔嘗抱終身之戚會堂兄兼爲澤潞判官嘗鞫獄於私第有老婦辯對見羔出入竊謂人曰此少年狀類吾兒詰之乃羔母也自此迎侍而歸

母子部紀事五五代史梁家人傳太祖母曰文惠皇后王氏單州單父人也其生三子長曰廣王全昱次曰朗王存其次太祖後少寡攜其三子傭食蕭縣人劉崇家太祖壯而無賴縣中皆厭苦之崇患太祖慵惰不作業數加笞責獨崇母憐之時時自爲櫛沐戒家人曰朱三非常人也宜善遇之黃巢起太祖與存俱亡爲盜從巢攻廣州存戰死居數歲太祖背巢降唐反以破巢遂鎭宣武乃遣人以車馬之蕭縣迎後於崇家使者至門後惶恐走避謂劉氏曰朱三落魄無行作賊死矣何以至此邪使者具道太祖所以然後乃驚喜泣下與崇母俱載以歸封晉國太夫人太祖置酒太夫人前舉觴爲壽歡甚太祖啟曰朱五經平生讀書不登一第有子爲節度使無忝於先人矣後惻然良久曰汝能至此可謂英特然行義未必如先人也太祖莫知其故後曰朱二與汝俱從黃巢獨死蠻嶺其孤皆在午溝汝今富貴獨不念之乎太祖泣涕謝罪乃悉召存諸子以歸太祖剛暴多殺戮後每誡之多賴以全活四夷附錄阿保機死長子東丹王突欲當立其母述律遣其幼子安端少君之扶余代之將立以爲嗣然述律尢愛徳光徳光有智勇素已服其諸部安端已去而諸部希述律意共立徳光突欲不得立徳光事其母甚謹常侍立其側國事必告而後行徳光之擊晉也述律常非之曰吾國用一漢人爲主可乎徳光曰不可也述律曰然則汝得中國不能有後必有禍悔無及矣徳光死載其屍歸述律不哭而撫其屍曰待我國中人畜如故然後葬汝張承業傳莊宗在魏與梁戰河上十餘年軍國之事皆委承業莊宗歲時自魏歸省親須錢蒱博賞賜伶人而承業主藏錢不可得莊宗顧取劍來太后聞之使召莊宗莊宗性至孝聞太后召甚懼乃酌兩�謝承業曰吾杯酒之失且得罪太后願公飲此爲吾分過承業不肯飲莊宗入內太后使人謝承業曰小兒忤公已笞之矣明日太后與莊宗俱過承業第慰勞之後蜀世家孟昶傳王昭遠成都人也昶立以知樞密使事然事無大小一以委之府庫金帛恣其所取不問昶母李太后常爲昶言昭遠不可用昶不聽昭遠敗見擒昶降封秦國公七日而卒其母李氏爲人明辧甚見優禮昶之卒也李氏不哭以酒酹地祝曰汝不能死社稷苟生以取羞吾所以忍死者以汝在也吾今何用生爲因不食而卒南漢世家劉隱傳隱父謙封州刺史三子曰隱臺龑龑謙庶子也其母段氏生龑於外舍謙妻韋氏素妒聞之怒拔劍而出命持龑至將殺之及見而悸劍輒墮地良久曰此非常兒也後三日卒殺段氏養龑爲己子劉鄩傳葛從周爲兗州節度使將兵在外鄩襲破之徙從周家外第拜其母撫之甚有恩禮太祖遣從周攻鄩鄩以版輿置從周母城上母呼從周曰劉將軍待我甚厚無異於汝人臣各爲其主汝可察之從周乃爲之緩攻鄩兄琪之子遂淸爲淄州刺史迎其母母及郊遂淸爲母執轡行數十里州人咸以爲榮張策傳策字少逸邠州王行瑜辟觀察支使晉王李克用攻行瑜策與婢肩輿其母東歸行積雪中行者憐之李嗣昭傳嗣昭諸子繼儔長而懦其弟繼韜囚之以自立遣其弟繼遠入梁莊宗滅梁繼韜將走契丹會赦至乃已因隨其母朝於京師母楊氏善蓄財平生居積行販至貲百萬當嗣昭爲梁圍以夾城彌年軍用乏絕楊之積蓋有助焉至是乃賫銀數十萬兩至京師厚賄宦官伶人宦官伶人皆言繼韜初無惡意爲姦人所�耳楊夫人亦以賂謁劉皇后劉皇后爲言嗣昭功臣宜蒙恩貸由是莊宗釋繼韜數召繼韜從獵寵幸無間已而嗣昭七子見殺惟一子繼忠僅免繼忠家於晉陽楊氏所積余貲猶巨萬晉髙祖自太原起兵召契丹爲援契丹求賂髙祖貸於繼忠以取足髙祖入立甚徳之以爲沂棣單三州刺史開運中卒楊氏平生積產嗣昭父子三人賴之安重榮傳重榮爲振武巡邊指揮使晉髙祖起太原使張穎陰招重榮其母與兄皆以爲不可而重榮業已許穎母兄謀共殺穎以止之重榮曰未可吾當爲母卜之乃立一箭百步而射之曰石公爲天子則中一發輒中又立一箭而射之曰吾爲節度使則中一發又中其母兄乃許重榮以巡邊千騎叛入太原髙祖卽位拜重榮成徳軍節度使重榮𨿽武夫而曉吏事其下不能欺有夫婦訟其子不孝者重榮拔�授其父使自殺之其父泣曰不忍也其母從傍詬罵奪其�而逐之問之乃繼母也重榮叱其母出從後射殺之重榮將反也其母又以爲不可重榮曰請爲母卜之指其堂下旛竿龍口仰射之曰吾有天下則中之一發而中其母乃許乃舉兵杜重威擒之斬首以獻張希崇傳希崇字徳峯事母至孝朝夕母食必侍立左右徹饌乃敢退王殷傳殷大名人也晉天福中徙原州刺史事母以孝聞欲與人遊必先白母母所不可者未嘗敢往及爲刺史政事有小失母責之殷卽取杖授婢僕自笞於母前範延光傳延光反時有李彥珣者爲河陽行軍司馬張從賓反河陽彥珣附之從賓敗彥珣奔魏延光以爲步軍都監使之守城招討使楊光遠知彥珣邢州人也其母尙在乃遣人之邢州取其母至城下示彥珣以招之彥珣望見自射殺之及延光出降晉髙祖拜彥珣房州刺史大臣言彥珣殺母當誅髙祖以謂赦令已行不可失信後以坐贓誅南唐書刁彥能傳彥能少孤貧事母以孝聞初隸節度使王茂章爲親兵茂章叛入越彥能當從使家人扶其母俟於路彥能至抱母泣告茂章曰老母在此不能從公茂章許之江夢孫傳夢孫補天長令逾年稱疾求歸田裏躬勤耒耜事繼母甚謹每晨興具潔服問安侍膳訖乃集諸生講禮容齋續筆劉仁贍守壽春幼子崇諫夜泛舟渡淮北仁贍命斬之監軍使求救於夫人夫人曰妾於崇諫非不愛也然軍法不可私若貸之則劉氏爲不忠之門矣趣命斬之然後行喪日知錄後唐明宗天成三年閏八月滑州掌書記孟升匿母憂大理寺斷流奉敕朕以允從人望嗣守帝圖政必究於化源道每先於徳本貴持國法以正人倫孟升身被儒冠職居賓幕比資籌畫以贊盤維而乃都昧操修但貪榮祿匿母喪而不舉爲人子以何堪瀆污時風敗傷名教五刑是重十惡難寬將復投荒無如去世可賜自盡其觀察使判官錄事參軍失於糾察各有殿罰遼史景宗皇后蕭氏傳後生聖宗景宗崩尊爲皇太后攝國政後泣曰母寡子弱族屬雄彊邊防未靖柰何耶律斜軫韓徳讓進曰信任臣等何慮之有於是後與斜軫徳讓參決大政委於越休哥以南邊事聖宗稱盛主後教訓爲多聖宗欽哀皇后蕭氏傳後生興宗仁徳皇后無子取而養之如己出後以興宗侍仁徳皇后謹不悅重熙三年後陰召諸弟議欲立少子重元重元以所謀白帝帝收太后符璽遷於慶州七括宮六年秋帝悔之親馭奉迎侍養益孝謹後常不懌帝崩殊無戚容見崇聖皇后悲泣如禮謂曰汝年尙幼何哀痛如是沔長撐傳抱朴與弟抱質受經於母陳氏皆以儒術顯抱質亦官至侍中時人榮之章肅皇帝傳帝小字李胡太祖第三子母淳欽皇后蕭氏篤愛李胡世宗卽位鎭陽太后怒遣李胡將兵擊之至泰徳泉爲安端畱哥所敗太后與世宗隔潢河而陣各言舉兵意耶律屋質入諫太后曰主上已立宜許之時李胡在側作色曰我在兀欲安得立屋質曰柰公酷暴失人心何太后顧李胡曰昔我與太祖愛汝異於諸子諺云偏憐之子不保業難得之婦不主家我非不欲立汝汝自不能矣烏不呂傳烏不呂字畱隱弟國畱以罪亡烏不呂及其母俱下吏恐禍及母陰使人召國畱紿曰太后知事之誣汝特來勿畏國畱至送有司坐誅耶律海裏傳海裏字畱隱察割之亂其母的魯與焉遣人召海裏海裏拒之亂平的魯以子故獲免女裏傳女裏爲習馬小底以母憂去一日至雅伯山見一巨人惶懼走巨人止之曰勿懼我地祇也葬爾母於斯當速詣闕必貴女裏從之累遷馬羣侍中尋加守太尉王白傳白善卜筮應歷十九年王子只沒以事下獄其母求卜白曰此人當王未能殺也毋過憂景宗卽位釋其罪封寧王竟如其言蕭鐸盧斡傳鐸盧斡幼警悟異常兒三歲失母哭盡哀見者傷之宋史太祖母杜太后傳太后生邕王光濟太祖太宗秦王廷美夔王光贊燕國陳國二長公主周顯徳中太祖爲定國軍節度使封南陽郡太夫人及太祖自陳橋還京師人走報太后曰點檢已作天子太后曰吾兒素有大志今果然太祖卽位尊爲皇太后太祖拜太后於堂上眾皆賀太后愀然不樂左右進曰臣聞母以子貴今子爲天子胡爲不樂太后曰吾聞爲君難天子置身兆庶之上若治得其道則此位可尊苟或失馭求爲匹夫不可得是吾所以憂也太祖再拜曰謹受教建隆二年太后不豫太祖侍藥餌不離左右疾亟召趙普入受遺命太后因問太祖曰汝知所以得天下乎太祖嗚噎不能對太后固問之太祖曰臣所以得天下者皆祖考及太后之積慶也太后曰怯銀正由周世宗使幼兒主天下耳使周氏有長君天下豈爲汝有乎汝百歲後當傳位於汝弟四海至廣萬幾至眾能立長君社稷之福也太祖頓首泣曰敢不如教太后顧謂趙普曰爾同記吾言不可違也命普於榻前爲約誓書普於紙尾書臣普書藏之金匱命謹密宮人掌之仁宗曹皇后傳後彬之孫也景佑元年冊爲皇后英宗卽位尊爲皇太后明年以弟佾同中書門下平章事神宗立尊爲太皇太后名宮曰慶壽帝致極誠孝所以承迎娛悅無所不盡從行登玩每先後策掖後亦慈愛天至或退朝稍晚必自至屏扆候矚間親持�飲以食帝外家男子舊毋得入謁後春秋髙佾亦老帝數言宜使入見輒不許他日佾侍帝帝復爲請乃許之因偕詣後合少焉帝先起若令佾得伸親親意後遽曰此非汝所當得畱趣遣出晚得水疾侍醫莫能治元丰二年冬疾甚帝視疾寢門衣不解帶旬日崩年六十四帝推恩曹氏拜佾中書令進官者四十餘人度宗楊淑妃傳妃選入宮爲美人生建國公�宋亡�走溫州又走福州眾推爲主冊妃爲太后封弟昺衛王昺修容兪氏所生也至元十四年大軍圍�於海上明年四月�卒昺代立十六年春二月昺投海死妃聞之大慟曰我間關忍死者正爲趙氏祭祀尙有可望爾今天命至此夫復何言遂赴海死其將張世傑葬之海濱陳彭年傳彭年幼好學母惟一子愛之禁其夜讀書彭年篝燈密室不令母知王博文傳博文字仲明爲開封府判官丁母憂始博文幼喪父其母張氏攺適韓氏及博文在朝謂子無絕母禮請得以恩封之母死又謂古之爲父後者不爲出母服以廢宗廟之祭也今喪者皆祭無害於行服乃請解官持服然議者以喪而祭爲非禮魏仁浦傳仁浦字道濟幼孤貧母爲假黃縑制暑服浦年十三嘆曰爲人子不克供養乃使慈母求貸以衣我我能安乎因慷慨泣下辭母詣洛陽濟河沈衣中流誓曰不貴達不復渡此李筠傳筠性𨿽暴事母甚孝每怒將殺人母屏風後呼筠筠趨至母曰聞將殺人可免乎爲吾曹增福爾筠遽釋之戚同文傳宗翼上蔡人篤孝恭謹負米養母魏悼王廷美傳克修子叔充父早世先是繼母無敍封法叔充請於朝詔從之遂爲定制漢恭憲王元佐傳允升子宗悌字元發所生母早世宗悌不識也聞父婢語平生輒掩泣繼得其肖貌繪而奉之如生商恭靖王元份傳宗敏頗涉書傳緣郊恩建請封所生母範氏宗室子得封所生母自宗敏始周恭肅王元儼傳元儼事母王徳妃孝妃每有疾躬侍藥晨夕盥潔焚香以禱至憂念不食母喪哀戚過人不傳不字仁仲嗣濮王宗暉曾孫也性篤孝生七歲遭父北遷每思慕涕泣長力學母曹氏止之答曰君父讎未報非敢志富貴也登第時已入仕法當超兩秩請回授其母母封法止令人髙宗嘉其志特封郡夫人種放傳放字明逸河南洛陽人也數兄皆干進獨放與母俱隱終南豹林谷之東明峯結艸爲廬僅庇風雨以講習爲業從學者眾得束脩以養母母亦樂道薄滋味放自稱退士嘗作傳以述其志淳化三年陜西轉運使宋惟干言其才行詔使召之其母恚曰常勸汝勿聚徒講學身旣隱矣何用文爲果爲人知而不得安處我將棄汝深入窮山矣放稱疾不起其母盡取其筆硯焚之與放轉居窮僻人迹罕至太宗嘉其節詔京兆賜以緡錢使養母不奪其志有司歲時存問咸平元年母卒水漿不入口三日廬於墓側張永徳傳永徳父穎事晉至安州防禦使永徳生四歲母馬氏被出育於祖母事繼母劉氏以孝聞永徳出母后適安邑劉祚及永徳鎭南陽祚已卒迎母歸州廨起二堂與繼母並居劉卒馬預中參時年八十一太宗勞之賜冠帔封莒國太夫人同母弟劉再思署子城使於市西裏起大第聚劉族劉溫叟傳溫叟字永齡父嶽後唐太常卿溫叟以蔭爲左拾遺內供奉以母老乞歸就養少帝卽位拜刑部郎中充翰林學士初嶽仕後唐嘗居內署至是溫叟復居斯任旣受命歸爲母壽候立堂下須臾聞樂聲兩靑衣舉箱出庭奉紫袍兼衣母命捲簾見溫叟曰此卽爾父在禁中日內庫所賜者溫叟拜受泣下退開影堂列祭以文告之母感愴累日不忍見溫叟溫叟事繼母以孝聞𨿽盛暑非冠帶不敢見五代以來言執禮者惟溫叟焉蘇易簡傳蜀人何光逢易簡之執友也嘗任縣令坐賂削籍流寓京師會易簡典貢部光逢代人充試以取貲易簡於稠人中屏出之光逢遂造謗書斥言朝廷事且譏易簡易簡得其書以聞逮捕光逢獄且坐棄市易簡以殺光逢非其意居常怏怏母薛氏以殺父執切責之易簡泣曰不謂及此易簡罪也及易簡參知政事召薛氏入禁中賜冠帔命坐問曰何以教子成此令器對曰幼則束以禮讓長則教以詩書上顧左右曰眞孟母也易簡性嗜酒初入翰林謝日飲已微醉餘日多沈湎上嘗戒約深切且艸書勸酒二章以賜令對其母讀之自是每入直不敢飲及卒上曰易簡果以酒死可惜也李宸妃傳妃入宮爲章獻太后侍兒莊重寡言眞宗以爲司寢旣有娠從帝臨砌臺玉釵墜妃惡之帝心卜釵完當爲男子左右取以進釵果不毀帝甚喜已而生仁宗封崇陽縣君後爲婉儀仁宗卽位爲順容從守永定陵初仁宗在𦇤褓章獻以爲己子使楊淑妃保視之仁宗卽位妃嘿處先朝嬪禦中未嘗自異人畏太后亦無敢言者終太后世仁宗不自知爲妃所出也明道元年疾革進位宸妃薨年四十六初章獻太后欲以宮人禮治喪於外丞相呂夷簡奏禮宜從厚太后怒曰相公欲離間吾母子耶夷簡乃請治喪用一品禮殯洪福寺後章獻太后崩燕王爲仁宗言陛下乃李宸妃所生妃死以非命仁宗號慟頓毀不視朝累日下哀痛之詔自責尊宸妃爲皇太后謚莊懿幸洪福寺祭告易梓宮親哭視之徽宗韋賢妃傳妃開封人髙宗母也從上皇北遷建炎攺元遙尊爲宣和皇后紹興七年徽宗及鄭皇后崩聞至帝號慟諭輔臣曰宣和皇后春秋髙朕思之不遑寧處屈己講和正爲此耳遙尊爲皇太后帝以后久未歸每顰蹙曰金人若從朕請餘皆非所問也王倫使回言金人許歸後未幾金人遣蕭哲來亦言後將歸狀遂豫作慈壽宮命莫將韓恕爲奉迎使十年以金人猶未歸後乃遙上皇太后冊寶於慈寧殿是後生辰至朔皆遙行賀禮洪皓在燕求得後書遣李微持歸帝大喜曰遣使百�不如一書遂加微官金人遣蕭毅邢具瞻來議和帝曰朕有天下而養不及親徽宗無及矣今立誓信當明言歸我太后朕不恥和不然朕不憚用兵毅等還帝又語之曰太后果還自當謹守誓約如其未也𨿽有誓約徒爲虛文命何鑄曹勛報謝召至內殿諭之曰朕北望庭闈無淚可揮卿見金主當曰慈親之在上國一老人耳在本國則所系甚重以至誠說之庶彼有感動鑄等至金國首以后歸爲請金主曰先朝業已如此豈可輒攺勛再三懇請金主始允鑄等就館館伴耶律紹文來言金主許從所請洪皓聞之先遣人來報鑄等還具言其實遂命參政王次翁爲奉逆使金人遣其臣髙居安完顏宗賢等扈從以行十二年四月次燕山自東平舟行由淸河至楚州渡淮命太后弟安樂郡王韋淵秦魯國大長公主吳國長公主逆於道帝親至臨平奉迎普安郡王宰執兩省三衙管軍皆從帝初見太后喜極而泣八月至臨安入居慈寧宮先是以梓宮未還詔中外輟樂至是慶太后壽節始用樂謁家廟親屬遷官幾二千人太后還宮帝侍太后或至夜分未去太后曰且休矣聽朝宜早恐妨萬幾又嘗謂兩宮給使宜令通用不然則有彼我之分而佞人間言易以入也時皇后未立太后屢爲帝言帝請降手書太后曰我但知家事外庭非所當預將行冊命承平典禮悉能記之帝先意承志惟恐不及或一食稍減輒不勝憂懼常戒宮人曰太后年已六十惟優遊無事起居適意卽壽考康寧事有所闕愼毋令太后知第來白朕十九年太后年七十正月朔卽宮中行慶壽禮親屬各遷官一等太后微恙累月不出殿門會牡丹盛開帝入白太后欣然步至花所因畱宴竟日盡歡翌日以諭宰執後苦目疾募得醫皇甫坦治卽愈二十九年太后壽登八十復行慶禮親屬進官一等庶人年九十宗子女若貢士已上父母年八十者悉官封之九月得疾上不視朝敕輔臣祈禱天地宗廟社稷赦天下減租稅張齊賢傳齊賢曹州人淳化二年同中書門下平章事齊賢母孫氏年八十餘封晉國太夫人每入謁禁中上嘆其福壽有令子多手詔存問加賜與縉紳榮之四年十月命知定州以母老不願往未幾丁內艱水漿不入口者七日自是日啖粥一器終喪不食酒肉蔬�曹光實傳光實遷永平軍節度管內捕盜遊奕使賊張忠樂嘗羣行攻劫且恨光實殺其徒黨率眾數千中夜奄至環其居鼓噪並進光實負其母揮戈突圍以出賊眾辟易不敢近薛奎傳奎知益州成都民婦訟其子不孝詰之乃曰貧無以爲養奎出俸錢與之戒曰若復失養吾不貸汝矣其母子遂如初程戡傳戡通判虔州州人有殺母暮夜置屍他人之門以誣仇者獄已具戡獨辧之正其罪馮元傳元字道宗七歲方讀易母夜夢異人以紺蓮華與元吞之且曰善讀此後必貴顯楊察傳察幼孤七歲始能言母頗知書常自教之查道傳道字湛然休寧人侍母渡江奉養以孝聞母常病思鱖羹方冬苦寒市之不獲道泣禱於河鑿冰取之得鱖尺許以饋又刲臂血寫佛經母疾尋愈後數年母卒絕意名宦司馬池傳池字和中舉進士當試殿庭而報母亡友匿其書池心動夜不能寐曰吾母素多疾家豈無有異乎行至宮城門徘徊不能入因語其友而友止以母疾告遂號慟而歸郭稹傳稹字仲微幼孤母邊更嫁王氏旣而母亡稹解官服喪知禮院宋郊言稹服喪爲過禮詔下有司博議用馮元等奏聽解官申心喪賈黯傳黯母陳歸宗繼母史在堂後迎陳歸二母不相善黯能安以事之劉湜傳湜字子正以龍圖閣直學士知慶州湜少賤母更嫁營卒旣登第具袍笏趨捨迎母里人觀嘆範仲淹傳仲淹字希文二歲而孤母更適長山朱氏從其姓名說少有志操旣知其世家乃感泣去之應天府舉進士第爲廣徳軍司理參軍迎其母歸養仲淹性至孝以母在時方貧其後𨿽貴非賓客不重肉趙槪傳槪字叔平知制誥郊祀當任子進階爵乞回其恩封母郡太君宰相謂曰君卽爲學士擬封不久矣槪曰母年八十二願及今拜君賜以爲榮乃許之遂爲例舒亶傳亶字信道調臨海尉民使酒詈逐後母至亶前命斬之不服卽自起斬之投劾去王安石當國聞而異之用爲審官院主簿蘇采傳采爲大理詳斷官民有母攺嫁而死旣葬輒盜其柩歸祔法當死采曰子取母祔父豈與發冢取財等請而生之李載傳載字伯熙性篤孝侍母病不解帶至病亟不能食載亦不食母知之爲彊食賈逵傳逵遷西染院使嘉州刺史秦鳳路鈐轄初逵少孤厚賂繼父得其母奉以歸至是以母老辭不許而賜母冠帔賈易傳易字明叔無爲人七歲而孤母彭以紡績自給日與易十錢使從學易不忍使一錢每浹旬輒復歸之年逾冠中進士甲科髙登傳登字彥先事其母至孝舟行至封康間阻風方念無以奉晨膳忽有白魚躍於前柳約傳約字元禮天性至孝母病甚泣禱於天願損壽以益親壽母尋愈約竟先母兩月卒呂端傳李繼遷擾西鄙保安軍奏獲其母至是太宗欲誅之以寇準居樞密副使獨召與謀準退過相幕端疑謀大事邀謂準曰上戒君勿言於端乎準曰否端曰邊鄙常事端不必與知若軍國大計端備位宰相不可不知也準遂告其故端曰何以處之準曰欲斬於保安軍北門外以戒凶逆端曰必若此非計之得也願少緩之端將覆奏入曰昔項羽得太公欲烹之髙祖曰願分我一杯羹夫舉大事不顧其親況繼遷悖逆之人乎陛下今日殺之明日繼遷可擒乎若其不然徒結怨讎愈堅其叛心耳太宗曰然則何如端曰以臣之愚宜置於延州使善養視之以招來繼遷𨿽不能卽降終可以系其心而母死生之命在我矣太宗撫髀稱善曰微卿幾誤我事卽用其策其母后病死延州繼遷尋亦死繼遷子竟納款請命端之力也嶽飛傳飛生未彌月河決內黃水暴至母姚抱飛坐甕中衝濤及岸得免人異之飛至孝母畱河北遣人求訪迎歸母有痼疾藥餌必親母卒水漿不入口者三日韓肖冑傳肖冑字似夫充通問使將行母語之曰汝家世受國恩當受命卽行勿以我老爲念帝稱爲賢母封榮國夫人肖冑事母以孝聞邊光範傳光範字子儀性至孝母病疽光範常吮之李穆傳穆字孟雍性至孝母嘗臥疾每動止轉側皆親自扶掖乃稱母意後穆坐秦王事屬吏其子惟簡紿祖母以穆奉詔鞫獄臺中及責授爲省郎還家亦不以白母每隔日陽爲入直卽訪親友或遊僧寺免歸曁於牽復母終弗之知及居喪思慕以至滅郭廷謂傳廷謂字信臣性恭謹事母以孝聞未嘗不束帶立侍王榮傳榮定州人爲定州行營都部署榮粗率所爲不中理侵取官地蒔蔬吝惜公錢不以勞將士且母老不迎養供給甚薄太宗聞而怒曰忠臣出於孝子之門榮事親若此竄逐之餘凶行弗悛豈可復置左右效晉帝養成張彥澤邪卽詔罷督責鄒浩傳浩字志完除諫官恐貽親憂欲固辭母張氏曰汝能報國無愧於公論吾顧何憂及浩兩謫嶺表母不易初意任諒傳諒九歲而孤舅欲奪母志諒挽衣泣曰豈有爲人子不能養其親者乎母爲感動而止洪擬傳擬字成季自海州還居鎭江趙萬叛兵逼郡守臣趙子崧戰敗遁去擬挾母出避遇賊至欲兵之擬曰死無所避願勿驚老母賊捨之他賊又至臨以刃擬指其母曰此吾母也幸勿怖之賊又捨去陳堯佐傳堯佐父省華母馮氏性嚴堯叟事親孝謹怡聲侍側不敢以貴自處家本富祿賜且厚馮氏不許諸子事華侈舊制登樞近者母妻卽封郡夫人堯叟以父在朝母止從父封遂以妻封表讓於母朝廷援制不許父旣卒帝欲褒封其母以問王旦旦曰𨿽私門禮制未闋公朝降命亦無嫌也乃封上黨郡太夫人進封滕國年八十餘無恙後堯叟數年卒蘇軾傳軾生十年父洵遊學四方母程氏親授以書聞古今成敗輒能語其要程氏讀東漢範滂傳慨然太息軾請曰軾若爲滂母許之否乎程氏曰汝能爲滂吾顧不能爲滂母耶章誼傳誼字宜叟席益薦誼使金帝曰誼亦母老朕當自諭之誼聞命略無難色戒其家人勿使母知將行告母曰是行不數月卽歸大似往年太學謁告時爾及還母竟不知其使金也孫侔傳侔字少述早孤事母盡孝志於祿養故屢舉進士及母病革自誓終身不求仕王楠傳楠字汝良祖倫使北死孝宗訪求其孫之未祿者三人官之楠其一也假右司郎中使持書北行楠歸白其母母曰而祖以忠死國故恩及子孫汝其勉旃毋以吾老爲念李南公傳南公字楚老鄭州人知長沙縣有嫠婦攜兒以嫁七年兒族取兒婦謂非前子訟於官南公問兒年族曰九歲婦曰七歲問其齒曰去年毀矣南公曰男八歲而齔尙何爭命歸兒族韓琦傳琦輔立英宗門人親客或從容語及定策事琦必正色曰此仁宗聖徳神斷爲天下計皇太后內助之力臣子何與焉英宗暴得疾太后垂簾聽政帝疾甚舉措或攺常度遇宦官尢少恩左右多不悅者乃共爲讒間兩宮遂成隙琦與歐陽修奏事簾前太后嗚咽流涕具道所以琦曰此病固爾病已必不然子疾母可不容之乎修亦委曲進言太后意稍和久之而罷後數日琦獨見上上曰太后待我無恩對曰自古聖帝明王不爲少矣然獨稱舜爲大孝豈其餘盡不孝邪父母慈愛而子孝此常事不足道惟父母不慈而子不失孝乃爲可稱但恐陛下事之未至爾父母豈有不慈者哉帝大感悟及疾愈琦請乘輿因禱雨具素服以出人情乃安太后還政劉安世傳安世字器之儀狀魁碩音吐如鐘初除諫官未拜命入白母曰朝廷不以安世不肖使在言路倘居其官須明目張膽以身任責脫有觸忤禍譴立至主上方以孝治天下若以老母辭當可免母曰不然吾聞諫官爲天子諍臣汝父平生欲爲之而弗得汝幸居此地當捐身以報國恩正得罪流放無問遠近吾當從汝所之於是受命江萬里傳萬里字子遠遷侍禦史未及拜萬里器望淸峻論議風采傾動一時帝眷注尢厚嘗�祠省母疾不許屬弟萬頃奉母歸南康旋以母病聞萬里不俟報馳歸至祁門得訃而議者謂萬里母死祕不奔喪反挾妾媵自隨於是側目萬里者相與騰謗萬里無以自解坐是閒廢者十有二年李定傳定字資深拜太子中允禦史陳薦疏定頃爲涇縣主簿聞庶母仇氏死匿不爲服詔下江東淮浙轉運使問狀奏云定嘗以父年老求歸侍養不云持所生母服定自辯立實不知爲仇所生故疑不敢服而以侍養解官曾公亮謂定當追行服安石力主之攺爲崇政殿說書公論惡之不孝之名遂著孫唐卿傳唐卿通判陜州於吏事若素習民有母再適人而死及葬其父恨母之不得祔盜母之喪而同葬之有司論以法唐卿時權府事乃曰是知有孝而不知有法爾乃釋之以聞賈黃中傳黃中字媧民參知政事太宗召見其母王氏命坐謂曰教子如是眞孟母矣作詩以賜之頒賜甚厚黃中畏愼過甚中書政事頗畱不決罷知襄州上言母老乞畱京攺知澶州辭日上因謂侍臣曰朕嘗念其母有賢徳七十餘年未覺老每與之語甚明敏黃中終日憂畏必先其母老矣因目參知政事蘇易簡曰易簡之母亦如之自古賢母不可多得易簡前謝曰陛下以孝治天下獎及人親臣實何人膺玆榮遇至道初黃中遘疾詔令歸闕旣居內閣甚以爲慰二年以疾卒年五十六其母尙無恙卒如上言贈禮部尙書上聞其素貧別賜錢三十萬旣葬其母入謝又賜白金三百兩上謂之曰勿以諸孫爲念朕當不忘也劉潛傳潛字仲方知蓬萊縣代還過鄆州方與曼卿飲聞母暴疾亟歸母死潛一慟遂絕其妻復撫潛大號而死時人傷之曰子死於孝妻死於義折徳扆傳徳扆子禦卿淳化五年拜永安節度使契丹入寇禦卿大敗之於子河汊歲餘禦卿被病徳威諜知之率眾來侵以報子河汊之役禦卿力疾出戰徳威聞其至不敢進會疾甚其母密遣人召歸禦卿曰世受國恩邊寇未滅禦卿罪也今臨敵棄士卒自便不可死於軍中乃其分也爲白太夫人無念我忠孝豈兩全言訖泣下翊日卒程迥傳迥知隆興府進賢縣省符下知平江府王佐決陳長年輒私賣田其從子訴有司十有八年母魚氏年七十坐獄廷辧按法追正令候母死服闋日理爲己分令天下郡縣視此爲法迥爲議曰天下之人孰無母慈子若孫宜定省溫凊不宜有私財也在律別籍者有禁異財者有禁當報牒之初縣令杖而遣之使聽命於其母可矣何稽滯徧訴有司而達於登聞院乎春秋谷梁傳注曰臣無訟君之道爲衛侯鄭與元咺發論也夫諸侯之於命大夫猶若此子孫之於母乃使坐獄以對吏愛其親者聞之不覺泣涕之橫集也按令文分財產謂祖父母父母服闋已前所有者然則母在子孫不得有私財借使其母一朝盡費其子孫亦不得違教令也旣使歸於其母其日前所費乃卑幼輒用尊長物法須五年尊長告乃爲理何至豫期母死又開他日爭訟之端也抑亦安知不令之子孫不死於母之前乎守令者民之師帥政教之所由出誠宜正守令不職之愆與子孫不孝之罪以敬天下之爲人母者髙宗吳皇后傳後開封人被選入宮與張氏並爲婉儀尋詔立爲皇后初伯琮以宗子召入宮命張氏育之後時爲才人亦請得育一子於是得伯玖更名璩中外議頗籍籍張氏卒並育於後後視之無間伯琮性恭儉喜讀書帝與後皆愛之封普安郡王后常語帝曰普安其天日之表也帝與決立爲皇子趙葵傳葵知滁州與金人對境母疾謁告省侍不得刲股雜藥以寄之母卒葵求解官不許不得已卒哭復視事淳佑二年進大學士知潭州湖南安撫使攺福州三年葬其母乞追服終制不允葵上疏曰移忠爲孝臣子之通誼教孝求忠君父之至仁忠孝一原並行不悖故曰忠臣以事其君孝子以事其親其本一也臣不佞戒謹持循惟恐失墜往歲叨當事任服在戎行偕同气以率先冒萬死而不顧捐軀戡難效命守封是以孝事君之充也陛下昭示顯揚優崇寵數使爲人子者感恩爲人親者知勸矣臣昨於艸土被命起家勉從權制先國家之急而後親喪也今釋位去官已追服居廬乞從彜制又不許再上疏曰臣昔者奉詔討逆適丁家難閔然哀疚之中命以驅馳之事移孝爲忠所不敢辭是臣常先國家之急而效臣子之義矣親恩不報寖逾一紀食稻衣錦俯仰增愧且臣業已追衰麻之制伸苫塊之哀負土成墳倚廬待盡喪事有進而無退固不應數月而除也及命提舉洞霄宮不拜黃介傳介字剛中徳佑元年北兵至介堅守而死妻劉被掠子用中逃得不死及壯求母四方逾十年得於京師以歸州裏稱爲黃孝子云李靚傳靚字彥和幼孤母督之學不肯卒業母詰之辭曰國家遭靖康之變縣云擾士當捐軀爲國戡大憝安能呫囁章句間效淺丈夫哉劉淸之傳淸之字子澄母不逮養每展閱手澤涕泗交頤眞徳秀傳徳秀四歲受書過目成誦十五而孤母吳氏力貧教之包恢傳恢知隆興府兼江西轉運有母訴子者年月後狀作疏字恢疑之呼其子至泣不言及得其情母孀居與僧通惡其子諫以不孝坐之狀則僧爲之也因責子侍養跬步不離僧無由至母乃托夫諱日入寺作佛事以籠盛衣帛因納僧於內以歸恢知之使人要之置籠公庫逾旬吏報籠中臭達於外恢命沈於江語其子曰爲汝除此害矣李昊傳昊字穹佐自言唐相紳之後祖幹佑建州刺史父羔容管從事昊生於關中幼遇唐末之亂隨父避地至奉天值昭宗遷洛岐軍攻破奉天父及弟妹皆爲亂兵所殺是時年十三獨得免遂流寓新平十數年會劉知俊領岐軍圍州城昊逾城出爲候騎所得知俊與語甚器之置於門下以其女妻之知俊歸蜀僞署遂州武信軍節度以昊爲從事王建使知俊出師令昊主畱務會建殺知俊昊亦罷職王衍襲僞位授彭州導江令歷中書舍人翰林學士岐軍之難昊母獨無恙至是十九年昊仕獨顯達乃遣心膂張金王彥間道迎其母昊請告境上奉迎衍賜以金勒名馬昊至靑泥嶺見母母撫昊首號慟哀感行路楊文仲傳文仲字時發七歲而孤母胡年二十有八守節自誓教養諸子文仲旣冠以春秋貢其母喜曰汝家至汝三世以是經收效矣尹焞傳焞字彥明少師事程頤常應舉發策有誅元佑諸臣議焞曰噫尙可以干祿乎哉不對而出告頤曰焞不復應進士舉矣頤曰子有母在焞歸告其母陳母曰吾知汝以善養不知汝以祿養頤聞之曰賢哉母也於是終身不就舉陳淳傳淳字安卿性孝母疾亟號泣於天乞以身代周堯卿傳堯卿字子兪年十二喪父憂戚如成人見母則抑情忍哀不欲傷其意母知而異之謂族人曰是兒愛我如此多知孝養矣卒能如母之言及母喪倚廬三年席薪枕塊𨿽疾病不飲酒食肉旣葬慈烏百數土集隴上人以爲孝感所致趙與歡傳與歡知安吉州有嫠媼一子以不孝告畱之郡廳日爲饌俾親饋晨昏以禮未周月母子如初葉夢鼎傳咸淳三年夢鼎爲參知政事利州轉運使王價嘗以言去言非其罪也四川制置司已辟參議及死其子訴求遺澤至是夢鼎明其無罪似道以爲恩不己出罷省部吏數人榜其姓名於朝夢鼎怒曰我斷不爲陳自彊卽求去似道之母讓似道曰葉丞相安於家食未嘗希進汝彊與以相印今乃牽制至此若不從吾言吾不食矣似道曰爲官不得不如此蘇慶文傳慶文夏縣人母少寡慶文懼其妻不能敬事每戒之曰汝事吾母少不謹必逐汝妻奉教母得安其室終身馬廷鸞傳廷鸞字翔仲本灼之子繼灼兄光後甘貧力學旣冠里人聘爲童子師遇有酒食饌則念母藜藿不給爲之食不下咽胡穎傳穎字叔獻父娶趙方弟雍之女二子長曰顯有拳勇以材武入官穎自幼風神秀異機警不常成童卽能背誦諸經中童子科復從兄學弓馬母不許曰汝家世儒業不可復爾也遂感勵苦學尢長於春秋性不喜邪佞尢惡言神異衡州有靈祠吏民夙所畏事穎撤之作來諗堂奉母居之歐陽守道傳守道少孤貧力學里人聘爲子弟師主人�其每食捨肉密歸遺母爲設二器馳送乃肯肉食鄰媼兒無不嘆息史次秦傳次秦眉山人及進士第吳曦叛招次秦甚遽次秦遷延固避僞知大安軍郭鵬飛迫之行乃以石灰桐油塗兩目末生附子傅之比至目益腫次秦母年髙而賢聞次秦爲曦所招卽命家人以疾篤馳報且曰恐病不足以取信以訃聞可也曦乃聽還朱壽昌傳壽昌字康叔父巽壽昌知廣徳軍壽昌母劉氏巽妾也巽守京兆劉氏方娠而出壽昌生數歲始歸父家母子不相聞五十年行四方求之不置飲食罕禦酒肉言輒流涕用浮屠法灼背燒頂刺血書佛經力所可致無不爲者熙寧初與家人辭訣棄官入秦曰不見母吾不反矣遂得之於同州劉時年七十餘矣嫁黨氏有數子悉迎以歸京兆錢明逸以其事聞詔還就官由是以孝聞天下自王安石蘇頌蘇軾以下士大夫爭爲詩美之壽昌以養母故求通判河中府數歲母卒壽昌居喪幾喪明旣葬有白烏集墓上拊同母弟妹益篤彭瑜傳瑜字君玉吉之安福人熙寧間失其母瑜朝夕焚香祈天願知母所在如是十餘年俄有人言其母爲泰和倪氏婦瑜竟迎以歸趙伯深傳伯深字逢原父子佪宣和間爲棣州兵官屬會兵取燕子佪被檄往塞上伯深時尙幼與其母張畱居棣州旣而金人渡河伯深母子相失子佪亦隔絕建炎二年始得南歸子佪卒伯深尋訪其母三十餘年一旦聞在瀘南伯深徒步入蜀間關累年紹興二十一年乃得其母相持號泣哀感行路曾慥在夔州賦詩以美其事陳文龍傳文龍字君貴益王稱制於福州文龍參知政事已而大軍入廣建寧泉福皆降王剛中徇興化林華導兵至城下通判曹澄孫開門降執文龍與其家人至軍中欲降之不屈左右陵挫之文龍指其腹曰此皆節義文章也可相逼耶彊之卒不屈乃械系送杭州文龍去興化卽不食至杭餓死其母系福州尼寺中病甚無醫藥左右視之泣下母曰吾與吾兒同死又何恨哉亦死眾嘆曰有斯母宜有是兒爲收葬之陳思道傳思道江陰人喪父事母兄以孝悌聞鬻酰市側以給晨夕買物不酬價如所索與之母病衣不解帶者數月雙目瘡爛飲食隨母多少洎母喪水漿不入口七日旣葬結廬墓側日夜悲慟咸平元年知軍上其事詔賜束帛旌其門陳宗傳宗永嘉人年十六母蔡病篤刲股爲餌病愈已而復病不救宗一慟而絕郡守陸徳輿云陳宗自毀其體哀慟傷生𨿽非孝道之正而能爲人所難爲之事亦天性之至官爲合葬榜曰陳孝子墓侯義傳義應天府楚丘人貧無產傭田以事母里人有葬其親而遽返者義母過其冢泣謂義曰我死其若是乎義乃感激自誓而不欲言但慰其母曰勿悲義必不爾咸平中母卒義力自辦葬不掩墳壙晝則負土築墳夜則慟哭柩側妻子困匱不給田主曹氏哀憐之資以餱糧逾年墳間瓜異蒂木連理又有巨蛇繞其側不暴物野鴿飛而不去嘗遇盜劫其衣服旣而知是義物悉還之顧忻傳忻泰州泰興人十歲喪父以母病葷辛不入口者十載雞初鳴具冠帶率妻子詣母之室問其所欲如此五十年未嘗離母左右母老目不能睹物忻日夜號泣祈天刺血寫佛經數卷母目忽明燭下能縫�九十餘無疾而終又有杭州仁和人李瓊以鬻繒爲業事母孝夜常十餘起省母母喜食時新瓊百方求市得必十倍酬其直朱泰傳泰湖州武康人家貧鬻薪養母常適數十里外易甘旨以奉母泰服食粗糲戒妻子常候母色一日雞初鳴入山及明憩於山足遇虎搏攫負之而去泰已瞑眩行百餘步忽稍醒厲聲曰虎爲暴食我所恨母無托爾虎忽棄泰於地走不顧如人疾驅狀泰匍匐而歸母扶持以泣泰亦彊舉動不逾月如故鄕裏聞其孝感率金帛遺之里人目爲朱虎殘李璘傳雍熙中有京兆鄠縣民甄婆兒母劉與同里人董知政忿競知政擊殺劉氏婆兒始十歲妹方𦇤褓托鄰人張氏乳養婆兒避讎徙居赦村後數年稍長大念母爲知政所殺又念其妹寄張氏與兄課兒同詣張氏求見妺張氏拒之不得見婆兒憤怒悲泣謂兄曰我母爲人所殺妹流寄他姓大讎不報何用生爲時方寒食具酒殽詣母墳慟哭歸取條桑斧置袖中往見知政知政方與小兒戲婆兒出其後以斧斫其腦殺之有司以其事上請太宗嘉其能復母讎特貸焉劉孝忠傳孝忠並州太原人母病經三年孝忠割股肉斷左乳以食母母病心痛劇孝忠燃火掌中代母受痛母尋愈後數歲母死孝忠傭爲富家奴得錢以葬富家知其孝行養爲己子呂升傳冀州南宮人王翰母喪明翰自抉右目睛補之母目明如故易延慶傳延慶父贇卒服闋延慶以母老稱疾不就官母卒從�殯數年延慶出爲大理寺丞嘗司建安市徵及母葬有期私歸營葬掩壙而返知軍扈繼升言其擅去職坐免所居官復廬墓側數年母平生嗜栗延慶樹二栗墓側二樹連理蘇易簡朱臺符爲贊美之董道明傳道明蔡州褒信人母死出葬道明潛匿墓中人瘞之經三日家人發冢取之道明無恙終身廬於墓側郭琮傳琮臺州黃巖人幼喪父事母極恭順娶妻有子移居母室凡母之所欲必親奉之居常不過中食絕飲酒茹葷者三十年以祈母壽母年百歲耳目不衰飲食不減鄕裏異之至道三年詔書存卹孝悌鄕老陳贊率同裏四十人狀琮事於轉運使以聞有詔旌表門閭除其徭役明年母無疾而終琮哀號幾乎滅性鄕閭率金帛以助葬謝枋得妻李氏傳枋得母桂氏尢賢達自枋得逋播婦與孫幽遠方處之泰然無一怨語人問之曰義所當然也人稱爲賢母云王氏傳王氏利州路提舉常平司幹辦公事劉當可之母也紹興三年就養興元大元兵破蜀提刑龐授檄當可詣行司議事當可捧檄白母王氏毅然勉之曰汝食君祿豈可辭難當可行大元軍屠興元王氏義不辱大罵投江而死其婦杜氏及婢僕五人咸及於難當可聞變奔赴江滸得母喪以歸詔贈和義郡太夫人曾氏婦晏傳晏汀州寧化人夫死守幼子不嫁紹定間寇破寧化縣令佐俱逃將樂縣宰黃垺令土豪王萬全王倫結約諸寨以拒賊晏首助兵給�多所殺獲賊忿其敗結集愈眾諸寨不能禦晏乃依黃牛山傍自爲一寨一日賊遣數十人來索婦女金帛晏召其田丁諭曰汝曹衣食我家賊求婦女意實在我汝念主母各當用命不勝卽殺我因解首飾悉與田丁田丁感激思奮晏自槌鼓使諸婢鳴金以作其勇賊復退敗鄰鄕知其可依挈家依黃牛山避難甚眾有不能自給者晏悉以家糧助之於是聚眾日廣復與倫萬全共措置析黃牛山爲五寨選少壯爲義丁有急則互相應援以爲犄角賊屢攻弗克所活老幼數萬人知南劍州陳韡遣人遺以金帛晏悉散給其下又遺楮幣以勞五寨之義丁且借補其子名其寨曰萬安事聞詔特封晏爲恭人仍賜冠帔其子特與補承信郎聞見前錄寇萊公旣貴因得月俸置堂上有老媼泣曰太夫人捐館時家貧欲絹一匹作衣衾不可得不及公之今日也公聞之大慟故居家儉素所臥靑帷二十年不易默記楊宣懿察之母甚能文而教子以義方少不中禮輒撲之察省試房心爲明堂賦榜發科第二人報者至其母睡未起聞之大怒轉面向壁曰此兒辱我如此乃爲人所壓邪及察歸亦久不與語其年廷對宣懿果魁天下小學外篇呂榮公名希哲字原明申國正獻公之長子申國夫人性嚴有法𨿽甚愛公然教公事事循蹈規矩甫十歲祁寒暑雨侍立終日不命之坐不敢坐也日必冠帶以見長者平居𨿽甚熱在父母長者之側不得去巾襪縳�衣服惟謹行步出入無得入茶肆酒肆市井里巷之語鄭衛之音未嘗一經於耳不正之書非禮之色未嘗一接於目申國夫人教訓如此之嚴故公徳器成就大異眾人澠水燕談錄宋陳堯咨善射號小由基及守荊南回母馮夫人問曰汝爲郡有何異政堯咨曰每以弓矢爲樂母曰汝父教汝以忠孝輔國家今汝不務行仁化而專務一夫之舅豈汝父志邪杖之碎其金魚老學庵筆記任元受事母盡孝母老多疾病未嘗離左右元受自言老母有疾其得疾之由或以飲食或以燥濕或以語話稍多或以憂喜稍過盡言皆朝暮候之無毫髮之差五臟六腑中盡皆洞見曲折不待切脈而知故用藥必效𨿽名醫不逮張魏公作都督欲辟之入幕元受力辭曰盡言方養親使得一神丹可以長年必持以遺老母不以獻公也況能捨母而與公軍事耶魏公太息而許之後山談叢邑子寇定疽發於腦每呼其母自敍平生不孝與悌則痛可忍若有使之者又召其弟教以勿效我也記聞錄寇萊公少時不修小節頗愛鷹犬太夫人性嚴每不勝怒舉秤錘投之中足流血由是折節從學及貴母已亡每捫其瘡痕輒哭云齊東野語穆陵初年嘗於上元日淸燕殿排當恭請恭聖太后旣而燒煙火於庭有所謂地老鼠者徑至大母聖座下大母爲之驚惶拂衣徑起意頗疑怒爲之罷宴穆陵恐甚不自安遂將排辦巨璫陳詢盡監系聽命明穆陵至陳朝謝罪且言內臣排辦不謹取自行遣恭聖笑曰終不成他特地來驚我想是誤耳可以赦罪於是子母如初焉隆國黃夫人湖州徳淸縣人初入魏峻叔髙宗旣出復歸李仁本媵其女以入榮邸時嗣王與芮苦無子一幸而得男是爲度宗然自處極謙抑𨿽驟貴盛每遇邸第親戚至不敢坐常以奶子自稱人亦以此名之或者有魏奶子之謗其實不然也秦齊國夫人胡氏賈涉濟川以制置少日舟過龜溪見婦人浣衣者偶聘之因至其家問夫何在曰未歸語稍洽調之曰肯相從乎欣然惟命及夫還扣之亦無難色遂攜以歸旣而生似道未幾去嫁爲民妻似道少長始奉以歸性極嚴毅似道畏之當景定咸淳間屢入禁中隆國至同寢處恩寵甚渥年至八十有三上方賜祕器及冰腦各五百兩賻銀絹四千兩匹命中使護葬師漕供費凡兩輟朝賜謚柔正又賜功徳寺及田六千畝可謂盛極矣王宣子尙書母葬山陰獅子塢爲盜所發時宣子爲吏部員外郎其弟公衮待次烏江尉居鄕物色得之乃本村無賴嵇泗徳者所爲遂聞於官具服其罪止從徒斷黥隸他州公衮不勝悲憤時猶拘畱鈐轄司公衮遂誘守卒飲之以酒皆大醉因手斷賊首朝復提之自歸有司宣子亟以狀白堂納官以贖弟罪事下給捨議時楊椿元老爲給事張孝祥安國兼舍人書議狀曰復讎義也夫讎可復則天下之人將交讎而不止於是聖人爲法以制之當誅也吾爲爾誅之當刑也吾爲爾刑之以爾之讎麗吾之法於是凡爲人子而讎於父母者不敢復而惟法之聽何也法行則復讎之義在焉故也今夫佐公衮之母旣葬而暴其骨是僇屍也父母之讎孰大於是佐公衮得賊而輒殺之義也而莫之敢也以爲有法焉律曰發冢開棺者絞二子之母遺骸散逸於故藏之外則賊之死無疑矣賊誠死則二子之讎亦報此佐公衮所以不敢殺之於其始獲而必歸之吏也獄成而吏出之使賊陽陽出入閭巷與齊民等夫父母之讎不共戴天者也二子之始不敢殺也蓋不敢以私義故亂法今獄已成矣法不當死二子殺之罪也法當死而吏廢法則地下之辱沈痛鬱結終莫之伸爲之子者尙安得自比於人也哉佐有官守則公衮之殺是賊協於義而宜於法者也春秋之義復讎公衮起儒生尪羸如不勝衣當殺賊時奴隸皆驚走賊以死捍公衮得不死適耳且此賊掘冢至十數嘗敗而不死今又敗焉而又不死則其爲惡必侈於前公衮之殺之也豈特直王氏之冤而已哉椿等謂公衮復讎之義可嘉公衮殺掘冢法應死之人爲無罪納官贖弟之請當不許故縱失刑有司之罰宜如律詔給捨議是其後公衮於乾道間爲�令所刪定官一日登對孝宗顧問左右曰是非手斬發冢賊者乎意頗喜之未幾除左司公衮爲人�甚王龜齡�贈詩有云貌若尪羸中甚武者蓋紀實也吳季謙愈初爲鄂州邑尉常獲盜訊之則昔年有某郡倅者江行遇盜殺人其妻有色盜�之曰汝能從我乎妻曰汝能從我則我亦從汝否則殺我盜問故曰吾事夫若干年今至此已矣無可言者僅有一兒才數月吾欲浮之江中幸而有育之者庶其有遺種吾然後從汝無悔盜許之乃以黑漆團合盛此兒藉以文褓且置銀二片其旁使隨流去如是十餘年一日盜至鄂艤舟挾其家至某寺設供至一僧房庋間黑合在焉一見識之驚絕幾倒因曰吾疾作姑小憩於此毋撓我乘間密問僧何從得此合僧言某年月日得於水濱有嬰兒及白金在焉吾收育之爲求乳食今在此年長矣呼視之酷肖其父乃爲僧言始末且言在某所能爲我聞之有司密捕之可以爲功受賞吾冤亦釋矣僧爲報尉一掩獲之遂取其子以歸季謙用是攺秩國老談苑曹璨彬之子也爲節度使其母一日閱宅庫見積錢數千緡召璨指而示曰先侍中履歷中外未嘗有此積聚可知汝不及父遠矣歸田錄富丞相弼入中書時年五十二太夫人在堂康彊後三年太夫人薨有司議贈卹之典云無見任宰相丁憂例是歲三月十七日春宴百司已具前一夕有旨富某母喪在殯特罷宴此事亦前世未有蟹譜初杭俗嗜蟼蟆而鄙食蟹時有農夫田彥升者家於半道幼性至孝其母嗜蟹彥升慮其鄰比窺笑常遠市漧蘇湖間熟之以布囊負歸俄而楊行密將田頵兵暴至鄕人皆竄避於山谷糧道不接或多餒死獨彥升挈囊負母竟以解免時人以爲純孝之報焉酒譜益部傳曰楊子拒妻劉泰璞貞懿達禮子元宗醉歸舍劉十日不見諸弟謝過乃責之曰汝沈荒不敬何以帥先諸弟靑箱雜記楊文公爲執政所忌母病謁告不俟朝旨徑歸韓城與弟倚居逾年不調公有啟謝朝中親友曰介推母子願歸綿上之田伯夷弟兄甘受首陽之餓後除知汝州而希旨言事者攻擊不已公又有啟與親友曰已擠溝壑猶下石而弗休方困蒺藜尙關弓而相射東坡志林蔡延慶所生母亡不爲服久矣聞李定不服所生母爲臺所彈乃乞追服乃知蟹匡蟬緌不獨成人之弟也厚徳錄張忠定公視事退後有一廳子熟睡公詰之汝家有甚事對曰母久病兄爲客未歸訪之果然公翌日差場務一名給之且曰吾廳上有敢睡者邪此必心極幽懣使之然爾故憫之淸波雜誌蔡京在相位偶在告未出有某氏先在兩家各生一子後二子入從爭欲迎母歸養未知適從事至朝廷執政無所處持以白京京曰此亦何難第問其母願歸何處一言遂決癸辛雜識寶慶丙戌莆陽境內小民張氏至孝家貧養母嘗有所適歸而母亡張追慕不已旣祥而不除欲喪之終其身太守楊叔昉聞而哀之賜以錢酒且書其門曰何必讀書只此便是讀書何必爲學只此便是爲學宣政雜錄宣和年都下趙倚年十二隨母嫁裏中田生生勇多力母每遭毒手積六年倚每見母被陵辱卽勸母歸母終無意一日倚病母遭叱詈倚病中憤郁因力遣母出買藥時田生尙寢倚乃闔戶持刀殺田生連十餘下以力弱不能中要害而田亦宛轉血中鄰人排闥入倚曰吾母以身歸田生執爨具飯乳子澣衣勤勞旦夕而未嘗得田生一善言爲人子者得不痛心恨吾病甚不能力斷其首卽以刀付邏卒束手就執旣行猶回視諸人曰好視吾母行人皆爲之泣下獄審其孝亦爲讞上上哀其誠止從杖而編置焉因話錄王川調官京師母老畱鼎州久不歸侍嘗閱貴人歌舞有詩云畫堂玉佩縈云響不及桃源款乃歌黃山谷和韻諷之云慈母每占烏鵲喜家人應賦扊�歌可謂盡朋友責善之道山谷至孝奉母安康君至爲親滌溺器未嘗頃刻不供子職

母子部紀事六金史始祖以下諸子傳昭祖威順皇后生景祖次曰烏古出景祖初立烏古出酗酒屢悖威順皇后後曰悖亂之人終不可畱遂與景祖謀而殺之部人怒曰此子性如此在國俗當主父母之業柰何殺之欲殺景祖後乃匿景祖出謂眾曰爲子而悖其母率是而行將焉用之吾割愛而殺之烏古乃不知也汝�寧殺我乎眾乃罷去宗義傳宗義子襄襄子和尙封應國公賜名樂善左宣徽使許霖之子知彰與和尙鬥爭其母妃命家奴捽入淩辱之使人曳霖至第毆詈之明日霖訴於朝詔大興尹蕭玉左丞良�權禦史大夫張忠輔左司員外郎王全雜治妃杖一百殺其家奴爲首者余決杖有差霖嘗跪於妃前失大臣體及所訴有妄笞二十大定間家奴小僧月一妄言和尙熟寢之次有異徵襄妃僧酷以爲信然召日者李端卜之端云當爲天子司天張有直亦云當大貴家奴李添壽上變僧酷和尙下吏驗問有狀皆伏誅許古妻劉氏傳劉定海軍節度使仲洙之女也貞佑初古挈家僑居蒲城後畱劉氏母子於蒲仕於朝旣而兵圍蒲劉謂二女曰汝父在朝而兵勢如此事不可保若城破被驅一爲所污柰何不若俱死以自全已而攻城益急於是劉氏與二女相繼自盡有司以聞於朝四年五月追封劉氏爲郡君謚曰貞潔其長女謚曰定姜次肅姜以其事付史館宣宗明惠皇后傳後王皇后之姊也生哀宗宣宗卽位封爲淑妃及妹立爲後進封元妃哀宗卽位詔尊爲皇太后號其宮曰慈聖後性端嚴頗達古今哀宗已立爲皇太子有過尙切責之及卽位始免榎楚一日宮中就食尙器有玉楪三一奉太后二奉帝及宮中荊王母眞妃龐氏以瑪瑙器進食後見之怒召主者責曰誰令汝妄生分別荊王母豈卑我兒婦耶非飲食細故已令有司杖殺汝矣是後宮中奉眞妃有加或告荊王謀不軌者下獄議已決帝言於後後曰汝止一兄柰何以讒言欲害之章宗殺伯與叔享年不永皇嗣又絕何爲欲效之耶趣赦出使來見我移時不至吾不見汝矣帝起後立待王至涕泣慰撫之哀宗甚寵一宮人欲立爲後後惡其微賤固命出之上不得已命放之出宮語使者曰爾出東華門不計何人首遇者卽賜之於是遇一販繒者遂賜爲妻點檢撒合輦教上騎鞠後傳旨戒之云汝爲人臣當輔主以正顧乃教之戲耶再有聞必大杖汝矣比年小捷國勢頗振文士有奏賦頌以聖徳中興爲言者後聞不悅曰帝年少气銳無懼心則驕怠生今幸一勝何等中興而若�之如是蕭仲恭傳遼帝西奔天徳仲恭爲護衛太保兼領軍事至霍裏底泊大軍奄至倉卒走仲恭母馬乏不能進謂仲恭兄弟曰汝等盡節國家無以我爲念仲恭母遼道宗季女也遼主傷之命弟仲宣畱侍其母仲恭從而西睿宗皇后李氏傳後世宗母睿宗薨世宗時年十三後教之有義方嘗密謂所親曰吾兒有奇相貴不可言顯宗皇后徒單氏傳後生章宗章宗卽位尊爲皇太后上月或五朝六朝慈訓無間上時問安見事有未當者必加之嚴誡云牛徳昌傳徳昌字彥欽蔚州定安人父鐸遼將作大監徳昌少孤其母教之學有勸以就蔭者其母曰大監遺命不使作承奉也中皇統二年進士第劉煥傳煥字徳文中山人宋末兵起城中久乏食煥尙幼煮糠核而食之自飲其淸者以濃厚者供其母鄕裏異之夾谷淸臣傳上禦凝和殿淸臣省覲還謁上上問卿母健否其壽幾何相別幾年矣淸臣對曰臣母年八十三矣別十年幸頗彊健上曰何不來此曰急於家務故不欲離耳上曰老人多如是所謂血气旣衰戒之在得也完顏陳和尙傳陳和尙名彜字良佐年二十餘爲北兵所掠大帥甚愛之置帳下時陳和尙母畱丰州從兄安平都尉斜烈事之甚謹陳和尙在北歲餘托以省母乞還大帥以卒監之至丰乃與斜烈劫殺監卒奪馬奉其母南奔大兵覺合騎追之由他路得免旣而失馬母老不能行載以鹿角車兄弟共挽南渡河世宗本紀大定二十一年正月丙子次永淸縣有移剌余裏也者契丹人也隸虞王猛安有一妻一妾妻之子六妾之子四妻死其六子廬墓下更宿守之妾之子皆曰是嫡母也我�獨不當守墳墓乎於是亦更宿焉三歲如一上因獵過而聞之賜錢五百貫仍令縣官積錢於市以示縣民然後給之以爲孝子之勸二十七年五月庚午以所進禦膳味不調適有旨問之尙食局直長言臣聞老母病劇私心憒亂如喪魂魄以此有失�視臣罪萬死上嘉其孝卽令還家侍疾俟平愈乃來景祖皇后唐括氏傳後有識度景祖沒後世祖兄弟凡用兵皆稟於後而後行勝負皆有懲勸農月親課耕耘刈獲遠則乘馬近則策杖勤於事者勉之晏出蚤休者訓勵之後往邑屯村世祖肅宗皆從會桓散達偕來是時已有隙被酒語相侵不能平遂舉刃相向後起兩執其手謂桓散達曰汝等皆吾夫時舊人柰何一旦遽忘吾夫之恩與小兒子�忿爭乎因自作歌桓散達怒乃解蒲察琦傳琦字仁卿哀宗遷歸徳崔立變因泣涕至家母氏方晝寢驚而寤琦問阿母何爲母曰適夢三人潛伏梁間故驚寤仁卿跪曰梁上人鬼也兒意在懸梁阿母夢先見耳家人�泣勸曰君不念老母歟母止之曰勿勸兒所處是矣卽自縊時年四十餘琦性沈靜好讀書知古今事其母完顏氏以孝謹稱海陵嫡母徒單氏傳徒單氏宗幹之正室也徒單無子次室李氏生長子鄭王充次室大氏生三子長卽海陵庶人也徒單氏賢遇下有恩意大氏事之甚謹相得歡甚徒單𨿽養充爲己子充與海陵俱爲熙宗宰相充嗜酒徒單常怒責之尢愛海陵海陵自以其母大氏與徒單嫡妾之分心常不安及弒熙宗徒單與太祖妃蕭氏聞之相顧愕然曰帝𨿽失道人臣豈可至此徒單入宮見海陵不曾賀海陵銜之天徳二年正月徒單與大氏俱尊爲皇太后徒單居東宮號永壽宮大氏居西宮號永寧宮徒單太后生日酒酣大氏起爲壽徒單方與坐客語大氏跪者久之海陵怒而出明日召諸公主宗婦與太后語者皆杖之大氏以爲不可海陵曰今日之事豈能尙如前日邪自是嫌隙愈深天徳四年海陵遷中都獨畱徒單於上京徒單常憂懼每中使至必易衣以俟命大氏在中都常思念徒單太后謂海陵曰永壽宮待吾母子甚厚愼毋相忘也十二月十四日徒單氏生日海陵使祕書監納合椿年往上京爲太后上壽貞元元年大氏病篤恨不得一見臨終謂海陵曰汝以我之故不令永壽宮偕來中都我死必迎致之事永壽宮當如事我三年右丞相僕散師恭大宗正丞胡拔魯往上京奉遷山陵海陵因命永壽宮太后與俱來繼使平章政事蕭玉迎祭祖宗梓宮於廣寧海陵謂玉曰醫巫閭山多佳致祭奠禮畢可奏太后於山水佳處遊覽及至沙流河海陵迎謁梓宮遂謁見太后海陵命左右約杖二束自隨跪於太后前謝罪曰亮不孝久闕溫凊願太后痛笞之不然且不安太后親扶起之叱約杖者使去太后曰今庶民有克家子立百金之產尙且愛之不忍笞我有子如此寧忍笞乎十月太后至中都海陵帥百官郊迎入居壽康宮是日海陵及後宮宰臣以下奉觴上壽極歡而罷海陵侍太后於宮中外極恭順太后坐起自扶掖之常從輿輦徒行太后所禦物或自執之見者以爲至孝太后亦以爲誠然及謀伐宋太后諫止之海陵心中益不悅每謁太后還必忿怒人不知其所以及至汴京太后居寧徳宮太后使侍婢髙福娘問海陵起居海陵幸之因使伺太后動靜凡太后動止事無大小福娘夫特末哥教福娘增飾其言以告海陵及樞密使僕散師恭徵契丹撒八辭謁太后太后與師恭語久之大槪言國家世居上京旣徙中都又自中都至汴今又興兵涉江淮伐宋疲獘中國我嘗諫止不見聽契丹事復如此柰何福娘以告海陵海陵意謂太后以充爲子充四子皆成立恐師恭將兵在外太后或有異圖乃召點檢大懷忠翰林待制斡論尙衣局使虎特末武庫直長習失使殺太后於寧徳宮命護衛髙福辭勒蒲速斡以兵士四十人從且戒之曰汝等見太后但言有詔令太后跪受卽擊殺之勿令艱苦太后同乳妹安特多口必妄言當令速死及指名太后左右數人皆令殺之太后方樗蒱大懷忠等至令太后跪受詔太后愕然方下跪虎特末從後擊之僕而復起者再髙福等縊殺之年五十三並殺安特及郡君白散阿魯瓦察乳母南撒侍女阿斯斡裏保寧徳宮護衛溫迪罕查剌直長王家奴撒八小底忽沙等海陵命焚太后於宮中棄其骨於水並殺充之子檀奴阿里白元奴耶補兒逃匿歸於世宗自軍中召師恭還殺之及殺阿斯子孫撒八二子忽沙二子封髙福娘爲鄖國夫人以特末哥爲澤州刺史海陵許福娘徵南回以爲妃賜銀二千兩�戒特末哥無酣酒毆福娘毆福娘必殺汝大定間謚徒單氏曰哀皇后自澤州械特末哥福娘至中都誅之其後貶海陵爲庶人宗幹去帝號復封遼王徒單氏降封遼王妃云耶律安禮傳安禮幼孤事母以孝聞遼季間關避難未嘗一日怠溫凊天眷初從元帥於山西母喪不克歸葬主帥憐之賻禮甚厚安禮�大暑挽柩行千餘里哀毀骨立行路嗟嘆梁肅傳肅字孟容奉聖州人自幼勤學夏夜讀書往往達旦母葛氏常滅燭止之石榮傳遼王奔天徳榮父惕益挺身赴之是時榮方六歲母忽工特滿攜之流離道路宗室神谷得之納爲次室榮就養於神谷家天徳初除開遠軍節度使入謝不覺泣下海陵問其故對曰老母在神谷家違去膝下是以感泣乃詔其母與之俱行仍賜錢萬貫李獻能傳獻能母素豪奢厚於自奉小不如意則必訶譴人視之殆不堪憂獻能處之自若也時人以純孝稱之阿魯眞傳阿魯眞宗室承充之女胡裏攺猛安夾谷胡山之妻夫亡寡居有眾千餘興定元年承充爲上京元帥上京行省太平執承充應蒲鮮萬奴阿魯眞治廢壘修器械積芻糧以自守萬奴使人招之不從乃射承充書入城阿魯眞得而碎之曰此詐也萬奴兵急攻之阿魯眞衣男子服與其子蒲帶督眾力戰殺數百人生擒十餘人萬奴兵乃解去後復遣將擊萬奴兵獲其將一人詔封郡公夫人子蒲帶視功遷賞劉瑜傳瑜棣州人家貧甚母喪不能具葬乃質其子以給喪事明昌三年詔賜粟帛復其終身王震傳震寧海州文登縣人爲進士學母患風疾刲股肉雜飲食中疾遂愈母沒哀泣過禮目生翳服除目不療而愈皆以爲孝感所致特賜同進士出身詔尙書省擬注職任劉政傳政洺州人性篤孝母老喪明政每以舌母目逾旬母能視物母疾晝夜侍側衣不解帶刲股肉啖之者再三母死負土起墳鄕鄰欲佐其勞政謝之葬之日飛烏哀鳴翔集丘木間廬於墓側者三年防禦使以聞除太子掌飲丞元史太祖本紀帝十世祖孛端義兒母曰阿蘭果火嫁脫奔咩哩犍夫亡阿蘭寡居夜寢帳中夢白光自天中入化爲金色神人來趨臥榻阿蘭驚覺遂有娠產一子卽孛端義兒也孛端義兒狀貌奇異沈默寡言家人謂之癡獨阿蘭語人曰此兒非癡後世子孫必有大貴者孛端義兒歿子八林昔黑剌禿合必畜嗣生子曰咩撚篤惇咩撚篤惇妻曰莫拿倫生七子而寡莫拿倫性剛急時押剌伊而部有羣小兒掘田間艸根以爲食莫拿倫乘車出適見之怒曰此田乃我子馳馬之所羣兒輒敢壞之邪驅車徑出輾傷諸兒有至死者押剌伊而忿怨盡驅莫拿倫馬羣以去莫拿倫諸子聞之不及披甲往追之莫拿倫私憂曰吾兒不甲以往恐不能勝敵令子婦載甲赴之已無及矣旣而果爲所敗六子皆死押剌伊而乘勝殺莫拿倫滅其家惟一長孫海都尙幼乳母匿諸積木中得免孛蘭奚傳孛蘭奚幼孤能自刻厲如成人暇日習弓馬夜則讀書其母嘗訓之曰汝父忠勇絕人天不假年汝能自立則汝父歿無憾矣孔思晦傳思晦遊京師祭酒耶律有尙欲薦之以母老辭而歸母臥病躬進藥餌衣不解帶居喪勺水不入口者五日董文炳傳文炳字彥明俊之長子也父歿時年始十六率諸幼弟事母李夫人夫人有賢行治家嚴篤於教子文炳師侍如先生郝經傳經字伯常金末河南亂居民匿窖中亂兵以火燻灼之民多死經母許亦死經以蜜和寒葅汁抉母齒飲之卽蘇時經九歲人皆異之烏古孫澤傳澤爲海南海北廉訪使以母年逾八十求歸養長沙歲餘母喪澤以哀毀卒王恂傳恂字敬甫性穎悟生三歲家人示以書帙輒識風丁二字母劉氏授以千字文再過目卽成誦劉哈剌八都魯傳哈剌八都魯獻俘行宮帝見其瘠甚輟禦膳羊胾以賜旣拜受先割其美者懷之帝問其故對曰臣始與母訣今歸母幸存請以君賜遺之帝嘉其志命自今凡賜之食必先賜其母雷膺傳膺字彥正渾源人父淵金監察禦史膺生七歲而孤金末母侯氏挈膺北歸渾源艱險備�織以爲業課膺讀書膺篤志於學事母以孝聞吳澄傳澄生三歲穎悟日發五歲夜讀書至旦母憂其過勤節膏火不多與澄候母寢燃火復誦習廉惠山海牙傳惠山海牙幼孤言及父輒泣下獨養母而家日不給垢衣糲食不以爲恥母喪哀毀過禮負喪渡江而風濤作舟人以神龍忌屍爲言卽仰天大呼曰吾將祔母於先人神柰何厄我也風遂止伯顏不花的斤傳伯顏不花的斤之援信州也嘗南望泣下曰我爲天子司憲視彼城之危急忍坐視乎吾知上報天子下拯生民餘皆無可卹所念者太夫人耳卽日入拜其母鮮於氏曰兒今不得事母矣母曰爾爲忠臣吾卽死復何憾鮮於氏太常典簿樞之女也伯顏不花的斤因命子也先不花奉其母間道入福建以江東廉訪司印送行禦史臺遂力守孤城而死孫轍傳轍字履常幼孤母蔡氏教之知警策自樹立比長學行純篤事母甚孝楊賽因不花傳賽因不花初名漢英邦憲子也生五歲而父卒母田氏攜至上京見世祖於大安殿帝呼至禦榻前熟視其眸子撫其頂者久之乃諭宰臣曰楊氏母子孤寡萬里來庭朕甚憫之遂命襲父職賜名賽因不花靳徳進傳徳進父祥金末兵亂與母相失母悲泣而盲祥訪得之舐其目百日復明人稱其孝奧惇世英傳世英倜儻有武略由萬戶遷徳興府尹時金經略使苗道潤率眾欲復山西世英與戰克之將盡殺所俘其母責之曰汝華族也畏死而降此卒伍爾驅之死戰何忍殺之耶遂止嶽柱傳柱字止所自幼容止端嚴性穎悟有遠識方八歲觀畫師何澄畫母剪髮圖嶽柱指陶母手中金釧詰之曰金釧可易酒何用剪髮爲也何大驚卽異之嶽柱天資孝友母弟久住早卒喪之盡哀母郜氏亦常稱之曰吾子古人也拜降傳拜降父忽都卒時拜降生甫數月母徐氏鞠育教誨甚至每曰吾惟一子已童丱矣不可使不知學顧縣僻左無良師友遂遣從師大名城中官至資國院使母徐氏卒遂奔喪於杭時酒禁方嚴帝特命以酒十罌官給傳致墓所以備奠禮初徐氏盛年守節教子甚嚴比拜降貴事上於朝特旌其門及老見拜降歷官有聲譽喜曰有子如是吾死可瞑目矣拜降居喪盡禮李忠傳忠晉寧人幼孤事母至孝大徳七年地大震郇保山移所過居民廬舍皆摧壓傾圯將近忠家分爲二行五十餘步復合忠家獨完阿沙不花傳阿沙不花者康裏國王族也初太祖拔康裏時其祖母苫滅古麻裏氏新寡有二子曰曲律牙牙皆幼而國亂家破無所依欲去而歸朝廷念無以自達一夕有數�皆重負突入營中驅之不去乃發視其裝皆西域重寶遂驅馳載二子越數國至京師時太祖已崩太宗立盡獻其所有帝深異之居二年聞國中已定謁帝欲歸帝曰汝昔何爲而來今何爲而去且問其所欲對曰臣妾昔以國亂無主遠歸陛下今賴陛下威徳聞國已定欲歸守墳墓耳妾惟二子𨿽愚無知願畱事陛下帝大喜立召二子入宿衛而禮遣之後十三年復來則二子已從憲宗伐蜀矣逮至和寧聞憲宗崩諸將皆還而二子獨後心方以爲憂過一古廟因入禱焉若聞神語連稱好好而不知其故問其國人通漢語者知爲吉語還至捨則二子已至矣遂畱居焉姚天福傳天福拜禦史時其母戒之曰古稱公爾忘私委質爲臣當罄所衷以塞其職勿以未亡人爲卹俾吾追蹤陵母死之日猶生之年也天福亦請於憲府曰監察責當言路有犯無隱苟獲譴乞不爲親累或以聞帝嘆曰巴兒思母子𨿽生今世其義烈之言當於古人中求之虞集傳集父汲娶楊氏國子祭酒文仲女集三歲卽知讀書歲乙亥汲挈家趨嶺外干戈中無書冊可攜楊氏口授論語孟子左氏傳歐蘇文聞輒成誦比還長沙就外傅始得刻本則已盡讀諸經通其大義矣文仲世以春秋名家而族弟參知政事棟明於性理之學楊氏在室卽盡通其說故集與弟盤皆受業家庭出則以契家子從吳澄遊授受具有源委武用妻蘇氏傳蘇氏眞定人徙家京師用疾蘇氏刲股爲粥以進疾卽愈生子徳政四歲而寡夫之兄利其資欲逼而嫁之不聽未幾夫兄舉家死惟餘三弱孫蘇氏取而育之徳政長事蘇氏至孝蘇氏死時天大旱徳政方掘地求水以供葬事忽二蛇躍出徳政因默禱焉二蛇一東一北隨其地掘之果得泉有司上其事旌復其家張正蒙妻韓氏傳何氏者處之龍泉縣季銳妻也因避兵於邑之繩門巖賊至何氏被執欲污之乃與子榮兒女回娘投崖而死王薦傳薦福寧人性孝母沈氏病渴語薦曰得瓜以啖我渴可止時冬月求於鄕不得行至深奧嶺值大雪薦避雪樹下思母病仰天而哭忽見巖石間靑蔓離披有二瓜焉因摘歸奉母母食之渴頓止呂佑傳佑字伯通晉安人至正二十六年郡城破有卒入其室拔白刃脇其母林氏索財寶不得揮刃欲斫母佑急以身蔽母而奪其刃手指盡裂被傷僕地良久而蘇開目視母曰母幸無恙我死無憾矣遂瞑目死康裏脫脫傳大徳三年武宗以皇子撫軍北鄙脫脫從行成宗大漸脫脫適以使事至京師卽俾馳告武宗時仁宗奉興聖太后至自懷孟旣定內難而太后以兩太子星命付陰陽家推算問所宜立者於是太后頗惑其言遣近臣朵耳諭旨武宗曰汝兄弟二人皆我所出豈有親�陰陽家所言不容不思武宗聞之默然進脫脫而言曰我捍禦邊郵勤勞十年又次序居長神器所歸灼然何疑今太后以星命休咎爲言天道茫昧誰能豫知此蓋近日任事之臣擅權專殺恐我他日或治其罪故爲是姦謀搖動大本耳脫脫汝爲我往察事機疾歸報我脫脫承命卽行武宗親率大軍由西道進脫脫馳至大都入見太后道武宗所授旨以聞太后愕然曰宗王大臣議已定太子不速來何爲旣而太后仁宗屏左右畱脫脫與語曰太子天性孝友中外屬望今聞汝所致言殆有讒間汝歸速爲我彌縫闕失使我骨肉無間相見怡愉則汝功爲不細矣脫脫頓首謝曰太母太弟不煩過慮今歸當卽推誠竭忠以開釋太子後日三宮共處靡有嫌隙斯爲脫脫所報�矣先是太后以武宗遲回不至已遣阿沙不花往道諸王羣臣推戴之意及是脫脫繼往行至旺古察武宗在馬轎中望見其來趣使疾馳與之共載脫脫具致太后仁宗之語武宗乃大感悟釋然無疑遂遣阿沙不花還報仁宗卽日命駕奉迎於上都武宗正位宸極尊太后爲皇太后立仁宗爲皇太子三宮協和脫脫兄弟之力爲多陳祜傳祜一名天佑字慶甫少好學家貧母張氏嘗剪髮易書使讀之長遂博通經史汪澤民傳澤民授平江州以母年八十上書願奪所授官一等或二等得近地以便養不允南歸奉母之官合剌普華傳合剌普華嶽璘帖睦爾子也李叛其母攜季子脫烈普華避地登萊間音問隔絕號泣徹晝夜繼從從叔父撒吉思平賊山東卒奉其母以歸聶炳傳炳字韞夫知平昌州事炳蚤孤其母攺適自平昌還始知之卽迎其母以歸忙哥撒兒傳忙哥撒兒孫伯答沙薨子八郎期而孤其母乞咬契氏二十而寡守節不他適八郎後爲大宗正府札魯忽赤能繼其先有成立者母氏之教也布魯海牙傳布魯海牙畏吾人也性孝友造大宅於燕京自畏吾國迎母來居事之得祿不入私室鐵哥傳鐵哥父斡脫赤叔父那摩鐵哥甫四歲性穎悟不爲嬉戲從那摩入見帝問誰氏子對曰兄斡脫赤子也帝方食雞輟以賜鐵哥鐵哥捧而不食帝問之對曰將以遺母帝奇之加賜一雞鐵哥年十七詔擇貴家女妻之辭曰臣母漢人每欲求漢人女爲婦臣不敢傷母心乃爲娶冉氏女拜住傳拜住安童孫也五歲而孤太夫人教養之稍長宏遠端亮有祖風母怯烈氏年二十二寡居守節初拜住爲太常禮儀院使年方二十吏就第請署字適在後圃閱羣戲出稍後母厲聲呵之曰官事不治若爾所爲豈大人事耶拜住深自克責一日入侍宴英宗素知其不飲是日彊以數卮旣歸母戒之曰天子試汝量故彊汝飲汝當日益戒懼無酣於酒又常代祀睿宗原廟歸侍左右母問之曰眞定官府待汝若何對曰所待甚重母曰彼以天子威靈汝先世勛徳故耳汝何有焉拜住之賢母之教也後封東平王夫人疊裏彌實傳彌實字子初回回人性剛介事母至孝年四十猶不仕或問之曰吾不忍捨吾母以去也田攺住傳攺住汶上人同縣王住兒母病臥冰上半月王庸傳庸字伯常雄州歸信人事母李氏以孝聞母有疾庸夜禱北辰至叩頭出血母疾遂愈及母卒哀毀幾絕露處墓前旦夕悲號一夕雷雨暴至鄰人持寢席往欲蔽之見庸所坐臥之地獨不沾濕咸嘆異而去復有蜜蜂數十房來止其家歲得蜜蠟以供祭祀石明三傳明三與母居余姚山中一日明三自外歸�母不見見壁穿而臥內有三虎子知母爲虎所害乃盡殺虎子礪巨斧立壁側伺母虎至斫其腦裂而死復往倚巖石傍執斧伺候斫殺牡虎明三亦立死不僕張目如生所執斧牢不可拔張恭傳恭河南偃師人父喪過哀侍母馮氏尢謹歲凶恭夫婦采野菜爲食而營奉甘旨無乏母有疾恭手除混穢餵哺飲食且嘗糞以驗疾勢天歷初西兵至河南居民悉竄恭守視母病項中一劍不去母驚悸而歿恭居喪盡禮人稱孝焉訾汝道傳汝道徳州齊河人母髙氏治家嚴汝道承順甚恭母嘗寢疾晝夜不去側一日母屏人授以金珠若干曰汝素孝室無私蓄我一旦不諱此物非汝有矣可善藏之毋令他兄弟知也汝道泣拜曰吾父母起艱難成家業今田宅牛羊已多汝道恨無以報大恩尙敢受此以重不孝之罪乎竟辭之蕭道壽傳道壽京兆興平人家貧鬻�以自給母年八十餘道壽事養盡禮每旦候母起夫婦親侍盥櫛日三飯必待母食然後退就食至夕必待母寢然後退就寢出外必以告母許乃敢出母或怒欲罰之道壽自進杖伏地以受杖足母命起乃起起復再拜謝違教拱立左右俟色喜乃退母嘗有疾醫累歲不能療道壽刲股肉啖之而愈至元八年賜羊酒表其門趙榮傳榮扶風人母彊氏有疾榮刲股啖之者三復負母登太白山禱於神得聖水飲之乃痊後年七十五卒榮號痛不食三日方飲水七日乃食粥葬之日白雲庇其墓前後十五里葬畢而散榮負土成墳廬其側終喪崔氏傳崔氏周朮忽妻也丁亥歲從朮忽官平陽金將來攻城克之下令官屬妻子敢匿者死時朮忽以使事在上黨崔氏急卽抱幼子禎以詭計自言於將將信之使軍吏書其臂出之崔氏曰婦人臂使人執而書非禮也以金賂吏使書之紙吏曰吾知汝誠賢婦然令不敢違令崔自揎袖吏懸筆而書焉旣出有言其詐者將怒命追之崔與禎伏土窖三日得免旣與朮忽會未幾朮忽以病亡崔年二十九卽大慟柩前誓不更嫁斥去麗飾服皂布獘衣放散婢僕躬自紡績悉以資產遺親舊有權貴使人諷求娶輒自爬毀其面不欲生四十年未嘗妄言笑預吉會治家教子有法周氏傳周氏灤平石城人年十六適李伯通生一子名易金末伯通監丰潤縣國兵攻之城破不知所終周氏與易被虜謂偕行者曰人苟愛其生萬一受辱不如死也卽自投於塹主者怒拔佩刀三刃其體而去得不死遂攜易而逃間關至汴績�以自給教易讀書有成張緝傳緝字士明益都膠州人性孝友能詩文至正七年與兄紳弟經同領鄕薦由澤州儒學正轉泰州幕職棄之養親居揚州十五年揚州亂緝母姬氏方臥病賊突入臥內舉槍欲刺姬緝以身蔽姬槍中緝�三日而死脫脫尼雍吉剌氏傳氏有色善女工年二十六夫哈剌不花卒前妻有二子皆壯無婦欲以本俗制收繼之脫脫尼以死自誓二子復百計求遂脫脫尼恚且罵曰汝禽獸行欲妻母耶若死何面目見汝父地下二子慚懼謝罪乃析業而居三十年以貞操聞劉廷讓傳廷讓大寧武平人至順初北方兵起民被殺掠廷讓挈家避山中有幼弟方乳母王氏置於懷兵急廷讓乃棄己子一手抱幼弟一手扶母疾驅得免事聞旌之張旺舅傳旺舅安丰霍丘人幼失父母陳氏居貧守志旺舅九歲賣餳以養及長母病伏枕數月旺舅無貲命醫惟日夜痛哭禮天求代未幾遂愈又自以生業微不能多給竟不娶以終母年縣令言於朝旌之史彥斌傳彥斌邳州人嗜學有孝行至正十四年河溢金鄕魚臺墳墓多壞彥斌母卒慮有後患乃爲厚棺刻銘曰邳州沙河店史彥斌母柩仍以四鐵環釘其上然後葬明年墓果爲水所漂彥斌縳艸爲人置水中仰天呼曰母棺被水不知其處願天矜憐哀子之心假此芻靈指示母棺言訖涕泣橫流乃乘舟隨艸人所之經十餘日行三百餘里艸人止桑林中視之母柩在焉載歸復葬之尹莘傳有髙唐孫希賢母病痢希賢閱方書有曰血溫身熱者死血冷身�者生希賢嘗之其血溫乃號泣祈天求身代之母遂愈髙郵卜勝榮母痢不能藥日嘗痢以求愈兄疾禮北辰乞減己年延之並痊劉通傳通亳州譙縣人家貧業農母卜氏好聲樂每衒技者以簫鼓至門必令娛侍或自歌舞以悅母心卜氏目失明通誓斷酒肉禱之三十年不懈卜氏年八十五忽復明至大間鄱陽黃鎰皇慶間諸曁丁祥一皆以親喪明以舌舐之復能視並命褒表湯霖傳霖字伯雨龍興新建人早喪父事母至孝母嘗病熱更數醫弗能�母不肯飲藥曰惟得冰我疾乃可愈爾時天气甚燠霖求冰不得累日號哭於池上忽聞池中戛戛有聲拭淚視之乃冰澌也亟取以奉母其疾果愈劉源傳源歸徳中牟人母吳氏年七十餘病甚不能行適兵火起且延至其家鄰里俱逃源力不能救乃呼天號泣趨入抱母爲火所焚而死曾徳傳徳漁陽人宗聖公五十七代孫父仲祥母早亡仲祥再娶左氏仲祥遊襄陽樂其土俗因攜左氏家焉亂兵陷襄陽遂失左氏徳徧往南土求之五年乃得於廣海間奉迎以歸孝養甚至有司以聞旌復其家靳昺傳昺字克昌絳州曲沃人兄榮爲奎章閣承制學士奉母王氏官於朝母歿昺與兄榮護喪還家至平定大雷雨流水驟至昺伏柩上榮呼之避水昺不忍捨去遂爲水所漂沒後得王氏柩於三里外得昺屍於五里外詔賜孝子靳昺碑髙源傳源遷行臺都事僉江南浙西道提刑按察司事劾常州路達魯花赤馬恕奪民田及他不法事恕懼走賂權臣阿合馬以他事誣源旣系獄一日忽釋之莫知所由先時源所居鄰里多阿合馬姻戚素知源事母至孝至是聞源坐非辜悉詣阿合馬曰源孝子也非但我知之天必知之況謀孽之罪非實若妄殺源悖天不祥阿合馬感悟得不死汪琰妻潘氏傳氏徽州婺源人年二十八而琰卒氏誓不他適以其夫從兄之子元圭爲後元圭時始三歲鞠之不啻己出郭全傳全陽人幼喪母哀戚如成人及壯父庭玉又卒居廬三載啜粥面墨事繼母唐古氏甚孝唐古氏生四子皆幼全躬耕以養旣長娶婦各求分財異居全不能止凡田廬器物悉自取朽獘者奉唐古氏以居甘旨無乏唐古氏卒全年六十餘哀痛毀瘠廬其墓終喪又有劉徳奉元人父娶後妻何氏徳事之如所生家貧傭工取直寸錢尺帛皆上之馬押忽也裏可溫氏素貧事繼母張氏庶母呂氏克盡子職劉居敬大都人年十歲繼母郝氏病居敬憂之懇天以求代狀聞並褒表之羊仁傳有黃覺經建昌人五歲因亂失母稍長誓天誦佛書願求母所在乃渡江涉淮行乞而往衝冒風雪備歷艱苦至汝州梁縣春店得其母以歸章卿孫蜀人本劉氏幼爲章提刑養子與母富氏相失三十八年徧訪於江西諸郡迎歸養之兪全杭州人幼被掠賣爲劉家奴後獲爲良自汴歸杭尋其母及姊得之事母以孝聞李鵬飛池州人生母姚氏爲嫡母不容攺嫁爲朱氏妻鵬飛幼不知也年十九思慕哀痛誓學醫以濟人願早見母行求三歲至蘄州羅田縣得焉時朱氏家方疫鵬飛起之遂迎還奉養久之復歸朱氏時渡江省覲旣卒歲時子孫往祭墓終其身並以有司所請旌其閭�豬狗傳豬狗山丹州人母年七十餘患風疾藥餌不�豬狗刲股肉進啖遂愈歲餘復作不能行豬狗手滌混穢護視甚周造板輿載母夫婦共舁行園田以娛之後卒居喪有禮鄕閭稱焉樊淵傳淵建康句容人幼失父事母篤孝至元十二年奉母避兵茅山兵至欲殺其母淵抱母號哭以身代死兵兩釋之三十年江東廉訪使者辟爲吏母亡奔喪哀感行路服闋奉神主事之起居飲食十年如平生臺憲交薦淵不忍去墳墓終不起延佑間汀州寧化人賴祿孫母病值蔡五九作亂負母從邑人避南山盜至眾散走祿孫守母不去盜將刃其母祿孫以身翼蔽曰勿傷吾母寧殺我母渴不得水祿孫含唾煦之盜相顧駭嘆不忍害反取水與之胡光遠傳光遠太平人母喪廬墓一夕夢母欲食魚晨起號天將求魚以祭見生魚五尾列墓前俱有嚙痕鄰里驚異方共聚觀有獺出艸中浮水去眾知獺所獻以狀聞於官表其閭至順間永平遵母病腫三年不能起忽思食魚遵求於市不得歸途嘆恨忽有鯉躍入舟作羹以獻母悅病瘥李茂傳茂大名人徙家揚州父興壽臨卒語茂曰吾病且死爾善事母茂泣受命奉母孟氏益謹母嘗病目失明茂禱於泰安山三年復明又願母壽每夕祝天乞損己年益母孟氏竟年八十四而歿居喪哀慟聞者傷之陸思孝傳思孝紹興山陰樵者性至孝母老病痢思孝醫禱久之不�思孝方欲刲股肉爲糜以進忽夢寐間恍若有神人者授以藥劑思孝得而異之卽以奉母其疾遂愈姜兼傳兼嚴州淳安人七歲而孤與二兄養母至孝母死兼哀慕幾絕旣葬獨居墓下朝夕哭奠寂焉荒山中躬自樵爨蔬食飲水一衰麻寒暑不易同裏陳氏戴氏子不能事其父母聞兼之行慚感而悔皆迎養焉秦閏夫妻柴氏傳柴氏晉寧人閏夫前妻遺一子尙幼柴氏鞠如己出未幾柴氏有子閏夫病且死囑柴氏曰我病不復起家貧惟二幼子汝能撫其成立我死亦無憾矣閏夫死家事日微柴氏辛勤紡績遣二子就學至正十八年賊犯晉寧其長子爲賊驅迫在圍中旣而得脫初在賊時有惡少與張福爲仇往滅其家及官軍至福訴其事事連柴氏長子法當誅柴氏引次子詣官泣訴曰往從惡者吾次子非吾長子也次子曰我之罪可加於兄乎鞫之至死不易其言官反疑次子非柴氏所出訊之他囚始得其情官義柴氏之行爲之言曰婦執義不忘其夫之命子趨死而能成母之志此天理人情之至也遂釋免其長子而次子亦得不死時人皆以爲難二十四年有司上其事旌其門而復其家哈都赤傳哈都赤大都固安州人天性篤孝幼孤養母母嘗有疾醫治不痊哈都赤礪其所佩小刀拜天泣曰慈母生我劬勞今當捐身報之乃割開左�取肉一片作羹進母母曰此何肉也其甘如是數日而病愈金民傳金氏詳定使四明程徐妻也京城旣破謂其女曰汝父出捍城我三品命婦汝儒家女又進士妻不可受辱抱二歲子及女赴井死黃仲起妻朱氏傳朱氏杭州人至正十六年張士誠寇杭州其女臨安奴倉皇言曰賊至矣我別母求一死也俄而賊驅諸婦至其家且指朱氏母子曰爲我看守日暮我當至也朱氏聞之懼受辱遂與女俱縊死繼而仲起弟妻蔡氏抱幼子元童與乳母湯氏皆自縊山房隨筆天臺陳剛中孚在燕端陽日當母誕作大常引二章雲彩絲堂上簇蘭翹記生母正今朝無地捧金焦柰煙水龍沙路遙碧天迢遞白雲何處急雨蕭蕭萬里夢魂消待飛逐錢塘夜潮其二短衣孤劍客乾坤柰無策報親恩三載隔晨昏更�雨寒燈斷魂赤城霞外西風鶴髮猶想倚柴門蒲醑漫盈樽倩誰寫靑山淚痕時爲編修云誠齋雜記楊威少失父事母至孝嘗與母入山采薪爲虎所逼自計不能禦於是抱母且號且行虎見其情遂佴耳而去

母子部紀事七明外史晉恭王棡傳簡王新母太妃尙氏嚴教子以禮太妃疾新叩頭露禱沈徳四傳洪武二十七年九月山東守臣言日照民江伯兒母病割脇肉以療不愈禱岱嶽神母疾瘳願殺子以祀已果瘳竟殺其三歲兒唐定王桱傳憲王瓊炟薨莊王芝址嗣承休王芝埌者憲王繼妃焦氏子愛之遇節旦召樂婦入宮戲笑芝址詰之語不遜焦怒持鐵錘擊宮門芝址閉不敢出妃弟璟誣王詈繼母憲宗革芝址爵久之始復襄王瞻墡傳佑材佑質皆無子從侄陽山王厚熲立厚熲事嫡母王太妃及生母太妃至孝卒殯之東偏王太妃曰汝母有子社稷是賴毋以我故避正寢厚熲泣曰臣不敢以非禮加臣母及葬跣足扶櫬五十里李徳成傳徳成淶水人幼喪父元末徳成年甫十二隨母避寇至河濱寇騎迫母投河死徳成長娶婦王氏摶土爲父母像己與妻銜勒負鞍爲馬朝夕伏像側方嚴冬大雪冰堅至底徳成夢母謂己曰我處冰下寒不得出覺而大慟旦與妻徒跣行三百里抵河濱臥冰七日冰果融數十丈恍惚若見其母而他處堅凍如故里人相率拜懇其歸乃與俱返張信傳信父興建文帝卽位大臣薦信謀勇調北平都司受密詔令與謝貴張昺謀燕盡縛藩府人信憂懼不知所爲母怪而問之信詭以他語對母愈詰之乃告以故母大驚曰不可汝父每言王气在燕汝無妄舉滅族錢瑛傳瑛同時曾鼎字元友泰和人元末鼎奉母避賊母被執鼎跪而泣代賊怒將殺母鼎號泣以身翼蔽傷項肩及足控母不捨賊魁繼至憫之攜其母子入營療治獲愈正徳中流賊掠巨鹿執趙智趙慧之母將殺之智追至跪告曰母年老願殺我慧亦至泣曰兄年長願畱養母而殺我智力與爭死而母復請曰吾老當死乞畱二子羣賊笑曰皆好人也並釋之姚玭傳玭松江人元至正中苗帥揚完者兵入境大掠玭奉母避於野阻河不得渡母泣曰兵至吾誓不受辱遂沈於水玭急投水救之負母而出已數遇盜中矢玭佯死伏屍間以免乃奉母過湖淮兵疑從苗中來縛送泖上軍力辧始白後母病思食魚暮夜無從得家養一鳥忽飛去攫魚以歸有祝昆者麗水人元末昆奉母避賊山中賊追及母急投崖下昆擲身赴救忽雷雨大作賊駭散一時避難者俱脫母墜深崖幾絕昆幸掛樹梢不死卒負母而登崔敏傳有顧琇者字季栗吳縣人洪武初父充軍鳳翔母隨行畱琇視丘墓越六年聞母歿琇奔赴負母骨行數千里寢則懸之屋梁涉則戴之於頂趙紳傳曲祥字景徳永平人永樂中父亮爲松江金山衛百戶祥年十四被倭掠遂仕其國宣徳中與使臣偕來上疏乞賜侍養不從其請但許給驛暫歸仍還本國祥抵金山獨其母在不能識曰果吾兒則耳陰有赤痣驗之信抱持痛哭未幾別去至日本啟以聖意國王允之仍令入貢祥乃復申前請詔許襲職歸養母子相失二十年又有華夷之限竟得遂其初志聞者異之祥事母克備甘旨母寢疾三載朝夕不離側及卒哀毀骨立寧獻王權傳靖王奠培嗣景泰中弋陽王奠壏訐其反逆罪遇赦不治奠壏奠培弟也錦衣逯杲使詗事者誣奠壏烝母英宗遺奠培書令具實以聞而遣駙馬都尉薛桓與杲�問奠培奏無是事杲按亦無實帝怒責問杲杲懼乃以爲實帝乃賜奠壏母子自盡焚其屍是日雷雨大作平地水深數尺眾咸冤之仁宗誠孝皇后張氏傳後父兵馬副指揮麒仁宗立冊爲後宣宗卽位上尊號曰皇太後軍國大議多稟聽裁決是時海內泰寧帝入奉起居出奉遊宴四方貢獻𨿽微物必先上皇太后兩宮慈孝聞天下宣徳三年太后遊西苑皇后皇妃侍帝親掖輿登萬歲山奉觴上壽獻詩頌徳又明年謁長獻二陵帝親櫜鞬騎導至河橋下扶輦畿民夾道拜觀陵旁老皆山呼迎拜太后顧曰百姓戴君以能安之耳皇帝宜重念帝奉太后過農家召老婦問生業賜鈔幣有進蔬食酒漿者太后取以嘗帝曰此田家味也崔鑑傳鑑京師人父嗜酒狎娼召與居娼恃寵時時陵鑑母父又被酒數侵辱之一日娼惡言詈母母復之娼遂擊敗母面母不勝憤入室伏牀而泣將自盡鑑時年十三自學捨歸問之母告以故鑑曰母無死卽走至學捨挾刃還娼適掃地且掃且詈鑑卽拔刃刺其左脇立斃乃匿刃牖下亡走數里忽自念曰父不知我殺娼必累我母急趨歸父果訴於官將縶其母矣鑑至告捕者曰此我所爲非母也眾見其幼不信鑑曰汝等不信請問凶器安在自出刃示之眾乃釋母縶鑑置獄事聞下刑部讞尙書聞淵等議鑑志在救母且年少可矜難拘常律帝乃貸其罪汪睿傳睿字仲魯婺源人元末與弟同集義旅保障鄕邑庚子秋同爲張士誠所殺授睿安慶稅令時入奏事楚寇陷城妻程負幼子淮竄山中度難兩全棄之僕後至得子艸間顧無恙寄乳村媼逾旬子母復聚人以爲好徳之報王溥傳溥安仁人洪武元年擢河南行省平章先是溥未仕時奉其母葉避兵貴溪遇亂與母相失不知所在者凡十八年溥思母切嘗夢母若告以所在者命筮之其繇詞曰非巖非穴厥乃朽骨及是溥從容言於帝請歸省墳墓帝許之且命禮官具祭物溥歸率士卒躬詣貴溪之桃源山求之不得晝夜號泣者三日旣乃得居人吳海言夫人爲賊所逼投井中死矣溥訪得井至則有鼠自井中出徑投溥懷中旋復入井遂汲井索之母遺屍果在溥哀呼不自勝乃具衣冠卽其地葬之人皆稱溥孝感榮瑄傳瑄瓊州人三歲而孤與兄琇�以孝聞天順四年土賊據瓊城瑄兄弟扶母走避遇賊琇謂瑄曰我以死衛母汝急去瑄從之琇與母遂陷賊中官軍至琇出走被執主將將殺琇瑄趨至叩頭流血泣請曰兄以母故陷賊母老家貧恃兄爲命願殺瑄存兄養母主將不察竟殺瑄同時鄭韺石康人父賜舉人兄濩進士天順中母爲猺賊所掠韺年十六挺身入賊壘紿之曰吾欲丐吾母豈惜金第吾幼金皆母所瘞願貸母歸取之賊遂拘韺而釋母然其家實無金也久之官軍至賊將解去以前語詰韺遂被殺廉州知府張嶽建祠祀之葉文榮者海寧人弟殺人論死母日悲泣不食文榮患之謂母曰兒年已長有子請代弟死遂詣官服殺人罪弟得釋而文榮坐死邵寶傳寶字國賢少孤事母至孝甫十歲母疾爲奏告天願減己算延母年終養歸嘗得疾左手不仁猶朝夕侍側不懈景暘傳暘字伯時爲人篤於孝義母目盲百端治之不效旦夕禱於神一日母忽失故疾雙瞳�然姜昂傳昂字行俯爲人方潔在官日市少肉供母而自食菜茹孝肅周太后傳太后英宗妃憲宗生母也憲宗在位事太后至孝五日一朝燕饗必親太后意所欲惟恐不歡至錢太后合葬裕陵太后殊難之憲宗委曲寬譬得請乃已彭澤傳澤字濟物有志節舉於鄕赴會試二場畢聞母病徑行不待終事母喜其歸病亦遽已包節傳節字元達生五歲而孤母躬教養之舉進士爲禦史爲中官廖斌詭奏詔獄永戍莊浪衛獨念其母自傷不克終養日飲泣母訃至晝夜哭已又聞弟孝卒撫膺曰誰代吾奉祀者哭益悲竟得疾不起孝字元愛後節三年舉進士爲南京禦史兄弟分居南北臺並著風采又皆有至性節旣服官於北不得養母孝遂以侍養歸及母亡孝哀毀骨立未終喪卒而節亦繼殞天下聞而傷之王在復傳慈溪向敍爲諸生倭入寇以縣無城掖母出避遇賊踣敍而斫其母敍急起抱其母頸大呼曰寧殺我無殺我母賊如其言母獲全陳經孚平陽人倭至負母出逃遇賊索母珥環欲殺之經孚以身翼蔽賊怒揮刃截耳及肩而死手猶抱母頸不解李文詠傳許恩蘄水人夜半鄰家失火恩驚出徧尋母不得復突入遂與母俱焚孔金傳金山陽人父早亡母謝氏遺腹三月而生金母爲大賈杜言逼娶投河死金長屢訟於官不勝言行賄欲斃金金乃乞食走闕下擊登聞鼓訴冤不得達還墓所晝夜號泣里人劉淸等陳其事於府知府張守約異之召閭族媒氏質實坐言大辟未幾守約卒言夤緣獲脫金復號訴不休被箠無完膚已而撫按理舊牘仍坐言大辟迄死獄中楊通照傳通照通傑銅仁人母周氏疾兄弟爭拜禱求以身代閱三年不入內室萬曆三十六年羣苗流劫至其家母被執去二人往追之轉鬥數十里被傷負痛不顧至鬼空溪見賊縶母大罵聲震山谷殺入重圍中爲賊所磔死寧化民林上元賊掠其繼母李氏出城上元從城上持槍一躍而下直奔賊壘刺死二人賊避其鋒立出李氏因引去城賴以全孝穆紀太后傳太后憲宗妃孝宗生母也賀縣人本蠻土官女成化中徵蠻俘入掖廷命守內藏時萬貴妃顓寵而妒後宮有娠者皆治使墮帝行內藏妃應對稱旨說之一幸有身萬貴妃知而恚甚令婢鉤治之婢謬報曰病痞乃摘居安樂堂久之生孝宗使門監張敏溺焉敏驚曰上未有子柰何棄之藏之他室至五六歲帝不知也帝自悼恭太子薨數數視影躑躅成化十一年帝一日召敏櫛發照鏡嘆曰老將至而無子敏伏地曰死罪萬歲已有子也帝愕然問安在對曰奴言卽死萬歲當爲子主於是太監懷恩頓首曰敏言是皇子潛養西內今已六歲矣匿不敢聞帝大喜卽日幸西內遣使往迎皇子使至宣詔妃抱皇子泣曰兒去吾不得生兒見黃袍有須者卽兒父也皇子走投帝懷帝置之膝撫視久之悲喜泣下曰我子也類我頒詔天下移妃居永壽宮數召見六月妃暴薨賜謚恭恪莊僖淑妃敏懼亦吞金死孝宗旣立爲皇太子時孝肅皇太后居仁壽宮語曰帝以兒付我太子遂居仁壽一日貴妃召太子食孝肅謂太子曰兒去無食也太子至貴妃賜食曰已飽進羹曰羹疑有毒貴妃大恚曰是兒數歲卽如是他日魚肉我矣因恚而成疾孝宗卽位追封淑妃皇太后謚孝穆慈慧恭恪莊僖崇天承聖純皇后遷葬茂陵別祀奉慈殿帝悲念太后特遣太監蔡用之賀求太后家遣修太后先塋之在賀者置守墳戶復其家擬太后父母封號於是封後父推誠宣力武臣特進光祿大夫柱國慶元伯謚端僖後母伯夫人立祠桂林府有司歲歲祀大學士尹直撰哀冊有云睹漢家堯母之門增宋室仁宗之慟帝燕閒念誦輒欷歔流涕也張均傳張承相少孤及長爲諸生養母二十餘年以孝聞寇至負母出逃爲賊所得叩頭號泣乞免其母寇怒並殺之抱母首死於博二歲而孤奉母盡孝寇抵城下博方讀書城中母居村捨亟下城號泣求母母已被執遇諸塗博取石奮擊寇寇就剖其心母得逸去容偃師傳有劉靜者萬安諸生嘉靖間流賊陷其縣負母出奔遇賊將殺母靜以身翼蔽求代死賊怒攢刃殺之猶抱母不解屍閱七日不變陳氏傳氏涇陽王生妻也有子方晬生疾將死以遺孩爲念陳曰吾當生死以之崇禎八年九月流賊至陳抱子避樓上賊燒樓陳從樓檐跳下母子俱不死賊視其色麗挾之馬上陳躍身墜地者再最後以索縛之行數里陳力斷所系並鞍墜焉賊知不可奪乃殺之賊退家人收其尸子呱呱懷中兩手猶堅抱如故慈聖太后蔣氏傳太后世宗母也弘治五年冊爲興王妃世宗入承大統卽位三日遣使詣安陸奉迎令廷臣議推尊禮咸謂宜考孝宗而稱興王爲皇叔父妃爲皇叔母議三上不允妃至通州聞考孝宗恚曰安得以我子爲他人子畱不進帝聞之涕泣啟慈壽皇太后願避位羣臣惶懼攺稱興獻太后乃入後三年上尊號曰本生章聖皇太后秋尊妃爲聖母章聖皇太后五年睿宗世廟成奉妃入謁七年上尊稱曰慈仁十五年上尊稱曰廉靜貞壽十六年奉後幸金山謁陵命諸臣進賀行殿十七年十二月崩令議奉太后南詣合葬上尊謚曰孝慈貞順仁敬誠一安天誕聖獻皇后明年遂議南巡九卿大臣等諫帝曰朕豈空行哉爲吾母耳三月帝至承天謁獻陵作新宮四月命崔元護梓宮南祔七月合葬獻陵主祔睿宗廟張淸雅傳有白精忠者潁州人五歲而孤母袁氏撫之家貧母食糠核而以精者哺兒精忠知之每餐必先啖其惡者天啟中舉於鄕崇禎八年流賊陷潁州家人勸逃匿曰母守我四十年我何忍捨去之遂遇害有畬承徳者無爲人崇禎十五年流賊突至掖其母魏氏出避母行遲爲盜所獲欲刃之承徳號呼救護並遇害潘氏傳氏海寧人年十六歸許釗生子淮甫期年釗卒旣斂潘自經死已兩日矣有老嫗過之曰是可活也投之藥果蘇釗族兄欲不利於孤嗾潘攺適潘毀容自矢其人乃夜率勢家奴僕數十人誣以負債椎門入潘負子冒風雨逾垣而逸前距大河追者迫潘號慟投於河適有木浮至憑之以渡達母家遂止不歸及淮年十九始歸崇王見深傳見深英宗第六子母仁壽皇后生於南宮天順元年封成化十年就藩汝寧故秀邸也弘治中皇太后春秋髙思一見王帝馳敕召之英宗復辟襄王奉詔來朝徐溥言先皇帝奉養太后聖孝純篤臨禦二十年崇府諸王未嘗輕召今卽崇王奉詔來朝一慰太后願見之心欲別則難免眷戀旣去必倍增憂思他日上�聖慮所未敢言帝重違太后意不允旣而言官交章及之乃已桐城姚氏傳姚氏湘潭知縣之騏女諸生吳道震妻年十九夫亡以子徳堅在𦇤褓忍死撫之越二十六年至崇禎末流賊掠桐城兄孫林奉母避潛山氏偕行賊奄至孫林格鬥死徳堅負氏而逃氏曰事急矣汝書生焉能負我遠行儻賊追及卽俱死汝不能全母顧反絕父祀乎叱之去徳堅泣勿忍氏推之墜層崖下須臾賊至叱曰出金可免氏曰我流離遠道安得有金賊令解衣驗之罵曰吾生平解衣𨿽子婦不得在側何物賊奴敢作此語賊怒刃交下而死孫氏傳氏吳縣衛廷珪妻隨夫商販寓潯陽小江口寧王陷九江廷珪適他往所親急邀孫共逃孫謂兩女金蓮玉蓮曰我輩異鄕人汝父不在逃將安之今賊已劫鄰家矣柰何女曰生死不相離要當爲父全此身耳於是母子共一長繩自束赴河死劉憲傳憲靈石諸生父先亡母年七十餘兩目俱瞽憲奉事惟謹正徳六年流賊入城憲負母避之城外賊追至欲殺母憲哀告曰寧殺我毋殺我母賊乃釋之羅璋遂寧諸生大盜亂蜀中母爲賊所獲璋手挺長槍連斃三賊賊捨母去後賊追至璋力捍賊使母行遠而久戰力疲竟被執賊憤甚剜心剖肝裂其屍有李壯丁者安定縣人嘉靖中北寇入犯從父母奔避山谷遇賊縛母去壯丁取石奮擊母得脫前行復遇五賊一賊縛其母母大呼曰兒速去毋顧我壯丁憤手提鐵器擊僕賊母逃得生而壯丁竟爲賊所殺溫鉞大同人父景淸有膽力嘉靖三年鎭兵叛殺巡撫張文錦其後巡撫蔡天佑令景淸密捕首惡戮數人其黨恨之十三年復叛殺總兵李僅因徧索昔年爲軍府效命者景淸深匿不出遂執鉞及其母王氏以去令言景淸所在逼母使言母大罵不輟賊怒支解以怵鉞鉞大哭且罵並被殺事平母子並獲旌賴南叔妻蕭氏傳蕭氏萬安人夫早喪無子遺一女寇大起築室與女共居如是者數年盜突至率女持利刃遮門詈曰昔寧化曾氏婦立寨殺賊舉室以守汝謂我刃不利耶犯我必殺汝賊怒縱火焚之二人咸燼鄭傳鄭淵字仲涵母病逾年扶侍不離頃刻跪進湯藥膝生胝旣卒哀慟過節耳爲之聵謝定住傳定住大同廣昌人性至孝年十二家失牛母抱幼子追逐定住隨母后虎躍出噬其母定住奮前擊之虎逸去取弟抱之扶母行虎復追嚙母頸定住再擊之虎復去行數武虎嚙母右足定住復取石亂擊虎乃捨去母子三人並全歸鉞傳鉞字汝威嘉定縣人早喪母父娶繼妻有子鉞遂失愛父偶撻鉞繼母輒索大杖與之曰毋傷乃翁力也家貧食不足每炊將熟卽諓諓數鉞過父怒而逐之其母子得飽食鉞饑困匍匐道中比歸父母相與言曰有子不居家在外作賊耳輒復杖之屢瀕於死及父卒母益擯不納因販鹽市中時私其弟問母飲食致甘鮮焉正徳三年大饑母不能自活鉞涕泣奉迎母內自慚不欲往然以無所資迄從之鉞得食先母弟而己有饑色弟尋卒鉞養母終其身張氏傳張氏江都人歸史著馨年二十六而夫亡後城陷撫其子泣曰向也撫孤爲難今也全節爲大兒其善圖吾不能顧矣遂赴水死陳伯妻黃氏傳氏江寧人年十八歸伯父死母欲攺節氏苦諫不從竟他適一日母來省女閉門不與相見母慚而去宣宗恭讓皇后胡氏傳後名善祥濟寧人永樂十五年冊爲皇太孫妃久之爲皇太子妃宣宗踐阼立爲皇后後善病時孫貴妃有寵後未有子二年冬貴妃生子帝卽立爲太子令後上表辭位乃廢後退居長安宮賜號靜慈仙師而冊貴妃爲後正統七年十月太皇太后崩後痛哭不已逾年亦崩用嬪禦禮葬金山天順六年孫太后崩錢皇后爲英宗言帝非孫太后出且胡後賢而無罪廢爲仙師其歿也人畏太后殮葬皆不如禮因勸復其位號七年七月上尊謚曰恭讓誠順康穆靜慈章皇后修陵寢不祔廟人終不知英宗生母誰氏也唐儼傳儼全州諸生也遊學於外嫡母寢疾儼聞母疾馳歸儼事嫡母甚謹生母亦如之而儀節稍殺焉曰禮不敢逾也嫡母歿二十年而生母歿儼廬墓三年知州顧璘訪之書山之壁曰望母巖嘉靖四年貢至京有司奏旌其門髙巍傳巍母蕭有痼疾左右將奉至老無少懈母死蔬食廬墓三年洪武中旌其孝行師逵傳逵字九達東阿人少孤事母至孝年十三母疾思食藤花菜逵出城南二十里求得之及歸夜二鼓道遇虎逵驚呼天虎捨之去持還奉母母疾遂愈攜家至京自陳家貧母老乞一官資祿養太祖憐之以爲禦史趙羾傳羾字云翰元末兵亂母抱匿林間有虎至母懼置之地虎熟視而去楊砥傳砥字大用行太僕寺卿兼苑馬寺砥篤孝行母喪哀毀未至家卒薛均傳均行太僕寺卿以內艱去服闋猶哀毀不出居恆念母繪望云圖題詩其上讀之輒泣下云陳繼傳繼字嗣初吳人母吳躬績以資誦讀比長貫穿經學人呼爲陳五經奉母至孝有司上其事使禦史廉之繼方隨母抱甕行灌母飲以壺漿拜而後飲帝聞而嗟異府縣交薦以母老辭不就母卒哀毀過人永樂中舉孝行仍旌其母曰貞節林鶚傳鶚秉禮義事生母孝謹母性嚴色稍不怡必跪請得其歡乃已羅倫傳倫字彜正吉安永丰人五歲嘗隨母入園收果長幼競取倫獨賜而後受孫燧傳燧子堪字志健歷都督僉事事母楊氏至孝母年九十餘歿於京師堪年亦七十護喪歸在道以毀卒黃潤玉傳潤玉字孟淸五歲侍母疾夜不就寢陳獻章傳獻章字公甫新會人以遺腹生家貧母林勵志鞠之性至孝朝夕不離側偶出外母有念輒心動馳歸劉閔傳閔字子賢莆田人生而純�早孤婦失愛於母出之獨居奉養疾不解衣母或恚怒則整衣竟日跪榻下及母沒廬墓三年蔡淸傳淸字介夫晉江人成進士卽乞假歸講學於僧寺一日爲母寫眞母愀然曰吾聞母以子貴汝舉進士有年矣吾猶故服耶淸聞言涕下卽赴選得禮部祠祭主事易時中傳時中字嘉會晉江人遷順天府推官念母遂以終養歸母年九十一而終時中年七十矣毀不勝喪宗黨稱孝焉林光傳光字緝熙東莞人舉成化元年鄕試父喪旣除母彊之仕二十年始以會試一榜除平湖教諭攺兗州教授以母年髙乞近地便養吏部不許未逾年而母卒汪禔傳禔字介夫祁門人周歲而孤母廖氏抗節育之禔奉母孝敬備至嘉靖九年以侍母疾過勞得疾遽卒年四十有一何垕傳垕字朝舉江西新城人遺腹生母愛之不欲煩以學乃夜藏燈勤讀不懈母卒哀毀幾不能生疾且劇所親持肉羹往食之曰聊以助气毋滅性哽咽不能下竟卻去葬時霜重冰膠徒跣行十餘里足破流血不止廬墓三年乃返範瓘傳瓘字廷潤會稽人家無旦夕儲諷誦自若幼孤奉母盡孝授徒他家遇時物則愀然曰吾母安得嘗此輒投箸不食旣歿執喪毀瘠母嗜芋終身不食芋張基傳基字徳載吳縣人祖母及妻相繼卒嘆曰母老矣誰與晨夕自是跬步不離屏去冠服爲野人裝治一室題曰愛日以居母飲食滫瀡非親調不進奉母外足不逾戶年五十九預知當死一夕候母安者十餘昧爽趺坐遂卒呂潛傳潛字時見涇陽人母病革欲識其婦面命之娶潛娶而不婚三年喪畢然後入室馮子咸傳子咸字受甫少孤事母孝母疾不解衣者逾年沒而哀毀骨立气息僅屬杜瓊傳瓊字用嘉吳縣人生而孤育於母稍長事母至孝有司欲以上聞瓊辭之而請旌其母母遂獲旌嘗刲股愈母疾祕不令人知沈周傳周字啟南長洲相城里人也內行醇謹奉親至孝父歿有勸之仕者對曰若不知母氏以我爲命耶柰何干升斗之祿遠離膝下也母與鄰媼歡媼家被火無所棲母以爲念周亟延與母居晨夕奉之若母母乃大喜周以母故終身不遠遊母年九十九而終周亦八十矣劉球傳董璘字徳又永樂十六年會試第一授編修母老乞歸母病思食鰣魚非其時矣璘禱於神舉网得二尾以奉母母病尋愈丘浚傳浚字仲深幼孤母李氏教之讀書過目輒成誦陳茂烈傳茂烈字時周幼孤勵志讀書舉弘治九年進士十六年授禦史尋以母老乞終養歸力供甘旨身治畦正徳五年吏部以茂烈養母淸貧奏授晉江教諭資其祿茂烈辭不赴旣而奏給月廩詔月給米三石復辭詔不許茂烈以母老未有嗣息日夜爲憂方抱疾而母卒彊起號哭寢地疾轉亟遂卒黃佐傳佐字才伯除江西僉事聞母病引疾乞休不俟報竟去下巡撫林富逮問富言佐誠有罪第爲親受過於情可原乃令致仕宋景傳景字以賢補浙江僉事甫數月聞母病棄官歸母卒哀毀絕勺水者五日查鐸傳鐸涇縣人同邑張棨五歲受書輒曉大義常聞雞聲遽欲起母問之則舉小學以對母笑曰才讀書便曉其義邪應曰兒願爲之豈直曉之而已李遷傳遷字子安新建人性純孝砥行廉介舉嘉靖二十年進士有薦入翰林者弗就乞出使便道覲省都禦史熊浹嘆曰謝淸華以成素志可謂孝矣遂奉昭聖太后哀詔使滇蜀所至卻饋比選乞就南以便養授南京車駕主事歷加南京刑部尙書不拜以病歸文武將吏有遺之金卻之曰今藉主恩歸裏有賜金奉母足矣時遷已近七十母尙無恙母終廬墓彭程傳程字萬里弘治五年巡視光祿上言付刑部定罪及朝審並家屬戍程母李氏年老無他子叩闕乞畱程侍養南京給事中毛珵等奏曰昔劉禹錫附王叔文當竄遠方裴度以其母老爲請得攺連州祈少賜矜憐全其母子不許明年帝終念程母老放還海瑞傳瑞字汝賢遷淳安知縣布袍脫粟令老僕藝蔬自給遇母生日始市肉總督胡宗憲聞之曰海淳安非母壽肯肉耶王之誥傳之誥字告若神宗卽位拜刑部尙書萬曆三年遂乞假送母歸是時居正母在家詔中使將護旣抵都下帝與兩宮各遣使郊勞賜疊至鄕人艷稱之而之誥奉母裏居觴酒豆肉質儉如儒素身已垂白孺慕無攺後居正死家被籍其母給閒房廢地以養而之誥猶侍其母無恙及母終之誥亦篤老不更仕而卒張烈婦傳婦政和遊銓妻倭入寇所至淫掠婦數語其女曰婦道惟節是尙值變之窮有溺與刃耳汝謹識之銓以爲不祥婦曰使婦與女能如此祥孰大焉未幾賊陷政和張度不能脫連呼女曰省前誨乎女頷之卽赴井張含笑隨之�死饒伸傳伸字抑之累官刑部侍郎魏忠賢亂政告歸兄位累官工部右侍郎時母年百歲與伸先後以侍養歸一時詡爲盛事鄧以贊傳以贊字汝徳萬曆十七年詔起中允管司業事行至中途復以念母返以贊登第二十餘年在官僅滿一考居母憂不勝喪而卒張元忭字子藎生有異質好讀書素羸弱母戒無過勞乃藏燈幕中俟母寢始誦萬曆十年奉使楚府還過家省母旣行心動輒馳歸僅五日母卒梁策傳策鄢陵人性至孝七歲母篤疾晨夕焚香泣中庭請以身代持香謁城隍神伏哭幾絕忽見黃冠授藥一莖令煎湯飲母飲之遄愈亦不知爲何藥也張棟傳棟字伯任昆山人早孤家貧與弟文柱勤苦自奮事母皆以孝聞及母卒棟年已六十毀瘠骨立旣葬廬墓已而疾作醫者勸進酒食暫歸居室棟不可竟卒於墓次文柱舉人母性嚴稍拂意輒面壁竟日文柱侍立不去已而色解乃已馬如蛟傳弘業字孟擴順徳人由舉人授和州知州賊初至禦卻之其冬賊復至城將陷弘業系印於肘跪告其母曰兒不肖貪微官以累母柰何母李氏泣諭曰汝勿以我爲意事至此有死而已遂自縊弘業北面慟哭再拜自刎髙岱傳傅日�字中黃諸曁人爲諸生與族父平公同受業劉宗周江上師潰兩人相謂曰吾輩義當死但各有母在母許之死乃可死爾平公白於母母不許日�白於母母許之乃赴池死平公養其母終身陳預抱傳預抱舞陽人母段早寡撫預抱及其弟預養預懷皆爲諸生三子亦力田好學善承母志崇禎十四年流寇陷舞陽其母先赴井三子從之預抱婦黃氏攜其子默通預養婦馬氏攜其子默恆默言亦從之三世九人一時盡節天下多之衛景瑗傳景瑗字仲玉韓城人巡撫大同李自成犯山西總兵姜瓖迎賊景瑗爲賊所執賊使景瑗母勸降曰母今年八十餘當自爲計兒爲國大臣不可不死母出景瑗謂人曰吾不罵賊者以全母也自縊於僧寺賊嘆爲忠臣移其妻子於空捨戒毋犯王賓傳賓字仲光長洲人奉母至孝知府姚善賢而造之賓隔門語曰勿驚老母遂逾墻逸去年七十疾革抱母不釋已死復蘇連呼其母乃絕葬後室中夜半聞呼母聲母曰我在此答曰兒捨母不得如是數聲母慟哭久之始息唐豫傳豫廣東順徳人子璧有文行母瞽不能自食璧晨夕飲食之一時搢紳欲薦之以母老無兄弟爲辭張宗魯傳宗魯鈞州人四歲失明年二十遭亂負母路氏逃難其妻扶掖以行歲饑宗魯賣卜以爲養日給不足妻采野菜以繼之事平宗魯奉母還故鄕竭力供養母卒仍求其前母曹氏沈氏遺骸合葬父墓洪武十七年禮部以瞽子而有孝行請表其門從之孝定李太后傳太后穆宗妃神宗生母也漷縣人初爲宮嬪進貴妃生神宗進皇貴妃萬曆元年上徽稱曰慈聖皇太后大學士張居正請太后護視帝乃徙居幹淸帝或不讀書卽召使長跪每禦講筵入常令效講臣進講於前當朝五更至帝寢所呼曰帝起帝嘗在西城曲宴慈寧兩內侍令歌新聲辭不能帝醉怒取劍擊之爲諸奄所解戲割其發翊日太后傳語閣臣召帝長跪後性慈惻好佛天下名勝地多置梵剎動費巨萬帝亦助施無算初光宗未冊立給事中姜應麟等請立東宮被謫太后聞之弗善也一日帝入侍太后問其故帝曰彼都人子也內廷呼宮人曰都人太后亦由宮人進遂大怒曰爾亦都人子帝伏地不敢起禦史曹學程以建言論死太后憐其母老言於帝釋學程神宗孝端皇后王氏傳後余姚人性端謹光宗在東宮危疑者數矣調護備至鄭貴妃顓寵後不較也正位中宮者四十年以慈孝稱孝靖王太后傳太后神宗妃光宗生母也太后初爲慈寧宮宮人年長矣帝過慈寧私幸之有身十年八月光宗生是爲皇長子旣而鄭貴妃生皇三子進封皇貴妃而後不封光宗每至後宮鄭貴妃卽使人伺焉四十年病革光宗至宮門猶閉抉鑰而入後目眚手光宗衣而泣曰兒長大如此我死何恨遂薨楊成章傳成章道州人父泰爲浙江長亭巡檢以妻何氏無所出納丁氏女爲妾生成章泰卒成章甫四歲何將扶櫬歸丁氏父予之子而奪其母母乃剪銀錢與何別約各藏其半俟成章長授之越六年何臨歿授成章半錢告之故成章嗚咽受命旣冠娶婦月餘卽執半錢往浙中尋母母先已適東陽郭氏生子曰而成章不知也徧訪之無所遇而還弘治十一年東陽典史李紹裔以事宿家母知爲道州人遣問成章存否知成章已爲諸生乃令執半錢�其兄會有會稽人官訓導者嘗設教東陽爲師與成章述母憶子狀成章亦在尋母遇於江西舟次兄弟悲且喜各出半錢合之益信遂俱至東陽母子始相聚自是成章三往迎母不遂棄月廩赴東陽侍養及母卒廬墓三載始返何士晉傳士晉宜興人父其孝得士晉晚族子利其貲結黨致之死繼母吳氏匿士晉外家士晉讀書每懈母輒示以父血衣士晉感厲與人言未嘗有笑容萬曆二十六年旣舉進士持血衣訴之官罪人皆抵法劉宗周傳宗周字起東山陰人以遺腹生家酷貧母章氏育之於外家年二十四舉萬曆二十九年進士卽遭母憂爲堊室中門之外日哭泣其中鄕人陶望齡品之曰世衰禮廢未見善喪若劉子者王章傳章字漢臣武進人授諸曁知縣章少孤母訓之素嚴及是祖帳歸少暮母訶跪予杖曰朝廷以百里授酒人乎章伏地不敢仰視親友力解乃已張繼孟傳張獻忠寇成都陳孔教字魯生會稽人舉於鄕歷官四川按察僉事至是不屈死子以衡奉母孔氏南竄孔教死匿不使知逾年母詣以衡書室見副使周夢尹請孔教卹典疏哀號隕地罵以衡曰父死已二載我尙偸生不肖子使我無顏見汝父地下遂取刀斷喉死孝純劉太后傳太后光宗妃莊烈帝生母也初入宮爲淑女萬曆三十八年十二月生莊烈湣皇帝已失光宗意被譴薨光宗中悔恐神宗知之戒掖廷勿言葬於西山及莊烈帝封信王進賢妃天啟中莊烈帝居勗勤宮問近侍曰西山有申懿王墳乎曰有傍有劉娘娘墳乎曰有每密付金錢往祭及卽位上尊謚曰孝純恭懿淑穆莊靜毗天毓聖皇太后遷葬慶陵帝五歲失太后問左右遺像莫能得傳懿妃自稱習太后言宮人中狀貌有相類者命太后母瀛國太夫人徐氏指示畫工可意得也圖成由正陽門具法駕迎入帝跪迓於午門懸之宮中呼老宮婢視之或言似或曰否帝爲雨泣妃以此得加封號王亭縣君傳縣君伊府宗室典柄之女年二十四適楊仞不兩月仞卒有遺孕乃忍死襄事及生男家日落萬曆二十一年河南大饑宗祿久缺紡績三日不得一餐語孤曰昔所以忍死者以汝未成立爾今汝年二十有五值此凶饉五日三飯情何以堪我其死矣母子慟哭夜分夢神語曰汝節行上聞於天當有以相助晨興母子述所夢皆符頗怪之縣君素令子取屋后土作壞易粟其日掘土得錢數百自是每掘輒得錢一日捨旁地陷得石炭一窖取以供爨延兩月餘官俸亦至和州萬氏傳萬氏儒士姚守中妻泉州知府慶女孫也生六子皆有室崇禎八年流賊陷其城慟哭曰我等女子也誓必死節見諸子環泣急麾之曰汝輩男子當圖存宗祀何泣爲長子承舜泣曰兒讀書惟識忠孝字耳願爲厲鬼殺賊何忍母獨死遂負母投於塘鄖陽宋氏傳宋氏諸生陳丹余妻崇禎六年賊至被掠並執其女迫令入空室適屋前有古槐母女抱樹立罵賊曰吾母子死白日下耳豈受污暗室中乎大罵不行賊斷其手益大罵俱被害大興張氏傳張氏商丘知縣梁以樟妻崇禎十五年流賊圍商丘急婦積薪樓下集婢女其上俱令就縊謂子燮曰汝父城守命不可知宗祀惟汝是賴屬其乳媼往匿民家自縊死家人舉火諸屍俱燼丘緒傳緒字繼先鄞縣諸生也生母黃爲嫡余所逐適江東包氏未幾轉適他所遂不復相聞緒年十五父歿事余至孝餘疾謹奉湯藥不解衣帶者數月餘重感其孝病革與訣曰我卽死汝無忘若母當是時距其生母被逐已二十年矣一夕夢人告曰若母在臺州金鰲寺前覺而忘之次明與一人憩於途詰之則包氏故養馬廝也叩以母所向曰有周平者曾悉其事今已戍京衛矣緒姊婿謁選在京遺書囑訪平久之未得一日有避雨於邸門者其聲類鄞人叩之卽周平也言黃已適臺州李副使子緒得報卽之臺而李已歿其嗣子漫不知前事緒仿徨掩泣於道有傷之者導謁老媒妁王四知黃已轉適仙居吳義官吳仙居巨族也緒至歷數十家無所遇已而抵一儒生吳秉朗家語之故生感其意畱止焉有嬸氏聞所畱者異鄕人也恚而咻之生告以緒意嬸卽黃故主母也頗憶前事然不詳所往呼舊蒼頭問之云金鰲寺前去歲經之棺已殯寺旁矣緒以其言與夢合信之行且泣道遭一牛觸墜於溝則輿夫馬長之門也駭而出問所從來緒以情告長曰吾前輿一婦至縉雲蒼嶺下殆是也輿緒至其處緒徧物色無所遇倀倀行委巷中忽一媼立門首探之知爲鄞人告以所從來嫗亦轉詢丘氏耗則緒母也抱持而哭閭裏皆感動寺旁棺者蓋其姒氏云所適陳翁貧而無子且多負緒還取金償之並迎翁以歸備極孝養知縣趙民順入覲疏聞於朝獲旌表雪濤談叢成化間華亭縣民某其母再醮生一子及母死二子爭葬質之官縣判其詞曰生前再醮殊無戀子之心死後歸墳難見先夫之面令後子收葬噫判詞確則確矣得無傷前子之心乎有母而爭葬焉不失爲孝較諸互相推諉者此殆可嘉而竟拂其志令共葬焉可也但不必合於前夫之冢耳近峯記略劉太卿棨言英宗土木之難幾不免矣也先之母告其子曰吾蘇州人也少隨夫戍邊被汝父擄回與之生汝吾念昔居中國爲今天子臣臣無殺君之禮跪且泣以請也先從之英宗得還此說不見記載太卿掌詔敕在內閣四十餘年其必有所授之也寓圃雜記劉忠湣公球爲侍講奏宦官王振專權振命錦衣指揮馬順夜殺公於獄中二子釪鉞號哭求屍止得一臂釪鉞痛公之死終振之世不出歸葬後皆以進士爲京官同擢官閩浙二藩母夫人尙無恙兩地奉迎供養極厚人爭羨之此天之報忠也誌怪錄丘傑年十四遭母喪以熟菜有味不嘗於口歲餘忽夢母曰汝啖生菜遇蝦蟆毒靈牀前有三丸藥可取服之傑驚起果得藥服之下科斗子數升剪勝野聞代王之母邳人也先是太祖嘗戰敗而奔投王母家王母曰汝朱某耶人言汝當爲天子也因畱之宿及旦辭去王母曰吾後有娠如何帝乃貽敝梳爲質王母亦以匣中裝贈行自是果娠及太祖卽位子且長矣王母攜其子及質物上謁帝令工部艸創木宇居之不令入宮及代府旣成遂分封焉故王卒得終養其母逾於常制明語林廖庭皓母采蔬於圃遇虎皓自田來急追及抱虎項且泣且訴願以身代虎不顧以拳入虎口母遂得脫虎薈章惠仲與妺婿丘生偕赴試出峽舟覆丘死焉章登第調並研主簿還至峽聞弟死捨舟乘馬疾行過萬州日黑馬僕墜崖下虎來銜章發章謂虎曰汝靈物當聽吾語吾母八十生子二人女一人往年妹婿死於江今年弟死於室獨吾一身存將竊升斗祿養母汝食我柰母老何虎聞遽捨之天明章攀木而上乃得歸章赴官母卒未幾亦卒乃知一念之善脫於虎口爲母故也見聞錄太原王相公始生冷無气母驚謂已死有鄰嫗徐氏者反復諦視良久笑曰此俗名臥胞生吾能治之當活活則當貴但不免多病累阿母耳趣使治之其法用左手掬兒右手摑其背百餘逾時嚏下而醒六歲中痘公母嘗下樓謁巫見一白衣人長丈餘闌立凝視若有所言母驚踣樓下以爲不祥然竟無恚從父入太學僦捨十廟前甫四歲苦夜啼𨿽風雨大寒中必求宿戶外母患之試使人詐蒙虎皮升屋而嗥夜夜爲常迄不能禁忽一夕有眞虎自墻東緣脊而來其行甚遲眸睨若欲下啖者比舍人俱見之一市盡哄持梃杖逐之迆邐至西墻而沒公能記其狀方額翹尾視常虎更大而黑無斑文有識者言此神司虎也枝山前聞吾邑之相城有一乞兒姓沈年在中歲每詣沈隱君孟淵所請丐凡所得多不食而分貯之筒篚中隱君初不爲意久而問焉則曰將以遺老娘耳隱君始異之潛令人偵其所爲丐至一岸旁坐地出簞中飲食整理之擎至船邊船𨿽陋而甚潔老媼坐其中丐登舟陳食母前傾酒跪而奉之伺母接杯乃起跳舞而唱山歌作嬉笑以樂母母殊意安之也必母食盡乃更他求若無得則自受餒終不先食也日日如之凡數年母死丐始不見隱君嘆詫亦時少周之此非有所爲而爲可謂眞孝矣虞初新志天順閒恩縣人趙雲性至孝母劉病篤聞懷慶府濟源廟神有靈藥誠求可得云往求之越二日水中湧出一絹囊內盛絳桃花片約二升許持歸煎湯奉母疾果愈其餘愈疾又十餘人趙希幹傳希幹南丰東門人幼喪父以織布爲業年十七母抱病月餘日夜祈禱身代不少愈往問吉凶於日者日者推測素驗言母命無生理又往卜於市占者復言不吉希幹踟躕不去曰何以救母病占者惡其煩數曰汝母病必不治若欲求愈無乃割心救之耶希幹歸侍母左右見病益危篤時日光斜射在席形影孑立寂寂旁無一人希幹忽起去笥中得剃髮小刀立於外剖胸深寸餘以手入取其心不可得忽風聲震颯門戶胥動以爲有人至四顧周章急取得腸抽出割數寸�人驚則心上忡腸盤旋滿胸腹云希幹置腸於釜上惛僕就室而臥頃刻母姑來視病見釜上物以爲希幹股肉也烹而進之母再視希幹則血淋漓心腹閒不能出聲始知希幹爲割心矣城邑喧然傳其事聞於令令親往視之命內外醫調治母子病不數日母病愈旬日希幹亦漸次進飲食胸前腸出不得納每日子午閒糞滴瀝下月餘後希幹起無恙終身矢從胸上出趙氏故宋裔爲南丰巨族宗黨以爲奇孝供贍其母子而更教之讀書學使者侯峒曾聞其事取充博士弟子員崇禎壬午以恩詔天下學選一人貢於成均學使者吳石渠旣考試畢進諸生而告之曰百行以孝爲先趙希幹割心救母不死不可以尋常論建武多才校士衡文希幹不應入選今欲諸生讓貢希幹以示獎勸諸生咸頓首悅服於是以希幹選補壬午恩貢又三四年而有甲申乙酉之變希幹避亂山中將母不遑遂賣卜奔走於四方以養其母又十餘年母壽八十餘而卒自是希幹少家居母死未十年而希幹亦卒年六十一母子部雜錄易經說卦坤地也故稱乎母又

坤爲母詩經王風葛藟篇終遠兄弟謂他人母謂他人母亦莫我有魏風陟岵篇陟彼屺兮瞻望母兮母曰嗟予季行役注季少子也尢憐愛少子者婦人之情也小雅四牡篇王事靡盬不遑將母是用作歌將母來諗注

以其不獲養父母之情而來告於君也魯頌閟宮篇魯侯燕喜令妻壽母注

壽母壽考之母也

禮記檀弓二名不偏諱夫子之母名徵在言在不言徵言徵不言在郊特牲婦人者從人者也幼從父兄嫁從夫夫死從子表記今父之親子也親賢而下無能母之親子也賢則親之無能則憐之母親而不尊父尊而不親左傳母覆之孝經母取其愛管子形勢解篇棟生橈不勝任則屋覆而人不怨者其理然也弱子慈母之所愛也不以其理動者下瓦則慈母笞之故以其理動者𨿽覆屋不爲怨不以其理動者下瓦必笞故曰生棟覆屋怨怒不及弱子行天道出公理則遠者自親廢天道行私爲則子母相怨故曰天道之極遠者自親人事之起近親造怨戰國策夫孿子之相似者惟其母知之而已老子道徳經下篇天下有始以爲天下母旣得其母以知其子旣知其子復守其母沒身不殆淮南子說山訓曾子立孝不過勝母之門方言凡艸生而初達靑齊兗冀之間謂之故傳曰慈母之怒子也𨿽折笞之其惠存焉晉陸機思親賦悲桑梓之悠曠愧蒸嘗之弗營指南云以寄款望歸風而效誠年歲俄其聿暮明星爛而將淸回飆肅以長赴零雪紛其下頹羨纖枝之在榦悼落葉之去枝存顧復之遺志感明發之所懷居辭安而厭苦養引約而摧丰忘天命之晚暮願鞠子之速融兄瓊芳而蕙茂弟蘭發而玉暉感瑰姿之晚就痛慈景之先違天步悠長人道短矣異途同歸無早晚矣潘嶽閒居賦序太夫人在堂有羸老之病尙何能違膝下色養而屑屑從斗筲之役乎於是覽止足之分庶浮雲之志築室種樹逍遙自得池沼足以漁釣春稅足以代耕灌園粥蔬以供朝夕之膳牧羊酤酪以俟伏臘之費乃作賦曰凜秋暑退熙春寒往微雨新晴六合淸朗太夫人乃禦板輿升輕軒遠覽王畿近周家園席長筵列孫子柳垂陰車結軌或宴於林或禊於汜昆弟班白兒童齒稱萬壽以獻觴或一懼而一喜壽觴舉慈顏和浮杯樂飲絲竹駢羅頓足起舞抗音髙歌人生安樂孰知其他左九嬪孟軻母贊鄒母善導三徙成教鄰止庠序俎豆是效斷織激子廣以墳奧聰達知禮敷述聖道魯敬姜贊邈矣敬姜含徳之英於行則髙於理斯明垂訓於宋厲發奇聲宣尼三嘆萬代遺馨鈕滔母序贊夫人姓公孫氏會稽人也資三靈之淳懿誕華宗之澄粹奇朗昭於齠齔四教成於弱笄慈惠溫恭行有秋霜之潔祗心制節性同靑春之和惇悅憲章動遵禮規居室則道齊師氏有行則徳配女儀禮服有盈籩豆無闕猗歟夫人天資特挺行髙冰潔操與霜整性揚蘭芳徳振玉穎猗彼瓊林奇翰有集展彼碩媛含徳闕二字動與禮遊靜以義立韓愈誰氏子詩非癡非狂誰氏子去入王屋稱道士白頭老母遮門啼挽斷衫袖畱不住鼠璞俗說母之望子曰倚門按戰國策王孫賈事閔王王走失王之處其母曰女朝出而晚來則吾倚門而望女暮出而不還則吾倚閭而望朝暮之出入固可言倚門若出稍久當言倚閭蓋門不可久倚故也今人但用倚門事豈以暮出不還爲俗忌邪野客叢談今人稱母爲北堂萱蓋祖毛詩伯兮詩焉得諼艸言樹之背按注諼艸令人忘憂背北堂也其意謂君子爲王前驅時過不返家人思念之切安得諼艸種於北堂以忘其憂蓋北堂幽陰之地可以種萱初未嘗言母也不知何以遂相承爲母事借謂北堂居幽陰之地則凡婦人皆可以言北堂矣何獨母哉傳注之學失先王三百篇之旨似此甚多燕翼貽謀錄仁宗景佑三年九月集賢校理郭稹乞爲嫁母服詔兩制禦史太常寺禮院議詔自今並許解官申心喪東軒筆錄易曰家人有嚴君父母之謂也範滂與母別曰惟願大人割愛是母亦可稱嚴君大人也劉基書劉禹疇行孝傳後浮屠謂婦人之育子者必有大罪故兒女子尢篤信其說以致恩於其母吾不知司是獄者爲誰人必有母將捨其母而獄人之母歟將並與其母而獄之歟獄其母不孝捨其母而獄人之母不公不孝不公俱不可以令二者必居一焉將見羣起而攻之矣𨿽有獄誰與治之歸有園麈談孩提之童無不知愛其親似矣假令易乳而食能自識其親母乎寡婦之子難馴多因姑息采蘭雜誌昔有母子離別母每見蠨蛸垂絲著衣則曰子必至也果然故名曰喜子子思其母亦然故號曰喜母均之一物也日知錄人臣對君稱父爲先臣則亦可稱母爲先妾左傳晏嬰辭齊景公曰君之先臣容焉戰國策匡章對齊威王曰臣非不能更葬先妾也陳沈�表言臣母妾劉年八十有一臣叔妾丘七十有五

母子部外編

