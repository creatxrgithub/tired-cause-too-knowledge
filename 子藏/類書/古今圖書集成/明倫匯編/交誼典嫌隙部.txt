

嫌隙部總論易經

比卦上六比之�首凶

程傳

上六陰柔不中處險之極固非克終者也始比不以道隙於終者天下多矣詩經

小雅谷風習習谷風維山崔嵬無艸不死無木不萎忘我大徳思我小怨朱

注比也習習谷風維山崔嵬則風之所被者廣矣然猶無不死之艸無不萎之木況於朋友豈可以忘大徳而思小怨乎大全

慶源輔氏曰大徳謂朋友

之義出於大者小怨謂懟語忿色生於人者忘大徳思小怨必是當時人有實事故末章因風以爲比而明言之以戒其不可如是也劉卲人物志

材理善難者務釋事本

注每得理而止住不善難者捨本而理末

逐其言而接之舍本而理末則辭構矣

不尋其本理而以煩辭相文善攻彊者下其盛銳

對家彊梁始气必盛故善攻彊者避其初鼓也扶其本指以漸攻之三鼓气勝衰則攻易不善攻彊者引其誤辭以挫其銳意

彊者意銳辭或暫誤擊誤挫銳理之難也挫其銳意則气構矣

非徒羣言交錯遂至動其聲色善躡失者指其所跌

彼有跌失暫指不逼不善躡失者因屈而抵其性

陵其屈跌而抵挫之因屈而抵其性則怨構矣

非徒聲色而已怨恨逆結於心或常所思求久乃得之倉卒諭人人不速知則以爲難諭己自久思而不恕人以爲難諭則忿構矣

非徒怨恨遂生忿爭夫盛難之時其誤難迫

气盛辭誤且當避之故善難者徵之使還

气折意還自相應接不善難者淩而激之𨿽欲顧藉其勢無由

棄誤顧藉不聽其言其勢無由則妄構矣

妄言非訾縱橫恣口凡人心有所思則耳不能聽

思心一至不聞雷霆是故並思俱說競相制止欲人之聽己

止他人之言欲使聽己人亦以其方思之故不了己意則以爲不解

非不解也當己出言由彼方思故人不解人情莫不諱不解

謂其不解則性諱怒諱不解則怒構矣

不顧道理是非於其凶怒忿肆凡此六構變之所由興也劉子

愼�過者怨之梯也怨者禍之府也禍之所生必由積怨過之所始多因忽小小過之來出於意表積怨之成在於慮外故其來也不可悔其成也不可防防怨不密而禍害臻焉故登峭�而不跌墜者愼於大也跨阜垤而好顚�者輕於小也苟競其步𨿽履險能安輕易其足𨿽夷路亦躓智者識輕小之爲害故愼微細之危患每畏輕微懍懍焉若朽索之馭六馬也鴻毳性輕積之沈舟繒縞質薄疊之折軸以毳縞之輕微能敗舟軸者積多之所致也故墻之崩隤必因其�劍之毀折皆由於璺尺蚓穿堤能漂一邑寸煙泄突致灰千室怨之始也微於�璺及其爲害大於墻劍禍之所傷甚於邑室將防其萌急於水火夏書曰怨豈在明不見是圖故怨不在大亦不在小熒熒不滅能焚昆山涓涓不絕能成江河怨之所生不可類推禍之所延非可情測或怨大而成小或憾輕而至重深讎不必危而睚�未可易也譬如風焉披雲飛石捲水撅木而人血脈不爲之傷�穴之風輕塵不動毛髮不搖及中肌膚以爲深疾大不爲害小而成患者大風散漫小風激射也故漢祖免貫髙之逆魏後泄張繡之讎韓信削少年之辱安國釋田甲之慢此皆遇英達之主寬廓之衿得以深怨而不爲讎也魯酒薄而邯鄲圍羊羹偏而宋師敗郈孫以鬥鷄亡身齊侯以笑賓破國皆以輕蔑細怨忘樹禍端以酒食戲笑之故敗國滅身爲天下笑不愼始也代之暗者皆以小害易微之事以至於大患禍之至也人自生之福之來也人自成之禍與福同門害與利同鄰若非至精莫能分矣是以智慮者禍福之門戶動靜者利害之樞機不可不愼也

嫌隙部藝文一

與少府孔融書

後漢曹操獻帝嘗見郗慮及孔融問慮何所優長融曰可與適道未可與權慮曰融昔宰北海政散人流其權安在遂與融互相長短操以書解之蓋聞唐虞之朝有克讓之臣故麟鳳來而頌聲作也後世徳薄猶有殺身爲君破家爲國及至其敝睚�之怨必讎一餐之惠必報故錯念國遘禍於袁盎屈平悼楚受譖於椒蘭彭寵傾亂起自朱浮鄧禹威損失於宗馮由此言之喜怒怨愛禍福所因可不愼與昔廉藺小國之臣猶能相下寇賈倉卒武夫屈節崇好光武不問伯升之怨齊侯不疑射鉤之鹵夫立大操者豈累細故哉往聞二君有執法之平以爲小介當收舊好而怨毒漸積志相危害聞之憮然中夜而起昔國家東遷文舉盛嘆鴻豫名實相副綜達經學出於鄭元又明司馬法鴻豫亦稱文舉奇逸博聞誠怪今者與始相違孤與文舉旣非舊好又於鴻豫亦無恩紀然願人之相美不樂人之相傷是以區區思協歡好又知二君羣小所構孤爲人臣進不能風化海內退不能建徳和人然撫養戰士殺身爲國破浮華交會之徒計有餘矣

報曹操書

孔融猥惠書教告所不逮融與鴻豫州裏比鄰知之最早𨿽嘗陳其功美欲以厚於見私信於爲國不求其覆過掩惡有罪望不坐也前者黜退歡欣受之昔趙宣子朝登韓厥夕被其戮喜而求賀況無彼人之功而敢枉當官之平哉忠非三閭智非錯竊位爲過免罪爲幸乃使餘論遠聞所以慚懼也朱彭寇賈爲世壯士愛惡相攻能爲國憂至於輕弱薄劣猶昆虫之相嚙適足還害其身誠無所至也晉侯嘉其臣所爭者大而師曠以爲不如心競性旣遲緩與人無傷𨿽出胯下之負楡次之辱不知貶毀之於己猶蚊之一過也子產謂人心不相似或矜埶者欲以取勝爲榮不念宋人待四海之客大壚不欲令酒酸也至於屈�巨瓠堅而無竅當以無用罪之耳它者奉尊嚴教不敢失墜郗爲故吏融所推進趙衰之拔郤縠不輕公叔之升臣也知同其愛訓誨發中𨿽懿伯之忌猶不得念況恃舊交而欲自外於賢吏哉輒布腹心修好如初苦言至意終身誦之

與黃宗賢五

明王守仁書來及純甫事懇懇不一而足足知朋友忠愛之至世衰俗降友朋中𨿽平日最所愛敬者亦多攺頭換面持兩端之說以希俗取容意思殊爲衰颯可憫若吾兄眞可謂信道之篤而執徳之弘矣何幸何幸僕在畱都與純甫住密邇或一月一見或間月不一見輒有所規切皆發於誠愛懇惻中心未嘗懷纖毫較計純甫或有所疏外此心直可質諸鬼神其後純甫轉官北上始覺其有恝然者尋亦痛自悔責以爲吾人相與豈宜有如此芥蒂卻是墮入世間較計坑陷中亦成何等胸次當下冰消霧釋矣其後人言屢屢而至至有爲我憤辭厲色者僕皆惟以前意處之實是未忍一日而忘純甫蓋平日相愛之極情之所鍾自如此也旬月間復有相知自北京來備傳純甫所諭僕竊疑有浮薄之徒幸吾黨間隙鼓弄交構增飾其間未必盡出於純甫之口僕非矯爲此說實是故人情厚不忍以此相疑耳僕平日之厚純甫本非私厚縱純甫今日薄我當亦非私薄然則僕未嘗厚純甫純甫未嘗薄僕也亦何所容心於其間哉往時見世俗朋友易生嫌隙以爲彼蓋苟合於外而非有性分之契是以如此私竊嘆憫自謂我黨數人縱使散處敵國讎家當亦斷不至是不謂今日亦有此等議論此亦惟宜自反自責而已孟子云愛人不親反其仁行有不得者皆反求諸己自非履涉親切應未識斯言味永而意懇也

內外不和疏

周怡題爲內外不和乞賜天語嚴責以惇國體共濟時艱事臣惟人臣事君無分崇卑無分內外皆以盡心體國爲忠協力濟事爲和捨己從人爲虛忘讎序賢爲公自古及今未有不由此而臻治理者也況卿輔大臣爭於朝撫總大臣爭於邊而求修內治禦外侮萬萬無是理也近如內閣大學士翟鑾嚴嵩與吏部尙書許贊不和互相詆訐及查兵部先因大同總兵周尙文奏討錢糧馬匹題覆疏內知巡撫總兵不相協和近據督理糧餉右侍郎趙廷瑞之疏又知總兵張鳳周尙文與總制侍郎翟鵬及督餉侍郎趙廷瑞俱各不和人持己見各自爲心此大不祥之事誤國大禍目前立見臣請先論其理而後及其事易曰天地感而萬物化生聖人感人心而天下和平傳曰陰陽和而雨澤降其論兵則曰天時不如地利地利不如人和和之時義大矣天地陰陽不能違也近驗之一身尢見親切今夫心志寧靜則目之所視耳亦聽焉足之所至手亦從焉各從心所欲而效其職能然或目視而耳不聽則見聞不相顧手持而足不行則物位阻而事廢其於心志所欲曷克由濟人君猶心志也內外羣臣猶耳目手足也人臣苟知尊奉心志寧肯耳目自相違手足自相賊耶故曰同寅協恭和衷哉風教之大禮讓爲先禮讓之行朝廷爲大臣聞之朝廷者萬方之所宗仰大臣者羣臣之所楷模觀而效焉必有甚者朝廷有違言之隙則讒譖之釁長於外大臣有動色之爭則攻斗之禍流於下由今�昔未之或易也皇上臨禦以來二十三年於玆矣由初年求治之銳以及今日憂民之切宜乎天地位而萬物育太平有象而四遠來王也今陛下日事禱祀而四方之水旱災傷未能消也歲開納銀之例而府庫未能充也歲頒蠲租之令而百姓未能蘇也時下選將練士之命而邊境未能寧也此其故何也良由陛下勞心焦慮於上而下未有肯將命之臣也今何時也以內則財貨匱甚而百役繁興以外則兵將驕甚而九邊虛耗爲輔臣者宜如丙魏同心輔政房杜謀斷相資夙夜匪懈畏天命而悲人窮凡可以利國家惠小民安邊僥者無不精思詳畫上以啟君心下以勵羣工可也夫何大學士翟鑾嚴嵩憑借寵靈崇己徇私播弄威福市恩修怨聞二輔臣在內閣有違言失色入見陛下各有私陳背詆是二臣已不和矣何望其同寅協恭和衷以事上而風下也輔臣以至九卿百執事位有尊卑均之爲耳目手足聽命心志以共成一身者也宜相濟而不可以相賊也輔臣眞知人之賢不肖宜明告吏部進之退之則人心攸服不宜挾勢徇私以不可服人者屬之進退吏部宜有眞心直節如貞女烈士使人望之知畏𨿽權貴不敢以非義相干不宜依阿奉承一啟順端而後不可逆也今嚴嵩威靈气焰淩逼百司招權攬威使凡有陳乞疑畏罔不奔走其門先得其意而後敢聞於陛下中外之臣不畏陛下而惟知畏嵩也翟鑾則依阿委靡不能張主而气勢之弱猶不足以驅人之趨附名位之先亦足以爲嵩之妨礙尙書許贊兩世三居吏部亦可謂世臣矣𨿽曰小心謹畏而直气正色不能預銷權位要求之心弱亦甚矣凡此皆陛下之洞照知臣言之非誣也詩曰有來雍雍至止肅肅相維辟公天子穆穆此盛世之气象也今卿輔大臣陰擠陽排互相詆訐以陛下爲何如主當此之時不思培植元气愛護人材共圖折衝禦侮之計而務修私怨果何心哉臣恐大臣不和則憸邪細人乘間抵隙互相黨比媒孽啟釁非國之福可懼之甚也往時論劾輔臣禦史如謝瑜童漢臣相繼假公事而罪謫之去矣其伊敏生諭時等亦已露於聲色直言敢諫之臣於權貴𨿽不利於朝廷則大有力也今皆假以公事奉有明命罪之謫之臣恐自是無言者矣陛下之臣𨿽有如檮杌歡兜誰復言之非國之福可懼之甚也今入秋宣大已報聲息而文武總制大臣各立門戶各持意見平時旣藩籬扞格不相和協則必無長馭遠駕之策臨敵掣兵按伏對壘將見甲可乙否彼是此非正臣所謂目視而耳不聽手持而足不行其不誤事敗謀臣不敢言也初設總制總督大臣欲其權力足以制三軍之命如頤气指使可無不如意也今乃以相抗各自爲大而恥相下各自爲是而恥相用是假之權位以相角而非爲衛國禦寇謀也大敵在前而文武構釁非國之福可懼之甚也臣又見總督兩廣兵部尙書兼右都禦史蔡經舉劾方面守令官員內舉布按兩司而劾一都指揮僉事又以去任逾年逾月二知府劾以塞責舉文劾武苟且欺罔殊負朝廷簡命重臣撫綏遐方之心殊失鼓舞文武經略地方之術今於忠勇將官宜折節優禮下之結其死心庶可得死力也使韓淮陰無蕭相國國士之知終於遁去嶽武穆不有內制其擒兀朮彊宋室當無難也今誠有韓嶽之將寧肯低眉俯首受制於文墨刀筆之吏耶務須推赤心置人腹中明大義激其烈志有所異同明白曉諭不宜輒爲裁抑以挫辱之爲將臣者亦宜乘時立功奮勇先登以作三軍之倡不宜妄自尊大自取悔辱也臣又聞近日邊事內外掣肘文武諸臣誠喜於被論而退信如是則上負朝廷推轂之心下解三軍死綏之志庸懦不忠召敵人輕視之侮爲國大辱誤事非小也臣愚無知伏乞陛下大明離照赫施幹斷無惑近論無忽遠圖戒輔臣毋務修怨以竊威福戒吏部毋務依阿以輕黜陟戒撫臣毋辱將官以離士心戒將官毋懷小忿以誤大事此皆目前緊要不可一日緩者也更望陛下優容言官博采羣策虛心聽納先務和徳於上則大臣自爾公忠爲國虛己忘讎各務和讓於下羣臣肅雍百姓泰和人和燻蒸神之聽之終和且平區區外侮有不足攘矣此皆系於陛下建中和之極以先之臣微小無知竊見時事大傷國體私切憤郁恨力不能排闥以號訴於扆前誠得天聽而見之施行則亦可以報陛下祿養洪恩萬分之一卽日賜死所甘心也他日曖昧制於輔臣之手如謝瑜童漢臣輩陛下能知之乎臣愚無任戰栗隕越之至惟聖明覆照宗社幸甚天下幸甚緣系內外大臣不和乞賜天語嚴責以惇國體共濟時艱事理未敢擅便謹題請旨

答茅知縣鹿門

唐順之兄始至邑而巽峯公有所齟齬僕深疑於兩賢之不相厄故嘗懇懇以下交之說勸之巽峯以上交之說爲吾兄言之旣而同心共濟歡然無間則旣免於睽孤之吝而果獲遇元夫之吉矣不謂中路乃復猜嫌如兄所示令人太息則是旣脫之弧而又張之弧也若有鬼神焉交斗其間柰何𨿽然在巽峯則不免爲不能容才在吾兄則不失爲動心忍性之大助也自古上下相順則爲益猶少惟上下相忤則操心慮危委曲相濟爲益尢多此昔人以愛惡比之藥石美疢而益之爲卦益用凶事反勝於益之以十朋之龜也兄更參透此關則何往而非受益之地哉乞歸一節𨿽所謂冷暖自知非人所能勸阻然願兄更忍性其間而審處焉勿輕爲去就也不能得一面談耿耿何極

嫌隙部藝文二詩

何人斯八章

暴公爲卿士而譖蘇公故蘇公作詩以絕之然不欲直斥暴公故但指其從行者而言彼何人斯其心孔艱胡逝我梁不入我門伊誰雲從維暴之云賦也

二人從行誰爲此禍胡逝我梁不入唁我始者不如今云不我可彼何人斯胡逝我陳我聞其聲不見其身不愧於人不畏於天彼何人斯其爲飄風胡不自北胡不自南胡逝我梁祇攪我心爾之安行亦不遑捨爾之亟行遑脂爾車壹者之來云何其盱爾還而入我心易也還而不入否難知也壹者之來俾我祇也伯氏吹塤仲氏吹篪及爾如貫諒不我知出此三物以詛爾斯爲鬼爲蜮則不可得有靦面目視人罔極作此好歌以極反側

雜感寄都門舊知此詩爲李於鱗隙末而作

明謝榛瞻彼終南山松蘿幽且邃中有一眞人超然遠朝市手握神龍珠照夜光自祕石苔積古色斗室廓天地澗泉爲誰淸蕙花爲誰媚西望徒遐思書札何由寄嗟哉處流俗冥心可無醉鴟鴞爲家祥鳳鸞非世瑞柰何君子交中道兩棄置不見鍼與石相合似同類文字生瑕疵鄧林紛葉墜有家早歸與獨歌以卒歲歲寒元气塞偃仰待春事

嫌隙部紀事一左傳僖公十五年晉侯之入也秦穆姬屬賈君焉且曰盡納羣公子晉侯烝於賈君又不納羣公子是以穆姬怨之晉侯許賂中大夫旣而皆背之賂秦伯以河外列城五東盡虢略南及華山內及解梁城旣而不與晉饑秦輸之粟秦饑晉閉之糴故秦伯伐晉昭公二十年衛公盂縶狎齊豹奪之司寇與鄄有役則反之無則取之公孟惡北宮喜褚師圃欲去之公子朝通於襄夫人宣姜懼而欲以作亂故齊豹北宮喜褚師圃公子朝作亂二十五年初季公鳥娶妻於齊鮑文子生申公鳥死季公亥與公思展與公鳥之臣申夜姑相其室及季姒與饔人檀通而懼乃使其妾抶己以示秦遄之妻曰公若欲使余余不可而抶余又訴於公甫曰展與夜姑將要余秦姬以造公之公之與公甫告平子平子拘展於卞而執夜姑將殺之公若泣而哀之曰殺是是殺余也將爲之請平子使豎勿內日中不得請有司逆命公之使速殺之故公若怨平子季郈之雞斗季氏介其雞郈氏爲之金距平子怒益宮於郈氏且讓之故郈昭伯亦怨平子臧昭伯之從弟會爲讒於臧氏而逃於季氏臧氏執旃平子怒拘臧氏老將禘於襄公萬者二人其眾萬於季氏臧孫曰此之謂不能庸先君之廟大夫遂怨平子公若獻弓於公爲且與之出射於外而謀去季氏公爲告公果公賁公果公賁使侍人僚柤告公公寢將以戈擊之乃走公曰執之亦無命也懼而不出數月不見公不怒又使言公執戈以懼之乃走又使言公曰非小人之所及也公果自言公以告臧孫臧孫以難告郈孫郈孫以可勸告子家懿伯懿伯曰讒人以君僥幸事若不克君受其名不可爲也捨民數世以求克事不可必也且政在焉其難圖也公退之辭曰臣與聞命矣言若泄臣不獲死乃館於公叔孫昭子如闞公居於長府九月戊戌伐季氏定公十四年梁嬰父惡董安於謂知文子曰不殺安於使終爲政於趙氏趙氏必得晉國盍以其先發難也討於趙氏文子使告於趙孟曰範中行氏𨿽信爲亂安於則發之是安於與謀亂也晉國有命始禍者死二子旣伏其罪矣敢以告趙孟患之安於曰我死而晉國寧趙氏定將焉用生人誰不死吾死莫矣乃縊而死趙孟屍諸市而告於知氏曰主命戮罪人安於旣伏其罪矣敢以告知伯從趙孟盟而後趙氏定祀安於於廟國語趙簡子使尹鐸爲晉陽曰必墮其壘培吾將往焉若見壘培是見寅與吉射也尹鐸往而增之簡子如晉陽見壘怒曰必殺鐸也而後入大夫辭之不可曰是昭余讎也郵無正進曰昔先主文子少釁於難從姬氏於公宮有孝徳以出在公族有恭徳以升在位有武徳以羞爲正卿有溫徳以成其名譽失趙氏之典刑而去其師保基於其身以克復其所及景子長於公宮未及教訓而嗣立矣亦能纂修其身以受先業無謗於國順徳以學子擇言以教子擇師保以相子今吾子嗣位有文之典刑有景之教訓重之以師保加之以父兄子皆疏之以及此難夫尹鐸曰思樂而喜思難而懼人之道也委土可以爲師保吾何爲而不增是以修之庶曰可以鑑而鳩趙宗乎若罰之是罰善也罰善必賞惡臣何望矣簡子說曰微子吾幾不爲人矣以免難之賞賞尹鐸初伯樂與尹鐸有怨以其賞如伯樂氏曰子免吾死敢不歸祿辭曰吾爲主圖非爲子也怨若怨焉韓子內儲說下篇魏王臣二人不善濟陽君濟陽君因僞令人矯王命而謀攻己王使人問濟陽君曰誰與恨對曰無敢與恨𨿽然嘗與二人不善不足以至於此王問左右左右曰固然王因誅二人者季辛與爰騫相怨司馬喜新與季辛惡因微令人殺爰騫中山之君以爲季辛也因誅之犀首與張壽爲怨陳需新入不善犀首因使人微殺張壽魏王以爲犀首也乃誅之魏有老儒不善濟陽君客有與老儒私怨者因攻老儒殺之以徳於濟陽君曰臣爲其不善君也故爲君殺之濟陽君因不察而賞之史記孫武傳孫臏嘗與龐涓俱學兵法龐涓旣事魏得爲惠王將軍而自以爲能不及孫臏疾之則以法刑斷其兩足齊將田忌進孫子於威王以田忌爲將而孫子爲師魏與趙攻韓韓急告於齊齊使田忌將而往直走大梁魏將龐涓聞之去韓而歸齊軍旣已過而西矣孫子謂田忌曰彼三晉之兵素悍勇而輕齊齊號爲怯善戰者因其勢而利導之兵法百里而趨利者蹶上將五十里而趨利者軍半至使齊軍入魏地爲十萬明日爲五萬又明日爲三萬龐涓行三日大喜曰我固知齊軍怯入吾地三日士卒亡者過半矣乃棄其步軍與其輕銳倍日並行逐之孫子度其行暮當至馬陵道狹而旁多阻隘可伏兵乃斫大樹白而書之曰龐涓死於此樹之下於是令齊軍善射者萬弩夾道而伏期曰暮見火舉而俱發龐涓果夜至斫木下見白書乃鉆火燭之讀其書未畢齊軍萬弩俱發魏軍大亂相失龐涓自知智窮兵敗乃自刎曰遂成豎子之名齊因乘勝盡破其軍虜魏太子申以歸孫臏以此名顯天下漢書陳余傳餘年少父事耳爲刎頸交耳爲常山王余悉三縣兵襲常山耳敗走漢二年東擊楚使告趙欲與俱余曰漢殺張耳乃從於是漢求人類耳者斬其頭遺余余乃遣兵助漢漢敗於彭城西余亦聞耳詐死卽背漢漢遣耳與韓信擊破趙井陘斬余泜水上史記曹相國世家參始微時與蕭何善及爲將相有隙漢書淮南厲王傳淮南厲王長髙帝少子也其母故趙王張敖美人髙帝八年從東垣過趙趙王獻美人厲王母也幸有身趙王不敢內宮爲築外宮捨之及貫髙等謀反事覺並逮治王盡捕王母兄弟美人系之河內厲王母亦系告吏曰日得幸上有子吏以聞上方怒趙未及理厲王母厲王母弟趙兼因辟陽侯言呂后呂后妒不肯白辟陽侯不彊爭厲王母已生厲王恚卽自殺吏奉厲王詣上上悔令呂后母之而葬其母眞定眞定厲王母家縣也十一年淮南王布反上自將擊滅布卽立子長爲淮南王王早失母常附呂后孝惠呂后時以故得幸無患然常心怨辟陽侯不敢發及孝文初卽位自以爲最親驕蹇數不奉法上寬赦之三年入朝甚橫從上入苑獵與上同輦常謂上大兄厲王有材力力扛鼎乃往請辟陽侯辟陽出見之卽自�金椎椎之馳詣闕下肉袒而謝曰臣母不當坐趙時事辟陽侯力能得之呂后不爭罪一也趙王如意子母無罪呂后殺之辟陽侯不爭罪二也呂后王諸呂欲以危劉氏辟陽侯不爭罪三也臣謹爲天下誅賊報母之讎伏闕下請罪文帝傷其志爲親故不治赦之爰盎傳盎素不好錯錯所居坐盎去盎坐錯亦去兩人未嘗同堂語及孝景卽位錯爲禦史大夫使吏案爰盎受吳王財物抵罪詔赦以爲庶人吳楚反聞錯謂丞史曰爰盎多受吳王金錢專爲蔽匿言不反今果反欲請治盎宜知其計謀丞史曰事未發治之有絕今兵西向治之何益且爰盎不宜有謀錯猶與師古曰與讀曰豫未決人有告盎者盎恐夜見竇嬰爲言吳所以反願至前口對狀嬰入言上乃召盎入見竟言吳所以反獨急斬錯以謝吳吳可罷錯傳詔召爰盎入見上方與錯調兵食上問爰盎曰君常爲吳相知吳臣田祿伯爲人乎今吳楚反於公意何如對曰不足憂也今破矣上曰吳王卽山鑄錢煮海不爲鹽誘天下豪傑白頭舉事若此其計不百全豈發乎何以言其無能爲也爰盎對曰吳有銅鹽利則有之安得豪傑而誘之誠令吳得豪傑亦且輔王爲義不反矣吳所誘皆無賴子弟亡命鑄錢姦人故相率以反錯曰爰盎策之善上問曰計安出盎對曰願屏左右上屏人獨錯在盎曰臣所言人臣不得知也乃屏錯錯趨避東廂恨甚上卒問盎盎對曰吳楚相遺書曰髙帝王子弟各有分地今賊臣錯擅適諸侯削奪之地故以反爲名西共誅錯復故地而罷方今計獨斬錯發使赦吳楚七國復其故削地則兵可無血刃而俱罷於是上默然良久曰顧誠何如吾不愛一人以謝天下盎曰臣愚計無出此願上熟計之乃拜盎爲太常盎裝治行後十餘日召錯紿載行斬東市張湯傳湯爲禦史大夫七歲河東人李文嘗與湯有隙已而爲禦史中丞薦數從中文書事有可以傷湯者不能爲地湯有所愛史魯謁居知湯弗平使人上飛變告文姦事下湯湯治論殺文蕭望之傳望之子育少與陳咸朱博爲友著聞當世往者有王陽貢禹故長安人語曰蕭朱結綬王貢彈冠言其相薦達也始育與陳咸俱以公卿子顯名咸最先進年十八爲左曹二十餘爲禦史中丞時朱博尙爲杜陵亭長爲咸育所攀援後遂並歷刺史郡守相及爲九卿而博先至將軍上卿歷位多於咸育遂至丞相育與博後有隙不能終故世以交爲難陳萬年傳萬年子咸爲禦史中丞是時中書令石顯用事顓權咸頗言顯短顯等恨之時槐裏令朱云殘酷殺不辜有司舉奏未下咸素善云雲從刺侯教令上書自訟於是石顯微伺知之白奏鹹漏泄省中語下獄掠治減死髡爲城旦因廢成帝初卽位大將軍王鳳以咸前指言石顯有忠直節奏請咸補長史薛宣傳哀帝初卽位博士申咸給事中亦東海人也毀宣不供養行喪服薄於骨肉前以不忠孝免不宜復列封侯在朝省宣子況爲右曹侍郎數聞其語賕客楊明欲令創咸面目使不居位會司隸缺況恐咸爲之遂令明遮斫咸宮門外斷鼻唇身八創事下有司況徙惇煌宣坐免爲庶人後漢書寇恂傳恂爲潁川太守執金吾賈復在汝南部將殺人於潁川恂捕得系獄時尙艸創軍營犯法率多相容恂乃戮之於市復以爲恥還過潁川謂左右曰吾與寇恂並列將帥而今爲其所陷大丈夫豈有懷侵怨而不決之者乎今見恂必手劍之恂知其謀不欲與相見谷崇曰崇將也得帶劍侍側卒有變足以相當恂曰不然昔藺相如不畏秦王而屈於廉頗者爲國也區區之趙尙有此義吾安可以忘之乎乃敕屬縣盛供具儲酒醪執金吾軍入界一人皆兼二人之饌恂乃出迎於道稱疾而還賈復勒兵欲追之而吏士皆醉遂過去恂遣谷崇以狀聞帝乃徵恂恂至引見時復先在坐欲起相避帝曰天下未定兩虎安得私鬥今日朕分之於是並坐極歡遂共車同出結友而去朱浮傳浮字叔元沛國蕭人也初從光武爲大司馬主簿遷偏將軍從破邯鄲光武遣吳漢誅更始幽州牧苗曾乃拜浮爲大將軍幽州牧守薊城遂討定北邊建武二年封武陽侯食三縣浮年少有才能頗欲厲風節收士心辟召州中名宿涿郡王岑之屬以爲從事及王莽時故吏二千石皆引置幕府乃多發諸郡倉�廩贍其妻子漁陽太守彭寵以爲天下未定師旅方起不宜多置官屬以損軍實不從其令浮性矜急自多頗有不平因以峻文詆之寵亦狠彊兼負其功嫌怨轉積浮密奏寵遣吏迎妻而不迎其母又受貨賄殺害友人多聚兵�意計難量寵旣積怨聞之遂大怒而舉兵攻浮浮以書質責之曰蓋聞知者順時而謀愚者逆理而動常竊悲京城太叔以不知足而無賢輔卒自棄於鄭也伯通以名字典郡有佐命之功臨人親職愛惜倉庫而浮秉徵伐之任欲權時救急二者皆爲國耳卽疑浮相譖何不詣闕自陳而爲族滅之計乎朝廷之於伯通恩亦厚矣委以大郡任以威武事有柱石之寄情同子孫之親匹夫媵母尙能致命一餐豈有身帶三綬職典大邦而不顧恩義生心外畔者乎伯通與吏人語何以爲顏行步拜起何以爲容坐臥念之何以爲心引鏡窺影何施眉目舉措建功何以爲人惜乎棄休令之嘉名造梟鴟之逆謀捐傳世之慶祚招破敗之重災髙論堯舜之道不忍桀紂之性生爲世笑死爲愚鬼不亦哀乎伯通與耿俠遊俱起佐命同被國恩俠遊謙讓屢有降挹之言而伯通自伐以爲功髙天下往時遼東有豕生子白頭異而獻之行至河東見羣豕皆白懷慚而還若以子之功論於朝廷則爲遼東豕也今乃愚妄自比六國六國之時其埶各盛廓土數千里勝兵將百萬故能據國相持多歷年世今天下幾里列郡幾城柰何以區區漁陽而結怨天子此猶河濱之人捧土以塞孟津多見其不知量也方今天下適定海內願安士無賢不肖皆樂立名於世而伯通獨中風狂走自損盛時內聽驕婦之失計外信讒邪之諛言長爲羣後惡法永爲功臣鑑戒豈不誤哉定海內者無私讎勿以前事自誤願畱意顧老母幼弟凡舉事無爲親厚者所痛而爲見讎者所快寵得書愈怒攻浮轉急明年涿郡太守張丰亦舉兵反時二郡畔戾北州憂恐浮以爲天子必自將兵討之而但遣遊擊將軍鄧隆陰助浮浮懷懼以爲帝怠於敵不能救之乃上疏曰昔楚宋列國俱爲諸侯莊王以宋執其使遂有投袂之師魏公子顧朋友之要觸冒彊秦之鋒夫楚魏非有分職匡正之大義也莊王但爲爭彊而發忿公子以一言而立信耳今彭寵反叛張丰逆節以爲陛下必棄捐它事以時滅之旣歷時月寂漠無音從圍城而不救放逆鹵而不討臣誠惑之昔髙祖聖武天下旣定猶身自徵伐未嘗寧居陛下𨿽興大業海內未集而獨逸豫不顧北垂百姓遑遑無所系心三河冀州曷足以傳後哉今秋稼已熟復爲漁陽所掠張丰狂悖姦黨日增連年拒守吏士疲勞甲冑生蟣虱弓弩不得弛上下焦心相望救護仰希陛下生活之恩詔報曰往年赤眉跋扈長安吾策其無�必東果來歸降今度此反鹵埶無久全其中必有內相斬者今軍資未充故須後麥耳浮城中糧盡人相食會上谷太守耿況遣騎來救浮浮乃得遁走南至良鄕其兵長反遮之浮恐不得脫乃下馬刺殺其妻僅以身免城降於寵尙書令侯霸奏浮敗亂幽州構成寵罪徒勞軍師不能死節罪當伏誅帝不忍以浮代賈復爲執金吾徙封父城侯後丰寵並自敗第五倫傳倫曾孫種遷兗州刺史中常侍單超兄子匡爲濟陰太守負埶貪放種欲收舉未知所使會聞從事衛羽素抗厲乃召羽具告之羽遂馳至定陶收匡賓客親吏四十餘人糾發其臧五十六萬種卽奏匡並以劾超匡窘迫遣刺客刺羽羽覺其姦乃收系客具得情狀朝廷嗟嘆之單超積懷忿恨遂以事陷種竟坐徙朔方超外孫董援爲朔方太守�怒以待之張奐傳奐爲度遼將軍與段熲爭擊羌不相平及熲爲司隸校尉欲逐奐歸惇煌將害之奐憂懼奏記謝熲曰小人不明得過州將千里委命以情相歸足下仁篤照其辛苦使人未反復獲郵書恩詔分明前以寫白而州期切促郡縣惶懼屏營延企側待歸命父母朽骨孤魂相托若蒙矜憐壹惠咳唾則澤流黃泉施及冥寞非奐生死所能報塞夫無毛髮之勞而欲求入丘山之用此淳於髡所以拍髀仰天而笑者也誠知言必見譏然猶未能無望何者朽骨無益於人而文王葬之死馬無所復用而燕昭寶之儻同文昭之徳豈不大哉凡人之情冤則呼天窮則叩心今呼天不聞叩心無益誠自傷痛俱生聖世獨爲匪人孤微之人無所告訴如不哀憐便爲魚肉企心東望無所復言熲𨿽剛猛省書哀之卒不忍也蓋勛傳勛字元固惇煌廣至人也家世二千石初舉孝廉爲漢陽長史時武威太守倚恃權埶恣行貪橫從事武都蘇正和案致其罪涼州刺史梁鵠畏懼貴戚欲殺正和以免其負乃訪之於勛勛素與正和有讎或勸勛可因此報隙勛曰不可謀事殺良非忠也乘人之危非仁也乃諫鵠曰夫紲食鷹鳶欲其鷙鷙而亨之將何用哉鵠從其言正和喜於得免而詣勛求謝勛不見曰吾爲梁使君謀不爲蘇正和也怨之如初袁紹傳紹官度之敗審配二子爲曹操所禽孟岱與配有隙因蔣奇言於紹曰配在位專政族大兵彊且二子在南必懷反畔郭圖辛評亦爲然紹遂以岱爲監軍代配守鄴護軍逄紀與配不睦紹以問之紀對曰配天性烈直每所言行慕古人之節不以二子在南爲不義也公勿疑之紹曰君不惡之邪紀曰先所爭者私情今所陳者國事紹曰善乃不廢配配由是更協冀州城邑多畔紹復擊定之孔融傳曹操攻屠鄴城袁氏婦子多見侵略而操子丕私納袁熙妻甄氏融乃與操書稱武王伐紂以妲己賜周公操不悟後問出何經典對曰以今度之想當然耳後操討烏桓又嘲之曰大將軍遠徵蕭條海外昔肅愼不貢楛矢丁零盜蘇武牛羊可並案也時年饑兵興操表制酒禁融頻書爭之多侮慢之辭旣見操雄詐漸著數不能堪故發辭偏宕多致乖忤又嘗奏宜準古王畿之制千里寰內不以封建諸侯操疑其所論建漸廣益憚之然以融名重天下外相容忍而潛忌正議慮鯁大業山陽郗慮承望風旨以微法奏免融官歲餘復拜大中大夫性寬容少忌好士喜誘益後進及退閒職賓客日盈其門常嘆曰坐上客常滿尊中酒不空吾無憂矣曹操旣積嫌忌而郗慮復構成其罪遂令丞相軍謀祭酒路粹枉狀奏融曰少府孔融昔在北海見王室不靜而招合徒眾欲規不軌云我大聖之後而見滅於宋有天下者何必卯金刀及與孫權使語謗訕朝廷又融爲九列不遵朝議禿巾微行唐突宮掖又前與白衣禰衡跌蕩放言云父之於子當有何親論其本意實爲情欲發耳子之於母亦復奚爲譬如寄物瓶中出則離矣旣而與衡更相贊揚衡謂融曰仲尼不死融答曰顏回復生大逆不道宜極重誅書奏下獄棄市三國魏志呂布傳卓以布爲騎都尉誓爲父子常以布自衛然卓性褊忿常小失意拔手戟擲布布拳捷避之繇是陰怨卓卓常使布守中合布與卓侍婢私通恐事發覺心不自安先是司徒王允以布州裏壯健厚接納之後布詣允陳卓幾見殺狀允與僕射士孫瑞密謀卓是以告布使爲內應布曰柰如父子何允曰君自姓呂本非骨肉今憂死不暇何謂父子布遂許之手刃刺卓允以布爲奮威將軍假節儀比三司進封溫侯共秉朝政布自殺卓後畏惡涼州人涼州人皆怨繇是李傕等遂相結還攻長安城布不能拒傕等遂入長安卓死後六旬布亦敗李典傳典遷破虜將軍與張遼樂進屯合肥孫權率眾圍之遼欲奉教出戰進典遼皆素不睦遼恐其不從典慨然曰此國家大事顧君計何如耳吾不可以私憾而忘公義乎乃率眾與遼破走權陶謙傳注吳書曰西羌寇邊皇甫嵩爲徵西將軍表請武將召拜謙揚武都尉與嵩徵羌大破之後邊章韓遂爲亂司空張溫銜命徵討又請謙爲參軍事接遇甚厚而謙輕其行事心懷不服及軍罷還百寮髙會溫屬謙行酒謙眾辱溫溫怒徙謙於邊或說溫曰陶恭祖本以才略見重於公一朝以醉飲過失不蒙容貸遠棄不毛厚徳不終四方人士安所歸望不如釋憾除恨克復初分於以遠聞徳美溫然其言乃追還謙謙至或又謂謙曰足下輕辱三公罪自己作今蒙釋宥徳莫厚矣宜降志卑辭以謝之謙曰諾又謂溫曰陶恭祖今深自罪責思在變革謝天子禮畢必詣公門公宜見之以慰其意時溫於宮門見謙謙仰曰謙自謝朝廷豈爲公邪溫曰恭祖癡病尙未除邪遂爲之置酒待之如初胡質傳質爲丞相東曹議令史州請爲治中將軍張遼與其護軍武周有隙遼見刺史溫恢求請質質辭以疾遼出謂質曰僕委意於君何以相辜如此質曰古人之交也取多知其不貪奔北知其不怯聞流言而不信故可終也武伯南身爲雅士往者將軍稱之不容於口今以睚�之恨乃成嫌隙況質才薄豈能終好是以不願也遼感言復與周平張旣傳注魏略曰初旣爲郡小吏功曹徐英嘗自鞭旣三十英字伯濟溤翊著姓建安初爲蒲阪令英性剛爽自見族氏勝旣於鄕裏名行在前加以前辱旣𨿽知旣貴顯終不肯求於旣旣𨿽得志亦不顧計本原猶欲與英和嘗因醉欲親狎英英故抗意不納英由此遂不復進用故時人善旣不挾舊怨而壯英之不撓蜀志費褘傳褘爲丞相諸葛亮司馬值軍師魏延與長史楊儀相憎惡每至並坐爭論延或舉刃擬儀儀涕泣橫集褘嘗入其坐間諫諭分別終亮之世各盡延儀之用者褘匡救之力也吳志孫皎傳皎遷都護徵虜將軍代程普督夏口嘗以小故與甘寧忿爭或以諫寧寧曰臣子一例徵虜𨿽公子何可專行侮人邪吾值明主但當輸效力命以報所天誠不能隨俗屈曲矣權聞之以書讓皎曰自吾與北方爲敵中間十年初時相持年小今者且三十矣孔子言三十而立非但謂五經也授卿以精兵委卿以大任都護諸將於千里之外欲使如楚任昭奚卹揚威於北境非徒相使逞私志而已近聞卿與甘興霸飲因酒發作侵陵其人其人求屬呂蒙督中此人𨿽粗豪有不如人意時然其較略大丈夫也吾親之者非私之也我親愛之卿疏憎之卿所爲每與吾違其可久乎夫居敬而行簡可以臨民愛人多容可以得眾二者尙不能知安可董督在遠禦寇濟難乎卿行長大特受重任上有遠方瞻望之視下有部曲朝夕從事何可恣意有盛怒邪人誰無過貴其能攺宜追前愆深自咎責今故煩諸葛子瑜重宣吾意臨書摧愴心悲淚下皎得書上疏陳謝遂與寧結厚甘寧傳寧廚下兒曾有過走投呂蒙蒙恐寧殺之故不卽還後寧賫禮禮蒙母臨當與升堂乃出廚下兒還寧寧許蒙不殺斯須還船縛置桑樹自挽弓射殺之畢敕船人更增舸纜解衣臥船中蒙大怒擊鼓會兵欲就船攻寧寧聞之故臥不起蒙母徒跣出諫蒙曰至尊待汝如骨肉屬汝以大事何有以私怨而欲攻殺甘寧寧死之日縱至尊不問汝是爲臣下非法蒙素至孝聞母言卽豁然意釋自至寧船笑呼之曰興霸老母待卿食急上寧涕泣歔欷曰負卿與蒙俱還見母歡宴竟日甘寧傳注吳書曰淩統怨寧殺其父操寧常備統不與相見權亦命統不得讎之嘗於呂蒙捨會酒酣統乃以刀舞寧起曰寧能雙戟舞蒙曰寧𨿽能未若蒙之巧也因操刀持楯以身分之後權知統意因令寧將兵遂徙屯於半州胡綜傳綜拜偏將軍兼左執法領詞訟遼東之事輔吳將軍張昭以諫權言辭切至權亦大怒其和協彼此使之無隙綜有力焉趙儼傳儼爲太祖司空掾屬主簿時於禁屯潁陰樂進屯陽翟張遼屯長社諸將任气多共不協使儼並參三軍每事訓諭遂相親睦

嫌隙部紀事二晉書庾純傳純歷中書令河南尹初純以賈充姦佞與任敳共舉充西鎭關中充由是不平充嘗宴朝士而純後至充謂曰君行常居人前今何以在後純曰且有小市井事不了是以來後世言純之先嘗有伍伯者充之先有市魁者充純以此相譏焉充自以位隆望重意殊不平及純行酒充不時飲純曰長者爲壽何敢爾乎充曰父老不歸供養將何言也純因發怒曰賈充天下凶凶由爾一人充曰充輔佐二世蕩平巴蜀有何罪而天下爲之凶凶純曰髙貴鄕公何在眾坐因罷充左右欲執純中護軍羊琇侍中王濟佑之因得出充�怒上表解職純懼上河南尹關內侯印綬上表自劾曰司空公賈充請諸卿校並及臣臣不自量飲酒過多醉亂行酒重酌於公公不肯飲言語往來公遂訶臣父老不歸供養卿爲無天地臣不服罪自引而更忿怒厲聲名公臨時喧譊遂至荒越禮八十月制誠以衰老之年變難無常也臣不惟生育之恩求養老父而懷祿貪榮烏鳥之不若充爲三公論道興化以教義責臣是也而以枉錯直居下犯上醉酒迷荒昏亂儀度臣得以凡才擢授顯任易戒濡首論誨酒困而臣聞義不服過言盈庭黷慢臺司違犯憲度不可以訓請臺免臣官廷尉詰罪大鴻臚削爵土敕身不謹伏須罪誅禦史中丞孔恂劾純請免官詔曰先王崇尊卑之禮明貴賤之序著溫克之徳記沈酗之禍所以光宣道化示人軌儀也昔廣漢陵慢宰相獲犯上之刑灌夫托醉肆忿致誅斃之罪純以凡才備位卿尹不惟謙敬之節不忌覆車之戒陵上無禮悖言自口宜加顯斥以肅朝倫遂免純官又以純父老不求供養使據禮典正其臧否太傅何曾太尉荀顗驃騎將軍齊王攸議曰凡斷正臧否宜先稽之禮律八十者一子不從政九十者其家不從政新令亦如之按純父年八十一兄弟六人三人在家不廢侍養純不求供養其於禮律未有違也司空公以純備位卿尹望其有加於人而純荒酒肆其忿怒臣以爲純不遠布孝至之行而近惜常人之失應在譏貶司徒石苞議純榮官忘親惡聞格言不忠不孝宜除名削爵土司徒西曹掾劉斌議以爲惇敍風俗以人倫爲先人倫之教以忠孝爲主忠故不忘其君孝故不忘其親若孝必專心於色養則明君不得而臣忠必不顧其親則父母不得而子也是以爲臣者必以義斷其恩爲子者必以情割其義在朝則從君之命在家則隨父之制然後君父兩濟忠孝各序純兄峻以父老求歸峻若得歸純無不歸之勢峻不得歸純無得歸之理純𨿽自聞同不見聽近遼東太守孫和廣漢太守鄧良皆有老母良無兄弟授之遠郡辛苦自歸皆不見聽且純近爲京尹父在界內時得自啟定省獨於禮法外處其貶斥斌愚以爲非理也禮年八十一子不從政純有二弟在家不爲違禮又令年九十乃聽悉歸今純父實未九十不爲犯令罵辱宰相宜加放斥以明國典聖恩愷悌示加貶退臣愚無所淸議河南功曹史龐札等表曰臣郡前尹關內侯純醉酒失常戊申詔書旣免尹官以父篤老不求供養下五府依禮典正其臧否臣謹按三王養老之制八十一子不從政九十其家不從政斯誠使人無闕孝養之道爲臣不違在公之節也先王制禮垂訓莫尙於周當其時也姬公畱周伯禽之魯孝子不匱典禮無愆今公府議七十時制八十月制欲以駁奪從政之限削除爵土是爲公旦立法還自越之魯侯爲子卽爲罰首也石奮期頤四子列郡近太宰獻王諸子亦在藩外古今同符忠孝並濟臣聞悔吝之疵君子有之尹性少飲多遂至沈醉尹醒聞之悼恨前失執謙引罪深自奏劾求入重法今公府不原所由而謂傲狠是爲重罪過醉之言而沒迷復之義也臣聞父子天性愛由自然君臣之交出自義合而求忠臣必於孝子是以先王立禮敬同於父原始要終齊於所生如此猶患人臣罕能致身今公府議云禮律𨿽有常限至於疾病歸養不奪其志如此則爲禮禁正直而陷入以詐違越王制開其殆原尹少履淸苦事親色養歷職內外公廉無私此陛下之所以屢發明詔而尹之所以仍見擢授也尹行己也恭率下也敬先眾後己實是宿心一旦由醉責以暴慢按奏狀不忠不孝郡公建議削除爵土此愚臣所以自悲自悼拊心泣血也按今父母年過八十聽令其子不給限外職誠以得有歸來之緣今尹居在郡內前每表屢蒙定省尹昆弟六人三人在家孝養不廢兄侍中峻家之嫡長往比自表求歸供養詔諭不聽國體法同兄弟無異而虛責尹不求供養如斯臣懼長假飾之名而損忠誠之實也夫禮者所以經國家定社稷也故陶唐之隆順考古典周成之美率由舊章伏惟陛下聖徳欽明惇禮崇教疇諮四嶽以詳典制尹以犯違受斥而所由者醉公以教義是責而所因者忿積忿以立義由醉以得罪禮律不復爲斷文致欲以成法是以愚臣敢冒死亡之誅而恥不伸於盛明之世惟蒙哀察帝復下詔曰自中世以來多爲貴重順意賤者生情故令釋之定國得揚名於前世今議責庾純不惟溫克醉酒沈湎此責人以齊聖也疑賈公亦醉若其不醉不於客中責以不去官供養大晉依聖人典禮制臣子出處之宜若有八十皆當歸養亦不獨純也古人云由醉之言俾出童羖明不責醉恐失度也所以免純者當爲將來之醉戒耳齊王劉掾議當矣復以純爲國子祭酒加散騎常侍後將軍荀眅於朝會中奏純以前坐不孝免黜不宜升進侍中甄徳進曰孝以顯親爲大祿養爲榮詔赦純前愆擢爲近侍兼掌教官此純召不俟駕之日而後將軍眅敢以私議貶奪公論抗言矯情誣罔朝廷宜加貶黜眅坐免官初眅與純俱爲大將軍所辟眅整麗車服純率素而已眅以爲愧恨至是毀純眅旣免黜純更以此愧之亟往慰勉之時人稱純通恕謝石傳石爲散騎常侍以公事與吏部郎王恭互相短長恭甚忿恨自陳褊厄不允且疾源深固乞還私門石亦上疏遜位有司奏石輒去職免官詔諭令還歲餘不起表十餘上帝不許鄭袤傳袤子默爲光祿勛太康元年卒尙書令衛瓘奏默才行名望宜居論道五升九卿位未稱徳宜贈三司而後父楊駿先欲以女妻默子豫默曰吾每讀雋不疑傳嘗想其人畏遠權貴奕世所守遂辭之駿深爲恨至此駿議不同遂不施行嵇康傳康居貧嘗與向秀共鍛於大樹之下以自贍給潁川鍾會貴公子也精練有才辧故往造焉康不爲之禮而鍛不輟良久會去康謂曰何所聞而來何所見而去會曰聞所聞而來見所見而去會以此憾之及是言於文帝曰嵇康臥龍也不可起公無憂天下顧以康爲慮耳因譖康欲助毋丘儉賴山濤不聽昔齊戮華士魯誅少正卯誠以害時亂教故聖賢去之康安等言論放蕩非毀典謨帝王者所不宜容宜因釁除之以淳風俗帝旣暱聽信會遂並害之向雄傳雄河內人仕郡爲主簿太守劉毅嘗以非罪笞雄及吳奮代毅爲太守又以少譴系雄於獄後累遷黃門侍郎時吳奮劉毅俱爲侍中同在門下雄初不交言武帝聞之敕雄令復君臣之好雄不得已乃詣毅再拜曰向被詔命君臣義絕如何帝聞而大怒問雄曰我令卿復君臣之好何以故絕雄曰古之君子進人以禮退人以義今之進人若加諸膝退人若墜諸川劉河內於臣不爲戎首亦已幸甚安復爲君臣之好帝從之冊府元龜郤詵字廣基卞峻淸貞有簡識以名理著稱詵恃才陵傲峻兄弟峻等亦以門盛輕詵相視如讎詵以楊駿故吏被系峻時爲尙書郎按其獄詵懼不免峻平心斷決正之詵卒以免而猶不悛後爲左丞復奏陷卞氏晉書華譚傳譚字令思陳敏之亂吳士多爲其所逼顧榮先受敏官而潛謀圖之譚不悟榮旨露檄遠近極言其非繇此爲榮所怨後爲紀瞻所薦而爲顧榮所止遏遂數年不得調後轉祕書監戴若思弟邈則譚女婿也譚平生時常抑若思而進邈若思每銜之迨用事恆毀譚於帝繇是宦塗不至束晢傳�與兄璆俱知名鄕裏察孝廉舉茂才皆不就璆娶石鑑從女棄之鑑以爲憾諷州郡公府不得辟故�等久不得調劉喬傳喬出爲威遠將軍豫州刺史惠帝西幸長安喬與諸州郡舉兵迎大駕東海王越承制轉喬冀州刺史以範陽王虓領豫州刺史喬以虓非天子命乃不受代發兵拒之河間王顒進喬鎭東將軍假節以其子佑爲東郡太守又遣劉弘劉準彭城王繹等率兵援喬弘與喬箋曰適承範陽欲代明使君明使君受命本朝列居方伯當官而行同獎王室橫見遷代誠爲不允然古人有言牽牛以蹊人之田信有罪矣而奪之牛罰亦重矣明使君不忍亮直狷介之忿甘爲戎首切以爲過何者至人之道用行舍藏跨下之辱猶宜俯就況於換代之嫌纖介之釁哉範陽國屬使君庶姓周之宗盟疏不間親曲直旣均責有所在廉藺區區戰國之將猶能升降以利社稷況命世之士哉今天下紛紜主上播越正是忠臣義士同心戮力之時弘實暗劣過蒙國恩願與使君共戴盟主雁行下風掃除凶寇救蒼生之倒懸反北辰於太極此功未立不宜乖離備蒙顧遇情隆於常披露丹誠不敢不盡春秋之時諸侯相伐復爲和親者多矣願明使君回旣往之恨追不二之蹤解連環之結修如初之好範陽亦將悔前之失思崇後信矣東海王越將討喬弘又與越書曰適聞以吾州將擅舉兵逐範陽當討之誠明同異懲禍亂之宜然吾竊謂不可何者今北辰遷居元首移幸羣後抗義以謀王室吾州將荷國重恩列位方伯亦伐鼓卽戎戮力致命之秋也而範陽代之吾州將不從繇代之不允但矯枉過正更以爲罪爾昔齊桓赦射鉤之讎而相管仲晉文忘斬袪之怨而親勃鞮方之於今當何有哉且君子躬自厚而薄責於人今姦臣弄權朝廷困逼此四海之所危懼宜釋私嫌共存公義含垢匿瑕忍所難忍以大逆爲先奉迎爲急不可思小怨忘大徳也苟崇忠恕共明分局連旗摧鋒各致臣節吾州將必輸寫肝膽以報所蒙實不足計一朝之謬發赫然之怒使韓盧東郭相困而爲豺狼之擒也吾𨿽庶姓負乘過分實願足下率齊內外以康王室竊恥同儕自爲蠹害貪獻所懷惟足下圖之又上表曰範陽王虓欲代豫州刺史喬喬舉兵逐虓司空東海王越以喬不從命討之臣以爲喬受殊恩顯居州司自欲立功於時以徇國難無他罪闕而範陽代之代之爲非然喬亦不得以虓之非專威輒討誠應顯戮以懲不恪然自頃兵戈紛亂猜禍鋒生恐疑隙構於羣王災難延於宗子權柄隆於朝廷逆順效於成敗今夕爲忠明旦爲逆翩其反而互爲戎首載籍以來骨肉之禍未有如今者也臣竊悲之痛心疾首今邊陲無預備之儲中華有杼軸之困而股肱之臣不惟國體職競尋常自相楚剝爲害轉深此亦猛獸交斗自效於卞莊者矣臣以爲宜速發明詔詔越等令兩釋猜嫌各保分局自今以後其有不被詔書擅興兵馬者天下共伐之詩云誰能執熱逝不以濯若誠濯之必無灼爛之患永有泰山之固矣時河間王顒方距關東倚喬爲助不納其言皇甫重傳重爲新平太守齊王冏輔政以重弟商爲參軍冏誅長沙王乂又以爲參軍時河間王顒鎭關中其將李含先與商重有隙每銜之及此說顒曰商爲乂所任重終不爲人用宜急除之以去一方之患可表遷重爲內職因以經長安乃執之何卲傳卲薨子岐嗣卲初亡袁粲弔岐辭以疾粲獨哭而出曰今年決下婢子品王詮謂之曰知死弔死何必見生岐前多罪爾時不下何公新亡便下岐品人謂中正畏彊易弱粲乃止褚翜傳翜裒之從父兄也襲爵關內侯補冠軍參軍於時長沙王乂擅權成都河間阻兵於外翜知內難方作乃棄官避地幽州後東海王越以爲參軍辭疾不就尋洛陽覆沒與滎陽太守郭秀共保萬氏臺秀不能綏眾與將陳撫郭重等構怨遂相攻擊翜懼禍及謂撫等曰以諸君所以在此謀逃難也今宜共戮力以備賊幸無外難而內自相擊是避坑落井也郭秀誠爲失理應且容之撫等悔悟與秀交和時數萬口賴翜獲全王羲之傳驃騎將軍王述少有名譽與羲之齊名而羲之甚輕之由是情好不協述先爲會稽以母喪居郡境羲之代述止一弔遂不重詣述每聞角聲謂羲之當候己輒灑埽而待之如此者累年而羲之竟不顧述深以爲恨及述爲揚州刺史將就徵周行郡界而不過羲之臨發一別而去先是羲之嘗謂賓友曰懷祖正當作尙書耳投老可得僕射更求會稽便自邈然及述蒙顯授羲之恥爲之下遣使詣朝廷求分會稽爲越州行人失辭大爲時賢所笑旣而內懷愧嘆謂其諸子曰吾不減懷祖而位遇懸邈當由汝等不及坦之故耶述後撿察會稽郡辯其刑政主者疲於簡對羲之深恥之遂稱病去郡王珣傳珣兄弟皆謝氏婿以猜嫌致隙太傅安旣與珣絕婚又離妻由是二族遂成仇釁毛寶傳寶子安之四子潭泰邃遁潭嗣爵官至江夏相泰歷太傅從事中郎後軍諮議參軍與邃俱爲會稽王父子所暱乃追論安之討盧悚勛賜爵平都子命潭襲爵元顯嘗宴泰家旣而欲去泰苦畱之曰公若遂去當取公腳元顯大怒奮衣而出遂與元顯有隙及元顯敗泰時爲冠軍將軍堂邑太山二郡太守邃爲遊擊將軍遁爲太傅主簿桓元得志使泰收元顯送於新亭泰因宿恨手加毆辱俄並爲元所殺惟遁被徙廣州北燕錄孫護仕慕容氏昌黎尹孫伯仁護弟叱支叱支弟乙拔等俱有才力以騎勇聞跋之起兵勛力居多並冀開府不得遂有怨言每於朝饗之際常拔劍擊柱曰建興大業有殊功焉而滯於散將豈是漢祖河山之義乎跋怒殺之於是進護左光祿大夫開府儀同三司錄尙書事以慰其心護自三弟誅後常怏怏有不悅之色跋怒鴆之宋書庾悅傳悅字仲豫盧循逼京都以爲督江州豫州之西陽新蔡汝南潁川司州之松滋六郡諸軍事建威將軍江州刺史從東道出鄱陽循遣將英糾千餘人斷五畝嶠悅破之進據豫章絕循糧援初劉毅家在京口貧約過常嘗與鄕曲士大夫往東堂共射時悅爲司徒右長史蹔至京要府州僚佐共出東堂毅已先至遣與悅相聞曰身久躓頓營一遊集甚難君如意人無處不可爲適豈能以此堂見讓悅素豪徑前不答毅語眾人並避之惟毅畱射如故悅廚饌甚盛不以及毅毅旣不去悅甚不歡俄頃不退毅又相聞曰身今年未得子鵝豈能以殘炙見惠悅又不答盧循平後毅求都督江州以江州內地治民爲職不宜置軍府上表陳之曰臣聞天以盈虛爲道治以損益爲義時否而政不革民雕而事不損則無以救急病於已危拯塗炭於將絕自頃戎車屢駕干戈溢境江州以一隅之地當逆順之衝力弱民慢而器運所繼自桓元以來驅蹙殘毀至乃男不被養女無對匹逃亡去就不避幽深自非財單力竭無以至此若不曲心矜理有所攺移則靡遺之嘆奄焉必及臣謬荷增統傷慨兼懷夫設官分職軍國殊用牧民以息務爲大武略以濟事爲先今兼而領之蓋出於權事因藉旣久遂爲常則江州在腹心之中憑接揚豫藩屏所倚實爲重復昔外寇縱逸朔馬臨江抗禦之宜蓋出權計以溫嶠明達事由一己猶覺其獘論之備悉今江右區區戶不盈數十萬地不逾數千里而統司鱗次未獲減息大而言之足爲國恥況乃地在無軍而軍府猶置文武將佐資費非一豈所謂經國大情揚湯去火者哉其州郡邊江民戶遼落加以郵亭崄闊畏阻風波轉輸往還常有淹廢又非所謂因其所利以濟其獘者也愚謂宜解軍府移治豫章處十郡之中厲簡惠之政比及數年可有生气且屬縣雕散亦有所存而役調送迎不得休止亦謂應隨宜並減以簡眾費刺史庾悅自臨州部甚有卹民之情但綱維不革自非綱目所理尋陽接蠻宜有防遏可卽州府千兵以助郡戍於是解悅都督將軍官以刺史移鎭豫章毅以親將趙惔領千兵守尋陽建威府文武三千悉入毅府符攝嚴峻數相挫辱悅不得志疽發背到豫章少日卒謝晦傳晦爲太尉主簿內外要任悉委之劉穆之遣使陳事晦往往措異同穆之怒曰公復有還時不髙祖欲以爲從事中郎以訪穆之堅執不與終穆之世不遷穆之喪問至髙祖哭之甚慟晦時正值喜甚自入閣內參審穆之死問其日教出轉晦從事中郎張卲傳元嘉五年卲轉雍州刺史加都督初王華與卲有隙及華參要親舊爲之危心卲曰子陵方弘至公不以私讎害正義是任也華實舉之殷景仁傳景仁遷尙書僕射太子詹事劉湛代爲領軍與景仁素善皆被遇於髙祖俱以宰相許之湛尙居外任會王弘華曇首相系亡景仁引湛還朝共參政事湛旣入以景仁位遇本不踰己而一旦居前意甚憤憤知太祖信仗景仁不可移奪乃深結司徒彭城王義康欲倚宰相之重以傾之十二年景仁復遷中書令護軍僕射如故尋復以僕射領吏部護軍如故湛愈忿怒義康納湛言毀景仁於太祖太祖遇之益隆景仁對親舊嘆曰引之令入入便噬人乃稱疾解職表疏累上不見許使停家養病發詔遣黃門侍郎省疾湛議遣人若劫盜者於外殺之以爲太祖𨿽知當有以終不能傷至親之愛上微聞之遷景仁於西掖門外晉鄱陽王第以爲護軍府密邇宮禁故其計不行景仁臥病者五年𨿽不見上而密表去來日中以十數朝政大小必以問焉影迹周密莫有窺其際者收湛之日景仁使拂拭衣冠寢疾旣久左右皆不曉其意其夜上出華林園延賢堂召景仁猶稱腳疾小�輿以就坐誅討處分一皆委之代義康爲揚州刺史僕射領吏部如故遣使者授印綬主簿代拜拜畢便覺其情理乖錯性本寬厚而忽更苛暴問左右曰今年男婚多女嫁多是冬大雪景仁乘輿出聽視觀望忽驚曰當閣何得有大樹旣而曰我誤耶疾轉篤太祖謂不利在州司使還住僕射下省爲州凡月餘卒或曰見劉湛爲祟何承天傳承天爲禦史中丞與尙書左丞謝元素不相善二人競伺二臺之違累相�奏太尉江夏王義恭歲給資費錢三千萬布五萬匹米七萬斛義恭素奢侈用常不充二十一年逆就尙書換明年貲費而舊制出錢二十萬布五百匹以上並應奏聞元輒命議以錢二百萬給太尉事發覺元乃使令史取僕射孟顗命元時新除太尉諮議將軍未拜爲承天所糾上大怒遣元長歸田裏禁錮終身元時又舉承天賣茭四百七十束與官屬求貴價承天坐白衣領職劉穆之傳穆之子式之式之子瑀少有才气爲太祖所知吳興太守侍中何偃嘗案云參伍時望瑀大怒曰我於時望何參伍之有遂與偃絕及爲吏部尙書意彌憤憤其年疽發背何偃亦發背癰瑀疾已篤聞偃亡歡躍叫呼於是亦卒蕭惠開傳惠開除桂陽王休範徵北長史南東海太守其年會稽太守蔡興宗之郡而惠開自京口請假還都相逢於曲阿惠開先與興宗名位略同又經情款自以負釁摧屈慮興宗不能詣己戒勒部下蔡會稽部伍若借問愼不得答惠開素嚴自下莫敢違犯興宗見惠開舟力甚盛不知爲誰遣人歷舫訊惠開有舫十餘事力二三百人皆低頭直去無一人答者孝武初爲黃門侍郎與侍中何偃爭積射將軍徐衝之事偃任遇甚隆惠開不爲之屈偃怒使門下推彈之惠開乃上表解職曰陛下未照臣愚故引參近侍臣以執事非長故委能何偃凡諸當否不敢參議竊見積射將軍徐衝之爲偃命所黜臣愚懷謂有可伸故聊設微異偃恃恩使貴欲使人靡二情便呵脇主者手定文案割落臣議專載己辭𨿽天照廣臨竟未見察臣理違顏咫尺致玆壅濫則臣之受劾蓋何足悲但不順侍中臣有其咎當而行之不知何過且議之不允未有彈科省心揆天了知在宥臣不能謝愆右職攺意重臣刺骨鑠金將在朝夕乞解所保拙私庭時偃寵方隆繇此忤旨別敕有司以屬疾免惠開官張茂度傳茂度子永爲冀州刺史時蕭思話在彭城義宣慮二人不相諧緝與思話書勸與永坦懷又使永從兄長史張暢與永書曰近有都信具汝刑网之原可謂𨿽在縲紲而復心無愧矣蕭公平厚先無嫌隙見汝翰迹言不相傷何其滔滔稱人意耶當今世故艱迫義气雲起方藉羣賢共康時難當遠慕廉藺在公之徳近效平勃忘私之美忽此芥蔕�申舊情公亦命蕭示以疏達兼令相執共遵此旨世說補謝元暉頗輕江祏祏嘗詣元暉元暉因言有一詩呼左右取旣而復停祏問其故云定復不急祏以爲輕己後遂構害元暉南齊書王晏傳晏爲吏部尙書以舊恩見寵時王儉𨿽貴而疏晏旣領選權行臺閣與儉頗不平儉卒禮官議謚上欲依王導謚爲文獻晏啟上曰導乃得此謚但宋以來不加素族出謂親人曰平頭憲事已行矣江祏傳祏爲右僕射弟衛尉祀爲侍中劉暄謀立江夏王寶元廢東昏事發召祏入見停中書省直齋袁文曠以王敬則勛當封祏執不與帝使文曠取祏以刀築其心曰復能奪我封否祏祀同日見殺張岱傳岱字景山爲吏部尙書王儉爲吏部郎時專斷曹事岱每相違執及儉爲宰相以此頗不相善梁書曹景宗傳景宗爲遊擊將軍太尉陳顯達北圍馬圈及�顯達論功以景宗爲後景宗退無怨言魏主率眾大至顯達宵奔景宗導入山道故顯達父子獲全沈約傳約吳興武康人也少時孤貧�於宗黨得米百斛爲宗人所侮覆米而去及貴不以爲憾鄧元起傳元起南郡當陽人初在荊州刺史隋王板元起爲從事別駕庾蓽執不可元起恨之大軍旣至京師蓽在城內甚懼及城平元起先遣迎蓽語人曰庾別駕若爲亂兵所殺我無以自明因厚遺之南史劉�傳�子悛悛弟子孝綽孝綽子諒位中書宣城王記室爲湘東王所善王嘗遊江濱嘆秋望之美諒對曰今日可謂帝子降於北渚王有目疾以爲刺己應曰卿言目眇眇以愁予耶從此嫌之孝綽與到漑兄弟甚狎又與洽同遊東宮孝綽自以才優於洽每於宴坐嗤鄙其文洽深銜之及孝綽爲廷尉攜妾入廷尉其母猶停私宅洽尋爲禦史中丞遣令史劾奏之云攜少姝於華省棄老母於下宅武帝爲隱其惡攺姝爲妺孝綽坐免官諸弟時隨藩皆在荊雍乃與書論共洽不平者十事其辭皆訴到氏又寫別本封呈東宮昭明太子命焚之不開視張緬傳緬弟纘爲尙書僕射初纘與參掌何敬容意趣不協敬容居權軸賓客輻輳有過詣纘者輒拒不前曰吾不能對何敬容殘客及是遷爲表曰自出守股肱入屍衡尺可以仰首伸眉論列是非者矣而寸衿所滯近蔽耳目深淺淸濁豈有能預加以矯心飾貌酷非所閒不喜俗人與之共事此言以指敬容陳書畱異傳梁代爲蟹浦戍主歷晉安安固二縣令侯景之亂還鄕裏召募士卒東陽郡丞與異有隙引兵誅之及其妻子魏書陳奇傳奇志在著述五經始著孝經論語頗傳於世爲縉紳所稱與河間邢佑同召赴京時祕書監遊雅素聞其名始頗好之引入祕省欲授以史職後與奇論典誥及詩書雅贊扶馬鄭至於易訟卦天與水違行雅曰自蔥嶺以西水皆西流推此而言易之所及自蔥嶺以東耳奇曰易理綿廣包含宇宙若如公言自蔥嶺以西豈東向望天哉奇執義非雅每如此類終不苟從雅性護短因以爲嫌嘗眾辱奇或爾汝之或指爲小人奇曰公身爲君子奇身且小人耳雅曰君言身且小人君祖父是何人也奇曰祖燕東部侯釐雅質奇曰侯釐何官也奇曰三皇不傳禮官名豈同哉故昔有云師火正鳥師之名以斯而言世革則官異時易則禮變公爲皇魏東宮內侍長侍長竟何職也由是雅深憾之先是敕以奇付雅令銓補祕書雅旣惡之遂不復敍用焉奇冗散數年髙允與奇讎溫古籍嘉其遠致稱奇通識非凡學所窺允微勸雅曰君朝望具瞻何爲與野儒辧簡牘章句雅謂允有私於奇曰君寧黨小人也乃取奇所注論語孝經焚於坑內奇曰公貴人不乏樵薪何乃燃奇論語雅愈怒因告京師後生不聽傳授而奇無降志亦評雅之失雅制昭皇太后碑文論後名字之美比前魏之甄后奇刺發其非遂聞於上詔下司徒檢對碑史事乃郭后雅有屈焉有人爲謗書多怨時之言頗稱奇不得志雅乃諷在事云此書言奇不遂當是奇假人爲之如依律文造謗書者皆及孥戮遂抵奇罪畢眾敬傳眾敬東平人少好弓馬射獵交結輕果嘗於疆境盜掠爲業劉駿爲徐兗刺史辟爲部從事駿旣竊位歷泰山太守及劉彧殺子業而自立遣眾敬出詣兗州募人到彭城刺史薛安都召與密謀云晉安有上流之名且孝武第三子當共卿爲計西從乃矯彧命以眾敬行兗州事眾敬從之時兗州刺史殷孝祖畱其妻子率文武二千人赴彧使司馬劉文石守城眾敬率眾殺文石安都與孝祖先不相協命眾敬誅孝祖諸子眾敬不得已遂殺之州內悉附惟東平太守申纂據無鹽城不與之同及彧平子勛授纂兗州刺史會安都引國授軍經其城下纂閉門城守深恨眾敬會有人發眾敬父墓遂令其母骸首散落眾敬發哀行服拷掠近墓細民死者十餘人又疑纂所爲弟眾愛爲安都長史亦遣人密至濟陰掘纂父墓以相報答及安都以城入國眾敬不同其謀子元賓以母並百口悉在彭城恐交致禍日夜啼泣遣請眾敬眾敬猶未從之眾敬先已遣表謝彧授眾敬兗州刺史而以元賓有他罪獨不捨之眾敬拔刀斫柱曰皓首之年惟有此子今不原貸何用獨全及尉元至遂以城降元遣將入城事定眾敬悔恚數日不食皇興初就拜散騎常侍寧南將軍兗州刺史與中書侍郎李燦對爲刺史慕容白曜攻�無鹽申纂爲亂兵所傷走出被擒送於白曜白曜無殺纂之意而城中火起纂創重不能避爲火所燒死眾敬聞�無鹽懼不殺纂乃與白曜書並表朝廷雲家之禍酷皆由於纂聞纂死乃悅房法壽傳法壽從祖弟崇吉母叔在歷城爲崔道固所拘系崇吉爲歸安令頗懷昔憾與道固接事意甚不平後委縣出臺訟道固罪狀數條會赦不問李衝傳衝爲尙書僕射李彪之入京也孤微寡援而自立不羣以衝好士傾心宗附衝亦重其器學禮而納焉每言之於髙祖公私共相援益及彪爲中尉兼尙書爲髙祖知待便謂非復藉衝而更相輕背惟公坐斂袂而已無復宗敬之意也衝頗銜之後髙祖南徵衝與吏部尙書任城王澄並以彪倨傲無禮遂禁止之奏其罪狀衝手自作家人不知辭甚激切因以自劾髙祖覽其表嘆悵者久之旣而曰道固可謂溢也僕射亦爲滿矣衝時震怒數數責彪前後愆悖瞋目大呼投折几案盡收禦史皆泥首面縛詈辱肆口衝素性溫柔而一旦暴恚遂發病荒悸言語亂錯猶扼腕叫詈稱李彪小人醫藥所不能療或謂肝臟傷裂旬有餘日而卒宋弁傳孝文北都之選也李衝多所參預頗抑宋氏弁有恨於衝而與李彪交結雅相知重及彪之抗衝衝謂彪曰爾如狗耳爲人所嗾及衝劾彪不至大罪弁之力也彪除名爲民裴叔業傳杜陵人韋伯昕自以才智優於裴植常輕之植疾之如讎北史李彪傳任城王澄與彪先亦不穆及爲雍州彪詣澄爲志求其府寮澄釋然爲啟得爲列曹行參軍時稱澄之美陽尼傳尼從弟固宣武末中尉王顯起宅旣成集寮屬饗宴酒酣問固曰此宅何如固曰晏嬰湫隘流稱於今丰屋生災著於周易此蓋同傳捨耳惟有徳能卒願公勉之顯嘿然他日又謂固曰吾作太府卿府庫充實卿以爲何如固對曰公收百官之祿四分之一州郡贓贖悉入京藏以此充府未足爲多且有聚斂之臣寧有盜臣豈不戒歟顯大不悅以此銜固又有人間固於顯因奏固剩請米麥免固官魏書楊播傳播弟椿椿子昱爲中書舍人靈太后嘗從容謂昱曰今帝年幼朕親萬機然自薄徳化不能感親姻在外不稱人心卿有所聞愼勿諱隱昱於是奏揚州刺史李崇五車載貨恆州刺史楊鈞造銀食器十具並餉領軍元乂靈太后召乂夫妻泣而責之乂深恨之昱第六叔舒妻武昌王和之妹和卽乂之從祖父舒早喪有一男六女及終喪而元氏頻請別居昱父椿乃集親姻泣而謂曰我弟不幸早終今男未婚女未嫁何��便求離居遂懷憾焉及元乂廢太后乃出昱爲濟陰內史甄琛傳琛與黃門郎李憑以朋黨被召兼尙書元英邢巒窮其阿附之狀琛曾拜官諸賓悉集巒乃晚至琛謂巒曰卿何處放蛆來今晚始顧𨿽以戲言巒變色含忿及此大相推窮髙崇傳崇子謙之爲國子博士初謙之弟道穆正光中爲禦史糾相州刺史李世哲事大相挫辱其家恆以爲憾至是世哲弟神軌爲靈太后深所寵任直謙之家僮訴良神軌左右之入諷尙書判禁謙之於廷尉時將赦神軌乃啟靈太后發詔於獄賜死朝士莫不哀之朱瑞傳瑞爲車騎將軍爾朱榮死瑞與世隆俱北走旣而以莊帝待之素厚且見世隆終當敗喪於路乃還帝大悅以瑞兼尙書左僕射西道大行臺以慰勞焉旣達長安會爾朱兆入洛復還京師都督斛斯椿先與瑞有隙數譖之於世隆隆性多忌且以前日乖異忿恨更甚遂誅之賈思伯傳思伯弟思同歷七兵尙書拜侍中思同之爲別駕也淸河崔光韶先爲治中自恃資地恥居其下聞思同還鄕遂便去職州里人物爲思同恨之及光韶之亡遺戒子侄不聽求贈思同遂上表頌光韶操業登時蒙贈謚論者嘆尙焉山偉傳偉外示沈厚內實矯競與綦雋少甚相得晚以名位之間遂若水火北齊書孫騰傳騰爲侍中魏京兆王愉女平原公主寡居騰欲尙之公主不許侍中封隆之無婦公主欲之騰妒隆之遂相間構髙祖啟免騰官請除外任崔傳初爲常侍求人修起居注或曰魏收可曰收輕薄徒耳更引祖鴻勛爲之旣居樞要又以盧元明代收爲中書郎由是收銜之及收聘梁過徐州備刺史鹵簿而迎之使人相聞魏曰勿怪儀衛多稽古之力也收報曰崔徐州建義之勛何稽古之有自以門閥素髙特不平此言收乘宿憾故以此挫之劉逖傳逖與祖珽以文義相得結陳雷之契又爲弟俊聘珽之女珽之將免彥深等也先以告逖仍付密啟令其奏聞彥深等頗知之先自申理珽由此疑逖告其所爲及珽被出逖遂遣弟離昏其輕交易絕如此斛律金傳金子光爲左丞相常在朝堂垂簾而坐祖珽不知乘馬過其前光怒謂人曰此人乃敢爾後珽在內省言聲髙慢光適過聞之又怒珽知光忿己賂其從奴而問之曰自公用事相王每夜抱膝嘆曰盲人入國必破矣穆提婆求娶光庶女不許帝賜提婆晉陽之田光言於朝曰此田自神武以來嘗種禾飼馬以擬寇難今賜無乃闕軍務也繇是祖穆積怨周書柳慶傳慶與楊寬有隙及寬參知政事慶遂見疏忌出爲萬州刺史武成二年除宜州刺史慶自爲郎迄於司會府庫倉儲並其職也及在宜州寬爲小冢宰乃囚慶故吏求其罪失案驗積六十餘日吏或有死於獄者終無所言惟得剩錦數匹時人服其廉愼隋書柳機傳機子述仁壽中判吏部尙書事述𨿽職務修理爲當時所稱然不達大體暴於馭下又怙寵驕豪無所降屈楊素時稱貴幸朝臣莫不詟憚述每陵侮之數於上前面折素短判事有不合素意素或令述攺之輒謂將命者曰語僕射道尙書不肯素繇是銜之冊府元龜王溥爲齊州都督初從竇建徳在齊州溥遣使歸國及雒陽平盛彥師安輯徐兗溥率兵與彥師攻徐圓郎之須昌縣徵軍糧於齊州刺史李義滿與溥有隙閉倉不與及下須昌彥師收義滿系齊獄髙祖聞之謂侍臣曰義滿忠誠朕之所悉此必溥之構也遽令釋之而使未至義滿憂憤而卒溥旋經齊州頓於城內其夜義滿兄子武意執而殺之舊唐書李襲志傳襲志弟襲譽爲同州刺史坐在涼州陰憾番禾縣丞劉武而杖殺之流於泉州未幾而卒唐書韋挺傳挺爲黃門侍郎兼魏王泰府事時泰有寵太子多過失帝密欲廢立語杜正倫正倫以漏言貶帝謂挺曰不忍復置卿於法攺太常卿初挺爲大夫時馬周爲監察禦史挺不甚禮及周爲中書令帝欲湔拭用之周言挺很於自用非宰相器遂止帝將討遼東擇主餉運者周言挺才任粗使帝謂然挺父故爲營州總管嘗經略髙麗故札藏家挺上之帝悅曰自幽距遼二千里無州縣吾軍靡所仰食卿爲朕圖之苟吾軍用不乏是公之功其自擇文武官四品十人爲子使取幽易平三州銳士若馬各三百以從卽詔河北列州皆取挺節制許以便宜帝親解貂裘及中�馬賜之挺遣燕州司馬王安徳行渠作漕艫轉糧自桑幹水抵盧思臺行八百里渠塞不可通挺以方苦寒未可進遂下米臺側廥之待凍泮乃運以爲解卽上言度王師至食且足帝不悅曰兵寧拙速無工遲我明年師出挺乃度他歲運何哉卽詔繁畤令韋懷質馳按懷質還劾挺在幽州日置酒弗憂職不前視渠長利卽造船行粟綿八百里乃悟非是欲進則不得還且水涸六師所須恐不如陛下之素帝怒遣李道裕代之敕治書侍禦史唐臨馳傳械挺赴洛陽廢爲民使白衣從帝破蓋牟城詔挺將兵鎭守示復用城與賊新城接日夜轉斗無休時挺以失職內不平作書謝所善公孫常常善數者也以他事系投繯死索橐中得挺書言所屯危蹙意怨望貶象州刺史歲餘卒大唐新語劉仁軌爲左僕射暮年頗以言詞取悅訴者戶部員外魏克己斷案多爲仁軌所異同克己執之曰異方之樂不入人心秋蟬之聲徒聒人耳仁軌怒焉罵之曰癡漢克己俄遷吏部侍郎周矩爲殿中侍禦史大夫蘇味道待之甚薄屢言其不了事矩深以爲恨後味道下獄敕矩推矩謂味道曰嘗責矩不了事今日了公事也好答辯味道由是坐誅冊府元龜劉文靜太宗貞觀中爲戶部尙書自以才能幹用在僕射裴寂之右又屢有軍功而位居寂之下常怏怏身多在外老母在京無屋居益以不平又素輕寂爲人數相侵侮每廷議多相違戾寂有所是文靜必非之二人繇是有隙文靜性嗜酒與其弟文起酣飲出惡言拔刀擊柱曰會當斬裴寂頭爾唐書姚崇傳崇始爲同州張說以素憾諷趙彥昭劾崇及當國潛詣岐王申款崇他日朝眾趨出崇曳踵爲有疾狀帝召問之對曰臣損足曰無甚痛乎曰臣心有憂痛不在足問以故曰岐王陛下愛弟張說輔臣而密乘車出入王家恐爲所誤故憂之於是出說相州魏知古崇所引及同列稍輕之出攝吏部尙書知東都選知古憾焉時崇二子在洛通賓客饋遺憑舊請托知古歸悉以聞他日帝召崇曰卿子才乎皆安在崇揣知帝意曰臣二子分司東都其爲人多欲而寡愼是必嘗以事干魏知古帝始以崇私其子或爲隱微以言動之及聞乃大喜問安從得之對曰知古臣所薦也臣子必謂其見徳而請之帝於是愛崇而薄知古欲斥之崇曰臣子無狀撓陛下法而逐知古外必謂陛下私臣乃止然卒罷爲工部尙書世說補姚崇與張說同爲宰輔各懷疑阻張銜之崇病戒諸子曰張丞相與吾釁隙甚深然其人素懷奢侈尢好服玩吾沒後來弔汝具陳吾平生服玩寶帶重器羅列帳前若張不顧汝家族無類矣若顧此當錄玩用致之仍以神道碑爲請旣獲其文登時錄進先礱石以待至便鐫刻張丞相見事常遲數日之後必當有悔若徵碑文以刊削爲辭當引視鐫石仍告以聞上崇沒張果至目其服玩者三四崇家悉如崇戒不數日文成敍致該詳時謂極筆數日果遣使取本以爲辭未周密欲加刪攺姚氏諸子引使者視其碑仍告以奏禦使者復命張悔恨撫膺曰死姚崇能算生張說吾今日方知才之不及遠矣唐書哥舒翰傳翰素與安祿山安思順不平帝每欲和解之會三人俱來朝帝使驃騎大將軍髙力士宴城東翰等皆集詔尙食生擊鹿取血瀹腸爲熱洛河以賜之翰母於闐王女也祿山謂翰曰我父胡母突厥公父突厥母胡族類本同安得不親愛翰曰諺言狐向窟嗥不祥以忘本也兄旣見愛敢不盡心祿山以翰譏其胡怒罵曰突厥敢爾翰欲應之力士目翰翰托醉去舊唐書李白傳白字太白山東人元宗欲造樂府新詞卽秉筆頃之成十餘章帝頗嘉之嘗沈醉殿上引足令髙力士脫靴繇是斥去全唐詩話張九齡在相位有謇諤匪躬之誠明皇旣在位久稍怠庶政每見帝極言得失李林甫時方同列陰欲中之將加朔方節度使牛仙客實封九齡稱其不可甚不�帝旨他日林甫請見屢陳九齡頗懷誹謗於時方秋帝命髙力士持白羽扇以賜將寄意焉九齡惶恐因作賦以獻又爲燕詩以貽林甫曰海燕何微眇乘春亦暫來豈知泥濘濺只見玉堂開繡戶時雙入華軒日幾回無心與物競鷹隼莫相猜林甫覽之知其必退恚怒稍解柳氏舊聞蕭嵩爲宰相引韓休與同列及在相位稍與嵩不協嵩因乞骸骨上慰曰朕未厭卿卿何庸去嵩俯伏曰臣待罪宰相爵位已極幸陛下未厭臣得以乞身如陛下厭臣臣首領不保又安得自遂因隕涕上爲之動容唐國史補李令嘗爲將軍至四川與張延賞有隙及延賞大拜二勛臣在朝徳宗令韓晉公和解之每宴樂則宰臣盡在太常教坊音聲皆至恩賜酒饌相望於路唐書張嘉貞傳嘉貞子延賞初吐蕃寇劍南李晟總神策軍戍之及還以成都倡自隨延賞遣吏奪取故晟銜之至是鎭鳳翔帝所倚重表陳宿憾帝不得已罷延賞爲尙書左僕射然雅意決用之以晟嘗爲韓滉識擢命滉移書道意及俱入朝滉從容邀晟平憾且使薦延賞於帝於是復拜平章事旣而宴禁中帝出瑞錦一端分系之以示和解晟因爲子請婚延賞不許晟曰吾武夫𨿽有舊惡杯酒間可解儒者難犯外睦而內含怨今不許婚釁未忘也先時吐蕃尙結贊請和晟奏外國無信不可許滉亦請調軍食峙邊無聽和帝疑將帥邀功生事議未決會滉卒延賞揣帝意遂罷晟兵奏以給事中鄭云逵代之帝曰晟有社稷功俾自擇代者乃用邢君牙而拜晟太尉兼中書令奉朝請是夏吐蕃背約劫渾瑊將校多沒如晟等策故事臨軒冊拜三公中書令讀冊侍中贊禮或闕則宰相攝事晟當拜而延賞薄其禮用尙書崔漢衡劉滋代攝趙憬傳憬性淸約位臺宰而第室童獲猶儒先生家也得稟入先建家廟而竟不營產其鎭湖南也令狐峘崔儆並爲刺史不守法憬以正彈治之皆遣客暴憬失於朝及爲相乃擢儆自大理卿爲尙書右丞峘方貶衢州別駕引爲吉州刺史人以爲賢冊府元龜郝廷玉爲幽州節度行軍司馬建中三年四月貶柳州司戶簡較大理少卿朱體微萬州南浦尉廷玉與朱泚同鄕裏少友善初事安祿山泚爲節度使累授軍司馬軍府之政動以咨之廷玉亦有吏能人皆悅之泚判官鄭云逵嘗忤廷玉廷玉白泚黜爲莫州錄事參軍云逵與朱滔善復奏爲判官因深構廷玉於滔滔爲泚畱後事有請於泚廷玉又輒毀之體微亦蒙泚親信與廷玉密嘗從容言於泚曰滔非長者也不可以兵權付之滔竊知之後滔南討有功云逵數激其怒乃抗表稱廷玉體微離間骨肉又累遺書於泚言廷玉體微罪惡請殺之泚不聽滔旣反叛帝乃召泚示滔請殺二表泚亦上其書故歸罪於廷玉等以悅滔滔終叛逆舊唐書李巽傳巽爲湖南觀察使初竇參爲宰相不悅於巽自左司郎中出爲常州刺史仍促其行不數月參貶郴州司馬郴卽屬郡也宣武軍節度使劉士寧以擅襲父任物議不可朝廷不得已而授之及參之貶士寧嘗以絹數千匹賂參巽具奏其事言參與藩鎭交通徳宗怒遂殺參議者冤之冊府元龜班宏爲戶部尙書副竇參初爲大理司直時宏已爲刑部侍郎及參爲相領度支使帝以宏久司國計因令爲副且謂班宏曰朕以竇參爲使藉其宰相以臨遠方眾務悉委卿勿爲辭也參以宏先貴嘗解悅之私謂宏曰參後來一朝居尙書右甚不自安一年之後當歸使於公宏心喜歲餘參不復言宏性剛愎爲人間之且怒參食言於公事多與參異楊子院鹽鐵轉運之委輸也宏以禦史中丞徐粲主之頗不理又以賄聞參欲代之宏執不可參又選諸知院者未嘗與宏議宏知之密疏參所用過惡而奏事輒畱中繇是與參有隙無何參以使勞加吏部尙書宏進封蕭國公怒參愈甚每奉詔有所營建宏必極壯麗親程課役又厚結權幸以傾參又張滂先善於宏宏薦爲司農少卿及參欲以滂分掌江淮鹽鐵問於宏宏以滂疾惡慮以法繩徐粲因毀滂曰滂彊戾難制不可用滂知爲宏毀深銜之參知爲帝所疏懼問罪乃讓度支使遂以宏專判度支參不欲使務悉歸於宏問於京兆尹薛玨玨曰張滂與宏交惡滂剛決若分鹽鐵轉運於滂必能制宏參乃薦滂爲戶部侍郎鹽鐵使判轉運宏以權有所分又惡滂同事聞命气沮久之滂至揚州乃窮徐粲逮僕妾子姓得贓巨萬粲徙嶺表故參得罪宏頗有力焉順宗實錄貞元二十一年六月乙亥貶宣州巡官羊士諤爲汀州寧化縣尉士諤性傾躁時以公事至京遇王叔文用事朋黨相煽頗不能平公言其非叔文聞之怒欲下詔斬之韋執誼不可則令杖殺之執誼又以爲不可遂貶焉由是叔文始大惡執禮往來二人門下者皆懼陸贄權知兵部侍郎復入翰林中外屬意且夕俟其爲相竇參深忌之贄亦短參之所爲且言其黷貨於是與參不能平初竇參貶爲郴州司馬李巽適遷湖南觀察徳宗常與參言故相姜公輔罪參漏其語參敗公輔因上疏自陳其事非臣之過徳宗詰之知參泄其語怒未有所發會巽奏汴州節度劉士寧遺金帛若干士寧得汴州參處其議士寧常徳之故致厚貺徳宗以參得罪而以武將交結髮怒竟致於死而議者多言參死由贄焉注司馬溫公云贄傳曰徳宗殺參贄有力焉按贄請令長舉屬吏狀云亦由私訪所親轉爲所賣其獘非遠聖鑑明知乃解參之語也及參之死贄解救甚至當時之人見參贄有隙遂以己意猜之史官不悅者因歸罪於贄耳唐小說云竇參所寵靑衣上淸者參死沒入掖庭因言陸贄誣陷參事徳宗乃下詔雪參此說與舊史同唐書錢徽傳徽拜禮部侍郎宰相段文昌以所善楊渾之學士李紳以周漢賓並委徽求致第籍徽不能如二人請自取楊殷士蘇巢巢者李宗閔婿文昌怒奏徽取士以私訪紳及元稹時稹與宗閔有隙因共擠其非遂貶江州刺史冊府元龜盧從史爲昭義軍節度使辟孔戡爲書記戡數以事爭論不從因謝病歸雒從史彊以禮遣而陰銜之居東都久之爲淮南節度使李吉甫所辟而從史忿嫉累請貶降憲宗不得已授衛尉丞分司雒陽唐書白居易傳是時盜殺武元衡京都震擾居易首上疏請亟捕賊刷朝廷恥以必得爲期宰相嫌其出位不悅俄有言居易母墮井死而居易賦新井篇言浮華無實行不可用出爲州刺史中書舍人王涯上言不宜治郡追貶江州司馬旣失志能順適所遇托浮屠生死說若忘形骸者久之徙忠州刺史入爲司門員外郎以主客郎中知制誥李徳裕傳徳裕元和宰相吉甫子也授禦史中丞始吉甫相憲宗牛僧孺李宗閔對直言策痛詆當路條失政吉甫訴於帝且泣有司皆得罪遂與爲怨吉甫又爲帝謀討兩河叛將李逢吉沮解其言功未旣而吉甫卒裴度實繼之逢吉以議不合罷去故追銜吉甫而怨度擯徳裕不得進至是間帝暗庸訹度使與元稹相怨奪其宰相而己代之欲引僧孺益樹黨乃出徳裕爲浙西觀察使俄而僧孺入相由是牛李之憾結矣冊府元龜令狐楚以宰相爲憲宗山陵使以其下隱沒官錢罷爲宣州觀察使又貶爲衡州刺史先是元稹爲山陵判官稹以他事求知制誥事欲就求楚薦之以掩其迹楚不應稹旣得志深憾焉楚之再出稹頗有力焉復於詔中發楚在翰林及河陽舊事以詆訾之唐書裴坦傳坦楚州刺史令狐綯當國薦爲職方郎中知制誥而裴休持不可不能奪故事舍人初詣省視事四丞相送之施一榻堂上壓角而坐坦見休重愧謝休勃然曰此令狐丞相之舉休何力顧左右索肩輿亟出省吏眙駭以爲唐興無有此辱人爲坦羞之幽閒鼓吹朱崖李相在維揚封川李相在湖州拜賓客分司朱崖大懼遣專使厚致信好封川不受取路江西而過非久朱崖入相過洛封川憂懼多方求厚善者致書乞一見欲解紛復書曰怨卽不怨見卽無端初朱崖封川早相善在中外致力及位髙稍稍相傾及封川在位朱崖爲兵部尙書自得岐路必當大拜封川多萬阻之未效朱崖知而憂之邠公杜相卽封川黨時爲京兆尹一日謁封川封川深念杜公進曰何戚戚也封川曰君揣我何念杜公曰非大戎乎曰是也何以相救曰某卽有策顧相公必不能用耳曰請言之杜曰大戎有辭學而不由科舉於今怏怏若與知舉則必喜矣封川默然良久曰更思其次曰更有一官亦可平治慊又曰何官曰禦史大夫封川曰此卽得邠公再三與約乃馳詣安邑門門人報杜尹來朱崖迎揖曰安得訪此寂寞對曰靖安相公有意旨令某傳達遂言亞相之拜朱崖驚喜雙淚遽落曰大門官小子豈敢當此薦拔寄謝重疊杜遽告封川封川與虔州議之竟爲所隳終致後禍北夢瑣言白太保與元相國友善以詩道著名時號元白其集內有哭元相詩云相看掩淚俱無語別後傷心事豈知想得咸陽原上樹已抽三丈白楊枝洎自撰墓志云與彭城劉夢得爲詩友殊不言元公人疑其隙終也鄭文公畋與盧相攜親表也閥閱相齊詞學相均同在中書因公事不�揮霍間言語相擠詬不覺硯瓦�潑謂宰相鬥擊亦不然也竟以此出官舊唐書李徳裕傳太和七年二月徳裕以本官平章事其年十二月文宗暴風恙不能言者月餘八年正月十六日始力疾禦紫宸見百寮宰臣進問安否上嘆醫無名工者久之繇是王守澄進鄭注初注構宋申錫事帝深惡之欲令京兆尹杖殺之至是以藥稍效始善遇之守澄復進李訓善易其年秋上欲授訓諫官徳裕奏曰李訓小人不可在陛下左右頃年惡迹天下皆知無故用之必駭視聽上曰人誰無過俟其悛攺朕以逢吉所托不忍負言徳裕曰聖人有攺過之義訓天性姦邪無悛攺之理上顧王涯曰商量別與一官遂授四門助教制出給事中鄭肅韓佽封之不下王涯召肅面諭令下俄而鄭注亦自絳州至訓注惡徳裕排己九月十日復召宗閔於興元授中書侍郎平章事出徳裕爲興元節度使徳裕中謝日自陳戀闕不願出藩追敕守兵部尙書宗閔奏制命已行不宜自便尋攺檢校尙書左僕射潤州刺史鎭海軍節度蘇常杭潤觀察等使北夢瑣言宣宗時相國令狐綯最受恩遇而怙權尢忌勝己以其子滈不解而第爲張云劉蛻崔瑄疊上疏劾之宣宗容優綯出鎭維揚上表訴子之冤其略云一從先帝久次中書得臣恩者謂臣好不得臣恩者謂臣弱臣非美酒美肉安能啖眾人之口時以執己之短取誚於人或云曾以故事訪於溫岐對以其事出南華且曰非僻書也或冀相公理之暇時宜覽古綯益怒之乃奏岐有才無行不宜與第會宣宗私行爲溫岐所忤乃授方城尉所以岐詩云因知此恨人多積悔讀南華第二篇

又李商隱綯父楚之故吏也殊不展分商隱憾之因題廳閣落句云郎君官重施行馬東閣無因許再窺亦怒之官止使下員外江東羅隱亦受知於綯畢竟無成有詩哭相國云深恩無以報底事是柴荊以三才子怨望卽知綯之遺賢矣

嫌隙部紀事三五代史王延傳延拜中書舍人權知貢舉吏部尙書盧文紀與故相崔協有隙時協子頎方舉進士文紀謂延曰吾嘗譽子於朝貢舉選士無以虛名取人昔有越人善泅生子方晬其母浮之水上人怪而問之則曰其父善泅子必能之若是可乎延退而笑曰盧公之言爲崔協也恨其父遂及其子耶明年選頎甲科蜀檮杌王建武成二年宴於行宮謂左右曰得一二人如韓信而將之中原不足平也宗佶跪曰臣𨿽不才自顧可策取兵部郎中張扶進曰陛下雄才大略尙不能得岐隴尺寸之土宗佶小子狂妄願陛下無以中原爲意宗佶憾之諭庖人置堇而毒殺之馬令南唐書王輿傳輿除浙西節度使從讓皇至潤州移鎭鄂州監軍甄庭堅與輿不�或告庭堅交通境外烈祖使中使系庭堅於大理輿先知之密見庭堅曰可乘輕舟自歸闕庭無與中使遇庭堅懼從其計遂獲免由是僚屬稱其長者郭昭慶傳昭慶以才名自居皇朝諸公亦推其辭藻徐鉉徐鍇尢嫉之鍇前通謁而不署名銜昭慶怒乃詬而擲之由是有隙昭慶之居與客將李師義爲鄰而師義與鍇爲姻婭鍇因令師義召昭慶飲潛置鴆於酒昭慶飲之不疑詰旦入朝及階而化扶出遂絕諸竅皆出血十國春秋吳越武肅王世家寶正四年八月唐賜烏昭遇自盡先是昭遇之來使也與供奉官韓玫有隙昭遇每以國事私於我見王輒拜舞稱臣謂王爲殿下使還玫具述其事又王常寓書樞密使安重誨云吳越王致書於某官執事辭甚倨嫚而重誨復多要求不克心銜之至是奏昭遇失使臣之禮遂有是命因誣王大不敬荊南髙保寅傳保寅文獻王子晉天福七年以蔭授太子舍人賜緋宋興保勗旣襲荊南節鎭命保寅入覲汴京太祖召對便殿慰藉甚至授掌書記遣還保寅語保勗曰眞主出世天將混一區宇兄宜首率諸國奉土歸朝無爲他人取富貴資保勗不聽及宋將慕容延釗等徵武陵道出荊口保寅奉牛酒犒軍太祖嘉其功驛召赴闕除將作監充內作坊使賜第一區俄知宿州開寶五年知懷州歷司農衛尉二卿是州本隸河陽時趙普爲帥與保寅素有隙事多抑制寅心不能平疏請罷支郡之制宋太宗從之宋史郭從義傳趙思綰之叛以從義爲永興軍節度說思綰令降執之斬於市初思綰之叛也巡檢使喬守溫遁去姬妾悉入思綰思綰敗從義盡取之守溫詣從義求其愛妾𨿽不敢拒而心銜焉遂發守溫逃走事坐棄市人皆冤之張延通傳開寶中延通爲西川兵馬都監太祖以蜀寇未平命同內客省使丁徳裕引進副使王班內臣張嶼領兵屯蜀部徳裕頗專恣延通面質其短徳裕銜之又與張嶼不協延通亦爲和解之徳裕疑延通與嶼爲黨益不悅會太祖徵太原有使自行在至備言太祖當盛暑躬冒矢石勞頓萬狀延通曰主上勤勞若此而吾輩日享安樂蓋言不自安也徳裕不答會張嶼先歸闕太祖賜與甚厚延通徳裕繼至則召延通顧問而待徳裕稍薄徳裕頗疑懼遂奏延通嘗對眾言涉指斥且多不法事指嶼爲黨太祖怒卽收延通張嶼及王班下禦史臺鞫之延通等引伏太祖始欲捨之及引問延通抗對不遜遂斬之嶼班井內臣王仁吉並杖脊嶼配流沙門島班許州仁吉西�務時開寶二年也李處耘傳朗州軍亂詔慕容延釗率師討之以處耘爲都監師至襄州衢肆鬻餅者率減少倍取軍人之直處耘捕得其尢者二人送延釗延釗怒不受往復三四處耘遂命斬於市以徇延釗所部少校司義捨於荊州客將王氏家使酒凶恣王氏訴於處耘處耘召義呵責義又譖處耘於延釗至白湖處耘望見軍人入民捨良久捨中人大呼求救遣捕之卽延釗圉人也乃鞭其背延釗怒斬之由是大不協更相論奏朝議以延釗宿將貰其過謫處耘爲淄州刺史處耘懼不敢自明在州數年卒盧多遜傳先是多遜知制誥與趙普不協及在翰林日每召對多攻普之短未幾普出鎭河陽太宗踐祚普入爲少保數年普子承宗娶燕國長公主女承宗適知澤州受詔歸闕成婚禮未逾月多遜白遣歸任普由是憤怒初普出鎭河陽上言自訴云外人謂臣輕議皇弟開封尹皇弟忠孝全徳豈有間然矧昭憲太后大漸之際臣實預聞顧命知臣者君願賜昭鑑太祖手封其書藏於宮中至是普復密奏臣開國舊臣爲權幸所沮因言昭憲顧命及先朝自訴之事上於宮中訪得普前所上表因感悟卽畱承宗京師未幾復用普爲相多遜益不自安普屢諷多遜貪固權位不能決會有以多遜嘗遣堂吏趙白交通秦王廷美事聞太宗怒下詔數其不忠之罪責授守兵部尙書明日以多遜屬吏命翰林學士承旨李昉學士扈蒙衛尉卿崔仁冀膳部郎中知雜事滕中正雜治之獄具詔流崖州談錄太祖朝昭憲皇后因不豫召韓王普至臥榻前問官家萬年千載之後寶位當繼與誰普曰晉王素有徳望眾所欽服官家萬年千歲後合是晉王繼統仍上一札子論之昭憲密緘題署藏之於宮內時韓王爲相尋出鎭襄陽洎太祖晏駕太宗嗣位忽有言曰若還普在中書朕亦不得此位盧多遜聞之遂奉旨密加誣譖將不利於韓王遽召歸授太子太保散官班中日負憂恐遂扣中貴密達太宗云昭憲皇后寢疾時臣曾上一札子論事昭憲緘藏在宮中乞賜尋覓果於宮中尋得太宗大喜方與韓王忠赤是時上元登樓觀燈忽有宣旨召趙普赴宴左右皆愕然緣太子太保散官無例赴宴乃奏曰趙普值上辛在太廟宿齋太宗曰速差官替來少頃召至太宗便指於見任沈相公上座乃顧謂趙曰世間姦邪信有之朕欲卿爲相來日便入中書盧相聞之惶駭不已翌日盧遂告趙曰聖上有此宣示如何趙曰某今入相公必不可同處相公欲得保全但請上章乞退必無慮耳沈相尋乞致仕盧乃上章云陛下若不賜主張微臣必遭毒手太宗怒使令罷相趙乃奏云乞除盧兵部尙書罷相太宗不允乃以所上章示於韓王自後以秦王事謫於朱崖所以至今皆言盧遭趙之毒手耳厚徳錄張文懿公士遜在相位陳堯佐罷參知政事有挾怨上言堯佐欲反復有誣諫官陰附宗室者遜置二奏上前且言憸言動搖朝廷若一開姦萌則臣亦不能自保矣上悟置告者於法誣諫官事亦寢鄰幾雜誌王文穆羅相知杭州朝士送詩惟陳從易學士云千重浪裏平安過百尺竿頭穩下來冀公稱重之楊文公在館中文穆或繼至必徑出他所亦然幾類爰晁故事文穆去舉朝皆有詩獨文公不作文穆辭日奏眞廟傳宣令作詩遷延不送談苑丁謂在崖州方奕棋其子哭而入云適聞有中使渡海將至矣謂笑曰此王欽若使人來嚇我爾使至謝恩畢乃傳宣撫問眞宗將立明肅皇后令丁謂諭旨於楊大年令作冊文丁云不憂不富貴大年答曰如此富貴亦不願王旦相罕接見賓客惟大年來則對榻臥談卒時屬其家事一付大年丁晉公來求婚大年令絕之呂申公作相宋鄭公參知政事呂素不悅範希文一日希文答元昊書錄本奏呈呂在中書自語曰豈有邊將與叛臣通書又云奏本如此又不知眞所與書中何所言也以此激宋宋明日上殿果入札子論希文交通叛臣旣而中書將上呂公讀訖仁宗沈吟久之徧顧大臣無有對者仁宗曰範仲淹莫不至如此呂公徐應曰擅答書不得無罪然謂之有他心則非也宋公色沮無辭明日宋公出知揚州又二年希文作參知政事宋尙在揚極懷憂撓以長書謝過云爲憸人所使其後宋公作相薦範純仁試館職純仁尙以父前故辭不願舉聞見前錄祖無擇字擇之蔡州人少從穆伯長爲古文後登甲科嘉佑中與王介甫同爲知制誥擇之爲先進時詞臣許受潤筆物介甫因辭一人之饋不獲義不受以其物置舍人院梁上介甫以母憂去擇之取爲本院公用介甫聞而惡之以爲不廉熙寧二年介甫入爲翰林學士拜參知政事權傾天下時擇之以龍圖閣學士右諫議大夫知杭州介甫密諭監司求擇之罪監司承風旨以贓濫聞於朝廷遣禦史王子韶按治子韶小人也攝擇之下獄鍛煉無所得坐送賓客酒三百小瓶責節度副使安置元丰中復祕書監集賢院學士移知光化軍以卒士大夫冤之同時有知明州光祿卿苗振監司亦因觀望發其贓罪朝廷遣崇文院校書張載按治載字子厚所謂橫渠先生者悉平反之罪止罰金其幸不幸有若此者也韓持國大資知潁昌府時彥以狀元及第爲簽判初見持國怒曰狀元無官耶自此呼時彥簽判云彥終身銜之宋史唐肅傳肅子詢以太常博士知歸州用翰林學士吳育薦爲禦史未至喪母服除育方參政事宰相賈昌朝與詢有親嫌育數與昌朝言詢用故事當罷禦史昌朝欲畱詢不得已以知廬州凡官外徙者皆放朝辭而詢獨不用比入見中丞張方平乃奏畱詢育爭不能得詢由是怨育而附昌朝呂嘉問傳初市易隸三司嘉問恃勢陵使薛向出其上曾布代向懷不能平會神宗出手札詢布布訪於魏繼宗繼宗憤嘉問掠其功列其與初議異者布得實具上嘉問多收悉干賞挾官府而爲兼並之事神宗將委布考之安石言二人有私忿於是詔布與呂惠卿同治惠卿故憾布至三司召繼宗及市賈問狀其辭同乃脇繼宗使誣布語言增加繼宗不從布言不可共事惠卿旣執政前獄遂成布得罪嘉問亦出知常州後山談叢杜正獻公丁文簡公爲河東宣撫河陽節度判官桂遜公惠公之子上書言事歷詆執政至惠公曰至於臣父亦出遭逢謂其非徳選也進奏院報至正獻戲文簡曰賢郎亦要牢籠文簡深銜之其後二公同在政府人言蘇子美進奏院祠神事正獻避嫌不與文簡論以深文子美坐廢爲民從坐者數千人皆名士大夫也正獻亦罷去一言之謔貽禍一時故不可不愼也避暑錄話張安道與歐陽文忠素不相能慶曆初杜祁公韓富範四人在朝欲有所爲文忠爲諫官協佐之而前日呂申公所用人多不然於是諸人皆以朋黨罷去而安道繼爲中丞頗彈擊以前事二人遂交怨蓋趨操各有主也嘉佑初安道守成都文忠爲翰林蘇明允父子自眉州走成都將求知安道安道曰吾何足以爲重其歐陽永督乎不以其隙爲嫌也乃爲作書辦裝使人送之京師謁文忠文忠得明允父子所著書亦不以安道薦之非其類大喜曰後來文章當在此卽極力推譽天下於是髙此兩人子瞻兄弟後出入四十餘年𨿽物議於二人各不同而亦未嘗敢有纖毫輕重於其間也聞見前錄韓魏公自樞密副使以資政殿學士知揚州王荊公初及第爲僉判每讀書至達旦略假寐日已髙急上府多不及盥漱魏公見荊公少年疑夜飲放逸一日從容謂荊公曰君少年無廢書不可自棄荊公不答退而言曰韓公非知我者魏公後知荊公之賢欲收之門下荊公初不屈如召試館職不就之類是也故荊公熙寧日錄中短魏公爲多每曰韓公但形相好耳作畫虎圖詩詆之至荊公作相行新法魏公言其不便神宗感悟欲罷其法荊公怒甚取魏公章送條例司疏駁頒天下又誣呂申公有言藩鎭大臣將興晉陽之師除君側之惡自艸申公謫詞昭著其事因以搖魏公賴神宗之明眷禮魏公終始不替魏公薨帝震悼親制墓碑恩意甚厚荊公有挽詩云幕府少年今白髮傷心無路送靈輀猶不忘魏公少年之語也李承之待制奇士蘇子瞻所謂李六丈人豪也爲童子時論其父緯之功於朝久不報自詣漏捨以狀白丞相韓魏公公曰君果讀書自當取科名不用紛紛論賞也承之云先人功罪未辧深恐先犬馬塡溝壑無以見於地下故忍痛自言若欲求官稍識字第二人及第固不難魏公王堯臣榜第二人登科承之故云公聞其語矍然或云魏公徳量服一世獨於承之終身不能平李承之在仁宗朝官州縣因邸吏報包拯拜參政或曰朝廷自此多事矣承之正色曰包公無能爲今知鄞縣王安石者眼多白甚似王惇他日亂天下者此人也後荊公相神宗以天命不足畏祖宗不足法人言不足卹爲述承之深詆之至呂獻可中丞死承之以詩哭之有好進賢須退忠臣死國憂吾生竟何益願下九泉遊之句荊公之黨呂惠卿益怒之未有以發也會承之上章自敍仁宗畱其章禁中惠卿堅請頒之惠卿因節略文意以天生微臣實爲陛下等語故上意遂有愚弄人主之責終其身不至大用龍川別誌範文正公篤於忠亮𨿽喜功名而不爲朋黨早歲排呂許公勇於立事其徒因之矯厲過直公亦不喜也自睦州還朝出鎭西事恐許公不爲之地無以成功乃爲書自咎解讎而去其後以參知政事安撫陜西許公旣老居鄭相遇於途文正身歷中書知事之難惟有悔過之語於是許公欣然相與語終日許公問何爲亟去朝廷文正言欲經制西事耳許公曰經制西事莫如在朝廷之便文正爲之愕然故歐陽公爲文正神道碑言二公晚年歡然相得由此故也後生不知皆咎歐陽公予見張公言之乃信過庭錄文正嘗指呂申公之失文正出帥陜呂欲疏遠之及韓夏二公悉攺除節鉞蓋換武則不能在朝廷也文正知其意思上章辭之而不受揮麈餘話章兪者郇公之族子早歲不自拘檢妻之母楊氏年少而寡兪與之通已而有娠生子初產之時楊氏欲不舉楊氏母勉令畱之以一合貯水緘置其內遣人持以還兪兪得之云此兒五行甚佳將大吾門雇乳者謹視之旣長登第始與東坡先生締交後送其出守湖州詩首云方丈仙人出渺茫髙情猶愛水雲鄕以爲譏己由是怨之其子入政府兪尙無恙嘗犯法以年八十勿論事見神宗實錄紹聖間相天下坡渡海蓋修報也所謂燕國夫人墓獨處而無祔者卽楊氏也元丰末章子厚爲門下侍郎以本官知汝州時錢穆父爲中書舍人行告詞云鞅鞅非少主之臣悻悻無大臣之操子厚固怨之矣元佑間穆父在翰林詔書中有不容羣枉規欲動搖以指子厚尢以切齒紹聖初子厚入相例遭斥逐穆父旣出國門蔡元度餞別因頌其前聯云公知子厚不可撩撥何故詆之如是穆父愀然曰鬼劈口矣元度曰後來代言之際何故又及之穆父笑曰那鬼又來劈一劈了去東軒筆錄劉攽劉恕同在館中攽一日問恕曰前日聞君猛雨中往州西何耶恕曰我訪丁君閒冷無人過從我故冒雨往見也攽曰丁方判刑部子得非有所請求耶恕勃然大怒至於詬罵攽曰我偶與子戲耳何忿之深也然終不解同列亦惘然莫測異時方知是日恕實有請求於丁攽初不知�中其諱耳呂惠卿與王荊公相失惠卿服除荊公爲宮使居鍾山以啟講和荊公謝之今具載於此呂書曰惠卿啟合及相從疑有殊於天屬析𨿽或使殆不自於人爲然以情論形則已析者宜難於復合以道致命則自天者詎知其不如人某叨蒙一臂之交謬意同心之列忘懷履坦失戒同巇關弓之泣非疏碾足之辭未已而溢言皆達茀气並生旣莫知其所終玆不疑於有敵而門墻責善數移兩解之書殿陛對休親奉再和之詔固其願也方且圖之重罹苫塊之憂遂稽竿牘之獻然以言乎昔則一朝之過不足害平生之歡以言乎今則八年之間亦將隨教化之攺內省涼薄尙無細故之嫌仰揆髙明夫何舊惡之念恭惟觀文特進相公知徳之奧達命之情親疏冥於所同憎愛融於不有冰炭之息豁然儻示於至恩桑楡之收繼此請圖於攺事側躬以待惟命之從荊公答曰安石啟與公同心以至異意皆緣國事豈有他哉同朝紛紛公獨助我則我何憾於公人或言公吾無預焉則公亦何尢於我趍時便事吾不知其說焉考實論情公亦宜照於此開諭重悉覽之悵然昔之在我誠無細故之疑今之在公尙何舊惡足念然公以壯烈方進爲於聖世而某薾然衰疾將待盡於山林趍捨異事則相煦以濕不若相忘之愈也趍召想在朝夕惟良食自愛荊公巽言自解如此劉攽王介同爲開封府試官舉人有用畜字者介謂音犯主上嫌名攽謂禮部先未嘗定此名爲諱不可用以黜落因紛爭不已而介以惡語侵攽攽不校旣而禦史張戩程灝並彈之遂皆贖金禦史中丞呂公著又以爲議罪太輕遂奪其主判其實中丞不樂攽也謝表略曰弩射市薄命難逃飄瓦在前忮心不校又曰在矢人之術惟恐不傷而田主之牛奪之已甚蓋謂是也聞見前錄朱壽昌者少不知母所在棄官走天下求之刺血書佛經志甚苦熙寧初見於同州迎以歸朝士多以詩美之蘇內翰子瞻詩云感君離合我酸心此事今無古或聞王荊公薦李定爲臺官定常不持母服臺諫給捨俱論其不孝不可用內翰因壽昌作詩貶定故曰此事今無古或聞也後定爲禦史中丞言內翰多作詩貶上自知湖州赴詔獄小人必欲殺之張文定範忠宣二公上疏救不報天下知其不免矣內翰獄中作詩寄黃門公子由云與君世世爲兄弟更結來生未斷因或上聞上覽之淒然卒赦之以團練副使安置黃州王荊公弟安國者字平甫尢正直有文一日荊公與呂惠卿論新法平甫吹笛於內荊公遣人諭曰請學士放鄭聲平甫卽應之曰願相公遠佞人惠卿深銜之後荊公罷竟爲惠卿所陷放歸田裏卒以窮死王介甫與蘇子瞻初無隙呂惠卿忌子瞻才髙輒間之神宗欲以子瞻爲同修起居注介甫難之又意子瞻文士不曉吏事故用爲開封府推官以困之子瞻益論事無諱擬廷試策獻萬言書論時政甚危介甫滋不悅子瞻紹聖初哲宗親政用李淸臣爲中書侍郎範丞相純仁與淸臣論事不合範公求去帝不許範公堅辭帝不得已除觀文殿大學士知潁昌府揮麈後錄蔡持正之父黃裳任陳州錄事參軍年逾七十陳恭公自元臺出爲郡守見其老不任職揮之令去黃裳猶豫間恭公云倘不自列當具奏牘竄斥黃裳卽上掛冠之請以太子右贊善大夫致仕今之通直郎也卜居於陳力教二子持正與碩苦貧困饘粥不繼久之持正登第黃裳臨終戒之必報陳氏其後持正登政路恭公之子世儒以羣婢殺其所生坐獄而世儒知而不發持正並坐神宗云執中止一子畱以存祭祀如何持正云五刑之贖三千其罪莫大於不孝其可赦耶竟置極典世儒子後以娶宗女補武官揮麈餘話富文忠公再相王荊公爲參知政事始用事與文忠不協文忠力丐去以使相判河南府上章自劾繼攺亳州捫虱新話老蘇初來京師以所著權書衡論投歐陽公一時稱其文章王荊公時已知制誥獨不善之以其縱橫有戰國气習屢詆於眾故明允惡荊公甚於仇讎會張安道亦爲荊公所擬明允遂作辧姦論以荊公比王衍盧杞密獻安道而不敢示荊公荊公後微聞之因不樂子瞻兄弟宋史安燾傳燾爲門下侍郎越歲章惇拜相燾與惇布衣交覬其助己燾不肯少下陽翟民蓋漸有財訟而與諫官來之卲交通開封得其事惇右之卲欲薄其罪燾不可復欲並劾開封燾又不可遂與惇隙明堂齋祠爲儀仗使後官有絕馳道穿仗而過者燾方舉劾諫官常安民又言教坊不當於相國寺作樂帝怒欲逐安民燾爲救釋惇遂譖其相表裏出知鄭州徙大名黃履傳哲宗卽位爲翰林學士履素與蔡確章惇邢恕相交結每確惇有所嫌惡則使恕道風旨於履履卽排擊之玉照新誌蔡襄在昭陵朝與歐公齊名一時英宗卽位韓懿公當國首薦二公同登政府先是君謨守泉南日晉江令章拱之在任不法君謨按以贓罪坐廢終身拱之旣訟冤於朝又撰造君謨乞不立厚陵爲皇子疏刊板印售中人得之遂幹乙覽英宗大怒君謨幾陷不測魏公力爲營救事見司馬公齊記及歐公奏事錄記之甚詳君謨終不自安乞補外出官杭州故魏公與君謨帖云尙抑柄用此當軸者之愧也親筆今藏呂子和平叔處名臣言行錄外集蘇軾奏狀云臣素疾程頤之姦未嘗假以辭色又呂陶言明堂降赦臣寮稱賀訖而兩省官欲往奠司馬光時程頤言曰子於是日哭則不歌豈可賀赦才了卻往弔喪坐客有難之曰子於是日哭則不歌卻不言歌則不哭今賀赦了卻往弔喪於禮無害軾遂以鄙語戲頤眾皆大笑結怨之端蓋自此始又語錄云國忌行香伊川令供素饌子瞻詰之曰正叔不好佛胡爲食素先生曰禮居喪不飲酒不食肉忌日喪之餘也子瞻令具肉食曰爲劉氏左袒於是範淳夫輩食素秦黃輩食肉又鮮於綽傳信錄云舊例行香齋筵兩制以上及臺諫官破蔬饌然以�糲遂輪爲食會此皆用肉食矣元佑初正叔以食肉爲非是議爲素食眾多不從一日門人範淳夫當排食遂具蔬饌子瞻因以鄙語戲正叔正叔門人朱公掞輩銜之遂立敵矣是後蔬饌亦不行又語錄云時申公爲相凡事有疑必質於伊川進退人材二蘇疑伊川有力故極詆之三省進呈先生服除欲與館職判檢院簾中以其不靖令只與西監頤初在經筵歸其門者甚盛而蘇軾在翰林亦多附之者遂有洛黨蜀黨之論二黨道不同互相非毀竟爲蜀黨所擠蘇轍執政才進稟便云但恐不肯靖簾中是其說故頤不復得召揮麈餘話曾文肅初與蔡元長兄弟皆臨川王氏之親黨後來位勢旣隆遂爲讎敵崇寧初文肅爲元長攘其相位文肅以觀文守南徐時元度帥維揚赴鎭過郡元度開燕甚勤自爲口號云並居二府同事三朝悵契闊於當年喜逢迎於斯地又云對掌紫樞參大政同扶赫日上中天謬爲恭敬如是而中實不然已而興獄文肅遂遷衡陽詹大和堅老來京師省試罷坐微累下大理時李傳正端初爲少卿初入之時堅老哀鳴曰某遠方舉人不幸抵此祈公憐之端初怒操俚談詬曰子觜尖如此誠姦人也因困辱之已而榜出奏名所犯旣輕在法應釋得以無事自此各不相聞後十餘年端初爲淮南路轉運副使旣及瓜堅老自郎官出爲代端初固忘之而堅老心未能平也相見各敍昧生平而已旣再見端初頗省其面目猶不記首事因曰郎中若有素者豈嘗解後朝路中耶風采堂堂非曩日比也堅老答曰風采堂堂固非某所自見但不知比往時觜不尖否端初愧怍而寤避暑錄話崇寧二年霍侍郎端友榜吾爲省試點檢官安樞密處厚爲主文與先君善一見以子弟待吾處厚前坐紹聖間從官放歸田裏至是以兵部尙書召還朝嘗中夜召吾語因曰吾更禍重矣將何以善後吾曰君不聞藺相如廉頗郭汾陽李臨淮張保臯鄭年事乎縉紳之禍連結不解非特各敝其身國亦敝矣公但能一切忘舊怨以李文饒爲戒禍何從及處厚意動矍然起執吾手步庭下時正月望夜月正中仰視星斗燦然以手指天曰此實吾心因問此六人大略曰四人者吾知之獨不知保臯與年爲何事吾言杜牧之所書新史略載之矣還坐室中取唐書檢示久之曰吾未有策題便當著此以信吾志遂論六人以策進士揮麈後錄錢昂治郡有聲以材能稱於崇觀間嘗帥秦州時童貫初得幸爲熙河措置邊事恃寵驕倨將迎不暇獨昂未嘗加禮昂短小精悍老而矍鑠一日赴天寧開啟待貫之來久之方至昂問之曰太尉何來暮耶貫曰偶以所乘騾小而難騎動必跳躍適方欲據鞍忽盤旋庭中甚久以此遲遲昂曰太尉之騾雄耶雌耶貫對曰雄者也昂曰旣爾難柰何不若閹之貫𨿽一時愧怒而莫能報其後貫大用事卒致遷責劉斯立跂忠肅同老之子克家能文自號學易老人有集行於世政和中以忠肅在黨籍屏居東平杜門卻掃息交絕遊人罕識其面有戚裏子王宣贊者來爲州鈐轄家饒財多聲妓重義好客廨捨適同里巷聞斯立之賢有願交之意托人寄聲欲致一飯之款斯立從之且並招斯立所厚善者預席從郡中假侑觴之人極其歡洽有李延年者嘗坐法失官亦居是邦願廁其間王君距之延年大不平適往京師理雪時王黼爲中司延年與之有舊因往謁之黼問東平近有何事延年卽以王君開燕爲言黼又詢席間有何說延年云廣坐中及宮闈二月九日之事客退黼遣吏以紙授延年令筆其語延年出於不虞宛轉其詞黼見之怒云當先送大理寺延年惶恐迎合以遷就之且引坐客李禔爲證黼卽以上聞詔付廷尉鞫治遣吏捕斯立於鄆方以忠肅諱日飯僧佛寺就齋所禽赴天獄鍛煉訊掠極其苦楚惟禔抵讕不承方欲移理間斯立之猶子長言聞斯立之困辱年少气銳遂自陳言從己出獄具長言置刑竄海島斯立編管壽春府席間賓主旣皆坐罪下至奔走執事倡優侍姬悉皆決杖延年詔復元官此亦一客不得食而然然比之秦邸獄冤則尢爲酷焉禔淸臣子斯立王定國婿也閒燕常談李端行字聖達毗陵人崇寧間太學屢中魁選聲名籍甚大觀丁亥歲諸路貢士羣試李士英作魁聖達第二意不中之嘗曰天下淸气無南北之異但吳中淸气十分鍾於人河朔淸气爲鵝梨占了八分以士英河內人故也士英銜之其後士英拜相聖達方爲太傅坐小累罷坎壈失志而死墨莊漫錄崔鶠徳符潁昌陽翟人宣和中監西京洛南稻田務時中宦容佐掌宮鑰於洛郡僚事之惟恐不及惟徳符不肯見之容極銜之徳符一日送客於會節園時梅花已殘與飲梅下已而容奏陳以會節園爲景華禦苑徳符初不知也明年暮春復騎瘠馬從老兵徑入園中梅下哦詩曰去年白玉花結子深林間小憩藉淸影低顰啄微酸故人不復見春色今已闌繞樹尋履迹空餘土花班徘徊而去次日容見地有馬迹問園吏吏以崔對容怒其輕己遂劾奏鶠徑入禦苑以此罪廢累年賢奕編傅忠肅公察未廷試蔡京輔政賣弄威權脇制中外且陽示含容誘以附己堅欲以女妻公遣其子與術士數輩踵視公又托其姻與公相見不從識者謂公年少有气識未易量也京銜之揮麈後錄溫益字禹弼徽考以端邸舊僚卽位未久擢尹開封府曾文肅爲山陵使益爲頓遞使梓宮次板橋以人眾柱折幾陷時外祖空靑公侍文肅爲山陵所主管文字偶問左右曰頓遞使何在不虞益之在旁忽應曰益在斯由是怨外祖入骨髓時蔡元長已有中禁之授使運力爲引重至於斥文肅於上前元長大感之遂以爲中書侍郎興大獄欲擠文肅父子於死地賴上保全之得免未幾益卒於位後元長復用其子萬石爲閣學士以報之馮�濟川雷觀公達靖康中俱爲學官於京師皆蜀士也而觀以上書得之�實先達焉一日�出策題問諸生經旨觀摘其疵訐之於稠人中曰自王安石曲學邪說之行蔡京挾之濟其姦遂亂天下今日豈可尙習其餘論耶�曰子去歲爲學生嘗以書屬我求爲蔡氏館客豈忘之耶前牘尙存譸張爲幻乃爾是猶同浴而譏裸裎也二人大忿坐是論列皆絀爲監當雲麓漫抄紹興初陜西五路惟熙河曲端將兵二十萬時鄜延路安撫使王公庶忽承曲命來議事王委政路分兵官卜某自將數千人到鄜延畱月餘不得見有將官譚元猷年少气銳與卜言曰安撫過熙河不還我將迎之卜執不可譚自以二千騎行密得王師所寓之地徑至其前王甚驚譚語其故且恐有他意王悟遂上馬徑回曲聞之亦不追王公歸而憾之未幾被召遂治曲反狀下獄以火逼殺之宋史宗室士傳士字立之郇康王仲禦子數言事忤秦檜及嶽飛被誣士力辯曰中原未靖禍及忠義是忘二聖不欲復中原也臣以百口保飛無他檜大怒諷言者論士交通飛蹤迹詭祕事切聖躬遂奪官中丞萬俟復希旨連擊之謫居於建趙鼎傳紹興五年上還臨安制以鼎守左僕射兼知樞密院事張浚守右僕射兼知樞密院事都督諸路軍馬浚在江上嘗遣其屬呂祉入奏事所言誇大鼎每抑之上謂鼎曰他日張浚與卿不和必呂祉也後浚因論事語意微侵鼎鼎言臣初與浚如兄弟因呂祉離間遂爾暌異今浚成功當使展盡底蘊浚當畱臣當去上曰俟浚歸議之浚常奏乞幸建康而鼎與折彥質請回蹕臨安曁浚還乞乘勝攻河南且罷劉光世軍政鼎言擒豫固易耳然得河南能保金人不內侵乎光世累世爲將無故而罷之恐人心不安浚滋不悅鼎以觀文殿大學士知紹興府宗室不棄傳不棄字徳夫太宗之裔紹興中爲江東轉運判官秦檜忌四川宣撫使鄭剛中以不棄能制之除太府少卿四川宣撫司總領官初趙開總蜀賦宣撫司文移率用申狀不棄至官用張憲成故事以平牒見剛中愕然久之始悟其不隸己遂有隙不棄欲盡取宣撫司所儲剛中不與不棄怒剛中辟利州轉運使王陟兼本司參議不棄劾罷之二人愈不相能檜並召還剛中在蜀服用頗逾制不棄復文致其事檜乃罷剛中升不棄敷文閣待制知臨安府張孝祥傳孝祥爲起居舍人權中書舍人初孝祥登第出湯思退之門思退爲相擢孝祥甚峻而思退素不喜汪澈孝祥與澈同爲館職澈老成重厚而孝祥年少气銳往往陵拂之至是澈爲禦史中丞首劾孝祥姦不在盧杞下孝祥遂罷提舉江州癸辛雜識施宿字武子湖州長興人父元之紹興張榜乾道間爲左司諫宿晚爲淮東倉曹時有故舊在言路因書遺以番葡萄歸院相會出以薦酒有問知所自憾其不己致也劾之無以蔽罪宿嘗以其父所注坡詩刻之倉司有所識傅字漢孺湖州人窮乏相投善歐書遂俾書之鋟板以賙其歸因摭此事坐以贓私宋史畱正傳正爲相韓冑浸謀預政數詣都堂正使省吏諭之曰此非知閣日往來之地冑怒而退會經筵晚講賜坐正執奏以爲非上不懌侍禦史黃度論馬大同罪正擬度補外上知其情除度右正言正請推恩隨龍人上曰朕未見父母可恩及下人耶積數事失上意冑從而間之八月手詔正以少師觀文殿大學士判建康府癸辛雜識馬華父光祖知髙沙日戍軍叛華父撫諭不從遂藏身後圃亂荷中獲免其家人散走藏匿華父之妻則匿於都吏之家遂爲所污趙信國自維揚提兵至郡討叛令王克仁入城撫諭遂誅首謀者百餘人趙遂系吏者纏以麻�漬之以油用大竿稱於通衢而燃之華父慚怒以趙爲彰其家醜遂構大怨其後華父開江閫遂辟王容之子某爲溧水令俾覘趙過將甘心焉趙公知之遂首以外執政一札舉之且爲宛轉料理攺秩馬知其故遂劾去之其後建淸溪諸賢祠凡仕於江淮者皆在祀列獨信國之父忠肅公方不得預焉金史孟浩傳浩與田�皆在尙書省�爲吏部侍郎浩爲左司員外郎旣典選善銓量人物分別賢否所引用皆君子而蔡松年曹望之許霖皆小人求與�相結�薄其爲人拒之松年蔡靖子靖將兵不能守燕山終敗宋國�頗以此譏斥松年松年初事宗弼於行臺省以微巧得宗弼意宗弼當國引爲刑部員外郎望之爲尙書省都事霖爲省令史皆怨�等時時毀短之於宗弼凡與�善者皆指以爲朋黨韓企先疾病宗弼往問之是日�在企先所聞宗弼至知其惡己乃自屏以避宗弼曰丞相年老且疾病誰可繼丞相者企先舉�而宗弼先入松年譖言謂企先曰此輩可誅�聞汗流浹背蕭仲恭傳仲恭子拱歸蘭子山治猛安事是時蕭恭張九坐語禁中事得罪拱至蘭子山與客會語及之有阿納與拱有隙乃誣拱言張九無罪被誅語涉怨謗海陵遣使鞫之戒傳者曰此子狂妄宜有此語不然彼中安得知此事使者不復問拱但榜掠其左驗使如告語証之拱遂見殺大傳海陵疑左副元帥撤離喝以爲行臺左丞相使伺察之詔軍事不令撤離喝與聞撤離喝不知海陵意旨每與爭軍事不能得遂與有隙海陵竟殺撤離喝召入朝拜尙書右丞封神麓郡王尼龐古鈔兀傳鈔兀遷西北路招討使攺東北路鈔兀與完顏思敬有隙思敬爲東京畱守奉詔至招討司鈔兀不出餞世宗聞之遣使切責之曰卿本大紮也起身細微受國厚恩累歷重任乃以私憾不餞詔使當內省自訟後勿復爾朕不能再三曲恕汝也旣而思敬爲平章政事北路招討使鈔兀以私取諸部進馬事覺被逮將走京師鈔兀爲人尙气次海濱縣慨然曰吾豈能爲思敬辱哉遂縊而死元史敬儼傳儼禦史臺爲都事中丞何某與執政有隙省議欲核臺選之當否儼曰邇者省除吏千餘人臺亦當分別之耶語聞議遂寢韓若愚傳若愚拜參議中書省事丞相鐵木疊兒復入相以舊憾誣若愚罪欲殺之帝不從復奏奪其官除名歸鄕裏張養浩傳養浩爲右司都事其縣達魯花赤嘗與之有隙時方求選養浩爲白宰相授以美職明通紀陳友諒沔陽漁家子嘗爲縣吏不樂會徐壽輝倪文俊兵起慨然往從之初爲文俊簿書掾未幾亦領兵爲元帥因隙襲殺文俊並其軍自稱平章壽輝不能制明外史湯和傳和沈敏多智數頗有酒過先守常州時嘗請事太祖不得醉出怨言曰吾鎭此城如據屋脊坐左顧則左右顧則右太祖聞而銜之論封功臣以和徵閩時放遣陳友定餘孽八郡復擾師還爲秀蘭山賊所襲失二指揮故不封公伐蜀還面數其逗撓罪頓首謝乃已其封信公也猶數其常州時過失鐫之券陜西通誌呂楠髙陵人霍文敏爲宗伯與夏貴溪有隙楠兩解之兩人不知反以爲黨會廟災自陳遂致仕延休堂漫錄伍文定爲常州推官以簡伉忤提學禦史陳琳左遷起爲嘉興府同知而陳亦來爲郡守相見握手道舊故若平生彼此各無芥蒂時兩賢之列朝詩集皇甫濂字子約嘉靖甲辰進士除工部都水主事監薪廠賈人子納女於司空依倚爲姦利子約按其罪不少貰司空心銜之榷關荊州已得代案前事內計謫河南布政司理問稍遷興化府同知盧楠字少梗爲人跅好使酒罵坐嘗爲具召邑令有他事日昃乃至楠醉臥不能具賓主禮令心銜之楠嘗醉榜其役夫旬日役夫夜壓於墻隕令擒治楠當楠抵坐系獄裏中兒爲獄吏素恨楠笞之數百謀以土囊壓殺之他吏覺之得不死陜西通誌劉儲秀以戶部尙書總督倉場時陶仲文方幸秀獨不禮旦題桃符於倉場門有六部七尙書獨愧鵷班之句仲文銜之尋攺兵部尙書有復套議時嚴嵩方借復套事構陷夏言因與仲文交構上前有旨罷歸永陵編年史嘉靖九年山西巡按趙鏜馳巡撫張瀚甬道瀚銜之訐鏜鏜亦訐瀚帝怒皆奪官按核吳江縣誌徐師曾爲翰林時嚴嵩執政師曾意不樂閣試題寒塘宿雁圖師曾因以詩見意云秋深陽鳥宿平蕪誰對寒汀繪此圖日暮江南眠最穩天空沙際影仍孤刷毛自分霜華老斂翮那思風力扶但願衡陽得飛去不愁雲路稻粱無嵩得詩銜之未幾出爲給事明外史王錫爵傳萬曆五年錫爵以詹事掌翰林院張居正奪情將廷杖吳中行趙用賢等錫爵要同館十餘人詣居正求解居正不納錫爵獨造喪次切言之居正勃萃下拜索刀作刎頸狀曰爾殺我徑入不顧中行等旣受杖錫爵持之大慟明年進禮部右侍郎居正甫歸治喪九卿急請召還錫爵獨不署名旋乞省親去居正以錫爵形己短益銜之沈鯉傳萬曆二十九年趙志臯卒沈一貫獨當國廷推閣臣詔鯉以故官兼東閣大學士入參機務一貫以士心夙附鯉深忌之貽書李三才曰歸徳公來必奪吾位將何以備之鯉邑名歸徳欲風鯉辭召命也三才答書言鯉忠實無他腸勸一貫同心一貫由此並憾三才

嫌隙部雜錄周禮春官玉府谷圭以和難訂

義諸侯欲使之協比苟有難不相協和則遣使執谷圭以和之夏官合方氏除其怨惡訂

義王昭禹曰生於心而有所憚者怨也人之所醜而有餘者惡也有以除之則惡將有所攺而遷善怨不妄作而當理矣聞見前錄世謂韓王爲人陰刻當其用事時以睚�中傷人甚多然子孫至今享福祿國初大臣鮮能及者得非安天下之功大乎容齋隨筆李太白以布衣入翰林旣而不得官唐史言髙力士以脫靴爲恥摘其詩以激楊貴妃爲妃所沮止今集中有雪讒詩一章大率載婦人淫亂敗國其略云彼婦人之猖狂不如鵲之疆疆彼婦人之淫昏不如鵲之奔奔坦蕩君子無悅簧言又言妲己滅紂褒女惑周漢祖呂氏食其在旁秦皇太后毐亦淫流螮蝀作昏遂掩太陽萬乘尙爾匹夫何傷詞殫意窮心切理直如或妄談昊天是殛予味此詩豈非貴妃與祿山淫亂而白曾發其姦乎不然則飛燕在昭陽之句何足深怨也癸辛雜識範文正始與呂文靖不合而去文靖晚以西事復召用之文正遺呂書以郭李爲諭視古藺廉寇賈眞無歉矣而忠宣乃謂無之呂太史所輯文鑑特載此書而文正集中無之蓋忠宣所刪也父子之間可謂兩盡近世倪祖常刻齊齋集內有昆命元龜說專爲史彌遠而以集遺宅之此猶出於不審也陳石齋力修與陳叔方爭軍賞於都堂省拂袖徑出以此去國終焉而其子臯謨乃以行實屬之節齋敍此一節指爲中風且有以微罪行之語臯謨以呈其從兄應辰應桃之子也以爲不然節齋恐其不用也徑取而刻之以出此豈特不審而已哉蓋敵惠敵怨不在後嗣然自當視其事之輕重理之是非不可一槪論也甲乙剩言傳紫陽魏總制與繡水沈中丞不協當朔方變起賊深入以撓我師我師多挫�不得逞然魏往往掩敗爲功會題沈多不與魏益恨之時沈軍固原值賊過靈州而南魏令烽炮毋達固原賊遂猝至圍沈數日而去余謂邊塞烽堠自有軍法何得至此恐言者之過及見中丞客姚士�塞上詩有豈有勝兵雄九地不傳烽火到孤城之句乃知人傳者不誣也夫大臣爲國家折衝禦侮以當一面正須共分猷念協力相爲乃欲以敗爲功欺誤朝廷固罪在不赦更復嫌忌同官以賊猝中此又刑書所必討者也賀陽亨集餘冬序錄魏將軍張遼與其護軍武周有隙求交胡質質辭以疾遼出遇質曰僕委心於君何以相孤若此質曰古人之交多取知其不貪奔敗知其不怯聞流言不信才可善終武伯南身爲雅士往者將軍稱不輟口今因睚�遂成嫌隙如質才薄豈能終好故不願也遼感其言復與周平嗟乎若胡質者所全多矣讀書鏡宋史云蘇軾喜諧戲程頤以禮法自持軾謂程頤不近人情每加玩侮以至成隙立黨交章互詆世說髙座道人在丞相坐恆偃臥見卞壺肅然攺容曰彼是禮法人壺不賢於頤而能以禮法使人見重劉整恃才縱誕服飾詭異無所拘忌嘗行造人遇蔡克在坐整終席�不自安整不賢於東坡也而能以禮法重人此二事可以定程蘇兩先生之是非矣司馬君實章子厚二人冰炭不相入子厚每以謔侮困君實君實苦之求助於蘇公公見子厚曰司馬君實時望甚重昔許靖以虛名無實見鄙於蜀先主法正曰靖之浮譽播流四海若不加禮必以賤賢爲累先主納之以靖爲司徒許靖且不可慢況君實乎公知處君實而不知處程先生豈程先生疾公無禮法亦無處公地耶東坡於伊川猶溫嶠之於卞壼也晉書云嶠喜慢語壼以禮法自居而二人各相得也當時恨無以此告之者告之則蘇罷輸攻程弛墨守王伯厚云元佑諸賢不和是以爲紹聖小人所乘元符建中韓曾不和是以爲崇寧小人所陷紹興趙張不和是以爲秦氏所擠古之建官曰三公公則無私矣曰三孤孤則無朋矣無私無朋王道蕩蕩何亂之有

