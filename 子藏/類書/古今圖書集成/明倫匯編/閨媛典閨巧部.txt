

閨巧部列傳

吳

吳王趙夫人按拾遺記吳王趙夫人丞相趙達之妹善書畫巧妙無雙能於指間以彩絲織爲龍鳳之錦宮中號爲機絕孫權嘗嘆魏蜀未平思得善畫者圖山川地形夫人乃進所寫江湖九州山嶽之勢夫人又於方帛之上繡作五嶽列國地形時人號爲鍼絕又以膠續絲髮作輕幔號爲絲絕

唐

柳宜城妾琴客按麗情集琴客柳宜城之愛妾也善撫琴宜城請老而琴客出嫁顧爲作歌

盧眉娘按杜陽雜編永貞元年南海貢奇女盧眉娘年十四稱本北祖帝師之裔自大足中流落於嶺表幼而慧悟工巧無比能於一尺絹上繡法華經七卷字之大小不逾粟粒而點畫分明細於毛髮其品題章句無有遺闕更善作飛仙蓋以絲一縷分爲三縷染成五彩於掌中結爲傘蓋五重其中有十洲三島天人玉女臺殿麟鳳之象而外列執幢捧節之童亦不啻千數其蓋闊一丈秤之無三數兩自煎靈香膏傅之則�硬不斷上嘆其工謂之神助因令止於宮中每日但食胡麻飯二三合至元和中憲宗皇帝嘉其聰慧而奇巧遂賜金鳳環以束其腕知眉娘不願住禁中遂度以黃冠放歸南海仍賜號曰逍遙及後神遷香气滿室弟子將葬舉棺覺輕卽徹其蓋惟有藕屨而已後入海人往往見乘紫雲遊於海上是時羅浮處士李象先作盧逍遙傳而象先之名無聞故不爲世人傳焉

後唐

西蜀李夫人按圖繪寶鑑李夫人西蜀名家女未詳世冑善屬文尢工書畫郭崇韜伐蜀得之夫人以崇韜武弁常郁悒不樂月夕獨坐南軒竹影婆娑可喜卽起揮毫濡墨模寫紙上明日視之生意具足人間往往效之遂有墨竹

婦人童氏按宣和畫譜婦人童氏江南人也莫詳其世系所學出王齊翰畫工道釋人物童以婦人而能丹靑故當時縉紳家婦女往往求寫照焉有文士題童氏畫詩曰林下才華𨿽可尙筆端人物更淸妍如何不出深閨裏能以丹靑寫外邊後不知所終今禦府所藏六隱圖其一也按畫鑑五代婦人童氏畫六隱圖見於宣和畫譜今藏山陰王子才監簿家乃畫範蠡至張志和等六人乘舟而隱居山水樹石人物如豆許大甚可愛

宋

朱億女按蘇州府誌朱億女郡人淑行婉質工琴書至道初裴愈奉使兩浙聞其才藝奏之召至京師旣入宮掖賜號白蓮花夫人後出俗刺血書蓮花經一部攺賜慈濟廣惠大師億子光祿卿公綽之女二十娘子嫁朝請郎李防亦聰慧作混元圖贈宜人

宗婦曹氏按宣和畫譜宗婦曹氏雅善丹靑所畫皆非優柔�媚取悅兒女子者眞若得於遊覽見江湖山川間勝槪以集於毫端耳嘗畫桃溪蓼岸圖極巧有品題者曰詠雪才華稱獨秀回文機杼更誰如如何鸞鳳鴛鴦手畫得桃溪蓼岸圖由此益顯其名於世但所傳者不多耳然婦人女子能從事於此豈易得哉今禦府所藏五桃溪圖一柳塘圖一蓼岸圖一雪雁圖一牧羊圖一按續�骳說宗婦曹夫人善丹靑作臨平藕花圖人爭影寫

王之才妻李氏按畫繼朝議大夫王之才妻崇徳郡君李氏公擇之妹也能臨松竹木石見本卽爲之卒難辧又與可每作竹以貺人一朝士張潛迂�修謹作紆竹以贈之如是不一又作一橫絹丈餘著色偃竹以貺子瞻過南昌山谷借而李臨之後數年示米元章於眞州元章云非魯直自陳不能辧也作詩曰偃蹇宜如李揮毫已逼翁衛書無遺妙琰慧有餘工熟視疑非筆初披颯有風固藏惟謹鑰化去或難窮山谷亦有題姨母李夫人墨竹偃竹及墨竹圖歌詩載集中

和國夫人王氏按畫繼和國夫人王氏顯恭皇后之妹宗室仲輗之室也善字畫能詩章兼長翎毛每賜禦扇卽翻新意仿佛成圖軸多稱上旨一時宮邸珍貴其迹

張昌嗣母文氏按畫繼文氏湖州第三女張昌嗣之母也居郫湖州始作黃樓障欲寄東坡未行而湖州謝世遂爲文氏奩具文氏死復歸湖州孫因此二家成訟文氏嘗手臨此圖於屋壁暮年盡以手訣傳昌嗣今昌嗣亦名世矣

劉夫人按圖繪寶鑑劉夫人希字號夫人建炎年掌內翰文字善畫人物師古人筆法及寫宸翰字髙宗甚愛之畫上用奉華堂印

黃由妻胡氏按圖繪寶鑑胡氏平江胡元功尙書女黃尙書由之妻自號惠齋居士精於琴書畫梅竹小景俱不凡時比之李易安

盧氏按圖繪寶鑑婦人盧氏許州人能作墨竹梅聖兪嘗賦詩題之

趙希泉妻湯氏按圖繪寶鑑湯夫人叔雅之女趙希泉妻寫梅竹每以父閒庵圖書識其上

翠翹按圖繪寶鑑翠翹洪內翰侍人失其姓自題雲翠翹戲筆字畫婉媚程大昌題詩云戲作風枝斜再惱玉堂宿

謝宜休妻阿環按圖繪寶鑑謝宜休妻小字阿環遺其姓氏山水學李成精妙合格竹學王華亦可觀

元

黃道婆按輟耕錄閩廣多種木棉紡織爲布名曰吉貝松江府東去五十里許曰烏泥涇其地土田磽瘠民食不給因謀樹藝以資生業遂�種於彼初無踏車椎弓之制率用手剖去子綫弦竹弧振掉成劑厥功甚艱國初時有一嫗名黃道婆者自崖州來乃教以做造捍彈紡織之具至於錯紗配色綜�挈花各有其法以故織成被褥帶帨其上折枝團鳳棋局字樣粲然若寫人旣受教競相作爲轉貨他郡家旣就殷未幾嫗卒莫不感恩灑泣而共葬之又爲立祠歲時享之越三十年祠毀趙愚軒重立今祠復毀無人爲之創建道婆之名日漸泯滅無聞矣

管夫人按圖繪寶鑑管夫人名道升字仲姬趙文敏室贈魏國夫人能書善畫墨竹梅蘭按瑯嬛記管夫人性喜蘭梅下筆精妙不讓水仙有時對庭中修竹亦自興至不能自休按妮古錄管夫人亦嘗畫懸崖朱竹一枝楊廉夫題云网得珊瑚枝擲向篔簹谷明年錦棚兒春風生面目按荻樓雜抄趙魏公夫人管道升善書畫吾竹房嘗題其所畫竹石竹房有一私印是好嬉子三字卽以此印倒用於跋尾人皆以爲竹房之誤魏公見之曰此非誤也這瞎子道婦人會作畫倒好嬉子

仇英女按丹靑志仇英之女號杜陵內史能人物畫綽有父風贊曰粉黛鍾靈翺翔畫苑寥乎罕矣仇媛慧心內朗窈窕之傑哉必也律之女行厥亦牝�之晨也

石女按保定府誌石女張蔡公女也有巧思與人接談袖中細剪春花秋菊細艸垂楊罔不入神其剪制香奩絕巧奪目得之者珍藏焉

尢求女按蘇州府誌尢求號鳳丘長洲人工寫山水兼人物女適周鳳儀傳父筆鳳儀亦精畫晚年夫婦持齋藉畫以給朝夕

趙均妻文氏按蘇州府誌文氏名淑字端容貢士從簡女趙均妻性明慧所見幽花異卉小虫怪蝶信筆渲染鮮妍生動均手爲題署遠近購者塡塞貴姬季女爭來師事均以是得旨蓄庀具與賓客論篆籀隱居放言十餘年淑卒未幾均亦�

莊氏女按眞率齋筆記陳郡莊氏女精於女紅好弄琴有琴一張名曰駐電每弄梅花曲聞者皆云有暗香人遂籍籍稱女曰莊暗香女更以暗香名琴一日悔曰此豈女兒事耶遂絕弦不復鼓矣莊暗香暗中彈琴右手指有金花照爛几案因自造金花之曲

丁氏女按誠齋雜記蔡州丁氏女精於女紅每七夕禱以酒果忽見流星墜筵中明日花上有金梭

明

倪嶽妻盧氏按江寧縣誌盧氏諱允貞布政使雍之女歸倪文毅公嶽能詩尢喜圖染有璇璣圖九歌圖甚精妙

許氏按滄溟集許氏許公瓊之長女其先鳳陽人徙長興生十歲觀古圖畫問知大義遂善繪事見者謂吳興管夫人以來所未有也嘗曰刺繡制形圖畫制意形致欲實意致欲虛父奇之年二十歸承徳君蓋贅婿也承徳君故儒俠好客不事生產久之承徳君交遊日益盛生產日益微許嘗鬻所圖畫佐緩急承徳君不知也

王長卿妻按甲乙剩言長卿新安人能詩其內人精於紩繡嘗觀其繡佛�密爛而髮絲眉目光相衣紋儼若道元運管余所見宋繡最多此繡當不多讓卽謂之鍼王可也王行甫汪明生諸君多以篇詠重之第性嚴妒長卿往朔方謁周中丞慮有外私使向繡佛前受邪淫戒而去

閨巧部藝文一

繡賦

梁張率尋造物之妙巧固飾化於百工嗟莫先於黼繡自帝虞而觀風雜藻火與粉米郁山龍與華虫若夫觀其締綴與其依放龜龍爲文神仙成像總五色而極思藉羅紈而發想具萬物之有狀盡眾化之爲形旣綿華而稠彩亦密照而�明若春隰之揚花似秋漢之含星已間紅而韻紫亦表元而裏素間綠竹與蘅杜雜靑松與芳樹若乃邯鄲之女宛洛少年顧影自媚窺鏡自憐極車馬之光飾盡衣裳之妖妍旣徙倚於丹墀亦徘徊於靑閣不息末而反本吾謂遂離乎澆薄

馬室女雷五葬志

唐柳宗元馬室女雷五父曰師儒業進士雷五生巧慧異甚凡事絲纊文繡不類人所爲者余�之甚駭家貧歲不易衣而天姿潔淸修嚴恆若簪珠璣衣紈縠寥然不易爲塵垢雜年十五病死後二日葬州東郭東裏以其姨母爲妓於余也將死曰吾聞柳公嘗巧我慧我今不幸死矣安得公之文志我於墓其父母不敢遽請葬之日余乃聞焉旣而閔焉以攻石之後也遂爲砂書元磚追而納諸墓

王氏廣陵散記

顧眾樂琴之臣妾也廣陵散曲之師長也瑯琊王淹兄女未笄忽彈此曲不從地出不從天降如有宗師存焉曲有日宮散月宮散歸云引華嶽引意者虛寂之中有宰察之神司其妙有以授王女於戲天鄙�而絕神明倜儻而授中散沒而王女生其間寥寥五六百年先王作樂殷薦上帝有不得而聞者鼓鐘時動敢告於太師

爲人撰乞巧文

沈亞之邯鄲人伎婦李客子七夕祀織女作穿鍼戲取笤篁芙蓉雜致席上以望巧所降其夫以爲沈下賢工文能刱窈窕之思善感物態因請撰爲情語以道所欲詞曰惟云渚之震秋兮矢曠碧以凝慕懸韶桂於�月泫明淚之新露卽河房之將期儼龍輪以就馭恭聞司巧之多方妾修馨香以奉具竊獨溺於自私希靈娥之所付羽碧凝其異質兮韻隆虹於霾霽假文羽於孔雀兮而使擅夫佳麗載云蟬之重緌兮塗蠻金於綺篲細綃縷於藕腸兮差蓮跗以齒致而�爪之絲虫兮裊檐機之夕綴是物之巧功善飾願賜妾於鍼紉也葩萼郁於濃妍包多宜以善喜引�吹於輕飆若將翔而復倚醉光春之流景播淸香於萬里霓煙出乎無間縹窈眇以斐亹若披若曳兮扯平林兮橫曉水襲霽旦之繁芳兮因文映而增綺淡冉冉其夥容世無容以偕此是物之巧容善態願委妾於態媚也短蒲狹涘兮曲澑溢鵁鶄鵷鶵兮引乳娣戲音淸諧兮蕩曳牽遊裾之低凝兮蔓春心於淇裔枯寒勁幹兮噫气擺風叫夜兮畱澡雪畱韻淒澀兮映咽吟夢語之連漣感霜鐘之流越是物之巧音善感願付妾於管弦也

閨巧部藝文二詩

七夕穿鍼

梁劉孝威縷亂恐風來衫輕羞指現故穿眼鍼持縫合歡扇

剪彩

唐張九齡�女矜容色爲花不讓春旣爭芳意早誰待物華眞葉作參差發枝從點綴新自然無限態長在艷陽晨

人日剪彩

徐延壽閨婦持刀坐自憐裁剪新葉催情綴色花寄手成春帖燕畱妝戶粘雞待餉人擎來問夫婿何處不如眞

聽妻彈別鶴操

元稹別鶴聲聲怨夜弦聞君此奏欲潸然商瞿五十知無子更付琴書與仲宣

和微之聽妻彈別鶴操因爲解釋其義依韻加

四句

白居易義重莫若妻生離不如死誓將死同穴其柰生無子商陵追禮教婦出不能止舅姑明旦辭夫妻中夜起起聞鶴別若與人相似聽其悲唳聲亦如不得已靑田八九月遼城一萬里徘徊去住云嗚咽東西水寫之在琴曲聽者酸心髓況當秋月彈先入憂人耳怨抑掩朱弦沈吟停玉指一聞無兒嘆相念兩如此無兒𨿽薄命有妻偕老矣幸免生別離猶勝商陵氏

繡

羅隱一片絲羅照全唐詩閨三字洞房西室女工勞花隨玉指添春色鳥逐金鍼長羽毛蜀錦謾誇聲自貴越綾虛設價功髙可中用得鴛鴦被紅葉枝枝不礙刀

繡鴛鴦詩

曹組柴扉花嶼接江湖頭白成雙得自娛春晚有時描一日長銷得繡工夫

朱氏艸虫朱氏毗陵人善畫艸虫

宋楊萬里常州艸虫天下奇女郎點筆不緣師未應好手傳輪扁便恐前身是郭熙筆端生意已如生點綴沙虫機不停淺著鵝黃作蝴蝶深將猩血染蜻蜓

聽姨女喬夫人鼓風入松

金元好問白雪朱弦一再行春風�指十三星雲霧閣有今夕寶靨羅裙無此聲瀟灑寒松度虛籟悠揚飛絮攪靑冥胎仙不比湘靈瑟五字錢郎莫漫驚

吳中女子畫花鳥歌

元虞集吳中女子顏色好洗面看花花爲悄調朱弄粉不自施寫作間雪衣鳥綠沈沈春晝遲半生心事花鳥知花殘鳥去人不歸細雨梅酸愁畫眉

題張萱美人織錦圖

乃賢織錦秦川窈窕娘新翻花樣學宮坊�虛轉軸鶯聲滑腕倦停梭粉汗香雙鳳回翔金縷細五雲飛動彩絲長明年夫婿封侯日裁得宮袍遠寄將

聽琴歌

楊壽十八年少誰家女綽約容儀衣楚楚秋波瀲�映春山暫駐空刀裁白紵輕移蓮步出重幃玉�閒理焦桐絲琳瑯婺女不足數前身疑是蔡文姬一鼓天風生再鼓山月明蒼龍夜啼老蛟泣孤鸞別鶴不敢鳴一弦宮牛鳴古盎應黃鍾二弦商梧桐葉落敲銀�三弦角野猿暮嘯巖花落四弦徵百囀黃鸝綠陰裏五弦羽洞庭瀟瀟落寒雨大宮小宮錯雜彈一堂魚水情交歡我聞此聲重太息歷代聖賢能作述杏壇千古有遺音何須更聽湘妃瑟

繡婦行

揭佑民回文未動機心忙幼時學刺鴛鴦漸摹小景作蘆鴈稍引初智成�幾回停綫望長晷年深勾撥入教坊宮羅裁就繡禦用伴伍推讓尊前行一絲欲理三滌手龍鳳密湊云分光臂垂枯木掛猿狖眼注寒水明鶖鶬喑喑蜩蟬殼未脫櫛櫛蠶腹絲爲僵晴天日杲等餘事淸夜膏繼爭毫芒鳴機裂下棚忽解摑摑一弗聲聞廊千秋萬歲奉聖王若比倚市眞誰彊

聽琴歌

洪希文�簾曲檻蘋風涼細腰美人藕絲裳神閒意定丰度遠玉指��彈履霜喬林鶯囀日卓午出澗泉鳴夜未央孤鸞別鶴生暗恨毋以冰炭置我腸

贈張姓女

貢奎張家女兒八歲餘手把椽筆誇能書翠眉玉貌畫不如一朝獻藝承明廬風雲會合冠佩集當面濡毫翻墨汁弱身窈窕才過膝步腕回旋萬鈞力怒鯨橫海枯樹立震空忽墮巓崖石功成直與造化俱欻見聲名起京邑紫裘蒙茸年少兒寶刀瓊帶羊角觿平生一字不到眼對此悄然顏色赧君不見蔡文姬班婕妤風流文采絕代無吁嗟陶家五男子總令紙筆爲荒蕪

題管夫人竹石圖

鄭元誰裁弄玉碧雲簫吹過瓊臺月影遙白鶴一雙何處下水晶宮裏赤闌橋

理繡

楊維楨揀得金鍼出象筒鴛鴦雙刺扇羅中卻嗔昨夜貍奴惡抓亂金�五色絨

題畫蘭

管道升趙孟俯妻

趙管才髙柳絮風水晶宮裏畫幽藂秋來紉作夫君佩羞殺回文漫自工

刺繡圖和楊孟載

明髙啟翠絲盤葉碧玲瓏小花鋪茜縷紅夢裏鴛鴦畱不得分明卻在繡�中

戲諸姊作假花

周潔鏤花雕葉百般新巧手分明遂奪眞自是深閨無定鑑金錢輸與弄虛人

閨巧部藝文三詞

點絳唇惠山夜月贈鼓琴者宋毛滂繡嶺橫秋玉螭吹暑迎涼气碧崖流水流入春�指半倚朱顏微嚲連環珥通深意月明風細分付知音耳

髙山流水丁基仲善琴題贈吳文英素弦一一起秋風寫柔情多在春�徽外斷腸聲霜霄暗落驚鴻低顰處剪綠裁紅仙郎伴新制還賡舊曲映月簾櫳似名花並蒂日日醉春濃吳中空傳有西子應不解換徵移宮蘭蕙滿襟懷唾碧總噴花茸後堂深想費春工客愁重時聽蕉雨碎淚濕瓊鐘恁風流也稱金屋貯嬌慵

金菊對芙蓉

劉淸夫淺拂春山慢橫秋水玉�閒理絲桐按淸泠繁露淡濘悲風素弦瑤軫調新韻顫翠翹金簇芙蓉疊鉤重鎖輕挑慢摘特地情濃泛商刻羽無窮似和鳴鸞鳳律應雌雄問髙山流水此意誰同个中只許知音聽有茂陵車馬雍容畫簾人靜琴心三疊時倒金鍾閨巧部雜錄新論珠圓羅縐𨿽女子運巧不能爲之鴻烈解蔡之幼女衛之稚質捆纂組雜奇彩抑黑質楊赤文鹽鐵論中山素女撫流徵於堂上韓詩外傳麑衣而盩領而女不以巧罪妮古錄墨竹或云李夫人貌上竹影所成畫繼陳暉晦叔經略子婦桐廬方氏作梅竹極淸遠又臨蘭亭並自作艸書俱可觀畫麈世但知封膜作畫不知自舜妹嫘始客曰惜此神技創自婦人予曰嫘嘗脫舜於瞍象之害則造化在手堪作畫祖

閨巧部紀事中華古今注髙羊氏娶於陳丰氏女能制鞞鼓鐘磬塤箎拾遺記成王五年有因祇之國去王都九萬里獻女工一人善工巧體貌輕潔被�羅雜繡之衣長袖修裾風至則結其衿帶恐飄飄不能自止也其人善織以五色絲納於口中手引而結之則成文錦太霄經朱仲嘗於會稽賣珠漢髙後時人仲以素書倚酒於女幾家女幾盜寫學其術女幾陳市上酒婦也西京雜記霍光妻遺淳於衍蒲桃錦二十四匹散花綾二十五匹綾出巨鹿陳寶光家寶光妻傳其法霍顯召入其第使作之機用一百二十鑷六十日成一匹匹直萬錢古今注雉朝飛者牧犢子所作也其聲中絕魏武帝宮人有盧女者故冠軍將軍陰叔之妹年七歲入漢宮學鼓琴琴特鳴異於諸伎善爲新聲能傳此曲盧女至明帝崩後放出嫁爲尹更生之妻女紅余志桓豁女字女幼制綠錦衣帶作竹葉樣遠視之無二也故無瑕詩云帶葉新裁竹簪花巧制蘭女幼庾宣婦瑯琊漫抄永嘉閨婦以靑梅雕剜脫核鏤以花鳥�細可愛以手擘之玲瓏如小盒闔之復爲梅謂之梅籃李太白詩云珍盤薦雕梅豈卽梅籃歟謝氏詩源更嬴之妻能作鎖云囊佩之陟髙山有云處不必開囊而自然有雲气入其中歸至家啟視皆有雲气白如綿自囊而出囊大如蠶繭而可以開合更嬴善射每言能仰射入雲中其妻不信因以一囊系箭頭令射之及墜驗之果有白雲在內因名箭曰鎖云荊楚歲時記七月七日爲牽牛織女聚會之夜是夕人家婦女結彩縷穿七孔鍼或以金銀石爲鍼陳瓜果於庭以乞巧有蟢网於瓜上則以爲符應文苑眞珠沈世坦謝美人制魚書甚旨一時傳誦中有云制楚江之鯉裁越國之綾造化杳冥出玆鍼綫鱗甲仿�成彼丹靑𨿽辜彈鋏之心聊作傳書之使素手得蒙一水寧辭鮫室銜珠彩毫倘點雙睛尙冀龍門燒尾注曰昔楊隱之女有仙術與父爭衡隱之以土撚作小丸散土中卽生梧桐數株枝葉靑�女以素綾剪小魚一沾水卽躍去共爲笑樂忘其貧約續博物志山東風俗遇正月取五姓女年十餘歲者共臥一榻覆之以衾以箕扇之良久如夢寐或欲刺文繡事筆硯理管弦俄頃乃寤謂之扇天卜以乞巧瑯嬛記八九月中月輪外輕雲時有五色下黃人每值此則爭呼女子向月拜之謂之乞巧惟吳媼有一女年十二拜之甚勤一夕月下飛五色彩雲如手掌大駐於女前眾皆恐女徑吸食之味甚香美明旦梳頭窺鏡面色艷冶彈琴讀書不習而能媼喜甚攺名爲彩雲女紅余志女丸以黎洞寶香爲琴以昆山碧玉爲弦故曰碧弦琴熙朝樂事七夕婦女對月穿鍼謂之乞巧或以小盒盛蜘蛛次早觀結网�密以爲得巧多寡帝京景物略七月七夕之午丟巧鍼婦女曝盎水日中頃之水面膜生以繡鍼投之則浮看水底鍼影有成云物花頭鳥獸影者有成鞋及剪刀水茄影者謂乞得巧其影粗如槌細如綫直如軸蠟此拙徵矣婦或嘆女有泣者女紅余志羊侃姬張靜婉能織奇錦有金梭玉躡伏兔轆轤皆人間所無之寶爲飾元散堂詩話試鶯以朝鮮厚繭紙作鯉魚函兩面俱畫鱗甲腹下令可以藏書此古人尺素結魚之遺制也試鶯每以此遺遷嘗有詩云花箋制葉寄郎邊江上尋魚爲妾傳郎處斜陽三五樹路中莫近釣翁船貞觀中事也珍珠船李汧公妾名七七善琴與箏資暇錄始建中蜀相崔寧之女以茶杯無櫬病其熨指取楪子承之旣啜而杯傾乃以蠟環楪子之央其杯遂定卽命匠以漆環代蠟進於蜀相蜀相奇之爲制銘而話於賓親人人爲便用是後傳者更環其底愈新其制以至百狀焉致虛閣雜俎薛瑤英於七月七日令諸婢共剪輕彩作連理花千餘朵以陽起石染之當午散於中庭隨風而上�空中如五色雲霞久之方沒謂之渡河吉慶花藉以乞巧柳河東集柳子夜歸自外庭有設祠者餰餌馨香蔬果交羅插竹垂緌剖爪犬牙且拜且祈怪而問焉女�進曰今玆秋孟七夕天女之孫將嬪於河鼓邀而祠者幸而與之巧驅去蹇拙手目開利組紝縫制將無滯於心焉爲是禱也圖繪寶鑑越國夫人王氏端獻王婦王審琦後作篆�有古法爲小詩有林下風致以淡墨寫竹整整斜斜曲盡其態見者疑其影落縑素畫繼章友直之女煎能如其父以篆筆畫�盤筆筆相似瑯嬛記姚月華筆札之暇時及丹靑花卉翎毛世所鮮及嘗爲楊生畫芙蓉匹鳥約略濃淡生態逼眞楊喜不自持覓銀光紙裁書謝之其略云連枝欲長忽阻山蹊比翼將翔遽乖雲路思結章臺垂柳心馳普救啼鶯幸傳尺素之丹靑豈任寸心之銘刻江湖恍在案波浪忽翻植寫斷腸飛揮交頸繭紙發其枝榦兔管寫之羽毛雌戲蘋川雄懷苔石色與露花同照爛翼將風葉共低昂明鏡曉開老憶文君之面�螢夜度遙思織女之機所冀吾人同斯畫越溪吳水之上常得雙開漢樹秦艸之間永教對舞江陰縣誌陳繼儒題江陰周氏兩女畫周榮公二女合手所畫花艸翎毛運筆精微傳彩炳煥花有露鳥有聲幾令造化無權畫苑老名家不及也

閨巧部外編賈氏說林沈休文雨夜齋中獨坐風開竹扉有一女子攜絡絲具入門便坐風飄細雨如絲女隨風引絡絡繹不斷斷時亦就口續之若眞絲焉燭未及跋得數兩起贈沈曰此謂冰絲贈君造以爲冰紈忽不見沈後織成紈鮮潔明淨不異於冰制扇當夏日甫攜在手不搖而自涼誠齋雜記王彥伯善鼓琴至吳郵亭維舟中渚秉燭理琴忽見一女子坐於東�亦取琴調之乃楚光明曲遲明女取錦繡贈別彥伯以玉琴答之而去桂苑叢談鄭代肅宗時爲潤州刺史兄侃嫂張氏女年十六名采娘貞淑其儀七夕夜沈香筵祈於織女是夕夢雲輿雨蓋蔽空駐車命采娘曰吾織女祈何福曰願乞巧耳乃遺一金鍼長寸餘綴於紙上置裙帶中令三日勿語汝當奇巧不爾化成男子經二日以告其母母異而視之則空紙矣其鍼迹猶在張氏數女皆卒至娠采娘病而不言張氏有恨言曰男女五人皆卒復懷何爲將服藥以損之藥至將服采娘昏暗之內忽稱殺人母驚而問之曰女若終當爲男子母之所懷是也聞藥至情急是以呼之母異之乃不服藥采娘尋卒旣葬母悲念乃收常所戲之物而匿之未逾月遂生一男子或有動所匿之物兒卽啼哭張氏哭女兒卽啼哭罷卽愈乃采娘後身也因名曰叔子後位至柱史子眞畫譜張蕓叟臨江而居其妻遺一素綾鯉魚首尾宛然腹藏短牘但未畫鱗甲耳蕓叟試爲點染便躍入江中不知所之後漁人网得白魚破腹無腸者賣之買者命內人煮之及熟啟視不復存矣自後网得者卽放去謂神魚云蕓叟諱舜民

