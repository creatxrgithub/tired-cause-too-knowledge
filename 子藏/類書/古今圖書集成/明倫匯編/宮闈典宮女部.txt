

宮女部匯考

漢文帝十二年二月出孝惠皇帝後宮美人令得嫁按漢書文帝本紀云云景帝後三年春正月甲子遺詔出宮人歸其家復終身按漢書景帝本紀云云元帝竟寧元年賜單於待詔掖庭王檣爲閼氏按漢書元帝本紀竟寧元年春正月匈奴呼韓邪單於來朝詔曰匈奴郅支單於背叛禮義旣伏其辜呼韓邪單於不忘恩徳鄕慕禮義復修朝賀之禮願保塞傳之無窮邊垂長無兵革之事其攺元爲竟寧賜單於待詔掖庭王檣爲閼氏注

應劭曰郡國獻女未禦見須命於掖庭故曰待詔王檣王氏女名檣字昭君文�曰本南郡秭歸人也蘇林曰閼氏如漢皇后也成帝綏和二年四月哀帝卽皇帝位六月詔掖庭宮人年三十以下出嫁之按漢書哀帝本紀云云平帝元始五年遺詔遣媵妾得嫁如孝文故事按漢書平帝本紀元始五年十二月帝崩詔曰皇帝仁惠無不顧哀每疾一發气�上逆害於言語故不及有遺詔其出媵妾皆歸家得嫁如孝文故事注師古曰媵妾謂從皇后俱來者媵之言送

後漢殤帝延平元年詔免建武以來掖庭宮人爲庶民按後漢書殤帝本紀延平元年六月丁卯詔司徒大司農長樂少府曰朕以無徳佐助統政夙夜經營懼失厥衷思惟治道由近及遠先內後外自建武之初以至於今八十餘年宮人歲增房禦彌廣又宗室坐事沒入者猶托名公族甚可湣焉今悉免遣及掖庭宮人皆爲庶民以抒幽隔郁滯之情諸官府郡國王侯家奴婢姓劉及疲癃羸老皆上其名務令實悉安帝建光元年賜諸園貴人按後漢書安帝本紀建光元年二月癸亥大赦天下賜諸園貴人王主公卿以下錢帛各有差注

謂宮人無子守園陵者也

晉武帝泰始九年秋七月丁酉詔聘公卿以下子女以備六宮采擇未畢權禁斷婚姻按晉書武帝本紀云云按通鑑綱目泰始九年晉主詔選公卿以下女備六宮有蔽匿者以不敬論采擇未畢權禁天下嫁娶公卿女中選者爲三夫人九嬪二千石將校女補良人以下泰始十年取良家女入宮按晉書武帝本紀不載按通鑑綱目泰始十年三月詔又取良家及小將吏女五千餘人入宮選之母子號哭於宮中聲聞於外太康二年春三月詔選孫皓妓妾五千人入宮按晉書武帝本紀云云太康七年冬十二月出後宮才人妓女以下二百七十人歸於家按晉書武帝本紀云云

梁武帝天監元年詔後宮樂府西解暴室一皆放遣按梁書武帝本紀天監元年夏四月丁卯詔曰宋氏以來並恣淫侈傾宮之富遂盈數千推算五都愁窮四海�嬰罹冤橫拘逼不一撫弦命管良家不被蠲織室繡房幽厄猶見役獘國傷和莫斯爲甚凡後宮樂府西解暴室諸如此例一皆放遣若衰老不能自存官給廩食天監四年詔郊祀毋令宮人縱觀按梁書武帝本紀天監四年春正月戊申詔曰夫禋郊饗帝至敬攸在致誠盡�猶懼有違而往代多令宮人縱觀玆禮幃宮廣設輜軿耀路非所以仰虔蒼昊昭感上靈屬車之間見譏前世便可自今停止

北魏明元帝永興三年簡宮人執作伎巧者余悉以配鰥民按魏書明元帝本紀永興三年春二月戊戌詔曰衣食足知榮辱夫人饑寒切己惟恐朝夕不濟所急者溫飽而已何暇及於仁義之事乎王教之多違蓋由於此非夫耕婦織內外相成何以家給人足矣其簡宮人非所當禦及執作伎巧自余悉出以配鰥民景穆帝太延元年春正月癸未出太祖太宗宮人令得嫁按魏書景穆帝本紀云云孝文帝太和二年以宮人賜貧民無妻者按魏書孝文帝本紀太和二年二月丁亥行幸代之湯泉所過問民疾苦以宮人賜貧民無妻者太和三年復以宮女妻貧民又詔汰其老病者按魏書孝文帝本紀太和三年二月辛巳帝太皇太后幸代郡溫泉問民疾苦鰥貧者以宮女妻之秋七月壬寅詔宮人年老及疾病者免之太和五年二月辛卯免宮人年老者還其所親按魏書孝文帝本紀云云太和十一年冬十月辛未詔出宮人不執機杼者按魏書孝文帝本紀云云太和十三年九月丁未出宮人以賜北鎭人貧鰥無妻者按魏書孝文帝本紀云云孝莊帝永安二年出宮人班賜將士按魏書孝莊帝本紀永安二年秋七月乙亥宴勞天柱大將軍朱榮上黨王天穆及北來督將於都亭出宮人三百繒錦雜彩數萬匹班賜有差

北齊後主天統四年簡放宮人年老及有癃患者按北齊書後主本紀天統四年十二月甲申詔掖庭晉陽中山宮人等及鄴下並州太官官口二處其年六十以上及有癃患者仰所司簡放武平七年括雜戶女按北齊書後主本紀武平七年二月括雜戶女年二十已下十四已上未嫁悉集省隱匿者家長處死刑

北周武帝天和六年秋九月癸酉省掖庭四夷樂後宮羅綺工人五百餘人按周書武帝本紀云云建徳五年出齊宮人班賜將士按周書武帝本紀建徳五年十二月丙寅出齊宮中金銀寶器珠翠麗服及宮女二千人班賜將士宣帝大象元年五月遣使簡視京兆及諸州士民之女充選後宮按周書宣帝本紀云云

隋煬帝大業八年十一月密詔江淮南諸郡閱視民間童女姿質端麗者每歲貢之按隋書煬帝本紀云云

唐髙祖武徳三年六月己酉出宮女五百人賜東徵將士有功者按唐書髙祖本紀云云武徳九年八月甲子太宗卽皇帝位癸酉放宮女三千餘人按唐書太宗本紀云云按冊府元龜太宗以武徳九年八月甲子卽位是月癸酉詔曰爰始正家刑於四海王者內職取象天官上備列位之序下供掃除之役肇自古昔具有節文末代奢淫搜求無度朕嗣膺寶歷撫育黔黎克己厲精庶幾至理顧省宮掖其數實多恐玆幽閉久離親族一時減省各從罷散歸其戚屬任從婚娶自是後宮及掖庭前後所出三千餘人太宗貞觀二年諭簡掖庭宮人按唐書太宗本紀不載按舊唐書太宗本紀貞觀二年九月丁未謂侍臣曰婦人幽閉深宮情實可湣隋氏末年求采無已至於離宮別館非幸禦之所多聚宮人皆竭人財力朕所不取且灑掃之餘更何所用今將出之任求伉儷非獨以惜費亦人得各遂其性於是遣尙書左丞戴冑給事中杜正倫等於掖庭宮西門簡出之髙宗顯慶元年正月甲午放宮人按唐書髙宗本紀云云按冊府元龜顯慶元年正月甲午詔曰爲國之道必崇簡惠正家之義允歸儉約故知興替之本得失之基爰自六宮刑於四海旣而西都之後累葉驕奢東漢之君相繼淫侈魏庭晉室采擇無厭水運倉積選納逾廣節文旣廢怨曠滋深糜費極多流獘忘返朕以寡薄嗣奉瑤圖臨馭八紘亭育萬類向隅之念每切於憂兢納隍之心實勞於夙夜率繇成訓仰遵先旨卽位之初備加寬貸年老宮人已令放出椒掖之內人數猶多久離親族之歡長供掃除之役永年幽閉良深矜憫又去年霖雨頗傷苗稼所在州縣非無乏少資給後庭有妨國用宜申玆大造更量放出宮人可令宮司料簡具錄名帳所司依狀散下歸其戚屬若無近親任求配偶所在官府存心安置勿使輕薄之徒�行欺誘空有竊負之獘便無偕老之托務加存卹令遂所懷中宗神龍元年正月丙午復於位放宮女三千人按唐書中宗本紀云云景龍三年二月己丑及皇后幸元武門觀宮女拔河爲宮市以嬉按唐書中宗本紀云云按舊唐書中宗本紀景龍三年二月己丑幸元武門與近臣觀宮女大酺旣而左右分曹共爭勝負上又遣宮女爲市肆鬻賣眾物令宰臣及公卿爲商賈與之交易因爲忿爭言辭猥上與後觀之以爲笑樂景龍四年上元放宮女看燈六月相王卽位放宮人還其家按唐書中宗本紀景龍四年正月丙寅及皇后微行以觀燈遂幸蕭至忠第丁卯微行以觀燈幸韋安石長寧公主第按舊唐書中宗本紀景龍四年正月丙寅上元夜帝與皇后微行觀燈因幸中書令蕭至忠第是夜放宮女數千人看燈因此多有亡逸者按睿宗本紀夏六月甲辰中宗崩少帝遜於別宮相王卽皇帝位詔宮人比來取百姓子女入宮者放還其家睿宗先天二年上元日夜上皇禦安福門觀燈出內人連袂踏歌縱百寮觀之一夜方罷按唐書睿宗本紀不載按舊唐書睿宗本紀云云元宗天寶元年九月辛卯上禦花萼樓出宮女燕毗伽可汗妻可惇及男女等賞賜不可勝紀按唐書元宗本紀不載按舊唐書元宗本紀云云肅宗乾元元年正月戊寅上皇天帝禦宣政殿授皇帝傳國受命寶符乙酉出宮女三千人按唐書肅宗本紀云云代宗永泰元年二月丁丑內出宮女千人守洛陽宮按唐書代宗本紀不載按舊唐書代宗本紀云云大歷十四年五月辛酉太子卽皇帝位丁亥出宮人按唐書徳宗本紀云云按舊唐書徳宗本紀大歷十四年五月丁亥出宮女百餘人徳宗貞元十四年上宴百寮以宮妓奏樂按唐書徳宗本紀不載按舊唐書徳宗本紀貞元十四年二月壬子朔戊午上禦麟徳殿宴文武百寮初奏破陣樂徧奏九部樂及宮中歌舞妓十數人列於庭貞元二十一年正月癸巳太子卽皇帝位三月出宮女三百人癸酉放後宮及教坊女妓六百人按唐書順宗本紀云云按舊唐書順宗本紀貞元二十一年三月庚午出宮女三百人於安國寺又出掖庭教坊女樂六百人於九仙門召其親族歸之憲宗元和八年六月辛丑出宮人按唐書憲宗本紀云云按舊唐書憲宗本紀元和八年六月辛丑出宮人二百車任從所適以水災故也元和十年十二月庚申出宮女七十二人置京城寺觀有家者歸之按唐書憲宗本紀不載按舊唐書憲宗本紀云云穆宗長慶四年帝初卽位二月辛卯放掖庭內園沒入者按唐書敬宗本紀云云按舊唐書敬宗本紀長慶四年二月辛卯敕沒掖庭宮人先配內園宮人並宜放出任其所適敬宗寶歷二年十二月乙巳江王卽皇帝位庚申出宮人三千按唐書文宗本紀云云按舊唐書文宗本紀寶歷二年十二月乙巳卽位庚申詔曰君天下者莫尙乎崇淡泊子困窮遵道以端本推誠而達下故聖祖之誡以慈儉爲寶大易明訓垂簡易之文未有上約而下不丰欲寡而求不給朕以眇薄遭逢內難刷君父之讎恥攄億兆之哀冤而股肱大臣羣卿庶士引義抗請至於再三以圖宗社之安以答華夷之望俯從眾欲夙夜震驚思所以克己復禮修政安人宵興靡寧旰食勞慮夫儉過則酌之以禮文勝則矯之以質庶乎俗登太古道洽生靈儀刑家邦以化天下內庭宮人非職掌者放三千人任從所適今年以來諸道所進音聲女人各賜束帛放還文宗太和元年四月出宮女百人按唐書文宗本紀不載按冊府元龜太和元年四月出宮女一百人中人押送權於兩街寺觀安置太和三年四月出宮女一百人任從所適按唐書文宗本紀不載按冊府元龜云云太和七年閏月乙卯以旱出宮女千人按唐書文宗本紀云云按舊唐書文宗本紀太和七年閏七月乙卯朔詔曰朕嗣守丕圖覆嫗生類兢業寅畏上承天休而陰陽失和膏澤愆候害我稼穡災於黔黎有過在予敢忘咎責從今避正殿減供膳出宮女千人內外修造事非急務者並停時久無雨上心憂勞詔下數日雨澤沾洽人心大悅開成二年三月甲子朔內出音聲女妓四十八人令歸家按唐書文宗本紀不載按舊唐書文宗本紀云雲開成三年六月辛酉出宮人四百八十送兩街寺觀安置按唐書文宗本紀不載按舊唐書文宗本紀云云按冊府元龜開成三年六月遣中人監宮人四百八十人送兩街寺觀安置令其親族識認還之壬子又出宮人劉奴等七十五人還其親族宣宗大中元年二月以旱避正殿出宮女五百人按唐書宣宗本紀云云大中十二年二月廢穆宗忌日停光陵朝拜及守陵宮人按唐書宣宗本紀云云懿宗咸通八年五月丙辰以不豫出宮人五百按唐書懿宗本紀云云

後唐明宗天成元年敕少年宮人並令還家無家者任從所適按五代史唐明宗本紀不載按冊府元龜明宗天成元年四月卽位以莊宗時六宮內人數千洎蕭墻之變率多流散及帝自關東赴難居至徳宮稱制宣徽使處按簿引進猶千餘人時宮使選數百人皆少年端麗者進禦帝曰何事須此宮使奏曰宮中內職各有典掌故事不可闕帝因詔老宮人謂曰入宮幾時對曰曾事干符帝諳悉故事帝曰宮闈典故非耆艾者曷記所進少年定非前輩因戲謂老宮人曰非惟爾識事故且與予顏狀同耳是日敕少年宮人並令還其家無家可歸者任從所適西川所送者亦令罷歸宮中所職但其舊人而已

後周太祖廣順元年詔放守陵宮人按五代史周太祖本紀不載按冊府元龜廣順元年四月詔唐莊宗明宗晉髙祖三處陵寢各有守陵宮人並放還如願在陵所者依舊供給

宋太祖開寶五年五月甲戌以霖雨出後宮五十餘人賜予以遣之按宋史太祖本紀云云太宗至道三年二月眞宗卽位五月甲申放宮人給事歲久者按宋史眞宗本紀云云眞宗大中祥符元年五月甲申放後宮一百二十人按宋史眞宗本紀云云大中祥符八年夏五月庚子放宮人一百八十四人按宋史眞宗本紀云云仁宗寶元二年夏四月乙丑放宮女二百七十八人按宋史仁宗本紀云云嘉佑四年六月辛卯放宮女二百十四人秋七月丁未放宮女二百三十六人按宋史仁宗本紀云云按續通鑑綱目嘉佑四年秋七月帝以月食幾盡修陰教以應天變前後出宮女幾五百人時後宮得幸者十人謂之十閣而劉氏黃氏在十閣中尢嬌恣通請謁禦史中丞韓絳密以聞帝曰非卿言朕不知也當審驗之遂並出二人英宗治平元年夏四月癸未放宮女一百三十五人按宋史仁宗本紀云云治平二年秋七月丙子放宮女百八十人按宋史仁宗本紀云云哲宗紹聖二年出宮女九十一人按宋史哲宗本紀云云紹聖四年出宮女二十四人按宋史哲宗本紀云云元符三年正月徽宗卽位是歲出宮女六十九人按宋史徽宗本紀云云徽宗崇寧元年出宮女七十六人按宋史徽宗本紀云云崇寧三年出宮女六十二人按宋史徽宗本紀云云大觀二年出宮女七十有七人按宋史徽宗本紀云云大觀四年出宮女四百八十六人按宋史徽宗本紀云云政和元年出宮女八十人按宋史徽宗本紀云云政和二年出宮女三百八十三人按宋史徽宗本紀云云政和三年出宮女二百七十有九人按宋史徽宗本紀云云政和四年秋七月丁丑置保壽粹和館以養宮人有疾者是歲出宮女六十八人按宋史徽宗本紀云云政和五年出宮女五十人按宋史徽宗本紀云云政和六年出宮女六百人按宋史徽宗本紀云云政和七年出宮女六十八人按宋史徽宗本紀云云重和元年出宮女百七十八人按宋史徽宗本紀云云髙宗建炎三年二月癸亥出宮人之無職掌者按宋史髙宗本紀云云紹興五年十一月壬午出宮女三千人按宋史髙宗本紀云云紹興二十七年春三月丁亥詔焚交趾所貢翠羽於通衢仍禁宮人服用銷金翠羽按宋史髙宗本紀云云紹興三十一年夏六月丁未出宮女三百九十人乙丑放女樂二百餘人按宋史髙宗本紀云云孝宗隆興元年六月戊子放宮人三十人按宋史孝宗本紀云云淳熙八年六月戊子放宮人三十人按宋史孝宗本紀云云理宗嘉熙二年九月甲申封宮人謝氏爲永寧郡夫人按宋史理宗本紀云云

金海陵貞元元年三月甲寅親選良家子百三十餘人充後宮按金史海陵本紀云云世宗大定四年四月甲戌出宮女二十一人按金史世宗本紀云云大定十二年十二月辛丑出宮女二十餘人按金史世宗本紀云云章宗明昌三年五月戊寅出宮女百八十三人按金史章宗本紀云云泰和四年八月丁巳減教坊長行五十人渤海教坊長行三十人文繡署女工五十人出宮女百六十人按金史章宗本紀云云泰和七年五月放宮女二十人按金史章宗本紀云云宣宗貞佑元年十月癸亥放宮女百三十人按金史宣宗本紀云云哀宗天興元年四月甲子放宮女丁卯放宮女聽以衣裝自隨庚辰放宮女如前按金史哀宗本紀云雲天興二年選室女以充使令按金史哀宗本紀天興二年秋七月己酉選室女備宮中使令已得數人以右丞忽斜虎諫畱識文義者一人余聽自便

元世祖中統二年六月庚申出工局繡女聽其婚嫁按元史世祖本紀云云至元十九年定采室女之令按元史世祖本紀至元十九年冬十月耶律鑄言有司官吏以采室女乘時害民如令大郡歲取三人小郡二人擇其可者厚賜其父母否則遣還爲宜從之至元二十年用禦史中丞崔彧言罷各路選取室女按元史世祖本紀云云泰定帝泰定元年六月丙寅遣闊闊出等詣髙麗取女子三十人按元史泰定帝本紀云云泰定二年秋七月庚申以宮人二賜藩王怯別按元史泰定帝本紀云云文宗天歷二年五月甲子以鈔四萬分給宮人按元史文宗本紀云云

明太祖洪武元年八月乙丑放元宮人按大政紀云云洪武五年命禮部議宮官女職之制按大政紀洪武五年六月丁丑命禮部議宮官女職之制定設六局凡官七十五人女使十八人洪武二十二年授六尙局宮官按大政紀洪武二十二年十二月己酉授六尙局宮官上選民間淑徳入宮者數人使兼六尙局事人各勤事故授以官家給以祿仍令服勞五六載歸其父母從與婚嫁年髙者許歸畱守者聽選洪武二十九年選用宮人以供內職按明會典選用宮人洪武二十九年定所取女子除富豪不用其餘不問貧難之家女子年十五二十歲者送進灑掃宮院曬晾幔褥漿糨衣服造辦飯食許各家父母親送賞鈔五十錠其在京軍民之家有女子及無夫婦人能寫能算者不論貧富醜陋皆許進用賞與前同不許將體气惡疾及已曾進到者一槪進來惠宗建文四年六月成祖卽位八月詔求民間婦女充內職按大政紀洪武三十五年八月甲寅詔求民間識字婦女充內職其婦人年至五十願還鄕裏女子給事十年願還家適人者俱從之按明會典洪武三十五年以補六尙官令禮部出榜不分軍民之家但有識字婦人年三十至四十願來者有司起送若女子識字𨿽容貌醜陋年十七八已上願來者聽一體應付腳力赴京選用俱本父母親自送來給與賞賜照依所授品級給俸以厚其家仍免本家雜泛差役其婦人入宮後年至五十願還鄕者聽女子入宮十數年後有識字人替用願回鄕及適人者聽從其便女官所管皆宮中事務不過紀錄名數物件而已別無艱難此等識字婦人若鄕裏耆老鄰人舉保出來有賞世宗嘉靖十三年收充女戶選入內庭按明會典嘉靖十三年題準女子選入內庭例應收充女戶者捨余於原衛民籍於錦衣衛帶管食糧各止終身不許朦朧影射差役嘉靖十年七月選女侍百人入宮按大政紀云云嘉靖十四年延津民李拱臣獻女納充後宮按大政紀嘉靖十四年冬十一月延津民李拱臣白通政司有女端麗堪充下陳轉送禮部夏言以請帝曰此非大臣獻諛當從所願後拱臣送女至京言請擇日選視帝曰此淑女至京適值郊享殆天意也不必擇日送館徑進大內可也穆宗隆慶三年四月諭禮部選淑女按明通紀隆慶三年四月諭禮部祖宗之制宮中設六尙以備內治其選民間淑女十一歲至十六歲者三百人

宮女部總論易經

剝卦六五貫魚以宮人寵�不利

程傳

剝及君位剝之極也五羣陰之主也魚陰物故以爲象五能使羣陰順序如貫魚然反獲寵愛於在上之陽如宮人則無所不利也宮人宮中之人妻妾侍使也以陰言且取獲寵愛之義以一陽在上眾陰有順從之道故發此義本義

魚陰物宮人陰

之美而受制於陽者也五爲眾陰之長當率其類受制於陽故有此象而占者如是則無不利也象曰以宮人寵終�尢也程

傳羣陰消剝於陽以至於極六五若能長率羣陰駢首順序反獲寵愛於陽則終無過尢也於剝之將終復發此義聖人勸遷善之意深切之至也宮女部列傳

南齊

韓蘭英按南齊書武穆裴皇后傳吳郡韓蘭英婦人有文辭宋孝武世獻中興賦被賞入宮明帝世用爲宮中職僚世祖以爲博士教六宮書學以其年老多識呼爲韓公按隋經籍志梁有宋後宮司儀韓蘭英集四卷或云齊郁林王時爲內博士按蘇州府誌韓蘭英郡人有文辭宋孝武時獻中興賦被賞入宮明帝用爲宮中職僚齊武帝以爲博士教六宮書學以其年老多識呼爲韓公時有顏氏女夫嗜酒父母奪之不出宮爲列職帝以春夜命蘭英賦詩曰絲竹猶在禦愁人獨向隅棄置將已矣誰憐微薄軀

唐

尙宮宋若昭按唐書后妃傳尙宮宋若昭貝州淸陽人世以儒聞父廷芬能辭章生五女皆警慧善屬文長若莘次若昭若倫若憲若荀莘昭文尢髙皆性素潔鄙燻澤靚妝不願歸人欲以學名家家亦不欲與寒鄕凡裔爲姻對聽其學若莘誨諸妹如嚴師著女論語十篇大抵準論語以韋宣文君代孔子曹大家等爲顏冉推明婦道所宜若昭又爲傳申釋之貞元中昭義節度使李抱眞表其才徳宗召入禁中試文章並問經史大誼帝咨美悉畱宮中帝能詩每與侍臣賡和五人者皆預凡進禦未嘗不蒙賞又髙其風操不以妾侍命之呼學士擢其父饒州司馬習藝館內教賜第一區加谷帛元和末若莘卒贈河內郡君自貞元七年祕禁圖籍詔若莘總領穆宗以若昭尢通練拜尙宮嗣若莘所職歷憲穆敬三朝皆呼先生後妃與諸王主率以師禮見寶歷初卒贈梁國夫人以鹵簿葬若憲代司祕書文宗尙學以若憲善屬辭粹論議尢禮之太和中李訓鄭注用事惡宰相李宗閔譖言因駙馬都尉沈厚賂若憲求執政帝怒幽若憲外第賜死家屬徙嶺南訓注敗帝悟其讒追恨之若倫若荀早卒廷芬男獨愚不可教爲民終身

裴貞一按山西通誌裴貞一昭宗宮人封河東夫人朱溫使蔣元暉選龍武衛官史太等百人叩宮門言軍前有急至椒殿院貞一夫人啟關謂元暉曰急奏不應以卒來太執貞一殺之帝在椒殿方醉遽起單衣繞柱走史太追弒帝昭儀李漸榮以身蔽帝曰寧殺我曹莫傷官家太亦殺之朱溫誣飾曰裴貞一夜持刀謀逆懼罪投井死追奪河東夫人爲悖逆庶人

金

尙宮左夫人鄭氏按金史衛紹王本紀胡沙虎以兵入宮盡逐衛士代以其黨自稱監國都元帥癸巳逼上出宮以素車載至故邸以武衛軍二百人錮守之尙宮左夫人鄭氏爲內職掌寶璽聞難端居璽所待變胡沙虎遣黃門入收璽鄭曰璽天子所用胡沙虎人臣取將何爲黃門曰今天時大變主上猶且不保況璽乎禦侍當思自脫計鄭厲聲罵曰若輩宮中近侍恩遇尢隆君難不以死報之反爲逆豎奪璽耶我死可必璽必不與遂瞑目不語黃門出胡沙虎卒取宣命之寶僞除其黨醜奴爲徳州防禦使烏古論奪剌順天軍節度使提控宿直將軍徒單金壽永定軍節度使及其餘黨凡數十人皆遷官遂使宦者李思中害上於邸

李寶符按金史列女傳哀宗寶符李氏國亡從后妃北遷至宣徳州居摩訶院日夕寢處佛殿中作幡�會當赴龍庭將發卽於佛像前自縊死且自書門紙曰寶符禦侍此處身故後人至其處見其遺迹憐而哀之

明

美人屈氏按廣東通誌美人屈氏番禺人有麗質洪武己巳選入宮擢爲美人奉侍敬謹恩寵甚厚上召其父母兄弟詣闕賜宴錫賚有加復遣官送還嶺南

陳氏二女按廣東通誌陳氏二女字瑞貞番禺仲裕女也貌端莊在乳不啼晬日設物以驗則左取印右取筆以是知其不凡甫能言窺父書指教數字皆不忘至六七齡示以女工過目�曉就女師聞愛親敬長之言必反復致問孝經內則列女傳戒諸書莫不潛心究之深居閨閫足迹未嘗至中門洪武二十年詔選民間淑女入宮分司六尙陳與焉入見使兼六尙事陳善六書曉大義精女工嬪嬙皆師事之人稱爲女中君子二十四年命爲司彩賜歸省仍給祿養其家閨範嚴肅人罕見其面有候饋皆辭卻之文皇卽位以司彩熟知典故召復原職年四十以病終於官遣中使護葬

黃惟徳葉女官王司彩按廣東通誌女官黃惟徳南海人洪武二十年選入宮命爲司寶初名阿妹永樂初賜今名信任益隆宣徳七年乞骸骨歸太后命圖及爲詩賜之其侄女卽大學士梁儲母也亦累贈至一品夫人同時有葉女官者番禺人少有淑質通列女傳洪武二十四年聞其孝敬選入宮因召其父碧山弟祖道詣闕賜宴俱授錦衣衛鎭撫賚以幣復其家又有王司彩者番禺人永樂二年選入宮爲女官時年少權妃方見幸特推同輦之愛固辭曰臣妾婺婦也安敢充下陳哉上重之從其意司彩有文學能詩蓋宋昭容之流而持操過之所作宮詞至今猶傳誦以爲類唐句其詩云璚花移入大明宮旖旎濃香韻晚風嬴得君王畱步輦玉簫嘹喨月明中

宮人魏氏按明外史莊烈湣皇后傳崇禎十七年三月十八日都城破有宮人魏氏者當賊入宮大呼曰我輩必遭賊污有志者早爲計遂躍入禦河死頃間從死者一二百人

宮人費氏按明外史莊烈湣皇后傳崇禎十七年都城破宮人費氏年十六自投眢井中賊鉤出見其姿容爭奪之費氏紿曰我長公主也羣賊不敢逼擁見李自成自成命中官審視之非是以賞部校羅某者費氏復紿羅曰我實天潢義難苟合將軍宜擇吉成禮羅喜置酒極歡費氏懷利刃俟羅醉斷其喉立死因自詫曰我一弱女子殺一賊帥足矣遂自刎死自成聞大驚令收葬之

宮女部藝文一

內人馬伎賦以文彩節奏發揚蹈厲爲韻唐李濯皇帝順時觀武乘暇會羣百蠻在庭如蟻慕於膻附千官翊聖類星拱之垂文於是時也嚴霜剪木晴空滅云都人士女雜沓繽紛或側肩以馳見或奔躍以樂聞眾觀疊攺羣心如待於是渥窪神驥齊逸足以翩翩宮禁名姝耀雜妝之彩彩莫不遊纓寶校玉珂金玦挾刃明霜衣金被鐵搴旗命伍抽戈按節侔三邊之挑戰壯六軍之校閱翹趾金鞍之上電去而都閒委身玉鐙之旁風驚而詭譎人矜綽約之貌馬走流離之血始爭鋒於校場遽寫鞚於金埒若乃楊葉旣指雕弓斯彀百步應的七札皆透天顏微怡雷鼓訇奏由舁忸於手折幽井慚於伎陋於是羌髳夷羯氈裘辮髮心目愕眙形神隕越屈膝天庭稽首魏闕荷臣子之忻戴咨譯人以啟發曰天臨有唐撫綏萬方文徳廣洽武義大揚且柔婦之克妙矧驍夫之可量於是王公卿士手舞足蹈歌湛露之旣浹詠天保之攸報乃言曰斯伎也義同七徳名冠六藝惟便習之至精在教理之發厲是知物無不學學無不濟我皇豈不曰非婦人之職任蓋欲以激君子之磨銳

季秋朝宴觀內人馬伎賦以文彩節奏發揚蹈厲爲韻

敬括夫何至徳之極兮越五帝而作君羌柔遠以服外廓縣而同文若乃寅奉上天疇咨亮采道備淳白朝無闕殆由是修樂以省風慮未善而將攺髙樓隱映廣場肅潔冠劍惟序奉天子之風儀笙鏞以和得先王之制節壽觴旣已雅樂斯闋然後罷朝宴百寮與耆耋於是旁分美人下徹金奏玉勒齊習雕弓並彀鴻騫龍翥卻濩略以驍騰左旋右抽突絢練而馳斗沛艾多狀蹁躚不歇香汗與桂條爭燻麗色比桃花競發應繁鼓以頓挫歷層臺而超越何登降之趫悍乍回旋以抑揚寶釵耀目羅衣沐香乍倏忽以變態亦終然而允臧徒觀其匪疾匪徐以舞以蹈旋中規而六轡沃若動合節而萬人鼓噪日旣逮昏聖心攸憩斯帝王所以因壯觀而戒逸遂居安而若厲豈淫樂以惑人見終朝於鄭衛

漢宮人誦洞簫賦賦以淸韻獨新宮娥諷誦爲韻黃滔王子淵兮誰與倫洞簫賦兮淸且新麗藻上聞於天子妍詞徧誦於宮人名價有玆寫札於禦箋彤管風流無比吟哦於貝齒朱唇斯賦也述江南之翠竹生彼雲谷甘露朝灑瑞煙晴撲般斤遽取於貞勁夔律乃知其蘊蓄旣而植物惟一樂工惟獨九重聖主俄聆於玉韻金聲兩掖佳人爭致於瑤編繡軸授受相從彤闈絳宮始喧喧而歷覽旋一一以精通十二瓊樓不唱鸞歌於夜月三千玉貌皆吟鳳藻於春風莫不殿慚魂巫山破夢應教墨客以心死解得紅妝之口諷時時桂席驚飄舞雪於羅衣往往蘭臺誤下歌塵於綺棟於時閒趙瑟寢秦箏駐雲雨咽咸英非春而禦苑花折當夏而幽閨景淸如燕人人卻以詞鋒而勵吻雕龍字字爰於禁署而飛聲泉噴香喉云靡綠鬢豈貫珠之歌同調固如簧之言別韻遂使霞觸處不吟紈扇之詩樂府無人更重箜篌之引斯則琴賦與笛賦奚過才子獲才人詠歌體物之能有是屬詞之道如何一千餘字之珠璣不逢漢帝三十六宮之牙齒詎啟秦娥方今天鑑求文詞人畢用有才可應於妃後工賦足流於嬪從洞簫之作兮何代無誰繼當時之吟誦

內人蹋球賦以仁疑玉球仰術爲韻闕名球猶求也展轉馳逐兮將求仁而得仁球上有嬪球以行於道嬪以立於身出紅樓而色妙對白日而顏新曠古未作於今始陳俾眾伎而皆掩擅奇能而絕倫於是揚袂疊足徘徊躑躅𨿽進退而有據常兢兢而自勗球體兮似珠人顏兮似玉下則雷風之宛轉上則神仙之結束無習斜流爲正遊球不離足足不離球弄金盤而神仙欲下舞寶劍則夷狄來投方知吾君偃武之日修神仙之術但欲揚其善教豈徒悅其淑質謂艷色兮可輕使宮女兮程功而出疑履地兮不履其地疑騰虛兮還踐其實當是時也華庭縱賞萬人瞻仰洛神遇而恥乘流飛燕逢而慚在掌幾看制而動息幾度紛而來往倏而復歸於雲霄何微妙之忽恍

論後宮等級

宋司馬光臣聞王化之興始於閨門故易基乾坤詩首關雎前世皆擇良家子以充後宮位號等級各有員數祖宗之時猶有公卿大夫之女在宮掖者其始人宮皆須年十二三以下醫工胗視防禁甚嚴近歲以來頗隳舊制內中下陳之人競置私身等級寖多無復限極監勸牙人使之雇買前後相繼無時蹔絕致有軍營市井下俚婦人雜處其間不可辧識此等置之宮掖豈得爲便臣嘗念此不勝惋憤今陛下卽位之初百度惟新嬪嬙之官皆闕而未備臣謂宜當此之時定立制度依約古禮使後宮之人共爲幾等等有幾人若未足之時具虛其員數旣足之後不可更增凡初入宮皆須幼年未適人者若求乳母亦須選擇良家性行和謹方得入宮傳之子孫爲萬世法此誠治亂之本禍福之原不可以爲細事而忽之取進止

故董淑妃養女禦侍張氏安福縣君依舊禦侍

制

王安石敕某氏爾爲妃所鞠而序於女禦之數啟邑賜號以廣逮下之恩往服命書勉循陰教可

故董淑妃養女禦侍李氏仁和縣君依舊禦侍

制

前人敕某氏爾以徽柔備數女禦賜封大邑用示褒嘉往服寵榮愈其淑愼可

聽宣蔣氏張氏並司言制

前人敕某後宮之職各有等差必來淑女以贊內治爾惠和安婉服采維勤遷序厥官往欽休命可

內人張氏可特封典制

蘇軾敕張氏朕幼學之初未就外傅命爾執業以侍左右勤勞有年恭敬寡過進掌儀範以旌徽柔可

故尙宮趙氏可特贈郡君制

前人敕趙氏先朝差擇女士以輔陰教侍禦左右罔非淑人矧玆六尙之選必備四教之法奄焉淪喪宜極哀榮以爾名族之英掖庭之舊行應圖史言中物則彤管有煒旣傳好徳之芳象服是宜無愧飾終之典庶幾幽壤服我寵章可

宮女部藝文二

琴引有

序

秦屠門髙

琴苑要錄曰琴引者秦時倡屠門髙之所作也秦徵天下美女以充後宮乃縱酒離宮作戲倡優宮女侍者千餘人屠門髙見宮女幼妙寵麗於是援琴而歌之作爲離愁之操曲未及終琴折柱摧弦音不鳴捨琴而更援他琴以續之云云酒坐俱毋往聽吾琴之所言舒長袖似舞兮乃褕袂何曼奏章而卻逢兮願瞻心之所歡借連娟之寒態兮假�酒酌五般泣諭而妖兮納其聲聲麗顏歌長榻兮嘆曰騎美人旖旎紛枻霜羅衣兮羽旄夜褒圭玉珠參差妙麗兮被云髾登髙臺兮望靑挨常羊啖還何厭兮歸來按詩紀載此字訛不可讀當俟考正

未央才人歌

梁庾肩吾從來守未央轉欲訝春芳朝風淩日色夜月奪燈光相逢倘遊豫暫爲捲衣裳

行路難二首

吳均君不見長安客捨門倡家少女名桃根貧窮夜紡無燈燭何言一朝奉至尊至尊離宮百餘處千門萬戶不知曙惟聞啞啞城上烏玉欄金井牽轆轤丹梁翠柱飛流蘇香薪桂火炊雕胡當年翻覆無常定薄命爲女何必粗君不見上林苑中客冰羅霧縠象牙席盡是得意忘言者探腸見膽無所惜白酒甜鹽甘如乳綠觴皎鏡華如碧少年持名不肯嘗安知白駒應過隙博山壚中百和香郁金蘇合及都梁逶迆好气佳容貌經過靑瑣歷紫房已入中山馮後帳復上皇帝班姬�班姬失寵顏不開奉帚供養長信臺日暮耿耿不能寐秋風切切四面來玉階行路生細艸金鑪香炭變成灰得意失意須臾頃非君方寸逆所裁

古意

前人妾本倡家女出入魏王宮旣得承雕輦亦在更衣中蓮花銜靑雀寶粟鈿金虫猶言不得意流涕憶遼東

獨不見

王訓日晚宜春暮風軟上林朝對酒近初節開樓蕩夜嬌石橋通小�竹路上靑霄持底誰見許長愁成細腰

奉和率爾有詠

前人殿內多仙女從來難比方別有當艷復是可憐妝學舞勝飛燕染粉薄南陽散黃分黛色燻衣雜棗香簡釵新輾翠試履逆塡墻一朝恃容色非復守空房君恩若可恃願作雙鴛鴦

有所思

王筠丹墀生細艸紫殿納輕陰暖曖巫山遠悠悠湘水深徒歌鹿盧劍空貽玳瑁簪望君終不見屑屑且長吟

行路難

費昶君不見人生百年如流電心中坎壈君不見我昔初入椒房時詎減班姬與飛燕朝逾金梯上鳳樓暮下瓊鉤息鸞殿柏梁晝夜香錦帳自飄揚笙歌棗下曲琵琶陌上桑過蒙恩所賜餘光曲沾被旣逢陰后不自專復值程姬有所避黃河千年始一淸微軀再逢永無議蛾眉掩月徒自妍傅粉施朱欲誰爲不如天淵水中鳥雙去雙飛長比翅

寄碧玉

陳後主煬帝昏酒嘗遊吳公宅雞臺忽與陳後主相遇後主書詩數十篇帝止記小窗及寄侍兒碧玉詩離別腸應斷相思骨合銷愁魂若飛散憑仗一相招

雜曲

徐陵傾城得意已無儔洞房連閣未消愁宮中本造鴛鴦殿爲誰新起鳳凰樓綠黛紅顏兩相發千嬌百媚情無歇無衫回袖勝春風歌扇當窗似秋月碧玉宮妓自翩妍絳樹新聲最可憐張星舊在天河上從來張姓本連天二八年時不憂度旁邊得寵誰相妒立春歷日自當新正月春幡底須故流蘇錦帳掛香囊織成羅幌隱燈光只應私將琥珀枕瞑瞑來上珊瑚�

秋日新寵美人應令

江總後宮惟聞莫瓊樹絕世惟有宋容華皆自爭名進女弟定覺雙飛勝蕩家願並迎春比翼燕常作照日同心花聞道艷歌時易調忖許新恩那久要翠眉未畫自生愁玉臉含啼還似笑角枕千嬌薦芬香若使琴心一曲奏幽蘭度曲不可終陽臺夢裏自應通秋樹相思一枝綠爲插賤妾兩鬟中

新入姬人應令

前人洛浦流風漾淇水秦樓初日度陽臺玉軼輕輪五香散金燈夜火百花開非是妖姬渡江日定言神女隔河來來時向月別姮娥別時淸吹悲簫史數錢拾翠爭佳麗拂紅點黛何相似本持纖腰惑楚宮暫回舞袖驚吳市新人羽帳掛流蘇故人网戶織蜘蛛梅花柳色春難徧情來春去在須臾不用庭中賦綠艸但願思著弄明珠

內殿賦新詩

前人兔影脈脈照金鋪�水滴滴瀉玉壺綺翼雕甍邇淸漢虹梁紫柱麗黃圖風髙綠暗雕殘柳雨駛芳紅濕晚芙三五二八佳年少百萬千金買歌笑偏著故人織素詩願奏秦聲采蓮調織女今夕渡銀河當見新秋停玉梭

賜守宮女

隋煬帝我夢江都好徵遼亦偶然但存顏色在離別只今年

持�篇賜吳絳仙

同前舊曲歌桃葉新妝艷落梅將身倚輕�知是渡江來

憶韓俊娥二首

同前黯黯愁侵骨綿綿病欲成須知潘嶽鬢彊半爲多情

又不信長相憶絲從鬢裏生閒來倚樓立相望幾含情

嘲羅羅

同前个人無賴是橫波黛染隆顱簇小娥幸好畱儂伴成夢不畱儂住意如何

效劉孝綽雜憶詩二首

同前憶睡時待來剛不來卸妝仍索伴解佩更相催博山思結夢沈水未成灰憶起時投簽初報曉被匿香黛殘枕隱金釵裊笑動上林中除卻司晨鳥

自傷

侯夫人初入承明日深深報未央長門七八載無復見君王春寒侵入骨獨臥愁空房颯履步庭下幽懷空感傷平日親愛惜自待卻非常色美反成棄命薄何可量君恩實疏遠妾意徒仿徨家豈無骨肉偏親老北堂此身無羽翼何計出髙墻性命誠所重棄割良可傷懸帛朱棟上肝腸如沸湯引頸又自惜有若絲牽腸毅然就死地從此歸冥鄕

妝成

前人妝成多自惜夢好卻成悲不及楊花意春來到處飛

自遣

前人祕洞�仙卉雕房鎖玉人毛君眞可戮不肯寫昭君

自感

前人庭絕玉輦迹芳艸漸成窠隱隱聞簫鼓君恩何處多

又欲泣不成淚悲來翻彊歌庭花方爛漫無計柰春何

又春陰正無際獨步意如何不及閒花艸翻承雨露多

應詔嘲司花女

唐虞世南學畫鴉黃半未成垂肩嚲袖太憨生緣憨卻得君王惜長把花枝傍輦行

怨辭

崔國輔妾有羅衣裳秦王在時作爲舞春風多秋來不堪著

又樓頭桃李疏池上芙蓉落紡織猶未成虫聲入羅幕

古意

前人淨掃黃金階飛霜皎如雪下簾彈箜篌不忍見秋月

鄭櫻桃歌

李頎石季龍僣天祿擅雄豪美人姓鄭名櫻桃櫻桃美顏香且澤娥娥侍寢專宮掖後庭捲衣三萬人翠眉淸鏡不得親宮軍女騎一千匹繁花照耀漳河春織成花映紅綸巾紅旗掣曳鹵簿新鳴鼙走馬接飛鳥銅馱瑟瑟隨去塵鳳陽重門如意館百尺金梯倚銀漢自言富貴不可量女爲公主男爲王赤花雙簟珊瑚�盤龍鬥帳琥珀光淫昏僞位神所惡滅石者陵終不悟鄴城蒼蒼白露微世事翻覆黃雲飛

怨歌行

吳少微城南有怨婦含情傍芳叢自謂二八時歌舞入漢宮皇恩數流眄承幸玉堂中綠柏黃花催夜酒錦衣羅袂逐春風建章西宮煥若神燕趙美女三千人君王厭徳不忘新況羣艷冶紛來陳是時別君不再見三十三春長信殿長信重門晝掩關淸房曉帳幽且閒綺虫网氛塵色文軒鶯對桃李顏天王貴宮不貯老浩然含淚今來還自憐春色轉晚暮試逐佳遊芳艸路小腰麗女奪人奇金鞍少年曾不顧歸來誰爲夫請謝西家婦莫辭先醉解羅襦

後庭怨

王諲君不見紅閨少女端正時夭夭桃李仙容姿幸得君王憐巧笑披香殿裏薦蛾眉蛾眉雙雙人共進常恐妾身從此擯甄妃爲妒出層宮班女因猜下長信長信宮門閉不開昭陽歌吹風送來夢中魂魄猶言是覺後精神尙未回念君嬌愛無終始使妾長啼後庭裏獨立每看斜日盡孤眠直至殘燈死秋日聞虫翡翠簾春晴照面鴛鴦水紅顏舊來花不勝白髮如今雪相似傳聞紈扇恩未歇預想蛾眉上初月如君貴僞不貴眞還同棄妾逐新人借問南山松葉意何如北砌槿花新

秦女捲衣

李白天子居未央妾侍捲衣裳顧無紫宮寵敢拂黃金�水至亦不去熊來尙可當微身奉日月飄若螢之光願君采葑菲無以下體妨

怨歌行

前人十五入漢宮花顏笑春紅君王選玉色侍寢金屏中薦枕嬌夕月捲衣戀春風寧知趙飛燕奪寵恨無窮沈憂能傷人綠鬢成霜蓬一朝不得意世世徒爲空鷫�換美酒舞衣罷雕籠寒苦不忍言爲君奏絲桐腸斷弦亦絕悲心夜忡忡

古蛾眉怨

王翰君不見宜春苑中九華殿飛閣連連直如發白日全含朱鳥窗流云半入蒼龍闕宮中彩女夜無事學鳳吹簫弄淸越珠簾北捲待涼風繡戶南開向明月忽聞天子憶蛾眉寶鳳銜花揲兩螭傳聲走馬開金屋夾路鳴環上玉墀長樂彤庭宴華寢三千美人曳花錦燈前含笑更羅衣帳裏承恩薦瑤枕不意君心半路回求仙別作望仙臺琳瑯禁闥遙相憶紫翠巖房晝不開欲向人間種桃實先從海底�蓬萊蓬萊可求不可上孤舟縹緲知何往黃金作盤銅作莖靑天白露掌中擎王母嫣然感君意云車羽�欲相迎飛簾觀前空怨慕少君何事須相�一朝埋沒茂陵田賤妾蛾眉不重顧宮車晚出向南山仙衛逶迆去不還朝晡泣對麒麟樹樹下蒼苔日漸斑人生百年夜將半對酒長歌莫長嘆情知白日不可私一死一生何足算

送宮人入道

韋應物捨寵求仙畏色衰辭天素面立天墀金丹擬駐千年貌寶鏡休勻八字眉公主與收珠翠後君王看戴角冠時從來宮女皆相妒說著瑤臺總淚垂

漢宮人入道

戴叔倫蕭蕭白發出宮門羽服星冠道意存霄漢九重辭鳳闕雲山何處訪桃源瑤池醉月勞仙夢玉輦乘春卻帝恩回首吹簫天上伴上陽花落共誰言

古宮怨

王建乳烏啞啞飛復啼城頭晨夕宮中棲吳王別殿繞江水後宮不開美人死

送宮人入道

前人休梳叢鬢洗紅妝頭戴芙蓉出未央弟子抄將歌徧疊宮人分散舞衣裳問師初得經中字入靜猶燒內裏香發願蓬萊見王母卻歸人世施仙方

舊宮人

前人先帝舊宮宮女在亂絲猶掛鳳凰釵霓裳法曲渾拋卻獨自花間掃玉�

送宮人入道歸山

於鵠十五吹簫入漢宮看修水殿種芙蓉自傷白髮辭金屋許著黃衣向玉峯解語老猿開曉戶學飛雛鶴落髙松定知別後宮中伴遙聽緱山半夜鐘

宮人斜

權徳輿一路斜分古驛前陰風切切晦秋煙鉛華新舊共冥寞日暮愁鴟飛野田

思君恩

令狐楚小苑鶯歌歇長門蝶舞多眼看春又去翠輦不曾過

又紫禁香如霧靑天月似霜云韶何處奏只是在昭陽

聽舊宮中樂人穆氏唱歌

劉禹錫曾隨織女渡天河記得雲間第一歌休唱貞元供奉曲當時朝士已無多

送宮人入道

張籍舊寵昭陽裏尋一作求仙此最稀名初出宮籍身未稱霞衣已別歌舞貴長隨鸞鶴飛中官看入洞空駕玉輪歸

舊宮人

前人歌舞一作得寵梁

一作秦州女歸時白髮生全家沒蕃地無一

作何處問鄕程宮錦不傳樣禦香空記名一身難自說愁逐路人行

宮娃歌

李賀蠟光髙懸照紗空花房夜搗紅守宮象口吹香毾暖七星掛城聞漏板寒入罘罳殿影昏彩鸞簾額著霜痕啼蛄弔月鉤闌下屈膝銅鋪�阿甄夢入家門上沙渚天河落處長洲路願君光明如太陽放妾騎魚撇波去

後宮詞

白居易淚盡羅巾夢不成夜深前殿按歌聲紅顏未老恩先斷斜倚燻籠坐到明

又雨露由來一點恩爭能徧布及千門三千宮女胭脂面幾个春來無淚痕

宮人斜

雍裕之幾多紅粉委黃泥野鳥如歌又似啼應有春魂化爲燕年來一作年年飛入未央棲

宮人入道

殷堯藩卸卻宮妝錦繡衣黃冠素服制相宜錫名近奉君王旨佩籙新參老氏師白晝無情趨玉陛淸宵有夢步瑤池綠鬟女伴含愁別釋盡當年�寵私

病宮人一作張佑詩

袁不約佳人臥病動經秋簾幕�縿不掛鉤四體彊扶藤夾膝雙鬟慵整玉搔頭花顏有幸君王問藥餌無徵待詔愁惆悵近來銷瘦盡淚珠時傍枕函流

退宮人二首

張祜開元皇帝掌中憐流落人間二十年長說承天門上宴百官樓下拾金錢歌喉漸退出宮闈泣話伶官上許歸猶說入時歡聖壽內人初著五方衣

奉陵宮人

杜牧相如死後無詞客延壽亡來絕畫工玉顏不是黃金少淚滴秋山入壽宮

出宮人二首

前人閒吹玉殿昭華管醉折梨園縹蒂花十年一夢歸人世絳縷猶封系臂紗平陽拊背穿馳道銅雀分香下壁門幾向綴珠深殿裏妒拋羞態臥黃昏

促漏

李商隱促漏遙鐘動靜聞報章重壘杳難分舞鸞鏡匣收殘黛睡鴨香鑪換夕燻歸去豈知還向月夢來何處更爲雲南塘漸暖蒲堪結兩兩鴛鴦護水紋

舊宮人

項斯自出先皇玉殿中衣裳不更染深紅宮釵折盡垂空鬢內扇穿多減半風桃熟亦曾君手賜酒闌猶候妾歌終如今還向城邊住禦水東流意不通

送宮人入道

前人願隨仙女董雙成王母前頭結伴行初戴玉冠多誤拜欲辭金殿別稱名將敲碧落新齋磬卻進昭陽舊賜箏旦暮焚香繞壇上步虛猶作按歌聲

悲老宮人

劉得仁白髮宮娃不解悲滿頭猶自插花枝曾緣玉貌君王寵準擬人看似舊時

湘宮人歌

溫庭筠池塘芳艸濕夜半東風起生綠畫羅屏金壺貯春水黃粉楚宮人芳花玉刻鱗娟娟照棋燭不語兩含嚬

東都望幸

章碣懶修珠翠上髙臺眉月連娟恨不開縱使東巡也無益君王自領美人來

宮詞

韓偓繡屏斜立正銷魂侍女移燈掩殿門燕子不歸花著雨春風應自怨黃昏

春宮怨

杜荀鶴早被嬋娟誤欲妝臨鏡慵承恩不在貌教妾若爲容風暖鳥聲碎日髙花影重年年越溪女相憶采芙蓉

宮詞

李建勛宮門常閉舞衣閒略識君王鬢便斑卻羨落花春不管禦溝流得到人間

宮女圍棋圖

金王若虛盡日羊車不見過春來雨露向誰多爭機決勝元無事永日消磨不柰何

宮詞

朱瀾太一芙蓉上下天秋波淡淡白生煙采蓮宮女分花了笑把蘭篙學刺船

李宮人琵琶行

元袁桷先皇金輿時駐蹕李氏琵琶稱第一素指推卻春風生行雲停空駐晴日居庸舊流水浩浩湯湯亂人耳龍岡古松聲寂寂歷歷不足聽天鵝夜度孤雁響露鶴唳月哀猿驚�弦水晶絲龍柱珊瑚枝願上千萬壽復言長相思廣寒殿冷芙蕖秋蔟金雕袍香不畱望瀛風翻浪波急興聖宮前斂容立花枝羞啼蝶旋舞別調分明如欲語憶昔從駕三十年宮壺法錦紅茸氈駝峯馬湩不知數前部聲催檀板傳長樂晝濃云五色侍宴那嫌頭漸白禁柳慈烏飛復翾爲言返哺明當還朝進霞觴辭輦道母子相對猶朱顏君不聞出塞明妃恨難贖請君換譜回鄕曲

李宮人琵琶引二首

王士熙瓊花春島百花香太液池邊夜色涼一曲六�天上譜君王曾進紫霞觴一入深宮歲月長承恩曾得侍昭陽檀槽按得新翻曲五色雲中落鳳凰

李宮人琵琶引

揭徯斯茫茫靑冢春風裏歲歲寒風吹不起傳得琵琶馬上聲古今只有王與李李氏昔在至元中少小辭家來入宮一見世皇稱絕藝珠歌翠舞忽如空君王豈爲紅顏惜自是眾人彈不得玉觴未舉樂未停一曲便覺千金值廣寒殿裏月流輝太液池頭花發時舊曲未終新解譜新聲萬變總相宜三十六年如一日長得君王賜顏色形容漸攺病相尋獨抱琵琶空嘆息興聖宮中愛更深承恩始得遂歸心時時尙被宮中召彊理琵琶弦上音琵琶調終聲轉澀堂上慈親還�立回看舊賜滿�頭落花飛絮春風急

宮中舞隊詞

張翥十六天魔女分行錦繡圍千花織步障百寶帖仙衣回雪紛難定行雲不肯歸舞心挑轉急一一欲空飛白玉雕釵燕黃金鑿步蓮簫吹鳳臺女花獻�宮仙香霧團銀燭歌云撲錦筵請將供奉曲同賀太平年

輦下曲二首

張昱西天法曲曼聲長瓔絡垂衣稱艷妝大宴殿中歌舞上華嚴海會慶君王西方舞女最娉婷玉手曇花滿把靑舞唱天魔供奉曲君王長在月宮聽

題水殿納涼圖

前人別殿紅綃女無風亦自涼欄邊是湖水夜夜宿鴛鴦

憶元宮人

丁鶴年粉愁香怨不勝情彊整殘妝對老兵別殿金蓮余故步後庭玉樹變新聲眼穿雁字云連塞夢斷羊車月滿城天上桃開王母去世人誰識許飛瓊

應教題宮人行樂圖

周砥金宮遊素女玉笛弄淸暉月殿龍香度風簾翠影飛雲開移彩仗花落卷春衣莫買相如賦長門事已非

元宮詞二首

明周憲王有燉奎章閣下文辭盛太液池邊遊幸多南國女官能翰墨外間抄得竹枝歌安息燻壇建眾魔聽傳祕密許宮娥自從受得毗盧�日日持珠念那摩

妾薄命

髙啟寂寞復寂寞秋風吹羅幕玉階有微霜桂樹花已落昔爲捲衣女承歡在瑤閣棄魚感淚多當熊慚力弱寧知色易老難求黃金藥宮深去天遠憂思將何托君恩非不深妾命自輕薄微軀願有報和親死沙漠

贈宮人入道

任亨泰溫泉宮裏洗鉛華共訝君恩許出家阿監別時畱佩訣道流迎處指煙霞乍拋月殿吹簫譜學煉星壇宿火砂幾度春風緱嶺上步虛聲繞碧桃花

擬唐人送宮人入道二首

李苦憶仙人萼綠華乞身遙入太淸家向來寫恨餘紅葉此去行蹤有碧霞學道晚依新藥洗妝朝棄舊菱花玉笙不作昭陽調緱嶺閒吹月影斜蚤承丹詔入華淸卻戴黃冠出漢京簫譜好傳秦弄玉煉師初拜許飛瓊衣沾別島朝霞色夢斷長門夜雨聲十二層樓何處所芙蓉花外是仙城

長安宮女行

韓邦靖長安城頭夜二鼓力士敲門稱太府爲道君王巡幸勞選取嬌娥看歌舞應酬未得話從容�除早已人三五倉皇便欲將我行那肯相畱到天曙平昔嬌癡在母傍黃昏不敢出前房如今卻向何處去似墮淵海身茫茫四更未絕五更連父母相隨太府前頃刻回頭同伴至亦有爺娘各慘然𨿽同閭裏不曾親那得相逢及此辰淸俱含未妝面愁魂不附欲傾身天明卻轉雙輪疾送我城東坐宮室生來𨿽在咸寧城目中誰識京兆驛已看閨閣隔重天乍度昏朝似千日中有數人不甚愁聞之乃是勾欄流平生謔浪輕去住卻說能觀五鳳樓望承恩寵心𨿽別思到家鄕淚亦流才言欲去去何忙翠幕油車已道傍少小生離還死別傍人見我空傍徨嬌憐姊妹不得訣父母送我滻水陽相看痛哭各捨去此時欲斷那有腸城裏家家錦繡簾我輩姿容豈獨妍東家有女如花萼旦入黃金名已落西家有女如玉瑩夜剪烏雲晨不行我輩無錢兄弟劣坐使芳年成訣別渡河渡渭還渡汾千山歷盡雪紛紛江流山館猿常哭葉落郵亭雁屢聞自從墮地誰窺戶此際無家卻望云迢迢千里歲還窮大同才得到行宮常言朝見何曾見深院蕭蕭盡日封當今天子說神武時向三邊乘六龍近時雙驛駐楡塞不知何日來雲中轉眼還成正月末忽然大駕還沙漠見說天壇禮未修還兼太廟春當禴京師暫欲駐鸞旗屬車還載蛾眉歸卻向豹房三四月欲近龍顏眞是稀宮中景色誰曾見宮外楊花徒撲面有眼但識鴛鴦瓦有身那到麒麟殿鳳舟時泛西海渚采蓮不喚如花女鸞駕常操內教�何曾湯火試紅妝茶飯每排新寺裏不用明眸兼皓齒空有倡家色藝髙隨人望幸亦徒勞宮花枉自羞妝面禦柳何人鬥舞腰君王不禦人轉賤盡日誰來問深院日給行糧米半升大官空有珍羞饌旁人見我入天閽謂我將承帝主恩豈知流落還愁恨榮寵何曾但痕妾家𨿽貧未甚貧絲麻布帛亦遮身有時亦繡鴛鴦枕翠綫金鍼度一春一春鸞鏡不停妝機杼言忙苦不忙寒食淸明邀等伴銀釵羅髻亦風光父母如同掌上珠去年才許城東夫乘龍跨鳳𨿽未必並宿雙棲亦不孤百年光景誰曾見一旦榮華土不如當時同輦聞我說珠淚人人落雙頰亦有因緣與恩愛誰無父母同家業可憐拋卻入君門九夏三秋那可言風雨苑深同白晝星河樓淺共黃昏我曹豈是無傾國聞道君王不重色宮禁幽深誰不知蹤迹民間頗堪測漢家多欲稱武皇元宗好色聞李唐衛氏門前誇揖客楊釗海內無三郎主上今來十四年劉瑾朱寧並擅權往時勢焰東廠盛近日威名遊擊偏丘張谷馬紛紛出那有皇親得向前又聞親受於永戒大葷不禦思長年更寵番僧取活佛似欲淸淨超西天君王賤色分明是那用當時詔旨傳當時陜西有廖大此事恐是玆人專滔天罪惡思固寵逢迎卻乃進嬋娟去年氈帳云欽取狗馬年來俱奉旨何曾竟有君王詔此曹播弄常如此自從陜西有斯人災禍年來何太頻閭裏已教徒赤壁閨闈還遣閉靑春靑春零落不須論別有淒涼難具陳同來女伴原不少一半已爲泉下塵妾身𨿽在那常在溝渠會見骨如銀誰家願作朝天戶此世空爲墮地人中朝髙官气如虎朝廷有闕爭拾補近時叩闕諫南巡何不上書放宮女先朝罷殉有故事萬一官家肯相許

和人無題

王逢元晴綻東墻杏子紅露漙南內牡丹叢承恩未必因詞客捐寵何勞怨畫工獨聽遠雞啼曉月幾隨孤雁領春風瑣窗寂寂眠初定夢見笙歌在別宮

天啟宮詞

陳悰宮中遇萬壽節卑賤者皆不衣靑素天啟時每屆節宮人競刱新式方勝葫蘆戴之有寶歷萬年四海丰登洪福齊天等名八寶荔枝卍字�魚是曰寶歷萬年四隅各塡海字有兩蜂附燈而飛是曰四海丰登中塡齊天二字兩傍赤色蝙蝠各一是曰洪福齊天萬壽宮中盡彩衣金鎞新樣昔時稀一雙仙鼠丹砂染貼著齊天字腳飛

又

張后擇宮人之秀慧者口誦唐宋小詞孤燈長夜羅侍左右課其勤惰能習者或微語之曰學生子宜拜謝師傅矣選入靑娥發覆眉玉音指點誦歌詩試拈難字粗能認紅粉書生夜拜師

又

上夜冥時恆於筵前懸一銀鈴命宮人數輩以帕蒙頭冥行相觸者罰命出局觸鈴卽以鈴賜之再系再觸終夕不倦鳴鼓吹笛上所甚好美人燈下裹頭行鼉鼓低敲羌笛停淸向一聲羅帕捲君王重系小銀鈴

又

當時宮中競爲鬥鷄之戲不惜重貲購健斗之雞調習旣嫻至期登場施五色幔於籠上背場開籠有能臨陣飲啄自如多至三四百喙且鳴躍不怯者其勝可預必也勝者以彩綫結小球分纏頸傍入籠迎歸所獲珠翠羅綺不啻百金宮人相約鬥鷄來籠幔靑紅背面開四百喙殘髙唱歇當場雙系彩球回

又

番經廠內官百人習西方梵唄遇萬壽元旦等節於英華殿作法事卒事之日一人扮韋馱抱杵面北立餘人披瓔珞鳴鑼鼓海螺諸樂器贊唱經咒至夜五方設佛位立五色傘數十人魚貫行於其間有所謂九連環者其行頗疾至九連環變則體迅飛鳥觀者目炫矣此舊例也辛酉後奉旨教宮人爲之此日英華法事停鳴螺捧杵盡傾城弓鞋不便連環變傘底招花自在行

又

上欲與張后同禦內操上將內官三百人旗幟繪龍列左又將宮人三百人旗幟繪鳳列右後旣至稱病上不悅頃之後先辭歸上歡笑如初命宮人之丰而頎者代後猝難其選乃命三宮人並將之然非眞有止齊之法各持戰具疾趨數周而已龍鳳旌旗左右分廣場排列陣如雲中宮謝病君王笑紅粉三人將一軍

又

選髙年知書內官教習女讀女訓女孝經等書率教者升女秀才女史女官宮正六局掌印有罪墩鎖或罰提鈴每夜自幹淸宮門提至日精月華門仍還幹淸宮前方止徐行正步風雨不敢避髙唱天下太平聲緩而長與鈴聲相應此舊例也昌啟之際復設扳著名色以苦之扳著者向北立屈腰舒兩手自扳兩足不許體屈屈則夏楚亂施立再移時許其人必頭暈目眩僵僕臥地甚有嘔吐成疾至殞命者十五靑娥誦孝經嬌羞字句未分明纖纖不忍教扳著夜雨街頭唱太平

又

甲子歲吳地大雨上命道經廠內官教宮女數十人演習元教建醮禳災氅服云璈與羽流無異仍選軀體丰碩者一人飾爲天神仗劍登壇行法不能勝介冑之重結錦繡爲之江南霪雨九重憂粉黛祈禳當羽流丰艷一人前仗劍窄靴輕甲錦兜鍪

夜遊宮宮

詞

宋陸遊獨夜寒侵翠被柰幽夢不成還起欲寫新愁淚濺紙憶承恩嘆餘生今至此蔌蔌燈花墜問此際報何人事咫尺長門過萬里恨君心似危欄難久倚

摸魚兒

辛棄疾更能消幾番風雨匆匆春又歸去惜春長怕花開早何況落紅無數春且住見說道天涯芳艸無歸路怨春不語算只有殷勤畫檐蛛网盡日惹飛絮長門事準擬佳期又誤蛾眉曾有人妒千金縱買相如賦脈脈此情誰訴君莫舞君不見玉環飛燕皆塵土閒愁最苦休去倚危欄斜陽正在煙柳斷腸處

賀新郎

遊次公暖靄浮晴�鎖垂楊籠池罩閣萬絲千縷池上曉光分宿霧日近羣芳易吐尋並蒂闌干凝�不信釵頭飛鳳去但寶刀被妾還畱住天一笑萬花妒阿嬌正好金屋貯正西風易得蕭疏扇鸞塵土一自昭陽扃玉戶墻角土花無數況多病堪傷幽素別院時聞簫鼓奏望紅雲冉冉知何處天尺五去無路

菩薩蠻題宮人圖

明吳寬太湖石畔苔痕滑玉階扶上看明月若比廣寒宮宮中人又空夜寒風力重別館簾鉤動爲問夜如何松陰月正多

宮女部紀事史記淮南王傳淮南厲王長者髙祖少子也其母故趙王張敖美人髙祖八年從東垣過趙趙王獻之美人厲王母得幸焉有身趙王敖弗敢內宮爲築外宮而捨之及貫髙等謀反柏人事發覺並逮治王盡收捕王母兄弟美人系之河內厲王母亦系告吏曰得幸上有身吏以聞上上方怒趙王未理厲王母厲王母弟趙兼因辟陽侯言呂后呂后妒弗肯白辟陽侯不彊爭及厲王母已生厲王恚卽自殺吏奉厲王詣上上悔令呂后母之而葬厲王母眞定眞定厲王母之家在焉父世縣也洞冥記武帝所幸宮人名麗娟年十四玉膚柔軟吹气勝蘭不欲衣纓拂之恐體痕也每歌李延年和之於芝生殿唱回風之曲庭中花皆�落置麗娟於明離之帳恐塵垢污其體也帝常以衣帶縳麗娟之袂閉於重幕之中恐隨風而去也麗娟以琥珀爲佩置衣裙裏不使人知乃言骨節自鳴相與爲神怪也賈氏說林武帝與麗娟看花而薔薇始開態若含笑帝曰此花絕勝佳人笑也麗娟戲曰笑可買乎帝曰可麗娟遂命侍者取黃金百斤作買笑錢奉帝爲一日之歡薔薇名賣笑花自麗娟始也采蘭雜誌越嶲國有吸華絲凡華著之不卽墮落用以織錦漢時國人奉貢武帝賜麗娟二兩命作舞衣春暮宴於花下舞時故以袖拂落花滿身都著舞態愈媚謂之百花之舞漢書外戚傳孝昭上官皇后霍光外孫光欲皇后擅寵有子帝時體不安左右及醫皆阿意言宜禁內𨿽宮人使令皆爲窮�多其帶後宮莫有進者西京雜記元帝後宮旣多不得常見乃使畫工圖形案圖召幸之諸宮人皆賂畫工多者十萬少者亦不減五萬獨王嬙不肯遂不得見後匈奴入朝求美人爲閼氏於是上案圖以昭君行及去召見貌爲後宮第一善應對舉止閒雅帝悔之而名籍已定帝重信於外國故不復更人乃窮案其事畫工皆棄市漢書杜欽傳欽字子夏時帝舅大將軍王鳳以外戚輔政求賢知自助鳳父頃侯禁與欽兄緩相善故鳳深知欽能奏請欽爲大將軍軍武庫令職間無事欽所好也欽爲人深博有謀自上爲太子時以好色聞及卽位皇太后詔采良家女欽因是說大將軍鳳曰禮一娶九女所以極陽數廣嗣重祖也必鄕舉求窈窕不問華色所以助徳理內也娣侄𨿽缺不復補所以養壽塞爭也故后妃有貞淑之行則裔嗣有賢聖之君制度有威儀之節則人君有壽考之福廢而不由則女徳不厭女徳不厭則壽命不究於髙年書云或四三年言失欲之生害也男子五十好色未衰婦人四十容貌攺前以攺前之容侍於未衰之年而不以禮爲制則其原不可救而後�異態後�異態則正後自疑而支庶有間適之心是以晉獻被納讒之謗申生蒙無罪之辜今聖主富於春秋未有適嗣方鄕術入學未親后妃之議將軍輔政宜因始初之隆建九女之制詳擇有行義之家求淑女之質毋必有聲色音技能爲萬世大法夫少戒之在色小弁之作可爲寒心惟將軍常以爲憂鳳白之太后太后以爲故事無有欽復重言詩云殷鑑不遠在夏后氏之世刺戒者至迫近而省聽者常怠忽可不愼哉前言九女略陳其禍福甚可悼懼竊恐將軍不深畱意后妃之制夭壽治亂存亡之端也迹三代之季世覽宗宣之饗國察近屬之符驗禍敗曷常不由女徳是以偑玉晏鳴關雎嘆之知好色之伐性短年離制度之生無厭天下將蒙化陵夷而成俗也故詠淑女幾以配上忠孝之篤仁厚之作也夫君親壽尊國家治安誠臣子之至願所當勉之也易曰正其本萬物理凡事論有疑未可立行者求之往古則典刑無考之來今則吉凶同卒搖易之則民心惑若是者誠難施也今九女之制合於往古無害於今不逆於民心至易行也行之至有福也將軍輔政而不蚤定非天下之所望也惟將軍信臣子之願念關雎之思逮委政之隆及始初淸明爲漢家建無窮之基誠難以忽不可以遴鳳不能自立法度循故事而已王莽傳卽陽成修獻符命言繼立民母又曰黃帝以百二十女致神仙莽於是遣中散大夫謁者各四十五人分行天下博采鄕裏所髙有淑女者上名後漢書靈帝本紀光和四年帝作列肆於後宮使諸采女販賣更相盜竊爭鬥帝著商估服飲宴爲樂劉盆子傳赤眉入長安立劉盆子爲帝時掖庭中宮女猶有數百千人自更始敗後幽閉殿內掘庭中蘆菔根捕池魚而食之死者因相埋於宮中有故祠甘泉樂人尙共擊鼓歌舞衣服鮮明見盆子叩頭言饑盆子使中黃門稟之米人數斗後盆子去皆餓死不出鄧皇后紀元興元年殤帝生始百日太后臨朝時新遭大憂法禁未設宮中亡大珠一篋太后念欲考問必有不辜乃親閱宮人觀察顏色卽時首服又詔諸園貴人其宮人有宗室同族若羸老不任使者令園監實核上名自禦北宮增喜觀閱問之恣其去畱卽日免遣者五六百人陳蕃傳蕃遷光祿勛時內寵猥盛蕃上疏諫曰比年收斂十傷五六萬人饑寒不聊生活而采女數千食肉衣綺脂油粉黛不可貲計鄙諺云盜不過五女門以女貧家也今後宮之女豈不貧國乎是以傾宮嫁而天下化楚女悲而西宮災且聚而不禦必生憂悲之感以致並隔水旱之困夫獄以禁止姦違官以稱才理物若法虧於平官失其人則王道有缺而令天下之論皆謂獄由怨起爵以賄成夫不有臭穢則蒼蠅不飛陛下宜采求失得擇從忠善尺一選舉委尙書三公使褒責誅賞各有所歸豈不幸甚帝頗納其言爲出宮女五百餘人拾遺記靈帝中平三年遊於西園起裸遊館千間采綠苔而被�引渠水以繞砌周流澄澈乘船以遊漾使宮人乘之選玉色輕體者以執篙�搖漾於渠中其水淸澄以盛暑之時使舟覆沒視宮人玉色者又奏招商之歌以來涼气也歌曰涼風起兮日照渠靑荷晝偃葉夜舒惟日不足樂有餘淸絲流管歌玉鳧千年萬歲喜難逾渠中植蓮大如蓋長一丈南國所獻其葉夜舒晝卷一莖有四蓮叢生名曰夜舒荷亦雲月出則舒也故曰望舒荷帝盛夏避暑於裸遊館長夜飲宴帝嗟曰使萬歲如此則上仙也宮人年二七已上三六已下皆靚妝解其上衣惟著內服或共裸浴西域所獻茵墀香煮以爲湯宮人以之浴浣畢使以余汁入渠名曰流香渠又使內豎爲驢鳴於館北又作雞鳴堂多畜雞每醉樂迷於天曉內侍競作雞鳴以亂眞聲也乃以炬燭投於殿前帝乃驚悟及董卓破京師散其美人焚其宮館至魏咸熙中先所投燭處夕夕有光如星後人以爲神光於此地立小屋名曰餘光祠以祈福至魏明末稍掃除矣山陵雜記漢末關中亂有發前漢時宮人冢者猶活旣出復如舊郭后愛念之常置左右問當時宮內事了了有次第三國蜀志董允傳允爲侍中處事爲防制甚盡匡救之理後主常欲采擇以充後宮允以爲古者天子后妃之數不過十二今嬪嬙已具不宜增益終執不聽後主益嚴憚之魏志髙柔傳柔爲廷尉明帝卽位時大興殿捨百姓勞役廣采眾女充盈後宮後宮皇子連夭繼嗣未育柔上疏曰二寇狡猾潛自講肄謀動干戈未圖朿手宜畜養將士繕治甲兵以逸待之而頻興造殿捨上下勞擾若使吳蜀知人虛實通謀並勢復俱送死甚不易也昔漢文惜十家之資不營小臺之娛去病慮匈奴之害不遑治第之事況今所損者非惟百金之費所憂者非徒北狄之患乎可粗成見所營立以充朝宴之儀訖罷作者使得就農二方平定復可徐興昔軒轅以二十五子傳祚彌遠周室以姬國四十歷年滋多陛下聰達窮理盡性而頃皇子連多夭逝熊羆之祥又未感應羣下之心莫不悒戚周禮天子后妃以下百二十人嬪嬙之儀旣以盛矣竊聞後庭之數或復過之聖嗣不昌殆能由此臣愚以爲可妙簡淑媛以備內宮之數其餘盡遣還家且以育精養神專靜爲寶如此則螽斯之徵可庶而致矣帝報曰知卿忠允乃心王室輒克昌言他復以聞楊阜傳阜上疏欲省宮人諸不見幸者乃召禦府吏問後宮人數吏守舊令對曰禁密不得宣露阜怒杖吏一百數之曰國家不與九卿爲密反與小吏爲密乎帝聞而愈敬憚阜中華古今注魏宮人好畫長眉令作蛾眉驚鶴髻魏文帝宮人絕所愛者有莫瓊樹薛夜來陳尙衣段巧笑皆日夜在帝側瓊樹始制爲蟬鬢望之縹緲如蟬翼故曰蟬鬢巧笑始以錦衣絲履作紫粉拂面尙衣能歌舞夜來善爲衣裳皆爲一時之冠絕�嬛記夜來初入魏宮一夕文帝在燈下詠以水晶七尺屏風障之夜來至不覺面觸屏上傷處如曉霞將散自是宮人俱用胭脂仿畫曉霞妝拾遺記孫亮作琉璃屏風甚薄而瑩徹每於月下淸夜舒之常與愛姬四人皆振古絕色一名朝姝二名麗居三名洛珍四名潔華使四人坐屏風內而外望之如無隔惟香气不通於外爲四人合四气香殊方異國所出凡經踐躡宴息之處香气沾衣歷年彌盛百浣不歇因名曰百濯香或以人名香故有朝姝香麗居香洛珍香潔華香亮每遊此四人皆同輿席來侍皆以香名前後爲次不得亂之所居室名爲思香媚寢晉書武元楊皇后傳泰始中帝博選良家以充後宮先下書禁天下嫁娶使宦者乘使車給馳傳州郡召充選者使後揀擇後性妒惟取潔白長大其端正美麗者並不見畱時卞藩女有美色帝掩扇謂後曰卞氏女佳後曰藩三世後族其女不可枉以卑位帝乃止司徒李引鎭軍大將軍胡奮廷尉諸葛衝太僕臧權侍中馮蓀祕書郎左思及世族子女並充三夫人九嬪之列司冀兗豫四州二千石將吏家補良人以下名家盛子女多敗衣瘁貌以避之胡貴嬪傳胡貴嬪名芳父奮別有傳泰始九年帝多簡良家子女以充內職自擇其美者以絳紗系臂而芳旣入選下殿號泣左右止之曰陛下聞聲芳曰死且不畏何畏陛下帝遣洛陽令司馬肇策拜芳爲貴妃帝每有顧問不飾言辭率爾而答進退方雅時帝多內寵平吳之後復納孫�宮人數千自此掖庭殆將萬人而並寵者甚眾帝莫知所適常乘羊車恣其所之至便宴寢官人乃取竹葉插戶以鹽汁灑地而引帝車然芳最蒙愛幸殆有專房之寵焉石季龍載記季龍增置女官二十四等東宮十有二等諸公侯七十餘國皆爲置女官九等先是大發百姓女二十已下十三已上三萬餘人爲三等之第以分配之郡縣要媚其旨務於美淑奪人婦者九千餘人百姓妻有美色豪勢因而脇之率多自殺石宣及諸公又私令采發者亦垂一萬總會鄴宮季龍臨軒簡第諸女大悅封使者十二人皆爲列侯自初發至鄴諸殺其夫及奪而遣之縊死者三千餘人荊楚揚徐間流叛略盡宰守坐不能綏懷下獄誅者五十餘人金紫光祿大夫逯明因侍切諫季龍大怒遣龍騰拉而殺之自是朝臣杜口相招爲祿仕而已季龍常以女騎一千爲鹵簿皆著紫綸巾熟錦�金銀鏤帶五文織成遊於戲馬觀觀上安詔書五色紙在木鳳之口鹿盧回轉狀若飛翔焉季龍後庭服綺縠玩珍奇者萬餘人內置女官十有八等教宮人星占及馬步射置女太史於靈臺仰觀災祥以考外太史之虛實後趙錄虎正會置三十部女鼓吹三十步�置一部一部十二人皆在平閣上去地丈餘又置女尙書官屬皆著紫�佩玉羽儀雜技工巧皆與外侔又宮妓數千人盡著皂構頭著神弁如今之禮賢冠也虎左右置直衛萬人皆著五色細鎧光曜奪目前秦錄建元十一年後宮置典學立內司以教掖庭選閹人及女隸敏慧者詣博士授經建元十六年自正月不雨至於六月堅徹樂減膳出宮女以迎和气王猛傳猛帥諸軍討慕容暐軍禁嚴明師無私犯猛未至鄴劫盜公行及至遠近帖然燕人安之軍還以功進封淸河郡侯賜美女五人上女妓十二人中妓三十八人馬百匹車十乘上疏固辭不受蜀錄李勢未亡時頻有怪異宮人張氏有冶容勢寵之一夕化爲大斑理蛇長丈餘送於苑中夜復來寢�下勢懼遂殺之復有鄭美人勢亦寵之化爲雌虎一夕食勢寵姬未幾而死宋書武穆裴皇后傳上數遊幸諸苑囿載宮人從後車宮內深隱不聞端門鼓漏聲置鐘於景陽樓上宮人聞鐘聲早起裝飾至今此鐘惟應五鼓及三鼓也車駕數幸瑯邪城宮人從早發至湖北埭雞始鳴南齊書髙帝本紀帝寬儉淸嚴卽位後身不禦精細之服宮人皆著紫皮履東昏侯本紀帝於苑中立市太官每旦進酒肉雜肴使宮人屠酤潘氏爲市令帝爲市魁執罰爭者就潘氏決判陳書張貴妃傳後論後主以宮人有文學者袁大捨等爲女學士每引賓客對貴妃等遊宴則使諸貴人及女學士與狎客共賦新詩互相贈答采其尢艷麗者以爲曲詞被以新聲選宮女有容色者以千百數令習而之分部疊進以相樂煙花記陳宮人喜於春林放柘彈佩玉盡畫鸞鳳臥履以薄玉花爲飾內散以龍腦諸香屑謂之塵香魏書髙祖本紀太和十七年八月車駕發京師南伐步騎百餘萬太尉丕奏請以宮人從詔曰臨戎不語內事宜停來請北齊書後主本紀後主宮掖婢皆封郡君宮女寶衣玉食者五百餘人一裙直萬匹鏡臺直千金競爲變巧朝衣夕獘雲蕉館紀談陳氏旣亡有宮人小春逃之民間嫁於蒲亭彭本淸本淸問陳氏宮中事小春言後庭數百人皆錦衣玉食用極奢侈有桑妃者陳所至愛海賈所進金絲紐花襖紫霞帳水晶樓鳳箱皆以賜之及敗投武昌並死又陳氏喜食玉葉羹以西山羅漢菜及曲江金花魚爲之味頗佳周書宣帝本紀帝令天下車皆以渾成木爲輪禁天下婦人皆不得施粉黛之飾惟宮人得乘有輻車加粉黛焉又令京城少年爲婦人服飾入殿歌舞與後宮觀之以爲喜樂每笞捶人皆以百二十爲度名曰天杖宮人內職亦如之侍兒小名錄拾遺煬帝自到廣陵沈湎失度每睡須搖動或歌吹聲齊方就一夢侍兒韓俊娥尢得意每寢必令振舉支節乃得睡不厭賜名爲來夢兒蕭妃密令訊之帝不舒汝能安之豈有他媚俊娥進言妾從帝自都城來帝在何妥車車行髙下不等妾態自搖帝就搖洽悅妾後得以侍寢私效車中之態成寢非他媚也他日蕭妃譖去之帝暇日登迷樓憶之題柱二篇云黯黯悲侵骨綿綿病欲成須知潘嶽鬢彊半爲多情又不信長思憶絲從鬢裏生閒來倚柱立相望幾多情大業拾遺記大業十二年煬帝將幸江都命越王侑畱守東都宮女半不隨駕爭泣畱帝言遼東小國不足以煩大駕願擇將徵之攀車畱借指血染鞅帝意不回因戲飛白題二十字賜守宮女云我夢江都好徵遼亦偶然但存顏色在離別只今年帝離都旬日幸宋何妥所進車車前隻輪髙廣疏釘爲刃後隻輪庳下以柔楡爲之使滑勁不滯使牛禦馬車名

自都抵汴郡日進禦女車車幰垂鮫綃网雜綴片玉鳴鈴行搖玲瓏以混車中笑語冀左右不聞也長安貢禦車女袁寶兒年十五腰肢纖墮騃憨多態帝寵愛之特厚時洛陽進合蒂迎輦花云得之嵩山塢中人不知名采者異而貢之會帝駕適至因以迎輦名之花外殷紫內素膩非芬粉�心深紅跗爭兩花枝榦烘翠類通艸無刺葉圓長薄其香气穠芬馥或惹襟袖移日不散嗅之令人不多睡帝令寶兒持之號曰司花女時詔虞世南艸徵遼指揮徳音敕於帝側寶兒注視久之帝謂世南曰昔傳飛燕可掌上舞朕嘗謂儒生飾於文字豈人能若是乎及今得寶兒方昭前事然多憨態今注目於卿卿才人可便嘲之世南應詔爲絕句曰學畫鴉黃半未成垂肩嚲袖太憨生緣憨卻得君王惜長把花枝傍輦行上大悅至汴帝禦龍舟蕭妃乘鳳舸錦帆彩纜窮極侈靡舟前爲舞臺臺上垂蔽日簾簾卽蒲澤國所進以負山蛟睫幼蓮根絲貫卜珠間睫編成𨿽曉日激射而光不能透每舟擇妙麗長白女子千人執雕板鏤金�號爲殿腳女一日帝將登鳳舸�殿腳女吳絳仙肩喜其柔麗不與羣輩齒愛之甚久不移步絳仙善畫長蛾眉帝色不自禁回輦召絳仙將拜婕妤適值絳仙下嫁爲玉工萬羣妻故不克諧帝寢興罷擢爲龍舟首�號曰崆峒夫人由是殿腳女爭效爲長蛾眉司宮吏曰給螺子黛五斛號爲蛾綠螺子黛出波斯國每顆值千金後徵賦不足雜以銅黛給之獨絳仙得賜螺黛不絕帝每倚簾視絳仙移時不去顧內謁者云古人言秀色若可餐如絳仙眞可療饑矣因吟持�篇賜之曰舊曲歌桃葉新妝艷落梅將身傍輕�知是渡江來詔殿腳女千輩唱之時越溪進耀光綾綾紋突起有光彩越人乘樵風舟泛於石帆山下收野繭繰之繰絲女夜夢神人告之禹穴三千年一開汝所得野繭卽江淹文集中壁魚所化也絲織爲裳必有奇文織成果符所夢故進之帝獨賜司花女洎絳仙它姬莫豫蕭妃恚妒不懌由是二姬稍稍不得親幸帝嘗醉遊諸宮偶戲宮婢羅羅者羅羅畏蕭妃不敢近帝且辭以有程姬之疾不可薦寢帝乃嘲之曰个人無賴是橫波黛染隆顱簇小蛾幸得畱儂伴成夢不畱儂住意如何帝自達廣陵宮中多效吳言因有儂語也帝幸月觀煙景淸朗中夜獨與蕭妃起臨前軒簾櫳不開左右方寢帝�妃肩說東宮時事適有小黃門映薔薇叢調宮婢衣帶爲薔薇結笑聲喫喫不止帝望見腰肢纖弱意爲寶兒有私帝披單衣亟行擒之乃宮婢雅娘也回入寢殿蕭妃誚笑不知止帝因曰往年私幸妥娘時情態正如此此時𨿽有性命不復惜矣後得月賓被伊作意態不徹是時儂伶心不減今復對蕭娘情態曾效劉孝綽爲雜憶詩常念與妃妃記之否蕭妃承問卽念云憶睡時待來剛不來卸妝仍索伴解佩更相催博山思結夢水未成灰又云憶起時投簽初報曉被惹香黛殘枕隱金釵裊笑動上林中除卻司晨鳥聽之咨嗟云日月遄逝今來已是幾年事矣妃因言聞說方外羣盜不少幸帝圖之帝曰儂家事一切已托楊素了人生能幾何縱有他變儂終不失作長城公汝無言外事也帝嘗幸昭明文選樓車駕未至先命宮娥數千人升樓迎侍微風東來宮娥衣被風綽直泊肩項帝睹之色荒愈熾因此乃建迷樓擇下俚女居之使衣輕羅單裳倚檻望之勢若飛舉又名香於四隅煙气霏霏常若朝霧未散謂爲神仙境不我多也樓上張四寶帳帳各異名一名散春愁二名醉忘歸三名夜酣香四名延秋月妝奩寢衣帳各異制帝自達廣陵殿腳女同至廣陵悉命備月觀行宮由是絳仙等亦不得親侍寢殿有郎將自瓜州宣事回進合歡水果一器帝命小黃門以一雙馳騎賜絳仙遇馬急搖解絳仙拜賜不然因附紅箋小簡上進曰驛騎傳雙果君王寵念深寧知辭帝裏無復合歡心帝省章不悅顧黃門曰絳仙如何來辭怨之深也黃門懼拜而言曰適走馬搖動及月觀果已離解不復連理帝意不解因言曰絳仙不獨貌可觀詩意深切乃女相也亦何謝左貴嬪乎煙花記隋煬帝朱貴兒插昆山潤毛之玉撥不用蘭膏而鬢鬟鮮潤煬帝在揚州每集童女鳴鼓吹簫歌龍女思元之曲海山記楊素恃有功見煬帝多呼爲郎君時宴內宮宮人偶覆酒污素衣素怒叱左右引下加撻焉帝遇害時中夜聞外切切有聲帝急起衣冠禦內殿坐未久左右伏兵俱起司馬戡攜刃向帝帝叱之帝所幸朱貴兒在帝傍謂戡曰三日前帝慮侍衛秋寒詔宮人悉絮袍�帝自臨視造數千袍兩日畢工前日賜公等豈不知也爾等何敢迫脇乘輿乃大罵戡及帝自經貴兒猶大罵不已爲亂兵所害創業起居注大軍西引歷下邽過櫟陽路左所有煬帝行宮園苑及宮人等並罷之教曰大業已來巡幸過度宿止之處好依山水經玆勝地每起離宮峻宇雕墻亟成壯麗良家子女充仞其間怨曠感於幽明糜費極於民產替否疊進將何�逖馳道所有宮室悉宜罷之其宮人等並放還親屬咸定錄唐每歲上已許宮女於興慶宮大同殿前與骨肉相見縱其問訊家眷更相贈遺一日之內人有千萬有初到親戚便相見者有及暮而呼喚姓第不至者涕泣而去歲歲如此唐書髙祖本紀世民謀舉大事計已決而髙祖未之知欲以情告懼不見聽與所喜客裴寂謀因選晉陽宮人私事髙祖髙祖過寂飲酒酒酣從容寂具以大事告之髙祖大驚寂曰正爲宮人奉公事發當誅爲此耳魏徵傳帝幸九成宮宮禦捨圍川宮下僕射李靖侍中王珪繼至吏攺館宮禦以捨靖珪帝聞怒曰威福由是等耶何輕我宮人詔並按之徵曰靖珪皆陛下腹心大臣宮人止後宮掃除隸耳方大臣出官吏諮朝廷法式歸來陛下問人間疾苦夫官舍固靖等見官吏之所吏不可不謁也至宮人則不然供饋之餘無所參承以此按吏且駭天下耳目帝悟寢不問王珪傳珪遷侍中它日進見有美人侍帝側本廬江王瑗姬也帝指之曰廬江不道賊其夫而納其室何有不亡乎珪避席曰陛下以廬江爲是耶非耶帝曰殺人而取妻乃問朕是非何也對曰臣聞齊桓公之郭問父老曰郭何故亡曰以其善善而惡惡也公曰若子之言乃賢君也何至於亡父老曰不然郭君善善不能用惡惡不能去所以亡今陛下知廬江之亡其姬尙在竊謂陛下以爲是審知其非所謂知惡而不去也帝嗟美其言瀟湘錄髙宗承祧後多患頭風召醫於四方終不得療有一宮人忽自陳世業醫術請修合藥餌髙宗初未之信及堅論奏遂令宦者監之修藥宮人開坎作藥鑪穿地方深一二尺忽有一蝦蟆跳出如黃金色背上有朱書字宮人不敢匿其事乃進於上髙宗不曉其兆遽命放於後苑池內宮人遂別擇地穿藥鑪方深一二尺復得前金色蝦蟆又聞於上上惡之以爲不祥命殺而棄焉至夜其修藥宮人與宦者皆無疾而卒義山雜記武后篡旣久頗放縱耽內習不敬宗廟四方日有叛逆防豫不暇時宜都內人以唾壺進思有以諫者後坐帷下倚檀幾與語問四方事宜都內人曰大家知古女卑於男耶後曰知內人曰古有女媧亦不正是天子佐伏羲理九州耳後世娘姥有越出房合斷天下事者皆不得其正多是輔昏主不然抱小兒獨大家革天姓攺去釵釧襲服冠冕符瑞日至大臣不敢動眞天子也然今內之弄臣狎人朝夕進禦者久未屏去妾疑此未當天意後曰何內人曰女陰也男陽也陽尊而陰卑𨿽大家以陰事主天然宜體取剛亢明烈以消羣陽陽消然後陰得志也今狎弄日至處大家夫宮尊位其勢陰來陽也陽勝而陰亦微不可久也大家始今日能屏去男妾獨立天下則陽之剛亢明烈可有矣如是過萬萬世男子益削女子益專妾之願在此後𨿽不能盡用然卽日下令誅作明堂者唐書韋庶人傳正月望夜帝與後微服過市仿徉觀覽縱宮女出遊皆淫奔不還禮樂志元宗每千秋節賜宴設酺會勤政樓其日未明金吾引駕騎北衙四軍陳仗列旗幟被金甲短後繡袍太常卿引雅樂每部數十人內閒�使引戲馬五坊使引象犀入場拜舞宮人數百衣錦繡衣出帷中擊雷鼓奏小破陣樂歲以爲常云仙雜記明皇開元初宮人被進禦者日印選以綢繆記印於臂上文曰風月常新印畢漬以桂紅膏則水洗色不退本事詩開元中頒賜邊軍纊衣制於宮中有兵士於短袍中得詩曰沙場徵戍客寒苦若爲眠戰袍經手作知落阿誰邊畜意多添綫含情更著綿今生已過也重結後身緣兵士以詩白於帥帥進之元宗命以詩徧示六宮曰有作者勿隱吾不罪汝有一宮人自言萬死元宗深憫之遂以嫁得詩人仍謂之曰我與汝結今身緣邊人皆感泣顧況在洛乘門與三友遊於苑中坐流水上得一梧葉題詩上曰一入深宮裏年年不見春聊題一片葉寄與有情人況明日於上游亦題葉上放於波中詩曰花落深宮鶯亦悲上陽宮女斷腸時帝城不禁東流水葉上題詩欲寄誰後十餘日有人於苑中乘春又於葉上得詩以示況詩曰一葉題詩出禁城誰人酬和獨含情自嗟不及波中葉蕩漾乘春取次行淸異錄開元中後宮繁眾侍禦寢者難於取捨爲彩局兒以定之集宮嬪用骰子擲最勝一人乃得專夜官璫私號骰子爲銼角媒人唐書王晙傳元宗以宮人賜郭知運等晙獨不敢取曰臣之事君猶子事父詎有常近闈掖而臣子敢當乎誓死以免見聽呂向傳向開元十年召入翰林侍太子友諸王爲文章時帝歲遣使采擇天下姝好內之後宮號花鳥使向因奏美人賦以諷帝善之擢左拾遺雲溪友議明皇代以楊妃虢國寵盛宮娥皆頗衰悴不備掖庭嘗書落葉隨禦溝水而流盧渥舍人應舉之歲偶臨禦溝見一紅葉命僕搴來葉上乃有一絕句置於巾箱或呈於同志及宣宗旣省宮人初下詔許從百官司吏獨不許貢舉人渥後亦一任範陽獲其退宮人睹紅葉而吁嗟久之曰當時偶題隨流不謂郎君收藏巾篋驗其書迹無不訝焉詩曰流水何太急深宮盡日閒殷勤謝紅葉好去到人間開元天寶遺事念奴者有姿色善歌唱未嘗一日離帝左右每執板當席顧眄帝謂妃子曰此女妖麗眼色媚人每囀聲歌喉則聲出於朝霞之上𨿽鐘鼓笙竽嘈雜而能莫遏宮妓中帝之鐘愛也宮妓永新者善歌最受明皇寵愛每對禦奏歌則絲竹之聲莫能遏帝常謂左右曰此女歌直千金貴耳集眞定大歷寺有藏殿𨿽小而精巧藏經皆唐宮人所書經尾題名氏極可觀佛龕上有一匣開鑰有古錦儼然有開元賜藏經敕書及會昌以前賜免拆殿敕書有塗金匣藏心經一卷字體婉麗後題曰善女人楊氏爲大唐皇帝李三郎書寺僧珍寶之杜陽雜編順宗皇帝卽位歲拘弭國貢卻火雀上嘉其異遂盛於水精籠懸於寢殿夜則宮人持蠟炬以燒之終不能損其毛羽穆宗以元綃白書素紗墨書爲衣服賜承幸宮人皆淫鄙之詞詩號諢衣至廣明中猶有存者寶歷二年浙東國貢舞女二人一曰飛鸞二曰輕鳳修眉夥首蘭气融冶冬不纊衣夏不汗體所食多荔枝榧實金屑龍腦之類衣軿羅之衣戴輕金之冠表異國所獻也軿羅衣無縫而成其紋巧織人未之識焉輕金冠以金絲結之爲鸞鶴狀仍飾以五采細珠玲瓏相續可髙一尺秤之無二三分上更琢玉芙蓉以爲二女歌舞臺每歌聲一發如鸞鳳之音百鳥莫不翔集其上及觀於庭際舞態艷逸更非人間所有每歌罷上令內人藏之金屋寶帳蓋恐風日所侵故也由是宮中語曰寶帳香重重一雙紅芙蓉一日文宗於內殿前看牡丹翹足憑欄忽吟舒元輿賦云俯者如愁仰者如語合者如咽吟罷方省元輿詞不覺嘆息良久泣下沾臆時有宮人沈阿翹爲上舞河滿子調聲風態率皆宛暢曲罷上賜金臂環卽問其從來阿翹曰妾本吳元濟之妓女濟敗因以聲得爲宮人俄遂進白玉方響云本吳元濟所與也光明皎潔可照十數步言其犀捶卽響犀也方物有聲乃響應其中焉架則云檀香也而文采若雲霞之狀芬馥著人則彌月不散制度精妙固非中國所有上因令阿翹奏涼州曲音韻淸越聽者無不淒然上謂之天上樂乃選內人與阿翹爲弟子焉唐書鄭覃傳開成三年旱帝多出宮人李玨入賀曰漢制八月選人晉武帝平吳多采擇仲尼所謂未見好徳者陛下以爲無益放之盛徳也覃又推贊曰晉以采擇之失舉天下爲左衽宜陛下以爲殷鑑帝善其將美辟寒唐僖宗出袍千領賜塞外吏士神策軍馬直於袍絮中得金鎖並詩云玉燭制袍夜金刀呵手裁鎖情寄千里鎖心終不開主將聞奏以宮人賜得鎖者後帝幸蜀其人前後捍禦希夷先生傳僖宗封先生爲淸虛處士仍以宮女三人賜先生先生爲奏謝書云趙國名姬后庭淑女行尢妙美身本良家一入深宮各安富貴昔居天上今落人間臣不敢納於私家謹用貯之別館臣性如麋鹿迹若萍蓬飄然從風之云泛若無纜之舸臣遣女復歸淸禁及有詩上浼聽覽詩云雪爲肌體玉爲腮深謝君王送到來處士不生巫峽夢虛勞雲雨下陽臺以奏付宮使卽時遁去通鑑紀事本末蜀主衍以文思殿大學士韓昭內皇城使潘在迎武勇軍使顧在珣爲狎客陪侍遊宴與宮女雜坐或爲艷歌相唱和或談嘲謔浪鄙俚慢無所不至蜀主樂之蜀軍使王承綱女將嫁蜀主衍取之入宮承綱請之蜀主怒流於茂州女聞父得罪自殺五代史前蜀王衍嘗與太后太妃遊靑城山宮人衣服皆畫雲霞飄然望之若仙衍自作甘州曲述其仙狀上下山谷衍常自歌而使宮人皆和之衍自綿谷還至成都百官及後宮迎謁七里亭衍雜宮人作回鶻隊以入幸蜀記衍以宮人二十人從至漢州駐西湖與宮人泛舟奏樂飲宴彌月十國春秋前蜀傳宮人李玉簫者寵幸亞於昭儀李舜弦後主衍常宴近臣於宣華苑命玉簫歌己所撰月華如水宮詞侑嘉王宗壽酒聲音委婉抑揚合度一座無不傾倒宗壽懼禍亦爲之盡觴詞曰輝輝赤赤浮五云宣華池上月華新月華如水浸宮殿有酒不醉眞癡人宮人劉氏不知何地人鬒發如雲而有色秦川之變行刑者將免之劉氏曰家國喪亡義不受辱遂就死南唐傳流珠後主嬪禦也性通慧工琵琶後主常制念家山破昭惠後制邀醉舞恨來遲二破流傳旣久樂籍多忘之後主追念昭惠後理其舊曲顧左右無知者流珠獨能追憶無失後主特喜後不知所終喬氏亦後主宮人善書居宮中常出家奉佛後主手書金字心經賜之國亡入宋禁中聞後主薨乃出經捨相國寺以資冥福書其捲後云故李國主宮嬪喬氏伏遇國主百日謹捨昔時賜妾所書般若心經在相國寺塔院伏願彌勒尊前持一花而見佛字整潔而詞愴惋後江南僧持歸故國置天禧寺塔相輪中見者悲之案徐鍇集南唐制誥有宮人喬氏出家誥豈斯人耶

又有秋水窅娘兩宮人秋水喜簪異花芳香拂鬢常有蝶繞其上撲之不去窅娘纖麗善舞後主作金蓮髙六尺飾以寶物細帶纓絡蓮中作品色瑞蓮命窅娘以帛繞足令纖小屈上作新月狀素襪舞蓮花中回旋有淩波之態由是人皆效之﹝唐鎬詩云蓮中花更好雲裏月長新爲窅娘作也﹞

南唐拾遺記宋伐江南時獲後主寵妃夜見燈燭輒閉目雲宮中本閣每至夜懸大寶珠光照一室如日中南漢傳後主鋹宮人素馨以殊色進性喜插白花遂名其花曰素馨花盧瓊仙者故中宗晟宮人也幹和中與黃瓊芝並爲女侍中朝服冠帶參決政事後主嗣位進瓊仙秩爲才人復以朝政決於瓊仙凡後主詳覽可否皆瓊仙指之瓊仙與女巫樊胡子宦官龔澄樞等內外爲姦朝臣備位而已隨手雜錄太宗朝武程乞放宮人三百人帝諭執政宮中無此數執政請以狂妄罪之帝釋而不問宋史宦者閻文應傳郭后旣廢楊尙二美人益寵專夕仁宗體爲之敝或累日不進食中外憂懼楊太后亟以爲言仁宗未能去文應早暮入侍言之不已仁宗厭其煩彊應曰諾文應卽以氈車載二美人出二美人涕泣詞說云云不肯行文應罵曰官婢尙何言驅使登車翌日以尙氏爲女道士居洞眞宮楊氏別宅安置聞見近錄慈聖光獻皇后養女範觀音得幸仁宗溫成患之一歲大旱仁宗祈雨甚切至燃臂香以禱宮人內璫皆左右燃之祈雨之術備盡矣天意弗答上心憂懼溫成養母賈氏宮中謂之賈婆婆威動六宮時相認之以爲其姑乃陰謂丞相請出宮人以弭災變上從之溫成乃白上非出所親厚者莫能感天意首出其養女以率六宮範氏遂被出而雨未應上問臺官李柬之曰惟冊免議未行耳是夕鎖院賈氏營救不獲時相從工部侍郎拜鎭武軍節度使同中書門下平章事判北京雨遂聞見後錄仁皇帝慶曆中親除王素歐陽修蔡襄余靖爲諫官風采天下王公言王徳用進女口事帝初詰以宮禁事何從知公不屈帝笑曰朕眞宗之子卿王旦之子有世舊豈他人比徳用實進女口已服事朕左右何如公曰臣之憂正恐在陛下左右耳帝卽命宮臣賜王徳用所進女口錢各三百千押出內東門訖奏帝泣下公曰陛下旣不棄臣言亦何遽也帝曰朕若見其人畱戀不肯去恐亦不能出矣少時宮官奏宮女已出內東門帝動容而起曾文肅熙寧初爲海州懷仁令有監酒使臣張者小女甫六七歲甚爲慧黠文肅之室魏夫人憐之教以誦詩書頗通解其後南北暌隔紹聖初文肅柄樞事時張氏女已入禁中𨿽無名位以善筆札掌命令之出入忽與夫人相聞夫人以夫貴疏封瀛國稱壽禁庭始相見敍舊自後歲時遣問夫人沒張作詩以哭云香散簾幃寂塵生翰墨閒空傳三壼譽無復內朝班從此絕迹矣後四十年靖康之變張從昭慈聖獻南渡至錢塘朱忠靖筆錄所記昭慈遣其傳道反正之議張夫人者卽其人也年八十餘終淸波雜誌政和五年四月燕輔臣於宣和殿先禦崇政殿閱子弟五百餘人馳射挽彊精銳畢事賜坐宮人列於殿下鳴鼓擊柝躍馬飛射剪柳枝射繡球擊丸據鞍開神臂弓妙絕無倫衛士皆有愧色上曰𨿽非婦事然女子能之則天下豈無可教臣京等進曰士能挽彊女能騎射安不忘危天下幸甚見從遊宣和殿記宋史蔡京傳攸京長子也歷開府儀同三司童貫伐燕以攸副宣撫攸童騃不習事謂功業可唾手致入辭之日二美嬪侍上側攸指而請曰臣成功歸乞以是賞帝笑而弗責貴耳集北人張侍禦有侍兒意狀可憐乃宣和殿小宮姬也翰林吳激賦小詞雲南朝千古傷心地還唱後庭花舊時王謝堂前燕子飛入誰家恍然相遇仙姿勝雪宮鬢堆鴉江州司馬靑衫濕淚同在天涯齊東野語思陵朝掖庭有菊夫人者善歌舞妙音律爲仙韶院之冠宮中號爲菊部頭然頗以不獲際幸爲恨卽稱疾告歸時宦者陳源以厚禮聘歸蓄於西湖之適安園一日徳壽按梁州曲舞屢不稱旨提舉官關禮知上意不樂因從容奏曰此事非菊部頭不可上遂令宣喚於是再入掖禁陳遂憾恨成疾有某士者頗知其事演而爲曲名之曰菊花新以獻之陳大喜酬以田宅金帛甚厚其譜則教坊都管王公謹所作也陳每聞歌�淚下不勝情未幾物故園後歸重華宮攺名小隱園孝宗朝撥賜張貴妃爲永寧崇福寺云西湖志余紹興間黃公度榜第三人陳修福建解元試四海想中興之美賦第五韻隔對云蔥嶺金堤不日復廣輪之大太山玉牒何時淸封禪之塵時諸郡試卷多經禦覽髙宗親書此聯粘之殿壁及唱名上云卿便是陳修因誦此聯淒然出涕問卿有子否對曰臣年六十三歲尙未娶乃詔出內人施氏嫁之年二十三奩具甚厚時人戲爲之語曰新人若問郎年幾四十年前二十三壽皇朝內人有兩劉娘子其一年近五旬素謹願中年斷葷誦經日有程課宮中呼爲看經劉娘子其一乃壽皇藩邸人敏於給侍每尙食則就案拆治脯修多如上意宮中呼爲尙食劉娘子樂禍而喜暴人之私一日有小宮嬪微忤上旨潛求救於尙食旣諾之而反從之下石小嬪知之乃多取紙筆焚之云我且上訴於天帝卽自縊而死不逾月兩劉娘子同日而亡輿屍出閣門棺斂初舉尙食之衾而其首已斷旋轉於地視之則羣蛆叢食而穢不可近逮啟看經之衾則馥香襲人而面色如生內人知者皆稽首云孝宗初與恩平郡王璩同養於宮中孝宗英睿夙成秦檜憚之憲聖後亦主璩髙宗聖意𨿽有所向而未決嘗各賜宮女十人史丞相浩時爲普安府教授卽爲王言曰上以試王耳當謹奉之王亦以爲然閱數月果皆召入恩平十人皆犯之矣普安者完璧也已而皆竟賜焉上意遂定金史后妃傳凡宮人在外有夫者皆分番出入海陵欲率意幸之盡遣其夫往上京婦人皆不聽出外常令教坊番直禁中每幸婦人必使奏樂撤其幃帳或使人說淫穢語於其前嘗幸室女不得遂使元妃以手左右之或妃嬪列坐輒率意淫亂使共觀或令人效其形狀以爲笑凡坐中有嬪禦海陵必自擲一物於地使近侍環視之他視者殺誡宮中給使男子於妃嬪位舉首者刓其目出入不得獨行便旋須四人偕往所司執刀監護不由路者斬之日入後下階砌行者死告者賞錢二百萬男女倉猝誤相觸先聲言者賞三品官後言者死齊言者皆釋之女使辟懶有夫在外海陵封以縣君欲幸之惡其有娠飲以麝香水躬自揉拉其腹欲墮其胎辟懶乞哀欲全性命苟得乳免當不舉海陵不顧竟墮其胎蒲察阿虎疊女叉察海陵姊慶宜公主所生嫁秉徳之弟特裏秉徳誅當連坐太后使梧桐請於海陵由是得免海陵白太后欲納叉察太后曰是兒始生先帝親抱至吾家養之至於成人帝𨿽舅猶父也不可其後嫁宗室安達海之子乙剌補海陵數使人諷乙剌補出之因而納之叉察與完顏守誠有姦守誠本名遏裏來事覺海陵殺守誠太后爲叉察求哀乃釋之叉察家奴告叉察語涉不道海陵自臨問責叉察曰汝以守誠死詈我邪遂殺之同判大宗正阿虎裏妻蒲速碗元妃之妹因入見元妃海陵逼淫之蒲速碗自是不復入宮世宗爲濟南尹海陵召夫人烏林答氏夫人謂世宗曰我不行上必殺王我當自勉不以相累也行至良鄕自殺是以世宗在位二十九年不復立後焉耨溫惇思忠傳謙本名乙疊累官禦史中丞世宗謂之曰省部官受請托有以室家傳達者官刑不肅士風頹敝如此其糾正之初世宗至中都多放宮人還家有稱心等數人在放遣之例所司失於檢照不得出宮心常怏怏大定二年閏二月癸巳夜遂於十六位放火延燒太和神龍殿上命近臣迹火之所發十六位宮人袁六娘等六人告實稱心等爲之稱心等伏誅賞賜袁六娘六人放出宮爲良金史李元妃傳元妃李氏師兒大定末以監戶女子入宮是時宮教張建教宮中師兒與諸宮女皆從之學故事宮教以靑紗隔障蔽內外不得面見有不識字及問義皆自障內映紗指字請問宮教自障外口說教之諸女子中惟師兒易爲領解建不知其誰但識其音聲淸亮章宗嘗問建宮教中女子誰可教者建對曰就中聲音淸亮者最可教章宗以建言求得之宦者梁道譽師兒才美勸章宗納之明惠王皇后傳哀宗甚寵一宮人欲立爲後後惡其微賤固命出之上不得已命放之出宮語使者曰爾出東華門不計何人首遇者卽賜之於是遇一販繒者遂賜爲妻莊獻太子傳守忠旣立爲太子上遣諭曰時方多難每事當從貶損吾已放宮人百餘矣東宮無用者亦宜出之汝讀書人必能知此也哀宗本紀天興元年十二月丁亥上禦端門發府庫及兩宮器皿宮人衣服賜將士故宮遺錄金殿後重繞長廡廡後出內墻東連海子以接厚載門繞長廡中皆宮娥所處之室後宮約千餘人掌以閹寺給以日飯元史耶律楚材傳侍臣脫歡奏簡天下室女詔下楚材尼之不行帝怒楚材進曰向擇美女二十有八人足備使令今復選拔臣恐擾民欲覆奏耳帝良久曰可罷之輟耕錄至元十三年五月十二日夜故宋宮人安定夫人陳氏安康夫人朱氏與二小姬沐浴整衣焚香自縊死朱夫人遺四言一篇於衣中云旣不辱國幸免辱身世食宋祿羞爲北臣妾輩之死守於一貞忠臣孝子期以自新丙子五月吉日泣血書明日奏聞上命斷其首縣全後寓所秋宜集李宮人善琵琶至元十九年以良家子入宮得幸比之王昭君至大中入事興聖宮緣有足疾乃得賜歸侍母給內俸如故元氏掖庭記帝爲英英起采芳館於瓊華島內設唐人滿花之席重樓金綫之衾浮香細鱗之帳六角雕羽之屏唐人髙麗島名產滿花艸性柔折屈不損光澤可佳土人編之爲席重樓金綫花名也出長白山花心抽絲如金長至四五尺每尺寸縛結如樓形山中人取以織之成幅大徳間尾灑夷於淸源洞得一物如龍皮薄可相照鱗鱗攢簇玉色可愛又間成花卉之形或紅或綠暑月對之涼自生遣人進貢時無識者有一胡僧言曰此斑花玉�殼也帝在位久怠於政事荒於遊宴以宮女一十六人按舞名爲天魔舞首垂發數辮戴象牙冠身披纓絡大紅銷金長裙襖各執加巴刺般之器又宮女十一人練槌髻勒帕常服或用唐巾窄衫所奏樂用龍笛頭管小鼓箏琵琶笙胡琴響板每宮中贊佛則按舞奏樂帝又於內院造龍船首尾長一百二十尺廣二十尺上有五殿龍身並殿宇俱五采金裝日於後宮海子內遊戲船行則龍首尾眼爪皆動又自制宮漏約髙六七尺爲木櫃藏壺其中運水上下櫃上設四方三聖殿櫃腰設玉女捧時刻籌時至�浮水而上左右列二金甲神人一懸鐘一懸鉦夜則神人自能按更而擊逐鹿記元宮人至京師將籍之以給令後宮有一人不屈上言爾卽守節何不死於元亡時此女對曰願明一言而死以爲有名鬼耳上令左右以紙筆與之女寫云君王慧性被姦迷妾曾三諫觸闈墀不能死守身先遁致令鐘移社稷墟擲筆投地而死上爲之攺容西湖志余洪武間詔選識字良家女及能讀大誥者杭州以江幹蔡氏應詔入宮署爲女官永樂初命蔡氏臨選識字女子於杭州民間騷動瞿宗吉有詩云太平天子禦華夷天擁祥雲地產芝已喜玉關歸馬足更妝金屋貯蛾眉幸因�簡收云艸不爲羊車薦竹枝臨別親鄰莫惆悵從來生女作門楣後得其甥女張氏應詔亦爲女官云椒宮舊事洪武壬子遣中人往蘇杭選民間婦女通曉書數者入宮給事須其願乃發得四十四人比至試之可任者才十四人乃畱之賜金以贍其家余悉遣歸大政紀洪武三十一年五月太祖崩七月以張鳳李衡趙福張�汪濱孫端王斌楊忠林良李成張敏劉政爲錦衣世千百戶有差鳳等皆西宮殉葬宮人父兄所謂朝天女戶也西垣筆記明制各寶皆內尙寶監女官掌之遇用寶則尙寶司以揭帖赴尙寶監尙寶監請旨然後赴內司領取明外史孝定李太后傳給事中姜應麟請立東宮被謫帝入侍太后問其故帝曰彼都人子也內廷呼宮人曰都人太后亦由宮人進遂大怒曰爾亦都人子帝伏地不敢起金鰲退食筆記騰禧殿覆以黑琉璃瓦明武宗西幸悅樂伎劉良女遂載以歸居此俗呼爲黑老婆殿日下舊聞康陵載劉良女歸號曰夫人及南巡日帝期以中途召之夫人脫簪與帝以示信帝騎過盧溝亡之大索不得也行至臨淸念夫人召之以不見簪不往帝不獲已兼程抵潞河載夫人偕南寺觀幡幢列鎭國公號復系以名夫人每得並書嘉靖初納南京給事中王紀之言俾盡撤去然夫人在途嘗諫帝遊獵非專以色固寵者野獲編萬壽宮者文皇帝舊宮也世宗初名永壽宮自壬寅從大內移蹕此中已二十年至四十年冬十一月之二十五日辛亥夜火大作凡乘輿一切服禦及先朝異寶盡付一炬相傳是夕被酒與新幸宮姬尙美人者於貂帳中試小煙火延灼遂熾耳談西內海子中有鬥牛卽�螭之類遇陰雨作雲霧常蜿蜒道旁及金鰲玉蝀之上世皇齋居西內宮女過見驚僕宮監以聞上曰此宜處山後何爲在此駭人乎是夜聞跋浪跳擲之聲旦視之湖水破裂一道已徙去矣大政紀嘉靖二十一年帝寢曹妃宮妃寐有宮婢楊金英等怨帝共謀行弒以組經帝頸以釵股剸其囊帝幾不免監宮者知狀亟走白後後中夜聞變曳裾馳至爲解項經帝得蘇命左右收金英等翌日帝病不能語後傳帝命收曹妃及金英等十餘輩俱磔於市時事起倉卒妃實不預知也帝後知妃死念之已而族金英等家以討定宮變敕諭羣臣世廟識余錄嘉靖壬寅宮變有張金蓮者知事不就走告皇后往救獲蘇乃命太監張佐髙忠捕訊得同謀者楊玉香邢翠蓮姚淑翠楊翠英關梅秀劉如蓮陳菊花王秀蓮八人又有徐秋花鄧金香張春景黃玉蓮數人詔悉磔之於市病逸漫記內承運庫以藏銀絹除歲用外其餘皆入內女官庫酌中誌略宮內教書選二十四衙門多讀書善楷書有徳行無勢力者任之三四員五六員不拘穿不妨原衙門原職銜而隨禦司房或管櫃子關賞亦洊升玉帶騎馬仍命秉筆一員提督之所教宮女讀百家姓千字文孝經女孝經女誡內則詩大學中庸論語等書學規最嚴能通者升女秀才女史升宮正司六局掌印凡聖母及后妃禮儀等事則女秀才爲引禮贊禮官也凡宮人有罪者發落責處墩鎖或罰提鈴等名色以苦之提鈴者每日申時正一刻並天晚宮門下鎖時及每夜起更二更三更四更之交五點則自幹淸宮門裏提至日精門回至月華門仍還幹淸宮門裏其聲方止提者徐行正步大風大雨不敢避而鈴聲若四字一句如曰天下太平天下太平云神廟禦居啟祥宮則自咸和右門提至徳嘉右門而仍回原處止焉凡替宮人造辦食物衣服首飾便有一種無骨气貪脂粉內官名曰菜戶明外史胡涍傳涍無錫人歷知永丰安福二縣擢禦史神宗卽位其冬妖星見慈慶宮後延燒連房涍言星陰象火積陰所生災咎之應決在宮妾竊見兩朝宮女閉塞後庭�而不散足干天和乞徧察掖庭中曾蒙先朝寵幸者體卹優遇其餘無論老少一槪放遣帝怒嚴旨譙讓日下舊聞天啟甲子歲吳地大水上命道經廠內官教宮女數十人演習禳醮氅服云璈與羽流無異仍選軀體丰碩者一人飾爲天神仗劍登壇行法不能勝介冑之重結錦彩爲之野獲編西苑齋宮獨大髙元殿以有三淸像設至今崇奉尊嚴內宮宮婢習道教者俱於其中演唱科儀宮女部雜錄靑箱雜記夏文莊公竦幼負才藻超邁不羣時年十二有試公以放宮人賦者公援筆立成文不加點其略曰降鳳詔於丹陛出蛾眉於六宮夜雨未回儼鬢云於簾戶秋風漸曉失釵燕於房櫳又曰莫不喜極如夢心搖若驚踟�而玉趾無力眄睞而橫波漸傾鸞鑑重開已有歸鴻之勢鳳笙將罷皆爲別鶴之聲於時銀箭初殘瓊宮乍曉星眸爭別於天仗蓮臉競辭於詔庭行分而掖路深沈步緩而回廊繚繞嫦娥偸藥幾年而不出蟾宮遼鶴思家一旦而卻歸華表野客叢談明妃事前漢匈奴傳所載甚略但曰竟寧元年單於入朝願婿漢氏元帝以後宮良家子王嬙字昭君賜單於單於歡喜如此而已而西京雜記甚詳曰元帝後宮旣多不得常見乃使畫工圖形按圖召幸之皆賂畫工多者十萬少者亦不減五萬獨王嬙不肯遂不得見後匈奴入朝求美人爲閼氏於是上按圖以昭君行及去召見貌爲後宮第一善應對舉止閒雅帝悔之而名籍已定帝重失信於外國故不復更人乃窮竟其事畫工毛延壽等皆棄市後漢匈奴傳載此與記小異曰初元帝時以良家子選入掖庭時呼韓邪來朝帝敕以宮女五人賜之昭君入宮數歲不得見禦積悲怨乃請掖庭令求行呼韓邪臨辭大會帝召五女示之昭君丰容靚飾光明漢宮顧景徘徊竦動左右帝見大驚意欲畱之而難於失信如雜記則是昭君因不賂畫工之故致元帝誤選己而行如後漢所說則是昭君因久不得見禦故發憤自請而行二說旣不同而後漢且不聞毛延壽之說樂府解題所說近西京雜記琴操所說近後漢匈奴傳然其間又自有不同琴操謂單於遣使朝賀帝宴之盡召後宮問誰能行者昭君盛飾請行如琴操所言則單於使者來朝非單於來朝也昭君在帝前自請行非因掖庭令求行也其相戾如此此事前漢旣略當以後漢爲正金石錄載趙彥其母傅太妃碑額題齊故女侍中宜陽國貞穆太妃傅氏碑案北史後魏女侍中視二品然本後宮嬪禦之職今以宰相母爲之惟見於此僕謂不但宰相母也如淸河王嶽母山氏封郡君授女侍中入侍皇后元乂之妻亦拜女侍中封新平郡君此類不一則知當時女侍中之號非必專處後宮嬪禦蓋有近宗與夫臣下妻母爲之者正以示殊寵耳然以宰相之母尊爲太妃其禮可見輟耕錄鄭遂昌言宋巨璫李太尉者國亡爲道士號梅溪余童時嘗侍其遊故內指點歷歷如在過葫蘆井揮涕曰是蓋宋之先朝位上釘金字大牌曰皇帝過此罰金百兩近周申父言先表叔祖金二提舉住杭州暗問其室氏乃宋內夫人今年四五十尙猶識之但兩鬢俱禿問知在宮中任此職者例裹巾巾帶之末各綴一金錢每晨用以掠發入巾故久而致然也因曰吾爲內夫人日每日輪流六人侍帝左右以紙一番從後端起筆書帝起居旋書旋捲至暮封付史館內夫人別居一宮宮門金字大牌官家無故至此罰金一鎰以二者言之可見宋朝家法之嚴韞光樓雜誌元世祖時有李宮人最善琵琶揭曼碩袁伯長王繼學皆爲作詩繼學所謂一曲六�天上譜者楊廉夫元宮詞云北幸和林幄殿寬句麗女侍倢官君王自賦昭君曲敕賜琵琶馬上彈元制歲責髙麗貢美女故張光�輦下曲雲宮衣新尙髙麗樣方領過腰半臂裁竊疑國初猶沿元制未攺此孝陵有碩妃長陵有權妃也菽園雜記花蕊夫人有二以宮詞著者本蜀主孟昶妾費氏宋太祖取蜀收入掖庭其有墓在閩之崇安者本南唐宮人隨後主歸宋選入後宮太祖以其亦能詩謂之小花蕊云春明夢餘錄宮人參隨視朝起於晉代六朝相因至唐不攺六典曰宮嬪掌朝會贊相之事引客列於殿廷杜詩所謂戶外昭容紫袖垂雙瞻禦座引朝儀是也崔引盡誅宦官立令內夫人至中學士院傳宣聖諭及朱溫將謀禪代而始罷宮人傳宣及隨朝之儀永樂末年上有疾用宮人隨侍出朝後無復有此事漢時宮中有對食者宮人相與配合爲夫婦也陳皇后無子使宮人衣上衣冠與之寢處武帝廢之責以爲女而男淫後世宮人率與中官爲匹偶其暱甚於夫婦唐時宮中給使令者皆有冠巾謂之裹頭內人舊制宮中女官亦給冠帶卽其遺制也宋制以內夫人六人輪日修起居至暮封付史館舊制有女秀才代書王命而不職起居此不及宋古葬宮人之所謂宮人邪京城阜城門外五里許有靜樂堂磚甃二井屋似塔南通方尺門謹閉之井前結石爲洞四方通風宮人有病非有名稱者例不賜墓則出之禁城後舜貞門傍右門承以斂具舁出神武門經北上門北中門達安樂堂授其守者召本堂土工移北安門外易以朱棺禮送之靜樂堂火葬塔井中凡宮人故必請旨凡出必以銅符合符乃遣嘉靖中有貴嬪捐資易民地數畝其焚燼不願井者悉內地中

宮女部外編竹書紀年帝癸命扁伐山民山民女於桀二人曰琬曰琰後愛二人女無子焉斫其名於苕華之玉苕是琬華是琰而棄其元妃於洛拾遺記昭王二十四年塗修國獻靑鳳丹鵲各一雌一雄孟夏之時鳳鵲皆脫易毛羽聚鵲翅以爲扇緝鳳羽以飾車蓋也扇一名遊飄二名條翮三名虧光四名仄影時東甌獻二女一名延娟二名延娛使二人更搖此扇侍於王側輕風四起泠然自涼此二人辯口麗辭巧善歌笑步塵上無迹行日中無影及昭王淪於漢水二女與王乘舟夾擁王身同溺於水故江漢之人到今思之立祀於江湄數十年間人於江漢之上猶見王與二女乘舟戲於水際至暮春上巳之日褉集祠間或以時鮮甘味采蘭杜包裹以沈水中或結五色紗囊盛食或用金鐵之器並沈水中以驚蛟龍水虫使畏之不侵此食也其水傍號曰招祇之祠續博物志毛女在華山山客獵師世世見之體生毛自言秦始皇宮人陳摶在華山或謗以爲與毛女往來列仙傳毛女字玉姜在陰山中自言始皇宮人也括異志終南山中有人身無衣服徧體生黑毛飛騰不可及爲獵人所得言秦宮人避亂入山有老翁教食松實初甚苦澀後稍便之遂不饑獵人以�食之初聞甚臭吐逆數日乃安身毛脫落漸老而死杜陽雜編永貞元年南海貢奇女盧眉娘年十四稱本北海帝師之裔自大足中流落於嶺表﹝後漢盧景祚景宣景裕景融兄弟四人皆爲帝師四號爲帝師也﹞幼而慧悟工巧無比能於一尺絹上繡法華經七卷字之大小不逾粟粒而點畫分明細於毛髮其品題章句無有遺闕更善作飛仙蓋以絲一縷分爲三縷染成五彩於掌中結爲傘蓋五重其中有十洲三島天人玉女臺殿麟鳳之象而外列執幢捧節之童亦不啻千數其蓋闊一丈秤之無三數兩自煎靈香膏傅之則�硬不斷上嘆其工謂之神助因令止於宮中每日但食胡麻飯二三合至元和中憲宗嘉其聰慧而奇巧遂賜金鳳環以束其腕知眉娘不願住禁中遂度以黃冠放歸南海仍賜號曰逍遙及後神遷香气滿室弟子將葬舉棺覺輕卽徹其蓋惟有藕屨而已後入海人往往見乘紫雲遊於海上是時羅浮處士李象先作盧逍遙傳而象先之名無聞故不爲世人傳焉羅浮先生軒轅集坐於禦榻前宣宗令宮人侍茶湯有笑集貌古布素者而縝發絳唇年才二八須臾忽變成老嫗雞皮鮐背發鬢皤然宮人悲駭於上前流涕不已上知宮人之過促令謝告先生而容質卻復如故

