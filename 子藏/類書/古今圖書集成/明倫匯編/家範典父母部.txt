

父母部匯考易經

說卦傳乾天也故稱乎父坤地也故稱乎母

大全

節齋蔡氏曰乾坤交而生震巽坎離艮兌故以能生者爲父母而生者爲子也

又乾爲父坤爲母禮記

曲禮祭父曰皇考母曰皇妣

陳注

曰皇以君之稱尊之也考成妣媲也爲之宗廟以鬼享之不得不異其稱也

又生曰父曰母

又死曰考曰妣

疏前是宗廟之祭加其尊稱故並曰皇也此謂非祭時所稱也爾雅

釋親父爲考母爲妣

注禮記曰生曰父母死曰考妣今世學者從之案尙書曰大傷厥考心事厥考厥長聰聽祖考之彜訓如喪考妣公羊傳曰惠公者何隱之考也仲子者何桓之母也蒼頡篇曰考妣延年明此非死生之異稱矣猶今謂兄爲昆妹爲媦卽是此例也漢劉熙釋名

釋親屬父甫也始生己也母冒也含生己也魏張揖博雅

釋親翁爸爹父也媓妣奶媼姐母也

又父�也母牧也

父母部總論一易經

蠱卦初六乾父之蠱有子考�咎厲終吉

程傳

初六𨿽居最下成卦由之有主之義居內在下而爲主子乾父蠱也子乾父蠱之道能堪其事則爲有子而其考得�咎不然則爲父之累故必惕厲則得終吉也本義

幹如木之榦枝葉之所附而立

者也蠱者前人已壞之緒故諸爻皆有父母之象子能幹之則飭治而振起矣初六蠱未深而事易濟故其占爲有子則能治蠱而考得�咎然亦危矣戒占者宜如是又知危而能戒則終吉也象曰乾父之蠱意承考也程

傳子乾父蠱之道意在承當於父之事也故祗敬其事以置父於�咎之地常懷惕厲則終得其吉也九二幹母之蠱不可貞

程傳

九二陽剛爲六五所應是以陽剛之才在下而幹夫在上陰柔之事也故取子幹母蠱爲義以剛陽之臣輔柔弱之君義亦相近二巽體而處柔順義爲多幹母之蠱之道也夫子之於母當以柔巽輔導之使得於義不順而致敗蠱則子之罪也若伸己剛陽之道遽然矯拂則傷恩所害大矣亦安能入乎二巽體而得中是能巽順而得中道合不可貞之義得幹母蠱之道也本義

九二剛中上應六

五子幹母蠱而得中之象以剛承柔而治其壞故又戒以不可堅貞言當巽以入之也象曰幹母之蠱得中道也

程傳

二得中道而不過剛幹母蠱之善者也九三乾父之蠱小有悔�大咎

本義

過剛不中故小有悔巽體得正故�大咎象曰乾父之蠱終�咎也

程傳

以三之才乾父之蠱𨿽小有悔終�大咎也蓋剛斷能幹不失正而有順所以終旡咎也六四裕父之蠱往見吝

程傳

四以陰居陰柔順之才也所處得正故爲寬裕以處其父事者也夫柔順之才而處正僅能循常自守而已若往幹過常之事則不勝而見吝也以陰柔而無應助往安能濟本義

以陰居陰不能有爲

寬裕以治蠱之象也如是則蠱將日深故往則見吝戒占者不可如是也象曰裕父之蠱往未得也

程傳

以四之才守常居寬裕之時則可矣欲有所往則未得也六五乾父之蠱用譽

程傳

五居尊位以陰柔之質當人君之幹而下應於九二是能任剛陽之臣也𨿽能下應剛陽之賢而倚任之然己實陰柔故不能爲創始開基之事承其舊業則可矣故爲乾父之蠱夫創業垂統之事非剛明之才則不能繼世之君𨿽柔弱之資苟能任剛賢則可以爲善繼而成令譽也太甲成王皆以臣而用譽者也本義

柔中居尊而九二承之以徳

以此幹蠱可致聞譽故其象占如此象曰乾父用譽承以徳也

程傳

乾父之蠱而用有令譽者以其下之賢承輔之以剛中之徳也

家人卦家人有嚴君焉父母之謂也

程傳

家人之道必有所尊嚴而君長者謂父母也𨿽一家之小�尊嚴則孝敬衰�君長則法度廢有嚴君而後家道正家者國之則也本義

亦謂二五大

全

或問傳曰家人之道必有所尊嚴而君長者謂父母也如此則嚴君作兩字說然自舊諸家只作一字說未知如何朱子曰所尊嚴之君長也趙氏曰父義母慈母何以亦稱嚴蓋母之不嚴家之�也瀆上下之分庇子弟之過亂內外之別嫚帷薄之儀父𨿽嚴有不能盡察者必父母尊嚴內外齊肅然後父尊子卑兄友弟恭夫制婦聽各盡其道而後家道正正家而天下定矣雲峯胡氏曰本義指二五言在男女則九五六二皆正在父母則九五之剛可謂之嚴六二之柔未必能嚴故夫子發彖辭言外之意曰家人有嚴君焉父母之謂也其旨深哉書經

酒誥妹土嗣爾股肱純其藝黍稷奔走事厥考厥長肇牽車牛遠服賈用孝養厥父母厥父母慶自洗腆致用酒蔡

注此武王教妹土之民也嗣續純大肇敏服事也言妹土民當嗣續汝四肢之力無有怠惰大修農功服勞田畝奔走以事其父兄或敏於貿易牽車牛遠事賈以孝養其父母父母喜慶然後可自洗腆致用酒洗以致其潔腆以致其厚也新安陳氏曰此武王通教妹土之民與臣及康叔也蓋欲妹土臣民與康叔先藝黍稷後遠服賈以嗣續其股肱之力而凡用心惟在於事考長養父母不敢分心於他適也先用心於黍稷餘力始從事於服賈見急於務本而不急於逐末亦風俗之厚也服田與服賈者皆以孝養爲先尙奚暇於縱酒哉

無逸相小人厥父母勤勞稼穡厥子乃不知稼穡之艱難乃逸乃諺旣誕否則侮厥父母曰昔之人無聞知蔡注

不知稼穡之艱難乃逸者以逸爲逸也俚語曰諺言視小民其父母勤勞稼穡其子乃生於豢養不知稼穡之艱難乃縱逸自恣乃習俚巷鄙語旣又誕妄無所不至不然則又訕侮其父母曰古老之人無聞無知徒自勞苦而不知所以自逸也昔劉裕奮農畝而取江左一再傳後子孫見其服用反笑曰田舍翁得此亦過矣此正所謂昔之人無聞知也使成王非周公之訓安知不以公劉后稷爲田舍翁乎禮記

曲禮凡爲人子之禮冬溫而夏凊昏定而晨省在醜夷不爭陳

注溫以禦其寒凊以致其涼定其�席省其安否醜同類也夷平等也一朝之忿忘其身則害及其親故在羣眾儕輩之中壹於遜讓夫爲人子者三賜不及車馬故州閭鄕黨稱其孝也兄弟親戚稱其慈也僚友稱其弟也執友稱其仁也交遊稱其信也陳

注言爲人子謂父母在時也古之仕者一命而受爵再命而受衣服三命而受車馬有車馬則尊貴之體貌備矣今但受三賜之命而不與車馬同受故言不及車馬也君之有賜所以禮其臣子之不受不敢並於親也二十五家爲閭四閭爲族五百家爲黨二千五百家爲州一萬二千五百家爲鄕孝之所該者大故其稱最廣曰慈曰弟曰仁曰信皆孝之事也見父之執不謂之進不敢進不謂之退不敢退不問不敢對此孝子之行也陳

注父之執父同志之友也謂之命之也敬之同於父夫爲人子者出必告反必面所遊必有常所習必有業陳

注出則告違反則告歸又以自外來欲省顏色故言面遊有常身不他往也習有業心不他用也恆言不稱老陳

注恆言平常言語之間也自以老稱則尊同於父母而父母爲過於老矣古人所以斑衣娛戲者欲安父母之心也

又爲人子者居不主奧坐不中席行不中道立不中門陳注

室西南隅爲奧主奧中席皆尊者之道也行道則或左或右立門則避棖闑之中皆不敢迹尊者之所行也古者男女異路路各有中門中央有闑闑之兩旁有棖也食饗不爲槪

陳注

食饗如奉親延客及祭祀之類皆是不爲槪量順親之心而不敢自爲限節也祭祀不爲屍

陳注

呂氏曰屍取主人之子行而已若主人之子是使父北面而事之人子所不安故不爲也聽於無聲視於無形不登髙不臨深不苟訾不苟笑孝子不服暗不登危懼辱親也陳

注疏曰不服暗者不行事於暗中一則爲卒有非常二則生物嫌故孝子戒之呂氏曰苟訾近於讒苟笑近於諂服暗者欺人所不見登危者行險以僥幸是忘親也非特忘之不令之名且將加之皆辱道也父母存不許友以死不有私財

陳注

不許友以死謂不爲其友報仇也爲人子者父母存冠衣不純素

陳注

疏曰冠純冠飾也衣純深衣領緣也孤子當室冠衣不純采

陳注

呂氏曰當室謂爲父後者不純采者𨿽除喪猶純素也惟當室者行之

又父召無諾先生召無諾惟而起

陳注

父以恩師以道故所敬同呂氏曰諾者許而未行也

又父子不同席

陳注

尊卑之等異也臨川吳氏曰古者一席坐四人言父子偶共一處而坐𨿽止一人必各坐一席蓋以父昭子穆父穆子昭尊卑不同故也

又諸母不漱裳

陳注

諸母父妾之有子者漱浣也裳賤服不使瀨裳亦敬父之道也

又父母有疾冠者不櫛行不翔言不惰琴瑟不禦食肉不至變味飲酒不至變貌笑不至矧怒不至詈疾止復故陳

注此言養父母疾之禮不櫛不爲飾也不翔不爲容也不惰不及他事也疏謂惰訛不正之言琴瑟不禦以無樂意也猶可食肉但不至厭飫而口味變耳猶可飲酒但不至醺酣而顏色變耳齒本曰矧笑而見矧是大笑也怒罵曰詈怒而至詈是甚怒也皆爲忘憂故戒之復故復常也有憂者側席而坐有喪者專席而坐

陳注

有憂謂親疾或他禍患側獨也獨坐一席不設待賓之席爲有憂也一說側席謂偏設之變於正席也亦通專單也貴賤之席各有重數居喪則否呂氏曰專席不與人共坐也父之讎弗與共戴天逮事父母則諱王父母不逮事父母則不諱王父母陳注

庶人父母早死不聞父之諱其祖故亦不諱其祖有廟以事祖者則不然也君子已孤不更名

陳注

名者始生三月之時父所命也父沒而攺之孝子所不忍也子於父母則自名也

陳注

自稱其名呂氏曰子之名父母所命敬親之命不敢有他稱也

又子之事親也三諫而不聽則號泣而隨之君有疾飲藥臣先嘗之親有疾飲藥子先嘗之醫不三世不服其藥陳

注呂氏曰醫三世治人多用物熟矣功已試而無疑然後服之亦謹疾之道也

檀弓事親有隱而無犯左右就養無方服勤至死致喪三年陳

注饒氏曰或左或右無一定之方子之於親不分職守事事皆當理會無可推托致喪極其哀毀之節也

又子思曰喪三日而殯凡附於身者必誠必信勿之有悔焉耳矣三月而葬凡附於棺者必誠必信勿之有悔焉耳矣

又子夏問於孔子曰居父母之仇如之何孔子曰寢苫枕千不仕弗與共天下也遇諸市朝不反兵而斗父母之喪哭無時使必知其反也陳

注未殯哭不絕聲殯後𨿽有朝夕哭之時然廬中思憶則哭小祥後哀至則哭此皆哭無時也使者受君之任使也小祥之後君有事使之不得不行然反必祭告俾親之神靈知其已反亦出必告反必面之義也子路曰傷哉貧也生無以爲養死無以爲禮也孔子曰啜菽飲水盡其歡斯之謂孝斂首足形還葬而無槨稱其財斯之謂禮

內則後王命冢宰降徳於眾兆民

陳注

冢宰掌邦治而治國者必先齊家降徳者下其徳教於民也孝爲徳之本故首言子事父母之道子事父母雞初鳴咸盥漱櫛縰笄總拂髦冠緌纓端紳搢笏陳

注盥洗手也漱滌口也櫛梳也縰黑繒韜發者以縰韜發作髻訖卽橫插笄以固髻總亦繒爲之以束髮之本而垂余於髻後以爲飾也拂髦振去髦上之塵也髦用發爲之象幼時剪髮爲鬌之形此所陳皆以先後之次櫛訖加縰次加笄加總然後加髦著冠冠之纓結於頷下以爲固結之餘者下垂謂之緌端元端服也衣用緇布而裳不同上士元裳中士黃裳下士裳也服元端著又加紳大帶也搢插也插笏於帶中以韋爲之古者席地而坐以臨俎豆故設蔽膝以備濡漬之言蔽也在冕服謂之韍他服則謂之項氏曰髦者以發作僞髻垂兩眉之上如今小兒用一帶連雙髻橫系額上是也左右佩用左佩紛帨刀礪小觿金燧

陳注

所佩之物皆是備尊者使令之用紛以拭器帨以拭手皆巾也刀礪小刀與礪石也觿狀如錐象骨爲之小觿所以解小結者金燧用以取火於日中者右佩玦捍管遰大觿木燧

陳注

玦射者著於右手大指所以鉤弦而開弓體也捍拾也韜左臂而收拾衣袖以利弦也管筆彄其形制未聞遰刀室也大觿所以解大結木燧鉆火之器晴則用金燧以取火陰則用木燧以鉆火也逼屨著綦陳

注逼詩所謂邪幅也逼束其脛自足至膝故謂之逼也綦屨頭之飾卽絇也著猶施也朱子曰綦鞋口帶也古人皆旋系今人只從簡易綴之於上如假帶然婦事舅姑如事父母雞初鳴咸盥漱櫛縰笄總衣紳陳注

笄今之簪也衣紳元端綃衣之上加紳帶士妻之服也左佩紛帨刀礪小觿金燧右佩箴管綫纊施縏�大觿木燧衿纓綦屨以適父母舅姑之所陳

注箴管箴在管中也縏�皆囊屬施縏�者爲貯箴綫纊也衿結也纓香囊也及所下气怡聲問衣燠寒疾痛�癢而敬抑搔之出入則或先或後而敬扶持之進盥少者奉盤長者奉水請沃盥盥卒授巾問所欲而敬進之柔色以溫之陳注

�疥也抑按搔摩也溫承藉之義謂以柔順之色承藉尊者之意饘酏酒醴芼羹菽麥蕡稻黍粱秫惟所欲

陳注

饘厚粥酏薄粥也芼羹以菜雜肉爲羹也蕡大麻子棗栗飴蜜以甘之菫荁枌楡免薧滫瀡以滑之脂膏以膏之父母舅姑必嘗之而後退陳

注飴餳也菫菜名荁似菫而葉大楡之白者名枌免新鮮者薧幹陳者言菫荁枌楡四物或用新或用舊也滫說文久泔也瀡滑也滫瀡滫之滑者也凝者爲脂釋者爲膏甘之滑之膏之皆謂調和飲食之味也此篇所記飲食珍羞諸物古今異制風土異宜不能盡曉然亦可見古人察物之精用物之詳也男女未冠笄者雞初鳴咸盥漱櫛縰拂髦總角衿纓皆佩容臭昧爽而朝問何食飲矣若已食則退若未食則佐長者視具陳

注總角總聚其發而結束之爲角童子之飾也容臭香物也助爲形容之飾故言容臭以纓佩之後世香囊卽其遺制昧晦也爽明也昧爽欲明未明之時凡內外雞初鳴咸盥漱衣服斂枕簟灑掃室堂及庭布席各從其事孺子蚤寢晏起惟所欲食無時由命士以上父子皆異宮昧爽而朝慈以旨甘日出而退各從其事日入而夕慈以旨甘陳

注慈愛也謂敬愛其親故以旨甘之味致其愛各從其事者各治其所當爲之事也晚朝爲夕鄭氏曰異宮崇敬也父母舅姑將坐奉席請何鄕將�長者奉席請何趾少者執�與坐禦者舉幾斂席與簟縣衾篋枕斂簟而襡之陳

注將坐旦起時也�臥席也將�謂更臥處也�安身之幾坐非今之臥�也將坐之時少者執此�以與之坐禦侍者舉幾進之使之憑以爲安臥必簟在席上旦起則斂之而簟又以襡韜之者以親身恐穢污也衾則束而懸之枕則貯於篋也父母舅姑之衣衾簟席枕幾不傳杖屨祗敬之勿敢近惇牟�匜非餕莫敢用與恆食飲非餕莫之敢飲食陳

注傳移也謂此數者每日置之有常處子與婦不得輒移置他所也近謂挨逼之也惇與牟皆盛黍稷之器牟讀爲堥土釜也此器則木爲之象土釜之形耳�酒器匜盛水漿之器此四器皆尊者所用子與婦非餕其餘無敢用此器也與及也及尊者所常食飲之物子與婦非餕余不敢擅飲食之也父母在朝夕恆食子婦佐餕旣食恆餕父沒母存冢子禦食羣子婦佐餕如初旨甘柔滑孺子餕陳

注佐餕者勸勉之使食而後餕其餘也旣食恆餕者盡食其常食之餘也禦食侍母食也如初如父在時也在父母舅姑之所有命之應惟敬對進退周旋愼齊升降出入揖遊不敢噦噫嚏咳欠伸跛倚睇視不敢唾洟陳

注應之辭惟爲恭噦嘔逆之聲也气乏則欠體疲則伸偏任爲跛依物爲倚睇視傾視也洟自鼻出者寒不敢襲癢不敢搔不有敬事不敢袒裼不涉不撅衣衾不見裏陳

注襲重衣也袒與裼皆禮之敬故非敬事不袒裼也不因涉水則不揭裳不見裏爲其可穢父母唾洟不見冠帶垢和灰請漱衣裳垢和灰請澣衣裳綻裂紉箴請補綴陳

注唾洟不見謂卽刷除之不使見示於人也漱澣皆洗濯之事和灰如今人用灰湯也以綫貫鍼爲紉五日則燂湯請浴三日具沐其間面垢燂潘請�足垢燂湯請洗少事長賤事貴共帥時陳

注燂溫也潘淅米汁也�洗面也共帥時皆循是禮也子婦孝者敬者父母舅姑之命勿逆勿怠

陳注

子而孝父母必愛之婦而敬舅姑必愛之然猶恐其恃愛而於命或有所違故以勿逆勿怠爲戒若飲食之𨿽不耆必嘗而待加之衣服𨿽不欲必服而待陳

注嘗而待服而待皆謂俟尊者察其不嗜不欲而攺命之則或置之或藏去乃敢如己意也加之事人代之己𨿽弗欲姑與之而姑使之而後復之陳

注尊者任之以事而己旣爲之矣或念其勞又使他人代爲己意𨿽不以爲勞而不欲其代然必順尊者之意而姑與之若慮其爲之不如己意姑教使之及其果不能而後己復爲之也子婦有勤勞之事𨿽甚愛之姑縱之而寧數休之陳注

謂𨿽甚愛此子婦而不忍其勞然必且縱使爲之而寧數數休息之必使終竟其事而後已不可以姑息爲愛而使之不事事也子婦未孝未敬勿庸疾怨姑教之若不可教而後怒之不可怒子放婦出而不表禮焉陳

注庸用也怒之譴責之也不可怒謂𨿽譴責之而不攺也𨿽放逐其子出棄其婦而不表明其失禮之罪示不終絕之也父母有過下气怡色柔聲以諫諫若不入起敬起孝說則復諫不說與其得罪於鄕黨州閭寧孰諫父母怒不說而撻之流血不敢疾怨起敬起孝父母有婢子若庶子庶孫甚愛之𨿽父母沒沒身敬之不衰子有二妾父母愛一人焉子愛一人焉由衣服飲食由執事毋敢視父母所愛𨿽父母沒不衰子甚宜其妻父母不說出子不宜其妻父母曰是善事我子行夫婦之禮焉沒身不衰父母𨿽沒將爲善思貽父母令名必果將爲不善思貽父母羞辱必不果舅沒則姑老冢婦所祭祀賓客每事必請於姑介婦請於冢婦陳注

老謂傳家事於長婦也然長婦猶不敢專行故祭祀賓客之事必稟問焉舅姑使冢婦毋怠不友無禮於介婦舅姑若使介婦毋敢敵耦於冢婦不敢並行不敢並命不敢並坐凡婦不命適私室不敢退婦將有事大小必請於舅姑子婦無私貨無私蓄無私器不敢私假不敢私與

又曾子曰孝子之養老也樂其心不違其志樂其耳目安其寢處以其飲食忠養之孝子之身終終身也者非終父母之身終其身也是故父母之所愛亦愛之父母之所敬亦敬之至於犬馬盡然而況於人乎陳注

樂其心諭父母於道也不違其志能養志也

玉藻親在行禮於人稱父人或賜之則稱父拜之

陳注

方氏曰不敢私交不敢私受故也父命呼惟而不諾手執業則投之食在口則吐之走而不趨親老出不易方復不過時親癠色容不盛此孝子之疏節也陳

注易方則恐召己而莫知所在過時則恐失期而貽親之憂癠病也疏節謂常行疏略之禮而已非大節也父沒而不能讀父之書手澤存焉爾母沒而杯圈不能飲焉口澤之气存焉爾五十不散送親沒不髦

陳注

喪禮啟殯以後要絰之麻散垂葬畢乃絞此言五十始衰不散麻以送葬也髦象幼時剪髮爲鬌之形父母在則用之故親沒則去此飾

喪服小記爲父母長子稽顙大夫弔之𨿽緦必稽顙

陳注

服重者先稽顙而後拜賓服輕者先拜賓而後稽顙父母尊也長子正體也故從重大夫弔於士是以尊臨卑𨿽是緦麻之喪亦必稽顙而後拜蓋尊大夫不敢以輕待之也父母之喪偕先葬者不虞祔待後事其葬服斬衰陳注

父母之喪偕卽曾子問並有喪言父母同時死也葬先輕而後重先葬葬母也不虞祔不爲母設虞祭祔祭也蓋葬母之明日卽治父葬葬父畢虞祔然後爲母虞祔故云待後事祭則先重而後輕也其葬母亦服斬衰者從重也以父未葬不敢變服也

祭義孝子之有深愛者必有和气有和气者必有愉色有愉色者必有婉容孝子如執玉如奉盈洞洞屬屬然如弗勝如將失之嚴威儼恪非所以事親也成人之道也

又曾子曰孝有三大孝尊親其次弗辱其下能養公明儀問於曾子曰夫子可以爲孝乎曾子曰是何言與是何言與君子之所謂孝者先意承志諭父母於道參直養者也安能爲孝乎

又曾子曰身也者父母之遺體也行父母之遺體敢不敬乎居處不莊非孝也事君不忠非孝也�官不敬非孝也朋友不信非孝也戰陳無勇非孝也五者不遂�及於親敢不敬乎亨孰膻薌嘗而薦之非孝也養也君子之所謂孝也者國人稱願然曰幸哉有子如此所謂孝也已眾之本教曰孝其行曰養養可能也敬爲難敬可能也安爲難安可能也卒爲難父母旣沒愼行其身不遺父母惡名可謂能終矣仁者仁此者也禮者履此者也義者宜此者也信者信此者也彊者彊此者也樂自順此生刑自反此作陳

注願猶羨也然猶而也其行曰養行猶用也

又孝有三小孝用力中孝用勞大孝不匱思慈愛忘勞可謂用力矣尊仁安義可謂用勞矣博施備物可謂不匱矣父母愛之喜而弗忘父母惡之懼而無怨父母有過諫而不逆父母旣沒必求仁者之粟以祀之此之謂禮終樂正子春下堂而傷其足數月不出猶有憂色門弟子曰夫子之足瘳矣數月不出猶有憂色何也樂正子春曰善如爾之問也善如爾之問也吾聞諸曾子曾子聞諸夫子曰天之所生地之所養無人爲大父母全而生之子全而歸之可謂孝矣不虧其體不辱其身可謂全矣故君子頃步而弗敢忘孝也今予忘孝之道予是以有憂色也壹舉足而不敢忘父母壹出言而不敢忘父母壹舉足而不敢忘父母是故道而不徑舟而不遊不敢以先父母之遺體行殆壹出言而不敢忘父母是故惡言不出於口忿言不反於身不辱其身不羞其親可謂孝矣陳

注無人爲大言無如人最爲大

坊記子云善則稱親過則稱己則民作孝大誓曰予克紂非予武惟朕文考無罪紂克予非朕文考有罪惟予小子無良子云君子弛其親之過而敬其美論語曰三年無攺於父之道可謂孝矣髙宗云三年其惟不言言乃歡子雲從命不忿微諫不倦勞而不怨可謂孝矣詩云孝子不匱子云睦於父母之黨可謂孝矣故君子因睦以合族詩云此令兄弟綽綽有裕不令兄弟交相爲愈子云於父之執可以乘其車不可以衣其衣君子以廣孝也子云小人皆能養其親君子不敬何以辧子云父子不同位以厚敬也書云厥辟不辟忝厥祖子云父母在不稱老言孝不言慈閨門之內戲而不嘆君子以此坊民民猶薄於孝而厚於慈子雲長民者朝廷敬老則民作孝子云祭祀之有屍也宗廟之有主也示民有事也修宗廟敬祀事教民追孝也以此坊民民猶忘其親

又父母在不敢有其身不敢私其財示民有上下也

又父母在饋獻不及車馬示民不敢專也

表記今父之親子也親賢而下無能母之親子也賢則親之無能則憐之母親而不尊父尊而不親

喪服四制資於事父以事母而愛同天無二日土無二王國無二君家無二尊以一治之也故父在爲母齊衰期者見無二尊也始死三日不怠三月不解期悲哀三年憂恩之殺也聖人因殺以制節此喪之所以三年賢者不得過不肖者不得不及此喪之中庸也王者之所常行也書曰髙宗諒暗三年不言善之也父母之喪衰冠繩纓菅屨三日而食粥三月而沐期十三月而練冠三年而祥比終玆三節者仁者可以觀其愛焉知者可以觀其理焉彊者可以觀其志焉禮以治之義以正之孝子弟弟貞婦皆可得而察焉孝經

開宗明義章第一仲尼居曾子侍子曰先王有至徳要道以順天下民用和睦上下無怨汝知之乎曾子避席曰參不敏何足以知之子曰夫孝徳之本也教之所由生也復坐吾語汝身體發膚受之父母不敢毀傷孝之始也立身行道揚名於後世以顯父母孝之終也夫孝始於事親中於事君終於立身大雅云無念爾祖聿修厥徳

天子章第二子曰愛親者不敢惡於人敬親者不敢慢於人愛敬盡於事親而徳教加於百姓刑於四海蓋天子之孝也甫刑云一人有慶兆民賴之

諸侯章第三在上不驕髙而不危制節謹度滿而不溢髙而不危所以長守貴也滿而不溢所以長守富也富貴不離其身然後能保其社稷而和其民人蓋諸侯之孝也詩云戰戰兢兢如臨深淵如履薄冰

卿大夫章第四非先王之法服不敢服非先王之法言不敢道非先王之徳行不敢行是故非法不言非道不行口無擇言身無擇行言滿天下無口過行滿天下無怨惡三者備矣然後能守其宗廟蓋卿大夫之孝也詩云夙夜匪懈以事一人

士章第五資於事父以事母而愛同資於事父以事君而敬同故母取其愛而君取其敬兼之者父也故以孝事君則忠以敬事長則順忠順不失以事其上然後能保其祿位而守其祭祀蓋士之孝也詩云夙興夜寐無忝爾所生

庶人章第六用天之道分地之利謹身節用以養父母此庶人之孝也故自天子至於庶人孝無終始而患不及者未之有也

三才章第七曾子曰甚哉孝之大也子曰夫孝天之經也地之義也民之行也天地之經而民是則之則天之明因地之利以順天下是以其教不肅而成其政不嚴而治先王見教之可以化民也是故先之以博愛而民莫遺其親陳之以徳義而民興行先之以敬讓而民不爭導之以禮樂而民和睦示之以好惡而民知禁詩云赫赫師尹民具爾瞻

孝治章第八子曰昔者明王之以孝治天下也不敢遺小國之臣而況於公侯伯子男乎故得萬國之歡心以事其先王治國者不敢侮於鰥寡而況於士民乎故得百姓之歡心以事其先君治家者不敢失於臣妾而況於妻子乎故得人之歡心以事其親夫然故生則親安之祭則鬼享之是以天下和平災害不生禍亂不作故明王之以孝治天下也如此詩云有覺徳行四國順之

聖治章第九曾子曰敢問聖人之徳無以加於孝乎子曰天地之性人爲貴人之行莫大於孝孝莫大於嚴父嚴父莫大於配天則周公其人也昔者周公郊祀后稷以配天宗祀文王於明堂以配上帝是以四海之內各以其職來祭夫聖人之徳又何以加於孝乎故親生之膝下以養父母日嚴聖人因嚴以教敬因親以教愛聖人之教不肅而成其政不嚴而治其所因者本也父子之道天性也君臣之義也父母生之續莫大焉君親臨之厚莫重焉故不愛其親而愛他人者謂之悖徳不敬其親而敬他人者謂之悖禮以順則逆民無則焉不在於善而皆在於凶徳𨿽得之君子不貴也君子則不然言思可道行思可樂徳義可尊作事可法容止可觀進退可度以臨其民是以其民畏而愛之則而象之故能成其徳教而行其政令詩云淑人君子其儀不忒

紀孝行章第十子曰孝子之事親也居則致其敬養則致其樂病則致其憂喪則致其哀祭則致其嚴五者備矣然後能事親事親者居上不驕爲下不亂在醜不爭居上而驕則亡爲下而亂則刑在醜而爭則兵三者不除𨿽日用三牲之養猶爲不孝也

五刑章第十一子曰五刑之屬三千而罪莫大於不孝要君者無上非聖人者無法非孝者無親此大亂之道也

廣要道章第十二子曰教民親愛莫善於孝教民禮順莫善於悌移風易俗莫善於樂安上治民莫善於禮禮者敬而已矣故敬其父則子悅敬其兄則弟悅敬其君則臣悅敬一人而千萬人悅所敬者寡而悅者眾此之謂要道也

廣至徳章第十三子曰君子之教以孝也非家至而日見之也教以孝所以敬天下之爲人父者也教以悌所以敬天下之爲人兄者也教以臣所以敬天下之爲人君者也詩云愷悌君子民之父母非至徳其孰能順民如此其大者乎

廣揚名章第十四子曰君子之事親孝故忠可移於君事兄悌故順可移於長居家理故治可移於官是以行成於內而名立於後世矣

諫諍章第十五曾子曰若夫慈愛恭敬安親揚名則聞命矣敢問子從父之令可謂孝乎子曰是何言與是何言與昔者天子有爭臣七人𨿽無道不失其天下諸侯有爭臣五人𨿽無道不失其國大夫有爭臣三人𨿽無道不失其家士有爭友則身不離於令名父有爭子則身不陷於不義故當不義則子不可以不爭於父臣不可以不爭於君故當不義則爭之從父之令又焉得爲孝乎

感應章第十六子曰昔者明王事父孝故事天明事母孝故事地察長幼順故上下治天地明察神明彰矣故𨿽天子必有尊也言有父也必有先也言有兄也宗廟致敬不忘親也修身愼行恐辱先也宗廟致敬鬼神著矣孝悌之至通於神明光於四海無所不通詩云自西自東自南自北無思不服

事君章第十七子曰君子之事上也進思盡忠退思補過將順其美匡救其惡故上下能相親也詩云心乎愛矣遐不謂矣中心藏之何日忘之

喪親章第十八子曰孝子之喪親也哭不偯禮無容言不文服美不安聞樂不樂食旨不甘此哀戚之情也三日而食教民無以死傷生毀不滅性此聖人之政也喪不過三年示民有終也爲之棺�衣衾而舉之陳其簠簋而哀戚之擗踴哭泣哀以送之卜其宅兆而安措之爲之宗廟以鬼享之春秋祭祀以時思之生事愛敬死事哀戚生民之本盡矣死生之義備矣孝子之事親終矣

父母部總論二管子

形勢解慈者父母之髙行也孝者子婦之髙行也故父母慈而不解則子婦順子婦孝而不解則美名附父母者子婦之所受教也能慈仁教訓而不失理則子婦孝子婦者親之所以安也能孝弟順親則當於親故父母暴而無恩則子婦不親子婦不安親則禍憂至

又和子孫屬親戚父母之常也治之以義終而復始愛親善養思敬奉教子婦之常也以事其親終而復始故父母不失其常則子孫和順親戚相歡子婦不失其常則長幼理而親�和故用常者治失常者亂教護家事父母之則也盡力共養子婦之則也父母不易其則故家事辦焉子婦不易其則故親養備具故用則者安不用則者危家語

大婚解孔子曰昔三代明王必敬妻子也蓋有道焉妻也者親之主也子也者親之後也敢不敬與是故君子無不敬敬也者敬身爲大身也者親之支也敢不敬與不敬其身是傷其親傷其親是傷本也傷其本則支從之而亡

又孔子曰仁人不過乎物孝子不過乎親是故仁人之事親也如事天事天如事親此謂孝子成身

致思子貢問於孔子曰死者有知乎將無知乎子曰吾欲言死之有知將恐孝子順孫妨生以送死吾欲言死之無知將恐不孝之子棄其親而不葬賜欲知死者有知與無知非今之急後自知之

困誓子路問於孔子曰有人於此夙興夜寐耕蕓樹藝手足胼胝以養其親然而名不稱孝何也孔子曰意者身不敬與辭不順與色不悅與古之人有言曰人與己與不汝欺今盡力養親而無三者之闕何謂無孝之名乎孔子曰由汝志之吾語汝𨿽有國士之力而不能自舉其身非力之少勢不可矣夫內行不修身之罪也行修而名不彰友之罪也行修而名自立故君子入則篤行出則交賢何謂無孝名乎荀子

子道篇入孝出弟人之小行也上順下篤人之中行也從道不從君從義不從父人之大行也若夫志以禮安言以類接則儒道畢矣𨿽舜不能加毫末於是矣孝子所以不從命有三從命則親危不從命則親安孝子不從命乃衷從命則親辱不從命則親榮孝子不從命乃義從命則禽獸不從命則修飾孝子不從命乃敬故可以從而不從是不子也未可以從而從是不衷也明於從不從之義而能致恭敬忠信端愨以愼行之則可謂大孝矣傳曰從道不從君從義不從父此之謂也故勞苦雕瘁而能無失其敬災禍患難而能無失其義則不幸不順見惡而能無失其愛非仁人莫能行詩曰孝子不匱此之謂也魯哀公問於孔子曰子從父命孝乎臣從君命貞乎三問孔子不對孔子趨出以語子貢曰鄕者君問丘曰子從父命孝乎臣從君命貞乎三問而丘不對賜以爲何如子貢曰子從父命孝矣臣從君命貞矣夫子有奚對焉孔子曰小人哉賜不識也昔萬乘之國有爭臣四人則封疆不削千乘之國有爭臣三人則社稷不危百乘之家有爭臣二人則宗廟不毀父有爭子不行無禮士有爭友不爲不義故子從父奚子孝臣從君奚臣貞審其所以從之之謂孝之謂貞也

大略篇曾子曰孝子言爲可聞行爲可見言爲可聞所以說遠也行爲可見所以說近也近者說則親遠者說則附親近而附遠孝子之道也呂氏春秋

精通鍾予期夜聞擊磬者而悲使人召而問曰子何擊磬之悲也答曰臣之父不幸而殺人不得生臣之母得生而爲公家爲酒臣之身得生而爲公家擊磬臣不睹臣之母三年矣是故悲也周有申喜者亡其母聞乞人歌於門下而悲之動於顏色與之語蓋其母也故父母之於子也子之於父母也一體而兩分同气而異息若艸莽之有花實若樹木之有根心也𨿽異處而相通隱志相及疾痛相救憂思相感生則相歡死則相哀此之謂骨肉之親神出於忠而應乎心兩精相得豈待言哉

節喪二曰審知生聖人之要也審知死聖人之極也知生也者不以害生養生之謂也知死也者不以害死安死之謂也此二者聖人之所獨決也凡生於天地之間其必有死所不免也孝子之重其親也慈親之愛其子也痛於肌骨性也所重所愛死而棄之溝壑人之情不忍爲也故有葬死之義葬也者藏也慈親孝子之所愼也愼之者以生人之心慮以生人之心爲死者慮也莫如無動莫如無發無發無動莫如無有可利則此之謂重閉古之人有藏於廣野深山而安者矣非珠玉國寶之謂也葬不可不藏也葬淺則狐貍抇之深則及於水泉故凡葬必於髙陵之上以避狐貍之患水泉之濕此則善矣而忘姦邪盜賊寇亂之難豈不惑哉譬之若瞽師之避柱也避柱而疾觸杙也狐貍水泉姦邪盜賊寇亂之患此杙之大者也慈親孝子避之者得葬之情矣善棺�所以避螻蟻蛇虫也今世俗大亂之主愈侈其葬則心非爲乎死者慮也生者以相矜尙也侈靡者以爲榮儉節者以爲陋不以便死爲故而徒以生者之誹譽爲務此非慈親孝子之心也父𨿽死孝子之重之不怠子𨿽死慈親之愛之不懈夫葬所愛所重而以生者之所甚欲其以安之也若之何哉民之於利也犯流矢蹈白刃涉血盭肝以來之野人之無聞者忍親戚兄弟知交以求利今無此之危無此之醜其爲利甚厚乘車食肉澤及子孫𨿽聖人猶不能禁而況於亂國彌大家彌富葬彌厚含珠鱗施夫玩好貨寶鐘鼎壺榼轝馬衣被戈劍不可勝其數諸養生之具無不從者題湊之室棺�數襲積石積炭以環其外姦人聞之傳以相告上𨿽以嚴威重罪禁之猶不可止且死者彌久生者彌疏生者彌疏則守者彌怠守者彌怠而葬器如故其勢固不安矣世俗之行喪載之以大輴羽旄旌旗如雲僂翣以督之珠玉以備之黼黻文章以飭之引紼者左右萬人以行之以軍制立之然後可以此觀世則美矣侈矣以此爲死則不可也苟便於死則𨿽貧國勞民若慈親孝子者之所不辭爲也

孝行一曰凡爲天下治國家必務本而後末所謂本者非耕耘種植之謂務其人也務其人非貧而富之寡而眾之務其本也務本莫貴於孝人主孝則名章榮下服聽天下譽人臣孝則事君忠處官廉臨難死士民孝則耕耘疾守戰固不罷北夫孝三皇五帝之本務而萬事之紀也夫執一術而百善至百邪去天下從者其惟孝也故論人必先以所親而後及所�必先以所重而後及所輕今有人於此行於親重而不簡慢於輕疏則是篤謹孝道先王之所以治天下也故愛其親不敢惡人敬其親不敢慢人愛敬盡於事親光耀加於百姓究於四海此天子之孝也

又曾子曰父母生之子弗敢殺父母置之子弗敢廢父母全之子弗敢闕故舟而不遊道而不徑能全支體以守宗廟可謂孝矣養有五道修宮室安�第節飲食養體之道也樹五色施五采列文章養目之道也正六律龢五聲雜八音養耳之道也熟五穀烹六畜龢煎調養口之道也龢顏色說言語敬進退養志之道也此五者代進而厚用之可謂善養矣亢倉子

訓道篇孝者善事父母之名也夫善事父母敬順爲本意以承之順承顏色無所不至發一言舉一意不敢忘父母營一手措一足不敢忘父母事君不敢忘忠朋友不敢不信臨下不敢不敬向善不敢不勤𨿽居獨室之中亦不敢懈其誠此之謂全孝故至誠之至通乎神明光於四海有感必應善事父母之所至也漢韓詩外傳

家貧親老枯魚�索幾何不蠹二親之壽忽如過隙樹木欲茂霜露不雕使賢士欲成其名二親不待家貧親老不擇官而仕詩曰𨿽則如毀父母孔邇此之謂也曾子曰往而不可還者親也至而不可加者年也是故孝子欲養而親不待也木欲直而時不待也是故椎牛而祭墓不如雞豚逮親存也故吾嘗仕齊爲吏祿不過鍾釜尙猶欣欣而喜者非以爲名也樂其逮親也旣沒之後吾嘗南遊於楚得尊官焉堂髙九仞榱題三圍轉轂百乘猶北鄕而泣涕者非爲賤也悲不逮吾親也故家貧親老不擇官而仕若夫信其志約其親者非孝也詩曰有母之尸饔桓寬鹽鐵論

孝養

丞相史曰蓋聞士之居世也衣服足以勝身食飲足以供親內足以相卹外不求於人故身修然後可以理家家治然後可以治官故飯糲者不可以言孝妻子饑寒者不可以言慈緒業不備者不可以言理居斯世行斯身而有此三累者斯亦足以默矣文學曰善養者不必芻豢也善供服者不必錦繡也以己之所有盡事其親孝之至也故匹夫勤勞足以順禮歠菽飲水足以致其敬孔子曰今之孝者是謂能養不敬何以別乎故上孝養志其次養色其次養體貴其禮不貪其養禮順心和養𨿽不備可也易曰東鄰殺牛不如西鄰之禴祭也故富貴而無禮不如貧賤之孝悌閨門之內盡孝焉閨門之外盡悌焉朋友之道盡信焉三者孝之至也居家禮者非謂積財也事親孝者非謂鮮肴也亦和顏色承意盡禮義而已矣大戴禮記

本命章禮以四制有恩有義有節有權恩厚者其服重故爲父斬衰三年以恩制者門內之治恩掩義門外之治義斷恩資於事父以事君而敬同貴貴尊尊義之大者也故爲君亦服斬衰三年以義制者也三日而食三月而沐�而練毀不滅性不以死傷生喪不過三年苴衰不補墳墓不壞同於丘陵除之日鼓素琴示民有終也以節制者也資於事父以事母而愛同天無二日國無二君家無二尊以治之也父在爲母齊衰�見無二尊也百官備百制具不言而事行者扶而起言而後事行者扶而起身自執事而後事行者面詬而已凡此以權制者也始死三日不怠三月不解�悲號三年憂恩之殺也聖人因殺以制節也

曾子本孝章曾子曰忠者其孝之本與孝子不登髙不履危痺亦弗憑不苟笑不苟訾隱不命臨不指故不在尢之中也孝子惡言死焉流言止焉美言興焉故惡言不出於口煩言不及於己故孝子之事親也居易以俟命不興險行以僥幸孝子遊之暴人違之出門而使不以或爲父母憂也險塗隘巷不求先焉以愛其身以不敢忘其親也孝子之使人也不敢肆行不敢自專也父死三年不敢攺父之道又能事父之朋友又能率朋友以助敬也君子之孝也以正致諫士之孝也以徳從命庶人之孝也以力惡食任善不敢臣三徳故孝之於親也生則有義以輔之死則哀以�焉祭祀則�之以敬如此而成於孝子也

曾子立孝章曾子曰君子立孝其忠之用禮之貴故爲人子而不能孝其父者不敢言人父不能畜其子者爲人弟而不能承其兄者不敢言人兄不能順其弟者爲人臣而不能事其君者不敢言人君不能使其臣者也故與父言言畜子與子言言孝父與兄言言順弟與弟言言承兄與君言言使臣與臣言言事君君子之孝也忠愛以敬反是亂也盡力而有禮莊敬而安之微諫不倦聽從而不怠歡欣忠信咎故不生可謂孝矣盡力無禮則小人也致敬而不忠則不入也是故禮以將其力敬以入其忠飲食移味居處溫愉著心於此濟其志也子曰可人也吾任其過不可人也吾辭其罪詩云有子七人莫慰母心子之辭也夙興夜寐無忝爾所生言不自捨也不恥其親君子之孝也是故未有君而忠臣可知者孝子之謂也未有長而順下可知者弟弟之謂也未有治而能仕可知者先修之謂也故曰孝子善事君弟弟善事長君子一孝一悌可謂知終矣

曾子事父母章單居離問於曾子曰事父母有道乎曾子曰有愛而敬父母之行若中道則從若不中道則諫諫而不用行之如由己從而不諫非孝也諫而不從亦非孝也孝子之諫達善而不敢爭辧爭辧者作亂之所由興也由己爲無咎則寧由己爲賢人則亂孝子無私樂父母所憂憂之父母所樂樂之孝子惟巧變故父母安之若夫坐如屍立如齊弗訊不言言必齊色此成人之善者也未得爲人子之道也王充論衡

感虛篇傳書言曾子之孝與母同气曾子出薪於野有客至而欲去曾母曰願畱參方到卽以右手搤其左臂曾子左臂立痛卽馳至問母臂何故痛母曰今者客來欲去吾搤臂以呼汝耳蓋以至孝與父母同气體有疾病精神輒感曰此虛也夫孝悌之至通於神明乃謂徳化至天地俗人緣此而說言孝悌之至精气相動如曾母臂痛曾子臂亦輒痛曾母病曾子亦病曾母死曾子輒死乎考曾母先死曾子不死矣此精气能小相勛不能大相感也世稱申喜夜聞其母歌心動開關問歌者爲誰果其母蓋聞母聲聲音相感心悲意動開關而問蓋其實也今曾母在家曾子在野不聞號呼之聲母小搤臂安能動子疑世人頌成聞曾子之孝天下少雙則爲空生母搤臂之說也

薄葬篇夫言死無知則臣子倍其君父故曰喪祭禮廢則臣子恩泊臣子恩泊則倍死忘先倍死忘先則不孝獄多聖人懼開不孝之源故不明無知之實異道不相連事生厚化自生𨿽事死泊何損於化使死者有知倍之非也如無所知倍之何損明知其無知未必有倍死之害不明無知成事已有賊生之費孝子之養親病也未死之時求卜迎醫冀禍消藥有益也旣死之後𨿽審如巫咸良如扁鵲終不復生何則知死气絕終無補益治死無益厚葬何差乎倍死恐傷化絕卜拒醫獨不傷義乎親之生也坐之髙堂之上其死也葬之黃泉之下黃泉之下非人所居然而葬之不疑者以死絕異處不可同也如當亦如生存恐人倍之宜葬於宅與生同也不明無知爲人倍其親獨明葬黃泉不爲離其先乎親在獄中罪疑未定孝子馳走以救其難如罪定法立終無門戶𨿽曾子子騫坐泣而已何則計動無益空爲煩也今死親之魂定無所知與拘親之罪決不可救何以異不明無知恐人倍其先獨明罪定不爲忽其親乎聖人立義有益於化𨿽小弗除無補於政𨿽大弗與今厚死人何益於恩倍之弗事何損於義揚雄法言

孝至篇孝莫大於寧親寧親莫大於寧神寧神莫大於四表之歡心撰孝至孝至矣一言而該聖人不加焉父母子之天地與無天何生無地何形天地裕於萬物萬物裕於天地裕父母之裕不裕矣事父母自知不足者其舜乎不可得而久者事親之謂也孝子愛日孝子有祭乎有齋乎夫能存亡形屬荒絕者惟齋乎故孝子之於齋見父母之存也是以祭不賓人而不祭豺獺乎或曰死生盡禮可謂能子乎曰石奮石建父子之美也無是父無是子無是子無是父或曰必也兩乎曰與堯無子舜無父不如堯父舜子也子有含菽縕絮而致滋美其親將以求孝也馬融忠經

保孝行章夫惟孝者必貴於忠忠苟不行所率猶非其道是以忠不及之而失其守匪惟危身辱及親也故君子行其孝必先以忠竭其忠則福祿至矣故得盡愛敬之心以養其親施及於人此之謂保孝行也詩云孝子不匱永錫爾類注

若思孝而忘忠猶求福而棄天忠不居心動皆邪僻旣失於忠又失於孝惟忠則得福眾善攸歸身安親樂得保於孝晉孫綽集

諭道論或難曰周孔之教以孝爲首孝徳之至百行之本本立道生通於神明故子之事親生則致其養沒則奉其祀三千之責莫大無後體之父母不敢夷毀是以樂正傷足終身含愧也而沙門之道委離所生棄親卽�刓剔髮須殘其天貌生廢色養終絕血食骨肉之親等之行路背理傷情莫此之甚而云弘道惇仁廣濟羣生斯何異斬刈根本而修枝榦而言不殞碩茂未之聞見皮之不存毛將安附此大乖於世教子將何以祛之答曰此誠窮俗之所甚惑倒見之爲大謬咨嗟而不能默已者也夫父子一體惟命同之故母嚙其指兒心懸駭者同气之感也其同無間矣故惟得其歡心孝之盡也父隆則子貴子貴則父尊故孝之爲貴貴能立身行道永光厥親若匍匐懷袖日禦三牲而不能令萬物尊己舉世我賴以之養親其榮近矣夫緣督以爲經守柔以爲常形名兩絕親我交忘養親之道也旣已明其宗且復爲客言其次者夫忠孝名不並立穎叔違君書稱純孝石碏戮子臣節乃全傳曰子之能仕父教之忠策名委贄貳乃辟也然則結纓公朝者子道廢矣何見危授命誓不顧親皆名注史筆事標教首記注者豈復以不孝爲罪故諺曰求忠臣必於孝子之門明其𨿽小違於此而大順於彼矣且鯀放遐裔而禹不告退若令委堯命以尋父屈至公於私戚斯一介之小善非大者矣北齊顏氏家訓

教子篇人之愛子罕亦能均自古及今此獘多矣賢俊者自可賞愛頑魯者亦當矜憐有偏寵者𨿽欲以厚之更所以禍之共叔之死母實爲之趙王之戮父實使之劉表之傾宗覆族袁紹之地裂兵亡可爲靈龜明鑑也

風操篇二親旣歿所居齋寢子與婦弗忍入焉北朝頓丘李構母劉氏夫人亡後所住之堂終身�閉弗忍開入也夫人宋廣州刺史纂之孫女故構猶染江南風教其父獎爲揚州刺史鎭壽春遇害構嘗與王松年祖孝徵數人同集談燕孝徵善畫遇有紙筆圖寫爲人頃之因割鹿尾戲截畫人以示構而無他意構愴然動色便起就馬而去舉坐驚駭莫測其情祖君尋悟方深反側當時罕有能感此者吳郡陸襄父閒被刑襄終身布衣蔬飯𨿽姜菜有切割皆不忍食居家惟以掏摘供廚江陵姚子篤母以燒死終身不忍噉炙豫章熊康父以醉而爲奴所殺終身不復嘗酒然禮緣人情恩由義斷親以噎死亦當不可絕食禮經父之遺書母之杯圈感其手口之澤不忍讀用政爲常所講習讎校繕寫及偏加服用有迹可思者耳若尋常墳典爲生什物安可悉廢之乎旣不讀用無容散逸惟當緘保以畱後世耳思魯等第四舅母親吳郡張建女也有第五妹三歲喪母靈�上屏風平生舊物屋漏沾濕出曝曬之女子一見伏�流涕家人怪其不起及往抱持薦席淹漬精神傷怛不能飲食將以問醫醫診脈云腸斷矣因爾便吐血數日而亡中外憐之莫不悲嘆禮云忌日不樂正以感慕罔極惻愴無聊故不接外賓不理眾務耳必能悲慘自居何限於深藏也世人或端坐奧室不妨言笑盛營甘美厚供齋食迫有急卒密戚至交盡無相見之理蓋不知禮意乎魏世王修母以社日亡來歲社修感念哀甚鄰里聞之爲之罷社今二親喪亡偶值伏臘分至之節及月小晦後忌之外所經此日猶應感慕異於余辰不預飲燕聞聲樂及行遊也

又江南風俗兒生一期爲制新衣盥浴裝飾男則用弓矢紙筆女則刀尺鍼縷�加飲食之物及珍寶服玩置之兒前觀其發意所取以驗貪廉愚智名之爲試兒親表聚集致燕享焉自玆已後二親若在每至此日嘗有酒食之事耳無教之徒𨿽已孤露其日皆爲供頓酣暢聲樂不知有所感傷梁孝元年少之時每八月六日載誕之辰常設齋講自阮修容薨歿之後此事亦絕人有憂疾則呼天地父母自古而然今世諱避觸途急切而江東士庶痛則稱禰禰是父之廟號父在無容稱廟父沒何容輒呼蒼頡篇有EA字訓詁云痛而呼也音羽罪反今北人痛則呼之聲類音於來反今南人痛或呼之此二音隨其鄕俗�可行也父母疾篤醫𨿽賤𨿽少則涕泣而拜之以求哀也梁孝元在江州嘗有不豫世子方等親拜中兵參軍李猷舊唐書

禮儀志天子孝曰就就之爲言成也天子徳被天下澤及萬物始終成就則其親獲安故曰就也諸侯孝曰度度者法也諸侯居國能奉天子法度得不危溢則其親獲安故曰度也卿大夫孝曰譽譽之爲言名也卿大夫言行布滿能無惡稱譽達遐邇則其親獲安故曰譽也士孝曰究究者以明審爲義士始升朝辭親入仕能審資父事君之禮則其親獲安故曰究也庶人孝曰畜畜者含畜爲義庶人含情受朴躬耕力作以畜其徳則其親獲安故曰畜也宋袁氏世範

睦親篇人之孝行根於誠篤𨿽繁文永節不至亦可以動天地感鬼神嘗見世人有事親不務誠篤乃以聲音笑貌繆爲恭敬者其不爲天地鬼神所誅則幸矣況望其世世篤孝而門戶昌隆者乎苟能知此則自此而往應與物接皆不可不誠有識君子試以誠與不誠者較其久遠效驗孰多人當嬰孺之時愛戀父母至切父母於其子嬰孺之時愛念尢厚撫育無所不至蓋由气血𨿽分相去未遠而嬰孺之聲音笑貌自能取愛於人亦造物者設爲自然之理使之生生不窮𨿽飛走微物亦然方其子初脫胎卵之際乳飲哺啄必極其愛有傷其子則護之不顧其身然人於旣長之後分稍嚴而情稍�父母方求盡其慈子方求盡其孝飛走之屬稍長則母子不相識認此人之所以異於飛走也然父母於其子幼之時愛念撫育有不可以言盡者子𨿽終身承顏致養極盡孝道終不能報其少小愛念撫育之恩孝道有不盡者凡人之不能盡孝道者請觀人之撫育嬰孺其情愛如何終當自悟亦猶天地生育之道所以及人者至廣至大而人之回報天地者何在有對虛空焚香跪拜或召羽流齋醮上帝則以爲能報天地果足以報其萬分之一乎況又有怨咨於天地者皆不能反思之罪也人之有子多於嬰孺之時愛忘其丑恣其所求恣其所爲無故叫號不知禁止而以罪保母陵轢同輩不知戒約而以咎他人或言其不然則曰小未可責日漸月漬養成其惡此父母曲愛之過也及其年齒漸長愛心漸疏微有疵失遂成憎怒摭其小疵以爲大惡如遇親故飾巧辭歷歷陳數斷然以大不孝之名加之而其子實無他罪此父母妄憎之過也愛憎之私多先於母氏父若不知此理則徇其母氏之說牢不可解爲父者須詳察此子幼必待以嚴子壯無薄其愛人之兄弟不和而至於破家者或由於父母憎愛之偏衣服飲食言語動靜必厚於所愛而薄於所憎見愛者意气日橫見憎者心不能平積久之後遂成深仇所謂愛之適所以害之也苟父母均其所愛兄弟自相和睦可以兩全豈不甚善父母見諸子中有獨貧者往往念之常加憐卹飲食衣服之分或有所偏私子之富者或有所獻則轉以與之此乃父母均一之心而子之富者或以爲怨此殆未之思也若使我貧父母必移此心於我矣父母於長子多不之愛而祖父母於長孫常極其愛此理亦不可曉豈亦由愛少子而遷及之耶凡人之子性行不相遠而有後母者獨不爲父所喜父無正室而有寵婢者亦然此固父之暱於私愛然爲子者要當一意承順則天理久而自協遺囑之文皆賢明之人爲身後之慮然亦須公平乃可以保家如劫於悍妻黠妾因於後妻愛子中有偏曲厚薄或妄立嗣或妄逐子不近人情之事不可勝數皆興訟破家之端也父祖有慮子孫爭訟者常欲預爲遺囑之文而不知風燭不常因循不決至於疾病危篤𨿽中心了然而口不能言手不能動飲恨而死者多矣況有神識昏亂者乎同母之子而長者或爲父母所憎幼者或爲父母所愛此理殆不可曉竊嘗細思其由蓋人生一二歲舉動笑語自得人憐𨿽他人猶愛之況父母乎才三四歲至五六歲恣性啼號多端乖劣或損動器用冒犯危險凡舉動言語皆人之所惡又多癡頑不受訓戒故𨿽父母亦深惡之方其長者可惡之時正值幼者可愛之日父母移其愛長者之心而更愛幼者其憎愛之心從此而分遂成迆邐最幼者當可惡之時下無可愛之者父母愛無所移遂終愛之其勢或如此爲人子者當知父母愛之所在長者宜少讓幼者宜自抑爲父母者又須覺悟稍稍回轉不可任意而行使長者懷怨而幼者縱欲以致破家李之彥東谷所見

先壠人子之於親苟虧生事之禮𨿽葬與祭致其力何足以言孝故曰祭之厚不如養之薄吾鄕多於至節歲節淸明詣墳所半載余置其親於荒墟已爲非禮乘祭之後大率與兄弟妻子親戚契交放情遊覽盡歡而歸至節歲節非掃松也祗賞梅耳淸明非省墓也祗踏靑耳然則人子何以處此當揆之於心平日稍能孝養𨿽祭後舉杯酌亦未害若孝養有虧卽當收斂酒饌返舍潛自�責庶幾亦不至大得罪於名教大獲譴於造物余嘗喜一前輩作初入仕啟兩句云祿不及親飽妻孥而何益遂偶其兩句忠未報國對師友以多慚朱子近思錄

伊川先生蠱九三解蠱之九三以陽處剛而不中剛之過也故小有悔然在巽體不爲無順順事親之本也又居得正故無大咎然有小悔已非善事親也小學

稽古父母怒之不作於意不見於色深受其罪使可哀憐上也父母怒之不作於意不見於色中也父母怒之作於意見於色下也

嘉言羅仲素論瞽瞍底豫而天下之爲父子者定云只爲天下無不是底父母了翁聞而善之曰惟如此而後天下之爲父子者定彼臣弒其君子弒其父常始於見其有不是處耳

又橫渠先生曰舜之事親有不悅者爲父頑母嚚不近人情若中人之性其愛惡若無害理必姑順之若親之故舊所喜當極力招致賓客之奉當極力營辦務以悅親爲事不可計家之有無然又須使之不知其勉彊勞苦苟使見其爲而不易則亦不安矣

又橫渠先生曰事親奉祭豈可使人爲之

又伊川先生曰人無父母生日當倍悲痛更安忍置酒張樂以爲樂若具慶者可矣

又伊川先生曰病臥於�委之庸醫比之不慈不孝事親者亦不可不知醫朱子全書

論人倫博奕好飲酒不顧父母之養是不孝到能昏定晨省冬溫夏凊可以爲孝然而從父之令今看孔子說卻是不孝須是知父之命當從也有不可從處蓋與其得罪於鄕黨州閭寧熟諫諭父母於道方是孝葉用之問割股一事如何曰割股固自不是若是誠心爲之不求人知亦庶幾今有以此要譽者

答陳安卿問程子曰人無父母生日當倍悲痛如先生舊時亦嘗有壽母生朝及大碩人生朝與向日賀髙倅詞恐非先生筆不審又何也豈在人子自己言則非其所宜而爲父母待親朋則其情又有不容已處否然恐爲此則是人子以禮律身而以非禮事其親以非禮待於人也其義如何曰此等事是力量不足放過了處然亦或有不得已者其情各不同也性理會通

司馬氏居家雜儀凡爲子爲婦者毋得蓄私財俸祿及田宅所入盡歸之父母舅姑當用則請而用之不敢私假不敢私與凡子事父母婦事舅姑天欲明咸起盥漱櫛總具冠帶昧爽適父母舅姑之所省問父母舅姑起子供藥物婦具晨羞供具畢乃退各從其事將食婦請所欲於家長退具而供之尊長舉筋子婦乃各退就食丈夫婦人各設食於他所依長幼而坐其飲食必均一幼子又食於他所亦依長幼席地而坐男坐於左女坐於右及夕食亦如之旣夜父母舅姑將寢則安置而退居閒無事則侍於父母舅姑之所容貌必恭執事必謹言語應對必下气怡聲出入起居必謹扶衛之不敢涕唾喧呼於父母舅姑之側父母舅姑不命之坐不敢坐不命之退不敢退注

孫事祖父母孫婦事祖舅姑亦同盥洗手也櫛梳頭也總所以束髮今之頭巾具冠帶丈夫帽子衫帶婦人冠子背子昧爽謂天明暗相交之際省問丈夫唱喏婦人道萬福仍問侍者夜來安否何如侍者曰安乃退其或不安節則侍者以告此卽禮之晨省也藥物乃關身之切務人子當親自檢校調煮供進不可但委婢僕脫若有誤則其禍不測晨羞凡烹調飲膳婦人之職也當檢校監視務令精潔請所欲於家長謂父母舅姑或當時家長也卑幼各不得恣所欲安置而退丈夫唱喏婦女道安置此卽禮之昏定也凡子受父母之命必籍記而佩之時省而速行之事畢則反命焉或所命有不可行者則和色柔聲具是非利害而白之待父母之許然後攺之若不許苟於事無大害者亦當曲從若以父母之命爲非而直行己志𨿽所執皆是猶爲不順之子況未必是乎凡父母有過下气怡色柔聲以諫諫若不入起敬起孝悅則復諫不悅與其得罪於鄕黨州閭寧熟諫父母怒不悅而撻之流血不敢疾怨起敬起孝凡爲人子者出必告反必面有賓客不敢坐於正廳升降不敢由東階上下馬不敢當廳凡事不敢自擬於其父注

不敢坐正廳有賓客坐於書院無書院則坐於廳之旁側楊氏復曰告與面同反言面者從外來宜知親之顏色安否爲人親者無一念而忘其子故有倚門倚閭之望爲人子者無一念而忘其親故有出告反面之禮生則出告反面沒則告行飲至事亡如事存也凡父母舅姑有疾子婦無故不離側親調嘗藥餌而供之父母有疾子色不滿容不戲笑不宴遊捨置餘事專以迎醫檢方合藥爲務疾已復初

聽命魯齋許氏曰不聽父母命者則爲不孝故設教者曰勿逆勿怠

家貧親老問家貧親老應舉求仕不免有得失之累何修而可以免此程子曰此只是志不勝气若志勝自無此累家貧親老須爲祿仕然得之不得爲有命曰在己固可爲親柰何曰爲己爲親此只是一事若不得其如命何

人倫問盡其道謂之孝弟夫以一身推之則身者資父母血气以生者也盡其道者則能敬其身敬其身者則能敬其父母矣不盡其道則不敬其身不敬其身則不敬其父母其斯之謂與程子曰今士大夫受職於君期盡其職受身於父母安可不盡其道

又問人子事親學醫如何曰最是大事今有璞玉於此必使玉人雕琢之蓋百工之事不可使一人兼之故使玉人雕琢之也若更有珍寶物須是自看必不肯任其自爲也今人視父母疾乃一任醫者之手豈不害事必須識醫藥之道理別病是如何藥當如何故可任醫者也或曰己未能盡醫者之術或偏見不到適足害事柰何曰且如識圖畫人未必畫得如畫工然他卻識別得工拙如自己曾學令醫者說道理便自見得或己有所學亦要說與他商量

又涑水司馬氏曰某事親無以逾於人能不欺而巳矣其事君亦然受人恩而不忍負者其爲子必孝爲臣必忠滎陽呂氏曰孝子事親須事事躬親不可委之使令也嘗觀谷梁言天子親耕以供粢盛王后親蠶以供祭服國非無良農工女也以爲人之所盡事其祖禰不若以己所自親者也此說最盡事親之道又說爲人子者視於無形聽於無聲未嘗頃刻離親也事親如天頃刻離親則有時而違天天不可得而違也藍田呂氏曰君子之道莫大乎孝孝之本莫大乎順親故仁人孝子欲順乎親必先乎妻子不失其好兄弟不失其和室家宜之妻孥樂之致家道成然後可以養父母之志而無違也故身不行道不行於妻子文王刑於寡妻至於兄弟則治家之道必自妻子始豫章羅氏曰君明君之福臣忠臣之福君明臣忠則朝廷治安得不謂之福乎父慈父之福子孝子之福父慈子孝則家道隆盛安得不謂之福乎俗人以富貴爲福陋哉韋齋朱氏曰父子主恩君臣主義是爲天下之大戒無所逃於天地之間如人食息呼吸於元气之中一息之不屬理必至於斃是以自昔聖賢立法垂訓所以維持防範於其間者未嘗一日而少忘朱子曰聖人之於天地猶子之於父母人之所以有此身者受形於母而資始於父𨿽有彊暴之人見子則憐至於𦇤褓之兒見父則笑果何爲而然哉初無所爲而然此父子之道所以爲天性而不可解也然父子之間或有不盡其道者是豈爲父而天性有不足於慈亦豈爲子而天性有不足於孝者哉人心本明天理素具但爲物欲所昏利害所蔽故小則傷恩害義而不可開大則滅天亂倫而不可救也君臣父子之大倫天之經地之義而所謂民彜也故臣之於君子之於父生則敬養之死則哀送之所以致其忠孝之誠者無所不用其極而非虛加之也以爲不如是則無以盡吾心云爾父子欲其親君臣欲其敬非是欲其如此蓋有父子則便自然有親有君臣則便自然有敬問父母之於子有無窮憐愛欲其聰明欲其成立此之謂誠心邪曰父母愛其子正也愛之無窮而必欲其如此則邪矣此天理人欲之間正當審決問人不幸處繼母異父兄弟不相容當如何曰從古來自有這樣子只看舜如何後來此樣事多有只是爲人子止於孝

又魯齋許氏曰事親大節目是養體養志致愛致敬四事中致愛敬尢急所以孝只是愛親敬親兩事耳天子之孝推愛敬之心以及天下亦惟此二事爲能刑於四海固結人心捨此則法術矣其效與聖人不相似父母在不遠遊爲子者恃血气何所不往但父母思念之心宜深體當以父母之心爲心明方孝孺侯城雜誡

論事親孝子之愛親無所不至也生欲其壽凡可以養生者皆盡心焉死欲其傳凡可以昭揚後世者復不敢忽焉養有不及謂之死其親沒而不傳道謂之物其親斯二者罪也物之尢罪也是以孝子修徳修行以令聞加乎祖考守職立功以顯號遺乎祖考稱其善屬諸人而後薦譽之俾久而不忘遠而有光今之人不然丰於無用之費而嗇於顯親之禮以妄自誑而不以學自勉不孝莫大焉

又古禮之亡也人不知事親之道今喪禮朝夕奠之儀其事生之常禮乎孔子曰至於犬馬皆能有養不敬何以別乎噫行者鮮矣郁天民傳習存疑

事父母如事父母一事其間溫凊定省之類有許多節目不知亦須講求否曰如何不講求只是有个頭腦只就此心去人欲存天理上講求就如講求冬溫也只是要盡此心之道恐怕有一毫人欲間雜夏凊亦然只是講求得此心此心毫無人欲純是天理是个誠於孝親的心冬時自然思量父母的寒便自要去求个溫的道理夏時自然思量父母的熱便自要去求个凊的道理這都是那誠孝的心發出來的條件卻是須有這誠孝的心然後有這件發出來譬之樹木須先有根然後有枝葉不是先尋了枝葉然後去種根禮記云孝子之有深愛者必有和气有和气者必有愉色有愉色者必有婉容須是有个深愛做根便自然如此注

頭腦之說吾不得而知矣然旣云就此心去人欲存天理上講求則所以能去人欲而存天理者正緣在事物上處置得極當而非有他也夫理者事物之條理然皆天也不容毫髮人僞之故於事物上有不停當處卽是私欲故講求事物卽所以講求此心也若將事物置後則吾心卽無講求處何者心非聚事物之理則空矣惟放心有求求而卽存亦何待講吾惟講求五倫之理事父母眞見得父母於我有莫大之恩事之之道當如此發出孝來便是誠孝便是深愛眞如木之有根本達於枝葉若只講求此心是舍枝葉之發生而求所謂根本者特枯荄耳鄭朝朔曰且如事親如何而爲溫凊之節如何而爲奉養之宜須求个當方是至善所以有學問思辧之功先生曰若只是溫凊之節奉養之宜可一日二日講之而盡用得甚學問思辧惟於溫凊奉養時只要此心純乎天理之極此則非有學問思辧之功將不免於毫釐千里之謬所以𨿽在聖人猶加精一之訓若是那些儀節求得是當便謂至善卽如今扮戲子扮得許多溫凊奉養的儀節是當亦可云至善矣注溫凊之節奉養之宜皆天理也心之所制爲節爲宜擇善而後明以止於善者也今云於溫凊奉養時只要此心純乎天理之極似謂純乎天理卽自能溫凊奉養更不講求節與宜豈不迂闊經禮三百曲禮三千何爲垂世其論節與宜又似只外面死規矩略不臨時變化與內截無干涉故謂一二日可以講之而盡至以戲子爲諭彼戲子者旣以戲云矣又可謂之節與宜耶夫曰節曰宜此正至善之謂而純乎天理之極者也曹端夜行燭

孝行孝乃百行之原萬善之首上足以感天下足以感地明足以感人幽足以感鬼神所以古之君子自生至死頃步而不敢忘孝焉今我家嚴行在孝道常患不及故端略述聖賢明孝之格言以告之初請家嚴除淫祀祭祖先時抵日之牛吠云之犬所在成羣愚聞之曰或有一人將父母不養以致流落在外尋�過日其子在家殺羊造酒吹彈歌舞請宴外來賓客醉飽連日其父母悲泣而歸探墻而望不得其門而入又復悲泣而去此子何如眾曰自家父母不養卻養外人正孔子所謂不愛敬其親而愛敬他人者也豈非悖徳悖禮忤逆不孝之甚者乎端曰今人把自家祖宗父母都不祭祀卻將外神他鬼畫影圖形在家祭獻又去外面享賽某廟某神與此人何異眾人皆慚服自是不復非議受諫之道有消惡長善之功乃出禍入福之門也夫君有爭臣君之福也父有爭子父之福也兄有爭弟兄之福也士有爭友士之福也成湯知乎此從諫弗咈唐太宗知乎此納諫如流子路知乎此聞過則喜此所以皆成聖賢之徳而名流萬古也若夏桀無道龍逢諫而死而夏亡商紂無道比干諫而死而商亡吳不聽伍子胥之諫而爲越所滅可勝痛哉俗雲家有一爭子勝有萬年糧能諫爭於親本孝道之事今以能保親於無過之地則能全家於無禍之樂所以摘於明孝之篇而續於受諫之下庶使脈絡通貰而上下兩便於觀覽云孝子保親全家之道當以進諫爲心也且先意承志諭父母於道者其孝大於養極甘脆者矣和色柔聲諫父母於善者其孝大於拜醫求藥者矣書謂虞舜曰父頑母嚚象傲克諧以孝烝烝乂不格姦良以此也然此不惟孝子所當行而實慈父母所當察焉範弘嗣做人鏡

事父母父母爲吾一身之天吾一家之君故孝爲百行之首從來天地鬼神都擁護孝子遠近賢愚都親敬孝子卽盜賊禽獸昆虫艸木亦感孚孝子人非空桑所生請試心自想赤子當日在父母前是何心腸今日在父母前是何心腸要使吾父母身安心安當用何法要使人都會愛親敬親當用何法使有一段生機在在流貫人可堯舜世可唐虞不然何所容於天地之間人倫首父子人道首孝慈孰是父而不慈愛其子乃人子孩提而後齒漸長染漸深或因父母拘之嚴而怨生或因父母寵之偏而驕生或父母遺之太厚而蕩生或父母所授太窶而恨生遂緣此不孝是千古大變也必思身何以生賴父母以慈成其子我亦爲人父母而望子之孝以是心一轉念焉凡怨心驕心蕩心恨心盡都銷化則仰可對父母俯可對此心無負七尺於天地間明太祖立極開辟垂訓首句曰孝順父母見得父母生育恩深終身難報凡爲兒女皆當盡孝父母在堂則問安視膳冬溫夏凊孝也父母有疾則衣不解帶藥必親嘗孝也父母病故則衣衾棺槨殯殮祭葬盡心盡力以時以禮孝也孝尢要順天下無不是的父母凡父母言行好惡一一體貼順從毫不違背方謂之孝無論男女俱該孝順狂夫之言

養親往顧涇陽涇凡兩兄弟與餘同舟至檇李因論事親若曾子可也何義余曰此句眞精神在大學如保赤子心誠求之上又問曰此又是何義余曰大約父母之於赤子無有一件不可志的人子報父母卻只養口體此心何安卽如曾子之養曾�比之三家村老嫗養兒十分中尙不及一所以僅稱得个可字今人不必遠法曾參但去取法三家村老嫗養兒自然事父母不敢在口體上塞責矣嗟乎古人事親惟恐不成聖賢今人事親惟恐不成科第是可謂養志乎曰父以此教之子以此成之如何不是養志但旣得科第之後親老不能隨子十年五年常不相見卽錦衣歸省內有妻孥外有賓客出入匆匆其捧觴上壽開口而笑者又能有幾日甚則新莊故宅父子各居𨿽供養不缺而飲食寒溫滋味酸之類誰復爲之點檢此無論養志亦何曾叫得養口體市井負販父兄子弟團�一處其饔�無日不相供其痛癢無刻不相關卽口體之養未全而養志卻無愧者且寸薪粒米皆從剜心瀝血中來如此養父母味𨿽苦而情則甘�貴家名曰祿養而未能必躬必親如此養父母味𨿽甘而情則苦嗚呼爲人子者不惟不能養志抑且不能養口體非其忍心如是所謂終身由之而不知耳𨿽然亦卻科第二字累他一半蓋父母教之而父母還以自累也所以古來聖賢自曾子養志後獨推尹和靖母子爲不可及父母部藝文一

救太子書

漢壺關三老臣聞父者猶天母者猶地子猶萬物也故天平地安陰陽和調物乃茂成父慈母愛室家之中子乃孝順陰陽不和則萬物夭傷父子不和則室家喪亡故父不父則子不子君不君則臣不臣𨿽有粟吾豈得而食諸昔者虞舜孝之至也而不中於瞽叟孝己被謗伯奇流放骨肉至親父子相疑何者積毀之所生也由是觀之子無不孝而父有不察今皇太子爲漢嫡嗣承萬世之業體祖宗之重親則皇帝之宗子也江充布衣之人閭閻之隸臣耳陛下顯而用之�至尊之命以迫蹴皇太子造飾姦詐羣邪錯謬是以親戚之路隔塞而不通太子進則不得上見退則困於亂臣獨冤結而亡告不忍忿忿之心起而殺充恐懼逋逃子盜父兵以救難自免耳臣竊以爲無邪心詩曰營營靑蠅止於藩愷悌君子無信讒言讒言罔極交亂四國往者江充讒殺趙太子天下莫不聞其罪固宜陛下不省察深過太子發盛怒舉大兵而求之三公自將智者不敢言辧士不敢說臣竊痛之詩云取彼譖人投畀豺虎惟陛下寬心慰意少察所親毋患太子之非亟罷甲兵無令太子久亡臣不勝惓惓出一旦之命待罪建章闕下

父母部紀事書經堯典帝曰咨四嶽朕在位七十載汝能庸命巽朕位嶽曰否徳帝位曰明明揚側陋師錫帝曰有鰥在下曰虞舜帝曰兪予聞如何嶽曰瞽子父頑母嚚象傲克諧以孝烝烝乂不格姦帝王世紀殷髙宗武丁有賢子孝己其母蚤死髙宗惑後妻之言放之而死天下哀之列女傳伯奇至孝事後母母取蜂去毒系於衣上伯奇前欲去之母便大呼曰伯奇牽我吉甫見疑伯奇自死琴操尹吉甫周卿也有子伯奇母死更娶後妻生子曰伯邽乃譖伯奇於吉甫於是放伯奇於野宣王出遊吉甫從伯奇乃作歌以言感之宣王聞之曰此孝子之辭也吉甫乃求伯奇於野而射殺後妻家語孔子適齊中路聞哭者之聲其音甚哀孔子謂其僕曰此哭哀則哀矣然非喪者之哀矣驅而前少進見有異人焉擁鐮帶索哭者甚哀孔子下車追而問曰子何人也對曰吾丘吾子也曰子今非喪之所奚哭之悲也丘吾子曰吾有三失晚而自覺悔之何及曰三失可得聞乎願子告吾無隱也丘吾子曰吾少時好學周徧天下後還喪吾親是一失也長事齊君君驕奢失士臣節不遂是二失也吾平生厚交而今皆離絕是三失也夫樹欲靜而風不停子欲養而親不待往而不來者年也不可再見者親也請從此辭遂投水而死孔子曰小子識之斯足爲戒矣自是弟子辭歸養親者十有三曾子嘗耕泰山雨雪不得行思父母作梁山吟說苑閔子騫早喪母爲後母所苦冬月以蘆花衣之其所生二子則衣之以綿父令閔子禦車體寒失靷父責之閔子不自理父察知之歸謂婦曰我所以娶汝乃爲吾子今汝欺我去無畱子騫前曰母在一子寒母去三子單其父默然故曰孝哉閔子騫一言其母還再言三子溫子路曰負重道遠者不擇地而休家貧親老者不擇祿而仕昔者由事二親之時嘗食藜藿之實而爲親負米百里之外親沒之後南遊於楚從車百乘積粟萬鍾累茵而坐列鼎而食願食藜藿爲親負米之時不可復得也枯魚銜索幾何不�二親之壽忽如過隙艸木欲長霜露不使賢者欲養二親不待故曰家貧親老不擇祿而仕也戰國策秦假道韓魏以攻齊齊威王使章子將而應之與秦交和而捨候者言章子以齊入秦威王曰此不叛寡人明矣頃間言秦兵大敗於是秦王稱西藩之臣而謝於齊左右曰何以知之曰章子之母啟得罪其父其父殺之而埋馬棧之下吾使章子將也勉之曰夫子之彊全兵而還必更葬將軍之母對曰臣非不能更葬先妾也臣之母啟得罪臣之父臣之父未教而死夫不得父之教而更葬母是欺死父也故不敢夫爲人子而不欺死父豈爲人臣欺生君哉後漢書周燮傳燮字彥祖汝南安城人法曹掾燕之後也燮生而欽頤折頞醜狀駭人其母欲棄之其父不聽曰吾聞聖賢多有異貌興我宗者乃此兒也於是養之王霸妻傳霸與同郡令狐子伯爲友後子伯爲楚相而其子爲郡功曹子伯乃令子奉書於霸車馬服從雍容如也霸子時方耕於野聞賓至投耒而歸見令狐子沮怍不能仰視霸目之有愧容客去而久臥不起妻怪問其故始不肯告妻請罪而後言曰吾與子伯素不相若向見其子容服甚光舉措有適而我兒曹蓬發歷齒未知禮則見客而有慚色父子恩深不覺自失耳妻曰君少修淸節不顧榮祿今子伯之責孰與君之髙柰何忘宿志而慚兒女子乎霸屈起而笑曰有是哉遂共終身隱遁孝子傳老萊子孝奉二親行年七十作嬰兒戲身著五色斑斕之衣嘗取水上堂詐跌僕臥地爲小兒啼弄雛於親側欲親之喜吳猛年七歲時夏日伏於親�下恐蚊及父母鄧展父母在牖下臥多蚊展伏�下以膚飼之陳元陳太子也後母譖之陳侯令自投遼水魚負之以出元曰我罪人也故求死耳魚乃去汝南先賢傳薛苞好學篤行喪母以至孝聞父娶後妻而憎苞分之令出苞日夜號泣不能去至被毆杖不得已廬於捨外旦入而灑埽父怒又逐之乃廬於裏門晨昏不廢積歲餘父母慚而還之人物志漢夏侯欣侍母疾衣不解帶者數年一日忽夢其父告之曰天帝憐汝至孝賜以仙藥在室後桑枝上欣驚起往視果得藥進之母病立愈三國誌劉曄傳曄字子揚父普母修產渙及曄渙九歲曄七歲而母病困臨終戒渙曄以普之侍人有諂害之性身死之後懼必亂家汝長大能除之則吾無恨矣曄年十三謂兄渙曰亡母之言可以行矣渙曰可爾曄卽入室殺侍者徑出拜墓捨內大驚白普普怒遣人追曄曄還拜對曰亡母顧命之言敢受不請擅行之罰普心異之遂不責也襄陽耆舊傳吳李衡字叔平襄陽人習竺以女英習配之漢末爲丹陽太守衡每欲治家事英習不聽後密遣客十人往武陵龍陽泛洲上作宅種橘千株臨死�兒曰汝母每怒吾治家事故窮如是然吾州裏有千頭木奴不責汝食歲上匹絹亦當足用爾衡旣亡後二十餘日兒以白英習曰此當是種柑也汝家失十客來七八年必汝父遣爲宅汝父恆稱太史公言江陵千樹橘當封君家吾答云士患無徳義不患不富若貴而能貧方好爾用此何爲吳末衡柑成歲得絹數千匹家道富足晉咸康中其宅上枯�猶在焉晉書王導傳導子悅字長豫弱冠有髙名事親色養導甚愛之導常共悅奕棋爭道導笑曰相與有瓜葛得爲爾邪導性儉節帳下甘果爛敗令棄之云勿使大郎知悅少侍講東宮歷吳王友中書侍郎先導卒謚貞世子悅與導語恆以愼密爲端導還臺及行悅未嘗不送至車後又嘗爲母曹氏襞斂箱篋中物悅亡後導還臺自悅常所送處哭至臺門其母長封作篋不忍復開趙至傳至字景眞代郡人也寓居洛陽緱氏令初到官至年十三與母同觀母曰汝先世本非微賤世亂流離遂爲士伍耳爾後能如此不至感母言詣師受業聞父耕叱牛聲投書而泣師�問之至曰我小未能榮養使老父不免勤苦師甚異之後遠適遼西舉郡計吏到洛與父相遇時母已亡父欲令其宦立弗之告仍戒以不歸至乃還遼西太康中以良吏赴洛方知母亡初至自恥士伍欲以宦學立名期於祿養旣而其志不就號憤慟哭歐血而卒葉延傳延十歲其父爲羌酋姜聰所害每旦縛艸爲姜聰之象哭而射之中之則號泣不中則瞋目大呼其母謂曰姜聰諸將已屠鱠之矣汝何爲如此葉延泣曰誠知射艸人不益於先讎以申罔極之志耳性至孝母病五日不食葉延亦不食石苞傳苞有六子越喬統浚�崇以統爲嗣崇字季倫生於靑州故小名齊奴少敏惠勇而有謀苞臨終分財與諸子獨不及崇其母以爲言苞曰此兒𨿽小後自能得慕容垂妻段氏傳段氏字元妃垂旣僭位拜爲皇后垂立其子寶爲太子也元妃謂垂曰太子姿質雍容柔而不斷承平則爲仁明之主處難則非濟世之雄陛下托之以大業妾未見克昌之美遼西髙陽二王陛下兒之賢者宜擇一以樹之趙王麟姦詐負气常有輕太子之心陛下一旦不諱必有難作此陛下之家事宜深圖之垂不納寶及麟聞之深以爲恨其後元妃又言之垂曰汝欲使我爲晉獻公乎元妃泣而退告季妃曰太子不令羣下所知而主上比吾爲驪戎之女何其苦哉主上百年之後太子必亡社稷範陽王有非常器度若燕祚未終其在王乎垂死寶嗣僞位遣麟逼元妃曰後常謂主上不能嗣守大統今竟何如宜早自裁以全段氏元妃怒曰汝兄弟尙逼殺母安能保守社稷吾豈惜死念國滅不久耳遂自殺寶議以元妃謀廢嫡統無母后之道不宜成喪羣下咸以爲然寶中書令畦邃大言於朝曰子無廢母之義漢之安思閻後親廢順帝猶配享安皇先後言虛實尙未可知宜依閻後故事寶從之孫盛逸士傳丁蘭少喪考妣不及供養乃刻木爲親形事之若生朝夕定省鄰人張叔妻從蘭妻有所借蘭妻跪拜木人木人不悅不以借之叔醉疾來誶罵木人以杖敲其頭蘭還卽奮劍殺張叔吏捕蘭蘭辭木人去木人見蘭爲之垂淚郡縣嘉其至孝通於神明遂上之圖其形於雲臺宋書袁皇后傳後適太祖生子劭自詳視之馳白太祖此兒形貌異常必破國亡家不可舉便欲殺之太祖狼狽至後殿戶外手撥幔禁之乃止南齊書崔慰祖傳慰祖字悅宗淸河東武城人也父慶緒永明中爲梁州刺史慰祖解褐奉朝請父喪不食鹽母曰汝旣無兄弟又未有子嗣毀不滅性政當不進肴羞耳如何絕鹽吾今亦不食矣慰祖不得已從之竟陵王子良傳子良武帝第二子也幼聰敏武帝爲贛縣時與裴後不諧遣船送後還都已登路子良時幼少在庭前憂愁獨步帝見之曰汝何不讀書子良曰母不得見讀書何爲帝異之卽召後還何求傳求字子有廬江灊人也初求母王氏爲父所害求兄弟以此無宦情梁書劉苞傳苞字孝云彭城人也父愃齊太子中庶子苞四歲而父終及年六七歲見諸父常泣時伯叔父悛繪等並顯貴苞母謂其畏憚怒之苞對曰早孤不及有識聞諸父多相似故心中欲悲無有他意因而歔欷母亦慟甚初苞父母及兩兄相繼亡沒悉假瘞焉苞年十六始移墓所經營攺葬不資諸父未幾皆畢繪常嘆服之甄恬傳恬字彥約中山無極人世居江陵父摽之州從事恬數月喪父哀感有若成人家人矜其小以肉汁和飯飼之恬不肯食年八歲問其母恨生不識父遂悲泣累日忽若有見言其形貌則其父也時以爲孝感家貧養母常得珍羞及居喪廬於墓側恆有鳥元黃雜色集於廬樹恬哭則鳴哭止則止又有白雀棲宿其廬州將始興王憺表其行狀詔曰朕虛己欽賢寤寐盈想詔彼羣嶽務盡搜揚恬旣孝行殊異聲著邦壤惇風厲俗弘益玆多牧守騰聞義同親覽可旌表室閭加以爵位恬官至安南行參軍謝藺傳藺字希如陳郡陽夏人也五歲每父母未飯乳媼欲令藺先飯藺曰旣不覺饑彊食終不進何點傳點祖尙之父鑠宜郡太守素有風疾無故害其妻坐法死點年十一幾至滅性及長感家禍欲絕婚宦尙之彊爲之娶瑯邪王氏禮畢將親迎點累涕泣求執本志遂得罷庾沙彌傳沙彌潁陰人也晉司空冰六世孫父佩玉輔國長史長沙內史宋升明中坐沈攸之事誅沙彌時始生年至五歲所生母爲制采衣輒不肯服母問其故流涕對曰家門禍酷用是何爲旣長終身布衣蔬食陳書蔡徵傳徵字希祥侍中中撫軍將軍景歷子也幼聰敏精識彊記年六歲詣梁吏部尙書河南褚翔翔字仲舉嗟其穎悟七歲丁母憂居喪如成人禮繼母劉氏性悍忌視之不以道徵供侍益謹初無怨色徵本名覽景歷以爲有王祥之性更名徵字希祥司馬皓傳皓字文升河內溫人也父子產梁尙書水部侍郎嶽陽太守卽梁武帝之外兄也皓幼聰警有至性年十二丁內艱孺慕過禮水漿不入口殆經二旬每至號慟必致悶絕內外親戚皆懼其不勝喪父子產每曉諭之逼進饘粥然毀瘠骨立服闋以姻戚子弟預入問訊梁武帝見皓羸瘦嘆息良久謂其父子產曰昨見羅兒面顏憔悴使人惻然便是不墜家風爲有子矣羅兒卽皓小字也釋褐太學博士累遷正員郎丁父憂哀毀逾甚廬於墓側一日之內惟進薄麥粥一升墓在新林連接山阜舊多猛獸皓結廬數載狼絕迹常有兩鳩居宿廬所馴狎異常新林至今猶傳之南史袁粲傳初粲忤於孝武其母候乘輿出負磚叩頭流血磚碎傷目自此後粲與人語有誤道眇目者輒涕泣彌日嘗疾母憂念晝寢夢見父容色如平生與母語曰湣孫無憂將爲國家器不患沈沒但恐富貴終當傾滅耳母未嘗言及粲貴重恆懼傾滅乃以告之粲故自挹損魏書長孫慮傳慮代人也母因飲酒其父眞呵叱之誤以杖擊便卽致死眞爲縣囚執處以重坐慮列辭尙書云父母忿爭本無餘惡直以謬誤一朝橫禍今母喪未殯父命旦夕慮兄弟五人並各幼稚慮身居長今年十五有一女弟始向四歲更相鞠養不能保全父若就刑交墜溝壑乞以身代老父命使嬰弱眾孤得蒙存立尙書奏云慮於父爲孝子於弟爲仁兄尋究情狀特可矜感髙祖特詔恕其父死罪以從遠流崔元伯傳崔僧淵入國坐兄弟徙於薄骨律鎭僧淵元妻房氏生二子伯驎伯驥後薄房氏更納平原杜氏僧淵之徙也與杜俱去生四子伯鳳祖龍祖螭祖虯得還之後棄絕房氏遂與杜氏及四子家於靑州伯驥與母房氏居於冀州𨿽往來父間而心存母氏孝慈之道頓阻一門僧淵卒年七十餘伯驎𨿽往奔赴不敢入家哭沙門寺隋書令狐熙傳熙以母憂殆不勝喪其父戒之曰大孝在於安親義不絕嗣吾今見存汝又只立何得過爾毀頓貽吾憂也熙自是稍加饘粥服闋除小駕郎復丁父憂非杖不起人有聞其哭聲者莫不爲之下泣徐孝肅傳孝肅汲郡人也事親以孝聞早孤不識父及長問其母父狀因求畫工圖其形像構廟置之而定省焉朔望享祭養母至孝數十年家人未見其有忿恚之色及母老疾孝肅親易燥濕憂悴數年見者無不悲悼母終孝肅茹蔬飲水盛冬單縗毀瘠骨立祖父母父母墓皆負土成墳廬於墓所四十餘載被髮徒跣遂以身終唐書狄仁傑傳仁傑授並州法曹參軍親在河陽仁傑登太行山反顧見白雲孤飛謂左右曰吾親捨其下瞻悵久之云移乃得去郭震傳震字元振以字顯元振𨿽少雄邁及貴居處乃儉約手不置書人莫見其喜慍建宅宣王裏未嘗一至諸院�自朝還對親欣欣退就室儼如也距國初仕至宰相而親具者惟元振云崔衍傳衍深州安平人父倫字敍居父喪跣護柩行千里道路爲流涕廬冢彌年寶應二年使吐蕃虜背約畱二歲衍天寶末調富平尉繼母李不慈倫自吐蕃歸李獘衣以見問故曰衍不吾給倫怒召衍將袒而鞭之衍涕泣無所陳倫弟殷趨白衍所稟舉送夫人所尙何云倫悟由是譖無入父卒事李益謹歲爲李子合償負不勝計故官刺史妻子僅免饑寒薛收傳收字伯褒蒲州汾陰人隋內史侍郎道衡子也出繼從父孺年十二能屬文以父不得死於隋不肯仕郡舉秀才不應聞髙祖興遁入首陽山將應義舉通守堯君素覺之迎置其母城中收不得去及君素東連王世充遂挺身歸國李晟傳晟有十五子其聞者願憲訴聽云訴字元直早喪所生爲晉國王夫人所鞠王卒晟以非嫡敕諸子服緦訴獨號慟不忍晟乃許服縗旣練晟薨與憲廬墓側徳宗惇遣歸第一夕復往帝許之任敬臣傳敬臣字希古棣州人五歲喪母哀毀天至七歲問父英曰若何可以報母英曰揚名顯親可也乃刻志從學汝南任處權見其文驚曰孔子稱顏回之賢以爲弗如也吾非古人然見此兒信不可及十六刺史崔樞欲舉秀才自以學未廣遁去又三年卒業舉孝廉授著作局正字父亡數殞絕繼母曰而不勝喪謂孝可乎敬臣更進饘粥杜兼傳兼從弟羔貞元初及進士第有至性父死河北母更兵亂不知所之羔憂號終日及兼爲澤潞判官鞫獄有媼辧對不凡乃羔母因得奉養而不知父墓區處晝夜號慟他日捨佛祠觀柱間有文字乃其父臨死記墓所在羔奔往亦有耆老識其壠因是乃得葬陽城傳城遷國子司業引諸生告之曰凡學者所以學爲忠與孝也諸生有久不省親者乎明日謁城還養者二十輩有三年不歸侍者斥之嚴挺之傳挺之子武字季鷹幼豪爽母裴不爲挺之所答獨厚其妾英武始八歲怪問其母母語之故武奮然以鐵錘就英寢碎其首左右驚白挺之曰郎戲殺英武辭曰安有大臣厚妾而薄妻者兒故殺之非戲也父奇之曰眞嚴挺之子武屢遷劍南節度使頗放肆用度無藝峻掊亟斂永泰初卒母哭且曰而今而後吾知免爲官婢矣裨史匯編唐路丞相隨父泌從渾瑊會平涼爲人所執死焉隨方在嬰𦇤中始十歲母謂隨曰汝還識汝父否隨哽咽無語母曰視汝眉目宛若父之眉目隨後覽鏡照之殞絕於地後終身不敢臨鏡五代史周知裕傳知裕安州畱後州近淮俗惡病者父母有疾置之佗室以竹竿系飲食委之至死不近知裕患之加以教道由是稍革南唐近事劉仁贍鎭壽春周師堅壘三載蹙而不降一夕愛子泛舟於敵境暮夜爲小校所擒疑有叛志請於贍贍將行軍法監軍使懇求不回復使馳告其夫人夫人曰某郎妾最小子攜提愛育情若不及柰軍法至重不可私也名義至大不可虧也苟屈公議使劉氏之門有不忠之名妾與令公何顏以見三軍遂促令斬之然後成其喪禮戰士無不墮淚﹝按容齋續筆仁贍子名崇諫﹞

宋史不傳不字仁仲嗣濮王宗暉曾孫也父士圃從上皇北遷遙拜集慶軍節度使不初補保義郎紹興二十七年登第易左宣義郎調婺州金華丞不性篤孝生七歲遭父北遷每思慕涕泣長力學母曹氏止之答曰君父讎未報非敢志富貴也登第時已入仕法當超兩秩請回授其母母封法止令人髙宗嘉其志特封郡夫人宋庠傳庠字公序父杞嘗爲九江掾與其妻鍾禱於廬阜鍾夢道士授以書曰以遺爾子視之小戴禮也已而庠生他日見許眞君像卽夢中所見者李諮傳諮字仲詢幼有至性父文捷出其母諮日夜號泣飲食不入口父憐之而還其母遂以孝聞舉進士眞宗顧左右曰是能安其親者擢第三人劉溫叟傳溫叟字永齡父嶽後唐太常卿溫叟七歲能屬文善楷隸嶽時退居語家人曰吾兒風骨秀異所未知者壽耳今世難未息得與老夫皆爲溫洛之叟足矣故名之溫叟淸泰中爲左拾遺內供奉以母老乞歸養少帝卽位拜刑部郎中賜金紫攺都官郎中充翰林學士初嶽仕後唐嘗居內署至是溫叟復居斯任時人榮之溫叟旣受命歸爲母壽候立堂下須臾聞樂聲兩靑衣舉箱出庭奉紫袍兼衣母命捲簾見溫叟曰此卽爾父在禁中日內庫所賜者溫叟拜受泣下退開影堂列祭以文告之母感愴累日不忍見韋得象傳得象母方娠夢登山遇神人授以玉像及生父奐復夢家庭積笏如山包拯傳拯字希仁廬州合肥人也始舉進士除大理評事出知建昌縣以父母皆老辭不就得監和州稅父母又不欲行拯卽解官歸養後數年親繼亡拯廬墓終喪猶徘徊不忍去裏中父老數來勸勉久之赴調知天長縣田敏傳敏字子俊補易州靜寨指揮使契丹陷易州失其家所在帝賜白金三百兩使間行求其父母得之以歸呂公著傳公著子希哲以蔭入官父友王安石勸其勿事科舉以僥幸利祿遂絕意進取公著作相二弟已官省寺希哲獨滯管庫乃判登聞鼓院力辭公著嘆曰當世善士吾收拾略盡爾獨以吾故置不試命也夫希哲母賢明有法度聞公著言笑曰是亦未知其子矣謝深甫傳深甫字子肅少穎悟刻志爲學積數年不寐夕則置瓶水加足於上以警困怠父景之識爲遠器臨終語其妻曰是兒當大吾門善訓迪之母攻苦守志督深甫力學中乾道二年進士第呂蒙正傳蒙正字聖功父龜圖起居郎多內寵與妻劉氏不睦並蒙正出之頗淪躓窘乏劉誓不復嫁及蒙正登仕迎二親同堂異室奉養備至王濟傳濟字巨川父恕後唐時童子及第開寶中知秀州會盜起城陷爲盜所殺將並害濟濟伏柩號慟謂賊曰吾父已死吾安用生爲但恨力不能殺爾以報父讎耳賊義之舍去濟攜父骨匿山谷間旣而官軍大集濟脫身謁其帥朱乙陳討賊之計乙嘉之遺以束帛奏假驛置遣歸先是濟母終於嶽陽權窆佛捨至是乃並護二喪還饒陽州將以聞太祖召見以其尙少且俾就學徐積傳積字仲車楚州山陽人孝行出於天稟三歲父死旦旦求之甚哀母使讀孝經輒淚落不能止事母至孝朝夕冠帶定省從胡翼之學所居一室寒一衲裘啜菽飲水翼之饋以食弗受應舉入都不忍捨其親徒載而西登進士第舉首許安國率同年生入拜且致百金爲壽謝卻之以父名石終身不用石器行遇石則避而不踐或問之積曰吾遇之則怵然傷吾心思吾親故不忍加足其上耳母亡水漿不入口者七日悲慟嘔血廬墓三年臥苫枕塊衰絰不去體雪夜伏墓側哭不絕音翰林學士呂湊過其廬適聞之爲泣下曰使鬼神有知亦垂涕也甘露歲降兆域杏兩枝合爲幹旣終喪不徹筵幾起居饋獻如平生焉張藏英傳藏英涿州範陽人自言唐相嘉貞之後唐末舉族爲賊孫居道所害藏英年十七僅以身免後逢居道於豳州市引佩刀刺之不死爲吏所執節帥趙徳鈞壯之釋而不問以補牙職藏英後聞居道避地關南乃求爲關南都巡檢使至則微服攜鐵檛匿居道捨側伺其出擊之僕於地嚙其耳啖之遂禽歸設父母位陳酒肴縛居道於前號泣鞭之臠其肉經三日刳其心以祭卽詣官首服官爲上請而釋之燕冀間目爲報讎張孝子揮麈後錄方公美庭實興化人其父宣和中嘗爲廣南提學以卒公美後登科至紹興間自省郎爲廣東提刑以母憂去官服闋復除是職公美辭以不忍往秦會之不樂降旨趣行公美勉彊之官謝上表云三捨教育先臣之遺愛尙存一笑平反慈母之音容未遠讀者哀之已而竟沒於嶺外歸田錄國朝宰相最少年者惟王溥罷相時父母皆在人以爲榮靑箱雜記張師錫年八十餘卒又有喜子及第詩曰禦榜今朝至見名心始安爾能俱中第吾遂可休官賀客畱連飲家書反復看世科誰不繼得慰二親難蓋張嘗有中魁甲者故得有世科之語金史髙彪傳彪本名召和失辰州渤海人祖安國遼興辰開三鎭節度使父六哥左丞制官至刺史彪始生其父用術者言爲其時日不利於己欲不舉其母爲營護居數歲竟逐之彪匿於外家遼人調兵東京時六哥已老當從軍悵然謂所親曰吾兒若在可勝兵矣所親具以實告因代其父行戰於出河店遼兵敗走彪獨力戰軍帥見之曰此勇士也令生致之斡魯攻東京六哥率其鄕人迎降以爲楡河州千戶久之告老彪代領其眾元史劉琦傳琦嶽州臨湘人生二歲而母劉氏遭亂陷於兵琦獨事其父稍長思其母不置常嘆曰人皆有母而我獨無輒欷歔泣下及冠請於父往求其母徧歷河之南北淮之東西數歲不得後求得於池州之貴池迎以歸養其後十五年而父歿又三年而母歿終喪猶蔬食有司上其事旌表其門曰孝義黃道賢傳道賢泉州人適母唐無子道賢在𦇤褓而生母蘇以疾去旣長思念生母屢請於父得召之歸道賢竭力養二母得其歡心父病篤道賢晝夜奉湯藥不離膝下徧求良醫莫效乃夜禱於天願減己一紀之數以益父壽其父遂愈至元統二年乃歿果符一紀之算道賢居喪盡禮負土築墳廬於墓側蔬食終制至元二年有司上其事旌其門曰孝子黃氏之門明外史何士晉傳士晉宜興人父其孝得士晉晚族子利其貲結黨致之死繼母吳氏匿士晉外家士晉讀書每懈母輒示以父血衣士晉感厲與人言未嘗有笑容萬曆二十六年旣舉進士持血衣訴之官罪人皆抵法張繼孟傳張獻忠寇成都陳孔教字魯生會稽人舉於鄕歷官四川按察僉事至是不屈死子以衡奉母孔氏南竄孔教死匿不使知逾年母詣以衡書室見副使周夢尹請孔教卹典疏哀號隕地罵以衡曰父死已二載我尙偸生不肖子使我無顏見汝父地下遂取刀斷喉死虞歡傳歡父歿水漿不入口母勸之陽爲一舉母入卽引去史五常傳五常內黃人父萱官廣東僉事卒葬南海縣和光寺側五常方七歲母攜以歸比長常以不得返葬爲恨母語之曰爾父用杉木爲櫬內置大錢十爾謹志之五常奉母至孝一日不離側歿則廬墓致毀旣終喪乃往迎父櫬時相去已五十年寺久爲水淹沒櫬無可�五常泣禱於神忽有老人以杖指示寺址因徧發其地果得父櫬內置錢如母言扶歸與母合葬復廬墓側正統六年旌表崔鑑傳鑑京師人父嗜酒狎娼召與居娼恃寵時時陵鑑母父又被酒數侵辱之一日娼惡言詈母母復之娼遂擊敗母面母不勝憤入室伏�而泣將自盡鑑時年十三自學捨歸問之母告以故鑑曰母無死卽走至學捨挾刃還娼適埽地且埽且詈鑑卽拔刃刺其左脇立斃乃匿刃牖下亡走數里忽自念曰父不知我殺娼必累我母急趨歸父果訴於官將縶其母矣鑑至告捕者曰此我所爲非母也眾見其幼不信鑑曰汝等不信請問凶器安在自出刃示之眾乃釋母縶鑑置獄事聞下刑部讞尙書聞淵等議鑑志在救母且年少可矜難拘常律帝乃貸其罪歸鉞傳鉞字汝威嘉定縣人早喪母父娶繼妻有子鉞遂失愛父偶撻鉞繼母輒索大杖與之曰毋傷乃翁力也家貧食不足每炊將熟卽諓諓數鉞過父怒而逐之其母子得飽食鉞饑困匍匐道中比歸父母相與言曰有子不居家在外作賊耳輒復杖之屢瀕於死及父卒母益擯不納因販鹽市中時私其弟問母飲食致甘鮮焉正徳三年大饑母不能自活鉞涕泣奉迎母內自慚不欲往然以無所資迄從之鉞得食先母弟而己有饑色弟尋卒鉞養母終其身劉憲傳有溫鉞者大同人父景淸有膽力嘉靖三年鎭兵叛殺巡撫張文錦其後巡撫蔡天佑令景淸密捕首惡戮數人其黨恨之十三年復叛殺總兵李瑾因徧索昔年爲軍府效命者景淸深匿不出遂執鉞及其母王氏以去令言景淸所在鉞曰爾欲殺我父而使我言其處是我殺父也如讎不可解則殺我舒憤足矣賊不聽逼母使言母大罵不輟賊怒支解以怵鉞鉞大哭且罵並被殺事平母子並獲旌劉元震傳元震爲禮部右侍郎以養親歸元震性至孝宦遊三十年得父母書必南向頓首而後啟旣歸廷推內閣尙書每首及之而旨輒中格父母笑慰之曰此天成兒孝耳及父旣卒母年近百歲弟元霖亦以都禦史歸兄弟侍養邑人榮之李春芳傳春芳字子實累加少師兼太子太師兩疏請歸養春芳歸父母尙無恙晨夕置酒食爲樂鄕裏艷之父母歿數年乃卒年七十五贈太師梁策傳策鄢陵人性至孝七歲母疾篤晨夕焚香泣中庭請以身代持香謁城隍神伏哭幾絕忽見黃冠授藥一莖令煎湯飲母飲之遄愈亦不知爲何藥也就外傅手孝經不釋嘗曰政本在此居官者宜置一卷於座右何國家設科不用此也慕黃香爲人習溫被扇枕稍長學曾子先意承順嘗若不足舉嘉靖四十四年進士授工部主事歷戶部員外郎郎中居郎署十年三請告省親畱妻侍養及遷成都知府嘆曰我必不能叱馭如王陽矣抵家蒲伏父前號泣以請父大怒曰盡力王事非孝耶爾好孝經不憶始於事親終於事君耶猶伏地不起舉杖欲擊之方起而戒行�官數月大計畢卽請終養歸時父母年皆七十躬調甘毳未嘗任下人父老益好遊日遊於故舊家寒署不廢策每秉燭以待閽者告至輒趨迎掖入室候寢定而後退質明卽盥沐問安安則喜稍不安則憂惶廢食衣不解帶人言修虔太和山可致親壽輒徒步往十步一下拜千有餘裏不知勞二人壽並八十母先卒居喪哀毀日廬墓側夜則歸侍父父病不能離�席必跪榻下手進匕箸牏廁衣躬視浣濯歲餘不懈卒遂廬墓不歸日筐承土首戴加墳有慈烏數百集廬下筐舉卽飛而前導馴擾依人服闋撫按交章上其孝行詔補登州知府傅�傳�字定濟泉州南安人祖凱父浚並舉進士爲部郎�年十六舉鄕試二十成進士授行人出行襄府半道聞母病請入京省視再往竣事禮部尙書劉春曰無害於若而可教孝覆奏許之已而母歿居喪盡禮浚後遷山東鹽運司同知娶繼妻私其二奴浚聞將治之遂暴卒�扶柩還心疑二奴蓄而未發二奴遽亡去久之偵一奴逃徳化縣傭深山巨姓家�微行往告之曰聞有一人力作在此願見之若幸無匿巨姓出奴�曰此奴吾舊僕也有罪不可面數君幸入內巨姓入�出袖中錘擊殺之謝巨姓去而其一不可迹矣�不欲見繼母葬父畢號慟曰父讎尙在何以爲人乃裂衣冠屏妻子出宿郊墟間蓬首垢面饑寒風雨不知就避親戚故人率目之爲狂�終不自明也每迅雷爍電中夜必興正衣冠拱立武宗哀詔至具衰杖哭臨終期然後釋服至其子燾卒不哭也或詰之則垂涕曰我不能爲子敢爲父乎諸長者哀其瘁數請還捨卒不肯久之其繼母卒乃歸蓋自廢自罰者三十五年剪勝野聞太祖嘗爲漢兵所逐馬后負之而逃太子私繪爲之圖及後薨帝慘不樂愈肆誅虐太子諫曰陛下誅刑過濫恐傷和气帝默然明日以棘杖遺於地命太子持太子難之帝曰汝弗能執與使我潤琢以遺汝豈不美哉今所誅者皆天下之險人也除以燕汝福莫大焉太子頓首曰上有堯舜之君下有堯舜之民帝怒卽以所坐榻投之太子走帝追之太子探懷中所繪圖遺於地帝發視之大慟而止

父母部雜錄易經系辭下�有師保如臨父母疏

言使人畏懼此易歸行善道不須有師保教訓恆常恭敬如父母臨之故云如臨父母也書經泰誓惟天地萬物父母惟人萬物之靈亶聰明作元後元後作民父母洪範天子作民父母以爲天下王詩經小雅沔水篇嗟我兄弟邦人諸友莫肯念亂誰無父母注此憂亂之詩言我之兄弟諸友乃無肯念亂者誰獨無父母乎小宛篇我心憂傷念昔先人明發不寐有懷二人注明發謂將旦而光明開發也二人父母也此大夫遭時之亂言我心之憂傷豈能不念昔之先人哉是以明發不寐而有懷乎父母也巧言篇悠悠昊天曰父母且無罪無辜亂此如憮注悠悠遠大之貌且語辭憮大也大夫傷於讒無所控告而訴之於天曰悠悠昊天爲人之父母胡爲使無罪之人遭亂如此其大也北山篇王事靡盬憂我父母注

大夫行役自言王事不可以不勤是以貽我父母之憂耳禮記昏義天子修男教父道也後修女順母道也故曰天子之與後猶父之與母也幹鑿度火爲坤母巽爲離父墨子節葬篇孝子之爲親度也親貧則從事乎富之人民寡則從事乎眾之眾亂則從事乎治之當其於此也亦有力不足財不贍智不知然後已矣無敢捨餘力隱謀遺利而不爲親爲之者矣後世之君子或以厚葬久喪以爲仁也義也孝子之事也或以厚葬久喪以爲非仁義非孝子之事也爲人子者求其親而不得不孝必是怨其親矣公孟篇公孟子謂子墨子曰子以三年之喪爲非子之三日之喪亦非也子墨子曰子以三年之喪非三日之喪是猶�謂撅者不恭也公孟子曰三年之喪學吾之慕父母子墨子曰夫嬰兒子之知獨慕父母而已父母不可得也然號而不止此亦何故也卽愚之至也關尹子四符篇五者具有魂魂者識目者精色者神見之者爲魂耳目口鼻心之類在此生者愛爲精爲彼生父本觀爲神爲彼生母本愛觀𨿽異皆同識生彼生生本在彼生者一爲父故受气於父气爲水二爲母故受血於母血爲火有父有母彼生生矣惟其愛之無識如鎖之交觀之無識如燈之照吾識不萌吾生何有韓詩外傳詩曰愷悌君子民之父母君子爲民之父母何如曰君子者貌恭而行肆身儉而施博故不肖者不能逮也殖盡於己而區略於人故可盡身而事也篤愛而不奪厚施而不伐見人有善欣然樂之見人不善惕然掩之有其過而兼包之授衣以最授食以多法下易由事寡易爲是以中立而爲人父母也築城而居之別田而養之立學以教之使人知親尊親尊故父服斬縗三年爲君亦服斬縗三年爲民父母之謂也賈誼治安策秦人家富子壯則出分家貧子壯則出贅借父耰鋤慮有徳色母取箕帚立而誶語大戴禮父母之讎不與同坐晉書阮籍傳有司言子殺母者籍曰嘻殺父猶可至殺母乎坐者怪其失言帝曰殺父天下之極惡而以爲可乎籍曰禽獸知母而不知父殺父禽獸之類也殺母禽獸之不若眾乃悅服顏氏家訓後娶篇凡庸之性後夫多寵前夫之孤後妻必虐前妻之子非惟婦人懷嫉妒之情丈夫有沈惑之僻亦事勢使然也前夫之孤不敢與我子爭家提攜鞠養積習生愛故寵之前妻之子每居己生之上宦學婚嫁莫不爲防焉故虐之異姓寵則父母被怨繼親虐則兄弟爲讎家有此者皆門戶之禍也宋魏了翁古今考古者父爲士子爲天子諸侯祭以天子諸侯其屍服以士服蓋天子諸侯之有父者鮮矣儀禮喪服有爲君之父母期則君固有父在者第始封之君則有之天子之父則罕瞽瞍之卒不知何時此不可考武王滅殷則文考已歿故並取太王王季爲王迹所由興者而追王焉漢髙帝起自亭長祖丰公父太公皆不知名母媼不知姓與前代之興絕異古人有謂父爲太公者𨿽不見於經而齊世家云西伯獵遇呂尙曰吾太公望子久矣故號太公望以此知太公者古人以爲父稱周之時有爵者稱公至楚縣尹爲公晉大夫伯有稱公蓋名稱之紊至秦時滋不可制故亭長之父亦稱公至後漢章帝紀祠太上皇於萬年縣名煓一名執嘉此不知何所據而遷固乃不及之恐未可信也自五年以後先媼曰昭靈夫人蓋自初起兵時媼已卒於小沛北矣旣有天下惟父獨存而止稱太公非敢忘之以古無此典耳因家令言始刱太上皇之號以隆之不惟古制所無且古亦未有太字後人加點以別大字於是人主之父母皆曰太至於祖母則曰帝太太后或曰太皇太后夫皇云者祭祀之所稱太云者後世以爲父卒母存之號令用之人主之父母則無所忌蓋所沿襲者久矣其後昭靈爲後髙祖之兄之姊之女皆追尊爲王后而最可怪者髙帝之伯嫂爲陰安侯仲嫂皆王后豈陰安尙有撩釜之憾故下後一等耶名稱之不正莫甚於此自是而後則天子之妾母若本生父母皆有生封死贈之文晉魏以後則曉然著令文武官各得以品秩封贈父祖大非古意蓋追冊追命追祖春秋時𨿽已有之然出於王朝所賜未有持法令以自陳者況以三歲一贈無所限極莫闕三字而廟貌公衮者有之此於禮奚據故鄭康成謂追王者以王禮攺葬蓋疑名與服異使如後世三歲一贈則死者數離發掘之害亦不得一安於其土矣東谷所見父母垂死人子於此正哀痛徹骨幾不欲生之時也今人反以送死爲緩惟以借親爲急父母死未卽入棺仍禁家人輩未得舉哀棄親喪之禮而講合�之儀置括發之戚而修結髮之好此禽獸豺狼之所不忍而世俗皆樂爲之𨿽簪纓詩禮之家亦相率而行恬不爲怪不知作俑者誰耶容齋三筆孟子之書上配論語惟記舜事多誤故自國朝以來司馬公李太伯及呂南公皆有疑非之說其最大者證萬章塗廩浚井象入舜宮之問以爲然也孟子旣自云堯使九男事之二女女焉百官牛羊倉廩備以事舜於畎畝之中則井廩賤役豈不能使一夫任其事堯爲天子象一民耳處心積慮殺兄而據其妻是爲公朝無復有紀綱法制矣六藝折中於夫子四嶽之薦舜固曰瞽子父頑母嚚象傲克諧以孝烝烝乂不格姦然則堯試舜之時頑傲者旣已格乂矣舜履位之後命禹徵有苗益曰帝初於歷山往於田日號泣於旻天於父母負罪引慝祇載見瞽瞍夔夔齋栗瞽瞍亦允若旣言允若豈得復有殺之之意乎司馬公亦引九男百官之語烝烝之對而不及益贊禹之辭故詳敍之以示子侄輩若司馬遷史記劉向列女傳所載蓋相承而不察耳至於桃應有瞽瞍殺人之問𨿽曰設疑似而請然亦可謂無稽之言孟子拒而不答可也顧再三爲之辭宜其起後學之惑聞見後錄子張疑髙宗諒陰三年子思不聽其子服出母子遊爲異父兄弟服大功子夏謂服齊衰孔子沒門人疑其服洙泗之上親從孔子學禮者尙如此故三年之喪鄭云二十七月王云二十五月攺葬之服鄭云服緦三月王云葬訖而除繼母出嫁鄭云皆服王雲從子繼寄育乃爲之服無服之殤鄭云子服一月哭之一日王云以哭之日易服之月諸儒之議紛辧不齊也蓋摯虞之太息者予表出之以見末世多諱於喪禮易失難明爲甚疑瞽瞍殺人曰虞書稱舜之徳曰父頑母嚚象傲克諧以孝烝烝乂不格姦所貴於舜者爲其能以孝和諧其親使之進進以善自治而不至於惡也如是則舜爲子瞽瞍必不殺人矣若不能止其未然使至於殺人執於有司乃棄天下竊之以逃狂夫且猶不爲而謂舜爲之乎是特委巷之言也殆非孟子之言也且瞽瞍旣執於臯陶矣舜惡得而竊之若負而逃於海濱臯陶猶可執也若曰臯陶外𨿽執之以正其法而內實縱之以予舜是君臣相與爲僞以欺天下也惡得爲舜與臯陶哉又舜旣爲天子矣天下之民戴之如父母𨿽欲遵海濱而處民豈聽之哉是臯陶之執瞽瞍得法而亡舜也所亡益多矣故曰是特委巷之言非孟子之言也或曰父母使舜完廩捐階瞽瞍焚廩使浚井出從而掩之象曰謨蓋都君咸我績牛羊父母倉廩父母干戈朕琴朕弤朕二嫂使治朕棲象往入舜宮舜在�琴象曰郁陶思君爾忸怩舜曰惟玆臣庶汝其於予治有諸曰書云瞽子父頑母嚚象傲克諧以孝烝烝乂弗格姦又曰負罪引慝祗載見瞽瞍夔夔齊栗瞽瞍亦允若是瞽象未嘗欲殺舜也瞽象欲殺舜刃之可也何其完廩浚井之乎其亦有所慮矣象猶能慮則謂二嫂者帝女也奪而妻之可乎堯有百官牛羊倉廩備以事於畎畝之中而不能衛其女乎𨿽其見奪又無吏士無刑法以治之乎舜以父母之不愛號泣於旻天父母欲殺之幸而得脫而遽鼓琴何其樂也是皆委巷之說而孟子之聽不聰也桃應問於孟子曰舜爲天子臯陶爲士瞽瞍殺人則如之何曰執之而已矣然則舜不禁與曰舜安得而禁之夫有所受之也然則舜如之何曰竊負而逃遵海濱而處終身欣然樂而忘其天下劉子曰孟子之言察而不盡禮權而不盡義孝子之事親也旣外竭其力又內致其志不使其親有不義之名不使其人有間非之言瞽瞍使舜塗廩從而焚之乃下使浚井從而掩之乃出舜往於田號泣於旻天夔夔齊栗瞽瞍亦允若書曰父頑母嚚弟傲克諧以孝烝烝乂不格姦由是觀之舜爲天子瞽瞍必不殺人也仲尼之作春秋爲尊者諱爲親者諱爲賢者諱故以子則諱父以臣則諱君豈獨春秋然哉𨿽爲士者亦然故必原父子之親君臣之義以聽之昔者商鞅之作法也太子犯之鞅曰太子君之貳也不可以刑刑其傅與師鞅之法刻矣然而猶有所移由是觀之瞽瞍殺人臯陶必不執也葉公子髙問於孔子曰吾黨直躬者其父攘羊而子証之何如孔子曰不可吾黨之直者異於是父爲子隱子爲父隱由是觀之瞽瞍殺人臯陶𨿽執之舜必不聽也舜豈以天下有所受顧臨其親哉夫聖人莫大焉天子莫尊焉以天下養莫備焉徳爲聖人尊爲天子以天下養然而不能使其親無一朝之患是則非舜也知聖人之徳知天子之尊知天下養之備焉而不知天子父之貴也而務搏執之是則非臯陶也無其事云爾有其事奚至於竊負而逃遵海濱而處故曰孟子之言察而不盡理權而不盡義夫衡之爲物也徒懸則偏而倚加權焉則運而平一重一輕之間聖人權之時也請問權曰臯陶不難棄士不過失刑而已矣以君臣權之天下之爲君臣者必定義莫髙焉舜不難棄位不過隱法而已矣以父子權之天下之爲父子者必悅仁莫盛焉故善爲政者無以小妨大無以名毀義無以術害道無以所賤幹所貴迂其身有以利天下則爲之貶其名有以安天下則爲之其惟舜臯陶乎懶眞子元城先生與僕論禮記內則雞鳴而起適父母之所僕曰不亦太早乎先生正色曰不然禮事父與君一等一體父召無諾君命召無諾父前子名君前臣名今朝謁者必以雞鳴而起適君之所而人不以爲早蓋以刑驅其後也今世俗薄惡故事父母之禮得已而已爾若士人畏犯義如犯刑則今人可爲古人矣僕聞其言至今愧之範弘嗣做人鏡父母之喪以哀爲本未殮朝夕奠不致祭不飲酒食肉孝子未成服方披髮跣足爲招魂望復之事朝夕獻食如生時上食不用鼓樂牲牢延賓行禮居喪不入公門不預筵宴不宴賓不用優妓遠客來弔畱飯不陪坐未成服不出紙旛不赴弔今之薄於喪也斬衰無三日哭功衰無一日哭朋友不爲哭噫甚哉養正書屋唾餘父母臥病欲起無策方藥滿幾靡所決擇竟令危迫是曰不孝故事親者不可不知醫天下無不是的父母要得親順親田藝蘅玉笑零音天地施恩於萬物而不望萬物之報吾是以知天地之大父母施恩於子孫而不望子孫之報吾是以知父母之大劉宗周學言舜處人倫未免有參商皆天理人情之不得不然者做舜極難不合有不是處號泣二語是眞實語也予嘗斷焚廩浚井爲必無之事只郁陶思君一語相傳是實錄由此推之可見當時兄弟依舊存大體在但象語是僞舜語是眞此是分聖狂處也當時父母與弟都坐在庸人局內其父母與弟見得事已如此我原無不是處舜見得事已如此我必有不是處才認無不是處愈流愈下終成凡夫才認有不是處愈達愈上便是聖人要之起腳處只是一些子及瞽瞍允若之日已認得有不是處與舜只爭先後之間耳耄余雜識蘄州刺史呂元膺當錄囚囚白有父母在元旦不得歸省元膺釋械放歸如期而至臨淄令曹攄囚陷大辟者新歲問知其有父母放令歸家至期還獄此與唐太宗縱囚來歸歐陽子所謂以君子之難能責小人之尢者以必能縱使信義可孚然偶一爲之非常道也金臺紀聞廷宴餘物懷歸起於唐宣宗時宴百官罷拜舞遺下果物怪問咸曰歸獻父母及遺小兒上�大官今後大宴文武官給食兩分與父母別給果子與男女所食餘者聽以帕子懷歸今此制尙存然有以懷歸不盡而獲罪者日知錄父母二字乃髙年之稱漢文帝問馮唐曰父老何自爲郎是稱其臣爲父也趙王謂趙括母曰母置之吾已決矣是稱其臣之母爲母也

父母部外編

