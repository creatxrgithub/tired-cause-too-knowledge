

恐懼部紀事左傳莊公八年齊侯田於貝丘見大豕從者曰公子彭生也豕人立而啼公懼墜於車傷足喪屨僖公三年齊侯與蔡姬乘舟於囿蕩公公懼變色禁之不可公怒歸之未絕之也蔡人嫁之文公十二年冬秦伯伐晉晉人禦之乃皆出戰交綏秦行人夜戒晉師曰兩君之士皆未慭也明日請相見臾駢曰使者目動而言肆懼我也將遁矣薄諸河必敗之襄公十年宋公享晉侯以桑林注殷天子之樂名舞師題以旌夏晉侯懼而退入於房去旌卒享而還及著雍疾卜桑林見韓子難三篇鄭子產晨出過束匠之閭聞婦人之哭也撫其禦之手而聽之有間遣吏執而問之則手絞其夫者也異日其禦問曰夫子何以知之子產曰其聲懼凡人於其親愛也始病而憂臨死而懼已死而哀今哭夫已死不哀而懼是以知其有姦也新序義勇篇齊崔杼�莊公也有陳不占者聞君難將赴之比去餐則失匕上車失軾禦者曰怯如是去有益乎不占曰死君義也無勇私也不以私害公遂往聞戰鬥之聲恐駭而死人曰不占可謂仁者之勇也白公之難楚人有莊善者辭其母將往死之其母曰棄其親而死其君可謂義乎莊善曰吾聞事君者內其祿而外其身今所以養母者君之祿也身安得無死乎遂辭而行比至公門三廢車中其僕曰子懼矣曰懼旣懼何不返莊善曰懼者吾私也死義吾公也聞君子不以私害公及公門刎頸而死君子曰好義乎哉左傳哀公二年齊人輸範氏粟鄭子姚子般送之士吉射逆之趙鞅禦之遇於戚陽虎曰吾車少以兵車之�與罕駟兵車先陳罕駟自後隨而從之彼見吾貌必有懼心於是乎會之必大敗之從之甲戌將戰郵無卹禦簡子衛太子爲右登鐵上望見鄭師眾太子懼自投於車下子良授太子綏而乘之曰婦人也注言其怯衛太子禱曰曾孫蒯瞶敢昭告皇祖文王烈祖康叔文祖襄公鄭勝亂從晉午在難不能治亂使鞅討之蒯瞶不敢自佚備持矛焉敢告無絕筋無折骨無面傷以集大事無作三祖羞大命不敢請佩玉不敢愛鄭人擊簡子中肩斃於車中獲其�旗太子救之以戈鄭師北獲溫大夫趙羅太子復伐之鄭師大敗獲齊粟千車趙孟喜曰可矣按注喜太子前怯今更勇晉語趙襄子使新穆子伐翟勝左人中人遽人來告襄子將食尋飯有恐色侍者曰狗之事大矣而主色不怡何也襄子曰吾聞之徳不純而福祿並至謂之幸夫幸非福非徳不當雍雍不爲幸吾是以懼知襄子爲室美士茁夕焉知伯曰室美夫對曰美則美矣抑臣亦有懼也知伯曰何懼對曰臣以秉筆事君志有之曰髙山峻原不生艸木松柏之地其土不肥今土木勝臣懼其不安人也室成三年而知氏亡孔叢子嘉言篇齊東郭亥欲攻田氏執贄見夫子而訪焉夫子曰子爲義也丘不足與計事揖子貢使答之子貢謂之曰今子士也位卑而圖大位卑則人不附也圖大則人憚之殆非子之任也盍姑已乎夫以一縷之任系千鈞之重上懸之於無極之髙下垂之於不測之深旁人皆哀其絕而造之者不知其危子之謂乎馬方駭鼓而驚之系方絕重而鎭之馬奔車覆六轡不禁系絕於髙墜入於深其危必矣東郭亥免戰而跪曰吾已矣願子無言旣而夫子告子貢曰東郭亥欲爲義者也子亦告之以難易則可矣奚至懼之哉莊子田子方篇列禦寇爲伯�無人射伯�無人曰是射之射非不射之射也嘗與女登髙山履危石臨百仞之淵若能射乎於是無人遂登髙山履危石臨百仞之淵背逡巡足二分垂在外揖禦寇而進之禦寇伏地汗流至踵伯�無人曰夫至人者上窺靑天下潛黃泉揮斥八極神气不變今女怵然有恂目之志爾於中也始矣荀子解蔽篇夏首之南有人焉曰涓蜀梁其爲人也愚而善畏明月而宵行俯見其影以爲伏鬼也仰視其發以爲立魅也背而走比至其家失气而死韓子外儲說鄭縣人有屈公者聞敵恐因死恐已因生戰國策天下合從趙使魏加見楚春申君曰君有將乎曰有矣僕欲將臨武君魏加曰臣少之時好射臣願以射譬之可乎春申君曰可加曰異日者更嬴與魏王處京臺之下仰見飛鳥更嬴謂魏王曰臣爲王引弓虛發而下鳥魏王曰然則射可至此乎更嬴曰可有間雁從東方來更嬴以虛發而下之魏王曰然則射可至此乎更嬴曰此孽也王曰先生何以知之對曰其飛徐而鳴悲飛徐者故瘡痛也鳴悲者久失羣也故瘡未息而驚心未去也聞弦者音烈而髙飛故瘡隕也今臨武君嘗爲秦孽不可爲拒秦之將也燕太子丹遣荊軻至秦持千金之資幣物厚遺秦王寵臣中庶子蒙嘉嘉爲先言於秦王秦王見燕使者咸陽宮荊軻奉樊於期之頭函而秦武陽奉地圖匣以次進至陛秦武陽色變震恐羣臣怪之荊軻顧笑武陽前爲謝曰北蠻夷之鄙人未嘗見天子故振懾願大王少假借之使得畢使於前史記齊悼惠王傳灌嬰在滎陽聞魏勃本教齊王反旣誅呂氏罷齊兵使使召責問魏勃勃曰失火之家豈暇先言大人而後救火乎因退立股戰而栗恐不能言者終無他語灌將軍熟視笑曰人謂魏勃勇妄庸人耳何能爲乎乃罷魏勃晉書謝安傳簡文帝疾篤桓溫上疏薦安宜受顧命及帝崩溫入赴山陵止新亭大陳兵衛將移晉室呼安及王坦之欲於坐害之坦之甚懼問計於安安神色不變曰晉祚存亡在此一行旣見溫坦之流汗沾衣倒執手板安從容就席坐定謂溫曰安聞諸侯有道守在四鄰明公何須壁後置人耶溫笑曰正自不能不爾耳遂笑語移日坦之與安初齊名至是方知坦之之劣苻堅率眾號百萬次於淮肥京師震恐加安徵討大都督元入問計安夷然無懼色答曰已別有旨旣而寂然元不敢復言乃令張元重請安遂命駕出山墅親朋畢集方與元圍�賭別墅安常�劣於元是日元懼便爲敵手而又不勝安顧謂其甥羊曇曰以墅乞汝宋書鄧琬傳劉胡出身郡將討伐諸蠻往無不捷蠻至今畏之小兒啼語之云劉胡來便止癸辛雜識劉胡面黝黑似胡蠻人畏之小兒啼語云劉胡來便止楊大眼威聲甚振淮泗荊沔之間童兒啼者呼云楊大眼至卽止將軍麻秋有威名兒啼輒呼麻秋來卽止檀道濟雄名大振魏甚憚之圖以禳鬼江南人畏桓康以其名怖小兒且圖其形於寺中病瘧者寫其形貼�壁無不立愈唐書李元道者本隴西人世居鄭州仕隋爲齊王府屬李密據洛口署記室密敗爲王世充所執眾懼不能寐獨元道曰死生有命憂能了乎寢甚安及見世充辭色不撓釋縛爲著作佐郎玉泉子皮日休嘗遊江湖間時劉允章鎭江夏幕中有穆判官者允章親也或譖日休薄焉允章素使酒一旦方宴忽怒曰君何以薄穆判官乎君知身之所來否鸚鵡洲在此卽黃祖沈禰衡之所也舉席爲之懼日休雨涕而已朝野僉載周定州刺史孫彥髙被突厥圍城數十重不敢詣廳文符須徵發者於小�接入鎖州宅門及賊登壘乃入匱中藏令奴曰牢掌鑰匙賊來索愼勿與昔有愚人入京選皮袋被賊盜去其人曰賊偸吾袋將終不得吾物用或問其故答曰鑰匙尙在我衣帶上彼將何物開之此孫彥髙之流也北夢瑣言西川自唐劉辟構逆後久無干戈人不習戰每歲諸道差兵屯戍大渡河蠻旗才舉望風而潰咸通中長驅直抵府城居人有扃戶而拒之蠻亦不敢扣門也嘗有一蠻迷路入廣都縣村墅里人相率數百輩叫噪而逐之蠻一回顧卻走如堵墻崩焉自晝及暝終不能擒致其怯懦如此宋史王昭遠傳昭遠益州成都人仕蜀同平章事昭遠好讀兵書頗以方略自許宋師入境昶遣昭遠與趙崇韜率兵拒戰始發成都昶遣其宰相李昊等餞郊外昭遠酒酣攘臂曰是行也非止克敵當領此二三萬雕面惡少兒取中原如反掌耳及行執鐵如意指麾軍事自方諸葛亮將至漢源聞劍門已破昭遠股栗發言失次崇韜布陣將戰昭遠據胡�皇恐不能起俄崇韜敗乃免冑棄甲走投東川匿倉舍下悲嗟流涕目盡腫惟誦羅隱詩云運去英雄不自由俄爲追騎所執送闕下太祖釋之授左領軍衛大將軍廣南平奉使交址開寶八年卒龍川別誌眞宗晚年得風疾自疑不起嘗臥枕宦者周懷正股與之謀欲命太子監國懷正東宮官也出與寇準謀之遂議立太子廢劉氏黜丁謂等使楊億艸具詔書億私語其妻弟張演曰數日之後事當一新稍泄丁謂夜乘婦人車與曹利用謀之誅懷正黜準召億至中書億懼便泄俱下面無人色謂素重億無意害之徐曰謂當攺官煩公爲作一好麻耳億乃少安澠水燕談錄王武恭公�用寬厚善撫士其貌魁偉而面色正黑𨿽匹夫下卒閭巷小兒外至遠裔君長皆知其名職稱之曰黑相北鹵常呼其名以驚小兒爲外方畏服如此聞見前錄李稷移陜漕方五路興兵取靈武稷隨軍一日早作入鄜延軍營軍士鳴鼓聲喏帥種諤臥帳中未興諤忙出對稷呼鼓角將問曰軍有幾帥曰太尉耳曰帥未升帳輒爲轉運糧艸官鳴鼓聲喏何也借汝之頭以代運使者叱出斬之稷倉皇引去怖甚不能上馬自此不敢入諤軍揮麈後錄楊原仲願秦會之腹心爲之鷹犬凡與會之異論者驅除殆盡以此致位二府出守宣城王公明與原仲爲中表原仲爲之經營舉削攺官得知蘄水縣往謝原仲款集醉中戲語原仲云昔嘗於呂丞相處得公頃歲所與渠書其間頗及秦之短尙記憶否公明初出無心也原仲聞之色如死灰卽索之云偶已焚之原仲自此疑公明慮其以告秦出入起居跬步略不蹔捨夜則多以人陰加防守公明屢求歸而不從深以爲苦如此者幾歲原仲移帥建業途中亦如是焉旣抵金陵館於玉麟堂後宇諸司太合樂開燕守卒輩往觀優戲稍怠公明忽�客船纜於隔岸亟與其親僕挈囊喚而登之遁去會散原仲呼之則已遠矣卽遣人四散往訪之邈不可得原仲憂撓成疾而斃東軒筆錄邊人傳誦一詩云昨夜陰山吼賊風帳中驚起紫髯翁平明不待全師出連把金鞭打鐵驄有張師雄者西京人好以甘言悅人晚年尢甚洛中號曰翁翁出官在邊郡一夕賊馬至界忽城中失師雄所在至曉方見師雄重衣披裘伏於土窟中巳癡矣西人呼土窟爲空尋爲人攺舊詩以嘲曰昨夜陰山吼賊風帳中驚起蜜翁翁平明不待全師出連著皮裘入土空張亢嘗謂蜜翁翁無可爲對者一日亢有侄不率教令將杖之其侄方醉大呼曰安能撻吾但堂伯伯耳亢笑曰可對蜜翁翁釋而不問常秩以處士起爲左正言直集賢院判國子監不逾年待制寶文閣兼判太常寺中間謁告歸汝陰主上特降詔自秩始也會放進士徐鐸榜秩密以太學生之薄於行者籍名於方冊貯懷袖間每唱名有之則揭冊指名進呈乞賜黜落如是者三四上方披閱試卷或與執政語往往不省秩言秩大以爲沮遂謁告不朝一日翰林學士楊繪方坐禁中俄有報太常寺吏人到院者繪昔掌判事立命至前乃故吏也詢其來之故卽云常待制以謁告月餘未有詔起令探刺消息楊曰此禁中汝得妄入乎我若致汝於法則連及待制汝速出無取禍也先是秩未謁告時差護向經葬事至是經葬有日上親奠祭護葬官例合迎駕秩不候朝參而出迎駕於經門上祭奠畢登輦而去亦不顧秩秩愈不得意或告以不朝參而出就職又嘗私覘禁中臺官欲有言者秩大恐遂以病還汝陰旣而卒或云方卒時狂亂若心疾將自殺者然未得其詳明外史周新傳新攺監察禦史敢言多所彈劾貴戚震懼目爲冷面寒鐵長安中至以其名怖小兒小兒羣戲於道或駭之曰冷面寒鐵公來輒恐皆奔走

恐懼部雜錄書經五子之歌予臨兆民凜乎若朽索之馭六馬按注以諭其危懼可畏之甚仲虺之誥小大戰戰罔不懼於非辜按注戰戰恐懼貌商眾小大震恐無不懼陷於非罪泰誓百姓懍懍若崩厥角按注商民畏紂之虐懍懍若崩摧其頭角然人心危懼如此君牙心之憂危若蹈虎尾涉於春冰詩經小雅小旻章戰戰兢兢如臨深淵如履薄冰按注戰戰恐也兢兢戒也如臨深淵恐墜也如履薄冰恐陷也懼及其禍之詞也小宛章溫溫恭人如集於木惴惴小心如臨於谷戰戰兢兢如履薄冰按注如集於木恐墜也如臨於谷恐隕也家語致思篇子貢問治民於孔子子曰懍懍焉若持腐索之扞馬子貢曰何其畏也孔子曰夫通達禦皆人也以道導之則吾畜也不以道導之則吾讎也如之何其無畏也韓子解老篇人有禍則心畏恐心畏恐則行端直行端直則思慮熟思慮熟則得事理淮南子泛論訓怯者夜見立表以爲鬼也見寢石以爲虎也懼揜其气也冊府元龜夫稟脆弱之性有巽懦之懼故乃臨事而示怯畏威而奪气終於敗辱不能有立是以無拳無勇詩人之所譏淺爲丈夫昔賢之所醜𨿽率勵以義僅或自彊然授任於事終爲不武遂成愧恥固其分哉遁齋閒覽今人呼麻胡以怖小兒其說有二朝野僉載云僞趙石勒虎以麻將軍秋爲帥秋胡人暴戾好殺國人畏之市有兒啼母輒恐之曰麻胡來啼聲卽絕至今以爲故事又大業拾遺云煬帝將幸江都令將軍麻胡浚河胡虐用其民每以木鵝爲試鵝流不迅謂浚河不深皆抵死百姓惴栗常呼其名以恐小兒小兒夜啼不止呼麻胡來應時止大業拾遺在僉載前當以拾遺爲是或云胡本名佑胡者爲其多髭髯也

恐懼部藝文

懼箴

唐柳宗元人不知懼惡可有爲知之爲美莫若去之非曰童昏昧昧勿思禍至而懼是誠不知君子之懼懼乎未始幾動乎微事遷乎理將言以思將行以止中決道符乃順而起起而獲禍君子不恥非道之僭非中之詭懼而爲懼𨿽懼焉如君子不懼爲懼之初

恐懼部總論易經

履九四履虎尾訴訴終吉

本義

訴訴畏懼之貌若能畏懼則得終吉

震震亨震來虩虩笑言啞啞震驚百里不喪匕鬯本義

震動也虩虩恐懼驚顧之貌不喪匕鬯以長子言也此卦之占爲能恐懼則致福而不失其所主之重象曰洊雷震君子以恐懼修省六三震蘇蘇

程傳

蘇蘇神气緩散自失之狀上六震索索視矍矍

程傳

索索消索不存之狀矍矍不安定貌爾雅

釋詁戰栗震驚戁竦恐懾懼也

注詩曰不戁不竦懾卽懾也疏

皆惶怖也論語曰

使民戰栗詩秦風黃鳥云惴惴其栗易曰震雷虩虩又曰驚遠而懼邇也詩曰不戁不竦月令曰國時有恐樂記曰柔气不懾是皆懼也懾卽懾也

釋訓惴惴憢憢懼也

注皆危懼疏

秦風黃鳥云惴惴其栗豳風鴟鴞云

予維音嘵嘵此皆危恐戰懼也方言

雜釋蛩戰栗也荊吳曰蛩蛩又恐也西疇常言

知懼人情處順適則安值猜沮則懼懼則知防安則靡戒故悔吝多生於念慮所不加而動必檢飭者可保無咎也朱文公政訓

治懼

