

師友部總論禮記

學記三年視敬業樂羣五年視博習親師七年視論學取友疏

敬業謂藝業長者敬而親之樂羣謂羣居朋友善者願而樂之博習謂廣博學習也親師謂親愛其師論學謂學問向成論說學之是非取友謂選擇好人取之爲友安其學而親其師樂其友而信其道是以𨿽離師輔而不反也疏

此明親師愛友也言安樂業旣深必知此深由本師故至於親愛師也樂其友者師旣獲親而同志之友亦被於樂重然前三年樂羣五年親師親師在樂羣之後而此前親後樂友者羣卽友也爲義然也前明始學故樂友在前此明學業已成故親師爲首矣輔卽友也友主切磋是輔己之道深遠也離猶違己也道深明不復虛妄心自信之若假令違離師友獨在一處而講說不違反於師友昔日之意旨此則彊立不反也獨學而無友則孤陋而寡聞燕朋逆其師燕辟廢其學陳

注燕私之朋必不責善或相與以慢其師燕遊邪僻必惑外誘得不廢其業乎此燕朋燕辟之害也荀子

性惡夫人𨿽有性質美而心辯知必將求賢師而事之擇賢友而友之得賢師而事之則所聞者堯舜禹湯之道也得良友而友之則所見者忠信敬讓之行也身日進於仁義而不自知也者靡使然也今與不善人處則所聞者欺誣詐僞也所見者汗漫淫邪貪利之行也身且加於刑戮而不自知者靡使然也傳曰不知其子視其友不知其君視其左右靡而已矣靡而已矣漢賈誼新書

官人王者官人一曰師二曰友知足以爲源泉行足以爲表儀問焉則應求焉則得入人之家足以重人之家入人之國足以重人之國者謂之師知足以爲礱礪行足以爲輔助仁足以訪議明於進賢敢於退不肖內相匡正外相揚美謂之友故與師爲國者帝與友爲國者王取師之禮黜位而朝之取友之禮以身先焉師至則淸朝而侍小事不進友至則淸殿而侍聲樂技藝之人不並見然後帝王之業可得而行也宋周子通書

師友上天地間至尊者道至貴者徳而已矣至難得者人人而至難得者道徳有於身而已矣注

人心蔽於物欲鮮克知之故周子每言之詳焉求人至難得者有於身非師友則不可得也已是以君子必隆師而親友

師友下道義者身有之則貴且尊

周子於此一意而屢言之非復出也其丁寧之意切矣人生而蒙長無師友則愚是道義由師友有之此處恐更有由師友字屬下句而得貴且尊其義不亦重乎其聚不亦樂乎

此重此樂人亦少知之者朱子語類

論爲學之方師友之功但能示之於始而正之於終爾若中間三十分工夫自用喫力去做旣有以諭之於始又自勉之於中又其後得人商量是正之則所益厚矣不爾則亦何補於事性理會通

人倫朱子曰夫道𨿽若大路然非上智生知之質亦豈能不藉師友而獨得之哉要當有以發其端倪然後有餘師者可得而求耳問人倫不及師曰師與朋友同類而勢分等於君父惟其所在則致死焉或云如在君旁則爲君死如在父旁則爲父死曰也是如此如在君𨿽父有罪不能爲父死又曰人倫不及師者朋友多而師少以其多者言之問服中不及師何也曰正是難處若論其服則當與君父等故禮謂若喪父而無服又曰平居則絰和靖尹氏曰學者𨿽是要從師然賴朋友相成處甚多師只是開其大端又體貌嚴重若於從容閒暇之際委曲論難須是朋友便發明得仔細象山陸氏曰天下若無著實師友不是各執己見便是恣情縱欲道廣大學之無窮古人親師求友之心亦無有窮已以夫子之聖猶曰學不厭況在常人其求師友之心豈可不汲汲也然師友會聚不可必得有如未得會聚則隨己知識隨己力量親書冊就事物豈皆蒙然懵然略無毫髮開明處曾子曰尊其所聞則髙明行其所知則光大非欺人也

師友部藝文

師友箴

唐柳宗元今之世爲人師者眾笑之舉世不師故道益離爲人友者不以道而以利舉世無友故道益棄嗚呼生於是病矣歌以爲箴旣以儆己又以誡人不師如之何吾何以成不友如之何吾何以增吾欲從師可從者誰借有可從舉世笑之吾欲取友誰可取者借有可取中道或捨仲尼不生牙也久死二人可作懼不吾以中焉可師恥焉可友謹是二物用惕爾後道苟在焉傭丐爲偶道之反是公侯以走內考諸古外考諸物師乎友乎敬爾無忽

師友部雜錄禮記曲禮直而勿有注

直正也己若不疑則當稱師友而正之謙也周禮地官調人掌司萬民之難而諧和之凡和難兄弟之讎辟諸千里之外從父兄弟之讎不同國師長之讎�兄弟主友之讎�從父兄弟戰國策郭隗曰帝者與師處王者與友處霸者與臣處荀子修身篇非我而當者吾師也是我而當者吾友也諂諛於我者吾賊也故君子隆師而親友以致惡其賊庸眾駑散則劫之以師友孔叢子獨治篇陳余謂陳王曰今必欲定天下取王侯者其道莫若師賢而友智白虎通三綱六紀篇師長有尊朋友有舊潛夫論贊學篇君子惇貞之質察敏之才攝之以良朋教之以明師其不有濟乎抱朴子崇教篇先哲居髙不敢忘危愛子欲教之義方雕琢切磋弗納於邪僞選明師以象成之擇良友以漸染之朋友師傅尢宜精簡必取寒素徳行之士以淸苦自立以不羣見憚者其經術如仲舒桓榮者彊直若龔遂王吉者能朝夕講論忠孝之至道正色證存亡之軌迹以洗濯垢涅閒邪矯枉宜必抑情遵憲法入徳訓者矣漢之末世吳之晚年則不然焉望冠蓋以選用任朋黨之華譽有師友之名無拾遺之實匪惟無益乃反爲損顏氏家訓序致篇禁童子之暴謔則師友之誡不如傅婢之指揮舊唐書元稹傳稹獻教本書曰匹士之愛其子者猶求明哲之師以教之直諒多聞之友以成之豈天下之元良而可以疾廢毦聵不知書者爲之師乎疏冗散賤不適用者之爲友乎此何不及上古之甚也同話錄人之五倫朋友寓焉而不言師三人行必有我師焉是師寓於朋友中矣然有曰君師有曰父師是君父皆有師之道也人之常尊曰君曰父曰師三者而已記曰師無當於五服五服弗得師不親以此推之君之於臣父之於子力有所不及處賴師之教爾故師之徳配君父省心錄求師問友急於教子者始於章句中於文采終於科第所謂入孝出弟泛愛親仁則懵如冥行豈不違吾聖人之言乎放翁題跋王深有書簡跋此書朝夕觀之使人若居嚴師畏友之間不敢萌一毫不善意小學廣敬身篇呂舍人曰夫指引者師之功也行有不至從容規戒者朋友之任也決意而往則須用己力難仰他人矣朱子語類九年知類通達橫渠說得好學者至於能立則教者無遺恨矣此處方謂大成蓋學者旣到立處則教者亦不消得管他自住不得故橫渠又云學者能立則自彊不反而至於聖人之大成矣而今學者不能扶持到立處嘗謂此段是个致知之要如雲一年視離經辧志古注云離經是斷絕句也此且是讀得成句辧志是知得這个是爲己那个是爲人這个是義那个是利三年敬業樂羣敬業是知得此是合當如此做樂羣是知得滋味好與朋友切磋五年博習親師博習是無所不習親師是所見與其師相近了七年論學取友論學是他論得有頭緒了取友是知賢者而取之此謂之小成九年知類通達此謂之大成橫渠說得推類兩字最好如荀子倫類不通不足謂之善學而今學者只是不能推類到得知類通達是無所不曉便是自彊不反這幾句都是上兩字說學下兩字說所得處如離經便是學辧志便是所得處他皆仿此元史虞集傳集曰下州小邑之士無所見聞父兄所以導其子弟初無必爲學問之盛意師友之遊從亦莫辧其邪正然則所謂賢才者非自天降地出安有可望之理哉見聞搜玉吳樵淳佑中平江節度使推官嘗謂人曰吳人尙奢而爭勝所事不切寧百萬錢娶女不能十萬錢教子弟寧捨十萬錢遣婢妾不能以萬錢延好師友故使子弟不知書識字但廣置田宅計較微利反貽子孫不肖之害故人以呆目之愚謂越人亦然

師友部紀事列子黃帝篇列子師老商氏友伯髙子進二子之道乘風而歸尹生聞之從列子居請蘄其術列子曰自吾之事夫子友若人也三年之後心不敢念是非口不敢言利害始得夫子一盼而已五年之後心更念是非口更言利害夫子始一解顏而笑七年之後從心所念更無是非從口所言更無利害夫子始一引吾並席而坐九年之後橫心之所念橫口之所言亦不知我之是非利害歟亦不知彼之是非利害歟亦不知夫子之爲我師若人之爲我友內外進矣韓詩外傳周公踐天子之位七年布衣之士所贄而師者十人所友見者十二人後漢書李膺傳膺性簡亢無所交接惟以同郡荀淑陳實爲師友初舉孝廉再遷靑州刺史以公事免官還居綸氏教授常千人南陽樊陵求爲門徒膺謝不受陵後以阿附宦官致位太尉爲節志者所羞梓潼士女志楊克字盛國梓潼人也少好學求師遂受業古學於扶風馬季長呂叔公南陽朱明叔潁川白仲職精究七經其朋友則潁川荀慈明李元禮京兆羅叔景漢陽孫子夏山陽王叔茂皆海內名士還以教授州裏常言圖緯空說去事希略疑非聖不以爲教察孝廉爲郎卒豫章古今記李思元字文成髙安邑人滕王請爲師友海內先賢傳仇覽字季智郭泰賫刺從之日暮求畱宿明旦泰下�拜之曰君非泰友泰師也南史劉瓛傳瓛族子顯與河東裴子野南陽劉之遴吳郡顧協連職禁中遞相師友莫不慕之北史李彪傳彪初受業於長樂監伯陽伯陽稱美之平原王陸睿年將弱冠雅有志業娶東徐州刺史博陵崔鑑女路由冀相聞彪名而詣之修師友之禮稱之州郡遂舉孝廉至京師館而受業焉裴佗傳佗子讓之年十六喪父殆不勝哀其母辛氏閒禮度夫喪諸子多幼弱廣延師友周書寇�傳�加鎭東將軍封西安縣男小宗伯盧辯以�業行俱崇待以師友之禮每有閒暇輒詣�燕語彌日恆謂人曰不見西安君煩憂不遣其爲通人所敬重如此北史薛辯傳辯五世孫端端從孫孝通封藍田縣子屬齊神武起兵河朔攻陷相州刺史劉誕爾朱天光自關中討之孝通與賀拔嶽同事天光又與周文帝有舊二人並先在關右因並推薦之乃超授嶽岐華秦雍諸軍事關西大行臺雍州牧周文帝爲左丞孝通爲右丞賫詔書馳驛入關授嶽等同鎭長安嶽深相器重待以師友之禮裴寬傳寬字長寬撫諸弟以篤友聞滎陽鄭孝穆嘗謂其從弟文直曰裴長寬兄弟天倫篤睦人之師表吾愛之重之汝可與之遊處隋書李徳林傳徳林居貧轗軻母氏多疾方畱心典籍無復宦情其後母病稍愈逼令仕進任城王湝爲定州刺史重其才召入州館朝夕同遊殆均師友不爲君民禮數嘗語徳林云竊聞蔽賢蒙顯戮久令君沈滯吾獨得潤身朝廷縱不見尢亦懼明靈所譴於是舉秀才入鄴杜淹文中子世家王通父銅川府君宴居歌伐木而召文中子子矍然再拜敢問夫子之志何謂也銅川府君曰爾來自天子至庶人未有不資友而成者也在三之義師居一焉道喪以來斯廢久矣然何常之有小子勉旃宋史李瓊傳瓊幼好學涉獵史傳杖策詣太原依唐莊宗屬募勇士卽應募與周祖等十人約爲兄弟祖與瓊情好尢密嘗過瓊見其危坐讀書因問所讀何書瓊曰此閫外春秋所謂以正守國以奇用兵較存亡治亂記賢愚成敗皆在此也周祖讀之謂瓊曰兄當教我自是周祖出入常袖以自隨遇暇輒讀每問難瓊謂瓊爲師楊徽之傳徽之建州浦城人家世尙武父澄獨折節爲儒終浦城令徽之幼刻苦爲學邑人江文蔚善賦江爲能詩徽之與之遊從遂與齊名畢士安傳士安少好學事繼母祝氏以孝聞祝氏曰學必求良師友乃與如宋又如鄭得楊璞韓丕劉錫爲友許驤傳驤父唐世以財雄邊郡後卜居睢陽生驤風骨秀異郡人戚同文以經術聚徒唐驤詣之且曰唐自念不學思教子以興宗緒此子𨿽幼願先生成之驤十三能屬文善詞賦唐不識字而罄家產爲驤交當時秀彥驤太平興國初詣貢部與呂蒙正齊名廷試擢甲科髙弁傳弁弱冠徒步從種放學於終南山又學古文於柳開與張景齊名至道中以文謁王禹偁奇之舉進士累官侍禦史知陜州卒與李迪賈同陸參朱�尹焞相友善石延年劉潛皆其門人也髙懌傳懌字文悅荊南髙季興四世孫幼孤養於外家十三歲能屬文通經史百家之書聞種放隱終南山乃築室豹林谷從放受業放奇之不敢處以弟子行與同時張蕘許勃號南山三友蔡挺傳挺兄抗字子直中進士調太平州推官聞父疾委官去稍遷睦親宅講書英宗在官邸器重之請於安懿王願得與遊每見必衣冠盡禮義兼師友尹洙傳洙爲館閣校勘遷太子中允會範仲淹貶敕榜朝堂戒百官爲朋黨洙上奏曰仲淹忠亮有素臣與之義兼友師則是仲淹之黨也今仲淹以朋黨被罪臣不可苟免宰相怒落校勘復爲掌書記監唐州酒稅範仲淹傳仲淹泛通六經長於易學者多從質問爲執經講解亡所倦嘗推其奉以食四方遊士諸子至易衣而出仲淹晏如也歐陽修傳修始從尹洙遊爲古文議論當世事疊相師友與梅堯臣遊爲歌詩相倡和遂以文章冠天下邵雍傳雍居洛中士之道洛者有不之公府必之雍熙寧行新法吏牽迫不可爲或投劾去雍門生故友居州縣者皆貽書訪雍雍曰此賢者所當盡力之時新法固嚴能寬一分則民受一分賜矣投劾何益鄭穆傳穆字閎中福州候官人性醇謹好學讀書至忘櫛沐進退容止必以禮門人千與陳襄陳烈周希孟友號四先生譙定傳定字天授涪陵人一日至汴聞伊川程頤講道於洛潔衣往見遂得聞精義其後頤貶涪實定之鄕也北山有巖師友游泳其中涪人名曰讀易洞曾幾傳幾兄開守歷陽從遊酢學日讀論語求諸言而不得則反求諸心每有會意欣然忘食其畱南京劉安世一見如舊定交終身故立朝遇事臨大節而不可奪師友淵源固有所自云劉勉之傳勉之自幼彊學日誦千言逾冠以鄕舉詣太學譙定至京師勉之聞其從程頤遊邃易學遂師事之已而厭科舉業揖諸生歸見劉安世楊時皆請業焉及至家卽邑近郊結艸爲堂讀書其中力耕自給淡然無求於世與胡憲劉子翚相往來日以講論切磋爲事劉子翚傳子翚與籍溪胡憲白水劉勉之交相得每見講學外無雜言它所與遊皆海內知名士而期以任重致遠者惟新安朱熹而已初熹父松且死以熹托子翚及熹請益子翚告以易之不遠復三言俾佩之終身熹後卒爲儒宗胡憲之傳憲之學易於譙定從遊者日眾號籍溪先生賢士大夫亦髙仰之初憲與劉勉之俱隱後又與劉子翚朱松交松將沒屬其子熹受學於憲與勉之子翚熹自謂從三君子遊而事籍溪先生爲久楚蕃傳蕃受學於劉淸之淸之守衡州乃求監安人贍軍酒庫因以卒業至衡而淸之罷蕃卽�祠從淸之歸其後眞徳秀書之國史曰蕃於師友之際蓋如此肯負國乎呂祖謙傳祖謙字伯恭長從林之奇汪應辰胡憲遊旣又有張栻朱熹講索益精陳傅良傳傅良字君舉溫州瑞安人初患科舉程文之獘思出其說爲文章自成一家人爭傳誦從者云合由是其文擅當世當是時永嘉鄭伯熊薛季宣皆以學行聞而伯熊於古人經制治法討論尢精傅良皆師事之而得季宣之學爲多及入太學與廣漢張栻東萊呂祖謙友善祖謙爲言本朝文獻相承條序而主敬集義之功得於栻爲多自是四方受業者愈眾趙方傳方字彥直衡山人父棠少從胡宏學慷慨有大志嘗見張浚於督府浚雅敬其才欲以右選官之棠不爲屈累以策言兵事浚奇之命子栻與棠交方遂從栻學累官提舉京師常平兼轉運判官提點刑獄時劉光祖以耆徳爲帥方事以師禮自言吾性太剛每見劉公使人更和緩嘗請光祖書勤謹和緩四字揭坐隅以爲戒黃裳傳裳爲人簡易端純每講讀隨事納忠上援古義下揆人情气平而辭切事該而理盡篤於孝友與人言傾盡底蘊恥一書不讀一物不知推賢樂善出乎天性所爲文明白條達嘗與其鄕人陳平父兄弟講學平父張栻之門人也師友淵源蓋有自來云袁燮傳燮初入太學陸九齡爲學錄同裏沈煥楊簡舒璘亦皆在學以道義相切磨後見九齡之弟九淵發明本心之指乃師事焉沈煥傳煥之友舒璘奉化人補入太學張栻官中都璘往從之有所開警又從陸九淵遊曰吾惟朝於斯夕於斯刻苦磨勵攺過遷善日有新功亦可以弗畔矣乎朱熹呂祖謙講學於婺璘徒步往謁之以書告其家曰敝�疏席總是佳趣櫛風沐雨反爲美境舉乾道八年進士通判宜州卒璘樂於教人嘗曰師道尊嚴璘不如叔晦若啟迪後生則璘不敢多遜金史承暉傳承暉生而富貴居家類寒素常置司馬光蘇軾像於書室曰吾師司馬而友蘇公平章政事完顏守貞素敬之與爲忘年交元史董文炳傳文炳子士選平生尊敬賢士在江西以屬掾元明善爲賓友旣又得吳澄而師之延虞汲於家塾以教其子諸老儒及西蜀遺士皆以書院之祿起之使以所學教授遷南行臺又招汲子集與俱後又得範�等數人皆以文學大顯於時故世稱求賢薦士亦必以董氏爲首明外史鎭國中尉謀瑋傳謀瑋束脩自好貫穿羣籍黃汝亨爲進賢令投謁抗禮劇談久之逡巡攺席次日遂北面稱弟子人兩稱之正气記方孝孺傳孝孺處師友篤恩義宋遷蜀孝孺不得與俱爲文吁天願輸壽以延之時閱其遺文談及往事泣數行下濂沒於夔孝孺自漢中走哭盡哀言於蜀獻王厚卹其家道夔必艤舟哭移時乃去與郭浚林右劉綱王紳王綺鄭楷趙象王叔英劉浩葉見泰友善晤言遺書必切劘道義先進遺風文莊鄒先生守益字謙之甘泉湛先生九十餘遊衡嶽便過吉州遊靑原山先生率郡中同志友二三百人走迎且戒之曰湛先生當玆髙年猶殷勤訪友如此卽此可證其學矣古云憲老不乞言吾儕第應憲之更不容出一語辧詰煩聒先生也晨夕定省食而執醬執酳一遵古養老禮惟謹惟時先生年亦近七十矣蓋以湛先生爲師王文成莫逆友故事之謹如此嗣湛先生別歸先生送至境上別時淚潸然橫下沾襟湛先生顧慰之曰謙之何悲甚豈念予老不復再會耶余過十數年重來晤公也余緬想當時此段風光良知天理炯然在目卽唐虞之廷洙泗之間喜起誾侃之風何以尙諸列朝詩集胡翰字仲申少師事吳萊立夫盡得其學遊於黃文獻柳文肅之門與潛溪華川爲友旣而黃柳雕謝而仲申繼之一時文譽大著劉英字邦彥錢塘人少從學夏大理季爵臨川聶大年教授於杭奇之以爲忘年友江南通誌遊於詩字二南懷寧人以諸生入太學時盱江羅近溪先生爲海內儒宗詩千里負笈受業其門與金陵焦弱侯�結爲里社開示後學湖廣通誌方一鳳字瑞甫世居黃陂之道明山弟與時少遇異人授密訣靜久發慧唐應徳羅文恭皆聯舟過訪然文恭獨心器鳳鳳乃受學文恭貽以書曰斂聚精神精專所業推而至於服食交遊一切檢點此身便自樹立矣鳳乃建水洲別館集四方同志商訂切劘嘗與耿叔臺吳少虞鼓枻金陵晤徐魯源�究極知行合一萬物皆備之旨又因天臺撫閩取道豫章訪羅近溪共質所學抵閩則五云竹林雙室芳洲龍江皆造廬就正吉安府誌周子恭字欽之吉水人子恭與念庵羅公並師事李谷平先生嘗謂名節不立不可以範俗也於是取所聞以自重其身又數年出而友四方之士則又以爲議論不一不可以決趨也於是持所見以自決其學已而爲郡譽大起湖廣通誌朱英字賓桃楚藩諸孫受書外傅有爲心性躬行言者則匯而成冊不好浮詞比長築其學堂與同邑賀陽亨黃陂黃武�武濱互爲師友師友部選句漢揚雄羽獵賦建道徳以爲師友梁昭明太子文選序姬公之籍孔父之書與日月俱懸鬼神爭奧孝敬之準式人倫之師友北齊邢邵太尉韓公墓志負笈追陪結友從師先難後易身佚功倍魏應璩詩子弟可不愼愼在選師友師友必良徳中才可進誘宋鮑照詩從師入遠嶽結友事仙靈梁任昉詩踐境謁師臣臨政欽益友

