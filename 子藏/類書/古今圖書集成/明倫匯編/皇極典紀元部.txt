

紀元部匯考一

漢文帝十六年始攺元以明年爲後元年共

七年

按漢書文帝本紀十六年秋九月得玉杯刻曰人主延壽令天下大酺明年攺元後元年注

張晏曰新垣平候日再中以爲吉祥故攺元年以求延年之祚也按史記封禪書新垣平使人持玉杯上書闕下獻之平言上曰闕下有寶玉气來者已視之果有獻玉杯者刻曰人主延壽平又言臣候日再中居頃之日卻復中於是始更以十七年爲元年令天下大酺景帝八年攺爲中元年共六年

按漢書景帝本紀中元年攺元月日不載

中元七年攺爲後元年共

三年

按漢書景帝本紀後元年攺元月日不載

武帝始紀元稱建元元年共

六年

按漢書武帝本紀後三年正月甲子卽皇帝位建元元年攺元月日不載注

師古曰自古帝王未有年號始起於此建元七年以長星見攺爲元光元年共

六年

按漢書武帝本紀元光元年攺元月日不載注

臣瓚曰以長星見故爲元光元光七年攺爲元朔元年共

六年

按漢書武帝本紀元朔元年攺元月日不載注

應劭曰朔蘇也孟軻曰後來其蘇蘇息也言萬民品物大繁息也師古曰朔猶始也言更爲初始也蘇息之息非息生義應說失之元朔七年以獲麟攺爲元狩元年共

六年

按漢書武帝本紀元狩元年冬十月行幸雍祠五畤獲白麟作白麟之歌注

應劭曰獲白麟因攺元曰元狩也按史記封禪書有司言元宜以天瑞命不宜以一二數一元曰建二元以長星曰光三元以郊得一角獸曰狩云元狩七年以獲寶鼎攺爲元鼎元年共

六年

按漢書武帝本紀元鼎元年夏五月得鼎汾水上注應劭曰得寶鼎故因是攺元元鼎七年以始封泰山攺爲元封元年共

六年

按漢書武帝本紀元封元年夏四月癸卯上還登封泰山降坐明堂詔曰朕以眇身承至尊兢兢焉惟徳菲薄不明於禮樂故用事八神遭天地況施著見景象然如有聞震於怪物欲止不敢遂登封泰山至於梁父然後升肅然自新嘉與士大夫更始其以十月爲元封元年行所巡至博奉髙蛇丘歷城梁父民田租逋賦貸已除加年七十以上孤寡帛人二匹四縣無出今年算賜天下民爵一級女子百戶牛酒注應劭曰始封泰山故攺元元封七年攺爲太初元年共

四年

按漢書武帝本紀太初元年夏五月正歷以正月爲歲首色上黃數用五定官名協音律注

應劭曰初用夏正以正月爲歲首故攺元爲太初也太初五年以旱攺爲天漢元年共

四年

按漢書武帝本紀天漢元年攺元月日不載

注應劭曰時頻年苦旱故攺爲天漢以祈甘雨師古曰大雅有云漢之詩周大夫仍叔所作也以美宣王遇旱災修徳勤政而能致雨故依以爲年號也天漢五年攺爲太始元年共

四年

按漢書武帝本紀太始元年攺元月日不載注

應劭曰言蕩滌天下與民更始故以冠元太始五年攺爲徵和元年共

四年

按漢書武帝本紀徵和元年攺元月日不載注

應劭曰言徵伐四裔而天下和平徵和五年攺爲後元元年共

二年

按漢書武帝本紀後元元年攺元月日不載

後元二年二月昭帝卽位攺明年爲始元元年共六年

按漢書昭帝本紀後元二年二月戊辰卽皇帝位始元元年攺元月日不載

昭帝始元七年以鳳凰見攺爲元鳳元年共

六年

按漢書昭帝本紀元鳳元年八月攺始元爲元鳳注應劭曰三年中鳳凰比下東海海西樂鄕於是以冠元焉元鳳七年攺爲元平元年一

年

按漢書昭帝本紀元平元年攺元月日不載

元平元年秋七月宣帝卽位攺明年爲本始元年﹝共四年﹞

按漢書宣帝本紀元平元年秋七月庚申卽皇帝位本始元年五月赦天下宣帝本始五年攺爲地節元年共

四年

按漢書宣帝本紀地節元年攺元月日不載

注應劭曰以先者地震山崩水出於是攺年曰地節欲令地得其節地節五年攺爲元康元年共

四年

按漢書宣帝本紀元康元年攺元月日不載

元康五年以神爵集攺爲神爵元年共

四年

按漢書宣帝本紀神爵元年春正月行幸甘泉郊泰畤至月行幸河東祠后土詔曰朕承宗廟戰戰栗栗惟萬事統未燭厥理乃元康四年嘉谷元稷降於郡國神爵仍集金芝九莖產於函徳殿銅池中九眞獻奇獸南郡獲白虎威鳳爲寶朕之不明震於珍物飭躬齋精祈爲百姓東濟大河天气淸靜神魚舞河幸萬歲宮神爵翔集朕之不徳懼不能任其以五年爲神爵元年賜天下勤事吏爵二級民一級女子百戶牛酒鰥寡孤獨髙年帛所振貸物勿收行所過毋出田租注

應劭曰前年神爵集於長樂宮故攺元神爵五年以鳳凰見攺爲五鳳元年共

四年

按漢書宣帝本紀五鳳元年攺元月日不載注

應劭曰先者鳳皇五至因以攺元云五鳳五年攺爲甘露元年共

四年

按漢書宣帝本紀甘露元年攺元月日不載

甘露五年以黃龍見攺爲黃龍元年一

年

按漢書宣帝本紀黃龍元年

注應劭曰先是黃龍見新丰因以冠元焉師古曰漢注云此年二月黃龍見廣漢故攺年然則應說非也見新丰者於此五載矣黃龍元年十二月元帝卽位攺明年爲初元元年﹝共五年﹞

按漢書元帝本紀黃龍元年十二月癸巳卽皇帝位初元元年攺元月日不載

元帝初元六年攺爲永光元年共

五年

按漢書元帝本紀永光元年攺元月日不載

永光六年攺爲建昭元年共

五年

按漢書元帝本紀建昭元年攺元月日不載

建昭六年攺爲竟寧元年一

年

按漢書元帝本紀竟寧元年春正月匈奴呼韓邪單於來朝詔曰匈奴郅支單於背叛禮義旣伏其辜呼韓邪單於不忘恩徳鄕慕禮義復修朝賀之禮願保塞傳之無窮邊垂長無兵革之事其攺元爲竟寧賜單於待詔掖庭王檣爲閼氏注

應劭曰呼韓邪單於願保塞邊竟得以安寧故以冠元也師古曰據如應說竟讀爲境古之用字境竟實同但此詔云邊垂長無兵革之事竟者終極之言言永安寧也旣無兵革中外安寧豈止境上若依本字而讀義更弘通也竟寧元年六月成帝卽位攺明年爲建始元年共四年

按漢書成帝本紀竟寧元年六月己未卽皇帝位建始元年攺元月日不載

成帝建始五年攺爲河平元年共

四年

按漢書成帝本紀河平元年春三月詔曰河決東郡流漂二州校尉王延世堤塞輒平其攺元爲河平賜天下吏民爵各有差河平四年攺明年爲陽朔元年共

四年

按漢書成帝本紀河平四年夏六月山陽火生石中攺元爲陽朔陽朔元年三月赦天下注

應劭曰時陰盛陽微故攺元曰陽朔欲陽之蘇息也師古曰應說非也朔始也以火生石中言陽气之始陽朔五年攺爲鴻嘉元年共

四年

按漢書成帝本紀鴻嘉元年攺元月日不載

鴻嘉五年攺爲永始元年共

四年

按漢書成帝本紀永始元年攺元月日不載

永始五年攺爲元延元年共

四年

按漢書成帝本紀元延元年攺元月日不載

元延五年攺爲綏和元年共

二年

按漢書成帝本紀綏和元年攺元月日不載

綏和二年四月哀帝卽位攺明年爲建平元年共四年

按漢書哀帝本紀綏和二年四月丙午卽皇帝位建平元年攺元月日不載

哀帝建平二年六月攺爲太初元年八月詔除之按漢書哀帝本紀建平二年夏六月待詔夏賀良等言赤精子之讖漢家歷運中衰當再受命宜攺元易號詔曰漢興二百載歷數開元皇天降非材之佑漢國再獲受命之符朕之不徳曷敢不通夫基事之元命必與天下自新其大赦天下以建平二年爲太初元年號曰陳聖劉太平皇帝漏刻以百二十爲度八月詔曰待詔夏賀良等建言攺元易號增益漏刻可以永安國家朕過聽賀良等言冀爲海內獲福卒亡嘉應皆違經背古不合時宜六月甲子制書非赦令也皆蠲除之賀良等反道惑眾下有司皆伏辜建平五年攺爲元壽元年共二年按漢書哀帝本紀元壽元年攺元月日不載

元壽二年九月平帝卽位攺明年爲元始元年共五年

按漢書平帝本紀元壽二年九月辛酉卽皇帝位元始元年攺元月日不載

平帝元始五年十二月孺子嬰卽位安漢公莽居攝攺明年爲居攝元年共二年

按漢書王莽傳元始五年十二月平帝崩莽選廣戚侯子嬰年二歲托以爲卜相最吉是月前輝光謝�奏武功長孟通浚井得白石上圓下方有丹書著石文曰告安漢公莽爲皇帝莽使羣公以白太后太后曰此誣罔天下不可施行太保舜謂太後事已如此無可柰何沮之力不能止又莽非敢有他但欲居攝以重其權塡服天下耳太后聽許舜等卽共令太后下詔曰蓋聞天生眾民不能相治爲之立君以統理之君年幼稚必寄托而居攝焉然後能奉天施而成地化羣生茂育書不云乎天工人其代之其令安漢公居攝踐祚如周公故事明年攺元曰居攝孺子嬰居攝三年攺爲初始元年一

年

按漢書王莽傳居攝三年十一月甲子莽上奏太后曰升下至聖遭家不造遇漢十三世三七之�承天威命詔臣莽居攝受孺子之托任天下之寄臣莽兢兢業業懼於不稱宗室廣饒侯劉京上書言七月中齊郡臨淄縣昌興亭長辛當一暮數夢曰吾天公使也天公使我告亭長曰攝皇帝當爲眞卽不信吾此亭中當有新井晨起視亭中誠有新井入地且百尺十一月壬子直建冬至巴郡石牛戊午雍石文皆到於未央宮之前殿臣與太保安陽侯舜等視天風起塵冥風止得銅符帛圖於石前文曰天告帝符獻者封侯承天命用神令騎都尉崔發等�說及前孝哀皇帝建平二年六月甲子下詔書更爲太初元將元年案其本事甘忠可夏賀良讖書臧蘭臺臣莽以爲元將元年者大將居攝攺元之文也於今信矣尙書康誥王若曰孟侯朕其弟小子封此周公居攝稱王之文也春秋隱公不言卽位攝也此二經周公孔子所定蓋爲後法孔子曰畏天命畏大人畏聖人之言臣莽敢不承用臣請共事神祇宗廟奏言太皇太后孝平皇后皆稱假皇帝其號令天下天下奏言事毋言攝以居攝三年爲初始元年漏刻以百二十爲度用應天命臣莽夙夜養育隆就孺子令與周之成王比徳宣明太皇太后威徳於萬方期於富而教之孺子加元服復子明辟如周公故事奏可

後漢光武帝中興卽皇帝位建元爲建武元年共三十一年

按後漢書光武帝本紀建武元年六月己未卽皇帝位燔燎告天禋於六宗望於羣神其祝文曰皇天上帝后土神祇眷顧降命屬秀黎元爲人父母秀不敢當羣下百辟不謀同辭咸曰王莽篡位秀發憤興兵破王尋王邑於昆陽誅王郎銅馬於河北平定天下海內蒙恩上當天地之心下爲元元所歸讖記曰劉秀發兵捕不道卯金修徳爲天子秀猶固辭至於再至於三羣下僉曰皇天大命不可稽畱敢不敬承於是建元爲建武大赦天下建武三十二年攺爲中元元年共

二年

按後漢書光武帝本紀中元元年夏四月己卯大赦天下攺元爲中元中元二年二月明帝卽位攺明年爲永平元年共十八年

按後漢書明帝本紀中元二年二月戊戌卽皇帝位永平元年攺元月日不載

明帝永平十八年八月章帝卽位攺明年爲建初元年共八年

按後漢書章帝本紀永平十八年八月壬子卽皇帝位建初元年攺元月日不載

章帝建初九年攺爲元和元年共

三年

按後漢書章帝本紀元和元年八月癸酉詔曰朕道化不徳吏政失和元元未諭抵罪於下寇賊爭心不息邊野邑屋不修永惟庶事思稽厥衷與凡百君子共弘斯道中心悠悠將何以寄其攺建初九年爲元和元年郡國中都官系囚減死一等勿笞詣邊縣妻子自隨占著在所其犯殊死一切募下蠶室其女子宮系囚鬼薪白粲以上皆減本罪一等輸司寇作亡命者贖各有差元和四年攺爲章和元年共

二年

按後漢書章帝本紀章和元年秋七月壬戊詔曰朕聞明君之徳啟迪鴻化緝熙康乂光照六幽訖惟人面靡不率俾仁風翔於海表威霆行乎鬼區然後敬恭明祀膺五福之慶獲來儀之貺朕以不徳受祖宗弘烈乃者鳳凰仍集麒麟並臻甘露宵降嘉谷滋生芝艸之類歲月不絕朕夙夜祗畏上天無以彰於先功今攺元和四年爲章和元年秋令是月養衰老授幾杖行糜粥飲食其賜髙年二人共布帛各二匹以爲醴酪死罪囚犯法在丙子赦前而後捕系者皆減死勿笞詣金城戍章和二年二月和帝卽位攺明年爲永元元年共十六年

按後漢書和帝本紀章和二年二月壬辰卽皇帝位永元元年攺元月日不載

和帝永元十七年攺爲元興元年一

年

按後漢書章帝本紀元興元年夏四月庚午大赦天下攺元元興元興元年十二月殤帝卽位攺明年爲延平元年一年

按後漢書殤帝本紀元興元年十二月辛未卽皇帝位延平元年攺元月日不載

殤帝延平元年八月安帝卽位攺明年爲永初元年共七年

按後漢書安帝本紀延平元秋秋八月癸丑卽皇帝位永初元年攺元月日不載

安帝永初八年攺爲元初元年共

六年

按後漢書安帝本紀元初元年春正月甲子攺元元初賜民爵人二級孝悌力田人三級爵過公乘得移與子若同產同產子民脫無名數及流民欲占者人一級鰥寡孤獨篤癃貧不能自存者谷人三斛貞婦帛人一匹元初七年攺爲永寧元年一

年

按後漢書安帝本紀永寧元年夏四月丙寅攺元永寧大赦天下永寧二年攺爲建光元年一

年

按後漢書安帝本紀建光元年秋七月己卯攺元建光大赦天下建光二年攺爲延光元年共

四年按後漢書安帝本紀延光元年三月丙午攺元延光大赦天下延光四年十一月順帝卽位攺明年爲永建元年﹝共六年﹞

按後漢書順帝本紀延光四年十一月丁巳卽皇帝位永建元年攺元月日不載

順帝永建七年攺爲陽嘉元年共

四年

按後漢書順帝本紀陽嘉元年三月庚寅帝臨辟雍饗射大赦天下攺元陽嘉陽嘉五年攺爲永和元年共

六年

按後漢書順帝本紀永和元年春正月己巳宗祀明堂登雲臺攺元永和大赦天下永和七年攺爲漢安元年共

二年

按後漢書順帝本紀漢安元年春正月癸巳宗祀明堂大赦天下攺元漢安漢安三年攺爲建康元年一

年

按後漢書順帝本紀建康元年夏四月辛巳立皇子炳爲皇太子攺元建康大赦天下賜人爵各有差建康元年八月衝帝卽位攺明年爲永嘉元年一年

按後漢書衝帝本紀建康元年八月庚午卽皇帝位永嘉元年攺元月日不載

衝帝永嘉元年春正月質帝卽位攺明年爲本初元年一年

按後漢書質帝本紀永嘉元年春正月丁巳卽皇帝位本初元年攺元月日不載

質帝本初元年閏六月桓帝卽位攺明年爲建和元年共三年按後漢書桓帝本紀本初元年閏六月庚寅卽皇帝位建和元年攺元月日不載

桓帝建和四年攺爲和平元年一

年

按後漢書桓帝本紀和平元年春正月甲子大赦天下攺元和平和平二年攺爲元嘉元年共

二年

按後漢書桓帝本紀元嘉元年春正月癸酉大赦天下攺元元嘉元嘉三年攺爲永興元年共

二年

按後漢書桓帝本紀永興元年夏五月丙申大赦天下攺元永興永興三年攺爲永壽元年共

三年

按後漢書桓帝本紀永壽元年春正月戊申大赦天下攺元永壽永壽四年攺爲延熹元年共

九年

按後漢書桓帝本紀延熹元年六月戊寅大赦天下攺元延熹延熹十年攺爲永康元年一

年

按後漢書桓帝本紀永康元年六月庚申大赦天下攺元永康永康元年靈帝卽位攺爲建寧元年共

四年

按後漢書靈帝本紀建寧元年春正月庚子卽皇帝位攺元建寧靈帝建寧五年攺爲熹平元年共

六年

按後漢書靈帝本紀熹平元年夏五月己巳大赦天下攺元熹平熹平七年攺爲光和元年共

六年按後漢書靈帝本紀光和元年三月辛丑大赦天下攺元光和光和七年攺爲中平元年共

六年

按後漢書靈帝本紀中平元年十二月己巳大赦天下攺元中平中平六年九月獻帝卽位攺明年爲初平元年共四年

按後漢書獻帝本紀中平六年九月甲戌卽皇帝位初平元年攺元月日不載

獻帝初平五年攺爲興平元年共

二年

按後漢書獻帝本紀興平元年春正月辛酉大赦天下攺元興平興平三年攺爲建安元年共二十四年

按後漢書獻帝本紀建安元年春正月癸酉大赦天下攺元建安建安二十五年攺爲建康元年一

年

按後漢書獻帝本紀建安二十五年三月攺元建康冬十月乙卯皇帝遜位魏王丕稱天子昭烈帝卽皇帝位於成都攺爲章武元年共

三年

按蜀志先主傳建安二十五年魏文帝稱尊號或傳聞漢帝見害先主卽皇帝位於成都武擔之南章武元年夏四月大赦攺年章武三年五月後主卽位攺爲建興元年共十五年

按蜀志後主傳章武三年五月後主襲位於成都大赦攺元建興後主建興十六年攺爲延熙元年共二十年

按蜀志後主傳延熙元年春正月大赦攺元延熙二十一年以景星見攺爲景耀元年共

五年按蜀志後主傳景耀元年史官言景星見於是大赦攺年景耀六年攺爲炎興元年一

年

按蜀志後主傳景耀六年大赦攺元爲炎興

魏文帝受漢禪卽皇帝位攺漢延康元年爲黃初元年共七年

按魏志文帝本紀延康元年冬十一月丙午漢帝以眾望在魏乃召羣公卿士告祠髙廟使兼禦史大夫張音持節奉璽綬禪位爲壇於繁陽庚午王升壇卽祚百官陪位事訖降壇視燎成禮而反攺延康爲黃初黃初七年夏五月明帝卽位攺明年爲太和元年﹝共六年﹞

按魏志明帝本紀黃初七年夏五月丁巳卽皇帝位太和元年攺元月日不載

按宋書禮志魏明帝初司空王朗議古者有年數無年號漢初猶然或有世而攺有中元後元元攺彌數中後之號不足故更假取美名非古也述春秋之事曰隱公元年則簡而易知載漢世之事曰建元元年則後不見宜若古稱元而已明帝不從乃詔曰先帝卽位之元則有延康之號受禪之初亦有黃初之稱今名年可也於是尙書奏易曰乾道變化各正性命保合太和乃利貞首出庶物萬國咸寧宜爲太和元年明帝太和七年以靑龍見攺爲靑龍元年共

四年

按魏志明帝本紀靑龍元年春正月甲申靑龍見郟之摩陂井中二月丁酉幸摩陂觀龍於是攺年攺摩陂爲龍陂賜男子爵人二級鰥寡孤獨無出今年租賦靑龍五年攺爲景初元年共

三年

按魏志明帝本紀景初元年春正月壬辰山茌縣言黃龍見於是有司奏以爲魏得地統宜以建丑之月爲正三月定歷攺年爲孟夏四月服色尙黃犧牲用白戎事乘黑首白馬建大赤之旗朝會建大白之旗攺太和歷曰景初曆景初三年春正月齊王卽位攺明年爲正始元年﹝共九年﹞

按魏志齊王本紀景初三年正月丁亥朔立爲皇太子是日卽皇帝位十二月詔曰烈祖明皇帝以正月棄背天下臣子永惟忌日之哀其復用夏正𨿽違先帝通三統之義斯亦禮制所由變攺也又夏正於數爲得天正其以建寅之月爲正始元年正月以建丑月爲後十二月齊王正始十年攺爲嘉平元年共

六年

按魏志齊王本紀嘉平元年夏四月乙丑攺年嘉平六年冬十月髙貴鄕公卽位攺爲正元元年﹝共二年﹞

按魏志髙貴鄕公本紀正始五年封郯縣髙貴鄕公齊王廢公卿議迎立公十月己丑卽皇帝位大赦攺元正元按冊府元龜髙貴鄕公以嘉平六年九月司馬景王廢齊王十月己丑卽位詔曰昔三祖神武聖徳應天受祚齊王嗣位肆行非度顚覆厥徳皇太后深惟社稷之重延納宰輔之謀用替厥位集大命於予一人以眇眇之身托於王公之上夙夜祗畏懼不能嗣守祖宗之大訓恢中興之洪業戰戰兢兢如臨於谷今羣公卿士股肱之輔四方徵鎭宣力之佐皆積徳累功忠勤帝室庶憑先祖先父有徳之臣左右小子用保乂皇家俾朕蒙暗垂拱而治蓋聞人君之道徳學侔天地潤澤施四海先之以慈愛示之以好惡然後教化行於上兆民聽於下朕𨿽不徳昧於大道思與宇內其臻致慶書不云乎安民則惠黎民懷之大赦攺元正元髙貴鄕公正元三年以甘露降攺爲甘露元年共五年

按魏志髙貴鄕公本紀甘露元年五月鄴及上谷並言甘露降夏六月丙午攺元爲甘露甘露五年六月陳畱王卽位攺爲景元元年共

四年

摟魏志陳畱王本紀甘露二年封安次縣常道鄕公髙貴鄕公卒公卿議迎立公六月甲寅卽皇帝位於太極前殿大赦攺年景元陳畱王景元五年攺爲咸熙元年共

二年

按魏志陳畱王本紀咸熙元年夏五月甲戌攺年

晉武帝受魏禪卽皇帝位攺魏咸熙二年爲泰始元年共十年

按晉書武帝本紀泰始元年十二月景寅受禪卽洛陽宮幸太極前殿詔曰昔朕皇祖宣王聖哲欽明誕應期運熙帝之載肇啟洪基伯考景王履道宣猷緝熙諸夏至於皇考文王睿哲光遠久協靈祗應天順時受玆明命仁濟於宇宙功格於上下肆魏氏弘鑑於古訓儀型於唐虞疇咨羣後爰輯大命於朕身予一人畏天之命用不敢違惟朕寡徳負荷洪烈托於王公之上以君臨四海惴惴惟懼罔知所濟惟爾股肱爪牙之佐文武不貳之臣乃祖乃父實左右我先王光隆我大業思與萬國共饗休祚於是大赦攺元賜天下爵人五級鰥寡孤獨不能自存者谷人五斛復天下租賦及關市之稅一年逋債宿負皆勿收除舊嫌解禁錮亡官失爵者悉復之泰始十一年攺爲咸寧元年共

五年

按晉書武帝本紀咸寧元年春正月戊午朔攺元咸寧六年攺爲太康元年共十年

按晉書武帝本紀太康元年三月壬申王浚以舟師至於建鄴之石頭孫�大懼面縛輿櫬降於軍門浚杖節解縛焚櫬送於京都收其圖籍克州四郡四十三縣三百一十三戶五十二萬三千吏三萬二千兵二十三萬男女口二百三十萬其牧守已下皆因吳所置除其苛政示之簡易吳人大悅乙酉大赦攺元大酺五日卹孤老困窮太康十一年攺爲太熙元年止

四月

按晉書武帝本紀太熙元年春正月辛酉朔攺元太熙元年四月惠帝卽位攺爲永熙元年一年

按晉書惠帝本紀太熙元年四月己酉卽皇帝位大赦攺爲永熙惠帝永熙二年春正月詔攺元爲永平三月又攺爲元康元年共九年

按晉書惠帝本紀永平元年春正月乙酉朔臨朝不設樂詔曰朕夙遭不造淹卹在疚賴祖宗遺靈宰輔忠賢得以眇身托於羣後之上昧於大道不明於訓戰戰兢兢夕惕若厲乃者哀迷之際三事股肱惟社稷之重率遵翼室之典猶欲長奉先皇之制是以有永熙之號然日月逾邁已涉新年開元易紀禮之舊章其攺永熙二年爲永平元年三月壬辰大赦攺元按本紀於是年三月止書大赦攺元而後年復直書二年俱無元康二字其中應有闕文

元康十年攺爲永康元年一

年

按晉書惠帝本紀永康元年春正月癸亥朔大赦攺元永康二年攺爲永寧元年一

年

按晉書惠帝本紀永寧元年夏四月癸亥詔曰朕以不徳纂承皇統遠不能光濟大業靖綏四方近不能開明刑威式遏姦宄至使逆臣孫秀敢肆凶虐窺間王室遂奉趙王倫饕據天位鎭東大將軍齊王冏徵北大將軍成都王�徵西大將軍河間王顒並以明徳茂親忠規允著首建大策匡救國難尙書漼共立大謀左衛將軍王輿與羣公卿士協同謀略親勒本營斬秀及其二子前趙王倫爲秀所誤與其子等已詣金墉迎朕幽宮旋軫閶闔豈在予一人獨饗其慶宗廟社稷實有賴焉於是大赦攺元孤寡賜谷五斛大酺五日永寧二年攺爲太安元年共

二年

按晉書惠帝本紀太安元年十二月丁卯河間王顒表齊王冏窺伺神器有無君之心與成都王�新野王歆範陽王虓同會洛陽請廢冏還第長沙王乂奉乘輿屯南止車門攻冏殺之幽其諸子於金墉城廢冏弟北海王寔大赦攺元大安三年春正月攺元永安秋七月攺元建武十一月復攺元爲永安十二月始攺爲永興元年共二年

按晉書惠帝本紀永興元年春正月景午成都王�自鄴諷於帝乃大赦攺元爲永安帝逼於河間王顒密詔雍州刺史劉沈秦州刺史皇甫重以討之沈舉兵攻長安爲顒所敗以成都王�爲丞相�遣從事中郎盛夔等以兵五萬屯十二城門殿中宿所忌者�皆殺之以三部兵代宿衛二月乙酉廢皇后羊氏幽於金墉城黜皇太子覃復爲淸河王三月王顒表請立成都王�爲太弟戊申詔曰朕以不徳纂承鴻緒於玆十有五載禍亂滔天姦逆仍起至乃幽廢重宮宗廟圯絕成都王�溫仁和惠�平暴亂其以�爲皇太弟都督中外諸軍事丞相如故大赦賜鰥寡髙年帛三匹大酺五日以太尉顒爲太宰太傅劉實爲太尉秋七月景申朔右衛將軍陳眕以詔召百寮入殿中因勒兵討成都王�戊戌大赦復皇后羊氏及皇太子覃己亥司徒王戎東海王越髙密王簡平昌公模吳王晏豫章王熾襄陽王範右僕射荀藩等奉帝北徵至安陽眾十餘萬�遣其將石超距戰己未六軍敗績於蕩陰帝遂幸超軍超遣弟熙奉帝之鄴�帥羣官迎謁道左帝下輿涕泣其夕幸於�軍�府有九錫之儀陳畱王送貂貚文衣鶡尾明日乃備法駕幸於鄴惟豫章王熾司徒王戎僕射荀藩從庚申大赦攺元爲建武八月戊辰�殺東安王繇張方復入洛陽廢皇后羊氏及皇太子覃安北將軍王浚遣烏丸騎攻成都王�於鄴大敗之�與帝單車走洛陽服禦分散倉卒上下無賫侍中黃門被囊中賫私錢三千詔貸用所在買飯以供宮人止食於道中客捨宮人有持升餘�米飯及燥蒜鹽豉以進帝帝啖之禦中黃門布被次獲嘉市粗米飯盛以瓦盆帝啖兩盂有老父獻蒸雞帝受之至溫將謁陵帝喪履納從者之履下拜流涕左右皆歔欷及濟河張方帥騎三千以陽燧靑蓋車奉迎方拜謁帝躬止之辛巳大赦賞從者各有差冬十一月乙未方請帝謁廟因劫帝幸長安方以所乘車入殿中帝馳避後園竹中方逼帝升車左右中黃門鼓吹十二人步從惟中書監盧志侍側方以帝幸其壘帝令方具車載宮人寶物軍人因妻略後宮分爭府藏魏晉已來之積掃地無遺矣行次新安寒甚帝墮馬傷足尙書髙光進面衣帝嘉之河間王顒帥官屬步騎三萬迎於霸上顒前拜謁帝下車止之以徵西府爲宮惟僕射荀藩司隸劉暾太常鄭球河南尹周馥與其遺官在洛陽爲畱臺承制行事號爲東西臺焉景午畱臺大赦攺元復爲永安辛丑復皇后羊氏李雄僭號成都王劉元海僭號漢王十二月丁亥詔曰天禍晉邦冢嗣莫繼成都王�自在儲貳政績虧損四海失望不可承重其以王還第豫章王熾先帝愛子令聞日新四海注意今以爲皇太弟以隆我晉邦以司空越爲太傅與太宰顒夾輔朕躬司徒王戎參錄朝政光祿大夫王衍爲尙書左僕射安南將軍虓安北將軍浚平北將軍騰各守本鎭髙密王簡爲鎭南將軍領司隸校尉權鎭洛陽東中郎將模爲寧北將軍都督冀州鎭於鄴鎭南大將軍劉弘領荊州以鎭南土周馥繆引各還本部百官皆復職齊王冏前應還第長沙王乂輕重刑封其子紹爲樂平縣王以奉其嗣自頃戎車屢徵勞費人力供禦之物皆減三分之二戶調田租三分減一蠲除苛政愛人務本淸通之後當還東京大赦攺元永興三年攺爲光熙元年一

年

按晉書惠帝本紀光熙元年六月辛未大赦攺元光熙元年十一月懷帝卽位攺明年爲永嘉元年﹝共七年﹞

按晉書懷帝本紀光熙元年十一月卽皇帝位永嘉元年春正月癸丑朔大赦攺元懷帝永嘉七年夏四月湣帝卽位攺爲建興元年﹝共五年﹞

按晉書湣帝本紀建興元年夏四月壬申卽皇帝位大赦攺元湣帝建興五年三月元帝卽晉王位攺爲建武元年一年

按晉書元帝本紀建武元年春二月辛巳平東將軍宋哲至宣湣帝詔曰遭運迍否皇綱不振朕以寡徳奉承洪緒不能祈天永命紹隆中興至使羣凶逼迫京輦朕今幽塞窮城憂慮萬端恐一旦崩潰卿指詣丞相具宣朕意使攝萬幾時據舊都修復陵廟以雪大恥三月帝素服出次舉哀三日西陽王及羣僚參佐州徵牧守等上尊號帝不許等以死固請至於再三帝慨然流涕曰孤罪人也惟有蹈節死義以雪天下之恥庶贖鈇鉞之誅吾本瑯邪王諸賢見逼不已乃呼私奴命駕將反國羣臣乃不敢逼請依魏晉故事爲晉王許之辛卯卽王位大赦攺元其殺祖父母父母及劉聰石勒不從此令元帝建武二年三月卽皇帝位攺爲太興元年共四年

按晉書元帝本紀太興元年三月癸丑湣帝崩問至帝斬縗居廬景辰百寮上尊號令曰孤以不徳當厄運之極臣節未立匡救未舉夙夜所以忘寢食也今宗廟廢絕億兆無系羣官庶尹咸勉之以大政亦何敢辭輒敬從所執是日卽皇帝位詔曰昔我髙祖宣皇帝誕應期運廓開王基景文皇帝奕世重光緝熙諸夏爰曁世祖應天順時受玆明命功格天地仁濟宇宙昊天不融降此鞠凶懷帝短世越去王都天禍薦臻大行皇帝崩殂社稷無奉肆羣後三司六事之人疇咨庶尹至於華戎致輯大命於朕躬予一人畏天之威用弗敢違遂登壇南嶽受終文祖焚柴頒瑞告類上帝惟朕寡徳纘我洪緒若涉大川罔知攸濟惟爾肱股爪牙之佐文武熊羆之臣用能�寧晉室輔予一人思與萬國共同休慶於是大赦攺元文武增位二等太興五年攺爲永昌元年一

年

按晉書元帝本紀永昌元年正月乙卯大赦攺元永昌元年閏十一月明帝卽位攺明年爲太寧元年共三年

按晉書明帝本紀永昌元年閏十一月庚寅卽皇帝位太寧元年三月戊寅朔攺元明帝太寧三年閏三月成帝卽位攺明年爲咸和元年共九年

按晉書成帝本紀太寧三年閏三月己丑卽皇帝位咸和元年春二月丁亥大赦攺元大酺五日賜鰥寡孤老米人二斛京師百里內復一年成帝咸和十年攺爲咸康元年共

八年

按晉書成帝本紀咸康元年春正月庚午朔帝加元服大赦攺元增文武位一等大酺三日賜鰥寡孤獨不能自存者米人五斛咸康八年六月康帝卽位攺明年爲建元元年共二年

按晉書明帝本紀永昌元年閏十一月庚寅卽皇帝年春正月攺元康帝建元二年九月穆帝卽位攺明年爲永和元年共十二年

按晉書穆帝本紀建元二年九月己亥卽皇帝位永和元年春正月甲戌朔皇太后設白紗帷於太極殿抱帝臨軒攺元穆帝永和十三年攺爲升平元年共

五年

按晉書穆帝本紀升平元年春正月壬戌朔帝加元服告於太廟始親萬幾大赦攺元增文武位一等升平五年五月哀帝卽位攺明年爲隆和元年一年

按晉書哀帝本紀升平五年五月庚申卽皇帝位隆和元年春正月壬子大赦攺元哀帝隆和二年攺爲興寧元年共

三年

按晉書哀帝本紀興寧元年二月己亥大赦攺元興寧三年二月廢帝卽位攺明年爲太和元年共六年

按晉書廢帝本紀興寧三年二月丁酉卽皇帝位太和元年攺元月日不載

廢帝太和六年十一月簡文帝卽位攺爲咸安元年共二年

按晉書簡文帝本紀咸安元年十一月己酉卽皇帝位桓溫出次中堂令兵屯衛乙卯溫奏廢太宰武陵王晞及子總詔魏郡太守毛安之帥所領宿衛殿內攺元爲咸安簡文帝咸安二年秋七月孝武帝卽位攺明年爲寧康元年共三年

按晉書孝武帝本紀咸安二年秋七月己未卽皇帝位寧康元年春正月己丑朔攺元孝武帝寧康四年攺爲太元元年共二十一年

按晉書孝武帝本紀太元元年春正月壬寅朔帝加元服見於太廟皇太后歸政甲辰大赦攺元太元二十一年九月安帝卽位攺明年爲隆安元年共五年

按晉書安帝本紀太元二十一年九月辛酉卽皇帝位隆安元年春正月己亥朔帝加元服攺元增文武位一等安帝隆安六年攺爲元興元年共

三年

按晉書安帝本紀元興元年春正月庚午朔大赦攺元元興四年攺爲義熙元年共十四年

按晉書安帝本紀義熙元年春正月戊戌詔曰朕以寡徳夙纂洪緒不能緝熙遐邇式遏姦宄逆臣肆亂乃誣罔天人篡據極位朕躬播越淪胥荒裔宣王之基眇焉以墜賴鎭軍將軍裕忠武英斷誠冠終古運謀機始貞賢協其契抆淚誓眾義士感其心故霜戈一揮巨猾奔迸三率稜威大憝授首而孽振猖狂嗣凶荊郢幸天祚社稷義旗載捷狡徒沮潰朕獲反正斯實宗廟之靈勤王之勛豈朕一人獨享伊祜思與億兆幸玆更始其大赦攺元賜百官爵二級鰥寡孤獨谷人五斛大酺五日義熙十四年十一月恭帝卽位攺明年爲元熙元年共二年

按晉書恭帝本紀義熙十四年十二月戊寅卽皇帝位元熙元年正月壬辰朔攺元

紀元部匯考二

宋武帝受晉禪卽皇帝位攺晉元熙二年爲永初元年共三年

按宋書武帝本紀永初元年夏六月丁卯卽皇帝位詔曰夫世代疊興承天統極𨿽遭遇異途因革殊事若乃功濟區宇道振生民興廢所階異世一揆朕以寡薄屬當艱運籍否終之期因士民之力用獲拯溺匡世撥亂安國寧民業未半古功參曩烈晉氏以多難仍遘歷運已移欽若前王憲章令軌用集大命於朕躬惟徳匪嗣辭不獲申遂祗順三靈饗玆景祚燔柴於南郊受終於文祖猥當與能之期爰集樂推之運嘉祚肇開隆慶惟始思俾休嘉惠玆兆庶其大赦天下攺晉元熙二年爲永初元年賜民爵二級鰥寡孤獨不能自存者人谷五斛逋租宿債勿復收其有犯鄕論淸議髒污淫盜一皆蕩滌洗除與之更始長徒之身特加原遣亡官失爵禁錮奪勞一依舊準永初三年五月少帝卽位攺明年爲景平元年共二年

按宋書少帝本紀永初三年五月癸亥卽皇帝位明年春正月己亥朔大赦攺元爲景平元年少帝景平二年八月文帝卽位攺爲元嘉元年共三十年

按宋書文帝本紀景平二年八月丁酉卽皇帝位大赦天下攺景平二年爲元嘉元年文帝元嘉三十年四月孝武帝卽位攺明年爲孝建元年共三年

按宋書孝武帝木紀元嘉三十年四月己巳卽皇帝位孝建元年春正月己亥朔攺元大赦天下孝武帝孝建四年攺爲大明元年共

八年

按宋書孝武帝本紀大明元年春正月辛亥朔攺元大赦天下賜髙年孤疾粟帛各有差大明八年閏五月前廢帝卽位攺明年爲永光元年七月

按宋書前廢帝本紀大明八年閏五月庚申卽皇帝位永光元年春正月乙未朔缺二字大赦天下按南史宋前廢帝本紀景和元年春正月乙未朔大赦攺元爲永光前廢帝永光元年八月攺爲景和元年一

年

按宋書前廢帝本紀永光元年秋八月攺元爲景和元年景和元年十二月明帝卽位攺爲泰始元年共

七年

按宋書明帝本紀泰始元年冬十二月丙寅上卽皇帝位詔曰髙祖武皇帝徳洞四瀛化綿九服太祖文皇帝以大明定基世祖孝武皇帝以下武寧亂日月所照梯山航海風雨所均削衽襲帶所以業固盛漢聲益隆周子業凶嚚自天忍悖成性神器殆於馭索景祚危於綴旒朕假寐凝憂泣血待旦慮大宋之基於焉而泯武文之業將墜於淵賴七廟之靈藉八百之慶巨猾斯殄鴻沴時褰皇綱絕而復紐天緯缺而更張猥以寡薄屬承幹統上緝三光之重俯顧庶民之艱業業兢兢若履冰谷思與億兆同此維新可大赦天下攺景和元年爲泰始元年明帝泰始八年攺爲泰豫元年一

年

按宋書明帝本紀泰豫元年春正月甲寅朔上有疾不朝會以疾患未痊故攺元泰豫元年四月後廢帝卽位攺明年爲元徽元年﹝共五年﹞

按宋書後廢帝本紀泰豫元年四月庚子卽皇帝位元徽元年春正月戊寅攺元大赦後廢帝元徽五年七月順帝卽位攺爲升明元年﹝共三年﹞

按宋書順帝本紀元徽五年七月壬辰卽皇帝位升明元年攺元大赦天下賜文武位二等按南史宋順帝本紀升明元年秋七月壬辰皇帝卽位大赦攺元徽五年爲升明元年

南齊髙帝受宋禪卽皇帝位攺宋升明三年爲建元元年共四年

按南齊書髙帝本紀建元元年夏四月甲午上卽皇帝位於南郊設壇柴燎告天禮畢大駕還宮臨太極前殿詔曰五徳更紹帝迹所以代昌三正疊隆王度所以攺耀世有質文時或因革其資元膺歷經道振民固以異術同揆殊流共貫者矣朕以寡昧屬值艱季推肆勤之誠藉樂治之數賢能悉心士民致力用獲拯溺龕暴一匡天下業未參古功殆侔昔宋氏以陵夷有徵歷數攸及思弘樂推永鑑崇替爰集天祿於朕躬惟志菲薄辭弗獲昭遂欽崇天人式由景命祗月正於文祖升禋鬯於上帝猥以寡徳光宅四海纂革代之蹤托王公之上若涉淵水罔知所濟寶祚初啟洪慶惟新思俾利澤宣被億兆可大赦天下攺升明三年爲建元元年賜人爵二級文武進位二等鰥寡孤獨不能自存者谷人五斛逋租宿債勿復收有犯鄕論淸議髒污淫盜一皆蕩滌洗除先注與之更始長徙敕系之囚特皆原遣亡官失爵禁錮奪勞一依舊典建元四年三月武帝卽位攺明年爲永明元年共十一年

按南齊書武帝本紀建元四年三月壬戌上卽位永明元年春正月辛亥大赦攺元武帝永明十一年郁林王卽位攺明年爲隆昌元年一年

按南齊書�林王本紀永明十一年卽位隆昌元年春正月丁未攺元大赦郁林王隆昌元年海陵王卽位攺爲延興元年按南齊書海陵王本紀隆昌元年郁林王廢尙書令西昌侯鸞議立昭文爲帝延興元年秋七月丁酉卽皇帝位詔曰太祖髙皇帝英謀光大受命作齊世祖武皇帝宏猷冠世繼暉下武世宗文皇帝淸明懿鑠四海宅心並徳漏下泉功昭上象聲教所覃無思不洽洪基式固景祚方融而天步多阻運鍾否剝嗣君昏忍暴戾滋多棄侮天經悖滅人紀朝野重足遐邇側視民怨神恫宗祧如綴賴忠謨肅舉霄漢廓淸俾三後之業絕而更紐七百之慶危而復安猥以衝人入纂幹緒載懷馭朽若墜諸淵思與黎元共綏戩福大赦攺元文武賜位二等海陵王延興元年冬十月明帝卽位攺爲建武元年共四年

按南齊書明帝本紀太后令廢海陵王以上入纂建武元年冬十月癸亥卽皇帝位詔曰皇齊受終建極握鏡臨宸神武重輝欽明懿鑠七百攸長盤石斯固而王度中蹇天階薦阻嗣命多違蕃舋孔棘宏圖景歷將墜諸淵宣徳皇后遠鑑崇替憲章舊典疇咨臺揆允定靈策用集寶命於予一人猥以虛薄纘承大業仰系鴻丕顧臨兆民永懷先構若履春冰寅憂夕惕罔識攸濟思與萬國播此惟新大赦天下攺元宿衛身普轉一階其餘文武賜位二等逋租宿責換負官物在建武元年以前悉原除劫賊余口在臺府者可悉原放負舋流徙並還本鄕明帝建武五年攺爲永泰元年一

年

按南齊書明帝本紀永泰元年夏四月甲寅攺元赦三署囚系原除各有差文武賜位二等永泰元年七月東昏侯卽位攺明年爲永元元年﹝共三年﹞

按南齊書東昏侯本紀永泰元年七月己酉卽位永元元年春正月戊寅大赦攺元東昏侯永元三年三月和帝卽位攺爲中興元年﹝共二年﹞

按南齊書和帝本紀中興元年春三月乙巳卽皇帝位大赦攺元文武賜位二等鰥寡孤獨不能自存者谷人五斛卽永元三年也

梁武帝受齊禪卽皇帝位攺齊中興二年爲天監元年共十八年

按梁書武帝本紀天監元年夏四月丙寅髙祖卽皇帝位於南郊設壇柴燎告類於天禮畢臨太極前殿詔曰五精遞襲皇王所以受命四海樂推殷周所以攺物𨿽禪代相舛遭會異時而微明疊用其流遠矣莫不振民育徳光被黎元朕以寡暗命不先後寧濟之功屬當期運乘此時來因心萬物遂振厥弛維大造區夏永言前蹤義均�徳齊氏以代終有徵歷數云攺欽若前載集大命於朕躬顧惟菲徳辭不獲命寅畏上靈用膺景業執禋柴之禮當與能之祚繼迹百王君臨四海若涉大川罔知攸濟洪基初兆萬品權輿思俾慶澤覃被率土可大赦天下攺齊中興二年爲天監元年賜民爵二級文武加位二等鰥寡孤獨不能自存者人谷五斛逋布口錢宿債勿復收其犯鄕論淸議髒污淫盜一皆蕩滌洗除前注與之更始天監十九年攺爲普通元年共

七年

按梁書武帝本紀普通元年春正月乙亥朔攺元大赦天下賜文武勞位孝悌力田爵一級尢貧之家勿收常調鰥寡孤獨並加贍卹普通八年攺爲大通元年共

二年

按梁書武帝本紀大通元年三月辛未輿駕幸同泰寺捨身甲戌還宮赦天下攺元大通三年攺爲中大通元年共

六年

按梁書武帝本紀中大通元年九月癸巳輿駕幸同泰寺設四部無遮大會因捨身公卿以下以錢一億萬奉贖冬十月己酉輿駕還宮大赦攺元中大通七年攺爲大同元年共十一年

按梁書武帝本紀大同元年春正月戊申朔攺元大赦天下大同十二年攺爲中大同元年一

年

按梁書武帝本紀中大同元年夏四月丙戌於同泰寺解講設法會大赦攺元孝悌力田爲父後者賜爵一級賚宿衛文武各有差中大同二年攺爲太淸元年共

三年

按梁書武帝本紀太淸元年三月庚子幸同泰寺設無遮大會捨身公卿等以錢一億萬奉贖夏四月丁亥輿駕還宮大赦天下攺元孝悌力田爲父後者賜爵一級在朝羣臣宿衛文武並加頒賚太淸三年五月簡文帝卽位攺明年爲大寶元年﹝共三年﹞

按梁書簡文帝本紀太淸三年五月辛巳卽皇帝位大寶元年春正月辛亥朔詔曰蓋天下者至公之神器在昔三五不獲已而臨蒞之故帝王之功聖人之餘事軒冕之華儻來之一物太祖文皇帝含光大之量啟西伯之基髙祖武皇帝道洽二儀智周萬物屬齊季薦瘥彜倫剝喪同气離入苑之禍元首懷無厭之欲乃當樂推之運因億兆之心承彼掎角雪玆讎恥事非爲己義實從民故功成勿居卑宮菲食大慈之業普燻汾陽之詔屢下於玆四紀無得而稱朕以寡昧哀煢孔棘生靈已盡志不圖全俯視陰企承鴻緒懸旌履薄未足云諭痛甚愈遲諒暗彌切方當元默在躬棲心事外卽王道未直天步猶艱式憑宰輔以弘庶政履端建號仰惟舊章可大赦天下攺太淸四年爲大寶元年元帝承聖元年十一月卽皇帝位於江陵詔攺太淸六年爲承聖元年共三年

按梁書元帝本紀太淸三年侯景陷沒京師世祖徵兵於湘州大寶三年世祖猶稱太淸六年三月王僧辯等平侯景承聖元年冬十一月丙子世祖卽皇帝位於江陵詔曰夫樹之以君司牧黔首帝堯之心豈貴黃屋誠弗獲已而臨�之朕皇祖太祖文皇帝積徳岐梁化行江漢道映在田具瞻斯屬皇考髙祖武皇帝明並日月功格區宇應天從民惟睿作聖太宗簡文皇帝地侔啟誦方符文景彊寇憑陵時難孔棘朕大拯橫流克復宗社羣公卿士百辟庶僚咸以皇靈眷命歸運斯及天命不可以久淹宸極不可以久曠粵若前載憲章令範畏天之威算隆寶歷用集神器於予一人昔虞夏商周年無嘉號漢魏晉宋因循以久朕𨿽云撥亂且非創業思得上系宗祧下惠億兆可攺太淸六年爲承聖元年逋租宿責並許弘貸孝子義孫可悉賜爵長徒�士特加原宥禁錮奪勞一皆曠蕩承聖四年九月敬帝卽位攺爲紹泰元年一

年

按梁書敬帝本紀承聖三年十一月江陵陷四年七月辛丑王僧辯納貞陽侯蕭淵明自采石濟江甲辰入於京師以帝爲皇太子九月甲辰司空陳霸先舉義襲殺王僧辯黜蕭淵明丙午帝卽皇帝位紹泰元年冬十月己巳詔曰王室不造嬰罹禍釁西都失守朝廷淪覆先帝梓宮播越非所王基傾弛率土罔戴朕以荒幼仍屬艱難泣血枕戈志復讎逆大恥未雪夙宵鯁憤羣公卿尹勉以大義越登寡暗嗣奉洪業顧惟夙心念不至此庶仰憑元靈傍資將相克淸元惡謝冤陵寢今墜命載新宗祊更祀慶流億兆豈予一人可攺承聖四年爲紹泰元年大赦天下內外文武賜位一等以貞陽侯淵明爲司徒封建安郡公食邑三千戶壬子以司空陳霸先爲尙書令都督中外諸軍事車騎將軍揚徐二州刺史司空如故敬帝紹泰二年攺爲太平元年共

二年

按梁書敬帝本紀太平元年九月壬寅攺元大赦孝悌力田賜爵一級殊才異行所在奏聞饑難流移勒歸本土

陳武帝受梁禪卽皇帝位攺梁太平二年爲永定元年共三年

按陳書武帝本紀永定元年冬十月乙亥髙祖卽皇帝位於南郊柴燎告天禮畢輿駕還宮臨太極前殿詔曰五徳更運帝王所以禦天三正相因夏殷所以宰世𨿽色分辭翰時異文質揖讓徵伐迄用參差而育徳振民義歸一揆朕以寡昧時屬艱危國步屢屯天維三絕肆勤先後拯厥橫流藉將帥之功兼猛士之力一匡天下再造黔黎梁氏以天祿永終歷數攸在遵與能之典集大命於朕躬顧惟非徳辭不獲亮式從天眷俯協民心受終文祖升禋上帝繼迹百王君臨萬宇若涉川水罔知攸濟寶業初建皇祚惟新思俾惠澤覃被億兆可大赦天下攺梁太平二年爲永定元年賜民爵二級文武二等鰥寡孤獨不能自存者人谷五斛逋租宿債皆勿復收其犯鄕裏淸議髒污淫盜者皆洗除先注與之更始長徒敕系特皆原之亡官失爵禁錮奪勞一依舊典永定三年六月文帝卽位攺明年爲天嘉元年共六年

按陳書文帝本紀永定三年六月甲寅卽皇帝位天嘉元年春正月癸丑詔曰朕以寡昧嗣纂洪業哀惸在疚治道弗昭仰惟前徳幽顯遐暢恭己不言庶幾無攺𨿽宏圖懋軌日月方弘而淸廟廓然聖靈浸遠感尋永往瞻言罔極今四象運周三元告獻中外胥洎玉帛駿奔思覃遺澤播之億兆其大赦天下攺永定四年爲天嘉元年鰥寡孤獨不能自存立者賜谷人五斛孝悌力田殊行異等加爵一級文帝天嘉七年攺爲天康元年一

年

按陳書文帝本紀天康元年二月丙午詔曰朕以寡徳纂承洪緒日昃劬勞思弘景業而政道多昧黎庶未康兼沴患淹時亢陽累月百姓何咎實由朕躬念玆在玆痛如疾首可大赦天下攺天嘉七年爲天康元年天康元年四月廢帝卽位攺明年爲光大元年共二年

按陳書廢帝本紀天康元年四月癸酉卽皇帝位光大元年春正月乙亥詔曰昔昊天成命降集寶圖二後重光九區咸又閔余衝薄王道未昭荷玆神器如涉靈海庶親賢並建牧伯惟良天下雍熙緬同刑措今三元攺歷萬國充庭淸廟無追具僚斯在言瞻寧位感觸崩心思播遺恩俾覃黎獻可大赦天下攺天康二年爲光大元年孝悌力田賜爵一級廢帝光大三年春正月宣帝卽位攺爲太建元年﹝共十四年﹞

按陳書宣帝本紀太建元年春正月甲午卽皇帝位於太極前殿詔曰夫聖人受命王者中興並由懿徳方作元後髙祖武皇帝揖拜堯圖經綸禹迹配天之業光辰象而利貞格地之功侔川嶽而長遠世祖文皇帝體上聖之資當下武之運築宮示儉所務惟徳定鼎初基厥謀斯在朕以寡薄才非聖賢夙荷前規方傳景祚𨿽復親承訓誨志守藩維詠季子之髙風思城陽之遠托自元儲紹國正位君臨無道非幾佇聞刑措豈圖王室不造頻謀亂階天步艱難將傾寶歷仰惟嘉命爰集朕躬我心貞確堅誓蒼昊而羣辟啟請相喧渭橋文母尊嚴懸心長樂對揚璽紱非止殷湯之三辭履涉春冬何但代王之五讓今便肅奉天策欽承介圭若據滄溟愈增兢業思所以雲行雨施品物咸亨當與黔黎普同斯慶可攺光大三年爲太建元年大赦天下宣帝太建十四年正月後主卽位攺明年爲至徳元年共四年

按陳書後主本紀太建十四年正月丁巳卽皇帝位至徳元年春正月壬寅詔曰朕以寡薄嗣守鴻基哀惸切慮疹恙纏織訓俗少方臨下靡算懼甚踐冰栗同馭朽而四气易流三光遄至纓紱列陛玉帛充庭具物匪新節序疑舊緬思前徳永慕昔辰對軒闥而哽心顧扆筵而栗气思所以仰遵遺構俯勵薄躬陶鑄九流休息百姓用弘寬簡取�陽和可大赦天下攺太建十五年爲至徳元年後主至徳五年攺爲禎明元年共

三年

按陳書後主本紀禎明元年正月戊寅詔曰柏皇大庭鼓淳和於曩日姬王嬴後被澆風於末載刑書已鑄善化匪融禮義旣乖姦宄斯作何其淳朴不反浮華競扇者歟朕居中禦物納隍在眷頻恢天网屢絕三邊元元黔庶終罹五辟蓋乃康哉寡薄抑焉法令滋章是用當寧弗怡矜此向隅之意今三元具序萬國朝辰靈芝獻於始陽膏露凝於聿歲從春施令仰幹布徳思與九有惟新七政可大赦天下攺至徳五年爲禎明元年

北魏道武帝卽代王位建元爲登國元年共

十年

按魏書道武帝本紀登國元年春正月戊申帝卽代王位郊天建元大會於牛川登國十一年秋七月道武帝始建天子旌旄攺元爲皇始元年共二年

按魏書道武帝本紀皇始元年秋七月左司馬許謙上書勸進尊號帝始建天子旌旗出入警蹕於是攺元皇始三年攺爲天興元年共

六年

按魏書道武帝本紀天興元年十二月己丑帝臨天文殿太尉司徒進璽綬百官咸稱萬歲大赦攺年天興七年攺爲天賜元年共六年

按魏書道武帝本紀天賜元年冬十月辛巳大赦攺元天賜六年冬十月明元帝卽皇帝位攺爲永興元年共五年

按魏書明元帝本紀天賜六年冬十月壬申卽皇帝位大赦攺年爲永興元年明元帝永興六年攺爲神瑞元年共

二年

按魏書明元帝本紀神瑞元年春正月辛酉以禎瑞頻集大赦攺元神瑞三年攺爲泰常元年共

八年

按魏書明元帝本紀泰常元年夏四月壬子大赦攺元泰常八年十月太武帝卽位攺明年爲始光元年﹝共四年﹞

按魏書太武帝本紀泰常八年十月壬申卽皇帝位大赦天下始光元年攺元月日不載

太武帝始光五年攺爲神元年共

四年

按魏書太武帝本紀神元年二月攺元神五年攺爲延和元年共

三年

按魏書太武帝本紀延和元年春正月丙午謁於太廟大赦攺元延和四年攺爲太延元年共

五年

按魏書太武帝本紀太延元年春正月甲申大赦攺年太延六年攺爲太平眞君元年共十一年

按魏書太武帝本紀太平眞君元年六月丁丑皇孫浚生大赦攺年太平眞君十二年攺爲正平元年共

二年

按魏書太武帝本紀正平元年六月壬戌攺年正平二年冬十月文成帝卽位攺爲興安元年共二年

按魏書文成帝本紀正平二年十月戊申卽皇帝位於永安前殿大赦攺年興安文成帝興安三年攺爲興光元年一

年

按魏書文成帝本紀興光元年秋七月庚子皇子弘生辛丑大赦攺年興光二年攺爲太安元年共

五年

按魏書文成帝本紀太安元年六月壬戌詔名皇子曰弘曲赦京城攺年太安六年攺爲和平元年共

六年

按魏書文成帝本紀和平元年春正月甲子朔大赦攺元和平六年五月獻文帝卽位攺明年爲天安元年一年

按魏書獻文帝本紀和平六年夏五月卽皇帝位天安元年春正月己丑朔大赦攺年獻文帝天安二年攺爲皇興元年共

五年

按魏書獻文帝本紀皇興元年秋八月戊申皇子宏生大赦攺年皇興五年八月孝文帝卽位攺爲延興元年共

五年

按魏書孝文帝本紀皇興五年秋八月丙午卽皇帝位於太華前殿大赦攺元延興孝文帝延興六年攺爲承明元年一

年

按魏書孝文帝本紀承明元年夏六月壬申大赦攺年承明二年攺爲太和元年共二十三年

按魏書孝文帝本紀太和元年春正月乙酉朔詔曰朕夙承寶業懼不堪荷而天貺具臻地瑞並應風和气晼天人交協豈朕衝昧所能致哉實賴神祗七廟降福之助今三正告初祗感交切宜因陽始協典革元其攺今號爲太和元年太和二十三年夏四月宣武帝卽位攺明年爲景明元年共四年

按魏書宣武帝本紀太和二十三年夏四月丁巳卽皇帝位景明元年春正月壬寅車駕謁長陵乙巳大赦攺年宣武帝景明五年攺爲正始元年共

四年按魏書宣武帝本紀正始元年春正月丙寅大赦攺元正始五年攺爲永平元年共

四年

按魏書宣武帝本紀永平元年秋八月丁卯大赦攺年永平五年攺爲延昌元年共

四年

按魏書宣武帝本紀延昌元年夏四月乙酉大赦攺年延昌四年春正月孝明帝卽位攺明年爲熙平元年共二年

按魏書孝明帝本紀延昌四年春正月丁巳卽皇帝位熙平元年春正月戊辰朔大赦攺年孝明帝熙平三年攺爲神龜元年共

二年

按魏書孝明帝本紀神龜元年二月己酉詔以神龜表瑞大赦攺年神龜三年攺爲正光元年共

五年

按魏書孝明帝本紀正光元年秋七月辛卯帝加元服大赦攺年正光六年攺爲孝昌元年共

三年

按魏書孝明帝本紀孝昌元年夏六月癸未大赦攺年孝昌四年攺爲武泰元年一

年

按魏書孝明帝本紀武泰元年春正月丙寅大赦攺年武泰元年夏四月孝莊帝卽位攺元建義九月又攺爲永安元年共三年

按魏書孝莊帝本紀武泰元年夏四月戊戌卽帝位車駕入宮禦太極殿詔曰太祖誕命應期龍飛燕代累世重光載隆帝緒冀欲闡玆洪業永在無窮豈圖多難遘玆百六致使妖悖四起內外競侵朝無卹政之臣野多怨酷之士實由女主專朝致玆顚覆孝明皇帝大情衝順深存隱忍奄棄萬國眾用疑焉太原王榮世抱忠孝功格古今赴義晉陽大會河洛乃推翼朕躬應玆大命徳謝少康道愧前緒猥以眇身君臨萬國如涉淵海罔知所濟可大赦天下攺武泰爲建義元年九月壬申柱國大將軍爾朱榮率騎七千討葛榮於滏口破擒之餘眾悉降冀定滄瀛殷五州平乙亥以平葛榮大赦天下攺爲永安元年孝莊帝永安三年爾朱世隆等奉長廣王爲主攺爲建明元年按魏書孝莊帝本紀永安三年冬十月爾朱世隆爾朱兆共推太原太守行並州刺史長廣王爲主大赦所部號年建明長廣王建明二年二月前廢帝卽位攺爲普泰元年一年

按魏書前廢帝本紀莊帝崩爾朱世隆等以長廣王疏遠非人望所推以王有過人之量將謀廢立春二月己巳長廣王進至邙南世隆等奉王東郭之外行禪讓之禮王入自雲龍門升太極前殿羣臣拜賀禮畢登閶闔門詔曰朕以寡薄撫臨萬邦思與億兆同玆慶泰可大赦天下以魏爲大魏攺建明二年爲普泰元年前廢帝普泰元年十月後廢帝卽位攺爲中興元年共二年按魏書後廢帝本紀後廢帝卽位於信都大赦稱中興元年按北史魏廢帝本紀普泰元年十月勃海王髙歡奉帝以主號令中興元年冬十月壬寅皇帝卽位於信都大赦攺普泰元年爲中興後廢帝中興二年夏四月出帝卽位攺元太昌十二月攺元永興尋攺爲永熙元年共三年

按魏書出帝本紀中興二年夏四月戊子卽帝位詔曰否泰相沿廢興互有元天無所隱精靈弗能諭大魏統幹徳漸區牢籠九服磅礡三光而上天降禍運踵多難禮樂崩淪憲章漂沒赫赫宗周剪爲戎寇肅肅淸廟將成茂艸大丞相渤海王忠存本朝精貫白日爰舉義旗志雪國恥故廣阿之軍貔虎奪气鄴下之師金湯失險桴鼓暫交一朝蕩滅元凶授首大憝斯擒揚旗濟河掃淸伊洛士民安堵不失舊章社稷危而復安洪基毀而還構朕以托體宸極猥當樂推祗握寶圖承玆大業得以眇身托於王公之上若涉淵水罔識攸津思與兆民同玆嘉慶可大赦天下攺中興二年爲太昌元年十二月丁亥大赦天下攺太昌爲永興以太宗號尋攺爲永熙元年出帝永熙三年冬十月孝靜帝卽位攺爲天平元年共四年

按魏書孝靜帝本紀永熙三年冬十月丙寅卽位於城東大赦天下攺永熙三年爲天平元年孝靜帝天平五年攺爲元象元年一

年

按魏書孝靜帝本紀元象元年春正月有巨象自至碭郡陂中南兗州獲送於鄴丁卯大赦攺元元象二年攺爲興和元年共

四年

按魏書孝靜帝本紀興和元年冬十有一月癸亥以新宮成大赦天下攺元興和五年攺爲武定元年共

八年

按魏書孝靜帝本紀武定元年春正月壬戌朔大赦天下攺元文帝卽位於城西號西魏攺元爲大統元年共十七年

按北史魏文帝本紀大統元年春正月戊申皇帝卽位於城西大赦攺元大統十七年三月廢帝卽位攺明年爲元年共

三年

按北史魏廢帝本紀大統十七年三月卽皇帝位元年不建號

廢帝三年正月恭帝卽位攺明年爲元年共

四年

按北史魏恭帝本紀廢帝三年正月卽皇帝位攺元不建號

北齊文宣帝受魏禪卽皇帝位攺魏武定八年爲天保元年共十年

按北齊書文宣帝本紀武定八年夏五月戊午卽皇帝位於南郊升壇柴燎告天事畢還宮禦太極前殿詔曰無徳而稱代刑以禮不言而信先春後秋故知惻隱之化天人一揆弘宥之道古今同風朕以虛薄功業無紀昔先獻武王值魏世不造九鼎行出乃驅禦侯伯大號燕趙拯厥顚墜俾亡則存文襄王外挺武功內資明徳纂戎先業辟土服遠年逾二紀世歷兩都獄訟有適謳歌斯在故魏帝俯遵歷數爰念褰裳遠取唐虞終同脫屣實幽憂未已志在陽城而羣公卿士誠守愈切遂屬代終居於民上如涉深水有眷終朝始發晉陽九尾呈瑞外壇告天赤雀�祉惟爾文武不貳心之臣股肱爪牙之將左右先王克隆大業永言誠節共斯休祉思與億兆同始玆日其大赦天下攺武定八年爲天保元年天保十年十一月廢帝卽位攺明年爲幹明元年一年

按北齊書廢帝本紀天保十年十一月癸卯卽皇帝位幹明元年春正月癸丑朔攺元廢帝幹明元年八月孝昭帝卽位攺爲皇建元年﹝共二年﹞

按北齊書孝昭帝本紀皇建元年八月壬午皇帝卽位於晉陽宣徳殿大赦攺幹明元年爲皇建孝昭帝皇建二年十一月武成帝卽位攺爲大寧元年一年

按北齊書武成帝本紀大寧元年冬十一月癸丑皇帝卽位於南宮大赦攺皇建二年爲大寧武成帝大寧二年攺爲河淸元年共

四年

按北齊書武成帝本紀河淸元年夏四月乙巳靑州刺史上言今月庚寅河濟淸以河濟淸攺大寧二年爲河淸降罪人各有差河淸四年夏四月後主卽位攺爲天統元年共

五年

按北齊書後主本紀河淸四年武成禪位於帝天統元年夏四月景子皇帝卽位於晉陽宮大赦攺河淸四年爲天統後主天統六年攺爲武平元年共

六年

按北齊書後主本紀武平元年春正月乙酉攺元武平七年攺爲隆化元年一年

按北齊書後主本紀武平七年十二月丁巳大赦攺武平七年爲隆化元年隆化二年春正月幼主卽位攺爲承光元年一

年

按北齊書幼主本紀隆化二年春正月乙亥卽皇帝位攺元爲承光元年

北周明帝稱皇帝始建元爲武成元年共

二年

按周書明帝本紀武成元年八月己亥攺天王稱皇帝追尊文王爲帝大赦攺元按崔猷傳猷字宣猷世宗卽位徵拜禦正中大夫時依周禮稱天王又不建年號猷以爲世有澆淳運有治亂故帝王以之沿革聖哲因時制宜今天子稱王不足以威天下請遵秦漢稱皇帝建年號朝議從之武成二年夏四月武帝卽位攺明年爲保定元年﹝共五年﹞

按周書武帝本紀武成三年夏四月壬寅卽皇帝位保定元年春正月戊申詔曰寒暑亟周奄及䢐歲攺元命始國之典章朕祗承寶圖宜遵故實可攺武成三年爲保定元年嘉號旣新惠澤宜布文武百官各增四級武帝保定六年攺爲天和元年共

六年

按周書武帝本紀天和元年春正月癸未大赦攺元百官普加四級天和七年攺爲建徳元年共

六年

按周書武帝本紀建徳元年三月大赦攺元按晉蕩公護傳護自恃建立之功久當權軸凡所委任皆非其人兼諸子貪殘僚屬縱逸恃護威勢莫不�政害民髙祖以其暴慢密與衛王直圖之天和七年三月十八日護自同州還帝禦文安殿見護訖引護入含仁殿朝皇太后斬之十九日詔曰君親無將將而必誅太師大冢宰晉公護地實宗親義兼家國爰初艸創同濟艱難遂任總朝權寄深國命不能竭其誠�罄以心力盡事君之節申送往之情朕兄故略陽公英風秀遠神機�悟地居聖裔禮歸當璧遺訓在耳忍害先加永尋摧割貫切骨髓世宗明皇帝聰明神武缺二字藏智護內懷凶悖外托尊崇凡厥臣民誰亡怨憤朕纂承洪基十有三載委政師輔責成宰司護志在無君義違臣節懷玆蠆毒逞彼狼心任情誅暴肆行威福朋黨相扇賄貨公行所好加羽毛所惡生瘡痏朕約己菲躬情存庶政每思施寬惠下輒抑而不行遂使戶口雕殘徵賦勞劇家無日給民不聊生且三方未定邊隅尙阻疆場待戎旗之備武夫資幹城之力侯伏龍恩萬壽劉勇等未�庸勛先居上將髙門峻宇甲第雕墻實繁有徒同惡相濟民不見徳惟利是視百姓嗷嗷道路以目含生業業相顧鉗口常恐七百之基忽焉顚墜億兆之命一旦阽危上累祖宗之靈下負蒼生之責今肅正典刑護已卽罪其餘凶黨咸亦伏誅氛霧旣淸遐邇同慶朝政惟新兆民更始可大赦天下攺天和七年爲建徳元年建徳七年攺爲宣政元年一年

按周書武帝本紀宣政元年三月壬辰攺元宣政元年六月宣帝卽位攺明年爲大成元年一年

按周書宣帝本紀宣政元年六月戊戌卽皇帝位大象元年春正月癸巳受朝於露門大赦攺元大成宣帝大成元年二月攺爲大象元年共二年

按周書宣帝本紀大象元年春正月癸巳大赦攺元大成二月辛巳詔曰有聖大寶實惟重器元天表命人事與能幽顯同謀確乎不易域中之大實懸定於杳冥天下爲公蓋不避於內舉我大周感蒼昊之精受河洛之錫武功文徳光格區宇創業垂統永光無窮朕以寡薄祗承洪緒上賴先朝得一之迹下藉羣後不貳之心職貢與雲雨俱通憲章共光華並亙圓首方足咸登仁壽思隆國本用弘天歷皇太子衍地居上嗣正統所歸遠憑積徳之休允�無疆之祚帝王之量未肅而成天祿之期不謀已至朕今傳位於衍乃眷四海深合謳歌之望俾予一人髙蹈風塵之表萬方兆庶知朕意焉可大赦天下攺大成元年爲大象元年帝於是自稱天元皇帝大象二年五月靜帝入居天臺攺明年爲大定元年一年

按周書靜帝本紀大象元年二月辛巳宣帝於鄴宮傳位授帝居正陽宮二年夏五月己酉宣帝崩帝入居天臺大定元年春正月壬午詔曰朕以不天夙遭極罰光陰遄速遽及此辰窮慕纏綿言增號絕逾祀革號憲章前典可攺大象三年爲大定元年

隋文帝受周禪卽皇帝位攺周大定元年爲開皇元年共二十年

按隋書文帝本紀開皇元年二月甲子卽皇帝位於臨光殿設壇於南郊遣使柴燎告天是日告廟大赦攺元開皇二十一年攺爲仁壽元年共

四年

按隋書文帝本紀仁壽元年春正月乙酉朔大赦攺元仁壽四年秋七月煬帝卽位攺明年爲大業元年﹝共十三年﹞

按隋書煬帝本紀仁壽四年七月卽皇帝位大業元年春正月壬辰朔大赦攺元煬帝大業十三年十一月恭帝卽位攺爲義寧元年共二年

按隋書恭帝本紀義寧元年十一月壬戌上卽皇帝位於大興殿詔曰王道喪亂天步孔艱古往今來代有其事屬之於朕逢此百罹彼蒼者天胡寧斯忍𦇤褓之歲夙遭憫凶孺子之辰太上播越興言感動實疚於懷太尉唐公膺期作宰時稱舟楫大拯橫流糾合義兵翼戴皇室與國休戚再匡區夏爰奉明詔�予幼沖顯命光臨天威咫尺對揚尊號悼心失圖一人在遠三讓不遂俯南面厝身無所苟利社稷莫敢或違俯從羣議奉遵聖旨可大赦天下攺大業十三年爲義寧元年

紀元部匯考三

唐髙祖受隋禪卽皇帝位攺隋義寧二年爲武徳元年共九年

按唐書髙祖本紀義熙二年五月戊午隋帝遜於位以刑部尙書蕭造司農少卿裴之隱奉皇帝璽紱於唐王三讓乃受武徳元年五月甲子卽皇帝位於太極殿大赦攺元武徳九年正月太宗卽位攺明年爲貞觀元年﹝共二十三年﹞按唐書太宗本紀武徳九年八月甲子卽皇帝位貞觀元年正月乙酉攺元太宗貞觀二十三年六月髙宗卽位攺明年爲永徽元年共六年

按唐書髙宗本紀貞觀二十三年六月甲戌卽皇帝位永徽元年正月辛丑攺元髙宗永徽七年攺爲顯慶元年共

五年

按唐書髙宗本紀顯慶元年正月辛未立代王弘爲皇太子壬申大赦攺元顯慶六年攺爲龍朔元年共

三年

按唐書髙宗本紀龍朔元年二月乙未攺元龍朔三年攺明年爲麟徳元年共

二年

按唐書髙宗本紀龍朔三年十二月庚子攺明年爲麟徳元年降京師雍州等諸縣死罪以下麟徳三年攺爲幹封元年共

二年

按唐書髙宗本紀幹封元年正月戊辰封於泰山庚午禪於社首壬申大赦攺元幹封三年攺爲總章元年共

二年

按唐書髙宗本紀總章元年三月庚寅大赦攺元總章三年攺爲咸亨元年共四年

按唐書髙宗本紀咸亨元年三月甲戌大赦攺元咸亨五年攺爲上元元年共二年

按唐書髙宗本紀上元元年八月壬辰皇帝稱天皇皇后稱天后追尊六代祖宣簡公爲宣皇帝妣張氏曰宣莊皇后五代祖懿王爲光皇帝妣賈氏曰光懿皇后增髙祖太宗及後謚大赦攺元賜酺三日按冊府元龜上元元年閏四月己卯禦鳴鳳門詔曰自古哲王恭承景命莫不執象以禦宇歷時以建元必當上立乾符下立人極者也朕承累聖之鴻業紹大中之寶位寇孽干紀王師尙勞幹幹之心豈忘鑑寐一物失所每軫納隍之憂萬邦未寧深懷馭朽之懼賴上元垂福宗廟降靈百辟卿士同心�力方冀干戈載戢區宇乂寧每勵躬於帝圖常取則於天道屬天人�紀景象垂文爰遵革故之典將契維新之命義存更始庶有應於天心澤被無私宜載覃於率土可大赦天下攺乾元三年爲上元元年上元三年攺爲儀鳳元年共

三年

按唐書髙宗本紀儀鳳元年十一月壬申大赦攺元儀鳳三年攺明年爲通乾元年五月

按唐書髙宗本紀儀鳳三年夏四月戊申攺明年爲通乾元年通乾元年六月攺爲調露元年一

年

按唐書髙宗本紀調露元年六月辛亥大赦攺元調露二年攺爲永隆元年一年

按唐書髙宗本紀永隆元年八月乙丑立英王哲爲皇太子大赦攺元賜酺三日永隆二年攺爲開耀元年一

年

按唐書髙宗本紀開耀元年九月乙丑攺元開耀二年攺爲永淳元年一

年

按唐書髙宗本紀永淳元年二月癸未以孫重照生滿月大赦攺元賜酺三日永淳二年攺爲弘道元年一

年

按唐書髙宗本紀弘道元年十二月丁巳攺元弘道元年十二月中宗卽位攺明年爲嗣聖元年﹝共二十一年﹞

按唐書中宗本紀中宗卽皇帝位太后臨朝稱制嗣聖元年正月廢居於均州又遷於房州按武后本紀弘道元年十二月皇太子卽皇帝位尊後爲皇太后臨朝稱制中宗嗣聖元年二月太后立豫王旦爲皇帝卽

睿宗攺

元文明一

年九月太后始建元爲光宅元年一

年

按唐書睿宗本紀睿宗髙宗第八子封豫王武后廢中宗立爲皇帝按武后本紀光宅元年正月癸未攺元嗣聖二月戊午廢皇帝爲廬陵王幽之己未立豫王旦爲皇帝立永平郡王承器爲皇太子攺元爲文明九月甲寅大赦攺元嗣聖二年太后攺元爲垂拱元年共

四年

按唐書武后本紀垂拱元年正月丁未大赦攺元嗣聖六年太后攺元爲永昌元年一年

按唐書武后本紀永昌元年正月乙卯享於萬象神宮大赦攺元賜酺七日嗣聖七年正月太后攺元載初九月又攺爲天授元年共二年

按唐書武后本紀天授元年正月庚辰大赦攺元曰載初以十一月爲正月十二月爲臘月來歲正月爲一月九月壬午大赦攺元賜酺七日嗣聖九年四月太后攺元如意九月又攺爲長壽元年共二年

按唐書武后本紀長壽元年四月丙申大赦攺元如意九月庚子大赦攺元嗣聖十一年太后攺元爲延載元年一

年

按唐書武后本紀延載元年五月甲午加號越古金輪聖神皇帝大赦攺元賜酺七日嗣聖十二年正月太后攺元證聖九月又攺爲天冊萬歲元年一年

按唐書武后本紀天冊萬歲元年正月辛巳加號慈氏越古金輪聖神皇帝攺元證聖大赦賜酺三日九月甲寅祀南郊加號天冊金輪大聖皇帝大赦攺元賜酺九日嗣聖十三年臘月太后攺元萬歲登封三月又攺爲萬歲通天元年一年

按唐書武后本紀萬歲通天元年臘月甲戌如神嶽甲申封於神嶽攺元曰萬歲登封大赦免今歲租稅賜酺十日三月丁巳復作明堂攺曰通天宮大赦攺元賜酺七日嗣聖十四年太后攺元爲神功元年一

年

按唐書武后本紀神功元年九月壬寅大赦攺元賜酺七日嗣聖十五年太后攺元爲聖歷元年共

一年

按唐書武后本紀聖歷元年正月甲子大赦攺元賜酺九日嗣聖十七年太后攺元爲久視元年一

年

按唐書武后本紀久視元年五月癸丑大赦攺元按舊唐書武后本紀聖歷三年五月癸丑上以所疾康復大赦天下攺元爲久視停金輪等尊號大酺五日嗣聖十八年正月太后攺元大足十月又攺爲長安元年共四年

按唐書武后本紀長安元年正月丁丑攺元大足十月辛酉大赦攺元按朝野僉載則天好禎祥拾遺朱前疑說夢云則天發白更黑齒落更生卽授都官郎中司刑事囚三百餘人秋分後無計可作乃於圜獄外羅墻角邊作聖人迹長五尺至夜半三百人一時大叫內使推問云昨夜有聖人見身長三丈面作金色云汝等並冤枉不須怕懼天子萬年卽有恩赦放汝把火照之見有巨迹卽大赦天下攺爲大足元年嗣聖二十一年正月中宗復位攺爲神龍元年共二年

按唐書中宗本紀嗣聖元年正月廢居於均州又遷於房州聖歷二年復爲皇太子太后老且病神龍元年正月張柬之等以羽林兵討亂甲辰皇太子監國大赦攺元丙午復於位大赦賜文武官階爵民酺五日免今歲租賦給復房州三年放宮女三千人神龍三年攺爲景龍元年共四年

按唐書中宗本紀景龍元年九月庚子大赦攺元景龍四年六月韋後立溫王重茂攺元唐隆尋睿宗卽位攺爲景云元年共二年

按唐書睿宗本紀景云元年六月韋皇后弒中宗矯詔立溫王重茂爲皇太子又矯遺詔自立爲皇太后以睿宗參謀政事攺元曰唐隆太后臨朝攝政罷睿宗參謀政事以爲太尉庚子臨淄郡王隆基討亂誅韋氏申辰相王卽皇帝位己巳大赦攺元按通鑑綱目中宗景龍四年六月皇后韋氏弒帝於神龍殿立溫王重茂初許州參軍燕欽融上言皇后干預國政宗楚客圖危社稷上面詰之欽融抗言不撓楚客矯制撲殺之上意怏怏由是後及其黨始懼乃相與合謀於餅餤中進毒中宗崩韋氏祕不發喪太平公主與上官昭容謀艸遺制立溫王重茂爲太子皇后知政事相王旦參謀政事宗楚客曰相王與皇后嫂叔不通問聽朝之際何以爲禮遂率諸宰相表請罷相王政事乃發喪皇后攝政攺元唐隆睿宗景云三年正月攺元太極五月又攺元延和八月立皇太子卽元宗爲皇帝攺爲先天元年一

年

按唐書睿宗本紀先天元年正月戊子耕籍田己丑大赦攺元曰太極五月戊寅有事於北郊辛巳大赦攺元曰延和八月庚子立皇太子爲皇帝以聽小事自尊爲太上皇以聽大事甲辰大赦攺元按元宗本紀延和元年星官言帝座前星有變睿宗曰傳徳避災吾意決矣七月壬辰制皇太子宜卽皇帝位太子惶懼入請睿宗曰此吾所以答天戒也八月庚子卽皇帝位先天元年十月庚子享於太廟大赦元宗先天二年攺爲開元元年共二十九年

按唐書元宗本紀延和元年八月庚子卽皇帝位先天元年十月庚子享於太廟大赦開元元年七月始聽政十二月庚寅大赦攺元賜內外官勛開元三十年攺爲天寶元年共十五年三年正月丙申攺年爲載

按唐書元宗本紀天寶元年正月丁未大赦攺元天寶十五載七月肅宗卽位於靈武攺爲至徳元載共二年

按唐書肅宗本紀天寶十五載元宗避賊行至馬嵬父老遮道請畱太子討賊元宗許之七月辛酉至於靈武壬戌裴冕等請皇太子卽皇帝位甲子卽皇帝位於靈武尊皇帝曰上皇天帝大赦攺元至徳按冊府元龜肅宗至徳元年七月甲子卽位於靈武禦南門下詔曰朕聞聖人畏天命者奉天時知皇靈眷命不敢違而去之知歷數有歸不獲已而當之在昔帝王靡不繇斯而有天下者也乃者京闕失守羣凶尙扇聖王久厭天位思傳眇身軍興之初已有成命予恐不徳罔敢祗承今羣公卿士僉曰孝莫大於繼徳功莫大於中興朕所以理兵朔方將殄寇逆務以大者本其孝乎須安兆庶之心敬順羣臣之請乃以七月癸丑朔十二日甲子卽皇帝位於靈州崇徽號上尊聖皇曰上皇天帝所司擇日昭告於上帝朕以薄徳謬當重任旣展承天之禮宜覃率土之澤可大赦天下攺元曰至徳肅宗至徳三載攺爲乾元元年共二年至此仍攺載曰年

按唐書肅宗本紀乾元元年二月丁未大赦攺元按冊府元龜乾元元年二月丁未禦鳴鳳門詔曰古者父有天下傳歸於子子有天下尊歸於父有國所以繼統立身莫若揚親其義遠矣我太上至道聖皇天帝惟皇降衷敷佑於上允文允武乃聖乃神道合乎乾坤徳明於日月粵若尊崇九廟巡謁五陵天子之孝也嚴禋二郊升中東嶽聖人之表也制禮作樂闡學明刑帝王之業也戡定多難懷柔百蠻霸王之功也於是乎爲而不宰成而勿居神超象外之光心契合漠之境釋負於小子俾承於丕構討伐叛逆綏懷四方豈朕所能皆聖皇之訓也頃者親授寶符載錫美稱顧朕不徳以克負荷君父之命若登於天祖宗之緒恐墜於地一昨與羣臣百僚庶尹眾士圖惟帝載欽若聖諭自古以來百工垂範文明浚哲孝友寬仁豈有如我開元之盛也乃稽大典上徽號曰太上至道聖皇天帝累日誠請不蒙許納至於數四今玆俯從允膺天休克副人望朕上迫嚴旨曲被殊私迎春之初承奉嘉命聖皇所賜曰光天文武大聖孝感皇帝名以制義亦爲實賓卑不逾尊是昭物則恭惟聖造何敢當仁頃以鴻業載昌有虧公議伏以大聖二字深僭皇猷讓非飾詞言必形泣承順顏色而宸眷不回祗膺寵光乃夕惕增厲今惟新景命禮洽於尊親誕受徽章敬在於順上發生萬物行慶其時孚佑兆人緩刑斯在宜弘霈澤以布陽和可大赦天下攺至徳三年爲乾元元年乾元元年攺爲上元元年一

年

按唐書肅宗本紀上元元年閏四月己卯大赦攺元賜文武官爵上元二年去上元號稱元年一

年

按唐書肅宗本紀上元二年九月壬寅大赦去上元號稱元年月以斗所建辰爲名按舊唐書肅宗本紀上元二年九月壬寅制曰朕獲守丕業敢忘謙沖欲垂範而自我亦去華而就實其乾元大聖光天文武孝感等尊崇之稱何徳以當之欽若昊天定時成歲春秋五始義在體元惟以紀年更無潤色至於漢武飾以浮華非前王之茂典豈永代而作則自今以後朕號惟稱皇帝其年號但稱元年去上元之號元年建元爲寶應元年一

年按唐書肅宗本紀寶應元年建巳月壬子楚州獻定國寶玉十有三乙丑皇太子監國大赦攺元年爲寶應元年復以正月爲歲首建巳月爲四月按代宗本紀代宗初封楚王乾元元年三月徙封成王四月立爲皇太子初太子生之歲豫州獻嘉禾於是以爲祥乃更名豫肅宗去上元二年號止稱元年月以斗所建辰爲名元年建巳月肅宗寢疾乃詔皇太子監國而楚州獻定國寶十有三因曰楚者太子之所封今天降寶於楚宜以建元乃以元年爲寶應元年按冊府元龜寶應元年四月乙丑詔曰上天降寶獻自楚州神明告歷數之符合璧定妖災之气總集瑞命祗承鴻休因以體元�乎五紀其元年宜攺爲寶應元年寶應元年代宗卽位攺明年爲廣徳元年共

二年

按唐書代宗本紀寶應元年四月己巳卽皇帝位廣徳元年七月壬子大赦攺元按冊府元龜廣徳元年七月壬子禦宣政殿下詔曰惟髙祖太宗敷大徳於天下覆載之內湛恩茂育累聖同道用康兆人寶位重光深其徳澤被服漸漬洽於生靈者百有五十年之間兵不作而刑將措矣自寇虐橫厲山東不開釁起渠魁毒流區宇三軍七萃之士豪傑忠良之徒制在風波遭其驅劫由是干戈不息徵賦實煩哀我人斯並罹災患憫玆有犯無罪萬方朕上戴皇天下臨黔首奉先聖之成命集一切之大勛元惡旣誅羣生思乂是欲鏡淸六合网決八紘庶齊大道之時克復太平之理至化猶郁兵嚴初解百辟卿士中外眾臣並進昌言請上徽號曰寶應元聖文武孝皇帝朕涉道日寡�徳良多恐沮樂推之心自增神器之重俯應典冊敬受鴻名便欲謁報昊天展事郊廟又以孟秋多稼垂及西成王畿之間人實勞止輟玆大禮式候元冬切爲逾年攺元之制纘承鴻業敢廢舊章博采羣公之義乃貞協用之紀其寶應二年攺爲廣徳元年爰屬履端乃弘肆眚救玆湯火俾云行而雨施滌其瑕穢將玉振而金聲宜廣更始之恩用明向勸之福可大赦天下代宗廣徳三年攺爲永泰元年一

年

按唐書代宗本紀永泰元年正月癸巳大赦攺元按舊唐書代宗本紀永泰元年春正月癸巳朔制曰�五紀者建號以體元授四時者布和而順气天心可見人欲是從爰立大中之道式受維新之命朕嗣膺下武獲主萬方顧以薄徳乘玆艱運戎麾問罪今已十年飲至策勛惟凶渠之授首勞師黷武豈人主之用心軍役屢興干戈未戢茫茫士庶斃於鋒鏑皇穹以朕爲子蒼生以朕爲父至徳不能被物精誠不能動天俾我生靈淪於溝壑非朕之咎孰之過歟朕所以馭朽懸旌坐而待曙勞懷罪己之念延想安人之策亦惟羣公卿士百辟庶寮咸聽朕命協宣乃力履淸白之道還淳素之風率是黎元歸於仁壽君臣一徳何以尙玆乃者政刑不修惠化未洽旣盡才力良多抵犯靜惟哀矜實軫於懷今將大振綱維益明懲勸肇舉攺元之典弘敷在宥之澤可大赦天下攺廣徳三年爲永泰元年永泰二年攺爲大歷元年共十四年

按唐書代宗本紀大歷元年十一月甲子攺元按冊府元龜大歷元年十一月甲子日長至制曰王者欽若昊天誕受丕命莫不協五紀而乘運稽三微而體元上齊璇衡下立人極乃頒歷於惟歲更覃恩於率土朕嗣守鴻業恭臨寶位頃以時當寇難運屬干戈誓眾興師爲人除害實賴宗社降福寰宇小康用興淳朴之風庶洽雍熙之化乾坤敷佑大庇生靈文武協心同力王室豈朕薄徳而臻於此乃者金革所聚綿歷歲時徵賦頗繁人猶雕瘵是用疚心疾首當寧而興懷罪以在予馭朽而貽懼每思弘濟之道用拯黎元之獘月纏星昴律中黃鍾合天正之符承日至之永祥雲在矚旣當伯趙之司惠澤布和宜順一陽之气建元發號革故惟新俾及履長之節用深行慶之典可大赦天下其永泰二年宜攺爲大歷元年大歷十四年五月徳宗卽位攺明年爲建中元年﹝共四年﹞

按唐書徳宗本紀大歷十四年五月癸亥卽皇帝位建中元年正月丁卯攺元徳宗建中五年攺爲興元元年一

年

按唐書徳宗本紀興元元年正月癸酉大赦攺元按舊唐書徳宗本紀興元元年春正月癸酉朔上在奉天行宮受朝賀詔曰立政興化必在推誠忘己濟人不吝攺過朕嗣服丕構君臨萬邦失守宗祧越在艸莽不念率徳誠莫追於旣往永言思咎期有復於將來明徵其義以示天下小子懼徳不嗣罔敢怠荒然以長於深宮之中暗於經國之務積習易溺居安忘危不知稼穡之艱難不卹徵戍之勞苦致澤靡下究情不上通事旣壅隔人懷疑阻猶昧省己遂用興戎徵師四方轉餉千里賦車籍馬遠近騷然行賫居送眾庶勞止力役不息田萊多荒暴令峻於誅求疲民空於杼柚轉死溝壑離去鄕裏邑裏丘墟人煙斷絕天譴於上而朕不寤人怨於下而朕不知馴致亂階變起都邑賊臣乘舋肆逆滔天曾莫愧畏敢行陵逼萬品失序九廟震驚上累於祖宗下負於蒸庶痛心靦面罪實在予永言愧悼若墜泉谷賴天地降佑神祇協謀將相竭誠爪牙宣力羣盜斯屏皇維再張將弘遠圖必布新令朕晨興夕惕惟省前非乃者公卿百寮用加虛美以聖神文武之號被蒙暗寡昧之躬固辭不獲俯遂羣議昨因內省良所瞿然自今已後中外書奏不得言聖神文武之號今上元統歷獻歲發祥宜革紀年之號式敷在宥之澤可大赦天下攺建中五年爲興元元年興元二年攺爲貞元元年共二十一年

按唐書徳宗本紀貞元元年正月丁酉大赦攺元按舊唐書徳宗本紀貞元元年正月朔禦含元殿受朝賀禮畢宣制大赦天下攺元貞元貞元二十一年正月順帝卽位攺爲永貞元年一年

按唐書順宗本紀貞元二十一年正月丙申卽皇帝位永貞元年八月庚子立皇太子爲皇帝自稱太上皇辛丑攺元按舊唐書順宗本紀貞元二十一年正月丙申卽位於太極殿八月辛丑誥曰父有天下傳歸於子前王之制也欽若大典斯言至公式揚耿光用體文徳臣獲奉宗廟臨禦萬方降疾不瘳庶政多闕乃命元子代予守邦爰以令辰光膺冊禮宜因紀元之慶用覃在宥之澤其以貞元二十一年八月五日已前天下死罪降從流流以下遞減一等順宗永貞元年八月憲宗卽位攺明年爲元和元年共十五年

按唐書憲宗本紀永貞元年八月乙巳卽皇帝位元和元年正月丁卯大赦攺元賜文武官階勛爵民髙年者米帛羊酒憲宗元和十五年閏正月穆宗卽位攺明年爲長慶元年共四年

按唐書穆宗本紀元和十五年閏正月卽皇帝位長慶元年正月辛丑大赦攺元賜文武官階勛爵穆宗長慶四年正月敬宗卽位攺明年爲寶歷元年共二年

按唐書敬宗本紀長慶四年正月丙子卽皇帝位二月始聽政寶歷元年正月辛亥大赦攺元敬宗寶歷二年十二月文宗卽位攺明年爲太和元年共九年

按唐書文宗本紀寶歷二年十二月乙巳卽皇帝位太和元年二月乙巳大赦攺元免京兆今歲夏稅半賜九廟陪位者子孫二階立功將士階爵始封諸王后予一子出身文宗太和十年攺爲開成元年按唐書文宗本紀開成元年正月辛丑朔日有食之大赦攺元免太和五年以前逋負京畿今歲稅賜文武官階爵開成五年正月武宗卽位攺明年爲會昌元年共六年按唐書武宗本紀開成五年正月辛巳卽皇帝位二月乙卯大赦會昌元年正月辛巳大赦攺元武宗會昌六年三月宣宗卽位攺明年爲大中元年共十三年

按唐書宣宗本紀會昌六年三月甲子卽皇帝位大中元年正月甲寅大赦攺元復左降官死者官爵賜文武官階勛父老帛宣宗大中十三年八月懿宗卽位攺明年爲咸通元年共十四年

按唐書懿宗本紀大中十三年八月癸巳卽皇帝位咸通元年十一月丁丑大赦攺元懿宗咸通十四年僖宗卽位攺明年爲乾符元年﹝共六年﹞

按唐書僖宗本紀咸通十四年七月辛巳卽皇帝位十二月大赦乾符元年十一月庚寅攺元僖宗乾符七年攺爲廣明元年一

年

按唐書僖宗本紀廣明元年正月乙卯攺元按舊唐書僖宗本紀廣明元年春正月乙卯朔上禦宣政殿制曰朕祗膺寶祚嗣守宗祧夙夜一心勤勞八載實欲驅黎元於仁壽致華夏之升平而國步猶艱羣生寡遂災迍薦起寇孽仍臻竊弄干戈連攻郡邑𨿽輸降款未息狂謀江右海南瘡痍旣甚湖湘荊漢耕織屢空言念疲羸良深軫惻我心未濟天道如何賴近者嚴敕師徒稍聞勝捷皆明聖之潛佑寧非徳以言功屬節變三陽日當首歲乃禦正殿爰命攺元況及發生是宜在宥自古繼業守文之主握圖禦宇之君必自正月吉辰發號施令所以垂千年之懿範固萬代之洪基莫不由斯道也可攺乾符七年爲廣明元年廣明二年攺爲中和元年共

四年

按唐書僖宗本紀中和元年七月丁巳大赦攺元中和五年攺爲光啟元年共三年

按唐書僖宗本紀光啟元年三月己巳大赦攺元光啟四年攺爲文徳元年一年

按唐書僖宗本紀文徳元年二月乙亥不豫己丑至自鳳翔庚寅謁於太廟大赦攺元文徳元年昭宗卽位攺明年爲龍紀元年一

年

按唐書昭宗本紀文徳元年三月己巳卽皇帝位龍紀元年正月癸巳大赦攺元昭宗龍紀二年攺爲大順元年共

二年

按唐書昭宗本紀大順元年正月戊子羣臣上尊號曰聖文睿徳光武弘孝皇帝大赦攺元大順三年攺爲景福元年共

二年

按唐書昭宗本紀景福元年正月丙寅大赦攺元景福三年攺爲幹寧元年共四年

按唐書昭宗本紀幹寧元年正月有星孛於鶉首乙丑大赦攺元幹寧五年攺爲光化元年共

三年

按唐書昭宗本紀光化元年八月甲子大赦攺元光化四年攺爲天復元年共三年

按唐書昭宗本紀天復元年四月甲戌享於太廟丙子大赦攺元天復四年攺爲天佑元年按唐書昭宗本紀天佑元年閏四月乙巳大赦攺元天佑元年八月昭宣帝卽位不攺元按唐書昭宣帝本紀昭宣帝天佑元年八月丙午卽皇帝位

紀元部匯考四

後梁太祖卽皇帝位建元爲開平元年共

四年

按五代史梁太祖本紀開平元年夏四月甲子皇帝卽位戊辰大赦攺元開平五年攺爲乾化元年通末帝仍稱乾化共四年

按五代史梁太祖本紀乾化元年五月甲申朔大赦攺元乾化三年二月末帝卽位仍稱乾化按五代史梁末帝本紀乾化二年六月太祖遇弒友珪自立攺元曰鳳歷二月皇帝卽位於東都復稱乾化三年末帝乾化五年攺爲貞明元年共

六年

按五代史梁末帝本紀貞明元年冬十一月乙丑攺元貞明七年攺爲龍徳元年共

三年

按五代史梁末帝本紀龍徳元年夏五月丙戌朔徳音攺元

後唐莊宗卽皇帝位建元爲同光元年共

四年

按五代史唐莊宗本紀同光元年夏四月己巳皇帝卽位大赦攺元按冊府元龜後唐莊宗同光元年四月己巳卽位於魏州升告禮畢禦應天門攺元肆赦制曰法天取象令王以降衷下民秉籙承幹哲後以膺圖受命莫不運推歷數道濟艱難經綸於艸昧之中式遏於亂略之始君臨兆庶子惠萬邦壽域將登眚災是宥朕顧�涼徳誠愧前修祗荷鴻休恭修淸問將布維新之政是覃革故之恩遐按彜章溥頒成憲爰自夙承丕構世奉本朝誓雪恥於君親欲再安於廟社所以躬提義旅力殄凶徒漸致小康永淸中夏俄屬列藩羣後不謀同辭咸稱僞逆乾天宗祧乏享眷命所屬主鬯攸歸以朕籍系鄭王志存唐室合中興於景祚須再造於洪基推戴旣堅讓辭靡獲旣難違眾遂命有司乃擇元辰率遵前典尋升壇而奠玉仍卽位以建元欽若舊章敬敷霈澤宜攺天佑二十年爲同光元年可大赦天下同光四年四月明宗卽位攺爲天成元年共

四年

按五代史唐明宗本紀天成元年

注實同光四年而書天成元年者大赦攺元文見下可知莊宗本紀自書同光四年各從其所稱旣曰攺元不嫌二號也四月丙午皇帝卽位甲寅大赦攺元明宗天成五年攺爲長興元年共

四年

按五代史唐明宗本紀長興元年二月大赦攺元長興四年十二月湣帝卽位攺明年爲應順元年一年

按五代史唐湣帝本紀長興四年十二月癸卯朔皇帝卽位應順元年春正月戊寅大赦攺元按冊府元龜閔帝以長興四年十二月卽位明年正月戊寅禦明堂殿大赦攺元應順湣帝應順元年四月廢帝卽位攺爲淸泰元年共三年

按五代史唐廢帝本紀淸泰元年三月湣帝出居於衛州夏四月乙亥皇帝卽位五月乙酉大赦攺元按冊府元龜末帝以應順元年四月卽位攺元淸泰

後晉髙祖卽皇帝位建元爲天福元年通出帝仍稱天福共八年

按五代史晉髙祖本紀天福元年十一月丁酉皇帝卽位己亥大赦攺元天福七年出帝卽位仍稱天福按五代史晉出帝本紀天福七年六月乙丑皇帝卽位出帝天福九年秋七月始攺元爲開運元年共

三年

按五代史晉出帝本紀開運元年秋七月辛未朔大赦攺元按冊府元龜少帝以天福七年六月十三日卽位九年七月辛未朔禦崇元殿大赦攺元開運

後漢髙祖卽皇帝位仍稱天福十二年按五代史漢髙祖本紀開運四年二月辛未皇帝卽位稱天福十二年注

天福晉髙祖年號也天福止八年攺元開運至此四年矣漢𨿽建國而未有國號又稱晉年號捨開運而追續天福爲十二年初無義理但書其實爾按冊府元龜漢髙祖以開運四年二月卽位於晉陽謂羣僚曰帝王稱謂孤已迫於羣情而遜避無所其國號正朔未忍遽攺由是降制以少帝開運四年敍天福十二年行事蓋以心奉前朝執至義也天福十三年始攺爲幹佑元年一

年

按五代史漢髙祖本紀幹佑元年春正月乙卯大赦攺元幹佑元年二月隱帝卽位不攺元共

三年

按五代史漢隱帝本紀幹佑元年二月辛巳皇帝卽位按冊府元龜隱帝諱承佑以干佑元年二月卽位初髙祖欲攺年號中書門下進擬幹和二字髙祖攺爲幹佑至是與帝名相符帝亦不攺

後周太祖卽皇帝位建元爲廣順元年共

三年

按五代史周太祖本紀廣順元年春正月乙卯卽皇帝位大赦攺元按冊府元龜周太祖以干佑四年正月卽位攺元廣順廣順四年攺爲顯徳元年一

年

按五代史周太祖本紀顯徳元年正月丙子朔有事於南郊大赦攺元顯徳元年正月世宗卽位不攺元共

六年

按五代史周世宗本紀顯徳元年正月丙申皇帝卽位按冊府元龜世宗以顯徳元年正月丙申卽位不攺元顯徳六年六月恭帝卽位不攺元一

年

按五代史周恭帝本紀顯徳六年六月甲午皇帝卽位按冊府元龜恭帝以顯徳六年六月甲午卽位不攺元

遼太祖卽位十年二月始建元爲神冊元年共

六年

按遼史太祖本紀神冊元年春二月丙戌朔上在龍化州疊烈部夷離堇耶律曷魯等率百寮請上尊號三表乃允丙申羣臣及諸屬國築壇州東上尊號曰大聖大明天皇帝大赦建元神冊神冊七年攺爲天贊元年共

四年

按遼史太祖本紀天贊元年二月癸酉攺元天贊天贊五年二月攺爲天顯元年通太宗仍稱天顯共十二年

按遼史太祖本紀天顯元年春正月圍忽汗城己巳諲撰請降庚午駐軍於忽汗城南辛未諲撰出降上優禮而釋之丁丑諲撰復叛攻其城破之駕幸城中諲撰請罪馬前詔以兵衛諲撰及族屬以出祭告天地復還軍中二月壬辰以靑牛白馬祭天地大赦攺元天顯天顯二年冬十月太宗卽位不攺元按遼史太宗本紀天顯元年冬十一月壬戌卽皇帝位壬申禦宣政殿羣臣上尊號曰嗣聖皇帝大赦有司請攺元不許太宗天顯十三年始攺爲會同元年共

九年按遼史太宗本紀會同元年十一月丙寅皇帝禦宣政殿劉照盧重冊上尊號曰睿文神武法天啟運明徳章信至道廣敬昭孝嗣聖皇帝大赦攺元會同會同十年攺爲大同元年卽世宗天祿元年

按遼史太宗本紀大同元年二月丁已朔大赦攺元大同大同元年四月世宗卽位攺爲天祿元年共

四年

按遼史世宗本棗否同元年四月戊寅卽皇帝位九月丁卯行柴冊禮羣臣上尊號曰天授皇帝大赦攺大同元年爲天祿元年世宗天祿五年九月穆宗卽位攺爲應歷元年共十八年

按遼史穆宗本紀天祿五年九月丁卯卽皇帝位羣臣上尊號曰天順皇帝攺元應歷穆宗應歷十九年二月景宗卽位攺爲保寧元年﹝共十年﹞

按遼史景宗本紀應歷十九年二月卽皇帝位大赦攺元寶寧景宗保寧十一年攺爲幹亨元年共

四年

按遼史景宗本紀幹亨元年十一月辛丑冬至大赦攺元幹亨幹亨四年九月聖宗卽位攺明年爲統和元年﹝共二十九年﹞

按遼史聖宗本紀幹亨四年九月癸丑卽皇帝位統和元年六月甲午大赦攺元統和聖宗統和三十年攺爲開泰元年共

九年

按遼史聖宗本紀開泰元年十月甲午朔文武百官加上尊號曰弘文宣武尊道至徳崇仁廣孝聰睿昭聖神贊天輔皇帝大赦攺元開泰開泰十年攺爲太平元年共十一年

按遼史聖宗本紀太平元年十一月癸未上禦昭慶殿文武百僚奉冊上尊號曰睿文英武遵道至徳崇仁廣孝功成治定昭聖神贊天輔皇帝大赦攺元太平太平十一年六月興宗卽位攺爲景福元年一

年

按遼史興宗本紀太平十一年六月己卯卽皇帝位辛卯大赦攺元景福興宗景福二年攺爲重熙元年共二十三年

按遼史興宗本紀重熙元年冬十一月己卯羣臣上皇帝尊號曰文武仁聖昭孝皇帝大赦天下攺元重熙重熙二十四年八月道宗卽位攺爲淸寧元年共十年

按遼史道宗本紀重熙二十四年八月己丑道宗卽位辛丑攺元淸寧大赦道宗淸寧十一年攺爲咸雍元年共

十年

按遼史道宗本紀咸雍元年春正月辛酉朔文武百僚加上尊號曰聖文神武全功大略廣智聰仁睿孝天佑皇帝攺元大赦咸雍十年攺明年爲太康元年共

十年

按遼史道宗本紀咸雍十年十二月辛巳攺明年爲太康大赦太康十年攺明年爲大安元年共

十年

按遼史道宗本紀太康十年十二月攺明年爲大安赦雜犯死罪以下大安十年攺明年爲壽隆元年共

七年按遼史道宗本紀大安十年十二月乙酉詔攺明年元壽隆壽隆七年正月天祚帝卽位攺爲幹統元年共

十年

按遼史天祚帝本紀壽隆七年正月甲戌卽皇帝位羣臣上尊號曰天祚皇帝二月壬辰朔攺元幹統大赦天祚帝幹統十年攺明年爲天慶元年按遼史天祚帝本紀幹統十年十二月己酉攺明年元天慶天慶十一年攺爲保大元年共

四年

按遼史天祚帝本紀保大元年春正月丁酉朔攺元肆赦

宋太祖受周禪卽皇帝位攺周顯徳七年爲建隆元年共三年

按宋史太祖本紀周顯徳六年恭帝卽位七年春恭帝禪位於太祖太祖卽皇帝位建隆元年春正月乙巳大赦攺元建隆四年攺爲幹徳元年共

五年

按宋史太祖本紀幹徳元年十一月甲子有事於南郊大赦攺元幹徳幹徳六年攺爲開寶元年共

九年

按宋史太祖本紀開寶元年十一月癸卯日南至有事南郊攺元開寶大赦開寶九年十月太宗卽位攺爲太平興國元年共八年

按宋史太宗本紀開寶九年冬十月癸丑卽皇帝位十二月甲寅禦含元殿受朝樂縣而不作大赦攺是歲爲太平興國元年太宗太平興國九年攺爲雍熙年共

四年

按宋史太宗本紀雍熙元年十一月丁巳祀天地於圜丘大赦攺元中外文武官進秩有差雍熙五年攺爲端拱元年共

二年

按宋史太宗本紀端拱元年春正月乙亥禦丹鳳樓大赦攺元端拱三年攺爲淳化元年共

五年

按宋史太宗本紀淳化元年春正月戊寅朔減京畿系囚流罪以下一等攺元內外文武官並加勛階爵邑淳化六年攺爲至道元年共

三年

按宋史太宗本紀至道元年正月戊申朔攺元赦京畿系囚流罪以下遞降一等杖罪釋之至道三年二月眞宗卽位攺明年爲咸平元年共六年

按宋史眞宗本紀至道三年二月卽皇帝位咸平元年春正月辛酉詔攺元眞宗咸平七年攺爲景徳元年共

四年

按宋史眞宗本紀景徳元年春正月丙戌朔大赦攺元景徳五年攺爲大中祥符元年共

九年

按宋史眞宗本紀大中祥符元年春正月乙丑有黃帛曳左承天門南鴟瓦上守門卒塗榮告有司以聞上召羣臣拜迎於朝元殿啟封號稱天書丁卯紫雲見如龍鳳覆宮殿戊辰大赦攺元羣臣加恩賜京師酺大中祥符十年攺爲天禧元年共

五年按宋史眞宗本紀天禧元年春正月辛丑朔攺元天禧六年攺爲幹興元年一年

按宋史眞宗本紀幹興元年春正月辛未朔攺元幹興元年二月仁宗卽位攺明年爲天聖元年共九年

按宋史仁宗本紀幹興元年二月戊午卽皇帝位天聖元年春正月丙寅朔攺元仁宗天聖十年攺爲明道元年共

二年

按宋史仁宗本紀明道元年十一月甲戌以修內成恭謝天地於大安殿謁太廟大赦攺元百官進秩優賞諸軍明道二年攺明年爲景佑元年共

四年

按宋史仁宗本紀明道二年十二月丁巳詔明年攺元景佑景佑五年攺爲寶元元年共

二年

按宋史仁宗本紀寶元元年十一月祀天地於圜丘大赦攺元寶元三年攺爲康定元年一

年

按宋史仁宗本紀康定元年二月丙午攺元康定二年攺爲慶曆元年共

八年

按宋史仁宗本紀慶曆元年十一月丙寅祀天地於圜丘大赦攺元慶曆八年攺明年爲皇佑元年共

五年

按宋史仁宗本紀慶曆八年十二月乙丑朔以霖雨爲災頒徳音攺明年元皇佑皇佑六年攺爲至和元年共

二年

按宋史仁宗本紀至和元年三月乙亥太史言日當食四月朔庚辰下徳音攺元至和三年攺爲嘉佑元年共

八年

按宋史仁宗本紀嘉佑元年秋七月彗出紫微垣長丈餘八月癸亥夕彗滅九月辛卯恭謝天地於大慶殿大赦攺元加恩百官嘉佑八年夏四月英宗卽位攺明年爲治平元年﹝共四年﹞

按宋史英宗本紀嘉佑八年夏四月壬辰朔帝嗣皇帝位治平元年春正月丁酉朔攺元英宗治平四年正月神宗卽位攺明年爲熙寧元年共十年

按宋史神宗本紀治平四年正月丁巳卽皇帝位熙寧元年春正月詔攺元神宗熙寧十年攺明年爲元丰元年共

八年

按宋史神宗本紀熙寧十年十二月壬午詔攺明年爲元丰元丰八年三月哲宗卽位攺明年爲元佑元年共八年

按宋史哲宗本紀元丰八年三月戊戌卽皇帝位元佑元年春正月庚寅朔攺元哲宗元佑九年攺爲紹聖元年共

四年

按宋史哲宗本紀紹聖元年夏四月癸丑攺元紹聖五年攺爲元符元年共三年

按宋史哲宗本紀元符元年六月戊寅朔攺元元符三年正月徽宗卽位攺明年爲建中靖國元年一年

按宋史徽宗本紀元符三年正月己卯卽皇帝位十一月庚午詔攺明年元建中靖國徽宗建中靖國元年攺明年爲崇寧元年共

五年按宋史徽宗本紀建中靖國元年十一月庚辰攺明年元崇寧崇寧五年攺明年爲大觀元年共

四年

按宋史徽宗本紀崇寧五年六月壬寅詔攺明年元大觀大觀四年攺明年爲政和元年共

七年

按宋史徽宗本紀大觀四年十一月丁卯祀昊天上帝於圜丘大赦天下攺明年元政和政和八年攺爲重和元年一

年

按宋史徽宗本紀重和元年十一月朔攺元大赦天下重和二年攺爲宣和元年共

七年

按宋史徽宗本紀宣和元年二月庚辰攺元宣和七年十二月欽宗卽位攺明年爲靖康元年﹝共二年﹞

按宋史欽宗本紀宣和七年十二月辛酉卽皇帝位丙寅詔攺元靖康元年春正月丁卯受羣臣朝賀靖康二年五月髙宗卽位攺爲建炎元年共四年

按宋史髙宗本紀靖康元年春正月金人犯京師建炎元年夏四月欽宗北遷五月庚寅朔帝卽位攺元建炎髙宗建炎五年攺爲紹興元年共三十二年

按宋史髙宗本紀紹興元年春正月己亥下詔攺元釋流以下囚紹興三十二年五月孝宗卽位攺明年爲隆興元年其二年

按宋史孝宗本紀紹興三十二年五月卽皇帝位十二月戊申詔攺明年爲隆興元年孝宗隆興三年攺爲乾道元年共

九年

按宋史孝宗本紀乾道元年春正月辛酉朔合祀天地於圜丘大赦攺元乾道九年攺明年爲淳熙元年共十六年

按宋史孝宗本紀乾道九年十一月戊戌合祀天地於圜丘大赦攺明年爲淳熙元年淳熙十六年光宗卽位攺明年爲紹熙元年共

五年

按宋史光宗本紀淳熙十六年正月孝宗禪位於帝十一月庚午詔攺明年爲紹熙元年光宗紹熙五年七月寧宗卽位攺明年爲慶元元年共六年

按宋史寧宗本紀紹熙五年七月帝受內禪卽皇帝位冬十月壬午詔攺明年爲慶元元年寧宗慶元六年攺明年爲嘉泰元年共

四年

按宋史寧宗本紀慶元六年十二月癸卯詔攺明年爲嘉泰元年嘉泰四年攺明年爲開禧元年共

三年

按宋史寧宗本紀嘉泰四年十二月己亥詔攺明年爲開禧元年開禧三年攺明年爲嘉定元年共十七年

按宋史寧宗本紀開禧三年十二月丁卯詔攺明年爲嘉定元年嘉定十七年八月理宗卽位攺明年爲寶慶元年﹝共三年﹞

按宋史理宗本紀嘉定十七年八月嗣皇帝位十一月丁亥詔攺明年爲寶慶元年理宗寶慶三年攺明年爲紹定元年共

六年

按宋史理宗本紀寶慶三年十一月辛巳日南至大赦攺明年爲紹定元年紹定六年攺明年爲端平元年共

三年

按宋史理宗本紀紹定六年十一月丙午詔攺明年爲端平元年端平三年攺明年爲嘉熙元年共

四年

按宋史理宗本紀端平三年十二月壬寅詔攺明年爲嘉熙元年嘉熙四年攺明年爲淳佑元年共十二年

按宋史理宗本紀嘉熙四年冬十月癸巳詔攺明年爲淳佑元年淳佑十二年攺明年爲寶佑元年共

六年

按宋史理宗本紀淳佑十二年八月辛巳詔攺明年爲寶佑元年寶佑六年攺明年爲開慶元年一

年

按宋史理宗本紀寶佑六年十二月戊寅詔攺來年爲開慶元年開慶元年攺明年爲景定元年共

五年

按宋史理宗本紀開慶元年十二月辛亥詔攺來年爲景定元年景定五年十月度宗卽位十二月攺明年爲咸淳元年共十年

按宋史度宗本紀景定五年十月丁卯卽皇帝位十二月辛丑詔攺明年爲咸淳元年度宗咸淳十年七月瀛國公卽位冬十月攺明年爲徳佑元年共二年按宋史瀛國公本紀咸淳十年七月卽皇帝位冬十月甲子詔以明年爲徳佑元年瀛國公徳佑二年建國公卽位於福州攺爲景炎元年共三年

按宋史瀛國公本紀二王者度宗庶子也長建國公�徳佑二年五月乙未朔陳宜中等立�於福州以爲宋主攺元景炎建國公景炎三年衛王卽位於碙州攺爲祥興元年共二年

按宋史瀛國公本紀建國公�殂於碙州眾又立衛王昺爲主攺元祥興

金太祖卽皇帝位建元爲收國元年共

二年

按金史太祖本紀收國元年正月壬午朔羣臣奉上尊號是日卽皇帝位攺元收國收國二年攺明年爲天輔元年共

七年

按金史太祖本紀收國二年十二月庚申朔諳班勃極烈吳乞買及羣臣上尊號曰大聖皇帝攺明年爲天輔元年天輔七年九月太宗卽位攺爲天會元年﹝通熙宗仍稱天會共十五年﹞

按金史太宗本紀天輔七年九月丙辰卽皇帝位己未告祀天地丙寅大赦中外攺天輔七年爲天會元年太宗天會十三年正月熙宗卽位仍稱天會按金史熙宗本紀天會十三年正月庚午卽皇帝位十四年八月癸亥詔齊國與本朝軍民訴訟相關者文移署年止用天會熙宗天會十五年攺明年爲天眷元年共

三年

按金史熙宗本紀天會十五年十二月癸未詔攺明年爲天眷元年天眷四年攺爲皇統元年共

九年

按金史熙宗本紀皇統元年正月庚戌羣臣上尊號曰崇天體道欽明文武聖徳皇帝初禦衮冕癸丑謝太廟大赦攺元皇統九年十二月海陵卽位攺爲天徳元年共

四年

按金史海陵本紀皇統九年十二月海陵立己未大赦攺皇統九年爲天徳元年海陵天徳五年攺爲貞元元年共

三年

按金史海陵本紀貞元元年三月辛亥上至燕乙卯以遷都詔中外攺元貞元貞元四年攺爲正隆元年共

六年

按金史海陵本紀正隆元年二月癸酉朔攺元正隆大赦正隆六年十月世宗卽位攺爲大定元年共二十九年

按金史世宗本紀正隆六年十月丙午卽皇帝位丁未大赦攺元大定世宗大定二十九年春正月章宗卽位攺明年爲明昌元年共六年

按金史章宗本紀大定二十九年春正月癸巳卽皇帝位閏五月庚辰宋遣使來賀卽位明昌元年春正月丙辰朔攺元章宗明昌七年攺爲承安元年共

五年

按金史章宗本紀承安元年十一月戊戌有事於南郊大赦攺元承安五年攺明年爲泰和元年共

八年

按金史章宗本紀承安五年十二月癸未朔詔攺明年爲泰和元年泰和八年十二月衛紹王卽位攺明年爲大安元年共三年

按金史衛紹王本紀泰和八年十二月卽皇帝位大安元年正月壬戌攺元大赦衛紹王大安四年攺爲崇慶元年一

年

按金史衛紹王本紀崇慶元年正月朔攺元赦崇慶二年攺爲至寧元年一年

按金史衛紹王本紀至寧元年五月攺元至寧元年八月宣宗卽位攺爲貞佑元年共

四年

按金史宣宗本紀至寧元年八月甲辰卽皇帝位九月壬子攺元貞佑宣宗貞佑五年攺爲興定元年共

五年

按金史宣宗本紀興定元年九月壬午以攺元興定赦國內興定六年攺爲元光元年共

二年

按金史宣宗本紀元光元年八月己卯彗星見西方甲申以彗星見攺元大赦元光二年十二月哀宗卽位攺明年爲正大元年按金史哀宗本紀元光二年十二月辛卯卽皇帝位正大元年春正月戊戌朔詔攺元正大哀宗正大九年正月攺元開興四月又攺爲天興元年共三年

按金史哀宗本紀天興元年﹝是年本正大九年正月攺元開興四月又攺元天興﹞春正月庚子禦端門肆赦攺元開興夏四月甲子禦端門肆赦攺元天興

元世祖卽皇帝位建元爲中統元年共

四年

按元史世祖本紀中統元年三月辛卯帝卽皇帝位五月丙戌建元中統詔曰祖宗以神武定四方淳徳禦羣下朝廷艸創未遑潤色之文政事變通漸有綱維之目朕獲纘舊服載擴丕圖稽列聖之洪規講前代之定制建元表歲示人君萬世之傳紀時書王見天下一家之義法春秋之正始體大易之乾元炳煥皇猷權輿治道可自庚申年五月十九日建元爲中統元年中統五年攺爲至元元年共三十一年

按元史世祖本紀至元元年八月丁巳以攺元大赦天下詔曰應天者惟以至誠拯民者莫如實惠朕以菲徳獲承慶基內難未戡外兵未戢夫豈一日於今五年賴天地之畀矜曁祖宗之垂裕凡我同气會於上都𨿽此日之小康敢朕心之少肆比者星芒示儆雨澤愆常皆闕政之所繇顧斯民之何罪宜布惟新之令溥施在宥之仁可大赦天下攺中統五年爲至元元年至元三十一年夏四月成宗卽位攺明年爲元貞元年共二年

按元史成帝本紀至元三十一年夏四月甲午卽皇帝位十一月癸酉詔攺明年爲元貞元年成宗元貞三年攺爲大徳元年共十一年

按元史成宗本紀大徳元年二月庚申詔攺元赦天下大徳十一年三月武宗卽位攺明年爲至大元年﹝共四年﹞

按元史武宗本紀大徳十一年三月甲申皇帝卽位於上都十二月庚申詔曰仰惟祖宗應天撫運肇啟疆宇華夏一統罔不率從逮朕嗣服丕圖纘膺景命遵承詒訓恪慕洪規祗惕畏兢未知攸濟永思創業艱難之始煢然軫念而守成萬事之統在予一人故自卽位以來溥從寬大量能授官俾勤乃職夙夜以永康兆民爲急務間者歲比不登流民未還官吏並緣侵漁上下因循和气乖戾是以責任股肱耳目大臣思所以盡瘁贊襄嘉猷朝夕入告朕命惟允庶事克諧樂與率土之民共享治安之化邇寧遠肅顧不韙歟可攺大徳十二年爲至大元年誕布惟新之令式孚永固之休武宗至大四年三月仁宗卽位攺明年爲皇慶元年共二年

按元史仁宗本紀至大四年三月庚寅卽皇帝位九月壬子攺元皇慶詔曰朕賴天地祖宗之靈纂承聖緒永惟治古之隆羣生咸遂國以乂寧朕夙興夜寐不敢怠遑任賢使能興治補闕庶幾臻玆斂時五福用敷錫厥庶民朕之志也逾年攺元厥有彜典其以至大五年爲皇慶元年仁宗皇慶三年攺爲延佑元年共

七年

按元史仁宗本紀延佑元年春正月丁未詔攺元延佑延佑七年三月英宗卽位攺明年爲至治元年共三年按元史英宗本紀延佑七年三月庚寅帝卽位十二月乙巳朔詔曰朕祗遹貽謀獲承丕緒念付托之惟重顧繼述之敢忘爰以延佑七年十一月丙子被服冠冕恭謝於太廟旣大禮之告成宜普天之均慶屬玆逾歲用易紀元於以導天地之至和於以法春秋之謹始可以明年爲至治元年免大下租賦二分包銀五分免大都上都興和三路差稅三年優復煮鹽煉鐵等戶二年英宗至治三年八月泰定帝卽位攺明年爲泰定元年共四年

按元史泰定帝本紀至治三年八月癸巳卽皇帝位十二月丁未下詔攺元詔曰朕荷天鴻禧嗣大歷服側躬圖治夙夜祗畏惟祖訓是遵乃開歲甲子景運伊始思與天下更新稽諸典禮逾年攺元可以明年爲泰定元年泰定帝泰定五年攺爲致和元年一

年

按元史泰定帝本紀致和元年二月庚申詔天下攺元致和致和元年九月文宗卽位攺爲天歷元年共

二年

按元史文宗本紀致和元年七月庚午泰定帝崩於上都九月帝卽位於大明殿受諸王百官朝賀大赦詔曰洪惟我太祖皇帝混一海宇爰立定制以一統緒宗親各受分地勿敢妄生覬覦此不易之成規萬世所共守者也世祖之後成宗武宗仁宗英宗以公天下之心以次相傳宗王貴戚咸遵祖訓至於晉邸具有盟書願守藩服而與賊臣鐵失也先帖木兒等潛通陰謀冒幹寶位使英宗不幸羅於大故朕兄弟播越南北備歷艱險臨禦之事豈獲與聞朕以叔父之故順承惟謹於今六年災異疊見倒剌沙烏伯都剌等專權自用�遠勛舊廢棄忠良變亂祖宗法度空府庫以私其黨類大行上賓利於立幼顯握國柄用成其姦宗王大臣以宗社之重統緒之正協謀推戴屬於眇躬朕以菲徳宜俟大兄固讓再三宗戚將相百僚耆老以爲神器不可以久虛天下不可以無主周王遼隔索漠民庶皇皇已及三月誠懇迫切朕姑從其請謹俟大兄之至以遂朕固讓之心已於致和元年九月十三日卽皇帝位於大明殿其以致和元年爲天歷元年可大赦天下文宗天歷二年攺明年爲至順元年共

四年

按元史文宗本紀天歷二年春正月丙戌皇兄明宗卽皇帝位於和寧之北按明宗在位八月未攺元三月癸亥帝命有司造乘輿服禦北迎大駕夏四月明宗錫命立帝爲皇太子八月乙酉朔明宗次於王忽察都庚寅明宗崩己亥帝復卽位於上都至順元年五月戊午帝禦大明殿燕帖木兒率文武百官及僧道耆老奉玉冊玉寶上尊號曰欽天統聖至徳成功大文皇帝是日攺元至順至順四年六月順帝卽位攺爲元統元年共

二年

按元史順帝本紀至順四年六月己巳帝卽位於上都冬十月戊辰攺元詔曰在昔世祖皇帝紹開丕圖稽古建元立經陳紀列聖相承恪遵成憲肆予衝人嗣大歷服玆圖治之云初嘉與民而更始乃新紀號誕告多方其以至順四年爲元統元年於戲一元運於四時惟裁成之有道大統�於萬世思保佑於無窮順帝元統三年仍世祖年號攺爲至元元年共

六年

按元史順帝本紀至元元年十一月辛丑下詔攺元詔曰朕祗紹天明入纂丕緒於今三年夙夜寅畏罔敢怠荒玆者年谷順成海宇淸謐朕方增修厥徳日以敬天卹民爲務屬太史上言星文示儆將朕徳菲薄有所未逮歟天心仁愛俾予以治有所告戒歟弭災有道善政爲先更號紀年實惟舊典惟世祖皇帝在位長久天人協和諸福咸至祖述之志良切朕懷今特攺元統三年仍爲至正元年遹遵成憲誕布寬條庶格禎祥永綏景祚赦天下至元七年攺爲至正元年共二十七年

按元史順帝本紀至正元年春正月己酉朔攺元詔曰朕惟帝王之徳道莫大於克孝治莫大於得賢朕早歷多難入紹大統仰思祖宗付托之重戰兢惕勵於玆八年慨念皇考久勞於外甫卽大命四海觖望夙夜追慕不忘於懷乃以至元六年十月初四日奉玉冊玉寶追上皇考曰順天立道睿文智武大聖孝皇帝被衮冕祼於太室式展孝誠十有一月六日勉循大禮慶成之請禦大明殿受羣臣朝其以至元七年爲至正元年與天下更始

明太祖定天下卽皇帝位建元爲洪武元年﹝按明代自英宗復辟

外一帝不再攺元紀元年數一覽可知不復細注﹞按名山藏典謨記吳二年正月乙亥祀天地南郊卽皇帝位郊壇南定天下之號曰大明建元洪武遂以是年爲洪武元年按明昭代典則戊申洪武元年春正月乙亥太祖卽皇帝位詔曰朕惟中國之君自宋運旣終天命眞人於沙漠入中國爲天下主傳及子孫百有餘年今運旣終海內疆土豪傑分爭朕本淮右庶民荷上天眷顧祖宗之靈遂乘逐鹿之秋致英賢於左右凡兩淮兩浙江東江西湖湘漢沔閩廣山東及西南諸郡各處寇攘屢命大將軍與諸將校奮揚威武已皆戡定民安田裏今文武大臣百司眾庶合辭進勸尊朕爲皇帝以主黔黎勉徇餘情於吳二年正月初四日告祭天地於鐘山之陽卽皇帝位於南郊定有天下之號曰大明以吳二年爲洪武元年布告天下咸使聞知洪武三十一年閏五月惠宗卽位攺明年爲建文元年按明昭代典則洪武三十一年閏五月辛卯皇太孫卽皇帝位詔曰天降下民作之君我太祖髙皇帝受天明命統有萬邦宵衣旰食弘濟斯民凡事有益於天下者無所不用其心政教休明規模弘遠朕以眇躬恭依遺詔於洪武三十一年閏五月十六日卽皇帝位夙夜祗懼思所以克相上帝寵綏四方以無我皇祖之大命永惟寬猛之宜誕布維新之政其以明年爲建文元年大赦天下於戲徳惟善政政在養民當遵先聖之言期致雍熙之盛百辟卿士體朕至懷惠宗建文四年六月成祖卽位攺明年爲永樂元年按名山藏典謨記成祖以建文四年六月己巳卽位秋七月壬午朔大祀天地於南郊還禦奉天殿大赦天下以明年爲永樂元年成祖永樂二十二年八月仁宗卽位攺明年爲洪熙元年按明昭代典則永樂二十二年八月丁巳皇太子卽皇帝位攺明年元曰洪熙大赦天下仁宗洪熙元年六月宣宗卽位攺明年爲宣徳元年按大政記洪熙元年六月庚戌皇太子卽皇帝位頒詔大赦天下以明年爲宣徳元年宣宗宣徳十年正月英宗卽位攺明年爲正統元年按大政記宣徳十年正月壬子皇太子卽皇帝位詔赦天下以明年爲正統元年英宗正統十四年代宗卽位攺明年爲景泰元年按大政記正統十四年九月癸未郕王卽皇帝位遙尊帝爲太上皇帝詔赦天下攺明年爲景泰元年按明昭代典則正統十四年秋七月也先大舉入寇帝親徵八月己巳太后命郕王權總國事癸酉立皇長子見深爲皇太子帝出塞九月帝在迆北癸未郕王卽皇帝位時郕王輔國政於謙典戎政未嘗一語籌畫爲討敵迎駕之圖惟卽眞之議日急乃爲皇太后旨以太監金英口傳之謂皇太子幼沖未能遽理萬幾郕王年長宜嗣大統又爲英宗旨謂有使還口傳之曰宗社之禮不可久曠郕王長且賢其令繼統奉宗祀於是於謙等率眾勸進有司擇日行禮遂以九月六日郕王卽皇帝位攺明年元爲景泰遙上英宗尊號曰太上皇代宗景泰八年春正月英宗復卽皇帝位攺爲天順元年按明昭代典則景泰八年春正月上不豫壬午上皇復卽皇帝位詔曰朕昔恭膺天命嗣大統十有五年民物康阜不虞寇敵之變惟以宗社生民之故親率六師禦之而以庶弟郕王監國不意兵律失禦乘輿被遮文武羣臣旣立皇太子而奉之豈期監國之人遽擁當寧之位旣而皇天悔過也先革心奉朕南還旣無復辟之誠反爲幽閉之計旋易皇儲而立己子惟天不佑未久而亡杜絕諫諍愈益迷執矧失徳之良多致沈疾之難療朝政不臨人心斯憤乃今月十七日朕爲公侯駙馬伯及羣臣文臣六軍萬姓之所擁戴遂請命聖母皇太後天地社稷宗廟以今十七日復卽皇帝位躬理機務保固國家其攺景泰八年爲天順元年大赦天下咸與維新英宗天順八年春正月憲宗卽位攺明年爲成化元年按明昭代典則天順八年春正月乙亥皇太子卽皇帝位詔攺明年元曰成化憲宗成化二十三年九月孝宗卽位攺明年爲弘治元年按大政記成化二十三年九月壬寅皇太子卽皇帝位詔赦天下以明年爲弘治元年孝宗弘治十八年五月武宗卽位攺明年爲正徳元年按大政記弘治十八年五月壬辰皇太子卽皇帝位詔以明年爲正徳元年大赦天下武宗正徳十六年夏四月世宗卽位攺明年爲嘉靖元年按明昭代典則正徳十六年夏四月癸卯世宗皇帝卽位遂詔天下以明年爲嘉靖元年世宗嘉靖四十五年十二月穆宗卽位攺明年爲隆慶元年按明昭代典則嘉靖四十五年十二月皇子裕王卽皇帝位詔曰惟我祖宗聖聖相承至治鴻功超越千古曁我皇考大行皇帝以經文緯武之徳建安內攘外之勛增光先朝垂庇後世方表俱賴遽爾上賓特廑憑幾之言屬以神器之重朕煢煢在疚本不忍聞而文武羣臣下及耆老軍民合詞勸進至於再三辭拒弗獲乃遵遺詔以是月二十六日祗告天地宗廟社稷卽皇帝位以明年爲隆慶元年穆宗隆慶六年六月神宗卽位攺明年爲萬曆元年按明通紀隆慶六年六月皇太子卽皇帝位詔以明年爲萬曆元年神宗萬曆四十八年八月光宗卽位攺明年爲泰昌元年按明通紀萬曆四十八年八月皇太子卽皇帝位詔以明年爲泰昌元年光宗泰昌元年熹宗卽位以明年爲天啟元年按明通紀泰昌元年九月乙亥朔光宗崩遺詔皇長子嗣皇帝位諸臣卽請叩見皇長子遂擁護至文華殿以卽日登極請朝服以待奉令旨禮部具儀以聞五日己卯禮科李若珪奏曰竊惟殿下明日登極登極之詔卽定年號之日前先帝登極之詔以明年爲泰昌元年顧先朝臣皆知今去登極止半日耳其用何者兩字爲元年也擬正否已蒙欽照否臣等皆不知禮部亦不知此等大事禮部決當會議禮科亦當與聞姑且勿論惟是先帝卽位𨿽僅匝月而善政徧滿已足千秋大業豈使年號之不存昔建文無年號至今人心不平堂堂天朝豈又有此大闕大謬臣有一得之愚啟之殿下商之同朝謂除明年正月初一日爲我殿下紀元今年自八月初一先帝登極之日以至十二月終斷宜借之先帝俱稱泰昌每年月日萬曆年號自今年七月終止則是先帝之年號旣不虧萬曆之實數又不礙殿下明年之稱元實至便也造歷在卽時刻難緩懇祈諭閣部卽速令議上請如果臣言不謬仍諭該部傳示內外臣民自今以至年終凡上疏及文書等項俱稱泰昌元年月日六日庚辰帝卽位熹宗天啟七年八月湣帝卽位以明年爲崇禎元年按明通紀天啟七年八月二十四日皇五弟信王卽皇帝位詔以明年爲崇禎元年紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表一圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部表二圖

紀元部總論書經

商書伊訓惟元祀十有二月乙丑伊尹祠於先王奉嗣王祗見厥祖蔡

傳元祀者太甲卽位之元年十二月者商以建丑爲正故以十二月爲正也孔氏言湯崩逾月太甲卽位奠殯而告是以崩年攺元矣蘇氏曰崩年攺元亂世事也不容在伊尹而有之不可以不辧大全

新安陳氏曰序言太甲元年序周人所作故稱年書言惟元祀書商史所作故稱祀此元年非卽位之元年乃卽位之次年先王崩崩年卽位踰年攺元以崩年之十二月爲後王元年之首月蓋以正朔行事也

周書泰誓惟十有三年春大會於孟津

蔡傳

十三年者武王卽位之十三年也按漢孔氏言虞芮質成爲文王受命攺元之年凡九年而文王崩武王立二年而觀兵三年而伐紂合爲十有三年此皆惑於僞書泰誓之文而誤解九年大統未集與夫觀政於商之語也古者人君卽位則稱元年以計其在位之久近常事也自秦惠文始攺十四年爲後元年漢文帝亦攺十七年爲後元年自後說春秋因以攺元爲重歐陽氏曰果重事歟西伯卽位已攺元年中間不宜攺元而又攺元至武王卽位宜攺元而反不攺元乃上冒先君之元年並其居喪稱十一年及其滅商而得天下其事大於聽訟遠矣而又不攺元由是言之謂文王受命攺元武王冒文王之元年者皆妄也歐陽氏之辧極爲明著但其曰十一年者亦惑於書序十一年之誤也春秋四傳

隱公元年公羊傳元年者何君之始年也

注年者十二月之總號春秋書十二月稱年是也變一爲元元者气也無形以起有形以分造起天地天地之始也不言公言君之始年者王者諸侯皆稱君所以通其義於王者惟王者然後攺元立號春秋托新王受命於魯故因以錄卽位明王者當繼天奉元養成萬物胡傳卽位之一年必稱元年者明人君之用也大哉乾元萬物資始天之用也至哉坤元萬物資生地之用也成位乎其中則與大地參故體元者人君之職而調元者宰相之事元卽仁也仁人心也春秋深明其用當自貴者始故治國先正其心以正朝廷與百官而遠近莫不一於正矣春秋立文兼述作按舜典紀元日商訓稱元祀此經書元年所謂祖二帝明三王述而不作者也正次王王次春乃立法創制裁自聖心無所述於人者非史策之舊文矣大

全胡氏曰人君先正其心知行仁政然後能體元矣人臣知格君心之非則一正君而國定此調元之效也

桓公元年春秋元年春王正月公卽位

注嗣子位定於初喪而攺元必須逾年者繼父之業成父之志不忍有變於中年也董仲舒春秋繁露

王道春秋何貴乎元而言之元者始也言本正也道王道也王者人之始也王正則元气和順風雨時景星見黃龍下王不正則上變夭賊並見五帝三皇之治天下不敢有君民之心什一而稅教以愛使以忠敬長老親親而尊尊不奪民時使民不過歲三日民家給人足無怨望忿怒之患彊弱之難無彊賊妒疾之人民修徳而美好被髮�哺而遊不慕富貴恥惡不犯毒虫不螫猛獸不搏抵不觸虫故天爲之下甘露朱艸生醴泉出風雨時嘉禾興鳳凰麒麟遊於郊囹圄空虛畫衣裳而民不犯四裔傅譯而朝民情至朴而不文郊天祀地秩山川以時至封於泰山禪於梁父立明堂宗祀先帝以祖配天天下諸侯各以其職來祭貢土地有所先以入宗廟端冕盛服而後見先徳恩之報奉元之應也劉向說苑

建本魏武侯問元年於吳子吳子對曰言國君必愼始也愼始柰何曰正之正之柰何曰明智智不明何以見正多聞而擇焉所以明智也是故古者君始聽治大夫而一言士而一見庶人有謁必達公族請問必語四方至者勿距可謂不壅蔽矣分祿必及用刑必中君心必仁思民之利除民之害可謂不失民眾矣君身必正近臣必選大夫不兼官執民柄者不在一族可謂不權勢矣此皆春秋之意而元年之本也刪府元龜

年號傳曰履端於始序則不愆自三代之際五行更王𨿽三統循環疊舉歲首至於紀年標歷未聞他制逮漢之文景始有前後之稱施及孝武肇創建元之號厥後或章述徳美昭著祥異或弭災厭勝計功稱伐或一號而不易或一歲而屢攺其有矯時遵古但紀歲歷者亦不遠而復斯乃前王因時立制後代沿襲而不可易者也

紀元部藝文

爲建平王慶攺號啟

梁江淹竊以皇衢永謐則玉曆惟禎國慶方夷則繩澤式茂故五鳳協年甘露應號況今道潤衍溢頌祉再繁嘉生蠲慶風雲瑞節旣覯昭晨方鑄昌化延守一隅無以自屆不勝荒情

復魏收書

隋李徳林徳林爲中書舍人武平初以疾請罷歸魏收與陽休之論齊書起元事敕集百官會議收與徳林書徳林因復書云卽位之元春秋常義謹按魯君息姑不稱卽位亦有元年非獨卽位得稱元年也議云受終之元尙書之古典謹按大傳周公攝政一年救亂二年伐殷三年踐奄四年建侯衛五年營成周六年制禮作樂七年致政成王論者或以舜禹受終是爲天子然則周公以臣禮而死此亦稱元非獨受終爲帝也蒙示議文扶病省覽荒情迷識蹔得發蒙當世君子必無橫議惟應閣筆贊成而已輒謂前二條有益於議仰見議中不錄謹以寫呈

又攝之與相其義一也故周公攝政孔子曰周公相成王魏武相漢曹植曰如虞翼唐或云髙祖身未居攝灼然非理攝者專賞罰之名古今事殊不可以體爲斷陸機見舜肆類上帝班瑞羣後便云舜有天下須格於文祖也欲使晉之三主異於舜攝竊以爲舜若堯死獄訟不歸便是夏朝之益何得不須格於文祖也若使用王者之禮便曰卽眞則周公負扆朝諸侯霍光行周公之事皆眞帝乎斯不然矣必知髙祖與舜攝不殊不得從士衡之謬或以爲書元年者當時實錄非追書也大齊之興實由武帝謙匿受命豈直史也比觀論者聞追舉受命之元多有河漢但言追數受命之歲情或安之似所怖者元字耳事類朝三是許其一年不許其元年也案易黃裳元吉鄭元注云如舜試天子周公攝政是以試攝不殊大傳𨿽無元字一之與元無異義矣春秋不言一年一月者欲使人君體元以居正蓋史之婉辭非一與元別也漢獻帝死劉備自尊崇陳壽蜀人以魏爲漢賊寧肯蜀主未立已云魏武受命乎士衡自尊本國誠如髙議欲使三方鼎峙同爲霸名習氏漢晉春秋意在是也正司馬炎兼並許其帝號魏之君臣吳人並以爲戮賊亦寧肯當塗之世云晉有受命之徵史者編年也故魯號紀年墨子又云吾見百國春秋史又有無事而書年者是重年驗也若欲髙祖事事謙沖卽須號令皆推魏氏便是編魏年紀魏事此卽魏末功臣之傳豈復皇朝帝紀者也陸機稱紀元立斷或以正始或以嘉平束�議云赤雀白魚之事恐晉朝之議是並論受命之元非止受終之斷也公議云陸機不論元者是所未諭願更思之陸機以刊木著於虞書龕黎見於商典以蔽晉朝正始嘉平之議斯又謬矣惟可二代相涉兩史並書必不得以後朝創業之迹斷入前史若然則世宗髙祖皆天保以前惟入魏氏列傳不作齊朝帝紀可乎此旣不可彼復何證

漢紀後論

五代史嗚呼人君卽位稱元年常事爾古不以爲重也孔子未修春秋其前固已如此𨿽暴君昏主妄庸之史其記事先後遠近莫不以歲月一二數之乃理之自然也其謂一爲元亦未嘗有法蓋古人之語爾及後世曲學之士始謂孔子書元年爲春秋大法遂以攺元爲重事自漢以後又名年以建元而正僞紛雜稱號遂多不勝其紀也五代亂世也其事無法而不合於理者多矣皆不足道也至其年號乖錯以惑後世則不可以不明初梁太祖以干化二年遇弒明年末帝已誅友珪黜其鳳歷之號復稱乾化三年尙爲有說至漢髙祖建國黜晉出帝開運四年復稱天福十二年者何哉蓋以其愛憎之私爾方出帝時漢髙祖居太原當憤憤下視晉而晉亦陽優禮之幸而未見其隙及契丹滅晉漢未嘗有赴難之意出帝已北遷方陽以兵聲言追之至土門而還及其卽位攺元而黜開運之號則其用心可知矣蓋其於出帝無復君臣之義而幸禍以爲利者其素志也可勝嘆哉夫所謂有諸中必形於外者其見於是乎

徐州賀攺元表

宋蘇軾祗勤國本已獲順成之年奉若天休更新統始之序慶均華夏歡洽神人中謝

竊以爲政急於愛民攺元所以表信非有年無以致家給人足非盛徳無以貽時和歲丰鴻惟徽稱獨冠前代恭惟皇帝陛下和布治法底修事功辟土而任三農順時而佐五穀天用眷佑秋常大登蠟通八方之神民足四之養乃順休命著爲始年臣等均被至恩具膺優祿祗奉詔誥更形頌言非特降康已類商王之福行觀嗣歲復興周室之隆

攺元賀皇帝表

文天祥春王會於三朝慶開景運皇天佑於一徳治紀初元正朔肇新乾坤有造恭惟皇帝陛下春秋正始歷數在躬仰則定陵開三傳之丕祚近稽哲祖基七葉之昌期頒鳳歷以攺弦衍鴻圖而卜鼎臣親逢更化適綴承流揚偉績鋪閎休恪共侯度撫太平應昌歷謹授人時

史論

明何喬新順帝以世祖在位長久欲祖述之詔攺元統三年仍爲至元元年建號紀年自秦以前未有也年號𨿽古所未有然在後世則不可廢焉蓋古者民俗淳官政簡案牘無檢覆之繁𨿽無年號可也至於後世姦僞日滋官政日繁文書盈於幾閣非有年號以別之則歲月瞀亂黠吏爲姦將不勝其獘矣順帝欲祖述世祖仍以至元紀年亦可謂有志矣然年號襲舊則文案所紀者不知爲前至元乎爲後至元乎檢覆之際姦僞百出其害可勝言哉且順帝果欲追紹祖烈亦惟法其所行而已何必區區襲其年號乎世祖在位其用度也約其賞罰也明其賦斂有制其畋遊有時擇才以任官原情以斷獄儒者𨿽不究其用然許衡王盤之徒咸見尊禮南人𨿽不以爲相然程巨夫葉李之屬皆在要位此其所以致至元之盛也若順帝則不然奇後專寵於內而用度日侈矣伯顏擅政於外而賞罰日紊矣賦斂無藝而竭其衣食之業畋遊無度而妨其耕獲之時用捨失宜而在位者多憸庸刑罰不當而伏鑕者多�濫曷嘗有一事克繩祖武哉嗚呼襲其號而不踐其實徒啟獘端而已謂之善法祖可乎

復建文年號疏

楊天民題爲累朝闕典究竟難湮墾乞聖明及時修舉以成祖徳以光正史事臣惟神器相承天下之大事也名號顯揚直與天壤共敝其迹惡可泯也國史纂修一代之大典也紀載昭垂將通古今爲信其實惡可枉也以大典識大事以必不可泯之迹筆必不可枉之書故從古以來卽余分閏位亦不得以竊據廢編年之體況屬在正統者能令湮沒乎卽觸忌冒嫌猶不得以私情奪春秋之法況本無嫌忌者可彊爲委曲乎臣嘗反復於斯不能不扼腕於建文革除之旣誤又不能不滋惑於累朝因循之無謂也夫革除之辯不自臣言始臣查嘉靖十四年該吏科給事中楊僎嘗以表揚革除死事諸臣請矣此其意蓋隱然爲建文地也比時禮官夏言因倉卒召對未暇深思旣謂諸臣不宜褒錄及明日上議又以文皇帝百世不遷之宗爲詞卒使讜議不行闕典如故抵今筆橐之臣未嘗不切齒於夏言之失對也迨我皇上萬曆十六年該國子監司業王祖嫡復以建文不宜革除與景泰不宜附錄並形奏辯而禮部尙書沈鯉亦悉心議覆至擬爲聖徳聖政第一事中外喁喁以爲事在必舉不謂附錄攺正𨿽蒙兪旨而革除年號依然報罷此何謂哉夫建文爲太祖嫡孫固皇上一�骨肉之親也若聽其泯滅如宗誼何臣仰窺聖衷必灼知情理之不容恝祖孫兩朝名分各殊就中皆有嫌微當辧若令孫蒙祖號則幾無別矣臣仰窺聖衷必灼知統系之不宜混識大識小貴在不遺今革除幾二百年其事已不無散逸失今再不搜輯將散逸愈多可令熙朝無完史耶臣仰窺聖衷必灼知典謨之不當缺朝有史野亦有史固並存於世者此時縱無攺於革除之舊而億萬世之後能保其不從野史中搜遺事乎臣仰窺聖衷必灼知後世之不可欺有一於是則革除之復宜不俟終日可矣乃因仍至今若有所顧忌而不肯遽許得非終惑於百世不遷之說恐存一建文卽於成祖相妨因於聖孝未愜耶是大不然蓋靖難之舉順天應人其師不嫌於無名永樂之勛革命鼎新其功不殊於再造無論更號成祖自有中興創始之義固不以建文之位號有無爲增損卽初號太宗亦最似漢之文帝𨿽前有孝惠其徽稱固少不相礙也臣不解夏言不世不遷之說抑何所主持而令至今成不決之疑乎昔孔子論武周達孝歸之善繼善述夫所謂善者正謂以心相體以事相成不拘拘往迹云耳臣考成祖登極之後猶稱建文爲少帝且其葬也用天子禮曷嘗忍於明議革除哉說者謂宣力之臣欲假此形迹以張功伐故贊成至此良爲不誣以此臣知革除之復固不徒爲建文崇榮名正所以善體成祖之心也史以傳信不信則疑疑則訛此必然之勢也以成祖湯武之心有何不可令人知者而乃以革除諱之欲後世弗疑弗訛得乎甚必有舉一律百井全史而疑其爲謏聞之具者將使好事不經之談得以任口雌黃而反致聖祖心事不白於後世非計之得者以此臣知革除之復固不徒爲建文存實錄正所以善成成祖之志也臣不暇遠引卽我朝英宗皇帝不嘗削景皇帝位號乎及憲宗皇帝嗣位則旋爲議復質諸人心垂之靑史不聞有累於英宗亦不聞少虧於憲宗之孝今何獨於建文之事而疑其於成祖相妨於聖孝未愜哉不但此也往年革除報罷猶曰正史未修時姑有待邇皇上允儒臣之請業已開局授餐纂編逾歲矣若及是時慨然命復則修廢舉墜而天下萬世皆謂闕典頓興自皇上始如姑捨之則承乖襲舛而天下萬世皆謂闕典終廢亦自皇上始所關聖徳聖政誠非渺小而臣愚待罪該科亦與有責焉故不憚緩頰而仰瀆宸嚴若此伏乞敕下該部再加復議如果臣言不謬願亟賜允行則上可以襄祖徳下可以宣信史而繼述大孝不在武周而在皇上矣臣不勝激切祈望之至

題覆攺正建文年號疏

袁一驥題爲累朝闕典究竟難湮墾乞聖明及時修舉以成祖徳以光正史事儀制淸吏司案呈奉本部送內府抄出禮科給事中楊天民題前事奉聖旨禮部知道欽此欽遵抄出到部送司案呈看得有一代之君則有一代君臨之位號作史者紀其行事之迹以昭當年之實錄故事欲其核也名欲其眞也凡以彰往垂後昭示乎百千萬�也自春秋有編年之義明歲時而嚴統系而史家相仍卒莫之易𨿽興亡隆替代有轉移而因革予奪不得以好惡增損其間者恭惟我太祖開基列聖紹統徽烈鴻彪炳史冊不可勝紀乃建文年號之革除中外人心終有疑而未安者前此編摩未有定期修復尙疑有待方今開局纂編大輯國史以傳信萬世則乘訛而襲舛也其自今日修廢而舉墜也亦自今日該科懲前後特爲陳請不惟典禮有關而於國是良有裨者臣等備員史局蓋亦常有慨於當日之事矣先是太祖髙皇帝在位懿文太子薨逝至洪武三十一年太孫嗣位攺元建文禦宇凡有四載曁成祖文皇帝以靖難登極遂削去其年號而髙廟實錄於是有三十五年之稱夫旣已南面臨朝薄海內外奉有正朔矣一旦削革除之無乃非所以示信於天下乎論者以爲一時宣力歸命諸臣或有矜功伐或有生嫌忌遂多曲爲之諱實非我成祖文皇帝奉天靖難之本心而要之臣等之在今日亦未敢深論也惟是前代更朝易位非一見矣未有並其年號革除之者革除年號自本朝始豈謂我成祖再造之績以革除顯我皇上繼述之大孝亦必以革除而後可闡揚先志乎臣等竊以爲不然也自古聞有革命矣不聞革年者故余分閏位猶得相仍稽古者有所考焉當建文繼緒孰不知吾君之有孫而紀年頒朔海內鮮不奉行時緣輔佐非人以致發難啟釁旋知天命有歸卽遜位出亡似與違天而昧時者有間乃遽令泯泯無聞似於理有未順夫謂革除云者不過欲使後人之不復知有建文耳今歷年二百歷世十葉朝野靡不知有建文君也卽今日之見聞已不可塗而況於後世竊意天下萬世自有耳目稗官野史各有紀載而欲以建文之歷數作洪武之編年於勢亦有不能且天下者太祖之天下我皇上之天下也以太祖而視後則成祖建文等子孫耳以我皇上而視前則太祖成祖均祖宗也太祖之天下挈而授之建文所以昭立嫡之大義旋而歸之於成祖益彰撥亂之弘功太祖亦何擇於若子若孫哉卽今以不革除恐非成祖繼體之心獨不念必革除或非太祖貽謀之意乎祖宗一脈血气原自周流而因此廢彼宗誼之謂何此於情亦容有未愜者況乎師曰靖難兵非無名有順天應人之機無更朝易肆之舉成祖之嗣服也以戡亂建文之出亡也以遜國其名正其言順何嫌何疑無可避諱蓋事迹異而道同者正無假掩飾以起後世紛紛之疑此蓋揆之於事亦似有不必爾者夫於理於勢於事於情皆可無革除而革除之年號沿襲未復則以因循苟且之意多而觸忌冒嫌之心重耳然臣等復因是考之我太祖之定天下也他務未遑而首命儒臣纂修元史且追謚元主以順帝稱之我成祖卽位之初猶稱建文爲少帝而一時在位諸臣尙有不念舊惡之旨至於我皇上登極下詔內開革除被罪諸臣令各地方有司祀於其鄕其墳墓苗裔倘有存者仍厚加卹錄而萬曆十六年允本部題覆國子監司業王祖嫡之奏特復景皇帝實錄候纂修攺正仰見我二祖正大光明之業等於天地而我皇上淵弘允塞之心同符二祖也夫元史可修柰何失其實於當代勝國之主可謚柰何削其號於本朝景泰之位號可攺柰何靳其名於建文一時死事之臣尙可褒卹柰何遺棄其君而令湮沒於百世之後由斯以論恐非太祖之心非我皇上之心卽成祖之心亦有不自安者矣方今聖明在上善繼善述表揚祖功宗徳以彰大孝臣等亦不敢妄生意見別議更張而建文位號在當年原無降削之文及此纂修之時特命秉司局者於髙廟實錄之中摘洪武三十二年以逮三十五年遺事復稱建文元年二年三年四年以存其年號仍修輯爲本紀示不泯滅則成祖靖難之烈固奕世有光而建文在位之績亦千秋可信慰幽魂於九原昭大義於天下其裨益國體而增光聖徳非渺小者伏候聖明裁定

論泰昌天啟攺元揭

張潑嗟乎攺元之事至今日而始議之晚矣先帝八月登極以明年爲泰昌不忘皇祖也今上九月登極以明年爲天啟不幾忘先帝乎以職見謂當於卽位之始會議妥貼頒詔天下曰皇考年號旣頒朕不忍以卽位遽易其仍以明年爲泰昌元年再逾年始攺元天啟在先帝不忍忘皇祖在今上亦不忍忘先帝事死如生其志一其事同斯不亦父子止孝先後一轍毫無可議哉乃天啟元年之詔已頒而泰昌攺元之議方定明年天啟已難返汗今年萬曆遂無泰昌謳吟思慕寄之何所古來頌唐太宗者必曰貞觀頌宋仁宗者必曰慶曆蓋政績零星難記故喜談樂道率以年號盡之先帝卽位僅一月榷稅盡罷帑金大發大僚旣充耳目亦備卽貞觀慶曆不多讓焉若紀事而不編年世遠言湮恐失口傳得無以中主視之然無如天啟之不可復更何也不得已而以今年八月爲泰昌以明年正月爲天啟畢竟於先帝不遽攺元之意未甚符合然亦於不妥中求其近似者從之若欲並泰昌之號而不存第曰未及攺元而崩於義似忍恐臣子愛君不敢爲今上作此過舉也古未有逾年而不攺元者然亦未有逾月而喪兩君者變出不常禮當意起先帝情之所處卽天下人情之所安處也然言此於今日亦自是贅譚奉旨會議於心不安不敢雷同故抄出於天下人共商之謹揭

請復泰昌年號疏

李若珪爲殿下之正位在卽先帝之年號當講事殿下明日登極登極之日卽定年號之日前先帝登極詔以明年爲泰昌元年預先朝臣皆知今去登極才半日耳其用何者兩字爲元年已擬上否已蒙欽點否職等皆不之知禮部亦不之知此等大事禮部當會議禮科亦當與聞此姑勿論惟是先帝在位𨿽僅一月而善政徧滿已足千秋豈可使年號之不存昔建文無年號人心至今不平豈可今日又有此大缺大謬職有一徳之愚啟之殿下商之同朝謂除明年正月初一日爲殿下紀元之始今年自八月初一日先帝登極之日以至十二月終斷宜屬之先帝俱稱泰昌元年萬曆年號自今年七月終止則是先帝之年號旣不虧萬曆在位之實數又不妨殿下明年之稱元誠至便也造歷在卽時刻難緩墾乞令諭閣部卽速會議上請仍諭該部傳示內外臣民自今以至年終一切文書俱稱泰昌元年可也

紀元部紀事後漢書公孫述傳天鳳中述爲導江卒正居臨�更始立述使人詐稱漢使者自東方來假述輔漢將軍蜀郡太守兼益州牧印綬述威震益都功曹李熊說述宜攺名號以鎭百姓述曰吾亦慮之公言起我於是自立爲蜀王都益都建武元年四月自立爲天子號成家建元曰龍興元年光武帝本紀中元元年六月有赤艸生於水崖郡國頻上甘露羣臣奏言地祇靈應而朱艸萌生孝宣帝每有嘉瑞輒以攺元神爵五鳳甘露黃龍列爲年紀蓋以感致神祇表彰徳信是以化致升平稱爲中興今天下淸寧靈物仍降陛下情存損挹推而不居豈可使祥符顯慶沒而無聞宜令太史撰集以傳來世帝不納每自謙無徳吳志孫權傳建安二十五年四月權自公安都鄂攺名武昌十一月策封爲吳王黃武元年九月權遂攺元黃龍元年春公卿百司皆勸權正尊號夏四月夏口武昌並言黃龍鳳凰見丙申南郊卽皇帝位大赦攺年三年春二月由拳野稻自生攺爲禾興縣冬十月會稽南始平言嘉禾生十二月丁卯大赦攺明年爲嘉禾元年魏志明帝本紀景初元年秋七月公孫淵自立爲燕王置百官稱紹漢元年吳志孫權傳赤烏元年秋八月武昌言麒麟見有司奏言麒麟者太平之應宜攺年號詔曰間者赤烏集於殿前朕所親見若神靈以爲嘉祥者攺年宜以赤烏爲元羣臣奏曰昔武王伐紂有赤烏之祥君臣觀之遂有天下聖人書策載述最詳者以太平元年冬十月己酉大赦攺元孫休傳孫亮廢百僚以乘輿法駕迎休丞相奉璽符休三讓羣臣三請休就乘輿百官陪位卽日禦正殿大赦攺元永安孫�傳孫休立封�爲烏程侯休薨太后迎立�攺元元興甘露元年夏四月蔣陵言甘露降於是攺元大赦寶鼎元年八月所在言得大鼎於是攺年大赦建衡元年春正月立子瑾爲太子冬十月攺年大赦三年西宛言鳳皇集攺明年爲鳳皇元年天冊元年吳郡言掘地得銀長一尺廣三分刻上年月字於是大赦攺年天璽元年吳郡言臨平湖自漢末艸穢壅塞今更開通長老相傳此湖塞天下亂此湖開天下平又於湖邊得石函中有小石靑白色長四寸廣二寸餘刻上作皇帝字於是攺年大赦秋八月鄱陽言歷陽山石文理成字凡二十云楚九州渚吳九州都揚州士作天子四世治太平始又吳興陽羨山有空石長十餘丈名曰石室在所表爲大瑞乃遣司徒董朝兼太常周處至陽羨縣封禪國山明年攺元天紀大赦以協石文晉書楊駿傳駿暗於古義動違舊典武帝崩未逾年而攺元議者咸以爲違春秋逾年書卽位之義朝廷惜於前失令史官沒之明年正月復攺年張昌傳太安二年昌於安陸縣石巖山屯聚據有江夏造妖言云當有聖人出山都縣吏丘沈遇於江夏昌名之爲聖人盛車服出迎之立爲天子置百官沈易姓名爲劉尼稱漢後以昌爲相國昌兄味爲車騎將軍弟放廣武將軍各領兵於石巖中作宮殿又於巖上織竹爲鳥形衣以五彩聚肉於其傍眾鳥羣集詐云鳳凰降又言珠袍玉璽鐵券金鼓自然而至乃下赦書建元神鳳郊祀服色依漢故事劉元海載記永興元年元海僭卽漢王位赦其境內年號元熙永嘉二年元海僭卽皇帝位大赦境內攺元永鳳元海遷都平陽汾水中得玉璽文曰有新保之蓋王莽時璽也得者因增泉海光三字元海以爲己瑞大赦境內攺年河瑞劉聰載記聰元海第四子元海卽大單於位拜鹿蠡王旣殺其兄和羣臣勸卽尊位於是以永嘉四年僭卽皇帝位大赦境內攺元年光興劉曜圍洛陽時城內饑甚人皆相食百官分散莫有固志宣陽門曜遷帝及惠帝羊後傳國六璽於平陽聰大赦攺年嘉平劉聰以其太廟新成大赦境內攺年建元劉曜陷長安外城湣帝使侍中宋敞送箋於曜帝肉袒牽羊輿櫬銜璧出降及至平陽聰以帝爲光祿大夫懷安侯使粲告於太廟大赦境內攺年麟嘉劉聰子粲太興元年聰死粲嗣僞位大赦境內攺元漢昌劉曜載記曜元海之族子太興元年僭卽皇帝位大赦境內攺元光初石勒載記太興二年勒僞稱趙王赦殊死以下大酺七日依春秋列國漢初侯王每世稱元攺稱趙王元年茌平令師歡獲黑兔獻之於勒程遐等以爲勒龍飛革命之祥於晉以水承金兔陰精之獸黑爲水色此示殿下宜速副天人之望也於是大赦以咸和三年攺年曰太和石勒羣臣議以勒功業旣盛祥符並萃宜時革徽號以答乾坤之望於是石季龍等奉皇帝璽綬上尊號於勒勒乃以咸和五年僭卽皇帝位大赦境內攺元曰建平石弘勒第二子勒僭位立爲太子徐光曰皇太子仁孝溫恭中山王雄暴多詐宜漸奪中山王威權程遐又言於勒曰中山王自陛下之外視之蔑如宜早除之勒竟不從勒死季龍執弘使臨軒命收程遐徐光下廷尉召其子邃率兵入宿衛文武靡不奔散弘大懼讓位於季龍季龍曰君薨而世子立臣安敢亂之弘泣而固讓季龍怒曰若其不堪天下自當有大議何足預論遂以咸和七年逼立之攺年曰延熙石季龍名虎

載記咸康元年季龍廢勒子弘羣臣已下勸其稱尊號季龍下書曰王室多難海陽自棄四重業重故俯從推逼朕聞道合乾坤者稱皇徳協人神者稱帝帝皇之號非所敢聞且可稱居攝趙天王以副天人之望於是赦其境內攺年曰建武季龍以永和五年僭卽皇帝位幹南郊大赦境內建元曰大寧後趙錄石鑑遵之兄虎第三子也初封義陽王殺遵自立年號靑龍大赦殊死已下石閔虎之養孫封修成侯晉永和六年閔旣殺鑑司徒申鍾司空郎闓等四十八人共上尊號閔固讓尙書胡睦進曰陛下聖徳應天宜登大位晉氏衰微遠竄江表豈能總馭英雄混一四海乎閔曰胡尙書之言可謂識機知命矣於是僭卽皇帝位於南郊大赦境內殊死已下攺元曰永興石閔殺鑑僭位新興王祗按石祇季龍族子聞鑑死僭稱尊號於襄國攺元永寧晉書慕容�載記�遣慕容評率騎一萬攻鄴尋而評�鄴城送冉閔妻子寮屬及其文物於中山先是蔣幹以傳國璽送於建鄴�欲神其事業言歷運在己乃詐云閔妻得之以獻賜號曰奉璽君因以永和八年僭卽皇帝位大赦境內建元曰元璽升平元年慕容立次子暐爲皇太子赦其境內攺元曰光壽慕容暐載記暐初封中山王尋立爲太子升平四年僭卽皇帝位大赦境內攺元曰建熙苻堅載記慕容暐密遣使者謂泓曰今秦數已終長安怪異特甚當不復能久立吾旣籠中之人必無還理昔不能保守宗廟致令毀喪若斯吾罪人也不足復顧吾之存亡社稷不輕勉建大業以興復爲務聽吾死問汝便卽尊位泓進向長安攺年曰燕興慕容衝僭稱尊號於阿房攺年更始苻健載記健以永和七年僭稱天王大單於赦境內死罪建元皇始苻生載記生健第三子也立爲太子健卒僭卽皇帝位大赦境內攺年壽光時永和十三年也苻堅載記堅以升平元年僭稱大秦天王赦其境內攺元曰永興苻堅起明堂繕南北郊郊祀其祖洪以配天宗祀其伯健於明堂以配上帝南遊霸陵酣飲極歡命羣臣賦詩大赦攺元曰甘露興寧三年又攺元爲建元苻丕載記丕堅之長庶子太元十年僭卽皇帝位大赦境內攺元曰太安苻登載記登堅之族孫以太元十一年僭卽皇帝位大赦境內攺元曰太初姚萇載記萇弋仲第二十四子太元九年自稱大將軍大單於萬年秦王大赦境內年號白雀太元十一年萇僭卽皇帝位於長安大赦攺元曰建初姚興載記興萇之長子太元十九年僭卽帝位於槐裏大赦境內攺元曰皇初後秦錄姚興弘始元年九月興以日月薄蝕災眚屢見降號稱王下書令羣公卿士將牧守宰各降一等於是太尉趙公旻等五十三人上疏諫曰伏惟陛下勛格皇天功濟四海威靈振於殊域聲教訖於遐方𨿽成湯之隆殷基武王之崇周業未足比諭方當廓靖江吳告成中嶽豈宜過垂衝損違皇天之眷命乎興曰殷湯夏禹徳冠百王然猶順守謙沖未居崇極況朕寡昧安可以處之哉乃遣旻告於社稷宗廟大赦攺元弘始晉書姚泓載記泓興之長子義熙十二年僭卽帝位大赦殊死已下攺元永和李特載記太安元年特自稱益州牧都督梁益二州諸軍事大將軍大都督攺年建初赦其境內李雄載記雄特第三子也永興元年僭稱成都王赦其境內建元爲建興範長生自山西乘素輿詣成都雄迎之於門執版延坐拜丞相尊曰範賢長生勸雄稱尊號雄於是僭卽帝位赦其境內攺年曰太武蜀錄李雄晏平元年六月範長生勸雄稱尊號雄於是以晉光熙元年僭卽皇帝位大赦境內殊死以下攺元晏平國號大成按華陽國誌作國號太武晉書載記作攺年曰太武

晉書李雄載記巴郡亂李驤攻涪陷之執梓潼太守譙登遂乘勝進軍討文碩害之雄大悅赦其境內攺元曰玉衡李期載記期雄第四子也僭卽皇帝位大赦境內攺元玉恆李壽載記壽驤之子也咸康四年僭卽僞位赦其境內攺元爲漢興李勢載記勢壽之長子也嗣僞位赦其境內攺元曰太和及勢旣誅李弈大赦境內攺年嘉寧蜀錄李洪廣漢人聚流民數千入定陵作亂自稱李勢子太和中因刺史劉季連失於撫綏巴西人趙續伯蜀人李金銀等共推洪爲主言當以聖道王年號鳳凰魏書僭晉司馬睿傳中書監庾冰廢衍子千齡立其弟嶽攺年曰建元初嶽之立當攺元庾冰立號而晉初已有攺作又如之乃爲建元頃之或告冰曰子作年號乃不視讖也讖云建元之末丘山崩丘山嶽也冰瞿然久而嘆曰如有吉凶豈攺易所能救乎遂不復攺司馬聃攺年曰升平衍子丕號年隆和時謠曰升平不滿斗隆和那得久攺爲興寧又謠曰𨿽復攺興寧亦自無聊生丕死晉書呂光載記光聞苻堅爲姚萇所害奮怒哀號三軍縞素大臨於城南僞謚堅曰文昭皇帝光於是大赦境內建元曰太安自稱持節侍中中外大都督督隴右河西諸軍事大將軍領護匈奴中郎將涼州牧酒泉公麟見金澤縣百獸從之光以爲己瑞以孝武太元十四年僭卽三河王位置百官自丞郎已下赦其境內年號麟嘉呂光以太元二十一年僭卽天王位大赦境內攺年龍飛呂纂載記纂光之庶長子也隆安四年僭卽天王位大赦境內攺元爲咸寧呂隆載記隆光弟寶之子也超旣殺纂讓位於隆隆有難色超曰今猶乘龍上天豈可中下隆以安帝元興元年遂僭卽天王位超先以番禾得小鼎以爲神瑞大赦攺元爲神鼎慕容垂載記垂引兵至滎陽以太元八年自稱大將軍大都督燕王承制行事建元曰燕元垂定都中山羣僚勸卽尊號具典儀修郊燎之禮垂從之太元十一年僭卽位赦其境內攺元曰建興慕容寶載記寶垂之第四子也垂死寶嗣僞位大赦境內攺元爲永康慕容盛載記盛寶之庶長子也謙揖自卑不稱尊號以長樂王稱制赦其境內攺元曰建平盛僭卽尊位大赦殊死已下盛幽州刺史慕容豪尙書左僕射張通昌黎尹張順謀叛盛皆誅之攺年爲長樂慕容熙載記熙垂之少子也盛死太后丁氏迎熙入宮羣臣勸進熙遂僭卽尊位赦殊死已下攺元曰光始慕容云載記云寶之養子也祖父自云髙陽氏之苗裔以髙爲氏卽天王位復姓髙氏大赦境內殊死已下攺元曰正始乞伏國仁載記國仁以孝武太元十年自稱大都督大將軍大單於領秦河二州牧建元曰建義乞伏幹歸載記幹歸國仁弟也國仁死其羣臣咸以國仁之子公府衝幼宜立長君乃推幹歸爲大都督大將軍大單於河南王赦其境內攺元曰太初幹歸羣下勸幹歸卽大位幹歸從之以義熙三年僭稱秦王赦其境內攺元更始乞伏熾盤載記熾盤幹歸長子也幹歸死義熙六年熾盤襲僞位大赦攺元曰永康元熙元年熾盤立其第二子慕末爲太子大赦境內攺元曰建弘西秦錄伏乞暮一

作慕末熾盤第二子也以元熙元年立爲太子領撫軍大將軍都督中外諸軍事熾盤卒暮末卽位大赦境內攺元永弘一作洪

馮跋載記跋長樂信都人太元二十年僭稱天王於昌黎赦其境內建元曰太平北燕錄馮弘跋之季弟太平元年進位徵北大將軍尋封中山公跋死僭卽天王位太興元年春正月壬子朔大赦境內殊死已下攺元太興文武百官叩門入者遷級二等禿發烏孤載記隆安元年自稱大都督大將軍大單於西平王赦其境內年號太初禿發利鹿孤載記利鹿孤以隆安三年卽僞位旣逾年赦其境內攺元曰建和禿發檀載記檀以元興元年僭號涼王遷於樂都攺元曰弘昌檀僭卽涼王位赦其境內攺年爲嘉平慕容徳載記徳皝之少子入廣固僭卽皇帝位於南郊大赦攺元爲建平慕容超載記超徳兄北海王納之子義熙元年僭嗣僞位大赦境內攺元曰太上桓元傳元興初元矯詔加己總百揆侍中假黃鉞羽葆鼓吹班劍二十人置左右長史司馬從事中郎四人甲仗二百人上殿大赦攺元爲大亨元興二年篡位元初出僞詔攺年爲建始右丞王悠之曰建始趙王倫僞號也又攺爲永始復是王莽始執權之歲其兆號不祥冥符僭逆如此宋書五行志桓元初攺年爲大亨遐邇歡言曰二月了故義謀以仲春發也晉書涼武昭王傳武昭王諱皓字元盛隴西成紀人姓李氏隆安四年晉昌太守唐瑤移檄六郡推元盛爲大都督大將軍涼公領秦涼二州牧護羌校尉元盛乃赦其境內建年爲庚子義熙元年元盛攺元爲建初遣舍人黃始梁興間行奉表詣闕曰昔在春秋諸侯宗周國皆稱元以布時令今天臺邈遠正朔未加發號施令無以紀數輒年冠建初以崇國憲冀仗寵靈全制一方使義誠著於所天元風扇於九壤殉命灰身隕越慷慨西涼錄李歆皓第二子也爲撫軍將軍皓死左長史宋繇等上爲大都督大將軍領護羌校尉涼州牧涼公大赦境內殊死已下攺元嘉興李恂皓第六子也爲燉煌太守歆爲沮渠蒙遜所殺恂自燉煌奔於北山郡人宋承張弘等以恂在郡有惠政密信招恂恂遂率千騎入於燉煌承等推恂爲冠軍將軍涼州刺史攺元永建沮渠蒙遜載記蒙遜推呂光建康太守段業爲使持節大都督龍驤大將軍涼州牧建康公攺呂光龍飛二年爲神璽元年北涼錄段業天璽元年春二月業僭稱涼王赦其境內攺元天璽晉書沮渠蒙遜載記隆安五年梁中庸房晷田昂等推蒙遜爲使持節大都督大將軍梁州牧張掖公赦其境內攺元永安按攺元永安白帖作永和北涼錄亦作永安

蒙遜遷於姑臧以義熙八年僭卽河西王位大赦境內攺元元始北涼錄承元元年夏六月蒙遜遣兵伐西秦時乞伏熾盤死暮末卽位遣使詣蒙遜許歸成都以求和親蒙遜遣使入西秦弔祭暮末厚資成都遣將軍王伐送之蒙遜猶疑之執伐以歸旣而遣還並遺暮末甚厚於是大赦境內殊死已下攺元承元義和元年夏六月赫連定畏魏之逼擁秦民十餘萬口自冶城濟河欲擊蒙遜而奪其地定濟未半吐谷渾王慕�襲擊敗之執定以歸於是蒙遜大赦境內殊死已下攺元義和晉書赫連勃勃載記義熙二年勃勃僭稱天王大單於赦其境內建元曰龍升夏錄赫連勃勃鳳翔元年春三月大赦境內殊死已下攺元鳳翔晉書赫連勃勃載記赫連昌攻朱齡石及龍驤將軍王敬於潼關之曹公故壘�之執齡石及敬送於長安羣臣乃勸進勃勃曰朕無撥亂之才不能弘濟兆庶自枕戈寢甲十有二年而四海未同遺寇尙熾不知何以謝責當年垂之來葉將明揚仄陋以王位讓之然後歸老朔方琴書卒歲皇帝之號豈薄徳所膺羣臣固請乃許之於是爲壇於灞上僭卽皇帝位赦其境內攺元爲昌武勃勃以宮殿大成赦其境內又攺元曰眞興夏錄赫連昌勃勃之第三子也眞興三年秋八月勃勃死昌卽僞位於永安殿大赦境內殊死已下攺元承光一作永光

赫連定勃勃之第五子也鳳翔元年封平原公旣而進爵爲王昌爲魏所敗定遂收其餘眾數萬還據平涼遂僭卽皇帝位大赦境內殊死已下攺承光四年爲勝光元年宋書逆劭傳劭卽僞位爲書曰徐湛之江湛弒逆無狀吾勒兵入殿已無所及號惋崩衄肝心破裂今罪人斯得元凶克殄可大赦天下攺元嘉三十年爲太初元年文武並賜位二等諸科一依丁卯初使蕭斌作詔斌辭以不文乃使侍中王僧綽爲之使攺元爲太初斌曰舊逾年攺元劭以問僧綽僧綽曰晉惠帝卽位便攺號劭喜而從之南史宋孝武帝本紀大明七年十一月癸巳祀梁山大閱水師於中江有白雀二集華蓋有司奏攺元爲神雀詔不許宋書鄧琬傳晉安王子勛泰始二年正月七日卽位於尋陽城攺景和二年爲義嘉元年述異記鄱陽郡民鮮於琛服食修道法嘗入山采藥拾得五色幡毦又於地中得石璽竊怪之琛先與妻別室望琛所處常有異气益以爲神大同元年遂結其門徒殺廣晉令王筠號上願元年梁書武陵王紀傳紀封爲武陵王初天監中震太陽門成字曰紹宗梁位惟武王解者以爲武王者武陵王也於是朝野屬意髙祖崩後紀僭號於蜀攺年曰天正臨賀王正徳傳正徳字公和臨川靖惠王第三子也少粗險不拘禮節初髙祖未有男養之爲子及髙祖踐極便希儲貳後立昭明太子封正徳爲西丰侯中大通四年爲侍中撫軍將軍置佐史封臨賀郡王又加左衛將軍而凶暴日甚招聚亡命侯景知其有姦心乃密令誘說厚相要結及景至江正徳潛運空舫詐稱迎荻以濟景焉朝廷未知其謀猶遣正徳守朱雀航景至正徳乃引軍與景俱進景推正徳爲天子攺年爲正平元年侯景傳太淸二年十一月景立蕭正徳爲帝卽僞位於儀賢堂攺年曰正平初童謠有正平之言故立號以應之大寶二年景迎豫章王棟卽皇帝位景矯蕭詔禪位於己於是南郊柴燎於天升壇受禪文物並依舊儀以�車�載鼓吹�駝負犧牲輦上置筌蹄垂腳坐景所帶劍水精標無故墮落手自拾之將登壇有兔自前而走俄失所在又白虹貫日景還升太極前殿大赦攺元爲太始元年南史梁簡文帝本紀帝初卽位制年號將曰文明以外制彊臣取周易內文明而外柔順之義恐賊覺乃攺爲大寶昭明太子統傳統長子歡封豫章郡王歡子棟字元吉及簡文帝見廢侯景奉以爲主棟方與妃張氏鋤葵而法駕奄至棟驚不知所爲泣而升輦及卽位年號天正魏書太武帝本紀正平二年三月甲寅帝崩於永安宮中常侍宗愛矯皇后令迎南安王余入而立之大赦攺元爲永平京兆王愉傳愉字宣徳太和二十一年封愉貪縱不法世宗杖愉五十出爲冀州刺史愉懷愧恨在州謀逆遂殺長史羊靈引及司馬李遵稱得淸河王密疏示髙肇謀殺害主上於是遂爲壇於信都之南柴燎告天卽皇帝位赦天下號建平元年濟陰王小新成傳麗字寶掌位兼宗正卿右衛將軍時秦州屠各王法智推州主簿呂苟兒爲主號建明元年置立百官攻逼州郡涇州人陳瞻亦聚眾自稱王號聖明元年詔以麗爲使持節都督秦州諸軍事討苟兒麗擊走之孝明帝本紀正光五年三月沃野鎭人破落汗拔陵聚眾反殺鎭將號眞王元年孝昌元年春正月庚申徐州刺史元法僧據城反自稱宋王號年天啟八月柔元鎭人杜洛周率眾反於上谷號年眞王攻沒郡縣二年春正月五原降戶鮮於修禮反於定州號魯興元年九月辛亥葛榮敗都督廣陽王淵章武王融於博野白牛邏融歿於陣榮自稱天子號曰齊國年稱廣安三年秋七月陳郡民劉獲鄭辯反於西華號年天授州軍討平之蕭寶夤傳秦州人薛珍劉慶杜遷等反執刺史李彥推莫折大提爲首自稱秦王大提尋死其第四子念生竊號天子攺年曰天建寶夤殺都督南平王仲冏遂反僭舉大號赦其部內稱隆緒元年孝莊帝本紀建義元年六月北府主簿河間邢杲率河北流民十餘萬戶反於靑州之北海自署漢王號年天統北海王詳傳詳子顥以葛榮南侵爾朱縱害率左右奔於蕭衍衍遂以顥爲魏主假之兵將令其北入永安二年四月於梁國城南登壇燔燎號孝基元年�行臺楊昱於滎陽爾朱世隆自虎牢走退莊帝北幸顥遂入洛攺稱建武元年北齊書蕭明傳天保六年梁元帝爲西魏所滅顯祖詔立明爲梁主送明入建鄴遂稱尊號攺承聖四年爲天成元年明死顯祖納蕭莊主梁祀九年二月自湓城濟江三月卽帝位於郢州年號天啟神武帝本紀孝昌中山胡劉蠡升自稱天子年號神嘉居云陽谷西土天平三年九月辛亥汾州胡王迢觸曹貳龍聚眾反署立百官年號平都安徳王延宗傳延宗文襄第五子爲並州刺史總山山西兵事後主奔鄴延宗在並將率咸請延宗曰王若不作天子諸人實不能出死力延宗不得已卽皇帝位下詔曰武平孱弱政由宦豎釁結蕭墻盜起疆場斬關夜遁莫知所之則我髙祖之業將墜於地王公卿士猥見推逼今便祗承寶位可大赦天下攺武平七年爲徳昌元年範陽王紹義傳紹義文宣第二子周將宇文神舉軍逼馬邑紹義奔突厥髙寶寧在營州表上尊號紹義遂卽皇帝位稱武平元年隋書五行志武平七年後主爲周師所敗走至鄴自稱太上皇傳位於太子恆攺元隆化時人離合其字曰降死竟降周而死周武帝攺元爲宣政梁主蕭巋離合其字爲宇文�日其六月帝崩宣帝在東宮時不修法度武帝數撻之及嗣位摸其痕而大罵曰死晚也年又攺元爲大象蕭巋離合其字曰天子冢明年而帝崩開皇初梁王蕭琮攺元爲廣運江陵父老相謂曰運之爲字軍走也吾君當爲軍所走乎其後琮朝京師而被拘畱不反其叔父巖掠居人以叛梁國遂廢煬帝卽位號年曰大業識者惡之曰於字離合爲大苦來也尋而天下喪亂率土遭荼炭之酷唐書朱粲傳大業中粲從軍伐賊長白山亡命去爲盜號可達寒賊自稱迦樓羅王眾十萬渡淮屠竟陵沔陽轉剽山南所至殘戮無遺惟僭號楚帝建元爲昌達隋書煬帝本紀大業九年十二月丁亥扶風向海明舉兵作亂稱皇帝建元白烏十年五月庚申延安人劉迦論舉兵反自稱皇王建元大世十一年冬十月東海賊帥李子通擁眾度遼自號楚王建元明政十二年十二月癸未鄱陽賊操天成舉兵反自號元興王建元始興唐書林士弘傳士弘饒州鄱陽人隋季與鄕人操師乞起爲盜大業十二年據豫章以士弘爲大將軍隋遣治書侍禦史劉子翊討賊射殺師乞而士弘收其眾復戰彭蠡子翊敗死之遂大振眾十餘萬據虔州自號南越王俄僭號楚稱皇帝建元爲太平隋書煬帝本紀大業十三年夏四月癸未金城校尉薛舉率眾反自稱西秦霸王建元秦興攻陷隴右諸郡秋七月武威人李軌舉兵反攻陷河西諸郡自稱涼王建元安樂唐書李密傳隋大業十三年密以千人自羅口拔興洛倉據之建號魏公鞏南設壇場卽位攺元永平劉武周傳隋大業十三年武周得兵萬餘遣使附突厥武周襲破樓煩攻得定襄突厥以狼頭纛立武周爲定楊可汗僭稱皇帝建元天興竇建徳傳建徳自稱將軍隋郡縣吏多以地歸之勢益張兵至十餘萬大業十三年正月自立爲長樂王十四年更號夏王建元丁丑署官屬分治郡縣七月建徳始都樂壽號金城宮備百官準開皇故事冬至大會僚吏有五大鳥集其宮羣鳥從之又宗城人獻元圭一景城丞孔徳紹曰昔天以是授禹今瑞與之侔國宜稱夏建徳然之攺元五鳳武徳元年越王侗封爲夏王遂號大夏李子和傳子和同州蒲城人本郭氏爲隋左翊衛以罪徙楡林大業末郡饑子和與死士十八人執丞王才數以不卹下斬之開倉賑窮乏自號永樂王建元醜平梁師都傳師都夏州朔方人爲郡豪姓大業末結徒爲盜殺郡丞唐世宗據郡稱大丞相聯兵突厥與隋將張世隆戰敗之因略定雕陰弘化延安自爲梁國僭皇帝位祭天於城南坎地瘞玉得印以爲瑞建元永隆隋書恭帝本紀義寧元年十二月丁亥桂陽人曹武徹舉兵反建元通聖唐書蕭銑傳銑自稱梁王有異鳥至建元爲鳴鳳義寧二年僭稱皇帝髙開道傳武徳元年開道陷漁陽郡有之有鎧馬數千眾萬人自號燕王先是懷戎浮屠髙曇晟因縣令具供與其徒襲殺令僞號大乘皇帝以尼靜宣爲耶輸皇后建元法輪遣使約開道爲兄弟封齊王開道引眾從之居三月殺曇晟並其眾復稱燕王建元署置百官李軌傳武徳元年髙祖詔鴻臚少卿張俟徳持節冊拜軌涼王涼州總管給羽葆鼓吹一部軌僭帝號建元安樂王世充傳武徳二年四月世充矯越王侗策禪位幽侗於含涼殿更衮冕卽正殿僭位建元開明沈法興傳武徳二年法興稱梁王建元爲延康劉黑闥傳武徳五年黑闥陷相州號漢東王建元天造懿徳太子傳懿徳太子重潤本名重照避武后諱攺焉帝爲皇太子時生東宮髙宗喜甚乳月滿爲大赦天下攺元永淳譙王重福傳譙王重福髙宗時王唐昌郡徙封平恩長安末乃進王神龍初韋庶人譖與張易之兄弟陷重潤貶濮州員外刺史徙合均二州不領事景龍三年中宗親郊赦天下十惡者咸宥流人得還重福不得歸自陳蒼生皆自新而一子擯棄皇天平分固若此乎不報韋後得政詔左屯衛大將軍趙承恩薛思簡以兵護守睿宗立徙集州未行洛陽男子張靈均說重福曰大王居嫡長當爲天子相王𨿽平大難安可越居大位昔漢誅諸呂乃東迎代王今百官士庶皆願王來王若陰幸東都殺畱守擁兵西據徇河南河北天下可圖也重福又遣靈均與其黨鄭愔計愔亦密招重福爲天子預尊睿宗爲皇季叔重茂皇太弟制稱中元克復元年髙力士傳先天中帝幸蜀聞肅宗卽位喜曰吾兒應天順人攺元至徳不忘孝乎尙何憂力士曰兩京失守生人流亡河南漢北爲戰區天下痛心而陛下以爲何憂臣不敢聞傳信記上於弘農古函谷關得寶符白石篆文正成乘字識者解之雲乘者四十八年得寶之時天下言之曰得寶弘農得寶耶於今唱之得寶之年遂攺天寶也嘉話錄李泌謂徳宗曰陛下天寶元年生向外言攺年之由或以弘農得寶此乃謬也以陛下此年降誕故元宗皇帝以天降至寶因攺年號爲天寶也聖顏大悅唐書安祿山傳祿山反僭稱雄武皇帝國號燕建元聖武至徳二載祿山死子慶緒襲僞位攺載初元年廣平王俶率師東討慶緒敗走鄴攺元天和史思明傳乾元二年正月思明僭稱大聖周王建元應天夏四月更國號大燕建元順天自稱應天皇帝史朝義縊殺思明乃卽位建元顯聖朱泚傳泚僭卽皇帝位於宣政殿號大秦建元應天興元元年泚更號漢攺元天皇李希烈傳希烈據汴僭卽皇帝位國號楚建元武成杜陽雜編宣宗制泰邊陲曲其詞曰海嶽晏咸通及上垂拱而年號咸通焉唐書黃巢傳巢曹州�句人善擊劍騎射乾符二年濮名賊王仙芝亂長垣巢喜亂卽與羣從募眾數千人以應仙芝轉寇河南帝使平盧節度使宋威擊斬仙芝票帥尙君長弟讓率仙芝潰黨歸巢推巢爲王號衝天大將軍建元王霸廣明元年巢陷京師入自春明門齋太淸宮卜日捨含元殿僭卽位號大齊求衮冕不得繪弋綈爲之無金石樂擊大鼓數百列長劍大刀爲衛大赦建元爲金統因自陳符命取廣明字判其文曰唐去醜口而著黃明黃當代唐又黃爲土金所生蓋天啟云渤海傳元宗開元七年國王武藝立斥大土宇東北諸裔畏臣之私攺年曰仁安帝賜典冊襲王武藝死子欽茂立攺年大興訖帝世朝獻者二十九欽茂死子宏臨早死族弟兀義立一歲猜虐國人殺之推宏臨子華玙爲王攺年中興死欽茂少子嵩鄰立攺年正歷有詔授右驍衛大將軍嗣王建中貞元間凡四來死子元瑜立攺年永徳死弟言義立攺年朱雀並襲王如故死弟明忠立攺年太始立一歲死從父仁秀立攺元建興太和四年仁秀死孫彜震立攺年咸和明年詔襲爵終文宗世來朝十二南詔傳酋龍僭稱皇帝建元建極自號大禮國懿宗以其名近元宗諱絕朝貢乃播州酋龍死子法嗣攺元貞明承智大同自號大封人法死子舜化立建元中興嗣襄王熅傳光啟二年田令孜逼僖宗幸興元邠寧節度使朱玫以五千騎追乘輿不及熅以疾不能從玫劫之駐鳳翔得臺省官百餘乃脇宰相蕭遘等率羣臣盟石鼻驛奉熅爲嗣襄王監軍國事因還京師卽封拜官屬初遘執不可於是罷遘而玫自爲侍中號令已出以裴澈爲門下侍郎鄭昌圖中書侍郎皆平章事遣柳陟等十餘人分諭天下嗣襄王所以監國意皆得進官玫又脇太子太師裴璩等奉箋勸進熅五讓乃卽位攺元建貞董昌傳昌杭州臨安人僖宗還京師累拜檢校太尉同中書門下平章事爵隴西郡王寖自侈大客倪徳儒曰咸通末越中祕記言有羅平鳥主越禍福中和時鳥見吳越四目而三足其鳴曰羅平天冊民祀以禳難今大王署名文與鳥類卽圖以示昌昌大喜幹寧二年卽僞位國號大越羅平建元曰天冊﹝按五代史吳越世家作董昌攺元順天﹞

五代史吳世家楊隆演行密第二子天佑十六年春二月徐溫率將吏請隆演卽天子位不許夏四月溫奉玉冊寶綬尊隆演卽吳王位建宗廟社稷設百官如天子之制攺天佑十六年爲武義元年楊溥行密第四子隆演建國封丹陽郡公隆演卒弟廬江公蒙次當立而徐氏秉政不欲長君乃立溥明年二月攺元順義赦境內六年十一月庚戌溥禦文明殿卽皇帝位攺元曰幹貞三年溥加尊號聖睿文明孝皇帝大赦境內攺元大和張策傳策字少逸河西燉煌人父同爲唐容管經略使策少聰悟好學通章句父同居洛陽惇化裏浚井得古鼎銘曰魏黃初元年春二月匠吉千同以爲奇策時年十三居同側啟曰漢建安二十五年曹公薨攺元延康是歲十月文帝受禪又攺黃初是黃初元年無二月也銘何謬邪同大驚異之梁末帝本紀乾化二年六月太祖遇弒友珪自立明年友珪攺元曰鳳歷前蜀世家王建卽皇帝位武成元年正月祀天南郊大赦攺元三年八月有龍五十見洵陽水中十月麟見壁州十二月大赦攺明年爲永平元年通正元年黃龍見大昌池十月大赦攺元十二月又攺明年元曰天漢國號漢天漢元年十二月大赦攺明年元曰光天復國號蜀王衍建十一子立之明年攺元幹徳唐魏王繼岌郭崇韜伐蜀是歲衍攺元曰咸康後蜀世家孟知祥稱帝攺元曰明徳孟昶知祥第三子昶立不攺元仍稱明徳至五年始攺元曰廣政南漢世家劉龑初名巖貞明三年卽皇帝位國號大越攺元曰幹亨九年白龍見南宮三淸殿攺元白龍四年楚人以舟師攻封州封兵敗於賀江龑懼以周易筮之遇大有遂赦境內攺元曰大有劉龑子洪度立更名玢攺元曰光天劉玢弟晟初名洪熙封晉王旣弒玢遂自立攺元曰應干冬晟祀天南郊攺元曰幹和劉晟子鋹初名繼興封衛王晟卒以長子立攺元曰大寶十國春秋南漢張遇賢傳遇賢禎州博羅縣小吏也縣之刻杉鎭有神降於民家所言禍福輒驗遇賢往禱之因畱奉事甚謹會羣盜大起莫相統一共祈於神神大言曰張遇賢是第十六羅漢當爲汝主於是共推遇賢爲中天八國王攻循州攺元永樂署置百官皆衣絳衣時光天元年也閩世家王鏻審知次子卽皇帝位受冊於寶皇以黃龍見眞封宅攺元爲龍啟國號閩龍啟三年攺元永和王繼鵬鏻長子旣立更名昶攺元通文延羲審知少子旣立更名曦遣使朝貢於晉攺元永隆王延政審知子曦立爲淫虐延政數貽書諫之曦怒遣杜建崇監其軍延政逐之曦乃舉兵攻延政爲延政所敗延政乃以建州建國稱殷攺元天徳劉守光傳守光以梁乾化元年八月自號大燕皇帝攺元曰應天南唐世家李�楊行密養子天祚三年建齊國置宗廟社稷以宋齊丘徐玠爲左右丞相十月溥遣攝太尉楊璘傳位於�國號齊攺元升元李景初名景通�長子也�篡國封齊王�卒嗣立攺元保大東漢世家劉旻漢髙祖母弟以周廣順元年正月戊寅卽皇帝位旻卒子承鈞立初旻常謂張元徽等曰吾以髙祖之業贇之�義不爲郭公屈爾期與公等勉力以復家國之讎至於稱帝一方豈獲已也顧我是何天子爾亦是何節度使故其僭號仍稱幹佑不攺元不立宗廟四時之祭用家人禮承鈞旣立始赦境內攺幹佑十年曰天會元年劉繼元立攺元曰廣運冊府元龜後漢髙祖欲攺年號中書進擬幹和二字髙祖攺爲幹佑與帝名相符帝微有風痰每連唾不止目多閃掣卽位之始遽無恙遼史聖宗本紀太平九年八月東京舍利軍詳穩大延琳僭位號年爲天慶天祚帝本紀天慶六年春正月渤海髙永昌僭號稱隆基元年保大二年三月上聞金兵將近計不知所出乘輕騎入夾山詔畱宰相張琳李處溫與秦晉國王淳守燕處溫聞上入夾山數日命令不通卽與弟處能子奭外假怨軍內結都統蕭幹謀立淳遂與諸大臣耶律大石左企弓虞仲文曹勇義康公弼集蕃漢百官諸軍及父老數萬人詣淳府處溫邀張琳至白其事琳曰攝政則可處溫曰天意人心已定請立班耳處溫等請淳受禮淳方出李奭持赭袍被之令百官拜舞山呼淳驚駭再三辭不獲已而從之自稱天錫皇帝攺元建福降封天祚爲湘陰王遂據有燕云北平及上京遼西六路六月淳死眾乃議立其妻蕭氏爲皇太后主軍國事奉遺命迎立天祚次子秦王定爲帝太后遂稱制攺元徳興保大三年春正月丁巳奚王回離保僭號稱天復元年五月庚申軍將耶律敵烈等夜劫梁王雅裏奔西北部立以爲帝攺元神歷宋史太祖本紀幹徳攺元先諭宰相曰年號須擇前代所未有者三年蜀平蜀宮人入內帝見其鏡背有志幹徳四年鑄者召竇儀等詰之儀對曰此必蜀物蜀主嘗有此號乃大喜曰作相須讀書人由是大重儒者偃曝談余昔盧多遜素與趙韓王不協韓王爲樞密多遜爲翰林學士一日偶同奏事上初攺元幹徳因言此號從古未有韓王從旁稱贊盧曰此僞蜀時號也帝大驚遽令檢史視之果然遂怒以筆抹韓王面曰汝爭得如他多遜韓王經宿不敢洗面翌日奏對帝方命洗去茅亭客話僞蜀廣政末成都人唐季明父失其名因破一木中有紫紋隸書太平兩字時欲進蜀主以爲嘉瑞一有識者解云不應此時須至破了方見太平爾果自聖朝弔伐之後頻頒曠蕩之恩寬宥傷殘之俗後仍攺太平興國之號知識者之言有證東軒筆錄景徳末年天書降左承天門鴟尾上旣而又降於朱能家於是攺元祥符作玉淸昭應宮建寶符閣盡裒天書置閣中𨿽上意篤信而臣下或以爲非若孫奭張詠尢極詆未幾朱能謀叛天下愈知其詐至眞宗上仙王文正公曾當國建議以爲天書本爲先帝而降不當畱在人間於是盡以葬於永定陵無一字畱者文正之識慮微密皆如此遵堯錄景徳五年正月三日天書降於左承天門帝召羣臣對崇政殿西序諭其事王旦曰陛下以至誠事天地以仁孝事祖宗恭己愛人夙夜求治是以干戈偃戢年谷屢丰臣等嘗謂天道不遠必有昭報今者神授祕文實彰上穹佑徳之應然玆事簡冊所無又未審所諭之事啟封之際當屏左右不欲顯示於眾也帝曰天若謫示闕政固與卿等祗畏攺悔若誥戒朕躬亦當克己自修豈宜隱之使人不知乎遂啟其書讀之帝曰朕徳微薄何乃天降明命昭灼若此旦等曰昔龍圖授羲龜書錫禹非常之應惟聖主得之陛下應天立極振古稱首上帝所以申錫祕檢示治國大中之道此萬世一時也攺元大中祥符歸田錄仁宗卽位攺元天聖時章獻明肅太后臨朝稱制議者謂撰號者取天字於文爲二人以爲二人聖者悅太后爾至九年攺元明道又以爲明字於文日月並也與二人旨同無何以犯契丹諱明年遽攺曰景佑是時連歲天下大旱攺元詔意冀以迎和气也五年因郊又攺元曰寶元自景佑初羣臣慕唐元宗以開元加尊號遂請加景佑於尊號之上至寶元亦然是歲趙元昊以河西叛攺姓元氏朝廷惡之遽攺元曰康定而不復加於尊號而好事者又曰康定乃謚爾明年又攺曰慶曆至九年大旱河北尢甚民死者十八九於是又攺元曰皇佑猶景佑也六年日蝕四月朔以謂正陽之月自古所忌又攺元曰至和三年仁宗不豫久之康復又攺元曰嘉佑自天聖至此凡年號九皆有謂也宋史明鎬傳王則涿州人歲饑流至恩州自賣爲人牧羊後隸宣毅軍爲小校恩冀俗妖幼相與習五龍滴淚等經及圖讖諸書言釋迦佛衰謝彌勒佛當持世初則去涿母與之訣別刺福字於其背以爲記妖人因妄傳字隱起爭信事之則僭號東平郡王建國曰安陽榜所居門曰中京居室�庫皆立名號攺年曰得聖宋史夏國傳趙徳明子曩霄本名元昊徳明卒元昊襲封明號令以兵法勒諸部初宋攺元明道元昊避父諱稱顯道於國中景佑元年攺年開運逾月或告以石晉敗�年號也乃攺廣運元年二年復攺元大慶宋寶慶元年築壇受冊卽皇帝位年號天授禮法延祚元昊以慶曆八年正月殂在位十七年廟號景宗諒祚景宗長子慶曆八年正月方期歲卽位在位二十年攺元延嗣寧國一年天佑垂聖三年福聖承道四年奲都六年拱化五年廟號毅宗退朝錄至和中仁宗疾平以太宗至道年升遐深惡其年號趣詔中書攺之是歲以郊爲恭謝天地攺元曰嘉佑宋史夏國傳秉常毅宗長子治平四年冬卽位在位二十年攺元乾道二年天賜禮盛國慶五年大安十一年天安禮定一年廟號惠宗交址傳神宗卽位進封李日尊南平王熙寧二年日尊自帝其國國號大越攺元寶象又攺神武聞見近錄殿中丞丘浚頗知數熙寧十年秋翰林學士楊元素貶官荊州過池陽見之浚曰明年當攺元以易步之丰卦用事必以丰字紀年如期攺元丰石林燕語熙寧末年旱詔議攺元執政初擬大成神宗曰不可成字於文一人負戈繼又擬丰亨復曰不可亨字爲子不成惟丰字可用攺元丰貴耳集哲廟紹聖四年進八寶攺元符元年至三年泰陵上仙嘉定十七年得皇帝恭膺天命之寶盧祖臯在玉堂艸詔用元符典故太學前廊茅匯徵與盧言詔不當用元符事盧始驚茅不願推寶賞攺崇慶元年至三年茂陵上仙其亦偶然相符如此五朝名臣言行錄曾布議以元佑紹聖均爲有失欲以大公至正消釋朋黨乃詔攺今年爲建中靖國元年或以建中乃徳宗奉天時號上曰太平乃梁末帝禪位時號太宗不以爲嫌詔下任伯雨曰人才固不應分黨與然自古未有君子小人雜然並進可以致治者蓋君子易退而小人難退二者並用終於君子盡去小人獨畱徳宗坐此播遷建中乃其卽位攺元之號不可不戒宋史丰稷傳稷爲工部尙書兼侍讀言陛下以建中靖國紀元臣謂尊賢納諫捨己從人是謂建中不作奇技淫巧毋使近習招擢是謂靖國以副體元謹始之義王覿傳覿爲禦史中丞攺元詔下覿言建中之名𨿽取皇極然重襲前代紀號非是宜以徳宗爲戒徽宗本紀大觀三年五月乙巳朔孟翊獻所畫卦象謂宋將中微宜更年號攺官名變庶事以厭之帝不樂詔竄遠方老學庵筆記政和末議攺元王黼擬用重和旣下詔矣範致虛間白上曰此契丹號也故未幾復攺宣和然宣和乃契丹宮門名猶我之宣徳門也年名則實曰重熙逮建中國後寇避天祚嫌名追謂重熙曰重和耳不必避可也宋史童貫傳方臘睦州靑溪人托左道以惑眾宣和二年十月起爲亂自號聖公建元永樂楓�小牘道君皇帝攺元宣和人或離合其字曰一旦宋亡此與蕭巋離合後周宣政爲宇文亡日同植杖閒談漢獻帝禪位之歲攺元延康蜀後主亡國之歲攺元炎興晉湣帝卽位之歲攺建鄴郡爲建康郡靖康三年今上卽位法東漢中興建元之號攺曰建炎己酉歲駐蹕江寧府以江寧昔號建康寧藩邸王封符合攺名建康府三號者皆出一時所見而不知乃前代末季之稱故識者憂之宋史髙宗本紀髙宗封康王金人犯京師欽宗北遷太后遣人至濟州訪帝又遣吏部尙書謝克家來迎耿仲南率幕僚勸進帝辭遜不受汪彥伯等引天命人心爲請且謂靖康紀元爲十二月立康之兆帝乃卽位苗傅傳傅上黨人隆佑太后南渡傅爲統制官以所部八千人扈衛駐於杭州建炎三年三月謀作亂攺元明受劉豫傳豫景州阜城人建炎四年七月金人冊豫爲皇帝豫卽僞位十一月攺明年元阜昌屈堅傳王琦爲弓門寨巡檢建炎四年金人還自熙河琦禦之金人立招降旗榜攺年號阜昌眾皆拜琦獨不拜金人執而殺之夏國傳幹順惠宗長子生三歲卽位在位五十四年攺元天儀治平四年天佑民安八年永安三年貞觀十三年雍寧五年元徳八年正徳八年大徳五年廟號崇宗仁孝崇宗長子紹興九年卽位十年夏攺元大慶十三年夏攺元人慶十七年夏攺元天盛乾道四年夏攺元幹佑在位五十五年廟號仁宗純佑仁宗長子仁宗殂卽位時年十七明年攺元天慶開禧二年正月二十日廢遂殂廟號桓宗鎭裔郡王安全立安全崇宗之孫越王仁友之子開禧二年正月廢其子純佑自立在位六年攺元應天四年皇建二年廟號襄宗遵頊始以宗室策試進士及第爲大都督府主嘉定四年三月三日立攺元光定嘉定十六年遵頊自號上皇傳位於其子徳旺攺元幹定雲麓漫抄名年始於漢武往往皆寓美意或記一時盛事唐徳宗時思繼先烈曰貞元蓋欲法貞觀開元也本朝攺隆興欲法建隆紹興之義或云趙稔曾用之攺乾道又攺純熙詩曰時純熙矣有言純旁作屯不可用復攺淳熙取淳化雍熙也元史烏古孫澤傳至元十四年宋廣王據福州攺元炎興度我軍且至遂入於海金史斡魯傳髙永昌渤海人在遼爲裨將以兵三千屯東京八甔口永昌見遼政日敗太祖起兵遼人不能支遂覬覦非常是時東京漢人與渤海人有怨而多殺渤海人永昌乃語諸渤海並其戍卒入據東京旬月之間遠近響應有兵八千人遂僭稱帝攺元隆基丞相襄傳明昌元年十月契丹徳壽�鎖等據信州叛僞建元曰身聖海陵本紀正隆六年十一月庚午左司郎中兀不喝等入白東京卽位攺元事上拊髀嘆曰我本欲滅宋後攺大定豈非天命乎出其書示之卽預志攺元事也宣宗本紀貞佑三年十月遼東賊蒲鮮萬奴僭號攺元天泰僕散安貞傳貞佑二年除安貞山東路統軍安撫等使初益都縣人楊安國自少無賴以鬻鞍材爲業市人呼爲楊鞍兒遂自名楊安兒泰和伐宋山東無賴往往相聚剽掠詔州郡招撫之安兒降隸諸軍累官刺史防禦使大安三年招鐵瓦敢戰軍得千餘人以唐括合打爲都統安兒爲副都統戍邊至雞鳴山不進衛紹王驛召問狀安兒乃曰平章參政軍數十萬在前無可慮者屯駐雞鳴山所以備間道透漏者耳朝廷信其言安兒乃�歸山東與張汝楫聚黨劫州縣殺掠官吏山東大擾安貞至益都敗安兒於城東安兒奔萊陽萊州徐汝賢以城降安兒賊勢復振登州刺史耿格開門納僞鄒都統以州印付之郊迎安兒發帑藏以勞賊安兒遂僭號置官屬攺元天順元史耶律畱哥傳太祖起兵朔方畱哥募兵數月眾至十餘萬推爲都元帥營帳百里威震遼東癸酉三月眾推畱哥爲王以其屬耶廝不爲郡王丙子乞奴金山靑狗統古與等推耶斯不僭帝於澄州國號遼攺元天威方閱月其元帥靑狗叛歸於金耶�不爲其下所殺推其丞相乞奴監國乞奴爲金山所殺金山又自稱國王攺元天徳太祖本紀太祖八年癸酉春耶律畱哥自立爲遼王攺元元統十年夏四月詔張鯨總北京十提控兵從南徵鯨謀叛伏誅鯨弟致遂據錦州僭號漢興皇帝攺元興龍冬十月金宣撫蒲鮮萬奴據遼東僭稱天王國號大眞攺元天泰李好文傳好文拜監察禦史時復以至元紀元好文言年號襲舊於古未聞襲其名而不蹈其實未見其益因言時獘不如至元者十餘事世祖本紀至元二十年三月廣州新會縣林桂方趙良鈐等聚眾僞號羅平國稱延康年號官軍擒之伏誅餘黨悉平癸辛雜識丁酉二月忽有傳夜後西北角有星光芒正在胃昴間然考之則太白耳益疑小人妄傳繼而有自吳來者云船中見之甚的類景定彗星而尾短僅數尺耳余終未之信也及三月十七日詔書到杭攺元大徳有云星芒示變天象儆予始信前者爲信然也名山藏天驅記陳友諒與弟友仁友貴聚眾爲羣盜元順帝十一年辛卯袁州慈化寺有僧瑩玉以彌勒佛教鼓動湖湘麻城人鄒普勝大唱其術羅田布賈徐壽輝浴鹽塘有毫光普勝驚怪之共推爲主舉號紅巾攻蘄黃壽輝開蘄水爲蓮臺省建國號天完攺元治平以普勝爲相戊戌春友諒陷元安慶使其將趙普勝守焉友諒陷元龍興壽輝欲都之友諒不與壽輝不聽來自江州友諒佯出迎覆城西門盡殺其下卽居壽輝江州而自稱漢王率師寇池徐達常遇春敗之九華山斬首萬餘友諒不自得大率舟師十萬挾壽輝寇我太平殺守將花云乃大快卽遣人白事壽輝前從後椎殺之因自立爲帝國號漢建元大義友諒死子理襲位攺元徳壽元史順帝本紀至元三年春三月癸卯廣州增城縣民永光卿反其黨石昆山鍾大明率眾從之僞稱大金國攺元赤符名山藏天驅記張士誠小字九四泰州白駒場亭民元順帝十三年與其弟士義士徳士信結壯士李伯升潘原昭呂珍等十八人謀起事有眾萬餘攻陷泰州元守臣李齊招撫之士誠拘焉�何酋黨自相殺士誠縱齊歸佯降又�何復興化殺其參政璉元使左丞偰哲篤守髙郵出齊守甓社湖士誠噪入偰哲篤出走齊還定不及遂據之僭號大周自稱誠王攺元天佑天因記小明王韓林兒者徐人羣盜韓山童子自其祖父爲白蓮會惑眾眾多從之元末山童倡言天下亂彌勒佛下生明王出江淮之人騷然皆動黃河南徙元用賈魯鑿求禹故道山童陰作石人一眼當道埋之鐫其背曰石人一眼天下四反河丁掘得相驚詫於是潁人劉福通與其黨杜遵道盛文郁羅文素等告眾曰山童宋徽宗八世孫也當帝天下我劉光世後合輔之聚眾三千人於白鹿莊殺黑牛白馬誓告天地約起兵兵用紅巾爲志元得山童捕殺之林兒逃之武安山中福通據朱臯攻破羅山眞陽確山杞舞陽葉諸縣及於汝寧光息眾至十萬元順帝十五年福通自碭山夾河求得林兒復立之號小明王都亳國號宋攺元龍鳳天驅記明玉珍初攻完者都道出瀘暮宿瀘河下部將劉澤民曰此間有隱進士劉禎公盍見焉玉珍往見喜曰吾孔明也卽舟中拜爲理問官先一夕禎夢冕旒者造廬則玉珍云久之陳友諒殺壽輝自立玉珍怒曰友諒與我比肩事漢陽今如此使其將守夔不與通祀壽輝廟眾推玉珍爲隴蜀王玉珍不從禎屏人說曰西蜀形勢之地東有瞿塘北有劍門沃野千里自靑巾苦蜀明公撫養而安全之民心之歸天命可知且明公旣絕友諒必不能臣之若不稱大號以系人心是軍士皆四方之人或思其鄕土而去就守取哉弗聽明日又言玉珍乃以元順帝二十二年春三月戊辰卽位於重慶國號大夏紀元天統明外史張驥傳慶元人葉宗畱與麗水陳鑑胡素以盜礦爲業正統七年始爲亂流入福安宗畱鑑胡以酒色故相角鑑胡殺宗畱自稱大王國號太平建元泰定名山藏分藩記岷莊王子庶人徽煠封廣通庶人府中家人段友洪者數以技術進庶人爲庶人言致仕後軍都事於利賓善相庶人見之利賓言庶人有異相當主天下今歲舉事大利庶人悅之遂造轟王金寶攺元元元巡撫都禦史李實以聞遣駙馬都尉敬內官琮徵庶人入京師降爲庶人入京師降爲庶人幽髙墻除爲景泰二年浙江通誌陳岊山仁和人以星命爲業得異人授以天文之術其言事歷歷有驗正統攺元詔書至陳謂馬士良曰吾夜觀天象今上異常做幾年皇帝而止又做幾年馬以爲狂及天順攺元其言始驗大政紀天順元年正月壬午上皇復位二月皇太后誥諭廢景泰帝仍爲郕王歸西宮欽天監奏革除景泰年號上命心有所不忍仍舊書之明良記正徳初馬端肅公文升在吏部論試選人以宰相須用讀書人爲題蓋正徳者宋世西夏李幹順僭號故舉幹徳故事諷之明外史趙彥傳薊州人王森得妖狐異香倡白蓮教自稱聞香教主有徒有大小傳頭及會主諸號萬曆四十二年森爲有司所攝其子好賢及巨野徐鴻儒武邑於弘志輩踵其教徒黨益眾至是好賢見遼東盡失四方姦民思逞與鴻儒等約是年中秋並起兵會謀泄鴻儒先期發自號中興福烈帝稱大成興勝元年用紅巾爲識畿輔通誌楊若梓字原育通州人萬曆癸丑進士筮仕河南信陽州知州擢禮部員外郎神宗崩光宗立議以明年爲泰昌元年未幾光宗又崩熹宗立閣臣與九卿皆難之若梓曰攺元大典難拘成例愚議自今日始卽稱泰昌元年明年春正爲今上紀元旣可以存先帝之元亦所以尊今上之統閣臣九卿是之吏部尙書趙南星方欲調爲銓司忽遘疾卒烈皇小識烈皇帝爲光廟第五子孝純劉太后所出撫育於李莊妃旣卽位廷議攺元禮部擬進者四永昌紹慶咸寧崇貞禦筆攺貞爲禎點用之

紀元部雜錄蜀志後主傳評曰後主任賢相則爲循理之君惑閹豎則爲昏暗之後傳曰素絲無常惟所染之信矣哉禮國君繼體逾年攺元而章武之三年則革稱建興考之古義體理爲違南齊書海陵王本紀論曰郭璞稱永昌之名有二日之象而隆昌之號亦同焉案漢中平六年獻帝卽位便攺元爲光熹張讓段珪誅後攺元爲昭寧董卓輔政攺元爲永漢一歲四號也晉惠帝太安二年長沙王乂事敗成都王�攺元爲永安�自鄴奪河間王顒復攺元爲永興一歲三號也隆昌延興建武亦三攺年號故知喪亂之軌迹𨿽千載而必同矣五代史漢隱帝本紀幹佑二年注

隱帝卽位至此宜攺元而不攺元帝名承佑年名幹佑舉國臣民共稱而不攺避當時莫大之失本紀無譏者但書其實後世自見也周世宗本紀顯徳二年注

五代亂世以嗣君卽位者五而攺年不依古者四梁末帝晉出帝卽位逾年宜攺元而不攺又明年然後攺漢隱帝周世宗皆仍稱先帝年號終其世不攺而本紀無譏者但書其實自見其失也歸田錄國朝百有餘年年號無過九年者開寶九年攺爲太平興國太平興國九年攺爲雍熙大中祥符九年攺爲天禧慶曆九年攺爲皇佑嘉佑九年攺爲治平惟天聖盡九年而十年攺爲明道老學庵筆記晉人所謂不意永嘉之末復聞正始之音永嘉正始乃魏晉年名胡武平上呂丞相啟云手提天鐸鏘正始之遺音夢授神椽擯奪朱之亂色蓋不悟正始爲年名也野客叢談前漢諸君末年甚有異者文帝十六年攺爲後元年其說出於新垣平之詐候日再中以爲吉祥故攺元以求延年之祚繼而詐覺被誅景帝猶且因之景帝卽位元年至七年稱中元年又六年稱後元年至三年而終武帝在位五十四年屢更年號最後更爲後元而以二年終不知當時何所據而分中與後謂之後則疑若有盡乃不諱何邪自是之後不復建後元之號矣然宣元哀三帝末年抑有甚異者宣帝末年號黃龍元年正月匈奴單於來朝二月歸國十二月帝崩元帝末年號竟寧元年正月單於又來朝五月帝崩哀帝末年號元壽二年正月單於來朝六月帝崩事之符合有如此者或謂匈奴從上遊來厭之故中國輒有大故此事殆不可曉也貴耳集本朝年號或者皆曰有讖緯於其間太平有一人六十卒字太宗五十九而止仁宗劉后並政天聖曰二聖人明道曰日月同道徽宗崇寧錢上字蔡京書崇字自山字一筆下寧字去心當時有云有意破宗無心寧國靖康曰十二月立康王嘉泰曰士大夫皆小人有力者喜聞見後錄古者人君卽位稱元年始終之意漢武帝乃加建元之號後因以名年已非是又數更易其號寧有人君卽位稱元年之後再稱元年之理唐之太宗卽位稱貞觀元年至二十三年而終爲近古云井觀瑣言宋史筆斷依阿全無發明劉氏宋論勝之然有不厭人心者如論太宗之事而援其不逾年攺元爲戕其兄之證且謂名其年曰太平言致治由我也曰興國言創業由我也夫年號或出臣下所議定未必太宗自制藉令果出太宗則旣親行�逆掩諱文飾之不暇矣又名其年以陰播其事於天下豈人情哉愧郯錄昔唐徳宗以貞觀開元之盛慨想前烈攺元貞元庶幾二祖本朝因之如近世隆興之用建隆紹興淳熙之用淳化熙寧紹熙之用紹興淳熙慶元之用慶曆元佑開禧之用開寶天禧皆是也珂按呂陶淨徳集記聞曰元佑之政謂元丰之法不便卽復嘉佑之法以救之然不可盡變大率新舊二法並用貴其便於民也議者乃云對鉤行法朝士善謔乃云豈獨法令爲然至於年號亦對鉤矣然詼謔之談亦有味珂謂人君法祖存古之意最爲盛徳陶言近肆不可以訓遊宦紀聞攺元始於共和紀號刱於漢武后世遵用之我宋年號無過九年者惟天聖盡九年至十年十二月攺明道熙寧亦盡十年紹興乃三十二年淳熙亦十六年而後揖遜髙廟居徳壽者二十六年孝廟居重華六年光廟居壽安七年寧宗嘉定十七年癸辛雜識余向聞林竹溪先生曰歐陽修唐書作武后紀依前漢例也天授以後唐𨿽攺號爲周而史不以周新之蓋黜之也晦翁病其唐經亂周史遂有嗣聖二十四年之號年之首書曰帝在某蓋以春秋之法正名也每年下又細書武氏所攺年號垂拱則曰武氏垂拱天受則曰周武氏天授此意甚嚴但武氏旣革唐命國號爲周旣有帝而又有周有周則無唐矣無唐則無帝矣同一疆域也而帝與周同書則民有二王天有二日矣豈無窒礙若春秋公在幹侯則魯國未嘗有他號西蒙野話元建國曰大元取大哉乾元之義也建元曰至元取至哉坤元之義也偃曝余談昔人云年號毋論正統僭僞自漢武至晉大都承襲劉宋以後間亦有之幹徳後及於元皆前代所未有而實不然余嘗總考之漢武建元晉康建元劉聰僭號建元苻堅僭號建元蕭齊髙建元漢武太始晉武太始張元靚僭號太始漢宣甘露孫皓甘露苻堅僭號甘露漢宣黃龍孫權黃龍漢元永光南宋廢帝永光漢成永始髙云僭號永始漢哀建平石勒慕容盛慕容徳皆僭號建平光武建武晉元建武石虎僭號建武蕭齊明建武漢明永平拓拔恪永平王建僭號永平漢章建初西涼李皓後蜀李特俱僭號建初漢章元和唐憲元和漢和永元蕭齊東�永元張茂僭號永元漢和元興孫皓元興晉安元興漢安永初南宋武永初漢安永寧晉惠永寧石祗僭號永寧漢順永建李恂僭號永建漢順永和晉穆永和沮渠牧犍僭號永和姚泓僭號永和閩王延鈞僭號永和漢衝永嘉晉懷永嘉漢桓建和利鹿孤僭號建和漢桓元嘉南宋文元嘉漢桓永興晉惠永興苻堅拓拔嗣皆號永興漢桓永康晉惠永康慕容寶乞伏熾盤皆僭號永康漢靈中和唐僖中和漢後主建興孫亮建興慕容垂李雄皆僭號建興晉武太康遼道宗太康晉惠永安孫休永安張軌拓拔攸沮渠蒙遜皆僭號永安晉帝奕太和曹睿太和禿發烏孤石勒拓拔宏李勢楊溥皆僭號太和又唐文太和晉孝武太元張駿僭號太元晉恭元熙劉淵僭號元熙蕭齊和中興拓拔朗中興蕭梁敬太平孫亮太平馮跋隋末林士弘遼隆緒皆僭號太平陳後主至徳唐肅至徳石晉天福劉漢天福

