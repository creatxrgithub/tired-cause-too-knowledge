

閨艷部藝文一

神女賦

周宋玉楚襄王與宋玉遊於云夢之浦使玉賦髙唐之事其夜王寢夢與神女遇其色甚麗王異之明日以白玉玉曰其夢若何王對曰晡夕之後精神恍忽若有所喜紛紛擾擾未知何意目色仿�乍若有記見一婦人狀甚奇異寐而夢之寤不自識罔兮不樂悵爾失志於是撫心定气復見所夢玉曰狀如何也王曰茂矣美矣諸好備矣盛矣麗矣難測究矣上古旣無世所未見瑰姿瑋態不可勝贊其始來也耀乎如白日初出照屋梁其少進也皎若明月舒其光須臾之間美貌橫生兮如花溫乎如瑩五色並馳不可殫形詳而視之奪人目精其盛飾也則羅紈綺繢盛文章極服妙彩照萬方振繡衣被�裳穠不短纖不長步裔裔兮曜殿堂忽兮攺容婉若遊龍乘雲翔嫷被服侻薄裝沐蘭澤含若芳性和適宜侍旁順序卑調心腸王曰若此盛矣試爲寡人賦之玉曰唯唯夫何神女之姣麗兮含陰陽之渥飾被華藻之可好兮若翡翠之奮翼其象無雙其美無極毛嬙鄣袂不足程式西施掩面比之無色近之旣妖遠之有望骨法多奇應君之相視之盈目孰者克尙私心獨悅樂之無量交希恩疏不可盡暢他人莫睹王覽其狀其狀峨峨何可極言貌丰盈以莊姝兮苞溫潤之玉顏眸子炯其精朗兮瞭多美而可觀眉聯娟以蛾揚兮朱唇的其若丹素質幹之醲實兮志解泰而體閒旣姽婳於幽靜兮又婆娑乎人間宜髙殿以廣意兮翼放縱而綽寬動霧縠以徐步兮聲拂墀之珊珊望余帷而延視兮若流波之將瀾奮長袖以正衽兮立躑躅而不安淡淸靜其愔嫕兮惟沈詳而不煩時容與以微動兮志未可乎得原意似近而旣遠兮若將來而復旋褰余幬而請禦兮願盡心之惓惓懷貞諒之潔淸兮卒與我乎相難陳嘉辭而云對兮吐芬芳其若蘭精交接以來往兮心凱康以樂歡神獨享而未結兮魂煢煢以無端含然諾其不分兮喟揚音而哀歡頩薄怒以自持兮曾不可乎犯幹於是搖佩飾鳴玉鸞整衣服斂容顏顧女師命太傅歡情未接將辭而去遷延引身不可親附似逝未行中若相首目略微眄精彩相授志態橫出不可勝記意離未絕神心怖覆禮不遑訖辭不及究願假須臾神女稱遽回腸傷气顚倒失據暗然而冥忽不知處情獨私懷誰者可語惆悵垂涕求之至曙

美人賦

漢司馬相如司馬相如美麗閒都遊於梁王梁王說之鄒陽譖之於王曰相如美則美矣然服色容冶妖麗不忠將欲媚辭取悅遊王后宮王不察之乎王問相如曰子好色乎相如曰臣不好色也王曰子不好色何若孔墨乎相如曰古之避色孔墨之徒聞齊饋女而遐逝望朝歌而回車譬猶防火水中避溺山隅此乃未見其可欲何以明不好色乎若臣者少長西土鰥處獨居室宇遼廓莫與爲娛臣之東鄰有一女子云發丰艷蛾眉皓齒顏盛色茂景曜光起恆翹翹而西顧欲畱臣而共止登垣而望臣三年於玆矣臣棄而不許竊慕大王之髙義命駕東來途出鄭衛道由桑中朝發溱洧暮宿上宮上宮閒館寂寞云虛門合晝掩曖若神居臣排其戶而造其堂芳香芬烈黼帳髙張有女獨處婉然在�奇葩逸麗淑質艷光睹臣遷延微笑而言曰上客何國之公子所從來無乃遠乎遂設旨酒進鳴琴臣遂撫弦爲幽蘭白雪之曲女乃歌曰獨處室兮廓無依思佳人兮情傷悲有美人兮來何遲日旣暮兮華色衰敢托身兮長自私玉釵掛臣冠羅袖拂臣衣時日西夕元陰晦冥流風慘冽素雪飄零閒房寂謐不聞人聲於是寢具旣設服玩珍奇金鑪燻香黼帳低垂裀褥重陳角枕橫施女乃弛其上服表其衣皓體呈露弱骨丰肌時來親臣柔滑如脂臣乃脈定於內心正於懷信誓旦旦秉志不回翻然髙舉與彼長辭

靑衣賦

蔡邕金生砂礫珠出蚌泥嘆玆窈窕產於卑微盼倩淑麗皓齒蛾眉元發光潤領如螬蠐縱橫接發葉如低葵修長冉冉碩人其頎綺袖丹裳躡蹈絲扉盤跚蹀坐起低昂和暢善笑動揚朱唇都冶�媚卓躒多姿精慧小心趨事如飛中饋裁割莫能雙追關睢之潔不蹈邪非察其所履世之鮮希宜作夫人爲眾女師伊何爾命在此賤微代無樊姬楚莊晉妃感昔鄭季平陽是私故因錫國歷爾邦畿𨿽得嬿娩舒寫情懷寒雪繽紛充庭盈階兼裳累鎭展轉倒頹曶昕將曙�鳴相催飭駕趣嚴將捨爾乖冒冒思不可排停停溝側噭噭靑衣我思遠逝爾思來追明月昭昭當我戶扉條風狎躐吹予�帷河上逍遙徙倚庭階南瞻井柳仰察斗機非彼牛女隔於河維思爾念爾惄焉且饑

神女賦

楊修惟元媛之逸女育明曜乎皇庭吸朝霞之芬液澹浮游乎太淸余執義而潛厲乃感夢而通靈盛容飾之本艷奐龍采而鳳榮翠黼翚裳纖縠之�順風揄揚乍合乍離飄若興動玉趾未移詳觀元妙與世無雙華面玉粲韡若芙蓉膚凝理而瓊潔體鮮弱而柔鴻回肩襟而動合何俯仰之妍工嘉今夜之幸遇獲帷裳乎期同情沸踴而思進彼嚴厲而靜恭微諷說而宣諭色歡懌而我從

洛神賦

魏曹植黃初三年餘朝京師還濟洛川古人有言斯水之神名曰宓妃感宋玉對楚王說神女之事遂作斯賦其詞曰余從京師言歸東藩背伊闕越轘轅經通谷陵景山日旣西傾車殆馬煩爾乃稅駕乎蘅�秣駟乎芝田容與乎楊林流眄乎洛川於是情移神駭忽焉思散俯則未察仰以殊觀睹一麗人於巖之畔爾乃援禦者而告之曰爾有覿於彼者乎彼何人斯若此之艷也禦者對曰臣聞河洛之神名曰宓妃則君王之所見也無乃是乎其狀若何臣願聞之餘告之曰其形也翩若驚鴻婉若遊龍榮曜秋菊華茂春松仿�兮若輕雲之蔽月飄颻兮若流風之回雪遠而望之皎若太陽升朝霞迫而察之灼若芙蕖出淥波穠纖得中修短合度肩若削成腰如約素延頸秀項皓質呈露芳澤無加鉛華不禦云髻峨峨修眉聯娟丹唇外朗皓齒內鮮明眸善睞靨輔承顴環姿艷逸儀靜體閒柔情綽態媚於語言奇服曠世骨像應圖披羅衣之璀粲兮珥瑤碧之華琚戴金翠之首飾綴明珠以耀軀踐遠遊之文履曳霧綃之輕裾微幽蘭之芳藹兮步踟�於山隅於是忽焉縱體以遨以嬉左倚采旄右蔭桂旗攘皓腕於神滸兮采湍瀨之元芝餘情悅其淑美兮心振蕩而不怡無良媒以接歡兮托微波而通辭願誠素之先達兮解玉佩而要之嗟佳人之信修兮羌習禮而明詩抗瓊珶以和予兮指潛淵而爲期執眷眷之款實兮懼斯靈之我欺感交甫之棄言兮悵猶豫而狐疑收和顏而靜志兮申禮防以自持於是洛靈感焉徙倚仿徨神光離合乍陰乍陽竦輕軀以鶴立若將飛而未翔踐椒塗之郁烈步蘅薄而流芳超長吟以永慕兮聲哀厲而彌長爾乃眾靈雜沓命儔嘯侶或戲淸流或翔神渚或采明珠或拾翠羽從南湘之二妃攜漢濱之遊女嘆匏瓜之無匹詠牽牛之獨處揚輕�之綺靡翳修袖以延佇體迅飛鳧飄忽若神陵波微步羅�生塵動無常則若危若安進止難期若往若還轉眄流精光潤玉顏含辭未吐气若幽蘭華容婀娜令我忘餐於是屏翳收風川後靜波馮夷鳴鼓女媧淸歌騰文魚以警乘鳴玉鸞以偕逝六龍儼其齊首載云車之容裔鯨鯢踴而夾轂水禽翔而爲衛於是越北沚過南岡紆素領回淸陽動朱唇以徐言陳交接之大綱恨人神之道殊怨盛年之莫當抗羅袂以掩涕兮淚流襟之浪浪悼良會之永絕兮哀一逝而異鄕無微情以效愛兮獻江南之明璫𨿽潛處於太陰長寄心於君王忽不悟其所捨悵神霄而蔽光於是背下陵髙足往心畱遺情想象顧望懷愁冀靈體之復形禦輕舟而上溯浮長川而忘反思綿綿而增慕夜耿耿而不寐沾繁霜而至曙命僕夫而就駕吾將歸乎東路攬騑轡以抗策悵盤桓而不能去﹝李善注云東阿王求甄逸女不遂太祖與五官中郎將植殊不平黃初中入朝還度轘轅將息洛水上忽見女子來自云本托心君王其心不遂此枕是我嫁時從嫁遂用薦枕席歡情交集又云豈不欲常見但爲郭后以糠塞口今被髮掩面羞將此形貌重睹君王耳言訖遂不復見因作感甄賦後明帝見之攺爲洛神賦﹞

靜思賦

前人夫何美女之爛妖紅顏而流卓特出而無匹呈才好其莫當性通暢以聰惠行�密而妍詳蔭髙岑以翳日臨綠水之淸流秋風起於中林離鳥嗚而相求愁慘慘以增傷悲予安能乎淹畱

閒邪賦

王粲夫何英媛之麗女貌洵美而艷逸橫四海而無仇超遐世而秀出發棠棣之春華當盛年而處室恨年歲之方暮哀獨立而無依情紛拿以交橫意愴淒而增悲何性命之奇薄愛兩絕而俱違排空房而就�將取夢以通靈目炯炯而不寐心忉怛而惕驚

神女賦

前人惟天地之普化何產气之淑眞陶陰陽之休液育夭麗之神人稟自然以絕俗超希世而無羣體纖約而方足膚柔曼以丰盈發似元鑑鬢類刻成質素純皓粉黛不加朱顏熙曜若春華唇譬含丹目若瀾波美姿巧笑靨輔奇牙戴金羽之首飾珥照夜之珠璫襲羅綺之黼衣曳縟繡之華裳錯繽紛以雜�佩熠爚而焜煌退變容而攺服冀致態以相移稅衣裳兮免簪笄施華的兮結羽儀揚娥微盼懸眇流離婉約綺媚舉動多宜稱詩表志安气和聲探懷授心發露幽情彼佳人之難遇眞一遇而長別顧大罰之淫愆亦終身而不滅心交戰而貞勝乃回意而自絕

止欲賦

陳琳媛哉逸女在余東濱色曜春華艷過碩人乃遂古其寡儔固當世之無鄰允宜國而寧家實君子之攸嬪伊餘情之是悅志荒溢而傾移宵炯炯以不寐晝捨食而忘饑嘆北風之好我美攜手之同歸忽日月之徐邁庶枯楊之生荑道攸長而路阻河廣瀁而無梁𨿽企予而欲往非一葦之可航展余轡以言歸含憯瘁而就�忽假瞑其若寐夢所歡之來徵魂翩翩以遙懷若交好而通靈

正情賦

應瑒夫何媛女之殊麗兮姿溫惠而明哲應靈和以挺質體蘭茂而瓊潔方往載其鮮雙曜來今而無列發朝陽之鴻暉流精睇而傾泄旣榮麗而冠時援申女而比節餘心嘉夫淑美願結歡而靡因承窈窕之芳美情踴躍乎若人魂翩翩而夕遊甘同夢而交神晝仿徨於路側宵耿耿而達晨淸風厲於元序涼飆逝於中唐聽云雁之幹鳴察列宿之華輝南星晃而電隕偏雄肅而特飛冀騰言以俯音嗟激迅而難追傷往禽之無偶悼流光之不歸湣伏辰之方逝哀吾願之多違步便旅以永思情憀栗而傷悲還幽室以假寐固展轉而不安神渺渺以潛翔恆存遊乎所觀仰崇夏而長息動哀響而余嘆气浮踴而云館腸一夕而九煩

止欲賦

阮瑀夫何淑女之佳麗顏以流光歷千代其無匹超古今而特章執妙年之方盛性聰惠以和良稟純潔之明節復申禮以自防重行義以輕身志髙尙乎貞姜情私悅其美麗無須臾而有忘思桃夭之所宜願無衣之同裳懷紆結而不暢魂一夕而九翔出房戶以躑躅睹天漢之無津傷匏瓜之無偶悲織女之獨勤還伏枕以求寐庶通夢而交神神惚恍而難遇思交錯以繽紛遂終夜而靡見東方旭以旣晨知所思之不得乃抑情以自信

淸思賦

阮籍余以爲形之可見非色之美音之可聞非聲之善昔黃帝登仙於荊山之上振咸池於南嶽之岡鬼神其幽而夔牙不聞其章女媧耀榮於東海之濱而翩翻於洪西之旁林石之隕從而瑤臺不照其光是以微妙無形寂寞無聽然後乃可以睹窈窕而淑淸故白日麗光則季後不步其容鐘鼓閶鉿則延子不揚其聲夫淸虛寥廓則神物來集飄颻恍忽則洞幽貫冥冰心玉質則皦潔思存恬淡無欲則泰志適情伊衷慮之遒好兮又焉處而靡逞寒風邁於黍谷兮誨子而遊鶄申孺悲而母歸兮吳鴻哀而象生玆感激以達神豈浩瀁而弗營志不覬而神正心不蕩而自誠固秉一而內修堪粵止之匪傾惟淸朝而夕晏兮指蒙汜以永寧是時羲和旣頹元夜始扃望舒整轡素風來徵輕帷連揚華裀肅淸彭蚌微吟螻蛄徐鳴望南山之崔巍兮顧北林之�菁太陰潛乎後房兮明月耀乎前庭乃申展而缺寐兮忽一悟而自驚駕長靈以遂寂兮將有歙乎所之意流蕩而攺慮兮心震動而有思若有來而可接兮若有去而不辭心恍忽而失度情散越而靡治豈覺察而明眞兮誠云夢其如玆驚奇聲之異造兮鑑殊色之在斯開丹山之琴瑟兮聆崇陵之參差始徐唱而微響兮情悄慧以蜲�遂招云以致气兮乃振動而大駭聲飂飂以洋洋若登昆侖而臨西海超遙茫渺不能究其所在心瀁瀁而無所終薄兮思悠悠而未半鄧林殪於大澤兮欽邳悲於瑤岸徘徊夷由兮猗靡廣衍遊平圃以長望兮乘修水之華旗長思肅以永至兮滌平衢之大夷循路曠以徑通兮辟閨闥而洞闈羨要眇之飄遊兮倚東風以揚暉沐洧淵以淑密兮體淸潔而靡譏厭白玉以爲面兮披丹霞以爲衣襲九英之曜精兮佩瑤光以發微服倏煜以繽紛兮綷眾采以相綏色熠熠以流爛兮紛雜錯以葳蕤象朝云之一合兮似變化之相依麾常儀使先好兮命河女以胥歸步容與而特進兮盼兩楹而升墀振瑤溪而鳴玉兮播陵陽之婓婓蹈消漺之危迹兮躡離散之輕微釋安朝之朱履兮踐席假而集帷敷斯來之在室兮乃飄忽之所晞馨香發而外揚兮媚顏灼以顯姿淸言竊其如蘭兮辭婉婉而靡違托精靈之運會兮浮日月之餘暉假淳气之精微兮幸備嬿以自私願申愛於今夕兮尙有訪乎是非被芬芳之夕暢兮將暫往而永歸觀悅懌而未靜兮言未究而心悲嗟云霓之可憑兮翻揮翼而俱飛棄中堂之局促兮遺戶牖之不處帷幕張而靡禦兮幾筵設而莫拊載云輿之奄靄兮乘夏后之兩龍折丹木以蔽陽兮竦芝蓋之三重翩翼翼以左右兮紛悠悠以容容瞻朝霞之相承兮似美人之懷憂采色雜以成文兮忽離散而不畱若將言之未發兮又气變而飄浮若垂髦而失鬋兮飾末集而形消目流盼而自別兮心欲來而貌遼紛綺靡而未盡兮先列宿之規矩時儻莽而陰曀兮忽不識乎舊宇邁黃妖之崇臺兮雷師奮而下雨內英哲與長年兮笞離倫與膺賈摧魍魎而折鬼神兮直徑登乎所期歷四方而縱懷兮誰云顧乎或疑超髙躍而疾鶩兮至北極而放之援間維以相示兮臨寒門而長辭旣不以萬物累心兮豈一女子之足思

永懷賦

晉張華美淑人之妖艷因盼睞而傾城揚綽約之麗姿懷婉娩之柔情超六列於往古邁來今之淸英旣惠余以至歡又結我以同心交恩好之款固接情愛之分深誓中誠於皦日要執契以斷金嗟夫天道幽昧差錯繆於參差怨祿運之不遭𨿽義結而絕離執纏綿之篤趣守�音以終始邀幸會於有期冀容華之我俟儻皇靈之垂仁長收歡於永已

神女賦

張敏世之言神仙者多矣然未之或驗也至如弦氏之婦則近信而有證者夫鬼魅之下人也無不羸病損瘦乃平安無恙而與神女飲宴寢處縱情極意豈不異哉予覽其歌詩辭旨淸偉故爲之作賦皇覽予之純徳步朱闕之崢嶸靡飛除而入祕殿侍太極之穆淸帝湣予之勤肅將休予於中州托元靜以自處是夫子之好仇於是主人憮然而問之曰爾豈是周之褒姒齊之文姜孽婦淫鬼來自藏乎儻亦漢之遊女江之娥皇厭貞樂愆倦仙侍乎於是神女乃斂袂正襟而對曰我實貞淑子何猜焉且辯言知禮恭爲令則美姿天挺盛飾表徳以此承歡君有何惑爾乃敷茵席垂組帳嘉旨旣設同牢而饗微聞芳澤心蕩意放於是尋房中之至嬿極長夜之歡情心眇眇以忽忽想北裏之遺聲賦斯時之要妙進偉服之紛敷俯撫�而告辭仰長嘆以欷歔乘雲霧而變化遙棄我其焉如

閒情賦

陶潛初張衡作定情賦蔡邕作靜情賦檢逸辭而宗淡泊始則蕩以思慮而終歸閒正將以抑流宕之邪心諒有助於諷諫綴文之士奕代繼作並因觸類廣其辭義余園閭多暇復染翰爲之𨿽文妙不足庶不謬作者之意乎夫何逸之令姿獨曠世以秀羣表傾城之艷色期有徳於傳聞鳴佩玉以比潔齊幽蘭以爭芬淡柔情於俗內負雅志於髙云悲晨曦之易夕感人生之長勤同一盡於百年何歡寡而愁殷褰朱幃而正坐泛淸瑟以自欣送纖指之餘好攘皓袖之繽紛瞬美目以流盼含言笑而不分曲調將半景落西軒悲商叩林白雲依山仰睇天路俯促鳴弦神儀嫵媚舉止詳妍激淸音以感余願接膝以交言欲自往以結誓懼冒禮之爲愆待鳳鳥以致辭恐他人之我先意惶惑而靡寧魂須臾而九遷願在衣而爲領承華首之餘芳悲羅襟之宵離怨秋夜之未央願在裳而爲帶束窈窕之纖身嗟溫良之異气或脫故而服新願在發而爲澤刷元鬢於頹肩悲佳人之屢沐從白水以枯煎願在�而爲黛隨瞻視以閒揚悲脂粉之尙鮮或取毀於華妝願在莞而爲席安弱體於三秋悲文茵之代禦方經年而見求願在絲而爲履附素足以周旋悲行止之有節空委棄於�前願在晝而爲影常依形而西東悲髙樹之多蔭慨有時而不同願在夜而爲燭照玉容於兩楹悲扶桑之舒光奄滅景而藏明願在竹而爲扇含淒�於柔握悲白露之晨零顧襟袖以緬邈願在木而爲桐作膝上之鳴琴悲樂極以哀來終推我而輟音考所願而必違徒契闊以苦心擁勞情而罔訴步容與於南林棲木蘭之遺露翳靑松之餘陰倘行行之有覿交欣懼於中襟竟寂寞而無見獨悁想以空尋斂輕裾以復路瞻夕陽而流嘆步徙倚以志趣色慘淒而矜顏葉燮燮以去條气淒淒而就寒日負影以偕沒月媚景於云端鳥淒聲以孤歸獸索偶而不還悼當年之晚暮恨玆歲之欲殫思宵夢以從之神飄颻而不安若馮舟之失棹譬緣崖而無攀於時畢昴盈軒北風淒淒��不寐眾念徘徊起攝帶以伺晨繁霜粲於素階雞斂翅而未鳴笛流遠以淸哀始妙密以閒和終寥亮而藏摧意夫人之在玆托行雲以送懷行雲逝而無語時奄冉而就過徒勤思以自悲終阻山而帶河迎淸風以袪累寄弱志於歸波尢蔓艸之爲會誦召南之餘歌坦萬慮以存誠憩遙情於八遐

江妃賦

宋謝靈運招魂定情洛神淸思覃曩日之敷陳盡古來之妍媚矧今日之逢迎邁前世之靈異姿非定容服無常度兩宜歡嚬俱適華素於時升月隱山落日映嶼收霞斂色回�拂渚每馳情於晨暮矧良遇之莫敍投明瑱以申贈覬色授而魂與沈分湘岸延情蒼陰隔山川之表裏判天地之浮沈承嘉約於往昔寧更貳於在今儻借訪於交甫知斯言之可諶蘭香未吐紅顏若暉畱眄光溢動袂芳菲散云轡之絡繹按靈輜而徘徊建羽旌而逶迆奏淸管之依微慮一別之長絕眇天末而永違

江妃賦

前人小腰微骨朱衣皓齒綿視騰來靡容膩理嗟佳人之眇邁眺霄際而皓語懼展愛之未期抑傾念而暫佇天臺二娥宮亭雙媛靑�神接紫衣形見或飄翰淩煙或潛泳浮海萬里俄頃寸陰未攺事𨿽假於云物心常得於無待

采蓮賦

梁簡文帝望江南兮淸且空對荷花兮丹復紅臥蓮葉而覆水亂髙房而出叢楚王暇日之歡麗人妖艷之質且棄垂釣之魚未論芳蓱之實惟欲回渡輕船共采新蓮傍斜山而屢轉乘橫流而不前於是素腕舉紅袖長回巧笑墮明璫荷稠刺密亟牽衣而綰裳人喧水濺惜虧朱而壞妝物色𨿽晚徘徊未返畏風多而榜危驚舟移而花遠歌曰嘗聞蕖可愛采擷欲爲裙葉滑不畱綖心忙無假燻千春誰與樂惟有妾隨君

麗人賦

沈約有客弱冠未仕締交戚裏馳騖王室遨遊許史歸而稱曰狹斜才女銅街麗人亭亭似月嬿婉如春凝情待價思尙衣巾芳逾散麝色茂開蓮陸離羽佩錯花鈿響羅衣而不進隱明燈而未前中襜而一息順長廊而迥歸池�荷而納影風動竹而吹衣薄暮延佇宵分乃至出暗入光含羞隱媚垂羅曳錦鳴瑤動翠來脫薄妝去畱余膩沾妝委露理鬢淸渠落花入領微風動裾

傷美人賦

前人信美顏其如玉咀淸哇而度曲思佳人而未來望餘光而躑躅拂螭云之髙帳陳九枝之華燭虛翡翠之珠被空合歡之芳褥言歡愛之可永庶羅袂之空裁曾未申其巧笑忽淪軀於夜臺伊芳春之仲節夜猶長而未遽悵徙倚而不眠往徘徊於故處

麗色賦

江淹楚臣旣放魂往江南弟子曰玉釋佩解驂蒙蒙淥水裊裊靑衫乃召巫史玆憂何止史曰臣野膠學蔽理臣之所知獨有麗色之說耳夫絕世獨立者信東方之佳人旣翠眉而瑤質亦盧瞳而唇灑金花及珠履颯綺袂與錦紳色練練而欲奪光炎炎其若神非气象之可譬奚影響而能親故仙藻靈艷金華玉儀其始見也若紅蓮鏡池其少進也如彩雲出崖五光徘徊十色陸離寶過珊瑚同樹價值瓊艸共枝𨿽玉堂春姬石室素女張�霧於海際耀光景於河渚乘天梁而浩蕩�帝閽而延佇猶比之無色方之非侶於是雕臺繡戶當衢橫術椒庭承月碧幌延日架虯柱之嚴麗亙虹梁之峻密錦幔垂而杳寂桂煙起而淸溢女乃耀邯鄲之�媚北裏之鳴瑟若夫紅華舒春黃鳥飛時紺蕙初嫩赬蘭始滋不掔蘅帶無倚桂旗摘芳拾�含詠吐辭笑月出於陳歌感蔓艸於衛詩故气炎日永離明火中槿榮任露蓮華勝風後檐丹葵前軒碧桐笙歌畹右琴�池東嗟靈王之心悅怨漢女之情空至乃西陸始秋白道月弦金波照戶玉露曖天网絲掛墻彩螢繞梁气已濕兮曉未半星𨿽流兮夜何央憶雜佩兮且一欷念錦衾兮以九傷及沍陰雕時冰泉凝節軒疊厚霜庭澄積雪鳥封魚斂河凝海結紫帷匼匝翠屏環合麝密周彰燈鑪重沓恥新臺之靑樓想上宮之邃合若乃水照景而見底煙尋風而無極霧出吳而綺章云堆趙而碧色露辭楚而容裔風去燕而淒惻莫不輟鏡徙倚琴心息於是帳必藍田之寶席必蒲陶之文館圖明月室畫浮雲春蠶度网綺地應紡秋梭鳴機織爲褧衣象奩瓊盤神瀝仙丹雕柱彩瑟九華六出翠蕤羽釵綠秀金枝故言必入媚動必應規有光有艷如合如離气柔色靡神凝骨奇經周曆趙旣無其雙尋楚訪蔡不覿其容亦可駐發還質驂星馭龍蠲憂忘死保其家邦非天下之至麗孰能預於此哉宋大夫耀影汰迹縈魂灑魄賞以雙珠賜以合璧拂巫蕩祝永爲上客

水上神女賦

前人江上丈人遊宦荊吳首衛國望燕途歷秦關出宋都徧覽下蔡之女具悅淇上之姝未有粉白黛黑鬼神之所無也乃造南中渡炎洲徑玉�越金流路逶迆而無軌野忽漭而�儔山反復而參錯水繞灌而縈薄石五采而橫峯云千色而承日炯炯而舒光雨屑屑而梢落紫莖繞徑始參差紅荷緣水才灼爍忽而精飛�亂意徙心移綺靡菱蓋悵望蕙枝一麗女兮碧渚之涯曖曖也非雲非霧如煙如霞諸光諸色雜卉雜華的的也象珪象璧若虛若實綾錦共文瑤貝合質遂乃紅唇寫朱眞眉學月美目艷起秀色爛發窈窕暫見偃蹇還沒冶異絕俗奇麗不常靑琴羞艷素女慚光笑李后於漢主恥西施於越王神翻覆而愉悅志離合而感傷女遂俯整玉軑仰肅金鑣或采丹葉或拾翠條守明璣而爲誓解瑯玕而相要情乍合而還散色半親而復嬌聳軿車於水際亭云霓於山椒奄神祇之仿像共光气而寂寥於時也彩霞繞繞卿云縵縵石瓊文而翕赩山龍鱗而照爛苔綠根而攢集艸紅葩而舒散日炫晃以曨光樹葳蕤而�粲無西海之浩蕩見若木之千尋非丹山之赫曦聞琴瑟之空音理洞徹於俗聽物驚怪於世心恨精影之不滯悼光晷之難惜閱有無於俄頃驗變化於咫尺視空同而失貌察倏忽而亡迹野田田而虛翠水湛湛而空碧乃唱桂棹淩衝波背橘浦向椒阿硉矹木石洪漭蛟鼉顧禦僕而情饒巡左右而怨多弔石渚而一欷悵沙洲而少歌苟懸天兮有命永離決兮若何妙聲無形奇色非質麗於嬪嬙精於琴瑟尋漢女而空佩觀淸角而無匹嬪楊不足聞知夔牙焉能委悉何如明月之忌元云秋露之慚白日愁知形有之畱滯非英靈之所要術也

探物作艷體連珠二首

劉潛妾聞洛妃髙髻不資於芳澤元妻長髮無藉於金鈿故云名由於自美蟬稱得於天然是以梁妻獨其妖艷衛姬專其可憐妾聞芳性深情𨿽欲忘而不歇燻芬動慮事逾久而更思是以津亭掩馥抵結秦婦之恨爵臺余妒追生魏妾之悲

館陶郭公姬薛氏墓志銘

唐陳子昂姬人姓薛氏東明國王金氏之裔也昔金王有愛子別食於薛因爲姓焉世不與金氏爲姻其髙曾皆金王貴臣大人也父承有唐髙宗時與金仁問歸國帝疇厥庸拜左武衛將軍姬人幼有玉色發於穠華若彩雲朝升微月宵映也故家人美之少號仙子聞嬴臺有孔雀鳳凰之事瑤情悅之年十五大將軍薨遂剪發出家將學金仙之道而見寶手菩薩靚心六年靑蓮不至乃謠曰化云心兮思淑貞洞寂滅兮不見人瑤艸芳兮思氤氳將柰何兮靑春遂返初服而歸我郭公郭公豪蕩而好奇者也雜佩以迎之寶琴以友之其相得如靑鳥翡翠之婉孌矣華繁艷歇樂極哀來以長壽二年太歲癸巳二月十七日遇疾卒於通泉縣之官舍嗚呼哀哉郭公恍然猶若未亡也寶珠以含之錦衾以舉之故園途遙言歸未迨畱殯於縣之惠普寺之南園不亡貞也銘曰髙丘之白雲兮願一見之何期哀淑人之永逝感紺園之春時願作靑鳥長比翼魂魄來兮遊故國

麗色賦

富嘉譽客有鴻盤京劇者財力雄倬志圖丰茂繡轂生塵金羈照路淸江可涉綠淇始度拾�歲滋摘芳奇樹錦席夜陳苕華嬌春瑤臺吐鏡翠樓初映俄而世姝卽國容進疑自持兮動盼目爛爛兮昭振金爲釵兮十二行錦爲履兮五文章聲珊珊兮佩明璫意洋洋兮若有亡蹁躚兮延佇招吾人兮曲房凝釭吐輝兮明燭流注願言始勤兮四座相顧時峨峨而載笑惟見光气之交騖夜如何其夜遲遲美人至止兮皎素絲秉明心兮無他期夜如何其夜已半美人至止兮靑玉案之死矢兮無雕換旣而河漢欲傾琴瑟且鳴余弄未盡歌含韻情歌曰涉綠水兮采紅蓮水漫漫兮花田田舟容與兮白日暮桂水浮兮不可度憐彩翠於幽渚悵妖妍於早露於是覽物遷迹徘徊不懌起哀情於碧湍指盛年於光隙擊節浩嘆解佩嘉客是時也揚雄始壯相如未病復有鄒枚籍籍荀令咸娛座客嬉妙情灑豪翰動和聲使夫燕姬趙女衛艷陳娥東門相送上宮經過碧雲合兮金閨暮紅埃起兮彩騎多價奪十城之美聲曼獨立之歌況復坐弦酌而對瑤艸當盛明而謂何

勾踐進西施賦以紅顏艷色返以昏哉爲韻徐寅惑人之心兮惟巧惟僭破人之國兮以妖以艷當勾踐之密謀進西施而果驗昔者二國相吞陵卑恃尊殊不知卑則自亡而固存尊則謂明而返昏烏喙年年誓啄夫差之肉稽山日日拜聽範蠡之言言曰伍員之賢東吳之徳伯嚭之佞東吳之賊徳之盛兮越可憂賊之興兮吳可殛臣以夙夜而計機謀偶得欲狂敵國之君須中傾城之色待其聲色內伐君臣外惑自然紂妲己以亡宗晉驪姬而亂國今薴蘿之山越水之灣恐是神仙之化忽生桃李之顏波淺丹臉鴉深綠鬟顰翠黛兮慘難效浣輕紗兮妖且閒楊柳羞弱芙蓉死毀可以變柳惠於貞莊之際悅荊王於魂夢之裏臣請進焉王今何以王乃豁然而喜矍然而起曰此蓋神假卿之奇畫天雪越之前恥乃命寶馬騰龍香車碾風迎織女於銀漢聘姮娥於月宮炫耀云外喧闐洞中妝成而瑞玉凝彩服麗而朝霞剪紅昨日猶賤今晨不同寧期大國之君流恩下及堪恨鄰家之婦謂妾常窮曉別越溪暮歸吳苑越慮計失吳嫌進晚歌一聲兮君魄醉笑百媚兮君心捲坐令佞口因珠翠以興言立遣謀臣棄洪濤而不返勾踐乃走電驅雷星馳箭催投醪而士卒皆醉嘗膽而胸襟洞開虎噬骨碎山崩卵摧楚腰衛鬢化爲鬼鳳閣龍樓燒作灰於是命屠蘇之酒上姑蘇之臺伊霸業以何去俄英風而聿來於戲殺忠賢而受佳麗欲不敗而難哉

神女廟賦

宋晁公�漢武帝旣封泰山之五年臨朝而嘆曰朕念元元之民未蒙休徳周覽中土以施惠澤而南方以遠故獨弗及也朕甚憫焉是冬詔發佽飛羽林之士簡車騎之眾盛淸道之儀天子禦雕玉之輿服龍文而駕魚目擊蒲梢而驂躡雲至於盛唐望九疑登天柱薄樅陽而出休於瑯琊天子大悅作盛唐樅陽之詩命協律都尉延年歌之以觴羣臣酒未半天子戚然不懌時東方朔枚臯侍因進曰陛下不懌臣敢請罪帝曰朕適望瑯琊之上忽然云興其气甚異因感髙唐之事聞楚陽臺之山下有神女旦爲行雲暮爲行雨朕心慕之異時諸方士嘗言仙者非求人主人主求之乃可致今巡遊天下冀一睹列仙之屬而莫獲焉殆朕之徳不如楚王能有所遇也是以不懌朔跪曰楚王諸侯耳有臣宋玉善爲微詞感動神女見夢於王臣嘗笑之玉安知神女若臣者乃知之上意乃解命謁者給朔札使爲之賦朔卽獻辭曰徑西邦之綿邈兮積閬風之崇基繚玉墉以千里兮右翠水而左瑤池昆侖層峙以嵯峨兮弱淵周流而逶迆中龜臺之淸都兮�洪敞而甚治粲丹房與石室兮浮雲而上齊諒豊隆列缺之矜工兮斧雷霆而斫之疏懸黎以代礎兮瑩結綠而飾墀虞淵倒景而下射兮光反激以文馳萃飛仙之遊遨兮餌若英而咀瓊枝戛瓊霄之靈璈兮歌白雲而忘歸狀愉樂而不可殫兮非羽輪其莫窺帝九靈之少女兮其名曰瑤姬受素書於紫淸兮含洞陰之華滋習玉瑛而厭處兮乘回�以長辭狂章大翳爲之奉轡兮策蒼虯而駕白霓馭八景之玉轄兮曳紛綸之云旗戴靈气而輕舉兮朅鸞戾而鴻飛涉巨溟之層波兮將攝衣乎南箕聆夢澤之雄爽兮漭天水之相圍介靑丘而澶漫兮奄髙唐以冥迷忽意樂而延佇兮彌縫節以徘徊去丹笈授夫神禹兮靖九土而安柔祇下民懷斯遺烈兮卽後化而爲祠象瓊光之華闕兮騫辛彜以爲楣矯藻棟以乘虯兮烈藥房而張薜帷羣峯連捲而十二兮爛云屏而揚輝儼玉立而正中兮貌渥飾而具宜沐蘭澤而含若芳兮被桂裳而繡衣炯黼妝之丰麗兮淡聯娟之修眉肅容華之拱侍兮紛環珊之陸離神武蹲而抱關兮夕夾陛以文貍猿猱悲吟以度曲兮女媧倚歌而舞馮彜三足烏往來爲使兮訊東華之靈妃迹逍遙乎中區兮亮素節之靡移鼻祖祝融之裔子兮竊息嬀以荊屍蠱文夫人於前兮後又奪鄖陽子之妻豹斃掩而攘內兮�目暴竿而蒙訾黑閨艷部藝文二詩

風靜女三章靜女其姝俟我於城隅愛而不見搔首踟躕賦

也

靜女其孌貽我彤管彤管有煒悅懌女美賦

也

自牧歸荑洵美且異匪女之爲美美人之貽賦

也

墉風君子偕老三章君子偕老副笄六珈委委佗佗如山如河象服是宜子之不淑云如之何賦也

玼兮玼兮其之翟也鬒發如雲不屑也玉之瑱也象之揥也揚且之晰也胡然而天也胡然而帝也﹝賦也﹞

瑳兮瑳兮其之展也蒙彼縐絺是紲袢也子之淸揚揚且之顏也展如之人兮邦之媛也賦也

衛風碩人四章

莊姜美而無子衛人爲之賦碩人碩人其頎衣錦褧衣齊侯之子衛侯之妻東宮之妹邢侯之姨譚公維私賦也

手如柔荑膚如凝脂領如蝤蠐齒如瓠犀螓首蛾眉巧笑倩兮美目盼兮賦也

碩人敖敖說於農郊四牡有驕朱幩鑣鑣翟茀以朝大夫夙退無使君勞賦也

河水洋洋北流活活施罛濊濊鱣鮪發發葭菼揭揭庶姜孽孽庶士有朅賦也

鄭風東門二章出其東門有女如雲𨿽則如雲匪我思存縞衣綦巾聊樂我員賦也

出其闉闍有女如荼𨿽則如荼匪我思且縞衣茹藘聊可與娛賦也

蔓艸二章野有蔓艸零露漙兮有美一人淸揚婉兮邂逅相遇適我願兮賦而興也

野有蔓艸零露瀼瀼有美一人婉如淸揚邂逅相遇與子偕臧賦而興也

琴歌二首

漢司馬相如鳳兮鳳兮歸故鄕遨遊四海求其凰時未遇兮無所將何悟今夕兮升斯堂有艷淑女在閨房室邇人遐毒我腸何緣交頸爲鴛鴦胡頡頏兮共翺翔

其二鳳兮鳳兮從我棲得托孳尾永爲妃交情通體心和諧中夜相從知者誰雙翼俱起翻髙飛無感我思使餘悲

李延年歌樂

府

漢書李延年性知音善歌舞武帝愛之延年侍上起舞歌云云上嘆息曰世豈有此人乎平陽主因言延年有女弟上召見之實妙麗善舞由是得幸北方有佳人絕世而獨立一顧傾人城再顧傾人國寧不知傾城與傾國佳人難再得

秋胡行

魏文帝泛泛綠池中有浮萍寄身流波隨風靡傾芙蓉含芳菡萏垂榮朝采其實夕佩其英采之遺誰所思在庭雙魚比目鴛鴦交頸有美一人婉如淸揚知音識曲善爲樂方

善哉行

同前有美一人婉如淸揚妍姿巧笑和媚心腸知音識曲善爲樂方哀鉉微妙淸气含芳流鄭激楚度宮中商感心動耳綺麗難忘離鳥夕宿在彼中洲延頸鼓翼悲鳴相求眷然顧之使我心愁嗟爾昔人何以忘憂

美女篇

曹植美女妖且閒采桑岐路間柔條紛冉冉落葉何翩翩攘袖見素手皓腕約金環頭上金爵釵腰佩翠瑯玕明珠交玉體珊瑚間木難羅衣何飄颻輕車隨風還顧盼遺光彩長嘯气若蘭行徒用息駕休者以忘餐借問女安居乃在城南端靑樓臨大路髙門結重關容華耀朝日誰不希令顏媒氏何所營玉帛不時安佳人慕髙義求賢良獨難眾人徒嗷嗷安知彼所歡盛年處房室中夜起長嘆

閨情

前人有美一人被服纖羅妖姿艷麗蓊若春華紅顏韡云髻嵯峨彈琴撫節爲我弦歌淸濁齊均旣亮且和取樂今日遑卹其他

妾薄命二首

前人攜玉手喜同車北上云閣飛除釣臺蹇產淸虛池塘觀沼可娛仰泛龍舟綠波俯擢神艸枝柯想彼宓妃洛河退詠漢女湘娥

其二日月旣逝西藏更會蘭室洞房華燈步障舒光皎若日出扶桑促樽合坐行觴主人起舞娑盤能者穴觸別端騰觚飛爵闌干同量等色齊顏任意交屬所歡朱顏發外形蘭袖隨禮容極情妙舞仙仙體輕裳解履遺絕纓俯仰笑喧無呈覽持佳人玉顏齊舉金爵翠盤手形羅袖良難腕弱不勝珠環坐者嘆息舒顏禦巾裛粉君傍中有霍納都梁雞舌五味雜香進者何人齊姜恩重愛深難忘召延親好宴私但歌杯來何遲客賦旣醉言歸主人歌露未晞

詠懷

阮籍西方有佳人皎若白日光被服纖羅衣左右佩雙璜修容耀姿美順風振微芳登髙眺所思舉袂當朝陽寄顏雲霄間揮袖淩虛翔飄颻恍惚中流眄顧我傍悅懌未交接晤言用感傷

艷歌行

晉傅元日出東南隅照我秦氏樓秦氏有好女自名爲羅敷首戴金翠飾耳綴明月珠白素爲下裙丹霞爲上襦一顧傾朝市再顧國爲虛問女居安在乃在城南居靑樓臨大巷幽門結重樞使君自南來駟馬立踟躕遣吏謝賢女豈可同行車斯女長跪對使君言何殊使君自有婦賤妾有鄙夫天地正厥位願君攺其圖

艷歌行有女篇

前人有女懷芬芳媞媞步東廂蛾眉分翠羽明目發淸揚丹唇翳皓齒秀色若珪璋巧笑露歡靨眾媚不可詳令儀希世出無乃古毛嬙頭安金步搖耳系明月璫珠環約素腕翠羽垂鮮光文袍綴藻黼玉體映羅裳容華旣已艷志節擬秋霜徽音冠靑雲聲響流四方妙哉美媛徳宜配侯與王靈應萬世合日月時相望媒氏陳束帛羔雁鳴前堂百兩盈中路起若鸞鳳翔凡夫徒踴躍望絕殊參商

吳楚歌

前人燕人美兮趙女佳其室則邇兮限層崖云爲車兮風爲馬玉在山兮蘭在野雲無期兮風有止思多端兮誰能理

日出東南隅行

陸機扶桑升朝暉照此髙臺端髙臺多妖麗浚房出淸顏淑貌耀皎日惠心淸且閒美目揚玉澤蛾眉象翠翰鮮膚一何潤秀色若可餐窈窕多容儀婉媚巧笑言暮春春服成粲粲綺與紈金雀垂藻翹瓊佩結瑤璠方駕揚淸塵濯足洛水瀾藹藹風雲會佳人一何繁南崖充羅幕北渚盈軿軒淸川含藻景髙岸被華丹馥馥芳袖揮泠泠纖指彈悲歌吐淸響雅舞播幽蘭丹唇含九秋妍迹陵七盤赴曲迅驚鴻蹈節如集鸞綺態隨顏變沈姿無定一作乏源俯仰紛阿那顧步咸可歡遺芳結飛飆浮景�淸湍冶容不足詠春遊良可嘆

胡姬年十五

劉琨虹梁照曉日淥水泛香蓮如何十五少含笑酒壚前花將面自許人共影相憐回頭堪百萬價重爲時年

代朗月行

宋鮑照朗月出東山照我綺�前�中多佳人被服妖且妍靚妝坐帳裏當戶弄淸弦鬢奪衛女迅體絕飛燕先爲君歌一曲當作朗月篇酒至顏自解聲和心亦宣千金何足重所存意气間

學古

前人北風十二月雪下如亂巾實是愁苦節惆悵憶情親會得兩少妾同是洛陽人嬛�好眉目閒麗美腰身凝膚皎若雪明淨色如神驕愛生盼矚聲媚起朱唇衿服雜緹繢首飾亂瓊珍調弦俱起舞爲我唱梁塵人生貴得意懷願待君申幸值嚴冬暮幽夜方未晨齊衾久兩設角枕已雙陳願君早休息畱歌待三春

中山王孺子妾歌

齊陸厥未央才人中山孺子一笑傾城一顧傾市傾城不自美傾市復爲容願把陵陽袖披云望九重

東飛伯勞歌

梁武帝東飛伯勞西飛燕黃姑織女時相見誰家兒女對門居開顏發艷照裏閭南�北牖掛明光羅帷綺帳脂粉香女兒年幾十五六窈窕無雙顏如玉三春已暮花從風空畱可憐誰與同

美女篇

簡文帝佳麗盡閒情風流最有名約黃能效月裁金巧作星粉光勝玉靚衫薄疑蟬輕密態隨流臉嬌歌逐歡聲朱顏半已醉微笑隱香屏

東飛伯勞歌

同前西飛迷雀東羈雉倡樓秦女乍相值誰家妖麗鄰中止輕妝薄粉光閭裏网戶珠綴曲瓊鉤芳茵翠被香气流少年年幾方三六含嬌聚態傾人目餘香落�坐相催可憐絕世爲誰媒

和湘東王名士悅傾城

同前美人稱絕世麗色譬花叢𨿽居李城北住在宋家東教歌公主第學舞漢成宮多遊淇上水好在鳳樓中履髙疑上砌裾開特畏風衫輕見跳脫珠槪雜靑虫垂絲繞帷幔落日度房櫳妝�隔柳色井水照桃紅非憐江浦佩羞使春閨空

率爾成詠

同前借問仙將畫詎有此佳人傾城且傾國如雨復如神漢後憐名燕周王重姓申挾瑟曾遊趙吹簫屢入秦玉階偏望樹長廊每逐春約黃出意巧纏弦用法新迎風時引袖避日暫披巾疏花映髻插細佩繞衫身誰知日欲薄含羞不自陳

詠美人觀畫

同前殿上圖神女宮裏出佳人可憐俱是畫誰能辧僞眞分明淨眉眼一種細腰身所可特爲異長有好精神

贈麗人

同前腰肢本猶絕眉眼特驚人判自無相比還來有洛神

遙望

同前散誕垂紅帔斜柯插玉簪可憐無有比恣許直千金

采蓮曲

元帝碧玉小家女來嫁汝南王蓮花亂臉色荷葉雜衣香因持薦君子願襲芙蓉裳

車中見美人

蕭綸關情出眉眼軟媚著腰肢語笑能嬌媄行步絕逶迆空中自迷惑渠傍會不知懸念猶如此得時應若爲

少年新婚爲之詠

沈約山陰柳家女薄言出田墅丰容好姿顏便僻巧言語腰肢旣�弱衣服亦華楚紅輪映早寒畫扇迎初暑錦履並花紋繡帶同心苣羅襦金薄�雲鬢花釵舉我情已郁紆何用表崎嶇托意眉間黛申心口上朱莫爭三春價坐喪千金軀盈尺靑銅鏡徑寸合浦珠無因達往意欲寄雙飛鳧裾開見玉趾衫薄映凝膚羞言趙飛燕笑殺秦羅敷自顧𨿽悴薄冠蓋曜城隅髙門列騶駕廣路從驪駒何慚鹿盧劍詎減府中趨還家問鄕裏詎堪持作夫

月夜詠陳南康新有所納

王僧孺二八人如花三五月如鏡開簾一種色當戶兩相映重價出秦韓髙名入燕鄭十城屢請易千金幾爭聘君意自能專妾心本無競

詠寵姬

前人及君髙堂還值妾妍妝罷曲房褰錦帳回廊步珠屣玉釵時可掛羅襦詎難解再顧連城易一笑千金買

見貴者初迎盛姬聊爲之詠

前人久想專房麗未見傾城者千金訪繁華一朝遇容冶家本薊門外來戲叢臺下長卿幸未匹文君復新寡

在王晉安酒席數韻

前人窈窕宋華容但歌有淸曲轉盼非無以斜眉幸相矚詎減許飛瓊多勝劉碧玉何因送款款半飲杯中醁

爲人有贈

前人碧玉與綠珠張盧復雙女曼聲古難匹長袂世無侶似出鳳凰樓言發瀟湘渚幸有褰裳便含情寄一語

詠美人春遊

江淹江南二月春東風轉綠蘋不知誰家子看花桃李津白雪凝瓊貌明珠點絳唇行人咸息駕爭擬洛川神

詠美人

庾肩吾絳樹及西施俱是好容儀非關能結束本自細腰肢鏡前難並照相將映淥池看妝畏水動斂�避風吹轉手齊裾亂橫簪歷鬢垂曲中人未取誰堪白日移不分他相識惟聽使君知

南苑看人還

前人春花競玉顏俱折復俱攀細腰宜窄衣長釵巧挾鬟洛橋初度燭靑門欲上關中人應有望上客莫前還

詠美人看畫應令

前人欲知畫能巧喚取眞來映並出似分身相看如照鏡安釵等疏密著領俱周正不解平城圍誰與丹靑競

苑中見美人

何遜羅袖風中卷玉釵林下耀團扇承落花復持掩余笑

羅敷行

蕭子範城南日半上微步弄妖姿含情動燕俗顧景笑齊眉不憂桑葉盡還憶畏蠶饑春風若有顧惟願落花遲

日出東南隅行

蕭子顯大明上迢迢陽城射淩霄光照�中婦絕世同阿嬌明鏡盤龍刻簪羽鳳凰雕逶迆梁家髻冉弱楚宮腰輕紈雜重錦薄縠間飛銷三六前年暮四五今年朝蠶籠拾芳翠桑陌采柔條出入東城裏上下洛西橋忽逢車馬客飛蓋動襜軺單衣鼠毛織寶劍羊頭鞘丈夫疲應對從者輟銜鑣柱間徒脈脈垣上幾翹翹女本西家宿君自上宮要漢馬三萬匹夫婿仕嫖姚鞶囊虎頭綬左珥鳧盧貂橫吹龍鐘管奏鼓象牙簫十五張內侍十八賈登朝皆笑顏郎老盡訝董公超

代美女篇

前人邯鄲暫輟舞巴姬請罷弦佳人淇洧出艷趙復傾燕繁穠旣爲李照水亦成蓮朝酤成都酒暝數河間錢餘光幸未借蘭膏空自煎

南徵曲

前人棹歌來揚女操舟驚越人圖蛟怯水伯照鷁竦江神

詠眼

前人含嬌曼已合離怨動方開欲知密中意浮光逐笑回

擬古應教一首

劉孝威雙棲翡翠兩鴦鴛巫云洛月乍相望誰家妖冶折花枝蛾眉曼睇使情移靑鋪綠璅琉璃扉瓊筵玉笥金縷衣美人年幾可十餘含羞轉笑斂風裾珠丸出彈不可追空畱可憐持與誰

詠佳麗

前人可憐將可念可念直千金惟言有一恨恨不遂人心

酬劉長史名士悅傾城

劉緩敬不信巫山女不信洛川神何關別有物還是傾城人經共陳王戲曾與宋家鄰未嫁先名玉來時本姓秦粉光猶似面朱色不勝唇遙見疑花發聞香知異春釵長逐鬟髲�小稱腰身夜夜言嬌盡日日態還新工傾荀奉倩能迷石季倫上客徒畱目不見正橫陳

至烏林村見采桑者因有贈

王樞遙見提筐下翩妍實端妙將去復回身欲語先爲笑閨中初別離不許�新知空結茱萸帶敢報木蘭枝

徐尙書座賦得阿憐

前人紅蓮披早露玉貌映朝霞飛燕啼妝罷顧插步搖花溘匝金鈿滿參差繡領斜暮還垂帳睡香燈照九華

雜詩

施榮泰趙女修麗姿燕姬正容飾妝成桃毀紅黛起艸慚色羅裙數十重猶輕一蟬翼不言縠袖輕專嘆風多力鏘佩玉池邊弄笑銀臺側折柳貽目成采蒲贈心識來時嬌未盡還去媚何極

南苑逢美人

何思澄洛浦疑回雪巫山似旦云傾城今始見傾國昔曾聞媚眼隨羞合丹唇逐笑分風捲葡萄帶日照石橊裙自有狂夫在空持勞使君

春郊見美人

費昶芳郊拾翠人回袖掩芳春金輝起步搖紅彩發吹綸陽陽蓋項日飄飄馬足塵薄暮髙樓下當知妾姓秦

落日看還

鮑泉妖姬競早春上苑逐名辰苔輕變水色霞濃掩日輪雕甍斜落景畫扇拂遊塵衣香遙已度衫紅遠更新誰家蕩舟子何處織縑人

詠繁華

劉泓可憐宜出眾的的最分明秀眉開雙眼風流著語聲

映水曲

沈氏範靜妻

輕鬢學浮雲雙蛾擬初月水澄正落釵萍開理垂發

玉樹後庭花

陳後主麗宇芳林對髙閣新妝艷質本傾城映戶凝嬌乍不進出帷含態笑相迎妖姬臉似花含露玉樹流光照後庭

東飛伯勞歌

陸瑜西王靑鳥秦女鸞姮娥婺女慣相看誰家玉顏窺上路粉色衣香雜風度九重樓檻芙蓉華四鄰照鏡菱茭花新妝年幾才三五隱幔藏羞臨网戶然香气歇不飛煙空畱可憐年一年

新入姬人應令

江總洛浦流風漾淇水秦樓初日度陽臺玉軼輕輪五香散金燈夜火百花開非是妖姬渡江日定是神女隔河來來時向月別姮娥別淚淸吹悲簫史數錢拾翠爭佳麗拂紅點黛何相似本持纖腰惑楚宮暫回舞袖驚吳市新人羽帳掛流蘇故人网戶織蜘蛛梅花柳色春難徧情來春去在須臾不用庭中賦綠艸但願思著弄明珠

羅敷行

北魏髙允邑中有好女姓秦字羅敷巧笑美回盼鬢髮復凝膚腳著花文履耳穿明月珠頭作墮馬髻倒枕象牙梳姌姌善趨步襜襜曳長裾王侯爲之顧駟馬自踟躕

大堤女

王容寶髻耀明璫香羅鳴玉佩大堤諸女兒一一皆春態入花花不見穿柳柳陰碎東風拂面來由來亦相愛

日出東南隅行

北周王褒曉星西北沒朝日東南隅陽�臨玉女蓮帳照金鋪鳳樓稱獨立絕世良所無鏡懸四龍网枕畫七星圖銀鏤明光帶金地織成襦調弦大垂手歌曲鳳將雛采桑三市路賣酒七條衢道逢五馬客夾轂來相趨將軍多事勢夫婿好形模髙箱照雲母壯馬飾當顱單衣火浣布利劍水精珠自知心所愛仕宦執金吾飛甍雕翡翠繡桷畫屠蘇銀燭附彈映雞羽黃金步搖動襜褕兄弟五日時來歸髙車竟道生光輝名唱兩行堂上起鴛鴦七十階前飛少年任俠輕年月珠丸出彈遂難追

日出東南隅行

隋盧思道初月正如鉤懸光入綺樓中有可憐妾如恨亦如羞深情出艷語密意滿橫眸楚腰寧且細孫眉本未愁靑玉忽當取雙銀詎可畱會待東方騎遙居最上頭

棹歌行

前人秋江見底淸越女復傾城方舟共采摘最得可憐名落花流寶珥微吹動香纓帶垂連理濕棹舉木蘭輕順風傳細語因波寄遠情誰能結錦纜薄暮隱長汀

美女篇

前人京洛多妖艷餘香愛物華俱臨鄧渠水共采鄴園花時搖五明扇聊駐七香車情疏看笑淺嬌深眄欲斜微津染長黛新澑濕輕紗莫言人未解隨君獨問家

後園宴

前人常聞昆閬有神仙云冠羽佩得長年秋夕風動三株樹春朝露濕九芝田不如鄴城佳麗所玉樓銀閣與天連太液回波千丈映上林花樹百枝然流風續洛渚行雲在南楚可憐白水神可念靑樓女便妍不羞澀妖艷工言語池苑正芳菲得戲不知歸媚眼臨歌扇嬌香出舞衣纖腰如欲斷側髻似能飛南樓日已暮長檐鳥應度竹殿遙聞鳳管聲虹橋別有羊車路攜手傍花叢徐入房櫳欲眠衣先解半醉臉逾紅日日相看轉難厭千嬌萬態不知窮欲知妾心無劇己明月流光滿帳中

東飛伯勞歌

辛徳源合歡芳樹連理枝荊王神女乍相隨誰家妖艷蕩輕舟含嬌轉眄騁風流犀蘭欄翠羽蓋雲羅霧縠蓮花帶女兒年幾十六七玉面新妝映朝日落花從風俄度春空畱可憐何處新

賦得北方有佳人

唐徐賢妃由來稱獨立本自號傾城柳葉眉間發桃花臉上生腕搖金釧響步轉玉環鳴纖腰宜寶�紅衫艷織成懸知一顧重別覺舞腰輕

詠美人在天津橋

駱賓王美女出東鄰容與上天津整衣香滿路移步�生塵水下看妝影眉頭畫月新寄言曹子建个是洛川神

和趙員外桂陽橋遇佳人

宋之問江雨朝飛浥細塵陽橋花柳不勝春金鞍白馬來從趙玉面紅妝本姓秦妒女猶憐鏡中發侍兒堪感路旁人蕩舟爲樂非吾事自嘆空閨夢寐頻

公子行

劉庭芝天津橋下陽春水天津橋上繁華子馬聲回合靑雲外人影動搖綠波裏綠波蕩漾玉爲沙靑雲離披錦作霞可憐楊柳傷心樹可憐桃李斷腸花此日遨遊邀美女此時歌舞入娼家娼家美女郁金香飛去飛來公子傍的的珠簾白日映娥娥玉顏紅粉妝花際徘徊雙蛺蝶池邊顧步兩鴛鴦傾國傾城漢武帝爲雲爲雨楚襄王古來容光人所羨況逢今日遙相見願作輕羅著細腰願爲明鏡分嬌面與君相向轉相親與君雙棲共一身願作貞松千歲古誰論芳槿一朝新百年同謝西山日千秋萬古北邙塵

西施詠

王維艷色天下重西施寧久微朝爲越溪女暮作吳宮妃賤日豈殊眾貴來方悟稀邀人傅脂粉不自著羅衣君寵益嬌態君憐無是非當時浣紗伴莫得同車歸持謝鄰家子效顰安可希

美人分香

孟浩然艷色本傾城分香更有情髻鬟垂欲解眉黛拂能輕舞學平陽態歌翻子夜聲春風狹斜道含笑待逢迎

越女

王昌齡越女作桂舟還將桂爲楫湖上水渺漫淸江不可涉摘取芙蓉花莫摘芙蓉葉將歸問夫婿顏色何如妾

采蓮曲

前人吳姬越艷楚王妃爭弄蓮舟水濕衣來時浦口花迎入采罷江頭月送歸荷葉羅裙一色裁芙蓉向臉兩邊開亂入池中看不見聞歌始覺有人來

醉戲竇子美人

岑參朱唇一點桃花殷宿妝嬌羞偏髻鬟細看只似陽臺女醉著莫許歸巫山

盧姬篇

崔顥盧姬少小魏王家綠鬢紅唇桃李花魏王倚樓十二重水晶簾箔繡芙蓉白玉欄幹金作柱樓上朝朝學歌舞前堂後堂羅袖人南�北�花潑春翠幌珠簾斗絲管一彈一奏云欲斷君王日晚下朝歸鳴環佩玉生光輝人生今日得嬌貴誰道盧姬身細微

古風二首

李白燕趙有秀色綺樓靑雲端眉目艷皎月一笑傾城歡常恐碧艸晚坐泣秋風寒纖手怨玉琴淸晨起長嘆焉得偶君子共乘雙飛鸞

其二美人出南國灼灼芙蓉姿皓齒終不發芳心空自持由來紫宮女共妒靑蛾眉歸去瀟湘沚沈吟何足悲

中山孺子妾歌

前人中山孺子妾特以色見珍𨿽然不如延年妹亦是當時絕世人桃李出深井花艷驚上春一貴復一賤關天豈由身芙蓉老秋霜團扇羞网塵戚姬髡一作翦發

入舂市萬古共悲辛

陌上桑

前人美女渭橋東春還事蠶作五馬如飛龍靑絲結金絡不知誰家子調笑來相謔妾本秦羅敷玉顏艷名都綠條映素手采桑向城隅使君且不顧況復論秋胡寒螿愛碧艸鳴鳳棲靑梧托心自有處但怪傍人愚徒令白日暮髙駕空踟躕

西施

前人西施越溪女出自薴蘿山秀色掩今古荷花羞玉顏浣紗弄碧水自與淸波閒皓齒信難開沈吟碧雲間勾踐徵絕艷揚蛾入吳關提攜館娃宮杳渺詎可攀一破夫差國千秋竟不還

寄遠

前人愛君芙蓉嬋娟之艷色色可餐兮難再得憐君冰玉淸回之明心情不極兮意已深朝共瑯玕之綺食夜同鴛鴦之錦衾恩情婉孌忽爲別使人莫錯亂愁心亂愁心涕如雪寒燈厭夢魂欲絕覺來相思生白髮盈盈漢水若可越可惜淩波步羅�美人美人兮歸去來莫作朝雲暮雨兮飛陽臺

越女詞

前人長幹吳兒女眉目艷新月屐上足如霜不著鴉頭�

浣紗石上女

前人玉面耶溪女靑娥紅粉妝一雙金齒屐兩足白如霜

口號吳王美人半醉

前人風動荷花水殿香姑蘇臺上宴吳王西施醉舞嬌無力笑倚東�白玉�

陌上贈美人

前人駿馬驕行踏落花垂鞭直拂五云車美人一笑褰珠箔遙指紅樓是妾家

麗人行

杜甫三月三日天气新長安水邊多麗人態濃意遠淑且眞肌理細膩骨肉勻繡羅衣裳照暮春蹙金孔雀銀麒麟頭上何所有翠微葉垂鬢唇背後何所見珠壓腰衱穩稱身就中云幕椒房親賜名大國虢與秦紫駝之峯出翠釜水精之盤行素鱗犀箸厭飫久未下鸞刀縷切空紛綸黃門飛鞚不動塵禦廚絡繹送八珍簫鼓哀吟感鬼神賓從雜沓實要津後來鞍馬何逡巡當軒下馬入錦茵楊花雪落覆白蘋靑鳥飛去銜紅巾炙手可熱勢絕倫愼莫近前丞相嗔

觀美人臥

梁鍠妾家巫峽陽羅帳寢銀�曉日臨�久春風引夢長落釵仍鬢微汗欲銷香縱使朦朧覺魏猶逐楚王

岐王席上詠美人

張諤半額畫雙蛾盈盈燭下歌玉杯寒意少金屋夜情多香艷王分帖裙嬌敕賜羅平陽莫相妒喚出不如他

情人玉淸歌

前人洛陽有人名玉淸一作洛陽城中有一人名玉淸可憐玉淸如其名善踏斜柯能獨立嬋娟花艷無人及珠爲�玉爲纓臨春風吹玉笙悠悠滿天星黃金閣上晚妝成云和曲中爲曼聲玉梯不得踏搖袂兩盈盈城頭之日復何情

美女篇

王琚東鄰美女實名倡絕代容華無比方濃纖得中非短長紅素天生誰飾妝桂樓椒閣木蘭堂繡戶雕軒文杏梁屈曲屏風繞象�葳蕤翠帳綴香囊玉臺龍鏡洞徹光金鑪沈煙酷烈芳遙聞行佩音鏘鏘含嬌欲笑出洞房二人三五閨心切褰簾捲幔迎春節淸歌始發詞怨咽鳴琴一弄心斷絕借問哀怨何所爲盛年情多心自悲須臾破顏倏斂態一悲一喜並相宜何能見此不注心惜無媒氏爲傳音可憐盈盈直千金誰家君子爲�砧

贈趙使君美人

張謂紅粉靑娥映楚云桃花馬上石橊裙羅敷獨向東方去漫學他家作使君

麗人曲

崔國輔紅顏稱絕代欲並眞無侶獨有鏡中人由來自相許

贈元載歌妓

楊炎雪面淡眉天上女鳳簫鸞翅欲飛去玉山翹翠步無塵楚腰如柳不勝春﹝杜陽雜編云載寵姬薛瑤英玉質香肌善歌舞惟炎及賈至與載善得見炎作長歌贈之今不全﹞

詠被中繡�

夏侯審雲裏蟾鉤落鳳窩玉郎沈醉也摩挲陳王當日風流甚只向波心覓�羅

倫開府席上賦得詠美人名解愁盧綸不敢苦相畱明知不自由嚬眉乍欲語斂笑又低頭舞態兼微醉歌聲似帶羞今朝總見也只不解人愁

章仇公席上詠眞珠姬

李彥遠神女初離碧玉階彤雲猶擁牡丹�應知子建憐羅�顧步裴回拾翠釵

贈佳人

武元衡步搖金翠玉搔頭傾國傾城勝莫愁若逞仙姿遊洛浦定知神女謝風流

贈李司空妓

劉禹錫浮渲梳頭宮樣妝春風一曲杜韋娘司空見慣渾閒事斷盡蘇州刺史腸﹝本事詩云李紳罷鎭在京慕劉名嘗邀至第中厚設飲饌酒酣命妙妓歌以送之劉於席上賦詩李因以妓贈之崔令欽教坊記雲杜韋娘歌曲名非妓姓名也﹞

鶯鶯詩

元稹殷紅淺碧舊衣裳取次梳頭暗淡妝夜合帶煙籠曉日牡丹經雨泣殘陽依稀似笑原非笑仿佛聞香不是香頻動橫波嬌不語等閒教見小兒郎

離思三首

前人自愛殘妝曉鏡中環釵謾篸綠絲叢須臾日射燕脂頰一朵紅蘇旋欲融

其二紅羅著壓逐時新杏子花紗嫩曲塵第一莫嫌材地弱些些紕繆最宜人

其三曾經滄海難爲水除卻巫山不是云取次花叢懶回顧半緣修道半緣君

白衣裳二首

前人雨濕輕塵隔院香玉人初著白衣裳半含惆悵閒看繡一朵梨花壓象�

其二藕絲衫子柳花�空著沈香慢火燻閒倚屏風笑周昉枉拋心力畫朝云

簡簡吟

白居易蘇家小女名簡簡芙蓉花柳葉眼十一把鏡學點妝十二抽鍼能繡裳十三行坐事調品不肯迷頭白地藏玲瓏云髻生花樣飄颻風袖薔薇香殊姿異態不可狀忽忽轉動如有光二月繁霜殺桃李明年欲嫁今年死丈人阿母勿悲啼此女不是凡夫妻恐是天仙謫人世只合人間十三歲大都好物不堅牢彩雲易散琉璃脆

盧侍禦小妓乞詩座上畱贈

前人郁金香汗裛歌巾山石橊花染舞裙好似文君還對酒勝於神女不歸云夢中那及覺時見宋玉荊王應羨君

鄰女

前人娉婷十五勝天仙白日姮娥旱地蓮何處閒教鸚鵡語碧紗�下繡�前

李勢女

前人減一分太短增一分太長不朱面若花不粉肌如霜色爲天下艷心乃女中郎自言重不幸家破身未亡人各有一死此死職所當忍將先人體與主爲疣瘡妾死主意快從此兩無妨願信赤心語速卽白刃光南郡忽感激卻立捨鋒鋩撫背稱阿�歸我如歸鄕竟以恩信待豈止猜妒忘由來幾上肉不足揮幹將南郡死已久骨枯墓蒼蒼願於墓上頭立石鐫此章勸誡天下婦不令陰勝陽

雜詩五首錄

三首

權徳輿婉彼嬴氏女吹簫偶蕭史彩鸞駕非煙綽約兩仙子神期諒交感相顧乃如此豈比成都人琴心中夜起

其二陽臺巫山上風雨忽淸曠朝云與遊龍變化千萬狀魂交復目斷縹緲難比況蘭澤不可親凝情坐惆悵

其三淇水春正綠上宮蘭葉齊光風兩搖蕩鳴佩出中閨一顧授橫波千金呈瓠犀徒然路傍子恍恍復淒淒

雜興五首

前人叢鬢愁眉時勢新初笄絕代北方人一顰一笑千金重肯似成都夜失身

其二乍聽絲聲似竹聲又疑丹穴九雛驚金波露洗淨於晝寂寞不堪深夜情

其三琥珀尊開月映簾調弦理曲指纖纖含羞斂態勸君住更奏新聲刮骨鹽

其四乳燕雙飛鶯亂啼百花如繡照深閨新�對鏡知無比微笑時時出瓠犀

其五巫山雲雨洛川神珠襻香腰穩稱身惆悵妝成君不見含情起立問傍人

胡姬詞

楊巨源妍艷照江頭春風好客遊當壚知妾慣送酒爲郎羞香渡傳蕉扇妝成上竹樓數錢憐皓腕非是不能畱

崔娘詩

前人淸潤潘郎玉不如中庭蕙艸雪消初風流才子多春思腸斷蕭娘一紙書

美人春怨

前人妾家巫峽陽羅幌寢蘭堂曉日臨�久春風引夢長落釵仍掛鬢微汗欲消黃縱使朦朧覺魂猶逐楚王

艷女詞

前人露井桃花發雙雙燕並飛美人恣態裏春色上羅衣自愛頻開鏡時羞欲掩扉心知行路客遙惹五香歸

名姝詠

前人阿嬌年未多體弱性能和怕重愁拈鏡憐輕喜曳羅臨津雙洛浦對月兩嫦娥獨有荊王殿時時暮雨過

別贈二首錄一首

杜牧娉婷褭褭十三餘豆蔻梢頭二月初春風十里揚州路卷上珠簾總不如

張靜婉采蓮歌

溫庭筠靜婉羊�妓也其容絕世�自爲采蓮二曲今樂府所存失其故意因歌以俟采詩者蘭膏墜發紅玉春燕釵拖頸拋盤云城西楊柳向嬌晚門前溝水波粼粼麒麟公子朝天客珂馬璫璫﹝一作堂堂一作當當﹞度春陌掌中無力舞衣輕剪斷鮫綃破春碧抱月飄煙一尺腰麝臍龍髓憐嬌嬈秋羅拂水一作衣

碎光動露重花多香不銷鸂交交三作膠膠塘水滿綠芒如粟蓮莖短一夜西風送雨來粉痕零落愁紅淺船頭折藕絲暗牽藕根蓮子相畱連郎心似月月易缺十五十六淸光圓

醉後贈馮姬

李�玉黃昏歌舞促瓊筵銀燭臺西見小蓮二寸橫波回慢水一雙纖手語香弦桂形淺拂梁家黛瓜字初分碧玉年願托襄王雲雨夢陽臺今夜降神仙

同鄭相井歌姬小飲戲贈一作杜丞相悰筵中贈美人

前人裙拖六幅湘江水鬢聳巫山一段雲風格只應天上有歌聲豈合世間聞胸前瑞雪鐙斜照眼底桃花酒半醺不是相如憐賦客教容易見文君

龍安寺佳人阿最歌八首

前人團圓明月面冉冉柳枝腰未入鴛鴦被心長似火燒

其二見面知何益聞名憶轉深拳攣荷葉子未得展蓮心

其三欲摘不得摘如看波上花若教親玉樹情願作蒹葭

其四門路穿茶房廊映竹煙會須隨鹿女乞火到�前

其五不是求心印都緣愛綠珠何須同泰寺然後始爲奴

其六旣爲金界客任攺淨人名願掃琉璃地燒香過一生

其七素腕撩金索輕紅約翠紗不如欄下水終日見桃花

其八第一龍宮女相憐是阿誰好魚輸獺盡白鷺鎭長饑

戲贈姬人

前人骰子逡巡裹手拈無因得見玉纖纖但知謔道金釵落圖向人前露指尖

貽美人

章孝標諸侯帳下慣新妝皆怯劉家薄媚娘寶髻巧梳金翡翠羅裙宜著繡鴛鴦輕輕舞汗初沾袖細細歌聲欲繞梁何事不歸巫峽去故來人世斷人腸

采桑秦氏女昔昔鹽二十首之一趙嘏南陌采桑出誰知妾姓秦獨憐傾國貌不負早鶯春珠履蕩花濕龍鉤折桂新使君那駐馬自有侍中人

美人嘗茶行

崔玨雲鬟枕落困春泥玉郎爲碾瑟瑟塵閒教鸚鵡啄�響和嬌扶起濃睡人銀瓶貯泉水一掬松雨聲來乳花熟朱唇啜破綠云時咽入香喉爽紅玉明眸漸開轉秋水手撥絲簧醉心起臺前卻坐推金箏不語思量夢中事

閨艷部藝文四詞

巫山一段雲

唐昭宗縹緲雲間質盈盈波上身袖羅斜舉動埃塵明艷不勝春翠鬢晚妝煙重寂寂陽臺一夢冰眸蓮臉見長新巫峽更何人

憶江南

崔懷玉平生願願作樂中箏得近玉人纖手子砑羅裙上放嬌聲便死也爲榮

巫山一段雲

毛文錫貌掩巫山色才過濯錦波阿誰提筆上銀河月裏寫嫦娥薄薄施鉛粉盈盈掛綺羅菖蒲花役夢魂多年代屬元和

麥秀兩岐

和凝涼簟鋪斑竹鴛枕並紅玉臉蓮紅眉柳綠胸雪宜新浴淡黃衫子裁春縠異香芬馥羞道交回燭未慣雙雙宿樹連枝魚比目掌上腰如束嬌嬈不爭人拳局黛眉微蹙

遐方怨

顧敻簾影細簟紋平象紗籠玉指鏤金羅扇輕嫩紅雙臉似花明兩條眉黛遠山橫鳳簫歇鏡塵生遼塞音書絕夢魂長暗驚玉郎經歲負娉婷教人怎不恨無情

南歌子

前人遠山愁黛碧橫波慢臉明膩香紅玉茜羅輕深院晚堂人靜理銀箏鬢動行雲影裙遮點屐聲嬌羞愛問曲中名楊柳杏花時節幾多情

春光好

歐陽炯胸鋪雪臉分蓮理繁弦纖指飛�金鳳語轉嬋娟嘈囋如敲玉佩淸泠似滴香泉曲罷問郎名个甚想夫憐

赤棗子

前人蓮臉薄柳眉長等閒無事莫思量每一見時明月夜損人情思斷人腸

謁金門

閻選美人浴碧沼蓮開芬馥雙髻綰雲顏似玉素娥輝淡綠雅態芳姿閒淑雪映鈿裝金斛水濺靑絲珠斷續酥融香透肉

風流子

孫光憲樓倚長衢欲暮瞥見神仙伴侶微傅粉攏梳頭隱映畫簾開處無語無緒慢曳羅�歸去

浣溪沙

前人碧玉衣裳白玉人翠眉紅臉小腰身瑞雲飛雨逐行雲除卻弄珠兼解佩便隨西子與東鄰是誰容易比眞眞

應天長

前人翠凝仙艷非凡有窈窕年華方十九鬢如雲腰似柳妙對綺弦歌醁酒醉瑤臺攜玉手共燕此宵相偶魂斷晚�分手淚沾金縷袖

南歌子

前人艷冶靑樓女風流似楚眞驪珠美玉未爲珍窈窕一枝芳柳入腰身舞袖頻回雪歌聲幾動塵慢凝秋水顧情人祇緣傾國著處覺生春

菩薩蠻

無名氏牡丹含露眞珠顆美人折向庭前過含笑問檀郎花彊妾貌彊檀郎故相惱須道花枝好一面發嬌嗔碎挼花打人

甘州曲

南唐後主畫羅�能解束稱腰身柳眉桃臉不勝春薄媚足精神可憐淪落在風塵

一斛珠詠佳人口

同前曉妝初過沈檀輕注些兒个向人微露丁香顆一曲淸歌暫引櫻桃破羅袖裛殘殷色可杯深旋被香醪涴繡�斜�嬌無那爛嚼紅絨笑向檀郎唾

更漏子

宋晏殊蕣華濃山翠淺一寸秋波如剪紅日永綺筵開暗隨仙馭來遏云聲回雪袖占斷曉鶯春柳才送目又顰眉此情誰得知

漁家傲

前人楚國細腰元自瘦文君膩臉誰描就日夜鼓聲催箭漏昏復晝紅顏豈得長依舊醉折嫩房和蕊天絲不斷淸香透卻傍小闌凝望久風滿袖西池月上人歸後

前調

前人宿蕊斗攢金粉鬧靑房暗結蜂兒小斂面似啼還似笑天與貌人間不是鉛華少葉軟香淸無限好風頭日腳漧催老待得玉京仙子到剛向道紅顏只合長年少

菊花新

張先墮髻慵妝來日暮家在柳橋堤下住衣緩絳綃垂瓊樹裊一枝紅霧院深池靜花相妒粉墻低樂聲時度長恐舞筵空輕化作彩雲飛去

浪淘沙

柳永有一个人人飛燕精神急鏘環佩上華裀促拍盡隨紅袖舉風柳腰身簌簌輕裙妙盡尖新曲終獨立斂香塵應是四肢嬌困也眉黛雙顰

河傳

前人翠深紅淺愁蛾黛蹙嬌波刀剪奇容妙技互逞舞裀歌扇妝光生粉面坐中醉客風流慣尊前見特地驚狂眼不似少年時節千金爭選相逢何太晚

玉蝴蝶

前人是處小街斜巷爛遊花館連醉瑤卮選得芳容端麗冠絕吳姬絳唇輕笑歌盡雅蓮步穩舉措皆奇出屏幃倚風情態約素腰肢當時綺羅叢裏知名𨿽久識面何遲見了千花萬柳比並不如伊未同歡寸心暗許欲話別纖手重攜結前期美人才子合是相知

前調

前人誤入平康小巷畫檐深處朱箔微褰羅綺叢中偶認舊識嬋娟翠眉開嬌橫遠岫綠鬢嚲濃染春煙憶情牽粉墻曾�窺宋三年遷延珊瑚筵上親持犀管旋疊香箋要索新詞殢人含笑立尊前按新聲珠喉漸穩想舊意波臉增妍苦畱連鳳衾鸞枕忍負良緣

合歡帶

前人身材兒早是妖嬈算舉措實難描一个肌膚渾似玉更都來占了千嬌妍歌艷舞鶯慚巧舌柳妒纖腰自相逢便覺韓娥價減飛燕聲銷桃花零落溪水潺湲重尋仙徑非遙莫道千金酬一笑便明珠萬斛須邀檀郎幸有淩雲詞賦擲果丰標況當年便好相攜鳳樓深處吹簫

洞仙歌

前人佳景畱心慣況年少彼此風情非淺有笙歌巷陌綺羅庭院傾城巧笑如花面恣雅態明眸回美盼同心綰算國艷仙材翻恨相逢晚繾綣洞房悄悄繡被重重夜永歡餘共有海約山盟記得翠云偸剪和鳴彩鳳於飛燕向柳徑花陰攜手徧情眷戀問其間密約輕憐事何限忍聚散況已結深深願人間天上暮雲朝雨長相見

浣溪紗

蘇軾學畫�兒正妙年陽城下蔡困嫣然憑君莫唱短姻緣霧帳吹笙香裊裊霜庭按舞月娟娟曲終紅袖落雙纏

鷓鴣天

前人羅帶雙垂畫不成殢人嬌態最輕盈酥胸斜抱天邊月玉手輕彈水面冰無限事許多情四弦絲竹苦丁寧饒君撥盡相思調待聽梧桐葉落聲

三部樂

前人美人如月乍見掩暮云更增妍絕算應無恨安用陰晴圓缺嬌甚空只成愁待下�又懶未語先咽數日不來落盡一庭紅葉今朝置酒彊起問爲誰減動一分香雪何事散花卻病維摩無疾卻低眉慘然不答唱金縷一聲怨切堪折便折且惜取少年花發

意難忘

前人花擁鴛房記拖肩髻小約鬢眉長輕身翻燕舞低語囀鶯簧相見處便難忘�親度瑤觴向夜闌歌翻郢曲帶換韓香別來音信難將似云收楚峽雨散巫陽相逢情有在不語意難量些个事斷人腸怎禁得恓惶待與伊移根換葉試又何妨

滿庭芳

前人香靉雕盤寒生冰筋畫堂別是風光主人情重開宴出紅妝膩玉圓搓素頸藕絲嫩新織仙裳雙歌罷虛檐轉月餘韻尙悠揚人間何處有司空見慣應謂尋常坐中有狂客惱亂愁腸報道金釵墜也十指露春�纖長親曾見全勝宋玉想象賦髙唐

浣溪紗

晏幾道小杏春聲學浪仙疏梅淸唱替哀弦似花如雪繞瓊筵粉月痕妝罷後臉紅蓮艷酒醒前今年新調得人憐

采桑子

前人紅碧玉新名舊猶綰雙螺一寸秋波一斛明珠覺未多小來竹馬同遊客慣聽淸歌今日蹉跎惱亂工夫暈翠蛾

菩薩蠻

前人嬌香淡染胭脂雪愁春細畫彎彎月花月鏡邊人淺妝勻未成佳期應有在試倚秋千待滿地落英紅萬條楊柳風

鷓鴣天

前人楚女腰肢越女粉圓雙蕊髻中開朱弦曲怨愁春盡綠酒杯寒記夜來新擲果舊分釵冶遊音信隔章臺花間錦字空頻寄月底金鞍竟未回

生查子

秦觀眉黛遠山長新柳開靑眼樓閣斷霞明羅幕春寒淺杯嫌玉漏遲燭厭金刀剪月色忽飛來花影和簾捲

菩薩蠻

晁端禮遠山眉映橫波臉臉波橫映眉山遠雲鬢插花新新花插鬢云斷魂離思遠遠思離魂斷門掩未黃昏昏黃未掩門

江城子贈

娉娉

晁補之娉娉問道似輕盈好佳名也堪稱楚觀雲歸重見小樊驚豆蔻梢頭春尙淺嬌未顧已傾城章臺休�舊靑靑燕離情恨難平無事飛花撩亂撲旗亭不似劉郎春艸小能步步伴人行

小重山

賀鑄花院深疑無路通碧紗影下玉芙蓉當時偏恨五更鐘分攜處斜月小簾櫳楚夢冷沈蹤一雙金縷枕半�空畫樓臨水鳳城東樓前柳憔悴幾秋風

馬家春慢

前人珠箔風輕繡簾浪捲乍入人間蓬島斗玉闌干漸庭館玲瓏春曉天許奇葩貴品異繁杏夭桃輕妙命化工傾國風流與一枝纖巧尊前五陵年少縱丹靑異格難仿顏貌惹露凝煙困紅嬌額微顰低笑須信濃香易歇更莫惜醉攀吟繞待舞蝶遊蜂細把芳心都告

萬年歡

前人淑質柔情靚妝艷笑未容桃李爭妍紅粉墻東曾記窺宋三年不分雲朝雨暮向西樓南館畱連何嘗信美景良辰賞心樂事難全靑門解袂畫樓回首初沈漢佩永斷湘弦漫寫濃愁幽恨封寄魚箋擬話當時舊好問同誰與醉尊前除非是明月淸風向人今夜依然

調笑令泰

娘

毛滂香歇袂紅黦記立河橋花自折隼旟紺幰城西闕教妾驚鴻回雪銅駝春夢空愁絕云破碧江流月

淸平樂

前人錦屏夜夜繡被燻蘭麝帳掩芙蓉長不下垂盡銀臺蠟灺臉痕微著流霞瞢騰越恁穠華睡破半殘妝粉月隨雪到梅花

鷓鴣天

李之儀濃麗妖妍不是妝十分風艷奪韶光牡丹開就應難比繁富猶疑過海棠須仔細更端相爛霞流暈帶朝陽千金未足酬眞賞一度相看一斷腸

浣溪紗劉平叔家妓

趙令畤穩小弓�三寸羅歌唇淸韻一櫻多燈前秀艷總橫波指下鳴琴淸杳渺掌中回旋小婆娑明朝歸路柰情何

卜算子

陳師道纖�小腰身明秀天眞面淡畫修眉小作春中有相思怨背立向人羞顏破因誰倩不比陽臺夢裏逢親向春前見

菩薩蠻詠

目

謝絳娟娟侵鬢妝痕淺雙眸相媚彎如剪一瞬百般宜無端笑與啼酒闌思翠被特故瞢騰地生怕促歸輪微波先注人

朝玉階

前人春色欺人拂眼靑柳條綠絲�雪花輕黃金才鎖掩銀屏陰沈深院靜語嬌鶯美人春困寶釵橫惜花芳態淚盈盈風流何處最多情千金一笑須信傾城

西江月

謝逸窄袖淺籠溫玉修眉淡掃遙岑行時雲霧繞衣襟步步蓮生宮錦菊與秋煙共晚酒隨人意俱深尊前有客動琴心醉後淸狂不禁

南歌子方錢塘侍兒

周紫芝蟬薄輕梳鬢螺香淺畫眉西湖人道似西施人似西施濃淡更相宜畫燭催歌板飛花上舞衣殷勤猶勸玉東西不道使君腸斷已多時

水龍吟

前人楚山千疊浮雲楚云只在巫山住鸞飛鳳舞當時空記夢中奇語曉日曈曨夕陽零亂裊紅縈素問如今依舊霏霏冉冉知他爲誰朝暮玉佩煙鬟飛動炯星眸人間相遇嫣然一笑陽城下蔡盡成驚顧蕙帳春濃蘭衾日暖未成行雨但丁寧莫似陽臺夢斷又隨風去

減字木蘭花

周邦彥風鬟霧鬢便覺蓬萊三島近水秀山明縹緲仙姿畫不成廣寒丹桂豈是夭桃塵俗世只恐乘風飛上瓊樓玉宇中

憶秦娥

前人香馥馥尊前有个人如玉人如玉翠翹金鳳內家妝束嬌羞愛把眉兒蹙逢人只唱相思曲相思曲一聲聲是怨紅愁綠

柳梢靑

前人有个人人海棠標韻飛燕輕盈酒暈潮紅羞娥凝綠一笑生春爲伊無限傷心更說甚巫山楚云鬥帳香銷紗�月冷著意溫存

南歌子

前人膩頸凝酥白輕衫淡粉紅碧油涼气透簾櫳指點庭花低影雲母屏風恨逐瑤琴寫書勞玉指封等閒贏得瘦儀容何事不教雲雨略下巫峯

燭影搖紅

前人香臉輕勻黛眉巧畫宮妝淺風流天付與精神全在嬌波轉早是縈心可慣更那堪頻頻顧盼幾回得見見了還休爭如不見燭影搖紅夜闌飲散春宵短當時誰解唱陽關離恨天涯遠無柰雲收雨散�欄幹東風淚眼海棠開後燕子來時黃昏庭院

看花回詠

眼

前人秀色芳容明眸就中奇絕細看艷波欲澑最可惜微重紅綃輕帖勻朱傅粉幾爲嚴妝時涴睫因个甚底死嗔人半晌斜盼費貼燮斗帳裏濃歡意愜帶困時似開微合曾倚髙樓望遠自笑指頻�知他誰說那日分飛淚雨縱橫光映頰搵香羅恐揉損與他衫袖裛

菩薩蠻

蔡伸杏花零落淸明雨捲簾雙燕來還去枕上玉芙蓉香堆鏡紅翠翹金鈿雀蟬鬢慵梳掠心事一春閒黛眉顰遠山

淸平樂

前人明眸秀色肌理凝香雪羅綺叢中標韻別捧酒歌聲淸越不辭醉臉潮紅卻愁歸騎匆匆回首綠朱戶斷腸明月淸風

采桑子慢

前人明眸秀色別是天眞瀟灑更鬒發堆云玉臉淡拂輕霞醉裏精神像中標格誰能畫當時攜手花籠澹月重門深亞巫峯夢回已成陳事豈堪重話謾贏得羅襟淸淚鬢邊霜華念傷懷�闌煙水渺無涯秦源目斷碧雲暮合難認仙家

生查子

向子諲娟娟月入眉整整雲歸鬢鏡裏弄妝遲簾外花移影斜窺秋水長軟語春鶯近無計柰情何只有相思分

南歌子郭小娘道裝

前人縹緲雲間質輕盈波上身瑤林玉樹出風塵不是野花凡艸等閒春翠羽雙垂珥烏紗巧制巾經珠不動兩眉顰須信鉛華銷盡見天眞

鷓鴣天

前人幾處秋千懶不收花梢柳外出纖柔霞衣輕舉疑奔月寶髻傾欹若墜樓爭縹緲鬥風流蜂兒蛺蝶共嬉遊朝朝暮暮春風裏驚落梨花未肯休

殢人嬌

前人白似梨花柔於柳絮蝴蝶兒鎭長一處春風駘蕩驀然吹去爭得倩遊絲半空惹住波上精神掌中態度分明是采雲團做當年飛燕從今不數只恐是髙唐夢中神女

小梅花

前人花如頰眉如葉小時笑弄�前月最盈盈最惺惺閒愁未識無計定深情十年空省春風面花落花開不相見要相逢得相逢須信靈犀中自有心通同杯杓同斟酌千愁一醉都忘卻花陰邊柳陰邊幾回擬待偸憐不成憐傷春玉瘦慵梳掠拋擲琵琶閒處著莫猜疑莫嫌遲鴛鴦翡翠總是一雙飛

虞美人

吳儆雙眸剪水團香雪雲際看新月生綃籠粉倚紗全似瑤池疏影浸梅花金翹翠靨雙蛾淺斂袂低歌扇羞紅膩臉語聲低想見流蘇帳掩燭明時

西江月

黃機撚翠低垂嫩勻紅倒簇繁英穠纖消得比娉婷酒入香肌成暈簾幕陰陰牖闌干曲曲池亭枝頭不起夢春酲莫遣流鶯喚醒

憶王孫

陸遊春風樓上柳腰肢初試花前金縷衣裊裊娉娉不自持曉妝遲畫得蛾眉勝舊時

臨江仙

張孝祥畫樓前初立馬隔簾笑語相親鉛華洗盡見天眞衫兒輕罩霧髻子直梳雲翠葉銀絲茉莉櫻桃淡注香唇見人不語解畱人數杯愁裏酒兩眼醉時春

彩鸞歸令

張元幹珠履爭圍小立春風趁拍低態閒不管樂催伊整朱衣粉融香汗隨人勸玉困花嬌月樣宜鳳城燈夜舊家時數他誰

眼兒媚

趙長卿南枝消息杳然間寂寞倚雕闌紫腰艷艷靑腰裊裊風月俱閒佳人環佩玉闌珊作惡探花還玉纖撚粟櫻唇呵粉愁點眉彎

一斛珠重

午

前人淡妝濃西湖人面兩奇絕菖蒲角黍家家節水戲魚龍十里畫簾揭淩波無限生塵�冰肌瑩徹香羅雪游船且莫催歸楫遮莫黃昏天外有新月

行香子

前人一種春光占斷東君惜算穠李韶華爭並得粉膩酥融嬌欲滴端的尊前舊曾相識向夜闌酒醒霜濃寒又力但與冰姿添夜色繡幕銀屏人寂寂只許劉郎暗傳消息

生查子

管鑑天教百媚生賦得多情怨背整玉搔頭寬了黃金釧情隨歌意深故故回嬌盼不是不相知只爲難相見

沁園春美人指甲

劉過銷薄春冰碾輕寒玉漸長漸彎見鳳�泥污偎人彊剔龍涎香斷撥火輕翻學撫瑤琴時時欲剪更掬水魚鱗波底寒纖柔處試摘花香滿鏤棗成斑時將粉淚偸彈記綰玉曾教柳傅看算恩情相著搔便玉體歸期暗數劃徧闌干每到相思沈吟靜處斜倚朱唇皓齒間風流甚把仙郎暗掐莫放春閒

前調美

人足

前人洛浦淩波爲誰微步輕塵暗生記踏花芳徑亂紅不損步苔幽砌嫩綠無痕襯玉羅慳銷金樣窄載不起盈盈一段春嬉遊倦笑教人款撚微腿些根有時自度歌聲悄不覺微尖點拍頻憶金蓮移喚文鴛得侶繡茵催衮舞鳳輕分懊恨深遮牽情半露出沒風前煙縷裙知何似似一鉤新月淺碧籠云

前調美

人眉

邵亨貞巧斗彎環纖凝嫵媚明妝未收似江亭曉玩遙山拂翠宮簾暮捲新月橫鉤掃黛嫌濃塗鉛訝淺能畫張郎不自由傷春倦爲皺多無力翻做嬌羞塡來不滿橫秋料著得人間多少愁記魚箋緘啟背人偸斂雁鈿膠並運指輕柔有喜先占長顰難效柳葉輕黃今在否雙尖鎖試臨鸞一展依舊風流

前調美

人目

前人漆點塡眶鳳梢侵鬢天然俊生記隔花瞥見疏星炯炯倚闌凝注止水盈盈端正窺簾瞢騰並枕睥睨檀郎長是靑端相久待嫣然一笑密意將成困酣曾被鶯驚彊臨鏡援挲猶未醒憶帳中親見似嫌羅密尊前相顧翻怕燈明醉後看承歌闌斗弄幾度孜孜頻送情難忘處是鮫綃搵透別淚雙零

瑞鶴仙買妾名雪香

蔣捷素肌元是雪向雪裏帶香更添奇絕梅花太孤潔問梨花何似風標難說長洲漾楫料池邊芙蓉乍折對珠籠自剪涼衣愛把淡羅輕疊淸澈螺心翠靨龍吻瓊涎總成虛設微微醉纈燈暈弄明滅算銀臺髙處芳菲仙佩步徧纖雲萬葉覺來時人在紅幬半廊界月

賀新郎

韓玉綽約人如玉試新妝嬌黃半綠漢宮勻注倚傍小闌閒佇立翠帶風前似舞記洛浦當年儔侶羅�塵生香冉冉料徵鴻微步淩波女驚夢斷楚江渚春工若見應爲主忍都教閒亭邃館冷風淒雨待把此花都折取和淚連香寄與須信道離情如許煙水茫茫斜照裏是騷人九辧招魂處千古恨與誰語

憶王孫

呂渭老輕羅團扇掩微羞酒滿玻璃花滿頭小板齊聲唱石州月如鉤一寸橫波入鬢流

六�令

方千里照人明艷肌雪消繁燠嬌云慢垂柔領紺髮濃於沐微暈紅潮一綫拂向桃腮熟羣芳難逐天香國艷恰比春蘭共秋菊當時相見恨晚彼此縈心目別後空憶仙姿路隔吹簫玉何處闌干十二縹緲陽臺曲佳期重卜都將離恨拚與尊前細畱囑

玲瓏四犯

前人傾國名姝似暈雪勻酥無限嬌艷素質閒姿天賦淡蛾丰臉還是睡起慵妝顧鬢影翠云零亂悵平生把鑑驚換依舊瑣逢見繡幃凝想鴛鴦薦畫屏烘獸煙蔥蒨依紅傍粉憐香玉聊慰風流眼空嘆倦客斷腸柰聽徹殘更急點仗夢魂一到花月底休飄散

靑玉案采蓮女

陳允平涼庭背倚斜陽樹過幾陣菇蒲雨自棹輕舟穿柳去綠紅裙襖與花相似撐入花深處妾家住在鴛鴦浦妾貌如花被花妒折得花歸嬌廝花心多怨妾心多恨勝似蓮心苦

踏莎行

石孝友釵鳳搖金髻螺分翠銖衣穩束宮腰細綠柔紅小不禁風海棠無力貪春睡剪水精神怯春情意霓裳一曲當時事五陵年少本多情爲何特地添��

臨江仙

前人枕上鶯聲初破睡悄寒輕透簾幃起來惆悵有誰知雨狂風轉急揉損好花枝薄幸別來春又老等閒誤卻佳期斜陽影裏立多時遠山何事翠相對蹙修眉

秋蕊香

趙希髻穩冠宜翡翠壓鬢彩絲金蕊遠山碧淺蘸秋水香暖橊裙襯地亭亭二八餘年紀惱春意玉云凝重步塵細獨立花陰寶砌

步蟾宮

無名氏東風�就腰肢細系六幅裙兒不起看來只慣掌中行怎教在燭花影裏更闌應是鉛華退暗蹙損眉峯雙翠夜深著裲小鞋兒斜靠著屏風立地

鷓鴣天佳

人

無名氏全似丹靑搵染成更將何物比輕盈雪因舞態羞頻下云爲歌聲不忍行螺髻小鳳�輕天邊斗柄又斜橫水晶庭柱琉璃帳客去誰同看月明

五彩結同心

無名氏珠簾垂戶金索懸家接浣紗溪路相見桐陰下一鉤月恰在鳳凰棲處素瓊撚就宮腰小花枝裊盈盈嬌步新妝淺滿腮紅雪綽約片雲欲度塵寰豈能畱住只愁化作彩雲飛去蟬翼衫兒薄冰肌瑩輕罩一團香霧彩箋巧綴相思苦脈脈動憐才心緒好作今秦樓活計吹簫伴侶

人月圓

元趙孟俯一枝仙桂香生玉消得喚卿卿緩歌金縷輕敲象板傾國傾城幾時不見紅裙翠袖多少閒情想應如舊春山淡淡秋水盈盈

浣溪紗贈

粉兒

詹正淡淡靑山兩點春嬌羞一點口兒櫻一梭兒玉一緺云白藕香中見西子玉梅花下遇文君不曾眞个也銷魂

踏莎行啼

痕

王徳璉粉結紅冰香消獺髓鏡鸞影里人憔悴梨花帶雨不禁愁玉纖彈盡眞珠淚恨鎖春山嬌橫秋水臉桃零落胭脂碎故將羅帊搵啼痕寄情欲比相思字

前調眉

前人淡掃春痕輕籠芳靨捧心不效吳宮怨楚梅酸蹙翠尖纖湘煙碧聚愁萋蒨紺雨寒凝月鉤金�鶯吭咽處微偸斂新翻舞態太嬌嬈鏡中蛾綠如香點

江城梅花引

張翥玉兒睡起帊蒙頭更嬌柔見郎羞縞袂仙人一笑艷明眸粉瘦紅憨春夢斷畫闌畔對西風憶舊遊憶卿恨卿思悠悠怕淒涼不耐秋艷絕韻經香又絕特地風流宜與雲鬟雙插倚妝樓月又漸低霜又冷花似雪滿蒼苔總是愁

多麗爲友人書所見

前人小庭�簾櫳婀娜蓬萊恨匆匆歸鴻度影東風搖蕩情懷不多時見他行過霎時後依舊回來銀鋌雙鬟玉絲頭導一尖生色合歡�麝香粉繡茸衫子窄窄可身裁偶回頭笑渦透臉蟬影籠釵憶疏狂隨車信馬那知淪落天涯豆蔻初可憐春早菖蒲晚難見花開紅葉波深彩樓天遠浪憑靑鳥信音乖等閒是這番迷眼無處可安排行雲斷夢魂不到恐賦陽臺

好女兒

明楊愼柳似腰肢月似蛾眉看千嬌百媚堪憐處有紅拂當筵金蓮襯步玉筍彈�心事一春誰問同心結斷腸詞嘆雙魚不見徵鴻遠蕉心綠展櫻唇紅滿梅子黃時

灼灼花佳

人足

前人誰把纖纖月掩在湘裙褶鳳翠花明猩紅珠瑩蟬紗雪疊顫巍巍一對玉弓兒把芳心空拽掌上呈嬌怯痛惜還輕撚戲�含蓮齒痕斜印淩波羅�踏春回露濕怕春寒倩檀郎溫熱

靑玉案

馬洪平川渺渺花無數明鏡裏孤舟度花下美人和笑顧問郎莫是乞漿崔護別久來何暮盈盈羅�淩波步眉月連娟鬢如霧人世光陰花上露這回休去再來須誤个是桃源路

菩薩蠻閨人纖趾

徐渭千嬌更是羅�淺有時立在秋千板板已窄稜稜猶餘三四分紅絨剛半索繡滿幫兒雀莫去踏香堤遊人量印泥

多麗

王肯堂步花陰滿園春色飄零過橫塘曲闌斜折崎嶇轉入水亭坐無聊起看畫障行還倦閒撥鑪燻暗覺聲喧微窺影亂映門一綫露羅裙雙扉啟縞衣翠袖相簇度銀屏霎時間虛雪艷素壁霞明細看他蓮隨步起果然蘭並肌芬臉盈盈疑開蛤帳腰細細堪試香塵膩發盤云修眉偃月珊瑚一夥蹙朱櫻擎漿處春纖如削渾是玉雕成臨別去流波回障面笑狂生

沁園春美人指甲

沈景髙新脫魚鱗平分鵝管愛勒眉彎記掐恨香蕉愁悰細說劃情嫩竹怨曲新翻才貼梅鈿旋挑鉛粉繡領重交猶道寒嬌無柰笑輕拈杏帶淺揭湘斑宮棋也學偸彈時綰就同心羞自看解傳杯頻賭藏鬮羅袖歸鞭重數刻印闌干暗解綃囊倦調瑤瑟餵蕊鶯兒繡閣間凝情處把爪犀漫剝消遣春閒

玉蝴蝶

陳子龍才過十三春淺珠簾開也一段雲輕愁絕膩香溫玉弱不勝情淥波瀉月華淸曉紅露滴花睡初醒理銀箏纖芽半掩風送流鶯娉婷小屏深處海棠微雨楊柳新晴自笑無端近來憔悴爲誰生假嬌憨戲揉芳艸暗傷感淚點春冰且消停蕭郎歸矣莫怨飄零

浣溪紗

施紹莘手揭簾衣漾曉風小釭余燦畫屏中有人羞倩拾�弓眉學蛾妝黃嫩點鬢偸鴉潤綠新籠耐人瞧面微紅

踏莎行

沈宜修葉紹袁妻

芳艸靑歸梨花白潤春風又入昭陽鬢繡日靜綺羅閒金鈿二八人如蕣碧字題眉紅香寫暈靑鸞玉綫裙橊襯若教阿母不須疑妝臺試向飛瓊問閨艷部匯考爾雅

釋訓委委佗佗美也

注皆佳麗美艷之貌疏

李巡曰皆容之美也孫炎

曰委委行之美詩墉風君子偕老云委委佗佗毛傳云委委者行可委曲蹤迹也佗佗者徳平易也是皆佳麗美艷之貌也美女爲媛

注所以結好媛疏

詩墉風君子偕老云展如之人

兮邦之媛也故此釋之郭云所以結好媛孫炎云君子之援助然則由有美可以援助君子故云美女爲媛方言

娥媌姣姝妦妍好娥好也秦曰娥宋魏之間謂之秦晉之間凡好而輕者謂之娥自關而東河濟之間謂之媌或謂之姣趙魏燕代之間曰姝或曰妦自關而西秦晉之故都曰妍好其通語也注

娥言娥娥也言也今關西人呼好爲媌

姣言姣潔也妦言妦容也秦舊都今扶風雍丘也晉舊都今太原晉陽縣也其俗通呼好爲妍

�嫽�嫽好也靑徐海岱之間�或謂之嫽好凡通語也

娃�窕艷娥窈娃�窕艷美也吳楚衡淮之間曰娃南楚之外曰�宋衛晉鄭之間曰艷陳周南之間曰窕自關而西秦晉之間凡美色或謂之好或謂之窕故吳有館娃之宮娥之臺秦晉之間美貌謂之娥美狀爲窕美色爲艷美心爲窈

奕�奕偞容也自關而西凡美容謂之�宋衛曰�陳楚汝潁之間謂之奕輶軒絕代語

娃娥窈窕艷美吳有館娃宮秦有榛娥宮秦晉間美貌爲娥言娥娥也美狀爲窕言閒都也美色爲艷言光艷也美心爲窈言幽靜也榛音秦

說文

女孈愚�多態也讀若隓嫢媞也讀若癸秦晉謂細腰爲嫢姿態也好也詩曰靜女其姝好也娃吳楚之間謂好曰娃婠體徳好也婜美也嬋嬋娟態也嫙好也巧也一曰女子笑貌詩曰兆兆嬌姿也姣好也媌目裏好也娥秦晉謂好曰娙娥娙長好也妗妗也一曰善笑貌姼美女也媞諦也一曰妍黠也姽閒體行姽姽也媄色好也嫵媚也嬥直好貌嫷南楚之外謂好曰嫷三女爲美也白好也媛美女也詩曰邦之媛兮�婦人美也通俗文

媌�婠容麗曰媌形美曰�容媚曰婠

婐娜肌骨弱柔曰婐娜頰妍美曰嫌媚容貌纂文

孚瑜孚瑜美色也

閨艷部列傳一

周

驪姬按國語獻公伐驪戎克之滅驪子獲驪姬以歸立以爲夫人史蘇朝告大夫曰亂本生矣君滅其父而畜其子禍之基也畜其子又從其欲子思報父之恥而信其欲𨿽好色必惡心不可謂好好其色必授之情彼得其情以厚其欲從其惡心必敗國且深亂亂必自女戎三代皆然驪姬果作難殺太子而立二公子按公羊傳驪姬國色也

南之威按戰國策晉文公得南之威三日不聽朝遂推南之威而遠之曰後世必有以色亡其國者

夏姬按詩經陳風胡爲乎株林從夏南匪適株林從夏南箋夏姬陳大夫妻夏徵舒之母鄭女也徵舒字子南夫字禦叔正義曰宣九年左傳稱陳靈公與孔寧儀行父通於夏姬十年經云陳夏徵舒弒其君平國傳曰陳靈公與孔寧儀行父飲酒於夏氏公謂行父曰徵舒似汝對曰亦似君徵舒病之公出自其廏射而殺之昭二十八年左傳叔向之母論夏姬云是鄭穆公少妃姚子之子子貉之妹也子貉早死而夭蓋天鍾美於是楚語云昔陳公子夏爲禦叔娶於鄭穆公女生子南子南之母亂陳而亡之是言夏姬所出及夫子名字也按左傳成公二年楚之討陳夏氏也莊王欲納夏姬申公巫臣曰不可君召諸侯以討罪也今納夏姬貪其色也貪色爲淫淫爲大罰周書曰明徳愼罰文王所以造周也明徳務崇之之謂也愼罰務去之之謂也若興諸侯以取大罰非愼之也君其圖之王乃止子反欲取之巫臣曰是不祥人也是夭子蠻殺禦叔弒靈侯戮夏南出孔儀喪陳國何不祥如是人生實難其有不獲死乎天下多美婦人何必是子反乃止王以予連尹襄老襄老死於邲不獲其屍其子黑要烝焉巫臣使道焉曰歸吾聘女又使自鄭召之曰屍可得也必來逆之姬以告王王問諸屈巫對曰其信知罃之父成公之嬖也而中行伯之季弟也新佐中軍而善鄭皇戍甚愛此子其必因鄭而歸王子與襄老之屍以求之鄭人懼於邲之役而欲求媚於晉其必許之王遣夏姬歸將行謂送者曰不得屍吾不反矣巫臣聘諸鄭鄭伯許之及共王卽位將爲陽橋之役使屈巫聘於齊且告師期巫臣盡室以行申叔詭從其父將適郢遇之曰異哉夫子有三軍之懼而又有桑中之喜宜將竊妻以逃者也及鄭使介反幣而以夏姬行將奔齊齊師新敗曰吾不處不勝之國遂奔晉而因卻至以臣於晉晉人使爲邢大夫子反請以重幣錮之王曰止其自爲謀也則過矣其爲吾先君謀也則忠忠社稷之固也所益多矣且彼若能利國家𨿽重幣晉將可乎若無益於晉晉將棄之何勞錮焉七年楚共王卽位子重子反殺巫臣之族而分其室

白臺閭須按戰國策梁王觴諸侯於範臺左白臺而右閭須南威之美也

西施鄭旦按吳越春秋越王謂大夫種曰孤聞吳王淫而好色惑亂沈湎不領政事因此而謀可乎種曰可破夫吳王淫而好色宰嚭佞以曳心往獻美女其必受之惟王選擇美女二人而進之越王曰善乃使相者國中得薴蘿山鬻薪之女曰西施鄭旦飾以羅縠教以容步習於土城臨於都巷三年學服而獻於吳乃使相國範蠡進曰越王勾踐竊有二遺女越國洿下困迫不敢稽畱謹使臣蠡獻之大王不以鄙陋寢容願納以供箕之用吳王大悅曰越貢二女乃勾踐盡忠於吳之證也子胥諫曰不可王勿受也臣聞五色令人目盲五音令人耳聾昔桀易湯而滅紂易文王而亡大王受之後必有殃臣聞越王朝書不倦晦誦竟夜且聚敢死之士數萬是人不死必得其願越王服誠行仁聽諫進賢是人不死必成其名越王夏被毛裘冬禦絺綌是人不死必爲對隙臣聞賢士國之寶美女國之咎夏亡以妹喜殷亡以妲己周亡以褒姒吳王不聽遂受其女國卒亡按拾遺記越有美女二人一名夷光一名修明以貢於吳吳處以椒華之宮貫細珠爲簾幌朝下以蔽景夕捲以待月二人當軒並坐理鏡靚妝於珠幌之內竊窺者莫不動心驚魂謂之神人吳王妖惑忘政及越兵入國乃抱二女以逃吳苑越軍亂入見二女在樹下皆言神女望而不敢侵今吳城�門內有朽株尙爲祠神女之處按夷光修明別無所考蓋卽西施鄭旦而二其名故附焉

按吳地記嘉興縣南一百里有語兒亭勾踐令範蠡取西施以獻夫差西施於路與範蠡潛通三年始達於吳遂生一子至此亭其子一歲能語因名語兒亭越絕書曰西施亡吳國後復歸範蠡同泛五湖而去按瑯嬛記采蘭雜誌西施舉體有異香每沐浴竟宮人爭取其水積之罌甕用松枝灑於帷幄滿室俱香罌甕中積久下有濁渣凝結如膏宮人取以曬漧香逾於水謂之沈水制錦囊盛之佩於寶�交趾密香樹水沈者曰沈水亦因此借名

趙武靈王惠後按史記趙世家武靈王十六年王夢見處女鼓琴而歌詩曰美人熒熒兮顏若苕之榮命乎命乎曾無我嬴異日王飲酒樂數言所夢想見其狀吳廣聞之因夫人而內其女娃嬴孟姚也孟姚甚有寵於王是爲惠後按劉向列女傳趙靈吳女號孟姚吳廣之女趙武靈王之後也初武靈王娶韓王女爲夫人生子章立以爲後章爲太子嘗夢見處女鼓瑟而歌曰美人熒熒兮顏若苕之榮命兮命兮逢天時而生曾莫我嬴嬴異日王飲酒樂數言所夢想見其人吳廣聞之乃因後而入其女孟姚甚有色焉王愛幸之不能離數年生子何孟姚數言後有淫意太子無慈孝之行王乃廢後與太子而立孟姚爲惠後以何爲王是爲惠文王武靈王自號主父封章於代號安陽君四年朝羣臣安陽君來朝主父從旁觀窺羣臣宗室見章累然也屈於弟心憐之是時惠後死久恩衰乃欲分趙而王章於代計未決而輟主父遊沙丘宮章以其徒作亂李兌乃起四邑之兵擊章章走主父主父開之兌因圍主父宮旣殺章乃相與謀曰以章圍主父卽解兵吾屬夷矣乃遂圍主父主父欲出不得又不得食乃探雀而食之三月餘遂餓死沙丘宮詩曰流言以對寇攘式內言不善之內出也

楚王夫人鄭�按戰國策張儀之楚貧舍人怒而欲歸張儀曰子必以衣冠之敝故欲歸待我爲子見楚王當是之時南後鄭�貴於楚張子見楚王楚王不說張子曰王無所用臣臣請北見晉君楚王曰諾張子曰王無求於晉國乎王曰黃金珠璣犀象出於楚寡人無求於晉國張子曰王徒不好色耳王曰何也張子曰彼鄭周之女粉白黛黑立於衢閭非知而見之者以爲神王曰楚僻陋之國也未嘗見中國之女如此其美也寡人見之獨何爲不好色也乃資之以珠玉南後鄭�聞之大恐令人謂張子曰妾聞將軍之晉國偶有金千斤進之左右以供芻秣張子辭楚王曰天下閉關不通未知見日也願王賜之觴王曰諾乃觴之中飲再拜而請曰非有他人於此也願王召所便習而觴之王曰諾乃召南後鄭�而觴之張子再拜而請曰儀有死罪於大王王曰何也曰儀行天下徧矣未嘗見人如此其美而儀言得美人是欺王也王曰子釋之吾固以爲天下莫若是兩人也

陰姬按戰國策陰姬與江姬爭爲後司馬喜謂陰姬公曰事成則有土得民不成則恐無身欲成之何不見臣乎陰姬公稽首曰誠如君言事何可豫道者司馬喜卽奏書中山王曰臣能弱趙彊中山中山王說而見之曰願聞弱趙彊中山之說司馬喜曰臣願之趙觀其地形險阻人民貧富君臣賢不肖商敵爲資未可豫陳也中山王遣之見趙王曰臣聞趙天下善爲音佳麗人之所出也今者臣來至境入都邑觀人民謠俗容貌顏色殊無佳麗好美者以臣所行多矣周流無所不至未嘗見人如中山陰姬者也不知者特以爲神人言不能及也其容貌顏色固以過絕人矣若其眉目準頞權衡犀角偃月彼乃帝王之後非諸侯之姬也趙王意移大說曰吾願請之何如司馬喜曰臣竊見其佳麗口不能無道爾卽欲請之是非臣所敢議願王無泄也司馬喜辭去歸報中山王曰趙王非賢王也不好道徳而好聲色不好仁義而好勇力臣聞其乃欲請所謂陰姬者中山王作色不說司馬喜曰趙彊國也其請之必矣王如不與卽社稷危矣與之卽爲諸侯笑中山王曰爲將柰何司馬喜曰王立爲後以絕趙王之意世無請後者𨿽欲得請之鄰國不與也中山王遂立以爲後趙王亦無請言也

趙悼倡後按劉向列女傳倡後趙悼襄王之後也前日而亂一宗之族旣寡悼襄王以其美而取之李牧諫曰不可女之不正國家所以覆而不安也此女亂一宗大王不畏乎王曰亂與不亂在寡人爲政遂娶之初悼襄王后生子嘉爲太子倡後旣入爲姬生子遷倡後旣嬖幸於王陰譖後及太子於王使人犯太子而陷之於罪王遂廢嘉而立遷黜後而立倡姬爲後及悼襄王薨遷立是爲幽閔王倡後淫佚不正通於春平君多受秦賂而使王誅其良將武安君李牧其後秦兵徑入莫能距遷遂見虜於秦趙亡大夫怨倡後之譖太子及殺李牧乃殺倡後而滅其家共立嘉於代七年不能勝秦趙遂滅爲郡詩云人而無禮不死何俟此之謂也

秦

虞姬按漢書項籍傳籍有美人姓虞氏常幸從

漢

卓文君按史記司馬相如傳司馬相如蜀郡成都人字長卿以貲爲郎事孝景帝爲武騎常侍因病免客遊梁梁孝王令與諸生同捨乃著子虛之賦會梁孝王卒相如歸而家貧無以自業素與臨�令王吉相善相如往捨都亭臨�令繆爲恭敬日往朝相如臨�中富人卓王孫爲具召之並召令令旣至卓氏客以百數長卿病不能往臨�令自往迎相如酒酣臨�令前奏琴曰竊聞長卿好之願以自娛相如辭謝爲鼓一再行是時卓王孫有女文君新寡好音故相如繆與令相重而以琴心挑之相如之臨�車騎雍容閒雅甚都及飲卓氏弄琴文君竊從戶窺之心說而好之恐不得當也旣罷相如乃令人重賜文君侍者通殷勤文君夜亡奔相如相如乃與馳歸家居徒四壁立卓王孫大怒曰女至不材我不忍殺不分一錢也人或謂王孫王孫終不聽文君久之不樂曰長卿第俱如臨�從昆弟假貸猶足爲生何至自苦如此相如與俱之臨�盡賣其車騎買一酒捨酤酒而令文君當壚相如身自著犢鼻褌與庸保雜作滌器於市中卓王孫聞而恥之爲杜門不出昆弟諸公更謂王孫曰有一男兩女所不足者非財也今文君已失身於司馬長卿長卿故倦遊𨿽貧其人材足依也且又令客柰何相辱如此卓王孫不得已分與文君僮百人錢百萬及其嫁時衣被財物文君乃與相如歸成都買田宅爲富人居久之蜀人楊得意爲狗監侍上上讀子虛賦而善之得意曰臣邑人司馬相如爲此賦上召問相如相如請爲天子賦遊獵賦成奏之天子以爲郎蒙唐略通夜郎因通西南夷�筰之君長聞南夷與漢通得賞賜多多願爲內臣妾請吏天子拜相如爲中郎將建節往使乘傳至蜀蜀太守以下郊迎縣令負弩先驅於是卓王孫喟然而嘆自以得使女尙司馬長卿晚按西京雜記司馬相如初與卓文君還成都居貧愁懣以所著鷫�裘就市人陽昌貰酒與文君爲歡旣而文君抱頸而泣曰我平生富足今乃以衣裘貰酒遂相與謀於成都賣酒相如親著犢鼻褌滌器以恥王孫王孫果以爲病乃厚給文君文君遂爲富人文君姣好眉色如望遠山臉際常若芙蓉肌膚柔滑如脂十七而寡爲人放誕風流故悅長卿之才而越禮焉長卿素有消渴疾及還成都悅文君之色遂以發痼疾乃作美人賦欲以自刺而終不能攺卒以此疾至死文君爲誄傳於世按采蘭雜誌卓文君閨中庭內有一井文君手汲則甘香用以沐浴則滑澤鮮好他人汲之與常井等沐浴亦不少異至今尙存卽文君井也

王嬙按後漢書匈奴列傳初元帝時以良家子選入掖庭時呼韓邪來朝帝敕以宮女五人賜之昭君入宮數歲不得見禦積悲怨乃請掖庭令求行呼韓邪臨辭大會帝召五女以示之昭君丰容靚飾光明漢宮顧景裴回竦動左右帝見大驚意欲畱之而難於失信遂與匈奴生二子及呼韓邪死其前閼氏子代立欲妻之昭君上書求歸成帝敕令從胡俗遂復爲後單於閼氏焉按西京雜記元帝後宮旣多不得常見乃使畫工圖形案圖召幸之諸宮人皆賂畫工多者十萬少者亦不減五萬獨王嬙不肯遂不得見匈奴入朝求美人爲閼氏於是上案圖以昭君行及去召見貌爲後宮第一善應對舉止閒雅帝悔之而名籍已定帝重信於外國故不復更人乃窮案其事畫工皆棄市籍其家貲皆巨萬按妝樓記明妃秭歸人臨水而居恆於溪中盥手溪水盡香今名香溪按鄒之麟女俠傳昭君字嬙南郡人也初元帝時以良家子選入掖庭會匈奴單於朝求美人爲閼氏帝敕以宮女賜之昭君入宮數歲未得見禦積悲怨乃請掖庭令求行單於臨辭大會帝召女以示之昭君丰容靚色光明漢宮顧影徘徊竦動左右帝見大驚意欲畱之而重難攺更遂與匈奴昭君戎服乘馬提一琵琶出塞而去

梁冀妻孫氏按後漢書梁冀傳冀妻孫壽襄城君兼食陽翟租歲入五千萬加賜赤紱比長公主壽色美而善爲妖熊作愁眉�妝墮馬髻折腰步齲齒笑以爲媚惑冀亦攺易輿服之制作平上軿車埤幘狹冠折上巾雍身扇狐尾單衣壽性鉗忌能制禦冀冀甚寵憚之初父商獻美人友通期於順帝通期有微過帝以歸商商不敢畱而出嫁之冀卽遣客盜還通期會商薨冀行服於城西私與之居壽伺冀出多從蒼頭篡取通期歸截髮刮面笞掠之欲上書告其事冀大恐頓首請於壽母壽亦不得已而止冀猶復與私通生子伯玉匿不敢出壽尋知之使子引誅滅友氏冀慮壽害伯玉常置復壁中冀愛監奴秦宮官至太倉令得出人壽所壽見宮輒屏禦者托以言事因與私焉宮內外兼寵威權大震刺史二千石皆謁辭之冀用壽言多斥奪諸梁在位者外以謙讓而實崇孫氏宗親冒名而爲侍中卿校尉郡守長吏者十餘人皆貪叨凶淫各遣私客籍屬縣富人被以它罪閉獄掠拷使出錢自贖貲物少者至於死徒延熹二年太史令陳授陳災異日食之變咎在大將軍冀聞之收考授死於獄帝由此發怒遂與中常侍單超等五人謀誅冀使黃門令具瑗與司隸校尉張彪共圍冀第收冀冀及妻壽卽日皆自殺諸梁及孫氏中外宗親送詔獄無少長皆棄市

馮方女按典論司隸馮方女國色也避亂揚州袁術登城見而悅之遂納焉甚愛幸諸婦害其寵語之曰將軍貴人有志節當時時涕泣憂愁必長見敬重馮氏以爲然後見術輒垂涕術以其有心志益哀之諸婦人因而絞殺懸之廁梁術誠以爲不得志而死乃厚加殯斂

三國

曹氏按三國魏志荀彧傳注晉陽秋曰荀粲常以婦人才智不足論自宜以色爲主驃騎將軍曹洪女有美色粲於是聘焉容服帷帳甚麗專房歡宴歷年後婦病亡未殯傅嘏往唁粲粲不哭而神傷嘏問曰婦人才色�茂爲難子之娶也遺才而好色此自易遇今何哀之甚粲曰佳人難再得顧逝者不能有傾國之色然未可謂之易遇痛悼不能已歲餘亦亡

橋公二女按三國吳志周瑜傳策欲取荊州以瑜爲中護軍領江夏太守從攻拔之時得橋公二女皆國色也策自納大橋瑜納小橋按江表傳曰策從容戲瑜曰橋公二女𨿽流離得吾二人作婿亦足爲歡

孫亮四姬按拾遺記孫亮嘗作琉璃屏風甚薄而瑩徹每於月下舒之愛姬四人皆振古絕色一名朝姝二名麗居三名洛珍四名潔華使四人坐屏風內外望之如無隔惟香气不通於外爲四人合四气香異國所出凡經踐躡宴息之處香气沾衣歷年彌盛百浣不歇因名百濯香或以人名香故有朝姝香麗居香洛珍香潔華香亮每遊宴四人皆同輿席以香名前後爲次所居室名爲思香媚寢

晉

賈午按晉書賈充傳賈午充少女也韓壽字徳眞美姿貌善容止賈充辟爲司空掾充每燕賓寮其女輒於靑璅中窺之見壽而悅焉問其左右識此人不有一婢說壽姓字云是故主人女大感想發於寤寐婢後往壽家且說女意並言其女光麗艷逸端美絕倫壽聞而心動便令爲通殷勤婢以白女女遂潛修音好厚相贈結呼壽夕入壽勁捷過人逾垣而至家中莫知惟充覺其女悅暢異於常日時西域有貢奇香一著人經月不歇帝甚貴之惟以賜充及大司馬陳騫其女密盜以遺壽充寮屬與壽燕處聞其芬馥稱之於充自是充意知女與壽通而其門合嚴峻不知所由得入乃夜中陽驚有盜因使循墻以觀其變左右白曰無餘異惟東北角如狐貍行處充乃考問女之左右具以狀對充祕之遂以女妻壽官至散騎常侍河南尹元康初卒子謐爲充嗣

翾風按拾遺記石季倫愛婢名翾風魏末於胡中得之年始十歲使房內養之至十五無有比其容貌特以姿態見美妙別玉聲巧觀金色石氏之富方比王家驕侈當世珍寶奇異視如瓦礫積如糞土皆殊方異國所得莫有辧識其出處者乃使翾風別其聲色悉知其處言西方北方玉聲沈重而性溫潤佩服者益人性靈東方南方玉聲輕潔而性淸涼佩服者利人精神石氏侍人美艷者數千人翾風最以文詞擅愛石崇嘗語之曰吾百年之後當指白日以汝爲殉答曰生愛死離不如無愛妾得爲殉身其何朽於是彌見寵愛崇常擇美容姿相類者十人裝飾衣服大小一等使忽視不相分別常侍於側使翾風調玉以付工人爲倒龍之佩縈金爲鳳冠之釵言刻玉爲倒龍之勢鑄金釵象鳳皇之冠結袖繞楹而舞晝夜相接謂之恆舞欲有所召不呼姓名悉聽佩聲視釵色玉聲輕者居前金色艷者居後以爲行次而進也使數十人各含異香行而語笑則口气從風而揚又屑沈水之香如塵末布象�上使所愛者踐之無迹者賜以眞珠百琲有迹者節其飲食令身輕弱故閨中相戲曰爾非細骨輕軀那得百琲眞珠及翾風年三十妙年者爭嫉之競相排毀石崇受譖潤之言卽退翾風爲房老使主羣少乃懷怨而作五言詩曰春華誰不美卒傷秋落時突煙還自低鄙退豈所期桂芳徒自蠹失愛在蛾眉坐見芳時歇憔悴空自嗤石氏房中並歌此爲樂曲至晉末乃止

髙柔妻胡氏按孫統髙柔集敍柔字世遠樂安人婚泰山胡氏女年二十姿色艷逸近是上流婦人柔家道隆崇旣罷司空參軍安固令營宅於伏川馳動之情旣薄又愛玩賢妻便有終焉之志尙書令何充取爲冠軍參軍僶俯應命眷戀綢繆不能相捨相贈詩書淸婉辛切

李勢妹按天中記桓溫平蜀以李勢妹爲妾甚有寵常著齋後主始不知旣聞與數十婢拔白刃襲之正值李梳頭髮委藉地膚色玉曜不爲動容徐曰國破家亡無心至此今日若能見殺乃是本懷主於是擲刀前抱之曰阿子我見亦憐何況老奴遂善之

大苻氏按十六國春秋後燕錄慕容熙昭儀大苻氏故中山尹苻謨之長女也名曰娀娥納爲貴人未幾進昭儀熙甚幸之乃爲昭儀鑿曲光海淸涼池季夏盛暑士卒不得休息暍死者大半苻氏美而艷好微行遊宴熙弗之禁也未幾而卒

梁

劉孝儀妹按太淸記劉孝儀諸妹文彩艷質甚於神人也

羊侃妾按南史梁羊侃傳侃性豪侈善音律自造采蓮棹歌兩曲甚有新致姬妾侍列窮極奢靡有彈箏人陸太喜著鹿角爪長七寸�人張淨婉腰圍一尺六寸時人咸推能掌上舞又有孫荊玉能反腰貼地銜得席上玉簪敕歌人王娥兒東宮亦歌者屈偶之並妙盡倚曲一時無對按誠齋雜記羊侃妾孫荊玉能反腰貼地銜席上玉簪謂之弓腰

隋

紅拂按張說�髯客傳煬帝之幸江都命司空楊素守西京素奢貴自奉禮異人臣每賓客上謁未嘗不踞�而見令美人捧出侍婢羅列頗僭於上末年益甚一日衛公李靖以布衣來謁素亦踞見之靖前揖曰天下方亂英雄競起公爲帝室重臣須以收羅豪傑爲心不宜踞見賓客素斂容與語大悅一妓有殊色執紅拂立於前獨目靖靖旣去妓指吏問曰去者處士住何處吏具以對妓頷而去靖歸逆旅其夜五更初忽聞扣門聲靖起問乃紫衣戴帽人杖揭一囊靖問誰曰妾楊家之紅拂妓也靖遽延入脫衣去帽乃十八九佳麗人也素面華衣而拜靖驚答妓曰妾侍楊司空久閱天下人多矣未有如公者絲蘿非獨生願托喬木故來奔耳靖曰楊司空權動京師如何曰彼尸居餘气不足畏也諸妓知其無成去者眾矣彼亦不甚逐也計之詳矣幸無疑焉問其姓曰張問伯仲之次曰最長觀其肌膚儀狀眞天人也靖不自意獲之益喜懼瞬息萬慮不安而窺戶者足無停履旣數日聞追訪之聲意亦非峻乃雄服乘馬排闥而去閨艷部列傳二

唐

張嘉貞女按開元天寶遺事郭元振少時美風姿有才藝宰相張嘉貞欲納爲婿元振曰知公門下有女五人未知孰陋事不可倉卒更待忖之張曰吾女各有姿色卽不知誰是匹偶以子風骨奇秀非常人也吾欲令五女各持一絲幔前使子取便牽之得者爲婿元振欣然從命遂牽一紅絲綫得第三女大有姿色後果隨夫貴達

餅師妻按孟啟本事詩寧王憲貴盛寵妓數十人皆絕藝上色宅左有賣餅者妻纖白明媚王一見注目厚遺其夫取之寵惜逾等環歲因問之汝復憶餅師否默然不對王召餅師使見之其妻注視雙淚垂頰若不勝情時王座客十餘人皆當時文士無不淒異王命賦詩王右丞維詩先成云莫以今時寵難忘昔日恩看花滿眼淚不共楚王言座客無敢繼者王乃歸餅師以終其志

裴六郎按通幽記哥舒翰有愛妾曰裴六郎容範曠代善歌舞

虢國夫人按樂史太眞外傳貴妃有姊三人皆丰碩修整工於謔浪巧會旨趣每入宮中移晷方出天寶七載封大姨爲韓國夫人三姨爲虢國夫人八姨爲秦國夫人同日拜命皆月給錢十萬爲脂粉之資然虢國不施妝粉自衒美艷常素面朝天當時杜甫有詩云虢國夫人承主恩平明騎馬入宮門卻嫌脂粉污顏色淡掃蛾眉朝至尊又賜虢國照夜璣秦國七葉冠蓋希代之珍其恩寵如此

章臺柳按許堯佐章臺柳傳天寶中昌黎韓翊有詩名性頗落拓羈滯貧甚有李生者與翊友善家累千金負气愛才愛姬曰柳氏艷絕一時喜談謔善謳詠李生居之別第與翊爲宴歌之地而館翊於其側翊素知名其所候問皆當時之彥柳氏自門窺之謂其侍者曰韓夫子豈長貧賤者乎遂適意焉李生素重翊無所��惕惜後知其意乃具膳請翊飲酒酣李生曰柳夫人容色非常韓秀才文章特異欲以柳薦枕於韓君可乎翊驚栗避席曰蒙君之恩解衣輟食久之豈宜奪所愛乎李堅請之柳氏知其意誠乃再拜引衣接席李坐生於客位引滿極歡李生又以資三十萬佐翊之費翊悅柳氏之色柳氏慕翊之才兩情皆獲喜可知也明年禮部侍郎楊度擢上第屏居閒處柳氏謂翊曰榮名及親昔人所尙豈宜以濯浣之賤稽采蘭之美乎翊由是省家於淸池歲餘乏食鬻妝具以自給天寶末盜覆二京士女奔駭柳氏以色艷獨異且懼不免乃剪髮毀形寄迹法靈寺是時侯希逸自平盧節度淄靑素籍翊名請爲書記洎神武返正翊乃遣使間行求柳氏以練囊盛麩金題之曰章臺柳章臺柳昔日靑靑今在否縱使長條似舊垂也應攀折他人手柳氏捧金嗚咽左右淒憫答之曰楊柳枝芳菲節所恨年年贈離別一葉隨風忽報秋縱使君來豈堪折無何有蕃將沙叱利者初立功竊知柳氏之色劫以歸第寵之專房及希逸除左僕射入覲翊從行至京師已失柳氏所在嘆想不已偶於龍首岡見蒼頭以駿牛駕輜軿從兩女奴翊偶隨之自車中問曰得非韓員外乎某乃柳氏也使女奴竊言失身沙叱利阻同車者請詰旦相待於道政裏門及期而往以輕素結玉合實以香膏自車中授之曰當遂永訣願置誠念乃回車以手揮之輕袖搖搖香車轔轔目斷意迷失於驚塵翊大不勝情會淄靑諸將合樂酒樓使人請翊翊彊應之然意气皆喪音韻淒咽有虞侯許俊者以材力自負撫劍言曰必有故願一效用翊不得已具告之俊曰請足下數字當力致之乃衣縵胡佩雙鞬從一騎徑造沙叱利之第候其出行裏余乃被衽執轡犯關排闥急趨而呼曰將軍中惡使召夫人僕侍辟易無敢仰視遂升堂出翊札示柳氏挾之跨鞍馬逸塵斷倏忽乃至引裾而前曰幸不辱命四座驚嘆柳氏與翊執手涕泣相與罷酒是時沙叱利恩寵殊等翊俊懼禍乃詣希逸希逸大驚曰吾所爲事俊乃能爾乎遂獻狀曰檢校尙書金部員外兼禦史韓翊久列參佐累彰勛效頃從鄕賦有妾柳氏阻絕凶寇依止名尼今文明撫運遐邇率化將軍沙叱利凶恣撓法憑恃微功驅有志之妾幹無爲之政臣部將兼禦史中丞許俊族本幽薊雄心勇決卻奪柳氏歸於韓翊義切中抱𨿽招感激之誠事不先聞固乏訓齊之令尋有詔柳氏宜還韓翊許俊賜錢二百萬翊後累遷至中書舍人

紅綃按楊巨源奴傳唐大歷中有崔生者其父爲顯僚與蓋代之勛臣一品者熟生時爲千牛其父使往視一品疾一品召生入室生少年容貌如玉拜傳父命一品忻然愛慕命坐與語時三妓人艷皆絕代居前以金甌貯含桃而擘之沃以甘酪而進一品遂命衣紅綃妓者擎一甌與生食生赧不食一品命紅綃妓以匙進之生不得已而食妓哂之遂辭去一品曰郎君暇必相訪無間老夫也命紅綃送出院時生回顧妓立三指又反掌者三然後指胸前小鏡子云記取余更無言生歸達一品意返學院神迷意奪語減容沮恍然凝思日不暇食但吟詩曰誤到蓬萊頂上游明璫玉女動星眸朱扉半掩深宮月應照璚芝雪艷愁左右莫能究其意時家有奴磨勒顧瞻郎君曰心中有恨何不報老奴生曰汝輩何知而問我襟懷間事磨勒曰但言當爲郎君釋解生駭異具告之磨勒曰小事耳何自苦耶生又白其隱語勒曰有何難會立三指者一品宅中有十院歌姬此乃第三院耳反掌三者數十五指以應十五之數十五夜月圓如鏡令郎君來耳生大喜謂曰何計而能導我磨勒笑曰後夜乃十五夜請深靑絹兩匹爲郎君制束身之衣一品宅有猛犬守歌妓院門非常人不得輒入入必噬殺之其警如神其猛如虎卽曹州孟海之犬也世間非老奴不能斃此犬今夕當爲郎君撾殺之遂攜煉椎而往食頃而回曰犬已斃固無礙耳夜三更與生衣靑衣遂負而逾十重垣乃入歌妓院內至第三門繡戶不扃金缸微明惟聞妓長嘆而坐若有所俟但吟詩曰深洞鶯啼別院香偸來花下解珠璫碧雲飄斷音書絕空倚玉簫愁鳳凰侍衛皆寢鄰近然生遂緩緩搴簾而入良久驗是生姬躍下榻執手曰知郎君悟必能默識所以手語耳又不知郎君有何神術而能至此生具告磨勒之謀姬曰磨勒何在曰簾外耳遂召以金甌酌酒而飲之姬白生曰某家本富居在朔方主人擁旄逼爲姬僕不能自死尙且偸生𨿽綺羅珠翠如坐桎梏賢爪牙旣有神術何妨爲脫狴牢所願旣申𨿽死不悔生愀然不語磨勒曰娘子意旣堅確此亦小事耳姬甚喜磨勒請先爲負其囊橐裝奩如此三復焉然後曰恐遲明遂負生與姬飛出峻垣十餘重一品家之守禦無驚者遂歸學院而匿之及旦一品家方覺又見犬已斃一品大駭曰此必俠士挈之無更聲聞徒爲後患耳姬隱崔生家二載因花時駕小車遊曲江爲一品家人潛志認遂白一品一品異之召崔生詰其事懼不敢隱遂言奴磨勒一品曰他事不問某須爲天下人除害命甲士五十人嚴持兵仗圍崔生院使擒磨勒磨勒持匕首飛出髙垣瞥若翅翎疾同鷹隼攢矢如雨莫能中之頃刻之間不知所向後一品悔懼每夕多以家童持劍戟自衛如此周歲方止後十餘年崔家有人見磨勒賣藥於洛陽市容顏如舊

薛瑤英按杜陽雜編元載寵姬薛瑤英攻詩書善歌舞仙姿玉質肌香體輕𨿽旋波搖光飛燕綠珠不能過也瑤英之母趙娟亦本岐王之愛妾也後出爲薛氏之妻生瑤英而幼以香之故肌香也及載納爲姬處金絲之帳卻塵之褥其褥出自勾驪國一云是卻塵之獸毛所爲其色殷鮮光無比衣龍綃之衣一襲無一二兩摶之不盈一握載以瑤英體輕不勝重衣故於異國求是服也惟賈至楊公南與載友善故往往得見歌舞至因贈詩曰舞怯銖衣重笑疑桃臉開方知漢武帝虛築避風臺公南亦作長歌褒美其略云雪面淡蛾天上女鳳簫鸞翅欲飛去王釵寶翠步無塵楚腰如柳不勝春瑤英善爲巧媚載惑之怠於庶務而瑤英之父曰宗本兄曰從義與趙娟遞相出入以構賄賂號爲關節更與中書主吏卓倩等爲腹心而宗本輩以事告者載未嘗不頷之天下賫寶貨求大官職無不恃載權勢指薛卓爲梯媒及載死瑤英自爲俚妻矣論者以元載喪令徳而崇貪名自一婦人而致也

劉無雙按薛調劉無雙傳王仙客者建中中朝臣劉震之甥也初仙客父亡與母同歸外氏震有女曰無雙小仙客數歲皆幼稚戲弄相狎震之妻常戲呼仙客爲王郎子如是者凡數歲而震奉孀姊及撫仙客尢至一日王氏姊疾且重召震約曰我一子之念可知也恨不見婚宦無雙端麗聰慧我深念之異日無令歸他族我以仙客爲托爾誠許我瞑目無所恨震曰姊宜安靜自頤養無以他事自撓其姊竟不痊仙客護喪襄鄧服闋思念身世孤孑如此宜求婚娶以廣後嗣無雙長成矣我舅氏豈以位尊官顯而廢舊約耶於是飾裝抵京師時震爲尙書租庸使門館赫奕冠蓋塡塞仙客旣覲致於學捨弟子爲伍舅甥之分依然如故但寂然不聞選取之議又於隙間窺見無雙姿質明艷若神仙中人仙客發狂惟恐姻親之不諧遂鬻囊橐得錢數百萬舅氏舅母左右給使達於養皆厚遺之又因復設酒饌中門之內皆得入矣諸表同處悉敬事之遇舅母生日市新奇以獻雕鏤犀玉以爲首飾舅母大喜又旬日仙客遣老嫗以求親之事聞於舅母舅母曰是我所願也卽當議其事又數夕有靑衣告仙客曰娘子適以情事言於阿郎阿郎云向亦未許之模樣云云恐是參差也仙客聞之心气俱喪遲旦不寐恐舅氏之見棄也然奉事不敢懈怠一日震趨朝至日初出忽走入宅汗流气促惟言卻大門卻大門一家惶駭不測其由良久乃言涇原兵士反姚令言領兵入含元殿天子出苑北門百官奔赴行在我以妻女爲念略歸部署疾召仙客與我勾當家事我嫁與爾無雙仙客聞命驚喜拜謝乃裝金銀羅錦二十馱謂仙客曰汝易衣服押領此物出開遠門覓一深隙店安下我以汝舅母及無雙出啟夏門繞城續至仙客依所教至日落於城外店中待久不至城門自午後扃南望目斷遂乘驄秉燭繞城至啟夏門門亦守門者不一持白棓或坐或立仙客下馬徐問曰城中有何事如此又問今日有何人出此門者曰朱太尉已作天子午後有一人帶領婦人四五輩欲出此門街中人皆識云是租庸使劉尙書門司不敢放出近夜追騎至一時驅向北去也仙客失聲慟哭卻歸店三更向盡城門忽開見火炬如晝兵士皆持兵挺刃傳呼斬砍使出城搜城外朝官仙客捨輜騎驚走歸襄陽村居三年後知復京闕重經海內無事乃入京訪舅氏消息至新昌南街立馬仿徨之際忽有一人馬前拜熟視之乃舊使蒼頭塞鴻也鴻本王家生其舅常使得力遂畱之握手垂涕仙客謂鴻曰阿舅阿母安否鴻云並在興化宅仙客喜極云我便過街去鴻云某已得從良客戶有一小宅子販繒爲業今日已夜郎君且就客戶一宿來早同去未晚遂引至所居飲饌甚備至昏黑乃聞報曰尙書受僞命官與夫人皆處極刑無雙已入掖庭矣仙客哀冤號絕感動鄰里謂鴻曰四海至廣舉目無親戚未知托身之所又問曰舊家人誰在鴻曰惟無雙所使婢采蘋者今在金吾將軍王遂中宅仙客曰無雙固無見期得見采蘋死亦足矣由是乃刺謁以從侄禮見遂中具道本末願納厚價以贖采蘋遂中深見相知感其事而許之仙客稅屋與鴻蘋居塞鴻每言郎君漸長合求官職悒悒不樂何以遣時仙客感其言以情懇告遂中遂中薦見仙客於京兆尹李齊運齊運以仙客前銜爲富平縣尹知長樂驛累月忽報有使押領內家三十人往園陵以備灑掃宿長樂驛氈車子十乘下訖仙客謂塞鴻曰我聞宮嬪選在掖庭多是衣冠子女我恐無雙在焉汝爲我一窺可乎鴻曰宮嬪數千豈使及無雙仙客曰汝但去人事亦未可定因令塞鴻假爲驛吏烹茗於簾外仍給錢三千約曰堅守茗具無暫捨去忽有所睹卽疾報來塞鴻唯唯而去宮人悉在簾下不可得見但夜語喧嘩而已至夜深羣動皆息塞鴻滌器篝火不敢輒寐忽聞簾下語曰塞鴻塞鴻汝爭得知我在此也郎健否言訖嗚咽塞鴻曰郎君見知此驛今日疑娘子在此令塞鴻問候又曰我不久語明日我去後汝於東北捨閣子中紫褥下取書送郎君言訖便去忽聞簾下極鬧云內家中惡中使索湯藥甚急乃無雙也塞鴻疾告仙客仙客驚曰我何得一見塞鴻曰今方修渭橋郎君可假作理橋官車子過橋時近車子立無雙若認得必開簾子當得瞥見耳仙客如其言至第三車子果開簾子窺見眞無雙也仙客悲感怨慕不勝其情塞鴻於閣子中褥下得書送仙客花箋五幅皆無雙眞迹詞理哀切敍述周盡仙客覽之茹恨涕下自此永訣矣其書後云常見敕使說富平縣古押衙人間有心人今能求之否仙客遂申府請解驛務歸本官遂尋訪古押衙閒居於村墅仙客造謁見古生生所願必力致之繪彩寶玉之贈不可勝紀一年未開口秩滿閒居於縣古生忽來謂仙客曰洪一武夫年且老何所用郎君於某竭分察郎君之意將有求於老夫老夫乃一片有心人也感郎君之深恩願粉身以答效仙客泣拜以實告古生古生仰天以手拍腦數四曰此事大不易然與郎君試求不可朝夕便望仙客拜曰但生前得見豈敢以遲晚爲恨耶半歲無消息一日扣門乃古生送書書云茅山使者回且來此仙客奔馬去見古生乃無一言又啟使者復云殺卻也且喫茶夜深謂仙客曰宅中有家人識無雙否仙客以采蘋對立取而至古生端相喜云借畱三五日郎君且歸後累日忽傳說曰有髙品過處置園陵宮人仙客心甚異之令塞鴻探所殺者乃無雙也仙客號哭乃嘆曰本望古生今死矣爲之柰何流涕欷歔不能自已是夕更深聞扣門甚急及開門乃古生也領一子入謂仙客曰此無雙也今死矣心頭微暖後日當活微灌湯藥切須靜密言訖仙客抱入合子中獨守之至明徧體有暖气見仙客哭一聲遂絕救療至夜方愈古生又曰暫借塞鴻於後掘一坑坑稍深抽刀斷塞鴻頭於坑中仙客驚怕古生曰郎君莫怕今日報郎君恩足矣比聞茅山道士有藥術其藥服之者立死三日卻活某使人專求得一丸昨令采蘋假作中使以無雙逆黨賜此藥令自盡至陵下托以親故百縑贖其屍凡道路郵傳皆厚賂矣必免漏泄茅山使者及舁人在野外處置訖老夫爲郎亦自刎郎君不得更居此門外有擔子一十人馬五匹絹三百匹五更挈無雙便發變姓名浪迹以避禍言訖舉刃仙客救之頭已落矣遂並屍蓋覆訖未明而發歷西蜀下峽寓居於渚宮悄不聞京兆之耗乃挈家歸襄鄧別業與無雙諧老男女成羣贊曰人生之契闊會合多矣若罕有斯比嘗聞古今所無無雙遭亂世籍沒而仙客之志死而不奪卒遇古生之奇法取之冤死者十餘人艱難走竄其後歸故鄕爲夫婦五十年何其異哉

崔鶯鶯按會眞記貞元中有張生者性溫茂美丰容內秉堅孤非禮不可入或朋從遊宴擾雜其間他人皆洶洶拳拳若將不及張生容順而已終不能亂以是年二十三未嘗近女色知者詰之謝而言曰登徒子非好色者是有淫行余眞好色者而適不我值何以言之大凡物之尢者未嘗不畱連於心是知其非忘情者也詰者哂之亡幾何張生遊於蒲蒲之東十餘里有僧捨曰普救寺張生寓焉適有崔氏孀婦將歸長安路出於蒲亦止玆寺崔氏婦鄭女也張出於鄭緒其親乃異派之從母是歲渾瑊薨於蒲有中人丁文雅不善於軍軍人因喪而擾大掠蒲人崔氏之家財產甚厚多奴僕旅寓惶駭不知所托先是張與蒲將之黨友善請吏護之遂不及於難十餘日廉使杜確將天子命以統戎節令於軍軍由是戢鄭厚張之徳甚因飾饌以命張中堂宴之復謂曰姨之孤嫠未亡提攜幼稚不幸屬師徒大潰實不保其身弱子幼女猶君之生也豈可比常恩哉今俾以仁兄禮奉見冀所以報恩也命其子曰歡郎可十餘歲容甚溫美次命女鶯鶯出拜爾兄爾兄活爾久之辭疾鄭怒曰張兄保爾之命不然爾且虜矣能復遠嫌乎久之乃至常服悴容不加新飾垂鬟黛接雙臉斷紅而已顏色艷異光輝動人張驚爲之禮因坐鄭傍以鄭之抑而見也凝睇怨絕若不勝其體問其年紀鄭曰今天子甲子歲之七月終今貞元庚辰生十七年矣張生稍以詞導之不對終席而罷張自是惑之願致其情無由得也崔之婢曰紅娘生私爲之禮者數四乘間遂道其衷婢果驚沮潰然而奔張生悔之翌日婢復至張生乃羞而謝之不復云所求矣婢因謂張曰郎之言所不敢言亦不敢泄然而崔之族姻君所詳也何不因其徳而求娶焉張曰予始自孩提性不苟合或時紈綺閒居曾莫流盼不爲當年終有所蔽昨日一席間幾不自持數日來行忘止食忘飽恐不能逾旦暮若因媒氏而娶納采問名則三數月間索我於枯魚之肆矣爾其謂我何婢曰崔之貞順自保𨿽所尊不可以非語犯之下人之謀固難入矣然而善屬文往往沈吟章句怨慕者久之君試爲諭情詩以亂之不然則無由也張大喜立綴春詞二首以投之是夕紅娘復至持彩箋以授張曰崔所命也題其篇曰明月三五夜其詞曰待月西廂下迎風戶半開拂墻花影動疑是玉人來張亦微諭其旨是夕歲二月旬有四日矣崔之東有杏花一樹攀援可逾旣望之夕張因梯其樹而逾焉達於西廂則戶半開矣紅娘寢於上因驚之紅娘駭曰郎何以至張因紿之曰崔之箋召我矣爾爲我告之亡幾紅娘復來連曰至矣至矣張生且喜且駭謂必獲濟及崔至則端服嚴容人數張曰兄之恩活我之家厚矣是以慈母以弱子幼女見托柰何因不令之婢致淫逸之詞始以護人之亂爲義而終掠亂以求之是以亂易亂其去幾何誠欲寢其詞則保人之姦不義明之於母則背人之惠不祥將寄於婢僕又懼不得發其眞誠是用托短章願自陳啟猶懼兄之見難是用鄙靡之詞以求其必至非禮之動能不愧心特願以禮自持毋及於亂言畢翻然而逝張自失者久之復逾而出於是絕望數夕張君臨軒獨寢忽有人覺之驚欻而起則紅娘斂衾攜枕而至撫張曰至矣至矣睡何爲哉置枕設衾而去張生拭目危坐久之猶疑夢寐然而修謹以俟俄而紅娘捧崔氏而至至則嬌羞融冶力不能運支體曩時端莊不復同矣是夕旬有八日矣斜月晶熒幽輝半張生飄飄然且疑神仙之徒不謂從人間至矣有頃寺鐘鳴天將曉紅娘促去崔氏嬌啼宛轉紅娘又捧之而去終夕無一言張生辧色而興自疑曰豈其夢耶及明靚妝在臂香在衣淚光熒熒然猶瑩於茵席而已是後十餘日杳不復至張生賦會眞詩三十韻未畢而紅娘適至因授之以貽崔氏自是復容之朝隱而出暮隱而入同會於曩所謂西廂者幾一月矣張生常詰鄭氏之情則曰知不可柰何矣因欲就成之亡何張生將至長安先以詩諭之崔氏宛無難詞然而愁怨之容動人矣將行之夕不復可見而張生遂西不數月復遊於蒲捨於崔氏者又累月崔氏甚工刀札善屬文求索再三終不可見往往張生自以文挑之不甚觀覽大略崔之出人者勢必窮極而貌若不知言則敏辧而寡於酬對待張之意甚厚然未嘗以詞繼之時愁艷幽邃恆若不識喜慍之容亦罕形見異時獨夜操琴愁弄淒惻張竊聽之求之則終不復鼓矣以是愈惑之張生俄以文調及期又當西去當去之夕不復自言其情愁嘆於崔氏之側崔已陰知將訣矣恭貌怡聲徐謂張曰始亂之終棄之固其宜矣愚不敢恨必也君亂之君終之君之惠也則沒身之誓其有終矣又何必深感於此行然而君旣不懌無以奉寧君常謂我善鼓琴向時羞顏所不能及今且往矣旣君此誠因命拂琴鼓霓裳羽衣序不數聲哀音怨亂不復知其是曲也左右皆歔欷崔亦遽止投琴泣下流漣趨歸鄭所遂不復至明旦而張行明年文戰不勝遂止於京因貽書於崔以廣其意崔氏緘報之詞粗載於此云捧覽來問撫愛過深兒女之情悲喜交集兼惠花勝一合口脂五寸致耀首膏唇之飾𨿽荷殊恩誰復爲容睹物增懷但積悲嘆耳伏承使於京中就業進修之道固在便安但恨僻陋之人永以遐棄命也如此知復何言自去秋以來常忽忽如有所失於喧嘩之下或勉爲語笑閒宵自處無不淚零乃至夢寐之間亦多敍感咽離憂之思綢繆繾綣暫若尋常幽會未終驚魂已斷𨿽半衾如暖而思之甚遙一昨拜辭倏逾舊歲長安行樂之地觸緒牽情何幸不忘幽微眷念亡斁鄙薄之志無以奉酬至於終始之盟則固不忒憶昔中表相因或同宴處婢僕見誘遂致私誠兒女之心不能自固君子有援琴之挑鄙人無投梭之拒及薦寢席義盛意深愚細之情永謂終托豈期旣見君子而不能定情致有自獻之羞不復明侍巾幘沒身永恨含嘆何言倘仁人用心俯遂幽劣𨿽死之日猶生之年如或達士略情捨小從大以先配爲醜行謂要盟之可欺則當骨化形消丹誠不沒因風委露猶托淸塵存沒之誠言盡於此臨紙嗚咽情不能伸千萬珍重珍重千萬玉環一枚是兒嬰年所弄寄充君子下體所佩玉取其堅潤不渝環取其終始不絕兼亂絲一絇文竹茶碾子一枚此數物不足見珍意者欲君子如玉之貞俾志如環不解淚痕在竹愁緒縈絲因物達誠永以爲好耳心邇身遐拜會無期幽憤所鍾千里神合千萬珍重春風多厲彊飯爲佳愼言自保無以鄙爲深念張生發其書於所知由是時人多聞之所善楊巨源好屬詞因爲賦崔娘詩一絕云淸潤潘郎玉不如中庭蕙艸雪銷初風流才子多春思腸斷蕭娘一紙書河南元稹亦續生會眞詩三十韻曰微月透簾櫳螢光度碧空遙天初縹緲低樹漸蔥蘢龍吹過庭竹鸞歌拂井桐羅綃垂薄霧環佩響輕風絳節隨金母云心捧玉童更深人悄悄晨會雨蒙蒙珠瑩光文履花明隱繡櫳瑤釵行彩鳳羅帔掩丹虹言自瑤華浦將朝碧玉宮因遊李城北偶向宋家東戲調初微拒柔情已暗通低環蟬影動回步玉塵蒙轉面流花雪登抱綺叢鴛鴦交頸舞翡翠合歡籠眉黛羞偏聚唇朱暖更融气淸蘭蕊馥膚潤玉肌丰無力慵移腕多嬌愛斂躬汗光珠點點發亂綠蔥蔥方喜千年會俄聞五夜窮畱連時有限繾綣意難終慢臉含愁態芳詞誓素衷贈環明運合畱結表心同啼粉流淸鏡殘燈繞暗虫華光猶苒苒旭日漸曈曈乘鶩還歸洛吹簫亦止嵩衣香猶染麝枕膩尙殘紅羃羃臨塘艸飄飄思渚蓬素琴鳴怨鶴淸漢望歸鴻海闊誠難度天髙不易衝行雲無處所蕭史在樓中張之友聞之者莫不聳異之然而張亦志絕矣稹特與張厚因徵其詞張曰大凡天之所命尢物也不妖其身必妖於人使崔氏子遇合富貴乘寵嬌不爲雲爲雨則爲蛟爲螭吾不知其所變化矣昔殷之辛周之幽據百萬之國其勢甚厚然而一女子敗之潰其眾屠其身至今爲天下僇笑余之徳不足以勝妖孽是用忍情於時坐者皆爲深嘆後歲餘崔已委身於人張亦有所娶後乃因其夫言於崔求以外兄見夫語之而終不爲出張怨念之誠動於顏色崔知潛賦一章詞曰自從消瘦減容光萬轉千回懶下不爲旁人羞不起爲郎憔悴卻羞郎竟不之見後數日張生將行又賦一章以謝絕之曰棄置今何道當時且自親還將舊來意憐取眼前人自是絕不復知矣時人多許張爲善補過者矣予嘗於朋會之中往往及此意者使夫知者不爲爲之者不惑貞元歲九月執事李公垂宿於予靖安裏第語及於是公垂卓然稱異遂爲鶯鶯歌以傳之崔氏小名鶯鶯公垂以命篇

沈眞眞按麗情集太常博士鄭還古寓東郡與柳將軍同巷還古將調西都柳盛張筵以餞盡出家妓謳歌薦酒行杯有第三姬容艷妖絕鄭竊窺之有眷眷意柳謂鄭曰此沈眞眞本良家子頗好文辭請賦詩以定情候博士拜命卽當送賀還古賦詩曰洞房出神仙淸聲當管弦詞輕白薴曲歌揭彩雲篇旣未生裴秀何妨乞鄭元不堪金穀水橫過墜樓前柳覽詩大喜俾眞眞拜謝還古抵京旋拜伊闕令得重疾馳書告柳柳卽送眞眞赴京迎鄭出相見眞眞飾容致拜還古起前遽執眞眞手長吁而卒

崔護妻按孟啟本事詩博陵崔護姿質甚美而孤潔寡合舉進士下第淸明獨遊都城南得居人莊一畝之宮而花木叢萃寂若無人叩門久之有女子自門隙窺之問曰誰耶以姓字對曰尋春獨行酒渴求飲女子以杯水至開門設命坐獨倚小桃斜柯佇立而屬意殊厚妖姿媚態綽有餘妍崔以言挑之不對目注者久之崔辭去送至門如不勝情而入崔亦眷盼而歸嗣後絕不復至及來歲淸明日忽思之情不可抑徑往尋之門墻如故而已鎖扃之因題詩於左扉曰去年今日此門中人面桃花相映紅人面祇今何處去桃花依舊笑春風後數日偶至都城南復往尋之聞其中有哭聲叩門問之有老父出曰君非崔護耶曰是也又哭曰君殺吾女護驚起莫知所答老父曰吾女笄年知書未適人自去年以來常恍惚若有所失比日與之出及歸見左扉有字讀之入門而病遂絕食數日而死吾老矣此女所以不嫁者將求君子以托吾身今不幸而殞得非君殺之耶又特大哭崔亦感動請入哭之尙儼然在崔舉其首枕其股哭而祝曰某在斯某在斯須臾開目半日復活矣父大喜遂以女歸之

湖州裏姥女按於鄴揚州夢記杜牧少有逸才弱冠擢進士第復捷制科性疏野放蕩惟以宴遊爲事聞湖州名郡風物妍好且多奇色因遊焉湖州刺史某乙素厚牧頗諭其意牧至每爲之曲宴周遊凡優姬倡女力所能致者悉爲致之牧曰美矣未盡善也乙復候其意牧曰願得張水嬉使州人畢觀候四面雲集某當間行寓目冀有遇焉乙大喜如命至日兩岸觀者如堵迨暮竟無所得將罷舟艤岸於叢人中有裏姥引頭女年十餘歲牧熟視曰此眞國色向誠虛耳因使語其母將接致舟中母女皆懼牧曰且不卽納當爲後期姥曰他年失信復當何如牧曰吾不十年必守此郡十年不來乃從爾所適可也母許諾因以重幣結之爲盟而別故牧歸朝頗以湖州爲念然以官秩尙卑殊未敢發尋拜黃州池州又移睦州皆非意也牧素與周墀善會墀爲相乃並以三箋幹墀乞守湖州意以頭目疾冀於江外療之大中三年始授湖州刺史比至郡則已十四年矣所約者已從人三載而生一子牧旣卽政亟使召之其母懼其見奪攜幼以同往牧詰其母曰曩旣許我矣何爲反之母曰向約十年十年不來而後嫁嫁已三年矣牧因取其載詞視之俯首移晷曰其詞也直彊之不祥乃厚爲禮而遣之因賦詩以自傷曰自是尋春去較遲不須惆悵怨芳時狂風落盡深紅色綠葉成陰子滿枝

步非按皇甫枚非傳臨淮武公業咸通中任河南府功曹參軍愛妾曰非姓氏容止纖麗若不勝綺羅善秦聲好文筆尢工擊甌其韻與絲竹合公業甚嬖之其比鄰天水趙氏第也亦衣纓之族不能斥言其子曰象端秀有文才弱冠矣時方居喪禮忽一日於南垣隙中窺見非神气俱喪廢食忘寐乃厚賂公業之閽以情告之閽有難色復爲利所動乃令其妻伺非間處具以象意言焉非聞之但含笑凝睇而不答門媼盡以語象象發狂心蕩不知所持乃取薛濤箋題絕句曰一睹傾城貌塵心只自猜不隨蕭史去擬學阿蘭來以所題密緘之祈門媼達非讀畢吁嗟良久謂媼曰我亦曾窺見趙郎大好才貌此生薄福不得當之蓋鄙武生悍非良配耳乃復酬篇寫於金鳳箋曰綠慘雙蛾不自持只緣幽恨在新詩郎心應似琴心怨脈脈春情更擬誰封付門媼令遺象象啟吟諷數四拊掌喜曰吾事諧矣又以剡溪玉葉紙賦詩以謝曰珍重佳人贈好音彩箋芳翰兩情深薄於蟬翼難供恨密似蠅頭未寫心疑是落花迷碧洞只思輕雨灑幽襟百回消息千回夢裁作長謠寄綠琴詩去旬日門媼不復來象

閨艷部紀事一潛夫論潛嘆篇昔紂好色九侯聞之乃獻厥女紂則大喜以爲天下之麗莫若此也以問妲己妲己懼進禦而奪己愛也乃僞俯而泣曰君王年卽耆邪明旣衰邪何貌惡之若此而覆謂之好也紂於是渝而以爲惡則大怒遂脯厥女而烹九侯自此之後天下之有美女者乃皆重室晝閉惟恐紂之聞也六韜紂囚文王於羑里散宜生受命而行宛懷條塗之山有玉女三人散宜生得之因費仲而獻之於紂以免文王史記周本紀共王遊於涇上密康公從有三女奔之其母曰必致之王夫獸三爲羣人三爲眾女三爲粲王田不取羣公行下眾王禦不參一族夫粲美之物也眾以美物歸女而何徳以堪之王猶不堪況爾小醜乎小醜備物終必亡康公不獻一年共王滅密左傳桓公九年宋華父督見孔父之妻於路目逆而送之曰美而艷桓公十六年初衛宣公烝於夷姜生急子屬諸右公子爲之娶幹齊而美公取之生壽及朔屬壽於左公子夷姜縊宣姜與公子朔構急子公使諸齊使盜待諸莘將殺之壽子告之使行不可曰棄父之命惡用子矣有無父之國則可也及行飲以酒壽子載其旌以先盜殺之急子至曰我之求也此何罪請殺我乎又殺之二公子故怨惠公十一月左公子泄右公子職立公子黔牟惠公奔齊襄公二十五年東郭偃臣崔武子棠公死偃禦武子以弔焉見棠姜而美之使偃取之偃曰男女辯姓今君出自丁臣出自桓不可武子筮之遇困之大過史皆曰吉示陳文子文子曰夫從風風隕妻不可娶也且其繇曰困於石於蒺藜入於其宮不見其妻凶困於石往不濟也據於蒺藜所恃傷也入於其宮不見其妻凶無所歸也崔子曰嫠也何害先夫當之矣遂取之莊公通焉驟如崔氏以崔子之冠賜人侍者曰不可公曰不爲崔子其無冠乎崔子因是又以其間伐晉也曰晉必將報欲弒公以說於晉而不獲間公鞭侍人賈舉而又近之乃爲崔子間公夏五月莒爲且於之役故莒子朝於齊甲戌饗諸北郭崔子稱疾不視事乙亥公問崔子遂從姜氏姜入於室與崔子自側戶出公拊楹而歌侍人賈舉止眾從者而入閉門甲興公登臺而請弗許請盟弗許請自刃於廟弗許皆曰君之臣杼疾病不能聽命近於公宮陪臣於掫有淫者不知二命公逾墻又射之中股反隊遂弒之二十八年國人滅崔氏其妻縊宋芮司徒生女子赤而毛棄諸堤下共姬之妾取以入名之曰棄長而美平公入夕共姬與之食公見棄也而視之尢姬納諸禦嬖生佐昭公二十八年初叔向欲娶於申公巫臣氏其母欲娶其黨叔向曰吾母多而庶鮮吾懲舅氏矣其母曰子靈之妻殺三夫一君一子而亡一國兩卿矣可無懲乎吾聞之甚美必有甚惡是鄭穆少妃姚子之子子貉之妹也子貉早死無後而天鍾美於是將必以是大有敗也昔有仍氏生女黰黑而甚美光可以鑑名曰元妻樂正後夔取之生伯封實有豕心貪婪無厭忿颣無期謂之封豕有窮后羿滅之夔是以不祀且三代之亡共子之廢皆是物也女何以爲哉夫有尢物足以移人苟非徳義則必有禍叔向懼不敢取平公彊使取之生伯石伯石始生子容之母走謁諸姑曰長叔姒生男姑視之及堂聞其聲而還曰是豺狼之聲也狼子野心非是莫喪羊舌氏矣遂弗視昭公二十八年昔賈大夫惡娶妻而美三年不言不笑禦以如臯射雉獲之其妻始笑而言賈大夫曰才之不可以已我不能射女遂不言不笑夫尹文子大道上篇齊有黃公者好謙早有二女皆國色以其美也嘗謙辭毀之以爲醜惡醜惡之名遠布年過而一國無聘者衛有鰥夫時冒娶之果國色然後曰黃公好謙故毀其子不姝美於是爭禮之吳越春秋平王使無忌爲太子娶於秦秦女美容無忌報平王曰秦女天下無雙王可自取王遂納秦女爲夫人而幸愛之戰國策楚懷王拘張儀將欲殺之靳尙爲儀謂王之幸夫人鄭�曰子亦自知且賤於王乎鄭�曰何也尙曰張儀者秦王之忠信有功臣也今楚拘之秦王欲出之秦王有愛女而美又簡擇宮中佳麗好玩習音者以歡從之資之金玉寶器奉以上庸六縣爲湯沐邑欲因張儀內之楚王楚王必愛秦女資彊秦以爲重挾寶地以爲資勢必爲王妻以臨於楚王惑於虞樂必厚尊敬親愛之而忘子子益賤而日疏矣鄭�曰願委之於公爲之柰何曰子何不急言王出張儀張子得出徳子無已時秦女必不來而秦必重子子內擅楚之貴外結秦之交畜張子以爲用子之子孫必爲楚太子矣此非布衣之利也鄭�遂說楚王出張子魏王遺楚王美人楚王說之夫人鄭�知王之說新人也甚愛新人衣服玩好擇其所喜而爲之宮室臥具擇其所善而爲之愛之甚於王王曰婦人所以事夫者色也而妒者其情也今鄭�知寡人之說新人也其愛之甚於寡人此孝子之所以事親忠臣之所以事君也鄭�知王以己爲不妒也因謂新人曰王愛子美矣𨿽然惡子之鼻子爲見王則必掩子鼻新人見王因揜其鼻王謂鄭�曰夫新人見寡人則揜其鼻何也鄭�曰妾知也王曰𨿽惡必言之鄭�曰其似惡聞王之臭也王曰悍哉令劓之無使逆命說苑齊王建九重之臺募國中有畫者賜之錢狂卒敬君常苦饑寒妻端正敬君工畫貪賜書畫去家日久思念其妻遂畫其像向之嘻笑旁人見之以白王王卽設酒與君相樂謂敬君曰國中獻女無好者以錢百萬請妻可乎不者殺汝敬君慞惶聽許拾遺記燕昭王卽位二年廣延國來獻善舞者二人一名旋娟一名提嫫並玉質凝膚體輕气馥綽約而窈窕絕古無倫或行無迹影或積年不饑昭王處以單綃華幄飲以瓀之膏飴以丹泉之粟王登崇霞之臺乃召二人徘徊翔舞殆不自支王以纓縷拂之二人皆舞容冶妖麗靡於鸞翔而歌聲輕揚乃使女伶代唱其曲淸響流韻𨿽飄梁動木未足嘉也其舞一名縈塵言其體輕與塵相亂次曰集羽言其婉轉若羽毛之從風末曲曰旋懷言其支體纏蔓若入懷袖也乃設麟文之席散荃蕪之香香出波弋國浸地則土石皆香著朽木腐艸莫不郁茂以燻枯骨則肌肉皆生以屑噴地厚四五寸使二女舞其上彌日無迹體輕故也時有白鸞孤翔銜千莖穟於空中自生花實落地則生根葉一歲百獲一莖滿車故曰盈車嘉穟麟文者錯雜寶以飾席也皆爲雲霞麟鳳之狀昭王復以衣袖麾之舞者皆止昭王知其神異處於崇霞之臺設枕席以寢燕遣侍人以衛之襄陽耆舊紀楚襄王遊雲夢望朝云之餘上有雲气宋玉曰昔先王遊髙唐怠而晝寢夢一婦人曖乎若云皎乎若星將行未至如浮如傾對曰我帝委女名瑤姬未行而喪封乎巫山之臺精魂爲艸實爲靈芝史記張耳列傳張耳嘗亡命遊外黃外黃富人女甚美嫁庸奴亡其夫去抵父客父客素知張耳乃謂女曰必欲求賢夫從張耳女聽乃卒爲請決嫁之張耳張耳是時脫身遊女家厚奉給張耳張耳以故致千里客乃宦魏爲外令名由此益賢桓譚新論陳平說閼氏言漢有美女有容貌天下無有今急馳使歸迎欲進單於單於見必愛之則閼氏言之單於而得逸也晉書阮籍傳鄰家少婦有美色當壚沽酒籍常詣婦飲醉便臥其側籍旣不自嫌其夫察之亦不疑也兵家女有才色未嫁而死而籍不識其父兄徑往哭盡哀而還謝鯤傳鄰家髙氏女有美色鯤嘗挑之女投梭折其兩齒時人爲之語曰任達不已幼輿折齒鯤聞之�然長嘯曰猶不廢我嘯歌世說新語溫公喪婦從姑劉氏家值亂散惟有一女甚有姿態姑以屬公�婚公密有自婚意答云佳婿難得但如嶠比云何姑云喪敗之餘乞粗存活便足慰吾餘年何敢希汝比卻後少日公報姑云已�得婚處門地粗可婿身名宦盡不減嶠因下玉鏡臺一枚姑大喜旣婚交禮女以手披紗扇撫掌大笑曰我固疑是老奴果如所卜玉鏡臺是公爲劉越石長史北徵劉聰所得三國典略俗說宋禕是石崇妓綠珠弟子有色善吹笛後在晉明帝處帝疢患篤羣臣進諫請出宋禕帝曰卿諸人誰欲得之阮遙集時爲吏部尙書對曰願以賜臣卽與之鄴中記廣陵公陳達妺才色甚美發長七尺石虎以爲夫人十六國春秋前秦錄初堅之滅燕慕容衝姊淸河公主年十四有殊色堅納之寵冠後庭衝年十三亦有龍陽之姿堅又幸之姊弟專寵宮人莫進長安歌之曰一雌復一雄雙飛入紫宮古今樂錄桃葉王子敬妾也篤愛之爲之歌其一篇云桃葉映花紅無風自婀娜二篇云桃葉復桃葉桃樹連樹根異苑晉義熙三年山陰徐琦每出門見一女子貌極艷麗琦便解銀鈐贈之女曰感君佳貺以靑銅鏡與琦便結爲伉儷幽明錄近有一富家止生一男姿容過常遊市見一女子美麗賣胡粉愛之無繇自達乃托買粉日往市得粉便去初無所言積漸久女深疑之明日復來問曰君買此粉將欲何施答曰意相愛樂不敢自達然恆欲相見故假此爲因緣耳女悵然微應之曰見愛如斯敢辭奔赴遂竊訂約薄暮果到男不勝其悅把臂曰宿願始申於此歡躍遂死女惶懼不知所以因循而還至食時父母怪男不起往視已死遂就殯殮發篋笥中見百餘裹胡粉大小一積其母曰殺吾兒者此粉也入市徧買胡粉以此比之手迹如先遂執問女曰何殺吾兒女聞嗚咽具以實陳父母不信遂以訴官女曰妾豈復�死乞一臨屍盡哀縣令許焉徑往撫之慟哭曰不幸致此若死魂而靈復何恨哉男豁然更生具說情狀遂爲夫婦子孫繁茂焉侍兒小名錄宋阮佃夫有寵於明帝廬江何恢有妓張耀華美而有寵爲廣州刺史將發要佃夫飲設樂見張氏悅而求之恢曰恢可得此人不可得也佃夫拂衣出戶曰惜指失掌耶遂諷有司以公事彈恢隋書五行志東魏北豫州刺史髙仲密妻李氏慧而艷齊世子澄悅之仲密內不自安遂以武牢叛陰引西魏大戰於河陽神武爲西兵所窘僅而獲免誠齋雜記楊素有美妾姿色絕倫時有千牛桑和有妖蠱異術常一見婦人卽便能致煬帝密使竊之素宅深邃和朝奉詔夜便竊以送帝帝奇其能詔素賜之吁和之術何異��奴乎安知非劍仙也盧氏雜記廬江王瑗寵姬亭亭本賈人妻有殊色瑗殺其夫而納之瑗敗而入宮復侍文皇朝野僉載唐初兵部尙書任敕賜宮女皆國色妻妒爛二女頭髮禿盡太宗聞之令上宮賫金胡餅酒賜之云飲之立死三品合置姬媵爾不妒不須飲之若妒卽飲柳氏拜敕訖曰妾與結髮夫妻俱出微賤更相輔翼遂致榮官今多內嬖誠不如死遂飲盡然非鴆也旣睡醒帝謂曰其性如此朕亦當畏之因詔二女令別宅安置唐史寵姐寧王愛姬王宴客妓妾皆在獨寵姐無得見者李太白恃酒彊之乃設七寶簾使寵姐隔簾而歌女紅余志寵姐每眼一轉憲卽知其意宮中謂之眼語又能作眉言憲寧王也賢奕編寧王嘗獵於鄠縣界搜林莽艸際一櫃�鎖甚固王命發之乃一少女問其所自姓莫氏夜遇賊僧劫至此王驚悅之載以後乘時明皇方求極色王以莫氏姝麗卽表上之具奏所由上令充才人開元天寶遺事長安城中有豪民楊崇義者家富數世服玩之屬僣於王公崇義妻劉氏有國色與鄰捨兒李弇私通情甚於夫遂有意欲害崇義忽一日醉歸寢於室中劉氏與李弇同謀害之埋於枯井中其時僕妾輩並無所覺惟有鸚鵡一隻在堂前架上洎殺崇義之後其妻詐令童僕四散尋�其夫遂經府陳詞言其夫不歸竊慮爲人所害府縣官吏日夜捕賊涉疑之人及童僕輩經拷捶者百數人莫究其獘後來縣官等再詣崇義家檢校其架上鸚鵡忽然聲屈縣官遂取於臂上因問其故鸚鵡曰殺家主者劉氏李弇也官吏等遂執縛劉氏及捕李弇等下獄備招情款府尹具事案奏聞明皇嘆訝久之其劉氏李弇依刑處死封鸚鵡爲綠衣使者付後宮養餵張說後爲綠衣使者傳好事者傳之李林甫有女六人各有姿色雨露之家求之不允林甫廳事壁間開一橫窗飾以雜寶縵以絳紗常日使六女戲於窗下每有貴人子弟入謁林甫卽使女於窗中自選可意者事之夢遊錄天寶初有範陽盧子在都應舉頻年不第漸窘迫嘗乘驢行見一精舍中有僧開講聽徒甚眾盧子詣講筵倦寢夢至精舍門見一靑衣攜一籃櫻桃在下坐盧子訪其誰氏因與靑衣同餐櫻桃靑衣云娘子姓盧嫁崔家今孀居在城因訪近屬卽盧子再從姑也靑衣曰豈可阿姑同在一都郎君不往起居者盧子便隨之過天津橋入水南一坊有一宅門甚髙大盧子立於門下靑衣先入頃有四人出門與盧子相見皆姑之子也一任戶部郎中一前任鄭州司馬一任河南功曹一任太常博士二人衣緋二人著綠形貌相見言敍頗極歡暢斯須引入北堂拜姑姑衣紫衣年可六十許言詞髙朗威嚴甚肅盧子莫敢仰視令坐悉訪內外備諳氏族遂訪兒婚姻未盧子曰未姑曰吾有一甥女姓鄭早孤遺吾妹鞠養甚有容質頗令淑當爲兒婦平章計必允遂盧子遽卽拜謝乃遣迎鄭氏妹有頃一家並到車馬甚盛遂檢歷擇日云後日大吉因與盧子定謝姑云聘財函信禮物兒並莫憂吾悉與處置兒在城有何親故並抄名姓並其家第凡三十餘家並在臺省及府縣官明日下函其夕成禮事事華盛殆非人間明日設席大會都城親表禮畢遂入一院院中屏帷�席皆極珍異其妻年可十四五容色美麗宛若神仙盧子不勝喜遂忘家屬又秋試之時姑曰禮部侍郎與姑有親必合極力更勿憂也明春遂擢第又應宏詞姑曰吏部侍郎與兒子弟當家連官情分偏洽令渠爲兒必取髙第及榜出又登甲科授祕書郎姑云河南尹是姑堂外甥令渠奏畿縣尉數月�授王屋尉遷監察轉殿中拜吏部員外郎判南曹銓畢除郎中餘如故知制誥數月卽眞遷禮部侍郎兩載知舉賞平允朝廷稱之攺河南尹旋屬車駕還京遷兵部扈從到京除京兆尹攺吏部侍郎三年掌銓甚有美譽遂拜黃門侍郎平章事恩渥綢繆賞賜甚厚作相五年因直諫忤旨攺左僕射罷知政事數月爲東都畱守河南尹兼禦史大夫自婚媾後至是經三十年有七男三女婚宦俱畢內外諸孫十人後因出行卻到昔年精舍遂見其中有講遂下馬禮謁以故相之尊處端揆居守之重前後導從頗極貴盛輝映左右升殿禮佛忽然�醉良久不起旣而夢覺乃見著白衫服飾如故前後官吏一人亦無仿徨迷惑徐徐出門乃見小豎捉驢執帽在門外立謂盧曰人饑驢饑郎君何久不出盧訪其時奴曰向午矣盧子罔然嘆曰人世榮華�達富貴貧賤亦當然也而今而後不更求宦達矣尋仙訪道絕人世焉默記達奚盈盈者天寶中貴人之妻姿艷冠絕一時會貴人者病同官之子爲千牛者失索之甚急明皇聞之詔大索京師無所不至而莫見其迹因問近往何處其父言貴人病嘗往問之詔且索貴人之室盈盈謂千牛曰今勢不能自隱矣出亦無甚害千牛懼得罪盈盈因教曰第不可言在此上問何往但云所見人物如此所見幕幃帳如此所食物如此勢不繇己決無患矣旣出明皇大怒問之對如盈盈言上笑而不問後數日虢國夫人入內明皇戲謂曰何久藏少年不出耶夫人亦大笑而已嘉話錄王承升有妹國色徳宗納之不戀宮室徳宗曰�相女子乃出之�其母兄不得嫁進士朝官任配軍將作親情後適元士會因以流落眞�相女子也虛樓續本事詩郭曖宴客有婢鏡兒善彈箏姿色絕代李端在坐時竊寓目屬意甚深曖覺之曰李生能以彈箏爲題賦詩娛客吾當不惜此女李卽席口號曰鳴箏金粟柱素手玉房前欲得周郎顧時時誤拂弦曖大稱善徹席上金玉酒器並鏡兒贈李洪遂侍兒小名錄崔紫雲兵部李尙書樂妓詞華淸峭眉目端麗李公罷鎭北都爲尹京洛時方家妓盛列諸府有宴臺官不赴杜紫微時爲分司禦史遇公有宴故畱南行一位待之爲訪諸妓並歸北行三重而坐宴將醉杜公輕騎而來連飲三觥顧北行回顧主人曰嘗聞有能篇詠紫雲者今日知名不虛得倘垂一惠無以加焉諸妓皆回頭揜笑杜作詩曰華堂今日綺筵開誰遣分司禦史來忽發狂言驚滿座兩行紅粉一時回詩罷升車嚲鞚而歸本事詩李逢吉性剛愎而沈猜多忌好危人略無怍色劉禹錫有妓甚麗李陰以計奪之約某日皇城中置宴朝賢寵嬖並請早赴境會�閽吏先放劉家妓從門入傾都驚異無敢言者劉皇惑吞聲又翊日與相善數人謁之但相見如常從容久之並不言境會之所以座中默然相目而已旣罷一揖而退劉嘆�而歸無可柰何作詩四章以擬四愁其一云玉釵重合兩無緣魚在深潭鶴在天得意紫鸞休舞鏡能言靑鳥罷銜箋金盆已覆難收水玉軫長拖不續弦若向蘼蕪山下過遙將紅淚灑窮泉其二云鸞飛遠樹棲何處鳳得新巢已去心紅粉尙畱香漠漠碧雲初斷信沈沈情知點污投泥玉猶自經營買笑金從此山頭似人石丈夫形狀淚痕深其三曰但曾行處徧尋看𨿽是生離死一般買笑樹邊花已老畫眉窗下月先殘雲藏巫峽音容斷路隔星橋過往難莫怪詩成無淚滴盡傾東海也須幹其四云三山不見海沈沈豈有仙娥更可尋靑鳥去時雲路斷姮娥歸處月宮深紗窗遙想春相憶書幌誰憐夜獨吟料得夜來天上鏡只因偏照兩人心又全唐詩話李逄吉聞劉有美姬請攜來一見不敢辭盛妝而往李見之命與眾姬向面李妓四十餘人皆處其下旣入不復出頃之李以疾辭遂罷坐信宿絕不復知劉怨嘆不已爲詩投獻李但含笑曰大好詩遂絕天中記余媚娘者才婦也適周氏夫亡以介潔自守陸希聲時爲正郎聞其容美而善書巧智無比使行人中善言者媒遊說之媚娘曰陸郎中必得兒侍巾櫛須立誓不置側室及女奴則可爲陸家新婦希聲諾之旣娶三年劈箋沫墨更唱疊和媚娘又能饌玉色鱠妙不可及無何希聲復獲名姬柳蕣英者媚娘怨之諭令入家同處希聲以爲誠然旣共居略無它說候希聲他適卽召蕣英閉室中手刃殺之碎其肌體盛以二大合封題云送物歸別墅閽吏異之送京兆獄媚娘遂就極典雲溪友議眞娘者吳國之佳人也時人比於錢唐蘇小小死葬吳宮之側行客慕其華麗競爲詩題於墓樹櫛比鱗臻有舉子譚銖者吳門秀逸之士也因書絕句以貽後之來者睹其題處經遊之者稍息筆矣詩曰虎丘山下冢累累松柏蕭條盡可悲何事世人偏重色眞娘墓上獨題詩全唐詩話元稹廉問浙東有劉采春自淮甸而來容華莫比元贈詩曰新妝巧樣畫雙蛾謾裹常州透額羅正面偸勻光滑笏緩行輕踏皺紋波言辭措雅風流足舉止低回秀媚多更有惱人腸斷處選詞能唱望夫歌望夫歌卽羅嗊曲也古今詩話白樂天有二妾樊素善歌小蠻善舞嘗有詩曰櫻桃樊素口楊柳小蠻腰二妾旣長有詩云一樹春風萬萬枝嫩於金色軟於絲後二妾各去又有詩云病與樂天相伴住春同樊素一時歸杜陽雜編寶歷二年浙東國貢舞女二人一曰飛鸞二曰輕鳳修眉夥首蘭气融冶冬不纊衣夏不汗體所食多荔枝榧實金屑龍腦之類衣軿羅之衣戴輕金之冠表異國所貢也軿羅衣無縫而成其紋巧織人未之識焉輕金冠以金絲結之爲鸞鶴狀仍飾以五彩細珠玲瓏相續可髙一尺秤之無二三分上更琢玉芙蓉以爲二女歌舞臺每歌一聲如鸞鳳之音百鳥莫不翔集其上及觀於庭際舞態艷逸更非人間所有每歌罷上令內人藏之金屋寶帳蓋恐風日所侵故也由是宮中語曰寶帳相重重一雙紅芙蓉釵小志鄭注赴河中姬妾百餘盡燻麝香气聞數里逆於人鼻是歲自京兆至河中所過瓜盡一不獲眞珠敍綠眞珠某鎭襄陽時所納也有殊色歌舞之態時號絕倫摭言張祜客淮南幕中赴宴杜牧同坐有所屬意索骰子賭錢酒後微吟曰骰子逡巡裹手拈無因得見玉纖纖祜曰但知報道金釵落仿�還應露指尖東觀奏記畢諴本估客之子連升甲乙科杜琮爲淮南節度使置幕中始落鹽籍文學優贍遇事無滯在翰林上恩顧特異許用爲相深爲丞相令狐綯所忌自邠寧連移鳳翔昭義北門三鎭皆綯緩其入相之謀也諴思有以結綯在北門求得絕色非人世所易有盛飾珠翠專使獻綯綯一見之心動謂其子曰尢物必害人畢太厚於吾無分今以是餌吾將以族吾家也一見返之專人不敢將回驛候諴意諴又瀝血輸啟事於綯綯終不納乃命郡吏貨之東頭醫官李元伯上所狎暱者以錢七十萬致於家乃捨之正堂元伯夫妻執賤役以事焉逾月盡得其歡心矣乃進於上上一見惑之寵冠六宮元伯燒伏火丹砂進之以市恩澤致上瘡疾皆元伯之罪也懿宗卽位元伯與山人王嶽道士虞紫芝俱棄市全唐詩話崔郊寓居漢上有婢端麗善音律旣貧鬻婢於連帥給錢四十一萬寵眄彌深郊思慕無已其婢因寒食來從事家值郊立於柳陰馬上漣泣誓若山河郊贈之以詩曰公子王孫逐後塵綠珠垂淚滴羅巾侯門一入深如海從此蕭郎是路人或有嫉郊者寫詩於座公睹詩令召崔生左右莫之測也及見郊握手曰侯門一入深如海從此蕭郎是路人便是公作耶遂命婢同歸至於幃幌奩匣悉爲增飾之盧氏雜說江陵寓居士子忘其姓名有美姬甚貧求尺題於交廣間遊索去萬計支持五年糧食且戒其姬曰某若五年不歸任爾攺適士子去後五年未歸姬遂爲前刺史所納在髙麗坡底及明年士子歸已失姬所在尋訪知處遂爲詩求媒寄之詩云陰陰漠漠下陽臺惹著襄王更不回五度看花空有淚一心如結不曾開纖羅自合依芳樹覆水寧思返舊杯惆悵髙麗坡底宅春光無復下山來刺史見詩遂給一百千及資裝便遣還士子北夢瑣言浙西周寶侍中博陵崔夫人乃乾符中時相之姊妹也少爲女道士或云寡而冠帔自幽獨焉大貂素以豪俠聞知崔有美色逾垣而竊之宗族亦莫知其存歿爾後周除浙右其內亦至國號乃具車馬偕歸崔門曰昔者官職卑下未敢先言此際叨塵亦不相辱相國不得已容之此事鳳翔楊少尹說之甚詳近代江南鍾令內子乃盧肇員外之女也亂散失身弟兄有在班行者恥之乃曰小娘子何不自殺而偶非丈夫也詞話韋莊字端己著秦婦吟稱爲秦婦吟秀才舉幹寧進士以才名寓蜀蜀主建羇畱之莊有寵人姿質艷麗兼善詞翰建聞之托以教內人爲詞彊奪去莊追念悒怏作荷葉杯小重山詞情意淒怨人相傳播盛行於時

閨艷部紀事二十國春秋盧文進初爲劉守光騎將已而降後唐莊宗拜蔚州刺史以屬其弟存矩存矩時統山後八軍知文進有女少而艷求爲側室文進不得已與之而內常切齒欲甘心焉因與亂軍襲殺存矩南唐近事嚴續相公歌姬唐鎬給事通犀帶皆一代尢物也唐有慕姬之色嚴有欲帶之心因雨夜相第有呼盧之會唐適預焉嚴命出妓解帶較勝於一擲舉坐屏气觀其得失六骰數巡唐彩大勝唐乃酌酒命美人歌一曲以別相君宴罷拉而偕去相君悵然遣之淸異錄劉鋹昏縱角出得波斯女年破瓜黑腯而慧艷善淫曲盡其妙鋹嬖之賜號媚豬十國春秋南漢後主時有宮人素馨以殊色進性喜插白花遂名其花曰素馨花墨客揮犀柳如京開知蔡州有監兵錢供奉者亦忠懿之近屬也乃父方奉朝請在京師開來謁造其書閣見壁有繪婦人像甚美詰以誰氏監正對曰某之女弟也旣笄矣柳喜曰開喪偶逾期願娶爲繼室錢曰俟白家君敢議姻事柳曰以開之材學不辱於錢氏之門遂彊委禽焉不旬日遂成禮錢不敢拒走介白其父遂乞上殿面訴柳開劫取臣女仁宗問曰識柳開否曰不識謂曰奇士也卿家可謂得嘉婿矣吾爲卿媒可乎錢父不敢再言但拜謝而退墨客揮犀湖南之俗好事妖神殺人以祭之凡得儒生爲上祀僧爲次餘人爲下有儒生行郴連道中日將暮遇�者問秀才欲何往生告之故�者曰前有猛獸爲暴不宜夜行此下有民居可以托宿生信之趨而前始入一荒徑詰屈行者甚少忽見髙門大第主人出見客甚喜延入一室供帳赫然肴饌丰美旣夕有婦人出向生所窺其色甚妍麗生戲一言挑之欣然而就生由是流連數日婦人亦比夜而至情意款暱乃私謂生曰是家將謀殺子以祭鬼我亦良家子爲其所劫至此所以遣妾侍君者欲以綴君畱耳生聞大駭乃夜穴壁與婦人同出比明行四十里投近縣縣遣吏卒捕之盡得姦狀前後被殺者數十人前所見指途�者亦其黨也盡抵極法生用賞得官遂與婦人偕老焉陰徳傳彭城劉元溥女將出適求女奴資行用錢八十萬得四人一人名蘭蓀者有殊色而風骨姿態不類賤隸元溥詰其情果衣冠子已再易主元溥焚券以家財五十萬先其女而嫁之投轄錄章子厚惇初來京師赴省試年少美丰姿當日晚獨步禦街見雕輿數乘從衛入都最後一輿有一婦人美而艷揭簾以目挑章章因信步隨之不覺至夕婦人以手招與同輿載至一甲第甚雄壯婦人者蔽章雜眾人以入一院甚深邃若無人居者少選前婦人始至備酒饌甚珍章因問其所婦人笑不答自是婦人引儕輩疊相往來甚眾俱亦姝麗詢之皆不顧而言他每去則以拒鎖扃之如是累日夕章爲之體敝意甚仿徨一姬年差長忽發問曰此豈郎所遊之地何爲至此耶我主翁行迹多不循道理寵婢多而無嗣每鉤致少年與羣婢合久則斃之此地數人矣章惶駭曰果爾爲之柰何姬曰觀子之容蓋非碌碌者似必能脫主人翊日入朝甚早今日解我之衣以衣子我且不復鎖門俟至五鼓吾來呼子急隨我登廳事我當以�役之服被子隨前趨以出可以無患矣爾後愼勿以語人亦勿復遊此街不然吾與若皆禍不旋踵詰旦果來叩戶章用其術遂免於難及旣貴始以語族中所厚善者云後得其主之姓但不曉於人耳少年不可不知誡也墨莊漫錄東坡在杭州一日遊西湖坐孤山竹閣前臨湖亭上時二客皆有服預焉久之湖心有一彩舟漸近亭前靚妝數人中有一人尢麗方鼓箏年三十餘風韻雅綽有態度二客競目送之曲未終翩然而逝公戲作長短句云鳳凰山下雨初晴水風淸晚霞明一朵芙蓉開過尙盈盈何處飛來雙白鷺如有意慕娉婷忽聞江上弄哀箏苦含情遣誰聽煙斂云收依約是湘靈欲待曲終尋問取人不見數峯靑王直方立之父名棫家多侍兒而小鬟素兒尢妍麗王嘗以蠟梅花送晁無咎以詩五絕謝之有云芳菲意淺姿容淺憶得素兒如此梅桐江詩話暢姓惟汝南有之其族尢奉道男女爲黃冠者十之八九時有女冠暢道姑姿色妍麗神仙中人也少遊挑之不得乃作詩云曈人剪水腰如束一幅烏紗裹寒玉超然自有姑射姿回看粉黛皆塵俗霧合云窗人莫窺門前車馬任東西禮罷曉壇春日淨落紅滿地乳鴉啼春渚紀聞徐黃州之子叔廣十四秀才東坡先生與其舅張仲謨書所謂十三十四者皆俊性者是也嘗出先生醉墨一軸字畫欹傾龍蛇飛動乃是張無盡過黃州而黃州有四侍人適張夫人攜其一住婿家爲浴兒之會無盡乃戲語云厥有美妾良有令妻公卽續之爲小賦云道得徵艸鄭趙姓稱孫姜閆齊浴兒於玉之家一夔足矣侍坐於冰淸之仄三英粲兮旣暮而張夫人復還其一乃閆姬也最爲徐所寵公復書絕句云玉筍纖纖揭繡簾一心偸看綠羅尖使君三尺球頭帽須信從來只有檐淸尊錄崇寧中有王生者貴家之子也隨計至都下嘗薄暮被酒至延秋坊過一小宅有女子甚美獨立於門徘徊徙倚若有所待者生方注目忽有騶騎呵衛而至下馬於此宅女子亦避去匆匆遂行初不暇問其何姓氏也抵夜歸復過其門則寂然無人聲循墻而東數十步有隙地丈餘蓋其宅後也忽自內擲一瓦出拾視之乃有字云夜於此相候生以墻上剝粉戲書瓦背云三更後宜出也復擲入焉因稍退十餘步伺之少頃一男子至周視地上無所見微嘆而去旣而三更鼓月髙霧合生亦倦睡欲歸矣忽墻門軋然而開一女子先出一老媼負笥從後生遽就之乃適所見立門首者熟視生愕然曰非也回顧媼媼亦曰非也將復入生挽而之曰汝爲女子而夜與人期至此我執汝詣官醜聲一出辱汝門戶我邂逅遇汝亦有前緣不若從我去女泣而從之生攜歸逆旅匿小樓中女自言曹氏父早死獨有己一女母鍾愛之爲擇所歸女素悅姑之子某欲嫁之使乳媼達意於母母意以某無官勿從遂私約相奔墻下微嘆而去者當是也旣南宮不利遷延數月無歸意父使人詢之頗知有女子偕處大怒促生歸扃之別室女所賫甚厚大半爲生費所餘與媼坐食垂盡女使人訪其母則以亡女故抑鬱而死久矣女不得已與媼謀下汴訪生所在時生侍父官閩中女至廣陵資盡不能進遂隸樂籍易姓爲蘇媛生遊四方亦不知女安否數年自浙中召赴闕過廣陵女以倡侍燕識生生亦訝其似女屢目之酒半女捧觴勸不覺兩墮酒中生淒然曰汝何以至此女以本末告隨語零生亦愧嘆流涕不終席辭疾而起密召女納爲側室其後生子仕至尙書郎歷數郡生表弟臨淮李從爲餘言徐觀蓮塘二姬傳政和七月之望士人楊彥采陸升之載酒出蓮塘舟回日夕夜泊橫橋下月色明霽酒各半醒聞鄰船有琵琶聲意其歌姬舟也躡而窺之見燈下有一姬自弄弦索二人徑往見之詢其由答曰妾大都樂籍供奉女也從人來遊江南值彼往雲間收布妾獨處此候之尙未回也二人命取舟中餕余肴核就燈下同酌姬舉止閒雅姿色娟麗二人情動於中稍挑謔之姬亦不以爲嫌求其歌以侑觴則曰妾近夕冒風喉咽失音不能奉命二人彊之乃曰近日遊訪西子陳迹得古歌數首敢奉淸塵不訝爲荷凡一歌侑飲一觴歌曰半夜娃宮作戰場血腥猶雜宴時香西施不及燒殘燭猶爲君王泣數行彥采曰歌韻悠柔含悲聳愴固云美矣第西施乃亡人國妖艷之流不足道也願更他曲以滌塵抱何幸如之姬更歌曰家國興亡良有以吳人何苦怨西施西施若是亡吳國越國亡來又是誰彥采曰此言固是然皆古人陳言素所厭聞大都才人三山五嶽精靈間气所聚會有何新聲傾耳一聽又歌曰家是紅羅亭上仙�來塵世已多年君心已逐東流水錯把無緣當有緣歌畢掀篷躍入水中彥采大驚汗背而覺一夢境也尋升之共話醉眠腳後不能寤也翌日事傳吳下揮麈餘話徐幹臣伸三衢人政和初以知音律爲太常典樂出知常州嘗自制轉調二郎神之詞云悶來彈鵲又攪碎一簾花影謾試著春衫還思纖手燻徹金虯燼冷動是愁端如何向但怪得新來多病嗟舊日沈腰如今潘鬢怎堪臨鏡重省別時淚滴羅襟猶凝爲我厭厭日髙慵起長托春酲未醒雁足不來馬蹄難駐門掩一亭芳景空佇立盡日欄幹倚徧晝長人靜旣成會開封尹李孝壽來牧吳門李以嚴治京兆號曰李閆羅道出郡下幹臣大合樂燕勞之諭羣倡令謳此詞必待其問乃止娼如戒歌至三四李果詢之幹臣蹙額云某頃有一侍婢色藝冠絕前歲以亡室不容逐去今聞在蘇州一兵官處屢遣信欲復來而今之主公靳之感慨賦此詞中所敍多其書中語適有天幸公擁麾於彼不審能爲我地否李云此甚不難可無慮也旣次無錫賓贊者請受謁次第李云郡官當至楓橋橋距城十里而遠翌日艤舟其所官吏上下望風股栗李一閱刺字忽大怒云都監在法不許出城乃亦至此使郡中萬一有火盜之虞豈不殆哉斥都監下階荷杖送獄又數日取其供牘判奏字其家震懼求援宛轉哀鳴致懇李笑道且還徐典樂之妾了來理會兵官者解其指卽日承命然後捨之金史歡都傳歡都祖石魯與昭祖交相得初烏札薩部有美女名罷敵悔靑嶺東混同江蜀束水人掠而去生二女長曰達回幼曰滓賽昭祖與石魯謀取之遂偕至嶺右炷火於箭端而射蜀束水人怪之皆走險久之無所復見卻還所居昭祖及石魯以眾至虜二女子以歸崔立傳李琦者山西人入京娶夾谷元之妻妻年二十餘有姿色立初拘隨駕官之家屬妻輿病而往得免琦娶之後人有言其美者立欲彊之琦每見立欲奪人妻必差其夫遠出一日差琦出京琦以妻自隨如是者再三立遂欲殺琦詩詞餘話詹天遊名正字可大風流才思不減昔人故宋駙馬楊鎭有十姬皆絕色名粉兒者猶勝一日招天遊宴盡出諸姬佐觴天遊屬意於粉兒口占一詞雲淡淡靑山兩點春嬌羞一點口兒櫻一梭兒玉一緺云白藕香中見西子玉梅花下遇文君不曾眞个也消魂楊遂以粉兒贈之曰天遊眞个消魂也後爲翰林學士熊納文嘗以�香遺之因作慶淸朝慢以謝其詞雲紅雨爭妍芳塵生將春都揉成泥分明惠風微露搏搦花枝款款汗酥燻透嬌羞無柰濕云癡偏�稱霓裳霞佩玉骨冰肌柳不似蘭不似風流處那更著意聞時驀地生綃扇內涼浮動好風微醉得渾無气力海棠一色睡胭脂滋味滯人花气爭知元史燕鐵木兒傳燕鐵木兒後房充斥不能盡識一日宴趙世延家男女列坐名鴛鴦會見座隅一婦色甚麗問曰此爲誰意欲俱與歸左右曰此太師家人也壠起雜事張士信守湖州飾二美姬以進士誠起香桐芳蕙二館以居之又選三吳良家女八十餘人充內使時宮闕未備就於府後起重樓邃閣數十間以爲閨闈之所名之曰春錦園吳江縣誌陳某者洪武時爲序班一子騃甚妻梁氏有國色知書善吟時周莊顧學文者沈萬三贅婿也知而慕之因以稅長拿舟往來常泊其河下梁亦窺視焉學文乃賂惡少年誘其夫飲博而使媼持異飾挑之遂成私約序班兄知之使童子竊其私書封寄序班思有以中之及藍玉事發序班從旁誣奏學文與藍通謀詔捕獲之詞連父妻姻黨及其讎七十二家轉相援引連及千人常熟縣誌直塘錢外郎險人也裏婦趙重陽美而艷錢誘其夫行商因與趙通一日夫歸錢卽治裝遣之矣會潮涸暫還錢方擁趙暢飲夫憚其彊忍恥赴舟錢殺之而詐以被盜聞官夫族發其謀邑令楊子器逮訊不承姑系於獄自是亢旱累月桑民懌先生謁令曰君知所以不雨乎趙重陽獄未決耳子器悟立按使服其辜頃之大雨錢夤緣移之郡獄重賄獄中盜伴認商事錢乃援盜詞巧辧曹郡守鳳召詰子器具言其宄錢又奏之於朝下南京法司提問竟賂要津得脫錢與趙出部門揚揚得意也晴霽中雷霆忽作二人皆震死涇林雜記唐伯虎名寅字子畏才髙气雄藐視一世而落拓不羈弗修邊幅每遇花酒會心處輒忘形骸其詩畫特爲時珍重錫山華虹山學士所尢推服彼此神交有年尙未覿面唐往茅山進香道出無錫計還棹時當往詣華傾倒晚泊河下登岸閒行偶見乘輿車來女從如雲有丫鬟貌尢艷麗唐不覺心動潛尾其後至一髙門眾擁而入唐凝盼悵然因訪居民知是華學士府唐歸神思迷惑輾轉不寐中夜忽生一計若夢魘狀被髮狂呼眾驚起問故唐曰適夢中見一天神朱發獠牙手持金杵進香不虔聖帝見譴令我擊汝持杵欲下予叩頭哀乞再三云姑且恕爾可隻身持香沿途禮拜至山謝罪或可幸免不則禍立降矣予驚醒戰悚今當遵神教獨往還願汝輩可操舟速回毋混乃公爲也卽微服持袍傘奮然登岸疾行而去有追隨者大怒逐回潛至華典中見主櫃者卑詞气曰小子吳縣人頗善書欲投府上寫帖幸爲引進取筆書數行於一紙授之主者持進白華呼之入見儀表俊偉字畫端楷頗有喜色問平日習何業曰幼讀儒書頗善作文屢試不得進學流落至此願備書記之末公曰若爾可作吾大官伴讀賜名華安送至書館安得進身潛訪前所見丫鬟云名桂華乃公所素寵愛者計無所出居久之偶見郎君文義有未妥處私加攺竄或爲代作師喜其徒日進持文誇華華曰此非孺子所及必倩人耳呼子詰之弗敢隱因出題試安援筆立就舉文呈華手有枝指華閱之詞意兼美益喜甚畱爲親隨俾掌文房凡往來書札悉令裁復咸當公意未幾主典者告殂華命安暫攝出納惟愼毫忽無私公欲令卽代而嫌其未婚難以重托呼媒爲擇婦安聞潛乞於公素所知厚者曰安蒙主公提拔復謀爲置室恩同天地第不欲重費經營或以侍兒見配可耳所知因爲轉達華曰婢媵頗眾可令自擇安遂微露欲得桂華公初有難色而重違其意擇日成婚另飾一室供帳華侈合�之夕相得甚歡居數日兩情益深唐遂吐露情實云吾唐解元也慕爾姿容屈身就役此得諧所願皆天緣也豈宜久羈可潛遁歸蘇彼不吾測當圖偕老耳女欣然願從遂買小舟乘夜遄發天晚家人見安房門封鎖啟視室中衣飾細�俱各登記毫無所取華沈思莫測其故令人徧訪杳無形迹年餘華偶至閶門見書坊中坐一人形極類安從者以告華令物色之唐尙在坊持文翻閱手亦有枝指僕尢駭異詢爲何人旁云此唐伯虎也歸以告華遂持刺往謁唐出迎坐定華審視再三果克肖茶至而指露益信爲安無疑柰難以直言躊�未發唐命對酌半酣華不能忍因縷述安去來始末以探之唐但唯唯華又云渠貌與指頗似公不識何故唐又唯唯而不肯承華狐疑欲起別去唐曰幸少從容當爲公剖之酒復數行唐命童秉燭前導入後堂請新娘出拜珠珞重遮不露嬌面拜畢唐攜女近華令熟視之笑曰公言華安似不佞不識桂華亦似此女否乃相與大笑而別華歸厚具妝奩贈女遂締姻好雲祝允明義虎傳荊溪有二人髫丱交壯而貧富不同窶子以故宴安無他技獨微解書數妻且艷富子乃設謀謂曰若困甚盍圖濟乎窶告以不能故富子曰固知也某山某甲丰於賄乏主計吏�人久矣若才正應膺此若欲吾爲善策之窶子感謝富子取具舟費並載其艷者以去抵山又謂曰吾故未嘗夙語彼彼突見若夫婦得無少忤子一忤且不可復進畱而內守舟吾與若先焉窶子從之偕上山富子宛轉引行險惡溪林中窶子胼碎破血出被踝踵不已至極寂處乃蹴而委於地出腰鉞斫之隕絕富子謂死矣哭下山謂艷者曰若夫嚙於虎矣若之何婦惟哭富子又謂曰哭何爲吾試同若往檢�不見乃更造計耳婦亦從之偕上山富子又宛轉引行別險惡溪林中至極寂處擁而求淫婦未答忽虎出叢柯間咆哮奮前嚙富子去斃焉婦驚定心念彼習行且爾吾夫其果在虎腹中矣不怨客轉身而歸迷故途順途而哭倏見一人步於旁問故婦陳之人言爾勿哭當返諸舟可歸爾舟在彼遂導之返見舟而滅蓋神云婦登舟莫爲計俄而山中又一人哭而出遙察之厥雄也婦疑駭其鬼與夫亦疑婦當爲賊收矣何獨尙存哉旣相逼果夫果妻也相攜大慟而蘇各道故夫曰彼圖淫若固未�圖死我固未死圖報賊賊固自得報矣我何憾亦何不可置邪於是悲而慰哭而笑終歸完於鄕祝子曰視賊始謀時何義哉已乃以巧敗受不義之誅於虎虎亦巧矣非虎也天也使婦不遇虎得理於人而報賊且未必遂遂且未若此快也故巧不足以盡虎以義表焉可也虎薈陳氏家義興山中夜聞虎當門大虓開門視之乃一少艾𨿽衣襦雕損而妍姿不傷問之知是商女隨母上冢作寒食爲虎所搏至此陳婦見其端麗諷之曰能爲吾子婦乎女謝惟命乃遂配其季子逾月父母蹤迹得之喜甚遂爲婚姻謂爲虎媒潘之恆滁婦傳溧陽馬一龍者新領解北上過滁陽抵宿見店主當壚婦麗甚馬爲之銷魂蕩思乃前揖主人曰若婦美而艷自是將來貴人何不許我我將介蹇修求之可乎主人曰客癡矣此我媳也何得妄言馬遂因酒狂宛轉哀懇主人復笑曰若備禮財黃金千兩吾許從公蓋以馬行李蕭然故誑之耳馬欣諾與盟而退明日辭主人行十餘里向關津乃解鞍踟�遇公車必揖於前曰余溧陽馬一龍也適在邸有一詿誤非千金不解公輩念同袍能解囊假數金乎時公車四方湊集且聞馬奇才新舉首無不願納交進金於是不數日千金數滿矣馬奉金率輿從還過店主進金請婦行主人乃大笑曰向我戲若耳豈眞有若事而以千金賣媳者耶馬未答而其媳從內靚妝而出拜主人曰旣爲翁媳翁安得以媳爲戲自此何面目復爲翁媳乎請從客行踐翁之盟時馬僕從甚都一擁而去莫敢誰何主人惟有駭嘆而已情史類略楚中賈人某者年二十餘妻美而艷夫婦之愛甚篤某商於粵久不歸其家近市樓居婦偶當垂簾而望忽見美男子貌類其夫乃啟簾流眄旣覺其�赧然而避男子新安人客二年矣見樓上美人眄己深以爲念叩姓名於市東鬻珠老媼因遣重賄求計通之媼曰老婦知之矣此貞婦不可犯也尋常罕睹其面安能爲汝謀耶新安客哀祈不已媼曰郎君明日午餘可多攜白鏹到館對門典肆中與某交易若蒙見召老婦得入其門或有機耳然期在合歡勿計歲月客唯唯去媼因選囊中大珠並簪珥之珍異者明日至肆中佯與新安人較直良久於日中照弄珠色把玩搔頭市人競觀喧笑聲徹婦所婦果臨窗來窺卽命侍兒招媼媼收貨入笥曰阿郎如爾直老婦賣久矣便過從與婦作禮出貨相示數語匆匆卽收拾曰適有急事他出煩爲簡置少間徐來等論旣去數日不至一日雨中來曰老婦愛女有事數日奔走負期今日雨中請觀一切纓絡婦人出篋中種種奇妙老媼宣嘆不一形容旣畢婦量媼貨酬之有方媼喜曰如尊意所衡固無憾向者新安客髙下不情徒負此丰標耳婦復請遲價之半以俟夫歸媼曰鄰居復相疑耶婦旣喜價輕復幸半賒畱之飲媼機穎巧捷彼此惟恨相知之晚明日媼攜酌相過傾倒極歡自此婦日不能無媼矣媼與婦益狎時進語挑之婦年少未免愁嘆之意形於顏色因畱媼宿媼亦言家中喧雜愛此中幽靜明日當攜臥具來此次日婦爲之下榻媼靡夕不至聯�相向中夜談笑兩不相忌新安人數問媼期卻曰未未至秋月過謂媼曰初謀柳葉未黃今行將白雪侵枝矣媼曰今夕隨老婦入成敗系此也因授之計媼每夜黑至婦家是夕陰雨與新安人同入而伏之寢門之外媼與婦酌於房雨聲甚戚笑劇加殷媼彊飲侍兒侍兒不勝醉臥他所獨兩人深飲各酣適有飛蛾來火上媼佯以扇撲之燈滅僞啟門索火復佯笑曰忘攜燭去折旋之際則已暗導其人於臥榻矣頃之辭以夜深火靜復閉門婦畏暗數數呼媼媼曰老婦當同帷作伴耳乃挾其人登婦�婦猶以爲媼也啟被撫其身曰姥體滑如是其人不言騰身而上婦已神狂聽其輕薄而已歡畢始問爲何人媼乃前謝罪述新安客愛慕之意婦已墮術中遂不能捨相愛逾於夫婦將一年新安人費已千金一日結伴欲返流涕謂婦曰別後相思乞一物以當會面婦開箱簡珍珠衫一件自提領袖爲其人服之曰道路苦熱極生淸涼幸爲君裏衣如妾得近體也其人珍重而別相約明年共載他往新安人自慶極遇珠衫未嘗去體顧之輒泣是年爲事梗明年復商於粵旅次適遇楚人同館相得頗歡戲道生平隱事新安人自言曾於君鄕遇一婦如此蓋楚人外氏故客粵中主人皆外氏舊交故楚人假外氏姓名作客新安人無自物色也楚人內驚佯不信曰亦有證乎新安人出珠衣泣曰歡所贈也君歸囊之便幸作書郵楚人曰僕之中表不敢得罪新安人亦悔失言收衣謝過楚人貨盡歸家謂婦曰適經汝家汝母病甚渴欲見汝便當速去復授一簡書曰料理後事語至家與阿父相聞我初歸不及便來婦人至母家視母顏色初無恙因大驚發函視之則離婚書也闔門憤慟不知所出父至婿家請故婿曰第還珠衫則復相見父歸述婿語婦人內�欲死父母不詳其事姑慰解之期年有吳中進士宦粵過楚擇妾媒以婦對進士出五十金致之婦人家告婿婿簡婦房中大小十六箱皆金帛寶珠封畀妻去聞者莫不驚嗟期年楚人復客粵偶與主人算貨不直語競拉翁僕地暴死二子訟之官官卽進士也夜深張燈簡狀妾侍側見前夫名氏哭曰是妾舅氏今遭不幸願丐生還官曰獄將成矣婦人長跪請死官曰起徐當處分明白明日欲出復泣曰事若不諧生勿得見矣官乃語二子若父傷未形須刷洗一驗欲移屍置漏澤園二子家累千金恥虧父體叩頭言父死狀甚彰毋煩剜剔官曰不見傷痕何以律罪二子懇請如前官曰若父老矣死其分也我有一言足雪若憾若能聽否二子咸請惟命官曰令楚人服斬衰呼若父爲父葬祭悉令經紀執紼�踴一隨若行若父快否二子叩頭曰如命舉問楚人楚人喜於拯死亦頓首如命事畢妾求與舅氏相見男女相抱痛哭逾情官疑之因叩其實則故夫婦也官不忍仍使攜歸出前所攜十六箱還婦且護出境楚人已繼娶前婦歸反爲側室或曰新安人以念婦故再往楚中道遭盜劫及至不見婦愁思病劇不能歸乃召其妻妻至會夫己物故楚人所置後室卽新安人妻也眉公見聞錄榮襄公袁宗臯爲世宗日講官敷陳明鬯上喜欽賜公家奴女婢各六人初公爲長史時中酒晝寢偶夢一美姬扶�跪請曰妾備充李白洲下陳今願治相公帷箔公驚覺召黃夫人語異之旣而李以黨宸濠敗妻孥歿入官至是公所受賜婢女李姬果與焉則昔夢中人也篷櫳夜話余夜投屯溪胡氏酒館館人醉歸踉蹌與余接語又引余袖令視其二女二女匿笑帷中不肯出時於燈後閃露偶一瞥眼皆殊色也女又摘琵琶弦唱蔡郎詞斷續窈裊余襆被不能寐知其欲爲眩亂乃詭呼店嫗寄行�久之檢視�中悉布衲艸履始寂然不復弄姿越二日上賈人船有操舟健兒與余僕語宛轉詰之卽其二婿也往來溪中如織歲一二省家不能信宿畱也松江府誌兪明時弱冠就學郡中捨於諸父家鄰有美女目挑之明時佯勿諭無何夜有叩戶聲覘之卽是女也明時曰男愛行女愛節其他又何愛焉女大愧悟潛去明日卽遷捨女逾年於歸卒爲賢婦閨艷部雜錄詩經正義美女而謂之姬姜者以黃帝姓姬炎帝姓姜二姓之後子孫昌盛其家之女美者尢多遂以姬姜爲婦人之美稱成九年左傳引逸詩云𨿽有姬姜無棄憔悴是以姬姜爲婦人美稱也穆天子傳赤烏之人好獻女於天子女聽女列爲嬖人曰赤烏氏美人之地也寶玉之所在也莊子西施毛嬙人之所美也魚見之深入鳥見之髙飛愼子毛嬙西施天下之至姱也衣以被褐則見者皆走易以元緆則行者皆止越絕書美人宮周五百九十步陸門二水門一今北壇利裏丘土城句踐所習教美女西施鄭旦宮臺也女出於薴羅山欲獻於吳自謂東陲僻陋恐女朴鄙故近道居去縣五里鴻烈解待西施毛嬙而爲配則終身不家矣畫西施之面美而不可說佳人不同體美人不同面美女擯於宮美人者非必西施之種說苑美女者醜婦之仇也書曰五事一曰貌貌若男子之所恭敬婦人之所以姣好也新論黃公美女乃得醜名揚蛾眉者爲醜女之所妒�顏玉理眄視巧笑眾目之所悅也軒皇愛嫫母之醜貌不易落英之麗容鏡形如杯以照西施鏡縱則面長鏡橫則面廣非西施貌易所照變也鹽鐵論說西施之美無益於容論衡夫好容人所好也其遇固宜或以醜面惡色稱媚於上嫫母無鹽是也嫫母進於黃帝無鹽納於齊王故賢不肖可豫知遇難先圖魏女色艷鄭�鼻之外史王之宮粲姬盆幕融如陽春歌姬倚瑟舞姝臨纛拾遺記列女成羣迷心動慮所愛之容恐不及玉纖腰皓齒患不如神述異記吳故宮有香水溪俗云西施浴處人呼爲脂粉塘吳王宮人濯妝於此溪上源至今馨香古詩云安得香水泉濯郎衣上塵詩品女有揚蛾入寵再盼傾國文心雕龍裏醜捧心不關西施之嚬唐樂史綠珠傳綠珠者姓梁白州博白縣人也州則南昌郡古越地秦象郡漢合浦郡地唐武徳初削平蕭銑於此置南州尋攺爲白州取白江爲名州境有博白山博白江盤龍洞房山雙角山大華山山上有池池中有婢妾魚綠珠生雙角山下美而艷趙俗以珠爲上寶生女爲珠娘生男爲珠兒綠珠之字由此而稱晉石崇爲交趾采訪使以眞珠三斛致之崇有別廬在河南金穀澗中有金水自太白源來崇卽川阜制園館綠珠能吹笛又善舞崇以明妃曲教之而自制新詩曰我本良家子將適單於庭辭別未及終前驅已抗旌僕禦涕流漓轅馬悲且鳴哀�傷五內涕泣沾珠纓行行日已遠遂造匈奴城延佇於窮廬加我閼氏名殊類非所安𨿽貴非所榮父子見淩辱對之慚且驚殺身良不易默默以苟生苟生亦何聊積思憤且盈願假飛鳥翼棄之以遐徵飛鳴不我顧佇立以屏營昔爲匣中玉今爲糞上英朝華不足歡甘與秋艸並傳語後世人遠嫁難爲情崇又作懊惱曲以贈綠珠崇之美艷者千餘人擇數十人妝飾一等使同侍之不相分別刻玉爲倒龍佩鏤金爲鳳凰釵結袖繞楹而舞欲有所召者不呼姓名悉聽佩聲視釵色佩色輕者居前釵色艷者居後以爲行次而進趙王倫亂常賊類孫秀使人求綠珠崇方登涼觀臨淸水婦人侍側使者以告崇出侍婢數百人以示之皆蘊蘭麝而被羅綺曰在所擇使者曰君侯服禦麗則麗矣然受命指索綠珠不知孰是崇勃然曰吾所愛不可得也秀因是譖倫族之收兵忽至崇謂綠珠曰我今爲爾獲罪綠珠泣曰願�死於君前崇固止於是墜樓而崇棄東市時人名其樓曰綠珠樓樓在步廣裏近狄泉在王城之東綠珠有弟子朱韓有國色善吹笛後入晉明帝宮中今白州有一派水自雙角山出合容州江呼爲綠珠江亦猶歸州有昭君灘昭君村昭君場吳有西施谷脂粉塘蓋取美人出處爲名又有綠珠井在雙角山下者老傳云汲此井者誕女必多美麗裏閭有識者以美色無益於國以巨石塡之爾後𨿽有產女端妍者而七竅四肢多不完具異哉山水之使然昭君村生女皆炙破其面故白居易詩曰不敢往者戒恐貽來者冤至今村女面燒灼成瘢痕又以不完具而惜焉牛僧儒周秦行紀云夜宿薄太后廟見戚夫人王嬙太眞妃潘淑妃各賦詩言志別有善笛女子短鬟窄衫貝帶貌甚美與潘氏偕來太后接坐居之令吹笛往往亦及酒太后顧而謂曰識此否石家之綠珠也潘妃養作妹太后曰綠珠能無詩乎綠珠相謝作詩曰今日人非昔日人笛聲空怨趙王倫紅殘翠碎花樓下金穀千年更不春太后曰牛秀才遠來今日誰人與伴綠珠曰石尉衛性嚴忌今有死不可及亂事𨿽詭�聊以解頤噫石崇之敗𨿽自綠珠始亦其來有漸矣崇常刺荊州奪遠使臣殺客商以致巨富又遺王愷鴆鳥共爲鴆毒之事有此陰謀加以美燕邀集令美人行酒客飲不盡者令黃門斬美人王丞相與大將軍常共訪崇丞相素不能飲�自彊至於沈醉至大將軍故不飲以觀其气色已斬三人君子曰禍福無門惟人所召崇心不義舉動殺人烏得無報也非綠珠無以速石崇之誅非石崇無以顯綠珠之名綠珠之墮樓侍兒之有眞節者也比之於古則有田六出六出者王進賢侍兒也進賢晉湣太子妃洛陽亂石勒掠進賢渡孟津欲妻之進賢罵曰我皇太子婦司徒公女小子敢幹我乎言畢投河六出曰大旣有之小亦宜然復投河中又有窈娘者武周朝喬知之寵婢也盛有姿色特善歌舞知之教之讀書善屬文深所愛幸時武承嗣驕貴內宴酒酣迫知之將金玉賭窈娘知之不肯便使人就家彊載以歸知之怨悔作綠珠篇以敍其怨詞曰石家金穀重新聲明珠十斛買娉婷此日可憐無復比此時可喜得人情君家閨閣欲窺難嘗將歌舞借人看富貴雄豪非分理驕矜勢力橫相干辭君去君終不忍徒勞掩面傷紅粉百年離別在髙樓一代紅顏爲君盡知之私賂承嗣家閹奴傳詩於窈娘窈娘得詩悲泣投井而死承嗣令汲出於衣中得詩鞭殺閹奴諷吏羅織之以至殺焉悲夫二子以愛姬示人掇喪身之禍所謂倒持太阿授人以柄易曰慢藏誨盜冶容誨淫其此之謂乎後詩人題歌舞妓者皆以綠珠爲名庾肩吾曰蘭堂上客至綺席靑弦撫自作明君辭還數綠珠舞李元操云絳樹搖歌扇金穀舞筵開羅袖拂歸客畱歡醉玉杯江總詩云綠珠含舞孫秀彊相邀綠珠之沒已數百年矣詩人尙�之不已其故何哉蓋一婢子不知書而能感主恩憤不顧身其志烈凜凜誠足使後人仰慕歌詠也至有享厚祿盜髙位亡仁義之行懷反復之情暮四朝三惟利是視節操反不若一婦人豈不愧哉今爲此傳非徒衒美麗張禍源且欲懲戒辜恩負義之類也季倫死後十日趙王倫敗左衛將軍趙泉斬孫秀於中書軍士趙駿剖秀心食之倫囚金墉城賜金屑酒倫�以巾覆面曰孫秀�我也飲金屑而死皆夷家族南陽生曰此乃天之報怨不然何以梟夷之立見乎綠珠已入烈部故以此入雜錄

妝樓記女星傍一小星名始影婦女於夏至夜候而祭之得好顏色聞見後錄歸州有昭君村村人生女無美惡皆炙其面白州有綠珠村舊井尙存或云飲其水生美女村人竟以瓦石實之豈亦以二女子所遭爲不祥耶容齋五筆詩三百篇中其譽婦人者至多如敍宗姻之貴者如平王之孫齊侯之子汾王之甥蹶父之子齊侯之子衛侯之妻東宮之妹邢侯之姨譚公惟私誇服飾之盛者若副笄六珈如山如河玉之瑱也象之揥也贊容色之美者若唐棣之華華如桃李鬒發如雲手如柔荑膚如凝脂領如蝤蠐齒如瓠犀螓首蛾眉巧笑倩兮美目盼兮顏如舜華洵美且都語嫁聘之侈者若百兩彭彭八鸞鏘鏘不顯其光諸娣從之祁祁如雲爛其盈門其詞可謂盡善矣魏晉六朝流連光景不可勝述唐人播之歌詩固亦極摯若態濃意遠淑且眞肌理細膩骨肉勻繡羅衣裳照暮春蹙金孔雀銀麒麟翠微葉垂鬢唇珠壓腰衱穩稱身深宮髙樓入紫淸金作蛟龍盤繡楹佳人當窗弄白日弦將手語彈鳴箏回眸一笑百媚生六宮粉黛無顏色後宮佳麗三千人三千寵愛在一身金屋妝成嬌侍夜玉樓宴罷醉和春樓上樓前盡珠翠眩轉熒煌照天地此皆李杜元白之麗句也予獨愛朱慶余閨意一絕句上籍水部者曰洞房昨夜停紅燭待曉堂前拜舅姑妝罷低聲問夫婿畫眉深淺入時無細味此章不談量女之容貌而其華艷韶好體態溫柔風流醞藉非第一人不足當也歐陽公所謂狀難寫之景如在目前含不盡之意見於言外然後爲工斯之謂也慶余名可久以字行登寶歷進士而官不達著錄於藝文志者只一卷予家有之他不逮此張籍酬其篇云越女新妝出鏡心自知明艷更沈吟齊紈未是人間貴一曲菱歌直萬金其愛之重之可見矣然比之慶余殊爲不及槁簡贅筆自古詠婦人詩云手如柔荑膚如凝脂領如蝤蠐齒如瓠犀螓首蛾眉巧笑倩兮美目盼兮宋玉云增之一分則太長減之一分則太短施朱太赤傅粉太白固已的的分其狀貌矣韓退之云淸聲而便體秀外而慧中飄輕裾曳長袖粉白黛綠者列屋而閒居妒寵而負恃爭妍而取憐又何費辭之繁至元微之云近暱婦人暈洎眉目綰約頭髮衣服廣修之度匹配色澤尢極怪艷因爲艷詩可謂直狀略無隱蓄陶淵明作閒情賦固多微詞梁昭明便謂白玉微瑕以此言之宜乎當時深斥以爲淫言綺語入人肌膚偶讀元氏敍詩寄樂天書故錄其語墨莊漫錄玉臺新�梁沈約休文有六憶詩蓋艷詞也其後少有效其體者王全玉乃作宮體十憶詩李元膺重見之愛其詞意宛轉且曰讀之動人老狂不能已聊復效尢亦作十絕謂憶行憶坐憶飲憶歌憶書憶博憶顰憶笑憶眠憶妝也其一曰屏帳腰支出洞房花枝窣地領巾長裙邊遮定雙鴛小只有金蓮步步香其二曰椅上藤花闞面平繡裙斜綽茜羅輕踏靑姊妹頻來喚鴛履貪弓不意行其三曰綠蟻頻催未厭多帕羅香�襯金荷從教弄酒春衫涴別有風流上眼波其四曰一串紅牙碎玉敲碧雲無力駐雲霄也知唱到關情處緩按餘聲眼色招其五曰纖玉參差象管輕蜀箋小研碧窗明袖紗密掩嗔郎看學寫鴛鴦字未成其六曰小閣爭籌畫燭低錦茵圍坐玉相欹嬌羞慣被吾郎戲袖掩春�出注遲其七曰漫注橫波無語處輕攏小板欲歌時千愁萬恨關心曲卻使眉尖學別離其八曰從來題目值千金無事羞多始見心乍向客前猶掩斂不知已覺鈿窩深其九曰泥嬌成困曰初長暫卸輕裙玉簟涼漠漠帳煙籠玉枕粉肌生汗白蓮香其十曰宮樣梳兒金縷犀釵梁水玉刻蛟螭眉間要點雙心事不管蕭郎只畫眉其情致殊妍麗自非風流才思者不能作也西施美人也三尺童子皆知其爲越獻於吳以亡吳也吳越春秋云越王使相者得薴蘿山鬻薪之女曰西施鄭旦飾以羅縠教以容步而獻於吳莊子曰西施病心而矉其裏之醜人見而美之歸亦捧心而矉孟子云西子蒙不潔則人皆掩鼻而過之注云西子古之好女西施也毛嬙亦美人也莊子曰毛嬙麗姬人之所美也魚見之深入鳥見之髙飛釋音注司馬彪云毛嬙古美女一云越王美姬也驪姬晉獻公嬖之以爲夫人崔撰本作西施又愼子云毛嬙西施天下之至姣也按左氏傳越之滅吳在魯哀公之二十二年孟子嘗見梁惠王齊宣王自魯哀公之二十二年至魏王之元年一百四年至齊宣王之元年一百三十二年乃魏惠王之二十九年也史記莊子傳云名周與梁惠王齊宣王同時則莊子與孟子蓋一時愼子名到與淳於髡騶奭之徒皆戰國時人亦莊孟一時也又史記表晉獻公五年伐驪戎得驪姬是歲己酉也至魏惠王之元年三百七年若以毛嬙爲越王美姬又與驪姬非同時而崔撰以驪姬爲西施故以爲近故說者謂莊孟愼子所言西施皆越之獻吳者然予讀管子小稱篇有云毛嬙西施天下之美人也盛怒气於面不能以爲好史記表齊威公小白之元年丙申也魯欲與齊公子糾入後小白齊距魯生致管仲是歲至越滅吳計二百一十三年而管仲之書已言毛嬙西施是二人者皆前古之人矣豈越之西施冒古之美人以爲名耶是有二西施矣而毛嬙亦非越王之美姬明甚司馬彪之注乃臆說也當更質於博洽者唐來鵬有觀懺會夫人詩云回眸綠水初波起合掌白蓮花未開嘉佑中有王永年者娶宗女求舉於竇卞楊繪得監金耀門書庫永年嘗置酒延卞繪出其妻間坐妻以左右手掬酒以飲卞繪謂之曰白蓮花盞可謂善體物者也然意亦取鵬之詩云李文叔嘗有雜書論左馬班範韓之才云司馬遷之視左丘明如麗倡黠婦長歌緩舞間以諧笑傾蓋立止亦可喜矣然而不如絕代之女方且卻鉛黛曳縞紵施帷幄裴徊微吟於髙堂之上使淫夫穴隙而見之𨿽失气疾歸不食以死而終不敢意其一啟齒而笑也彥周詩話詩人寫人物態度至不可移易元微之李娃行雲髻鬟峨峨髙一尺門前立地看春風此定爲媢婦退之華山女詩云洗妝拭面著冠帔白咽紅頰長眉靑此定是女道士東坡作芙蓉城詩亦用長眉靑三字雲中有一人長眉靑�如微雲淡疏星便有神仙風度彥周詩話楊炎歌云雪面淡蛾天上女鳳簫鸞翅欲飛去玉釵翹碧步無塵楚腰如柳不勝春爲元載侍姬瑤英作也彥周詩話杜牧之作赤壁詩云折劍沈沙鐵未消自將磨洗認前朝東風不與周郎便銅雀春深鎖二喬意謂赤壁不能縱火爲曹公奪二橋置之銅雀臺上也孫氏霸業系此一戰社稷存亡生靈塗炭都不問只恐捉了二喬可見措大不識好惡彥周詩話王晉卿得罪外謫後房善歌者名囀春鶯乃東坡所見也亦遂爲密縣馬氏所得後晉卿還朝尋訪微知之作詩云佳人已屬沙吒利義士今無古押衙僕在密縣與馬縉輔遊甚久知之最詳縉輔在其兄處猶見之國色也西淸詩話中載此事云過潁昌見之傳誤也西溪叢語杜牧之詩云娉娉裊裊十三餘豆蔻梢頭二月初不解豆蔻之義閱本艸豈蔻花作穗嫩葉捲之如生初如芙蓉穗頭深紅色葉漸展花漸出而色微淡亦有黃白色似山姜花花生葉間南人取其未大開者謂之含昭花言尙小如�身也吳越春秋云吳國西子被殺杜牧之詩云西子下姑蘇一舸逐鴟夷東坡詞云五湖聞道扁舟歸去仍攜西子予問王性之性之云西子自下姑蘇一舸自逐範蠡遂爲兩義不可云範蠡將西子去也嘗疑之別無所據因觀唐景龍文館記宋之問分題得浣紗篇云越女顏如花越王聞浣紗國微不自寵獻作吳宮娃山藪半潛匿薴羅更蒙遮一行霸勾踐再笑傾夫差艷色奪常人效顰亦相誇一朝還舊都靚妝尋若耶鳥驚入松蘿魚畏沈荷花始覺冶容妾方�羣心邪此詩云復還會稽又與前不同當更詳考墨子云楚靈王好細腰故其臣皆三飯爲節脇息然後帶緣墻然後起韓非子云楚莊王好細腰一國皆饑色劉禹錫踏歌行雲爲是襄王故宮地至今猶是細腰多未知孰是野客叢談韋蘇州詩曰西施且一笑眾女安得妍而白樂天詩曰回眸一笑百媚生六宮粉黛無顏色杜子美詩云須臾九重眞龍出一洗萬古凡馬空而東坡頌曰奮鬣長鳴萬馬皆喑等一意耳其後用之益精明余嘗用是語爲一聯云六宮無色回眸笑萬馬皆喑奮鬣鳴吳曾漫錄謂白樂天回眸一笑百媚生蓋祖李白淸平詞一笑皆生百媚之語李白之語又有所自觀江總回身轉佩百媚生插花照鏡千嬌出意又出此東坡詩曰他年一舸鴟夷去應記儂家舊姓西趙次公注按寰宇記東施家西施家施者其姓所居在西故曰西施今云舊姓西施不契勘耳余恐言舊住西傳寫之誤遂以住爲姓旣是姓西何問新舊此說甚不通應記儂家舊住西正此一字語意益精明矣李賀詩西施曉夢綃帳寒香鬟墮髻半沈檀轆轤啞轉鳴玉驚起芙蓉新睡足以芙蓉睡足事爲西施用亦佳唐詩亦有一枝嬌醉臥芙蓉之語捫虱新話東坡酷愛西湖嘗作詩云若把西湖比西子淡妝濃抹總相宜識者謂此兩句已道西湖好處公又有詩曰雲山已作歌眉淺山下碧桃淸似眼予謂此詩又是爲西子寫生也誠齋雜記響屧廊以楩梓板鋪於地上西施行則有聲故名采蘭雜誌昔有婦人思所歡不見�涕泣恆灑於北墻之下後灑處生艸其花甚媚色如婦面其葉正綠反紅秋開名曰斷腸花又名八月春卽今秋海棠也奚囊橘柚麗居孫亮愛姬也鬒發香淨一生不用洛成疑其有辟塵犀釵子也注曰洛成卽今篦梳似落塵字誤未考下帷短牒明妃秭歸人臨水而居恆於溪中盥手溪水盡香今名香溪元池說林立夏日俗尙啖李時人語曰立夏得食李能令顏色美故是日婦人作李會取李汁和酒飲之謂之駐色酒長松茹退憨憨子曰天下以美婦人譬好花以好花譬美婦人殊不知以人譬花以花譬人而能譬之者非花非人也故曰境緣無好醜好醜起於心輟耕錄余向在武林日於一友人處見陳居中所畫唐崔麗人圖其上有題云並燕鶯爲字聯徽氏姓崔非煙宜采畫秀玉勝江梅薄命千年恨芳心一寸灰西廂舊紅樹曾與月徘徊餘丁卯春三月銜命陜右道出於蒲東普救之僧捨所謂西廂者有唐麗人崔氏女遺照在焉因命畫師陳居中繪模眞像意非登徒子之用心迨將勉情鍾始終之戒仍拾四十言使好事者知百勞之歌以記云泰和丁卯林鍾吉日十洲鍾玉大志宜之題延佑庚申春二月餘傳命至東平顧市粥雙鶯圖觀久之弗見主人而歸夜宿府治西軒夢一麗人綃裳玉質逡巡而前曰君玩雙鶯圖𨿽佳非君幾席間物妾流落久矣有雙鶯名冠古今願托君爲重覺而�之未卜其何祥遲明欲行忽主人攜鶯圖來且四軸余意麗人雙鶯符此數耳繼出一小軸乃夢所見有詩四十字跋語九十八識曰泰和丁卯出蒲東普救僧捨繪唐崔氏鶯鶯眞十洲種玉大志宜之題畫與詩書皆神品也余驚詫良久時有司郡官吏環視因縮不目托以跋語佳勝贖之吁物理相感果何如耶豈法書名畫自有靈耶抑名不朽者隨神耶遇合有定數耶余嘗謂關睢碩人姿徳兼備君子之配也琴心雪句才艷聯芳文士之偶也自詩書道廢丈夫弗學況女流乎故近世非無秀色往往脂粉腥穢鴉鳳莫辧求其仿佛待月章之萬一絕代無聞焉此亦慨世降之一端也因歸於我義弗辭已宜之者蓋前金趙愚軒之字曾爲鞏西簿遺山謂泰和有詩名五言平淡他人未易造信然泰和丁卯迨今百十四年云其月二日壁水見士思容題右共五百九字𨿽不知壁水見士爲何如人然二君之風韻可想見矣因俾嘉禾繪工盛懋臨寫一軸適舅氏趙公待制雍見而愛之就爲錄文於上按唐元微之傳奇鶯鶯事以爲張生寓蒲之普救寺適有孀婦崔氏亦止玆寺崔氏婦鄭女也生出於鄭視鄭則異派之從母因丁文雅軍擾掠蒲人鄭惶駭不知所措生與將之黨善請吏護之不及於難鄭厚生徳謂曰姨之弱子幼女當以仁兄之禮奉承命鶯鶯出拜顏色艷異光輝動人生問其年紀鄭曰十七歲矣生自是惓之私禮鶯鶯之侍婢紅娘間道其意旣而詩章往復遂酬所願中間離合多故然不能終諧伉儷說者以爲生卽張子野宋王性之著傳奇辧正按微之作姨母鄭氏墓銘云其旣喪夫遭軍亂微之爲保護其家又作陸氏志云餘外祖睦州刺史鄭濟白樂天作微之母鄭氏志亦言鄭濟女而唐崔氏譜永寧尉鵬娶鄭濟女則鶯鶯乃崔鵬之女於微之爲中表也傳奇言生年二十二樂天作微之墓志以太和五年薨五十三卽當以大歷十四年乙未生至貞元庚辰正二十二歲凡此數端決爲微之無疑特托他姓以避就耳丹鉛總錄方遜志云子美論書則貴瘦硬論畫馬則鄙多肉此自其天資所好而言非通論也大抵字之肥瘦各有宜未必瘦者皆好而肥者便非也譬之美人然東坡云妍媸肥瘦各有態玉環飛燕誰可輕又曰書生老眼省見稀畫圖俱怪周昉肥此言非特爲女色評持以論書畫可也予嘗與陸子淵論字子淵云字譬美女淸妙淸妙不淸則不妙予戲答曰丰艷丰艷不丰則不艷子淵首肯者再世傳西施隨範蠡去不見所出只因杜牧西子下姑蘇一舸逐鴟夷之句而附會也予切疑之未有可證以折其是非者一日讀墨子曰吳起之裂其功也西施之沈其美也喜曰此吳亡之後西施亦死於水不從範蠡去之一證墨子去吳越之世甚近所書得其眞然猶恐牧之別有見後檢修文禦覽見引吳越春秋逸篇云吳亡後越浮西施於江令隨鴟夷以終乃嗟曰此事正與墨子合杜牧未精審一時�筆之過也蓋吳旣滅卽沈西施於江浮沈也反言耳隨夷者子胥之譖死西施有力焉胥死盛以鴟夷今沈西施所以報子胥之忠故云隨鴟夷以終範蠡去越亦號夷子杜牧遂以子胥夷爲範蠡之夷乃影撰此事以墮後人於疑网也旣又自笑曰範蠡不幸遇杜牧受誣千載又何幸遇予而雪之亦一快哉詩有女同車顏如舜華將翺將翔佩玊瓊琚彼美孟姜洵美且都孟姜世族貴女也美質之佳麗也都飾之閒雅也顏如舜華可以言美矣佩玉瓊琚可以言都矣蓋冶容艷態多出於膏腴甲族燻濃含浸之下彼山姬野婦𨿽美而不都縱有舜華之顏加以瓊琚之佩所謂婢作夫人鼠披荷帶故曰三代仕宦方會穿衣喫飯苟非習慣則舉止羞澀烏有閒雅乎漢宮尹夫人之見邢夫人賈充家郭氏之見李氏亦可證也譬之士之有所卓立必藉國家教養父兄淵源師友講習三者備而後可采薪之女教之容止七日而傾吳宮釣渭之夫立之尙父三年而集周統豈理之常也哉病榻手欥說者曰宋人小說不及唐人是也殊不知唐人小說不及漢人如華嶠明妃傳云丰容靚飾光明漢宮顧影徘徊聳動左右伶元飛燕外傳云以輔屬體無所不靡郭子橫麗娟傳云玉膚柔軟吹气勝蘭不欲衣纓拂之恐體痕也女紅余志語曰欲知菡色但請看芙蓉欲知莫愁美但看阿侯容阿侯莫愁子也戲瑕毛嬙麗姬人之所美也魚見之深入鳥見之髙飛此出漆園氏語故唐人宋之問浣溪篇云鳥驚入松蘿魚畏沈荷花後世遂稱沈魚落雁之容至抱朴子曰昔西施心痛臥於道側蘭麝芬芬見者咸美其容此又言色能感夫艸木不獨魚鳥之有情者矣楚小記章華臺旁土城故址云是靈王細腰宮也舞榭歌臺煙消燼滅美人香骨化作車塵惟畱得破寺鐘聲共白楊蕭蕭相和耳逌旃璅言大同婦人好飾尙脂多美而艷夫婦同行人不知是夫有是婦也析津日記古詩燕趙多佳人美者顏如玉被服羅裳衣當戶理淸曲然燕中婦女𨿽曰穠麗大約調朱殺粉塗飾爲多十三而嫁至三十而��矣此如舜華易落何如玉之有珍珠船意可香初名宜愛或云此江南宮中香有美人字曰宜愛此香故名宜愛秦韓出異姝嬌妍委靡消魂奪目鄰國購之千金不許

閨艷部外編一三餘帖嫦娥奔月之後羿晝夜思維成疾正月十四夜忽有童子詣宮求見曰臣夫人之使也夫人知君懷思無從得降明日乃月圓之候君宜用米粉作丸團圓如月置室西北方呼夫人之名三夕可降耳如期果降復爲夫婦如初今言月中有嫦娥大謬蓋月中主者乃結璘非嫦娥也述異記武都大夫化爲女子顏色美麗蓋山之精也蜀王娶以爲妻無幾物故遂葬於成都郭中搜神記漢談生者年四十無婦常感激讀詩經夜半有女子年可十五六姿顏服飾天下無雙求就生爲夫婦言曰我與人不同勿以火照我也三年之後方可照耳與爲夫婦生一兒已二歲不能忍夜伺其寢後盜照視之其腰已上生肉如人腰已下但有枯骨婦覺遂言曰君負我我垂生矣何不能忍一歲以相照也生辭謝涕泣不可復止云與君𨿽大義永離顧念我兒若貧不能自偕活者暫隨我去方遺君物生隨之去入華堂室宇器物不凡以一珠袍與之曰可以自給裂取生衣裾畱之後生持袍詣市睢陽王家買之得錢十萬王識之曰是我女袍那得在市此必發冢乃拷取之生具以實對王猶不信乃視女冢冢完如故發視之棺蓋下果得衣裾呼其兒視正類王女卽召談生復賜遺之以女婿表其兒爲郎中三國魏志鍾繇傳注陸氏異林曰繇嘗數月不朝會意性異常或問其故云嘗有好婦來美麗非凡問者曰必是鬼物可殺之婦人後往不卽前止戶外繇問何以曰公有相殺意繇曰無此勤勤呼之乃入繇意𨿽有不忍之心然猶斫之傷髀婦人卽出以新�拭血竟路明日使人尋迹之至一大冢中有好婦人形體如生人著白練衫丹繡裲襠傷左髀以裲襠中�拭血李善感甄賦注東阿王漢末求甄逸女不遂太祖回與五官中郎將植殊不平晝思夜想忘寢與食黃初中入朝帝示植玉縷金帶枕植見之不覺泣下時已爲郭后讒死帝意亦悟因令太子畱宴飲以枕植植還度轘轅將息洛水上忽見女子來自云我本托心君王其心不遂此枕是我嫁時從嫁前與五官中郎將今與君王遂用薦枕席歡情交集又云豈不欲常見但爲郭后以糠塞口今被髮掩面羞將此形貌重睹君王耳言訖遂不復見所在遣人獻珠於王王答以玉佩悲喜不能自勝因作感甄賦後明帝見之攺爲洛神賦丹鉛總錄博陵縣有郝仙女廟仙女魏靑龍中山人年及笄姿色姝麗采蘋水中蒼煙白霧俄失所在母哀求水濱願言一見良久異香襲人隱約於波渚間曰兒以靈契托迹綃宮陰主水府世緣已斷毋用悲悒而今而後使鄕梓田蠶歲宜有感而通乃爲吾驗後人立廟焉有題喜遷鶯於壁云汀洲蘋滿記翠籠采采相將鄰媛蒼渚煙生金支光爛人在霧綃鮫館小鬟頓成雲散羅襪淩波不見翠鸞遠但淸溪如鏡野花畱靨情眷驚變現身後神功繞就吳蠶繭漢女菱歌湘妃瑤瑟春動倚雲層殿彤車載花一色醉就碧桃淸宴故山晚嘆流年一笑人間飛電蔣子文傳會稽鄮縣東野有女子姓吳字望子年十六姿容可愛其鄕裏有解鼓舞神者要之便往緣塘行半路忽見一貴人端正非常貴人乘船手力十餘整頓令人問望子欲何之具以事對貴人云我正往彼便於入船共去望子辭不敢忽然不見望子旣拜神坐見向船中貴人儼然端坐卽蔣侯像也問望子來何遲因擲兩橘與之數數形見遂隆情好心有所欲�空中下之常思啖鱠雙鯉隨心而至望子芳香流聞數里頗有神驗經三年望子忽生外意神便絕往來齊諧記陽羨許彥於綏安山行遇一書生年十七八臥路側云腳痛求寄鵝籠中彥以爲戲言書生便入籠籠亦不更廣書生亦不更小宛然與雙鵝並坐鵝亦不驚彥負籠去都不覺重前行息樹下書生乃出籠謂彥曰欲爲君薄設彥曰善乃口中吐出一銅奩子其中諸饌珍羞方丈器皿皆銅气味香旨世所罕見酒數行謂彥曰向將一婦人自隨今欲暫邀之彥曰善又於口中吐一女子年可十五六衣服綺麗容貌殊絕共坐宴俄而書生醉臥此女謂彥曰𨿽與書生結妻而實懷怨向亦竊得一男子同行書生旣眠暫喚之君幸勿言彥曰善女子於口中吐出一男子年可二十三四亦�悟可愛乃與彥敍寒溫書生臥欲覺女子口吐一錦行障遮書生書生乃畱女子共臥男子謂彥曰此女𨿽有心情亦不甚向復竊得一女人同行今欲暫見之願君勿泄彥曰善男子又於口中吐一婦人年可二十許共酌戲談甚久聞書生動聲男子曰二人眠已覺因取所吐女人還納口中須臾書生處女乃出謂彥曰書生欲起乃吞向男子獨對彥坐然後書生起謂彥曰暫眠遂久君獨坐當悒悒耶日又晚當與君別遂吞其女子諸器皿悉納口中畱大銅盤可二尺廣與彥別曰無以謝君與君相憶也彥大元中爲蘭臺令史以盤餉侍中張散散看其銘題云永平三年作會稽趙文韶爲東宮扶侍坐淸溪中橋與尙書王叔卿家隔一巷相去二百步許秋夜嘉月悵然思歸倚門唱西烏夜飛其聲甚哀怨忽有靑衣婢年十五六前曰王家娘子白扶侍聞君歌聲有閨人逐月遊戲遣相聞耳時未息文韶不之疑委曲答之亟邀相過須臾女到年十八九行步容色可憐猶將兩婢自隨問家在何處舉手指王尙書宅曰是間君歌聲故來相詣豈能爲一曲耶文韶卽爲歌艸生盤石音韻淸暢又深會女心乃曰但令有瓶何患不得水顧謂婢子還取箜篌爲扶侍鼓之須臾至女爲酌兩三彈泠泠更增楚絕乃令婢子歌繁霜自解裙帶系箜篌腰叩之以倚歌歌曰日暮風吹葉落依枝丹心寸意愁君未知歌繁霜侵曉幕何意空相守坐待繁霜落歌闋夜已久遂相佇燕寢竟四更別去脫金簪以贈文韶文韶亦答以銀�白璃琉匕各一枚旣明文韶出偶至淸溪廟歇神坐上見�甚疑而悉委之屏風後則琉璃匕在焉箜篌帶縛如故祠廟中惟女姑神像靑衣婢立在前細視之皆夜所見者於是遂絕當宋元嘉五年也﹝按楊升庵集淸溪小姑蔣子文第三妹也淸溪地名小姑所居晉樂府有淸溪小姑詞﹞邢子才山河別記王敬伯字子升會稽人美姿容年十八仕爲東宮扶侍休假還鄕行至吳通波亭維舟中流月夜理琴有一美女子從三四女披幃而入施錦被於東�設雜果酌酒相獻酬令小婢取箜篌作宛轉歌婢甚羞澀低回殊久云昨宵在霧气中彈今夕聲不能暢女迫之乃解裙中出金帶長二尺許以掛箜篌彈弦作歌女脫頭上金釵扣琴而和之其歌曰月旣明西軒琴復淸良宵美醞且同醉朱弦發響新愁生歌宛轉宛轉婉以哀願爲星與漢光景共徘徊又曰悲且傷參差共成行低紅掩翠渾無色金徽玉軫爲誰鏘歌宛轉宛轉淸復悲願爲煙與霧氤氳共容姿天明女畱錦四端臥具繡枕囊並佩各一雙爲贈敬伯以象板牙火籠玉琴軫答之來日聞吳令劉惠明之女船中失錦四端及女郎臥具繡囊佩等簡括諸同行至敬伯船獲之敬伯具言夜來之事及女儀狀從者容質並所答贈物令使簡之於帳後得牙火籠篋中得玉琴軫令乃以婿禮敬伯厚加贈遺而別敬伯問其部下人云女郎年十六名妙容字稚華去冬遇疾而逝未死之前有婢名春條年十六一名桃枝年十五皆能彈箜篌又善宛轉歌相繼而死並有姿容昨從者卽此婢也敬伯因號其琴曰靈感窮怪錄劉導字仁成沛國人好學篤志專勤經籍慕晉關康曾隱京口與同志李士煙同宴於時春江初霽共嘆金陵皆傷興廢俄聞松下有數女子笑聲乃見一靑衣女童立導之前云館娃宮歸路經此聞君志道髙閒欲冀少畱願從顧盼語訖二女至容質甚異皆如仙者衣紅紫絹縠馨香襲人俱年二十餘導與士煙不覺起拜謂曰人間下侶何降神仙二女相視而笑曰勿爾輕言願從容以陳幽衷導飲就席謂曰塵凡濁酒不可以進二女笑曰旣來敍會敢不同觴衣紅絹者西施也謂導曰適自廣陵渡江而至殆不能堪深願思飲衣靑絹者夷光也謂導曰同宮姊妹久曠深幽與妾此行蓋爲君子導謂夷光曰夫人之姊固爲導匹乃指士煙曰此夫人之偶也夷光熟視之西施曰李郎丰儀亦足閒暢夷光曰阿夫婦容貌豈得動人合座喧笑俱起就寢臨曉請去尙未天明西施謂導曰妾本浣紗之女吳王之姬君固知之矣爲越所遷妾落他人之手吳王沒後復居故國今吳王已髦不任妾等夷光是越王之姬越昔貢吳王者妾與夷光相愛坐則同席出則同車今者之行實因緣會言訖惘然導與士煙深相感恨聞京口曉鍾各執手曰後會無期西施以寶鈿一隻畱與導夷光亦折裙珠一雙贈士煙言訖共乘寶車去如風雨音猶在耳頃刻無蹤時梁武天監十一年七月也神異錄鄴中婦人竇建徳常發鄴中一墓無他物開棺見一婦顏色如生姿容絕麗年二十餘衣服形制非近世者候之似有气息乃收還軍養之三日而能言云我魏文帝宮人隨甄皇后在鄴死葬於此命當更生而我無家屬可以申訴遂至幽隔不知今乃何時也說甄后見害事了了分明建徳甚寵愛之其後建徳爲太宗所滅帝將納之乃具以事白且辭曰妾幽閉黃壤已三百年非竇公何以得見今日死乃妾之分也遂飲恨而卒帝甚傷之通幽記麗春者唐韋諷祖母之美婢也祖母妒之乘夫他出生埋麗春於園中至韋諷時已九十年矣諷好園事鋤地見發掘之乃麗春也眉目漸開已而前來拜跪曰麗春初蒙冤死卽被二黑人引至一王府春亦不敢自訴而陰府已經知悉減主母十一年祿以與春乃付判官處分適判官去職此事遂寢九十年蓋陰司亦以下人故不急也昨天官來搜幽司積滯者皆決遣春是以得生諷問曰天官何狀春曰絳衣赤冠如今道士一也又問曰汝屍何以不毀曰冥事未結屍不毀也蓋地界主以藥傳之耳諷遂以爲室相道幽冥事勸諷修徳曰天報之以福信也勸諷修煉入仙之路福之福也嗣後數年忽失諷春所在時武徳二年八月也廣異記開元中易州司馬鄭州張果女卒權瘞閣下有劉乙來代其子常止閣中日暮有美女來情好遂洽經數月忽謂劉曰我前張司馬女沒殯此閣命當重活與君好合後三日君可見發指其瘞處而去劉如期發之至明復活漸能言語坐起數日父詣閣中見女在焉問知其由乃歔欷嘆曰此冥期至感何爲隱蔽因遣報果請婚父母驚喜赴期遂成嘉偶後產數子王氏紀聞隴西李彊名妻淸河崔氏甚美一子生七年矣開元三十二年彊名爲南海丞方暑月妻因暴病卒廣州囂熱死後埋棺於土其外以墼圍而封之彊名痛其妻夭年而且遠官哭之甚慟日夜不絕數日妻見夢曰吾命未合絕今帝許我活矣然吾形已敗帝命天鼠爲吾生肌膚更十日後當有大鼠出入墼棺中卽吾當生也然當封閉門戶待七七日當開吾門出吾身吾卽生矣及旦彊名言之而其家僕妾夢皆協十餘日忽有白鼠數頭出入殯所其大如彊名異之試發柩見妻骨有肉生焉徧體皆爾彊名復閉之積四十八日其妻又入夢曰吾明辰當活盍出吾身吾卽生矣及旦彊名言之而發柩妻則蘇矣扶出浴之妻素美麗人也及乎再生則美倍於舊膚體玉色倩盼多姿袪服靚妝人間殊絕矣彊名喜於色時廣都督唐昭聞之令其夫人觀焉於是別駕以下夫人皆從彊名妻盛服見都督夫人與抗禮頗受諸夫人拜薄而觀之如神仙中人也言語飲食如常人而少言眾人詢之久而一對若問冥間事卽杜口𨿽夫子亦不答明日都督夫人置饌請至家諸官夫人皆同往觀悅其柔姿艷美皆曰目所未睹旣而別駕長史夫人等次日各列筵請之至宅而都督夫人亦往如是已二十日矣出入如人惟沈靜異於疇日彊名使於桂府七旬乃還去後其妻爲諸家所迎往來無恙彊名至數日妻復言病一日遂亡計其再生才百日耳或曰有物憑焉王氏紀聞唐張守珪之鎭範陽檀州密雲令有女年十七姿色絕人女病逾年醫不愈密雲北山有道者衣黃衣在山數百年稱有道術令自至山請之道人旣至與之方女病立已令喜厚其賄財居月餘女夜臥有人與之寢而私焉其人每至女則昏魘及明人去復如常如是數夕女懼告母母以告令乃移�近己夜而伺之覺�動掩焉擒一人遽明燈至乃北山道者令縛而訊之道者泣曰吾命當終被惑乃爾吾居北山六百餘載未嘗到人間吾今垂千歲矣昨蒙召殷勤所以到縣及見公女意大悅之自抑不可於是往來吾有道術常晝夜能隱其形所以家人不見今遇此厄夫復何言令竟殺之太眞外傳上在百花院便殿妃子後至上曰有一屏風賜爾屏風以虹霓爲名雕刻前代美人之形可長三寸許其間服玩皆用眾寶雜�而成水精爲地外以玳瑁水犀爲押絡以珍珠瑟瑟間綴精妙殆非人力所制隋文帝造上賜焉妃歸國忠家遂持去置樓上未及將歸國忠日午偃息樓上至�睹屏風在焉才就枕而屏風諸女悉下�前各通所號曰裂繒人也定陶人也穹廬人也當壚人也亡吳人也步蓮人也桃源人也班竹人也奉五官人也溫肌人也曹氏投波人也吳宮無雙返香人也拾翠人也竊香人也金屋人也解佩人也爲云人也董雙成也爲煙人也畫眉人也吹簫人也笑躄人也垓中人也許飛瓊也趙飛燕也金穀人也小鬢人也光發人也薛夜來也結綺人也臨春閣人也扶風女也國忠歷歷見之而口不能發言諸女各以物列坐俄有織腰妓人近十餘輩曰楚章華踏謠娘也乃連臂而歌之曰三朵芙蓉是我流大楊造得小楊收復有二三妓人曰楚宮弓腰也何不見楚詞別序云綽約花態弓身玉肌俄而遞爲本藝將呈訖一一復歸屏上國忠方醒懼甚遽下樓急令封鎖貴妃聽之亦不欲見焉祿山亂後猶存異物志唐李元平大歷五年客於東陽寺中讀書歲餘薄暮見一女子紅裙繡襦容色美麗領數靑衣來入僧院元平悅而窺之問以所適姓氏靑衣怒曰誰家兒郎遽此相逼俱爲士類不合形迹也元平拜求請見不許須臾女自院出四顧忽見元平有如舊識元平非意所望延入問其行李女曰亦欲見君論夙昔之事我已非人得無懼乎元平心相悅略無疑阻女曰吾父昔任江州刺史君前身爲門夫恆在使君家長直𨿽生於貧賤而容色可悅我因緣之故私與君通才過十旬君患霍亂歿我不敢哭哀倍常情便潛以朱筆塗君左股將以爲志常持千眼千手�每旦焚香發願各生富貴之家相慕願爲夫婦請君驗之元平乃自視實如其言因畱宿歡甚及曉將別謂元平曰托生時至不可久畱後身之父見任刺史我年十六君卽爲縣令此時正當與君爲夫婦幸存思戀愼勿婚也然天命已定君𨿽別娶亦不可得悲泣而去他年果爲夫婦周秦行紀余貞元中舉進士落第歸宛葉間至伊闕南道鳴臯山下將宿大安民捨會暮不能至更十餘里一道甚易夜月始出忽聞有異香气因趨進行不知近遠見火明意爲莊家更前驅至一大宅門庭若豪富家黃衣閽人曰郎君何至余答曰僧孺姓牛應進士落第往家本往大安民捨誤道來此黃衣入告少時出曰請郎君入余問誰氏宅黃衣曰第進無須問入十餘門至大殿蔽以珠簾有朱衣紫衣人百數立階陛間左右唱拜簾中語曰妾漢文帝母薄太后此是廟郎不當來何辱至此余曰臣家宛下將歸失道恐死豺虎敢乞托命太后遣軸簾避席曰妾故漢室老母君唐朝名士不相君臣幸希簡敬便上殿來見太后著練衣狀貌瑰偉不甚年髙勞余曰行役無苦乎召坐食頃間殿內有笑聲太后曰今夜風月甚佳偶有二女伴相尋況又遇嘉賓不可不成一會呼左右屈兩娘子出見秀才良久有二女子從中至從者數百人前立者一人狹腰長面多發不妝衣靑衣僅可二十餘太后曰髙祖戚夫人餘下拜夫人亦拜更一人柔肌穩身貌舒態逸光彩射遠近多服花繡年低於太后後曰此元帝王嬙余拜如戚夫人王嬙復拜各就坐坐定太后使紫衣中貴人曰迎楊家潘家來久之空中見五色云下聞笑語聲寖近太后曰楊潘至矣忽車音馬迹相雜羅綺煥耀旁視不給有二女子從雲中下余起立於側見前一人纖腰修眸容甚麗衣黃衣冠玉冠年三十許太后曰此是唐朝太眞妃子余卽伏謁拜如臣太眞曰吾得罪先帝皇朝不置妾在后妃數中設此禮豈不虛乎不敢受卻答拜更一人厚肌敏視小質潔白齒極卑被寬博衣太后曰齊潘淑妃余拜之如妃子旣而太后命進饌少時饌至芳潔萬端皆不能名余但欲充腹不能足食已更具酒其器用盡如王者太后語太眞曰何久不來相看太眞謹容對曰三郎數幸華淸宮扈從不得至太后又謂潘妃曰子亦不來何也潘妃匿笑不禁不成對太眞視潘妃而對曰潘妃向玉奴說懊惱東昏侯疏狂終日出獵故不得時謁耳太后問余今天子爲誰余對曰今皇帝先帝長子太眞笑曰沈婆兒作天子也大奇太后曰何如主余對曰小臣不足以知君徳太后曰然無嫌但言之餘曰民間傳聖武太后首肯三四太后命進酒加樂樂妓皆少女子酒環行數周樂亦隨輟太后請戚夫人鼓琴夫人約指以玉環光照於座引琴而鼓聲甚怨太后曰牛秀才邂逅到此諸娘子又遇相訪今懇以盡平生歡牛秀才固才士盍各賦詩言志不亦善乎遂各授與箋筆逡巡詩成薄后詩曰月寢花宮得奉君至今猶愧管夫人漢家舊是笙歌處煙艸幾經秋復春王嬙詩曰雪裏穹廬不見春漢衣𨿽舊淚痕新如今最恨毛延壽愛把丹靑錯畫人戚夫人詩曰自別漢宮休楚舞不能妝粉恨君王無金豈得迎商叟呂氏何曾畏木彊太眞詩曰金釵墮地別君王紅淚流珠滿禦�雲雨馬嵬分散後驪宮不復舞霓裳潘妃詩曰秋月春風幾度歸江山猶是漢宮非東昏舊作蓮花地空想曾披金縷衣再三邀余作詩餘不得辭遂應命作詩曰香風引到大羅天月地云�拜洞仙盡道人間惆悵事不知今夕是何年別有善笛女子短髮麗服貌甚美而且多媚潘妃偕來太后以接座居之時令吹笛往往亦及酒太后顧而問曰識此否石家綠珠也潘妃養作妹故潘妃與俱來太后曰綠珠豈能無詩乎綠珠乃謝而作詩曰此日人非昔日人笛聲空怨趙王倫紅殘翠碎花樓下金穀千年更不春詩畢酒旣止太后曰牛秀才遠來今夕誰人爲伴戚夫人先起辭曰如意成長固不可且不宜如此潘妃辭曰東昏以玉兒身死國除玉兒不宜負他綠珠辭曰石衛尉性嚴急今有死不及亂太后曰太眞今朝先帝貴妃不可言其他乃顧謂王嬙曰昭君始嫁呼韓單於復爲株絫單於婦固自困且苦寒地胡鬼何能爲昭君幸無辭昭君不對低眉羞恨俄各歸休余爲左右送入昭君院會將旦侍人告起昭君垂泣持別忽聞外有太后命遂出見太后太后曰此非郎君久畱地宜亟還更索酒酒再行已戚夫人潘妃綠珠皆泣下竟辭去太后使紫衣送往大安抵西道旋失使人所在時始明矣余就大安裏問其里人云去此十餘里有薄太后廟余卻回望廟宇荒毀不可入非向者所見矣余衣上香經十餘日不歇鄭徳璘傳貞元中湘潭尉徳璘家居長沙有親表居江夏每歲一往省焉中間涉洞庭歷湘潭常遇老叟棹舟而鬻菱芡𨿽白髮而有少容徳璘與語多及元解詰曰舟無糗糧何以爲食叟曰菱芡耳徳璘好酒每挈松醪春過江夏遇叟無不飲之叟飲亦不甚愧荷徳璘抵江夏將返長沙駐舟於黃鶴樓下傍有鹺賈韋生者乘巨舟亦抵於湘潭其夜與鄰舟告別飲酒韋生有女居於舟之舵櫓鄰舟女亦來訪別二女同處笑語夜將半聞江中有秀才吟詩曰物觸輕舟心自知風恬浪靜月光微夜深江上解愁思拾得紅蕖香惹衣鄰舟女善筆札因睹韋氏籹奩中有紅箋一幅取而題所聞之句亦吟哦良久然莫曉誰人所制也及旦東西而去徳璘舟與韋氏舟同離鄂渚信宿及暮又同宿至洞庭之畔與韋生舟楫頗相近韋氏美而艷瓊英膩雪蓮蕊瑩波露濯蕣姿月鮮珠彩於水窗中垂釣徳璘因窺見之甚悅遂以紅綃一尺上題詩曰纖手垂鉤對水窗紅蕖秋色艷長江旣能解佩投交甫更有明珠乞一雙彊以紅綃惹其釣女因收得吟玩久之然𨿽諷讀卽不能曉其義女不工筆札又恥無所報遂以釣絲投夜來鄰舟女所題紅箋徳璘謂女所制甚喜然莫曉詩義亦無計遂其款曲繇是女以所得紅綃系臂甚愛惜之風淸月明韋舟遽張帆而去風勢將緊波濤恐人徳璘舟小不敢同越然意殊恨恨將暮有漁人語徳璘曰向者賈客巨舟已全家沒於洞庭矣徳璘大駭神思恍惚悲慨久之不能排抑將夜爲弔江姝詩二首曰湖面徵風且莫吹浪花初綻月光微沈潛暗想橫波淚得共鮫人相對垂洞庭風軟荻花秋新沒靑娥細浪愁淚滴白蘋君不見月明江上有輕鷗詩成酹而投之精貫神祇遂感水神持詣水府府君覽之召溺者數輩曰誰是鄭生所愛而韋氏亦不能曉其來繇有主者搜臂見紅綃府君語韋曰徳璘異日是吾邑之明宰況曩有義相及不可不曲活爾命因召主者攜韋氏送鄭生韋氏視府君乃一老叟也逐主者疾趨而無所礙道將盡睹一大池碧水汪然遂爲主者推墮其中或沈或浮亦甚困苦時已三更徳璘未寢但吟紅箋之詩悲而益苦忽有物觸舟然舟人已寢徳璘秉燭照之見衣服彩繡似是人形驚而拯之乃韋氏也系臂紅綃尙在徳璘喜躍良久女蘇及曉方能言乃說府君感君而活我命徳璘曰府君何人也終不省悟遂納爲室感其異也將歸長沙後三年徳璘當調選欲謀醴陵令韋氏曰不過作巴陵耳徳璘曰子何以知之韋氏曰向者水府君言是吾邑之明宰洞庭乃屬巴陵此可驗矣徳璘志之及選果得巴陵令旣至巴陵縣使人迎韋氏舟楫至洞庭值逆風不進徳璘使傭篙工者五人而迎之內有老叟挽舟若不爲意韋氏怒而唾之叟回顧曰我昔水府活汝性命不以爲徳今反生怒韋氏乃悟恐悸召叟登舟拜而進酒果叩頭曰吾之父母當在水府可省覲否叟曰可須臾舟楫似沒於波然無所苦俄到往時之水府大小倚舟號慟訪其父母居止儼然第捨與人世無異韋氏詢其所須父母曰所溺之物皆能至此但無火化所食惟菱芡耳持白金器數事遺女曰吾此無用處可以贈汝不得久畱促其相別韋氏遂哀慟別其父母叟以筆大書韋氏巾曰昔日江頭菱芡人蒙君數飲松醪春活君家室以爲報珍重長沙鄭徳璘書訖叟遂爲僕侍數百輩迎歸府捨俄頃舟出湖畔一舟之人咸有所睹徳璘詳詩意方悟水府老叟乃昔日鬻菱芡者歲餘有秀才崔希周投詩卷於徳璘內有江上夜拾得芙蕖詩卽韋氏所投徳璘紅箋詩也徳璘疑詩乃詰希周對曰數年前泊舟於鄂渚江上月明時當未寢有微物觸舟芳香襲鼻取而視之乃一束芙蓉也因而制詩旣成諷�良久敢以實對徳璘嘆曰命也然後更不敢越洞庭徳璘官至刺史才鬼記李章武字子飛其先中山人生而敏博遇事便了工文好學𨿽弘道自髙惡爲潔飾而容貌閒美卽之溫然少與淸河崔信友善信亦雅士多聚古物以章武精敏每尋訪辧論皆洞達元微研究原本時人比之張華貞元七年崔信任華州別駕章武自長安詣之數日出行於市北見一婦人甚美因紿信云須州外與親故知聞遂僦捨於美人之家主人姓王此則其子婦也乃悅而私焉居月餘所用計三萬餘子婦所供費倍之旣而兩心克諧相思彌切無何章武系事告歸長安殷勤敍別章武畱交頸錦綺一端仍贈詩曰鴛鴦綺知結幾千絲別後尋難見翻傷未別時子婦答以白玉指環曰念指環相思重相憶願君永持玩循環無終極章武有僕楊杲子婦賫錢一千以獎其服事之勤旣別積八九年章武遊宦亦無從與之相聞至貞元十一年因友人張元宗令下邽縣章武又自京師與元會忽思曩好乃回車涉渭水訪之日冥達華州將捨於王氏之室至其門�無行迹但外有賓榻而已章武以爲下裏之民或廢業卽農暫居郊野或賓從邀集未始歸復但休止其門且將別適他捨見東鄰之婦就而訪之乃云王氏之長老皆捨業而出遊其子婦歿已再周矣又詳與之談卽云某姓楊第六爲東鄰妻復問郎何姓章武具語之又云曩曾有僕姓楊名杲乎曰有之因泣告曰某爲裏中婦五年與王氏相善嘗云我夫室猶如傳捨閱人多矣其餘往來見調者皆殫財窮產甘辭厚誓未嘗動心頃歲有李十八郎曾捨於我家我初見之不覺自失遂私侍枕席實蒙歡愛令我不忘今與之別累年矣思慕之心或竟日不食終夜無寢我家人固不可托脫有至者願以物色名氏求之如不參差相記祗奉並語深意但有僕夫楊杲卽是不二三年子婦寢疾臨死復見托曰我本寒微曾辱君子厚顧心常感念久以成疾自料不治曩所奉托萬一至此願申九泉銜恨千古暌離之嘆仍乞畱止此冀神會於仿�之中章武乃求鄰婦爲開門命從者具食物方將設裀席忽有一婦人持出房掃地鄰婦亦不之識章武因訪所從來云是舍中人又過而詰之徐曰王家亡婦感郎恩情將見會恐生怪怖故使相聞章武許諾云章武所由來者實爲此也𨿽顯晦殊途人皆忌憚而思念情至實所不疑語畢執人欣然而去逡巡映門卽不復見乃具飲饌食飲畢安寢至二更許篝燈在�之東南忽爾稍暗如此再三章武心知有變因命移燭背墻置室東南隅旋聞西北角悉窣有聲如有人形冉冉而至五六步卽可辧其容色衣服乃主人子婦也與昔日不異但舉止浮急音調輕淸耳章武下�迎擁攜手款若平生之歡自云在冥錄中都忘親戚但思君子之心如平昔耳章武倍與狎暱無他異但數請令人視明星若出當還不可久住每講歡之暇卽懇托謝鄰婦楊氏云非此人誰達爾幽恨至五更有人告可還子婦泣下�與章武連臂出門仰望天河嗚咽悲怨卻入室自於裙帶上解錦囊囊中取一物似彈丸其色紺碧質又堅密似玉而冷狀如小葉章武不之識子婦曰此卽所謂靺鞨寶出昆侖元圃中彼亦不可得妾近與西嶽玉京夫人戲見此物在眾寶璫中愛而訪之夫人遂解以相授又云洞天羣仙每得此一�皆爲光榮以郎奉元道有精識故以投贈願常寶之此非人間之有遂吟詩曰河漢已傾斜神魂欲超越願郎更迥抱終天從此別章武取白玉寶簪一以酬之並答詩曰分從幽顯隔豈謂有佳期寧辭重重別所嘆去何之因相持泣良久子婦復爲詩曰昔辭懷復會今別便終天新悲與舊恨千古閉重泉章武答曰後期杳亡約前恨已相尋別路行無信何因得寄心款曲敍別訖遂卻赴西北隅行數步猶回顧拭淚云李郎無捨念此泉下人復哽咽佇立視天欲明急趨至角卽不復見矣但空室窅然寒燈半滅而已章武乃促裝自下邽歸長安復歸安定後復之下邽與張元宗及羣官攜酒宴飲酒酣章武懷感因卽事賦詩曰水不西歸月暫圓令人悵望古城邊蕭條明發分岐路知更相逢何歲年吟畢與羣官別獨行數里又自諷誦忽聞空中嘆賞音調淒惻問之卽王氏子婦也自云冥中各有地分今於此聞郎髙�知郎恩眷故冒陰司之責遠來奉送千萬自珍章武愈感之及至長安與道友隴西李助語助亦感其誠而賦詩曰石沈遼海闊劍別楚天長會合知無日離心滿夕陽章武旣事東平丞相府因閒召玉工視所得靺鞨寶工亦不知不敢雕刻後奉使大梁又召玉工粗能辧乃因其形刻作檞葉象奉使上京每以此物貯懷中至市東街獨見胡僧忽近馬叩頭云君有寶物在乞一見爾乃引於靜處開懷示僧捧玩移時云此天上至物非人間有也章武復來華州訪遺楊六娘至今不絕云博物志博陵崔書生住長安永樂裏先有舊業在渭南貞元中嘗因淸明節歸渭南行至昭應北墟壠之間日已晚歇馬於古道左比百餘步見一女子靚妝華服穿越榛莽似失路於松柏間崔閒步漸近乃以袂掩面而足趾跌蹶屢欲僕地崔使小童逼而覘之乃二八絕代之姝也遂令小童詰之曰日暮何無儔侶而倉皇於墟墓間耶默不對又令一童將所乘馬逐之更以僕馬奉送美人回顧意似微納崔乃僂而緩逐之美人上馬一僕控之而前才數百步忽見女奴三數哆口坌息踉蹌而謂女郎曰何處來數處求之不得擁馬行十餘步則長年靑衣駐立以俟漸近乃拜謝崔曰郎君湣小娘子失路脫驂僕以濟之今日色已暮邀郎君至莊可矣崔曰小娘子何獨步淒惶如此靑衣曰因被酒興酣至此取北行一二里復到一樹林室屋甚盛桃李甚芳又有靑衣七八人迎女郎而入少頃一靑衣出傳主母命曰小外生因避酒逃席失路賴遇君子卹以僕馬不然日暮或值惡狼狐媚何所不至闔宅戴佩且憩卽當奉邀靑衣數人更出候問如親戚之密頃之邀崔入宅旣見乃命具酒酒至從容敍言某王氏外生女艷麗精巧人間無雙欲侍君子巾櫛何如崔邁逸者因酒拜謝於座側俄命外生出實神仙也一住三日燕遊歡洽無不酣暢王氏常呼其姨曰玉姨玉姨好與崔賭王愛崔口脂合子玉姨輸則有玉環相酬崔輸且多先於長安買得合子六七枚半輸玉姨崔亦贏玉指環二枚忽一日一家大驚曰有賊至其妻推崔生於後門出才出妻已不見但身臥一穴中惟見芫花半落松風晚淸黃萼紫英艸露沾衣而已其玉指環猶在衣帶卻省初見美人之路而行見童僕具鍤發掘一墓穴已至櫬中見銘記曰後周趙王女玉姨之墓平生憐重王氏外生外生先歿後令與同葬柩棺儼然開櫬中有一合合內有玉環六七枚比其賭者果無異矣又一合中有口脂合子數枚乃崔生輸者也崔生問僕人但見郎君入柏林尋�不得方掘此穴果不誤也玉姨呼崔生奴僕爲賊耳崔生感之急爲掩瘞仍舊云逸史昔有盧李二生隱居太白山讀書兼習吐納導引之術一旦李生告歸曰某不能甘此寒苦且浪迹江湖訣別而去後李生知橘子園人吏隱欺欠折官錢數萬貫羈縻不得東歸貧甚偶過揚州阿使橋逢一人艸蹺布衫視之乃盧生生昔號二舅李生與語哀其襤褸盧生大罵曰我貧賤何畏公不作好棄身凡獘之所又有欠負身被囚拘尙有面見我乎李生厚謝二舅笑曰居處不遠明日卽將奉迎至旦果有一僕馳駿足來云二舅遣迎郎君旣去馬疾如飛過城南數十里路側朱門斜開二舅出迎星冠霞帔容貌光澤侍婢數十人與橋下儀狀全別邀李生中堂宴饌名花異木若在雲霄旣夜引李生入北亭命酌曰兼與公求得佐酒者頗善箜篌須臾紅燭引一女子至容色極艷新聲甚嘉李生視箜篌上有朱字一行雲天際識歸舟雲間辧江樹罷酒二舅曰莫願作婚姻否李生曰某安敢二舅許爲成之又曰公所欠官錢多少曰二萬貫乃與一拄杖曰將此於波斯店取錢可從此學道無自穢也才曉前馬至二舅令李生去送出門波斯見拄杖驚曰此盧二舅拄杖何以得之依言付錢遂得無事其年往汴州行軍陸長源以女嫁之旣婚頗類盧二舅北亭之所睹者復解箜篌果有朱字視之天際之詩兩句也李生具說揚州城南盧二舅亭中筵宴之事妻曰少年兄弟戲書此昨夢使者云仙官追一如公所言也李生歡訝欲尋二舅之居惟見荒艸不復睹亭臺矣博異志沈亞之以記室從隴西公謂軍涇州隴西公言少從邢鳳遊鳳帥家子無他能後寓居長安平康裏南以錢百萬質故豪洞門曲房之第卽其寢而晝偃夢一美人自西楹來環步從容執捲且吟爲古妝髙鬟長眉衣方領繡帶被廣袖之襦鳳大悅問麗人何所自而臨我哉美人笑曰此妾家也而君客於妾宇下焉有所自鳳曰願示其書目美人曰妾好詩而嘗綴此鳳曰麗人幸少畱得賜觀覽美人授詩坐西�鳳髮卷視其首篇題之曰春陽曲終四句其後他篇皆數十句美人曰君必欲傳之無令過一篇鳳卽起從東廡下幾上取彩箋傳春陽之曲其詞曰長安少女踏春陽何處春陽不斷腸舞袖弓彎渾忘卻羅幃空度九秋霜鳳吟卒請曰何謂弓彎曰妾昔年父母教妾此舞美人乃起整衣張袖舞數拍爲弓彎之狀以示鳳旣罷美人低佪良久卻辭去鳳曰願復少從容須臾間竟去鳳亦旋覺昏然忘其所記鳳更衣卽於懷袖中得其詞驚視方省所夢時貞元中也又吳興姚合謂亞之曰吾友王炎云元和初夕夢遊吳侍吳王久之聞宮中出輦鳴簫擊鼓言葬西施王悲悼不止立招詞客作挽歌炎遂應教作西施挽歌其詞曰西望吳王闕云書鳳字牌連工起珠帳擇土葬金釵滿地紅心艸三層碧玉�春風無處所淒恨不勝懷進詞王甚嘉之乃寤能記其實炎太原人也元怪錄進士王勝蓋夷元和中求薦於同州時賓館塡溢假郡功曹王翥第以俟試旣而他室皆有客惟正堂以艸繩系其門自牖而窺其室獨�上有褐衾�北有破籠此外更無有問其鄰曰處士竇三郎玉居也二客以西廂爲窄思與同居甚喜其無姬僕也及暮竇處士者一驢一僕乘醉而來夷勝前謁且曰勝求解於郡以賓館喧故寓於此所得西廊亦甚窄君子旣無姬僕又是方外之人願略同此堂以俟郡試玉固辭按對之色甚傲夜深將寢忽聞異香撲鼻驚起尋之則見堂中垂簾幃歡然笑語於是夷勝突入其堂中屏幃四合奇香

閨艷部外編二王宇司馬才仲傳司馬才仲名槱陜州人初在洛陽晝寐夢一美姝牽帷而歌曰妾本錢塘江上住花落花開不管流年度燕子銜將春色去紗窗幾陣黃梅雨才仲愛其詞因詢曲名云是黃金縷且曰後日相見於錢塘江上及才仲以東坡先生薦應制舉中等遂爲錢塘幕官爲秦尉少章道其事少章續其詞後云斜插犀梳云半吐檀板輕敲唱徹黃金縷夢斷彩雲無覓處夜涼明月生南浦頃之復夢美姝笑迎曰夙願諧矣遂與同寢自是每夕必來才仲爲同采談之咸曰公廨後有蘇小小墓得非妖乎不逾年而才仲得疾所乘遊舫艤泊河塘柁工遽見才仲攜一麗人登舟卽前聲諾聲斷火起舟尾倉忙走報其衙則才仲死而家人已慟哭矣夷堅志宣和中京師士人元夕出遊至二美樓下觀者塡塞不可前少駐步見美婦人舉措倉惶若有所失問之曰我逐時觀燈迷失伴侶今無所歸士以言誘之欣然曰我不能歸必被他人掠賣幸君子憐之士人喜卽手與還捨如是半月寵嬖殊甚亦無有人蹤迹之者一日召所善友與飲命婦人侍酒甚款後數日友復來曰前日所見之婦安從得之曰吾以金買之也友曰恐不然子當實告我我前日酒間見每過燭後色必變意非人類不可不察士人曰相處累月烏有是友曰葆眞宮王文卿法師善符籙試謁之若是祟渠必能言不然無傷也遂同往謁王一見驚曰妖气甚濃勢將難治此祟絕異非常鬼也歷指坐間他客曰異日皆當爲佐證坐者盡恐士人已先聞友言不敢復隱具告之師曰此物平時有何嗜好曰一錢篋極巧常佩於身不以示人王卽朱書二符授之曰公歸俟其寢以一符置其首一置篋中士人歸其婦大罵曰托身於君久矣乃不見信令道士書符以鬼待我士初猶設詞以對婦人曰某僕爲我言一符欲置吾首一置篋中何諱也士人不能隱密訪之僕初不言益疑之迨夜俟其睡婦張燈制衣達旦不息士愈窘亟走謁王師師喜曰渠不過能忍一夕今夕必寐第從吾戒是夜果熟睡乃如戒施符天明無所見意謂已去越二日開封府遣獄吏逮王師下獄曰某家婦人瘵疾三年臨病革乃大呼曰葆眞宮王法師殺我遂死家人方與沐浴見首下及腰間皆有符乃詣府投牒云王以妖術殺其女王具言其所以卽追士人並向日坐上諸客証之皆同得免王師建昌人玉照新誌張子韶淩季文俱武林人少長同肄業鄕裏宣和末居淸湖中時東西兩岸居民稀少白地居多二人夜同步河之西見一婦人在前衣妝楚楚因縱步覘之常不及焉至空迥處忽見回顧二人而笑眞絕色也方欲詢之乃緩步自水面而東二公驚駭而退夷堅志舒州胡永孚言其叔父頃爲蜀中倅至官數日季子適後圃見墻隅小屋垂箔若神祠有老兵出拜曰前通判之女年十八歲未嫁而死葬於此今其父去官於某處矣問容貌如何老兵曰無所識嘗聞諸偶言前後太守閱婦人多矣未有如此女之美者胡子方弱冠未授室聞之心動指幾上香鑪曰此香火亦大冷落明日取燻鑪花壺往爲供私酌酒奠之心搖搖然冀幸一見自是屋簾微動若有人呼嘯聲俄一女子袪服出光麗動人胡子心知所謂徑就之女曰毋用懼我我乃室中人也感子眷眷是以一來胡驚喜欲狂卽與偕入室夜分乃去旦復至以爲常課業盡廢家人少見其面亦不復窺園惟精爽憔悴飲食減損父母深憂之密叩宿直小兵云夜聞與人切切笑語呼問其子子不敢諱以實告父母曰此鬼也當爲汝治之子曰不然相接以來初頗爲疑今有日矣察其起居言語動息與人無分毫異安得爲鬼父母曰然則有何異曰但每設食時未嘗下箸只飲酒啖果實而已父母曰候其復至彊之食吾當觀之子反室而女至命其食彊之至於再三不可曰常時往來無所礙今食此則身有所著欲歸不得矣子又彊之不得已一舉箸父母自外入女矍然起將蔽匿而形不能隱踧踖慚窘泣拜謝罪胡氏盡室環視問其情狀曰亦自不覺向者意欲來則來欲去則去不謂今若此又問曰旣不能去今爲人耶鬼耶曰身在此畱則爲人矣有如不信請發瘞驗之如其言破冢見柩有隙可容指中空空然胡氏乃大喜曰冥數如此是吾家婦也爲攺館於外擇謹厚婢僕視之走介告其家且納幣焉女父遣長子及家人來視眞女也遂成禮而去後生男女數人今尙存女姓趙氏夷堅志有士夫自浙西赴官湖外妻絕美舟過楊子江大風作於金山寺下舟覆妻孥盡溺惟士人賴小艇得脫就寺哀慟累日然後去三年後秩滿東還復經故處就寺設水陸供薦禱於佛乞使妻早受生罷時已四更少焉童奴掃地逢一婦人滿身流液饞涎裸跣抱柱如醉如癡喚之不應黎明僧眾聚觀士人亦至細認之乃其妻也駭怖無以諭命加燻燎具湯藥守之至食時稍稍知人自引手接湯俄而復活夫婦相持而泣遂言其故曰我初時如被人拖腳引下喫水數口入水底爲一綠衣官人入穴穴髙且深置我土室中以我爲妻每夜袖糕餅之屬飼我未嘗茹葷問其安得此物初猶笑不言及旣暱熟方雲是水陸會中得來因告之曰我囚悶已久試帶我出瞻仰佛事少歡心意如何彼堅拒不可求之屢矣一夕許之我因攀險梯危上寺中望燈燭熒煌華幡間列及詣香案邊聽疏乃是君官位姓名追薦我者我料君在此盤旋繞寺不肯返綠衣屢見促我故延畱會罷燭滅彊拽我行我聞君咳聲願見不得緊抱廊柱不放遭他毆打困極他怕天曉始捨去此身墮九泉下不知歲月賴君復生皆佛力廣大所致喜甚而哭夫亦哭遂爲夫婦如初滿寺之人莫不驚異綠衣者蓋水府判官也臨川貢士張赴省試行次玉山道中暮宿旅店揭薦治榻得絹畫一幅展視之乃一美人寫眞其傍題四娘二字以問主者答曰非吾家物比來士子應詔東下每夕有寓客殆好事少年所攜而遺之者旅懷淫蕩注目不釋援筆書曰�土爲香禱告四娘四娘有靈今夕同�因掛之於壁酤酒獨酌持杯接其昒曰能爲我飲否燈下恍惚覺軸上應聲莞爾微笑醉而就枕俄有女子臥其側撼之使醒曰我是卷中人感爾多情故來相伴於是撫接盡歡將曉告去曰先詣前途相候自是每夜必來曁到臨安亦然但不肯說鄕裏姓氏嘗謂之曰汝旣通靈能入貢院探題目乎曰不可彼處神人守衛巡察周備無路可入試罷西歸追隨如初將至玉山慘然曰明當抵向來邂逅之地正使未晚盍弛擔吾當與子訣別及期執其手曰我未曾娶願與汝同歸白母以禮婚聘女曰我宿緣合伉儷今則未也君今舉失利明年授室爲別不久他時當自知瞥然而去果下第尋約婚於崇仁吳氏來春好合妻之容貌絕類卷中人而排行亦第四一日戲語妻曰方媒妁許議卿吾私遺畫工圖爾貌妻未之信開笥出示吳門長幼見之合詞贊嘆以爲無分毫不似可謂異矣趙喜奴傳旅醫盧生以術行售慶元二年抵邵武泰寧境上地名白塔村時已黃�不逢捨館�瞻之次值小茅屋亟就之𨿽略有燈火而無人出應盧呼問此爲誰家一麗女方出曰我乃趙喜奴也卽求寄宿答曰此不是道店又無男子尋常不曾著人歇今難前進理須相容盧欣然而畱且悅其色態頓生慕想旣濯足偕僕往西房下榻妄念之深三更不交睫忽有擊門者驚問之則云喜奴至盧振衣延接女曰恰來一見便如所懷緣旁人注目不敢輒相邀喚今已夜半能過我啜茶乎盧大喜滿望使僕守舍隨入坐於堂乃言我自一見後便願共一夕之歡少償夙契眞非偶然盧遜謝不已從容頗久別有鴉鬟從後出笑云何用閒談虛度良宵誠爲可惜喜奴起白曰合備酒殽爲禮值夜不能姑相與綢繆徐當卜晝耳語訖攜手同歸極風流雅之致迨曉僕開眼不見主人出尋之回視已所寢正在五道小廟側艸露之上主人�坐廟中如酩酊狀僕探藥筒餌以蘇合香圓始覺乃登塗瞿佑聚景園記延佑初永嘉滕生名穆年二十六美風調善吟詠爲眾所重素聞臨安山水之勝思一遊焉甲寅歲以鄕書赴薦至則僑居湧金門外無日不往來於南北兩山間七月之望於院賞蓮因宿湖中泊舟雷峯塔下是夜月色如晝荷香滿身時聞大魚跳躑於波間宿鳥飛鳴於崖際生已大醉寢不能寐披衣而起沿堤觀望行至聚景園信步而入時宋亡已四十年園中臺館如會芳殿淸輝閣翠花亭皆已頹毀惟瑤津西軒巋然獨存生至軒中�欄少憩俄見一美人先行一侍女隨之自外而入風鬟雲鬢綽約多姿望之殆若神仙生於軒下屏息以觀其所爲美人言曰湖山如故風景不殊但時移世換令人有黍離之悲行至園北太湖石畔遂聞嘆息徐徐而�詩曰湖上園亭好重來憶舊遊徵歌調玉樹閱舞按梁州徑狹花迎輦池深柳拂舟昔人皆已沒誰與話風流生放逸者初見其貌已不能定情及聞此作技癢不可復禁卽於軒下續吟曰湖上園亭好相逢絕代人嫦娥辭月殿織女下天津未會心中意渾疑夢裏身願吹鄒子律幽谷發陽春吟已趨出赴之美人亦不驚訝徐言曰固知君在此特來相訪耳生問其姓名美人曰妾棄人間已久欲自陳敍誠恐驚動郎君生聞此言審其爲鬼亦無所懼因問之乃曰芳華姓衛故宋理宗朝宮人年二十四而沒殯此園側今晚因往演福堂訪賈貴妃蒙延坐久不覺歸遲致令郎君於此久待卽命侍女曰翹翹可於捨中取裀席酒果來今夜月色如此郎君又至不可虛度可便於此賞月也翹翹應命而去須臾攜紫氍毹鋪於中庭設白玉碾花樽碧琉璃盞醪醴馨香非世所有與生談謔笑詠詞旨淸婉復命翹翹歌以侑酒翹翹請歌柳耆卿望海潮辭美人曰對新人不宜歌舊曲卽於座上自制木蘭花慢一闋命翹翹歌歌曰記前朝舊事曾此地會神仙向月地云階重攜翠袖來拾花鈿繁華總隨流水嘆一場春夢杳難圓廢港芙蕖浥露斷堤楊柳搖煙兩峯南北只依然輦路艸芊芊悵別館離宮煙銷鳳蓋波沒龍船平生銀屏金屋對添燈無焰夜如年落日牛羊隴上西風燕雀林邊歌畢美人然垂淚生以言慰解仍微詞挑之以觀其意卽起謝曰殂謝之人久爲塵土幸得奉事巾櫛𨿽死不朽且郎君適間詩句固已許之矣願吹鄒子之律而一發幽谷之春也生曰向者之詩率口而出實本無意豈料便成讖語良久月翳西垣河傾東嶺卽命翹翹撤席美人曰敝居僻陋非郎君所處只此西軒可也遂攜手而入假寢軒下交會之際無異於人將旦揮涕而別至晝往訪於園側果有宋宮人衛芳華之墓墓左一小丘卽翹翹所瘞也生感嘆逾時迨暮又赴西軒則美人已先至矣迎謂生曰日間感君相訪然妾止卜其夜未卜其晝故不奉見數日之後當得無間爾自是無夕不會經旬之後白晝亦見生遂攜歸所寓安焉已而生下第東歸美人願隨去生問翹翹何以不從曰妾旣奉侍君子舊宅無人畱渠看守爾生遂與之同歸鄕裏紿其家人曰娶於良家眾見其舉止溫柔言詞慧利信且悅焉美人處生之室奉長上以禮待婢僕以恩左右鄰里俱得其歡心且又勤於治家潔於守己𨿽中門之外未嘗輕出眾咸賀生得內助荏苒三載當丁巳之初秋生又治裝赴浙省鄕試行有日矣美人請於生曰臨安妾鄕也從君至此已閱三秋今願偕行以視翹翹生許諾遂同載抵錢塘僦屋以居至之明日適值七月之望美人謂生曰三年前曾於此夕與君相會適當今夕之期欲與君同赴聚景再續舊遊可乎生如言載酒而往至晚月上東垣蓮開南浦露柳煙篁動搖堤岸宛然昔日之景行至園前則翹翹迎拜於路首曰娘子陪侍郎君遨遊城郭首尾數年已極人間之樂獨不念舊居乎三人入園又至西軒而坐美人忽垂淚告生曰感君不棄得侍房帷未遂深歡又當永別生曰何故對曰妾本幽陰之質久踐陽明之世甚非所宜特以與君有宿世之緣故相從爾今緣盡自當奉辭生驚問曰然則何時對曰止在今夕爾生淒惋不已美人曰妾非不欲終事君子然而程期有限不可逾越若顧遲畱須當獲戾非止有損於妾亦將不利於君生意稍悟然悲傷感愴徹曉不寐及山寺鐘鳴水村雞唱急起與生爲別解所禦玉指環系生衣帶曰異日見此無忘舊情遂分袂而去然猶頻頻回顧良久始滅生大慟而返翌日具殽醴焚楮鏹於墓下生作文以弔之從此遂絕生獨居旅邸如喪配偶試期旣迫亦無心入院遂惆悵而歸親黨問其故始具述之眾咸嘆異生自是終身不娶入雁蕩山采藥遂不知所終幽怪錄元延佑間天水趙源僑寓葛嶺其側卽賈似道宅也日晚徙倚門外忽有一女子從東來綠衣雙鬟年可十五六姿色明媚源注目久之明日出門又見如此凡數度源戲問之曰姐姐家居何處暮暮來此女笑而拜曰兒家與君爲鄰君自不識耳源試挑之女子欣然而應遂畱宿焉明旦辭去夜則復來如此月餘問其居止姓名女子終不告但曰兒常衣綠但呼我爲綠衣人可也源一夕被酒戲之曰綠兮衣兮綠衣黃裳女子有慚色數夕不至及再來源叩之乃曰本欲與郎君偕老柰何以婢妾待之然君已知之矣不敢復隱源問其故女慘然曰得無難乎兒實非今世人亦非有禍於君者但冥數當然耳源大驚曰願聞其詳女子曰兒故宋平章秋壑之侍女也本臨安良家子少善奕棋年十五以棋童入侍每秋壑回朝宴坐半閒堂必召兒侍奕備見寵愛是時君爲其家蒼頭職主煎茶每因供進茶甌得至後堂君時年少美姿容兒見而慕之嘗以繡羅錢篋乘暗投君君亦以玳瑁脂盒爲贈彼此𨿽各有意內外嚴密莫得其便後爲同輩所覺讒於秋壑遂與君同賜死於斷橋之下君今已再世爲人而兒猶在鬼錄得非命歟言訖嗚咽泣下源亦爲之動容久之乃曰審如此則君與我乃再世姻緣也當更加親愛以償疇昔因曰汝之精气能久存於世耶女曰數至則散矣源曰何時女曰三年耳及期病臥不起曰曩固與君言矣面壁而化源大慟舉衣衾而葬之感其情不復娶投靈隱寺爲僧異聞總錄致和中鎭江府丹徒縣李主簿被轉檄往湖州方田府差二吏曰徐璋曰蔡禋與偕行旣至境館於近郊觀音院僧房其旁一小室扃鐍甚固二吏竊窺之見壁間掛美女子像前設香火知爲殯宮私自謂曰我�客旅淒單若得如此人來伴一笑何幸哉徐以叩僧僧云郡人張文林今爲明州象山令其長婦死攢殯彼室淺土中而委吾歲時供事此其畫像也是夕璋旣寢禋寐未熟見女子褰幃入笑曰汝旦晝有意羨我故來相就將與汝周旋切勿語人無以爲怪而生疑懼禋欣然滿望畱之狎暱自是與璋異榻每夕必至逾月矣二吏以裝賫垂竭啟主簿求暫歸主簿曰璋善筆札吾不可闕禋獨歸足矣至夜女子來問欲歸之故禋告之女曰我有金釵遺汝持貨足以少濟願罷西去之役卽拔頭上釵授禋明日鬻於肆得錢萬六千而紿謂璋曰適入城偶逢鄕人以此借我今當共用之毋庸歸也璋默念我與彼同里巷豈有鄕人至而不識之理且聞禋夜夜若與人私語恐異時敗將爲己累乃著意伺之一日天欲曉正值女子從禋榻而下急掩之僕於地若初死者衣冠儼然咸驚怖不知所爲以實告主僧屬守視而拘二吏於官付獄究鞫復移文象山張令遣老嫗詣寺發瘞則已空矣遂得免未幾還丹徒竟以憂駭得疾禋璋並殂楊維楨南樓美人傳劉天麒嘗中秋夕獨臥小樓窗忽自啟視之一美人靚妝縞服肌體嬌膩眞絕色也天麒恍惚不敢語已而攬其袪乃莞爾納之天麒曰敢請姓氏當倩媒求聘耳美人曰妾上失姑嫜終鮮兄弟何聘乎汝知今夕南樓故事只呼南樓美人可也天曙囑曰君勿輕泄妾當夕至語訖越鄰家臺榭而去自是每夜翩翩而至相愛殊切一日天麒露其事於酒餘人曰此妖也君獲禍深矣迨夕美人讓曰妾見君靑年無偶故失身奉君何泄我樞機致人有禍君之說遂悻悻而去將歲杳然天麒深忿前言但臨衾拭淚而已至明歲秋夕嘗憶前事樓中朗吟前赤壁賦云桂棹兮蘭槳擊空明兮溯流光渺渺兮予懷望美人兮天一方歌未罷美人忽越臺榭而至曰妾見君朝夕憂憶又爲馮婦相與至夜半美人潸然泣曰風情有限世事難遺聞君新婚在邇今將永別不然不直分愛於賢配抑將不利於君天麒稍悟猶豫間美人不見矣天麒婚後更無他異陳愔牡丹燈記方氏之據浙東也每歲元夕於明州張燈五夜傾城士女皆得縱觀至正庚子之歲有喬生者居鎭明嶺下初喪其偶鰥居亡聊不復出遊但倚門佇立而已十五夜三更盡遊人漸稀見一丫鬟挑雙頭牡丹燈前導一美人隨後約年十七八紅裙翠袖迆投西而去生於月下視之韶顏稚齒眞國色也神魂飄蕩不能自持乃尾之而去或先之或後之行數十步女忽回顧微哂曰初無桑中之期乃有月下之遇事非偶然也生卽趨前揖之曰敝居咫尺佳人可能回顧否女無難意卽呼丫鬟曰金蓮可挑燈同往也於是金蓮復回生與女攜手至家極其歡暱自以爲巫山洛浦之遇不是過也生問其姓名居址女曰姓符麗卿其字淑芳其名故奉化州判女也先人旣歿家事零替旣無兄弟仍鮮族黨止妾一身遂與金蓮僑居湖西爾生畱之宿態度精妍詞气婉媚低幃暱枕甚極歡愛天明辭別而去及暮則又至如是者將半月鄰翁疑焉穴壁窺之則見一粉妝髑髏與生並坐於燈下大駭明旦詰之祕不肯言鄰翁曰嘻子禍矣人乃至盛之純陽鬼乃幽陰之邪穢今子與幽陰之魅同處而不知邪穢之物共宿而不悟一日眞元耗盡災眚來臨惜乎以靑春之年而遽爲黃壤之客也悲夫生始驚懼備述厥繇鄰翁曰彼言僑居湖西往訪問之則可知矣生如其教徑投月湖之西往來長堤之上髙橋之下訪於居人詢於過客並言無有將夕矣乃入湖心寺少憩行徧東廊復轉西廊廊盡得一暗室則有旅櫬白紙題其上曰故奉化州判女麗卿之柩柩前懸一雙頭牡丹燈燈下立明器女子背上有金蓮二字生見之毛髮盡豎寒粟徧身奔走出寺不敢回顧是夜借宿鄰翁之家憂怖之色可掬鄰翁曰元妙觀魏法師故開府王眞人弟子符籙爲當今第一汝宜急往求焉明日生謁法師望見其至驚曰妖气甚濃何爲來此生拜座下具述其事法師以朱書符二道授之令其一置於門一懸於榻仍戒不得再往湖心寺生受符而歸如法安頓自此果絕來矣一月有餘不覺又往衮繡橋訪友畱飲至醉卻忘法師之戒徑取湖心寺路以回將及寺門復見金蓮迎拜於前曰娘子久待何一向薄情如是遂與生俱入內廊直抵室中女子宛然在坐數之曰妾與君素非相識燈下一見感君之意遂以全體事君暮往朝來於君不薄柰何信妖道之言遽生疑惑便欲永絕薄情如是妾恨之深矣今幸得見豈能相捨卽握生手至於柩前柩忽自開擁之同入隨卽閉矣生遂死於柩中鄰翁怪其不歸遠近尋問及至寺側西廊停柩之室見生之衣裾微露於柩外請於寺僧而發之死已久矣與女子之屍俯仰臥於柩內女貌如生寺中僧眾嘆曰此奉化州判符君之女也死時年十有七權厝於此舉家還去竟絕音耗至今十有三年矣不意作怪如是遂以屍柩及生殯於西門之外是後云陰之晝月黑之夜往往見生與女子攜手同行一丫鬟挑燈前導遇之者�得重疾寒熱交作薦以功徳祭以牢醴庶獲可痊否則不起矣居人大懼競往元妙觀謁魏法師而訴焉法師曰吾之符籙止能治其未然今祟成矣非吾所知也聞有鐵冠道人者見居四明山頂考劾鬼神法術靈驗汝輩宜往求之遂至山攀緣藤葛驀越溪澗其上絕頂果有艸庵一所道人�幾而坐方看道童調鶴眾羅拜庵下告以來故道人曰山林隱士旦暮且死烏有奇術君輩過聽矣拒之甚堅眾曰某等實不知蓋元妙觀魏法師所指教爾道人曰吾老矣不復下山已六十餘年小子饒舌煩吾一行卽與童子下山步履輕捷徑至西門外結方丈之壇踞席端坐書符焚之忽見符吏數輩黃巾帛襖金甲雕戈長皆丈餘屹立擅下鞠躬請命貌甚虔肅道人曰此間有邪祟爲禍驚擾生民汝輩豈不知耶宜疾驅之將吏受命卽往不移時以枷鎖押女子與生並金蓮俱到壇所鞭捶揮撲流血淋漓道人訶責良久令具供狀將吏遂以紙筆授之俱各供數百言今錄其略於此喬生供曰伏念某喪室鰥居倚門獨立犯在色之戒動多欲之求不能效孫叔見兩頭蛇而決斷乃致如鄭子逢九尾狐而愛憐事旣莫追悔將奚及符女供曰伏念某靑年棄世白晝無鄰六魄𨿽離一靈未泯燈前月下逢五百年歡喜冤家世上民間作千萬人風流話本迷不知返罪安可逃金蓮供曰伏念某殺靑爲骨染素成胎墳隴埋藏是誰作俑而用面目機發比人具體而微旣有名字之稱可乏精靈之異因而得計豈敢爲妖供畢將吏取呈道人以巨筆判曰蓋聞大禹鑄鼎而神姦鬼祕莫能逃其形溫嶠燃犀而水府龍宮俱得見其狀惟幽明之異趣乃詭怪之多端物旣不祥遭之有害故大厲入門而晉景歿妖豕啼野而齊襄殂降禍爲妖興作孽是以九天設斬邪之所十地分罰惡之司魑魅魍魎無以容其姦夜乂羅剎不得肆其暴矧此淸平之世坦蕩之時而乃變幻形軀依附艸木天陰雨濕之夜月落參橫之辰潛於梁而有聲窺其室而無睹蠅營狗苟羊狠狼貪疾如飄風烈若猛火喬家子生猶不悟死何惜焉符氏女死尙貪淫生可知矣況金蓮之怪誕假明器以成形惑世誣民違條犯法狐綏綏而有蕩鶉奔奔而無良惡貫已盈罪名不宥陷人坑從今塡滿迷魂陣自此打開燒毀雙明燈押赴九幽獄沈淪陰翳永無出期判詞已具主者奉行急急如律令卽見此三鬼悲啼躑躅爲將吏驅捽而去道人拂袖入山明日眾姓往謝之不復可見也止有艸庵存焉急往元妙觀訪魏法師而審問其故其法師則已病喑�不能言矣耳譚福淸茂村韓生慶雲授徒於長樂之藍田石尢嶺間見嶺下遺骸傷之歸具插自爲瘞埋是夜有人剝啄籬外啟戶見艷麗女子曰妾王玉英也家世湘潭宋徳佑間父爲閩守將兵禦元兵戰死妾不肯辱與其家死嶺下歲久骸骨遇出蒙公覆掩恩最深重來相報耳妾非人然不可謂非人理有冥合君其勿疑遂與合亡何生子受孕以七月七日慶雲母亦微知其事急欲見孫因抱歸女戒曰兒受陽气尙淺未可令人遽見忽母來登樓女已抱子從窗牖逸去噉兒果尙棄在地始猶謂是蓮子察之乃蜂房也抱兒歸湘潭無主者乃故棄之河旁書衣帶間曰十八年後當來歸湘潭有黃公者富而無子拾之稍長淸�敏慧異常兒名曰鶴齡旋生二子曰鶴算二齡共習制舉之業頗有聲已而二弟皆授室獨鶴齡泥衣帶中語未決然已捐金四十委禽於其裏易氏矣先是女卽歸楚嘗以二竹策與生令擊策則女卽至凡有疾痛禍患得女一語卽獲庇佑後以人言疑女爲妖又誣生失行淫主人女褫去章服女故來漸疏相期惟一歲一來來必以七月七夕久之女謂生曰兒生已符衣帶之期可來視之生遂抵湘潭僞作星家言謁黃公公出三子年甲生指鶴齡者曰此非公子卽浪得當歸矣黃公色動問所自來生曰吾卽棄兒父故來試公儻不寒盟有衣帶語在公曰固也我已有子不死溝壑公若還珠可忘阿保他且勿論頃者委禽之資當爲計耳因問兒所在曰應試長沙去也生卽往視一見兩皆感動若不勝情其弟曁家奴皆大詬禁不令與語生自忖貧旣不能償金又婚未易就以咨女亦莫爲計遂棄之歸始來浮湘屢經險女皆在舟中陰爲衛又爲經紀其資斧至兒不得疾歸女亦恚恨若有待耳抵閩人皆驚詫蓋始皆謂生必死狐媚今不然知非祟也女能詩長篇短詠落筆數千言皆臻理致其詠某貞婦詩曰芳心未可輕行露髙節何須怨凱風其憶生曰洞裏仙人路不遙洞庭煙雨晝瀟瀟莫教吹笛城頭閣尙有銷魂烏鵲橋莫訝鴛鴦會有緣桃花結子已千年塵心不釋藍橋路信是蓬萊有謫仙朝暮云驂閩楚關靑鸞信不繼塵寰乍逢仙侶拋桃打笑我淸波照霧鬟諸篇爲人所誦生始命賦萬鳥鳴春卽成四律今卽以名集計十餘卷涇林雜記洪武初吳江沈韶年弱冠美姿容詩學薩天錫字學邊伯京皆爲時輩所稱許嘗和天錫過嘉興詩韻題吳中懷古天錫詩云七澤三江通甫裏楊柳芙蓉映湖水閶門過去是盤門半捲珠簾畫樓裏蘼蕪生徧鴛鴦沙東風落盡棠梨花館娃香徑走麋鹿淸夜鬼燈籠絳紗三髙祠下東流續眞娘墓上風吹竹西施去後屧廊傾歲歲春深燒痕綠韶和云東南形勝繁華裏一片笙簫沸江水小姬白薴制靑衫桂楫蘭橈鏡光裏舞臺歌榭臨溪沙粉墻半出櫻桃花采香蝴蝶飛不去撲落輕盈團扇紗吳歌子夜憑誰續柳陰吹散柯亭竹範蠡扁舟去不還惟有春波照人綠他詩皆類此然以家富不欲仕眾知其然復利其賄或欲舉爲孝廉或欲保爲生員旁午紛紜殊無寧日韶𨿽不吝於財實厭其撓乃謀於妻兄張氏欲遠遊以避之拉中表陳生梁生乘峨舸載重資遨遊江漢次九江府愛匡廬之秀覽彭蠡之淸畱連郡郭弔古尋幽眾稍譏之韶不卹也因嘆曰吾儕幸家富年少粗知文墨玆行蓋避人耳豈能效王戎�執牙籌屑屑計刀錐之利哉偶秋雨新霽水天一色韶偕陳梁二生同訪琵琶亭吟白司馬蘆花楓葉之篇想京城女銀瓶鐵騎之韻引睇四望徘徊久之於時月明風細人靜夜深方取酒共酌聞月下仿佛有歌聲乍遠乍近或髙或低三人相顧錯愕梁生戲曰得非商婦解事乎韶曰爾時樂天尙須千呼萬喚今日豈得容易呈身哉陳生曰老大蛾眉琵琶哀怨縱使尊前輕攏慢撚適足以增天涯淪落之感豈能醉而成歡耶韶曰且靜聽之良久而寂酒罷回船竟莫知其何故獨韶跌宕好事多情翌日往究其實躊躕之間了無所見興闌體倦方欲言還忽有奇香馥鬱縹緲而來韶異之延�出俟茶頃一麗人宮妝艷飾貌類天仙二小姬前導一持黃金弔鑪一抱紫羅繡褥冉冉登�意必貴家宅眷臨賞於此隱壁後避之小姬鋪褥庭心麗人席地而坐顧姬曰何得有生人气無乃昨夕狂客在是乎韶懼其搜索趨出拜見且謝唐突麗人曰朝代不同又無名分何唐突之有但諸郎夜來談笑以長安娼女浮梁商婦見目毋亦太過乎韶倉卒莫知所對麗人呼使同裀辭讓再四固命之乃就席因問姓氏麗人曰欲陳本末懼駭君聽然吾非禍於人者幸勿見訝妾僞漢陳主婕妤鄭婉娥也年二十而死殯於近亭二侍女一名鈿蟬一名金雁亦當時殉葬者韶素有膽气兼重風情不以爲怪也麗人曰妾沈鬱獨居無以適意每於此吟弄聊遣幽懷詎意昨宵爲諸郎所據敗興浩歌而返今幸對此良宵復遇佳客足以償矣使鈿蟬歸取酒肴飲於亭上自歌其詞曰郎憶之乎卽昨日所謳之念奴嬌也詞曰離離禾黍嘆江山似舊英雄塵土石馬銅駝荊棘裏閱徧幾番寒暑劍戟灰飛旌旗鳥散底處尋樓櫓喑嗚叱�只今猶說西楚憔悴玉帳虞兮燈前掩面淚交飛紅雨鳳輦羊車行不返九曲愁腸慢苦梅瓣凝妝楊花翻曲回首成終古翠螺靑黛絳仙慵畫眉嫵歌竟勸韶盡飲數杯後韶豪態逸髮議論風生與麗人談元末羣雄起滅事歷歷如目睹且詢陳主行事之詳麗人淒然淚下數行已收淚曰且談風月不必深言徒令人懷抱作惡耳因口占一詩曰鳳艦龍舟事已空銀屏金屋夢魂中黃蘆晚日空殘壘碧艸寒煙鎖故宮隧道魚燈油欲盡妝臺鸞鏡匣長封憑君莫話興亡事淚濕胭脂損舊容誦畢索和韶卽依韻賡以酬之曰結綺臨春萬戶空幾番揮淚夕陽中唐環不見親畱襪漢燕猶餘舊守宮別苑秋深黃葉墜寢園春盡碧苔封自慚不是牛僧孺也向云�拜玉容麗人唶唶曰可謂知音於是促席罷飲共宿於庭相與講歡一如人世少焉天上烏啼城頭鼓歇兩人扶攜而起曰今夕當歸舍中謀爲久計不可風眠露宿貽俗子輩嗤笑韶頷之亟返逆旅則陳梁二生緊候開舟乃紿曰昨得家書促回甚急必有他故不得同行矣二生信之執手而別韶是晚再去金雁已先在矣遂導過亭北竹陰中半里餘見朱門素壁燈燭交輝才及重堂麗人迎笑出紫玉杯飲韶曰此吾主所禦今以勸郎意亦不薄矣宿畱月餘不啻膠漆一夕麗人語韶曰妾死時僞漢方盛主寵復深故玉匣珠襦殯送極一時之富貴幽宮神道墳塋備一品之威儀是故五體依然三魂不昧向者廬君愛女南極夫人偶此嬉遊授妾以太陰煉形之術爲之旣久不異生人夜出晝藏逍遙自在君宜就市求靑羊乳半杯勤勤滴妾目中乳盡眼開白日可起韶如言求乳以滴其兩眥屈指三旬�然能步或同攜素手遊衍隧中或並倚香肩笑歌亭上韶迷戀情深鄕閭念淺春來秋去四載於玆是年冬初麗人無故忽然淚下悲不自勝怪而問之初則隱忍弗言繼則舉聲大慟韶慰解萬方乃一啟齒曰與郎冥契盡在來朝不覺悲傷至此耳韶聞言淒惶感愴欲自縊於隧間麗人不可曰郎陽壽未終妾陰質未化倘沈溺世緣致君非命冥司必加重譴兼之定數舉莫能逃縱曰捨生亦爲徒死韶乃止金雁鈿蟬輩亦依依不忍捨咸設飲食與韶送程旣曉麗人奉赤金條脫一雙明珠步搖一對付生曰表誠寓意睹物思人再會無期願郎珍重親送至大門之外掩袂障面而還韶猶悲不自已殘淚盈眸顧盼之間失其所在乃重尋原店收拾歸家數月梁生至自襄陽陳生客死房縣方咎韶負約韶密以告弗信也出條脫步搖示之乃驚曰此非塵土間物奇寶也誠子之遇仙矣知此事者惟梁生一人故生有琵琶佳遇詩並附於此詩云憶昔少年日加冠禮初成春衣紫羅帶白馬紅繁纓吳中自昔稱繁華回還十里皆荷花窺紅問綠謝遊冶與余共泛星河槎星槎畱連盆浦邊空亭醉訪琵琶弦銀篦擊節不堪問錦襪生塵殊可憐廬山月下猶未去娉婷王貌湖邊遇追隨鈿雁雙嬌嬈直入金屏最深處春風東來綻牡丹洞房香霧滃椒蘭含情慣作雲雨夢鴛枕愁生淸夜闌前朝佳麗誇飛燕圖出千人萬人羨太眞顏色趙姬膚繡帳懸燈幾回見情緣忽斷兩分飛歸來如夢還如癡縹囊畱得萬金贈淒涼忍看徒傷悲徒傷悲難再得當初若悟有分離此生何用逢傾國韶從此不復再娶投禮道士周元初爲師授五雷斬勘之法往來兩浙間驅邪治病禱雨祈晴多有應驗後失所在近有人於終南及嵩山諸處見之疑其得道云沈仕桃花仕女傳紹興上捨葛棠狂士也博學能文下筆千餘言未嘗就稿恆慕陶潛李白爲人事�效之景泰辛未築一亭於園額其亭曰風月平分旦夕浩歌縱酒以自適焉亭後張一桃花仕女古畫嘗對之曰誠得此女捧觴豈吝千金夜飲半酣見一美姬進曰久識上捨詞章之士日間重辱垂念玆特歌以侑觴棠略不計其眞僞曰吾欲一杯一詠姬乃連�百絕如雲梳成松髻出簾遲折得桃花一兩枝欲插上頭還住手徧從人問可相宜欹枕捲紗衾玉腕斜籠一串金夢裏自家撩鬢髮索郎抽落鳳凰簪家住東吳白石磯門前流水浣羅衣朝來系著木蘭棹閒看鴛鴦作對飛石頭城外是江灘灘上行舟多少難潮信有時還又至郎舟一去幾時還山桃花開紅更紅朝朝愁雨又愁風花開花謝難相見懊恨無邊總是空芙蓉肌肉綠雲鬟幾許幽情欲話難聞說春來倍惆悵莫教長袖倚闌干餘皆忘之矣棠沈醉而臥曉視畫上忽不見仕女少焉復在棠大異卽裂碎之大別狐記天順甲申年間浙江蔣生賈於江湖後客漢陽馬口某店而齒尙少美丰儀相距數家馬氏有女臨纖皎光采射人生偶入竊見之嘆羨魂銷是夜女自來曰承公垂盼妾亦關情故來呈其醜陋然家嚴剛厲必愼口修持始永其好生喜甚遂共枕席而緘口禁足惟恐負女然生漸憊瘁其儕若夜聞人閨艷部選句古諺古語心誠憐白髮元情不怡艷色媸女愛不敝席男歡不盡輪寵女不敝席寵男不敝軒美女入室惡女之仇漢司馬相如子虛賦於是鄭女曼姬被阿緆揄紵縞雜纖羅垂霧縠襞積褰縐紆徐委曲郁橈溪谷紛紛霏霏揚袘戌削蜚襳垂髾扶輿猗摩翕呷萃蔡下縻蘭蕙上拂羽蓋錯翡翠之葳蕤繆繞玉綏眇眇忽忽若神僊之髣�於是乃相與獠於蕙圃媻姍勃窣而上乎金堤上林賦若夫靑琴宓妃之徒絕殊離俗妖冶閒都靚妝刻飾便嬛綽約柔撓嫚嫚嫵媚纖弱曳獨繭之褕眇閻易以戌削便姍嫳屑與俗殊服芬芳漚郁酷烈淑郁皓齒粲爛宜笑的皪長眉連娟微睇�藐色授魂與心愉於側張衡思元賦載太華之玉女兮召洛浦之宓如咸姣麗以蠱媚兮增嫮眼而蛾眉舒訬婧之纖腰兮揚雜錯之�徽離朱唇而微笑兮顏的�以遺光獻環琨與玙縭兮申厥好之元黃𨿽色艷而賂美兮志浩蕩而不嘉爲材悲於不納兮並詠詩而淸歌歌曰天地煙熅百卉含花鳴鶴交頸雎鳩相和處子懷春精魂回移如何淑明忘我實多定情賦夫何妖女之淑麗光華艷而秀容斷當時而呈美冠明匹而無雙嘆曰大火流兮艸虫鳴繁霜降兮艸木零秋爲期兮時已徵思美人兮愁屏營七辧西施之徒姿容修嫭弱顏回植妍誇閒暇形似削成腰如約素淑性窈窕秀色美艷鬒發元髻光可以鑑靨輔巧笑淸眸流盼皓齒朱唇的皪粲練於是紅華曼理遺芳酷烈侍夕先生同玆宴假明蘭燈指圖觀列蟬綿宜愧夭紹紆折此女色之麗也崔駰七依於是置酒乎燕遊之堂張樂乎長娛之臺酒酣樂中美人進以承宴調歡欣以解容回顧百萬一笑千金振飛轂以長舞袖憑細腰以務抑揚當此之時孔子傾於阿谷柳下忽而更婚老�遺其虛靜揚雄失其太元蔡邕檢逸賦夫何姝妖之媛女顏煒而含榮普天壤其無儷曠千載而特生余心悅於淑麗愛獨結而未並情罔象而無主意徙倚而左傾晝騁情以舒愛夜托夢而交靈協和婚賦麗女盛飾如春華魏陳思王集諷漢廣之所詠覿遊女於水濱耀神景於中沚被輕縠之纖羅遺芳烈而靜步抗皓手而淸歌歌曰望雲際兮有好仇天路長兮往無由佩蘭蕙兮爲誰修嬿婉絕兮我心愁王粲七釋麗才美色希世特立丰膚曼肌弱骨纖形鬒發元鬢修項秀頸紅顏照曜若苕榮戴明巾之羽雀雜華鑷之葳蕤珥照夜之雙璫煥�爚以垂暉鍾會菊花賦乃有毛嬙西施荊姬秦嬴妍姿妖艷一顧傾城擢纖纖之素手雪皓腕而露形仰撫云髻俯弄芳榮晉陸機七徵蓋聞沫北有采唐之思淇上有送予之嘆關睢以寤寐爲戚溱洧以謔浪爲歡若夫妖嬪艷女搜羣擢俊穆藻儀於令表茂當年之柔嫚罄妍規之綽約體每變而增閒秀芳蕤其愉愉若余�之可餐張協安石橊賦爾乃挺蒂金芽承蕤蔭佳人之元髻發窈窕之素女遊女一顧傾城無鹽化爲南威梁簡文帝梅花賦於是重閨佳麗貌婉心憐早花之驚節訝春光之遣寒夾衣始薄羅袖初單折此芳花舉玆輕袖或插鬢而問人或殘枝而相授恨鬟前之大空嫌金鈿之轉舊顧影丹墀弄此嬌姿洞開春牖四卷羅帷春風吹梅畏落盡賤妾爲此斂蛾眉花色持相比恆愁恐失時何遜七召秦氏獨立燕姬絕世如短如長不穠不細信耳目之珍冶乃古今之佳麗妍姿艷逸淑性閒華效施朱於宋裏結墮馬於梁家折纖腰以微步呈皓腕於輕紗臨池正領拂鏡看花觀堵墻以颯沓傾城國以喧嘩墨欲歸而抽軫惠將返而回車又綠珠絳樹宋韓娥靑春婉娩上客經過開洞房以命賞召才人而合宴舉輕幔以徐來隔珠簾而可見�披象簟戶垂羅薦聽促柱之方遒聞度聲之始囀步想象以頓足腕蹁躚而拂面托斜視於遺簪寄含情而舉扇又綺霞映水蛾月生天解鴛鴦才繡被拂蛩距之長氈燭中帷而動爛香出帳而微煙願橫衾以自暱脫斜領於君前吳均連珠蓋聞艷麗居身而以蛾眉入妒

