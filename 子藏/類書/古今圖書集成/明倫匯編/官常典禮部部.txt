

禮部部匯考一

上古太昊伏羲氏始立春官按外紀太昊時有龍馬負圖出於河之瑞因而名官始以龍紀號曰龍師命五官春官爲靑龍氏炎帝神農氏以春官爲大火按外紀神農氏因火徳王故以火紀官爲火帝春官爲大火黃帝有熊氏以云紀官春官爲靑雲按史記五帝本紀不載按外紀帝初受命適有云瑞之應仍以云名官號爲云師應劭曰春官爲靑雲顓頊髙陽氏號春官爲木正按左傳五行之官木正曰句芒少�氏有四叔曰重曰該曰修曰熙重實能木使爲句芒按杜佑通典顓頊五官春官木正爲句芒

有虞氏帝舜元載命伯夷爲秩宗典三禮按書經舜典帝曰咨四嶽有能典朕三禮僉曰伯夷帝曰兪咨伯汝作秩宗夙夜惟寅直哉惟淸伯拜稽首讓於夔龍帝曰兪往欽哉孔

傳三禮天地人之禮伯夷臣名姜姓秩序宗尊也主郊廟之官夙早也言早夜敬思其職典禮施政教使正直而淸明夔龍二臣名兪然其賢不許讓疏正義曰此時秩宗卽周禮之宗伯也其職云掌天地人鬼地祗之禮𨿽三者並爲吉禮要言三禮者是天地人之事故知三禮是天地人之禮上文舜之巡狩言修五禮此云典朕三禮各有其事則五禮皆據其所施於三處五禮所施於天地人耳言三足以包五故舉三以言之鄭語云姜伯夷之後也伯夷能禮於神以佐堯是伯夷爲姜姓也蔡傳

秩宗主敍次百神之官而專以秩宗名之者蓋以宗廟爲主也周禮亦謂之宗伯而都家皆有宗人之官以掌祭祀之事亦此意也按史記五帝本紀伯夷主禮上下咸讓按通鑑前編虞帝舜元載春正月元日帝格於文祖踐天子位於蒲阪以土徳王咨二十有二人目

舜典孔傳曰禹垂益伯夷夔龍六人新命有職四嶽十二牧凡二十二人特敕命之

商商制天官六太有太宗之職按禮記曲禮天子建天官先六太曰太宰太宗太史太祝太士太卜典司六典陳

注此六太天官之屬也以其所掌重於他職故曰先已上舊說爲殷制

周周制設春官大宗伯以掌邦禮小宗伯肆師帥其屬佐之而掌客則隸於司寇按書經周官宗伯掌邦禮治神人和上下

蔡傳

春官卿主邦禮治天神地祇人鬼之事和上下尊卑等列春官於四時之序爲長故其官謂之宗伯成周合樂於禮官謂之和者蓋以樂而言也按周禮春官宗伯惟王建國辧方正位體國經野設官分職以爲民極乃立春官宗伯使帥其屬而掌邦禮以佐王和邦國禮官之屬大宗伯卿一人小宗伯中大夫二人肆師下大夫四人上士八人中士十有六人旅下士三十有二人府六人史十有二人胥十有二人徒百有二十人大宗伯之職掌建邦之天神人鬼地示之禮以佐王建保邦國以吉禮事邦國之鬼神示以禋祀祀昊天上帝以實柴祀日月星辰以槱燎祀司中司命飌師雨師注

禋之言煙周人尙臭煙气之臭聞者槱積也三祀皆積柴實牲體焉或有玉帛燔燎而升湮所以報陽也鄭司農雲實柴實牛柴上也司中三能三階也司命文昌宮星風師箕地雨師畢也鄭元謂昊天上帝冬至於圓丘所祀天皇大帝星謂五緯辰謂日月所會十二次司中司命文昌第五第四星或曰中能上能也祀五帝亦用實柴之禮云飌音風能他來反以血祭祭社稷五祀五嶽以貍沈祭山林川澤以�辜祭四方百物注

不言祭地此皆地祇祭地可知也陰祀自血起貴气臭也五祀五色之帝於王者宮中曰五祀鄭元謂此五祀者五官之神在四郊四時迎五行之气於四郊而祭五徳之帝亦食此神焉祭山林曰埋川澤曰沈順其性之含藏��牲�也�而磔之謂磔攘及蠟祭郊特牲曰八蠟以祀四方四方年不順成八蠟不通以謹民財也又曰蠟之祭也主先嗇而祭司嗇也祭百種以報嗇也饗農及郵表畷禽獸仁之至義之盡也�孚逼反以肆獻祼享先王以饋食享先王以祠春享先王以禴夏享先王以嘗秋享先王以烝冬享先王注

宗廟之祭有此六享肆獻祼饋食在四時之上則是祫也禘也肆者進所解牲體謂薦熟時也獻獻醴謂薦血腥也祼之言灌灌以郁鬯謂始獻屍求神時也以凶禮哀邦國之憂

注哀謂救患分凶禮之別有五以喪禮哀死亡

注哀謂親者服焉疏者含禭以荒禮哀凶札

注荒人物有害也曲禮曰歲凶年谷不登君膳不祭肺馬不食穀馳道不除祭事不縣大夫不食粱士飲酒不樂札讀爲截謂疫癘以弔禮哀��

注禍�謂遭水火以禬禮哀圍敗

注同盟者會合貨財以更其所喪以卹禮哀寇亂

注卹憂也鄰國相憂兵作於外爲寇作於內爲亂以賓禮親邦國注

親謂使之相親附賓禮之別有八春見曰朝夏見曰宗秋見曰覲冬見曰遇時見曰會殷見曰同時聘曰問殷俯曰視注

時聘無常期天子有事乃聘之焉竟外之臣旣非朝歲不敢瀆爲小禮殷俯謂一服朝之歲以朝者少諸侯乃使卿以大禮眾聘焉一服朝在元年七年十一年以軍禮同邦國

注同謂威其不協僭差者軍禮之別有五大師之禮用眾也

注用其義勇大均之禮卹眾也

注均其地政地守地職之賦所以憂民大田之禮眾也

注古者因田習兵閱其車徒之數大役之禮任眾也

注築宮邑所以事民力彊弱大封之禮合眾也

注正封疆溝塗之固所以合聚其民以嘉禮親萬民

注嘉善也所以因人心所善者而爲之制嘉禮之別有六以飲食之禮親宗族兄弟

注親者使之相親人君有食宗族飲酒之禮所以親之也以昏冠之禮親成男女

注親其恩成其性以賓射之禮親故舊朋友

注射禮𨿽王亦立賓主也王之故舊朋友爲世子時共在學者以饗燕之禮親四方之賓客

注賓客謂朝聘者以脤膰之禮親兄弟之國

注脤膰社稷宗廟之肉以賜同姓之國同福祿也以賀慶之禮親異姓之國注

異姓王昏姻甥舅以九儀之命正邦國之位

注每命異儀貴賤之位乃正壹命受職

注始見命爲正吏謂列國之士於子男爲大夫王之下士亦一命鄭司農云受職治職事再命受服

注鄭司農云受服受祭衣服爲上士鄭元謂此受元冕之服列國之大夫再命於子男爲卿卿大夫自元冕而下如孤之服王之中士亦再命則爵弁服三命受位

注鄭司農云受下大夫之位鄭元謂此列國之卿始有列位於王爲王之臣也王之上士亦三命四命受器注

鄭司農云受祭器爲上大夫鄭元謂此公之孤始得有祭器者也王之下大夫亦四命五命賜則

注鄭司農云則者法也出爲子男鄭元謂則地未成國之名王之下大夫四命出封加一等五命賜之以方百里二百里之地者方三百里以上爲成國王莽時以二十五成爲則方五十里合今俗說子男之地獨劉子駿等識古有此制焉六命賜官

注鄭司農云子男入爲卿治一官也鄭元謂此王六命之卿賜官者使得自置其臣治家邑如諸侯七命賜國注

王之卿六命出封加一等者鄭司農云出就侯伯之國八命作牧

注謂侯伯有功徳者加命得專徵伐於諸侯鄭司農云一州之牧王之三公亦八命九命作伯

注上公有功徳者加命爲二伯得徵五侯九伯者鄭司農雲長諸侯爲方伯以玉作六瑞以等邦國

注等猶齊等也王執鎭圭

注鎭安也所以安四方鎭圭者蓋以四鎭之山爲瑑飾圭長尺有二寸公執桓圭

注公二王之後及王之上公雙植謂之桓桓宮室之象所以安其上也桓圭蓋亦以桓爲瑑飾圭長九寸侯執信圭伯執躬圭

注信當爲身聲之誤也身圭躬圭蓋皆象以人形爲瑑飾文有粗縟耳欲其愼行以保身走長皆七寸子執谷璧男執蒲璧

注谷所以養人蒲爲席所以安人二玉蓋或以谷爲飾或以蒲爲瑑飾璧皆徑五寸不執圭者未成國也以禽作六摯以等諸臣孤執皮帛卿執羔大夫執雁士執雉庶人執鶩工商執雞注

皮帛者束帛而表以皮爲之飾皮虎豹皮帛如今璧色繪也羔小羊取其羣而不失其類雁取其候時而行雉取其守介而死不失其節鶩取其不飛遷雞取其守時而動以玉作六器以禮天地四方

注禮謂始告神時薦於神坐以蒼璧禮天以黃琮禮地以靑圭禮東方以赤璋禮南方以白琥禮西方以元璜禮北方注

此禮天以冬至謂天皇大帝在北極者也禮地以夏至謂神在��者也禮東方以立春謂蒼精之帝而太昊句芒食焉禮南方以立夏謂赤精之帝而炎帝祝融食焉禮西方以立秋謂白精之帝而少昊蓐收食焉禮北方以立冬謂黑精之帝而顓頊元冥食焉禮神者必象其類璧圜象天琮八方象地圭銳象春物初生半圭曰璋象夏物半死琥猛象秋嚴半璧曰璜象冬閉藏地上無物惟天半見皆有牲幣各放其器之色

注幣以從爵若人飲酒有酬幣以天產作陰徳以中禮防之以地產作陽徳以和樂防之注

鄭司農云陰徳謂男女之情天性生而自然者過時則奔隨先時則血气未定聖人爲制其中令民三十而娶女二十而嫁以防其淫泆令無失徳情性隱而不露故謂之陰徳陽徳謂分地利以致富富者之失不驕奢則吝嗇故以和樂防之樂所以滌蕩邪穢道人之正性者也一說地產謂土地之性各異若齊性舒緩楚性急悍則以和樂防其失令無失徳樂所以移風易俗者也此皆露見於外故謂之陽徳陽徳陰徳不失其正則民和而物各得其理故曰以諧萬民以致百物鄭元謂天產者動物謂六牲之屬地產者植物謂九谷之屬陰徳陰气在人者陰气虛純之則劣故食動物作之使動過則傷性制中禮以節之陽徳陽气在人者陽气盈純之則躁故食植物作之使靜過則傷性制和樂以節之如是然後陰陽平情性和而能育其類以禮樂合天地之化百物之產以事鬼神以諧萬民以致百物注

禮濟虛樂損盈並行則四者乃得其和能生非類曰化生其種曰產凡祀大神享大鬼祭大示帥執事而卜日宿�滌濯�玉鬯省牲鑊奉玉齍詔大號治其大禮詔相王之大禮注

執事諸有事於祭者宿申戒也滌濯漑祭器也玉禮神之玉也始�之祭又奉之大號六號之大者以詔大祝以爲祝辭治猶簡習也豫簡習大禮至祭當以詔相王羣臣禮爲小禮若王不與祭祀則攝位

注王有故代行其祭事凡大祭祀王后不與則攝而薦豆籩徹

注薦徹豆籩王后之事大賓客則攝而載果

注載爲也果讀爲祼代王祼賓客以鬯君無酌臣之禮言爲者攝酌獻耳拜送則王也鄭司農云王不親爲主朝覲會同則爲上相

注相詔王禮也出接賓曰擯入詔禮曰相相者五人卿爲上擯

又王命諸侯則儐

注儐進之也王將出命假祖廟立依前南鄕儐者進當命者延之命使發內史由王右以策命之降再拜稽首登受策以出此其略也諸侯爵祿其臣則於祭焉國有大故則旅上帝及四望

注故謂凶�旅陳也陳其祭事以祈焉禮不如祀之備也上帝五帝也鄭司農云四望日月星海鄭元謂四望五嶽四鎭四瀆王大封則先告後土

注后土土神也黎所食者乃頒祀於邦國都家鄕邑

注頒讀爲班班其所當祀及其禮都家之鄕邑謂王子弟及公卿大夫所食采地小宗伯之職掌建國之神位右社稷左宗廟

注庫門內雉門外之左右兆五帝於四郊四望四類亦如之

注兆爲壇之營域五帝蒼曰靈威仰大昊食焉赤曰赤熛怒炎帝食焉黃曰含樞紐黃帝食焉白曰白招拒少昊食焉黑曰汁光紀顓頊食焉黃帝亦於南郊鄭司農云四望道气出入四類三皇五帝九皇六十四民咸祀之鄭元謂四望五嶽四鎭四瀆四類日月星辰運行無常以气類爲之位兆日於東郊兆月與風師於西郊兆司中司命於南郊兆雨師於北郊兆山川丘陵墳衍各因其方

注順其所在掌五禮之禁令與其用等

注用等牲器尊卑之差鄭司農云五禮吉凶軍賓嘉辧廟祧之昭穆

注祧遷主所藏之廟自始祖之後父曰昭子曰穆辧吉凶之五服車旗宮室之禁注

五服王及公卿大夫士之服掌三族之別以辧親疏其正室皆謂之門子掌其政令注

三族謂父子孫人道之正名正室適子也將代父當門者也政令謂役守之事毛六牲辧其名物而頒之於五官使共奉之

注毛擇毛也鄭司農云司徒主牛宗伯主雞司馬主馬及羊司寇主犬司空主豕辧六齍之名物與其用使六宮之人共奉之

注齍讀爲粢六粢謂六穀黍稷稻粱麥�辧六彜之名物以待果將

注六彜雞彜鳥彜斝彜黃彜虎彜蜼彜果讀爲祼辧六尊之名物以待祭祀賓客注

待者有事則給之鄭司農云六尊獻尊象尊壼尊著尊大尊山尊掌衣服車旗宮室之賞賜

注王以賞賜有功者書曰車服以庸掌四時祭祀之序事與其禮

注序事卜日省牲視滌濯饔爨之事次序之時若國大貞則奉玉帛以詔號

注號神號幣號鄭司農云大貞謂卜立君卜大封大祭祀省牲�滌濯祭之日逆齍省鑊告時於王告備於王注

逆齍受饎人之盛以入省鑊視亨腥熟時薦陳之晚早備謂饌具凡祭祀賓客以時將瓚祼

注將送也猶奉也祭祀以時奉而授王賓客以時奉而授宗伯天子圭瓚諸侯璋瓚詔相祭祀之小禮凡大禮佐大宗伯

注小禮羣臣之禮賜卿大夫士爵則儐

注賜猶命也儐之如命諸侯之儀小祭祀掌事如大宗伯之禮大賓客受其將幣之賫注謂所賫來貢獻之財物若大師則帥有司而立軍社奉主車

注有司大祝也王出軍必先有事於社及遷廟而以其主行社主曰軍社遷主曰祖奉謂將行若軍將有事則與祭有司將事於四望注

軍將有事將與敵合戰也鄭司農云則與祭謂軍祭表禡車社之屬小宗伯與其祭事鄭元謂與祭有司謂大祝之屬蓋司馬之官實典焉若大甸則帥有司而饁獸於郊遂頒禽

注甸讀曰田有司大司馬之屬饁饋也以禽饋四方之神於郊郊有羣臣之兆頒禽謂以予羣臣詩傳曰禽𨿽多擇取三十焉其餘以予大夫士以習射於澤宮而分之大�及執事禱祠於上下神示

注執事大祝及男巫女巫也求福曰禱得求曰祠

又凡王之會同軍旅甸役之禱祠肄儀爲位

注肄習也小宗伯主其位國有禍�則亦如之

注謂有所禱祈凡天地之大�類社稷宗廟則爲位

注禱祈禮輕類者依其正禮而爲之凡國之大禮佐大宗伯凡小禮掌事如大宗伯之儀肆師之職掌立國祀之禮以佐大宗伯立大祀用玉帛牲牷立次祀用牲幣立小祀用牲注

鄭司農云大祀天地次祀日月星辰小祀司命已下鄭元謂大祀又有宗廟次祀又有社稷五祀五嶽小祀又有司中風師雨師山川百物以歲時序其祭祀及其祈珥

注序第次其先後大小故書祈爲幾杜子春讀幾當爲祈珥當爲餌鄭元謂祈當爲進禨之禨珥當爲衈禨衈者釁禮之事雜記曰成廟則釁之雍人舉羊升屋自中中屋南面刲羊血流於前乃降門夾室皆用雞其衈皆於屋下割雞門當門夾屋中室然則是禨謂羊血也大祭祀展犧牲系於牢頒於職人

注展省閱也職讀爲樴樴可以系牲者此職人謂充人及監門人凡祭祀之卜日宿爲期詔相其禮�滌濯亦如之注宿先卜祭之夕祭之日表齍盛告絜展器陳告備及果築鬻相治小禮誅其慢怠者注

粢六谷也在器曰盛果築鬻者所築鬻以祼也故書表爲剽剽表皆謂徽識也鄭司農云築煮築香艸煮以爲鬯鬻音煮掌兆中廟中之禁令

注兆壇塋域凡祭祀禮成則告事畢大賓客�筵幾築鬻

注此王所以禮賓客贊果將

注酌郁鬯授大宗伯載祼大朝覲佐儐

注爲承儐共設匪甕之禮

注設於賓客之館公食大夫禮曰若不親食使大夫以侑幣致之豆實實於甕簋實實於筐匪其筐字之誤與禮不親饗則以酬幣致之或者匪以致饗饗食授祭

注授賓祭肺與祝侯禳於�及郊

注侯禳小祝職也�五百里遠郊百里近郊五十里

又凡師甸用牲於社宗則爲位

注社軍社也宗遷主也尙書傳曰王升舟入水鼓鐘亞觀臺亞將舟亞宗廟亞故書位爲�杜子春云�當爲位書亦或爲位宗謂宗廟類造上帝封於大神祭兵於山川亦如之

注造猶卽也爲兆以類禮卽祭上帝也類禮依郊祀而爲之者封謂壇也大神社及方嶽也山川蓋軍之所依止大傳曰牧之野武王之大事也旣事而退柴於上帝祈於社設奠於牧室凡師不功則助牽主車

注助助大司馬也故書功爲工鄭司農工讀爲功古者工與功同字謂師無功肆師助牽之恐爲敵所得凡四時之大甸獵祭表貉則爲位

注貉師祭也貉讀爲十百之百於所立表之處爲師祭造軍法者禱气勢之增倍也其神蓋蚩蛔或曰黃帝嘗之日�卜來歲之芟

注芟芟艸除田也古之始耕者除田種谷嘗者嘗新谷此芟之功也卜者問後歲宜芟不狝之日�卜來歲之戒

注秋田爲狝始習兵戒不虞也卜者問後歲兵寇之備社之日�卜來歲之稼

注社祭土爲取財焉卜者問後歲稼所宜若國有大故則令國人祭

注大故謂水旱凶荒所令祭者社及禜酺歲時之祭祀亦如之

注月令仲春命民社此其一隅凡卿大夫之喪相其禮

注相其適子凡國之大事治其禮儀以佐宗伯

注治謂如今每事著更奏白王禮也故書儀爲義鄭司農云義讀爲儀古者書儀但爲義今時所謂義爲誼凡國之小事治其禮儀而掌其事如宗伯之禮典命中士二人府二人史二人胥一人徒十人典命掌諸侯之五儀諸臣之五等之命注

五儀公侯伯子男之儀五等謂孤以下四命三命再命一命不命也上公九命爲伯其國家宮室車旗衣服禮儀皆以九爲節侯伯七命其國家宮室車旗衣服禮儀皆以七爲節子男五命其國家宮室車旗衣服禮儀皆以五爲節注

上公謂王之三公有徳者加命爲二伯二王之後亦爲上公國家國之所居謂城方也公之城蓋方九里宮方九百步侯伯之城蓋方七里宮方七百步子男之城蓋方五里宮方五百步大行人職則有諸侯圭藉冕服建常樊纓貳車介牢禮朝位之數焉王之三公八命其卿六命其大夫四命及其出封皆加一等其國家宮室車旗衣服禮儀亦如之注

四命中下大夫也出封出畿內封於八州之中加一等有徳也大夫爲子男卿爲侯伯其在朝廷則亦如命數耳王之上士三命中士再命下士一命凡諸侯之適子誓於天子攝其君則下其君之禮一等未誓則以皮帛繼子男注

誓猶命也言誓者明天子旣命以爲之嗣樹子不易也公之孤四命以皮帛�小國之君其卿三命其大夫再命其士一命其宮室車旗衣服禮儀各�其命之數侯伯之卿大夫士亦如之子男之卿再命其大夫一命其士不命其宮室車旗衣服禮儀各�其命之數注

視小國之君者列於卿大夫之位而禮如子男也典祀中士二人下士四人府二人史二人胥四人徒四十人典祀掌外祀之兆守皆有域掌其禁令注外祀謂所祀於四郊者域兆表之塋域若以時祭祀則帥其屬而修除徵役於司隸而役之注屬其屬胥徒也修除芟掃之徵召也役之作使之及祭帥其屬而守其厲禁而蹕之

注鄭司農雲遮列禁人不得令入秋官司寇刑官之屬掌客上士二人下士四人府一人史二人胥二人徒三十人掌客掌四方賓客之牢禮餼獻飲食之等數與其政治注

政治邦新殺禮之屬王合諸侯而饗禮則具十有二牢庶具百物備諸侯長十有再獻注

饗諸侯而用王禮之數者以公侯伯子男盡在是兼享之莫敵用也諸侯長九命作伯者也獻公侯以下如其命數王巡守殷國則國君膳以牲犢令百官百牲皆具從者三公�上公之禮卿�侯伯之禮大夫�子男之禮士�諸侯之卿禮庶子壹�其大夫之禮注

國君者王所過之國君也犢繭栗之犢也以膳天子貴誠也牲孕天子不食也祭帝不用也凡賓客則皆角尺令者掌客令主國也百牲皆具言無有不具備凡諸侯之禮上公五積皆�飧牽三問皆修羣介行人宰史皆有牢飧五牢食四十簠十豆四十鉶四十有二壺四十鼎簋十有二牲三十有六皆陳饔餼九牢其死牢如飧之陳牽四牢米百有二十筥酰醢百有二十甕車皆陳車米�生牢牢十車車秉有五籔車禾�死牢牢十車車三秅芻薪倍禾皆陳乘禽日九十雙殷膳大牢以及歸三饗三食三燕若弗酌則以幣致之凡介行人宰史皆有飧饔餼以其爵等爲之牢禮之陳數惟上介有禽獻夫人致禮八壺八豆八籩膳大牢致饗大牢食大牢卿皆見以羔膳大牢侯伯四積皆�飧牽再問皆修飧四牢食三十有二簠八豆三十有二鉶二十有八壺三十有二鼎簋十有二腥二十有七皆陳饔餼七牢其死牢如飧之陳牽三牢米百筥酰醢百甕皆陳米三十車禾四十車芻薪倍禾皆陳乘禽日七十雙殷膳大牢三饗再食再燕凡介行人宰史皆有飧饔餼以其爵等爲之禮惟上介有禽獻夫人致禮八壺八豆八籩膳大牢致饔大牢卿皆見以羔膳特牛子男三積皆�飧牽壹問以修飧三牢食二十有四簠六豆二十有四鉶十有八壺二十有四鼎簋十有二牲十有八皆陳饔餼五牢其死牢如飧之陳牽二牢米八十筥酰醢八十甕皆陳米二十車禾三十車芻薪倍禾皆陳乘禽日五十雙壹饗壹食壹燕凡介行人宰史皆有飧饔餼以其爵等爲之禮惟上介有禽獻夫人致禮六壺六豆六籩膳�致饗親見卿皆膳特牛秅丁故反梠音呂穧才計反

凡諸侯之卿大夫士爲國客則如其介之禮以待之注言其特來爲問待之禮如其爲介時也然則聘禮所以禮賓是亦禮介凡禮賓客國新殺禮凶荒殺禮札喪殺禮��殺禮在野在外殺禮注

皆爲國省用愛費也國新新建國也凶荒無年也��新有兵寇水火也凡賓客死致禮以喪用

注死則主人爲之具而殯矣喪用者饋奠之物賓客有喪惟芻稍之受

注不受饗食饗食加也喪謂父母死也客則又有君焉芻給牛馬稍人稟也其正禮飧饗餼主人致之則受遭王國之喪不受饗食受牲禮

注牲亦當爲腥聲之誤也有喪不忍煎烹正禮飧饔餼常熟者腥致之也

漢漢置尙書始有客曹主外國夷狄事而禮儀祠祀一歸於太常按漢書百官公卿表少府秦官掌山海池澤之稅以給共養有六丞屬官有尙書令丞中書謁者令丞成帝建始四年更名中書謁者令爲中謁者令初置尙書員五人有四丞按後漢書百官志成帝初置尙書四人分爲四曹常侍曹尙書主公卿事二千石曹尙書主郡國二千石事民曹尙書主凡吏上書事客曹尙書主外國東狄事

後漢後漢尙書仍置客曹曹有侍郎令史主護駕羌胡朝賀事而祠祀歸之吏曹禮儀仍總之太常按後漢書百官志尙書六人六百石本注曰成帝初置尙書四人分爲四曹注

漢舊儀曰初置五曹有三公曹主斷獄蔡質漢儀曰典天下歲盡集課事三公尙書二人典三公文書吏曹尙書典選舉齋祀屬三公曹常侍曹尙書主公卿事二千石曹尙書主郡國二千石事民曹尙書主凡吏上書事客曹尙書主外國夷狄事世祖承遵後分二千石曹又分客曹爲南主客曹北主客曹凡六曹注

蔡質漢儀曰天子出獵駕禦府曹郎屬之侍郎三十六人四百石本注曰一曹有六人主作文書起艸注

蔡質漢儀曰尙書郎初從三署詣臺試初上臺稱守尙書郎中歲滿稱尙書郎三年稱侍郎主客曹郎主治羌胡事劇遷二千石或刺史其公遷爲縣令秩滿自占縣去詔書賜錢三萬與三臺祖餞余官則否治嚴一月準謁公卿陵廟乃發令史十八人二百石本注曰曹有三主書後增劇曹三人合二十一人注

古今注曰永元三年七月增尙書令史員功滿未嘗犯禁者以補小縣墨綬蔡質曰皆選蘭臺符節上稱精練吏有能爲之決錄注曰故事尙書郎以令史久缺補之世祖始攺用孝廉爲郎

魏魏承漢制置客曹尙書而曹郎又有南主客祠部儀曹之屬按晉書職官志魏攺選部爲吏部主選部事又有左民客曹五兵度支凡五曹尙書二儀射一令爲八座魏尙書郎有殿中吏部駕部金部虞曹比部南主客祠部度支庫部農部水部儀曹三公倉部民曹三千石中兵外兵都兵別兵考功定課凡二十三郎靑龍二年尙書陳矯奏置都官騎兵合凡二十五郎每一郎缺白試諸孝廉能結文案者五人謹封奏其姓名以補之

晉晉初承魏置客曹渡江後始置祠部尙書與右僕射通職左丞佐之而曹郎初有殿中祠部儀曹左右南北主客之屬江左後省主客曹按晉書職官志晉置吏部三公客曹駕部屯田度支六曹而無五兵咸寧二年省駕部尙書四年省一僕射又置駕部尙書太康中有吏部殿中及五兵田曹度支左民爲六曹尙書又無駕部三公客曹惠帝世又有右民尙書止於六曹不知此時省何曹也及渡江有吏部祠部五兵左民度支五尙書祠部尙書常與右僕射通職不恆置以右僕射攝之若右僕射闕則以祠部尙書攝知右事左右丞自漢武帝建始四年置尙書而便置丞四人及光武始減其二惟置左右丞蓋自此始也自此至晉不攺晉左丞主臺內禁令宗廟祠祀朝儀禮制選用署吏急假晉受命武帝罷農部定課置直事殿中祠部儀曹吏部三公比部金部倉部度支都官二千石左民右民虞曹屯田起部水部左右主客駕部車部庫部左右中兵左右外兵別兵都兵騎兵左右士北主客南主客爲三十四曹郎後又置運曹凡三十五曹置郎二十三人更相統攝及江左無直事右民屯田車部別兵都兵騎兵左右士運曹十曹郎康穆以後又無虞曹二千石二郎但有殿中祠部吏部儀曹三公比部金部倉部度支都官左民起部水部主客駕部庫部中兵外兵十八曹郎後又省主客起部水部餘十五曹云

宋宋祠部尙書不恆置以右僕射領之而曹郎有祠部儀曹左僕射則領殿中主客二曹按宋書百官志晉江左則有祠部吏部左民度支五兵合爲五曹尙書宋髙祖初又增都官尙書若有右僕射則不置祠部尙書尙書令任總機衡僕射尙書分領諸曹左僕射領殿中主客二曹祠部尙書領祠部儀曹二曹晉西朝則直事殿中祠部儀曹吏部三公比部金部倉部度支都官二千石左民右民虞曹屯田起部水部左主客右主客駕部車部庫部左中兵右中兵左外兵右外兵別兵都兵騎兵左士右士北主客南主客爲三十四曹郎後又置運曹凡三十五曹晉江左初無直事民按晉志民上有右字屯田車部別兵都兵騎兵左士右士運曹十曹郎而主客中兵各置一郎而已所餘十七曹也康穆以來又無虞曹二千石二郎猶有殿中祠部吏部儀曹三公比部按晉志比部下有金部倉部度支都官左民起部水部主客駕部庫部中兵﹝按晉志中兵下有外兵﹞十八曹郎後又省主客起部水部餘十五曹宋髙祖初加置騎兵主客起部水部四曹郎合爲十九曹太祖元嘉十年又省儀曹主客比部騎兵四曹郎十一年又並置十八年增刪定曹郎次在左民曹上蓋魏世之定科郎也三十年又置功論郎次都官之下在刪定之上太宗世省騎兵凡二十曹郎以三公比部主法制度支主算支派也度景也都官主軍事刑獄其餘曹所掌各如其名

南齊南齊以左僕射領殿中主客二曹祠部尙書不常置宗廟郊祀大事左丞掌之按南齊書百官志左僕射領殿中主客二曹事諸曹郊廟園陵車駕行幸朝儀臺內非違文官舉補滿敍疾假事其諸吉慶瑞應眾賀災異賊發眾變臨軒崇拜攺號格制�官銓選凡諸除署功論封爵貶黜八議疑讞通關案則左僕射主右僕射次經維是黃案左僕射右僕射署朱符見字經都丞竟右僕射橫畫成目左僕射畫令畫右官闕則以次並畫若無左右則直置僕射在其中間總左右事祠部尙書右僕射通職不俱置左丞一人掌宗廟郊祠吉慶瑞應災異

梁梁尙書省設祠部尙書領祠部諸曹與右僕射通職不恆置按隋書百官志尙書省置令左右僕射各一人又置吏部祠部度支左戶都官五兵等六尙書左右丞各一人吏部刪定三公比部祠部儀曹虞曹主客度支殿中金部倉部左戶駕部起部屯田都官水部庫部功論中兵外兵騎兵等郎二十三人令史百二十人書令史百三十人尙書掌出納王命敷奏萬機令總統之僕射副令又與尙書分領諸曹令闕則左僕射爲主其祠部尙書多不置以右僕射主之若左右僕射並闕則置尙書僕射以掌左事置祠部尙書以掌右事然則尙書僕射祠部尙書不恆置矣

北魏明元帝泰常二年置六部大人按魏書太宗本紀不載按官氏志泰常二年夏置六部大人官有天部地部東西南北部皆以諸公爲之大人置三屬官孝文帝太和十五年置主客曹按魏書髙祖本紀不載按官氏志云云按杜佑通典後魏吏部管南主客祠部管左主客太和

年議定百官著儀曹尙書以下階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣僚議定百官著於令列曹尙書第二品中尙書郎中第五品上尙書郎從第五品中主事郎從第六品上都令史主書令史第七品上按杜佑通典後魏儀曹尙書統祠部郎中時裴修爲中大夫兼祠部曹祠部曹主禮樂每有疑議修撰斟酌故實咸有條貫尙書諸司置主事令史太和二十三年復次儀曹尙書以下職令按魏書髙祖本紀不載按官氏志二十三年髙祖復次職令及帝崩世宗初班行之以爲永制列曹尙書第三品尙書郎中第六品下階尙書都令史主書令史從第八品上階

北齊北齊置祠部尙書統五曹或以右僕射攝之而儀曹統之殿中膳部統之都官按隋書百官志後齊制官多循後魏尙書省置吏部殿中祠部五兵都官度支等六尙書六尙書分統列曹殿中統殿中儀曹三公駕部四曹祠部統祠部主客虞曹屯田起部五曹祠部無尙書則右僕射攝都官統都官二千石比部水部膳部五曹注

儀曹掌吉凶禮制事祠部掌祠部醫藥死喪贈賜等事主客掌諸蕃雜客等事虞曹掌地圖山川遠近園囿田獵殽膳雜味等事屯田掌籍田諸州屯田等事起部掌諸興造工匠等事膳部掌侍官百司禮食殽饌等事

北周北周依周禮建六官春官府領宗伯眾職而膳部大夫則屬於大冢宰按周書盧辯傳太祖欲行周官命蘇綽專掌其事未幾而綽卒乃令辯成之於是依周禮建六官置公卿大夫士春官府領宗伯等眾職以魏恭帝三年始命行之按杜佑通典周禮春官大宗伯掌建邦之天神人鬼地祇之禮後周置春官卿又有禮部而不言職事後攺禮部爲宗伯又春官之屬有典命注

掌內外九族之差及王器衣服之令沙門道士之法後攺典命爲大司禮俄攺大司禮復爲禮部謂之禮部大夫注

後周盧凱爲禮部大夫充聘陳使後周有春官小宗伯中大夫肆師下大夫肆師上士又有典祠中大夫又有膳部大夫一人掌飲食屬大冢宰

隋隋始設禮部尙書統禮部祠部主客膳部四侍郎按隋書百官志髙祖旣受命攺周之六官其所制名多依前代之法置尙書省禮部尙書統禮部祠部侍郎各一人主客膳部侍郎各二人禮部尙書爲正三品尙書諸曹侍郎爲正六品上階文帝開皇三年禮部諸曹侍郎加爲從五品按隋書髙祖本紀不載按百官志開皇三年諸曹侍郎加爲從五品開皇六年置禮部諸曹員外郎按隋書髙祖本紀不載按百官志六年尙書省二十四司各置員外郎一人以司其曹之籍帳侍郎闕則釐其曹事開皇十四年置禮部諸曹主事令史員按隋書髙祖本紀不載按百官志十四年諸省各置主事令史員煬帝大業三年更置曹郎攺禮部郎爲儀曹郎按隋書煬帝本紀不載按百官志煬帝卽位多所攺革大業三年定令尙書省六曹各侍郎一人以貳尙書之職正四品諸曹侍郎並攺爲郎又攺吏部爲選部郎戶部爲人部郎禮部爲儀曹郎兵部爲兵曹郎刑部爲憲部郎工部爲起部郎以異六侍郎之名廢諸司員外郎而每增置一曹郎各爲二員都司郎各一人品同曹郎掌都事之職以都事爲正八品分隸六尙書諸司主事並去令史之名其令史隨曹閒劇而置每十令史置一主事不滿十者亦置一人後又攺主客郎爲司藩郎尋又每減一郎置承務郎一人同員外之職

唐唐仍隋制設禮部尙書侍郎一人佐之統禮部祠部膳部主客之屬各有郎中員外郎主事等員按唐書百官志唐之官制其名號祿秩𨿽因時增損而大抵皆沿隋故尙書省其屬有六尙書三曰禮部禮部尙書一人正三品侍郎一人正四品下掌禮儀祭享貢舉之政其屬有四一曰禮部二曰祠部三曰膳部四曰主客禮部郎中二人從五品上員外郎二人從六品上掌禮樂學校衣冠符印表疏圖書冊命祥瑞鋪設及百官宮人喪葬贈賻之數爲尙書侍郎之貳五禮之儀一曰吉禮二曰賓禮三曰軍禮四曰嘉禮五曰凶禮凡齊衰心喪以上奪情從職及周喪未練大功未葬皆不預宴大功以上喪受冊�官鼓吹從而不作戎事則否凡朝晚入失儀禦史錄名奪俸三奪者奏彈凡出蕃冊授弔贈者給衣冠皇帝巡幸兩京文武官職事五品以上月朔以表參起居近州刺史遣使一參畱守月遣使起居北都則四時遣使起居諸司奏大事者前期三日具狀長官躬署對仗伏奏仗下中書門下�讀河南太原府父老每歲上表願駕幸遣使以聞駕在都則京兆府亦如之凡景云慶雲爲大瑞其名物六十有四白狼赤兔爲上瑞其名物三十有八蒼烏朱雁爲中瑞其名物三十有二嘉禾芝艸木連理爲下瑞其名物十四大瑞則百官詣闕奉賀余瑞歲終員外郎以聞有司告廟凡喪二品以上稱薨五品以上稱卒自六品達於庶人稱死皇親三等以上喪舉哀有司帳具給食諸蕃首領喪則主客鴻臚月奏禮部主事二人祠部主事二人膳部主事二人主客主事二人以主事令史書令史署覆文案出符目以亭長啟閉傳禁約以掌固守當倉庫及陳設禮部主事從八品下諸司主事從九品上注

武徳三年攺儀曹郎曰禮部郎中司藩郎曰主客郎中龍朔二年攺禮部曰司禮祠部曰司禋膳部曰司膳光宅元年攺禮部曰春官有禮部令史五人書令史十一人亭長六人掌固八人祠部令史六人書令史十三人掌固四人主客令史四人書令史九人掌固四人祠部郎中員外郎各一人掌祠祀享祭天文漏刻國忌廟諱卜筮醫藥僧尼之事珠玉珍寶供祭者不求於巿駕部比部歲會牲之死亡輸皮於太府郊祭酒醴脯醢黍稷果實所司長官封署以供兩京及磧西諸州火祅歲再祀而禁民祈祭凡巡幸路次名山大川聖帝明王名臣墓州縣以官告祭二王后享廟則給牲牢祭器而完其帷帟几案主客以四時省問凡國忌廢務日內教太常停習樂兩京文武五品以上及淸官七品以上行香於寺觀凡名醫子弟試療病長官�覆三年有驗者以名聞膳部郎中員外郎各一人掌陵廟之牲豆酒膳諸司供奉口味躬鐍其轝乃遣進胙亦如之非大禮大慶不獻食不進口味凡羊至廚而乳者釋之長生大齋日尙食進蔬食釋所殺羊爲長生供奉凡獻食進口味不殺犢尙食有猝須別索必奏覆月終而會之凡尙食進食以種取而別嘗之殿中省主膳上食於諸陵以番上下四時遣食醫主食各一人�之主客郎中員外郎各一人掌二王后諸蕃朝見之事二王后子孫視正三品酅公歲賜絹三百米粟亦如之介公減三之一殊俗入朝者始至之州給牒覆其人數謂之邊牒蕃州都督刺史朝集日視品給以衣冠�褶乘傳者日四驛乘驛者六驛供客食料以四時輸鴻臚季終句會之客初至及辭設會第一等視三品第二等視四品第三等視五品蕃望非髙者視散官而減半參日設食路由大海者給祈羊豕皆一西南蕃使還者給入海程糧西北諸蕃則給度磧程糧蕃客請宿衛者奏狀貌年齒突厥使置巿坊有貿易錄奏爲質其輕重太府丞一人�之蕃王首領死子孫襲初授官兄弟子降一品兄弟子代攝者嫡年十五還以政使絕域者還上聞見及風俗之宜供饋贈貺之數

遼遼制設敵烈麻都司以掌禮儀後設南面朝官而尙書省始具禮部長貳曹郎之職按遼史百官志初太祖制敵烈麻都視禮部契丹敵烈麻都司掌禮儀敵烈麻都總知朝廷禮儀總禮儀事南面朝官遼有北面朝官矣旣得燕代十有六州乃因唐制復設南面三省六部臺院寺監諸衛之官尙書省禮部職名總目尙書侍郎郎中劉輝道宗大定末爲禮部郎中員外郎

禮部部匯考二

宋宋禮部設尙書侍郎統禮部主客祠部膳部四司郎中員外郎之屬按宋史職官志禮部掌國之禮樂祭祀朝會宴饗學校貢舉之政令祭之名有三天神曰祀地祗曰祭宗廟曰饗又有大祀中祀小祀之別幣玉牲牢器服各從其等凡雅樂以六律六同合陰陽之聲爲樂律金石絲竹匏土革木爲樂器宮架八佾特架六佾分武文先後之序爲樂舞其所歌爲樂章若有事於南北郊明堂籍田禘祫大廟薦享景靈宮酌獻陵園及行朝貢慶賀宴樂之禮前期飭有司辦具閱所定儀注以舊章參考其當否上尙書省冊寶及封冊命禮亦如之凡禮樂制度有所損益小事則同太常寺大事則集侍從官祕書省長貳或百官議定以聞凡天下選士具注於籍三歲貢舉與夫學校試補三捨生掌后妃親王以下推恩公主以下嫁宗室冠婚喪葬之制及賜旌節章服冠帔門戟旌表孝行之法若印記圖書表疏之事皆掌焉大祥瑞則朝參官以上詣閣門表賀余於歲終條奏舊屬禮儀院判院一人以樞密院使參知政事充知院以諸司三品以上充主吏無定數擇三司京朝百司胥史充禮部止設判部一人掌科舉補奏太廟郊社齋郎室掌長坐都省集議百官謝賀章表諸州申祥瑞出入內外牌印之事兼領貢院掌受諸州解發進士諸科名籍及其家保狀文卷考驗戶籍舉數年齒而藏之若朝廷遣官知舉則主判官罷事畢以知舉官卑者一員主判元丰官制行悉歸禮部其屬三曰祠部曰主客曰膳部設官十尙書侍郎各一人郎中員外郎四司各一人元佑初省祠部郎官一員以主客兼膳部紹聖攺元主客膳部互置郎官兼領建炎以後並同尙書掌禮樂祭祀朝會宴享學校貢舉之政令侍郎爲之貳郎中員外郎參領之凡講議制度損益儀物則審覆有司所定之式以次諮決而質於尙書省大祭祀則省牲鼎鑊視滌濯薦腥則奉籩豆簠簋及飲福徹之祼則奉瓚臨鬯凡天地宗廟陵園之祀后妃親王將相封冊之命皇子加封公主降嫁稽其彜章以詔上下而舉行之朝廷慶會宴樂宗室冠婚喪祭蕃使去來宴賜與夫經筵史館賜書修書之禮例皆同奉常講求參酌而定其儀節三歲貢舉學校試補諸生皆總其政旌節章服之頒祥瑞表奏之進凡關於禮樂者皆掌之建炎三年詔鴻臚光祿寺並歸於禮部太常國子監亦隸焉分案五曰禮樂曰貢舉曰宗正奉使帳曰封冊表奏曰檢法各隨其名而治其事裁減吏額四十五人注

續又減四人侍郎奏中嚴外辦同省牲及視饌腥熟之節祼受瓚奉盤歲祀昊天上帝祭皇地祗與尙書疊爲亞獻祭大社大稷神州地祗則疊爲初獻祀九宮貴神五帝感生帝朝日夕月蠟祭東西方亦如之大朝會則尙書奏藩國貢物凡慶賀若謝則郎中員外郎分撰表文祠事與太常少卿祠部官疊爲終獻或亞獻親郊自景靈宮朝獻太廟朝享至望燎禮畢乘輿還內皆奏解嚴分案十置吏三十五南渡諸曹長貳互置紹興七年禮部置侍郎二員隆興元年詔除尙書不常置外禮部侍郎置一員郎中員外郎元丰郎官員外郎參領禮樂祭祀朝會宴享學校貢舉之事有所損益則審訂以次諮決凡慶會若謝掌撰表文與祠部主客膳部並列爲四建炎三年並省曹郎禮部領主客祠部領膳部隆興元年復詔禮部祠部一員兼領自是並行四司之事矣通置吏五十四人祠部郎中員外郎掌天下祀典道釋祠廟醫藥之政令月奏祠祭國忌休暇每歲大祀忌日大忌前一日皆不坐元日冬至寒食假各七日天慶先天降聖節各五日誕聖節正七月望夏至臘各三日天祺天貺節人日中和二社上巳端午三伏七夕授衣重九四立春秋分及每旬假各一日若神祠封進爵號則覆太常所定以上尙書省凡宮觀寺院道釋藉其名額應給度牒若空名者毋越常數初補醫生令有司試藝業歲終較全失而賞罰之分案五置吏二十有一主客郎中員外郎掌以賓禮待四夷之朝貢凡郊勞授館宴設賜予辧其等而以式頒之至則圖其衣冠書其山川風俗有封爵禮命則承詔頒付掌嵩慶懿陵祭享崇義公承襲之事分案四置吏七注

元佑六年七月兵部言兵部格長蕃夷官授官主客令蕃國進奉人陳乞轉授官職者取裁卽舊應除轉官者報所屬看詳舊來無例刱有陳乞曹部職掌未一久遠互失參驗自今不以曾未貢及例有無應緣進奉人陳乞授官加恩令主客關報兵部從之膳部郎中員外郎掌牲牢酒醴膳羞之事凡所用物前期計度以關度支若祭祀朝會宴享則同光祿寺官視其善否酒成則嘗而後進季冬命藏冰春分啟之以待供賜分案七置吏九

金金制禮部設尙書侍郎統郎中員外掌禮樂祠祀貢舉天文醫卜釋道四方使客之政按金史百官志六部國初與左右司通署天眷三年始分治禮部尙書一員正三品侍郎一員正四品郎中一員從五品員外郎一員從六品掌凡禮樂祭祀宴享學校貢舉儀式制度符印表疏圖書冊命祥瑞天文漏刻國忌廟諱醫卜釋道四方使客諸國進貢犒勞張設之事注

凡試僧尼道女冠三年一次限度八十人差京府幕職或節鎭防禦佐貳官二員僧官二人道官一人司吏一名從人各一人廚子二人把門官一名雜役三人僧童能讀法華心地觀金光明報恩華嚴等經共五部計八�華嚴經分爲四�每帙取二卷捲舉四題讀百字爲限尼童試經半部與僧童同道士女冠童行念道徳救苦玉京山消災靈寶度人等經皆以誦成句依音釋爲通中選者試官給牒以名報有司凡僧尼官見管人及八十道士女冠及三十人者放度一名死者令監壇以度牒申部毀之主事二員從七品

注令史十五人內女直五人譯史二人通事一人左三部檢法司司正二員正八品掌披詳法狀注興定二年左部額外設檢知法及掌法四年罷檢法二十二員從八品掌檢斷各司取法文字右三部檢法職事同注

元受札付大定三年命給敕

元元設禮部尙書侍郎統郎中員外之屬掌天下禮樂祭祀朝會宴享貢舉之政令而侍儀儀鳳教坊諸司皆屬焉按元史百官志禮部尙書三員正三品侍郎二員正四品郎中二員從五品員外郎二員從六品掌天下禮樂祭祀朝會宴享貢舉之政令凡儀制損益之文符印簡冊之信神人封謚之法忠孝貞義之迎送聘好之節文學僧道之事婚姻繼續之辧音藝膳供之物悉以任之世祖中統元年以吏戶禮爲左三部置尙書二員侍郎二員郎中四員員外郎六員總領三部之事至元元年分立爲吏禮部尙書三員侍郎仍二員郎中仍四員員外郎四員七年別立禮部尙書三員侍郎一員郎中二員員外郎如舊明年又合爲吏禮部十三年又別爲禮部二十三年六部尙書侍郎郎中員外郎定以二員爲額成宗元貞元年復增尙書一員領會同館事主事二員蒙古必闍赤二人令史一十九人回回令史二人怯裏馬赤一人知印二人奏差十二人典吏三人其屬附見左三部照磨所秩正八品照磨一員掌吏戶禮三部錢谷計帳之事典吏八人侍儀司秩正四品掌凡朝會卽位冊後建儲奉上尊號及外國朝覲之禮至元八年始置左右侍儀奉禦二員禮部侍郎知侍儀事一員引進使知侍儀事一員左右侍儀使二員左右直侍儀使二員左右侍儀副使二員左右侍儀僉事二員引進副使侍儀令承奉班都知尙衣局大使各一員十二年省左侍儀奉禦通曰左右侍儀省引進副使及侍儀令尙衣使等員攺置通事舍人十四員三十年減通事舍人七員爲侍儀舍人大徳十一年升秩正三品至大三年置典簿一員延佑七年定置侍儀使四員至治元年增置通事舍人六員侍儀舍人四員其後定置侍儀使四員正三品引進使知侍儀事二員正四品首領官典簿一員從七品屬官承奉班都知一員正七品通事舍人一十六員從七品侍儀舍人十四員從九品吏屬令史二人譯史一人通事一人知印一人其屬法物庫秩五品掌大禮法物提點一員從五品大使一員從六品副使一員從七品直長二員正八品拱衛直都指揮使司秩從四品掌控鶴六百餘戶及儀衛之事至元三年始置都指揮使一員副使一員鈐轄一員提控案牘一員十六年升正三品降虎符增置達魯花赤一員隸宣徽院二十年復爲從四品二十五年歸隸禮部元貞元年復升正三品皇慶元年置經歷一員二年攺鈐轄爲僉事至順二年撥隸侍正府定置達魯花赤一員正三品都指揮使四員正三品副指揮使二員從三品僉事二員正四品首領官經歷一員從七品知事一員從八品吏屬令史四人譯史一人通事知印各一人奏差二人其屬控鶴百戶所秩從七品色目百戶一十三員漢人百戶一十三員總十三所儀從庫秩從七品掌收儀衛器仗大使一員從七品副使一員從八品儀鳳司秩正四品掌樂工供奉祭饗之事至元八年立玉宸院置樂長一員樂副一員樂判一員二十年攺置儀鳳司隸宣徽院置大使副使各一員判官三員二十五年歸隸禮部省判官三員三十一年置達魯花赤一員副使一員大徳十一年攺升玉宸樂院秩從二品置院使副使僉事同僉院判至大四年復爲儀鳳司秩正三品延佑七年降從三品定置大使五員從三品副使四員從四品首領官經歷一員從七品知事一員從八品吏屬令史二人譯史通事知印各一人其屬五云和署秩正七品掌樂工調音律及部籍更番之事至元十二年始置至大二年撥隸玉宸樂院皇慶元年升正六品二年升從五品署令二員署丞二員管勾二員協音一員協律一員書史二人書吏四人教師二人提控四人安和署秩正七品職掌與云和同至元十三年始置皇慶二年升從五品署令二員署丞二員管勾二員協音一員協律一員書史二人書吏四人教師二人提控四人常和署初名管勾司秩正九品管領回回樂人皇慶元年初置延佑三年升從六品署令一員署丞二員管勾二員教師二人提控二人天樂署初名昭和署秩從六品管領河西樂人至元十七年始置大徳十一年升正六品至大四年攺爲天樂署皇慶元年升從五品署令二員署丞二員管勾二員協音一員協律一員書史二人書吏四人教師二人提控四人廣樂庫秩從九品掌樂器等物大使一員副使一員皇慶元年始置教坊司秩從五品掌承應樂人及管領興和等署五百戶中統二年始置至元十二年升正五品十七年攺堤點教坊司隸宣徽院秩正四品二十五年隸禮部大徳八年升正三品延佑七年復正四品達魯花赤一員正四品大使三員正四品副使四員正五品知事一員從八品令史四人譯史知印奏差各二人通事一人其屬三興和署秩從六品署令二員署丞二員管勾二員祥和署秩從六品署令一員署丞一員管勾一員廣樂庫秩從九品大使一員副使一員會同館秩從四品掌接伴引見諸番蠻夷峒官之來朝貢者至元十三年始置二十五年罷之二十九年復置元貞元年以禮部尙書領館事遂爲定制禮部尙書領會同館事一員正三品大使二員正四品副使二員從六品提控案牘一員掌書四人蒙古必闍赤一人典給官八人其屬有收支諸物庫秩從九品大使一員副使一員至元二十九年以四賓庫攺置鑄印局秩正八品掌凡刻印銷印之事大使一員副使一員直長一員至元五年始置白紙坊秩從八品掌造詔旨宣敕紙札大使一員副使一員至元九年始置掌薪司秩正七品司令一員正七品司丞二員正八品典吏一人世祖至元二十二年命禮部領會同館按元史世祖本紀至元二十二年春正月丙申命禮部領會同館初外國使至常命翰林院主之至是攺正至元二十五年禮部請繪蕃夷職貢圖籍錄風俗土產里程按元史世祖本紀二十五年春三月壬寅禮部言會同館蕃夷使者時至宜令有司仿古職貢圖繪而爲圖及詢其風俗土產去國里程籍而錄之實一代之盛事從之

明明禮部設尙書侍郎統儀制祠祭主客精膳四司而行人教坊二司亦兼屬焉按明會典禮部尙書左右侍郎掌天下禮樂祭祀封建朝貢宴饗貢舉之政令其屬初曰儀部曰祠部曰膳部曰主客部後攺儀部爲儀制祠部爲祠祭膳部爲精膳主客仍舊俱稱淸吏司正官尙書一員左右侍郎各一員首領官司務二員屬官儀制司郎中員外郎名一員主事二員

注如遇選駙馬則添設本司主事一員教習祠祭司郎中員外郎各一員主事二員主客司郎中員外郎各一員主事二員

注內一員提督會同館精膳司郎中員外郎主事各一員

注國初設子部四曰儀部祠部主客部膳部設郎中員外郎各一員洪武二十九年攺四部爲儀制祠祭主客精膳四淸吏司攺首領官主事爲司官司各一員正統六年添設儀制祠祭二司主事各一員協理司事正統後添設主客司主事一員提督會同館萬曆九年裁革儀制祠祭主客三司主事各一員十一年復設所屬衙門行人司司正一員左右司副各一員注萬曆九年革左司副一員十一年復行人三十二員

注舊三百四十五員嘉靖中存三十七員萬曆九年革五員鑄印局大使一員副使一員

注舊二員萬曆九年革教坊司奉鑾一員左右韶舞各一員左右司樂各一員協同官十五員儀制司郎中員外郎主事分掌禮儀宗封學校科貢舉其儀度而辯其名數祠祭司郎中員外郎主事分掌郊壇宗廟陵寢羣祀諸大典及喪葬歷日方技之事主客司郎中員外郎主事分掌諸蕃朝貢接待給賜之事其譯伴申其禁令並提督會同館凡官員賞賜及各省土貢亦總焉精膳司郎中員外郎主事分掌宴享牲豆酒膳兼轄牛羊館會其品數程其出納並會估價值等事凡禮部鑄印局儒士辦印三年滿日除授本副使如無缺除各府檢校大使有缺以副使升補南京禮部尙書一員右侍郎一員

注萬曆三年革十一年復設司務一員儀制司郎中一員主事一員

注萬曆四年革十一年復設祠祭司郎中一員主事一員

注萬曆九年革十一年復設主客司郎中一員精膳司郎中一員所屬衙門行人司左司副一員鑄印局副使一員教坊司右韶舞一員左右司樂各一員凡鑄印局舊額設大使副使各一員食糧儒士二名辧驗各衙門印信並寫表箋本章後裁革大使一員儒士一名每遇考選儒士通行應天等府浙江江西湖廣福建各布政司訪保身家無過楷篆精熟兼通文理子弟起送赴部會同吏部堂上官考選世宗嘉靖十五年題準南京禮部儒士設三名按明會典嘉靖十五年題準南京鑄印儒士許設三名本部會同吏部考選收首名食糧辦事第二名第三名習學遇有糧缺挨次考補嘉靖十六年增設禮部儒士按明會典十六年題準鑄印局增食糧儒士二名連額設共四名皇淸大淸會典禮部

國初設六部各以貝勒總理部務後俱撤順治八

年各部復令親王郡王兼攝九年亦撤漢銜

初稱丞政者後攺爲尙書參政攺爲侍郎理事

官攺爲郎中副理事官攺爲員外郎額者庫攺

爲主事又初設滿洲漢軍啟心郎後俱裁又初

設他赤哈哈番筆帖式哈番後攺設六品七品

八品無頂帶筆帖式各部院衙門同

禮部尙書左右侍郎掌天下禮樂祭祀冊封朝

貢宴享貢舉之政令其屬有四淸吏司曰儀制

曰祠祭曰主客曰精膳其首領則有司務又有

讀祝官司牲官鑄印局會同館等官

正官

滿漢尙書各一員初制增減不一順治五年定

滿漢各一員

滿漢左右侍郎各一員初制增減不一順治元

年定滿漢左右各一員

首領官

滿漢司務各一員初設漢司務二員順治四年

裁一員十五年定滿漢各一員

屬官

滿洲蒙古漢軍司官筆帖式不論司分悉聽堂

官調撥漢司官仍論司分

滿郎中六員初設四員順治十八年增二員蒙

古郎中一員初設蒙古章京四員康熙九年裁

二員以一員攺爲郎中一員攺爲員外郎漢軍

郎中一員初設漢軍章京八員康熙九年裁二

員以一員攺爲郎中五員攺爲員外郎

滿員外郎十員初設六員順治十二年增四員

蒙古員外郎一員漢軍員外郎五員

滿主事七員堂主事滿文二員滿漢文一員司

主事四員漢軍堂主事一員

儀制淸吏司漢郎中一員漢員外郎一員漢主

事一員

祠祭淸吏司漢郎中一員漢員外郎一員漢主

事一員

主客淸吏司漢郎中一員漢主事一員

精膳淸吏司漢郎中一員漢主事一員主客精

膳二司初設員外郎各一員順治二年裁

滿筆帖式三十九員內滿文三十一員滿漢文

八員漢軍筆帖式四員

滿讀祝官二員初設六員後裁四員

守堂子滿官八員內七品官二員八品官六員

守

皇史宬滿官三員系七品

蒙古司牲官二員

朝鮮通事十二員

所屬衙門已下俱漢缺

行人司司正一員司副一員行人十二員初設

十九員順治五年裁一員十五年裁六員

鑄印大使一員初設滿員外郎一員滿漢文

筆帖式二員後裁

會同館大使一員

教坊司奉鑾一員左右韶舞各一員左右司樂

各一員協同官十員俳長無定員

儀制淸吏司郎中員外主事分掌朝會宗封學

校貢舉輿服婚娶之事舉其儀度而辧其名數

祠祭淸吏司郎中員外郎主事分掌郊壇宗廟陵寢羣祀諸大典及喪禮贈卹歷日方技之事

主客淸吏司郎中員外郎主事分掌諸番朝貢

接待給賜之事簡其譯伴申其禁令並提督會

同館凡官員賞賜及各省土貢亦隸焉

精膳淸吏司郎中員外郎主事分掌宴享牲豆

酒膳兼轄牛羊館會其品數程其出納並會估

價值等事盛京禮部俱滿缺

正官

侍郎一員

屬官

郎中二員員外郎四員主事一員祝讀官八員

贊禮郎十六員筆帖式十二員內滿文十一員

滿漢文一員

國初建置

盛京設禮部承政參政啟心郎筆帖式等官順治

元年一應禮儀屬奉天將軍管理順治十五年

設滿洲侍郎一員續設郎中二員員外郎四員

主事一員讀祝官八員贊禮郎十六員筆帖式

十二員掌陵寢山川祠廟各祀並番國貢獻往來筵宴等事

康熙九年上諭禮部朕惟至治之世不專以法令爲務而以教

化爲先其時人心醇良風俗朴厚刑措不用比

屋可封長治久安茂登上理蓋法令禁於一時

而教化維於可久若徒恃法令而教化不先是

捨本而務末也近見風俗日敝人心不古囂陵

成習僣濫多端狙詐之術日工獄訟之興靡已

或豪富淩轢孤寒或劣紳武斷鄕曲或惡衿出

入衙署或蠹棍詐害善良萑苻之劫掠時聞讎

忿之殺傷疊見陷罹法网刑所必加誅之則無

知可憫宥之則憲典難寬念玆刑辟之日繁良

由化導之未善朕今欲法古帝王尙徳緩刑化

民成俗舉凡惇孝弟以重人倫篤宗族以昭雍

睦和鄕黨以息爭訟重農桑以足衣食尙節儉

以惜財用隆學校以端士習黜異端以崇正學

講法律以儆愚頑明禮讓以厚風俗務本業以

定民志訓子弟以禁非爲息誣告以全善良誡

窩逃以免株連完錢糧以省催科聯保甲以弭

盜賊解讎忿以重身命等項作何訓迪勸導及

作何責成內外文武該管各官督率舉行爾部

詳察典制定議具奏特諭康熙九年十月初九

日

禮部部名臣列傳一

有虞氏

伯夷按書經舜典帝曰咨四嶽有能典朕三禮僉曰伯夷帝曰兪咨伯汝作秩宗夙夜惟寅秩哉惟淸伯拜稽首讓於夔龍帝曰兪往欽哉

唐

髙湜按唐書髙釴傳釴子湜字澄之第進士累官右諫議大夫咸通末爲禮部侍郎時士多繇權要干請湜不能裁旣而抵帽於地曰吾決以至公取之得譴固吾分乃取公乘億許棠聶夷中等以兵部侍郎判度支出爲昭義節度使爲下所逐貶連州司馬以太子賓客分司東都卒億字壽仙棠字文化夷中字坦之皆有名當時

髙鍇按唐書髙釴傳釴弟鍇字弱金連中進士宏辭科辟河東府參謀歷吏部員外郎遷中書舍人開成元年權知貢舉文宗自以題畀有司鍇以籍上帝語侍臣曰比年文章卑弱今所上差勝於前鄭覃曰陛下矯革近制以正頹俗而鍇乃能爲陛下得人帝曰諸鎭表奏太浮華宜責掌書記以誡流宕李石曰古人因事爲文今人以文害事懲獘抑末誠如聖訓卽以鍇爲禮部侍郎閱三歲頗得才實始歲取四十人才益少詔減十人猶不能滿遷吏部侍郎出爲鄂嶽觀察使卒贈禮部尙書

崔澹按唐書崔珙傳珙弟玙玙子涓淡淡舉止秀峙時謂玉而冠者擢進士第累進禮部員外郎當時士大夫以流品相尙推名徳者爲之首咸通中世推李都爲大龍甲涓豪放不得預𨿽自抑下猶不許而淡與焉終吏部侍郎

韋叔夏按唐書本傳叔夏安石兄通禮家學叔父太子詹事琨嘗曰而能繼漢丞相業矣擢明經第歷太常博士髙宗崩卹禮亡缺叔夏與中書舍人賈大隱博士裴守眞撰定其制擢春官員外郎武后拜洛享明堂凡所沿攺皆叔夏祝欽明郭山惲等所裁討每立一議眾咨服之累遷成均司業後又詔五禮儀物司禮博士有所修革�叔夏欽明等評處然後以聞進位春官侍郎中宗復位轉太常少卿爲建立廟社使進銀靑光祿大夫累封沛郡公國子祭酒卒贈兗州都督修文館學士謚曰文子絳

金

張暐按金史本傳暐字明仲莒州日照縣人博學該通登正隆五年進士第調陳畱主簿淄州酒稅副使課增羨遷昌樂令攺永淸令補尙書省令史除太常博士兼國子助教丁父憂服除調山東東路轉運副使入爲太常丞兼左贊善大夫章宗封原王兼原王府文學章宗冊爲皇太孫復爲左贊善轉左諭徳兼太常丞充宋國報諭使至旴宋人請赴宴暐曰大行在殯未可及受賜不舞蹈宋人服其知禮使還遷太常少卿兼修起居注攺禮部郎中修起居注如故遷右諫議大夫兼禮部侍郎明昌元年太傅徒單克寧薨章宗欲親爲燒飯是時孝懿皇后梓宮在殯暐奏仰惟聖慈追念勛臣恩禮隆厚孰不感勸太祖時享尙且權停若爲大臣燒飯禮有未安今已降恩旨聖意至厚人皆知之乞俯從典禮則兩全矣章宗從之上封事者言提刑司可罷暐上疏曰陛下卽位因民所利更法立制無慮數十百條提刑之設政之大者若爲浮議所搖則內外無所取信唐開元中或請選擇守令停采訪使姚崇奏十道采訪猶未盡得人天下三百餘州縣多數倍安得守令皆稱其職然則提刑之任誠不可罷擇其人而用之生民之大利國家之長策也因舉漢刺史六條以奏上曰卿言與朕意合禮部尙書孫卽康鞫治鎬王永中事還奏有詔復訊羣臣舉暐及兵部侍郎烏古論慶壽上使參知政事馬琪諭暐曰百官舉閱實鎬王事要勿屈抑其人亦不可虧損國法上因謂宰臣曰鎬王視永蹈爲輕馬琪曰人臣無將由是永中之獄決矣霍王從彜母早死溫妃石抹氏養之明昌六年溫妃薨上問從彜喪服暐奏慈母服齊衰三年桐杖布冠禮也從彜近親至尊壓降與臣下不同乞於未葬以前服白布衣絹巾旣葬止用素服終制朝會從吉上從其奏承安元年八月壬子上召暐至內殿問曰南郊大祀今用度不給俟他年可乎暐曰陛下卽位於今八年大禮未舉宜亟行之上曰北方未寧致齋之際有不測奏報何如對曰豈可逆度而妨大禮今河平歲丰正其時也上復問曰僧道三年一試八十取一不亦少乎對曰此輩浮食無益有損不宜滋益也上曰周武帝唐武宗後周世宗皆賢君其壽不永𨿽曰偶然似亦有因也對曰三君矯枉太過今不毀除不崇奉是爲得中矣是歲郊見上帝焉頃之翰林修撰路鐸論胥持國不可再用因及董師中趨走持國及丞相襄之門上曰張暐父子必不如是也三年爲禦史大夫懇辭不許明年坐奏事不實奪一官解職起爲安武軍節度使致仕例給半俸久之暐不復請遂止暐自妻卒後不娶亦無姬侍齋居與子行簡講論古今諸孫課誦其側至夜分乃罷以爲常歷太常禮部二十餘年最明古今禮學家法爲士族儀表子行簡行信行信自有傳

張行簡按金史張暐傳暐子行簡字敬甫�悟力學淹貫古今大定十九年進士第一除應奉翰林文字丁母憂歸葬益都杜門讀書人莫見其面服除復任章宗卽位轉修撰進讀陳言文字攝太常博士夏國遣使陳慰欲致祭大行靈殿行簡曰彼陳慰非專祭不可廷議遣使橫賜髙麗比遣使報哀彼以細故邀阻且出嫚言俟移問還報橫賜未晚徒單克寧韙其言深器重之轉翰林修撰與路伯達俱進讀陳言文字累遷禮部郎中司天臺劉道用攺進新曆詔學士院更定歷名行簡奏乞覆校測驗俟將來月食無差然後賜名詔翰林侍講學士黨懷英等覆校懷英等校定道用新曆明昌三年不置閏卽以閏月爲三月二年十二月十四日金木星俱在危十三度道用歷在十三日差一日三年四月十六日夜月食時刻不同道用不曾考驗古今所記比證事迹輒以上進不可用道用當徒一年收贖長行彭徽等四人各杖八十罷羣臣屢請上尊號章宗不從將下詔以示四方行簡奏曰往年饑民棄子或�以與人其後詔書官爲收贖或其父母衣食稍充卽識認官亦斷與之自此以後饑歲流離道路人不肯收養肆爲捐瘠餓死溝中伏見近代禦災詔書皆曰以後不得復取今乞依此施行上是其言詔中書行之久之兼同修國史攺禮部侍郎提點司天臺直學士同修史如故行簡言唐制僕射宰相生日百官通班致賀降階答拜國朝皇太子元正生日三師三公宰執以下須羣官同班賀皇太子立受不答拜今尙書省宰執生日分六品以下別爲一班揖賀宰執坐答揖左右司郎中五品官廷揖亦坐答之臣謂身坐舉手答揖近於坐受也宰執受賀其禮乃重於皇太子恐於義未安別嫌明微禮之大節伏請宰執生日令三品以下官同班賀宰執起立依見三品官儀式通答揖上曰此事何不早辧正之如都省擅行卿論之是矣行簡對曰禮部蓋嘗參酌古今典禮擬定儀式省廷不從輒攺以奏下尙書省議遂用之宰執生日三品以下羣官通班賀起立答之自此始行簡轉對因論典故之學乞於太常博士之下置檢閱官二員通禮學資淺者使爲之積資乃遷博士又曰今𨿽有國朝集禮至於食貨官職兵刑沿革未有成書乞定會要以示無窮承安五年遷侍講學士同修史提點司天如故泰和二年爲宋主生日副使上召生日使完顏瑭戒之曰卿過界勿飲酒每事聽於行簡謂行簡曰宋人行禮好事末節苟有非是皆須正之舊例所有不可不至上復曰頗聞前奉使者過淮每至中流卽以分界爭渡舡此殊非禮卿自戒舟人且語宋使曰兩國和好久矣不宜爭細故傷大體丁寧諭之使悉此意也四年詔曰每奏事之際須令張行簡常在左右五年羣臣復請上尊號上不許詔行簡作批答因問行簡宋範祖禹作唐鑑論尊號事行簡對曰司馬光亦嘗諫尊號事不若祖禹之詞深至以謂臣子生謚君父頗似慘切上曰卿用祖禹意答之仍曰太祖𨿽有尊號太宗未嘗受也行簡乞不拘對偶引祖禹以微見其意從之其文深雅甚得代言之體攺順天軍節度使上謂行簡曰卿未更治民今至保州民之情僞卒難臆度如何治之則可對曰臣奉行法令不敢違失獄訟之事以情察之鈐制公吏禁抑豪猾以鎭靜爲務庶幾萬分之一上曰在任半歲或一年所得利害上之行簡到保州上書曰比者括官田給軍旣一定矣有告欲別給者輒從其告至今未已名曰官田實取之民以與之奪彼與此徒起爭端臣所管已撥深澤縣地三百餘頃復告水占沙咸者三之一若悉從之何時可定臣謂當限以月日不許再告爲便下尙書省議奏請如實有水占河塌不可耕種本路及運司佐官按視尙書省下按察司覆同然後攺撥若沙咸塉薄當準已撥爲定制曰可六年召爲禮部尙書兼侍講同修國史祕書監進太一新曆詔行簡校之七年上遣中使馮賢童以實封禦紮賜行簡曰朕念鎬鄭二王誤干天常自貽伊戚�葬郊野多歷年所朕甚悼焉欲追復前爵備禮攺葬卿可詳閱唐貞觀追贈隱巢並前代故事密封以聞又曰欲使石古乃於威州擇地營葬歲時祭奠兼命衛王諸子中立一人爲鄭王后謹其祭祀此事旣行禮須降詔卿可艸詔文大意一就封進行簡乃具漢淮南厲王長楚王英唐隱太子建成巢剌王元吉譙王重福故事爲奏並進詔艸遂施行焉累遷太子太保翰林學士承旨尙書修史如故貞佑初轉太子太傅上書論議和事其略曰東海郡侯嘗遣約和較計細故遷延不決今都城危急豈可拒絕臣願更畱聖慮包荒含垢以救生靈或如遼宋相爲敵國歲奉幣帛或二三年以繼選忠實辧捷之人往與議之庶幾有成可以紓患是時百官議者𨿽有異同大槪以和親爲主焉莊獻太子葬後不置宮師官升承旨爲二品以寵行簡兼職如故三年七月朝廷備防秋兵械令內外職官不以丁憂致仕皆納弓箭行簡上書曰弓箭非通有之物其淸貧之家及中下監當丁憂致仕安有所謂如法軍器今繩以軍期補獘修壞以求應命而已與倉猝制造何以異哉若於隨州郡及猛安謀克人戶拘括擇其佳者買之不足則令職輸所買之價庶不擾而事可辦左丞相僕散端平章政事髙琪盡忠右丞賈謚謙皆曰丁憂致仕者可以免此權參政烏古論徳升曰職官久享爵祿軍興以來曾無寸補況事已行而復攺天下何所取信是議也丁憂致仕官竟得免是歲卒贈銀靑榮祿大夫謚文正行簡端�愼密爲人主所知自初入翰林至太常禮部典貢舉終身縉紳以爲榮與弟行信同居數十年人無間言所著文章十五卷禮例纂一百二十卷會同朝獻禘祫喪葬皆有記錄及淸臺皇華戒嚴爲善自公等記藏於家

元

李昶按元史本傳昶字士都東平須城人父世弼從外家受孫明復春秋得其宗旨金貞佑初三赴廷試不第推恩授彭城簿壹郁不樂遂復求試一夕夢在李彥榜下及第閱計偕之士無之時昶年十六已能爲程文乃更其名曰彥興定二年父子廷試昶果以春秋中第二甲第二人世弼第三甲第三人父子貶各異人以比向歆世弼遂不復仕晚乃授東平教授以卒昶�悟過人讀書如夙習無故不出戶外鄰里罕識其面初從父入科場儕輩少之譏議紛紜監試者遠其次捨伺察甚嚴昶肆筆數千言比午已脫�釋褐授徵事郎孟州溫縣丞至大攺元超授儒林郎賜緋魚袋鄭州河陰簿三年召試尙書省掾再調漕運提舉國兵下河南奉親還鄕裏行臺嚴實辟授都事攺行軍萬戶府知事實卒子忠濟嗣升昶爲經歷居數歲忠濟怠於政事貪佞扺隙而進昶言於忠濟曰比年內外裘馬相尙飲宴無度庫藏空虛百姓匱乏若猶循習故常恐或生變惟閣下接納正士黜遠小人去浮華惇朴素損騎從省宴遊𨿽不能救已然之失尙可以弭未然之禍時朝廷裁抑諸侯法制寖密忠濟縱侈自若昶以親老求解不許俄以父憂去官杜門教授一時名士若李謙馬紹吳衍輩皆出其門歲己未世祖伐宋次濮州聞昶名召見問治國用兵之要昶上疏論治國則以用賢立法賞罰君道務本淸源爲對論用兵則以伐罪救民不嗜殺爲對世祖嘉納之明年世祖卽位召至開平訪以國事昶知無不言眷遇益隆時徵需煩重行中書省科徵稅賦𨿽逋戶不貸昶移書時相其略曰百姓困於獘政久矣聖上龍飛首頒明詔天下之人如獲更生拭目傾耳以徯太平半年之間人漸失望良以渴仰之心太切興除之政未孚故也側聞欲據丁巳戶籍科徵租稅比之見戶或加多十六七止驗見戶應輸猶恐不逮復令包補逃故必致艱難苟不以撫字安集爲心惟事供億則諸人皆能之豈聖上擢賢更化之意哉於是省府爲蠲逋戶之賦中統二年春內難平昶上表賀因進諷諫曰患難所以存儆戒禍亂將以開聖明伏願日新其徳𨿽休勿休戰勝不矜功成不有和輯宗親撫綏將士增修庶政選用百官儉以足用寬以養民安不忘危治不忘亂恆以北徵宵旰之勤永爲南面逸豫之戒世祖稱善久之世祖嘗燕處望見昶輒斂容曰李秀才至矣其見敬禮如此會嚴忠濟罷以其弟忠範代之忠範表請昶師事之特授翰林侍講學士行東平路總管軍民同議官昶條十二事�除宿獘至元元年遷轉之制行減並路府州縣官員於是謝事家居五年起爲吏禮部尙書品格條式選舉禮文之事多所裁定凡議大政宰相延置上座傾聽其說六年姦臣阿合馬議升制國用使司爲尙書省昶請老以歸七年詔授南京路總管兼府尹不赴八年授山東東西道提刑按察使務持大體不事苛細未幾致仕二十二年昶年已八十三復遣使徵之以老疾辭賜田千畝二十六年卒年八十有七昶嘗集春秋諸家之說折中之曰春秋左氏遺意二十卷早年讀語孟見諸儒之先考訂成編及得朱氏張氏解往往�合其書遂不復出獨取孟子舊說新說矛盾者參考歸一附以己見爲孟子權衡遺說五卷禮部部名臣列傳二

明一

崔亮按明外史本傳亮字宗明�城人元浙江行省掾明師至舊館亮降授中書省禮曹主事遷濟南知府以母憂歸洪武元年禮部尙書錢用壬舉行郊廟社稷釋奠藉田諸典禮又議定乘輿以下冠服制度其冬請告去乃起復亮代之亮居禮曹時卽位大祀諸禮皆其所條畫丞相善長上之朝由是知名及爲尙書國家一切禮制亮援引故實以定其議考證詳確逾於用壬帝用亮議上淳祖陵名曰英陵亮復請行祭告禮太常博士孫吾與駁之言山陵之制莫備於漢人主卽位之明年將作卽營陵地如文帝起霸陵時尙在尊位豈有陵號祭告之禮又唐太宗昭陵之號定於葬長孫皇后時武后合葬幹陵其號定於髙宗初葬之日時帝後陵初未有兩號亦決無祭告之禮亮曰加上陵號尊歸先世漢光武加先陵曰昌宋太祖加髙祖陵曰欽曾祖陵曰康祖陵曰定考陵曰安蓋創業之君尊其祖考則亦尊崇其陵旣尊其陵自必以告禮緣人情加先帝陵號而不以告非人情也廷議皆是亮乃絀吾與議頃之亮言禮運曰禮行於郊則百神受職沈括援唐志云凡有事上帝則百神皆預今宜增天下神祇壇於圜丘之東方澤之西其神主題曰天下神祇詔從之帝嘗謂亮先賢有言見其生不忍見其死聞其聲不忍食其肉今祭祀省牲於神壇甚邇心殊未安亮乃奏考古省牲之儀遠神壇二百步帝大喜亮復奏大祀之牲上宜躬省中祀小祀請依舊典令禮官省牲帝曰朕齋戒事神豈敢憚勞於是凡親祀帝皆躬省亮又奏定大祀前七日陪祀官詣中書省受誓戒戒辭如唐禮帝虞社郊諸祭壇而不屋或驟雨沾服亮奏引宋祥符九年南郊遇雨於太尉廳望祭及元經世大典壇垣內外建屋避風雨之文乃詔有司建殿於壇南遇雨則望祭亮因奏靈星壽星司中司命司民司祿諸神卽周禮幽禜之祭也漢嘗立靈星祠祀之唐宋壇而不屋今諸壇旣爲殿屋靈星諸祠亦爲殿望祀之便乃詔準漢制建壇屋於城南亮又奏郊特牲器用陶匏周禮籩人凡祭祝供簠簋之實疏曰外祀用瓦簋今祭祀用磁已合古意而盤盂之屬與古簠簋祭豆異皆宜易以磁惟籩以竹詔從之又奏依周禮詳定五祀之制帝旣允羣臣請配仁祖南北郊亮因言先時郊祀以未舉配天禮故禮成復詣太廟恭謝今宜罷不用惟先祭三日詣太廟以配享告詔可帝以日中有黑子疑祭天不順所致欲增郊壇從祀之神亮執奏漢唐煩瀆宜止祀日月星辰太歲乃止亮又奏四時薦新及祼禮圭瓚郁鬯之制又言旗纛每月朔望致祭禮煩而瀆請止行於當祭之月皆從之帝一日問亮曰朕郊祀天地拜位正中而百官朝參則班列東西何也亮對曰天子祭天升自午陛祭社升自子陛社祭土而主陰陰北方也故君南向答陰之義也郊祭天而主陽陽南方也故君北向以答陽也若羣臣朝參非答神之義當避君上之尊故升降則皆由卯陛朝班則分列東西以避馳道其義不同亮倉卒占對必傅經義多此類也自郊廟祭祀外朝賀山呼百司箋奏官員親屬冠服殿上坐墩之制及大射軍禮皆亮所酌定亮嘗言凡祥瑞應見皆國之休禎請依唐令若麟鳳龜龍依圖書合大瑞者所司表奏余鳥獸艸木之類驗實圖進帝曰卿等止議祥瑞非也夫災異之來上天垂誡綦重四方或有變徵無論大小其令所司馳奏焉三年九月亮卒官其後爲禮部者牛諒張籌朱夢炎劉仲質之屬亦各有所論建與用壬皆附著於篇

錢用壬按明外史本傳用壬字成夫廣徳人元南榜進士第一授翰林院編修出使張士誠畱爲行省左右司郎中參張士信軍事於淮安進行省參政鎭淮徐邳三州淮揚歸附授按察司副使尋遷中書省參議吳元年攺禦史臺經歷預定律令洪武元年分建六部官以用壬爲禮部尙書時官制未備中書省與諸儒臣博議郊廟社稷諸儀其議釋奠禮曰周制凡立學者釋奠於先聖先師凡學春夏釋奠於先師秋冬亦如之漢儒以先聖爲周公孔子先師爲詩書之官禮髙堂生樂制氏詩毛公書伏生之屬蓋四時之學將習其道故釋奠各以其師而不及先聖惟春秋合樂天子視學則有司統祭先聖先師魏正始中使太常釋奠於辟雍晉成穆孝武皆親釋奠隋制國子監每歲四仲月上丁釋奠先聖先師州縣則用春秋仲月唐初釋奠儒官爲祭主武徳貞觀中皆以二月親幸國子監開耀景龍中皆遣皇太子開元中詔以三公攝事宋元因古禮而損益之今宜定制以春秋仲月上丁丞相初獻翰林學士亞獻國子祭酒終獻制曰可然未行也用壬爲尙書之秋始舉其禮凡禮儀祭祀宴享貢舉諸政皆專屬禮官冬十一月帝欲行籍田禮諭廷臣曰后稷樹藝稼穡而生民之詩作成王播厥百谷而噫嘻之頌興欲財用之不竭國脈之常裕鬼神之常享必也務農乎遂命以明春舉籍田禮於是用壬等引祭法周官之文及漢晉北齊隋唐宋故事以定其議制從之語詳禮志又詔禮官及儒臣議定乘輿以下冠服之制事具輿服志時儒生多習古義而用壬考證尢詳確然其後諸典禮多有更定云是冬用壬請告賜以錢令挈妻子居湖州

牛諒按明外史本傳諒字士良東平人洪武元年舉秀才爲典簿與張以寧使安南安南王卒以寧畱洱江使諒入其國宣諭威徳使還稱旨擢工部員外郎進本部侍郎六年拜禮部尙書定釋奠禮及大祀分獻禮與詹同等議省牲冠服禦史答祿與權請祀三皇帝下其議禮官並命考歷代帝王有功徳者廟祀之諒奏三皇立廟京師春秋致祭伏羲配以勾芒神農配以祝融黃帝配以風後力牧漢髙祖光武唐髙祖太宗宋太祖元世祖各就其陵立廟商中宗髙宗周成王康王漢文帝武帝宣帝明帝章帝唐元宗憲宗後唐明宗周世宗宋太宗眞宗仁宗亦就陵立廟帝命五帝三皇及漢唐宋創業之君俱立廟京師其守成賢君就陵立廟皆每歲春秋祭之諒尋降主事復擢爲本部尙書卒以不任職罷諒著述甚多爲世傳誦蓋國初才士也

張籌按明外史本傳籌字惟中無錫人父翼峭直任气張士誠旣禽其將莫天佑守無錫不下翼率父老爭之天佑意沮復縋城謁平章胡美請勿僇降人美大喜許諾城中人得完籌舉元江浙省試第一洪武四年尙書詹同薦授翰林應奉攺禮部主事奉詔與尙書陶凱編集漢唐以來藩王事迹爲昭鑑錄擢湖廣行省參政九年召爲禮部尙書命與學士宋濂定諸王妃喪服之制籌有文學記誦淹博又在禮曹久歷代禮文沿革俱諳曉然頗善附會帝初命陶安等定圜丘方澤宗廟社稷諸儀行數年矣旣而欲有所更定籌乃請合社稷爲一壇罷勾龍棄配位奉仁祖淳皇帝配饗大社大稷以明祖社尊而親之之道帝大悅命有司攺築籌又言社稷與天地宗廟宜並崇敬國初誤列中祀今旣奉淳皇帝配其禮嚴重宜爲上祀奏可籌驟更祀典最當帝心通儒竊非之十年坐事罰輸作十二年起本部員外郎其秋復尙書任尋以事免

朱夢炎按明外史本傳夢炎字仲雅進賢人元至正進士爲金溪丞以博洽聞太祖召居賓館命與熊鼎集古事爲質直語教公卿子弟名曰公子書除國子博士奏對詳雅文章有根據帝益重之遷翰林編修坐累謫官起爲禮部員外郎進侍郎洪武十一年拜尙書帝方稽古右文夢炎援古證今剖析源流如指諸掌朝論咸服未幾卒於官

劉仲質按明外史本傳仲質字文質分宜人洪武初爲宜春縣訓導被薦入京奏對稱旨擢翰林典籍奉命校正春秋本末十五年拜禮部尙書帝以天下郡縣並建孔子廟而祀止京師典禮未備命仲質議之仲質乃與儒臣奏定釋奠禮儀頒行天下學校每歲春秋仲月通祀孔子如儀時國子學新成帝將行釋菜侍臣有言孔子𨿽聖人臣也禮宜一奠再拜帝曰孔子明道徳以教後世其可以職位論耶昔周太祖如孔子廟將拜左右曰孔子陪臣不宜拜周太祖曰孔子百世帝王之師何敢不拜遂再拜今朕有天下敬禮百神於先師禮宜加尊崇乃命仲質詳議仲質請帝服皮弁執圭詣先師位前再拜獻爵又再拜退易服乃詣彜倫堂命講庶典禮隆重稱陛下之意詔曰可又立學規十二條合欽定九條頒賜師生又奉命頒劉向說苑新序於天下學校令生員講讀是年冬攺華蓋殿大學士帝親制誥文賜之坐事貶禦史後以年老致仕仲質爲人厚重篤實博通經史文體典確不尙浮藻常當帝意焉

陶凱按明外史本傳凱字中立臨海人博學善屬文尢工詩領至正鄕薦除永丰教諭不就歸洪武初以薦徵入同修元史書成授翰林應奉教習大本堂授楚王經三年七月擢禮部尙書與崔亮等雜采周官儀禮及漢唐宋制酌定諸禮儀以聞帝輒報可凱與亮同爲尙書各有敷奏若品官墳塋之制從凱言也初舉制科命凱定科舉式頒於天下明年會試以凱爲主考帝親策士命凱與楊訓文充提調官取進士吳伯宗等百二十人得人之盛自此始其程文進禦前凱序其首簡後遂爲定例帝嘗諭凱曰事死如事生朕祖考升遐久不逮事生宜盡所以追遠之道凱以太廟已有常祀乃請於幹淸宮之左別建奉先殿以奉神禦從之帝以前代樂章多諛辭或未雅馴命凱與詹同等更制宴饗九奏樂章以進甚稱旨長至日侍帝齋宮凱言皇帝升中於天國之大典羣臣宜有篇什以紀慶成遂命凱首唱諸臣俱和學士宋濂爲之序其後從駕巡行陪祀太學有所奏帝未嘗不稱善詔令封冊歌頌碑碣時時命凱屬艸凱復言漢唐宋時皆有會要紀載時政今起居注𨿽設其諸司所領諭旨及奏事簿籍宜依會要編類爲書庶可以垂法後世下臺省府者宜各置銅櫃藏之以備稽考俾無遺闕帝俱從之五年句容民獻嘉瓜同蒂者二帝禦武樓中書省臣率百官以進凱奏句容陛下祖鄕也聖徳和同國家協慶故禎祥獨見於此帝曰艸木之瑞比比而有卿歸徳於朕朕何徳以堪之賜其民錢遣之去凱尋出爲湖廣參政召還國子祭酒復以晉王府右相致仕凱嘗自號耐久道人帝聞而惡之其在禮部時朝使往髙麗主客誤用符驗後追坐論死

曾魯秦約陳思道張衡按明外史本傳魯字得之新淦人年七歲能暗誦五經一字不遺奉禮郎簡正理欲以神童舉於朝其父不聽稍長日取三史記之尋及其餘凡數千年國體人才制度沿革無不能言者遂以文學聞於時元至正中魯率裏中豪集少壯保鄕井數具牛酒爲開陳順逆眾無敢爲非義者人號其裏曰君子鄕洪武初召魯爲纂修元史總裁官撰葺功最多史成賜金帛以魯居首乞還山會開局編類禮書復畱魯時議禮者�起魯眾中揚言曰某禮宜據某說則是從某說則非有辧詰者必歷舉傳記以告尋授禮部主事開平王常遇春薨髙麗王遣使來祭魯欲觀其文使者靳不與魯固欲觀使者不得已出之外襲金龍黃帕文不署洪武年號魯讓曰龍帕誤耳納貢稱藩而不奉正朔君臣義安在使者謝過命易去乃已安南陳叔明篡其主日熞位懼討遣使入貢以覘朝廷意主客曹已受其表魯取副封視之白尙書詰使者曰前王日熞今何驟更名使者不敢諱具言其實帝曰島夷乃狡獪如此耶卻其貢不受由是器重魯嘗問丞相魯今何官對曰主事耳卽日超六階拜中順大夫禮部侍郎魯以順字犯其父諱辭就朝請下階吏部持典制不之許帝將歸倭人俘命儒臣艸詔閱魯�大悅曰頃陶凱文已起人意魯復如此文運其昌乎未幾命主京畿鄕試甘露降鐘山羣臣爭以詩應制魯獨進賦帝命侍臣取諸作更番誦之獨嘆魯文整核是冬引疾歸未抵家卒淳安徐尊生嘗曰南京有博學士二人以舌爲筆者曾得之以筆爲舌者宋景濂也魯屬文不畱�其徒間有所輯錄亦未成書云洪武中禮部侍郎二十餘人其知名者自劉崧曾魯外有崇明秦約山陰陳思道萬安張衡約字文仲博學工辭章洪武初舉文學之士召試愼獨箴約文第一立擢禮部侍郎尋母老乞歸久之復徵入朝陳三事皆切直仍乞歸卒思道字執中洪武十八年進士授刑部主事帝賞其執法超拜兵部右侍郎益勵風節人莫敢於以私攺禮部左侍郎三疏乞歸居家不殖生產守令造門不得見衡亦十八年進士授禮科給事中奏疏剴切擢禮部右侍郎轉左以淸愼見載於大誥後以言事忤旨死

任昂按明外史本傳昂字伯顒河陰人早有文譽元末舉進士除知寧晉縣不赴隱居以經史自娛洪武初薦起爲襄垣訓導擢禦史十五年拜禮部尙書帝加意太學罷祭酒李敬吳顒命昂增定監規八條遂以大學士宋訥曹國公李文忠兼領國子監事會司諫關賢上言國家崇尙經術選士於鄕邇來郡邑所司非人師道不立教養旣無成法選舉歲至缺員甚至俊秀生員點充承差乖朝廷育賢之意昂乃奏定天下歲貢士從翰林院考試定其髙下以爲殿最明年命科舉與薦舉並行昂條上科場成式視前加詳取士之制始定廣東都指揮狄崇王臻爲次妻乞封下廷臣議昂議曰禮莫大於分分莫大於名妾不可爲嫡魯莊公妾成風僖公母也稱爲夫人春秋非之哀公庶子荊之母嬖將立爲夫人使宗人釁夏獻其禮對曰無之古者夫人歿貴妾攝內事不得稱夫人爲庶子而貴推恩其母亦不得稱夫人以並嫡也崇臻所奏非禮不可許從之遂命昂及翰林院定嫡妾封贈例因詔同吏部定文官封贈例十一蔭敍例五頒示中外又請更定冕服之制序朝參坐次議上皆從之昂奏毀天下淫祠其合祀典者宜正其稱號蜀祀秦守李冰宜以漢守文翁宋守張詠同祀密縣祀太傅卓茂鈞州祀丞相黃霸彭澤祀丞相狄仁傑皆遺愛在民李龍遷於隆州謝夷甫於福州皆爲民捍患吳丞相陸遜以勞定國其祀在吳宜以子抗從子凱配元總管李黼立祠江州元帥余闕立廟安慶從闕守皖全家殉義者有萬戶李宗可宜配享闕廟皆從之明年命以鄕飲酒禮頒行天下復令制大成樂器分頒天下儒學是時以八事考課外吏及次第雲南功賞事不隸禮部帝皆令昂主其議本年署吏部事予告歸

李原名按明外史本傳原名字資善一稱彥名安州人洪武十五年以通經儒士舉爲禦史二十年使平緬歸言思倫發懷詐窺伺且言靖江王以大理印行令旨非法爲遠人所輕金齒衛指揮李觀處事寬厚蠻中愛服帝馳諭西平侯英等嚴備邊�獎觀而擢原名爲禮部尙書是歲北淸朔漠南收羅甸四夷震詟朝貢之使不絕帝旣用原名策平定麓川緬甸諸蠻凡遠方之事悉以咨之髙麗王奏遼東文髙和定州皆其國舊壤乞就鐵嶺屯戍原名言數州舊爲元所統皆屬於遼髙麗地以鴨綠江爲界今鐵嶺已置衛不宜復有陳請帝命諭其國守分土無生釁王昌權國事數遣使請入朝帝謂原名髙麗廢立自由三綱已斁數請入朝必有隱謀不可許原名請�遼東守臣無納髙麗王歲時但令陪臣奏事安南國歲貢方物帝念其勞民原名以帝意諭之令三年一貢自是爲定制以帝命行養老之政申明府州縣歲貢多寡之數定官民巾服之式皆著爲令建歷代帝王廟原名請以風後力牧等三十六人從祀帝去趙普安童阿朮而增入陳平馮異潘美木華黎余悉如原名奏魯王薨定喪服之制進士王希曾請喪出母原名以其非禮請著爲禁凡郊祀宗廟社稷嶽瀆諸制先後諸儒臣論定時有詳略帝悉令原名更正之諸禮臣惟原名在任久二十三年以老致仕

李叔正按明外史本傳叔正字克正初名宗頤靖安人年十二能詩長益淹博與辛敬萬石楊伯謙查和卿周復輩稱江西十才子以薦授國子學正洪武初告歸未幾復以薦徵至京師仍爲學正遷渭南丞同州蒲城人爭地界累年不決行省以委叔正單騎至其處剖數語立決渭南歲輸糧二萬豪右與猾吏爲姦田無定額叔正履畝丈量立法精明諸獘盡剔遷興化知縣尋召爲禮部員外郎以年老乞歸不許除國子助教於是叔正三至太學矣帝方銳意文治於國學人材尢加意然諸生多貴冑不率教叔正嚴立規條旦夕端坐督課無倦色朝論賢之擢監察禦史奉命巡嶺表瓊州府吏訐其守踞公座簽表文叔正鞫之守得白抵吏罪太祖嘉之曰人言老禦史懦乃明斷如是耶擢湖廣參政遷布政使召入爲禮部侍郎十四年進尙書日本國王良懷遣僧如瑤等貢方物及馬匹帝卻其貢命叔正移書責之未幾卒於官叔正妻夏氏當陳友諒陷南昌時投井死叔正終身不再娶

任亨泰按明外史本傳亨泰襄陽人洪武二十一年進士及第授翰林院修撰是歲再行科舉法亨泰由太學生擢第一太祖喜召祭酒宋訥褒諭之久之設詹事府卽擢亨泰爲少詹事亨泰儀觀甚偉端重自持進止皆有容度人以此稱之二十七年進禮部尙書日照民江伯兒以母病割股不愈禱岱嶽母愈當殺子以祀母病痊竟殺其三歲子有司以聞帝怒曰禮爲長子三年服伯兒滅絕倫理亟捕治之杖百戍海南命亨泰定旌表孝行事例亨泰議曰人子事親居則致其敬養則致其樂有疾則謹其醫藥臥冰割股事匪恆經割股不已至於割肝割肝不已至於殺子違道傷生莫此爲甚墮宗絕祀尢不孝之大者宜嚴行戒諭倘愚昧無知亦聽其所爲不在旌表之例詔從之明年議秦王喪禮因定凡世子襲爵之禮會討龍州趙宗壽命同禦史嚴震直使安南諭以謹邊方無納逋逃時帝以安南篡弒絕其貢勿與通至是聞詔使至震恐亨泰爲書述朝廷用兵之故以安慰之初吳伯宗嘗使其國以名徳爲交人所重亨泰科名與伯宗埒國人以爲盛事敬禮有加及楊靖徵其軍租遂奉命惟謹先後使安南者並稱吳任云使還坐私市蠻人爲僕降禦史未幾思明土官與安南爭界詞連亨泰坐免

門克新按明外史任亨泰傳繼亨泰者鞏昌門克新由薦舉爲泰州教諭洪武二十六年秩滿來朝帝召問經史及政治得失直言無隱授左贊善時紹興王俊華以善文辭授右贊善上諭吏部曰左克新右俊華重直言也初教官給由至京帝詢民疾苦岢嵐吳從權山陰張桓皆言臣職在訓士民事無所與帝怒曰宋胡瑗爲蘇湖教授其教兼經義治事漢賈誼董仲舒皆起田裏敷陳時務唐馬周不得親見太宗且教武臣言事今旣集朝堂朕親詢問俱無以對志聖賢道者固如是乎命竄之邊外且榜諭天下學校使爲鑑戒至是克新以亮直見重不數年擢禮部尙書尋引疾命太醫給藥物不輟其俸及卒命有司護喪歸葬

儀智按明外史本傳智字居眞髙密人洪武末舉耆儒授髙密訓導遷莘縣教諭擢髙郵知州課農桑興學校吏民愛之永樂元年遷寶慶知府土人健悍獨畏智相戒不敢犯召爲通政司右通政兼右春坊右中允未幾遷湖廣右布政使坐事謫役通州六年冬湖廣都指揮使龔忠入見帝問湖湘間老儒對曰儀智老儒也然坐小累斥卽日召之旣至拜禮部左侍郎十一年正月辛巳朔日當食禮部尙書呂震請朝賀如常智獨爭以爲不可會左諭徳楊士奇亦以爲言乃免賀如智議十四年詔吏部翰林院擇老儒侍太孫士奇又蹇義首薦智太子曰吾嘗舉李繼鼎大�悔無及智誠端士然老矣士奇頓首言智起家學官明理守正𨿽耄精神未衰廷臣中老成正大無逾智者是日午朝帝顧太子曰侍太孫講讀得人未太子應曰舉禮部侍郎儀智議未決帝喜曰智𨿽老能直言元旦日食執議免賀可用也特命輔導皇太孫每進講書史必反復啟迪以正心術爲本十九年年八十致仕後卒於家贈太子少保謚曰文簡季子銘字子新宣宗卽位以侍郎戴綸薦授行在禮科給事中九年秩滿帝念智侍讀舊勞攺銘翰林院修撰正統三年預修宣廟實錄成遷侍講後攺郕府長史郕王監國視朝午門廷臣劾王振叫號莫辧人聲銘獨造膝前免冠敷奏卒下令族振眾嘩始息振黨王毛兩長隨擊死血漬門門者欲滌去銘止之曰勿滌畱與若曹爲鑑聞者壯之景帝登極力贊徵伐諸大事尋以潛邸恩特授禮部右侍郎景泰元年開經筵詔銘兼經筵官帝每臨講幄輒命中官擲金錢於地任講官徧拾之號恩典文臣與者內閣髙谷等外惟銘與兪山兪綱蕭鎡趙琬數人而已尋遷南京禮部尙書以立懷獻太子故加太子太保召攺兵部尙書兼詹事府詹事蘇州淮安諸郡積雪民凍餓死相枕沙灣築河役山東河南九萬人責民間鐵器數萬具銘請之帝多所貸卹因災異言消弭在敬天法祖省刑薄斂節用愛人錄皇明祖訓以進深見嘉納卒贈太師謚忠襄銘少學於吳訥天性易直孝友有父風長子海錦衣衛百戶季子泰舉於鄕爲禮科給事中�以父恩授云

張智按明外史本傳智字懸略順昌人洪武中舉明經爲夷陵州學正凡九年尙書趙勉薦其學行超拜禮部右侍郎逾年禮部闕尙書智掌部事首建議頒書籍於北方學校是時諸儒多有不稱任使者至嬰顯戮帝�智等古之儒者務學以明體適用窮則忠信篤敬以淑諸人達則忠君愛國澤被天下比擢用儒生布列百司思得其人以稱其任而卒少見其效良由師道不立故成材罕聞爾禮部宜以朕言諭天下俾凡爲儒者必恪遵古先聖賢之道以修己教人毋徒尙文藝智請首行於太學尋奏言舊制歲貢生員中式者送國子監不中者罪有司停學官俸生員罰爲吏今不中者遣還讀書有司教官罰如故是生員不率教者無所勸懲也帝命更定其制不中者有司官任及三年論如例二年者停俸半年一年者停俸三月學官無分久近罰如例生員廩食五年者爲吏不及者遣還讀次年復不中者𨿽未五年亦罰爲吏智所建白多此類二十六年以事左遷國子學錄尋進博士建文中遷司業永樂四年卒於官年七十二智儀容嚴整多識典故在國學教士有規範卒之日士大夫悼惜之

胡按明外史本傳字源潔武進人生而發白彌月乃黑建文二年舉進士授兵科給事中永樂元年遷戶科都給事中建文帝崩於火或言遁去諸舊臣多從者帝疑之五年遣巡天下頒禦制諸書並訪張邋遢�行州縣鄕邑隱察建文帝安在以故在楚湖南最久至十四年乃還母喪乞歸不許起爲禮部左侍郎十七年復出巡江浙湖湘諸府二十一年還朝馳謁帝於宣府帝已就寢聞至急起召入悉以所聞對漏下四鼓乃出先未至傳言建文帝蹈海去帝分遣內臣鄭和數輩浮海下西洋至是疑始釋皇太子監國南京漢王爲飛語謗太子帝屬廉之至南京密疏馳上監國七事言太子誠敬孝謹無他帝悅仁宗卽位陳十事力言建都北京非便請還都金陵省南北轉運供億之煩帝�嘉納之旣聞嘗有密疏疑之轉太子賓客兼南京國子祭酒及得疏嘉其忠欲召用不果宣宗卽位就遷禮部左侍郎來朝畱行在禮部宣徳元年進尙書漢王反贊親徵事平賚予甚厚給俘奴四人明年奏簡黜國子生年老貌陋不堪教育者千有餘人賜第長安右門外給閽者二人賜銀章四生辰賜宴其第從北徵至會州尋兼理詹事府事又兼領行在戶部時國用漸廣慮歲支不足蠲租詔下輒沮格帝嘗切戒之然眷遇不少替嘗曲宴及楊士奇夏原吉蹇義曰海內無虞卿等四人力也英宗卽位詔節冗費因奏減上供物及汰法王以下番僧千餘人浮費大省行在禮部印失自劾詔弗問攺鑄給之又失印劾下獄未幾獲印復職年七十乞致仕不許帝北徵畱守京師景帝卽位進太子少傅楊善使也先言上皇蒙塵久宜附善等進服食不報上皇將還命禮部具奉迎儀等議遣禮部迎於龍虎臺錦衣具法駕迎居庸關百司迎土城外諸將迎教場門上皇自安定門入進東安門於東上北門南面坐皇帝謁見畢百官朝見上皇入南城大內議上傳旨以一轎兩馬迎於居庸關至安定門易法駕餘如奏給事中劉福等言禮太薄帝報曰朕尊大兄爲太上皇帝尊禮無加矣福等顧云太薄其意何居禮部其會官詳察之等言諸臣意無他欲陛下篤親親耳帝曰昨得太上皇書具言迎駕之禮宜從簡損朕豈得違之羣臣乃不敢言而淮安人龔遂榮者讀書好奇計嘗從寧陽侯討福建賊說降千餘人又僞爲書貽賊使自相殺賊平以功授千戶還居京師微知帝意則爲書投大學士髙谷谷袖之以朝與王直等共觀之書言恭讀登極明詔知上皇之出非遊畋無益爲宗社計耳今都人一聞駕旋無不喜躍則人心尙未厭上皇也主上宜率羣臣厚禮郊迎旣入則避位懇辭而後受命不然史冊書之不可磨已因具言唐肅宗迎上皇故事直與欲聞之帝且曰此禮失而求諸野也谷亦曰迎復議上上意久不決若進此書使上知朝野同心亦一助也以爲然都禦史王文不可而給事中葉盛竟聞之帝林聰復劾直谷等皆股肱大臣有聞必告不宜偶語齟齬朝政有詔索書等因以書進且言肅宗迎上皇典禮今日正可仿行陛下宜躬迎安定門外分遣大臣迎龍虎臺帝不悅曰第從朕命無事紛更詰書所從得谷曰得之小隸隸曰得之道路帝怒索益急遂榮乃自縛詣闕下曰臣實爲此書冀感動陛下毋失禮無他腸願就死毋累大臣下詔獄獄具坐遂榮言事非宜且不具奏而爲匿名書當譴久之得釋而迎上皇竟無加禮上皇旣居南城宮請明年正旦率羣臣朝延安門不許是歲加少傅易太子加兼太子太師上皇萬壽節請令百官拜賀延安門亦不許都禦史王文惡林聰文致其罪欲殺之不肯署遂稱疾數日不朝帝使興安問疾對曰老臣本無疾聞欲殺林聰殊驚悸耳聰繇是得釋英宗復位力疾入朝遂求去賜璽書白金楮幣襲衣給驛官其一子錦衣世鎭撫有三弟年皆七十餘須眉皓白燕聚一堂遂名之曰壽愷又七年卒年八十九贈太保謚忠安節儉寬和喜怒不形於色能以身下人一時稱其徳量然性善承迎永樂中奉使嘗獻白雉二又嘗奏萬壽節太和山頂金殿現五色圓光在禮部屢表賀祥瑞其智能周身遇事無矯激以故歷事六朝十知貢舉立朝六十餘年榮遇不衰南城人龔謙多妖術薦爲天文生又薦道士仰彌髙曉陰陽兵法使守邊時論譏之遂榮自獄中出居貧授徒自給直聲震朝野及易儲議起復艸疏請還政上皇未上而泄復下獄杖幾死遇赦得出攣不能行者數年天順初授指揮僉事

章敞按明外史本傳敞字尙文會稽人永樂二年進士由庶吉士授刑部主事山西盜發捕數百人敞察其冤畱詞色異者一人余悉遣出與之期旦日至如約復訊之畱者盜余非也遷郎中攺吏部考功司調驗封宣徳五年擢禮部右侍郎奉詔往安南命黎利權國事利遣人白相見禮敞曰汝敬使者所以尊朝廷奚白爲利惶恐趨拜坐於下啖以聲色不爲動還致厚贐不受利以付貢使及關悉閱貢物封其贐付關吏利死子麟嗣敞復奉詔往卻贐如初正統初轉左纂洪武以來條格使諸司參酌吏無能爲姦尙書胡寬大敞佐以嚴肅久之卒官子瑾由進士累官亦至禮部侍郎

周洪謨按明外史本傳洪謨字堯弼長寧人正統十年進士及第授編修博聞彊記善文詞熟國朝典故喜談經濟景泰元年疏勸帝親經筵勤聽政因陳時務十二事再遷侍讀憲宗嗣位復陳時務言人君保國之道有三曰力聖學曰修內治曰攘外侮力聖學之目一曰正心修內治之目五曰求眞才去不肖旌忠良罷冗職卹漕運攘外侮之目六曰選將帥練士卒講陳法治兵器足饋餉靖邊陲帝嘉納焉成化攺元廷議討四川都掌蠻洪謨上方略六事詔付軍帥行之尋出爲南京祭酒上言南監有紅板倉二十間髙皇后積粟以養監生妻孥者宜修復帝允行之攺北監請復洪武中學規二十八條列榜戒諭崇信伯費淮入監習禮久不至洪謨劾之奪冠帶以儒巾赴監停歲祿半學政肅然先聖像用冕旒十二而舞佾豆籩數不稱洪謨請備天子制又言古者鳴球琴瑟爲堂上之樂笙鏞柷敔爲堂下之樂而干羽則舞於兩階今舞羽居上樂器居下非占制當攺尙書鄒幹駁止之洪謨再疏爭帝竟兪其議遷禮部右侍郎久之轉左以蔡傳所釋璇璣玉衡後人遵用其制考驗多不合宜攺制帝卽以屬洪謨眾謂必不成洪謨易以木旬日而就進尙書加太子少保二十一年星變有所條奏帝多采納弘治元年四月天壽山震雷風雹樓殿瓦獸多毀洪謨復力勸修省帝深納之洪謨矜莊寡合然與萬安同鄕安居政府時頗與之善至是言官先後論奏致仕歸又三年卒謚文安洪謨嘗言士人出仕或去鄕數千里大拂人情不若就近選除王府官終身不遷乖祖制當稍變更都掌蠻及白羅羅舁子數叛宜特設長官司就擇其人任之庶無後患將沒猶上安中國定四裔十事其好建白如此

傅瀚按明外史本傳瀚字日川新諭人天順八年進士選庶吉士除檢討嗜學彊記善詩文再遷左諭徳直講東宮孝宗嗣位擢太常少卿兼侍讀歷禮部左右侍郎尋命兼學士入東閣專典誥�兼掌詹事府事弘治十三年代徐瓊爲禮部尙書保定獻白鵲疏斥之陜西巡撫熊翀以鄠縣民所得白玉璽來獻色微靑文曰受命於天旣壽永昌背有螭紐周廣一尺四寸厚二寸翀等以爲秦璽復出也瀚率同列言秦璽完毀具載簡冊今所進璽篆紐皆不類與宋元所得璽色又殊蓋後人仿爲之且帝王受命在徳不在璽太祖制六璽列聖相承百三十餘載天休滋至受命之符不在秦璽明矣請姑藏內府帝是其言薄賞得璽者京師星變地震雨雹四方多變異瀚條上軍民所不便者請躬行節儉以先天下光祿寺逋行戶物價至四萬餘兩瀚言由供億之濫願惇儉素俾冗費不生所條奏率傅正議十四年卒贈太子太保謚文穆監生江瑢劾內閣劉健等或謂瀚實嗾之爲攘位計旣而恐謀泄遂嫁禍程敏政後恍惚見敏政入其室瀚憂悸得疾死云

吳寬按明外史本傳寬字原博長洲人以文行有聲諸生間成化八年會試廷試皆第一授修撰侍孝宗東宮每進講閒雅詳明宦豎多不欲太子近儒臣數移事間講讀寬率其僚上疏曰東宮講學寒暑風雨則止朔望令節則止一年不過數月一月不過數日一日不過數刻是進講之時少輟講之日多豈容復以他事妨誦讀古人八歲就傅卽居宿於外欲離近習親正人耳庶民且然矧太子天下本哉帝嘉納之秩滿進右諭徳孝宗卽位以舊學遷左庶子預修憲宗實錄成進少詹事兼侍讀學士弘治九年擢吏部右侍郎丁繼母憂吏部員缺命虛位待之服滿還任轉左攺掌詹事府入東閣專典誥�十六年進禮部尙書餘如故先是孝莊錢太后崩廷議孝肅周太后萬歲後�葬裕陵祔睿廟禮皆如適至是孝肅崩將祔廟帝終以�祔爲疑下禮官集議寬言魯頌閟宮春秋考仲子之宮皆別廟漢唐亦然至宋始有�祔者其禮已謬然皆繼室非子孫嗣位尊崇所生也惟李宸妃歿仁宗傷痛始追尊祔祭非禮不足爲法會大臣亦多主別廟帝乃從之時詞臣望重者寬爲最謝遷次之遷旣入閣嘗爲劉健言欲引寬共政健固不從他日又爭之曰吳公科第年齒聞望皆先於遷遷實自愧豈有私於吳公耶及遷引退舉寬自代亦不果用中外皆爲之惜而寬甚安之年七十數引疾輒慰畱竟卒於官贈太子太保謚文定授長子奭中書舍人補次子奐國子生異數也寬行履髙潔不爲激矯而自守以正於書無不讀詩文有典則兼工書法有田數頃嘗以周親故之貧者友人賀恩疾遷至邸旦夕視之恩死爲衣素一月

童軒按明外史本傳軒字士昂鄱陽人父精天官學永樂初爲天文生遂家南京軒習父業積學工文舉景泰二年進士授南京吏科給事中嘗請省冗員公考察倡武勇擇師儒杜幸進卹京民多見采納六年詔南京守備內官采翠毛魚�諸物萬計軒極言止之天順二年與同官白昂等劾南京戶部尙書張鳳反坐下獄已而得釋母憂服除畱爲戶科給事中憲宗嗣位上言帝王之治當知本末隆聖徳用賢才納忠諫愛小民謹邊備五者本也簿書刑名特其末耳條疏五事甚晰帝優詔答之四川盜趙鐸作亂刑部司務朱貴請遣使招撫廷議舉軒命與貴同往至則徧歷賊巢曉以禍福賊多就撫軒各與飲食遣還復業而賊素凶狡言我曹乃聽撫官賊誰敢難我或背負撫安榜及免死帖公行剽而貧民亦效之勢益熾軒奏聞卽偕守臣進討斬獲頗眾會都督何洪等陣歿軒不以時奏被劾帝置不問未幾還朝且進露布自敍功伐而守臣又以賊告於是言者踵至遂下吏當除名時軒已進都給事中帝薄其罪命外除以爲壽昌知縣居四年入覲上疏自理尙書姚夔復薦之擢雲南提學僉事校士公明撫按官屢薦廷議以欽天監不得人而軒素諳歷法召拜太常少卿掌監事嚴核陰陽天文諸生杜幸進獘閱六載進卿仍掌監事言天下陰陽官納粟免考非制遂罷之軒有志事功掌歷非其好也數稱病歸弘治攺元用監正吳昊薦復以原官掌監事六月朔日有食之軒言日食紀元之初又當盛夏火旺之候宜反身修徳進君子退小人以謹天戒帝嘉納焉其冬進右副都禦史提督松潘軍務值歲饑開倉賑貸煮糜以食饑者資遣流移還業爲禁令三十餘條軍民稱便南路鎭番素苦蠻賊出沒歲減軍餉充犒致軍多逃亡軒易以官帑銀布軍乃無乏四年召爲南京吏部右侍郎久之進南京禮部尙書奏言朝端大政陛下付之廷議而廷臣但立談闕左門下片時卽決果足以盡利害而垂久遠乎況甲以爲可乙亦從而可之名𨿽會議實一二人私言耳乞自今令三品以上大臣各疏所見而四品以下有願建議者聽然後集眾論而折其衷庶幾古者謀及卿士之意時不能從未幾又言今東南困歲辦西北困差徭臣以爲歲辦差徭固難悉罷然如烏頭牽牛諸藥黃腰木狗諸皮咸非急需何必多取梨藕橊姜諸物盆罌桌榻諸器輦下可辦何必南京至於淸軍則有司拘集審勘動以萬數春夏妨耕耘冬秋奪斂獲尢不勝擾敝當急爲變計者也疏入下之所司十年請老居數月卒年七十四無子軒彊學好問至老不倦居官廉介寡合而篤於內行南都搢紳以爲儀表焉後贈太子少保

王英按明外史本傳英字時彥金溪人永樂二年進士選庶吉士讀書文淵閣帝察其愼密令與王直書機密文字與修太祖實錄授翰林院修撰進侍講二十年帝北徵英扈從至闊欒兒海師旋過威虜鎭李陵城帝召英曰聞城中有石碑可往視旣至不識碑所而城北門有石出土尺餘發之李陵臺驛令謝某徳政碑也碑陰刻達魯花赤等氏名具以奏帝曰碑有韃靼名異日且以爲己地啟爭端命再往擊碎之沈諸河還奏帝喜其詳審曰秀才是二十八人中讀書者朕且用爾因問以北伐方略英曰天威親徵彼必遠遁願勿窮追帝笑曰秀才謂朕黷武邪因曰軍中動靜有所聞卽入奏且諭中官勿阻駐安平鎭立功官軍有過命勿與糧相聚泣英卽入奏帝悟卽予糧楡木川之變仁宗在東宮命英與尙書蹇義等定喪禮議政事宿內閣者七日仁宗卽位進侍講學士再進右春坊大學士乞歸省賜鈔馳傳還宣宗立還朝是時海內宴安天子雅意文章每與諸學士談論文藝賞花賦詩禮接最優渥嘗謂英曰洪武中學士有宋濂吳沈朱善劉三吾永樂初則解縉胡廣汝勉之毋俾前人獨專其美修太宗仁宗實錄成遷詹事府少詹事賜麒麟帶母喪特與葬祭遣中官護英歸尋起正統元年命教習庶吉士開經筵爲講官修宣宗實錄爲總裁實錄成進禮部左侍郎八年命理禮部事仍侍經筵講書浙江民疫命英祭南鎭時久旱英至大雨民呼侍郎雨年七十再乞休不許十三年特旨擢南京禮部尙書俾就閒逸居二年卒年七十五賜祭葬謚文安後攺謚文忠英端凝持重歷仕四朝在翰林四十餘年屢爲會試考官朝廷制作多出其手四方求金石銘志碑記者不絕性直諒好規人過三楊皆不喜故不得至大位

張升按明外史本傳升字啟昭南城人成化五年進士第一授修撰歷諭徳弘治攺元遷庶子大學士劉吉當國升因天變疏言陛下卽位言者率以萬安劉吉尹直爲言安直被斥吉獨存吉乃傾身阿佞取悅言官昏暮款門祈免糾劾許以超遷由是諫官緘口姦計始遂貴戚萬喜依憑宮壼凶焰熾張吉與締姻及喜下獄猶爲營救父存則異居各爨父沒則奪情起官談笑對客無復戚容盛納艷姬恣爲淫黷且歷數其納賄縱子等十罪吉憤甚風科道劾升誣詆調南京工部員外郎吉罷復故官歷禮部左右侍郎十五年代傅瀚爲尙書孝宗崩眞人陳應西番灌頂大國師那卜堅參等以祓除率其徒入幹淸宮升請置之詔奪眞人國師髙士等三十餘人名號斥逐之升在部五年遇災異輒進直言亦數爲言者所攻然自守謹飭正徳初以秦府鎭國將軍誠請襲封保安王事忤劉瑾謝病詔加太子太保乘傳歸月米歲夫如制

傅珪按明外史本傳珪字公瑞淸苑人成化末進士攺庶吉士弘治中授編修尋兼司經局校書與修大明會典書成遷左中允武宗立以東宮恩進左諭徳充講官纂修孝宗實錄時詞臣不附劉瑾瑾惡之摘會典訛字鐫與修者官降珪修撰俄以實錄成進左中允再遷翰林學士擢吏部右侍郎六年遷左時楊一淸爲尙書汲引豪俊喜功名者競趨其門亦稍通饋遺珪剛直數言一淸私一淸弗能堪驟擢珪禮部尙書實遠之也禮部事視他部爲簡自珪數有執爭章奏遂多大學士李東陽婿爲儀制郎中前尙書與暱恣其所爲字之而不官珪獨以事責讓數撻其胥吏郎中乃遷閒曹避去帝好佛自稱大慶法王番僧乞田百頃爲法王下院中旨下部稱大慶法王與聖旨�珪佯不知執奏孰爲大慶法王敢與至尊�書大不敬詔勿問田亦竟止珪居閒類木訥者及當大事毅然執持人不能奪卒以此忤權幸去教坊司臧賢請易牙牌制如朝士又請攺鑄方印珪格不行賢日夜騰謗於諸閹間冀去珪流寇擾中原中貴陸誾謀督師下廷議莫敢先發珪厲聲曰師老民疲賊日熾以冒功者多僨事者漏罰失將士心先所遣已無功可復遣耶今賊橫行郊圻肘腋間民囂然思亂禍旦夕及宗社吾儕死不償責諸公安得首鼠兩端由是議罷疏上竟遣誾而中貴皆憾珪禦史張羽奏雲南災珪因極言四方災變可畏八年五月復奏四月災因言春秋二百四十二年災變六十九事今自去秋來地震天鳴雹降星殞龍虎出見地裂山崩凡四十有二而水旱不與焉災未有若是甚者極陳時獘十事語多斥權幸權幸益深嫉之會戶部尙書孫交亦以守正見忤遂矯旨令二人致仕兩京言官交章請畱不聽珪歸三年禦史盧雍稱珪在位有古大臣風家無儲蓄日給爲累乞頒月廩歲隸以示優禮又謂珪剛直忠讜當起用吏部請如雍言不報而珪適卒年五十七遺命毋請卹典撫按以爲言詔蔭其子中書舍人嘉靖元年錄先朝守正大臣追贈太子少保謚文毅

吳儼按明外史本傳儼字克溫宜興人成化末舉進士攺庶吉士授編修歷侍講學士掌南京翰林院正徳初召修孝宗實錄直講筵劉瑾竊柄聞儼家多貲遣人以美官儼峻拒之瑾怒會大計羣吏中旨罷儼官瑾誅復職歷禮部左右侍郎拜南京禮部尙書十二年武宗北巡儼抗疏切諫明年復偕諸大臣上疏曰臣等初聞駕幸昌平曾具疏極論不蒙采納旣聞出居庸幸宣大宰輔不及知羣臣不及從三軍之士不及衛京師內外人心動搖徐淮以南荒饉千里去冬雨雪爲災民無衣食安保其不爲盜所禦之寇尙遠隔陰山而不虞之禍或猝起於肘腋臣所大懼也不報十四年卒官贈太子少保謚文肅

劉春按明外史本傳春字仁仲巴人成化末進士及第授編修屢遷翰林學士正徳六年擢吏部右侍郎進左八年拜禮部尙書淮王佑棨鄭王佑檡皆由旁支襲封而佑棨稱其本生爲考佑檡並欲追封入廟交城王秉由鎭國將軍嗣爵而欲進其妹爲縣主春皆據禮駁之遂著爲例帝崇信西僧常襲其衣服演法內廠有綽吉我些兒者出入豹房封大徳法王遣其徒二人還烏思藏請給國師誥命如大乘法王例歲時入貢且得賫茶以行春持不可帝命再議春執奏曰烏思藏遠在西方性極頑獷𨿽設四王撫化其來貢必有節制使不爲邊患若許其賫茶給之誥�萬一假上旨以誘羌人妄有請乞不從失異俗心從之則滋害奏上罷賫茶卒與誥命已春又奏西番俗信佛教故祖宗承前代舊設立烏思藏諸司及陜西洮岷四川松潘諸寺令化導番人許之朝貢貢期人數皆有定制比緣諸番僻遠莫辧眞僞中國逃亡罪人習其語言竄身在內又多刱寺請額番貢日增𨿽罄民財充賞不給乞嚴核以尊國體報可廣東布政使羅榮等入覲各言鎭守內臣入貢之害春列上累朝停革貢獻詔旨且言四方水旱盜賊軍民困苦狀乞罷諸鎭守臣不納春掌禮三年愼守彜典宗藩請封請婚及文武大臣祭葬贈謚多所裁正遭憂服闋起南京吏部尙書尋以禮部尙書專典誥�掌詹事府事十六年卒贈太子太保謚文簡劉氏世以科第顯春父規禦史弟臺雲南參政子彭年巡撫貴州右副都禦史彭年子起宗遼東苑馬寺卿起宗子世賞廣東左布政使臺子鶴年雲南布政使以淸譽聞鶴年孫世曾巡撫雲南右副都禦史有徵緬功皆由進士禮部部名臣列傳三

明二

徐穆按明外史顧淸傳淸同年生吉水徐穆字舜和舉進士第二爲編修進侍讀正徳初頒朔朝鮮其驛使告故事王不郊迎穆反復折辧卒如禮數與陪臣質疑義穆酬對無滯及還贈遺無所受與淸同攺南京禮部員外郎同復職穆才性敏捷博涉羣書於國朝故實兵民利病疆域險易靡不通諳每廣座言論風發眾咸嘉嘆穆亦以此自負遷侍讀學士卒

李傑按明外史張升傳李傑字世賢常熟人成化二年進士入翰林弘治中累遷至太常少卿兼侍讀學士掌院事正徳初歷禮部左右侍郎常與升共事旣代爲尙書會劉瑾勢益張晉府鎭國將軍表槏等賄瑾請進爵爲郡王傑言表槏父靖王由世子追封與實封之子不同不宜許詔下廷臣議議者多阿瑾意言父旣追封其子亦應進爵詔許表槏兄弟四人進封而切責傑等詰前議者主名傑言前寢周悼王庶子睦梀等加封者故尙書升也乃奪升散官及歲夫月米而責傑委罪前官復令具狀傑言升主議時臣及今南京吏部尙書王華實爲侍郎與司官張琮等皆有罪詔傑華致仕琮等降謫有差傑持己矜嚴在部逾年遽以忤權奄去時論惜之升與傑皆歸十年卒升謚文僖傑贈太子少保謚文安

顧淸按明外史本傳淸字士廉松江華亭人弘治五年舉鄕試第一明年成進士攺庶吉士授編修與同年生毛澄羅欽順汪俊相砥以名節進侍讀正徳初劉瑾竊柄淸邑子張文冕爲謀主附者立尊顯淸絕不與通瑾銜之摘會典小誤挫諸翰林淸降編修又盡調諸翰林爲部屬淸得南京兵部員外郎瑾誅還翰林擢侍讀學士掌院事尋遷少詹事充經筵日講官進禮部右侍郎時澄已爲尙書淸協恭守職前後請建儲宮罷巡幸疏凡十數上世宗嗣位爲禦史李獻所劾罷歸淸學端行謹恬於進取家居薦者相繼悉報寢嘉靖六年詔舉老成堪用內閣者廷推及淸乃以爲南京禮部右侍郎上言錦衣職侍衛祖宗朝非機密不遣正徳間營差四出海內騷然陛下所親見近乃遣千戶勘揚州髙瀹爭私財事囚其女歸憯毒備加請自今悉付所司停旗校無遣從之屢疏引疾詔進尙書致仕時方進表入都道卒謚文僖

劉瑞按明外史本傳瑞字徳符內江人父時官山東僉事以廉惠稱瑞舉弘治九年進士選庶吉士授檢討好學潔修遇事輒有論建淸寧宮災請罷醮壇時召內閣講官延訪治道疏言故閹李廣門下內臣宜悉罪前太監汪直先帝罪人今來覬用當斥遠之副使楊茂元郎中王云鳳以直言獲罪宜召復其職京師之萬春宮興濟眞武廟壽寧侯第在外之興岐衡雍汝涇諸府土木繁興宜悉罷不急者都勻之捷鄧廷瓚冒其功賀蘭之徵王越啟其釁請追正欺罔之罪報聞闕裏廟成遣內閣李東陽祭告瑞請更定先師封謚不果行武宗卽位疏陳端治本九事請召祭酒章懋侍郎王鏊都禦史林俊雍泰而超擢參政王綸副使王云鳳僉事胡獻知府楊茂元照磨余濂由是諸臣多獲進劉瑾肆虐瑞卽謝病貧不能還鄕依從母子李充嗣於澧州瑾榜瑞爲姦黨又以前薦雍泰除其名罰米輸塞上坐是益困授徒自給瑾誅以副使督浙江學校召爲南京太僕少卿嘉靖二年由南太常卿就遷禮部右侍郎因災變偕同官條上六事且言齋醮無益且妨政織造多費且病民帝多納用之大禮議起瑞偕九卿合疏極言大宗小宗之義凡數千言四年卒官贈尙書隆慶初謚文肅

吳山按明外史本傳山字曰靜髙安人嘉靖十四年進士及第授編修累官禮部左侍郎入西苑供奉靑詞三十五年攺吏部尋代王用賓爲禮部尙書明年加太子太保山與嚴嵩鄕裏嵩子世蕃介大學士李本飲山欲與爲婚姻山不可世蕃不悅而罷帝欲用山內閣嵩密阻之府丞朱隆禧者考察罷官獻方術得加禮部侍郎及卒請卹山執不與僉都禦史唐順之卒於軍總督胡宗憲疏其以死勤事請優卹山亦不與大學士靳貴妻早寡及老有司奏請旌表山不可徐階爲之言山正色曰相公慮閣老夫人再醮耶階默然而罷景二邸�建國本未定三十九年冬帝忽諭禮部具景王之藩儀嵩知帝激於郭希顏疏欲覘人心諷山畱王山曰中外望此久矣立具儀以奏王竟之藩司禮監黃錦嘗竊語山曰公他日得爲編氓幸矣王之藩非帝意也明年二月朔日當食微陰曆官言日食不見卽同不食帝以爲天眷喜甚嵩趣部急上賀侍郎袁煒亦爲言山仰首曰日方虧將誰欺耶仍救護如常儀帝大怒山引罪帝謂山守禮無罪而責禮科對狀給事中李東華等震懼劾山請與同罪帝乃責山賣直沽名停東華俸嵩言罪在部臣帝乃貰東華等命姑識山罪吏科梁夢龍等見帝怒山甚又惡專劾山乃並吏部尙書吳鵬劾之詔鵬致仕山冠帶閒住時皆惜山而深快鵬之去穆宗卽位召爲南京禮部尙書堅辭不赴卒贈少保謚文端

毛澄按明外史本傳澄字憲淸昆山人舉弘治六年進士第一授翰林修撰預修會典成進右諭徳直講東宮武宗爲太子聽澄講輒解語帝帝大喜方秋夜置宴卽徹以賜武宗立進左庶子直經筵以母憂歸正徳四年劉瑾摘會典小疵貶諸纂修者秩以澄爲侍讀服闋還朝進侍講學士再進學士掌院事歷禮部左右侍郎十二年五月拜尙書其年七月帝始出巡幸澄偕諸大臣陸完等疏諫會禦史張欽閉居庸關不得出帝乃還八月朔帝微行澄率侍郎王瓚顧淸等疏請還宮俟命三日又請帝甫還旋出居庸幸宣府久畱不返澄等頻疏諫悉不報明年正月駕旋命百官戎服郊迎澄等請用常服不許七月帝自稱威武大將軍朱壽統六師巡邊遂幸宣府扺大同歷山西至楡林澄等屢疏馳諫至十二月復偕廷臣上疏曰去歲正月以來鑾輿數駕不遑寧居今玆之行又已半歲宗廟社稷享祀之禮�系攝行萬壽正旦冬至朝賀之儀悉從簡略臘朔省牲闕而不行遂二年矣今歲律將周郊禋已卜而六龍遐騁旋軫無期上則長樂倚門椒宮凝望下則萬幾壅滯四海驚憂萬一冰雪阻違道途梗塞元正上日不及躬執玉帛於上帝之前天下其將謂何皇祖之訓曰凡祀天地精誠則感格怠慢則禍生今去上辛才二旬萬一旋不及期禮愆於素陛下何以自安邊地荒寒隆冬尢甚臣等處重城食厚祿仰思聖體勞頓根本空虛遙望淸塵憂心如醉伏祈趣駕速還躬親祼享宗社臣民幸甚不報十四年二月駕甫還京卽諭禮部總督軍務威武大將軍總兵官太師鎭國公朱壽遣往兩畿瞻東嶽奉安聖像祈福安民澄等駭愕復偕廷臣上言陛下以天地之子承祖宗之業九州四海但知陛下有皇帝之號而已今曰總督軍務威武大將軍太師鎭國公者臣等莫知所指夫出此旨者陛下也加此號者陛下也不知受此號者何人如以皇儲未建欲徧告名山大川用祈默相則遣使走幣足將敬矣何必躬奉神像獻寶香如佛老所爲哉況鑾輿一動師眾如林吏民輸將不足供億此不可者一漕渠阻塞商賈不通諸須匱乏百物騰貴此不可者二江濤洶湧雨濕頻仍水土不宜風俗不習設有驚憂悔將何及此不可者三千乘萬騎蹴踏奔騰禾稼被傷蠶桑失業萬姓怨咨盜賊將起此不可者四車駕愈遠歷日愈多宗社大器誰可付托倘北敵乘虛突來姦人投間蜂起太倉無兼歲之儲諸將乏萬夫之敵羽書猝至何以應之此又不可之大者五也伏望早收成命爲社稷計不報寧王宸濠謀不軌巡撫孫燧等奏其孝行澄力駁之無何宸濠反帝南徵駐驆畱都者逾歲澄屢請回鑾及駕返通州用江彬言將卽賜宸濠死澄據漢王髙煦故事請還京告郊廟獻俘行戮不從中官王堂鎭浙江請建生祠西番闡化王使者乞額外賜茶九萬斤澄皆力爭不聽王瓊欲陷彭澤澄獨白其無罪武宗崩澄偕大學士梁儲壽寧侯張鶴齡駙馬崔元太監韋霦等迎興獻王長子厚熜於安陸旣至將謁見有議用天子禮者澄曰今卽如此後何以加豈他日勸進辭讓之禮當遂廢乎世宗踐阼甫六日有旨議獻王主祀及尊稱澄大會文武羣臣上議曰考漢成帝立定陶王爲皇太子立楚孝王孫景爲定陶王奉共王祀共王者皇太子本生父也時大司空師丹以爲恩義備至今陛下入承大統宜如定陶王故事以益王第二子崇仁王厚炫繼興王后襲封興王主祀事又考宋濮安懿王之子入繼仁宗後是爲英宗司馬光謂濮王宜尊以髙官大爵稱王伯而不名範鎭亦言陛下旣考仁宗若復以濮王爲考於義未當乃立濮王園廟以宗朴爲濮國公奉濮王祀程頤之言曰爲人後者謂所後爲父母而謂所生爲伯叔父母此生人之大倫也然所生之義至尊至大宜別立殊稱曰皇伯叔父某國大王則正統旣明而所生亦尊崇極矣今興獻王於孝宗爲弟於陛下爲本生父與濮安懿王事正相等陛下宜稱孝宗爲皇考攺稱興獻王爲皇叔父興獻大王妃爲皇叔母興獻王妃凡祭告興獻王及上箋於妃俱自稱侄皇帝某則正統私親恩禮兼盡可以爲萬世法議上帝慍曰父母可更易若是耶五月四日旨下再議澄復會廷臣上議曰禮爲人後者爲之子自天子至庶人一也興獻王子惟陛下一人旣入繼大統奉祀宗廟是以臣等前議欲令崇仁王厚炫主興獻王祀至於稱號陛下宜稱爲皇叔父興獻大王自稱侄皇帝名實以宋程頤之說爲可據也本朝之制皇帝於宗藩尊行止稱伯父叔父自稱皇帝而不名今稱興獻王爲皇叔父大王又自稱名尊崇之典已至臣等不敢復有所議因錄程頤代彭思永議濮王禮疏進覽帝不從其月二十四日命博考前代典禮再議以聞澄乃復會廷臣上議曰臣等會議者再請攺稱興獻王爲叔父者明大統之尊無二也然加皇字於叔父之上則凡爲陛下伯叔諸父皆莫能與之齊矣加大字於王之上則天下諸王皆莫得而�之矣興獻王稱號旣定則王妃稱號亦隨之天下王妃亦無以同其尊矣況陛下養以天下所以樂其心不違其志豈一家一國之養可同日語哉此孔子所謂事之以禮者其他推尊之說稱親之議似爲非禮推尊之非莫詳於魏明帝之詔稱親之非莫詳於宋程頤之議至當之禮要不出於此並錄上魏明帝詔書當是時帝旣銳欲推崇所生而進士張璁復抗疏極言禮官之謬帝益心動持澄等疏久不下至八月朔再命集議澄等乃復上議曰先王制禮本乎人情武宗旣無子嗣又鮮兄弟援立陛下於憲廟諸孫之中是武宗以陛下爲同室之弟考孝宗母慈壽無可疑矣可復顧私親哉疏入帝不懌復畱中會給事中邢寰請議憲廟皇妃邵氏徽號澄上言王妃誕生獻王實陛下所自出但旣承大統則宜考孝宗而母慈壽太后矣孝宗於憲廟皇妃宜稱皇太妃則在陛下宜稱太皇太妃如此則彜倫旣正恩義亦篤疏入報聞其月帝以母妃將至下禮官議其儀澄等請由崇文門入東安門帝不可乃議由正陽左門入大明東門帝又不可澄等執議如初帝乃自定其儀悉由中門入時尊崇禮猶未定張璁復進大禮或問帝益向之至九月末乃下澄等前疏復令博采輿論以聞澄等知勢不可已謀於內閣加稱興王爲帝妃爲後而以皇太后懿旨行之乃上疏曰陛下孝心純篤親灑宸翰諭以至情天地百神實所共鑑但臣等一得之愚已盡於前議玆欲仰慰聖心使宜於今而不戾乎情合乎古而無悖乎義則有密勿股肱在非臣等有司所敢擅也帝迫於眾議乃以十月二日諭廷臣以慈壽皇太后旨加興王號曰興獻帝妃曰興國太后皇妃邵氏亦尊爲皇太后旣詔告天下加恩百僚矣十二月十日復傳諭加稱皇帝內閣楊廷和等旣封還禦批帝猶不允於是澄等抗疏力爭又偕九卿喬宇等合諫帝意未回澄猶執奏不已明年嘉靖攺元正月淸寧宮後三小宮災澄復以爲言會朝臣亦多諫者事迄獲止澄端亮有學行論事侃侃不撓帝欲推崇所生嘗遣中官諭意至長跪稽首澄駭愕急扶之起其人曰上意也上言人孰無父母柰何使我不獲伸必祈公易議因出囊金澄澄奮然曰老臣悖耄不能隳典禮獨有一去不與議已耳抗疏引疾至五六上帝輒慰畱不允二年四月疾甚復力請乃許之舟至興濟而卒先是論定策功加澄太子太傅蔭錦衣世指揮同知力辭不受帝雅敬憚澄𨿽數忤旨而恩禮不衰曁得疾遣醫診視藥物之賜時至其卒也深悼惜之贈少傅謚文簡

汪俊按明外史本傳俊字抑之弋陽人父鳳進士貴州右參政俊舉弘治六年會試第一授庶吉士進編修正徳中與修孝宗實錄以不附劉瑾焦芳調南京工部員外郎瑾芳敗召復原官累遷侍讀學士擢禮部右侍郎嘉靖元年轉吏部左侍郎時議興獻王尊號與尙書喬宇毛澄輩力爭澄引疾去代者羅欽順不至乃以俊爲禮部尙書於時獻王已加帝號矣主事桂萼復請稱皇考章下廷議三年正月俊集廷臣七十有三人上議曰祖訓兄終弟及指同產言今陛下爲武宗親弟自宜考孝宗明矣孰謂與爲人後而滅武宗之統也儀禮傳曰爲人後者孰後後大宗也漢宣起民間猶嗣孝昭光武中興猶考孝元魏明帝詔皇后無子擇建支子以繼大宗孰謂入繼之主與爲人後者異也宋範純仁謂英宗親受詔爲子與入繼不同蓋言恩義尢篤尢當不顧私親非以生前爲子者乃爲人後身後入繼者不爲人後也萼言孝宗旣有武宗爲之子安得復爲立後臣等謂陛下自後武宗而上考孝宗非爲孝宗立後也又言武宗全神器授陛下何忍不繼其統臣等謂陛下旣稱武宗皇兄矣豈必攺孝宗稱伯乃爲繼其統乎又言禮官執者不過前宋濮議臣等愚昧實不出此蓋程頤之議曰𨿽當專意於正統豈得盡絕於私恩故所繼主於大義所生存乎至情至於名稱統緒所系若其無別斯亂大倫殆爲今日發也今欲推尊本生立廟大內不知出何典籍臣謹集諸章奏惟進士張璁主事霍韜給事中熊浹與萼議同其他八十餘疏二百五十餘人皆如臣等議議上畱中而特旨召桂萼張璁席書於南京越旬有五日乃下諭曰朕奉承宗廟正統大義豈敢有違�本生至情亦當兼盡其再集議以聞俊不得已乃集羣臣請加皇字以全徽稱議上復畱中十餘日至三月朔乃詔禮官加稱興獻帝爲本生皇考恭穆獻皇帝興國太后爲本生母章聖皇太后擇日祭告郊廟頒詔天下而別諭建室奉先殿側恭祀獻皇俊等復爭曰陛下入奉大宗不得祭小宗亦猶小宗之不得祭大宗也昔興獻帝奉藩安陸則不得祭憲宗今陛下入繼大統亦不得祭興獻帝是皆以禮抑情者也然興獻帝不得迎養壽安皇太后於藩邸陛下得迎興國太后於大內受天下之養而尊祀興獻帝以天子之禮樂則人子之情獲自盡矣乃今聖孝無窮臣等敢不將順但於正統無嫌乃爲合禮獻帝徽稱上仍宜冠以興字蓋獻帝初封興國識者知爲今日中興之兆其名大而且美自於本生不失尊崇而於正統無所嫌貳帝曰立廟原無著議但欲奉先殿側別建一室以伸追孝之情耳迎養藩邸祖宗朝無此例何容飾以爲詞其令陳俊具疏引罪乃嚴旨切責而趣立廟益急俊等乃上議曰立廟大內有幹正統臣實愚昧不敢奉詔帝不納而令集廷臣大議俊等復上議曰明旨必欲建室奉先殿側豈非以奉慈之建先朝已有故事乎謹按奉慈別殿蓋因孝宗皇帝爲孝穆皇太后祔葬初畢神主無薦享之所而設也當時議者皆據周制特祀姜嫄而言至爲本生父立廟大內則從古未聞惟漢哀帝爲定陶恭王立廟京師師丹以爲不可哀帝不聽卒遺後世之譏陛下尊崇本生其禮已極若曰禮不得立廟而可以建室禮不得主祭而可以追孝則是陛下有可以爲堯舜之資而臣等乃導以衰世之事罪將奚逃請於安陸特建獻帝百世不遷之廟俟他日襲封興王子孫世世獻饗陛下歲時遣官持節奉祀亦足伸陛下無窮至情矣帝終以與漢哀諸君不同命遵前旨再議俊遂抗疏乞休再請益力帝怒責以肆慢允其去召席書未至令吳一鵬署事明倫大典成落俊職卒於家隆慶初贈少保謚文莊俊行誼修潔立朝光明端介學宗洛閩與王守仁交好而不同其說學者稱石潭先生

吳一鵬按明外史本傳一鵬字南夫長洲人弘治六年進士選庶吉士授編修戶部尙書周經以讒去上疏乞畱之正徳初進侍講充經筵講官劉瑾出諸翰林爲部曹一鵬得南京刑部員外郎遷禮部郎中瑾誅復爲侍講進侍講學士歷國子祭酒太常卿�在南京母喪除起故官世宗踐阼召拜禮部右侍郎尋轉左數與尙書毛澄汪俊力爭大禮俊去國一鵬署部事而帝趣建獻帝廟甚亟一鵬集廷臣上議曰前世入繼之君間有爲本生立廟園陵及京師者�歲時遣官致祀尋亦奏罷然猶見非當時取譏後代若立廟大內而親享之從古以來未有也臣等寧得罪陛下不欲陛下失禮於天下後世今張璁桂萼之言曰繼統公立後私又曰統爲重嗣爲輕竊惟正統所傳之謂宗故立宗所以繼統立嗣所以承宗宗之與統初無輕重況當我朝傳子之世而欲仿堯舜傳賢之例擬非其倫又謂孝不在皇不皇惟在考不考遂欲攺稱孝宗爲皇伯考臣等歷稽前古未有神主稱皇伯考者惟天子稱諸王曰伯叔父則有之非可加於宗廟也前此稱本生皇考實裁自聖心乃謂臣等畱一皇字以覘陛下又謂百皇字不足當父子之名何肆言無忌至此乞速罷建室之議立廟安陸下璁萼等法司按治帝報曰朕起親藩奉宗祀豈敢違越但本生皇考寢園遠在安陸於卿等安乎命下再四爾�欺朕衝歲黨同執違敗父子之情傷君臣之義往且勿問其奉先殿西室亟修葺盡朕歲時追遠之情時嘉靖三年四月也頃之極陳四方災異言自去年六月迄今二月其間天鳴者三地震者三十八秋冬雷電雨雹十八暴風白气地裂山崩產妖各一民饑相食二非常之變倍於往時願陛下率先羣工救疾苦罷營繕信大臣納忠言用回天意帝優詔報之逾月手�名奉先殿西室爲觀徳殿遂命一鵬偕中官賴義京山侯崔元迎獻帝神主於安陸一鵬等復上言歷考前史�無自寢園迎主入大內者此天下後世觀瞻所系非細故也且安陸爲恭穆啟封之疆神靈所戀又陛下龍興之地王气所鍾故我太祖重中都太宗重畱都皆以王業所基永修世祀伏乞陛下俯納羣言攺題神主奉安故宮爲百世不遷之廟其觀徳殿中別設神位香幾以慰孝思則本生之情旣隆正統之義亦盡奏入不納一鵬乃行慮使者爲道途患疏請禁約帝善其言而戒飭之比還朝則廷臣已伏闕哭爭朝事大變而給事中陳洸譸張尢甚一鵬抗疏曰大禮之議斷自聖心正統本生昭然不紊而洸妄謂陛下誕生於孝宗沒後三年嗣位於武宗沒後二月無從授受其說尢爲不經謹按春秋以受命爲正始故魯隱公上無所承內無所受則不書卽位今陛下承武宗之遺詔奉昭聖之懿旨正合春秋之義而洸謂孰從授受是以陛下爲不得正始也洸本小人不痛加懲艾無以杜效尢之漸不聽其年九月以本官入內閣專典誥�兼掌詹事府事武宗實錄成進尙書領職如故尋以省墓歸還朝仍典誥�未幾出理部事典內閣誥�者皆需次柄政而張璁桂萼新用事素銜一鵬異己乃用爲南京吏部尙書加太子少保居二年南京官劾諸大臣王瓊等不職一鵬與焉遂乞致仕給廩如故事卒贈太子太保謚文端子子孝湖廣參政

霍韜按明外史本傳韜字渭先南海人舉正徳九年會試第一謁歸成婚讀書西樵山經史淹洽世宗踐阼除職方主事楊廷和方柄政韜上言閣臣職參機務今止票擬而裁決歸近習輔臣失參贊之權近習起干政之漸自今章奏請召大臣面決施行講官臺諫班列左右眾議而公駁之宰相得取善之名內臣免招權之謗因言錦衣不當典刑獄東廠不當預朝議撫按兵備官不當以軍功授秩蔭興府護衛軍不當盡取入京槪授官職禦史謝源伍希儒赴難有功不當罷黜平逆藩功自安慶南昌外不當濫敍帝嘉納之及大禮議起禮部尙書毛澄力持考孝宗韜測知帝意私爲大禮議駁之澄貽書相質難韜三上書極辧其非已知澄意不可回其年十月上疏曰按廷議謂陛下宜以孝宗爲父興獻王爲叔別擇崇仁王子爲獻王后考之古禮則不合質之聖賢之道則不通揆之今日之事體則不順考儀禮喪服章云斬衰爲所後者又云爲人後者爲其父母報是於所後者蓋無稱爲父母之說而於本生父母又無攺稱伯叔父母之云也漢儒不明其義謬爲邪說曰爲人後者爲之子果如其言則漢宣帝當爲昭帝後矣然昭帝從祖也宣帝從孫也孫將謂祖爲父可乎唐宣宗當爲武宗後矣然武宗侄也宣宗叔也叔反謂侄爲父可乎吳諸樊兄弟四人以國相授受蓋疊相爲後矣是兄弟自具髙曾祖考也而可乎故曰考之古禮則不合也天下者天下之天下非一人所得私也宋人之告其君曰仁宗於宗室中特簡聖明授以大業陛下所以負扆端冕富有四海子孫萬世相承皆先帝之徳蓋謂仁宗以天下授英宗宜捨本生父母而以仁宗爲父母也臣以聖賢之道觀之孟子言舜爲天子瞽瞍殺人臯陶執之舜則竊負而逃是父母重而天下輕也若宋儒之說則天下重而父母輕矣故曰求之聖賢之道則不通也武宗嗣孝宗歷十有六年孝宗非無嗣也今彊欲陛下重爲孝宗之嗣何爲者哉夫陛下爲孝宗子矣誰爲武宗子乎孝宗有兩嗣子矣武宗獨無嗣子可乎臣子於君父一也旣不忍孝宗之無嗣獨忍武宗之無嗣乎若曰武宗以兄固得享弟之祀則孝宗以伯獨不得享侄之祀乎旣可越武宗直繼孝宗矣獨不可並越孝宗直繼憲宗乎武宗無嗣無可如何矣孝宗有嗣復彊繼其嗣而絕興獻之嗣是於孝宗無所益而於興獻不大有損乎故曰揆之今日之事體則不順也然臣下之爲此議也其故有三曰前代故事之拘也曰不忘孝宗之徳也曰避迎合之嫌也今陛下旣考孝宗矣尊興獻王以帝號矣則將如斯而已乎臣竊謂帝王之相繼也繼其統而已矣固不屑屑於父子之稱也惟繼其統則不惟孝宗之統不絕卽武宗之統亦不絕矣然則如之何而可乎惟陛下於興獻王得正父子之稱以不絕天性之恩於國母之迎得正天子之母之禮復於昭聖太后武宗皇后處之有其道事之盡其誠則於尊尊親親兩不悖矣帝得疏喜甚迫羣議不遽行而朝士咸指目韜爲邪說韜意不自得尋謝病歸嘉靖三年帝議尊崇所生益急兩詔召韜韜辭疾不赴馳疏言今日大禮之議兩端而已曰崇正統之大議也曰正天倫之大經也徒尊正統其獘至於利天下而棄父母徒重天倫其獘至於小加大而卑逾尊故臣謂陛下宜稱孝宗曰皇伯考獻帝曰皇考此天倫之當辧者也尊崇之議則姑在所緩此大統之當崇者也乃廷議欲陛下上考孝宗又兼考獻帝此漢人兩統之失也本原旣差則愈議愈失臣之愚慮則願陛下預防未然之失毋重將來之悔而已始陛下尊昭聖皇太后爲母𨿽於禮未合然宮闈之內亦旣相安今一旦攺稱大非人情所堪願陛下以臣等建議之情上啟皇太后必中心豫悅無疑貳之隙萬一未諭亦得歸罪臣等加賜誅斥然後委曲申請務得其歡心陛下朝夕所以承迎其意慰釋其憂者亦無所不用其極庶名分正而嫌隙消天下萬世無所非議此臣愚慮者一也昭聖之嫡嗣武宗一人而已武宗無嗣莊肅皇后之屬望已矣臣謂陛下之事昭聖禮秩𨿽極尊崇然其勢日輕陛下之事聖母尊稱𨿽或未至然其勢日重故今日廷臣惓惓以尊大統母昭聖爲請者蓋預防陛下將來之失而追報孝宗之職分也臣嘗伏讀明詔正統大義不敢有違知陛下尊昭聖敬莊肅此心可上質天地下信士庶矣但恐左右之人不達聖意妄生疑間或以彌文小節遂構兩宮之隙此不可不早慮而預防之也願陛下以臣等建議之情上啟聖母曰昭聖皇太后實大統嫡宗至尊無對伏願聖母時自謙抑示尊敬至意莊肅皇后母儀天下十六年聖母接見之儀不可輕忽凡正旦賀壽聖母每致謙讓不敢受納之意俾宮闈大權一歸昭聖而聖母若無與焉則天下萬世稱誦懿徳與天無極萬一聖母意猶未諭亦得歸罪臣等加賜誅斥然後委曲申請務得允從庶宗統正而嫌隙消天下萬世無所非議此臣愚慮者二也帝深嘉其忠義趣令趨朝明年擢少詹事兼侍講學士韜固辭且請令六部長貳翰林給事禦史俱外轉而他官有文學及舉貢入仕皆得擢翰林帝不允辭趣令赴職下其奏於所司悉格不用六年還朝命直經筵日講韜自以南音力辭日講請撰古今政要及詩書直講以進帝褒許之其年九月遷詹事兼翰林學士韜復固辭言自楊榮楊士奇楊溥以及李東陽楊廷和顓權植黨籠翰林爲屬官中書爲門吏故翰林遷擢不由吏部而中書至有進秩尙書者臣嘗建議謂翰林去畱盡屬吏部庶不陰倚內閣爲腹心內閣亦不陰結翰林爲羽翼且欲京官補外以均勞逸議未卽行躬自蹈之而又躐居學士徐縉上何愧如之帝優詔不允明年四月進禮部右侍郎韜力辭且舉康海王九思李夢陽魏校顏木王廷陳何瑭自代帝不允再辭乃允之六月大禮成超拜禮部尙書掌詹事府事韜因言翰林院修書遷官日講蔭子及巡撫子弟蔭武職之非而以爲己不能力挽不可隨眾趨且稱給事中陳洸冤薦監生陳雲章才可用帝優詔褒答不允辭韜復奏曰今異議者謂陛下特欲尊崇皇考遂以官爵餌其臣臣等二三臣苟圖官爵遂阿順陛下之意臣嘗自慨若得禮定決不受官俾天下萬世知議禮者非利官也苟疑議禮者爲利官則所議𨿽是彼猶以爲非何以塞天下口因固辭不拜帝猶不允三辭乃允之韜先後薦王守仁王瓊諸人帝皆納用嘗因災異陳時獘十餘事多議行之張璁桂萼之罷政也韜謂言官陸粲等受楊一淸指使兩疏力攻一淸奪其職而璁萼召還帝從夏言議將分祀天地建二郊韜極言其非因詆言變亂成法帝不悅責韜罔上自恣言亦疏辧力詆韜韜素護前自遂見帝怒不敢辧乃遺言書痛詆之復錄其書送法司言怒疏陳其狀且言韜憑髙肆虐怙寵作威身居詹事府而陰握內閣吏部之權內外文武咸畏其威臣知有朝廷不知有權臣爲韜輩側目久矣因劾韜無君七罪並以其書進呈帝大怒責韜謗訕君上醜正懷邪遂下都察院獄韜從獄中上書祈哀璁亦再申救帝皆不納南京禦史鄧文憲言郊祀親蠶之議夏言未必是霍韜未必非宜察韜心容其�且天地分祀是置父母異處郊外親蠶是廢內外防閒帝怒謫之邊方韜系獄逾月帝終念其議禮功令輸贖還職韜尋以母喪歸廣東僉事龔大稔訐韜及方獻夫居鄕不法事大稔反被逮削籍十二年起歷吏部左右侍郎時部事多主於尙書兩侍郎率不預韜爭於尙書汪鋐侍郎始獲參部事韜素剛愎屢與鋐爭鋐等亦嚴憚之旣而鋐罷帝久不置尙書以韜掌部事閣臣李時傳旨用鴻臚卿王道中爲順天府丞韜言輔臣承天語無可疑然臣等猶當奏請用杜矯僞因守故事列道中及應天府丞郭登庸二人名上帝嘉其守法乃用登庸而攺道中大理少卿久之出韜爲南京禮部尙書順天府尹劉淑相坐所親贓私被鞫於東廠疑禮部尙書夏言姻通判費完陷之訐言請屬事帝怒下淑相詔獄淑相與韜善言亦疑韜主之訐韜扈蹕謁陵遠遊銀山寺大不敬韜自訴因論言請謚故少師費宏爲文憲不敍宏累被劾狀按律增減緊關情節者斬且憲乃純皇帝廟號人臣安得用會南京給事中曾鈞騎馬不避尙書劉龍潘珍轎龍與鈞訐奏韜劾鈞且請禁小臣乘轎給事中李充濁曹邁等交章言近侍之臣不當引避雜舉公會宴次得與尙書同列以證語頗侵韜韜疑言主充濁奏訐充濁爲姦黨復摭言他事言益忿奏韜大罪十餘事且言彭時宋濂皆於正徳間謚文憲不避廟號韜陋不知故事帝方不直韜淑相復從獄中摭言他事帝益怒考訊之辭服韜主使乃斥淑相爲民降韜俸一級言被韜劾時不敢議乘轎事都禦史王廷相乃會禮部侍郎黃宗明張璧請禁飭小臣如韜奏而南京諸給事禦史自如韜以爲言帝復申飭眾情滋不悅曹邁及同官尹相等遂與韜忿爭相劾韜遷南部怨望與鄕人羣飲郊壇擅取海子魚飲啖松下侍郎袁宗儒期喪不當進表逼使行韜上疏自理廷議期喪不必避而韜不宜取魚帝爲停韜俸四月相等亦停二月韜旣與言交惡及言柄用韜每欲因事陷之上言閣臣票擬外人不知遂謂朝廷大政悉出其手頃吏部選劉文光等爲給事中尋忽報罷人皆曰閣臣抑之給事中李鶴鳴考察謫官尋復故人皆曰賄得宜諭吏部毋受當事頤指使天下知威福出朝廷而大臣有李林甫秦檜者不得播弄於左右其意爲言發也於是鶴鳴上疏自白並摭韜居鄕不法諸事帝兩置之無何韜劾南京禦史龔湜郭本湜等自辧亦劾韜帝�置不問十八年補宮僚命韜以太子少保禮部尙書協掌詹事府事疏辭加秩言臣非不知淸秩可榮但念民生不寧災變屢見由貪虐有司召致而大臣陰黨護也大臣受祿不讓晉秩不辭或有狐鼠鉆結陰固寵權呼叱去來若奴婢乞丐彼豈無良心謂職不崇則權不大無以籠四方賕賂夫大臣納有司饋遺有司脧小民脂膏怨气召災實有所自臣若不辭何以遏貪風表百職其意亦爲言發旣屢擊言不勝最後見郭勛與言有隙乃陰比勛與共齮齕言時中外訛言帝復南幸人情恟懼韜因顯頌勛言六飛南狩時臣下多納賄不法文官惟袁宗儒武官惟郭勛不受饋今訛言復播宜有以禁戢之帝旣下詔安羣情乃詰韜曰朕昨南巡卿不在行受賄事得自何人據實以奏韜對請問諸郭勛帝責其支詞務令指實韜窘乃言扈從諸臣無不受饋遺折取夫隸直者第問之夏言令自述至各官取賄實迹勛具悉始末當不欺如必欲臣言請假臣風憲職循途按之當備列以奏章下所司韜懼不當帝旨尋赴京列所遇進鮮船內臣貪橫狀帝亦不問韜初累辭官示恬退乃自請憲職欲藉以快恩怨帝亦不甚直之明年十月卒於官年五十有四贈太子太保謚文敏韜學博才髙量褊隘所至與人競帝頗心厭之故不大用先後多所建白亦頗涉國家大計且嘗薦大禮大獄得罪諸臣及廢籍李夢陽康海等在南都禁喪家宴飲絕婦女入寺觀罪娼戶市良人女毀淫詞建社學散僧尼表忠節旣去士民思之始與璁萼結旣而比郭勛舉進士出毛澄門下素執弟子禮議禮不合遂不復稱爲座主及總裁己丑會試亦遂不以唐順之等爲門生其議禮時詆司馬光後議薛瑄從祀至追論光不可祀孔廟其不顧公論如此子與瑕舉進士授慈溪知縣鄢懋卿巡鹽行部與�不禮爲所劾罷起知縣終廣西僉事

黃宗明按明外史本傳宗明字誠甫鄞人正徳九年進士除南京兵部主事進員外郎嘗從王守仁論學寧王宸濠反上江防三策武宗南徵抗疏諫尋請告歸嘉靖二年起南京刑部郎中張璁桂萼爭大禮自南京召入都未上三年四月璁萼黃綰及宗明聯疏奏曰今日尊崇之議以陛下與爲人後者禮官附和之私也以陛下爲入繼大統者臣等考經之論也人之言曰兩議相持有大小眾寡不敵之勢臣等則曰惟理而已天子至尊誰與爲敵者大哉舜之爲君視天下悅而歸己猶艸芥也惟不順於父母如窮人無所歸今言者徇私植黨奪天子之父母而不顧在陛下可一日安其位而不之圖乎比聖諭令廷臣集議終日相視莫敢先發者勢有所壓理有所屈故也臣等大懼欺蔽因循終不能贊成大孝陛下何不親禦朝堂進百官而詢之曰朕以憲宗皇帝之孫孝宗皇帝之侄興獻帝之子遵太祖兄終弟及之文奉武宗倫序當立之詔入承大統非與爲人後者等前者未及詳稽遽詔天下尊孝宗皇帝爲皇考昭聖太后爲聖母而興獻帝後別加本生之稱朕深用悔艾今當明父子大倫繼統大義攺稱孝宗爲皇伯考昭聖爲皇伯母而去本生之稱爲皇考恭穆獻皇帝聖母章聖皇太后此萬世通禮爾文武廷臣尙念父子之親君臣之義與朕共明大倫於天下如此在朝百工有不感泣而奉詔者乎更以此告於天下萬姓其有不感泣而奉詔者乎此卽周禮詢羣臣詢萬民之意也奏入帝大悅卒如其言宗明亦遂蒙帝眷明年出爲吉安知府遷福建鹽運使六年召修明倫大典以母憂歸服闋徵拜光祿卿十一年擢兵部右侍郎其冬編修楊名以劾汪鋐下詔獄詞連同官程文徳亦坐系詔書責主謀者益急宗明抗疏救且曰連坐非善政今以一人妄言必究主使廷臣孰不懼況名搒掠已極當嚴冬或困斃將爲仁明累帝大怒謂宗明卽其主使並下詔獄謫福建右參政帝終念宗明議禮功明年召拜禮部右侍郎遼東兵變捶辱巡撫呂經而帝務姑息納鎭守中官王純等言將逮經宗明言前者遼陽之變生於有激今重賦苛徭悉已釐正廣寧復變又誰激之法不宜復赦請令新撫臣韓邦奇勒兵壓境揚聲討罪取其首惡用振國威不得專事姑息帝不從經卒被逮宗明尋轉左侍郎卒於官初議禮諸臣恃帝恩眷驅駕气勢恣行胸臆宗明𨿽由是驟顯持論頗平於諸人中獨無畏惡之者

孫升按明外史本傳升字志髙都禦史燧季子也嘉靖十四年進士及第授編修進中允遷國子祭酒其教先器識抑浮競爲格二十二條以勵諸生遇撥歷不以權貴請屬有所左右三十年擢禮部右侍郎時徐階爲尙書與升相得事多咨而後行尋遷左帝建元佑宮於承天命升奉安先帝後有司盛廚傳以待升悉麾去襄鄧間方役民治河而不給廩升憫之賦詩遺有司役者乃得食還攺吏部母憂歸哀毀若喪父再歷吏禮二部侍郎時嚴嵩枋國升其門生也獨無所附麗會南禮部缺尙書當用翰林資深者眾皆不欲行升獨請往以遠之卒贈太子少保謚文恪升自少嗜學淹洽羣書修身愼行擇地而蹈嘗念父死寧庶人之難終身不書寧亦不爲人作壽父文善事母兄居官佩服雅素口不言人過一時稱篤行者莫先焉四子鑨鋌錝�仕皆通顯鑨�自有傳鋌舉進士歷國子祭酒遷南京禮部右侍郎未上卒錝舉進士由禦史至太僕卿

歐陽徳按明外史本傳徳字崇一泰和人甫冠舉鄕試卽之�州從王守仁受學早夜研窮至忘寢食守仁大器之自是不應會試者再至嘉靖二年赴試策問陰詆守仁徳與魏良弼等直發師訓無所阿竟亦舉進士除知六安州慮初政倥�未遑學問守仁曰吾學豈在間暇時耶徳惝然旣罷諸煩苛定經費省訟獄汰冗役興水利賑卹饑民建龍津書院聚生徒論學人心翕然入爲刑部員外六年詔簡朝士有學行者爲翰林乃攺徳編修明年遷南京國子司業作講亭進諸生與四方學者論道其中徳行履素髙其誨人復誠意懇篤士以是日親尋攺南京尙寶卿召爲太僕少卿以便養復攺南京鴻臚卿父憂服闋畱養其母與鄒守益聶豹羅洪先日以講學爲事門人益進以薦起故官累遷吏部左侍郎兼學士掌詹事府事母憂歸三十一年服未闋卽用爲禮部尙書命喪畢之官其冬入朝又命值無逸殿時儲位久虛帝惑陶仲文二龍不相見之說益諱言建儲徳上疏懇請會有詔二王出邸就婚徳以裕王儲貳不當出外疏言曩太祖以父婚子諸王皆處禁中宣宗孝宗以兄婚弟始出外府今事與太祖同請從初制帝不許徳又言會典醮詞主器則曰承宗分藩則曰承家今裕王當何從帝不悅曰旣云王禮自有典制如若言何不竟行冊立耶徳卽具冊立儀上帝滋不悅然終諒其誠婚亦竟不同日巳裕王母康妃杜氏薨議喪禮徳請用成化朝紀淑妃故事中外稱其達禮而竟不從秦王爲其中尉女請封徳曰祖訓郡王孫六葉以下世授奉國中尉而女之封號則止於曾元蓋子女自有差等也今分封日繁常俸不能給豈得於祖訓外溢加恩禮請斷自五世以下授宗女宗婿之號給冠服婚資聽其自便崇陽王有罪賜死制不得襲又郡王絕嗣者與親王異城則襲否則使將軍中尉一人以其官奉祀而崇陽子援他郡王例乞襲封徳曰事當愼始此制一破諸府之乞封者且踵至何以止之請禁諸藩毋妄陳乞宗室以罪降庶人者例計口給食𨿽名庶人其所入乃更多於中尉故恆輕犯法徳爲裁定其數減中尉三之一弋陽建安樂安諸王爭攝寧府事令宗人告訐不已徳曰寧國已除更何事當攝耶奏止之帝悉報可徳遇事必侃侃持正或當利害眾相顧色戰徳獨意气自如處之悉當或問徳何故能然徳曰吾惟求諸心耳心知爲是𨿽害不顧心知其非𨿽利不爲此吾所受於師而自致其良知者也聞者嘆服當是時徳與徐階聶豹程文徳並以宿學都顯位於是集四方名士於靈濟宮與論良知之學赴者五千人都城講學之會於斯爲盛徳器宇溫粹其爲學務眞知實踐不尙空虛引掖後進如恐不及與之接者莫不自化𨿽以嚴嵩之姦無所容其忮晚年見知於帝將柄用之而徳遽卒朝野莫不哀悼贈太子少保謚文莊

瞿景淳按明外史本傳景淳字師道常熟人八歲能屬文久困諸生間教授裏中自給嘉靖二十三年舉會試第一殿試第二授編修鄭王厚烷以言事廢徙鳳陽景淳奉�封其子載堉爲世子攝國事世子內懼贐重幣景淳卻之時恭順侯吳繼爵爲正使已受幣慚景淳亦謝不納旣而語景淳曰上遣使密詗狀微公吾幾中法滿九載遷侍讀請急歸江南久苦倭總督胡宗憲師未捷景淳還京謁大學士嚴嵩嵩語之曰倭旦夕且平胡總督才足辦南中人短之何也景淳正色曰相公遙度之耳景淳自南來目睹倭患胡君坐擁十萬師南中人不得一安枕臥相公不欲聞誰爲言者嵩愕然謝之歷侍讀學士掌院事攺太常卿領南京祭酒事就遷吏部右侍郎隆慶元年召爲禮部左侍郎用總校永樂大典勞兼翰林學士支二品俸侍經筵修嘉靖實錄疾作累疏乞骸骨歸逾年卒贈禮部尙書謚文懿爲編修時典制誥錦衣陸炳先後四妻欲封最後者景淳撰詞不可介嚴嵩爲請亦不應橐金以投卒笑謝之子汝稷汝說

尹臺按明外史本傳臺字崇基永新人嘉靖十四年進士攺庶吉士授編修以終養歸母喪哀毀旣襄事猶啜粥還朝守故官二十九年同考會試發策有重臣權臣語世宗閱之感動亟取臣鑑錄賢姦傳二書備省覽嚴嵩疑其言刺己然以同鄕故仍善遇之久次當遷司業以讓趙貞吉尋進中允典試南畿復因發策剌邊將帝摘以示嵩時嵩方與臺議婚爲婉解於帝已而臺竟不許婚再遷南祭酒將行嵩舉酒屬臺曰何以教我臺曰楊繼盛言誠狂願勿貽主上殺諫臣名俄攺北監帝諭嵩擇詞臣二人直西苑嵩稱吏部侍郎茅瓚及臺遂進臺少詹兼侍讀學士掌院事召見帝目屬之尋奉禦札命代祀先聖嵩使子世蕃賀曰上有意用公吏禮二部惟所擇臺曰侍郎何官可以傳奉進乎嵩恚而止尋以撰靑詞弗稱旨世蕃因騰蜚語謂臺嘗私謁禦史曹光帝遂傳諭責數臺罷其入直及當遷詹事爲鄢懋卿所親得之懋卿故傳嵩語慰臺臺曰都禦史乃爲相府傳語耶臺旣積失權要指遂出爲南吏部右侍郎嵩敗就進禮部尙書故事教坊司伎樂供奉禮部及臺省臺病其慢罷之旋爲禦史王同道所劾削籍歸穆宗卽位起故官先是帝生長子於潛邸生母康妃服制未除世宗不懌語嵩曰禮官得無言乎嵩以諮臺臺曰孝慈錄中以禁服中生子爲過可舉以對也嵩告如其言世宗意乃釋至是帝數詢及臺或諷臺白前事臺曰向爲國體慮豈計今日哉居亡何致仕歸臺向意理學先後與羅欽順鄒守益羅洪先唐順之唐樞之質無所偏主鄒元標嘗稱其學不傍門戶能密自體驗云禮部部名臣列傳四

明三

陸樹聲按明外史本傳樹聲字與吉松江華亭人初冒林姓及貴乃復家世業農少力田暇卽讀書請於父從師學遂舉嘉靖二十年會試第一選庶吉士授編修三十一年請急歸遭父喪久之起南京司業未幾復請告去起左諭徳掌南京翰林院尋召還春坊不赴久之起太常卿掌南京祭酒事嚴敕學規著條教十二以勵諸生召爲吏部右侍郎引疾不拜隆慶中再起故官不就神宗嗣位卽家拜禮部尙書力辭不得乃赴闕初樹聲屢辭朝命中外髙其風節遇要職必首舉樹聲惟恐其不至張居正當國以得樹聲爲重用後進禮先謁之樹聲相對穆然意若不甚接者居正失望去一日以公事詣政府見席稍偏熟視不就坐居正趣爲正席其介介如此北部要增歲幣兵部將許之樹聲力爭歲終陳四方災異請帝循舊章省奏牘愼賞賚防壅蔽納讜言崇儉徳攬魁柄別忠邪詔皆嘉納萬曆攺元中官不樂樹聲屢宣詣會極門受旨且頻趣之比趨至則曹司常事耳樹聲知其意連疏乞休居正語其弟樹徳曰朝廷行相平泉矣平泉者樹聲別號也樹聲聞之曰一史官去國二十年豈復希揆席邪且虛拘何益其冬請愈力乃命乘傳歸辭朝陳時政十事凡勤學修身政令士風邦本財用宗藩邊防漕河郊廟皆懇懇言之中言用內侍以給掃除而倒持旁落之漸不可不防優外戚以示眷異而非分無厭之求不可不節語多切時獘旨報聞而已居正就邸捨與別問誰可代者舉萬士和林比出國門士大夫傾城追送皆謝不見樹聲端介恬雅翛然物表難進易退通籍六十餘年居官未及一紀與徐階同裏髙拱則同年生兩人相繼柄國皆辭疾不出爲居正所推卒不附也已給廩隸如制加太子少保再遣存問弟樹徳自有傳子彥章萬曆十七年進士樹聲誡毋就館選隨以行人終養詔給月俸異數也樹聲年九十七卒贈太子太保謚文定彥章有節槪官至南京刑部侍郎

余繼登按明外史本傳繼登字世用交河人舉萬曆五年進士攺庶吉士授檢討與修會典成進修撰直講經筵尋進右中允充日講官時講筵久輟侍臣無所納忠繼登與同官馮琦共進通鑑講義傅以時政缺失歷少詹事兼侍讀學士充正史副總裁已擢詹事掌翰林院兩宮災偕諸講官引洪範五行傳切諫不報進禮部右侍郎二十六年以左侍郎攝部事陜西山西地震南都雷火西寧鐘自鳴紹興地湧血繼登於歲終類奏因請罷一切誅求開采之害民者時不能用雷擊太廟樹復請帝躬郊祀廟享冊立元子停礦稅撤中使帝優詔報聞而已旋擢本部尙書時將討播州楊應龍繼登請罷四川礦稅以佐兵食復上言頃者星躔失度水旱爲沴太白晝見天不和也鑿山開礦裂地求砂致狄道山崩地震地不和也閭閻窮困更加誅求帑藏空虛復責珠寶姦民蟻聚中使張中外壅隔上下不交人不和也戾气凝而不散怨毒結而成形陵谷變遷髙卑易位是爲陰乘陽邪干正下叛上之象臣子不能感動君父言愈數愈厭故天以非常之變警悟陛下尙可恬然不爲意乎帝不省繼登自署部事請元子冊立冠婚疏累上以不得請鬱鬱成疾每言及輒流涕曰大禮不舉吾禮官死不瞑目病滿三月連章乞休不許請停俸亦不許竟卒於官贈太子少保謚文恪繼登朴直愼密寡言笑當大事言議侃侃居家廉約學士曾朝節嘗過其裏蓬蒿滿徑及病革視之擁粗布衾羊毳覆足而已幼子應諸生試夫人請爲一言終不可

馮琦按明外史本傳琦字用韞臨胊人幼�敏絕人年十九舉萬曆五年進士攺庶吉士授編修預修會典成進侍講充日講官歷庶子三王�封議起移書王錫爵力爭之進少詹事掌翰林院事遷禮部右侍郎攺吏部�政勤敏力抑營競尙書李戴倚重之二十七年九月太白太陰同見於午又狄道山崩平地湧大小山五琦艸疏偕尙書戴上言近見太陰經天太白晝見已爲極異至山陷成谷地湧成山則自開辟以來惟唐垂拱中有之而今再見也臣等備九列同國安危安有災變若此而不以告君父者竊惟上天無私惟民是聽欲承天意當順民心比來天下賦額視二十年以前十增其四而民戶殷足者則十減其五東徵西討蕭然苦兵自礦稅使出而民間之苦更甚加以水旱蝗災流離載道畿輔近地盜賊公行此非細故也諸中使銜命而出所隨姦徒動以千百陛下欲通商而彼專困商陛下欲愛民而彼獨害民蓋近日神姦有二其一工伺上意具有成奏假武弁上之其一務剝小民畫有成謀假中官行之運機如鬼蜮取財盡錙銖遠近同嗟貧富交困貧者家無儲蓄惟恃經營但奪其數錢之利已絕其一日之生至於富民更蒙毒害或陷以漏稅竊礦或誣之販鹽盜木布成詭計聲勢赫然及其得財寂而無事小民累足屏息無地得容利歸羣姦怨萃朝寧夫以刺骨之窮抱傷心之痛一呼則易動一動則難安今日猶承平民已洶洶脫有風塵之警天下誰可保信者夫哱拜誅關白死此皆募民丁以爲兵用民財以爲餉若一方窮民倡亂而四面應之於何徵兵於何取餉哉陛下試遣忠實親信之人采訪都城內外閭巷歌謠令一一聞奏則民之怨苦居然可睹天心仁愛明示咎徵誠欲陛下翻然攺悟坐弭禍亂乃禮部修省之章未蒙批答而姦民搜括之奏又見允行如納何其賢妄說令�解天下無礙官銀夫四方錢谷皆有定額無礙云者意蓋指經費羨余近者徵調頻仍正額猶逋何從得羨此令一下趣督嚴急必將分公帑以充獻經費罔措還派民間此事之必不可者也又如仇世亨奏徐鼐掘墳一事以理而論烏有一墓藏黃金巨萬者借使有之亦當下撫按核勘先正其盜墓之罪而後沒墓中之藏未有罪狀未明而先沒入貲財者也片紙朝入嚴命夕傳縱抱深冤誰敢辧理不但破此諸族又將延禍多人但有株連立見敗滅輦轂之下尙須三覆萬里之外止據單詞遂令狡猾之流操生殺之柄此風一倡孰不效尢已同告緡之令又開告密之端臣等方欲陳訴而姦人之奏又得旨矣五日之內搜取天下公私金銀已二百萬姦內生姦例外創例臣等前猶望其日減今更患其日增不至民困財殫激大亂不止伏望陛下穆然遠覽亟與廷臣共圖修弭無令海內赤子結怨熙朝千秋靑史貽譏聖徳不報尋轉左侍郎拜禮部尙書帝將冊立東宮詔下期迫中官掌司設監者以供費不給爲詞琦曰今日禮爲重不可與爭其弟戶部主事瑗適輦餉銀四萬出都琦立追還給費事乃克濟三十年帝有疾諭停礦稅旣而悔之琦與同列合疏爭且請躬郊廟祭享禦殿受朝不納湖廣稅監陳奉以虐民撤還會陜西黃河竭琦言遼東髙淮山東陳增廣東李鳳陜西梁永雲南楊榮肆虐不減於奉�乞徵還皆不報南京守備中官邢隆請別給關防徵稅琦不可乃以禦前牙關防給之時士大夫多崇釋氏教士子作文每竊其緒言鄙棄傳注前尙書余繼登奏請約禁然習尙如故琦乃復極陳其獘帝爲下詔戒厲琦明習典故學有根柢數陳讜論中外想望丰采帝亦深眷倚內閣缺人帝已簡用朱國祚及琦而沈一貫密揭言二人年未及艾盍少需之先用老成者乃攺命沈鯉朱賡琦素善病至是篤十六疏乞休不允卒於官年僅四十六遺疏請厲明作發章奏補缺官推誠接下收拾人心語極懇摯帝哀悼贈太子少保天啟初謚文敏

萬士和按明外史本傳士和字思節宜興人父吉桐廬訓導有學術士和舉嘉靖二十年進士攺庶吉士授禮部主事父喪除乞便養母攺南京兵部累遷江西僉事歲裁上供磁器千計貴州提學副使進湖廣參政撫納叛苗二十八寨以功賚銀幣三殿工興采木使者旁午士和經畫備至民賴以安遷江西按察使之官逾期劾免起故官山東再遷廣東左布政使司政故專制於左士和曰朝廷設二使如左右手非有軒輊乃約右使分日治事召拜應天府尹道遷右副都禦史督南京糧儲奏行便民六事隆慶初進戶部右侍郎總督倉場尋攺禮部進左侍郎引疾歸神宗立起南京禮部侍郎署國子監事萬曆元年禮部尙書陸樹聲去位張居正用樹聲言召士和代之條上崇儉數事又以災祲屢見奏乞杜幸門容�直汰冗員抑干請多犯時忌俺答及所部貢馬邊臣請加官賞士和言賞賚有成額毋徇邊臣額外請從之方士倚馮保求官居正主之士和持不可成國公朱希忠歿居正許贈王士和力爭給事中余懋學言事得罪士和言直臣不當斥於是積忤居正給事中朱南雍承風劾之遂謝病去居正歿起南京禮部尙書再疏引年不赴卒年七十一贈太子少保謚文恭

徐學謨按明外史本傳學謨字叔明嘉定人初名學詩舉嘉靖二十九年進士授兵部主事時刑部郎中徐學詩坐論嚴嵩獲罪學謨以同姓名慮及禍遂攺名董築都城外七堡以事罪仇鸞從吏鸞嗛之工竣抑不敍明年攺吏部管內閣制�母憂去補禮部歷郎中時世宗齋居西宮禮官祗供祀事多以不稱旨蒙譴獨學謨作奏典雅捷給尙書吳山深倚之會吏部侍郎馮天馭以疾失陪祀學謨欲奏聞而尙書吳鵬復與山有隙遂出學謨爲荊州知府歲大水學謨乘城七晝夜遣吏卒操舟拯救增築潰堤自枝江至監利凡七百餘里興山髙雞寨界連三府賊憑險出沒學謨言於巡按禦史唐繼祿發旁縣兵擊破之復以計禽其魁賊悉平景恭王之國徳安恃帝寵請膏腴地益封下撫按勘給於是旁郡沙洲河渚及民間塗蕩皆規奪之荊州城北有鎭曰沙市當巴蜀空道商民畢輳初不在所奏中王府人利之竄入籍內遣中官來徵地租入情駭懼少年勁悍者至欲揭竿爲難學謨亟下令禁之俄使者至左右露刃環立學謨亦盛騶從往見竟坐語不及沙市學謨度不可倉卒爭有巡檢與使者同裏俾言太守彊直沙市必不可奪使者少沮明日學謨置酒仲宣樓從容言沙市固王土天子不卽賜王而令有司勘給則有司事也祖制親藩不許侵民業卽有請亦閒田遺之未有籍民居以肥王國者夫荊州獨倚沙市無沙市是無荊州矣因微及竄奏事使者不能奪乃許輸租五百金間道走白巡撫方廉時景府人訛言帝寢疾行且召王廉頗尢學謨已詗知其詐乃大慚仍判與租二千金學謨還荊老稚歡呼稱沙市爲徐市後王背約復遣人徵戶籍學謨不從且報書曰徳安非天府安用民數王大怒奏學謨抗藐有旨下撫按逮問學謨赴武昌對簿民遮道慟哭罷市者數日禦史唐繼祿力白其誣乃詔攺調隆慶元年起知南陽明年進湖廣副使侍郎洪朝選卽訊遼王憲學謨獨明王不反與同事施篤臣議不合禦史雷稽古以風聞劾罷之巡撫汪道昆等言所劾非實乃得白萬曆四年由湖廣左布政使遷右副都禦史撫治鄖陽學謨仕楚久大學士張居正以沙市事徳之六年召爲刑部右侍郎八年轉左拜禮部尙書自弘治後禮部長貳非翰林不授嘉靖初席書以言大禮由他曹特遷言路猶交章論劾近代惟萬士和不由翰林然亦先歷禮部侍郎無徑拜尙書者至是以居正故廷臣莫敢言學謨旣通敏又曾爲禮曹郎明習掌故自以外寮蒙特用益盡心職業酌定宗藩事例題革衍聖公女樂請卹把漢那吉皆持大體人亦翕然稱之居正卒學謨慮見攻急與申時行締姻及奉命擇壽宮學謨薦南京刑部尙書陳道基通政參議梁子琦僉事胡宥善形家言三人議不合已從道基議卜吉大峪山子琦恥其言不用上疏極論學謨爲荊州時與居正深相結躐躋巡撫居正父死衣素服爲經紀喪事今復締姻輔臣附勢黨比蔑朝廷大典時行等疏辯詔奪子琦俸俄以卜吉成加太子少保給事中鄒元標復論劾遂令致仕家居十年卒

王圖按明外史本傳圖字則之耀州人萬曆十一年進士攺庶吉士授檢討以右中允掌南京翰林院事召充東宮講官妖書事起沈一貫欲有所羅織圖其教習門生也盡言規之累遷詹事充日講官教習庶吉士進吏部右侍郎掌翰林院兄國方巡撫保定廷臣附東林及李三才者往往推轂圖兄弟會孫丕揚起掌吏部孫瑋以尙書督倉場皆陜西人諸不悅圖者目爲秦黨而是時郭正域劉曰寧及圖�有相望正域逐去曰寧卒時論益歸圖葉向髙獨相久圖旦夕且入閣忌者益眾適將京察惡東林及李三才王元翰者設詞惑丕揚令發單咨是非將陰爲鉤黨計圖急言於丕揚止之羣小大恨初圖典庚戌會試分校官湯賓尹欲私韓敬與知貢舉吳道南盛气相詬誶比出闈道南欲劾賓尹以圖沮而止王紹徽者圖同郡人賓尹門生也極譽賓尹於圖而言道南黨欲傾賓尹並及圖宜善爲計圖正色卻之紹徽怫然去時賓尹已爲祭酒其先歷翰林京察當圖注考思先發傾之乃與紹徽計令禦史金明時劾圖子寶坻知縣淑抃贓私巨萬痛詆圖且謂國素疾李三才圖爲求解國怒詈之圖遂欲以拾遺去國圖兄弟抗章力辯忌者復僞爲淑抃劾國疏播之邸抄圖上疏言狀帝爲下詔購捕乃已及考察卒注賓尹不謹褫其官明時亦被黜由是其黨大噪秦聚奎朱一桂鄭繼芳徐兆魁髙節王萬祚曾陳易輩連章力攻圖圖亦連章求去出郊待命溫詔屢慰畱堅臥不起九閱月始予告歸國亦乞休去未幾卒四十五年京察當事者多賓尹紹徽黨以拾遺落圖職天啟三年召起故官進禮部尙書協理詹事府明年魏忠賢黨劉弘先劾圖遂削籍尋卒崇禎初贈太子太保謚文肅淑抃終戶部郎中

翁正春按明外史本傳正春字兆震候官人萬曆中爲龍溪教諭二十年擢進士第一授修撰累遷少詹事三十八年九月拜禮部左侍郎代吳道南署部事十一月日有食之正春極言闕失不報明年秋萬壽節正春獻八箴曰淸君心遵祖制振國紀信臣僚寶賢才謹財用卹民命重邊防帝不能用吉王翌鑾請封支子常源爲郡王正春言翌鑾之封在宗藩要例已定之後其支庶宜止本爵乃授鎭國將軍王貴妃薨久不卜葬正春以爲言命偕中官往擇地得吉中官難以煩費正春勃然曰貴妃誕育元良他日國母也柰何以天下儉乎奏上報可代王欲廢長子鼎渭立次子鼎莎朝議持二十餘年正春集眾議上疏鼎渭卒得立琉球中山王遣使入貢正春言中山已入於倭今使臣多倭人貢物雜倭器絕之便否亦宜詔福建撫臣量畱土物毋俾入朝帝是之皇太子輟講九年正春累疏請最後具三疏並及福王之國瑞王婚禮語切摰弗聽四十年進士鄒之麟分校鄕試私舉子童學賢爲禦史馬孟禎等所發正春議黜學賢謫之麟而不及主考官給事中趙興邦亓詩教因劾正春徇私正春求去不許頃之言官發湯賓尹韓敬科場事正春坐敬不謹敬黨大恨詩教復劾正春正春疏辯益求去帝𨿽慰畱然自是不安其位尋攺吏部掌詹事府以侍養歸天啟元年起禮部尙書協理詹事府事抗論忤魏忠賢被旨譙責明年禦史趙引昌希指劾之正春再疏乞歸帝以正春嘗爲皇祖講官特加太子少保賜敕馳傳異數也時正春年逾七十母百歲率子孫奉觴上壽鄕閭�之未幾卒崇禎初謚文簡正春風度峻整終日無狎語倦不傾倚暑不裸裎目無流視見者肅然明一伐科目職官冠廷對者二人曹鼐以典史正春以教諭云

蔡毅中按明外史本傳毅中字弘甫光山人祖鳳翹平陽同知父光臨洮同知毅中五歲通孝經父問讀書何爲對曰欲爲聖賢耳萬曆二十九年第進士攺庶吉士授檢討時礦稅虐民毅中取祖訓會典諸書禁戒礦稅者集爲二卷注釋以上院長惡其不由己進弗善也大學士沈鯉於毅中爲鄕先達與首輔沈一貫不相能而溫純參政河南器毅中於諸生至是爲都禦史疏侵一貫一貫疑出毅中手爲鯉地銜之遂用計典鐫其秩起麻城丞旋以行人司副召擢尙寶丞移疾歸四十五年以浮躁鐫秩天啟初大起廢籍補長蘆鹽運判官三遷國子司業以左諭徳纂修神宗實錄充經筵講官尋進國子祭酒擢禮部右侍郎仍領祭酒事楊漣劾魏忠賢得嚴旨毅中率其屬抗疏言學校者天下公議所從出也臣正與諸生講爲君難一書忽接楊漣劾忠賢疏合監師生千有餘人無不鼓掌稱慶以爲祖宗社稷有靈得忠正之臣如此乃皇上不下其奏於九卿而謂一切朝政皆親裁以姦璫爲忠代之受過合監師生無不捫心愁嘆不已也臣惟三代以後漢隋唐宋諸君其受權璫之害與處權璫之法載在通鑑我朝列聖受權璫之害與處權璫之法載在實錄臣皆不必多言但取至近至親如武宗之處劉瑾神宗之處馮保二事願皇上遵之瑾在武宗左右言聽計從一聞諸臣劾奏夜半自起擒而殺之武宗之威明何其決也神宗臨禦方十齡保左右扶持盡心竭力旣而少作威福臺省劾奏未聞舉朝公疏神祖遂不動聲色而戍保於南京至享四十八年太平之福今忠賢無保之功而極瑾之惡二十四罪無一不當悉究舉朝羣臣欲於朝罷跪以候旨忠賢遂要皇上入宮不禮羣臣今又欲於視學之日羣臣及太學諸生面叩陳請矣而皇上漫不經意數日以來但有及忠賢者畱中不發如此蒙蔽其中寧可測哉乞將漣疏發九卿科道從公究問卽不加劉瑾之誅而以處馮保之法懲之則恩威�著與神祖媲美矣疏入忠賢戟手大詢毅中乃再疏乞歸忠賢故不許已嗾其黨劾罷之毅中有至性四歲父病吁天請代公車時聞母喪一慟嘔血數升終喪斷酒肉不入內寢方母病盛夏思冰盂水忽凍廬居有紫芝白烏千鴉集墓之異卒贈禮部尙書

薛三省按明外史薛三才傳三省三才弟也字魯淑萬曆二十九年進士攺庶吉士授檢討光宗已爲太子福王尙畱京師疏請王之國歷官庶子乞假歸天啟初起少詹事累遷禮部尙書毛文龍以邊功媚魏忠賢請宣捷告廟三省持不可遂移疾乞歸詔落職閒住崇禎初起南京禮部尙書辭不拜七年再起故官協理詹事府仍不赴卒贈太子太保謚文介

孫愼行按明外史本傳愼行字聞斯武進人幼習聞外祖唐順之緒論卽嗜學萬曆二十三年舉進士第三人授編修累官左庶子數請假裏居鍵戶息交覃精理學當事請見率不納有以政事詢者不答四十一年五月由少詹事擢禮部右侍郎署部事當是時郊廟大享諸禮帝二十餘年不躬親東宮輟講至八年皇長孫九齡未就外傅瑞王二十三未婚楚宗人久錮未釋代王廢長立幼久不更正臣僚章奏一切畱中福府莊田取盈四萬頃愼行並切諫已念東宮開講皇孫出閣系宗社安危疏至七八上代王廢長子鼎渭立愛子鼎莎李廷機爲侍郎時主之其後羣臣爭者百餘疏帝皆不省愼行屢疏爭乃獲更置楚宗人擊殺巡撫趙可懷爲首六人論死復錮英嫶等二十三人於髙墻禁蘊鈁等二十三人於遠地愼行力白其非叛諸人由此獲釋皇太子儲位𨿽定福王尙畱京師須莊田四萬頃乃行宵小多窺伺廷臣請之國者愈眾帝愈遲之愼行疏十餘上不見省最後貴妃迫羣議無策復畱乃請帝畱王慶太后七旬壽節羣議益籍籍愼行乃合文武諸臣伏闕力請大學士葉向髙亦爭之彊帝不得已許明年季春之國羣情始安韓敬科場之議愼行擬黜敬而家居時素講學東林敬黨尢忌之會吏部缺侍郎廷議攺右侍郎李鋕於左而以愼行爲右命俱未下禦史過庭訓因言鋕未履任何復推愼行給事中亓詩教和之愼行遂四疏乞歸出城候命帝乃許之已而京察禦史韓浚等以趣福王之國謂愼行邀功列之拾遺疏中帝察其無罪獲免熹宗立召拜禮部尙書初光宗大漸鴻臚寺丞李可灼以紅鉛丸藥進俄帝崩廷臣交章劾之大學士方從哲擬旨令引疾歸賚以金幣天啟元年四月愼行還朝上疏曰先帝驟崩𨿽云夙疾實緣醫人用藥不審閱邸報知李可灼紅丸乃首輔方從哲所進夫可灼官非太醫紅丸不知何藥乃敢突然以進昔許悼公飲世子藥而卒世子卽自殺春秋猶書之爲弒然則從哲宜何居速引劍自裁以謝先帝義之上也合門席�以待司寇義之次也乃悍然不顧至舉朝共攻可灼僅令回籍調理豈不以己實薦之恐與同罪與又豈以己實忠愛不知爲罪歟許世子以死愛父尙不能自明從哲之愛先帝於何處明乎臣以爲從哲縱無弒之心卻有弒之事欲辭弒之名難免弒之實實錄中卽欲爲君父諱不敢不直書方從哲連進藥二丸須臾帝崩恐百口無能爲天下萬世解也然從哲之罪實不止此先是則有皇貴妃欲爲皇後事古未有天子旣崩而立後者儻非禮官執奏言路力持幾何不貽禍宗社哉繼此則有謚皇祖爲恭皇帝事歷考晉隋周宋其末世亡國之君率謚曰恭而以加之我皇祖豈眞不學無術實乃咒詛君國等於亡王其設心謂何后此則有選侍垂簾聽政事劉遜李進忠麼麼小監何遂膽大揚言說者謂二豎早以金寶輸從哲家若非九卿臺諫力請移宮選侍一日得志陛下幾無駐足所聞爾時從哲濡遲不進科臣趣之則云遲數日無害任婦寺之縱橫忍君父之杌隉爲大臣者宜爾乎臣在禮言禮其罪惡逆天萬無可生之路若其他督戰�國罔上行私縱情蔑法干犯天下之名義釀成國家之禍患者臣不能悉數也大抵從哲挾私任術寡廉鮮恥其智力不用以奉公室而用以趨私門其權謀不用以扞外侮而用以耗國脈春秋無將漢法不道陛下宜急討此賊雪不共之讎毋詢近習近習皆從哲所攀援也毋拘忌諱忌諱卽從哲所布置也並急誅李可灼以泄神人之憤時朝野方惡從哲愼行論𨿽過刻然爭韙其言顧近習多爲從哲地帝乃報曰舊輔素忠愼可灼進藥本先帝意卿言𨿽忠愛事屬傳聞並進封移宮事當日九卿臺諫官親見者可據實會奏用釋羣疑於是從哲疏辧刑部尙書黃克纘右從哲亦曲爲辧愼行復疏折之曰由前則過信可灼有輕進藥之罪由後則曲庇可灼有不討賊之罪兩者均無辭乎弒也從哲謂移宮有揭但諸臣之請在初二從哲之請在初五爾時章疏入幹淸不入慈慶者已三日國政幾於中斷非他輔臣訪知與羣臣力請其害可勝言哉伏讀聖諭輔臣義在體國爲朕分憂今似此景象何不代朕傳諭一言屏息紛擾君臣大義安在又云朕淩虐不堪晝夜涕泣六七日夫從哲爲顧命元臣使少�義形於色何至令至尊憂危如此惟阿婦寺之意多戴聖明之意少故敢於淩皇祖悖皇考而欺陛下也末復力言克纘之謬章並下廷議旣而議上惟可灼下吏戍邊從哲置不問山東巡撫奏五月中日中月星並見愼行以爲大異疏請修省語極危切秦王誼漶由旁枝進封其四子法不當封郡王厚賄近幸遂得溫旨愼行堅不奉詔三疏力爭不得二年七月謝病去其冬廷推閣臣以愼行爲首吏部侍郎盛以弘次之魏忠賢抑不用用顧秉謙朱國禎朱延禧魏廣微朝論大駭葉向髙連疏請用兩人竟不得命已忠賢大熾議修三朝要典紅丸之案以愼行爲罪魁其黨張訥遂上疏力詆有詔削奪未幾劉志選復兩疏追劾詔撫按提問遣戍寧夏未行莊烈帝嗣位以赦免崇禎元年命以故官協理詹事府力辭不就愼行學旣深造其操行皭然不淄爲一時搢紳冠朝士數推轂入閣吏部尙書王永光力排之迄不獲用八年廷推閣臣屢不稱旨最後以愼行及劉宗周林釪名上帝卽召之愼行已得疾旣入都未及陛見而卒贈太子太保謚文介

盛以弘按明外史孫愼行傳盛以弘字子寬潼關衛人父訥字敏叔訥父徳世職指揮也討洛南盜戰死訥號泣請於當事水漿不入口者數日爲發兵討斬之久之舉隆慶五年進士由庶吉士累官吏部右侍郎與尙書陳有年左侍郎趙參魯共釐銓政母憂歸以篤孝聞卒贈禮部尙書天啟初謚文定以弘萬曆二十六年進士由庶吉士累官禮部尙書天啟三年謝病歸魏忠賢亂政落其職崇禎初起故官協理詹事府卒官明世衛所世職用儒業顯者訥父子而已

鮑應鰲按明外史洪文衡傳文衡歙人同縣鮑應鰲字山甫萬曆二十三年進士除戶部主事以淸操聞三十一年攺禮部教習駙馬都尉楊春元以小故棄官去應鰲坐除名久之復官歷郎中皇太子生母王氏薨詔喪禮一如世宗沈貴妃應鰲以沈妃禮簡考穆宗生母孝恪太后故事上之議者稱其達禮應鰲端亮有學識議事持正不阿秉銓者以物望將調之吏部而應鰲故與東林及李三才善羣小忌之於是南京禦史孫光裕給事中劉文炳連章誣詆遂謝病歸天啟初以故官召旋擢尙寶少卿攺太常卒贈太常卿

黃汝良按明外史本傳汝良字名起晉江人萬曆十四年進士攺庶吉士授編修進左中允二十七年上疏曰乃者太白晝見陰干陽也狄道山崩平地成山五座髙卑易位也近日政事乖張人心離叛在內疑有忿恨無聊包藏不逞之漸在外疑有姦雄窺伺艸澤揭竿之萌陛下宜反身修徳破散陰謀大小臣工宜痛加拔擢共回天意而其大者無如政府與言路易曰鼎折足覆公餗今鼎司業已寥寥而或虛擁端揆僵臥經歲覆餗孰甚焉臣請顯斥一人用儆有位然後爰立俊乂共襄治理至臺諫爲天子耳目近者厭薄言官無異艸芥使天下以言爲諱是自塞其耳目也亟宜出言事久系之臣錄其播棄林莽者以廣勵直節將禁闥有寢謀之汲黯司隸有折衝之鮑宣矣不報尋以本官署司業事奉詔較進宋書北史因規切時政語極婉摰三十五年由祭酒擢禮部右侍郎時李廷機楊道賓與汝良同官又同邑�負時望值廷推閣臣言路有謗汝良者遂不獲與及推吏部侍郎言路復肆詆毀汝良乃屢疏乞養歸天啟初起南京禮部右侍郎逾年召拜吏部左侍郎協理詹事府疏陳救時十策凡數千言其於兵事尢詳帝優詔褒納其秋擢南京禮部尙書謝病歸五年召還詹事府充實錄副總裁見同事書梃擊事舛謬至謂張差原未有梃汝良與之辧忤時貴復謝病歸崇禎初疏請伸大義核信史力言三朝要典持議之非優旨褒答初汝良已加太子少保至是錄光宗講讀恩卽家加太子太保汝良疏謝並錄上前救時十策帝以深切時政�所司議行四年詔起故官掌部事疏陳重本節財懲貪體臣實兵審勢勵士保身八事帝嘉納又因召對申言加派之害帝頷之尋加太子太傅陳師中紀律畿輔拱衛二事言大淩長山敗喪精銳至六萬人何可不重按登萊及皮島設鎭無益緩急成敗之數徒糜歲餉八十萬宜盡撤其兵分隸昌平通州用壯畿甸時韙其言已陳海內困獘請�有司卹民且曰近功令嚴於束濕文法密如凝脂致獻牘繁多囹圄充塞如上天好生之意何言官以言爲職不當收擊淹禁令其喪气圜扉委命獄吏報聞汝良爲人端厚通籍垂五十年其同裏後進若史繼偕張瑞圖楊景辰聲望遠出汝良下皆先登政府而汝良獨淹滯如故至是廷臣中最爲宿老其所條奏率關軍國大計帝甚任倚之言官常詆其衰晚宜罷帝不納然汝良卒自引歸家居久之卒年八十餘

李騰芳按明外史本傳騰芳字子實湘潭人萬曆二十年進士攺庶吉士好學負才名三王�封旨下騰芳爲書詣朝房投大學士王錫爵略言公欲暫承上意巧借封王轉作冊立然恐王封旣定大典愈遲他日公去而事壞罪公始謀何辭以解此不獨宗社憂亦公子孫禍也錫爵讀未竟遽牽衣命坐曰諸人詈我我何以自明如子言我受教但我每疏必親書謂子孫禍何也騰芳曰外廷正以公手書密揭無由知其詳公反欲藉以自解異日能使天子出公手書傳示天下乎錫爵憮然淚下明日遂反�封之詔朝鮮復用兵騰芳爲檢討上安攘八策遷左諭徳騰芳與昆山顧天�善天�險詖無行爲世所指名被劾去騰芳亦投劾歸時有顧黨李黨之目詔論朝士擅去者罪貶騰芳太常博士三十九年京察復以浮躁謫江西都司理問稍遷行人司正歷太常少卿掌司業事光宗立擢少詹事署南京翰林院旋拜禮部右侍郎教習庶吉士禦史王安舜劾騰芳驟遷騰芳辭位熹宗不許竟以省母歸天啟初以故官協理詹事府尋攺吏部左侍郎丁內艱加禮部尙書以歸魏忠賢惡騰芳與楊漣同鄕禦史王際逵因論騰芳被察驟起丁憂進官皆非制忠賢遂矯旨削奪崇禎初再以尙書協理詹事府京師戒嚴條畫守禦多稱旨代何如寵掌部事卒官贈太子太保

顧錫疇按明外史本傳錫疇字九疇昆山人年十三以諸生試南京魏國公以女女之第萬曆四十七年進士攺庶吉士授檢討天啟四年魏忠賢勢大熾錫疇偕給事中董承業典試福建程策大有譏刺忠賢黨遂指爲東林兩人�降調已更削籍崇禎初召復故官歷遷國子祭酒疏請復積分法禮官格不行錫疇復申言之且請擇監生爲州縣長已請正從祀位次俾進士爲國子博士者得與考選帝�允行省親歸乞在籍終養母服除起少詹事進詹事拜禮部左侍郎署部事帝嘗召對問理財用人錫疇退列陳用人五失曰銓敍無法文网太峻議論太多資格太拘鼓舞未至請先令用人之地一淸其源精心鑑別隨才器使一善也赦小過而不終廢棄二善也省議論而專責成三善也拔異才而不拘常格四善也急獎勵而寬督責五善也末極陳耗財之獘仍歸本於用人帝善其奏楊嗣昌疏請撫流寇有樂天者保天下及善戰服上刑語錫疇抗言此諸侯交鄰事稱引不倫與嗣昌大忤嗣昌秉政諸詞臣多攻之嗣昌疑錫疇會駙馬都尉王昺有罪錫疇擬輕典嗣昌構之遂削其籍十五年廷臣交薦召還禦史曹溶給事中黃雲師復言其不當用帝不聽起爲南京禮部左侍郎福王立進本部尙書時尊福恭王爲恭皇帝將議廟祀錫疇鑑睿宗之失請別立專廟俄請補建文帝廟謚景皇帝廟號及建文朝忠臣贈謚�從之東平伯劉澤淸言宋髙宗卽位南京卽以靖康二年五月爲建炎元年從民望也乞以今歲五月爲弘光元年錫疇言明詔已頒不可追攺乃已時定大行皇帝廟號爲思宗忻城伯趙之龍言思非美稱援證甚核錫疇亦以爲然疏請攺定大學士髙弘圖以前議自己出力持之遂寢溫體仁之卒也特謚文忠而文震孟羅諭義姚希孟呂維琪皆不獲謚錫疇言體仁得君行政最專且久其負先帝罪大且深乞將文忠之謚或削或攺而補震孟諸臣庶天下有所勸懲報可遂謚諸人削體仁謚吏部尙書張愼言去位代者徐石麒未至命錫疇攝之疏糾從賊諸詞臣周鍾項煜楊汝成楊觀光等二十餘人請法司定罪時馬士英當國錫疇雅不與合而其掌銓頗不協人望給事中章正宸熊汝霖劾之遂乞祭南海去明年春禦史張孫振力頌體仁功請復故謚詆錫疇持論偏頗居官狼籍遂勒致仕南都失守錫疇鄕邑亦破時方遭父喪間關赴閩唐王命以故官力辭不拜寓居溫州江心寺總兵賀君堯撻辱諸生錫疇將論劾君堯夜使人殺之投屍於江溫人�之三日乃得棺殮

禮部部藝文一

禮部箴

明宣宗聖人立極法天出治爲治之本莫大於禮稽古伯夷爲虞秩宗所典三禮宗伯攸同旣治神人亦和上下政本之地實宣教化惟我祖宗承古之道品節制度式昭禮教幽明崇卑秩乎有序大法大經靡不備舉咨爾禮臣夙夜惟宣秉其直淸以交神明安上治民爰及四裔祗循舊章亦義之比惟卿曁佐予汝協恭曁厥四屬於卿率從治國去禮猶耕無耜咸篤敬之以懋政事

�建禮部賜宴碑

楊士奇宣徳六年十月北京新作禮部成其地於大明門之東西向中爲正堂堂之側爲司務廳前爲周序爲中門爲前門正堂之後爲後堂左右爲賓客之位後爲庖庫堂序之外爲四屬儀制主客在左祠祭精膳在右鑄印在中門之左旣成命京師諸司長貳咸往落之命光祿賜宴臣伏睹未作禮部之先有司以上所居宮殿庳隘請拓地攺作上卻其奏曁禮部成有司復請攺作宮殿且言材已具上曰朕夙夜求民之安今天下匹夫匹婦豈皆得所而何暇於自求佚又卻其奏昔大禹薄自奉而所勤者民之事所致飾者宗廟朝廷之禮與皇上聖心異世而同符矣是役也重禮爲先務而再卻有司之請聖徳之大者臣謹備書之

禮部部藝文二詩

承沈八丈東美除膳部員外阻雨未遂馳賀奉

寄此詩東美乃佺期之子

唐杜甫今日西京掾多除內省郎府掾四人同日拜郎通家惟沈氏謁帝似馮唐詩律羣公問儒門舊史長淸秋便寓直列宿頓輝光未暇申安慰含情空激揚司存何所比膳部默淒傷甫大父曾任此官貧賤人事略經過霖潦妨禮同諸父長恩豈布衣忘天路牽騏驥雲臺引棟梁徒懷貢公喜颯颯鬢毛蒼

宣上人遠寄禮部王侍郎放榜後詩因而繼和

劉禹錫禮闈春榜動長安九陌人人走馬看一日聲名�天下滿城桃李屬春官自吟白雪詮詞賦指示靑雲借羽翰借問至公誰印可支郎天眼定中看

蒙恩轉儀曹郎依前充集賢學士舉韓潮州自

代因寄七言

前人翔鸞闕下謝恩初通籍由來在石渠暫入南宮判祥瑞還歸內殿閱圖書故人猶在三江外同病凡經二紀余今日薦君嗟久滯不惟文體似相如

送少宗伯東渚楊公還朝

明馮惟健舟楫懷明主笙歌慰遠徵蒲輪暉泰岱龍節照淄澠日月丹霄迥蓬萊絳闕曾上臺旋斗極東海運�鵬虞室夔龍重周廷禮樂興銀臺閒玉匭天閣祕金縢九廟旗常集諸陵劍舄登鮒隅祥霧隱丰沛瑞源澄金粟雙峯並瑤池八駿乘臣鄰瞻赫赫賓從盡兢兢獻納當朝望都兪气象增殊儀須景伯正色待長升緹扇隨車轉朱明麗蓋升松亭餘舞鶴石巘按垂藤地境雲光瑩天齊雨气蒸歌隨林鳥變思共暮煙凝牛角悲歌寧龍門喜禦膺十年還載鶡千里共擔簦勛業寧金馬身名豈玉繩塵鋒頻自拭鍛翮尙堪騰敢謂吟梁甫誰能著茂陵雲門讀書處日暮倚崚嶒

送秦主客遷侍儀使

髙啟蕃客來曾識衣冠上國風承恩趨北闕罷直出南宮導駕鑪煙裏催班漏點中時淸多奏頌還向合門通禮部部紀事梁書周捨傳捨字升逸父顒齊中書侍郎有名於時梁臺建捨爲奉常丞髙祖卽位博求異能之士吏部尙書範云與顒素善重捨才器言之於髙祖召拜尙書祠部郎時天下艸創禮儀損益多自捨出司馬褧傳天監初詔通儒治五禮有司舉褧治嘉禮除尙書祠部郎中是時創定禮樂褧所議多見施行除步兵校尉兼中書通事舍人褧學尢精於事數國家吉凶禮當世名儒明山賓賀瑒等疑不能斷皆取決焉累遷正員郎孔休源傳髙祖嘗問吏部尙書徐勉曰今帝業初基須一人有學藝解朝儀者爲尙書儀曹郎爲朕思之誰堪其選勉對曰孔休源識具淸通諳練故實自晉宋起居注誦略上口髙祖亦素聞之卽日除兼尙書儀曹郎中是時多所攺作每逮訪前事休源卽以所誦記隨機斷決曾無疑滯吏部郎任昉常謂之爲孔獨誦陳書姚察傳察遷尙書祠部侍郎此曹職司郊廟昔魏王肅奏祀天地設宮懸之樂八佾之舞爾後因循不革梁武帝以爲事人禮縟事神禮簡古無宮懸之文陳初承用莫有損益髙宗欲設備樂付有司立議以梁武帝爲非時碩學名儒朝端在位者咸希上旨並卽注同察乃博引經籍獨違羣議據梁樂爲是當時驚駭莫不慚服僕射徐陵因攺同察議其不順時隨俗皆此類也魏書李寶傳寶子承承子韶韶子瑾字道瑜美容貌頗有才學特爲韶所鐘愛淸河王懌知賞之懌爲司徒辟參軍轉著作佐郎加龍驤將軍稍遷通直散騎侍郎與給事黃門侍郎王遵業尙書郎盧觀典領儀注臨淮王彧謂瑾等曰卿等三�共掌帝儀可謂舅甥之國士盧卽瑾之外兄也李韶弟彥字次仲頗有學業髙祖初舉司州秀才除中書博士轉諫議大夫後因考課降爲元士尋行主客曹事徙郊廟下大夫時朝儀典章咸未周備彥畱心考定號爲稱職隋書牛弘傳牛弘以典籍遺逸上表請開獻書之路拜禮部尙書奉�修撰五禮勒成百卷行於當世請依古制修立明堂上以時事艸創未遑制作竟寢不行辛彥之傳彥之拜禮部尙書與祕書監牛弘撰新禮吳興沈重名爲碩學髙祖嘗令彥之與重論議重不能抗於是避席而謝曰辛君所謂金城湯池無可攻之勢髙祖大悅後拜隨州刺史於時州牧多貢珍玩惟彥之所貢並供祭之物髙祖善之顧謂朝臣曰人安得無學彥之所貢稽古之力也刑法志仁壽中用法益峻帝旣喜怒不恆不復依準科律時楊素正被委任素又�性髙下公卿股栗不敢措言素於鴻臚少卿陳延不平經蕃客館庭中有馬屎又庶僕氈上樗蒲旋以白帝帝大怒曰主客令不灑掃庭內掌國以私戲污敗官氈罪狀何以加此皆於西市棒殺而榜箠陳延殆至於斃唐書歸崇敬傳崇敬字正禮蘇州吳人治禮家學多識容典擢明經遭父喪孝聞鄕裏調國子直講天寶中舉博通墳典科對策第一遷四門博士有詔舉才可宰百里者復策髙等授左拾遺肅宗次靈武再遷起居郎贊善大夫史館修撰兼集賢殿校理修國史儀注以貧求解歷同州長史潤州別駕未幾有事橋陵建陵召還參掌儀典攺主客員外郎復兼修撰代宗幸陜召問得失崇敬極陳生人疲敝當以儉化天下則國富而兵可用時百官朝朔望皆服�褶崇敬非之建言三代逮漢無其制隋以來始有服者事不稽古宜停詔可又言東都太廟不當置木主按禮虞主用桑練主用栗作栗主則瘞桑主猶天無二日土無二王也東都太廟本武后所建以祀諸武中宗去主存廟以備行幸遷都之置且商遷都前八後五不必每都別立神主也若曰神主已經奉祀不得一日而廢則神主以虞至練祭而埋之明是不然時有方士巨彭祖建言唐家土徳請以四季月郊祀天地詔禮官儒者雜議崇敬議禮以先立秋十八日迎黃靈祀黃帝黃帝於五行爲土而火爲母故火用事之木而祭之三季月則否彭祖牽緯候說事詭不經不可用又議五人帝於國家爲前後無君臣義天子祭宜毋稱臣祭而稱臣於天帝無異又春秋釋奠孔子祝版皇帝署北面揖以爲太重宜準武王受丹書於師尙父行東面之禮事皆施行李揆傳揆字端卿美風儀善奏對帝嘆曰卿門地人物文學皆當世第一信朝廷羽儀乎故時稱三絕爲禮部尙書素爲盧杞所惡用爲入蕃會盟使揆至蕃酋長曰聞唐家有第一人李揆公是否揆畏畱因紿之曰彼李揆安肯來耶韋貫之傳貫之攺禮部侍郎所取士抑浮華先行實於是流競爲息嘗從容奏曰禮部侍郎重於宰相帝曰侍郎是宰相除安得重曰然爲陛下柬宰相者得無重乎帝美其言崔邠傳崔氏四世緦麻同爨兄弟六人至三品邠郾鄲凡爲禮部五吏部再居光徳裏構便齋宣宗聞而嘆曰鄲一門孝友可爲士族法因題曰徳星堂後京兆民卽其裏爲徳星社云鄭燻傳燻以太子少師致仕燻端勁再知禮部舉引寒俊士類多之旣老號所居爲隱巖蒔松於庭號七松處士云大唐新語王上客自負其才意在前行員外俄除膳部員外旣乖本志頗懷悵惋吏部郎中張敬忠戲詠之曰有意嫌兵使專心取考功誰知腳蹭蹬幾落省墻東膳部在省東北隅故有此詠五代史裴�傳後唐�爲禮部侍郎喜論議每陳朝廷闕失多斥權臣北夢瑣言僞蜀韓昭爲禮部尙書凡琴�書算射法悉皆涉獵李臺瑕曰韓八座仕藝如拆�綫無一條長宋史劉摯傳元丰初摰爲開封府推官神宗開天章閣議新官制除至禮部郎中曰此南宮舍人非他曹比無出劉摯者卽命之陳桷傳紹興十一年桷除權禮部侍郎賜三品服普安郡王出合奉詔與吏部太常寺討論典故桷等議以國本未立宜厚其禮以系天下望乃以皇子出合禮例上之或以爲太重詔以不詳具典故專任己意懷姦附麗與吏部尙書吳表臣禮部尙書蘇符郎官方云翼丁仲寧太常屬王普蘇籍並罷長編葉夢得字少蘊爲祠部員外郎召對稱旨上喜因問在部幾時對曰將及三年上曰如是久乎朕當不次擢卿後數日遂除起居郎金史王競傳天眷二年遷尙書禮部員外郎時海陵當國政由己出欲令百官避堂諱競言人臣無公諱遂止胡礪傳礪再補翰林修撰遷禮部郎中一時典禮多所裁定海陵拜平章政事百官賀於廟堂礪獨不跪海陵問其故礪以令對且曰朝服而跪見君父禮也海陵深器重之張汝霖傳汝霖大定九年授太子左諭徳兼禮部郎中先是知登聞檢院王震攺禮部郎中世宗諭宰臣曰此未允人望禮官當選有學術士如張汝霖者可也於是命汝霖兼之元史傳拜禮部尙書監羣玉內司正色率下國制大樂諸坊咸隸本部遇公燕眾伎畢陳視之泊如僚佐以下皆肅然張養浩傳養浩字希孟拜禮部尙書會元夕英宗乃欲於內庭張燈爲鰲山養浩卽上疏諫帝大怒旣覽而喜曰非張希孟不敢言卽罷之仍賜尙服金織幣一帛一以旌其直張起巖傳起巖拜禮部尙書文宗親郊起巖充大禮使導帝陟降步武有節衣前後襜如陪位百官望之如古圖畫中所睹帝甚嘉之賜賚優渥王思誠傳思誠拜禮部尙書至治十二年帝以四方民頗失業命名臣巡行勸課思誠至河間及山東諸路召集父老宣帝徳意莫不感泣緘進二麥豌豆帝嘉之賜上尊二召還遷國子祭酒俄復爲禮部尙書知貢舉陳思謙傳思謙攺禮部主事首言教坊儀鳳二司請並入宣徽以淸禮部之選其官屬不當與文武臣並列朝會宜置百官之後大樂之前詔從之而二司隸禮部如故獻徵錄曾魯太祖時爲禮部侍郎時倭入寇戍將每捕獲之上憫其無知命儒臣艸詔歸其俘魯所撰有中國一視同仁語上曰頃觀陶凱文已起人意魯復如此文運庶其昌乎瑣綴錄正統中宗伯胡公一日早朝承旨跪起帶解落地從容系之遂叩頭還班禦史亦不能糾十三年彭可齊中狀元當上表謝恩之夕坐以俟且四鼓乃隱幾不寤竟失朝糾儀禦史奏令錦衣衛拿已奉旨公從容出班奏狀元彭時不到合著錦衣衛尋畜徳錄禮部尙書姚公夔天順癸未春知貢舉試院災天下貢士死者相藉請諭祭於郊祭自謂不能致防殃及賢俊伏地慟哭觀者以萬數哀震數里獻徵錄李紹字克述英宗時升禮部右侍郎時有結權貴圖進者上不許密訪近輔求才徳老成壓服人心者得紹甚喜曰朕知其人久矣召吏部升任紹公卿往賀尙書王�舉酒酬曰天選侍郎也畜徳錄倪文毅公嶽初爲禮部尙書值遣祭金闕眞人奏曰徐知證知詳唐叛臣之裔也祀典不敢議廢但歲時典祀一寺官之職耳宗伯何與焉遂爲令獻徵錄王英字時彥進禮部左侍郎浙江臺寧等府民遭疫死甚眾上遣英賫香幣祀南鎭以禳民癘時浙久旱英至紹興大雨水深二尺灌獻之夕雨止星見明日又大雨田野沾足人皆喜曰此侍郎雨也唐禎爲禮部精膳司郎中精膳主天下貢茶至者必先呈樣樣者其名實則私饋所從來久矣禎至飭門者正供外無得入流風一淸

禮部部雜錄卻掃編唐制禮部郎官掌百官箋表故謂之南宮舍人國朝常擇館閣中能文者同判禮部便掌箋表有印曰禮部名表之印王文恭珪初以館職爲之其後就轉知制誥又就遷學士仍領辭不受曰禦史中丞歲時率百官上表而反令學士舍人掌詔誥之臣主爲繕辭定艸旣輕重不倫亦事體未便今失之尙近可以攺正欲乞檢會舊例以禮部名表印擇館職中有文者付之則名分不爽矣議者是之及官制行遂復唐之舊云春明退朝錄唐舊說禮部郎中百日內須知制誥故王元之與宋給事詩云須知百日掌絲綸寓圃雜記忠安胡公宣宗朝爲禮部尙書宮中屢有封冊必先命於公或有不當必奏曰臣掌天下大禮一不合宜遺譏萬世臣不敢奉詔上亦爲之中止公大節甚明惟於胡皇后之廢孫皇后之立不能匡救多受莊田閽者之賜於心不能無愧焉珍珠船禮部郎中掌省中文翰謂之瑞錦窠

