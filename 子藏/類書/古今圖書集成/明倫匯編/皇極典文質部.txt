

文質部總論易經

坤卦六二黃裳元吉象曰黃裳元吉文在中也

本義

文在中而見於外也君子黃中通理正位居體美在其中而暢於四支發於事業美之至也程

傳黃中文居中也美積於中而通暢於四體發見於事業徳美之至盛也

賁卦彖曰賁亨柔來而文剛故亨分剛上而文柔故小利有攸往天文也文明以止人文也程

傳天下之事�飾不行故賁則能亨也柔來而文剛故亨柔來文於剛而成文明之象文明所以爲賁也賁之道能致亨實由飾而能亨也分剛上而文柔故小利有攸往分幹之中爻往文於艮之上也事由飾而加飾由飾而能行故小利有攸往夫往而能利者以有本也賁飾之道非能增其實也但加之文彩耳事由文而顯盛故謂之小利有攸往二卦之變共成賁義而彖分言上下各主一事者蓋離明足以致亨文柔又能小進也天文也文明以止人文也言陰陽剛柔相文者天之文也止於文明者人之文也止謂處於文明也質必有文自然之理理必有對待生生之本也有上則有下有此則有彼有質則有文一不獨立二則爲文非知道者孰能識之天文天之理也人文人之道也觀乎天文以察時變程

傳天文謂日月星辰之錯列寒暑陰陽之大變觀其運行以察四時之遷攺也觀乎人文以化成天下

程傳

人文人理之倫序觀人文以教化天下天下成其禮俗乃聖人用賁之道也全臨川吳氏曰此廣賁義以卦體言交錯者初與二三與四五與上皆以一剛一柔相間在天日月之行星辰之布亦剛柔交錯故曰天文也以卦徳言文明者文采著明止者不逾分限在人五典之敍五禮之秩粲然有文而各安所止故曰人文也象曰山下有火賁君子以明庶政�敢折獄

程傳

山者艸木百物之所聚生也火在其下而上照庶類皆被其光明爲賁飾之象也君子觀山下有火明照之象以修明其庶政成文明之治六五賁於丘園朿帛戔戔吝終吉象曰六五之吉有喜也本

義六五柔中爲賁之主惇本尙實得賁之道故有丘園之象然陰性吝嗇故有朿帛戔戔之象朿帛薄物戔戔淺小之意人而如此𨿽可羞吝然禮奢寧儉故得終吉上九白賁�咎

程傳

上九賁之極也賁飾之極則失於華僞惟能質白其賁則�過失之咎白素也尙質素則不失其本眞所謂尙質素者非無飾也不使華沒實耳象曰白賁�咎上得志也大

全或問何謂得志朱子曰居卦之上在事之外不假文飾而有然之文便是優遊自得也

離卦彖曰離麗也日月麗乎天百谷艸木麗乎土重明以麗乎正乃化成天下程

傳上下皆離重明也君臣上下皆有明徳而處中正可以化天下成文明之俗也大全

平庵項氏曰日

月麗乎天而成明百谷艸木麗乎土而成文故離爲文

革卦九五大人虎變未占有孚

程傳

以大人之道革天下之事�不當也�不時也所過變化事理炳著如虎之文采故云虎變象曰大人虎變其文炳也程

傳事理明著其虎文之炳煥明盛也天下有不孚乎大全

張子曰虎變文章大故炳豹變文章小故蔚

臨川吳氏曰炳者如火日之光明也上六君子豹變小人革面徵凶居貞吉象曰君子豹變其文蔚也小人革面以從君也程

傳君子從化遷善成文彬蔚章見於外也中人以上莫不變革𨿽不移之小人則亦不敢肆其惡革易其外以順從君上之教令是革面也大全

節齋蔡

氏曰蔚者隱然有文之謂柔暗故如此禮記

禮運孔子曰夫禮之初始諸飲食其燔黍捭豚污尊而抔飲蕢桴而土鼓猶若可以致其敬於鬼神及其死也升屋而號告曰�某復然後飯腥而苴孰故天望而地藏也體魄則降和气在上故死者北首生者南鄕皆從其初大

全延平周氏曰上古之世未始知有禮而有禮乃所以彊世故聖人因其有飲食之大欲而少寓之以節文此天下惟知飲食之充欲而不知漸入於節文之中也嚴陵方氏曰凡是禮也後世𨿽或增其文而不能損禮之實𨿽或異其迹而不能易禮之意故曰皆從其初昔者先王未有宮室冬則居營窟夏則居橧巢未有火化食艸木之實鳥獸之肉飲其血茹其毛未有麻絲衣其羽皮大

全嚴陵方氏曰此言上古時事爲太朴陋不可從也下文乃言上古以後可從之禮後聖有作然後修火之利範金合土以爲臺榭宮室牖戶以炮以燔以亨以炙以爲醴酪治其麻絲以爲布帛以養生送死以事鬼神上帝皆從其朔大

全蔣氏曰自範金合土以下皆聖人開物成務以教天下而使之相安相養於利用出入之間者也故元酒在室醴盞在戶粢醍在堂澄酒在下陳其犧牲備其鼎俎列其琴瑟管磬鐘鼓修其祝嘏以降上神與其先祖以正君臣以篤父子以睦兄弟以齊上下夫婦有所是謂承天之祜作其祝號元酒以祭薦其血毛腥其俎孰其殽與其越席疏布以羃衣其澣帛醴盞以獻薦其燔炙君與夫人交獻以嘉魂魄是謂合莫然後退而合亨體其犬豕牛羊實其簠簋籩豆鉶羹祝以孝告嘏以慈告是謂大祥此禮之大成也大

全嚴陵方氏曰凡此合古今之異質文之變也

延平周氏曰奉上世之禮物而罕及於後世者則無文奉後世之禮物而罕及於上世者則無本有本有文此之謂禮之大成也

禮器禮有以文爲貴者天子龍衮諸侯黼大夫黻士元衣纁裳天子之冕朱綠藻十有二旒諸侯九上大夫七下大夫五此以文爲貴也有以素爲貴者至敬無文父黨無容大圭不琢大羹不和大路素而越席犧尊疏布鼏樿杓此以素爲貴也

表記子曰夏道尊命事鬼敬神而遠之近人而忠焉先祿而後威先賞而後罰親而不尊其民之敝惷而愚喬而野朴而不文殷人尊神率民以事神先鬼而後禮先罰而後賞尊而不親其民之敝蕩而不靜勝而無恥周人尊禮尙施事鬼敬神而遠之近人而忠焉其賞罰用爵列親而不尊其民之敝利而巧文而不�賊而蔽子曰夏道未瀆辭不求備不大望於民民未厭其親殷人未瀆禮而求備於民周人彊民未瀆神而賞爵刑罰窮矣子曰虞夏之道寡怨於民殷周之道不勝其敝子曰虞夏之質殷周之文至矣虞夏之文不勝其質殷周之質不勝其文大

全藍田呂氏曰虞夏之道質質者責人也略故寡怨於民殷周之道文文者責人也詳民之不從則窮刑賞以驅之故不勝其敝虞夏質之至者也故文不勝其質殷周文之至者也故質不勝其文至者無以加也後世王者欲尙質者無以加虞夏之質欲尙文者無以加殷周之文矣三代所尙非苟爲異亦各因時救敝而已繼周者未有以救之楊墨韓莊所以肆行於戰國也嚴陵方氏曰虞夏非無文也特其文不勝質爾殷周非無質也特其質不勝文爾劉向說苑

修文積恩爲愛積愛爲仁積仁爲靈靈臺之所以爲靈者積仁也神靈者天地之本而爲萬物之始也是故文王始接民以仁而天下莫不仁焉文徳之至也徳不至則不能文商者常也常者質質主天夏者大也大者文也文主地故王者一商一夏再而復者也正色三而復者也味尙甘聲尙宮一而復者故三王術如循環故夏后氏教以忠而君子忠矣小人之失野救野莫如敬故殷人教以敬而君子敬矣小人之失鬼救鬼莫如文故周人教以文而君子文矣小人之失薄救薄莫如忠故聖人之與聖也如矩之三雜規之三雜周則又始窮則反本也詩曰雕琢其章金玉其相言文質美也傳曰觸情從欲謂之禽獸苟可而行謂之野人安故重遷謂之眾庶辧然通古今之道謂之士進賢達能謂之大夫敬上愛下謂之諸侯天覆地載謂之天子是故士服黻大夫黼諸侯火天子山龍徳彌盛者文彌縟中彌理者文彌章也

反質歷山之田者善侵畔而舜耕焉雷澤之漁者善爭陂而舜漁焉東裔之陶器窳而舜陶焉故耕漁與陶非舜之事而舜爲之以救敗也民之性皆不勝其欲去其實而歸之華是以苦窳之器爭鬥之患起爭鬥之患起則所以偸也所以然者何也用離誠就詐棄朴而取僞也追逐其末而無所休止聖人抑其文而抗其質則天下反矣詩云屍鳩在桑其子七兮淑人君子其儀一兮傳曰屍鳩之所以養七子者一心也君子之所以理萬物者一儀也以一儀理物天心也五者不離合而爲一謂之天心在我能因自深結其意於一故一心可以事百君百心不可以事一君是故誠不遠也夫誠者一也一者質也君子𨿽有外文必不離內質矣揚雄太元經

文

二方三州一部二家文

地元陰象二火下中象渙卦陰斂其質陽散其文文質班班萬物粲然

行屬於火謂之文者言是時陰气斂其形質陽气發而散之華實彪炳奐有文章故謂之文文之初一日入星宿四度初一夾何縵玉貞

一爲下人隱於九品之中下而懷文章尙於素朴人莫知之自守如玉故曰玉貞也測曰夾何縵衣在內也

衣繡尙縵故文在內也次二文蔚質否

二爲平人不仕不隱故文蔚也文蔚守質不樂進道故否也測曰文蔚質否不能俱睟也

文質不同故不純睟也次三大文彌朴孚似不足

木故稱朴朴而質素故似不文也言似者非不足故稱大文也測曰大文彌朴質有餘也

文如不足故有餘質也次四裴如邠如虎豹文如匪天之亨否

家性爲文四西方也故稱虎豹虎豹獸類也虎豹之獸以其文貴裴邠者文盛貌也𨿽其文盛猶不及天文以五行也測曰裴邠之否奚足譽也

不足以比天文也次五炳如彪如尙文昭如車服庸如

五處天位車服以庸據位正炳如也順其本性彪炳有文爲國之光故昭如也測曰彪如在上天文炳也

文章奐然彪炳可法也次六鴻文無範恣於川

鴻大也範法也六爲宗廟宗廟之中禮以輔成在文之世故曰文文章奐然故無法也測曰鴻文無範恣意性也

如川之流從所投也次七雉之不祿而雞藎谷

七爲雉雉有文章而遠在野雞而谷食退而祿縵違其家性也測曰雉之不祿難幽養也

質勝文則野故養難也次八雕韱谷布亡於時文則亂

八木也谷善也木見雕刻爲韱麗之事𨿽見小善傷於農故布政亡也苟尙文飾以階於亂故言亂也測曰雕韱之文徒費日也

雕文刻鏤傷農事也上九極文密密易以黼黻

九在文家而爲之終終極文飾以妨於農事故易以黼黻黼黻祭祀之服而致美乎黻冕此之謂也測曰極文易當以質也祭服𨿽文孝子質也白虎通

三教王者設三教者何承衰救獘欲民反正道也三正之有失故立三教以相指受夏人之王教以忠其失野救野之失莫如敬殷人之王教以敬其失鬼救鬼之失莫如文周人之王教以文其失薄救薄之失莫如忠繼周尙黑制與夏同三者如順連環周則復始窮則反本樂稽熠嘉曰顏回尙三教變虞夏何如曰教者所以追補敗政靡獘混濁謂之治也舜之承堯無爲易也或曰三教攺易夏后氏始髙宗亦承獘所以不攺教何明子無攺父之道也何言知髙宗不攺之以周之教承以文也三教所以先忠者行之本也三教一體而分不可單行故王者行之有先後何以言三教並施不可單行也以忠敬文無可去者也教所以三何法天地人內忠外敬文飾之故三而備也卽法天地人各何施忠法人敬法地文法天人道主忠人以至道教人忠之至也人以忠教故忠爲人教也地道謙卑天之所生地敬養之以敬爲地教也教者何謂也教者效也上爲之下效之民有質朴不教不成故孝經曰先王見教之可以化民論語曰不教民戰是謂棄之尙書曰以教祗徳詩云爾之教矣欲民斯效忠形於悃誠故失野敬形於祭祀故失鬼文形於飾貌故失薄夏后氏用明器殷人用祭器周人兼用之何謂曰夏后氏教以忠故先明器以奪孝子之心也殷教以敬故先祭器敬之至也周人教以文故兼用之周人意至文也孔子曰之死而致死之不仁而不可爲也之死而致生之不知而不可爲也故有死道焉以奪孝子之心也有生道焉使人勿倍也故竹器不成用木器不成斫瓦器不成沬琴瑟張而不平竽笙備而不和有鐘磬而無簨縣示備物而不可用也孔子曰爲明器者善爲俑者不仁塗車�靈自古有之言今古皆然也章俊卿山堂考索

三代忠質文謂三代所尙之政不同者誰歟漢儒之說也董仲舒曰夏尙忠商尙質周尙文所繼之政當用此也漢繼大亂之後宜少損周之文周夏之忠司馬遷亦曰夏之政忠忠之敝小人以野故商人承之以敬敬之敝小人以鬼故周人承之以文文之敝小人以救僿莫若以忠周秦之間可謂文獘矣自三代而後學者皆有是說必欲忠質文之疊救而後天下可以無獘蓋自仲舒唱之也然求之詩書易春秋之經驗孔孟之言則無是說也春秋之時周衰甚矣夫子乃曰周監於二代鬱鬱乎文哉吾從周何漢儒厭周文之獘而夫子反從之何夫子不患小人之僿而漢儒乃孜孜言之嗚呼陋哉漢儒之見也夫文者何古先聖王經世之道也粵自上古洪荒朴野之俗未革則君臣上下無別人倫不明斯人禽獸艸木如也聖人有憂之乃爲之綱紀法度典章禮樂以維持之使父子君臣夫婦兄弟莫不得其正故謂之文文也者所以使萬物各有條理而不相瀆亂也是以書稱堯爲文思舜爲文明禹爲文命夫子於堯亦曰煥乎其有文章謂至此而後變朴而爲文物大中之道始建也由堯舜至於三代天下日向於文蓋民之巧僞日滋先王防閒之制俱密而文日以盛故夏商之文比堯舜爲有間周之文比夏商爲尢盛上古捭豚燔黍君民並耕之俗至堯舜而始革堯禹茅茨土階卑宮土墻之制至周人而始變是以孔子以周視二代獨鬱鬱也二代非不曰尙於文而不若周之大備由後世觀之謂之忠謂之敬可也若曰夏政尙忠商政尙敬則非矣夫文果離於忠與敬乎忠與敬義可離於文乎記曰虞夏之文不勝其質商周之質不勝其文此言三代之文質故有以相勝耳非有所偏尙也觀周之治文武成康之世上下輯睦頤指如意則文之振也穆昭而下王室日衰下多離叛則文之不振也是以序詩者以君臣上下動無禮文爲幽王之亂以天下蕩蕩無綱紀文章爲厲王之亂使周衰斯文不廢則冠婚享射之制存而乖爭之俗不作矣朝覲聘問之禮存而倔彊之國不聞矣國家宮室車旗衣服之有等則僭擬之風不起矣號令賞罰政令紀律之旣行則統禦之權不失矣豈至於亂乎所以聖人必欲從周者以爲救糾紛者莫若用文之爲先也柰何反以三代各有所尙而周衰爲文之獘耶如漢儒之說是堯舜之時天下已文矣夏商乃厭文之獘而從尙古之質至周復以文救夏商之獘且秦燔典籍漢復詩書豈非以文之無益耶尢而效之謂之救獘其說不可長也蓋其意以周之文爲煩文末節之紛紛故過爲此說耳韓退之唐之人傑也疑若可與語此其作本政乃曰周之政文旣獘也後世不知其獘其有作者黜文貌而尙忠質則道之行其庶乎蓋亦習聞此陋說也退之如此他尙何望不爲之辧則帝王經世之道不明於天下深美夫子從周之意漢儒誤周之說吾於此亦未知其所止也性理會通

文質程子曰三代忠質文其因時之尙然也夏近古人多忠誠故爲忠忠獘故救之以質質敝故救之以文非道有獘也後世不守故侵而成獘𨿽不可以一二事觀之大槪可知如堯舜禹之相繼其文章气象亦自小異也

文質部紀事說苑修文篇孔子見子桑伯子子桑伯子不衣冠而處弟子曰夫子何爲見此人乎曰其質美而無文吾欲說而文之孔子去子桑伯子門人不悅曰何爲見孔子乎曰其質美而文繁吾欲說而去其文反質篇孔子卦得賁喟然仰而嘆息意不平子張淮舉手而問曰師聞賁者吉卦而嘆之乎孔子曰賁非正色也是以嘆之吾思也質素白當正白黑當正黑夫質又何也吾亦聞之丹漆不文白玉不雕寶珠不飾何也質有餘者不受飾也禽滑釐問於墨子曰綿繡絺紵將安用之墨子曰惡是非吾用務也古有無文者得之矣夏禹是也卑小宮室損薄飲食土階三等衣裳細布當此之時黻無所用而務在於完堅殷之盤庚大其先王之室而攺遷幹殷茅茨不剪采椽不斫以變天下之視當此之時文采之帛將安所施夫品庶非有心也以人主爲心苟上不爲下惡用之二王者以化身先於天下故化隆於其時成名於今世也且夫錦繡絺紵亂君之所造也其本皆興於齊景公喜奢而忘儉幸有晏子以儉鐫之然猶幾不能勝夫奢安可窮哉紂爲鹿臺糟丘酒池肉林宮墻文畫雕琢刻鏤錦繡被堂金玉珍瑋婦女優倡鐘鼓管弦流漫不禁而天下愈竭故卒身死國亡爲天下戮非惟錦繡絺紵之用耶今當凶年有欲予子隋侯之珠者不得賣也珍寶而以爲飾又欲予子一鍾粟者得珠者不得粟得粟者不得珠子將何擇禽滑釐曰吾取粟耳可以救窮墨子曰誠然則惡在事夫奢也長無用好末淫非聖人之所急也故食必常飽然後求美衣必常暖然後求麗居必常安然後求樂爲可長行可久先質而後文此聖人之務禽滑釐曰善魏志夏侯尙傳尙子元累遷散騎常侍中護軍太傅司馬宣王問以時事元議以爲文質之更用猶四時之疊興也王者體天理物必因獘而濟通之時彌質則文之以禮時泰侈則救之以質今承百王之末秦漢餘流世俗彌文宜大攺之以易民望今科制自公列侯以下位從大將軍以上皆得服綾錦羅綺紈素金銀飾鏤之物自是以下雜彩之服通於賤人𨿽上下等級各示有差然朝臣之制已得侔至尊矣元黃之采已得通於下矣欲使市不鬻華麗之色商不通難得之貨工不作雕刻之物不可得也是故宜大理其本準度古法文質之宜取其中則以爲禮度車輿服章皆從質朴禁除末俗華麗之事使幹朝之家有位之室不復有錦綺之飾無兼采之服纖巧之物自上以下至於朴素之差示有等級而已勿使過一二之覺若夫功徳之賜上恩所特加皆表之有司然後服用之夫上之化下猶風之靡艸朴素之教興於本朝則彌侈之心自消於下矣晉書紀瞻傳瞻少以方直知名舉秀才尙書郎陸機策之曰昔三代明王啟建洪業文質殊制而令名一致然夏人尙忠忠之獘也朴救朴莫若敬殷人革而修焉敬之獘也鬼救鬼莫若文周人矯而變焉文之獘也薄救薄則又反之於忠然則王道之反復其無一定邪亦所祖之不同而功業各異也自無聖王人散久矣三代之損益百姓之變遷其故可得而聞邪今將反古以救其獘明風以蕩其穢三代之制將何所從太古之化有何異道瞻對曰瞻聞有國有家者皆欲邁化隆政以康庶績垂歌億載末傳於後然而俗變事獘得不隨時𨿽經聖哲無以易也故忠獘質野敬失多儀周鑑二王之獘崇文以辯等差而流遁者歸薄而無款誠款誠之薄則又反之於忠三代相循如水濟火所謂隨時之義救獘之術也羲皇簡朴無爲而化後聖因承所務或異非賢聖之不同世變使之然耳今大晉闡元聖功日隮承天順時九有一貫荒服之君莫不來同然而大道旣往人變由久謂當今之政宜去文存朴以反其本則兆庶漸化太和可致也

文質部藝文

文質論

魏應瑒蓋皇穹肇載陰陽初分日月運其光列宿耀其文百谷麗於土芳華茂於春是以聖人合徳天地稟气淳靈仰觀象於元表俯察式於羣形窮神知化萬物是經故否泰易趍道無攸一二政代序有文有質若乃陶唐建國成周革命九官咸乂濟濟休令火龍黼黻暐韡於廊廟衮冕旗旒奕乎朝廷冠徳百王莫參其政是以仲尼嘆煥乎之文從鬱鬱之盛也夫質者端一元靜儉嗇潛化利用承淸泰禦平業循軌量守成法至乎應天順民撥亂夷世摛藻奮權赫奕丕烈紀禪協律禮儀煥別覽墳丘於皇代建不刊之洪制顯宣尼之典教探微言之所獘若乃和氏之明璧輕縠之�裳必將遊玩於左右振飾於宮房豈爭牢僞之勢金布之剛乎且少言辭者孟僖所以答郊勞也寡智見者慶氏所以困相鼠也今子棄五典之文暗禮義之大信管望之小尋老氏之蔽所謂循規常趍未能釋連環之結也且髙帝龍飛丰沛虎據秦楚惟徳是建惟賢是與陸酈摛其文辧良平奮其權諝蕭何創其章律叔孫定其庠序周樊展其忠教韓彭列其威武明達天下者非一士之術營造宮廟者非一匠之矩也逮至髙後亂徳損我宗劉朱虛軫其辟彊釋其憂曲逆規其模酈友詐其遊襲據北軍實賴其疇冢嗣之不替實四老之由也夫諫則無議以陳問則服汗沾濡豈若陳平敏對叔孫據書言辧國典辭定皇居然後知質者之不足文者之有餘

文質論

阮元瑜蓋聞日月麗天可瞻而難附羣物著地可見而易制夫遠不可識文之觀也近而易察質之用也文虛質實遠�近密援之斯至動之應疾兩儀通數固無攸失若乃陽春敷華遇衝風而隕落素葉變秋旣究物而定體麗物若僞醜器多牢華璧易碎金鐵難陶故言多方者中難處也術饒津者要難求也意弘博者情難足也性明察者下難事也通士以四奇髙人必有四難之忌且少言辭者政不煩也寡知見者物不擾也專一道者思不散也混蒙蔑者民不備也質士以四短違人必有四安之報故曹參相齊寄托獄市欲令姦人有所容立及爲宰相飲酒而已故夫安劉氏者周勃正嫡位者周勃大臣不彊不至華言孝文上林苑欲拜嗇夫釋之前諫意崇惇朴自是以降其爲宰相皆取堅彊一學之士安用奇才使變典法

質文論

唐李華天地之道易簡易則易知簡則易從先王質文相變以濟天下易知易從莫尙乎質質敝則佐之以文文敝則復之以質不待其極而變之故上無從暴下無從亂記曰國奢則示之以儉國儉則示之以禮禮謂易知易從之禮非�酢裼襲之煩也儉謂易知易從之儉非茅茨土簋之陋也蓋達其誠信安其君親而已質則儉儉則固固則愚其行也丰肥天下愚極則無恩文則奢奢則不遜不遜則詐其行也痼瘠天下詐極則賊亂故曰不待其極而變之固而文之無害於訓人不遜而質之艱難於成俗若不化而過則愚之病淺於詐之病也無恩之病緩於賊亂之極也故曰莫尙乎奢也奢而後化之求固而不獲也利害遲速不其昭昭歟前王之禮世滋百家之言世益欲人專一而不爲詐難乎哉吉凶之儀刑賞之級繁矣使生人無適從巧者弄而飾之拙者眩而失守誠僞無由明天下浸爲陂池蕩爲洪流𨿽神禹復生誰能救之夫君人者修徳以治天下不在智不在功必也質而有制制而不煩而已太康啟子禹孫當斯時有堯舜遺人親受禹之賜國爲羿奪內則夏之六卿外則夏之四嶽而羿浞愚弄鬥爭內外默然一以聽命至少康艱難而後復原由是觀之則聖有謀訓何補哉漢髙除秦項煩苛至孝文元默仁儉斷獄蔑措及武帝修三代之法而天下荒耗則文不如質明矣漢氏𨿽歷產祿吳楚之亂而宗室異姓同力合心一舉而安且漢徳結於人心不如夏家諸呂吳楚之彊倍於羿浞安漢至易而復夏至難何也周徳最深周公大聖親則管蔡爲亂遠則徐奄�興四方多難復子明辟兼虞夏商周之典禮後王之法備矣太平之階厚矣至成王季年而後理惟康王垂拱囹圄虛空逮昭王南徵不返因是陵夷則鬱鬱之盛何爲哉周法六官備數四時盛祭車服盛飾至於下國方五十里卿大夫士之多軍帥之眾大聘小聘朝覲會同地狹人寡不堪覲謁大何得不亂小何得不亡記云周之人彊民窮賞罰故曰殷周之道不勝其獘考前後而論之夏衰失於質而無制周弱失於制而過煩故也愚以爲將求致理始於學習經史左氏國語爾雅荀孟等家輔佐五經者也及藥石之方行於天下考試仕進者宜用之其餘百家之說讖緯之書存而不用至於喪制之縟祭禮之繁不可備舉者宜省之考求簡易中於人心者以行之是可以淳風俗而不泥於坦明之路矣學者局於恆教因循而不敢失於毫釐古人之說豈或盡善數骨肉之罪而褒叔向不忍聞之言而書昭伯敬龜策之信而陳僂句使不仁之人萌芽賊心而仁義之士閉目掩卷何如哉其或曲書常言無裨世教不習可也則煩潰日亡而易簡日用矣海內之廣億兆之多無聊於煩彌世曠久今以簡質易煩文而便之則晨命而夕周逾年而化成蹈五常享五福理必然也子言以約失之者鮮矣與其不遜也寧固傳曰以欲從人則可記曰大樂必易大禮必簡顏子曰無施勞經義可據也如是爲政者得無以爲惑乎

忠敬質文損益策

白居易問忠敬質文百代循環之教也五帝何爲而不用三王何故而相承將時有同異邪道有優劣邪又三代之際損益不同所祖三才其義安在豈除舊布新務於相反相異乎復扶衰救獘其道不得不然乎又國家祖述五帝憲章三王質文忠敬大備於今而尙人鮮朴而忠俗多利而巧欲救斯獘其道如何臣聞步驟殊時質文異制五帝以道化三王以禮教道者無爲無爲故無失無失故無革是以唐虞相承無所攺易也禮者有作有作則有獘有獘則有救故殷周相代有所損益也損益之教本於三才夏之教尙忠忠本於人人道以善教人忠之至也故曰忠者人之教也忠之獘其人野救野莫若敬故殷之教尙敬敬本於地地道謙卑天之所生地敬養之故曰敬者地之教也敬之獘其人鬼救鬼莫若文故周之教尙文文本於天天道垂文而人則之故曰文者天之教也文之獘其人僿救僿莫若忠然則三王之所祖不同者非欲自異而相反也蓋扶衰救獘各隨其運也運苟有異教亦不同𨿽忠與敬各系於時而質與文俱致於理標其教則殊制臻其極則同歸亦猶水火之相形同根於冥化共濟於人用也寒暑之相代同本於元气共成於歲功也三王之道亦如是焉我國家欽若五帝憲章三王典謨不易之道祖述而大用忠敬疊救之教具舉而兼行可謂文質協和禮樂明備之代也然臣聞孔子曰殷因於夏禮周因於殷禮損益始終若循環然其繼周者百代可知也臣觀周之獘也爵賞黷刑罰窮而秦反用刑名祚因中絕及漢雜以霸道徳又下衰迨於魏晉以還未有繼而救者是以周之文獘今有遺風故人鮮朴而忠俗猶利而巧伏惟陛下以繼周爲己任以行夏爲時宜稍益質而損文漸向忠而救僿斟酌於教曲緯其人使瞻其前而道繼三王顧於後而光垂萬葉則盡善之道大同之風不專美於上古矣

人文化成論

顧況易曰觀乎人文以化成天下能諷其言蓋有之矣未有明其義者也嘗試論之夫一二相生大鈞造物百化交錯六气節宣或陰闔而陽開或天經而地紀有聖作則實爲人文若乃夫以剛克妻以柔立父慈而教子孝而箴此室家之文也君以仁使臣臣以義事君予違汝�獻可替否此朝廷之文也三公論道六卿分職殊流異趣百揆同歸此官司之文也寬則人慢糾之以猛猛則人殘施之以寬寬以濟猛猛以濟寬此刑政之文也樂勝則流遏之以禮禮勝則離和之以樂與時消息因俗變通此教化之文也文者蓋言錯綜庶績藻繪人情如成文焉以致其理然則人文化成之義其在玆乎而近代諂諛之臣特以時君不能則象乾坤祖述堯舜作化成天下之文乃以旗常冕服章句翰墨爲人文也遂使君人者浩然忘本沛然自得盛威儀以求至理生吟詠而汲升平流蕩因循敗而未悟不其痛歟必以旗常冕服爲人文則秦漢魏晉聲名文物禮縟五帝儀煩三王可曰煥乎其有文章矣何衰亂之多也必以章句翰墨爲人文則陳後主隋煬帝雍容綺靡洋溢編簡可曰文思安安矣何滅亡之速也核之以名義研之以情實旣如此較之以今古質之以成敗又如此傳不云乎經緯天地曰文禮不云乎文王以文理則文之時義其大矣哉焉可以名數末流雕虫小技�雜其間也

人文化天下賦以觀彼人文以化天下爲韻黃滔明彼今古聞諸聖賢易垂言而著在八卦人有文而形於普天用以成章旣驗斯風之肅穆矚之於物乃知厥徳之昭宣吾君秉此格言恢乎至理以爲文在天而苟可鑑文在人而誠足視在天則時變從之在人則化成有以故體此以禦宇取玆而教人且文也肇自河龜見洛書陳道徳故仁義新出無爲而入有象齊父子而一君臣旣而上古遐中古邇苟流播之如此乃弛張而若彼始則六十四位演自周王旋則三百五篇刪於孔氏故得有國之君準繩斯文詩書禮樂以表裏干戚俎豆以區分莫不經天緯地仿�氤氳布彼寰瀛風行而艸偃被於億兆玉潔而蘭燻然後鏗作咸韶散爲風雅調暢動植周通夷夏車書得以合矣貴賤與而同也遂使九州四海皆瞻黼黻於朝端墨客詞人交露鋒鋩於筆下大哉人文之義也煥矣赫矣可名可觀惟聖朝之所擅豈悖徳之能幹推其時而時或異論其道而道斯完故將垂百王而作範豈惟充萬國以咸歡者也夫如是則肩比三王威銷五霸弘彰馭馬之成政克俾雕龍之擅價彬彬乎哉鬱鬱乎哉有以見我唐之至化

斫雕爲朴賦以除去文飾歸彼淳朴爲韻宋歐陽修徳以儉而爲本器有文而可除爰斫載雕之飾將全至朴之餘篆刻永銷見背僞歸眞之始鏤章咸滅知去華務實之初稽史牒之前聞述政風而遐舉懿淳儉之攸尙斥浮華而可沮謂乎防世僞者在塞其源全物性者必反其所素以爲貴將抱朴而自思煥乎有文俾運斤而悉去誠由淳自澆散器隨朴分騁匠巧而傷本掩天眞而蔑聞故我反淳風而矯正杜末作之紛紜剖刻桷之形復采椽而不琢滅鏤簋之僭反木器於無文則知工巧盡捐浮淫是抑道尙取乎反本理何求於外飾圭磨嶽鎭歸璞玉以全眞罍去山云表瓦�而務徳是則遵乎朴者將反始而臻極斫乎雕者惡亂眞而飾非約澆風於一變矯治古以同歸瓏而錯諸盡滅雕虫之巧質爲貴者寧慚朽木之譏用能杜文彩之煥然返淳和而遵彼雕𨿽著則尙可磨也朴其復則在其中矣棄末反本小巧之工盡捐革故取新見素之風可美彼琢玉然後成器命工列乎雕人務以文而勝質徒散朴以還淳曷若剞劂之功靡施大巧若拙刻鏤之華盡減其徳乃眞懿之隆者非假飾以爲資儉之至者匪奇淫而是覺但期乎去泰去甚寧患乎匪雕匪斫有以知一變至道之風由是而復歸乎朴

人文化成天下賦以煥乎人文化成天下爲韻田錫大哉至明之君膺景運集洪勛躋域中於皇極化天下以人文時屬升平煥聲明於禮樂道尊儒雅發謨猷於典墳豈不以丕光大之遠圖開雍熙之至化金革斯偃朝堂多暇遒人述職方下采於詩聲眞宰經邦亦恥言於彊霸美哉文之爲用也至化攸先明乎煥然比萬匯流形於厚地三辰垂象於穹天藻火衮裳禮之文也始飾容而有爛羽旄綴兆樂之文也將達節以相宣故堯舜化民以仁禹湯躋俗以義致元徳以昭著見皇風之光被是以魯史述湯之徳也則曰齊聖廣淵虞書美堯之仁也則曰聰明文思宜乎籩豆品數車服采章成均掌庠序之齒列瞽宗司金石之鏗鏘繪宗廟之彜器炳日月於太常皆文之於外者也黎民閱之以恭肅靡不昭彰迨乎易之教也厥旨精微書之訓也俾人貞幹詩之教也致流俗之惇厚春秋之教也懲賊臣之叛亂斯乃文之於內者也萬國化之中正炳然明煥是知撫育中區恭臨寶圖納生靈於富壽致品匯於昭蘇亦猶挹水於器而方圓自適以木從繩而規模罔逾是以洋洋鄒魯之風宜乎盛矣穆穆唐虞之化猗歟煥乎今我後功格昊穹澤流區夏復風俗幹淳古播詠歌於大雅悅靈臺之偃伯慶華陽之歸馬小臣幸與試於王庭忭蹈於雙闕之下

周論

蘇轍傳曰夏之政尙忠商之政尙質周之政尙文而仲尼亦云周監於二代鬱鬱乎文哉吾從周予讀詩書歷觀唐虞至於夏商以爲自生民以來天下未嘗一日而不趨於文也文之爲言猶曰萬物各得其理云爾父子君臣之間兄弟夫婦之際此文之所由起也昔者生民之初君臣無義父子無禮兄弟不相愛夫婦不相保天下紛然而淆亂忿斗而相苦文理不著而人倫不明生不相養而死不相葬天下之人舉皆戚然不寧於中然後反而求其所安屬其父子而列其君臣聯其兄弟而正其夫婦至於虞夏之世乃益去其鄙野之制然猶以天子之尊飯土㙧啜土鉶士陛三尺茅茨不剪至於周而後大備其粗始於父子之際其精補於萬物其用甚廣而無窮蓋其當時莫不自謂文於前世而後之人乃更以爲質也是故祭祀之禮陳其籩豆列其鼎俎備其醪醴俯伏以薦思其飲食醉飽之樂而不可見也於是濯用郁鬯藉用白茅旣沃而奠之見以爲神之縮之也體魄降於地魂气升於天恍惚誕漫而不知其所由處聲音气臭之類恐不能得當也於是終祭於屋漏繹祭於祊以爲人子之心無所不至也薦之以滋味重之以膾炙恐鬼神之不屑也薦之以血毛重之以體薦恐父祖之不吾安也於是先黍稷而飯稻粱先大羹而飽庶羞以爲不敢忘禮亦不敢忘愛也丁寧反復優遊而不忍去以爲可以盡人子之心而人子之心亦可以少安矣故凡世之所謂文者皆所以安夫人之所不安而人之所安者事之所當然也仲尼區區於衰周之末收先王之遺文而與曾子推論禮之所難處至於毫釐纖悉蓋以爲王道之盛其文理當極於此焉耳及周之亡天下大壞彊淩弱眾暴寡而後世乃以爲用文之獘夫自唐虞以至於商漸而入於文至周而文極於天下當唐虞夏商之世蓋將其周之文而其勢有所未至非有所謂質與忠也自周而下天下習於文非文則無以安天下之所不足此其勢然也今夫冠婚喪祭而不爲之禮墓祭而不廟室祭而無所仁人君子有所不安於其中而曰不文以從唐虞夏商之質夫唐虞夏商之質蓋將以求周之文而未至者非所以爲法也

文質部雜錄

