

姑侄部匯考爾雅

釋親父之姊妹爲姑

又王父之姊妹爲王姑曾祖王父之姊妹爲曾祖王姑髙祖王父之姊妹爲髙祖王姑父之從父姊妹爲從祖姑父之從祖姊妹爲族祖姑

又女子謂昆弟之子爲侄

注左傳曰侄其從姑

又謂侄之子爲歸孫漢劉熙釋名

釋親屬父之姊妹曰姑姑故也言於己爲久故之人也魏張揖博雅

釋親姑謂之威

又姑故也

姑侄部總論禮記

檀弓喪服姑姊妹之薄也蓋有受我而厚之者也

陳注

姑姊妹在室與兄弟侄皆不杖期出適則皆降服大功而從輕者蓋有受我者服爲之重故也言其夫受之而服爲之杖期以厚之故於本宗相爲皆降一等也儀禮

喪服姑姊妹女子子適人無主者姑姊妹報

疏傳曰此等親出適已降在大功𨿽矜之服期不絕於夫氏故次義服之下姑對侄姊妹對兄弟出適反爲侄與兄弟大功侄與兄弟爲之降至大功今還相爲期故須言報也傳曰無主者謂其無祭主者也何以期也爲其無祭主故也注

無主後者人之所哀憐不忍降之疏

釋曰云無

主者謂無祭主也故可哀憐而不降也釋曰云人之所哀憐者謂行路之人見此無夫復無子而不嫁猶生哀�況侄與兄弟及父母故不忍降之也若然除此之外餘人爲之服者仍依出降之服而不服加以其餘人恩疏故也不言嫁而云適人者若言適人卽謂士也若言嫁乃嫁於大夫於本親又以尊降不得言報故云適人不言嫁

又姑姊妹女子子適人者

疏釋曰此等並是本�出降大功傳曰何以大功也出也

注出必降之者蓋有受我而厚之者

又侄丈夫婦人報

注爲侄男女服同疏

釋曰侄卑於昆弟故次之不

言男子女子而言丈夫婦人者姑與侄在室出嫁同以侄女言婦人見嫁出因此謂侄男爲丈夫亦見長大之稱是以鄭還以男女解之傳曰侄者何也謂吾姑者吾謂之侄

疏釋曰云謂吾姑者吾謂之侄者名惟對姑生稱若對世叔惟得言昆弟之子不得侄名也

又父之姑

注歸孫爲祖父之姊妹疏

釋曰按爾雅云女子謂

昆弟之子爲侄謂侄之子爲歸孫是以鄭據而言焉

又爲人後者爲其姊妹適人者

注不言姑者舉其親者而恩輕者降可知疏

釋曰

按詩云問我諸姑遂及伯姊注云先姑後姊尊姑也是姑尊而不親姊妹親而不尊故云不言姑舉姊妹親者也漢班固白虎通

三綱六紀父之昆弟不俱謂之世叔父之女昆弟俱謂之姑何也以爲諸父曰內親也故別稱之也姑當外適人疏故總言之也至姊妹亦當外適人所以別諸姊妹何以爲事諸姑禮等可以外出又同故稱略也至姊妹𨿽欲有略之姊尊妹卑其禮異也詩云問我諸姑遂及伯姊唐杜氏通典

甥侄名不可施伯叔從母議宋代或問顏延之曰甥侄亦可施於伯叔從母耶顏答曰伯叔有父名則兄弟之子不得稱侄從母有母名則姊妹之子不可言甥且甥侄惟施之於姑舅耳何者侄之言實也甥之言生也女子𨿽出情不自絕故於兄弟之子稱其情實男子居內據自我出故於姊妹之子言其出生伯叔本內不得言實從母俱出不得言生然謂吾伯叔者吾謂之兄弟之子謂吾從母者吾謂之姊妹之子雷次宗曰夫謂吾姑者吾謂之侄此名獨從姑發姑與伯叔於昆弟之子其名宜同然以女子有行事殊伯叔故獨制侄名而字偏從女如舅與從母爲親不異而言謂吾舅者吾謂之甥亦猶自舅而制也名發於舅字亦從男故侄字有女明不及伯叔甥字有男見不及從母是以周服篇無侄字小功篇無甥名也

姑侄部藝文

承姑帖

晉王獻之獻之白承姑比日復小進退其爾不得一極和憂悚猶深不審以服散未必得力耳比驎相聞故云惡懸懷使君數得書也

阿姑帖

前人近奉阿姑告知平安極慰人意獻之遂不堪暑气力恆惙恐是惡風大都將息近似小卻

奉宣撰太和公主敕書

唐李徳裕敕姑遠嫁絕域二十餘年跋履險難備罹屯苦朕每念於此良用惘然恭惟太皇太后春秋已髙慈愛深厚比者望姑朝謁再敍悲歡倏已歲暮寂無音耗想姑見舊國之城邑能不銷魂望漢將之旌旄必當流涕今朔風旣至霰雪已零絕國蕭條固難久處旃墻罽幕何以禦冬肉飯酪漿且非適口朕撫臨萬子育羣生一物未安終食三嘆況姑累年漂泊何日忘懷想姑髙明必是懸鑑姑承宗廟之餘慶爲王室之懿親先朝割愛降婚義寧家國謂回鶻必能禦侮安靜塞垣使邊人子孫不見兵革昔射獵者不敢西向畏軒轅之臺今回鶻所爲甚不循禮蕃渾是朕之百姓牛羊亦國家所有因依漢地遂致蕃孳回鶻托以私讎恣爲侵掠每馬首南向姑得不畏髙祖太宗之威靈欲侵擾邊疆姑得不思太皇太后之慈愛爲其國母足得指揮若回鶻敢不稟命則是棄絕�好今日以後不得以姑爲詞若恃我爲親稟姑教令則須便自戢斂以繼舊歡想姑以朕此書論彼將相令其知分更不徇非塞外祁寒且無絲纊朕每禦裘服則思彼未授衣豈可因回鶻譸張遂忘親愛今寄冬衣若干事具如別錄

亡姑渭南縣尉陳君夫人權厝志

柳宗元唐貞元十七年九月六日甲子前渭南縣尉潁川陳君之夫人河東柳氏終於平康裏將終告於陳君曰吾生四十有四年爲陳氏介婦九年謹飭不怠以至於此命也旣成婦矣宜祔於皇姑從兆於三原然而不幸中道而有痼疾旣不及養於舅姑又不得佐於蒸嘗生君之子不期月而殞嘗謂君宜有貴位而不克見執親之喪不得終紀皆天譴之大者也且願殺禮以成吾私邇先夫人之墓而窆我焉將俟君之不諱而歸復於正其可也陳君乃卜十二月十八日權厝於城南原曰棲鳳如夫人之志且以時日甲子授於宗元曰子之姑孝於家移於我之長睦於族施於我之黨是用賓而禮之如益者之友今則去我已矣吾無以報焉他日嘗謂子�而文願以爲志庶幸而有知將安子之爲也萇無恨矣嗚呼貴不必賢壽不必仁天之不可恃也久矣遂哭而受命書夫人之世以記於玆石夫人六代祖諱慶五代祖諱旦位皆至宰相髙祖諱楷爲濟州刺史曾祖諱某爲徐州長史祖諱某爲淸池令考諱某爲臨�令妣李氏趙郡贊皇人其他則俟攺葬而後備

祭韓氏老姑文

李商隱猗歟我家世奉元徳讓弟受封勤王賜國名芳彜鼎勛盈史冊季孟國髙秦晉欒�恭惟柔範載稟淵塞旣作女師乃爲嬪則潁水波淸梁園月明言從百兩且拜雙旌計侯令弟配國名卿入從述職出輔專徵螽斯不妒鳳凰和鳴此時同慶東都分榮使者責梁公子專魏帝念元昆人思仲氏杖節赴敵斬芻盡瘁無以家爲或從王事禮優內子詩美夫人冕紘瑱紞山蕨澗蘋子元罕見冀缺如賓綠衣有感翟茀仍新遽嘆夜川遄聞晝哭原所舊署孟鄰斯卜閒居獻壽作賦之官弓裘望襲菽水承歡福善余基好謙舊祉復自良人集於之子爰從上蔡去臨易水空報登壇未聞曳履晁父先歸莫之能比趙母上言蓋不得已寒暄結恙燥濕爲疵徒虛百祿靡效三醫嗚呼壽夭所賦彭殤不移誰能了悟孰不憂悲何玆達識乃克先知同易簀以就正如買棺而指期苟有所累安能及斯道遠轘轅程遙河洛建兆臨塗移舟就壑日慘林嶺風淒灌薄積靄茫茫行煙漠漠某等誠深通舊情協先親始自童子至於成人年將二紀恩冠六�念升堂之如昨慟幽夜之無晨歌停行路舂輟比鄰𨿽寓辭之有所終含酸而莫伸壺淸愧酹俎薄羞芹惟餘彤管有美淸塵嗚呼哀哉

姑侄部紀事

