

養生部匯考一禮記

月令仲夏之月是月也日長至陰陽爭死生分君子齊戒處必掩身毋躁止聲色毋或進薄滋味毋致和節嗜欲定心气仲冬之月是月也日短至陰陽爭諸生蕩君子齊戒處必掩身身欲寧去聲色禁嗜欲安形性事欲靜以待陰陽之所定注

此皆與夏至同而有謹之至者彼言止聲色而此言去彼言節嗜欲而此言禁蓋仲夏之陰猶微而此時之陰猶盛陰微則盛陽未至於甚傷陰盛則微陽當在於善保故也褚氏遺書

受形男女之合二情交暢陰血先至陽精後衝血開裹精精入爲骨而男形成矣陽精先入陰血後參精開裹血血入居本而女形成矣陽气聚面故男子面重溺死者必伏陰气聚背故女子背重溺死者必仰走獸溺死者伏仰皆然陰陽均至非男非女之身精血散分駢胎品胎之兆父少母老產女必羸母壯父衰生男必弱古之良工首察乎此補羸女先養血壯脾補弱男則壯脾節色羸女宜及時而嫁弱男宜待壯而婚此疾外所務之本不可不察也

本气天地之气周於一年人身之气周於一日人身陽气以子中自左足而上循左股左手指左肩左腦橫過右腦右肩右臂手指�足則又子中矣陰气以午中自右手心通右臂右肩橫過左肩左臂左�左足外腎右足右�則又午中矣陽气所歷充滿周流陰气上不過腦下遺指趾二气之行晝夜不息中外必徧一爲痰積壅塞則疢疾生焉疾證醫候統紀浩繁詳其本源痰積虛耳或痰聚上或積畱中遏气之流艱於流轉則上气逆上下气郁下髒府失常形骸受害曁乎气本虛弱運轉艱遲或有不周血亦偏滯風濕寒暑乘間襲之所生痰疾與痰積同凡人之生熱而汗產而易二便順利則气之通也陽虛不能運陰气無陰气以淸其陽則陽獨治而爲熱陰虛不能運陽气無陽气以和其陰則陰獨治而爲厥脾以養气肺以通气腎以泄气心以役气凡髒有五肝獨不與在時爲春在常爲仁不養不通不泄不役而气常生心虛則气入而爲蕩肺虛則气入而爲喘肝虛則气入而目昏腎虛則气入而腰疼四虛气入脾獨不與受食不化气將日微安能有餘以入其虛嗚呼玆謂气之名理與

平脈脈分兩手手分三部隔寸尺者命之曰關去肘度人曰尺關前一寸爲寸左手之寸極上右手之尺極下男子陽順自下生上故極下之地右手之尺爲受命之根本如天地未分元气渾沌也旣受命矣萬物從土而出惟脾爲先故尺上之關爲脾脾土生金故關上之寸爲肺肺金生水故自右手之寸越左手之尺爲腎腎水生木故左手尺上之關爲肝肝木生火故關上之寸爲心女子陰逆自上生下故極上之地左手之寸爲受命之根本旣受命矣萬物從土而出惟脾爲先故左手寸下之關爲脾脾土生金故關下之尺爲肺肺金生水故左手之尺越右手之寸爲腎腎水生木故右手寸下之關爲肝肝木生火故關下之尺爲心男子右手尺脈常弱初生微眇之气也女子尺脈常彊心火之位也非男非女之身感以婦人則男脈應胗動以男子則女脈順指不察乎此難與言醫同化五穀故胃爲脾府而脈從脾同气通泄故大腸爲肺府而脈從肺同主精血故膀胱爲腎府而脈從腎同感交合故小腸爲心府而脈從心同以脈爲竅故膽爲肝府而脈從肝澄生當後世傳其言而已爾初決其祕發悟後人者非至神乎體修長者脈疏形侏儒者脈蹙肥人如沈而正沈者愈沈瘦人如浮而正浮者愈浮未燭斯理曷愈眾疾表裏多名呼吸定至抑皆末也世俗�傳玆得略云爾

津潤天地定位而水位乎中天地通气而水气蒸達土潤膏滋雲興雨降而百物生化人肖天地亦有水焉在上爲痰伏皮爲血在下爲精從毛竅出爲汗從腹腸出爲瀉從瘡口出爲水痰盡死精竭死汗枯死瀉極死水從瘡口出不止幹卽死至於血充目則視明充耳則聽聰充四支則舉動彊充肌膚則身色白漬則黑去則黃外熱則赤內熱則上蒸喉或下蒸大腸爲小竅喉有竅則咳血殺人腸有竅則便血殺人便血猶可止咳血不易醫喉不停物毫髮必咳血滲入喉愈滲愈咳愈咳愈滲飲溲溺則百不一死服寒涼則百不一生血𨿽陰類運之者其和陽乎

分體耳目口鼻陰尻竅也臂股指趾肢也雙乳外腎關也齒髮爪甲余也枝指旁趾附也養耳力者常飽養目力者常瞑養臂指者常屈伸養股趾者常步履夏髒宜涼冬髒宜溫背陰肢末𨿽夏宜溫�包心火𨿽冬難熱熱作腫而竅塞血不行而肢廢余有消長無疾痛附有疾痛無生死關有生死疾痛無消長有消長疾痛生死者疣癅而已

精血飲食五味養髓骨肉血肌膚毛髮男子爲陽陽中必有陰陰之中數八故一八而陽精升二八而陽精溢女子爲陰陰中必有陽陽之中數七故一七而陰血升二七而陰血溢陽精陰血皆飲食五穀之實秀也方其升也智慮開明齒牙更始發黃者黑筋弱者彊曁其溢也凡充身肢體手足耳目之餘𨿽鍼芥之瀝無有不下凡子肖形父母者以其精血嘗於父母之身無所不歷也是以父一肢廢則子一肢不肖其父母一目虧則子一目不肖其母然雌鳥牝獸無天癸而成胎者何也鳥獸精血往來尾間也精未通而禦女以通其精則五體有不滿之處異日有難狀之疾陰已痿而思色以降其精則精不出內敗小便道澀而爲淋精已耗而復竭之則大小便道牽疼愈疼則愈欲大小便愈便則愈疼女人天癸旣至逾十年無男子合則不調未逾十年思男子合亦不調不調則舊血不出新血誤行或漬而入骨或變而之腫或𨿽合而難子合男子多則瀝枯虛人產乳眾則血枯殺人觀其精血思過半矣

除疾除疾之道極其候證詢其嗜好察致疾之由來觀時人之所患則窮其病之始終矣窮其病矣外病療內上病救下辧病藏之虛實通病藏之母子相其老壯酌其淺深以制其劑而十全上功至焉制劑獨味爲上二味次之多品爲下酸通骨甘解毒苦去熱咸導下辛發滯當驗之藥未驗切戒急投大勢旣去餘勢不宜再藥修而肥者飲劑丰羸而弱者受藥減用藥如用兵用醫如用將善用兵者徒有車之功善用藥者姜有桂之效知其才智以軍付之用將之道也知其方伎以生付之用醫之道也世無難治之疾有不善治之醫藥無難代之品有不善代之人民中絕命斷可識矣

審微疾有誤涼而得冷證有似是而實非差之毫釐損其壽命浮栗經二气篇曰諸瀉皆爲熱諸冷皆爲節熱則先涼藏冷則先溫血腹疾篇曰幹痛有時當爲虫產余刺痛皆變腫傷寒篇曰傷風時疫濕暑宿痰作瘧作疹俱類傷寒時人多瘧宜防爲瘧時人多疹宜防作疹春瘟夏疫內證先出中濕中暑試之苓朮投之發散劑吐汗下俱至此證號宿痰失導必肢廢嗟乎病有微而殺人勢有重而易治精微區別天下之良工哉

辧書尹彥成問曰五運六气是邪非邪曰大撓作甲子隸首作數志歲月日時遠近耳故以當年爲甲子歲冬至爲甲子月朔爲甲子日夜半爲甲子時使歲月日時積一十百千萬亦有條而不紊也配以五行位以五方皆人所爲也歲月日時甲子乙丑次第而及天地五行寒暑風雨倉卒而變人嬰所气疾作於身气難預期故疾難預定气非人爲故疾難人測推驗多舛拯救易誤兪扁弗議淳華未稽吾未見其是也曰素問之書成於黃岐運气之宗起於素問將古聖�妄邪曰尼父刪經三墳尢廢扁鵲盧出盧醫遂多尙有黃岐之醫籍乎後書之托名於聖�也曰然則諸書不足信邪曰由漢而上有說無方由漢而下有方無說說不乖理方不違義𨿽出後學亦是良師固知君子之言不求貧朽然於武成之策亦取二三曰居今之世爲古之工亦有道乎曰師友良醫因言而識變觀省舊典假筌以求魚博涉知病多診識脈屢用達藥則何愧於古人

問子建平王妃姬等皆麗而無子擇良家未笄女入禦又無子問曰求男有道乎澄對之曰合男女必當其年男𨿽十六而精通必三十而娶女𨿽十四而天癸至必二十而嫁皆欲陰陽气完實而後交合則交而孕孕而育育而爲子堅壯彊壽今未笄之女天癸始至已近男色陰气蚤泄未完而傷未實而動是以交而不孕孕而不育育而子脆不壽此王之所以無子也然婦人有所產皆女者有所產皆男者大王誠能訪求多男婦人謀置宮府有男之道也王曰善未再�生六男夫老陽遇少陰老陰遇少陽亦有子之道也酉陽雜俎

叩齒夫學道之人須鳴天鼓以召眾神也左相叩爲天鐘卒遇凶惡不祥叩之右相叩爲天磬若經山澤邪僻威神大祝叩之中央上下相叩名天鼓存思念當道鳴之叩之數三十六或三十二或二十七或二十四或十二天隱子養生書

序天隱子吾不知何許人著書八篇包括妙祕殆非人間所能力學觀夫修煉形气養和心靈歸根契於伯陽遺照齊於莊叟長生久視無出是書予家君於大暑中苦痢諸藥不止以意用漧葛是承禎服疾道風惜乎世人夭促眞壽思欲傳之同志使易而簡行信哉自伯陽而來惟天隱子而已矣司馬承禎序

神仙人生時稟得靈气精明通悟學無滯塞則謂之神宅神於內遺照於外自然異於俗人則謂之神仙故神仙亦人也在於修我靈气勿爲世俗所淪折遂我自然勿爲邪見所凝滯則成功也

易簡易曰天地之道易簡者也天隱子曰天地在我首之上足之下開目盡見無假繁巧而言故曰易簡簡者神仙之徳也然則以何道求之曰無求不能知無道不能成凡學神仙先知易簡苟言涉奇詭適足使人執迷無所歸本此非言學也

漸門易有漸卦老氏有漸門人之修眞達性不能頓悟必須漸而進之安而行之故設漸門一曰齋戒二曰安處三曰存想四曰坐忘五曰神解何謂齋戒曰澡身虛心何謂安處曰深居靜室何謂存想曰收心復性何謂坐忘曰遺形忘我何謂神解曰萬法通神故習此五漸之門者了一則漸次至二了二則漸次至三了三則漸次至四了四則漸次至五神仙成矣

齋戒齋戒者非蔬茹飲食而已澡身者非湯浴去垢而已蓋其法在節食調中磨擦暢外者也夫人稟五行之气而食五行之物而實自胞胎有形也呼吸精血豈可去食而求長生但世人不知休糧服气道家權宜非永絕食粒之謂也食之有齋戒者齋乃潔淨之務戒乃節約之稱有饑卽食食勿令飽此所謂調中也百味未成熟勿食五味太多勿食腐敗閉气之物勿食此皆宜戒也手嘗磨擦皮膚溫熱去冷气此所謂暢外也久坐久立久勞役皆宜戒也此是形骸調理之法形堅則气全是以齋戒爲漸門之首也夫

安處何謂安處曰非華堂邃宇重裀廣榻之謂也在乎南向而坐東首而寢陰陽適中明暗相半屋無髙髙則陽盛而明多屋無卑卑則陰盛而暗多故明多則傷魄暗多則傷魂人之魂陽而魄陰苟傷明暗則疾病生焉所謂居處之室尙使之然況天地之气有亢陽之攻肌淫陰之侵體豈不傷哉修養之漸儻法此卽安處之道術也吾所居室四邊皆戶遇風卽闔風息卽開吾所居坐前簾後屏太明則下簾以和其內映太暗則捲簾以通其外曜內以安心外以安目心目皆安則身安矣明暗尙然況太多情欲太多事慮豈能安其內外哉故學道以安處爲次

存想存謂存我之神想謂想我之身閉目卽見自己之目收心卽見自己之心心與目皆不離我身不傷我神則存想之漸也凡人目終日視他人故心已逐外走終日接他事故目亦逐外瞻營營浮光未嘗內照柰何不病且夭邪是以歸根曰靜靜曰復命成性存存眾妙之門此存想之漸學道之功半矣

坐忘坐忘者因存而忘也行道而不見其行非坐之義乎有見而不知其見非忘之義乎何謂不行曰心不動故何謂不見曰形都泯故或問曰何由得心不動天隱子默而不答又曰何由得形都泯天隱子瞑而不視或問悟道乃退曰道果在我矣我果何人哉天隱子果何人也於是彼我兩忘了無所照

解神齋戒謂之信解安處謂之閒解存想謂之慧解坐忘謂之定解信定閒慧四門通神謂之身解故神之爲義不行而至不疾而速陰陽變通天地長久兼三才而言謂之易齊萬物而言謂之道徳本一性而言謂之眞如入四眞如歸於無爲故天隱子生乎易中死乎易中動因萬物靜因萬物邪由一性眞由一性是以生死動靜邪眞吾皆以神而解之在人謂之仙矣在天曰天仙在地曰地仙故神仙之道五歸一門

後序昔謝自然欲過海求師蓬萊至海中或謂自然曰蓬萊隔弱水三十萬里不可通天臺有司馬子微身居赤城名在絳闕可往從之自然乃還受道於子微白日仙去東坡水龍吟詞曰古來雲海茫茫蓬山絳闕知何處人間自有赤城居士龍蟠鳳舉淸淨無爲坐忘遺照八篇奇語觀此書則此八篇當是子微所著而序乃雲天隱子不知何時人意者不欲自顯其名邪紹興壬午從事郎知臺州黃宕縣主學事勸農胡璉跋保生要錄

序臣聞松有千年之固雪無一時之堅若植松於腐壤不�而必蠹藏雪於陰山𨿽累而不消違其性則堅者脆順其理則促者長物情旣爾人理豈殊然則調攝之術又可忽乎臣竊覽前人所撰保生之書往往拘忌太多節目太繁行者難之在於崇貴尢不易爲臣少也多病畱心養生研究有年編次成帙爲術易簡乘間可行先欲固其神气次欲調其肢體至於衣服居處藥餌之方蔬果禽魚之性有益者必錄無補者不書古方有誤者重明俗說或乖者必正目之曰保生要錄𨿽無裨於聞道聊有益於衛生冒昧上獻伏深戰栗臣蒲處貫敍

養神气嵇叔夜云服藥求汗或有弗獲愧情一焦渙然流離情熱於中汗形於外則知喜怒哀樂寧不傷人故心不撓者神不疲神不疲則气不亂气不亂則身泰

論起居養生者形要小勞無至大疲故水流則淸滯則污養生之人欲血脈常行如水之流坐不欲至倦行不欲至勞頻行不已然亦稍緩卽是小勞之術也故手足欲時其屈伸兩臂欲左挽右挽如挽弓法或兩手如拓石法或雙拳築空或手臂前後左右輕擺或頭頂左右顧或腰胯左右轉時俯時仰或兩手相促細細捩如洗手法或手掌相摩令熱掩目摩面事間隨意爲之各十數過而已每日頻行必身輕目明筋節血脈調暢飲食易消無所壅滯體中少不佳快爲之卽解舊引方太煩崇貴之人不易爲也今此術不擇時節亦無度數乘間便作而見效且速夫人夜臥欲自以手摩四肢�腹十數徧名爲幹沐浴臥側而曲膝益气力常時濁唾則吐淸津則咽常以舌柱齶聚淸津而咽之潤五臟悅肌膚令人長壽不老黃庭經曰爲玉池大和官嗽咽靈液災不幹又曰閉口屈舌食胎津使我遂煉獲飛仙頻叩齒令齒勞又辟惡夫人春時暑月欲得晚眠早起秋欲早眠早起冬欲早眠晏起早不宜在雞鳴前晚不宜在日旰後熱時欲舒暢寒時欲收密此合四气之宜保身益壽之道也

論衣服臣聞衣服厚薄欲得隨時合度是以暑月不可全薄寒時不可極厚盛熱亦必著單臥服或腹脛已上覆被極宜人冬月綿衣莫令甚厚寒則頻添數層如此則令人不驟寒驟熱也故寒時而熱則減則不傷於溫熱時而寒則加則不傷於寒寒熱不時妄自脫著則傷於寒熱矣寒欲漸著熱欲漸脫腰腹下至足脛欲得常溫�上至頭欲得稍涼涼不至凍溫不至燥衣爲汗濕卽時易之燻衣火气未歇不可便著夫寒熱均平形神恬靜則疾疚不生壽年自永

論飲食飲食所以資養人之血气血則榮華形體气則榮衛四肢精華者爲髓爲精其次者爲肌爲肉常時不可待極饑而方食極飽而方徹常欲不饑不飽靑牛道士云凡食太熱則傷骨太冷則傷筋𨿽熱不得灼唇𨿽冷不得凍齒冷熱相攻而爲患凡食熱勝冷少勝多熟勝生淡勝咸凡食汗出勿令洗面令人少顏色食飽沐髮作頭風凡所好之物不可偏��則傷心生疾所惡之物不可全棄棄則藏气不均是以天有五行人有五臟食有五味故肝法木心法火脾法土肺法金腎法水酸納肝苦納心甘納脾辛納肺鹹納腎木生火火生土土生金金生水水生木木制土土制水水制火火制金金制木木制土故四時無多食所制之味皆能王之髒也宜食相生之味助王气也五臟不傷王气增益飲食合度寒暑得宜則諸疾不生遐齡自永矣

論居處傳曰土厚水深居之不疾故人居處隨其方所皆欲土厚水深土欲堅潤而黃水欲甘美而澄常居之室極令周密勿有細隙致風气得入風者天地之气也能生成萬物亦能損人初入腠理之間漸至肌膚之內內傳經脈達於臟腑傳變尢甚盛暑不可露臥自立春後至立秋前欲東其首立秋至立冬前欲西其首常枕藥枕其熱藥性太熱則熱气沖上太冷則冷气傷腦惟理風平涼者乃爲得宜

藥枕方此枕治頭風目眩蔓荊子八分甘菊花八分細辛六分吳白芷六分芎藭六分白朮四分通艸八分防風八分�本六分羚羊角八分犀角八分黑豆五合揀擇令淨石上菖蒲八分右件藥細銼成碎末相拌令均以生絹囊盛之欲其气全次用碧羅袋盛之如枕樣內藥直令緊實置在盒子中其盒形亦如枕內藥囊令出盒子唇一寸半晚來欲枕時揭去盒蓋不枕卽蓋之使藥气不散枕之日久漸低更入藥以實之或添黑豆令如初三五月後藥气歇則換之勿枕旬日或一月耳中微鳴是藥抽風之驗

論藥石或問曰夫金石之藥埋之不腐煮之不爛用能固气可以延年艸木之藥未免腐爛焉有固駐之功答曰夫金石之藥其性慓悍而無津液之潤盛壯時未受其害及其衰弱毒則發焉夫壯年則气盛而能制石滑則能行石故不發也及其衰弱則榮衛气澀則不能行石弱則不能制石無所制而行者畱積故人大患焉無益而損何固駐之有或問曰亦有未虛而石發者乎答曰憂恚在心而不能宣則榮澀滯不能行石熱結積而不散隨其積聚發諸癰瘡又有服石之人倚石熱而縱佚恃石勢而行淫乃不曉者以爲奇效精液焦枯猛熱遂作洞釜加爨罕不焦然問曰金石之爲害若此農皇何以標之於本經答曰大虛積冷之人不妨暫服疾愈而止則無害矣又問云石勢慓悍髒衰則發今先虛而服石者豈能制其勢力乎且未見其害何也答曰初服之時石勢未積又乘虛冷之甚故不發也又問曰艸木自不能久豈能固人哉答曰服之不倦勢力相接積年之後必獲大益夫攻療之藥以疾差而見功固駐之方覺體安而爲效形神旣寧則壽命日永矣保生月錄

序昔巢居士事東海靑童君苦心屈節奉師溽暑沍寒無懈無怠僅二十年乃口授八方使八節制服以應八卦若人未能跨鶴騰霄優遊於乾坤之內守灝然之气容色不攺壽滿百年須服此藥神仙祕妙不可輕泄能久服必登上仙艮卦東北

王君河車方紫河車一具首生並壯盛胞衣是也挑血筋洗數十徧仍以酒洗陰漧者和各藥生地八兩補髓血牛膝四兩主腰膝五味三兩主五臟覆盆子四兩主陰不足巴戟二兩欲多世事加一兩女子不用訶黎勒三兩主�中气鼓子花二兩膩筋骨苦�二兩治諸毒藥澤瀉三兩補男女人虛甘菊花三兩去筋風菖蒲三兩益精神漧漆三兩去肌肉五臟風炒黃柏子仁三兩添精用仁白茯苓三兩安神黃精二兩補脾胃蓯蓉二兩助下元女人不用石斛二兩壯筋骨遠志二兩益心力不忘杏仁四兩炒黃去皮尖去惡血气苣勝子四兩延年駐形一方有云石英三兩縮腸余曰不必加此

右二十二味共搗爲末煉蜜如桐子大酒下或鹽湯下服三料顏如處子昔王仙君傳與蘇林子立盟歃血不爾違太上之科震卦正東

靑精先生�米飲方白粱米一石南燭汁浸九蒸九曝漧可有三斗已上每日服一匙飯過一月後服半匙兩月後服三分之一盡一劑則風寒不能侵須髮如靑絲顏如冰玉若人服之役使六丁天兵侍衛巽卦東南

龜臺王母四童方辰砂四兩本方原用伏火丹砂六兩一時難得且未當輕用胡麻四兩淨九蒸九曝炒微黃天門冬四兩去心茯苓六兩茯神六兩黃精六兩桃仁四兩去皮尖右七味合爲末煉蜜爲丸搗萬餘下夏月丸服餘月散服如桐子大每二十丸能服八年顏如嬰童肌如凝脂不可漫傳以獲天譴離卦正南

彭君麋角粉方每用麋角注曰麋鹿之大者角丫叉不齊白如象牙出水澤中非山獸也大者二十斤一副生海邊取用一兩具解爲寸段去心中黑血色惡物用米泔浸之夏三日冬十日一換泔浸約一月已上似欲�卽取出入甑中蒸之覆以桑白皮候爛如蒸芋曬漧粉之入伏火硫黃一兩以酒調三錢一服此方彭祖服之得壽成仙有人於鵠鳴山石洞中得石刻方與此同也坤卦西南

風後四扇散五靈脂三兩延年益命仙靈皮三兩彊筋骨松脂二兩去風癇澤瀉二兩彊腎白朮二兩益气力漧薑二兩益气生地黃五兩補髓血石菖蒲三兩益心神肉桂一兩補不足雲母粉三兩長肌肥白右藥十物如法搗洗一萬杵煉蜜爲丸桐子大每服三四十丸兌卦正西

夏姬杏金丹杏子六斗煮水滚三四沸放下杏子以手或棍捶摩令皮去大煮半晌漉起放盆中去核淸汁得若干取鐵鍋放糠火上以羊脂油四斤擦入釜中擦之不已盡此四斤脂爲止下杏釜中熬之糠火細細不斷三四日藥成如金光五彩色每服一二匙服之變老成少顏色美好夏姬服之上升幹卦西北

天地父母七精散竹實三兩九蒸九曝主水气日精地膚子四兩太陰之精主肝明目黃精四兩戊己之精主脾臟蔓菁子三兩九蒸九曬主邪鬼明目松脂三兩煉令熟主風狂脾濕桃膠四兩五木之精主鬼忤苣勝五兩五穀之精九曝右爲末煉蜜爲丸每服二三十丸妙不可述坎卦正北

南嶽眞人赤松子枸杞煎丸枸杞子根三十斤取皮九蒸九曝搗爲粉取根骨淸水煎之添湯煮去楂熬成膏和粉爲丸桐子大每服三五十丸壽增無算養生月錄

四時養生方黃帝曰春三月此謂發陳天地俱生萬物以榮夜臥蚤起廣步於庭被髮緩形以使志生生而勿殺予而勿奪賞而勿罰此春气之應養生之道也逆之則傷肝夏爲寒變奉長者少凡春三月男子有患五勞七傷陰囊消縮囊下生瘡腰背疼痛不得俯仰筋脈痺冷或時熱癢或時浮腫難以行步因風淚出遠視茫然咳逆上衝身體痿黃气脹臍痛膀胱攣急小便出血莖管陰子疼痛或淋瀝赤黃污衣或夢寐多驚口漧舌彊皆犯七傷此藥主之茯苓五錢食不消加一錢菖蒲五錢患耳加一錢括蔞四錢熱渴加五錢牛膝五錢腰疼加一錢山茱萸五錢身癢加一錢兔絲子五錢陰痿加一錢巴戟天四錢陰痿加五分細辛四錢視茫加五分續斷五錢有瘡加一錢防風五錢風邪加一錢山藥五錢陰濕癢加一錢天雄三錢風癢加五分蛇�子四錢气促加五分柏子仁五錢气力不足加一錢遠志五錢驚悸加一錢石斛五錢身皮痛加一錢杜仲五錢腸痛加一錢蓯容四錢陰痿加一錢右一十八味各依法制度搗爲細末煉蜜爲丸如蠶豆大每服三丸加至五七丸三餐食前服之服至一月百病消滅體气平復神妙無比黃帝曰夏三月此謂蕃秀天地气交萬物華實夜臥蚤起無厭於日使志無怒使華英成秀使气得泄若所愛在外此夏气之應養長之道也逆之則傷心秋爲痎瘧奉收者少冬至重病凡夏三月男子內虛不能飲食健忘悲憂不樂喜怒無常四肢浮腫小便赤黃淸濁淋漓絞痛膀胱及痛陰囊濕癢口渴飲水腹脹皆犯五勞七傷宜服內補茯苓丸茯苓五錢食不消加一錢杜仲五錢腰痛加一錢肉桂三錢顏色不榮加五分山茱萸四錢濕癢加一錢附子二錢有風加五分山藥五錢頭風加一錢牡丹皮四錢腹中遊風加一錢澤瀉三錢水气加五分地黃四錢虛弱加一錢細辛二錢目昏加一錢石斛四錢陰濕加一錢蓯容三錢痿黃加一錢生薑二錢

養生部藝文二詩

壽翁興

唐元結借問多壽翁何方自修育惟云順所然忘情學艸木始知世上術勞苦化一作分金玉不見充所求空聞肆一

作恣耽欲淸和存王母潛濩無亂黷誰正好長生此言堪佩服

滑中贈崔髙士瑾

王季友夫子保藥命外身得無咎日月不能老化腸爲筋否十年前見君甲子過我壽於何今相逢華發在我後近而知其遠少見今白首遙信蓬萊宮不死世世有元石采盈擔神方祕其肘問家惟指云愛气常言酒攝生固如此履道當不朽未能太元同願亦天地久實腹以芝朮賤形乃芻狗自勉將勉余良藥在苦口

贈辟穀者

張籍學得飡霞法逢人與小還身輕曾試鶴力弱未離山無食犬猶在不耕牛自閒朝朝空漱水叩齒艸堂間

贈閻少保

前人辭榮戀闕未還鄕修養年多气力彊半俸歸燒伏火藥全家解說養生方特承恩詔新開戟每見公卿不下�竹樹晴深寒院靜長懸石磬在虛廊

修養

劉乂損神終日談虛空不必歸命於胎中我神不西亦不東煙收雲散何蒙蒙常令體如微微風綿綿不斷道自衝世人逢一不逢一一回存想一回出只知一切望一切不覺一日損一日勸君修眞復識眞世上道人多忤一作誤人披圖醮錄亦亂神此法那能堅此身心田自有靈地珍惜哉自有不自親明眞汨沒隨埃塵

絕句

呂巖息精息气養精神精養丹田气養身有人學得這般術便是長生不死人

導引

宋朱熹聞說牛刀久不更閒中應接舊門生向來已悟藏千界今日何勞倒五行按蹺有時聊戲劇居心無物轉虛明舉觴試問同亭侶九轉工夫早晚成

養生部總論素問

上古天眞論篇昔在黃帝生而神靈弱而能言幼而徇齊長而惇敏成而登天乃問於天師曰余聞上古之人春秋皆度百歲而動作不衰今時之人年半百而動作皆衰者時世異耶人將失之耶岐伯對曰上古之人其知道者法於陰陽和於術數食飲有節起居有常不妄作勞故能形與神俱而盡終其天年度百歲乃去今時之人不然也以酒爲漿以妄爲常醉以入房以欲竭其精以耗散其眞不知持滿不時禦神務快其心逆於生樂起居無節故半百而衰也夫上古聖人之教下也皆謂之虛邪賊風避之有時恬惔虛無眞气從之精神內守病安從來是以志閒而少欲心安而不懼形勞而不倦气從以順各從其欲皆得所願故美其食任其服樂其俗髙下不相慕其民故曰朴是以嗜欲不能勞其目淫邪不能惑其心愚智賢不肖不懼於物故合於道所以能年皆度百歲而動作不衰者以其徳全不危也

又黃帝曰余聞上古有眞人者提挈天地把握陰陽呼吸精气獨立守神肌肉若一故能壽敝天地無有終時此其道生中古之時有至人者淳徳全道和於陰陽調於四時去世離俗積精全神遊行天地之間視聽八達之外此蓋益其壽命而彊者也亦歸於眞人其次有聖人者處天地之和從八風之理適嗜欲於世俗之間無恚嗔之心行不欲離於世被服章舉不欲觀於俗外不勞形於事內無思想之患以恬愉爲務以自得爲功形體不敝精神不散亦可以百數其次有賢人者法則天地象似日月辧列星辰逆從陰陽分別四時將從上古合同於道亦可使益壽而有極時

四气調神大論篇春三月此謂發陳

發啟也陳故也春陽上升發育萬物啟故從新故曰發陳天地俱生萬物以榮

天地之气俱主生發而萬物亦以生榮夜臥早起廣步於庭

夜臥早起發生气也廣寬緩也所以運動生陽之气被髮緩形以使志生

東方風木之气直上巓頂被髮者�達肝木之气也緩和緩也舉動舒徐以應春和之气志者五臟之志也志意者所以禦精神收魂魄適寒溫和喜怒者也是以四時皆當順其志焉生而勿殺予而勿奪賞而勿罰

皆所以養生發之徳也故君子啟蟄不殺方長不折此春气之應養生之道也

四時之令春生夏長秋收冬藏此春气以應養生之道逆之則傷肝夏爲寒變奉長者少

逆謂逆其生發之气也肝屬木王於春春生之气逆則傷肝肝傷則至夏爲寒變之病因奉長者少故也蓋木傷而不能生火故於夏月火令之時反變而爲寒病夏三月此爲蕃秀

蕃茂也陽气浮長故爲茂盛而華秀也天地气交萬物華實

夏至陰气微上陽气微下故爲天地气交陽气施化陰气結成成化相合故萬物華實也夜臥早起無厭於日

夜臥早起養長之气也無厭於長日气不宜惰也使志無怒使華英成秀長夏火土用事怒則肝气易逆脾土易傷故使志無怒而使華英成秀華者心之華言神气也使气得泄若所樂在外夏气浮長故欲其�泄气泄則膚腠宣通時气�暢有若好樂之在外也此夏气之應養長之道也

凡此應夏气者所以養長气之道也逆之則傷心秋爲痎瘧奉收者少冬至重病

心屬火王於夏逆夏長之气則傷心矣心傷至秋爲痎瘧因奉收者少故也蓋夏之陽气浮長於外至秋而收斂於內夏失其長秋何以收至秋時陰气上升下焦所出之陰與上焦所逆之陽陰陽相搏而爲寒熱之陰瘧也夫陽气發原於下焦陰藏春生於上夏長於外秋收於內冬藏於下今夏逆於上秋無以收收機有礙則冬無所藏陽不歸原是根气已損至冬時寒水當令無陽熱溫配故冬時爲病甚危險也有云逆夏气則暑气傷心至秋成痎瘧此亦邪气伏藏於上與陽气不收之義相同但四時皆論藏气自逆而不涉外淫之邪是不當獨以夏時爲暑病也秋三月此爲容平

容盛也萬物皆盛實而平定也天气以急地气以明

寒气上升故天气以急陽气下降故地气以明早臥早起與雞俱興雞鳴早而出塒晏與雞俱興與春夏之早起少遲所以養秋收之气也使志安寧以緩秋刑

陽和日退陰寒日生故使神志安寧以避肅殺之气收斂神气使秋气平無外其志使肺气淸

皆所以順秋收之气而使肺金淸淨也此秋气之應養收之道也

凡此應秋气者所以養收气之道也逆之則傷肺冬爲�泄奉藏者少

肺屬金王於秋逆秋收之气則傷肺矣肺傷至冬爲�泄之病因奉藏者少故也蓋秋收而後冬藏陽藏於陰而爲中焦釜底之燃以腐化水谷秋失其收則奉藏者少至冬寒水用事陽气下虛則水谷不化而爲�泄矣冬三月此爲閉藏

萬物收藏閉塞而成冬也水冰地坼無擾乎陽

坼裂也陽气收藏故不可煩擾以泄陽气早臥晚起必待日光

早臥晚起順養閉藏之气必待日光避寒邪也使志若伏若匿若有私意若己有得若伏若匿使志無外也若有私意若己有得神气內藏也夫腎藏志心藏神用三若字者言冬令𨿽主閉藏而心腎之气時相交合故曰私者心有所私得也去寒就溫無泄皮膚使气亟奪

去寒就溫養標陽也膚腠者陽气之所主也夫陽气根於至陰發於膚表外不固密則裏气亟起以外應故無泄皮膚之陽而使急奪其根气也此言冬令𨿽主深藏而標陽更宜固密此冬气之應養藏之道也

凡此應冬气者所以養藏气之道也逆之則傷腎春爲痿厥奉生者少

腎屬水王於冬逆冬藏之气則傷腎腎气傷至春爲痿厥之病因奉生者少故也蓋肝木生於冬水主春生之气而養筋筋失其養則爲痿生气下逆則爲厥天气淸淨光明者也

上節論順四時之气而調養其神然四時順序先由天气之和如天地不和則四時之气亦不正矣故以下復論天地之气焉藏徳不止故不下也

上天之气至淸淨光明然明徳惟藏而健運不息者也夫天气下降地气上升斯成地天之泰惟其運用不止故不必下而後謂之下也蓋言天气布於六合九州化生萬物而體位仍尊髙也天明則日月不明邪害空竅

天气至光明者也明徳藏隱故晝明者日焉夜明者月焉若不藏而彰著於外是天明而日月不明矣天徳不藏則虛其淸淨髙明之體而邪乘虛以害之故曰天運當以日光明陽因而上衛外者也如人之陽不固密於上不衛護於外則邪走空竅而爲害矣此言天包乎地陽抱於陰然當藏隱固密而不宜外張下泄者也陽气者閉塞地气者冒明

陽气者天气也此承上文而復言天徳惟藏而無運用不息之機則地气上乘而昏冒其光明矣上節言虛其藏徳之體此節言失其不止之機雲霧不精則上應白露不下地气升而爲雲爲霧天气降而爲雨爲露雲霧不精是地气不升也地气不升則天气不降是以上應白露不下上節言天气閉塞此節言地气伏藏天地不交而爲否矣交通不表萬物命故不施不施則名木多死

表外也揚也言天地之气𨿽上下交通而不表彰於六合九州之外則萬物之命不能受其施化矣不施則名木多死蓋木爲萬物之始生也上節言不交通於上下此節言不運用於四方惡气不發風雨不節白露不下則菀�不榮

菀茂木也�禾稈也上節言天地之气不施則名木多死此復言四時之气不應則艸木不榮蓋天地之气不和而四時之气亦不正矣惡气忿怒之气也脈要精微論曰彼秋之忿成冬之怒惡气不發則失其勁肅嚴凜之令矣風雨不節則失其溫和明曜之政矣白露不下則無溽蒸濕澤之濡矣四時失序𨿽茂木嘉禾而亦不能榮秀也按歲運四時之气大暑立秋處暑白露乃太陰濕土主气蓋濕熱之气上蒸而後淸涼之露下降故曰惡气不發者言秋冬之令不時也風雨不節者言春夏之气不正也白露不下者言長夏之气不化也賊風數至暴雨數起天地四時不相保與道相失則未央絕滅賊風數至陽气不正而太過也暴雨數起陰气不正而偏勝也此總結上文而言天地四時不相保其陰陽和平而又失其修養之道則未久而有絕滅之患矣惟聖人從之故身無奇病萬物不失生气不竭惟聖人能順天地四時之不和而修養其神气故無奇暴之害夫萬物有自然之生气𨿽遇不正之陰陽而不至於絕滅惟人爲嗜欲所傷更逆其時則死聖人內修養生之道外順不正之時與萬物不失其自然而生气不絕也朱濟公曰此卽與萬物浮沈於生長之義此言萬物之有生气後言萬物之有根本逆春气則少陽不生肝气內變逆夏气則太陽不長心气內洞逆秋气則太陰不收肺气焦滿逆冬气則少陰不藏腎气獨沈此論陰陽之气隨時出入逆則四時所主之藏自病於內也少陽主春生之气春气逆則少陽不生致肝气郁而內變矣太陽主夏長之气太陽不長則心气虛而內洞矣太陰主秋收之气太陰不收則肺葉熱焦而脹滿矣少陰主冬藏之气少陰不藏則腎气虛而獨沈矣首論所奉者少而所生之藏受病此論四時之气逆而四時所主之藏气亦自病焉濟公曰少陽主厥陰中見之化故少陽不生而肝气內變心爲陽中之太陽故太陽不長而心气內虛夫四時陰陽者萬物之根本也所以聖人春夏養陽秋冬養陰以從其根四時陰陽之气生長收藏化育萬物故爲萬物之根本春夏之時陽盛於外而虛於內秋冬之時陰盛於外而虛於內故聖人春夏養陽秋冬養陰以從其根而培養也楊君舉問曰上節言秋冬之時陰主收藏此復言秋冬之時陰盛於外陰陽之道有二義與曰天爲陽地爲陰天包乎地之外地居於天之中陰陽二气皆從地而出復收藏於地中故曰未出地者名曰陰中之陰已出地者名曰陰中之陽所謂陰主收藏者收藏所出之陽气也故與萬物浮沈於生長之門萬物有此根而後能生長聖人知培養其根本故能與萬物同歸於生長之門濟公曰陰陽出入故謂之門逆其根則伐其本壞其眞矣

根者如樹之有根本者如樹之有幹眞者如艸木之有性命也逆春气則少陽不生逆夏气則太陽不長所謂逆其根矣逆春气則奉長者少逆夏气則奉收者少所謂逆其根則伐其本矣逆之則災害生逆之則死是謂壞其眞矣故陰陽四時者萬物之終始也死生之本也逆之則災害生從之則苛疾不起是謂得道道者聖人行之愚者佩之言天地之陰陽四時化生萬物有始有終有生有死如逆之則災害生從之則苛疾不起是謂得陰陽順逆之道矣然不能出於死生之數惟聖人能修行其道積精全神而使壽敝天地無有終時愚者止於佩服而不能修爲是知而不能行者不可謂得道之聖賢也從陰陽則生逆之則死從之則治逆之則亂反順爲逆是謂內格上節言天地四時之陰陽有順逆死生之道此復言吾身中之陰陽亦有順逆死生之道焉蓋天地之陰陽不外乎四時五行而吾身之陰陽亦不外乎五行六气是以順之則生逆之則死所謂順之者陰陽相合五气相生東方肝木而生南方心火火生脾土土生肺金金生腎水水生肝木五藏相通移皆有次若反順爲逆是謂內格內格者格拒其五藏相生之气而反逆行也是故聖人不治已病治未病不治已亂治未亂此之謂也夫病已成而後藥之亂已成而後治之譬猶渴而穿井斗而鑄錐不亦晚乎金匱玉函曰上工治未病何也師曰夫治未病者見肝之病知肝傳脾當先實脾蓋不使脾受逆气而使肝气仍復順行於心是反逆爲順反亂爲治也若五藏之气已亂而五藏之病已成然後治之是猶渴而穿井戰而鑄兵無濟於事矣按此篇以天地之陰陽四時順養吾身中之陰陽五藏蓋五藏以應五行四時之气者也玉板論曰五藏相通移皆有次五藏有病則各傳其所勝故所謂從者四時五藏之气相生而順行也逆者五藏四時之气相勝而逆行也生气通天論篇黃帝曰夫自古通天者生之本本於陰陽天地之間六合之內其气九州九竅五藏十二節皆通乎天气凡人有生受气於天故通乎天者乃所生之本天以陰陽五行化生萬物故生之本本乎陰陽也是以天地之間六合之內其地气之九州人气之九竅五藏十二節皆通乎天气十二節者骨節也兩手兩足各三大節合小節之交共三百六十五會靈樞經曰地有九州人有九竅天有五音人有五藏歲有十二月人有十二節歲有三百六十五日人有三百六十五節地有十二經水人有十二經脈蓋節乃神气之所遊行故應天之歲月脈乃血液之所流注故應地之經水九竅乃藏气之所出入五藏乃陰陽二气之所捨藏故皆通乎天气此篇論陰陽二气與天气相通故曰地之九州人之五藏天爲陽是以先論陽後論陰也朱濟公曰天乙生水气乃坎中之滿也曰自古者言自上古天眞所生之气也本乎陰陽者天眞之有陰有陽也其生五其气三數犯此者則邪气傷人此壽命之本也天之十干化生地之五行故曰其生五地之五行上應三陰三陽之气故曰其气三三陰者寒燥濕也三陽者風火暑也如不能調養而數犯此三陰三陽之气者則邪气傷人而爲病矣夫人稟五行之气而生犯此五行之气而死有如水之所以載舟而亦能覆舟故曰此壽命之本也蒼天之气淸淨則志意治順之則陽气固𨿽有賊邪弗能害也此因時之序故聖人傳精神服天气而通神明生气通乎天是以蒼天之气淸淨則人之志意亦治人能順此淸淨之气而吾身之陽气外固𨿽有賊邪勿能爲害此因四時之序而能調養者也故聖人傳運其精神餐服蒼天之淸气以通吾之神明失之則內閉九竅外壅肌肉衛气散解此謂自傷气之削也逆蒼天淸淨之气則九竅內閉肌肉外壅衛外之陽气散解此不能順天之气而自傷以致气之消削蓋人气通乎天逆天气則人气亦逆矣陽气者若天與日失其所則折壽而不彰故天運當以日光明是故陽因而上衛外者也上節言順蒼天之气以養吾身之陽此復言人之陽气又當如天與日焉若失其所居之位所運之機則短折其壽而不能彰著矣夫天气淸淨光明者也然明徳惟藏而健運不息故天運當以日光明天之藏徳不下故人之陽气亦因而居上天之交通表彰於六合九州之外故人之陽气所以衛外者也因於寒欲如運樞起居如驚神气乃浮

夫陽气生於至陰由樞轉而外出風寒之邪皆始傷皮毛气分是故因於寒而吾身之陽气當如運樞以外應陽气司表邪客在門故起居如驚而神气乃浮出以應之神气神藏之陽气也莫仲超曰按傷寒始傷皮毛气分得陽气以化熱熱𨿽盛不死此能運樞而外應者也如太陽病發熱頭疼脈反沈當救其裏此神气不能運浮於外故急用漧薑附子以救在裏之陽气而外出焉夫在天陰寒之邪藉吾身之陽气以對待故因於寒者欲其陽气如此而出所謂陽因於上衛外者也因於暑汗煩則喘喝靜則多言體若燔炭汗出而散天之陽邪傷人陽气气傷外弛故汗出也气分之邪熱盛則迫及所生心主脈故心煩肺乃心之蓋故煩則喘喝也如不煩而靜此邪仍在气分而气傷神气虛故多言也脈要精微論曰言而微終日乃復言者此奪气也天之陽邪傷人陽气兩陽相搏故體若燔炭陽熱之邪得吾身之陰液而解故汗出乃散也按傷寒論曰病常自汗出者此衛气不和也復發其汗榮衛和則愈故因於暑而汗出者暑傷陽而衛气不和也汗出而散者得榮衛和而汗出乃解也因於濕首如裹濕熱不攘大筋緛短小筋長緛短爲拘長爲痿此言濕傷陽气而見証之如此也陽气者若天與日因而上者也傷於濕者下先受之陰病者下行極而上陰濕之邪上干陽气而冒明故首如裹也濕傷陽气則因陽而化熱矣陽气者柔則養筋陽气傷而不能榮養於筋故大筋緛短小筋長蓋大筋連於骨節之內故郁熱而緛短小筋絡於骨肉之外故因濕而長短則縮急而爲拘攣長則放縱而爲痿棄此言寒暑濕邪傷人陽气者如此因於气爲腫四維相代陽气乃竭此總結上文而言因外淫之邪有傷於气則爲腫矣陰陽別論曰結陽者腫四支蓋陽气傷而不能運行則榮血泣而爲腫矣四維四支也四支爲諸陽之本气爲邪傷是以四支之陽交相代謝而陽气乃竭也朱濟公曰四維四時也至眞要論曰謹按四維斥候皆歸其終可見其始可知蓋手足三陽之气旺於四時有盛有衰如四時之代謝故曰四維相代也又問曰六淫之邪止言三气者何也曰六气生於五行暑熱總屬於火陽气與衛气各有分別風傷衛而兼傷陽故另提曰風客淫气經曰燥勝則漧燥淫之邪傷人血液而不傷气陽气者煩勞則張精絕辟積於夏使人煎厥目盲不可以視耳閉不可以聽潰潰乎若壞都汨汨乎不可止此言煩勞而傷其陽气也按金匱要略云勞之爲病其脈大手足煩春夏劇秋冬瘥陰寒精自出酸削不能行蓋陰陽之要陽密乃固煩勞則陽气外張陰不得陽之溫固則精自出而絕於內矣秋冬之陽气內而收藏夏則陽气張浮於外故益虛而煎厥也精气虛故目盲不可以視耳閉不可以聽也膀胱者州都之官精液藏焉而又屬太陽之府太陽爲諸陽主气陽气傷則壞其府矣潰漏也言其州都之壞而不能藏精汨流貌言其陰寒精出而不可止也陽气者大怒則形气絕而血菀於上使人薄厥有傷於筋縱其若不容此因怒而傷其陽气也陽气者通會於皮膚腠理之間大怒則气上逆而形中之气絕其旋轉之機矣菀茂貌血隨气行而茂於上矣薄迫也气血並逆而使人迫厥也陽气者柔主養筋血脈者所以濡筋骨利關節者也陽气傷而血逆於上則有傷於筋矣筋傷而縱則四體有若不容我所用也前節論外因而傷其陽气此因勞傷大怒而亦傷其陽气焉汗出偏沮使人偏枯汗出見濕乃生痤痱膏粱之變足生大疔受如持虛勞汗當風寒薄爲�郁乃痤沮濕也痤小也痱如疹之類�面鼻赤瘰也此言陽气者外衛於皮膚充塞於四體若天气之運用於六合九州之外而爲陰之固也如汗出而止半身沮濕者是陽气虛而不能充身偏澤必有偏枯之患矣如汗出見濕濕熱郁於皮膚之間則生痤痱矣膏粱厚味也味厚傷形气傷於味形气傷則肌腠虛矣膏粱所變之熱毒逆於肉理而多生大疔蓋膚腠虛而熱毒乘之有如持虛之器而受之也勞汗當風寒濕薄於皮膚之間則爲爲痤矣夫�與痤痱乃血滯於膚表之輕證蓋言陽气外衛於皮膚之間爲邪所薄則淡滲於皮毛之血而爲病矣故曰汗出偏沮使人偏枯者言陽气之若天與日宜普徧於九州也乃生痤痱寒薄爲�者言陽气之外衛而在於皮毛之間也膏粱之變足生大疔者言陽气之通會於腠理也朱濟公曰經云微者衛气��則其膚空又曰腠理者三焦通會元眞之處夫形食味形气虛則膏粱之味毒乘之故曰受如持虛陽气者精則養神柔則養筋

承上文而言陽气者內養五藏之神出而榮養筋骨匪則通會於肌腠外衛於皮毛蓋有開有闔有出有入者也本經曰五味入口藏於腸胃味有所藏以養五气气和而生津液相成神乃自生陽气者水谷之精也故先養於五藏之神柔者少陽初生之气也初出之微陽而榮養於筋是以少陽之主筋也莫子晉問曰首論神气本於天眞奚又屬五味之所生養曰精气神皆有先天有後天先天之神气又藉後天水谷之所資生而資養故曰兩精相搏謂之神兩精者天乙之精水谷之精也開闔不得寒气從之乃生大僂陷脈爲�畱連肉腠兪气化薄傳爲善畏及爲驚駭榮气不從逆於肉理乃生癰腫開者一日而主外闔者暮而收引也如失其開闔之機則寒气從而內薄矣背爲陽陽虛則寒邪痺閉於背而形體爲之俯僂金匱所謂痺俠背行是也如陽虛不能爲榮血之衛邪陷於脈中而爲�畱連於肉腠之間金匱所謂馬刀俠癭是也如經兪之气化虛薄則傳入於內而幹及藏神矣心主脈神傷則恐懼自失肝主血故其病發驚駭也金匱要略云經絡受邪入藏府爲內所因邪入於經兪故內幹藏气也如邪逆於肉理气分而陰陽不和則生癰腫經曰陽气有餘榮气不行乃發爲癰陰陽不通兩熱相搏乃化爲膿此言陽气不固致邪薄於所養之筋而爲僂內及於所養之神而爲驚爲畏重陽气之外衛也濟公曰外衛者首重皮毛皮毛不固則入於肉理脈絡矣莫子晉曰膏粱之變逆於肉理乃生大疔外淫之邪逆於肉理乃生癰腫皮毛肉理皆陽气之所主故曰淸淨則肉腠閉拒邪弗能害如肌腠固密卽邪傷皮毛止不過痤痱之輕疾耳魄汗未盡形弱而气爍穴兪以閉發爲風瘧

此言表气與邪气並陷於肌腠之間而爲瘧也肺主皮毛魄汗未盡表邪未去也形弱肌腠虛也腠理空�則表陽邪气同陷於其間寒邪在表則隨陽而化熱故气爍也邪𨿽陷於肌腠而表气不入於經是以穴兪以閉風瘧但熱不寒之瘧也表陽之邪與衛气相遇則發熱也夫表气者太陽之气也肌腠之气者五藏元眞之气也金匱要略曰腠者三焦通會元眞之處又曰五藏元眞通暢人卽安和靈樞經曰三焦膀胱者腠理毫毛其應蓋三焦之气通腠理太陽之气主皮毛是以表气邪气陷入於肌腠則傷元眞之气而太陽之气仍在外也如肌腠之邪畱而不去則轉入於經兪蓋五藏經气之相合也此節論表气實而肌气虛是以表气同邪並陷於肌腠之間太陽之气與五藏之經不相合故穴兪以閉也此注當與傷寒論注疏合看故風者百病之始也淸淨則肉腠閉拒𨿽有大風苛毒弗之能害此因時之序也此重調養元眞之气而肌腠之宜閉密也夫寒暑始傷於皮毛風邪直透於肌腠風者善行而數變入於肌腠則及經脈或爲熱中或爲寒中或爲偏枯或成積聚或入府而生或幹藏而死邪气淫佚不可勝論故曰風者百病之始也人能順蒼天淸淨之气而調攝其元神則肉腠固密𨿽有大風苛毒勿之能害此因四時之序而能順養者也夫肌腠之气乃五藏之元眞故宜順四時五行之气而調養要略云若使五藏元眞通暢人卽安和不使形體有衰病則無由入其腠理前節論寒暑濕邪傷其表陽故毋煩勞而傷其陽此論風邪直傷於肌腠又當固密其元眞也故病久則傳化上下不並良醫勿爲故陽畜積病死而陽气當隔隔者當寫不亟正治粗乃敗之病久者邪畱而不去也傳者始傷皮毛畱而不去則入於肌腠畱而不去則入於經脈衝兪畱而不去則入於募原藏府化者或化而爲寒或化而爲熱或化而爲燥結或化而爲濕寫蓋天有六淫之邪而吾身有六气之化也久而傳化則上下陰陽不相交並𨿽有良工勿能爲已故病在陽分而畜積至死者以其病久而傳化也故病在陽分而良工當亟助陽气以隔拒其邪勿使其傳化隔者當寫卻其邪更勿使其畱而不去也若不急用此正治之法皆粗工之敗乃事也故陽气者一日而主外平旦人气生日中而陽气隆日西而陽气已虛气門乃閉是故暮而收拒無擾筋骨無見霧露反此三時形乃困薄總結上文而言陽气之有開有闔然又重其衛外而爲固也靈樞經云春生夏長秋收冬藏是气之常也人亦應之以一日分爲四時朝則爲春日中爲夏日入爲秋夜半爲冬朝則人气始生故旦慧日中人气長長則勝邪夕則人气始衰夜半人气入藏是故暮而收斂其气隔拒其邪無擾筋骨無煩勞也無見霧露宜淸淨也若反此而欲如三時之動作則形體乃爲邪所困薄矣气門元府也三時平旦日中日西也岐伯曰陰者藏精而起亟也陽者衛外而爲固也生之本本於陰陽陽生於陰也故帝先論陽而伯復論其陰焉亟數也陰者主藏精而陰中之气亟起以外應陽者主衛外而爲陰之固也陰不勝其陽則脈流薄疾並乃狂

气爲陽血脈爲陰陽盛而陰不能勝之則脈行急迫也陽盛則狂陽甚而自亦爲病故曰並乃狂陽不勝其陰則五藏气爭九竅不通五藏爲陰九竅爲水注之气乃精气所注之門戶如陰盛而陽不能勝之則五藏之气交爭於內而九竅爲之不通蓋五藏之气出而爲陽在內爲陰也夫藏爲陰精血爲陰气爲陽九竅爲陽內爲陰外爲陽五藏主藏精者也膀胱者州都之官精液藏焉表陽之气生於膀胱之精水肌腠之气乃五藏之元眞是陽气生於陰精也故曰生之本本於陰陽陰者藏精而起亟也下經云陽予之正陰爲之主蓋陽气出而衛外內則歸陰一晝一夜有開有闔如四時寒暑之往來是爲陰陽之和平也是以聖人陳陰陽筋脈和同骨髓堅固气血皆從如是則內外和調邪不能害耳目聰明气立如故陳敷布也陽气者養筋陰气者注脈少陽主骨少陰主髓气爲陽血爲陰聖人

養生部匯考二遵生八箋

正月修養法孟春之月天地俱生謂之發陽天地資始萬物化生生而勿殺與而勿奪君子固密毋泄眞气卦值泰生气在子坐臥當向北方孫眞人攝生論曰正月腎气受病肺臟�微宜減鹹酸增辛�味助腎補肺安養胃�勿冒冰凍勿太溫暖早起夜臥以緩形神內丹祕要曰陽出於地諭身中三陽上升當急駕河車搬回鼎內活人心書曰肝主龍兮位號心病來自覺好酸辛眼中赤色時多淚噓之病去效如神靈劍子導引春孟月一勢以兩手掩口取熱气津摩面上下三五十徧令極熱食後爲之令人華彩光澤不皺行之三年色如少艾兼明目散諸故疾從肝臟中肩背行後須引吸震方生�以補肝臟行入下元凡行導引之法皆閉气爲之勿得開口以招外邪入於肝臟

陳希夷立春正月節坐功運主厥陰初气時配手太陽三焦宜每日子丑時疊手按髀轉身拗頸左右聳引各三五度叩齒吐納漱咽三次

治病風气積滯頂痛耳後痛肩臑痛背痛肘臂痛諸痛悉治

雨水正月中坐功運主厥陰初�時配三焦手少陽相火每日子丑時疊手按拗頸轉身左右偏引各三五度叩齒吐納漱咽

治病三焦經絡畱滯邪毒嗌漧及腫噦喉痺耳聾汗出目銳眥痛頰痛諸候悉治

二月修養法仲春之月號厭於日當和其志平其心勿極寒勿太熱安靜神气以法生成卦大壯言陽壯過中也生气在丑臥養宜向東北孫眞人攝養論曰二月腎气微肝正旺宜戒酸增辛助腎補肝宜靜膈去痰水小泄皮膚微汗以散元冬蘊伏之气靈劍子坐功一勢正坐兩手相叉爭力爲之治肝中風以叉手掩項後使面仰視使項與手爭力去熱毒肩痛目視不明積風不散元和心气棼之令出散調沖和之气補肝下气海添內珠爾又一勢以兩手相重按拔去左右極力去腰腎風毒之气及�膈兼能明目內丹祕要曰仲春之月陰佐陽�聚物而出諭身中陽火方半气候勻停法天生意云二月初時宜灸腳三里絕骨對穴各七壯以泄毒气夏來無腳�衝心之病春分宜采雲母石煉之用礬石或百艸上露水或五月茅屋滴下檐水俱可煉久服延年濟世仁術云庚子辛丑日采石膽治風痰最快

驚蟄二月節坐功運主厥陰初气時配手陽明太陽燥金每日丑寅時握固轉頸反肘後向頗掣五六度叩齒六六吐納漱咽三三

治病腰膂肺胃蘊積邪毒目黃口漧鼽�喉痺面腫暴啞頭風牙宣目暗羞明鼻不聞臭徧身疙瘡悉治

春分二月中坐功運主少陰二气時配手陽明大腸燥金每日丑寅時伸手過頭左右挽引各六七度叩齒六六吐納漱咽三三

治病�臆肩背經絡虛勞邪毒齒痛頸腫寒栗熱腫耳聾耳鳴耳後肩臑肘臂外背痛气滿皮膚殼殼然堅而不痛瘙癢

三月修養法季春之月萬物發陳天地俱生陽熾陰伏宜臥早起早以養髒�時肝臟�伏心當向旺宜益肝補腎以順其時卦值夬夬者陽決陰也決而能和之意生�在寅坐臥宜向東北方孫眞人曰腎�以息心�漸臨木�正旺宜減甘增辛補精益�愼避西風宜懶散形骸便宜安泰以順天時靈劍子曰補脾坐功一勢左右作開弓勢去�脇膈結聚風�脾臟諸�去來用力爲之凡一十四徧閉口使心隨�到以散之

淸明三月節坐功運主少陰二气時配手太陽小腸寒水每日丑寅時正坐定換手左右如引硬弓各七八度叩齒納淸吐濁咽液各三

治病腰腎腸胃虛邪積滯耳前熱苦寒耳聾嗌痛頸痛不可回顧肩拔臑折腰軟及肘臂諸痛

谷雨三月中坐功運主少陰二�時配手太陽小腸寒水每日丑寅時平坐換手左右舉托移臂左右掩乳各五七度叩齒吐納漱咽

治病脾胃結瘕瘀血目黃鼻衄頰腫頷腫肘臂外廉腫痛臀外痛掌中痛

肝臟春旺論肝屬木爲靑帝卦屬震神形靑龍象如懸匏肝者幹也狀如枝榦居在下少近心左三葉右四葉色如縞映紺肝爲心母爲腎子肝中有二神名曰爽靈胎光幽精也夜臥及平旦扣齒三十六通呼肝神名使神淸气爽目爲之宮左目爲甲右目爲乙男子至六十肝气衰肝葉薄膽漸減目卽昏昏然在形爲斤肝脈合於木魂之藏也於液爲淚腎邪入肝故多淚六腑膽爲肝之府膽與肝合也故肝气通則分五色肝實則目黃赤肝合於脈其榮爪也肝之合也筋緩脈而不自持者肝先死也目爲甲乙辰爲寅卯音屬角味酸其臭臊膻心邪入肝則惡膻肝之外應東嶽上通歲星之精春三月嘗存歲星靑气入於肝故肝虛者筋急也皮枯者肝熱也肌肉斑點者肝風也人之色靑者肝盛也人好食酸味者肝不足也人之發枯者肝傷也人之手足多汗者肝方無病肺邪入肝則多笑治肝病當用噓爲瀉吸爲補其气仁好行仁惠傷憫之情故聞悲則淚出也故春三月木旺天地气生欲安其神者當澤及羣芻恩沾庶類毋竭川澤毋漉陂塘毋傷萌芽好生勿殺以合太淸以合天地生育之气夜臥早起以合乎道若逆之則毛骨不榮金木相�而諸病生矣

相肝臟病法肝熱者左頰赤肝病者目奪而�下痛引小腹令人喜怒肝虛則恐如人將捕之實則怒虛則寒寒則陰气壯夢見山林肝气逆則頭痛�痛耳聾頰腫肝病欲散急食辛以散用酸以補之當避風肝惡風也肝病臍左有動气按之牢若痛支滿淋溲大小便難好轉筋肝有病則昏昏好睡眼生膜視物不明飛蠅上下肝內振睛或生暈映冷淚兩角赤癢當服升麻散

修養肝臟法以春三月朔旦東面平坐叩齒三通閉气九息吸震宮靑气入口九吞之以補肝虛受損以享靑龍之榮

六气治肝法治肝臟用噓法以鼻漸漸引長气以口噓之肝病用大噓三十徧以目睜起以出肝邪气去肝家邪熱亦去四肢壯熱眼昏努肉赤紅風癢等證數噓之綿綿相次不絕爲妙疾平卽止不可過多爲之則損肝气病止又恐肝虛當以噓字作吸气之聲以補之使肝不虛而他髒之邪不得以入也大凡六字之訣不可太重恐損眞气人能常令心志內守不爲怒動而生喜悅則肝病不生故春三月木旺天地气生萬物榮茂欲安其神者當止殺傷則合乎太淸以順天地發生之气夜臥早起以合養生之道

肝臟導引法治肝以兩手相重按肩上徐徐緩綟身左右各三徧又可正坐兩手相叉�覆向�三五徧此能去肝家積聚風邪毒气不令病作一春早暮須念念爲之不可懈惰使一曝十寒方有成效

春季攝生消息論春三月此謂發陳天地俱生萬物以榮夜臥早起廣步於庭披髮緩行以使志生生而勿殺與而勿奪賞而勿罰此養气之應養生之道也逆之則傷肝肝木味酸木能勝土土屬脾主甘當春之時食味宜減酸益甘以養脾气春陽初升萬物發萌正二月間乍寒乍熱髙年之人多有宿疾春气所攻則精神昏倦宿病發動又兼去冬以來擁鑪燻衣炙炊�成積至春因而發泄致體熱頭昏壅隔涎嗽四肢倦怠腰腳無力皆冬所蓄之疾常當體候若稍覺發動不可便行�利之藥恐傷臟腑別生餘疾惟用消風和气涼膈化痰之劑或選食治方中性稍涼利飲食調停以治自然通暢若無疾狀不可喫藥春日融和當眺園林亭閣虛敞之處用攄滯懷以暢生气不可兀坐以生他郁飲酒不可過多人家自造米麵團餅多傷脾胃最難消化老人切不可以饑腹多食以快一時之口致生不測天气寒暄不一不可頓去綿衣老人气弱骨�體怯風冷易傷腠裏時備夾衣遇暖易之一重漸減一重不可暴去劉處士云春來之病多自冬至後夜半一陽生陽气吐陰气納心膈宿熱與陽气相衝兩虎相逢狹道必斗矣至於春夏之交遂使傷寒虛熱時行之患良由冬月焙火食炙心膈宿痰流入四肢之故也當服祛痰之藥以導之使不爲疾不可令背寒寒卽傷肺令鼻塞咳嗽身覺熱甚少去上衣稍冷莫彊忍卽便加服肺兪五臟之表胃兪經絡之長二處不可失寒熱之節諺云避風如避箭避色如避亂加減逐時衣少餐申後飯是也春三月六气十八候皆正發生之令毋覆巢殺毋破卵毋伐林木千金方云春七十二日省酸增甘以養脾气金匱要略云春不可食肝爲肝旺時以死气入肝傷魂也養生論曰春三月每朝梳頭一二百下至夜臥時用熱湯下鹽一撮洗膝下至足方臥以泄風毒腳气勿令壅塞雲笈七簽曰春正二月宜夜臥早起三月宜早臥早起又曰春三月臥宜頭向東方乘生气也春气溫宜食麥以涼之不可一於溫也禁喫熱物並焙衣服參贊曰春傷於風夏必�泄千金翼方曰春甲乙日忌夫婦容止又曰春夏之交陰雨卑濕或飲湯水過多令患風濕自汗體重轉側不能小便不利作他治必不救惟服五苓散效甚春三二月勿食小蒜百艸心芽肝病宜食麻子豆李子禁辛�

三春合用藥方

細辛散

老人春時多昏倦當服明目和脾除風气去痰涎男女通用細辛一錢去土川芎一錢甘艸炙五分

作一服水煎六分熱呷可常服

菊花散

老人春時熱毒風气上攻頸項頭痛面腫及風熱眼澀宜服甘菊花前胡旋復花芍藥元參防風各一兩

共爲末臨睡酒調二三錢送下不能酒以米湯飲下

惺惺散

春時頭目不利昏昏如醉壯熱頭疼腰痛有似傷寒宜服惺惺散桔梗一兩細辛五錢人參五錢茯苓一兩瓜蔞仁五錢白朮土炒一兩共爲末煉蜜爲丸如彈子大每服一丸溫湯化下

神效散老人春時多偏正頭風旋復花一兩焙白僵蠶微炒去絲六錢石膏五分用蔥搗同藥末杵爲丸桐子大每用蔥茶湯下二丸卽效

墜痰飲子

治老人春時�膈不利或時煩悶半夏山東出者用白湯洗淋十餘次爲末生薑一大塊如指二節棗子七枚用半夏末二錢入姜棗用水二鍾煎至七分臨臥去姜棗服

延年散

老人春時宜服進食順气廣陳皮四兩浸洗去裏白衣甘艸二兩爲末鹽二兩半炒燥右三味先用熱湯洗去苦水五六徧微焙次將甘艸末並鹽蘸上兩面焙漧細嚼三二片以通滯气

黃散治老人春時諸般眼疾發動兼治口鼻生瘡黃一兩川芎一兩防風一兩甘艸五錢白蒺藜炒去刺尖一兩甘菊花五分共爲末每服二錢空心早服米湯飲下日午臨睡三時服之暴赤風毒昏澀痛癢並皆治之外障久服方退忌房室火毒之物患眼切忌鍼烙出血大損眼目

黍粘湯

治老人春時�膈不快痰湧气噎咽喉諸疾黍粘子三兩炒香爲末甘艸半兩炙共爲細末每服一錢食後臨臥服

升麻子散

肝有病卽目赤眼中生努肉暈膜視物不明宜服之升麻黃芩各八分山梔七分黃連七分決明子車前子各一錢漧薑七分龍膽艸五分充蔚子五分共爲末空心服二三錢白湯下

膽腑附肝總論膽者金之精水之气其色靑附肝短葉下膽者敢也言人果敢重三兩三銖爲肝之腑若膽當不在五臟之數歸於六腑因膽亦受水气與坎同道又不可同六腑故別立膽髒人之勇敢發於膽也合於膀胱亦主毛髮黃庭經曰主諸气力攝虎兵外應眼瞳鼻柱間腦發相扶與俱鮮故膽部與五臟相類也且膽寄於坎宮使人慕善知邪絕姦止佞敢行直道膽主於金金主殺故多動殺之气然而見殺則悲故人悲者金生於水是以目有淚也心主火膽主水火得水而滅故膽大者心不驚水盛火煎故膽小者心嘗懼陰陽交爭水勝於火目有淚也淚出於膽發於肝膽水主目瞳受肝木之精二合男子五十目暗腎气衰膽水少耳可補腎長於肝欲安其神當息忿爭行仁義道徳以全其生也膽合於膀胱主於毛髮發枯者膽竭也爪幹者膽虧也發燥毛焦者有風也好食苦味者膽不足也顏色光白者兼靑色者膽無病也

修養膽髒法當以冬三月端居靜思北吸元宮之黑�入口三吞之以補嘻之損用益膽之津

相膽病法膽之有病大率口苦嘔酸涎心中驚恐若人捕之者膽實精神不守臥起無定虛則傷寒寒則畏恐頭眩虛弱爪發皆枯目中出淚膀胱連腰小腹作痛膽與肝合道膽有藥治與肝臟同方

膽腑導引法可正坐合兩腳掌昂頭以兩手挽腳腕起搖動爲之三五度亦可大坐以兩手拓地舉身努力腰脊三五度能去膽家風毒邪�

治膽腑吐納用嘻法膽病以嘻出以吸補之法當側臥以鼻漸引長气嘻之卽以嘻字作微聲同气出之也去膽病除陰髒一切陰漧盜汗面無顏色小腸膨脹臍下冷痛口漧舌澀數嘻之乃愈

四月修養法孟夏之月天地始交萬物�秀宜夜臥早起以受淸明之气勿大怒大泄夏者火也位南方其聲呼其液汗故怒與泄爲傷元气也卦值幹幹者健也陽之性天之象也君子以自彊不息生气在卯坐臥行功宜向正東方孫眞人曰是月肝臟已病心臟漸壯宜增酸減苦以補腎助肝調養胃气勿受西北二方暴風勿接陰以壯腎水當靜養以息心火勿與淫接以寧其神以自彊不息天地化生之機靈劍子曰補心臟坐功之法有二一勢正坐斜身用力偏敵如排山勢極力爲之能去腰脊風冷宣通五臟六腑散腳气補心益气左右以此一勢行之二勢以一手按一手向上極力如托石閉气行之左右同行去兩脇間風毒治心臟通和血脈月令曰君子齋戒處必掩身毋躁止聲色毋進禦薄滋味毋違和節嗜欲定心气內丹祕要曰姤月爲一陰始生之月也陰气方生諭身中陰符起縮之地靈丹養成入口中當馴致其道遂歸丹田不可慌忙急速保生心鑑曰五月屬火午火大旺則金气受傷古人於是時獨宿淡味兢兢業業保養生髒正嫌火之旺耳

立夏四月節坐功運主少陰二气時配手厥陰心胞絡風木每日以寅卯時閉息瞑目反換兩手抑掣兩膝各五七度叩齒吐納咽液

治病風濕畱滯經絡腫痛臂肘攣急腋腫手心熱喜笑不休雜證

小滿四月中坐功運主少陽三气時配手厥陰心胞絡風木每日寅卯時正坐一手舉托一手拄按左右各三五度叩齒吐納咽液

治病肺腑蘊滯邪毒��支滿心中憺憺大動面赤鼻赤目黃心煩作痛掌中熱諸痛

五月修養法仲夏之月萬物以成天地化生勿以極熱勿大汗勿曝露星宿皆成惡疾忌冒西北風邪气犯人勿殺生命是月肝臟已病神气不行火气漸壯水力衰弱宜補腎助肺調理胃气以順其時卦值姤姤者遇也以陰遇陽以柔遇剛之象也生气在辰宜坐臥向東南方孫眞人曰是月肝臟气休心正旺宜減酸增苦益肝補腎固密精气臥早起早愼發泄五日尢宜齋戒靜養以順天時保生心鑑曰午火旺則金衰於時當獨宿淡滋味保養生髒靈劍子坐功法常以兩手合掌向前築去臂腕如此七次淘心臟風勞散關節滯气養生纂曰此時靜養毋躁止聲色毋違天和毋幸遇節嗜欲定心气可居髙明可遠眺望可入山林以避炎暑可坐臺榭空敞之處

芒種五月節坐功運主少陽三气時配手少陰心君火每日寅卯時正立仰身兩手上托左右力舉各五七度定息叩齒吐納咽液

治病腰腎蘊積虛勞嗌干心痛欲飲目黃脇痛消渴善笑善驚善忘上咳吐下气泄身熱而股痛心悲頭項痛面赤

夏至五月中坐功運主少陽三气時配手少陰心君火每日寅卯時跪坐伸手叉指屈指腳換踏左右各五七次叩齒內淸吐濁咽液

治病風濕積滯腕膝痛臑臂痛後廉痛厥掌中熱痛兩腎內痛腰背痛身體重

六月修養法季夏之月發生重濁主養四時萬物生榮增咸減甘以資腎臟是月腎臟�微脾臟獨旺宜減肥濃之物益固筋骨卦值遁遁者避也二陰浸長陽當避也君子莊矜自守生气在已坐臥宜向南方孫眞人曰是月肝�微弱脾旺宜節約飲食遠聲色此時陰�內伏暑毒外蒸縱意當風任性食冷故人多暴泄之患切須飲食溫軟不令太飽時飲粟米溫湯豆蔻熟水最好內丹祕訣曰建未之月二陰之卦是陰�漸長諭身中陰符離去午位收斂而下降也靈劍子坐功法端身正坐舒手指直上反拘三舉前屈前後同行至六月半後用之去腰脊腳膝痺風散膀胱邪气

小暑六月節坐功運主少陽三气時配手太陰脾濕土每日丑寅時兩手踞地屈壓一足直伸一足用力掣三五度叩齒吐納咽液

治病腿膝腰髀風濕肺脹滿溢幹喘咳缺盆中痛善喋臍右小腹脹引腹痛手攣急身體重半身不遂偏風健忘哮喘脫肛腕無力喜怒不常

大暑六月中坐功運主太陰四气時配手太陰肺濕土每日丑寅時雙拳踞地返首向肩引作虎視左右各三五度叩齒吐納咽液

治病頭項�背風毒咳嗽止气喘渴煩心�膈滿臑臂痛掌中熱臍上或肩背痛風寒汗出中風小便數欠淹泄皮膚痛及健忘愁欲哭灑淅寒熱

心臟夏旺論心屬南方火爲赤帝神形如朱雀象如倒懸蓮蕊心者纖也所納纖微無不貫注變水爲血也重十二兩居肺下肝上對尾鳩下一寸色如縞映絳中有七孔三毛上智之人心孔通明中智之人五孔心穴通气下智無孔�明不通無智狡詐心爲肝子爲脾母舌爲之宮闕竅通耳左耳爲丙右耳爲丁液爲汗腎邪入心則汗溢其味苦小腸爲心之腑與心合黃庭經曰心部之宅蓮含花下有童子丹元家主適寒熱榮衛和丹錦緋囊披玉羅其聲徵其嗅焦故人有不暢事心卽焦燥心�通則知五味心病則舌焦捲而短不知五味也其性禮其情樂人年六十心�衰弱言多錯忘心脈出於中衝生之本神之處也主明運用心合於脈其色榮也血脈虛少不能榮於臟腑者心先死也心合辰之巳午外應南嶽上通熒惑之精故心風者舌縮不能言也血壅者心驚也舌無味者心虛也善忘者心神離也重語者心亂也多悲者心傷也好食苦者心不足也面靑黑者心�冷也容色鮮好紅活有光心無病也肺邪入心則多言心通微心有疾當用呵呵者出心之邪�也故夏三月欲安其神者則含忠履孝輔義安仁定息火熾澄和心神外絕聲色內薄滋味可以居髙朗遠眺望早臥早起無厭於日順於正陽以消暑气逆之則腎心相爭火水相�火病繇此而作矣

相心臟病法心熱者色赤而脈溢口中生瘡腐爛作臭�膈肩背兩�兩臂皆痛心虛則心腹相引而痛或夢刀杖火焰赤衣紅色之物鑪冶之事以恍怖人心病欲濡急食鹹以濡之用苦以補之甘以瀉之禁濕衣熱食心惡熱及水心病當臍上有動脈按之牢若痛更苦煩煎手足心熱口漧舌彊咽喉痛咽不下忘前失後宜服五參丸秦艽人參丹參酸棗仁各七錢元參一兩漧薑三錢沙參四錢右爲末蜜丸空心人參湯服三四十丸日再服

修養心臟法當以四月五月弦朔淸旦面南端坐叩齒九通漱玉泉三次靜思注想吸離宮赤�入口三吞之閉�三十息以補呵�之損

六气治心法治心臟用呵以鼻漸長引�以口呵之皆調�如上勿令自耳聞之若心有病大呵三徧呵時以手交叉乘起頂上爲之去心家勞熱一切煩悶疾愈卽止過度卽損亦須以呼吸旺�以補之

心臟導引法可正坐兩手作拳用力左右互築各五六度又以一手向上拓空如擎石米之重左右更手行之又以兩手交叉以腳踏手中各五六度閉�爲之去心�風邪諸疾行之良久閉目三咽津叩齒三通而止

夏季攝生消息論夏三月屬火主於長養心�火旺味屬苦火能�金金屬肺肺主辛當夏飲食之味宜減苦增辛以養肺心�當呵以�之噓以順之三伏內腹中常冷特忌下利恐泄陰气故不宜鍼灸惟宜發汗夏至後夜半一陰生宜服熱物兼服補腎湯藥夏季心旺腎衰𨿽大熱不宜喫冷淘冰雪蜜水涼粉冷粥飽腹受寒必起霍亂莫食瓜茄生菜原腹中方受陰�食此凝滯之物多爲癥塊若患冷�痰火之人切宜忌之老人尢當愼護平居檐下過廊弄堂破窗皆不可納涼此等所在𨿽涼賊風中人最暴惟宜虛堂淨室水亭木陰潔淨空敞之處自然淸涼更宜調息淨心常如冰雪在心炎熱亦於吾心少減不可以熱爲熱更生熱矣每日宜進溫補平順丸散飲食溫暖不令大飽常常進之宜桂湯豆蔻熟水其於肥膩當戒不得於星月下露臥兼便睡著使人扇風取涼一時𨿽快風入腠裏其患最深貪涼兼汗身當風而臥多風痺手足不仁語言蹇澀四肢癱瘓𨿽不人人如此亦有當時中者亦有不便中者其說何也逢年歲方壯遇月之滿得時之和卽幸而免至後還發若或年力衰邁值月之空失時之和無不中者頭爲諸陽之總尢不可風臥處宜密防小隙微孔以傷其腦戶夏三月每日梳頭一二百下不得梳著頭皮當在無風處梳自然去風明目矣養生論曰夏謂蕃秀天地�交萬物華實夜臥早起無厭於日使志無怒使華成實使�得泄此夏�之應長養之道也逆之則傷心秋發痎瘧奉收者少冬至病重又曰夏�熱宜食菽以寒之不可一於熱也禁飲溫湯禁食過飽禁濕地臥並穿濕衣夏三月丁巳戊申己巳丑未辰日宜煉丹藥夏三月頭臥宜向南大吉夏三月六�一十八候皆正長養之令勿起土伐大樹千金方曰夏七十二日省苦增辛以養肺�內經曰夏季不可枕冷石並鐵物取涼大損人目陶隱居曰冰水止可浸物使驅日曬暑�不可作水服入腹內冷熱相搏成疾若多著飴糖拌食以解酷暑亦可書曰夏至後秋分前忌食肥膩餅霍油酥之屬此等物與酒漿瓜果極爲相妨夏月多疾以此又曰夏勿露臥令人皮膚成癬或作面瘋又曰夏傷暑熱秋必痎瘧忽遇大寒當急時避人多率受時病由此而生參贊書曰日色曬熱石上凳上不可便坐搐熱生豚瘡冷生疝�人自大日色熱處曬回不可用冷水洗面損目伏熱在身勿得飲冷水及以冷物激身能殺人書云五六月深山澗中停水多有魚�精涎在內飲之成瘕養生論曰夏日不宜大醉淸晨喫炒蔥頭酒一二杯令人血�通暢又曰風毒腳�因腎虛而得人生命門屬腎夏月精化爲水腎方衰絕故不宜房色過度以傷元�金匱要略曰夏三月不可食豬心恐死�犯我靈臺耳宜食苦�以益心千金翼方曰夏三月丙丁日忌夫婦容止養生論曰夏月宜用五枝湯洗浴浴訖以香粉傅身能驅瘴毒�風�滋血脈且免汗濕陰處使皮膚燥癢

五枝湯方桑枝槐枝柳枝桃枝各一握麻葉半斤煎湯一桶去渣溫洗一日一次

傅身香粉方用粟米作粉一斤無粟米以葛粉代之加靑木香麻黃根香附子炒甘松藿香零陵香已上各二兩搗羅爲末和粉拌勻作稀絹袋盛之浴後撲身

夏三月合用藥方

荳蔻散

治夏月多冷�發動�膈�滯噎塞脾胃不和不養生部紀事莊子在宥篇黃帝立爲天子聞廣成子在於空同之上故往見之再拜稽首而問曰聞吾子達於至道敢問治身柰何而可以長久廣成子�然而起曰善哉問乎來吾語汝至道至道之精窈窈冥冥至道之極昏昏默默無視無聽抱神以靜形將自正必靜必淸無勞汝形無搖汝精乃可以長生目無所見耳無所聞心無所知汝神將守形形乃長生愼汝內閉汝外多知爲敗我爲汝遂於大明之上矣至彼至陽之原也爲汝入於窈冥之門矣至彼至陰之原也天地有官陰陽有藏愼守汝身物將自壯我守其一以處其和故我修身千二百歲矣吾形未嘗衰黃帝再拜稽首曰廣成子之謂天矣達生篇田開之見周威公威公曰吾聞祝腎學生吾子與祝腎遊亦何聞焉田開之曰開之操拔篲以侍門庭亦何聞於夫子威公曰田子無讓寡人願聞之開之曰聞之夫子曰善養生者若牧羊然視其後者而鞭之威公曰何謂也田開之曰魯有單豹者巖居而水飲不與民共利行年七十而猶有嬰兒之色不幸遇餓虎餓虎殺而食之有張毅者髙門縣薄無不走也行年四十而有內熱之病以死豹養其內而虎食其外毅養其外而病攻其內此二子者皆不鞭其後者也仲尼曰無入而藏無出而陽柴立其中央三者若得其名必極夫畏塗者十殺一人則父子兄弟相戒也必盛卒徒而後敢出焉不亦知乎人之所取畏者�席之上飲食之間而不知爲之戒者過也史記畱侯世家漢封功臣封良爲畱侯畱侯曰今以三寸舌爲帝者師封萬戶位列侯此布衣之極於良足矣願棄人間事欲從赤松子遊耳乃學辟穀道引輕身漢書藝文志魏文侯最爲好音孝文時得其樂人竇公注桓譚新論云竇公年百八十歲兩目皆盲文帝奇之問曰因何至此對曰臣年十三失明父母憐其不及眾技教鼓琴臣導引無所服餌後漢書王充傳充年漸七十志力衰耗乃造養性書十六篇裁節嗜欲頤神自守蘇順傳順和安間以才學見稱好養生術隱處求道晚乃仕拜郎中卒於官矯愼傳愼少學黃老隱遁山谷因穴爲室仰慕松喬導引之術方術傳甘始東郭延年封君達三人者皆方士也率能行容成禦婦人術或飲小便或自倒懸愛嗇精气不極視大言甘始元放延年皆爲操所錄問其術而行之王眞傳王眞郝孟節者皆上黨人也王眞年且百歲視之面有光澤似未五十者自云周流登五嶽名山悉能行胎息胎食之法嗽舌下泉咽之不絕房室孟節能含棗核不食可至五年十年又能結气不息身不動搖狀若死人可至百日半年亦有室家按注漢武內傳曰王眞字叔經上黨人習閉气而吞之名曰胎息習嗽舌下泉而咽之名曰胎食眞行之斷谷二百餘日肉色光美力並數人抱朴子曰胎息者能不以鼻口噓如在胎之中華佗傳佗曉養性之術年且百歲而猶有壯容時人以爲仙廣陵吳普彭城樊阿皆從佗學佗語普曰人體欲得勞動但不當使極耳動搖則穀气得銷血脈流通病不得生譬如戶樞終不朽也是以古之仙者爲導引之事熊經鴟顧引挽腰體動諸關節以求難老吾有一術名五禽之戲一曰虎二曰鹿三曰熊四曰�五曰鳥亦以除疾兼利足以當導引體有不快起作一禽之戲怡而汗出因以著粉身體輕便而欲食普施行之年九十餘耳目聰明齒牙完堅阿從佗求方可服食益於人者佗授以漆葉靑散漆葉屑一斗靑十四兩以是爲率言久服去三虫利五藏輕體使人頭不白阿從其言壽百餘歲冷壽光者年可百五六十歲行容成公禦婦人法常屈頸鷮息須髮盡白而色理如三四十時魯女生數說顯宗時事甚明了議者疑其時人也董卓亂後莫知所在按注列仙傳曰容成公者能善補導之事取精於元牝其要谷神不死守生養气者也發白復黑齒落復生禦婦人之術謂握固不瀉還精補腦也漢武內傳曰魯女生長樂人初餌胡麻及木絕谷八十餘年日少壯色如桃花日能行三百里走及�鹿神仙傳封衡常駕一靑牛人莫知其名因號靑牛道士魏武帝問養性大略師曰體欲常勞食欲常少勞勿過極少勿過虛去肥濃節酸鹹減思慮損喜怒除馳逐愼房室則幾於道矣故聖人春夏養陽秋冬養陰以順其根以契造化之妙晉書嵇康傳康早孤有奇才遠邁不羣身長七尺八寸美詞气有風儀而土木形骸不自藻飾人以爲龍章鳳姿天質自然恬靜寡欲含垢匿瑕寬簡有大量學不師受博覽無不該通長好老莊與魏宗室婚拜中散大夫常修養性服食之事彈琴詠詩自足於懷以爲神仙稟之自然非積學所得至於導養得理則安期彭祖之倫可及乃著養生論博物志人有山行墮深澗者無出路饑餓欲死左右見龜蛇甚多朝暮引頸向東方人因伏地學之遂不饑體殊輕便能登巖岸經數年後竦身舉臂遂超山澗上卽得還家顏色悅懌頗更黠慧勝故還食穀啖滋味百餘日中復本質晉書張忠傳忠字巨和中山人也永嘉之亂隱於泰山恬靜寡欲淸虛服气餐芝餌石修導養之法冬則縕袍夏則帶素端拱若屍陶淡傳淡幼孤好導養之術謂仙道可祈年十五六便服食絕谷不婚娶郭瑀傳瑀隱於臨松薤谷鑿石窟而居服柏實以輕身南齊書顧歡傳歡晚節服食不與人通梁書陶弘景傳弘景幼有異操年十歲得葛洪神仙傳便有養生之志謂人曰仰靑雲睹白日不覺爲遠矣天監四年移居積金東澗善辟穀導引之法年逾八十而有壯容深慕張良之爲人云古賢莫比魏書徐謇傳謇善醫常有藥餌及吞服道符年垂八十鬢髮不白力未多衰崔浩傳浩以公歸第因欲修服食養性之術而寇謙之有神中錄圖新經浩因師之北齊書由吾道榮傳道榮隱於瑯邪山辟穀餌松朮茯苓求長生之祕隋書徐則傳則幼沈靜寡嗜欲陳太建時入天臺山絕谷養�所資惟松朮而已𨿽隆冬沍寒不服綿絮冊府元龜孫思邈隱居太白山自言九十三歲鄕裏咸云數百歲髙宗顯慶中被徵至時盧照鄰有惡疾因問思邈養性之道其要何也邈曰天道有盈缺人事多迍厄苟不息愼而能濟於迍厄者未之有也故養性之士先知自愼愼者嘗以憂畏爲本經曰人不畏威則大威至矣憂畏者生死之門存亡之繇禍福之本吉凶之元也故士無憂畏則仁義不立農無憂畏則稼穡不滋工無憂畏則規模不設商無憂畏則貨殖不成子無憂畏則孝敬不篤父無憂畏則慈愛不著臣無憂畏則勛庸不立君無憂畏則社稷不安故養性者失其憂畏則心亂而不理形躁而不寧神散則气越志蕩而意昏應生者死應存者亡應吉者凶故憂畏者猶水火不可暫忘也人無憂畏子弟爲勍敵妻妾爲仇讎是故太上畏道其次畏物其次畏人其次畏身憂於身者不拘於人畏於己者不制於彼愼於小者不懼於大戒於邇者不悔於遠能如此者水行蛟龍不能害陸行虎兕不能傷五兵不能染讒賊誹謗毒螫不能加害知此則人事畢矣舊唐書孟詵傳詵長安中爲同州刺史神龍初致仕歸伊陽之山第以藥餌爲事詵年𨿽晚暮志力如壯嘗謂所親曰若能保身養性者常須善言莫離口良藥莫離手劇談錄劉平天寶中居齊魯間善吐納之術能夜中視物不假燈燭續博物志李泌絕粒五六載身輕能行於屏風上引指使气可以吹燭至滅導引骨珊然有聲號�子骨唐書趙昌傳昌爲國子祭酒時年逾七十占對精明帝奇之憲宗初立出爲華州刺史對麟徳殿趨拜彊駃帝訪其所以頤養遷太子少保柳子華傳子華子公度善攝生年八十餘有彊力常云吾初無術但未嘗以气海暖冷物熟生物不以元气佐喜怒耳舊唐書王希夷傳希夷隱於嵩山師道士黃頤向四十年盡能傳其閉气導養之術好易及老子嘗餌松柏葉及雜花散景龍中年七十餘气力益壯潘師正傳師正淸淨寡欲居於嵩山之逍遙谷積二十餘年但服松葉飲水而已司馬承禎傳承禎事潘師正傳其辟穀導引之術冊府元龜後唐許寂不知何許人少有道術茹芝絕粒寓居江陵節度使趙凝昆季禮遇之延之中堂師授保養之道晉盧損爲祕書監拜章辭位乃授戶部尙書致仕退居潁川時李鏻年將八十善服气導引損以鏻之遐壽有道術酷慕之仍以潁川逼城市乃卜居陽翟立隱捨誅茅種藥山衣野服逍遙於隱幾之間出則柴車鶴氅自稱具茨山人晚年與同遊五六人於大隗山中古宮觀址疏泉鑿垣爲隱所誓不復出山气嚴寒被病而卒時年八十餘齒髮不衰而有壯容損於修攝似有所得淸異錄郭尙賢嘗云服餌導引之餘有二事乃養生大要梳頭洗腳是也尙賢每夜先發後腳方寢自曰梳頭洗腳長生事臨臥之時小太平澠水燕談錄端拱初太宗詔訪天下髙年前靑州錄事參軍麻希夢年九十餘居臨淄召至闕下延見便殿賜坐語及從容詢及人間利害對之尢詳多蒙聽納他日訪以養生之理對曰臣無他術惟寡情欲節聲色薄滋味故得至此詔以爲工部郎中致仕賜金紫宋史張質傳質好養生之術老而不衰以是多接隱人方士然語不及公家事每大祀巡幸質多爲行宮使或領巡檢提點供頓之務天禧元年九月方候對承明殿暴中風眩輿歸卒年七十四劉夔傳夔字道元建州崇安人歷工部侍郎知福州請解官入武彜山爲道士弗許知建州尋告老遂以戶部侍郎致仕英宗卽位遷吏部卒年八十三夔嘗遇隱者得養生術遂蔬食及獨居退處一合家人罕見其面至老手足耳目彊明如少壯時不治財產所收私田有餘谷則以振鄕裏貧人前死數日自作遺表以祿賜所餘分親族告其家人曰某日吾死矣如期而死無子續明道雜誌劉幾字伯壽洛陽人自言唐文靜之後登進士髙科後換武官數守邊號知兵某尉河南壽安時遇幾時年已七十餘精神不衰體幹輕健猶劇飲無日不飲酒聽其論事有過人者余素聞其善養生又見其年老不衰因問諮之幾挈余手曰我有術欲授子以房中補導之法余應之曰方困小官家惟一婦何地施此遂不復授然見幾飲酒每一飲酒輒一吸口𨿽醉不忘也曰此可以無齒疾晡後食少許物便已一夕與余飲各大醉就寢五更餘覺覺饑甚呼人作粥幾亦起曰幸畱粥待我粥成幾曰待我略遣宿酒餘起觀之見幾以被自覆漸起兩足久之乃興進粥談笑至旦略無少苦幾有子�陳令者頗知其婦翁之術曰暖外腎而已其法以兩手下而暖之默坐調息至千息兩腎融液如泥淪入腰間此術至妙石林燕語元丰末文潞公致仕歸洛入對時年幾八十矣神宗見其康彊問卿攝生亦有道乎潞公對無他臣但能任意自適不以外物傷和气不敢做過當事酌中恰好卽止上以爲名言東軒筆錄章樞密惇少喜養生性尢眞率嘗云若遇饑則𨿽不相識處亦須索飯若食飽時見父亦不拜在門下省及樞密益喜丹餌茯苓以卻粒骨气淸粹眞神仙中人蘇子瞻贈之詩云鼎中龍虎黃金賤松下龜蛇綠骨輕蓋謂是也東坡志林昨日太守楊君采通判張公規邀余出遊安國寺坐中論風气養生之事余云皆不足道難在去欲張云蘇子卿嚙雪啖氈蹈背出血無一語少屈可謂了死生之際矣然不免爲胡婦生子窮居海上而況洞房綺縠之下乎乃知此事不易消除眾客皆大笑余愛其語有理故記之墨莊漫錄東坡在黃州陳慥季常在坡亭時相往來季常喜談養生自謂吐納有所得後季常因病公以書戲之云公養生之效有成績今又亦病彌月𨿽使臯陶聽之未易平反公之養生正如小子之圓覺可謂害腳法師鸚鵡禪五通气球黃門妾也前輩相與可謂善謔也張稚圭元老荊公客也爲江東漕攝金陵府事嚴酷鮮恕喜與方士遊門下常數客一日行郡圃老卒項系念珠公曰汝誦經乎卒曰數息爾公異之呼至室內問其所得論養生吐納內丹皆造精微又曰運使平生殊錯用心酷虐用刑非所以爲子孫福延方士皆非有道之士此曹特覬公賄耳公曰能傳我乎卒曰正欲授公然須今夜半潛至某室當以傳公初亦難之不得已許焉旣歸與魚軒劉議之劉曰不可公以嚴毅人素苦之夜中獨出事有不測柰何太夫人微聞之潛鎖其寢室竟不得出黎明視事衙校報守圃卒是夜四更趺坐而化公大悵惋數月感疾卒李博宣和間仕大府卿因職事陛對徽宗問曰知卿年彌髙而色不衰中外稱卿有內丹之術可具術以進博曰陛下盛徳廣淵睿智日新學有緝熙於光明臣𨿽不學敢以誠對謹領聖訓容臣具術以聞明日乃進曰臣聞內觀所以存其心也外觀所以養其气也存其心養其气則眞火鑪鼎日炎神水華池日盛矣長生久視上下與天地同流天道運而不積聖人知而行之大道甚易知其易行以簡以簡易而天下之理得也人之所恃以生者气也气住則神住神住則形住形住則長生久視自此始矣蓋日月運轉寒暑往來天地所以長久吹噓呼吸吐故納新眞人所以住世故丹元子曰形以神住神以气集气體之充也形神之舍也气實則成气虛則敓气住則生气耗則滅此廣成子所以保气而煙蘿子所以煉气也然則一言而盡保煉之妙者其惟咽納乎故曰一咽二咽雲蒸雨至三咽四咽內景充實七咽九咽心火下降腎水上升水火旣濟則內丹成可以已疾可以保生可以延年可以超升臣謹刪其繁紊撮其樞要直書其妙以著於篇上篇曰進火候每日子後午前若於五更初陽盛時尢佳就坐榻上面東或南握固盤足合目拄腰而坐澄心靜慮內藏五臟仰面合口鼻中引出淸气气極則生要而咽之每一咽縮穀道一縮再引則再如之至再至三若气極不能任則低頭微開口以吹寧出之勿令耳聞出气之聲如此凡三次是爲進火一周天俟气調勻然後行水下篇曰進水候進火鼻中取鼻涕口中取液聚爲一處多多益辦俟甘而熱卽閉口仰面亞腰左顧一咽正中一咽分三咽而下內想一直下丹田每一咽亦縮穀道一縮如此一徧是爲行水一周天每進火行水畢然後下榻行履自如後敍曰五行水火爲初人生水火爲急此是極易之要法上奪天地造化學道修眞之士初行須覺臍下如火飲食添進四肢輕快是其驗也行而久之則發白再黑齒落重生精神全具復歸嬰兒寒暑不能侵鬼神不能寇千二百歲壽比彭老漸爲眞人矣徽宗見而嘉納之梁師成錄其說以示人乃簡易之道第行之者不能悠久耳或云虞謨君明修養有得亦祗行此法也墨客揮犀蒲傳正知杭州有術士請謁蓋年逾九十而猶有嬰兒之色傳正接之甚歡因訪以長年之術答曰其術甚簡而易行他無所忌惟當絕色欲耳傳正俯思良久曰若然則壽𨿽千歲何益談圃林英年七十致仕起爲大理卿气貌不衰如四五十歲或問何術致此英曰但平生不會煩惱明日無飯喫亦不憂事至卽遣之釋然不畱�中茅亭客話杜鼎升字大舉形气淸秀雅有古人之風鬻書自給夫婦皆八十餘每遇芳時好景出郊選勝偕行人皆羨其髙年逸樂如是進士張及贈之詩曰家本樊川老蜀都世家冠劍豈寒儒筆耕尙可儲三載酒戰尢能敵百夫僻愛舜琴湘水弄每縣孫畫醉仙圖孟光笑語長相逐喚作梁鴻得也無嘗手寫孫思邈千金方鬻之凡借本校勘有縫折蠹損之處必粘背而歸之或彼此有錯�之處則書札攺正而歸之且曰使人臣知方則忠使人子知方則孝自於千金方中得服玉泉之道行之二十年獲筋體彊壯耳目聰鑑每寫文字無點竄之誤至卒方始閣筆服玉泉法去三尸堅齒髮除百病玉泉者舌下兩脈津液是也但能每旦起坐瞑目絕慮叩齒二七通漱令滿口乃吞之以意送至臍下�海一七徧經久自然如流水瀝瀝下坎澗之聲如此則百脈和暢所以黃庭經云玉池精水灌靈根又曰漱咽靈液災不幹其是之謂乎懶眞子官中隱士駱耕道文常言修養之士當書月令置座左右夏至宜節嗜欲冬至宜禁嗜欲蓋一陽初生其气微矣如艸木萌生易於傷伐故當禁之不特節也且嗜欲四時皆損人但冬夏二至陰陽爭之時大損人耳僕曰不獨月令如此唐柳公度年八十有彊力人問其術對曰吾平生未嘗以脾胃熟生物暖冷物以元气佐喜怒此亦可爲座右銘也耕道曰然老學庵筆記張廷老名珙唐安江原人年七十餘步趨拜起健甚自言夙與必拜數十老人血气多滯拜則支體屈伸气血流暢可終身無手足之疾從舅唐仲俊年八十五六極康寧自言少時因讀千字文有所悟謂心動神疲四字也平生遇事未嘗動心故老而不衰明外史楊引傳引嘗讀論語鄕黨篇謂人曰吾教自有養生術安事偃仰吐納爲乃節飲食時動息忿欲務戒故神完而守固迄老視聽不衰暖姝由筆竹鶴老人何太守享年九十有九徐中書南嘗問曰老大人有何修養之道而致壽若此答曰無只是好喫的不要多喫不好喫的全不喫

養生部雜錄莊子養生主篇吾生也有涯而知也無涯以有涯隨無涯殆已已而爲知者殆而已矣爲善無近名爲惡無近刑緣督以爲經可以保身可以全生可以養親可以盡年庖丁爲文惠君解牛手之所觸肩之所倚足之所履膝之所踦砉然向然奏刀騞然莫不中音合於桑林之舞乃中經首之會文惠君曰嘻善哉技蓋至此乎庖丁釋刀對曰臣之所好者道也進乎技矣始臣之解牛之時所見無非牛者三年之後未嘗見全牛也方今之時臣以神遇而不以目視官知止而神欲行依乎天理批大卻導大窾因其固然技經肯綮之未嘗而況大軱乎良庖歲更刀割也族庖月更刀折也今臣之刀十九年矣所解數千牛矣而刀刃若新發於硎彼節者有間而刀刃者無厚以無厚入有間恢恢乎其於遊刃必有餘地矣是以十九年而刀刃若新發於硎𨿽然每至於族吾見其難爲怵然爲戒視爲止行爲遲動刀甚微謋然已解如土委地提刀而立爲之四顧爲之躊躇滿志善刀而藏之文惠君曰善哉吾聞庖丁之言得養生焉刻意篇吹呴呼吸吐故納新熊經鳥申爲壽而已矣此導引之士養形之人彭祖壽考者之所好也論衡道虛篇道家相誇曰眞人食气以气而爲食故傳曰食气者壽而不死𨿽不谷飽亦以气盈此虛也夫气謂何气也如謂陰陽之气陰陽之气不能飽人人或咽气气滿腹脹不能饜飽如謂百藥之气人或服藥食合屑吞數十丸藥力烈盛�中憒毒不能飽人食气者必謂吹呴呼吸吐故納新也昔有彭祖嘗行之矣不能久壽病而死矣道家或以導气養性度世而不死以爲血脈在形體之中不動搖屈伸則閉塞不通不通積聚則爲病而死此又虛也夫人之形猶艸木之體也艸木在髙山之巓當疾風之衝晝夜動搖者能復勝彼隱在山谷間障於疾風者乎按艸木之生動搖者傷而不暢人之導引動搖形體者何故壽而不死夫血脈之藏於身也猶江河之流地江河之流濁而不淸血脈之動亦擾不安不安則猶人勤苦無聊也安能得久生乎道家或以服食藥物輕身益气延年度世此又虛也夫服食藥物輕身益气頗有其驗若夫延年度世世無其效百藥愈病病愈而气復气復而身輕矣凡人稟性身本自輕气本自長中於風濕百病傷之故身重气劣也服食良藥身气復故非本气少身重得藥而乃气長身更輕也稟受之時本自有之矣故夫服食藥物除百病令人身輕气長復其本性安能延年至於度世有血脈之類無有不生生無不死以其生故知其死也天地不生故不死陰陽不生故不死死者生之效生者死之驗也夫有始者必有終有終者必有始惟無終始者乃長生不死人之生其猶水也水凝而爲冰气積而爲人冰極一冬而釋人竟百歲而死人可令不死冰可令不釋乎諸學仙術爲不死之方其必不成猶不能使冰終不釋也魏志王朗傳朗上疏曰少小常苦被褥泰溫泰溫則不能便柔膚弱體是以難可防護而易用感慨若常令少小之縕袍不至於甚厚則必咸保金石之性而比壽於南山矣續博物志眼者身之鏡耳者體之牖視多則鏡昏聽眾則牖閉面者神之庭發者腦之華心悲則面燋腦減則發素精者體之神明者身之寶勞多則精散營竟則明消云仙雜記孫思邈以交加木造百齒梳用之養生要法也東坡志林元丰六年十月十二日夜故人有得風疾者急往視之已不能言矣方死生之爭其苦有甚於刀鋸木索者矣予知其不可救嘿爲祈死而已嗚呼哀哉此復何罪乎酒色之娛而已古人云廿嗜毒藥戲猛獸之爪牙豈虛言哉明日見一少年以此戒之少年笑曰甚矣子言之陋也色吾之所甚好而死生疾苦非吾之所怖也予曰有行乞於道偃而號曰遺我一盂飯吾今以千斛之粟報子則市人皆掩口笑之有千斛之粟無一盂之飯不可以欺於小兒怖生於愛子能不怖死生而猶好色其可以欺我哉今世之爲髙者皆少年之徒也戒生定定生慧此不刊之語也如其不從戒定生者皆妄也如慧而實癡也如覺而實夢也悲夫劉聰聞當爲遮須國王則不復懼死人之愛富貴有甚於生者月犯少微吳中髙士求死不得人之好名有甚於生者男子之生也覆女子之生也仰其死於水也亦然男子內陽而外陰女子反是故易曰坤至柔而動也剛書曰沈潛剛克古之達者蓋如此也秦醫和曰天有六气淫爲六疾陽淫熱疾陰淫寒疾風淫末疾雨淫腹疾晦淫惑疾明淫心疾夫女陽物而晦時故淫則爲內熱蠱惑之疾女爲蠱惑世之知者眾其爲陽物而內熱𨿽良醫未之言也五勞七傷皆熱中而蒸晦淫者不爲蠱則中風皆熱之所生也醫和之語吾當表而出之讀左氏書此導引家云心不離田手不離宅此語極有理又云眞人之心如珠在淵眾人之心如泡在水此善譬諭者貴耳集天道尙左星辰左轉地道尙右瓜瓠右累蟻穴知雨鳥鵲知風燕遜戊己鵲背太歲魚聚北道鍼浮南指葵知向日菊知隕霜此物之靈也人有不節醉飽不謹寒暑孰謂人爲萬物之靈因書爲座右銘避暑錄話近世學者多言中庸中庸之不可廢久矣何待今日非特子思言之堯之告舜曰人心惟危道心惟微惟精惟一允執厥中所謂人心者喜怒哀樂之已發者也道心者喜怒哀樂之未發者也人能治其心常於未發之前不爲其發之所亂則不流於人心而道心常存非所謂中乎通此說者不惟了然於性命之正亦自可以養生盡年素問以喜怒悲憂恐配肝心脾肺腎而更言其所勝所傷每使節其過而養其正以全生保形夫性已得矣生與形固優爲之特論養生者分於五臟而吾儒一於心五臟非心孰爲之制是亦一道也往歲有方士劉淳玨年百歲餘乃以給使事夏英公餘嘗見其爲蔡魯公言懲忿窒欲爲損之義甚有理蓋深於素問者嘉佑末有黥卒亦百餘歲不知其姓名時人以郝老呼之善醫自言受法於至人往來許洛間程文簡公尢厚禮之爲文簡診脈預告其死期於期歲之前不差旬日常語人年六十始知醫七十而見素問每撫髀太息曰使吾早得此書與醫俱吾不死矣惜其見之晚而已傷者不可復也孔子曰仁者壽此固盡性之言何疑於醫乎世言不服藥勝中醫此語𨿽不可通行然疾無甚苦與其爲庸醫妄投反敗之不得爲無益也吾閱是多矣其次有好服食不量己所宜但見他人得效從而試之亦或無益而反有害魏晉間尙服寒食散通謂之服散此有數方孫眞人並載之千金方中而皇甫謐服之遂爲廢人自言性與之忤違錯節度隆冬裸袒食冰當暑甚至悲恚欲自殺此豈可不愼哉王子敬有帖云服散發者亦是數見言服者而不聞有甚利其爲害之甚乃有如謐此好服食之獘也吾少不多服藥中歲以後或有勸之少畱意者往旣不耐煩過江後亦復難得藥材每記素問勞佚有常飲食有節八言似勝服藥也天下眞理日見於前未嘗不昭然與人相接但人役於外與之俱馳自不見耳惟靜者乃能得之餘少嘗與方士論養生因及子午气升降累數百言猶有祕而不肯與眾共者有道人守榮在旁笑曰此何難吾常坐禪至靜定之極與子午覺气之升降往來於腹中如饑飽有常節吾豈知許事乎惟心內外無一物耳非止气也凡寒暑燥濕有犯於外而欲爲疾者亦未嘗悠然不逆知其萌余長而驗之知其不誣也在山居久見老農候雨暘十中七八問之無他曰所更多耳問市人則不知也余無事常早起每旦必步戶門往往童僕皆未興其中旣洞然無事仰觀云物景象與山川艸木之秀而志其一日爲陰爲晴爲風爲霜爲寒爲溫亦未嘗不十中七八老農以所更吾以所見其理一也乃知惟一靜大可以察天地近可以候一身而況理之至者乎淸波雜誌神慮淡則血气和嗜欲勝則疾疹作唐處士張臯云是爲養身之要剡溪野語古老人飯後必散步欲搖動其身以銷食也故後人以散步爲消搖暇日記發上生心之餘眉旁生肺之餘須下生腎之餘先白者一藏衰董耕言王絳州道人說章丘劉道人說行气雲天門常開鼻地戶常閉口取之倒根丹田

出之到頂

綿綿若存用之不旣審能行之自然蟬蛻

癸辛雜識精力精神精气精血精明精爽精到精詳精妙皆以精爲主衛生者當謹之苦海愛河狂瀾弗返其涸也可立而待素問曰法於陰陽和於術數又曰凡陰陽之道陽密可固注曰交會之要者正在於陽气不妄泄耳此語余聞之謝奕修待制云此先公密庵平日之所受持也密庵名采伯亦謝後之諸父也天臺人孟子曰養心莫善於寡欲老子曰不見可欲使心不亂聖賢拳拳然以欲爲害道可不愼乎劉元城南遷日嘗求教於涑水翁曰聞南地多瘴設有疾以貽親憂柰何翁以絕欲少疾之語告之元城時盛年乃毅然持戒惟謹趙淸獻張乖崖至撫劍自誓甚至以父母影像設之帳中者蓋其初未始不出於勉彊久乃相忘於自然甚矣欲之難遣也如此坡翁云服气養生難在去欲蘇子卿嚙雪啖氈蹈背出血無一語少屈可謂了生死之際然不免與胡婦生子於窮海之上況洞房綺疏之下乎乃知此事未易消除香山翁佛地位人晚年病風放妓猶賦不能忘情吟王處仲凶悖小人知體敝於色乃能一旦感悟開合放妓蓋天下事勇決爲之乃可進道余少年多病間有一二執巾櫛供紉浣者或歸咎於此兵火破家一切散去近止一小獲亦復不畱然猶未免時有霜露之疾好事不察者復以前說戲之殊不知散花之室已空久矣𨿽然戲之者所以愛之也余行年五十已覺四十九年之非其視秀惠溫柔不啻伐命之斧鴆毒之杯一念勇猛頓絕斯事以僥晚年淸淨之福閉閣焚香澄懷觀道自此精進不已亦庶乎其幾於道矣然則疾疚者安知非吾之藥石乎雞肋編諺云不麥過不入靖康元年麥多髙於人者旣大雨所損十八順昌穀道人種云大風先倒無根樹傷寒偏死下虛人王恬智嘗云犯色傷寒猶易治傷寒犯色最難醫王舟元素云治風先治脾治疾先治气皆衛生之要也鼠璞俗以素女術出於彭籛予考列仙傳籛云上士別�中士異被服藥百裹不如獨臥後人集其采納之術號彭祖經是籛之采納以存眞葆衛爲先務與世之論大相反所謂喪四十九妻五十四子特欲形容八百歲之壽且久耳漢藝文志有房中八家百八十六卷且謂聖王制外樂不禁內情爲之節文樂而有節則和平壽考迷者弗顧以生疾而陷命卽此類也見聞錄太保費文憲公記尙書張莊簡公錄示養生要語節飲食以養其體節嗜欲以定心气午後飲食宜少不以脾胃熟生物暖冷物不以元气佐喜怒欲心一萌當思禮義以制之夏至節嗜欲冬至禁嗜欲嗜欲四時皆損人但二至陰陽分之時尢損人耳第能於怒時遽忘其怒而觀理之是非亦可見外誘之不足怒而於道思過半矣人能於病中移其心如對君父謹之畏之靜久自愈宏自丁未忝竊科名卽病痰火重以庚戌春闈叨與試事校閱頗勞下部因病瘡久不愈且先母余夫人在家病瘧亦念宏甚宏欲展省則拘於六年之例而不敢請也明年辛亥乃乞養病以歸時張公爲吏部右侍郎特蒙枉顧備述其平生多病之狀慰諭拳拳移時乃別將別以一封見贈宏視其題封則曰字扇一握手帨一條而已私心頗訝其物之太簡旣而啟封則扇面備書前語乃知公之所以愛念不減於骨肉之厚也病中佩服常若聞公之教於飲食嗜欲喜怒頗致敬焉自辛亥迄今蓋幾三十年公所贈扇中遭多故已不存矣乃記錄如右見前輩愛士之心如此其至爲後生者所當取法而不敢忘且使兒輩奉以周旋則此數言者實卻疾養生之要旨也公諱悅字時敏松江華亭人歷官至南京兵部尙書參贊機務納政歸數年年八十餘乃卒自言爲刑部主事時常奉使暑行渴甚見井泉欲飲不敢但含漱數過旋卽吐之公移屬稿亦瞑目端坐但以意授之筆史其愼疾如此宜其享有永年而不罹於陰陽之患也淸暑筆談昔人以理髮搔背剔耳刺噴爲四暢此小安樂法余所服二丹曰咽津納息爲小還丹澄心寂照爲夜气丹旣無火候又免抽添久之著效晨起取井水新汲者傳淨器中熟數沸徐啜徐漱以意下之謂之眞一飲子蓋天一生水人夜气生於子平旦穀气未受胃藏沖虛服之能蠲宿滯淡滲以滋化源巖棲幽事辟穀咽津爲上咽气爲次咽津者腎中之水上通舌底二竅大有眞味如小兒咯乳滚滚不止故𨿽酬應交際而終日忘饑若咽气則閉口住息身心俱寂然後可此正不可以歲月效也養生家忌北首臥及忌北向食坐以及冠帶唾溺蓋北方壬癸至陰所居犯者魁罡神責之瑯嬛記古之老人飯後必散步欲搖動其身以消食也向日靜坐調息可以延年

養生部藝文一

養生論

魏嵇康世或有謂神仙可以學得不死可以力致者或云上壽百二十古今所同過此以往莫非夭亡者此皆兩失其情試粗論之夫神仙𨿽目不見然記籍所載前史所傳較而論之其有必矣似特受異气稟之自然非積學所能致也至於導養得理以盡性命上獲千餘歲下可數百年可有之耳而世皆不精故莫能得之何以言之夫服藥求汗或有弗獲而愧情一集渙然流離終朝未餐則囂然思食而曾子銜哀七日不饑夜分而坐則低迷思寢內懷殷憂則達旦不瞑勁刷理鬢醇醴發顏僅乃得之壯士之怒赫然殊觀植發衝冠由此言之精神之於形骸猶國之有君也神躁於中而形喪於外猶君昏於上國亂於下也夫爲稼於湯世偏有一漑之功者𨿽終歸於燋爛必一漑者後枯然則一漑之益固不可誣也而世常謂一怒不足以侵性一哀不足以傷身輕而肆之是猶不識一漑之益而望嘉谷於旱苗者也是以君子知形恃神以立神須形以存悟生理之易失知一過之害生故修性以保神安心以全身愛憎不棲於情憂喜不畱於意泊然無感而體气和平又呼吸吐納服食養身使形神相親表裏俱濟也夫田種者一畝十斛謂之良田此天下通稱也不知區種可百餘斛田種一也至於樹養不同則功收相懸謂商無十倍之價農無百斛之望此守常而不變者也且豆令人重楡令人瞑合歡蠲忿萱艸忘憂愚智所知也燻辛害目豚魚不養常世所識也虱處頭而黑麝食柏而香頸處險而癭齒居晉而黃推此而言凡所食之气蒸性染身莫不相應豈惟蒸之使重而無使輕害之使暗而無使明燻之使黃而無使堅芬之使香而無使延哉故神農曰上藥養命中藥養性者誠知性命之理因輔養以通也而世人不察五穀是見聲色是耽目惑元黃耳務淫哇滋味煎其府髒醴醪煮其腸胃香芳腐其骨髓喜怒悖其正气思慮消其精神哀樂殃其平粹夫以蕞爾之軀攻之者非一塗易竭之身而外內受敵身非木石其能久乎其自用甚者飲食不節以生百病好色不�以致乏絕風寒所災百毒所傷中道夭於眾難世皆知笑悼謂之不善持生也至於措身失理亡之於微積微成損積損成衰從衰得白從白得老從老得終悶若無端中智以下謂之自然縱少覺悟咸嘆恨於所遇之初而不知愼眾險於未兆是猶桓侯抱將死之疾而怒扁鵲之先見以覺痛之日而爲受病之始也害成於微而救之於著故有無功之理馳騁常人之域故有一切之壽仰觀俯察莫不皆然以多自證以同自慰謂天地之理盡此而已矣縱聞養生之事則斷以所見謂之不然其次狐疑𨿽少庶幾莫知所由其次自力服藥半年一年勞而未驗志以厭衰中路復廢或益之以畎澮而泄之以尾閭而欲坐望顯報者或抑情忍欲割棄榮顯而嗜好常在耳目之前所希在數十年之後又恐兩失內懷猶豫心戰於內物誘於外交賒相傾如此復敗者夫至物微妙可以理知難以目識譬猶豫章生七年然後可覺耳今以躁競之心涉希靜之塗意速而事遲望近而應遠故莫能相終夫悠悠者旣未效不求而求者以不專喪業偏恃者以不兼無功追術者以小道自溺凡若此類故欲之者萬無一能成也善養生者則不然矣淸虛靜泰少私寡欲知名位之傷徳故忽而不營非欲而彊禁也識厚味之害性故棄而弗顧非貪而後抑也外物以絫心不存神气以醇泊獨著曠然無憂患寂然無思慮又守之以一養之以和和理日濟同乎大順然後蒸以靈芝潤以醴泉晞以朝陽綏以五弦無爲自得體妙心元忘歡而後樂足遺生而後身存若此以往庶可與羨門比壽王喬爭年何爲其無有哉

答難養生論

前人答曰所以貴智而尙動者以其能益生而厚身也然欲動則悔吝生智行則前識立前識立則志開而物遂悔吝生則患積而身危二者不藏之於內而接於外祇足以災身非所以厚生也夫嗜欲𨿽出於人而非道之正猶木之有蠍𨿽木之所生而非木之宜也故蠍盛則木朽欲勝則身枯然則欲與生不並立名與身不俱存略可知矣而世未之悟以順欲爲得生𨿽有後生之情而不識生生之理故動之死地也是以古之人知酒肉爲甘鴆棄之如遺識名位爲香餌逝而不顧使動足資生不濫於物知正其身不營於外背其所害向其所利此所以用智遂生之道也故智之爲美美其益生而不羨生之爲貴貴其樂和而不交豈可疾智而輕身勤欲而賤生哉且聖人寶位以富貴爲崇髙者蓋謂人君貴爲天子富有四海民不可無主而存主不能無尊而立故爲天下而尊君位不爲一人而重富貴也又曰富與貴是人之所欲者蓋爲季世惡貧賤而好富貴也未能外榮華而安貧賤且抑使由其道而不爭不可令其力爭故許其心競中庸不可得故與其狂狷此俗談耳不言至人常貪富貴也聖人不得已而臨天下以萬物爲心在宥羣生由身以道與天下同於自得穆然以無事爲業坦爾以天下爲公𨿽居君位享萬國恬若素士接賓客也𨿽建龍旗服華衮忽若布衣之在身故君臣相忘於上蒸民家足於下豈勸百姓之尊己割天下以自私以富貴爲崇髙心欲之而不已哉且子文三顯色不加悅柳惠三黜容不加戚何者令尹之尊不若徳義之貴三黜之賤不傷衝粹之美二子嘗得富貴於其身終不以人爵嬰心故視榮辱如一由此言之豈云欲富貴之情哉請問錦衣繡裳不陳於暗室者何必顧眾而動以毀譽爲歡戚也夫然則欲之患其得得之懼其失苟患失之無所不至矣在上何得不驕持滿何得不溢求之何得不苟得之何得不失耶且君子出其言善則千里之外應之豈在於多欲以貴得哉奉法循理不絓世网以無罪自尊以不仕爲逸遊心乎道義偃息乎卑室恬愉無�而神气條達豈須榮華然後乃貴哉耕而爲食蠶而爲衣衣食周身則余天下之財猶渴者飲河快然以足不羨洪流豈待積斂然後乃富哉君子之用心若此蓋將以名位爲贅癅資財爲塵垢也安用富貴乎故世之難得者非財也非榮也患意之不足耳意足者𨿽耦耕畎畝被褐啜菽豈不自得不足者𨿽養以天下委以萬物猶未愜然則足者不須外不足者無外之不須也無不須故無往而不乏無所須故無適而不足不以榮華肆志不以隱約趨俗混乎與萬物並行不可寵辱此眞有富貴也故遺貴欲貴者賤及之故忘富欲富者貧得之理之然也今居榮華而憂𨿽與榮華偕老亦所以終身長愁耳故老子曰樂莫大於無憂富莫大於知足此之謂也難曰感而思室饑而求食自然之理也誠哉是言今不使不室不食但欲令室食得理耳夫不慮而欲性之動也識而後感智之用也性動者遇物而當足則無餘智用者從感而求�而不已故世之所患禍之所由常在於智用不在於性動今使瞽者遇室則西施與嫫母同情瞶者忘味則糟糠與精稗等甘豈識賢愚好醜以愛憎亂心哉君子識智以無恆傷生欲以逐物害性故智用則收之以恬性動則糾之以和使智上於恬性足於和然後神以默醇體以和成去累除害與彼更生所謂不見可欲使心不亂者也縱令滋味常染於口聲色已開於心則可以至理遣之多算勝之何以言之也夫欲官不識君位思室不擬親戚何者知其所不得則不當生心也故嗜酒者自抑於鴆醴貪食者忍饑於漏脯知吉凶之理故背之不惑棄之不疑也豈恨向不得酣飲與大嚼哉且逆旅之妾惡者以自惡爲貴美者以自美得賤美惡之形在目而貴賤不同是非之情先著故美惡不能移也苟云理足於內乘一以禦外何物之能默哉由此言之性气自和則無所困於防閒情志自平則無郁而不通世之多累由見之不明耳又常人之情遠𨿽大莫不忽之近𨿽小莫不存之夫何故哉誠以交賒相奪識見異情也三年喪不內禦禮之禁也莫有犯者酒色乃身之仇也莫能棄之由此言之禮禁𨿽小不犯身仇𨿽大不棄然使左手據天下之圖右手旋害其身𨿽愚夫不爲明天下之輕於其身酒色之輕於天下又可知矣而世人以身殉之斃而不悔此以所重而要所輕豈非背賒而趣交耶智者則不然矣審輕重然後動量得失以居身交賒之理同故備遠如近愼微如著獨行眾妙之門終始無虞此與夫耽欲而快意者何殊間哉難曰聖人窮理盡性宜享遐期而堯孔上獲百年下者七十豈復疏於導養乎案論堯孔𨿽稟命有限故導養以盡其壽此則窮理之致不爲不養生得百年也且仲尼窮理盡性以至七十田父以六獘蠢愚有百二十者若以仲尼之至妙資田父之至拙則千歲之論奚所怪哉且凡聖人有損己爲世表行顯功使天下慕之三徙成都者或非食勤躬經營四方心勞形困趣步失節或奇謀潛稱爰及干戈威武殺伐功利爭奮或修身以明污顯智以驚愚藉名髙於一世取準的於天下又勤誨善誘聚徒三千口�談議身疲磬折形若救孺子視若營四海神馳於利害之端心騖於榮辱之途俯仰之間已再撫宇宙之外者若比之於內視反聽愛气嗇精明白四達而無執無爲遺世坐忘以寶性全眞吾所不能同也今不言松柏不殊於楡柳也然則中年枯隕樹之重崖則榮茂日新此亦毓形之一觀也竇公無所服禦而致百八十豈非鼓琴和其心哉此亦養神之一徵也火蠶十八日寒蠶三十日余以不得逾時之命而將養有過倍之隆溫肥者早終涼瘦者遲竭斷可識矣圉馬養而不乘用皆六十歲體疲者速雕形全者難斃又可知矣富貴多殘伐之者眾也野人多壽傷之者寡也亦可見矣今能使目與瞽者同功口與瞶者等味遠害生之具禦益生之物則始可與言養性命矣難曰神農倡粒食之始鳥獸以之飛走生民以之視息今不言五穀非神農所倡也旣言上藥又倡五穀者以上藥希寡艱而難致五穀易殖農而可久所以濟百姓而繼夭閼也並而存之惟賢志其大不肖者志其小耳此同出一人至當歸止痛用之不已耒耜墾辟從之不輟何養命蔑而不議此殆玩所先習怪於所未知且平原則有棗栗之屬池沼則有菱芡之類𨿽非上藥尢甚於黍稷之篤恭也豈云視息之具惟立五穀哉又曰黍稷惟馨實降神祇蘋蘩薀藻非丰肴之匹潢污行潦非重酎之對薦之宗廟感靈降祉是知神享徳之與信不以所養爲生猶九土述職各貢方物以效誠耳又曰肴糧入體益不逾旬以明宜生之驗此所以困其體也今不言肴糧無充體之益但謂延生非上藥之偶耳請借以爲難夫所知麥之善於菽稻之勝於稷由有效而識之假無稻稷之域必以菽麥爲珍養謂不可尙矣然則世人不知上藥良於稻稷猶守菽麥之賢於蓬蒿而必天下之無稻稷也若能仗藥以自永則稻稷之賤居然可知君子知其若此故準性理之所宜資妙物以養身植元根於初九吸朝霞以濟神今若以肴酒爲壽則未聞髙陽有黃髮之叟也若以充性爲賢則未聞鼎食有百年之賓也且冉生嬰疾顏子短折穰歲多病饑年少疾故狄食米而生癩瘡得谷而血浮馬秣粟而足重雁食粒而身畱從此言之鳥獸不足報功於五穀生民不足受徳於田疇也而人竭力以營之殺身以爭之養親獻尊則萸菊�粱聘享嘉會則肴饌旨酒而不知皆淖溺筋腋易糜速腐初𨿽甘香入身臭腐竭辱精神染污六府郁穢气蒸自生災蠹饕淫所階百疾所附味之者口爽服之者短祚豈若流泉甘醴瓊�玉英金丹石菌紫芝黃精皆眾靈含英獨發奇生貞香難歇和气充盈澡雪五臟疏徹開明吮之者體輕又練骸易气染骨柔筋滌垢澤穢志淩靑雲若此以往何五穀之養哉且螟蛉有子果裸負之性之變也橘渡江爲枳易土而變形之異也納所食之气還質易性豈不能哉故赤斧以煉丹赬發涓子以朮精久延偓佺以松實方目赤松以水玉乘煙務光以蒲韭長耳邛疏以石髓駐年方回以雲母變化昌容以蓬虆易顏若此之類不可詳載也孰云五穀爲最而上藥無益哉又責千歲以來目未之見謂無其人卽問談者見千歲人何以別之欲校之以形則與人不異欲驗之以年則朝菌無以知晦朔蜉蝣無以識靈龜然則千歲𨿽在市朝固非小年之所辧矣彭祖七百安期千年則狹見者謂書籍妄記劉根霞寢不食或謂偶能忍饑仲都冬�而體溫夏裘而身涼桓譚謂偶耐寒暑李少君識桓公玉�則阮生謂之逢占而知堯以天下禪許由而揚雄謂好大爲之凡若此類上以周孔爲關鍵畢志一誠下以嗜欲爲鞭策欲罷不能馳驟於世教之內爭巧於榮辱之間以多同自減思不出位使奇事絕於所見妙理斷於常論以言變通達微未之聞也久慍閒居謂之無歡深恨無肴謂之自愁以酒色爲供養謂長生爲無聊然則子之所以爲歡者必將結駟連騎食方丈於前也夫俟此而後爲足謂之天理自然者皆役身以物喪志於欲原性命之情有累於所論矣夫渴者惟水之是見酌者惟酒之是求人皆知乎生於有疾也今若以從欲爲得性則渴酌者非病淫湎者非過桀跖之徒皆得自然非本論所以明至理之意也夫至理誠微善溺於世然或可求諸身而後悟校外物以知之者人從少至長隆殺好惡有盛衰或稚年所樂壯而棄之始之所薄終而重之當其所悅謂不可奪值其所醜謂不可歡然還成易地則情變於初苟嗜欲有變安知今之所�不爲臭腐曩之所賤不爲奇美耶假令廝養暴登卿尹則監門之類蔑而遺之由此言之凡所區區一域之情耳豈必不易哉又饑餐者於將獲所欲則悅情注心飽滿之後釋然疏之或有厭惡然則榮華酒色有可疏之時蚺蛇珍於越土中國遇而惡之黼黻貴於華夏裸國得而棄之當其無用皆中國之蚺蛇裸國之黼黻也以大和爲至樂則榮華不足顧也以恬淡爲至味則酒色不足欽也苟得意有地俗之所樂皆糞土耳何足戀哉今談者不睹至樂之情甘減年殘生以從所願此則李斯背儒以殉一朝之欲主父發憤思調五鼎之味耳且鮑肆自玩而賤蘭�猶海鳥對太牢而長愁文侯聞雅樂而塞耳故以榮華爲生具謂濟萬世不足以喜耳此皆無主於內借外物以樂之外物𨿽丰哀亦備矣有主於中以內樂外𨿽無鐘鼓樂亦具矣故得志者非軒冕也有至樂者非充詘也得失無以累之耳且父母有疾在困而瘳則憂喜並用矣由此言之不若無喜可知也然則樂豈非至樂耶故順天和以自然以道徳爲師友玩陰陽之變化得長生之永久任自然以托身並天地而不朽者孰享之哉養生有五難名利不滅此一難也喜怒不除此二難也聲色不去此三難也滋味不絕此四難也神慮轉發此五難也五者必存𨿽心期難老口誦至言咀嚼英華呼吸太陽不能不回其操不夭其年也五者無於�中則信順日濟元徳日全不祈喜而有福不求壽而自延此養生大理之所效也然或有行逾曾閔服膺仁義動由中和無甚大之累便謂人理已畢以此自臧而不蕩喜怒平神气而欲卻老延年者未之聞也或抗志希古不榮名位因自髙於馳騖或運智禦世不嬰禍故以此自貴此於用身甫與鄕黨兒齒耆年同耳以言存生蓋闕如也或棄世不羣志气和粹不絕谷茹芝無益於短期矣或瓊�旣儲六气並禦而能含光內觀凝神復朴棲心於元冥之崖含气於莫大之涘者則有老可卻有年可延也凡此數者合而爲用不可相無猶轅軸輪轄不可一乏於輿也然人皆偏見各備所患單豹以營內致斃張毅以趨外失中齊以誡濟西取敗秦以備戎狄自窮此皆不兼之禍也積善履信世屢聞之愼言語節飲食學者識之過此以往莫之或知請以先覺語將來之覺者

養生論

唐牛僧孺僧孺嘗讀嵇康養生論曰導養得理以盡性命下可數百年至於調節嗜欲全息正气誠盡養生之能者僧孺以養身之於養生難與易相遠也所以康能著其論而陷大辟蓋能其易不能其難者也且天地稟生之道眾而貴之者寡然而貴乎生以有用於道也生而無用焉貴其生矣而又況康不能養乎哉且康居於是世能忘名利之名而不能使人忘其名能忘其情欲之情而不能自忘其情能防己喜怒於內而不能防人之喜怒於外𨿽其名利情欲喜怒之心不攺乎內而能致其康寧焉碩大焉猶善豢者之犬彘肥腯適足使屠膾之刃促乎己矣出而處語而默是養其生者也處而語出而默生其喪矣沮焉溺焉道無邪行無詭言中規行中矩而得其時是養生於出處者也孔焉孟焉可而仕否而退是養生於出處語默之間者也若中散者棲乎下不可謂出揚其名不可謂默非出處則在用中於禮義人倫之道也禮者道之器也而肆情傲物蔑棄冠服是禮之大喪也禮喪而道喪則鍾會欲無怒晉王欲不刑之不可得也然康之爲人區區不列於中人豈欲引而謂之哉以拆文垂論則人之中者引而惑必眾故不得不明也先人有求生以害人有殺身以成仁又有患難以相死此得則死此則得道得死而爲壽不以悲道得生而爲壽也仁如比干而剖死直如屈原而溺死廉如介推而焚死忠如蕭望之而藥死而道存洋洋乎不已予謂所存之生闕二字大是能養生者若碌碌愚生

