

形貌部雜錄易經履六三眇能視跛能履又

象曰眇能視不足以有明也跛能履不足以有行也睽六三見輿曳其牛掣其人天且劓�初有終按程傳天髡首也劓截鼻也天而又劓言重傷也夬九三壯幹頄有凶按本義頄顴也九三當決之時以剛而過乎中是欲決小人而剛壯見於面目也詩經鄭風子之丰兮按注丰丰滿也又子之昌兮按注昌盛壯貌有美一人淸揚婉兮又

有美一人婉如淸揚按注眉目之間婉然美也齊風盧令令其人美且仁又

盧重環其人美且鬈按注鬈須鬢好貌又

盧重鎇其人美且偲按注偲多須之貌猗嗟昌兮頎而長兮抑若揚兮美目揚兮按傳昌盛也頎長貌抑美色揚廣揚美目揚好目揚眉也正義揚

是顙之別名抑爲揚之貌顙貴闊故言廣揚美目揚目揚俱美也欲辧揚是眉故省其文言好目揚眉眉毛揚起故名眉爲揚按朱注抑而若揚美之盛也揚目之動也又猗嗟名兮美目淸兮按傳目上爲名目下爲淸正義曰釋訓云猗嗟名兮目上爲名孫炎云目上平博郭璞曰眉眼之間爾雅旣釋如此淸又與目共文名旣目上則淸爲目下按朱注名言其威儀技藝之可名也淸目淸明也又猗嗟孌兮淸揚婉兮按傳孌壯好貌婉好眉目也按朱注孌好貌淸目之美也揚眉之美也婉亦好貌秦風顏如渥丹其君也哉按箋渥厚漬也顏色如厚漬之丹言赤而澤其君也哉儀貌尊嚴也陳風東門篇視爾如蕎按注言視爾顏色之美如芘芣之華也月出篇月出皎兮佼人僚兮按注佼人美人也僚好貌又月出皓兮佼人懰兮按注懰好貌又

月出照兮佼人燎兮按注燎明也澤陂篇有美一人碩大且捲按注捲鬢髮之美也又有美一人碩大且儼按注儼矜莊貌檜風素冠篇棘人欒欒兮按注欒欒瘠貌曹風候人篇婉兮孌兮季女斯饑按注婉少貌孌好貌大雅抑七章輯柔爾顏按注輯和也烝民章仲山甫之徳柔嘉維則令儀令色按注儀威儀也色顏色也周頌振鷺篇振鷺於飛於彼西雍我客戾止亦有斯容按注此二王之後來助祭之詩言鷺飛於西雍之水而我客來助祭者其容貌修整亦如鷺之潔白也禮記曲禮將卽席容毋怍又執爾顏正爾容又

毋側聽毋淫視毋怠荒遊毋倨立毋跛坐毋箕寢毋伏又父母有疾飲酒不至變貌又

居喪之禮毀瘠不形按疏居喪許羸瘦不許骨露見骨爲形之主故謂骨爲形又臨喪則必有哀色介冑則有不可犯之色故君子戒愼不失色於人表記君子不失足於人不失色於人是故君子貌足畏也色足憚也按注不失足於人故貌足畏不失色於人故色足憚又聖人之制行也容貌以文之衣服以移之是故君子服其服則文以君子之容有其容則文以君子之辭是故君子恥服其服而無其容恥有其容而無其辭又君子不以色親人情疏而貌親在小人則穿窬之盜也問喪悲哀在中故形變於外古諺妍皮不裹癡骨白璧不可爲冶容多後福莊子駢拇篇駢拇枝指出乎性哉而侈於徳附贅縣疣出乎形哉而侈於性多方乎仁義而用之者列於五藏哉而非道徳之正也是故駢於足者連無用之肉也枝於手者樹無用之指也多方駢枝於五藏之情者淫僻於仁義之行而多方於聰明之用也是故駢於明者亂五色淫文章靑黃黼黻之煌煌非乎而離朱是已多於聰者亂五聲淫六律金石絲竹黃鐘大呂之聲非乎而師曠是已枝於仁者擢徳塞性以收名聲使天下簧鼓以奉不及之法非乎而曾史是已駢於辯者累瓦結繩竄句遊心於堅白同異之間而敝跬譽無用之言非乎而楊墨是已故此皆多駢旁枝之道非天下之至正也彼正正者不失其性命之情故合者不爲駢而枝者不爲跂長者不爲有餘短者不爲不足是故鳧脛𨿽短續之則憂鶴脛𨿽長斷之則悲故性長非所斷性短非所續無所去憂也意仁義其非人情乎彼仁義何其多憂也且夫駢於拇者決之則泣枝於手者齕之則啼二者或有餘於數或不足於數其於憂一也尸子禹長頸烏喙面目顏色亦惡矣天下獨賢之史記畱侯世家太史公曰髙祖謂運籌策帷帳之中決勝千里外吾不如子房余以爲其人計魁梧奇偉至見其圖狀貌如婦人好女蓋孔子曰以貌取人失之子羽畱侯亦云淮南子修務訓堯眉八彩九竅通洞而公正無私一言而萬民齊舜二瞳子是謂重明作事成法出言成章禹耳參漏是謂大通興利除害疏河決江文王四乳是謂大仁天下所歸百姓所親臯陶馬喙是謂至信決獄明白察於人情曼頰皓齒形誇骨佳不待脂粉芳澤而性可悅者西施陽文也哆噅籧蒢戚施𨿽粉白黛黑勿能爲美者嫫母仳倠也論衡齊世篇語稱上世之人侗長佼好堅彊老壽百歲左右下世之人短小陋醜夭折早死何則上世和气純渥婚姻以時人民稟善气而生生又不傷骨節堅定故長大老壽狀貌美好下世反此故短小夭折形面醜惡說文晰人色白也皤老人色也抱朴子淸鑑篇貌望丰偉者不必賢形器尪瘁者不必愚咆哮者不必勇淳淡者不必怯發蒙記醜男鬷蔑醜女離春梁元帝與鮑泉書云面如冠玉還疑木偶須似蝟毛徒勞繞喙續博物志禹長九尺九寸湯長九尺孔子長十尺文王長十尺伍子胥長一丈眉間一尺韓王信八尺九寸金日磾八尺二寸東方朔九尺三寸王莽時奇士巨無霸長一丈大十圍本出於蓬萊魏咸熙大人見襄武長二丈腳迹三尺二寸苻健皇始四年有長人身長五丈是月霖雨河渭泛濫中流得大屐一隻長七尺三寸屐指長尺餘漢武故事東郡送一短人長七寸曰巨靈光武時潁川張仲師長二寸東方朔曰西北荒中有小人長七寸朱衣元冠鶴國男女皆長七寸海鵠吞之腹中不死堯若臘舜若腒桀紂之君垂腴尺餘酉陽雜俎飲酒者肝气微則面靑心气微則面赤也脈勇怒而面靑骨勇怒而面白血勇怒而面赤今人謂醜爲貌寢誤矣魏志曰劉表以王粲貌侵體通侻不甚重之一云貌侵體通侻甚重之注云侵貌不足也北夢瑣言唐十軍軍容使開府嚴遵美門客楊寅善袁許之術於京城西畿逢一李生亦唐之疏屬隆準龍顏垂手過膝楊生異之說於中尉由是暗以資遺之意其必至非常黃寇犯闕僖宗幸蜀李生爲士民挾持入京升含元殿不逾浹旬尋亦遇害豈大人之相只爲一升殿乎莫可知之楊生嘆嗟不復言知人之鑑也王蜀先主時有道士李皓亦唐之宗室生於徐州而遊於三蜀詞辯敏捷粗有文章因棲陽平化爲妖人扶持上有紫气乃聚眾將舉而敗妖輩星散而皓罹其禍焉其適長裕者臨邛之大儒也與皓相善不信皓之造妖良由軀干國姓爲羣凶所憑所以多事之秋滅迹匿端無爲綠林之嚆矢也歸田錄世言閩人多短小而長大者必爲貴人章郇公身旣長大而語聲如鐘豈出其類者是爲異人乎其爲相務以厚重鎭止浮競時人稱其徳量希通錄荀子仲尼之狀如蒙倛韓退之注四目爲方相兩目爲倛楊倞注倛蒙茸按子虛賦蒙公先驅愼子云毛嬙西施天下之至姣也衣之以皮倛則見之者皆走也若是則蒙倛爲二物倛音欺韻略無此字有魌字類楊倞說非緗素雜記史記武安侯列傳云武安者貌侵韋昭注云侵音寢短小也又云醜惡也又漢本傳云蚡爲人貌侵服虔注云侵短小也韋昭則以侵爲寢服虔止讀如本字皆有短小之義而顏師古並無注釋余謂當以侵爲正案酉陽雜俎云今人謂醜爲貌侵誤也魏志曰劉表以王粲貌侵而體弱通侻不甚重也一云貌侵而體弱注云貌侵不足也又云貌寢謂貌負其實也通侻者簡易也侻他活切玉篇雲輕也晉書載左思貌寢口訥而詞藻莊麗唐書載歐陽詢貌寢侻敬羽貌寢甚又南史云王筠狀貌寢小北史邢遜傳云祖效貌寢有風尙倦遊錄載終愼思風貌寢陋皆以侵爲寢蓋循襲之誤也或云侵當作寢懶眞子僕爲夏縣令寄居司馬文季朴家出藏先聖畫像示僕傳云王摩詰筆也僕因令善工摹之眼中神彩殊不相類使人意不滿畫像上長下短其背微僂以傳考之想當然耳莊子載老萊弟子出薪遇仲尼反以告曰有人於此修上而趨下末僂而後耳視若營四海注雲長上而促下耳卻近後而上僂末僂謂背微曲也然此皆可畫若夫視若營四海乃聖人憂天下之容非摩詰不能作孔氏雜說相之不可憑也南史庾敻家富於財食必列鼎其狀貌丰美頤頰開張人皆謂必爲方伯及魏�江陵敻以餓死時又有水軍都督褚蘊面甚尖危從理入口竟保衣食而終唐柳渾十餘歲有巫告曰兒相夭且賤出家可免死渾不從仕至宰相魏朱建平善相鍾繇以爲唐舉許負何以復加然相王肅年逾七十位至三公肅六十二終於中領軍耳史氏以爲蹉跌吾以爲相不可憑也西溪叢語墨子云楚靈王好細腰故其臣皆三飯爲節脇息然後帶緣墻然後起韓非子云楚莊王好細腰一國皆有饑色劉禹錫踏歌行雲爲是襄王故宮地至今猶自細腰多未知孰是杜甫贈韋十六評事子𨿽軀幹小晉書載記劉曜時壯士陳安戰死�上歌曰�上健兒有陳安軀幹𨿽小腹常寬揮麈前錄本朝及五代以來吏部給初出身官付身不惟著歲數兼說形貌如雲長身品紫棠色有髭須大眼目有若干痕記或云短小無髭眼小面瘢痕之類以防僞冒至元丰攺官制始除之靖康之亂衣冠南渡承襲僞冒盜名字者多矣不可稽考乃知舊制不爲無意也夢溪筆談世人畫韓退之小面而美髯著紗帽此乃江南韓熙載耳尙有當時所畫題志甚明熙載謚文靖江南人謂之韓文公因此遂謬以爲退之退之肥而寡髯元丰中以退之從享文宣王廟郡縣所畫者是熙載後世不復可辧退之遂爲熙載矣聞見後錄予舊於滍城孔寧極家見孔戣私紀一編有云退之丰肥喜睡每來吳家必命枕簟近潮陽劉方明摹唐本退之像來信如戣之記益知世所傳好須髯果韓熙載也石林燕語王右丞正仲口喫遇奏對則如流歐陽文忠近視常時讀書甚艱惟使人讀而聽之在政府數年每進文字亦如常人不以異貴人眞自有相也余爲郎官時嘗遇視朔過殿有禦史爲巡使者法當獨立於殿庭之南北向以察百官失儀其人久在學校素矜�無疾始引就位輒無故僕地旣掖而起又僕如是者三上遙望以爲疾作亟命衛士數人扶出逮至殿門步行如常問之曰自不能曉但覺足弱耳其人官後亦不顯亦其相然也鑑戒錄前史稱腰帶十圍者甚眾近者北史又云庾信身長八尺腰帶十圍圍者環繞之義古制以圍三徑一卽一圍者三尺也豈長八尺之人而系三十尺之腰帶乎甚非其理此圍蓋取兩手大指頭指相合爲一圍卽今謂之一搦是也大凡中形之人腰不過六尺七尺今一小圍是一尺則身八尺腰帶一丈得其宜矣又沈存中筆談雲杜甫武侯廟柏詩霜姿澑雨四十圍黛色參天二千尺四十圍乃是徑七尺無乃太細長乎余謂存中善九章算法獨於此爲誤何也四十圍若以古制論之當有百二十尺圍有百二十尺卽徑四十尺矣安得云七尺也若以人兩手大指頭指相合爲一圍則一圍是一小尺卽徑一丈三尺三寸又安得云七尺也武侯廟柏當從古制爲定則徑四十尺其長二千尺又宜矣豈得以太細長譏之乎老杜號爲詩史何肯妄爲云云也存中又云防風氏身廣九畝長三丈又云姮室畝廣六尺九畝乃五丈四尺如此防風之身乃一餅啖耳此又誤也按禹戮防風氏賦云可一畝廣及長三丈蓋古者畝廣六尺長六百尺防風氏身廣九畝六尺長三十尺乃爲得理乃云九畝不知得之於何書然當以賦爲正而存中之說誤也侯鯖錄東坡云久在江湖不見偉人在金川見滕元發乘小舟破巨浪來相見出船巍然使人神聳好一个沒興底張鎬滕公且爲我致意別後酒狂甚長進也杜甫詩云張公一生江海客身長九尺須眉蒼正謂張鎬也話腴寫照非寫物比蓋寫形不難寫心爲難也夫帝堯秀眉魯僖公亦秀眉舜目重瞳項羽朱友敬亦重瞳沛公龍顏嵇叔夜亦龍顏世祖日角唐髙祖亦日角文皇鳳姿李相國亦鳳姿尼父如蒙魌陽虎亦如蒙魌竇將軍鳶肩駱賓王亦鳶肩揚食我熊虎之狀班定遠乃虎頭司馬懿狼顧周嵩乃狼骯若此者寫之似足矣故曰寫形不難夫寫屈原之形而肖矣儻筆無行吟澤畔懷忠不平之意亦非靈均寫少陵之貌而是矣儻不能筆其風騷沖淡之趣忠義傑特之气峻潔葆麗之姿奇僻贍博之學離寓放曠之懷亦非浣花翁蓋寫其形必傳其神傳其神必寫其心否則君子小人貌同心異貴賤忠惡奚自而別形𨿽似何益故曰寫心爲難釋常談身小謂之�麼春秋後語曰齊相孟嘗君入秦秦王畱之不放歸本國君乃逃去至函谷關關猶未開秦法候雞鳴關方開孟嘗君有門客詐作雞鳴乃開遂得出關徑往趙趙之人聞孟嘗君至觀者如堵及見乃曰向來聞孟嘗君之名將謂是魁梧之士此乃�麼丈夫耳人有失意瘦惡謂之憔悴春秋云屈原事楚襄王爲三閭大夫爲佞臣靳尙所讒王乃流放之原遂遊於江潭行吟澤畔形容憔悴癸辛雜識有傳鄧光薦贊文山像云目煌煌兮疏星曉寒气英英兮晴雷殷山頭碎柱而璧完血化碧而心丹嗚呼誰爲斯人不在世間偃曝談余歷查古人異相見於書史者如呂望芝眉唐叔生而有手文曰虞遂以爲名吳夫差肉食而有墨色仲子魯惠公夫人生有手文曰爲魯夫人幹將子眉廣三寸公孫呂面長三尺廣三尺張良手紋如琴陳平手紋有兵符其妻蕭氏手有帝金花印諸葛亮手長八尺形細面粗猶如松柏皮膚枯槁文理潤澤石崇聲似鼓顧思遠頭有肉角長寸許壽一百三十歲七子迨死少子六十矣杜皇后長猶無齒晉成納采之日一夕盡生劉曜須髯百根長五尺身長九尺三寸苻堅背有文隱起曰艸付慕容皝版齒呂光左肘有肉印劉淵須三尺當心有赤毫三根長三尺蕭道成鱗文徧體梁武舌文八字兩骻駢骨項上隆起有文在右手曰武梁簡文眉翠色梁武妃丁貴嬪左臂有赤痣上有五采而體多疣納之其疣並失沈約左目重瞳腰有紫痣王敬則兩腋下生乳各長數寸侯景左足上有赤癅狀如龜戰應克捷癅則隱起分明如不勝癅低及王僧辧至石頭癅隱陷肉中又左足偏短不便弓馬章昭達少遇相者曰卿貌甚善須小虧則貴後醉墮馬鬢角小傷侯景之亂中流矢眇一目相者曰卿相善矣仕陳位至司空釋曇如足白於面𨿽跣涉泥水未嘗污濁陳武章皇后手爪長五寸面並紅白每遇�功之服則先折一爪張麗華發長七尺後魏拓跋浚立發委地每臥則須垂至臍髙澄賈子儒相之曰人有七尺之軀不如一尺之面一尺之面不如一寸之目崔浩纖妍潔白如美婦人楊大眼眼如車輪蘆曹身長九尺臂毛逆如豬鬣力能拔樹嘗臥疾猶伸足舉二人黃巢足有黃巢二字唐髙祖體生三乳馬周妻賣餅媼也袁天綱見之言法當貴周納之封夫人髙力士胸有七黑子安祿山雙足黑痣有毫李光弼之母有須數十長五寸誥封韓國夫人楊都女生而連眉果得仙王欽若項有附疣朱仲晦面有七星秦檜眼有夜光呂文徳足長尺餘有咫趙子昂尖頭小書生珍珠船漢書張敞言昌邑王淸狂不慧蘇林注云凡狂者陰陽脈盡濁不狂似狂故云淸狂或曰色理淸徐而心不慧曰淸狂猶云白癡也劉尹道桓溫鬢如灰蝟反眉如紫石稜自是孫仲謀司馬宣王一流人書蕉李龍眠所畫七十二弟子像滅明猛毅甚於子路則夫子所謂失之子羽者謂其貌武行儒耳又按渡河投璧斬蛟則勇又不下子路也妮古錄李伯時未識山谷畫王右丞像正與山谷同但多髯耳秦少遊藏一右丞像亦甚類之晏公一日見韓愈畫像語坐客曰此貌大類歐陽修夫永叔爲退之後身魯直爲摩詰後身二公根器淸故出世皆自不俗見聞錄詹東圖云相術言人髮際髙者聰明低者愚鈍如汪司馬伯玉李督學於鱗則低極去眉曾不二寸餘而發又重極皆以大聰明聞天下豫南習公論及瑯琊兄弟曰大美神仙相也小美王子相也余則謂相書云形貌秀麗舉動嚴肅性明心靈能涉造化常有虹霓之志此自星辰中來則極類元美先生形貌奇異舉動急速性慧气剛言涉威福常有祭祀之心此自神祇中來則極類敬美先生羣碎錄王蒙長三尺張仲師長二尺二寸孔子無須孔叢子子思告齊君先君生無發眉天下王侯不以此損其敬今像多須誤名公像記倪文僖公與子文毅公像俱方面大耳丰頤頦微髭須文毅尢爲肥碩聞其曾孫翰儒言腰帶圍可容中人四軀也公無子裏中傳文僖禱北嶽其夫人姚夢嶽神指捧香合童子曰以爲爾子孕而生公故名嶽言公隱宮公曾生子祝枝山野記亦言文毅頎躬廣頤美如冠玉腹大十圍體有四乳云而陳中丞人物志言文僖雙目如電體有四乳祝或誤也闕裏圖像志按漢靈帝光和二年始置鴻都門學畫先聖及七十二弟子像觀此則知畫像始於漢也至梁元帝初在荊州時自畫先聖像爲之贊而書之時人稱爲三絕猶未聞設像也至唐開元八年司業李元瓘上言孔宣父廟顏淵配其像立侍準禮宜坐侍乃詔顏子十哲俱爲坐像觀此則知設像自唐已有之然不知起於何時也及考魏興和元年兗州刺史李仲挺修廟碑云乃命工人修建容像雕塑十子奉進儒冠於諸徒亦靑衿靑領聖容肅穆丹素陸離觀此則知設像始於魏也宋建隆元年詔修祠宇塑繪聖賢像明天順元年置先聖像一龕於文淵閣像乃銅範飾金自是閣臣每晨入必先行四拜禮云按四十七代孫孔傳雲家廟所藏衣燕居服顏子從行謂之小影於像最眞唐劉禹錫新州廟碑謂堯頭禹耳華冠象佩取之自鄒魯者卽小影也四十六代孫宗壽雲家藏唐吳道子畫先君夫子按幾而坐從以十弟子者亦謂之小影其立而顏淵侍者謂之行教行教已有石本小影但摹傳之慮久而訛今亦刻之堅庶愈久不失其眞也一廣陵馬大年爲夏縣令寄居司馬朴家見所藏先聖畫像乃唐王維筆眼中神采殊不類常像上長下短背微僂﹝以傳考之當然莊子載老萊子出薪遇先聖反以告曰有人於此修上而趨下末僂而後耳視若營四海一注長上而促下末僂微曲也後耳耳近後也視若營四海則憂世之心可掬也﹞抑形狀末也論語曰子溫而厲威而不猛恭而安則𨿽摩詰亦安能作也一元鄒縣尹司居敬曰蜀有文翁石室設孔子坐像其坐斂跖向後屈膝當前蓋古人席地而坐此像之最古者闕裏行教像顏子從後者顧愷之筆杏壇小影像吳道子筆及近年司寇像皆漢晉衣冠耳若夫文宣王像自唐以來加冕服之制者今並列圖於前云形貌部藝文一

短人賦

漢蔡邕侏儒短人僬僥之後出自外域去俗歸義慕化企踵遂在中國形貌有部名之侏儒生則象父惟有晏子在齊辧勇匡景拒崔加刃不恐其餘尪�劣厥僂窶嘖怒語與人相拒昧嗜酒喜索罰舉醉則揚聲罵詈咨口眾人患忌難與並侶是以陳賦引譬比偶皆得形象誠如所語其詞曰雄荊雞兮鶩鷿鵜鶻鳩鶵兮鶉鷃冠戴勝兮啄木兒觀短人兮形若斯蟄地蝗兮蘆螂且中蛹兮蠶蠕蠕視短人兮形若斯木門閫兮梁上柱敝鑿頭兮斷柯斧鞞鼓兮補屨朴脫椎枘兮搗薤杵視短人兮形如許

相論

魏曹植世固有人身瘠而志立體小而名髙者於聖則否是以堯眉八彩舜目重瞳禹耳參漏文王四乳然則世亦有四乳者此則駑馬一毛似驥耳宋臣有公孫呂者長七尺面長三尺廣三寸若此之狀蓋遠代而求非一世之異也使形殊於外道合其中名震天下不亦宜乎語云無憂而戚憂必及之無慶而歡樂必隨之此心有先動而神有先知則色有先見也故扁鵲見桓公知其將亡申叔見巫臣知其竊妻而逃也

卞和畫像賦有序

晉傅咸

先畫卞和之像者𨿽其事在素定見其涕血殘刖之形情以淒然至臧文仲知柳下惠之賢而不與立卞和自刖以相證相去遠矣戲畫其像於卞子之旁特赤其面以示猶有慚色辭曰惟年命之遒短速流光之有經疾沒世而不稱貴立身而揚名旣銘勒於鐘鼎又圖像於丹靑覽光烈之攸畫睹卞子之容形泣泉流以雨下灑血面而瀸纓痛兩趾之雙刖心惻淒以傷情𨿽發膚之不毀覺害仁以偸生向厥趾之不刖孰夜光之見明人之不同爰自在昔臧知柳而不進和殘軀以證璧

相經序

梁劉峻夫命之與相猶聲之與響聲動乎幾響窮乎應𨿽壽夭參差賢愚不一其間大較可得聞矣若乃生而神睿弱而能言八彩光眉四瞳麗目斯實天姿之特達聖人之符表洎乎日角月偃之奇龍棲虎踞之美地鎭靜於城纏天關運於掌策金槌玉枕磊落相望伏犀起蓋隱轔交映井宅旣兼食匱已實抑亦帝王卿相之明效也及其深目長頸頹顏蹙齃�行鷙立猳喙鳥咮筋不束體血不華色手無春荑之柔發有寒蓬之悴或先吉而後凶或少長乎窮乏不其悲歟至如姬公凝負圖之容孔父眇棲皇之迹丰本知其有後黃中明其可貴其間或躍馬膳珍或飛而食肉或皂隸晚候初形未正銅巖無以飽生玉饌終乎餓死因斯以觀何事非命

三胡賦

北魏繁欽莎車之胡黃目深睛員耳狹頤康居之胡焦頭折頞髙輔陷面眼無黑眸頰無餘肉罽賓之胡面象炙蝟頂如持囊隅目赤眥洞頞仰鼻

有宋石諫議大夫贈開府儀同三司太師中書

令兼尙書令魏國韓公國華眞贊

宋歐陽修气剛而毅望之可畏色粹而仁近之可親有韞於中必見於外庶幾仿�寫之圖繪惟其盛徳不可形容公徳之丰後世之隆誰爲公子丞相衛公

王元之畫像贊敍

蘇軾傳曰不有君子其能國乎予嘗三復斯言未嘗不流涕太息也如漢汲黯蕭望之李固吳張昭唐魏鄭公狄仁傑皆以身徇義招之不來麾之不去正色而立於朝則豺狼狐貍自相吞噬故能消禍於未形救危於將亡使皆如公孫丞相張禹胡廣𨿽累千百緩急豈可望哉故翰林王公元之以雄文直道獨立當世足以追配此六君子者方是時朝廷淸明無大姦慝然公猶不容於中耿耿然如秋霜夏日不可狎玩至於三黜以死有如不幸而處於眾邪之間安危之際則公之所爲必將驚世絕俗使斗筲穿窬之流心破膽裂豈特如此而已乎余始過蘇州虎丘寺見公之畫像想其遺風餘烈願爲執鞭而不可得其後爲徐州而公之曾孫汾爲兗州以公墓碑示余乃追爲之贊附其家傳云

楊襄毅公像贊

明李維楨皇矣世宗格於上帝帝賚良弼蒲�天京陰陽所和人龍是出魁梧奇偉望之儼然天神太一徐而卽之有威有儀旣僩旣瑟弱冠蚤貴垂五十年以帝師卒冢宰司馬至再至三亢寵寡匹淵角山庭河自海口法相則吉黃鉞所向批搗桀裂前無衡盧夫何以故虎頭燕頷桓桓孔武三後聖神疇克代終而獨譽處瞭焉眸子視瞻不回黑白卽序龍章鳳姿天質自然徳機用杜精誠之極九廟居歆受天純嘏頯顙丰下宜爾子孫如�在魯條首摩空亦有龍門砥柱狂瀾公實像之屹焉嶽立則莫我幹洪河九曲以受百川其流漫漫肖公腹笥藏疾納污空洞無端陽气見眉上滿大宅庇寒士歡盼睞成飾吹噓成恩不遑沐餐羣策羣力於以四方之屏之翰猗與七尺爲鵬負天爲龜負地國有戚休覘公嚬笑乃定眾志種種之發類此素絲鞠躬盡瘁三靈告沴九原不作吾將安事麟閣雲臺爲公寫照四裔敬忌勉勉朴忠沈沈石畫於今未墜豎儒不敏識其小者敢副金匱

形貌部匯考書經

洪範二五事一曰貌貌曰恭恭作肅

注貌澤水也大

全問貌如何屬水朱子曰容貌光澤

故屬水問視聽言動比洪範五事動是貌否如動容貌之謂曰思也在裏了動容貌是外面底心之動便是思禮記

玉藻凡行容惕惕

注惕惕直而且疾也謂行於道路則然蓋回枉則失容舒緩則近惰也廟中齊齊朝廷濟濟翔翔

注齊齊收持嚴正之貌濟濟威儀詳整也翔翔張拱安舒也君子之容舒遲見所尊者齊遫

注舒遲閒雅之貌齊如夔夔齊栗之齊遫者謹而不放之謂見所尊者故加敬足容重手容恭

注重不輕舉移也恭無慢弛也目容端口容止

注無睇視不妄動聲容靜頭容直

注無或噦咳欲其靜也無或傾顧欲其直也气容肅

注似不息者立容徳

注應氏謂中立不倚儼然有徳之气象色容莊坐如屍

注莊矜持之貌也坐如屍見曲禮燕居告溫溫

注詩言溫溫恭人燕居之時與告語於人之際則皆欲其溫和所謂居不容寬柔以教也凡祭容貌顏色如見所祭者

大全

嚴陵方氏曰孝子之祭也退而立如將受命蓋容貌如見所祭者也已徹而退敬齊之色不絕於面蓋顏色如見所祭者也喪容累累色容顚顚視容瞿瞿梅梅言容繭繭注此皆居喪之容累累羸憊失意之貌顚顚憂思不舒之貌瞿瞿驚遽之貌梅梅猶昧昧瞻視不審故瞿瞿梅梅然也繭繭猶綿綿聲气低微之貌也戎容曁曁言容詻詻色容厲肅視容淸明注

此皆軍旅之容曁曁果毅之貌詻詻教令嚴飭之貌顏色欲其嚴厲而莊肅視瞻欲其瑩澈而明審立容辧卑毋�

注立之容貶卑者不爲矜髙之態也𨿽貴貶損卑降而必貴於正若傾側其容柔媚其色則流於諂矣故戒以毋諂焉頭頸必中山立

注頭容欲立如山之嶷然不搖動也時行

注當行則行盛气顚實揚休

注顚讀爲塡塞之塡實滿也揚讀爲陽休與煦同气體之充也言人當養气使充盛塡實於內故息之出也若陽气之煦物其來無窮也玉色

注玉無變色故以爲顏色無變動之諭大

全嚴陵方

氏曰旣曰立容又曰山立旣曰色容又曰玉色者蓋山立玉色則言其形狀之如山玉非止於容而已周禮

地官保氏養國子以道乃教之六儀一曰祭祀之容二曰賓客之容三曰朝廷之容四曰喪紀之容五曰軍旅之容六曰車馬之容訂

義鄭鍔曰祭祀有祼獻薦徹之儀其容欲穆穆皇皇賓客有拜迎揖遜之儀其容欲嚴恪矜莊朝廷則踧踖如也鞠躬如也其容欲其濟濟蹌蹌喪紀則有臨喪之容軍旅則有介冑不拜之容車馬則有不內顧不親指之容國子異時從事於宗廟朝廷之上詎可不素教之哉靈樞經

陰陽二十五人篇木形之人比於上角似乎蒼帝其爲人蒼色小頭長面大肩背直身小手足好有才勞心少力多憂勞於事能春夏不能秋冬感而病生木主東方其音角其色蒼故木形之人當比之上角似於上天之蒼帝色蒼者木之色蒼也頭小者木之顚小也面長者木之體長也肩背大者木之枝葉繁生其近肩之所闊大也身直者木之體直也小手足者木之枝細而根之分生者小也此自其體而言耳好有才者木隨用而可成材也力小者木易動搖也內多憂而外勞於事者木不能靜也耐春夏者木春生而夏長也不耐秋冬者木至秋冬而雕落也故感而病生焉此自其性而言耳火形之人比於上徵似於赤帝其爲人赤色廣銳面小頭好肩背髀腹小手足行安地疾心行搖肩背肉滿有气輕財少信多慮見事明好顏急心不壽暴死能春夏不能秋冬秋冬感而病生火主南方其音徵其色赤故火形之人似於上天之赤帝色赤者火之色赤脊肉也廣者火之中勢熾而大也面銳頭小者火之炎上者銳且小也好肩背髀腹者火之自下而上光明美好也手足小者火之旁及者其勢小也行安地者火從地而起也疾心者火勢猛也行搖者火之動象也肩背肉滿者卽廣也有气者火有气勢也此自其體而言耳輕財者火性易發而不聚也少信者火性不常也多慮而見事明者火性通明而旁燭也好顏者火色光明也急心者火性急也不壽暴死者火性不久也此自其性而言耳耐春夏者木火相生之時不耐秋冬者火畏涼寒也故秋冬感而病生焉土形之人比於上宮似於上古黃帝其爲人黃色圓面大頭美肩背大腹美股脛小手足多肉上下相稱行安重舉足浮安心好利人不喜權勢善附人也能秋冬不能春夏春夏感而病生中央主土其音宮其色黃故土形之人比於上宮似於上古之黃帝曰上古者以別於本帝也色黃者土之色黃也面圓者土之體圓也頭大者土之髙阜也肩背美者土之體厚也腹大者土之闊充也股脛美者充於四體也小手足者土漑四旁至四末而土气漸微也多肉者土主肉也上下相稱者土丰滿也行安重者土體安重也舉足浮者土揚之則浮也此自其體而言耳安心者土性靜也好利人者土以生物爲徳也不喜權勢善附人者土能藏垢納污不棄賤趨貴也耐秋冬者土得令也不耐春夏者受木�而土燥也故春夏感而病生焉此自其性而言耳金形之人比於上商似於白帝其爲人方面白色小頭小肩背小腹小手足如骨發踵外骨輕身淸廉急心靜悍善爲吏能秋冬不能春夏春夏感而病生西方主金其音商其色白故金形之人比於上商似於上天之白帝面方者金之體方也色白者金之色白也頭腹肩背俱小者金質收斂而不浮大也小手足如骨發踵外骨輕者金體堅剛而骨勝也身淸廉者金之體冷而廉潔不受污也此自其體而言耳急心靜悍者金質靜而性銳利也善爲吏者有斧斷之才也秋冬者金水相生之時不能春夏者受木火之制也故春夏感而病生焉此自其性而言耳水形之人比於上羽似於黑帝其爲人黑色面不平大頭廉頤小肩大腹動手足發行搖身下尻長背延延然不敬畏善欺紿人戮死能秋冬不能春夏春夏感而病生北方主水其音羽其色黑故水形之人比於上羽似於上天之黑帝色黑者水之色黑也面不平者水面有波也頭大者水面平闊也頤乃腎之部廉頤者如水之淸濂也小肩大腹者水體之在下也動手足者水流於四旁也發身搖者水動而不靜也下尻長者足太陽之部如水之長也背主督脈背延延然太陽之水上通於天也水懦弱民狎而玩之則多死焉故人不敬畏而善欺紿人也戮死者多因戮力勞傷而死蓋水質柔弱而不宜過勞也秋冬者金水相生之時春時木泄水气夏時火熯水涸也故春夏感而病生焉淮南子

墬形訓土地各以其類生是故山气多男澤气多女障气多喑風气多聾林气多癃木气多傴岸下气多腫石气多力險阻气多癭暑气多夭寒气多壽穀气多痺丘气多狂衍气多仁陵气多貪輕土多利重土多遲淸水音小濁水音大湍水人輕遲水人重中土多聖人皆象其气皆應其類故南方有不死之艸北方有不釋之冰東方有君子之國西方有形殘之屍寢居直夢人死爲鬼磁石上飛雲母來水土龍致雨燕雁代飛蛤蟹珠龜與月盛衰是故堅土人剛弱土人肥壚土人大沙土人細息土人美耗土人醜食水者善游能寒食土者無心而慧食木者多力而食艸者善走而愚食葉者有絲而蛾食肉者勇敢而悍食气者神明而壽食穀者知慧而夭不食者不死而神凡人民禽獸萬物貞虫各有以生或奇或偶或飛或走莫知其情惟知通道者能原本之東方川谷之所注日月之所出其人兌形小頭隆鼻大口鳶肩企行竅通於目筋气屬焉蒼色主肝長大早知而不壽其地宜麥多虎豹南方陽气之所積暑濕居之其人修形兌上大口決胔竅通於耳血脈屬焉赤色主心早壯而夭其地宜稻多兕象西方髙土川谷出焉日月入焉其人面末僂修頸�行竅通於鼻皮革屬焉白色主肺勇敢不仁其地宜黍多旄犀北方幽晦不明天之所閉也寒水之所積也蟄虫之所伏也其人翕形短頸大肩下尻竅通於陰骨榦屬焉黑色主腎其人惷愚禽獸而壽其地宜菽多犬馬中央四達風气之所通雨露之所會也其人大面短頤美須惡肥竅通於口膚肉屬焉黃色主胃慧聖而好治其地宜禾多牛羊及六畜方言

形貌雜釋�嫽好也靑徐海岱之間曰�或謂之嫽好凡通語也嫽今通呼小姣潔喜好者爲嫽�朦厖丰也自關而西秦晉之間凡大貌謂之朦或謂之厖丰其通語也趙魏之郊燕之北鄙凡大人謂之丰人燕記曰丰人杼首杼首長首也楚謂之燕謂之杼燕趙之間言圍大謂之丰娃�窕艷美也吳楚衡淮之間曰娃南楚之外曰�宋衛晉鄭之間曰艷陳楚周南之間曰窕自關而西秦晉之間凡美色或謂之好或謂之窕故吳有館娃之宮娥之臺秦晉之間美貌謂之娥美狀爲窕美色爲艷美心爲窈�言娞�也娥言娥娥也窕言閒都也艷言光艷也窈言幽靜也奕�容也自關而西凡美容謂之奕或謂之�宋衛曰�陳楚汝潁之間謂之奕奕�皆輕麗之貌�音叶渾泡盛也自關而西秦晉之間語也陳宋之間曰江淮之間曰泡秦晉或曰梁益之間凡人言盛及其所愛曰諱其肥謂之言瑋也渾們渾肥滿也呬充壯也粗

大貌泡肥洪張貌肥多肉�矲短也江湘之會謂之�凡物生而不長大亦謂之鮆叉曰瘡桂林之中謂短矲矲通語也東陽之間謂之今俗呼小爲言視之因名云釋名

釋姿容姿資也資取也形貌之稟取爲資本也容用也合事宜之用也�研也研精於事宜則無蚩繆也蚩癡也兩腳進曰行行抗也抗足而前也徐行曰步步捕也如有所伺捕務安詳也疾行曰趨趨赴也赴所至也疾趨曰走走奏也促有所奏至也奔變也有急變奔赴之也僕踣也頓踣而前也超卓也舉腳有所卓越也跳條也如艸木枝條務上行也立林也如林木森然各駐其所也騎支也兩腳枝別也乘升也登亦如之也載載也在其上也擔任也任力所勝也負背也置項背也駐株也如株木不動也坐挫也骨節挫屈也伏覆也偃安也僵正直�然也側逼也據居也企啟開也目延疏之時諸機樞皆開張也竦從也體皮皆從引也視是也察是非也聽靜也靜然後所聞審也觀翰也望之延頸翰翰也望茫也遠望茫茫也跪危也兩膝隱地體危倪也跽忌也見所敬忌不敢自安也拜於丈夫爲跌跌然屈折下就地也於婦人爲扶自抽扶而上下也扳翻也連翻上及言也掣制也制頓之使順己也牽弦也使弦急也引演也使演廣也掬局也使相局近也撮捽也暫捽取之也樝叉也五指俱往也捉促也使相促及也執攝也使畏攝己也拈粘也兩指翕之粘著不放也柣鐵也其處皮燻黑色如�也蹋榻也榻著地也批裨也兩相裨助共擊之也搏博也四指廣博亦似擊之也挾夾也在旁也捧逢也兩手相逢以執之也懷回也本有去意回來就己也亦言歸也來歸己也抱保也相親保也戴載也載之於頭也提地也臂垂所持近地也挈結也結朿也朿持之也持跱也跱之於手中也操抄也手出其下之言也攬斂也斂置手中也擁翁也翁撫之也撫敷也敷手以拍之也拍搏也手搏其上也摩娑猶末殺也手上下之言也蹙遵也遵迫之也踐殘也使殘壞也踖藉也以足藉也履以足履之因以名之也蹈道也以足踐之如道路也弭也足踐之使弭服也躡攝也登其上使攝服也匍匐小兒時也匍猶捕也藉索可執取之言也匐伏也伏地行也人𨿽長大及其求事盡力之勤猶亦稱之詩曰凡民有喪匍匐救之是也偃蹇也偃息而臥不執事也蹇跛蹇也病不能作事今托病似此而不宜執事役也望佯佯陽也言陽气在上舉頭髙似若望之然也沐禿也沐者發下垂禿者無發皆無上貌之稱也卦賣卦掛也自掛於市而自賣邊自可無慚色言此似之也倚簁倚伎也簁作淸簁也言人多技巧尙輕細如簁也窶數猶局縮皆小意也嚙掣掣捲掣也嚙噬嚙也語說捲掣與人相持嚙也摘猶譎摘也如醫別人知疾之意見事者之稱也貸騃者貸言以物貸予騃者言必棄之不復得也不相量事者之稱也此皆見於形貌者也臥化也精气變化不與覺時同也寐謐也靜謐無聲也寢權假臥之名也寢侵也侵損事功也眠泯也無知泯泯也覺告也寤忤也能與物相接忤也欠嵚也合張其口聲唇嵚嵚也喋踕也聲作踕而出也笑鈔也頰皮上鈔者也博物志

五方人民東方少陽日月所出山谷淸其人佼好西方少陰日月所入其土窈冥其人髙鼻深目多毛南方太陽土下水淺其人大口多傲北方太陰土平廣深其人廣面縮頸中央四析風雨交山谷峻其人端正有山者采有水者漁山气多男澤气多女平衍气仁髙陵气犯叢林气躄故擇其所居居在髙中之平下中之髙則產好人山居之民多癭腫疾由於飲泉之不流者今荊南諸山郡東多此疾腫由踐土之無鹵者今江外諸山縣偏多此病也盧氏曰不然也在山南人有之北人及吳楚無此病蓋南出黑水水土然也如是不流泉井界者尢無此病也酉陽雜俎

身中諸神身神及諸神名異者腦神曰覺元發神曰元華目神曰虛監鼻神曰衝龍舌神曰始梁空同子

南北異形北之土厚故其人信南之水廣故其人智土厚故其鼻隆水廣故其口閜鼻隆故北人不相鼻口閜故南人不相口信而偏故其性戇智而流故其性巧形貌部藝文二詩

嘲崔左丞﹝武徳中淸河崔善爲爲尙書左丞諸曹吏惡其聰察其人短傴嘲乏云云

髙祖勞之曰齊末姦吏歌斛律明月髙緯昏不察至滅其家朕𨿽不徳幸免是下令求謗者謗

遂止﹞

唐省吏崔子曲如鉤隨例得封侯髆上全無項胸前別有頭

與趙神徳互嘲﹝唐初梁寶好嘲戲因公行至貝州問佐史云此州趙神徳甚能

嘲令召之寶甚黑神徳兩眼俱赤因互嘲寶無以答謝遣之﹞梁寶趙神徳天上旣無雲閃電何以無準則寶

向者入門來案後惟見一挺墨神

徳官裏料朱砂半眼供一國寶

磨公小拇指塗得太社黑神

徳

與歐陽詢互嘲﹝無忌見詢姿形麼陋嘲之詢答云云太宗聞之笑曰詢此嘲曾

不畏皇后耶無忌皇后兄﹞長孫無忌聳膊成山字埋肩不出頭誰家麟閣上畫此一狝猴

嘲長孫無忌

歐陽詢索頭連背暖漫一作

襠畏肚寒只因心渾渾所以麵團團

嘲李叔愼賀蘭僧伽杜善賢善賢長安令三人皆黑

劉行敏叔愼騎烏馬僧伽把漆弓喚取長安令共獵北山熊

歇後抱一任櫟陽尉有客過之旣短又患眼及鼻塞用千字文語嘲之

封抱一面作天地元鼻有雁門紫旣無左達承何勞罔談彼

嘲武懿宗﹝契丹寇幽州武懿宗禦之至邠畏懦面遁懿宗短陋元一嘲云云則天未

曉曰懿宗無馬耶元一曰騎豬夾豕也則天大笑懿宗曰此元一宿構不是卒辭則天曰以韻

與曰請以菶韻元一應聲云云則天大悅懿宗極有慚色﹞張元一長弓短度箭蜀馬臨�騙去賊七百里隈墻獨自戰忽然逢著賊騎豬向南

又嘲

前人裹頭極艸艸掠鬢不菶菶未見桃花面皮漫作杏子眼孔

嘲趙璘璘儀質瑣陋成名後爲婿能爲儐相爲詩嘲謔薛能巡關每傍摴蒲局望月還登乞巧樓第一莫教嬌太過緣人衣帶上人頭不知原在鞍轎裏將謂空馱席帽歸火鑪�上平身立便與夫人作鏡臺

詠王給事﹝僞蜀給事王允光短小貽恭嘲之云云有刑院杖直官張進嘗誦之允光

以事奏置極法後見進索命死﹞蔣貽恭厥父元非道郡奴允光何事太侏儒可中與个皮�著擎得天王左腳無

詠傴背子

前人出得門來背拄天同行難可與差肩若教倚向閒�下恰似箜篌不著弦

與釋惠江互謔左街僧錄惠江威儀程紫霄俱辯捷每相嘲笑

程紫霄僧錄琵琶腿程江

充肥故云先生篥頭江

與李榮互謔﹝法軌形容短小開講時李榮與論議往復數番軌有舊作詩詠榮於

髙座上誦之未及得道下旬榮應聲接云云四座伏其辯捷﹞僧法軌姓李應須禮言榮又不榮法

軌身長三尺半頭毛猶未生

李榮

廣州三樵歌﹝曲江令朱隨侯張鷟目爲臛亂土梟女夫李逖遊客爾朱九並姿相

少媚廣州人號爲三樵人歌之云云﹞無名氏奉敕追三樵隨侯傍道走回頭語李郎喚取爾朱九

嘲傴僂人有人患腰曲傴僂常低頭而行旁人詠之無名氏拄杖欲似乃播笏還似及逆風蕩雨行面幹頂額濕著衣�上坐肚緩脊皮急城門爾許髙故自匍匐入

京洛語﹝許欽明與郝處俊鄕黨親族子弟類多醜陋而盛飾車馬以遊里巷京洛爲之

語曰﹞

無名氏衣裳好儀貌惡不姓許卽姓郝

臨川野老自贊

元吳澄身形瘦削春林獨鶴眼睛閃爍秋霄一鶚遠絕塵滓大同寥廓自鳴自和自歌自樂

題楊竹西髙士小像

僧淨慧鶴立長身大布襦綠光瞳子雪眉須才名恥列三生後文物看來兩晉無牛度玉關回紫气龍眠滄海抱遺珠憑君更著東維輩畫作雲林五老圖

贈相士

明張宣桂叢始華香滿院烝龍有客來相見自言幼讀許負書爛爛雙瞳炯若電瞪予丰采誇再三昔何蠖屈今豹變窮官得之談笑頃不用文場苦鏖戰人生所貴能自知我嘗鏡中見吾面兩顴赬色耳無輪齷齪低頭共鄙賤縱如眉目差疏秀已分半生食破研長吟抱膝倚靑天看盡投林飛鳥倦封侯骨相豈不殊飛虎頭顱加頷燕撥灰煨芋且勿言門外秋江淨如練

張君爲余貌小像二一野服一冠裳皆肖戲賦

一律效長慶體

沈瓚荷衣芰制舊丰神束帶簪冠自主賓剩有丹靑稱獨步頓令形影共三人若爲濃筆兼枯筆莫問前身與後身欲識生平丘壑意請從阿堵辧吾眞

形貌部紀事一補衍中天皇氏號曰天靈姓望名獲頎羸三舌驤首鱗身碧盧禿揭地皇氏嶽姓名鏗馬踶妝首出熊耳龍門山人皇氏卽泰皇氏一曰居方氏姓愷名胡洮龍軀驤首達腋出刑馬山提地國自人皇氏後有五龍氏兄弟五姓人面龍身並乘龍上下治五方司五類路史黃神氏或曰黃�黃頭大腹出天�政辰放氏是爲皇次屈渠頭四乳皇覃氏兌頭日角倉帝史皇氏龍顏侈哆四目靈光史記補三皇本紀太昊伏羲氏蛇身人首路史太昊伏戲氏龍身牛首渠肩達掖山準日角目珠衡駿毫翁鬣龍唇龜齒長九尺有一寸望之廣視之專繼天出震聰明睿智蓋承歲而王以立治紀而萬世循用之按注元中記云伏羲龍身靈光賦乃云麟身文子云蛇身麟首有聖徳故周燮傳注云麟身牛首非也孝經援神契云伏羲大目山準日角而連珠衡宋均注云木精之人日角額有骨表取象日所出房所立有星也珠衡衡中有骨表如連珠象玉衡星拾遺記春皇者庖犧之別號所都之國有華胥之洲神母遊其上有靑虹繞神母久而方滅卽覺有娠歷十二年而生庖犧長頭修目龜齒龍唇眉有白毫須垂委地或人曰歲星十二年一周天今�以天時史記補三皇本紀女媧氏亦風姓蛇身人首路史女皇氏媧蛇身牛首宣發按元中記云伏羲龍身女媧蛇軀列子以爲皆蛇身牛首虎鼻故曹植贊女媧云二皇牛首蛇形蓋人之形自有同乎物者今相家者流取象禽獸之形體者是矣非眞首牛而身蛇也韓愈柳宗元且不之達至今繪畫羲炎者猶眞爲太牢委蛇之狀夫宛然戢然作於堂上而何以君人哉王充云世圖女媧爲婦人形斯得之矣至陶弘景遂疑佛氏地獄中有所謂牛頭阿旁者爲是三皇五帝尢可怪笑共工氏髦身朱發按注歸藏啟筮云共工人面蛇身朱發史記補三皇本紀炎帝神農氏人身牛首尙書旋璣鈐有神人名石年蒼色大眉戴玉理駕六龍出地輔號皇神農始立地形甄度四海東西九十萬里南北八十一萬里路史炎帝神農氏母安登感神於常羊生神農於列山之石室長八尺有七寸弘身而牛願龍顏而大唇懷成鈐戴玉理按注春秋元命苞云少典妃安登遊於華陽有神�首感之於常羊生神子人面龍顏好耕是爲神農詩含神霧雲龍首顏似龍也願額首命歷序云有神人名石耳蒼色六肩戴玉理注云日月淸有次序故神應和气以生之大唇一作大眉玉理一作玉英猶玉勝也河圖始開圖黃帝名軒北斗黃帝之精母地祇之女附寶之郊野大電繞斗樞星耀感附寶生軒胸文曰黃帝子路史黃帝有熊氏身逾九尺附函挺修�花癅河目隆顙日角龍顏生而神靈鬐而能言按注河圖云黃帝兌頤黑帝修頸蒼帝並乳伯陵爲黃帝臣同吳權之妻阿女緣婦孕三年生三子曰殳曰鼓曰延鼓兌頭而祝庸爲黃帝司徒居於江水生術囂兌首方顚蚩尢疏首虎卷八肱八趾顓頊祖曰昌意取蜀山氏曰景生帝幹荒擢首而謹耳豭喙而渠股取蜀山氏曰樞生顓頊渠頭並幹通眉帶午淵而有謀疏以知遠年十五而佐小昊封於髙陽按注擢首長咽謹耳小耳或作擢耳謹首非海內朝鮮紀云謹耳豕喙鱗身渠股郭云謹耳未詳渠車輞傳言若大車之渠非也渠巨也謹小也相書耳門不容麥壽過百元命苞云顓玉帶幹是謂淸明幹謂成幹字易幹鑿度云泰表戴幹鄭氏云泰者人形體之彰識也幹盾也王劭言隋文有龍顏帶幹之表指示羣臣是也宋忠注爲幹盾故世紀云髙陽首帶干戈誤矣本又作帶午言如午字葉法善額有二午者或又作帶牛非帝嚳髙辛氏方頤龐覭珠庭仳齒戴幹按注河圖矩起及白虎通云帝駢齒上法日參秉度成紀以理陰陽帝系亦云方頤駢齒元命苞云帝嚳戴幹是謂淸明發節移度蓋像招搖注云幹楯也招搖爲天戈戈楯相副戴之像見天中以爲表幹或作辛竹書紀年帝堯陶唐氏母曰慶都生於斗維之野常有黃雲覆其上及長觀於三河常有龍隨之一旦龍負圖而至其文要曰亦受天祜眉八彩須髮長七尺二寸面銳上丰下足履翼宿旣而陰風四合赤龍感之孕十四月而生堯於丹陵其狀如圖及長身長十尺有聖徳封於唐夢攀天而上髙辛氏衰天下歸之路史帝堯陶唐氏身侔十尺丰下兌上龍顏日角八采三眸鳥庭荷勝琦表射出握嘉履翼竅息洞通聰明密微其言不式其徳不回仁如天智如神明如日而晦如陰按注合誠圖云亦帝之爲人視之丰長八尺七寸光面八彩謂八位皆有光彩注雲彩色有八者非而孝經援神契及元命苞乃云眉有八彩書大傳等遂以爲眉有八字妄也王充宣漢云正使堯復仳齒舜復八眉史記五帝本紀虞舜者名曰重華按注孔安國云舜目重瞳子故曰重華龍顏大口黑色身長六尺一寸路史帝舜有虞氏長九尺大上員首龍顏日衡方庭甚口面亡髦懷珠握褒形捲婁色黳露目童重曜故曰舜而原曰重華按注孔叢子云舜長八尺有奇面頷無毛亦聖也世紀云六尺一寸非春秋繁露云舜形體太上而圓首長於天文純於孝慈古謂眉衡故執天子之器上衡日衡者眉骨圓起也洛書靈準聽云有人方面日衡重華握石椎懷神珠注謂衡有骨表如日懷珠諭有明信椎讀如錘言能平輕重孝經援神契云舜手握褒龍顏大口莊子云捲婁者舜也注謂背項傴凹向前也文子云堯瘦�舜微墨尸子堯瘦舜墨言憂世念民至於此而鄧析子言堯舜至聖身如脯臘堯若臘舜若腒故王充言上帝引挽此謂舜也承安繼逸無爲而治何爲若腒哉按荀子堯舜參眸子是堯亦重瞳然但一目重書大傳言舜四瞳子則兩目重矣故春秋演孔圖云舜目四瞳謂之重明承幹踵堯海內富昌元命苞云舜重瞳子是謂闕原上應攝提下應三元尸子淮南子云舜兩瞳子是謂重明作事成法出言成章夫舜葍也蔓地蓮華之名有睒曜意故目好動而曰舜或作瞬竹書紀年帝禹夏后氏母曰修己出行見流星貫昴夢接意感旣而吞神珠修己背剖而生禹於石紐虎鼻大口兩耳參鏤首戴鉤鈴胸有玉斗足文履己故命文命長有聖徳長九尺九寸春秋繁露天將授禹主地法夏而王祖錫姓爲姒氏至於生發於背形體長長足肵疾行先左隨以右勞左佚右也性長於行習地明水路史帝禹夏后氏身長九尺有只虎鼻河目駢齒鳥喙臣三戴成鈐懷玉斗玉骭履己按注世紀雲長九尺二寸耳參鏤本作漏一云九尺九寸鄭注雒書靈準聽云有人出石夷掘地代戴成鈐懷玉斗注姚氏云禹胸有墨如北斗鄭謂懷璇璣玉衡之道戴鈐謂有骨表如鉤鈐星也帝嚳四後上妃有駘氏曰姜嫄衣帝衣履帝敏居期而生惟元子披頤象亢按注潛夫論云后稷披頤元命苞曰稷岐頤自求是謂好農蓋象角亢載土食穀注云面皮有土象頤面爲下部下部爲地巧於利也竹書紀年湯號天乙丰下銳上�而有句身而揚聲長九尺臂有四肘是爲成湯春秋繁露天將授湯主天法質而王祖錫姓爲子氏謂契母吞元鳥卵生契契先發於胸性長於人倫至湯體長專小足左扁而右便勞右佚左也性長於天光質易純仁史記秦本紀大廉元孫曰孟戲中衍鳥身人言帝太戊聞而卜之使禦吉遂致使禦而妻之自太戊以下中衍之後遂世有功以佐殷國故嬴姓多顯遂爲諸侯書經說命王庸作書以誥曰夢帝賚予良弼乃審厥象俾以形旁求於天下說築傅巖之野惟肖按注審詳也詳所夢之人繪其形象旁求於天下肖似也與所夢之形相似史記周本紀公季卒子昌立是爲西伯按注雒書靈聽云蒼帝姬昌日角鳥鼻髙長八尺二寸竹書紀年季歷之妃曰大任夢長人感己溲於豕牢而生昌是爲周文王龍顏虎肩身長十尺胸有四乳大王曰吾世當有興者其在昌乎春秋繁露天將授文王主地法文而王祖錫姓姬氏謂后稷母姜原履天之迹而生后稷后稷長於邰土播田五穀至文王形體博長有乳而大足性長於地文勢禮記文王世子文王之爲世子朝於王季日三其有不安節則內豎以告文王文王色憂行不能正履竹書紀年武王駢齒望羊公羊傳宋督弒其君與夷及其大夫孔父孔父存則殤公不可得而弒也於是先攻孔父之家殤公趨而救之皆死焉孔父正色而立於朝則人莫敢過而致難於其君孔父可謂義形於色矣谷梁傳長狄弟兄三人佚宕中國瓦石不能害叔孫得臣最善射者也射其目身橫幾畝斷其首而載之眉見於軾左傳僖公二十三年晉公子重耳及曹曹共公聞其駢脇欲觀其裸浴薄而觀之國語陽處父如衛反過寧捨於逆旅寧嬴氏嬴謂其妻曰吾求君子久矣乃今得之舉而從之陽子道與之語及山而還其妻曰子得所求而不從之何其懷也曰吾見其貌而欲之聞其言而惡之夫貌情之華也言貌之機也身爲情成於中言身之文也言文而發之合而後行離則有釁今陽子之貌濟其言匱非其實也若中不濟而外彊之其卒將復中外易矣今陽子之情譿矣以濟蓋也吾懼未獲其利而及其難是故去之期年乃有賈季之難陽子死之按注濟成也成其容貌以蓋其短也左傳文公元年春王使內史叔服來會葬公孫敖聞其能相人也見其二子焉叔服曰谷也食子難也收子谷也丰下必有後於魯國按注丰下蓋面方宣公二年宋人以兵車百乘文馬百駟以贖華元於鄭半入華元逃歸宋城華元爲植巡功城者謳曰睅其目皤其腹棄甲而復於思於思棄甲復來按注睅出目皤大腹於思多鬢之貌四年初楚司馬子良生子越椒子文曰必殺之是子也熊虎之狀而豺狼之聲勿殺必滅若敖氏矣諺曰狼子野心是乃狼也其可畜乎子良不可子文以爲大戚谷梁傳季孫行父禿晉郤克眇衛孫良夫跛曹公子手僂同時而聘於齊齊使禿者禦禿者使眇者禦眇者使跛者禦跛者使僂者禦僂者蕭同侄子處臺上而笑之聞於客客不說而去相與立胥閭而語移日不解齊人有知之者曰齊之患必自此始矣路史李乾元杲爲周上禦史胎刵且眇取洪氏曰嬰敷感飛星而震十有二年副左而生儋曰元祿是爲伯陽甫生而能語黃面皓首故謂老子耳七寸而參故名耳而字儋幹籍九寸方童長眉鼻雙柱齒六八神仙傳老子黃白色美眉廣顙長耳大目疏齒方口厚唇額有三五達理日角月懸鼻純骨雙柱耳有三漏門足蹈二五手把十文路史叔梁紇生尼尼生而頨頂故名丘而字仲尼四十有九表堤眉谷竅參臂駢脇腰大十圍長九尺有六寸時謂長人左傳襄公二十六年初宋芮司徒生女子赤而毛棄諸堤下共姬之妾取以入長而美平公入夕共姬與之食公見棄也而視之尢姬納諸禦嬖生佐惡而婉大子痤美而狠合左師畏而惡之寺人惠墻伊戾爲太子內師而無寵秋楚客聘於晉過宋太子野享之伊戾騁告公曰太子將爲亂旣與楚客盟矣公問諸夫人與左師則皆曰固聞之公囚太子二十一年北宮文子相衛襄公以如楚過鄭文子入聘子太叔逆客事畢而出言於衛侯曰子太叔美秀而文國語叔魚生其母視之曰是虎目而豕喙鳶肩而牛腹溪壑可盈是不可厭也必以賄死遂弗視揚食我生叔向之母聞之往及堂聞其號也乃還曰其聲豺狼之聲也終滅羊舌氏之宗者必是子也左傳昭公二十八年昔叔向適鄭鬷蔑惡欲觀叔向從使之收器者而往立於堂下一言而善叔向將飲酒聞之曰必鬷明也下執其手以上曰昔賈大夫惡娶妻而美三年不言不笑禦以如臯射雉獲之其妻始笑而言賈大夫曰才之不可以已我不能射汝遂不言不笑夫今子少不揚子若無言吾幾失子冊府元龜子產日角晏平仲月角尾生犀角柳下惠子魚反角左傳昭公二十六年齊魯戰於炊鼻冉豎射陳武子中手失弓而罵以告平子曰有君子白晰鬒須眉甚口平子曰必子彊也無乃亢諸對曰謂之君子何敢亢之吳越春秋伍子胥之吳乃被髮徉狂跣足塗面行乞於市市人觀罔有識者翌日吳市吏善相者見之曰吾之相人多矣未嘗見斯人也非異國之亡臣乎乃白吳王僚具陳其狀王宜召之王僚曰與之俱入公子光聞之私喜曰吾聞楚殺忠臣伍奢其子子胥勇而且智彼必復父之讎來入於吳陰欲養之市吏於是與子胥俱入見王王僚怪其狀偉身長一丈腰十圍眉間一尺王僚與語三日辭無復者王曰賢人也子胥退耕於野求勇士薦之公子光欲以自媚乃得勇士專諸專諸者堂邑人也伍胥之亡楚如吳時遇之於途專諸方與人鬥將就敵其怒有萬人之气甚不可當其妻一呼卽還子胥怪而問其狀何夫子之怒盛也聞一女子之聲而折道寧有說乎專諸曰子視吾之儀寧類愚者也何言之鄙也夫屈一人之下必伸萬人之上子胥因相其貌碓顙而深目虎膺而熊背戾於從難知其勇士陰而結之欲以爲用遭公子之有謀也而進之公子光光旣得專諸而禮待之楚之白喜來奔吳王問子胥曰白喜何如人也子胥曰白喜者楚白州犁之孫平王誅州犁喜因出奔聞臣在吳而來也闔閭曰州犁何罪子胥曰白州犁楚之左尹號曰�宛事平王平王幸之常與盡日而語襲朝而食費無忌望而妒之因謂平王曰王愛幸宛一國所知何不爲酒一至宛家以示羣臣於宛之厚平王曰善乃具酒於�宛之舍無忌教宛曰平王甚毅猛而好兵子必故陳兵堂下門庭宛信其言因而爲之及平王往而大驚曰宛何等也無忌曰殆且有篡殺之憂王急去之事未可知平王大怒遂殺�宛諸侯聞之莫不嘆息喜聞臣在吳故來請見之闔閭見白喜而問曰寡人國僻遠東濱海側聞子前人爲楚荊之暴怒費無忌之讒口不遠吾國而來於斯將何以教寡人喜曰楚國之失虜前人無罪橫被暴誅臣聞大王收伍子胥之�厄不遠千里故來歸命惟大王賜其死闔閭傷之以爲大夫與謀國事吳大夫被離承宴問子胥曰何見而信喜子胥曰吾之怨與喜同子不聞河上歌乎同病相憐同憂相救驚翔之鳥相隨而集瀨下之水因復俱流胡馬望北風而立越燕向日而熙誰不愛其所近悲其所思者乎被離曰君之言外也豈有內意以決疑乎子胥曰吾不見也被離曰吾觀喜之爲人鷹視虎步專功擅殺之性不可親也子胥不然其言與之俱事吳王獨異志要離羸瘦極每出遇順風卽行逆風卽倒說苑奉使篇晏子使楚晏子短楚人爲小門於大門之側而延晏子晏子不入曰使至狗國者從狗門入今臣使楚不當從此門儐者更從大門入見楚王王曰齊無人耶晏子對曰齊之臨淄三百閭張袂成帷揮汗成雨比肩繼踵而在何爲無人王曰然則何爲使子晏子對曰齊命使各有所主其賢者使賢主不肖者使不肖主嬰最不肖故宜使楚耳晏子諫上篇景公舉兵將伐宋師過太山公夢見二丈夫立而怒其怒甚盛公恐覺晏子朝見公告之晏子曰是宋之先湯與伊尹也嬰請言湯伊尹之狀湯質晰而長顏以�兌上丰下倨身而揚聲伊尹黑而短蓬而�丰上兌下僂身而下聲公曰然是已今若何晏子曰夫湯太甲武丁祖乙天下之盛君也不宜無後今惟宋耳而公伐之故湯伊尹怒請散師以平宋景公乃不果伐雜上篇晏子爲齊相出其禦之妻從門間而窺其夫爲相禦擁大蓋策駟馬意气揚揚甚自得也旣而歸其妻請去夫問其故妻曰晏子長不滿六尺身相齊國名顯諸侯今者妾觀其出志念深矣常有以自下者今子長八尺乃爲人僕禦然子之意自以爲足妾是以求去也其後夫自抑損晏子怪而問之禦以實對晏子薦以爲大夫左傳定公十四年衛太子蒯聵謂戲陽速曰從我而朝少君少君見我我顧乃殺之速曰諾乃朝夫人夫人見太子太子三顧速不進夫人見其色啼而走曰蒯聵將殺餘十五年邾隱公來朝子貢觀焉邾子執玉髙其容仰公受玉卑其容俯子貢曰以禮觀之二君者皆有死亡焉髙仰驕也卑俯替也驕近亂替近疾君爲主其先亡乎哀公十四年齊簡公之在魯也闞止有寵焉及卽位使爲政陳豹欲爲子我臣使公孫言己已有喪而止旣而言之曰有陳豹者長而上僂望視事君子必得志欲爲子臣吾憚其爲人也故緩以告子我曰何害是其在我也使爲臣韓子十過篇智伯約韓魏以伐趙圍晉陽張孟談見韓魏之君因與約三軍之反以報襄子二君朝智伯而出遇智過於轅門之外智過怪其色因入見智伯曰二君貌將有變君曰何如其行矜而意髙非他時之節也君不如先之君曰吾與二主約謹矣必不然子釋勿憂勿出於口明旦二主又朝而出復見智過於轅門智過入見曰君以臣之言告二主乎君曰何以知之曰今日二主朝而出見臣而其色動而視屬臣此必有變君不如殺之智伯不聽國語吳伐越墮會稽獲骨焉節專車吳子使來好聘且問之仲尼曰無以吾命賓發幣於大夫及仲尼仲尼爵之旣徹俎而宴客執骨而問曰敢問骨何爲大仲尼曰丘聞之昔禹致羣神於會稽之山防風氏後至禹殺而戮之其骨節專車此爲大矣客曰敢問誰守爲神仲尼曰山川之靈足以紀綱天下者其守爲神社稷之守爲公侯皆屬於王者客曰防風氏何守也仲尼曰汪芒氏之君也守封隅之山者也爲漆姓在虞夏商爲汪芒氏於周爲長翟今爲大人客曰人長之極幾何仲尼曰僬僥氏長三尺短之至也長者不過十之數之極也莊子盜跖篇孔子往見盜跖盜跖曰丘來前若所言順吾意則生逆吾心則死孔子曰丘聞天下有生而長大美好無雙少長貴賤見而皆說之此上徳也凡人有此徳者足以南面稱孤今將軍身長八尺二寸面目有光唇如激丹齒如齊貝音中黃鍾而名曰盜跖丘竊爲將軍恥不取焉左傳哀公二十五年夏六月公至自越季康子孟武伯逆於五梧郭重僕見二子曰惡言多矣君請盡之公宴於五梧武伯爲祝惡郭重曰何肥也季孫曰請飲彘也以魯國之密邇仇讎臣是以不獲從君克免於大行又謂重也肥公曰是食言多矣能無肥乎飲酒不樂公與大夫始有惡孔叢子嘉言篇夫子適周見萇弘言終退萇弘語劉文公曰吾觀孔仲尼有聖人之表河目而隆顙黃帝之形貌也修肱而龜背長九尺有六寸成湯之容體也史記孔子世家孔子過匡陽虎嘗暴匡人孔子狀類陽虎拘焉五日孔子使從者爲�武子臣子衛然後得去孔子適鄭與弟子相失孔子獨立郭東門鄭人或謂子貢曰東門有人其顙似堯其項類臯陶其肩類子產然自要以下不及禹三寸累累若喪家之狗子貢以實告孔子孔子欣然笑曰形狀末也而似喪家之狗然哉然哉孔子學鼓琴師襄子十日不進師襄子曰可以益矣孔子曰丘未得其數也已習其數孔子曰丘未得其志也已習其志孔子曰丘未得其爲人也有間曰丘得其爲人黯然而黑幾然而長眼如望羊心如王四國非文王其誰能爲此也莊子徳充符篇魯哀公問於仲尼曰衛有惡人焉曰哀駘他丈夫與之處者思而不能去也婦人見之請於父母曰與爲人妻寧爲夫子妾者十數而未止也未嘗有聞其唱者也常和人而已矣無君人之位以濟乎人之死無聚祿以望人之腹又以惡駭天下和而不唱知不出乎四域且而雌雄合乎前是必有異乎人者也寡人召而觀之果以惡駭天下與寡人處不至以月數而寡人有意乎其爲人也不至乎期年而寡人信之國無宰而寡人傳國焉悶然而後應汜而若辭寡人醜乎卒授之國無幾何也去寡人而行寡人卹焉若有�也若無與樂是國也是何人者也仲尼曰丘也嘗使於楚矣適見豚子食於其死母者少焉眴若皆棄之而走不見己焉爾不得類焉爾所愛其母者非愛其形也愛使其形者也戰而死者其人之葬也不以翣資刖者之屨無爲愛之皆無其本矣爲天子之諸禦不爪剪不穿耳取妻者止於外不得復使形全猶足以爲爾而況全徳之人乎今哀駘他未言而信無功而親使人授己國惟恐其不受也是必才全而徳不形者也哀公曰何謂才全仲尼曰死生存亡窮達貧富賢與不肖毀譽饑渴寒暑是事之變命之行也日夜相代乎前而知不能規乎其始者也故不足以滑和不可入於靈府使之和豫通而不失於兌使日夜無卻而與物爲春是接而生時於心者也是之謂才全何謂徳不形曰平者水停之盛也其可以爲法也內保之而外不蕩也徳者成和之修也徳不形者物不能離也哀公異日以告閔子曰始也吾以南面而君天下執民之紀而憂其死吾自以爲至通矣今吾聞至人之言恐吾無其實輕用吾身而亡吾國吾與孔丘非君臣也徳友而已矣闉跂支離無脤說衛靈公靈公說之而視全人其脰肩肩甕大癭說齊桓公桓公說之而視全人其脰肩肩故徳有所長而形有所忘人不忘其所忘而忘其所不忘此謂誠忘故聖人有所遊而知爲孽約爲膠徳爲接工爲商聖人不謀惡用知不斫惡用膠無喪惡用徳不貨惡用商四者天鬻也天鬻也者天食也旣受食於天又惡用人有人之形無人之情有人之形故羣於人無人之情故是非不得於身眇乎小哉所以屬於人也謷乎大哉獨成其天韓詩外傳閔子騫始見於夫子有菜色後有芻豢之色子貢問曰子始有菜色今有芻豢之色何也閔子曰吾出蒹葭之中入夫子之門夫子內切磋教以孝外爲之陳王法心竊樂之出見羽蓋龍旗旃裘相隨心又樂之二者相攻胸中而不能任是以有菜色也今被夫子之教深又賴二三子切磋而進之內明於去就之義出見羽蓋龍旗旃裘相隨視之如糞土矣是以有芻豢之色禮記祭義仲尼嘗奉薦而進其親也�其行也趨趨以數已祭子貢問曰子之言祭濟濟漆漆然今子之祭無濟濟漆漆何也子曰濟濟者容也遠也漆漆者容也自反也容以遠若容以自反也夫何神明之及交夫何濟濟漆漆之有乎呂氏春秋遇合篇陳有惡人曰惇洽讎糜雄顙廣顏色如浹赬垂眼臨鼻長肘而盭陳侯見而甚說之外使治其國內使制其身楚合諸侯陳侯病不能往使惇洽讎糜往謝焉楚王怪其名而先見之客有進狀有惡其名言有惡狀楚王怒合大夫而告之曰陳侯不知其不可使是不知也知而使之是侮也侮且不智不可不攻也興師伐陳史記仲尼弟子傳澹臺滅明武城人字子羽少孔子三十九歲狀貌甚惡欲事孔子孔子以爲材薄旣已受業退而修行行不由徑非公事不見卿大夫南遊至江從弟子三百人設取與去就名施乎諸侯孔子聞之曰吾以言取人失之宰予以貌取人失之子羽髙柴字子羔少孔子三十歲子羔長不盈五尺受業孔子孔子以爲愚家語髙柴齊人髙氏之別族長不過六尺狀貌甚惡爲人篤孝而有法正史記仲尼弟子傳孔子旣沒弟子思慕有若狀似孔子弟子相與共立爲師師之如夫子時也他日弟子進問曰昔夫子當行使弟子持雨具已而果雨弟子問曰夫子何以知之夫子曰詩不云乎月離於畢俾滂沱矣昨暮月不宿畢乎他日月畢竟不雨商瞿年長無子其母爲取室孔子使之齊瞿母請之孔子曰無憂瞿年四十後當有五丈夫子已而果然敢問夫子何以知此有若默然無以應弟子起曰有子避之此非子之座也韓子外儲說篇宓子賤治單父有若見之曰子何臞也宓子曰君不知賤不肖使治單父官事急心憂之故臞也諭老篇子夏見曾子曾子曰何肥也對曰戰勝故肥也曾子曰何謂也子夏曰吾入見先王之義則榮之出見富貴之樂又榮之兩者戰於胸中未知勝負故臞今先王之義勝故肥獨異志公孫呂面長三尺闊三寸爲衛國賢臣吳越春秋範蠡遺書文種曰越王長頸烏喙鷹視狼步可以共患難而不可共處樂可與履危不可與安子若不去將害於子明矣文種不信蠡乃乘扁舟出三江入五湖人莫知其所適範蠡旣去越王乃使良工鑄金像範蠡之形置之坐側朝夕論政孔叢子居衛篇子思適齊齊君之嬖臣美須眉立乎側齊君指之而笑且言曰假貌可相易寡人不惜此之須眉於先生也子思曰非所願也所願者惟君修禮義富百姓而伋得寄帑於君之境內從𦇤負之列其榮多矣若無此須鬣非伋所病也昔堯身修十尺眉乃八彩實聖舜身修八尺有奇面頷無毛亦聖禹湯文武及周公勤思勞體或折臂望視或禿骭背僂亦聖不以須眉美鬣爲稱也人之賢聖在徳豈在貌乎且吾祖無須眉而天下王侯不以此損其敬由是言之伋徒患徳之不卲美也不病毛鬢之不茂也莊子人間世篇支離疏者頤隱於齊肩髙於頂會撮指天五管在上兩髀爲脇挫鍼治繲足以糊口鼓策播精足以食十人上徵武士則支離攘臂於其間上有大役則支離以有常疾不受功上與病者粟則受三鍾與十束薪夫支離其形者猶足以養其身終其天年又況支離其徳者乎孔叢子對魏王篇子髙見齊王齊王問誰可臨淄宰稱管穆焉王曰穆容貌陋民不敬答曰夫見敬在徳且臣所稱稱其材也君王聞晏子趙文子乎晏子長不過三尺面貌惡齊國上下莫不宗焉趙文子其身如不勝衣其言如不出口非但體陋辭气又吶吶然其相晉國晉國以寧諸侯敬服皆有徳故也以穆軀形方之二子猶悉賢之昔臣常行臨淄市見屠商焉身修八尺須�如戟面正紅白市之男女未有敬之者無徳故也王曰是所謂祖龍始者也祖龍始乃屠商姓名誠

如先生之言於是乃以管穆爲臨淄宰史記滑稽傳淳於髡者齊之贅婿也長不滿七尺滑稽多辯數使諸侯未嘗屈辱孟嘗君傳孟嘗君過趙趙人聞孟嘗君賢出觀之皆笑曰始以薛公爲魁然也今視之乃眇小丈夫耳孟嘗君聞之怒客與俱者下斫擊殺數百人遂滅一縣以去戰國策鄒忌修八尺有餘而形昳麗朝服衣冠窺鏡謂其妻曰我孰與城北徐公美其妻曰君美甚徐公何能及君也城北徐公齊國之美麗者也忌不自信而復問其妾曰吾孰與徐公美妾曰徐公何能及君也旦日客從外來與坐談問之吾與徐公孰美客曰徐公不若君之美也明日徐公來孰視之自以爲不如窺鏡而自視又弗如遠甚暮寢而思之曰吾妻之美我者私我也妾之美我者畏我也客之美我者欲有求於我也於是入朝見威王曰臣誠知不如徐公美臣之妻私臣臣之妾畏臣臣之客欲有求於臣皆以美於徐公今齊地方千里百二十城宮婦左右莫不私王朝廷之臣莫不畏王四境之內莫不有求於王由此觀之王之蔽甚矣拾遺記周有韓房者自渠胥國來身長一丈垂發至膝呂氏春秋達郁篇列精子髙聽行乎齊湣王善衣練形貌部紀事二史記髙祖本紀髙祖爲人隆準而龍顏美須�左股有七十二黑子按注索隱曰髙祖感龍而生故其顏貌似龍長頸而髙鼻按正義引河圖云帝劉季口角戴勝斗胸龜背龍股長七尺八寸合誠圖云赤帝體爲朱鳥其表龍顏多黑子按左陽也七十二黑子者赤帝七十二日之數也木火土金水各居一方一歲三百六十日四方分之各得九十日土居中央並索四季各十八日俱成七十二日故髙祖七十二黑子者應火徳七十二日之徵也河圖稽命徵帝劉季日角戴北斗胸龜背龍眼長七尺八寸明聖而寬仁好任主漢書項籍傳籍季父梁嘗殺人與籍避仇吳中籍長八尺二寸力扛鼎才气過人吳中子弟皆憚籍河圖稽命徵項籍怪目勇敢重瞳大口力楚之邦漢書陳平傳平爲人長大美色人或謂平貧何食而肥若是其嫂疾平之不治生產曰亦食糠核耳有叔如此不如無有戶牖富人張負有女孫平欲得之邑人中有大喪平家貧侍喪以先往後罷爲助張負見之喪所獨視偉平隨至其家門外多長者車轍謂其子仲曰吾欲以女孫予陳平固有美如陳平而長貧者乎平降漢漢王拜爲都尉使參乘典護軍或讒平曰平𨿽美丈夫如冠玉耳其中未必有也張蒼傳蒼歸沛公以客從攻南陽蒼當斬解衣伏鑕身長大肥白如瓠時王陵見而怪其美士乃言沛公赦勿斬已而爲北平侯食邑千二百戶任敖傳初蒼父長不滿五尺蒼長八尺餘蒼子復長八尺及孫類長六尺餘免相後口中無齒食乳女子爲乳母年百餘歲乃卒韓信傳信亡楚歸漢未得知名爲連敖坐法當斬其疇十三人皆已斬至信信乃仰視適見滕公曰上不欲就天下乎而斬壯士滕公奇其言壯其貌釋弗斬與語大說之言於漢王漢王以爲治粟都尉史記吳王濞傳上患吳會稽輕悍無壯王以塡之諸子少乃立濞於沛爲吳王王三郡五十三城已拜受印髙祖召濞相之謂曰若狀有反相心獨悔業已拜因拊其背告曰漢後五十年東南有亂者豈若邪然天下同姓爲一家也愼無反濞頓首曰不敢拾遺記孝惠帝時有泥離之國來朝其人長四尺兩角如牙出於唇自乳已來有靈毛自蔽淮南子道應訓盧敖遊乎北海經乎大陰入乎元闕至於蒙谷之上見一士焉深目而元須淚注而鳶肩丰上而殺下軒軒然方迎風而舞漢書田蚡傳蚡爲人貌侵生貴甚按注服虔曰侵短小也師古曰生貴謂自尊髙示貴寵也東方朔傳朔初來上書曰臣朔年二十二長九尺三寸目若懸珠齒若編貝勇若孟賁捷若慶忌廉若鮑叔信若尾生若此可以爲天子大臣矣朔文辭不遜髙自稱譽上偉之乃令待詔公車奉祿薄未得省見久之朔紿騶朱儒曰上以若曹無益於縣官耕田力作固不及人臨眾處官不能治民從軍擊鹵不任兵事無益於國用徒索衣食今欲盡殺若曹朱儒大恐啼泣朔教曰上卽過叩頭請罪居有頃聞上過朱儒皆號泣頓首上問何爲對曰東方朔言上欲盡誅臣等上知朔多端召問朔何恐朱儒爲對曰臣朔生亦言死亦言朱儒長三尺餘奉一囊粟錢二百四十臣朔長九尺餘亦奉一囊粟錢二百四十朱儒飽欲死臣朔饑欲死臣言可用幸異其禮不可用罷之無令但索長安米上大笑因使待詔金馬門金日磾傳日磾本匈奴休屠王太子也沒入官輸黃門養馬久之武帝遊晏見馬日磾長八尺二寸容貌甚嚴馬又肥好上異而問之具以本狀對上奇焉卽日賜湯沐衣冠拜爲馬監田千秋傳千秋長八尺餘體貌甚麗武帝見而說之公孫弘傳弘對策擢爲第一召入見容貌甚麗拜爲博士待詔金馬門洞冥記元鼎五年郅支國貢馬肝石其國人長四尺惟餌此石而已漢書江充傳充爲人魁岸容貌甚壯帝望見而異之曰燕趙故多奇士蔡義傳義爲丞相時年八十餘短小無須眉貌似老嫗行步俯僂常兩吏扶夾乃能行孝宣許皇后傳昭帝始冠長八尺二寸宣帝本紀曾孫身足下有毛臥居數有光耀霍光傳光長財七尺三寸白晰疏眉目美須�每出入下殿門止進有常處郎僕射竊識視之不失尺寸嚴延年傳延年爲人短小精悍敏捷於事昌邑王賀傳賀卽位二十七日廢孝宣帝卽位心內忌賀元康二年遣使者賜山陽太守張敞璽書詔察往來過客敞於是條奏賀居處狀故王年二十六七爲人靑黑色小目鼻末銳卑少須眉身體長大疾痿行步不便龔遂傳宣帝卽位久之渤海左右郡歲饑盜賊並起二千石不能禽制上選能制者丞相禦史舉遂可用上以爲渤海太守時遂年七十餘召見形貌短小宣帝望見不副所聞心內輕焉陳遵傳遵字孟公長八尺餘長頭大鼻容貌甚偉翟方進傳方進年十二三失父孤學給事太守府爲小史號遲頓不及事數爲掾史所詈辱方進自傷乃從汝南蔡父相問己能所宜蔡父大奇其形貌謂曰小史有封侯骨當以經術進努力爲諸生學問方進旣厭爲小史聞蔡父言心喜因病歸家辭其後母西至京師受經張禹傳禹父徙家蓮勺禹爲兒數隨家至市喜觀於卜相者前久之頗曉其別蓍布卦意時從旁言卜者愛之又奇其面貌謂禹父是兒多知可令學經董賢傳哀帝立賢隨太子官爲郎二歲餘賢傳漏在殿下爲人美麗自喜哀帝望見悅其儀貌識而問之曰是舍人董賢邪因引上與語拜爲黃門郎息夫躬傳躬容貌壯麗爲眾所異雋不疑傳不疑字曼倩渤海人也暴勝之爲直指使者東至海素聞不疑賢請與相見望見不疑容貌尊嚴衣冠甚偉勝之�履起迎勝之遂表薦不疑徵詣公車擢爲京兆尹元始五年有一男子詣北闕自謂衛太子公車以聞詔使公卿將軍中二千石雜識視不疑後到叱從吏收縛送獄驗治竟得姦詐本夏陽人姓成名方遂居湖以卜筮爲事有故太子舍人嘗從方遂卜謂曰子狀貌似衛太子方遂心利其言幾得富貴卽詐自稱詣闕廷尉逮召鄕裏識知者張宗祿等方遂坐誣罔不道要斬東市郭解傳解爲人短小恭儉王商傳商代匡衡爲丞相益封千戶天子甚尊任之爲人多質有威重長八尺餘身體鴻大容貌甚過絕人河平四年單於來朝引見白虎殿丞相商坐未央廷中單於前拜謁商商起離席與言單於仰視商貌大畏之遷延卻退天子聞而嘆曰此眞漢相矣王莽傳莽爲人侈口蹶顄露眼赤精大聲而嘶長七尺五寸好厚履髙冠以犛裝衣反膺髙視瞰臨左右是時有用方技待詔黃門者或問以莽形貌待詔曰莽所謂鴟目虎吻豺狼之聲者也故能食人亦當爲人所食問者告之莽誅滅待詔而封告者後常翳雲母屏面非親近莫得見也莽按金匱輔臣皆封拜以京兆王興爲衛將軍奉新公王盛爲前將軍崇新公王興者故城門令史王盛者賣餅按符命求得姓名十餘人兩人容貌應卜相徑從布衣登用以視神焉禮斗威儀君乘水而王爲人黑色大耳後漢書光武本紀光武身長七尺三寸美須眉大口隆準日角更始元年莽聞漢帝立大懼遣大司徒王尋大司空王邑將兵百萬其甲士四十二萬人五月到潁川復與嚴尢陳茂合初光武爲舂陵侯家訟逋租於尢尢見而奇之及是時城中出降尢者言光武不取財物但會兵計策尢笑曰是美須眉者耶何爲乃如是初王莽徵天下能爲兵法者六十三家數百人並以爲軍吏選練武衛招募猛士旌旗輜重千里不絕時有長人巨無霸長一丈大十圍以爲壘尉李通傳通字次元南陽宛人也世以貨殖著姓父守身長九尺容貌絕異爲人嚴毅居家如官廷任光傳光字伯卿南陽宛人也少忠厚爲鄕裏所愛漢兵至宛將殺之會光祿勛劉賜適至視光容貌長者乃救全之蓋延傳延身長八尺彎弓三百斤邊俗尙勇力而延以气聞馬援傳援爲人美須髮眉目如畫閒於進對尢善述前世行事每言及三輔長者下至閭裏少年皆可觀聽按注東觀記曰援長七尺五寸色理髮膚眉目容貌如畫耿秉傳秉字伯初有偉體腰帶八圍博通書記能說司馬兵法尢好將帥之略銚期傳期字次況潁川郟人也長八尺二寸容貌絕異矜嚴有威髙獲傳獲字敬公汝南新息人也爲人尼首方面按注尼首首象尼丘山中下四方髙也明帝本紀帝生而丰下按注杜預注左傳云丰下蓋面方也東觀記云帝丰下銳上項赤色有似於堯賈逵傳逵自爲兒童常在太學不通人間事身長八尺二寸諸儒爲之語曰問事不休賈長頭東觀漢記張重舉孝廉送京師朝於徳明殿明帝怪其短小問曰何郡小吏答曰臣日南計吏非小吏也帝嘉其言賜以金帛後漢書徐防傳防永平中舉孝廉除爲郎防體貌矜嚴占對可觀顯宗異之特補尙書郎職典樞機班超傳超行詣相者曰祭酒布衣諸生耳而當封侯萬里之外超問其狀相者曰生燕頷虎頸飛而食肉此萬里侯相也東平憲王蒼傳蒼好經書雅有智思爲人美須�腰帶十圍顯宗甚愛重之詔曰日者問東平王處家何等最樂王言爲善最樂其言甚大副是腰腹矣承宮傳宮拜博士遷左中郎將數納忠言陳政論議切�朝臣憚其節名播匈奴時北單於遣使求得見宮顯宗敕自整飾宮對曰外裔眩名非識實者也臣狀醜不可以示遠宜選有威容者帝乃以大鴻臚魏應代之馮勤傳勤字偉伯魏郡繁陽人也曾祖父揚宣帝時爲弘農太守有八子皆爲二千石趙魏間榮之號曰萬石君焉兄弟形皆傳壯惟勤祖父偃長不滿七尺常自恥短陋恐子孫之似也乃爲子伉娶長妻伉生勤八尺三寸虞延傳延字子大陳畱東昏人長八尺六寸腰帶十圍力能扛鼎爲南陽太守永平初有新野功曹鄧衍以外戚小侯每豫朝會而容姿趨步有出於眾顯宗目之顧左右曰朕之儀貌豈若此人特賜輿馬衣服延以衍𨿽有容儀而無實行未嘗加禮帝旣異之乃詔衍令自稱南陽功曹詣闕旣到拜郎中遷元武司馬衍在職不服父喪帝聞之乃嘆曰知人則哲惟帝難之信哉斯言衍慚而退由是以延爲明何熙傳熙字孟孫陳國人少有大志永元中爲謁者身長八尺五寸善爲威容贊拜殿中音動左右和帝偉之擢爲禦史中丞李固傳固字子堅漢中南鄭人司徒合之子也固貌狀有奇表鼎角匿犀足履龜文按注鼎角者頂有骨如鼎足也匿犀伏犀也謂骨當額上入髮際隱起也足履龜文者二千石見相書拾遺記瑯琊王溥安帝時挾竹插筆於洛陽市傭書美於形貌來僦其書者丈夫贈其衣冠婦人遺其珠玉一日之中衣寶盈車而歸周燮傳燮字彥祖汝南安城人法曹掾燕之後也燮生而欽頤折額醜狀駭人其母欲棄之其父不聽曰吾聞賢聖多有異貌興我宗者乃此兒也於是養之始在髫鬌而知廉讓十歲就學能通詩論及長專精禮易不讀非聖之書不修賀問之好桓譚新論余嘗與郎冷喜出見一老翁糞上拾食豆面垢醜不可忍視喜曰安知此非神仙余曰道必形體如此無以道焉後漢書翟酺傳酺遷侍中時尙書有缺詔將大夫六百石以上試對政事天文道術以髙第者補之酺自恃能髙而忌故太史令孫懿恐其先用乃往候懿旣坐言無所及惟涕泣流連懿怪而問之酺曰圖書有漢賊孫登將以才智爲中官所害觀君表相似當應之酺受恩接淒愴君之禍耳懿憂懼移病不試由是酺對第一拜尙書注春秋保幹圖曰漢賊臣名孫登大形小口長七尺九寸巧用法多技方詩書不用賢人杜口也梁冀傳冀字伯卓爲人鳶肩豺目洞精矘眄口吟舌言鳶鴟也鴟肩上竦也豺目目豎也洞通也矘音它蕩反說文目精直視口吟舌言謂語喫不能明了冀諷眾人共薦其子引爲河南尹引一名胡狗時年十六容貌甚陋不勝冠帶道路見者莫不嗤笑焉楊璇傳璇兄喬爲尙書容儀偉麗數上言政事桓帝愛其才貌詔妻以公主喬固辭不聽盧植傳植字子幹涿郡涿人也身長八尺二寸音聲如鐘周舉傳舉字宣光汝南汝陽人陳畱太守防之子舉姿貌短陋而博學洽聞爲儒者所宗汝南先賢傳周舉字宣光姿貌短陋有晏子之風後漢書郭泰傳泰性明知人好獎訓士類身長八尺容貌魁偉褒衣博帶周遊郡國黃憲外史論學篇韓王好淮南之學問於徵君曰淮南之學其博於孔子乎徵君曰臣未之敢聞也韓王曰昔有東方之客曰無閭生七歲而雋讀書於無閭之嶽容若處女東人皆以爲玉魄也後漢書傅燮傳燮身長八尺有威容趙壹傳壹字元叔漢陽西縣人也體貌魁梧身長九尺美須豪眉望之甚偉三輔決錄田鳳字季宗爲尙書郎容儀端正入奏事靈帝目送之因題柱曰堂堂乎張京兆田郎竇叔髙名元爲上郡計吏朝會數百人儀狀絕眾天子異之詔以公主妻之出同輩調笑焉叔髙時已有妻不敢以聞方欲迎婦與訣未發而詔召叔髙就第成婚後漢書陳忠傳忠爲僕射時霖雨積時河水湧溢忠上疏曰臣聞洪範五事一曰貌貌以恭恭作肅貌傷則狂而致常雨臧洪傳洪體貌魁梧有異姿按注魁梧壯大之貌也髙彪傳彪舉孝廉試經第一除郎中校書東觀數奏賦頌奇文因事諷諫靈帝異之遷內黃令帝敕同僚臨送祖於上東門詔東觀畫彪像以勸學者蔡邕傳董卓重邕才學厚相遇待每集燕輒令邕鼓琴贊事邕亦每存匡益然卓佷多自用邕恨其言少從謂從弟谷曰董公性剛而遂非終難濟也吾欲東奔兗州若道遠難達且遁逃山東以待之何如谷曰君狀異恆人每行觀者盈集以此自匿不亦難乎邕乃止鄭元傳袁紹總兵冀州遣使要元大會賓客元最後至乃延升上坐身長八尺飲酒一斛秀眉明目容儀溫偉劉表傳表身長八尺餘姿貌溫偉與同郡張儉等俱被訕議號爲八顧魏志王粲傳粲徙長安左中郎將蔡邕見而奇之時邕才學顯著貴重朝廷常車騎塡巷賓客盈坐聞粲在門倒屣迎之粲至年旣幼弱容狀短小一坐盡驚邕曰此王公孫也有異才吾不如也吾家書籍文章盡當與之年十七司徒辟詔除黃門侍郎以西京擾亂皆不就乃之荊州依劉表表以粲貌寢而體弱通侻不甚重也後漢書孔融傳融與蔡邕素善邕卒後有虎賁士貌類於邕融每酒酣引與同坐曰𨿽無老成人且有典刑公孫瓚傳瓚字伯珪遼西令支人也家世二千石瓚以母賤遂爲郡小吏爲人美姿貌大音聲言事辯慧楊彪傳彪子修爲曹操所殺操見彪問曰公何瘦之甚對曰愧無日磾先見之明猶懷老牛舐犢之愛操爲之攺容東夷傳韓有三種一曰馬韓二曰辰韓三曰弁辰馬韓人惟重瓔珠以綴衣爲飾及懸頸垂耳大率皆魁頭露紒布袍艸履辰韓兒生欲令其頭扁皆押之以石弁辰與辰韓雜居其人形皆長大美發衣服潔淸而刑法嚴峻馬韓之西海島上有州胡國其人短小髡頭衣韋衣有上無下倭在韓東南大海中依山島爲居男子皆黥面文身以其文左右大小別尊卑之差倭國南四千餘里至朱儒國人長三四尺南蠻傳交趾刺史領珠�儋耳二郡其渠帥貴長耳皆穿而縋之垂肩三寸凡交趾所統言語各異人如禽獸長幼無別頂髻徒跣爲髻於頂上也以布貫頭而著之哀牢人皆穿鼻儋耳其渠帥自謂王者耳皆下肩三寸庶人則至肩而已莋都夷者武帝所開以爲莋都縣其人皆被髮西羌傳羌無弋爰劍者秦厲公時與劓女遇於野遂成夫婦女恥其狀被髮覆面羌人因以爲俗西域傳東離國男女皆長八尺而怯弱獨異志東漢孟業身重千斤故帝疑其自重乃以大秤懸棟間業啟曰陛下秤上秤臣請秤之𨿽肉重千斤而智無一兩洞冥記郭瓊東郡人也形貌醜劣而意度過人曾宿人家輒乞薪自照讀書獨異志後漢盧景初生項有一叢白毛數之得四十九莖後四十九年卒會稽先賢傳賀劭爲人美容止與人交久益敬之在官府常著�希見其足冊府元龜袁紹幼爲郎容貌端正威儀進止動見仿效後至大將軍冀州牧典略馬騰字壽成扶風茂陵人馬援後也長八尺餘身體洪大面鼻雄異而性賢厚人多敬之蜀志先主傳先主不甚樂讀書喜狗馬音樂美衣服身長七尺五寸垂手下膝顧自見其耳少語言善下人喜怒不形於色諸葛亮傳亮身長八尺每自比於管仲樂毅趙雲傳注云別傳曰云身長八尺姿顏雄偉彭傳字永年廣漢人身長八尺容貌甚偉姿性驕傲多所輕忽譙周傳周身長八尺體貌素朴司馬徽別傳劉琮欲候徽先使左右問其存亡徽鋤園左右問司馬君所徽曰我是徽頭面醜陋問者罵之曰卽欲求司馬公何等田奴而稱司馬公徽更刷頭飾服而出左右叩頭而謝之益都耆舊傳張松爲人短小不治節操然識達精果有才幹劉璋遣詣曹公曹公不甚禮公主簿楊修深器之白公辟松公不納修以公所撰兵書示松松宴飲之間一看便暗誦修以此益奇之魏志程昱傳昱字仲徳東郡東阿人也長八尺三寸美須�許褚傳褚字仲康譙國譙人也長八尺餘腰大十圍容貌雄毅勇力絕人典韋傳韋陳畱已吾人也形貌魁梧膂力過人管寧傳寧長八尺美須眉樂進傳進字文謙陽平衛國人也容貌短小以膽烈從太祖爲帳下吏崔琰傳琰聲姿髙暢眉目疏朗須長四尺甚有威重朝士瞻望而太祖亦敬憚焉世說魏武帝見匈奴使自以形陋不足雄遠國使崔季珪代帝自捉刀立�頭旣畢令間諜問曰魏王何如答曰魏王雅望非常然�頭捉刀人此乃英雄也魏武聞之追殺其使魏志司馬朗傳注司馬彪序傳曰朗祖父雋字元異博學好古倜儻有大度長八尺三寸腰帶十圍儀狀魁岸與眾有異吳志孫策傳策爲人美姿顏好笑語性闊達聽受善於用人是以士民見者莫不盡心樂爲致死太史慈傳慈長七尺七寸美須��臂善射弦不虛發孫權傳注江表傳曰堅爲下邳丞時權生方頤大口目有精光堅異之以爲有貴相權兄策旣定諸郡權爲陽羨長郡察孝廉州舉茂才行奉義校尉漢以策遠修職貢遣使者劉琬加錫命琬語人曰吾觀孫氏兄弟𨿽各才秀明達然皆祿祚不終惟中弟孝廉形貌奇偉骨體不恆有大貴之表年又最壽爾試識之建安十九年權爲魏將張所襲注獻帝春秋曰張問吳降人向有紫�將軍長上短下便馬善射是誰降人答曰是孫會稽遼及樂進相遇言不早知之急追自得舉軍嘆恨蜀志先主傳先主爲荊州牧孫權畏之進妹固好先主至京見權綢繆恩紀注山陽公載記曰備還謂左右曰孫車騎長上短下其難爲下吾不可以再見之乃晝夜兼行吳志董襲傳襲字元代會稽余姚人長八尺武力過人孫策入郡襲迎於髙遷亭策見而偉之呂範傳範字子衡汝南細陽人也少爲縣吏有容觀姿貌邑人劉氏家富女美範求之女母嫌欲勿與劉氏曰觀呂子衡寧當久貧者邪遂與之婚張昭傳昭容貌矜嚴有威風權嘗曰孤與張公言不敢忘也舉邦憚之滕傳少有節操美儀容注吳書曰年十二而孤單煢立能治身厲行爲人白晰威儀可觀每正朔朝賀修勤在位大臣見者無不嘆賞孫韶傳韶身長八尺儀貌都雅諸葛恪傳注吳錄曰恪長七尺六寸少須眉折頞廣額大口髙聲張溫傳溫字惠恕吳郡吳人也父允以輕財重士名顯州郡爲孫權東曹掾卒溫少修節操容貌奇偉權聞之以問公卿曰溫當今與誰爲比大司農劉基曰可與全琮爲輩太常顧雍曰基未詳其爲人也溫當今無輩權曰如是張允不死也徵到延見文辭占對觀者傾竦權攺容加禮吳錄張蕃字仲輔爲人短小顧譚以短戲之曰侏儒侏儒有何徳令我思君罔極裴啟語林何平叔美姿儀而絕白魏文帝疑其著粉夏月與熱湯餅旣啖大汗出隨以朱衣自拭色轉皎然魏志諸葛誕傳注世語曰黃初末吳人發長沙王吳芮冢以其磚於臨湘爲孫堅立廟芮容貌如生衣服不朽後豫發者見吳綱曰君何類長沙王吳芮但微短耳綱瞿然曰是先祖也君何由見之何夔傳夔長八尺三寸容貌矜嚴明帝紀注魏書曰帝容止可觀望之儼然孫盛曰明帝天姿秀出立發垂地口喫少言而沈毅好斷司馬朗傳朗年十二試經爲童子郎監試者以其身體壯大疑朗匿年劾問朗曰朗之內外累世長大朗𨿽弱無仰髙之風損年以求早成非志所爲也監試者異之滿寵傳寵正始三年薨子偉嗣注世語曰偉子長武有寵風偉弟子奮晉元康中至尙書令寵偉長武奮皆長八尺管輅傳輅容貌粗陋無威儀而嗜酒正元二年弟辰謂輅曰大將軍待君意厚冀當富貴乎輅長嘆曰吾自知有分直耳然天與我才明不與我年壽恐四十七八間不見女嫁兒娶婦也若得免此欲作洛陽令可使路不拾遺枹鼓不鳴但恐至太山治鬼不得治生人如何辰問其故輅曰吾額上無生骨眼中無守精鼻無梁柱腳無天根背無三甲腹無三壬此皆不壽之驗王修傳注王隱晉書曰修一子名儀司馬文王殺之子裒字偉元少立操尙非禮不動身長八尺四寸容貌絕異痛父不以命終絕世不仕晉書宣帝紀魏武察帝有雄豪志聞有狼顧相欲驗之乃召使前行令反顧面正向後而身不動樂廣傳廣字彥輔南陽淯陽人也父方參魏徵西將軍夏侯元軍事廣時年八歲元常見廣在路因呼與語還謂方曰向見廣神姿朗徹當爲名士卿家𨿽貧可令專學必能興卿門戶也衛瓘見廣而奇之命諸子造焉曰此人之水鏡見之瑩然若披雲霧而睹靑天也王戎傳戎字浚衝瑯邪臨沂人也祖雄幽州刺史父渾涼州刺史貞陵亭侯戎幼而�悟神彩秀徹視日不眩裴楷見而目之曰戎眼爛爛如巖下電年六七歲於宣武場觀戲猛獸在檻中虓吼震地眾皆奔走戎獨立不動神色自若魏明帝於閣下見而奇之戎爲人短小任率不修威儀善發談端賞其要會吾彥傳彥字士則吳郡吳人也出自寒微有文武才幹身長八尺手格猛獸膂力絕羣仕吳爲通江使吏時將軍薛珝仗節南徵軍容甚盛彥觀之慨然而嘆有善相者劉札謂之曰以君之相後當至此不足慕也魏舒傳舒身長八尺二寸姿望秀偉飲酒石餘而遲鈍質朴不爲鄕親所重文帝深器重之每朝會坐罷目送之曰魏舒堂堂人之領袖也羊祜傳祜博學能屬文身長七尺二寸美須眉善談論夏侯威異之以兄霸之子妻之裴楷傳楷風神髙邁容儀俊爽博涉羣書特精理義時人謂之玉人又稱見裴叔則如近玉山照映人武帝本紀初文帝以景帝旣宣帝之嫡早世無後以帝弟攸爲嗣特加愛異自謂攝居相位百年之後大業宜歸攸每曰此景王之天下也吾何與焉將議立世子屬意於攸何曾等固爭曰中撫軍聰明神武有超世之才發委地手過膝此非人臣之相也由是遂定劉伶傳伶字伯倫沛國人也身長六尺容貌甚陋石苞傳苞字仲容渤海南皮人也雅曠有智局容儀偉麗不修小節故時人爲之語曰石仲容姣無雙嵇康傳康身長七尺八寸美詞气有風儀而土木形骸不自藻飾人以爲龍章鳳姿天質自然夏侯湛傳湛字孝若譙國譙人也祖威魏兗州刺史父莊淮南太守湛幼有盛才文章宏富善構新詞而美容觀與嶽友善每行止同輿接茵京都謂之連璧嶽傳嶽美姿儀少時常挾彈出洛陽道婦人遇之者皆連手縈繞投之以果遂滿車而歸時張載甚丑每行小兒以瓦石擲之委頓而反趙至傳至隨嵇康還山陽攺名浚字允元康每曰卿頭小而銳童子白黑分明有白起之風矣至身長七尺四寸論議淸辯有縱橫才气淸河康王遐傳遐美容儀有精彩武帝愛之山濤傳濤子淳字子元不仕允字叔眞奉車都尉並少尪病形甚短小而聰敏過人武帝聞而欲見之濤不敢辭以問於允允自以尪陋不肯行濤以爲勝己乃表曰臣二子尪病宜絕人事不敢受詔冊府元龜劉卞字叔龍須昌人赤色大唇少言語自縣小吏至雍州刺史異苑晉司隸校尉髙平滿奮字武秋丰肥肉潰膚裂每至暑夏輒膏汗流溢其有愛妾夜取以燃照炎灼發於屋表奮大惡之悉盛而埋之曁永嘉之亂爲胡賊所燒皎若燭光晉書王湛傳湛字處衝司徒渾之弟也少有識度身長七尺八寸龍顙大鼻少言語李引傳引容貌質素頹然若不足者而知度沈邃言必有則王衍傳衍字夷甫神情明秀風姿詳雅總角嘗造山濤濤嗟嘆良久旣去目而送之曰何物老嫗生寧馨兒然誤天下蒼生者未必非此人也八王故事夷甫容貌整麗妙於談元恆捉白玉柄麈尾與手都無分別王戎云太尉神姿髙徹如瑤林瓊樹自然是風塵外物王公目太尉巖巖淸峙壁立千仞王惇稱太尉處眾人中似珠玉在瓦石間晉書嵇紹傳紹始入洛或謂王戎曰昨於稠人中始見嵇紹昂昂然如野鶴之在雞羣戎曰君復未見其父耳齊王冏以爲左司馬旬日冏被誅初兵交紹奔散赴宮有持弩在東閣下者將射之遇有殿中將兵蕭隆見紹姿容長者疑非凡人趨前拔箭於此得免王戎傳戎子萬有美名少而大肥戎令食糠而肥愈甚前趙錄劉淵字元海文學武事並皆工絕猿臂善射膂力過人身八尺四寸須長三尺餘當心有赤毫毛三根長三尺六寸太原王渾虛襟友之命子濟拜焉遊子遠幼有姿貌聰亮好學年十五至洛陽張華見而奇之曰此兒雅潔洪方佳公子也郭泛字子遊上郡人也父士爲縣卒隨巫而遇一女子於路巫曰此女生貴子君亦有貴子相可納之當興君門士納之生汜長不滿七尺丑極當時朴訥無慧後爲縣卒感憤遊學師事安平趙孔曜曜見而喜之曰此生有公骨其當貴達晉書孔安國傳安國孝武帝時甚蒙禮遇仕歷侍中太常及帝崩安國形素羸瘦服縗絰涕泗竟日見者以爲眞孝陸機傳機字士衡吳郡人也祖遜吳丞相父抗吳大司馬機身長七尺其聲如鐘少有異才文章冠世服膺儒術非禮不動後趙錄張謐美姿容幼有逸气太守陸云見而異之形貌部總論荀子

非相篇相形不如論心論心不如擇術形不勝心心不勝術術正而心順之則形相𨿽惡而心術善無害爲君子也形相𨿽善而心術惡無害爲小人也君子之謂吉小人之謂凶故長短小大善惡形相非吉凶也古之人無有也學者不道也蓋帝堯長帝舜短文王長周公短仲尼長子弓短昔者衛靈公有臣曰公孫呂身長七尺面長三尺焉廣三寸鼻耳目具而名動天下楚之孫叔敖期思之鄙人也突禿長左軒較之下而以楚霸葉公子髙微小短瘠行若將不勝其衣然白公之亂也令尹子西司馬子期皆死焉葉公子髙入據楚誅白公定楚國如反手耳仁義功名善於後世故事不揣長不揳大不權輕重亦將志乎心耳長短小大美惡形相豈論也哉且徐偃王之狀目可瞻焉仲尼之狀面如蒙倛周公之狀身如斷災臯陶之狀色如削瓜閎夭之狀面無見膚傅說之狀身如檀鰭伊尹之狀面無須麋禹跳湯偏堯舜參牟子從者將論志意比類文學邪直將差長短辧美惡而相欺傲邪古者桀紂長巨姣美天下之傑也筋力越勁百人之敵也然而身死國亡爲天下大僇後世言惡則必稽焉是非容貌之患也聞見之不眾論議之卑爾今世俗之亂君鄕曲之儇子莫不美麗姚冶奇衣婦飾血气態度擬於女子婦人莫不願得以爲夫處女莫不願得以爲士棄其親家而欲奔之者比肩並起然而中君羞以爲臣中父羞以爲子中兄羞以爲弟中人羞以爲友俄則束乎有司戮乎大市莫不呼天啼哭苦傷其今而後悔其始是非容貌之患也聞見之不眾論議之卑爾然則從者將孰可也賈誼新書

容經志有四興朝廷之志淵然淸以嚴祭祀之志諭然思以和軍旅之志怫然慍然精以厲喪紀之志漻然然憂以湫四志形中四色發外維如志色之經也容有四起朝廷之容師師然翼翼然整以敬祭祀之容遂遂然粥粥然敬以婉軍旅之容湢然肅然固以猛喪紀之容怮然懾然若不還容經也視有四則朝廷之視端平衡祭祀之視視如有將軍旅之視固植虎張喪紀之視不垂綱視經也言有四術言敬以固朝廷之言也文言有序祭祀之言也屏風折聲軍旅之言也言若不足喪紀之言也言經也固頤正視平肩正背臂如抱鼓足間二寸端面攝纓端股整足體不搖肘曰經立因以微磬曰共立因以磬折曰肅立因以垂佩曰卑立立容也共音恭下同坐以經立之容肘不差而足不跌視平衡曰經坐微俯視尊者之膝曰共坐仰首視不出尋常之內曰肅坐廢首�肘曰卑坐坐容也跌徒結反�與低同行以微磬之容臂不搖掉肩不下上身似不則從然而任行容也掉徒弔反趨以微磬之容飄然翼然肩狀若足如射箭趨容也旋以微磬之容其始動也穆如驚倏其固復也旄如濯絲跘旋之容也倏式六反跘步般反跪以微磬之容揄石而下進左而起手有抑揚各尊其紀跪容也拜以磬折之容吉事上左凶事上右隨前以舉項衡以下寧速無遲背項之狀如屋之元拜容也元未詳拜而未起伏容也坐乘以經坐之容手撫式視五旅欲無顧顧不過轂小禮動中禮式大禮下坐車之容也乘繩謚反下同立乘以經立之容右持綏而左臂詘存劍之緯欲無顧顧不過轂小禮據中禮式大禮下立車之容也禮介者不拜兵車不式不顧不言反抑式以應武容也兵車之容也若夫立而跛坐而蹁體怠懈志驕�視數顧容色不比動靜不以度妄咳唾疾言嗟气不順皆禁也跛彼寄反又作跂去智反蒲咳堅反足不正也倉含反數音朔比毗志反咳音慨唾吐臥反古者年九歲入就小學蹍小節焉業小道焉束髮就大學蹍大節焉業大道焉是以邪放非辟無因入之焉諺曰君子重襲小人無由入正人十倍邪辟無由來古之人其謹於所近乎詩曰芃芃棫朴薪之之濟濟辟王左右趨之此言左右日以善趨也古者聖王居有法則動有文章位執戒輔鳴玉以行佩玉也上有蔥珩下有雙璜衝牙蠙珠以約其間琚瑀以雜之行以采齊趨以肆夏步中規折中矩登車則馬行而鸞鳴鸞鳴而和應聲曰和和則敬故詩曰和鸞雍雍萬福攸同言動以紀度則萬福之所聚也故曰明君在位可畏施捨可愛進退可度周旋可則容貌可觀作事可法徳行可象聲气可樂動作有文言語有章以承其上以接其等以臨其下以畜其民故爲之上者敬而信之等者親而重之下者畏而愛之民者肅而樂之是以上下和協而士民順一故能綜攝其國以藩衛天子而行義足法夫有威而可畏謂之威有儀而可象謂之文富不可爲量多不可爲數故詩曰威儀棣棣不可選也棣棣富也不可選眾也言接君臣上下父子兄弟內外大小品事之各有容志也子贛由其家來謁於孔子孔子正顏舉杖磬折而立曰子之大親毋乃不寧乎放杖而立曰子之兄弟亦得無恙乎曳杖倍而行曰妻子家中得無病乎故身之倨佝手之髙下顏色聲气各有宜稱所以明尊卑別疏戚也子路見孔子之背磬折舉哀曰惟由也見孔子聞之曰由也何以遺亡也故過猶不及有餘猶不足也語曰況乎明王執中履衡言秉中適而據乎宜故威勝徳則淳徳勝威則施威之與徳交若糾纆且畏且懷君道正矣質勝文則野文勝質則史文質彬彬然後君子後漢書郎顗傳

顗條便宜七事易傳曰有貌無實佞人也有實無貌道人也寒溫爲實淸濁爲貌論衡

骨相篇人曰命難知命甚易知知之何用用之骨體人命稟於天則有表候於體察表候以知命猶察斗斛以知容矣表候者骨法之謂也傳言黃帝龍顏顓頊戴午帝嚳駢齒堯眉八采舜目重瞳禹耳三漏湯臂再肘文王四乳武王望陽周公背僂臯陶馬口孔子反羽斯十二聖者皆在帝王之位或輔主憂世世所共聞儒所共說在經傳者較著可信若夫短書俗記竹帛引文非儒者所見眾多非一蒼頡四目爲黃帝史晉公子重耳仳脇爲諸侯霸蘇秦骨鼻爲六國相張儀仳脇亦相秦魏項羽重瞳云虞舜之後與髙祖分王天下陳平貧而飲食不足貌體佼好而眾人怪之曰平何食而肥及韓信爲滕公所鑑免於鈇質亦以面狀有異面狀肥佼亦一相也髙祖隆準龍顏美須左股有七十二黑子單父呂公善相見髙祖狀貌奇之因以其女妻髙祖呂后是也卒生孝惠帝魯元公主髙祖爲泗上亭長嘗告歸之田與呂后及兩子居田有一老公過請飲因相呂后曰夫人天下貴人也令相兩子見孝惠曰夫人所以貴者乃此男也相魯元曰皆貴老公去髙祖從外來呂后言於髙祖髙祖追及老公止使自相老公曰鄕者夫人嬰兒相皆似君君相貴不可言也後髙祖得天下如老公言推此以況一室之人皆有富貴之相矣類同气鈞性體法相固自相似異气殊類亦兩相遇富貴之男娶得富貴之妻女亦得富貴之男夫二相不鈞而相遇則有立死若未相適有豫亡之禍也王莽姑正君許嫁至期當行時夫輒死如此者再乃獻之趙王趙王未取又薨淸河南宮大有與正君父�君善者遇相君曰貴爲天下母是時宣帝世元帝爲太子�君乃因魏郡都尉納之太子太子幸之生子君上宣帝崩太子立正君爲皇后君上爲太子元帝崩太子立是爲成帝正君爲皇太后竟爲天下母夫正君之相當爲天下母而前所許二家及趙王爲無天下父之相故未行而二夫死趙王薨是則二夫趙王無帝王大命而正君不當與三家相遇之驗也丞相黃次公故爲陽夏遊僥與善相者同車俱行見一婦人年十七八相者指之曰此婦人當大富貴爲封侯者夫人次公止車審視之相者曰今此婦人不富貴卜書不用也次公問之乃其旁里人巫家子也卽娶以爲妻其後次公果大富貴位至丞相封爲列侯夫次公富貴婦人當配之故果相遇遂俱富貴使次公命賤不得婦人爲偶不宜爲夫婦之時則有二夫趙王之禍夫舉家皆富貴之命然後乃任富貴之事骨法形體有不應者則必別離死亡不得久享介福故富貴之家役使奴僮育養牛馬必有與眾不同者矣僮奴則有不死亡之相牛馬則有數字乳之性田則有種孳速熟之谷商則有居善疾售之貨是故知命之人見富貴於貧賤睹貧賤於富貴案骨節之法察皮膚之理以審人之性命無不應者趙簡子使姑布子卿相諸子莫吉至翟婢之子無卹而以爲貴無卹最賢又有貴相簡子後廢太子而立無卹卒爲諸侯襄子是矣相工相黥布當先刑而乃王后竟被刑乃封王衛靑父鄭季與陽信公主家僮衛媼通生靑在建章宮時鉗徒相之曰貴至封侯靑曰人奴之道得不笞罵足矣安敢望封侯其後靑爲軍吏戰數有功超封增官遂爲大將軍封爲萬戶侯周亞夫未封侯之時許負相之曰君後三歲而入將相持一有重字國秉貴重矣於人臣無兩其後九歲而君餓死亞夫笑曰臣之兄已代侯矣有如父卒子當代亞夫何說侯乎然旣已貴如負言又何說餓死指示我許負指其口有縱理入口曰此餓死法也居三歲其兄絳侯勝有罪文帝擇絳侯子賢者推亞夫乃封條侯續絳侯後文帝之後六年匈奴入邊乃以亞夫爲將軍至景帝之時亞夫爲丞相後以疾免其子爲亞夫買工官尙方甲楯五百被可以爲葬者取庸苦之不與錢庸知其盜買官器怨而上告其子景帝下吏責問因不食嘔血而死當鄧通之幸文帝也貴在公卿之上賞賜億萬與上齊體相工相之曰當貧賤餓死文帝崩景帝立通有盜鑄錢之罪景帝考驗通亡寄死人家不名一錢韓太傅爲諸生時借相工五十錢與之俱入辟雍之中相辟雍弟子誰當貴者相工指兒寬曰彼生當貴秩至三公韓生謝遣相工通刺兒寬結膠漆之交盡筋力之敬徙捨從寬深自附納之寬嘗甚病韓生養視如僕狀恩深逾於骨肉後名聞於天下兒寬位至禦史大夫州郡承旨召請擢用舉在本朝遂至太傅夫鉗徒許負及相鄧通兒寬之工可謂知命之工矣故知命之工察骨體之證睹富貴貧賤猶人見盤盂之器知所設用也善器必用貴人惡器必施賤者尊鼎不在陪廁之側匏瓜不在堂殿之上明矣夫尺書所載世所共見皆有其實稟气於天立形於地察在地之形以知在天之命莫不得其實也有傳孔子相澹臺子羽唐舉占蔡澤不驗之文此失之不審何隱匿微妙之表也相或在內或在外或在形體或在聲气察外者遺其內在形體者亡其聲气孔子適鄭與弟子相失孔子獨立鄭東門鄭人或問子貢曰東門有人其頭似堯其項若臯陶肩類子產然自腰以下不及禹三寸��若喪家之狗子貢以告孔子孔子欣然笑曰形狀末也如喪家狗然哉然哉夫孔子之相鄭人失其實鄭人不明法術淺也孔子之失子羽唐舉惑於蔡澤猶鄭人相孔子不能具見形狀之實也以貌取人失於子羽以言取人失於宰予也新論

命相篇命者生之本也相者助命而成者也命則有命不形於形相則有相而形於形有命必有相有相必有命同稟於天相須而成也人之命相賢愚貴賤修短吉凶制气結胎受生之時其眞妙者或感五帝三光或應龍迹气夢降及凡庶亦稟天命皆屬星辰其值吉宿則吉值凶宿則凶受气之始相命旣定卽鬼神不能移攺而聖智不能回也華胥履大人之迹而生伏羲女媧感瑤光貫日而生顓頊慶都與赤龍合而生唐堯握登見大虹而生虞舜修紀見洞流星而生夏禹夫都見白气貫月而生殷湯太任夢見長人而生文王顏徵感黑帝而生孔子劉媼感赤龍而生漢祖薄姬感蒼龍而生文帝微子感牽牛星顏淵感中臺星張良感狐星樊噲感狼星老子感火星若此之類皆聖賢受天瑞相而生者也相者或見肌骨或見聲色賢愚貴賤修短吉凶皆有表診故五嶽崔嵬有峻極之勢四瀆皎潔有川流之形五色郁然有雲霞之觀五聲鏗然有鐘磬之音善觀察者猶風胡之別刃孫陽之相馬覽其機妙不亦難乎伏羲日角黃帝龍顏帝嚳戴肩顓頊骿骭堯眉八采舜目重瞳禹耳三漏湯肩二肘文王四乳武王齒孔子返宇顏回重瞳臯繇烏喙若此之類皆聖賢受天殊相而生者也舜目重瞳是至明之相而項羽王莽亦目重瞳子越王勾踐長頸烏喙非善終之象而夏禹亦長頸烏喙王莽之重瞳譬駑馬有驥之一毛而不可謂之驥也勾踐長頸烏喙猶蛇有龍之一鱗而不可謂之龍也爰及眾庶皆有診相故穀子丰下叔興知其有後衛靑方顙黥徒明其富貴亞夫縱理許負見其餓死羊鮒聲豺叔姬鑑其滅族命相吉凶懸之於天命當貧賤𨿽富貴猶有禍患命當富貴𨿽欲殺之猶不能害夏孔甲畋於箕山大風晦暝入於人家主人方乳或占之曰後來而產是子不勝終必有殃孔甲取之曰苟以爲餘子誰敢殃之子長折薪斧斬其左足遂爲大閽孔甲曰嗚呼有疾命矣夫漢文以夢而寵鄧通相者占通當貧餓死帝曰能富在我何謂貧乎與之銅山專得冶鑄後假衣食寄死人家子文之生妘子棄之虎乃乳之遂收養焉卒爲楚相褒離國王侍婢有娠王欲殺之婢曰气從天來故我有娠及子之產捐豬圈中豬以气噓之棄馬櫪中馬復噓之故得不死卒爲夫余之王故善惡之命若從天墮若從地出不得以理數推非可以智力要今人不知命之有限而妄覬於多貪命在於貧賤而穿鑿求富貴命在於短折而臨危求長壽皆惑之甚者也鹿門隱書

論牛首鳥身或曰神農牛首蜚仲鳥身信乎哉曰非形也象也夫梟羊貐尙猶類人況聖賢也哉冊府元龜

姿表洪範五事一曰貌貌曰恭是以八彩重瞳表唐堯虞舜之異龍顏日角彰漢髙光武之奇大勛旣協於天人純粹必形於體貌自繼統之外代有其君至若姿表端莊神明爽邁方頤大口龍顙鐘聲或貴兆已形致異人之默識或天光峻發使外國以仰觀亦有瞻顧非常眉目如畫挺神仙之骨格儀鸞鳳之儀容若加之以才智辯明器度雄遠皆可亞眞人之奇表紹有國之基局也

儀貌夫肖天地之形體云日之表受最靈之气有繼明之象故天姿岐嶷出乎自然龍章粹和發於異稟是以居主鬯之重爲天下之本有以見容止可度矣洪範五事其二曰貌蓋所謂發乎容止著乎儀表者也矧乃托體霄極毓質扃禁粹靈攸蘊光華允集乃有奇姿雋彩孤標傑出聳羣庶之瞻仰增藩戚之焜耀至或風度閒曠舉措詳緩威稜峻發眄睞雄毅斯固有儀可象望之儼然者已其於稟肖魁怪方牘所記者亦備載云

形貌夫人之生也稟形五行肖類天地故形爲神之舍貌爲精之華發於至靈彰乎遺體乃有英姿偉量奇骨異表魁岸磊落端厚篤雅頎長峻茂雄毅挺特蓋繇夫气幹中立容止外著出乎其類敻然不羣爲殊俗之聳畏蒙時君之淸賞有儀可象於斯爲貴亦有器資眇小而識度宏達同時異派而形象克肖至千苛刻異狀兆自𦇤褓指物象而倫擬推善惡以斯驗布在方策咸足徵焉夫人之生也鍾五行之秀肖二儀之形所稟𨿽同厥貌則異乃有偶晉室之衰圮幸中原之俶擾保聚羣黨僭竊位號𨿽邪謀凶徳有亂於天常而奇姿偉狀或同於人傑斯所以資彼姦雄之气成其悖戾之咎耳故仲尼有言曰以貌取人失之子羽是知取人之道不在乎形貌也明矣

狀貌夫四裔之人各處其極東西南北咸有所稟豈惟嗜欲不同抑亦形貌有異蓋天意所以別族類也或自傳譯狀彼主帥或因朝貢驗彼使人良史存之亦圖式之盛也

形貌部紀事三儒林公議太祖天表神偉紫而丰頤見者不敢正視李煜據江南有寫禦容至僞國者日益憂懼知眞人之在禦也宋史太宗本紀帝幼不羣與他兒戲皆畏服及長隆準龍顏望之知爲大人儼如也祈廷訓傳廷訓爲左領軍衛上將軍形質魁岸無才略臨事多規避時人目爲祈橐�以其龐大而無所取也戴興傳興開封雍丘人年十餘歲以勇力聞裏中及長身長七尺餘美髭髯眉目如畫太宗在藩邸興詣府求見奇之畱帳下後歷左領衛上將軍黨進傳進歷忠武軍節度卒贈侍中進出戎行形貌魁岸居常恂恂每擐甲冑毛髮皆豎王超傳超趙州人弱冠長七尺餘太宗尹京召置麾下及卽位以隸禦龍直歷崇信軍節度使和傳歷知制誥判吏部銓好飾容儀自五鼓張燈燭至辧色冠帶方畢𨿽幼能屬文殊少警策每艸制必精思討索而後成拘於引類偶對頗失典誥之體上以其貴家子能業文甚寵待之欲召入翰林謂近臣曰眸子眊眊然胸中必不正不可以居近侍也其命遂寢趙上交傳上交身長七尺黑色美風儀善談論負才任气爲鄕裏所推張洞傳洞字仲通開封祥符人爲人長大眉目如畫宗室列傳周恭肅王元儼廣顙丰頤嚴毅不可犯天下崇憚之名聞外裔洞微志盧多遜未第時面極黑有相告曰此名敗土色貴卽明潤復來必多災多遜歷貴仕面色甚瑩將敗數日忽暗黑如故宋史王昭遠傳繼升子昭遠形質魁偉色黑繼升名之鐵山有膂力善騎射祖母郭氏嘗對昭遠母指昭遠曰此兒有貴相他日必至公侯指昭懿曰此兒奉錢過二萬不能勝矣果皆如其言向敏中傳敏中字常之開封人父瑀仕漢符離令性嚴毅惟敏中一子躬自教督不假顏色嘗謂其母曰大吾門者此兒也敏中隨瑀赴調京師有書生過門見敏中謂鄰母曰此兒風骨秀異貴且壽鄰母入告其家比出已不見矣通鑑綱目李沆嘗侍宴上目送之曰風度端凝眞貴人也呂端器量寬恕知大體帝深重之每見其入對肅然拱揖不以名呼又以端姿儀瑰大宮廷陛峻特令梓人爲納陛宋史張孜傳孜開封人母微時生孜後入宮乳悼獻太子孜方在𦇤褓眞宗以付內侍張景宗曰此兒貌厚汝謹視之景宗遂養以爲子後歷節度使贈太尉王徳用傳徳用加檢校太尉定國軍節度使宣徽南院事趙元昊反徳用請自將討之不許徳用狀貌雄毅面黑頸以下白晰人皆異之言者論徳用貌類藝祖禦史中丞孔道輔繼言之且謂徳用得士心不宜久典機密遂罷爲武寧軍節度使徐州大都督府長史石林燕語王武恭公徳用貌奇偉色如深墨當時謂之黑王相公宅在都城西北隅善撫士卒得軍情以其貌異所過閭裏皆聚觀宋史王欽若傳欽若狀貌短小項有附疣時人目爲癭相湘山野錄王冀公欽若鄕薦赴闕張僕射齊賢時爲江南漕以書薦謁錢希白公易時以才名方獨步館閣適會延一術士以考休咎不容通謁冀公局促門下因厲聲詬閽人術者遙聞之謂錢曰不知何人耶若聲形相稱世無此貴者但恐形貌不副耳願邀之使某獲見希白召之冀公單微遠人神骨疏瘦復贅於頸而舉止山野希白蔑視之術者然側目瞻視冀公起術者稽顙興嘆曰人中之貴有此十全者錢戲曰中堂內便有此等宰相乎術人正色曰公何言歟且宰相何時而無此君不作則已若作之則天下康富而君臣相得至死有慶而無弔不完者但無子爾錢戲曰他日將陶鑄吾輩乎術者曰恐不在他日卽日可待願公毋忽後希白方爲翰林學士而冀公已眞拜宋史馮拯傳拯字道濟父俊事漢湘陰公劉贇贇死俊與從行千餘人系侍衛獄周太祖赦出之授檢校太子賓客戍安遠軍馭馬鎭辭不行因徙居河陽拯以書生謁趙普普奇其狀曰子富貴壽考宜不下我談苑眞宗臨軒策士夜夢下有菜一苗甚盛與殿基相髙及拆第一卷

乃是蔡齊上見其容貌曰得人矣特詔執金吾七人淸道自齊始宋史西夏傳元昊性雄毅多大略善繪畫能創制物始圓面髙準身五尺餘王曾傳曾資質端厚眉目如畫在朝廷進止皆有常處平居寡言笑人莫敢幹以私少與楊億同在侍從億喜談謔凡僚友無不狎侮至與曾言則曰余不敢以戲也盛度傳度以太子少傅致仕體肥大難於拜起賓客有拜之者則俯伏不能興往往瞪視而詬詈之歸田錄盛文肅公丰肌大腹而眉目淸秀丁晉公疏瘦如削二公皆兩浙人也並以文詞知名於時梅學士詢在眞宗時已爲名臣至慶曆中爲翰林侍讀以卒性喜焚香其在官舍每晨起將親事必焚香兩鑪以公服罩之撮其袖以出坐定撒開兩袖郁然滿室濃香有竇元賓者五代漢宰相正固之孫也以名家子有文行爲館職而不喜修飾經時未嘗沐浴故時人爲之語曰盛肥丁瘦梅香竇臭也靑箱雜記王公風骨淸峭頃項微結喉有僧相人皆謂其寒薄獨一善相者目之曰公名位俱極但祿气不丰耳故旦𨿽位極一品而飲啖全少不畜聲伎宋史閻守恭傳守恭並州楡次人父榮倜儻有志略劉繼元欲召至帳下辭以老母不就守恭生而體貌奇偉榮曰是必當事太平天子吾無恨矣任中正傳中正軀幹頎長帝擇大笏命內臣取緋衣之長者賜之馮廷璋傳廷璋美髯長上短下好修容儀𨿽見小吏未嘗懈惰張商英傳商英字天覺蜀州新津人長身偉然姿采如峙玉負气俶儻豪視一世老學庵筆記韓魏公聲雌文潞公步碎相者以爲二公者無此二事皆非人臣之相明道雜誌潞公以太尉鎭洛師遇生日僚吏皆獻詩多雲五福全者潞公不悅曰遽使我考終命耶有一客詩云綽約肌膚如處子蓋用莊子姑射仙人事也洛人笑之曰願爾得婦色若此潞公色黔也歐陽文忠公應舉時常遊京師浴室院有一僧熟視公公因問之曰吾師能相人乎僧曰然足下貴人也然有二事耳白於面當名滿天下須不掩齒一生常遭人謗罵石林詩話杜正獻公自少淸羸若不勝衣年過四十須髮卽盡白立朝孤峻凜然不可屈歐陽文忠公素出其門公謝事居宋文忠適來爲守相與歡甚公時年已八十然憂國之意每見於色歐公嘗和公詩有云貌先年老因憂國事與心違始乞身公得之大喜嘗自諷誦當時以爲不惟曲盡公志𨿽其形貌亦在摸寫中也聞見後錄嘉佑二年秋北鹵求仁皇帝禦容議者慮有厭勝之術帝曰吾待鹵厚必不然遣禦史中丞張升遺之鹵主盛儀衛親出迎一見驚肅再拜語其下曰眞聖主也我若生中國不過與之執鞭捧蓋爲一都虞候耳其畏服如此楊文公談苑馮暉爲靈武節度使有威名羌戎畏服號麻胡以其面有子也拊掌錄科場進士程文多可笑者治平中國學試策問體貌大臣進士對策曰若文相公富相公皆大臣之有體者若馮當世沈文通皆大臣之有貌者意謂文富丰碩馮沈美少也劉原甫遂目沈馮爲有貌大臣又歐陽永叔主文試貴老爲其近於親賦有進士散句云睹玆黃之狀類我嚴君之容時哄堂大笑宋史張雍傳雍以尙書右丞致仕年七十雍姿貌魯朴始登科爲滕中正婿中正子錫世寧咸笑之中正曰此人異日必顯達壽考非汝曹所及錫兄弟𨿽有名然終不越郎署亦無耆年者劉安世傳安世儀狀魁碩音吐如鐘呂大防傳大防身長七尺眉目秀發聲音如鐘自少持重無嗜好過市不左右遊目燕居如對賓客每朝會威儀翼如神宗嘗目送之文同傳同方口秀眉以學名世賀鑄傳鑄字方回衛州人孝惠皇后之族孫長七尺面鐵色眉目聳拔喜談當世事可否不少假借𨿽貴要權傾一時小不中意極口詆之無遺辭人以爲近俠老學庵筆記賀方回狀貌奇醜色靑黑而有英气俗謂之賀鬼頭喜校書朱黃未嘗去手詩文皆髙不獨工長短句也潘邠老贈方回詩云詩朿牛腰藏舊稿書訛馬尾辧新讎研北雜誌東坡云梅二丈聖兪身長秀眉大耳紅額飲酒過百輒正坐髙拱此其醉也東軒筆錄孫覺孫洙同在三館覺肥而長洙短而小然二人皆髯劉攽呼爲大胡孫小胡孫顧臨字子惇亦同爲館職爲人偉儀幹而好談兵攽目爲顧將軍而又好以反語呼之爲頓子姑攽嘗與王介同爲開封府試官試節以制度不傷財賦舉子多用畜積字畜本音五六反廣韻又呼玉反聲近禦名介堅欲黜落攽爭之遂至喧忿監試陳襄聞其事二人皆贖金而中丞呂公著又言責之太輕遂皆奪主判是時雍子方爲開封府推官戲攽曰據罪名當決臀杖十三攽答曰然吾已入文字矣其詞曰切見開封府推官雍子方身材長大臀腿丰肥臣實不如舉以自代合坐大笑石林燕語呂丞相微仲性沈厚剛果遇事無所爲屈身幹長大而方望之偉然初相蘇子瞻艸麻云果毅而達兼孔門三子之風直大以方得坤爻六二之動蓋以戲之微仲終身以爲恨言固不可不�也懶眞子蔡忠懷確持正年二十許歲時家苦貧衣服稍敝一日與羣士人張湜師是同行張亦貧儒也俄有道人至注視持正久之因謾問曰先生能相乎曰然又問曰何如曰先輩狀貌極似李徳裕持正以爲戲己復相師是曰當爲卿監家五十口時指持正云公當死矣道人旣去二人大笑曰狂哉道人以吾二人貧儒故相戲耳後持正謫新州凡五年一日得師是書云以爲司農無補然闔門五十口居京師食貧近蒙恩守汝州持正讀至此忽憶道人之言遂不復讀數日得疾而卒泊宅編尙書右丞胡宗愈夫人丁氏司封員外郎宗臣之女自幼穎慧無所不能其善相人蓋出天性在西府時嘗於�隙遙見蔡丞相確謂右丞曰蔡相全似盧多遜或以盧蔡肥瘠色貌不同詰之丁氏曰吾𨿽不及見盧但嘗一觀其畫像與今丞相神彩相似爾後蔡果南竄可談余表伯父袁應中博學有時名以貌寢諸公莫敢薦紹聖間蔡元度引之乃得對袁鳶肩上短下陋又廣顙尖額面多黑子望之如灑墨聲嗄而吳音哲宗一見連稱大陋袁錯愕不得陳述而退搢紳目爲奉敕陋朝士王迥美姿容有才思少年不甚持重間爲狎邪輩所誣播入樂府今六麼所歌奇俊王家郎乃迥也元丰中蔡持正薦之可任監司神宗忽云此乃奇俊王家郎乎持正叩頭謝罪貢父詩話蘇子美魁偉與宋中道並立下�之笑曰交不著京師市井語也號爲錐宋爲其穎利而麼麼云贈詩曰譬如利錐末所到物已破後倅洺州洺本趙地有毛遂冢聖兪遂舉處囊事爲送行詩戲之夢溪筆談王荊公面黧黑門人憂之以問醫醫曰此垢污非疾也進澡豆令公�面公曰天生黑於予澡豆其如予何淸波雜誌蕭注字巖夫裕陵問曰聞卿有袁許之學因問王安石注曰安石牛耳虎頭視物如射意行直行敢當天下大事靑箱雜記安國俊邁而貌陋黑肥熙寧中與餘同官於洛下嘗謂余曰子可作詩贈我余因援筆戲之曰飛卿昔號溫鍾蕞思道通俯還魁肥江淹善啖筆五色庾信能文腰十圍只知外貌之粉澤誰料滿腹塡珠璣相逢把酒洛陽社不管淋漓身上衣安國由此不悅退朝錄邇英閣講諷之所也閣後有隆儒殿在叢竹中制度特小王原叔久在講筵而身品短同列戲之曰宜爲隆儒殿學士談苑林瑀王洙同作直講林謂曰何相見之闊也王曰遭此霖雨瑀雲今後轉更疏闊也王曰何故答云逢這短晷蓋譏王之侏儒館中鐵火罩鄭天體戲王原叔云此王將軍兜鍪亦謂其侏儒也遊宦紀聞蜀之岷山有焦夫子國初時人�其名以博學教導後進故世以夫子稱貌陋且�長目廣鼻��垂癭性率不自飾𨿽冠帶往往爬搔捫虱然爲歌詩有驚人句今蜀人止能誦其一聯云兩輪日月磨興廢一合乾坤夾是非熙寧中文與可因至天彭館於徐公園杯酒譚笑中肆筆成夫子像於亭之壁曲盡寒酸態度避暑錄話元丰間道士陳景元博識多聞藏書數萬卷士大夫樂從之遊身短小而傴師孟嘗從求相鶴經得之甚喜作詩親攜往謝末云收得一般瀟灑物龜形人送鶴書來徐舉首自操吳音吟諷之諸弟子在旁皆忍笑不能禁時王侍郎仲至在坐顧景元不覺失聲幾僕地湘山野錄佑有文而容陋其妻右僕射嚴續之女有絕態一日晨妝佑潛窺幹鑑臺其面落鑑中妻怖遽倒佑怒其惡己因棄之過庭錄神廟大長公主哲宗朝重於求配徧士族中求之莫中聖意帶禦器械狄詠頗美丰姿近臣奏曰不知要如何人物哲宗曰人物要如狄詠者天下謂詠爲人樣子狄詠狄靑子也續筆記蔡元度對答喜笑溢於顏面𨿽見所甚恨者亦親厚無間人莫能測謂之笑面夜叉盛章尹京典藩以慘毒聞殺人如刈艸菅然婦雌聲欲語先笑未嘗正視人或置人死地時亦柔懦不異平日此尢可怪也宋史王黼傳黼爲人美風姿目睛如金有口辯才疏雋而寡學術然多智善佞範廷召傳廷召弱冠身長七尺餘有膂力墨莊漫錄班行李質人材魁岸磊落甚偉徽廟朝欲求一人相稱者爲對竟無可儷當時同列目爲察只子京師俚語謂無對者爲察只建炎三年擢權殿帥許道寧工傳神每見人寢陋者必戲寫貌於酒肆識者皆笑之爲其人毆擊之碎衣敗面而竟不悛王氏談錄公爲舒城尉馬亮鎭廬江始入謁謂公曰君狀貌類宋尙書白材質正與君等他日亦不下此人後入上庠暇日謁邢侍讀昺識公甚喜嘆曰君異時之孫馮也行都紀事嶽侯軍中一兵犯法梟首妻方懷�後誕一子如常人軀幹甚偉首僅如拳眉目皆雕刻則胞胎所系父母相爲感應暌車志向汲與其弟孿生狀貌酷相肖人不能辧一日汲自外歸弟婦以爲其夫也迎而呼之不應隨而置之遂批其頰汲正謂之曰我乃伯也婦惶愧而退汲自是更其衣冠以自別靑箱雜記解賓王仕至工部侍郎爲人方頤大口惇龐重厚左足下有黑子甚明大問奇類林周益公長身瘦面狀若野鶴在翰苑多年壽皇一日燕居嘆曰好一个宰相但恐福薄耳蓋疑其相也一老璫在旁徐奏曰官家所嘆豈非周必大乎上曰爾何知曰臣見司馬光像亦如必大淸臞上爲之一笑未幾遂登庸爲太平宰相與聞揖遜之盛出鎭長沙退休享淸閒之福十有餘年墨客揮犀彭淵材初見範文正公畫像驚喜再拜前磬折稱新昌布衣彭幾幸獲拜謁旣罷熟視曰有奇徳者必有奇形乃引鏡自照又捋其須曰大略似之矣但只無耳毫數莖耳年大當十相具足也又至廬山太平觀見狄梁公像眉目入鬢又前再拜贊曰有宋進士彭幾謹拜謁又熟視久之呼刀鑷者使剃其眉尾令作卓枝入鬢之狀家人輩望見驚笑淵材怒曰何笑吾前見範文正公恨無耳毫今見狄梁公不敢不剃眉何笑之乎耳毫未至天也剃眉人也君子修人事以應天柰何兒女子以爲笑乎吾每欲行古道而不見知於人所謂傷古人之不見嘆吾道之難行也宋史周起傳起字萬卿淄州鄒平人生而丰下父意異之曰此兒必起吾門因名起幼敏慧如成人丁大全傳大全字子萬鎭江人面藍色李全傳李全者濰州北海農家子同產兄弟三人全銳頭�目權譎善下人文天祥傳天祥體貌丰偉美晰如玉秀眉而長目顧盼�然金史世宗本紀世宗光天興運文徳武功聖明仁孝皇帝諱雍本諱烏祿太祖孫睿宗子也母曰貞懿皇后李氏天輔七年癸卯歲生於上京體貌奇偉美須髯長過其腹胸間有七子如北斗形雷淵傳淵爲人軀幹雄偉髯張口哆顏渥丹眼如望洋遇不平則疾惡之气見於顏間或嚼齒大罵不休𨿽痛自懲創余亦不能變也溫迪罕達傳達字子達本名謀古魯蓋州按春猛安人性惇厚寡言笑初舉進士廷試搜閱官易達藐小謂之曰汝欲求作官邪達曰取人以才學不以年貌眾咸異之李獻能傳獻能爲人眇小而墨色頗有髯善談論每敷說今古聲鏗亮可聽王予可傳予可爲人軀幹雄偉貌奇古戴靑葛巾項後垂雙帶若牛耳一金鏤環在頂額之間兩頰以靑涅之爲翠靨衣常不能掩脛落魄嗜酒每入城市人爭以酒食遺之夜宿土室中夏月或屍穢在傍蛆虫狼藉不卹也人與之紙落筆數百言或詩或文散漫碎雜無句讀無首尾多六經中語及韻學家古文奇字字畫峭勁遇宋諱亦時避之或問以故事其應如響諸所引書皆世所未見談說之際稍若有條貫則又以誕幻語亂之元史康裏脫脫傳脫脫父曰牙牙由康國王封雲中王阿沙不花之弟也脫脫姿貌魁梧少時從其兄斡禿蠻獵於燕南斡禿蠻使歸獻所獲世祖見其骨气沈雄步履莊重嘆曰後日大用之才已生於今卽命入宿衛何榮祖傳榮祖狀貌魁偉額有赤文如雙樹背負隆起有相者謂曰子位極人臣且壽相也史天澤傳天澤字潤甫秉直季子也身長八尺音如洪鐘善騎射勇力絕人李泂傳泂骨胳淸峻神情開朗秀眉疏髯目瑩如電顏面如冰玉而唇如渥丹然峨冠褎衣望之者疑爲神仙中人也察罕帖木兒傳帖木兒字瑞廷系出北庭曾祖闊闊臺元初隨大軍收河南至祖乃蠻臺父阿魯溫皆家河南爲潁州沈丘人察罕帖木兒幼篤學嘗應進士舉有時名身長七尺修眉覆目左頰有三毫或怒則毫皆直指居常慨然有當世之志張起巖傳起巖面如紫瓊美髯方頤而眉目淸揚可觀望而知爲雅量君子及其臨政決議意所背鄕屹若泰山不可回奪或時面折人面頸發赤不少恕廟堂憚之王克敬傳克敬幼奇穎嘗戲道旁丞相完澤見之謂左右曰是兒姿貌秀偉異日必令器也趙孟俯傳行臺侍禦史程巨夫奉詔搜訪遺逸於江南得孟俯以之入見孟俯才气英邁神采煥發如神仙中人世祖顧之喜使坐右丞葉李上謝仲溫傳仲溫丰頤廣顙聲音洪亮略涉書史史天倪傳天倪始生之夕白气貫庭成童姿貌魁傑有道士見而異之曰封侯相也史天祥傳天祥幼有大志長身駢脇力絕人輟耕錄孔某者皇慶癸丑間爲江浙省掾史身軀短小僅與堂上公案相等凡呈署牘文必用低凳閣足令髙脫歡丞相以其先聖子孫而且才學優長甚禮遇之時有詔許文正公從祀夫子廟庭公之子參知政事惡孔風度不雅因小過叱之退丞相曰他祖公容得參政父親坐參政反不容他一个子孫立耶許大慚天中記鄧弼身長八尺雙目有紫稜開合閃閃如電聲如虎吼以力雄人泰定末徳王薦之會丞相格其事弼環視四體嘆曰天生一具銅筋鐵肋不使立勛萬里外乃�死三尺蒿下命也乃入王屋山爲道士山房隨筆京口天慶觀主聶碧�江西人觀中有趙太祖眞容北來見者必拜聶因題其上鳳表龍姿儼若新一回展卷一傷神天顏亦怪君非魯河北山東摠舊臣明外史藍玉傳玉身長赭面饒勇略有大將材胡大海傳大海長身鐵面智力過人嘗夜出人見其兩目煜煜有光丁徳興傳徳興歸太祖於濠偉其狀貌以黑丁呼之陶安傳安當塗人太祖取太平安與李習率父老出迎安見太祖狀貌謂習曰龍姿鳳質非常人也吾輩今有主矣明玉珍傳玉珍身長八尺餘目重瞳子方國珍傳國珍長身黑面體白如瓠徐達傳達少有大志長身髙顴剛毅英武李景隆傳景隆長身秀眉明目顧盼偉然每朝會進止雍容甚都太祖數目屬之剪勝野聞常開平遇春驍猛絕世狀類獼猴指臂多修毫明外史卓敬傳敬七歲有術者相之曰是兒骨法殊異後必爲名公卿惜血不華色耳王艮傳艮建文二年進士廷對策最優以貌不揚易胡靖第一艮次之李時勉傳時勉與陳敬宗同在翰林袁忠徹嘗相之曳二人並列曰二公他日功名相埒敬宗儀觀魁梧時勉貌稍寢聞者未信後二人各爲南北祭酒陳敬宗傳敬宗美須髯容儀端整步履有定則人望之聳然起敬王直傳直爲人方面修髯儀觀甚偉性嚴重不苟言笑及與人交恂恂如也萬安傳安長身魁顏眉目如刻畫張詩傳詩順天人狀貌魁傑戟髯如武夫人以燕山豪士目之許逵傳逵長身巨口猿臂燕頷沈靜有謀略張瓚傳瓚方面修耳眉插入鬢骨隆隆起顧盼偉如也登弘治末年進士正徳初授吏科給事中累擢通政參議通政之選惟擇體貌修偉音吐洪暢善京師語者以故瓚自參議至通政使時武定侯郭勛用事瓚陰附之會兵部尙書缺勛密薦瓚可任帝亦自奇其貌曰此福將足使也以故廷推數人皆不用獨用瓚瓚無他智能徒以狀貌奇偉中帝意遂眷遇終其身陸深傳深同時官翰林著聲者有南海倫文敍文敍長身玉立頭顱二尺許妮古錄張三丰大耳圓目須髯如戟頂作一髻客座新聞予聞吾鄕原云一朝士麻臉胡須一朝士面歪而眇一目眇士戲麻士云麻臉胡須羊肚石倒栽蒲艸麻士答云歪腮白眼海螺杯斜嵌珍珠眾爲之絕倒又太倉陸孟昭爲刑部郎中嘗往一朝士家駕牛投刺不書名惟云東海釣鰲客過其士歸見之知其孟昭也亦遞一帖云西番進象人來蓋孟昭黑面白齒人皆嘲爲象奴云見聞錄文懿楊公諱守陳鄞縣人公之在�也母張宜人夢星落懷中及生天庭有黑子七如北斗見者奇之皇明通紀武淸侯石亨有威望方面巨軀須垂至膝望之竦然後渠雜識都禦史楊公繼宗居憂時閹宦汪直以權幸延攬名士聞楊公治郡名往弔公衰絰於墳所直趨至墳所拜起手捋公須曰比聞楊繼宗名今貌乃爾公曰繼宗貌陋但虧體辱親未之敢也直不復敢言直時威震海內不屈者公一人耳名山藏典謨記英宗皇帝天姿秀傑龍顱魁碩顧盼有威立其側者皆若旁睨之明歷科狀元事略景泰五年甲戌科孫賢字舜卿河南杞縣人未第先夢金甲神人持黃旗插於其門有狀元二字至廷試果首擢是科賢面黑徐溥面白徐轄面黃時謂鐵狀元銀榜眼金探花名公像記王襄敏以旗公廣額丰頤而骨气峻拔有威重印堂中直紋五條右頤有一黑子音吐如鐘劉都督公璽面巉削無渥顏聳肩如寒士楊水田公成鐵面劍眉凜不可犯陳太史公沂軀不甚長神采朗秀眸子可照邵僉憲公淸貌古神秀其聲淸遠徐子仁公霖廣面長耳美須髯體貌偉異老而丰潤行步如飛稱曰髯仙謝野全公承舉美須髯行九稱曰髯九許奉常公谷長頭面白晰而圓巨鼻微須雙眼如碧色八十時狀如世畫老子王吏部公鑾面白晰骨峻嶒淸峭兩眉如劍直豎微髭須望之義气凜然殷宗伯公邁面圓黃白色微須淸淨之意可見姚太守公汝循身可中人面上圓下稍銳白晰小有須向人多笑容余司成公孟麟目小而圓骨法淸古耳髙於眉下微銳沈侍禦公越修幹廣顙气韻髙邁盧苑馬公璧長身面如之黃色古而硬老矣多皺紋王太守公可大修軀銳首面長尺白晰眉目疏朗微髭須手掌如噀血長上短下聲如鐘吳司寇公自新大軀方面白晰而紅微髭須丰頤目光外現有威重賢奕正統丙辰狀元周旋溫州永嘉人初閣老預定第一甲三人候讀卷時問同在內諸公云周旋儀貌何如或以丰美對閣老喜及傳臚不類所聞蓋丰美者嚴州周瑄聽之不眞而誤對耳歙俗多賈有士人父壯時賈秦隴間去三十餘載矣獨影堂畫像存焉一日父歸其子疑之潛以畫像比擬無一肖拒曰吾父像肥晰今瘠黧像寡須今髯多鬢皤乃至冠裳屨綦一何殊也母出亦曰嘻果遠矣已而其父與其母亟話疇昔及當時畫史姓名繪像顚末乃愜然曰是吾夫也子於是乎禮而父焉枝山前聞正統間有鴻臚王少卿者善宣玉音洪亮抑揚殊聳觀聽而其讀奏之際必多喫誤其貌美髯而禿頂朝士遂爲詩以嘲之曰傳制聲無敵宣章字有訛後邊頭髮少前面口須多有使回問京師新事或誦此詩問爲誰其人遽曰此王少卿也

形貌部外編山海經結胸國其爲人結胸按注臆前胅出如人結喉也羽民國其爲人長頭身生羽一曰在比翼鳥東南其爲人長頰歡頭國其爲人人面有翼鳥喙貫胸國其爲人胸有竅交脛國其爲人交脛按注言腳脛曲戾相交所謂雕題交趾者也或作頸其爲人交頸而行也不死民其爲人黑色壽不死岐舌國其爲人舌皆岐或曰支舌也昆侖墟羿與鑿齒戰於壽華之野羿射殺之在昆侖墟東羿持弓矢鑿齒持盾按注鑿齒亦人也齒如鑿長五六尺因以名云三首國其爲人一身三首周饒國其爲人短小冠帶按注其人長三尺穴居能爲機巧有五穀也焦僥國在三首東按注外傳曰焦僥民長三尺短之至也詩含神霧曰從中州以東四十萬里得焦僥國人長尺五寸也長臂國捕魚水中兩手各操一魚按注舊說云其人手下垂至地魏黃初中元菟太守王頎討髙句麗王宮窮追之過沃沮國其東界臨大海近日之所出問其耆老海東復有人否云常在海中得一布褶身如中人衣兩袖長三尺卽此長臂人衣也三身國在夏后啟北其爲人一首而三身一臂國一臂一目一鼻孔有黃馬虎文一目而一手按注一臂一目而一鼻其數奇也黃馬虎文一目一手是故人而匪人獸而匪獸气數錯也奇胘之國其人一臂三目有陰有陽乘文馬軒轅之國在北窮山之際其不壽者八百歲在女子國北人面蛇身尾交首上白民之國在龍魚北白身被髮按注言其人體洞白長股之國在雄常北被髮一曰長腳按注長臂人身如中人臂長二丈以類推之則此人腳過三丈矣黃帝時至或曰長腳人常負長臂人入海中捕魚也或曰有喬國今伎家喬人蓋象此身一目國一目中其面而居一曰有手足按注凡物之反戾異常乃其感於气而成此所謂一目國是也然聖人知有中和而已故中和致則位育易所謂範圍而曲成也柔利國在一目東爲人一手一足反膝曲足居上一云畱利之國人足反折深目國爲人舉一手一目無腸之國在深目東一作南

其人長而無腸聶耳之國在無腸國東使兩文虎爲人兩手聶其耳按注言耳長行則以手攝持之也博父國在聶耳東其爲人大跂踵國其爲人大兩足亦大一曰大踵按注人大則其足有不俟論矣大人國其爲人大坐而削船按注坐而削船言其大也黑齒國爲人黑按注異物志云西屠染齒亦以放此人元股之國其爲人衣魚按注髀以下盡黑故云毛民之國其爲人身生毛按注今去臨海郡東南二千里有毛人在大海洲島上爲人短小而體盡有毛如豬能穴居無衣服晉永嘉四年吳郡司鹽都尉戴逢在海邊得一船上有男女四人狀皆如此言語不通送詣丞相府未至道死惟有一人在上賜之婦生子出入市井漸曉人語自說其所在是毛民也大荒經云毛民食黍者是矣勞民國其爲人黑或曰教民一曰在毛民北爲人面目手足盡黑離耳國雕題國皆在�水南按注離耳鎪離其耳分令下垂以爲飾卽儋耳也雕題點涅其面畫體爲鱗采卽鮫人也梟陽國其爲人人面長唇黑身有毛反踵見人笑亦笑左手操管氐人國其爲人人面而魚身無足犬封國曰犬戎國狀如犬大人之國有大人之市名曰大人之堂有一大人踆其上張其兩耳有小人國名靖人按注詩含神霧曰東北極有人長九寸殆謂此小人也有黑齒之國帝俊生黑齒按注齒如漆也聖人神化無方故其後世所降育多有殊類異狀之人大荒之中有不庭之山滎水窮焉有人三身帝俊妻娥皇生此三身之國西北海之外赤水之東有長脛之國按注腳長三丈有一臂民按注北極下亦有一腳人見河圖玉版大荒之山日月所入有人焉三面是顓頊之子三面一臂三面之人不死有人方食魚名曰深目民之國盼姓食魚按注亦胡類但眼絕深黃帝時姓也大幽之國有赤脛之民按注膝已下正赤色釘靈之國從膝已下有毛馬蹄善走賈氏說林湯旣伐桀讓於務光務光笑曰以九尺之夫而讓天下於我是形吾短也羞而沈於水有只尺之魚負之而去神異經西海之外有鵠國焉男女皆長七寸爲人自然有禮好經編跪拜其人皆壽三百歲行如飛日行千里百物不敢犯之惟畏海鵠陳章與齊桓公言鵠過而吞之亦壽三百歲此人在鵠腹中不死而鵠亦一舉千里陳章與齊桓公言小人也西荒中有人焉面目手足皆人形而脇下有翼不能飛名曰苗民西北荒中有小人長一分其君朱衣元冠乘輅車馬引爲威儀居人遇其乘車抵而食之其味辛終年不爲犬所咋並識萬物名字又殺腹中三虫三虫死便可食仙藥也按注一分字恐有誤西南大荒中有人焉長一丈其腹圍九尺踐龜蛇戴朱鳥右手憑靑龍左手憑白虎知河海斗斛識山石多少知天下鳥獸言語知百谷艸木鹹苦名曰聖一名哲一名先一名無不達凡人見拜者令人神智又西北海外有人焉長二千里兩腳中間相去千里腹圍一千六百里俱日飲天酒五斗張華注曰天酒甘露也不食五穀魚肉惟飲酒好遊山海間不犯百姓不幹萬物與天地同生名無路之人一名仁一名信一名神洞冥記太初四年東方朔從支提國來國人長三丈二尺三手三足各三指多力善走國內小山能移之有澗泉飲能盡結海苔爲衣其戲笑取犀象相投擲爲樂博物志大人國其人孕三十六年生白頭厭光國民光出口中形盡似猿猴黑色孟舒國民人首鳥身河圖玉版雲龍伯國人長三十丈生萬八千歲而死大秦國人長十丈中秦國人長一丈臨洮人長二丈五尺東海之外大荒之中有大人國僬僥氏長三丈時含神霧日東北極人長九丈東方有螗螂沃焦防風氏長三丈短人處九寸遠夷之民雕題黑齒穿胸儋耳大足岐首蒙雙民昔髙陽氏有同產而爲夫婦帝放之北野相抱而死神鳥以不死艸覆之七年男女皆活同頸二頭四手是爲蒙雙民有一國亦在海中海岸邊有一人項中復有面幽明錄河東賈弼爲瑯琊參軍夜夢一人大鼻目請曰愛君之貌換君之頭可乎夢中不獲已遂被換去覺而人見者悉驚走還家家人悉藏自此後能半面笑啼兩手足及口中各題一筆書之詞翰俱美記事珠李子昂長七寸

