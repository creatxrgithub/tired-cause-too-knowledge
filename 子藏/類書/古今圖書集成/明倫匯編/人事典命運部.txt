

命運部總論列子

力命力謂命曰若之功奚若我哉命曰汝奚功於物而欲比朕力曰壽夭窮達貴賤貧富我力之所能也命曰彭祖之智不出堯舜之上而壽八百顏淵之才不出眾人之下而壽四八仲尼之徳不出諸侯之下而困於陳蔡殷紂之行不出三仁之上而居君位季札無爵於吳田恆專有齊國夷齊餓於首陽季氏富於展禽若是汝力之所能柰何壽彼而夭此窮聖而達逆賤賢而貴愚貧善而富惡邪力曰若如是言我固無功於物而物若此耶此則若之所制邪命曰旣謂之命柰何有制之者邪朕直而推之曲而任之自壽自夭自窮自達自貴自賤自富自貧朕豈能識之哉北宮子謂西門子曰朕與子並世也而人子達並族也而人子敬並貌也而人子愛並言也而人子庸並行也而人子誠並仕也而人子貴並農也而人子富並商也而人子利朕衣則裋褐食則粢糲居則蓬室出則徒行子衣則衣錦食則粱肉居則連欐出則結駟在家熙然有棄朕之心在朝諤然有敖朕之色請謁不相及遨遊不同行固有年矣子自以徳過朕耶西門子曰余無以知其實汝造事而窮余造事而達此厚薄之驗歟而皆謂與予並汝之顏厚矣北宮子無以應自失而歸中塗遇東郭先生先生曰汝奚往而反偊偊而步有深愧之色邪北宮子言其狀東郭先生曰吾將捨汝之愧與汝更之西門氏而問之曰汝奚辱北宮子之深乎固且言之西門子曰北宮子言世族年貌言行與予並而賤貴貧富與余異余語之曰予無以知其實汝造事而窮余造事而達此將厚薄之驗歟而皆謂與予並汝之顏厚矣東郭先生曰汝之厚薄不過言才徳之差吾之言厚薄異於是矣夫北宮厚於徳薄於命汝厚於命薄於徳汝之達非智得也北宮子之窮非愚失也皆天也非人也而汝以命厚自矜北宮子以徳厚自愧皆不識夫固然之理矣西門子曰先生止矣予不敢復言北宮子旣歸衣其裋褐有狐貉之溫進其茙菽有稻粱之味庇其蓬室若廣廈之蔭乘其蓽輅若文軒之飾終身逌然不知榮辱之在彼在我也東郭先生聞之曰北宮子之寐久矣一言而能寤易悟也哉管夷吾鮑叔牙二人相友甚戚同處於齊管夷吾事公子糾鮑叔牙事公子小白齊公族多寵嫡庶並行國人懼亂管仲與召忽奉公子糾奔魯鮑叔奉公子小白奔莒旣而公孫無知作亂齊無君二公子爭入管夷吾與小白戰於莒道射中小白帶鉤小白旣立脇魯殺子糾召忽死之管夷吾被囚鮑叔牙謂桓公曰管夷吾能可以治國桓公曰我讎也願殺之鮑叔牙曰吾聞賢君無私怨且人能爲其主亦必能爲人君如欲霸王非夷吾其弗可君必捨之遂召管仲魯歸之齊鮑叔牙郊迎釋其囚桓公禮之而位於髙國之上鮑叔牙以身下之任以國政號曰仲父桓公遂霸管仲嘗嘆曰吾少窮困時嘗與鮑叔牙賈分財多自與鮑叔不以我爲貪知我貧也吾嘗爲鮑叔謀事而大窮困鮑叔不以我爲愚知時有利不利也吾嘗三仕三見逐於君鮑叔不以我爲不肖知我不遭時也吾嘗三戰三北鮑叔不以我爲怯知我有老母也公子糾敗召忽死之吾幽囚受辱鮑叔不以我爲無恥知我不羞小節而恥名不顯於天下也生我者父母知我者鮑叔也此世稱管鮑善交者小白善用能者然實無善交實無用能也實無善交實無用能者非更有善交更有善用能也召忽非能死不得不死鮑叔非能舉賢不得不舉小白非能用讎不得不用及管夷吾有病小白問之曰仲父之病病矣可不諱云至於大病則寡人惡乎屬國而可夷吾曰公誰欲歟小白曰鮑叔牙可曰不可其爲人潔廉善士也其於不己若者不比之人一聞人之過終身不忘使之理國上且鉤乎君下且逆乎民其得罪於君也將弗久矣小白曰然則孰可對曰勿已則隰朋可其爲人也上忘而下不叛愧其不若黃帝而哀不己若者以徳分人謂之聖人以財分人謂之賢人以賢臨人未有得人者也以賢下人者未有不得人者也其於國有不聞也其於家有不見也勿已則隰朋可然則管夷吾非薄鮑叔也不得不薄非厚隰朋也不得不厚厚之於始或薄之於終薄之於終或厚之於始厚薄之去來弗由我也鄧析操兩可之說設無窮之辭當子產執政作竹刑鄭國用之數難子產之治子產屈之子產執而戮之俄而誅之然則子產非能用竹刑不得不用鄧析非能屈子產不得不屈子產非能誅鄧析不得不誅也可以生而生天福也可以死而死天福也可以生而不生天罰也可以死而不死天罰也可以生可以死得生得死有矣不可以生不可以死或死或生有矣然而生生死死非物非我皆命也智之所無柰何故曰窈然無際天道自會漠然無分天道自運天地不能犯聖智不能幹鬼魅不能欺自然者默之成之平之寧之將之迎之楊朱之友曰季梁季梁得疾七日大漸其子環而泣之請醫季梁謂楊朱曰吾子不肖如此之甚汝奚不爲我歌以曉之楊朱歌曰天其弗識人胡能覺匪佑自天弗孽由人我乎汝乎其弗知乎醫乎巫乎其知之乎其子弗曉終謁三醫一曰矯氏二曰兪氏三曰盧氏診其所疾矯氏謂季梁曰汝寒溫不節虛實失度病由饑飽色欲精慮煩散非天非鬼𨿽漸可攻也季梁曰眾醫也亟屏之兪氏曰女始則胎气不足乳湩有餘病非一朝一夕之故其所由來漸矣弗可已也季梁曰良醫也且食之盧氏曰汝疾不由天亦不由人亦不由鬼稟生受形旣有制之者矣亦有知之者矣藥石其如汝何季梁曰神醫也重貺遣之俄而季梁之疾自瘳生非貴之所能存身非愛之所能厚生亦非賤之所能夭身亦非輕之所能薄故貴之或不生賤之或不死愛之或不厚輕之或不薄此似反也非反也此自生自死自厚自薄或貴之而生或賤之而死或愛之而厚或輕之而薄此似順也非順也此亦自生自死自厚自薄鬻熊語文王曰自長非所增自短非所損算之所亡若何老聃語關尹曰天之所惡孰知其故言迎天意揣利害不如其已楊布問曰有人於此年兄弟也言兄弟也才兄弟也貌兄弟也而壽夭父子也貴賤父子也名譽父子也愛憎父子也吾惑之楊子曰古之人有言吾嘗識之將以告若不知所以然而然命也今昏昏昧昧紛紛若若隨所爲隨所不爲日去日來孰能知其故皆命也夫信命者亡壽夭信理者亡是非信心者亡逆順信性者亡安危則謂之都亡所信都亡所不信眞矣愨矣奚去奚就奚哀奚樂奚爲奚不爲黃帝之書云至人居若死動若械亦不知所以居亦不知所以不居亦不知所以動亦不知所以不動亦不以眾人之觀易其情貌亦不以眾人之不觀不易其情貌獨往獨來獨出獨入誰能礙之墨單至嘽咺四人相與遊於世胥如志也窮年不相知情自以智之深也巧佞愚直婩斫便僻四人相與遊於世胥如志也窮年而不相語術自以巧之微也情露淩誶四人相與遊於世胥如志也窮年不相曉悟自以爲才之得也眠娗諈諉勇敢怯疑四人相與遊於世胥如志也窮年不相謫發自以行無戾也多偶自專乘權只立四人相與遊於世胥如志也窮年不相顧盼自以時之適也此眾態也其貌不一而咸之於道命所歸也佹佹成者俏成也初非成也佹佹敗者俏敗者也初非敗也故迷生於俏俏之際昧然於俏而不昧然則不駭外禍不喜內福隨時動隨時止智不能知也信命者於彼我無二心於彼我而有二心者不若揜目塞耳背�面隍亦不墜僕也故曰死生自命也貧窮自時也怨夭折者不知命者也怨貧窮者不知時者也當死不懼在窮不戚知命安時也其使多智之人量利害料虛實度人情得亦中亡亦中其少智之人不量利害不料虛實不度人情得亦中亡亦中量與不量料與不料度與不度奚以異惟無所量無所不量則全而亡喪亦非知全亦非知喪自全也自亡也自喪也齊景公遊於牛山北臨其國城而流涕曰美哉國乎鬱鬱若何滴滴去此國而死乎使古無死者寡人將去斯而之何史孔梁丘據皆從而泣曰臣賴君之賜疏食惡肉可得而食駑馬稜車可得而乘也且猶不欲死而況吾君乎晏子獨笑於旁公雪涕而顧晏子曰寡人今日之遊悲孔與據皆從寡人而泣子之獨笑何也晏子對曰使賢者常守之則太公桓公將常守之矣使有勇者而常守之則莊公靈公將常守之矣數君者將守之吾君方將被蓑笠而立乎畎畝之中惟事之卹行假念死乎則吾君又安得此位而立焉以其疊處之疊去之至於君也而獨爲之流涕是不仁也見不仁之君見諂諛之臣臣見此二者臣之所爲獨竊笑也景公慚焉舉觴自罰罰二臣者各二觴焉魏人有東門吳者其子死而不憂其相室曰公之愛子天下無有今子死不憂何也東門吳曰吾常無子無子之時不憂今子死乃與向無子同詎奚憂焉農赴時商趣利工追術仕逐勢勢使然也然農有水旱商有得失工有成敗仕有遇否命使然也墨子

非命上子墨子言曰古者王公大人爲政國家者皆欲國家之富人民之眾刑政之治然而不得富而得貧不得眾而得寡不得治而得亂則是本失其所欲得其所惡是故何也子墨子言曰執有命者以雜於民間者眾執有命者之言曰命富則富命貧則貧命眾則眾命寡則寡命治則治命亂則亂命壽則壽命夭則夭命𨿽彊勁何益哉上以說王公大人下以駔百姓之從事故執有命者不仁故當執有命者之言不可不明辯然則明辯此之說將柰何哉子墨子言曰必立儀言而毋儀譬猶運鈞之上而立朝夕者也是非利害之辯不可得而明知也故言必有三表何謂三表子墨子言曰有本之者有原之者有用之者於何本之上本之於古者聖王之事於何原之下原察百姓耳目之實於何用之廢以爲刑政觀其中國家百姓人民之利此所謂言有三表也然而今天下之士君子或以命爲有益蓋嘗尙觀於聖王之事古者桀之所亂湯受而治之紂之所亂武王受而治之此世未易民未渝於桀紂則天下亂在於湯武則天下治豈可謂有命哉然而今天下之士君子或以命爲有益嘗尙觀於先王之書先王之書所出國家布施百姓憲也先王之憲亦嘗有曰福不可請而禍不可諱敬無益暴無傷者乎所以聽獄制罪者刑也先王之刑亦嘗有曰福不可請禍不可諱敬無益暴無傷者乎所以整設師旅進退師徒者誓也先王之誓亦嘗有曰福不可請禍不可諱敬無益暴無傷者乎是故子墨子言曰吾當未鹽數天下之良書不可盡計數大方論數而五者是也今𨿽毋求執有命者之言不必得不亦可錯乎今用執有命者之言是覆天下之義覆天下之義者是立命者也百姓之誶也說百姓之誶者是滅天下之人也然則所爲欲義在上者何也曰義人在上天下必治上帝山川鬼神必有幹主萬民被其大利何以知之子墨子曰古者湯封於亳絕長繼短方地百里與其百姓兼相愛交相利移則分率其百姓以上尊天事鬼是以天鬼富之諸侯與之百姓親之賢士歸之未歿其世而王天下政諸侯昔者文王封於岐周絕長繼短方地百里與其百姓兼相愛交相利則是以近者安其政遠者歸其徳聞文王者皆起而趨之罷不肖股肱不利者處而願之曰柰何乎使文王之地及我吾則吾利豈不亦猶文王之民也哉是以天鬼富之諸侯與之百姓親之賢士歸之未歿其世而王天下政諸侯卿者言曰義人在上天下必治上帝山川鬼神必有幹主萬民被其大利吾用此知之是故古之聖王發憲出令設以爲賞罰以勸賢是以入則孝慈於親戚出則弟長於鄕裏坐處有度出入有節男女有辧是故使治官府則不盜竊守城則不崩叛君有難則死出亡則送此上之所賞而百姓之所譽也執有命者之言曰上之所賞命固且賞非賢故賞也上之所罰命固且罰不暴故罰也是故入則不慈孝於親戚出則不弟長於鄕裏坐處不度出入無節男女無辧是故治官府則盜竊守城則崩叛君有難則不死出亡則不送此上之所罰百姓之所非毀也執有命者言曰上之所罰命固且罰不暴故罰也上之所賞命固且賞非賢故賞也以此爲君則不義爲臣則不忠爲父則不慈爲子則不孝爲兄則不良爲弟則不弟而彊執此者此持凶言之所自生而暴人之道著然則何以知命之爲暴人之道昔上世之窮民貪於飲食惰於從事是以衣之財不足而饑寒凍餒之憂至不知曰我罷不肖從事不疾必曰我命固且貧苦上世暴王不忍其耳目之淫心塗之辟不順其親戚遂以亡失國家傾覆社稷不知曰我罷不肖爲政不善必曰吾命固失之於仲虺之告曰吾聞於夏人矯天命布命於下帝伐之惡龔喪厥師此言湯之所以非桀之執有命也於泰誓曰紂夷處不肯事上帝鬼神禍厥先神禔不祀乃曰吾民有命無廖排天亦縱之棄而弗葆此言武王所以非紂執有命也今用執有命者之言則上不聽治下不從事上不聽治則刑政亂下不從事則財用不足上無以共粢盛酒醴祭祀上帝鬼神降綏天下賢可之士外無以應待諸侯之賓客內無以食饑衣寒將養老弱故命上不利於天中不利於鬼下不利於人而彊執此者此持凶言之所自生而暴人之道也是故子墨子言曰今天下之士君子忠實欲天下之富而惡其貧欲天下之治而惡其亂執有命者之言不可不非此天下之大害也

非命中子墨子言曰凡出言談由文學之爲道也則不可而不先立義法若言而無義譬猶立朝夕於�鈞之上也則𨿽有巧工必不能得正焉然今天下之情僞未可得而識也故使言有三法三法者何也有本之者有原之者有用之者於其本之也考之天鬼之志聖王之事於其原之也徵以先王之書用之柰何發而爲刑此言之三法也今天下之士君子或以命爲亡我所以知命之有與亡者以眾人耳目之情知有與亡有聞之有見之謂之有莫之聞莫之見謂之亡然胡嘗考之百姓之情自古以及今生民以來者亦嘗見命之物聞命之聲者乎則未嘗有也若以百姓爲愚不肖耳目之情不足因而爲法然則胡不嘗考之諸侯之傳言流語乎自古以及今生民以來者亦嘗有聞命之聲見命之體者乎則未嘗有也然胡不嘗考之聖王之事古之聖王舉孝子而勸之事親尊賢良而勸之爲善發憲布令以教誨賞罰以勸沮若此則亂者可使治而危者可使安矣若以爲不然昔者桀之所亂湯治之紂之所亂武王治之此世不渝而民不攺上變政而民易教其在湯武則治其在桀紂則亂安危治亂在上之發政也則豈可謂有命哉夫曰有命云者亦不然矣今夫有命者言曰我非作之後世也自昔三代有若言以傳流矣今故先生對之曰夫有命者不志昔也三代之聖善人與意亡昔三代之暴不肖人也何以知之初之列士桀大夫愼言知行此上有以規諫其君長下有以教順其百姓故上有以規諫其君長下有以教順其百姓故上得其君長之賞下得其百姓之譽列士桀大夫聲聞不廢傳流至今而天下皆曰其力也一不顧其國家百姓之政繁爲無用暴逆百姓使下不親其上是故國爲虛厲身在刑僇之中必不能曰我見命焉是故昔者三代之暴王不繆其耳目之淫不愼其心志之辟外之驅騁田獵畢弋內沈於酒樂而罷不肖我爲刑政不善必曰我命故且亡𨿽昔也三代之窮民亦由此也內之不能善事其親戚外不能善事其君長惡恭儉而好簡易貪飲食而惰從事衣食之財不足使身至有饑寒凍餒之憂心不能曰我罷不肖我從事不疾必曰我命固且窮𨿽昔也三代之僞民亦猶此也繁飾有命以教眾愚朴人久矣聖王之患此也故書之竹帛琢之金石於先王之書仲虺之告曰我聞有夏人矯天命布命於下帝式是惡用闕師此語夏王桀之執有命也湯與仲虺共非之先王之書太誓之言然曰紂夷之居而不肯事上帝棄闕其先神而不祀也曰我民有命毋僇其務天不亦棄縱而不葆此言紂之執有命也武王以太誓非之有於三代不國有之曰女毋崇天之有命也命三不國亦言命之無也於召公之執令於然且敬哉無天命惟予二人而無造言不自降天之哉得之在於商夏之詩書曰命者暴王作之且今天下之士君子將欲辯是非利害之故當天有命者不可不疾非也執有命者此天下之厚害也是故子墨子非也

非命下子墨子言曰凡出言談則必可而不先立儀而言若不先立儀而言譬之猶運鈞之上而立朝夕焉也我以爲𨿽有朝夕之辯必將終未可得而從定也是故言有三法何謂三法曰有考之者原之者有用之者惡乎考之考先聖大王之事惡乎原之察眾之耳目之請惡乎用之發而爲政乎國察萬民而觀之此謂三法也故昔者三代聖王禹湯文武方爲政乎天下之時曰必務舉孝子而勸之事親尊賢良之人而教之爲善是故出政施教賞善罰暴且以爲若此則天下之亂也將屬可得而治也社稷之危也將屬可得而定也若以爲不然昔桀之所亂湯治之紂之所亂武王治之當此之時世不渝而民不易上變政而民攺俗存乎桀紂而天下亂存乎湯武而天下治天下之治也湯武之力也天下之亂也桀紂之罪也若以此觀之夫安危治亂存乎上之爲政也則夫豈可謂有命哉故昔者禹湯文武方爲政乎天下之時曰必使饑者得食寒者得衣勞者得息亂者得治遂得光譽令聞於天下夫豈可以爲命哉故以爲其力也今賢良之人尊賢而好功道術故上得其王公大人之賞下得其萬民之譽遂得光譽令聞於天下亦豈以爲其命哉又以爲力也然今天有命者不識昔也三代之聖善人與意亡昔三代之暴不肖人與若以說觀之則必非昔三代聖善人也必暴不肖人也然今以命爲有者昔三代暴王桀紂幽厲貴爲天子富有天下於此乎不而矯其耳目之欲而從其心意之辟外之驅騁田獵畢弋內湛於酒樂而不顧其國家百姓之政繁爲無用暴逆百姓遂失其宗廟其言不曰吾罷不肖吾聽治不彊必曰吾命固將失之𨿽昔也三代罷不肖之民亦猶此也不能善事親戚君長甚惡恭儉而好簡易貪飲食而惰從事衣食之財不足是以身有陷乎饑寒凍餒之憂其言不曰吾罷不肖吾從事不彊又曰吾命固將窮昔三代僞民亦猶此也昔者暴王作之窮術之此皆疑眾遲朴先聖王之患之也固在前矣是以書之竹帛鏤之金石琢之盤盂傳遺後世子孫曰何書焉存禹之總徳有之曰允不著惟天民不而葆旣防凶心天加之咎不愼厥徳天命焉葆仲虺之告曰我聞有夏人矯天命於下帝式是增用爽厥師彼用無爲有故謂矯若有而謂有夫豈謂矯哉昔者桀執有命而行湯爲仲虺之告以非之太誓之言也於去發曰惡乎君子天有顯徳其行甚章爲鑑不遠在彼殷王謂人有命謂敬不可行謂祭無益謂暴無傷上帝不常九有以亡上帝不順祝降其喪惟我有周受之大帝昔者紂執有命而行武王爲太誓去發以非之曰子胡不尙考之乎商周虞夏之記從十簡之篇以尙皆無之將何若者也是故子墨子曰今天下之君子之爲文學出言談也非將勤勞其惟舌而利其唇呡也中實將欲爲其國家邑裏萬民刑政者也今也王公大人之所以早朝晏退聽獄治政終朝均分而不敢息怠倦者何也曰彼以爲彊必治不彊必亂彊必寧不彊必危故不敢怠倦今也卿大夫之所以竭股肱之力殫其思慮之知內治官府外斂關市山林澤梁之利以實官府而不敢怠倦者何也曰彼以爲彊必貴不彊必賤彊必榮不彊必辱故不敢怠倦今也農夫之所以蚤出暮入彊乎耕稼樹藝多聚升粟而不敢怠倦者何也曰彼以爲彊必富不彊必貧彊必飽不彊必饑故不敢怠倦今也婦人之所夙興夜寐彊乎紡績織衽多治麻葛緒捆布縿而不敢怠倦者何也曰彼以爲彊必富不彊必貧彊必暖不彊必寒故不敢怠倦今𨿽毋在乎王公大人貴若信有命而致行之則必怠乎聽獄治政矣卿大夫必怠乎治官府矣農夫必怠乎耕稼樹藝矣婦人必怠乎紡績織衽矣王公大人怠乎聽獄治政卿大夫怠乎治官府則我以爲天下必亂矣農夫怠乎耕稼樹藝婦人怠乎紡績織衽則我以爲天下衣食之財將必不足矣若以爲政乎天下上以事天鬼天鬼不使下以待養百姓百姓不利必離散不可得用也是以入守則不固出誅則不勝故𨿽昔者三代暴王桀紂幽厲之所以共抎其國家傾覆其社稷者此也是故子墨子言曰今天下之士君子中實將欲求興天下之利除天下之害當若有命者言也曰命者暴王所作窮人所術非仁者之言也今之爲仁義者將不可不察而彊非者此也呂氏春秋

知分篇達士者達乎死生之分達乎死生之分則利害存亡弗能惑矣故晏子與崔杼盟而不變其義延陵季子吳人願以爲王而不肯孫叔敖三爲令尹而不喜三去令尹而不憂皆有所達也有所達則物弗能惑荊有次非者得寶劍於於遂還反涉江至於中流有兩蛟夾繞其船次非謂舟人曰子嘗見兩蛟繞船能兩活者乎船人曰未之見也次非攘臂袪衣拔寶劍曰此江中之腐肉朽骨也棄劍以全己余奚愛焉於是赴江刺蛟殺之而復上船舟中之人皆得活荊王聞之仕之執圭孔子聞之曰夫善哉不以腐肉朽骨而棄劍者其次非之謂乎禹南省方濟乎江黃龍負舟舟中之人五色無主禹仰視天而嘆曰吾受命於天竭力以養人生性也死命也余何憂於龍焉龍俯耳低尾而逝則禹達乎死生之分利害之經也凡人物者陰陽之化也陰陽者造乎天而成者也天固有衰嗛廢伏有盛盈�息人亦有困窮屈匱有充實達遂此皆天之容物理也而不得不然之數也古聖人不以感私傷神兪然而以待耳晏子與崔杼盟其辭曰不與公孫氏而與崔氏者受此不祥崔杼不說直兵造胸勾兵鉤頸謂晏子曰子變子言則齊國吾與子共之子不變子言則今是已晏子曰崔子子獨不爲夫詩乎詩曰莫莫葛藟延於條枚愷悌君子求福不回嬰且可以回而求福乎子惟之矣崔杼曰此賢者不可殺也罷兵而去晏子授綏而乘其僕將馳晏子撫其僕之手曰安之毋失節疾不必生徐不必死鹿生於山而命懸於廚今嬰之命有所懸矣晏子可謂知命矣命也者不知所以然而然者也人事智巧以舉錯者不得與焉故命也者就之未得去之未失國士知其若此也故以義爲之決而安處之說苑

雜言孔子困於陳蔡之間居環堵之內席三經之席七日不食藜羹不糝弟子皆有饑色讀詩書治禮不休子路進諫曰凡人爲善者天報以福爲不善者天報以禍今先生積徳行爲善久矣意者尙有遺行乎奚居隱也孔子曰由來汝不知坐吾語汝子以夫知者爲無不知乎則王子比干何爲剖心而死以諫者爲必聽乎伍子胥何爲抉目於吳東門子以廉者爲必用乎伯夷叔齊何爲餓死於首陽山之下子以忠者爲必用乎則鮑莊何爲而肉枯荊公子髙終身不顯鮑焦抱木而立枯介子推登山焚死故夫君子博學深謀不遇時者眾矣豈獨丘哉賢不肖者才也爲不爲者人也遇不遇者時也死生者命也有其才不遇其時𨿽才不用苟遇其時何難之有故舜耕歷山而陶於河畔立爲天子則其遇堯也傅說負壤土釋板築而立佐天子則其遇武丁也伊尹有莘氏媵臣也負鼎俎調五味而佐天子則其遇成湯也呂望行年五十賣食於棘津行年七十屠牛朝歌行年九十爲天子師則其遇文王也管夷吾束縛膠目居檻車中自車中起爲仲父則其遇齊桓公也百里奚自賣取五羊皮伯氏牧羊以爲卿大夫則其遇秦穆公也沈尹名聞天下以爲令尹而讓孫叔敖則其遇楚莊王也伍子胥前多功後戮死非其智益衰也前遇闔廬後遇夫差也夫驥厄罷鹽車非無驥狀也夫世莫能知也使驥得王良造父驥無千里之足乎芝蘭生深林非爲無人而不香故學者非爲通也爲窮而不困也憂不衰也此知禍福之始而心不惑也聖人之深念獨知獨見舜亦賢聖矣南面治天下惟其遇堯也使舜居桀紂之世能自免刑戮固可也又何官得治乎夫桀殺關龍逢而紂殺王子比干當是時豈關龍逢無知而比干無惠哉此桀紂無道之世然也故君子疾學修身端行以須其時也法言

問明篇或問命曰命者天之命也非人爲也人爲不爲命請問人爲曰可以存亡可以死生非命也命不可避也或曰顏氏之子冉氏之孫曰以其無避也若立巖墻之下動而徵病行而招死命乎命乎吉人凶其吉凶人吉其凶辰乎辰曷來之遲去之速也君子競諸白虎通

壽命命者何謂也人之壽也天命己使生者也命有三科以記驗有壽命以保度有遭命以遇暴有隨命以應行習壽命者上命也若言文王受命惟中身享國五十年隨命者隨行爲命若言怠棄三正天用剿絕其命矣又欲使民務仁立義闕無滔天滔天則司命舉過言則用以獘之遭命者逢世殘賊若上逢亂君下必災變暴至夭絕人命沙鹿崩於受邑是也冉伯牛危言正行而遭惡疾孔子曰命矣夫斯人也而有斯疾也夫子過鄭與弟子相失獨立郭門外或謂子貢曰東門有一人其頭似堯其頸似臯繇其肩似子產然自腰以下不及禹三寸儡儡如喪家之狗子貢以告孔子孔子喟然而笑曰形狀未也如喪家之狗然哉乎然哉乎論衡

命祿篇凡人遇偶及遭累害皆由命也有死生壽夭之命亦有貴賤貧富之命自王公逮庶人聖賢及下愚凡有首目之類含血之屬莫不有命命當貧賤𨿽富貴之猶涉禍患矣命當富貴𨿽貧賤之猶逢福善矣故命貴從賤地自達命賤從富位自危故夫富貴若有神助貧賤若有鬼禍命貴之人俱學獨達並仕獨遷命富之人俱求獨得並爲獨成貧賤反此難達難遷難成獲過受罪疾病亡遺失其富貴貧賤矣是故才髙行厚未必保其必富貴智寡徳薄未可信其必貧賤或時才髙行厚命惡廢而不進知寡徳薄命善興而超逾故夫臨事知愚操行淸濁性與才也仕宦貴賤治產貧富命與時也命則不可勉時則不可力知者歸之於天故坦蕩恬忽𨿽其貧賤使富貴若鑿溝伐薪加勉力之趨致彊健之勢鑿不休則溝深斧不止則薪多無命之人皆得所願安得貧賤凶危之患哉然則或時溝未通而遇湛薪未多而遇虎仕宦不貴治產不富鑿溝遇湛伐薪逢虎之類也有才不得施有智不得行或施而功不立或行而事不成𨿽才智如孔子猶無成立之功世俗見人節行髙則曰賢哲如此何不貴見人謀慮深則曰辯慧如此何不富貴富有命福祿不在賢哲與辯慧故曰富不可以籌策得貴不可以才能成智慮深而無財才能髙而無官懷銀紆紫未必稷契之才積金累玉未必陶朱之智或時下愚而千金頑魯而典城故官禦同才其貴殊命治生均知其富異祿祿命有貧富知不能丰殺性命有貴賤才不能進退成王之才不如周公桓公之知不若管仲然成桓受尊命而周管稟卑秩也案古人君希有不學於人臣知博希有不爲父師然而人君猶以無能處主位人臣猶以鴻才爲廝役故貴賤在命不在智愚貧富在祿不在頑慧世之論事者以才髙當爲將相能下者宜爲農商見智能之士官位不至怪而訾之曰是必毀於行操行操之士亦怪毀之曰是必乏於才知殊不知才知行操𨿽髙官位富祿有命才智之人以吉盛時舉事而福至人謂才智明審凶衰禍來謂愚暗不知吉凶之命盛衰之祿也白圭子貢轉貨致富積累金玉人謂術善學明主父偃辱賤於齊排擯不用赴闕舉疏遂用於漢官至齊相趙人徐樂亦上書與偃章會上善其言徵拜爲郎人謂偃之才樂之慧非也儒者明說一經習之京師命運部藝文一

連珠

晉陸機臣聞出乎身者非假物所隆牽乎時者非克己所勗是以利盡萬物不能睿童昏之心徳表生民不能救棲遑之辱臣聞傾耳求音�優聽苦澄心徇物形逸神勞是以天殊其數𨿽同方不能分其戚理塞其通則並質不能共其休

定命論有

序

宋顧願

顧覬之常謂秉命有定分非智力所移惟應恭己守道信天任運而暗者不達妄求僥幸徒虧雅道無關得喪乃以其意命弟子願著定命論其辭曰仲尼云道之將行命也道之將廢命也丘明又稱天之所支不可壞天之所壞不可支卜商亦云死生有命富貴在天孟軻則以不遇魯侯爲辭斯則運命奇偶生數離合有自來矣馬遷劉向揚雄班固之徒著書立言咸以爲首世之論者多有不同嘗試申之曰夫生之資气淸濁異原命之稟數盈虛乖致是以心貌詭貿性運舛殊故有邪正昏明之差修夭榮枯之序皆理定於萬古之前事徵於千代之外衝神寂鑑一以貫之至乃卜相末技巫史賤術猶能豫題興亡逆表成敗禍福指期識照不能徙吉凶素著威衛不能防若夏氓宅生於帝宮豈蠲殘傷之祟漢臣衍貨於天府寧免餵斃之魂且又善惡之理𨿽詳而禍福之驗常昧逆順之體誠分而吉凶之效常隱智絡天地猶罹沈牖之明照日月必嬰深匡之難增信積徳離患於長饑席義枕仁僥禍於促算何則理運苟其必至聖明其猶病諸況乃蕞迹流惑之徒投心顓蒙之域而欲役慮以揣利害策情以窮通其爲重傷豈不惑甚是以通人君子閒泰其神衝緩其度不矯俗以延聲不依世以期榮審乎無假自求多福榮辱修夭夫何爲哉問曰夫書稱惠迪貽吉易載履信逢佑前哲余議亦以將迎有會淪塞無兆宣攝有方夭閼無命善遊銷魂於深梁工騎燼生於曠野明珠招駭於暗至蟠木取悅於先容是以罕樂以陽施長世景惠以陰徳遐紀彭竇以繕衛延命盈忌以荒湎促齡陳張稱臺鼎之崇嚴辛衍宰司之盛若乃遊惡蹈凶處逆踐禍宣昭史冊易以研正至如神仙所序天竺所書事𨿽難徵理未易詰畱滯傾光思聞通裁對曰子可謂扶繩而辧循刻而議矣若乃宣攝有方豈非吉運所屬將迎有會實亦凶數自挻若夫陽施陰徳長世遐年揆厥所原孰往非命研復來旨讎校往說起予惟商未識所異資生稟運參差萬殊逆順吉凶理數不一原夫食椒非養生之術咀劍豈衛性之經命之所延人肉其骨而含嚼膏粱時或嬰患深澗乖僥寵之津空谷絕探榮之轍運之所集物稊其枯而俯仰竿牘終然離沮爾乃蹺跖橫行曾原窘步湯周延世詡邑絕緒吉凶徵應糾纏若玆畢萬保軀密賤盞領梁野之言豈不或妄谷南魯北甘此促生彭翁竇叟將以何術晉平趙敬淫放已該漢主魏相奚獨傷夭同異若斯是非孰正至如雷濱凝分挫志遠圖棘津陰拱振功髙世樊生衝矯鐫旌善之文華子髙抗銘懲非之策皆士衡所云同川而異歸者也殊塗均致實繁有徵卽理易推在言可略昔兩都全盛六合殷昌霧集貴寵之閭云動權豪之術鈞貿貽談豈惟陳張而已觀夫二子才未越眾而此以藉榮揮價彼獨擯景淪聲通否之運斷可知矣嚴辛不安時任命而委罪亮直亦地�之徒歟若神仙所序顯明修習齊彊燕平厥驗未著李覃董芬其效安在喬松之侶雲飛天居夷列之徒風行水息良由理數懸挺實乃鍾玆景命天竺遺文星華方策因造前定果報指期貧豪莫差修夭無爽有允瑣辭無愆鄙說統而言之孰往非命冥期前定各從所歸善惡無所矯其趨愚智焉能殊其理若乃得議其工失嗤其拙操之則栗捨之則悲斯固染情於近累豈不貽誚於通識問曰淸論光心英辯溢目求諸鄙懷良有未盡若動止皆運險易自天理定前期靡非暗至玉門犁丘睿識弗免豈非聖愚齊致仁虐同功昏明之用將何施而可對曰夫聖人懷虛以涵育凝明以洞照惟虛也故無往而不通惟明也故無來而不燭涸海流金弗染溫涼之阻嚴兵猛兕無累爪刃之災忘生而生愈全遺神而神彌暢若玉門犁丘蓋同迹於人故同人有患然而均心於天亦均天無害大賢則體備形器慮盡藏假靜默以居否深拱以違礥皆數在淸全故鍾玆妙識是以稟仲尼之道不在奔車之上資伯夷之運不處覆舟之下若乃越難趨險逡巡弗獲履危踐機僶俯從事愚之所司聖亦何爲及中下之流馳心妄動是非舛斡倚伏移貿故北宮意逆而功順東門心晦而迹明宣應遺筮而逢吉張松協數而遘禍且智防有紀患累無方爾乃猘狗逐而華子奔腐鼠遺而虞氏滅匣�逸而林木殘櫝珠亡而池水竭凡厥條流曲難詳備搖形役思其�安徵豈若澡雪靈府洗練神宅據道爲心依徳爲慮使迹窮則義斯暢身泰則理兼通豈不美哉何必遺此而取彼問曰夫建極開化樹聲貽則典防之興由來尙矣必乃幽符懸兆冥數指期善惡前徵是非素定名教之道不亦幾乎息哉對曰天生蒸民樹之物則教義所稟豈非冥數何則形气之具必有待而存顓蒙之倫豈無因而立必假纖紈以安生藉粱豢以延祀資性禮以繕性秉廉義以劾情聖人聰明深懿履道測化通體天地同情日月仰觀俯察撫運裁風於是乎昭日星之紀正霜雨之度張雲霞之明衍風露之渥浮舟翼滯騰駕振幽又乃甄理三才辧綜五徳弘鋪七體之端宣昭八經之緒是以時雍在運羣方自通抱徳煬和全眞保性故信食相資代爲唇齒富教相假遞成輔車今弛棄�紈損絕粱豢必云僥生委命豈不已曉其迷至乎湮斥廉義屏黜信禮責以祈存推數遂乃未辧其惑連類若斯乖妄滋甚然則教義之道生運所資寵辱榮枯常由此作斯固命中之一物非所以爲難也問曰循復前旨旣以理命懸兆生數冥期研覆後文又云依仗名教帥循訓範若藉數任天則放情蕩思拘訓馴範則防慮檢喪函矢殊用矛戈異適雙美之談豈能兩遂對曰夫性運乖舛心貌詭殊請布末懷略言其要若乃吉命所鍾縱情蹈道訓性而順因心則靈凶數所挻率由踐逆聞言不信長惡無悛此愚智不移聲訓所遺者也其有見善如不及從諫如順流是則命待教全運須化立譬以良醫之室病者所存至如澄神淸魂平心實气無妄之屙勿藥有喜所謂縱情蹈道無假隱括若膏肓之疾長桑不治體府之病陽慶弗理此則率由踐逆自絕調禦至乃趙儲之命宜永須扁鵲而後全齊後之數必延待文摯而後濟亦猶運鍾循獎彜範所興善惡無主惟運所集而異膏粱方丈沈疾弗顧瑤碧盈尺阽危弗存夫靜躁之容造次必於是曲直之性顚沛不可移是以夷惠均聖而異方遵齊通而殊事𨿽復鉗桎羿奡思服巢許之情捶勒曾史言膺蹺跖之慮不然之事斷可知也必幽符鉆仰冥數修習𨿽存陵惰其可得乎故運屬波流勢無防慮命僥山立理無放情用殊函矢雙美奚躓談異矛戈兩濟何傷問曰夫君臣恩深師資義固所以沾滎塗施提飾荷聲故刳心流腸捐生以亢節火妻灰子薶名以償義若幽期天兆則明剔可遺冥數目賓則感�宜絕豈其然乎對曰論之所明原本以爲理難之所疑卽末以爲用蓋陰閉之巧不傳萌漸之調長絕故知妄言賞理古人所難吾所謂命固以綿絡古今彌貫終始爰及君臣父子師友夫妻皆天數冥合神運元至逮乎暌愛離會旣命之所甄�爽順戾亦運之所漸爾乃松柳異質薺荼殊性故疾風知勁艸嚴霜識貞木何異忠孝之質資行夙昭至於刻志酬生題誠復施殉節投命馴義忘己亦由石𨿽可毀堅不可銷丹𨿽可磨赤不可滅因斯而言君臣師資旣幽期自賓心力感�亦冥數天兆夫獨何怪哉

辧命論有

序

梁劉峻

主上嘗與諸名賢言及管輅嘆其有奇才而位不達時有在赤墀之下預聞斯義歸以告余余謂士之窮通無非命也故謹述天旨因言其略云臣觀管輅天才英偉珪璋特秀實海內之髦傑豈日者卜祝之流而官止少府丞年終四十八天之報施何其寡歟然則髙才而無貴仕饕餮而居大位自古所嘆焉獨公明而已哉故性命之道窮通之數夭閼紛綸莫知其辯仲任蔽其源子長闡其惑至於鶡冠甕牖必以懸天有期鼎貴髙門則曰惟人所召譊譊歡咋異端俱起蕭遠論其本而不暢其流子元語其流而未詳其本嘗試言之曰夫通生萬物則謂之道生而無主謂之自然自然者物見其然不知所以然同焉皆得不知所以得鼓動陶鑄而不爲功庶類混成而非其力生之無亭毒之心死之豈虔劉之志墜之淵泉非其怒升之霄漢非其悅蕩乎大乎萬寶以之化確乎純乎一化而不易則謂之命命也者自天之命也定於冥兆終然不變鬼神莫能預聖哲不能謀觸山之力無以抗倒日之誠弗能感短則不可緩之於寸陰長則不可急之於箭漏至徳未能逾上智所不免是以放勛之代浩浩襄陵天乙之時燋金流石文公疐其尾宣尼絕其糧顏回敗其叢蘭冉耕歌其芣苡夷菽斃淑媛之言子輿困臧倉之訴聖賢且猶若此而況庸庸者乎至乃伍員浮屍於江流三閭沈骸於湘渚賈大夫沮志於長沙馮都尉皓發於郎署君山鴻漸鎩羽儀於髙云敬通鳳起摧迅翮於風穴此豈才不足而行有遺哉近代有沛國劉瓛瓛弟琎並一時之秀士也瓛則關西孔子通涉六經循循善誘服膺儒行琎則志烈秋霜心貞�玉亭亭髙竦不雜風塵皆毓徳於衡門並馳聲於天地而官有微於侍郎位不登於執戟相繼䢐落宗祀無饗因斯兩賢以言古則昔之玉質金相英髦秀達皆擯斥於當年韞奇才而莫用候艸木以共雕與麋鹿而同死膏塗平原骨塡川谷湮滅而無聞者豈可勝道哉此則宰衡之與皂隸容彭之與殤子猗頓之與黔婁陽文之與惇洽咸得之於自然不假道於才智故曰死生有命富貴在天其斯之謂矣然命體周流變化非一或先號後笑或始吉終凶或不召自來或因人以濟交錯紛糾循環倚伏非可以一理徵非可以一途驗而其道密微寂寥忽慌無形可以見無聲可以聞必禦物以效靈亦憑人而成眾譬天王之冕旒任百官以司職而或者�湯武之龍躍謂龕亂在神功聞孔墨之挺生謂英睿擅奇響視彭韓之豹變謂鷙猛致人爵見張桓之朱紱謂明經拾靑紫豈知有力者運之而趨乎故言而非命有六蔽焉余請陳其梗槪夫靡顏膩理哆噅顣頞形之異也朝秀辰終龜鶴千歲年之殊也聞言如響知昏菽麥神之辧也固知三者定乎造化榮辱之境獨曰由人是知二五而未識於十其蔽一也龍犀日角帝王之表河目龜文公侯之相撫鏡知其將刑壓紐顯其膺籙星虹樞電昭聖徳之符夜哭聚雲郁興王之瑞皆兆發於前期渙汗於後葉若謂驅貔虎奮尺劍入紫微升帝道則未達窅冥之情未測神明之數其蔽二也空桑之裏變成洪川歷陽之都化爲魚�楚師屠漢卒睢河鯁其流秦人坑趙士沸聲若雷電火炎�嶽礫石與琬琰俱焚嚴霜夜零蕭艾與芝蘭共盡𨿽遊夏之英才伊顏之殆庶焉能抗之哉其蔽三也或曰明月之珠不能無颣夏后之璜不能無考故亭伯死於縣長長卿卒於園令才非不傑也主非不明也而碎結綠之鴻輝殘懸黎之夜色抑尺之量有短哉若然者主父偃公孫弘對策不升第歷說而不入牧豕淄原見棄州部設令忽如過隙溘死霜露其爲詬恥豈崔馬之流乎及至開東閣列五鼎電照風行聲馳海外寧前愚而後智先非而終是將榮悴有定數天命有至極而謬生妍媸其蔽四也夫虎嘯風馳龍興雲屬故重華立而元凱升辛受生而飛廉進然則天下善人少惡人多暗主眾明君寡而燻蕕不同器梟鸞不接翼是使渾沌檮杌踵武雲臺之上仲容庭堅耕耘巖石之下橫謂廢興在我無系於天其蔽五也彼戎狄者以誅殺爲道徳以烝報爲仁義𨿽大風立於靑丘鑿齒奮於華野比其狼戾曾何足逾自金行不競天地板蕩左帶沸唇乘間電發遂覆瀍洛傾五都居先王之桑梓竊名號於中縣與三皇競其氓黎五帝角其區寓種落繁熾充牣神州嗚呼福善禍淫徒虛言耳豈非否泰相傾盈縮遞運而汨之以人其蔽六也然所謂命者死生焉貴賤焉貧富焉理亂焉禍福焉此十者天之所賦也愚智善惡此四者人之所行也夫神非舜禹心異朱均才絓中庸在於所習是以素絲無恆元黃代起鮑魚芳蘭入而自變故季路學於仲尼厲風霜之節楚穆謀於潘崇成悖逆之禍而商臣之惡盛業光於後嗣仲由之善不能息其結纓斯則邪正由於人吉凶存乎命或以鬼神害盈皇天輔徳故宋公一言法星三徙殷帝自剪千里來云善惡無徵未洽斯義且於公髙門以待封嚴母掃墓以望喪此君子所以自彊不息也如使仁而無報奚爲修善立名乎斯徑廷之辭也夫聖人之言顯而晦微而婉幽遠而難聞河漢而不極或立教以進庸惰或言命以窮性靈積善餘慶立教也鳳鳥不至言命也今以其片言辯其要趣何異乎夕死之類而論春秋之變哉且荊昭徳音丹云不捲周宣祈雨珪璧斯罄於叟種徳不逮勛華之髙延年殘獷未甚東陵之酷爲善一爲惡均而禍福異其流廢興殊其迹蕩蕩上帝豈如是乎詩雲風雨如晦�鳴不巳故善人爲善焉有息哉夫食稻粱進芻豢衣狐貉襲冰紈觀窈眇之奇�聽云和之琴瑟此生人之所急非有求而爲也修道徳習仁義惇孝悌立忠貞漸禮樂之腴潤蹈先王之盛則此君子之所急非有求而爲也然則君子居正體道樂天知命明其無可柰何識其不由智力逝而不召來而不距生而不喜死而不戚瑤臺夏屋不能悅其神土室編蓬未足憂其慮不充詘於富貴不遑遑於所欲豈有史公董相不遇之文乎

自序

前人峻字孝標平原人也生於秣陵縣期月歸故鄕八歲遇桑梓顚覆身充僕圉齊永明四年二月逃還京師後爲崔豫州參軍梁天監中詔峻東掌石渠閣以病乞骸骨隱東陽金華山余嘗自比馮京敬通而有同之者三異之者四何則敬通雄才冠世志剛金石餘𨿽不及之而節亮慷慨此一同也敬通值中興明君而終不試用余逢命世英主亦擯斥當年此二同也敬通有忌妻至於身操井臼余有悍室亦令家道轗軻此三同也敬通當更始之世手握兵符躍馬食肉余自少迄長戚戚無歡此一異也敬通有子仲文宦成名立餘禍同伯道永無血嗣此二異也敬通膂力剛彊老而益壯余有犬馬之疾溘死無時此三異也敬通𨿽芝殘蕙焚終塡溝壑而爲名賢所慕其風流郁烈芬芳久而彌盛餘聲塵寂寞世不吾知魂魄一去將同秋艸此四異也所以力自爲序遺之好事云

觀我生賦

北齊顏之推仰浮淸之藐藐俯沈奧之茫茫已生民而立教乃司牧以分疆內諸夏而外夷狄驟五帝而馳三王大道寢而日隱小雅摧以云亡哀趙武之作孽怪漢靈之不祥旄頭玩其金鼎典午失其珠囊瀍澗鞠成沙漠神華泯爲龍荒吾王所以東運我祖於是南翔晉中宗以瑯邪王南渡之推瑯邪人故稱吾王去瑯邪之遷越宅金陵之舊章作羽儀於新邑樹杞梓於水鄕傳淸白而勿替守法度而不忘逮微躬之九葉頹世濟之聲芳問我良之安在鍾猒惡於有梁養傅翼之飛獸梁武帝納亡人侯景授其命遂爲反叛之基子貪心之野狼武帝初養臨川王子正徳爲嗣生昭明後正徳還本特封臨賀王猶懷怨恨徑叛入北而還積財養士每有異志也初召禍於絕域重發釁於蕭墻

正徳求徵侯景至新林叛投景景立爲主以攻臺城𨿽萬里而作限聊一葦而可航指金闕以長鎩向王路而蹶張勤王逾於十萬曾不解其搤吭嗟將相之骨鯁皆屈體於犬羊臺城陷援軍並問訊二宮致敬於侯景也武皇忽以厭世白日黯而無光旣饗國而五十何克終之弗康嗣君聽於巨猾每凜然而負芒自東晉之違難寓禮樂於江湘迄此幾於三百左衽夾於四方詠苦胡而永嘆吟徵管而增傷世祖赫其斯怒奮大義於沮漳孝元帝時爲荊州刺史授犀函與鶴膝建飛雲及艅艎北徵兵於漢曲南發餫於衡陽相州刺史河東王譽雍州刺史嶽陽王�並隸荊州都督府昔承華之賓帝實兄亡而弟及

昭明太子薨乃立晉安王爲太子逮皇孫之失寵嘆扶車之不立

嫡皇孫歡出封豫章王而薨閒王道之多難各私求於京邑襄陽阻其銅符長沙閉其玉粒河東嶽陽皆昭明子遽自戰於其地豈大勛之暇集子旣損而侄攻昆亦圍而叔襲褚乘城而宵下杜倒戈而夜入孝元以河東下供船艎乃遣世子方等爲刺史大軍掩至河東不暇遣拒世子信用羣小貪其子女玉帛遂欲攻之故河東急而逆戰世子爲亂兵所害孝元發怒又使鮑泉圍河東而嶽陽宣言大獵卽擁眾襲荊州求解湘州之圍時襄陽杜岸兄弟怨其見劫不以實告又不義此行率兵八千夜降嶽陽於是遁走河東府褚顯族據投嶽陽所以湘州見陷也行路彎弓而含笑骨肉相誅而涕泣周旦其猶病諸孝武悔而焉及方幕府之事殷謬見擇於人羣未成冠而登仕財解履以從軍時年十九釋褐湘東國右常侍以軍功加鎭西墨曹參軍非社稷之能衛

童注闕

僅書記於階闥罕羽翼於風雲及荊王之定霸始讎恥而圖雪舟師次乎武昌撫軍鎭於夏汭時遣徐州刺史徐文盛領二萬人屯武昌蘆州拒侯景將任約又第二子綏寧度方諸爲世子拜中撫軍將軍郢州刺史以盛聲勢濫充選於多士在參戎之盛列�四白之調護�六友之談說時遷中撫軍外兵參軍掌管記與文珪劉民英等與世子遊處𨿽形就而心和匪餘懷之所說繄深宮之生貴矧垂堂與倚衡欲推心以厲物樹幼齒以先聲中撫軍時年十五愾敷求之不器乃畫地而取名仗禦武於文吏以虞預爲郢州司馬領城防事委軍政於儒生

以鮑泉爲郢州行事總攝州府也值白波之捽駭逢赤舌之燒城王凝坐而對寇白詡拱以臨兵任約爲文盛所困侯景自上救之舟艦獘漏軍饑卒疲數戰失利乃令宋子仙任約步道偸郢州城預無備故陷賊莫不變猿而化鵠皆自取首以破腦將睥睨淤渚宮先憑淩於他道景欲攻荊州路由巴陵懿永寧之龍蟠

永寧公王僧辯據巴陵城善於守禦景不能進奇護軍之電掃護軍將軍陸法和破任約於赤亭湖景退走大潰�虜快其餘毒縲囚膏乎野艸幸先生之無勸賴滕公之我保之推執在景軍例當見殺景行臺郎中王則初無舊識再三救護獲免囚以還都剟鬼錄於岱宗招歸魂於蒼昊

時解衣訖而獲全荷性命之重賜銜若人以終老賊棄甲而來復肆觜距之雕鳶積假履而弒帝憑衣霧以上天用速災於四月奚聞道之十年臺城陷後梁武曾獨坐嘆曰侯景於文爲小人百日天子及景以大寶二年十二月十九日僭位至明年三月十九日棄城逃竄是一百二十日在天道總大數故文爲百日言與公孫述但稟十二而旬歲不同就狄俘於舊壤陷戎俗於來旋慨黍離於淸廟愴麥秀於空廛鼓臥而不考景鐘毀而莫懸野蕭條以橫骨邑�寂而無煙疇百家之或在中原冠帶隨晉渡江者百家故江東有百譜至是在都者覆滅略盡覆五宗而剪焉獨昭君之哀奏惟翁主之悲弦公主子女見辱見讎經長幹以掩抑

長幹舊顏家巷展白下以流連

靖侯以下七世墳塋皆在白下深燕雀之餘思感桑梓之遺虔得此心於尼甫信玆言乎仲宣�西土之有眾資方叔以薄伐永寧公以司徒爲大都督撫鳴劍而雷�振雄旗而云窣千里追其飛走三載窮於巢窟屠蚩尢於東郡掛郅支於北闕旣斬侯景烹屍於建業市百姓食之至於肉盡齕骨傳首荊州懸於都街弔幽魂之冤枉掃園陵之蕪沒殷道是以再興夏祀於焉不忽但遺恨於炎昆火延宮而累月侯景旣平我師采櫓失火燒宮殿蕩盡也指余棹於兩東侍升壇之五讓欽漢官之復�赴楚民之有望攝絳衣以奏言忝黃散於官謗時爲散騎侍郎奏舍人事也或校石渠之文

王司徒表送祕閣舊事八萬卷乃詔比校部分爲正禦副禦重雜三本左民尙書周弘正黃門郎彭僧朗直省學士王珪載陵校經部左僕射王吏部尙書宗懷正員外郎顏之推直學士劉仁英校史部廷尉卿殷不害禦史中丞王孝純中書郎鄧藎金部郎中徐報校子部右衛將軍庾信中書郎王固晉安王文學宗菩業直省學士周確校集部也時參柏梁之唱顧甂甌之不算濯波濤而無量屬瀟湘之負罪陸納兼岷峨之自王

武陵王�旣定以鳴鸞修東都之大壯

詔司農卿黃文超營殿驚北風之復起慘南歌之不暢

秦兵繼來守金城之湯池轉絳宮之玉帳

孝元自曉陰陽兵法初聞賊來頗爲厭勝被圍之後每嘆息知必敗徒有道而師直�無名之不抗

孝元與宇文丞相斷金結和無何見滅是師出無名民百萬而囚虜書千兩而煙煬溥天之下斯文盡喪北於墳籍少於江東三分之一梁氏剝亂散逸湮亡惟孝元鳩合通重十餘萬史籍以來未之有也兵敗悉焚之海內無復書府憐嬰孺之何辜矜老疾之無狀奪諸懷而棄艸踣於塗而受掠冤乘輿之殘酷軫人神之無狀載下車以黜喪揜桐棺之�葬云無心以容與風懷憤而憀悢井伯飲牛於秦中子卿牧羊於海上畱釧之妻人銜其斷絕擊磬之子家纏其悲愴小臣恥其獨死實有愧於胡顏牽屙疻而就路時患腳气策駑蹇以入關

官疲驢瘦馬下無景而屬蹈上有尋而亟搴蹉飛蓬之日永恨流梗之無還若乃元牛之旌九龍之路土圭測影璇璣審度或先聖之規模乍前王之典故與神鼎而偕沒切仙宮之永慕爾其十六國之風教七十代之州壤接耳目而不通詠圖書而可想何黎氓之匪昔徒山川之猶囊每結思於江湖將取獘於羅网聆代竹之哀怨聽出塞之嘹朗對皓月以增愁臨芳�而無賞自太淸之內釁彼天齊而外侵始蹙國於淮滸遂壓境於江潯侯景之亂齊氏深斥梁家土宇江北淮北惟餘廬江晉熙髙唐新蔡西陽齊昌數郡至孝元之敗於是盡矣以江爲界也獲仁厚之麟角��秀之南金爰眾旅而納主車五百以敻臨齊遣上黨王渙率兵數萬納梁貞陽侯明爲主返季子之觀樂釋鍾儀之鼓琴梁武聘使謝挺徐陵始得還南凡厥梁臣皆以禮遣竊聞風而淸耳傾見日之歸心試拂蓍以貞筮遇交泰之吉林之推聞梁人返國故有奔齊之心以丙子歲旦筮東行吉不遇泰之坎乃喜曰天地交泰而更習坎重險行而不失其信此吉卦也但恨小往大來耳後遂吉也譬欲秦而更楚假南路於東尋乘龍門之一曲歷砥柱之雙岑冰夷風薄而雷呴陽度山載而谷沈侔挈龜以憑浚類斬蛟而赴深�揚舲於分陜曙結纜於河陰水路七百里一夜而至追風�之逸气從忠信以行吟遭厄命而事旋舊國從於采芑先廢君而誅相訖變朝而易市至鄴便值陳興而梁滅故不得還南遂畱滯於漳濱私自憐其何已謝黃鵠之回集恧翠鳳之髙峙曾微令思之對空竊彥先之仕纂書盛化之旁待詔崇文之裏齊武平中署文林館待詔者僕射陽休之祖孝徵以下三十餘人之推專掌其撰修文殿禦覽續文章流別等皆詣進賢門奏之珥貂蟬而就列執摩蓋以入齒

時以通直散騎常侍遷黃門郎也款一相之故人

故人祖僕射掌機密吐納帝令也賀萬乘之知己秖夜語之見忌寧懷之足恃諫譖言之矛戟惕險情之山水由重裘以寒勝用去薪而沸止時武職疾文人之推蒙禮遇每構創痏故侍中崔季舒等六人以諫誅之推爾日鄰禍而儕流或有毀之推於祖僕射者僕射察之無實所知如舊不忘予武成之燕翼遵春坊而原始惟驕奢之是修亦佞臣之云使武成奢侈後官禦者數百人食於水陸貢獻珍異至乃厭飽棄於�中褌衣悉羅纈錦繡珍玉織成五百一段爾後宮掖遂爲舊事後主之在宮乃使駱提婆母陸氏爲之又胡人何洪珍等爲左右後皆預政亂國焉惜染絲之良質惰琢玉之遺祉用夷吾而治臻暱狄牙而亂起祖孝徵用事則朝野翕然政刑有綱紀矣駱提婆等苦孝徵以法繩己譖而出之於是教令�僻至於滅亡誠怠荒於度政惋驅除之神速肇平陽之爛魚次太原之破竹晉州小失利便棄軍還並又不守並州奔走向鄴實未攺於弦望遂闕及都闕

而升降懷墳墓之淪覆迷識主而狀人競己棲而擇木六馬紛其顚沛千官散於奔逐無寒瓜以療饑靡秋螢而照宿時在季冬故無此物讎敵起於舟中胡越生於輦轂壯安徳之一戰邀文武之餘福屍狼藉其如莽血元黃以成谷後主奔後安徳王延宗收合餘燼於並州夜戰殺數千人周主欲退齊將之降周者告以虛實故畱至明而安徳敗也天命縱不可再來猶賢死廟而慟哭乃詔余以典郡據要路而問津除之推爲平原郡據河津以爲奔陳之計斯呼航而濟水郊鄕導於善鄰

約以鄴下一戰不�當與之推入陳不羞寄公之禮願爲式微之賓忽成言而中悔矯陰�而陽親信諂謀於公主競受陷於姦臣丞相髙阿那肱等不願入南又懼失齊主則得罪於周朝故�間之推所以齊主畱之推守平原城而索船度濟向靑州阿那肱求自鎭濟州乃啟報應齊主云無賊勿��遂道周軍追齊主而及之曩九圍以制命今八尺而由人四七之期必盡百六之數溘屯趙郡李穆叔調妙占天文算術齊初踐祚計止於二十八年至是如期而滅予一生而三化備荼苦而蓼辛

在陽都值侯景殺簡文而篡位於江陵逢孝元覆滅至此而三爲亡國之人鳥焚林而鎩翮魚奪水而暴鱗嗟宇宙之遼曠愧無所而容身夫有過而自訟始發於天眞遠絕聖而棄智妄鎖義以羈仁舉世溺而欲拯王道郁以求申旣銜石以塡海終荷戟以入秦亡壽陵之故步臨大行以逡巡向使潛於艸茅之下甘爲畎畝之人無讀書而學劍莫抵掌以膏身委明珠而樂賤辭白璧以安貧堯舜不能榮其素朴桀紂無以污其淸塵此窮何由而至玆辱安所自臻而今而後不敢怨天而泣麟也

命運部藝文二詩

嘆命

唐孟郊三十年來命惟藏一卦中題詩還問易問易蒙復蒙本望文字達今因文字窮影孤別離月衣破道路風歸去不自息耕耘成楚農

自嘆

邵謁春蠶未成已賀箱籠實蟢子徒有絲終年不成匹每念古人言有得則有失我命獨如何憔悴長如一白日九衢中幽獨暗如漆流泉有枯時窮賤無盡日惆悵復惆悵幾回新月出

時命篇

明李夢陽代馬不戀越荊禽豈巢燕�鵒渡汶水君子憂未然柰何客遊子率爾辭故山行獸顧丘林出云有歸還交友聲利塗軒車日駢闐誰念牛下人悲歌夜中嘆豪門有棄襦我衣恆不完張儀懼諸侯泄柳乃閉關貧賤豈盡愚時命當自安

命運部雜錄詩經鄭風羔裘章彼其之子捨命不渝按注捨處渝變也當生死之際能以身居其所受之理而不可奪按大全華谷嚴氏曰命者天所賦予於我者捨則居之而安也君子能安於命臨利害而不變慶源輔氏曰命有二有指理而言者有指气而言者此蓋兼之以理而言則居其理而不變以气而言則居其分而不渝小雅小弁章天之生我我辰安在大雅桑柔章我生不辰逢天僤怒書經西伯戡黎王曰嗚呼我生不有命在天按注紂謂民𨿽欲亡我我之生獨不有命在天乎筆疇聖人不言命而曰不知命無以爲君子何也蓋命者死生壽夭貧富貴賤之命也世人不知此則百計用心於其間殊不知百計用心者徒然耳命旣如此則當寧心以待之不可趨避也聖人慮世人徒費其心故曰不知命無以爲君子非聖人自言命也淸暑筆談賈太傅年二十而爲大中大夫湯太尉五十而應州郡辟馮唐白首而�穿郎署董賢年未二十而爲三公馮元常平生取錢多官愈進盧懷愼貴爲卿相而終於處貧修短貧富窮達其有定命若此野客叢談西淸詩話曰唐人以詩專門使事不免小誤王維詩曰衛靑不敗由天幸李廣無功爲數奇不敗由天幸乃霍去病非衛靑也邵氏聞見錄亦如此言乃以此詩爲張籍之作且云漢書音義數作朔則亦不可對天矣此詩誤用天幸事固已無疑然考山谷之言謂顏師古以數奇爲命只不耦則數乃命數之數非疏數之數也杜詩曰數奇謫關塞道廣存箕潁白樂天詩集序曰文士多數奇詩人尢命薄樂天以數奇對命薄子美以數奇對道廣是皆以數爲命數之數若柳子厚碑曰不遇興詞郁駹眉之都尉數奇見惜挫猿臂之將軍楊蟠詩曰仲父嘗三逐將軍老數奇此乃爲疏數字用也讀書鏡東坡上韓魏公乞葬董傳書軾再拜近得秦中故人書報進士董傳三月中病死軾往歲官岐下始識傳至今七八年知之熟矣其爲人不通曉世事然酷嗜讀書其文字蕭然有出塵之姿至詩與楚詞則求之於世可與傳比者不過數人此固不待軾言公自知之然傳嘗望公不爲力致一官軾私心以爲公非有所愛也知傳所稟賦至薄不任官耳今年正月軾過岐下而傳居喪二曲使人問訊其家而傳徑至長安見軾於傳捨道其饑寒窮苦之狀以爲幾死者數矣賴公而存又且薦我於朝吾平生無妻近有彭駕部者聞公薦我許嫁我其妹若勉得一官又且有妻不虛作一世人皆公之賜軾旣爲傳喜且私憂之此二事生人之常理而在傳則爲非常之福恐不能就今傳果死悲夫書生之窮薄至於如此其極耶命運部紀事

