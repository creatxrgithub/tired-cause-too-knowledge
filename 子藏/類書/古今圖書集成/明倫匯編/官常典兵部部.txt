

兵部部匯考一

上古太昊伏羲氏始立夏官按外紀太昊時有龍負圖出於河之瑞因而名官始以龍紀號曰龍師命五官夏官爲赤龍氏炎帝神農氏以夏官爲鶉火按外紀神農氏因火徳王故以火紀官爲火帝夏官爲鶉火黃帝有熊氏以云紀官夏官爲縉雲而以大封爲司馬按史記五帝本紀不載按外紀帝初受命適有云瑞之應仍以云名官號爲云師應劭曰夏官爲縉雲又黃帝得六相而天地治神明至大封辧乎西方故爲司馬顓頊髙陽氏以夏官爲火正按左傳昭公二十九年蔡墨曰五行之官火正曰祝融顓頊氏有子曰犁爲祝融少昊金天氏設瞗鳩氏爲司馬按左傳昭公十七年秋郯子來朝公與之宴昭子問焉曰少�氏鳥名官何故也郯子曰吾祖也我知之昔者黃帝氏以云紀故爲云師而云名炎帝氏以火紀故爲火師而火名共工氏以水紀故爲水師而水名太�氏以龍紀故爲龍師而龍名我髙祖少�摯之立也鳳鳥適至故紀於鳥爲鳥師而鳥名鳳鳥氏歷正也元鳥氏司分者也伯趙氏司至者也靑鳥氏司啟者也丹鳥氏司閉者也祝鳩氏司徒也瞗鳩氏司馬也鳲鳩氏司空也爽鳩氏司寇也鶻鳩氏司事也五鳩鳩民者也注

瞗鳩王鳩也鷙而有別故爲司馬主法制

商商設五官有司馬之職按禮記曲禮天子之五官曰司徒司馬司空司士司寇典司五眾注

此五官與天官列而爲六五眾者五官屬吏之羣眾也以上舊說皆爲殷制

周周制設夏官大司馬以掌軍政小司馬軍司馬輿司馬行司馬帥其屬佐之按書經周官司馬掌邦政統六師平邦國

注夏官卿主戎馬之事掌國徵伐統禦六軍平治邦國軍政莫重於馬故以司馬名官何莫非政獨戎政謂之政者用以徵伐而正彼之不正王政之大者也按周禮夏官司馬惟王建國辧方正位體國經野設官分職以爲民極乃立夏官司馬使帥其屬而掌邦政以佐王平邦國注

政正也政所以正不正者也政官之屬大司馬卿一人小司馬中大夫二人軍司馬下大夫四人輿司馬上士八人行司馬中士十有六人旅下士三十有二人府六人史十有六人胥三十有二人徒三百有二十人注

輿眾也行謂軍行列凡制軍萬有二千五百人爲軍王六軍大國三軍次國二軍小國一軍軍將皆命卿二千有五百人爲師師帥皆中大夫五百人爲旅旅帥皆下大夫百人爲卒卒長皆上士二十五人爲兩兩司馬皆中士五人爲伍伍皆有長注

軍師旅卒兩伍皆眾名也伍一比兩一閭卒一旅旅一黨師一州軍一鄕家所出一人將帥長司馬者其師吏也言軍將皆命卿則凡軍帥不特置選於六官六鄕之吏自卿以下徳任者使兼官焉鄭司農云王六軍大國三軍次國二軍小國一軍故春秋傳有大國次國小國又曰成國不過半天子之軍周爲六軍諸侯之大者三軍可也一軍則二府六史胥十人徒百人大司馬之職掌建邦國之九以佐王平邦國注

平成也正也制畿封國以正邦國

注封謂立封於疆爲界設儀辧位以等邦國

注儀謂諸侯及諸臣之儀辧別也別尊卑之位進賢興功以作邦國

注興猶舉也作起也起其勸善樂業之心使不惰廢建牧立監以維邦國

注牧州牧也監監一國謂君也維猶連結也制軍詰禁以糾邦國

注詰猶窮治也糾猶正也施貢分職以任邦國

注職謂職稅也任猶事也事以其力之所堪稽鄕民以用邦國

注謂比數之稽猶計也均守平則以安邦國

注諸侯有土地者均之尊者守大卑者守小則法也比小事大以和邦國

注比猶親使大國親小國小國事大國相合和也易比象曰先王以建萬國親諸侯以九伐之正邦國

注諸侯有違王命則出兵以徵伐之所以正之也諸侯之於國如樹木之有根本是以言伐云馮弱犯寡則眚之注

馮猶乘陵也言不字小而侵侮之眚猶人眚瘦也賊賢害民則伐之暴內陵外則壇之

注內謂其國外謂諸侯壇讀如同墠之墠王霸記曰置之空墠之地鄭司農云壇讀從憚之以威之憚書亦或爲墠元謂置之空墠以出其君更立其次賢者野荒民散則削之

注荒蕪也田不治民不附削其地明其不能有負固不服則侵之

注負猶恃也固險可依以固者也不服不事大也侵之者兵加其境而已用兵淺者詩曰密人不恭敢距大邦賊殺其親則正之

注執而治其罪放弒其君則殘之

注殘殺也犯令陵政則杜之

注陵政者輕政不循也杜之者杜塞使不得與

鄰國交通外內亂鳥獸行則滅之

注王霸記曰悖人倫外內無以異於禽獸不可親百姓則誅滅去之也正月之吉始和布政於邦國都鄙乃縣政象之於象魏使萬民觀政象挾日而斂之注

以正月朔日布王政於天下至正歲又縣政

之書挾日十日也乃以九畿之籍施邦國之政職方千里曰國畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰衛畿又其外方五百里曰蠻畿又其外方五百里曰夷畿又其外方五百里曰鎭畿又其外方五百里曰蕃畿注

畿猶限也自王城以外五千里爲界有分限者九籍其禮差之書也政職所共王政之職謂賦稅也故書畿爲近鄭司農云近當言畿春秋傳曰天子一畿列國一同詩殷頌曰邦畿千里維民所止凡令賦以地與民制之上地食者參之二其民可用者家三人中地食者半其民可用者二家五人下地食者參之一其民可用者家二人注

賦給軍用者也令邦國之賦亦以地之美惡民之眾寡爲制如六遂矣鄭司農云上地謂肥美田也食者參之二假令一家有三頃歲種二頃休其一頃下地食者參之一田薄惡者所休多中春教振旅司馬以旗致民平列陳如戰之陳注以旗者立旗期民於其下也兵者守國之備孔子曰以不教民戰是謂棄之兵者凶事不可空設因搜狩而習之凡師出曰治兵入曰振旅皆習戰也四時各教民以其一焉春習振旅兵人收眾專於農平猶正也辧鼓鐸鐲鐃之用王執路鼓諸侯執賁鼓軍將執晉鼓師帥執提旅帥執鼙卒長執鐃兩司馬執鐸公司馬執鐲注

鼓人職曰以路鼓鼓鬼享以賁鼓鼓軍事以晉鼓鼓金奏以金鐃止鼓以金鐸通鼓以金鐲節鼓鄭司農云辧鼓鐸鐲鐃之用謂鉦鐸之屬提謂馬上鼓有曲木提持鼓立馬髦上者故謂之提杜子春云公司馬謂五人爲伍伍之司馬也鄭元謂王不執賁鼓尙之於諸侯也伍長謂之公司馬者𨿽卑同其號以教坐作進退疾徐疏數之節

注習戰法遂以搜田有司表貉誓民鼓遂圍禁火獘獻禽以祭社注

春田爲搜有司大司徒也掌大田役治徒庶之政令表貉立表而貉祭也誓民誓以犯田之罰也誓曰無干車無自後射立旌遂圍禁旌獘爭禽而不審者罰以假馬禁者虞衡守禽之之厲禁也旣誓令鼓而圍之遂搜田火獘火止也春田主用火因焚萊除陳艸皆殺而火止獻猶致也屬也田止虞人植旌眾皆獻其所獲禽焉春田主祭社者土方施生也鄭司農云貉讀爲禡禡謂師祭也書亦或爲禡中夏教茇捨如振旅之陳羣吏撰車徒讀書契辧號名之用帥以門名縣鄙各以其名家以號名鄕以州名野以邑名百官各象其事以辧軍之夜事其他皆如振旅注

茇讀如萊沛之沛茇捨艸止之也軍有艸止之撰讀曰算算車徒謂數擇之也讀書契以簿書校錄軍實之凡要號名者徽識所以相別也鄕遂之屬謂之名家之屬謂之號百官之屬謂之事在國以表朝位在軍又象其制而爲之被之以備死事帥謂軍將及師帥旅帥至伍長也以門名者所被徽識如其在門所樹者也凡此言以也象也皆謂其制同耳軍將皆命卿古者軍將蓋爲營治於國門魯有東門襄仲宋有桐門右師皆上卿爲軍將者也縣鄙謂縣正鄙師至鄰長也家謂食采地者之臣也鄕以州名亦謂州長至比長也野謂公邑大夫百官以其職從王者此六者皆書其官與名氏焉門則襄仲右師明矣鄕則南鄕甀東鄕爲人是也其他象此云某某之名某某之號某某之事而已未盡聞也鄕遂大夫文錯不見以其素信於民不爲軍將或爲諸帥是以闕焉夜事戒夜守之事艸止者愼於夜於是主別其部職遂以苗田如搜之車獘獻禽以享礿

注夏田爲苗擇取不孕任者若治苗去不秀實者云車獘驅獸之車止也夏田主用車示所取物希皆殺而車止王制曰天子殺則下大綏諸侯殺則下小綏大夫殺則止佐車佐車止則百姓田獵礿宗廟之夏祭也冬夏田主於祭宗廟者陰陽始起象神之在內中秋教治兵如振旅之陳辧旗物之用王載大常諸侯載旗軍吏載旗師都載�鄕遂載物郊野載旐百官載旟各書其事與其號焉其他皆如振旅注

軍吏諸軍帥也師都遂大夫也鄕遂鄕大夫也或載�或載物眾屬軍吏無所將也郊謂鄕遂之州長縣正以下也野謂公邑大夫載旐者以其將羨卒也百官卿大夫也載旟者以其屬衛王也凡旌旗有軍旅者畫異物無者帛而已書當爲畫事也號也皆畫以雲气遂以狝田如搜田之羅獘致禽以祀祊

注秋田爲狝狝殺也羅獘罔止也秋田主用罔中殺者多也皆殺而罔止祊當爲方聲之誤也秋田主祭四方報成萬物詩曰以社以方中冬教大閱

注春辧鼓鐸夏辧號名秋辧旗物至冬大閱簡軍實凡頒旗物以出軍之旗則如秋以尊卑之常則如冬司常佐司馬時也大閱備軍禮而旌旗不如出軍之時空辟實前期羣吏戒眾庶修戰

注羣吏鄕師以下虞人萊所田之野爲表百步則一爲三表又五十步爲一表田之日司馬建旗於後表之中羣吏以旗物鼓鐸鐲鐃各帥其民而致質明獘旗誅後至者乃陳車徒如戰之陳皆坐注

鄭司農云虞人萊所田之野芟除其艸萊令車得驅馳詩曰田卒污萊鄭元謂萊芟除可陳之處後表之中五十步表之中央表所以識正行列也四表積二百五十步左右之廣當容三軍步數未聞致致之司馬質正也獘僕也皆坐當聽誓羣吏聽誓於陳前斬牲以左右徇陳曰不用命者斬之注

羣吏諸軍帥也陳前南面鄕表也月令季秋天子教於田獵以習五戎司徒搢撲北面以誓之此大閱禮實正歲之中冬而說季秋之政於周爲中冬爲月令者失之矣斬牲者小子也凡誓之大略甘誓湯誓之屬是也中軍以鼙令鼓鼓人皆三鼓司馬振鐸羣吏作旗車徒皆作鼓行鳴鐲車徒皆行及表乃止三鼓摝鐸羣吏獘旗車徒皆坐注

中軍中軍之將也天子六軍三三而居一偏羣吏旣聽誓各復其部曲中軍之將令鼓鼓以作其士眾之气也鼓人者中軍之將師帥旅帥也司馬兩司馬也振鐸以作眾作起也旣起鼓人擊鼓以行之伍長鳴鐲以節之伍長一曰公司馬及表自後表前至第二表也三鼓者鼓人也鄭司農云摝讀如弄鄭元謂如涿鹿之鹿掩上振之爲摝摝者止行息气也司馬法曰鼓聲不過閶鼙聲不過闒鐸聲不過瑯又三鼓振鐸作旗車徒皆作鼓進鳴鐲車驟徒趨及表乃止坐作如初注

趨者赴敵尙疾之漸也春秋傳曰先人有奪人之心及表自第二前至第三乃鼓車馳徒走及表乃止

注及表自第三前至前表鼓戒三闋車三發徒三刺

注鼓戒戒攻敵鼓壹闋車壹轉徒壹刺三而止象服敵乃鼓退鳴鐃且卻及表乃止坐作如初

注鐃所以止鼓軍退卒長鳴鐃以和眾鼓人爲止之也退自前表至後表鼓鐸則同習戰之禮出入一也異者廢鐲而鳴鐃遂以狩田以旌爲左右和之門羣吏各帥其車徒以敍和出左右陳車徒有司平之旗居卒間以分地前後有屯百步有司巡其前後險野人爲主易野車爲主注

各田爲狩言守取之無所擇也軍門曰和今謂之壘門立兩旌以爲之敍和出用次第出和門也左右或出而左或出而右有司平之鄕師居門正其出入之行列也旗軍吏所載分地調其部曲疏數前後有屯百步車徒異羣相去之數也車徒畢出和門鄕師又巡其行陳鄭司農云險野人爲主人居前易野車爲主車居前旣陳乃設驅逆之車有司表貉於陳前

注驅驅出禽獸使趨田者也逆逆要不得令走設此車者田僕也中軍以鼙令鼓鼓人皆三鼓羣司馬振鐸車徒皆作遂鼓行徒銜枚而進大獸公之小禽私之獲者取左耳注

羣司馬謂兩司馬也枚如箸銜之有繣結項中軍法止語爲相疑惑也進行也鄭司農云大獸公之輸之於公小禽私之以自也詩云言私其豵獻肩於公一歲爲豵二歲爲豝三歲爲特四歲爲肩五歲爲愼此明其獻大者於公自取其小者鄭元謂愼讀爲麎爾雅曰豕生三曰豵豕牝曰豝麋牝曰麎獲得也得禽獸者取左耳當以計功及所獘鼓皆駴車徒皆噪注

鄭司農云及所獘至所獘之處鄭元謂至所獘之處田所當於止也天子諸侯搜狩有常至其常處吏士鼓噪象攻敵�勝而喜也疾雷擊鼓曰駴噪歡也徒乃獘致禽饁獸於郊入獻禽以享烝

注徒乃獘徒止也冬田主用眾物多眾得取也致禽饁獸於郊聚所獲禽因以祭四方神於郊月令季秋天子旣田命主祠祭禽四方是也入又以禽祭宗廟及師大合軍以行禁令以救無辜伐有罪

注師所謂王巡守若會同司馬起師合軍以從所以威天下行其政也不言大者未有敵不尙武若大師則掌其戒令�大帥執事�釁主及軍器注大師王出徵伐也�臨也臨大卜卜出兵吉凶也司馬法曰上卜下謀是謂參之主謂遷廟之主及社主在軍者也軍器鼓鐘之屬凡師旣受甲迎主於廟及社主祝奉以從殺牲以血塗主及軍器皆神之及致建大常比軍眾誅後至者

注比或作庀鄭司農云致謂聚眾也庀具也鄭元謂致鄕師致民於司馬比校次之也及戰巡陳�事而賞罰

注事謂戰功也若師有功則左執律右秉鉞以先愷樂獻於社注功勝也律所以聽軍聲鉞所以爲將威也先猶道也兵樂曰愷獻於社獻功於社也司馬法曰得意則愷樂愷歌示喜也若師不功則厭而奉主車

注鄭司農云厭謂厭冠喪服也軍敗則以喪禮故秦伯之敗於殽也春秋傳曰秦伯素服郊次鄕師而哭鄭元謂厭伏冠也奉猶送也送主歸於廟與社王弔勞士庶子則相

注師敗王親弔士庶子之死者勞其傷者則相王之禮庶子卿大夫之子從軍者或謂之庶士大役與慮事屬其植受其要以待考而賞誅注

大役築城邑也鄭司農云國有大役大司馬與謀慮其事也植謂部曲將吏故宋城春秋傳曰華元爲植巡功屬謂聚會之也要者簿書也考謂考校其功鄭元謂慮事者封人也於有役司馬與之植築城植也屬賦丈尺與其用人數大會同則帥士庶子而掌其政令

注帥師以從王若大射則合諸侯之六耦

注大射王將祭射於射宮以選賢也王射三侯以諸侯爲六耦大祭祀饗食羞牲魚授其祭

注牲魚魚牲也祭謂屍賓所以祭也鄭司農云大司馬主祭魚牲小司馬之職掌

注此下字脫滅札爛文闕漢興求之不得遂無識其數者凡小祭祀會同饗射師田喪紀掌其事如大司馬之職方氏中大夫四人下大夫八人中士十有六人府四人史十有六人胥十有六人徒百有六十人職方氏掌天下之圖以掌天下之地辧其邦國都鄙四夷八蠻七閩九貉五戎六狄之人民與其財用九谷六畜之數要周知其利害乃辧九州之國使同貫利注天下之圖如今司空輿地圖也鄭司農云東方曰夷南方曰蠻西方曰戎北方曰貉狄鄭元謂閩蠻之別也國語曰閩蠻矣四八七九五六周之所服國數也財用泉谷貨賄也利金錫竹箭之屬害神姦鑄鼎所象百物也爾雅曰九夷八蠻六戎五狄謂之四海貫事也

漢漢設太尉以掌武事後攺爲大司馬按漢書百官公卿表太尉秦官金印紫綬掌武事武帝建元二年省元狩四年初置大司馬以冠將軍之號宣帝地節三年置大司馬不冠將軍亦無印綬官屬成帝綏和元年初賜大司馬金印紫綬置官屬祿比丞相去將軍哀帝建平二年復去大司馬印綬官屬冠將軍如故元壽二年復賜大司馬印綬置官屬去將軍位在司徒上有長史秩千石注

應劭曰自上安下曰尉武官悉以爲稱司馬主武也諸武官亦以爲號師古曰冠者加於其上共爲一官也

後漢後漢設太尉以掌四方兵事列於三公按後漢書百官志太尉公一人本注曰掌四方兵事功課歲盡卽奏其殿最而行賞罰凡郊祀之事掌亞獻大喪則告謚南郊凡國有大造大疑則與司徒司空通而論之國有過事則與二公通諫爭之世祖卽位爲大司馬建武二十七年攺爲太尉長史一人千石本注曰署諸曹事掾史屬二十四人本注曰漢舊注東西曹掾比四百石餘掾比三百石屬比二百石故曰公府掾比古元士三命者也或曰漢初掾史辟皆上言之故有秩比命士其所不言則爲百石屬其後皆自辟除故通爲百石云西曹主府史署用東曹主二千石長吏遷除及軍吏戶曹主民戶祠祀農桑奏曹主奏議事辭曹主辭訟事法曹主郵驛科程事尉曹主卒徒轉運事賊曹主盜賊事決曹主罪法事兵曹主兵事金曹主貨幣鹽鐵事倉曹主倉谷事黃閣主簿錄省眾事令史及禦屬二十三人本注曰漢舊注公令史百石自中興以後注不說石數禦屬主爲公禦合下令史主合下威儀事記室令史主上表章報書記門令史主府門其餘令史各典曹文書注應劭曰自上安下曰尉武官以爲稱前書曰秦官鄭元注月令亦曰秦官尙書中候云舜爲太尉束�據非秦官以此追難元焉漢官儀曰元狩六年罷太尉法周制置司馬時議者以爲漢軍有官候千人司馬故加大爲大司馬所以別異大小司馬之號

魏魏承漢置大司馬與太尉並設位在三司上又於尙書曹設五兵尙書而曹郎又有駕部五兵之屬按晉書職官志大司馬古官也漢制以冠大將軍驃騎車騎之上以代太尉之職故恆與太尉疊置不並列及魏有太尉而大司馬大將軍各自爲官位在三司上魏攺選部爲吏部主選部事又有左民客曹五兵度支凡五曹尙書二僕射一令爲八座魏尙書郎有殿中吏部駕部金部虞曹比部南主客祠部度支庫部農部水部儀曹三公倉部民曹二千石中兵外兵都兵別兵考功定課凡二十三郎靑龍二年尙書陳矯奏置都官騎兵合凡二十五郎每一郎缺白試諸孝廉能結文案者五人謹封奏其姓名以補之

晉晉承漢魏設大司馬列於三公攺魏五兵尙書爲駕部後又稱五兵而曹郎有駕部車部又分五兵爲七曹江左後但有駕部庫部中外兵四曹按晉書職官志大司馬古官也漢制以冠大將軍驃騎車騎之上以代太尉之職故恆與太尉疊置不並列及魏有太尉而大司馬大將軍各自爲官位在三司上晉受魏禪因其制以安平王孚爲太宰鄭衝爲太傅王祥爲太保義陽王望爲太尉何曾爲司徒荀顗爲司空石苞爲大司馬陳騫爲大將軍凡八公同時並置惟無丞相焉自義陽王望爲大司馬之後定令如舊在三司上魏攺選部爲吏部主選部事又有左民客曹五兵度支凡五曹尙書二僕射一令爲八座及晉置吏部三公客曹駕部屯田度支六曹而無五兵咸寧二年省駕部尙書四年省一僕射又置駕部尙書太康中有吏部殿中及五兵田曹度支左民爲六曹尙書又無駕部三公客曹惠帝世又有右民尙書止於六曹不知此時省何曹也及渡江有吏部祠部五兵左民度支五尙書晉受命武帝罷農部定課置直事殿中祠部儀曹吏部三公比部金部倉部度支都官二千石左民右民虞曹屯田起部水部左右主客駕部車部庫部左右中兵左右外兵別兵都兵騎兵左右士北主客南主客爲三十四曹郎後又置運曹凡三十五曹置郎二十三人更相統攝及江左無直事右民屯田車部別兵都兵騎兵左右士運曹十曹郎康穆以後又無虞曹二千石二郎但有殿中祠部吏部儀曹三公比部金部倉部度支都官左民起部水部主客駕部庫部中兵外兵十八曹郎後又省主客起部水部餘十五曹云

宋宋以大司馬列三公仍設五兵尙書領中外兵二曹又增置騎兵曹而車府令隸駕部左民尙書領之武庫令隸庫部都官尙書領之而都官曹亦主軍事按宋書百官志大司馬一人掌武事司主也馬武也堯時棄爲后稷兼掌司馬周時司馬爲夏官掌邦政項籍以曹咎周殷並爲大司馬漢初不置武帝元狩四年初置大司馬始直云司馬議者以漢有軍候千人司馬官故加大及置司空又以縣道官有獄司空又加大王莽居攝以漢無小司徒而定司馬司徒司空之號並加大光武建武二十七年省大司馬以太尉代之魏文帝黃初二年復置大司馬以曹仁居之而太尉如故江左則有祠部吏部左民度支五兵合爲五曹尙書宋髙祖初又增都官尙書若有右僕射則不置祠部尙書世祖大明二年置二吏部尙書五兵尙書後還置一吏部尙書順帝升明元年又置五兵尙書尙書令任總機衡僕射尙書分領諸曹左民尙書領左民駕部二曹都官尙書領都官水部庫部功部四曹五兵尙書領中兵外兵二曹晉西朝則直事殿中祠部儀曹吏部三公比部金部倉部度支都官二千石左民右民虞曹屯田起部水部左主客右主客駕部車部庫部左中兵右中兵左外兵右外兵別兵都兵騎兵左士右士北主客南主客爲三十四曹郎後又置運曹凡三十五曹晉江左初無直事民按晉志民上有右字屯田車部別兵都兵騎兵左士右士運曹十曹郎而主客中兵各置一郎而已所餘十七曹也穆康以來又無虞曹二千石二郎猶有殿中祠部吏部儀曹三公比部按晉志比部下有金部倉部度支都官左民起部水部主客駕部庫部中兵﹝按晉志中兵下有外兵﹞十八曹郎後又省主客起部水部餘十五曹宋髙祖初加置騎兵主客起部水部四曹郎合爲十九曹太祖元嘉十年又省儀曹主客比部騎兵四曹郎十一年又並置十八年增刪定曹郎次在左民曹上蓋魏世之定科郎也三十年又置功論郎次都官之下在刪定之上太宗世省騎兵今凡二十曹郎以三公比部主法制度支主算支派也度景也都官主軍事刑獄其餘曹所掌各如其名武庫令一人掌軍器秦官至二漢屬金吾晉初罷執金吾至今隸尙書庫部車府令一人丞一人秦官也二漢魏晉並隸太僕太僕旣省隸尙書駕部

南齊南齊以大司馬爲贈官置五兵尙書領二曹以右丞掌兵士及兵器駕部曹別屬左民武庫令別屬庫部按南齊書百官志大司馬大將軍宋元嘉用彭城王義康後無人齊以爲贈左民尙書領左民駕部二曹都官尙書領都官水部庫部功論四曹五兵尙書領中兵外兵二曹右丞一人掌兵士百工補役死叛考代年老疾病解遣其內外諸庫藏谷帛刑�創業諍訟田地船乘稟拘兵工死叛考剔討補差分百役兵器諸營署人領州郡租布人民戶移徙州郡縣並帖城邑民戶割屬刺史二千石令長尉被收及免贈文武諸犯削官事武庫令一人屬庫部

梁梁大司馬置官屬尙書省仍置五兵尙書領中兵諸曹又增置中兵都令史按隋書百官志梁大司馬諸公及位從公開府者置官屬有長史司馬諮議參軍掾屬從事中郎記室主簿列曹參軍行參軍舍人等官尙書省置令左右僕射各一人又置吏部祠部度支左戶都官五兵等六尙書左右丞各一人吏部刪定三公比部祠部儀曹虞曹主客度支殿中金部倉部左戶駕部起部屯田都官水部庫部功論中兵外兵騎兵等郎二十二人令史百二十人書令史百三十人天監九年詔曰尙書五都職參政要非但總領眾局亦乃方軌二丞頃𨿽求才未臻妙可革用士流每盡時彥庶同持領秉此羣目於是以都令史視奉朝請其年以太學博士劉納兼殿中都司空法曹參軍劉顯兼吏部都太學博士孔虔孫兼金部都司空法曹參軍蕭軌兼左戶都宣毅墨曹參軍王顒兼中兵都五人並以才地兼美首膺玆選矣駕部又別領車府署庫部領南北武庫二署令丞

陳陳仍以大司馬爲贈官置五兵尙書領二曹按隋書百官志陳承梁置大司馬以爲贈官秩萬石品第一按杜佑通典宋五兵尙書領中兵外兵二曹齊梁陳皆有之

北魏明元帝泰常二年置南部大人按魏書太宗本紀不載按官氏志泰常二年夏置六部大人官有天部地部東西南北部皆以諸公爲之大人置三屬官文成帝興安二年正月置駕部尙書右士尙書按魏書髙宗本紀不載按官氏志云云孝文帝太和十五年十二月置庫部曹按魏書髙祖本紀不載按官氏志云云按杜佑通典後魏庫部郎中屬度支尙書掌凡戎仗器用太和

年詔議官制定大司馬太尉七兵等尙書以下階品按魏書髙宗本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令大司馬第一品上太尉第一品中列曹尙書第二品中尙書郎中第五品上尙書郎從第五品中主事郎從第六品上都令史主書令史第七品上按杜佑通典後魏大司馬與大將軍爲二大在三師之下三公之上太尉與大將軍不並置正光之後亦皆置焉尙書省有七兵尙書有駕部郎中尙書諸司置主事令史駕部右士二尙書杜俱不載

太和二十三年復次大司馬太尉七兵等尙書以下職令按魏書髙祖本紀不載按官氏志太和二十三年髙祖復次職令及帝崩世宗初班行之以爲永制大司馬太尉第一品列曹尙書第三品尙書郎中第六品下階尙書都令史主書令史從第八品上階

北齊北齊以大司馬與大將軍爲二大開府典司武事仍設五兵尙書統五曹而以駕部隸於殿中按隋書百官志後齊制官多循後魏大司馬大將軍是爲二大並典司武事置佐史則同太尉府尙書省置吏部殿中祠部五兵都官度支等六尙書六尙書分統列曹殿中統殿中儀曹三公駕部四曹五兵統左中兵右中兵左外兵右外兵都兵五曹注駕部掌車輿牛馬�牧等事左中兵掌諸郡督告身諸宿衛官等事右中兵掌畿內丁帳事力蕃兵等事左外兵掌河南及潼關已東諸州丁帳及發召徵兵等事右外兵掌河北及潼關已西諸州所典與左外同都兵掌鼓吹太樂雜戶等事

北周北周依周禮建六官夏官府領司馬等眾職按周書盧辯傳太祖欲行周官命蘇綽專掌其事未幾而綽卒乃令辯成之於是依周禮建六官置公卿大夫士夏官府領司馬等眾職以魏恭帝三年始命行之按杜佑通典大司馬后周以爲夏官謂之大司馬卿掌邦政以建邦國之九法佐皇帝平邦國大祭祀掌其宿衛廟社則奉羊牲其屬有兵部中大夫小兵部下大夫又有職方上士駕部郎中大夫小駕上士有武藏中大夫

隋隋始設兵部尙書統兵部職方駕部庫部四侍郎按隋書百官志髙祖旣受命攺周之六官其所制名多依前代之法置尙書省兵部尙書統兵部職方侍郎各二人駕部庫部侍郎各一人兵部尙書爲正三品尙書諸曹侍郎爲正六品文帝開皇三年兵部曹侍郎加爲從五品按隋書髙祖本紀不載按百官志開皇三年諸曹侍郎加爲從五品開皇六年置兵部員外郎按隋書髙祖本紀不載按百官志六年尙書省二十四司各置員外郎一人以司其曹之籍帳侍郎闕則釐其曹事開皇十四年置兵部主事令史員按隋書髙祖本紀不載按百官志十四年諸省各置主事令史員煬帝大業三年以更置曹郎兵部郎攺爲兵曹郎按隋書煬帝本紀不載按百官志煬帝卽位多所攺革三年定令尙書省六曹各侍郎一人以貳尙書之職正四品諸曹侍郎並攺爲郎又攺吏部爲選部郎戶部爲人部郎禮部爲儀曹郎兵部爲兵曹郎刑部爲憲部郎工部爲起部郎以異六侍郎之名廢諸司員外郎而每增置一曹郎各爲二員都司郎一人品同曹郎掌都事之職以都事爲正八品分隸六尙書諸司主事並去令史之名其令史隨曹閒劇而置每十令史置一主事不滿十者亦置一人尋又每減一郎置承務郎一人同員外之職

唐唐仍隋制設兵部尙書侍郎佐之有兵部職方駕部庫部之屬各設郎中員外郎主事等員按唐書百官志唐之官制其名號祿秩𨿽因時增損而大抵皆沿隋故尙書省其屬有六尙書四曰兵部兵部尙書一人正三品侍郎二人正四品下掌武選地圖車馬甲械之政其屬有四一曰兵部二曰職方三曰駕部四曰庫部凡將出徵告廟授斧鉞軍不從令大將軍專決還日具上其罪凡發兵降敕書於尙書尙書下文符放十人發十馬軍器出十皆不待�衛士番直發一人以上必覆奏諸蕃首領至則備威儀郊導凡俘馘酬以絹入鈔之俘歸於司農郎中從五品上一人判帳及武官階品衛府眾寡校考給告身之事一人判簿及軍戎調遣之名數朝集祿賜假告之常員外郎從六品上一人掌貢舉雜請一人判南曹歲選解狀則核簿書資歷考課皆爲尙書侍郎之貳武散階四十有五從一品曰驃騎大將軍正二品曰輔國大將軍從二品曰鎭軍大將軍正三品上曰冠軍大將軍懷化大將軍正三品下曰懷化將軍從三品上曰云麾將軍歸徳大將軍從三品下曰歸徳將軍正四品上曰忠武將軍正四品下曰壯武將軍懷化中郎將從四品上曰宣威將軍從四品下曰明威將軍歸徳中郎將正五品上曰定遠將軍正五品下曰寧遠將軍懷化郎將從五品上曰遊騎將軍從五品下曰遊擊將軍歸徳郎將正六品上曰昭武校尉正六品下曰昭武副尉懷化司階從六品上曰振威校尉從六品下曰振威副尉歸徳司階正七品上曰致果校尉正七品下曰致果副尉懷化中候從七品上曰翊麾校尉從七品下曰翊麾副尉歸徳中候正八品上曰宣節校尉正八品下曰宣節副尉懷化司戈從八品上曰禦侮校尉從八品下曰禦侮副尉歸徳司戈正九品上曰仁勇校尉正九品下曰仁勇副尉懷化執戟長上從九品上曰陪戎校尉從九品下曰陪戎副尉歸徳執戟長上自四品以下皆番上於兵部以遠近爲八番三月一上三千里外者免番輸資如文散官惟追集乃上六品以下尙書省送符懷化大將軍歸徳大將軍配諸衛上下余直諸衛爲十二番皆月上忠武將軍以下游擊將軍以上每番閱彊毅者直諸衛番滿有將略者以名聞兵部主事四人職方主事二人駕部主事二人庫部主事二人從九品上以主事令史書令史署覆文案出符目以亭長啟閉傳禁約以掌固守當倉庫及陳設注龍朔二年攺兵部曰司戎職方曰司城駕部曰司輿庫部曰司庫光宅元年攺兵部曰夏官天寶十一載曰武部駕部曰司駕有兵部令史三十人書令史六十人制書令史十三人甲庫令史十二人亭長八人掌固十二人職方令史四人書令史九人掌固四人駕部令史十人書令史二十四人掌固四人庫部令史七人書令史十五人掌固四人職方郎中員外郎各一人掌地圖城隍鎭戍烽候防人道路之遠近及四夷歸化之事凡圖經非州縣增廢五年乃修歲與版籍偕上凡蕃客至鴻臚訊其國山川風土爲圖奏之副上於職方殊俗入朝者圖其容狀衣服以聞駕部郎中員外郎各一人掌輿輦車乘傳驛�牧馬牛畜之籍凡給馬者一品八匹二品六匹三品五匹四品五品四匹六品三匹七品以下二匹給傳乘者一品十馬二品九馬三品八馬四品五品四馬六品七品二馬八品九品一馬三品以上�召者給四馬五品三馬六品以下有差凡驛馬給地四頃蒔以苜蓿凡三十里有驛驛有長舉天下四方之所達爲驛千六百三十九阻險無水艸鎭戍者視路要隙置官馬水驛有舟凡傳驛馬驢每歲上其死損肥瘠之數庫部郎中員外郎各一人掌戎器鹵簿儀仗元日冬至陳設祠祀喪葬辧其名數而供焉凡戎器色別而異處以衛尉幕士暴涼之京衛旗畫蹲獸立禽行幸則給飛走旗凡諸衛儀仗以禦史�其庋掌武庫器仗則兵部長官�其修完京官五品以上徵行者假甲纛旗幡�諸衛給弓千牛給甲

遼遼制設北樞密院掌兵機武銓羣牧之政後設南面朝官有漢人樞密院而尙書省復具兵部長貳曹郎之職按遼史百官志遼國官制分北南院北面治宮帳部族屬國之政南面治漢人州縣租賦軍馬之事因俗而治得其宜矣初太祖分樞密爲北南院北樞密視兵部契丹北樞密院掌兵機武銓羣牧之政凡契丹軍馬皆屬焉以其牙帳居大內帳殿之北故名北院元好問所謂北衙不理民是也北院樞密使知北院樞密使事知樞密院事北院樞密副使知北院樞密副使事同知北院樞密使事簽書北樞密院事北院都承旨北院副承旨北院林牙知北院貼黃給事北院知聖旨頭子事掌北院頭子北樞密院敞使北院郎君北樞密院通事北院掾史北樞密院中丞司北南樞密院點檢中丞司事總知中丞司事北院左中丞北院右中丞同知中丞司事北院事禦南面朝官遼有北面朝官矣旣得燕代十有六州乃用唐制復設南面臺院官漢人樞密院本兵部之職在周爲大司馬漢爲太尉唐季宦官用事內置樞密院後攺用士人晉天福中廢開運元年復置太祖初有漢兒司韓知古總知漢兒司事太宗入汴因晉置樞密院掌漢人兵馬之政初兼尙書省樞密使太宗大同元年見樞密使李崧知樞密使事知樞密院事樞密副使楊遵勗咸雍中爲樞密副使同知樞密院事聖宗太平六年見同知樞密院事耶律迷離己知樞密院副使事楊�興宗重熙十二年知樞密院副使事樞密直學士聖宗統和二年見樞密直學士鄭嘏樞密都承旨聖宗開泰九年見樞密都承旨韓紹芳樞密副承旨楊遵勗重熙中爲樞密副承旨吏房承旨兵刑房承旨戶房主事廳房主事卽工部尙書省兵部職名總目尙書侍郎王觀興宗重熙中爲兵部侍郎郎中員外郎

兵部部匯考二

宋宋兵部設尙書侍郎統兵部職方駕部庫部郎中員外之屬按宋史職官志兵部掌兵衛儀仗鹵簿武舉民兵廂軍土軍蕃軍四夷官封承襲之事輿馬器械之政天下地土之圖凡儀衛大朝會用黃麾大仗文徳殿視朝及冊命王公大臣用黃麾半仗紫宸殿受外國使朝用黃麾角仗文徳殿發冊用黃麾細仗鹵簿有大駕法駕小駕皆掌其數及行列先後之儀爲圖以授有司凡武選之制仿貢舉之法先聯其什伍而教之以戰爲民兵材不中禁衛而足以執役爲廂軍就其鄕井募以禦盜爲土軍以老疾而裁其功力之半爲剩員團結以禦戎爲洞丁爲義軍弩手屬羌分隸邊將爲蕃兵籍其名數而頒其禁令大將出徵奏捷則告於廟破賊則露布以聞凡招置廂禁軍及州郡屯營三衙遷補守戍軍吏轉補文武官白直宣借皆掌之其屬三曰職方曰駕部曰庫部舊判部事一人以兩制充掌三駕儀仗鹵簿圖春秋釋奠武成王廟及武舉歲終以義軍弓箭手戶數上於朝國初掌千牛備身殿中省進馬籍元丰設官十尙書侍郎各一四司郎中員外郎各一元佑初省駕部郎中一員以職方兼庫部紹興攺元詔職方庫部互置郎官一員兼尙書掌兵衛武選車輦甲械廏牧之政令以天下郡縣之圖而周知其地域凡陳鹵簿設仗衛飭官吏整肅蕃夷除授奉行其制命凡軍兵以名籍統隸者閱習按試選募遷補及武舉校試之事皆總之侍郎爲之貳郎中員外郎參掌之大禮則尙書充鹵簿使大祀奉魚牲及俎視朝則侍郎執班簿對立小祀則郎中員外郎薦�並徹分案九置吏四十有七凡蕃夷屬戶授官封襲之事皆掌之建炎三年並衛尉寺隸焉分案十曰賞功曰民兵衛曰廂兵曰人從看詳曰帳籍告身曰武舉曰蕃官曰開拆曰知雜曰檢法乾道裁減吏額共置三十人續詔將下班祗應並進義校尉守闕進義副尉進武校尉守闕進武副尉並隸兵部許於殿前司抽差下班祗應文字人吏六名赴部行遣侍郎掌貳尙書之事南渡長貳互置續置侍郎二員紹興常置一員郎中員外郎參掌本部長貳之事建炎三年詔兵部兼職方駕部兼庫部隆興元年詔駕部兵部郎官共一員兼領自是四司合爲一矣厥後間或並置若從軍或將命於外則假以爲寵焉職方郎中員外郎掌天下圖籍以周知方域之廣袤及郡邑鎭寨道裏之遠近凡土地所產風俗所尙具古今興廢之因州爲之籍遇閏歲造圖以進四夷歸附則分隸諸州度田屋錢糧之數以給之分案三置吏五舊判司事一人以無職事朝官充掌受閏年圖經國初令天下每閏年造圖納儀鸞司淳化四年令再閏一造咸平四年令上職方轉運畫本路諸州圖十年一上紹熙三年職方駕部吏額通入兵部庫部並作四十二人駕部郎中員外郎掌輿輦車馬驛置�牧之事大禮戒有司具五輅凡奉使之官赴闕視其職治給馬如格官文書則量其遲速以附步馬急遞總內外監牧籍其租入多寡孳產登耗凡市馬於四夷者溢歲額則賞之分案六置吏十有三建炎三年並太僕寺隸焉庫部郎中員外郎掌鹵簿儀仗戎器供帳之事國之武庫隸焉凡內外甲仗器械造作繕修皆有法式若禦大慶文徳殿應用鹵簿名數前期以戒有司祭祀喪葬則給以等差總衛尉寺金吾仗司兵匠之數考其功罪歲月而以法升降之分案四置吏九

金金制徵討大事都元帥府樞密院主之尙書省設兵部尙書侍郎統郎中員外郎掌兵籍軍器城隍鎭戍�驛儀仗及郡邑障塞之事按金史百官志六部國初與左右司通署天眷三年始分治兵部尙書一員正三品侍郎一員正四品郎中一員從五品員外郎二員從六品掌兵籍軍器城隍鎭戍�牧鋪驛車輅儀仗郡邑圖志險阻障塞遠方歸化之事注

凡給馬者從一品以上從八人馬十匹食錢三貫十四文從二品以上從五人馬七匹食錢二貫九十八文從三品以上從三人馬五匹錢一貫五百十一文從五品以上從二人馬四匹錢九百六十八文從七品以上從一人馬三匹錢六百十七文從九品以上從一人馬二匹錢四百六十文無從人減七十八文禦前差無官者視從五品省差若有官者人支錢四百五十一文有從人加六十八文走馬人支錢百五十七文赦書日行五百里此天興近鑑所載之制也泰和六年置遞鋪其制該軍馬路十里一鋪鋪設四人內鋪頭一人鋪兵三人以所轄軍射糧軍內差充腰鈴日行三百里凡元帥府六部文移以�遞省遞牌子入鋪轉送主事二員從七品注

貞佑五年以承發司管勾兼漢人主事令史二十七人內女直十二人譯史三人通事二人兵部屬司四方館使正五品副使從六品掌提控諸路驛舍驛馬並陳設器皿等事都元帥府

注掌徵討之事兵罷則省天會二年伐宋始置太和八年復攺爲樞密院都元帥一員從一品左副元帥一員正二品右副元帥一員正二品元帥左監軍一員正三品元帥右監軍一員正三品左都監一員從三品右都監一員從三品經歷一員都事一員知事一員正七品注

見興定三年檢法一員從八品

注元帥府女直令史十二人承安二年十六人漢人令史六人譯史三人女直譯史一人承安二年二人通事女直三人後作六人承安二年復作三人漢人二人正隆六年海陵南伐立三道都統制府及左右領軍大都督將三十二總管有神策神威神捷神銳神毅神翼神勇神果神略神鋒武勝武定武威武安武捷武平武成武毅武銳武揚武翼武震威定威信威勝威捷威烈威毅威震威略威果威勇之號泰和六年伐宋權設平南撫軍上將軍正三品至殄寇果毅都尉從六品凡九階曰平南撫軍上將軍平南冠軍大將軍平南龍驤將軍平南虎威將軍平南蕩江將軍殄寇中郎將殄寇郎將殄寇折衝都尉殄寇果毅都尉軍還罷注

置令譯史八十人正三十三人餘四十七人從本府選擢元光間招義軍置總領使從五品副使從六品訓練官從八品正大二年更總領名都尉升秩爲四品四年又升爲從三品有建威折衝振武蕩寇果毅殄寇虎賁鷹揚破虜之名樞密院

注天輔七年始置於廣寧府天會三年下燕山初以左企弓爲使後以劉彥宗初猶如遼南院之制後則否泰和六年嘗攺爲元帥府樞密使一員從一品掌凡武備機密之事樞密副使一員從二品注

泰和四年置二人後不爲例簽書樞密院事一員正三品同簽樞密院事一員正四品注

大定十七年增一員尋罷明昌初復增一員尋又省三年九月復增一員經歷一員從五品

注興定三年置都事一員正七品掌受事付事檢勾稽失省署文牘兼知宿直之事架閣庫管勾一員正八品知法二員從八品掌檢斷各司取法之事余檢法同注

樞密院令史女直十二人漢人六人三品官子弟四人吏員轉補二人譯史三人通事三人回紇譯史一人曳剌十五人

元元制設樞密院掌天下兵甲機密之務而郡邑城池山川屯牧驛遞之政則統於兵部徵伐之事則設行樞密院按元史百官志樞密院秩從一品掌天下兵甲機密之務凡宮禁宿衛邊庭軍翼徵討戍守閱差遣舉功轉官節制調度無不由之世祖中統四年置樞密副使二員僉書樞密事一員至元七年置同知樞密院事一員院判一員二十八年始置知院一員增院判一員又以中書平章商量院事大徳十年增置知院二員同知五員副樞五員僉院五員同僉三員院判二員至大三年知院七員同知二員副樞二員僉院一員同僉一員院判二員革去議事平章延佑四年以分鎭北邊增知院一員五年增同知一員後定置知院六員從一品同知四員正二品副樞二員從二品僉院二員正三品同僉二員正四品院判二員正五品參議二員正五品經歷二員從五品都事四員正七品承發兼照磨二員正八品架閣庫管勾一員正九品同管勾一員從九品掾史二十四人譯史一十四人通事三人司印二人宣使一十九人銓寫二人蒙古書寫二人典吏一十七人院醫二人客省使秩從五品大使二員副使二員至元十四年置大使一員十六年增一員二十一年置副使一員延佑五年增一員天歷元年又增一員尋定置大使二員從五品副使二員從六品令史二人斷事官秩正三品掌處決軍府之獄訟至元元年始置斷事官二員八年增二員十九年又增一員二十年又增二員大徳十一年又增四員皇慶元年斷事官省二員後定置斷事官八員正三品經歷一員從七品令史六人譯史一人通事知印奏差典吏各一人行樞密院國初有徵伐之事則置行樞密院大徵伐則止曰行院爲一方一事而設則稱某處行樞密院或與行省代設事已則罷四川行樞密院中統四年始置設官二員管四川軍民課稅交鈔打捕鷹房人匠及各投下應管公事節制官吏諸色人等並軍官遷授徵進等事始置於成都至元十年又於重慶別置東川行樞密院設官一員十三年並爲一院尋復分東川行院十六年罷兩川行院二十八年復立四川行院於成都江南行樞密院至元十年罷河南省統軍司漢軍都元帥山東行院置荊湖等路行院設官三員淮西行院設官二員掌調度軍馬之事十二年罷行院十九年詔於揚州嶽州俱立行院各設官五員二十一年立沿江行院二十二年立江西行院馬軍戍江州步軍戍撫州二十八年徙嶽州行院於鄂州徙江淮行院於建康其後行院悉並歸行省甘肅行樞密院至大四年置行院於甘州爲甘肅等處行樞密院設官四員提調西路軍馬后以甘肅省丞相提調遂罷行院河南行樞密院致和元年分置專管調遣之事天歷元年罷嶺北行樞密院天歷二年置知院一員同知二員副樞一員僉院二員同僉一員院判二員經歷一員都事二員蒙古必闍赤四人掾吏二人怯裏馬赤一人知印一人宣使四人掌邊庭軍務凡大小事宜悉從裁決右衛秩正三品中統三年初置武衛至元元年攺爲侍衛八年攺爲左右中三衛掌宿衛扈從兼屯田國有大事則調度之二十年增都指揮使一員副都指揮使一員二十一年置僉事二員大徳十一年增都指揮使二員副都指揮使一員至大元年增都指揮使三員副都指揮使一員四年省都指揮使五員副都指揮使二員後定置都指揮使三員正三品副都指揮使二員從三品僉事二員正四品經歷二員從七品知事二員照磨一員俱從八品令史七人譯史通事知印各一人又其屬十有五鎭撫所鎭撫二員行軍千戶所十秩正五品達魯花赤十員副達魯花赤十員千戶十員副千戶十員彈壓二十員百戶二百員知事十員弩軍千戶所一秩正五品達魯花赤一員千戶一員彈壓二員百戶十員屯田左右千戶所二秩正五品達魯花赤二員千戶二員彈壓二員百戶四十員教官二蒙古字教授一員儒學教授一員掌諸屯衛行伍耕戰之暇使之習學國字通曉書記初由樞府選舉後歸吏部兵部尙書三員正三品侍郎二員正四品郎中二員從五品員外郎二員從六品掌天下郡邑郵驛屯牧之政令凡城池廢置之故山川險易之圖兵站屯田之籍遠方歸化之人官私芻牧之地�馬牛羊鷹隼羽毛皮革之徵驛乘郵運祗應公廨皂隸之制悉以任之世祖中統元年以兵刑工爲右三部置尙書二員侍郎二員郎中五員員外郎五員總領三部之事至元元年別置工部以兵刑自爲一部尙書四員侍郎三員郎中如舊員外郎五員三年並爲右三部五年復爲兵刑部尙書二員省侍郎二員郎中如故員外郎一員七年始列六部尙書一員侍郎仍舊郎中一員員外郎仍一員明年又合爲兵刑部十三年復析兵部二十三年定尙書侍郎郎中員外郎以二員爲額至治三年增尙書一員主事二員蒙古必闍赤二人令史十四人回回令史一人怯裏馬赤一人知印二人奏差八人典吏三人其屬附見大都陸運提舉司秩從五品掌兩都陸運糧斛之事至元十六年始置運糧提舉司延佑四年攺今名提舉二員從五品副提舉一員從七品吏目一員司吏六人委差一十人海王莊七里莊魏家莊臘八莊四所各設提領一人用從九品印管領隨路打捕鷹房民匠總管府秩從三品達魯花赤一員總管一員副總管二員經歷知事各一員提控案牘一員吏屬令史六人初太祖以隨路打捕鷹房民戶七千餘戶撥隸旭烈大王位下中統二年始置至元十二年阿八合大王遣使奏歸朝廷隸兵部管領本投下大都等路打捕鷹房諸色人匠都總管府秩正三品掌哈贊大王位下事大徳八年始置官吏皆王選用至大四年省並衙門以哈兒班答大王遠鎭一隅別無官屬存設不廢定置府官達魯花赤二員總管一員同知一員副總管一員知事一員提控案牘一員令史四人譯史二人奏差二人典吏一人其屬東局織染提舉司秩從五品達魯花赤一員提舉一員副達魯花赤一員副提舉一員提控案牘一員司吏二人隨路諸色民匠打捕鷹房等戶都總管府秩從三品達魯花赤一員總管一員同知一員經歷一員知事一員提控案牘兼照磨一員令史六人譯史一人知印通事一人奏差二人掌別吉大營盤事及管領大都路打捕鷹房等戶至元三十年置延佑四年升正三品管領本位下打捕鷹房民匠等戶都總管府秩正三品達魯花赤一員總管一員副達魯花赤一員同知一員副總管一員判官一員經歷一員知事一員提控案牘兼照磨一員令史六人譯史通事知印各一人掌別吉大營盤城池阿哈探馬兒一應差發薛徹幹定王位下事泰定元年始置通政院秩從二品國初置驛以給使傳設脫脫木孫以辧姦僞至元七年初立諸站都統領使司以總之設官六員十三年攺通政院十四年分置大都上都兩院二十九年又置江南分院大徳七年罷至大元年升正二品四年罷以其事歸兵部是年兩都仍置止管達達站赤延佑七年復從二品仍兼領漢人站赤大都院使四員從二品同知二員正三品副使二員從三品僉院一員正四品同僉一員從四品院判一員正五品經歷一員從五品都事一員從七品照磨兼管勾承發架閣一員正八品令史十三人通事一人知印二人宣使十人上都院使同知副使僉院判官各一員歷經都事各一員品秩並同大都令史四人譯史三人通事一人知印一人宣使十人廩給司秩從七品掌諸王諸蕃各省四方邊遠使客飲食供張等事至元十九年置提領司令司丞各一員

明明兵部設尙書侍郎統武選職方車駕武庫四司又設協理京營戎政以尙書或都禦史領之按明會典兵部尙書左右侍郎掌天下武衛官軍選授簡練鎭戍�牧郵傳輿皂之政令其屬初曰司馬曰職方曰駕部曰庫部後攺司馬爲武選駕部爲車駕庫部爲武庫職方仍舊俱稱淸吏司正官尙書一員左右侍郎各一員

注隆慶四年添設協理部事侍郎二員尋罷協理京營戎政一員

注正統十四年始設提督團營以兵部尙書或左都禦史兼領之嘉靖二十年添設兵部尙書一員專督二十九年攺設兵部侍郎一員協理京營戎政萬曆九年裁革十一年復設或尙書或侍郎或右都禦史任首領官司務二員屬官武選司郎中員外郎各一員主事五員

注內一員淸理軍職貼黃一員續黃一員管新官襲替一員管舊官襲替一員管優給優養官舍職方司郎中一員員外郎二員主事六員注

內一員管山海關一員管淸解軍十四員輪管驗軍巡捕點閘京城九門存卹軍士編髮軍犯及看本部題本車駕司郎中員外郎各一員主事三員

注內一員督理會同館一員管理太僕寺收放馬價並各關交兌馬匹武庫司郎中員外郎各一員主事二員

注內一員管理京衛武學官生國初設子部四曰司馬職方駕部庫部設郎中員外郎各一員後攺爲武選職方車駕武庫四淸吏司攺首領官主事爲司官司各二員洪武宣徳間添設武選司主事三員職方司主事四員正統十年添設武選職方二司郎中各一員協管司事武選司員外郎一員十四年添設車駕武庫二司主事各一員成化三年添設車駕司郎中一員點閘皇城守衛官軍弘治九年添設武庫司員外郎一員嘉靖十二年添設職方司員外郎一員其添設武選武庫司員外郎及車駕主事後俱革隆慶三年革武庫司主事一員萬曆九年革武選職方車駕協司郎中及主事各一員武庫司主事一員十一年復主事又復設車駕司主事一員所屬衙門會同館大使一員副使二員

注內一員後設添大通關大使一員武選司郎中員外郎主事分掌武官升調襲替優給誥�功賞之事職方司郎中員外郎主事分掌天下地圖及城隍鎭戍營操武舉巡邏關津之政車駕司郎中員外郎主事分掌鹵簿儀仗禁衛及驛傳�牧之事武庫司郎中員外郎主事分掌軍政武學及戎器儀仗辧其出入之數並諸雜行�務南京兵部尙書一員侍郎一員

注萬曆三年革十一年復司務一員武選司郎中主事各一員職方司郎中員外郎主事各一員車駕司郎中員外郎各一員主事二員武庫司郎中主事各一員所屬衙門典牧所提領一員會同館大使一員大勝關大使一員武宗正徳七年令南京兵部考察南京錦衣等衛屯官按明會典正徳七年令南京兵部會同總督糧儲都禦史巡屯禦史嚴察南京錦衣等四十二衛管屯官如有侵費屯糧作獘害軍者卽行黜退巡屯禦史差滿備注賢否揭帖送南京兵部收候會選之期考察去畱神宗萬曆十一年令南京兵部參查附近機務按明會典凡江淮南北附近南京地方軍國機務與南京兵部相關者萬曆十一年令遵�旨及時申報如有延玩該部參查皇淸大淸會典兵部

國初設六部各以貝勒總理部務後俱撤順治八

年各部復令親王郡王兼攝九年亦撤漢銜

初稱承政者後攺爲尙書參政攺爲侍郎理事

官攺爲郎中副理事官攺爲員外郎額者庫攺

爲主事又初設滿洲漢軍啟心郎後俱裁又初

設他赤哈哈番筆帖式哈番後攺設六品七品

八品無頂帶筆帖式各部院衙門同

兵部尙書左右侍郎掌天下武職官軍選授簡

練蔭襲鎭戍軍功郵傳之政令其屬有四淸吏

司曰武選曰職方曰車駕曰武庫其首領則有

司務

正官

滿漢尙書各一員初制增減不一順治五年定

滿漢各一員

滿漢左右侍郎各一員初制增減不一順治元

年定滿漢左右各一員

首領官

滿漢司務各一員初設漢司務二員順治四年

裁一員十五年定滿漢各一員

屬官

滿洲蒙古漢軍司官筆帖式不論司分悉聽堂

官調撥漢司官仍論司分

滿郎中十一員初設八員順治十二年增三員

蒙古郎中四員

漢軍郎中二員

滿員外郎十三員初設八員順治十二年增五

員

蒙古員外郎四員

漢軍員外郎六員

滿主事八員堂主事滿文二員滿漢文二員司

主事四員

漢軍堂主事一員

武選淸吏司漢郎中一員漢員外郎一員漢主

事一員

職方淸吏司漢郎中一員漢員外郎一員漢主

事二員

車駕淸吏司漢郎中一員漢主事一員

武庫淸吏司漢郎中一員漢主事一員

車駕武庫二司初設員外郎各一員順治十一

年裁

滿筆帖式六十七員內滿文四十八員滿漢文

十九員

蒙古筆帖式八員

漢軍筆帖式十一員

所屬衙門

會同館大使一員

武選淸吏司郎中員外郎主事分掌八旗衛所

土司銓選駐防誥�蔭襲之事

國朝以武選職方兩司分掌內外武職凡八旗屯

衛京師駐防直省及世職官員鑾儀衛京衛犧牲所

諸王府屬員在外都司衛所土司皆屬之武選

職方淸吏司郎中員外郎主事分掌天下輿圖

及京營鎭戍綠旗武職銓選軍政武舉會試巡

邏關津之政

車駕淸吏司郎中員外郎主事分掌天下水陸

驛遞夫馬車船驛站錢糧及營伍馬匹等事

武庫淸吏司郎中員外郎主事分掌軍令功次

卹賞軍器田獵京察武舉武生及考用員役發

遣戍軍等事

兵部督捕順治十一年設督捕侍郎理事官掌

八旗逃人及考核捕營之政其屬有四司曰東

司西司南司北司其首領則有司務又設司獄

等官

正官

滿左侍郎一員

漢左侍郎一員

滿漢左右理事官各一員

首領官

滿漢司務各一員

屬官

滿郎中一員

漢郎中一員

滿員外郎十五員初設七員順治十二年增設

每旗各一員

漢軍員外郎八員

漢員外郎一員

滿主事三員堂主事滿文一員滿漢文一員司

主事一員

漢軍堂主事一員

漢主事六員

滿筆帖式三十四員內滿文十六員滿漢文十

八員

漢軍筆帖式十六員

所屬衙門

司獄司漢司獄司二員

各司職掌郎中員外郎主事審理直省申解逃

人及巡捕三營緝獲賊盜姦宄之事東司設滿

漢郎中各一員滿主事一員其三司止設滿漢

員外主事

每年論俸派撥滿漢司官各一員與堂主事查

核直省緝逃記功名數呈堂題敍行文各該巡

撫轉行知照地方官

每月挨次輪差漢員外或漢主事一員爲提牢

官提督司獄官典鈐轄獄卒點視獄囚

總查一年內逃人已獲未獲數目於每年三月

具題

每年遇熱審減等查明事件名數十日類題一

次

東司專理京營捕務兼司夜巡及每月初三十

七日點查番役有無拿獲彊竊賊盜案件移咨

戶工二部支領給發兵丁月糧並囚糧醫藥等

項兵丁月糧囚糧醫藥等數分見戶工二部國初徳威廣被立法詳明緝捕逃人特爲創典自定鼎燕京以來悉遵太宗文皇帝成憲按事分結順治十一年始置督捕衙

門設官專理漸定科條其後因事裁酌時有損

益至康熙十年題準重修十二年

復奉諭旨酌議繁簡補所未備十五年特遣內閣部院大臣會同督捕合新舊則例逐一詳

定以示遵行

康熙二十六年上諭大學士明珠學士禪布額爾赫圖舜拜今當軍

政之年聞斂取兵丁以爲定規饋送兵部此等

情事朕不傳旨指明然亟應禁絕又聞每年奏

銷兵馬冊亦稱定規斂取兵丁饋送該部此皆

勒索於軍民者也其獘亦宜永行禁止可傳諭

兵部康熙二十六年十月十八日

兵部部名臣列傳二

明二

劉大夏按明外史本傳大夏字時雍華容人父仁宅由鄕舉知瑞昌縣流民千餘家匿山中邏者索賂不得誣民反眾議加兵仁宅單騎招之民爭出訴遂罷兵擢廣西副使大夏年二十舉鄕試第一登天順八年進士攺庶吉士成化初館試當畱自請試吏乃除職方主事再遷郎中明習兵事曹中宿獘盡革所奏覆多當上意尙書倚之若左右手汪直好邊功以安南黎灝侵占城殘八百敗於老撾欲乘間取之言於帝索永樂間討安南故牘大夏亟匿之吏不能得尙書餘子俊數搒吏大夏徐告曰兵釁一開西南立糜爛矣籍有無不足詰也子俊悟事得寢朝鮮入貢紆道經鴉鶻關請攺由鴨綠江尙書將許之大夏曰鴨綠道徑祖宗朝豈不知顧紆回數大鎭此殆有微意不可許乃止中官阿九者其兄任京衛經歷以罪爲大夏所笞憲宗入其譖捕系詔獄令東廠偵之無所得會懷恩力救乃杖二十而釋之有中貴知大夏欲薦爲兵部右侍郎遣人邀一見巽詞謝之遷福建右參政以政績聞聞父訃一宿卽行弘治二年服闋遷廣東右布政使田州泗城不靖大夏往諭遂順命後山賊起承檄討之令獲賊必生致驗實乃坐得生者過半攺左移浙江六年春河決張秋詔博選才臣往治吏部尙書王恕等以大夏薦乃擢右副都禦史以行議於孫家渡四府營疏上流以分水勢而築長堤捍之堤起胙城扺徐州亙三百六十里決口旣塞更修築黃陵岡水乃大治孝宗嘉之賜璽書褒美語詳河渠志召爲左副都禦史歷戶部左侍郎十年命兼左僉都禦史往理宣府兵餉尙書周經謂曰塞上市糴率勢家子弟爲政公恐以剛賈禍大夏曰處天下事以理不以勢俟至彼圖之塞上糴買必粟千石芻萬束乃得告納以故中官武臣家得操利權大夏令有芻粟者許自百束十石以上勢家欲牟利無所得不兩月儲積充羨邊人蒙其利明年三疏移疾歸築艸堂東山下讀書其中天下稱東山先生越二年廷臣交薦起右都禦史總制兩廣軍務敕使及門攜二僮行廣人故思大夏鼓舞稱慶大夏爲淸吏治捐供億禁內外鎭守官私役軍士法嚴令具盜賊衰止十五年召拜兵部尙書屢辭乃拜命旣召見帝曰朕數用卿數引疾何也大夏頓首言臣老且疾竊見天下民窮財盡脫有不虞貴在兵部自度力不辦故辭耳帝默然南京鳳陽大風拔木河南湖廣大水京師苦雨沈陰大夏請凡事非祖宗舊而害軍民者悉條上釐革十七年二月又言之帝命事當興革者所司具實以聞乃會廷臣條上十六事皆權幸所不便者相與力尼之帝不能決下再議大夏等言事屬外廷悉蒙允行稍涉權貴復令察核臣等至愚莫知所以久之乃得旨傳奉官疏名以請幼匠廚役減月米三斗增設中官司禮監核奏四衛勇士禦馬監具數以聞余悉如議織造齋醮皆停罷光祿省浮費巨萬計而勇士虛冒之獘亦大減制下舉朝歡悅先是外戚近幸多幹恩澤帝一無所拒故叢獘帝亦深知其害政奮然欲振之因時多災異復宣諭羣臣令各陳缺失大夏乃復上數事其年六月再陳兵政十害且乞放歸田裏帝不許令獘端宜革者更詳具以聞於是大夏舉南北軍轉漕番上之苦及邊軍困敝邊將侵�之狀極言之帝乃召見大夏於便殿問曰卿前言天下民窮財盡祖宗以來徵斂有常何今日至此對曰正謂不盡有常耳如廣西歲取鐸木廣東取香藥費固以萬計他可知矣又問天下軍若何對曰窮與民等帝曰居有月糧出有行糧何故窮對曰其帥侵�且過半安得不窮帝太息曰朕臨禦久乃不知天下軍民困何以爲人主遂下詔嚴禁帝方銳意太平察知大夏方嚴且練事委寄益重左都禦史戴珊亦以材見知每有宣召或專及大夏或與珊同召諸大臣不能與也中官苗逵貪武功大同小警帝將從逵言出師內閣劉健等力諫帝猶疑之召問大夏曰卿在廣知苗逵延綏搗巢功乎對曰臣聞之所俘婦稚十數耳賴朝廷威徳全師以歸不然未可知也帝默然良久問曰太宗時頻年出塞今何故不可對曰陛下神武固不後太宗而將領士馬遠不逮且淇國公小違節制舉數十萬眾悉委沙漠柰何易言之度今上策惟守耳珊亦從旁贊決帝遽曰微卿曹朕幾誤由是師不果出莊浪土帥魯麟爲甘肅副將求大將不得又不樂守邊恃其部眾彊徑歸莊浪廷臣懼生變欲授以大帥又欲召還京處之散地大夏請獎其先世忠順而聽麟就閒麟素貪虐失眾心兵柄已去無能爲竟怏怏病死帝欲宿兵近地爲左右輔大夏言今京師保定獨設一都司統五衛祖宗意當亦如此請遣還操軍萬人爲西衛納京東兵密雲薊州爲東衛帝報可中官監京營者恚失兵揭飛語宮門帝以示大夏曰宮門豈外人能至必此曹不利失兵耳由是間不得行帝嘗諭大夏曰臨事輒思召卿慮越職而止後有當行罷者具揭帖以進大夏頓首曰不敢帝問故對曰事之可否外付之府部內咨之閣臣可也揭帖滋獘不可爲後世法帝稱善又嘗問天下何時太平對曰求治亦難太急但用人行政悉與大臣面議當而後行久之天下自治嘗乘間言四方鎭守中官之害帝問狀對曰臣在兩廣見諸文武大吏供億不能敵一鎭守其煩費可知帝曰然祖宗來設此久安能遽革第自今必廉如鄧原麥秀者而後用不然則已之大夏頓首稱善大夏每被召跪禦榻前帝左右顧近侍輒引避嘗對久憊不能興呼司禮太監李榮掖之出一日早朝大夏固在班帝偶未見明日諭曰卿昨失朝邪恐禦史糾不果召卿大夏與珊受帝眷旣深所賚金幣上尊歲時不絕特賜玉帶麒麟服諸臣莫敢望焉未幾孝宗崩入臨慟哭不能起武宗嗣位承詔請撤四方鎭守中官非額設者帝止撤均州齊元余令再議大夏復議上應撤者二十四人又奏減皇城京城守視中官皆不納頃之列上傳奉武臣當汰者六百八十三人報可大漢將軍薛福敬等四十八人先以傳奉爲錦衣千百戶亦當奪官福敬等故不入侍以激帝怒領大漢將軍駙馬都尉樊凱爲之請帝遽命復之責兵部對狀大夏等自劾帝欲罪之中官�瑾頓首曰此先帝遺命陛下列之登極詔書不宜罪帝意乃解中官韋興者成化末得罪久廢至是忽夤緣起守均州言官交諫不納大夏等再三爭之終不聽正徳元年春又言鎭守中官如江西董讓薊州劉瑯陜西劉雲山東朱云貪殘尢甚乞按治帝不悅大夏自知言不見用乃數上章乞骸骨詔加太子太保賜敕馳驛歸大夏忠誠懇篤遇知孝宗忘身徇國於權幸多所裁抑深見疾於小人劉瑾用事思修�劉宇亦憾大夏遂與焦芳譖於瑾曰籍大夏家可當邊費十二遂假田州岑猛事逮系詔獄瑾欲坐以激變都禦史屠滽言檢律劉尙書無死法瑾謾罵曰卽不死可無戍耶李東陽爲婉解會瑾使詗大夏家實貧乃命戍極邊兵部初擬廣西芳曰是送之歸也遂攺肅州大夏徒步荷戈至大明門下叩首而去觀者塞路嘆息泣下父老攜筐進食所至爲罷市焚香祝劉尙書生還比至戍所諸司憚瑾絕饋問儒學生徒傳食之遇團操輒荷戈就伍所司固辭大夏曰軍固當役也所攜止一僕或問何不挈子姓曰吾宦時不爲子孫乞恩澤今垂老得罪忍令同死戍所耶大夏旣遣戍瑾猶摭他事罰米輸塞上者二五年夏赦歸八年瑾誅復官致仕淸軍禦史王相見大夏居貧請復廩隸錄其子孫中官用事者終嗛之不許大夏歸教子孫力田謀食稍贏散之故舊宗族預自爲壙志曰無使人飾美俾懷愧地下也嘗曰士大夫蓋棺論定一日未死卽一日憂責未已十一年五月卒年八十一贈太保謚忠宣大夏嘗言居官以正己爲先不獨當戒利亦當遠名所居東山艸堂僅數楹性不飲酒客至舉觴相勸而已其被逮也方鋤菜園中入室攜數百錢跨小驢就道赦歸後有門下生爲巡撫枉百里謁之道遇扶犁者問孰爲尙書家引之登堂卽大夏也朝鮮使者在鴻臚寺館遇大夏邑子張生因問起居曰吾國聞劉東山名久矣安南使者入貢曰聞劉尙書戍邊今安否其爲外國所重如此

何鑑按明外史本傳鑑字世光浙江新昌人成化五年進士授宜興知縣徵拜禦史巡宣府大同劾巡撫鄭寧以下數十人不職按裨將孟璽等罪還巡太倉總督太監卒犯法逮治之爲所構下錦衣獄得釋再按江北鳳陽皇陵所在近境取寸木法皆死陵軍多倚禁虐民鑑請止限山麓他樵采勿禁遂著爲令出爲河南知府賑累歲饑條行荒政十事歷四川左右布政使弘治六年以右副都禦史巡撫江南兼杭嘉湖三府稅糧蘇松水災用便宜發漕米十五萬石賑之與侍郎徐貫疏吳淞白茆諸渠泄水入海水患以除復巡撫山東遷刑部右侍郎進左母憂去十八年還朝時承平久生齒日繁孝宗覽天下戶籍數乃視國初反減咎所司溺職欲釐正之敕鑑以故官兼左僉都禦史往河南湖廣陜西閱實戶口得戶二十三萬五千有奇口七十三萬九千有奇因疏善後十事及軍民利病以聞會孝宗已崩武宗悉采納之正徳二年拜南京兵部尙書鑑前撫江南嘗按千戶張文冕罪亡去至是構於劉瑾而瑾亦嗛鑑不與通遂坐以事連罰米貧不能償戶部爲請免六年召爲刑部尙書時大盜並起劉寵劉宸楊虎劉惠齊彥名朱諒等亂畿輔方四曹甫藍廷瑞鄢本恕等躪四川汪澄二羅光權王浩八王鈺五等擾江西皆稱王四方告急無虛日兵部尙書王敞不能辦賊帝旣命洪鍾陳金馬中錫督師分討其年四月罷敞以鑑代之鑑乃選將練兵錄民間材武士令鄕聚悉樹柵浚溝團結相救河南山西兵守黃河斷太行京操班軍畱守所在城邑每漕艘運卒一人屯河濱護運道通行旅文武大吏軼賊請敕峻責之而褒縣令能擊賊者以中錫玩寇奏遣陸完代還調邊將從完討賊賊連爲邊軍所破奔迸四出會中官谷大用伏羌伯毛銳率師駐臨淸賊遂謀以十二月朔伺帝省牲南郊乘間犯駕先一日趨霸州鑑立奏聞夜設備厥明帝召問駕可出否鑑請早出安人心帝成禮而還賊知有備西掠保定諸州縣以去河南巡撫鄧璋奏請濟師鑑言山東賊不及萬官軍奚啻十倍緣勢要私人營充頭目撓律攘功失將士心請盡遣若屬還都指揮下失事卽軍前戮益調邊軍助璋帝悉從之尋以捷書屢聞加鑑太子少保明年正月賊突霸州京師戒嚴鑑令邊兵亟邀賊賊遁去賊渠楊虎朱諒死其黨分擾山東河南鑑以山東賊劉寵劉宸齊彥名等責邊將許泰卻永劉暉李鋐以河南賊劉惠趙鐩邢老虎等責邊將馮禎時源神周金輔未幾毛銳敗績與大用俱召還鑑乃請用彭澤與仇鉞同辦河南賊而以山東賊專委陸完五月河南賊平七月山東餘賊亦平陳金洪鍾亦以次平江西四川諸賊帝喜加鑑太子太保蔭子錦衣世百戶鑑乃上言羣盜蕩平民罹兵久乞量免田租多方賑贍黜貪殘長吏停不急工役還民故業貸以牛種復其家三年有訐舊事及怙惡者並置於理帝悉報可先是七月中鑑以羣盜未盡請畱邊將劉暉戍山東時源戍河南卻永戍畿輔李鋐戍淮揚各假總兵之職俟事寧始罷仇鉞言邊軍久勞風土不習人馬俱病今賊已漸平請畱三之一討賊余悉遣還廷議二人議俱是請四將各千人鎭壓他將許泰神周金輔溫恭輩俱統所部還邊鎭帝許之命延綏軍徑還遼東宣府大同軍過闕勞賜帝時好弄兵羣小寵幸者言邊軍憨健過京軍遠甚宜畱之京營帝以爲然至十一月三鎭軍畢至遂命畱之以京軍往代鑑力陳不可廷臣集議復極言其害帝竟不從自是邊軍於大內團操號爲外四家軍而江彬進用矣八年宣府送迆北降人脫脫太等至京命充禦馬監勇士鑑等上言漢魏徙氐羌於關中郭欽江統皆勸晉武早絕亂階苻堅處鮮卑於漢南苻融亦慮其窺測虛實今使降人出入禁中假寵逾分且生慢侮萬一北寇聞之潛使黠賊僞降以爲間諜寧不爲將來患哉帝不聽寧王宸濠謀復護衛鑑力遏之都督白玉以失事罷厚賄豹房諸幸臣求復鑑執不從諸幸臣嗾詗事者發鑑家僮取將校金錢言官遂交章劾鑑致仕去閱九年卒年八十

金獻民按明外史本傳獻民字舜舉綿州人成化二十年進士除行人弘治初選授禦史按雲南順天�著風裁出爲天津副使歷湖廣按察使正徳初劉瑾亂政追坐獻民勘天津地不實與巡撫柳應辰等械系詔獄斥爲民未幾又坐湖廣事再下獄罰贖歸逾年又以瀏陽民劉道隆獄讞不實罰米輸塞下瑾誅起貴州按察使歷南京刑部尙書世宗卽位召爲左都禦史因李鳳陽下刑部程貴下都察院皆攺詔獄獻民力爭已遷刑部尙書執奏姦黨王欽王銓不宜貸死皆不納尋代彭澤爲兵部尙書五星聚營室其占主兵獻民因請敕天下鎭巡官預守戰之備且請用賢納諫罷土木屏玩好帝頗采納獻民性伉直有執持帝或不能從卒無所徇帝初卽位盡斥先朝傳奉官已太監丘福潘傑等死詔官其弟侄錦衣及司禮太監張欽死以家人李賢承蔭賢死欲復官其子儒獻民先後執奏帝皆不從土魯番速壇滿速兒寇肅州命獻民兼右都禦史總制陜西四鎭軍務比至蘭州巡撫陳九疇已破敵獻民再以捷聞還京論功蔭錦衣世百戶錦衣百戶兪賢中官泰養子也以中旨管事諫官爭之獻民言祖宗有舊制孝廟有禁例陛下登極有明詔賢無公家庸又非泰子姓猥以廝養竊名器紊斁典章不可之大者宜納諫官言弗聽錦衣副千戶李全王邦奇等以冒濫汰去至是奏辧不已下部復議獻民言全等足不履行陣而坐論首功身不隸公家而躐躋顯秩陛下登極汰去者三百餘人人心稱快萬一幸端再啟則前詔皆虛將來奏擾有何紀極帝竟授全等試百戶獻民復奏曰令出惟行勿惟反今以小人奏辧一旦復官九十餘人徇左右私壞祖宗法竊爲陛下惜之明旨不許夤緣管事而奔競已成風矣不許比例陳乞而奏擾已踵至矣誰生厲階至今爲梗望仍斥全等以息人言消天變言官任洛等亦以爲言不聽會寧夏總兵官種勛行賂京師偵事者獲其籍獻民名在焉給事蔡經禦史髙世魁等交章劾之獻民因引疾歸居二年邦奇訐前尙書彭澤詞連獻民逮下刑部獄法司劾獻民奉命專徵未至其地掠功妄報失大臣體宜奪職閒住削其世蔭詔可初大禮議起獻民數偕廷臣疏爭及左順門哭諫又與徐文華倡之帝由此不悅卒得罪隆慶初贈卹如制

李鉞按明外史本傳鉞字虔甫祥符人弘治九年進士除禦史正徳攺元天鳴星變偕同官陳數事論中官李興�謹苗逵髙鳳等罪而請斥尙書李孟暘都督神英武宗不能用以喪歸劉瑾惡鉞劾其黨假他事罰米五百石輸邊瑾敗起故官出爲鞏昌知府尋遷四川副使巡撫林俊委鉞與副使何珊討敗流賊方四等賜金加俸遷陜西按察使擢右僉都禦史巡撫山西寇入白羊口鉞度宣大有備必窺岢嵐五臺間乃亟畫戰守寇果犯岢嵐鉞與延綏援將安國杭雄敗之加俸一級尋討平內寇武廷章等召入理院事世宗卽位歷兵部左右侍郎出總制陜西三邊軍務鉞長軍旅料敵多中初至固原寇入犯援兵未集鉞下令大開諸營門晝夜不閉寇疑有備未敢逼乃�擊之寇引去以其間增築墩堡謹烽堠廣儲蓄選壯勇爲備未幾寇復深入平涼邠州鉞令遊擊時陳周尙文等分伏要害遏其歸斬獲多鉞策寇失利必東犯延綏檄諸將設伏待寇果至又敗去已而言官論邠州失事罪請罷總兵官劉淮巡撫王珝等�及鉞詔奪淮職責鉞圖後效鉞自劾乞休不許盜楊錦等剽延綏殺指揮翟相鉞討擒之以塞上無警召還給事中劉世揚請畱鉞陜西而久任諸邊巡撫帝卒召鉞進右都禦史總督漕運巡撫鳳陽諸府入掌都察院事代金獻民爲兵部尙書兼督團營中官刁永崔文李能周縉王本等多所陳乞帝皆許之又錄司禮扶安家八人官錦衣南京守備已三人復命卜春添注以往禦馬監閻洪因軍政請自考騰驤四衛及牧馬所官鉞累疏力爭帝皆不納至責以抗旨令對狀鉞引罪乃罷武定侯郭勛以會武宴列尙書下疏爭之鉞言中府官之有會武宴猶禮部之有恩榮宴也恩榮禮部爲主會武以中府爲主故皆列於諸尙書之次宴圖可徵不得引團營故事帝竟從勛言錦衣革職百戶李全奏乞復任鉞請治其違旨罪帝不問於是官旗鄭彪等皆援全例以請鉞執奏如初而疏有猿攀狐媚語帝惡之復責對狀奪俸一月鉞旣驟諫不用失上意且知爲近幸所嫉會病遂再疏乞休馳驛歸未行卒贈太子少保遣官護喪歸葬久之賜謚恭簡子惠正徳十二年進士官行人諫武宗南巡死於廷杖贈監察禦史

王時中按明外史李鉞傳時中字道夫黃縣人弘治三年進士授鄢陵知縣嘗出郊旋風擁馬首時中曰冤气也迹得屍眢井乃婦與所私者殺之遂伏辜召拜禦史督察畿輔馬政正徳初請革近畿皇莊不報吏部尙書馬文升致仕時望屬劉大夏閔珪時中詆珪和媚大夏昏耄兩人各求退焦芳遂得之眾咸咎時中出按宣大逮系武職貪污者百餘爲東廠太監丘聚所奏劉瑾捕時中下詔獄荷重枷通衢時中病甚其妻往省遇都禦史劉宇哭且詬宇不得已言於瑾釋之謫戍鐵嶺衛瑾誅起四川副使遷湖廣按察使以右僉都禦史巡撫寧夏世宗立召爲右副都禦史父喪除起故官會上章聖太后尊號時中言本生二字不當去及上冊寶百官陪列不至者九人時中與焉帝責對狀已而貰之歷兵部左侍郎代李鉞爲尙書中官黃英等多所陳請時中皆執不可序薊州平盜功濫及通州守備鄢佑爲言官李鳴鶴等所劾時中乞休且詆言者給事中劉世揚等言時中不當逞忿箝言官帝乃切責時中令歸聽勘兵部尙書李承勛卒復起時中代之禦史郭希愈請重兵部侍郎之選以邊臣有才者兩人分掌邊方內地軍務吏部議從之時中言非祖宗臨時遣將意帝遂從其議帝欲用王憲於兵部乃調時中刑部尙書坐論禦史馮恩獄落職閒住始恩疏詆時中及是以寬恩得罪時稱爲長者久之遇赦復官致仕

彭澤按明外史本傳澤字濟物蘭州人幼學於外祖段堅有志節會試二場畢聞母病徑歸母病亦已舉弘治三年進士授工部主事歷刑部郎中勢豪殺人澤置之辟中貴爲祈免執不聽出爲徽州知府澤將遣女治漆器數十使吏送其家澤父大怒趣焚之徒步詣徽澤驚出迓目吏負其裝父怒曰我負此數千里汝不能負數武耶旣入杖澤堂下杖已持裝竟去澤益痛砥礪政最人以方前守孫遇遇見循吏傳中父喪歸正徳初起知眞定閹人數撓禁澤治一棺於聽事以死怵之其人不敢逞遷浙江副使歷河南按察使所至以威猛稱擢右僉都禦史巡撫遼東進右副都禦史攺保定未赴而劉惠趙鐩等大亂河南命澤與咸寧伯仇鉞提督軍務討之陳便宜十一事務厚賞峻罰以激勸將吏澤體幹修偉腰帶十二圍大音聲與人語若叱�始至大陳軍容引見諸將校責以畏縮當死諸將校股栗伏罪良久乃釋遂下令鼓行薄賊大小數十戰連破之甫四月賊盡平語詳鉞傳錄功進右都禦史太子少保蔭子錦衣世百戶尋代洪鍾總督川陜諸軍討四川賊時鄢本恕藍廷瑞廖惠曹甫已平惟廖麻子諭思俸猖獗如故澤偕總兵官時源數敗賊部將閻勛追禽麻子於劍州思俸竄通巴間勢復振澤督諸軍圍之卒就禽澤遂移漢中請班師未報而內江榮昌賊駱崧祥龔時達鄭朝陽等復熾澤又移師討平之且平成都亂卒之執知州指揮者請班師益力詔暫畱保寧鎭撫進左都禦史太子太保蔭子如初澤復請還者再乃召還未行會土魯番據哈密執忠順王速壇拜牙郎以其印去投謾書甘肅要索金幣總制鄧璋甘肅巡撫趙鑑以聞請遣大臣經略大學士楊廷和等共薦澤澤久在兵間厭之以鄕土爲辭且引疾推璋及咸寧侯鉞可任帝優詔慰勉乃行澤材武知兵然性�闊負气經略哈密事頗不當錢寧王瓊等交齮齕之遂因此得罪澤至甘州土魯番方寇赤斤苦峪諸衛遣使索金幣請還哈密澤以番人可利也乃與鑑謀遣哈密都督寫亦虎仙以幣二千銀酒槍一賂之令還哈密城印未得報輒奏事平乞骸骨召還理院事巡按禦史馮時雍言城未歸澤不宜遽召不納初兵部缺尙書廷臣共推澤而王瓊得之且陰阻澤言官多劾瓊者由是有隙澤又使酒常淩瓊瓊愈欲傾之澤時時罵錢寧瓊以語寧寧未信瓊乃邀澤飲匿寧所親屏間挑澤醉罵使聞之寧果大怒會寇大入宣府廷議以許泰將兵澤總制東西兩邊軍務及詔下罷泰不遣又不命澤總制獨令提督兩遊擊兵六千人以行意以困澤澤言臣文臣摧鋒陷陣非臣所能獨任瓊乃奏遣成國公朱輔會寇遁澤還理院事寫亦虎仙者素桀黠𨿽居肅州陰通土魯番酋速壇滿速兒爲之耳目據城奪印皆其謀澤初不知而遣之滿速兒以城印來歸畱速壇拜牙郎如故虎仙復啖使入寇曰肅州可得也滿速兒悅使其�馬黑水隨入貢以覘虛實且徵賄澤已還鑑亦遷去李昆代巡撫慮他變質其使於甘州而驅虎仙出關虎仙懼弗去滿速兒聞之怒復取哈密分兵據沙州自率萬騎寇嘉峪關遊擊芮寧與參將蔣存禮禦之寧以七百人先遇寇沙子壩寇圍寧而分兵綴存禮軍寧軍盡沒遂墮城堡縱殺掠詔澤提督三邊軍務禦之會副使陳九疇系其使失拜煙答及虎仙等內應絕乃復求和澤兵遂罷尋乞骸骨歸馳驛給夫廩如制澤旣去瓊追論嘉峪之敗請窮詰增幣者主名錢寧從中下其事大學士梁儲等持之乃已會失拜煙答子訟父冤下法司議釋寫亦虎仙等瓊因請遣給事禦史勘失事狀還報無所引瓊遂劾澤妄增金幣遺書議和失信啟釁辱國喪師昆九疇俱宜罪遂斥澤爲民昆九疇逮訊昆謫官九疇除名武宗崩世宗入繼錢寧敗瓊亦得罪禦史楊秉中請召澤遂卽家起兵部尙書太子太保昆九疇亦復官部事積壞久債帥滿天下澤核功罪杜干請兵政一新初正徳時廷臣建白戎務奉兪旨者多廢格澤請臚列成書次第修舉又請敕九邊守臣策防禦方略毋畫境自保鎭巡居中調度無相牽制諸邊各以農隙築墻浚濠修墩臺飭屯堡爲經久計內地盜甫息敕守臣練卒伍立保甲懲匿盜不舉者且撫西南諸苗蠻申海禁汰京軍老弱帝咸嘉納興邸從臣悉遷擢予世職澤疏爭不聽詔遣中官楊金鄭斌安川更代鎭守復令張弼劉瑤守涼州居庸澤持不可皆罷弗遣四川巡撫胡世寧劾分守中官趙欽澤因請盡罷諸鎭守時𨿽不從其後鎭守竟罷嘉靖元年澤言天下軍官部皆有帖黃籍用以黜陟錦衣獨無於是置籍如諸衛錦衣千戶劉瓚等詔書黜汰復求還官司禮中官蕭敬請補監局工匠千五百人澤皆持不可帝並從之帝將授外戚蔣泰等五人爲錦衣澤爭不納在部多所執持會禦史史道訐楊廷和已下詔獄澤復劾道姦人之雄不可不治帝因諭言官惟大姦及機密事專疏奏余只具公疏毋挾私中傷善類詔下給事禦史交章劾澤阻言路壞祖宗法帝乃從吏部言停前諭澤不自安累疏乞休慰畱不許言者復交劾之澤遂乞罷不已乃加少保賜�乘傳歸錦衣百戶王邦奇憾澤嘗抑己上書言哈密失國由澤賂番求和所致語侵楊廷和陳九疇等張璁桂萼方疾廷和遂逮九疇廷訊戍邊澤復奪官爲民家居��以卒總制尙書唐龍言澤孝友廉直先後討平羣盜功在盟府當先帝時爲僉壬所譖不竟其用陛下起之田間俾掌邦政澤孜孜奉國復爲讒言構罷今歿已五年所遺二妾衣食不給請核澤往勞復官加卹以作忠臣之气不從隆慶初復官謚襄毅

胡世寧按明外史本傳世寧字永淸仁和人弘治六年進士性剛直不畏彊禦且知兵除徳安推官岐王初就藩從官驕世寧裁之他日復請湖田持不可遷南京刑部主事應詔陳邊備十策復上書極言時政闕失時孝宗已不豫猶頷之再遷郎中與李承勛魏校余佑善時稱南都四君子遷廣西太平知府太平知州李浚數殺掠吏民世寧密檄龍英知州趙元瑤禽之思明叛族黃文昌四世殺知府占三州二十七村副總兵康泰偕世寧入思明執其兄弟三人而泰懼文昌夜遁委世寧空城中危甚諸土酋徳世寧發兵援乃得還文昌懼歸所侵地降土官承襲長吏率要賄不時奏以故諸酋怨叛世寧令生子卽聞府應世及者年十歲以上朔望謁府父兄有故按籍請官於朝土官大悅母喪歸服闋赴京道滄州流寇攻城急世寧卽馳入城畫防守計賊攻七日夜不能拔引去再知寶慶府岷王及鎭守中官王潤皆嚴憚之遷江西副使與都禦史兪諫畫策擒盜討平王浩八以暇城廣昌南丰新城當是時寧王宸濠驕橫有異志莫敢言世寧憤甚正徳九年三月上疏曰江西之盜剿撫二說相持臣愚以爲無難決也已撫者不誅再叛者毋赦初起者亟剿如是而已顧江西患非賊盜寧府威日張不逞之徒羣聚而導以非法上下諸司承奉太過數假火災奪民廛地采辦擾旁郡蹂藉徧窮鄕臣恐良民不安皆起爲盜臣下畏禍多懷二心禮樂刑政漸不自朝廷出矣請於都禦史兪諫任漢中專委一人或別選公忠大臣鎭撫敕王止治其國毋撓有司以靖亂源銷意外變章下兵部尙書陸完議令諫往計賊情撫剿之宜至所言違制擾民疑出僞托宜令王約束之得旨報可宸濠聞大怒列世寧罪徧賂權幸必殺世寧章下都察院右都禦史李士實宸濠黨也與左都禦史石玠等上言世寧狂率當治命未下宸濠奏復至指世寧爲妖言乃命錦衣官校逮捕世寧世寧已遷福建按察使取道還裏宸濠遂誣世寧逃馳使令浙江巡按潘鵬執送江西鵬盡系世寧家人索之急李承勛爲按察使保護之世寧乃亡命抵京師自投錦衣獄獄中三上書言宸濠逆狀卒不省系歲餘言官程啟充徐文華蕭鳴鳳邢寰等交章救楊一淸復以危言動錢寧乃謫戍沈陽居四年宸濠果反完士實鵬並得罪世寧起戍中爲湖廣按察使尋擢右僉都禦史巡撫四川道聞世宗卽位疏以司馬光仁明武三言進因薦魏校何瑭邵銳可講官林俊楊一淸劉忠林廷玉可輔弼知府劉蒞徐鈺先爲諫官有直聲宜擢用時韙其言松潘所部熟番將吏久不能制率輸貨以假道番殺官軍憚不敢詰官軍殺番輒扺罪世寧陳方略請選將益兵立賞罰格嚴隱匿禁修堠時巡僥以振軍威通道路詔悉行之又劾罷副總兵張傑中官趙欽甫兩月召爲吏部右侍郎未上以父憂歸旣免喪家居朝廷方議大禮異議者多得罪世寧意是張璁等疏乞早定追崇大禮未上語聞京師旣有議遷顯陵祔天壽山者世寧極言不可乃並前疏上之帝深嘉嘆無何聞廷臣伏闕爭有杖死者馳疏言臣向以仁明武三言進然猶以仁爲本仁生成之徳明日月之臨皆不可一日無武則雷霆之威但可一震而已仁可過明不可過明猶可過而武必不可過今廷臣忤旨陛下赫然示威辱以箠楚體弱者輒斃傳之天下書之史冊謂鞭撲行殿陛刑辱及士夫非所以光聖徳新進一言偶合後難保必當舊徳老成一事偶忤後未必皆非望陛下以三無私之心照臨於上無先存適莫於中帝𨿽不能從亦不忤尋召爲兵部左侍郎條戍邊時所見險塞利害二十五事以上又請善保聖躬毋輕餌藥物獻秦誓洪範系辭節初爻講義並乞畱中給事中余經遂劾世寧啟告密之漸世寧乞罷不許大禮成進秩一等復陳用人二十事工匠趙奎等五十四人以中官請悉授職世寧言賞過濫不納屢疏引疾攺南京吏部就遷工部尙書已復召爲左都禦史加太子少保辭宮銜許之世寧故方嚴及掌憲務持大體條上憲綱十餘條末言近士習忌刻一遭讒毀則終身廢棄僉事彭祺發豪彊罪受謗奪官諸如此者宜許大臣申理帝采其言惟祺報寢執政請禁私謁世寧曰臣官以察爲名人非接其貌聽其言無由悉其才行帝以爲然遂弗禁俄攺刑部尙書每重獄別白爲帝言之帝輒感悟中官剛聰誣漕卒掠禦服坐二千人世寧劾其妄已聰情得抵罪帝乃益信世寧王瓊修卻陳九疇將致之死以世寧救得戍有司奏河淸甘露降方告謝齋宿風霾大作世寧乞罷不許兵部尙書王時中罷以世寧代加太子太保再辭不得命乃陳兵政十事曰定武略崇憲職重將權增武備更賞罰馭土夷足邊儲絕獘源正謬誤惜人才所言多破常格帝優旨答之土魯番貢使乞歸哈密城易降人牙木蘭王瓊上其事世寧言先朝不惜棄大寧交址何有於哈密況初封忠順爲我外藩而自罕愼以來三爲土魯番所執遂狎與戎比以疲我中國耗財老師戎得挾以邀索臣以爲此與國初所封元孽和順寧順安定三王等耳安定在哈密內近甘肅今存亡不可知我一切不問獨重哈密何也宜專守河西謝絕哈密牙木蘭本曲先衛人反正歸順非納降比彼安得索之唐悉怛謀事可鑑也張璁等皆主瓊議格不用獨畱牙木蘭不遣居兵部三月求去帝不許免朝參世寧又上備邊三事固稱疾篤乃聽乘傳歸給廩隸如制歸數月復起南京兵部尙書固辭不拜九年秋卒贈少保謚端敏世寧風格峻整居官廉疾惡若讎而薦達賢士如不及都禦史馬昊陳九疇坐累廢副使施儒楊必進考察被黜禦史李潤副使範輅爲時所抑連章薦之與人語吶不出口及具疏援據古今洞中窾會與李承勛善而持議不苟合承勛欲授隴勝官復芒部故地世寧言勝非隴氏子芒部不當復立始以議禮與張璁桂萼合璁萼徳之欲援以自助世寧不肯附會論事多抵牾萼議欲銷兵世寧力折之昌化伯以他姓子冒封下廷議世寧言吾輩不得以厚賂故誣朝廷萼爲色變萼方爲吏部而世寧引疾言天變人窮盜賊滋起咎在吏戶兵三部不得人兵部尢重請避賢路又以哈密議語侵璁諸大臣皆忌之帝以議禮故始終優禮不替子純繼純以父任知肇慶府有才行繼幼不慧不爲世寧知世寧在江西出討賊部將入見繼繼爲指陣法進退離合甚詳凡三日世寧歸閱大異之知其故嘆曰吾有子不自識何也自是擊賊輒令繼從與策方略世寧十不失三繼十不失一世寧方艸疏論宸濠繼請曰是且重得禍世寧曰吾已許國遑卹其他及世寧下獄繼念其父病死

李承勛按明外史本傳承勛字立卿嘉魚人父田進士官右副都禦史巡撫順天有操執爲政不苛承勛舉弘治六年進士由太湖知縣遷南京刑部主事歷工部郎中遷南昌知府正徳六年贛州賊犯新淦執參政趙士賢靖安賊據越王嶺瑪瑙岸華林賊又陷瑞州諸道兵不敢前承勛督民兵剿數有功華林賊殺副使周憲憲軍大潰承勛單騎入憲營眾乃復集都禦史陳金卽檄承勛討之賊黨王奇聽撫搜得其衷刃縱使還奇感泣誓以死報承勛令奇密入寨說降其黨俾從中應而親率所部登山奇夜拔柵官軍奮前擊降者自內出賊遂潰已從金斬賊渠羅光權胡雪二華林賊平鎭守中貴黎安誣承勛擅易賊首王浩八獄詞坐下吏大理卿燕忠卽訊得白舉治行卓異超遷浙江按察使歷陜西河南左右布政使以右副都禦史巡撫遼東邊備久弛開原尢甚士馬才十二墻堡墩臺圮殆盡將士依城塹自守城外數百里悉爲諸部射獵地承勛疏請修築會世宗立發帑銀四十餘萬兩承勛命步將四人各一軍守要害身負畚鍤先士卒凡爲城塹各九萬一千四百餘丈墩堡百八十有一招逋逃三千二百人開屯田千五百頃又城中固鐵嶺斷陰山遼河之交城蒲河撫順扼要衝邊防甚固錄功進秩一等又數陳軍民利病咸報可以疾歸起故官�南院三遷刑部尙書加太子少保帝以京營多獘欲振飭之遂加承勛太子太保攺兵部尙書兼左都禦史專督團營尋兼掌都察院以疾三疏乞休且言山西潞城賊以四道兵討之不統於一人故無功川貴芒部之役措置乖方再勝再叛宜命伍文定深計毋專用兵丰沛河工二年三易大臣工不就宜令知水利者各陳所見而俾侍郎潘希曾度可否其尢要者在決壅蔽患仿唐宋轉對次對故事不時召見大臣帝不允辭下其議於所司時秦晉楚蜀歲侵詔免田賦承勛言有司例十月始徵賦今九月矣恐官吏督趣陰圖幹沒宜及其未徵遣官馳告以所蠲數山陬僻壤俾悉戶曉有司不能奉宣徳意者罪之撫按失舉奏並坐帝褒納之奏奪京營把總湯淸職郭勛爲求復語侵承勛承勛因求退給事中王準等劾勛恣乃敕責勛而下淸法司兵部尙書胡世寧致仕詔承勛還部代之疏言朝廷有大政及推舉文武大臣必下廷議議者率相顧不發拱手聽宜及未議前備條所議布告與議者俾先諗其故然後平心商質各盡所懷議苟不合聽其別奏庶足盡諸臣之見而所議者公帝然其言下詔申飭尋命兼督團營言官攻張璁桂萼黨並及承勛承勛連章求退帝復溫旨答之中官出鎭者率暴橫承勛因諫官李鳳毛等言先後裁二十七人又革錦衣官五百人監局冒役數千人獨禦馬監未汰復因給事中田秋奏多所裁減而請以騰驤四衛屬部核詭冒制可中官言曩彰義門破也先東市曹賊皆四衛功以直內故易集隸兵部不便承勛言彰義門之戰禍由王振東市作賊卽曹吉祥也帝卒從承勛議歸兵部汰其兵寇犯大同議遣大臣督兵眾推都禦史王憲憲不肯行給事中夏言謂承勛曰事急公當請行承勛竟不請給事中趙廷瑞並劾之會寇退罷十年春大風畫晦帝憂邊事承勛言去歲冰合敵騎盡入河套延寧固原皆當警備甘肅軍餉專仰河東宜於蘭州糴貯以備緩急曩河西患土魯番今亦卜喇又深入兩寇云擾孤危益甚套寇出入並經莊浪急宜繕塞設險斷臂截踵使不得相合兀良哈最近京師不善撫卽門庭寇雲南安鳳之叛軍民困敝臨安蒙自盜賊復興曠日淹時恐釀大患交址世子流寓老撾異日歸命請援或據地求封皆未可測惟急用人理財俾邊鄙無虞帝嘉納焉承勛沈毅有大略帝所信任自輔臣外獨承勛與胡世寧大事輒咨訪二人亦孜孜奉國知無不言世寧卒半歲承勛亦卒帝深嗟悼贈少保謚康惠所賚予常典外特賜白金彩幣米蔬諸物承勛官四十年家無餘貲其議大禮與張璁等合故帝始終任之

兵部部名臣列傳一

明一

唐鐸按明外史本傳鐸字振之虹人太祖初起兵卽事左右守濠州從定江州授西安縣丞召爲中書省管勾洪武元年湯和克延平以鐸知府事拊輯新附士民安之居三年入爲殿中侍禦史復出知紹興府召拜刑部尙書攺太常卿丁母憂特給半俸服闋除兵部尙書十五年初置諫院以爲諫議大夫帝嘗與侍臣論歷代興廢曰使朕子孫如成康輔弼如周召則可祈天永命鐸因進曰早豫教選左右以輔元良宗社萬年福也帝又謂鐸曰人有公私故言有邪正正言務規諫邪言務謗諛鐸曰謗近忠諛近愛不爲所眩則讒佞自遠帝曰朕所行有得失非人言何由知言有善者獎而行之風聞不實亦不之罪惟讒佞面諛者不可容耳未幾左遷監察禦史請選賢能京官徧歷郡縣訪求賢才體察官吏選歷練老成望隆名重者居布政按察之職帝從之旣復擢爲右副都禦史歷刑兵二部尙書二十二年置詹事院命吏部曰輔導太子必擇端重之士三代保傅禮甚尊嚴兵部尙書鐸謹厚有徳量以爲詹事食尙書俸如故以鐸常請豫教故也其年致仕起詹事兼太子賓客加太子少保二十八年遣鐸招諭龍州趙宗壽先是鄭國公常茂有罪安置龍州病卒有言茂匿龍州不死帝乃召宗壽宗壽不至帝大怒命楊文爲徵南將軍統大軍討之鐸廉得其實言茂實病卒宗壽伏罪來朝乞罷兵乃命文移兵徵奉議諸州叛蠻而以鐸參議軍事逾月斬賊首王世鐵破其蓮花大藤峽等寨諸蠻平鐸相度形勢請設奉議衛及向武河池懷集武仙賀縣等處守禦千戶所鎭以官軍皆報可鐸重厚愼密不妄取予帝以故舊遇之嘗曰都禦史詹徽剛斷嫉惡不容姦僞胥吏不得肆其貪謗訕滿朝唐鐸重厚又謂懦而無爲一切舞文弄法無所忌人心不古有若是耶徽卒坐罪誅死鐸以三十年卒京師年六十九福王時追贈太子太傅謚敬安

沈溍按明外史唐鐸傳沈溍字尙賢錢塘人鐸官兵部時同爲尙書者也由洪武十八年進士授工部屯田主事以明敏稱二十年命試兵部侍郎帝以勛臣子弟多�法撰大誥二十二篇命溍申諭天下武臣皆令誦習使知儆惕示朝廷保全勛舊之意是月又以諭戒八條頒示將士命儒臣纂輯訓誡書互相講習以爲法戒兵部久闕尙書溍署部事一切訓飭事宜皆承旨行之尋進尙書廣西都司建譙樓靑州衛造軍器擅科民財溍請凡都司衛所營作必都督府奏準官給物科毋擅役民違者治罪仍禁武臣預民事干戈甫息武臣暴橫數扞文法至是始戢溍力也帝嘗論致治之要在進賢退不肖溍因言君子常少小人常多在上風厲之耳賢者舉而不仁者遠若太陽出而羣陰伏帝善其言二十三年以溍與工部尙書秦逵換官賜誥獎諭尋復其舊後以事免明初衛所世籍及軍卒勾補之法皆溍所定潮州學生陳質以父戍籍勾補請歸卒業帝令削其兵籍溍曰削其籍則缺軍伍帝曰國家得一卒易得一士難軍缺伍少一力士耳獎成賢才以資任用其系豈不重乎乃絀溍言削其籍

金忠按明外史本傳忠鄞人善易卜兄戍通州亡忠補戍候給符其妻抱幼女坐縣門階哭且乳同裏相者袁珙自縣中出見其乳曰夫人貴人也因相忠大貴當爲尙書忠貧不能行珙資之夫婦附商舟以北商人失金使忠占而獲至北平編卒伍因賣卜燕市市人傳以爲神僧道衍稱於燕王燕王將起兵托疾召忠卜得鑄印乘軒之卦曰此象貴不可言王何病王時時命卜忠猶爲戍卒自稱小人常以占示王勸舉大事王深信之遂與密議燕兵起自署官屬授忠王府紀善守通州南兵數攻不克旣命侍帷幄疑輒問術益驗且時進謀畫遂授長史贊戎務爲謀臣矣燕王稱帝論佐命功擢工部右侍郎贊守北京尋召還進兵部尙書忠少嘗讀書曉大義帝下江南次子髙煦扈從有功許以爲太子髙煦結淇國公丘福駙馬王寧等勸帝立之謀已定獨忠力爭帝前歷數古適孽事帝不能奪而密告解縉黃淮尹昌隆皆以忠言爲是於是立世子爲皇太子命忠爲東宮輔導官以兵部尙書兼詹事府詹事久之命兼輔皇太孫帝北徵畱忠與蹇義黃淮楊士奇輔太子監國太子兩進迎鑾表皆遣忠行髙煦謀奪嫡愈甚蜚語譖太子帝還悉徵官屬下獄獨不問忠而密令審察忠白無是事帝怒忠免冠頓首流涕願連坐以保之以故太子得無廢而官僚獲全忠承顧問知無不言然愼密不泄凡承旨詗察無不解釋者好善嫉惡處僚友不持兩端退恆推讓之其長厚多如是十三年卒子達生甫六月給驛歸葬命有司治祠墳復其家仁宗立追贈榮祿大夫少師謚忠襄官達翰林檢討遣歸寧波學支俸讀書達剛直敢言自給事中終長蘆都轉運使忠有兄華負志節忠守通州有功欲推恩官之辭不就徙居東湖忠卒召賜金綺伏闕辭謝臣野人不用是成祖目爲迂叟放還一日讀宋史至王倫附秦檜事放聲長嘆而逝裏中稱爲白雲先生忠旣貴其妻封夫人皆如相者袁珙言珙亦以靖難功官於朝自有傳

李慶按明外史本傳慶字徳孚順義人洪武中以國學生署都察院右僉都禦史後授刑部員外郎遷紹興知府永樂元年召爲刑部右侍郎性剛果有幹局馭下甚嚴帝以爲才數命治他事不得時至部然屬吏與罪人交通私饋餉慶輒知之繩以重罰五年攺都察院右副都禦史兩遭親喪�奪哀視事列侯都督多令家人子弟行商中鹽爲官民害慶言舊制四品以上官員家不得與民爭利今都督蔡福等旣行罰公侯有犯亦乞按問帝命嚴禁如制忻城伯趙彜擅殺運夫盜賣軍餉都督譚靑朱崇貪縱不法慶皆劾之下靑詔獄彜崇法司已劾都督費瓛欺罔梁銘貪暴鎭守徳州都督曹得黷貨皆被責中外凜其風采十八年進工部尙書尋兼領兵部事仁宗立拜兵部尙書加太子太保弋謙以言事忤旨呂震等交口詆之惟慶與夏原吉無言帝尋悟降敕自責�責震等震等甚愧此兩人山陵事多趣辦中官有求執不與至相詆訐不爲動人多嚴憚之號爲生李奉命侍皇太子謁孝陵約束將士秋毫無擾於民太子欲獵屢諫止遂畱南京兵部宣徳二年安遠侯柳升討黎利慶參贊其軍事奉詔擇部曹賢能自隨所擇十數人師入交址連破賊柵至鎭夷關升意殊輕賊不爲備郎中史安主事陳鏞言於慶曰柳將軍辭色皆驕驕者兵家所忌賊或示弱以誘我未可知防賊設伏璽書告誡甚切公須力爲將軍言之時慶已病甚彊起告升升不聽直前中伏敗歿慶病遂篤明日亦死一軍盡沒安鏞及李宗昉潘禋皆死之

張本按明外史本傳本字致中東阿人洪武中自國子生授江都知縣燕兵至揚州禦史王彬據城抗爲守將所縛本率父老迎降成祖以滁泰二知州房吉田慶成率先歸附命與本�爲揚州知府偕見任知府譚友徳同蒞府事尋擢本江西布政司右參政永樂四年召爲工部左侍郎坐事謫交址布政司吏仁宗監國奏召爲刑部右侍郎善謫姦卽位拜南京兵部尙書兼掌都察院事召見言時政得失且請嚴飭武備帝嘉納之遂畱行在兵部宣徳初工部侍郎蔡信乞徵軍匠家口隸錦衣衛本言軍匠二萬六千人屬二百四十五衛所家以三四丁計之數近十萬軍伍且缺誰與防守帝善本言徵漢庶人從調兵食庶人就禽命撫輯其眾而錄其餘黨還以軍政久敝姦人用貨脫籍而援平民實伍言於帝擇廷臣四出釐正之時馬大孳息畿內軍民畜牧艱本請分牧於山東河南及大名諸府山東河南養馬自此始晉王濟熿坐不軌奪爵本奉命散其護衛軍於邊鎭四年命兼太子賓客戶部以官田租減度支不給請減外官俸及生員軍士月給帝以軍士艱不聽減餘下廷議本等持不可乃止陽武侯薛祿城獨石諸戍成本往計守禦之宜還奏稱旨命兼掌戶部本慮邊食不足而諸邊比歲稔請出絲麻布帛輸邊易谷多者三四十萬石少者亦十萬石儲偫頓充六年病卒賜賻三萬緡葬祭甚厚本廉介有執持尙刻少恕錄髙煦黨脇從者多不免成祖宴近臣銀器各一案因以賜之獨本案設陶器諭曰卿號窮張銀器無所用本頓首謝其爲上知如此

柴車按明外史本傳車字叔輿錢塘人永樂二年以舉人授兵部武選司主事歷員外郎八年帝北徵從尙書方賓扈行還遷江西右參議坐事左遷兵部職方司郎中出知嶽州府復入爲職方郎中宣徳五年擢兵部右侍郎大同屯田多豪占命車往按得田幾二千頃還之軍久之轉左英宗初西鄙不靖以車廉干命協贊甘肅軍務調軍給餉悉得事宜初朵兒只伯寇涼州副總兵劉廣喪師不以實聞反要功賞車劾其罪械廣詣京賜車金幣旌其忠直岷州土官後能冒功得升賞車奏罷能復請帝宥之車反復論其不可曰詐冒如能者實繁有徒臣方次第按核今宥能何以戢眾若無功得官則捐軀死敵者何以待之帝𨿽從能請然內嘉車賢遣使宴勞厚賜之尋以破朵兒只伯功增俸一級在邊章數十上悉中時病同事多不悅車持益堅嘗建言漠北降人朝廷畱之京師𨿽厚賞爵其心終異如長脫脫木兒者昔隨其長來歸未幾叛去今乃復來安知他日不再叛宜徙江南離其黨類事下兵部請處之河間徳州帝報可後降者悉以此令從事稽核屯田豪占者悉淸出之得六百餘頃滿考進兵部尙書正統五年召還尋請歸省墓明年還京感疾卒車在江西時以采木入閩經廣信廣信守故人也饋蜜一罌發視之乃白金笑曰公不知故人矣卻不受同事邊塞者多以宴樂爲豪舉車惡之遂斷酒肉其介特多此類

鄭辰按明外史本傳辰字文樞浙江西安人永樂四年進士授監察禦史江西安福民告謀逆事命辰往廉之具得誣狀福建番客殺人復命辰往止坐首惡釋其餘南京敕建報恩寺役囚萬人蜚語言役夫謗訕恐有變命辰往驗無實無一得罪者谷庶人謀不軌命辰察之盡得其蹤迹帝語方賓曰是眞國家耳目臣矣十六年超遷山西按察使糾治貪濁不少貸潞州盜起有司以叛聞詔發兵討捕辰方以事朝京師奏曰民苦徭役而已請無發兵帝然之還則屏騶從親入山谷撫諭盜皆感泣復爲良民禮部侍郎蔚綬轉粟給山海軍辰統山西民輦任民勞多逋耗綬令卽山海貸償之辰曰山西民貧而悍急之恐生變不如緩之使自通有無用其言卒無逋者丁內艱歸軍民詣禦史乞畱禦史以聞服闋還舊任宣徳三年召爲南京工部右侍郎初兩京六部堂官缺帝命廷臣舉方面官堪內任者蹇義等以九人薦皆用之獨辰及邵�傅啟讓帝素知其名卽眞授余試職而已英宗卽位分遣大臣考察天下方面官辰至四川貴州雲南悉奏罷其不職者正統元年命辰賑南畿河南饑時河堤決卽命辰伺便修塞或議自大名開渠引諸水通衛河利灌輸辰言勞民不便事遂寢遷兵部左侍郎與丰城侯李彬轉餉宣府大同鎭守都督譚廣撓令劾之事以辦八年得風疾告歸卒辰爲人重義輕利初登進士產悉讓兄弟在山西與同僚杜僉事有違言杜卒爲治喪資遣其妻子

於謙按明外史本傳謙字廷益錢塘人七歲有僧見而奇之曰他日救時宰相也永樂十九年舉進士宣徳初授禦史風骨秀峻音吐鴻鬯奏對時帝必爲傾聽顧佐長臺事禦寮屬甚嚴獨才謙以爲己弗如也嘗扈蹕樂安漢王髙煦出降帝命謙口數其罪義正祠嚴髙煦伏地戰栗稱萬死帝大悅師還受賚與大臣等出按江西雪冤囚數百人陜西諸處官校爲民害謙疏奏詔遣禦史捕之帝知謙才可大任會增設各部右侍郎出爲巡撫乃手書謙名授吏部遂超遷兵部右侍郎巡撫河南山西年僅三十三謙感帝知甫至官徧歷諸州縣察時所急事所宜興革卽具艸言之一歲章數上當是時三楊在政府皆重謙所奏朝上夕報可以是得行其志英宗立奏免山陵役夫萬七千人正統初數上便宜事民間少有水旱卽立奏河南近河地河流歲衝土城謙令厚築堤障之五里置亭亭有長以時督率修繕植楡柳鑿井以蔭行旅而飲渴者民皆稱便六年又上疏言今河南山西積谷名數百萬計臣欲於每歲三月令府州縣申報缺食下戶隨分支給先菽秫次麥黍次稻俟秋成償官而免其老疾及貧不能償者府州縣吏秩滿當遷卽預備糧儲未足不聽離任仍令風憲官以時稽察詔可自是儲偫充溢境內數千里民無水旱憂謙又以大同懸塞外請別設禦史治之而盡奪其鎭將之役卒私墾者爲官屯邊用亦溢在官九歲遷左侍郎食二品俸謙每議事京師空行無所賫諸權要固不能無望及是入朝舉參政王來孫原貞自代時三楊已前卒中官王振方用事勢張甚適有禦史姓名類謙嘗忤振通政司李錫遂阿振指劾謙以久不遷怨望無人臣禮遂下法司論斬系獄三月已而振知其誤怒解而山西河南吏民伏闕上書請畱謙者以千數周晉諸王亦言之乃赦謙以大理少卿復往巡撫而所薦來原貞皆顯名景泰中至尙書別有傳謙復至河南會山陜流民來就食者二十餘萬請以河南懷慶二府積粟賑又奏令布政使年富安集其眾給牛種以耕使裏老司察之前後在任十九年兩丁內外艱詔皆許歸治喪旋起復至正統十三年以兵部左侍郎召明年也先大入寇振挾英宗北徵駕陷於土木京師大震眾莫知所爲郕王監國命羣臣議戰守侍講徐珵言星象有變當南遷謙厲聲曰言南遷者可斬京師天下根本一動則大事去矣獨不見宋南渡事乎王是其言守議遂定時京師勁甲精兵皆陷沒所餘疲卒不及十萬敵乘勝深入上下無固志尙書鄺野旣歿謙獨理部事乃請王檄取兩京河南備操軍山東及南京沿海備倭軍江北及北京諸府運糧軍亟赴京部署略定人心稍安卽遷本部尙書時王振𨿽歿而振黨馬順等猶恣於是給事中王竑廷擊順朝班大亂衛卒聲洶洶王懼欲起謙直前掖王止且啟王宣諭曰順罪當死勿論眾乃定謙退徐步出掖門吏部尙書王直最篤老執謙手嘆曰國家正賴公耳今日𨿽百王直何能爲當是時朝廷皆倚重謙謙亦以身任其責上言扈駕文武臣有預軍事進止者當以失機論卽死不宜濫卹報許王旣卽大位入見泣奏曰敵得志要畱大駕勢必輕中國長驅而南請飭諸邊守臣協力防遏京營兵械且盡宜亟分道募民兵令工部繕器甲九門要地宜令都督孫鏜衛�張軏張義雷通分兵以守都禦史楊善給事中王竑等參焉諸軍皆列營郭外而附郭居民皆徙入內通州積糧令官軍悉詣關支聽自運仍以贏米爲之直毋棄以資敵文臣如軒輗者宜用之巡撫武臣如石亨楊洪柳溥者宜用之將帥至於軍旅之事臣請身當之不�則治臣之罪帝深納之十月遂敕謙提督各營軍馬而是月也先已挾上皇破紫荊關直窺京師石亨議毋出兵�堅壁老之謙謂如此則示弱令敵益輕我卽分遣諸將帥師二十二萬列陣九門外都督陶瑾安定門廣寧伯劉安東直門武進伯朱瑛朝陽門都督劉聚西直門鎭遠侯顧興祖阜成門都指揮李端正陽門都督劉得新崇文門都指揮湯節宣武門而謙自與石亨帥副總兵範廣武興陳徳勝門外當也先以部事付侍郎吳寧悉閉諸城門絕士卒返顧身自督戰下令臨陣將不顧軍先退者斬其將軍不顧將先退者後隊斬前隊於是將士知必死皆用命副總兵髙禮毛福壽卻敵彰義門北擒其長一人帝喜令謙選精兵屯教場以便調用復命太監興安李永昌同謙等整理軍務初敵之深入也意驕甚謂京城可旦夕下及是見官軍嚴陣待意少沮叛人喜寧乃嗾也先邀大臣迎駕索金帛以萬萬計復邀謙亨及王直胡等出帝不許庚申敵數騎來窺徳勝門謙亨先設伏空捨令數騎誘敵敵遂以萬騎來薄副總兵廣發火器擊之伏兵齊擊也先弟孛羅平章卯那孩中�死敵轉至西直門都督孫鏜與戰斬數人鏜逐之敵益兵圍鏜戰不解還附城求入給事中程信不納鏜戰益力信於城上發箭炮助之禮福壽來援禮中流矢會亨分兵至敵引去副總兵興擊敵彰義門與都督王敬挫其前鋒敵且卻而內官數百騎在後欲爭功躍馬競前陣亂敵乘之遂敗敵逐至土城興被流矢死居民皆升屋投磚瓦爭擲之歡聲動天地王竑及福壽援至敵望見旗幟乃不敢前相持五日也先邀請旣不應戰又不利知終不能得志又聞勤王師且至恐斷歸路遂擁上皇由良鄕而西謙調諸將追擊至關而還論功加少保總督軍務固辭不允謙以眞保涿易諸府州爲京師藩衛乃益兵鎭守以大臣鎭山西防敵南侵景泰元年二月總兵朱謙奏敵二萬攻圍萬全諸處敕範廣充總兵官禦之已而報敵已出口謙請卽駐兵居庸敵來則出關剿殺退則就糧京師時有敵三人至大同欲朝廷遣使通好參將許貴以聞謙言前遣指揮季鐸嶽謙而敵隨入寇通政王復少卿趙榮不見上皇而還和不足恃明矣況我與敵不共戴天理固不可和萬一和而彼遂肆無厭之求從之則坐敝不從則生變勢亦不得和貴介冑之臣而恇怯如此何以敵愾移檄切責之自是無敢議和者旣擒戮喜寧又計授王偉誘誅爲敵間者小田兒而特釋忠勇伯把臺家以誘致之後竟得其力京師稍解嚴上言天下之患不獨在西北南京天下重地撫輯須人中原如開封南陽襄陽鳳陽兗州諸府逃民就食多設遇荒歉嘯聚可虞乞敕內外守備及各巡撫加意整飭防患未然並召還所遣召募文武及鎭守中官在內地者帝皆許之惟中官鎭守如故於時八月上皇北狩且一年矣也先見中國無釁滋欲議和使頻至請歸上皇羣臣王直等言宜遣使奉迎帝不懌曰朕本不欲登大位當時見推實出卿等謙從容曰天位已定寧復有他顧理當速奉迎耳萬一敵果懷詐我有辭矣帝顧而攺容曰從汝從汝先後遣李實楊善往卒奉上皇歸謙力也先是瓦剌朝貢不過百人正統十三年至三千餘賞賚不饜其欲遂入寇及上皇歸復遣使三千來朝謙請列兵居庸關備不虞京師盛陳兵宴之因言和議難恃戰守不可忘條上安邊三策請敕大同宣府永平山海遼東各路總兵官增修備禦而京營分隸五軍神機三千諸營者𨿽各有總兵勢不相統一乃擇其精銳十五萬人分十營團操遂爲定制具兵志中謙每遇瓦剌入貢攜故所掠人口至必奏酬其使贖還掠者前後累數百人初河間東昌諸府永樂間安置降人甚眾也先入寇多從之而北值西南方用兵謙與帝謀每徵行輒挾其精騎以往厚與之資已而更遣其妻子肘腋少他患貴州苗患未平侍郎何文淵請仍舊罷二司專設都司遣大將鎭之謙曰不設二司是棄之也議遂寢謙以上皇𨿽還國恥未雪因也先與脫脫不花構請乘間大發兵身往討之以復前仇永淸邊患帝不許謙才略開敏方其初爲兵部也非獨瓦剌爲患浙江福建則有鄧茂七葉宗畱餘黨廣東西則有黃蕭養及猺獞而湖廣貴州苗獠所至蜂起前後徵調皆謙獨運當軍書倥傯目視指屈口具章奏皆合機宜號令明審勛臣宿將小不中律卽請旨切責片紙行萬里外靡不惕息性忠孝忘身憂國自遭寇變常泣誓不與敵俱生帝嘗賜之第則辭立太子命兼宮僚者支二俸諸臣皆辭謙獨辭至再一遇災祲則請帝敬天法祖仁民愼終如始以回天意帝偶遣使往眞定河間采野菜直沽造幹魚立諫阻之帝知謙言無不從欲用一人必密訪謙謙亦竭誠無隱不避嫌怨諸不任職者咸忌嫉之比敵初退都禦史羅通卽劾謙上功簿不實禦史顧嫉謙專上言六部大事宜同內閣奏行謙據祖制折戶部尙書金濂亦疏爭乃止然言者捃摭不已諸禦史以深文彈劾者數矣賴帝力持之謙得盡其所施設然謙故性剛負才气遇事有不如意輒拊膺嘆曰此一腔熱血竟灑何地視諸選耎大臣勛臣貴戚意頗輕之以此怨憤益眾又始終不主和議𨿽上皇以是得還然不免蓄怨待珵以議遷都故嘗切齒謙至是已攺名有貞稍稍進用石亨總兵十營畏謙不得逞謙知其意力辭提督帝不允銜謙益深徳勝之捷亨功不加謙而得世侯內愧疏薦謙子冕詔召赴京師謙辭不允冕至謙言國家多事臣子義不得顧私恩且亨位大將不聞舉一幽隱拔一行伍微賤以裨軍國獨薦臣子於公議得乎臣於軍功力杜僥幸決不敢以子濫功亨復大恚都督張軏以徵苗失律爲謙所劾與內侍曹吉祥等亦素憾謙景泰八年正月壬午亨等旣迎上皇復位宣諭朝臣畢卽執謙與大學士王文下獄誣謙等與黃構邪議更立東宮又與太監王誠舒良張永王勤等謀迎立襄王子亨等主其議嗾言官上之都禦史蕭惟禎定讞坐以謀逆律淩遲處死文不勝誣辧之疾謙笑曰亨等意如是辧何益英宗𨿽怨謙然尙猶豫曰於謙實有功有貞進曰不殺於謙此舉爲無名英宗意遂決丙戌攺元天順丁亥棄謙等市籍其家家戍邊遂溪教諭吾豫言謙罪當族諸文武大臣爲謙薦舉者�應誅不然恐肘腋變生部議持之而止豫景泰中用知兵召嘗以事謁謙謙嘗右之者也千戶白琦又請榜謙等罪鏤版示天下從之一時希旨取寵者率以謙爲口實云謙自入仕三遷至尙書值也先之變身任社稷安危嘗畱宿直廬不還私第器具蕭然素病痰疾作景帝遣興安舒良更番往視還奏謙服用過薄詔計資令尙方制賜至酰菜畢備帝又親幸萬歲山伐竹取瀝賜之或言寵謙太重興安曰彼日夜分國憂不問家產卽彼去令朝廷何處更�得此人及籍沒家無餘貲獨正室鐍鑰甚固啟視特上所賜蟒衣劍器死之日陰霾四合朝野冤之指揮朵兒者本出曹吉祥麾下以酒酹謙死所慟哭吉祥怒抶之明日復酹奠如故都督同知陳逵感謙忠義謙死故人僚友皆畏避不敢出獨逵收遺骸殯之逾年歸葬杭州逵六合人故舉將才出李時勉門下者也皇太后聞謙死嗟悼累日英宗亦漸察其冤謙旣死而陳汝言代爲尙書亨黨也未一年敗贓累巨萬列內庭帝召大臣入視愀然曰於謙終始景泰朝被遇若一身死無餘訾汝言抑何多耶亨俯首不能對後遇邊警帝憂形於色恭順侯吳瑾侍進曰使於謙在不令敵至此帝爲默然有貞亨相繼竄殛謙事白成化初冕赦歸上疏訟冤詔復官賜祭有云當國家之多難保社稷以無虞惟公道之獨持爲權姦所�嫉在先帝已知其枉而朕心實憐其忠天下傳誦之弘治初加贈特進光祿大夫柱國太傅謚肅湣賜祠於其墓曰旌功萬曆中攺謚忠肅福王時贈臨安伯杭州河南山西皆世奉祀不絕冕字景瞻蔭授副千戶坐戍龍門謙冤旣雪並復冕官自陳不願武職攺兵部員外郎居官有幹局累遷至應天府尹致仕卒無子以族子允忠爲後世襲杭州衛副千戶

吳寧按明外史本傳寧字永淸歙人宣徳中進士除兵部主事英宗初奉詔徙回回疊力等居浙江瀕海州縣以寧言月給口食爲例再遷職方郎中正統末四方用兵軍書旁午尙書鄺野甚倚之郕王監國於謙薦擢本部右侍郎及謙禦敵城外寧掌部事命赴軍中議方略比還城門弗啟敵騎充斥寧立雨中指揮兵事移時乃入敵旣退畿民猶日數驚相率南徙或議仍召勤王兵寧曰是益之使驚也莫若告捷四方人心自定因其奏行之景泰攺元以勞瘁得疾乞歸後疾已不復出家居三十餘年卒寧爲人方介有識鑑謙欲擇�謀於寧寧以千戶朱驥薦謙疑之寧曰公他日當得其力謙被刑驥果歸其喪葬之後官都指揮使有賢名

徐琦按明外史本傳琦字良玉錢塘人其祖謫戍寧夏遂家焉幼力學通經史慶王器重之中永樂十二年進士寧夏有進士自琦始授行人歷刑部員外郎攺行兵部宣宗初命淸天下軍伍調職方員外郎擢右通政副章敞使安南饋遺無所受還拜南京兵部右侍郎八年帝以安南貢賦不如額南徵士卒未盡返復命琦往時黎利已死其子麟疑未決琦宣布威徳曉以禍福麟懼鑄代身金人貢方物以謝帝悅命落琦戍籍宴賚甚厚正統元年命考察南畿府縣官災異屢見琦陳弭災十事悉嘉納之五年命參贊南京機務十四年進尙書參贊如故有言往年分調南京軍家悉宜北徙朝廷欲行之琦奏安土重遷人之情也今驟徙數萬眾人心一搖事或叵測議遂沮軍衛無學校琦請天下衛所視府州縣例皆立學從之景泰元年靖遠伯王驥督機務琦專理部事驥解任琦仍參贊四年卒年六十八謚貞襄

程信按明外史本傳信字彥實休寧人其先洪武中謫戍河間因家焉信舉正統七年進士授吏科給事中景帝嗣位薦起薛瑄等三人也先犯京師信與王通楊善同督軍守禦上兵備五事景泰元年奉使四川還請賑畿輔饑民復河間學官生徒因用兵罷遣者皆報可進右給事中以天變上中興固本十事請帝惇孝友之實以答天心出爲山東右參政督餉遼東巡撫寇深奏盜糧一石以上者死又置新斛視舊加大屬信鉤考信立碎之曰柰何納人於死深由是不悅尋以憂去起故官�四川理松潘餉偕侍郎羅綺破黑虎諸寨天順初錄景泰間進言者信時入賀特擢太僕卿京衛馬多耗信定期徵之三營大將石亨孫鏜曹欽等庇諸武臣言於帝請攺隸兵部信言髙皇帝令太僕馬數勿令人知若攺隸兵部馬登耗太僕不得聞脫有警而馬不給誰任其咎事乃止明年攺左僉都禦史巡撫遼東僉事胡鼎發都指揮夏霖四十罪信以聞下霖錦衣獄門達言信不當代奏帝責令陳狀信疏辧而寇深方掌都察院修前郤遂劾信不輸罪徵下詔獄謫降南京太僕少卿五年召爲刑部右侍郎母憂歸成化元年起復兵部尋轉左四川戎縣山都掌蠻數叛陷合江等九縣廷議發大軍討之以襄城伯李瑾充總兵官太監劉恆爲監督而進信尙書提督軍務抵永寧分道進所向克捷又討平九姓土獠積年巨寇皆盡帝悅降璽書嘉勞語詳瑾傳錄功進兼大理寺卿與白圭同�兵部言官劾信上首功不實四疏乞休不許信欲有爲阻於圭不得逞六年春旱應詔言兵事宜更張者四兵獘宜申理者五語多侵圭圭奏寢之攺南京兵部參贊機務應城伯孫繼先有罪下信等治繼先坐免黨與皆遣戍八年星變與文武大臣合疏陳十餘事帝多采納惟請召還給事王徽等罷不行十一年致仕卒贈太子少保謚襄毅信彊愎好勝所至與人忤然有才力識大體徵南蠻時許便宜從事迄班師未嘗擅賞戮一人曰刑賞人主大柄不得已而假之人若幸而事集輒自專非人臣誼在南京守備臣欲預錢谷訟獄事信曰守備重臣所以謹非常若此乃有司職也子敏政見文苑傳

白圭按明外史本傳圭字宗玉南宮人正統七年進士除禦史監朱勇軍討兀良哈有功出巡按山西辧疑獄百餘部檄朔州課鈔益三之二圭疏爭復三十取一之舊車駕陷土木圭脫還景帝命往澤州募兵尋遷陜西按察副使擢浙江右布政使福建賊鄭懷冒流剽處州協諸將平之天順二年貴州東苗幹把豬等僭號攻都勻諸處詔南和侯方瑛討之進圭右副都禦史贊理軍務圭以谷種諸彜爲東苗羽翼先剿破百四十七寨遂會兵靑崖復破四百七十餘寨幹把豬退據六美山乘勝破擒之諸苗震詟湖廣災就命圭巡撫四年召爲兵部右侍郎孛來寇莊浪圭與都禦史王竑分兵巡邊圭敗之固原州竑亦敗之紅崖子川還進工部尙書成化元年荊襄賊劉通等作亂敕撫寧伯朱永爲總兵官都督喜信鮑政爲左右參將中官唐愼林貴奉監之而以圭提督軍務發京軍及諸道兵會討通河南西華人縣門有狻猊重千斤通只手舉之號千斤劉正統中倡妖言潛之房縣謀亂至天順末有石龍者號石和尙聚黨剽掠通遣其子聰約之舉事集流民四萬僞稱漢王建元徳勝圭等至南漳賊迎戰敗之俘斬千三百有奇乘勝逼其巢通奔壽陽謀走陜西圭遣兵扼其道通乃退保大市與其黨苗龍合官軍破賊於雁坪追斬僞太子聰及其黨苗虎等賊退保後巖山據險下木石如雨諸軍四面攻圭往來督戰士皆蟻附登賊大敗擒通及其眾二千五百餘人斬者如之獲賊子女萬一千有奇焚其廬舍彜險阻而還石龍與其黨劉長子等逸去轉掠四川連陷巫山大昌圭等分兵蹙之長子縛龍以降餘寇悉平圭因奏善後事宜悉報可遭父憂命葬畢視事錄功加太子少保增俸一級尋攺兵部尙書兼督十二團營六年圭以四方多災傷而畿輔河南四川浙江福建江西久不置巡撫官請遣大臣巡視帝命圭偕吏部推舉遂舉侍郎原傑等以聞帝卽遣之阿羅出等駐牧河套陜西數被寇圭言鎭巡官偸肆宜治延綏巡撫王銳鎭守太監秦剛總兵官房能俱獲罪圭又議大舉搜河套發京兵及他鎭兵合十萬屯延綏而以輸餉責河南山西陜西民不給則預徵明年賦於是內地騷然而前後所遣三大將朱永趙輔劉聚皆畏怯不任戰卒以無功丁繼母憂奪情如初十年卒官年五十六贈少傅謚恭敏圭性簡重公退卽閉閣臥請謁皆不得通在貴州時有憤中官虐欲刺之者�入圭所圭擁衾問之其人驚曰乃吾公耶卽自刎不殊僕於地圭呼燭起視傅以善藥遣之人服其量次子鉞字秉徳進士及第授編修累官太子少保禮部尙書習典故以詞翰稱卒贈太子太保謚文裕

王竑按明外史本傳竑字公度其先江夏人祖俊卿坐事戍河州遂著籍竑登正統四年進士十一年授戶科給事中豪邁負气節正色敢言英宗北狩郕王攝朝午門羣臣劾王振誤國讀彈文畢王使出待命眾皆哭伏地不起請族振錦衣指揮馬順者振黨也厲聲叱言者去竑怒奮臂起捽順發嚙其面罵曰若曹致天子蒙塵罪當誅今尙敢爾耶與眾共擊之立斃王恐遽起入竑率羣臣隨之王使中官金英問所欲言曰內官毛貴王長隨亦振黨請置於法遂出二人眾又捶殺之曳三尸長安門外籍振家當是時竑名震天下振黨列禁廷咸不自安王欲諭解諸諫官令衛士宣召外廷大恐竑與妻訣曰我死汝當從所遺幼當有好義收卹之者及與同列見王王好言慰諭甚至外內釋然竑亦遂受知於王王卽位會也先入犯命竑與王通楊善守禦京城擢右僉都禦史督毛福壽髙禮軍冠退詔竑偕都指揮夏忠等鎭守居庸簡士馬繕厄塞劾將帥不職者壁壘一新景泰元年五月浙江鎭守中官李徳上言馬順等有罪當請命行誅諸臣乃擅殺非內官擁護危矣是皆犯闕賊臣不宜用可用者莫若內臣章下廷議於謙等奏曰上皇蒙塵禍由賊振順等實振腹心陛下監國羣臣共請行戮而順猶敢呵叱是以在廷文武以及宿衛軍士忠憤奮發不暇顧忌捶死三人此正春秋誅亂賊之大義也向使乘輿播遷姦黨猶在國之安危殆未可知臣等以爲不足問帝曰誅亂臣所以安眾志廷臣忠義朕已知之卿等勿以徳言介意竑尋以疾還朝明年尙寶司檢順牙牌不得順子振言宜責之竑帝許之言官交章言順黨姦罪重廷臣共除之以安宗社遑問牙牌且非竑一人事若責之竑忠臣懼矣乃寢前旨是年出督漕運尋命兼巡撫江北四府及徐和滁三州漕運總督用文臣自竑始明年命考察屬吏兼理兩淮鹽課巡河禦史王淫穢竑劾戍之四年正月上言去歲自東昌開封南抵徐淮災傷疊見邇復風雨沍寒天意難測易內陽外陰爲泰君子道長內陰外陽爲否小人道長今方春陽長候類窮冬是陰盛陽微殆食祿者君子少小人多也望陛下責諸臣痛修省進君子退小人省刑罰薄稅斂罷無益之工嚴無功之賞散財以收民心愛民以植邦本而陛下益日親儒臣講道論徳以淸出治之源庶人事修而天意可回也因引罪乞罷帝納其言遂下詔修省求直言是年夏鳳陽淮安徐州大水道殣相望竑不待報開倉賑之山東河南饑民咸來就食廩不能給惟徐州廣運倉有餘積竑欲發以賑典守中官不可竑往告曰民旦夕且爲盜若不吾從脫有變先斬若然後自請死耳中官憚竑威名不得已從之竑乃自劾專擅罪因言廣運所儲僅支三月請令死罪以下得入粟贖帝從其議復命侍郎鄒幹賫帑金馳赴聽竑便宜竑乃躬自巡行散賑不足則令沿淮上下商舟量大小出米全活百八十五萬人勸富民出米二十五萬石給饑民五十五萬七千家賦牛種七萬四千餘家復業者五千五百家他境流移安輯者萬六百餘家病者給藥死者具槥鬻子女則贖而歸之還籍者予道裏費人忘其饑頌聲大作輯其事爲救荒錄以傳初竑奏淮揚饑帝大爲民慮及得竑自劾疏喜曰眞賢都禦史也於是尙書金濂大學士陳循等頌竑功就進左副都禦史時濟寧亦饑帝遣尙書沈翼賫帑金三萬兩往賑散給僅五千餘歸之京庫竑因劾翼奉使無狀請仍易米備賑從之明年二月上言頃冬春之交淮河冰抵海四十餘里人畜僵死萬餘弱者鬻妻子彊者肆敓民困極矣陛下端居九重大臣安處廊廟何由見之使目擊其狀未有不流涕太息者也陛下嗣位以來非不敬天愛民而天變民窮特甚者恐聖徳𨿽修而未至人倫𨿽正而未篤賢才𨿽用而未收其�邪佞𨿽屏而未盡其類仁愛施而實惠未溥財用省而上供未節刑罰寬而冤獄未伸工役停而匠力未息法制已頒而尙有更張賦稅已免而或仍牽制坐是幹和遂召災變臣所望者在陛下修厥徳新厥治而已修徳則必欽天命法祖宗正倫理篤恩義戒逸樂絕異端斯修徳有其誠矣圖治則必進忠良遠邪佞公賞罰寬賦役節財用戒聚斂卻貢獻罷工役斯圖治有其實矣如是而災變不息未之有也帝褒納之敕內外臣工同加修省六年霍山民趙玉山自稱宋裔以妖術惑眾爲亂竑捕獲之英宗復辟革巡撫官攺竑浙江參政石亨張軏追論竑擊馬順事除名編管江夏居半歲帝於宮中得竑疏見正倫理篤恩義語因感悟命遣官送歸裏敕有司善視之天順五年孛來寇莊浪都督馮宗等出討乃用李賢薦起竑故官與兵部侍郎白圭參贊軍務竑與宗遇賊於紅崖子川擊走之師還慰勞備至仍令督漕撫淮揚淮人聞竑再至歡呼迎拜數百里不絕憲宗卽位六科給事中蕭斌張寧十三道禦史呂洪等薦竑及宣府巡撫李秉堪大用帝乃召竑爲兵部尙書秉左都禦史命下朝野相慶時將用兵兩廣竑舉韓雍爲總督因言將帥徵討毋得奏私人妄冒首功又請復京營舊額禁勢家豪帥擅役禁軍於是命竑同給事禦史六人簡閱十二營軍士竑等以擇兵不若擇將奏罷營職八十餘人而愼簡材武補之兵部謄黃缺官竑偕諸大臣舉修撰嶽正都給事中張寧李賢沮之出二人於外並罷會舉例竑憤然曰吾尙可居此耶卽引疾求退帝方向用竑優詔慰畱日遣醫視疾竑請益切卒罷去竑去名益重然帝頗不悅中外薦章百十上�報寢竑剛方正直立朝未浹歲遽以道不合去天下惜之初竑號其庵曰�旣歸攺曰休杜門謝客鄕人希得見時李秉亦罷官歸日出入裏閈與故舊博奕諧謔竑聞之曰李公大臣胡不自重乃爾秉聞亦笑曰所謂大臣者豈貴其立異鄕曲尙矯激哉世兩稱之竑家食二十餘年至弘治初卒年七十五正徳間贈太子少保謚莊毅淮人立祠祀之

張悅按明外史本傳悅字時敏松江華亭人舉天順四年進士授刑部主事進員外郎成化中出爲江西僉事攺督浙江學校力拒請托校士不糊名曰我取自信而已遷四川副使進按察使遭喪服闋補湖廣王府承奉張通縱恣悅繩以法及入覲中官尙銘督東廠眾競趨其門悅獨不往銘銜甚伺察無所得銘敗悅名益彰召拜右僉都禦史孝宗立遷工部右侍郎轉吏部左侍郎王恕爲尙書悅左右之嘗兩攝選事眾稱公允弘治六年夏大旱求言陳遵舊章卹小民崇儉素裁冗食禁濫罰數事又上修徳圖治二疏並嘉納俄遷南京右都禦史就攺吏部尙書九年復攺兵部參贊機務以年至屢疏乞休詔加太子少保馳傳歸卒贈太子太保謚莊簡

兵部部名臣列傳三

明三

王憲按明外史本傳憲字維綱東平人弘治三年進士歷知阜平滑二縣召拜禦史正徳初擢大理寺丞遷右僉都禦史淸理甘肅屯田進右副都禦史巡撫遼東歷鄖陽大同以應州禦寇功蔭錦衣世百戶遷戶部右侍郎攺撫陜西入爲兵部右侍郎近畿盜起偕太監張忠都督朱泰捕之復以功蔭錦衣武宗南徵命率戶兵工三部郎各一人督理軍儲頗附權幸駕旋以中旨代王瓊爲兵部尙書世宗卽位爲給事中史道劾罷嘉靖四年廷推鄧璋及憲爲三邊總制言官持不可帝竟用憲部將王宰史經連敗寇璽書褒諭吉囊數萬騎渡河從石臼墩深入憲督總兵官鄭卿杭雄趙瑛等分據要害擊之都指揮卜云斷其歸路寇至靑羊嶺大敗去斬首三百餘級獲馬�器仗無算帝大喜加憲太子太保復予一子蔭至是凡三蔭錦衣世百戶矣中官織花絨於陜憲請罷之又因九廟成請釋還議禮得罪者頗爲士大夫所稱張璁桂萼欲用王瓊爲總制乃攺憲南京兵部尙書已入爲左都禦史朔州告急廷推憲總督宣大憲不肯行曰我甫入中臺何見驅亟也給事中夏言趙廷瑞劾憲托疾避難復罷歸未幾帝追念憲召爲兵部尙書小王子入寇條上平戎及諸邊防禦事宜又請立京營分伍操練法諸將不得藉內府供事規避營操帝皆嘉納舊制軍功論敍有生擒斬首當先殿後奇功頭功諸等其後冒濫日多憲定軍功襲替格自永樂至正徳酌其輕重大小之差臚析以上詔著之會典爲成式尋兼督團營西番諸國來貢稱王號者百餘人憲與禮臣夏言等請如成化弘治間例答敕止國王一人仍限貢期人數議乃定大同兵變憲初言首亂當誅余宜散遣而大學士張孚敬與總督劉源淸力主用兵憲乃不敢堅前議源淸攻城不能下北寇又內侵請別遣大臣禦北寇已得專攻城憲亦議從其奏論者多尢憲會帝悟大同重鎭不宜破壞乃寢其事亂亦旋定源淸竟得罪去居數年憲引年歸卒贈少保謚康毅

範按明外史本傳字平甫其先江西樂平人遷沈陽舉正徳十二年進士授工部主事遷員外郎嘉靖三年伏闕爭大禮下獄廷杖由戶部郎中攺長蘆鹽運司同知遷河南知府歲大饑巡撫都禦史潘塤駁諸請賑文牒候勘實乃發不待報輒開倉賑之全活十餘萬民爭謳頌語聞禁中帝爲責戶部及塤與巡按禦史匿災狀塤歸罪以自解被劾罷去名由此顯遷兩淮鹽運使條上鹺政十要歷四川參政湖廣按察使浙江河南右左布政使二十年擢右副都禦史巡撫寧夏爲人持重有方略旣�重鎭不上首功一意練步騎廣儲蓄繕治關隘亭障寇爲遠徙俘歸者五百人上疏言邊將各有常祿無給田之制自武定侯郭勛奏以軍余開墾田園給將領委姦軍爲莊頭害殊大宜給還軍民任耕種便帝從其請居數年引疾歸起故官撫河南尋召爲兵部右侍郎轉左尙書王以旗出督三邊署部事頃之奉詔總理邊關厄隘奏上經略潮河川居庸關諸處事宜請於古道門外蜂窩嶺增墩臺一爲外屏浚濠設橋以防衝突川西南兩山對處各設敵臺以控中流分戍兵番直守要害又薊鎭五里垛劃車升連口慕田谷等地宜設墩臺惡谷紅生谷香鑪石等地宜斬崖塹居庸關外諸口在宣府爲內地在居庸則爲邊藩宜敕東中路文武臣修築加潮河川提督爲守備增副將居庸關領天壽山黃花鎭設橫嶺守備塞懷來路增置新軍二千餘人資團練又議紫荊倒馬龍泉等關及山海關古北口經略事宜請於紫荊之桑谷倒馬之中窯關峪龍泉之陡石嶺諸要害創築城垣增設敵樓營捨薊州所轄燕河太平馬蘭密雲四路修築未竟者括諸司贖鍰竣之而浮圖峪插箭嶺尢爲紫荊倒馬二關衝移參將分駐石門杜家莊俾保定總兵駐紫荊薊遼懸絕千里移建昌營遊擊於山海關三屯等營缺軍應速募馬不足者補入其常戍之兵介冑不備量給鎧仗番上者悉予行糧毋俾荷戈枵腹又言諸路緩急以密雲之分守爲最各關要害以密雲之迆西爲最若燕河之冷口馬蘭之黃崖太平之楡木嶺擦崖子皆所急也宜敕撫鎭督諸將領分各營士馬兼側近按伏之兵疊爲戰守兵部言軍戍久戀土猝移置恐他變莫若山海關增置能將一員募軍三千屯駐聽薊遼撫臣調度援燕河餘如言下守臣議帝才甚會兵部尙書趙廷瑞罷卽命入代以老辭且言隨事通變乏將順之宜帝怒責不恭削其籍時嚴嵩當國而本由徐階薦天下推爲長者惜其去不以罪然罷帝召翁萬達甫至以憂去丁汝夔代之明年俺答逼都城汝夔遂誅死而歸久之乃卒隆慶元年復官

王邦瑞按明外史本傳邦瑞字惟賢宜陽人早有器識爲諸生山東盜起上剿寇十四策於知府正徳十二年成進士攺庶吉士與王府有連出爲廣徳知州嘉靖初祖憂去補滁州屢遷南京吏部郎中出爲陜西提學僉事坐歲貢不中式五名以上貶濱州知州再遷固原兵備副使涇邠巨盜李孟春流劫河東西剿平之以祖母憂去服除復提學陜西轉參政母憂解職起擢右僉都禦史巡撫寧夏寇乘冰入犯設伏敗之攺南京大理卿未上召爲兵部右侍郎攺吏部進左俺答犯都城命邦瑞總督九門邦瑞屯禁軍郭外以巡捕軍營東西長安街大啟郭門納四郊避寇者兵部尙書丁汝夔下獄命邦瑞攝其事兼督團營寇退請治諸將功罪且浚九門壕塹皆報可邦瑞見營制久弛極陳其獘遂罷十二團營悉歸三大營以咸寧侯仇鸞統之邦瑞亦攺兵部左侍郎專督營務復條上興革六事中言宦官典兵古今大患請盡撤提督監槍者帝報從之又舉前編修趙時春工部主事申知兵�攺兵部分理京營事未幾帝召兵部尙書翁萬達未至遲之遂命邦瑞代條上安攘十二事仇鸞構邦瑞於帝帝眷漸移會鸞奏革薊州總兵官李鳳鳴大同總兵官徐�任而薦京營副將成勛代鳳鳴密雲副將徐仁代�旨從中下邦瑞言朝廷易置將帥必采之公卿斷自宸衷所以愼防杜漸示臣下不敢專也且京營大將與列鎭將不相統攝何緣京營乃黜陟各鎭今曲�鸞請臣恐九邊將帥悉奔走托附非國之福也帝不悅下旨譙讓鸞又欲節制邊將罷築薊鎭邊垣邦瑞皆以爲不可鸞大憾益肆讒構會邦瑞復陳安攘大計遂嚴旨落職以冠帶辦事居數日大計自陳竟除名以趙錦代邦瑞去鸞益橫明年誅死錦亦坐黨比遣戍於是帝漸思之逾十年京營缺人帝曰非邦瑞不可乃起故官旣至疏便宜數事悉允行逾年卒贈太子少保謚襄毅遣行人護喪歸葬邦瑞嚴毅有識量歷官四十年以廉節著

聶豹按明外史本傳豹字文蔚吉安永丰人正徳十二年進士除華亭知縣嘉靖四年召拜禦史巡按福建有聲出爲蘇州知府憂歸補平陽知府山西頻中寇民無寧居豹令富民出錢罪疑者贖得萬餘金修郭家溝冷泉石諸關隘練鄕勇六千守之寇來犯被卻由是廷議以豹爲知兵給事中劉繪大學士嚴嵩皆薦之擢陜西副使備兵潼關大計拾遺言官論豹在平陽幹沒會大學士夏言亦惡豹逮下詔獄落職歸二十九年秋都城被寇禮部尙書徐階豹知華亭時所取士也爲豹訟冤言其才可大用立召拜右僉都禦史巡撫順天未赴擢兵部右侍郎尋轉左仇鸞請調宣大兵入衛豹陳四慮謂宜固守宣大宣大安則京師安鸞怒詗豹過無所得乃已三十一年兵部尙書翁萬達赴召未至京卒於道以豹代之奏上防秋事宜又請增築京師外城皆報可是年秋寇大入山西覆總兵官李淶軍大掠二十日而去總督蘇佑反以大捷聞爲巡按禦史毛鵬所發章下兵部豹言寇𨿽有所掠而我師斬獲過當實上元垂佑陛下威靈所致宜擇吉祭告論功行賞帝喜進秩任子者數十人豹亦加太子少保蔭錦衣世千戶京師外城成進太子少傅南北屢奏捷豹復歸功上元已類奏諸邊功復稱引元佑祭告行賞如初豹亦進太子太保當是時西北邊歲遭寇東南倭又起羽書日數至豹本無應變才而大學士嵩與豹鄕裏徐階亦入政府故豹甚爲帝所倚久之寇患日棘帝深以爲憂豹卒無所謀畫條奏皆虛文帝漸知其短思有所易置會侍郎趙文華陳七事致仕侍郎朱隆禧請設巡視福建大臣開海濱互市禁豹皆格不行帝大怒切責之豹震懾請罪復辧增官開市之非再下詔譙讓豹愈惶懼條便宜五事以獻帝意終不懌降俸二級頃之竟以中旨罷而用楊博代之歸數年卒隆慶初贈少保謚貞襄豹初好王守仁良知之說與辧難益心服後聞守仁歿爲位哭以弟子自處及系獄著困辧錄於守仁說頗有異同云

丁汝夔按明外史本傳汝夔字大章沾化人正徳十六年進士攺庶吉士嘉靖初授禮部主事爭大禮被杖調吏部累官山西左布政使擢右副都禦史巡撫甘肅歷撫保定應天入爲左副都禦史坐事調湖廣參政復以故官撫河南歷吏部左右侍郎二十八年十月拜兵部尙書兼督團營條上邊務十事皆報可當是時俺答歲寇邊羽書疊至天子方齋居西內厭兵事而大學士嚴嵩竊權邊帥率以賄進疆事大壞其明年八月甲子俺答犯宣府諸將拒之不得入汝夔卽上言寇不得志於宣府必東趨遼薊請敕諸將嚴爲備潮河川乃陵京門戶宜調遼東一軍赴白馬關保定一軍赴古北口從之寇果引而東駐大興州去古北口百七十里大同總兵官仇鸞知之率所部馳至居庸南順天巡撫王汝孝駐薊州誤聽諜者謂寇向西北汝夔信之請令鸞還大同勿東詔俟後報及興州報至命鸞壁居庸汝孝守蘇州未幾寇循潮河川南下至古北口薄關城總兵官羅希韓盧鉞不能卻汝孝師大潰寇遂由石匣營達密雲轉掠懷柔圍順義城聞保定兵駐城內乃解而南至通州阻白河不得渡駐河東孤山分剽昌平三河犯諸帝陵殺掠不可勝紀京師戒嚴召各鎭勤王分遣文武大臣各九人守京城九門定西侯蔣傳兵部侍郎王邦瑞總督之而以錦衣都督陸炳禮部侍郎王用賓給事禦史各四人巡視皇城四門詔大小文臣知兵者許汝夔委用汝夔乃條上八事請列正兵四營於城外四隅奇兵九營於九門外近郊正兵營各一萬奇兵營各六千急遣大臣二人經略通州涿州且釋罪廢諸將使立功贖罪帝悉從之然是時冊籍皆虛數禁軍僅四五萬老弱半之又半役內外提督大臣家不歸伍在伍者亦涕泣不敢前從武庫索甲伏主庫奄人勒常例不時發久之不能軍乃發居民及四方應武舉諸生乘城且大頒賞格仇鸞與副將徐�遊擊張騰等軍白河西楊守謙與副將朱楫等軍東直門外諸路援兵亦稍集議者率謂城內虛城外有邊兵足恃宜移京軍備內釁汝夔亦以爲然遂量掣禁軍入營十王府慶壽寺前掌營務者成國公朱希忠恐以兵少獲譴乃東西抽掣爲掩飾計士疲不得息出怨言而莫曉孰爲調者則爭詈汝夔鸞兵無紀律掠民間帝方眷鸞令勿捕汝夔亦戒勿治鸞兵民咸怨怒寇遊騎四出去都城三十里及辛巳遂自通州渡河而西前鋒七百騎駐安定門外教場明日大營薄都城分掠西山黃村沙河大小楡河畿甸大震初寇逼通州部所遣偵卒出城不數里道遇傷者輒奔還妄言誑汝夔旣而言不讎汝夔弗罪也募他卒偵之復如前以故寇眾寡遠近皆不能知宣府總兵官趙國忠參將趙臣孫時謙袁正遊擊姚冕山西遊擊羅恭等各以兵入援營玉河諸處詔兵部核諸鎭兵數行賞賚勤王兵先後五六萬人皆聞變卽赴未賫糗糧制下犒師牛酒無所出越二三日援軍始得數餅餌益饑疲不任戰帝久不視朝軍事無由面白廷臣多以爲言帝不許禮部尙書徐階復固請帝乃許癸未羣臣昧爽入至日晡帝始禦奉天殿不發一詞但命階奉敕諭至午門集羣臣切責之而已帝怒文武臣不任事尢怒汝夔吏部因請起楊守禮劉源淸史道許論於家汝夔不自安請督諸將出城戰而以侍郎謝蘭署部事帝責其推委命居中如故寇縱橫內地八日諸軍不敢發一矢寇本無意攻城且所掠過望乃整輜重從容趨白羊口而去方事帝怒諸將不戰趣甚急汝夔以咨嵩嵩曰塞上或敗可掩也失利輦下帝無不知誰執其咎寇飽自揚去耳汝夔因不敢主戰諸將亦益閉營寇以此肆掠無所忌旣退汝夔蘭及戶工尙書李士翺胡松侍郎雒顒孫禬皆引罪命革士翺職停松俸俱戴罪辦事侍郎各停俸五月而下汝夔獄帝欲大行誅以懲後汝夔窘求救於嵩嵩曰我在必不令公死及見帝怒甚竟不敢言給事禦史劾汝夔禦寇無策帝責其不早言奪俸有差趣具獄怒法司奏當緩杖都禦史屠僑刑部侍郎彭黯大理卿沈良才各四十降俸五等刑科張侃等循故事覆奏各杖五十斥侃爲民坐汝夔守備不設卽日斬於市梟其首妻流三千里子戍鐵嶺汝夔臨刑始悔爲嵩所賣方廷訊時職方郎王尙學當從坐汝夔曰罪在尙書郎中無預得減死論戍比赴市問左右王郎中免乎尙學子化適在旁謝曰荷公恩免矣汝夔嘆曰汝父勸我速戰我爲政府�汝父免我死何恨聞者爲泣下隆慶初復官汝夔旣下獄並逮汝孝希韓鉞寇未盡去官校不敢前托言汝孝等追寇白羊口遠不可卒至比逮至論死帝怒漸解而汝孝復以首功聞命俱減死戍邊

陳洪謨按明外史本傳洪謨字宗禹武陵人幼�異凝重寡言笑弘治九年進士除刑部主事歷員外郎正徳初父喪除入京師見劉瑾亂政稱母老乞便養乃攺南京戶部再遷漳州知府時巨寇林廣周嘯聚數千負海爲亂洪謨討平之俗尙浮奢好訟乃頒呂氏鄕約朔望躬親講諭民多從化復朱子書院簡俊士肄業其中浚龍溪陂灌田萬餘頃人號陳公陂擢江西右參政歷貴州雲南按察使十八寨番人叛勢大震巡撫何孟春與洪謨合謀討之遂空其地洪謨神采嚴重不畏彊禦鎭守中官史泰及金騰分守中官劉玉假進貢名要索金寶洪謨檄所司毋奉行泰縱家人捶諸生於塗責以大義執而治之黔國公沐昆子紹勛幼未襲爵其從父參將崧賂權貴欲奪之洪謨持不可乃止嘉靖攺元遷山東左布政使以疾起補江西三年拜右副都禦史巡撫其地時去兵燹未久府庫虛匱洪謨節財用廣積儲數年積�至百五十餘萬石特被獎賚洪謨請更發官帑雜銀�賑貸而畱余積備不虞報可時中官吳猷奉命修龍虎山宮觀估費至二十萬洪謨言江西變頻仍人民愁困頃奉明詔宮觀但仍舊制當用四萬七千兩而足乞敕猷務遵成旨毋別創新規額外徵索帝從其請及猷還謗於朝洪謨由是遂罷居二年以薦起兵部右侍郎進左十年兵部公廨火延及工部文籍俱毀時洪謨方署部事帝震怒降諭切責言諸司縱吏爲姦武選尢甚因逮洪謨及武選郎中黃禎等下詔獄斥爲民他司及工部官俱停俸給事中王聘疏救亦被黜久之遇赦復洪謨官致仕家居二十餘年中外交薦悉報寢卒年八十二孫思育禮部侍郎

譚綸按明外史本傳綸字子理宜黃人嘉靖二十三年進士除南京禮部主事遷職方郎中臺州知府綸沈毅知兵時東南倭患已四年參將戚繼光募鄕兵禦賊數有功綸亦練千人自衛倭犯柵浦繼光以道阻失援綸自將擊之三戰三捷倭復由松門澶湖掠旁六縣進圍臺州不克而去其黨寇仙居臨海綸擒斬殆盡進海道副使益募浙東良家子教之而盡罷客兵倭自象山突臺州綸繼光連破之章安葛埠南灣加右參政會憂去以尙書楊博薦起復將浙兵討饒平賊林朝曦朝曦者大盜張璉餘黨也璉旣滅朝曦據巢不下出攻程鄕知縣徐甫宰嚴兵待而遣主簿梁維棟入賊中諭散其黨朝曦窮棄巢走綸及廣東兵追擒之尋攺官福建乞終制去繼光數破賊浙東略定倭轉入福建自福寧至漳泉千里盡賊黨繼光漸擊定之師甫旋其眾復犯邵武陷興化四十二年春再起綸道擢右僉都禦史代遊震得巡撫福建倭屯崎頭城都指揮歐陽深搏戰中伏死倭遂平海衛陷政和壽寧各扼海道爲歸計綸環柵斷路賊不得出移營渚林繼光至綸自將中軍總兵官劉顯兪大猷將左右軍令繼光以中軍薄賊壘左右軍繼之大破賊復一府二縣詔加右副都禦史綸以延建汀邵間殘破甚請緩徵蠲賦又考舊制建水寨五扼海口薦繼光爲總兵官以鎭守之倭復圍仙遊綸繼光大破賊城下已而繼光破賊王倉坪蔡丕嶺餘賊走廣東境內悉定綸乃上疏請復行服乃聽綸歸四十四年冬起故官巡撫陜西未上而大足民作亂陷七城詔攺綸四川至已破滅雲南土酋鳳繼祖遁入會理綸會師討平之進兵部右侍郎兼右僉都禦史總督兩廣軍務兼巡撫廣西招降岑岡賊江月照等綸練兵事朝廷倚以辦賊遇警輒調居官無淹歲迨南寇略平而邊患方未已隆慶元年給事中吳時來請召綸繼光練兵詔徵綸還部進左侍郎兼右僉都禦史總督薊遼保定軍務綸上疏曰今籌邊者皆曰乘障曰設險然薊昌卒不滿十萬而老弱居半分屬諸將散二千里間敵聚攻我分守眾寡彊弱不侔故言者亟請練兵然四難不去兵終不可練夫敵之長技在騎非召募三萬人勤習車戰不足以制敵計三萬人月餉歲五十四萬此一難也燕趙之士銳气盡於防邊非募吳越習戰卒萬二千人雜教之事必無成臣與繼光召之可立至議者以臣與繼光不可信不能任之專此二難也軍事尙嚴而燕趙士素驕驟見軍法必大震駭且去京師近流言易生徒令忠智之士掣肘廢功更釀他患此三難也我兵素未當敵戰而勝之彼不心服能再破乃終身創而忌嫉易生欲再舉禍已先至此四難也以今之計請調薊鎭眞定大名井陘及督撫標兵三萬分爲三營一駐密雲一駐遵化一駐三屯營令總兵參遊分將之而授繼光以總理練兵之職春秋兩防三營兵各移近邊至則遏之邊外人則決死邊內二者不�臣無所逃罪又練兵非旦夕可期今秋防已近請速調浙兵三千以濟緩急三年後邊軍旣練遣還詔悉如所請仍令綸繼光議分立三營事宜綸因言薊鎭練兵逾十年然竟不�者任之未專而行之未實也今宜責臣綸繼光令得專斷勿使巡按巡關禦史參與其間自兵事起邊臣牽制議論不能有爲故綸疏言之而巡撫劉應節果異議巡按禦史劉翾巡關禦史孫代又劾綸自專帝悉以兵事委綸而諭應節等無撓綸初至按行塞上謂將佐曰秣馬厲兵角勝負呼吸者宜於南堅壁淸野坐制侵軼者宜於北遂與繼光圖上方略築敵臺三千起居庸至山海控守要害綸召入爲右都禦史兼兵部左侍郎協理戎政會臺工成益募浙兵九千餘守之邊備大飭以功進兵部尙書兼右都禦史協理如故其冬予告歸神宗卽位起兵部尙書萬曆初加太子少保給事中雒遵劾綸不稱職綸三疏乞罷優詔畱之五年卒官贈太子太保謚襄敏綸終始兵事垂三十年積首功二萬一千五百嘗戰酣刃血漬腕累沃乃脫與繼光共事齊名稱譚戚

李禎按明外史本傳禎字維卿安化人隆慶五年進士除髙平知縣徵授禦史萬曆初傅應禎以直言下詔獄禎與同官喬巖給事中徐貞明擁入護視之坐謫長蘆鹽運司知事遷歸徳推官禮部主事三遷順天府丞十八年洮河有警禎家西陲稔邊事極言貢市非策因歷詆邊吏四失帝以納款二十年不當咎始事遂寢其議以右僉都禦史巡撫湖廣言知縣梁道凝循吏反注下考宜懲挾私者以勵其餘薦舉屬吏不應專及髙秩下僚如趙蛟楊果者亦當顯旌之蛟果萬曆初以吏員超擢者也詔皆報可召爲左僉都禦史再遷戶部右侍郎趙用賢以絕婚事被訐戶部郎中鄭材復詆之禎駁材疏語侵其父洛材憤疏詆禎禎遂乞休不允禦史宋興祖請攺材他部避禎全大臣體乃出材南京禎尋調兵部進左侍郎二十四年日本封貢事僨首輔趙志臯本兵石星俱被劾廷臣議戰守章悉下兵部禎等言今所議惟戰守封三事封則李宗城𨿽徵楊方亨尙在若遽議罷無論中國數百人淪於異域而我兵食未集勢難遠徵宜令方亨靜俟關白來迎則封不迎則止我以戰守爲實務而相機應之且朝鮮素守禮王師所屯宜嚴禁擾掠得旨如議而疏內言志臯星當去詔詰禎止令議戰守事何擅及大臣去畱姑弗問志臯自是不悅禎明年星得罪命禎攝部事禎以平壤王京釜山皆朝鮮要地請修建大城興屯開鎭且列上戰守十五策俱允行後又數上方略四川被寇禎言川陜接界而松潘向無寇患者以諸番爲屏蔽也自俺答西牧隴右騷然其後隴右備嚴寇不得逞而禍乃移之川矣今諸番彊半折入於西部臣閱地圖從北界迆西間道達蜀地多不隔三捨幸層巖疊嶂屹然天險如鎭鹵堡爲臘門戶虹橋關爲松城咽喉關堡之外或嶺或崖皆可守守阿玉嶺則不能越咂際而窺堡守黃勝場則不敢逾塞墩而寇關他如橫山寡石崖尢爲要害皆當亟議防禦令撫鎭臣計畫以聞報可禎質直方剛署事規畫頗當有欲卽用爲尙書者志臯以故憾陰沮之而張位沈一貫雅與經略邢玠經理楊鎬通亦不便禎所爲言禎非將材惟蕭大亨堪任帝不聽其後玠鎬益無功志臯等又請罷禎禦史況上進劾禎庸鄙帝皆不聽甘肅缺巡撫禎以劉敏寬名上給事楊應文言敏寬方坐事勘不當推舉帝以詰禎禎言前奉詔敏寬須巡撫缺用臣故舉之帝怒禎不引罪調之南京後考察南京言官拾遺及禎遂命致仕久之起南京刑部尙書逾年復引疾不俟報徑歸帝怒大學士葉向髙言禎實病不可深責十餘年來大臣乞休得請者百無一二李廷機趙世卿皆羈畱數載疏至百餘上今尙書孫丕揚李化龍又以考察軍政疏不下相率求去若復踵禎轍實傷國體諸臣求去約有數端疾病當去被言當去不得其職當去宜曲體其情可畱畱之不可畱則聽之帝竟奪禎職閒住未幾卒

薛三才按明外史本傳三才字中孺定海人萬曆十四年進士攺庶吉士授兵科給事中李成梁奏敗土蠻子卜言帝已告廟宣捷三才再疏論其欺罔火落赤犯洮河總督梅友松巡撫趙可懷言其志掠番非犯順三才力駁之兵部推故總兵官李應祥僉書南京右府三才言應祥賄敗褫官不當復應祥遂勒免累遷禮科都給事中秦王請封奉國中尉誼爲郡王三才言非制朝鮮王李�以長子疾請立次子�爲嗣三才爭不可湖廣貢鮓不如制貶布政使武尙耕等官給事中張濤言事被謪三才�論救坐奪俸出爲湖廣右參政就遷其地按察使左右布政使三十一年楚宗人華等二十九人訐楚王華奎非恭王子大學士沈一貫右王下巡撫趙可懷等勘治三才心知王僞以詔旨嚴切不敢爭華遂奪爵錮髙墻餘論罪有差諸宗人憤甚而王進萬金助大工又購玉帶名馬珍玩載以巨艦入都謝當路宗人蘊�等率眾百餘挾渡江邀之漢陽冀得所遺朝貴書書不得亡賴者遂攫其貨可懷聞急遣副使周應治往捕獲三十餘人裸其體桎梏之鳴金鼓而入盡系之獄諸宗噪軍門擅釋系者應治至眾爭毆之應治竄可懷署內宗人隨入可懷急出解諭語過激諸宗羣詈之視案上奏艸言剽奪上供物於是羣毆可懷立斃時變起倉猝獨三才與按察使李濤在好言曉之稍稍解去乃密授意諸郡王計縻諸宗人亂乃定巡按禦史吳楷奏聞一貫言楚人好亂請亟遣巡撫集兵捕都禦史溫純議卽用三才而一貫用右布政使梁雲龍命未至楷惑流言奏逆宗�期舉事謀據南都一貫請發兵帝震怒立詔南京鄖陽江西河南勒兵進討一貫又言逆宗無狀指斥乘輿誣陛下納賄庇王帝益怒捕之急而宗人居城中自如無一人逸及楷以荊州兵至亂已定雲龍命亦至諸宗人悉就縛楷等欲實前疏妄言一鼓就擒而鄰鎭兵來者不止檄止之乃安雲龍列五等以上詔戮二人賜四人自盡錮髙墻者二十三人降革者四十人三才引疾去其後禦史潘之祥追論楚獄言當時無有爲平反者詞頗侵三才三才督薊邊奏辧且乞罷帝不問徵拜右副都禦史巡撫宣府進兵部右侍郎總督薊遼保定軍務嚴飭所部增賞者與失律同科將吏無敢妄增者虎墩兔入犯三才議停其市賞叩關設誓乃奏復之四十五年召爲兵部尙書協理戎政崔景榮去兼署兵部事明年四月以勞卒官贈太子太保謚恭敏

余懋衡按明外史本傳懋衡字持國婺源人萬曆二十年進士除永新知縣徵授禦史帝以殿工廣設礦稅使懋衡上疏言與其騷擾里巷榷及雞豚曷若明告天下稍增田賦共襄殿工今避加賦之名而爲竭澤之計其害實倍於加賦忤旨停俸一年巡按陜西稅監梁永嘗輦私物於畿輔役人馬甚眾懋衡奏於朝永大恨其爪牙樂綱俾膳夫毒懋衡再中毒不死收拷膳夫獲綱所予賄及余蠱遂上疏極論永罪且自乞罷言官亦爭論永帝皆不省永慮軍民爲難自危廣召亡命環甲晝夜衛禦史王基洪聲言永必反陳永斬關及殺掠吏民狀甚悉及巡撫顧其志疏上頗諱之永得借口辧帝疑禦史言不實而咸寧長安二知縣持之益急諸無賴稍散去其渠魁王九功輩多私裝恐爲有司所迹托言永遣乘馬結陣而逃方馳縣隸追及之華陰相格鬥已皆被縶懋衡遂以反逆聞永窘甚爪牙盡亡獨綱在乃教永誣劾咸寧知縣滿朝薦朝薦被逮永不久亦撤還關中始靖懋衡尋以憂歸起掌河南道事擢大理右寺丞引疾去天啟元年起歷大理左少卿進右僉都禦史與尙書張世經共理京營戎政進右副都禦史攺兵部右侍郎俱理戎政三年八月廷推南京吏部尙書以懋衡副李三才推吏部左侍郎以曹於汴副馮從吾帝皆用副者大學士葉向髙等力言不可弗聽懋衡於汴亦以資後三才等力辭新命引疾歸明年十月再授前職懋衡以璫勢方張堅臥不起旣而姦黨張訥醜詆講學諸臣以懋衡從吾及孫愼行爲三大頭目遂削奪崇禎初復其官

陳道亨按明外史本傳道亨字孟起新建人萬曆十四年進士除刑部主事歷南京吏部郎中同裏鄧以贊衷貞吉亦官南都人號江右三淸遭母喪家毀於火僦屋以居窮冬無幃妻禦葛裳與子拾遺薪爇以禦寒或有遺贈拒弗受由湖廣參政遷山東按察使右布政使轉福建爲左所至不私一錢以右副都禦史提督操江光宗立進工部右侍郎總理河道天啟二年妖賊徐鴻儒作亂道亨守濟寧扼諸要害以衛漕舟事平增俸賜銀幣尋拜南京兵部尙書參贊機務楊漣等羣擊魏忠賢被譙責道亨憤偕九卿上言髙皇帝定令內臣止供掃除不得典兵預政陛下徒念忠賢微勞舉魁柄授之恣所欲爲舉朝忠諫皆不納何重視宦豎輕天下士大夫至此疏入不納道亨遂連疏求去詔許乘傳歸逾年卒道亨貞亮有守自參政至尙書不以家累自隨一蒼頭執爨而已崇禎初贈太子少保謚淸襄子弘緒字士業爲晉州知州以文名

趙彥按明外史本傳彥膚施人萬曆十一年進士授行人屢遷山西左布政使光宗嗣位以右僉都禦史巡撫山東遼陽旣失彥請增兵戍諸島特設大將登州登萊設鎭自此始天啟二年廣寧復失彥以山東南北咽喉列上八事詔多允行先是薊州人王森得妖狐異香倡白蓮教自稱聞香教主其徒有大小傳頭及會主諸號蔓延畿輔山東山西河南陜西四川森居灤州石佛莊徒黨輸金錢稱朝貢飛竹籌報機事一日數百里萬曆二十三年有司捕系森論死用賄得釋乃入京師結外戚中官行教自如後森徒李國用別立教用符�召鬼兩教相仇事盡露四十二年森復爲有司所攝越五歲斃於獄其子好賢及巨野徐鴻儒武邑於弘志輩踵其教徒黨益眾至是好賢見遼東盡失四方姦民思逞與鴻儒等約是年中秋並起兵會謀泄鴻儒遂先期反自號中興福烈帝稱大成興勝元年用紅巾爲識五月戊申陷鄆城俄陷鄒滕嶧眾至數萬時承平久郡縣無守備山東故不置重兵彥任都司楊國棟廖棟而檄所部練民兵增諸要地守卒請畱京操班軍及廣東援遼軍以備徵調薦起故大同總兵官楊肇基爲山東總兵官討賊賊乘肇基未至襲兗州爲滋陽知縣楊炳所卻棟等擊敗賊復鄆城其別部犯巨野知縣趙延慶固守不下國棟兵至敗之又敗其犯兗州者遂偕棟等合攻鄒縣兵潰遊擊張榜戰死賊遂圍曲阜郯城旋敗去遂復嶧縣七月彥視師兗州甫出城遇賊萬餘彥縋入城肇基急迎戰而令國棟及棟夾擊大敗之橫河時賊精銳聚鄒滕中道彥欲攻鄒滕副使徐從治曰攻鄒滕難下不如搗其中堅兩城可圖也彥乃與肇基令遊兵綴賊鄒城而以大軍擊賊精銳於黃陰紀王城大敗賊蹙而殪之嶧山遂圍鄒大小數十戰城未下令天津僉事來斯行及國棟等乘間復滕縣國棟又大破賊沙河乃築長圍以攻鄒鴻儒抗守三月食盡賊黨盡出降鴻儒單騎走被擒撫其眾四萬七千餘人彥乃紀績告廟獻俘磔鴻儒於市鴻儒嘆曰我與王好賢父子經營二十年徒黨不下二百萬事不成天也於弘志亦於是年六月武邑白家屯將取景州應鴻儒斯行方赴援山東還軍討之弘志突圍走爲諸生葉廷珍所獲凡舉事七日而滅好賢亦捕得伏誅彥已加兵部右侍郎論功進尙書兼右副都禦史再加太子太保蔭子錦衣世僉事賚銀幣加等奏請賑濟且捐鄒滕賦三年鄆城嶧滋陽曲阜一年巨野半之皆報許三年八月召代董漢儒爲兵部尙書極陳邊將�餉役軍虛伍占馬諸獘因條列綜核事宜帝稱善立下諸邊舉行參將王楹行邊爲哈剌愼部襲殺彥請核實論罪並敕諸邊撫賞毋增故額楊漣劾魏忠賢二十四罪彥亦抗疏劾之自是爲忠賢所惡貴州徵苗兵屢敗彥列八策以獻詔頒示軍中彥有籌略曉暢兵事然徵妖賊時諸將多殺良民冒功而其子官錦衣頗招搖都市給事禦史交劾之彥三疏乞罷忠賢挾前憾令乘傳歸子削籍初妖賊興遼東經略王在晉遣兵助討彥敍功不及在晉在晉憾之至是爲南京吏部數詆彥給事中袁玉佩遂劾彥冒功濫蔭且言京觀不當築詔削其世蔭並京觀毀之尋追敍兵部時邊功卽家進太子太傅未幾卒

董漢儒按明外史本傳漢儒開州人萬曆十七年進士授河南府推官入爲戶部主事疏陳減織造裁冒濫諸事且曰邇來九閽三殿間惟聞縱酒淫刑黷貨時事可憂不止國計日絀已也不報朝鮮再用兵以郎中出理餉務尋遷山東僉事進副使歷湖廣左右布政使所在有聲四十年就拜右副都禦史巡撫其地帝賜福王莊田責湖廣四千四百餘頃漢儒以無所得田請歲輸萬金代租不聽楚宗五十餘人訐假王事獲罪囚十載漢儒力言王假也請釋系者又爲滿朝薦卞孔時等乞宥俱不報尋以憂歸光宗立召拜工部右侍郎旋攺兵部總督宣府大同山西軍務天啟攺元遼陽失簡精卒三千入衛詔褒之明年秋以左侍郎協理戎政未上擢兵部尙書時遼地盡亡漢儒請逮治諸降將劉世勛等二十九人家屬立誅逃將蔡汝賢等報可毛文龍居海外屢以虛言誑中朝登箂巡撫袁可立每代爲奏請漢儒言文龍計畫�虛聲未可長恃又請誅逃將管大藩張思任孟淑孔等語甚切帝命逮治思任等而大藩卒置不問諸鎭援遼軍多逃逸有出塞投插部者漢儒請捕獲立誅同伍相擒捕者重賞且給餉以時則逃者自少帝亦嘉納奄人王體幹宋晉魏忠賢等十二人有舊勞命所蔭錦衣官皆予世襲漢儒據祖制力爭帝不從給事中程注禦史汪泗論等合疏諫給事中朱大典周之綱禦史宋師襄胡良機特疏繼之卒不納漢儒旋以母喪歸後忠賢大橫漢儒服闋遂不召追敍甘肅功卽家進太子太保蔭子錦衣百戶卒贈少保謚肅敏

黃克纘按明外史本傳克纘字紹夫晉江人萬曆八年進士除壽州知州入爲刑部員外郎累官山東左布政使二十九年就遷右副都禦史巡撫其地是時礦稅病民詔已停復寢克纘抗疏極諫日本之陷朝鮮也山東守臣議增兵令六郡民輸餉至四十五萬有奇及兵罷餉減猶歲徵二十六萬民不能堪克纘大爲裁汰濟寧金鄕十五州縣災克纘請折漕粟石五錢民大稱便河決蘇家莊全河北徙濟寧及魚臺單二縣沒民田無算歲賦十萬無所出克纘曲爲計畫別以他財賦補之公私並濟稅使陳增貪虐其爪牙殺人劫財污婦女克纘極陳其罪臨淸稅使馬堂歲徵課十六萬而進奉內廷不及其半克纘請盡徵幹沒者用佐河工已因旱災請免額外稅銀十萬疏多不報是時歲比不登稅使又所在朘削克纘力爲調劑與民裁闊狹蠲煩苛惠政甚著屢以平盜功加至兵部尙書四十年詔以故官參贊南京機務時朋黨角立爲禦史李若星魏雲中所劾克纘遂還家候命居三年始履任四十四年冬隆徳殿災上疏曰自幹淸宮災而宸居非舊皇極殿災而視朝無所陛下宜深加省咎痛自刻責乃稅使四出盡括天下金錢歸內帑百姓賣妻鬻子以償者幾二十年欲俟大工成而後罷工畢當以何時采木運木一木費二三千金一入京師任其朽腐或致中竊天下庫藏民間膏血豈能供此役也而關陜吳越津潞間皆有織使斂絲民間凡陌上有絲機中有婦無獲免者此物積之深宮猶塵土取之小民如血肉曷若減免之以蘇民力哉至九邊士卒枵腹乘陣月糧逋負動至數百萬邊臣告急疏十餘至始出聖母所積二十萬金其餘仍責之大農不知大農之匱也自金花銀增至二十萬而太倉之積罄矣今獨不可以取之戶部者還爲戶部用耶親王婚禮珍寶數十萬金彊半爲制造者幹沒以天性至親資中涓以牟利何計之不審也委任輔臣貴實用其言毋務以虛詞縻之優禮大臣宜深加體卹何苦以兼官勞之逐臣去國不聞賜環之期循吏畱都杳無拜官之日忠於社稷者辱之以系獄勞於封疆者罪之以快讎章疏半閣臺省幾空天意安得不震怒災變安得不頻仍哉異時三輔近地至父食其子妻食其夫此足以示警矣而其相殺相食之狀陛下未及見也中州淮甸飛蝗蔽天至於田無遺粟野無靑艸此足以示警矣而其殘物害民之狀陛下未及睹也惟宮殿肘腋之近夜半火光燭天使陛下見之心驚膽悸顧旬日以來未見發號行事有以大慰人心者祖宗二百餘年鞏固之家室而輕視之曾不如數百萬金錢可愛亦甚失輕重矣願陛下大悔前愆一更舊轍收羅人材以濟時艱罷稅停織與民休息大渙居積以安邊疆修儲教行婚禮以燕翼子孫下章疏聽人言以宣暢人情庶幾人心悅天意得而災變可弭也不報四十七年召理京營戎政攺刑部尙書預受兩朝顧命李選侍將移宮其內侍王永福姚進忠等八人坐盜幹淸宮珠寶下吏克纘擬二人辟余俱末減帝不從命辟六人余遣戍克纘言臣法官也以法辟人必使罪皆麗法而後可今姜升鄭隱山劉尙禮不持一物劉遜拾地上珠還之選侍而與永福進忠同戮輕重失倫若曰選侍事聖母不恭遇陛下失體其下人不可輕恕則願陛下爲先帝優容蓋父母之恩猶天地履后土則思母徳戴皇天則思父恩仁人孝子之用心固當如是況先帝命封選侍爲忠妃其篋中之物安知非先朝所賜以是而重下人之罪恐先帝之靈必有愀然不樂者臣故願陛下深思之也當是時諸璫罪重謀脫無自計惟請帝厚待選侍則獄情自緩於是流言四布謂帝薄待先朝妃嬪而克纘首入其言疏入帝不悅責克纘偏聽命如前旨已楊漣陳移宮始末帝卽宣諭廷臣備述選侍淩虐聖母狀且曰大小臣工惟私李黨責備朕躬克纘皇恐上言禮父母並尊事有出於念母之誠迹或涉於彰父之過必委曲周全渾然無迹斯爲大孝若謂黨庇李氏責備聖躬臣萬死不敢出帝報曰今內外本無事因盜犯而多事卿非黨李氏之人但逞詞偏執不顧君父者信有之於是禦史焦源溥力駁其持論之謬末言羣豎持貲百萬借安選侍爲名妄希脫罪克纘墮其術而不覺克纘奏辧因乞罷略言源溥謂在神宗時爲元子者爲忠爲福藩者非忠臣敢廣之曰神宗旣保護先帝授以大位則爲神考而全其貴妃富貴其愛子者尢忠之大也又謂在先帝時爲二後者爲忠爲選侍者非忠臣亦廣之曰聖母旣正名定位則光昭刑於之令徳勿虛傳宮幃之忿爭尢忠之大也若如源溥言必先帝不得正其始聖母不得正其終方可議斯獄耳疏入帝怒甚責以輕肆無忌不諳忠孝克纘皇恐引罪內閣劉一等亦代爲言乃已無何給事中董承業孫傑毛士龍禦史潘云翼楊新期南京禦史王允成並劾克纘是非舛謬克纘不服言曩不舉李三才故爲諸人所惡源溥復劾克纘借三才以傾言官克纘奏辧再乞休帝不問天啟元年冬加太子太保明年復以兵部尙書協理戎政廷臣議紅丸克纘述進藥始末力爲方從哲辧給事中薛文周詆其滅倫常暱私交昧大義克纘憤援春秋不書隱公閔公之弒力詆文周且言選侍無毆聖母事給事中沈惟炳助文周復劾克纘先是帝宣諭百官明言選侍毆崩聖母及是惟炳疏上得旨選侍向有觸忤朕一時傳諭不無過激追念皇考豈能恝然於是外議紛紜咸指前此上諭悉出王安矯托而諸請安選侍者益得藉以爲詞蓋是時王安已死魏忠賢方竊柄故前後諭旨抵牾如此克纘歷官中外淸彊有執持議與爭三案者異攻擊紛起自是羣小排東林創要典率推克纘爲首功時東林方盛克纘雅不與合其年秋屢疏移疾詔加太子太傅乘傳歸四年十二月魏忠賢盡逐東林召克纘爲工部尙書視事數月與忠賢忤復引疾歸三殿成加太子太師崇禎元年起南京吏部尙書不就卒於家

崔景榮按明外史本傳景榮字自彊長垣人萬曆十一年進士授平陽府推官擢禦史劾東廠太監張鯨罪巡按甘肅湖廣河南最後按四川積臺資十八年播州亂景榮監大帥劉綎吳廣輩軍綎馳金帛至景榮家爲其父壽景榮上疏劾之播州平或謂以播北畀安氏景榮不可會總督李化龍憂去景榮爲請蠲蜀一歲租卹上東五路罷礦使化龍疏敍監軍功弗及景榮已晉太僕少卿三年滿擢右僉都禦史巡撫寧夏銀定素驕歲入掠景榮親督戰破之因議革導賊諸部賞諸部懼請與銀定絕銀定旣失導亦叩關求市寧夏歲市費不貲景榮議省之在任三年僅一市而已其後延鎭吉能等挾款求補市卒勿許歲省金錢十餘萬四十一年入爲兵部右侍郎總京營戎政攺吏部以疾辭去逾年起宣撫大同總督召還晉兵部尙書會遼瀋失熊廷弼王化貞議不協命廷臣議經撫去畱景榮數爲言官所論禦史方震孺請罷景榮以孫承宗代之遂引疾歸天啟四年十一月特起爲吏部尙書當是時魏忠賢盜國柄羣小更相倚附逐尙書趙南星卽家起景榮欲倚爲助比至忠賢飾大宅以待景榮不赴錦衣帥田爾耕來謁又辭不見帝幸太學忠賢欲先一日聽祭酒講議裁諸聽講大臣賜坐賜茶禮又議減考選員額汰京堂添注官景榮皆力持不行浸忤忠賢指又移書魏廣微勸其申救楊漣左九斗廣微不得已爲具揭尋以景榮書爲徵曰景榮教我也於是禦史倪文煥門克新先後劾景榮陰護東林媚姦邪而邀後福得旨削奪爲民崇禎攺元復原職四年卒贈少保

王洽按明外史本傳洽臨邑人萬曆三十二年進士歷知東光任丘服闋攺長垣洽儀表頎偉危坐堂上吏民望之若神明其廉能爲一方最擢吏部稽勛主事歷考功文選郎中亦以廉能聞天啟初諸賢匯進洽有力焉遷太常少卿以右僉都禦史巡撫浙江洽本趙南星所引及魏忠賢逐南星洽乞罷不許五年四月禦史李應公希忠賢指劾洽遂奪職閒住崇禎元年召拜工部右侍郎攝部事兵部尙書王在晉罷帝召見羣臣偉洽貌卽擢任之上疏陳軍政十事曰嚴債帥曰修實備曰核實兵曰衡將材曰核欺蔽曰懲朘削曰勤訓練曰釐積�曰舉異才曰弭盜賊帝並褒納宣大總督王象幹與大同巡撫張宗衡爭插漢款戰事帝召諸大臣平臺詰問良久洽及諸執政並主象幹策定款議尋上言祖宗養兵百萬不費朝廷一錢屯田是也今遼左永平天津登萊沿海荒地及寶坻香河丰潤玉田三河順義諸縣閒田百萬頃元虞集有京東水田之議神宗初總督張佳引巡撫張國彥行之薊鎭爲豪右所沮其後巡撫汪應蛟復行之河間今已墾者荒未墾者不議反以天施地生之利置不問而日講生財之術爲養軍資不大失策乎乞敕諸道監司遵先朝七分防操三分屯墾之制實心力行庶國計有裨軍食無缺帝稱善卽命行之嘗薦監司楊嗣昌梁廷棟邊才後皆大用二年九月都城戒嚴洽急徵四方兵入衛帝憂甚十一月召對廷臣侍郎周延儒言本兵備禦�忽調度乖張檢討項煜繼之且曰世宗斬一丁汝夔將士震悚彊敵宵遁帝頷之遂下洽獄以左侍郎申用懋代明年四月洽竟瘐死尋論罪復坐大辟洽淸修伉直雅負時望而應變非所長驟逢大故以時艱見絀帝方惡廷臣玩愒擬用重典故於洽不少貸厥後都城復三被兵兵部尙書咸獲免死人多爲洽惜之

熊明遇按明外史本傳明遇字良孺進賢人萬曆二十九年進士授長興知縣四十三年擢兵科給事中旋掌科事多所論劾已上疏極陳時獘言今春以來天鼓兩震於晉地流星晝隕於淸丰地震二十八天火九石首雨菽河內女妖遼東兵端吐火卽春秋二百四十年間未有稠於今日者且山東大侵人相食黃河水稽天兼向者太白經天輔星湛沒熒惑襲月金水愆行或日光無芒或日月同暈或爲恆風爲枯旱天譴愈深而陛下所爲皆誣天拂經之事此誠禽息碎首賈生痛哭之時也敢以八憂五漸三無之說進今內庫太實外庫太虛可憂一餉臣乏餉邊臣開邊可憂二套部圖王插部覬賞可憂三黃河泛濫運河膠淤可憂四齊苦荒天楚苦索地可憂五鼎鉉不備棟梁常撓可憂六羣嘩盈衢訛言載道可憂七吳民喜亂冠履倒置可憂八八憂未已五漸繼之太阿之柄漸入中涓魁壘之舊漸如隕籜制科之法漸成姦藪武庫之器漸見銷亡商旅之途漸至梗塞五漸未已三無繼之匹夫可熒惑天子小校可濫邀絲綸是朝廷無紀綱滇黔之守令皆途窮揚粵之監司多規避是遠方無吏治讒構之口甚於戈戟傾危之禍慘於蘇張是士大夫無人心天下事可不寒心哉又雜引天文書以證時事凡數千言皆極危切帝亦不省亓詩教輩以明遇與東林通出爲福建僉事遷寧夏參議天啟元年以尙寶少卿進太僕少卿尋擢南京右僉都禦史提督操江永樂中齊王槫以罪廢其子孫居南京號齊庶人有睿鑑者自負當奇貴結納姦人懷異志明遇捕獲之置其黨十餘人於法東西方用兵建營伏虎山以備警魏忠賢黨謀盡逐東林以明遇嘗救禦史遊士任五年三月給事中薛國觀遂劾其黨庇徇私忠賢卽矯旨革職未幾坐汪文言獄追贓千二百金謫戍貴州平溪衛莊烈帝卽位釋還崇禎元年起兵部右侍郎進左遷南京刑部尙書三年召拜兵部尙書疏陳四司宿獘在職方者五武庫者二武選車駕者二帝悉采納楊鶴被逮明遇言秦中流寇明旨許撫剿並行蓋渠魁乞降亦宜撫脇從負固亦宜剿今鶴以撫賊無功就逮倘諸臣因鶴故欲盡戮無辜被脇之人絕諸賊生路宜急敕新督臣洪承疇諭賊黨殺賊自�卽神一魁劉金輩果立奇功亦一體敍錄而諸將善撫馭如吳弘器等仍與升擢庶賊黨日孤帝亦納之帝遣內臣出鎭關寧馬雲程議設標兵巡撫丘禾嘉請列之經制明遇持不可請令撫臣簡卒二百以衛之五年正月山東叛將李九成等陷登州明遇信巡撫余大成言力主撫議久不就撫乃調關外軍討定之尋致仕八年京察拾遺復及明遇帝不問久之用薦起南京兵部尙書引疾歸國變後卒

衛一鳳按明外史本傳一鳳字伯瑞陽武人萬曆八年進士授刑部主事歷紹興知府母憂歸起補靑州質直明恕政平訟理歲饑姦民競起劫敓捕其魁治之發倉賑貸境內帖然禦史釋菜文廟前知府率長跪進荼一鳳獨遣學官代禦史不悅已廉知其賢慰薦之遷陜西副使分巡隴右終養歸起巡靑州治河侍郎劉東星知一鳳才奏攺濟寧已進參政復移靑州召爲應天府丞四十年以右僉都禦史撫治鄖陽陜有寇嘯聚馳檄諭之卽解散居三年擢南京兵部右侍郎久之就進刑部尙書泰昌攺元移兵部參贊機務考選軍政以平允見稱故事南京貢品物舟徒有定額其後中貴競�私裝逾額數倍一鳳力請禁之得報可時熹宗初政魏忠賢已用事一鳳察其必亂政三疏請告去崇禎六年卒於家年八十四贈太子少保一鳳端方廉介歷四十載未常一掛吏議鄕人誦其淸徳與鄕先輩都禦史楊繼宗並稱焉子廷憲崇禎十年進士終淮安知府

兵部部藝文一

太尉箴

後漢崔駰天官冢宰庶寮之率師錫有帝命虞作尉爰�臺極爰平國域制軍詰禁王旅惟式九州是綏羣公咸治干戈載戢宿躔其紀上之云據下之云戴苟非其人斁我帝載昔周人思文公而召南詠甘棠昆吾崇夏伊摰嘉商季葉頗僻禮用不匡無曰我彊莫余敢喪無曰我大輕戰好殺紂師百萬卒以不艾宰臣司馬敢告在際

讓五兵尙書表

梁沈約臣聞百捨之趙非宿舂所資千里之越豈一葦能溯何者裝輕適於遠路舟弱疲於濟深醜貌悴容不藉鑑於澑水駑足蹇步終取躓於鹽車

讓五兵尙書表

陳徐陵臣聞仲尼大聖猶云書不盡言士衡髙才常稱文不逮意臣比哀屙自積思緒茫然頻托朋遊爲裁章表𨿽復陳琳健筆未盡愚懷孫惠辭人頗加煩飾所以髙天緬邈弗降昭回瞻拜絲綸更增憂憊臣𨿽不敏弱冠登朝伊昔承華豫遊多士晚逢興運爰濫寵私爾時四郊多壘七雄分爭國家制度日不暇給趙宮論受命之宜隨邑奏升壇之禮而參聞祕計弗解單於之兵飛箭馳書未動聊城之將不期枚乘老叟忽降時恩馮唐暮年見申明主擢宰京邑朝坐棘林遂致洛陽無雨非比長安多盜其宜屏錮用置嚴科猶處名僚久爲叨竊但著書天祿𨿽如劉向朔望登朝轉同王隱於其朽劣尙可從容司會文昌邈然非據

爲楊執柔讓夏官尙書表

唐李嶠臣執柔言伏奉恩制以臣爲夏官尙書光寵載臨震悸交集臣某誠惶誠恐頓首頓首死罪死罪臣學無所成志不及遠徒以憑托霄漢接南陽之近親感會風雲附西京之外戚遂得叨恩藉幸服冕乘軒將燕雀而同化共鸞鳳而並翼自升榮軒闥接武卿士徒參河海之象竟乏涓塵之效竊位妨賢自甘屏黜循涯揣分敢希超獎而聖造不資天波累洽仍降非常之澤更申逾等之命豈惟連芳八座上比七星抑亦分職五曹專司九法昔虞咨百揆命喉舌之官晉簡庶寮崇元凱之秩自時厥後此選尢難自非宿望通才髙賢舊徳何以別邦國之大典膺腹心之重寄臣屍忝無成實彰於旣往朽劣不逮難冀於將來𨿽輸報有心而勉勵無術寧敢自安時謗屢玷國猷陛下綜理機衡搜擇才俊而至公之道未廣於翹薪則哲之明近謬於庸菲恐人物解體衣冠失望伏乞蹔回衝鑑俯絕過恩更弘尙徳之舉不失能官之授則濟濟庶寮自有悅於多士區區庸鄙倘無譏於候人不任慚懼之至謹詣朝堂奉表以聞謹言

兵部尙書壁記

杜頠周官大司馬卽今兵部尙書官屬掌邦國之政以九法封國以九伐正邦以籍我畿以倡我牧弘有萬類阜成兆民吁戎馬之事密勿鈞衡之地自我唐受命迄於今居夏官者眾焉或列於臺階者蓋寡矣所以任必以親以徳以勛以賢穆如淸風翼我元化率惟玆有典用保乂有邦二十一年冬十二月詔工部尙書李公典之政敷於時道濟於物優遊學府蔚爲詞宗以公族之英受親賢之寄屬冢宰虛位官吏需才載委天衡是掌邦政東巡歲夏四月皇帝將崇厥徳厥報功乃命再從兄開府儀同三司持節朔方節度副大使兼禮部尙書上柱國信安郡王禕禮樂天付衣冠人秀忠以匡濟文以經綸謀明道髙功格化洽昭乃王度簡於帝心九命可以見其賢四徵可以觀其績鎭朔方以無名之討八年而北寇平攻右堡以不陣之師一旬而戎狄服楡關之役用兵以奇故杖鉞而兵勝大河之戰戒軍以嚴故坐帷而軍健建奉常之禮則神人協上下和從夏卿之政則萬國平六卿睦辧九州之國一作圖知其姦宄同其貫利掌六馬之物駕馭以則講獻以時握五兵之要以辧功理以待軍事此九職司馬政之所統也王勤政以和是以戎翰允輯振旅以搜捨禽周禮作茇捨以苗理治﹝周禮作治兵﹞以狝大閱以狩此四田司馬教之所被也王惇教以就禮是以祀典孔明初則以法示其令也終則以伐明其徳也九功惟敍九敍惟歌是用陳旣往之烈系今來之美以書於壁

兵部箴

明宣宗部以兵名實古司馬詰是戎兵以固華夏凡厥武臣疇過敍勛乘馬在坰考牧用蕃車駕輿服城戍郵驛守經制宜皆爾之職董之以卿承以眾寮簡畀維賢庶其昭昭爾宜懋玆敬其朝夕顧諟勿忘以熙庶績書有明訓儆戒無虞玆用敉寧其可弗圖怠則隳政貪則亂法毋爲泄泄毋爲沓沓職所宜爲式克愼修福祿攸集永孚於休思古良臣鞠躬盡瘁用是作箴以勵有位

兵部部藝文二詩

送駕部鄭郎中二十八丈

唐鄭谷香浮玉陛曉辭天袍拂蒲茸稱少年郎署轉曹𨿽久次京河亞尹是優賢縱遊雲水無公事貴買琴書有俸錢今日龍門看松雪探春明日向平泉

兵部部紀事春秋運斗樞黃帝坐元滬與大司馬容光臨觀鳳銜圖置黃帝前博物志太公望爲灌壇令文王夢見婦人當道哭問其故曰吾泰山之神女嫁爲西海婦灌壇令當吾道不得作風雨夢覺召太公是日果疾風暴雨文王乃拜太公爲大司馬新序管仲言齊桓公曰平原廣囿車不結軌士不旋踵鼓之而三軍之士視死若歸則臣不若王子成甫請置以爲大司馬唐類函楚大司馬景捨帥軍伐蔡蔡侯奉社稷而歸之楚發其賞捨辭曰發誠布令而敵退是王威也相攻而敵退是將威也戰而敵退是眾威也臣不宜以眾威受賞晉中興書王猛少貧賤鬻畚爲事嘗至洛陽貨畚有人於市貴買其畚雲家近在此可隨我取直隨去忽至深山此人曰且住當先啟道君須臾猛進見一公踞胡�頭白將從十許人有一人引猛云大司馬公可進猛因拜老公公曰王公何緣拜卽十倍售畚直發人送猛出山旣出顧視乃嵩髙山也南史顧琛傳琛字弘瑋遷尙書庫部郎元嘉七年文帝遣到彥之經略河南大敗悉委兵甲武庫爲之空虛文帝宴會有歸化人在座上問琛庫中仗尙有幾許琛詭辭答有十萬人仗舊庫仗祕不言多少上旣發問追悔失言及琛詭對上甚善之唐書李輔國傳輔國爲兵部尙書南省視事使武士戎裝夾道蔣伸傳伸爲兵部侍郎宣宗雅愛信伸每見必咨大下得失伸言爵賞稍易人有覬心亂由是生帝嗟嘆伸三起三畱曰他日不復獨對卿矣伸不諭未幾以本官同平章事山堂肆考屈突通爲兵部尙書從秦王平薛仁杲時賊珍寶山積諸將爭取之通獨無所取帝聞之曰淸以奉國名定不虛特賚金錢六百兩彩十段吳湊爲京兆尹兼兵部尙書先是街樾皆楡後街樹缺所司值楡以補之湊曰楡非九衢之玩亟命易之以槐及槐陰成而湊已卒人皆指樹而懷之宋史王存傳存字正仲潤州丹陽人幼善讀書年十二爲古文數十篇鄕老先生見之自以爲不及慶曆六年登進士第元丰五年以樞密直學士攺兵部尙書轉戶部哲宗立永裕陵財費不逾時告備宰相乘間復徙之兵部太僕寺請內外馬事得專達毋隸駕部存言如此則官制壞矣先帝正省臺寺監之職使相臨制不可徇有司自便而隳已成之法元佑初還戶部固辭不受梁燾傳燾檢詳樞密五房文字內侍王中正將兵出彊干賞不以法燾爭之不得請外出知宣州入辭神宗曰樞臣云卿不肯安職何也對曰臣居官五年非敢不安職恐不勝任使故去耳神宗曰王中正功賞文書何爲獨不可曰中正罔冒僥覬臣不敢屈法以負陛下王倫傳倫字正道莘縣人文正公旦弟勗元孫也家貧無行爲任俠往來京洛間數犯法幸免汴京失守欽宗禦宣徳門都人喧呼不已倫乘勢徑造禦前曰臣能彈壓之欽宗解所佩夏國寶劍以賜倫曰臣未有官豈能彈壓遂自薦其才欽宗取片紙書曰王倫可除兵部侍郎倫下樓挾惡少數人傳旨撫定都人乃息宰相何以倫小人無功除命太峻奏補修職郎斥不用言行錄上祀南郊蘇軾以兵部尙書爲鹵簿使上因太廟宿齋行禮畢特至靑城忽有赭傘犢車並靑蓋犢車百餘乘衝突而來公呼禦營巡檢使立車前曰西來誰何敢爾亂行曰皇后並某國太夫人某大長公主也公卽於靑城上疏劾之明日使傳命申敕有司嚴整仗衛周益公集李文敏公邴召爲兵部尙書時苗劉反露刃宮門上登樓撫諭公亟趨前叱苗劉等凶焰稍息公扣宰相朱勝非問計策傅等皆在公反復辧詰人爲公危公無懼色太后垂簾勝非奏曰自變故以來能助朝廷者惟李邴鄭�乃除公翰林學士獻徵錄於謙爲兵部尙書時立春日正值交泰節眾議以先行慶賀然後迎春或以迎春而後慶賀俱未定議俄而謙至眾質之謙曰迎春宜先眾曰何據曰不見春王正月春加王上宜先迎春其機敏一時無出其右熊翀字鵬霄孝宗朝攺兵部侍郎時大司馬卽馬端肅公而侍郎有左熊右熊翀爲左熊京輦有兩熊夾一馬天下太平之謠孝宗呼爲熊胡子而不名劉大憂爲兵部尙書受知於孝宗每朝罷傳宣循禦陛而上面與商榷時事𨿽公輔貴近有不預聞者嘗召對自早至午憊不能行命司禮太監李榮扶掖而出劉大夏調職方郎中舉用守將有暮夜懷金謝之者卻不受又明練於天下事所奏覆多當上意大司馬倚之若左右手溪山餘話戶部尙書杏岡李公瓚嘗爲兵部主事言東山劉公大夏當孝宗之朝最爲得君公亦天下爲任議汰冗食凡軍職皆以軍功爲準通查裁革旣得旨議之而一時侍衛將軍力士之流皆以才藝選初無軍功該司失於照詳類行報罷一時哄然時駙馬都尉樊凱管紅盔將軍特過兵部爲言此輩不宜裁革東山槪拒之凱積不平適當駕升殿凱立午門外語諸人曰爾輩不用了昨已奉旨裁革𨿽我亦無地位矣蓋激之也眾人遂散出孝宗上殿平昔執瓜帶刀之人皆不在儀衛簡寂恐恐不安屢顧左右問故旣退遂宣樊駙馬面究凱奏昨兵部已行裁革去矣孝宗大聲曰劉大夏敢如此玉色不怡復宣兵部東山至走急气促不能了了而裁革之事悉罷聖眷遂衰矣獻徵錄李昆字承裕武宗時升武庫司郎中一日吏檢庫中年久文卷獲一匣若貯金者漫無可稽吏密以白昆笑而不答乃會眾啟視之有金四百餘兩卽移付公帑沂陽日記武皇南徵駐蹕畱都大將江彬等統領邊軍數萬扈從屯處京城彬恃恩跋扈權侔至尊下視公卿懷不軌心喬公白巖時爲大司馬獨任畱守之重持正鎭靜每事裁抑彬亦敬憚不敢肆隱然虎豹在山之勢一日晚彬遣官兵索各城門鎖鑰城中驚駭不知所出督府遣人來謀於公公曰守備者所以謹非常城門鎖鑰孰敢索亦孰敢與者𨿽天子詔柰何督府以公言拒之竟寢城中帖然彬每假傳旨有所謀爲日數十道公每得旨必請面奏彬計遂不行公又虞他變乃選精通武藝者數十人充隸卒隨護一日會公於演武場彬欲逞部下之勇以懾人問曰南京亦有能武藝者可與我邊軍一較乎公曰善者固有倉猝難至吾從者亦略諳此可與較彬易之有輿卒小而黑人呼爲鬼李有神力善跌打公呼出叩頭請較公謂彬曰今日較藝傷死勿論彬部下四人大而長視彼小甚易之與李較隨僕彬失色又命勇者對連勝七八人後有劉鑑廖淸沙者有重手法來敵皆負彬由是奪气又武皇在牛首山經宿彬欲行異志而山神震吼達曙不寐不敢舉事次日歸抵聚寶門時已深夜彬傳旨開門迎駕公閉門不納是夜武皇宿於報恩寺公鎭安都城保護大駕每矢死以衛社稷獻徵錄王積字子崇進武庫司郎中故所隸風馬船千餘艘以備上供物郊廟香幣軍需甲仗者分屬諸衛每一船敝輒衛校士自補破產者相望至有雉經溺水以徇長年二萬餘散攝諸郡縣吏因緣爲隱匿至者僅六千人船日以減耗公旣任武庫久熟計利獘十餘事上之部爲言於朝始以武庫余羨水衡錢治船不以累衛校士而郡縣所隱匿長年悉出爲官用著爲令鄭曉字窒甫授職方主事日就省中羅九朝故牘閱之凡天下厄塞士馬虛實彊弱之數盡考核而得其故大司馬金公素重曉屬之曰子好學幸爲我著九邊圖於是屬�爲撰次圖志三十卷胡世寧起兵部侍郎前謫遼東熟知京東一帶利病進備邊二十五事復憂時事獻三經講議引大學秦誓好惡之章以戒媢嫉尙書惟辟作福之章以重威福易大傳不出戶庭之章以愼幾微辭多中羣忌楊繼盛字仲芳遷兵部員外郎時咸寧侯仇鸞驟得兵政驕且畏敵請於二邊互市市馬仇鸞主之奉以中國幣帛議遣使公乃上疏條論其十不可五謬上壯之仇鸞恌憤曰豎子目不知兵宜其易之乃密疏於上上意遂中變下公錦衣獄貶狄道典史李學詩三遷至武選郎中每逢選日謝人事竟日坐署中校其功閱秋毫之姦無不燭照掾有姦欺輒笞罵之曰若以我爲何等郎撓吾法者立死矣故掌選數年曹掾見之凜凜而武吏以時襲官無所畱滯屠楷攺南兵部尙書明年懇辭機務得允歸途送者塡塞或相聚輒稱曰公惟飲江水去耳惜乎不可挽焉

兵部部雜錄

