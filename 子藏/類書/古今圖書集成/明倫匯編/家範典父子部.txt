

父子部匯考易經

序卦傳有夫婦然後有父子禮記

曲禮祭父曰皇考

注更設稱號尊神異於人也皇君也考成也言其徳行之成也

又生曰父

又死曰考

疏前是宗廟之祭加其尊稱故曰皇也此謂非祭時所稱也爾雅

釋親父爲考

注禮記曰生曰父死曰考今世學者從之案尙書曰大傷厥考心事厥考厥長聰聽祖考之彜訓如喪考妣公羊傳曰惠公者何隱之考也蒼頡篇曰考妣延年明此非死生之異稱矣漢劉熙釋名

釋親屬父甫也始生己也

又子孳也相生蕃孳也

又無父曰孤孤顧也顧望無所瞻見也老而無子曰獨獨只獨也言無所依也班固白虎通

三綱六紀父爲子綱

又父子法地取象五行轉相生也

又父子者何謂也父者矩也以法度教子子者孳孳無已也故孝經曰父有爭子則身不陷於不義魏張揖博雅

釋親翁爸爹父也

又父�也子孜也

父子部總論易經

蒙卦九二包蒙吉納婦吉子克家

程傳

包含容也二居蒙之世有剛明之才而與六五之君相應中徳又同當時之任者也必廣其含容哀矜昏愚則能發天下之蒙成治蒙之功二能包納則克濟其君之事猶子能治其家也五旣陰柔故發蒙之功皆在於二以家言之五父也二子也二能主蒙之功乃人子克治其家也本義

九二以陽

剛爲內卦之主統治羣陰當發蒙之任者然所治旣廣物性不齊不可一槪取必而爻之徳剛而不過爲能有所包容之象又居下位而能任上事爲子克家之象故占者有其徳而當其事則如是而吉也象曰子克家剛柔接也

程傳

子而克治其家者父之信任專也二能主蒙之功者五之信任專也二與五剛柔之情相接故得行其剛中之道成發蒙之功苟非上下之情相接則二𨿽剛中安能屍其事乎

蠱卦初六乾父之蠱有子考�咎厲終吉

本義

幹如木之榦枝葉之所附而立者也蠱者前人已壞之緒故諸爻皆有父母之象子能幹之則飭治而振起矣初六蠱未深而事易濟故其占爲有子則能治蠱而考得�咎然亦危矣戒占者宜如是又知危而能戒則終吉也象曰乾父之蠱意承考也

又九三乾父之蠱小有悔�大咎

本義

過剛不中故小有悔巽體得正故�大咎象曰乾父之蠱終�咎也

程傳

以三之才乾父之蠱𨿽小有悔終�大咎也蓋剛斷能幹不失正而有順所以終�咎也六四裕父之蠱往見吝

本義

以陰居陰不能有爲寬裕以治蠱之象也如是則蠱將日深故往則見吝戒占者不可如是也象曰裕父之蠱往未得也程

傳以四之才守常居寬裕之時則可矣欲有所往則未得也加其所任則不勝矣六五乾父之蠱用譽

程傳

五居尊位以陰柔之質當人君之幹而下應於九二是能任剛陽之臣也𨿽能下應剛陽之賢而倚任之然己實陰柔故不能爲創始開基之事承其舊業則可矣故爲乾父之蠱夫創業垂統之事非剛明之才則不能繼世之君𨿽柔弱之資苟能任剛賢則可以爲善繼而成令譽也太甲成王皆以臣而用譽者也本義

柔中居尊而九二承之以徳

以此幹蠱可致聞譽故其象占如此象曰乾父用譽承以徳也

程傳

乾父之蠱而用有令譽者以其在下之賢承輔之以剛中之徳也書經

大誥王曰若昔朕其逝朕言艱日思若考作室旣底法厥子乃弗肯堂矧肯構厥父災厥子乃弗肯播矧肯獲厥考翼其肯曰予有後弗棄基肆予曷敢不越卬敉寧王大命蔡

注昔前日也猶孟子昔者之昔若昔我之欲往我亦謂其事之難而日思之矣非輕舉也以作室諭之父旣底定廣狹髙下其子不肯爲之堂基況肯爲之造屋乎以耕田諭之父旣反土而災矣其子乃不肯爲之播種況肯俟其成而刈獲之乎考翼父敬事者也爲其子者如此則考翼其肯曰我有後嗣弗棄我之基業乎蓋武王定天下立經陳紀如作室之底法如治田之旣災今三監叛亂不能討平以終武王之業則是不肯堂不肯播況望其肯構肯獲而延綿國祚於無窮乎武王在天之靈亦必不肯自謂其有後嗣而不棄墜其基業矣故我何敢不及我身之存以撫存武王之大命乎

康誥王曰封元惡大憝矧惟不孝不友子弗祗服厥父事大傷厥考心於父不能字厥子乃疾厥子於弟弗念天顯乃弗克恭厥兄兄亦不念鞠子哀大不友於弟惟弔玆不於我政人得罪天惟與我民彜大泯亂曰乃其速由文王作罰刑玆無赦蔡

注大憝卽上文之罔弗憝言寇攘姦宄固爲大惡而大可惡矣況不孝不友之人而尢爲可惡者當商之季禮義不明人紀廢壞子不敬事父大傷父心父不能愛子乃疾惡其子是父子相夷也天顯猶孝經所謂天明尊卑顯然之序也弟不念尊卑之序而不能敬其兄兄亦不念父母鞠養之勞而大不友其弟是兄弟相賊也父子兄弟至於如此苟不於我爲政之人而得罪焉則天之與我民彜必大泯滅而紊亂矣曰者言如此則汝其速由文王作罰刑此無赦而懲戒之不可緩也大全

朱子曰

惟弔玆惟痛憫此得罪之人也不於我政人得罪憫痛之深恨不自我得罪也蔡氏元度曰先責子之不孝然後責父之不慈先責弟之不恭然後責兄之不友周禮有不孝不弟之刑而無不慈不友之罪卽此意也禮記

曲禮父子不同席

陳注

尊卑之等異也大

全臨川吳氏曰古者一席坐四

人言父子偶共一處而坐𨿽止一人必各坐一席蓋以父昭子穆父穆子昭尊卑不同故也

又名子者不以國不以日月不以隱疾不以山川陳注

常語易及則避諱爲難故名子者不之用

又父前子名君前臣名

陳注

呂氏曰事父者家無二尊𨿽母不敢以抗之故無長幼皆名不敢致私敬於其長也事君者國無二尊𨿽父不可以抗之故無貴賤尊卑皆名不敢致私敬於其所尊貴也春秋鄢陵之戰欒書欲載晉侯其子曰書退此君前臣名𨿽父亦不敢抗也

又父之讎弗與共戴天

陳注

呂氏曰父者子之天不能復父讎仰無以視乎皇天矣報之之意誓不與讎俱生此所以弗與共戴天也

又已孤暴貴不爲父作謚

陳注

呂氏曰父爲士子爲大夫諸侯則祭以大夫諸侯其屍服以士服是可以己之祿養其親不敢以己之爵加其親也父之爵卑不當謚而以己爵當謚而作之是以己爵加其父欲尊而反卑之非所以敬其親也

王制父之齒隨行

郊特牲男女有別然後父子親父子親然後義生義生然後禮作禮作然後萬物安無別無義禽獸之道也

內則由命士以上父子皆異宮昧爽而朝慈以旨甘日出而退各從其事日入而夕慈以旨甘陳

注鄭氏曰異宮崇敬也大

全張子曰古者有東宮西

宮有南宮北宮異宮而同財此禮亦可行古人慮遠目下𨿽似相疏其實如此乃能久相親蓋數十百口之家自是飲食衣服難爲得一故大庖則同之小庖則異之不爲害又異宮乃容子得伸其私所以避子之私也嚴陵方氏曰尊卑之際辧則敬同則故父子坐不同席居必異宮所以致其敬也然責貴者其禮宜詳責賤者其禮宜略故由命士以上然後父子異宮也周官典命子男之士不命則士固有不命者矣

又由命士以上及大夫之子旬而見

陳注

注讀旬爲均謂適子妾子有同時生者𨿽是先生者先見後生者後見然皆在夫未與婦禮食之前故曰均而見也應氏曰子固以禮見於父父則欲時時見之又不可瀆故每旬而一見之若庶人則簡略易通故不必以旬而見

大喪記父不次於子

陳注

喪卑故尊者不居其殯宮之次也

祭統夫祭之道孫爲王父屍所使爲屍者於祭者子行也父北面而事之所以明子事父之道也此父子之倫也陳

注行猶列也父北面而事子行之屍者欲子知事父之道當如是也方氏曰十倫皆倫也止於父子言倫者有父子之倫然後有宗廟之祭則祭之倫本於父子而已故止於父子爲倫焉大全

長樂陳氏

曰屍於王父則孫於祭者則子以孫爲王父之屍則是以子爲祭者之父子忘其子之卑而事於父父忘其父之尊而事子凡此所以明祭者事父之道而已石林葉氏曰屍所以象神取於異姓則嫌於不親取於己子則疑於無別故爲屍者子行也𨿽以父事之不疑於父不疑則人倫明矣

又夫祭有昭穆昭穆者所以別父子遠近長幼親疏之序而無亂也大

全嚴陵方氏曰昭穆固所以別父子而父子之行又各有遠近長幼親疏也

坊記父子不同位以厚敬也

大全

嚴陵方氏曰此言父子不同位曲禮言父子不同席席言所坐之席位言所立之位坐立𨿽不同其所以辧尊卑之義則一而已

又子云升自客階受弔於賓位教民追孝也未沒喪不稱君示民不爭也故魯春秋記晉喪曰殺其君之子奚齊及其君卓以此坊民子猶有弒其父者陳

注方氏曰升自客階而不敢由於主人之階受弔於賓位而不敢居於主人之位所以避父之尊盡爲子之孝而已父旣沒而猶未忍升其階居其位焉故曰教民追孝也未終喪居君之位而未敢稱君之號則推讓之心固可見矣故曰示民不爭也春秋四傳

莊公不書卽位春秋莊公元年春王正月左傳元年春不稱卽位文姜出故也公羊傳公何以不言卽位春秋君弒子不言卽位君弒則子何以不言卽位隱之也孰隱隱子也谷梁傳繼弒君不言卽位正也繼弒君不言卽位之爲正何也曰先君不以其道終則子不忍卽位也胡傳不書卽位內無所承上不請命也或曰莊公嫡長其爲儲副明矣𨿽內無所承上不請命獨不可以享國而書卽位乎曰諸侯之嫡子必誓於王莊𨿽嫡長而未誓安得爲國儲君副稱世子也夫爲世子必誓於王爲諸侯可以內無所承上不請命擅有其國卽諸侯之位耶春秋絀而不書父子君臣之大倫正矣大

全或問子同生以太子生之禮舉之是內有所承矣不書卽位何也茅堂胡氏曰同𨿽冢嫡然未嘗命於天子桓公又薨於他國不及有付托之命也其內無所承明矣髙氏曰公上不受於天子而父以弒逆得位又不以其道終無所受之故不書卽位不正其始也廬陵李氏曰經不書卽位者隱莊閔僖四公隱公之立特以非出惠公之意與莊閔僖之繼弒者不同春秋旣托始於隱以明大法矣而莊公之事又與閔僖不同蓋閔僖之立猶念念討賊故慶父叔牙卒不得志於魯今桓公見戕於齊固不及有立子之命況繼承之初創巨痛深異於他公不但當請命於天王卽位而父仇未討亦當告於天王以國事委冢宰專以討賊爲事今乃泰然居之曾不以父之無辜見弒於鄰國爲志則非人子矣其不書卽位僅比於桓公特書者異矣然以人子之心處莊公之時又知莊公之無志非可與隱閔僖比也

晉侯殺申生春秋僖公五年春晉侯殺其世子申生左傳初晉獻公欲以驪姬爲夫人卜之不吉筮之吉公曰從筮卜人曰筮短龜長不如從長且其曰專之渝攘公之羭一燻一蕕十年尙猶有臭必不可弗聽立之生奚齊其娣生卓子及將立奚齊旣與中大夫成謀姬謂太子曰君夢齊姜必速祭之太子祭於曲沃歸胙於公公田姬置諸宮六日公至毒而獻之公祭之地地墳與犬犬斃與小臣小臣亦斃姬泣曰賊由太子太子奔新城公殺其傅杜原款或謂太子子辭君必辧焉太子曰君非姬氏居不安食不飽我辭姬必有罪君老矣吾又不樂曰子其行乎太子曰君實不察其罪被此名也以出人誰納我十二月戊申縊於新城姬遂譖二公子曰皆知之重耳奔蒲夷吾奔屈晉侯使以殺太子申生之故來告初晉侯使士蒍爲二公子築蒲與屈不愼置薪焉夷吾訴之公使讓之士蒍稽首而對曰臣聞之無喪而戚憂必讎焉無戎而城讎必保焉寇讎之保又何愼焉守官廢命不敬固讎之保不忠失忠與敬何以事君詩云懷徳惟寧宗子惟城君其修徳而固宗子何城如之三年將尋師焉焉用愼退而賦曰狐裘尨茸一國三公吾誰適從及難公使寺人披伐蒲重耳曰君父之命不校乃徇曰校者吾讎也逾垣而走披斬其袪遂出奔翟公羊傳曷爲直稱晉侯以殺殺世子母弟直稱君者甚之也谷梁傳目晉侯斥殺惡晉侯也胡傳公羊子曰殺世子母弟直稱君者甚之也申生進不能自明退不能違難愛父以姑息而陷之不義讒人得志幾至亡國先儒以爲大仁之賊也而目晉侯斥殺專罪獻公何也春秋端本淸源之書也內寵並後嬖子配適亂之本也驪姬寵奚齊卓子嬖亂本成矣屍此者其誰乎是故目晉侯斥殺專罪獻公使後世有欲紊妃妾之名亂適庶之位縱人欲滅天理以敗其家國知所戒焉以此防民猶有以堯母名門使姦臣逆探其意有危皇后太子之心以成巫蠱之禍者大

全何氏曰甚惡殺親親也啖氏曰稱晉侯言申生之無罪也陳氏曰太子縊於新城則其斥殺何春秋之法苟有讒而不見則其君之罪也是故申生以驪姬之譖自殺宋痤以伊戾之譖自殺直稱君殺而已矣家氏曰獻公殘忍不君溺於內嬖所與朝夕潛圖密慮不過爲樹庶孽之計耳方東山�落之伐豈無他人乃以命冢嗣狐突先友梁餘子先丹木之徒固洞見公之肺肝而勸太子爲避禍之謀不待歸胙於君人皆知其不免矣張氏曰獻公嬖寵庶孽聽讒如流輕世適之重忽社稷之計申生旣死而公卒之後奚齊亦被殺徒設此心兩俱棄之致晉亂二十餘年兵敗國破所謂爲人父而蒙首惡之名者此也髙氏曰諸侯世子皆誓於天子不可專殺也且父子人之大倫非他人所得間者今至於相殺則人倫廢矣況世子至親非其君自殺之則無敢殺者是故斥言晉侯所以深罪其聽讒而忍殺其子也觀采苓之詩蓋可見其好聽讒矣

楚商臣弒逆春秋文公元年冬十月丁未楚世子商臣弒其君頵左傳初楚子將以商臣爲太子訪諸令尹子上子上曰君之齒未也而又多愛黜乃亂也楚國之舉恆在少者且是人也�目而豺聲忍人也不可立也弗聽旣又欲立王子職而黜太子商臣商臣聞之而未察告其師潘崇曰若之何而察之潘崇曰享江而勿敬也從之江怒曰呼役夫宜君王之欲殺汝而立職也告潘崇曰信矣潘崇曰能事諸乎曰不能能行乎曰不能能行大事乎曰能冬十月以宮甲圍成王王請食熊蹯而死弗聽丁未王縊謚之曰靈不瞑曰成乃瞑穆王立以其爲太子之室與潘崇使爲大師且掌環列之尹胡傳書世子弒君者有父之親有君之尊而至於弒逆此天理大變人情所深駭春秋詳書其事欲以起問者察所由示懲誡也唐世子弘受左氏春秋至此廢書嘆曰經籍聖人垂訓何書此耶郭瑜對曰春秋義存褒貶以善惡爲勸戒故商臣千載而惡名不滅弘曰非惟口不可道故亦耳不忍聞願受他書瑜請讀禮世子從之嗚呼聖人大訓不明於後世皆腐儒學經不知其義者之罪耳夫亂臣賊子𨿽陷�在前斧鉞加於頸而不避顧謂身後惡名足以系其邪志而懲於爲惡豈不謬哉持此曉人可謂茅塞其心意矣若語之曰爲人君父而不通於春秋之義者必蒙首惡之名爲人臣子而不通於春秋之義者必陷篡弒誅死之罪聖人書此者使天下後世察於人倫知所以爲君臣父子之道而免於首惡之名誅死之罪也則世子弘而聞此必將然畏懼知春秋之不可不學矣學於春秋必明臣子之義不至於奏請怫旨而見鴆矣傳者案也經者斷也考於傳之所載可以見其所由致之漸豈隱乎嫡妾必正而楚子多愛立子必長而楚國之舉常在少者養世子不可不愼也而以潘崇爲之師侍膳問安世子職也而多置宮甲降而不憾憾而能眕者鮮矣乃欲黜兄而立其弟謀及婦人宜其敗也而使江知其情是以不仁處其身而以不孝處其子也其及宜矣楚頵僭王憑陵中國戰勝諸侯毒被天下然昧於君臣父子之道禍發蕭墻而不之覺也不善之積豈可掩哉君不君則臣不臣父不父則子不子春秋書世子弒其君者推本所由而著其首惡爲萬世之大戒也然則商臣無貶矣曰弒父與君之賊其惡猶待於貶而後著乎

莒僕弒逆春秋文公十有八年冬十月莒弒其君庶其左傳莒紀公生太子僕又生季佗愛季佗而黜僕且多行無禮於國僕因國人以弒紀公以其寶玉來奔納諸宣公公命與之邑曰今日必授季文子使司寇出諸竟曰今日必達公問其故季文子使太史克對曰先大夫臧文仲教行父事君之禮行父奉以周旋弗敢失隊曰見有禮於其君者事之如孝子之養父母也見無禮於其君者誅之如鷹鸇之逐鳥雀也先君周公制周禮曰則以觀徳徳以處事事以度功功以食民作誓命曰毀則爲賊掩賊爲藏竊賄爲盜盜器爲姦主藏之名賴姦之用爲大凶徳有常無赦在九刑不忘行父還觀莒僕莫可則也孝敬忠信爲吉徳盜賊藏姦爲凶徳夫莒僕則其孝敬則弒君父矣則其忠信則竊寶玉矣其人則盜賊也其器則姦兆也保而利之則主藏也以訓則昏民無則焉不度於善而皆在於凶徳是以去之公羊傳稱國以弒何稱國以弒者眾弒君之辭大全

劉氏曰左氏云莒太子僕因國人弒之則子弒其父也父𨿽無直子可弒乎子弒父可匿其罪乎其以君無道書庶幾也臨川吳氏曰稱國以弒者一國臣民之眾所欲弒也如左氏之言則是僕以太子弒父也春秋何以書國弒乎且僕旣與國人同弒君則當自立矣又何以奔魯乎疑僕因國人之下以字當作之謂僕因國人之弒君懼並及禍而來奔也

宋殺痤春秋襄公二十有六年秋宋公殺其世子痤左傳初芮司徒生女子赤而毛棄諸堤下共姬之妾取以入名之曰棄長而美平公入夕共姬與之食公見棄也而視之尢姬納諸禦嬖生佐惡而婉太子痤美而狠合左師畏而惡之寺人惠墻伊戾爲太子內師而無寵秋楚客聘於晉過宋太子知之請野享之公使往伊戾請從之公曰夫不惡女乎對曰小人之事君子也惡之不敢遠好之不敢近敬以待命敢有貳心乎縱有共其外莫共其內臣請往也遣之至則坎用牲加書徵之而騁告公曰太子將爲亂旣與楚客盟矣公曰爲我子又何求對曰欲速公使視之則信有焉問諸夫人與左師則皆曰固聞之公囚太子太子曰惟佐也能免我召而使請曰日中不來吾知死矣左師聞之聒而與之語過期乃縊而死佐爲太子公徐聞其無罪也乃烹伊戾左師見夫人之步馬者問之對曰君夫人氏也左師曰誰爲君夫人余胡弗知圉人歸以告夫人夫人使饋之錦與馬先之以玉曰君之妾棄使某獻左師攺命曰君夫人而後再拜稽首受之胡傳殺世子母弟直書君者甚之也宋寺人伊戾爲太子內師無寵譖於宋公而殺之則賊世子痤者寺人矣而獨甚宋公何哉譖言之得行也必有嬖妾配嫡以惑其心又有小人欲結內援者以爲之助然後愛惡一移父子夫婦之間不能相保者眾矣屍此者其誰乎晉獻之殺申生宋公之殺痤直稱君者春秋正其本之意大

全髙氏曰晉獻公惑驪姬之讒而殺申生宋平公聽伊戾之言而殺子痤漢武帝唐明皇猶蹈之以二君猶爾晉宋不足道也自古讒人之爲國患𨿽其君之父子不能相保況臣下乎家氏曰宋寺人伊戾內連宮禁外結大臣其造讒而殺太子宋平尋知其子之無罪僅烹一伊戾而芮棄之寵愛向戍之權任不爲之衰更立棄之子爲太子此人道之大變春秋謹而識之谷梁所謂目君以著其惡者也傳者稱痤美而狠佐惡而婉婉者巧於自結狠者�於內交佐日以親痤日以�以至於死故居近君之地者自處爲難隋煬所以傾勇其事似之勇則痤也楊素則左師也獨孤後惡其子楊素從而陷之及隋文疾革乃悟則已無及由明不足以察姦內外相煽而爲讒故也

許止不嘗藥春秋昭公十有九年夏五月戊辰許世子止弒其君買左傳夏許悼公瘧五月戊辰飲太子止之藥卒太子奔晉書曰弒其君君子曰盡心力以事君捨藥物可也谷梁傳曰弒正卒也正卒則止不弒也不弒而曰弒責止也止曰我與夫弒者不立乎其位以與其弟虺哭泣歠�粥嗌不容粒未踰年而死故君子卽止自責而責之也胡傳按左氏許悼公瘧戊辰飲世子止之藥卒書曰弒其君者止不嘗藥也古者醫不三世不服其藥夫子之所愼者三疾居其一季康子饋藥曰丘未達不敢嘗敬愼其身如此也而於君父可忽乎君有疾飲藥臣先嘗之父有疾飲藥子先嘗之蓋言愼也止不擇醫而輕用其藥藥不先嘗而誤進於君是有忽君父之心而不愼矣自小人之情度之世子弒君欲速得其位而止無此心故曰我與夫弒者不立乎其位哭泣歠�粥嗌不容粒未逾年而卒無此心故被以大惡而不受自君子聽之止不嘗藥是忽君父之尊而不愼也而止有此心忽君父之尊而不愼此篡弒之萌堅冰之漸而春秋之所謹也有此心故加以大惡而不得辭書許世子止弒君乃除惡於微之意也而或者顧以操刃而殺與不躬進藥及進藥而不嘗三者罪當殊科疑於三傳之說則誤矣必若此言夫人而能爲春秋奚待於聖筆乎墨翟兼愛豈其無父楊朱爲我豈其無君孟軻氏辭而辟之以爲禽獸逼人人將相食後世推明其功不在禹下未有譏其過者知此說則知止不嘗藥春秋以爲弒君之意矣大全

陸氏曰世子君之貳也許其進藥則亂臣賊子得容其姦矣故聖人罪止一人以絕萬世之禍也張氏曰藥劑所以致人之死者非一端故以瘧言之今之治瘧以砒�而餌之多愈然�不得法而反殺人者多矣悼公之死必此類也然止以弒書何也孟子曰殺人以梃與刃有以異乎曰無以異也以刃與政有以異乎曰無以異也進藥而藥殺可不謂之弒哉其所以異於商臣蔡般者過與故不同耳心𨿽不同而春秋之文一施之者以臣子之於君父不可過也番陽萬氏曰許止之事𨿽若可恕萬一後世臣子幸君父之疾進藥以斃之而自附於不知嘗藥之義是啟之爲亂原也廬

陵李氏曰春秋加趙盾弒君訓人以臣道也加許止弒君訓人以子道也二事相類然晉靈公不書葬而許悼公書葬者許止自責逾年而卒其心可知矣趙盾力能討賊而不討春秋不得不終誅之也若陳氏因左氏止奔晉之說而疑止眞弒父則又恐未可以一家一句而盡廢諸傳之文也

葬許悼公春秋昭公十有九年冬葬許悼公公羊傳賊未討何以書葬不成乎弒也曷爲不成乎弒止進藥而藥殺也止進藥而藥殺則何爲加弒焉耳譏子道之不盡也其譏子道之不盡柰何曰樂正子春之視疾也復加一飯則脫然愈復損一飯則脫然愈復加一衣則脫然愈復損一衣則脫然愈止進藥而藥殺是以君子加弒焉爾曰許世子止弒其君買是君子之聽止也葬許悼公是君子之赦止也赦止者免止之罪辭也谷梁傳日卒時葬不使止爲弒父也曰子旣生不免乎水火母之罪也羈丱成童不就師傅父之罪也就師學問無方心志不通身之罪也心志旣通而名譽不聞友之罪也名譽旣聞有司不舉有司之罪也有司舉之王者不用王者之過也許世子不知嘗藥累及許君也胡傳何以書葬谷梁子曰不使止爲弒父也觀止自責可謂有過人之質矣乃至以弒君獲罪此爲人臣子而不知春秋之義者也古者太子自其初生固舉以禮有司端冕見之南郊過闕則下過廟則趨爲赤子而其教已有齊肅敬愼之端矣此春秋訓臣子除惡於微積善於早之意也大

全範氏曰許君不授子以師傅使不識嘗藥之義故累及之

蒯聵奔宋春秋定公十有四年秋衛世子蒯聵出奔宋左傳衛侯爲夫人南子召宋朝會於洮太子蒯聵獻孟於齊過宋野野人歌之曰旣定爾婁豬盍歸吾艾豭太子羞之謂戲陽速曰從我而朝少君少君見我我顧乃殺之速曰諾乃朝夫人夫人見太子太子三顧速不進夫人見其色啼而走曰蒯聵將殺余公執其手以登臺太子奔宋盡逐其黨故公孟彄出奔鄭自鄭奔齊太子告人曰戲陽速禍余戲陽速告人曰太子則禍余太子無道使余殺其母余不許將戕於余若殺夫人將以余說余是故許而弗爲以紓余死諺曰民保於信吾以信義也胡傳世子國本也以寵南子故不能保世子而使之去國以欲殺南子故不能安其身至於出奔是輕宗廟社稷之所付托而恣行矣春秋兩著其罪故特書世子其義不系於與蒯聵之世其國也而靈公無道不能正家以危其國本至使父子相殘毀滅天理之所由著矣大

全徐氏曰父子天倫無相去之義今太子以小小無道衛侯惡而逐之又無殺己之意太子懟而去之一則譏衛侯之無恩一則甚太子之不孝胡

氏曰書衛世子奔宋則以罪靈公也書趙鞅納衛世子蒯聵於戚則以罪蒯聵也書齊國夏衛石曼姑帥師圍戚則以罪輒也張氏曰臨江劉氏曰左傳敍蒯聵事曰蒯聵欲殺夫人予謂蒯聵𨿽不善謀安有此事哉且殺夫人蒯聵獨得全乎彼所羞者以夫人名惡也如殺其母爲惡愈大反不知可羞乎蓋蒯聵聞野人之歌其心慚焉則以謂夫人夫人惡其斥己之淫則啼而走言太子將殺予以誣之靈公惑於南子所言必聽從故外則召宋朝內則逐公叔戍趙陽彼不恥召宋朝固亦不難逐蒯聵矣此其眞也不當如左氏所記及蒯聵出乃奔宋使眞有其事者宋南子家也蒯聵負殺南子之名又走入其家敢乎哉常山劉氏曰蒯聵出奔春秋不去其世子者衛侯之�也南子之惡亦已甚矣其欲去世子之意亦已明矣如哀姜亂魯驪姬亂晉若此比者不鮮矣而靈公聽南子之譖謂蒯聵欲弒其母不能爲辧明以致其出奔豈非靈公之罪乎自古讒婦之誣其子多矣考二劉之言足以知左氏所記乃南子之讒言而非當時之實錄也汪氏曰二劉張氏之說固善然皆泥於書世子之義故疑左氏之說然楚商臣蔡般弒君而書世子豈亦與之乎竊考蒯聵忘父之喪而致他人使之讒忘子之親至迫以兵而必奪之位其於人倫天理泯滅幾盡則其恥南子之淫行而欲殺之固有是事朱子集注於論語二章皆以蒯聵欲殺母得罪於父則左傳未可盡廢也詳觀經文書趙鞅帥師納衛世子於戚不曰世子復歸而書納則蒯聵有罪明矣何休乃云子𨿽見逐無去父之義捨其大而論其細何居廬陵李氏曰此條公谷亦無殺母之事張氏取二劉之說極得事情謝氏亦曰驪姬害晉南子害衛其情一也然則申生蒯聵之賢否𨿽異而晉獻衛靈之聽讒則同故皆書世子

晉納蒯聵於戚春秋哀公二年夏四月晉趙鞅帥師納衛世子蒯聵於戚左傳初衛侯遊於郊子南僕公曰余無子將立女不對他日又謂之對曰郢不足以辱社稷君其攺圖君夫人在堂三揖在下君命祗辱夏衛靈公卒夫人曰命公子郢爲太子君命也對曰郢異於他子且君沒於吾手若有之郢必聞之且亡人之子輒在乃立輒六月乙酉晉趙鞅納衛太子於戚宵迷陽虎曰右河而南必至焉使太子絻八人衰絰僞自衛逆者告於門哭而入遂居之公羊傳戚者何衛之邑也曷爲不言入於衛父有子子不得有父也谷梁傳納者內弗受也帥師而後納者有伐也何內弗受也以輒不受也以輒不受父之命受之王父也信父而辭王父則是不尊王父也其弗受以尊王父也胡傳世子不言納位其所固有國其所宜君謂之儲副則無所事乎納矣凡公子出奔復而得國者其順且易則曰歸有奉焉則曰自其難也則曰入不稱納矣況世子哉今趙鞅帥師以蒯聵復國而書納者見蒯聵無道爲國人之所不受也國人不受而稱世子者罪衛人之拒之也所以然者緣蒯聵出奔靈公未嘗有命廢之而立他子及公之卒大臣又未嘗謀於國人數蒯聵之罪選公子之賢者以主其國乃從輒之所欲而君之以子拒父此其所以稱世子也人莫不愛其親而志於殺莫不敬其父而忘其喪莫不慈其子欲其子之富且貴而奪其位蒯聵之於天理逆矣何疑於廢黜然父𨿽不父子不可以不子輒乃據國而與之爭可乎故特系納衛世子蒯聵於戚於趙鞅帥師之下而鞅不知義靈公與衛國大臣不能早正國家之本以致禍亂其罪皆見矣大

全何氏曰明父得有子而廢之子不得有父之所有故奪其國茅堂胡氏曰或謂世子世世子也君沒而稱世子者正疑乎不正君子與之繼世焉必若此言親可殺父可忘子得國可奪而有之也人之不爲禽獸也幾希豈春秋立言垂範之意乎晉獻公之喪秦穆公使人弔公子重耳曰亡國恆於斯得國恆於斯喪亦不可久也時亦不可失也重耳曰身喪父死不得與哭泣之哀父死之謂何或敢有他志而穆公納之今靈公方卒而蒯聵趙鞅因以爲利不太甚乎書趙鞅帥師罪鞅以大夫憂諸侯之事也書曼姑圍戚誅輒未嘗受靈公之命特國人以蒯聵不當得國以輒爲可立而立之爾安得爲受之王父而辭父命哉髙氏曰靈公卒衛人以世子在外遂立其子輒使輒知己之得立者以父爲世子故因逆其父而還以位則子道得而亂息矣柰何他人納其父而反拒之耶孫

氏曰其言於戚者見蒯聵爲輒所拒而不得入於衛也吳氏曰於戚內弗受也輒拒父也後十三年而蒯聵自戚入於衛衛侯輒來奔則是輒拒父也

家氏曰爲輒者能逆其父而君之人情之順也爲蒯聵者能反躬自咎以己得罪於先君無君國之理脫千乘而莫之顧天理之正也乃皆不能然父不父子不子更爲爭國之計春秋莫適與也劉氏曰汪熙曰若靈公廢蒯聵立輒則蒯聵不得復稱世子稱蒯聵爲世子則靈公不命輒然則從王父之言谷梁傳失之其說是矣廬陵李氏曰程子曰蒯聵得罪於父不得復立輒亦不得背父而不與其國爲輒計者委於所可立使不失君之社稷而身從父則義矣公谷王父命之說非是此說得之大抵蒯聵父子一段胡氏圍戚下一條說極正但君親無將將而必誅使蒯聵果有殺母之事則罪在必誅天地所不容不論靈公有命無命決無得國之理亦何必曲折如此故不如二劉氏之論明暢條達而無疑也

齊衛圍戚春秋哀公三年春齊國夏衛石曼姑帥師圍戚左傳春齊衛圍戚求援於中山公羊傳齊國夏曷爲與衛石曼姑帥師圍戚伯討也此其爲伯討柰何曼姑受命乎靈公而立輒以曼姑之義爲固可以拒之也輒者曷爲者也蒯聵之子也然則曷爲不立蒯聵而立輒蒯聵爲無道靈公逐蒯聵而立輒然則輒之義可以立乎曰可其可柰何不以父命辭王父命以王父命辭父命是父之行乎子也不以家事辭王事以王事辭家事是上之行乎下也谷梁傳此衛事也其先國夏何也子不圍父也不系戚於衛者子不有父也胡傳按左氏靈公遊於郊公子郢禦公曰余無子將立汝對曰郢不足以辱社稷君其攺圖君夫人在堂三揖在下君命祗辱靈公卒夫人曰命公子郢爲太子君命也對曰郢異於他子且君沒於吾手若有郢必聞且亡人之子輒在乃立輒以拒蒯聵蒯聵前稱世子者所以深罪輒之見立不辭而拒其父也輒若可立則蒯聵爲未絕未絕則是世子尙存而可以拒乎主兵者衛也何以序齊爲首罪齊人與衛之爲惡而黨之也公孫文仲主兵伐鄭而序求爲首以誅殤公石曼姑主兵圍戚而序齊爲首以誅國夏訓天下後世討亂臣賊子之法也古者孫從祖又孫氏王父之字考於廟制昭常爲昭穆常爲穆不以父命辭王命禮也輒𨿽由嫡孫得立然非有靈公之命安得云受之王父辭父命哉故冉有謂子貢曰夫子爲衛君乎子貢曰諾吾將問之入曰伯夷叔齊何人也曰古之賢人也曰怨乎曰求仁而得仁又何怨出曰夫子不爲也伯夷以父命爲尊而讓其弟叔齊以天倫爲重而讓其兄仲尼以爲求仁而得仁者也然則爲輒者柰何宜辭於國曰若以父爲有罪將從王父之命則有社稷之鎭公子在我焉得爲君以爲無罪則國乃世子之所有也天下豈有無父之國哉而使我立乎其位如此則言順而事成矣是故輒辭其位以避父則衛之臣子拒蒯聵而輔之可也輒利其位以拒父則衛之臣子捨爵祿而去之可也烏有父不慈子不孝爭利其國滅天理而可爲者乎

齊陳乞弒逆春秋哀公五年秋九月癸酉齊侯杵臼卒六年秋七月齊陽生入於齊齊陳乞弒其君荼左傳齊燕姬生子不成而死諸子鬻姒之子荼嬖諸大夫恐其爲太子也言於公曰君之齒長矣未有太子若之何公曰二三子間於憂虞則有疾疢亦姑謀樂何憂於無君公疾使國惠子髙昭子立荼置羣公子於萊秋齊景公卒冬十月公子嘉公子駒公子黔奔衛公子鉏公子陽生來奔萊人歌之曰景公死乎不與埋三軍之事乎不與謀師乎師乎何黨之乎陳僖子使召公子陽生陽生駕而見南郭且於曰嘗獻馬於季孫不入於上乘故又獻此請與子乘之出萊門而告之故闕止知之先待諸外公子曰事未可知反與壬也處戒之遂行逮夜至於齊國人知之僖子使子士之母養之與饋者皆入冬十月丁卯立之將盟鮑子醉而往其臣差車鮑點曰此誰之命也陳子曰受命於鮑子遂誣鮑子曰子之命也鮑子曰女忘君之爲孺子牛而折其齒乎而背之也悼公稽首曰吾子奉義而行者也若我可不必亡一大夫若我不可不必亡一公子義則進否則退敢不惟子是從廢興無以亂則所願也鮑子曰誰非君之子乃受盟使胡姬以安孺子如賴去鬻姒殺王甲拘江說囚王豹於句竇之丘公使朱毛告於陳子曰徵子則不及此然君異於器不可以二器二不匱君二多難敢布諸大夫僖子不對而泣曰君舉不信羣臣乎以齊國之困困又有憂少君不可以訪是以求長君庶亦能容羣臣乎不然夫孺子何罪毛復命公悔之毛曰君大訪於陳子而圖其小可也使毛遷孺子於駘不至殺諸野幕之下葬諸殳冒淳公羊傳弒而立者不以當國之辭言之此其以當國之辭言之何爲諼也此其爲諼柰何景公謂陳乞曰吾欲立捨何如陳乞曰所樂乎爲君者欲立之則立之不欲立則不立君如欲立之則臣請立之陽生謂陳乞曰吾聞子蓋將不欲立我也陳乞曰夫千乘之主將廢正而立不正必殺正者吾不立子者所以生子者也走矣與之玉節而走之景公死而捨立陳乞使人迎陽生於諸其家除景公之喪諸大夫皆在朝陳乞曰常之母有魚菽之祭願諸大夫之化我也諸大夫皆曰諾於是皆之陳乞之家坐陳乞曰吾有所爲甲請以示焉諸大夫皆曰諾於是使力士舉巨囊而至於中澑諸大夫見之皆色然而駭開之則闖然公子陽生也陳乞曰此君也已諸大夫不得已皆逡巡北面再拜稽首而君之爾自是往弒捨谷梁傳陽生入而弒其君以陳乞主之何也不以陽生君荼也其不以陽生君荼何也陽生正荼不正不正則其曰君何也荼𨿽不正已受命矣入者內弗受也荼不正何用弗受以其受命可以言弗受也陽生其以國受何也取國於荼也胡傳陽生曷爲不稱公子非先君之子也爲人子者無以有己則以父母之心爲心者景公命荼世其國己則篡荼而自立是自絕於先君豈復得爲先君之子也不稱公子誅不子也陽生不子則曷爲系之齊春秋端本之書也正其本則事理陽生之不子也其誰使之然也不有廢長立少以啟亂者乎故齊景問政於孔子孔子對曰君君臣臣父父子子君不君則臣不臣父不父則子不子以陽生系之齊著亂之所由生也然而弒荼者陽生與朱毛也曷爲書陳乞初景公謂陳乞吾欲立荼何如對曰所樂乎爲君者欲立則立之不欲立則不立也君如欲立則臣請立之陽生謂乞曰吾聞子蓋將不欲立我也對曰千乘之主將廢正而立不正必殺正者吾不立子者所以生子也與之玉節而走之魯景公死荼立陳乞使人迎陽生置諸家召諸大夫而示之曰此君也諸大夫知乞有備不得已逡巡北面再拜而君之爾故里克中立不免殺身之刑陳乞獻諛終被弒君之罪是皆不明春秋之義陷於大惡而不知者也大

全張氏曰春秋譏景公之廢長立少而不稱公子陽生何也人君立子而不以正者皆徒設此心兩棄之也故凡當然而君父處之不以其道者君子不立乎其位伯夷叔齊寧他人有之而不敢當春秋豈敢遂予之以公子而正名之哉孝經

士章資於事父以事母而愛同資於事父以事君而敬同注資取也言愛父與母同敬父與君同故母取其愛而君取其敬兼之者父也

注言事父兼愛與敬也

聖治章孝莫大於嚴父嚴父莫大於配天則周公其人也注萬物資始於幹人倫資父爲天故孝行之大莫過尊嚴其父也謂父爲天𨿽無貴賤然以父配天之禮始自周公故曰其人也父子之道天性也君臣之義也

注父子之道天性之常加以尊嚴又有君臣之義

廣要道章敬其父則子悅

廣至徳章君子之教以孝也非家至而日見之也

注言孝不必家到戶至日見而語之但行孝於內其化自流於外教以孝所以敬天下之爲人父者也

諫諍章曾子曰若夫慈愛恭敬安親揚名則聞命矣敢問子從父之令可謂孝乎注

事父有隱無犯又敬不違故疑而問之子曰是何言與是何言與

注有非而從成父不義理所不可故再言之昔者天子有爭臣七人𨿽無道不失其天下諸侯有爭臣五人𨿽無道不失其國大夫有爭臣三人𨿽無道不失其家注

降殺以兩尊卑之差爭謂諫也言𨿽無道爲有爭臣則終不至失天下亡家國也士有爭友則身不離於令名

注令善也益者三友言受忠告故不失其善名父有爭子則身不陷於不義

注父失則諫故免陷於不義故當不義則子不可以不爭於父臣不可以不爭於君注

不爭則非忠孝故當不義則爭之從父之令又焉得爲孝乎荀子

子道篇孝子所以不從命有三從命則親危不從命則親安孝子不從命乃衷從命則親辱不從命則親榮孝子不從命乃義從命則禽獸不從命則修飾孝子不從命乃敬韓詩外傳

父子夫爲人父者必懷慈仁之愛以畜養其子撫循飲食以全其身及其有識也必嚴居正言以先導之及其束髮也授明師以成其技十九見志請賓冠之足以死其意血脈澄靜娉內以定之信承親授無有所疑冠子不言發子不笞聽其微諫無令憂之此爲人父之道也詩曰父兮生我母兮鞠我拊我畜我長我育我顧我復我出人腹我大戴禮

曾子本孝孝子之使人也不敢肆行不敢自專也父死三年不敢攺父之道又能事父之朋友又能率朋友以助敬也

曾子立孝爲人子而不能孝其父者不敢言人父不能畜其子者也故與父言言畜子與子言言孝父劉向說苑

建本天之所生地之所養莫貴乎人人之道莫大乎父子之親君臣之義父道聖子道仁君道義臣道忠賢父之於子也慈惠以生之教誨以成之養其誼藏其僞時其節愼其施子年七歲以上爲之擇明師選良友勿使見惡少漸之以善使之早化故賢子之事親發言陳辭應對不悖乎耳趣走進退容貌不悖乎目卑體賤身不悖乎心君子之事親以積徳子者親之本也無所推而不從命推而不從命者惟害親者也故親之所安子皆供之賢臣之事君也受官之日以主爲父以國爲家以士人爲兄弟故苟有可以安國家利民人者不避其難不憚其勞以成其義故其君亦有助之以遂其徳夫君臣之與百姓轉相爲本如循環無端夫子亦云人之行莫大於孝孝行成於內而嘉號布於外是謂建之於本而榮華自茂矣君以臣爲本臣以君爲本父以子爲本子以父爲本棄其本榮華稿矣班固白虎通

爵春秋谷梁傳曰追賜死者非禮也王制曰葬從死者祭從生者所以追孝繼養也葬從死者何子無爵父之義也禮中庸記曰父爲大夫子爲士葬以大夫祭以士子爲大夫父爲士祭以大夫葬以士也

誅伐子得爲父報讎者臣子於君父其義一也忠臣孝子所以不能已以恩義不可奪也故曰父之讎不與共天下春秋傳曰子不復讎非子父母以義見煞子不復讎者爲往來不止也春秋曰父不受誅子復讎可誅猶責也誅其人責其罪極其過惡春秋曰楚子虎誘蔡侯般煞之於申傳曰誅君之子不立討者何謂討猶除也欲言臣當掃除君之賊春秋曰衛人煞州吁於濮傳曰其稱人何討賊之辭也

諫諍子諫父不去者父子一體而分無相離之法猶火去木而滅也論語事父母幾諫下言又敬不違臣之諫君何取法法金正木也子之諫父法火以揉木也臣諫君以義故折正之也子諫父以恩故但揉之也

又君不爲臣隱父獨爲子隱何以爲父子一體而分榮恥相及故論語曰父爲子隱子爲父隱兄弟相爲隱乎曰然與父子同義故周公誅四國常以祿甫爲主也應劭風俗通義

正失

俗說彭城相袁元服父字伯楚爲光祿卿於服中生此子時年長矣不孝莫大於無後故取舉之君子不隱其過因以服爲字謹按元服名賀汝南人也祖父名原爲侍中安帝始加元服百官會賀臨嚴垂出而孫適生喜其嘉會因名曰賀字元服原父安爲司徒忠蹇匪躬盡誠事國啟發和帝誅討竇氏中興以來最爲名宰原有堂構之稱矜於法度伯楚名彭淸擬夷叔政則冉季歷典三郡致位上列賀早失母不復繼室云曾子失妻而不娶曰吾不及尹吉甫子不如伯奇以吉甫之賢伯奇之孝尙有放逐之敗我何人哉及臨病困�使畱葬侍衛先公愼無迎取汝母喪柩如亡者有知往來不難如其無知祗爲煩耳虞舜葬於蒼梧二妃不從經典明文勿違吾志淸髙舉動皆類此也何其在服中生子而名之賀者乎𨿽至愚人猶不云耳余爲蕭令周旋謁辭故司空宣伯應賢相把臂言易稱天地大徳曰生今俗間多有禁忌生三子者五月生者以爲妨害父母服中子犯禮傷孝莫肯收舉袁元服功徳爵位子孫巍巍仁君所見越王句踐民生三子者與乳母孟嘗君對其父若不受命於天何不髙戶誰能及者夫學問貴能行君體博雅政宜有異乎答曰齊楚之事敬聞命矣至於元服其事如此明公旣爲鄕裏超然遠覽何爲過聆晉語簡在心事乎於是欣然悅服元服子夏甫前後徵命終不降志亞作者之遺風矣正甫亦有重名今見沛相載徳五世而被斯言之玷恐多有宣公之論故備記其終始宋袁氏世範

睦親篇人之父子或不思各盡其道而互相責備者尢啟不和之漸也若各能反思則無事矣爲父者曰吾今日爲人之父蓋前日嘗爲人之子矣凡吾前日事親之道每事盡善則爲子者得於見聞不待教詔而知效儻吾前日事親之道有所未善將以責其子得不有愧於心爲子者曰吾今日爲人之子則他日亦當爲人之父今吾父之撫育我者如此付我者如此亦云厚矣他日吾之待其子不異於吾之父則可以俯仰無愧若或不及非惟有負於其子亦何顏以見其父然世之善爲人子者常善爲人父不能孝其親者常欲虐其子此無他賢者能自反則無往而不善不賢者不能自反爲人子則多怨爲人父則多暴然則自反之說惟賢者可以言此

又慈父固多敗子子孝而父或不察蓋中人之性遇彊則避遇弱則肆父嚴而子知所畏則不敢爲非父寬則子玩易而恣其所行矣子之不肖父多優容子之願愨父或責備之無已惟賢智之人卽無此患張載樂說

父子異宮古者有東宮有西宮有南宮有北宮異宮而同財此禮亦可行古人慮遠目下𨿽似相�其實如此乃能久相親蓋數十百口之家自是飲食衣服難爲得一又異宮乃容子得伸其私所以避子之私也子不私其父則不成爲子古之人曲盡人情必也同宮有叔父伯父則爲子者何以獨厚於其父爲父者又烏得而當之父子異宮爲命士以上愈貴則愈嚴故異宮猶今世有逐位非如異居也朱子全書

論人倫父子欲其親云云曰非是欲其如此蓋有父子則便自然有親有君臣則便自然有敬因指坐間搖扇者曰人熱自會搖扇不是欲其搖扇也

甲寅擬上封事人之所以有此身者受形於母而資始於父𨿽有彊暴之人見子則憐至於𦇤褓之兒見父則笑是果何爲而然哉初無所爲而然此父子之道所以爲天性而不可解也然父子之間或有不盡其道者是豈爲父而天性有不足於慈亦豈爲子而天性有不足於孝者哉人心本明天理素具但爲物欲所昏利害所蔽故小則傷恩害義而不可開大則滅天亂倫而不可救假如或好飲酒或好貨財或好聲色或好便安如此之類皆物欲也淸明之地物欲昏之則父或忘其爲慈子或忘其爲孝然後造爲讒慝者指疑似以爲眞實指毫髮以爲丘山譖之於其父則使施之於其子者不無少過譖之於其子則使施之於其父者寖失其常然後巧爲利害之說以劫之蓋謂如此則必受其利不如此則必蹈其害利害旣有以蔽其心此心日益猜疑今日猜疑明日猜疑猜疑不已子一舉足而得罪於其父父一出言而取怨於其子父子之情壞而禍亂作矣試於暇時或於中夜或於觀書之際或於靜坐之頃捐去物欲之私盡祛利害之蔽默觀此心之本然則父子之間固未嘗不慈且孝也

語類問林兄看小學如何林舉小學父慈而教子孝而箴先生曰人旣自有這良能良知了聖賢又恁地說直要人尋教親切父慈而教子孝而箴看我是能恁地不恁地小學所說教人逐一去上面尋許多道理到著大學亦只是這道理又教人看得就切實如此不是胡亂恁地說去

又初間人與人羣居天地之中渙然無統與禽獸無異也自聖人者出於是各自盡其道以立人極爲子而孝爲父而慈而其父子之相與也親以立天下父子之標準是父子一倫本自渙散今爲聖人經綸成一統紀矣夫婦朋友長幼皆然故曰人綱人紀

父子部藝文一

尊太公曰太上皇詔

漢髙帝人之至親莫親於父子故父有天下傳歸於子子有天下尊歸於父此人道之極也前日天下大亂兵革並起萬民苦殃朕親被堅執銳自率士卒犯危難平暴亂立諸侯偃兵息民天下大安此皆太公之教訓也諸王通侯將軍羣卿大夫已尊朕爲皇帝而太公未有號今尊太公曰太上皇

家令說太公論

荀悅孝經云故𨿽天子必有尊也言有父也王者必父事三老以示天下所以明有孝也無父猶設三老之禮況其存者乎孝莫大於嚴父故后稷配天尊之至也禹不先鯀湯不先契文王不先不窋古之道子尊不加於父母家令之言於是過矣

懷親賦

魏曹植獵平原而南騖睹先帝之舊營步壁壘之常制識旌旗之所停在官曹之典列心髣�於平生回驥首而永遊赴修塗以尋遠情眷戀而顧懷魂須臾而九反

慰子賦

前人彼凡人之相親小離別而懷戀況中殤之愛子乃千秋而不見入空室而獨倚對孤幃而切嘆痛人�而物在心何忍而復觀日晼晚而旣沒月代照而舒光仰列星以至晨衣沾露而含霜惟逝者之日遠愴傷心而絕腸

臨終疏

吳孫登臣以無狀嬰抱篤疾自省微劣懼卒隕斃臣不自惜念當委離供養埋胔后土長不復奉望宮省朝覲日月生無益於國死貽陛下重戚以此爲哽結耳臣聞死生有命長短自天周晉顏回有上智之才而尙夭折況臣愚陋年過其壽生爲國嗣沒享榮祚於臣已多亦何悲恨哉方今大事未定逋寇未討萬國喁喁系命陛下危者望安亂者仰治願陛下棄忘臣身割下流之恩修黃老之術篤養神光加羞珍膳廣開神明之慮以定無窮之業則率土幸賴臣死無恨也皇子和仁孝聰哲徳行淸茂宜早建置以系民望諸葛恪才略博達器任佐時張休顧譚謝景皆通敏有識斷入宜委腹心出可爲爪牙範愼華融矯矯壯節有國士之風羊�辯捷有專對之材刁元優弘志履道眞裴欽博記翰采足用蔣修虞�志節分明凡此諸臣或宜廊廟或任將帥皆練時事明習法令守信固義有不可奪之志此皆陛下日月所照選置臣宮得與從事備知情素敢以陳聞臣重惟當今方外多虞師旅未休當厲六軍以圖進取軍以人爲眾眾以財爲寶竊聞郡縣頗有荒殘民物雕獘姦亂萌生是以法令繁滋刑辟重切臣聞爲政聽民律令與時推移誠宜與將相大臣詳擇時宜博采眾議寬刑輕賦均息力役以順民望陸遜忠勤於時出身憂國謇謇在公有匪躬之節諸葛瑾步騭朱然全琮朱據呂岱吾粲闞澤嚴畯張承孫怡忠於爲國通達治體可令陳上便宜蠲除苛煩愛養士馬撫循百姓五年之外十年之內遠者歸復近者盡力兵不血刃而大事可定也臣聞鳥之將死其鳴也哀人之將死其言也善故子囊臨終遺言戒時君子以爲忠豈況臣登其能已乎願陛下畱意聽采臣𨿽死之日猶生之年也

與子貺書

晉杜預知汝頗欲念學令同還車到副書可按錄受之當別置一宅中勿復以借人

金鹿哀辭

潘嶽嗟我金鹿天姿特挺鬒發凝膚蛾眉蠐領柔情和泰朗心聰警嗚呼上天胡忍我門良嬪短世令子夭昏旣披我幹又剪我根塊如瘣木枯荄獨存捐子中野遵我歸路將反如疑回首長顧

傷弱子辭

前人予之長安次於新安千秋亭而弱子夭感嬴博之哀乃傷之曰柰何兮弱子邈棄爾兮丘林還眺兮墳瘞艸莽莽兮木森森伊邃世之遐冑逮祖考之永延咨吾家之不嗣羌一適之未甄仰崇堂之遺構若無津而涉川葉落永離覆水不收赤子何辜罪我之由

與子侄書

宋雷次宗夫生之修短咸有定分定分之外不可以智力求但當於所稟之中順而勿率耳吾少嬰羸患事鍾養疾爲性好閒志棲物表故𨿽在童之年已懷遠迹之意曁於弱冠遂托業廬山逮事釋和尙於時師友淵源務訓弘道外慕等夷內懷悱發於是洗气神明玩心墳典勉志勤躬夜以繼日爰有山水之好悟言之歡實足以通理輔性成夫亹亹之業樂以忘憂不知朝日之晏矣自遊道餐風二十餘載淵匠旣傾良朋雕索續以釁逆違天備嘗荼蓼疇昔誠願頓盡一朝心慮荒散情意衰損故遂與汝曹歸耕壠畔山居谷飲人理久絕日月不處忽復十年犬馬之齒已逾知命崦嵫將迫前塗幾何實遠想尙子五嶽之舉近謝居室瑣瑣之勤及今耄未至惛衰不及頓尙可厲志於所期縱心於所托棲誠來生之津梁專气莫年之攝養玩歲日於良辰偸余樂於將除在心所期盡於此矣汝等年各長成冠娶已畢修惜衡泌吾復何憂但願守全所志以保令終耳自今以往家事大小一勿見關子平之言可以爲法

敕昭明太子

梁武帝太子性至孝母喪水漿不入口每哭輒慟絕髙祖遣顧協宣旨此又敕之聞汝所進過少轉就羸瘵我比更無餘病正爲汝如此�中亦圮塞成疾故應彊加饘粥不使我恆爾懸心

大同哀辭

簡文帝大同字仁洽予之第十九子也生於仲秋殞於冬末悲夫潛慟結於心愁眉慘於外夕坐於是申旦當食以之不甘客有謂予曰死生常也夭壽命也陳蕃所憩之家久傳紀錄之歲華歆所聞之語已定北陵之期上聖所以忘情賢者所以達節將何戚焉予對之曰觀其明眸丰下玉色和聲豈不登髫歲而擬觸藩及紈�而知折李靈心摧於毫末慧識挫於趾步庶方悟於來途遂窮魂於短日豈不傷哉乃爲辭曰含精郁抑嘆嗟何極云誰之悲悲予弱息實天道之偏頗觀賦命之殊舛彼神祭之靈長獲萬春之悠緬有舜華之照灼寄一朝之浮命始夢熊而非吉遂設弧而表慶驗天蘭之所受知地井之可映愛萱艸之有徵欣赤茀之在詠信嘆慰之未幾悼夭零之云及乃變樂而爲悲遂攺笑而成泣昔珠褓之交舒又金香之相襲籍綺茵於弱肌隱孩笑於羅帷今獨親於元壤亦何痛其如之憶余態而心楚想媚質而回腸藥尙殘而染地衣猶襞而在�捲金屏之四葉開銀函之九羊忽徘徊而想象曾何時而不傷於是風景暮鐘气嚴晚候葉而走�水戔戔而鳴漏月半鏡而開河云羅柱而下岫燈發焰而吐花火含光而成就金鹿之恨涕沾衣金瓠之哀還掩扉猶玆紫山明玉碎譬彼西都芳艸腓終無逐浪鳧船反何時復聞龍種歸

冠子祝文

沈約蠲玆令日元服肇加成徳旣舉童心自化行之則至無謂道賒惇以秋實食以春華無恥下問乃至髙車子孫千億廣樹厥家

傷愛子賦有

序

江淹

江艽字引卿僕之第二子也生而神俊必爲美器惜哉遘閔涉歲而卒悲至躑躅乃爲此文惟秋色之顥顥心結縎兮悲起曾憐憫之慘淒痛掌珠之愛子形惸惸而外施心切切而內圮日月可銷兮悼不滅金石可鑠兮念何已緬吾祖之赫羲帝髙陽之元冑惜衰宗之淪沒恐餘人之弗構覬三靈之降福�弱子之擢秀酷柰何兮引卿那逢天兮不佑爾誕質於靑春攝提貞乎孟陬謂比方於右列望齊英於前修遰髙行之美迹弘盛業之淸白露奄被此百艸爾同雕於梧楸憶朱明之在節顧岐嶷之可貴睨鑪帳而多怡瞻戶牖而有慰奚在今之寂寞失音容之髣�姊目中而下泣兄嗟季而飲淚感木石而變哀激左右而隕欷奪懷袖之深愛爾母氏之麗人屑丹泣於下壤傃殷憂於上旻視往端而擗摽踐遺緒而苦辛就深悼而誰弭歸末命兮何陳我過幸於時私爰守官於江潯悲薄暮而增甚思纁黃而不禁月接日而爲光霞合云而成陰霧籠籠而帶樹月蒼蒼而架林嗟柰何兮弱子我百艱兮是尋驗�帶之夜緩察葆鬢之朝侵惟人生之在世恆歡寡而戚饒𨿽十紀之空名豈百齡之能要迅朱光之映夜湛白露之凝朝指玆譬而取免排此理以自銷然則生之樂兮親與愛內與外兮長與稚傷弱子之冥冥獨幽泉兮而永閟余無愆於蒼祗亦何怨於厚地信釋氏之靈果歸三世之遠致願同升於淨剎與塵習兮永棄

與諸兒論家世集書

王筠史傳稱安平崔氏及汝南應氏並累世有文才所以範蔚宗世擅雕龍然不過父子兩三世耳非有七葉之中名徳重光爵位相繼人人有集如吾門世者也沈少傅約嘗語人云吾少好百家之言身爲四代之史自開辟以來未有爵位蟬聯文才相繼如王氏之盛者也汝等仰觀堂構思各努力

爲皇太子求一日一入朝表

任昉臣聞內豎告安姬昌怡色雞鳴戒旦周發冠履或以涼燠之候晨昏異宜膳羞之和鼎飪殊節一晨三朝稱情猶簡終日承顏在理斯愜且長壽之對撫循無已馳道未窮顧懷不輟豈直下動天性固亦上結慈衷自頃半旬乃朝遂爲通制事諭信次義乖晨省一日萬機不敢三塵於禦省每日攺宿特乞一至夫寢門

誡子崧書

徐勉吾家世淸廉故常居貧素至於產業之事所未嘗言非直不經營而已薄躬遭逢遂至今日尊官厚祿可謂備之每念叨竊若斯豈由才致仰藉先代風範及以福慶故臻此耳古人所謂以淸白遺子孫不亦厚乎又云遺子黃金滿籯不如一經詳求此言信非徒語吾𨿽不敏實有本志庶得遵奉斯義不敢墜失所以顯貴以來將三十載門人故舊亟薦便宜或使吾創辟田園或勸吾興立邸店又欲舳艫運致亦令貨殖聚斂若此眾事皆距而不納非謂拔葵去織且欲省息紛紜中年聊於東田間營小園者非在播藝以要利入正欲穿池種樹少寄情賞又以郊際閒曠終可爲宅儻獲懸車致事實欲歌哭於斯慧日十住等旣應營婚又須住止吾淸明門宅無相容處所以爾者亦復有以前割西邊施宣武寺旣失西廂不復方幅意亦謂此逆旅捨耳何事須華常恨時人謂是我宅古往今來豪富繼踵髙門甲第連闥洞房宛其死矣定是誰室但不能不爲培塿之山聚石移果雜以花卉以娛休沐用托性靈隨便架立不在廣大惟功徳處小以爲好所以內中逼促無復房宇近營東邊兒孫二宅乃藉十住南還之資其中所須猶爲不少旣牽挽不至又不可中塗而輟郊間之園遂不辦保貨與韋黯乃獲百金成就兩宅已消其半尋園價所得何以至此由吾經始歷年粗已成立桃李茂密桐竹成陰塍陌交通渠畎相屬華樓迥榭頗有臨眺之美孤峯叢薄不無糾紛之興瀆中並饒菇蔣湖裏殊富芰蓮𨿽云人外城闕密邇韋生欲之亦雅有情趣追述此事非有心蓋是筆勢所致耳憶謝靈運山家詩雲中爲天地物今成鄙夫有吾此園有之二十載矣今爲天地物物之與我相校幾何哉此吾所餘今以分汝營小田舍親累旣多理亦須此且釋氏之教以財物謂之外命儒典亦稱何以聚人曰財況汝曹常情安得忘此聞汝所買姑孰田地甚爲舄鹵彌復何安所以如此非物競故也𨿽事異寢丘聊可仿�孔子曰居家理治可移於官旣已營之宜使成立進退兩�更貽恥笑若有所收獲汝可自分贍內外大小宜令得所非吾所知又復應沾之諸女耳汝旣居長故有此及凡爲人長殊復不易當使中外諧緝人無間言先物後己然後可貴老生云後其身而身先若能爾者更招巨利汝當自勗見賢思齊不宜忽略以棄日也棄日乃是棄身身名美惡豈不大哉可不愼與今之所敕略言此意正謂爲家已來不事資產旣立墅捨以乖舊業陳其始末無愧懷抱兼吾年時朽暮心力稍殫牽課奉公略不克舉其中餘暇裁可自休或復冬日之陽夏日之陰良辰美景文案閒隙負杖躡屩逍遙陋館臨池觀魚披林聽鳥濁酒一杯彈琴一曲求數刻之暫樂庶居常以待終不宜復勞家間細務汝交關旣定此書又行凡所資須付給如別自玆以後吾不復言及田事汝亦勿復與吾言之假使堯水湯旱吾豈知如何若其滿庾盈箱汝之幸遇如斯之事並無俟令吾知也記云夫孝者善繼人之志善述人之事今且望汝全吾此志則無所恨矣

答客諭

前人悱卒悼甚不欲久廢王務乃爲答客諭其辭曰普通五年春二月丁丑余第二息晉安內史悱喪之問至焉舉家傷悼心情若隕二宮並降中使以相慰勗親遊賓客畢來弔問輒痛哭失聲悲不自已所謂父子天性不知涕之所從來也於是門人慮其肆情所鍾容致委頓乃斂�而進曰僕聞古往今來理運之常數春榮秋落气象之定期人居其間譬諸逆旅生寄死歸著於通論是以深識之士悠爾忘懷東門歸無之旨見稱往哲西河喪明之過取誚友朋足下受遇於朝任居端右憂深責重休戚是均宜其遺情下流止哀加飯上存奉國俯示隆家豈可縱此無益同之兒女傷神損識或虧生務門下竊議咸爲君侯不取也余雪泣而答曰彭殤之達義延吳之雅言亦常聞之矣顧所以未能弭意者請陳其說夫植樹階庭欽柯葉之茂爲山累仞惜覆簣之功故秀而不實尼父爲之嘆息析彼岐路楊子所以畱連事有可深聖賢靡抑今吾所悲亦以悱始逾立歲孝悌之至自幼而長文章之美得之天然好學不倦居無塵雜多所著述盈帙滿笥淡然得失之際不見喜慍之容及翰飛東朝參伍盛列其所遊往皆一時才俊賦詩頌詠終日忘疲每從容謂吾以遭逢時來位隆任要當應推賢下士先物後身然後可以報恩明主克保元吉俾餘二紀之中竊若是幸無大過者繄此子之助焉自出閩區政存淸靜冀其旋反少慰衰暮言念今日眇然長往加以闔棺千里之外未知歸骨之期𨿽復無情之倫庸詎不痛乎昔夷甫孩抱中物尙盡慟以待賓安仁未及七旬猶殷勤於詞賦況夫名立宦成半途而廢者亦焉可巳已哉求其此懷可謂苗實之義諸賢旣貽格言諭以大理卽日輟哀命駕修職事焉

謝兒報坐事付治中啟

陳徐陵夫拾金樵路髙士所羞整冠李下君子斯愼兒報不能謹潔敢觸嚴网右趾鐵系事允法科左校論輸實繇恩宥老臣過庭之訓多謝古賢折笄之杖有愧前達

論蕭正徳表

北魏蕭寶夤時蕭衍弟子西丰侯正徳來降寶夤表曰伏見揚州表蕭正徳自云避禍遠投宸掖背父叛君駭議眾口深心指趣厥情難測臣聞立身行道始於事親終於事君故君親盡之以恆敬嚴父兼之以博愛斯人倫之所先王教之盛典三千之條莫大於不孝毀則藏姦常刑靡赦所以晉恭獲謗無所逃死衛伋受誣二子繼沒親命匪棄國孰無父況今封豕尙存長�未滅偸生江表自安毒鴆而正徳居猶子之親竊通侯之貴父榮於國子爵於家履霜弗聞去就先結隔絕山淮溫凊永盡定省長違報復何日以此爲心心可知矣皇朝綿基累葉恩均四海自北䢐南要荒仰澤能言革化無思不韙賁玉帛於丘園標忠孝以納賞築�街於伊洛集華裔其歸心被髮鐻身之酋屈膝而請吏交趾文身之渠款關而�質至如正徳宜甄義以致貶昔越棲會稽賴宰嚭以獲立漢困彭宋實丁公而獲免吳項已平二臣卽法豈不錄其情哉欲明責以示後況遺君忽父狼子是心旣不親親安能親人中間變詐或有萬等伏惟陛下聖敬自天欽光纂歷昭徳塞違以臨羣後脫包此凶醜置之列位百官是象其何誅焉臣釁結禍深痛纏肝髓日暮途遙復報無日豈區區於一豎哉但才𨿽庸近職居獻替愚衷寸抱敢不申陳伏願聖慈少垂察覽訪議槐棘論其是非使秋霜春露施之有在相鼠攸刺遄死有歸無令申伋受笑於苟存曾閔淪名於盛世

周公戒伯禽贊

北周庾信伯禽居魯鳴玉來朝周公政治爲國風謠北山有梓南山有橋禮容𨿽備俯仰無驕

代李僕射謝男賜緋魚袋表唐令狐楚臣某言臣得進奏院狀報今月七日聖慈召臣男公敏令對見其日中使馬承倩奉宣進止賜緋魚袋欽承失圖啟處無地臣某中謝

臣才非動眾勇不兼人仰緣枝葉獲展筋力荷天百祿幸據於周詩遺子一經誠慚於漢史男公敏義方未教容止無儀伏蒙陛下召入淸禁之中立於丹墀之下遠憂顚沛伏用兢惶特授宸恩榮綰朱紱生成之功不次浸潤之澤無涯重若戴山輝如衣錦匈奴未滅方忍恥於愚臣童子何知復受恩於聖主六姻交賀百眾同歡空竭節於邊陲豈酬仁於覆載銘膚鏤骨不敢殞墜所守有限不獲陳謝臣無任感戴屏營之至

代河南裴尹請拜掃表

前人臣某言臣聞天地之大曲成於品物臣子之心無隱於君父下情上達至化旁流伏惟開元天寶聖文神武應道皇帝陛下睿謀作聖孝理奉天蒼生之願不違皇極之慈廣運不以臣微劣無取累擢大官位髙尹京職重居守犬馬陳力未酬明主之恩霜露感懷遽有私家之請臣某中謝

先臣墳墓俯在近郊頃歲以來闕仰拜掃每至寒節展臣情禮晨往暮還所職無闕又臣於墳塋立碑恐其向就建樹之際獲遂躬親重泉承日月之光舉宗蒙雨露之澤不勝罔極

旌王宇

皮日休王莽竊弄漢柄擅斥帝族當其時有名臣名士身被漢祿者闔朝皆然也莫不回忠作佞變直爲邪曾不敢一忤莽色以平帝得親乎外氏者也而宇乃以爲謀事泄受禍日休旌之曰若宇之道眞忠烈之士哉不以其父得天下爲利以反道爲慮不以己將爲天子之子爲貴以愆咎爲戒嗚呼宇之道大不負天地幽不慚鬼神貞不愧金石明不讓日月於臣子之義備矣而班氏忘贊皮子旌之美夫

上諫太宗疏

馬周臣伏見大安宮在宮城右墻宇門闕方紫極爲卑小東宮皇太子居之而在內大安至尊居之反在外太上皇𨿽志淸儉愛惜人力陛下不敢違而蕃夷朝見四方觀聽有不足焉臣願營雉堞門觀務從髙顯以稱萬方之望則大孝昭矣臣伏讀明詔以二月幸九成宮竊惟太上皇春秋髙陛下宜朝夕視膳今所幸宮去京三百里而遠非能旦發暮至也萬一有太上皇思感欲卽見陛下何以逮之今玆本爲避暑行也太上皇畱熱處而陛下走涼處溫凊之道臣所未安然詔書旣下業不中止願示還期以開眾惑

諱辧

韓愈愈與李賀書勸賀舉進士賀舉進士有名與賀爭名者毀之曰賀父名晉肅賀不舉進士爲是勸之舉者爲非聽者不察和而倡之同然一辭皇甫湜曰若不明白子與賀且得罪愈曰然律曰二名不偏諱釋之者曰謂若言徵不言在言在不言徵是也律曰不諱嫌名釋之者曰謂若禹與雨丘與蓲之類是也今賀父名晉肅賀舉進士爲犯二名律乎爲犯嫌名律乎父名�肅子不得舉進士若父名仁子不得爲人乎夫諱始於何時作法制以教天下者非周公孔子歟周公作詩不諱孔子不偏諱二名春秋不譏不諱嫌名康王釗之孫實爲昭王曾參之父名�曾子不諱昔周之時有騏期漢之時有杜度此其子宜何如諱將諱其嫌遂諱其姓乎將不諱其嫌乎漢諱武帝名徹爲通不聞又諱車轍之轍爲某字也諱呂后名雉爲野�不聞又諱治天下之治爲某字也今上章及詔不聞諱滸勢秉機也惟宦官宮妾乃不敢言諭及機以爲觸犯士君子立言行事宜何所法守也今考之於經質之於律稽之以國家之典賀舉進士爲可耶爲不可耶凡事父母得如曾參可以無譏矣作人得如周公孔子亦可以止矣今世之士不務行周公孔子之行而諱親之名則務勝於周公孔子亦見其惑也夫周公孔子曾參卒不可勝勝周公孔子曾參乃比於宦官宮妾則是宦官宮妾之行孝於其親賢於周公孔子曾參者耶

對禹問

前人或問曰堯舜傳諸賢禹傳諸子信乎曰然然則禹之賢不及於堯與舜也歟曰不然堯舜之傳賢也欲天下之得其所也禹之傳子也憂後世爭之之亂也堯舜之利民也大禹之慮民也深曰然則堯舜何以不憂後世曰舜如堯堯傳之禹如舜舜傳之得其人而傳之堯舜也無其人慮其患而不傳者禹也舜不能以傳禹堯爲不知人禹不能以傳子舜爲不知人堯以傳舜爲憂後世禹以傳子爲慮後世曰禹之慮也則深矣傳之子而當不淑則柰何曰時益以難理傳之人則爭未前定也傳之子則不爭前定也前定𨿽不當賢猶可以守法不前定而不遇賢則爭且亂天之生大聖也不數其生大惡也亦不數傳諸人得大聖然後人莫敢爭傳諸子得大惡然後人受其亂禹之後四百年然後得桀亦四百年然後得湯與伊尹湯與伊尹不可待而傳也與其傳不得聖人而爭且亂孰若傳諸子𨿽不得賢猶可守法曰孟子之所謂天與賢則與賢天與子則與子者何也曰孟子之心以爲聖人不苟私其子以害天下求其說而不得從而爲之辭

爲衛尉許卿請畱男表

於卲臣某言臣男某官某頃年二十一二因外人招誘性乏天和臣又拙訓遂交遊匪類妄用錢物臣恐滋蔓累及家私臣某年任寧州刺史表請磧西�力離鄕別親庶其思過臣遽遭流竄比屬艱難遐荒萬里分爲阻絕近節度使差奏軍事會臣待罪輦轂重與相見至京以來臣竊窺察誘其由衷似辧君親近於觀志屢申懇到願畱晨昏夫物感人情況玆天屬苟及於此惕然關心臣今齒髮衰莫惟生此子倘其攺行家有所傳九原之下可以塞責臣昨詢問磧西職掌殊非要重伏乞聖慈回鑑許爲父子如初便畱�節東軍與叔冀逐急徵討盡其武用或樹功勛王事不殊殘寇又切臣得地近時復知聞縱其不賢猶可備使老臣之幸至微至賤輕黷宸嚴靦冒之求戰越無地

爲原州趙長史請爲亡父度人表王勃臣某言臣聞奉忠履義帝業所資昭徳報功王風是切臣亡父故臣使持節都督丰州諸軍事丰州刺史上柱國南康郡王士達往因隋季預奉皇初於時元洛未淸雙崤尙梗江淮海嶽王公數十亡父身羇僞鄭寵極戎庭掃千載之風雲擁三河之士馬情思奉順義不圖生綿越寇場密歸誠款登太行而耀甲則建徳離心出函谷而揚麾則王充破膽天書屢降手敕仍存洎乎九服又安四方無事謀臣出鎭猛將臨邊西窮赤水之源東究靑丘之境橫戈北塞盡沙漠之風塵授鉞南荒被�之矢石義形夷險迹徧疆埸分閫淹榮懸車遂禮𨿽死於牖下實懷天子之恩力盡方隅無愧忠臣之節今者歸藏有日先遠戒期陛下徳被遊魂惠流枯骨髙班厚祿已極於生前列鼓鳴簫復光於身後誠非毀滅所能投報但臣霜露之瞻彼岸而神銷烏鳥之情俯寒泉而思咽希開淨福庶補窮埏伏惟陛下恢不次之恩錄無涯之請使獲從朝例賜許度人濟魂識於昏途拯亡靈於毀宅則陛下乾坤之施旣不隔於幽冥微臣螻蟻之心豈忘情於家國是所圖也非敢望也輕黷冕旒若墜冰谷

請代父死表

張不耀臣某言臣聞哀哀父母生我劬勞欲報之恩昊天罔極臣父文成充使不了特置嚴刑罪小責深不勝冤苦街衢驚嘆長幼咸嗟皇天后土實所鑑照臣聞有理不申枉塡溝壑臣子情切骨肉恩深請以微軀代父當死乞寬父之殘命展愚臣之孝心伏乞天命俯垂矜察不耀萬死猶荷再生臣父朝無近親孤宦獨立苗�難植根淺易危無風而自倒不寒而自戰李全交接邪作蠱舞法弄權虐甚周興酷殊來俊枉陷良善以立己功惡貫已盈食殘事敗不慚顏厚猶事紏繩不懼皇天仍居憲府罪輕責重其枉實深但恨明時虛編咎晦伏願陛下采輿人之誦聽左右之言乞不濫無辜庶冤魂重返卽臣𨿽死之日猶生之年不任酷裂之至冒死投匭以聞

爲鳳翔李尙書請使人拜掃表

韓翃臣某言臣聞子之能仕父教之忠臣仕𨿽無聞忠冀盡力當陛下至理之日偶四方無事之時臣幸揚名淸朝全節聖代於臣之分榮感多焉而罔極之心未遑省告伏以先臣墳墓遠在定州道路所經瞻馳靡及臣自入宿衛三十四年頃者師旅𨿽寧武臣分割臣職叨禁近事絕私情弘覆之徳靡所不容而兢懼之誠實自難盡空懷怵惕之感莫申展奠之儀今寰宇廓淸憂疑必釋當天地交泰之際人神�吉之期臣寄重藩維不合上請今遣弟某官某專拜掃以道途所近便取北路赴定州輒披懇誠無任兢惶

上光宗疏

宋彭龜年髙宗備極子道此陛下所親睹也況壽皇今日止有陛下一人聖心拳拳不言可知特遇過宮日分陛下或遲其行則壽皇不容不降免到宮之旨蓋爲陛下辭責於人使人不得以竊議陛下其心非不願陛下之來自古人君處骨肉之間多不與外臣謀而與小人謀之所以交斗日深疑隙日大今日兩宮萬萬無此然臣所憂者外無韓琦富弼呂誨司馬光之臣而小人之中已有任守忠者在焉惟陛下裁察又言使陛下虧過宮之禮皆左右小人間諜之罪宰執侍從但能推父子之愛調停重華臺諫但能仗父子之義責望人主至於疑間之根盤固不去曾無一語及之今內侍間諜兩宮者固非一人獨陳源在壽皇朝得罪至重近復進用外人皆謂離間之機必自源始宜亟發威斷首逐陳源然後肅命鑾輿負罪引慝以謝壽皇使父子歡然宗社有永顧不幸歟

上光宗疏

黃裳陛下之於壽皇未盡孝敬之道意者必有所疑也臣竊推致疑之因陛下毋乃以焚廩浚井之事爲憂乎夫焚廩浚井在當時或有之壽皇之子惟陛下一人壽皇之心托陛下甚重愛陛下甚至故憂陛下甚切違預之際�香祝天爲陛下祈禱愛子如此則焚廩浚井之心臣有以知其必無也陛下何疑焉又無乃以肅宗之事爲憂乎肅宗卽位靈武非明皇意故不能無疑壽皇當未倦勤親挈神器授之陛下揖遜之風同符堯舜與明皇之事不可同日而語明矣陛下何疑焉又無乃以衛輒之事爲憂乎輒與蒯聵父子爭國壽皇老且病乃頤神北宮以保康寧而以天下事付之陛下非有爭心也陛下何疑焉又無乃以孟子責善爲疑乎父子責善本生於愛爲子者能知此理則何至於相夷壽皇願陛下爲聖帝責善之心出於忠愛非賊恩也陛下何疑焉此四者或者之所以爲疑臣以理推之初無一之可疑者自父子之間小有猜疑此心一萌方寸遂亂故天變則疑而不知畏民困則疑而不知卹疑宰執專權則不禮大臣疑臺諫生事則不受忠諫疑嗜欲無害則近酒色疑君子有黨則庇小人事有不須疑者莫不以爲疑乃若貴爲天子不以孝聞敵國聞之將肆輕侮此可疑也而陛下則不疑小人將起爲亂此可疑也而陛下則不疑中外官軍豈無他志此可疑也而陛下則不疑事之可疑者反不以爲疑顚倒錯亂莫甚於此禍亂之萌近在旦夕宜及今幡然攺過整聖駕謁兩宮以交父子之歡則四夷向風天下慕義矣

周世宗家人傳論

歐陽修嗚呼父子之恩至矣孟子言舜爲天子而瞽叟殺人則棄天下竊負之而逃以爲天下可無舜不可無至公舜可棄天下不可刑其父此爲世立言之說也然事固有不得如其意者多矣蓋天子有宗廟社稷之重百官之衛朝廷之嚴其不幸有不得竊而逃則如之何而可予讀周史見守禮殺人世宗寢而不問蓋進任天下重矣而子於其父亦至矣故寧受屈法之過以申父子之道其所以合於義者蓋知權也君子之於事擇其輕重而處之耳失刑輕不孝重也刑者所以禁人爲非孝者所以教人爲善其意一也孰爲重刑一人未必能使天下無殺人而殺其父滅天性而絕人道孰爲重權其所謂輕重者則天下𨿽不可棄而父亦不可刑也然則爲舜與世宗者宜如何無使瞽叟守禮至於殺人則可謂孝矣然而有不得如其意則擇其輕重而處之焉世宗之知權明矣夫

又

前人嗚呼至公天下之所共也其是非曲直之際𨿽父愛其子亦或有所不得私焉當周太祖舉兵於魏漢遣劉銖誅其家族於京師酷毒備至後太祖入立遣人責銖銖辭不屈太祖𨿽深恨之然以銖辭直終不及其家也及追封妻子之被殺者其言深自隱痛之而已不敢有非漢之辭焉蓋知其曲在己也故略存其辭以見周之有愧於其心者矣

梁太祖父子論

前人嗚呼春秋之法是非與奪之際難矣哉或問梁太祖以臣弒君友珪以子弒父一也與弒卽位逾年攺元春秋之法皆以君書而友珪不得列於本紀何也且父子之惡均奪其子是與其父也豈春秋之旨哉予應之曰梁事著矣其父之惡不待與奪其子而後彰然末帝之志不可以不伸也春秋之法君弒而賊不討者國之臣子任其責予於友珪之事所以伸討賊者之志也

名二子說

蘇洵輪輻蓋軫皆有職乎車而軾獨若無所爲者𨿽然去軾則吾未見其爲完車也軾乎吾懼汝之不外飾也天下之車莫不由轍而言車之功轍不與焉𨿽然車僕馬斃而患不及轍是轍者禍福之間轍乎吾知免矣

思子臺賦

蘇軾余先君宮師之友史君諱經臣字彥輔眉山人與其弟沆子升皆奇士博學能文慕李文饒之爲人而舉其議論彥輔舉賢良不中第子凝以進士得官止著作佐郎皆早死且無子有文數百首皆亡之予少時嘗見彥輔所作思子臺賦上援秦皇下逮晉惠反復哀切有補於世蓋記其意而亡其辭乃命過作補亡之篇庶幾君子猶得見斯人�懷髣�也客有自蜀遊梁傃關而東覽河華之形勝兮訪秦漢之遺宮得巋然之頹基兮並湖城之西墉弔漢武之暴怒兮悼戾園之憫凶聞父老之哀嘆兮猶有歸來望思之遺恫吁犬臺之讒頰兮實咀毒而銜鋒敗趙於俯仰兮又將覆劉氏之宗閔漢武之多忌兮謂左右之皆戎殺陽石而未厭兮又瘞禍於宮中忸君王之好殺兮視人命猶昆虫死者幾何人兮豈問骨肉與王宮惑狂傅之淺謀兮不忍忿忿而殺充上曾不鑑余之無聊兮實有豕心負此名而欲亡兮天下其孰吾容苟逭死於泉鳩兮冀稍久而自理遘大患於倉猝兮懷孤憤於永已念君老而孰圖兮嗟肉食其多鄙獨三老與千秋兮懷愛君之眷眷犯雷霆之方怒兮消積禍於一言旣沈冤之無告兮戮讒人其已晚幸曾孫之無恙兮或以慰夫九原𨿽築臺其何救兮固知已矣之不諫魂煢煢乎其歸來兮蓋庶幾於復見也昔秦之亡也禍始於扶蘇眇斯髙之羸豕兮視其君猶乳虎曾纊息之未定兮乃敢探其穴而其雛在晉四世有君不惠孽婦晨雊彊王定制惟湣懷之遭離兮實追蹤於漢戾顧孱後之何知兮亦號呼於旣逝寫余哀於江陵兮發故臣之幽契仍築臺以望思兮蓋援武以自例嗚呼噫嘻可弔而不可哂兮亦各其子也彼茂陵之雄傑兮系九戎而鞭百蠻笑堯舜而陋湯武兮蓋將與黃帝而俱仙及其失道於幾微兮狐鬼生於左臂如嬰兒之未孩兮易耳目而不知甘泉咫尺而不通兮與式幹其何異旣上配於秦皇兮又不比於�惠君子是以知狂聖之本同而聰明之不可恃也覽觀古初孰哲孰愚皆知恥笑乎前人而莫知後之視余方漢武之盛也肯自比於驪山之朽骨而況於金墉之獨夫乎自今觀之三後一律皆以信讒而殺子暱姦而敗國吾築臺以寄哀信同名而齊實彼�庸者固不足告也吾將以爲明王之龜策自建元以來張湯主父偃之流與兩丞相三長史之徒皆以無罪而夷滅一言以就誅曾無興哀於旣往一洗其無辜獨於劇也悲歌慷慨泣涕躊躇嗚呼哀哉莫有以楚靈王之言告者曰人之愛其子也亦如余乎天道好還以徳爲符惟孟徳之鷙忍兮亦嗜殺以爲娛彼楊公之愛修兮豈減吾之倉舒恨元化之不可作兮然後知鼠輩之果無同舐犢於晚歲兮又何怨於老臞吾將以嗜殺爲戒也故於末而並書

惠州付邁

前人古人有言有若無實若虛況汝實無而虛者耶使人謂汝庸人實無所能聞於吾者乃吾之望也愼言語節飲食晏寢早起務安其形骸爲善也臨書以是告汝付邁

續楚語

前人屈到嗜芰有疾召其宗老而屬之曰祭我必以芰及祥宗老將薦芰屈建命去之君子曰不違而道唐柳宗元非之曰屈子以禮之末忍絕其父將死之言且禮有齋之日思其所樂思其所嗜子木去芰安得爲道甚矣柳子之陋也子木楚卿之賢者也夫豈不知爲人子之道事死如事生況於將死丁寧之言棄而不用人情之所忍乎是必有大不忍於此者而奪其情也夫死生之際聖人嚴之薨於路寢不死於婦人之手至於結冠纓啟手足之言不敢不勉其於死生之變亦重矣父子平日之言可以恩掩義至於死生至嚴之際豈容以私害公乎曾子有疾稱君子之所貴乎道者三孟僖子卒使其子學禮於仲尼管仲病勸威公去三豎夫數君子之言或主於社稷或勤於道徳或訓其子孫𨿽所趨不同然皆篤於大義不私其躬也如此今赫赫楚國若敖氏之賢聞於諸侯身爲正卿死不在民而口腹是憂其爲陋亦甚矣使子木行之國人誦之太史書之天下後世不知夫子之賢而惟陋是聞子木其忍爲此乎故曰是必有大不忍者而奪其情也然禮之所謂思其所樂思其所嗜此言人子追思之道也曾�嗜羊棗而曾子不忍食父沒而不能讀父之書母沒而不能執母之器皆人子之情自然也豈待父母之命邪今薦芰之事若出於子則可自其父命則爲陋耳豈可以飲食之故而成父莫大之陋乎曾子寢疾曾元難於易簀曾子曰君子之愛人也以徳細人之愛人也以姑息若以柳子之言爲然是曾元爲孝子而童子顧禮之末易簀於病革之中爲不仁之甚也中行偃死視不可含範宣子盥而撫之曰事吳敢不如事主猶視欒懷子曰主苟終所不嗣事於齊者有如此河乃瞑嗚呼範宣子知事吳爲忠於主而不知報齊以成夫子憂國之美其爲忠則大矣古人以愛惡比之美疢藥石曰石猶生我疢之美者其毒滋多由是觀之柳子之愛屈到是疢之美子木之違父命爲藥石也

季子論

王安石先王酌乎人情之中以制喪禮使哀有餘者俯而就之哀不足者企而及之哀不足者非聖人之所甚善也善之者善其能勉於禮而已矣延陵季子其長子死旣封而號者三遂行孔子曰延陵季子之於禮其合矣乎夫長子之喪聖人爲之三年之服蓋以謂父子之親而長子者爲親之後人情之所至重也今季子三號遂行則於先王之禮爲不及矣今論者曰當是之時季聘於齊將君之命若夫季子之心則以謂不可以私義而緩君命有勢不得以兩全者則當忍哀以徇於尊者之事矣今將命而聘旣聘而反遂少緩而盡哭之哀則於事君之義豈爲不足而害於使事哉君臣父子之義勢足以兩全而不爲之盡禮也則亦薄於骨肉之親而不用先王之禮耳其言曰骨肉歸復於土命也若魂气則無所不之矣夫骨肉之復於土魂气之無不之是人情之所哀者矣君子無所不言命至於喪則有性焉獨不可以謂命也昔莊周喪其妻鼓盆而歌東門吳喪其子比於未有此棄人齊物之道吾儒之罪人觀季子之說蓋亦周吳之徒矣父子之親仁義之所由始而長子者繼祖考之重故喪之三年所以重祖考也今季子不爲之盡禮則近於棄仁義薄祖考矣孔子曰喪事不敢不勉也又曰臨喪不哀吾何以觀之哉臨人之喪而不哀孔子猶以爲不足觀也況禮之喪三年者乎然則此言宜非取之矣蓋記其葬深不至於泉斂以時服旣葬而封廣輪掩坎其髙可隱孔子之稱之蓋稱其葬之合於禮耳獨稱葬之合於禮則哀之不足可知也衛有送葬者夫子觀之曰善哉此可以爲法矣若此則夫子之所美也聖人之言辭隱而意顯豈徒然哉學者之所不可不思也

離思賦有

序

明魏學洢

乙卯春季家大人北之文安時序如流忽爾觱烈離思耿耿爰造斯篇情而不文聊以自攄也辭曰憶陽春之恢臺兮垂楊之靑靑將余親於江臯兮屯余行其�竮數辟咡余俯詔兮逝將去此而遐徵各其弗繹兮中愴恍而難平陟巉巖以周覽兮睹大江之滔滔道曼曼其靡極兮愾磳之怒濤恍齊魯之在望兮迷之颾颾蓱島汨其浮沒兮衝風動夫布袍意徘徊而罷眺兮步徙倚乎彼臯勉商略江山之奇勝兮志奄奄其不豪載宿宿以俶裝兮命歸者先解維乘潮水之迅駛兮撫中心而不夷願及行之未遠兮更一見而致辭計淹畱其終別兮彊自割而遂馳道晉陵之殷轔兮逾姑蘇之爛漫出新詩於輕箑兮�數章而永嘆涕霪霪其若霰兮神溶溶而無畔馮惆悵以獨返兮癙憂集而悺悺旣傷兒之懷親兮重傷親之念兒戒歸棹令遄發兮還三復而�之匪無則言以自壯兮寫中曲乎兩眉孰有恨而非別兮孰有別而不思佯婆娑其偸樂兮各不言而相知羌萎約以自廢兮憐風日之淒其旣駕檜�兮臨迥道之三千歸期勿可道兮行遠綿乎歲年肇發棹於吳會兮轄將馳乎幽燕遘女魃之儇舞兮路迍邅而不前桃李摽落以遒盡兮橊火歕而復然頃艾虎其縈懷兮又聞江南之采蓮踆烏不可與儷偕兮艸木蕓蕓其屢遷傷徵途之躑躅兮忽涕泗之流漩石圻沸焦煙兮望錢塘而駐旆蹈赤�之赫威兮蹇傍徨以賴欻愁愁其若撼兮懷余親而長�去衡泌之肅泠兮服頑沙之揚壒荃不堪此蘊隆兮矧羇旅之狼狽臆怫�以繚悷兮恆假寐而獨悕惚忻忻其承顏兮或仿�乎旣歸盱余目而莫覿兮羌厭浥其漬幃每惝恍以竟日兮畱夢境而弗違雁翩翩南翺翔兮寄兒以新槁憎世路之曀兮鳴吾鼎之爲寶鱣鯨裁於螻蟻兮虎豹吼而當道鳳凰羾於天門兮覽九苞其猶未保挾蓬矢無肅心兮徒傷謀生之艸艸兒願及年之方將兮懷夜光而粥之燻椒桂與木蘭兮輯翠羽之陸離苟善價其可俟兮將良弓以爲箕出門遘夫文窮兮羣眾兆而見嗤送裘馬於五陵兮什敝貂而自私天實構此西日之局兮詎賁獲之可爲忳愁約以侘傺兮志逴逴其逾亢塊獨處此窮檐兮倚斜陽而四望感嚴威之觱發兮俄�湧以跳逿女機杼而士�兮幸家人之無恙曰坎坎其育鞠兮獨有行乎四方俱昕夕而匪所睼兮知永懷夫故鄕跂遊雲以攬涕兮沾余袂其浪浪亂曰人生孰無別離兮恃來者之可期幼不誦夫甫田兮曷怛怛其相思

先太守文集後序

方孝孺愚庵先生旣卒其孤某摭其遺文爲二十卷將論序之以傳於世辭不勝夫哀未能也越三年可以有言矣恐世之人以爲私乎親又不果爲後二年執書而泣曰嗚呼先人有言而不能述使大章明於世小子之罪也其何敢讓焉君子之言惟其公而已言而公𨿽子述父事不爲過言而不當由千載之後論千載之上人猶且非之何私之足避乎周人稱其父如日月之照臨子思稱孔子如天地四時其言可謂誇矣然而天下信之後世莫敢非之者何哉以其公也不然荀淑以黃憲比顏子王安石以揚雄爲聖賢而比之而人終不信者以其出於私見也小子亦公而已矣何敢欺先人以欺後世哉先生之志其大者欲潤澤天下其小者亦將使道術明乎書風俗成乎身立經世淑民之法以幸無窮皆未之遂也遽棄斯世而弗居嗚呼豈先生之不幸歟抑斯人之不幸也先生初守濟寧千里之內士與民相慶先生不色喜旣五年罷去慶者咸泣先生如平時大故垂及猶忻忻不少變先生視生死貴賤無毫髮入於心豈以志之得失爲幸不幸哉天未欲俾斯民安其生而復其性奪先生之年不使救斯民斯民果不幸也於先生乎何與先生之言其憂時憫民之意猶慈母之於子無或忘之自爲學至於仕自冠至於服官政不斯須變也嗚呼此豈可以勉彊能哉蓋先生之道有伊尹之任諸葛亮之平範希文之惠故其言若是之盛也而先生之道不在乎言也後有誦先生之言考三君子之徳而求先生則庶乎知言矣苟以小子爲私其親不仁者也謂先生不足擬三君子不明者也非小子所望於後世也

書先府君事略寄陳石齋

羅倫先君姓羅氏修大其字也別號大山宋忠臣水心先生七世孫始祖諱寅辟五季亂自豫章徙永丰至先府君十八世矣羅氏在宋由科第登仕版者數十人多以節義著聞水心先生開禮松野先生士鼎余頑先生士俊滄洲先生時翁其章章者也先君天性孝友兄弟三人二弟早世語及嗚咽不已曰命有如某乎大父善耕先生好義崇文先君奉承惟謹無不得其歡心視異出弟如同气指其子謂倫曰以養以教汝之責也鄕黨宗族服其衷公咸取宜焉折過發赬色退省必自愧服或欺取其資產曰物豈有常主乎家人拾遺曰吾命窮也可居他人有耶竟求其主給之家政以傳長兄惟權量必自謹好早起雞鳴必具巾櫛夜獨行不懼晚益貧啜粥飲水裕如客至必罄倒而去謂所知曰吾家世忠孝今有後矣異日必大吾門吾貧且老何恃以爲樂乎恃有此耳俗尙風水說以禍福胥此出長兄頗通之私告曰某陰宅某陽宅合堪輿家愼勿泄則曰使此地果能福人耶吾可獨有哉走告曰吾兒不妄汝遂有之歲壬午明年值春官謂不肖孤曰星家謂吾限出寅當厄汝第去死生命也不去汝能續乃命乎泣請曰兒去祿仕矣先君曰吾不汝止第汝欲爲之吾恐有不可得者吾知之矣明年春正月先君果棄養且易簀謂長兄曰毋以異教污我吾心事天知之縱有地獄吾死不當入矣又三年丙戌不肖孤果及第皆如先君言嗚呼痛哉先君心天日也宜得引考者乃不祿焉嗚呼痛哉遺影在堂敢希敍贊幽明光矣

軍中寄子書

任環我兒千言萬語只要我回衙何風雲气少兒女情多耶倭賊肆行毒害百姓不得安寧我領兵在外不能誅討嚙氈裹革此其時也幸而無事與爾相安於太平做个好人一有意外之變則臣死忠妻死節子死孝大家成就一个是而已

父子部藝文二詩

邶風陟岵首章

孝子行役不忘其親故登山以望其父之所在因想象其父念己之言陟彼岵兮瞻望父兮父曰嗟予子行役夙夜無已上愼旃哉猶來無止

小雅小弁八章

幽王太子宜臼被廢而作此詩弁彼鸒斯歸飛提提民莫不谷我獨於罹何辜於天我罪伊何心之憂矣云如之何踧踧周道鞠爲茂艸我心憂傷惄焉如搗假寐永嘆維憂用老心之憂矣疢如疾首維桑與梓必恭敬止靡瞻匪父靡依匪母不屬於毛不離於裏天之生我我辰安在菀彼柳斯鳴蜩嘒嘒有漼者淵萑葦淠淠譬彼舟流不知所屆心之憂矣不遑假寐鹿斯之奔維足伎伎雉之朝雊尙求其雌譬彼壞木疾用無枝心之憂矣寧莫之知相彼投兔尙或先之行有死人尙或墐之君子秉心維其忍之心之憂矣涕旣隕之君子信讒如或�之君子不惠不舒究之伐木掎矣析薪杝矣捨彼有罪予之佗矣莫髙匪山莫浚匪泉君子無易由言耳屬於垣無逝我梁無發我笱我躬不閱遑卹我後

履霜操

周尹伯奇琴操曰尹吉甫之子伯奇無罪爲母所讒而見逐乃集芰荷以爲衣采楟花以爲食晨朝履霜自傷見放於是以援琴鼓之而作此操﹝按此曲乃後人所擬非尹伯奇

當日之作﹞

履朝霜兮采晨寒考不明其心兮聽讒言孤息別離兮摧肺肝何辜皇天兮遭斯愆痛沒不同兮恩有偏誰能流顧兮知我冤

榮遇詩

吳薛瑩惟臣之先昔仕於漢奕世綿綿頗涉臺觀曁臣父綜遭時之難卯金失禦邦家毀亂適玆樂土庶存孑遺天啟其心東南是歸厥初流隸困於蠻垂大皇開基恩徳遠施特蒙招命拯擢泥污釋放巾褐受職剖符作守合浦在海之隅遷入京輦遂升機樞枯瘁更榮絕統復紀自微而顯非願之始亦惟寵遇心存足止重值文皇建號東宮乃作少傅光華益隆明明聖嗣至徳謙崇禮遇兼加惟渥惟丰哀哀先臣念竭其忠洪恩未報委是以終嗟臣蔑賤惟昆及弟幸生幸育托綜遺體過庭旣訓頑蔽難啟堂構弗克志存耦耕豈悟聖朝仁澤流盈追錄先臣湣其無成是濟是拔被以殊榮翊忝千里受命南徵旌旗備物金革揚聲及臣斯陋實暗實微旣顯前軌人物之機復傅東宮繼世荷輝才不逮先是忝是違幹徳博好文雅是貴追悼亡臣冀存遺類如何愚嗣曾無仿�瞻彼舊寵顧此頑虛孰能忍愧臣實與居夙夜反側克心自論父子兄弟累世蒙恩死惟結艸生誓殺身𨿽則灰隕無報萬分

命子十章

晉陶潛悠悠我祖爰自陶唐邈爲虞賓歷世重光禦龍勤夏豕韋翼商穆穆司徒厥族以昌紛紛戰國漠漠衰周鳳隱於林幽人在丘逸�繞云奔鯨駭流天集有漢眷余湣侯於赫湣侯運當攀龍撫劍夙邁顯玆武功書誓山河啟土開封亹亹丞相允迪前蹤渾渾長源鬱鬱洪柯羣川載導眾條載羅時有語默運因隆窊在我中晉業融長沙桓桓長沙伊勛伊徳天子疇我專徵南國功遂辭歸臨寵不忒孰謂斯心而近可得肅矣我祖愼終如始直方二臺惠和千里於皇仁考淡焉虛止寄迹風雲冥玆慍喜嗟余寡陋瞻望弗及顧慚華鬢負影只立三千之罪無後爲急我誠念哉呱聞爾泣卜云嘉日占亦良時名汝曰儼字汝永思溫恭朝夕念玆在玆尙想孔伋庶其企而厲夜生子遽而求火凡百有心奚特於我旣見其生實欲其可人亦有言斯情無假日居月諸漸免於孩福不虛至禍亦易來夙興夜寐願爾斯才爾之不才亦已焉哉

責子

前人白髮被兩鬢肌膚不復實𨿽有五男兒總不好紙筆阿舒已二八懶惰固無匹阿宣行志學而不愛文術雍端年十三不識六與七通子垂九齡但覓梨與栗天運苟如此且進杯中物

思子詩

潘嶽造化甄品物天地代虛盈柰何念稚子懷奇隕幼齡追想存髣�感道傷中情一往何時還千載不復生

答弘農故吏民

孫楚昔我先侯邁徳垂化康哉之詠實由良佐惟餘忝辱弗克負荷每歷貴邦仰瞻泰華追慕先軌感想哀嗟詵詵臣故爰及羣士皓首老成率彼邑裏闡崇髙義長幼以齒

答賀蠟

江偉正元二年冬臘家君在陳郡余別在國捨不得集會弟廣平作詩以貽余余答之曰蠟節之會廓焉獨處晨風朝興思我慈父我心懷戀運首延佇

感遇之三章

唐陳子昂樂羊爲魏將食子殉軍功骨肉且相薄他人安得忠吾聞中山相乃屬放麑翁孤獸猶不忍況以奉君終

嶽州別子均

張說離筵非燕喜別酒正消魂念爾猶童孺嗟予隔遠藩津亭拔心艸江路斷腸猿他日將何見愁來獨倚門

南陵別兒童入京

李白白酒新熟山中歸黃雞啄黍秋正肥呼童烹雞酌白酒兒女嘻笑牽人衣髙歌取醉欲自慰起舞落日爭光輝遊說萬乘苦不早著鞭跨馬涉遠道會稽愚婦輕買臣余亦辭家西入秦仰天大笑出門去我輩豈是蓬蒿人

寄東魯二稚子

前人吳地桑葉綠吳蠶已三眠我家寄東魯誰種龜陰田春事已不及江行復茫然南風吹歸心飛墮酒樓前樓東一株桃枝葉拂靑煙此樹我所種別來向三年桃今與樓齊我行尙未旋嬌女字平陽折花倚桃邊折花不見我淚下如流泉小兒名伯禽與姊亦齊肩雙行桃樹下撫背復誰憐念此失次第肝腸日憂煎裂素寫遠意因之汶陽川

憶幼子

杜甫驥子春猶隔鶯歌暖正繁別離驚節換聰慧與誰論澗水空山道柴門老樹村憶渠愁只睡炙背俯晴軒

熟食日示宗文宗武

前人消渴遊江漢羇棲尙甲兵幾年逢熟食萬里逼淸明松柏�山路風花白帝城汝曹催我老回首淚縱橫

又示兩兒

前人令節成吾老他時見汝心浮生看物變爲恨與年深長葛書難得江州涕不禁團圓思弟妹行坐白頭吟

元日示宗武

前人汝啼吾手戰吾笑汝身長處處逢正月迢迢滯遠方飄零還柏酒衰病只藜�訓諭靑衿子名慚白首郎賦詩猶落筆獻壽更稱觴不見江東弟髙歌淚數行

又示宗武

前人覓句新知律攤書解滿�試吟靑玉案莫羨紫羅囊暇日從時飲明年共我長應須飽經術已似愛文章十五男兒志三千弟子行曾參與遊夏達者得升堂

遣興

前人驥子好男兒前年學語時問知人客姓誦得老夫詩世亂憐渠小家貧仰母慈鹿門攜不遂雁足系難期天地軍麾滿山河戰角悲儻歸免相失見日敢辭遲

宗武生日

前人小子何時見髙秋此日生自從都邑語巳伴老夫名詩是吾家事人傳世上情熟精文選理休覓彩衣輕雕瘵筵初秩欹斜坐不成流霞飛片片涓滴就徐傾

催宗文樹雞柵

前人吾衰怯行邁旅次展崩迫愈風傳烏雞秋卵方漫喫自春生成者隨母向百翮驅趁制不禁喧呼山腰宅課奴殺靑竹終日憎赤幘蹋藉盤案�塞蹊使之隔墻東有隙地可以樹髙柵避熱時來歸問兒所爲迹織籠曹其內令入不得擲稀間可突過觜爪還污席我寬螻蟻遭彼免狐貉厄應宜各長幼自此均勍敵籠柵念有修近身見損益明明領處分一一當剖析不昧風雨晨亂離減憂戚其流則凡鳥其气心匪石倚賴窮歲晏撥煩去冰釋未似屍鄕翁拘畱蓋阡陌

孟東野失子

韓愈東野連產三子不數日輒失之幾老念無後以悲其友人昌黎韓愈懼其傷也推天假其命以諭之失子將何尢吾將上尢天女實主下人與奪一何偏彼於女何有乃令蕃且延此獨何罪辜生死旬日間上呼無時聞滴地淚到泉地祗爲之悲瑟縮久不安乃呼大靈龜騎云款天門問天主下人薄厚胡不均天曰天地人由來不相關吾懸日與月吾系星與辰日月相噬嚙星辰踣而顚吾不女之罪知非女由因且物各有分孰能使之然有子與無子禍福未可原魚子滿母腹一一欲誰憐細腰不自乳舉族長孤鰥鴟梟啄母腦母死子始翻蝮蛇生子時坼裂腸與肝好子𨿽云好未還恩與勤惡子不可說鴟梟蝮蛇然有子且勿喜無子固勿嘆上聖不待教賢聞語而遷下愚聞語惑𨿽教無由悛大靈頓頭受卽日以命還地祗謂大靈女往告其人東野夜得夢有夫元衣巾闖然入其戶三稱天之言再拜謝元夫收悲以歡忻

示兒

前人始我來京師止攜一束書辛勤三十年以有此屋廬此屋豈爲華於我自有餘中堂髙且新四時登牢蔬前榮饌賓親冠婚之所於庭內無所有髙樹八九株有藤婁絡之春華夏陰敷東堂坐見山云風相吹噓松果連南亭外有瓜芋區西偏屋不多槐楡翳空虛山鳥旦夕鳴有類澗谷居主婦治北堂膳服適戚�恩封髙平君子孫從朝裾開門問誰來無非卿大夫不知官髙卑玉帶懸金魚問客之所爲峨冠講唐虞酒食罷無爲�槊以相娛凡此座中人十九持鈞樞又問誰與頻莫與張樊如來過亦無事考評道精粗��媚學子墻屏日有徒以能問不能其蔽豈可祛嗟我不修飾事與庸人俱安能坐如此比肩於朝儒詩以示兒曹其無迷厥初

璩授京兆府參軍戲書以示兼呈獨孤郎

權徳輿見爾府中趨初官足慰吾老年還舐犢凡鳥亦將雛喜至翻成感癡來或欲殊因慚玉潤客應笑此非夫

傷子

顧況老夫哭愛子日暮千行血聲逐斷猿悲迹隨飛鳥滅老夫已七十不作多時別

大茅嶺東新居憶亡子從眞

前人谷鳥猶呼兒山人夕沾襟懷哉隔生死悵矣徒登臨東門憂不入西河遇亦深古來失中道偶向經中尋大象無停輪倏忽成古今其夭非不幸煉形由太陰凡欲攀云階譬如火鑄金虛室畱舊札洞房掩閒琴泉源登方諸上有空靑林仿佛通寤寐蕭寥邈微音軟艸被汀洲鮮云略浮沈赬景宣疊麗紺波響飄淋石窟含雲巢迢迢耿南岑悲恨自玆斷情塵詎能侵眞靜一時變坐起惟從心

囝一章

前人囝哀閩也閩俗呼子爲囝父爲郎罷囝生閩方閩吏得之乃絕其陽爲臧爲獲致金滿屋爲髡爲鉗如視艸木天道無知我罹其毒神道無知彼受其福郎罷別囝吾悔生汝及汝旣生人勸不舉不從人言果獲是苦囝別郎罷心摧血下隔地絕天及至黃泉不得在郎罷前

詠孩子

嚴維嘉客會初筵宜時魄再圓眾皆含笑戲誰不點頤憐繡被花堪摘羅�色欲妍將雛有舊曲還入武城弦

悼孩子

於鵠年長始一男心亦頗自娛生來歲未周奄然卻歸無裸送不以衣瘞埋於中衢乳母抱出門所生亦隨呼嬰孩無哭儀禮經不可逾親戚相問時抑悲空嘆吁𦇤褓在舊�每見立踟�靜思益傷情畏老爲獨夫

子慶詩

孟郊王家事已奇孟氏慶無涯獻子還生子羲之又有之鳳兮且莫嘆鯉也會聞詩小小豫章甲纖�玉樹姿人來惟仰乳母抱未知慈我欲揀其養放麛者是誰

小兒詩五十韻

路徳延情態任天然桃紅兩頰鮮乍行人共看初語客多憐臂膊肥如瓠肌膚軟勝綿長頭才覆額分角漸垂肩散誕無塵慮逍遙占地仙排衙朱閣上喝道畫堂前合調歌楊柳齊聲踏采蓮走堤行細雨奔巷�輕煙嫩竹乘爲馬新蒲折作鞭鶯雛金鏃系貓子彩絲牽擁鶴歸晴島驅鵝入暖泉楊花爭弄雪楡葉共收錢錫闕當�掛銀銖對耳懸頭依蒼鶻裹袖學柘闕

揎酒殢丹砂暖茶催小玉煎頻邀籌箸掙時乞繡鍼穿寶篋拿紅豆奩拾翠鈿戲袍披按褥尖帽戴靴氈展畫趨三闕開屏笑七賢貯懷靑杏小垂額綠荷圓驚滴沾羅淚嬌流污錦涎倦書饒婭�憎藥巧遷延弄帳燕綃映藏衾鳳綺�指敲銀使鼓筋撥賽神弦簾拂魚鉤動箏推雁柱偏棋圖添路畫笛管欠吹鐫惱客初酣睡驚僧半入禪尋蛛窮屋瓦采雀徧樓椽拋果忙開口藏鉤亂出拳夜分圍榾柮朝聚打秋千折竹裝泥燕添絲放紙鳶互誇輪水碓相教放風旋旗小裁紅絹書幽戴碧箋遠鋪張鴿网低控射蠅弦譫語時時道謠歌處處傳匿眉作曲遮路臂相連鬥艸當春徑爭球出晚田柳傍慵獨坐花底困橫眠等鵲潛籬畔聽蛩伏砌邊旁枝粘舞蝶隈樹捉鳴蟬平島誇橋上層崖逞捷緣嫩苔車迹小深雪履痕全競指云生岫齊呼月上天蟻窠尋徑斸蜂穴繞�塡樵唱迥深嶺牛歌下遠川壘柴爲屋木和土作盤筵險砌髙臺石危跳峻塔磚忽升鄰捨柱偸上後池船項橐稱師日甘羅作相年明時方任徳勸爾減狂顚

哭子十首

元稹維鵜受刺因吾過得馬生災念爾冤獨在中庭倚閒樹亂蟬嘶噪欲黃昏才能辧別東西位未解分明管帶身自食自眠猶未得九泉前路托何人爾母溺情連夜哭我身因事有時悲鐘聲欲絕東方動便是尋常上學時蓮花上品生眞界兜率天中離世途彼此業緣多障礙不知還得見兒無節量梨栗愁生疾教示詩書望早成鞭撲校多憐校少叉緣遺恨哭三聲深嗟爾更無兄弟自嘆予應絕子孫寂寞講堂基址在何人車馬入髙門往年鬢已同潘嶽垂老年教作鄧攸煩惱數中除一事自玆無復子孫憂長年苦境知何限豈得因兒獨喪明消遣又來緣爾母夜深和淚有經聲烏生八子今無七猿叫三聲月正孤寂寞空堂天欲曙拂簾雙燕引新雛頻頻子落長江水夜夜巢邊舊處棲若是愁腸終不斷一年添得一聲啼

予與微之老而無子今年冬各有一子戲作一

什一以相賀一以自嘲

白居易常憂到老都無子何況新生又是兒陰徳自然宜有慶皇天何得道無知一園水竹今爲主百卷文章更付誰莫慮鵷鶵無浴處卽應重入鳳凰池

自嘲

前人五十八翁方有後靜思堪喜亦堪嗟一珠甚小還慚蚌八子𨿽多不羨鴉秋月晚生丹桂實春風新長紫蘭芽持杯祝願無他語愼勿頑愚似汝爺

阿崔

前人謝病臥東都羸然一老夫孤單同伯道遲暮過商瞿豈料鬢成雪方看掌弄珠已衰寧望有𨿽晚亦勝無蘭入前春夢桑懸昨夜弧裏閭多慶賀親戚共歡娛膩剃新胎發香�小繡襦玉芽開手爪酥顆點肌膚弓冶將傳汝琴書勿墜吾未能知壽夭何暇慮賢愚乳气初離殼啼聲漸變雛何時能返哺供養白頭烏

哭崔兒

前人掌珠一顆兒三歲鬢雪千莖父六旬豈料汝先爲異物嘗憂吾不見成人悲腸自斷非因劍啼眼加昏不是塵懷抱又空天默默依前重作鄧攸身

初喪崔兒報微之晦叔

前人書報微之晦叔知欲題崔字淚先垂世間此恨偏惇我天下何人不哭兒蟬老悲鳴拋蛻後龍眠驚覺失珠時文章十帙官三品身後傳誰庇蔭誰

見李蘇州示男阿武詩

前人遙羨靑雲裏祥鸞正引雛自憐滄海畔老蚌不生珠

和微之道保生三日

前人相看鬢似絲始作弄璋詩且有承家望誰論得力時莫興三日嘆猶勝七年遲我未能忘喜君應不合悲嘉名稱道保乞姓號崔兒但恐持相並蒹葭瓊樹枝

吾雛

前人吾雛字阿羅阿羅才七齡嗟吾不才子憐汝無弟兄撫養𨿽嬌騃性識頗聰明學母畫眉樣效吾詠詩聲我齒今欲墮汝齒昨始生我頭髮盡落汝頂髻初成老幼不相待父衰汝孩嬰緬想古人心玆愛亦不輕蔡邕念文姬於公嘆緹縈敢求得汝力但未忘父情

觀兒戲

前人齠齔七八歲綺紈三四兒弄塵復鬥艸盡日樂嬉嬉堂上長年客鬢間新有絲一看竹馬戲每憶童騃時童騃饒戲樂老大多憂悲靜念彼與此不知誰是癡

憶子詩

許渾自爾出門去淚痕常滿衣家貧爲客早路遠得書稀文字何人賞煙波幾日歸秋風正搖落秋雁又南飛

戲題贈二小男

劉長卿異鄕流落頻生子幾許悲歡並在身欲並老容羞白髮每看兒戲憶靑春未知門戶誰堪主且免琴書別與人何幸暮年方有後舉家相對卻沾巾

嬌兒詩

李商隱師我嬌兒美秀乃無匹文葆未周晬固已知六七四歲知姓名眼不視梨栗交朋頗窺觀謂是丹穴物前朝尙器貌流品方第一不然神仙姿不爾燕鶴骨安得此相謂欲慰衰朽質靑春妍和月朋戲渾甥侄繞堂復穿林沸石金鼎溢門有長者來造次請先出客前問所須含意不吐實歸來學客面敗秉爺笏或謔張飛胡或笑鄧艾喫豪鷹毛崱屴猛馬气佶�截得靑篔簹騎走恣唐突忽復學參軍按聲喚蒼鶻又復紗燈旁稽首禮夜佛仰鞭蛛网俯首飲花蜜欲爭蛺蝶輕未謝柳絮疾階前逢阿姊六甲頗輸失凝走弄香奩拔脫金屈戌抱持多反側威怒不可律曲躬牽网咯唾拭琴漆有時看臨書挺立不動膝古錦請裁衣玉軸亦欲乞請爺書春勝春勝宜春日芭蕉斜捲箋辛夷低過筆爺昔好讀書懇苦自著述��欲四十無肉畏蚤虱兒愼勿學爺讀書求甲乙穰苴司馬法張良黃石術便爲帝王師不假更纖悉況今西與北羌戎正狂悖誅赦兩未成將養如痼疾兒當速成大探雛入虎窟當爲萬戶侯勿守一經�

楊本勝說於長安見小男阿

前人聞君來日下見我最嬌兒漸大啼應數長貧學恐遲寄人龍種瘦失母鳳雛癡語罷休邊角靑燈兩鬢絲

示�

陳元光�元光子也恩銜楓陛渥策向桂淵弘載筆沿儒習持弓纘祖風祛災剿猛虎溥徳翌飛龍日閱書開士星言駕勸農勤勞思命重戲謔逐時空百粵霧紛滿諸戎澤普通願言加壯努勿坐鬢霜蓬

寄男抱孫

盧同別來三得書書道違離久書處甚粗殺且喜見汝手殷十七又報汝文頗新有別來才經年囊盎未合斗當是女母賢日夕加訓誘尙書當畢功禮記速須剖嘍囉兒讀書何異摧枯朽尋義低作聲便可養年壽莫學村學生粗气彊叫吼下學偸功夫新宅鋤藜莠乘涼勸奴婢園裏耨蔥韭遠籬編楡棘近眼栽桃柳引水灌竹中蒲池種蓮藕撈漉蛙腳莫遣生科斗竹林吾最惜新筍好看守萬籜苞龍兒攢迸溢林藪吾眼恨不見心腸痛如搊宅錢都未還債利日月厚籜龍正稱冤莫殺入汝口叮嚀囑托汝汝活籜龍否殷十七老儒是汝父師友傳讀有疑�輒告諮問取兩手莫破拳一吻莫飲酒莫學捕鳩鴿莫學打雞狗小時無大傷習性防已後頑發苦惱人汝母必不受任汝惱弟妹任汝惱姨舅姨舅非吾親弟妹多老醜莫惱添丁郎淚子作面垢莫引添丁郎赫赤日裏走添丁郎小小別吾來久久脯脯不得喫兄兄莫撚搜他日吾歸來家人若彈�一百放一下打汝九十九

示添丁

前人春風苦不仁呼逐馬蹄行人家慚愧瘴气卻憐我入我悴憔骨中爲生涯數日不食勉彊行何忍索我抱看滿樹花不知四體正困憊泥人啼哭聲呀呀忽來案上翻墨汁塗抹詩書如老鴉父憐母惜摑不得卻生癡笑令人嗟宿舂連曉不成米日髙始進一�茶气力龍鐘頭欲白憑仗添丁莫惱爺

贈張吉迎父詩

宋彭汝礪河可以竭山可徙我翁不歸行不已三往三復翁歸止翁行尙壯今老矣兒昔未生今壯齒

喜子迨能行詩

蘇軾我有長頭兒角頰峙犀玉四歲不知行抱負煩背腹師來爲摩頂起走�奔鹿

又贈弟轍詩

前人舊聞老蚌生明珠未省老兔生於菟老兔自謂月中物不騎快馬騎蟾蜍蟾蜍爬沙不肯行坐令靑衫垂白須於菟駿猛不類渠指揮黃熊駕黑貙丹砂紫麝不用塗眼前百步走妖狐妖狐莫誇智有餘不勞搖牙咀爾徒

過於海舶得邁寄書酒作詩遠和之皆粲然可

觀子由有書相慶也因用其韻賦一篇並寄諸

子侄

前人我似老牛鞭不動雨滑泥深四重汝如黃犢卻走來海闊山髙百程送度幾門戶有八慈不恨居鄰無二仲他年汝曹笏滿�中夜起舞蹈破甕會當洗眼看騰躍莫指癡腹笑空洞譽兒𨿽是兩翁癖積徳已自三世種豈惟萬一許生還尙恐九十煩珍從六子晨耕簞瓢出眾婦夜績燈火共春秋古史乃家法詩筆離騷亦時用但令文字還昭世糞土腐余何足夢趙次公云八慈荀淑八子爽字慈明靖字叔慈則皆以慈字可知故後漢贊云二方承則八慈繼塵

遊斜川和正月五日與兒子過出遊作

前人謫居淡無事何異老且休𨿽過靖節年未失斜川遊春江淥未波人臥船自流我本無所適泛泛隨鳴鷗中流遇洑洄捨舟步曾丘有口可與飲何必逢我儔過子詩似翁我唱兒輒酬未知陶彭澤頗有此樂不問點爾何如不與聖同憂問翁何所笑不爲由與求

夜坐與邁聯句

前人淸風來無邊明月翳復吐坡松聲滿虛空竹影侵半戶

邁暗枝有驚鵲壞壁鳴饑鼠坡

露葉耿髙梧風螢落空廡微涼感團扇古意歌白紵樂哉今夕遊獲此陪杖屨邁傳家詩律細已自過宗武短詩膝上成聊以感懷祖坡

去歲九月二十七日在黃州生子名遜小名幹

兒頎然穎異至今年七月二十八日病亡於金

陵作二詩以哭之

前人吾年四十九羇旅失幼子幼子眞吾兒眉角生已似未期觀所好蹁躚逐書史搖頭卻梨栗似識非分恥吾老常鮮歡賴此一笑喜忽焉遭奪去惡業我累爾衣薪那免俗變滅須臾爾歸來懷抱空老淚如瀉水我淚猶可拭日遠當日忘母哭不可聞欲與汝俱亡故衣尙懸架漲乳已流�感此欲忘生一臥終日僵中年忝聞道夢幻講已詳儲藥如丘山臨病更求方仍將恩愛刃割此衰老腸知迷欲自返一慟送余傷

王悅

林同悅導之子有髙名事親色養諸子莫及導見輒有喜色色養傾餘子髙名重一時足爲丞相喜豈計外人知

示三子

陳師道去遠卽相忘歸近不可忍兒女已在眼眉目略不省喜極不得語淚盡方一哂了知不是夢忽忽心未穩

示諸子

曹勛霜入晴雲暖冰生掠岸沙卑枝閒剪橘幽徑試尋花客路人情薄鄕關去路賒只應托諸子莫倦問桑麻

失子

金周昂白髮飄蕭老病身幾因兒女淚沾巾虛談誤世王夷甫只有情鍾語最眞

壽子

元張養浩示引也於維我祖肇基靑陽揮爲弓正爰氏以張厥族孔殷奕葉振芳周仲孝顯漢良智彰釋之平決博望遠揚折轅有湛埋輪有綱吳憚昭直蜀飛剛五龍佐宋九齡輔唐睢陽之節山斗與昂燕公之文江漢叵量元素遺直志和眞藏下迨五季全義循良天水之興齊賢慨慷乖崖崛起西土是康橫渠道學於聖有光南軒繼之益熾益昌天開皇元有公有卿凡吾之冑皆時之望

又

前人翳我王父更世多故服戎前矛艱險伊屢其周人急空�弗顧垂百其齡可灼平素父年十八獨任家務於江於淮是亂是�以隱於賈以晦其著以儉其出以阜其聚以開我人以篤我祜余時昉冠儒雅是慕維詩維書靡旦靡暮其業未竟乃仕乃騖親實命之弗荷恆懼幸無失墜以永終譽豈曰能官菽水攸助於江於淮是亂是以隱於賈以晦其著以儉其出

長沙見嚴親

傅若金遊子方春至嚴親盡日憐別來憂道路喜定問山川百粵元過嶺三湘摠入天歸朝誡努力江上莫畱連

辛丑歲十一月二十六日東歸舟中示三子

戴表元節物悠悠不負公江行三日雪花風雪侵賀監山亭白日在徐仙海島紅自笑得雛如病鶴也思結伴附歸鴻何時辦得村田活糲飯魚羹百指同

同諸子行上畈山

前人白石秋更潔淸溪寒自鳴牛羊爭道路鳥雀聚柴荊野果髙低熟山田早晚�吾歸任衰懶兒輩托平生

申生怨

明李東陽十日進一胙君食不得嘗讒言豈無端兒罪誠有名兒心有如地地墳中自傷兒生不如犬犬得死君傍天地豈不廣日月豈不光悲哉復何言一死以自明

憶家君

陸粲白髮人千里朱門月半扉燕山云去遠澤國雁來遲無夜不成夢有書空道歸遙憐北風勁尋便寄寒衣

憶子

戴良綿綿我瓜瓞引蔓空爾長有子將得力棄之往他鄕他鄕與故里兩地永相望獨有中天月遠照雙松堂雙松我所植念之猶不忘況復兒與女不見今六霜大兒逾弱冠有姊同已長想當望我時齊行松樹旁見樹不見父嗚咽淚成行小女年尙稚與弟走踉蹡相呼戲樹下何處褰父裳反哺有慈烏跪乳有羔羊人事獨睽乖俯仰我心傷

病中送人入陜

韓邦靖渭水潼關北吾親捨在玆君行須此路我往未知期但報平安日休言疾病時丈夫憐少子恐遣鬢成絲

悼子乘二首

皇甫濂肇汝方旣誕發祥良在玆慧敏標弱齡珪璋渺前期服志遠鄙俗規行多惠儀性成亶純孝療母寧捐軀母患乃始平子先朝露摧慈愛二紀中瞥若衝�馳虛位委空館裔類無孑遺天道苟不處在數安可推沈憂達晨暮仿�盈人思翰墨芳余迹形音恍當時起居常若隨顧影獨無依周遑損眠食驚惕長分離魂來或形夢路絕徒哀悲溟溟雨露集熙熙歲始更靈蠢各有化人理獨無生念我泉下子一絕如朝榮生男以待終胡爲遘夭煢天奪良以速安貴顏仁名淸塵布虛室寒晦凝軒屏宿艸旅庭薦哀鳥爲悲鳴悵恍鯉趨日禮訓猶用情流目無存形涕淚交沾纓恫憂何能已嘆息每遺聲堂闈曠綦迹詩書空復盈奚但腸九回心膂成頹崩愧乏延陵達無乃傷吾明

除夕示兒元炳兼憶元輝諸兒

謝榛對汝還成嘆寒更坐轉深異鄕垂老計春艸隔年心蠟炬明殘夜天風破積陰遙憐幾稚子酒罷一長吟

月下戲示兒侄

張獻翼夜色上星辰秋來興有神好書仍誡子盜酒亦娛親月作誰家客風爲我�人承歡在庭下倍覺露華新

哭少子治

薛瑄患難歸來始自憐悲傷何事又相煎一經賴爾傳先業二豎嬰人殞少年遺捲不堪尋舊墨荒岡忍復見新阡傷心問寢寒齋夜鴻雁行中訝失聯

寄書兒曹修葺山居

劉遵憲自悔出山誤由來歸夢頻每看客邸月偏憶故園春鳴鳥驚時變荒叢著雨新可憐湖石畔只少白頭人

課子

婁堅鏡裏顏添老塵中慮漸輕靑袍寧再誤綠酒尙關情抱甕慵朝汲荷蓑難雨耕詩書仍課子吾計且儒生

遣偲男歸秦

楊爵汝自燕山歸雍州臨行不免淚雙流逢人便寫康寧信寬我囚中一念憂父已六年同楚兒今三試佩吳鉤吾家不說諂時話但向平平路上求

寄偲正月初二日

前人秦關消息久無傳說與兒曹莫涕漣囹圄暫畱今日福聖明定宥往時愆捨南捨北一天雨山後山前百畝田收拾家中舊鋤耒待吾歸老伴餘年

勉仕男讀書

前人長路頻來往空將歲月虛百爲超俗慮一步到天初只使心無�何須食有魚燕山二尺屋可讀五車書

先子忌日作

陳獻章生來只見山頭土祭諱惟聞月下螿五十四年天頗定諸孫羅列拜成行

示兒陽得

施漸喟然置琴書白日閒如此共以蓬蒿身相去南北裏髙樓多遠心流云過如水有意不能言悲來但思爾

送鄭叔車

張孟兼鄭子離𦇤褓所怙惟乃父父昔仕燕京半世去鄕土子家孝義門十世同居聚派衍白麟支望出滎陽譜庭常無間言禮或習鄒魯雞鳴起盥櫛合食聞鐘鼓𨿽當喪亂後遵訓仍厥祖我家故同邑匪聞目親睹況子吾素知才華足多取豁落義气俱咳唾珠璣吐揮毫走蛟螭作賦陵鸚鵡昆弟旣謂賢親鄰亦稱數久欲尋父去柰時方用武消息十年無道路滿豺虎近傳燕薊平不覺喜而舞聞父已南還恨不身插羽斂衣卽登途宵進江上櫓忘食並兼程亦不避風雨逾旬及南京適父病將愈逆旅會面歡勝渴飲酥乳比鄰走翁嫗環視立如堵我時往相見政值日卓午挽之入客邸共談坐揮麈問言念父情情深話�縷如子之所經涉甚辛苦春泥膏土脈停雲黯天宇朝行履濡露暮宿定林莽我惟純孝者往往見前古名同金石堅不與艸木腐事親在娛樂奚必養三釜羨子爲此行於世豈無補聞者大驚奇見者輒誇詡人生斯足榮何用效題柱是言良已解口答頭屢俯陋予亦胡爲問學本狂瞽三年事占畢竟日拘訓詁環列紛難類敵張勁弩內顧實空乏畏彼搜林斧幸哉縉紳交脫略噲等伍或時臥養�連月不出戶今日子來別省墓亟東下爲言奉父命明發河之滸此還暫當來寤寐歌陟岵聞之觸鄕思�嘆髀頻拊吾翁發垂白不得躬幹蠱便欲從子歸致身學稼圃敝廬南山中風物詫韋杜桃李自滿蹊去天才尺五但見桑麻榮丰年多稌黍昨宵夢先壠松楸長栩栩彊起訴此懷喚僕買淸酤春風吹柳條夜雨漲江浦勸子盡一觴聊以寫心腑

五歲兒入視遣歸不去同宿數夜有感

楊繼盛良知好向孩提看天下無如父子親我有乾坤大父母孝情不似爾情眞

小兒索余畫騎馬官因索詩隨吟父子問答口

號

前人我已因官累爾何又愛官街前騎馬者轟烈萬人看

山中示諸子

田狩龍寂寞憐吾道秋風苜蓿盤談經多問難落筆�波瀾晚醉羔兒酒閒簪椰子冠新來霜著鬢拭鏡每頻看

父子箴

孫奇子孝父心寬斯言誠爲確不患父不慈子賢親自樂父母天地心大小無厚薄大舜日夔夔瞽瞍亦允若父子部紀事一史記五帝本紀虞舜者名曰重華重華父曰瞽瞍瞽瞍更娶妻而生象瞽瞍愛後妻子常欲殺舜舜避�及有小過則受罪順事父及後母與弟日以篤謹匪有懈舜之踐帝位載天子旗往朝父瞽瞍夔夔惟謹如子道劉向孝子傳舜父有目失始時微微至後妻之言舜有井穴乏舜父在家貧厄邑市而居舜父夜臥夢見一鳳凰自名爲雞口銜米以哺己言雞爲子孫視之是鳳凰黃帝夢書言之此子孫當有貴者舜占猶也比年糴稻穀中有錢舜也乃三日三夜仰天自告過因至是聽常與市者聲故二人舜前舐之目霍然開見舜感傷市人大聖至孝道所神明矣按此多有脫誤今仍之

史記夏本紀禹傷先人父鯀功之不成受誅乃勞身焦思居外十三年過家門不敢入以開九州通九道陂九澤度九山天下於是大平治書經虞書予創若時娶於塗山辛壬癸甲啟呱呱而泣予弗子惟荒度土功注創懲也禹自言懲丹朱之惡而不敢以慢遊也塗山國名在壽春縣東北禹娶塗山氏之女也辛壬癸甲四日也禹娶塗山甫及四日卽往治水也啟禹之子呱呱泣聲荒大也言娶妻生子皆有所不暇顧念惟以大相度平治水土之功爲急也帝王世紀殷髙宗武丁有賢子孝己其母蚤死髙宗惑後妻之言放之而死天下哀之禮記文王世子文王之爲世子朝於王季日三雞初鳴而衣服至於寢門外問內豎之禦者曰今日安否何如內豎曰安文王乃喜及日中又至亦如之及莫又至亦如之其有不安節則內豎以告文王文王色憂行不能正履王季復膳然後亦復初食上必在視寒暖之節食下問所膳命膳宰曰末有原應曰諾然後退武王帥而行之不敢有加焉文王有疾武王不說冠帶而養文王一飯亦一飯文王再飯亦再飯旬有二日乃間文王謂武王曰女何夢矣對曰夢帝與我九齡文王曰女以爲何也武王曰西方有九國焉君王其終撫諸文王曰非也古者謂年齡齒亦齡也我百爾九十吾與爾三焉文王九十七乃終武王九十三而終成王幼不能�阼周公相踐阼而治抗世子法於伯禽欲成王之知父子君臣長幼之道也成王有過則撻伯禽所以示成王世子之道也帝王世紀成王親政以周公爲太師封伯禽於魯父子並命周公拜於前魯公拜於後說苑伯禽與康叔封朝於成王見周公三見而三笞康叔有駭色謂伯禽曰有商子者賢人也與子見之康叔封與伯禽見商子曰某某也日吾二子者朝乎成王見周公三見而三笞其說何也商子曰二子盍相與觀乎南山之陽有木焉名曰橋二子者往觀乎南山之陽見橋竦焉實而仰反以告乎商子商子曰橋者父道也商子曰二子盍相與觀乎南山之陰有木焉名曰梓二子者往觀乎南山之陰見梓勃焉實而俯反以告商子商子曰梓者子道也二子者明日見乎周公入門而趨登堂而跪周公拂其首勞而食之曰安見君子二子對曰見商子周公曰君子哉商子也禮記曾子問孔子曰吾聞諸老聃曰昔者史佚有子而死下殤也墓遠召公謂之曰何以不棺斂於宮中史佚曰吾敢乎哉召公言於周公周公曰豈不可史佚行之下殤用棺衣棺自史佚始也注言於周公言猶問也周公曰豈不可者謂何爲不可也國語彘之亂宣王在召公之宮國人圍之召公曰昔吾驟諫王王不從以及此難今殺王子王其以我爲懟而怒乎夫事君者險而不懟怨而不怒況事王乎乃以其子代宣王宣王長而立之琴操尹吉甫周卿也有子伯奇母死更娶後妻生子曰伯邽乃譖伯奇於吉甫於是放伯奇於野宣王出遊吉甫從伯奇乃作歌以言感之宣王聞之曰此孝子之辭也吉甫乃求伯奇於野而射殺後妻水經注揚雄琴淸英曰尹吉甫子伯奇至孝後母譖之自投江中衣苔帶藻忽夢見水仙賜其美藥惟養親揚聲悲歌船人聞之而學之吉甫聞船人之聲疑似伯奇援琴作子安之操按此原本疑有闕誤

史記周本紀幽王嬖褒姒褒姒生伯服幽王廢太子宜臼以伯服爲太子周太史伯陽曰禍成矣無可柰何魯世家初惠公適夫人無子公賤妾聲子生子息息長爲娶於宋宋女至而好惠公奪而自妻之生子允登宋女爲夫人以允爲太子及惠公卒爲允少故魯人共令息攝政不言卽位詩經鄭風緇衣篇注鄭桓公武公相繼爲周司徒善於其職周人愛之而作是詩左傳石碏子厚與州吁遊禁之不可四年春衛州吁弒桓公而立州吁未能和其民厚問定君於石子石子曰王覲爲可曰何以得覲曰陳桓公方有寵於王陳衛方睦若朝陳使請必可得也厚從州吁如陳石碏使告於陳曰衛國褊小老夫耄矣無能爲也此二人者實弒寡君敢卽圖之陳人執之而請�於衛九月衛人使右宰醜�殺州吁於濮石碏使其宰獳羊肩�殺石厚於陳君子曰石碏純臣也惡州吁而厚與焉大義滅親其是之謂乎初衛宣公烝於夷姜生急子屬諸右公子爲之娶於齊而美公取之生壽及朔屬壽於左公子夷姜縊宣姜與公子朔構急子公使諸齊使盜待諸莘將殺之壽子告之使行不可曰棄父之命惡用子矣有無父之國則可也飲以酒壽子載其旌以先盜殺之急子至曰我之求也此何罪請殺我乎又殺之二公子故怨惠公十一月左公子泄右公子職立公子黔牟惠公奔齊齊侯之夫人三王姬徐嬴蔡姬皆無子齊侯好內多內寵內嬖如夫人者六人長衛姬生武孟少衛姬生惠公鄭姬生孝公葛嬴生昭公密姬生懿公宋華子生公子雍公與管仲屬孝公於宋襄公以爲太子雍巫有寵於衛共姬因寺人貂以薦羞於公亦有寵公許之立武孟管仲卒五公子皆求立冬十月乙亥齊桓公卒易牙入與寺人貂因內寵以殺羣吏而立公子無虧孝公奔宋十二月乙亥赴辛巳夜殯史記齊世家桓公病五公子各樹黨爭立及桓公卒遂相攻以故宮中空莫敢棺桓公屍在�上六十七日屍虫出於戶呂氏春秋管仲有疾公曰仲父之疾革矣將何以教寡人管仲對曰願君之遠易牙公曰易牙烹其子以慊寡人尙何疑耶管仲曰人之情非不愛其子也其子之忍將何有於君公曰諾管仲卒公逐易牙三年復召用之及桓公疾易牙與寺人貂相與作亂塞宮門矯以公令有婦人逾垣入至公所公曰我饑欲食我渴欲飲而無所得何故對曰易牙作亂塞宮門飲食不可得矣公嘆曰死者有知我何面目見仲父乎遂蒙衣袂而絕左傳狐突之子毛及偃從重耳在秦弗召懷公執狐突曰子來則免對曰子之能仕父教之忠古之制也策名委質貳乃辟也今臣之子名在重耳有數年矣若又召之教之貳也父教子貳何以事君刑之不濫君之明也臣之願也淫刑以逞誰則無罪臣聞命矣乃殺之卜偃稱疾不出曰周書有之乃大明服己則不明而殺人以逞不亦難乎民不見徳而惟戮是聞其何后之有秦穆公襲鄭蹇叔之子與師哭而送之曰晉人禦師必於殽殽有二陵焉其南陵夏后臯之墓也其北陵文王之所避風雨也必死是間余收而骨焉秦師遂東晉楚戰於邲楚熊負羈囚知罃知莊子以其族反之廚武子禦下軍之士多從之每射抽矢納諸廚子房廚子怒曰非子之求而蒲之愛董澤之蒲可勝旣乎知季曰不以人子吾子其可得乎吾不可以苟射故也射連尹襄老獲之遂載其屍射公子谷臣囚之以二者還衛�惠子疾召悼子曰吾得罪於君悔而無及也名藏在諸侯之策曰孫林父�殖出其君君入則掩之若能掩之則吾子也若不能猶有鬼神吾有餒而已不來食矣悼子許諾惠子遂卒說苑楚文王伐鄧使王子革王子靈共捃菜二子出采見老丈人載畚乞焉不與搏而奪之王聞之令皆拘二子將殺之大夫辭曰取畚信有罪然殺之非其罪也君若何殺之言卒丈人造軍而言曰鄧爲無道故伐之今君公之二子搏而奪吾畚無道甚於鄧呼天而號君聞之羣臣恐君見之曰討有罪而橫奪非所以禁暴也恃力虐老非所以教幼也愛子棄法非所以保國也私二子滅三行非所以從政也丈人捨之謝之軍門之外耳禮記檀弓晉獻公將殺其世子申生公子重耳謂之曰子盍言子之志於公乎世子曰不可君安驪姬是我傷公之心也曰然則盍行乎世子曰不可君謂我欲弒君也天下豈有無父之國哉吾何行如之使人辭於狐突曰申生有罪不念伯氏之言也以至於死申生不敢愛其死𨿽然吾君老矣子少國家多難伯氏不出而圖吾君伯氏苟出而圖吾君申生受賜而死再拜稽首乃卒是以爲恭世子也注自經而死陷父於不義不得爲孝但得謚恭而已晉獻公之喪秦穆公使人弔公子重耳且曰寡人聞之亡國恆於斯得國恆於斯𨿽吾子儼然在憂服之中喪亦不可久也時亦不可失也孺子其圖之以告舅犯舅犯曰孺子其辭焉喪人無寶仁親以爲寶父死之謂何又因以爲利而天下其孰能說之孺子其辭焉公子重耳對客曰君惠弔亡臣重耳身喪父死不得與於哭泣之哀以爲君憂父死之謂何或敢有他志以辱君義稽顙而不拜哭而起起而不私子顯以致命於穆公穆公曰仁夫公子重耳夫稽顙而不拜則未爲後也故不成拜哭而起則愛父也起而不私則遠利也左傳晉侯使太子申生伐東山臯落氏裏克諫曰太子奉冢祀社稷之粢盛以朝夕視君膳者也故曰冢子君行則守有守則從從曰撫軍守曰監國古之制也夫帥師專行謀誓軍旅君與國政之所圖也非太子之事也師在制命而已稟命則不威專命則不孝故君之嗣適不可以帥師君失其官帥師不威將焉用之且臣聞臯落氏將戰君其捨之公曰寡人有子未知其誰立焉不對而退見太子太子曰吾其廢乎對曰告之以臨民教之軍旅不共是懼何故廢乎且子懼不孝無懼弗得立修己而不責人則免於難太子帥師公衣之偏衣佩之金玦狐突禦戎先友爲右梁餘子養禦罕夷先丹木爲右羊舌大夫爲尉先友曰衣身之偏握兵之要在此行也子其勉之偏躬無慝兵要遠災親以無災又何患焉狐突嘆曰時事之徵也衣身之章也佩衷之旗也故敬其事則命以始服其身則衣之純用其衷則佩之度今命以時卒閟其事也衣之尨服遠其躬也佩以金玦棄其衷也服以遠之時以閟之尨涼冬殺金寒玦離胡可恃也𨿽欲勉之狄可盡乎梁餘子養曰帥師者受命於廟受脤於社有常服矣不獲而尨命可知也死而不孝不如逃之罕夷曰尨奇無常金玦不復𨿽復何爲君有心矣先丹木曰是服也狂夫阻之曰盡敵而反敵可盡乎𨿽盡敵猶有內讒不如違之狐突欲行羊舌大夫曰不可違命不孝棄事不忠𨿽知其寒惡不可取子其死之太子將戰狐突諫曰不可昔辛伯諗周桓公云內寵並後外寵二政嬖子配適大都耦國亂之本也周公弗從故及於難今亂本成矣立可必乎孝而安民子其圖之與其危身以速罪也國語驪姬賂二五使言於公曰夫曲沃君之宗也蒲與二屈君之疆也不可以無主宗邑無主則民不威疆埸無主則啟戎心戎之生心民慢其政國之患也若使太子主曲沃而二公子主蒲與屈乃可以威民而懼戎且旌君伐使俱曰翟之廣莫於晉爲都晉之啟土不亦宜乎公說乃城曲沃太子處焉又城蒲公子重耳處焉又城二屈公子夷吾處焉驪姬旣遠太子乃生之言太子由是得罪烝於武公公稱疾不與使奚齊�事猛足言於太子曰伯氏不出夷齊在廟子盍圖乎太子曰吾聞之羊舌大夫曰事君以敬事父以孝受命不遷爲敬敬順所安爲孝棄命不敬作令不孝又何圖焉且夫間父之愛而嘉其況有不忠焉廢人以自成有不貞焉孝敬忠貞君父之所安也棄安而圖遠於孝矣吾其止也新序晉獻公太子之至靈臺�繞左輪禦曰太子下拜吾聞國君之子�繞左輪者速得國太子遂不行返乎捨禦人見太子太子曰吾聞爲人子者盡和順君不行私欲恭嚴承命不逆君安今吾得國是君失安也見國之利而忘君安非子道也聞得國而拜其聲非君欲也廢子道不孝逆君欲不忠而使我行之殆欲吾國之危明也拔劍將死禦止之曰夫禨祥妖孽天之道也恭嚴承命人之行也拜祥戒孽禮也嚴恭承命不以身恨君孝也今太子見福不拜失禮殺身恨君失孝從僻心棄正行非臣之所聞也太子曰不然我得國君之孽也拜君之孽不可謂禮見禨祥而忘君之安國之賊也懷賊心以事君不可謂孝挾僞意以禦天下懷賊心以事君邪之大者也而使我行之是欲國之危明也遂伏劍而死君子曰晉太子徒禦使之拜�祥猶惡之至於自殺者爲見疑於欲國也己之不欲國以安君亦以明矣爲一愚禦過言之故至於身死廢子道絕祭祀不可謂孝可謂遠嫌一節之士也左傳鄭子國子耳侵蔡獲蔡司馬公子燮鄭人皆喜子產不順曰小國無文徳而有武功禍莫大焉楚人來討能勿從乎從之晉師必至晉楚伐鄭自今鄭國不四五年弗得寧矣子國怒之曰爾何知國有大命而有正卿童子言焉將爲戮矣楚觀起有寵於令尹子南未益祿而有馬數十乘楚人患之王將討焉子南之子棄疾爲王禦士王每見之必泣棄疾曰君三泣臣矣敢問誰之罪也王曰令尹之不能爾所知也國將討焉爾其居乎對曰父戮子居君焉用之泄命重刑臣亦不爲王遂殺子南於朝轘觀起於四竟子南之臣謂棄疾請移子屍於朝曰君臣有禮惟二三子三日棄疾請屍王許之旣葬其徒曰行乎曰吾與殺吾父行將焉入曰然則臣王乎曰棄父事讎吾弗忍也遂縊而死齊崔杼生成及疆而寡娶東郭姜生明東郭姜以孤入曰棠無咎與東郭偃相崔氏崔成有疾而廢之而立明成請老幹崔崔子許之偃與無咎弗予曰崔宗邑也必在宗主成與疆怒將殺之告慶封曰夫子之身亦子所知也惟無咎與偃是從父兄莫得進矣大恐害夫子敢以告慶封曰子姑退吾圖之告盧蒲嫳盧蒲嫳曰彼君之讎也天或者將棄彼矣彼實家亂子何病焉崔之薄慶之厚也他日又告慶封曰苟利夫子必去之難吾助女九月庚辰崔成崔疆殺東郭偃棠無咎於崔氏之朝崔子怒而出其眾皆逃求人使駕不得使圉人駕寺人禦而出且曰崔氏有福止余猶可遂見慶封慶封曰崔慶一也是何敢然請爲子討之使盧蒲嫳帥甲以攻崔氏崔氏堞其宮而守之弗克使國人助之遂滅崔氏殺成與疆而盡俘其家其妻縊嫳復命於崔子且禦而歸之至則無歸矣乃縊崔明夜辟諸大墓辛巳崔明來奔慶封當國鄭公孫黑肱有疾歸邑於公召室老宗人立段而使黜官薄祭祭以特羊殷以少牢足以共祀盡歸其餘邑曰吾聞之生於亂世貴而能貧民無求焉可以後亡敬共事君與二三子生在敬戒不在富也己巳伯張卒君子曰善哉詩曰愼爾侯度用戒不虞鄭子張其有焉季武子無適子公彌長而愛悼子欲立之訪於申丰曰彌與紇吾皆愛之欲擇才焉而立之申丰趨退歸盡室將行他日又訪焉對曰其然將具敝車而行乃止訪於臧紇臧紇曰飲我酒吾爲子立之季氏飲大夫酒臧紇爲客旣獻臧孫命北面重席新樽絜之召悼子降逆之大夫皆起及旅而召公鉏使與之齒季孫失色季氏以公鉏爲馬正慍而不出閔子馬見之曰子無然禍福無門惟人所召爲人子者患不孝不患無所敬共父命何常之有若能孝敬富倍季氏可也姦回不軌禍倍下民可也公鉏然之敬共朝夕恪居官次季孫喜使飲己酒而以具往盡捨旃故公鉏氏�又出爲公左宰鄭子展卒子皮卽位於是鄭饑而未及麥民病子皮以子展之命餼國人粟戶一鍾是以得鄭國之民故罕氏常掌國政以爲上卿公至自楚孟僖子病不能相禮乃講學之苟能禮者從之及其將死也召其大夫曰禮人之幹也無禮無以立吾聞將有達者曰孔丘聖人之後也而滅於宋其祖弗父何以有宋而授厲公及正考父佐戴武宣三命玆益共故其鼎銘云一命而僂再命而傴三命而俯循墻而走亦莫余敢侮饘於是鬻於是以糊余口其共也如是臧孫紇有言曰聖人有明徳者若不當世其後必有達人今其將在孔丘乎我若獲沒必屬說與何忌於夫子使事之而學禮焉以定其位故孟懿子與南宮敬叔師事仲尼仲尼曰能補過者君子也詩曰君子是則是效孟僖子可則效已矣蔡侯歸自晉入於鄭鄭伯饗之不敬子產曰蔡侯其不免乎日其過此也君使子展迋勞於東門之外而傲吾曰猶將更之今還受享而惰乃其心也君小國事大國而惰傲以爲己心將得死乎若不免必繇其子其爲君也淫而不父僑聞之如是者恆有子禍三十年蔡景侯爲太子般娶於楚通焉太子弒景侯子產爲丰施歸州田於韓宣子曰日君以夫公孫段爲能任其事而賜之州田今無祿早世不獲久享君徳其子弗敢有不敢以聞於君私致諸子宣子辭子產曰古人有言曰其父析薪其子弗克負荷施將懼不能任其先人之祿其況能任大國之賜縱吾子爲政而可後之人若屬有疆埸之言敝邑獲戾而丰氏受其大討吾子取州是免敝邑於戾而建置丰氏也敢以爲請宣子受之以告晉侯晉侯以與宣子宣子爲初言病有之以易原縣於樂大心楚子之在蔡也郹陽封人之女奔之生太子建及卽位使伍奢爲之師費無極爲少師寵焉欲譖諸王曰建可室矣王爲之聘於秦無極與逆勸王取之正月楚夫人嬴氏至自秦費無極言於楚子曰建與伍奢將以方城之外叛自以爲猶宋鄭也齊晉又交輔之將以害楚其事集矣王信之問伍奢伍奢對曰君一過多矣何信於讒王執伍奢使城父司馬奮揚殺太子未至而使遣之三月太子建奔宋王召奮揚奮揚使城父人執己以至王曰言出於余口入於爾耳誰告建也對曰臣告之君王命臣曰事建如事余臣不佞不能苟貳奉初以還不忍後命故遣之旣而悔之亦無及已王曰而敢來何也對曰使而失命召而不來是再姦也逃無所入王曰歸從政如他日苫越生子將待事而名之陽州之役獲焉名之曰陽州說苑楚莊王有茅門者法曰羣臣大夫諸公子入朝馬蹄蹂澑者斬其輈而戮其禦太子入朝馬蹄蹂澑廷理斬其輈而戮其禦太子大怒入爲王泣曰爲我誅廷理王曰法者敬宗廟尊社稷故能立法從令尊敬社稷者社稷之臣也安可以加誅夫犯法廢令不尊敬社稷是臣棄君下陵上也臣棄君則主失威下陵上則上位危社稷不守吾何以遺子太子乃還走避舍再拜請死楚莊王之時太子車立於茅門之內少師慶逐之太子怒入謁王曰少師慶逐臣之車王曰捨之老君在前而不逾少君在後而不豫是國之寶臣也楚有士申鳴者在家而養其父孝聞於楚國王欲授之相申鳴辭不受其父曰王欲相汝汝何不受乎申鳴對曰捨父之孝子而爲王之忠臣何也其父曰使有祿於國立義於庭汝樂吾無憂矣吾欲汝之相也申鳴曰諾遂入朝楚王因授之相居三年白公爲亂殺司馬子期申鳴將往死之父止之曰棄父而死其可乎申鳴曰聞夫仕者身歸於君而祿歸於親今旣去子事君得無死其難乎遂辭而往因以兵圍之白公謂石乞曰申鳴者天下之勇士也今以兵圍我吾爲之柰何石乞曰申鳴者天下之孝子也往劫其父以兵申鳴聞之必來因與之語白公曰善則往取其父持之以兵告申鳴曰子與吾吾與子分楚國子不與吾子父則死矣申鳴流涕而應之曰始吾父之孝子也今吾君之忠臣也吾聞之也食其食者死其事受其祿者畢其能今吾已不得爲父之孝子矣乃君之忠臣也吾何得以全身援桴鼓之遂殺白公其父亦死王賞之金百斤申鳴曰食君之食避君之難非忠臣也定君之國殺臣之父非孝子也名不可兩立行不可兩全也如是而生何面目立於天下遂自殺也人物考公輸般嘗怨吳人殺其父於甘肅州城南乃作一木仙舉手指吳地大旱三年吳人卜曰此般所爲也乃賫物謝之般斷木仙一手吳中大雨列子周穆王篇秦人逢氏有子少而惠及壯而有迷罔之疾聞歌以爲哭視白以爲黑饗香以爲朽嘗甘以爲苦行非以爲是意之所之天地四方水火寒暑無不倒錯者焉楊氏告其父曰魯之君子多術藝將能已乎汝奚不訪焉其父之魯過陳遇老聃因告其子之證老聃曰汝庸知汝子之迷乎今天下之人皆惑於是非昏於利害同疾者多固莫有覺者且一身之迷不足傾一家一家之迷不足傾一鄕一鄕之迷不足傾一國一國之迷不足傾天下天下盡迷孰傾之哉向使天下人其心盡如汝子汝則反迷矣哀樂聲色臭味是非孰能正之且吾之言未必非迷況魯之君子迷之郵者焉能解人之迷哉榮汝之糧不若遄歸也說符篇宋人有好行仁義者三世不懈家無故黑牛生白犢以問孔子孔子曰此吉祥也以薦上帝居一年其父無故而盲其牛又復生白犢其父又復令其子問孔子其子曰前問之而失明又何問乎父曰聖人之言先迕後合其事未究姑復問之其子又復問孔子孔子曰吉祥也復教以祭其子歸致命其父曰行孔子之言也居一年其子又無故而盲其後楚攻宋圍其城民易子而食之析骸而炊之丁壯者皆乘城而戰死者大半此人以父子有疾皆免及解圍而疾俱復衛人有善數者臨死以訣諭其子其子志其言而不能行也他人問之以其父所言告之問者用其言而行其術與其父無差焉昔者有昆弟三人遊齊魯之間同師而學進仁義之道而歸其父曰仁義之道若何伯曰仁義使我愛身而後名仲曰仁義使我殺身以成名叔曰仁義使我身名並全彼三術相反而同出於儒呂氏春秋去私篇墨者有巨子腹居秦其子殺人秦惠王曰先生之年長矣非有他子也寡人已令吏弗誅矣先生之以此聽寡人也腹對曰墨者之法曰殺人者死傷人者刑此所以禁殺傷人也夫禁殺傷人者天下之大義也王𨿽爲之賜而令吏弗誅腹不可不行墨者之法不許惠王而遂殺之子人之所私也忍所私以行大義巨子可謂公矣去尢篇魯有惡者其父出而見商咄反而告其鄰曰咄不若吾子矣且其子至惡也商咄至美也彼以至美不如至惡尢乎愛也故知美之惡知惡之美然後能知美惡矣當務篇楚有直躬者其父竊羊而謁之上上執而將誅之直躬者請代之將誅矣告吏曰父竊羊而謁之不亦信乎父誅而代之不亦孝乎信且孝而誅之國將有不誅者乎荊王聞之乃不誅也孔子聞之曰異哉直躬之爲信也一父而載取名焉故直躬之信不若無信察今篇有過於江上者見人方引嬰兒而欲投之江中嬰兒啼人問其故曰此其父善游其父𨿽善游其子豈遽善游哉此任物亦必悖矣髙義篇荊昭王之時有士焉曰石渚其爲人也公直無私王使爲政廷有殺人者石渚追之則其父也還車而反立於廷曰殺人者僕之父也以父行法不忍也阿有罪廢國法不可失法伏罪人臣之義也於是乎伏斧鑕請死於王王曰追而不及豈必伏罪哉子復事矣石渚辭曰不私其親不可謂孝子事君枉法不可謂忠臣君令赦之上之惠也不敢廢法臣之行也不去斧鑕歿頭乎王廷正法枉必死父犯法而不忍王赦之而不肯石渚之爲人臣也可謂忠且孝矣審己篇越王授有子四人越王之弟曰豫欲盡殺之而爲之後惡其三人而殺之矣國人不說大非上又惡其一人而欲殺之越王未之聽其子恐必死因國人之欲逐豫圍王宮越王太息曰余不聽豫之言以罹此難也亦不知所以亡也異寶篇孫叔敖疾將死戒其子曰王數封我矣吾不受也爲我死王則封汝必無受利地楚越之間有寢之丘者此其地不利而名甚惡荊人畏鬼而越人信機可長有者其惟此也孫叔敖死王果以美地封其子而子辭請寢之丘故至今不失孫叔敖之知知不以利爲利矣知以人之所惡爲己之所喜此有道者所以異乎俗也史記滑稽傳叔敖相楚知優孟賢人也善待之病且死屬其子曰我死汝必貧困若往見優孟言我孫叔敖之子也居數年其子窮困負薪逢優孟與言曰我孫叔敖之子也父且死時屬我貧困往見優孟優孟曰若無遠有所之卽爲叔敖衣冠扺掌談笑歲餘像孫叔敖楚王左右不能別也莊王置酒優孟前爲壽莊王大驚以爲孫叔敖復生也欲以爲相優孟請歸與婦計之三日而爲相莊王許之三日後優孟復來王曰婦言謂何孟曰婦言愼無爲楚相不足爲也如孫叔敖之爲楚相盡忠爲廉以治楚楚王得以霸今死其子無立錐之地貧困負薪以自飲食必如孫叔敖不如自殺因歌曰山居耕田苦難以得食起而爲吏身貪鄙者餘財不顧恥辱身死家室富又恐受賕枉法爲姦觸大罪身死而家滅貪吏安可爲也念爲廉吏奉法守職竟死不敢爲非廉吏安可爲也楚相孫叔敖持廉至死方今妻子窮困負薪而食不足爲也於是莊王謝優孟乃召孫叔敖子封之寢丘四百戶禮記檀弓石駘仲卒無適子有庶子六人卜所以爲後者曰沐浴佩玉則兆五人者皆沐浴佩玉石祁子曰孰有執親之喪而沐浴佩玉者乎不沐浴佩玉石祁子兆衛人以龜爲有知也公叔文子卒其子戍請謚於君曰日月有時將葬矣請所以易其名者君曰昔者衛國凶饑夫子爲粥與國之餓者是不亦惠乎昔者衛國有難夫子以其死衛寡人不亦貞乎夫子聽衛國之政修其班制以與四鄰交衛國之社稷不辱不亦文乎故謂夫子貞惠文子陳幹昔寢疾屬其兄弟而命其子尊己曰如我死則必大爲我棺使吾二婢子夾我陳幹昔死其子曰以殉葬非禮也況又同棺乎弗果殺延陵季子適齊於其反也其長子死葬於嬴博之間孔子曰延陵季子吳之習於禮者也往而觀其葬焉其坎深不至於泉其斂以時服旣葬而封廣輪揜坎其髙可隱也旣封左袒右還其封且號者三曰骨肉歸復於土命也若魂气則無不之也無不之也而遂行孔子曰延陵季子之於禮也其合矣乎邾婁定公之時有弒其父者有司以告公瞿然失席曰是寡人之罪也曰寡人嘗學斷斯獄矣臣弒君凡在官者殺無赦子弒父凡在宮者殺無赦殺其人壞其室洿其宮而豬焉蓋君逾月而後舉爵國語屈到嗜芰有疾召其宗老而屬之曰祭我必以芰及祥宗老將薦芰屈建命去之宗老曰夫子屬之子木曰不然夫子承楚國之政其法刑在民藏在王府上之可以比先王下之可以訓後世𨿽微楚國諸侯莫不譽其祭典有之曰國君有牛享大夫有羊饋士有豚大之奠庶人有魚炙之薦籩豆脯醢則上下共之不羞珍異不陳庶侈夫子不以其私欲干國之典遂不用祁奚辭於軍尉公問焉曰孰可對曰臣之子午可人有言曰擇臣莫若君擇子莫若父午之少也婉以從令遊有鄕處有所好學而不戲其壯也彊志而用命守業而不淫其冠也和安而好敬柔惠小物而鎭定大事有直質而無流心非義不變非上不舉若臨大事其可以賢於臣也臣請薦所能擇而君比義焉公使祁午爲軍尉沒平公軍無秕政呂氏春秋晉平公問祁黃羊曰國無尉其誰可而爲之對曰午可平公曰午非子之子耶對曰君問可非問臣之子也平公曰善遂用之國人稱善焉說苑吳王闔廬爲伍子胥興師復讎於楚子胥諫曰諸侯不爲匹夫興師且事君猶事父也虧君之義復父之讎臣不爲也於是止其後因事而後復其父讎也如子胥可謂不以公事趨私矣史記伍子胥傳伍子胥者楚人也名員員父曰伍奢員兄曰伍尙其先曰伍舉以直諫事楚莊王有顯故其後世有名於楚楚平王有太子名曰建使伍奢爲太傅費無忌爲少傅無忌不忠於太子建平王使無忌爲太子取婦於秦秦女好無忌馳歸報平王曰秦女絕美王可自取而更爲太子取婦平王遂自娶秦女而絕愛幸之生子軫更爲太子取婦無忌旣以秦女自媚於平王因去太子而事平王恐一旦平王卒而太子立殺己乃因讒太子建建母蔡女也無寵幹平王平王稍益疏建使建守城父備邊兵頃之無忌又日夜言太子短於王曰太子以秦女之故不能無怨望願王少自備也自太子居城父將兵外交諸侯且欲入爲亂矣平王乃召其太傅伍奢考問之伍奢知無忌讒太子於平王因曰王獨柰何以讒賊小臣疏骨肉之親乎無忌曰王今不制其事成矣王且見禽於是平王怒囚伍奢而使城父司馬奮揚往殺太子行未至奮揚使人先告太子太子急去不然將誅太子建亡奔宋無忌言於平王曰伍奢有二子皆賢不誅且爲楚憂可以其父質而召之不然且爲楚患王使使謂伍奢曰能致汝二子則生不能則死伍奢曰尙爲人仁呼必來員爲人剛戾忍�能成大事彼見來之並禽其勢必不來王不聽使人召二子曰來吾生汝父不來今殺奢也伍尙欲往員曰楚之召我兄弟非欲以生我父也恐有脫者後生患故以父爲質詐召二子二子去則父子俱死何益父之死往而令讎不得報耳不如奔他國借力以雪父之恥俱滅無爲也伍尙曰我知往終不能全父命然恨父召我以求生而不往後不能雪恥終爲天下笑耳謂員可去矣汝能報殺父之讎我將歸死尙旣就執使者捕伍胥伍胥貫弓執矢向使者使者不敢進伍胥遂亡聞太子建之在宋往從之奢聞子胥之亡也曰楚國君臣且苦兵矣伍尙至楚楚並殺奢與尙也伍胥至吳說吳伐楚及吳兵入郢子胥求昭王旣不得乃掘楚平王墓出其屍鞭之三百然後已申包胥亡於山中使人謂子胥曰子之報讎其已甚乎吾聞之人眾者勝天天定亦能勝人今子故平王之臣親北面而事之今至於僇死人此豈其無天道之極乎伍子胥曰爲我謝申包胥曰吾日暮途遠吾故倒行而逆施之吳王將北伐齊伍子胥諫不聽使子胥於齊子胥臨行謂其子曰吾數諫王王不用吾今見吳之亡矣汝與吳俱亡無益也乃屬其子於齊鮑牧而還吳吳世家闔閭十九年夏吳伐越越王句踐迎擊之檇李越使死士挑戰三行造吳師呼自剄吳師觀之越因伐吳敗之姑蘇傷吳王闔廬指軍卻七里吳王病傷而死闔廬使立太子夫差謂曰爾而忘句踐殺汝父乎對曰不敢三年乃報越王夫差元年以大夫伯嚭爲太宰習戰射常以報越爲志二年吳王悉精兵以伐越敗之夫椒報姑蘇也楚世家初共王有寵子五人無適立乃望祭羣神請神決之使主社稷而陰與巴姬埋璧於室內召五子齋而入康王跨之靈王肘加之子比子�皆遠之平王幼抱而入再拜壓紐故康王以長立至其子失之圍爲靈王及身而弒子比爲王十餘日子�不得立又俱誅四子皆絕無後惟獨棄疾後立爲平王以續楚祀如其神符越世家範蠡浮海出齊變姓名自謂鴟夷子皮耕於海畔苦身戮力父子治產居無幾何致產數千萬齊人聞其賢以爲相範蠡喟然嘆曰居家則致千金居官則至卿相此布衣之極也久受尊名不祥乃歸相印盡散其財以分與知友鄕黨而懷其重寶間行以去止於陶以爲此天下之中交易有無之路通爲生可以致富矣於是自謂陶朱公復約要父子耕畜廢居候時轉物逐什一之利居無何則致貲累巨萬天下稱陶朱公朱公居陶生少子少子及壯而朱公中男殺人囚於楚朱公曰殺人而死職也然吾聞千金之子不死於市告其少子往視之乃裝黃金千鎰置褐器中載以一牛車且遣其少子朱公長男固請欲行朱公不聽長男曰家有長子曰家督今弟有罪大人不遣乃遣少弟是吾不肖欲自殺其母爲言曰今遣少子未必能生中子也而先空亡長男柰何朱公不得已而遣長子爲一封書遺故所善莊生曰至則進千金於莊生所聽其所爲愼無與爭事長男旣行亦自私賫數百金至楚莊生家負郭披藜藋到門居甚貧然長男發書進千金如其父言莊生曰可疾去愼毋畱卽弟出勿問其所以然長男旣去不過莊生而私畱以其私賫獻遺楚國貴人用事者莊生𨿽居窮閻然以廉直聞於國自楚王以下皆師尊之及朱公進金非有意受也欲以成事後復歸之以爲信耳故金至謂其婦曰此朱公之金有如病不宿誡後復歸勿動而朱公長男不知其意以爲殊無短長也莊生間時入見楚王言某星宿某此則害於楚楚王素信莊生曰今爲柰何莊生曰獨以徳爲可以除之楚王曰生休矣寡人將行之王乃使使者封三錢之府楚貴人驚告朱公長男曰王且赦曰何以也曰每王且赦常封三錢之府昨暮王使使封之朱公長男以爲赦弟固當出也重千金虛棄莊生無所爲也乃復見莊生莊生驚曰若不去邪長男曰固未也初爲事弟弟今議自赦故辭生去莊生知其意欲復得其金曰若自入室取金長男卽自入室取金持去獨自歡幸莊生羞爲兒子所賣乃入見楚王曰臣前言某星事王言欲以修徳報之今臣出道路皆言陶之富人朱公之子殺人囚楚其家多持金錢賂王左右故王非能卹楚國而赦乃以朱公子故也楚王大怒曰寡人𨿽不徳耳柰何以朱公之子故而施惠乎令論殺朱公子明日遂下赦令朱公長男竟持其弟喪歸至其母及邑人盡哀之惟朱公獨笑曰吾固知必殺其弟也彼非不愛其弟顧有所不能忍者也是少與我俱見苦爲生難故重棄財至如少弟者生而見我富乘堅驅良逐狡兔豈知財所從來故輕去之非所惜吝前日吾所爲欲遣少子固爲其能棄財故也而長者不能故卒以殺其弟事之理也無足悲者吾日夜固以望其喪之來也禮記檀弓子夏喪其子而喪其明曾子弔之曰吾聞之也朋友喪明則哭之曾子哭子夏亦哭曰天乎予之無罪也曾子怒曰商女何無罪也吾與汝事夫子於洙泗之間退而老於西河之上使西河之民疑女於夫子爾罪一也喪爾親使民未有聞焉爾罪二也喪爾子喪爾明爾罪三也而曰爾何無罪與子夏投其杖而拜曰吾過矣吾過矣吾離羣而索居亦已久矣曾子寢疾病樂正子春坐於�下曾元曾申坐於足童子隅坐而執燭童子曰華而睆大夫之簀與子春曰止曾子聞之瞿然曰呼曰華而睆大夫之簀與曾子曰然斯季孫之賜也我未之能易也元起易簀曾元曰夫子之病革矣不可以變幸而至於旦請敬易之曾子曰爾之愛我也不如彼君子之愛人也以徳細人之愛人也以姑息吾何求哉吾得正而斃焉斯已矣舉扶而易之反席未安而沒呂氏春秋勸學篇曾點使曾參過期而不至人皆見曾點曰無乃畏耶曾點曰彼𨿽畏我存夫安敢畏家語曾子耘瓜誤斬其根曾�怒建大杖以擊其背曾子僕地而不知人久之有頃乃蘇欣然而起進於曾�曰向也參得罪於大人大人用力教參得無疾乎退而就房援琴而歌令曾�聞之知其體康也孔子聞之而怒告門弟子曰參來勿內曾參自以爲無罪使人請於孔子子曰女不聞乎昔瞽叟有子曰舜舜之事瞽叟欲使之未嘗不在於側索而殺之未嘗可得小捶則待過大杖則逃走故瞽叟不犯不父之罪而舜不失烝烝之孝今參事父委身以待暴怒殪而不避旣身死而陷父於不義其不孝孰大焉女非天子之民耶殺天子之民其罪奚若曾參聞之曰參罪大矣遂造孔子而謝過孔鯉字伯魚孔子子也孔子十九娶於宋幵官氏生伯魚伯魚之生也魯昭公以鯉魚賜孔子榮君之賜故因名曰鯉而字伯魚國語鄢陵之役荊厭晉軍軍吏患之將謀範�自公族趨過之曰夷堙井非逃而何範文子執戈逐之曰國之存亡天命也童子何知焉且不及而言姦也必爲戮苗棼皇曰善逃難哉範文子莫退於朝武子曰何莫也對曰有秦客廋辭於朝大夫莫之能對也吾知三焉武子怒曰大夫非不能也讓父兄也爾童子何知而三掩人於朝吾不在晉國亡無日矣擊之以杖折委笄靡笄之役郤獻子師勝而反範文子後入武子曰燮乎女亦知吾望爾也乎對曰夫師郤子之師也其事臧若先則恐國人之屬耳目於我也故不敢武子曰吾知免矣季文子相宣成無衣帛之妾無食粟之馬仲孫它諫曰子爲魯上卿相二君矣妾不衣帛馬不食粟人其以子爲愛且不華國乎文子曰吾亦願之然吾觀國人其父兄之食粗而衣惡者猶多矣吾是以不敢人之父兄食粗衣惡而我美妾與馬無乃非相人者乎且吾聞以徳榮爲國華不聞以妾與馬文子以告孟獻子獻子囚之七日自是子服之妾衣不過七升之布馬餼不過稂莠文子聞之曰過而能攺者民之上也使爲上大夫博物志澹臺滅明子溺死於江弟子欲收葬之子羽曰螻蟻何親魚�何仇遂不收葬晏氏春秋淳於人納女於景公生荼景公愛之諸臣謀欲廢公子陽生而立荼公以告晏子晏子曰不可夫以賤匹貴國之害也置大立少亂之本也夫陽生而長國人戴之君其勿易夫服位有等故賤不陵貴立子有禮故孽不亂宗願君教荼以禮而勿陷於邪導之以義而勿湛於利長少行其道宗孽得其倫夫陽生敢毋使荼饜粱肉之味玩金石之聲而有患乎廢長立少不可以教下尊孽卑宗不可以利所愛長少無等宗孽無別是設賊樹姦之本也君其圖之古之明君非不知繁樂也以爲樂淫則哀非不知立愛也以爲義失則憂是故制樂以節立子以道若夫恃讒諛以事君者不足以責信今君用讒人之謀聽亂夫之言也廢長立少臣恐後人之有因君之過以資其邪廢少而立長以成其利者君其圖之公不聽景公沒田氏殺君荼立陽生殺陽生立簡公殺簡公而取齊國孔叢子雜訓篇子思在魯使以書如衛問子上子上北面再拜受書伏讀然後與使者宴遂爲復書返中庭北面再拜以授使者旣受書然後退使者還魯問子思曰吾子堂上南面立授臣書事畢送臣子上中庭拜授臣書而不送何也子思曰拜而不送敬也使而送之賓也居衛篇子思在齊尹文子生子不類怒而杖之告子思曰此非吾子也吾妻殆不婦吾將黜之子思曰若子之言則堯舜之妃復可疑也此二帝聖者之英而丹朱商均不及匹夫以是推之豈可類乎然舉其多者有此父斯有此子道之常也若夫賢父之有愚子此由天道自然非子之妻之罪也尹文子曰先生止之願無言文畱妻矣韓非子宋有富人天雨墻壞其子曰不築且有盜其鄰人之父亦雲暮而果大亡其財其家甚知其子而疑鄰人之父韓詩外傳魯有父子訟者康子欲殺之孔子曰未可殺也夫民父子訟之爲不義久矣是則上失其道上有道是人亡矣訟者聞之請無訟康子曰治民以孝殺一不義以戮不孝不亦可乎孔子曰否不教而聽其獄殺不辜也三軍大敗不可誅也獄讞不治不可刑也上陳之教而先服之則百姓從風矣邪行不從然後俟之以刑則民知罪矣夫一仞之墻民不能逾百仞之山童子登遊焉陵遲故也今其仁義之陵遲久矣能謂民無逾乎詩曰俾民不迷昔之君子道其百姓不使迷是以威厲而刑措不用也故形其仁義謹其教道使民目晰焉而見之使民耳晰焉而聞之使民心晰焉而知之則道不迷而民志不惑矣詩曰示我顯徳行故道義不易民不由也禮樂不明民不見也詩曰周道如砥其直如矢言其易也君子所履小人所視言其明也眷焉顧之焉出涕哀其不聞禮教而就刑誅也夫散其本教而待之刑辟猶決其牢而發以毒矢也不亦哀乎故曰未可殺也昔者先王使民以禮譬之如禦也刑者鞭策也今猶無轡�而鞭策以禦也欲馬之進則策其後欲馬之退則策其前禦者以勞而馬亦多傷矣今猶此也上憂勞而民多罹刑詩曰人而無禮胡不遄死爲上無禮則不免乎患爲下無禮則不免乎刑上下無禮胡不遄死康子避席再拜曰僕𨿽不敏請承此語矣孔子退朝門人子路難曰父子訟道耶孔子曰非也子路曰然則夫子胡爲君子而免之也孔子曰不戒責成害也慢令致期暴也不教而誅賊也君子爲政避此三者且詩曰載色載笑匪怒伊教戰國策樂羊爲魏將而攻中山其子在中山中山之君烹其子而遺之羹樂羊坐於幕下而啜之盡一杯文侯謂睹斯贊曰樂羊以我之故食其子之肉贊對曰其子之肉尙食之其誰不食樂羊旣罷中山文侯賞其功而疑其心惠王死葬有日矣天大雨雪至於牛目壞城郭且爲棧道而葬羣臣多諫太子者曰雪甚如此而喪行民必甚病之官費又恐不給請弛期更日太子曰爲人子而以民勞與官費用之故而不行先王之喪不義也子勿復言羣臣皆不敢言而以告犀首犀首曰吾未有以言之也是其惟惠公乎請告惠公惠公曰諾駕而見太子曰葬有日矣太子曰然惠公曰昔王季歷葬於楚山之尾�水嚙其墓見棺之前和文王曰嘻先君必欲一見羣臣百姓也夫故使�水見之於是出而爲之張朝百姓皆見之三日而後更葬此文王之義也今葬有日矣而雪甚及牛目難以行太子爲及日之故得毋嫌於欲亟葬乎願太子更日先王必欲少畱而扶社稷安黔首也故使雪甚因弛期而更爲日此文王之義也若此而弗爲意者羞法文王乎太子曰甚善敬弛期更擇日趙太后新用事左師觸詟見曰老臣賤息舒祺最少不肖而臣衰竊愛憐之願令補黑衣之數以衛王宮沒死以聞太后曰敬諾年幾何矣對曰十五歲矣𨿽少願及未塡溝壑而托之太后曰丈夫亦愛憐少子乎對曰父母之愛子則爲之計深遠也太后曰然智伯欲襲衛乃佯亡其太子使奔衛南文子曰太子顏爲君子也甚愛而有寵非有大罪而亡必有故使人迎之於境曰車過五乘愼勿納也智伯聞之乃止梁人有東門吳者其子死而不憂其相室曰公之愛子也天下無有今子死而不憂何也東門吳曰吾嘗無子無子之時不憂今子死乃卽與無子時同也臣奚憂焉魏攻管而不下安陵人縮髙其子爲管守信陵君使人謂安陵君曰君其遣縮髙吾將仕之以五大夫使爲持節尉安陵君曰安陵小國也不能必使其民使者自往請使道使者至縮髙之所復信陵君之命縮髙曰君之幸髙也將使髙攻管也夫以父攻子守人大笑也見臣而下是背王也父教子背亦非君之所喜也敢再拜辭使者以報信陵君信陵君大怒遣大使之安陵曰安陵之地亦猶魏也今吾攻管而不下則秦兵及我社稷必危矣願君之生束縮髙而致之若君弗致無忌將發十萬之師以告安陵之城安陵君曰吾先君成侯受詔襄王以守此地也手受大府之憲憲之上篇曰子弒父臣弒君有常刑不赦國𨿽大赦降城亡子不得與焉今縮髙謹辭大位以全父子之義而君曰必生致之是使我負襄王詔而廢大府之憲也𨿽死終不敢行縮髙聞之曰信陵君爲人悍而自用也此辭反必爲國禍吾已全己無違人臣之義矣豈可使君有魏患乎乃之使者之舍刎頸而死信陵君聞縮髙死服縞素避舍使使謝安陵君曰無忌小人也困於思慮失言於君敢再拜釋罪說苑魏文侯封太子擊於中山三年使不往來舍人趙倉唐進稱曰爲人子三年不聞父問不可謂孝爲人父三年不問子不可謂慈君何不遣人使大國乎太子曰願之久矣未得可使者倉唐曰臣願奉使侯何嗜好太子曰侯嗜晨鳧好北犬於是乃遣倉唐�北犬奉晨鳧獻於文侯倉唐至上謁曰孽子擊之使者不敢當大夫之朝請以燕間奉晨鳧敬獻庖廚�北犬敬上涓人文侯悅曰擊愛我知吾所嗜知吾所好召倉唐而見之曰擊無恙乎倉唐曰唯唯如是者三乃曰君出太子而封之國君名之非禮也文侯怵然爲之變容問曰子之君無恙乎倉唐曰臣來時拜送書於庭文侯顧指左右曰子之君長孰與是倉唐曰禮擬人必於其倫諸侯無偶無所擬之曰長大孰與寡人倉唐曰君賜之外府之裘則能勝之賜之斥帶則不更其造文侯曰子之君何業倉唐曰業詩文侯曰於詩何好倉唐曰好晨風黍離文侯自讀晨風曰鴥彼晨風�彼北林未見君子憂心欽欽如何如何忘我實多文侯曰子之君以我忘之乎倉唐曰不敢時思耳文侯復讀黍離曰彼黍離離彼稷之苗行邁靡靡中心搖搖知我者謂我心憂不知我者謂我何求悠悠蒼天此何人哉文侯曰子之君怨乎倉唐曰不敢時思耳文侯於是遣倉唐賜太子衣一襲敕倉唐以雞鳴時至太子起拜受賜發篋視衣盡顚倒太子曰趣早駕君侯召擊也倉唐曰臣來時不受命太子曰君侯賜擊衣不爲寒也欲召擊無誰與謀故敕子以雞鳴時至詩曰東方未明顚倒衣裳顚之倒之自公召之遂西至謁文侯大喜乃置酒而稱曰夫遠賢而近所愛非社稷之長策也乃出少子摯封中山而復太子擊故曰欲知其子視其友欲知其君視其所使趙倉唐一使而文侯爲慈父而擊爲孝子太子乃稱詩曰鳳凰於飛噦噦其羽亦集爰止藹藹王多吉士維君子使媚於天子舍人之謂也田子方侍魏文侯坐太子擊趨而入見賓客羣臣皆起田子方獨不起文侯有不悅之色太子亦然田子方稱曰爲子起與無如禮何不爲子起與無如罪何請爲子誦楚恭王之爲太子也將出之云夢遇大夫工尹工尹遂趨避家人之門中太子下車從之家人之門中曰子大夫何爲其若是吾聞之敬其父者不兼其子兼其子者不祥莫大焉子大夫何爲其若是工尹曰向吾望見子之面今而後記子之心審如此汝將何之文侯曰善太子擊前誦恭王之言誦三徧而請習之莊子徐無鬼篇子綦有八子陳諸前召九方歅曰爲我相吾子孰爲祥九方歅曰捆也爲祥子綦瞿然喜曰奚若曰捆也將與國君同食以終其身子綦索然出涕曰吾子何爲以至於是極也九方歅曰夫與國君同食澤及三族而況父母乎今夫子聞之而泣是禦福也子則祥矣父則不祥子綦曰歅汝何足以識之而捆祥邪盡於酒肉入於鼻口矣而何足以知其所自來吾未嘗爲牧而牂生於奧未嘗好田而鶉生於宎若勿怪何耶吾所與吾子遊者遊於天地吾與之邀樂於天吾與之邀食於地吾不與之爲事不與之爲謀不與之爲怪吾與之乘天地之誠而不以物與之相攖吾與之一委蛇而不與之爲事所宜今也然有世俗之償焉凡有怪徵者必有怪行殆乎非我與吾子之罪幾天與之也吾是以泣也無幾何而使捆之於燕盜得之於道全而鬻之則難不若刖之則易於是乎刖而鬻之於齊適當渠公之街終身食肉而終列禦寇篇河上有家貧恃緯蕭而食者其子沒於淵得千金之珠其父謂其子曰取石來鍛之夫千金之珠必在九重之淵而驪龍頷下子能得珠者必遭其睡也使驪龍而寤子尙奚微之有哉呂氏春秋長攻篇趙簡子病召太子而告之曰我死已葬服衰而上夏屋之山以望太子敬諾簡子死已葬服衰召大臣而告之曰願登夏屋以望大臣皆諫曰登夏屋以望是遊也服衰以遊不可襄子曰此先君之命也寡人弗敢廢羣臣敬諾襄子上於夏屋以望代俗其樂甚美於是襄子曰先君必以此教之也及歸慮所以取代乃先善之代君好色請以其弟�妻之代君許諾弟�已往所以善代者乃萬故馬郡宜馬代君以善馬奉襄子襄子謁於代君而請觴之馬郡盡先令舞者置兵其羽中數百人先具大金斗代君至酒酣反斗而擊之代君腦塗地舞者操兵以斗盡殺其從者因以代君之車迎其妻其妻遙聞之狀磨笄以自刺故趙氏至今有刺笄之證與反鬥之號史記趙世家姑布子卿見簡子簡子徧召諸子相之子卿曰無爲將軍者簡子曰趙氏其滅乎子卿曰吾嘗見一子於路殆君之子也簡子召子毋卹至則子卿起曰此眞將軍矣簡子曰此其母賤翟婢也奚道貴哉子卿曰天所授𨿽賤必貴自是簡子盡召諸子與語毋卹最賢簡子乃告諸子曰吾藏寶符於常山上先得者賞諸子馳之常山上求無所得毋卹還曰已得符矣簡子曰奏之毋卹曰從常山上臨代代可取也簡子於是知毋卹果賢乃廢太子伯魯而以毋卹爲太子孟嘗君傳初田嬰有子四十餘人其賤妾有子名文文以五月五日生嬰告其母曰勿舉也其母竊舉生之及長其母因兄弟而見其子文於田嬰田嬰怒其母曰吾令若去此子而敢生之何也文頓首因曰君所以不舉五月子者何故嬰曰五月子者長與戶齊將不利其父母文曰人生受命於天乎將受命於戶邪嬰默然文曰必受命於天君何憂焉必受命於戶則髙其戶耳誰能至者嬰曰子休矣久之文承間問其父嬰曰子之子爲何曰爲孫孫之孫爲何曰元孫元孫之孫爲何曰不能知也文曰君用事相齊至今三王矣齊不加廣而君私家富累萬金門下不見一賢者文聞將門必有將相門必有相今君後宮蹈綺縠而士不得裋褐僕妾余粱肉而士不厭糟糠今君又尙厚積余藏欲以遺所不知何人而忘公家之事日損文竊怪之於是嬰乃禮文使主家待賓客賓客日進名聲聞於諸侯諸侯皆使人請薛公田嬰以文爲太子嬰許之嬰卒謚爲靖郭君而文果代立於薛是爲孟嘗君趙奢傳趙孝成王七年秦與趙兵相距長平時趙奢已死而藺相如病篤使廉頗將攻秦秦之間言曰秦之所惡獨畏馬服君趙奢之子趙括爲將耳趙王因以括爲將代廉頗藺相如曰王以名使括若膠柱而鼓瑟耳括徒能讀其父書傳不知合變也趙王不聽遂將之趙括自少時學兵法言兵事以天下莫能當嘗與其父奢言兵事奢不能難然不謂善括母問奢其故奢曰兵死地也而括易言之使趙不將括卽已若必將之破趙軍者必括也及括將行其母上書言於王曰括不可使將王曰何以對曰始妾事其父時爲將身所奉飯飲而進食者以十數所友者以百數大王及宗室所賞賜者盡以予軍吏士大夫受命之日不問家事今括一旦爲將東向而朝軍吏無敢仰視之者王所賜金帛歸藏於家而日視便利田宅可買者買之王以爲何如其父父子異心願王勿遣王曰母置之吾已決矣括母因曰王終遣之卽有如不稱妾得無隨坐乎王許諾趙括出銳卒自搏戰秦軍射殺趙括括軍敗數十萬之眾遂降秦秦悉坑之趙王亦以括母先言竟不誅也項籍本紀項羽與漢俱臨廣武而軍守數月當此時彭越數反梁地絕楚糧食項王患之爲髙俎置太公其上告漢王曰今不急下吾烹太公漢王曰吾與項羽俱北面受命懷王曰約爲兄弟吾翁卽若翁必欲烹而翁則幸分我一杯羹項王怒欲殺之項伯曰天下事未可知且爲天下者不顧家𨿽殺之無益袛益禍耳項王從之李斯傳二世二年七月具斯五刑論腰斬咸陽市斯出獄與中子俱執顧謂其中子曰吾欲與若復牽黃犬俱出上蔡東門逐狡兔豈可得乎遂父子相哭而夷三族

父子部紀事二史記髙祖本紀六年髙祖五日一朝太公如家人父子禮太公家令說太公曰天無二日土無二主今髙祖𨿽子人主也太公𨿽父人臣也柰何令人主拜人臣如此則威重不行後髙祖朝太公擁篲迎門卻行髙祖大驚下扶太公太公曰帝人主也柰何以我亂天下法於是髙祖乃尊太公爲太上皇心善家令言賜金五百斤曹相國世家參代何爲漢相國舉事無所變更一遵蕭何約束府中無事參子窋爲中大夫惠帝怪相國不治事以爲豈少朕與乃謂窋曰若歸試私從容問而父曰髙帝新棄羣臣帝富於春秋君爲相日飲無所請事何以憂天下乎然無言吾告若也窋旣洗沐歸間侍自從其所諫參參怒而笞窋二百曰趣入侍天下事非若所當言也至朝時惠帝讓參曰與窋胡治乎乃者我使諫君也參免冠謝曰陛下自察聖武孰與髙帝上曰朕乃安敢望先帝乎曰陛下觀臣能孰與蕭何賢上曰君似不及也參曰陛下言之是也且髙帝與蕭何定天下法令旣明今陛下垂拱參等守職遵而勿失不亦可乎惠帝曰善君休矣石奮傳奮長子建爲郎中令少子慶爲內史建老白首萬石君尙無恙建爲郎中令每五日洗沐歸謁親入子捨竊問侍者取親裙廁牏身自浣滌復與侍者不敢令萬石君知以爲常匈奴傳單於有太子名冒頓後有所愛閼氏生少子而單於欲廢冒頓而立少子乃使冒頓質於月氏冒頓旣質於月氏而頭曼急擊月氏月氏欲殺冒頓冒頓盜其善馬騎之亡歸頭曼以爲壯令將萬騎冒頓乃作爲鳴鏑習勒其騎射令曰鳴鏑所射而不悉射者斬之行獵鳥獸有不射鳴鏑所射者輒斬之已而冒頓以鳴鏑自射其善馬左右或不敢射者冒頓立斬不射善馬者居頃之復以鳴鏑自射其愛妻左右或頗恐不敢射冒頓又復斬之居頃之冒頓出獵以鳴鏑射單於善馬左右皆射之於是�頓知其左右皆可用從其父單於頭曼獵以鳴鏑射頭曼其左右亦皆隨鳴鏑而射殺單於頭曼遂盡誅其後母與弟及大臣不聽從者冒頓自立爲單於任敖傳初張蒼父長不滿五尺及生蒼蒼長八尺餘爲侯丞相蒼子復長及孫類長六尺餘韋元成傳韋丞相元成者卽前韋丞相子也代父後失列侯其人少時好讀書明於詩論語爲吏至衛尉徙爲太子太傅禦史大夫薛君免爲禦史大夫於丞相乞骸骨免而爲丞相因封故邑爲扶陽侯數年病死孝元帝親臨喪賜賞甚厚子嗣後其治容容隨世俗浮沈而見謂諂巧而相工本謂之當爲侯代父而後失之復自遊宦而起至丞相父子俱爲丞相世間美之豈不命哉相工其先知之韋丞相卒禦史大夫匡衡代鄧通傳文帝嘗病癰鄧通嘗爲帝唶吮之文帝不樂從容問通曰天下誰最愛我者乎通曰宜莫如太子太子入問病文帝使唶癰唶癰而色難之已而聞鄧通嘗爲帝唶吮之心慚錯傳錯爲禦史大夫請諸侯之罪過削其地收其枝郡錯所更令三十章諸侯皆喧嘩疾錯錯父聞之從潁川來謂錯曰上初卽位公爲政用事侵削諸侯別疏人骨肉人口議多怨公者何也錯曰固也不如此天子不尊宗廟不安錯父曰劉氏安矣而氏危矣吾去公歸矣遂飲藥死曰吾不忍見禍及吾身死十餘日吳楚七國果反以誅錯爲名及竇嬰袁盎進說上令錯衣朝衣斬東市張釋之傳釋之爲公車令頃之太子與梁王共車入朝不下司馬門於是釋之追止太子梁王無得入殿門遂劾不下公門不敬奏之薄太后聞之文帝免冠謝曰教兒子不謹薄太后乃使使承詔赦太子梁王然後得入平準書齊相卜式上書曰臣聞主憂臣辱南越反臣願父子與齊習船者往死之天子下詔曰卜式𨿽躬耕牧不以爲利有餘輒助縣官之月今天下不幸有急而式奮願父子死之𨿽未戰可謂義形於內賜爵關內侯金六十斤田十頃布告天下司馬相如傳司馬相如者蜀郡成都人也字長卿少時好讀書學擊劍故其親名之曰犬子灌夫傳夫父孟吳楚反孟爲校尉夫以千人與父俱灌孟年老潁陰侯彊請之鬱鬱不得意故戰常陷堅遂死吳軍中軍法父子俱從軍有死事得與喪歸灌夫不肯隨喪歸奮曰願取吳王若將軍頭以報父之仇於是灌夫被甲持戟募軍中壯士所善願從者數十人及出壁門莫敢前獨二人及從奴十數騎馳入吳軍至吳軍麾下所殺傷數十人不得前復馳還走入漢壁皆亡其奴獨與一騎歸夫身中大創十餘適有萬金良藥故得無死夫創少瘳又復請將軍曰吾益知吳壁中曲折請復往將軍壯義之恐亡夫乃言太尉太尉乃固止之吳已破灌夫以此名聞天下太史公自序天子建漢家之封而太史公畱滯周南不得與從事故發憤且卒而子遷適使反見父於河洛之間太史公執遷手而泣曰余先周室之太史也自上世常顯功名於虞夏典天官事後世中衰絕於予乎汝復爲太史則續吾祖矣今天子接千歲之統封泰山而余不得從行是命也夫命也夫余死汝必爲太史爲太史無忘吾所欲論著矣且夫孝始於事親中於事君終於立身揚名於後世以顯父母此孝之大者夫天下稱誦周公言其能論歌文武之徳宣周召之風達太王王季之思慮爰及公劉以尊后稷也幽厲之後王道缺禮樂衰孔子修舊起廢論詩書作春秋則學者至今則之自獲麟以來四百有餘歲而諸侯相兼史記放絕今漢興海內一統明主賢君忠臣死義之士余爲太史而弗論載廢天下之文史余甚懼焉汝其念哉遷俯首流涕曰小子不敏請悉論先人所次舊聞弗敢闕卒三歲而遷爲太史令綢史記石室金匱之書述陶唐以來至於麟止自黃帝始漢書陸賈傳髙帝拜賈爲太中大夫及孝惠時呂太后用事欲王諸呂畏大臣及有口者賈自度不能爭之乃病免以好畤田地善往家焉有五男乃出所使越橐中裝賣千金分其子子二百金令爲生產賈常乘安車駟馬從歌鼓瑟侍者十人寶劍直百金謂其子曰與女約過女女給人馬酒食極飲十日而更所死家得寶劍車騎侍從者一歲中以往來過他客率不過再過數擊鮮毋久混女爲也枚乘傳乘淮陰人也武帝聞乘名及卽位乘年老乃以安車蒲輪徵乘道死詔問乘子無能爲文者後乃得其孽子臯臯字少孺乘在梁時取臯母爲少妻乘之東歸也臯母不肯隨乘乘怒分臯數千錢畱與母居年十七上書梁共王得召爲郎三年爲王使與�從爭見讒惡遇罪家室沒入臯亡至長安會赦上書北闕自陳枚乘之子上得之大喜召入見待詔拜爲郎陳萬年傳萬年廉平內行修然善事人賂遺外戚許史傾家自盡竟代於定國爲禦史大夫子咸爲郎有異材抗直數言事萬年嘗病召咸教戒於�下語至半夜咸睡頭觸屏風萬年大怒欲杖之曰乃公教戒汝汝反睡不聽吾言何也咸叩頭謝曰具曉所言大要教咸�也萬年乃不復言霍光傳光字子孟驃騎將軍去病弟也父中孺河東平陽人也以縣吏給事平陽侯家與侍者衛少兒私通而生去病中孺吏畢歸家娶婦生光因絕不相聞久之少兒女弟子夫得幸於武帝立爲皇后去病以皇后姊子貴幸旣壯大乃自知父爲霍中孺未及求問會爲驃騎將軍擊匈奴道出河東河東太守郊迎負弩矢先驅至平陽傳捨遣吏迎霍中孺中孺趨入拜謁將軍迎拜因跪曰去病不早自知爲大人遺體也中孺扶服叩頭曰老臣得托命將軍此天力也去病大爲中孺買田宅奴婢而去還復過焉乃將光西至長安時年十餘歲金日磾傳日磾子二人皆愛爲帝弄兒常在旁側弄兒或自後擁上項日磾在前見而目之弄兒走且啼曰翁怒上謂日磾何怒吾兒爲其後弄兒壯大不謹自殿下與宮人戲日磾適見之怒其淫亂遂殺弄兒弄兒卽日磾長子也上聞之大怒日磾頓首謝具言所以殺弄兒狀上甚哀爲之泣已而心敬日磾杜延年傳延年爲禦史大夫延年居父官府不敢當舊位坐臥皆易其處張湯傳湯杜陵人也父爲長安丞出湯爲兒守舍還鼠盜肉父怒笞湯湯掘燻得鼠及余肉劾鼠掠治傅爰書訊鞫論報並取鼠與肉具獄磔堂下父見之視文辭如老獄吏大驚遂使書獄湯子安世爲富平侯子千秋延壽彭祖皆中郎將安世自見父子尊顯懷不自安爲子延壽求出補吏上以爲北地太守歲餘上閔安世年老復徵延壽爲左曹太僕安世兄賀有一子蚤死無子子安世小男彭祖彭祖又小與上同席研書指欲封之先賜爵關內侯安世以父子封侯在位太盛乃辭祿戾太子據傳衛皇后生據元狩元年立爲皇太子年七歲矣初上年二十九乃得太子甚喜爲立禖使東方朔枚臯作禖祝少壯詔受公羊春秋又從瑕丘江公受谷梁及冠就宮上爲立博望苑使通賓客從其所好故多以異端進者元鼎四年納史良娣產子男進號曰史皇孫武帝末衛后寵衰江充用事充與太子及衛氏有隙恐上晏駕後爲太子所誅會巫蠱事起充因此爲姦是時上春秋髙意多所惡以爲左右皆爲蠱道祝詛窮治其事丞相公孫賀父子陽石諸邑公主及皇后弟子長平侯衛伉皆坐誅語在公孫賀江充傳充典治巫蠱旣知上意白言宮中有蠱气入宮至省中壞禦座掘地上使按道侯韓說禦史章贛黃門蘇文等助充充遂至太子宮掘蠱得桐木人時上疾避暑甘泉宮獨皇后太子在太子召問少傅石徳徳懼爲師傅並誅因謂太子曰前丞相父子兩公主及衛氏皆坐此今巫與使者掘地得徵驗不知巫置之邪將實有也無自明可矯節收捕充等系獄窮治其姦詐且上疾在甘泉皇后及家吏請問皆不報上存亡未可知而姦臣如此太子將不念秦扶蘇事邪太子急然徳言徵和二年七月壬午乃使客爲使者收捕充等按道侯說疑使者有詔不肯受詔客格殺說禦史章贛被創突亡自歸甘泉太子使舍人無且持節夜入未央宮殿長秋門因長禦倚華具白皇后發中廏車載射士出武庫兵發長樂宮衛告令百官曰江充反乃斬充徇炙胡巫上林中遂部賓客爲將率與丞相劉屈犛等戰長安中擾亂言太子反故眾不肯附太子兵敗亡不得上怒甚羣下憂懼不知所出壺關三老茂上書曰臣聞父者猶天母者猶地子猶萬物也故天平地安陰陽和調物乃茂成父慈母愛室家之中子乃孝順陰陽不和則萬物夭傷父子不和則室家散亡故父不父則子不子君不君則臣不臣𨿽有粟吾豈得而食諸昔者虞舜孝之至也而不中於瞽叟孝己被謗伯奇放流骨肉至親父子相疑何者積毀之所生也由是觀之子無不孝而父有不察今皇太子爲漢適嗣承萬世之業體祖宗之重親則皇帝之宗子也江充布衣之人閭閻之隸臣耳陛下顯而用之�至尊之命迫�皇太子造飾姦詐羣邪錯謬是以親戚之路鬲塞而不通太子進則不得上見退則困於亂臣獨冤結而亡告不忍忿忿之心起而殺充恐懼逋�子盜父兵以救難自免耳臣竊爲無邪心詩云營營靑蠅止於藩愷悌君子無信讒言讒言罔極交亂四國往者江充讒殺趙太子天下莫不聞其罪固宜陛下不省察深過太子發盛怒舉大兵而求之三公自將智者不敢言辯士不敢說臣竊痛之臣聞子胥盡忠而忘其號比干盡仁而遺其身忠臣竭誠不顧鈇鉞之誅陳其愚志在匡君安社稷也詩云取彼譖人投畀豺虎惟陛下寬心慰意少察所親毋患太子之非亟罷甲兵毋令太子久亡臣不勝惓惓出一旦之命待罪建章闕下書奏天子感悟太子之亡也東至湖臧匿泉鳩裏主人家貧常賣屨以給太子太子有故人在湖聞其富贍使人呼之而發覺吏圍捕太子太子自度不得脫卽入室距戶自經山陽男子張富昌爲卒足蹋開戶新安令史李壽趨抱解太子主人公遂格鬥死皇孫二人皆並遇害上旣傷太子乃下詔曰蓋行疑賞所申信也其封李壽爲邘侯張富昌爲題侯久之巫蠱事多不信上知太子惶恐無他意而車千秋復訟太子冤上遂擢千秋爲丞相而族滅江充家焚蘇文於橫橋上及泉鳩裏加兵刃於太子者初爲北地太守後族上憐太子無辜乃作思子宮爲歸來望思之臺於湖天下聞而悲之車千秋傳千秋本姓田氏爲髙寢郎會衛太子爲江充所譖敗久之千秋上急變訟太子冤曰子弄父兵罪當笞天子之子過誤殺人當何罪哉臣嘗夢見一白頭翁教臣言是時上頗知太子惶恐無他意乃大感悟召見千秋至前千秋長八尺餘體貌甚麗武帝見而悅之謂曰父子之間人所難言也公獨明其不然此髙廟神靈使公教我公當遂爲我輔佐立拜千秋爲大鴻臚公孫賀傳賀子敬聲代賀爲太僕父子�居公卿位敬聲以皇后娣子驕奢不奉法徵和中擅用北軍錢千九百萬發覺下獄是時詔捕陽陵朱安世不能得上求之急賀自請逐捕安世以贖敬聲罪上許之後果得安世安世者京師大俠也聞賀欲以贖子笑曰丞相禍及宗矣南山之竹不足受我辭斜谷之木不足爲我械安世遂從獄中上書告敬聲與陽石公主私通及使人巫祭祠詛上且上甘泉當馳道埋偶人祝詛有惡言下有司案驗賀窮治所犯遂父子死獄中家族巫蠱之禍起自朱安世成於江充遂及公主皇后太子皆敗語在江充戾園傳楊王孫傳王孫孝武時人也學黃老之術家業千金厚自奉養生亡所不致及病且終先令其子曰吾欲裸葬以反吾眞必亡易吾意死則爲布囊盛屍入地七尺旣下從足引脫其囊身親土其子欲默而不從重廢父命欲從之心又不忍乃往見王孫友人祁侯祁侯與王孫書曰王孫苦疾僕迫從上祠雍未得詣前願存精神省思慮進醫藥厚自持竊聞王孫先令裸葬令死者亡知則已若其有知是戮屍地下將裸見先人竊爲王孫不取也且孝經曰爲之棺槨衣衾是亦聖人之遺制何必區區獨守所聞願王孫察焉王孫報曰蓋聞古之聖王緣人情不忍其親故爲制禮今則越之吾是裸葬將矯世也夫厚葬誠亡益於死者而俗人競以相髙靡財單幣腐之地下或乃今日入而明日發此眞與暴骸於中野何異且夫死者終生之化而物之歸者也歸者得至化者得變是物各反其眞也反眞冥冥亡形亡聲乃合道情夫飾外華眾厚葬鬲眞使歸者不得至化者不得變是使物各失其所也且吾聞之精神者天之有也形骸者地之有也精神離形各歸其眞故謂之鬼鬼之爲言歸也其屍塊然獨處豈有知哉裹幣帛鬲棺槨支體絡束口含玉石欲化不得郁爲枯臘千載之後棺槨朽腐乃得歸土就其眞宅繇是言之焉用久客昔帝堯之葬也窾木爲�葛藟爲緘其穿下不亂泉上不泄故聖王生易尙死易葬也不加功於亡用不損財於亡謂今費財厚葬畱歸鬲至死者不知生者不得是謂重惑於戲吾不爲也祁侯曰善遂臝葬韓延壽傳延壽字長公燕人也徙杜陵少爲郡文學父義爲燕郎中剌王之謀逆也義諫而死燕人閔之是時昭帝富於春秋大將軍霍光持政徵郡國賢良文學問以得失時魏相以文學對策以爲賞罰所以勸善禁惡政之本也日者燕王爲無道韓義出身彊諫爲王所殺義無比干之親而蹈比干之節宜顯賞其子示天下明爲人臣之義光納其言因擢延壽爲諫大夫酈食其傳漢十二年髙祖舉功臣思食其食其子疥數將兵上以其父故封疥爲髙梁候史丹傳元帝卽位傅昭儀子定陶共王有材藝母子俱愛幸建昭之間元帝被疾不親政事畱好音樂或置鼙鼓殿下天子自臨軒檻上隤銅丸以擿鼓聲中嚴鼓之節後宮及左右習知音者莫能爲而定陶王亦能之上數稱其材元帝詔丹護太子家太子頗有酒色之失母王皇后無寵中山哀王薨太子前弔哀王者帝之少弟與大子遊學相長大上望見太子感念哀王悲不能自止太子旣至前不哀上大恨曰安有人不慈仁而可奉宗廟爲民父母者乎上以責謂丹丹免冠謝上曰臣誠見陛下哀痛中山王至以感損向者太子當進見臣竊戒屬無涕泣感傷陛下罪乃在臣當死上以爲然意乃解翟方進傳方進少子義爲弘農太守遷河南太守靑州牧所居著名有父風烈江都易王非傳非子建爲太子時邯鄲人梁蚡持女欲獻之易王建聞其美私呼之因畱不出蚡宣言曰子乃與其公爭妻建使人殺蚡景帝紀三年冬十二月詔曰襄平侯嘉子恢說不孝謀反欲以殺嘉大逆無道其赦嘉爲襄平侯及妻子當坐者復故爵論恢說及妻子如法孟喜傳喜父號孟卿善爲禮春秋以禮經多春秋煩雜乃使喜從田王孫受易歐陽生傳生字和伯千乘人也曾孫髙爲博士髙孫地余元帝卽位地余侍中貴幸至少府戒其子曰我死官屬卽送汝財物愼毋受汝九卿儒者子孫以廉潔著可以自成及地余死少府官屬共送數百萬其子不受天子聞而嘉之賜錢百萬朱邑傳邑少時爲舒桐鄕嗇夫廉平不苛以愛利爲行未嘗笞辱人存問耆老孤寡遇之有恩所部吏民愛敬焉神爵元年病且死屬其子曰我故爲桐鄕吏其民愛我必葬我桐鄕後世子孫奉嘗我不如桐鄕民及死其子葬之桐鄕西郭外民果然共爲邑起冢立祠歲時祠祭至今不絕樓護傳護字君卿父世醫也護少隨父爲醫長安出入貴戚家護誦醫經本艸方術數十萬言長者咸愛重之共謂曰以君卿之材何不宦學乎由是辭其父學經傳石顯傳左將軍馮奉世父子爲公卿著名女又爲昭儀上官皇后傳安以后父封桑樂侯日以驕淫子病死仰而罵天王莽傳莽子宇非莽隔絕衛氏恐帝長大後見怨卽私遣人與寶等通書教令帝母上書求入莽不聽宇與師吳章及婦兄呂寬議其故章以爲莽不可諫而好鬼神可爲變怪以驚懼之章因推類說令歸政於衛氏宇卽使寬夜持血灑莽第門吏發覺之莽執宇送獄飲藥死宇妻焉懷子須產子已殺之蕭望之傳望之八子至大官者育咸由育字次君少以父任爲太子庶子元帝卽位爲郎病免後爲禦史大將軍王鳳以育名父子著材能除爲功曹遷謁者後至丞相咸至大司農由爲中散大夫宣元六王傳淮陽憲王欽好經書法律聰達有材帝甚愛之太子寬仁喜儒術上數嗟嘆憲王曰眞我子也常有意欲立憲王然用太子起於微細上少依倚許氏及卽位而許後以殺死太子蚤失母故弗忍也久之上以故丞相韋賢子元成陽狂讓侯兄經明行髙稱於朝廷乃召拜元成爲淮陽中尉欲感諭憲王輔以推讓之臣由是太子遂安劉向孝子傳董傳者少偏孤與父居乃肆力田畝鹿車載父自隨父終自賣於富公以供喪事道逢一女呼與語願爲君妻遂俱至富公富公曰女爲誰答曰永妻欲助償債公曰汝織三百匹遣汝一旬乃畢女出門謂永曰我天女也天令我助子償人債耳語畢忽然不知所在法言石奮石建父子之美也無是父無是子無是子無是父西京雜記王鳳以五月五日生其父欲不舉曰俗諺舉五日子長及戶則自害不則害其父母其叔父曰昔田文以此日生其父嬰敕其母曰勿舉其母竊舉之後爲孟嘗君號其母爲薛公大家以古事推之非不祥也遂舉之衛將軍靑生子或有獻騧馬者乃命其子曰騧子叔馬其後攺爲登字叔升小名錄揚雄之子小字童烏九歲與子云論元後漢書光武帝紀建武二年六月戊戌立貴人郭氏爲皇后子彊爲皇太子大赦天下十五年夏四月戊申封皇子輔爲右翊公英爲楚公陽爲東海公康爲濟南公蒼爲東平公延爲淮陽公荊爲山陽公衡爲臨淮公焉爲左翊公京爲瑯邪公十七年夏六月癸巳臨淮公衡薨冬十月辛巳廢皇后郭氏爲中山太后立貴人陰氏爲皇後進右翊公輔爲中山王王食常山郡其餘九國公皆卽舊封進爵爲王十九年夏六月戊申詔曰春秋之義立子以貴東海王陽皇后之子宜承大統皇太子彊崇立謙退願備藩國父子之情重久違之其以彊爲東海王立陽爲皇太子攺名莊顯宗孝明帝紀帝光武第四子也帝生而丰下十歲能通春秋光武奇之永平二年十二月少府陰就子丰殺其妻酈邑公主就坐自殺王霸傳霸字元伯潁川潁陽人也世好文法父爲郡決曹掾霸亦少爲獄吏常慷慨不樂吏職其父奇之遣西學長安漢兵起光武過潁陽霸率賓客上謁遂從擊破王尋王邑於昆陽還休鄕裏及光武爲司隸校尉道過潁陽霸請其父願從父曰吾老矣不任軍旅汝往勉之耿弇傳建武四年詔弇進攻漁陽弇以父據上谷本與彭寵同功又兄弟無在京師者自疑不敢獨進上書求詣洛陽詔報曰將軍出身舉宗爲國所向陷敵功效尢著何嫌何疑而欲求徵且與王常共屯涿郡勉思方略況聞弇求徵亦不自安遣舒弟國入侍帝善之進封況爲隃麋侯乃命弇與建義大將軍朱佑漢忠將軍王常等擊望都故安西山賊十餘營皆破之十二年況疾病乘輿自臨幸復以國弟廣舉並爲中郎將弇兄弟六人皆垂靑紫省侍醫藥當代以爲榮袁閎傳閎字夏甫少勵操行苦身修節父賀爲彭城相閎往省謁變名姓徒行無旅旣至府門連日吏不爲通會阿母出見閎驚入白夫人乃密呼見旣而辭去賀遣車送之閎稱眩疾不肯乘反郡界無知者及賀卒郡閎兄弟迎喪不受賻賵縗絰扶柩冒犯寒露體貌枯毀手足流血見者莫不傷之種拂傳拂字穎伯李傕郭汜之亂拂揮劍而出曰爲國大臣不能止戈除暴致使凶賊兵刃向宮遂戰而死子劭出爲益涼二州刺史會父拂戰死竟不之職服終徵爲少府大鴻臚皆辭不受曰昔我先父以身徇國吾爲臣子不能除殘復怨何面目朝覲明主哉遂與馬騰韓遂及左中郎劉範諫議大夫馬宇共攻李傕郭汜以報其讎與汜戰於長平觀下軍敗劭等皆死騰遂還涼州何顒傳太學友人虞偉髙有父讎未報而篤病將終顒往候之偉髙泣而訴顒感其義爲復讎以頭醊其墓馬援傳援常有疾梁松來候之獨拜�下援不答松去後諸子問曰梁伯孫帝婿貴重朝廷公卿以下莫不憚之大人柰何獨不爲禮援曰我乃松父友也𨿽貴何得失其序乎松由是恨之援四子廖防光客卿客卿幼而岐嶷年六歲能應接諸公專對賓客常有死罪亡命者來過客卿逃匿不令人知外若訥而內沈敏援甚奇之以爲將相器故以客卿字焉援卒後客卿亦夭沒李業傳犍爲任永好學博古公孫述連徵命待以髙位托靑盲以避世難見子入井忍而不救彭修傳修字子陽會稽毗陵人也年十年時父爲郡吏得休與修俱歸道爲盜所劫修困迫乃拔佩刀前持盜帥曰父辱子死卿不顧死邪盜相謂曰此童子義士也不宜逼之遂辭謝而去鄕黨稱其名鮑昱傳昱字文泉少傳父學客授於東平建武初太行山中有劇賊太守戴涉聞昱鮑永子有智略乃就謁請署守髙都長昱應之遂討擊羣賊誅其渠帥道路開通由是知名後爲泚陽長政化仁愛境內淸淨荊州刺史表上之再遷中元元年拜司隸校尉詔昱詣尙書使封胡降檄光武遣小黃門問昱有所怪不對曰臣聞故事通官文書不著姓又當司徒露布怪使司隸下書而著姓也帝報曰吾固欲令天下知忠臣之子復爲司隸也昱在職奉法守正有父風張酺傳酺𨿽在公位而父常居田裏酺每有遷職輒一詣京師嘗來候酺適會歲節公卿罷朝俱詣酺府奉酒上壽極歡卒日眾人皆慶羨之及父卒旣葬詔遣使賫牛酒爲釋服範滂傳建寧二年大誅黨人詔下急捕滂等滂聞詣獄顧謂其子曰吾欲使汝爲惡則惡不可爲使汝爲善則我不爲惡行路聞之莫不流涕譙元傳元字君黃公孫述僭號於蜀連聘不詣述乃遣使者備禮徵之若元不肯起便賜以毒藥太守乃自賫璽書至元廬曰君髙節已著朝廷垂意誠不宜復辭自招凶禍元仰天嘆曰唐堯大聖許由恥仕周武至徳伯夷守餓彼獨何人我亦何人保志全髙死亦奚恨遂受毒藥元子瑛泣血頭於太守曰方今國家東有嚴敵兵師四出國用軍資或不常充足願奉家錢千萬以贖父死太守爲請述聽許之元遂隱藏田野終述之世時兵戈累年莫能修尙學業元獨訓諸子勤習經書建武十一年卒明年天下平定元弟慶以狀詣闕自陳光武美之策詔本郡祠以中牢敕所在還元家錢楊厚傳厚字仲桓廣漢新都人也祖父春卿善圖讖學臨命戒子統曰吾綈�中有先祖所傳祕記爲漢家用爾其修之統感父遺言服闋辭家從犍爲周循學習先法又就同郡鄭伯山受河洛書及天文推步之術建初中爲彭城令一州大旱統推陰陽消伏縣界蒙澤太守宗湛使統爲郡求雨亦卽降澍自是朝廷災異多以訪之統生厚厚少學統業精力思述初安帝永初二年太白入北斗洛陽大水時統爲侍中厚隨在京師朝廷以問統統對年老耳目不明子厚曉讀圖書粗識其意鄧太后使中常侍承制問之厚對以爲諸王子多在京師容有非常宜亟發遣各還本國太后從之星尋滅不見又�水退期日皆如所言除爲中郎蘇章傳章孫不韋字公先父謙初爲郡督郵時魏郡李皓爲美陽令與中常侍貝瑗交通貪暴爲民患前後監司畏其勢援莫敢糾問及謙至部案得其臧論輸左校謙累遷至金城太守去郡歸鄕裏漢法免罷守令自非詔徵不得妄到京師而謙後私至洛陽時皓爲司隸校尉收謙詰掠死獄中皓又因刑其屍以報昔怨不韋時年十八徵詣公車會謙見殺不韋載喪歸鄕裏瘞而不葬仰天嘆曰伍子胥獨何人也乃藏母於武都山中遂變名姓盡以家財募劍客邀皓於諸陵間不�會皓遷大司農時右校芻廥在寺北垣下不韋與親從兄弟潛入廥中夜則鑿地晝則逃伏如此經月遂得傍達皓之寢室出其�下值暠在廁因殺其妾並及小兒畱書而去皓大驚懼乃布棘於室以板籍地一夕九徙𨿽家人莫知其處每出輒劍戟隨身壯士自衛不韋知皓有備乃日夜飛馳竟到魏郡掘其父阜冢斷取阜頭以祭父墳又標之於市曰李君遷父頭皓匿不敢言而自上退位歸鄕裏私掩塞冢槨捕求不韋歷歲不能得憤恚感傷發病嘔血死不韋後遇赦還家乃始攺葬行喪士大夫多譏其發掘冢墓歸罪枯骨不合古義惟任城何休方之伍員太原郭林宗聞而論之曰子胥𨿽云逃命而見用彊吳憑闔廬之威因輕悍之眾雪怨舊郢曾不終朝而但鞭墓戮屍以舒其憤竟無手刃後主之報豈如蘇子單特孑立靡因靡資彊仇豪援據位九卿城闕天阻宮府幽絕埃塵所不能過霧露所不能沾不韋毀身憔慮出於百死冒觸嚴禁陷族禍門𨿽不獲逞爲報已深況復分骸斷首以毒生者使皓懷忿結不得其命猶假手神靈以斃之也力惟匹夫功隆千乘比之於員不以優乎議者於是貴之後太傅陳蕃辟不應爲郡五官掾初弘農張奐睦於蘇氏而武威段熲與皓素善後奐熲有隙及熲爲司隸以禮辟不韋不韋懼之稱病不詣熲旣積憤於奐因發怒乃追咎不韋前報皓事以爲向表治謙事被報見誅君命天也而不韋仇之又令長安男子告不韋多將賓客奪舅財物遂使從事張賢等就家殺之乃先以鴆與賢父曰若賢不得不韋便同飲此賢到扶風郡守使不韋奉謁迎賢卽時收執並其一門六十餘人盡誅滅之諸蘇以是衰破又段熲爲楊球所誅天下以爲蘇氏之報焉樊宏傳宏父重好貨殖年八十餘終其素所假貸人間數百萬遺令焚削文契債家聞者皆慚爭往償之諸子從敕竟不肯受第五倫傳或問倫曰公有私乎對曰吾兄子嘗病一夜十往退而安寢吾子有疾𨿽不省視而竟夕不眠若是者豈可謂無私乎崔駰傳駰中子瑗字子玉早孤銳志好學盡能傳其父業張純傳純子奮字通純臨終敕家丞曰司空無功於時猥蒙爵土身死之後勿議傳國奮兄根少被病光武詔奮嗣爵奮稱純遺敕固不肯受帝以奮違詔敕收下獄奮惶怖乃襲封永平四年隨例歸國鄭康成傳康成少爲鄕嗇夫得休歸常詣學官不樂爲吏父數怒之不能禁遂造太學受業賈逵傳逵父徽從劉歆受左氏春秋兼習國語周官又受古文尙書於塗憚學毛詩於謝曼卿作左氏條例二十一篇逵悉傳父業桓榮傳榮子郁字仲恩少以父任爲郎惇厚篤學傳父業以尙書教授門徒常數百人榮卒郁當襲爵上書讓於兄子泛顯宗不許不得已受封悉以租入與之帝以郁先師子有禮讓甚見親厚馮緄傳緄父煥安帝時爲幽州刺史疾忌姦惡數致其罪時元菟大守姚光亦失人和建光元年怨者乃詐作璽書譴責煥光賜以歐刀又下遼東都尉龐奮使速行刑奮卽斬光收煥煥欲自殺緄疑詔文有異止煥曰大人在州誌欲去惡實無它故必是凶人妄詐規肆姦毒願以事白上甘罪無晚煥從其言上書自訟果詐者所爲徵奮抵罪會煥病死獄中帝湣之賜煥光錢各十萬以子爲郎中緄由是知名陳寵傳寵曾祖父咸成哀間以律令爲尙書及莽誅何武等咸乃嘆曰易稱君子見幾而作不俟終日吾可以逝矣卽乞骸骨去職及莽篡位召咸以爲掌寇大夫謝病不肯應時三子參丰欽皆在位乃悉令解官父子相與歸鄕裏閉門不出入猶用漢家祖臘人問其故咸曰我先人豈知王氏臘乎吳佑傳佑字秀英陳畱長垣人也父恢爲南海太守佑年十二隨從到官恢欲殺靑簡以寫經書佑諫曰今大人逾越五嶺遠在海濱其俗誠陋然舊多珍怪上爲國家所疑下爲權戚所望此書若成則載之兼兩昔馬援以薏苡興謗王陽以衣囊僥名嫌疑之間誠先賢所愼也恢乃止撫其首曰吳氏世不乏季子矣及年二十喪父居無擔石而不受贍遺常牧豕於長垣澤中行吟經書遇父故人謂曰卿二千石子而自業賤事縱子無恥柰先君何佑辭謝而已守志如初佑官酒泉太守嗇夫孫性私賦民錢市衣以進其父父得而怒曰有君如是何忍欺之促歸伏罪性慚懼詣合持衣自首佑屏左右問其故性具談父言佑曰掾以親故受污穢之名所謂觀過斯知仁矣使歸謝其父還以衣遺之孔融傳融棄市時年五十六妻子皆被誅初女年七歲男年九歲以其幼弱得全寄他捨二子方奕棋融被收而不動左右曰父執而不起何也答曰安有巢毀而卵不破乎主人有遺肉汁男渴而飲之女曰今日之禍豈得久活何賴知肉味乎兄號泣而止或言於曹操遂盡殺之及收至謂兄曰若死者有知得見父母豈非至願乃延頸就刑顏色不變莫不傷之樂恢傳恢字伯奇京兆長陵人也父親爲縣吏得罪於令收將殺之恢年十一常俯伏寺門晝夜號泣令聞而矜之卽解出親橋元傳元字公祖光和元年遷太尉數月復以疾罷拜太中大夫就醫裏捨元少子十歲獨遊門次卒有三人持杖劫執之入舍登樓就元求貨元不與有頃司隸校尉陽球率河南尹洛陽令圍守元家球等恐並殺其子未欲迫之元瞋目呼曰姦人無狀元豈以一子之命而縱國賊乎促令兵進於是攻之元子亦死元乃詣闕謝罪乞天下凡有劫質皆並殺之不得贖以財寶開張姦路詔書下其章初自安帝以後法禁稍弛京師劫質不避豪貴自是遂絕朱穆傳穆字公叔年五歲便有孝稱父母有病輒不飲食差乃復常及壯耽學銳意講誦或時思至不自知亡失衣冠顚隊坑岸其父常以爲專愚幾不知數馬足穆愈更精篤王丹傳時大司徒侯霸欲與交友及丹被徵遣子昱候於道昱迎拜車下丹下答之昱曰家公欲與君結交何爲見拜丹曰君房有是言丹未之許也丹子有同門生喪親家在中山白丹欲往奔慰結侶將行丹怒而撻之令寄縑以祠焉或問其故丹曰交道之難未易言也世稱管鮑次則王貢張陳凶其終蕭朱隙其永故知全之者鮮矣時人服其言袁安傳安父沒母使安訪求葬地道逢三書生問安何之安爲言其故生乃指一處云葬此地當世爲上公須臾不見安異之於是遂葬其所占之地故累世隆盛焉安子京敞最知名京字仲譽習孟氏易作難記三十萬言子彭字伯楚少傳父業敞字叔平元初三年代劉愷爲司空明年坐子與尙書郎張俊交通漏泄省中語策免陳實傳實除太丘長有六子紀諶最賢紀字元方亦以至徳稱兄弟孝養及遭父憂每哀至輒嘔血絕气𨿽衰服已除而積毀消瘠殆將滅性建安初紀拜大鴻臚子羣爲魏司空天下以爲公慚卿卿慚長弟諶字季方與紀齊徳同行父子並著髙名時號三君每宰府辟召常同時旌命羔雁成羣當世靡不榮之李固傳固字子堅漢中南鄭人司徒合之子也合在數術傳固貌狀有奇表鼎角匿犀足履龜文少好學常步行尋師不遠千里遂究覽墳籍結交英賢四方有志之士多慕其風而來學京師咸嘆曰是復爲李公矣注言繼其父爲三公也謝承書曰固攺易姓名杖策驅驢負笈追師三輔學五經積十餘年博覽古今明於風角星算河圖讖緯仰察俯占窮神知變每到大學密入公府定省父母不令同業諸生知是合子衝帝崩冀立質帝冀忌帝聰慧遂鴆帝因議立嗣固以淸河王蒜明徳著聞又屬最尊親宜立爲嗣先是蠡吾侯志常取冀妹時在京師冀欲立之獨固堅守本議冀乃策免固立桓帝因誣固下獄誅之子燮靈帝時拜安平相先是安平王續爲張角賊所掠國家贖王得還朝廷議復其國燮上奏曰續在國無政爲妖賊所虜守藩不稱損辱聖朝不宜復國時議者不同而續竟歸藩燮以謗毀宗室輸作左校未滿歲王果坐不道被誅乃拜燮爲議郎京師語曰父不肯立帝子不肯立王包咸傳咸習魯詩論語太守黃讜署戶曹史欲召咸入授其子咸曰禮有來學而無往教讜遂遣子師之薛漢傳漢字公子淮陽人也世習韓詩父子以章句著名漢少傳父業髙詡傳詡字季回平原般人也曾祖父嘉以魯詩授元帝仕至上谷太守父容少傳嘉學哀平間爲光祿大夫詡以父任爲郎中世傳魯詩以信行淸操知名王莽篡位父子稱盲�不仕崔實傳實從兄烈有重名於北州歷位郡守九卿靈帝時開鴻都門榜賣官爵公卿州郡下至黃綬各有差其富者則先入錢貧者到官而後倍輸或因常侍阿保別自通達是時段熲樊陵張溫等𨿽有功勤名譽然皆先輸貨財而後登公位烈時因傳母入錢五百萬得爲司徒及拜日天子臨軒百僚畢會帝顧謂親幸者曰悔不小靳可至千萬程夫人於傍應曰崔公冀州名士豈肯買官賴我得是反不知姝邪烈於是聲譽衰減久之不自安從容問其子鈞曰吾居三公於議者何如鈞曰大人少有英稱歷位卿守論者不謂不當爲三公而今登其位天下失望烈曰何爲然也鈞曰論者嫌其銅臭烈怒舉杖擊之鈞時爲虎賁中郎將服武弁戴鶡尾狼狽而走烈罵曰死卒父撾而走孝乎鈞曰舜之事父小杖則受大杖則走非不孝也烈慚而止班彪傳彪子固字孟堅能屬文彪卒歸鄕裏以彪所續前史未詳乃潛精研思就其業劉表傳表二子琦琮表初以琦貌類於己甚愛之後爲琮娶其後妻蔡氏之侄蔡氏遂愛琮而惡琦毀譽之言日聞於表表寵耽後妻每信受焉又妻弟蔡瑁及外甥張允並得幸於表又睦於琮而琦不自寧嘗與瑯邪人諸葛亮謀自安之術亮初不對後乃共升髙樓因令去梯謂亮曰今日上不至天下不至地言出子口而入吾耳可以言未亮曰君不見申生在內而危重耳居外而安乎琦意感悟陰規出計會表將江夏太守黃祖爲孫權所殺琦遂求代其任及表病甚琦歸省疾素慈孝允等恐其見表而父母相感更有托後之意乃謂琦曰將軍命君撫臨江夏其任至重今釋眾擅來必見譴怒傷親之歡重增其疾非孝敬之道也遂遏於戶外使不得見琦流涕而去眾聞而傷焉遂以琮爲嗣琮以侯印授琦琦怒投之地楊彪傳彪見漢祚將終遂稱腳攣不復行積十年後子修爲曹操所殺操見彪問曰公何瘦之甚對曰愧無日磾先見之明猶懷老牛舐犢之愛操爲攺容馮勤傳勤曾祖父揚宣帝時爲弘農太守有八子皆爲二千石趙魏間榮之號曰萬石君焉禰衡傳衡侮慢於表表恥不能容以江夏太守黃祖性急故送衡與之祖亦善待焉祖長子射爲章陵太守尢善於衡後祖大會賓客而衡言不孫祖遂殺之射徒跣來救不及祖亦悔之乃厚加棺斂廖扶傳扶字文起汝南平輿人也習韓詩歐陽尙書教授常數百人父爲北地太守永初中坐羌沒郡下獄死扶感父以法喪身憚爲吏及服終而嘆曰老子有言名與身孰親吾豈爲名乎遂絕志世外專精經典尢明天文讖緯風角推步之術王霸妻傳王霸與同郡令狐子伯爲友後子伯爲楚相而其子爲郡功曹子伯乃令子奉書於霸車馬服從雍容如也霸子時方耕於野聞賓至投耒而歸見令狐子沮怍不能仰視霸目之有愧容客去而久臥不起妻怪問其故始不肯告妻請罪而後言曰吾與子伯素不相若向見其子容服甚光舉措有適而我兒曹蓬發歷齒未知禮則見客而有慚色父子恩深不覺自失耳妻曰君少修淸節不顧榮祿今子伯之貴孰與君之髙柰何忘宿志而慚兒女子乎霸屈起而笑曰有是哉遂共終身隱遁三輔決錄注法眞年未弱冠父在南郡步往候父已欲去父畱之待正旦使觀朝吏會會者數百人眞於中窺其與父語畢問眞孰賢眞曰曹掾胡廣有公卿之量其後廣果歷九卿三公之位風俗通魏郡龐儉因亂失父時儉三四歲母𦇤抱轉客廬中鑿井得錢數萬遂致富因買一蒼頭主家幹一日堂上作樂老蒼頭在廚中竊言曰堂上老母我婦也問其故奴曰我婦姓艾字阿宏足下有黑子腋下有痣母曰我翁也遂爲夫婦時人爲之語曰廬裏龐公鑿井得銅買奴得翁汝南先賢傳薛勤仕郡爲功曹陳蕃年十五爲父賫書詣勤勤顧而察之明日造焉蕃父出迓勤勤曰足下有不凡子吾來候之不從卿也言議盡日李宣之子名表宋公令寇端召表爲主簿表不樂爲吏於寺門中焚燒衣幘端怒收表欲殺之陳仲舉聞之至宋公欲請表先過宣宣問何故來曰欲見寇令請足下兒宣曰吾子犯罪罪當死如有白君豈妄殺人宜此還端追問仲舉仲舉具以語之端乃嘆曰李宣烈士也卽原之世說新語客有問陳季方足下家君太丘有何功徳而荷天下重名季方曰吾家君譬如桂樹生泰山之阿上有萬仞之髙下有不測之深上爲甘露所沾卞爲淵泉所潤當斯之時桂樹焉知泰山之髙淵泉之深不知有功徳與無也陳太丘詣荀朗陵無僕役使元方將車季方持杖後從長文尙小載著車中旣至荀使叔慈應門慈明行酒餘六龍下食文若亦小坐著膝前潁太守髡陳仲弓客有問元方府君何如元方曰髙明之君也足下家君何如曰忠臣孝子也客曰何有髙明之君而刑忠臣孝子者乎元方曰昔髙宗放孝子孝己尹吉甫放孝子伯奇董仲舒放孝子苻起惟此三君髙明之君惟此三子忠臣孝子客慚而退商蕓小說有客詣太丘談鋒甚敵太丘令二子炊飯延客二子委甑竊聽飯落釜成糜客去太丘責之二子言其故且誦客語無遺太丘曰但糜自可何必飯也

父子部紀事三三國誌陳羣傳羣子泰字元伯司馬景王文王皆與泰親友及沛國武陔亦與泰善文王問陔曰元伯何如其父司空也陔曰通雅博暢能以天下聲教爲己任者不如也明統簡至立功立事過之賈詡傳文帝爲五官將而臨災侯植才名方盛各有黨與有奪宗之議文帝使人問詡自固之術詡曰願將軍恢崇徳度躬素士之業朝夕孜孜不違子道如此而已文帝從之深自砥礪太祖又嘗屏除左右問詡詡嘿然不對太祖曰與卿言而不答何也詡曰屬適有所思故不卽對耳太祖曰何思詡曰思袁本初劉景升父子也太祖大笑於是太子遂定劉馥傳馥爲揚州刺史恩化大行揚州士民以爲𨿽董安於之守晉陽不能過也子靖黃初中從黃門侍郎遷廬江太守詔曰卿父昔爲彼州今卿復據此郡可謂克負荷者也靖爲政初𨿽如碎密終於百姓便之有馥遺風司馬朗傳朗九歲人有道其父字者朗曰慢人親者不敬其親者也客謝之陳武傳武合肥戰死子修有武風黃龍元年卒弟表字文奧武庶子也少知名表以父死敵場求用爲將以除國賊報父之仇孫堅傳堅少爲縣吏年十七與父共載船至錢唐會海賊胡玉等從匏裏上掠取賈人財物方於岸上分之行旅皆住船不敢進堅謂父曰此賊可擊請討之父曰非爾所圖也堅行操刀上岸以手東西指麾若分部人兵以羅遮賊狀賊望見以爲官兵捕之卽委財物散走堅追斬得一級以還父大驚由是顯聞臧霸傳霸父戒爲縣獄掾據法不聽太守欲所私殺太守大怒令收戒詣府時送者百餘人霸年十八將客數十人徑於費西山中要奪之送者莫敢動因與父俱亡命東海由是以勇壯聞閻溫傳張恭素有學行黃初二年拜西域戊己校尉數歲徵還將授以侍臣之位而以子就代焉父子著稱於西州任城威王彰傳建安二十年代郡烏桓反以彰爲北中郎將行驍騎將軍臨發太祖戒彰曰居家爲父子受事爲君臣動以王法從事爾其戒之彰所向皆破北方悉平太祖在長安召彰詣行在所彰自代過鄴太子謂彰曰卿新有功今西見上宜勿自伐應對常若不足者彰到如太子言歸功諸將太祖喜持彰須曰黃須兒大奇也陳思王植傳植字子建年十歲餘善屬文太祖嘗視其文謂植曰汝倩人耶植跪曰言出爲論下筆成章顧當面試柰何倩人時鄴銅雀臺新成太祖悉將諸子登臺使各爲賦植援筆立成可觀太祖甚異之性簡易不治威儀輿馬服飾不尙華麗每進見難問應聲而對特見寵愛建安二十二年植嘗乘車行馳道中開司馬門出太祖大怒公車令坐死由是重諸侯科禁而植寵日衰陳矯傳太祖辟矯爲司空掾屬除相令徵南長史彭城樂陵太守魏郡西部都尉曲周民父病以牛禱縣結正棄市矯曰此孝子也表赦之常林傳林字伯槐河內溫人也年七歲有父黨造門問林伯先在否汝何不拜林曰𨿽當下客臨子字父何拜之有於是咸共嘉之韓曁傳曁字公至南陽堵陽人也同縣豪右陳茂譖曁父兄幾致大辟曁陽不以爲言庸賃積資陰結死士遂禽茂以首祭父墓由是顯名胡質傳蔣濟見太祖太祖問曰胡通達長者也寧有子孫不濟曰有子曰質規模大略不及於父至於精良綜事過之太祖卽召質爲頓丘令諸葛亮傳亮子瞻字思遠建興十三年亮出武功與兄瑾書曰瞻今已八歲聰慧可愛嫌其早成恐不爲重器耳瞻工書畫彊識念蜀人追思亮咸愛其才敏每朝廷有一善政佳事𨿽非瞻所建倡百姓皆傳相告曰葛侯之所爲也是以美聲溢譽有過其實景耀六年冬魏鄧艾自陰平由景穀道傍入瞻戰大敗臨陳死瞻長子尙與瞻俱沒淩統傳統父操從討江夏中流矢死統年十五左右多稱述者權亦以操死國事拜統別部司馬行破賊都尉使攝父兵後從擊山賊統與督陳勤會飲酒勤剛勇任气詈統及其父操統流涕不答眾因罷出勤乘酒凶悖又於道路辱統統不忍引刀斫勤數日死權壯其果毅使得以功贖罪楊戲傳贊注義陽傅肜先主退軍斷後拒戰兵人盡死吳將語肜令降肜罵曰吳狗何有漢將軍降者遂戰死拜子僉爲左中郎後爲關中都督景耀六年又臨危授命論者嘉其父子奕世忠義程季然名畿巴西閬中人也劉璋時爲漢昌長縣有賨人種類剛猛昔髙祖以定關中巴西太守龐羲以天下擾亂郡宜有武衛頗招合部曲有讒於璋說羲欲叛者璋陰疑之羲聞甚懼將謀自守遣畿子郁宣旨索兵自助畿報曰郡合部曲本不爲叛𨿽有交構要在盡誠若必以懼遂懷異志非畿之所聞並敕郁曰我受州恩當爲州牧盡節汝爲郡吏當爲太守效力不得以吾故有異志也羲使人告畿曰爾子在郡不從太守家將及禍畿曰樂羊爲將飲子之羹非父子無恩大義然也今𨿽復羹子吾必飲之羲知畿必不爲己厚陳謝於璋以致無咎諸葛瑾傳瑾子恪名盛當世權深器異之然瑾常嫌之謂非保家之子每以憂戚諸葛恪傳恪父瑾面長似驢孫權大會羣臣使人牽一驢入長檢其面題曰諸葛子瑜恪跪曰乞請筆益兩字因聽與筆恪續其下曰之驢舉坐歡笑乃以驢賜恪他日復見權問恪曰卿父與叔父孰賢對曰臣父爲優權問其故對曰臣父知所事叔父不知以是爲優權又大噱權欲試以事恪以丹陽山險民多果勁𨿽前發兵徒得外縣平民而已其餘深遠莫能盡禽屢自求乞爲官出之三年可得甲士四萬眾議皆以爲難恪父瑾聞之亦以事終不逮嘆曰恪不大興吾家將大赤吾族也公孫度傳故河內太守李敏郡中知名惡度所爲恐爲所害乃將家屬入於海度大怒掘其父冢剖棺焚屍誅其宗族全琮傳琮字子璜吳郡錢唐人也父柔孫權爲車騎將軍以柔爲長史徙桂陽太守柔嘗使琮賫米數千斛到吳有所市易琮至皆散用空船而還柔大怒琮頓首曰愚以所市非急而士大夫方有倒縣之患故便振贍不及啟報柔更以奇之鄧哀王衝傳衝字倉舒少聰察岐嶷生五六歲智意所及有若成人之智時孫權曾致巨象太祖欲知其斤重訪之羣下或莫能出其理衝曰置象大船之上而刻其水痕所至稱物以載之則校可知矣太祖大悅卽施行焉時軍國多事用刑嚴重太祖馬鞍在庫而爲鼠所嚙庫吏懼必死議欲面縛首罪猶懼不免衝謂曰待三日中然後自歸衝於是以刀穿單衣如鼠嚙者謬爲失意貌有愁色太祖問之衝對曰世俗以爲鼠嚙衣者其主者不吉今單衣見嚙是以憂戚太祖曰此妄言耳無所苦也俄而庫吏以嚙鞍聞太祖笑曰兒衣在側尙嚙況鞍縣柱乎一無所問衝仁愛識達皆此類也凡應罪戮而爲衝微所辧理賴以濟宥者前後數十太祖數對羣臣稱述有欲傳後意年十三建安十三年疾病太祖親爲請命及亡哀甚文帝寬諭太祖太祖曰此我之不幸而汝曹之幸也言則流涕爲娉甄氏亡女與合葬贈騎都尉印綬命宛侯據子琮奉衝後陸遜傳遜次子抗字幼節孫策外孫也遜卒時年二十拜建武校尉領遜眾五千人送葬東還詣都謝恩孫權以楊竺所白遜二十事問抗禁絕賓客中使臨詰抗無所顧問事事條答權意漸解赤烏九年遷立節中郎將太元元年就都治病病差當還權涕泣與別謂曰吾前聽用讒言與汝父大義不篤以此負汝前後所問一焚滅之莫令人見也典略張猛父奐爲武威太守時猛方在孕母夢帶奐印綬登樓而歌旦以告奐奐訊占夢者曰夫人方生男後當復臨此郡其必死官乎及猛被攻自知必死曰使死者無知則巳矣若有知豈使吾頭東過華陰曆先君之墓乎乃登樓自燒而死魏末傳明帝常從文帝獵見子母鹿文帝射殺鹿母使明帝射鹿子明帝不從曰陛下已殺其母臣不忍復殺其子因涕泣文帝卽放弓箭以此深奇之而樹立之意定吳書顧悌父向歷四縣令年老致仕悌每得父書常灑埽整衣服更設幾筵舒書其上拜跪讀之每句應諾畢後再拜若父有疾耗之問至則臨書垂涕聲語哽咽父以壽終悌飲漿不入口五日權爲作布衣一襲皆摩絮著之彊令悌釋服悌𨿽以公議自割猶以不見父喪常畫壁作棺柩象設神座於下每對之哭泣服未闋而卒諸葛瑾爲大將軍二子融恪皆典戎馬督領將帥天下榮之江表傳諸葛恪少有才名發藻岐嶷辯論應機莫與爲對權見而奇之謂瑾曰藍田生玉眞不虛也魏略太祖在漢中而劉備棲於山頭使劉封下挑戰太祖罵曰賣履捨兒長使假子拒汝公乎待呼我黃須來令擊之乃召彰彰晨夜進道西到長安而太祖已還從漢中而歸彰須黃故以呼之黃朗字文達沛郡人也爲人弘通有性實父爲本縣卒朗感其如此爲君長自以父故常忌不呼鈴下伍伯而呼其姓字至於忿怒亦終不言王思正始中爲大司農年老目瞑瞋怒無度下吏嗷然不知何據時有吏父病篤近在外舍自白求假思疑其不實發怒曰世有思婦病母者豈謂此乎遂不與假吏父明日死思無恨意其爲刻薄類如此李丰字安國故衛尉李義子也黃初中以父任召隨軍始爲白衣時年十七八在鄴下名爲淸白識別人物海內翕然莫不注意後隨軍在許昌聲稱日隆其父不願其然遂令閉門敕使斷客初劉備在小沛不意曹公卒至遑遽棄家屬後奔荊州禪時年數歲竄匿隨人西入漢中爲人所賣及建安十六年關中破亂扶風人劉括避亂入漢中買得禪問知其良家子遂養爲子與娶婦生一子初禪與備相失識其父字元徳比舍人有姓簡者及備得益州而簡爲將軍備遣簡到漢中捨都邸禪乃詣簡簡相檢訊事皆符驗簡喜以語張魯魯乃洗沐送詣益州備乃立以爲太子初備以諸葛亮爲太子太傅及禪立以亮爲丞相委以諸事謂亮曰政由葛氏祭則寡人亮亦以禪未閒於政遂總內外臣松之案二妃子傳曰後主生於荊州後主傳云初卽帝位年十七則建安十二年生也十三年敗於長阪備棄妻子走趙雲傳曰云身抱弱子以免卽後主也如此備與禪未嘗相失也又諸葛亮以禪立之明年領益州牧其年與主簿杜微書曰朝廷今年十八與禪傳相應理當非虛而魚豢云備敗於小沛禪時年始生及奔荊州能識其父字元徳計當五六歲備則敗於小沛時建安五年也至禪初立首尾二十四年禪應過三十矣以事相驗理不得然此則魏略之妄說乃至二百餘言異也又案諸書記及諸葛亮集亮亦不爲太子太傅裴潛父茂仕靈帝時封列侯潛少不修細行由此爲父所不禮晉陽秋河內太守李敏將家屬入海敏子追求敏出塞越二十餘年不娶州裏徐邈責之曰不孝莫大於無後何可終身不娶乎乃娶妻生子引而遣妻常如居喪之禮不勝憂而卒引生不識父母及有識蔬食哀戚亦如三年之喪以祖父不知存亡設主奉之由是知名世說新語鍾毓兄弟小時值父晝寢因共偸服藥酒其父時覺且托寐以觀之毓拜而後飲會飲而不拜旣而問毓何以拜毓曰酒以成禮不敢不拜又問會何以不拜會曰偸本非禮所以不拜豫章太守顧卲雍之子也在郡卒雍時盛集賓客自與客棋而信至無兒書𨿽神色不變而心了其故以爪掏掌流血沾襟客散方嘆已無延陵之髙豈有喪明之痛於是豁然神气自若世語劉以先進見幸因譖陳矯專權矯懼以問長子本本不知所出次子騫曰主上明聖大人大臣今若不合不過不作公耳後數日帝見矯矯又問二子騫曰陛下意解故見大人也小名錄孫休權第六子卽位立子爲太子乃下詔曰人之有名以相紀別長爲作字憚其名矣禮名子欲令難犯易避今爲四子作名字太子名字次名字次名壾字�次名闕字焚此都不與世所用同故鈔舊文今造此字旣不相配又字但一庶易避也普告天下咸使聞知孔帖魏司馬朗父防整肅自守諸子𨿽冠成人不命進不敢進不命坐不敢坐不指所問不敢言父子之間嚴肅如此法苑珠林魏文帝不信南方有火浣布云火能鑠石銷金何爲不燒其布文帝旣崩至太子明帝時西國有獻火浣布袈裟明帝初依父語不信以火試之久燒不壞始知有徵言不虛也文帝前已著史籍上有不信火浣布之文者並私攺之晉書景帝紀宣帝之將誅曹爽深謀祕策獨與帝潛畫文帝弗之知也將發夕乃告之旣而使人覘之帝寢如常而文帝不能安席晨會兵司馬門鎭靜內外置陣甚整宣帝曰此子竟可也明帝紀帝諱紹元皇帝長子也幼而聰哲爲元帝所寵異年數歲嘗坐置膝前屬長安使來帝曰汝謂日與長安孰遠對曰長安近不聞人從日邊來居然可知也元帝異之明日宴羣寮又問之對曰日近元帝失色曰何乃異間者之言乎對曰舉目則見日不見長安由是益奇之簡文帝紀帝諱昱元帝之少子也幼而岐嶷爲元帝所愛禮志褚太后臨朝時議褚裒進見之典蔡謨王彪之並以虞舜漢髙祖猶執子道況後乎王者父無拜禮尙書八座議以爲純子則王道缺純臣則孝道虧謂公庭如臣私覿則嚴父爲允王沈傳沈子浚字彭祖母趙氏婦良家女也貧賤出入沈家遂生浚沈初不齒之年十五沈薨無子親戚共立浚爲嗣賈充傳充字公閭父逵晚始生充言後當有充閭之慶故以爲名字焉賀循傳元帝爲安東將軍上循爲吳國內史與循言及吳時事因問曰孫皓嘗燒鋸截一賀頭是誰耶循未及言帝悟曰是賀邵也循流涕曰先父遭遇無道循創巨痛深無以上答帝甚愧之三日不出王裒傳裒父儀爲文帝司馬東關之役帝問於眾曰近日之事誰任其咎儀對曰責在元帥帝怒曰司馬欲委罪於孤邪遂引出斬之裒痛父非命未嘗西向而坐示不臣朝廷也於是隱居教授三徵七辟皆不就廬於墓側旦夕常至墓所拜跪攀柏悲號涕淚著樹樹爲之枯及讀詩至哀哀父母生我劬勞未嘗不三復流涕門人受業者並廢蓼莪之篇刁協傳王惇構逆協行至江乘爲人所殺送首於惇協子彜少遭家難惇誅後彜斬讎人黨以首祭父墓詣廷尉請罪朝廷特宥之由是知名陳頵傳頵少好學有文義父欣立宅起門頵曰當使容馬車欣笑而從之葉延傳葉延十歲其父爲羌酋姜聰所害每旦縛艸爲姜聰之象哭而射之中之則號泣不中則瞋目大呼其母謂曰姜聰諸將已屠鱠之矣汝何爲如此葉延泣曰誠知射艸人不益於先讎以申罔極志耳視連傳視連旣立以父憂卒不知政事不飲酒遊田臨終謂其子視熊曰我髙祖吐谷渾公嘗言子孫必有興者永爲中國之西藩慶流百世吾已不及汝亦不見當在汝之子孫輩耳王戎傳戎字浚衝父渾阮籍與渾爲友戎年十五隨渾在郎捨戎少籍二十歲而籍與之交籍每適渾俄頃輒去過視戎良久然後出謂渾曰浚衝淸賞非卿倫也共卿言不如共阿戎談慕容垂載記垂字道明皝之第五子也少岐嶷有器度身長七尺四寸手垂過膝皝甚寵之常目而謂諸弟曰此兒闊達好奇終能破人家或能成人家故名霸字道業恩遇逾於世子�故�不能平之尋以垂爲名焉曹志傳志字允恭魏陳思王植之孽子也少好學以才行稱夷簡有大度兼善騎射植曰此保家主也立以爲嗣咸寧初帝嘗閱六代論問志曰是卿先王所作邪志對曰先王有手所作目錄請歸尋按還奏曰按錄無此帝曰誰作志曰以臣所聞是臣族父冏所作以先王文髙名著欲令書傳於後是以假托帝曰古來亦多有是顧謂公卿曰父子證明足以爲審自今已後可無復疑桓溫傳溫字元子宣城太守彜之子也生未期而太原溫嶠見之曰此兒有奇骨可試使啼及聞其聲曰眞英物也彜以嶠所賞故遂名之曰溫嶠笑曰果爾後將易吾姓也彜爲韓晃所害涇令江播豫焉溫時年十五枕戈泣血志在復讎至年十八會播已終子彪兄弟三人居喪置刃杖中以爲溫備溫詭稱弔賓得進刃彪於廬中並追二弟殺之時人稱焉苻堅載記堅遣苻洛討代王涉翼犍翼犍戰敗遁於弱水苻洛逐之勢窘迫退還陰山其子翼圭縛父請降洛等振旅而還堅以翼犍荒俗未參仁義令入太學習禮以翼圭執父不孝遷之於蜀初石季龍末淸河崔悅爲新平相爲郡人所殺悅子液後仕堅爲尙書郎自表父仇不同天地請還冀州堅湣之禁錮新平人缺其城郭以恥之山濤傳濤少子簡字季倫性溫雅有父風年二十餘濤不之知簡嘆曰吾年幾三十而不爲家公所知胡毋輔之傳輔之子謙之字子光才學不及父而傲縱過之至酣醉常呼其父字輔之亦不以介意談者以爲狂輔之正酣飲謙之窺而厲聲曰彥國年老不得爲爾將令我尻背東壁輔之歡笑呼入與共飲其所爲如此桓元傳元溫之孽子也年二十三始拜太子洗馬時謂溫有不臣之迹故折元兄弟而爲素官太元末出補義興太守鬱鬱不得志嘗登髙望震澤嘆曰父爲九州伯兒爲五湖長棄官歸國王衍傳衍嘗喪幼子山簡弔之衍悲不自勝簡曰孩抱中物何至於此衍曰聖人忘情最下不及於情然則情之所鍾正在我輩簡服其言更爲之慟王述傳述字懷祖遷散騎常侍尙書令將軍如故述每受職不爲虛讓其有所辭必於不受至是子坦之諫以爲故事應讓述曰汝謂我不堪邪坦之曰非也但克讓自美事耳述曰旣云堪何爲復讓人言汝勝我定不及也坦之爲桓溫長史溫欲爲子求婚於坦之及還家省父而述愛坦之𨿽長大猶抱置膝上坦之因言溫意述大怒遽排下曰汝竟癡邪詎可畏溫面而以女妻兵也坦之乃辭以他故溫曰此尊君不肯耳遂止王羲之傳羲之字逸少司徒導之從子也時驃騎將軍王述少有名譽與羲之齊名而羲之甚輕之由是情好不協及述蒙顯授羲之恥爲之下遣使詣朝廷求分會稽爲越州行人失辭大爲時賢所笑旣而內懷愧嘆謂其諸子曰吾不減懷祖而位遇懸邈當由汝等不及坦之故耶羲之卒贈金紫光祿大夫諸子遵父先旨固讓不受有七子知名者五人元之凝之徽之操之獻之凝之工艸隸獻之工艸隸善丹靑七八歲時學書羲之密從後掣其筆不得嘆曰此兒後當復有大名嘗書壁爲方丈大字羲之甚以爲能觀者數百人謝安甚欽愛之問曰君書何如君家尊答曰故當不同安曰外論不爾答曰人那得知時議者以爲羲之艸隸江左中朝莫有及者獻之骨力遠不及父而頗有媚趣桓元雅愛其父子書各爲一�置左右以翫之謝夫人傳夫人名玖家本貧賤父以屠羊爲業玖淸惠貞正而有淑姿選入後庭爲才人惠帝在東宮將納妃武帝慮太子尙幼未知帷房之事乃遣往東宮侍寢由是得幸有身賈後妒忌之玖求還西宮遂生湣懷太子年三四歲惠帝不知也入朝見湣懷與諸皇子共戲執其手武帝曰是汝兒也謝安傳安神識沈敏風宇條暢弱冠詣王蒙淸言良久比去蒙子修曰向客何如大人蒙曰此客亹亹爲來逼人謝琰傳孫恩作亂詔琰討恩至千秋亭敗績琰帳下都督張猛於後斫琰馬琰墮地與二子肇峻俱被害後劉裕左裏之捷生擒猛送琰小子混混刳肝生食之詔以琰父子隕於君親忠孝萃於一門贈琰侍中司空謚曰忠肅子肇散騎常侍峻散騎侍郎謝石傳淮肥之役石與兄子元琰破苻堅先是童謠云誰謂爾堅石打碎故桓豁皆以石名子以邀功焉庾傳字叔褒明穆皇后伯父也初父誡以酒每醉輒自責曰余廢先父之誡其何以訓人乃於父墓前自杖三十王導傳導子悅字長豫弱冠有髙名事親色養導甚愛之導嘗共悅奕棋爭道導笑曰相與有瓜葛那得爲爾邪導性儉節帳下甘果爛敗令棄之云勿使大郎知悅少侍講東宮歷吳王友中書侍郎先導卒謚貞世子先是導夢人以百萬錢買悅潛爲祈禱者備矣尋掘地得錢百萬意甚惡之一皆藏閉及悅疾篤導憂念特至不食積日忽見一人形狀甚偉被甲持刀導問君是何人曰僕蔣侯也公兒不佳欲爲請命故來耳公勿復憂因求食遂啖數升食畢勃然謂導曰中書患非可救者言訖不見悅亦殞絕悅與導語恆以愼密爲端導還臺及行悅未嘗不送至車後韋謏傳謏性不嚴重嘗謂子伯陽曰我髙我曾重光累徽我祖我考父父子子汝爲我對正值惡抵伯陽曰伯陽之不肖誠如尊教尊亦正值軟抵耳謏慚無言時人傳之以爲嗤笑魏舒傳舒子混字延廣淸惠有才行爲太子舍人年二十七先舒卒朝野咸爲舒悲惜舒每哀慟退而嘆曰吾不及莊生遠矣豈以無益自損乎於是終服不復哭詔曰舒惟一子薄命短折舒告老之年處窮獨之苦每念怛然爲之嗟悼思所以散愁養气可更增滋味品物仍給賜陽燧四望繐戶皂輪車牛一乘庶出入觀望或足散憂也陳敏傳敏以功爲廣陵相時惠帝幸長安四方交爭敏遂有割據江東之志其父聞之怒曰滅我門者必此兒也父亡去職索靖傳靖子綝最知名綝字巨秀少有逸羣之量靖每曰綝廊廟之才非簡札之用州郡吏不足污吾兒也劉實傳初實妻盧氏生子躋而卒華氏將以女妻之實弟智諫曰華家類貪必破門戶辭之不得竟婚華氏而生子夏實竟坐夏受賂免官頃之爲大司農又以夏罪免實每還州裏鄕人載酒肉以候之實難逆其意輒共啖而返其餘或謂實曰君行髙一世而諸子不能遵何不旦夕切磋使知過而自攺邪實曰吾之所行是所聞見不相祖習豈復教誨之所得乎世以實言爲當阮籍傳籍子渾字長成有父風少慕通達不飾小節籍謂曰仲容已豫吾此流汝不得復爾伏滔傳滔太元中拜著作郎專掌國史領本州大中正孝武帝嘗會於西堂滔豫坐還下車先呼子系之謂曰百人髙會天子先問伏滔在坐不此故未易得爲人作父如此定何如也�愔傳愔子超字景興一字嘉賓少卓犖不羈有曠世之度愔事天師道而超奉佛愔又好聚斂積錢數千萬嘗開庫任超所取超性好施一日中散與親故都盡其任心獨詣皆此類也愔在北府徐州人多勁悍溫嘗云京口酒可飲兵可用深不欲愔居之而愔暗於事機遣箋詣溫欲共獎王室修復園陵超取視寸寸毀裂乃更作箋自陳老病甚不堪人間乞閒地自養溫得箋大喜卽轉愔爲會稽太守超常謂其父名公之子位遇應在謝安右而安入掌機權愔優遊而已恆懷憤憤發言慷慨由是與謝氏不睦安亦深恨之年四十二先愔卒初超𨿽實黨桓氏以愔忠於王室不令知之將亡出一箱書付門生曰本欲焚之恐公年尊必以傷湣爲獘我亡後若大損眠食可呈此箱不爾便燒之愔後果哀悼成疾門生依旨呈之則悉與溫往反密計愔於是大怒曰小子死恨晚矣更不復哭嵇紹傳紹字延祖魏中散大夫康之子也十歲而孤事母孝謹以父得罪靖居私門山濤領選啟武帝曰康誥有言父子罪不相及嵇紹賢侔郤缺宜加旌命請爲祕書郎帝謂濤曰如卿所言乃堪爲丞何但郎也乃發詔徵之起家爲祕書丞紹始入洛或謂王戎曰昨於稠人中始見嵇紹昂昂然如野鶴之在雞羣戎曰君復未見其父耳王祥傳祥有五子烈芬並幼知名爲祥所愛二子亦同時而亡將死烈欲還葬舊土芬欲畱葬京邑祥流涕曰不忘故鄕仁也不戀本土達也惟仁與達吾二子有焉石苞傳苞子崇字季倫生於靑州故小名齊奴少敏惠勇而有謀苞臨終分財物與諸子獨不及崇其母以爲言苞曰此兒𨿽小後自能得鄧攸傳攸爲河東太守永嘉末沒於石勒勒過泗水攸乃斫壞車以牛馬負妻子而逃又遇賊掠其牛馬步走擔其兒及其弟子綏度不能兩全乃謂其妻曰吾弟早亡惟有一息理不可絕止應自棄我兒耳幸而得存我後當有子妻泣而從之乃棄之其子朝棄而暮及明日故系之於樹而去攸棄子之後妻不復孕過江納妾甚寵之訊其家屬說是北人遭亂憶父母姓名乃攸之甥攸素有徳行聞之感恨遂不復畜妾卒以無嗣時人義而哀之爲之語曰天道無知使鄧伯道無兒弟子綏服攸喪三年劉殷傳殷字長盛新興人也有七子五子各授一經一子授太史公一子授漢書一門之內七業俱興北州之學殷門爲盛卞壼傳壼字望之濟陰冤句人也壼與庾亮對直省中共參機要時召南陽樂謨爲郡中正潁川庾怡爲廷尉評謨怡各稱父命不就壼奏曰人無非父而生職無非事而立有父必有命居職必有悔有家各私其子此爲王者無人職不軌物官不立政如此則先聖之言廢五教之訓塞君臣之道散上下之化替矣樂廣以平夷稱庾以忠篤顯受寵聖世身非己有況及後嗣而可專哉所居之職若順夫羣心則戰戍者之父母皆當以命子不以處也若順謨父之意則人皆不爲郡中正人倫廢矣順怡父之意人皆不爲獄官則刑辟息矣凡如是者其可聽歟若不可聽何以許謨怡之得稱父命乎此爲謨以名父子可以虧法怡是親戚可以自專以此二塗服人示世臣所未悟也宜一切班下不得以私廢公絕其表疏以爲永制朝議以爲然謨怡不得已各居所職蘇峻爲亂稱兵壼都督大桁東諸軍事與峻大戰爲峻所破死之二子眕盱見父沒相隨赴賊同時見害峻平朝議贈壼左光祿大夫加散騎常侍尙書郎弘訥議以爲死事之臣古今所重卞令忠貞之節當書於竹帛今之追贈實未副眾望謂宜加鼎司之號以旌忠烈之勛司徒王導見議進贈驃騎將軍加侍中訥重議曰夫事親莫大於孝事君莫尙於忠惟孝也故能盡敬竭誠惟忠也故能見危授命此在三之大節臣子之極行也案壼委質三朝盡規翼亮遭世險難存亡以之受顧托之重居端右之任擁衛至尊則有保傅之恩正色在朝則有匪躬之節賊峻造逆戮力致討身當矢旝再對賊鋒父子並命可謂破家爲國守死勤事昔許男疾終猶蒙二等之贈況壼仗節國難者乎夫賞疑從重況在不疑可謂上準許穆下同嵇紹則允合典謨克厭眾望於是攺贈壼侍中驃騎將軍開府儀同三司謚曰忠貞祠以太牢贈世子眕散騎侍郎眕弟盱奉車都尉眕母裴氏撫二子屍哭曰父爲忠臣汝爲孝子夫何恨乎徵士翟湯聞之嘆曰父死於君子死於父忠孝之道萃於一門武陵莊王淡傳淡性忌害弟繇有令名父母愛之淡惡之如讎譖廢徙之妻郭氏無禮於淡母淡母表淡不孝乞還繇由是淡與妻子徙遼東其子禧年五歲不肯隨去曰要當爲父求還無爲俱徙陳訴歷年太妃薨繇被害然後得還樂廣傳廣少與弘農楊準相善準之二子曰喬曰髦皆知名於世準使先詣裴頠頠性弘方愛喬有髙韻謂準曰喬當及卿髦少減也又使詣廣廣性淸淳愛髦有神檢謂準曰喬自及卿然髦亦淸出準笑曰我二兒之優劣乃裴樂之優劣也論者以爲喬𨿽有髙韻而神檢不足樂爲得之矣武陔傳陔字元夏父周魏衛尉陔沈敏有器量早獲時譽與二弟韶叔夏茂季夏並總角知名同郡劉公榮有知人之鑑嘗造周周見其三子焉公榮曰皆國士也元夏最優有公輔之才陳力就列可謂亞公叔夏季夏不減常伯納言也茂以徳素稱名亞於陔庾冰傳冰天性淸愼常以儉約自居中子襲常貸官絹十匹冰怒捶之市絹還官範堅傳堅字子常博學善屬文子啟字榮期𨿽經學不及堅而以才義顯於當世父子並有文筆傳世陸納傳納徙吏部尙書以愛子長生有疾求解官營視長生小佳諭還攝職司馬彪傳彪字紹統髙陽王睦之長子也出後宣帝弟敏少篤學不倦然好色薄行爲睦所責故不得爲嗣𨿽名出繼實廢之也彪由此不交人事而專精學習得博覽羣籍終其綴集之務王隱傳隱字處叔陳郡陳人也世寒素父銓歷陽令少好學有著述之志每私錄晉事及功臣行狀未就而卒隱以儒素自守不交勢援博學多聞受父遺業西都舊事多所諳究祖納上疏薦隱元帝以艸創務殷未遑史官遂寢不報太興初典章稍備召隱令撰晉史後以虞預謗黜貧無資用書遂不就乃依徵西將軍庾亮於武昌亮供其紙筆乃得成詣闕上之隱𨿽好著述而文辭鄙拙蕪舛不倫其書次第可觀者皆其父所撰文體混漫義不可解者隱之作也孫盛傳盛篤學不倦自少至老手不釋卷著魏氏春秋晉陽秋晉陽秋詞直而理正咸稱良史焉旣而桓溫見之怒謂盛子曰枋頭誠爲失利何至乃如尊君所說若此史遂行自是關君門戶事其子遽拜謝謂請刪攺之時盛年老還家性方嚴有軌憲𨿽子孫斑白而庭訓愈峻至此諸子乃共號泣稽顙請爲百口切計盛大怒諸子遂竊攺之盛寫兩定本寄於慕容太元中孝武帝博求異聞始於遼東得之以相考校多有不同遂兩存鄧粲傳粲以父騫有忠信言而世無知者乃著元明紀十篇注老子並行於世江灌傳灌子績字仲元有志气以父與謝氏不穆故謝安之世辟召無所從論者多之王恭傳恭初見執遇故吏戴耆之爲湖孰令恭私告之曰我有庶兒未舉在乳母家卿爲我送寄桓南郡耆之遂送之於夏口桓元撫養之爲立喪庭弔祭焉劉敬宣傳敬宣牢之長子也智略不及父而技藝過之孫恩之亂隨父徵討所向有功殷仲堪傳桂陽人黃欽生父沒已久詐服衰麻言迎父喪府曹先依律詐取父母卒棄市仲堪乃曰律詐取父母寧依毆詈法棄市原此之旨當以二親生存而橫言死沒情事悖逆忍所不當故同之毆詈之科正以大辟之刑今欽生父實終沒墓在舊邦積年久遠方詐服迎喪以此爲大妄耳比之於父存言亡相殊遠矣遂活之後桓元討楊佺期仲堪召佺期濟江擊元爲元所敗走還襄陽仲堪出奔酇城爲元追兵所獲逼令自殺子簡之載喪下都葬於丹徒遂居墓側義旗建率私僮客隨義軍躡桓元元死簡之食其肉弟曠之有父風潘京傳京字世長到洛尙書令樂廣共談累日深嘆其才謂京曰君天才過人恨不學耳若學必爲一代談宗京感其言遂勤學不倦時武陵太守戴昌亦善談論與京共談京假借之昌以爲不如己笑而遣之令過其子若思京方極其言論昌竊聽之乃嘆服曰才不可假遂父子俱屈焉左思傳思父雍以能擢授殿中侍禦史思少學鍾胡書及鼓琴並不成雍謂友人曰思所曉解不及我少時思遂感激勤學趙至傳至詣師受業聞父耕叱牛聲投書而泣師怪問之至曰我小未能榮養使老父不免勤苦師甚異之何準傳準髙尙寡欲散帶衡門不及人事徵拜不起年四十七卒升平元年追贈金紫光祿大夫封晉興縣侯子惔以父素行髙絜表讓不受王蒙傳蒙父訥蒙少時放縱不羈善姿容嘗覽鏡自照稱其父字曰王文開生如此兒邪範粲傳齊王芳被廢粲因陽狂不言寢所乘車足不履地三十六載終於寢車長子喬與二弟�棄學業絕人事侍疾家庭至粲沒足不出邑裏黃泓傳泓父沈善天文祕術泓從父受業精妙逾深劉驎之傳驎之字子驥車騎將軍桓沖聞其名請爲長史驎之固辭不受衝嘗到其家驎之於樹條桑使者致命驎之曰使君旣枉駕光臨宜先詣家君衝聞大愧於是乃造其父父命驎之然後方還拂裋褐與衝言話父使驎之於內自持濁酒蔬菜供賓衝敕人代驎之斟酌父辭曰若使從者非野人之意也衝慨然至昏乃退袁宏傳宏爲東徵賦賦末列稱過江諸名徳而獨不載桓彜時伏滔先在溫府又與宏善苦諫之宏笑而不答溫知之甚忿而憚宏一時文宗不欲令人顯問後遊靑山飲歸命宏同載眾爲之懼行數里問宏云聞君作東徵賦多稱先賢何故不及家君宏答曰尊公稱謂非下官敢專旣未遑啟不敢顯之耳溫疑不實乃曰君欲爲何辭宏卽答云風鑑散朗或搜或引身𨿽可亡道不可隕宣城之節信義爲允也溫泫然而止宏賦又不及陶侃侃子胡奴嘗於曲室抽刃問宏曰家君勛迹如此君賦云何相忽宏窘急答曰我已盛述尊公何乃言無因曰精金百汰在割能斷功以濟時職思靜亂長沙之勛爲史所贊胡奴乃止焉耆國傳焉耆國王龍安世子會少而勇傑安病篤謂會曰我嘗爲龜玆王白山所辱不忘於心汝能雪之乃吾子也及會立襲滅白山遂據其國姚興載記興立其子泓爲皇太子立其昭儀張氏爲皇后封子懿弼洸宣諶愔璞質逵裕國兒皆爲公天水人姜紀呂氏之叛臣阿諂姦詐好間人之親戚興子弼有寵千興紀遂傾心附之弼時爲雍州刺史鎭安定與密謀還朝令傾心事常山公顯樹黨左右至是興以弼爲尙書令侍中大將軍旣居將相虛襟引納收結朝士勢傾東宮遂有奪嫡之謀矣弼寵愛方隆所欲施行無不信納乃以嬖人尹衝爲給事黃門侍郎唐盛爲治書侍禦史左右機要皆其黨人漸欲廣樹爪牙彌縫其闕右僕射梁喜侍中任謙京兆尹尹昭承間言於興曰父子之際人罕得而言然君臣亦猶父子臣等理不容默並後匹嫡未始不傾國亂家廣平公弼姦凶無狀潛有陵奪之志陛下寵之不道假其威權傾險無賴之徒莫不鱗湊其側市巷諷議皆言陛下欲有廢立之意誠如此者臣等有死而已不敢奉詔興曰安有此乎昭等曰若無廢立之事陛下愛弼適所以禍之願去其左右減其威權非但弼有太山之安宗廟社稷亦有盤石之固矣興默然興寢疾其太子泓屯兵於東華門侍疾於諮議堂姚弼潛謀爲亂招集數千人被甲伏於其第撫軍姚紹及侍中任謙右僕射梁喜冠軍姚贊京兆尹尹昭輔國斂曼嵬並典禁兵宿衛於內姚裕遣使告姚懿於蒲�並密信諸藩論弼逆狀懿流涕以告將士曰上今寢疾臣子所宜冠履不整而廣平公弼擁兵私第不以忠於儲宮正是孤徇仁義亡身之日諸君皆忠烈之士亦當同孤徇斯舉也將士無不奮怒攘袂曰惟殿下所爲死生不敢貳於是盡赦囚徒散布帛數萬匹以賜其將士建牙誓眾將赴長安鎭東豫州牧姚洸起兵洛陽平西姚諶起兵於雍將以赴泓之難興疾瘳朝其羣臣徵虜劉羌泣謂興曰陛下寢疾數旬柰何忽有斯事興曰朕過庭無訓使諸子不穆愧於四海卿等各陳所懷以安社稷尹昭曰廣平公弼恃寵不虔阻兵懷貳自宜置之刑書以明典憲陛下若含忍未便加法者且可削奪威權使散居藩國以紓窺之禍全天性之恩興謂梁喜曰卿以爲何如喜曰臣之愚見如昭所陳興以弼才兼文武未忍致法免其尙書令以將軍公就第懿等聞興疾瘳各罷兵還鎭懿恢及弟諶等皆抗表罪弼請致之刑法興弗許時姚懿姚洸姚宣姚諶來朝使姚裕言於興曰懿等今悉在外欲有所陳興曰汝等正欲道弼事耳吾已知之裕曰弼苟有可論陛下所宜垂聽若懿等言違大義便當肆之刑辟柰何距之於是引見諮議堂宣流涕曰先帝以大聖起基陛下以神武定業方隆七百之祚爲萬世之美安可使弼謀傾社稷宜委之有司肅明刑憲臣等敢以死請興曰吾自處之非汝等所憂先是大司農竇溫司徒左長史王弼皆有密表勸興廢立興𨿽不從亦不以爲責撫軍東曹屬姜�上疏曰廣平公弼懷姦積年謀禍有歲傾陷羣豎爲之畫足釁成逆著取嗤戎裔文王之化刑於寡妻聖朝之亂起自愛子今𨿽欲含忍其瑕掩蔽其罪而逆黨猶繁扇惑不已弼之亂心其可革耶宜斥散凶徒以絕禍始興以�表示梁喜曰天下之人莫不以吾兒爲口實將何以處之喜曰信如�言陛下宜早裁決興默然太子詹事王周亦虛襟引士樹黨東宮弼惡之每規陷害周周抗志確然不爲之屈興嘉其守正以周爲中書監弼恨姚宣之毀己遂譖宣於興會宣司馬權丕至長安興責丕以無匡輔之益將戮之丕性傾巧因誣宣罪狀興大怒遂收宣於杏城下獄而使弼將三萬人鎭秦州尹昭言於興曰廣平公與皇太子不平握彊兵於外陛下一旦不諱恐社稷必危小不忍以致大亂者陛下之謂也興弗納時白虹貫日有術人言於興曰將有不祥之事終當自消時興藥動姚弼稱疾不朝集兵於第興聞之怒甚收其黨殿中侍禦史唐盛孫元等殺之泓言於興曰臣誠不肖不能訓諧於弟致弼構造是非仰慚天日陛下若以臣爲社稷之憂除臣而國寧亦家之福也若垂天性之恩不忍加臣刑戮者乞聽臣守藩興慘然攺容召姚贊梁喜尹昭斂曼嵬於諮議堂密謀收弼時姚紹屯兵雍城馳遣告之數日不決弼黨凶懼興慮其爲變乃收弼囚之中曹窮責黨與將殺之泓流涕固請之乃止興謂梁喜曰泓天心平和性少猜忌必能容養羣賢保全吾子於是皆赦弼黨興如華陰以泓監國入居西宮因疾篤還長安泓欲出迎其宮臣曰今主上疾篤姦臣在側廣平公每希覬非常變故難測今殿下若出進則不得見主上退則有弼等之禍安所歸乎自宜深抑情禮以寧宗社泓從之乃拜迎於黃龍門樽下弼黨見興升輿咸懷危懼尹衝等先謀欲因泓出迎害之尙書姚沙彌曰若太子有備不來迎侍當奉乘輿直趨公第宿衛者聞上在此自當來奔誰與太子守乎吾等以廣平公之故陷身逆節今以乘輿南幸自當是仗義之理匪但救廣平之禍足可以申雪前愆衝等不從欲隨興入殿中作亂復未知興之存亡疑而不發興命泓錄尙書事使姚紹胡翼度典兵禁中防制內外遣斂曼嵬收弼第中甲仗內之武庫興疾轉篤興妹僞南安長公主問疾不應興少子耕兒出告其兄愔曰上已崩矣宜速決計於是愔與其屬率甲士攻端門殿中上將軍斂曼嵬勒兵距戰右衛胡翼度率禁兵閉四門愔等遣壯士登門緣屋而入及於馬道泓時侍疾於諮議堂遣斂曼嵬率殿中兵登武庫距戰太子右衛率姚和都率東宮兵入屯馬道南愔等旣不得進遂燒端門興力疾臨前殿賜弼死禁兵見興喜躍貫甲赴賊賊眾駭擾和都勒東宮兵自後擊之愔等奔潰逃於驪山愔黨呂隆奔雍尹衝等奔於京師興引紹及贊梁喜尹昭斂曼嵬入內寢受遺輔政義熙十二年興死時年五十一禿發烏孤載記烏孤思復鞬之子也烏孤死弟利鹿孤立利鹿孤死弟�檀嗣�檀少機警有才略其父奇之謂諸子曰�檀明識幹藝非汝等輩也是以諸兄不以授子欲傳之於�檀劉曜載記初靳準之亂曜世子引沒於黑匿郁鞠部至是引自言郁鞠大驚資給衣馬遣子送之曜對引悲慟嘉郁鞠忠款署使持節散騎常侍忠義大將軍左賢王引字義孫美姿貌善機對年十歲身長七尺五寸眉鬢如畫聰奇之謂曜曰此兒神气豈同義眞乎固當應爲卿之冢嫡卿可思文王廢伯邑考立武王之意也曜曰臣之藩國僅能守祭祀便足矣不可以亂長幼之倫也聰曰卿勛格天地國兼百城當世祚太師受端徵之任五侯九伯得端徵之者卿之子孫柰何言同諸藩國也義眞旣不能遠追太伯髙讓之風吾不過爲卿封之以一國義眞曜子儉之字也於是封儉爲臨海王立引爲世子引𨿽少離屯難流躓殊荒而風骨俊茂爽朗卓然身長八尺三寸發與身齊多力善射驍捷如風雲曜因以重之其朝臣亦屬意焉曜於是顧謂羣下曰義孫可謂歲寒而不雕涅而不淄者矣義光𨿽先已樹立然衝幼儒謹恐難乎爲今之儲貳也懼非所以上固社稷下愛義光義孫年長明徳又先世子也朕欲遠追周文近蹤光武使宗廟有太山之安義光饗無疆之福於諸卿意如何其太傅呼延晏等咸曰陛下遠擬周漢爲國家無窮之計豈惟臣等賴之實亦宗廟四海之慶左光祿卜泰太子太保韓廣等進曰陛下若以廢立爲是也則不應降日月之明垂訪羣下若以爲疑也固思聞臣等異同之言竊以誠廢太子非也何則昔周文以未建之前擇聖表而超樹之可也光武緣母色而廢立豈足爲聖朝之模範光武誠以東海纂統何必不如明帝皇子引文武才略神度弘遠信獨絕一時足以擬蹤周發然太子孝友仁慈志尙衝雅亦足以堂負聖基爲承平之賢主何況儲宮者六合人神所系望也不可輕以廢易陛下誠實爾者臣等有死而已未敢奉詔曜默然引前泣曰慈父之於子也當務存屍鳩之仁何可替熙而立臣也陛下謬恩乃爾者臣請死於此以明赤心且陛下若愛忘其醜以臣微堪指授亦當能輔導義光仰遵聖軌因歔欷流涕悲感朝臣曜亦以太子羊氏所生羊有寵哀之不忍廢乃止追謚前妻卜氏爲元悼皇后引之母也卜泰引之舅曜嘉之拜上光祿大夫儀同三司領太子太傅封引爲安平王署侍中衛大將軍都督二宮禁衛諸軍事開府儀同三司領太子太傅號曰皇子慕容皝載記慕容恪字元恭皝之第四子也幼而謹厚沈深有大度母髙氏無寵皝未之奇也年十五身長八尺七寸容貌魁傑雄毅嚴重每所言及輒經綸世務皝始異焉乃授之以兵數從皝徵伐臨機多奇策使鎭遼東甚有威惠髙句麗憚之不敢爲寇皝使恪與雋俱伐夫余雋居中指授而已恪身當矢石摧鋒而進所向輒潰皝將終謂雋曰今中原未一方建大事恪智勇俱濟汝其委之及雋嗣位彌加親任累戰有大功封太原王拜侍中假節大都督錄尙書慕容徳載記徳字元明皝之少子也徳寢疾其兄子超於長安至徳夜夢其父曰汝旣無子何不早立超爲太子不爾惡人生心寤而告其妻曰先帝神明所敕觀此夢意吾將死矣乃下書以超爲皇太子續博物志有一狠子生平多逆父旨父臨死囑曰必葬我水中意其逆命得葬土中至是狠子曰生平逆父命今死不敢違旨也破冢築沙潭水心以葬吳錄紀騭字子上景皇時騭父亮爲尙書令騭爲中書每朝會詔以屏風隔其坐晉陽秋胡威字伯虎少有志尙厲操淸白質之爲荊州也威自京都省之家貧無車馬僮僕威自驅驢單行拜見父停廏中十餘日告歸臨辭質賜其絹一匹爲道路糧威跪曰大人淸白不審於何得此絹質曰是吾俸祿之餘故以爲汝糧耳威受之辭歸每至客捨自放驢取樵炊爨食畢復隨旅進道往還如是質帳下都督素不相識先其將歸請假還家陰資裝百餘里要之因與爲伴每事佐助經營之又少進飲食行數百里威疑之密誘問乃知其都督也因取向所賜絹答謝而遣之後因他信具以白質質杖其都督一百除吏名其父子淸愼如此於是名譽著聞歷位宰牧晉武帝賜見論邊事語及平生常嘆其父淸謂威曰卿淸孰與父淸威對曰臣不如也帝曰以何爲不如對曰臣父淸恐人知臣淸恐人不知是臣不如者遠也官至前將軍靑州刺史太康元年卒追贈鎭東將軍威弟熊字季象徵南將軍威子奕字次孫平東將軍並以潔行垂名世說新語司馬景王東徵取上黨李喜以爲從事中郎因問曰昔先公辟君不就今孤召君何以來喜對曰先公以禮見待故得以禮進退明公以法見繩喜畏法而至耳中朝有小兒父病行乞藥主人問病曰患瘧也曰尊侯明徳君子何以病瘧答曰來病君子所以爲瘧耳王劭風姿似其父導桓溫曰大奴固自有鳳毛小名錄庾翼字稚恭爲荊州臨終自表以子園客自代石季龍立子邃爲太子邃字大淵少而雄慧帝深愛之及爲嗣每顧左右曰馬家父子兄弟自爲殘滅若其不然吾豈有今日如我當有殺阿理乎邃小字及邃總百揆荒�酒色驕恣無道不堪儲嗣乃廢爲庶人邃及張妃男女共六人其夜賜死合一棺埋之後燕慕容農字厚小字惡奴垂第三子也年九歲問太史黃�曰俗稱參辰相見萬人相食各自一宿何爲如是�曰昔髙辛氏有二子長曰伯閼主辰次曰實沈主參日尋干戈自相徵討後帝不臧使伯閼主辰實沈主參別而離之相見則爭故代傳言然農曰天有定宿以人甄之而成憎愛二子之前參辰云何�不能對垂深奇之桓元字敬道一字名靈寶元南郡被召作洗馬泊船荻渚王大服散已小醉往看桓元爲設酒王大能飲顧左右令溫酒來元以手巾掩淚王求去因謂王曰犯我家諱何預卿事王嘆曰靈寶故自達書斷晉王羲之字逸少曠子也七歲善書十二見前代筆說於其父枕中竊而讀之父曰爾何來竊吾所祕羲之笑而不答父見其小恐不能祕之語羲之曰待爾成人吾授也羲之拜請今而用之使待成人恐蔽兒之幼令也父喜遂與之不盈期月書便大進父子部紀事四宋書顏延之傳元凶弒立以爲光祿大夫先是子竣爲世祖南中郎諮議參軍及義師入討竣參定密謀兼造書檄劭召延之示以檄文問曰此筆誰所造延之曰竣之筆也又問何以知之延之曰竣筆體臣不容不識劭又曰言辭何至乃爾延之曰竣尙不顧老臣何能爲陛下劭意乃釋由是得免世祖登祚以爲金紫光祿大夫領湘東王師子竣旣貴重權傾一朝凡所資供延之一無所受器服不攺宅宇如舊常乘羸牛笨車逢竣鹵簿卽屏往道側又好騎馬遨遊里巷遇知舊輒據鞍索酒得酒必頹然自得常語竣曰平生不喜見要人今不幸見汝竣起宅謂曰善爲之無令後人笑汝拙也蔡廓傳廓子興宗爲左民尙書頃之轉掌吏部時上方盛淫宴虐侮羣臣自江夏王義恭以下咸加穢辱惟興宗以方直見憚不被侵媟尙書僕射顏師伯謂議曹郎王�之曰蔡尙書常免暱戲去人實遠耽之曰蔡豫章昔在相府亦以方嚴不狎武帝宴私之日未嘗相召每至官賭常在勝朋蔡尙書今日可謂能負荷矣張興世傳興世歷通直散騎常侍左衛將軍父仲子由興世致位給事興世欲將往襄陽愛戀鄕裏不肯去嘗謂興世我𨿽田舍老公樂聞鼓角可送一部行田時吹之興世素恭謹畏法憲譬之曰此是天子鼓角非田舍老公所吹興世欲拜墓仲子謂曰汝衛從太多先人必當驚怖興世減撤而後行顏竣傳竣字士遜瑯邪臨沂人光祿大夫延之子也太祖問延之卿諸子誰有卿風對曰竣得臣筆測得臣文得臣義躍得臣酒張茂度傳茂度子永時薛安都據彭城請降而誠心不款太宗遣永與沈攸之以重兵迎之加督前鋒軍事進軍彭城安都招引索虜之兵旣至士卒離散永狼狽引軍還爲虜所追大敗復值寒雪士卒離散永腳指斷落僅以身免失其第四子三年徙都督會稽東陽臨海永嘉新安五郡諸軍事會稽太守將軍如故以北討失律固求自貶降號左將軍永痛悼所失之子有兼常哀服制𨿽除猶立靈座飲食衣服待之如生每出行常別具名車好馬號曰侍從有事輒語左右報郎君何偃傳元凶弒立以偃爲侍中掌詔誥時尙之爲司空尙書令偃居門下父子並處權要時爲寒心而尙之及偃善攝機宜曲得時譽會世祖卽位任遇無攺除大司馬長史遷侍中領太子中庶子時責百官讜言偃以爲宜重農卹本並官省事考課以知能否增俸以除吏姦責成良守久於其職都督刺史宜別其任攺領驍騎將軍親遇隆密有加舊臣轉吏部尙書尙之去選未五載偃復襲其迹世以爲榮王敬弘傳敬弘子恢之被召爲祕書郎敬弘爲求奉朝請與恢之書曰祕書有限故有競朝請無限故無競吾欲使汝處於不競之地太祖嘉而許之敬弘見兒孫歲中不過一再相見見輒克日恢之嘗請假還東定省敬弘克日見之至日輒不果假日將盡恢之乞求奉辭敬弘呼前旣至合復不見恢之於合外拜辭流涕而去顧覬之傳覬之五子約緝綽縝緄綽私財甚丰鄕裏士庶多負其責覬之每禁之不能止及後爲吳郡誘綽曰我常不許汝出責定思貧薄亦不可居民間與汝交關有幾許不盡及我在郡爲汝督之將來豈可得凡諸券書皆何在綽大喜悉出諸文券一大廚與覬之覬之悉焚燒宣語遠近負三郎責皆不須還凡券書悉燒之矣綽懊嘆彌日戴法興傳法興會稽山陰人也家貧父碩子販紵爲業法興二兄延壽延興並修立延壽善書法興好學山陰有陳載者家富有錢三千萬鄕人咸云戴碩子三兒敵陳載三千萬錢傅亮傳亮字季友北地靈州人也祖咸司隸校尉父瑗以學業知名位至安成太守瑗與郗超善超常造瑗瑗見其二子迪及亮亮年四五歲超令人解亮衣使左右持去初無吝色超謂瑗曰卿小兒才名位宦當遠逾於兄然保家傳祚終在大者迪字長猷亦儒學江夏文獻王義恭傳義恭幼而明穎姿顏美麗髙祖特所鐘愛諸子莫及也飲食寢臥常不離於側髙祖爲性儉約諸子食不過五盞盤而義恭愛寵異常求須果食日中無得未嘗啖悉以乞與傍人廬陵諸王未嘗敢求求亦不得鮮卑吐谷渾傳渾子吐延身七尺八寸勇力過人性刻暴爲昴城羌酋姜聰所刺劍猶在體呼子葉延語其大將絕拔渥曰吾气絕棺斂訖便遠去保白蘭白蘭地旣崄遠又上俗懦弱易爲控禦葉延小意乃欲授與餘人恐倉卒終不能相制今以葉延付汝汝竭股肱之力以輔之孺子得立吾無恨矣抽劍而死余齊民傳齊民晉陵人也少有孝行爲邑書吏父殖大明二年在家病亡家人以父病報之信未至齊民謂人曰比者肉痛心煩有若割截居常惶駭必有異故信尋至便歸四百餘里一日而至至門方詳父死號踴慟絕良久乃蘇問母父所遺言母曰汝父臨終恨不見汝曰相見何難於是號叫殯所須臾便絕張卲傳卲字茂宗桓元篡位父敞先爲尙書以答事微謬降爲廷尉卿及武帝討元卲白敞表獻誠款帝大悅命署其門曰有犯張廷尉者以軍法論後以敞爲吳郡太守卲子敷小名查卲小名梨文帝戲之曰查何如梨敷曰梨爲百果之宗查何可比父在吳興亡成服凡十餘日方進水漿葬畢不進鹽菜遂毀瘠成疾伯父茂度每譬止之敷益更感慟絕而復續茂度曰我比止汝而乃益甚自是不復往來�年而卒孝武卽位旌其孝道追贈侍中攺其所居爲孝張裏張暢傳孝武宴朝賢暢亦在坐何偃因醉曰張暢奇才也與義宣作賊而卒無咎苟非奇才安能致此暢曰太初之時誰黃其合帝曰何事相苦初尙之爲元凶司空及義師至新林門人皆逃尙之父子共洗黃合故暢以此譏之索虜傳什翼鞬死子開字涉珪代立開暴虐好殺民不堪命先是有神巫誡開當有暴禍惟誅淸河殺萬民乃可以免開乃滅淸河一郡常手自殺人欲令其數滿萬或乘小輦手自執劍擊檐輦人腦一人死一人代每一行死者數十夜恆變易寢處人莫得知惟愛妾萬人知其處萬人與開子淸河王私通慮事覺欲殺開令萬人爲內應夜伺開獨處殺之開臨死曰淸河萬人之言乃汝等也是歲安帝義熙五年開次子齊王嗣字木末執淸河王對之號哭曰人生所重者父云何反逆逼令自殺嗣代立謚開道武皇帝潘綜傳綜吳興烏程人也孫恩之亂妖黨攻破村邑綜與父驃共走避賊驃年老行遲賊轉逼驃語綜我不能去汝走可脫幸勿俱死驃困乏坐地綜迎賊頭曰父年老乞賜生命賊至驃亦請賊曰兒年少自能走今爲老子不走去老子不惜死乞活此兒賊因斫驃綜抱父於腹下賊斫綜頭面凡四創綜當時悶絕有一賊從傍來相謂曰卿欲舉大事此兒以死救父云何可殺殺孝子不祥賊良久乃止父子得免王鎭惡傳髙祖討劉毅毅不知見襲初毅常所乘馬在城外不得入倉卒無馬毅便就子肅民取馬肅民不與朱顯之謂曰人取汝父而惜馬不與汝今自走欲何之奪馬以授毅初出政直鎭惡軍衝之不得去回衝蒯恩軍軍人鬥已一日疲倦毅得從大城東門出奔牛牧佛寺自縊死蕭惠開傳惠開徵西將軍思話子也惠開與汝南周朗同官友善以偏奇相尙孝建元年侍中何偃任遇甚隆惠開不爲之屈偃怒使門下推彈之惠開乃上表解職思話素恭謹操行與惠開不同帝以其峻異每加嫌責及見惠開自解表自嘆曰兒子不幸與周朗周旋理應如此杖之二百尋重除中庶子丁父艱居喪有孝性家素事佛凡爲父起四寺南岸南岡下名曰禪岡寺曲阿舊鄕宅名曰禪鄕寺京口墓亭名曰禪亭寺所封封陽縣名曰禪封寺謂國僚曰封秩蓋鮮而兄弟甚多若使全關一人則在我所讓若使人人等分又事可悲恥寺眾旣立自宜悉供僧眾由此國秩不復下均孫棘傳泰始二年長城奚慶思殺同縣錢仲期仲期子延慶屬役在都聞父死馳還於庚浦埭逢慶思殺之自系烏程獄吳興太守郗顒表不加罪許之江智淵傳智淵父僧安太子中庶子世父夷有盛名夷子湛又有淸譽父子並貴達智淵父少無名問湛禮敬甚簡智淵常以爲恨自非節歲不入湛門智淵愛好文雅詞采淸贍世祖深相知待恩禮冠朝上燕私甚數多命羣臣自相嘲訐以爲歡笑智淵素方退漸不會旨嘗使以王僧朗嘲戲其子景文智淵正色曰恐不宜有此戲上怒曰江僧安癡人癡人自相惜智淵伏席流涕由此恩寵大衰範傳有逆謀爲徐湛之所發出市在道語笑初無暫止旣食醉子藹亦醉取地土及果皮以擲呼爲別駕數十聲問曰汝恚我耶藹曰今日何緣復恚但父子同死不能不悲耳宗越傳越南陽葉人也本河南人晉亂徙南陽宛縣又土斷屬葉本爲南陽次門安北將軍趙倫之鎭襄陽襄陽多雜姓倫之使長史範覬之條次氏族辧其髙卑覬之點越爲役門出身補郡吏父爲蠻所殺殺其父者嘗出郡越於市中刺殺之太守夏侯穆嘉其意擢爲隊主何尙之傳尙之父叔度恭謹有行業義熙五年吳興武康縣民王延祖爲劫父睦以告官新制凡劫身斬刑家人棄市睦旣自告於法有疑時叔度爲尙書議曰設法止姦本於情理非一人爲劫闔門應刑所以罪及同產欲開其相告以出爲惡之身睦父子之至容可悉共逃亡而割其天屬還相縛送螫毒在手解腕求全於情可湣理亦宜宥使凶人不容於家逃刑無所乃大絕根原也睦旣糾送則餘人無應復告並全之劉湛傳湛出繼伯父淡襲封安眾縣五等男少有器局不尙浮華父柳亡於江州州府送故甚丰一無所受時論稱之服終爲廬陵王義眞長史義眞時居髙祖憂使帳下備膳湛禁之義眞乃使左右索魚肉珍羞於齋內別立廚帳會湛入因命臑酒炙車螯湛正色曰公當今不宜有此設義眞曰旦甚寒一酒亦何傷長史事同一家望不爲異酒旣至湛因起曰旣不能以禮自處又不能以禮處人湛負其志气常慕汲黯崔琰爲人故名長子曰黯字長孺第二子曰琰字季珪琰於江陵病卒湛求自送喪還都義恭亦爲之陳請未獲順許領軍將軍殷景仁專管內任彭城王義康專秉朝權而湛欲因之以傾黜景仁獨當時務義康寮屬無敢歷殷氏門者湛黨劉敬文父成未悟其機詣景仁求郡敬文遽往謝湛曰老父悖耄遂就殷鐵幹祿由敬文暗淺上負生成合門慚懼無地自處敬文之姦諂無愧如此謝靈運傳元嘉五年靈運旣東還與族弟惠連東海何長瑜潁川荀雍太山羊璇之以文章賞會共爲山澤之遊時人謂之四友惠連幼有才悟而輕薄不爲父方明所知靈運去永嘉還始寧時方明爲會稽郡靈運嘗自始寧至會稽造方明過視惠連大相知賞時長瑜教惠連讀書亦在郡內靈運又以爲絕倫謂方明曰阿連才悟如此而尊作常兒遇之何長瑜當今仲宣而飴以下客之食尊旣不能禮賢宜以長瑜還靈運靈運載之而去劉敬宣傳敬宣父牢之鎭北將軍元興元年牢之南討桓元元顯爲徵討大都督日夜昏酣牢之驟詣門不得相見帝出餞行方遇公坐而已桓元旣至溧洲遣信說牢之牢之以道子昏暗元顯淫凶慮平元之日亂政方始假手於元誅除執政然後乘元之隙可以得志於天下將許元降敬宣諫曰方今國家亂擾四海鼎沸天下之重在大人與元元藉先父之基據荊南之勢𨿽無姬文之徳實爲參分之形一朝縱之使陵朝廷威望旣成則難圖也董卓之變將生於今牢之怒曰吾豈不知今日取元如反復手但平元之後令我那驃騎何遣敬宣爲任元板爲其府諮議參軍元旣得志害元顯廢道子以牢之爲徵東將軍會稽太守牢之與敬宣謀共襲元期以明旦值爾日大霧府門晚開日旰敬宣不至牢之謂所謀已泄率部曲向白洲欲奔廣陵而敬宣還京口迎家牢之尋求不得謂已爲元所擒乃自縊死敬宣奔喪哭畢卽渡江就司馬休之髙雅之等俱奔洛陽往來長安各以子弟爲質求救於姚興羊元保傳元保子戎有才气而輕薄少行檢元保常云此兒必亡我家官至通直郎與王僧達謗議時政賜死死後世祖引見元保元保謝曰臣無日磾之明以此上負上美其言戎二弟太祖並賜名曰咸曰粲謂元保曰欲令卿二子有林下正始余風元保旣善�而何尙之亦雅好�吳郡褚引年七歲入髙品及長冠絕當時引父榮期與臧質同逆引應從誅何尙之請曰引奕�之妙超古冠今魏犨犯令以才獲免父戮子宥其例甚多特乞與其微命使異術不絕不許時人痛惜之王華傳華父廞太子中庶子司徒左長史王恭遣劉牢之擊廞廞敗走不知所在長子泰爲恭所殺華時年十二在軍中與廞相失華少有志行以父存亡不測布衣蔬食不交遊如此十餘年爲時人所稱美髙祖欲收其才用乃發廞喪問使華制服服闋辟爲州主簿杜驥傳驥兄坦坦長子琬爲員外散騎侍郎太祖嘗有函詔敕坦琬輒開視信未發又追取之敕函已發太祖推檢丞都答云諸郎開視上遣主書詰貴驥答曰開函是臣第四子季文伏待刑坐上特原不問王韶之傳韶之父偉之本國郎中令韶之家貧父爲烏程令因居縣境好史籍博涉多聞初爲衛將軍謝琰行參軍偉之少有志尙當世詔命表奏輒自書寫泰元隆安時事小大悉撰錄之韶之因此私撰晉安帝陽秋旣成時人謂宜居史職卽除著作佐郎使續後事訖義熙九年善敍事辭論可觀爲後代佳史韶之爲晉史序王珣貨殖王廞作亂珣子弘廞子華並貴顯韶之懼爲所陷深結徐羨之傅亮等少帝卽位遷侍中驍騎如故景平之年出爲吳興太守羨之被誅王弘入爲相領揚州刺史弘𨿽與韶之不絕諸弟未相識者皆不復往來韶之在郡常慮爲弘所繩夙夜勤厲政績甚美弘亦抑其私憾太祖兩嘉之通誌孝友傳郭世通會稽永興人也年十四喪父居喪殆不勝哀家貧傭力以養繼母婦生一男夫妻共議曰勤身侍養力猶不足若養此兒所費者大乃垂泣瘞之母亡負土成墳小名錄蔡廓常器其小子與親故書小兒四歲神器似可不入非類不與小人遊故以興宗爲之名興宗爲之字褚渾之小字佛佛髙祖以舊功愛之會稽郡偶缺朝議欲蔡廓子爲之髙祖曰彼自是蔡家佳兒幹我何事不如與褚佛佛南齊書謝超宗傳超宗陳郡陽夏人也祖靈運宋臨川內史父鳳元嘉中坐靈運事同徙嶺南早卒元嘉末超宗得還與慧休道人來往好學有文辭盛得名譽解褐奉朝請新安王子鸞孝武帝寵子超宗以選補王國常侍王母殷淑儀卒超宗作誄奏之帝大嗟賞曰超宗殊有鳳毛恐靈運復出朱謙之傳謙之母葬田側爲族人朱幼方燎火所焚謙之刃殺幼方世祖嘉其義幼方子惲於津陽門伺殺謙之武帝本紀沈攸之在荊楚宋朝密爲之備元徽四年以上爲晉熙王鎭西長史江夏內史行郢州事順帝立徵晉熙王燮爲撫軍揚州刺史以上爲左衛將軍輔燮俱下沈攸之事起未得朝廷處分上以中流可以待敵卽據盆口城爲戰守之備太祖聞之喜曰此眞我子也王文殊傳文殊吳興故鄣人也父沒虜文殊思慕泣血蔬食山谷三十餘年太守謝板爲功曹不就永明十一年太守孔琇之表曰文殊性挺五常心符三教以父沒獯庭抱終身之痛專席恆居銜罔極之卹服紵縞以經年餌蔬菽以俟命婚義滅於天情官序空於素抱儻降甄義之恩榜其閭裏郁林詔榜門攺所居爲孝行裏樂頤傳頤字文徳世居南郡仕爲京府參軍父在郢州病亡頤忽思父涕泣因請假還中路果得父凶問頤便徒跣號咷出陶家後渚遇商人附載西上水漿不入口數日頤弟預亦孝父臨亡執其手以托郢州行事王奐預悲感悶絕吐血數升遂發病杜棲傳棲字孟山吳郡錢唐人徵士京產子也同郡張融與京產相友每相造言論棲常在側融指棲曰昔陳太丘之召元方方之爲劣以今方古古人何貴棲出京師從儒士劉瓛受學善淸言能彈琴飲酒名儒貴遊多敬待之中書郎周顒與京產書曰賢子學業淸標後來之秀嗟愛之懷豈知云已所謂人之英彥若己有之也刺史豫章王聞其名辟議曹從事仍轉西曹佐竟陵王子良數致禮接國子祭酒何引治禮又重棲以爲學士掌婚冠儀以父老歸養怡情壠畝棲肥白長壯及京產疾旬日間便皮骨自支京產亡水漿不入口七日晨夕不罷哭不食鹽菜每營買祭奠身自看視號泣不自持朔望節歲絕而復續吐血數升時何引謝胐並隱山東遺書惇譬誡以毀滅至祥禫暮夢見其父慟哭而絕初引兄點見棲嘆曰卿風韻如此𨿽獲嘉譽不永年矣卒時年三十六當世咸嗟惜焉周盤龍傳虜寇淮陽圍南城軍主成買戰死盤龍子奉叔單馬率二百餘人陷陣虜萬餘騎張左右翼圍繞之一騎走還報奉叔已沒盤龍方食棄筋馳馬奮�直奔虜素畏盤龍驍名卽時披靡時奉叔已大殺虜得出在外盤龍不知乃衝東擊西奔南突北賊眾莫敢當奉叔見其父久不出復躍馬入陣父子兩騎縈攪數萬人虜眾大敗盤龍父子由是名播北國謝傳父莊兄胐世祖嘗問王儉當今誰能爲五言詩儉對曰謝胐得父膏腴劉繪傳繪父�宋末權貴門多人客使繪與之共語應接流暢�喜曰汝後若束帶立朝可與賓客言矣解褐著作郎太祖太尉行參軍太祖見而嘆曰劉公爲不亡也崔懷愼傳懷愼淸河東武城人也父邪利魯郡太守宋元嘉中沒虜懷愼與妻房氏篤愛聞父陷沒卽日遣妻布衣蔬食如居喪禮邪利後仕虜中書戒懷愼不許如此懷愼得書更號泣懷愼從叔模爲滎陽太守亦同沒虜模子𨿽居處攺節而不廢婚宦大明中懷愼宗人冀州刺史元孫北使虜問之曰崔邪利模並力屈歸命二家子侄出處不同義將安在元孫曰王尊驅驥王陽回車欲令忠孝並弘臣子兩節泰始初淮北陷沒界上流奔者多有去就懷愼因此入北至桑幹邪利時已卒懷愼絕而復蘇載喪還靑州徒跣冰雪土气寒酷而手足不傷時人以爲孝感髙祖十二王傳長沙威王晃太祖第四子也世祖嘗幸鐘山晃從駕以馬�刺道邊枯櫱上令左右數人引之銀纏皆捲聚而�不出乃令晃復馳馬拔之應手便去每遠州獻駿馬上輒令晃於華林中調試之太祖嘗曰此我家任城也世祖緣此意故謚曰威武陵昭王字宣照太祖第五子也母羅氏從太祖在淮陰以罪誅年四歲思慕不異成人故見愛初除冠軍將軍轉徵虜將軍剛��出工弈�與諸王共作短句詩學靈運體以呈上報曰見汝二十字諸兒作中最爲優者但康樂放蕩作體不辧有首尾安仁士衡深可宗尙顏延之抑其次也沈衝傳衝父懷文有文名衝亦涉獵文義及懷文得罪被系衝兄弟行謝情哀貌苦見者傷之柳元景欲救懷文言於帝曰沈懷文三子塗炭不可見願陛下速正其罪帝竟殺之元景爲之嘆息衝兄弟以此知名沈文季傳文季父慶之宋司空爲景和所殺兵仗圍宅收捕諸子文季長兄文叔謂文季曰我能死爾能報遂自縊文季揮刀馳馬去收者不敢追遂得免升明元年沈攸之反文季爲冠軍將軍督吳興錢塘軍事攸之先爲景和銜使殺慶之至是文季收殺攸之弟新安太守登之誅其宗族陸厥傳永元元年始安王遙光反厥父閒被誅厥坐系尙方尋有赦令厥恨父不及感慟而卒劉悛傳悛父�於大桁戰死悛時疾病扶伏路次號哭求�屍項後傷缺悛割發補之持哭墓側冬月不衣絮太祖代�爲領軍素與�善書譬悛曰承至性毀瘵轉之危慮深以酸怛終哀全生先王明軌豈有去縑纊徹溫席以此悲號得終其孝性耶當深顧往旨少自抑勉建平王景素反太祖總眾軍出頓元武湖悛初免喪太祖欲使領支軍召見悛兄弟皆羸削攺貌於是乃止王慈傳慈字伯寶司空僧虔子也少與從弟儉共書學謝超宗嘗謂慈曰卿書何當及虔公慈曰我之不得仰及猶雞之不及鳳也時人以爲名答王逡之傳逡之從弟珪之有史學撰齊職儀永明九年其子中軍參軍顥上答曰臣亡父故長水校尉珪之籍素爲基依儒習性以宋元徽二年被敕使纂集古設官歷代分職凡在墳策必盡詳究是以等級掌司咸加編錄黜陟遷補該研記述章服之差兼冠佩之飾屬值啟運軌度維新故太宰臣淵奉宣敕旨使速洗正刊定未畢臣私門凶禍不揆庸微謹冒啟上凡五十卷謂之齊職儀仰希永升天閣長銘祕府詔付祕閣傅琰傳琰父僧佑安東錄事參軍琰除邵陵王左軍諮議江夏王錄事參軍太祖輔政以山陰獄訟煩積復以琰爲山陰令縣內稱神明琰父子並著奇績江左鮮有匹云諸傅有治縣譜子孫相傳不以示人琰卒臨淮劉元明亦有吏能爲山陰令大著名績琰子翽問之曰我臨去當告卿將別謂之曰作縣惟日食一升飯而莫飲酒劉瓛傳瓛父惠治書禦史瓛初州辟祭酒主簿宋大明四年舉秀才兄璲亦有名先應州舉至是別駕東海王元曾與瓛父惠書曰此歲賢子充秀州閭可謂得人及居父喪不出廬足爲之屈杖不能起武十七王傳隨郡王子隆字云興世祖第八子也有文才子隆娶尙書令王儉女爲妃上以子隆能屬文謂儉曰我家東阿也儉曰東阿重出實爲皇家藩屏延興元年髙宗輔政謀害諸王見殺南郡王子夏字云廣世祖第二十三子也上春秋髙子夏最幼寵愛過諸子初世祖夢金翅鳥下殿庭搏食小龍無數乃飛上天永泰元年子夏誅年七歲王奐傳奐爲雍州刺史輒殺寧蠻長史劉興祖上大怒遣中書舍人呂文顯直合將軍曹道剛領齋仗五百人收奐敕鎭西司馬曹虎從江陵步道會襄陽奐子彪素凶剽奐不能制女婿殷睿懼禍謂奐曰曹呂今來旣不見眞敕恐爲姦變政宜錄取馳啟聞耳奐納之彪輒令率州內得千餘人開鎭庫取仗配衣甲出南堂陳兵閉門拒守奐門生鄭羽叩頭啟奐乞出城迎臺使曰我不作賊欲先遣啟自申政恐曹呂輩小人相陵借故且閉門自守耳彪遂出與虎軍戰其黨範虎領二百人降臺軍彪敗走歸土人起義攻州西門彪登門拒戰卻之奐司馬黃瑤起寧蠻長史裴叔業於城內起兵攻奐奐聞兵入還內禮佛未及起軍人遂斬之年五十九執彪及弟爽弼殷睿皆伏誅詔曰逆賊王奐險詖之性自少及長外飾廉勤內懷凶慝貽戾鄕伍敢棄衣冠拔其文筆之用擢以顯任出牧樊阿政刑弛亂第三息彪矯弄威權父子均勢故寧蠻長史劉興祖忠於奉國每事匡執奐忿其異己誣以訕謗肆怒囚錄然後奏聞朕察奐愚詐詔送興祖還都乃懼姦謀發露潛加殺害欺罔旣彰中使辯核遂授兵登陴逆捍王命天威電掃義夫咸奮曾未浹辰罪人斯獲方隅克殄漢南肅淸自非犯官兼預同逆謀爲一時所驅逼者悉無所問奐長子太子中庶子融融弟司徒從事中郎琛於都棄市余孫皆原宥劉善明傳善明少而靜處讀書刺史杜驥聞名候之辭不相見年四十刺史劉道隆辟爲治中從事父懷民謂善明曰我已知汝立身復欲見汝立官也善明應辟仍舉秀才袁彖傳彖父覬武陵太守彖少有風气好屬文及元言舉秀才歷諸王府參軍不就覬臨終與兄覬書曰史公才識可嘉足懋先基矣史公彖之小字也懷其父集未嘗離身張融傳宋丞相義宣起事父暢以不同將見殺司馬竺超民諫免之暢臨終謂諸子曰昔丞相事難吾緣竺司馬得活爾等必報其子弟後超民孫微冬月遭母喪居貧融往弔之悉脫衣以爲賻披牛被而返常以兄事微王晏傳晏子徳元有意尙至車騎長史徳元初名湛世祖謂晏曰劉湛江湛並不善終此非佳名也晏乃攺之�林王本紀�林王昭業字元尙文惠太子長子也文惠皇太子薨昭業每哭臨輒號咷不自勝俄爾還內歡笑極樂爲南郡王時文惠太子禁其起居節其用度昭業謂豫章王妃庾氏曰阿婆佛法言有福徳生帝王家今日見作天王便是大罪左右主帥動見拘執不如作市邊屠酤富兒百倍矣及卽位極意賞賜動數百十萬褚伯玉傳伯玉字元璩吳郡錢唐人也父�徵虜參軍伯玉少有隱操寡嗜欲年十八父爲婚婦入前門伯玉從後門出遂往剡居瀑布山顧歡傳歡字景怡家貧父使驅田中雀歡作黃雀賦而歸雀食過半父怒欲撻之見賦乃止隱遁不仕開館授徒常百人歡早孤每讀詩至哀哀父母輒執書慟泣學者由是廢蓼莪篇不復講華寶傳寶晉陵無錫人也父豪義熙末戍長安寶年八歲臨別謂寶曰須我還當爲汝上頭長安陷虜豪歿寶年至七十不婚冠或問之者輒號慟彌日不忍答也陸絳傳絳字魏卿吳郡人也父閒字遐業有風槪與人交不苟合少爲同郡張緒所知仕至揚州別駕明帝崩閒謂所親曰宮車晏駕百司將聽於冢宰主上地重才弱必不能振難將至矣乃感心疾不復預州事刺史始安王遙光反事敗閒以綱佐被召至杜姥宅尙書令徐孝嗣啟閒不預逆謀未及報徐世摽令殺之絳時隨閒抱閒頸乞代死遂並見殺梁書太宗本紀太宗幼而敏睿識悟過人六歲便屬文髙祖驚其早就弗之信也乃於禦前面試辭采甚美髙祖嘆曰此子吾家之東阿世祖本紀世祖諱繹髙祖第七子也聰悟俊朗天才英發年五歲髙祖問汝讀何書對曰能誦曲禮髙祖曰汝試言之卽誦上篇左右莫不驚嘆初生患眼髙祖自下意治之遂肓一目彌加湣愛旣長好學博總羣書下筆成章出言爲論才辧敏速冠絕一時髙祖嘗問曰孫策昔在江東於時年幾答曰十七髙祖曰正是汝年伏挺傳挺字士標幼敏悟七歲通孝經論語及長有才思好屬文邵陵王爲江州攜挺之鎭深被恩禮侯景亂中卒挺子知命先隨挺事邵陵王掌書記亂中王於郢州奔敗知命仍下投侯景常以其父宦途不至深怨朝廷遂盡心事景景襲郢州圍巴陵軍中書檄皆其文也及景篡位爲中書舍人專任權寵勢傾內外景敗被執送江陵於獄中幽死範云傳云父抗爲郢府參軍俄而沈攸之舉兵圍郢城抗時爲府長流入城固守畱家屬居外云爲軍人所得攸之召與語聲色甚厲云容貌不變徐自陳說攸之乃笑曰卿定可兒出就捨明旦又召令送書入城城內或欲誅之云曰老母弱弟懸命沈氏若違其命禍必及親今日就戮甘心如薺長史柳世隆素與云善乃免之王暕傳暕字思晦瑯琊臨沂人父儉齊太尉南昌文憲公暕年數歲而風神警拔有成人之度時文憲作宰賓客盈門見暕相謂曰公才公望復在此矣暕名公子少致美稱及居選曹職事修理然世貴顯與物多隔不能畱心寒素眾頗謂爲刻薄有四子訓承吁並通顯訓字懷範幼聰警有識量徵士何引見而奇之年十三暕亡憂毀家人莫之識十六召見文徳殿應對爽徹上目送久之顧謂朱異曰可謂相門有相矣謝胐傳胐字敬衝陳郡陽夏人也祖弘微宋太常卿父莊右光祿大夫並有名前代胐幼聰慧莊器之常置左右年十歲能屬文莊遊土山賦詩使胐命篇胐攬筆便就瑯邪王景文謂莊曰賢子足稱神童復爲後來特達莊笑因撫胐背曰眞吾家千金孝武帝遊姑孰敕莊攜胐隨駕詔使爲洞井贊於坐奏之帝曰𨿽小奇童也劉季連傳季連字惠續建武四年爲益州刺史季連父宋世爲益州貪鄙無政績州人猶以義故善待季連季連下車存問故老撫納新舊見父時故吏皆對之流涕豫章王綜傳綜字世謙髙祖第二子也初其母吳淑媛自齊東�宮得幸於髙祖七月而生綜宮中多疑之者及淑媛寵衰怨望遂陳疑似之說故綜懷之旣長有才學善屬文髙祖禦諸子以禮朝見不甚數綜恆怨不見知每出藩淑媛恆隨之鎭至年十五六尙�袒嬉戲於前晝夜無別內外咸有穢議綜在徐州政刑酷暴又有勇力手制奔馬常微行夜出無有期度每髙祖有敕疏至輒忿恚形於顏色羣臣莫敢言者恆於別室祀齊氏七廟又微服至曲阿拜齊明帝陵然猶無以自信聞俗說以生者血瀝死者骨滲卽爲父子綜乃私發齊東�墓出骨瀝臂血試之並殺一男取其骨試之皆有驗自此常懷異志四年出爲使持節都督南兗兗徐靑冀五州諸軍事平北將軍南兗州刺史給鼓吹一部聞齊建安王蕭寶寅在魏遂使人入北與之相知謂爲叔父許舉鎭歸之會大舉北伐六年魏將元法僧以彭城降髙祖乃令綜都督眾軍鎭於彭城與魏將安丰王元延明相持髙祖以連兵旣久慮有釁生敕綜退軍綜懼南歸則無因復與寶寅相見乃與數騎夜奔於延明魏以爲侍中太尉髙平公丹陽王邑七千戶錢三百萬布絹三千匹雜彩千匹馬五十匹羊五百口奴婢一百人綜乃攺名纘字徳文追爲齊東�服斬衰於是有司奏削爵土絕屬籍攺其姓爲悖氏俄有詔復之封其子直爲永新侯邑千戶大通二年蕭寶寅在魏據長安反綜自洛陽北遁將赴之爲津吏所執魏人殺之丘遲傳遲字希範吳興烏程人也父靈鞠有才名仕齊官至大中大夫遲八歲便屬文靈鞠常謂气骨似我南平元襄王偉傳偉字文達謚曰元襄偉四子恪恭虔祗初樂山侯正則有罪敕讓諸王獨謂元襄曰汝兒非直無過並有義方周捨傳捨字升逸父顒齊中書侍郎有名於時捨幼聰穎顒異之臨卒謂曰汝不患不富貴但當持之以道徳劉孝綽傳孝綽父繪齊世掌詔誥孝綽年未志學繪常使代艸之蕭子顯傳子顯幼聰慧文獻王異之愛過諸子子顯子愷才學譽望時論以方其父張嵊傳嵊字四山鎭北將軍稷之子也少方雅有志操父臨靑州爲土民所害嵊感家禍終身蔬食布衣手不執刀刃胡僧佑傳僧佑字願果大寶二年侯景寇荊陜僧佑赴援將發謂其子曰汝可開兩門一門擬朱一門擬白吉則由朱門凶則由白門吾不捷不歸也世祖聞而壯之到沆傳沆字茂瀣父撝齊五兵尙書沆幼聰敏五歲時撝於屏風抄古詩沆請教讀一徧便能諷誦無所遺失謝覽傳覽字景滌胐弟之子也爲吳興太守郡境肅然初覽父爲吳興號爲名守覽欲過之昔覽在新安頗聚斂至是遂稱廉潔時人方之王懷祖卒於官張充傳充字延符吳郡人父緒齊特進金紫光祿大夫有名前代充少時不持操行好逸遊緒嘗請假還吳始入西郭值充出獵左手臂鷹右手牽狗遇緒船至便放紲脫韝拜於水次緒曰一身兩役無乃勞乎充跪對曰充聞三十而立今二十九矣請至來歲而敬易之緒曰過而能攺顏氏子有焉及明年便修身攺節學不盈載多所該覽尢明老易能淸言與從叔稷俱有令譽起家撫軍行參軍遷太子舍人尙書殿中郎武陵王友時尙書令王儉當朝用事武帝皆取決焉武帝嘗欲以充父緒爲尙書僕射訪於儉儉對曰張緒少有淸望誠美選也然東士比無所執緒諸子又多薄行臣謂此宜詳擇帝遂止先是充兄弟皆輕俠充少時又不護細行故儉言之充聞而慍陸襄傳襄字師卿吳郡吳人也父閒齊始安王遙光揚州治中永元末遙光據東府作亂或勸閒去之閒曰吾爲人吏何所逃死臺軍攻陷城閒見執將刑第二子絳求代死不獲遂以身蔽刃刑者俱害之襄痛父兄之酷喪過於禮服釋後猶若居憂累遷出爲揚州治中襄父終此官固辭職髙祖不許聽與府司馬換廨居之何點傳點字子�廬江灊人也祖尙之宋司空父鑠宜都太守鑠素有風疾無故害妻坐法死點年十一幾至滅性及長感家禍欲絕婚宦尙之彊爲之娶瑯邪王氏禮畢將親迎點累涕泣求執本志遂得罷阮孝緒傳孝緒字士宗幼至孝性沈靜年十五冠而見其父彥之誡曰三加彌尊人倫之始宜思自勗以庇爾躬答曰願迹松子於瀛海追許由於穹谷庶保促生以免塵累目是屏居一室非定省未嘗出戶家人莫見其面親友因呼爲居士沈瑀傳瑀爲信威蕭穎達長史瑀崛彊每忤穎達穎達銜之天監八年於路爲盜所殺多以爲穎達害焉子續累訟之遇穎達亦尋卒事遂不窮竟續乃布衣蔬食終其身劉苞傳苞字孝嘗彭城人也父愃齊太子中庶子苞四歲而父終及年六七歲見諸父常泣時伯叔父悛繪等並顯貴苞母謂其畏憚怒之苞對曰早孤不及有識聞諸父多相似故心中欲悲無有他意因而歔欷母亦慟甚初苞父母及兩兄相繼亡沒悉瘞焉苞年十六始移墓所經營攺葬不資諸父未幾皆畢繪常嘆服之謝幾卿傳幾卿陳郡陽夏人曾祖靈運宋臨川內史父超宗齊黃門郎並有重名於前代幾卿幼淸辧當世號曰神童後超宗坐事徙越州路出新亭渚幾卿不忍辭訣遂投赴江流左右馳救得不沈溺及居父憂哀毀過禮服闋召補國子生齊文惠太子自臨策試謂祭酒王儉曰幾卿本長元理今可以經義訪之儉承旨發問幾卿隨事辧對辭無滯者文惠大稱賞焉儉謂人曰謝超宗爲不死矣謝徵傳徵字元度父璟少與從叔脁俱知名徵幼聰慧璟異之常謂親從曰此兒非常器所憂者壽若天假其年吾無恨矣甄恬傳恬字彥約中山無極人也父摽之州從事恬數歲喪父哀感有若成人家人矜其小以肉汁和飯飼之恬不肯食年八歲問其母恨生不識父遂悲泣累日忽若有見言其形貌則其父也時以爲孝感韓懷明傳懷明上黨人也年十五喪父幾至滅性負土成墳贈助無所受何炯傳炯字士光父撙大中大夫炯累遷治書侍禦史以父疾經旬衣不解帶頭不櫛沐信宿之間形貌頓攺及父卒號慟不絕聲枕�藉地腰虛腳腫竟以毀卒江紑傳紑字含潔濟陽考城人也父蒨光祿大夫紑幼有孝性年十三父患眼紑侍疾將�月衣不解帶夜夢一僧云患眼者飲慧眼水必差及覺說之莫能解者紑第三叔祿與艸堂寺智者法師善往訪之智者曰無量壽經云慧眼見眞能渡彼岸蒨乃因智者啟捨同夏縣界牛屯裏捨爲寺乞賜嘉名敕答云純臣孝子往往感應晉世顏含遂見冥中送藥近見智者知卿第二息感夢云慧眼水慧眼則是五眼之一號若欲造寺可以慧眼爲名及就創造泄故並井水淸冽異於常泉依夢取水洗眼及煮藥稍覺有瘳因此遂差時人謂之孝感南康王爲南州召爲迎主簿紑性靜好老莊元言尢善佛義不樂進仕及父卒紑廬於墓終日號慟不絕聲月餘卒吉翂傳翂字彥霄幼有孝性天監初父爲吳興原鄕令爲姦吏所誣逮詣廷尉翂年十五號泣衢路祈請公卿行人見者皆爲隕涕其父理𨿽淸白恥爲吏訊乃虛自引咎罪當大辟翂乃撾登聞鼓乞代父命髙祖異之敕廷尉卿蔡法度曰吉翂請死贖父義誠可嘉但其幼童未必自能造意卿可嚴加脇誘取其款實法度受敕還寺盛陳徽纆備列官司厲色問翂曰爾求代父死敕已相許便應伏法然刀鋸至劇審能死不且爾童孺志不及此必爲人所教姓名是誰可具列答若有悔異亦相聽許翂對曰囚𨿽蒙弱豈不知死可畏憚顧諸弟藐惟囚爲長不忍見父極刑自延視息所以內斷胸臆上千萬乘今欲殉身不測委骨泉壤此非細故柰何受人教耶明詔聽代不異登仙豈有回貳法度知翂至心有在不可屈撓乃更和顏誘語之曰主上知尊侯無罪行當釋亮觀君神儀明秀足稱佳童今若轉辭幸父子同濟奚以此妙年苦求湯鑊翂對曰凡鯤鮞螻蟻尙惜其生況在人斯豈願齏粉但囚父掛深劾必正刑書故思殞僕冀延父命今瞑目引領以聽大戮情殫意極無言復對翂初見囚獄掾依法備加桎梏法度矜之命脫其二械更令著一小者翂弗聽曰翂求代父死死罪之囚惟宜增益豈可減乎竟不脫械法度具以奏聞髙祖乃宥其父丹陽尹王志求其在廷尉故事井請鄕居欲於歲首舉充純孝之選翂曰異哉王尹何量翂之薄乎夫父辱子死斯道固然若翂有靦面目當其此舉則是因父置名一何甚辱拒之而止荀匠傳匠字文師潁陰人也晉太保勗九世孫父法超齊中興末爲安復令卒於官凶問至匠號慟气絕身體皆冷至夜乃蘇旣而奔喪每宿江渚商旅皆不忍聞其哭聲服未闋不出門戶自括發後不復櫛沐髮皆禿落哭無時聲盡則繼之以泣目眥皆爛形體枯�皮骨裁連𨿽家人不復識郡縣以狀言髙祖詔遣中書舍人爲其除服擢爲豫章王國左常侍匠𨿽卽吉毀�愈甚外祖孫謙戒之曰主上以孝治天下汝行過古人故發明詔擢汝此職非惟君父之命難拒故亦揚名後世所顯豈獨汝身哉匠於是乃拜竟以毀卒於家時年二十一庾黔婁傳黔婁字子貞新野人也父易有髙名黔婁少好學多講誦孝經未嘗失色於人永元初除孱陵令到縣未旬易在家遘疾黔婁忽然心驚舉身流汗卽日棄官歸家家人悉驚其忽至時易疾始二日醫云欲知差劇但嘗糞甜苦易泄痢黔婁輒取嘗之味轉甜滑心愈憂苦至夕每稽顙北辰求以身代俄聞空中有聲曰徵君壽盡不可復延汝誠禱旣至止得申至月末及晦而易亡黔婁居喪過禮廬於冢側忠壯世子方等傳方等字實相世祖長子也母曰徐妃少聰敏有俊才善騎射尢長巧思性愛林泉特好散逸嘗著論曰人生處世如白駒過隙耳一壺之酒足以養性一簞之食足以怡形生在蓬蒿死葬溝壑瓦棺石槨何以異玆吾嘗夢爲魚因化爲鳥當其夢也何樂如之及其覺也何憂斯類良由吾之不及魚鳥者遠矣故魚鳥飛浮任其志性吾之進退恆存掌握舉手懼觸搖足恐墮若吾終得使與魚鳥同遊則去人間如脫屣耳初徐妃以嫉妒失寵方等意不自安世祖聞之又忌方等方等益懼故述論以申其志焉會髙祖欲見諸王長子世祖遣方等入侍方等欣然升舟冀免憂辱行至繇水值侯景亂世祖召之方等啟曰昔申生不愛其死方等豈顧其生世祖省書嘆息知無還意乃配步騎一萬使援京都賊每來攻方等必身當矢石宮城陷方等歸荊州收集士馬甚得眾和世祖始嘆其能方等又勸修築城柵以備不虞旣成樓雉相望周回七十餘里世祖觀之甚悅入謂徐妃曰若更有一子如此吾復何憂徐妃不答垂泣而退世祖忿之因疏其穢行榜於大閣方等入見益以自危時河東王爲湘州刺史不受督府之令方等乃乞徵之世祖許焉拜爲都督令帥精卒二萬南討方等臨行謂所親曰吾此段出徵必死無二死而獲所吾豈愛生及至麻溪河東王率軍逆戰方等擊之軍敗遂溺死時年二十二世祖聞之不以爲戚後追思其才贈侍中中軍將軍揚州刺史謚曰忠壯世子並爲招魂以哀之貞惠世子方諸傳方諸字智相世祖第二子母王夫人幼聰警博學明老易善談元風彩淸越辭辯鋒生特爲世祖所愛母王氏又有寵及方等敗沒世祖謂之曰不有所廢其何以興因拜爲中撫軍以自副羊侃傳侃祖規宋辟祭酒從事大中正會薛安都舉彭城降規由是陷魏魏授衛將軍營州刺史父祉魏侍中金紫光祿大夫侃少而瑰偉魏正光中以功領太山太守進爵巨平侯初其父每有南歸之志常謂諸子曰人生安可久淹異域汝等可歸奉東朝侃至是將舉河濟以成先志兗州刺史羊惇侃從兄也密知之據州拒侃侃乃率精兵三萬襲之弗�魏人圍侃十餘重侃乃夜潰圍而出且戰且行一日一夜乃出魏境侃以大通三年至京師詔授徐州刺史並其兄默及三弟忱給元皆拜爲刺史太淸二年侯景反攻陷歷陽逼京師侃子鷟爲景所獲執來城下示侃侃謂曰我傾宗報主猶恨不足豈復計此一子幸汝早能殺之數日復持來侃謂鷟曰久以汝爲死猶復在邪吾以身許國誓死行陣終不以爾而生進退因引弓射之賊感其忠義亦不之害也蕭子云傳子云善艸隸書爲世楷法自云善效鍾元常王逸少而微變字體第二子特字世達早知名亦善艸隸髙祖嘗謂子云曰子敬之書不及逸少近見特迹遂逼於卿孔休源傳休源字慶緒父佩齊廬陵王記室參軍早卒休源年十一而孤居喪盡禮每見父手所寫書必哀慟流涕不能自勝見者莫不爲之垂泣江革傳革字休映父柔之齊尙書倉部郎革幼而聰敏早有才思六歲便解屬文柔之深加賞器曰此兒必興吾門革次子從簡少有文性歷官司徒從事中郎侯景亂爲任約所害子兼叩頭流血乞代父命以身蔽刃遂俱見殺天下莫不痛之謝舉傳舉字言揚大同六年入爲侍中中書監未拜遷太子詹事翊左將軍侍中如故舉父齊世終此官累表乞攺授敕不許久之方就職朱異傳異居權要三十餘年善窺人主意曲能阿諛以承上旨故特被寵任歷官自員外常侍至侍中四職並驅鹵簿近代未之有也異及諸子自潮溝列宅至靑溪其中有臺池玩好每暇日與賓客遊焉四方所饋財貨充積性�嗇未嘗有散施廚下珍羞腐爛每月常棄十數車𨿽諸子別房亦不分贍徐勉傳勉字修仁東海郯人也授僕射加中書令給親信二十人勉𨿽居顯位不營產業家無蓄積俸祿分贍親族之窮乏者門人故舊或從容致言勉乃答曰人遺子孫以財我遺之以淸白子孫才也則自致輜軿如其不才終爲他有哀太子大器傳大器太宗嫡長子也賊景廢太宗害太子初侯景西上攜太子同行及其敗歸部伍不復整肅太子所乘船居後不及賊眾左右心腹並勸因此入北太子曰家國喪敗志不圖生主上蒙塵寧忍違離吾今逃匿乃是叛父非謂避賊便涕泗嗚咽令卽前進賊以太子有器度恐爲後患故先及禍陳書姚察傳察字伯審幼有至性事親以孝聞六歲誦書萬餘言弱不好弄博奕雜戲初不經心勤苦厲精以夜繼日年十二便能屬文父上開府僧坦知名梁武代二宮禮遇優厚每得供賜皆回給察兄弟爲遊學之資察並用聚蓄圖書由是聞見日博謝貞傳貞字元正父藺正員外郎兼散騎常侍貞年十四丁父艱號頓於地絕而復蘇者數矣初父藺居母阮氏憂不食泣血而卒家人賓客懼貞復然從父洽族兄皓乃共往華嚴寺請長爪禪師爲貞說法仍謂貞曰孝子旣無兄弟極須自愛若憂毀滅性誰養母邪自後稍進饘粥王瑒傳瑒字子玙司空衝之第十二子也永定元年遷守五兵尙書世祖嗣位授散騎常侍領太子庶子侍東宮遷領左驍騎將軍太子中庶子常侍侍中如故瑒爲侍中六載父衝嘗爲瑒辭領中庶子世祖顧謂衝曰所以久畱瑒於承華政欲使太子微有瑒風法耳虞荔傳荔父檢平北始興王諮議參軍弟寄少聰敏年數歲客有造其父者遇寄於門因嘲之曰郎君姓虞必當無智寄應聲答曰文字不辯豈得非愚客大慚入謂其父曰此子非常人文舉之對不是過也阮卓傳卓陳畱尉氏人父問道卓性至孝其父隨嶽陽王出鎭江州遇疾而卒卓時年十五自都奔赴水槳不入口者累日屬侯景之亂道路阻絕卓冒履險艱載喪柩還都在路遇賊卓形容毀瘁號器自陳賊哀而不殺之仍護送出境及渡彭蠡湖中流忽遇疾風船幾沒者數四卓仰天悲號俄而風息人皆以爲孝感之至焉禎明三年入於隋行至江州追感其父所終因遘疾而卒時年五十九吳明徹傳明徹字通昭秦郡人也祖景安齊南譙太守父樹梁右軍將軍明徹幼孤性至孝年十四感墳塋未備家貧無以取給乃勤力耕種時天下亢旱苗稼焦枯明徹哀憤每之田中號泣仰天自訴居數日有自田還者云苗已更生明徹疑之謂爲紿己及往田所竟如其言秋而大獲足充葬用時有伊氏者善占墓謂其兄曰君葬之日必有乘白馬逐鹿者來經墳所此是最小孝子大貴之徵至時果有此應明徹卽樹之最小子也魯廣達傳廣達字徧覽禎明三年依例入隋廣達愴本朝淪覆遘疾不治尋以憤慨卒初隋將韓擒虎之濟江也廣達長子世眞在新蔡乃與其弟世雄及所部奔擒虎擒虎遣使致書招廣達廣達時屯兵京師乃自劾廷尉請罪後主謂之曰世眞𨿽異路中大夫公國之重臣吾所恃賴豈得自同嫌疑之間乎加賜黃金卽日還營廣達有隊主楊孝辯時從廣達在軍中力戰陷陣其子亦隨孝辯揮刃殺隋兵十餘人力窮父子俱死程靈洗傳靈洗字元滌新安海寧人也子文季字少卿幼習騎射多幹略果決有父風弱冠從靈洗徵討必前登陷陣靈洗與周文育侯安都等敗於沌口爲王琳所執髙祖召陷賊諸將子弟厚遇之文季最有禮容深爲髙祖所賞天嘉四年助父鎭郢城華皎平靈洗及文季並有扞禦之功及靈洗卒文季盡領其眾起爲超武將軍仍助防郢州文季性至孝𨿽軍旅奪禮而毀瘠甚至太建十年春敗績爲周所囚仍授開府儀同三司十一年自周逃歸至渦陽爲邊吏所執還送長安死於獄中後主是時旣與周絕不之知也至徳元年後主始知之追贈散騎常侍尋又詔曰故散騎常侍前重安縣開國公文季纂承門緒克荷家聲早歲出軍𨿽非元帥啟行爲最致果有聞而覆喪車徒允從黜削但靈洗之立功捍禦久而見思文季之埋魂異域有足可憫言念舊勞傷玆廢絕宜存廟食無使餒而可降封重安縣侯邑一千戶以子饗襲封蕭摩訶傳摩訶字元引禎明三年京城陷摩訶入隋尋從漢王諒作逆伏誅子世廉少警俊敢勇有父風性至孝及摩訶凶終服闋後追慕彌切其父時賓故脫有所言及世廉對之哀慟不自勝言者爲之歔欷終身不執刀斧時人嘉焉沈文阿傳文阿字國衛父峻以儒學聞於梁世文阿少習父業研精章句太淸之亂臺閣故事無有存者文阿父峻梁武世嘗掌朝儀頗有遺稿於是斟酌裁撰禮度皆自之出淳於量傳量字思明其先濟北人也世居京師父文成仕梁爲將帥官至光烈將軍梁州刺史量少善自居處偉姿容有幹略便弓馬梁元帝爲荊州刺史文成分量人馬令往事焉陸瓊傳瓊字伯玉吳郡吳人也祖完梁瑯邪彭城二郡丞父云公梁給事黃門侍郎掌著作瓊幼聰慧有思理六歲爲五言詩頗有詞采大同末云公受梁武帝詔校定�品到漑朱異以下並集瓊時年八歲於客前覆局由是京師號曰神童異言之武帝有敕召見瓊風神警亮進退詳審帝甚異之十一丁父憂毀瘠有至性從祖襄嘆曰此兒必荷門基所謂一不爲少初瓊父云公奉梁武帝敕撰嘉瑞記瓊述其旨而續焉自永定訖於至徳勒成一家之言瓊第三子從典幼而聰敏八歲讀沈約集見回文研銘從典援筆擬之便有佳致年十三作柳賦其詞甚美瓊時爲東宮管記宮僚並一時俊偉瓊示以此賦咸奇其異才後主賜江總並其父瓊詩總命從典爲謝啟俄頃便就文華理暢總甚異焉陸繕傳繕字士儒父倕梁禦史中丞繕幼有志尙以雅正知名紹泰元年除禦史中丞以父任所終固辭不就髙祖引爲司徒司馬世祖嗣位徵爲散騎常侍禦史中丞猶以父之所終固辭不許乃權換廨宇徙居之繕子辯惠年數歲詔引入殿內辯惠應對進止有父風髙祖因賜名辯惠字敬仁云袁憲傳憲字徳章幼聰敏好學有雅量年十四被召爲國子正言生謁祭酒到漑漑目而送之愛其神采在學一歲國子博士周弘正謂憲父君正曰賢子今玆欲策試不君正曰經義猶淺未敢令試居數日君正遣門下客岑文豪與憲候弘正會弘正將登講坐弟子畢集乃延憲入室授以麈尾令憲樹義時謝岐何妥在坐弘正謂曰二賢𨿽窮奧賾得無憚此後生耶何謝於是遞起義端深極理致憲與往復數番酬對閒敏弘正謂妥曰恣卿所問勿以童相期時學眾滿堂觀者重沓而憲神色自若辯論有餘弘正請起數難終不能屈因告文豪曰卿還咨袁吳郡此郎已堪見代爲博士矣時生徒對策多行賄賂文豪請具束脩君正曰我豈能用錢爲兒買第耶學司銜之及憲試爭起劇難憲隨問抗答剖析如流到漑顧憲曰袁君正其有後矣及君正將之吳郡漑祖道於徵虜亭謂君正曰昨策生蕭敏孫徐孝克非不解義至於風神器局去賢子遠矣周文育傳文育子寶安字安民年十餘歲便習騎射以貴公子驕蹇遊逸好狗馬樂馳騁靡衣偸食文育之爲晉陵以徵討不遑之郡令寶安監知郡事尢聚惡少年髙祖患之及文育西徵敗績縶於王琳寶安便折節讀書與士君子遊綏禦文育士卒甚有威惠除員外散騎侍郎文育歸復除貞威將軍吳興太守文育爲熊曇朗所害徵寶安還起爲猛烈將軍領其舊兵仍令南討世祖卽位深器重之寄以心膂精卒利兵多配焉及平王琳頗有功周迪之破熊曇朗寶安南入窮其餘燼徐陵傳陵字孝穆東海郯人也太淸二年兼通直散騎常侍使魏侯景寇京師陵父摛先在圍城之內陵不奉家信便蔬食布衣若居憂卹陵子儉幼而修立勤學有志操年二十一梁元帝聞其名召爲尙書金部郎中嘗侍宴賦詩元帝嘆賞曰徐氏之子復有文矣陵子份少有父風年九歲爲夢賦陵見之謂所親曰吾幼屬文亦不如此份性孝悌陵嘗遇疾甚篤份燒香泣涕跪誦孝經晝夜不息如此者三日陵疾豁然而愈親戚皆謂份孝感所致

父子部紀事五魏書序紀始祖四十二年遣子文帝如魏魏景元二年也四十八年帝至自晉五十六年帝復如晉晉畱不遣五十八年方遣帝始祖聞帝歸大悅使諸部大人詣陰館迎之酒酣帝仰視飛鳥謂諸大人曰我爲汝曹取之援彈飛丸應弦而落時國俗無彈眾咸大驚乃相謂曰太子風采被服同於南夏兼奇術絕世若繼國統變易舊俗吾等必不得志不若在國諸子習本淳朴咸以爲然且離間素行乃謀危害並先馳還始祖問曰我子旣歷他國進徳何如皆對曰太子才藝非常引空弓而落飛鳥是似得晉人異法怪術亂國害民之兆惟願察之自帝在晉之後諸子愛寵日進始祖年逾期頤頗有所惑聞諸大人之語意乃有疑因曰不可容者便當除之於是諸大人乃馳詣塞南矯害帝旣而始祖甚悔之帝身長八尺英姿偉在晉之日朝士英俊多與親善雅爲人物歸仰後乃追謚焉髙祖紀髙祖孝文皇帝諱宏帝幼有至性年四歲顯祖曾患癰帝親自吮膿五歲受禪悲泣不能自勝顯祖問帝帝曰代親之感內切於心顯祖甚嘆異之世宗紀世宗宣武皇帝諱恪髙祖孝文皇帝第二子帝幼有大度喜怒不形於色雅性儉素初髙祖欲觀諸子志尙乃大陳寶物任其所取京兆王愉等皆競取珍玩帝惟取骨如意而已髙祖大奇之庶人恂失徳髙祖謂彭城王勰曰吾固疑此兒有非常志相今果然矣乃立爲儲貳髙崇傳崇子謙之謙之子緒字叔宗明悟好學謙之常謂人曰興吾門者當是此兒臨淮王譚傳譚薨子提襲爲梁州刺史以貪縱削除加罰徙配北鎭久之提子員外郎穎免冠請解所居官代父戍邊髙祖不許任城王雲長子澄傳澄子順字子和九歲師事樂安陳丰初書王羲之小學篇數千言晝夜誦之旬有五日一皆通徹丰奇之白澄曰丰十五從師迄今白首耳目所經未見此比江夏黃童不得無雙也澄笑曰藍田生玉何容不爾起家爲給事中時尙書令髙肇帝舅權重天下人士望塵拜伏順曾懷刺詣肇門門者以其年少答云在坐大有貴客不肯爲通順叱之曰任城王兒可是賤也及見直往登�捧手抗禮王公先達莫不怪懾而順辭吐傲然若無所睹肇謂眾賓曰此兒豪气尙爾況其父乎及出肇加敬送之澄聞之大怒杖之數十後超轉中書侍郎俄遷太常少卿以父憂去職哭泣嘔血身自負土時年二十五便有白髮免喪抽去不復更生世人以爲孝思所致後除吏部尙書兼右僕射及上省登階向榻見榻甚故問都令史徐仵起仵起曰此榻曾經先王坐順卽哽塞涕泗交流久而不能言遂令換之爾朱榮之奉莊帝召百官悉至河陰素聞順數諫諍惜其亮直謂朱瑞曰可語元僕射但在省不須來順不達其旨聞害衣冠遂便出走爲陵戶鮮於康奴所害長子朗時年十七枕戈潛伏積年乃手刃康奴以首祭於順墓然後詣闕請罪朝廷嘉而不問南安王禎子英傳英子熙字眞興好學俊爽有文才聲著於世然輕躁浮動英深慮非保家之主常欲廢之立第四子略爲世子宗議不聽略又固請乃止及元隔絕二宮熙起義兵赴難爲斬於鄴街傳首京師崔元伯傳崔模字思範神中歸降賜爵武陵男始模在南妻張氏有二子衝智季柔模至京師賜妻金氏生子幼度衝智等以父隔遠乃聚貨物閒托開境規贖模歸其母張氏每謂之曰汝父性懷本自無決必不能來也行人遂以財賄至都當竊模還模果顧念幼度等指幼度謂行人曰相此吾何忍捨此輩令坐致刑辱當爲爾取一人使名位不減於我乃授以申謨謨劉義隆東郡太守與朱修之守滑臺神中被執入國俱得賜妻生子靈度申謨聞此乃棄妻子走還江外靈度刑爲閹人甄琛傳琛長子侃宇道正郡功曹釋褐祕書郎性險薄多與盜劫交通隨琛在京以酒色夜宿洛水亭捨毆擊主人爲司州所劾淹在州獄琛大以慚慨廣平王懷爲牧與琛先不協欲具案窮推琛托左右以聞世宗遣白衣吳仲安敕懷寬放懷固執治之久乃特旨出之侃自此沈廢卒於家李彪傳彪子志字鴻道博學有才幹年十餘歲便能屬文彪甚奇之謂崔鴻曰子宜與鴻道爲二鴻於洛陽鴻遂與志交款往來辛雄傳雄父暢汝南鄕郡二郡太守雄有孝性釋褐奉朝請父於郡遇患雄自免歸晨夜扶抱及父喪居憂殆不可識爲世所稱淸河王紹傳紹凶狠險悖不遵教訓好輕遊里巷劫剝行人斫射犬豕以爲戲樂太祖嘗怒之倒懸井中垂死乃出太宗嘗以義方責之遂與不協恆懼其爲變而紹母夫人賀氏有譴太祖幽之於宮將殺之會日暮未決賀氏密告紹曰汝將何以救我紹乃夜與帳下及宦者數人逾宮犯禁左右侍禦呼曰賊至太祖驚起求弓刀不獲遂暴崩明日宮門至日中不開紹稱詔召百寮於西宮端門前北面而立紹從門間謂羣臣曰我有父亦有兄公卿欲從誰也王公以下皆驚愕失色莫有對者良久南平公長孫嵩曰從王羣臣乃知公車晏駕而不審登遐之狀惟陰平公元烈哭泣而去於是朝野凶凶人懷異志肥如侯賀護舉烽於安陽城北故賀蘭部人皆往赴之其餘舊部亦率子弟招集族人往往相聚紹聞人情不安乃出布帛班賜王公以下上者數百匹下者十匹先是太宗在外聞變乃還潛於山中使人夜告北新侯安同眾皆響應太宗至城西衛士執送紹於是賜紹母子死誅帳下閹官宮人爲內應者十數人其先犯乘輿者羣臣於城南都街生臠割而食之紹時年十六紹母卽獻明皇后妹也美而麗初太祖如賀蘭部見而悅之告獻明後請納焉後曰不可此過美不善且已有夫太祖密令人殺其夫而納之生紹終至大逆賈彜傳彜字彥倫父爲苻堅巨鹿太守坐訕謗系獄彜年十歲詣長安訟父獲申遠近嘆之僉曰此子英俊賈誼之後莫之與京盧魯元傳魯元忠謹恭勤盡節世祖親愛之常從徵伐出入臥內賜甲第於宮門南衣食車馬皆乘輿之副少子內給事東宮恭帝深暱之常與臥起同衣食父子有寵兩宮勢傾天下內性寬厚有父風而恭順不及崔浩傳浩字伯淵淸河人也白馬公元伯之長子太宗初拜博士祭酒賜爵武城子常授太宗經書每至郊祠父子並乘軒軺時人榮之司馬楚之傳楚之子金龍字榮則少有父風金龍弟躍字寶龍楚之父子相繼鎭雲中朔土服其威徳陸俟傳俟代人也長子多智有父風髙宗見而悅之謂朝臣曰吾常嘆其父智過其軀是復逾於父矣琇字伯琳第五子母赫連氏身長七尺九寸甚有婦徳有以爵傳琇之意琇年九歲謂之曰汝祖東平王有十二子我爲嫡長承襲家業今已年老屬汝幼沖詎堪爲陸氏宗首乎琇對曰苟非鬥力何患童稚奇之遂立琇爲世子俟子麗少以忠謹入侍太武特親暱之舉動審愼而無愆失賜爵章安子稍遷南部尙書太武崩南安王余立旣而爲中常侍宗愛等所殺百寮憂惶莫知所立麗以髙宗世嫡之重民望所系乃首建大義與殿中尙書長孫渴侯尙書源賀羽林郎劉尼奉迎髙宗於苑中立之社稷獲安麗之謀矣由是受心膂之任在朝者無出其右興安初封平原王加撫軍將軍麗辭曰陛下以一統之重承基繼業至於奉迎守順臣子之常豈敢昧冒以干大典頻讓再三詔不聽麗乃啟曰臣父歷奉先朝忠勤著稱今年至西夕未登王爵臣幼荷蒙寵榮於分已過愚款之情未申犬馬之效未展願裁過恩聽遂所請髙宗曰朕爲天下主豈不能得二王封卿父子也乃以其父俟爲東平王李欣傳欣字元盛小名眞奴父崇母賤爲諸兄所輕崇曰此子之生相者言貴吾每觀察或未可知遂使入都爲中書學生世祖幸中書學見而異之盧元傳元子世度以崔浩事棄官逃於髙陽鄭羆家羆匿之使者囚羆長子將加捶楚羆戒之曰君子殺身以成仁汝𨿽死勿言子奉父命遂被拷掠至乃火其體因以物故卒無所言度世後令弟娶羆妹以報其恩安同傳同長子屈太宗時典太倉事盜官粳米數石欲以養親同大怒奏求戮屈自劾不能訓子請罪太宗嘉而恕之遂詔長給同粳米其公淸奉法皆此類也同在官明察長於校練家法修整爲世所稱屈弟頡辯慧多策略最有父風太宗初爲內侍長令察舉百僚糾刺姦慝無所回避嘗告其父陰事太宗以爲忠特親寵之李寶傳寶子承字伯業少有策略初寶欲謀歸款民僚多有異議承時年十三勸寶速定大計於是遂決仍令承隨表入質世祖深相器異禮遇甚優賜爵姑臧侯後遭父憂居喪以孝聞畢眾敬傳眾敬東平須昌人及劉彧殺子業彭城刺史薛安都以城入國眾敬不同其謀子元賓以母並百口悉在彭城恐交致禍日夜啼泣遣請眾敬眾敬猶未從之眾敬先已遣表謝彧或授眾敬兗州刺史而以元賓有他罪猶不捨之眾敬刀斫柱曰皓首之年惟有此子今不原代何用獨全及尉元至遂以城降元遣將入城事定眾敬悔恚數日不食皇興初就拜散騎常侍寧南將軍兗州刺史賜爵東平公二年與薛安都朝於京師因畱之賜甲第一區後復爲兗州刺史元賓少而豪俠有武干涉獵書史爲劉駿正員將軍與父同建勛誠及至京師俱爲上客賜爵須昌侯加平遠將軍後以元賓勛重拜使持節平南將軍兗州刺史假彭城公父子相代爲本州當世榮之時眾敬以老還鄕常呼元賓爲使君每於元賓聽政之時乘輿出至元賓所遣左右敕不聽起觀其斷決忻忻然喜見顏色田益宗傳初益州內附之後蕭鸞遣寧州刺史董巒追討之官軍進擊執巒並其子景曜送於行宮巒字仲舒營陽人眞君末隨父南叛𨿽長自江外言語風气猶同華夏性疏武不多識文字髙祖引巒於庭問其南事巒怖不能對數顧景曜景曜進代父答申敍蕭鸞篡襲始終辭理橫出言非而辯髙祖異焉以巒爲越騎校尉景曜爲員外郎實君傳實君昭成皇帝之庶長子也性愚�安忍不仁昭成季年苻堅遣其行唐公苻洛等來寇南境昭成遣劉庫仁逆戰於石子嶺昭成時不勝不能親勒眾軍乃率諸部避難陰山度漠北髙車四面寇抄復度漠南苻洛軍退乃還雲中初昭成以弟孤讓國乃以半部授孤孤卒子斤失職懷怨欲伺隙爲亂是時獻明皇帝及秦明王翰皆先終太祖年六歲昭成不豫慕容後子閼婆等𨿽長而國統未定斤因是說實君曰帝將立慕容所生而懼汝爲變欲先殺汝是以頃日以來諸子戎服夜持兵仗繞汝廬舍伺便將發吾湣而相告時苻洛等軍猶在君子津夜常警備諸皇子挾仗仿徨廬舍之間實君視察以斤言爲信乃率其屬盡害諸皇子昭成亦暴崩其夜諸皇子婦及宮人奔告苻洛軍堅將李柔張蠔勒兵內逼部眾離散苻堅聞之召燕鳳問其故以狀對堅曰天下之惡一也乃執實君及斤轘之於長安西市崔鴻傳鴻子子元祕書郎後永安中乃奏其父書曰臣亡考故散騎常侍給事黃門侍郎前將軍齊州大中正鴻不殞家風式纘世業古學克明在新必鏡多識前載博極羣書史才富洽號稱籍甚年止壯立便斐然懷著述意正始之末任屬記言撰緝餘暇乃刊著趙燕秦夏涼蜀等遺載爲之贊序褒貶評論先朝之日艸構悉了惟有李雄蜀書搜索未獲闕玆一國遲畱未成去正光三年購訪始得討論適訖而先臣棄臣凡十六國名爲春秋一百二卷近代之事最爲備悉未曾奏上弗敢宣流今繕寫一本敢以仰呈倘或淺陋不回睿賞乞藏祕閣以廣異家房法壽傳法壽族子景伯字長暉祖元慶爲沈文秀所害父愛親率勒鄕部攻文秀劉彧嘉之尋會文秀降彧乃止以父死非命蔬服終身慕容白曜傳白曜少子眞安年十一聞父被執將自殺家人止之曰輕重未可知眞安曰王位髙功重若有小罪終不至此我何忍見父之死遂自縊焉索敞傳敞字巨振與鄕人陰世隆文才相友世隆子孟貴性至孝每向田耘耨早朝拜父來亦如之鄕人欽其篤於事親遊明根傳明根子肇字伯始肅宗初近侍羣官豫在奉迎者自侍中崔光以下並加封邑時封肇文安縣開國侯邑八百戶肇獨曰子襲父位今古之常因此獲封何以自處固辭不應論者髙之子祥字宗良頗有學歷祕書郎襲爵新泰伯遷通直郎國子博士領尙書郎中肅宗以肇昔辭文安之封復欲封祥祥守其父意卒亦不受李崇傳崇字繼長除揚州刺史都督江西諸軍事壽春縣人苟泰有子三歲遇賊亡失數年不知所在後見在同縣人趙奉伯家泰以狀告各言己子並有鄰證郡縣不能斷崇曰此易知耳令二父與兒各在別處禁經數旬然後遣人告之曰君兒遇患向已暴死有教解禁可出奔哀也苟泰聞卽號咷悲不自勝奉伯咨嗟而已殊無痛意崇察知之乃以兒還泰詰奉伯詐狀奉伯乃款引云先亡一子故妄認之神元平文諸帝子孫傳提弟丕顯祖卽位累遷侍中丞相後攺封新興公子超丕前妻子隆同產數人皆與別居後得宮人所生同宅共產父子情因此偏丕父子大意不樂遷洛髙祖之發平城太子恂畱於舊京及將還洛隆與超等密謀畱恂因舉兵斷關規據陘北時丕以老居並州𨿽不預其始計而隆超咸以告丕丕外慮不成口𨿽致難心頗然之及髙祖幸平城推穆泰等首謀隆兄弟並是黨丕亦隨駕至平城每於測問令丕坐觀隆超與元業等兄弟並以謀逆伏誅有司奏處孥戮詔以丕應連坐但以先許不死之詔躬非染逆之身聽免死仍爲太原百姓其後妻二子聽隨隆超母弟及余庶兄弟皆徙惇煌傅永傳永子叔偉九歲爲州主簿及長膂力過人彎弓三百斤左右馳射又能立馬上與人角騁見者以爲得永之武而不得永文也崔僧淵傳僧淵入國坐兄弟徙於薄骨律鎭僧淵元妻房氏生二子伯驎伯驥後薄房氏更納平原杜氏僧淵之徙也與杜俱去四子伯鳳祖龍祖螭祖�得還之後棄絕房氏遂與杜氏及四子家於靑州伯驥與母房氏居於冀州𨿽往來父間而心存母氏孝慈之道頓阻一門僧淵卒年七十餘伯驎𨿽往奔赴不敢入家哭沙門寺僧淵從弟和平昌太守家巨富而性吝嗇埋錢數百斛子軌字啟則盜錢百萬背和亡走後爲儀同開府鎧曹參軍坐貪污死於晉陽六修傳穆帝長子六修少而凶悖晉懷帝爲劉聰所執穆帝遣六修與桓帝子普根率精騎助劉琨初穆帝少子比延有寵欲以爲後六修出居新平城而黜其母六修有驊驑駿馬日行五百里穆帝欲取以給比延後六修來朝穆帝又命拜比延六修不從穆帝乃坐比延於己所乘步輦使人導從出遊六修望見以爲穆帝謁伏路左及至乃是比延慚怒而去召之不還穆帝怒率眾伐之帝軍不利六修殺比延帝攺微服行民間有賤婦人識帝遂暴崩普根先守於外聞難率眾來赴攻六修滅之宋弁傳弁字義和長子維字伯緒維弟紀字仲烈淸河王懌輔政以維名臣子薦爲通直郎辟紀行參軍靈太后臨政委任元思害懌維乃告懌反天下人士莫不怪忿而賤薄之初弁謂族弟世景言維性疏險而紀識慧不足終必敗吾業也世景以爲不爾至是果然聞者以爲知子莫若父李平傳平字曇定蕭衍遣其左遊擊將軍趙祖悅偸據西硤石眾至數萬以逼壽春鎭南崔亮攻之未克又與李崇乖貳詔平以本官使持節鎭軍大將軍兼尙書右僕射爲行臺節度諸軍東西州將一以稟之如有乖異以軍法從事詔平長子獎以通直郎從賜平縑帛百段紫衲金裝衫甲一領賜獎縑布六十段絳衲襖一領父子重列拜受家庭觀者榮之爾朱榮傳榮字天寶北秀容人也父新興肅宗世以年老啟求傳爵於榮朝廷許之秀容界有池三所在髙山之上淸深不測相傳曰祁連池魏言天池也父新興曾與榮遊池上忽聞簫鼓之音新興謂榮曰古老相傳凡聞此聲皆至公輔吾今年已衰暮當爲汝耳汝其勉之蕭道成傳道成死子賾立賾子長懋死立其孫南郡王昭業爲太孫長懋自患及死昭業侍奉憂哀號毀過禮及還私室與所親愛忻笑酣飲備諸甘滋初昭業在西州令女巫楊氏禱祝速求天位及其父死謂由楊氏之力倍加敬信與其父寵姬霍氏淫通納之後宮蕭鸞謀廢之率眾而入時昭業裸身與霍氏相對聞兵至劍起拒鸞鸞自殺之劉獻之傳獻之博陵饒陽人也時中山張吾貴與獻之齊名海內皆曰儒宗子爰古參古並傳父詩而不能精通也髙句麗傳初朱蒙在夫余妻懷孕朱蒙逃後生一子字始閭諧及長知朱蒙爲國主卽與母亡而歸之名之曰閭達委之國事朱蒙死閭達代立平恆傳恆三子並不率父業好酒自棄恆常忿其世衰植杖巡捨側岡而哭不爲營事婚宦任意官娶故仕聘濁碎不得及其門流恆婦弟鄧宗慶及外生孫元明等每以爲言恆曰此輩會是衰頓何煩勞我乃別媾精廬並置經籍於其中一奴自給妻子莫得而往酒食亦不與同時有珍美呼時老東安公刁雍等共飲啖之家人無得嘗焉房靈賓傳靈賓從父弟堅字千秋髙祖臨朝令諸州中正各舉所知千秋與幽州中正陽尼各舉其子髙祖曰昔有一祁名垂往史今有二奚當聞來牒傅豎眼傳豎眼本淸河人七世祖子遘石虎太常祖父融南徙渡河家於盤陽爲鄕閭所重性豪爽有三子靈慶靈根靈越並有才力融以此自負謂足爲一時之雄嘗謂人曰吾昨夜夢有一駿馬無堪乘者人曰何由得人乘之有一人對曰惟有傅靈慶堪乘此馬又有弓一張亦無人堪引人曰惟有傅靈根可以彎此弓又有數紙文書人皆讀不能解人曰惟有傅靈越可解此文融意謂其三子文武才幹堪以駕馭當世常密謂鄕人曰汝聞之不鬲虫之子有三靈此圖讖文也好事者然之故豪勇之士多歸附崔挺傳挺長子孝芬字恭梓早有才識博學好文章髙祖召見甚嗟賞之李彪謂挺曰比見賢子謁帝旨諭殊優今當爲羣拜紀挺曰卿自欲善處人父子之間然斯言吾所不敢聞也長孫慮傳慮代人也母因飲酒其父眞呵叱之誤以杖擊便卽致死眞爲縣囚執處以重坐慮列辭尙書云父母忿爭本無餘惡直以謬誤一朝橫禍今母喪未殯父命旦夕慮兄弟五人並各幼稚慮身居長今年十五有一女弟始向四歲更相鞠養不能保全父若就刑交墮溝壑乞以身代老父命使嬰弱眾孤得蒙存立尙書奏云慮於父爲孝子於弟爲仁兄尋究情狀特可矜感髙祖詔特恕其父死罪以從遠流北齊書文宣紀顯祖文宣皇帝諱洋字子進髙祖第二子世宗之母弟髙祖嘗試觀諸子意識各使治亂絲帝獨抽刀斬之曰亂者須斬髙祖是之帝內𨿽明敏貌若不足世宗每嗤之云此人亦得富貴相法亦何由可解惟髙祖異之謂薛琡曰此兒意識過吾廢帝紀廢帝殷字正道文宣帝之長子也初文宣命邢卲制帝名殷字正道帝從而尢之曰殷家弟及正字一止吾身後兒不得也邵懼請攺焉文宣不許曰天也因謂孝昭帝曰奪但奪愼勿殺也永安簡平王浚傳浚字定樂神武第三子也初神武納浚母當月而有孕及產浚疑非己類不甚愛之而浚早慧後更被寵上黨剛肅王渙傳渙字敬壽神武第七子也天姿雄健俶儻不羣𨿽在童幼恆以將略自許神武壯而愛之曰此兒似我馮翊王潤傳潤字子澤神武第十四子也幼時神武稱曰此吾家千里駒也瑯邪王儼傳儼字仁威武成第三子也初封東平王拜開府侍中中書監京畿大都督領軍大將軍領禦史中丞遷大司徒尙書令大將軍錄尙書事大司馬魏氏舊制中丞出淸道與皇太子分路行王公皆遙住車去牛頓軛於地以待中丞過其或遲違則赤棒棒之自都鄴後此儀寖絕武成欲雄寵儼乃使一依舊制初從北宮出將上中丞凡京畿步騎領軍之官屬中丞之威儀司徒之鹵簿莫不畢備帝與胡後在華林園東門外張幕隔靑紗步障觀之遣中貴驟馬趣仗不得入自言奉敕赤棒應聲碎其鞍馬驚人墜帝大笑以爲善更敕令駐車傳語良久觀者傾京邑儼恆在宮中坐含光殿以視事諸父皆拜焉帝幸並州儼常居守每送駕或半路或至晉陽乃還王師羅常從駕後至武成欲罪之辭曰臣與第三子別畱連不覺晚武成憶儼爲之下泣捨師羅不問儼器服玩飾皆與後主同所須悉官給於南宮嘗見新冰早李還怒曰尊兄已有我何意無從是後主先得新奇屬官及工匠必獲罪太上胡後猶以爲不足儼常患喉使醫下鍼張目不瞬又言於帝曰阿兄�何能率左右帝每稱曰此黠兒也當有所成以後主爲劣有廢立意武成崩攺封瑯邪陸卬傳卬字云駒善屬文甚爲河間邢邵所賞邵又與卬父子彰交遊嘗謂子彰曰吾以卿老蚌遂出明珠意欲爲羣拜紀可乎由是名譽日髙除中書侍郎修國史以父憂去職居喪盡禮哀毀骨立兄弟相率廬於墓側負土成墳朝廷深所嗟尙發詔褒揚攺其所居裏爲孝終裏服竟當襲不忍嗣侯元文遙傳文遙子行恭少頗驕恣文遙令與範陽盧思道交遊文遙嘗謂思道云小兒比日微有所知是大弟之力然白擲劇飲甚得師風思道答云郎辭情俊邁自是克荷堂構而白擲劇飲亦天性所得王春傳春少好學占明風角韓陵之戰四面受敵從寅至午三合三離髙祖將退軍春叩馬諫曰比未時必當大捷遽縛其子詣王爲質不勝請斬之俄而賊大敗趙彥深傳彥深諷朝廷以子叔堅爲中書侍郎頗招物議時馮子琮子慈明祖珽子君信並相繼居中書故時語云馮祖及趙穢我鳳池然叔堅身材最劣崔暹傳暹子達拿年十三暹命儒者權會教其說周易兩字乃集朝貴名流令達拿升髙座開講趙郡睦仲讓陽屈服之暹喜擢奏爲司徒中郎鄴下爲之語曰講義兩行得中郎此皆暹之短也髙幹傳昂字敖曹幹第三弟幼稚時便有壯气長而俶儻膽力過人龍眉豹頸姿體雄異其父爲求嚴師令加捶撻昂不遵師訓專事馳騁每言男兒當橫行天下自取富貴誰能端坐讀書作老博士也與兄幹數爲劫掠州縣莫能窮治招聚劍客家資傾盡鄕閭畏之無敢違忤父翼常謂人曰此兒不滅我族當大吾門不直爲州豪也崔傳字長孺子瞻字彥通聰朗彊學有文情世宗崩祕未發喪顯祖命瞻兼相府司馬使鄴魏孝靜帝以人日登雲龍門其父悛侍宴又敕瞻令近禦坐亦有應詔詩問邢卲等曰此詩何如其父咸云博雅弘麗瞻气調淸新並詩人之冠燕罷共嗟賞之咸云今日之燕並爲崔瞻父子爾朱文暢傳文暢榮第四子也文暢弟文略嘗大遺魏收金請爲其父作佳傳收論爾朱榮比韓彭伊霍蓋由是也鄭述祖傳述祖字恭文滎陽開封人父道昭魏祕書監述祖少聰敏好屬文有風檢累遷太子少師儀同三司兗州刺史初述祖父爲兗州於城南小山起齊亭刻石爲記述祖時年九歲及爲刺史往尋舊迹得一破石有銘雲中嶽先生鄭道昭之白雲堂述祖對之嗚咽悲動羣寮有人入市盜布其父怒曰何忍欺人君執之以歸首述祖特原之自是之後境內無盜人歌之曰大鄭公小鄭公相去五十載風教猶尙同尉景傳景子粲少歷顯職性粗武天保初封庫狄干等爲王粲以父不預王爵大恚恨十餘日閉門不朝帝怪遣就宅問之隔門謂使者曰天子不封粲父爲王粲不如死使云須開門受敕粲遂彎弓隔門射使者使者以狀聞之文宣使段韶論旨粲見韶惟撫膺大哭不答一言文宣親詣其宅慰之方復朝請尋追封景長樂王粲襲爵位顏氏家訓臧逢世臧嚴之子也篤學修行不墜門風孝元經牧江州遣往建昌督事郡縣民庶競修箋書朝夕輻輳几案盈積書有稱嚴寒者必對之流涕不省取記多廢公事物情怨駭周書武帝紀髙祖武皇帝諱邕字禰羅突太祖第四子也幼而孝敬聰敏有器質太祖異之曰成吾志者必此兒也宣帝紀宣皇帝諱贇字幹伯髙祖長子也帝之在東宮也髙祖慮其不堪承嗣遇之甚嚴朝見進止與諸臣無異𨿽隆寒盛暑亦不得休息性旣嗜酒髙祖遂禁醪醴不許至東宮帝每有過輒加捶撲常謂之曰古來太子被廢者幾人余兒豈不堪立耶於是遣東宮官屬錄帝言語動作每月奏聞帝憚髙祖威嚴矯情修飾以是過惡遂不外聞嗣位之初方逞其欲大行在殯曾無戚容卽閱視先帝宮人逼爲淫亂李昶傳昶父遊有才行爲當世所稱昶幼年已解屬文有聲洛下時洛陽刱置明堂昶年十數歲爲明堂賦𨿽優洽未足而才制可觀見者咸曰有家風矣辛慶之傳慶之族子昂昂字進君年數歲便有成人志行有善相人者謂其父仲略曰公家𨿽世載冠冕然名徳富貴莫有及此兒者仲略亦重昂志气深以爲然宇文測傳測字澄鏡父永仕魏測弟深字奴幹性鯁正有器局年數歲便累石爲營伍並折艸作旌旗布置行列皆有軍陣之勢父永遇見之乃大喜曰汝自然知此於後必爲名將賀若惇傳惇代人也父統爲東魏潁州長史大統二年執刺史田迅以州降至長安魏文帝謂統曰卿自潁州從我何日能忘卽拜右衛將軍散騎常侍兗州刺史賜爵當亭縣公尋除北雍州刺史卒贈侍中燕朔恆三州刺史司空公謚曰哀惇少有气幹善騎射統之謀執迅也慮事不果又以累弱旣多難以自拔沈吟者久之惇時年十七乃進策曰大人往事葛榮已爲將帥後入爾朱禮遇猶重韓陵之役屈節髙歡旣非故人又無功效今日委任無異於前者正以天下未定方藉英雄之力一旦淸平豈有相容之理以惇愚計恐將來有危亡之憂願思全身遠害不得有所顧念也統乃流涕從之遂定謀歸太祖時羣盜蜂起各據山谷大龜山賊張世顯潛來襲統惇挺身赴戰手斬七八人賊乃退走統大悅謂左右僚屬曰我少從軍旅戰陣非一如此兒年時膽略者未見其人非惟成我門戶亦當爲國名將唐瑾傳瑾字附璘父永性溫恭有器量博涉經史雅好屬文身長八尺三寸容貌甚偉年十七周文聞其名乃貽永書曰聞公有二子曰陵縱橫多武略瑾雍容富文雅可並遣入朝孤欲委以文武之任李遠傳遠字萬歲孝閔帝踐阼進位柱國大將軍邑千戶復鎭弘農遠子植在太祖時已爲相府司錄參軍掌朝政及晉公護執權恐不被任用乃密欲誅護語在孝閔帝紀謀頗漏泄護知之乃出植爲梁州刺史尋而廢帝召還及植還朝遠恐有變沈吟久之乃曰大丈夫寧爲忠鬼安能作叛臣乎遂就徵旣至京師護以遠功名素重猶欲全宥之乃引與相見謂之曰公兒遂有異謀非止屠戮護身乃是傾危宗社叛臣賊子理宜同疾公可早爲之所乃以植付遠遠素鐘愛於植植又口辯乃云初無此謀遠謂爲信然詰朝將植謁護護謂植已死乃曰陽平公何意乃自來也左右云植亦在門外護大怒曰陽平公不信我矣乃召入仍命遠同坐令帝與植相質於遠前植辭窮謂帝曰本爲此謀欲安社稷利至尊耳今日至此何事云雲遠聞之自投於�曰若爾誠合萬死於是護乃害植並逼遠令自殺長孫紹遠傳紹遠字師河南洛陽人少名仁父稚魏太師錄尙書上黨王紹遠性寬容有大度望之儼然朋儕莫敢狎雅好墳籍聰慧過人時稚作牧壽春紹遠幼年甫十三稚管記王碩聞紹遠彊記心以爲不然遂白稚曰伏承世子聰慧之姿發於天性目所一見誦之於口此旣歷世罕有竊願驗之於是命紹遠試焉讀月令數紙才一徧誦之若流自是碩乃款服齊煬王憲傳憲字毗賀突太祖第五子也性聰敏有度量𨿽在童齔而神彩凝然太祖嘗賜諸子良馬惟其所擇憲獨取駁馬太祖問之對曰此馬色類旣殊或多駿逸若從軍徵伐牧圉易分太祖喜曰此兒智識不凡當成重器後從獵隴上經官馬牧太祖每見駁馬輒曰此我兒馬也命左右取以賜之世宗卽位除益州刺史初平蜀之後太祖以其形勢之地不欲使宿將居之諸子之中欲有推擇徧問髙祖以下誰能此行並未及對而憲先請太祖曰刺史當撫眾治民非爾所及以年授者當歸爾兄憲曰才用有殊不關大小試而無效甘受面欺太祖大悅以憲年尙幼未之遣也世宗追遵先旨故有此授憲時年十六善於撫綏畱心政術辭訟輻輳聽受不疲蜀人懷之共立碑頌徳達奚武傳武字成興代人也子震字猛略少驍勇便騎射走及奔馬膂力過人大統初太祖嘗於渭北校獵時有兔過太祖前震與諸將競射之馬倒而墜震足不傾躓因步走射之一發中兔顧馬才起遂回身騰上太祖喜曰非此父不生此子賜武雜彩一百段建徳五年拜大宗伯震父常爲此職時論榮之豆盧寧傳寧字永安封楚國公初寧未有子養弟永恩子績及生子贊親屬皆請贊爲嗣寧曰兄弟之子猶子也吾何擇焉遂以績爲世子世以此稱之及寧薨贊襲爵尉遲迥傳迥字薄居羅代人也父俟兜性弘裕有鑑識生迥及綱俟兜病且卒呼二子撫其首曰汝等並有貴相但恨吾不見爾各宜勉之迥末年衰髦惑於後妻王氏而諸子多不睦李和傳和本名慶和太祖嘗賜名意和立身剛簡老而逾勵諸子趨事若奉嚴君以意是太祖賜名市朝已革慶和則父之所命義不可違至是遂以和名梁士彥傳士彥字相如閒居無事恃功懷怨與宇文昕劉昉等謀反第二子剛垂泣苦諫士彥伏誅剛獲免柳檜傳檜除魏興華陽二郡守安康人黃眾寶謀反城陷爲賊所害棄屍水中城中人皆爲之流涕眾寶解圍之後檜兄子止戈方收檜屍還長安贈東梁州刺史子斌嗣斌字伯達年十七齊公憲召爲記室早卒斌弟雄亮字信誠幼有志節好學不倦年十二遭父艱幾至滅性終喪之後志在復讎柱國蔡國公廣欽其名行引爲記室參軍年始弱冠府中文筆頗亦委之後竟手刃眾寶於京城朝野咸重其志節髙祖特恕之由是知名王徳傳徳除涇州刺史卒子慶小名公奴性謹厚官至開府儀同三司初徳喪父家貧無以葬乃賣公奴並一女以營葬事因遭兵亂不復相知及徳在平涼始得之遂名曰慶柳慶傳慶字更興解人也父僧習齊奉朝請魏景明中與豫州刺史裴叔業據州歸魏歷北地潁川二郡守揚州大中正慶幼聰敏有器量博涉羣書不治章句好飲酒閒於占對年十三因曝書僧習謂慶曰汝𨿽聰敏吾未經特試乃令慶於雜賦集中取賦一篇千有餘言慶立讀三徧便卽誦之無所遺漏時僧習爲潁川郡地接都畿民多豪右將選鄕官皆依倚貴勢競來請托選用未定僧習謂諸子曰權貴請托吾並不用其後欲還皆須有答汝等各以意爲吾作書也慶乃具書艸云下官受委大邦選吏之日有能者進不肖者退此乃朝廷恆典僧習讀書嘆曰此兒有意气丈夫理當如是卽依慶所艸以報起家奉朝請慶出後第四叔及遭父憂議者不許爲服重慶泣而言曰禮者蓋緣人情若於出後之家更有苴斬之服可奪此從彼今四叔薨背已久情事不追豈容奪禮乖違天性時論不能抑遂以苫�終喪旣葬乃與諸兄負土成墳慶保定三年入爲司會先是慶兄檜爲魏興郡守爲賊黃寶所害檜子三人皆幼弱慶撫養甚篤後寶率眾歸朝朝廷待以優禮居數年檜次子雄亮白日手刃寶於長安城中晉公護聞而大怒執慶及諸子侄皆囚之讓慶曰國家憲綱皆君等所爲𨿽有私怨寧得擅殺人也對曰慶聞父母之讎不同天昆弟之讎不同國明公以孝治天下何乃責於此乎護愈怒慶辭色無所屈卒以此免趙剛傳剛祖寧髙平太守父和太平中陵江將軍南討渡淮聞父喪輒還所司將致之於法和曰罔極之恩終天莫報若許安厝禮畢而卽罪戮死且無恨言訖號慟悲感傍人主司以聞遂宥之裴俠傳俠字嵩和河東解人也年十三遭父喪哀毀有若成人子祥性忠謹有治劇才少爲成都令淸不及俠決斷過之俠之終也遂以毀卒庾信傳東海徐摛爲左衛率摛子陵爲抄撰學士父子在東宮出入禁闥恩禮莫與比隆劉璠傳璠字寶義子祥字休徵幼而聰慧占對俊辯賓客見者皆號神童璠所撰梁典始就未及刊定卒臨終謂休徵曰能成我志其此書乎休徵治定繕寫勒成一家行於世

父子部紀事六隋書李穆傳穆兄賢爲佐命功臣崇字永隆英果有籌算膽力過人周元年以父賢勛封回樂縣侯時年尙小拜爵之日親族相賀崇獨泣下賢怪而問之對曰無勛於國而幼少封侯當報主恩不得終於孝養是以悲耳賢由此大奇之蘇威傳威子夔字伯尼小聰敏有口辧八歲誦詩書兼解騎射年十三從父至尙書省與安徳王雄馳射賭得雄駿馬而歸十四詣學與諸儒論議詞致可觀見者莫不稱善及長博覽羣言尢以鐘律自命初不名夔其父攺之頗爲有識所哂起家太子通事舍人楊素甚奇之素每戲威曰楊素無兒蘇夔無父楊元感傳元感司徒素之子也體貌雄偉美須�少時晚成人多謂之癡其父每謂所親曰此兒不癡也及長好讀書便騎射以父軍功位至柱國與其父俱爲第二品朝會則齊列其後髙祖命元感降一等元感拜謝曰不意陛下寵臣之甚許以公庭獲展私敬馮慈明傳慈明爲李密賊帥翟讓所斬長子忱先在東都王充破李密忱亦在軍中遂遣奴負父屍柩詣東都身不自送未幾又盛花燭納室時論丑之秦王俊傳俊盛治宮室窮極侈麗上以其奢縱免官以王就第左武衛將軍劉升諫曰秦王非有他過但費官物營廨捨而已臣謂可容上曰法不可違升固諫上忿然作色升乃止其後楊素復進諫曰秦王之過不應至此願陛下詳之上曰我是五兒之父若如公意何不別制天子兒律以周公之爲人尙誅管蔡我誠不及周公遠矣安能虧法乎卒不許俊疾篤未能起遣使奉表陳謝上謂其使曰我戮力關塞創玆大業作訓垂範庶臣下守之而不失汝爲吾子而欲敗之不知何以責汝俊慚怖疾甚大都督皇甫統上表請復王官不許歲餘以疾篤復拜上柱國二十年六月薨於秦邸上哭之數聲而已俊所爲侈麗之物悉命焚之敕送終之具務從儉約以爲後法也王府僚佐請立碑上曰欲求名一卷史書足矣何用碑爲若子孫不能保家徒令人作鎭石耳柳彧傳時制三品以上門皆列戟左僕射髙熲子弘徳封應國公申牒請戟彧判曰僕射之子更不異居父之戟槊已列門外尊有壓卑之義子有避父之禮豈容外門旣設內閣又施事竟不行熲聞而嘆服徐孝肅傳孝肅早孤不識父及長問其母父狀因求畫工圖其形像構廟置之而定省焉朔望享祭庶人秀傳秀髙祖第四子也開皇十二年出鎭於蜀秀有膽气容貌偉美須�多武藝甚爲朝臣所憚上每謂獻皇后曰秀必以惡終我在當無慮至兄弟必反兵部侍郎元衡使於蜀秀深結於衡以左右爲請旣還京師請益左右上不許大將軍劉噲之討西爨也髙祖令上開府楊武通將兵繼進秀使嬖人萬智光爲武通行軍司馬上以秀任非其人譴責之因謂羣臣曰壞我法者必在子孫乎譬如猛獸物不能害反爲毛間虫所損食耳於是遂分秀所統秀漸奢侈違犯制度車馬被服擬於天子及太子勇以讒毀廢晉王廣爲皇太子秀意甚不平皇太子恐秀終爲後變陰令楊素求其罪而譖之仁壽二年徵還京師上見不與語明日使使切讓之秀謝曰忝荷國恩出臨藩嶽不能奉法罪當萬死皇太子及諸王流涕庭謝上曰頃者秦王糜費財物我以父道訓之今秀蠹害生民當以君道繩之於是付執法者開府慶整諫曰庶人勇旣廢秦王已薨陛下兒子無多何至如是然蜀王性甚耿介今被重責恐不自全上大怒欲斷其舌因謂羣臣曰當斬秀於市以謝百姓乃令楊素蘇威牛弘柳述趙綽等推治之太子陰作偶人書上及漢王姓字縳手釘心令人埋之華山下令楊素髮之又作檄文曰逆臣賊子專弄威柄陛下惟守虛器一無所知陳甲兵之盛云指期問罪置秀集中因以聞奏上曰天下寧有是邪於是廢爲庶人幽內侍省不得與妻子相見令給獠婢二人驅使相與連坐者百餘人秀旣幽逼憤懣不知所爲乃上表曰臣以多幸聯慶皇枝蒙天慈鞠養九歲榮貴惟知富樂未嘗憂懼輕恣愚心陷玆刑网負深山嶽甘心九泉不謂天恩尙假余漏至如今者方知愚心不可縱國法不可犯撫膺念咎自新莫及猶望分身竭命少答慈造但以靈祗不佑福祿消盡夫婦抱思不相勝致只恐長辭明世永歸泉壤伏願慈恩賜垂矜湣殘息未盡之間希與瓜子相見請賜一穴令骸骨有所瓜子卽其愛子也上因下詔數其罪曰汝地居臣子情兼家國庸蜀要重委以鎭之汝乃干紀亂常懷惡樂禍睥睨二宮佇望災釁容納不逞結構異端我有不和汝便覘候望我不起便有異心皇太子汝兄也次當建立汝假托妖言乃云不終其位妄稱鬼怪又道不得入宮自言骨相非人臣徳業堪承重器妄道淸城出聖欲以己當之詐稱益州龍見托言吉兆重述木易之姓更治成都之宮妄說禾乃之名以當八千之運橫生京師妖異以證父兄之災妄造蜀地徵祥以符己身之籙汝豈不欲得國家惡也天下亂也輒造白玉之珽又爲白羽之箭文物服飾豈似有君鳩集左道符書厭鎭漢王於汝親則弟也乃畫其形像書其姓名縛手釘心枷�杻械仍云請西嶽華山慈父聖母神兵九億萬騎收楊諒魂神閉在華山下勿令散蕩我之於汝親則父也復云請西嶽華山慈父聖母賜爲開化楊堅夫妻回心歡喜又畫我形像縛手撮頭仍云請西嶽神兵收楊堅魂神如此形狀我今不知楊諒楊堅是汝何親也包藏凶慝圖謀不軌逆臣之迹也希父之災以爲身幸賊子之心也懷非分之望肆毒心於兄悖弟之行也嫉妒於弟無惡不爲無孔懷之情也違犯制度壞亂之極也多殺不辜豺狼之暴也剝削民庶酷虐之甚也惟求財貨市井之業也專事妖邪頑嚚之性也弗克負荷不材之器也凡此十者滅天理逆人倫汝皆爲之不祥之甚也欲免禍患長守富貴其可得乎後復聽與其子同處宣華夫人陳氏傳夫人陳宣帝之女也性聰慧姿貌無雙及陳滅配掖庭後選入宮爲嬪時獨孤皇后性妒後宮罕得進禦惟陳氏有寵晉王廣之在藩也陰有奪宗之計規爲內助每致禮焉進金蛇金駝等物以取媚於陳氏皇太子廢立之際頗有力焉及文獻皇后崩進位爲貴人專房擅寵主斷內事六宮莫與爲比及上大漸遺詔拜爲宣華夫人初上寢疾於仁壽宮也夫人與皇太子同侍疾平旦出更衣爲太子所逼夫人拒之得免歸於上所上怪其神色有異問其故夫人泫然曰太子無禮上恚曰畜生何足付大事獨孤誠誤我意謂獻皇后也因呼兵部尙書柳述黃門侍郎元巖曰召我兒述等將呼太子上曰勇也述巖出合爲敕書訖示左僕射楊素素以其事白太子太子遣張衡入寢殿遂令夫人及後宮同侍疾者並出就別室俄聞上崩而未發喪也夫人與諸後宮相顧曰事變矣皆色動股栗晡後太子遣使者賫金合子貼紙於際親署封字以賜夫人夫人見之以爲鴆毒不敢發使者促之於是乃發見合中有同心結數枚諸宮人咸悅相謂曰得免死矣陳氏恚而卻坐不肯致謝諸宮人共逼之乃拜使者其夜太子烝焉及煬帝嗣位之後出居仙都宮尋召入歲餘而終時年二十九帝深悼之爲制神傷賦賀若弼傳弼字輔伯父惇以武烈知名仕周爲金州總管宇文護忌而害之臨刑呼弼謂之曰吾必欲平江南然此心不果汝當成吾志且吾以舌死汝不可不思因引錐刺弼舌出血誡以愼口史萬歲傳萬歲京兆杜陵人也父靜周滄州刺史萬歲好讀兵書兼精占候年十五值周齊戰於芒山萬歲時從父入軍旗鼓正相望萬歲令左右趣治裝急去俄而周師大敗其父由是奇之許善心傳善心字務本父亨撰著梁史未就而歿善心述成父志修續家書齊王暕傳暕字世胐驕恣淫穢樂平公主嘗奏帝言柳氏女美者帝未有答久之主復以柳氏進於暕暕納之其後帝問主柳氏女所在主曰在齊王所帝不悅暕妃韋氏早卒暕遂與妃姊元氏婦通遂產一女外人皆不得知陰引喬令則於第內酣宴令則稱慶脫暕帽以爲歡樂召相工令徧視後庭相工指妃姊曰此產子者當爲皇后王貴不可言時國無儲副暕自謂次當得立又以元徳太子有三子內常不安陰挾左道爲厭勝之事至是事皆發帝大怒斬令則等數人妃姊賜死暕府寮皆斥之邊遠時趙王杲猶在孩孺帝謂侍臣曰朕惟有暕一子不然者當肆諸市朝以明國憲也暕自是恩寵日衰𨿽爲京尹不復關預時政帝恆令武賁郎將一人監其府事暕有微失武賁輒奏之帝亦常慮暕生變所給左右皆以老弱備員而已暕每懷危懼心不自安又帝在江都宮元會暕具法服將朝無故有血從裳中而下又坐齋中見羣鼠數十至前而死視皆無頭暕意甚惡之俄而化及作亂兵將犯蹕帝聞顧謂蕭后曰得非阿孩邪其見疏忌如此化及復令人捕暕暕時尙臥未起賊旣進暕驚曰是何人莫有報者暕猶謂帝令人捕之因曰詔使且緩兒不負國家於是曳至街而斬之及其二子亦遇害暕竟不知殺者爲誰吐谷渾傳其主呂誇在周數爲邊寇及開皇初呂誇在位百年屢因喜怒廢其太子而殺之其後太子懼見廢辱遂謀執呂誇而降請兵於邊吏秦州總管河間王弘請將兵應之上不許太子謀泄爲其父所殺復立其少子嵬王訶爲太子疊州刺史杜粲請因其釁而討之上又不許六年嵬王訶復懼其父誅之謀率部落萬五千戶將歸國遣使詣闕請兵迎接上謂侍臣曰渾賊風俗特異人倫父旣不慈子復不孝朕以徳訓人何有成其惡逆也吾當教之以義方耳乃謂使者曰朕受命於天撫育四海望使一切生人皆以仁義相向況父子天性何得不親愛也吐谷渾主旣是嵬王之父嵬王是吐谷渾主太子父有不是子須陳諫若諫而不從當令近臣親戚內外諷諭必不可涕泣而道之人皆有情必當感悟不可潛謀非法受不孝之名溥天之下皆是朕臣妾各爲善事卽稱朕心嵬王旣有好意欲來投朕朕惟教嵬王爲臣子之法不可遠遣兵馬助爲惡事嵬王乃止許智藏傳智藏宗人許澄亦以醫術顯父奭仕梁太常丞中軍長史隨柳仲禮入長安與姚僧坦齊名拜上儀同三司澄有學識傳父業尢盡其妙歷尙藥典禦諫議大夫封賀川縣伯父子俱以藝術名重於周隋二代史失事故附見云萬寶常傳時有樂人王令言妙達音律大業末煬帝將幸江都令言之子�從於戶外彈胡琵琶作翻調安公子曲令言時臥室中聞之大驚蹶然而起曰變變急呼其子曰此曲興自早晚其子對曰頃來有之令言遂歔欷流涕謂其子曰汝愼無從行帝必不反十問其故令言曰此曲宮聲往而不反宮者君也吾所以知之帝竟被殺於江都於仲文傳仲文字次武父實周大左輔燕國公仲文少聰敏髫齔就學耽閱不倦其父異之曰此兒必興吾宗矣宇文述傳述疾帝遣司宮魏氏問述曰必有不諱欲何所言述二子化及智及並得罪於家述因奏曰化及臣之長子早預藩邸願陛下哀憐之帝聞泫然曰吾不忘也庾季才傳季才字叔奕通周易好占元象髙祖令季才與其子質撰垂象地形等志上謂季才曰天地祕奧推測多途執見不同或致差舛朕不欲外人干預此事故使公父子共爲之也及書成奏之賜米千石絹六百段王頍傳頍授漢王諒府諮議參軍王甚禮之時諒見房陵及秦蜀二王相次廢黜潛有異志頍遂陰勸諒繕治兵甲及髙祖崩諒遂舉兵反多頍之計也頍後數進奇策諒不能用楊素至蒿澤將戰頍謂其子曰气候殊不佳兵必敗汝可隨從我旣而兵敗頍將歸突厥至山中徑路斷絕知必不免謂子曰吾之計數不減楊素但坐言不見從遂至於此不能坐受擒執以成豎子名也吾死之後汝愼勿過親故於是自殺瘞之石窟中其子數日不得食遂過故人竟爲所擒楊素求頍屍得之斬首梟於太原梁彥光傳彥光字修芝安定烏氏人也父顯周荊州刺史彥光少岐嶷有至性其父每謂所親曰此兒有風骨當興吾宗七歲父遇篤疾醫云餌五石可愈時求紫石英不得彥光憂悴不知所爲忽於園中見一物彥光所不識怪而持歸卽紫石英也親屬咸異之以爲至孝所感趙軌傳軌河南雒陽人也轉齊州別駕其東鄰有桑葚落其家軌遣人悉拾還其主誡其諸子曰吾非以此求名意者非機杼之物不願侵人汝等宜以爲誡厙狄士文傳士文拜貝州刺史性淸苦不受公料家無餘財其子常啖官廚餅士文枷之於獄累日杖之一百步送還京田式傳式字顯標性剛果刻暴爲上所譴除名爲百姓式慚恚不食妻子至其所輒怒惟侍僮二人給使左右從家中索椒欲以自殺家人不與陰遣所侍僮詣市買毒藥妻子又奪而之式恚臥其子信時爲儀同至式前涕泣曰大人旣是朝廷舊臣又無大過比見公卿放辱者多矣旋復升用大人何能久乎乃至於此式�然而起抽刀斫信信遽走避之刃中於閾上知之以式爲罪己之深復其爵尋拜廣州總管來護兒傳護兒以功封滎國公子整驍勇善撫士眾討擊羣盜所向皆捷諸賊甚憚之爲作歌曰長白山頭百戰場十十五五把長槍不畏官軍十萬眾只畏滎公第六郎周羅傳漢王諒餘黨據晉絳呂等三州未下詔羅�行絳晉呂三州諸軍事進兵圍之爲流矢所中卒於師柩還京其年秋七月子仲隱夢見羅�曰我明日當戰其靈坐所有弓箭刀劍無故自動若人帶持之狀絳州城陷是其日也薛世雄傳世雄父回字道弘世雄爲兒童時與羣輩遊戲輒畫地爲城郭令諸兒爲攻守之勢有不從令者世雄輒撻之諸兒畏憚莫不齊整其父見而奇之謂人曰此兒當興吾家矣虞世基傳世基貌沈審言多合意是以特見親愛朝臣無與爲比宇文化及弒逆也世基乃見害焉子熙大業末爲符璽郎次子柔晦並宣義郎化及將亂之夕宗人虞伋知而告熙曰事勢已然吾將濟卿南度且得免禍同死何益熙謂伋曰棄父背君求生何地感尊之懷自此決矣及難作兄弟競請先死行刑人於是先世基殺之紐回傳回字孝政河東安邑人也性至孝周武成中父母喪廬於墓側負土成墳廬前生麻一株髙丈許圍之合拱枝葉郁茂冬夏恆靑有烏棲其上回舉聲哭烏卽悲鳴時人異之周武帝表其閭擢授甘棠令開皇初卒子士雄少質直孝友喪父廬於墓側負土成墳其庭前有一槐樹先甚郁茂及士雄居喪樹遂枯死服闋還宅死槐復榮髙祖聞之嘆其父子至孝下詔褒揚號其居爲累徳裏王頒傳頒字景彥太原祁人也祖神念梁左衛將軍父僧辯太尉頒少俶儻有文武幹局其父平侯景畱頒質於荊州遇元帝爲周師所陷頒因入關聞其父爲陳武帝所殺號慟而絕食頃乃蘇哭泣不絕聲毀瘠骨立至服闋常布衣蔬食藉�而臥周明帝嘉之召授左侍上士累遷漢中太守尋拜儀同三司開皇初以平蠻功加開府封蛇丘縣公獻取陳之策上覽而異之召與相見言畢而歔欷上爲之攺容乃大舉伐陳頒自請行率徒數百人從韓擒虎先鋒夜濟力戰被傷恐不堪復斗悲感嗚咽夜中因睡夢有人授藥比寤而瘡不痛時人以爲孝感及陳滅頒密召父時士卒得千餘人對之涕泣其間壯士或問頒曰郎君來破陳國滅其社稷讎恥已雪而悲哀不止者將爲霸先早死不得手刃之邪請發其丘壠斫櫬焚骨亦可申孝心矣頒頓顙陳謝額盡流血答之曰某爲帝王墳塋甚大恐一宵發掘不及其屍更至明朝事乃彰露若之何諸人請具插一旦皆萃於是夜發其陵剖棺見陳武帝須並不落其本皆出自骨中頒遂焚骨取灰投水而飲之旣而自縛歸罪於晉王王表其狀髙祖曰朕以義平陳王頒所爲亦孝義之道也朕何可罪之舍而不問有司錄其戰功將加柱國賜物五千段頒固辭曰臣緣國威靈得雪怨恥本心�私非是爲國所加官賞終不敢當髙祖從之唐書髙祖本紀髙祖諱淵字叔徳姓李氏隴西成紀人也拜太原畱守是時天下盜起髙祖子世民知隋必亡陰結豪傑招納亡命與晉陽令劉文靜謀舉大事計已決而髙祖未之知欲以情告懼不見聽髙祖領晉陽宮監而裴寂爲監副世民陰與寂謀寂因選晉陽宮人私侍髙祖髙祖過寂飲酒酒酣從容寂以大事告之髙祖大驚寂曰正爲宮人奉公事發當誅爲此爾世民因亦入白其事髙祖初陽不許欲執世民送官已而許之曰吾愛汝豈忍告汝邪髙祖乃集將吏募兵太宗本紀髙祖已起兵建大將軍府率兵西至霍邑會天久雨糧且盡髙祖謀欲還兵太原太宗諫曰義師爲天下起也宜直入咸陽號令天下今還守一城是爲賊耳髙祖不納太宗哭於軍門髙祖驚召問之對曰還則眾散於前而敵乘於後死亡須臾所以悲耳髙祖寤曰起事者汝也成敗惟汝乃將而前髙宗本紀髙宗諱治字爲善太宗弟九子也爲皇太子太宗嘗命皇太子遊觀習射太子辭以非所好願得奉至尊居膝下太宗大喜乃營寢殿側爲別院使太子居之太宗每視朝皇太子嘗侍觀決庶政元宗本紀元宗諱隆基睿宗第三子也庶人韋氏已弒中宗矯詔稱制元宗定策討亂或請先啟相王元宗曰請而從是王與危事不從則吾計失矣乃入遂誅韋氏黎明馳謁相王謝不先啟相王泣曰賴汝以免不然吾且及難睿宗卽位立爲皇太子延和元年星官言帝坐前星有變睿宗曰傳徳避災吾意決矣七月壬辰制皇太子宜卽皇帝位太子惶懼入請睿宗曰此吾所以答天戒也皇太子乃卽皇帝位隱太子建成傳建成小字毗沙門髙祖受禪立爲皇太子中允王珪魏徵以帝初興建成不知謀而秦王數平劇寇功冠天下英豪歸之陰許立爲皇太子勢危甚會劉黑闥亂河北珪等進說曰殿下特以嫡長居東宮非有功徳爲人所稱道今黑闥痍叛殘孽眾不盈萬利兵鏖之唾手可決請往討因結山東英俊心自封殖建成遂請行禽黑闥帝晚多內寵張婕妤尹徳妃最幸親戚分事宮府建成與元吉通謀內結妃禦以自固當是時海內未定秦王數將兵在外諸妃希所見及洛陽平帝遣諸妃馳閱後宮見府庫服玩皆私有求索爲兄弟請官秦王已封帑簿及官爵非有功不得妃媛曹怨之會爲陜東道行臺有詔屬內得專處決王以美田給淮安王神通而張婕妤爲父丐之帝手詔賜田詔至神通已前得不肯與婕妤妄曰詔賜妾父田而王奪與人帝怒召秦王讓曰我詔令不如爾教邪佗日謂裴寂曰兒久典兵爲儒生所誤非復我昔日子秦府屬杜如晦騎過尹妃父門恚其傲率家童捽毆折一指父懼卽使妃前訴秦王左右暴其父帝大怒詰王曰兒左右乃陵我妃家況百姓乎王自辧曉訖不置繇是見疏帝召諸王燕秦王感母之不及有天下也偶獨泣帝顧不樂妃媛因得中傷之爲建成遊說曰海內無事陛下春秋髙當自娛秦王輒悲泣正爲嗔忌妾屬耳使陛下萬歲後王得志妾屬無遺類東宮慈愛必能全養乃皆悲不自勝帝惻然遂無易太子意突厥入寇帝議遷都秦王苦諫止建成見帝曰秦王欲外禦寇沮遷都議以久其兵而謀篡奪帝寖不悅初帝令秦王居西宮承幹殿元吉居武徳殿與上臺東宮晝夜往來皆攜弓刀相遇如家人禮由是皇太子令秦齊二王教與詔敕雜行內外懼莫知所從建成等私募四方驍勇及長安惡少年二千人爲宮甲屯左右長林門號長林兵又令左虞候率可達志募幽州突厥兵三百內宮中將攻西宮或告於帝帝召建成責謂乃流志州華陰楊文幹素凶詖建成暱之使爲慶州總管遣募兵送京師欲爲變時帝幸仁智宮秦王元吉從建成謂元吉曰秦王且徧見諸妃彼金寶多有以賂遺之也吾安得箕踞受禍安危之計決今日元吉曰善乃命郎將爾朱煥校尉橋公山賫甲遺文幹趣興兵煥等懼至豳鄕白反狀寧州人杜鳳亦上變帝遣司農卿宇文穎驛召文乾元吉陰結穎使告文幹文幹遽率兵反帝以建成首謀未忍治卽詔捕王珪魏徵及左衛率韋挺舍人徐師左衛車騎馮世立欲殺之以薄太子罪乃手詔召建成建成懼不敢往師勸遂舉兵詹事主簿趙弘智諫建成損車服輕往謝罪乃詣行在所未至屏官屬徑入謁叩頭請死投身於地不能起帝怒夜囚幕中使兵衛守會文幹陷寧州帝驚以宮近賊夜率衛士南趨山行十餘里明乃還宮召秦王問計對曰文幹豎子耳官司當卽擒之就使假刻漏之久正須遣一將可辦帝曰事連建成恐應者眾爾自行還吾以爾爲太子使建成王蜀蜀地狹不足爲變若不能事爾取之易也秦王率眾趨寧州文幹爲其下所殺以其首降執宇文穎送京師秦王之行元吉及內嬖更爲建成請封徳彜亦陰說帝由是意解復詔建成居守但責兄弟不相容而謫王珪韋挺天策兵曹參軍杜淹於遠方然怨猜日結建成等召秦王夜宴毒酒而進之王暴疾血數升淮安王扶掖還宮帝問疾因敕建成秦王不能酒毋夜聚又謂秦王曰吾起晉陽平天下皆爾力將定東宮爾亟讓故成而美志又太子立多歷年吾重奪之觀而兄弟終不相下同在京師忿且深爾還洛陽行臺自陜以東悉主之建天子旌旗如梁孝王故事王泣曰非所願也不可遠膝下帝曰陸賈漢臣也猶遞過諸子況我天下主東西兩宮思汝卽往何所悲邪王將行建成等謀曰秦王得土地甲兵必爲患畱之京師一匹夫耳因密使人說帝言秦王左右皆山東人聞還洛皆灑然喜觀其意不復來矣事果寢俄而突厥寇邊太子薦元吉北討欲因其兵作亂長孫無忌房元齡杜如晦尉遲敬徳侯君集等勸秦王先圖之王乃密奏建成等與後宮亂因曰臣無負兄弟今乃欲殺臣是爲世充建徳復仇使臣死𨿽地下愧見諸賊帝大驚報曰旦日當窮治而必早參張婕妤馳語建成乃召元吉謀曰請勒宮甲托疾不朝建成曰善然不共入朝事何繇知遲明乘馬至元武門秦王先至以勇士九人自衛時帝已召裴寂蕭瑀陳叔達封徳彜宇文士及竇誕顏師古等入建成元吉至臨湖殿覺變遽反走秦王隨呼之元吉引弓欲射不能彀者三秦王射建成卽死元吉中矢走敬徳追殺之俄而東宮齊府兵三千攻元武門閉不得入接戰久之矢及殿屋王左右數百騎至合擊之眾遂潰帝謂裴寂等曰事今柰何蕭瑀陳叔達曰臣聞內外無限父子不親失而弗斷反蒙其亂建成元吉自艸昧以來未始與謀旣立又無功徳疑貳相濟爲蕭墻憂秦王功蓋天下內外歸心立爲太子付軍國大務陛下釋重負矣帝曰此吾志也乃召秦王至慰撫之曰朕幾有投杼之惑秦王號泣不能止宋之問傳之問父令文富文辭且工書有力絕人世稱三絕都下有牛善觸人莫敢嬰令文直往拔取角折其頸殺之旣之問以文章起其弟之悌以蹺勇聞之愻精艸隸世謂皆得父一絕呂向傳向遷主客郎中專侍皇太子眷賚良異始向之生父岌客遠方不還少喪母失墓所在將葬巫者求得之不知父在亡招魂合諸墓後有傳父猶在者訪索累年不獲它日自朝還道見一老人物色問之果父也下馬抱父足號慟行人爲流涕帝聞咨嘆官岌朝散大夫賜錦彩給內教坊樂工娛懌其心卒贈東平太守向終喪再遷中書舍人狄仁傑傳仁傑子光嗣聖歷初爲司府丞武后召宰相各舉尙書郎一人仁傑薦光嗣由是拜地官員外郎以稱職聞後曰祁奚內舉果得人次子景暉官魏州司功參軍貪暴爲虐民苦之因共毀其父生祠不復奉牛僧孺傳僧孺子蔚字大章少擢兩經又第進士由監察禦史爲右補闕大中初屢條切政宣宗喜曰牛氏果有子差慰人意劉弘基傳弘基病給諸子奴婢各十五人田五頃謂所親曰使賢固不藉多財卽不賢守此可以脫饑凍余悉散之親黨肅宗廢後庶人傳後與輔國謀徙上皇西內端午日帝召見山人李唐帝方擁幼女顧唐曰我念之無怪也唐曰太上皇今日亦當念陛下帝泫然涕下而內制於後卒不敢謁西宮蕭穎士傳穎士字茂挺四歲屬文十歲補太學生觀書一覽卽誦通百家譜系書籀學開元二十三年舉進士對策第一父旻以莒丞抵罪穎士往訴於府佐張惟一惟一曰旻有佳兒吾以旻獲譴不憾乃平宥之潘好禮傳好禮爲豫州刺史子請舉明經好禮曰經不明不可妄進乃自試之不能通怒笞之械而徇於門蕭仿傳仿子廩字富侯第進士遷尙書郎仿領南海解官往侍爲人退約少合南海多榖紙仿敕諸子繕補殘書廩諫曰州距京師且萬里書成不可露賫必貯以囊笥貪者伺望得無薏苡嫌乎仿曰善吾思不及此乃止蘇頲傳頲子詵字廷言舉賢良方正髙第補汾陰尉遷祕書詳正學士累轉給事中時頲爲紫薇侍郎固辭帝曰古有內舉不避親者乎對曰晉祁奚是也帝曰若然朕自用詵卿言非公也王勃傳勃父福畤遷交趾令勃往省渡海溺水痵而卒年二十九勃弟助字子功七歲喪母哀號鄰里爲泣居父喪毀骨立服除爲監察禦史裏行初��勃皆著才名故杜易簡稱三珠樹其後助劼又以文顯劼早卒福畤少子勸亦有文福畤嘗詫韓思彥思彥戲曰武子有馬癖君有譽兒癖王家癖何多耶使助出其文思彥曰生子若是可誇也孫逖傳逖博州武水人父嘉之垂拱初詣洛陽獻書不報第進士終襄邑令逖歷考功員外郎俄遷中書舍人是時嘉之且八十猶爲令逖求降外官增父秩帝嘉納拜嘉之宋州司馬聽致仕姚崇傳崇字元之陜州硤石人魏知古崇所引及同列稍輕之出攝吏部尙書知東都選知古憾焉時崇二子在洛通賓客饋遺憑舊請托知古歸悉以聞他日帝召崇曰卿子才乎皆安在崇揣知帝意曰臣二子分司東都其爲人多欲而寡愼是必嘗以事干魏知古帝始以崇私其子或爲隱微以言動之及聞乃大喜問安從得之對曰知古臣所薦也臣子必謂其見徳而請之帝於是愛崇不私而薄知古欲斥之崇曰臣子無狀撓陛下法而逐知古外必謂陛下私臣乃止然卒罷爲工部尙書郗士美傳士美字和夫兗州金鄕人父純字髙卿舉進士拔萃制策皆髙第士美年十二通五經史記漢書皆能成誦父友蕭穎士顏眞卿柳芳與相論繹嘗曰吾曹異日當交二郗之間矣楊嗣復傳嗣復字繼之父於陵嗣復八歲知屬文後擢進士博學宏辭再遷禮部員外郎時於陵爲戶部侍郎嗣復避同省換他官有詔同司親大功以上非聯判句檢官長皆勿避官同職異𨿽父子兄弟無嫌累遷中書舍人嗣復與牛僧孺李宗閔雅相善二人輔政引之然不欲越父當國故權知禮部侍郎凡二期得士六十八人多顯官嗣復領貢舉時於陵自洛入朝乃率門生出迎置酒第中於陵坐堂上嗣復與諸生坐兩序世以爲美李邕傳邕父善有雅行淹貫古今不能屬辭故人號書簏爲文選注敷析淵洽邕少知名始善注文選釋事而忘意書成以問邕邕不敢對善詰之邕意欲有所更善曰試爲我補益之邕附事見義善以其不可奪故兩書並行韋思謙傳思謙以太中大夫致仕子承慶嗣立承慶解鳳閣舍人武后召嗣立謂曰爾父嘗稱二子忠且孝堪事朕比兄弟稱職如而父言今使卿兄弟自相代卽拜鳳閣舍人黃門侍郎承慶代爲天官侍郎及知政事父子並爲宰相世罕其比鄭孝王亮傳亮子神通神通子膠東郡王道彥幼孝謹初神通避吏於鄠被疾山谷間累旬食盡道彥羸服丐人間或采野食以進神通神通未食不敢先卽有所分辭以飽乃藏畱以待徐康王元禮傳元禮子茂性險薄無行元禮疾姬趙有美色茂逼烝之元禮切責茂恚屏侍衛藥膳曰爲王五十年足矣何服藥爲以不食薨茂嗣上元中事泄流死振州霍王元軌傳元軌武徳六年始王蜀後徙吳多材藝髙祖愛之貞觀七年爲壽州刺史髙祖崩去官毀瘠甚服除遂菜食布衣終身至忌日輒累晝不食突厥寇定州王文操者與賊戰敗二子鳳賢更以身蔽父得全二子死縣抑不爲言元軌廉知之遣使弔祭上其事詔贈鳳賢朝散大夫旌禮其閭紀王愼傳愼子琮義陽王爲武后所殺琮子行休始琮與二弟同死桂林開元四年行休請身迎柩旣至無封樹議者謂不可復得行休歸地布席以祈是夜夢王乘舟舟判爲二旣而適野見東洲中斷乃悟焉又靈堂鎖一夕莖自屈管上有指迹一奇二�使卜人筮之曰屈於文爲屍出指者示也一奇二�三殯也先王告之矣乃趣其所發之如言而一節獨闕行休號而寢夢琮告曰在洛南洲明日直殯南得之於是以三喪歸陪葬昭陵獨孤及傳及字至之河南洛陽人爲兒時讀孝經父試之曰兒志何語對曰立身行道揚名於後世宗黨奇之太子瑛傳瑛始王眞定進王郢開元三年立爲皇太子帝種麥苑中瑛諸王侍登帝曰是將薦宗廟故親之亦欲若等知稼穡之艱難初瑛母以倡進善歌舞帝在潞得幸及卽位擢妃父元禮兄常奴皆至大官鄂光二王母亦帝爲臨淄王時以色選及武惠妃寵幸傾後宮生壽王愛與諸子絕等而太子二王以母失職頗怏怏惠妃女咸宜公主婿楊洄揣妃旨伺太子短嘩爲醜語惠妃訴於帝且泣帝大怒召宰相議廢之中書令張九齡曰太子諸王日受聖訓天下共慶陛下享國久子孫蕃衍柰何一日棄三子昔晉獻公惑嬖姬之讒申生憂死國乃大亂漢武帝信江充巫蠱禍及太子京師蹀血晉惠帝有賢子賈後譖之乃至喪亡隋文帝聽後言廢太子勇遂失天下今太子無過二王賢父子之道天性也𨿽有失尙當掩之惟陛下裁赦帝默然太子得不廢俄而九齡罷李林甫專國數稱壽王美以揠妃意妃果徳之二十五年洄復構瑛瑤琚與妃之兄薛銹異謀惠妃使人詭召太子二王曰宮中有賊請介以入太子從之妃白帝曰太子二王謀反甲而來帝使中人視之如言遽召宰相林甫議答曰陛下家事非臣所宜預帝意決乃詔太子瑛鄂王瑤光王琚同惡均罪並廢爲庶人銹賜死瑛瑤琚尋遇害天下冤之號三庶人髙郢傳郢字公楚九歲著語賦諸儒稱之父伯祥爲好畤尉安祿山陷京師將誅之郢尙幼解衣請代賊義並貸之郢子定辧惠七歲讀尙書至湯誓跪問郢曰柰何以臣伐君郢曰應天順人何云伐邪對曰用命賞於祖不用命戮於社是順人乎郢異之小字董二世重其早惠李逢吉傳逢吉字虛舟父顏有錮疾逢吉自料醫劑遂通方書李嗣眞傳嗣眞字承冑多藝數時章懷太子作賓慶曲閱於大淸觀嗣眞謂道人劉槪輔儼曰宮不召商君臣乖也角與徵父子疑也死聲多且哀若國家無事太子任其咎俄而太子廢王孝傑傳孝傑京兆新丰人少以軍功進儀鳳中劉審禮討吐蕃孝傑以副總管戰大非川爲虜執贊普見之曰貌類吾父故不死歸之朱忠亮傳忠亮字仁輔累遷定平軍使涇俗舊多賣子忠亮以財贖免者前後數百褚亮傳太宗徵遼子遂良從詔亮曰疇日師旅卿未嘗不在中今朕薄伐君已老俯仰歲月且三十載眷言及此我勞如何今以遂良行想君不惜一子於朕耳善居加食亮頓首謝長孫無忌傳太子承幹廢帝欲立晉王未決坐兩儀殿羣臣已罷獨畱無忌元齡績言東宮事因曰我三子一弟未知所立吾心無聊卽投�取佩刀自向無忌等驚爭抱持奪刀授晉王而請帝所欲立帝曰我欲立晉王無忌曰謹奉詔異議者斬帝顧王曰舅許汝矣宜卽謝王乃拜帝復曰公等與我意合天下其謂何答曰王以仁孝聞天下久矣固無異辭有如不同臣負陛下百死於是遂定來濟傳濟父護兒隋左翊衛大將軍濟異母兄恆上元中爲黃門侍郎同中書門下三品父本驍將而恆濟俱以學行稱相次知政事時虞世南子昶無才術歷將作少匠工部侍郎主工作許敬宗曰護兒兒作相世南男作匠文武豈有種邪承天皇帝倓傳倓始王建寧英毅有才略善騎射祿山亂典親兵扈車駕度渭百姓遮道畱太子太子使諭曰至尊播遷吾可以違左右乎倓進說曰逆賊亂常四海崩分不因人情圖興復𨿽欲從上入蜀而散關以東非國家有夫大孝莫若安社稷殿下當募豪傑趣河西收牧馬今防邊屯士不下十萬而光弼子儀全軍在河朔與謀興復策之上者廣平王亦贊之於是議定太子北過渭兵仗濫惡士气崩沮日數十戰倓以驍騎數百從每接戰常身先血殷袂不告也太子或過時未食倓輒涕泗不自勝三軍皆屬目至靈武太子卽帝位議以倓爲天下兵馬元帥左右固請廣平王帝曰廣平旣冢嗣安用元帥答曰太子從曰撫軍守曰監國元帥撫軍也莫宜於廣平王帝從之更詔倓典親軍以李輔國爲府司馬時張良娣有寵與輔國交構欲以動皇嗣者倓忠謇數爲帝言之由是爲良娣輔國所譖妄曰倓恨不總兵鬱鬱有異志帝惑偏語賜倓死俄悔悟明年廣平王收二京使李泌獻捷泌與帝雅素從容語倓事帝攺容曰倓於艱難時實自有力爲細人間欲害其兄我計社稷割愛而爲之所泌曰爾時臣在河西知其詳廣平於兄弟篤睦至今言建寧則嗚咽不自已陛下此言得之讒口耳帝泣下曰事已爾末耐何泌曰陛下嘗聞黃臺瓜乎髙宗有八子天后所生者四人自爲行而睿宗最幼長曰弘爲太子仁明孝友後方圖臨朝鴆殺之而立次子賢賢日憂惕每侍上不敢有言乃作樂章使工歌之欲以感悟上及後其曰種瓜黃臺下瓜熟子離離一摘使瓜好再摘令瓜稀三摘尙云可四摘抱蔓歸而賢終爲後所斥死黔中陛下今一摘矣愼無再帝愕然曰公安得是言是時廣平有大功亦爲後所構故泌因對及之廣平遂安及卽位追贈倓齊王大歷三年有詔以倓當艱難時首定大謀排眾議於中興有功乃進謚承天皇帝李素立傳素立孫至遠少秀悟撰周書令狐徳棻許其良史爲壁州刺史卒年四十八至遠父休烈亦有文終郪令年四十九世嘆其父子材不盡云歐陽詢傳詢子通早孤母徐教以父書懼其墮常遺錢使市父遺迹通乃刻意臨仿以求售數年書亞於詢父子齊名號大小歐陽體郎余令傳余令兄餘慶爲萬年令父知運嫌其酷將杖之餘慶避免父嘆曰國家用之矣吾尙柰何及爲禦史中丞復嘆曰郎氏危矣以憂死餘慶卒以貪殘廢徐齊聃傳齊聃字將道八歲能文子堅字元固幼有敏性齊聃姑爲太宗充容仲爲髙宗婕妤皆明圖史議者以堅父子如漢班氏子嶠字巨山父子相次爲學士路隋傳隋字南式父泌會盟平涼爲虜所執死焉時隋方嬰孺以恩授八品官逮長知父執虜中日夜號泣坐必西向不食肉母告以貌類泌者終身不引鏡元萬頃傳萬頃孫正修名節召詣京師以父詢倩老辭疾免史思明陷河內輦父匿山中賊以名購正度事急謂弟曰賊祿不可養親彼利吾名難免矣然不污身而死吾猶生也賊旣得誘以髙位瞋目固拒兄弟皆遇害父聞仰藥死路人爲哭蘇傳子頲遷給事中修文館學士拜中書舍人時同中書門下三品父子同在禁管朝廷榮之韋湊傳虛心字無逸維子爲工部尙書東京畱守弟虛舟爲刑部侍郎初維爲郎蒔柳於庭及虛心兄弟居郎省對之輒斂容自叔謙後至郎中者數人世號郎官家李渤傳渤字浚之父鈞殿中侍禦史以不能養母廢於世渤恥之不肯仕刻志於學與仲兄涉偕隱廬山柳公綽傳公綽子仲郢元和末及進士第牛僧孺辟武昌幕府有父風矩僧孺嘆曰非積習名教安及此耶仲郢方嚴尙气義事親甚謹每私居內齋束帶正色服用簡素父子更九鎭五爲京兆再爲河南皆不奏祥瑞不度浮屠急於摘貪吏濟單弱每旱潦必貸匱蠲負裏無逋家衣冠孤女不能自歸者斥稟爲婚嫁在朝非慶弔不至宰相第其迹略相同仲郢子珪遷右拾遺而給事中蕭仿鄭裔綽謂珪不能事父封還其詔仲郢訴其子冒處諫職爲不可謂不孝則誣請勒就養詔可始公綽治家埒韓滉及珪被廢士人愧悵鄭餘慶傳餘慶子澣本名涵累遷右補闕敢言無所諱憲宗謂餘慶曰涵卿令子而朕直臣也可更相賀薛舉傳舉子仁杲性賊悍多殺人火漸割以啖士取人倒縣以酢注鼻或杙其隱以求財𨿽舉殘猛亦惡之每戒曰汝材略足辦事而傷於虐終覆吾宗皇甫無逸傳無逸字仁儉京兆萬年人父誕隋並州總管府司馬漢王諒反逼之不從見殺無逸在長安聞變卽號慟人問故對曰吾父生平重節義必無苟免者頃訃至果然房元齡傳元齡字喬齊州臨淄人父彥謙仕隋開皇中天下混一皆謂隋祚方永元齡密白父曰上無功徳徒以周近親妄誅殺攘神器有之不爲子孫立長久計淆置嫡庶競侈僭相傾終當內相誅夷視今𨿽平其亡跬可須也彥謙驚曰無妄言會父疾綿十旬不解衣及喪勺飲不入口五日戴冑傳冑無子以兄子至徳爲後至徳幹封中累遷西臺侍郎同東西臺三品閱十數年父子繼爲宰相世詫其榮崔仁師傳仁師子挹挹子湜景龍三年遷兵部侍郎而挹爲禮部侍郎武徳以來父子同爲侍郎惟挹湜云景雲中拜中書令時挹以戶部尙書得謝而性貪數爲人請托以干湜湜多不從由是父子相失鄭善果傳善果父誠周大將軍討尉遲迥戰死善果方九歲以死事子襲爵家人爲其幼弗告也及受詔號慟不自勝善果從父兄元字徳芳隋沛國公譯之子譯事後母不謹隋文帝嘗賜孝經愧勗之至元亦以不孝聞士醜其行李百藥傳百藥子安期七歲父貶桂州遇盜將加以刃安期跪泣請代盜哀釋之安祿山傳祿山反至長安肆爲殘虐諸大將欲有咨決皆因嚴莊以見帳下李豬兒者本降豎幼事祿山謹甚使爲閹人愈親信祿山腹大垂膝每易衣左右共舉之豬兒爲結帶𨿽華淸賜浴亦許自隨及老愈肥曲隱常瘡旣叛不能無恚懼至是目復盲俄又得疽疾尢卞躁左右給侍無罪輒死或箠掠呵辱豬兒尢數𨿽嚴莊親倚時時遭笞靳故二人深怨祿山初慶緒善騎射未冠爲鴻臚卿賊僭號嬖段夫人愛其子慶恩欲立之慶緒懼不立莊亦疑難作不利己私語慶緒曰君聞大義滅親乎自古固有不得已而爲者慶緒陰曉曰唯唯又語豬兒曰汝事上罪可數乎不行大事死無日遂與定謀至徳二載正月朔祿山朝羣臣創甚罷是夜莊慶緒持兵扈門豬兒入帳下以大刀斫其腹祿山盲捫佩刀不得振幄柱呼曰是家賊俄而腸潰於�卽死年五十餘包以氈罽埋�下因傳疾甚僞詔立慶緒爲皇太子肅宗皇后吳氏傳肅宗在東宮宰相李林甫陰構不測太子內憂鬢髮斑禿後入謁元宗見不悅因幸其宮顧庭宇不汛掃樂器塵蠹左右無嬪侍帝愀然謂髙力士曰兒居處乃爾將軍叵使我知乎詔選京兆良家子五人虞侍太子力士曰京兆料擇人得以藉口不如取掖廷衣冠子可乎詔可得三人而後在中因蒙幸李�傳安祿山度河�坐畱守府城陷執�害之�十餘子江涵沨瀛等同遇害惟源彭脫源八歲家覆俘爲奴轉側民間及史朝義敗故吏識源於洛陽者贖出之歸其宗屬代宗聞授河南參軍遷司農主簿以父死賊手常悲憤不仕不娶絕酒葷惠林佛祠者�舊墅也源依祠居闔戶日一食祠殿其先寢也每過必趨未始踐階自營墓爲終制時時偃臥埏中長慶初年八十矣禦史中丞李徳裕表薦源曰賈誼稱守圉捍敵之臣死城郭封疆天寶時士罕伏節逆羯始興委符組棄城郭者不爲恥而�約義同列守位自如抵刃就終臣節之光由�始而源天與至孝絕心祿仕五十餘年常守沈默理契深要一辭開析百慮洗然抱此眞節棄於淸世臣竊爲陛下惜之穆宗下詔曰昔盜起幽陵振蕩河洛贈太尉�處難居首正色就死兩河聞風再固危壁殊節卓焉到今稱之源有曾參之行巢父之操泊然無營汔此髙年夫褒忠所以勸臣節也旌孝所以激人倫也鎭澆浮莫如尙義厚風俗莫如尊老舉是四者大儆於時其以源守諫議大夫賜緋魚袋河南尹遣官惇諭上道帝自遣使者持詔書袍笏卽賜又賜絹二百匹源頓首受詔謂使者曰伏疾年耄不堪趨拜卽附表謝辭吐哀愨一無受尋卒史思明傳思明僭號大燕以朝義爲懷王上元二年二月思明以計敗光弼兵於北邙王師棄河陽懷州京師震恐益兵屯陜州思明遂西使朝義爲先鋒身自宜陽繼進朝義攻陜敗於姜子�退壁永寧思明大怒召朝義並駱悅蔡文景許季常將誅而釋之詫曰朝義怯不能成我事欲追朝淸自副又敕朝義築三角城居糧終日畢未塓而思明至怒不如約辭曰士疲少息耳思明曰汝惜士而違我令邪據鞍畢塓乃去顧曰朝下陜夕斬是賊朝義懼思明居傳捨令所愛曹將軍擊刁鬥呵衛駱悅等被讓卽共說朝義曰向兵敗悅與王死無日不如召曹將軍同計大事朝義面不應悅曰王誠不忍吾等且歸唐不得事王矣朝義許之令季常以言動曹將軍曹將軍畏諸將不敢拒思明愛優諢寢食常在側優者以其忍恨之是夜思明驚據�叱�優問故答曰我夢羣鹿度水鹿死而水干云何俄如匽優相謂曰胡命盡乎少選悅以兵入問思明所在未對輒殺數人共指匽思明知有亂逾垣出至廏下將乘馬走悅麾下周子俊射其臂墜問難所起曰懷王也思明曰旦日失言宜有此然殺我太早使我不得至長安大呼懷王三曰囚我可也無取殺父名復罵曹將軍曰胡誤我左右反接縛之送柳泉傳捨悅還報朝義曰驚聖人否損聖人否悅曰無有時周贄許叔冀以後軍屯福昌季常叔冀子也朝義令告之贄聞驚僕地賊領兵還贄等出迎悅惡其二乃殺贄次柳泉悅畏眾不厭縊殺思明以氈裹屍橐它負還東京朝義乃卽位李義琰傳義琰子巢幼豪俊善騎射而不治細行義琰嘗拘之絕其交遊後亡走闕下獻書陳利害拜監察禦史趙弘智傳弘智兄弘安曾孫矜舉明經調舞陽主簿吳少誠反以縣歸徙襄城主簿賜牙緋歷襄城丞客死柳州官爲斂葬後十七年子來章始壯自襄陽往求其喪不得野哭再閱旬卜人秦爲筮曰金食其墨而火以貴其墓直丑在道之右南有貴神冢土是守宜遇西人深目而�乃其得實明日有老人過其所問之得矜墓直社北遂歸葬弘安墓次時人哀來章孝皆爲出涕云李晟傳晟有十五子其聞者願憲訴聽云願少謙謹晟立功時諸子未官宰相以聞卽日召授太子賓客上柱國故事柱國門列戟遂父子皆賜訴字元直行己儉約其昆弟賴家勛貴飾輿馬矜室廬惟訴所處乃父時故院無所增廣始晟克京師市不攺肆愬平蔡亦如之功名之奇近世所未有聽字正思七歲以蔭爲協律郎父吏少之不甚敬聽輒使鞭之晟奇其才馬燧傳燧子暢少以蔭至鴻臚少卿建中中燧討賊山東暢畱京師於是大旱朝廷議括商旅緡錢多亡命入南山爲盜暢客單超俊李云端等竊議以爲事且危暢是其言遣奴諫燧班師燧怒執奴以聞使兄炫拘暢請罪帝方倚燧貸不問但誅其客敕炫賜暢杖三十然亦罷括商人令李賀傳賀七歲能文以父名晉肅不肯舉進士愈爲作諱辧然卒亦不就舉張說傳說子均亦能文自太子通事舍人累遷主爵郎中中書舍人開元十七年說授左丞相校京官考注均考曰父教子忠古之善訓王言帝載尢難以任庸以嫌疑而撓紀綱考上下當時亦不以爲私韓休傳休子滉字太衝𨿽宰相子性節儉衣裘茵衽十年一易甚暑不執扇居處陋薄取庇風雨門當列戟以父時第門不忍壞乃不請堂先無挾廡弟洄稍增補之滉見卽撤去曰先君容焉吾等奉之常恐失墜若摧圯繕之則已安敢攺作以傷儉徳居重位淸潔疾惡不爲家人資產自始仕至將相乘五馬無不終櫪下滉子臯字仲聞父喪徳宗遣使弔問俾論撰滉行事號泣承命立艸數千言以進帝嘉之臯貌類父旣孤不復視鑑張嘉貞傳嘉貞子延賞延賞子弘靖薊軍亂囚弘靖後弘靖子文規爲吏部員外郎右丞韋溫劾文規父昔被囚逗畱不赴難不宜任省署出爲安州刺史韓弘傳弘子公武字從偃起家衛尉主簿爲宣武行營兵馬使以討蔡功檢校左散騎常侍鄜坊等州節度使弘入朝爲右金吾將軍弘出河中弘弟充徙宣武乃曰二父居重鎭我以孺子又當執金吾職乎因固辭攺右驍衛大將軍性恭遜不以富貴自處劉怦傳怦子濟怦病詔濟假州事及怦卒嗣節度王承宗叛濟伐之進攻安平久不拔濟命次子總以兵八千先登日中拔其城會赦承宗進中書令濟之出以長子緄攝畱務總爲行營都知兵馬使濟病甚總與左右張�成國寶及帳內親近謀殺濟乃使人詐從京師來曰朝廷以公前屯瀛州逗畱詔副大使代節度明日復使人曰詔節至太原矣又使人走呼曰過代矣舉軍驚濟憤且怒不知所爲誅主兵大將數十人及素與緄厚善者亟追緄以�兄臯代畱事濟自朝至中昃不食渴索馳漿總使吏唐弘實置毒濟飲而死年五十四緄至涿州總矯濟命殺之乃發喪贈太師謚曰莊武總性陰賊尢險譎已毒父卽領軍政朝廷不知其姦故詔嗣節度封楚國公劉褘之傳褘之臨誅洗沐神色自若命其子執筆占爲表子號塞不能書褘之乃自捉筆得數紙詞懇哀到人皆傷之吉頊傳頊洛州河南人父哲爲易州刺史坐賕當死頊往見武承嗣自陳有二女弟請侍王巾盥者承嗣喜以犢車迎之三日未言問其故答曰父犯法且死故憂之承嗣爲表貸哲死遷頊龍馬監李多祚傳張柬之以敬暉李湛總禁兵與多祚請太子至元武門斬關入復位湛遷大將軍封趙國公湛者義府最幼子字興宗初義府以立武后故得宰相而湛爲中興功臣世不以其父惡爲貶云竇參傳參遷奉先尉男子曹芬兄弟隸北軍醉暴其妹父救不止恚赴井死參當兄弟大辟眾請俟免喪參曰父繇子死若以喪延是殺父不坐皆搒殺之一縣畏伏田弘正傳季安侈汰銳殺罰弘正從容規切軍中賴之子布幼機悟弘正戍臨淸布知季安且危密白父請以眾歸朝弘正奇之及弘正徙成徳以布爲河陽節度使父子同日受命時韓弘與子公武亦皆領節度史孝章傳孝章字得仁資修謹父憲誠以戰力奮賓客用挽彊擊劍相矜孝章獨退讓如諸生稱道皆詩書魏博節度李訴閱大將子弟籍於軍孝章願以文署職訴奇之檄試都督府參軍憲誠得魏遷士曹參軍孝章見父數姦命內非之承間諫曰大河之北號富彊然而挺亂取地天下指河朔爲叛逆徒今大人身封侯家富不貲非痛洗漑竭節事上恐吾踵不旋禍且至因涕下沾襟父粗武不盡聽文宗賢之特授孝章節度副使累遷檢校左散騎常侍父欲助李同捷孝章切爭憲誠稍憚其義又勸出師討同捷自明帝益嘉之進檢校工部尙書及兵出父敕孝章統之入朝勞予蕃厚憲誠亦上書求覲帝知非憲誠意特緣孝章悟發故分相衛澶而授孝章節度使未至魏人亂父卒死於軍帝念史氏禍而卹孝章故奪喪拜右金吾衛將軍徙節度鄜坊進檢校戶部尙書久之自邠寧以病丐還卒於行年三十九贈尙書右僕射孝章本名唐後攺今名符令奇傳令奇沂州臨沂人初爲盧龍軍裨將會幽州亂挈子璘奔昭義節度使薛嵩署爲軍副嵩卒田承嗣盜其地引令奇爲右職田悅拒命馬燧敗之洹水令奇密語璘曰吾閱世事多矣自安史干紀無�類吾觀田氏覆亡無時安用苟旦夕系縲京師宗族屠地汝能委質朝廷爲唐忠臣吾亦名揚後世矣璘泣曰悅忍人也近禍可畏答曰今王師四合吾屬俎中醢兒今行吾死不朽不行吾亦死屍疊逆地云何璘俯泣不能對初悅與李納會濮陽因乞師納分麾下隨之至是納兵歸齊使璘以三百騎護送璘與父嚙臂別乃以眾降燧璘之出與三子同降悅怒引令奇切讓令奇罵曰爾忘義背主旦夕死吾教子以順殺身庸何悔鈞死愈爾遠矣悅怒奮而起令奇臨刑色不變年七十九夷其家燧署璘爲軍副詔拜特進封義陽郡王旣聞父見害號絕泣血燧表其冤加檢校左散騎常侍賜晉陽第一區祁田五十頃贈令奇戶部尙書璘字元亮璘之降母匿裏中獨免及悅死詔迎於魏賜宴別殿令狐楚傳楚子綯綯子滈避嫌不舉進士綯輔政而滈與鄭顥爲姻家怙勢驕偃通賓客招權以射取四方財貨皆側目無敢言懿宗嗣位數爲人白髮其罪故綯去宰相因丐滈與羣進士試有司詔可是歲及第諫議大夫崔瑄劾奏綯以十二月去位而有司解牒盡十月屈朝廷取士法爲滈家事請委禦史按實其罪不聽滈乃以長安尉爲集賢校理稍遷右拾遺史館修撰詔下左拾遺劉蛻起居郎張云交疏指其惡且言綯用李琢爲安南都護首亂南方贓虐流著使天下兵戈調斂不給琢本進賂於滈滈爲人子陷綯於惡顧可爲諫臣乎又劾綯大臣當調護國本而大中時乃引諫議大夫豆盧籍刑部侍郎李鄴爲夔王等侍讀亂長幼序使先帝貽厥之謀幾不及陛下且滈居當時謂之白衣宰相滈未嘗舉進士而妄言已解使天下謂無解及第不已罔乎滈亦懼求換他官攺詹事府司直綯方守淮南上奏自治帝爲貶云爲興元少尹蛻華陰令滈亦湮厄不振死張琇傳琇河中解人父審素爲嶲州都督有陳纂仁者誣其冒戰級私庸兵元宗疑之詔監察禦史楊汪卽按纂仁復告審素與總管董堂禮謀反於是汪收審素系雅州獄馳至嶲州按反狀堂禮不勝忿殺纂仁以兵七百圍汪脇使露章雪審素罪旣而吏共斬堂禮汪得出遂當審素實反斬之沒其家琇與兄�尙幼徙嶺南久之逃還汪更名萬頃�時年十三琇少二歲夜狙萬頃於魏王池�斫其馬萬頃驚不及斗爲琇所殺條所以殺萬頃狀系於斧奔江南將殺構父罪者然後詣有司道汜水吏捕以聞中書令張九齡等皆稱其孝烈宜貸死侍中裴耀卿等陳不可帝亦喟然謂九齡曰孝子者義不顧命殺之可成其志赦之則虧律凡爲子孰不願孝轉相讎殺遂無已時卒用耀卿議議者以爲冤帝下詔申諭乃殺之臨刑賜食�不能進琇色自如曰下見先人復何恨人莫不閔之爲誄揭於道斂錢爲葬北邙尙恐讎人發之作疑冢使不知其處太宗時有卽墨人王君操父隋末爲鄕人李君則所殺亡命去時君操尙幼至貞觀時朝世更易而君操窶孤仇家無所憚詣州自言君操密挾刃殺之剔其心肝啖立盡趨告刺史曰父死凶手歷二十年不克報乃今刷憤願歸死有司州上狀帝爲貸死髙宗時絳州人趙師舉父爲人殺師舉幼母攺嫁仇家不疑師舉長爲人庸夜讀書久之手殺讎人詣官自陳帝原之永徽初有同官人周智壽父爲族人所害智壽與弟智爽候諸塗擊殺之相率歸有司爭爲首有司不能決者三年或言弟始謀乃論死臨刑曰讎已報死不恨智壽自投地委頓身無完膚智爽血盡乃已見者傷之武后時下邽人徐元慶父爽爲縣尉趙師韞所殺元慶變姓名爲驛家保久之師韞以禦史捨亭下元慶手殺之自囚詣官後欲赦死左拾遺陳子昂議曰先王立禮以進人明罰以齊政枕幹讎敵人子義也誅罪禁亂王政綱也然無義不可訓人亂綱不可明法聖人修禮治內飭法防外使守法者不以禮廢刑居禮者不以法傷義然後暴亂銷廉恥興天下所以直道而行也元慶報父讎束身歸罪𨿽古烈士何以加然殺人者死畫一之制也法不可二元慶宜伏辜傳曰父讎不同天勸人之教也教之不苟元慶宜赦臣聞刑所以生遏亂也仁所以利崇徳也今報父之讎非亂也行子之道仁也仁而無利與同亂誅是曰能刑未可以訓然則邪由正生治必亂作故禮防不勝先王以制刑也今義元慶之節則廢刑也迹元慶所以能義動天下以其忘生而趨其徳也若釋罪以利其生是奪其徳虧其義非所謂殺身成仁全死忘生之節臣謂宜正國之典置之以刑然後旌閭墓可也時韙其言後禮部員外郎柳宗元駁曰禮之大本以防亂也若曰無爲賊虐凡爲子者殺無赦刑之大本亦以防亂也若曰無爲賊虐凡爲治者殺無赦其本則合其用則異旌與誅不得並也誅其可旌玆謂濫黷刑甚矣旌其可誅玆謂僭壞禮甚矣若師韞獨以私怨奮吏气虐非辜州牧不知罪刑官不知問上下蒙冒�號不聞而元慶能處心積慮以衝讎人之胸介然自克卽死無憾是守禮而行義也執事者宜有慚色將謝之不暇而又何誅焉其或父不免於罪師韞之誅不愆於法是非死於吏也是死於法也法其可讎乎讎天子之法而戕奉法之吏是悖驁而陵上也執而誅之所以正邦典而又何旌焉禮之所謂讎者冤抑沈痛而號無告也非謂抵罪觸法陷於大戮而曰彼殺之我乃殺之不議曲直暴寡�弱而已春秋傳曰父不受誅子復讎可也父受誅子復讎此推刃之道復讎不除害今若取此以斷兩下相殺則合於禮矣且夫不忘讎孝也不愛死義也元慶能不越於禮服孝死義是必達理而聞道者也夫達理聞道之人豈其以王法爲敵讎者哉議者反以爲戮黷刑壞禮其不可以爲典明矣請下臣議附於令有斷斯獄者不宜以前議從事憲宗時衢州人余常安父叔皆爲里人謝全所殺常安八歲已能謀復讎十有七年卒殺全刺史元錫奏輕比刑部尙書李墉執不可卒抵死又富平人梁悅父爲秦果所殺悅殺讎詣縣請罪詔曰在禮父讎不同天而法殺人必死禮法王教大端也二說異焉下尙書省議職方員外郎韓愈曰子復父讎見於春秋於禮記周官子若史不勝數未有非而罪者最宜詳於律而律無其條非闕文也蓋以爲不許復讎則傷孝子之心許復讎則人將倚法顓殺無以禁止夫律𨿽本於聖人然執而行之者有司也經之所明者制有司者也丁寧其義於經而深沒其文於律者將使法吏一斷於法而經術之士得引經以議也周官曰凡殺人而義者令勿讎讎之則死義者宜也明殺人而不得其宜者子得復讎也此百姓之相讎者也公羊子曰父不受誅子復讎可也不受誅者罪不當誅也誅者上施下之辭非百姓相殺也周官曰凡報仇讎者書於士殺之無罪言將復讎必先言於官則無罪也復讎之名𨿽同而其事各異或百姓相讎如周官所稱可議於今者或爲官吏所誅如公羊所稱不可行於今者周官所稱將復讎先告於士若孤羸弱抱微志而伺敵人之便恐不能自言未可以爲斷於今也然則殺之與赦不可一宜定其制曰有復父讎者事發具其事下尙書省集議以聞酌處之則經無失指矣有詔以悅申冤請罪詣公門流循州穆宗世京兆人康買得年十四父憲責錢於云陽張��醉拉憲危死買得以�驕悍度救不足解則舉鍤擊其首三日�死刑部侍郎孫革建言買得救父難不爲暴度不解而擊不爲凶先王制刑必先父子之親春秋原心定罪周書諸罰有權買得孝性天至宜賜矜宥有詔減死皇甫湜傳湜字持正睦州新安人一日命其子錄詩一字誤詬躍呼杖杖未至嚙其臂血流趙隱傳隱父存約辟署興元李絳府值軍亂被害隱以父死難與兄騭廬墓幾十年闔門誦書不應辟召盧奕傳奕黃門監懷愼少子謹重寡欲斤斤自修與兄奐名相上下而剛毅過之拜禦史中丞自懷愼奐及奕三居其官淸節似之時傳其美奕子杞杞子元輔字子望少以淸行聞元輔端靜介正能紹其祖故歷顯劇而人不以杞之惡爲累云賈直言傳直言河朔舊族也父道衝以藝待詔代宗時坐事賜鴆將死直言紿其父曰當謝四方神祗使者少怠輒取鴆代飲迷而踣明日毒潰足而出久乃蘇帝憐之減父死俱流嶺南直言由是躄王少元傳少元博州聊城人父隋末死亂兵遺腹生少元甫十歲問父所在母以告卽哀泣求屍時野中白骨覆壓或曰以子血漬而滲者父胔也少元鑱膚閱旬而獲遂以葬創甚彌年乃興貞觀中州言狀拜徐王府參軍劉審禮傳儀鳳三年吐蕃寇涼州副中書令李敬元討之遇虜靑海上與戰敬元逗撓不前審禮敗爲虜執其子尙乘直長殆庶及延景詣闕待罪請入賊以贖有詔審禮徇忠以沒非有罪宜各還職特詔殆庶弟易從省之旣至而審禮卒易從晝夜哭不止吐蕃哀其志乃還父屍徒跣萬里扶護以歸見者流涕韋貫之傳貫之子溫字弘育方十一舉兩經及第以拔萃髙等補咸陽尉父愕然疑假權謁進召而試諸廷文就無畱思喜曰兒無愧矣甄濟傳濟字孟成安祿山反使蔡希徳封刀召之不起濟生子逢以父名不得在國史欲詣京師自言元和中袁滋表濟節行與權臯同科宜載國史有詔贈濟祕書少監而逢與元稹善稹移書於史館修撰韓愈曰濟棄去祿山及其反有名號又逼致之執不起卒不污其名夫辧所從於居易之時堅其操於利仁之世而猶選懦者之所不爲蓋怫人之心難而害己之避深也至天下大亂死忠者不必顯從亂者不必誅而眷眷本朝甘心白刃難矣哉若甄生者弁冕不加其身祿食不進其口直布衣一男子耳及亂則延頸受刃分死不回不以不必顯而廢忠不以不必誅而從亂在古與今蓋百一焉愈答曰逢能行身幸於方州大臣以標目其先人事載之天下耳目徹之天子追爵其父第四品赫然驚人逄與其父俱當得書矣由是父子俱顯名劉子元傳子元名知幾年十二父藏器爲授古文尙書業不進父怒楚督之及聞爲諸兄講春秋左氏冒往聽退輒辧析所疑嘆曰書如是兒何怠父奇其意許授左氏逾年遂通覽羣史與兄知柔俱以善文詞知名子元子貺餗父子三人更�史官著史例頗有法柳芳傳芳子冕字敬叔博學�文辭且世史官父子並居集賢院歷右補闕史館修撰楊愼矜傳愼矜父隆禮爲太府卿歲常愛省數百萬愼矜沈毅任气健而才初爲汝陽令有治稱隆禮罷太府元宗訪其子可代父任者宰相以愼余愼矜愼名皆得父淸白帝擢愼矜監察禦史知太府出納愼余太子舍人主長安倉愼名大理評事爲含嘉倉出納使被眷尢渥哥舒翰傳翰子曜字子明李希烈陷汝州詔拜曜東都汝州行營節度使將鳳翔邠寧涇原奉天好畤兵萬人討希烈帝召見問曰卿治兵孰與父賢對曰先臣臣安敢比但斬長蛇殪封豕然後待罪私室臣之願也帝曰爾父在開元時朝廷無西憂今朕得卿亦不東慮張浚傳浚字禹川遷左僕射致仕居洛全忠脇帝東遷浚聞曰乘輿卜洛則大事去矣蓋知其將篡也全忠畏浚構它鎭兵使全義遣牙將如盜者夜圍墅殺之屠其家百餘人實天復二年十二月始浚素厚永寧史葉彥彥知其謀以告浚子格浚度不免父子相持泣曰畱則俱死不如去以存吾嗣格拜而辭彥率士三十人送之溯漢入蜀後事王建少子播間道走淮南依楊行密時行密得承制除拜播請每除吏必紫極宮元宗像前致制誥於案乃出之示不忘朝廷且欲雪家冤而不克終廣陵

父子部紀事七玉泉子裴勛質貌�麼而性尢率易嘗與父坦會飲坦令飛盞每屬其人輒目諸狀坦付勛曰矮人饒舌破車饒楔裴勛十分勛飲訖而復盞曰蝙蝠不自見笑他梁上燕十一郎十分坦第十一也坦怒笞之又慈恩寺連接曲江京輦勝景每歲新得第者畢列姓名於此勛嘗與親屬遊見其父及家榜率多物故謂人曰此皆鬼錄也其輕薄如此隋唐嘉話許髙陽敬宗奏流其子昂於嶺南及敬宗死博士袁思古議謚曰謬昂子彥伯於眾中將擊之袁曰今爲賢尊報讎何爲反怒彥伯慚而止褚遂良其父亮尙在乃別開門敕嘗有以賜遂良使者由正門而入亮出曰渠自有門明皇雜錄明皇幸蜀傳位賈至撰冊進稿上曰昔先帝誥命乃父爲之今玆辭命乃出爾手兩朝盛典出卿父子眞可謂繼美矣至頓首流涕小學外篇柳公綽居外藩其子每入境郡邑未嘗知旣至每出入常於戟門外下馬呼幕賓爲丈皆許納拜未嘗笑語款洽杜陽雜編魚朝恩專權使气公卿不敢仰視宰臣或決政事不預謀者則眥睚曰天下之事豈不由我乎於是上惡之而朝恩幼子曰令徽年十四五始給事於內殿上以朝恩故遂特賜綠焉未浹旬月同列黃門位居令徽上者因敍立於殿前恐其後至遂爭路以進無何誤觸令徽臂乃馳歸告朝恩以班次居下爲同列所欺朝恩怒翌日於上前奏曰臣幼男令徽位處眾僚之下願陛下特賜金章以超其等上未及語而朝恩已令所司捧紫衣而至令徽卽謝於殿前上𨿽知不可彊謂朝恩曰卿兒著章服大宜稱也魚氏在朝動無畏憚他皆仿此其同列黃門尋遭斥逐於嶺表及朝恩被誅天下無不快焉上寬厚之徳出於天然爲兒時常爲元宗器之每坐於玉案前熟視上貌謂武惠妃曰此兒甚有異相他日亦是吾家一有福天子也因命取上淸珠以絳紗裹之系於頸上上淸珠卽開元初罽賓國所貢其珠光明潔白可照一室視之則出仙人玉女云鶴絳節之象搖動於其中及上卽位寶庫中往往有神光異气掌庫者具以事告上曰豈非上淸珠耶遂令出之絳紗猶在乃泫然流涕徧示羣臣曰此我爲兒時明皇所賜也遂令貯之於翠玉函置之於臥內忽有水旱兵革之災上每虔祝之無不應驗資暇錄貞元初穆寧爲和州刺史其子禦史中丞贊給事中質及員賞寧命諸子直饌稍不如意則杖之諸子將至直日必探求珍異羅於尊俎然而未嘗免笞叱給事直饌鼎前有熊白及座修忽曰白肥而修瘠相滋其宜乎卽以白裹修和之而進寧果再飽飯訖曰誰直可與杖俱來於是罰如常數將拜杖遽命前曰如此味奚進之晚邪卓異記父子皆自揚州再入爲相李吉甫子徳裕按國朝繼世爲相者數子惟吉甫徳裕皆自揚州節度再入爲相則無其匹況吉甫以忠明博達事憲宗徳裕以淸直無黨事武宗今上踐祚起而用之與蘇父子相望爲優劣兄頲不再相再相者則徳裕之盛爲難及也摭言楊汝士尙書鎭東川其子知溫及第開宴汝士命營妓人與紅綾一匹詩曰郎君得意及靑春蜀國將軍又不貧一曲髙歌紅一匹兩頭娘子拜夫人杜甫醉後厲聲問嚴武曰公是嚴挺之子武色變曰僕乃杜審言兒朝野僉載尙書右丞陸餘慶轉洛州長史其子嘲之曰陸餘慶筆頭無力觜頭硬一朝受詞詔十日判不竟送案褥下餘慶得而讀之曰必是那狗遂鞭之因話錄肅宗在春宮嘗與諸王從元宗詣太淸宮有龍見於殿之東梁元宗目之顧問諸王有所見乎皆曰無之問太子太子俯而未對上問頭在何處曰在東上撫之曰眞我兒也安祿山入覲肅宗屢言其不臣之狀元宗無言一日召太子諸王擊球太子潛欲以鞍馬傷之密謂太子曰吾非不疑但此胡無尾汝姑置之沈吏部傳師性不流不矯待物以和觀察三方皆脂膏之地去鎭無餘蓄京城居處隘陋不加一椽所辟賓僚無非名士身沒之後家至貧苦二子繼業並致時名又以報施不妄公先君禮部員外郎旣濟撰建中實錄體裁精簡𨿽宋朝範裴亦不能過自此之後無有比者繼世爲史官及出鎭湖南江西奉詔在鎭修憲宗實錄當時榮之元宗問黃翻綽是勿兒得人憐對曰自家兒得人憐時楊貴妃寵極中宮號祿山爲子肅宗在春宮常危懼上聞翻綽言俯首久之注是勿兒猶言何兒文宗欲以韋宣州溫爲翰林學士韋以先父遺命懇辭上後謂次對官曰韋溫朕每欲用之皆辭訴又安用韋溫聲色俱厲戶部崔侍郎蠡進曰韋溫稟其父遺命耳上曰溫父不令其子在翰林是亂命也豈謂之理乎崔曰凡人子能遵理命已是至孝況能稟亂命而不攺者此則尢可嘉之陛下不可怪也上曰然乃止汾陽王在河中禁無故走馬犯者死南陽夫人乳母之子抵禁都虞候杖殺諸子泣告於王言虞候縱橫之狀王叱而遣之明日對賓僚吁嘆者數四眾皆不曉徐問之王曰某之諸子皆奴才也遂告以故曰伊不賞父之都虞候而惜母之阿你兒非奴才而何虎薈許坦十歲隨父入山采藥父爲虎所噬卽號叫以杖擊之虎走父得全唐太宗聞之謂侍臣曰坦𨿽幼童能致命救親至孝可嘉授文林郎賜帛五十匹避暑漫抄安祿山敗史思明繼逆至東都遇櫻桃熟其子在河北欲寄遺之因作詩同去詩曰櫻桃一籠子半赤半已黃一半與懷王一半與周至詩成皆贊美之曰明公此詩大佳若能言一半周至一半懷王卽與黃字聲勢稍穩思明大怒曰我兒豈可居周至之下周卽其傅也童子通神錄姜澄十歲時父苦無紙澄乃燒糠協竹爲之以供父澄小名洪兒鄕人號洪兒紙浣花旅地記杜甫寓蜀每蠶熟卽與兒躬行而乞曰如或相憫惠我一絲兩絲文覽杜甫子宗武以詩示阮兵曹兵曹答以石斧一具隨使並詩還之宗武曰斧父斤也兵曹使我呈父加斤削也俄而阮聞之曰誤矣欲子斫斷其手此手若存天下詩名又在杜家矣晉公遺語李輔國葬父碑石用豆屑一千團磨瑩如紫玉碑字四面鐫葵花三百朵松雜錄唐中宗嘗召宰相蘇李嶠子進見二子皆童年上近撫於赭袍前賜與甚厚語二子曰爾自憶所通書可奏者爲吾言之頲應曰木從繩則直後從諫則聖嶠子曰斫朝涉之脛剖賢人之心上曰蘇有子李嶠無兒事詞類奇韋康字元將代父瑞爲荊州刺史父出止傳捨康入官時人榮之國史補元和末有敕申明父子兄弟無同省之嫌自是楊於陵任尙書其子嗣復歷郎署兄弟分曹者亦數家順宗風噤不言太子未立牛美人有異志上召學士鄭絪於小殿令艸立儲詔絪搦管不請而書立嫡以長四字跪而上呈帝深然之乃定衢州余氏子名長安父叔二人爲同郡方全所殺長安八歲自誓十七乃復讎大理斷死刺史元錫奏言臣伏見余氏一家遭橫禍死者實二平人蒙顯戮者乃一孝子又引公羊傳父不受誅子得讎之義請下百僚集議其可否詞甚哀切時裴中書�當國李刑部墉司刑事竟不行有老儒薛伯髙遺錫書曰大司寇是俗吏執政柄乃小生余氏之子宜其死矣嘉話錄杜相鴻漸之父名鵬舉父子而似兄弟之名蓋有由也鵬舉父嘗有所之見一大碑云是宰相碑已作者金塡其字未作者刊名於上杜問曰有杜家兒否曰有任自看之記得姓下是鳥偏旁曳腳而忘其字乃名鵬舉而謂之曰汝不爲相卽世世名鳥旁而曳腳也鵬舉生鴻漸而名字亦前定矣況其官與壽乎傳信記蘇初未知頲常處頲於馬廏中與傭僕雜作一日有客詣候於廳所頲擁篲趨庭遺墜文書客取視之乃詠昆侖奴詩也其詞曰指頭十挺墨耳朵兩張起客心異之而出與客淹畱客笑語之餘因詠其詩並言形貌問何人非足下宗族庶孽耶若加禮收舉必蘇氏之令子也自是稍稍親之適有人獻兔懸於廊廡間乃召頲詠之立呈詩曰兔子死闌殫持來掛竹竿試將明鏡照何異月中看大驚奇驟加禮敬頲由是學問日新文章蓋代及上平內難一夕間制詔絡繹無非頲出代稱小許公也全唐詩話楊敬之字茂孝文宗命爲祭酒兼太常少卿是日二子戎載登科時號楊家三喜東觀奏記上延英聽政問宰臣白敏中曰憲宗遷座景陵龍輴行次忽值風雨六宮百官盡避去惟有一山陵使胡而長攀靈駕不動其人姓氏爲誰爲我言之敏中奏景陵山陵使令狐楚上曰有兒否敏中奏長子緒見任隨州刺史上曰可任宰相否敏中曰緒小患風痺不任大用次子綯見任湖州刺史有臺輔之器上曰追來翌日授考功郎中知制誥到闕召充翰林學士間歲遂立爲相時人感嘆敏中亮直無隱不掩人於上上因讀元和實錄見故江西觀察使韋丹政事卓異問宰臣孰爲丹後宰臣周墀奏臣近任江西觀察使見丹行事余風遺愛至今在人其子宙見任河陽觀察判官上曰速與好官持憲者聞之奏爲侍禦史雞肋唐張文瓘髙宗時爲侍中四子皆至三品人謂之萬石張家柳氏舊聞肅宗爲太子常侍膳尙食置熟俎有羊臂臑上顧使太子割肅宗旣割余污漫在手以餅潔之上熟視不懌肅宗徐舉余餅啖之上甚悅謂太子曰福當如此愛惜容齋三筆唐楊涉爲人和厚恭謹哀帝時自吏部侍郎拜相時朱全忠擅國涉聞當爲相與家人相泣謂其子凝式曰此吾家之不幸也必爲汝累二年全忠篡逆涉爲押傳國寶使凝式曰大人爲唐宰相而國家至此不可謂之無過況手持天子璽綬與人𨿽保富貴柰千載何盍辭之涉大駭曰汝滅吾族神色爲之不寧者數日凝式病其父失節托於心疾歷五代十二君佯狂不仕五代史唐本紀存勗克用長子也初克用破孟方立於邢州還軍上黨置酒三垂岡伶人奏百年歌至於衰老之際聲辭甚悲坐上皆淒愴時存勗在側方五歲克用慨然捋須指而笑曰吾行老矣此奇兒也後二十年其能代我戰於此乎張策傳策父同爲唐容管經略使策少聰悟好學通章句父同居洛陽惇化裏浚井得古鼎銘曰魏黃初元年春二月匠吉千同以爲奇策時年十三居同側啟曰漢建安二十五年曹公薨攺元延康是歲十月文帝受禪又攺黃初是黃初元年無二月也銘何謬邪同大驚異之王延傳延字世美權知貢舉吏部尙書盧文紀與故相崔協有隙是時協子頎方舉進士文紀謂延曰吾嘗譽子於朝貢舉選士當求實效無以虛名取人昔有越人善泅生子方睟其母浮之水上人怪而問之則曰其父善泅子必能之若是可乎延退而笑曰盧公之言爲崔協也恨其父遂及其子邪明年選頎甲科人皆稱其公趙傳其先靑州人幼與羣兒戲道中部分行伍指顧如將帥𨿽諸大兒皆聽其節度其父叔文見之驚曰大吾門者此兒也劉贊傳贊魏州人也父玭爲縣令贊始就學衣以靑布衫襦每食則玭自肉食而別以蔬食食贊於�下謂之曰肉食君之祿也爾欲之則勤學問以干祿吾肉非爾之食也由是贊益力學蘇逢吉傳逢吉長安人也漢髙祖鎭河東父悅爲髙祖從事逢吉常代悅作奏記悅乃言之髙祖髙祖召見逢吉精神爽秀憐之乃以爲節度判官石昂傳昂父好學平生不喜佛說父死昂於柩前誦尙書曰此吾先人之所欲聞也禁其家不可以佛事污吾先人李周傳周字通理父矩遭世亂不仕嘗謂周曰邯鄲用武之地今世道未平汝當從軍旅以興吾門周年十六爲內丘捕賊將以勇聞崔梲傳梲字子文性至孝其父涿病不肯服藥曰死生有命何用藥爲梲屢進醫藥不納每賓客問疾者梲輒拜迎門外涕泣而告之涿終不服藥而卒梲居喪哀毀周世宗家人傳周太祖聖穆皇后柴氏無子養後兄守禮之子以爲子是爲世宗守禮字克讓以后族拜銀靑光祿大夫檢校吏部尙書兼禦史大夫世宗卽位加金紫光祿大夫檢校司空光祿卿致仕居於洛陽終世宗之世未嘗至京師而左右亦莫敢言第以元舅禮之而守禮亦頗恣橫嘗殺人於市有司以聞世宗不問是時王溥汪晏王彥超韓令坤等同時將相皆有父在洛陽與守禮朝夕往來惟意所爲洛陽人多畏避之號十阿父守禮卒年七十二梁博王友文傳友文字徳明本姓康名勤幼美風姿好學善談論頗能爲詩太祖養以爲子太祖領四鎭以友文爲度支鹽鐵制置使太祖用兵四方友文徵賦聚斂以供軍費太祖卽位以故所領宣武宣義天平護國四鎭徵賦置建昌宮總之以友文爲使封博王太祖幸西都友文畱守東京庶人友珪者太祖初鎭宣武略地宋亳間與逆旅婦人野合而生也長而辯黠多智博王友文多材藝太祖愛之而年又長太祖卽位嫡嗣未立心嘗屬友文太祖自張皇后崩無繼室諸子在鎭皆邀其婦入侍友文妻王氏有色尢寵之太祖病久王氏與友珪妻張氏嘗專房侍疾太祖病少間謂王氏曰吾知終不起汝之東都召友文來吾與之訣蓋心欲以後事屬之乃謂敬翔曰友珪可與一郡趣使之任乃以友珪爲萊州刺史太祖素剛暴旣病而喜怒難測是時左降者必有後命友珪大懼其妻張氏曰官家以傳國寶與王氏使如東都召友文君今受禍矣夫婦相對而泣左右勸友珪曰事急計生何不早自爲圖友珪乃易服微行入左龍虎軍見統軍韓勍計事勍夜以牙兵五百隨友珪雜控鶴衛士而入夜三鼓斬關入萬春門至寢中侍疾者皆走太祖惶駭起呼曰我疑此賊久矣恨不早殺之逆賊忍殺父乎友珪親吏馮廷諤以劍犯太祖太祖旋柱而走劍擊柱者三太祖憊僕於�廷諤以劍中之洞其腹腸胃皆流友珪以裀褥裹之瘞之寢中祕喪四日乃出府庫大賚羣臣及諸軍遣受旨丁昭浦矯詔馳至東都殺友文又下詔曰朕艱難創業逾三十年托於人上忽焉六載中外�力期於小康豈意友文陰畜異圖將行大逆昨二日夜甲士突入大內賴郢王友珪忠孝領兵剿戮保全朕躬然而疾恙震驚彌所危殆友珪克平凶逆厥功靡倫宜委權主軍國然後發喪乾化二年六月旣望友珪於柩前卽皇帝位拜韓勍忠武軍節度使以末帝爲汴州畱後河中朱友謙爲中書令不受命而懷州龍驤軍三千劫其將劉重霸據懷州自言討賊三年正月友珪祀天於洛陽南郊攺元曰鳳歷太祖外孫袁象先與駙馬都尉趙巖等謀與末帝討賊二月象先以禁兵入宮友珪與妻張氏趨北垣樓下將逾城以走不果使馮廷諤進刃其妻及己廷諤亦自殺末帝卽位復友文官爵廢友珪爲庶人劉守光傳守光父仁恭有愛妾羅氏守光烝之仁恭怒笞守光逐之梁開平元年遣李思安攻仁恭仁恭在大安山守光自外將兵以入擊走思安乃自稱盧龍節度使遣李小喜元行欽以兵攻大安山執仁恭而幽之其兄守文聞父且囚卽率兵討守光至於盧臺爲守光所敗王師範傳梁太祖遣朱友寧攻師範友寧戰死師範降太祖待以客禮居於洛陽太祖諸子已封王宴於宮中友寧妻泣謂太祖曰陛下化家爲國諸子人人皆得封而妾夫獨以戰死柰何讎人猶在朝廷太祖奮然戟手曰吾亦幾忘此賊乃遣人就洛陽族滅之東漢世家劉旻傳旻漢髙祖母弟也初名崇周太祖起魏隱帝遇弒旻乃謀舉兵周太祖之自魏入也反狀已白而漢大臣不卽推尊之故未敢卽立乃白漢太后立旻子贇爲漢嗣遣宰相馮道迎贇於徐州當是時人皆知太祖之非實意也旻獨喜曰吾兒爲帝矣何患乃罷兵遣人至京師周太祖少賤黥其頸上爲飛雀世謂之郭雀兒太祖見旻使者具道所以立贇之意因自指其頸以示使者曰自古豈有雕靑天子幸公無以我爲疑旻喜益信以爲然太原少尹李驤曰郭公舉兵犯順其勢不能爲漢臣必不爲劉氏立後因勸旻以兵下太行控孟津以俟變庶幾贇得立贇立而罷兵可也旻大罵曰驤腐儒欲離間我父子命左右牽出斬之驤臨刑嘆曰吾爲愚人畫計死誠宜矣然吾妻病不可獨存願與之俱死旻聞之卽並戮其妻子於市以其事白漢以明無他已而周太祖果代漢降封贇湘陰公旻遣牙將李訾奉書周太祖求贇歸太原而贇已死旻卽慟哭爲李驤立祠歲時祀之乃以周廣順元年正月戊寅卽皇帝位於太原南漢世家劉玢傳玢初名洪度封秦王龑子耀樞龜圖皆早死玢次當立龑病臥寢中召右僕射王翻與語呼洪度洪熙小字曰壽雋𨿽長然皆不足任吾事惟洪昌類我吾欲立之柰何吾子孫不肖後世如鼠入牛角勢當漸小爾因泣下歔欷翻爲龑謀出洪度以邕州洪熙容州然後立洪昌爲太子議已定崇文使蕭益入問疾龑以告之益諫曰少者得立長者爭之禍始此矣由是洪度卒得立楚世家馬希聲傳希聲字若訥殷次子也殷薨希聲立希聲嘗聞梁太祖好食雞慕之乃日烹五十雞以供膳葬殷上潢希聲不入泣頓食雞肉數器而起其禮部侍郎潘起譏之曰昔阮籍居喪而食蒸豚世豈乏賢邪吳越世家錢鏐傳鏐子元瓘字明寶少爲質於田頵頵叛於吳楊行密會越兵攻之頵每戰敗歸卽欲殺元瓘頵母常蔽護之後頵將出語左右曰今日不勝必斬錢郎是日頵戰死元瓘得歸鏐臥病召諸大將告之曰吾子皆愚懦不足任後事吾死公等自擇之諸將泣下皆曰元瓘從王徵伐最有功諸子莫及請立之鏐乃出管鑰數篋召元瓘與之曰諸將許爾矣鏐卒元瓘立襲封吳越國王玉冊金印皆如鏐故事南唐書皇甫繼勛傳繼勛江州節度使暉之子少以父蔭爲軍校常從暉軍中滁州之役暉力戰甚急繼勛欲遁暉操戈擊之弗及遂逸以暉死事故恩澤優渥累遷池饒二州刺史慶王茂傳茂元宗第二子甫數歲容貌秀澈有成人風時有木平和尙者言人禍福壽夭輒驗元宗以茂見之曰其餘不足問所欲知者壽數爾木平爲書九十一字後至十九歲卒劉仁贍傳仁贍出鎭壽州周世宗圍之屢請出戰景達不許由是憤惋成疾子崇諫幸其父病謀與諸將出降仁贍立命斬之周本傳本性純朴技藝無能者惟軍旅之事則如夙習烈祖將受禪徐玠周宗等以本及李徳誠皆位望隆重故諷之以爲推戴之首本以�耄仍不知時變皆少子祚左右其事時吳宗室臨川王蒙廢處瀝陽聞將授終乃殺監守者與親信二騎趨詣本本將見之祚固執不可本怒曰我家郎君也何不使我一見祚閉中門拒之蒙被殺吳室遂移本隨眾至建康勸進由是愧恨數月而卒彭利用傳利用性朴鄙頗拘古禮𨿽燕居常拱手正坐對家人稚子言必據書史斷章破句以代常談俗謂之掉書袋利用喪父客弔之曰賢尊窀不勝哀悼利用對曰家君不幸短命諸子糊口四方歸見相如之壁空餘仲堪之棺實可痛心疾首不寒而栗苟泣血三年不可再見遂大慟客復勉之曰自寬哀戚冀闋喪制利用又曰自古毀不滅性杖而後起卜其宅兆而安措之𨿽則君子有終然而孝子不匱三年不攺何日忘之又大歔欷弔者於是失笑陳誨傳誨建安人也始生數月足勁能履其父異之因小字阿鐵及長趫捷有勇又呼爲陳鐵北夢瑣言禮部尙書崔貽孫年過八十求進不休囊橐之資素有貯積性好幹人喜得小惠左降之後二子爭財旨甘醫藥咸不供侍書責其子曰生有明君眞宰死有天曹地府無爲老朽豈放爾耶爲縉紳之笑端姜志許昌人自小亂離失其父爾後志仕蜀至武信軍節度使先是廏中圉人姜春者事之多年頻罹鞭撲一旦告老於國夫人請免馬廏之役而丐食於道路夫人湣之詰其鄕貫姻親兼云有一子隨軍入川莫知存亡其小字身上記驗一一述之果志之父也洎父子相認悲號殞絕志乃授父杖俾笞其背以償昔日所誤之事舉國嗟嘆之此事川蜀皆知南唐近事鄧亞文髙安鄕野之人也烈祖時自尙書郎拜靑陽令升廳就案而食自謂尊顯彌極還語兒子�云當思爲學自致煙霄吾爲百里之長聲鼓喫飯腦後接筆此吾稽古之力也遼史章肅皇帝傳帝小字李胡一名洪古字奚隱太祖第三子母淳欽皇后蕭氏少勇悍多力而性殘酷小怒輒黥人面或投水火中太祖常觀諸子寢李胡縮項臥內曰是必在諸子下又嘗大寒命三子采薪太宗不擇而取最先至人皇王取其幹者束而歸後至李胡取少而棄多旣至袖手而立太祖曰長巧而次成少不及矣義宗傳義宗名倍小字圖欲太祖長子幼聰敏好學神冊元年春立爲皇太子時太祖問侍臣曰受命之君當事天敬神有大功徳者朕欲祀之何先皆以佛對太祖曰佛非中國教倍曰孔子大聖萬世所尊宜先太祖大悅卽建孔子廟平王隆先傳隆先字團隱保寧之季其子陳哥與渤海官屬謀殺其父舉兵作亂上命轘裂於市耶律曷魯傳曷魯字控溫父偶思遙輦時爲本部夷離菫曷魯其長子也性質厚在髫鬌與太祖遊從父釋魯奇之曰興我家者必二兒也太祖旣長相與易裘馬爲好然曷魯事太祖彌謹會滑哥弒其父釋魯太祖顧曷魯曰滑哥弒父料我必不能容將反噬我今彼歸罪臺哂爲解我姑與之是賊吾不忘也自是曷魯常佩刀從太祖以備不虞居久之曷魯父偶思病召曷魯曰阿保機神略天授汝率諸弟赤心事之已而太祖來問疾偶思執其手曰爾命世奇才吾兒曷魯者他日可委以事吾已諭之矣旣而以諸子屬之耶律孟簡傳孟簡性穎悟六歲父晨出獵俾賦曉天星月詩孟簡應聲而成父大奇之順宗傳順宗名浚小字耶魯斡道宗長子母宣懿皇后蕭氏幼而能言好學知書道宗嘗曰此子聰慧殆天授歟六歲封梁王明年從上獵矢連發三中上顧左右曰朕祖宗以來騎射絕人威震天下是兒𨿽幼不墜其風後遇十鹿射獲其九帝喜設宴八歲立爲皇太子太康元年兼領北南樞密院事及母后被害太子有憂色耶律乙辛蕭十三同謀構陷太子帝信之幽太子於別室以耶律燕哥鞫案太子具陳枉狀曰吾爲儲副尙何所求公當爲我辧之燕哥乃乙辛之黨易其言爲款伏上大怒廢太子爲庶人將出曰我何罪至是十三叱登車遣衛士闔其扉徙於上京囚圜堵中乙辛尋遣達魯撒八往害之太子年方二十上京畱守蕭撻得以疾薨聞上哀之命有司葬龍門山欲召其妃乙辛陰遣人殺之州後知其冤悔恨無及謚曰昭懷太子以天子禮攺葬玉峯山幹統初追尊大孝順聖皇帝廟號順宗妃蕭氏貞順皇后晉王敖盧斡傳敖盧斡積有人望內外歸心保大元年南軍都統耶律余睹與其母文妃密謀立之事覺余睹降金文妃伏誅敖盧斡實不與謀免二年耶律撒八等復謀立不克上知敖盧斡得人心不忍加誅令縊殺之或勸之�敖盧斡曰安忍爲蕞爾之軀而失臣子之大節遂就死聞者傷之耶律乙辛傳乙辛父疊剌家貧服用不給乙辛幼慧黠嘗牧羊至日昃疊剌視之乙辛熟寢疊剌觸之覺乙辛怒曰何遽驚我適夢人手執日月以食我我已食月日方半而覺惜不盡食之疊剌自是不令牧羊耶律隆運傳隆運本姓韓名徳讓西南面招討使匡嗣之子也賜姓名代其父爲上京畱守權知京事甚有聲尋復代父守南京時人榮之耶律蒲魯傳蒲魯字乃展幼聰悟好學爲牌印郎君轉通進父庶箴嘗寄戒諭詩蒲魯答以賦眾稱其典雅韓延徽傳延徽子徳樞徳樞年甫十五太宗見之謂延徽曰是兒卿家之福朕國之寶眞英物也耶律信先傳信先興宗以其父瑰引爲刺血友幼養於宮善騎射重熙十八年上問所欲信先曰先臣瑰引與陛下分如同气然不及王封儻使蒙恩地下臣願畢矣上曰此朕遺忘之過追封燕王耶律唐古傳唐古於越屋質之庶子重熙四年乞勒其父屋質功於石帝命耶律庶成制文勒石上京崇孝寺耶律鐸魯斡傳鐸魯斡退居鄕裏子普古爲烏古部節度使遣人來迎旣至見積委甚富謂普古曰辭親入仕當以裕國安民爲事枉道欺君以苟貨利非吾志也命駕而歸普古後爲盜所殺直魯古傳直魯古吐谷渾人初太祖破吐谷渾一騎士棄橐反射不中而去及追兵開橐視之中得一嬰兒卽直魯古也因所俘者問其故乃知射橐者嬰之父也世善醫𨿽馬上視疾亦知標本意不欲子爲人所得欲殺之耳由是進於太祖淳欽皇后收養之長亦能醫專事鍼灸太宗時以太醫給侍常撰脈訣鍼灸書行於世察割傳察割明王安端之子善騎射貌恭而心狡世宗卽位於鎭陽安端聞之欲持兩端察割曰太弟忌刻若果立豈容我輩永康王寬厚且與劉哥相善宜往與計安端卽與劉哥謀歸世宗及和議成以功封泰寧王會安端爲西南面大詳穩察割佯爲父惡陰遣人白於帝卽召之旣至上前泣訴不勝哀帝憫之使領女石烈軍出入禁中數被恩遇屋質察其姦邪表列其狀帝曰察割捨父事我可保無他屋質曰察割於父旣不孝於君安能忠帝不納滑哥傳滑哥字斯懶隋國王釋魯之子性陰險初烝其父妾懼事彰與�蕭臺哂等共害其父歸咎臺哂滑哥獲免

父子部紀事八宋史太祖本紀太祖宣祖仲子也廣順三年從徵淮南宣祖率兵夜半至城下傳呼開門太祖曰父子固親啟閉王事也詰旦乃得入神宗本紀神宗英宗長子嘉佑八年侍英宗入居慶寧宮五月受經於東宮帝隆準龍顏動止皆有常度而天性好學請問至日晏忘食英宗嘗遣內侍止之帝正衣冠拱手𨿽大暑未嘗用扇李宸妃傳妃入宮眞宗以爲司寢旣有娠從帝臨砌臺玉釵墜妃惡之帝心卜釵完當爲男子左右取以進釵果不毀帝甚喜已而生仁宗龐天佑傳天佑江陵人以經籍教授裏中父疾天佑割股肉食之疾愈又復病目喪明天佑號泣祈天之父年八十餘大中祥符四年卒天佑負土封墳結廬其側晝夜號不絕聲知府陳堯咨親往致奠上其事詔旌表門閭天佑家無儋石儲居委巷中堯咨爲徙裏門之右築闕表之劉斌傳斌定州人父加友端拱中爲從弟志元所殺斌兄弟皆幼隨母攺適人母嘗戒之曰爾等長必復父讎景徳中斌兄弟挾刀伺志元於道刺之不殊卽詣吏自陳用具獄上請詔志元黥面配隸汝州釋斌等罪臧丙傳丙字夢壽舊名愚字仲回旣孤常夢其父召丙偶立於庭向空指曰老人星見矣丙仰視之黃明潤大因望而拜旣寤私喜曰吉祥也以壽星出丙入丁乃攺名焉至是無驗丙於禮不當更名古人戒數占夢無妄喜也李璧傳璧字季章父燾典國史璧少英悟日誦萬餘言屬詞精博父子與弟皆以文學知名蜀人比之三蘇云按字典無字

孟珙傳珙字璞玉嘉定十年金人犯襄陽駐團山父宗政時爲趙方將以兵禦之珙料其必窺樊城獻策宗政由羅家渡濟河宗政然之越翼日諸軍臨渡布陣金人果至半渡伏發殲其半宗政被檄援棗陽臨陣嘗父子相失珙望敵騎中有素袍白馬者曰吾父也急麾騎軍突陣遂脫宗政陳摶傳許瓊開封鄢陵人開寶五年子永罷盧氏縣尉詣匭上言臣年七十五父瓊年九十九長兄年八十一次兄年七十九欲乞近地一官以就營養上覽奏召永訊之卽命迎其父赴闕瓊得對於講武殿上顧問久之悉能奏對而詞气不衰言唐末以來事歷歷可聽上悅其父子俱享遐壽賜襲衣犀帶銀鞍勒馬帛三十匹茶三十斤授永郾城令臺亨傳亨夏縣人工畫元丰中朝廷修景靈宮調天下畫工詣京師選試其優者待詔翰林畀以官祿亨名第一以父老固辭歸養閭裏賢之漢恭憲王元佐傳元佐字惟吉少聰警貌類太宗帝鐘愛之年十三從獵近郊兔走乘輿前太宗使元佐射一發而中契丹使在側驚異之封楚王初秦王廷美遷涪陵元佐獨申救之廷美死元佐遂發狂至以小過操挺刃傷侍人雍熙二年疾少間帝喜爲赦天下重陽日內宴元佐疾新愈不與諸王宴歸暮過元佐元佐恚曰若等侍上宴我獨不與是棄我也遂發忿被酒夜縱火焚宮詔遣禦史捕元佐詣中書劾問廢爲庶人均州安置宰相宋琪率百官三上表請畱元佐京師行至黃山召還廢居南宮使者守護諮議趙齊王遹翊善戴元頓首請罪帝赦之曰是子朕教之猶不悛汝等安能導輔耶允言子宗說恭憲王長孫嗣封祈國公皇佑中坐帷薄不修除名又坐坑殺女僕鎖閉宮室外宅其子仲旻官右武衛大將軍道州刺史後因朝叩頭殿下泣訴云父老且病願納身官以贖神宗亦湣之而未兪其請出就馬气塞不能言及家而卒贈同州觀察使馮翊侯宗說幽死石守信傳守信子保吉卒年五十七初守信鎭陳五十七年卒及保吉繼是鎭壽亦止是談者異之髙懷徳傳懷徳字藏用眞定常山人周天平節度齊王行周之子懷徳忠厚倜儻有武勇行周曆延潞二鎭及畱守洛都節制宋亳皆署以牙職晉開運初遼人侵邊以行周爲北面前軍都部署懷徳始冠白行周願從北徵行周壯之許其行至戚城遇遼軍被圍數重援兵不至危甚懷徳左右射縱橫馳突眾皆披靡挾父而出以功領羅州刺史賜珍裘寶帶名馬以寵異之曹彬傳彬字國華咸平二年被疾上趣駕臨問問以後事對曰臣無事可言臣二子材器可取臣若內舉皆堪爲將上問其優劣對曰璨不如瑋璨字韜光性沈毅起貴冑以孝謹稱能自奮勵以世其家習知韜略善撫士卒兼著威愛𨿽輕財不逮其父而敬仁和厚亦有父風瑋字寶臣沈勇有謀李繼遷叛諸將數出無功太宗問彬誰可將者彬曰臣少子瑋可任卽召見知渭州時年十九瑋爲將不如其父寬然自爲一家琮字寶章兄珝娶秦王女興平郡主琮幼時從主入禁中太宗置膝上拊其背曰曹氏有功我家此亦佳兒也張昭傳昭祖楚平壽張令楚平生直卽昭父也初楚平赴調長安值巢寇亂不知所終直幼避地河朔旣冠以父失所在時盜賊�起道路榛梗乃自秦抵蜀徒行丐食求父所在積十年不能得乃發哀行服躬耕海濱王溥傳溥父祚溥在相位祚以宿州防禦使家居每公卿至必首謁祚置酒上壽溥朝服趨侍左右坐客不安席輒引避祚曰此豚犬爾勿煩諸君起溥諷祚求致政祚意朝廷未之許也旣得請祚大罵溥曰我筋力未衰汝欲自固名位而幽囚我舉大梃將擊之親戚勸諭乃止趙安仁傳安仁字樂道河南洛陽人父孚歷殿中侍禦史雍熙中廷策貢士而安仁預爲考會賜金紫因顧安仁問孚年幾安仁曰臣父年六十二上曰孚名士也亟召對亦賜金紫安仁子良規良規子君錫字無愧性至孝母亡事父良規不違左右夜則寢於傍凡衾裯薄厚衣服寒溫藥石精粗飲食旨否櫛發剪爪整冠結帶如內則所載者無不親之及登進士第以親故不願仕良規每出必扶掖上下至雜立僕禦中嘗從謁文彥博彥博異其容止問而知之語諸子令視以爲法富紹庭傳紹庭字徳先性靖重能守家法父弼薨兩女與婿及甥皆同居紹庭待之與父時不殊一家之事毫髮不敢變族裏稱焉蕭國公承幹傳承幹子克惇嗜經術以宗正薦召試中選賜錢三十萬元丰間集父承幹遺文以進神宗嘉之詔承乾父子以藝文儒學名於宗藩宜有褒勸於是追封承幹爲東平王而賜克惇敕書獎諭陳恕傳恕性吝怒子淳私用錢及寢疾上言淳不率教導多與非類遊常習武藝願出爲外州軍校眞宗曰戎校管鎭兵非丞郎家子弟所�也以爲滁州司馬恕卒召復舊官後竟以賄敗王雱傳安石執政所用多少年雱亦欲預選乃與父謀曰執政子𨿽不可預事而經筵可處安石欲上知而自用乃以雱所作策及注道徳經鏤板鬻於市遂傳達於上鄧綰曾布又力薦之召見除太子中允崇政殿說書神宗數畱與語受詔注詩書義擢天章閣待制兼侍講書成遷龍圖閣直學士以病辭不拜安石更張政事雱實導之常稱商鞅爲豪傑之士言不誅異議者法不行安石與程顥語雱囚首跣足攜婦人冠以出問父所言何事曰以新法數爲人所阻故與程君議雱大言曰梟韓琦富弼之頭於市則法行矣安石遽曰兒誤矣唐庚傳庚長兄瞻字望之後名伯虎字長儒治易春秋皆有家法元佑三年其父遊瀘南伯虎兄弟居母喪於丹山伯虎夜半蹴庚曰吾夢收父書發之得亟來二字吾父得無他乎吾心動矣汝奉母奠朝夕吾趨瀘南庚未及應伯虎奮曰吾決矣起裹糧黎明走洪川僦舟遇江漲聲搖數十里客舟皆艤岸不敢動伯虎仿徨堤上有漁者持小艇系港中以厚利不許伯虎超入艇中叱僕夫解維漁者不得已從之二日半至瀘南父果病甚見伯虎大驚問其故具告之父嘆曰天告汝也是日疾少間伯虎具舟侍父以歸居數日疾復作遂卒沈起傳起字興宗明州鄭人進士髙第調滁州判官與監眞州轉般倉聞父病委官歸侍以喪免有司劾其擅去終喪薦書應格當遷用帝謂輔臣曰觀過知仁今由父疾而致罪何以厚風教而勸天下之爲人子者乃特遷之知海門縣劉瑾傳瑾字元忠吉州人沆之子也第進士爲館閣校勘沆亡得褒贈知制誥張環艸詞語涉譏貶瑾泣涕不能食闔門衰絰邀宰相自言朝廷爲攺書命黜環爲州瑾亦坐衰服入公門罷職沒喪不就官丐守墳墓王素爲請以伸孝子之志詔復職劉子翚傳子翚字彥衝贈太師韐之仲子韐死靖康之難子翚痛憤幾無以爲生廬墓三年間走其父墓下瞻望徘徊涕泗嗚咽或累日而返包恢傳恢字宏父侍其父疾滌濯掃除之役不命僮僕謝枋得傳枋得伯父徽明以特奏恩爲當陽尉攝縣事於天基節上壽大元兵奄至徽明出兵戰死二子生進抱父屍亦死孫奭傳奭字宗古性方重事親篤孝父亡舐其面以代�趙葵傳葵字南仲京湖制置使方之子初生時夢南嶽神降其家方在襄陽命葵專督飲食共養之事與兄範俱有志事功方器之聘鄭淸之全子才爲之師又遣從南康李燔爲有用之學每聞警報與諸將偕出遇敵則深入死戰諸將惟恐失制置子盡死救之屢以此獲捷一日方賞將士恩不償勞軍爲變葵時十二三覺之亟呼曰此朝廷賜也本司別有賞賚軍心賴一言而定人服其機警嘉定十年金將髙琪烏古論慶壽犯襄陽圍棗陽時邊烽久息金兵猝至人情震懼方帥範葵往戰敗走之十四年金人犯蘄州葵與範攻唐鄧方命之曰不克敵毋相見也葵力戰連破之竇儀傳儀學問優博風度峻整弟儼侃偁僖皆相繼登科馮道與禹鈞有舊嘗贈詩有靈椿一株老丹桂五枝芳之句縉紳多諷誦之當時號爲竇氏五龍折徳扆傳徳扆世居雲中爲大族父從阮自晉漢以來獨據府州控扼西北中國賴之仕周至靜難軍節度使其鎭府州時署徳扆爲馬步軍都校廣順間周世宗建府州爲永安軍以徳扆爲節度使時從阮鎭邠寧父子俱領節鎭時人榮之呂餘慶傳餘慶父琦晉兵部侍郎餘慶以蔭補千牛備身歷開封府參軍遷戶曹掾晉少弟重睿領忠武軍節度以餘慶爲推官仕漢歷周遷濮州錄事參軍太祖領同州節制聞餘慶有材奏爲從事世宗問曰得非嘗爲濮州糾曹者乎卽以爲定國軍掌書記世宗嘗鎭澶淵濮爲屬郡故知其爲人也太宗歷滑許宋三鎭餘慶並爲賓佐及卽位自宋亳觀察判官召拜給事中充端明殿學士淸泰中琦亦居是職官秩皆同時人榮之廖剛傳剛以徽猷閣直學士提舉亳州明道宮明年致仕以紹興十三年卒子四人遲過遂遽仕皆秉麾節邦人號爲萬石廖氏雷徳驤傳徳驤太平興國七年復舊官又命爲兩浙轉運使其子殿中丞有終亦爲淮南轉運使父子同日受詔搢紳榮之有終爲大理寺丞會徳驤任陜西轉運奏爲解州通判特許徳驤不巡察是州有終入奏鹽池利害攺贊善大夫令還權知軍事省通判太平興國六年遷殿中丞知密州徙淮南轉運副使賜緋魚攺太常博士時徳驤主簿兩浙往往省於境上時人榮之髙斯得傳斯得字不妄利州路提點刑獄知沔州稼之子也端平二年九月稼死事於沔時大元兵屯沔斯得日夜西向號泣會其僮至自沔知稼戰沒處與斯得潛行至其地遂得稼遺體奉以歸見者感泣服除而哀傷不已孫瑜傳瑜爲兩浙轉運使入辭仁宗訪其家世謂曰卿孫奭子邪奭大儒也久以道輔朕因面賜金紫徐中行傳中行臺州臨海人父死跣足廬墓躬耕養母子三人庭筠其季也鄕人崇敬之以其父子俱隱遁稱之曰二徐先生淳熙間常平使者朱熹行部拜墓下題詩有道學傳千古東甌說二徐之句且大書以表之曰有宋髙士二徐先生之墓庭筠之兄庭槐庭蘭皆有父風孫日升苦學有守於是徐氏詩書不絕六世矣王詔傳詔字景獻歷工戶兵三部侍郎轉開封尹時子使京西攝尹洛父子兩京相望人以爲榮晁回傳迥字明遠累遷尙書工部侍郎使契丹還奏北庭記加史館修撰知通進銀臺司獻玉淸昭應宮頌其子宗操繼上景靈宮慶成歌帝曰迥父子同獻歌頌搢紳間美事也任布傳布爲樞密副使純約自守及秉政無所建明子遜嘗上書詆大臣及布皆爲不才禦史魚周詢因奏疏曰布不才其子能知之乃以尙書工部侍郎罷知河陽議者以周詢引遜語逐其父爲不知體攺蔡州授太子少保致仕吳育傳育字春卿建安人也父待問其在二府待問以列卿奉朝請育不自安請罷去不聽及出師永興時待問尙亡恙肩輿迎侍時人榮之蘇洵傳洵字明允眉州眉山人年二十七始發憤爲學歲餘舉進士又舉茂才異等皆不中悉焚常所爲文閉戶益讀書遂通六經百家之說下筆頃刻數千言至和嘉佑間與其二子軾轍皆至京師翰林學士歐陽修上其所著書二十二篇旣出士大夫爭傳之一時學者競效蘇氏爲文章葛宮傳宮弟密進士推官年五十致仕密子書思踵登第調建徳主簿時密已老欲迎以之官密難之書思曰曾子不肯一日去親側豈以五斗移素志哉遂投劾歸養十年餘近臣表其志行以爲泗州教授弗就密不得已許以他日偕行始乞監新市鎭居父喪哀毀骨立盛暑不釋苴麻終禫不忍去冢捨仕至朝奉郎亦告老父子歸休皆不待年司馬光傳光子康字公休事父母至孝光居洛士之從學者退與康語未嘗不有得塗之人見其容止𨿽不識皆知其爲司馬氏子也光薨治喪皆用禮經家法不爲世俗事拜右正言以親嫌未就職康自居父喪居廬蔬食寢於地遂得腹疾至是不能朝謁賜優告使召醫李積於兗積老矣鄕民聞之往告曰百姓受司馬公恩深今其子病願速往也來者日夜不絕積遂行至則不可爲矣市井之人無不哀之呂公著傳公著字晦叔幼嗜學至忘寢食父夷簡器異之曰他日必爲公輔劉摰傳摰字莘老兒時父居正課以書朝夕不少間或謂君止一子獨不可少寬邪居正曰正以一子不可縱也姚兕傳兕字武之父寶戰死定川兕補右班殿直兕幼失父事母孝凡圖畫器用皆刻仇讎未報字唐恪傳恪字欽叟四歲而孤聞人言其父輒悲泣李邦彥傳邦彥字士美懷州人父浦銀工也邦彥喜從進士遊兩河舉人入京者必道懷訪邦彥有所營置浦亦罷工與爲之且復資給其行由是邦彥聲譽奕奕周起傳起字萬卿生而丰下父意異之曰此兒必起吾門因名起幼聰慧如成人意知衛州坐事削官起才十三詣京師訟父冤父乃得復故官起嘗奏事殿中適仁宗始生帝曰卿知朕喜乎宜賀我有子矣卽入禁中懷金錢出探以賜起範廷召傳廷召棗彊人父鐸爲裏中惡少年所害廷召年十八手刃父讎剖取其心以祭父墓寇準傳準自靑州召還入見帝曰朕諸子孰可以付神器者準曰陛下爲天下擇君謀及婦人中宮不可也謀及近臣不可也惟陛下擇所以副天下望者帝俯首久之屏左右曰襄王可乎寇曰知子莫如父聖慮旣以爲可願卽決定帝遂以襄王爲開封尹攺封壽王於是立爲皇太子廟見還京師之人擁道喜躍曰少年天子也帝聞之不懌召準謂曰人心遽屬太子欲置我何地準再拜賀曰此社稷之福也帝入語後嬪宮中皆前賀復出延準飲極醉而罷蘇軾傳軾與弟轍師父洵爲文洵讀易作易傳未究命軾述其志軾成易傳軾子過字叔黨軾謫貶遷徙獨過侍之凡生理晝夜寒暑所須者一身百爲不知其難初至海上爲文曰志隱軾覽之曰吾可以安於島夷矣因命作孔子弟子別傳時稱爲小坡蓋以軾爲大坡也其叔轍每稱過孝以訓宗族且言吾兄遠居海上惟成就此兒能文也鄭僅傳僅知寧州諸軍多殺老弱持首要賞僅下令非彊壯而能生致者賞半之有內附羌追寇得老人不忍殺擒之乃其父也相持哭一軍感動郎簡傳簡字叔廉遷刑部一日謂其子絜曰吾退處十五年未嘗小不懌今意倦豈不逝歟就寢而絕在廣州無廉稱蓋爲絜所累張洞傳洞字仲通父惟簡太常卿洞爲人長大眉目如畫自幼開悟卓犖不羣惟簡異之抱以訪裏之卜者曰郎君生甚奇必在策名後當以文學政事顯賈黯傳黯知襄州迎父之官而父有故人在部中遣直廳卒致問黯輒笞卒父恚一夕歸鄕裏他日疾且亟黯內懷不自安請徙郡及解官就養不報乃棄官去而禦史吳中復等劾黯輒委州印撓朝廷法絀知郢州未及任父死張去華傳去華字信臣舉進士甲科子師徳字尙賢去華十子最器師徳嘗欲任一官辭不就去華曰此兒必繼吾志舉進士亦爲第一時人榮之李迪傳迪子東之自工部尙書拜太子太保致仕東之子孝基累官光祿卿與父東之同謝事才年五十士大夫美之以比二疏呂夷簡傳夷簡子公綽通敏有才父知政時多涉干請喜名好進者趨之嘗泄漏除拜以市恩時人比之竇申公弼字寶臣夷簡之亡也仁宗思之問知公弼識於殿柱入權開封府嘗奏事退帝目送之謂宰相曰公弼甚似其父範仲淹傳仲淹子純佑性英悟自得尙節行方十歲能讀諸書爲文章籍籍有稱父仲淹守蘇州首建郡學聘胡瑗爲師瑗立學規良密生徒數百多不率教仲淹患之純佑尙未冠輒自入學齒諸生之末盡行其規諸生隨之遂不敢犯自是蘇學爲諸郡倡純佑事父母孝未嘗違左右光宗李皇后傳後字鳳娘皇甫坦言於髙宗遂聘爲皇太子妃性妒悍嘗訴太子左右於髙孝二宮髙宗不懌謂吳后曰是婦將種吾爲皇甫坦所誤孝宗亦屢訓後宜以皇太后爲法不然行當廢汝及太子卽位冊爲皇后光宗欲誅宦者近習皆懼遂謀離間三宮會帝得心疾孝宗購得良藥欲因帝至宮授之宦者遂訴於後曰太上合藥一大丸俟宮車過卽投藥萬一有不虞其柰宗社何后覘藥實有心銜之頃之內宴後請立嘉王爲太子孝宗不許後曰妾六禮所聘嘉王妾親生也何爲不可孝宗大怒後退持嘉王泣訴於帝謂壽皇有廢立意帝惑之遂不朝太上帝久不朝太上中外疑駭紹熙四年九月重明節宰執侍從臺諫連章請帝過宮給事中謝深甫言父子至親天理昭然太上之愛陛下亦猶陛下之愛嘉王太上春秋髙千秋萬載後陛下何以見天下帝感悟趣命駕朝重華宮是日百官班列俟帝出至禦屏後挽畱帝入曰天寒官家且飲酒百僚侍衛相顧莫敢言中書舍人陳傅良引帝裾請毋入因至屏後後叱曰此何地爾秀才欲斫頭耶傅良下殿慟哭後復使人問曰此何理也傅良曰子諫父不聽則號泣而隨之後益怒遂傳旨罷還宮後孝宗崩帝不能親執喪王化基傳化基字永圖在中書不以蔭補諸子官然善教訓故其子舉正舉直舉善舉元皆有所立舉正字伯仲幼嗜學厚重寡言化基以爲類己器愛異諸子化基子舉元舉元子詔字景獻歷工兵戶三部侍郎轉開封尹時子使京西攝尹洛父子兩京相望人以爲榮趙昌言傳昌言父睿太宗尹開封日選爲雍丘太康二縣令昌言少有大志太平興國三年爲貢部首薦廷試日太宗見其辭气俊辧又睹其父名謂左右曰是常爲東畿宰朕之生辰必獻詩百韻爲壽善訓其子亦爲可嘉也擢置甲科魏羽傳淳化中許王暴薨或有以宮府舊事上聞者太宗怒追捕僚吏將窮究之羽乘間上言曰漢戾太子竊弄父兵當時言者以其罪當笞耳今許王之過未甚於是太宗嘉納之由是被劾者皆獲輕典楊業傳業子延昭幼沈默寡言爲兒時多戲爲軍陣業嘗曰此兒類我每徵行必以從劉福傳福旣貴諸子嘗勸起大第福怒曰我受祿厚足以僦捨以庇汝曹旣無尺寸功以報朝廷豈可營度居室爲自安計乎卒不許旣死上聞其言賜其子白金五千兩使市第宅韓令坤傳令坤父倫世宗以令坤貴擢陳州行軍司馬及令坤領陳州徙倫許州罷職復居宛丘多以不法幹郡政私酤求市利掊斂民財公私患之項城民武郁詣闕訴其事命殿中侍禦史率汀按之倫詐報汀云被詔赴闕汀奏之世宗怒追劾具狀法當棄市令坤泣請於世宗遂免死流海島楊廷璋傳廷璋有姊寡居周祖冊爲淑妃擢廷璋爲右飛龍使廷璋固辭不拜願推恩其父洪裕卽令召洪裕赴闕以老病辭就拜金紫光祿大夫趙普傳普字則平卒年七十一卒之先一歲普生日上遣其子承宗賫器幣鞍馬就賜之承宗復命未幾卒次歲普已罷中書令故事無生辰之賜特遣普侄婿左正言直昭文館張秉賜之禮物普聞之因追悼承宗秉未至而普病篤劉溫叟傳溫叟字永齡父嶽後唐太常卿溫叟七歲能屬文善楷隸嶽時退居洛中語家人曰吾兒風骨秀異所未知者壽耳今世難未息得與老夫皆爲溫洛之叟足矣故名之溫叟以蔭補國子四門助教少帝卽位拜刑部郎中賜金紫攺都官郎中充翰林學士初嶽仕後唐嘗居內署至是溫叟復居斯任時人榮之顏衎傳衎字祖徳遷河陽三城節度副使知州事居半歲得家問父在靑州有風痺疾衎不奏棄官去侍疾不復有仕宦意歲餘父疾不能起衎親自掬矢未嘗少倦丁父憂哀毀甚李沆傳沆字太初父炳爲觀察支使沆少好學器度宏遠炳嘗語人曰此兒異日必至公輔王旦傳旦字子明父祜嘗以百口明符彥卿無罪世多稱其陰徳祜手植三槐於庭曰吾之後世必有爲三公者此其所以志也旦幼沈默好學有文祜器之曰此兒當至公相向敏中傳敏中字常之父瑀仕漢符離令性嚴毅惟敏中一子躬自教督不假顏色嘗謂其母曰大吾門者此兒也陳堯佐傳堯佐字希元父省華字善則端拱三年太宗親試進士伯子堯叟登甲科占謝辭气明辧太宗顧左右曰此誰子王沔以省華對卽召省華爲太子中允堯佐少好學父授諸子經其兄未卒業堯佐竊聽已成誦陳摶嘗謂其父曰君三子皆當將相惟中子貴且壽後如摶言堯叟字唐夫解褐光祿寺丞直史館與省華同日賜緋景徳中堯叟掌樞機弟堯佐直史館堯咨知制誥與省華同在北省諸孫任官者十數人宗親登科者又數人榮盛無比賓客至堯叟兄弟侍立省華側客不自安多引去堯咨於兄弟中最爲少文然以气節自任工隸書善射嘗以錢爲的一發貫其中兄弟同時貴顯時推爲盛族薛奎傳奎字宿藝絳州正平人父化光善數術嘗以平晉策幹太宗行在召見不用罷歸適奎始生撫其首曰是子必至公輔張觀傳觀字思正以吏部侍郎兼禦史中丞以父居業髙年多病請便郡以觀文殿學士知許州月餘拜左丞丁父憂哀毀過人旣練而卒贈吏部尙書謚文孝觀性至孝初爲祕書郎其父方爲州從事因上書願以官授父眞宗嘉之以居業爲京官及觀貴居業繇恩至太府卿居業嘗過洛嘉其山川風物曰吾得老於此足矣觀於是買田宅營林榭以適其意蚤起奉藥膳然後出視事未嘗一日廢也李光傳光字泰發童不戲弄父髙稱曰吾兒雲間鶴其興吾門乎嶽飛傳飛學射於周同盡其術能左右射同死朔望設祭於其家父義之曰汝爲時用其徇國死義乎綦崇禮傳崇禮字叔厚幼穎邁十歲能作邑人墓銘父見大驚曰吾家積善之報其在玆乎韓肖冑傳肖冑字似夫父治守相州請祠肖冑因乞外補侍疾詔除直祕閣知相州代其父任陛辭帝曰先帝詔韓氏世官於相卿父子相代榮事也洪咨夔傳咨夔字舜兪遷金部員外郎會詔求直言慨然曰吾可以盡言悟主矣其父見其疏曰吾能喫茄子飯汝無憂王應麟傳應麟字伯厚知徽州其父撝嘗守是郡父老皆曰此淸白太守子也摧豪右省租賦民大悅和峴傳峴字晦仁父凝晉宰相峴生之年適會凝入翰林加金紫知貢舉凝喜曰我平生美事三者並集此子宜於我也因名之曰三美字顯仁凝第四子也生五六歲凝教之誦古詩賦一歷輒不忘試令詠物爲四句詩頗有思致凝嘆賞而奇之語峴曰此兒他日必以文章顯吾老矣不見汝曹善保護之馮吉傳吉字惟一父道周太師吉性滑稽無操行雅好琵琶尢臻其妙教坊供奉號名手者亦莫能及父常戒令勿習吉性所好亦不能攺道欲辱之因家宴令吉奏琵琶爲壽賜以束帛吉置於肩左抱琵琶按膝再拜如伶官狀了無怍色家人皆大笑蔡攸傳攸京長子也歷宣和殿大學士與京權勢日相軋浮薄者復間之父子各立門戶遂爲讎敵攸別居賜第嘗詣京京正與客語使避之攸甫入遽起握父手爲診視狀曰大人脈勢舒緩體中得無有不適乎京曰無之攸曰禁中方有公事卽辭去客竊窺見以問京京曰君固不解此此兒欲以爲吾疾而罷我也閱數日京果致仕以季弟絳鐘愛於京數請殺之帝不許劉子羽傳子羽字彥修建之崇安人資政殿學士韐之長子也宣和末韐帥浙東子羽以主管機宜文字佐其父破睦賊入主太府太僕簿遷衛尉丞韐守眞定子羽辟從會金人入父子相誓死守金人不能拔而去由是知名路振傳振字子發父洵美事馬希果署連州從事振幼穎悟五歲誦孝經論語十歲聽講陰符裁百言而止洵美責之俾終其業振曰百言演道足矣余何必學洵美大奇之鄭綺傳有鮑宗巖者字傅叔徽州歙人子壽孫字子壽宋末盜起裏中宗巖避地山谷間爲賊所得縛宗巖樹上將殺之壽孫拜前願代父死宗巖曰吾老矣僅一子奉先祀豈可殺之吾願自死盜兩釋之愼知禮傳知禮子從吉字慶之祥符八年權知開封府旣受命召戒之曰京府浩穰凡事太速則誤太緩則滯惟須酌中耳請屬一無所受才數月有咸平縣民張斌妻盧氏訴侄質被酒詬悖張素豪族質本養子而證左明白質賄於吏從吉子大理寺丞銳時督運石塘河往來咸平爲請於縣宰斷復質劉姓第令與盧同居質洎盧疊爲訟縣聞於府從吉命戶曹參軍呂楷就縣推問盧之從叔虢略尉昭一賂白金三百兩於楷楷久不決盧兄文質又納錢七十萬於從吉長子大理寺丞鈞鈞以其事白從吉而隱其所受盧又詣府列訴卽下其事右軍巡院昭一兄澄嘗以手書達錢惟演云寄語從吉事逮鈞銳請緩之從吉頗疑懼密請付禦史臺卽詔禦史王奇直史館梁固鞫之獄成惟演罷翰林學士楷鈞免官配隸衡郢州銳文質皆削一官澄昭一並決杖配隸從吉坐首露在已發當贖銅特削諫議大夫張闡傳闡字大猷幼力學博涉經史善屬文將命名夢神人大書闡字曰以是名爾父異之力勉其爲學朱熹傳熹幼穎悟甫能言父指天示之曰天也熹曰天之上何物松異之危稹傳稹字逢吉性至孝父疾願捐己算益親年疾尋愈婁機傳機初登第其父壽戒之曰得官誠可喜然爲官正自未易爾歐陽修傳修中子棐字叔弼廣覽彊記能文辭年十三時見修著鳴蟬賦侍側不去修撫之曰兒異日能爲吾此賦否因書以遺之修卒代艸遺表神宗讀而愛之意修自作也閻守恭傳守恭父榮守恭生而體貌奇偉榮曰是必當事太平天子吾無恨矣蔣偕傳偕字齊賢幼貧有立志父病嘗刲股以療父愈詰之曰此豈孝邪曰情之所感實不自知也蹇周輔傳周輔爲吏深文刻核子序辰守蘇時以天寧同其父忌日輒於前一日設宴及節日不張樂序辰亦有文善傅會深文刻核似其父云張問傳問處己廉潔嘗仕鄜延幕府與種世衡善父喪世衡遺汝州田十頃辭弗受使歸未至而世衡卒其子古用父治命亦不納田蕪穢者三十年後汝守請以給學朝廷命反諸種氏賈涉傳涉字濟川父偉嘗守開江貽書丞相趙雄極論武興守吳挺之橫他日陛對又乞裁抑郭棣郭杲兵權孝宗嘉納後反爲所擠以沒涉弱冠直父冤不避寒暑泣訴十年至伏書闕下蔡元定傳元定字季通建陽人生而穎悟八歲能詩日記數千言父發博覽羣書號牧堂老人以程氏語錄邵氏經世張氏正蒙授元定曰此孔孟正脈也元定深涵其義元定聞朱熹名往師之韓冑設僞學之禁捕元定甚急元定聞之不辭家卽就道元定杖屨同其子沈行三千里腳爲流血無幾微見言面貽書訓諸子曰獨行不愧影獨寢不愧衾勿以吾得罪故遂懈一日謂沈曰可謝客吾欲安靜以還造化舊物閱三日卒沈從元定謫道州跋涉數千里道楚粵窮僻處父子相對常以理義自怡悅元定沒徒步護喪以還有遺之金而義不可受者輒謝卻之曰吾不忍累先人也慕容延釗傳延釗子徳丰字日新幼聰悟延釗愛之嘗曰興吾門者必此子王景傳景子廷睿性驕傲好誇誕每言我當代王景之子聞者咸笑之因目爲王當代侯益傳益子仁矩仁矩子延廣父歷通祁雄三州刺史悉以補牙職仁矩在雄州日方飲宴虜數十騎白晝入州城居民驚擾延廣引親信數騎馳出衙門射殺其酋長一人斬首數級悉禽其餘黨延廣持首級以獻仁矩喜拊其背曰興吾門者必汝也王全斌傳全斌父事莊宗爲岢嵐軍使私畜勇士百餘人莊宗疑其有異志召之懼不敢行全斌時年十二謂其父曰此蓋疑大人有他圖願以全斌爲質必得釋父從其計果獲全陸九齡傳九齡父賀以學行爲里人所宗生六子九齡弟九淵生三四歲問其父天地何所窮際父笑而不答遂深思至忘寢食秦傳序傳傳序江寧人淳化五年充夔峽巡檢使李順之亂城壞傳序赴火死傳序家寄荊湖間子奭�峽求父屍溺死人以爲父死於忠子死於孝度宗本紀帝諱�資識內慧七歲始言言必合度理宗奇之及在位歲久無子乃屬意托神器焉理宗家教甚嚴雞初鳴問安再鳴回宮三鳴往會議所參決庶事退入講堂講官講經次講史終日手不釋卷將晡復至榻前起居率爲常理宗問今日講何經答之是則賜坐賜茶否則爲之反復剖析又不通則繼以怒明日須更復講李椿傳椿字壽翁父升進士起家靖康之難升翼其父以背受刃與長子俱卒錢乙傳乙字仲陽父穎喜遊一旦東之海上不反乙方三歲母前死姑嫁呂氏哀而收養之長乃告以家世卽泣請往迹尋凡八九反積數歲遂迎父以歸時已三十年矣鄕人感慨賦詩詠之劉銳傳銳知文州嘉熙元年北兵來攻拒守兩月餘銳度不免集其家人盡飲以藥皆死家素有禮法幼子同哥才六歲飲以藥猶下拜受之左右爲之感慟銳及其二子自刎死朱昭傳昭字彥明宣和末爲震武城兵馬監押攝知城事金兵內侵城不可支昭退坐廳事召諸校謂之曰城且破妻子不可爲賊污幸先戕我家而背城死戰眾未應昭幼子戲階下遽起手刃之長子驚視又殺之徑領數卒屠其家人舁屍納井中賊登城昭勒眾接戰中流矢死史抗傳抗濟源人宣和末爲代州沿邊安撫副使金人圍代急抗夜呼其二子稽古稽哲謂曰吾昔語用事者雁門控制一道宜擇帥增戍以謀未形之患若使橫流則無所措矣言𨿽切皆不吾省今重圍旣固外援不至吾用六壬術占之明日城必陷吾將死事汝輩亦勿以妻子爲念而負國也能聽吾言當令家屬自裁然後同赴義二子泣曰惟吾父命明日城果破父子三人突圍力戰死於城隅孫益傳益知朔寧府小鞠爲邊患遣將致討益子在行間師無功益謂子必死朝廷聞之卹錄其孤甚厚其子遣信至益所報平安益怒其子不能死以狀自列盡上還官所賜而斬其持書來者申世寧傳世寧信州鉛山人紹興六年潘達兵襲鉛山父兪年七十未及出戶遇賊賊意其有藏金欲殺之世寧年未冠亟引頸願代父死賊感其孝兩全之蔡定傳定字元應越州會稽人家世微且貧父革依郡獄吏傭書以生資定使學遊鄕校稍稍有稱郡獄吏一日坐舞文法被系革以詿誤年七十餘矣法當免系鞫胥任澤削其籍年而入之罪且與獄吏等案具府奏上之方待命於朝故俱久囚而革不得獨決定切痛念父當耆年以非辜墮圄狴誓將身贖數詣府號訴請代坐獄弗許請效命於戎行弗許請隸五符爲兵又弗許定知父終不可贖也仰而呼曰天乎將使定坐視父纏徽纆乎父老耄不應連系傭書罪不應與獄吏等理明矣而無所云訴父老而刑定之生其何益乎定圖死矣庶有司哀憐而釋父則𨿽死無憾矣於是預爲志銘其墓又爲狀若詣府者結置袂間皆敍陳致死之由冀其父之必免也以建炎元年十二月甲申自赴河死府帥聞之驚曰眞孝立命出革厚爲定具棺斂事而撫周其家呂升傳升萊州人父權失明剖腹探肝以救父疾父復能視而升不死趙與歡傳與歡知安吉州有富民訴幼子察之非其本心姑逮其子付獄徐廉之乃二兄彊其父析業與歡曉以法開以天理皆忻然感悟董槐傳槐字庭植濠州定遠人少喜言兵陰讀孫武曹操之書而曰使吾得用將汛掃中土以還天子槐貌甚偉廣顙而丰頤又美�論事慷慨自方諸葛亮周瑜父永遇槐嚴聞其自方怒而嘻曰不力學又自喜大言此狂生耳吾弗願也槐心愧乃益自摧折學於永嘉葉師雍聞輔廣者朱熹之門人復往從廣廣嘆其善學張愈傳愈字少愚寶元初上書言邊事除試祕書省校書郎願以授父顯忠而隱於家南安翁傳翁大兒於關外鬻果失稅爲關吏所拘送郡翁與小兒偕詣庭下長子當杖翁懇白郡守曰某老鈍無能全藉此子贍給若渠不勝杖則翼日乏食矣願以身代之小兒曰大人豈可受杖某願代兄大兒又以罪在己甘心焉三人爭不決小兒來父耳旁語若將有所請翁叱之兒必欲前郡守疑之呼問所以對曰大人元系帶職正郎宣和間累典州郡翁急曳其衣使退曰兒狂妄言守詢誥敕在否兒曰見作一束置甕中埋於山下守立遣吏隨兒發取果得之卽延翁上坐謝而釋其子次日枉駕訪之室已虛矣張凝傳凝滄州無棣人眞宗踐祚遷北作坊使咸平初契丹南侵凝率所部兵設伏於瀛州西出其不意腹背奮擊挺身陷敵凝子昭遠年十六從行卽單騎疾呼突入陣中掖凝出左右披靡不敢動呼延贊傳贊有膽勇鷙悍輕率嘗言願死於敵徧文其體爲赤心殺賊字至於妻孥僕使皆然諸子耳後別刺字曰出門忘家爲國臨陣忘死爲主及作破陣刀降魔杵鐵折上巾兩旁有刃皆重十數斤絳帕首乘騅馬服飾詭異性復鄙誕不近理盛冬以水沃孩幼冀其長能寒而勁健其子嘗病贊刲股爲羹療之洪皓傳皓字光弼博文彊記適字景伯皓長子也幼敏悟日誦三千言皓使朔方適年甫十三能任家事以皓出使恩補修職郎紹興十二年與弟遵同中博學宏詞科髙宗曰父在遠方子能自立此忠義報也宜升擢遂除敕令所刪定官後三年弟邁亦中是選由是三洪文名滿天下李瀆傳瀆字河神淳淡嗜酒人或勉之答曰扶羸養疾捨此莫可從吾所好以盡餘年不亦樂乎嘗語諸子曰山水足以娛情苟遇醉而卒吾之願也吾將與汝永訣爾輩當常在左右卽設外寢與諸子同處一日忽曰適有人至�下誦詩云行到水窮處未知天盡時言訖不見吾當逝矣亟取瑩集七十編洎書畫付諸子促家人置酒頃之卒李璘傳璘瀛州河間人�開運末契丹犯邊有陳友者乘亂殺璘父及家屬三人幹徳初璘隸殿前散祗候友爲軍小校相遇於京師寶積坊北璘手刃殺友而不遁去自言復父讎案鞫得實太祖壯而釋之邢神畱傳神畱深州陸澤人父超逋官租裏胥督租與超鬥超毆裏胥死神畱年十六詣吏求代父死州以聞特詔減死賜裏胥萬錢爲棺斂具端拱初泰州海寧人沈正父爲屯田院衙官凶暴無賴使酒毆平人死正中塗見父恐懾述其故正卽號呼褫衣就毆其屍巡警者捕送官獄具怡然就聞者悲之陳繹傳繹以翰林學士知郡州繹不能肅閨門子與婦一夕俱殞於卒伍之手傲然無慚色

父子部紀事九桯史神宗朝王襄敏韶在京師會元夕張燈金吾弛夜家人皆出將帷觀焉幼子采第十三方能言珠帽襐服馮肩以從至宣徳門上方禦樓薌雲彩鰲簫吹雷動士女仰視喧擁闐咽轉盼已失所在騶馭皆恇擾不知所爲家人不復至帷次狼狽歸未敢白請捕襄敏訝其反之亟問知其爲南陔也曰他子當遂訪若吾十三必能自歸怡然不復求咸叵測居旬日內出犢車至第有中大人下宣旨抱南陔以出諸車家人驚喜迎拜天語旣定問南陔以所之乃知是夕也姦人利其服裝自襄敏第中已竊迹其後旣負而趨南陔覺負己者之異也亟納珠帽於懷適內家車數乘將入東華南陔過之攀幰呼焉中大人悅其韶秀抱置之膝翼早擁至上合以爲宜男之祥上問以誰氏竦然對曰兒乃韶之幼子也具道所以上顧以占對不凡且嘆其早惠曰是有子矣令暫畱欽聖鞠視密詔開封捕賊以聞旣獲盡戮之乃命載以歸且以具獄示襄敏賜壓驚金犀錢果值巨萬其機警見於幼年者已如此南陔采自號臨江謝氏世以儒鳴元丰八年有名懋者及其弟岐其子舉廉世充同登進士第連標之盛侈於一時時人謂之臨江四謝舉廉字民師東坡嘗以書與之論文今載集中艮齋諤紹熙間位中執法以厚徳著蓋其族孫也癸辛雜識李夢庚者襄陽人善文不偶歸而治生其子能文而不肖數盜用父財父欲殺之宗黨勸止使其子拜且謝或告以父已負�子甚恐拜方起而�欲及亟走避閉門�入門者幾寸其子後魁浙漕薦襄帥以書抵漕說友曰今歲漕魁乃夢庚之子也其論尾之語曾見之否其語曰世豈有棄鯀而不用其子者哉聞者莫不大噱云厚徳錄薛簡肅公奎知益州裏父訟其子不孝者詰之乃曰貧無以爲養奎因出俸與之退朝錄父子掌誥國初至熙寧元年凡九家李文貞昌武王兵部文正王惠獻安簡晁文元文莊錢希白修懿梁翰林莊肅呂文靖仲裕宣獻公敏求蘇儀甫子容過庭錄忠宣在陳先光祿侍行後圃忠宣問曰八郎爾今幾歲光祿應曰某四十六矣忠宣嘆曰爾好福人吾所不若爾光祿愕然曰大人身爲宰相勛業如此而不若某何也忠宣曰豈謂是哉吾七歲丁楚國憂廿六丁文正憂爾今年四十六歲而父母兄弟無故未嘗一日離侍側則吾豈如爾也泊宅編曾幾學士兒皆早慧中子才十歲一日謂父曰孔子死時宰予必不行心喪三年問何以驗之答曰予親喪以�爲久況師乎其姊曰只恐聞於汝安乎之語不敢違也乃兄從旁對曰記得夫子沒時宰予已先亡矣國老談苑陳省華以大卿居家其子堯叟參樞密堯咨掌制誥每朝退端服夾侍偶賓至則導茗酪焉東軒筆錄熙寧中詔王荊公及子雱同修經義成加荊公左僕射兼門下侍郎雱龍圖閣直學士同日授命故參政絳賀詩曰陳前輿馬同桓傅拜後金珠有魯公家世舊事族父文簡公應舉來京師館於廳旁書室惟乘一驢更無餘資至則賣驢得錢數千伯祖殿直輕財好義待族人甚厚日責文簡公具酒肴欲觀其器度文簡公訴曰驢兒已喫至尾矣明道先生宰晉城時有富民張氏子其父死未幾晨起有老父立於門外問之曰我汝父也今來就爾居具陳其由張氏子驚疑莫測相與詣縣請辧之老父曰業醫遠出治疾而妻生子貧不能養以與張氏某年某月某日某人抱去某人某人見之先生謂曰歲久矣爾何記之詳也老父曰某歸而知之則書於藥法策後因懷中取策進之其所記曰某年月日某人抱兒與張三翁家先生問張氏子曰爾年幾何曰三十六矣爾父而在年幾何曰七十六矣謂老父曰是子之生其父年才四十已謂之三翁乎老父驚惶服罪括異志茅山有村兒牧牛洗所著汗衫曝於艸上牛食艸之際並食其衫疑鄰兒竊之其父怒曰生兒爲盜將安用之卽將兒投於水中鄰兒稱�呼天才出水父復投之俄大雷雨震死其牛汗衫自牛口出春渚紀聞有名士爲泗倅者臥病旣久其子不慧郡有太醫生楊介名醫也適自都下還眾令其子謁之且約介就居第診視介亦謙退謂之曰聞尊君服藥且更數醫矣豈小人能盡其藝耶其子曰大人疾勢𨿽淹久幸左右一顧且作死馬醫也聞者絕倒可談靑州王大夫嘗知舒丹二州爲詩極鄙俚每投獻當路畱以爲笑具季父爲靑掾王亦與一軸詩他日季父見其子乃謝之其子曰大人九伯亂道玷瀆髙明蓋俗謂神气不足者爲九伯豈以一千爲足數耶余中表任朝議大夫以八�赦恩轉中奉大夫其子對賀客則曰大人轉此一官方始濟事將來有遺表恩澤也余記此二事非以爲謔蓋所以開悟爲人子者錢遹徳循爲侍禦史元符末攻曾布章數上正急會其子病明日將對夜其子死徳循卽跨馬入朝不復內顧旣歸而後舉哀朝廷頗知之故徳循遂除中丞誥詞有云方蹇蹇以匪躬子呱呱而弗卹未幾徳循轉工部尙書失言路其僚頗攻擊竟論匿哀之事徳循由是得罪責詞數其躁進至云匿哀請對瀆軒墀徳循投閒久之領宮祠而終常州蘇掖仕至監司家富甚嗇每置產吝不與直爭一文至失色尢喜乘人窘急時以微資取奇貨嘗置別墅與售者反復甚苦其子在旁曰大人可增少金我輩他日賣之亦得善價也父愕然自是少悟士大夫競傳其語東坡雜記黎子明之子爲繼母所讒出數月其父年髙子幼不給於耕夫婦父子皆有悔意而不能自還予爲買羊沽酒送歸其家爲父子如初庶幾潁谷封人之意東坡志林韓魏公在中山狄靑爲副總管陳薦爲幕客今魏公之子師朴出鎭而靑之子詠薦之子厚復踐此職亦異事也寇元弼言去歲春徐州通判李陶有子年十七八素不善作詩忽詠落花詩雲流水難窮目斜陽易斷腸誰同砑光帽一曲舞山香父驚問之若有物憑附者自云是謝中捨問砑光帽事云西王母宴羣仙有舞者帶砑光帽帽上簪花舞香山一曲曲未終花皆落去老學庵筆記舒煥堯文東坡公客建炎中猶在有子爲湖南一縣尉遇盜堯文年九十矣憂悸得病而卒讀書鏡宋郭進造宅旣成以酒席犒工令子弟之席設於諸工之下指工人曰此造宅者指諸子曰此賣屋者進死未幾果爲資政殿學士陳彥升所得慶曆中張宗晦以祕書監致仕居洛陽一日謁畱守其子唐言唐賀監知章以道士服歸會稽明皇錫以鑑湖今洛中嵩少𨿽非朝廷所賜大人可衣羽服優遊其間何必事請謁石林燕語範文正公四子長曰純佑有奇才方公始爲西帥時已能佐公治軍早死其次卽忠宣夷叟徳孺也嘗爲人言純仁得吾之忠純禮得吾之正純粹得吾之材忠宣以身任國世固知之夷叟簡默寡言笑𨿽家居獨坐一室或終日不出徳孺繼公帥四方爲名將卒如其言云文潞公父爲白波輦運潞公時尙少一日常以事忤其父欲撻之潞公密逃去張靖父爲輦運司軍曹司知其所在迎歸使與靖同處其父求潞公月餘不得極悲思之乃徐出見因使與靖同學後因登第潞公相時擢靖爲直龍圖閣靖有吏幹翰林學士張閣其子也聞見前錄李承之待制奇士蘇子瞻所謂李六丈人豪也爲童子時論其父緯之功於朝久不報自詣漏捨以狀白丞相韓魏公公曰君果讀書自當取科名不用紛紛論賞也承之云先人功罪未辧深恐先犬馬溝壑無以見於地下故忍痛自言若欲求官稍識字第二人及第固不難魏公王堯臣榜第二人登科承之故云公聞其語矍然範忠宣爲右相宣仁太后寢疾宰輔入問後畱忠宣曰卿父仲淹可謂忠臣在章獻太后朝勸後盡母道在仁宗朝勸帝盡子道卿當似之嗚呼宣仁後之所以望忠宣者羣臣莫及也劉仲通慕司馬溫公呂獻可之賢方溫公欲志獻可墓時仲通自請書石溫公文出直書王介甫之罪不隱仲通始有懼意其子安世字器之出入溫公門下代其父書自此益知名司馬溫公初居洛有張云卿字伯紀康節以問公公曰或聞旅殯其父於和州久不省未敢與見康節曰張云卿可謂孝矣云卿之父謫官死和州貧不能歸因寓其喪云卿奉其母歸洛貧甚府尹哀之俾爲國子監說書得月俸七千以養若爲和州一行則罷俸數月將饑其母矣其故如此溫公深然曰某之聽誤矣伯紀自此從溫公遊未幾伯紀之母死徒步至和州迎父柩合葬陳瑩中爲諫官時爲上皇極言蔡京蔡卞不可用用之決亂天下蔡京深恨之屢竄責例用赦放歸猶隸通州一日瑩中之子走京師言蔡京事詔獄下明州捕瑩中甚急士民哭送之瑩中不爲動旣入獄見其子被系笑曰不肖子煩吾蔡京用酷吏李孝壽治其事孝壽坐廳事簾中列五木於庭引瑩中問之瑩中從容曰蔡京之罪某實知之不肖子不知也多求紙自書孝壽懼以瑩中爲不知情卽日放歸再隸通州其子配海上太學博士姜愚字子發京師人長康節先公一歲從康節學稱門生先公年四十五未娶潞州張仲賓太博字穆之自未第亦從康節子發與二君同白康節曰不孝有三無後爲大先生年逾四十不娶親老無子恐未足以爲髙康節曰貧不能娶非爲髙也子發曰某同學生王允修頗樂善有妹甚賢似足以當先生穆之曰先生欲婚則某備聘令子發與王允修言之康節遂娶先夫人後二年伯溫始生故康節有詩云我今行年四十七生男方始爲人父鞠育教誨誠在我壽夭賢愚系於汝我若壽命七十歲眼前見汝二十五我欲顧汝成大賢未知天意肯從否富韓公之父貧甚客呂文穆公門下一日白公曰某兒子十許歲欲令入書院事廷評太祝公許之其子韓公也文穆見之驚曰此兒他日名位與吾相似亟令諸子同學供給甚厚文穆兩入相以司徒致仕後韓公亦兩入相以司徒致仕文穆知人之術如此聞見後錄大儒宋景文公學該九流於音訓尢邃故所著書用奇字人多不識嘗納子婦三日子以婦家饋食物書白一過目卽曰書錯一字姑報之至白報書卽怒曰吾薄他人錯字汝亦爾邪子皇駭卻立緩扣其錯以筆塗暖字蓋婦家書以食物暖女云報亦如之子益駭又緩扣當用何暖字久之怒聲曰從食從而從大子退檢字書博雅中出餪字注云女嫁三日餉食爲餪女始知俗間餪女云者自有本字國初營丘李成畫山水前無古人後河陽郭熙得其遺法成之子覺熙之子思俱爲從官頗廣求兩父之畫故見於世者益少益可貴云王荊公之子雱作荊公畫像贊曰列聖垂教參差不齊集厥大成光於仲尼是聖其父過於孔子也雱死荊公以詩哭之曰一日鳳鳥去千年梁木摧是以兒子比孔子也父子相聖可謂無忌憚者矣玉照新誌韓子蒼駒本蜀人父爲峽州夷陵令老矣有一妾子蒼不能奉之父怒逐出內侍賈祥先坐罪竄是郡駒父事祥甚謹祥不能忘子蒼父逐之後走京師祥已收召大用事子蒼往投之祥不知其得罪於其父也獻其所業偶裕陵忽問遷謫中有何人材祥卽出子蒼詩文以進首篇太乙眞人之句上覽奇之卽批出賜進士及第除祕書省正字不數年遂掌外制靑箱雜記張文孝公觀以眞宗幸亳歲狀元及第致仕樞密副使而其父尙無恙父名居業周易學究性友弟滯選調三十餘年年六十餘始轉京秩以主客員外郎致仕見其子入踐樞府授大府卿壽九十卒卒未逾年張公亦捐館故謚文孝乃知張公貴達皆其父福慶所致張文定公齊賢洛陽人少時家貧父死無以葬有河南縣史某甲爲辦棺斂公深徳之遂展兄事𨿽貴不替劉溫叟父名嶽終身不聽樂不遊嵩華每赴內宴聞鈞奏回則號泣移時曰若非君命則不至於是揮麈後錄曾文肅十子最鐘愛外祖空靑公有壽詞云江南客家有寧馨兒三世文章稱大手一門兄弟獨良眉籍甚多推千里足來自渥窪池莫倚善題鸚鵡賦靑山須待健時歸不似傲當時其後外祖果以詞翰名世可謂父子爲知己也沈義倫盧多遜爲相其子起家卽授水部員外郎後遂以爲常今之朝奉郎也呂文穆爲相當任子奏曰臣甲科及第釋褐止授九品京官況天下才能老於巖穴不能沾寸祿者多矣今臣男始離𦇤褓膺此寵命恐罹譴責乞以臣釋褐時所授官補之自是止授九品京秩因以爲定制以至今日韓忠獻億景佑中參仁宗政事天下稱爲長者四子仲文綜子華絳持國維玉汝縝俱禮部奏名忠獻啟上曰臣子叨陛下科第𨿽非有司觀望然臣旣備位政府豈當受而有之天下將以爲由臣故致此臣𨿽不足道使聖明之政人或以議之非臣所安也臣教子旣以有成又何必昭示四方以爲榮觀哉乞盡免殿試唱第幸甚誠懇再三上嘆嘉而允所請忠獻旣薨仲文子華玉汝相繼再中科甲獨持國曰吾前已奏名矣當遵家君之言何必布之遠方耶不復更就有司之求故文潞薦持國疏云曾預南中髙薦從不出仕宦其後子文知制誥子華王汝皆登宰席持國賜出身至門下侍郎爲本朝之甲族雲歸田錄皇子顥封東陽郡王除婺州節度使檢校太傅翰林賈學士黯上言太傅天子師臣也子爲父師於體不順中書檢勘自唐以來親王無兼師傅官者蓋自國朝命官祗以差遣爲職事自三師三公以降皆是虛名故失於因循爾議者皆以賈言爲當也趙元昊二子長曰佞令受次曰諒祚諒祚之母尼也有色而寵佞令受母子怨望而諒祚母之兄曰沒藏訛嚨者亦黠虜也因教佞令受以弒逆之謀元昊已見殺訛嚨遂以弒逆之罪誅佞令受子母而諒祚乃得立而年甚幼訛嚨遂專夏國之政其後諒祚稍長卒殺訛嚨滅其族元昊爲西鄙患者十餘年國家困天下之力有事於一方而敗軍殺將不可勝數然未嘗少挫其鋒及其困於女色禍生父子之間以亡其身此自古賢智之君或不能免況元昊乎訛嚨教人之子殺其父以爲己利而卒亦滅族皆理之然也淸波雜誌蔡京懷姦固位屢被逐而不去王黼切忌之百方欲其去乃取旨遣童貫偕其子攸往取表京以攸被詔同至乃置酒畱貫攸亦預焉京以事出不意一時失措酒行自陳曰京衰老宜去而不忍遽乞身者以上恩未報此二公所知也時左右聞京並呼其子爲公莫不竊笑欲去宰輔取表自京始嘗考晁錯更漢令諸侯喧嘩錯父聞之從潁川來謂錯曰上初卽位公爲政用事侵削諸侯疏人骨肉口語多怨公何謂也錯曰固也不如此天子不尊宗廟不安父曰劉氏安矣晁氏危吾去公歸矣凡三呼其子爲公史筆書之亦以表其失言範文正公在睢陽遣堯夫到姑蘇搬麥五百斛堯夫時尙少旣還舟次丹陽見石曼卿問寄此久乎曼卿曰兩月矣三喪在淺土欲葬之而北歸無可與謀者堯夫以所載麥舟付之單騎兼程取捷徑而歸到家拜起侍立良久文正曰東吳見故舊乎曰曼卿爲三喪未舉方畱滯丹陽時無郭元振莫可告者文正曰何不以麥舟與之堯夫曰已付之矣端拱二年河南府言前郢州刺史穆彥璋以愛子死不願生挺身入山林飼餓虎異哉喪明尢天古𨿽有之此則世未嘗有也見太宗實錄王荊公當國值生日差其子雱押送禮物雱言例有書送物閣門繳申樞密院取旨出札子乃許收下榜子謝恩緣父子同財理無饋遺取旨謝恩一皆作僞竊恐君臣父子之際爲禮不宜如此乞自今應差子孫弟侄押賜並不用此例從之至當之論後皆遵行頃見老先生言此出荊公意奏檢亦公筆特假雱名爾雱字元澤大觀元年詔賜使相以上生日器幣故事止差親戚殊失寵遇大臣之意自今取旨差官畫墁錄臨潼縣驛前有俚婦三子皆售諸過客二爲正使一爲郎官正使者一田一劉郎官者縣人田升卿也田登第嫡父自陳升卿大怒聞公決杖元佑中升卿坐市易錢不明配流廣南人謂無親之報也王世則長沙人冠歲辭親入南嶽讀書其父遺之一千居數年還家寧親旣而出二千封識如故明年狀元及第齊東野語有一士人父使從學月與油燭錢一千其子請益父不可子以書白父曰所謂焚膏繼晷者非爲身計正爲門戶計耳且異日恩封庶幾及父母耳有如吝小費則大人承事娘子孺人遼乎邈哉聞者無不絕倒金史太祖本紀太祖諱旻本諱阿骨打世祖第二子也幼時與羣兒戲力兼數輩舉止端重世祖尢愛之世祖與臘醅麻產戰於野鵲水世祖被四創疾困坐太祖於膝循其發而撫之曰此兒長大吾復何憂世祖伐卜灰太祖因辭不失請從行世祖不許而心異之世祖寢疾太祖以事如遼統軍司將行世祖戒之曰汝速了此事五月未半而歸則我猶及見汝也太祖往見曷魯騷古統軍旣畢事前世祖沒一日還至家世祖見太祖來所請事皆如志喜甚執太祖手抱其頸而撫之謂穆宗曰烏雅束柔善惟此子足了契丹事左企弓傳企弓子淵淵子光慶字君錫幼穎悟沈厚少言淵嘗謂所親曰世吾家者此子也張中孚傳中孚父達仕宋至太師宗翰圍太原其父戰歿中孚泣涕請迹父屍乃獨率部曲十餘人入大軍中竟得其屍以還石抹世績傳世績字景略哀宗以世績從行次新蔡縣之姜寨世績子嵩時爲縣令拜上於馬前兵亂後父子始相見上嘉之授嵩應奉翰林文字以便養親蔡城破父子俱死嵩字企隆髙彪傳彪本名召和失辰州渤海人祖安國遼興辰開三鎭節度使父六哥左丞制官至刺史彪始生其父用術者言爲其時日不利於己欲不舉其母爲營護居數歲竟逐之彪匿於外家遼人調兵東京時六哥已老當從軍悵然謂所親曰吾兒若在可勝兵矣所親具以實告因代其父行戰於出河店遼兵敗走彪獨力戰軍帥見之曰此勇士也令生致之斡魯攻東京六哥率其鄕人迎降以爲楡河州千戶久之告老彪代領其眾宋可傳可字予之武陟人北兵駐山陽軍中有聞可名者訪知所在質其子使人招之曰從我者禍福共之不然汝子死矣親舊競勸之往可皆謝不從曰吾有子無子與吾兒死生皆有命焉豈以一子故並生平所守者亡之後竟以無子柔妃彌勒傳彌勒姓耶律氏天徳二年使禮部侍郎蕭拱取之於汴過燕京拱父仲恭爲燕京畱守見彌勒身形非若處女者嘆曰上必以疑殺拱矣及入宮果非處女海陵心疑蕭拱竟致之死陳顏傳顏衛州汲縣人世業農父光宋季擢武舉第調壽陽尉未赴值金兵取汴光病圍城中顏間關渡河往省其父因扶疾北歸光家奴謀良不可誣告光與賊殺人光系獄榜掠不勝因自誣服顏詣郡請代父死太守徐某哀之不敢決適帥臣至郡以其狀白帥曰此眞孝子也遂並釋之天會七年詔旌表其門閭韓玉傳玉與夏人戰敗之當路者忌其功驛奏玉與夏寇有謀朝廷使使覘其軍卽實其罪玉道出華州被囚死於郡學臨終書二詩壁間士論�之子不疑字居之以父死非罪誓不祿仕藏其父臨終時手書云此去冥路吾心皓然剛直之气必不下沈兒可無慮世亂時艱努力自護幽明𨿽異寧不見爾讀者惻然禹顯傳劉全者彭城民也率鄕鄰數百避兵沫溝推爲寨主北兵至徐盡俘其老幼全父亦在其中北兵質之以招全全縛其人送徐州因竊其父以歸徐帥益都嘉其忠承制以爲昭信校尉遙領彭城縣尉後遇國用安以其不附己見殺海陵太子光英傳光英本名阿魯補徒單後所生頗警悟誦孝經一日忽謂人曰經言三千之罪莫大於不孝何爲不孝對者曰今民間子博奕飲酒不養父母皆不孝也光英默然良久曰此豈足爲不孝邪蓋指言海陵弒母事及海陵遇害訛裏也殺光英於汴京死時年十二張浩傳浩子汝霖字仲澤少聰慧好學浩嘗稱之曰吾家千里駒也賈少衝傳少衝子益字損之少穎悟如成人大定十四年父少衝爲祕書少監充宋主生日副使益侍行是時宋人常爭起立接受國書之禮少衝問益曰卽宋人欲變禮持議不決柰何益曰守死無辱可謂使矣少衝大奇之龐迪傳迪字仲由性純孝父疾醫藥弗�迪仰天泣禱刲股作羹由是獲安盧孝儉傳孝儉累遷山東東路轉運使孝儉素褊躁與同僚王公謹失歡其子嘗私用官帑孝儉不知也旣而攺河北西路轉運使公謹乃發其事孝儉聞被逮莫測所以行至章丘自縊死張萬公傳萬公幼聰悟喜讀書父彌學夢至一室榜曰張萬相公讀書堂已而萬公生因以名焉李晏傳晏子仲略轉員外郎以親病求侍特授澤州刺史以便祿養先是晏領沁南軍節度使澤於懷爲支郡父子相繼鄕人榮之程采傳采字公弼燕之析津人祖冀仕遼廣徳軍節度使冀凡六男父子皆擢科第士族號其家爲程一舉元史太祖本紀帝諱鐵木眞姓奇渥溫氏初烈祖徵塔塔兒部獲其部長鐵木眞宣懿太后月倫適生帝手握凝血如赤石烈祖異之因以所獲鐵木眞名之志武功也闊裏吉思傳闊裏吉思封髙唐王西北不安請往平之陷敵不屈死焉追封趙王子朮安幼以弟木忽難襲髙唐王朮安成立木忽難讓朮安襲趙王一日召王傅脫歡司馬阿昔思謂曰先王旅殯卜羅荒遠之地神靈將何依吾痛心欲無生若請於上得歸葬先塋瞑目無憾矣二人言之知樞密院事也裏吉尼以聞帝嗟悼久之曰朮安孝子也卽賜阿昔思黃金一瓶得脫歡之子失忽都魯王傅木忽難之子阿魯忽都斷事官也先等一十九人乘驛以往復賜從者鈔五百貫淇陽王月赤察兒丞相脫禾出八都魯差兵五百人護其行至殯所奠告啟視屍體如生遂得歸葬張柔傳柔子弘略遷江西宣慰使稱疾家居二十九年見世祖於龍虎臺請曰臣之子玠長矣願備宿衛從之且賜以酒曰卿年未老謝事何爲特命爲河南行省參知政事史天倪傳天倪父秉直讀書尙气義癸酉太師國王木華黎統兵南伐秉直聚族詣軍門降木華黎欲用秉直辭而薦其子天倪木華黎見而奇之從木華黎軍眞定武仙降仙謀作亂乃設宴邀天倪有知其謀者止天倪毋往天倪不從遂爲仙所殺天倪之赴眞定也秉直密戒之曰觀武仙辭气終不爲我用宜備之天倪曰我以赤心待人人或相負天必不容願無慮秉直乃攜其孫楫權還北京至是人服其先識張弘範傳弘範字仲疇柔第九子也善馬槊頗能爲歌詩年二十時兄順天路總管弘略上計壽陽行都畱弘範攝府事吏民服其明決蒙古軍所過肆暴弘範杖遣之入其境無敢犯者中統初授禦用局總管三年攺行軍總管從親王哈必赤討李於濟南柔戒之曰汝圍城勿避險地汝無怠心則兵必致死主者慮其險苟有來犯必赴救可因以立功勉之弘範營城西出軍突諸將營獨不向弘範弘範曰我營險地乃示弱於我必以奇兵來襲謂我弗悟也遂築長壘內伏甲士而外爲壕開東門以待之夜令士卒浚壕益深廣不知也明日果擁飛橋來攻未及岸軍陷壕中得跨壕而上者突入壘門遇伏皆死降兩賊將柔聞之曰眞吾子也弘範病甚出所賜�甲命付嗣子珪曰汝父以是立功汝佩服勿忘也李昶傳昶字士都東平須城人父世弼從外家受孫明復春秋得其宗旨金貞佑初三赴廷試不第推恩授彭城簿志壹�不樂遂復求試一夕夢在李彥榜下及第閱計偕之士無之時昶年十六已能爲程文乃更其名曰彥興定二年父子廷試昶果以春秋中第二甲第二人世弼第三甲第三人父子褒貶各異時人以比向歆黃贇傳贇字止敬臨江人父君道延佑間求官京師畱贇江南時贇年幼及旣長聞其父娶後妻居永平乃往省之則父歿已三年矣庶母聞贇來盡挾其貲去更嫁拒不見贇贇號哭語人曰吾之來爲省吾父也今不幸吾父已歿思奉其柩歸而窆之莫知其墓苟得見庶母示以葬所死不恨矣尙忍利遺財耶久之聞庶母居海濱亟裹糧往庶母復拒之三日不納庶母之弟憐之與偕至永平屬縣樂亭求父墓又弗得贇哭禱於神一夕夢老父以杖指葬處曰見片磚卽可得明日就其地求之庶母之弟曰眞是已斂時有某物可驗啟朽棺得父骨以歸劉浚傳浚字濟川仕連江縣寧善巡檢江西賊帥王善寇閩官軍守羅源縣拒之羅源與連江接壤勢將迫浚募壯士百餘命仲子健將之浹旬間眾至數萬賊尋破羅源分兩道攻福州浚拒之辰山三戰三捷俄聞福州陷眾多潰去浚獨帥健兵進遇賊於中麻突其陣斬前鋒五人賊兵大至鏖戰三時頃浚中箭墮馬健下馬掖之俱被獲浚忿戟手大罵賊縛浚�下先斫手一指罵彌厲再斫一指亦如之指且盡斫兩腕次及兩足浚色不少變罵聲猶不絕遂割其喉舌而死健亦以死拒賊善義之舍健使斂浚屍瘞之健歸請兵於帥府以復父讎弗聽健盡散家貲結死士百人詐爲工商流丐入賊中夜半發火大噪賊驚擾自相屠戮健手斬殺其父者張破四並擒善及寇首陳伯祥來獻磔之事聞贈浚福建行省檢校官授健古田縣尹官爲浚立祠福州北門外有司歲時致祭云張禧傳禧東安州人子弘綱字憲臣年十八父禧爲主將所誣系獄將殺之弘綱直入獄中獄卒並系之弘綱佯狂謔笑守者易之旣寢遂與其父逸去後從其父攻城徇地屢有功管如徳傳如徳黃州黃陂縣人父景模爲宋將以蘄州降授淮西宣撫使如徳爲江州都統制至元十二年亦以城降先是如徳嘗被俘虜思其父與同輩七人間道南馳爲邏者所獲械送於郡如徳伺邏者怠卽引械擊死數十人各破械脫走間關萬里達父所景模喜曰此眞吾兒也至是入覲世祖笑曰是孝於父者必忠於我矣移剌捏�傳捏兒子買奴從父習戰陣初入見太祖問曰汝年小能襲父職乎對曰臣年𨿽小國法不小帝異其對顧左右曰此兒甚肖乃父以爲髙州等處達魯花赤兼徵行萬戶張晉亨傳晉亨子好古字信甫戍蘄州宋人攻蘄好古率兵迎擊力不敵死之時晉亨在濟南軍中聞之哭曰吾兒死得其所矣宋子貞傳子貞病危諸子請遺言子貞曰吾平昔教汝者不少今尙何言耶子渤有才名徐世隆傳世隆字威卿陳州西華人弱冠登金正大四年進士第辟爲縣令其父戒世隆曰汝年少學未至毋急仕進更當讀書多識往事以益智識俟三十入官未晚也世隆遂辭官益篤於學賈魯傳魯字友恆擢戶部主事一日覺心悸尋得父書筆勢顫縮卽辭歸比至家父已有風疾未幾卒王英傳英字邦傑益都人剛果有大節膂力絕人善騎射襲父職爲莒州翼千戶父子皆善用雙刀人號之曰刀王至正中毛貴陷益都英時年九十有六乃謂其子弘曰我世受國恩美官厚祿備嘗享之今老矣縱不能事戎馬以報天子尙忍食異姓之粟以求生乎水漿不入口者數日遂卒毛貴聞之使具棺衾以葬將斂舉其屍不動焚香祝曰公子弘請公歸葬先塋祝畢屍遂起觀者莫不驚異伯八傳至元十二年親王昔列吉脫鐵木兒叛奔海都伯八以聞且願提兵往討之未得命爲彼所襲死焉脫鐵木兒虜其二子八剌不蘭奚分置左右居歲餘待之頗厚八剌陰結脫鐵木兒近侍也裏伯禿謀報父仇後爲也裏伯禿家人泄其謀八剌知事不成將家族南奔脫鐵木兒遣騎追之至一河八剌馬驚不能渡回拒之射中數人力窮兄弟就擒脫鐵木兒責之曰我待汝厚甚而汝反爲此耶八剌曰汝背叛君上害我父掠我親屬我誓欲殺汝以報君父之讎今力窮被執從汝所爲逼令跪不屈以鐵撾碎其膝終不跪與弟不蘭奚同被害合剌普華傳合剌普華嶽璘帖木爾子也幼侍母奧惇氏居益都嘗嘆曰幼而不學有不墮吾宗者乎父時以斷事官建牙保定合剌普華往白其志父奇之郭道卿傳道卿年八十子廷煒爲建寧路平準行用庫使辭歸侍養道卿嘗病疝危甚廷煒憂瘁扶護一夕發盡白有司言狀旌之陳韶孫傳韶孫廣州番禺人父瀏以罪流肇州韶孫年十歲不忍父遠謫朝夕號泣願從父不能奪遂與俱往跋涉萬里不憚勞苦道過遼陽平章塔出見而憫焉語之曰天子寬仁罰不及嗣邊地苦寒非汝所堪吾返汝故鄕汝願之乎韶孫曰旣不能以身代父當死生以之歸非所願也塔出驚異以錢賞之大徳六年瀏死韶孫哀慟見者皆爲之泣下肇州萬戶府以聞命遣還鄕裏仍旌異之徐鈺傳鈺鎭江人始冠侍父鎭將之婺源過丹陽小溪鎭乘橋失足墮水中同行者立岸上不能救鈺投溪擁鎭出鎭得挽行舟以升鈺力憊且水勢湍急遂溺死屍流四十五里得幹灘江浙行省言狀表異之王初應傳初應漳州長泰人至大四年二月從父義士樵劉嶺山有虎出叢棘中搏義士傷右肩初應赴救抽鐮刀刺虎鼻殺之義士得生泰定二年同縣施合徳父眞佑嘗出耘爲虎扼於田合徳與從弟發仔持斧前殺虎父得生並旌其門胡伴侶傳伴侶鈞州密縣人其父實�患心疾數月幾死更數醫俱莫能療伴侶乃齋沐焚香泣告於天以所佩小刀於右脇傍刲其皮膚割脂一片煎藥以進父疾遂瘳其傷亦旋愈朝廷旌表其門察罕傳察罕初名益徳唐兀烏密氏父曲也怯律爲夏臣其妾方懷察罕不容於嫡母以配掌羊羣者及裏木察罕稍長其母以告且曰嫡母已有弟矣察罕武勇過人從帝攻西夏破肅州師次甘州察罕父曲也怯律居守城中察罕射書招之且求見其弟時弟年十三命登城於髙處見之且遣使諭城中使早降其副阿綽等三十六人合謀殺曲也怯律父子並殺使者並力拒守城破帝欲盡坑之察罕言百姓無辜止罪三十六人耶律忒末傳國兵至忒末及子天佑率眾三萬內附授帥府監軍天佑招討使從元帥史天倪攻取益都諸城時金降將武仙據眞定以叛殺守將史天倪忒末父子夜逾城而出將以聞會天倪弟天澤還自北京遇諸滿城合蒙古諸軍南與賊戰走武仙復眞定朝廷以天澤襲兄爵而以天佑鎭趙州明年仙復犯眞定天澤潛師出�城忒末與其妻石抹氏及家孥在眞定者皆陷焉仙遣其僕劉攬兒持書誘天佑曰汝能誅趙州官吏以降當活汝父母仍授汝元帥不爾盡烹之忒末密令攬兒語天佑曰仙賊狡猾汝所知也毋以我故隨其機�以虧忠節且忠孝難兩全汝能固守不失國家大計我視刀鋸甘如蜜矣天佑慟哭承命馳至�城以賊書示天澤天澤曰王陵之事照耀史冊汝能遵父命忠誠許國功不在王陵下天佑乃趨還趙壁率眾殊死戰仙怒盡殺忒末家一十八人戰於欒城元氏髙邑柏鄕仙兵屢挫木華傳木華子塔思幼與常兒異木華嘗曰成吾志必此兒也速不臺傳哈班二子長忽魯渾次速不臺俱驍勇善騎射太祖在班朱尼河時哈班嘗驅羣羊以進遇盜被執忽魯渾與速不臺繼至以槍刺之人馬皆倒餘黨逸去遂免父難羊得達於行在所阿兒思蘭傳阿兒思蘭阿速氏初憲宗以兵圍阿兒思蘭之城阿兒思蘭偕其子阿散眞迎謁軍門帝賜手詔命專領阿速人且畱其軍之半余悉還之俾鎭其境內以阿散眞置左右道遇闍兒哥叛軍阿散眞力戰死之帝遣使裹屍還葬之阿兒思蘭言於帝曰臣長子死不能爲國效力今以次子�古來獻之陛下願用之�古來至帝命從兀良哈臺徵哈剌章有功兀良哈臺賞以白金名馬從伐宋中流矢而死李黼傳黼字子威潁人也工部尙書守中之子守中性卞急遇諸子極嚴每一飲酒�半月醉不解黼百計承順求寧親心終不可得跪而自訟往往達旦無幾微壓怠之意王士元傳士元字堯佐知浚州至正十七年賊復迫浚州州兵悉潰散士元坐堂上顧其子致微使避賊曰吾守臣居此職也若可逃生子侍立不忍去賊前問曰爾爲誰士元叱曰我王知州也彊賊識我否賊欲縛士元士元奮拳毆賊賊怒並其子殺之布魯海牙傳布魯海牙拜燕南諸路廉訪使未幾授斷事官使職如故時斷事官得專生殺多倚勢作威而布魯海牙小心謹密愼於用刑有民誤毆人死吏論以重法其子號泣請代死布魯海牙戒吏使擒於市懼則殺之旣而不懼乃曰誤毆人死情有可宥子而能孝義無可誅遂並釋之使出銀以資葬埋且呼死者家諭之其人悅從陳祜傳祜遷浙東道宣慰使檢覆民田至新昌值玉山鄕盜倉卒不及爲備遂遇害子夔芍陂屯田萬戶在揚州聞祜遇盜死泣請於行省願復父讎擒其賊魁戮於紹興市賀仁傑傳仁傑父嘗治室於毀垣中得白金七千五百兩謂其妻鄭曰語云匹夫無故獲千金必有非常之禍時世祖以皇太弟受詔徵雲南駐六盤山乃持五千兩往獻之世祖曰天以賜汝焉用獻對曰殿下新封秦金出秦地此天以授殿下臣不敢私願以助軍且言其子仁傑可用狀卽召入宿衛田攺住傳攺住汶上人父病不能愈禱於天去衣臥冰上一月李恆傳恆字徳卿唐末世爲西夏國主太祖經略河西有守兀納剌城者夏主之子也城陷不屈而死子惟忠方七歲求從父死主將異之執以獻宗王合撒兒王畱養之惟忠生恆秦起宗傳起宗字元卿生長兵間學書無從得紙父順削柳爲簡寫以授之成誦削去更書李徳輝傳徳輝字仲實生五歲父且卒指徳輝謂其家人曰吾爲吏治獄不任苛刻人蒙吾力者眾天或報之是兒其大吾門乎及卒徳輝號慟如成人曹元用傳元用資稟俊爽幼嗜書一經目�成誦每夜讀書常達曙不寢父憂其致疾止之�以衣蔽窗默觀之劉敏中傳敏中幼卓異不凡年十三語其父景石曰昔賢足於學而不求知丰於功而不自衒此後人所弗逮也父奇之揭傒斯傳傒斯字曼卿父來成宋鄕貢進士傒斯幼貧讀書尢刻苦晝夜不少懈父子自爲師友由是貫通百氏早有文名張翥傳翥少時負其才雋豪放不羈好蹴踘喜音樂不以家業屑其意其父以爲憂翥一旦翻然攺曰大人勿憂今請易業矣乃謝客閉門讀書晝夜不暫輟遂以詩文知名任志傳志數與金兵戰比有功金嘗擒其長子如山以招之曰降則爾子得生不降則死志曰我爲大朝之帥豈愛一子親射其子殪之王伯顏傳伯顏知福寧州賊自卲武間道逼福寧伯顏與子相馳破之賊帥王善俄擁眾直扼州西門胥隸皆解散伯顏見執罵賊以死賊欲釋相官之相詈曰吾與汝不共戴天恨不寸斬汝我受汝官耶賊殺之牟應龍傳應龍父巘爲大理少卿應龍幼警敏過人日記數千言文章有渾厚之气宋亡時大理卿已退不任事一門父子自爲師友討論經學以義理相切磨王思聰傳思聰延安人素力田農隙則教諸生得束脩以養親母喪盡哀父繼娶楊氏事之如所生以家多幼稚侵父食別築室曰養老堂奉之朝夕定省愈久不怠父嘗病劇思聰憂甚拜祈於天額膝皆成瘡得神泉飲之愈後復失明思聰舐之卽能視縣上狀命表異之劉廷讓傳廷讓大寧武平人至順初北方兵起民被殺掠廷讓挈家避山中有幼弟方乳母王氏置於懷兵急廷讓乃棄己子一手抱幼弟一手扶母疾驅得免事聞旌之髙必達傳必達建昌人五歲時父明大忽棄家遠遊莫知所適必達旣長晝夜哀慕乃娶妻以養母而往四方求其父十餘年不得見心愈悲忽相傳黃州全眞道院中有虛明子者學道三十年矣本姓髙氏建昌人也匿姓名爲道人云必達詢問知爲父卽往拜之具言家世及己之所生歲月大父母之喪葬始末因哀號叩頭不已虛明猶瞑坐不顧久之斥曰我非汝父不去何爲必達畱侍左右不少懈辭气哀惻可矜其徒謂虛明曰師有子如此忍弗歸乎虛明不得已乃還家必達孝養篤至鄕裏稱之石永傳永紹興新昌人性淳厚事親至孝值亂兵掠鄕裏永父謙孫年八十老不能行永負父匿山谷中亂兵執其父欲殺之永亟前抱父請以身代兵遂殺永而釋其父劉思敬傳思敬延安宜君人事其繼母沙氏杜氏孝養之至無異親母父年八十兩目俱喪明會亂兵剽掠其鄕思敬負父避於巖穴中有兵至欲殺思敬思敬泣言曰我父老矣又無目我死不足惜使我父何依乎兵憐其孝不忍殺父子皆免於難王薦傳薦福寧人性孝父嘗疾甚薦夜禱於天願減己年益父壽父絕而復蘇告其友曰適有神人黃衣紅帕首恍惚語我曰汝子孝上帝命錫汝十二齡疾遂愈後果十二年而卒杜佑傳佑邳州人河南行省署爲三叉水馬站提領父成病於家佑忽心驚舉體沾汗卽棄職歸父病始二日遂禱神求代且嘗糞以驗疾父卒廬墓盡哀有馴兔之瑞郭狗狗傳狗狗平陽翼城人父寧爲欽察先鋒使首領官戍大良平宋將史太尉來攻陷大良平寧全家被俘史將殺寧狗狗年五歲告史曰勿殺我父當殺我史驚問寧曰是兒幾歲耶寧曰五歲史曰五歲兒能爲是言吾當全汝家卽以騎送寧等往合州道遇國兵騎驚散寧家俱得還禦史以事聞命旌之王閏傳閏東平須城人父素多資旣老盡廢之不甘淡薄每食必需魚肉閏朝夕勤苦入市營奉無缺父性復乖戾閏左右承順甚得其歡心鄕裏稱焉父嘗臥疾夜燃長明燈室中火延籬壁間閏聞火聲驚起馳救火已熾煙焰蔽寢戶閏突入火中解衣蒙父抱而出肌體灼爛而父無少傷一女不能救遂焚死中統二年復其役張紹祖傳紹祖字子讓潁州人讀書力學以孝行聞於朝特授河南路儒學教授至正十五年奉父避兵山間賊至執其父將殺之紹祖泣曰吾父耆徳善人不當害殺我以代父死且若等非父母所生乎何忍害人父也賊怒以戈擊之戈應手挫鈍因感而相謂曰此眞孝子不可害乃釋之李明徳傳明徳瑞州路上髙縣人讀書有志操孝行篤至至正十四年亂兵陷袁州因抄掠上髙兵執其父欲殺之明徳泣告曰子豈不能代父乎願勿害吾父也兵遂殺明徳而免其父後以髙壽終周樂傳樂溫州瑞安人宋狀元坦之後父日成通經能文海賊竊據溫州拘日成置海舟上樂隨往事其父甚謹一日賊酋遣人沈日成於水樂泣請曰我有祖母幸畱父侍養請以己代父死不聽樂抱父不忍捨遂同死焉輟耕錄檇李郭宗夏嘗見建徳路總管趙良臣言都下李總管者官至三品家巨富年逾五十而無子聞樞密院東有術者設肆算命談人休咎多奇中試往叩焉且語之曰吾之祿壽已不必言但推有子與否術者笑曰君有子矣何爲紿我李曰吾實無子豈紿汝耶術者怒曰君年四十當有子今年已十六矣非紿我而何同坐者皆軍官見二人爭執甚訝之李沈吟良久曰吾年四十時一婢有娠吾以職事赴上都比歸則吾妻粥之矣莫知所往若有子則此是也術者曰此子終當還君相別而出時坐中一千戶邀李入茶坊告之曰十五年前吾亦無子因到都置一婢則已有孕到家時適吾妻亦有孕前後一兩月間各生一男今皆十五六矣豈君之子也兩人各言婦人之容貌歲齒相同李歸語於妻妻往日誠悍妒至是見夫無嗣心頗慚而憐之翼日邀千戶至家享以盛饌與之刻期而別千戶先歸南陽府李以實告於所管近侍大官乞假前往大官曰此美事也我當與汝奏聞旣而有旨得給驛以行凡筵席之費皆從官辦李至眾官郊迎往千戶宅設大宴李所以饋獻千戶並其妻子僕妾之物甚侈千戶命二子出拜風度不殊衣冠如一莫知何者爲己子致請於千戶千戶曰君自認之李諦視良久天性感通前抱一人曰此吾子也千戶曰然於是父子相持而哭坐中皆爲墮淚舉杯交賀大醉而罷明日千戶答禮會客如昨謂李曰吾旣與君子矣豈可使母子分離今並其母以奉李喜出望外回都攜見大官大官曰佳兒也引之入覲通籍宿衛后亦官至三品大抵人之有子無子數使之然非人力所能也而術士之業亦精矣至元間宋文丞相有子出爲郡教授行數驛而卒人皆作詩以悼之閩人翁某一聯云地下修文同父子人間讀史各君臣獨爲絕唱顏淸甫曲阜人顏子四十八代孫嘗臥病其幼子偶彈得一鵓鴿歸以供膳於梢翎間得書一緘書上題雲家書付男郭禹開拆禹乃曲阜縣尹郭仲賢也蓋其父自眞定寄至者時仲賢攺授遠平縣尹去鴿未及知盤桓尋�遂遇害淸甫見之責其子便取木匣函鴿候病稍愈直抵仲賢官所獻書與鴿且語其故仲賢戚然曰畜此鴿已十七年矣凡有家書𨿽隔數千里亦能傳致誠異禽也命左右瘞之以淸甫長厚君子畱之累日繆倫字叔彜東平人侍父宦遊寓居錢唐至正十六年淮兵寇城執其父將殺之倫哀號乞免弗聽傾家貲以贖又弗聽乃自縛請代於是殺倫而釋其父甚哉賊之不仁也誠齋雜記殷祕書願夜夢牛皮上有二土又有赤色在其上其子年十六解曰牛皮革也二土是圭字是鞋字也赤朱色朱是珠字也大人當得珠履乎果然耄余雜識元文宗時其臣有得罪先朝而被戮者至其子謀復父官爵文宗欲許之時臣下有諫沮之者曰今欲復其官爵必先明其無罪是先帝不合誅之將置先帝於何地是陛下之視先帝反不若罪人之有子矣文宗聞其言動容而止

父子部紀事十明外史郭子興傳子興父郭公少以日者術言禍福輒中子興生郭公卜之視其兆曰吉長必大吾門陳友諒傳友諒父普才業漁友諒少讀書略通文義有術者相其先世墓地�期示友諒曰某年當大貴友諒心竊喜嘗爲縣小吏非其好也聞徐壽輝兵起欲往從之普才止之曰汝漁家子何不守故業乃作此滅族事答曰術者之言此其時矣竟不聽普才家居漁如故及貴往迎其父普才又曰汝違吾命吾不知汝死所矣不數歲竟如普才所揣云陳友定傳太祖旣平方國珍卽發兵討友定友定戰敗械送京師入見帝詰之友定厲聲對曰國敗家亡死耳尙何言遂並其子海誅之海一名宗海友定旣被執自將樂歸於軍門至是從死元末所在盜起民間起義保障鄕裏稱元帥者不可勝數元輒因而官之其後或去爲盜或事元而不終惟友定父子死義時人稱完節焉章溢傳溢字三益天性孝友嘗遊金華元憲使禿堅不花與語悅之攺官秦中要與俱行至虎林溢心動辭歸歸八日而父歿未葬火焚其廬溢搏顙�天火至柩所而滅陳迪傳迪字景道成祖卽位召迪不屈與子鳳山丹山等六人同磔於市鳳山大呼父累我迪叱使勿言嫚罵不絕口命刲鳳山等舌鼻熬羹與食問好否迪曰忠臣孝子肉香美絕異非亂臣賊子比也益唾罵比死不輟聲沈徳四傳洪武二十七年九月山東守臣言日照民江伯兒母病割�肉以療不愈禱岱嶽神母疾瘳願殺子以祀已果瘳竟殺其三歲兒帝大怒曰父子天倫至重禮父服長子三年今小民無知滅倫害禮亟宜治罪遂逮伯兒杖之百遣戍海南崔敏傳敏字好學襄陵人生四十日其父仕元爲綿竹尹父子隔絕者三十年敏依母兄以居元季寇亂母及兄又相失亂稍定入陜尋母不得由陜入川抵綿竹求父冢墓無知者復還陜訪諸親故始知父殯所在乃啟攢負其骸以歸時稱崔孝子同時劉鎬江西龍泉人父允中洪武五年舉於鄕久之官憑祥巡檢卒於任鎬以道遠家貧不能返柩居常悲泣父友憐之言於廣西監司聘爲臨桂訓導尋假公事赴憑祥莫知葬處鎬晝夜環哭其父蒼頭已轉入交趾忽暮至若有物憑之者因得冢所在刺血驗之良是乃負歸葬石鼐傳鼐渾源諸生父歿廬墓天大雨山水驟漲時墓初成鼐慮其崩也仰天號哭水將及墓忽分兩道而去墓獲全弘治五年旌表太祖髙皇后傳參軍郭景祥守和州人言其子持�欲殺父帝將誅之後曰景祥止一子人言或不實殺之絕其後矣帝廉之果枉乃釋周敖傳敖河州衛軍家子也正統末聞英宗北狩大哭不食七日而死其子諸生路方讀書別墅聞父死慟哭奔歸以頭觸庭槐亦死鄕人異之聞於州知州躬臨其喪賻麥四十觓白金一斤路妻方氏勵志守節撫子堂成立後爲知縣鄭王瞻�傳祜檡薨子厚烷嗣見濍子佑橏摭厚烷四十罪以叛逆告錮之鳳陽世子載堉篤學有至性痛父非罪見縶築土室宮門外席�獨處者十九年厚烷還國始入宮荊王瞻堈傳厚烇薨翊巨嗣見澋曾孫載埁以文行稱翊巨表載埁賢以訓諸子諸子不率教也世子常泠尢殘恣翊巨言於朝革爲庶人孔金傳金山陽人父早亡母謝氏遺腹三月而生金金母爲大賈杜言逼娶投河死金長屢訟於官不勝言行賄欲斃金金被箠無完膚已而撫按理舊牘坐言大辟迄死獄中金子良亦有孝行父病刲股爲羹以進旋愈比卒廬墓哀毀萬曆四十三年父子�得旌楊通照傳無錫民浦邵賊縛其父虞將殺之邵以首迎刃而死父得免杜槐傳槐字茂卿慈溪人也時倭寇蔓延會縣僉其父爲部長令團結鄕勇槐傷父老以身任之已而寇至槐父子部勒鄕兵追敗之唐豫傳豫字用之廣東順徳人也父奎爲增城教諭遭寇難不屈死豫傷父非命作蓼莪亭志痛程嘉燧傳嘉燧字孟陽休寧人有子驕不事生產嘉燧經營拮據以應其求又輒緣手而盡嘉燧顧益喜謂好事好客稱其家兒姚廣孝傳廣孝長洲人幼名天禧本醫家子父以醫授之不願學楊士奇傳士奇旣耄而子稷復傲狠嘗陵轢長吏至侵暴殺人或有告士奇士奇輒摘其人語稷稷乃訐告者私事誑士奇士奇又輒信稷稷惡日甚士奇不得復聞於是言官交章劾稷朝議以士奇故不卽加法而封其狀示士奇已復有發稷橫虐數十事乃下之理士奇已以老疾在告天子恐傷其意降詔慰勉士奇感泣積憂不能起歲餘遂卒年八十贈太師謚文貞有司乃論殺稷鄕人豫爲祭文數其惡天下傳誦成傳成隰川王諸孫父仕坐罪幽鳳陽病死成微服走鳳陽視喪上疏自劾越禁乞負父骨歸葬澤州卽不得願爲庶人止墓側歲時省視詔許之周定王橚傳橚太祖第五子母髙皇后也洪武十一年就藩開封建文初以橚燕王母弟頗疑憚之橚亦時有他謀次子有告變帝陰使李景隆執竄蒙化諸於並別徙成祖入南京復其舊封橚以有誣反請誅之成祖不忍徙之大理定王老始歸楚昭王楨傳楨太祖第六子始生時平武昌報適至帝喜曰子長以楚封之洪武五年分封楨當王齊鑄寶不能就帝曰朕昔固心許封楚也遂封楚十四年就藩代簡王桂傳桂太祖第十三子性暴已老尙時時與子遜炓遜�諸王窄衣禿帽遊行市中袖錘斧傷人王府教授楊普上言遜炓狎軍人武亮與博戲致箠殺軍人朝廷杖治亮下書責戒稍斂戢漢王髙煦傳髙煦徙封樂安子瞻圻在北京凡朝廷事潛遣人馳報一晝夜六七行先是瞻圻以父殺其母屢發父過惡成祖曰爾父子何忍也至是髙煦入朝悉上瞻圻前後覘報中朝事仁宗召示瞻圻曰汝處父子兄弟間讒構至此子不足誅遣守皇陵趙簡王髙燧傳靖王見灂愛幼子佑枳遂誣長子佑棌以大逆被詔誚讓顏伯瑋傳伯瑋授沛縣知縣燕兵攻沛伯瑋命其弟玨子有爲還家侍父題詩公署壁上自縊死有爲不忍去復還見父屍遂自刎父旁陳瑄傳瑄字彥純合肥人父聞以義兵千戶歸附洪武中累遷都指揮同知二十四年瑄代父職父坐事論戍遼陽瑄伏闕請代詔並原其父子陳濟傳濟字伯載幼穎悟讀書過目成誦嘗以父命如錢塘家人賫貨以從比還以其貲之半市書父奇之曰若能盡讀邪審爾吾於汝無所靳劉定之傳定之字主靜幼有異稟父耄舉於鄕不樂仕日授定之書數千言不令作文一日偶見所爲祝文大異之謂其婦曰此子才第一不足多也舉正統元年會試第一鄒智傳智字汝愚成化年登進士攺庶吉士上疏不報未幾孝宗嗣位因星變上書帝頷之劉槪獄起謫廣東石城所吏目總督秦紘檄召修書乃居會城聞陳獻章講道新會往受業自是學益粹其父來視怒其不以祿養箠之智泣而受責董朴傳朴子士毅惇朴有父風由鄕舉歷蓬州知州赴官其諸子請曰大人平生志節兒輩所知第念大人春秋髙蜀多美材願爲百歲後計士毅曰諾旣謝事歸諸子問美材安在士毅曰吾聞杉不如柏諸子曰今所具者柏耶士毅笑曰吾爲爾曹柏子種之可也親族皆哂之宦十餘年儉素惟布袍革而已寇天敍傳天敍字子惇楡次人平生謹操行在太學時聞父病裹糧疾馳歷六晝夜行千餘里抵家侍湯藥父疾竟瘳人稱其孝王褘傳褘字子充招諭雲南遇害建文中子紳訟於朝詔贈謚紳字仲縉褘沒時年甫十三鞠於兄綬事母及兄盡孝友蜀獻王聞其賢聘致待以客禮紳痛父遺骸未返啟王往求王資給之至卽徧求不獲卽其死所設祭號慟幾絕述滇南慟哭記以歸卒有子稌稌字叔丰初紳痛父之亡食不兼味稌守之不變居喪盡禮不飲酒食肉者三年卒門人私謚曰孝莊先生時植傳大盜鄢本恕等攻剽城邑所向崩潰其士民能冒死殺賊者有袁璋諸人禦史林俊嘉其義立祠祀之璋南江人素以勇俠聞俊委剿賊璋奮不顧身所在有功後爲賊所執其子襲挺身救之連殺七賊亦被執俱死襲死三日兩目猶瞠視其父俊爲詩挽之榜其門曰父子忠節孫璽傳璽字廷信授諸城知縣攺扶風正徳六年四川盜流入漢中都禦史藍章以略陽爲漢中要地舊無城而其令嚴順懦不足任檄璽往城之璽至順以爲恥使縣民賂璽求毋城璽不可日周行相度期一月訖工工未畢而賊至順曰城不可守盍去諸璽又不可士民聞順言爭欲去璽拔刀斫坐幾曰欲去者視此乃率僚屬堅守相持三日賊欲退獲城中告急者知力窘復率眾環之順竟逾垣走城遂陷執璽璽奮罵不屈賊臠殺之是年七月二十四日也賊大掠三日去順復還牒報璽與己俱遁渡白水江璽溺死上官索其屍順取江濱他人屍棺斂之指爲璽屍還其鄕璽子啟視之非是走闕下上章辧詔禦史王廷相勘實乃得璽死節狀贈光祿少卿賜祭予蔭順抵罪何競傳競字邦植蕭山人父舜賓爲禦史謫戍廣西慶遠衛遇赦還好持吏短長縱橫縣中有鄒魯者當塗人亦以禦史坐罪謫寧羌衛經歷量移蕭山知縣貪暴狡悍恣行不法舜賓求魯陰事與人言又毀魯於是兩人互相猜初舜賓以縣中湘湖爲富人私據嗾裏老發其事又白於官奏核之富人因奏舜賓充軍潛逃擅自冠帶章並下所司核治魯念舜賓終害己欲使遠去乃隱其遇赦文牒詭言舜賓遇赦無驗宜行原衛查核上官不可駁還會舜賓門人訓導童顯章嘗偵魯陰事魯陷以他罪論死憲司疑之下府覆驗道經舜賓家入與謀魯聞之大詬曰舜賓乃敢篡重囚發卒圍之毀門入並捕舜賓下獄不更上白司徑解慶遠又令爪牙胡紀輩十三人追至衢州屏去衣服至余幹宿昌國寺夜以濕衣閉其口壓殺之魯復捕舜賓妻子競與母逃常熟匿父友王鼎家已而魯遷山西僉事將行競乃潛歸與族友寧謀召親黨數十人飲之酒爲舜賓稱�眾皆感泣中坐競出叩首哭以請皆踴躍願效命乃各持凶器伏道旁伺魯過競袖鐵錘奮擊騶從駭散僕其輿裸之杖齊下矐兩目盡拔須髮反接豋舟更溺之競拔佩刀罵曰殺人賊今日尙敢倔彊否斫其左股必欲殺之爲眾所止乃與魯連鎖赴按察司而預令族父澤走闕下訴�僉事蕭翀故黨魯嚴刑訊競競不伏蹶起大言曰必欲殺我我非畏死者顧人孰無父耶且我已訟於朝非公輩得擅殺噬臂肉擲案上含血噀翀面一堂皆驚會鞫未決而競疏已上遣刑部郎中李時給事中李舉會巡按禦史鄧璋雜治諸人持兩端胡紀等懼罪重不肯承乃擬魯故屏人服食至死競部民驅本屬知縣篤疾律俱絞余所逮數百人擬罪有差競母朱氏復撾豋聞鼓訴�魯亦使人馳訴乃命大理寺正曹廉會巡按禦史陳銓覆治廉曰爾等何驅縣官競曰競知父讎不知縣官但恨未殺之耳言與淚俱廉惻然欲寬之獨念致死無據遣縣令揭棺驗之驗者報傷而解人任寬慷慨首實且出舜賓臨命所付血書於是眾皆辭伏攺擬魯造意謀殺人斬競驅傷五品以上官徒三年章上下法司議謂競罪太輕攺擬聚眾持凶器傷人當遣戍魯罪如擬且曰魯已成篤疾競爲父報讎律意有在均俟上裁帝從其議競戍福寧衛時弘治十四年二月也後武宗登極肆赦魯免死競赦歸又九年卒競自父歿至死凡十六年服衰終其身蜀獻王椿傳椿太祖第十一子谷王橞椿母弟也圖不軌椿子悅燇獲咎於椿走橞所橞稱爲故建文君以詭眾永樂十四年椿暴其罪成祖報椿王此舉周公安王室之心也遼簡王植傳植太祖第十五子建文中靖難兵起召植及寧王權還京寧王不至植渡海歸朝攺封荊州成祖卽位入朝以植初貳於己削其護衛已而植第三子貴燮第五子貴�上變告植反仁宗白其誣免二子爲庶人徐允讓傳允讓浙江山陰人值賊起奉父安走避山谷間遇賊欲斫安頸允讓大呼曰寧殺我勿殺我父賊卽捨安殺允讓安得全曹端傳端字正夫澠池人喪父五味不入口寢苫枕塊廬墓六年端事父母愉色養志父雅好佛端爲陳說聖賢之道作夜行燭一篇其言曰佛氏以空爲性非天命之性人受之中老氏以虛爲道非率性之道共由之路父久之亦信從其言黃潤玉傳潤玉字孟淸鄞人永樂初徙南方富民實北京潤玉父當行詣官請代官少之對曰父去日益老兒去日益長官異其言許之吾冔傳冔字景端浙江開化人也天順三年舉於鄕入國學久之不第嘆曰親老矣尙擇祿耶謁候爲江浦教諭迎父就養尋乞終養歸朝夕養志諸可以娛親心者靡所不致及居喪冔年老矣猶致毀頓蔡淸傳淸字介夫晉江人除祠祭員外郎乞便養攺南京文選郎中一日心動急乞假養父歸甫兩月而父卒自是家居授徒不出歸有光傳有光字熙甫昆山人旣沒其子子寧刻其遺文妄有攺竄工人童氏夢有光趣之曰速成之稍緩則塗乙盡矣張尺傳尺字守度臨海人父璣官涿州同知沒無以爲斂求一棉衣弗得尺遂終身不衣棉垂老結數掾鬻之以鐫父墓碑彭年傳年字孔嘉長洲人也父昉舉進士授新會知縣以不能其官罷歸歸復不能其家家日落年少而穎敏昉取酒沃之曰飲酒而已卽讀書得第復如乃翁何益年遂不受舉子業李茂傳茂澄城諸生也母患惡瘡茂日吮膿血夜則叩天祈代及卒結廬墓旁朝夕悲泣天大雨懼衝其墓伏墓哭雨卽止父卒廬墓如之成化二年旌二子表森森爲國子生茂卒兄弟同廬於墓弘治五年旌表子俊亦國子生表卒俊方弱冠廬墓終喪母卒亦如初正徳四年旌其時父子以孝稱者莘縣李志及子忱先後廬墓皆成化時旌芮城李錦廬墓弘治十四年旌子澤孫炳復先後廬墓臨汾李大經及子承芳先後廬墓皆正徳時旌表靖安陳伯宣廬墓子恩復刺血和藥愈母疾弘治十二年父子並旌奉國將軍拱榣傳拱榣字茂材父宸渠爲宸濠累逮系中都兄拱枘請以身代拱榣左右之卒得白輔國將軍多煪傳多煪父拱樛以宸濠事被逮多煪甫十餘齡哭走軍門乞以身代王守仁見而異之嘉靖二年疏訟父�得釋歸復爵岷莊王楩傳順王音病瘋痺屢年不起次子安昌王膺鋪侍寢嘗藥晨夕不違左右音感其賢孝言之朝憲宗特書獎之容師偃傳師偃香山人父患癱疾扶持不離側正徳十二年寇掠其鄕師偃負父而逃追者急父麾使遁泣曰父子相爲命去將安之俄被執賊灼其父師偃號泣請代賊從之父得釋而師偃焚死李文詠傳文詠昆山諸生父大經沂水知縣萬曆二十七年父寢室被火文詠突入將抱父出而榱棟盡覆父子俱焚死火息入視屍猶覆其父父存全體文詠但餘一股王應元武隆人力農以養父父醉臥家失火應元自外趨烈焰中竟不能出抱父死夏子孝傳子孝字以忠桐城人六歲失母哀哭持服如成人九歲父得危疾禱天地刲股肉六寸許調羹以進父食之頓愈翌日子孝病創父詰其故始知之裏老以聞於縣縣達之府知府胡麟先夢王祥來謁詰旦而縣牒至詫曰孺子其祥後身耶召見易其舊名恩曰子孝獎勵之達之督學禦史胡植植嘉嘆卽令入學爲諸生月廩之麟復屬貢士趙簡授之經嘉靖末父卒廬墓身無完衣形容槁瘁始喪父時子女皆幼及喪畢還家不知爲父問其母曰頃入室者誰也里人傳以爲笑王世名傳世名字時望武義人父良與族子俊同居爭屋爲俊驅死世名年十七恐殘父屍不忍就理乃佯聽其輸田議和凡田所入輒易價封識俊有所饋亦佯受之而潛繪父像懸密室繪己像於旁帶刀侍朝夕泣拜且購一刀銘報讎二字母妻不知也服闋爲諸生及生子數月謂母妻曰吾已有後可以死矣一日俊自外醉歸世名挺刃迎擊之立斃出號於眾入白母卽取前封識者詣吏請死時萬曆九年二月去父死六年矣知縣陳某曰此孝子也不可置獄別館之而上其事於府府檄金華知縣江大受來訊世名請受死大受曰檢屍有傷爾可無死曰吾惟不忍殘父屍以至今日不然何待六年乞放歸辭母絕吭父柩前大受欲全之而法又不可徑貸白府請從其志而好謂世名曰爾毋遽死吾終不惜爾父旣朽之骨不以全爾軀世名號哭仍以死自誓誓不檢屍將抵家其母迎而泣世名曰身固父之遺也以父之遺爲父死𨿽離母得從父矣何憾頃之大受至縣人奔走直世名者以千計大受乃令人舁致父棺將開視之世名見之大慟以頭觸�石血流殷地大受及諸旁觀咸爲隕涕乃令舁其柩去陳令欲白上官免檢屍以全孝子世名曰此非法也非法無君何以生爲遂不食而死妻兪氏撫孤三載自縊以殉旌其門曰孝烈張鈞傳鈞石州人父赦國子生以二親早亡矢志不仕隱居城北村鈞正徳末舉於鄕以親老亦不仕讀書養親遠近皆稱其孝嘉靖二十年俺答犯石州鈞慮父遭難自城中馳一騎號泣赴救寇射中其肩裹瘡疾馳至則父已被殺鈞隕絕盡餂父血水漿不入口三日不勝悲痛而卒越二年有司上其狀獲旌張永安石州吏也父爲寇所逐永安持梃追擊之傷二賊趣父逸去而身自後衛之被數十創死與鈞同日被旌趙重華傳重華雲南太和人七歲時父廷瑞東遊江湖間久不返重華長謁郡守請路引榜其背曰萬里尋親別寫父年貌邑里數千紙所歷都會州縣徧貼之已而逾漢沔西禱武當山經太子巖巖陰有字曰嘉靖四十四年十二月十二日趙廷瑞朝山至此重華讀之慟曰吾父果過此今吾之來日月復同可卜相逢矣遂書其後曰萬曆六年十二月十二日趙廷瑞之子重華尋父至此由南陽抵潁壽涉淮泗入南都訖無所遇過三茅峯禱於神夢神謂曰汝父未死遂從丹陽至常州盜攫其資所遺獨路引且行且乞遇一老僧問其故笑曰汝父客無錫南禪寺中語訖忽不見重華急趨至寺果其父出路引示之相與慟哭畱數日乃還雲南是時有謝廣者祁門人父求仙不返廣娶婦七日卽別母求父遇於開封逆旅中父乘間復脫去廣跋涉四方者垂二十年𨿽不得父莫不哀其志云王原傳原文安人𦇤褓時父珣以家貧役重逃去不知所之原稍長問父所在母告以故大悲痛及娶妻月餘跪告母曰兒將尋父母止之曰汝父辭家二十餘載不通音問汝將安之原號哭與母別徧歷山東數年轉至輝縣夜宿野寺門外天將曙一僧啟門出駭曰若何人原曰文安人尋父而來曰識乎曰不識也僧引入禪堂老僧憐而予之粥珣方執爨下老僧素知爲文安人乃語之曰汝識此少年乎曰不識也曰此若同裏曷問之珣問汝父爲誰原以珣名對珣呼原乳名原曰是也相抱持哭悲感旁人珣謂原曰吾棄家二十餘年何面目見汝母終爲此地鬼耳原以頭觸地牽衣大慟老僧亦力勸之竟迎父以歸後原子孫多仕宦者楚昭王楨傳湣王顯榕妃吳氏生世子英耀他姬生英英耀悅王宮人方三兒用所狎陶元兒等計誘至外舍烝焉顯榕知之禁方三兒北院笞殺元兒英耀懼且怨居無何英耀又悅妓宋�兒與卒劉金計匿�兒入所居緝熙堂顯榕欲罪金金遂誘英耀與其黨徐景榮等謀爲逆嘉靖二十四年正月十八日張燈置酒饗顯榕別宴顯榕弟武岡王顯槐於夾室酒半金與黨田堯等從座後罘罳間擁出以銅瓜擊顯榕腦立斃顯槐驚救亦被擊傷左�從者彭漢挾以奔得免顯榕左右朱恩等奪門出縋城報撫按英耀徙顯榕屍宮中命長史孫立等以中風報仍逼崇陽王顯休等保奏會撫按先以實聞世宗逮英耀等入京告太廟斬英耀焚屍揚灰景榮金堯等二十六人淩遲立等棄市顯休等革祿十之三顯槐以救顯榕及通山王英炊直奏英耀弒逆事皆金幣而英耀弟恭王英嗣劉中敷傳中敷子璉卒子機幼有異性父卒家人泥日者言各以生年與葬期相值久不克葬機曰願以我所值年月葬父可乎乃克葬劉球傳球字求樂應詔上言疏入王振大怒遂詔獄屬指揮馬順殺球支解瘞之獄戶下後其子鉞求球屍僅得一臂乃裹裙以斂球二子長鉞次釪皆篤學痛父�遂絕意仕進躬耕養母球旣得卹兄弟乃出應舉先後成進士楊瑄傳瑄字廷獻天順初印馬畿內至河間民遮訴曹吉祥石亨奪其田瑄以聞並列二人怙寵專權狀吉祥泣訴於帝遂收瑄論死會大風帝感悟戍瑄鐵巓瑄子源字本淸曉天文授五官監候正徳元年劉瑾亂政上言瑾大怒召而叱之曰若何官亦學爲忠臣源厲聲曰官大小異忠君之心一也矯旨杖六十謫戍肅州行至河陽驛以創卒其妻斬蘆衣之葬驛後楊氏父子以忠諫名天下爲士倫重錢昆傳昆孫若賡進士臨江知府坐重辟系獄三十年萬曆末子敬忠會試中式不就殿試囚服伏闕下請代父死若賡竟得釋歸李東陽傳東陽字賓之事父淳有孝行初官翰林時嘗飲酒至夜深父不就寢忍寒待其歸自此終身不夜飲於外梁璟傳璟字廷美崞縣人性至孝正統末邊寇亂父資從徵軍潰璟聞被髮號哭奔求父所在值歸乃已石玠傳玠字邦秀父玉山西按使玠舉成化末年進士正徳元年擢山西提學副使遷按察使左右布政使去父玉官時僅二十載吏民安其政稱世美焉陳洽傳洽字叔遠父戍五開沒洽將奔喪會五開蠻爲變道梗人止洽毋行卒冒險間行負父骨以歸王士嘉傳士嘉字道亨子玉性剛躁士嘉恆以爲憂後聞玉遷河南副使喜曰禍不及家矣旣而玉怒撻教官反爲所屈竟疽發背而卒章懋傳懋進南京禮部尙書生三子兼令業農縣令過之諸子釋耒跪迎人不知其貴公子也子嘗省懋於南監徒步往道逢巡檢被笞已知而請罪懋曰吾子垢衣敝履爾安能識慰遣之鄺野傳野字孟質爲陜西按察副使性至孝父子輔爲句容教官教野甚嚴野在陜西久思一見父謀聘父爲鄕試考官子輔怒曰子居憲司父爲考官何以防閒馳書責之野又嘗寄父一褐子子輔復貽書責曰汝掌一方刑名當洗�釋滯以無忝任使何從得此褐乃以污我封還之野奉書跪誦泣受教馬中錫傳中錫字天祿父偉爲唐府長史以直諫忤王械送京師置其家人獄中錫以幼免乃奔訴巡按禦史禦史爲言於王其家獲釋復奉母走京師訴�父竟得白終處州知府孫燧傳燧字徳成宸濠反燧遇害燧子堪聞父訃慟哭挾刃率兩弟墀陛赴之會宸濠已禽乃扶柩歸兄弟廬墓蔬食三年有芝一莖九葩者數本產墓上服除以父死難更墨衰三年世稱三孝子許逵傳逵字汝登遷江西副使宸濠反縛燧逵爭之並縛逵遂死逵父家居聞江西有變殺都禦史副使卽爲位易服哭人怪問故父曰副使必吾兒也吾兒得死所矣逵長子瑒好學有器識旣葬父日夜號泣六年而後就蔭人或詣之瑒曰吾父死而瑒乃因之得官痛哭不能仰視黃宏傳宏字徳裕歷江西左參議宸濠反被執宏憤怒以手梏向柱蹙項是夕卒賊義而棺斂之子紹文奔赴求得其棺以爲僞命非父志亟易之宋以方傳以方字義卿爲瑞州知府宸濠反脇之降不可乃械至舟中載與俱行至安慶兵敗問地何名舟子言黃石磯江西人語則王失機也宸濠以爲不祥遂出以方斬之祭江賊平其子從學行求遺骸不得乃斂衣冠歸葬之嘉靖六年有爲宸濠駕舟者目睹以方之死爲人言之陸震傳震字汝亨進武選員外郎已偕黃鞏諫南巡遂下詔獄同系者率處分後事震獨無一言旣杖創甚作書與諸子吾𨿽死汝等當勉爲忠孝吾筆亂而神不亂也遂卒方震等系獄江彬必欲致之死絕其飲食震季子體仁年十五變服爲他囚親屬饋父後有詔錄一子官諸子以母意讓體仁爲漳州通判有名何遵傳遵字孟循授工部主事上疏乞罷巡幸極言江彬怙權倡亂帝怒廷杖四十遂卒死之日其父與家人墓祭歸有烏悲鳴而前心異之比抵捨比傳工部有以言獲罪者父長號曰遵死矣已而果然時先遵受杖死者刑部主事郾城劉校字宗道性至孝授刑部主事迎父就養卒於途校奔赴抱屍痛哭幾絕視面有塵以舌而拭之與遵同死杖下者澤州孟陽字子幹吏部侍郎春之子爲行人春前巡撫宣府有功忤中官張永罷歸聞子死諫哭之以詩語甚悲壯人爭傳之吳山傳山字靜髙與嚴嵩同籍江西而守正不阿附帝知山賢問嵩吏部侍郎郭朴久任不當尙書邪且曩時閣臣固有四人蓋欲相山而以朴代也山子聞之以告曰上意乃爾大人亦宜一揖首輔山叱曰豎子我肯以一揖博宰相邪顧璘傳璘從弟字英玉曆南兵部郎中有淸操所親爲武官坐事屬父祈解不從竟正其罪孫陛傳陛字志髙都禦史燧季子也嘗念父死寧庶人之難終身不書寧字亦不爲人作壽父文王艮傳艮字汝止泰州人父以丁役於官冬月晨起以水�面寒而呻吟艮哭曰爲人子而令父至此尙得爲人乎自是出代父役入則掃捨侍養奉晨昏定省惟謹薛侃傳侃字尙謙揭陽人性至孝父疾爲嘗糞舉正徳十二年進士卽以侍養歸韓邦奇傳邦奇弟邦靖字汝度生而穎異五歲讀論語至文王以服事殷掩卷沈思其父問故對曰審如是則武王非矣父大奇之史道傳道字克弘涿人與父俊皆舉鄕試第一成進士鄭洛書傳洛書字啟範父祥由鄕舉官電白教諭洛書弱冠登進士卽請假省父於電白猝有兵亂祥幾不免會洛書至以計脫於險奉之歸陳克宅傳克宅字卽卿余姚人少好讀書父欲令徙業克宅隨父園中僕一樹以悟父父曰惜哉且成材而敗之自今任汝所爲遂舉正徳九年進士馬森傳森字孔養懷安人父俊晚有子家僮抱之墜殞焉俊紿其妻曰我誤也竟不之罪逾年而舉森嘉靖十四年成進士瞿景淳傳景淳子汝詵字星卿五歲而孤每構文成輒跪薦父木主前江治傳治字舜卿進賢人幼有孝行年十三爲諸生父坐逋賦系獄治鬻所居以償不足則上書謁巡撫孫燧爲父請燧試而異之釋其父館治別署給衣食焉李渭傳渭字湜之貴州思南人年十五養�小樓父富見其箕踞誨以毋不敬渭竦然少間請曰若妄念何父曰思無邪而已自是服膺弗替陳於陛傳於陛字元忠大學士以勤子也加太子少保終明世父子爲宰輔者惟南充陳氏丁士美傳士美字邦彥擢吏部左侍郎以父老屢請終養不許居常鬱鬱曰惡有爲人子不獲養其親者及聞父訃深自咎責不可以爲人遂哀毀成疾居家二年卒馮夢禎傳夢禎字開之選庶吉士沈思孝鄒元標皆以諫張居正奪情被杖遠戍夢禎哭而送之郊歸則仰屋直視气奮眥裂其父適至京邸慮其及禍謂曰吾老矣不忍見壯子流血丹墀也盍從我歸夢禎遂請急去彭澤傳澤字濟物蘭州人爲徽州知府澤將遣女治漆器數十使吏送其家澤父怒曰吾以澤居官爲天子愛民節財乃今數月未聞善政而以官物來家卽貧不可荊布遣嫁耶趣焚之襆被徒步竟詣徽州澤大驚出迓目吏負其囊怒曰吾負此數千里不爲疲今此數武汝不能耶旣入杖澤堂下杖已持裝竟去翟鑾傳鑾字仲鳴官至少傅鑾子汝儉汝孝與其師崔奇勛所親焦淸同舉進士京師口語藉藉嵩遂屬給事中王交王堯日劾其有私獘帝怒下其章吏部都察院鑾上疏辧多引西苑入直自解帝益怒曰鑾被劾待勘敢先瀆擾耶二子縱有才何至與其師並進所司其議罪以聞卒勒鑾父子奇勛淸及分考官編修彭鳳歐陽爲民而下主考少詹事江汝璧及鄕試主考諭徳秦鳴夏贊善浦應麒詔獄並杖六十褫其官姜士昌傳士昌字仲文丹陽人父寶士昌五歲授書至惟善以爲寶以其爲父名也輒輟讀拱立師大奇之蔡毅中傳毅中字宏甫光山人父光臨洮同知毅中五歲通孝經父嘗問讀書何爲對曰欲爲聖賢耳少有志性周順昌傳順昌字景文倪文煥誣以贓賄忠賢矯旨逮下詔獄斃之長子茂蘭字子佩生有至性痛父慘死刺血書疏詣闕訴�莊烈帝爲動容更上疏請給三世誥命且建祠賜額帝悉可之茂蘭好學砥行不就蔭敍國變後隱居不出馮恩傳恩字子仁幼孤家貧母吳氏苦志教育比長知自力學嘉靖五年進士擢南京禦史十一年彗星見詔求直言恩乃備指大臣得失論張孚敬方獻夫汪鋐之姦帝大怒下錦衣獄移刑部坐死長子行可年十三伏闕訟冤日夜匍匐長安遇見冠蓋者過�攀輿號呼乞救終無敢言者恩母吳氏擊登聞鼓訟冤不省又明年行可上書請代父死不許其冬事益迫行可乃刺臂血書疏自縛闕下謂臣父幼而失怙祖母吳守節教育底於成立得爲禦史舉家受祿圖報無地乃私憂過計欲爲陛下作一吠姦之犬而頓忘逆鱗之戒遽陷大辟祖母吳年已八十餘憂傷之深僅餘气息若臣父今日死祖母吳亦必以今日死臣父死臣祖母復死臣煢煢一孤必不獨生冀陛下哀憐置臣辟而赦臣父苟延母子二人之命陛下僇臣不傷臣心臣被僇不傷陛下法謹延頸以俟白刃上覽之惻然乃戍邊僥穆宗卽位錄先朝直臣恩已七十餘卽家拜大理寺丞致仕復從有司言旌行可爲孝子李希孔傳希孔字子鑄三水人好學惇孝友舉萬曆三十八年進士忽心動告歸歸數日父卒不飲酒茹葷者三年髙岱傳岱字魯瞻會稽人紹興失守卽絕粒祈死子諸生朗坐守之閱八日不死忽一日而朗泣拜父前曰兒不能待矣請先之岱瞠目曰有是哉若乃能先我朗攜巾服泛小舟紿舟子曰當出海禱神視去岸遠北面再拜躍入海舟子急挽之不能脫嚙舟子臂始得下舟人又入水救之捽其巾朗躍出水面正巾而沒岱聞之曰兒果能先我乎自是不復言數日亦卒霍子衡傳子衡字覺商南海人唐王聿�自立於廣州起爲太僕寺卿未幾廣州失守子衡召妾莫氏及三子應蘭應荃應芷語之曰禮云臨難毋苟免若輩知之乎三子齊應聲曰惟大人命子衡援筆大書忠孝節烈之家六字懸之中堂易朝服北向拜又易緋袍謁家廟先赴井死妾從之應蘭偕其妻梁氏又一女繼之應荃應芷偕其妻徐氏區氏又繼之惟存三孫延宗祀有小婢見之亦投井死主信傳信陜西寧州人遷眞陽知縣出撫土寇會流寇猝至被執謾罵不屈斷頭剖腹而死閱四日其子來覓猶舒指握子手若相訣者祝萬齡傳萬齡咸寧人父世喬有至行以父遠遊久不歸年十五卽獨身訪求歷數千里屢瀕於死卒得之石城王奠堵傳奠堵孫宸浮嗣與母弟宸浦庶兄宸潣弟宸澅皆淫縱殺人弘治十二年互訐奏宸浮宸浦並革爲庶人宸澅宸潣奪祿爵除宸潣子拱梃上書爲父澡雪還爵拱梃沈毅嗜學獨處一室朝夕諷�著巢雲集四卷卒後四十年子多�始梓傳之朱煦傳煦仙居人善事父母父季用以薦爲福州知府洪武十八年詔盡逮天下積歲官吏爲民害者赴京師築城季用居官僅五月亦被逮病不能堪謂煦曰吾辦一死耳汝第收吾骨歸葬煦惶懼不敢頃刻離且戒二弟共守視時訴枉令嚴訴而戍極邊者三人抵極刑者四人矣煦奮曰吾無計脫父訴不訴等死耳萬有一父緣訴獲免卽戮死無恨父寮同役者交沮之不聽卽具狀叩闕上聞太祖悲傷其意立赦季用復其官同時以例復官者十四人皆拜季用謝曰微君有孝子吾儕骨肉皆爲城下土矣已而煦感疾死季用傷子亦死同時危貞昉字孟陽臨海諸生也父孝先洪武四年進士官陵川縣丞坐法輸作江浦貞昉詣闕上疏曰臣父不幸絓吏議輸作江浦筋力向衰不任勞苦而大母年逾九十恐染霜露之疾貽臣父終天之恨臣犬馬齒方壯願代父作勞俾父獲歸養死且不朽太祖惻然從之貞昉卽解儒服易短衣雜眾傭力作體弱不勝勞閱七月病卒黃輝傳輝字平倩南充人幼穎異父子元官湖廣禦史屬訊疑獄輝檢律定讞如老吏禦史聞而異之曹學程傳學程字希明擢禦史言事下刑部罪斬其子正儒朝夕奉侍不離犴狴見父憔悴骨立嘔血僕地久之乃蘇因刺血書奏乞代父死終不省三十四年始用朱賡言釋之謫戍崇禎時旌正儒爲孝子鄧以贊傳以贊字汝徳生有異質好讀書幼見父與人論學輒牽衣尾之間出語類夙儒父閔其勤學嘗扃之斗室梁策傳策鄢陵人性至孝就外傅手孝經不釋遷成都知府嘆曰我必不能叱馭如王陽矣抵家蒲伏父前以請父大怒曰盡力王事非孝邪爾好孝經不憶始於事親終於事君邪猶伏地不起舉杖欲擊之方起而戒行蒞官數月大計畢卽請終養歸謝傑傳傑字漢甫長樂人父教諭廷衮家居老矣族人假其名逋賦縣令贛人劉禹龍言於禦史逮之傑代訊幾斃後撫贛未嘗修�時服其量周琬傳琬江寧人洪武時父爲滁州知州坐罪論死琬年十六叩閽請代帝疑受人教命斬之琬顏色不變帝異之命宥父死謫戍邊琬復請曰戍與斬均死爾父死臣安用生爲願就死以贖父戍帝復怒命縛赴市曹琬色甚喜帝察其誠卽赦之親題禦屏曰孝子周琬尋授兵科給事中同時子代父者更有虞宗濟胡剛陳圭虞宗濟字思訓常熟人父兄並有罪吏將逮治宗濟謂其兄曰事涉徭役國法嚴往必死父老矣兄冢嗣且未有後我幸產兒可代父兄死乃挺身詣吏白父兄無所預吏疑而訊之悉自引伏洪武四年斬於市年止二十二聞者哀之胡剛浙江新昌人洪武初父坐事謫戍泗上以逃亡當死�駙馬都尉梅殷監刑剛時方走省立河上�渡聞之卽解衣泅水而往哀號泣代言與淚俱殷憫之奏聞詔宥其父並宥同罪者八十二人陳圭黃巖人父叔弘爲讎人所訐當死圭詣闕上章曰臣爲子不能諫父致陷不義罪當死乞原父使自新帝大喜曰不謂今日有此孝子宜赦其父俟四方朝覲官至播告以風厲天下刑部尙書開濟奏曰罪有常刑不宜屈法開僥幸路乃聽圭代而戍其父雲南至正十七年十二月左都禦史詹徽奏言太平府民有毆孕婦至死者罪當絞其子請代乞睿裁章下大理卿鄒俊議曰子代父死情固可嘉然死婦系二人之命�曷由申犯人當二死之條律何可貸與其存犯法之父孰若全無罪之兒詔從其議代簡王桂傳襄垣王遜燂簡王第五子分封蒲州諸王就藩後非請命不得歲時定省遜燂念大同不置作思親篇詞甚悲切代人傳誦之向化傳化靜海衛人父上爲衛指揮坐罪憤而投海死化沿堤號泣求屍不得亦投於海忽上尸浮出衣服盡脫時天方晴霽雷雨驟作旣息化首頂父衣徐浮至一處眾皆駭異收而葬之有陸尙質者浙江山陰人父渡江忽風濤拍天飄舟向海尙質岸上見之卽躍入濤中欲挽舟近岸父舟獲濟而尙質竟溺死里人因呼其處曰陸郎渡王在復傳在復太倉人年二十一從父讀書城外倭賊入犯父子亟奔入城父體肥不能速行中道遇賊遂相失在復走二里許展轉尋父聞父被執急趨賊所叩頭求免賊不聽拔刃擬其父在復以身蔽之痛哭哀求賊怒並殺之兩首墜地而手猶抱父不釋時嘉靖三十三年五月也黃巖王隨父顯避賊顯被賊執將殺之亟趨前請代賊遂殺而釋顯無錫蔡元銳與弟元鐸並孝友倭犯無錫入元銳家兄弟急扶父升屋避匿而元銳爲賊執令言父所在堅不從遂見殺又有伍民憲晉江人扶父避難遇賊長跪哀告曰勿驚我父他物任取之賊不聽竟殺其父民憲憤挺身殺二賊傷數賊賊至益多斷民憲右手臥艸中猶一手執戈呼其父三日而絕謝定住傳嘉靖中筠連諸生蘇奎章從父入山猝遇虎奎章倉皇泣告願捨父食己虎徐徐去人咸異之趙紳傳紳字以行諸曁人父秩永樂中爲髙郵學正考滿赴京至武城縣墮水紳奮身下救河流湍悍俱不能出明日屍浮水上紳兩手抱父臂不釋宣徳五年旌其門兪孜傳孜字景修浙江山陰人爲諸生惇行誼嘉靖初父華充裏役解流人徐鐸於口外鐸毒殺華亡走孜扶觀歸誓必報讎蹤迹數十郡不可得後聞已還鄕匿其甥楊氏家乃結力士十數人佯爲賣魚往來偵伺且謁知府南大吉乞助大吉義之遣數健卒與俱夜半驟率卒入楊氏家呼鐸出見縛送於官置諸法孜自是不復應舉養繼母以終有張震者余姚農家子也生周歲父爲人所陷將死嚙震指語曰某吾讎也汝勿忘震長而指瘡不愈母告以故震誓必報其友謂曰汝力弱吾爲汝殺之未幾讎乘馬出友以田器擊之卽死震喜走告父墓已而事發有司傷其志減死論戍遇赦歸孫文亦余姚人也幼時父爲族人時行箠死長欲報之而力不敵乃僞與和好共武斷鄕曲時行坦然不復疑一日值時行於田間卽以田器擊殺之坐戍未幾遇赦獲釋張淸雅傳淸雅潛山人家貧力學養親崇禎十年張獻忠來犯淸雅以父年老臥病守之不去無何父卒斂甫畢賊入其家疑棺內藏金欲剖視之淸雅兩手據棺哀泣賊斷其手僕地幼子超藝年十六號哭求代賊復斫之父子俱死而棺得不剖僕云滿具兩棺斂之亦不食死潁州李心惟素有孝行賊至泣守母喪賊掠其室將縛之不出被殺子果見父死厲聲罵賊賊又殺之潘庭堅傳庭堅字叔文當塗人太祖駐太平設太平翼元帥府遂以庭堅爲教授太祖爲吳王以庭堅爲侍讀學士子黼字章甫幼師陶安授太平府學教授吳元年除江西湖東道按察司黼謹飭類父而文采淸雅過之父子皆由鄕校顯時人以爲榮蕭岐傳岐字尙仁泰和人授潭王府長史力辭攺授陜西平涼子忠幼被掠不知所之臨洮百戶何氏收以爲�岐自平涼歸邂逅各述其故始攜歸其後遂爲顯族劉謹傳謹浙江山陰人洪武中父坐法戍雲南謹方六歲問家人雲南何在家人以西南指之輒朝夕向之拜年十四矍然曰雲南𨿽萬里天下豈有無父之子哉遂治裝時滇境初復道路艱險家人力沮之不聽閱六月始抵其地遇父於逆旅中相持號慟俄父患瘋痺謹告官乞以身代國法戍邊者必年十六以上嫡長男始許代時謹未成丁而伯兄謙先以督運死京師於是歸家攜兄子以往而兄子亦弱未能自立乃復歸悉鬻其產畀兄子始獲奉其父以還旣還家益貧謹力營甘旨以養人稱其孝劉憲傳有溫鉞者大同人父景淸有膽力嘉靖三年鎭兵叛殺巡撫張文錦其後巡撫蔡天佑令景淸密捕首惡戮數人其黨恨之十三年復叛殺總兵李瑾因徧索昔年爲軍府效命者景淸深匿不出遂執鉞及其母王氏以去令言景淸所在鉞曰爾欲殺我父而使我言其處是我殺父也如讎不可解則殺我舒憤足矣賊不聽逼母使言母大罵不輟賊怒支解以怵鉞鉞大哭且罵並被殺事平母子並獲旌客座新聞父子之間古云不責善然亦有可取者少師西涯李公賓之子兆先幼穎敏過人然遊俠無度公一日過其書館中書其幾云今日柳街明日花街焚膏繼晷秀才秀才兆先歸見之亦過公齋書案云今日黃風明日黑風燮理陰陽相公相公聞者以爲笑談珍珠船張云性多大言常曰吾不幸生三子一學孫吳用兵一學韓愈爲小文一學杜甫吟小詩誠家門不幸所致裴令公常訓其子凡吾輩但可文種無絕然其間有成功能致身爲萬乘之相則天也蘇氏家語京兆舊事曰杜陵蕭彪字伯文爲巴郡太守以父老歸供養父有客常立屏風後自應使命剪勝野聞洪武十年宋學士濂乞老歸帝親餞之�其孫愼輔行頓首辭且要曰臣性命未畢蓬土請歲覲陛階旣歸每就帝慶節稱賀如約帝惟舊戀戀多深情十三年失朝帝召其子中書舍人璲孫序班愼問之對曰不幸有旦夕之憂惟陛下哀矜裁其罪帝微候人瞰之無恙大怒下璲愼獄詔禦史就誅濂沒其家先是嘗授太子及諸王經太子於是泣諫曰臣愚戇無他師幸陛下哀矜裁其死帝怒曰俟汝爲天子而宥之太子惶懼不知所出遂赴溺左右救得免帝且喜且罵曰癡兒子我殺人何預汝耶因徧錄救溺者凡衣履入水者擢三級解衣鳥者皆斬之曰太子溺俟汝解衣而救之乎乃赦濂死而更令入謁然怒卒未解也會與太后食後具齋素帝問之故對曰妾聞宋先生坐罪薄作福佑之帝艴然投筋而起濂至帝令無相見謫居茂州而竟殺璲愼孫奇逢年譜先生年七十一歲張公偶語及其侄失歡於其父擯不得見者三年屬先生一言調劑之一日先生偶及家庭事其父爲之惻然淚下自言曰餘子之不孝非盡子之過也急呼其來使先生訓誨之某之父子受恩不淺矣明日張公稱謝且言曰某有子十年不見父矣公豈得無意乎先生曰子之不孝父慈未至也司馬公深然其言先生令子望雅反復開導使之引見得爲父子如初金臺紀聞孝廟人才之盛好事者取其父子同朝作對聯云一雙探花父兩个狀元兒時張宗伯升己丑狀元子恩王禮侍華辛丑狀元子守仁俱爲兵部主事戶部郎中劉鳳儀則己未探花龍之父兵部員外李瓚則壬戌探花廷相之父也一時喬梓前此未之有也虎苑解學士縉應制題虎顧眾彪圖云虎爲百獸尊誰敢觸其怒惟有父子情一步一回顧文皇素不悅仁宗聞此惻然卽遣夏原吉迎於南京可謂善諷者矣異林鮑賽賽辰州人年十五隨父耕畬歸遇虎攫父去賽賽操刃追之相持良久竟斃於虎虎薈劍州李忠因病化爲虎初忠病久其子買藥歸而省父忠視子朵頤涎流子驚視父已作虎形出外扃其室穴壁窺之乃眞虎矣見聞錄國朝風气淳朴有父兄之於子弟惟恐讀書見徵者常觀常熟人黃鉞字叔揚少穎嗜學而家無書日遊書肆中借觀之或竟日不歸國初法峻士不樂仕人文遁逸詔下多方求賢甚急鉞父見鉞好學甚恐不免數懲之弗爲變乃令督耕葛澤陂田舍間鉞托市鹽酪一二日入城借書親知間沿道披閱至陂輒盡每以爲恨隱者楊瀠避雨泊舟鉞捨旁見鉞倚檐讀書就視之曰豎子學如此哉日讀幾何對曰我苦無書讀耳過目不忘也瀠曰我有書藏洋海店架插不下萬卷豎子能從吾遊乎鉞喜從瀠入舟至其捨乃令其子福與鉞同業三年盡其書縣聞之辟賢良瀠怨鉞曰吾遭亂世家破族散攜兒耕讀遠郊以全餘生以子好學舉書供業一何不善晦並累吾兒耶鉞徐曰第毋恐乃說尹罷福獨遣鉞試入太學後官至崇膴與蘇州守姚善俱死建文之難今子弟善於攀緣鉆刺父兄喜見眉宇甚而有導之者矣無論楊瀠不可得卽鉞父亦不可得樂郊私語州詩人陳彥廉好作怪體兼善繪事其母莊本閩人父思恭商於閩溺死海中莊誓不嫁攜彥廉歸本州撫育遂成名士彥廉有才名交往多一時髙流最與黃公望子久親暱彥廉居硤石東山終身不至海上以父溺海故也子久歲一詣之至則必到海上觀濤每拉彥廉同往不得已偕至城郭黃乞與同看陳涕泣曰陽侯吾父仇也恨不能如精衛以木石塞此何忍以怒眼相見子久亦爲之動容不看而返因爲作仇海賦以紀其事明語林張倫官太原知府歸省郡守過候父畱飲倫持榼上饌鞠躬待命如童子饌旣具卽退立廡下郡守固請倫退走不敢當父謝曰幸君侯過敝廬老夫主之吾兒特將酒耳郡守惶恐欲起乃賜食廡下明盛事太師英公張輔其子懋復爲太師俱加階特進俱勛左柱國俱再知經筵事俱再監修國史足稱東第之冠其次則朱保公永爲太師子暉爲太保孫會昌侯繼宗爲太傅子銘爲太保洪武中李文忠以浙江行省平章封曹國公而父貞以恩親封侯如子胡顯以都督僉事封梁國公而父泉以致仕都督封亦如子永樂初鄭亨以都督僉事封武安侯父用以致仕千戶封亦如子嘉靖初南京兵部尙書王守仁封新建伯其父南京吏部尙書華尙在亦封如子內閣則黃公淮李公賢楊公廷和父封少保劉公翊嚴公訥父封太子太保李公春芳父封少傅進少師張公居正父自少保少師以至加特進左柱國封尙書則彭公時劉公吉內淮翊及嚴公李公皆得歸養彭公父毓義後公七年始卒隴西恭獻王李貞子岐陽武靖王文忠黔寧昭靖王沐英子定遠忠敬王晟東平武烈王朱能子平陰武湣王勇

父子部雜錄易經坤卦積善之家必有餘慶積不善之家必有餘殃臣�其君子弒其父非一朝一夕之故其所由來者漸矣由辧之不早辧也易曰履霜堅冰至蓋言順也說卦乾天也故稱乎父坤地也故稱乎母震一索而得男故謂之長男巽一索而得女故謂之長女坎再索而得男故謂之中男離再索而得女故謂之中女艮三索而得男故謂之少男兌三索而得女故謂之少女按大全節齋蔡氏曰一索再索三索者以初中終三畫而取此長中少之序也柴氏中行曰物物有男女之象天地之性人爲貴故以人言之耳禮記曲禮夫惟禽獸無禮故父子聚按注聚猶共也鹿牝曰年長以倍則父事之學記良冶之子必學爲裘良弓之子必學爲箕注言積習善冶之家其子弟見其父兄陶鎔金鐵使之柔合以補治破器故此子弟能學爲袍裘補續獸皮片片相合以至完全也箕柳箕也善爲弓之家使幹角撓屈調和成弓故其子弟亦觀其父兄世業學取柳條和�撓之成箕也世子齒於學國人觀之曰將君我而與我齒讓何也曰有父在則禮然然而眾知父子之道矣孝經敬其父則子悅莊子天道篇君先而臣從父先而子從寓言篇親父不爲其子媒親父譽之不若非其父者也盜跖篇夫爲人父者必能詔其子爲人兄者必能教其弟若父不能詔其子兄不能教其弟則無貴父子兄弟之親矣天地篇孝子操藥以修慈父其色燋然又

孝子不諛其親關尹子九藥篇有道交者有徳交者有事交者道交者父子也出於是非賢愚之外故久徳交者則有是非賢愚矣故或合或離事交者合則離荀子君道篇請問爲人父曰寬惠而有禮請問爲人子曰敬愛而致文呂氏春秋去私篇堯有子十人不與其子而授舜舜有子九人不與其子而授禹至公也計然子慈父之愛子非爲報也不可內解於心孔叢子雜訓篇魯穆公訪於子思曰寡人不得嗣先君之業二年矣未知所以爲令名者且欲掩先君之惡以揚先君之善使談者有述焉爲之若何願先生教之也子思答曰以伋所聞舜禹之於其父非勿欲也以爲私情之細不如公義之大故弗敢私之云耳責以虛飾之教又非伋所得言公曰思之可以利民者子思曰顧有惠百姓之心則莫如一切除非法之事也毀不居之室以賜窮民奪嬖寵之祿以賑困匱無令人有悲怨而後世有聞見抑亦可公曰諾劉向集洪範五行傳春秋成公三年新宮災時魯三桓子孫始執國政宣公欲誅之恐不能使大夫公孫歸父如晉謀未反宣公死三家譖歸父於成公成公父喪未葬聽讒而逐其父之臣使奔齊故天災宮明不用父命之象也董仲舒以爲成居喪亡哀戚心故天災其父廟示失子道不能奉宗廟也春秋襄公三十年宋災先是宋公聽讒而殺太子痤應火不炎上之罰也雄鷄自斷其尾近雞禍也是時王有愛子子王與賓起陰謀欲立之田於北山將因兵眾殺適子之黨未及而崩三子爭國王室大亂其後賓起誅死子奔楚而敗褚先生集張夫子問褚先生曰詩言契后稷皆無父而生今案諸傳記咸言有父父皆黃帝子也得無與詩謬乎褚先生曰不然詩言契生於卵后稷人迹者欲見其天命精誠之意耳鬼神不能自成須人而生柰何無父而生乎一言有父一言無父信以傳信疑以傳疑故兩言之孝經鉤命決父之所生其子長之父之所長其子養之父之所養其子成之諸父所爲其子皆奉承而續行之不敢不致如父之意孔融與韋甫休書前日元將來淵才亮茂雅度弘毅偉世之器也昨日仲將又來懿性貞實文敏篤誠保家之主也不意雙珠近出老蚌甚珍貴之邴原別傳太子燕會眾賓百數十人太子建議曰君父各有篤疾有藥一丸可救一人當救君邪父邪眾人紛紜或父或君時原在坐不與此論太子諮之於原原悖然對曰父也太子亦不復難之魏文帝爲太子時與王朗書云昔石厚與州吁遊父碏知其與亂韓子暱田蘇穆子知其好仁故君子遊必有方居必就士誠有以也嗟乎宋忠無石子先識之明老罹此禍今𨿽欲願行滅親之誅立純臣之節尙可得耶世說王澄與人書稱其兄風气日上足散人懷顏氏家訓劉絳緩綏兄弟�爲名器其父名照一生不爲照字惟依爾雅火傍作照耳然凡文與正諱相犯當自可避其有同音異字不可悉然劉字之下卽有昭音呂尙之兒如不爲上趙壹之子儻不作一便是下筆卽妨是書皆觸也嘗有甲設燕席請乙爲賓而旦於公庭見乙之子問之曰尊侯早晚顧宅乙子稱其父已往時以爲笑如此比例觸類愼之不可陷於輕脫吉甫賢父也伯奇孝子也賢父禦孝子合得終於天性而後妻間之伯奇遂放曾參婦死謂其子曰吾不及吉甫汝不及伯奇王駿喪妻亦謂人曰我不及曾參子不如華元�終身不娶此等足以爲誡其後假繼慘虐孤遺離間骨肉傷心斷腸者何可勝數愼之哉愼之哉資暇錄今代多稱故丞相彭原李公謂其子廓曰吾不如爾有令子蓋言廓子畫蚤修辭賦而廓不辧屯毛按劉氏代說張憑父不才憑祖鎭謂憑父曰我不如汝有佳兒時憑僅數歲斂手對曰阿翁詎宜以子戲父好事者見彭原公尙談諧遂移之以資一時之噱而不知小虧丞相之甚其誣厚矣不然者彭原公豈不見張憑之語邪五代史南唐世家太祖皇帝出師南徵也李煜遣其臣徐鉉朝於京師仰而言曰煜以小事大如子事父未有過失柰何見伐其說累數百言太祖曰爾謂父子者爲兩家可乎鉉無以對而退燕翼貽謀錄師傅保輔佐人主其名甚重非道尊徳重不可以居也師導之教訓傅傅其徳義保保其身體如周召畢公之於成王可以當是名矣漢之張禹孔光辱莫甚焉鄧禹其庶幾乎後世以爲階官而序進之失其本旨矣若皇子加官而冠以師傅保之稱此何義也子𨿽賢而可爲父之師傅保乎況有年方孩幼卽加是官者尢悖理矣故英宗治平二年禦史中丞賈黯力陳其非四月丙午詔止加三公太尉司徒司空是也自此名正言順人無得而議宣政以後至以師傅保加之宦豎其悖理尢甚矣楊萬頃殺張審素審素二子�琇爲父復讎殺萬頃張九齡欲活之李林甫必欲殺之而二子竟伏大刑蓋九齡君子喜人爲善林甫小人嫉人爲善好惡不同故也苟其父罪當死子不當報讎父死不以罪或非出上命而爲人所擠陷以死可不報乎審素之讎所當報也太宗雍熙三年七月癸未京兆府鄠縣民甄婆兒報母讎殺人詔決杖遣之惜乎�琇之不遇聖時明主也鼠璞梁蕭憺刺荊州還人歌曰始興王人之爹赴急如水火何時來哺乳我傳謂爹徒我反荊土方言今浙人以父爲爹字同音異亦隨土聲而變廣韻爹陟斜切注羌呼父徒可切注北方呼父其說甚明正奢切注吳人呼父爺以遮切注俗爲父聲音大率相似隋回紇傳以父爲多亦此類揮麈後錄李邯鄲命諸子名世人難曉後見孫長文云邯鄲之長子壽朋取三壽作朋之義次子復圭本三復白圭幼子徳芻以三徳苾芻其指如此宜乎人所不解也省心錄彊辧者飾非謙恭者無爭知其善之可遷善惡在自爲父子不相侵堯爲父而有丹朱舜爲子而有瞽瞍堯與賢易舜克諧以孝難讀書雜鈔已孤暴貴不爲父作謚注子事父無貴賤正義曰本爲士庶今起爲諸侯云云謚者列平生徳行而爲作美號父賤無謚子今𨿽貴而忽爲造之如似鄙薄父賤不宜爲貴人之父也或舉武王爲難鄭答趙商曰周道之基隆於二王功徳由之王迹興焉凡爲人父豈能賢乎靑箱雜記嶺南風俗相呼不以行第惟以各人所生男女小名呼其父母元丰中余任大理丞斷賓州奏案有民韋超男名首卽呼韋超作父首韋遨男名滿卽呼韋遨作父滿韋全男女名插娘卽呼韋全作父插韋庶女名睡娘卽呼庶作父睡妻作嬸睡螢雪叢說今人生子妄自尊大多取文武富貴四字爲名不以晞顏爲名則以望回爲名不以次韓爲名則以齊愈爲名甚可笑也古者命名多自貶損或曰愚或曰魯或曰拙曰賤皆取謙抑之義也如司馬氏幼字犬子至有慕名野狗何嘗擇稱呼之美哉嘗觀進士同年錄江南人習尙機巧故其小名多是好字足見自髙之心江北人大禮任眞故其小名多非佳字足見自貶之意若夫雁塔之題當先正名垂於不朽東坡答陳季常書在定州日作松醪賦今寫寄擇等庶開發後生妙思著鞭一躍當撞破煙樓吾子邁文頗有父風咄咄皆跨之興東坡志林郗嘉賓旣死出其所與桓溫密謀之書一篋囑其門生曰若家君眠食大減卽出此書方回見之曰是兒死已晚矣乃不復念余讀而悲之曰士之所甚好者名也而愛莫加於父子嘉賓以父之故而不匿其惡名方回以君之故而不念其子嘉賓可謂孝子方回可謂忠臣也悲夫或曰嘉賓與桓溫謀畔而子以孝子稱之可乎曰采葑采菲無以下體嘉賓之不忠不待誅絕而明者其孝可廢乎王述之子坦之欲以女與桓溫述怒排坦之曰汝眞癡也乃欲以女與兵坦之是以不與溫之禍使郗氏父子能如此吾無間然矣淸波雜誌輝嘗見父友許志康宦論太素脈謂可卜人之休咎因及治平中京師醫僧智緣爲王荊公診脈言當有子登科甲之喜時王禹玉在坐深不然之明年雱果登第緣自矜語驗詣公乞文以爲寵公爲書曰妙應太師智緣診父之脈而知其子有成名之喜翰林王承旨疑古無此緣曰昔秦醫和診晉侯之脈知其良臣將死夫良臣之命尙於晉侯脈息見之因父知子又何怪乎所書大略如此許云非荊公之文特其徒假公重名矜衒以售其術耳吳長文不喜釋氏父卒不召僧營佛果閭巷常與父往還者各贈二縑韓魏公謂事親之際爲尢難建安劉同知居畱建康薨於官遺戒不事梵唄其家恪遵治命興化陳丞相當屬纊之際亦以手筆示其子謂追修無益於逝者豈二公自信平生踐履必可升濟初不假薦助冥福抑矯世俗溺信浮屠氏之說歟長文名奎嘗參機政於熙寧正郎初遇郊止得蔭子不及他親元佑中黃魯直應任子特請於朝捨子而先侄後遂爲例東坡薦黃自代之詞瑰琦之文妙絕當世孝友之行追配古人今士夫當郊該蔭補而累奏其子者有之容齋隨筆襄陽有隋處士羅君墓志曰君諱靖字禮襄陽廣昌人髙祖長卿齊饒州刺史曾祖弘智梁殿中將軍祖養父靖學優不仕有名當代碑字畫勁楷類褚河南然父子皆名靖爲不可曉戾太子死武帝追悔爲之族江充家黃門蘇文助充譖太子至於焚殺李壽加兵刃於太子亦以他事族田千秋以一言至爲丞相又作思子宮爲歸來望思之臺然其孤孫囚系於郡邸獨不能釋之至於掖庭令養視而不問也豈非漢法至嚴旣坐太子以反逆之罪𨿽心知其冤而有所不赦者乎事親孝故忠可移於君是以求忠臣必於孝子之門劉歆事父𨿽不載不孝之迹然其議論每與向異同故向拳拳於國家抑王氏以崇劉氏而歆乃力贊王莽唱其凶逆至爲之國師公又攺名秀以應圖讖竟亦不免爲莽所誅子棻女愔皆以戮死使天道每如是不善者其知懼乎石虎將殺其子宣佛圖澄諫曰陛下若加慈恕福祚猶長若必誅之宣當爲彗星下埽鄴宮虎不從明年虎死二年國亡晉史書之以爲澄言之驗予謂此乃石氏窮凶極虐爲天所棄豈一逆子便能上千元象起彗孛乎宣殺其弟韜又欲行冒頓之事寧有不問之理澄言旣妄史氏誤信而載之資治通鑑亦失於不刪也容齋續筆漢王氏擅國王章梅福嘗言之惟劉向勤勤懇懇上封事極諫至云自勢不兩大王氏與劉氏亦且不並立陛下爲人子孫守持宗廟而令國祚移於外親降爲皂隸爲後嗣憂昭昭甚明其言痛切如此而子歆乃用王莽舉爲侍中爲莽典文章倡導在位褒揚功徳安漢宰衡之名皆所共謀馴致攝篡卒之身亦不免魏陳矯事曹氏三世爲之盡忠明帝憂社稷問曰司馬懿忠正可謂社稷之臣乎矯曰朝廷之望社稷未知也懿竟竊國柄至孫炎篡魏爲晉而矯之子騫乃用佐命勛位極公輔晉郗愔忠於王室而子超黨於桓氏爲溫建廢立之謀超死愔哀悼成疾後見超書一箱悉與溫往反密計遂大怒曰小子死恨晚更不復哭晉史以爲有大義之風向矯愔之忠如是三子不勝誅矣容齋三筆舜之罪也殛鯀其舉也興禹鯀之罪足以死舜徇天下之公議以誅之故禹不敢怨而終治水之功以蓋父之惡魏王裒嵇紹其父死於非命裒之父儀猶以爲司馬昭安東司馬之故因語言受害裒爲之終身不西向而坐紹之父康以魏臣鍾會譖之於昭昭方謀篡魏陰忌之以故而及誅紹乃仕於晉武之世至爲惠帝盡節而死紹之事親視王裒遠矣溫公通鑑猶取其蕩陰之忠蓋不足道也傳記所載曾�待其子參不慈至云因鉏菜誤傷瓜以大杖擊之僕地孔子謂參不能如虞舜小杖則受大杖則避以爲陷父於不義戒門人曰參來勿內予竊疑無此事殆戰國時學者妄爲之辭且曾�與子路冉有公西華侍坐有浴乎沂風乎舞雩之言涵泳聖教有超然獨見之妙於四人之中獨蒙吾與之褒則其爲人之賢可知矣有子如此而幾置之死地庸人且猶不忍而謂�爲之乎孟子稱曾子養曾�酒肉養志未嘗有此等語也容齋四筆英明之君見其子有材者必愛而稱之漢髙祖謂趙王如意類己欲以易孝惠以大臣諫而止宣帝以淮陽王欽壯大好經書法律聰達有材數嗟嘆曰眞我子也常有意欲立爲嗣而用太子起於微細且蚤失母故弗忍唐太宗以吳王恪英果類我欲以代雉奴其後如意爲呂母所戕恪爲長孫無忌所害欽陷張博之事殆於不免此三王行事無由表見然孝惠之仁弱幾遭呂氏之覆宗孝元之優柔不斷權移於閽寺漢業遂衰髙宗之庸懦受制凶後爲李氏禍尢慘其不能繼述固已灼然髙祖宣帝太宗蓋本三子之材而言之非專指其容貌也可謂知子矣彼明崇儼謂英王哲貌類太宗張說謂太宗畫像雅類忠王此惟取其形似也若以材言之中宗之視太宗天壤相隔矣漢成帝所幸妾曹宮產子曰我兒額上有壯發類孝元皇帝使其眞是孝元亦何足道而況於嬰孺之狀邪文臣封贈三代自初除執政外凡轉廳皆不再該惟知樞密院及拜相乃復得之然舊法又不如是歐陽公作程文簡公琳父神道碑歷敍恩典曰琳參知政事贈爲太子少師在政事遷左丞又贈太子太師罷爲資政殿學士又贈太師中書令爲宣徽北院使又贈兼尙書令則是轉官與罷政亦褒贈而自宮師得太師中書令更爲超越它或不然容齋五筆唐肅宗於干戈之際奪父位而代之然尙有可諉者曰欲收復兩京非居尊位不足以制命諸將耳至於上皇還居興慶惡其與外人交通徙之西內不復定省竟以怏怏而終其不孝之惡上通於天是時元次山作中興頌所書天子幸蜀太子卽位於靈武直指其事殆與洪範云武王勝殷殺受之辭同其詞曰事有至難宗廟再安二聖重歡旣言重歡則知其不歡多矣杜子美杜鵑詩我看禽鳥情猶解事杜鵑傷之至矣顏魯公請立放生池表云一日三朝大明天子之孝問安視膳不攺家人之禮東坡以爲彼知肅宗有愧於是也黃魯直題磨崖碑尢爲深切撫軍監國太子事何乃趣取大物爲事有至難天幸耳上皇局脊還京師南內淒涼幾苟活髙將軍去事尢危臣結春秋二三策臣甫杜鵑再拜詩安知忠臣痛至骨世上但賞瓊琚詞所以揭表肅宗之罪極矣國朝士大夫除官避父祖名諱蓋有不同不諱嫌名二名不偏諱在禮固然亦有出於一時恩旨免避或旋爲攺更者建隆創業之初侍衛帥慕容彥釗樞密使吳廷祚皆拜使相而彥釗父名章廷祚父名璋制麻中爲攺同中書門下平章事爲同二品紹興中沈守約湯進之二丞相父皆名舉於是攺提舉書局爲提領自余未有不避者呂希純除著作郎以父名公著而辭然富韓公之父單名言而公以右正言知制誥韓保樞之子忠憲公億孫絳縝皆歷位樞密未嘗避豈別有說乎聞見後錄陳叔寶不道楊廣親擒之叔寶死謚煬後楊廣不道尢惡死亦謚煬云疑父子之間不責善曰經云當不義則子不可不爭於父傳云愛子教之以義方孟子云父子之間不責善不責善是不諫不教也而可乎齊東野語匡衡好學精力絕人諸儒爲之語曰無說詩匡鼎來匡說詩解人頤蓋言其善於講誦能使人喜而至於解頤也至今俗諺以人喜過甚者云兜不上下頦卽其意也本朝盛度以第二名登第其父喜甚頤解而卒又岐山縣樊紀登第其父亦以喜而頤脫有聲如破甕按醫經云喜則气緩能令致脫頤信非戲語也明道雜誌杜甫之父名閒而甫詩不諱閒某在館中時同捨屢論及此余謂甫天姿篤於忠孝於父名非不獲已宜不忍言試問王仲至討論之果得其由大抵本誤也寒食詩云田父邀皆去鄰家閒不違仲至家有古寫本杜詩作問不違作問實勝閒又諸將詩云見愁汗馬西戎逼曾閃朱旗北斗閒寫本作殷字亦有理語更雄健又有娟娟戲蝶過閒幔片片驚鷗下急湍本作開幔開幔語更工因開幔見蝶過也惟韓幹畫馬贊有禦閒敏寫本無異說𨿽容是開敏而禮卒哭乃諱馬贊容是父在所爲也程史慶元間有宿儒以文名入鰲掖爲承旨朝議謂且大用會韓平原有歸子曰葎先鈐吳門兵時出妾方娠鬻當湖巨室魯氏得男焉葎也旣貴無他子遂以重幣請於魯而歸之始至而平原適有恩制當降麻偶不詳知遂於廷綸中用魯公拜後事意蓋指忠獻耳有欲進者忌之摘其語謂含譏刺平原讀之見其姓之偶符大怒不逾月遂去國終其身不復用當其下筆時初不自覺轉喉之觸謂禍福不可以智力勝當於此乎占之日知錄文王之爲世子朝於王季日三雞初鳴而衣服至於寢門外不獨文王之孝亦可以見王季之其勤也爲父者未明而衣則爲子者雞鳴而起矣苟宴安自逸又何怪乎其子之惰四支而不養也是以小宛之詩必曰夙興夜寐而管寧三日晏起自訟其愆古人之以身行道者如此文王之孝可謂至矣武王帥而行之不敢有加焉如三朝食上色憂復膳之節皆不敢有過於文王此中庸之行而凡後人之立意欲以過於前人者皆有所爲而爲之也故樂正子春之母死五日而不食曰吾悔之自吾母而不得吾情吾惡乎用吾情唐時人稱父爲哥舊唐書王琚傳元宗泣曰四哥仁孝同气惟有太平睿宗行四故也元宗子棣王琰傳惟三哥辧其罪元宗行三故也有父之親有君之尊而稱之爲四哥三哥亦可謂名之不正也已元宗與寧王憲書稱大哥則唐時宮中稱父稱兄皆曰哥曲禮已孤暴貴不爲父作謚或舉武王爲難鄭康成答趙商曰周道之基隆於二王功徳繇之王迹興焉不可以一槪論也若夏禹殷湯則不然矣據此則漢髙帝於太上皇尊而不謚乃爲得禮其追尊先媼爲昭靈夫人當亦號而非謚也三國誌言冀州俗父子異部更相毀譽今之江浙之間多有此風一入門戶父子兄弟各樹黨援兩不相下萬曆以後三數見之此其無行誼之尢所謂惟弔玆不於我政人得罪天惟與我民彜大泯亂者矣左傳成十六年潘之黨潘之子名黨也襄二十三年申鮮虞之傳摯申鮮虞之子名傳摯也按儀禮特牲饋食禮筮某之某爲屍注曰某之某者於屍父而名屍也亦此類也稱其臣爲卿則亦可稱其臣之父爲先卿宋史理宗紀工部侍郎朱在進對奏人主學問之要上曰先卿中庸序言之甚詳朕讀之不釋手恨不與同時此如商書之言先正保衡蓋尊禮之辭也古人主但有追尊其父兄無尊其子弟者惟秦文公太子卒賜謚爲靖公唐代宗追謚其弟故齊王倓爲承天皇帝左傳齊景公有疾立太子州蒲爲君會諸侯伐鄭史記趙武靈王傳國於子惠文王自稱主父此內禪之始古人曰父曰考一也易曰乾父之蠱有子考�咎書大誥若兄考乃有友伐厥子民養其勸弗救康誥子弗祗服厥父事大傷厥考心酒誥厥心臧聰聽祖考之彜訓尹伯奇履霜操曰考不明其心兮聽讒言自檀弓定爲生曰父死曰考之稱而爲人子者當有所諱矣耄余雜識先儒論衛蒯聵與輒謂聵欲殺母以得罪於父輒據國以拒聵皆無父之人不可以有國然聵之欲殺南子以得罪靈公誠爲不孝乃其志在掩中冓之醜特不明於義耳其志猶可哀也若輒不奉靈公之命而據國以拒聵復藉晉以求立是利有其國而不知義讎視天倫無復人理故春秋於聵之入戚𨿽書納以難之而稱衛世子者見其未絕於國也而輒不可以同年語矣淸暑筆談堯舜之與賢也禹湯之傳子也論者謂堯舜不私其子然使啟非賢而太甲不遷善則禹湯有不得私其子者故南巢之放禹不得而有夏矣牧野之伐湯不得而有商矣以是知堯舜之善愛其子猥談上父書上大人丘乙己化三千七十士�小生八九子佳作仁可知禮右八句末曳也字不知何起今小兒學書必首此天下同然書坊有解胡說耳水東日記言宋學士晚年寫此必知所自又說郛中曾記之亦未暇檢向一友謂予此孔子上其父書也上大人句上上書大人謂叔梁紇丘句聖人名乙己化三千七十士�句乙一通言一身所化士如許小生八九子佳句九八七十二也言弟子三千中七十二人更佳作仁句作猶爲也可知禮也仁禮相爲用言七十子善爲仁其於禮可知大槪取筆畫稀少開童子稍附會理也柳灣精舍語或問曰左傳有子𨿽齊聖不先父食之語若孔廟顏子曾子子思皆先父食也不知當時何所據以行之乎光祖不得答敢問先生曰子不先父一國宗廟之祭也主於論孝不論功文廟之祭天下報功之典也主於論功不敍倫若別立廟以祀無繇點鯉斯盡善王守仁傳習錄鄕人有父子訟獄請訴於先生侍者欲阻之先生聽之言不終辭其父子相抱慟哭而去柴鳴治入問曰先生何言致伊感悔之速先生曰我言舜是世間大不孝之子瞽瞍世間大慈的父鳴治愕然請問先生曰舜嘗自以爲大不孝所以能大孝瞽瞍常自以爲大慈所以不能慈瞽瞍只記得舜是我提孩長的今何不會豫悅我不知自心已爲後妻所移了尙謂自家能慈所以愈不能慈舜只思父提孩我時如何愛我今日不愛只是我不能盡孝日思所以不能盡孝處所以愈能孝及至瞽瞍底豫時又不過復得此心原慈的本體所以後世稱舜是古今大孝的子瞽瞍亦做成慈父利瑪竇友論孝子繼父之所交友如承受父之產業矣狂夫之言唐元宗奔蜀太子卽位靈武其始爲馬嵬驛父老所畱其旣爲建寧王倓所勸其後爲杜鴻漸魏少遊崔漪蘆薛季涵五上箋所迫而太子實無利天下之心也當時君父播遷宮人亂出乘輿至城驛中無燈貴賤枕籍而寢賊入長安殺妃主皇孫數十人刳心以祭安慶宗搜捕百官士女送洛陽王侯將相扈從車駕畱長安者誅及嬰兒太子夜馳三百里至平涼𨿽正位號文武百官不滿三十人太子何艷於此而攘之於艸萊荊棘之日耶其後顏眞卿區處河北軍事以蠟書達表於靈武遂以眞卿爲工部尙書並致赦書亦以蠟丸達之眞卿頒下諸郡又遣人頒於河南江淮由於諸道始知上卽位於靈武徇國之心益堅民間相傳太子北收兵來取長安日夜望之或時相驚曰太子大軍至矣則皆走市裏爲空賊望北方塵起�驚欲走京畿豪傑往往殺賊官吏遙應官軍誅而復起不能制乃知靈武此舉眞可收屬人心非乘危而利天下也其後韋見素等至自成都奉上寶冊太子不肯受曰比以中原未靖權總百官豈敢乘危遽爲傳襲羣臣固請堅不許置於別殿朝夕事之如定省之禮其情亦可憐矣而範祖禹乃以爲叛君背父冤矣哉所可恨者其罪全在楊國忠耳或曰馬嵬之變國忠已斬而於靈武何與余曰唐元宗議親徵時謂宰相曰朕在位垂五十載去秋已欲傳位太子值水旱相仍不欲以餘災遺子孫不意逆賊橫發朕當親徵且使之監國事平之日朕將髙枕無爲矣楊國忠大懼退謂三夫人曰太子素惡吾家若一旦得天下吾與姊妹命俱在旦暮矣使說貴妃�土請命於上事遂寢若使國忠從臾一言便無靈武之事竟以怙寵懼禍之故至使他日父不得正其終子不得正其始旣亂人家國又亂人綱常若國忠馬嵬死晚矣暖姝由筆今人謂父子不同席至不同堂會飲古者席坐四人猶今之長凳父子但不並坐耳非今之燕席也誤會禮意

父子部外編

