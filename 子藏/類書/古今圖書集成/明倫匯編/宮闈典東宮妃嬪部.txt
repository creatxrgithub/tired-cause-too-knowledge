

東宮妃嬪部匯考

漢漢初定禮皇太子納妃以奉常迎按漢書禮志不載按杜佑通典漢制皇太子納妃奉常迎時叔孫通定禮以天子無親迎之義皇太子以奉常迎也

晉晉太子婚禮及太子妃金璽之制按晉書禮志江左以來太子婚納徵禮用玉璧一獸皮二未詳何所準或者獸取其威猛有斑彩玉以象徳而有珪璋亦玉之美者豹皮采蔚以譬君子王蕭納徵辭云元纁束帛儷皮雁羊前漢聘後黃金二百斤馬十二匹亦無用羊之旨鄭氏婚物贊曰羊者祥也然則婚之有羊自漢末始也王者六禮尙未用焉按輿服志皇太子妃用金璽龜鈕纁朱綬佩瑜玉

宋文帝元嘉十五年立皇太子妃百官上禮大宴於太極殿按宋書文帝本紀元嘉十五年夏四月立皇太子妃殷氏賜王公以下各有差按禮志元嘉十五年四月皇太子納妃六禮文與納後不異百官上禮其月壬戌於太極殿西堂敍宴二宮隊主副司徒徵北鎭南三府佐揚兗江三州綱彭城江夏南譙始興武陵廬陵南豊七國侍郎以上諸二千石在都邑者並豫會又詔今小會可停妓樂時有臨川曹太妃服孝武帝孝建三年春正月壬子立皇太子妃何氏甲寅大赦天下按宋書孝武帝本紀云云大明五年太子妃何氏薨有司議樟宮山塋及喪服之制又議不合作樂及行烝祠之禮按宋書孝武帝本紀大明五年閏月戊子皇太子妃何氏薨按禮志宋孝武大明五年閏月皇太子妃薨樟木爲櫬號曰樟宮載以龍輴造陵於龍山置大匠卿斷艸司空告后土謂葬曰山塋祔文元皇后廟之陰室在正堂後壁之外北向禦服大功九月設位太極東宮堂殿中監黃門侍郎僕射並從服從服者禦服衰乃從服他日則否宮臣服齊衰三月其居宮者處寧假大明五年閏月有司奏依禮皇太后服太子妃小功五月皇后大功九月右丞徐爰參議宮人從服者若二禦哭臨應著衰時從服者悉著衰非其日如常儀太子旣有妃�服詔見之日還著公服若至尊非哭臨日幸東宮太子見亦如之宮臣見至尊皆著朱衣大明五年閏月有司奏皇太子妃薨至尊皇后並服大功九月皇太后小功五月未詳二禦何當得作鼓吹及樂博士司馬興之議案禮齊衰大功之喪三月不從政今臨軒拜授則人君之大典今古旣異賒促不同愚謂皇太子妃祔廟之後便可臨軒作樂及鼓吹右丞徐爰議皇太子妃𨿽未山塋臨軒拜官舊不爲礙樟棺在殯應縣而不作祔後三禦樂宜使學官擬禮上興之又議案禮大功至則辟琴瑟誠無自奏之理但王者體大理絕凡庶故漢文旣葬悉皆復吉惟縣而不樂以此表哀今準其輕重侔其降殺則下流大功不容撤樂終服夫金石賓饗之禮簫管警塗之衛實人君之盛典當陽之威飾固亦不可久廢於朝又禮無天王服嫡婦之文直後學推貴嫡之義耳旣已制服成喪虛懸終窆亦足以甄崇冢正摽明禮歸矣爰參議皇太子期服內不合作樂及鼓吹又按大明五年十月甲寅有司奏今月八日烝祠二廟公卿行事有皇太子獻妃服前太常丞庾蔚之議禮所以有喪廢祭由祭必有樂皇太子以元嫡之重故主上服妃不以尊降旣正服大功愚謂不應祭有故三公行事是得祭之辰非今之比卿卒猶不繹況於太子妃乎博士司馬興之議夫緦則不祭禮之大經卿卒不繹春秋明義又尋魏代平原公主薨髙堂隆議不應三月廢祠而猶云殯葬之間則權廢事攺吉芬馥享祠尋此語意非使有司此無服之喪尙以未葬爲廢況皇太子妃及大功未祔者耶上尋禮文下準前代不得烝祠領軍長史周景遠議案禮緦不祭大功廢祠理不俟言今皇太子故妃旣未山塋未從權制則應依禮廢烝嘗至尊以大功之服於禮不得親奉非有故之謂亦不使公卿行事右丞徐爰議以爲禮緦不祭蓋惟通議大夫以尊貴降絕及其有服不容復異祭統云君有故使人可者謂於禮應祭君不得齊祭不可闕故使臣下攝奉不謂君不應祭有司行事也晉咸寧四年景獻皇后崩晉武帝伯母宗廟廢一時之祀𨿽名號尊崇粗可依準今太子妃至尊正服大功非有故之比旣未山塋謂烝祠宜廢尋蔚之等議指歸不殊闕烝爲允過卒哭祔廟一依常典詔可明帝泰始五年奏定太子納徵之禮按宋書明帝本紀不載按禮志泰始五年十一月有司奏按晉江左以來太子婚納徵禮用玉一虎皮二未詳何所準況或者虎取其威猛有彬炳玉以象徳而有栗珪璋旣玉之美者豹皮義兼炳蔚熊羆亦婚禮吉徵以類取象亦宜並用未詳何以遺文晉氏江左禮物多闕後代因襲未遑研考今法章徽儀方將大備宜憲範經籍稽諸舊典今皇太子婚納徵禮合用珪璋豹皮熊羆皮與不下禮官詳依經記更正若應用者爲各用一爲應用兩博士裴昭明議案周禮納徵元纁束帛儷皮鄭元注云束帛以儀注以虎皮二太元中公主納徵以虎豹皮各一具豈謂婚禮不辧王公之序故取虎豹皮以尊革其事乎虎豹𨿽文而徵禮所不用熊羆吉祥而婚典所不及珪璋𨿽美或爲用各異今帝道弘明徽則光闡儲皇聘納宜準經誥凡諸僻謬並合詳裁𨿽禮代不同文質或異而鄭爲儒宗旣有明說守文淺見蓋有惟疑兼太常丞孫詵議以爲聘幣之典損益惟義歷代行事取制士婚若珪璋之用實均璧品采豹之彰義齊虎文熊羆表祥繁衍攸寄今儲後崇聘禮先訓遠皮玉之美宜盡暉備禮稱束帛儷皮則珪璋數合同璧熊羆文豹各應用二長兼國子博士虞龢議案儀禮納徵直云元纁束帛雜皮而已禮記郊特牲云虎豹皮與玉璧非虛作也則虎豹之皮居然用兩珪璧宜仍舊各一也參詵龢二議不異今加珪璋各一豹熊羆皮各二以龢議爲允詔可泰始六年二月癸丑皇太子納妃甲寅大赦天下巧注從軍不在赦例班賜各有差按宋書明帝本紀云云

南齊髙帝建元元年冬十一月辛亥立皇太子妃裴氏按南齊書髙帝本紀云云建元三年爲太子宮置三內職按南齊書髙帝本紀不載按后妃傳序建元三年太子宮置三內職良娣比開國侯保林比五等侯才人比駙馬都尉武帝永明年以婚禮奢侈�諸王納妃惟上棗栗按南齊書武帝本紀不載按禮志武帝永明中以婚禮奢費�諸王納妃上禦及六宮依禮止棗栗腶修加以香澤花粉其餘衣服皆停惟公主降嫁則止遺舅姑也明帝建武二年冬十月乙卯納皇太子妃褚氏大赦王公以下班賜各有差斷四方上禮按南齊書明帝本紀云云

梁武帝天監七年夏四月乙卯皇太子納妃赦大辟以下頒賜朝臣及近侍各有差按梁書武帝本紀云云

陳文帝天嘉三年皇太子納妃王氏按陳書文帝本紀天嘉三年秋七月己丑皇太子納妃王氏在位文武賜帛各有差孝悌力田爲父後者賜爵二級宣帝大建元年皇太子納妃沈氏按陳書宣帝本紀大建元年秋七月辛卯皇太子納妃沈氏王公以下賜帛各有差

北齊北齊定皇太子納妃之禮按隋書禮儀志後齊皇太子納妃禮皇帝遣使納采有司備禮物會畢使者受詔而行主人迎於大門外禮畢會於廳事其次問名納吉並如納采納徵則使司徒及尙書令爲使備禮物而行請期則以太常宗正卿爲使如納采親迎則太尉爲使三日妃朝皇帝於昭陽殿又朝皇后於宣光殿擇日羣官上禮他日妃還又他日皇太子拜合後齊聘禮一曰納采二曰問名三曰納吉四曰納徵五曰請期六曰親迎皆用羔羊一口雁一隻酒黍稷稻米各一斛納徵皇子王用靑三匹纁二匹束帛十匹大璋一獸皮二錦彩六十匹絹二百匹羔羊一口羊四口犢一頭酒黍稷稻米各十斛

北周武帝建徳二年九月壬午納皇太子妃楊氏按周書武帝本紀云云

隋隋定皇太子納妃之禮按隋書禮儀志皇太子納妃禮皇帝臨軒使者受詔而行主人俟於廟使者執雁主人迎拜於大門之東使者入升自西階立於楹間南面納采訖乃行問名儀事畢主人請致禮於從者禮有幣馬其次擇日納吉如納采又擇日以玉帛乘馬納徵又擇日告期又擇日命有司以特牲告廟冊妃皇太子將親迎皇帝臨軒譙而誡曰往迎爾相承我宗事勗帥以敬對曰謹奉詔旣受命羽儀而行主人幾筵於廟妃服褕翟立於東房主人迎於門外西面拜皇太子答拜主人揖皇太子先入主人升立於阼階西面皇太子升進當房戶前北面跪奠雁俯伏興拜降出妃父少進西面戒之母於西階上施衿結帨及門內施鞶申之出門妃升輅乘以幾姆加幜皇太子乃禦輪三周禦者代之皇太子出大門乘輅羽儀還宮妃三日雞鳴夙興以朝奠笲於皇帝皇帝撫之奠笲於皇后皇後撫之席於戶牖間妃立於席西祭奠而出皇太子妃乘翟車以赤爲質駕三馬畫轅金飾犢車爲副紫幰朱絡网良娣以下並乘犢車靑幰朱裏文帝開皇十一年春正月景午皇太子妃元氏薨上舉哀文思殿按隋書文帝本紀云云

唐唐定皇太子納妃禮及鹵簿服飾金璽之制按唐書禮樂志皇太子納妃皇帝遣使者至於主人之家不持節無制書納采問名納吉納徵告期如後禮其冊妃前一日主人設使者次大門之外道右南向又設宮人次於使者西南俱東向障以行帷奉禮設使者位於大門外之西副及內侍又於其南舉冊案及璽綬命服者又南差退俱東向設主人位於門東北面又設位於內門外如之設典內位於內門外主人之南西面宮人位於門外使者之後重行東向向典內預置一案於合外使副朝服乘輅持節鼓吹備而不作至妃氏大門外次掌嚴奉褕翟衣及首飾內廏尉進厭翟於大門之外道西東向以北爲上諸衛帥其屬布儀仗使者出次持節前導及宮人典內皆就位主人朝服出迎於大門之外北面再拜使者入門而左持案從之主人入門而右至內門外位奉冊寶案者進授使副冊寶內侍西面受之東面授典內典內持入跪置於合內之案奉衣服及侍衛者從入皆立於典內之南俱東面傅姆贊妃出立於庭中北面掌書跪取玉寶南向掌嚴奉首飾褕翟與諸宮官侍衛者以次入司則前贊妃再拜北面授冊寶於掌書南向授妃妃以授司閨司則又贊再拜乃請妃升坐宮官以下皆降立於庭重行北面西上贊者曰再拜皆再拜司則前啟禮畢妃降座入於室主人儐使者如禮賓之儀臨軒醮戒前一日衛尉設次於東朝堂之北西向又設宮官次於重明門外其日皇太子服冕出升金輅至承天門降輅就次前一日有司設禦座於太極殿阼階上西向設羣官次於朝堂展縣陳車輅其日尙捨設皇太子席位於戶牖間南向莞席藻席尙食設酒尊於東序下又陳脯一豆醢一在尊西前三刻設羣官版位於內奉禮設版位於外如朝禮侍中版奏請中嚴前三刻諸侍衛之官侍中中書令以下俱詣合奉迎典儀帥贊者先入就位吏部兵部贊羣官出次就門外位侍中版奏外辦皇帝服通天冠絳紗袍乘輿出自西房卽禦座西向羣官入就位典儀曰再拜贊者承傳在位者皆再拜皇太子入縣南典儀曰再拜贊者承傳皇太子再拜詣階脫升席西南面立尙食酌酒於序進詣皇太子西東面立皇太子再拜受爵尙食又薦脯醢於席前皇太子升席坐左執爵右取脯擩於醢祭於豆之間右祭酒興降席西南面坐啐酒奠爵興再拜執爵興奉禦受虛爵直長徹薦還於房皇太子進當禦坐前東面立皇帝命之曰往迎爾相承我宗事勗帥以敬皇太子曰臣謹奉制旨遂再拜降自西階納出門典儀曰再拜贊者承傳在位者皆再拜以次出侍中前跪奏禮畢皇帝入皇太子旣受命執燭前馬鼓吹至於妃氏大門外道西之次回輅南向左庶子跪奏降輅之次主人設幾筵妃服褕翟花釵立於東房主婦立於房戶外之西南向主人公服出立於大門之內西向在廟則祭服左庶子跪奏請就位皇太子立於門西東面儐者受命出請事左庶子承傳跪奏皇太子曰以玆初婚某奉制承命左庶子俯伏興傳於儐者入告主人曰某謹敬具以須儐者出傳於左庶子以奏儐者入引主人迎於門外之東西面再拜皇太子答再拜主人揖皇太子先入掌畜者以雁授左庶子以授皇太子執雁入及內門主人讓曰請皇太子入皇太子曰某弗敢先主人又固請皇太子又曰某固弗敢先主人揖皇太子入門而左主人入門而右及內門主人揖入及內澑當曲揖當階揖皇太子皆報揖至於階主人曰請皇太子升皇太子曰某敢辭主人固請皇太子又曰某敢固辭主人終請皇太子又曰某終辭主人揖皇太子報揖主人升立於阼階上西面皇太子升進當房戶前北面跪奠雁再拜降出主人不降送內廏尉進厭翟於內外傅姆導妃司則前引出於母左師姆在右保姆在左父少進西面戒之曰必有正焉若衣花命之曰戒之敬之夙夜無違命母戒之西階上施衿結帨命之曰勉之敬之夙夜無違命庶母及門內施鞶申之以父母之命命之曰敬恭聽宗父母之言夙夜無愆視諸衿鞶妃旣出內門至輅後皇太子授綏姆辭不受曰未教不足與爲禮妃升輅乘以幾姆加景皇太子馭輪三周馭者代之皇太子出大門乘輅還宮妃次於後主人使其屬送妃以族從同牢之日司閨設妃次於合內道東南向設皇太子禦幄於內殿室內西廂東向設席重茵施屏障設同牢之席於室內皇太子之席西廂東向妃席東廂西向席間量容牢饌設洗於東階東南設妃洗於東房近北饌於東房西墉下豆各二十簠簋各二鈃各三瓦豋一俎三尊在室內北墉下元酒在西又設尊於房戶外之東無元酒篚在南實四爵合巹皇太子車至左合回輅南向左庶子跪奏請降輅入俟於內殿門外之東西面妃至左合外回輅南向司則請妃降輅前後扇燭就次立於內殿門西東面皇太子揖以入升自西階妃從升執扇燭者陳於東西階內皇太子卽席東向立妃西向立司饌進詣階間跪奏具牢饌司則承令曰諾遂設饌如皇后同牢之禮司饌跪奏饌具皇太子及妃俱坐司饌跪取脯取韭菹皆擩於醢授皇太子又取授妃俱受祭於豆之間司饌跪取黍實於左手徧取稷反於右手授皇太子又授妃各受祭於菹醢之間司饌各立取胏皆絕末跪授皇太子及妃俱受又祭於菹醢之間司饌俱以肺加於俎掌嚴授皇太子妃巾涗手以柶扱上鈃徧擩之祭於上豆之間司饌品嘗妃饌移黍置於席上以次跪授胏脊皇太子及妃皆食以湇醬三飯卒食司饌北面請進酒司則承令曰諾司饌二人俱盥手洗爵於房入室酌於尊北面立皇太子及妃俱興再拜一人進授皇太子一人授妃皇太子及妃俱坐祭酒舉酒司饌各以肝從司則進受虛爵奠於篚司饌又俱洗爵酌酒再酳皇太子及妃俱受爵飲三酳用巹如再酳皇太子及妃立於席後司則俱降東階洗爵升酌於戶外北面俱奠爵興再拜皇太子及妃俱答拜司則坐取爵祭酒遂飲啐爵奠遂拜執爵興降奠爵於篚司饌奏徹饌司則前跪奏稱司則妾姓言請殿下入皇太子入於東房釋冕服著�褶司則啟妃入幃幄皇太子乃入室媵餕皇太子之饌禦餕妃之饌按儀衛志皇太子妃鹵簿淸道率府校尉六人騎分左右爲三重佩橫刀弓箭次靑衣十人分左右次導客舍人四人內給使六十人皆分左右後屬內人車次偏扇團扇方扇各十八分左右宮人執者間彩衣革帶次行障四坐障二宮人執以夾車次典內二人騎分左右次厭翟車駕三馬駕士十四人次合帥二人領內給使十八人夾車次六柱二內給使執之次供奉內人乘犢車次傘一雉尾扇二團扇四曲蓋二皆分左右各內給使執之次戟九十執者絳綦襖冒分左右太子良娣良媛承徽靑衣二人偏扇團扇方扇十行障二坐障一安車駕二馬馭人八內給使十人從車二乘戟二十白銅飾犢車從人十人又按志皇太子妃之服有三褕翟者受冊助祭朝會大事之服也靑織成文爲搖翟靑質五色九等素紗中單黼領朱羅縠褾蔽膝隨裳色用緅爲領緣以翟爲章二等靑衣革帶大帶隨衣色不朱裏靑�加金飾佩綬如皇太子鞠衣者從蠶之服也以黃羅爲之制如褕翟無雉蔽膝大帶隨衣色鈿釵禮衣者燕見賓客之服也九鈿其服用雜色制如鞠衣加雙佩小綬去加履首飾花九樹有兩博鬢皇太子妃璽以金爲之藏而不用封令書以內坊印髙宗咸亨四年皇太子納妃裴氏按唐書髙宗本紀咸亨四年十月乙未以皇太子納妃赦岐州賜脯三日按舊唐書髙宗本紀咸亨四年二月壬午以左金吾將軍裴居道女爲皇太子弘妃元宗開元二十年中書令蕭嵩上開元新禮定皇太子納妃冊妃及朝見之禮按唐書元宗本紀不載按舊唐書元宗本紀開元二十年九月乙巳中書令蕭嵩奏上開元新禮一百五十卷命所司行用之按開元禮皇太子納妃臨軒命使將行納采制命使者吏部承以戒之前一日尙書奉禦設禦幄於太極殿北壁下南向衛尉設羣官次於東西朝堂大樂令展宮懸並如常儀其日典儀設文武一品以下五品以上位於橫街之北西面北上朝集使五品以上合班六品以下位於橫街南朝集使六品以下合班蕃客又於其南皆西面北上設武官五品以上位於橫街北東面北上朝集使五品以上合班諸親位於其下六品以下位於橫街南朝集使六品以下蕃客等又於其南東面北上設典儀位於懸之東北贊者一人在南少退東面西向設舉麾位於殿上西階之西東面設使者受命位於橫街南道東北面西上奉禮設門外位文官一品以下五品以上位於順天門外道東每等異位重行西面武官三品以下位於門西每等異位俱重行東面以北爲上未明二刻諸衛勒所部屯門布黃麾半仗入陳於殿庭如常儀羣官依時刻集朝堂俱就次各服朝服侍中量時刻版奏請中嚴鈒戟近仗就陳於合外太樂令以下師二人入就位請侍衛之官各服其器服侍中中書令以下諸侍臣俱詣合奉迎典儀帥贊者先入就位吏部兵部各贊羣官出次典謁各引就門外位侍中版奏外辦皇帝月衮冕出坐如常儀通事舍人引羣官以次入就位立定典儀曰再拜贊者承傳羣官在位者皆再拜吏部與禮部侍郎贊使主副出典謁引就受命位侍中前承制降詣使者西北東面稱有制使主副俱再拜侍中還侍位典謁引使主副出初使者將出典儀曰再拜贊者承傳羣官在位者皆再拜通事舍人引羣官出侍中前跪奏稱侍中臣某言禮畢俯伏興還侍位皇帝降座入自東房侍衛警蹕如來儀侍臣從至合使主副乘輅備儀仗而行從者乘車以從納采前一日主人設使者次於大門之外道右南向其日大昕使者公服至於妃氏大門外掌次者延入次﹝凡賓主及行事者皆公服﹞主人受其禮於廟無廟者受於正寢掌事者布神席於室戶外之西莞筵紛純加藻席畫純南向右雕幾使者出次謁者引立於大門外之西東面主人在大門內西面儐者立於主人之左北面受命出立於門東西面曰敢請事使者曰奉制作儷儲宮允歸令徳率由舊章使某納采儐者入告主人曰臣某之女不教若如人旣蒙制訪臣某不敢辭儐者出告掌畜者以雁授使副進授使者退復位使者左手執之儐者引主人迎於大門之南北面再拜使者不答拜謁者引使者入門而左主人入門而右使者升自西階立於楹間俱南面西上主人升自東階進使者前北面使者曰某奉制納采主人升詣階間北面再拜稽首升進北面受雁退立於東階上西面使者降自西階以出問名使者旣出立於門外之西東面初使者降左右受雁於序端主人降立於內門東廂西面儐者進受命出請事使者曰某將加卜筮奉制問名儐者入告主人曰制以某之子備數於儲宮臣某不敢辭儐者出告掌畜者以雁授使副主人拜迎入俱升堂南面如納采儀使者曰某奉制問名將加諸卜筮主人降詣階間北面再拜稽首升進北面受雁少退仍北面曰臣某第某女某氏出使者降自西階出立於內門外之西東面初使者降主人退於阼階東左右受雁於序端主人降立於內門東廂西面儐者進命出請事使者曰禮畢儐者入告主人曰某公爲事故至於某之室某有先人之禮請禮從者其儀與納後禮賓同

納吉前一日主人設使者次如常其日大昕使者至妃氏大門以下儐者出請事如納采儀使者曰加諸卜筮占曰協從制使某也納吉儐者入告主人曰臣某之女弗教惟恐不堪龜筮云吉臣某謹奉典制儐者出告掌畜者以雁授使副主人迎拜入俱升堂南面並如納采儀主人降詣階間北面再拜稽首升進北面受雁使者降自西階立於大門外之西東面初使者降主人還阼階東左右受雁於序端主人降立於內門西面儐者進受命出請事使者曰禮畢其儐使者皆如問名之儀納徵前一日主人設使者次如常儀其日大昕使者至妃氏大門外掌次者延入次執事者設布幕於內門之外元纁朿帛陳於幕上乘馬陳於幕南北首西上執事者奉谷珪以匱俟於幕東西面主人掌事者設幾筵如常使者出次謁者引立於大門外之西東面主人立於大門內西面儐者進受命出請事使者曰制使某以玉帛乘馬納徵儐者入告主人曰奉制賜臣以重禮臣某祗奉典制儐者出告又儐者引主人迎於大門外之南北面再拜使者不答拜謁者引使者入門而左主人入門而右至於內門外使者立於門西東面北上主人立於門東西面執事者坐啟匱取珪於元纁上興以授使副使副進授使者退復位使者受玉帛謁者引使者入門而左主人入門而右牽乘馬者從入三分庭一在南首西上使者升自西階立於楹間俱南面西上主人升自東階進使者前北面使者曰某奉制納徵主人降階間北面再拜稽首升進北面受玉帛使者降自西階出立於內門外之西東面初使者降主人還阼階東左右受玉帛受馬自左受之以東牽馬者旣授馬自前西出儐者進受命出請事使者曰禮畢其儐使者如納吉之儀告期前一日主人設次設幾筵及儐者受命請事等並如納采儀使者曰詢於龜筮某月某日吉制使某告期其授雁升堂受命之儀一如納采使者曰某奉制告期主人降詣階間北面再拜以下禮畢以納采儐從使者如納徵儀告廟有司以特牲告如常禮祝文臨時撰冊妃前一日主人設使者次如常儀設宮人次於使者西南俱東面障以行幃其日奉禮設使者位於大門外之西東向使副及內侍位於使者之南舉冊案及璽綬命服者在南差退俱東向設主人位於門南北面設使者以下及主人位於內門外儀皆如之設典內位於內門外主人南西面設宮人位於門外於使者之後俱重行東向以北爲上障以行幃設贊者二人位於東階東南西向典內先置一案於合外近限使主副朝服乘輅持節備儀仗鼓吹備而不作至妃氏大門外使者降輅掌次者延入次宮人等各之次掌嚴奉褕翟衣及首飾內廏尉進厭翟車於大門之外道之西東向以北爲上諸衛率其屬布妃儀仗如常使者出次典謁引使者以下持節者前導及宮人典內各就位持節者立於使者之北少退俱東向主人朝服出迎於大門外之東西面立定少頃南北面再拜使者不答拜典謁引使者持節者前導入門而左持案以下從之主人入門而右至內門外各就位立定奉冊寶案者進當使副前使副受冊寶奉案者退復位使副以冊寶進授使者退復位內侍進使者前西面受冊寶東面授典內退復位典內持冊寶立入於合外之西東面跪置冊寶於案典內俯伏興奉衣服及侍衛者從入皆立於典內之南俱東面北上傅姆贊妃出引立於庭中北面掌書進跪取玉寶興進立於妃前南向掌嚴奉首飾及褕翟與諸宮侍衛者次入侍衛如常典內還復位司則前贊妃再拜還侍位妃再拜司則進掌書前北面受冊寶進妃前南向授妃妃受命以授司閨司則又前贊妃再拜還侍位妃又再拜訖司則前請妃升座還侍位司閨引妃升座南向座宮官以下俱降立於庭重行北向以西爲上立定贊唱者曰再拜宮官以下皆再拜訖諸應侍位者各升立於侍位司則前啟禮畢妃降座司閨引妃入室主人儐使者如禮賓之儀使者乘輅而還臨軒醮戒前二日本司宣攝內外各供其職前一日衛尉設次於東朝堂之北西向又設宮官次於重明門外如常儀其日前三刻宮官俱集於次各至次各服其服諸衛各勒所部依圖陳設左庶子贊請中嚴內僕進金輅於合外南向率一人執刀立於輅前北向前二刻諸衛之官各服其器服以次諸合奉迎左庶子負璽如式宮

官應從者各出次立於門外文東武西重行相向北上左庶子奏外辦太僕奮衣而升執轡皇太子著衮冕之服以出左右侍衛如常儀皇太子乃升僕立授綏車驅左庶子以下夾侍如常出門車權停令車左升輅陪乘宮臣上馬訖皇太子車動鼓吹振作如式文武官皆乘馬如常至承天門下車所回輅南向左庶子進當輅跪奏稱左庶子臣某言請降輅俯伏興還侍位皇太子降輅典謁引舍人捨人引皇太子就位侍衛如常儀前一日尙捨奉禦整設禦座於太極殿阼階上西向衛尉設羣官次於朝堂太樂令展宮懸於殿庭乘黃令陳車輅並如常儀其日尙捨直長鋪皇太子席位於牖間南向其席莞筵紛純嘉藻席績純尙食奉禦設酒�於東序下有坫加勺設羃實爵一又陳脯一豆醢一在�西晡前三刻典儀設羣官版位於內奉禮設版位於外如朝禮諸衛勒所部屯門布仗立仗入陳於殿庭羣官依時刻集朝堂俱就次各服其服其侍中版奏請中嚴鈒戟近仗就陳於合外太樂令帥工人入就位晡前三刻諸衛侍之官各服其器服侍中中書令以下俱詣合奉迎典儀帥贊者先入就次吏部兵部贊羣官俱出次通事舍人各引就門外位侍中版奏外辦皇帝服通天冠絳紗袍乘輿以出曲直華蓋警蹕侍衛如常儀皇帝將出仗動皇帝出自西房卽禦座西向坐符寶郎奉寶置於禦座如常通事舍人引羣官以次入就位羣官立定典儀曰再拜贊者承傳羣官在位者皆再拜初羣官入訖典謁引舍人捨人引皇太子﹝侍從如常式皇太子每行事在左庶子執儀贊相﹞至懸南北面立典儀曰再拜贊者承傳皇太子再拜典儀引舍人捨人引皇太子詣西階皇太子脫舍人引升就席西南面立尙食奉禦酌酒於序進詣皇太子西南東面立皇太子再拜受爵尙食直長又薦脯醢於席前皇太子升薦座左執爵右取脯糯於醢祭於豆之間右祭酒興降席面南面坐啐酒奠爵再拜執爵興奉禦受虛爵直長徹薦還於房舍人引皇太子進當禦座東面立皇帝命曰往迎爾相承我宗事勗帥以敬皇太子曰臣謹奉制旨遂再拜舍人引皇太子降自西階納訖典謁引舍人捨人引皇太子出門典儀曰再拜贊者承傳羣官在位者皆再拜通事舍人引羣官以次出侍中前跪奏稱侍中臣某言禮畢俯伏興還侍位皇帝降座入自東房警蹕侍衛如來儀侍臣從至合親迎前一日衛尉設皇太子次於妃氏大門之外道西南向設侍衛羣官次於皇太子次西南東向北上皇太子旣受命遂適妃第執燭馬前鼓吹振作如式侍從如常皇太子車至妃氏大門外次前回輅南向左庶子進當輅前跪奏稱左庶子臣某言請降輅俯伏興還侍位皇太子降輅之次車將至主人設幾筵如常禮女如別儀妃服褕翟花鈿立於東房侍從如常主婦衣禮衣鈿釵立於房戶外之西南向主人公服出立於大門之內西向在廟則主人以下著祭服儐者公服立於主人之左北向左庶子前跪奏稱左庶子臣某言請就位俯伏興還侍位皇太子出次立於門西東面侍衛警蹕如常儐者進受命出門東西面曰敢請事左庶子承傳進跪奏如常皇太子曰以玆初婚某奉制承命左庶子俯伏興傳於儐者入告主人曰某謹敬具以頃儐者出傳於左庶子奏如初儐者引主人迎於門外之東西面再拜左庶子前跪奏稱左庶子臣某請答拜俯伏興還侍位皇太子答再拜主人揖皇太子先入掌畜者以雁授左庶子進東南向奉授皇太子旣授雁進入侍衛者量入侍從及內門主人讓曰請皇太子入皇太子曰某弗敢先主人又曰固請皇太子入皇太子曰某固不敢先主人揖入皇太子從入皇太子入門而左主人入門而右內門主人揖入內澑將曲揖當階揖皇太子皆報揖至於階主人曰請皇太子升皇太子曰某敢辭主人曰固請皇太子升皇太子曰某固敢辭主人又曰終請皇太子升皇太子又曰某敢終辭主人揖皇太子報揖主人升立於阼階上西面皇太子升進當房戶前北面跪奠雁俯伏興再拜降出主人不降送內廏尉進厭翟於內門外傅姆導妃司則前引出於姆左傅姆在右保姆在左執燭及侍從如式父少進西面戒之必有正焉若衣若笄命之曰戒之敬之夙夜毋違命母戒之西階上施衿結帨命之曰勉之敬之夙夜毋違庶母及門內施鞶申之以父母之命命之曰恭敬聽宗爾父母之言夙夜無愆視諸衿鞶妃旣出內門至輅後皇太子授綏母辭不受曰未教不足與爲禮妃升輅乘以幾姆嘉幜皇太子馭輪三周馭者代之皇太子出大門乘輅還宮侍衛如來儀妃侍次於後主人使其屬送妃以儐從同牢其日司閨設妃次於東合內道東南向掌筵鋪褥席將夕司閨設皇太子幄於殿室西廂東向鋪地重茵施屏障設同牢之席於室內皇太子之席西廂東向妃東廂西向席皆莞筵紛純嘉藻席績純席間量容牢饌典膳監設洗於東階東南東西東澑南北以堂深罍水在洗東篚在洗西南肆篚實以二巾二爵設妃洗在東房筵北罍水在洗西篚在洗東北肆皆加勺巾羃典膳監先饌於房西牖下豆各二十簠簋各二鈃各三瓦甒一皆加巾羃蓋俎三�在室內北牖下元酒在西加羃勺南柄羃夏用紗冬用緆�在房戶外之東無元酒篚在南實四爵合巹其器皆烏漆惟以陶巹以瓢皇太子車至侍臣下馬所車權停文武侍臣皆下馬車左降立於輅右車動車右夾輅而趨車至左合回輅南向左庶子進當輅前跪奏稱左庶子臣某言請降輅俯伏興還侍位皇太子降輅入俟於內殿門外之東西面侍衛如常儀左庶子以下皆退妃至宮門鹵簿仗衛停於門外近侍者從如常入至左合外回輅南向司則進當輅前啟請妃降輅掌筵依式執扇前後執燭如常儀妃降輅就次整飾司閨引妃詣內殿門西東面皇太子揖妃以入又司閨前升自西階妃後升執扇燭者陳於東西階內皇太子執席東向立妃執席西向立司饌進詣階間北面跪奏稱司饌妾姓言請具牢饌興司則承令曰諾司饌率其屬升奉饌入設於皇太子及妃座前醬在席前俎醢在其北俎三入陳於豆東豕俎持於俎北豆俎醢在豕東司饌設黍於醬東稷在東設湇於醬南饌在西也設對醬於東對醬婦醬也設之當特俎俎醢在其南北上設黍於豕俎北其西稷稻粱設湆於醬北司饌啟會於簠簋之南對簠簋於北啟發也豆蓋徹於房內各加匕箸於設訖司饌北面跪奏饌具興皇太子及妃俱坐司饌跪取脯糯於醢取韭俎糯醢授皇太子又司饌取脯糯於醢取韭俎糯醢授妃皇太子及妃受俱祭於豆之間司饌興取黍實於左手�取稷於右手授皇太子又司饌取黍實於左手�取稷於右手授妃皇太子及妃各受祭於俎醢之間司饌俱興各立取胏皆絕末跪授皇太子及妃俱受又祭於俎醢之間司饌俱以胏加於俎掌嚴授皇太子巾又掌嚴授妃巾皇太子及妃皆帨手以柶極上鈃�糯之祭於上豆之間司饌品嘗皇太子饌又司饌品嘗妃饌司饌各移黍置於席上以次跪授胏脊皇太子及妃皆食以湇醬三飯卒食司饌北面跪奏稱司饌妾姓言請進酒司則承令曰依奏興司饌北面俱盥手洗爵於房入室詣酒�所酌酒進北面立皇太子及妃俱再拜興一人進授爵皇太子一人以爵授妃皇太子及妃俱受爵司饌俱退北面答再拜皇太子及妃俱坐皇太子及妃俱祭酒司饌各以肝從司則俱進受虛爵奠於篚司饌又俱洗爵酌酒再酳皇太子及妃俱受爵俱飲司則進受虛酌奠於篚三酳用巹如禮再拜皇太子及妃立於席後司則降東階洗爵升酌於戶外�進北面俱奠爵興再拜皇太子及妃俱答拜司則俱坐取爵祭酒遂飲卒爵奠爵遂拜執爵降奠爵於篚還侍位司饌北面奏稱司饌妾姓言牢饌畢司則承令曰諾司饌徹饌設於房司則前跪奏稱司則妾姓言請殿下入俯伏興還侍位皇太子入於東房釋冕服著�褶司則啟妃入幃幄皇太子及妃俱入室媵餕皇太子之饌禦餕妃之饌妃朝見其日晝漏上水一刻所司列禦座於所禦殿阼階上西面其席莞筵紛純嘉藻席畫純次席黼純左右玉几司設司皇後座於室戶外之西近北南向尙食帥司膳設酒�於房內東壁下有坫加勺羃�用瓦紀實以醴酒一豆一實以醢脯設於�北又設洗於東房近北罍水在洗西篚在東北肆篚實以巾羃觶一角柶一其日夙興妃沐浴司則啟請妃內嚴質明諸衛帥其屬陳布儀仗如常儀近仗入陳於寢門外內廏尉進厭翟於正寢西階之前南向司則啟外辦妃服褕翟加首飾以出降自西階升輅侍衛如常至降車所司則贊妃降輅司言引妃入仗衛停於合外障扇侍從如常妃至寢門之外立於西廂東面諸衛勒所部屯門布仗三仗入陳於所禦殿合外如常侍中奏請皇后內嚴妃旣至寢門侍中版奏外辦皇帝服通天冠絳紗袍以出升自阼階卽禦座西向坐侍衛如常儀尙儀又奏皇后外辦皇后褘衣首飾司言引尙宮尙宮引皇后出卽禦座南向坐侍從如常妃奉笲棗栗司饌又執奉笲腶修以從司則引妃入立於庭北再拜司賓引妃升自西階進東面跪奠笲於禦座前皇帝撫之尙食進徹以東司言引妃自西階降復北面位奉笲腶修再拜司言引妃升進北面跪奠笲於皇後座前皇后撫之尙食進徹以東司言引妃退立於西序東面又再拜司設設妃席於戶牖之間近北面南向司言引妃立於席西南向尙食又入東房盥手洗觶酌醴齊加柶面柄出進詣妃席前北面立妃進東面再拜受醴尙食薦脯醢於席妃升席坐左手執觶右取脯糯於醢祭於豆之間以柶祭醴三始極一祭又極再祭降席進東面跪取觶興卽位席坐奠觶於薦東興降席司賓引妃降自西階出合乘車還宮障扇侍從如來儀會羣臣皇帝會羣臣於太極殿如正至之儀惟上壽辭云皇太子嘉聘禮成克崇景福臣某等不勝慶抃謹上千秋萬歲壽開元二十一年皇太子納妃薛氏按唐書元宗本紀開元二十一年五月戊子以皇太子納妃降死罪流以下原之按舊唐書元宗本紀開元二十一年皇太子納妃制天下死罪降從流流以下放釋京文武官賜勛一轉

遼聖宗太平八年皇太子納妃詔諸族備會親之帳按遼史聖宗本紀太平八年六月癸巳權北院大王耶律鄭畱奏今歲十一月皇太子納妃諸族備會親之帳詔以豪盛者三十戶給其費十一月丙申皇太子納妃蕭氏

宋徽宗政和三年議禮局上皇太子妃鹵簿及車輿之制按宋史徽宗本紀不載按儀衛志皇太子妃鹵簿之制政和三年議禮局上淸道率府校尉六人騎次靑衣十人次導客舍人四人內給使六十人偏扇團扇方扇各十八並宮人執行障四坐障二夾車宮

人執典內二人騎厭翟車駕三馬駕士十四人次合帥二人領內給使十八人夾車六柱二扇內給使執次供奉內人乘犢車次傘一正道雉尾扇二團扇四曲蓋二﹝執傘扇各內給使二人﹞次給九十宋制臣子無鹵簿名遇升儲則艸具儀注政和禮𨿽創具鹵簿然未及行也南渡後𨿽嘗討論然皇太子皆衝挹不受朝謁宮廟及陪祀及常朝皆乘馬止以宮僚導從有傘扇而無圍子用三接靑羅傘一紫羅障扇四人從指使二人直省官二人客司四人親事官二十人輦官二十人翰林司四人儀鸞司四人廚子六人教駿四人背印二人步軍司宣效一十人步司兵級七十八人防警兵士四人朝位在三公上扈從在駕後方圍子內皇太子妃政和亦有鹵簿南渡後亦省之妃出入惟乘襜子三接靑羅傘一黃紅羅障扇四人從以皇太子府親事官充輦官前執從物襜子前小殿侍一人抱塗金香球先驅則教駿兵士呵止按輿服志皇太子妃則有厭翟車駕以三馬出入亦乘襜子中興簡儉惟用藤襜子頂梁舁杠皆飾以元漆四角刻獸形素藤織花爲面如政和之制政和六年秋七月癸未皇太子納妃朱氏按宋史徽宗本紀云云按禮志政和五年三月詔選皇太子妃六年六月詔選少傅恩平郡王朱伯材女爲皇太子妃命所司備禮冊命庚辰帝服通天冠絳紗袍禦文徳殿發冊先是議禮局上五禮新儀皇太子納妃乘金輅親迎皇太子三奏辭乘輅及臨軒冊命詔免乘輅而發冊如禮焉髙宗紹興九年增定太子妃首飾龍鳳冠及博鬢冠之制按宋史髙宗本紀不載按輿服志皇太子妃首飾花九株小花同並兩博鬢褕翟靑織爲搖翟之形靑質五色九等素紗中單黼領羅縠褾皆以朱色蔽膝隨裳色以緅爲領緣以搖翟爲章二等大帶隨衣色不朱裏紕其外上以朱錦下以綠錦紐約用靑組革帶以靑衣之白玉雙佩純朱雙大綬章采尺寸與皇子同受冊朝會之鞠衣黃羅爲之蔽膝大帶革帶隨衣色余與褕翟同惟無翟從蠶服之中興仍舊制其龍鳳花釵冠大小花二十四株應乘輿冠梁之數博鬢冠飾同皇太后皇后服之紹興九年所定也孝宗乾道元年九月乙卯立廣國夫人錢氏爲皇太子妃按宋史章宗本紀云云乾道七年三月丙子立恭王夫人李氏爲皇太子妃按宋史孝宗本紀云云按輿服志花釵冠小大花十八株應皇太子冠梁之數施兩博鬢去龍鳳皇太子妃服之乾道七年所定也其服後惟備褘衣禮衣妃備褕翟凡三等其當服后妃大袖生色領長裙霞帔玉墜子背子生色領皆用絳羅蓋與臣下不異理宗景定二年冊永嘉郡夫人全氏爲皇太子妃按宋史理宗本紀景定二年冬十月甲寅皇太子擇配帝詔其母族全昭孫之女擇日入見寶佑中昭孫沒於王事全氏見上上曰爾父死可念對曰臣妾父固可念淮湖百姓尢可念上曰卽此語可母天下十一月癸未封全氏永嘉郡夫人十二月辛卯宰臣奏太子語臣等言近奉聖訓夫婦之道王化之基男女正位天地大義平日所講修身齊家之道當眞履實踐勿爲口耳之學請宣付史館永爲世程法從之癸卯冊永嘉郡夫人全氏爲皇太子妃

明太祖洪武年定命婦朝賀東宮妃之儀按明會典東宮妃正旦冬至命婦朝賀儀洪武間定前期女官陳設東宮妃座於宮中南向至日淸晨內官陳設儀仗於丹陛之東西及丹墀之東西贊禮女官設外命婦班位於丹墀重行北向設贊禮位於丹墀之東西設引禮二人位於外命婦班之北東西相向設內贊女官二人位於宮內之東西外命婦旣至宮門引禮引命婦入就拜位侍衛者侍班如常儀尙儀入閣啟東宮妃服禮服以出侍從如常儀樂作升座樂止贊禮贊班齊樂作贊四拜外命婦皆四拜樂止引禮引班首由西階升樂作自西門入進當座前北向立定樂止內贊贊跪班首跪質禮贊跪外命婦皆跪班首致辭云某國夫人妾某氏等玆遇﹝履端之節履長之節﹞敬詣皇太子妃殿下稱賀內贊唱興外命婦皆興引禮引班首由西門出復至拜位贊禮贊四拜外命婦皆四拜平身樂止尙儀啟禮畢皇太子妃興樂作還宮樂止引禮引外命婦以次出洪武三年定皇太子妃禮服與皇妃同惟常服異其制按明會典皇太子妃禮服洪武三年定與皇妃同常服犀冠刻以花鳳首飾釧鐲用金玉珠寶翠諸色團領衫金繡鸞鳳惟不用黃帶用金玉犀洪武四年四月戊申冊開平忠武王常遇春女爲皇太子妃按大政紀云云成祖永樂二年三月甲戌冊長子妃張氏爲皇太子妃按大政紀云云按明會典永樂二年定前一日內官設節冊案於東宮內殿設香案於其南女樂於內殿設儀仗如常儀設內贊引禮女官各二人至日正副使等官持節捧冊至左順門以節冊授內官入行禮北向立俟報內官持節冊由正門入將至內引禮請皇太子妃具禮服宮人執扇從衛引贊導妃降自東階出迎於宮門外比至皇太子妃隨至拜位內官置節冊於案內贊贊四拜贊宣冊贊跪女官捧冊立宣於皇太子妃之左宣畢內贊贊受冊贊搢圭女官取冊授皇太子妃皇太子妃受訖以授女官女官跪受於皇太子妃之右內贊贊出圭贊興贊四拜禮內官持節出皇太子妃送出宮門外內官報正副使禮畢正副使復命皇太子妃乃具禮服詣奉先殿行謁告禮如常儀禮畢女官導詣宮門俟上具皮弁服皇后燕居冠服升座女官導妃就內殿行八拜禮畢出永樂三年更定太子妃禮服常服之制按明會典皇太子妃冠服禮服永樂三年定九翚四鳳冠漆竹絲爲圓匡冒以翡翠上飾翠翚九金鳳四皆口銜珠滴珠翠云四十片大珠花九樹皆牡丹花每樹花一半開一蕊頭二个翠葉九葉小珠花如大珠花之數皆穰花飄枝每枝花一半開一翠葉五葉雙博鬢左右共四扇飾以鸞鳳皆垂珠滴翠口圈一副上飾珠寶鈿花九翠鈿如其數托裏金口圈一副珠翠面花五事珠排環一對珠皂羅額子一描金鳳文用珠二十一顆翟衣深靑爲質織翟文九等凡一百三十八對間以小輪花紅領褾裾織金雲鳳文紵絲紗羅隨用中單玉色紗爲之紅領褾裾領織黻文十一或用綫羅蔽膝隨衣色織翟爲章二等間以小輪花三以緅爲領緣織金雲鳳文紵絲紗羅隨用玉榖圭長七寸剡其上瑑谷文以錦約其下井韜玉革帶靑綺�描金雲鳳文玉事件十金事件四大帶表裏俱靑紅相半其末純紅而下垂織金雲鳳文上以朱緣下以綠緣並靑綺副帶一綬四采赤白縹綠纁質皆織成間施二玉環小綬三色同大綬玉佩二珩以下瑑飾云鳳文描金上有金鉤以小綬四采副之四采赤白縹綠纁質織成靑��以靑綫羅爲之用靑綺飾以描金雲鳳文皂綫純每首加珠三顆常服永樂三年定燕居冠以皂縠爲之附以翠博山上飾寶珠一座翊以三珠翠鳳皆口銜珠滴前後珠牡丹花二蕊頭八个翠葉三十六葉珠翠穰花鬢二珠翠云十六片翠口圈一副金寶鈿花九上飾珠九顆金鳳一對口銜珠結雙博鬢左右共四扇飾以鸞鳳金寶鈿十八邊垂珠滴金簪一對珊瑚鳳冠觜一副大衫霞帔衫用紅色紵絲紗羅隨用霞帔深靑爲質織金或繡或鋪翠圈金飾以珠紵絲紗羅隨用玉墜子瑑鳳文四襖子卽褙子桃紅色金繡團鳳文紵絲紗羅隨用鞠衣靑色胸背鸞鳳云文用織金或繡或加鋪翠圈金飾以珠或素除黃外余色並紵絲紗羅隨用大帶靑綫羅爲之有緣余或紅或綠各隨鞠衣色緣襖子靑色紅領褾裾織金采色云鳳文紵絲紗羅隨用緣裙紅色綠緣織金采色花鳳文紵絲紗羅隨用玉帶靑綺�描金雲鳳文玉事件十金事件三玉花采結綬以紅綠綫羅爲結上有玉綬花一瑑云鳳文綬帶上玉墜珠六顆井金垂頭花瓣四片小金葉六个紅綫羅系帶一白玉云樣玎璫二如佩制每事上有金鉤一金如意云蓋一件兩面鈒云鳳文下懸紅組五貫金方心云板一件兩面亦鈒云鳳文俱襯以紅綺下垂金長頭花四件中有小金鐘一个末綴白玉雲朵五靑�與前翟衣內制同永樂二十二年更定太子妃冊立儀按明會典永樂二十二年冊立樂設而不作節冊至引贊贊妃就拜位宣冊受冊畢行四拜禮奉先殿謁告畢詣幾筵行謁告禮如常儀皇帝皇后前謝恩禮畢詣皇妃前行四拜禮回宮詣皇太子前行四拜禮畢導升座侍衛如常儀王妃公主郡主及宮人女官應賀者於丹墀內行四拜禮畢各退憲宗成化二十三年定皇太子納妃儀按明會典成化二十三年定皇太子納妃儀納采問名前期擇日遣官告太廟牲用犢各一用祝文至期前一日所司設禦座於奉天殿鴻臚設制案節案於禦座前內官監禮部陳禮物於文樓下教坊司設中和樂於殿內至日淸晨錦衣衛設鹵簿於丹陛丹墀禮部設采輿教坊司設大樂俱於奉天門外上具衮冕禦華蓋殿鴻臚寺奏執事官行叩頭禮請升殿導駕奉引如常儀上禦奉天殿文武官朝服叩頭訖執事官引正副使朝服就拜位行四拜禮傳制官奏傳制訖由左門出執事官舉制案節案亦由左門出傘蓋遮護置丹墀中道傳制官宣制曰玆擇某官某女爲皇太子妃命卿等持節行納采問名禮正副使又行四拜禮鴻臚寺奏禮畢上興引禮引制案節案由奉天門左門出執事官引文樓下禮物隨出至奉天門外正副使取節制書置采輿中儀仗大樂前導從二門行出東長安門外正副使易吉服乘馬隨行詣皇太子妃家行禮皇太子妃家前一日設正副使幕次於大門外道左南向設香案於正堂中設制案節案於香案南別設案於香案之北其日正副使至大門外儀仗大樂分列置采輿於正中設制案節案於采輿北引禮引正副使入幕次執事官陳禮物於正堂正副使至幕次取節制書置案上禮官一員先入正堂立於東主婚者朝服出見立於西禮官曰奉制聘皇太子妃遣使行納采問名禮引禮引主婚者出迎引禮引正副使捧節及制書先行主婚者隨行至正堂置節及制書於案正使立於案左副使立於案右引禮引主婚者就拜位行四拜禮詣案前跪正使取納采制宣訖授主婚者主婚者受之授執事者置於北案上稍左副使取問名制宣訖授主婚者主婚者受之授執事者置於北案上稍右主婚者俯伏興平身執事者舉答問名表案於主婚者後少西取表授主婚者主婚者受表跪授正使正使置表於案主婚者俯伏興平身退就拜位又行四拜禮畢正副使出置表采輿中訖主婚者至正副使前致詞云請禮從者酒饌畢主婚者奉幣以勞正副使正副使出主婚者送至大門外正副使進發采輿於東長安門入至奉天門外以節表授司禮監官奏聞復命納采問名禮物元纁紵絲二匹元一匹纁一匹用紅綠羅銷金束子六个金六十兩珍珠十兩用紅綠紗銷金袋二个花銀六百兩各色紵絲四十匹用紅綠羅銷金束子一百二十个裏絹四十匹大紅羅四匹用紅綠羅銷金束子十二个生紗四匹用紅綠羅銷金束子十二个綿胭脂一百个金花胭脂二兩用抹金合一對計六兩重鉛粉二十袋計一十兩重用紅綠羅銷金袋兩个北羊六牽用紅綠銷金蓋袱六條並牽羊紅麻索六條豬四口鵝二十八隻酒一百二十瓶用紅綠羅銷金小蓋袱一百二十條每條墜角銅錢四个圓餅一百二十个用紅紙花貼面末茶一十二袋用紅綠羅銷金袋一十二个棗二合栗二合胡桃二合木彈二合白熟米四石作八合每合上用染紅米二升六十袋用紅紙花貼面媒人紵絲二匹用紅綠羅銷金束子六个裏絹二匹開合紵絲二匹用紅綠羅銷金束子六个裏絹二匹珠翠花一朵以上禮物媒人並內官一員送至妃家媒人就引妃家回奉禮物從東華門入如命官則皇帝前復命外命婦則皇后前復命納徵告期冊封先期一日遣官告太廟所司設制案節案冊案妃冠服禮物中和樂至日淸晨設鹵簿采輿大樂傳制遣使禮儀並同前納采問名儀但設妃儀仗車輅於左順門外候禮物過隨行又攺制詞云玆擇某官某女爲皇太子妃命卿等持節行納徵告期冊封禮皇太子妃家前一日設正副使幕次香案制案節案冊案玉帛案並同前受納采問名儀但納徵用元纁束帛谷圭八馬等物其日正副使至皇太子妃家於采輿中取節制書冊玉帛置於案少候執事先設皇太子妃冠服諸禮物於正堂八馬陳於堂下禮官一員先入正堂主婚者朝服出見禮官曰奉制封皇太子妃遣使行納徵告期冊封禮主婚者出迎執事舉玉帛冊案前行正使於案取節及納徵制書副使取告期制書捧之以次行主婚者後隨至正堂正副使各以節制書置於案退立於案之左右東西向置玉帛冊案於制書案之南引禮引主婚者就拜位行四拜禮引詣案前跪正使取納徵制書宣訖授主婚者主婚者受之以授執事者執事者跪受置於北案正使捧圭授主婚者主婚者受之以授執事者執事者跪受置於北案副使捧纁授主婚者主婚者受之以授執事者置於北案畢副使取告期制書宣訖授主婚者主婚者受之以授執事者置於北案主婚者俯伏興平身復位行四拜禮畢正副使入次少候女官捧皇太子妃首飾冠服入中堂左內官陳儀仗車輅等物於大門之內女官以首飾冠服進皇太子妃內官進皇太子妃儀仗於中堂前司禮監官進前受節冊正副使於案取節冊授之仍前立候內官二人引捧節冊監官入中堂前各置於案皇太子妃具服出合女官及宮人擁護詣香案前向闕立贊禮女官贊行四拜禮贊宣冊贊跪皇太子妃跪宣冊女官取冊立宣於妃左訖贊受冊贊搢圭宣冊官以冊進授皇太子妃妃受冊以授女官女官跪受於右立於西贊出圭興四拜禮畢皇太子妃入合持節監官由正門出授正副使報受冊禮畢正副使出大門外置節采輿中主婚者請禮從者及以幣勞正副使正副使還至奉天門外以節授司禮監官捧入復命納徵禮物玉谷圭一枝裹玉圭錦袋二件盛玉圭戧金雲鳳朱紅木匣一个內錦褥一片元纁紵絲四匹元二匹纁二匹用紅綠羅銷金束子一十二个珠翠燕居冠一頂冠盝金冠上大珠博鬢結子等項全金鳳二个金寶鈿花二十七个金簪一對冠上珊瑚鳳冠觜一副大衫素夾三件大紅紵絲一件大紅綫羅一件大紅銀絲紗一件燕居服四件大紅紵絲一件大紅綫羅一件靑綫羅一件大紅素紗一件大帶四條內大紅綫羅三條靑綫羅一條玉革帶一條玉事件九件金事件三件玉花采結綬一副紅綠綫羅采結大紅綫羅系帶采結上玉綬花一个綬帶上玉墜珠六顆綬帶上金垂頭花板四片金葉兒六个白玉鉤碾鳳文佩一副玉事件二十件串珠全金鉤二个紅羅銷金夾袱大小五條包燕居及玉革帶等用珠翠面花四副珠翠花四枝金腳八錢重金腳四珠環一雙金腳五錢重梅花環一雙金腳五錢重金鈒花釧一雙二十兩重金光素釧一雙二十兩重金龍頭連珠鐲一雙一十四兩重金八寶鐲一雙八兩重外寶石一十四塊金二百兩九成色一百兩八成色一百兩花銀一千兩珍珠十六兩用紅綠紗銷金袋二个寶鈔四千貫乘馬八匹紅籠頭錦韉八副各色紵絲六十匹用紅綠羅銷金束子一百八十个各色綾六十匹用紅綠羅銷金束子一百八十个各色紗六十匹用紅綠羅銷金束子一百八十个各色羅六十匹用紅綠羅銷金束子一百八十个各色錦四十段用紅綠羅銷金束子一百二十个大紅羅六匹用紅綠羅銷金束子一十八个生紗六匹用紅綠羅銷金束子一十八个各色絹三百匹白綿二十八斤各色衣服五十三件紵絲十八件羅十七件紗八件綾十件各色被六�錦二�紵絲二�綾二�白絹臥單四條朱紅戧金皮箱十五對朱紅漆柳箱二對胭脂二合二兩重金合一對一十兩重鉛粉二十袋一十兩重用紅綠羅銷金袋二个北羊四十牽用紅綠羅銷金蓋袱四十个牽羊紅麻索四十條豬二十口鵝四十隻酒二百四十瓶用紅綠羅銷金蓋袱二百四十條每條墜角折二銅錢四个末茶四十袋用紅綠羅銷金袋四十个響糖二合芝麻纏糖二合茶纏糖二合砂仁纏糖二合胡桃纏糖二合木彈二合蜜煎二合棗子二合干葡萄二合胡桃二合圓餅六百个用紅紙花貼面白一百二十袋用紅紙花貼面紅紗罩盝大小一十二个開合紵絲八匹用紅綠羅銷金束子二十四个紅絹八匹珠翠花一朵媒人紵絲一十二匹用紅綠羅銷金束子三十六个發冊禮物金冊一副兩葉計足色金一百兩重每葉髙一尺二寸闊五寸周尺籍冊錦一片紅絹裏聯貫冊葉用紅絲墊冊錦褥一个紅絹裏裹冊紅羅銷金小夾袱一條渾金瀝粉云鳳冊盝一个內用紅紵絲髮襯花銀釘鉸一副一兩二錢重嵌金絲鐵鎖鑰一副覆盝紅羅銷金大夾袱一條九翚四鳳冠一頂首飾一副冠上大花九樹小花九樹寶鈿九个翠云博鬢描金珠皂羅額珠眉心珠牌環金冠上金鳳四个牌環腳一雙翟衣三套描金雲鳳沈香色木匣一个銅鎖鑰索扛全靑紵紗繡翟衣一件靑紵絲繡蔽膝一件玉色綫羅中單一件紅緣靑綫羅繡翟衣一件靑綫羅繡蔽膝一件玉色綫羅中單一件紅緣靑紗繡翟衣一件靑紗繡蔽膝一件玉色紗中單一件霞帔三副靑紅綫羅銷金大帶一條上有靑紵絲副帶一條五色綫錦綬一副上有玉環二个靑紅羅采結全白玉鉤碾鳳文佩一副玉事件二十件串珠全金鉤子並圈二个五色綫錦襯一副白玉革帶一副靑紵絲裹�描金文翟文玉事件一十件金事件五件靑紵絲一雙上有珠六顆靑羅�一雙紅羅銷金夾袱大小五條包裹翟衣玉佩玉帶等用鳳轎一乘錦坐褥一个錦踏褥一个紅交�一把紅穿絳全紅簾一扇靑羅銷金沿邊繡帶全紅羅銷金轎衣一件瀝水頂罩全采結四串抹金銀香圓寶蓋四副計八件共花銀一十六兩紅油絹銷金雨轎衣一件瀝水頂罩全儀仗紅杖二淸道旗二絳引旛二戟氅二弋繡旛二繡旛二班劍二結子絹袋全儀刀二結子紅絹袋全吾杖二絹袋全鐙杖二絹袋全立瓜二絹袋全臥瓜二絹袋全骨朵二絹袋全斧二響節四絹袋全紅繡傘一把絹袋全靑方傘二把絹袋襻全紅繡團扇四把絹袋全靑繡團扇四把絹袋全紅紗燈籠四个竿全拂子二結子全坐障一竿全行障二竿全抹金交椅腳踏一副除木外計花銀一百兩重撘坐踏褥結子全抹金銀水罐一个六十兩重抹金銀水盆一个六十兩重抹金銀唾壺一个一十六兩重抹金銀唾盂一个一十六兩重抹金銀香鑪一个一十六兩重抹金銀香合一个一十六兩重擎執宮人銷金羅袍一十四領抹金鈒花銀帶一十四條翠花紗帽一十四頂皂麂皮靴一十四雙女轎夫衣袍一十六領汗�一十六副銅束帶一十六條花紗帽一十六頂紅錦布�一十六雙催妝禮物北羊四牽紅綠絹銷金蓋袱四條酒四十瓶紅綠羅銷金蓋瓶袱四十條每條墜角折二銅錢四个果四合用花八枝以上禮物內官二員送至妃家醮戒先期一日所司設皇太子幕次於中左門前丹墀內設皇太子受醮戒位於禦座南北向設皇太子拜位於丹陛上北向設贊禮二人位於皇太子丹陛上拜位之北東西相向知班二人位於贊禮之南東西相向設酒饌案於醮戒位之東稍北設司爵司饌各二人位於案之南西向執膳內官先備金爵果合以候是日早鴻臚寺贊引二人具朝服並東宮侍從官先入至文華殿門前候皇太子出行叩頭禮贊引二人及侍從官導從由奉天左門入至幕次具衮冕以候鼓三嚴上服通天冠絳紗袍出鴻臚寺請升座上禦奉天殿樂作警蹕文武官盛服行叩頭禮分班列侍如常儀樂止贊引及侍從官導引皇太子出幕次至東陛下侍從官止贊引導引皇太子由東階升至丹陛拜位北向立贊禮贊鞠躬四拜興平身贊引導引皇太子由奉天殿左門入就醮戒位北向立司爵斟酒以進贊引贊跪皇太子跪贊搢圭贊受爵司爵者以爵立授皇太子皇太子啐酒訖以爵授內使內使跪受爵退置於案司饌者以果合跪進皇太子皇太子取少許食訖司饌者興以果合退置於案贊出圭贊恭聽戒命上命之曰往迎爾相承我宗事勗帥以敬皇太子曰臣謹受命贊俯伏興平身贊復位贊引仍導由左門出至丹陛上拜位立定贊禮贊鞠躬四拜興平身贊禮畢樂作警蹕上降座還宮樂止贊引導皇太子由東陛降丹墀東宮內外官皆導從由奉天左門出午門外幕次易服妃受醮戒親迎日妃家先於祠堂陳設祭物妃服燕居冠服妃父母率妃詣祖宗前行禮奠酒讀祝禮畢執事者具酒饌於內進妃飲食訖父母坐於正堂女執事引妃詣父母前各四拜父命之曰爾往大內夙夜勤愼孝敬毋違母命之曰爾父有訓爾當敬承妃聽受訖次詣諸尊長行禮畢攺服翟衣以俟親迎是日早先設皇太子幕次及儀仗奠雁並所乘輅教坊司大樂及隨侍官舍侍衛官軍俱於午門外妃家先設皇太子幕次於中門之外南向設香案奠雁案於中堂皇太子受醮戒訖贊引導引至午門外幕次易皮弁服訖贊引跪請升輅皇太子升輅執雁者後隨樂作儀從先導隨侍官舍官軍導從由東長安門至妃家門外贊引跪請皇太子降輅導引至幕次禮官一員先入至正廳立於東西向主婚者具朝服出見立於西東向禮官曰皇太子奉制行親迎禮引禮二人具服引主婚者迎皇太子於幕次之外內官二員具服引皇太子出幕次主婚者請皇太子入中堂皇太子先行內官具服捧雁隨入主婚者後行至中堂主婚者進立於堂中之左妃母立於堂中之右東西相向皇太子至中堂女執事二人引妃出房立於妃母之下內官引皇太子至案前內官捧雁跪進皇太子皇太子以雁奠於案內官引皇太子稍退近東西向立主婚者詣雁案前行八拜禮退復位執事者徹案引禮內官導皇太子先行至中門女轎夫舉鳳轎至於中門之內內官具妃儀仗於中門之外女執事引妃出內官跪請皇太子詣轎所啟請揭簾妃升轎內官啟請皇太子升輅前行妃具儀仗從後行由東長安門進至午門外車駕儀仗侍衛官舍官軍俱止妃儀仗入左順門內候內官跪請皇太子降輅導引入幕次候妃至轎止內官跪請皇太子揭簾妃降轎皇太子先行內執事以帷幕擁護妃後行俱步入左順門內官跪請皇太子乘輿先行女官跪請皇太子妃升轎後行至宮門外皇太子降輿候妃至女官跪啟請皇太子妃降轎入幕次候行合巹禮親迎禮物活雁一對合巹其日內官先於皇太子內殿外設妃幕次設皇太子座於殿東西向設妃座於西東向各設拜位於座之南設酒案於正中稍南置兩爵兩巹於案上皇太子至宮門外降輿入候於內殿門外之東西向妃降轎女官以帷幕擁護導引入幕次整飾訖導引至內殿門西東向贊引二人導皇太子前升殿女官二人導妃隨升贊請就拜位皇太子與妃各就拜位贊皇太子兩拜妃四拜贊請升座皇太子與妃皆升座女執事二人舉饌案進於皇太子及妃之前女官司尊者取金爵酌酒以進皇太子與妃各受爵飲訖女官進饌皇太子與妃皆舉饌訖女官再以金爵進酒皇太子與妃飲訖女官進饌皆舉饌訖女官再以巹盞酌酒合和以進皇太子與妃皆飲訖又進饌皇太子與妃皆舉饌凡三舉酒饌畢執事者徹饌案贊皇太子與妃興就拜位相向贊兩拜如前儀畢皇太子從者餕妃之饌妃從者餕皇太子之饌皇太子從者導皇太子入宮更禮衣妃從者及女官導妃入宮易常服供用器皿金器壺瓶一對六十兩重酒注一對六十兩重盂子一對二十兩重贄禮盤二面六十兩重盤盞二副二十兩重托裏胡桃木�四个六十四兩重楞邊胡桃木托四个五兩重托裏胡桃木鍾子一對一十一兩重撒盞一對八兩重葫蘆盤盞一副一十兩重茶匙一雙一兩重匙一雙五兩重箸二雙五兩重銀器壺瓶二把共五十兩重果合一對一百六十兩重汁瓶二把共五十兩重茶瓶一對五十兩重湯鼓四个八十兩重案酒楪一十二个四十二兩重果楪一十二个三十兩重茶楪一十二个二十四兩重朝見兩宮第二日淸晨皇太子冕服妃翟衣女官贊引各啟請出宮至某宮門外俟某宮服燕居服升座贊引引皇太子及妃自左門入皇太子先入妃從之贊禮贊詣某宮前皇太子立於東妃立於西宮人以腶修盤立於妃之右贊皇太子與妃皆四拜執事二人舉案至某宮前宮人以腶修盤授妃妃捧盤置於案執事者舉案妃隨案進至某宮前妃復位贊皇太子與妃皆四拜興執事者徹腶修案於東贊禮畢引皇太子與妃出詣上位宮前俟上位具常服升座贊引引皇太子及妃自左門入詣上位前進棗栗盤行禮同前畢詣皇后宮進腶修盤行禮同前畢贊引引皇太子及妃出是日賜皇太子與妃宴盥饋第三日淸晨妃服翟衣贊引引妃至某宮由左門入俟膳至贊引引妃至前贊四拜尙食以膳授妃妃捧膳置於案復位又贊四拜禮贊引引妃退立於西南俟膳畢引妃出升轎詣幹淸宮門外降轎由左門入俟膳至贊引引妃詣上位前並皇后前禮俱同廟見第四日內官於奉先殿陳設牲醴祝帛贊引二人引皇太子二人引妃至奉先殿詣徳祖元皇帝皇后神禦之前贊皇太子與妃皆兩拜贊跪皇太子跪妃亦跪贊搢圭皇太子搢圭贊進帛執事者跪進於皇太子右贊獻帛皇太子受帛以獻授執事者贊奠帛執事者以帛奠於神禦前贊進爵執事官以爵跪進於右贊獻爵皇太子受爵以獻授執事者贊奠爵執事者以爵奠於神禦前贊俯伏興皇太子俯伏興妃亦興贊復位贊皇太子與妃皆兩拜平身次詣各神禦禮同前贊詣讀祝位皇太子與妃詣讀祝位贊跪皇太子跪妃亦跪讀祝訖贊俯伏興平身皇太子俯伏興平身妃亦興贊復位贊皇太子與妃皆兩拜平身贊執事者捧祝帛各詣燎所贊詣燎位贊禮畢引禮引皇太子及妃還宮慶賀是日早上具皮弁服禦華蓋殿執事官引禮奏請升殿導駕樂作陳設如常儀文武百官具朝服先行四拜禮鴻臚寺官詣丹陛上跪致詞曰某官臣某等恭惟皇太子嘉禮旣成益綿宗社隆長之福臣某等不勝忻忭之至謹當慶賀又四拜禮畢上起易服宴羣臣如冬至正旦之儀其日命婦慶賀皇太后行禮致詞如前但致詞前稱某夫人妾某氏等末稱妾某氏等禮畢慶皇后禮同前但攺致詞曰皇太子嘉聘禮成益綿景福余並同禮畢皇太后賜宴神宗萬曆三十三年封皇太子正宮爲妃餘皆才人按明通紀萬曆三十三年十一月十四日皇太子第一子生上喜得元孫諭禮封皇太子正宮爲妃餘皆才人

東宮妃嬪部總論太平禦覽

太子妃白虎通云妃者匹也妃匹者何謂也相與偶焉古者天子後宮嫡庶皆曰妃史記曰黃帝有四妃帝嚳有四妃虞舜有二妃周以天子之正嫡爲王后秦稱皇帝因稱皇后以太子之正嫡稱妃漢因之漢書外戚傳太子妃有良娣有孺子妻妾凡三等是也魏晉以後咸遵之

東宮妃嬪部列傳

漢

史良娣按漢書后妃傳衛太子史良娣宣帝祖母也太子有妃有良娣有孺子妻妾凡三等子皆稱皇孫史良娣家本魯國有母貞君兄恭以元鼎四年入爲良娣生男進號史皇孫武帝末巫蠱事起衛太子及良娣史皇孫皆遭害史皇孫有一男號皇曾孫時生數月猶坐太子系獄積五歲乃遭赦治獄使者邴吉憐皇曾孫無所歸載以付史恭恭母貞君年老見孫孤甚哀之自養視焉後曾孫收養於掖庭遂登至尊位是爲宣帝而貞君及恭已死恭三子皆以舊恩封長子髙爲樂陵侯曾爲將陵侯元爲平臺侯及髙子丹以功徳封武陽侯侯者凡四人髙至大司馬車騎將軍丹左將軍自有傳

晉

湣懷太子妃王氏按晉書烈女傳湣懷太子妃王氏太尉衍女也字惠風貞婉有志節太子旣廢居於金墉衍請絕婚惠風號哭而歸行路爲之流涕及劉曜陷洛陽以惠風賜其將喬屬屬將妻之惠風拔劍距屬曰吾太尉之女皇太子妃義不從賊屬遂害之

唐

韋妃按舊唐書后妃傳肅宗韋妃父元珪兗州都督肅宗爲忠王時納爲孺人及升儲位爲太子妃生兗王僩絳王佺永和公主永穆公主天寶中宰相李林甫不利於太子妃兄堅爲刑部尙書林甫羅織起柳績之獄堅連坐得罪兄弟並賜死太子懼上表自理言與妃情義不睦請離婚元宗慰撫之聽離妃遂削髮被尼服居禁中佛捨西京失守妃亦陷賊至徳二年薨於京城

明

常妃按明外史后妃傳懿文太子妃常氏開平王遇春女洪武四年四月冊爲皇太子妃十一年十一月薨謚敬懿建文元年追尊爲孝康皇后永樂元年復稱敬懿皇太子妃祔葬於懿文陵

繼妃李氏按明外史后妃傳繼妃李氏壽州人父本累官太常卿建文初尊爲皇太后燕兵至金川門迓太后至軍中述不得已起兵之故太后還未至宮中已火已隨其子允居懿文陵永樂元年復稱皇嫂懿文太子妃後生虞懷王雄英建文皇帝吳王允熥衡王允熞徐王允

東宮妃嬪部藝文一

臨城公夫人停省太子妃令梁簡文帝纁雁之儀旣稱合於二姓酒食之會亦有因不失親若使榛栗腶修贄饋必舉副笄編珈盛飾斯備不應婦見之禮獨以親闕頃者敬進酏醴已傳婦事之則而奉盤沃盥不行侯服之家是知繁省不同質文異世臨城公夫人於妃旣是姑侄宜停省

冊蘇亶女爲太子妃詔

唐太宗詔曰配徳元良必俟邦媛作麗儲貳允歸冠族祕書丞蘇亶長女門襲軒冕家傳義方柔順表質幽閒成性訓彰國史譽流邦國正位儲闈實惟朝典可皇太子妃所司備禮冊命施行

冊太子妃文

同前惟爾祕書丞蘇亶長女族茂冠冕慶成禮訓貞順自然言容有則作合春宮實協三善曰嬪守器或昌萬乘備玆令典仰惟國章是用命立爲皇太子妃欽惟哉其光膺命可不愼歟

東宮妃嬪部藝文二詩

太子納妃太平公主出降

唐髙宗龍樓光景魯館啟朝扉艷日濃妝影低星降婺輝玉庭浮瑞色銀榜藻祥徽云轉花縈蓋霞飄葉綴旗雕軒回翠陌寶駕歸丹殿鳴珠佩曉衣鏤璧輪初扇華冠列綺筵蘭醑申芳宴環階鳳樂陳玳席珍羞薦蝶舞袖香新歌分落素塵歡凝歡懿戚慶�慶初姻暑闌炎气息涼早吹�頻方期六合泰共賞萬年春

奉賀太子納妃

裴守眞雲路移彤輦天津轉明鏡仙珠照乘歸寶月重輪映望園嘉宴洽主第歡娛盛絲竹揚帝燻簪裾奉宸慶藂云藹曉光湛露晞朝陽天文天景麗睿藻睿詞芳玉庭散秋色銀宮生夕涼太平超邃古萬壽樂無疆

奉和太子納妃太平公主出降劉褘之夢梓光靑陛穠桃靄紫宮徳優宸念遠禮備國姻崇萬戶聲明發三條騎吹通香輪送重景彩�引仙虹

奉和太子納妃太平公主出降郭正一桂宮初服冕蘭掖早升笄禮盛親迎晉聲芳出降齊金龜開瑞鈕寶翟上仙�轉扇承宵月揚旌照夕霓東宮妃嬪部紀事漢書孝景薄皇后傳後孝文薄太后家女也景帝爲太子時薄太后取以爲太子妃孝武陳皇后傳後長公主嫖女也曾祖父陳嬰與項羽俱起後歸漢爲堂邑侯傳子至孫午午尙長公主生女初武帝得立爲太子長公主有力取主女爲妃漢武故事初武帝爲太子時長公主欲以女配帝時帝尙少長公主指女問帝曰得阿嬌好否帝曰若得阿嬌以金屋貯之主大喜乃以配帝阿嬌後字也西京雜記宣帝被收系郡邸獄臂上猶帶史良娣合采婉轉絲繩系身毒國寶鏡一枚大如八銖錢舊傳此鏡見妖魅得佩之者爲天神所福故宣帝從危獲濟及卽大位每持此鏡感咽移辰常以琥珀笥盛之緘以戚裏織成錦一曰斜文錦帝崩不知所在漢書孝元王皇后傳禁字稚君少學法律長安爲廷尉史本始三年生女政君卽元後也禁有大志不修廉隅好酒色多取傍妻凡有四女八男長女次君俠卽元後政君次君力次君弟長男鳳孝卿次曼元卿譚子元崇少子商子夏立子叔根稚卿逢時季卿惟鳳崇與元後政君同母母適妻魏郡李氏女也後以�去更嫁爲河內苟賓妻初李親任政君在身夢月入其懷及壯大婉順得婦人道嘗許嫁未行所許者死後東平王聘政君爲姬未入王薨禁獨怪之使卜數者相政君當大貴不可言禁心以爲然乃教書學鼓琴五鳳中獻政君年十八矣入掖庭爲家人子歲餘會皇太子所愛幸司馬良娣病且死謂太子曰妾死非天命乃諸娣妾良人更祝詛殺我太子憐之且以爲然及司馬良娣死太子悲恚發病忽忽不樂因以過怒諸娣妾莫得進見者久之宣帝聞太子恨過諸娣妾欲順適其意乃令皇后擇後宮家人子可以虞侍太子者政君與在其中及太子朝皇后乃見政君等五人微令旁長禦問知太子所欲太子殊無意於五人者不得已於皇后彊應曰此中一人可是時政君坐近太子又獨衣絳緣於諸長禦卽以爲是皇后使侍中杜輔掖庭令濁賢交送政君太子宮見丙殿得禦幸有身先是者太子後宮娣妾以十數禦幸久者七八年莫有子及王妃壹幸而有身甘露三年生成帝於甲館畫堂爲世適皇孫後三年宣帝崩太子卽位是爲孝元帝立太孫爲太子以母王妃爲倢後三日立爲皇后孝成許皇后傳後大司馬車騎將軍平恩侯嘉女也元帝悼傷母恭哀後居位日淺而遭霍氏之辜故選嘉女以配皇太子初入太子家上令中常侍黃門親迎者侍送還白太子歡悅狀元帝喜謂左右酌酒賀我左右皆稱萬歲孝哀傅皇后傳後定陶太后從弟子也哀帝爲定陶王時傅太后欲重親取以配王王入爲漢太子傅氏女爲妃後漢書明徳馬皇后傳後諱某伏波將軍援之小女也少喪父母兄客卿敏惠早夭母藺夫人悲傷發疾慌惚後時年十歲幹理家事�制僮禦內外諮稟事同成人初諸家莫知者後聞之咸嘆異焉後嘗久疾太夫人令筮之筮者曰此女𨿽有患狀而當大貴兆不可言也後又呼相者使占諸女見後大驚曰我必爲此女稱臣然貴而少子若養他子者得力乃當逾於所生初援徵五溪蠻卒於師虎賁中郎將梁松黃門侍郎竇固等因譖之由是家益失埶又數爲權貴所侵侮後從兄嚴不勝憂憤白太夫人絕竇氏婚求進女掖庭乃上書曰臣叔父援孤恩不報而妻子特獲恩全戴仰陛下爲天爲父人情旣得不死便欲求福竊聞太子諸王妃匹未備援有三女大者十五次者十四小者十三儀狀發膚上中以上皆孝順小心婉靜有禮願下相工簡其可否如有萬一援不朽於黃泉矣又援姑姊妹並爲成帝婕妤葬於延陵臣嚴幸得蒙恩更生冀緣先姑當充後宮由是選後入太子宮時年十三奉承陰后傍接同列禮則修備上下安之遂見寵異常居後堂賈貴人傳貴人南陽人建武末選入太子宮中元二年生肅宗蜀志敬哀皇后傳後車騎將軍張飛長女也章武元年納爲太子妃魏志毛皇后傳後河內人也黃初中以選入東宮明帝時爲平原王進禦有寵出入與同輿輦晉東宮舊事皇太子納妃有漆龍頭支髻枕一銀花環鈕百副又曰皇太子納妃有金塗連盤鴨燈一太子納妃有絳地文履一量又曰皇太子納妃有漆花簏二具皇太子納妃織成衮帶白玉佩皇太子納妃四望車羽葆前後部鼓吹各一部又曰步搖一具九鈿函盛之太子有銅�頭燈銅倚燈納妃有金塗四尺長燈銀塗二尺連盤燈太子納妃有白縠白紗白絹衫並紫結纓皇太子納妃有絳紗復裙絳碧結綾復裙丹碧紗紋雙裙紫碧紗文雙裙紫碧紗文繡纓雙裙紫碧紗縠雙裙丹碧杯文羅裙太子納妃有玳瑁鈿鏤鏡臺一太子納妃有龍頭金縷交刀四銀牙�彩帶二副太子納妃有石砧一枚又搗衣砧杵十枚皇太子納妃有著衣大鏡尺八寸銀花小鏡尺二寸漆匣盛翡翠銅鏡二枚嵌金龍頭受福蓮華鉤�四副皇太子納妃有綠石綺絹裏�幨二太子納妃有靑布碧裏梁下幃一紺絹靑布窗戶幃各一太子納妃有彩杯文綺被一絳具文羅一幅一絳被羅�文四五幅被一又有七彩文綺被絳文羅面一太子納妃有赤花雙文簟皇太子納妃有�上屏風十二牒織成漆連銀鉤鈕織成連地屏風十四牒銅環鈕皇太子納妃同心扇二十單竹扇二十太子納妃有漆書銀帶唾壺一皇太子初拜有銅博山香鑪一枚納妃泰元中皇太子納妃王氏有銀塗博山蓮盤三十香鑪一皇太子納妃有綾裹帊五具絹裹帊五具皇太子納妃有絳直文羅�七彩杯文錦�五皇太子納妃有絳紗復裙絳碧結綾襖裙丹碧紗紋雙裙紫碧紗紋雙裙紫碧紗紋�纓雙裙紫碧紗縠雙裙丹碧杯文雙裙太子納妃有絳地紋履一雙太子納妃有絳綾袍一領晉書惠帝賈皇后傳後諱南風平陽人也小名�父充別有傳初武帝欲爲太子娶衛瓘女元後納賈郭親黨之說欲婚賈氏帝曰衛公女有五可賈公女有五不可衛家種賢而多子美而長白賈家種妒而少子丑而短黑元後固請荀顗荀勗並稱充女之賢乃定婚始欲聘後妺午午年十二小太子一歲短小未勝衣更娶南風時年十五大太子二歲泰始八年二月辛卯冊拜太子妃妒忌多權詐太子畏而惑之嬪禦罕有進幸者帝常疑太子不慧且朝臣和嶠等多以爲言故欲試之盡召東宮大小官屬爲設宴會而密封疑事使太子決之停信待反妃大懼倩外人作答答者多引古義給使張泓曰太子不學而答詔引義必責作艸主更益譴負不如直以意對妃大喜語泓便爲我好答富貴與汝共之泓素有小才具艸令太子自寫帝省之甚悅先示太子少傅衛瓘瓘大踧踖眾人乃知瓘先有毀言殿上皆稱萬歲充密遣語妃云衛瓘老奴幾破汝家妃性酷虐嘗手殺數人或以戟擲孕妾子隨刃墮地帝聞之大怒已修金墉城將廢之充華趙粲從容言曰賈妃年少妒是婦人之情耳長自當差願陛下察之其後楊珧亦爲之言曰陛下忘賈公閭耶荀勗深救之故得不廢惠帝卽位立爲皇后湣懷太子傳初賈後母郭槐欲以韓壽女爲太子妃太子亦欲婚韓氏以自固而壽妻賈午及後皆不聽而爲太子聘王衍小女惠風太子聞衍長女美而賈後爲謐聘之心不能平明穆庾皇后傳後諱文君潁川鄢陵人也父琛見外戚傳後性仁慈美姿儀元帝聞之聘爲太子妃以徳行見重安僖王皇后傳後諱神愛瑯邪臨沂人也父獻之見別傳母新安湣公主後以太元二十一年納爲太子妃宋書少帝司馬太妃傳太妃諱茂英河內溫人晉恭帝少女也初封海鹽公主少帝以公子尙焉宋初拜皇太子妃前廢帝何皇后傳後諱令婉廬江灊人也孝建三年納爲皇太子妃大明五年薨於東宮徽光殿時年十七葬闕謚曰獻妃上更爲太子置內職二等曰保林

