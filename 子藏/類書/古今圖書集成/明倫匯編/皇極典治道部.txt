

治道部總論一易經

泰卦象曰天地交泰後以財成天地之道輔相天地之宜以左右民程

傳天地交而陰陽和則萬物茂遂所以泰也人君當體天地通泰之象而以財成天地之道輔相天地之宜以左右生民也財成謂體天地交泰之道而財制成其施爲之方也輔相天地之宜天地通泰則萬物茂遂人君體之而爲法制使民用天時因地利輔助化育之功成其丰美之利也如春气發生萬物則爲播植之法秋气成實萬物則爲收斂之法乃輔相天地之宜以左右輔助於民也民之生必賴君上爲之法制以教率輔翼之乃得遂其生養是左右之也本義

財成以制其過輔相以補

其不及

大有卦象曰火在天上大有君子以遏惡揚善順天休命程傳

火髙在天上照見萬物之眾多故爲大有君子觀大有之象以遏絕眾惡揚明善類以奉順天休美之命萬物眾多則有善惡之殊君子享大有之盛當代天工治養庶類治眾之道在遏惡揚善而已惡懲善勸所以順天命而安羣生也

蠱卦象曰山下有風蠱君子以振民育徳

大全

臨川吳氏曰風在內而能振動萬物則象之以振動其民山在外而能涵育內气則象之以涵育其徳振者作興彼之善新民之事也育者培養己之善明徳之事也

臨卦象曰澤上有地臨君子以教思�窮容保民�疆程傳

君子觀親臨之象則教思�窮親臨於民則有教導之意思也�窮至誠�斁也觀含容之象則有容保民之心�疆廣大�疆限也

賁卦彖曰觀乎天文以察時變

程傳

天文謂日月星辰之錯列寒暑陰陽之代變觀其運行以察四時之遷攺也觀乎人文以化成天下

程傳

人文人理之倫序觀人文以教化天下天下成其禮俗乃聖人用賁之道也象曰山下有火賁君子以明庶政無敢折獄

程傳

君子觀山下有火明照之象以修明其庶政成文明之治而無果敢於折獄也

�妄卦象曰天下雷行物與�妄先王以茂對時育萬物程傳

先王觀天下雷行發生賦與之象而以茂對天時養育萬物使各得其宜如天與之�妄也王者體天之道養育人民以至昆虫艸木使各得其宜乃對時育物之道也

咸卦彖曰天地感而萬物化生聖人感人心而天下和平觀其所感而天地萬物之情可見矣大

全中溪張氏曰天地之感也以气聖人之感人也以心天地交感而萬物有化生之理聖人感人心而天下有和平之治寂然不動性也感而遂通情也於其所感而觀之而天地萬物之情可得而見矣情者感而動者也象曰山上有澤咸君子以虛受人

程傳

君子觀山澤通气之象而虛其中以受於人夫人中虛則能受實則不能入矣

卦彖曰日月得天而能久照四時變化而能久成聖人久於其道而天下化成觀其所而天地萬物之情可見矣程

傳聖人以常久之道行之有常而天下化之以成美俗觀其所謂觀日月之久照四時之久成聖人之道所以能常久之理觀此則天地萬物之情理可見矣天地常久之道天下常久之理非知道者孰能識之

明夷卦象曰明入地中明夷君子以�眾用晦而明

程傳

明所以照君子�所不照然用明之過則傷於察太察則盡事而無含弘之度故君子觀明入地中之象於�眾也不極其明察而用晦然後能容物和眾眾親而安是用晦乃所以爲明也若自任其明無所不察則己不勝其忿疾而無寬厚含容之徳人情睽疑而不安失�眾之道適所以爲不明也古之聖人設前旒屏樹者不容明之盡乎隱也

井卦象曰木上有水井君子以勞民勸相

本義

木上有水津潤上行井之象也勞民者以君養民勸相者使民相養皆取井養之气

兌卦彖曰兌說也剛中而柔外說以利貞是以順乎天而應乎人說以先民民忘其勞說以犯難民忘其死說之大民勸矣哉程

傳說而能貞是以上順天理下應人心說道之至正至善者也若夫違道以干百姓之譽者苟說之道非君子之道君子之說於民如天地之施感於其心而說服無斁故以之先民則民心說隨而忘其勞率之以犯難則民心說服於義而不卹其死

節卦彖曰天地節而四時成節以制度不傷財不害民程傳

天地有節故能成四時無節則失序也聖人立制度以爲節故能不傷財害民人欲之無窮也苟非節以制度則侈肆至於傷財害民矣象曰澤上有水節君子以制數度議徳行

程傳

澤之容水有限過則盈溢是有節故爲節也君子觀節之象以制立數度凡物之大小輕重髙下文質皆有數度所以爲節也數多寡度法制議徳行者存諸中爲徳發於外爲行人之徳行當義則中節議謂商度求中節也

系辭下子曰危者安其位者也亡者保其存者也亂者有其治者也是故君子安而不忘危存而不忘亡治而不忘亂是以身安而國家可保也易曰其亡其亡系於包桑子曰君子安其身而後動易其心而後語定其交而後求君子修此三者故全也危以動則民不與也懼以語則民不應也無交而求則民不與也莫之與則傷之者至矣易曰莫益之或擊之立心勿恆凶

說卦傳離也者明也聖人南面而聽天下向明而治蓋取諸此也書經

虞書大禹謨曰若稽古大禹曰文命敷於四海祗承於帝曰後克艱厥後臣克艱厥臣政乃乂黎民敏徳大

全陳氏大猷曰君臣克艱乃政化之本原忽其艱則玩畏其艱則沮徒以爲艱而不克盡其艱則畏而沮與忽而玩者均耳故禹不徒曰艱而必曰克也帝曰兪允若玆嘉言罔攸伏野無遺賢萬邦咸寧稽於眾捨己從人不虐無告不廢困窮惟帝時克大全

西山眞氏曰知爲君之難易眞知其難而能盡其道者難故曰允若玆惟帝時克益曰都帝徳廣運乃聖乃神乃武乃文皇天眷命奄有四海爲天下君大

全西山眞氏曰廣運而與天徳故能受天之命

益之勉舜全在廣運二字禹曰惠迪吉從逆凶惟影響益曰吁戒哉儆戒無虞罔失法度罔遊於逸罔淫於樂任賢勿貳去邪勿疑疑謀勿成百志惟熙罔違道以干百姓之譽罔咈百姓以從己之欲無怠無荒四夷來王大

全陳氏大猷曰多事之際常情皆知儆戒無事之時明主猶或玩弛儆戒則彊立而淸明玩弛則頹放而�塞

又帝曰人心惟危道心惟微惟精惟一允執厥中蔡傳

古之聖人將以天下與人未嘗不以其治之之法並而傳之後之人君其可不深思而敬守之哉無稽之言勿聽弗詢之謀勿庸可愛非君可畏非民眾非元後何戴後非眾罔與守邦欽哉愼乃有位敬修其可願

益稷禹曰都帝愼乃在位帝曰兪禹曰安汝止惟幾惟康其弼直惟動丕應徯志以昭受上帝天其申命用休蔡傳

愼乃在位者謹其在天子之位也天位惟艱一念不謹或以貽四海之憂一日不謹或以致千百年之患惟幾所以審其事之發惟康所以省其事之安至於左右輔弼之臣又皆盡其繩愆糾繆之職內外交修無有不至若是則是惟無作作則天下無不丕應固有先意而徯我者以是昭受於天天豈不重命而用休美乎

又帝庸作歌曰�天之命惟時惟幾乃歌曰股肱喜哉元首起哉百工熙哉臯陶拜手稽首揚言曰念哉率作興事愼乃憲欽哉屢省乃成欽哉乃賡載歌曰元首明哉股肱良哉庶事康哉又歌曰元首叢脞哉股肱惰哉萬事墮哉帝拜曰兪往欽哉蔡

傳惟時者無時而不戒�也惟幾者無事而不戒�也蓋天命無常理亂安危相爲倚伏今𨿽治定功成禮備樂和然頃刻謹畏之不存則怠荒之所自起毫髮幾微之不察則禍患之所自生不可不戒也此舜將欲作歌而先述其所以歌之意也人臣樂於趨事赴功則人君之治爲之興起而百官之功皆廣也率總率也言人君當總率羣臣以起事功又必謹其所守之法度蓋樂於興事者易至於紛更故深戒之也興事而數考其成則有課功核實之效而無誕慢欺蔽之失兩言欽哉者興事考成二者皆所當深敬而不可忽者也此臯陶將欲賡歌而先述其所以歌之意也舜作歌而責難於臣臯陶賡歌而責難於君君臣之相責難者如此有虞之治玆所以爲不可及也歟

商書太甲下徳惟治否徳亂與治同道罔不興與亂同事罔不亡終始愼厥與惟明明後蔡

傳與古之治者同道則無不興與古之亂者同事則無不亡治而謂之道者蓋治因時制宜或損或益事未必同而道則同也

說命中惟說命總百官乃進於王曰嗚呼明王奉若天道建邦設都樹後王君公承以大夫師長不惟逸豫惟以亂民惟天聰明惟聖時憲惟臣欽若惟民從乂蔡傳

天之聰明無所不聞無所不見無他公而已矣人君法天之聰明一出於公則臣敬順而民亦從治矣惟口起羞惟甲冑起戎惟衣裳在笥惟干戈省厥躬王惟戒玆允玆克明乃罔不休大

全呂氏曰此憲天聰明之條目也惟治亂在庶官官不及私暱惟其能爵罔及惡徳惟其賢慮善以動動惟厥時有其善喪厥善矜其能喪厥功惟事事乃其有備有備無患無啟寵納侮無恥過作非惟厥攸居政事惟醇大

全陳氏雅言曰此篇以憲天聰明爲一篇綱領此皆推言其用工之地慮善以動動惟厥時戒其妄動則必至於有失非憲天之聰明也有其善喪厥善矜其能喪厥功戒其自滿則必至於招損非憲天之聰明也惟事事乃其有備有備無患此欲其能思患預防不思患預防則蔽於淺近非憲天之聰明也無啟寵納侮無恥過作非此欲其無溺愛徇己或溺愛徇己則縱於私欲非憲天之聰明也於此數者能隨事而致其戒則聰明之用與天爲一可謂聖矣然其本則又在於人主之一心能先正其心而安於義理之所止則政之所行醇而不雜自無數者之失矣傅說戒髙宗可謂至矣而又必總結之惟厥攸居誠以君者政事之根本君心正而事無不正黷於祭祀時謂弗欽禮煩則亂事神則難王曰旨哉說乃言惟服乃不良於言予罔聞於行說拜稽首曰非知之艱行之惟艱王忱不艱允協於先王成徳惟說不言有厥咎

周書洪範三八政一曰食二曰貨三曰祀四曰司空五曰司徒六曰司寇七曰賓八曰師蔡

傳食貨所以養生也祭祀所以報本也司空掌土所以安其居也司徒掌教所以成其性也司寇掌禁所以治其姦也賓者禮諸侯遠人所以往來交際也師者除殘禁暴也

無逸

蔡傳

逸者人君之大戒自古有國家者未有不以勤而興以逸而廢也益戒舜曰罔遊於逸罔淫於樂舜大聖也益猶以是戒之則時君世主其可忽哉成王初政周公懼其知逸而不知無逸也故作是書以訓之上目天命精微下至畎畝艱難閭裏怨詛無不具載豈獨成王之所當知哉實天下萬世人主之龜鑑也周公曰嗚呼君子所其無逸

蔡傳

所猶處所也君子以無逸爲所動靜食息無不在是焉作輟則非所謂所矣先知稼穡之艱難乃逸則知小人之依相小人厥父母勤勞稼穡厥子乃不知稼穡之艱難乃逸乃諺旣誕否則侮厥父母曰昔之人無聞知周公曰嗚呼我聞曰昔在殷王中宗嚴恭寅畏天命自度治民祗懼不敢荒寧肆中宗之享國七十有五年蔡

傳中宗嚴恭寅畏以天理自檢律其身至於治民之際亦祗敬恐懼而不敢怠荒安寧中宗無逸之實如此故能有享國永年之效也其在髙宗時舊勞於外爰曁小人作其卽位乃或亮陰三年不言其惟不言言乃雍不敢荒寧嘉靖殷邦至於小人無時或怨肆髙宗之享國五十有九年蔡傳

嘉靖者禮樂教化蔚然於安居樂業之中也小大無時或怨者萬民咸和也乃雍者和之發於身嘉靖者和之達於政無怨者和之著於民也髙宗無逸之實如此故亦有享國永年之效也其在祖甲不義惟王舊爲小人作其卽位爰知小人之依能保惠於庶民不敢侮鰥寡肆祖甲之享國三十有三年自時厥後立王生則逸生則逸不知稼穡之艱難不聞小人之勞惟耽樂之從自時厥後亦罔或克壽或十年或七八年或五六年或四三年大全

陳氏經曰逸樂人所好然所好有甚於逸樂者苟以艱難而得壽奚爲而逸樂艱難人所惡然所惡有甚於艱難者苟以逸樂而促壽奚爲而不艱難公之言奪常情之好惡而示以所甚好惡也周公曰嗚呼厥亦惟我周太王王季克自抑畏文王卑服卽康功田功蔡

傳康功安民之功田功養民之功徽柔懿恭懷保小民惠鮮鰥寡自朝至於日中昃不遑暇食用咸和萬民蔡

傳自朝至於日之中自中至於日之昃一食之頃有不遑暇欲咸和萬民使無一不得其所也文王心在乎民自不知其勤勞如此文王不敢盤於遊田以庶邦惟正之供文王受命惟中身厥享國五十年周公曰嗚呼繼自今嗣王則其無淫於觀於逸於遊於田以萬民惟正之供無皇曰今日耽樂乃非民攸訓非天攸若時人丕則有愆無若殷王受之迷亂酗於酒徳哉周公曰嗚呼我聞曰古之人猶胥訓告胥保惠胥教誨民無或胥譸張爲幻蔡

傳言古人徳業已盛其臣猶且相與誡告之保惠之教誨之惟其若是是以視聽思慮無所蔽塞好惡取予明而不悖故當時之民無或敢誑誕爲幻也此厥不聽人乃訓之乃變亂先王之正刑至於小大民否則厥心違怨否則厥口詛祝周公曰嗚呼自殷王中宗及髙宗及祖甲及我周文王玆四人迪哲厥或告之曰小人怨汝詈汝則皇自敬徳厥愆曰朕之愆允若時不啻不敢含怒此厥不聽人乃或譸張爲幻曰小人怨汝詈汝則信之則若時不永念厥辟不寬綽厥心亂罰無罪殺無辜怨有同是叢於厥身蔡傳

天地以萬物爲心人君以萬民爲心故人君者要當以民之怨詈爲己責不當以民之怨詈爲己怒以爲己責則民安而君亦安以爲己怒則民危而君亦危矣吁可不戒哉周公曰嗚呼嗣王其監於玆禮記

大傳聖人南面而聽天下所且先者五民不與焉一曰治親二曰報功三曰舉賢四曰使能五曰存愛五者一得於天下民無不足無不贍者五者一物紕繆民莫得其死聖人南面而治天下必自人道始矣大

全嚴陵方氏曰民不與焉非不以民爲事苟能行此五者民亦從而治矣立權度量考文章攺正朔易服色殊徽號異器械別衣服此其所得與民變革者也其不可得變革者則有矣親親也尊尊也長長也男女有別此其不可得與民變革者也

經解發號出令而民說謂之和上下相親謂之仁民不求其所欲而得之謂之信除去天地之害謂之義義與信和與仁霸王之器也有治民之意而無其器則不成大

全臨川吳氏曰和仁信義皆謂施於有政如器之可操執苟徒有治民之意而無此器則是𨿽有不忍人之心而無不忍人之政也不成謂不完成也大戴禮記

武王踐阼武王踐阼三日召士大夫而問焉曰惡有藏之約行之行萬世可以爲子孫常者乎諸大夫對曰未得聞也然後召師尙父而問焉曰黃帝顓頊之道存乎意亦忽不可得見與師尙父曰在丹書王欲聞之則齊矣三日王端冕師尙父亦端冕奉書而入負屏而立王下堂南面而立師尙父曰先王之道不北面王行西折而南東面而立師尙父西面道書之言曰敬勝怠者吉怠勝敬者滅義勝欲者從欲勝義者凶凡事不彊則枉弗敬則不正枉者滅廢敬者萬世藏之約行之行可以爲子孫常者此言之謂也且臣聞之以仁得之以仁守之其量百世以不仁得之以仁守之其量十世以不仁得之以不仁守之必及其世王聞書之言惕若恐懼退而爲戒書於席之四端爲銘焉於機爲銘焉於鑑爲銘焉於盥盤爲銘焉於楹爲銘焉於杖爲銘焉於帶爲銘焉於履屨爲銘焉於觴豆爲銘焉於戶爲銘焉於牖爲銘焉於劍爲銘焉於弓爲銘焉於矛爲銘焉席前左端之銘曰安樂必敬前右端之銘曰無行可悔後左端之銘曰一反一側亦不可以忘後右端之銘曰所監不遠視邇所代機之銘曰皇皇惟敬口生口戕口鑑之銘曰見爾前慮爾後盥盤之銘曰與其溺於人也寧溺於淵溺於淵猶可遊也溺於人不可救也楹之銘曰毋曰胡殘其禍將然毋曰胡害其禍將大毋曰胡傷其禍將長杖之銘曰惡乎危於忿疐惡乎失道於嗜欲惡乎相忘於富貴帶之銘曰火滅修容愼戒必恭恭則壽屨履之銘曰愼之勞勞則富觴豆之銘曰食自杖食自杖戒之則逃戶之銘曰夫名難得而易失無勤弗志而曰我知之乎無勤弗及而曰我杖之乎擾阻以泥之若風將至必先搖搖𨿽有聖人不能爲謀也牖之銘曰隨天時地之財敬祀皇天敬以先時劍之銘曰帶之以爲服動必行徳行徳則興倍徳則崩弓之銘曰屈伸之義廢興之行無忘自過矛之銘曰造矛造矛少問弗忍終身之羞予一人所聞以戒後世子孫賈誼新書

修政語黃帝曰道若川谷之水其出無已其行無止故服人而不爲仇分人而不譐者惟其道矣故播之於天下而不忘者其惟道矣是以道髙比於天道明比於日道安比於山故言之者見謂智學之者見謂賢守之者見謂信樂之者見謂仁行之者見謂聖人故惟道不可竊也不可以虛爲也故黃帝職道義經天地紀人倫序萬物以信與仁爲天下先然後濟東海入江內取綠圖而濟積石涉流沙登於昆侖於是還歸中國以平天下天下太平惟躬道而已帝顓頊曰至道不可過也至義不可易也是故以後者復迹也故上緣黃帝之道而行之學黃帝之道而賞之加而弗損天下亦平也顓頊曰功莫美於去惡而爲善罪莫大於去善而爲惡故非吾善善而已也善緣善也非惡惡而已也惡緣惡也吾日愼一日其此已也帝嚳曰緣道者之辭而學爲己緣巧者之事而學爲巧行仁者之操而學爲仁也故節仁之器以修其躬而身專其美矣故士緣黃帝之道而明之學帝顓頊之道而行之而天下亦平也帝嚳曰徳莫髙於博愛人而政莫髙於博利人故政莫大於信治莫大於仁吾愼此而已也帝堯曰吾存心於先古加意於窮民痛萬姓之罹罪憂眾生之不遂也故一民或饑曰此我饑之也一民或寒曰此我寒之也一民有罪曰此我陷之也仁行而義立徳博而化富故不賞而民勸不罰而民治先恕而後行是以徳音遠也帝舜曰吾盡吾敬以事吾上故見謂忠焉吾盡吾敬以接吾敵故見謂信焉吾盡吾敬以使吾下故見謂愛焉是以見愛親於天下之民而見貴信於天下之君故吾取之以敬也吾得之以敬也故欲明道而諭教惟以敬也故欲明道爲忠必服之大禹之治天下也諸侯萬人而禹一皆知其體故大禹豈能一見而知之也豈能一聞而識之也諸侯朝會而禹親服之故是以禹一皆知其國也其士月朝而禹親見之故是以禹一皆知其體也然且大禹其猶大恐諸侯會則問於諸侯曰諸侯以寡人爲驕乎朔日士朝則問於士曰諸大夫以寡人爲汰乎其聞寡人之驕之汰耶而不以語寡人者此教寡人之殘道也滅天下之教也故寡人之所怨於人者莫大於此也大禹曰民無食也則我弗能使也功成而不利於民我弗能勸也故環河而導之九牧鑿江而導之九路澄五湖而定東海民勞矣而弗苦者功成而利於民也禹嘗晝不暇食夜不暇寢矣方是時也憂務故也故禹與民士同務故不自言其信而諭矣故治天下以信爲之也朱子全書

語類治道別無說若使人主恭儉好善有言逆於心必求諸道有言遜於志必求諸非道這如何會不治這別無說從古來都有見成樣子眞是如此問或言今日之告君者皆能言修徳二字不知教人君從何處修起必有其要曰安得如此說只看合下心不是私卽轉爲天下之大公將一切私意盡屏去所用之非賢卽別搜求正人用之問以一人耳目安能盡知天下之賢曰只消用一个好人作相自然推排出來有一好臺諫知他不好人自然住不得因論世俗不冠帶云今爲天下有一日不可緩者有漸正之者一日不可緩者興起之事也漸正之者維持之事也問先生所謂古禮繁文不可考究欲取今見行禮儀增損用之庶其合於人情方爲有益如何曰固是曰若是則禮中所載冠婚喪祭等儀有可行者否曰如冠婚禮豈不可行但喪祭有煩雜耳問若是則非理明義精者不足以與此曰固是曰井田封建如何曰亦有可行者如有功之臣封之一鄕如漢之鄕亭侯田稅亦須要均則經界不可以不行大綱在先正溝洫又如孝悌忠信人倫日用間事播爲樂章使人歌之仿周禮讀法�示鄕村裏落亦可代今粉壁所書條禁吳伯英與黃直卿議溝洫先生徐曰今則且理會當世事尙未盡如刑罰則殺人者不死有罪者不刑稅賦則有產者無稅有稅者無產何暇議古今世有二獘法獘時獘法獘但一切更攺之卻甚易時獘則皆在人人皆以私心爲之如何變得嘉佑間法可謂獘矣王荊公未幾盡變之又別起得許多獘以人難變故也古人立法只是大綱下之人得自爲後世法皆詳密下之人只是守法法之所在上之人亦進退下之人不得今日之法君子欲爲其事以拘於法而不得騁小人卻徇其私敢越於法而不之顧楊因論科舉法𨿽不可以得人然尙公曰銓法亦公然法至於盡公不在人便不是好法要可私而公方始好平易近民爲政之本

壬午應詔封事四海之利病系於斯民之休戚斯民之休戚系乎守令之賢否然而監司者守令之綱也朝廷者監司之本也欲斯民之皆得其所本原之地亦在乎朝廷而已

戊申封事邪正之驗著於外者莫先於家人而次及於左右然後有以達於朝廷而及於天下焉若宮闈之內端莊齊肅后妃有關睢之徳後宮無盛色之譏貫魚順序而無一人敢恃恩私以亂典常納賄賂而行請謁此則家之正也退朝之後從容燕息貴戚近臣攜僕奄尹陪侍左右各恭其職無一人敢通內外竊威福招權市寵以紊朝政此則左右之正也內自禁省外徹朝廷二者之間洞然無有毫髮私邪之間然後發號施令羣聽不疑進賢退姦眾志咸服紀綱得以振而無侵撓之患政事得以修而無阿私之失此所以朝廷百官六軍萬民無敢不出於正而治道畢也心一不正則是數者固無從而得其正是數者一有不正而曰心正則亦安有是理哉是以古先聖王兢兢業業持守此心𨿽在紛華波動之中幽獨得肆之地而所以精之一之克之復之如對神明如臨淵谷未嘗敢有須臾之怠然猶恐其隱微之間或有差失而不自知也是以建師保之官以自開明列諫諍之職以自規正而凡其飲食酒漿衣服次捨器用財賄與夫宦官宮妾之政無一不領於冢宰之官使其左右前後一動一靜無不制以有司之法而無纖芥之隙瞬息之頃得以隱其毫髮之私蓋𨿽以一人之尊深居九重之邃而懍然常若立乎宗廟之中朝廷之上此先王之治所以由內及外自微至著精粹純白無少瑕翳而其遺風餘烈猶可以爲後世法程也

已酉擬上封事四海之廣兆民至眾人各有意欲行其私而善爲治者乃能總攝而整齊之使之各循其理而莫敢不如吾志之所欲者則以先有綱紀以持之於上而後有風俗以驅之於下也何謂綱紀辧賢否以定上下之分核功罪以公賞罰之施也何謂風俗使人皆知善之可慕而必爲皆知不善之可羞而必去也然綱紀之所以振則以宰執秉持而不敢失臺諫補察而無所私人主又以其大公至正之心恭己於上而照臨之是以賢者必上不肖者必下有功者必賞有罪者必刑而萬世之統無所闕也綱紀旣振則天下之人自將各自矜奮更相勸勉以去惡而從善蓋不待黜陟刑賞一一加於其身而禮義之風廉恥之俗已丕變矣惟至公之道不行於上是以宰執臺諫有不得人黜陟刑賞多出私意而天下之俗遂至於靡然不知名節行檢之可貴而惟阿諛軟熟奔競交結之爲務一有端言正色於其間則羣譏眾排必使無所容於斯世而後已此其形勢如將傾之屋輪奐丹雘𨿽未覺其有變於外而材木之心已皆蠹朽腐爛而不可復支持矣

答張敬夫天下萬事有大根本而每事之中又各有要切處所謂大根本者固無出於人主之心術而所謂要切處者則必大本旣立然後可推而見也如論任賢相杜私門則立政之要也擇賢良輕賦役則養民之要也公選將帥不由近朁則治軍之要也樂聞警戒不喜導諛則聽言用人之要也推此數端餘皆可見然未有大本不立而可以與此者此古之欲平天下者所以汲汲於正心誠意以立其本也若徒言正心而不足以識事物之要或精核事情而特昧夫根本之歸則是腐儒迂闊之論俗士功利之談皆不足與論當世之務矣

送張仲隆序古聖賢之言治必以仁義爲先而不以功利爲急夫豈故爲是迂闊無用之談以欺世眩俗而甘受實禍哉蓋天下萬事本於一心而仁者此心之存之謂也此心旣存乃克有制而義者此心之制之謂也誠使是說著明於天下則自天子以至於庶人人人得其其本心以制萬事無一不合宜者夫何難而不濟不知出此而曰事求可功求成吾以苟爲一切之計而已是申商吳李之徒所以亡人之國而自滅其身國𨿽富其民必貧兵𨿽彊其國必病利𨿽近其爲害也必遠顧弗察而已矣

答陳同父嘗謂天理人欲二字不必求之於古今王伯之迹但反之於吾心義利邪正之間察之愈密則其見之愈明持之愈嚴則其發之愈勇孟子所謂浩然之气者蓋斂然於規矩準繩不敢走作之中而其自任以天下之重者𨿽賁育莫能奪也是豈才能血气之所爲哉老兄視漢髙帝唐太宗之所爲而察其心果出於義耶出於利耶出於邪耶正耶直以其能假仁借義以行其私而當時與之爭者才能知術旣出其下又不知有仁義之可借是以彼善於此而得以成其功耳若以其能建立國家傳世久遠便謂其得天理之正此正是以成敗論是非但取其獲禽之多而不羞其詭遇之不出於正也千五百年之間正坐如此所以只是架漏牽補過了時日其間𨿽或不無小康而堯舜三王周公孔子所傳之道未嘗一日得行於天地之間也

又夫三才之所以爲三才者固未嘗有二道也然天地無心而人有欲是以天地之運行無窮而在人者有時而不相似蓋義理之心頃刻不存則人道息人道息則天地之用𨿽未嘗已而其在我者則固卽此而不行矣不可但見其穹然者常運乎上頹然者常在乎下便以爲人道無時不立而天地賴之以存之驗也夫謂道之存亡在人而不可舍人以爲道者正以道未嘗亡而人之所以體之者有至有不至耳非謂苟有是身則道自存必無是身然後道乃亡也天下固不能人人爲堯然必堯之道行然後人紀可修天地可立也天下固不能人人皆桀而後人紀不可修天地不可立也但主張此道之人一念之間不似堯而似桀卽此一念之間便是架漏度日牽補過時矣蓋道未嘗息而人自息之所謂非道亡也幽厲不由也正謂此耳惟聖盡倫惟王盡制固非常人所及然立心之本當以盡者爲法而不當以不盡者爲準故曰不以舜之所以事堯事君不敬其君者也不以堯之所以治民治民賊其民者也而況謂其非盡欺人以爲倫非盡罔世以爲制是則𨿽以來書之辧固不謂其絕無欺人罔世之心矣欺人者人亦欺之罔人者人亦罔之此漢唐之治所以𨿽極其盛而人不心服終不能無愧於三代之盛時也今若必欲撤去限隔無古無今則莫若深考堯舜相傳之心法湯武反之之功夫以爲準則而求諸身卻就漢祖唐宗心術微處痛加繩削取其偶合而察其所自來黜其悖戾而究其所從起庶幾天地之常經古今之通義有以得之於我不當坐談旣往之迹追飾已然之非便指其偶同者以爲全體而謂其眞不異於古之聖賢也

又如管仲之功伊呂以下誰能及之但其心乃利欲之心迹乃利欲之迹是以聖人𨿽稱其功而孟子董子皆秉法義以裁之不少假借蓋聖人之目固大心固平然於本根親切之地天理人欲之分則毫釐必計絲髮不差者此在後之賢所以密傳謹守以待後來惟恐其一旦捨吾道義之正以徇彼利欲之私也今不講此而遽欲大其目平其心以斷千古之是非宜其指鐵爲金認賊爲子而不自知其非也若夫點鐵成金之譬施之有教無類遷善攺過之事則可至於古人已往之迹則其爲金爲鐵固有定形而非後人口舌議論所能攺易久矣今乃欲追點功利之鐵以成道義之金不惟費卻閒心力無補於旣往正恐礙卻正知見有害於方來也來諭又謂凡所以爲此論者正欲發儒者之所未備以塞後世英雄之口而奪之气使知千塗萬轍卒走聖人樣子不得以愚觀之正恐不須如此費力但要自家見得道理分明守得正當後世到此地者自然若合符節不假言傳其不到者又何足與之爭耶況此等議論正是推波助瀾縱風止燎使彼益輕聖賢而愈無忌憚又何足以閒其口而奪其气乎

治道部總論二眞徳秀大學衍義

帝王爲治之序堯典曰若稽古帝堯曰放勛欽明文思安安允恭克讓光被四表格於上下克明俊徳以親九族九族旣睦平章百姓百姓昭明協和萬邦黎民於變時雍臣按此章紀堯之功徳與其爲治之次序也自洪荒以來羲農黃帝數聖人作皆有功於生民而堯之功爲尢大故曰放勛亦猶孔子稱堯曰巍巍乎其有成功也欽明文思堯之徳也欽謂無不敬明謂無不照文謂英華之發見思謂意慮之深遠安安謂無所勉彊之意言其徳性之美出乎自然不待用力所謂性之者也允恭克讓堯之行也恭非飾貌故曰允恭讓非彊爲故曰克讓所謂安而行之者也積諸中者深厚則發乎外者光明故能覆冒四表而昭格兩間此所謂帝者之徳也克明俊徳言能明其大徳也欽明文思者眾徳之目大徳則其總名也明俊徳者修身之事親九族者齊家之事所謂身修而家齊也九族旣睦平章百姓所謂家齊而國治也百姓昭明協和萬邦黎民於變時雍所謂國治而天下平也明曰昭明明之至也和曰協和和之極也曰於變則無民之不化無俗之不美雍雍乎如歲之春此所謂帝者之治也先言克明俊徳謂堯能自明其徳次言百姓昭明謂民亦有以明其徳也徳者人之所同得本無智愚之間凡民局於气稟蔽於私欲故其徳不能自明必賴神聖之君明徳爲天下倡然後各有以復其初民徳之明由君徳之先明也夫五帝之治莫盛於堯而其本則自克明俊徳始故大學以明明徳爲新民之端然則堯典者其大學宗祖歟臯陶謨曰愼厥身修思永惇�九族庶明勵邇可遠在玆臣按臯陶爲帝陳謨未及他事而首以愼修其身爲言蓋人君一身實天下國家之本而謹之一言又修身之本也思永者欲其悠久而不息也爲人君者孰不知身之當修然此心一放則能暫而不久必也當思所以致其愼者今日如是明日亦如是以至無往而不如是夫然後謂之永不然則朝勤而夕怠乍作而遽息果何益哉後世人主有初而鮮終者由不知思永之義故也謹則常敬而無忽思則常存而不放修身之道備於此矣然後以親親賢賢二者繼之九族吾之屏翰也必有以篤�之使均被其恩眾賢吾之羽翼也必有以勸勵之使樂爲吾助身爲之本而二者又各盡其道焉則自家可推之國自國可推天下其道在此而已中庸九經之序其亦有所祖歟伊尹作尹訓曰今王嗣厥徳罔不在初立愛惟親立敬惟長始於家邦終於四海臣按此卽齊家治國平天下之序也成湯蓋躬行之故伊尹舉之以訓太甲也欲繼成湯之徳當在嗣位之初初焉不謹未有能終者也徳者何愛親敬長是也人君之於天下當無所不愛而立愛則自親始當無所不敬而立敬則自長始二者愛敬之本也本旣立則自家而國以及於天下無不在吾愛敬中者苟無其本而逆施焉則其愛爲悖徳其敬爲悖禮豈先王出治之道哉詩思齊之二章刑於寡妻至於兄弟以禦於家邦臣按此詩之序曰文王所以聖也說者謂文王世有賢妃之助故能成其聖徳然後妃之所以賢則又本於文王之躬化故詩人歌之曰刑於寡妻言文王之徳儀於閨門也閨門正矣次及於兄弟以至於家國無不正焉其本皆自文王之身始孟子舉此詩以告齊王而斷之曰言舉斯心加諸彼而已文王非人人化之也修吾身於此而其效自形於彼故當是時內而後妃有躬儉節用之徳無險詖私謁之心公子皆信厚王姬亦肅雍則化行於家矣中林武夫莫不好徳汝墳婦人勉夫以正則化行於國矣視堯之言若出一揆此帝王所以同道歟易家人彖曰家人女正位乎內男正位乎外男女正天地之大義也家人有嚴君焉父母之謂也父父子子兄兄弟弟夫夫婦婦而家道正正家而天下定矣象曰風自火出家人君子以言有物而行有恆上九威如吉象曰威如之吉反身之謂也臣按家人一卦皆言治家之道二以陰爻居內卦之中女正位乎內之象也五以陽爻居外卦之中男正位乎外之象也古者爲宮室辧內外男子居外凡捆外之事屬焉女子居內凡捆內之事屬焉各有攸主不相侵紊自庶人以上皆然而人君之所系爲尢重故禮有之曰天子聽男教後聽女順天子聽外治後聽內職古者於男女內外之辧其嚴如此豈私意爲之哉天陽爲健主生覆於上地陰爲順主形載於下此天地之正理也男以剛健爲徳而所職者斷制女以柔順爲徳而所職者奉承男女各得其正則合乎天地之理矣一失其正則悖乎天地之理矣治家以嚴肅爲本父母者一家之君嚴則家政舉不嚴則家政壞然所謂嚴者非猛暴之謂也父盡父之道子盡子之道推之兄弟夫婦莫不盡其道上下肅然無或少紊如此則家道正人君之家正推之於天下無不正者故曰正家而天下定矣卦體內離外巽故言風自火出君子觀此卦之象知天下之事莫不由內而出以家與國言則國之治亂自家而出以身與家言則家之正否自身而出故治國在於正家而正家又在於反身吾身言行一有不謹則無以律其家矣故言必有物物謂有其實也行必有常常謂有常度也言行必謹吾身修矣推之家國無不可者上九一爻復言治家之道嚴威則吉聖人慮後世昧其本旨或以猛暴爲威不知治身弗嚴以威加人未有能服之者故以反身言之欲人君自反其身一言一動凜然不苟是則所謂威如也合彖象而觀則家爲天下之本身又爲家之本蓋斷斷乎有不可易者大學大學之道在明明徳在親民在止於至善知止而後有定定而後能靜靜而後能安安而後能慮慮而後能得物有本末事有終始知所先後則近道矣古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也臣按堯典諸書皆自身而推之天下至於先之以格物致知誠意正心而後次之以修其身則自大學始發前聖未言之蘊示學者以從入之塗厥功大矣中庸凡爲天下國家有九經曰修身也尊賢也親親也敬大臣也體羣臣也子庶民也來百工也柔遠人也懷諸侯也修身則道立尊賢則不惑親親則諸父昆弟不怨敬大臣則不眩體羣臣則士之報禮重子庶民則百姓勸來百工則財用足柔遠人則四方歸之懷諸侯則天下畏之齊明盛服非禮不動所以修身也去讒遠色賤貨而貴徳所以勸賢也尊其位重其祿同其好惡所以勸親親也官盛任使所以勸大臣也忠信重祿所以勸士也時使薄斂所以勸百姓也日省月試旣稟稱事所以勸百工也送往迎來嘉善而矜不能所以柔遠人也繼絕世舉廢國治亂持危朝聘以時厚往而薄來所以懷諸侯也凡爲天下國家有九經所以行之者一也或問九經之說柰何朱熹曰不一其內則無以制其外不齊其外則無以養其中靜而不存則無以立其本動而不察則無以勝其私故齊明盛服非禮不動則內外交養而動靜不違所以爲修身之要也信讒邪則任賢不專徇貨色則好賢不篤賈捐之所謂後宮盛色則賢者隱微佞人用事則諍臣杜口蓋持衡之勢此重則彼輕理固然也故去讒遠色賤貨而一於貴徳所以爲勸賢之道也親之欲其貴愛之欲其富兄弟婚姻欲其無相遠故尊位重祿同其好惡所以爲勸親親之道也大臣不親細事則以道事君者得以自盡故官屬眾盛足任使令所以爲勸大臣之道也盡其誠而卹其私則士無仰事俯育之累而樂趨事功故忠信重祿所以勸士之道也人情莫不欲逸亦莫不欲富故時使薄斂所以爲勸百姓之道也日省月試以程其能旣稟稱事以償其勞則不信度作淫巧者無所容惰者勉而能者勸矣爲之授節以送往待以委積以迎其來因能授任以嘉其善不彊其所不欲以矜其不能則天下之旅皆悅而願出於其塗矣無後者繼之已滅者封之治其亂使天下相安持其危使天下相卹朝聘有時而不勞其力貢賜有度而不匱其財則天下諸侯皆竭其力以蕃衛王室而無倍畔之心矣凡此九經其事不同然總其實不出乎修身尊賢親親而已矣敬大臣體羣臣則自尊賢之等而推之也子庶民來百工柔遠人懷諸侯則自親親之殺而推之也至於所以尊賢而親親亦曰修身之至然後有以各當其理而無所悖耳曰親親而不言任之以事者何也曰此親親尊賢並行不悖之道也苟以親親之故不問賢否而輕屬任之不幸而或不勝焉治之則傷恩不治則廢法是以富之貴之親之厚之而不曰任之以事是乃所以親愛而保全之也若親而賢則自當置之大臣之位而尊之敬之矣豈但富貴之而已哉觀於管蔡監商而周公不免於有過及其致辟之後則惟康叔季相與夾輔王室而五叔者有土而無官焉則聖人之意亦可見矣曰信任大臣而無以間之故臨事而不眩使大臣而賢也則可其或不幸而趙髙朱異虞世基李林甫之徒焉則鄒陽所謂偏聽生姦獨任成亂範雎所謂妒賢嫉能禦下蔽上以成其私而主不覺悟者亦安得而不慮耶曰不然也彼其所以至此正坐不知九經之義而然耳使其明於此義而以修身爲本則固視明聽聰而不可欺以賢否矣能以尊賢爲先則所置以爲大臣者必不雜以如是之人矣不幸而或失之則亦亟求其人以易之而已豈有知其能爲姦以敗國顧猶置之大臣之位使之姑以奉行文書爲職業而又恃小臣之察以防之哉夫勞於進賢而逸於得人任則不疑而疑則不任此古之聖君賢相所以誠意交孚兩盡其道而有以共成正大光明之業也如其不然將恐上之所以猜防畏備者愈密而其爲眩愈甚下之所以欺罔蒙蔽者愈巧而其爲害愈深不幸而臣之姦遂則其禍固有不可勝言者幸而主威勝則夫所謂偏聽獨任禦下蔽上之姦將不在於大臣而在於左右其爲國之禍尢有不可勝言者矣嗚呼危哉臣按九經之說朱熹盡之矣或謂大學先言誠意正心而後修身中庸九經之序乃自修身始何耶曰齊明盛服非禮不動此所謂敬也敬則意誠心正在其中矣熹之以一爲誠何也曰天下之理一則純二則雜純則誠雜則妄修身不一善惡雜矣尊賢不一邪正雜矣不二不雜非誠而何故舜曰惟一伊尹曰克一中庸曰行之者一孟子曰人有恆言皆曰天下國家天下之本在國國之本在家家之本在身臣按孟子謂天下國家乃世人常常稱道之言而不知國乃天下之本家乃國之本身又家之本其言蓋有序也本猶木之根本根固而後枝葉盛爲治本末亦猶是也然大學言心而此不言心者蓋誠意正心皆修身之事言身則心在其中矣孟子曰道在邇而求諸遠事在易而求諸難人人親其親長其長而天下平臣按戰國之時學道者不求之近而求之遠不知堯舜之道不離於徐行後長之際而仁義之實止在乎尊親敬長之間圖事者不求之易而求之難不知辟土地朝秦楚有甚於緣木求魚而老吾老幼吾幼則天下可運之掌上故孟子切切以告時君欲其反求之吾身而不責效於天下蓋人君能親其親則人亦莫不親其親能長其長則人亦莫不長其長舉天下之人而各親親各長長則和順輯睦之風行而乖爭陵犯之俗息天下其有不平者乎是亦由一家以達天下之意荀子請問爲國曰聞修身矣而未聞國也君者盤也盤圓而水圓君者盂也盂方而水方君者源也源淸則流淸源濁則流濁臣按荀況之意謂君身正則臣民亦正故多爲之諭如此亦有指哉董仲舒曰爲人君者正心以正朝廷正朝廷以正百官正百官以正萬民正萬民以正四方四方正遠近莫敢不一於正而亡有邪气姦其間者是以陰陽和而風雨時羣生和而萬民殖臣按仲舒之論自孟子之後未有及之者蓋朝廷者天下之本人君者朝廷之本而心者人君之本也人君能正其心湛然淸明物莫能惑則發號施令罔有不臧而朝廷正矣朝廷正則賢不肖有別君子小人不相易位而百官正矣自此而下特舉而措之耳夫天之與人本同一气人事正則正气應之此善祥之所由集也人事不正則邪气應之此災異之所由臻其本在人君之一心而已嗚呼可不謹歟揚子或問大曰小問遠曰邇未達曰天下𨿽大治之在道不亦小乎四海𨿽遠治之在心不亦邇乎臣按道卽理也天下𨿽大同此一理人君所爲循理則治悖理則亂故曰治之在道四海𨿽遠同此一心人君心正則治心不正則亂故曰治之在心一理可以貫萬事治大不在小乎一心可以宰萬物治遠不在邇乎周惇頤曰治天下有本身之謂也治天下有則家之謂也本必端端本誠心而已矣則必善善則和親而已矣家難而天下易家親而天下�家人離必起於婦人故暌次家人以二女同居而志不同行也堯所以釐降二女於潙汭舜可禪乎吾玆試矣是治天下觀於家治家觀於身而已矣身端心誠之謂也誠心復其不善之動而已矣不善之動妄也妄復則�妄矣�妄則誠焉故�妄次復而曰先王以茂對時育萬物深哉臣按惇頤之言與前王實相符契蓋心不誠則私意邪念紛紜交作欲身之修得乎親不和則閨門乖戾情意隔絕欲家之正得乎夫治家之難所以甚於治國者門內尙恩易於揜義世之人固有勉於治外者至其處家則或狃於妻妾之私或牽於骨肉之愛鮮克以正自檢者而人君尢甚焉漢髙帝能誅秦滅項而不能割戚姬如意之寵唐太宗能取孤隋攘羣盜而閨門�徳顧不免焉蓋�則公道易行親則私情易溺此其所以難也不先其難未有能其易者漢唐之君立本作則旣已如此何怪其治天下不及三代哉夫女子陰柔之性鮮不妒忌而險詖者故二女同居則猜間易生堯欲試舜必降以二女者能處二女則能處天下矣舜之身正則刑家如此故堯禪以天下而不疑也身之所以正者由其心之誠誠者無他不善之萌動於中則亟反之而已誠者天理之眞妄者人爲之僞妄去則誠存誠存則身正身正則家治推之天下猶運之掌也惇頤之言淵乎旨哉丘浚大學衍義補

總論朝廷之政

臣按宋儒眞徳秀大學衍義格物致知之要旣有所謂審治體者矣而此治國平天下之要又有總論朝廷之政何也蓋前之所審者治平之體言其理也此之所論者治平之政言其事也一主於知一主於行蓋必知於前而後能行於後後之行者卽所以實其前之知者也理與事知與行其實互相資焉易曰天地之大徳曰生聖人之大寶曰位何以守位曰仁何以聚人曰財理則正辭禁民爲非曰義臣按人君所居之位極崇髙而至貴重天下臣民莫不尊戴譬則至大之寶也人君居聖人大寶之位當體天地生生之大徳以育天地所生之人民使之得所生聚然後有以保守其莫大之位焉然人之所以生必有所以養而後可以聚之又在乎生天下之財使百物足以給其用有以爲聚居衣食之資而無離散失所之患則吾大寶之位可以長保而有之矣然有財而不能理則民亦不得而有之所謂理財者制其田裏教之樹畜各有其有而不相侵奪各用其用而無有虧欠則財得其理而聚矣所謂正辭者辧其名實明其等級是是非非而有所分別上上下下而無有混淆則辭得其順而正矣旣理財正辭而民有趨於利而背於義者又必憲法令致刑罰以禁之使其於財也彼此有無之間不得以非義相侵奪其於辭也名號稱謂之際不得以非義相紊亂與凡貴踐長幼多寡取予之類莫不各得其宜焉是則所謂義也吁聖人體天地生生之仁盡教養斯民之義孰有加於此哉先儒謂易之事業盡於此三言者臣愚以爲人君受天地之命居君師之位所以體天地而施仁立義以守其位者誠不外乎此三者而已謹載大易此言於總論朝廷之政之首以爲大寶之獻書舜典詢於四嶽辟四門明四目達四聰臣按人君以一人之身居四方之中東西南北咸於此焉取正者也一人之精神有限耳目之見聞不周人不能盡識也事不能盡知也故必擇大臣而信任之俾其搜訪人才疏通壅蔽時加詢謀以求治焉夫朝廷之政其獘端之最大者莫大乎壅蔽所謂壅蔽者賢才無路以自達下情不能以上通是也賢才無路以自達則國家政事無與共理天下之民無與共治下情不能以上通則民間利病無由而知官吏臧否無由而聞天下日趨於亂矣昔唐元宗用李林甫爲相天下舉人至京師者林甫恐其攻已短請試之一無所取乃以野無遺賢爲賀楊國忠爲相南詔用兵敗死者數萬人更以捷聞此後世人主用非其人不能辟四門明四目達四聰之明效也遂致天寶之亂唐室自此不振以至於亡臣愚竊以謂治亂之原固在乎壅蔽而所以致壅蔽者尢以委任之非其人也諺有之曰一指在前泰山不見姦臣在天子之左右其所以蒙蔽之者豈但一指若哉有一於此則凡布列之在近見聞之可及者且不能以自通矣況夫�遠之側微遐僻之幽隱而欲自通於九重之上難矣噫帝舜此四言眞萬世帝王治天下之藥石也循之則治違之則亂惟明主畱神省察舜曰咨四嶽有能奮庸熙帝之載使宅百揆亮采惠疇僉曰伯禹作司空帝曰兪咨禹汝平水土惟時懋哉帝曰棄黎民阻饑汝后稷播時百谷帝曰契百姓不親五品不遜汝作司徒敬敷五教在寬帝曰臯陶蠻夷猾夏寇賊姦宄汝作士帝曰疇若予工僉曰垂哉帝曰兪咨垂汝共工帝曰疇若予上下艸木鳥獸僉曰益哉帝曰兪咨益汝作朕虞帝曰咨四嶽有能典朕三禮僉曰伯夷帝曰兪咨伯汝作秩宗帝曰夔命汝典樂教冑子帝曰龍命汝作納言夙夜出納朕命惟允帝曰咨汝二十有二人欽哉惟時亮天功

臣按朝廷之上有百揆以統內之庶官有四嶽以統外之州牧旣分命之又總命之人必稱其官官必盡其職此帝世之治所以後世不能及也誠以帝世之用人也或帝心之簡在或公庭之僉舉或詢之大臣或得之推讓非若後世有由旁蹊奧援阿私而幸進者也不問其人之能與否不論其職之稱與否是以用各違其才人不稱其官官旣不稱則朝廷之政何由而舉政旣不舉則天下之民何由得安此後世所以不古若也臣嘗因是而論之帝舜初咨四嶽以求宅百揆也不曰熙舜之載而曰熙堯之載蓋以我今日所治之事非我之事堯之事也總咨二十二人以各敬其職也不曰亮舜之功而曰亮天之功蓋以我今日所治之功非我之功天之功也爲人君者誠知人臣所熙之事皆祖宗之事所亮之功皆上天之功則決不肯徇私意以用人用匪人以廢事則朝廷之政得人修舉天下之民由是乂安矣噫彼其以祖宗之官爵爲己之私物以上天之事功行人之私意豈不有以負祖宗之付托上天之建立哉識治體者尙鑑於玆大禹謨嘉言罔攸伏野無遺賢萬邦咸寧

臣按朝廷爲治之道固非一端而其要在取人之善用人之能而已夫人莫不各有所知亦莫不各有所能心有所知也發以爲言身有所能也用以爲才言有善否人君則惟其善而取之不使有所伏藏於下才有大小人君則隨其才而用之不使有所遺漏於外則凡朝廷之上見於施行者無非嘉善之言列於庶位者無非賢俊之士天下其有不安也哉苟或不然所聞者皆卑冗順旨之言言之善者以爲不善不善者反以爲善所用者皆庸下諂諛之人人之賢者以爲不賢不賢者反以爲賢如是則善言不聞賢才遠遁欲事之理民之安難矣是以古之聖帝明王必廣開言路包容以納之大辟賢門多方以來之𨿽以帝舜之爲君大禹之爲臣猶必以此爲君臣克艱之效後世君臣可不以之爲法則乎徳惟善政政在養民

臣按朝廷之上人君修徳以善其政不過爲養民而已誠以民之爲民也有血气之軀不可以無所養有心知之性不可以無所養有血屬之親不可以無所養有衣食之資不可以無所養有用度之費不可以無所養一失其養則無以爲生矣是以自古聖帝明王知天爲民以立君也必奉天以養民凡其所以修徳以爲政立政以爲治孜孜焉一以養民爲務誠以一物不修則民失一物之用一物失其用則凡所以養民之具缺其一矣是故修水之政以疏鑿修火之政以鉆灼修金木之政以鍛鑄刻削修土谷之政以耕墾播種使民於日用之間得以爲生養之具然猶未也又必設學校明倫理以正其徳作什器通貨財以利其用足衣食備蓋藏以厚其生何者非養民之政乎吁自古帝王莫不以養民爲先務秦漢以來世主但知厲民以養己而不知立政以養民此其所以治不古若也歟洪範次三曰農用八政三八政一曰食二曰貨三曰祀四曰司空五曰司徒六曰司寇七曰賓八曰師臣按洪範九疇次三曰農用八政其目凡八所謂食所謂貨謂之農可也而祀以行禮賓以待客師以用兵與夫三官所掌之事皆謂之農何哉蓋天之立君凡以爲民而已而民之中農以業稼穡乃人所以生生之本尢爲重焉故凡朝廷之上政之所行建官以蒞事行禮以報本懷柔以通遠人興師以禁暴亂何者而非爲民使之得以安其居盡其力足其食而厚其所生哉是則上天所以立君而俾之立政之本意而爲治者不可不知者也後世朝廷之所施行宮闈之事則有之國都之事則有之官府之事則有之邊鄙之事則有之而顓頊及於農民之事者蓋鮮矣間𨿽有之而不知其本意之出於爲農泛然而施之漫然而處之往往反因之以戕民生廢農業是皆昧於洪範農用八政之本旨也周禮惟王建國辧方正位體國經野設官分職以爲民極太宰之職掌建邦之六典以佐王治邦國一曰治典以經邦國以治官府以紀萬民二曰教典以安邦國以教官府以擾萬民三曰禮典以和邦國以統百官以和萬民四曰政典以平邦國以正百官以均萬民五曰刑典以詰邦國以刑百官以糾萬民六曰事典以富邦國以任百官以生萬民臣按上天立君使之統邦國建官府以安民庶所以綱維於上而頒布於下者有六典焉治也教也禮也政也刑也事也分之𨿽有六名合之則歸一治故曰太宰掌建六典以佐王治邦國吁散之有統操之有要朝廷之政無不舉矣乃立天官冢宰使帥其屬而掌邦治以佐王均邦國乃立地官司徒使帥其屬而掌邦教以佐王擾邦國乃立春官宗伯使帥其屬而掌邦禮以佐王和邦國乃立夏官司馬使帥其屬而掌邦政以佐王平邦國乃立秋官司寇使帥其屬而掌邦禁以佐王刑邦國乃立冬官司空使帥其屬而掌邦事以佐王富邦國臣按此卽周官六卿所分之職也唐虞之世有九官至周始分職爲六卿周公作周禮以此爲大宰建邦之六典至成王訓迪百官又復申明焉蓋天下之事統於朝廷朝廷之政統於六典所謂治所謂教與夫禮政刑事天下事盡於此矣洪惟我太祖髙皇帝革前代之中書省而設六部罷丞相而設尙書侍郎以分掌朝廷之政蓋得周公之心於千載而下舉明王之典於三代之前可謂卓冠百王而足以垂法於萬世矣臣故舉此爲總論朝廷之政蓋遵聖祖之制以見今日朝廷爲政之大要其綱在此也伏願皇上重六部之職簡卿佐之任以爲朝廷出政之本其未用也愼於選擇不勝任也亟罷之其旣任也專於委注能舉職也久任之則古之治不難復矣臣不勝惓惓禮記先王愼所以感之者故禮以道其志樂以和其聲政以一其行刑以防其姦禮樂刑政其極一也所以同民心而出治道也又曰禮節民心樂和民聲政以行之刑以防之禮樂刑政四達而不悖則王道備矣臣按禮樂者刑政之本刑政者禮樂之輔古之帝王所以同民心出洽道使天下如一家中國如一人者不過舉此四者措之而已是則所謂修道之教王者之道治天下之大經大法者也夫有大中之制以節民之心志有至和之節以和民之聲音行此禮樂之道則有法制禁令防此禮樂之失則有刑罰憲度始也治道由此而出終也王道因此而備禮也樂也政與刑也其用在天下其本在朝廷後之有天下國家者其尙端出治之本備王道之制而又爲維持防範之具使之四達於當時通行於天下其爲治也孰加焉論語子曰道之以政齊之以刑民免而無恥道之以徳齊之以禮有恥且格臣按徳禮政刑四者凡經書所論爲治之道皆不外乎此孔子分政刑徳禮以爲二而言其效有淺深朱熹則合徳禮政刑爲一而言其事相爲終始要之聖賢之言互相發也夫人君爲治固在修徳以爲化民之本然人非一人地非一地人所稟有偏全地所至有遠近旣化以徳而有不一者必須有禮以一之然後吾之徳化可行焉苟導之而不從化之而不齊非有法制禁令又不可也法制以示之於前禁令以約之於後彼猶悖理而梗化則刑罰之加烏可少哉孟子曰徒善不足以爲政徒法不能以自行有政刑而無徳禮是謂徒法有徳禮而無政刑是謂徒善爲政之道於斯四者誠不可缺一者也孔子論治之言散見於經籍者多矣總論爲治之要皆莫出於斯宋朱熹告其君曰四海之利病系斯民之休戚斯民之休戚系守令之賢否然而監司者守令之綱也朝廷者監司之本也欲斯民之皆得其所本原之地亦在乎朝廷而已人君欲監司之皆得其人事之利病所以爲民之休戚者皆得上聞惟以正朝廷爲先務而正朝廷之具豈有大於用賢才也然其才之所長者不同則任之所宜者亦異願陛下於其大者使之贊元經體以亮天工於其細者使之居官任職以熙庶績能外事者使任典戎乾方之責明治體者使備拾遺補過之官又使之各舉其所知布之列位以共圖天下之事使疏而賢者𨿽遠不遺親而否者𨿽邇必棄毋主先入以致偏聽獨任之譏毋篤私恩以犯示人不廣之戒進退取捨惟公論之所在是稽則朝廷正而內外遠近莫敢不一於正矣監司得其人而後列郡之得失可得而知郡守得其人而後屬縣之治否可得而察重其任以責其成舉其善而懲其惡夫如是則事之所謂利民之所謂休將無所不舉事之所謂病民之所謂戚將無所不除臣按朱熹此言𨿽爲當時人君而發然其所謂欲斯民之得所本原之地在乎朝廷而以用賢才爲正朝廷之具必使內外大小之職進退取捨惟公論之所在是稽則朝廷正而內外遠近莫敢不一於正其言詳悉周備其間所謂稽公論一語尢爲切要伏惟聖明畱意性理大全

治道總論程子曰論治者貴識體治身齊家以至平天下者治之道也建立綱紀分正百職順天揆事創制立度以盡天下之務治之法也法者道之用也聖王爲治修刑罰以齊眾明教化以善俗刑罰立則教化行矣教化成而刑罰措矣𨿽曰尙徳而不尙刑顧豈偏廢哉治必有爲治之因亂必有致亂之因在人而已矣立治有體施治有序酌而應之臨時之宜也治道之要有三曰立志責任求賢必井田必肉刑必封建而後天下可爲非聖人之達道也善治者放井田而行之而民不病放封建而行之而民不勞放肉刑而行之而民不怨得聖人之意而不膠其迹迹者聖人因一時之利而行焉者耳天地之生萬物之成合而後遂天下國家至於事爲之末所以不遂者由不合也所以不合者由有間也故間隔者天下之大害聖王之所必去也事事物物各有其所得其所則安失其所則悖聖人所以能使天下順治非能爲物作則也惟止之各於其所而已止之不得其所則無可止之理養民者以愛其力爲本民力足則生養遂然後教化可行風俗可美是故善爲政者必重民力教人者養其善心則惡自消治民者導以敬遜則爭自止聖人爲戒必於方盛之時方盛慮衰則可以防其滿極而圖其永久至於旣衰而後戒則無及矣自古天下之治未有久而不亂者蓋不能戒於其盛也狃安富則驕侈生樂舒肆則紀綱壞忘禍亂則釁孽萌是以浸淫滋蔓而不知亂亡之相尋也守國者必設險山河之固城郭溝洫之阻特莫大端耳若夫尊卑貴賤之分明之以等威異之以物采凡所以杜絕陵替限隔上下皆險之大用也治道亦有從本而言亦有從事而言從本而言惟從格君心之非正心以正朝廷正朝廷以正百官若從事而言不救則已若須救之必須變大變則大益小變則小益爲天下安可求近效才計較著利害便不是王者髙拱於穆淸之上而化行於四海之外何修何飾而致哉以純王之心行純王之政爾老吾老以及人之老幼吾幼以及人之幼此純王之心也使老者得其養幼者得其所此純王之政也尙慮其未也則又尊國老而躬事之優庶老而時養之風行海流民陶其化孰有怠於親而慢於長者哉虞夏商周之盛王由是道也人倫以正風俗以厚鰥寡孤獨無不得其養焉後世禮廢法壞教化不明播棄耆老饑寒轉死者往往如是嗚呼率是而行而欲王道之成猶卻行而求及前抑有甚焉爾安危之本在乎人情治亂之幾系乎事始眾心睽乖則有言不信萬邦協和則所爲必成先王之世以道治天下後世只是以法把持天下天下之事無一定之理不進則退不退則進時極道窮理當必變惟聖人爲能通其變於未窮使其不至於極堯舜時也識變知化爲難古今風气不同故器用亦異宜是以聖人通其變使民不倦各隨其時而已矣後世𨿽有作者虞帝爲不可及也蓋當是時風气未開而虞帝之徳又如此故後世莫可及也若三代之治後世決可復不以三代爲治者終苟道也自古聖人之救難而定亂也設施有未暇及焉者旣安之矣然後爲可久可繼之治自漢而下禍亂旣除則不復有爲始隨時維持而已所以不能仿�於三代與三代而後有聖王者作必四三王而立制矣或曰夫子云三重旣備人事盡矣而可四乎曰三王之治以宜乎今之世則四王之道也若夫建亥爲正則事之悖繆者也張子曰大都君相以父母天下爲王道不能推父母之心於百姓謂之王道可乎所謂父母之心非徒見於言必須視四海之民如己之子設使四海之內皆爲己之子則講治之術必能爲秦漢之少恩必不爲五霸之假名也秦爲月令必取先王之法以成文字未必實行之道千乘之國敬事而信節用而愛人使民以時此皆法外之意秦苟有愛民爲惠心方能行徒法不能以自行須實有其心也有其心而無其法則是𨿽有仁心仁聞不行先王之道不能爲政於天下華陽範氏曰治天下之繁者必以至簡制天下之動者必以至靜是故號令簡則民聽不惑心慮靜則事變不撓此所以能成功也民莫不惡危而欲安惡勞而欲息以仁義治之則順以刑罰治之則咈矣故治天下在順之而已咈之而能治者未之聞也龜山楊氏曰書曰徳惟善政孔子曰爲政以徳離道徳而爲政事非先王之政事也書曰徳惟善政則以徳爲政也伯夷降典折民惟刑則以禮用刑也有徳禮則刑政在其中矣政者正也王中心無爲以守至正而天下從之或謂經綸天下須有方法亦須才气運轉得行曰天保以上治內采薇以下治外先王經綸之迹也其效博矣然觀其作處豈嘗費力本之誠意而已今鹿鳴四牡諸詩皆在先王所歌以燕羣臣勞使臣者也若徒取而歌之其有效乎然則先王之用心蓋有在矣如書堯典序言克明俊徳以至親睦九族平章百姓協和萬邦法度蓋未及也而其效已臻黎民於變時雍然後乃命羲和以欽若昊天之事然則法度𨿽不可廢豈所宜先正心一事人自未嘗深知之若深知而體之自有其效觀後世治天下者皆未嘗識此然此亦惟聖人力做得徹蓋心有所忿懥恐懼好樂憂患一毫少差則不得其正自非聖人必須有不正處然有意乎此者隨其淺深必有見效但不如聖人之效著耳上蔡謝氏曰君君臣臣父父子子親親而尊尊所謂民彜也爲政之道保民而已不然人類幾何其不相噬嚙也五峯胡氏曰造車於室而可以通天下之險易鑄鑑於冶而可以定天下之妍醜蓋得其道而握其要也治天下者何獨不觀乎此反而求諸身乎是故一正君心而天下定矣下之於上徳不待聲色而後化人之於其類不待聲色而後從禍福於善惡不待聲色而後應詩云民之秉彜好是懿徳是故君子篤恭而天下平事盛則極極則變物盈則傾傾則革聖人裁成其道輔相其宜百姓於變而不知此堯舜之所以爲聖處之以義而理得則人不亂臨之以敬而愛行則物不爭守之以正行之以中則事不悖而天下理矣聖人尙賢使民知勸教不能使民不爭明善惡之歸如月日之照白黑然民猶有惑於欲而陷於惡故孔子觀上世之化喟然而嘆曰甚哉知之難也𨿽堯舜之民比屋可封能使之由而已亦不能使之知也夫人目於五色耳於五聲口於五味其性固然非外來也聖人因其性而道之由於至善故民之化之也易馬牛人畜也禦之失道則奮其角踶𨿽有猛士莫之敢攖得其道則三尺童子用之周旋無不如志焉天下分裂兆民離散欲以一之固有其方患在人不仁𨿽與言而不入也井法行然後愚智可擇學無濫士野無濫農人才各得其所而遊手鮮矣君臨卿卿臨大夫大夫臨士士臨農與工商所受有分制多寡均而無貧苦者矣人皆受地世世守之無交易之侵牟也無交易之侵牟則無爭奪之訟獄無爭奪之訟獄則刑罰省而民安刑罰省而民安則禮樂修而和气應天養民惟恐不足此世之所以治安也取民惟恐不足此世之所以敗亡也財出於九職兵起於鄕遂學校起於鄕行士選千庠塾政令行乎世官然後政行乎百姓而仁覆天下矣豫章羅氏曰三代之治在道而不在法三代之法貴實而不貴名後世反之此享國與治安所以不同天下之變不起於四方而起於朝廷譬如人之傷气則寒暑易侵木之傷心則風雨易折故內有李林甫之姦則外有祿山之亂內有盧杞之邪則外有朱泚之叛易曰負且乘致寇至不虛言哉延平李氏曰治道必以明天理正人心崇節義厲廉恥爲先本末備具可舉而行元城劉氏曰嘗考禮記春夏月令所謂無聚大眾無置城郭掩胳埋胔毋起土工有以見聖人奉順陰陽取法天地力役之事不奪農時行道之墐以順生气是以風雨時若災害不生天人和同上下交泰其或賦政違道役使過中人力疲勞養气搖動則國有水旱之變民罹疾疫之災此繼天奉元之君所以夙夜恭敬而不敢忽也朱子曰天下之事有本有末正其本者𨿽若迂緩而實易爲力救其末者𨿽若切至而實難爲功是以昔之善論事者必深明夫本末之所在而先正其本本正則末之不治非所憂也古聖賢之言治必以仁義爲先而不以功利爲急天下之事有緩急之勢朝廷之政有緩急之宜當緩而急則繁細苛察無以存大體而朝廷之气爲之不舒當急而緩則怠慢廢弛無以赴事幾而天下之事日入於壞均之二者皆失也然愚以爲當緩而急者其害固不爲小若當急而反緩則其害有不可勝言者不可以不察也天下國家之大務莫大於卹民而卹民之實在省賦省賦之實在治軍若夫治軍省賦以爲卹民之本則又在夫人君正其心術以立紀綱而已矣董子所謂正心以正朝廷正朝廷以正百官正百官以正萬民正萬民以正四方蓋謂此也天下豈有兼行正道邪術雜用君子小人而可以有爲者人情不能皆正故古人治世以大徳不以小惠然則固有不必皆順之人情者若曰順人心則气象差正當耳井田肉刑二事盡有曲折恐亦未可遽以爲非欲整頓一時之獘譬如常洗澣不濟事須是善洗者一一折洗乃不枉了庶幾有益爲政如無大利害不必議更張則所更一事未成必哄然成紛擾卒未已也至於大家且假借之故子產引鄭書曰安定國家必大焉先或問程子云論治便要識體這體字是事理合當做處凡事皆有个體皆有个當然處問是體段之體否曰也是如此又問如爲朝廷有朝廷之體爲一國有一國之體爲州縣有州縣之體否曰然是个大體有格局當做處如作州縣便合治告訐除盜賊勸農桑抑末作如朝廷便須開言路通下情消朋黨如爲大吏便須求賢才去贓吏除暴斂均力役這个都是定底格局合當如此做南軒張氏曰周家建國自后稷以農事爲務歷世相傳其君子則重稼穡之事其家室則躬織之勤相與咨嗟嘆息服習乎艱難歌詠其勞苦此實王業之根本也如周公之告成王其見於詩有若七月皆言農桑之候也其見於書有若無逸則欲其知稼穡之艱難知小人之依也帝王所傳心法之要端在乎此夫治常生於敬而亂常起於驕肆使爲國者而每念乎稼穡之勞而其后妃又不忘乎織之事則心不存焉寡矣何者其必嚴恭朝夕而不敢怠也其必懷保小民而不敢康也其必思天下之饑寒若己饑寒之也是心常存則驕矜放肆何自而生豈非治之所由興也與美哉周公之法也聖哲相繼固不待論而其后妃之賢見於簡編太王之妃則姜女民而文王之母則太妊妃則大姒而武王之後又邑姜也皆助其君子焦勞於內以成風化之美觀后妃則太王文武之徳可知矣以此垂世而其後世猶有若幽王者惑褒姒而廢正後以召犬戎之禍而詩人刺之曰婦無公事休其蠶織蓋推其禍端良由稼穡織之事不聞於耳不動於心以至於此故誦服之無斁之章則知周之所以興誦休其蠶織之章則知周之所以衰其得失所自豈不較著乎以是意而考秦漢以下其治亂成壞之源皆可見矣問三代治天下曰井田封建肉刑後世變井田爲阡陌變封建爲郡縣變肉刑爲鞭笞而末流愈不勝其獘今欲追復舊制於斯三者何先潛室陳氏曰復古惟唐得之世業府兵六典建官分畫措置最有法度其不傳遠者非作法不善自是家法不正無賢子孫耳先儒謂必有關睢麟趾之化而後可以行周官之法度古人所以兢業寅畏左規右矩者正欲立个人樣以爲守法之地耳西山眞氏曰世之言政者有曰寬以待良民而嚴以馭姦民也或曰撫民當寬而束吏貴嚴也或曰始嚴而終之以寬也然則治人之術其果盡於此乎如其盡於此也夫人之所知也吾何庸思且世之能是者亦眾矣抑何其合於聖賢者寡也嗚呼吾患不能存吾心焉爾吾之心存則蘊之爲仁義發之爲惻隱羞惡隨物以應而無容心焉則寬與嚴在其中矣且獨不觀諸天乎熙然而春物無不得其生者凜然而秋物無不遂其成者是果孰爲之哉曰陰與陽而已人知天道之妙若是而不知吾之所謂仁義者卽天之陰陽也昔者聖人系易蓋並言之以見夫人之與天其本則一自夫汨之以私亂之以欲於是乎與天不相似矣盍亦反其本而觀之怵惕於情之所可矜顙泚於事之所可愧此固有之良心而非由外鑠者也吾能存之使勿失養之亡以害則天理渾然隨感輒應於其當愛者憫惻施焉非吾愛之也仁發乎中而不能不愛也於其當惡者懲艾加焉非吾惡之也義動乎中而不能不惡也吾之愛惡以天下之人故𨿽寬而寬之名不聞𨿽嚴而嚴之迹不立以之治人其庶矣乎嘗觀古今之變大抵盛衰彊弱之分不在兵力而在國勢不在財用而在人心誠使國勢奠安人心豫附運掉伸縮惟所欲爲以之治財則財可丰以之治兵則兵可彊其機易回而其事易察也惟吾之所恃者國勢也而操持不定無以遏其趨吾之所恃者人心也而系屬不加無以保其固百度搶攘眾志渙散天下之患方悵然未知底止之地𨿽兵財之畫日計月究何益哉或者患國勢未張而欲振以威刑患財用未丰而欲益以聚斂謂誠信不如權譎謂忠厚不如刻深有一於玆皆伐國之斧斨蠹民之螟螣也鶴山魏氏曰自三代以還王政不明而天下無善治寥寥千百載間豈無明君令辟修立法度講明政刑欲以挈其國於久安長治之域者哉然撐東而西傾捉衿而肘見治之形常浮於亂之意則亦未明乎紀綱而已矣魯齋許氏曰革人之非不可革其事要當先革其心其心旣革其事有不言而自革者也爲天下國家有大規模規模旣定循其序而行之使無過焉無不及焉則治功可期否則心疑目眩變易紛更日計有餘而歲計不足未見其可也昔子產處衰周之列國孔明用西蜀之一隅且有定論而終身由之況堂堂天下可無一定之論而妄爲之哉古今立國規模𨿽各不同然其大要在得天下心得天下心無他愛與公而已矣愛則民心順公則民心服旣順且服於爲治也何有然開創之始重臣挾功而難制有以害吾公小民雜屬而未一有以梗吾愛於此爲計其亦難矣自非英睿之君賢良之佐未易處也勢𨿽難制必求其所以制眾所未一必求其所以一前慮卻顧因時順理予之奪之進之退之內主甚堅日戛月摩周旋曲折必使吾之愛吾之公達於天下而後已至是則紀綱法度施行有地天下𨿽大可不勞而理也然其先後之序緩急之宜密有定則可以意會而不可以言傳也是之謂規模

治道部藝文一

賢良策一

漢董仲舒制曰朕獲承至尊休徳傳之亡窮而施之罔極任大而守重是以夙夜不皇康寧永惟萬事之統猶懼有闕故廣延四方之豪郡國諸侯公選賢良修絜博習之士欲聞大道之要至論之極今子大夫然爲舉首朕甚嘉之子大夫其精心致思朕垂聽而問焉蓋聞五帝三王之道攺制作樂而天下洽和百王同之當虞氏之樂莫盛於韶於周莫盛於勺聖王已沒鍾鼓管弦之聲未衰而大道微缺陵夷至呼桀紂之行王道大壞矣夫五百年之間守文之君當途之士欲則先王之法以戴翼其世者甚眾然猶不能反日以僕滅至後王而後止豈其所持操或悖繆而失其統與固天降命不可復反必推之於大衰而後息與烏呼凡所爲屑屑夙興夜寐務法上古者又將無補與三代受命其符安在災異之變何緣而起性命之情或夭或壽或仁或鄙習聞其號未燭厥理伊欲風流而令行刑輕而姦攺百姓和樂政事宣昭何修何飾而膏露降百谷登徳潤四海澤臻艸木三光全寒暑平受天之祜享鬼神之靈徳澤洋溢施呼方外延及羣生子大夫明先聖之業習俗化之變終始之序講聞髙誼之日久矣其明以諭朕科別其條勿猥勿並取之於術愼其所出乃其不正不直不忠不極枉於執事書之不泄興於朕躬毋悼後害子大夫其盡心靡有所隱朕將親覽焉對曰陛下發徳音下明詔求天命與情性皆非愚臣之所能及也臣謹案春秋之中視前世已行之事以觀天人相與之際甚可畏也國家將有失道之敗而天乃先出災害以譴告之不知自省又出怪異以警懼之尙不知變而傷敗乃至以此見天心之仁愛人君而欲止其亂也自非大亡道之世者天盡欲扶持而全安之事在彊勉而已矣彊勉學問賜聞見博而知益明彊勉行道則徳日起而大有功此皆可使還至而立有效者也詩曰夙夜匪解書云茂哉茂哉皆彊勉之謂也道者所繇適於治之路也仁義禮樂皆其具也故聖王已沒而子孫長久安寧數百歲此皆禮樂教化之功也王者未作樂之時乃用先王之樂宜於世者而以深入教化於民教化之情不得雅頌之樂不成故王者功成作樂樂其徳也樂者所以變民風化民俗也其變民也易其化民也著故聲發於和而本於情接於肌膚藏於骨髓故王道𨿽微缺而管弦之聲未衰也夫虞氏之不爲政久矣然而樂頌遺風猶有存者是以孔子在齊而聞韶也夫人君莫不欲安存而惡危亡然而政亂國危者甚眾所任者非其人而所繇者非其道是以政日以僕滅也夫周道衰於幽厲非道亡也幽厲不繇也至於宣王思昔先王之徳興滯補獘明文武之功業周道粲然復興詩人美之而作上天佑之爲生賢佐後世稱頌至今不絕此夙夜不解行善之所致也孔子曰人能弘道非道弘人也故治亂廢興在於己非天降命不可得反其所操持悖謬失其統也臣聞天之所大奉使之王者必有非人力所能致而自至者此受命之符也天下之人同心歸之若歸父母故天瑞應誠而至書曰白魚入於王舟有火復於王屋流爲烏此蓋受命之符也周公曰復哉復哉孔子曰徳不孤必有鄰皆積善累徳之效也及至後世淫佚衰微不能統理羣生諸侯背畔殘賊良民以爭壤土廢徳教而任刑罰刑罰不中則生邪气邪气積於下怨惡畜於上上下不和則陰陽繆盭而妖孽生矣此災異所緣而起也臣聞命者天之令也性者生之質也情者人之欲也或夭或壽或仁或鄙陶冶而成之不能粹美有治亂之所生故不齊也孔子曰君子之徳風也小人之徳艸也艸上之風必偃故堯舜行徳則民仁壽桀紂行暴則民鄙夭夫上之化下下之從上猶泥之在鈞惟甄者之所爲猶金之在鎔惟冶者之所鑄綏之斯�動之斯和此之謂也臣謹案春秋之文求王道之端得之於正正次王王次春春者天之所爲也正者王之所爲也其意曰上承天之所爲而下以正其所爲正王道之端云爾然則王者欲有所爲宜求其端於天天道之大者在陰陽陽爲徳陰爲刑刑主殺而徳主生是故陽常居大夏而以生育養長爲事陰常居大冬而積於空虛不用之處以此見天之任徳不任刑也天使陽出布施於上而主歲功使陰入伏於下而時出佐陽陽不得陰之助亦不能獨成歲終陽以成歲爲名此天意也王者承天意以從事故任徳教而不任刑刑者不可任以治世猶陰之不可任以成歲也爲政而任刑不順於天故先王莫之肯爲也今廢先王徳教之官而獨任執法之吏治民毋乃任刑之意與孔子曰不教而誅謂之虐虐政用於下而欲徳教之被四海故難成也臣謹案春秋謂一元之意一者萬物之所從始也元者辭之所謂大也謂一元者視大始而欲正本也春秋深探其本而反自貴者始故爲人君者正心以正朝廷正朝廷以正百官正百官以正萬民正萬民以正四方四方正遠近莫敢不一於正而亡有邪气姦其間者是以陰陽調而風雨時羣生和而萬民殖五穀熟而艸木茂天地之間被潤澤而大丰美四海之內聞盛徳而皆�臣諸福之物可致之祥莫不畢至而王道終矣孔子曰鳳鳥不至河不出圖吾已矣夫自悲可致此物而身卑賤不得致也今陛下貴爲天子富有四海居得致之位操可致之勢又有能致之資行髙而恩厚知明而意美愛民而好士可謂誼主矣然而天地未應而美祥莫至者何也凡以教化不立而萬民不正也夫萬民之從利也如水之走下不以教化堤防之不能止也是故教化立而姦邪皆止者其堤防完也教化廢而姦邪並出刑罰不能勝者其堤防壞也古之王者明於此是故南面而治天下莫不以教化爲大務立大學以教於國設庠序以化於邑漸民以仁摩民以誼節民以禮故其刑罰甚輕而禁不犯者教化行而習俗美也聖王之繼亂世也埽除其迹而悉去之復修教化而崇起之教化已明習俗已成子孫循之行五六百歲尙未敗也至周之末世大爲亡道以失天下秦繼其後獨不能攺又益甚之重禁文學不得挾書棄捐禮誼而惡聞之其心欲盡滅先聖之道而顓爲自恣苟簡之治故立爲天子十四歲而國破亡矣自古以來未嘗有以亂濟亂大敗天下之民如秦者也其遺毒餘烈至今未滅使習俗薄惡人民嚚頑抵冒殊扞孰爛如此之甚者也孔子曰腐朽之木不可雕也糞土之墻不可圬也今漢繼秦之後如朽木糞墻矣𨿽欲善治之亡可柰何法出而姦生令下而詐起如以湯止沸抱薪救火愈甚亡益也竊譬之琴瑟不調甚者必解而更張之乃可鼓也爲政而不行甚者必變而更化之乃可理也當更張而不更張𨿽有良工不能善調也當更化而不更化𨿽有大賢不能善治也故漢得天下以來常欲善治而至今不可善治者失之於當更化而不更化也古人有言曰臨淵羨魚不如退而結网今臨政而願治七十餘歲矣不如退而更化更化則可善治善治則災害日去福祿日來詩云宜民宜人受祿於天爲政而宜於民者固當受祿於天夫仁誼禮知信五常之道王者所當修飭也五者修飭故受天之祜而享鬼神之靈徳施於方外延及羣生也

賢良策二

前人制曰蓋聞虞舜之時遊於巖廊之上垂拱無爲而天下太平周文王至於日昃不暇食而宇內亦治夫帝王之道豈不同條共貫與何逸勞之殊也蓋儉者不造元黃旌旗之飾及至周室設兩觀乘大路朱幹玉戚八佾陳於庭而頌聲興夫帝王之道豈異指哉或曰良玉不瑑又云非文亡以輔徳二端異焉殷人執五刑以督姦傷肌膚以懲惡成康不式四十餘年天下不犯囹圄空虛秦國用之死者甚眾刑者相望耗矣哀哉嗚呼朕夙寤晨興惟前帝王之憲永思所以奉至尊章洪業皆在力本任賢今朕親耕藉田以爲農先勸孝弟崇有徳使者冠蓋相望問勤勞卹孤獨盡思極神功烈休徳未始云獲也今陰陽錯繆氛气充塞羣生寡遂黎民未濟廉恥貿亂賢不肖渾淆未得其眞故詳延特起之士意庶幾乎今子大夫待詔百有餘人或道世務而未濟稽諸上古而不同考之於今而難行毋乃牽於文系而不得騁與將所由異術所聞殊方與各悉對著於篇毋諱有司明其指略切磋究之以稱朕意對曰臣聞堯受命以天下爲憂而未以位爲樂也故誅逐亂臣務求賢聖是以得舜禹稷咎繇眾聖輔徳賢能佐職教化大行天下和洽萬民皆安仁樂誼各得其宜動作應禮從容中道故孔子曰如有王者必世而後仁此之謂也堯在位七十載乃遜於位以禪虞舜堯崩天下不歸堯子丹朱而歸舜舜知不可辟乃卽天子之位以禹爲相因堯之輔佐繼其統業是以垂拱無爲而天下治孔子曰韶盡美矣又盡善也此之謂也至於殷紂逆天暴物殺戮賢知殘賊百姓伯夷太公皆當世賢者隱處而不爲臣守職之人皆奔走逃亡入於河海天下耗亂萬民不安故天下去殷而從周文王順天理物師用賢聖是以閎夭太顚散宜生等亦聚於朝廷愛施兆民天下歸之故太公起海濱而卽三公也當此之時紂尙在上尊卑昏亂百姓散亡故文王悼痛而欲安之是以日昃而不暇食也孔子作春秋先正王而系萬事見素王之文焉由此觀之帝王之條貫同然而勞逸異者所遇之時異也孔子曰武盡美矣未盡善也此之謂也臣聞制度文采元黃之飾所以明尊卑異貴賤而勸有徳也故春秋受命所先制者攺正朔易服色所以應天也然則宮室旌旗之制有法而然者也故孔子曰奢則不遜儉則固儉非聖人之中制也臣聞良玉不瑑資質潤美不待刻瑑此亡異於達巷黨人不學而自知也然則常玉不瑑不成文章君子不學不成其徳臣聞聖王之治天下也少則習之學長則材諸位爵祿以養其徳刑罰以威其惡故民曉於禮誼而恥犯其上成王行大誼平殘賊周公作禮樂以文之至於成康之隆囹圄空虛四十餘年此亦教化之漸而仁誼之流非獨傷肌膚之效也至秦則不然師申商之法行韓非之說憎帝王之道以貪狼爲俗非有文徳以教訓於下也誅名而不察實爲善者不必免而犯惡者未必刑也是以百官皆飾虛辭而不顧實外有事君之禮內有背上之心造僞飾詐趣利無恥又好用憯酷之吏賦斂亡度竭民財力百姓散亡不得從耕織之業羣盜並起是以刑者甚眾死者相望而姦不息俗化使然也故孔子曰導之以政齊之以刑民免而無恥此之謂也今陛下並有天下海內莫不率服廣覽兼聽極羣下之知盡天下之美至徳昭然施於方外夜郎康居殊方萬里說徳歸誼此太平之致也然而功不加於百姓者殆王心未加焉曾子曰尊其所聞則髙明矣行其所知則光大矣髙明光大不在於他在乎加之意而已願陛下因用所聞設誠於內而致行之則三王何異哉陛下親耕藉田以爲農先夙寤晨興憂勞萬民思惟往古而務以求賢此亦堯舜之用心也然而未云獲者士素不厲也夫不素養士而欲求賢譬猶不瑑玉而求文采也故養士之大者莫大呼太學太學者賢士之所關也教化之本原也今以一郡一國之眾對亡應書者是王道往往而絕也臣願陛下興太學置明師以養天下之士數考問以盡其材則英俊宜有得矣今之郡守縣令民之師帥所使承流而宣化也故師帥不賢則主徳不宣恩澤不流今吏旣亡教訓於下或不承用主上之法暴虐百姓與姦爲市貧窮孤弱冤苦失職甚不稱陛下之意是以陰陽錯繆氛气充塞羣生寡遂黎民未濟皆長吏不明使至於此也夫長吏多出於郎中中郎吏二十石子弟選郎吏又以富訾未必賢也且古所謂功者以任官稱職爲差非所謂積日累久也故小材𨿽累日不離於小官賢材𨿽未久不害爲輔佐是以有司竭力盡知務治其業而以赴功今則不然累日以取貴積久以致官是以廉恥貿亂賢不肖渾殽未得其眞臣愚以爲使諸列侯郡守二千石各擇其吏民之賢者歲貢各二人以給宿衛且以觀大臣之能所貢賢者有賞所貢不肖者有罰夫如是諸侯吏二十石皆盡心於求賢天下之士可得而官使也�得天下之賢人則三王之盛易爲而堯舜之名可及也毋以日月爲功實試賢能爲上量材而授官錄徳而定位則廉恥殊路賢不肖異處矣陛下加惠寬臣之罪令勿牽制於文使得切磋究之臣敢不盡愚

賢良策三

前人制曰蓋聞善言天者必有徵於人善言古者必有驗於今故朕垂問呼天人之應上嘉唐虞下悼桀紂寖微寖滅寖明寖昌之道虛心以攺今子大夫明於陰陽所以造化習於先聖之道業然而文采未極豈惑呼當世之務哉條貫靡竟統紀未終意朕之不明與聽若眩與夫三王之教所祖不同而皆有失或謂久而不易者道也意豈異哉今子大夫旣已著大道之極陳治亂之端矣其悉之究之孰之復之詩不云呼嗟爾君子毋常安息神之聽之介爾景福朕將親覽焉子大夫其茂明之對曰臣聞論語曰有始有卒者其惟聖人呼今陛下幸加惠畱聽於承學之臣復下明冊以切其意而究盡聖徳非愚臣之所能具也前所上對條貫靡竟統紀不終辭不別白指不分明此臣淺陋之罪也冊曰善言天者必有徵於人善言古者必有驗於今臣聞天者羣物之祖也故�覆包函而無所殊建日月風雨以和之經陰陽寒暑以成之故聖人法天而立道亦溥愛而亡私布徳施仁以厚之設誼立禮以導之春者天之所以生也仁者君之所以愛也夏者天之所以長也徳者君之所以養也霜者天之所以殺也刑者君之所以罰也繇此言之天人之徵古今之道也孔子作春秋上揆之天道下質諸人情參之於古考之於今故春秋之所譏災害之所加也春秋之所惡怪異之所施也書邦家之過兼災異之變以此見人之所爲其美惡之極乃與天地流通而往來相應此亦言天之一端也古者修教訓之官務以徳善化民民已大化之後天下常亡一人之獄矣今世廢而不修亡以化民民以故棄行誼而死財利是以犯法而罪多一歲之獄以萬千數以此見古之不可不用也故春秋變古則譏之天令之謂命命非聖人不行質朴之謂性性非教化不成人欲之謂情情非制度不節是故王者上謹於承天意以順命也下務明教化民以成性也正法度之宜別上下之序以防欲也修此三者而大本舉矣人受命於天固超然異於羣生入有父子兄弟之親出有君臣上下之誼會聚相遇則有耆老長幼之施粲然有文以相接歡然有恩以相愛此人之所以貴也生五穀以食之桑麻以衣之六畜以養之服牛乘馬圈豹檻虎是其得天之靈貴於物也故孔子曰天地之性人爲貴明於天性知自貴於物知自貴於物然後知仁誼知仁誼然後重禮節重禮節然後安處善安處善然後樂循理樂循理然後謂之君子故孔子曰不知命亡以爲君子此之謂也冊曰上嘉唐虞下悼桀紂寖微寖滅寖明寖昌之道虛心以攺臣聞聚少成多積小致巨故聖人莫不以晻致明以微致顯是以堯發於諸侯舜興呼深山非一日而顯也蓋有漸以致之矣言出於己不可塞也行發於身不可掩也言行治之大者君子之所以動天地也故盡小者大愼微者著詩曰惟此文王小心翼翼故堯兢兢日行其道而舜業業日致其孝善積而名顯徳章而身尊此其寖明寖昌之道也積善在身猶長日加益而人不知也積惡在身猶火銷膏而人不見也非明呼情性察呼流俗者孰能知之此唐虞之所以得令名而桀紂之可爲悼懼者也夫善惡之相從如景響之應形聲也故桀紂暴謾讒賊並進賢知隱伏惡日顯國日亂晏然自以如日在天終陵夷而大壞夫暴逆不仁者非一日而亡也亦以漸至故桀紂𨿽亡道然猶享國十餘年此其寖微寖滅之道也冊曰三王之教所祖不同而皆有失或謂久而不易者道也意豈異哉臣聞夫樂而不亂復而不厭者謂之道道者萬世亡獘獘者道之失也先王之道必有偏而不起之處故政有眊而不行舉其偏者以補其獘而已矣三王之道所祖不同非其相反將以救溢扶衰所遭之變然也故孔子曰無爲而治者其舜呼攺正朔易服色以順天命而已其餘盡循堯道何更爲哉故王者有攺制之名亡變道之實然夏上忠殷上敬周上文者所繼之救當用此也孔子曰殷因於夏禮所損益可知也周因於殷禮所損益可知也其或繼周者𨿽百世可知也此言百王之用以此三者矣夏因於虞而獨不言所損益者其道如一而所上同也道之大原出於天天不變道亦不變是以禹繼舜舜繼堯三聖相受而守一道亡救獘之政也故不言其所損益也繇是觀之繼治世者其道同繼亂世者其道變今漢繼大亂之後若宜少損周之文致用夏之忠者陛下有明徳嘉道湣世俗之靡薄悼王道之不昭故舉賢良方正之士論議考問將欲興仁誼之休徳明帝王之法制建太平之道也臣愚不肖述所聞誦所學道師之言�能勿失耳若乃論政事之得失察天下之息耗此大臣輔佐之職三公九卿之任非臣仲舒所能及也然而臣竊有怪者夫古之天下亦今之天下今之天下亦古之天下共是天下古亦大治上下和睦習俗美盛不令而行不禁而止吏亡姦邪民亡賊盜囹圄空虛徳潤艸木澤被四海鳳皇來集麒麟來遊以古準今一何不相逮之遠也安所繆盭而陵夷若是意者有所失於古之道與有所詭於天之理與試迹之古返之於天黨可得見乎夫天亦有所分予予之齒者去其角傅之翼者兩其足是以受大者不得取小也古之所予祿者不食於力不動於末是亦受大者不得取小與天同意者也夫已受大又取小天不能足而況人乎此民之所以囂囂苦不足也身寵而載髙位家溫而食厚祿因乘富貴之資力以與民爭利於下民安能如之哉是故眾其奴婢多其牛羊廣其田宅博其產業畜其積委務此而亡已以迫蹴民民日削月朘寖以大窮富者奢侈羨溢貧者窮急愁苦窮急愁苦而上不救則民不樂生民不樂生尙不避死安能避罪此刑罰之所以蕃而姦邪不可勝者也故受祿之家食祿而已不與民爭業然後利可均布而民可家足此上天之理而亦太古之道天子之所宜法以爲制大夫之所當循以爲行也故公儀子相魯之其家見織帛怒而出其妻食於捨而茹葵慍而拔其葵曰吾已食祿又奪園夫紅女利乎古之賢人君子在列位者皆如是是故下髙其行而從其教民化其廉而不貪鄙及至周室之衰其卿大夫緩於誼而急於利亡推讓之風而有爭田之訟故詩人疾而刺之曰節彼南山維石巖巖赫赫師尹民具爾瞻爾好誼則民鄕仁而俗善爾好利則民好邪而俗敗由是觀之天子大夫者下民之所視效遠方之所四面而內望也近者視而放之遠者望而效之豈可以居賢人之位而爲庶人行哉夫皇皇求財利常恐乏匱者庶人之意也皇皇求仁義常恐不能化民者大夫之意也易曰負且乘致寇至乘車者君子之位也負擔者小人之事也此言居君子之位而爲庶人之行者其禍患必至也若居君子之位當君子之行則捨公儀休之相魯亡可爲者矣春秋大一統者天地之常經古今之通誼也今師異道人異論百家殊方指意不同是以上亡以持一統法制數變下不知所守臣愚以爲諸不在六藝之科孔子之術者皆絕其道勿使並進邪辟之說滅息然後統紀可一而法度可明民知所從矣

應詔陳言疏

晉傅咸陛下處至尊之位而修布衣之事親覽萬機勞心日昃在昔帝王躬自菲薄以利天下未有踰陛下也然泰始開元以曁於今十有五年矣而軍國未丰百姓不贍一歲不登便有菜色者誠由官眾事殷復除猥濫蠶食者多而親農者少也臣以頑�謬近職每見聖詔以百姓饑饉爲慮無能云補伏用�恧敢不自竭以對天問舊都督有四今並監軍乃盈於十夏禹敷土分爲九州今之刺史幾向一倍戶口比漢十分之一而置郡縣更多空校才門無益宿衛而虛立軍府動有百數五等諸侯復坐置官屬諸所寵給皆生於百姓一夫不農有受其饑今之不農不可勝計縱使五稼普收僅足相接暫有災患便不繼贍以爲當今之急先並官省事靜事息役上下用心惟農是務也

申飭刑政令

梁武帝永元之季幹維落紐政實多門有殊衛文之代權移於下事等曹恭之時遂使閹尹有翁媼之稱髙安有法堯之旨鬻獄販官錮山護澤開塞之機奏成小醜直道正義擁抑彌年懷冤抱理莫知誰訴姦吏因之筆削自已豈直賈生流涕許伯哭時而已哉今理運惟新政刑得所矯革流獘實在玆日可通檢尙書眾曹東昏時諸諍訟失理及主者淹停不時施行者精加訊辧依事議奏

垂衣治天下賦以聖理無爲道光前古爲韻唐白行簡天眷唐帝恭承永命守無事爲至徳彰不言爲大令當寧而百蠻自賓垂衣而八極居正當書軌以混合系祖宗而作聖治契無外人羞有爲戴北極以定位比南山而不移皇皇焉儼六服以禦燭燭焉虛四聰而聽卑備其文火龍回帶以如動藏乎用天地成功而不知與區夏再造俾古今同道靜以虛襟固其大寶儲精而云郁冠蓋恭已而耀生黼藻故能追軒皇躡陶唐文物周衛邦家有光颯祥雲乎五彩蟠瑞气於六章豈徒具飾乎領袖亦以權量乎圓方是知垂拱者古之難委裘者聖之旨蓋與神合寧將智使不然何以酌天心安地紀一家之大無煩車馬以巡遊九重𨿽深盡見山川之疆理所尙者形神不拘淸靜爲徒體安以一襲道洽於三無俟時不在於顚倒致美何傷乎曳婁於時天淨泰階城開外戶應星精以列將動嶽神而生輔楚制者分閫而守封縫掖者坐帷而論古纊未周而如挾衮有闕而咸補徳旣昌焉不亦宜然蔩出豈勞於問歷山呼無待於卜年凝旒而惠澤潛布斂衽而皇風靡前與三五爭步驟微臣亦迷其後先

決壅蔽策

白居易臣聞國家之患患在於臣之壅蔽也壅蔽之由由生於君之好欲也蓋欲見於此則壅生於彼壅生於彼則亂作其間歷代有之可略言耳昔秦二世好佞趙髙飾諛之言以壅之周厲好利榮夷公陳聚斂之計以壅之殷辛好音師涓作靡靡之樂以壅之周幽好色褒人納艷妻以壅之齊桓好味易牙蒸首子以壅之𨿽所好不同同歸於壅也所壅不同同歸於亂也故曰人君無見其意將爲下餌蓋謂此矣然則明王非無欲也非無壅也蓋有欲則節之有壅則決之節之又節之以至於無欲也決之又決之以至於無壅也其所然者將在乎靜思其故動防其微故聞甘言則慮趙髙之諛進於側矣見厚利則慮榮夷公之計陳於前矣聽新聲則慮師涓之音誘於耳矣顧艷色則慮褒氏之女感於目矣嘗異味則慮易牙之子入於口矣夫如是安得不晝夜慮之寤寐思之立則見其參於前行則想其隨於後自然兢兢業業日愼一日使左不知其所欲右不知其所好𨿽欲壅蔽其可得乎此明王節欲決壅之要道也

不勞而理策

前人問方今勤卹憂勞夙夜不怠而政教猶缺懲勸未行何則上古之君無爲而理令不嚴而肅教不勞而成何施何爲得至於此臣聞三王之爲君也無常心以天下之心爲心五帝之爲君也無常欲以百姓之欲爲欲順其心以出令則不嚴而理因其欲以設教則不勞而成故風號無聞而人從刑賞不施而人服三五所以無爲而天下理者由此道也後代反是故不及者遠焉臣請以三代已後之事言之臣聞後代之天下三五之天下也後代之人三五之人也後代之位三五之位也居其位得其人有其天下而不三五者何哉臣竊驚怪之然亦粗知其由矣豈不以己心爲心抑天下以奉一人之心也以己欲爲欲咈百姓以從一人之欲也苟或心與道未合政與欲並行得失交爭利害相半如此則𨿽宵衣旰食勞體厲精才可以致小康不足以弘大道故出令而吏或犯設教而人敢違刑𨿽明而寡懲賞𨿽厚而鮮勸此由舍人而從己勸何畏乎是以勤多而功少也伏惟陛下去彼而取此執古禦今以三五之心爲心則政教何憂乎不洽以億兆之欲爲欲則懲勸何畏乎不行政教洽則不殷憂而四海寧懲勸行則不勤勞而萬人化此由捨己而從眾是以事半而功倍也臣又聞太宗文皇帝嘗曰朕𨿽不及古然以百姓心爲心臣以爲致貞觀之理者由斯一言始也伏願陛下從而鑑之嗣而行之則天下幸甚

致平和復雍熙策

前人問今欲感人心於和平致王化於朴厚何思何念得至於斯臣聞政不念今則人心不能交感道不思古則王化不能流行將欲感人心於和平則在乎念今而已伏惟陛下知人安之至難也則念去煩擾之吏愛人命之至重也則念黜苛酷之官卹人力之易罷也則念省修葺之勞憂人財之易匱也則念減服禦之費懼人之有餒也則念薄麥禾之稅畏人之有寒也則念輕布帛之徵慮人之有愁苦也則念節聲樂之娛恐人之有怨曠也則念損嬪嬙之數故念之又念之則人心交感矣感之又感之則天下和平矣將欲致王化於雍熙則在乎思古而已伏惟陛下仰羲軒之道也則思興利而除害侔唐虞之聖也則思明目而達聰師夏禹之徳也則思泣罪而卹人法殷湯之仁也則思祝网而愛物鑑漢之盛也則思罷露臺而海內流化觀周之興也則思葬枯骨而天下歸心弘貞觀之理則思聞房魏之讜議以致升平嗣開元之政也則思得姚宋之嘉謀而臻富壽故思之又思之則王化流行矣行之又行之則天下雍熙矣

政必成化必至策

前人問先王之教布在方冊事𨿽易舉政則難成豈文之空垂將行之未至思臻其極佇質所疑夫欲使政必成化必至者無他焉在陛下敬始愼終之所致耳臣聞先王之訓不徒言也先王之教不虛行也淺行之則小理深行之則大和淺深大小之應其猶影響矣然則天下至廣王化至大增減損益難見其形是以政之損者𨿽不見其日損必有時而亂也教之益者𨿽不見其日益必有時而理也陛下但推其誠勤其政敬其始愼其終日用而不知自臻其極此先王終日所務者也終日所存者也不可月會其教化之淺深歲計其風俗之厚薄焉臣又聞易曰聖人久於其道而天下化成詩曰靡不有初鮮克有終此言王者之教待久而成也王者之化待終而至也陛下誠而久之敬而終之則何慮政不成而化不至乎

論保天下之志

李徳裕有天下者必有保天下之志然後王業可興有一國者必有保一國之志然後霸道可立蓋志者气之帥而事功之所基也有志主於中然後見於外者必求所以保之之人而賢材於此乎進用必圖所以保之之具而政事於此乎修舉人民在所拊循之而害民者必除土地在所固守之而侵地者必卻隨其所保之大小而大以王小以霸則其志之不同也至於懦而無立志竊竊然惟以保身爲計賢材政事土地人民皆莫之卹則豈獨不能保天下及一國𨿽欲保身亦不可得矣昔日武王助上帝以寵綏四方有罪無罪不敢有越厥志一人衡行於天下武王恥之故能一怒而安天下之民豈非有保天下之志哉由武王推之則後之創業中興凡能興帝王之業於天下者皆其志足以保天下者也昔者齊小白曰先公優笑在前賢材在後國家不日引不月長吾恐宗廟之不掃除而社稷之不血食故相管仲而授之以政豈非有保一國之志哉由齊小白推之則後之裂土分民凡能立霸道於其國者皆其志足以保一國者也至隋陳之主則不然煬帝繼體守成荒淫失度偸取目前之逸盜賊滿天下而不知也嘗引鏡自照曰此好頭項誰將斬之其後卒有江都之禍陳叔寶據有江左不卹政事隋師伐之國危矣乃曰吾自有計遂與妃嬪同入於井其志如此身且不保而況能保天下及其國哉由是推之則古之亡天下與失國者槪可見矣夫志小者不可以語大志近者不可與謀遠志錐刀之利者不足與論萬全之儲志藜藿之食者不足與議太牢之味而況於天下國家安危存亡之至計哉書曰予告汝於難若射之有志又曰功崇惟志射無志則不能以中的士無志則不能以崇功有天下國家者無志則不足以保民嗚呼君人者尙志取其所先務也

金鏡賦以聖人握之以臨天下爲韻

韋模當大哉唐之爲盛授寶歷兮握金鏡禦乾符兮秉坤政順四時以立法侔上帝而作聖其徳惟新其照惟均金也者取剛克以成質鏡也者取淸明之在身染之無污磨而不燐守淸淨以自立形大小而各陳是故傅咸擬之於良史莊氏比之於至人懿夫不鼓不鑄匪雕匪斫堅貞爲義同匪石以居心溥博其功異明珠之在握見而後信動必先覺細察毫芒遠包海嶽處明難疲居昏不濁含淸輝於寂默體元化以希夷有以取象無得可持𨿽每分於動息終不渾於妍媸斯實百王之道也可以三光而揭之原夫司契之君端拱而理北辰定位南面恭己微其道之有孚必心鏡之爲始何彊名於此意帝試言其所以豈非體合沖漠功優照臨苟遇物而必覽信緣情之可任皎皎團月旣昏曉而常潔沈沈精彩豈塵垢之能侵作此鏡焉生於化權無形象以流賞有光華而克全淸明象水廣大配天討之不窮隨五行而往復韜之無際假六气以周旋則知守寶者持之罔捨於以宣化源統天下如是三皇之與五帝較我徳之殊寡

握金鏡賦以聖人執持照臨寰宇爲韻

王棨至明者莫尙乎金鏡可類者莫先於聖心旣施之於日用如握此以君臨有象必昭含萬靈於睿聖無幽不燭若百煉於宸襟稽夫�气於無形成功於至妙苟取諭於在掌詎有疲於屢照外發皇明中凝徳耀克符磨瑩之體允�提攜之要故能洞達千里髙臨兆人尋元而光彩盈手考理而貞明在身𨿽跂行喙息之微形容無隱信率土普天之士肝膽俱陳莫不深貯乾坤大極區宇誠非出匣以斯舉詎謂臨臺而下取潔澈在心深沈似古笑飛鵲以將繞鄙芳菱而欲吐懿夫皎皎斯在兢兢自持異樞衡之是秉見藻鑑之無私所以辧愚知洞華夷豈惟分大小別妍媸塵垢不染英明在玆魑魅於焉而遠矣姦邪無所以藏之是知縣魏宮者難侔掛秦臺者莫及詎端拱而見捨諒臨朝而盡執孕玉燭以光動寫珠庭而影入蓋以持察羣品非窺聖顏迥出聲身之表如存指掌之間事異軒皇得元珠於物外功逾羲叔禦白日於人寰宜乎永保淸平長稱明聖當宣室以潔朗逗皇圖而輝映臣知六五帝而四三皇實由握乎斯鏡

人鏡賦以主聖臣忠道光貞觀爲韻

闕名金爲鏡兮其鑑則明人爲鏡兮其象則精彼有取其昭燭我方致乎和平廣霽而磨礱旣至酌獻而邦家以貞懸於心則四聽常朗置於握而萬方不傾惟賢任賢自聖傳聖守之則通幽洞冥執之乃窮理盡性致和樂功逾止水之平徵古今道光仁壽之境比璇樞以潛運掛靈臺而韜映是委照以無疲每含光而不競無鑑於水自視於人曷容華之自飾惟道徳之所親功匪勤於鎔範義將協於君臣斯乃至寶載光皇道辧物數之紛紛洞晦冥之杲杲放之可包乎海嶽捲之可盈乎懷抱煥乎發蒙皎若晴空光甚鑑兮塵不能翳徳若容兮物莫能充以是爲臣則獻可替否以是爲鏡則進思盡忠斯爲理兮化洽斯爲鏡兮照窮惟賢聖之光贊含英華而不散執一法而不回仰十齡而殊觀貞明而翹楚角逐皎潔而羣邪冰泮玆鏡也克念則正罔念則荒播無疆以垂範披六幽而散光燭明明而洞洞歷久久而煌煌聖作物睹鏡淸寰宇驗成敗之原知榮辱之主我鏡在徳會無盤龍之雕我鏡在心自有山雞之舞若然則皇唐邁徳於陶唐吾君齊聖於文祖

治道部藝文二

無爲而治論

宋文彥博臣頃因奏事親聞徳音謂古稱無爲而治者必當先有爲而致無爲臣𨿽卽時仰對曰虞舜垂衣而治者亦皆先有爲而後無爲誠如聖意退而伏思曰陛下有堯舜求治之心而臣愚無�夔致君之術夙夜慚懼啟處不遑又以奏對之際蹇訥未周謹尋前典所述虞舜之徳著於簡牘仰塵覽觀庶幾愚忠上裨聖政仲尼曰無爲而治者其舜也與夫何爲哉恭己正南面而己先儒之解以謂任官得其人故無爲而治考於虞書則舜之始也流共工於幽州以其心狠貌恭足以惑世也放歡兜於崇山以其掩義隱賊黨於共工也竄三苗於三危以其貪冒食貨崇侈不才也殛鯀於羽山以其頑嚚傲狠治水無功也四罪而天下咸服玆所謂去邪不疑而罰當其罪也於是詢四嶽以謀政事辟四門以求眾賢明四目達四聰以廣四聽於天下命禹作司空以平水土棄爲后稷以播百谷契作司徒以敷五教�陶作士以典五刑垂作共工益作朕虞伯夷作秩宗以典三禮夔典樂以教冑子龍作納言出納朕命惟允旣命以官因戒敕之曰各恭其職乃能立天下之功然後三載考績三考黜陟幽明庶績咸熙玆所謂任賢勿貳而官得其人也夫明四目達四聰去四凶命庶官其勤至矣得不謂之先有爲乎及夫庶績熙天下服垂衣裳正南面而已得不謂之後無爲乎臣究觀經史之載舜之至徳也有大功二十舉十六相去四凶也十六相謂八元八凱稷契�夔之倫去四凶則朝廷無姦邪之黨舉十六相則左右皆賢者之輔如是而天下不治者未之有也故後世聖帝明王莫不勞於求賢而逸於致治勞於求賢則先有爲也逸於致治則後無爲也恭以陛下紹祖宗之丕基行堯舜之至化黜邪遠佞去四凶之志也求賢審官舉十六相之意也然而一日萬務尙勞宵旰玆乃臣愚不稱職之效也臣以爲方今之務正在謹守祖宗之成法使爵賞刑罰不失其當耳爵賞當則姦邪無功者不敢僥幸而希進刑罰當則貴近有罪者不敢請求而苟免綱紀正而朝廷尊號令行而天下服如此則陛下髙拱穆淸之中而與虞舜比隆而下視三代之盛矣

聖人抱一爲天下式賦

範仲淹巍巍聖人其教如神抱一而萬機無事爲式而庶匯有倫秉乎天得之樞羣氓作則立乃道生之化八表還淳老氏有云聖皇無失保寰中而可久率天下而守一蓋以一之妙也冠四大而彊名式之用焉正萬靈而咸秩莫不冥符妙有�合虛無察察之機悉去淳淳之理誕敷於以見淸淨而不擾於以見易簡而不逾遵黃帝之求珠我眞未喪契莊生之齊物我化皆孚無臭無聲是則是效包自然之禮樂畜無親之仁孝去奢去泰惟存至道之精自西自東咸被不言之教豈不以一者道之本式者治之筌苟能持於罔象自可制於普天亦若大衍攸虛爲四營之本也太陽無二作七政之首焉豈比夫昧於希夷煩其用捨滋彰之法著矣衝寂之遠也曷若我靜守權輿克寧華夏執此惟精之旨得自窈冥俾諸咸有之風播於上下大矣哉上徳不徳無爲而爲保谷神而不宰育芻狗以何私政復結繩罔有二三之令理惇執契自爲億兆之規今我後超五帝之功邁三王之徳化育而四時爲柄恭默而萬邦承式故得兆人熙熙登春臺而躋壽域

堯舜率天下以人賦

前人穆穆虞舜巍巍帝堯伊二聖之仁化致四海之富饒協和萬邦蓋安人而爲理肆覲羣後但復禮以居朝當其如天者堯繼堯者舜守位而時旣相接行仁而性亦相近內睦九族善鄰之志咸和外黜四凶有勇之風遐振聰明作聖浚哲如神一則命羲和而欽歷象一則舉稷契而演絲綸孰謂各行其道但見同致於仁謗木設時惻隱之情旁達燻弦奏處生成之惠皆臻民保淳和政無譎詐實博施而可大亦無爲而多暇茅茨何恥方不富以爲心璇璣有倫惟罕言而自化故得兆民就日萬國慕膻誠同心而同徳又何后而何先水沴久憂曷三月而違也朝綱歷試非一日而用焉然則帝者民之宗焉仁者教之大也帝居大於域內仁爲表於天下諮詢四嶽何異樂山之情統禦八元允謂長人之美夫五帝之最百王之宗物無不遂賢無不從於以見昭徳於文思於以見播美於溫恭殊途同歸皆得其垂衣而治上行下效終聞乎比屋可封大哉光宅無私文明由己稽陶唐之道法有虞之理是則萬匯熙熙咸頌聲而作矣

體仁足以長人賦

前人聖人受天命體幹文旣克仁而是務遂長人而不羣法元善之功可處域中之大奉博施之徳宜爲天下之君原夫易象洞分乾元光啟謂元之徳也莫大乎始生之道生之善也莫若至仁之體所以法而用也旣不由幹事之貞體以長焉又不預亨嘉之禮君子乃時法斯道力行乎仁侔剛健之克著致惻隱以昭陳惇惠愛以爲心首出庶物得慈和而示化利見大人莫不與合化權潛符天造蓋本生成之體益見尊崇之道安仁爲念我則俯視於黎氓克己存誠我則上居於大寶豈不以體其仁則物皆尊戴居其長則民咸悅隨君非仁則曷享於推戴人非長則寧致於淳熙詎三月之違焉道之行也致一國之興矣人皆仰之足可以首四徳以居斯冠兆人而在彼不曰仁何以見爲生之妙不曰長何以見居上之美故得萬民以濟咸承煦育之恩百姓不知盡荷發生之理不然何以握圖在上禦宇居尊侔乾道之罔息酌仁恩而不煩念玆爲器之人未足與議審彼樂山之士始可與言方今道化惟微神功至廣用乾剛而不紊奉仁道而不爽所以吾皇體斯道而禦寰中故是尊而是仰

用天下心爲心賦

前人至明在上無遠弗賓得天下爲心之要示聖王克己之仁政必順民蕩蕩洽大同之化禮皆從俗熙熙無不獲之人當其治國牧民代天作主敷至治於四海遂羣生於九土以爲肆予一人之意則國必傾危伸爾萬邦之懷則人將鼓舞於是審民之好惡察政之否臧有疾苦必爲之去有災害必爲之防苟誠意從乎億姓則風化行乎八荒如天聽卑兮惟大若水善下兮孰當彼懼煩苛我則崇簡易之道彼患窮夭我則修富壽之方夫如是則愛將眾同樂與人共徳澤浹於民庶仁聲播於雅頌通天下之志靡靡而風從盡萬物之情忻忻而日用豈不以虛己之謂道適道之謂權下有所欲吾何可專一應萬而誠至寡治眾而功宣堯舜則捨己從人同底於道桀紂則以人從欲自絕於天必也重乎安危明夫用捨弗凝滯於物我可並包於夷夏賾老氏之旨無欲者觀道妙於域中稽夫子之文虛受者感人和於天下若然則其化也廣其智也深不以己欲爲欲而以眾心爲心達彼羣情侔天地之化育洞夫民隱配日月之照臨方今穆穆虛懷巍巍恭己視以四目而明乎中外聽以四聰而達乎遠邇噫何以致聖功之然哉從民心而已矣

本論

歐陽修天下之事有本末其爲治者有先後堯舜之書略矣後世之治天下未嘗不取法於三代者以其推本末而知所先後也三王之爲治也以理數均天下以爵地等邦國以井田域民以職事任官天下有定數邦國有定制民有定業官有定職使下之供上勤而不困上之治下簡而不勞財足於用而可以備天災也兵足以禦患而不至於爲患也凡此具矣然後飾禮樂興仁義以教道之是以其政易行其民易使風俗淳厚而王道成矣𨿽有荒子孱孫繼之猶七八百歲而後已夫三王之爲治豈有異於人哉財必取於民官必養於祿禁暴必以兵防民必以刑與後世之治者大抵同也然後世常多亂敗而三王獨能安全者何也三王善推本末知所先後而爲之有條理後之有天下者孰不欲安且治乎用心益勞而政益不就諰諰然常恐亂敗及之而輒以至焉者何也以其不推本末不知先後也當今之務眾矣所當先者五也其二者有司之所知其三者則未之思也足天下之用莫先乎財系天下之安危莫先乎兵此有司之所知也然財丰矣取之無限而用之無度則下益屈而上益勞兵彊矣而不知所以用之則兵驕而生禍所以節財用兵者莫先乎立制制已具備兵已可使財已足用所以共守之者莫先乎任人故均財而節兵立法以制之任賢以守法尊名以厲賢此五者相爲用有天下者之當務當今之世所先而執事者之所忽也今四海之內非有亂也上之政令非有暴也天時水旱非有大故也君臣上下非不和也以晏然至廣之天下無一間隙之端而南裔敢殺天子之命吏西裔敢有崛彊之王北裔敢有抗禮之帝者何也生齒之數日益眾土地之產日益廣公家之用日益急四裔不服中國不尊天下不實者何也以五者之不備故也請試言其一二方今農之趨耕可謂勞矣工商取利乎山澤可謂勤矣上之徵賦榷易商利之臣可爲纖悉而無遺矣然一遇水旱如明道景佑之間則天下公私乏絕是無事之世民無一歲之備而國無數年之儲也以此知財之不足也古之善用兵者可使之赴水火今廂禁之兵有司不敢役必不得已而暫用之則謂之借倩彼兵相謂曰官倩我而官之文符亦曰倩夫賞者所以酬勞也今以大禮之故不勞之賞三年而一徧所費八九百萬有司不敢緩月日之期兵之得賞不以無功知愧乃稱多量少比好嫌惡小不如意則羣聚而呼持梃欲擊天子之大吏無事之時其猶若此以此知兵驕也夫財用悉出而猶不足者以無定數也以兵之敢驕者以用之未得其術以此知制之不立也夫財匱兵驕法制未一而莫有奮然忘身許國者以此知不任人也不任人者非無人也彼或挾材蘊知特以時方惡人之好名各藏畜收斂不敢奮露惟恐近於名以犯時人所惡是以人人變賢爲愚愚者無所責賢者被譏疾遂使天下之事將弛廢而莫敢出力以爲之此不尙名之獘者天下之最大患也故曰五者之皆廢也前日五代之亂可謂極矣五十三年之間易五姓十三君而亡國被弒者八長者不過十餘歲甚者三四歲而亡夫五代之主豈皆愚者耶其心豈樂禍亂而不爲長久之計乎顧有力不能爲者時也當是時也東有汾晉西有岐蜀北有彊寇南有江淮閩廣吳越荊潭天下分爲十三四四面環之以至狹之中國又有叛將彊臣割而據之其君天下者類皆爲國日淺威徳未洽彊君武主力而爲之僅以自守不幸孱子懦孫不過一再傳而復亂敗是以養兵如兒子之啖虎狼尢恐不爲用尙何敢制以殘敝之民人瞻無訾之徵賦頭會箕斂猶恐不足尙何曰節財以富民天下之勢方若敝廬補其奧則隅壞整其桷則棟傾支撐扶持苟存而已尙何暇法象規員矩方而爲制度乎是以兵無制用無節國家無法度一切苟且而已今宋之爲宋八十年矣外平僭亂無抗敵之國內削方鎭無彊叛之臣天下爲一海內晏然爲國不爲不久天下不爲不廣也語曰長袖善舞多財善賈言有資者其爲易也方今承三聖之基業據萬乘之尊名以有四海一家之天下盡大禹貢賦之地莫不內輸惟上之所取不可謂乏財六尺之卒荷戈勝甲力彀五石之弩彎二石之弓者數百萬惟上制而令之不可謂乏兵中外之官居職者數千員官三班吏部常積者又數百三歲一詔布衣而應詔者萬餘人試禮部者七八千惟上之擇不可謂乏賢民不見兵革於今幾四十年矣外振兵武內修法度惟上之所爲不可謂無暇以天子之慈聖仁儉得一二明智之臣相與而謀之天下積聚可如文景之富制禮作樂可如成周之盛奮發威烈以耀名譽可如漢武帝唐太宗之顯赫論道徳可興堯舜之治然而財不足用於上而下已獘兵不足威於外而敢驕於內制度不可爲萬世法而日益叢雜一切苟且不異五代之時此甚可嘆也是所謂居得致之位當可致之時又有能致之資然誰憚而久不爲乎

應詔論體要

司馬光臣準禦史臺牒伏奉四月二十日詔�傳曰近臣盡規以其榮恥休戚與上同也今在此位者視朕過失與朝廷政事之闕默而不言乃或私議竊嘆若以其責爲不在已夫豈皆習見成俗以爲當然其亦有含章懷寶待唱而發者也今百度隳弛風俗偸惰薄惡異譴告不一此誠忠賢助朕憂惕以刱制攺法救獘除患之時宜令侍從官自今視朕過失與朝廷政事之闕無有巨細各具章奏極言無隱噫言善而不用朕有厥咎道之而弗言爾爲不恭朕將用此考察在位所以事君之實明黜陟焉臣以駑下之材自仁宗皇帝時蒙擢在侍從服事三朝恩隆徳厚隕身喪元不足爲報𨿽訪問所不及猶將披肝瀝膽以效其區區之忠況聖意采納之勤督責之嚴諄諄如此臣敢營私避怨匿情愛己不爲陛下別白當今之切務庶幾少補萬分之一耶臣聞爲政有體治事有要自古聖帝明王垂拱無爲而天下大治者凡用此道也何謂爲政有體君爲元首臣爲股肱上下相維內外相制若网之有綱絲之有紀故詩云勉勉我王綱紀四方又云愷悌君子四方之綱古之王者設三公九卿二十七大夫八十一元士以綱紀其內設方伯州牧卒正連帥屬長以綱紀其外尊卑有序若身之使臂臂之使指莫不率從此爲政之體也何謂治事有要夫人智有分而力有涯以一人之智力兼天下之眾務欲物物而知之日亦不給矣是故尊者治眾卑者治寡治眾者事不得不約治寡者事不得不詳約則舉其大詳則盡其細此自然之勢也益稷曰元首明哉股肱良哉庶事康哉言君明則能擇臣臣良則能治事也又曰元首叢脞哉股肱惰哉萬事墮哉言君親細務則臣不盡力而事廢壞也立政曰文王罔攸兼於庶言庶獄庶愼惟有司之牧夫是訓用違庶獄庶愼文王罔敢知於玆言文王擇有司而任之其餘皆不足知也康誥曰庸庸祗祗威威顯民言文王用其可用祗其可祗刑其可刑專明此道以示民也是故王者之職在於量材任人賞功罰罪而已苟能謹擇公卿牧伯而屬任之則其餘不待擇而精矣謹察公卿牧伯之賢愚善惡而進退誅賞之則其餘不待進退誅賞而治矣然則王者所擇之人不爲多所察之事不爲煩此治事之要也臣竊見陛下日出視朝繼以經席將及日中乃還宮禁入宮之後竊聞亦不自閒省閱天下奏事羣臣章疏逮至昏夜又禦灼火研味經史博覽羣書𨿽中宗髙宗之不敢荒寧文王日昃不暇食臣以爲不能及也然自踐祚以來孜孜求治於今三年而功業未著者殆未得其體要故也祖宗創業垂統爲後世法內則設中書樞密院禦史臺三司審官審刑等在京諸司外則設轉運使知州知縣等眾官以相統禦上下有敍此所謂綱紀者也今陛下好使大臣奪小臣之事小臣侵大臣之職是以大臣解體不肯竭忠小臣諉上不肯盡力此百官所以弛廢而萬事所以隳頹者也而陛下方用爲致治之本此臣之所大惑也臣微賤不得盡知朝廷之事且以耳目所接近日數事臣所知者言之其餘陛下可以類求也昔漢文帝問陳平天下一歲決獄及錢谷出入幾何平曰陛下卽問決獄責廷尉問錢谷責治粟內史必也使卿大夫各得任其職此乃宰相事也若平者可謂能知治體矣今之兩府皆古宰相之任也中書主文樞密主武若乃百官之長非其人刑賞大政失其宜此兩府之責也至於錢谷之不充條例之不當此三司之事也陛下苟能精選曉知錢谷憂公忘私之人以爲三司使副判官諸路轉運使各使久其任以盡其能有功則進無功則退名不能亂實僞不能亂眞安民勿擾使之自富處之有道用之有節何患財利之不丰哉今乃使兩府大臣悉取三司條例別置一局聚文士數人與之謀議攺更制置三司皆不與聞臣恐所攺更者未必勝於其舊而徒紛亂祖宗成法考古則不合適今則非宜吏緣爲姦農桑失業數年之後府庫耗竭於上百姓愁困於下眾心離駭將不復振矣且兩府於天下之事無所不總若百官之職皆使兩府治之則在上者不勝其勞而在下者爲無所用矣又監牧使主養馬四園苑主課利今乃使監牧使不屬羣牧司四園苑不屬三司提舉司則在下者各得專權自恣而在上者爲無所用矣陛下方欲納天下於大治而使百官在上者不委其下在下者不稟其上能爲治乎若此之類者竊恐未得其體也凡天下之事在一縣者當委知縣在一州者當委知州在一路者當委之轉運使在邊鄙者當委之將帥然後事乃可集何則久在其位識其人情知其物宜賞罰之權足以休戚所部之人使之信服故也今朝廷每有一事不委之將帥監司守宰使之自爲方略責以成效而施其刑賞常好別遣使者銜命奔走旁午於道所至徒有煩擾之獘而於事未必有益不若勿遣之爲愈也夫事之利害吏之能否皆非使者所能素知臨事詢采於人所詢者或遇公明忠信之人猶僅能得其一二或遇私暗姦險之人是非爲之倒置矣此二者交集於前而使者不能猝辧也是以往往害事而少能爲益非將帥監司守宰皆賢而使者皆愚也累歲之講求與一朝之議論積久之采察與目前之毀譽精粗祥略其勢不同故也其有居官累歲而不知利害臨人積久而不知能否或𨿽知利害而不能變更𨿽知能否而不能黜陟此乃愚昧私曲之人朝廷當察而去之更擇賢者以代其位不當數遣使者擾亂其間使不得行其職業也又庸人之情苟策非己出則媢疾沮壞惟恐其成官吏若是者十常五六借使使者所規畫曲盡其宜在彼之日當其職之人已怏怏不悅不肯同心以助其謀協力以成其事曰朝廷自遣專使治之我何敢與知及返命之日彼必敗之於後曰使者旣謀而授我我今竭力而成之功悉歸於首謀之人我何有哉此所以謂不若毋遣使者而屬任當職之人爲愈也夫使者所以通遠邇之情固不可無今之轉運使卽古使者之任苟得人而委之賢於蹔遣使者遠矣若監司自爲姦慝貪縱或有所隱蔽欺罔或爲部內之人所訟或所謀畫之事未得其宜朝廷欲察其罪惡審其虛實判其曲直決其是非然後別遣使者按之若察得其實監司有罪則當刑不才則當廢豈有但已者也今每有一事朝廷輒自京師遣使者往治之是在外之官皆無所用也使者旣代之治事而當職之人亦無所刑無所廢是只使拱手旁觀偸安竊祿者矣若此之類臣竊恐似未得其體也今朝廷之士左右之臣皆曰陛下聰明剛斷威福在己太平之功可指日而致臣愚竊獨以爲未也臣聞古之聖帝明王聞人之言則能識其是非故謂之聰觀人之行則能察其邪正故謂之明是非旣辧邪正旣分姦不能惑佞不能移故謂之剛取是而捨非誅邪而用正確然無所疑故謂之斷誅一不善而天下不善者皆懼故謂之威賞一有功而天下有功者皆喜故謂之福今陛下聰明剛斷則誠體之矣欲收威福之柄則誠有其志矣然於所以爲之之道尙或有所未盡故臣以爲太平之功未可期也夫帝王之道當務其遠者大者而略其近者小者國之大事當與公卿議之而不當使小臣參之四方之事當委牧伯察之而不當使左右覘之儻公卿牧伯尙不能擇賢者而任之小臣左右獨能得賢者而使之乎若苟爲不賢則險詖私謁無不爲已今陛下好於禁中出手詔指揮外事非公卿所薦舉牧伯所糾劾或非次遷官或無故廢罷外人疑駭不知所從此豈非朝廷之士左右之臣所謂聰明剛斷威福在己者耶陛下聞其言而信之臣竊以爲過矣夫公卿所薦舉牧伯所糾劾或謂之賢者而不賢謂之有罪而無罪皆有迹可見責有所歸故不敢大爲欺罔若姦臣密白陛下令陛下自爲聖意以行之則威福集於私門而怨謗歸於陛下矣安得謂之威福在陛下耶且陛下向時中詔所指揮者率非大事至於兩禁美官邊藩將帥省府職任諸路監司此皆眾人之所希求治亂之所系屬當除授之際竊恐未必一一出聖志也若乃姦邪貪猥之人陛下所明知而黜去者或更攺官而升資或不久復進用然則威福之柄果不在陛下而陛下偶未之思也以此觀之面譽陛下聰明剛斷威福在己太平可立致者非愚則諛不可不察也陛下必欲威福在己曷若謹擇公卿大臣明正忠信者畱之愚昧阿私者去之在位者旣皆得其人矣然後凡舉一事則與之公議於朝使各言其志陛下淸心平慮擇其是者而行之非者不能復奪也凡除一官亦與之公議於朝使各舉所知陛下淸心平慮擇其賢者而用之不肖者不能復爭也如此則謀者舉者𨿽在公卿大臣而行之用之皆在陛下安得謂之威福不在己耶此之不爲而顧彼之久行臣竊恐似未得其要也夫三人羣居無所統一不散則亂是故立君以司牧之羣臣百姓勢均力敵不能相治故從人君決之人君者苟不爲決從誰決之乎夫人心不同如其面焉國家凡舉一事朝野之人必或以爲是或以爲非凡用一人必或以爲賢或以爲不肖此固人情之常自古而然不足怪也要在人主審其是非取是而捨非則安榮取非而捨是則危辱此乃安榮危辱之所以分也是以聖王重之故博謀羣臣下及庶人然而終決之者要在人君也古人有言曰謀之在多斷之在獨謀之多故可以觀利害之極致斷之獨故可以定天下之是非若知謀而不知斷則羣下人人各欲逞其私志斯衰亂之政也詩云謀夫孔多是用不集發言盈庭誰敢執其咎如匪行邁謀是用不得於道哀哉爲匪先民是程匪大是經維邇言是聽維邇言是爭如彼築室於道謀是用不潰於成此言周室之臣不知先王之道務爭近小之事人君不能定其可否而事終無成也漢世國家有大典禮大政令大刑獄大徵伐必下公卿大夫博士議郎議其議者固不能一心有參差不齊者矣於是天子稱制決之曰丞相議是或曰廷尉當是而羣下厭然無有不服者矣今陛下聽羣臣各盡其情以議事此誠善矣然終不肯以聖志裁決遂使羣臣有尙勝者以巧文相攻辯口相擠至於再至於三互相反復無有限極臣愚深恐虧朝廷之政體損陛下之明徳流聞四方非嘉事也夫天下之事有難決者以先王之道揆之若權衡之於輕重規矩之於方圓錙銖毫忽不可欺矣是以人君務明先王之道而不習律令知根本旣植則枝葉必茂故也近者登州婦人阿云謀殺其夫重傷垂死情無可湣在理甚明已傷不首於法無疑中材之吏皆能立斷事已經審刑院大理寺刑部斷爲死罪而前知登州許遵文過飾非妄爲巧說朝廷命兩制定奪者再命兩府定奪者再�出而復收者一收而復出者一爭論縱橫至今未定夫以田舍一婦有罪在於四海之廣萬機之眾其事之細何啻秋毫之末朝廷欲斷其獄委一法吏足矣今乃紛紜至此設更有可疑之事大於此者將何以決之夫執條據例者有司之職也原情制義者君相之事也分爭辧訟非禮不決禮之所去刑之所取也阿云之事陛下試以禮觀之豈難決之獄哉彼謀殺爲一事爲二事謀爲所因不爲所因此苛察繳繞之論乃文法俗吏之所事豈明君賢相所當畱意耶今議論歲餘而後成法終於棄百代之常典悖三綱之大義使良善無告姦凶得志豈非徇其枝葉而忘其本根之所致耶若此之類臣竊恐似未得其要也此皆眾人之所私議竊嘆而莫敢明言者臣以獨受恩深重不顧斧鉞爲陛下言之惟聖明裁察臣光昧死再拜以聞

決壅蔽

蘇軾所貴乎朝廷淸明而天下治平者何也天下不訴而無冤不謁而得其所欲此堯舜之盛也其次不能無訴訴而必見察不能無謁謁而必見省使遠方之賤吏不知朝廷之髙而一介之小民不識官府之難而後天下治今夫一人之身有一心兩手而已疾痛苛癢動於百體之中𨿽其甚微不足以爲患而手隨至夫手之至豈其一一而聽之心哉心之所以素愛其身者深而手之所以素聽於心者熟是故不待使令而卒然以自至聖人之治天下亦如此而已百官之眾四海之廣使其關節脈理相通爲一叩之而必聞觸之而必應夫是以天下可使爲一身天子之貴士民之賤可使相愛憂患可使同緩急可使救今也不然天下有不幸而訴其冤如訴之於天有不得已而謁其所欲如謁之於鬼神公卿大臣不能究其詳悉而付之於胥吏故凡賄賂先至者朝請而夕得徒手而來者終年而不獲至於故常之事人之所當得而無疑者莫不務爲畱滯以待請屬舉天下一毫之事非金錢無以行之昔者漢唐之獘患法不明而用之不密使吏得以空虛無據之法而繩天下故小人以無法爲姦今也法令明具而用之至密舉天下惟法之知所欲排者有小不如法而可指以爲瑕所欲與者𨿽有所乖戾而可借法以爲解故小人以法爲姦今夫天下所爲多事者豈事之誠多耶吏欲有所鬻而未得則新故相仍紛然而不決此王化之所以壅遏而不行也昔桓文之霸百官承職不待教令而辦四方之賓至不求有司王猛之治秦事至纖悉莫不盡舉而人不以爲煩蓋史之所記麻思還冀州請於猛猛曰速裝行矣至暮而符下及出關郡縣皆已被符其令行禁止而無畱事者至於纖悉莫不皆然苻堅以兵彊國富垂及升平者猛之所爲固宜其然也今天下治安大吏奉法不敢顧私而府史之屬招權鬻法長吏心知而不問以爲當然此其獘有二而已事繁而官不勤故權在胥吏欲去其獘也莫如省事而厲精省事莫如任人厲精莫如自上率之今之所謂至繁天下之事關於其中訴者之多而謁者之眾莫如中書與三司天下之事分於百官而中書聽其治要郡縣錢幣制於轉運使而三司受其會計此宜若不至於繁多然中書不待奏課以定其黜陟而關與其事則是不任有司也三司之吏推析贏虛至於毫毛以繩郡縣則是不任轉運使也故曰省事莫如任人古之聖王愛日以求治辧色而視朝苟少安焉而至於日出則終日爲之不給以少而言之一日而廢一事一月則可知也一歲則事之積者不可勝數矣欲事之無繁則必勞於始而逸於終晨興而晏罷天子未退則宰相不敢歸安於私第宰相日昃而不退則百官莫不震悚盡力於王事而不敢宴遊如此則纖悉隱微莫不舉矣天子求治之勤過於先王而議者不稱王季之宴朝而稱舜之無爲不論文王之日昃而論始皇之量書此何以率天下之怠耶臣故日厲精莫如自上率之則壅蔽決矣

思治論

前人方今天下何病哉其始不立其卒不成惟其不成是以厭之而愈不立也凡人之情一舉而無功則疑再則厭三則去之矣今世之士所以相顧而莫肯爲者非其無有忠義慷慨之志也又非其才識謀慮不若人也患在苦其難成而不復立不知其所以不成者罪在於不立也苟立而成矣今世有三患而終莫能去其所從起者則五六十年矣自宮室禱祠之役興錢幣鹽茶之法壞加之以師旅而天下常患無財五六十年之間下之所以遊談聚議而上之所以變政易令以求丰財者不可勝數矣而財終不可丰自澶淵之役北方𨿽求和而終不得其要領其後重之以西羌之變而邊陲不寧二國益驕以戰則不勝以守則不固而天下常患無兵五六十年之間下之所以遊談聚議而上之所以變政易令以求彊兵者不可勝數矣而兵終不可彊自選舉之格嚴而吏拘於法不志於功名考功課吏之法壤而言者無所勸不肖者無所懼而天下常患無吏五六十年之間下之所以遊談聚議而上之所以變政易令以求擇吏者不可勝數矣而吏終不可擇財之不可丰兵之不可彊吏之不可擇是豈眞不可耶故曰其始不立其卒不成惟其不成是以厭之而愈不立也夫所貴於立者以其規模先定也古之君子先定其規模而後從事故其應也有候而其成也有形眾人以爲是汗漫而不可知而君子以爲理之必然如炊之無不熟種之無不生也是故其用力省而成功速昔者子太叔問政於子產子產曰政如農功日夜以思之思其始而圖其終朝夕而行之行無越思如農之有畔子產以爲不思而行與凡行而出於思之外者如農之無畔也其始𨿽勤而終必棄之今夫富人之營宮室也必先料其財資之丰約以制宮室之大小旣內決於心然後擇工之良者而用一人焉必告之曰吾將爲室若干度用材幾何役夫幾人幾日而成土石材葦吾於何取之其工之良者必告之曰某所有木某所有石用材役夫若干某日而成主人率以聽焉及期而成旣成而不失當則規模之先定也今治天下則不然百官有司不知上之所欲爲也而人各有心好大者欲王好權者欲霸而偸者欲休息文吏之所至則治刑獄而聚斂之臣則以財貨爲急民不知其所適從也及其發一政則曰姑試行之而已其濟與否固未可知也前之政未見其利害而後之政復發矣凡今之所謂新政者聽其始之議論豈不甚美而可樂哉然而布出於天下而卒不知其所終何則其規模不先定也用捨系於好惡而廢興決於眾寡故萬全之利以小不便而廢者有之矣百世之患以小利而不顧者有之矣所用之人無常責而所發之政無成效此猶適千里不賫糧而假丏於塗人治病不知其所當用之藥而百藥皆試以僥幸於一物之中欲三患之去不可得也昔者太公治齊周公治魯至於數十世之後子孫之彊弱風俗之好惡皆可得而逆知之何者其所施專一則其勢固有以使之也管仲相桓公自始爲政而至於霸其所施設皆有方法及其成功皆知其所以然至今可復也舅犯之在晉範蠡之在越文公勾踐嘗欲用其民而二臣皆以爲不可及以其爲可用也則破楚滅吳如寄諸其鄰而取之此無他見之明而策之熟也夫今之世亦與明者熟策之而已士爭言曰如是而財可丰如是而兵可彊如是而吏可擇吾從其可行者而規模之發之以勇守之以專達之以彊日夜以求合於其所規模之內而無務出於其所規模之外其人專其政一然而不成者未之有也財之不丰兵之不彊吏之不擇此三者存亡之所從出而天下之大事也夫以天下之大事而一人焉獨擅而兼言之則其所以治此三者之術其得失固不可知也𨿽不可知而此三者決不可不治者可知也是故不可以無術其術非難知而難聽非難聽而難行非難行而難收孔子曰好謀而成使好謀而不成不如無謀蓋世有好劍者聚天下之良金鑄之三年而成以爲吾劍天下莫敵也劍成而狼戾缺折不可用何者是知鑄而不知收也今世之舉事者𨿽其甚小而欲成之者常不過數人欲壞之者常不可勝數可成之功常難形而不可成之狀常先見上之人方且眩瞀而不自信又何暇及於收哉古之人有犯其至艱而圖其至遠者彼獨何術也且非特聖人而已商君之變秦法也攖萬人之怒排舉國之說勢如此其逆也蘇秦之爲從也合天下之異以爲同聯六姓之�以爲親計如此其迂也淮陰侯請於髙帝求三萬人願以北舉燕趙東擊齊南絕楚之糧道而西會於滎陽耿弇亦言於世祖欲先定漁陽取涿郡還收富平而東下齊世祖以爲落落難合此皆越人之都邑而謀人之國功如此其�也然而四子者行之若易然出於其口成於其手以爲旣已許吾君則親挈而還之今吾以自有之天下而行吾所得爲之事又非有所拂逆於天下之意也非有所待於人而後具也如有財而自用之有子而自教之耳然而政出於天下有出而無成者五六十年於此矣是何也意者知出而不知收歟非不知收意者汗漫而無所收歟故爲之說曰先定其規模而後從事先定者可以謀人不先定者自謀常不給而況於謀人乎且今之世俗則有所可患者士大夫所以信服於朝廷者不篤而皆好議論以務非其上使人眩於是非而不知其所從從之則事舉無可爲者不從則其所行者常多故而易敗夫所以多故而易敗者人各持其私意以賊之議論勝於下而幸其無功者眾也富人之謀利也常獲世以爲福非也彼富人者信於人素深而服於人素厚所爲而莫或害之所欲而莫或非之事未成而眾已先成之矣夫事之行也有勢其成也有气富人者乘其勢而襲其气也欲事之易成則先治其所以信服天下者天下之事不可以力勝力不可勝則莫若從眾從眾者非從眾多之口而從其所不言而同然者是眞從眾也眾多之口非果眾也特聞於吾耳而接於吾前未有非其私說者也於吾爲眾於天下爲寡彼眾之所不言而同然者眾多之口舉不樂也以眾多之口所不樂而棄眾之所不言而同然則樂者寡而不樂者眾矣古之人常以從眾得天下之心而世之君子常以從眾失之不知夫古之人其所從者非從其口而從其所同然也何以明之世之所謂逆眾斂怨而不可行者莫若減任子然不顧而行之者五六十年矣而天下未嘗有一言何則彼其口之所不樂而心之所同然也從其所同然而行之若猶有言者則可以勿卹矣故爲之說曰發之以勇守之以專達之以彊苟知此三者非獨爲吾國而已𨿽北取契丹可也

君術策

蘇轍臣聞事有若緩而其變甚急者天下之勢是也天下之人幼而習之長而成之相咻而成風相比而成俗縱橫顚倒紛紛而不知以自定當此之時其上之人刑之則懼驅之則聽其勢若無能爲者然及其爲變常至於破壞而不可禦故夫天子者觀天下之勢而制其所向以定其所歸者也夫天下之人弛而縱之拱手而視其所爲則其勢無所不至其狀如長江大河日夜渾渾趨於下而不能止抵曲則激激而無所泄則咆勃潰亂蕩然而四出壞堤防包陵谷汗漫而無所制故善治水者因其所入而導之則其勢不至於激怒坌湧而不可收旣激矣又能徐徐而泄之則其勢不至於破決蕩溢而不可止然天下之人常狎其安流無事之不足畏也而不爲去其所激觀其激作相蹙潰亂未發之際而以爲未至於大懼不能徐泄其怒是以遂至橫流於中原而不可卒治昔者天下旣安其人皆欲安坐而守之循循以爲惇厚默默以爲忠信忠臣義士之气憤悶而不得發豪俊之士不忍其鬱鬱之心起而振之而世之士大夫好勇而輕進喜气而不懾者皆樂從而羣和之直言忤世而不顧直行犯君而不忌今之君子累累而從事於此矣然天下猶有所不從其餘風故俗猶眾而未去相與抗拒而勝負之數未有所定邪正相搏曲直相犯二者潰潰而不知其所終極蓋天下之勢已少激矣而上之人不從而遂決其壅臣恐天下之賢人不勝其忿而自決之也夫惟天子之尊有所欲爲而天下從之今不爲決之於上而聽其自決則天下之不同者將悻然而不服而天下之豪俊亦將奮踴不顧而力決之發而不中故大者傷小者死橫潰而不可救譬如東漢之士李膺杜密範滂張儉之黨慷慨議論本以矯拂世俗之獘而當時之君不爲分別天下之邪正以決其气而使天下之士發憤而自決之而天下遂以大亂由此觀之則夫英雄之士不可以不少遂其意也是以治水者惟能使之日夜流注而不息則𨿽有蛟龍鯨鯢之患亦將順流奔走奮迅悅豫而不暇及於爲變苟其瀦畜渾亂壅閉而不決則水之百怪皆將悖然放肆求以自快其意而不可禦故夫天下亦不可不爲少決以順適其意也

天下爲一家賦

呂大鈞古之所謂天下爲一家者盡日月所照以度地極舟車所至以畫疆以八荒之際爲蕃衛以九州之限爲垣墻列國則羣子之舍王畿則主人之堂凡民之賢而不可遠者皆我之父兄保傅愚而不可棄者皆我之幼稚獲臧理其財乃上所以養下之分責之事乃下所以事上之常渾渾然一尊百長以斟酌其教令萬卑千幼以奉承其紀綱貿遷有無而不知彼我之實損益上下而不辧公私之藏大矣哉外無異人旁無四鄰無寇賊可禦無閭裏可親一人之生喜如似續之慶一人之死哀若功緦之倫一人作非不可不愧亦我族之醜一人失所不可不閔亦吾家之貧尊賢下不肖則父教之義嘉善矜不能則母鞠之仁朝覲會同則幼者之定省承稟巡守聘問則長者之教督撫存嗚呼周徳旣衰斯道斯屈析爲十二並爲六七勢不相統亂從而出忘祖考之訓則劫奪其屢盟之時輕骨肉之命則戰死於爭城之日曲防遏糴以幸其災縱諜用間以乘其失乖暌有甚於鬩墻斗狠不離於同室迨至秦政以彊自吞推所不愛以殘自昏斧斤親刃其九族塗炭自隳其一門興阡陌而廢井田則委貨財於盜賊之手置郡縣而罷封建則托婦子於羈旅之屯貧富不均幾臣僕其昆弟苟簡不肖皆土苴其子孫自漢以來終亦不復𨿽有王侯而不得輒預其政𨿽有守令而不得久安其祿譬之錦衣玉食縱無所用之子雕車良馬委不善馭之僕門庭𨿽存亦何足以統制閨門無法則何緣而雍睦豪彊日橫而略無鞭撲之制單弱日困而不識𦇤褓之鞠豈天理之固然實人謀之不足嘗聞之治亂有數廢興有主昔旣有離則今必有合彼旣可廢則我亦可舉惟盛徳之難偶故曠時而未睹豈有待於吾君將一還於治古

議治勢疏

葉適欲治天下而不見其勢天下不可治矣昔之論治天下者以爲三代之時其君各有所尙夏之忠商之質周之文數百年而不變其後周之失弱秦之失彊故忠質文相代若循環而無窮而或又曰弱之失在於惠也則莫若濟之以威彊之失在於威也則莫若反之以惠惠出於賞威正於刑故賞不至於濫而無所勸刑不至於玩而無所懼蓋其意以爲治天下之勢無出於此矣夫一弛一張者弓也而羿之能不與焉虛而欹滿而覆者器也而倕之巧不與焉故三代非忠質文之尙而周秦無彊弱之失治天下者姑捨是乎古之人君若堯舜禹湯文武漢之髙祖光武唐之太宗此其人皆能以一身爲天下之勢𨿽其功徳有厚薄治效有淺深而要以爲天下之勢在己不在物夫在己不在物則天下之事惟其所爲而莫或制其後道水土通山澤作舟車剡兵刃立天地之道而列仁義禮樂刑罰慶賞以紀綱天下之民至於賓餞日月秩序寒暑而禽獸艸木之類不能逃於運化之外此皆上世之所未有而聖人自爲之者也及其後世天下之勢在物而不在己故其勢之至也湯湯然而莫能遏反舉人君威福之柄以佐其鋒至其去也不能止而隨之以亡夫不能以一身爲天下之勢而用區區之刑賞以就天下之勢而求安其身者臣未見其可也蓋天下之勢有在於外戚者矣呂霍上官非不可以監也而王氏卒以亡漢有在於權臣者矣漢之曹氏魏之司馬氏至於江南之齊梁皆親見其篡奪之禍習以其天下與人而不怪而其甚也宦官之微匹夫之奮呼士卒之擅命而天下之勢無不在焉若夫西晉之傾覆此其患特起於公卿子弟里巷書生遊談聚論沈湎蕩泆而已而天地爲之分裂者數十世嗚呼勢在天下而人君以其身求容猶豫反側而不能以自定其或在於宦官或在於士卒而舉威福之柄以盡寄之者此甚可嘆也臣嘗怪唐末五代之衰皆以列校之卑易置人主如反掌之易而周世宗一日臨大位北威契丹南伏李璟法度修舉文武並用太祖皇帝踐祚十年之間不耀兵甲俘取僭僞之君若拾遺而天下爲一身致太平爲子孫萬世之計向之衰敗圮缺者二百餘年英武之君忠智之臣圖回收拾不能什一而孱王幼主俯首服從相顧憤發以至流涕痛哭莫敢誰何者一朝翕然皆在擬握之內何其速也此無他能以其身爲天下之勢則天下之勢亦環向而從己其必然而無疑者矣且均是人也而何以相使均是好惡利欲也而何以相治智者豈不能自謀勇者豈不能自衛一人刑而天下何必畏一人賞而天下何必慕而刑賞生殺豈以吾能爲之而足以制天下者𨿽然鳥髙飛於重云之上魚深遊於潛淵之下而皆不免有鼎俎之憂天下之人所以奔走後先維附聯絡而不敢自棄者誠以勢之所在也故夫勢者天下之至神也合則治亂則離張則盛弛則衰續則存絕則亡臣嘗考之載籍自有天地以來其合離張弛絕續之變凡幾見矣知其勢而以一身爲之此治天下之大原也

玉燭賦

元張天與聖元天地其道徳日月其光華旣和而明旣靖而嘉四時气協玉邪燭邪予乃從之北遊於元水之上相與觀光於國家道遇老人扶杖而觀徳化者迎謂予曰子知所謂玉燭之義乎予曰揭玉燭之名於書者非尸子之辭歟著玉燭之美於頌者非新羅之詩歟蓋四气和爲玉燭非義主於四時歟老人莞爾而笑曰子知四時所以爲玉燭之效矣亦知君徳所以爲玉燭者歟請與子略陳之自有天地卽有此玉燭矣爲萬世開太平非玉之玉兮純和粹精不雕琢而盡美兮渾然天成非燭之燭兮光輝昭明不火傳而無窮兮洞照羣盲道而匪器兮神而匪形合明和之二徳爲一徳兮是以有玉燭之名蓋夫玉燭之在天地古今兮得之則和順而光霽失之則乖戾而晦冥昔者伏羲得之而人文宣朗兮顥顥皇風帝堯得之而四表光被兮萬邦時雍舜得之爲重華兮文明溫恭湯得之爲丕顯兮明徳建中文武得之爲辟雍兮致明和之極功𨿽皇王之時異兮而玉燭之徳同是故皇春熙熙兮至治馨香東郊日出兮海隅蒼蒼徳與气潛兮恩從風翔此春之玉燭兮是爲靑陽南燻解慍兮正徳厚生離明當天兮穆穆迓衡長養萬類兮陽徳方亨此夏之玉燭兮是爲朱明逮夫西昧無不照而朔幽無不明兮平秩平在之功成華斂而實兮元起於貞此秋冬之玉燭兮是爲白藏之與元英故吾聞昔賢以人君徳輝而謂之玉燭兮誠以君徳顯而天下平微贊化之妙用兮其何以致天道順而四時行哉方今禮備樂和海晏河淸天瑞宵降地符曉升而子方且覽徳輝來帝京其必歌玉燭之頌以洗新羅之陋習而發治世之正聲乎乃稽首而爲之頌曰天徳上寧溫如玉兮天光下照明如燭兮四序功成知化育兮吾君之徳吾民之福兮

代陳治體疏

明鹿善繼爲因事感時陳治體以杜亂萌事竊惟論治者貴識體體也者尙簡不尙煩煩則而生擾治明不治幽幽則急而售姦臣新忝諫垣叨巡視皇城之役見聲冤者之接踵也聲徹仗下狀出懷中是何體哉我太祖之神聖豈不欲使萬方情狀盡入耳目而律禁越訴誠以治天下只論其大者大體不民志自定𨿽有一二事之失平不害爲治大體旣失而民易其上𨿽有一二事之得平無救於亂故體也者寧直儲神以圖大實爲章分以鎭囂願皇上重持之也然而此風初未經有忽起於近日豈無自哉小人善意彼見皇上時憑單詞以格通國之議而測皇上之所喜也喜則信姦爲直又見皇上偶主先入以爲一成之案而測皇上之所護也護則有錯不認遂爭以投機之語求據上游而豈知皇上之原無成心哉天下者皇上之天下也是非者天下之是非也皇上原無成心而時有其迹被糾者身名各當自愛共謂無可畱之理而每藉溫旨以弛裝拜疏者可否必有所歸自謂無不下之理而間置苦口於髙閣使非目有所據何至堅有所持至於道路傳聞或進密疏人心疑忖能遽釋乎大要英明之主厭雷同而伸獨是然獨是不從人之多寡論而從世之淸濁論公道混淆之世小人滿朝而有孤行一意者此獨是也魏崔之日是也若公道大明之世君子滿朝而有自行一路者此非獨是乃獨非也今日是也論是於今日政不在獨則聽言於今日將焉用密況密之爲言自何途以進哉宋�徳秀以進賢退不肖責宰執臺諫而歸本於人主大公至正之心夫身爲共主豈甘明入偏私顯拂輿情槪繇密寄耳目人主耳目必有所寄所寄者顯是爲治明明則宰執可信臺諫可信卽間有敗羣必遭眾棄所寄者密是爲治幽幽則宰執不可信臺諫不可信惟近習可信卽間有小忠必售大欺臣不暇稽遠代只取諭近年盜竊國命之魏璫非以東廠用事耶聖明在禦萬不至此而事旣失體必至售姦願皇上愼防之也夫越訴律所亟禁也而今聲冤何以異窩訪尢律所重誅也而今密奏何以異二者總傷治體而治幽之禍不止滋煩或謂道路旣有傳聞微茫無可質對訟言於庭且被妄言之名然天下事固有情可得於傳聞而狀不可明指人臣處此與其避忌不發貽養姦之禍於天下不若先爲點破任妄言之禍於一身何也造端於密者喜暗而畏明一經點破心不無驚謀不無阻則一人被妄言之罪而使朝廷銷暗竊之姦固甘之若飴也臣義激憂切言無避忌伏乞皇上勿好小察務持大體塞密告之門杜暗竊之漸天下幸甚臣愚幸甚

治道部雜錄孔子家語六本篇孔子曰舟非水不行水入舟則沒君非民不治民犯上則傾故君子不可不嚴也小人不可不整一也關尹子三極篇聖人之治天下不我賢愚故因人之賢而賢之因人之愚而愚之不我是非故因事之是而是之因事之非而非之知古今之大同故或先古或先今知內外之大同故或先內或先外天下之物無得以累之故本之以謙天下之物無得以外之故含之以虛天下之物無得以難之故行之以易天下之物無得以窒之故變之以權以此中天下可以制禮以此和天下可以作樂以此公天下可以理財以此周天下可以禦侮以此因天下可以立法以此觀天下可以制器聖人不以一己治天下而以天下治天下天下歸功於聖人聖人任功於天下所以堯舜禹湯之治天下天下皆曰自然老子居位章治大國若烹小鮮以道�天下其鬼不神非其鬼不神其神不傷人非其神不傷人聖人亦不傷人夫兩不相傷故徳交歸焉貪損章民之饑以其上食稅之多是以饑民之難治以其上之有爲是以難治民之輕死以其求生之厚是以輕死夫惟無以生爲者是賢於貴生管子牧民篇國有四維一維絕則傾二維絕則危三維絕則覆四維絕則滅傾可正也危可安也覆可起也滅不可復錯也何謂四維一曰禮二曰義三曰廉四曰恥禮不逾節義不自進廉不蔽惡恥不從枉故不逾節則上位安不自進則民無巧詐不蔽惡則行自全不從枉則邪事不生錯國於不傾之地積於不涸之倉藏於不竭之府下令於流水之原使民於不爭之官明必死之路開必得之門不爲不可成不求不可得不處不可久不行不可復錯國於不傾之地者授有徳也積於不涸之倉者務五穀也藏於不竭之府者養桑麻育六畜也下令於流水之原者令順民心也使民於不爭之官者使各爲其所長也明必死之路者嚴刑罰也開必得之門者信慶賞也不爲不可成者量民力也不求不可得者不彊民以其所惡也不處不可久者不偸取一世也不行不可復者不欺其民也故授有徳則國安務五穀則食足養桑麻育六畜則民富令順民心則威令行使民各爲其所長則用備嚴刑罰則民遠邪信慶賞則民輕難量民力則事無不成不彊民以其所惡則詐僞不生不偸取一世則民無怨心不欺其民則下親其上版法解治之本二一曰人二曰事人欲必用事欲必工人有逆順事有稱量人心逆則人不用事失稱量則事不工事不工則傷人不用則怨故曰取人以己成事以質成事以質者用稱量也取人以己者度恕而行也度恕者度之於己也己之所不安勿施於人故曰審用財愼施報察稱量故用財不可以嗇用力不可以苦用財嗇則費用力苦則勞矣治國有三器亂國有六攻明君能勝六攻而立三器則國治不肖之君不能勝六攻而立三器故國不治三器者何也曰號令也斧鉞也祿賞也六攻者何也親也貴也貨也色也巧佞也玩好也三器之用何也曰非號令無以使下非斧鉞無以畏眾非祿賞無以勸民六攻之敗何也曰𨿽不聽而可以得存𨿽犯禁而可以得免𨿽無功而可以得富夫國有不聽而可以得存者則號令不足以使下有犯禁而可以得免者則斧鉞不足以畏眾有無功而可以得富者則祿賞不足以勸民號令不足以使下斧鉞不足以畏眾祿賞不足以勸民則人君無以自守也子華子虎會問篇國不足爲也事不足治也有意於爲則狹矣有意於治則陋矣夫有國者有大物也所以持之者大矣狹且陋者果不足以有爲也夫人主自智而愚人自巧而拙人若此則愚拙者請矣巧智者詔矣詔多則請者加多矣請者加多則是無不請也主𨿽巧智未無不知也以未無不知應無不請其道固窮爲人主而數窮於其下將何以君人乎窮而不知其窮又將自以爲多夫是之謂重塞之國上有諱言之君下有苟且之俗其禍起於欲爲也其禍起於願治也亢倉子政道篇人無法以知天以四時寒暑日月星辰之所行知天若四時寒暑日月星辰之所行當則諸生血气之類皆得其處而安其產矣人臣亦無法以知主以主之賞罰爵祿之所加知主若主之賞罰爵祿之所加宜則親�遠近賢不肖者皆盡其力而以爲用矣信全則天下安信失則天下危夫百姓勤勞則物殫盡物殫盡則爭害之心生而不相信矣人不相信由政之不平也政之不平吏之罪也吏之有罪刑賞不齊也刑賞不齊主不勤明也夫主勤明則刑賞一刑賞一則吏奉法吏奉法則政下宣政下宣則人人得其所而交相信矣是知天下不相信者由主不勤明也墨子七患篇國有七患七患者何城郭溝池不可守而治宮室一患也邊國至境四鄰莫救二患也先盡民力無用之功賞賜無能之人民力盡於無用財寶虛於侍客三患也仕者待祿遊者憂反君修法討臣臣懾而不敢拂四患也君自以爲聖智而不問事自以爲安彊而無守備四鄰謀之不知戒五患也所言不忠所忠不信六患也畜種菽粟不足以食之大臣不足事之賞賜不能喜誅罰不能威七患也以七患居國必無社稷以七患守城敵至國傾七患之所當國必有殃三辯篇周成王之治天下也不若武王武王之治天下也不若堯舜商子說民篇辯慧亂之贊也禮樂淫泆之徵也慈仁過之母也任譽姦之鼠也亂有贊則行淫泆有徵則用過有母則生姦有鼠則不止八者有羣民勝其政國無八者政勝其民民勝其政國溺政勝其民兵彊故國有八者上無以使守戰必削至亡國無八者上有以使守戰必興至王用善則民親其親任姦則民親其制合而復者善也別而者姦也章善則過匿任姦則罪誅過匿則民勝法罪誅則法勝民民勝法國亂法勝民兵彊故曰以良民治必亂至削以姦民治必治至彊荀子王制篇夫兩貴之不能相事兩賤之不能相使是天數也勢位齊而欲惡同物不能淡則必爭爭則亂亂則窮矣先王惡其亂也故制禮義以分之使有貧富貴賤之等足以相兼臨者是養天下之本也書曰惟齊非齊此之謂也馬駭輿則君子不安輿庶人駭政則君子不安位馬駭輿則莫若靜之庶人駭政則莫若惠之選賢良舉篤敬興孝悌收孤寡補貧窮如是則庶人安政矣庶人安政然後君子安位傳曰君者舟也庶人者水也水則載舟水則覆舟此之謂也故君人者欲安則莫若平政愛民矣欲榮則莫若隆禮敬士矣欲立功名則莫若尙賢使能矣是君人者之大節也三節者當則其餘莫不當矣三節者不當則其餘𨿽曲當無益也孔子曰大節是也小節是也上君也大節是也小節一出焉一入焉中君也大節非也小節𨿽是也吾無觀其餘矣夫堯舜者一天下也不能加毫末於是矣權謀傾覆之人退則賢良知聖之士案自進矣刑政平百姓和國俗節則兵勁城固敵國案自屈矣務本事積財物而勿忘棲遲薛越也是使羣臣百姓皆以制度行則財物積國家案自富矣三者體此而天下服大略篇王者必居天下之中禮也天子外屏諸侯內屏禮也外屏不欲見外也內屏不欲見內也天之生民非爲君也天之立君以爲民也故古者列地建國非以貴諸侯而巳列官職差爵祿非以尊大夫而已主道知人臣道知事故舜之治天下不以事詔而萬物成農精於田而不可以爲田師工賈亦然以賢易不肖不待卜而後知吉以治伐亂不待戰而後知克韓子詭使篇聖人之所以爲治道者三一曰利二曰威三曰名夫利者所以得民也威者所以行令也名者上下之所同道也非此三者𨿽有不急矣今利非無有也而民不化上威非不存也而下不聽從官非無法也而治不當名三者非不存也而世一治一亂者何也夫上之所貴與其所以爲治相反也夫立名號所以爲尊也今有賤名輕實者世謂之髙設爵位所以爲賤貴基也而簡上不求見者世謂之賢威利所以行令也而無利輕威者世謂之重法令所以爲治也而不從法令爲私善者世謂之忠官爵所以勸民也而好名義不進仕者世謂之烈士刑罰所以擅威也而輕法不避刑戮死亡之罪者世謂之勇夫民之急名也甚其求利也如此則士之饑餓乏絕者焉得無巖居苦身以爭名於天下哉故世之所以不治者非下之罪上失其道也常貴其所以亂而賤其所以治下之所欲常與上之所以爲治相詭也八說篇使人不衣不食而不饑不寒又不惡死則無事上之意意欲不宰於君則不可使也今生殺之柄在大臣而主令得行者未嘗有也虎豹必不用其爪牙而與鼷鼠同威萬金之家必不用其富厚而與監門同資有土之君說人不能利惡人不能害索人欲畏重己不可得也八經篇凡治天下必因人情人情者有好惡故賞罰可用賞罰可用則禁令可立禁令可立而治道具矣君執柄以處勢故令行禁止柄者殺生之制也勢者勝眾之資也廢置無度則權瀆賞罰下共則威分是以明主不懷愛而聽不畱說而計故聽言不參則權分乎姦智力不用則君窮乎臣故明主之行制也天其用人也鬼天則不非鬼則不困勢行教嚴逆而不違毀譽一行而不議故賞賢罰暴舉善之至者也賞暴罰賢舉惡之至者也是謂賞同罰異賞莫如厚使民利之譽莫如美使民榮之誅莫如重使民畏之毀莫如惡使民恥之然後一行其法禁誅於私家不害公罪賞罰必知之知之道盡矣立道篇明主其務在周密是以喜見則徳僨怒見則威分故明主之言隔塞而不通周密而不見故以一得十者下道也以十得一者上道也明主兼行上下故姦無所失伍官連縣而鄰謁過賞失過誅上之於下下之於上亦然是故上下貴賤相畏以法相誨以和民之性有生之實有生之名爲君者有賢知之名有賞罰之實名實俱至故福善必聞矣人主篇人主之所以身危國亡者大臣太貴左右太威也所謂貴者無法而擅行操國柄而便私者也所謂威者擅權勢而輕重者也此二者不可不察也夫馬之所以能任重引車致遠道者以筋力也萬乘之主千乘之君所以制天下而徵諸侯者以其威勢也威勢者人主之筋力也今大臣得威左右擅勢是人主失力人主失力而能有國者千無一人虎豹之所以能勝人執百獸者以其爪牙也而使虎豹失其爪牙則人必制之矣今勢重者人主之爪牙也君人而失其爪牙虎豹之類也心度篇聖人之治民度於本不從其欲期於利民而已故其與之刑非所以惡民愛之本也刑勝而民靜賞繁而姦生故治民者刑勝治之首也賞繁亂之本也夫民之性喜亂而不親其法故明主之治國也明賞則民勸功嚴刑則民親法勸功則公事不犯親法則姦無所萌故治民者禁姦於未萌而用兵者服戰於民心禁先其本者治兵戰其心者勝新語無爲篇夫道莫大於無爲行莫大於謹敬何以言之昔虞舜治天下彈五弦之琴歌南風之詩寂若無治國之意漠若無憂民之心然天下治周公制作禮樂郊天地望山川師旅不設刑格法懸而四海之中奉供來臻越裳之君重譯來朝秦始皇事逾煩天下逾亂法逾滋而姦逾熾兵馬益設而敵人逾多秦非不欲爲治然失之者乃舉措暴眾而用刑太極故也是以君子尙寬舒以苞身行中和以統遠民畏其威而從其化懷其徳而歸其境美其治而不敢違其政民不罰而畏罪不賞而歡悅漸漬於道徳被服於中和之所致也夫法令者所以誅惡非所以勸善故曾閔之孝夷齊之廉豈畏死而爲之哉教化之所致也故曰堯舜之民可比屋而封桀紂之民可比屋而誅者教化使然也韓詩外傳成侯嗣公聚斂計數之君也未及取民也子產取民者也未及爲政也管仲爲政者也未及修禮故修禮者王爲政者彊取民者安聚斂者�故聚斂以招谷積財以肥敵危身�國之道也明君不蹈也傳曰善爲政者循性情之宜順陰陽之序通本末之理合天人之際如是則天气奉養而生物丰美矣不知爲政者使情厭性使陰乘陽使末逆本使人詭天气鞠而不信郁而不宣如是則災害生怪異起羣生皆傷而年谷不熟是以其動傷徳其靜�救故緩者事之急者弗知日反理而欲以爲治詩曰廢爲殘賊莫知其尢淮南子俶眞訓古之治天下也必達乎性命之情其舉錯未必同也其合於道一也夫夏日之不被裘者非愛之也燠有餘於身也冬日之不用翣者非簡之也淸有餘於適也夫聖人量腹而食度形而衣節於己而已貪污之心奚由生哉故能有天下者必無以天下爲也能有名譽者必無以趨行求者也聖人有所於達達則嗜欲之心外矣春秋繁露民無所好君無以權也民無所惡君無以畏也無以權無以畏則君無以禁制也無以禁制則比肩齊勢而無以爲貴矣故聖人之治國也因天地之性情孔竅之所利以立尊卑之制以等貴賤之差務致民有所好必有所好然後可得而動也故設賞以勸之有所好必有所惡有所惡然後可得而畏也故設罰以畏之旣有所權又有所畏然後可得而制也國之所以爲國者徳也君之所以爲君者威也故徳不可共威不可分徳共則失恩威分則失權失權則君賤失恩則民散民散則國亂君賤則臣叛是故爲人君者固守其徳以附其民固執其權以正其臣爲人君者居無爲之位行不言之教寂而無聲靜而無形執一無端爲國源泉因國以爲身因臣以爲心以臣言爲聲以臣事爲形有聲必有響有形必有影聲出於內響報於外形立於上影應於下響有淸濁影有曲直響所報非一聲也影所應非一形也故爲君虛心靜處聰聽其響明視其形以行賞罰之象大戴禮記盛徳篇古之禦政以治天下者冢宰之官以成道司徒之官以成徳宗伯之官以成仁司馬之官以成聖司寇之官以成義司空之官以成禮故六官以爲轡司會均入以爲軜故禦四馬執六轡禦天地與人與事者亦有六政是故善禦者正身同轡均馬力齊馬心惟其所引而之以取長道遠行可以之急疾可以禦天地與人事此四者聖人之所乘也是故天子禦者太史內史左右手也六官亦六轡也天子三公合以執六官均五政齊五法以禦四者亦惟其所引而之以之道則國治以之徳則國安以之仁則國和以之聖則國平以之義則國成以之禮則國定此禦政之體也說苑敬愼篇國有五寒而冰凍不與焉一曰政外二曰女厲三曰謀泄四曰不敬卿士而國家敗五曰不能治內而務外此五者𨿽祠無福除禍必得致福則貸說叢篇王者知所以臨下而治眾則羣臣畏服矣知所以聽言受事則不欺蔽矣知所以安利萬民則海內必定矣揚子先知篇聖人之法未嘗不關盛衰焉昔者堯有天下舉大綱命舜禹夏殷周屬其子不膠者卓矣唐虞象刑惟明夏后肉辟三千不膠者卓矣堯親九族協和萬國湯武桓桓徵伐四克由是言之不膠者卓矣禮樂徵伐自天子所出春秋之時齊晉實予不膠者卓矣申鑑政體篇立天之道曰陰與陽立地之道曰柔與剛立人之道曰仁與義陰陽以統其精气剛柔以品其羣形仁義以經其事業是爲道也故凡政之大經法教而已矣教者陽之化也法者陰之符也仁也者慈此者也義也者宜此者也禮也者履此者也信也者守此者也智也者知此者也是故好惡以章之喜怒以�之哀樂以卹之若乃二端不愆五徳不離六節不悖則三才允序五事交備百工惟釐庶績咸熙天作道皇作極臣作輔民作基惟先�王之政一曰承天二曰正身三曰任賢四曰卹民五曰明制六曰立業承天惟允正身惟常任賢惟固卹民惟勤明制惟典立業惟惇是謂政體也致治之術先屏四患乃崇五政一曰僞二曰私三曰放四曰奢僞亂俗私壞法放越軌奢敗制四者不除則政末由行矣俗亂則道荒𨿽天地不得保其性矣法壞則世傾𨿽人主不得守其度矣軌越則禮�𨿽聖人不得全其道矣制敗則欲肆𨿽四表不能充其求矣是謂四患興農桑以養其生審好惡以正其俗宣文教以章其化立武備以秉其威明賞罰以統其法是謂五政民不畏死不可懼以罪民不樂生不可觀以善𨿽使布五教咎繇作士政不行焉故在上者先丰民財以定其志帝耕籍田後桑蠶宮國無遊民野無荒業財不虛用力不妄加以周民事是謂養生君子之所以動天地應神明正萬物而成王治者必本乎眞實而已天子有四時朝以聽政晝以訪問夕以修令夜以安身上有師傅下有燕臣大則講業小則咨詢不拒直辭不恥下問公私不愆外內不貳是謂有交問明於治者其統近萬物之本在身天下之本在家治亂之本在左右內正立而四表定矣問通於道者其守約有一言而可常行者恕也有一行而可常履者正也恕者仁之術也正者義之要也至哉此謂道根萬化存焉爾是謂不思而得不爲而成執之胸心之間而功覆天下也自天子達於庶人好惡哀樂其修一也丰約勞佚各有其制上足以備禮下足以備樂夫是謂大道天下國家一體也君爲元首臣爲股肱民爲手足下有憂民則上不盡樂下有饑民則上不盡膳下有寒民則上不具服徒跣而垂旒非禮也故足寒傷心民寒傷國問君以至美之道道民民以至美之物養君君降其惠民升其功此無往不復相報之義也故太平備物非極欲也物損禮闕非謙約也其數云耳問善治民者治其性也或曰冶金而流去火則剛激水而升捨之則降惡乎治曰不去其火則常流激而不止則常升故大冶之鑪可使無剛踴水之機可使無降善立教者若玆則終身治矣故凡器可使與顏冉同趨投百金於前白刃加其身𨿽巨跖弗敢掇也善立法者若玆則終身不掇矣故跖可使與伯夷同功或曰聖王以天下爲樂曰否聖王以天下爲憂天下以聖王爲樂凡主以天下爲樂天下以凡主爲憂聖王屈己以申天下之樂凡主申己以屈天下之憂申天下之樂故樂亦報之屈天下之憂故憂亦及之天下之道也潛夫論務本篇凡爲人之大體莫善於抑末而務本莫不善於離本而飭末夫爲國者以富民爲本以正學爲基民富乃可教學正乃得義民貧則背善學淫則詐僞入學則不亂得義則忠孝故明君之法務此二者以爲成太平之基致休徵之祥中論愼所從篇夫人之所常稱曰明君捨己而從人故其國治以安暗君違人而專己故其國亂以危乃一隅之偏說也非大道之至論也凡安危之勢治亂之分在乎知所從不在乎必從人也人君莫不有從人然或危而不安者失所從也莫不有違人然或治而不亂者得所違也若夫明君之所親任也皆貞良聰智其言也皆徳義忠信故從之則安不從則危暗君之所親任也皆佞邪愚惑其言也皆姦回諛從之安得治不從之安得亂乎劉勰新論法術篇法術者人主之所執爲治之樞也術藏於內隨務應變法設於外適時禦人人用其道而不知其數者術也懸教設令以示人者法也人主以術化世猶天以气變萬物气變萬物而不見其象以術化人而不見其形故天以气爲靈主以術爲神術以神隱成妙法以明斷爲工淳風一澆則人有爭心情爲旣動則立法以檢之建國君人者𨿽能善政未有棄法而成治也故神農不施刑罰而人善爲政者不可廢法而治人舜執干戚而服有苗徵伐者不可釋甲而制寇譚子化書君之於民異名而同愛君樂馳騁民亦樂之君喜聲色民亦喜之君好珠玉民亦好之君嗜滋味民亦嗜之其名則異其愛則同所以服布素者愛士之簪組服士之簪組者愛公卿之劍佩服公卿之劍佩者愛王者之冕旒是故王者居兆民所憂之地不得不慮也況金根玉輅奪其貨髙臺崇榭奪其力是賈民之怨是教民之愛所以積薪聚米一歲之計而易金換玉一日之費不得不困不得不儉君儉則臣知足臣儉則士知足士儉則民知足民儉則天下知足天下知足所以無貪財無競名無姦�無欺罔無矯佞是故禮義自生刑政自寧溝壘自平甲兵自停遊蕩自耕所以三皇之化行五朝名臣言行錄王荊公治天下專講求法度如彼修身之潔宜足以化民矣然卒不逮王文正呂晦叔司馬君實諸人者以其所爲無誠意故也明道嘗曰有關睢麟趾之意然後可以行周官之法度蓋深達乎此蘇軾序田錫奏議曰自太平興國以來至於咸平可謂天下大治而田公之言常若有不測之憂近在朝夕者何哉古之君子必憂治世而危明主明主有絕人之資而治世無可畏之防夫有絕人之資必輕其臣無可畏之防必易其民此君子所甚懼也方漢文時刑措不用兵革不試而賈誼之言曰天下有可長太息者有可流涕者有可痛哭者後世不以是少漢文亦不以是甚賈誼由此觀之君子之遇治世而事明主法當如是也遵堯錄君明君之福臣忠臣之福君明臣忠則朝廷治安得不謂之福乎君子在朝則天下必治蓋君子進則常有亂世之言使人主多憂而善心生故天下所以必治小人在朝天下必亂蓋小人進則常有治世之言使人主多樂而怠心生故天下所以必亂詰責杜延年治郡不進乃善識治體者夫治郡不進非人臣之大罪而宣帝必欲詰責之何邪蓋中興之際內而朝廷外而郡縣法度未備政事未修民人未安堵或治郡不進則百職廢矣烏可不責之夫一郡尙爾況天下乎予謂漢宣帝識治勢三代之治在道而不在法三代之法貴實而不貴名後世反之此享國與治安所以不同孔子曰道之以政齊之以刑民免而無恥以君言之則宣帝明帝以臣言之則趙廣漢張敞得之又曰道之以徳齊之以禮有恥且格以君言之則文帝景帝以臣言之則龔遂黃霸得之君臣優劣於此可見貴耳集古今治天下各有所尙唐虞尙徳夏尙功商尙老周尙親秦尙刑名西漢尙材謀東漢尙節義魏尙辭章晉尙淸談周隋尙族望唐尙制度文華本朝尙法令議論見聞搜玉天下之治也宰相求士於天下天下之亂也天下之士有求於宰相宰相求士將以任天下之事也則因事以量士士盡其才而事理矣天下安得而不治士求於宰相志於爵祿也宰相以天下之爵祿私於士士之求愈多而爵祿不足以應之天下安得而治郁離子微或問勝天下之道曰在徳何以勝徳曰大徳勝小徳小徳勝無徳大徳勝大力小徳敵大力力生敵徳生力力生於徳天下無敵故力者勝一時者也徳愈久而愈勝者也夫力非吾力也人各力其力也惟大徳爲能得羣力是故徳不可窮而力可困人言五伯之假仁義也何足道哉郁離子曰非仁人之言也五伯之時天亂極矣稱諸侯之徳無以加焉𨿽假而愈於不能聖人有取也故曰誠勝假假勝無至誠吾不得而見矣得見假之者亦可矣侯城雜識治人之身不若治其心使人畏威不若使人畏義治身則畏威治心則畏義畏義者於不善不禁而不能爲畏威者禁之而不敢爲不敢與不能何啻陵谷化於未萌之謂神止於未爲之謂明禁於已著之謂察亂而後制之謂瞽秦漢之治其瞽也與不師古而瞽之師孰謂之非瞽也三代之化民也周而神後世之禁民也嚴而拙不知其拙也而以古爲迂孰迂也哉潛溪邃言天下一物也譬之千鈞烏獲能舉之力不若獲則或壓焉或僨焉甚可畏也然則舉天下有要乎曰有徳以懷之刑以威之奇子雜言曾子治世用人理財盡之矣子思治世九經三重盡之矣曾子得其要子思識其全方山紀述治天下以得民心爲本得民心以散財爲先散財以節用爲急木幾冗談治治世而用重典治亂世而用輕典譬如拯溺而錘之以石救焚而投之以薪續性理會通郁離子曰一指之寒弗燠則及於其手足一手足之寒弗燠則周於其四體气脈之相貫也忽於微而至大故疾病之中人也始於一腠理之不知或知而忽之也遂至於不可救以死不亦悲夫天下之大亡一邑不足以爲損是人之常言也一邑之病不救以及一州由一州以及一郡及其甚也然後傾天下之力以救之無及於病而天下之筋骨疏矣是故天下一身也一身之肌肉腠理血脈之所至舉不可遺也必不得已而去則爪甲而已矣窮荒絕僥聖人以爪甲視之𨿽無所不愛而損之可也非若手足指之不可遺而視其受病以及於身也故治天下者惟能知其孰爲身孰爲爪甲孰爲手足指而不逆施之則庶幾乎弗悖矣

治道部紀事

