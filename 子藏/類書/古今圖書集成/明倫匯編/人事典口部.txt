

口部總論西疇常言

謹口節食則無疾擇言則無禍疾禍之生匪降自天皆自其口故君子於口之出納惟謹�

口部藝文一

擬金人銘作口銘

晉傅元神以感通心繇口宣福生有兆禍生有端情莫多妄口莫多言蟻孔潰河澑穴傾山病從口入禍從口出存亡之機開闔之術口與心謀安危之源樞機之發榮辱存焉

口誡

前人勿謂何有積怨致咎勿曰不傳伏流成川蟻孔潰河流穴傾山

口箴

宋謝惠連宣納之由實伊樞機惟舌是出馳駟安追差釐千里君子愼微何用口爽信在甘肥

口銘

齊蕭子良惟舌是愼愼乎語笑三緘是戒事重周廟戒之戒之無詒厥誚

舌賦

梁簡文帝奚玆先生問於何斯逸士曰夫三端所貴三寸著名故微言傳乎往記妙說表乎丹靑魯談笑而軍卻王言詠而瑞隆陸有千金之富周有一說之功復有構扇之端讒諛之迹艷紫淩朱飛黃妒白吾將欲廢便辟之交遠巧佞之友殄張儀之餘殲蘇秦之後粉虞卿之白璧碎漢王之玉斗然後浮僞可息淳風不朽

口箴

唐姚崇君子欲訥吉人寡辭利口作戒長舌爲詩斯言不善千里違之勿謂可復駟馬難追惟靜惟默澄神之極去甚去泰居物之外多言多失多事多害聲繁則淫音希則大室本無暗垣亦有耳何言者天成蹊者李似不能言爲世所尊言不出口冠時之首無掉爾舌以速爾咎無易爾言亦孔之醜欽之謹之可大可久欽之伊何三命而走謹之伊何三緘其口勗哉夫子行矣勉旃書之屋壁以代韋弦

舌箴序

李徳裕余宿於洞庭西夢與中書令姚公偶坐如舊相識問余曰君見僕所作口箴乎余對曰去歲居守東門於公曾孫諫議合處睹金石之刻遂莞爾而笑曰孫子猶能藏之又曰余感姚公之夢乃爲舌箴云

口箴

皮日休古銘金人謂無多言忽有所發不可不論旣有所論復論多言中庸之士由玆保身吾謂斯銘未足以珍出爲忠臣言則及君入爲孝子言則及親非君與親則宜默云謗訕之言出入淪一息之波流於無垠猜毀之言如臨帝閽鈞天之樂聞於無聞佞媚之言出如絲棼一入於人治亂不分間諜之言出如鷹鸇鷹鸇之迅一舉淩天無嗜於酒酒能亂徳無嗜於味味能敗徳以道爲飲以文爲食成吾之名繄乃勉力口部藝文二詩

詞

檀口

唐平康妓趙鸞鸞銜杯微動櫻桃顆咳唾輕飄茉莉香曾見白家樊素口瓠犀顆顆綴橊芳

舌

五代馮道口是禍之門舌是斬身刀閉口深藏舌安身處處牢�

一斛珠詠美人口

南唐李后主曉妝初過沈檀輕注些兒个向人微露丁香顆一曲淸歌暫引櫻桃破羅袖裛殘殷色可杯深旋被香醪涴繡�斜�嬌無那爛嚼紅茸笑向檀郎唾�

口部外編拾遺記成王七年南陲之南有扶婁之國其人善能機巧變化口中生人備百戲之樂宛轉屈曲於指掌間燕昭王七年沐胥之國來朝有道術人名尸羅張口向日則見人乘羽蓋駕螭鵠直入於口內復以手抑胸上聞懷袖之中轟轟雷聲更張口則見羽蓋螭鵠相隨從口中而出幽明錄漢武帝在甘泉宮有玉女降嘗與武帝圍棋相娛女風姿端正帝密悅乃欲逼之玉女唾帝面而去遂病瘡經年神仙傳樊夫人者劉綱妻也俱行道術各自言勝綱唾盤中卽成鯉魚夫人唾盤中成獺食魚與試術事事不如搜神記晉永嘉中有天竺胡人來度江南其人有數術能斷舌復續人士聚觀將斷時先以舌吐示賓客然後刀截血流覆地乃取置器中傳以示人視之舌根半舌猶在旣而還取含續之坐有頃坐人見舌則如故不知其實斷否其吐火先有藥在器中取火一片與黍糖合之再三吹呼已而張口火滿口中因就爇取以炊則火也獨異志燉煌實錄云王樊卒有盜開冢見王樊與人摴蒱以酒賜盜惶怖飲之見有人牽銅馬出冢者夜有神至城門自言是王樊使今有人發冢以酒墨其唇但至可以驗而擒之盜旣入城城門者乃縛詰之如神言述異記南康雩都縣西沿江有石室名夢口穴嘗有船人遇一人通身黃衣擔兩籠黃瓜求寄載過至岸下此人唾盤上徑下岸直入石穴船主初甚忿之見其人入室始知異視盤上唾悉是金矣獨異志髙祖時有西國胡僧能口吐火以威脇眾暌車志南陽宗定伯年少時夜行逢鬼問鬼所忌答云惟不喜人唾定伯便擔鬼著頭上急持行徑至市中下著地化爲一羊唾之恐其變化賣之得錢千五百香案牘孫博口中吐火指樹火生葉旋焦枯�

口部雜錄易經噬嗑彖曰頤中有物曰噬嗑按大全建安丘氏曰頤卦初上二爻皆陽其間四爻皆陰有頤口之象噬嗑變六四而爲九四則爲頤中有物之象去其所謂物者合則�間矣故曰噬嗑頤象曰山下有雷頤君子以愼言語節飲食按程傳以二體言之山下有雷雷震於山下山之生物皆動其根荄發其萌芽爲養之象以上下之義言之艮止而震動上止下動頤頷之象以卦形言之上下二陽中含四陰外實中虛頤口之象按大全朱子曰諺云禍從口出病從口入甚好此語前輩曾用以解頤之象愼言語節飲食又初九捨爾靈龜觀我朵頤凶按程傳朵頤朵動其頤頷人見食而欲之則動頤垂涎故以爲象咸上六咸其輔頰舌按本義輔頰舌皆所以言者感人以言而�其實又兌爲口舌故其象如此象曰咸其輔頰舌滕口說也按程傳以柔說滕揚於口舌言說豈能感於人乎艮六五艮其輔言有序悔亡按程傳輔言之所由出也艮於輔則不妄出而有序也止之於輔則悔亡也說卦九兌爲口按正義兌西方之卦主言語故爲口也大全丘氏曰兌陰兩拆於上爲口說卦十一兌爲口舌按正義兌西方於五事爲言取口舌爲言語之具也書經大禹謨惟口出好興戎盤庚相時憸民猶胥顧於箴言其發有逸口說命惟口啟羞詩經衛風碩人章巧笑倩兮按正義左傳曰輔車相依服虔云輔上頷車也與牙相依則是牙外之皮膚頰下之別名也笑之貌美在於口輔故連言之也小雅正月章好言自口莠言自口雨無正章哀哉不能言匪舌是出維躬是瘁巧言章蛇蛇碩言出自口矣注善言出於口者宜也大雅生民章以就口食抑六章莫捫朕舌言不可逝矣烝民章出納王命王之喉舌瞻卬章婦有長舌惟厲之階禮記曲禮讓食不唾主人未辧客不虛口按疏虛口謂食竟而飲酒蕩口使淸潔及安食也內則在父母舅姑之所不敢唾洟父母唾洟不見玉藻父命呼惟而不諾食在口則吐之母沒而杯圈不能飲焉口澤之气存焉爾按注口澤之气亦謂常用以飲故口所潤澤猶有餘气端行頤澑按注端直也頭直臨前而頤如屋澑之垂少儀毋爲口容按注弄口也祭義惡言不出於口緇衣小人溺於水君子溺於口左傳僖公二十四年富辰曰口不道忠信之言爲嚚襄公二十五年晏子曰君民者豈以陵民社稷是主臣君者豈爲其口實社稷是養按注言君不徒居民上臣不徒求祿皆爲社稷道徳經檢欲篇五味令人口爽按注爽亡也人嗜五味於口則口亡言失於道味也莊子秋水篇夔謂蚿曰吾以一足踸踔而行予無如矣今子之使萬足獨柰何蚿曰不然子不見夫唾者乎噴則大者如珠小者如霧雜而下者不可勝數也今予動吾天機而不知其所以然鬼穀子捭闔篇口者心之門戶也權篇口者機關也以開閉情意也口可以食不可以言韓子楊權篇唇乎齒乎吾不爲始乎齒乎唇乎愈��乎按注唇齒可以發言語也吾不爲始則彼自爲始吾愈��彼愈昭昭戰國策齊嬰兒謠曰大冠若箕修劍拄頤淮南子說山訓割唇而治齲桀跖之徒君子不與孕婦見兔而子缺唇見麋而子四目物固有似然而似不然者說林訓善用人者若唇之與齒堅柔相摩而不相敗靨在頰則好在顙則醜史記畱侯世家畱侯曰今以三寸舌爲帝者師封萬戶位列侯此布衣之極於良足矣春申君傳黃歇上書秦昭王曰本國殘社稷壞宗廟毀刳腹絕腸折頸折頤漢書賈誼傳誼疏曰婦姑不相說則反唇而相稽陸賈新語眾口所毀浮石沈木羣邪相抑以曲爲直說苑說叢篇口者關也舌者機也出言不當駟馬不能追也口者關也舌者兵也出言不當反自傷也法言學行篇或曰人羨久生將以學也可謂好學已乎曰未之好也學不羨天之道不在仲尼乎仲尼駕說者也不在玆儒乎如將復駕其所說則莫若使諸儒金口而木舌春秋元命苞口之爲言達也陽立於三故口在中者長三寸象斗玉衡陰合有四故論口溢內者長四寸唇者齒之垣所以扶神設端若有列星與外有限故曰唇亡齒寒後漢書霍諝傳諝有奏記曰療饑於附子止渴於鴆毒未入腸胃已絕喉咽豈可爲哉馬援傳援爲書與隗囂將楊廣曰豈有知其無成而但萎腇咋舌叉手從族乎說文口者人之所以言食頰面旁也輔頰也唇口端也唾口液也咽嗌也喉嚨也蜀志彭傳與諸葛亮書曰先民有言左手據天下之圖右手刎咽喉愚夫不爲也況僕頗別菽麥者哉抱朴子嘉遁篇並默則子貢與喑者同口郭子殷仲堪云三日不讀道徳經便覺舌本間彊廣志赤口濮�其唇以丹飾之博物志南方太陽土下水淺其人大口多傲物理論咽喉生之要孔通俗文唇不覆齒謂之齖養生經軍營之中有甘泉注云軍營口也甘泉唾也養生要口爲華池舌者和之候也相書舌如絳赤者賢人也雜要吐舌及鼻三公也口大容手赤如丹貴壽欲知人多口舌當視其口如烏喙言語皆聚此多舌人也新論愼言篇口者言語之門戶舌者門戶之關鑰關鑰動則門戶開門戶開則言語出齊東野語匡衡好學精力絕人諸儒爲之語曰無說詩匡鼎來匡說詩解人頤蓋言其善於講誦能使人喜而至於解頤也至今俗諺以人喜過甚者云兜不上下頦卽其意也本朝盛度以第二名登第其父喜甚頤解而卒又岐山縣樊紀登第其父亦以喜而頤脫有聲如破甕按醫經云喜則气緩能令致脫頤信非戲語也�肋漢周亞夫從理入口竟以餓死南史有水軍都督褚蘿面甚尖危從理入口竟保衣食而終癸辛雜識富鄭公有守口如瓶防意如城之語見梁武懺六卷不知本出何經安得長者言頤卦愼言語節飲食然口之所入者其禍小口之所出者其罪多故鬼穀子云口可以飲不可以言珍珠船韓公言曲眉丰頰便知唐人所尙�

口部紀事路史太昊伏戲氏龍唇龜齒河圖黃帝兌頤路史顓頊祖曰昌意生帝幹荒擢首而謹耳豭喙而渠股帝系帝嚳方頤路史帝嚳四後上妃有駘氏曰姜嫄履帝敏居期而生惟元子披頤象亢按注潛夫論云后稷披頤元命苞曰稷岐頤自求是謂好農蓋象角亢載土食穀注云面皮有土象頤面爲下部下部爲地巧於利也孝經援神契舜大口淮南子修務訓�馬喙是謂至信決獄明白察於人情山海經岐舌國按注其人舌皆岐或曰支舌也史記周本紀厲王得衛巫使監謗者以告則殺之其謗鮮矣王喜告召公曰吾能弭謗矣召公曰是障之也防民之口甚於防水水壅而潰傷人必多民亦如之民之有口也猶土之有山川也財用於是乎出猶其有原隰衍沃也衣食於是乎生口之宣言也善敗於是乎興行善而備敗所以產財用衣食者也夫民慮之於心宣之於口成而行之若壅其口其與能幾何王不聽於是國莫敢出言左傳隱公十一年鄭伯使許大夫百里奉許叔以居許東偏曰寡人有弟不能和協而使糊其口於四方其況能久有許乎管子小問篇桓公與管仲謀伐莒未發已聞於國東郭郵至公問之曰子言伐莒乎東郭郵曰君子善謀小人善意臣視二君在臺上口開而不闔是言莒也說苑敬愼篇桓公爲大臣具酒期以日中管仲後至桓公舉觴以飲之管仲半棄酒桓公曰期而後至飲而棄酒於禮可乎對曰臣聞酒入舌出舌出者言失言失者身棄臣計棄身不如棄酒左傳僖公五年晉侯復假道於虞以伐虢宮之奇諫曰虢虞之表也諺所謂輔車相依唇亡齒寒者其虞虢之謂也二十八年楚子使子玉去宋曰無從晉師子玉使伯棼請戰曰非敢必有功也願以間執讒慝之口三十三年晉敗秦師於殽獲百里孟明視西乞術白乙丙以歸文嬴請三帥先軫朝問秦囚公曰夫人請之吾捨之矣先軫怒曰武夫力而拘諸原婦人暫而免諸國墮軍實而長寇讎亡無日矣不顧而唾風俗通彭祖壽年八百歲猶恨唾遠左傳文公十一年冬敗狄於咸獲長狄僑如富父終甥其喉以戈殺之史記老子傳注正義曰老子方口厚唇云仙雜記老子西度關關令尹喜知其非常人從之問道老子大驚舌聃然故號老聃說苑敬愼篇韓平子問於叔向曰剛與柔孰堅對曰臣年八十矣齒再墮而舌尙存是以知柔之堅於剛也立節篇楚平王使奮揚殺太子建未至而遣之太子奔宋王召奮揚使城父人執之以至王曰言出於予口入於爾耳誰告建也呂氏春秋異寶篇伍�亡荊之許見許公問所之許公東南向而唾�載拜受賜曰知所之矣因如吳孝經援神契孔子海口言若含擇斗唇吐教陳機授度孝經鉤命決夫子輔喉仲尼舌理七重陳機授度莊子人間世篇支離疏頤隱於齊肩髙於頂漁父篇孔子遊緇帷之林弦歌鼓琴奏曲未半有漁父下刺船而來須眉交白被髮揄袂行原而上距陸而止左手據膝右手持頤以聽呂氏春秋離俗篇齊莊公之時有士曰賓卑聚夢有壯子白縞之冠練布之衣新素履墨劍室從而叱之唾其面惕然而寤徒夢也終夜坐不自快明日召其友而告之曰吾少好勇年六十而無所挫辱今夜辱吾將索其形得之則可不得將死每朝立乎衢三日不得卻而自歿論語摘輔像子貢斗繞口左傳昭公七年正考父佐戴武宣三命玆益恭故其鼎銘云一命而僂再命而傴三命而俯饘於是粥於是以餬余口莊子盜跖篇孔子往見盜跖曰將軍唇如激丹而名曰盜跖丘竊爲將軍恥不取焉吳越春秋越王勾踐入臣於吳吳王疾太宰嚭奉溲惡以出勾踐嘗之越王從嘗糞惡之後遂病口臭範蠡令左右皆食岑艸以亂其气左傳定公八年公侵齊門於陽州士皆坐列曰顏髙之弓六鈞皆取而傳觀之陽州人出顏髙奪人弱弓籍丘子鉏擊之與一人俱斃偃且射子鉏中頰殪韓子內儲說荊王所愛妾有鄭袖者荊王新得美女鄭袖因教之曰王甚喜人之掩口也爲近王必掩口美女入見近王因掩口王問其故鄭袖曰此固言惡王之臭及王與鄭袖美女三人坐袖因先誡禦者曰王適有言必亟聽從王言美女前近王甚數掩口王勃然怒曰劓之禦因揄刀而劓美人史記孔子世家季桓子受齊女樂三日不聽政郊又不致膰俎於大夫孔子遂行而師己送曰夫子則非罪孔子曰吾歌可夫歌曰彼婦之口可以出走彼婦之謁可以死敗按注王肅曰言婦人之口請謁足以憂使人死敗故可以出走也韓子諭老篇白公勝慮亂罷朝倒杖而策銳貫頤血流至於地而不知鄭人聞之曰頤之忘將何爲忘哉史記仲尼弟子傳子貢見越王越王勾踐曰孤常不料力乃與吳戰困於會稽日夜焦唇幹舌徒欲與吳王接踵而死孤之願也越世家範蠡去自齊遺大夫種書曰越王爲人長頸烏喙可與共患難不可與共樂子何不去種見書稱病不朝越王乃賜種劍自殺禮記檀弓曾子謂子思曰伋吾執親之喪也水漿不入於口者七日莊子秋水篇公孫龍問於魏牟曰吾聞莊子之言茫焉異之今吾無所開吾喙敢問其方公子牟笑曰子獨不聞夫壽陵餘子之學行於邯鄲與未得國能又失其故行矣直匍匐而歸耳今子不去將忘子之故失子之業公孫龍口呿而不合舌舉而不下乃逸而走列女傳齊鍾離春者宣王后也極醜卬鼻結喉戰國策靖郭君善齊貌辧宣王薨閔王立靖郭君大不善於閔王齊貌辧見閔王曰王之方爲太子之時辧謂靖郭君曰太子相不仁過頤豕視若是者信反不若廢太子更立衛姬嬰兒郊師靖郭君泣而曰不可吾不忍也若聽辧而爲之必無今日之患也閔王曰寡人殊不知此自迎靖郭君幹郊史記平原君傳平原君與毛遂偕至楚定從而歸歸至於趙曰毛先生以三寸之舌彊於百萬之師勝不敢復相士遂以爲上客孔叢子儒服篇子髙遊趙平原君客有鄒文季節者與子髙相善及將還魯諸故人決旣畢文節送行三宿臨別文節流涕交頤子髙徒抗手而已史記孟嘗君傳齊王毀廢孟嘗君諸客皆去後召而復之馮歡迎之未到孟嘗君太息嘆曰文嘗好客遇客無所敢失文一日廢皆背文而莫顧文者今得復其位如復見文者必唾其面戰國策趙太后新用事秦急攻之趙氏求救於齊齊曰必以長安君爲質兵乃出太后不肯大臣彊諫太后謂左右曰有復言令長安君爲質者老婦必唾其面史記張儀傳張儀者魏人也始嘗與蘇秦俱事鬼谷先生學術蘇秦自以不及張儀張儀已學而遊說諸侯嘗從楚相飲已而楚相亡璧門下意張儀曰儀貧無行必此盜相君之璧共執張儀掠笞數百不服釋之其妻曰嘻子毋讀書遊說安得此辱乎張儀謂其妻曰視吾舌尙在不其妻笑曰舌在也儀曰足矣韓非傳非爲人口喫不能道說而善著書韓子外儲說篇魯人有自喜者見長年飲酒不能釂則唾之亦效唾之河圖稽命徵秦距之帝名政虎口日角燕丹子荊軻見燕太子丹太子曰田先生今無恙乎軻曰光送軻之時言太子戒以國事恥以丈夫而不見信向軻吞舌而死漢書項籍傳籍季父梁嘗殺人與籍避仇吳中秦始皇東遊會稽渡浙江梁與籍觀籍曰彼可取而代也梁掩其口曰無妄言族矣髙祖本紀魏豹反漢王以韓信擊魏酈食其還漢王問魏大將誰也對曰柏直王曰是口尙乳臭史記魏豹傳漢王聞魏豹反方東憂楚未及擊謂酈生曰緩頰往說豹能下之吾以萬戶封若張耳陳余傳上旣赦趙王貫髙曰所以不死者白張王不反也今王已出吾責已塞死不恨矣且人臣有篡弒之名何面目復事上哉縱上不殺我我不愧於心乎乃仰絕骯遂死按注韋昭曰骯咽也周昌傳帝欲廢太子而立戚姬子如意爲太子大臣固爭之莫能得上以畱侯策卽止而周昌廷爭之彊問其說昌爲人喫又盛怒曰臣口不能言然臣期期知其不可陛下𨿽欲廢太子臣期期不奉詔上欣然而笑遊俠傳郭解任俠有儒生侍使者坐客譽郭解生曰郭解專以姦犯公法何謂賢解客聞殺此生斷其舌漢書周勃傳亞夫爲河內守時許負相之指其口曰縱理入口此餓死法也任敖傳張蒼免相後口中無齒食乳女子爲乳母司馬相如傳相如口喫而善著書常有消渴疾與卓氏婚饒於財其進仕宦未嘗肯與公卿國家之事稱病閒居不慕官爵息夫躬傳人有上書言躬懷怨恨非笑朝廷所進候星宿視大子吉凶與巫同祝詛上遣侍禦史廷尉監逮躬系雒陽詔獄欲掠問躬仰天大呼因僵僕吏就問云咽已絕薛宣傳博士申咸毀宣薄於骨肉宣子況賕客楊明欲創咸面目使不居位會司隸缺況恐咸爲之遂令明遮斫咸宮門外斷鼻唇況徙惇煌宣免爲庶人揚雄傳雄口喫不能劇談王莽傳莽爲人侈口蹶顄是時有用方技待詔黃門者或問以莽形貌待詔曰莽所謂鴟目虎吻故能食人亦當爲人所食東海公賓斬莽首傳詣更始懸宛市百姓共提擊之或切食其舌東觀漢記光武爲人日角大口美鬢眉後漢書祭遵傳遵南擊弘農厭新柏華蠻中賊弩中遵口洞出流血眾見遵傷稍引退遵呼叱止之士卒戰皆自倍遂大破之張酺傳酺爲東郡太守郡吏王靑父隆建武初爲都尉功曹靑爲小史與父俱從都尉行縣道遇賊隆以身衛全都尉遂死於難靑亦被矢貫咽音聲流喝東觀漢記明徳馬后身長七尺三寸靑白色方口美發後漢書班超傳超字仲升爲人有志不修小節嘗行詣相者曰祭酒布衣諸生耳而當封侯萬里之外超問其狀相者曰生燕頷虎頸飛而食肉此萬里侯相也周燮傳燮生而欽頤折額醜狀駭人其母欲棄之其父不聽曰吾聞聖賢多有異貌興我宗者乃此兒也於是養之按注欽頤曲頷也欽或作顩音同又蔡澤亦顩頤李固傳陽嘉二年詔問當世之敝固對曰陛下有尙書猶天之有北斗斗爲天喉舌尙書亦爲陛下喉舌梁冀傳冀爲人口吟舌言按注口吟舌言謂語喫不能明了拾遺記賈逵明惠過人經文通徧於閭裏每有觀者稱云振古無倫門徒來學不遠萬里或𦇤負子孫捨於門側皆口授經文贈獻者積粟盈倉或云賈逵非力耕所得誦經口倦世所謂舌耕也漢官儀侍中刁存年老口臭帝乃賜以�舌香令含之樊英別傳樊英旣見陳畢西南向唾天子問其故對曰成都今日失火後蜀太守上火災言時雲雨從東北來故火不爲害張璠漢記董卓於眾坐生斬人手足又鑿目截舌百姓嗷嗷道路以目魏志武帝紀注曹瞞傳云太祖少好飛鷹走狗遊蕩無度其叔父數言之於嵩太祖患之後逢叔父於路乃陽敗面喎口叔父怪而問其故太祖曰卒中惡風以告嵩嵩驚愕呼太祖太祖口貌如故嵩問曰叔父言汝中風已差乎太祖曰初不中風但失愛於叔父故見罔耳江表傳孫堅爲下邳丞時孫權生方頤大口目有精光堅異以爲貴相英雄記曹操與劉備密言備泄於袁紹紹知操有圖國之意操自咋其舌流血以失言誡後世吳志孫策傳策爲吳郡太守許貢客所殺按注江表傳曰策性好獵初策令武士絞殺貢奴客欲爲貢報讎獵日卒有三人卽貢客也策問爾等何人答云是韓當兵在此射鹿耳策曰當兵吾皆識之未嘗見汝等因射一人應弦而倒二人便舉弓射策中頰魏志明帝紀注孫盛曰明帝口喫少言而沈毅好斷樂陵王茂傳正始三年東平靈王薨茂稱嗌痛不肯發哀詔削戶鄧艾傳艾爲都尉學士以口喫不得作幹佐珍珠船吳王潘夫人因醉唾於壺中頃之得火齊指環因掛於石橊枝起臺名環橊拾遺記孫和悅鄧夫人和於月下舞水精如意�傷夫人頰太醫合白獺髓雜玉與琥珀屑滅此痕琥珀太多及差而有赤點如朱逼而視之更益其妍諸嬖人欲要寵皆以丹脂點頰而後進幸魏志齊王芳本紀毋丘儉上言昔諸葛恪圍合肥新城城中遣士鄭像出城傳消息恪遣馬騎尋圍迹索得像還四五人的頭面縛將繞城表敕語像使大呼言大軍已還洛不如早降像不從其言更大呼城中曰大軍近在圍外壯士努力賊以刀築其口使不得言像遂大呼令城中聞知益都耆舊傳犍爲楊鳳珪者其妻陳姬珪早亡兄弟欲嫁之姬於是引刀割咽流血幾死九族驚異乃從其節蜀郡史賢妻張昭儀賢旣犯罪被誅儀取刀自割咽喉而死拾遺記太始二年西方有因霄之國人皆善嘯舌尖處倒向喉內亦曰兩舌重以爪徐刮之則嘯聲逾遠故呂氏春秋云反舌殊鄕之國卽此謂也王隱晉書大駕北伐成都王�統王師於蕩陰敗績上傷頰失玉璽左右奔晉書溫嶠傳王惇補嶠丹陽尹嶠得還都乃具奏惇之逆謀請先爲之備惇表誅姦臣以嶠爲首募生得嶠者當自拔其舌周顗傳王惇構逆顗被收路經太廟顗大言曰賊臣王惇傾覆社稷神祇有靈當速殺惇語未終收人以戟傷其口血流至踵顏色不變世說王子作桓車騎參軍桓謂王曰卿在府久比當相料理初不答直髙視以手版拄頰云西山朝來致有爽气晉書魏詠之傳詠之字長道任城人也家世貧素而躬耕爲事好學不倦生而兔缺有善相者謂之曰卿當富貴年十八聞荊州刺史殷仲堪帳下有名醫能療之貧無行裝謂家人曰殘醜如此用活何爲遂賫數斛米西上以投仲堪旣至造門自通仲堪與語嘉其盛意召醫視之醫曰可割而補之但須百日進粥不得笑語詠之曰半生不語而有半生亦當療之況百日邪仲堪於是處之別屋令醫善療之詠之遂閉口不語惟食薄粥其厲志如此及差仲堪厚資遣之朱伺傳伺以功封亭侯領騎督時西陽夷賊抄掠江夏太守楊每請督將議距賊之計伺獨不言曰朱將軍何以不言伺答曰諸人以舌擊賊伺惟以力耳鳩摩羅什傳姚興迎羅什待以國師之禮羅什死於長安姚興依外國法以火焚屍薪滅形碎惟舌不爛苻朗傳朗風流邁於一時超然自得謝安常設燕請之朝士盈坐並幾褥壺席朗每事欲誇之唾則令小兒跪而張口旣唾而含出頃復如之坐者以爲不及之遠也世說郗公值永嘉喪亂在鄕裏甚窮餒鄕人以公名徳傳共之公嘗攜兄子邁及外生周翼二小兒往食鄕人曰各自饑困以君之賢欲共濟君耳恐不能兼有所存公於是獨往食輒含飯著兩頰邊還吐與二兒並得存同過江郗公亡翼爲郯縣解職歸席苫於公靈�頭心喪終三年晉書羅含傳含少有志尙嘗晝臥夢一鳥文彩異常飛入口中自此藻思日新王隱晉書寒雋傳列升龍須昌人赤色文唇少言語有大志自縣小吏至雍州刺史宋書謝景仁傳景仁性矜嚴整潔居宇靜麗每唾轉唾左右人衣事畢卽聽一日澣濯每欲唾左右爭來受南郡王義宣傳義宣生而舌短澀於言論桂陽先賢傳宋陽陵字遂文果而好義郡長汲府君爲州所誣陵被掠拷慘加毒杖乃截舌以著盤中獻之廷尉郡公咸義之事得淸理南齊書謝傳兄朏爲吳興於徵虜渚送別朏指口曰此中惟宜飲酒南史梁髙祖本紀帝生而舌文八字頂有浮光梁書沈約傳約夢齊和帝以劍斷其舌召巫視之巫言如夢乃呼道士奏赤章於天稱禪代之事不由己出髙祖聞赤章事大怒中使譴責者數焉南史梁簡文帝紀帝尊嚴若神方頤丰下侯景傳景僭位將登太極殿醜徒數萬吹唇唱吼而上王偉傳侯景叛其文檄並偉所制景敗偉上五百字詩於帝帝愛其才將捨之朝士多忌乃請曰前日偉作檄文有異辭句元帝求而視之檄云項羽重瞳尙有烏江之敗湘東一目寧爲四海所歸帝大怒使以釘釘其舌於柱方刑之陳書鄭灼傳灼性精勤尢明三禮少時嘗夢與皇侃遇於途侃謂灼曰鄭郎開口侃因唾灼口中自後義理逾進南史司馬申傳申歷事三帝內掌機密頗作威福性忍害好飛書以譖毀朝之端士嘗晝寢於尙書省有烏啄其口流血及地時論以爲譖賢之報也魏書毗陵王順傳太祖好黃老數召諸王及朝臣親爲說之在坐莫不祗肅順獨坐寐欠伸不顧而唾太祖怒廢之張赦提傳赦提爲虎賁中郎時京畿盜魁自稱豹子虎子並善弓馬遂領逃軍及諸畜牧者各爲部帥於靈丘雁門間聚爲害至乃斬人首射其口以爲戲笑伽藍記廣陵王恭莊帝從父兄也正光中爲黃門侍郎見元叉秉權輔政多歸近習遂佯啞不預世事永安中遁於上洛州刺史泉企執而送之莊帝疑恭姦詐夜遣人盜掠衣物拔刀劍欲殺之恭張口以手指舌竟不言莊帝信其眞患放令歸第北齊徐之才傳之才年十三召爲太學生劉孝綽云徐郎燕頷有班定遠之相隋書賀若�傳若�父惇以武烈知名仕周爲金州總管宇文護忌而害之臨刑呼�謂之曰吾必欲平江南然此心不果汝當成吾志且吾以舌死汝不可不思因引錐刺�舌出血誡以愼口鄭偉傳偉性喫少時嘗逐鹿於野失之遇牧豎而問焉牧豎答之其言亦喫偉怒謂其效己遂射殺之其忍暴如此隋書煬帝本紀上幸江都宮奉信郎崔民象以盜賊充斥於建國門上表諫不宜巡幸上大怒先解其頤乃斬之隋唐嘉話髙開道作亂幽州矢陷其頰召醫使出之對以鏃深不可出則俾斬之又召一人如前對則又斬之又召一人如前曰可出然王須忍痛因鈹面鑿骨置楔於其間骨裂開寸餘抽出箭鏃開道奏伎進膳不輟唐書長孫無忌傳無忌爲太子太師同中書門下三品二十三年帝疾甚召入臥內帝引手捫無忌頤無忌哭帝感塞不得有所言舊唐書郝處俊傳處俊孫象賢垂拱中坐事伏誅臨刑言多不順自此法司每將殺人必先以木瓦塞口隋唐嘉話婁師徳弟拜代州刺史將行謂之曰吾以不才位居宰相汝今又得州牧叨過分人所嫉也將何以全先人發膚弟長跪曰自今𨿽有唾某面者某亦不敢言但拭之而已以此自勉庶免兄憂師徳曰此適所謂爲我憂也夫人唾者發於怒也汝今拭之是惡其唾而拭之是逆人怒也唾不拭將自幹何若笑而受之武后之年竟保其寵祿率是道也唐書吳少陽傳少陽死元濟者其長子也山首燕頷垂頤柳渾傳宰相張延賞怙權嫉渾守正遣親厚謂曰明公舊徳�愼言於朝則位可久渾曰爲吾謝張公渾頭可斷而舌不可禁卒爲所擠冊府元龜崔咸字重易父銳貞元中爲李抱眞從事有道者自稱曰盧老能知遠近事屬河北禁遊客銳遂館之一旦辭去且曰我死當爲君子因指口下黑子願以爲記旣生咸果有黑子其狀則盧老也遂以盧老名之唐書五行志元和末婦人不施朱粉惟以烏膏注唇狀似悲啼者云仙雜記有人謁李賀見其久而不言唾地者三俄而成文三篇摭言方漧瘦而唇缺性好侮人嘗與龍丘李主簿同酌李目有翳幹攺令譏曰措大喫酒點鹽軍將喫酒點醬只見門外著籬未見眼中安障李答曰措大喫酒點鹽下人喫酒點鮓只見手臂著欄未見口唇開�酉陽雜俎蜀有道士陽狂俗號爲灰袋翟天師晚年弟子也翟每戒其徒勿欺此人吾所不及曾病口瘡不食數月狀若將死人素神之因爲設道�齋散忽起就謂眾人曰試窺吾口中有何物也乃張口如箕五臟悉露同類驚異作禮問之惟曰此足惡此足惡後不知所終舊唐書波斯傳其國有叛逆之罪就火燒鐵灼其舌瘡白者爲理直瘡黑者爲有罪啟顏錄唐華原令崔思海口喫每共表弟杜延業遞相戲弄嘗語崔云延業能遣兄作�鳴旁人云他口應須自由何能遣之杜卽云能得旣而旁人卽共杜私睹杜將一把谷來崔前云此是何物崔雲谷谷旁人大笑因輸延業北夢瑣言杜紫微唇厚不稱才名䢐異記夔州道士王法朗舌長呼字不正乃日誦道徳經後夢老君剪其舌覺來言語乃正南唐近事馮延己鎭臨川聞朝議已有除替一夕夢通舌生毛翊日有僧解之曰毛生舌間不可剃也相公其未替乎旬日之間果已寢命樂善錄潁川一異僧能知人宿命時歐陽永叔領郡事見一女妓口气常作靑蓮花香心頗異之舉以問僧僧曰此妓前生爲尼好轉妙法蓮花經三十年不廢以一念之差失身至此後因郡會其妓女適侍立在旁公因以僧語告之且問今亦曾轉妙法蓮華經否妓曰某不幸爲妓日事應接何暇轉經公命取經令讀一閱如流宛若素習公益異之蓼花洲閒錄蘇子瞻泛愛天下士無賢不肖歡如也子由晦默少許可嘗戒子瞻擇交子由監筠州酒稅子瞻嘗就見之子由戒以口舌之禍乃餞之郊外不交一談惟指口以示之談苑劉攽貢甫性滑稽喜嘲謔與王汾同在館中汾病口喫攽爲之贊曰恐是昌家又疑非類未聞雄鳴只有艾气周昌韓非揚雄鄧艾皆古之喫者也宋史黃友傳友通判澶州會金人敗盟郭藥師以常勝軍叛燕士響應友獨領數千人與之戰躬冒矢石破裂唇齒欽宗卽位制置使詹度奏友久服武事籌略過人丞相何從而薦之召對問友唇齒破裂狀爲之稱嘆予甚渥海陵三仙傳唐先生仿徉井裏中或發語干休咎人始異之建炎二年忽持甓自擊其頰俄裴淵潰卒至摽掠無遺乃悟打頰者隱語打耳靑箱雜記馬尙書亮知江寧府秩滿將代一夕夢舌上生毛有僧解之曰舌上生毛剃不得尙書當再任已而果然遊宦紀聞沙隨先生嘗云頃於行在見一道人以笛拄項下吹曲其聲淸暢而不近口竟不曉所以然此說已在三十年前嘉定庚辰先兄嶽翁趙憲伯鳳自曲江攜一道人歸三衢亦喉間有竅能吹簫凡飲食則以物窒之不然水自孔中溢出每作口中語則塞喉間作喉間語則以手掩口先兄之所目睹但不知沙隨先生昔所見有似此人否永福下鄕有農家子姓張以采薪鬻鋤柄爲業鄕人目爲張鋤柄狀貌醜怪口能容拳揮麈餘話王況字子亨本士人爲南京宋毅叔婿毅叔旣以醫名擅南北況初傳其術未精薄遊京師甚淒然會鹽法忽變有大賈睹揭示失驚吐舌遂不能復入經旬食不下咽羸日甚國醫不能療其家憂懼榜於市曰有治之者當以十萬爲謝況利其所售之厚姑往應其求旣見賈之狀忽發笑不能制心以謂未易措手也其家人怪而詰之況謬爲大言答之曰所笑者輦轂之大如此乃無人治此小疾耳語主人家曰試取鍼經來況謾檢之偶有穴與其疾似是者況曰爾家當勒狀與我萬一不能活則勿尢我當爲若鍼之可立效主病者不得已亦從之急鍼舌之底抽鍼之際其人若委頓狀頃刻舌遂伸縮如平時矣其家大喜謝之如約元史陳旅傳旅同時有陳繹曾者爲人𨿽口喫而精敏異常諸經注疏多能成誦文辭汪洋浩博其气煜如也蕭景茂傳南勝縣民李智甫作亂景茂被執賊脇使從己景茂憤罵賊遂以刀決其口至耳傍景茂罵不絕聲而死察罕帖木兒傳帖木兒左頰有三毫或怒則毫皆直指居常慨然有當世之志龍興慈記劉伯溫見西湖五色雲起知爲天子气應在東南微服以卦命風鑑遊江湖間密訪之至海昌賈銘家時新建廳堂精潔唾污之銘出見命拭去嘆曰量小遂往臨淮明外史練子寧傳成祖卽位執子寧至語不遜命斷其舌曰吾欲效周公輔成王耳子寧探舌血大書殿磚曰成王安在血入於磚滌之不去太平淸話石斗山法華寺寺碑載樵者掘地得石函藏一童子舌不壞上生蓮花一枝珍珠船契丹如見月蝕當夜各備酒饌相賀戎主次日亦有宴會如日蝕卽盡望日唾之仍背日坐名公像記王襄敏公廣額丰頤而骨气峻拔有威重印堂中直紋五條右頤有一黑子音吐如鐘彭仙翁傳仙翁遊楚中又自稱祝萬壽諸生從之學應山楊漣疾將屬纊諸生聚而哭之祝往視撼之不動�其面大呼楊二者三唇微張喜曰猶可爲也袖中出藥一粒以箸啟其齒下之气息惙惙夜分而蘇應諧錄燕人育二女皆極一日媒氏來約婚父戒二女曰愼箝口勿語語則人汝棄矣二女唯唯旣媒氏至坐中忽火爇姊裳其妹期期曰姊而裳火矣姊目攝妹亦期期言曰父屬汝勿言胡又言耶二女之喫卒未掩媒氏謝去�

