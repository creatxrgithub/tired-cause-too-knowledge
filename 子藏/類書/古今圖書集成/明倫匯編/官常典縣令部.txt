

縣令部匯考

周周制國有長及遂有五縣縣設縣正掌其縣之政令按周禮天官大宰之職以九兩系邦國之民二曰長以貴得民訂

義鄭康成曰長諸侯也一邦之貴民所仰也愚

按王制云五國以爲屬屬有長八州三百六十長自唐虞以來諸侯亦有以長名者鄭氏之說亦未可非也地官遂人中大夫二人掌邦之野

訂義

鄭康成曰郊外曰野謂甸稍縣都黃氏曰遂人因六遂而爲名六遂在甸則所掌者甸地而已而曰掌邦之野蓋合稍縣都鄙法之當行者通掌之稍縣都鄙居民廛裏授田溝洫治地皆野法與甸同其法悉自遂人出稍爲邑縣鄙爲都則各聽於其主非遂人之所屬也遂人中大夫秩比小司徒縣二千五百家鄙五百家隨民眾寡而爲之甸稍縣鄙居民皆如此惟甸則合縣爲遂以土地之圖經田野造縣鄙形體之五家爲鄰五鄰爲裏四里爲酇五酇爲鄙五鄙爲縣五縣爲遂訂義

王昭禹曰土地之圖大司徒所建之國以土地之圖經田野則以所建之國爲井牧溝塗田萊之類而經之也鄭康成曰經形體皆謂制分界也

易氏曰小不曰鄰言鄙之成則鄰之成可知大不曰遂言縣之成則遂之成在其中言縣鄙則舉中以見上下項氏曰比則親之至鄰則始相鄰近閭則同門裏則同居族則相葬酇則相贊助而已鄙之名卑於黨縣之名小於州凡遂之制皆放於鄕王氏曰比相保則鄰亦相保閭相受則裏亦相受族相葬則酇亦相葬矣黨相救則鄙亦相救矣州相賙則縣亦相賙矣鄕相賓則遂亦相賓矣皆有地域溝樹之使各掌其政令刑禁

訂義

鄭鍔曰皆有地域以爲之辧溝之以水樹之以木有限域之周圍有溝樹之阻固建官設吏以治之使各掌其所治之政令刑禁民可得而治矣以歲時稽其人民而授之田野簡其兵器教之稼穡訂義

賈氏曰授之田野若下夫一廛百畝簡其兵器若族師旗鼓兵革縣正每縣下大夫一人

訂義

王氏曰遂官各降鄕一等其官各亦降焉故州謂之長縣與黨同謂之正鄙與族同謂之師各掌其縣之政令徵比訂

義黃氏曰徵徵斂也謂之政令徵比比而徵之小司徒井邑丘甸令貢賦稅斂之事是也以頒田裏以分職事掌其治訟趨其稼事而賞罰之訂義

項氏曰頒田裏謂一廛百畝之類賈氏曰分職事者卽九職之功事也鄭鍔曰民事不可緩稼事伊始則趨之使趨時若將用野民師田行役移執事則帥而至治其政令訂義

王氏曰移執事若遂師所謂巡其稼穡而移用其民以救其時事也旣役則稽功會事而誅賞

訂義

劉執中曰稽考其功程會其羣吏所集之事職否而正其誅賞顯王十九年秦徙都咸陽始集鄕邑爲三十一縣縣置令丞按史記周本紀不載按商君列傳鞅定變法之令爲築冀闕宮庭於咸陽秦自雍徙都之而令民父子兄弟同室內息者爲禁而集小都鄕邑聚爲縣置令丞凡三十一縣爲田開阡陌封疆而賦稅平平斗桶權衡丈尺

漢漢承秦制大縣置令小縣置長斗食佐史佐之亭有長鄕有三老嗇夫遊僥之屬按漢書百官表縣令長皆秦官掌治其縣萬戶以上爲令秩千石至六百石減萬戶爲長秩五百石至三百石皆有丞尉秩四百石至二百石是爲長吏百石以下有斗食佐史之秩是爲少吏大率十里一亭亭有長十亭一鄕鄕有三老有秩嗇夫遊僥三老掌教化嗇夫職聽訟收賦稅遊僥僥循禁賊盜縣大率方百里其民稠則減稀則曠鄕亭亦如之皆秦制也列侯所食縣曰國皇太后皇后公主所食曰邑有蠻夷曰道凡縣道國邑千五百八十七鄕六千六百二十二亭二萬九千六百三十五注

師古曰吏理也主理其縣內也漢官名秩簿云斗食月俸十一斛佐史月俸八斛也一說斗食者歲俸不滿百石計日而食一斗二升故云斗食也

後漢後漢仍承秦制大縣置令小縣置長皆有丞尉佐之鄕有三老遊僥嗇夫亭有亭長裏有裏魁邊縣有障塞尉之屬按後漢書百官志每縣邑道大者置令一人千石其次置長四百石小者置長三百石侯國之相秩次亦如之本注曰皆掌治民顯善勸義禁姦罰惡理訟平賊卹民時務秋冬集課上計於所屬郡國凡縣主蠻夷曰道公主所食湯沐曰國縣萬戶以上爲令不滿爲長侯國爲相皆秦制也丞各一人尉大縣二人小縣一人本注曰丞署文書典知倉獄尉主盜賊凡有賊發主名不立則推索行尋案察姦宄以起端緒各署諸曹掾史本注曰諸曹略如郡員五官爲廷掾監鄕五部春夏爲勸農掾秋冬爲制度掾鄕置有秩三老遊僥本注曰有秩郡所署秩百石掌一鄕人其鄕小者縣置嗇夫一人皆主知民善惡爲役先後知民貧富爲賦多少平其差品三老掌教化凡有孝子順孫貞女義婦讓財救患及學士爲民法式者皆扁表其門以興善行遊僥掌僥循禁司姦盜又有鄕佐屬鄕主民收賦稅亭有亭長以禁盜賊本注曰亭長主求捕盜賊丞望都尉裏有裏魁民有什伍善惡以告本注曰裏魁掌一里百家什主十家伍主五家以相檢察民有善事惡事以告監官邊縣有障塞尉本注曰掌禁備羌夷犯塞其郡有鹽官鐵官工官都水官者隨事廣狹置令長及丞秩次皆如縣道無分士給均本吏本注曰凡郡縣出鹽多者置鹽官主鹽稅出鐵多者置鐵官主鼓鑄有工多者置工官主工稅物有水池及魚利多者置水官主平水收漁稅在所諸縣均差吏更給之置吏隨事不具縣員注

應劭漢官曰前書百官表云萬戶以上爲令萬戶以下爲長三邊始孝武皇帝所開縣戶數百而或爲令荊陽江南七郡惟有臨湘南昌吳三令爾及南陽穰中土沃民稠四五萬戶而爲長桓帝時以江南陽安爲女公主邑攺號爲令主薨復其故若此爲系其本俗說令長以水土爲之及秩髙下皆無明文班固通儒述一代之書斯近其眞胡

廣曰秋冬歲盡各計縣戶口墾田錢谷入出盜賊多少上其集簿丞尉以下歲詣郡課校其功功多尢爲最者於廷尉勞勉之以勸其後負多尢爲殿者於後曹別責以糾怠慢也諸對辭窮尢困收主者掾史關白太守使取法丞尉縛責以明下轉相督敕爲民除害也明帝詔書不得僇辱黃綬以別小人吏也史記秦並天下夷郡縣銷兵刃示不復用應劭漢官曰大縣丞左右尉所謂命卿三人小縣一尉一丞命卿二人雒陽令秩千石丞三人四百石孝廉左尉四百石孝廉右尉四百石員吏七百九十六人十三人四百石鄕有秩獄史五十六人佐史鄕佐七十七人鬥食令史嗇夫假五十人官掾史幹小史二百五十人書佐九十人循行二百六十人鄕戶五千則置有秩風俗通曰秩則田間大夫言其官裁有秩耳嗇者省也夫賦也言消息百姓均其役賦國家制度大率十里一鄕

漢官儀曰民年二十三爲正一歲以爲衛士一歲爲材官騎士習射禦騎馳戰陣八月太守都尉令長相丞尉會都試課殿最水家爲樓船亦習戰射行船過郡太守各將萬騎行障塞烽火追鹵置長史一人丞一人治兵民當兵行長領置部尉千人司馬候農都尉皆不治民不給衛士材官樓船年五十六老衰乃得免爲民就田應合選爲亭長亭長課僥巡尉遊僥亭長皆習設備五兵五兵弓弩戟楯刀劍甲鎧鼓吏赤幘行縢帶劍佩刀持楯被甲設矛戟習射設十里一亭亭長亭候五里一郵郵間相去二里半司姦盜亭長持二尺板以劾賊索繩以收執賊風俗通曰漢家因秦大率十里一亭亭畱也蓋行旅宿會之所館亭吏舊名負弩攺爲長或謂亭父周禮五家爲鄰四鄰爲裏裏者止也裏有司司五十家共居止同事舊欣通其所也胡廣曰鹽官掊坑而得鹽或有鑿井煮海水而以得之者鑄銅爲器械富鑄冶之時扇熾其火謂之鼓鑄章帝建初元年夏五月辛卯初舉孝廉郎中寬博有謀任典城者以補長相按後漢書章帝本紀云云和帝永元七年詔有司詳選郎官出補長相按後漢書和帝本紀永元七年夏四月詔曰元首不明化流無良政失於民�見於天深惟庶事五教在寬是以舊典因孝廉之舉以求其人有司詳選郎官寬博有謀才任典城者三十人旣而悉以所選郎出補長相安帝永初元年九月丁丑詔自今長吏被考竟未報自非父母喪無故輒去職者劇縣十歲平縣五歲以上乃得次用按後漢書安帝本紀云云元初六年春二月壬子詔三府選掾屬髙第能惠利牧養者各五人光祿勛與中郎將選孝廉郎寬博有謀淸白行髙者五十人出補令長丞尉按後漢書安帝本紀云云

晉晉制大縣置令小縣置長有主簿錄事記室功曹以佐之鄕置嗇夫治書史百戶置里吏千戶置校官掾又有方略吏部尉之屬按晉書職官志縣大者置令小者置長有主簿錄事史主記室史門下書佐幹遊僥議生循行功曹史小史廷掾功曹史小史書佐幹戶曹掾史幹法曹門幹金倉賊曹掾史兵曹史吏曹史獄小史獄門亭長都亭長賊捕掾等員戶不滿三百以下職吏十八人散吏四人三百以上職吏二十八人散吏六人五百以上職吏四十人散吏八人千以上職吏五十三人散吏十二人千五百以上職吏六十八人散吏一十八人三千以上職吏八十八人散吏二十六人郡國及縣農月皆隨所領戶多少爲差散吏爲勸農又縣五百以上皆置鄕三千以上置二鄕五千以上置三鄕萬以上置四鄕鄕置嗇夫一人鄕戶不滿千以下置治書史一人千以上置史佐各一人正一人五千五百以上置吏一人佐二人縣率百戶置里吏一人其土廣人稀聽隨宜置里吏限不得減五十戶戶千以上置校官掾一人縣皆置方略吏四人洛陽縣置六部尉江左以後建康亦置六部尉余大縣置二人次縣小縣各一人鄴長安置吏如三千戶以上之制

宋宋縣置令長如魏晉制按宋書百官志縣令長秦官也大者爲令小者爲長侯國爲相漢制置丞一人尉大縣二人小縣一人五家爲伍伍長主之二伍爲什什長主之十什爲裏裏魁主之十里爲亭亭長主之十亭爲鄕鄕有鄕佐三老有秩嗇夫遊僥各一人鄕佐有秩主賦稅三老主教化嗇夫主爭訟遊僥主姦非其餘諸曹略同郡職以五官爲廷掾後則無復丞惟建康有獄丞其餘眾職或此縣有而彼縣無各有舊俗無定制也晉江右洛陽縣置六部都尉余大縣置二人次縣小縣各一人宋太祖元嘉十五年縣小者又省之諸官府至郡各置五百者舊說古君行師從卿行旅從旅五百人也今縣令以上古之諸侯故立四五百以象師從旅從依古義也韋曜曰五百字本爲伍伯伍當也伯道也使之導引當道伯中以驅除也周制五百爲旅帥皆大夫不得卑之如此說也又周禮秋官有條狼氏掌執鞭以趨辟王出入則八人夾道公則六人侯伯則四人子男則二人近之矣名之異爾又漢官中有伯使主爲諸官驅使辟路於道伯中故言伯使此其比也縣令千石至六百石長五百石

南齊齊縣置令國則爲相按南齊書百官志縣令相郡縣爲國者爲內史相

梁梁大縣曰令小縣爲長國亦稱相屬員如晉宋制按隋書百官志縣爲國曰相大縣爲令小縣爲長皆置丞尉郡縣置吏亦各準州法以大小而制員郡縣吏有書僮有武吏有醫有迎新送故等員亦各因其大小而置焉

北魏魏定縣令品級有差按魏書官氏志上縣令相六品中縣令相七品孝文帝延興三年詔縣令能靜一縣二縣劫盜者兼治食祿有差按魏書孝文帝本紀延興三年二月甲戌詔縣令能靜一縣劫盜者兼治二縣卽食其祿能靜二縣者兼治三縣三年遷爲郡守

北齊北齊縣分九等又置鄴臨漳成安三縣令按隋書百官志後齊制上上縣令上中縣上下縣中上縣中中縣中下縣下上縣下中縣下下縣鄴臨漳成安三縣令各置丞中正功曹主簿門下督錄事主記議及功曹記室戶田金租兵騎賊法等曹掾員鄴又領右部南部西部三尉又領十二行經途尉凡一百三十五里裏置正臨漳又領左部東部二尉左部管九行經途尉凡一百一十四里裏置正成安又領後部北部二尉後部管十一行經途尉七十四里裏置正淸都郡諸縣令已下官員悉與上上縣同

隋隋制以大興長安河南洛陽四縣爲正五品諸縣以所管閒劇爲等級按隋書百官志大興長安河南洛陽四縣令並增爲正五品諸縣皆以所管閒劇及衝要以爲等級丞主簿如故其後攺縣尉爲縣正尋攺正爲戶曹法曹分司以丞郡之六司河南洛陽長安大興則加置功曹而爲三司司各二人郡縣佛寺攺爲道場道觀攺爲元壇各置監丞京都諸坊攺爲裏皆省除裏司官以主其事帝自三年定令之後驟有制置制置未久隨復攺易其餘不可備知者蓋史之闕文云

唐唐制以京縣爲正五品諸縣品秩以上中下爲差按唐書百官志京縣令各一人正五品上丞二人從七品上主簿二人從八品上錄事二人從九品下尉六人從八品下畿縣令各一人正六品上丞一人正八品下主簿一人正九品上尉二人正九品下上縣令一人從六品上丞一人從八品下主簿一人正九品下尉二人從九品上中縣令一人正七品上丞一人從八品下主簿一人從九品上尉一人從九品下中下縣令一人從七品上丞一人正九品上主簿一人從九品上尉一人從九品下下縣令一人從七品下丞一人正九品下主簿一人從九品上尉一人從九品下縣令掌道風化察冤滯聽獄訟凡民田收授縣令給之每歲季冬行鄕飲酒禮籍帳傳驛倉庫盜賊堤道𨿽有專官皆通知縣丞爲之貳縣尉分判眾曹收率課調注

武徳元年攺書佐曰縣尉尋攺曰正諸縣置主簿以流外爲之京縣上縣丞皆一人畿縣上縣正皆四人七年攺縣正復曰尉貞觀初諸縣置錄事開元中上縣萬戶中縣四千戶以上增尉一人京兆河南府諸縣戶三千以上置市令一人戶一萬以上置義倉督三人其後畿縣戶不及四千亦置尉二人萬戶增一人凡縣有司功佐司倉佐司戶佐司兵佐司法佐司士佐典獄門事等畿縣減司兵上縣有司戶司法而已凡縣皆有經學博士助教各一人京縣學生五十人畿縣四十人中縣以下各二十五人

遼遼五京諸州屬縣各有縣令縣丞主簿尉按續文獻通考云云

宋宋制縣分赤畿望緊上中下設丞簿尉以佐之按宋史職官志縣令建隆元年令天下諸縣除赤畿外有望緊上中下掌總治民政勸課農桑平決獄訟有徳澤禁令則宣布於治境凡戶口賦役錢谷振濟給納之事皆掌之以時造戶版及催理二稅有水旱則有災傷之訴以分數蠲免民以水旱流亡則撫存安集之無使失業有孝悌行義聞於鄕閭者具事實上於州激勸以勵風俗若京朝幕官則爲知縣事有戍兵則兼兵馬都監或監押初建炎多差武臣紹興詔專用文臣然沿邊溪洞處仍許武臣指射邑大事煩則堂除仍備緋章服嚴差出之禁任滿有政績則與升擢乾道以後定以三年爲任仍非兩任不除監察禦史初攺官人必作縣謂之須入十六年詔知縣在任不成兩考卽不合理爲實歷嘉定十二年詔兩經作令滿替者實歷九考有政聲無過犯舉員及格攺官人特免再作知縣許受簽判或幹官以當知縣履歷縣丞初不置天聖中因蘇耆請開封兩縣始各置丞一員在簿尉之上仍於有出身幕職令錄內選充皇佑中詔赤縣丞並除新攺官人熙寧四年編修條例所言諸路州軍繁劇縣令戶二萬已上增置丞一員以幕職官或縣令人充元佑元年詔應因給納常平免役置丞並行省罷如委事務繁劇難以省罷處令轉運司存畱崇寧二年宰相蔡京言熙寧之初修水土之政行市易之法興山澤之利皆王政之大請縣並置丞一員以掌其事大觀三年詔昨增置縣丞內除舊額及萬戶以上縣事務繁冗及𨿽非萬戶實有山澤坑冶之利可以修興去處依舊存畱外餘皆減罷建炎元年詔縣丞系嘉佑以前員闕並萬戶處存畱一員余並罷紹興三年以淮東累經兵火權罷縣丞十八年置海陵丞一員嘉定後小邑不置丞以簿兼主簿開寶三年詔諸縣千戶以上置令簿尉四百戶以上置令尉令知主簿事四百戶以下置簿尉以主簿兼知縣事咸平四年王欽若言川陜縣五千戶以上請並置簿自余仍以尉兼從之自後川蜀及江南諸縣各增置主簿中興後置簿掌出納官物銷注簿書凡縣不置丞則簿兼丞之事凡批銷必親書押不許用手記仍不許差出以防銷注尉建隆三年每縣置尉一員在主簿之下奉賜並同至和二年開封祥符兩縣各增置一員掌閱習弓手戢姦禁暴凡縣不置簿則尉兼之中興沿邊諸縣間以武臣爲尉並帶兼巡捉私茶鹽礬亦或文武通差隆興詔不許差癃老疾病年六十以上之人邑大事煩則置二尉紹熙中詔恩科人年及六十不差嘉定十三年詔極邊縣尉獲盜酬賞班攺歲以二員爲額太祖建隆元年定縣爲望緊上中下令三年一注有異政者詔參軍驗實以聞按宋史太祖本紀建隆元年冬十月壬申定縣爲望緊上中下令三年一注戊子詔諸道長貳有異政眾舉畱請立碑者委參軍驗實以聞建隆三年詔考縣令以戶田增減爲黜陟按宋史太祖本紀建隆三年冬十一月癸亥詔縣令考課以戶田增減爲黜陟建隆四年詔選朝士分治劇邑本紀並無四年選舉志所載在未攺元前

按宋史太祖本紀不載按選舉志藩郡監牧每遣朝臣攝守往往專恣太祖始削外權命文臣往蒞之由是內外所授官多非本職惟以差遣爲資歷建隆四年詔選朝士分治劇邑以重其事大理正奚嶼知館陶監察禦史王佑知魏楊應夢知永濟屯田員外郎於繼徽知臨淸常參官宰縣自此始舊制畿內縣赤次赤畿外三千戶以上爲望二千戶以上爲緊一千戶以上爲上五百戶以上爲中不滿五百戶爲中下有司請據諸道所具板圖之數升降天下縣以四千戶以上爲望三千戶以上爲緊二千戶以上爲上千戶以上爲中不滿千戶爲中下自是注擬以爲資敍又詔周廣順中應出選門州縣官於南曹投狀準格敕考校無礙與除官其敍復者刑部檢勘送銓幹徳元年秋七月定州縣所置雜職承符廳子等名數按宋史太祖本紀云雲開寶元年三月庚寅班縣令尉捕盜令按宋史太祖本紀云云眞宗至道三年十二月辛丑詔諸路轉運使申飭令長勸農按宋史眞宗本紀云云仁宗天聖七年冬十月丙午詔知州軍歲舉判司簿尉可縣令者一人按宋史仁宗本紀云云慶曆三年冬十月丁未詔縣令佐能根括編戶隱僞以增賦入者量其數賞之按宋史仁宗本紀云云慶曆七年六月辛酉詔天下知縣非鞫獄毋得差遣按宋史仁宗本紀云云神宗熙寧十年秋七月丁巳令諸路歲上縣令課績按宋史神柰本紀云云哲宗元佑四年八月壬寅敕郡守貳以四善三最課縣令按宋史哲宗本紀云云元佑七年四月甲戌立考察縣令課績法按宋史哲宗本紀云云徽宗崇寧元年閏六月甲子詔諸路州縣官有治績最著者許監司帥臣各舉一人按宋史徽宗本紀云云政和元年三月己巳詔監司督州縣長吏勸民增植桑柘課其多寡爲賞罰按宋史徽宗本紀云云政和二年夏四月己丑詔縣令以十二事勸農於境內躬行阡陌程督勤惰按宋史徽宗本紀云云髙宗紹興元年春正月壬子詔京官知縣並堂除內外侍從各舉可任縣令者二人犯贓連坐按宋史髙宗本紀云云紹興五年三月丁丑命館職專舉縣令按宋史髙宗本紀云云紹興六年十二月辛酉以山陰諸曁等四十縣爲大邑並命堂除按宋史髙宗本紀云云紹興七年三月丁亥命虔吉南安軍諸縣各募土兵百人責知縣訓練防禦盜賊按宋史髙宗本紀云云紹興九年秋七月甲申以文臣爲新復諸縣令按宋史髙宗本紀云云紹興十一年十二月壬午命州縣三歲一置產業部籍民貲財田宅以定賦役禁受賕虧隱舊額按宋史髙宗本紀云云紹興十九年十一月丁未立州縣墾田增虧賞罰格按宋史髙宗本紀云云紹興二十一年秋七月癸亥詔州縣官嘗被科率害民重罪者不得任守令親民官按宋史髙宗本紀云云孝宗乾道二年詔縣令非兩任毋除一任方許關升及定監司守臣各舉知縣人數按宋史孝宗本紀乾道二年三月戊午詔縣令非兩任毋除六月戊戌詔攺官人實歷知縣一任方許關升著爲定式九月甲子詔監司各舉部內知縣縣令二三人守臣各舉屬縣一二人淳熙七年九月丙寅詔知縣成資始聽監司薦舉按宋史孝宗本紀云云淳熙八年十二月丙辰詔縣令有能舉荒政者監司郡守以名聞按宋史孝宗本紀云云寧宗嘉泰二年春二月戊子頒治縣十二事以風勵縣令按宋史寧宗本紀云云嘉定九年秋七月戊辰詔邊縣擇才不拘常法其餘並遵三年之制按宋史寧宗本紀云云度宗咸淳七年詔舉廉能才堪縣令者人數有差按宋史度宗本紀咸淳七年十二月戊午詔舉廉能才堪縣令者侍從臺諫給捨各舉十人卿監郎官各舉五人制帥監司各舉六人知州軍監各舉二人咸淳九年準朱�孫奏諸郡屬邑許本司不拘外縣一體選辟文臣按宋史度宗本紀咸淳九年五月乙卯浙西安撫使四川制司朱�孫言所部諸縣除正辟文臣外諸郡屬邑許令本司不拘外縣一體選辟文臣以幸蜀之士民奏可

金金縣有赤次赤劇次劇又有上中下之分皆設令而丞簿尉佐之按金史職官志赤縣

注謂大興宛平縣令一員從六品掌養百姓按察所部宣導風化勸課農桑平理獄訟捕除盜賊禁止遊惰兼管常平倉及通檢推排簿籍總判縣事丞一員從八品掌貳縣事主簿一員正九品掌同縣丞尉四員正八品專巡捕盜賊余縣置四尉者同此注

司吏十人內一名取識女直漢字者充公使十人次赤縣又曰劇縣令一員正七品丞一員正九品主簿一員正九品尉一員正九品諸縣令一員從七品丞一員正九品主簿一員正九品尉一員正九品凡縣二萬五千戶以上爲次赤爲劇二萬以上爲次劇在諸京倚郭者曰京縣自京縣而下以萬戶以上爲上三千戶以上爲中不滿三千爲下中縣而下置丞以主簿與尉通領巡捕事下縣則不置尉以主簿兼之注

中縣司吏八人下縣司吏六人公使皆十人

元元制分上中下三縣設達魯花赤一員尹丞簿尉各一員典史二員中縣不置丞典史減一按元史百官志諸縣至元三年合並江北州縣六千戶之上者爲上縣二千戶之上者爲中縣不及二千戶者爲下縣二十年又定江淮以南三萬戶之上者爲上縣一萬戶之上者爲中縣一萬戶之下者爲下縣上縣秩從六品達魯花赤一員尹一員丞一員簿一員尉一員典史二員中縣秩正七品不置丞余悉如上縣之制下縣秩從七品置官如中縣民少事簡之地則以簿兼尉後又別置尉尉主捕盜之事別有印典史一員巡檢司秩九品巡檢一員

明明制定縣爲三等所屬衙門及庶人在官者如州按續文獻通考明太祖初定縣三等賦十萬石以下爲上縣知縣從六品六萬石以下爲中縣正七品三萬石以下爲下縣從七品已而並攺正七品京縣正六品所屬衙門有儒學教諭訓導陰陽學訓術醫學訓科僧會司道會司其有巡檢司稅課局驛遞閘壩批驗所河泊所倉艸場者設官如州知縣掌教養縣民之事凡歲貢學生三歲貢士歲攢實徵十歲造黃冊民之賦役視丁與產必調劑而均節之若歲大歉請於上司而時蠲減焉獄訟必詢其情理考諸律例而決之有不服請陳於上爲雪理焉凡養老祀神表善賑饑卹窮通貨之事時省而惇行之凡山海澤藪之產資國用者按籍而登焉諸所屬衙門如州者職亦如之庶人在官者縣亦如州皇淸

順治十四年大淸會典順治十四年置盛京奉天府所屬衙門承

徳縣知縣一員典史一員

康熙七年大淸會典康熙七年定各縣正官知縣一員縣丞主

簿縣丞主簿因事添革無定員首領官典史一員所屬衙門

儒學教諭一員訓導一員﹝康熙三年大縣裁訓導小縣裁教諭十五

年復設﹞倉稅課司大使副使大使副使因事設立無定員陰陽

學訓術一員醫學訓科一員僧會司僧會一員

道會司道會一員江南山陽縣河堤堤官一員

巡檢司巡檢一員水馬驛驛丞一員遞運所大

使一員河泊所所官一員以上驛丞大使所官俱因事設立

康熙九年大淸會典國初各官滿漢間有不同康熙九年攺歸

畫一正六品京縣知縣正七品京縣縣丞各縣

知縣正八品各縣縣丞正九品各縣主簿從九

品巡檢司巡檢未入流京縣典史各縣儒學教

諭訓導各縣典史水馬驛驛丞縣稅課司大使

閘官遞運所大使河泊所所官縣倉大使副使

縣陰陽學訓術縣醫學訓科僧會司僧會道會

司道會

縣令部總論文獻通考

縣令周官有縣正各掌其縣之政令而賞罰之

四百里爲縣春秋時列國相滅多以其地爲縣則縣大而郡小故傳云上大夫受縣下大夫受郡周書作雒篇曰千百里縣縣有四郡縣邑之長曰宰曰尹曰公曰大夫

晉謂之大夫魯衛謂之宰楚謂之令尹其職一也

孔子爲中都宰一年四方皆則之由中都宰爲司寇至於戰國則郡大而縣小矣故甘茂謂秦武王曰宜陽大縣名曰縣其實郡也漢制列侯所食縣曰國皇太后公主所食曰邑有蠻夷曰道凡縣萬戶以上爲令減萬戶爲長侯國爲相秩次亦如之皆秦制也漢因之漢書曰凡縣大率方百里民稠則減稀則曠成帝綏和元年長相墨綬哀帝建平二年復黃綬秋冬集課上計於所屬郡國胡廣云秋冬歲盡各計縣戶口墾田錢糧入出盜賊多少上集簿丞尉以下歲詣郡課校其功功多尢爲最者於廷尉勞勉之以勸其後負多尢爲殿者於後曹別責以糾怠慢也又漢官曰明帝臨觀見洛陽令車騎意河南尹及至而非尢其泰盛敕去軒綏時偃師長治有能名以事詣堂因取賜之下縣遂以爲故事其郡有鹽官鐵官工官都水官者隨事廣狹置令長及丞秩序皆如縣道無分土給均吏後漢凡郡縣出鹽多者置鹽官主鹽稅出鐵多者置鐵官主鼓鐵有工者置工官主稅物有水池漁利多者置官主平水收漁利在所諸縣均差吏晉制大縣令有治績官報以大郡山公啟事曰溫令許奇等並見能名𨿽在職各日淺宜顯報大郡以勸天下詔曰案其資歷悉自足爲郡守各以職職淺則宜盡其政績不宜速他轉也不經宰縣不得入爲臺郎宋諸縣置令銅印墨綬進賢兩梁冠自晉宋以後令長國相皆如漢制後魏縣置三令長說在刺史篇孝文初制縣令能靜一縣劫盜者兼理二縣卽食其祿能靜二縣者兼理三縣三年遷爲郡守二千石能靜二郡者兼理至三郡亦如之三年遷爲刺史太和中次職令其祿甚厚後魏孝文以北平府長史裴聿中書侍郎崔亮並淸貧欲以俸祿優之乃以亮帶野王令聿帶溫縣令時人榮之其後令長用人益雜但選勒舊令史爲之而縉紳之流恥居其位北齊制縣爲上中下三等每等又有上中下之差自上上縣至下下縣凡九等然猶因循後魏用人濫雜至於士流恥居之元文遙遂奏於武成帝請革乃密令搜揚世冑子弟恐其辭訴總召集神虎門宣旨慰諭而遣自此縣令始以士人爲之隋縣有令有長煬帝以大興長安河南洛陽四縣令並增正五品諸縣皆以所管閒劇及衝要之處以爲等級唐縣有赤三府共有六縣望

七十八緊

百一十一上

四百四十六

中三百九十六下

五百五十四六等之差

京都所治爲赤縣京之旁邑爲畿縣其餘則以戶口多少資地美惡爲差凡一千五百七十三縣令各一人五代任官凡齷齪無能者始注爲縣令故天下之邑率皆不治甚者誅求刻剝猥瑣萬狀宋朝建隆元年定天下諸縣除赤畿外有望緊上中下四千戶爲望三千戶以上爲緊二千戶以上爲上中千戶以上爲中不滿千戶爲中下五百戶以下爲下掌總治民政勸課農桑凡戶口賦役錢谷賑濟給納之事皆掌之有孝悌行義聞於鄕閭者申州激勸以勵風俗有戍兵則兼兵馬都監或監押三年始以朝臣爲知縣其間復參用京官或幕職爲之朝臣知縣自大理正奚嶼監察禦史王佑等始天聖間天下多缺官而令選尢猥下貪庸耄懦爲淸流所不與而久不得調乃爲縣令人數言其病民乃詔爲舉法以重令選凡知州轉運使歲舉見任判司簿尉有罪非贓私有出身三考無出身四考堪爲令者一人或二人自是人重爲令令選稍精慶曆間詔天下知縣非鞫獄毋得差政和二年詔縣令以十二事勸課農桑宜各遵行上副朝廷一曰惇本業二曰興地利三曰戒遊手四曰謹時候五曰戒苟簡六曰厚蓄積七曰備水旱八曰戒宰牛九曰置農器十曰廣栽植十一曰卹苗戶十二曰無妄訟自政和以來太平盛時人皆重內輕外士大夫皆輕縣令之選吏部兩選不注者甚多然後議所以增重激勸之法宣和五年縣令止差六十以下人從利運判王敏之之請也靖康初詔初攺官必爲縣

七月詔三省申明舊制今後不以堂除吏部人凡初攺官未曾實歷知縣者不許別除差遣紹興七年詔將寺監丞簿等任滿已攺官人未歷民事者各與堂除知縣一次並借緋章服九年詔吏部自後縣令差文臣臣寮奏建炎以來始注武臣爲害甚眾故也乾道元年詔京官知縣以二年爲任𨿽有以更革卒以三年爲任元年詔吏部依四川專法施行並以三十个月爲任從吏部陳之茂請至三年詔依舊以三年爲任九年復以二年爲任從吏部李彥�請置淳熙三年爲任從王師愈之請也二年禦筆今後非兩任縣令不除監察禦史初攺官人必作令謂之須入紹興初數申嚴之後或廢孝宗在位持之甚嚴慶元初復詔除殿試上三名省元外並作邑五年又令試大理評事已攺官未歷縣人並令親民一次著爲令舊捕盜攺官人並試邑自後𨿽宰相子殿試科甲人無不宰邑者矣性理會通

論官臨川吳氏曰予閒居思天下之治法以爲禹稷伊尹之志苟得一縣亦可小試何也縣之於民最近令之福惠所及最速莫是官若也而舉世瞀瞀孰知其任之爲不輕專務己肥遑卹民瘠壅閼吾君之徳使不得下達愁怨之气彌漫兩間以至上干陰陽之和者十而八九也聚羣羊而牧之以一狼恣其啖食何辜斯民而至斯極於斯之時倏有人焉慰愜其蘇息之望則民之愛之也烏得不如子之愛其父母哉世固有廉者矣其見不明則爲吏所蔽𨿽廉何補亦有廉而且明者矣其心不仁則自謂無取於民不眩於事而深刻嚴酷又縱其下漁獵�躒略無惻隱之意或其心𨿽仁而短於剸裁徒有仁心而民不被其澤仁而不能故也或其才𨿽能而意之所向不無少偏終亦不免於小疵能而未全故也全此五善難矣哉朱子曰作縣固非易事然盡心力而爲之必無不濟今人多是自放懶了所以一綱弛而眾目紊也縣令部名臣列傳一

周

宓不齊按孔子家語孔子弟子有宓子賤者仕於魯爲單父宰恐魯君聽讒言使己不得行其政故請君之近史二人與之俱至官宓子戒其邑吏令二史書方書輒掣其肘書不善則從而怒之二史患之辭請歸魯宓子曰子之書甚不善子免而歸矣二史歸報於君曰宓子使臣書而掣肘書惡而又怒臣邑吏皆笑之此臣之所以去之而來也魯君以問孔子子曰宓不齊君子也其才任霸王之佐屈節治單父將以自試也意者以此爲諫乎公寤太息而嘆曰此寡人之不肖寡人亂宓子之政而責其善者數矣微二史寡人無以知其過微夫子寡人無以自寤遽發所愛之使告宓子曰自今以往單父非吾有也從子之制有便於民者子決爲之五年一言其要宓子曰敬奉詔遂得行其政於是單父治焉躬惇厚明親親尙篤敬施至仁加懇誠致忠信百姓化之齊人攻魯道由單父單父之老請曰麥已熟矣今齊寇至不及人人自收其麥請放民出皆獲傅郭之麥可以益糧且不資於寇三請而宓子不聽俄而齊寇逮於麥季孫聞之怒使人讓宓子曰民寒耕熱耘曾不得食豈不哀哉不知猶可以告者三而子不聽非所以爲民也宓子蹴然曰今�無麥明年可樹若使不耕者獲是使民樂有寇且得單父一歲之麥於魯不加彊喪之不加弱若使民有自取之心其創必數世不息季孫聞之赧然而愧曰地若可入吾豈忍見宓子哉三年孔子使巫馬期遠觀政焉巫馬期陰免衣衣敝裘入單父界見漁者得魚輒捨之巫馬期問焉曰凡漁者爲得何以得魚卽捨之漁者曰魚之大者名爲吾大夫愛之其小者名爲吾大夫欲長之是以得二者輒捨之巫馬期返以告孔子曰宓子之徳至使民暗行若有嚴刑於旁敢問宓子何行而得於是孔子曰吾嘗與之言曰誠於此者刑乎彼宓子行此術於單父也按說苑宓子賤爲單父宰過於陽晝曰子亦有以送僕乎陽晝曰吾少也賤不知治民之術有釣道二焉請以送子子賤曰釣道柰何陽晝曰夫扱綸錯餌迎而吸之者陽橋也其爲魚薄而不美若存若亡若食若不食者魴也其爲魚也博而厚味宓子賤曰善於是未至單父冠蓋迎之者交接於道子賤曰車驅之車驅之夫陽晝之所謂陽橋者至矣於是至單父請其耆老尊賢者而與之共治單父宓子賤治單父彈鳴琴身不下堂而單父治巫馬期亦治單父以星出以星入日夜不處以身親之而單父亦治巫馬期問其故於宓子賤宓子賤曰我之謂任人子之謂任力任力者固勞任人者固佚人曰宓子賤則君子矣佚四肢全耳目平心气而百官治任其數而已矣巫馬期則不然獘性事情勞煩教詔𨿽治猶未至也孔子謂宓子賤曰子治單父而眾說語丘所以爲之者曰不齊父其父子其子卹諸孤而哀喪紀孔子曰善小節也小民附矣猶未足也曰不齊也所父事者三人所兄事者五人所友者十一人孔子曰父事三人可以教孝矣兄事五人可以教悌矣友十一人可以教學矣中節也中民附矣猶未足也曰此地民有賢於不齊者五人不齊事之皆教不齊所以治之術孔子曰欲其大者乃於此在矣昔者堯舜淸微其身以聽觀天下務來賢人夫舉賢者百福之宗也而神明之主也不齊之所治者小也不齊所治者大其與堯舜繼矣

尹子奇按濟南府誌子奇千乘人年十六歲齊君使治阿旣行矣遣使追之曰未至阿還之已至勿還也使者及之而不還君問其故對曰臣見所與載者皆白首也夫以老者之智少者決之必能治阿矣是以不還子奇至阿鑄庫兵爲農器魏以齊使童子治邑起兵擊之阿人父率子兄率弟以私兵戰遂敗魏師

西門豹按戰國策西門豹爲鄴令而辭乎魏文侯文侯曰子往矣必就子之功而成子之名西門豹曰敢問就功成名亦有術乎文侯曰有之矣鄕邑老者而先受坐之士子入而問其賢良之士而師事之求其好掩人之美而揚人之醜者而參驗之夫物多相類而非也幽莠之幼也似禾黧牛之黃也似虎白骨疑象武夫類玉此皆似之而非者也按史記滑稽傳魏文侯時西門豹爲鄴令豹往到鄴會長老問之民所疾苦長老曰苦爲河伯娶婦以故貧豹問其故對曰鄴三老廷掾常歲賦斂百姓收取其錢得數百萬用其二三十萬爲河伯娶婦與祝巫共分其餘錢持歸當其時巫行視人家女好者云是當爲河伯婦卽聘取洗沐之爲治新繒綺縠衣閒居齋戒爲治齋宮河上張緹絳帷女居其中爲具牛酒飯食行十餘日共粉飾之如嫁女�席令女居其上浮之河中始浮行數十里乃沒其人家有好女者恐大巫祝爲河伯取之以故多持女遠逃亡以故城中益空無人又困貧所從來久遠矣民人俗語曰卽不爲河伯娶婦水來漂沒溺其人民云西門豹曰至爲河伯娶婦時願三老巫祝父老送女河上幸來告語之吾亦往送女皆曰諾至其時西門豹往會之河上三老官屬豪長者裏父老皆會以人民往觀之者三二千人其巫老女子也巳年七十從弟子女十人所皆衣繒單衣立大巫後西門豹曰呼河伯婦來視其好醜卽將女出帷中來至前豹視之顧謂三老巫祝父老曰是女子不好煩大巫嫗爲入報河伯得更求好女後日送之卽使吏卒共抱大巫嫗投之河中有頃曰巫嫗何久也弟子趣之復以弟子一人投河中有頃曰弟子何久也復使一人趣之復投一弟子河中凡投三弟子西門豹曰巫嫗弟子是女子也不能白事煩三老爲入白之復投三老河中西門豹簪筆磬折向河立待良久長老吏傍觀者皆驚恐西門豹顧曰巫嫗三老不來還柰之何欲復使廷掾與豪長者一人入趣之皆叩頭叩頭且破額血流地色如死灰西門豹曰諾且畱待之須臾須臾豹曰廷掾起矣狀河伯畱客之久若皆罷去歸矣鄴吏民大驚恐從是以後不敢復言爲河伯娶婦西門豹卽發民鑿十二渠引河水灌民田田皆漑當其時民治渠少煩苦不欲也豹曰民可以樂成不可與慮始今父老子弟𨿽患苦我然百歲後期令父老子孫思我言至今皆得水利民人以給足富十二渠經絕馳道到漢之立而長吏以爲十二渠橋絕馳道相比近不可欲合渠水且至馳道合三渠爲一橋鄴民人父老不肯聽長吏以爲西門君所爲也賢君之法式不可更也長吏終聽置之故西門豹爲鄴令名聞天下澤流後世無絕已時幾可謂非賢大夫哉傳曰子產治鄭民不能欺子賤治單父民不忍欺西門豹治鄴民不敢欺三子之才能誰最賢哉辯治者當能別之按淮南子人間訓西門豹治鄴廩無積粟府無儲錢庫無甲兵官無計會人數言其過於文侯文侯身行其縣果若人言文侯曰翟璜任子治鄴而大亂子能道則可不能將加誅於子西門豹曰臣聞王主富民霸主富武亡國富庫今王欲爲霸王者也臣故�積於民君以爲不然臣請升城鼓之一鼓甲兵粟米可立具也於是乃升城而鼓之一鼓民被甲括矢操兵弩而出再鼓負輦粟而至文侯曰罷之西門豹曰與民約信非一日之積也一舉而欺之後不可復用也燕常侵魏八城臣請北擊之以復侵地遂舉兵擊燕復地而後反按韓子西門豹爲鄴令淸�潔愨秋毫之端無私利也而甚簡左右左右因相與比周而惡之居期年上計君收其璽豹自請曰臣昔者不知所以治鄴今臣得矣願請璽復以治鄴不當請伏斧鑕之罪文侯不忍而復與之豹因重斂百姓急事左右期年上計文侯迎而拜之豹對曰往年臣爲君治鄴而君奪臣璽今臣爲左右治鄴而君拜臣臣不能治鄴矣遂納璽而去文侯不受曰寡人曩不知子今知矣願子勉爲寡人治之遂不受

漢

胡建按漢書本傳建字子孟河東人爲渭城令治甚有聲值昭帝幼皇后父上官將軍安與帝姊蓋主私夫丁外人相善外人驕恣怨故京兆尹樊福使客射殺之客臧公主廬吏不敢捕渭城令建將吏卒圍捕蓋主聞之與外人上官將軍多從奴客往�射追吏吏散走主使僕射劾渭城令遊僥傷主家奴建報亡它坐蓋主怒使人上書告建侵辱長公主射甲捨門知吏賊傷奴辟報故不窮審大將軍霍光寢其奏後光病上官氏代聽事下吏捕建建自殺吏民稱冤至今渭城立其祠

卓茂按後漢書本傳茂字子康南陽宛人也元帝時以儒術舉爲侍郎給事黃門遷密令勞心諄諄視人如子舉善而教口無惡言吏人親愛而不忍欺之人常有言部亭長受其米肉遺者茂辟左右問之曰亭長爲從汝求乎爲汝有事囑之而受乎將平居自以恩意遺之乎人曰往遺之耳茂曰遺之而受何故言邪人曰竊聞賢明之君使人不畏吏吏不取人今我畏吏是以遺之吏旣卒受故來言耳茂曰汝爲敝人矣凡人所以貴於禽獸者以有仁愛知相敬事也今鄰里長老尙致饋遺此乃人道所以相親況吏與民乎吏顧不當乘威力彊請求耳凡人之生羣居雜處故有經紀禮義以相交接汝獨不欲修之寧能髙飛遠走不在人間邪亭長素善吏歲時遺之禮也人曰苟如此律何故禁之茂笑曰律設大法禮順人情今我以禮教汝汝必無怨惡以律治汝何所措其手足乎一門之內小者可論大者可殺也且歸念之於是人納其訓吏懷其恩初茂到縣有所廢置吏人笑之鄰城聞者皆嗤其不能河南郡爲置守令茂不爲嫌理事自若數年教化大行道不拾遺平帝時天下大蝗河南二十餘縣皆被其災獨不入密縣界督郵言之太守不信自出案行見乃服焉是時王莽秉政置大司農六部丞勸課農桑遷茂爲京部丞密人老少皆涕泣隨送及莽居攝以病免歸郡光武初卽位先訪求茂茂詣河陽謁見乃下詔曰前密令卓茂束身自修執節淳固誠能爲人所不能爲夫名冠天下當受天下重賞故武王誅紂封比干之墓表商容之閭今以茂爲太傅封褒徳侯食邑二千戶賜幾杖車馬衣一襲絮五百斤復以茂長子戎爲大中大夫次子崇爲中郎給事黃門

後漢

王喬按後漢書本傳喬河東人顯宗世爲葉令喬有神術每月朔望常自縣詣臺朝帝怪其來數而不見車騎密令太史伺望之言其臨至輒有雙鳧從東南飛來於是候鳧至舉羅張之但得一隻舄焉乃詔上方診視則四年中所賜尙書官屬履也每當朝時葉門下鼓不擊自鳴聞於京師後天下玉棺於堂前吏人推排終不搖動喬曰天帝獨召我邪乃沐浴服飾寢其中蓋便立覆宿昔葬於城東土自成墳其夕縣中牛皆流汗喘乏而人無知者百姓乃爲立廟號葉君祠牧守每班錄皆先謁拜之吏人祈禱無不如應若有違犯亦立能爲祟帝乃迎取其鼓置都亭下略無復聲焉或云此卽古仙人王子喬也

魯恭按後漢書本傳恭字仲康扶風平陵人也建初初始爲郡吏太傅趙熹舉恭直言待詔公車拜中牟令恭專以徳化爲理不任刑罰訟人許伯等爭田累年令不能決恭爲平理曲直皆退而自責輟耕相讓亭長從人借牛而不肯還之牛主訟於恭恭召亭長敕令歸牛者再三猶不從恭嘆曰是教化不行也欲解印綬去掾吏泣涕共畱之亭長乃�悔還牛詣獄受罪恭貰不問於是吏人信服建初七年郡國螟傷稼犬牙緣界不入中牟河南尹袁安聞之疑其不實使仁恕掾肥親往廉之恭隨行阡陌俱坐桑下有雉過止其傍傍有童兒親曰兒何不捕之兒言雉方將雛親瞿然而起與恭訣曰所以來者欲察君之政迹耳今虫不犯境此一異也化及鳥獸此二異也豎子有仁心此三異也久畱徒擾賢者耳還府具以狀白安是歲嘉禾生恭便坐廷中安因上書言狀帝異之會詔百官舉賢良方正恭薦中牟名士王方帝卽徵方詣公車禮之與公卿所舉同方致位侍中恭在事三年州舉尢異會遭母喪去官吏人思之後拜侍禦史王渙任峻按後漢書循吏傳渙字稚子廣漢郪人也州舉茂才除溫令縣多姦猾積爲人患渙以方略討擊悉誅之境內淸夷商人露宿於道其有放牛者輒云以屬稚子終無侵犯在溫三年遷兗州刺史繩正部郡風威大行後坐考妖言不實論歲餘徵拜侍禦史永元十五年從駕南巡還爲洛陽令以平正居身得寬猛之宜其冤嫌久訟歷政所不斷法理所難平者莫不曲盡情詐壓塞羣疑又能以譎數發擿姦伏京師稱嘆以爲渙有神算元興元年病卒百姓市道莫不咨嗟男女老壯皆相與賦斂致奠醊以千數渙喪西歸道經弘農民庶皆設盤案於路吏問其故咸言平常持米到洛爲卒司所鈔恆亡其半自王君在事不見侵枉故來報恩其政化懷物如此民思其徳爲立祠安陽亭西每祀輒弦歌而薦之永初二年鄧太后詔曰夫忠良之吏國家所以爲理也求之甚勤得之至寡故孔子曰才難不其然乎昔大司農朱邑右扶風尹翁歸政迹茂異令名顯聞孝宣皇帝嘉嘆湣惜而以黃金百斤策賜其子故洛陽令王渙秉淸修之節蹈羔羊之義盡心奉公務在惠民功業未遂不幸早世百姓追思爲之立祠自非忠愛之至孰能若斯者乎今以渙子石爲郎中以勸勞勤延熹中桓帝事黃老道悉毀諸房祀惟特詔密縣存故太傅卓茂廟洛陽畱王渙祠焉自渙卒後連詔三公特選洛陽令皆不稱職永平中以劇令渤海任峻補之峻擢用文武吏皆盡其能糾剔姦盜不得旋踵一歲斷獄不過數十威風猛於渙而文理不及之峻字叔髙終於太山太守

韋義按後漢書韋彪傳彪族子義字季節京兆杜陵人兄順字叔文平輿令有髙名義初仕州郡太傅桓焉辟舉理劇爲廣都長甘陵陳二縣令政甚有績官曹無事牢獄空虛數上書順帝陳宜依古典考功黜陟徵集名儒大定其制又譏切左右貶刺竇氏言旣無感而久抑不遷以兄順喪去官廣都爲生立廟及卒三縣吏民爲義舉哀若喪考妣

劉矩按後漢書循吏傳矩字叔方沛國蕭人也舉孝廉遷雍丘令以禮讓化之其無孝義者皆感悟自革民有爭訟矩常引之於前提耳訓告以爲忿恚可忍縣官不可入使歸更尋思訟者感之輒各罷去其有路得遺者皆推尋其主在縣四年以母憂去官

陳實按後漢書本傳實字仲弓潁川許人也除太丘長修徳淸靜百姓以安鄰縣人戶歸附者實輒訓導譬解發遣各令還本司官行部吏慮有訟者白欲禁之實曰訟以求直禁之理將何申其勿有所拘司官聞而嘆息曰陳君所言若是豈有怨於人乎亦竟無訟者以沛相賦斂違法乃解印綬去吏人追思之

童恢按後漢書循吏傳恢字漢宗瑯邪姑幕人也少仕州郡爲吏辟公府除不其令吏人有犯違禁法輒隨方曉示若吏稱其職人行善事者皆賜以酒肴之禮以勸勵之耕織種收皆有條章一境淸靜牢獄連年無囚比縣流人歸化徙居二萬餘戶民嘗爲虎所害乃設檻捕之生獲二虎恢聞而出�虎曰天生萬物惟人爲貴虎狼當食六畜而殘暴於人王法殺人者死傷人則論法汝若是殺人者當垂頭服罪自知非者當號呼稱冤一虎低頭閉目狀如震懼卽時殺之其一視恢鳴吼踴躍自奮遂令放釋吏人爲之歌頌靑州舉尢異遷丹陽太守暴疾而卒

童翊按後漢書童恢傳恢弟翊字漢文名髙於恢宰府先辟之翊陽喑不肯仕及恢被命乃就孝廉除須昌長化有異政吏人生爲立碑聞舉將喪棄官歸後舉茂才不就卒於家

韓韶按後漢書本傳韶字仲黃潁川舞陽人也少仕郡辟司徒府時太山賊公孫舉僞號歷年守令不能破散多爲坐法尙書選三府掾能理劇者乃以韶爲贏長賊聞其賢相戒不入贏境余縣多被寇盜廢耕桑其流入縣界求索衣糧者甚眾韶湣其饑困乃開倉賑之所稟贍萬餘戶主者爭謂不可韶曰長活溝壑之人而以此伏罪含笑入地矣太守素知韶名徳竟無所坐以病卒官同郡李膺陳實杜密荀淑等爲立碑頌焉

閻憲按漢中士女志憲字孟度成固人也名知人爲綿竹令以禮讓爲化民莫敢犯男子杜成夜行得遺物一囊中布錦二十五匹求其主還之曰縣有明君何敢負其化童謠歌曰閻尹賦政旣明且去苛去辟動以禮讓遷蜀郡民泣涕送之以千數

常勗按華陽國誌勗字修業蜀郡江原人也父髙廟令勗除郫令爲政簡而不煩魏徵西將軍鄧艾伐蜀破諸葛瞻於綿竹威振西土諸縣長吏望風降下或委官奔走勗獨率吏民固城拒守後主檄令乃詣艾故郫谷帛全完刺史袁卲嘉勗志節辟爲主簿

魏

常忌按華陽國誌忌字茂通武帝踐祚拜騎都尉除河內令名爲難治挫折豪勢風教大行縣有姦嫂殺兄者羣黨蔽匿前令莫得忌皆窮治入爲州都方議爲郡守會卒

晉

潘嶽按晉書本傳嶽字安仁滎陽中牟人也爲河陽令負其才而鬱鬱不得志時尙書僕射山濤領吏部王濟裴楷等並爲帝所親遇嶽內非之乃題閣道爲謠曰閣道東有大牛王濟鞅裴楷和嶠刺促不得休轉懷令時以逆旅逐末廢農奸淫亡命多所依湊敗亂法度敕當除之十里一官使老小貧戶守之又差吏掌主依客捨收錢嶽議曰謹案逆旅久矣其所由來也行者賴以頓止居者薄收其直交易貿遷各得其所官無役賦因人成利惠加百姓而公無末費語曰許由辭帝堯之命而捨於逆旅外傳曰晉陽處父遇寧捨於逆旅魏武皇帝亦以爲宜其詩曰逆旅整設以通商賈然則自堯到今未有不得客捨之法惟商鞅尢之固非聖世所言也方今四海會同九服納貢八方翼翼公私滿路近畿輻輳客捨亦稠冬有溫廬夏有涼蔭芻秣成行器用取給疲牛必投乘涼近進發�寫鞍皆有所憩又諸劫盜皆起於迥絕止乎人眾十里蕭條則姦軌生心連陌接館則寇情震懾且聞聲有救已發有追不救有罪不追有戮禁暴捕亡恆有司存凡此皆客捨之益而官之所乏也又行者貪路告糴炊爨皆以昏晨盛夏晝熱又兼星夜旣限早閉不及門或避晚關迸逐路隅祇是慢藏誨盜之原苟以客捨多敗法教官守棘獨復何人彼河橋孟津解券輸錢髙第督察數入校出品郎兩岸相檢猶懼或失之故懸以祿利許以功報今賤吏疲人獨專稅管開閉之權藉不校之勢此道路之蠹姦利所殖也率歷代之舊俗獲行畱之歡心使客捨灑掃以待徵旅擇家而息豈非眾庶顒顒之望請曹列上朝廷從之嶽頻宰二邑勤於政績調補尙書度支郎

杜軫按晉書良吏傳軫字超宗蜀郡成都人也父雄綿竹令軫除建寧令導以徳政風化大行夷夏悅服秩滿將歸羣蠻追送賂遺甚多軫一無所受去如初至又除池陽令爲雍州十一郡最百姓生爲立祠得罪者無怨言累遷尙書郎

竇允按晉書良吏傳允字雅始正人也除浩亹長勤於爲政勸課田蠶平均調役百姓賴之遷謁者泰始中詔曰當官者能潔身修己然後在公之節乃全身善有章𨿽賤必賞此興化立教之務也謁者竇允前爲浩亹長以修勤淸白見稱河右是輩當擢用使立行者有所勸主者詳復參訪有以旌表之拜臨水令克己厲俗攺修政事士庶悅服咸歌詠之

曹攄按晉書良吏傳攄字顏遠譙國譙人也調補臨淄令縣有寡婦養姑甚謹姑以其年少勸令攺適婦守節不移姑湣之密自殺親黨告婦殺姑官爲考鞫寡婦不勝苦楚乃自誣獄當決適值攄到攄知其有冤更加辯究具得情實時稱其明獄有死囚歲夕攄行獄湣之曰卿等不幸致此非所如何新歲人情所重豈不欲蹔見家邪眾囚皆涕泣曰若得蹔歸死無恨也攄悉開獄出之�日令還掾吏固爭咸謂不可攄曰此𨿽小人義不見負自爲諸君任之至日相率而還並無違者一縣嘆服號曰聖君入爲尙書郎轉洛陽令仁惠明斷百姓懷之時天大雨雪宮門夜失行馬羣官檢察莫知所在攄使收門士眾官咸謂不然攄曰宮掖禁嚴非外人所敢盜必是門士以燎寒耳詰之果服以病去官

範廣按晉書良吏傳範晷子廣字仲將舉孝廉除靈壽令不之官元帝承制以爲堂邑令丞劉榮坐事當死郡劾以付縣榮卽縣人家有老母至節廣輒聽蹔還榮亦如期而反縣堂爲野火所及榮脫械救火事畢還自著械後大旱米貴廣散私谷振饑人至數千斛遠近流寓歸投之戶口十倍卒於官

袁猷按晉書袁傳弟猷字申甫少與齊名代爲呂令復相繼爲江都由是俱渡江爲丹陽猷爲武康兄弟列宰名邑論者美之歷位侍中衛尉卿

潘京按晉書良吏傳京字世長武陵漢壽人也弱冠郡辟主簿太守趙廞甚器之歷巴丘邵陵泉陵三令京明於政術路不拾遺遷桂林太守不就歸家年五十卒

宋

江秉之按宋書良吏傳秉之字元叔濟陽考城人也少帝卽位出爲永世烏程令以善政著名東土徵建康令爲治嚴察京邑肅然殷景仁爲領軍請爲司馬復出爲山陰令民戶三萬政事煩擾訟殷積階庭常數百人秉之禦繁以簡常得無事宋世惟顧覬之亦以省務著績其餘𨿽復刑政循理而未能簡事以在縣有能遷補新安太守

南齊

傅琰按南齊書良政傳琰字季珪北地靈州人父僧佑安東錄事參軍琰解褐本州主簿寧蠻功曹宋永光元年補諸曁武康令泰始六年遷山陰令山陰東土大縣難爲長官僧佑在縣有稱琰尢明察又著能名其年爵新亭侯元徽初遷尙書右丞遭母喪服闋除江夏王錄事參軍太祖輔政以山陰獄訟煩積復以琰爲山陰令賣鍼賣糖老姥爭團絲來詣琰琰不辧核縛團絲於柱鞭之密視有鐵屑乃罰賣糖者二野父爭�琰各問何以食一人云粟一人云豆乃破�得粟罪言豆者縣內稱神明無敢復爲偸盜琰父子並著奇績江左鮮有云諸傅有治譜子孫相傳不以示人升平二年太祖擢爲益州刺史

樂預按南史樂頤之傳頤之弟預建武中爲永世令人懷其徳卒官時有一媼年可六七十擔槲蔌葉造市貨之聞預卒大泣棄溪中曰失樂令我輩孤獨老姥政應就死耳市人亦皆泣其惠化如此

沈巑之按南史傅琰傳琰時丹徒縣令沈巑之吳興武康人性�直在縣自以淸廉不事左右浸潤日至遂鎖系尙方嘆曰一見天子足矣上召問曰復欲何陳答曰臣坐淸所以獲罪上曰淸復何以獲罪曰無以承奉要人上曰要人爲誰巑之以手板四面指曰此赤衣諸賢皆是若臣得更鳴必令淸譽日至巑之𨿽危言上亦不責後知其無罪重除丹徒令入縣界吏人候之謂曰我今重來當以人肝代米不然淸名不立

北齊

路去病按北齊書循吏傳去病陽平人也風神�朗儀表異釋褐開府參軍敕用土人爲縣宰以去病爲定州饒陽令去病明閒時務性頗嚴毅人不敢欺然至廉平爲吏民嘆服擢爲成安令京城下有鄴臨漳成安三縣輦轂之下舊號難治重以政亂時難綱維不立功臣內戚請囑百端去病消息事宜以理抗答勢要之徒𨿽廝養小人莫不憚其風格亦不至嫌恨自遷鄴以還三縣令治術去病獨爲稱首周武平齊重其能官與濟陰郡守公孫景茂二人不被替代發詔褒揚隋大業中卒於冀氏縣令

隋

劉曠按隋書循吏傳曠不知何許人也性謹厚每以誠恕應物開皇初爲平鄕令單騎之官人有爭訟者輒丁寧曉以義理不加繩劾各自引咎而去所得俸祿賑施窮乏百姓感其徳化更相篤勵曰有君如此何得爲非在職七年風教大洽獄中無系囚爭訟絕息囹圄盡皆生艸庭可張羅及去官吏人無少長號泣於路將送數百里不絕遷爲臨潁令淸名善政爲天下第一尙書左僕射髙熲言其狀上召之及引見勞之曰天下縣令固多矣卿能獨異於眾良足美也顧謂侍臣曰若不殊獎何以爲勸於是下優詔擢拜莒州刺史

魏徳深髙世衡劉髙劉熾按隋書循吏傳徳深本巨鹿人也祖衝仕周爲建州刺史因家弘農父毗郁林令徳深初爲文帝挽郎後歷馮翊書佐武陽司戶書佐以能遷貴鄕長爲政淸淨不嚴而治會興遼東之役徵稅百端使人往來責成郡縣於時王綱弛紊吏多贓賄所在徵斂下不堪命惟徳深一縣有無相通不竭其力所求皆給百姓不擾稱爲大治於時盜賊羣起武陽諸城多被淪陷惟貴鄕獨全郡丞元寶藏受詔逐捕盜賊每戰不利則器械必盡輒徵發於人動以軍法從事如此者數矣其鄰城營造皆聚於聽事吏人遞相督責晝夜喧囂猶不能濟徳深各問其所欲任隨便修營官府寂然恆若無事惟約束長吏所修不須過勝余縣使百姓勞苦然在下各自竭力常爲諸縣之最尋轉館陶長貴鄕吏人聞之相與言及其事皆歔欷流涕語不成聲及將赴任傾城送之號泣之聲道路不絕旣至館陶闔境老幼皆如見其父母有猾人員外郎趙君實與郡丞元寶藏深相交結前後令長未有不受其指麾者自徳深至縣君實屏處於室未嘗輒敢出門逃竄之徒歸來如市貴鄕父老冒涉艱險詣闕請畱徳深有詔許之館陶父老復詣郡相訟以貴鄕文書爲詐郡不能決會持節使者韋霽杜整等至兩縣詣使訟之乃斷從貴鄕貴鄕吏人歌呼滿道互相稱慶館陶眾庶合境悲哭因而居住者數百家寶藏深害其能會越王侗徵兵於郡寶藏遂令徳深率兵千人赴東都俄而寶藏以武陽歸李密徳深所領皆武陽人也以本土從賊念其親戚輒出都門東向慟哭而反人或謂之曰李密兵馬近在金墉去此二十餘里汝必欲歸誰能相禁何爲自苦如此其人皆垂泣曰我與魏明府同來不忍棄去豈以道路艱難乎其得人心如此後與賊戰沒於陣貴鄕館陶人庶至今懷之時有櫟陽令渤海髙世衡蕭令彭城劉髙城臯令弘農劉熾俱有恩惠大業之末長吏多髒污衡髙及熾淸節逾勵風教大洽獄無系囚爲吏人所稱

楊善會按隋書本傳善會字敬仁弘農華陰人也大業中爲鄃令以淸正聞俄而山東饑饉百姓相聚爲盜善會以左右數百人逐捕之往皆克捷其後賊帥張金稱眾數萬屯於縣界屠城剽邑郡縣莫能禦善會率勵所領與賊搏戰或日有數合每挫其鋒煬帝遣將軍段達來討金稱善會進計於達達不能用軍竟敗焉達深謝善會後復與賊戰進止一以謀之於是大克金稱復引渤海賊孫宣雅髙士達等眾數十萬破黎陽而還軍鋒甚盛善會以勁兵千人邀擊破之擢拜朝請大夫淸河郡丞

唐

鄭元瑾按武昌府誌元瑾鄭州滎陽人唐武徳初平蕭銑元瑾首爲蒲圻令時值西良水淤洳疏請攺於鳳山監地建署宇開學校辟土田定經制厥功居多

賈惇實按唐書循吏傳惇頤弟惇實爲饒陽令政淸靜吏民嘉美舊制大功之嫌不連官朝廷以其兄弟治行相髙故不徙以示寵永徽中遷洛州

馮元淑按唐書馮元常傳元常從弟元淑武后時歷淸漳浚儀始平三縣令右善去惡人稱爲神明與奴僕日一食馬日一秣所至不挈妻子斥俸余以給貧窮咸譏其近名元淑曰吾性也不爲苦中宗降璽書勞勉付狀史官

韋景駿按唐書循吏傳景駿司農少卿弘機孫中明經神龍中歷肥鄕令縣北瀕漳連年泛溢人苦之舊防迫漕渠𨿽峭岸隨卽壞決景駿相地勢益南千步因髙築鄣水至堤趾輒去其北燥爲腴田又維艚以梁其上而廢長橋功少費約後遂爲法方河北饑身巡閭裏勸人通有無教導撫循縣民獨免流散及去人立石著其功後爲貴鄕令有母子相訟者景駿曰令少不天常自痛爾幸有親而忘孝邪教之不孚令之罪也因嗚咽流涕付授孝經使習大義於是母子感悟請自新遂爲孝子當時治有名者景駿與淸漳令馮元淑臨洺令楊茂謙三人景駿後數年爲趙州長史道出肥鄕民喜爭奉酒迎犒有小兒亦在中景駿曰方兒曹未生而吾去邑非有舊恩何故來對曰耆老爲我言學廬館捨橋鄣皆公所治意公爲古人今幸親見所以來景駿爲畱終日後遷房州刺史

狄惟謙按劇談錄會昌中北都晉陽縣令惟謙梁公之後守官淸恪有蒲密之政撫綏勤卹不畏彊禦屬州境亢陽涉歷春夏數百里水泉農畝無不耗斁枯竭禱於晉祠者數旬略無陰曀之兆時有郭天師者本並土女巫少攻符術多行猒勝之道有監軍使將至京師因緣中貴出入宮掖其後軍牒告歸遂以天師爲號旣而亢旱滋甚闔境莫知所爲僉言曰若得天師一到晉祠則災旱不足憂矣惟謙請於主帥主帥難之惟謙曰災厲流行甿庶焦灼若非天師一救萬姓恐無聊生於是主帥親自爲請巫者惟而許之惟謙乃具車輿列幡蓋迎於私室躬爲控馬旣至祠所盛設供帳丰潔飲饌自旦及昏磬折於�庭之下如此者翌日語惟謙曰我爲爾飛符於上界請雨已奉天帝之命必在虔懇至誠三日雨當足矣由是四郊士庶奔走雲集三夕於玆曾不降雨又曰此土災沴所興亦由縣令無徳我爲爾再上天請七日方合有雨惟謙引罪於己奉之愈恭俄而又及所期略無沾�郭乃驟索馬入州宅惟謙拜畱曰天師已爲萬姓此來更乞至心祈禱於是勃然而怒罵曰庸瑣官人不知道理天時未肯下雨畱我將復奚爲惟謙謝曰非敢更煩天師候明旦排比相送耳於是惟謙宿誡左右曰我爲巫者所辱豈可復言爲官明晨別有指揮汝等或須相稟是非好惡縣令當之及曉伺門未開郭巳嚴飾歸騎常供設肴醴一無所施坐於皇堂大恣呵責惟謙曰左道女巫妖惑日久當須斃在玆日焉敢言歸叱左右坐於神前鞭背三十投於潭水祠後有山髙萬千丈遽令設席焚香從吏悉皆放還簪笏立於其上於是合縣駭愕雲長官打殺天師馳走者紛紜觀者如堵是時炎旱累月爍石流金晴空萬里略無纖翳祠上忽有片雲如車蓋俄頃漸髙先覆惟謙立所四郊云物隨之而合雷震數聲甘澤大澍焦原赤野無不滋潤於是士庶數千自山頂擁惟謙而下州將以杖殺巫者初亦怒之旣而精誠有感深加嘆異與監軍發表上聞俄有詔書褒獎賜錢五十萬寵賜章服爲絳隰二州刺史所理咸有政聲

何易於按唐書循吏傳何易於不詳何所人及所以進爲益昌令縣距州四十里刺史崔朴常乘春與賓屬泛舟出益昌旁索民挽纖易於身引舟朴驚問狀易於曰方春百姓耕且蠶惟令不事可任其勞朴愧與賓客疾驅去鹽鐵官榷取茶利詔下所在毋敢隱易於視詔書曰益昌人不徵茶且不可活矧厚賦毒之乎命吏閣詔吏曰天子詔何敢拒吏坐死公得免竄邪對曰吾敢愛一身移暴於民乎亦不使罪爾曹卽自焚之觀察使素賢之不劾也民有死喪不能具葬者以俸敕吏爲辦召髙年坐以問政得失凡斗民在廷易於丁寧指曉枉直杖楚遣之不以付吏獄三年無囚督賦役不忍迫下戶或以俸代輸饋給往來傳符外一無所進故無異稱以中上考遷羅江令刺史裴休嘗至其邑導侍不過三人廉約蓋資性云

遼

大公鼎按遼史能吏傳公鼎渤海人咸雍十年登進士第攺良鄕令省徭役務農桑建孔子廟學部民服化

馬人望按遼史能吏傳人望字儼叔咸雍中第進士爲松山縣令歲運澤州官炭獨役松山人望請於中京畱守蕭吐渾均役他邑吐渾怒下吏系幾百日復引詰之人望不屈蕭喜曰君爲民如此後必大用以事聞於朝悉從所請徙知涿州新城縣縣與宋接境驛道所從出人望治不擾吏民畏愛近臣有聘宋還者帝問以外事多薦之擢中京度支司鹽鐵判官

縣令部名臣列傳二

宋

髙嶽按衡州府誌嶽淳化三年以奉議郎令安仁愛民好士疏豁有爲咸平五年奏撥衡陽之浦陽裏衡山之徳興鄕來屬戶口稍增又捐俸徙縣治於永安鋪之香艸坪據山川之勝至今賴焉民徳之立廟肖像曰髙長官祠

唐介按宋史本傳介字子方江陵人擢第爲武陵尉調平江令民李氏貲而吝吏有求不厭誣爲殺人祭鬼嶽守捕其家無少長楚掠不肯承更屬介訊之無他驗守怒白於朝遣禦史方偕徙獄別鞫之其究與介同守以下得罪偕受賞介未嘗自言知莫州任丘縣當遼使往來道驛吏以誅索破家爲苦介坐驛門令曰非法所應給一切勿與稍毀吾什器者必執之皆帖伏以去沿邊塘水歲溢害民田中人楊懷敏主之欲割邑西十一村地瀦漲潦介築堤闌之民以爲利

張戩按宋史張載傳載之弟戩字天祺起進士知金堂縣誠心愛人養老卹窮間召父老使教督子弟民有小善皆籍記之以奉錢爲酒食月吉召老者飲勞使其子孫侍勸以孝弟民化其徳所至獄訟日少熙寧初爲監察禦史裏行後稱病待罪出知公安縣徙監司竹監至舉家不食筍常愛用一卒及將代自見其人盜筍籜治之無少貸罪已正待之復如初略不介意其徳量如此卒於官

蔡元方按延平府誌元方將樂人登熙寧九年丙辰進士第歷知懷安博羅南丰等縣以年勞攺奉議郎元方爲人果毅明達遇事立斷初懷安代有日會更役法乃親按一日而畢吏不得爲姦旣去旁邑吏以舞籍得罪陷重辟無一免者吏始相慶徳元方在南丰時歲大饑設法賑之民賴全活爲政彊敏凡與民約輒不敢犯然簡節�目使民易避其破姦剔�必去其本故所至皆有風績時稱爲良吏

劉皓按過庭錄皓商父河北人質直有守爲耀之倚郭縣令郡醫姚生以術賂結權貴豪恣莫比監司憚之郡縣僚吏居職能媚姚生者𨿽上位有隙亦必善終或升攺而去反是者禍亦不測遠邇畏恐後郡僚有老母疾篤哀求冀一就視姚漫不加卹使人謂曰我不可往可遣而母來郡僚不得已舁母往姚之田畝貢賦未嘗納商父聞其風久矣至官深嫉之檢姚所欠賦稅以公引追納承行吏以死辭劉怒叱曰有禍我當爾吏持引至其家姚大怒毀其公引徑親訴於守吏歸以告劉笑曰何敢爾爾乃遣彎者四人令之曰知姚醫謁守可以我命請至不從則奪舁而來爾等能辦此吾惟爾惠否則當挈而妻子出吾境爾彎者如其言舁姚至縣劉卽戒閽者謹守不外通立姚庭下詰問曰爾庸醫賦稅敢不納邪姚厲聲與劉相抗後問曰郡官母老病篤汝寄迹郡中不就視而使其來此何理也遂命吏械之姚虞勢弱卽解容俯首曰某愚無知爲上位優容至此不意明公威嚴若是幸見恕命�於廡下凡累日姚以病告劉曰爾罪人不可歸家人欲視令此來其母八十餘還追至視疾僚屬咸快其事就告劉曰此奇事也然不爲已甚幸容自新懇之再三始從太守與姚善頗不自潔怒劉之暴欲劾而劉先奏守過伏辜劉竟無罪劉因慨然曰此何時哉吾不可以居此卽解印去先子崇寧初官河北見之常衣布袍往來閭裏中浩然自樂竟不仕而姚亦悔過自克終身稱爲長者

劉愚按嶽州府誌愚字必明三衢人髙宗初知安鄕縣逋負萬計愚核實寬期民不見吏而賊償會歲歉出常平倉米賑貸邑佐持不可愚曰卽有罪不以相累全活甚多創範文正書堂置祀田四十餘畝更新學校

徐藏按江陰縣誌藏字子禮歷陽人任江陰令爲政期年大新江陰學人歌舞之以郡田污下溝瀆久淤民用艱食請盡蠲秋夏之當輸者報可又江陰於建炎間攺軍爲縣隸常州時臨安府緣陳通之變奏請權將年額和買綢絹於平江府湖秀諸州寄買江陰縣遂認發常州所分之數至紹興十四年轉運司將和買綢絹撥還臨安府江陰正值攺復爲軍常州遂不開報因循未攺者且四十年至藏極言地狹民貧懇切祈免而監尙書六部門曹江陰人也亦投書參政欲免其勘會徑行取旨於是免和買絹二千七百一十八疋有奇紬一千一百二十五疋有奇命下之日歡聲動阡陌

尢袤按宋史本傳袤字延之常州無錫人紹興十八年擢進士第嘗爲泰興令問民疾苦皆曰邵伯鎭置頓爲金使經行也使率不受而空厲民漕司輸�稭致一束數十金二獘久莫之去乃力請臺閫奏免之縣舊有外城屢殘於寇頹毀甚袤卽修築已而金渝盟陷揚州獨泰興以有城得全後因事至舊治吏民羅拜曰此吾父母也爲立生祠

姚孝資按廣東通誌孝資紹興十九年以從政郎知東莞縣治才精敏下令闔境築堤護田水利大興民蒙其利時香山鎭輸役東莞道迂而險民以爲厲士人陳天寬等請建爲縣孝資疏聞從之於是惇武校尉劉必從捐地爲縣治至今賴焉

陳攄按延平府誌攄字君益鄞縣人元佑三年進士紹興間知將樂敏達仁恕興學獎士邑俗家舉一子富室不過二子余悉棄之攄諭以天性申以甲令周之官錢犯者究治自玆民無不舉子者遇歲凶發粟賑貸旱禱雨應卒官邑人祠祀之部使者請於朝累錫廟額名陳公祠歲受秩祀至今旱歲城鄕之民舁神以禱雨輒應

彭億按延平府誌億福州人紹興間知尢溪明敏有幹才建縣學置學田及建縣治盜起民多流竄嘗募兵固守賊不敢犯諸生立祠於學民亦立祠祀焉

趙公峴按延平府誌公峴字唐卿紹興間宰順昌廉勤寬簡庭無畱訟歲旱發粟賑貸民不乏食民有停柩者諭之葬而貧不能舉者則官助其費修學養士文風丕變張魏公帥閩薦於朝遂攺秩去

程迥按宋史儒林傳迥字可久應天寧陵人登隆興元年癸未進士第知隆興府進賢縣省符下知平江府王佐決陳長年輒私賣田其從子訴有司十有八年母魚氏年七十坐獄廷辯按法追正令候母死服闋日理爲己分令天下郡縣視此爲法迥爲議曰天下之人孰無母慈子若孫宜定省溫凊不宜有私財也在律別籍者有禁異財者有禁當報牒之初縣令杖而遣之使聽命於其母可矣何稽滯徧訴有司而達於登聞院乎春秋谷梁傳注曰臣無訟君之道爲衛侯鄭與元咺發論也夫諸侯之於命大夫猶若此子孫之於母乃使坐獄以對吏愛其親者聞之不覺泣涕之橫集也按令文分財產謂祖父母父母服闋已前所有者然則母在子孫不得有私財借使其母一朝盡費其子孫亦不得違教令也旣使歸於其母其日前所費乃卑幼輒用尊長物法須五年尊長告乃爲理何至豫期母死又開他日爭訟之端也抑亦安知不令之子孫不死於母之前乎守令者民之師帥政教之所由出誠宜正守令不職之愆與子孫不孝之罪以敬天下之爲人母者民饑府檄有訴閉糴及糶與商賈者迥卽論報之曰力田之人細米每斗才九十五文逼於稅賦是以出糶非上戶也縣境不出貨寶苟不與外人交昜輸官之錢何由而得今彊者羣聚脇持取錢毆傷人者甚眾吾民不敢入市坐致缺食申諭再三見從乃已縣大水亡稻麥郡蠲租稅至薄迥白於府曰是驅民流徙耳賦不可得徒存欠籍乃悉蠲之郡僚猶曰渡江後來未嘗全放恐戶部不從迥力論之曰唐人損七則租庸調俱免今損十矣夏稅役錢不免是猶用其二也不可謂寬議乃息境內有婦人傭身紡績舂簸以養其姑姑感婦孝每受食卽以手加額仰天而祝之其子爲人牧牛亦漧飯以餉祖母迥廉得之爲紀其事白於郡郡給以錢粟調信州上饒縣歲納租數萬石舊法加倍又取斛面米迥力止絕之嘗曰令與吏服食者皆此邦之民膏血也曾不是思而橫斂虐民鬼神其無知乎州郡督索經總錢甚急迥曰斯錢古之除陌之類今其類乃三倍正賦民何以堪反復言之當路奉祠寓居番陽之蕭寺程祥者從伯父待制昌禹來居番陽昌禹死遂失所依祥繼亡祥妻度氏猶質賣奩具以撫育孤子久之罄竭瀕死鄰家皆莫識其面有欲醮之者度曰吾兒幼若事他人使母不得撫其子豈不負良人乎終辭焉或爲迥言其事迥走告於郡守月給之錢粟迥居官臨之以莊政寬而明令簡而信綏彊撫弱導以恩義積年讎訟一語解去猾吏姦民皆以感激久而悛悔欺詐以革暇則賓禮賢士從容盡歡進其子弟之秀者與之均禮爲之陳說詩書質問疑難者不問蚤暮勢位不得以交私祠廟非典祀不謁隱徳潛善無問幽明皆表而出之以勵風俗或周其窮厄俾全節行聽決獄訟期於明允凡上官所未悉者必再三抗辧不爲苟止貴溪民僞作吳漸名誣訴縣令石邦彥迥言匿名書不當受轉運使不謂然遂興大獄瘐死者十有四人及聞省寺訖報如迥言卒官

胡綰按嶽州府誌綰孝宗時知華容縣事訪章臺遺蹤率邑士張左林輩築亭又於縣北構楚觀樓暇則與諸士眺賞焉綰爲政廉平嘗有詩曰我爲平易政不苛無復遣人奪農作看汝鼓腹樂太平老瓦盆中盛酒酪

汪必達按黟縣誌必達字兼善自幼天姿警悟引筆落紙燦然成章於禮記爲尢長每出諸儒箋詁之外乾道二年丙戌詔省選生員必達冠首選司業程大昌見其文驚曰吾州有士如此深加賞識同弟必進登乙未進士第初分教滁陽攺嶽陽以師道自重所至人士歸向攺知旌徳縣務教化邑有父訟子必達謂父子至恩忍以私庭言語聞官乎令吏授父以杖自笞其子已而感悟父子如初有以猶子爲後繼得孽子乃出之必達必復之不容遣斥郡境荒饑發縣廩捐價賑糶爲文勉諭富民賙卹全活甚眾禦史陳士楚行部至境曰旌徳眞福地也以疾卒於官

林淳按涇縣誌淳乾道八年以嘉議郎爲涇令甫至首訪三農利病邑有陳雷二古塘湮塞不理積爲豪家分據淳議復之明年榜示鄕戶復修古塘凡六百餘所民大稱惠

黃龜鼎按新田縣誌龜鼎北二都人淳熙中進士長於春秋優於文藝而吏事尢精練令祁陽時郴寇甫殄臺閫欲度地創縣以扼其險交檄龜鼎往視而經營之是爲桂東邑當路上其功就使爲長政治無擾民猺相安旋遷吉水宰未滿而歸官奉議郎

曾造按廣東通誌造南丰人性謙和平易而執持確不可奪淳熙中以韶州曹掾辟知乳源謂養先於教於是籍官田及民廢業幾四百畝入爲學產郡士之雋者教之創黌宮立職長嚴課試士風翕然丕變尋調知樂昌以教化爲上務遷學於城東復籍官田供諸生於是樂昌文教方軌中州士人祠於學宮

劉宰按宋史本傳宰字平國金壇人紹熙元年舉進士授泰興令有殺人獄具謂禱於叢祠以殺一人刃忽三躍乃殺三人是神實殺我也爲請之州毀其廟斬首以徇鄰邑有租牛縣境者租戶於主有連姻因喪會竊券而逃他日主之子徵其租則曰牛鬻久矣子累年訟於官無券可質官又以異縣置不問至是訴於宰宰曰牛失十載安得一旦復之乃召二�者勞而語之故托以它事系獄鞫之�者自詭盜牛以賣遣詣其所驗視租戶曰吾牛因某氏所租�者辭益力因出券示之相持以來盜券者憮然爲歸牛以租富室亡金釵惟二僕婦在置之有司咸以爲冤命各持一蘆曰非盜釵者詰朝蘆當自若果盜則長於今二寸明旦視之一自若一去其蘆二寸矣卽訊之果伏其罪有姑訴婦不養者二召二婦並姑置一室或餉其婦而不及姑徐伺之一婦每以己饌饋姑姑猶呵之其一反之如是累日遂得其情父喪免至京韓冑方謀用兵宰啟鄧友龍薛叔似極言輕挑兵端爲國深害迄如其言默觀時變頓不樂仕尋告歸

髙定子按宋史列傳定子字瞻叔嘉泰二年壬戌舉進士知夾江縣前是酒酤貸秫於商人定子給錢以糴且寬榷酤民以爲便麻菽舊有徵定子悉弛之會水潦洊饑貧民競訴無所於糴定子曰女毋憂女第持錢往常所糴家以俟乃發縣廩給諸富家俾以時價糴至秋而償須臾米溢於市鄰邑有爭田十餘年不決部使者以屬定子定子察知僞爲質劑其人不伏定子曰嘉定攺元詔三月始至縣安得有嘉定元年正月文書邪兩造遂決四川總領所辟主管文字同幕有以趣辦爲能迫促諸郡者定子白使者斥去之總領所治利州倚酒榷以佐軍用吏姦盤錯定子躬自究詰酒政遂平後來者復欲增課定子曰前以吏�亦旣革之今又求益是再榷也乃止制置使鄭損彊愎自用誤謂總領所擅十一州小會子之利奉請廢之令下民疑而罷市定子力爭謂小會子實以代錢百姓貿易賴是以權川引罷則關隴之民交病況又隆興間得旨爲之非擅也乃得存其半損又欲增總領所鹽課取舊貸軍費定子辧其顚末損乃釋然曰二司相關處公每明白洞達言之使人爽然自失尋差知長寧軍

蕭鱗按吉安府誌鱗字耕道廬陵人開禧元年乙丑進士授曲江簿以能遷仁化令多仁恕愛民歲旱民視苗�死鱗教治器作轆轤水車遂得灌浸之法兄弟爭產相毆擊者召而諭之曰失一田地尙可置至如兄弟傷毆難可復得而顧疏骨肉交奪利安可比人乎民感泣遷化有失牛者意其鄰鱗曰暮夜不可知毋執狐疑傷汝善鄰數日果得牛於林中民病田決而供賦不休爲奏蠲之其以仁感人多此類二年卒民哭之盡哀復像而祀之

劉昌詩按江寧府誌昌詩江西淸江人嘉定七年知六合縣時有旨每戶三丁取一號曰義武民兵淮南縣令並兼義武軍政六合原額二千餘人開禧兵革民多流亡僅有五百二十一人昌詩設法招集得七百有奇並於盤城瓦梁等寨分隸縣舊有忠勇軍乃請於朝降官會三千紙置庫積貯日收息錢專供教閱勸賞之用又創修邑志續建題名記邑人並稱其文教

邢燾按江陰縣誌蔣惟曉撰開河記云邢燾嘉定十二年己卯以通直郎出守江陰政足召和材足行志化雕爲淳明年浚九里河又自擦柱橋而上逆於朝宗門陸續鳩工城內外之河渠頓還舊觀又慮潮汐委輸易積難散力役數興利反爲病乃括戶籍之沒於官者專置司掌其歲入弗以他用每歲農隙一舉行不以浚治費民期爲永久利民深徳之開山蹊以通道植橋梁以利涉治捨館以逆賓下而園池器物之飾無不煥然一新

趙紃夫按贛州府誌紃夫三山人紹定四年以贛尉攝寧都縣事時石城寇黃元仲僭號狂逞紃夫亟葺城注濠爲守禦計賊圍城登臺射之稍退率兵追北遂擒元仲臠於市明年還職父老磨石紀其功尋升知本縣闔邑歡動在任遷學修志能聲益著

兪偉按延平府誌偉字仲寬四明人宰順昌作戒殺子文召諸鄕父老爲人所信服者列坐廡下置醪醴親酌而侑之出其文使歸勸鄕人無得殺子歲月間活者千計人生子多以兪爲小字者嘗被差他郡還邑有小兒數百迎於郊轉運判官曹輔上其事朝廷嘉之就攺一官仍令再任復爲立法推行一路在任兩考木生連理禾一莖十二穗民歌頌焉

金

劉從益按金史本傳從益字云卿渾源人登大安元年進士第累官監察禦史坐與當路辧曲直得罪去久之起爲葉縣令修學勵俗有古良吏風葉自兵興戶減三之一田不毛者萬七千畝有奇其歲入七萬石如故從益請於大司農爲減一萬民甚賴之流亡歸者四千餘家未幾被召百姓詣尙書省乞畱不聽入授應奉翰林文字逾月以疾卒年四十四葉人聞之以端午罷酒爲位而哭且立石頌徳以致哀思

王浩按金史循吏傳浩由吏起身初辟涇陽令廉白爲關輔第一時西臺檄州縣增植棗果督責嚴急民甚被擾浩獨無所問主司將坐之浩曰是縣所植已滿其數若欲增植必盜他人所有取彼置此未見其利其愛民多此類所在有善政民絲毫無所犯秦人爲立生祠歲時思之南遷後爲扶溝令開興元年正月民錢大亨等執縣官送款於北大亨以浩有恩於民不忍加刃日遣所知勸之降浩終不聽於是殺之無血主簿劉坦尉宋乙並見害棄屍道路自春䢐夏獨浩屍儼然如生目且不瞑烏犬莫敢近殆若有神護者

元

譚澄按元史良吏傳澄字彥淸徳興懷來人幼敏�爲交城令時年十九有文谷水分漑交城田文陽郭帥專其利而堰之訟者累歲莫能直澄折以理令決水均其利於民豪民有持吏短長爲姦者察得其主名皆以法治之歲乙未籍民戶有司多以浮客占籍及徵賦逃竄殆盡官爲稱貸積息數倍民無以償澄入覲因中書耶律楚材面陳其害太宗惻然爲免其逋其私負者年𨿽多息取倍而止亡民能歸者復三年詔下公私便之壬子復大籍其民澄盡削交城之不土著者賦以時集甲寅世祖還自大理澄進見畱藩府凡遣使必以澄偕而以其弟山代爲交城令

耶律伯堅按元史良吏傳伯堅字壽之桓州人气豪俠喜與名士遊用薦舉入官爲工部主事至元九年轉保定路淸苑縣尹初安肅州苦徐水之害訴於大司農司大司農司欲奪水故道導水使東東則淸苑境也地勢不利果導之則淸苑被其害而水亦必反故道爲災伯堅陳其形勢圖其利害要大司農司官及都守行視可否事遂得已縣西有塘水漑民田甚廣勢家據以爲磑民以失利來訴伯堅命毀磑決其水而注之田許以漑田之餘月乃得堰水置磑仍以其事聞於省部著爲定制縣居南北之衝歲爲親王大官治供帳於縣西限以十月成至明年復撤而新之吏得並緣侵漁其費不貲伯堅命築公館以代供帳其獘遂絕凡郡府賦役於縣有重於他縣者輒曰寧得罪於上不可得罪於下必詣府力爭之在淸苑四年民親戴之如父母比去而猶思之立石頌其徳焉擢爲恩州同知

李有按嶽州府誌有字仲芳山西平陽人泰定時宰華容嘗書廉勤公愼恕五字於壁以自儆後遷臨湘三年政如華容又遷髙安金溪視華容臨湘政如一日在金溪六年遷去民咸爲詩歌紀頌之爲立生祠華容孫宜有五字賦

許義夫按元史良吏傳義夫碭山人爲夏邑縣尹每親詣鄕社教民稼穡見民勤謹者出己俸賞之怠惰者罰之三年之間境內丰足後爲封丘縣尹值至正四年大饑盜賊羣起抄掠州縣義夫聞賊至近境乃單馬出郊十里外迎之見賊數百人義夫力言封丘縣小民貧皆已驚惶逃竄幸無入吾境也言辭願款賊遂他往封丘之民得免於難

盧琦按元史良吏傳琦字希韓惠安人登至正二年進士第十二年稍遷至永春縣尹始至賑饑饉止橫斂均賦役減口鹽一百餘引蠲包銀榷鐵之無徵者已而訟息民安乃新學宮延師儒課子弟月書季考文風翕然鄰邑仙遊盜發琦適在邑境盜遙見之迎拜曰此永春大夫也爲大夫百姓者何幸之大乎吾邑長乃以暴毒驅我故至此耳琦因立馬諭以禍福眾皆投刃槊請縛其酋以自新琦許之酋至琦械送帥府自是威惠行於境外十三年泉郡大饑死者相枕藉其能行者皆老幼扶攜就食永春琦命分諸浮屠及大家使食之所存活不可勝計十四年安溪寇數萬人來襲永春琦聞召邑民諭之曰汝等能戰則與之戰不能則我當獨死之爾眾皆感憤曰使君何言也使君父母我民赤子其忍以父母畀賊耶且彼寇方將擄掠我妻子焚毀我室盧乃一邑深仇也今日之事有進無退使君其勿以爲憂因踴躍爭奮琦率以攻賊大敗之明日賊復傾巢而至又破之大小三十餘戰斬獲一千二百餘人而邑民無死傷者賊大�遂遁去時兵革四起列郡皆洶洶不寧獨永春晏然無異承平時十六年攺調寧徳縣尹而去

文殊海涯按南昌郡乘海涯字貫道南昌人元至正間知延平尢溪縣廉介明敏時寇難屢作規畫措置悉中方軌邑有陳十軍陳合一者素獷悍各聚黨爲亂海涯捕其渠魁置於法餘黨盡宥之尢重儒雅興學校增置弟子員凡鄕社俱令立學擇師儒以主教事士儒感慕爲立祠於南溪書院

鄒伯顏按元史良吏傳伯顏字從吉髙唐人爲建寧崇安縣尹崇安之爲邑區別其土田名之曰都者五十五十都之田上送官者爲糧六千石其大家以五十餘家而兼五千石細民以四百餘家而合一千石大家之田連跨數都而細民之糧或僅升合有司常以四百之細民配五十大家之役故貧者受役旬日而家已破伯顏曰貧弱之受困一至此乎乃取其糧籍而分計從有糧一石者受一石之役有糧升斗者受升斗之役田多者受數都之役而不可辭田少者稱其所出而無幸免貧困無告之民始得以休息崇安賦役之均遂爲四方最邑有宋趙抃所鑿溝漑民田數千畝歲久溝湮而田廢伯顏修長溝十里繞楓樹陂累石以爲固溝悉復抃遺迹而田爲常稔民賴其利安慶路嘗得造僞鈔者遣卒械其囚至崇安求其黨而執之囚與卒結謀望風入良民家肆虐伯顏捕訊得其狀卽執而歸諸安慶自是僞造之連逮無濫及崇安者於是行省帥府禦史憲府咸舉其能選調漳州路判官

周自彊按元史良吏傳自彊字剛善臨江路新諭州人遷婺州路義烏縣尹周知民情而性度寬厚不爲刻深民有以爭訟訴於庭者一見卽能知其曲直然未遽加以刑責必取經典中語反復開譬之令其誦讀講解若能悔悟首實則原其罪若迷謬怙惡不悛然後繩之以法不少貸民畏且愛獄訟頓息民間田稅之籍多失實以故差徭不平自彊出令履畝核之民不能欺文簿井井可考於是賦役均平貧富樂業其聽訟決獄物無遁情黠吏欲以片言欺惑之不可得由是政治大行聲譽籍甚部使者數以廉能譽於朝選授撫州路金溪縣尹階奉議大夫政績愈著以亞中大夫江州路總管致仕

明一

楊偁按太平府誌偁字廷舉合肥人面潤耳大徳性慈祥明初丙申知蕪湖時遘兵燹境內事廢民散賦逋偁首詢民疾苦興利除害招徠遺黎撫摩雕瘵由是民庶且富邑以治稱壬寅建縣治及鋪捨民極感慕立石頌徳

柯日新按武昌府誌日新平梁人明太祖親徵陳友諒湖南平乃置郡縣選用賢良命知蒲圻縣事時干戈甫息民多逋竄日新憂勤立政撫綏傷殘招集流亡墾辟艸萊疆理土田躬督耕桑民咸𦇤負而至乃創宮宇建廟學置郵傳治橋梁唐嶽撰文記之

劉秩按蘇州府誌秩字伯序南昌丰城人吳元年任崇明州次年攺州爲縣秩爲政明而不苛廉而能恕民樂其化又奏減酒稅鹽課及塗田未成而有賦者章凡四上省其估戶三萬有奇民徳之爲建生祠秦約爲記崇有天賜場豪民與官吏黨結私販秩繩以法姦黨誣構之其子名孫年十二往訴於巡行使臣引見上上親問得實黨皆伏誅事遂白秩棄官歸尢長於詩祀名宦

道同按明外史本傳同河間人其先蒙古族也洪武初薦授太常寺贊禮郎出爲番禺知縣番禺故號煩劇而軍衛尢橫數鞭辱縣中佐吏無所忌前令率不能堪同峭直少蘊藉不避貴要凡軍衛非理者一切勿從民賴以少安未幾永嘉侯朱亮祖至數以威福撼同同不動土豪數十輩好抑買市中珍貨稍不快意卽巧詆人以罪人莫敢誰何同廉得之立械其魁通衢諸豪家爭詣亮祖以貨賄求直亮祖置酒召同酒次從容言之同厲聲曰公大臣柰何受小人役使亮祖不能屈也他日亮祖出遇被械者暴酷日中悉搏顙哀呼乞免亮祖遽破械脫之富民羅氏以女納亮祖府中其兄弟因怙勢爲姦同復按治之亮祖亦奪去旣而以他事笞同同積不平乃條其事奏之奏未至亮祖卽先劾同訕敖無禮狀帝不知其由遂使使誅同會同奏亦至帝始悟以爲同職甚卑而敢斥言大臣不法事有骨鯁風可用復使使宥之兩使者同日抵番禺後使甫到則同已死矣縣民爭悼惜之或刻木爲同主祀於家有事卜之輒驗遂歡傳同死爲神焉

祝挺按松江府誌挺字正夫江西鄱陽人洪武初知上海縣時盜錢鶴臯倡亂僞總兵姚某率眾逼縣治挺懷印走府謀討逆聞府城陷乃仰天嘆曰縣我死所也效死勿去賊迫使見僞總兵挺毅然曰吾有頭在勿復語賊知不可屈釋之乃密遣人諭巨室以順逆有能擒賊者上汝功巨室遂具舟治器械渡挺而東與前主簿鄭著王掎主簿李從吉等聚義兵斬僞帥姚總兵金萬戶於西溝復縣治餘黨東奔海謀復叛又遣唐翼等追斬之時右相國徐達遣偏帥統兵破錢鶴臯將移兵縣境挺星馳詣帥曰苟降罰罰我如撫民民則定矣無煩大軍三往返猶未止會鶴臯忿邑人不附者指爲逆黨帥逮捕甚急且以窘挺挺潛使報狀於右相國徐達達爲上聞按得其實乃釋時鄰邑以詿誤死者相枕籍而上海獨晏然挺之力也楊維禎爲文刻石紀其事

芮翀按蘇州府誌翀字子翔偃城人洪武二十七年進士初知墊江攺金壇三十一年攺知�山首革庫子祗候等獘時催糧勾軍官校久爲民害取平民淹系多死者翀悉解遣之復奏劾官旗影戶匿丁朝命禦史李嶽究治械送京師者凡二百餘輩永樂元年坐事發遵化炒鐵耆老伏闕訟冤詔遣馳傳還任復奏免包荒事故田糧十八萬三千有奇尋以大水奏開吳淞江淤塞二十餘里特命尙書夏元吉太常少卿袁復臨視之翀陳開新塞舊之策多見采納功成以母憂去未幾陜西按察司僉事馬祥奏翀才堪理劇吏部奏稱�爲劇邑翀素得民當令再還舊治以勾軍百戶修隙誣奏逮京訊問事白再馳傳知昆山十三年丁父艱去翀爲人雅正寬平務持大體略近名赦小過幹局甚精前後在�山一十八載精采彌著去之日民皆流涕後爲廣東道監察禦史攺知泰安再知淸丰宣徳六年卒

髙斗南按明外史循吏傳斗南字拱極陜西徽州人洪武中由薦舉授四川定遠知縣才識精敏多善政爲士民所懷形之歌頌二十九年與知府永州余彥誠知縣齊東鄭敏儀眞康彥民嶽池王佐安肅範志遠當塗孟廉及丞懷寧蘇億休寧甘鏞當塗趙森並坐事先後被逮其耆民奔走闕下具列善政以聞太祖嘉之賜襲衣寶鈔遣還並賜耆民道裏費諸人旣還任政績益著尋舉天下廉吏數人鬥南與焉列其名於彰善榜聖政記以示勸九載績最擢雲南新興知州

鄭敏按明外史髙斗南傳敏初知齊東有政聲洪武二十四年坐事被逮其部民數十人稱敏廉勤有惠愛守闕下求宥帝卽宴勞復其官且賜鈔百錠衣三襲居數年考滿入朝部民復走京師乞再任帝從其請宴賞而遣之及是再獲宥政益有聞

康彥民按明外史髙斗南傳彥民泰和人洪武二十七年進士先知靑田調儀眞後歷巴陵天臺並有美政永樂初罷歸至洪熙元年禦史巡按至天臺縣民二百餘人言彥民廉公有爲乞還之天臺用慰民望禦史以聞宣宗嘆曰彥民去天臺二十餘年民猶思之其有善政可知乃詔復任天臺

周榮按明外史髙斗南傳榮字國華蓬萊人初爲靈璧丞有惠政擢榮靈璧知縣民益樂其寬惠旣知河南亦有聲民婦失物不知盜名訴於榮榮密語之曰汝歸但罵官府不捕盜旁有嗔怒者卽以聞婦如其言果有嗔者一訊卽伏郡中稱神後建言稱旨擢河南左布政使

王銳按蘇州府誌銳字允威建安人洪武中以進士知山東之新城內艱服除調補崇明審驗人戶類分上中下三甲凡等仍爲縣區圖三冊定其徭役貢賦之法庠士素乏科第選敏者置後堂政少閒輒入與講繹經義竄攺程業士以銳治易往往攺業自是科第相望天旱蝻生耆老請事符醮以祈銳曰非儒者事可祭八蠟之神乃齋沐自制文率僚屬祭之其日卽雨三日乃已遂爲有年葉文莊公盛爲傳刻石累官副都禦史

劉紹按開封府誌紹江西瑞州人洪武中知延津縣教民墾田樹桑棗惰農及犯輕罪者俾伐材木以修學宇自是訟簡田辟而學校興又教民蠶織每婦女令月織布二端官爲點視由是民知務本無饑寒之嘆

朱孟常按延平府誌孟常字守常余姚人洪武中鄕貢知南平以民逋漁課久不能償奏蠲之江西民兵采木過縣饑餓濱死賑粟全活焉時遣中官刻期督木至縣期迫而木未集榜笞苛急民眾駭亂孟常力爲安撫時夜有神托夢中官曰若第去朱令在何憂中官覺悉以付孟常從容處之事集而民不擾

史誠祖按明外史循吏傳誠祖解州人洪武末詣闕陳鹽法利獘太祖納之授汶上知縣以廉平寬簡爲治民愛戴之永樂七年太宗北巡遣禦史考核郡縣長吏賢否還言誠祖治第一乃賜璽書勞之曰守令承流宣化所以安利元元朕統禦天下夙夜求賢共圖治理往往下詢民間皆言苦吏苛急能副朕心者實鮮爾惇厚老成恪共乃職持身勵志一於廉公平賦均徭政淸訟簡民心悅戴境內稱安方古良吏亦復何讓特擢爾濟寧知州仍視汶上縣事其益共乃職愼終如始以永嘉譽欽哉並賜內醞一尊織金紗衣一襲紗千貫禦史又言貪吏虐民無若易州同知張騰遂徵下獄誠祖旣得旌益勤於治土田增辟戶口繁滋益編戶十四里太宗過汶上欲徙其民數百家於膠州誠祖奏免之屢當遷職輒爲民奏畱閱二十九年竟卒於任士民哀號畱葬城南歲時奉祀

劉孟雍按明外史循吏傳孟雍名熙以字行南昌人洪武末舉賢良授龍溪知縣縣與潮州接境山谷深險有陳永定者負固爲寇時出剽掠累歲不能制孟雍至設策擒獲之一境以寧先是爲縣者率庸懦吏得肆其姦徭役失均民多流徙孟雍核戶之虛實而差等之有所徵發民不告病由是相率來歸乃勸農桑輕刑罰禁淫祀崇禮教扶善抑姦邑以大治秩滿遷安州知州龍溪民羣赴闕下狀其善政乞畱之乃命以知州秩還治龍溪永樂十八年卒民爲肖像立祠

朱�按明外史劉孟雍傳孟雍同時亦以治縣有聲者�龍溪人爲鄒縣知縣明敏有吏才𨿽洞悉民隱而性寬厚有容葺學捨建宗聖書院亞聖寢廟以興教化歲凶脫己銀帶及捐簪珥易粟賑饑每循行郊原勸民耕植貸以牛種由是地無遺利家有蓋藏其斷獄以情刑不妄施或用鞭中貫以綿老莫不愛戴以永樂十一年八月卒官縣人爲哭泣罷市

張準按明外史劉孟雍傳孟雍同時亦以治縣有聲者準昆山人舉賢良爲建安知縣持己端潔政務愛民諸可以利民者必銳意行之歲饑乞以鈔代賦大疫乞蠲徵徭朝旨皆報可自準�任邑無失所之民以永樂二十一年卒民懷思不忘

吳春按明外史劉孟雍傳孟雍同時亦以治縣有聲者春建安人由進士任婺源知縣縣逋賦數年春委曲勸諭民皆樂輸歲大蝗春引咎自責蝗皆赴水死興學養士輕徭省刑頌聲四起永樂二十年卒於官士民皆巷哭

許譽按明外史胡壽安傳有許譽者長山人洪武時爲儀封知縣居官廉能政尙平恕部民愛之惡邑人好遊惰嚴爲禁戒自是墾田日增盜賊弭息永樂元年三考績最當遷去其民相率叩閽乞畱太宗嘉嘆卽賜襲衣寶鈔遣還

林眞按福建通誌循良傳眞字汝實永樂三年舉人知慈溪縣秩滿擢江寧嘗上言時事太宗嘉納之以疾乞補外攺宜興能勤其職妖賊龔伯諒詞所連甚眾眞辧釋八十餘人

縣令部名臣列傳三

明二

貝秉彜按明外史循吏傳秉彜名恆以字行上虞人也永樂二年第進士授邵陽知縣地僻民頑前令治尙嚴秉彜獨用寬和民咸愛戴歲餘以祖喪去復丁母憂服闋攺知東阿地當衝要素苦使客往來秉彜規措有方民亦不擾有兄弟相訟曉以大義使退思兄弟皆悔謝歲旱禱雨立應蝗生引咎責躬蝗遽散獻議於朝請行平糴法爲備荒計帝嘉之下其議爲他郡縣式壇廟黌捨罔不修舉鄕社亦皆立學時循行田野觀民耕獲驗其勤惰而勸懲之縣西南有巨浸每春夏霪潦輒泛溢爲田害秉彜欲開渠納諸大淸河僚佐持不可曰法不得擅役民秉彜曰吾以利之也有罪請獨任之及渠成得沃壤數千畝流亡來歸者甚眾帝北巡命山東民供饋餉他邑令皆憚行秉彜獨毅然就道與民相勞苦迄師旋無一民失所性喜綜畫凡廢鐵敗皮朽索故紙悉收之工匠暇輒令煮皮爲膠鑄鐵爲杵搗紙索爲穰貯之庫車駕屢北巡敕使督建席殿悉以所貯濟用民力爲舒有薦其廉公堪任風憲者徵命已下耆老百餘人詣闕乞畱乃還任二十一年三考績最當遷耆老復詣闕乞畱詔進二秩仍治東阿民聞秉彜復來歡迎數十里嘗坐累罰役京師時有令役滿卽復官民競代其役凡三罰三代之其得民心如此以宣徳元年十一月卒官僚屬胥史及邑中縉紳士民咸哭之慟議畱葬東阿其子固辭乃已

錢本中按明外史循吏傳本中武進人讀書通法律舉人才歷知故城元城兩縣有治聲攺知吉水豪民宿吏素爲民患者捕其魁徙遠方邑中肅然新壇壝學捨集諸生躬爲教督旌別勸率政務淸簡不任刑有盜聚山谷時出寇掠郡守議加兵本中單騎詣賊壘曉以禍福咸相率縛賊首自歸本中勵淸操門無私謁妻子布衣蔬食裁足朝夕以詿誤罷官父老奔走號泣乞畱不獲郡人胡廣時在內閣力保之得還任民聞本中復來空閭井迎拜如見父母以永樂九年二月卒民哀慕畱葬吉水爭負土營葬焉

胡壽安按明外史循吏傳壽安字克仁歙縣人建文中舉於鄕入國學歷事吏部授信陽知縣調獲鹿並有政績以內艱歸永樂十一年服闋起補新繁首延父老詢邑中利病而罷行之每歲春躬行原野勸民耕植遇田畝荒蕪或廬舍圮壞者輒詢其窘乏所由爲之資給常舉宋陳襄教民格言勸導民間子弟多歡然從化歲久旱田疇盡裂齋戒禱神大雨沾足性淡泊布衣糲食如未仕時寢處止一紙帳後圃種蘆菔數畦使車往來采以供客或充饋遺禮其子來省兩月烹二�壽安怒譙責之其子後亦率化三宰大邑未嘗攜妻子或言公之名美矣柰妻子何壽安笑曰吾輩讀古人書疇不思建立名節及登仕版以玩好聲色敗者眾矣矧婦人女子其性猶水一以金珠錦繡蕩其心彼將欺我而竊取故不欲其爲身累也聞者以爲格言十五年考績赴京民遮道泣送者千數事竣遂告歸

石啟宗按明外史胡壽安傳壽安同時石啟宗江西樂平人以薦舉爲歙縣知縣守官廉謹人莫敢幹以私而臨民平易不尙威嚴尢善決滯獄人稱神明歲旱禱之卽雨及蝗生祈於城隍神蝗盡殄歲屢有秋小大樂業以永樂六年卒官人咸哀慕

余寬按贛州府誌寬字仲仁贛縣人永樂十八年庚子以鄕薦授浙江金華知縣景泰初復除福建沙縣時因鄧茂七之亂邑遭屠燼百里盡爲榛莽寬至無屋可居風餐露宿日焦勞於荊棘髑髏中撫卹瘡痍招集流徙重建公署收揜枯骸鎭守刑部侍郎薛希璉一切倚賴之寬亦殫思竭力爲之經營料理已而民療漸舒流亡漸反閭井舊觀粗復父子妻孥始得保聚鄕土而寬以勞瘁卒於官所謂以死勤事者百姓悲號如喪考妣見祠邑之名宦

範衷按明外史循吏傳衷字恭肅丰城人永樂十九年進士除浙江壽昌知縣公正仁恕民情翕然辟荒田二千六百畝興水利三百四十有六區境內大治正統五年三考報最當升擢邑人羣頌其徳政丐畱禦史核實以聞朝命許之尋以外艱去服闋起知汝州亦有令譽居官以淸節自持惡衣惡食妻子告乏亦不顧吏部尙書王直察舉天下廉吏數人衷爲第一性至孝廬父墓瓜生連枝有白兔三常馴伏墓側鄕人莫不髙其行

兪益按明外史範衷傳衷同時有兪益者余杭人永樂二年進士時方博徵名儒修永樂大典益與焉書成授靖安知縣廉平爲治上下安之親喪服闋攺知潛山其地僻陋鮮學者躬爲教督勤於民事拊循有加兩爲縣令垂二十年持己愛民始終若一其學長於春秋屢分考鄕試會試明於鑑別以宣徳九年卒官貧無以斂吏民哀慕而助給焉

葉宗行按明外史循吏傳宗行松江華亭人永樂中東吳大水松江尢甚以黃浦下流壅塞水無所歸宗行上書請棄故道浚範家港引浦水入海禁民無私作壩以遏其流帝善其言命往從尙書夏原吉相治事竣原吉薦其才擢錢塘知縣民困徭重宗行定法俾民自占甲乙書於冊循次役之遂均詞訟稀簡不尙威嚴未逾年翕然稱治一日庭前有蛇蜿蜒若有所訴宗行曰若豈有冤乎吾當驗之蛇徐入餅肆鑪下發之得屍乃肆主利其財而爲之者遂伏辜嘗行江中忽舟重不能進視之有屍掛於柁蓋裏中人殺而沈之者亦捕其人抵法仁宗在東宮聞其名戒所司不得輕侮按察使周新風采嚴峻獨重宗行嘗候其出潛至邸捨視之惟銀魚臘一裹他無所有新嘆息攜少許去明日召宗行共食曰此君家物也飲之至醉用己儀仗導之歸時呼爲錢塘一葉淸十五年營建北京宗行督工匠往役卒於途新聞之悲悼累日爲文以祭錢塘吏民無不嘆息泣下者

徐士宗按明外史循吏傳士宗浙江山陰人永樂間爲貴溪知縣適縣圮於水士宗夙夜經畫重建縣治學宮及諸公廨下無所擾民困積逋奏請徵布以舒之田疇衝沒者奏蠲其稅歲旱露跣以禱饑則設策振救數年田野盡辟戶口日增治行冠於列郡宣徳六年三考俱最民惟恐其遷去羣走京師丐畱帝嘉之命增二秩還任

孫浩按明外史徐士宗傳浩永樂中爲合陽知縣遭喪去官洪熙時陜西按察司言浩前爲合陽撫字不怠廉公有爲吏畏其威民懷其惠今所屬咸寧闕知縣必得如浩者方能稱職乞聖恩調任宣宗嘉嘆卽命起復赴咸寧浩果以稱職聞超擢辰州知府

薛愼按明外史徐士宗傳愼知長淸大得民心以親喪去洪熙元年九月長淸民知愼服闋相率詣京師乞再任吏部尙書蹇義以聞且言長淸別除知縣已久卽如民言又當更易帝曰必其不如愼故民復求舊國家置守令但欲其得民心苟民心不得𨿽屢易何害遂還之

吳原按明外史徐士宗傳原知吳橋有異政洪熙中以九載考績赴部縣民八十餘人詣闕言原勤於撫字賦役平均民生樂業乞畱任帝卽從之

陳哲按明外史徐士宗傳哲爲博野縣民大愛之以舊官還職解去宣徳元年部民懇訴於巡按禦史言舊官才徳不逮哲遠甚惟哲有父母斯民之心乞還之博野毋令小民失所禦史以聞帝亦報可

暢宣按明外史徐士宗傳宣知秦安以母憂去民羣訴於副使鄺野言宣爲政廉能撫民慈惠科徭平流徙復訟獄淸簡盜賊屏息倘別除他官民將失所野以聞仁宗命服闋還任宣徳攺元宣服闋吏部以請帝曰民欲之監司言之固當從況有先帝之命乎其卽還之

劉伯吉按明外史徐士宗傳伯吉知碭山有惠愛以親喪去及服除碭山民守闕下求再任吏部言新令在碭山已二年矣帝曰新者勝舊則民不復思今久而猶思其賢於新者可知矣遂易之

孔公朝按明外史徐士宗傳公朝永樂時知寧陽淸廉直幹惠綏小民民深戴之坐與同僚飲酒忿爭並遣戍部民屢叩閽乞還皆不許宣徳二年詔求賢有以公朝薦者寧陽人聞之又相率叩閽乞再得公朝終惠百姓帝顧吏部蹇義曰公朝去寧陽已二十餘載民數數奏乞不已此非良吏耶可卽與之

郭完馬旭楊信李禧王黼張庸

吳韞李信宋端按明外史徐士宗傳完知會寧潔廉正直一志愛民嘗責一姦人反爲其人所訐遂被逮裏老三十餘人走數千里伏闕下訟冤乞還完終惠百姓帝亦報許其他若內丘馬旭桐廬楊信北流李禧洋縣王黼保安張庸獲鹿吳韞遵化李信扶風宋端皆以九載奏最爲民乞畱卽加秩久任以故吏稱其職民安其業循良之風於斯稱盛焉

吳祥按明外史史誠祖傳其時縣令以久任得民者有吳祥蠡縣人永樂中知嵩縣爲政寬和流民自歸者二百餘戶境有猛虎劫賊爲患祥虔禱於神未逾歲獲虎二十餘賊亦散去宣徳五年三考績最當遷民羣詣闕下丐畱詔增二秩還任其後屢考屢畱閱三十二年而卒邑人莫不哀悼

陳奐按江寧府誌奐字聚奎慈溪人永樂中知扶溝有善政擢督府都事以赤縣煩劇須幹理吏乃攺上元奐被知遇自奮勵�月縣中大治有婦與外遇而殺其夫者將殯矣奐於喪所擒婦詰問得實誅之人以爲神後攺刑部主事仁宗監國時素聞奐能及卽位奐入奏事迎謂曰此上元陳知縣乎其受知若此

萬霽按吉安府誌霽字季丙安福人宣徳五年庚戌進士授陽朔知縣陽朔地僻陋壤土𨿽沃腴而惰於耕作霽至乃令民墾土田春耕時具酒脯躬自勸勞山地則令樹藝麻粟木棉婦女教令紡織由是陽朔遂爲富邑又爲新學校選秀民躬爲訓課嫁娶葬祭教之皆有品節民俗丕變山峒夷出掠當道議舉兵將株連良民霽力陳願以身保民無他活數千人去位陽朔民立祠祀之

�直按兗州府誌直滕縣人洪武乙卯舉於鄕宣徳間擢宿遷知縣寬廉平易興學勸農未�月民相率趨令邳州有張氏以種瓜爲業一夕爲人刈其苗殆盡訴於直直曰汝有讎家乎曰李榮與予舊有怨直卽召榮及瓜田四鄰收其鐮鋤數十事雪之獨榮鐮水味腥苦榮遂辭服州民張謹妻朱氏書失金環釵釧六事爲姑所撻幾死其兄弟訴於直直召朱氏問曰是日往來者何人曰有出嫁小姑並鄰婦三人卽日召四婦人至則以布蒙其面坐之帳中使各伸足帳外令隸曰此是盜金環者取大杖杖之一婦卽縮其足出而詢之乃小姑也一鞫卽服鄰境楊氏兄弟五人爭產訟經年不能決越境來訴直命跪庭下累日引古人兄弟友愛者反復開諭之五人感悟請不復爭上元縣人有囊鈔五百貫爲人盜去訴於直直曰汝何所見答曰只枕一石他無所見直曰柰何令人取石入城隍祠決而求之復以其狀焚於祠下人爭趨觀密令隸數人聽察眾中又令二人立門下凡觀者出入皆索鈔一貫無鈔者不得出有二人私相語曰我知盜囊鈔者出此我與汝卽其門道其故彼懼而分我則已隸輒執之遂得盜鈔者其理民訟多類此正徳元年卒官邑民老幼攜扶哭於縣門相屬不絕有送喪至滕葬畢而後歸者

王彜按寧波府誌彜字友倫鄞人宣徳中令仙遊先是邑人積苦徵斂多逋負者彜至撫字有方科差不擾首奏免小嶼寨土兵之役乞鄰邑助楓亭驛廚傳之供計都裏以均坐派條徵輸以完積逋民漸復業政旣成自廨治壇壝以及倉庫門路悉葺治之民不知有役也比三年卒於官邑人愛慕不已立碑頌徳建祠祀焉

祖述按蘇州府誌述字尙賢宣徳時人以福建參政左遷嘉定縣令悉心民隱每朔望必集父老諮詢邑中利害又建議以邑之邊僥田嚙於海額賦無從出宜蠲歲辦漕艘若干民苦督責不支多竄徙者宜罷奏上皆報可境內之水爲潮汐所淤禾比不登六年間次第盡疏時簿朱誠有廉名爲姦黠吏所誣奪官特爲奏雪而擒治誣者故僚屬競勸俗用丕變焉

郭南按明外史循吏傳南正統初爲常熟知縣勤敏善理劇甚得民心民素患差徭南召父老諭曰令爾輸米四石準役一歲可乎父老頓首曰往者一歲之役費至五六金今如明府言止一金耳奚不可乃爲倉貯之以給役費歲終鈞考費止三之二遂減下歲之輸民益歡悅僚屬有事於鄕者嚴與之約以食物隨行過�卽繼之俾勿擾下其惜財愛民皆此類也縣產軟栗南食之而甘嘆曰後必有以此進貢者爲吾民永世害矣命悉拔之十二年以老致仕父老及宦於朝者交章乞南還任英宗許之

張璟按明外史郭南傳璟沁州人正統元年知平山縣善撫字訟簡盜息戶口日增乃修舉廢墜學校壇廟官廨無所不新而民不知勞九載滿士民畱之爲進秩復任景泰初母憂去又相率乞畱命奪情視事久之卒官士民哀號罷市

徐榮按明外史郭南傳榮知�城有惠愛以親喪去官旣服闋�城耆老百餘稱榮廉勤奉公吏民畏服見在縣令昏耄不任事乞還榮�城終惠百姓詔下禦史核實乃還之景泰初九年秩滿部民復狀其善政乞畱天子亦報可

何澄按明外史郭南傳澄四川人正統初爲安福知縣廉靜慈祥外若無爲而內有區畫巡撫趙新以爲不勝任奏除代之部民不服走訴憲司弗納乃相率走闕下陳澄善狀乞畱詔下巡按禦史復核果若民言乃令還任澄旣還築寅陂浚渠道復密湖之舊水利大興去獘除患如治其家民大愛之秩滿當去侍講劉球爲民代請乃復畱

田玉按明外史郭南傳玉內江人正統時知桐鄕善卹民隱有實政時浙閩用兵徵需繁重玉經畫有方民以不擾及丁父憂縣民訴於上司乞奪情視事朝議不許旣服除縣民復以爲請巡撫周忱亦奏保帝乃可之當是時英宗承仁宣之後加意吏治長吏優治行爲部民乞畱者率從其情或增秩久任或卽行超擢其坐事及遭喪去者部民保畱亦輒報可

葉騏按明外史貝秉彜傳秉彜後有葉騏者亦爲東阿知縣有賢聲正統三年以九載考最入都縣民羣列其善政乞畱下所司核言皆有徵乃可其奏

胡濟按廣西通誌濟字孟時南海人洪熙初禦史胡啟先以賢良舉授廣西布政司檢校正統三年僉事王凱以廉介薦知理定縣招徠流民復調平南縣界藤峽猺獞不時侵掠移竄者多濟築城衛之民始奠居九年總兵官韓觀徵剿藤峽大同明化二里民多就俘者濟力爲辧釋蒙活者二千餘人民懷其徳以疾卒於官

宗顯按寧波府誌顯字必彰正統九年舉人任宜興知縣辧察民冤一介不取人呼爲宗靑天爲之謠曰二三萬戶皆傳說八九十年無此官升順天大興知縣廠衛官校見其淸苦亦不忍犯遷南京都察院經歷

王黻按懷慶府誌黻字文繡河內人正統間以舉人爲山東嶧縣令廉明仁惠興學勸農嶧土瘠民多逋黻給牛種課其勤惰招撫流亡復業者萬餘口教民戶種桑棗百本婦女歲蓄旨八十斤以時單騎檢民閭違者笞比三載田皆可耕戶皆可賦教民如教子弟不可犯然重朴責民不若教者初犯紀其過釋之再犯詬詈之三犯懲有差禱旱輒雨祝蝗蝗不入嶧界鄰封沂州民請爲沂牧滕縣民請爲滕尹嶧民恐叩闕吁畱者千餘人丘文莊商文恪素昧平生以詩投贈焉任嶧十八載以疾歸嶧民輦粟資其家不受比卒祀鄕賢後數十年滕之黃中色爲河內令曰賢如王公柰何不屍祝之捐金建祠北郭歲時致祭

甄鐸按開封府誌鐸字文振祥符人性剛方雅尙志操正統丁卯貢禮部景泰中授定興縣令縣密邇京輦號難治下車剪鋤凶頑撫慰良弱節縮浮費不逾年政令大行定興邑小路衝先是走遞馬匹及櫃杠什物堆垛槪縣民力疲獘鐸立法編定排甲班次分番走遞合用櫃杠弗泛給由是民乃寬舒邑中一二黠豪賕結京中要官爲親識素與邑令抗禮相往來通饋遺邑長皆折節下之鐸峻拒裁抑有犯則繩以法黠豪大肆詆誹煽構成獄定興民無男婦少長殆千人伏闕聲其冤乃準行勘使者密受風旨以威嚴臨之欲其誣服鐸神色自若使者恍惚間若聞空中厲聲曰鐸好官汝宜存公使者乃虛心鞫審事得白復補文安乃分上中下三等躬親察驗賦役均平又教民種桑棗今蓊郁成林父老指示幼者曰此甄公桑棗也其遺思在民如此秩滿致仕得請卽行囊�蕭然至無以代步民涕泣攀送乃各出贐市一馬乘之歸鐸曰吾抵汴卽遣還民或有未信者至汴果遣馬歸父老咸嘆服以爲近代未有也

劉諒按興國州誌諒字守貞宣化坊人景泰間以國子生授鹽城令一以誨士課農爲務歲值蝗禱於城隍悉赴海死旱禱雨雨輒應境內一村獨不雨遣使廉之得妻殺夫故人尢駭異時淮賊喬亮猖甚當道捕不獲責諒捕喬聞自投解曰毋累仁賢父母當道獎爲淮之治行第一

吳按明外史循吏傳字源深增城人第天順四年進士除弋陽知縣慕古循良風日集諸生講道助其不給置義倉儲粟萬石周民惸獨中官鎭守者苛斂不經他人莫敢抗獨每事裁之曰寧我受譴毋虐細民歲旱徒跣禱烈日中雨卽降民間利獘興除殆盡而自奉泊然一介無取民戴之若慈母成化三年撫按官舉治行尢異賜封敕獎勵及其父母久之以禦史陳選薦遷饒州府同知

蕭昱按紹興府誌昱字用光山陰人授貴溪令以簡易慈愛爲政民甚徳之尋丁母憂復補髙密初民困於徵輸皆相率亡去昱至緩徵發賑流徙漸歸密地當沙河下流漫流殺稼昱治塘浚溝取南人水耕法教民濱海爲田立均徭九等例撫按取其式頒之通省政暇親課諸生朔望集耆老於庭導民孝弟卒於官民傾邑哭送有及淮而返者兩邑皆祠祀之

白旻按濟南府誌旻字彥和保安人天順間爲陽信丞謝絕私賄創常平倉卹流移息訟獄弭盜賊勸輸逋賦歲旱步禱蝗不爲災居官五載歲稔民和乃告其僚屬廓修廟學都憲年富稱爲治行第一旣而令缺男婦八千餘人詣闕奏請遂升陽信知縣爲令九年化美俗淳幾於刑措增裏三十有六增戶四千一百增丁一萬三千二百築室學宮以延多士成化弘治間陽信眞儒輩出若李遜唐愷韓荊毛思義董琦諸人有名當世旻之力也

餘金按蘇州府誌金字貢之內江人成化初以進士知長洲羣吏作姦金以理教誡不率者稍加懲艾民多訐金不設鉤距一以公議裁決無容心訐者謂不可欺亦不可犯稍引去其終訟者轉詣上司上司曰汝有賢令毋庸至我其人亦解散徭役丁夫每患爲下人顚倒金置手籍默視始得其平豪夫富子不少假借謝絕請托防戒家人甚嚴不得輒至中門常見幾有紙畫數幅乃其子購之他地者悉焚之十年召爲監察禦史

王秉彜按靖江縣誌秉彜字好徳巴縣人成化三年以舉人授江陰令時驥沙未設縣民困於賦役秉彜時乘舟至止拊循安輯量沙之漲坍用甲之羨補乙之缺積逋始淸輸糧涉險者計銀布抵之招流亡緩積負助谷種贖子女資婚葬三年間往返風濤中無怠旣議置縣又履畝察土定賦令可爲世守迄今邑之徵科皆其制也靖再易令民懷之不忘立去思碑郡誌載秉彜爲靖邑名宦之首

唐溥按廣西通誌溥字文溥全州人成化四年戊子鄕薦授四川巴縣令民有兄弟訟產者責以大義遂相讓或訟貧不能婚溥給以金訟竊衣訪迫於寒給衣遣之相地築塘堰凡百有七十所巴人賴之

周按武進縣誌字克禮成化十四年戊戌進士授福建莆田令再任浙江嵊縣俱以憂去服除攺江西萬安縣以剛直忤郡守調福建永春除豪彊淸逋賦決淹獄擒巨盜下至橋梁道路纖悉不遺民甚徳之一日值歲除晏坐齋閣忽蛙鳴於庭逐之復至嘿念蛙非時而鳴其有冤乎因起迹之蛙投入道傍眢井中遣人發掘有枯骨釘貫其顱悉心推求得殺人者主名置之法邑人爲靑蛙記神其事升太僕丞卒於官

丁積按明外史循吏傳積字彥誠寧都人成化十四年進士授新會知縣至卽師事邑人陳獻章尊其所聞而行之其政以風化爲本而主於愛利不懾權貴中貴梁方者新會人也其弟長橫於鄕旣重責民逋復訴於積積追券焚之且收捕系獄由是權豪屏迹見俗尙奢侈申洪武禮制參以朱子家禮定爲中制擇耆老誨導月朔進問於庭優禮其能者而懲其不率者嚴賭博竊盜之禁榜門示恥良家子遊惰不事生業者聚之廡下使日誦小學書親爲解說冀變化其習謹祀事牲牷酒醴必極精潔肅然將事若神明陟降然故事民出錢輸官供役名均平錢其後吏貪復令甲首出錢供用曰當月錢貧者至鬻子女積一切杜絕甲首輸均平錢畢卽歸田無復事歡若更生俗信巫鬼爲痛毀淫祠常以辧冤忤上官下之獄民號泣欲爲營解積書示之曰心苟無愧禍福非所圖愼毋重吾之不徳久之事亦解十八年大旱築壇於圭峯頂盺夕伏壇下者八日體憊甚雨亦大澍然積自是得疾遂卒年四十一士民相聚哭於途有一嫗夜哭極哀或問之曰來歲膺甲首丁公死吾何以聊生其徳化入民如此相與祠之

章忱按明外史循吏傳忱會稽人成化十五年由進士爲臨城知縣首咨民隱凡民所欲惡以次興除一以愛養休息爲務歲大饑民多流竄忱招徠撫輯給以種食而免其徵徭歸者接踵久之旁邑流民願附籍者亦數十戶畝券稅牒有久不別白者悉爲條格以淸其欺隱城北泥河出源泉流甚博豪民據之罔利忱率眾築堤引水灌苗又教民爲桔橰以濟髙阜邑自是有水利鄕鄙舊無醫藥有病端事禱禳忱檢方書修藥餌施之且諭以醫禱緩急全活創社學及陰陽醫學郵傳養濟院各一所皆不勞而事舉暇則督課諸生訓以孝弟忠信之道歲春令民會男女節其婚嫁之儀不得論財賄民是以鮮怨曠訟者至爲明示曲直勸以講信修睦多自慚引退上官非公事役民忱堅不奉令亦終不能害久之遷太僕寺丞去士民爲立去思碑

余泰按延平府誌泰將樂人成化十六年庚子舉人知廣東興寧縣寧民尙爭交相攻訐有經十餘年不決者泰至廉得其情數日剖之殆盡宋縣令顏衮主簿徐千能同死節爲之考證志載立祠率父老祗謁民始知義生員薛緒王天與被誣久系爲之申釋緒得復廩膺貢天與後登科第士气益振鄰封龍圭石馬二洞舊戍與賊通隱爲陳利害洞賊帖服其恩威並濟如此後無意仕進乞休歸杜門不出卒年七十二有春庵文集藏於家

周洪按武昌府誌洪字廷誥直隸上海人成化十七年辛丑進士明年銓知蒲圻督農種粟蓺麥植桑麻令婦女業紡績治絲枲土田髙燥者造筒車灌漑民賴以足衣食又置號房及各鄕社學每學置田三十畝令生徒父母合力耕收以爲教讀學俸創義倉六所儲谷三萬石至正徳初邑大旱民賴以生邑有大姦頑大書其門𨿽權右不避民大感化徵拜監察禦史

徐恂按蘇州府誌恂字信夫嘉定人成化十九年癸卯舉人知嵊縣課最攺知南靖值海寇薄境恂至環柵爲壘募民驍勇者教之兵擐甲以戰俘斬數百人餘眾遁去捷聞有彩幣之賜竟以勞悴卒於官縣故有過山錢爲民患恂始裁罷未及著爲令卒之日民感泣曰過山錢又自此始矣

髙瑤按廣東通誌瑤閩縣人成化十九年知番禺縣爲政先風化後簿書節財務義以身倡之且廉正有威人自不犯縣左有權幸所創寺僧不敢杵鐘權幸問故曰畏髙耳明日僧逃去權幸尋亦撤鐘布政使陳選每嘆賞曰古循吏弗過也瑤母誕日選爲詩贈焉市舶太監韋眷家人不法選籍其私貨諸司無敢收者瑤請以身當之盡沒入庫權貴爲之奪气未幾眷誣奏選被逮瑤亦落職束書數篋角巾飄然去士民泣送者幾千人

王縉按濟南府誌縉大同山陰人成化十九年臨邑知縣指天自誓保護百姓課民間藝桑蠶織傍邑有誣服巨盜直指以屬縉縉訊無左證意不欲株累平民乃極爲囚原直指復屬他令治是獄論死者若干人直指遂大器他令而劾罷縉未幾眞盜坐他獄殺人事發案前獄各有據當事乃大直縉鐫他令級於時縣人稱爲王佛又曰鏡王謂慈而且明云

楊護梁儉按明外史循吏傳護象州人儉泰和人成化中相繼爲臨髙知縣臨髙隸海外瓊州爲長吏者率無善政兩人皆廉明寬仁卹民如子父老謂自來縣令無如此兩人者護承累任苛虐之後一反其所爲然事至能燭物無遁情訟非大事遣歸令更思多感悔中止獄無滯囚吏不敢需民一錢其初至若無甚殊異行之數年民俗大安後遭讒去職儉代之民戀護如慈母贐者塡門辭之不能止儉嘆曰吾當屈楊君以慰吾民之心乃置一冊門下命贐者書名須臾冊滿持以示護勸納之已而就道縣中老送三十里外至舟次者殆千人儉益嘆異歸詢左右悉循其舊無所變異民愛戴一如護訟者至但批牒尾付之令自呼被訟者無不如期至終不遣一卒擾民秩滿赴京考績還渡海舟覆溺死縣人聞之若喪考妣爲結魂帛相率赴海濱招魂迎置縣中朝夕哭奠且循俗禮修七七齋以報徳其獲人心如此自兩人後無復有善政可稱者矣故臨髙民益頌兩人不衰

王琬按襄陽府誌琬字朝用吳縣人成化間以監生爲光化令荊襄居湖南之奧土曠山深四方流聚所在以千萬計時劇賊劉千斤作亂朝廷命將出師剿平之流民散山澤尙多執事者慮復生變議盡驅出境至縶其奴火其居琬在光化獨事招徠與上官忤旣而朝廷遣都禦史原傑來撫安琬乃肩輿入山諭以威徳編爲里社緩其賦役民遂帖然無異土著選其俊秀爲弟子員躬臨考校以示勸懲募壯勇以爲民兵俾習射用銀錢爲中的輒與之民益翕然思奮上官主驅逐之議者滋不悅顧以爲迂兵革之後公私並至疲憊未蘇中貴銜使命往來太和徵求需索殆無虛日琬曰剝窮民媚嬖幸圖苟容吾不忍爲遂棄官歸

龍韜按廣西通誌韜曲江人領鄕薦成化間知容縣值寇劇民多流散韜閱險設略嚴督戍卒捕禦民賴稍蘇邑自洪永間屢經兵變供賦不盈舊數之半民病額輸多鬻妻孥塡溝壑者韜甚哀焉乃率裏老赴闕奏請憲廟憐之下鎭臣韓雍勘議檄柳州府同知金廷璽梧州府推官鄭義履畝核實得停徵糧米五千六百七十餘石比舊額蠲五之三自是民稍不困徵斂多復故業

許潛按廣西通誌潛詔安人成化中令平樂單車之官孳孳拊循時峒猺出沒徵調煩苦潛躬詣諸峒猺諭以恩信稍稍斂戢民有訟田數年不決饋金求直者潛憮然曰以某之門而猶有賄是行不信於民也閉閣累日其人惶懼伏罪在事三年無餘貲卒於邸太守捐俸治喪民爲罷市

馬成按祁陽縣誌成四川人以明經任祁陽令淸愼和易民戀之如慈母秩滿九年應遷秩去百姓赴闕乞畱憲宗時準復任三年前後十二年治績至今誦之鄕民中有至老不見官府者一日偶至縣庭長揖不跪左右叱之成嘆曰使吾民皆如此胥與葛天氏遊矣禮而遣之

金洪按靖江縣誌洪鄞縣人以進士弘治元年爲靖江令彊明果決事無巨細一覽無遁情宿胥老猾不得刺手有潘蠻兒者掠婦而殺其夫潛埋之逾年無知者洪勸農至其處忽馬驚洪知當有冤命起視果得屍蠻兒伏辜靖俗尙祀禱貴巫賤醫病者多橫死洪爲毀淫祠施善藥全活甚眾時部檄督積逋甚峻至有田已圮而賦仍如額者民嗷嗷無訴洪爲之斟酌通變賦他田之新漲者以充其數又勸民墾荒而寬其租其開田多者令得以贖�自是災畬日廣民以殷富時西北軍興告急大司徒徵常平谷於諸郡邑所在驛騷洪抗言靖新造多饑民存活之不能安所得余谷遂獲免蒞任三年興學造士設津梁疏水利奠民居飭官署無寧晷調吳江令去

姜溥按武昌府誌溥字希廣直隸廣徳人由進士弘治二年己酉任嘉魚令才髙器邁爬剔蠹獘條爲規畫巨細畢舉又以邑治濱江水數爲患乃自百匹山修長堤至三角鋪二百餘里以捍漲溢地方賴之又修學養士文教聿興民歌其徳祀名宦

方溥按延平府誌溥新城人弘治九年丙辰知尢溪豈弟樂易不求赫赫聲民有冤必與庭辧訟至諄諄省諭不悛乃置諸法邑苦盜捕磔之鑿活水石亭祠韋齋新城門樓櫓諸所造作民皆歡趨終任不見惡聲厲色人稱長者

張時孜按寧波府誌時孜字惟善鄞人生有異質甫成童卽能詩比長沈潛經史舉弘治十二年己未進士知東莞以憂歸旣又攺令萍鄕萍鄕故雕邑吏獘蝟叢紛不可理又屬當孔道冠蓋沓縣令日策馬往來迎送無已時時孜至獨簡於迎送略其饋遺日較簿握算搜剔殘蠹窮宵旦不休或諷其自爲計則應曰夫吾身易逸耳萬民寄命甘苦休戚誰當卹者且財於民甚急也凡所爲厚遺達宦將以僥榮耳榮不榮於吾身甚薄也吾縱不能子視吾民獨柰何以其所甚急易吾所甚薄者耶卒守之不變愈益勞不休乃裁冗費鋤豪惡毀淫祠興學校平反冤獄布徳施惠與民更始會天旱禱雨雨隨車而至時廨捨有蓮一干雙葩人以爲異感云時孜稟故羸也日勞公事又薄於自奉久之困不能勝則曰吾有三不足饑不遑食倦不遑寐垢不遑櫛浴竟坐是病比入覲已不能支猶與僮僕共粗糲至不能具安車病甚竟死萍人戶徳之飲食必屍祝曰生我者張公也已乃祀之學宮

王術按蘇州府誌術字用仁弘治十二年己未進士其治嘉定常先教化勤於簿書經畫具有程法縣故有積荒田千頃賦無所出乃設法招徠及勸有力之家計畝開墾復巡行補助流亡漸復歲賦以充其催科首制靑田尢爲民便又築海岸萬丈徧浚河渠邑無水旱之災捕卒或誣怨家爲盜逮系甚眾故緩其獄竟得眞盜所誣盡釋

劉田按兗州府誌田字伯耕約之長子也爲人俊爽玉立豪宕魁礨少所折節而孝友慈祥藹然篤至過絕常人年二十餘中弘治十八年乙丑進士授元氏知縣爲治嚴明不阿權貴時劉瑾用事遣中官二人剌事畿內所至長吏皆郊迎謁及入元氏坐傳捨召令田駕車雍容傳呼而入二人不爲起田厲聲曰咄閹胡不爲長者下坐二人大愕起呼其徒欲辱之田前提其一人擲堂下召吏縛送獄曰若刺事郡邑奉何詔旨吾上書請之矣二人大困蒲伏求解久乃得去走白眞定知府知府大恐以千金爲謝不使知也時郡邑多獻生物元氏人得白兔送邑僚佐大喜以爲奏當受賞前賀令田笑謝之乃置酒召丞尉博士飲酒三行奏炙起屬客曰諸君啖白兔炙否此乃是也丞以下愕不能對田笑曰諸君樂飲耳令豈獻白兔者已召爲戶部主事稍遷員外郎正徳丁丑命督江南漕運時漕政久廢有司催科後期而軍衛尉士多所需索吏毋敢笞其一卒田悉繩之以法如期而竣年三十九卒官今祀學宮

徐贊按永康縣誌贊字朝儀永康人登弘治乙丑進士知棗彊縣劇賊劉六等流劫郡邑贊繕兵城守先事爲備賊不敢犯民饑捐俸募粟作糜食之富人義激爭先發廩所全活以萬計升山西道監察禦史

劉紘按江陰縣誌紘字景瞻安福人忠湣公球四世孫治春秋有名弘治十八年乙丑進士正徳丙寅知江陰爲人身若不勝衣言若不出口至其所當爲無眾寡大小皆能任之初下車海寇施天泰擾境紘首科丁壯爲備卒不敢犯堂左右立二廚分收案牘日以次發視決遣而謹其�鑰定擬賦役審視必再三勾稽裏書飛詭之獘毫髮無隱姦民以蔽賦輸者若干羣吏虩虩如行冰上�詣學視諸生業且問興革所宜毀淫祠妖像收巫師以祛大惑愛民惜費至輟堂食錢益賑卹最聞徵爲南京戶科給事中壬申六月俄被錦衣逮先時紘以職事入朝道淮陰有巨璫猝至紘從子持慶守淮安持慶方侍紘語未暇省璫璫怒卽騰章誣詆持慶並中紘獄成持慶坐免紘得白還任然因暑致疾竟不起年三十六江民思慕之祀於學宮

殷雲霄按兗州府誌雲霄字近天壽張人第弘治十八年乙丑進士正徳辛未授靖江知縣明察有斷不勞而治薊盜渡江掠常州將至靖江諜知有備乃如江陰遂發兵追之江陰得完邑民朱暟死於文廟西廡莫知殺者忽得匿名書曰殺暟者某也暟素讎某眾謂不誣雲霄曰此嫁賊以緩治耳密問右左曰與暟狎者誰對曰胥姚明乃集羣胥於堂吾欲繕寫各呈若字明字類書詰之曰爾素狎暟殺之何也明大驚伏曰暟將販於蘇獨吾餞利其貲故殺之耳置明於法調知靑田考績詣闕民號泣送之選授南京工科給事中無何遂卒年三十有七

曹祥按明外史循吏傳祥字世奇太倉人弘治中舉鄕試念母老就建陽訓導遷懷安教諭居六年除浙江新昌知縣爲治洞坦不設鉤距訟者片言而決或撻之至十輒止摘訟師尢無良者逐之境外俗苦嫁女生女多不舉祥爲定程式而嚴禁厚嫁及溺女者俗爲之變比去官縣人之育女者以千數皆攜以送祥祥築長堤捍溪水取一石最重者自負之曰以吾爲準自辰至酉罷亦以吾爲準吏民競趨不閱月堤成使客至不飭廚傳曰柰何疲民以取媚以故過客鮮稱之仙居應大猷時爲吏部郎獨稱其嚴不苛察不細峻不激挫不折爲循良第一撫按薦章亦屢上及九載滿當遷以母年益髙不赴部考績母喪終遂不復仕祥官新昌久多善政然絕口不自言一日有禦史過祥裏修刺入謁則新昌呂光洵也坐定自言其父故邑豪蒙公撻之於市祥色動光洵曰微公教誡吾父安得終爲長者公去吾邑十餘年士民戴公猶一日也爲竟夕談而去裏居服食粗惡杜門簡出鄕人莫不嚴重之卒年八十二

樂頀按宣城縣誌頀字鳴音臨川人弘治中以進士知宣城縣廉明有幹局饑民相聚爲盜肆剽劫單騎行村落撫諭之感泣而散因咨訪畫策計口以賑太平鄕民甲乙相善戲搏擊乙誤中甲甲歸語其妻妻與所私者夜殺甲誣乙抵死頀閱牘見甲兩耳後重傷曰豈有傷若此忍死歸無一人見耶召其妻窮詰之具得實乙獲免入覲遇盜發笥止銀四十兩盜曰久聞宣城樂靑天乃汝耶還而去擢給事中

縣令部名臣列傳四

明三

王翊按開封府誌翊許州人正徳三年知安平先是民多爭訟邑令弗能折輒訟之府故府檄勾稽無虛日翊隨剖折曲中其情府由是無訟者𨿽鄰邑求直當道亦往之乞下翊其明斷類如此視學政久弛風化漸漓乃圖修舉自齋堂號捨廟廡門垣次第加繕又自教事常規外別爲私程以課進修政暇親爲解經日移弗倦士始知學邑有社學久爲人占翊復之擇師以教朔望考閱以勵勤怠河間眞定神武三衛屯在安平軍士相沿不奉約束翊以爲旣在吾土不從吾教可乎因立屯長編總小甲以聯屬之有頑梗者卽繩以法羣盜起畿甸攻城屠邑翊築堤挑塹賊屢窺城身督民兵以死守之擢徳州守民遮道攀畱共立去思碑

薛球按江陰縣誌球字良贄弘治乙卯以詩經魁己未乙榜爲江西安仁令先是縣無城土寇竊發球屬耆老捐帑鳩工三閱月而城成因募義男繕甲兵備偵探先自固其圉後率眾搗賊巢斬首千餘眾黨解散事聞詔書褒之時上官畫彌盜策欲割三縣地更設一城安仁應割三都旣奉旨而球申文力言不便復面陳利害因得寢合境免驛騷旋丁內艱扶襯歸行李仍之官時兩敝簏服闋補中州通許令剔獘釐姦豪右斂迹卒以見掣權貴投劾歸凡三仕未拓一椽一畝

方豪按蘇州府誌豪字思道開化人正徳三年戊辰進士知昆山適己巳庚午昆邑大水郭門之外一望巨浸野無炊煙死者相枕豪以民皆逃死不能催徵脫冠帶自詣郡獄在獄具奏請如漢文減租兼停一切錢糧俟丰年次第帶徵朝廷特從其請蘇松四郡及浙西三郡並免漕糧其疏稿及上撫臣書吳中至今傳誦之明年春雨妨稼會撫臣行縣豪徒步請勘道左陷坎窞中民皆奔救哭聲沸地撫臣動容爲請於朝又得減半無何以艱去

王廷華按開封府誌廷華涿鹿人歲貢正徳五年以輝邑學博來尹扶溝時流寇起河北廷華增築城垣浚隍以爲備七年春寇且至當道有區公者懼彈丸不可守檄廷華入行省治兵以他佐攝縣事廷華曰吾受命爲邑責當死事卻攝者勿來一意爲城守計甫三堞未完賊薄城下攻圍三日夜廷華百方捍禦曲盡方略卒保孤城以勞勩卒百姓如喪考妣

程按明外史循吏傳字文純南城人正徳十一年舉於鄕授景州學正遷松江府教授攺鹽城知縣縣濱海民多冒戶避徭役核正之旱蝗民饑力行賑卹有冤獄論死者十九人爲之申雪築堤捍決渠建水次倉便轉運爲民興除利獘務殫其力稍遷上元知縣縣居都會民龐政繁權豪多掣其肘一意利民無所撓中貴以事至者貪恣甚夫廩外無他供具中貴怒欲辱之抗陳民難威焰爲沮民居近孝陵者以誤殺苑中獸罪當死白之法官得末減諸散荒錢平市直酌公費後人咸守爲法時霍韜官南京尙書有惠政民爲之謠曰禮部霍韜天有日上元程月無雲言其纖塵不蔽也考滿入都兩蒼頭跨驢而行里正知其貧八十金追贈笑曰好百姓憂父母餓死耶揮鞭徑去

鄭洛書按松江府誌洛書字啟範福建莆田人正徳十二年丁丑進士除上海知縣縣素稱難治洛書慈惠明敏凡訟聽自息有不息者召而折之以理平情而退日昃常垂簾屏坐進諸生論經史較其文藝俗多火葬爲立義冢以習尙浮靡且婚無載書易速於訟乃品節爲式令社學師掌之遂建社學九十六區各建倉積谷準常平法以備賑論次鄕賢名宦營葺社稷壇墠更定邑志以賦法久獘議均田爲三則奏上未果行後巡撫林潤定爲三鄕本洛書議也洛書常謁府還見水次有沈屍壓以石磨密遣人偵之村中民家有石磨失其牡合之無異攝訊具伏又舟行有焚屍道左者色甚恐詰之曰吾嫂也數日有以母亡不歸來告因逮前焚屍者鞫其人故無嫂乃告者之母飾金夜行被殺卽家發所劫金具在其摘發類如此

羅珊按延平府誌珊南海人舉人正徳十二年知永安政先愛民不畏彊禦總鎭移文欲開縣忠雒鄕礦入貢迫脇甚急珊抗止之言縣舊無�場且今復有詔禁私采以此大忤使者徐俊時俊蓋行賂得牒�利爲珊所沮遂誣訐珊殺人總鎭差官捕逮且率黨攻縣門禁辱備至民洶洶曰使者貪利執我廉宰眾曷死之俄頃畢集往訴當道珊聲益起膺薦擢去郡人禦史胡瓊撰文立石於縣中

髙應禎按長沙府誌應禎閩縣人正徳十六年辛巳進士知湘潭縣才鋒剡利流賊數百塹山爲寨剽劫村落禎以計招其渠魁使入縣習禮約月朔望一至因寒更制狶皮靴狗皮帽以示溫異伺稍懈陰布健兒視靴帽盡殲之洗其黨火其寨邑以無事作竹泉書院暇則自課士爲文焉祀名宦

薛瑞按濟南府誌瑞長洲人進士正徳時知鄒平縣事公廉明決爲令稱首時畿輔盜起郡縣風靡瑞修戰具固城守賊連營數十里來攻自卯至晡飛矢如雨瑞號令益嚴賊乃宵遁以異政薦擢及行百姓遮道泣畱之

李夢周按揚州府誌夢周字希道海門人嘉靖二年癸未進士授寧都知縣寧都風獷民嚚最稱難治夢周因其利病以爲興革任怨不辭後母有誣子不孝者爲之昭雪咸頌其神明士俗好鬼事五王廟歲市子女代牲夢周火其廟並毀諸淫祠人以比西門豹有勢豪橫裏中夢周怒置於理籍所奪田歸之民遂爲中傷解綬歸子庭槐交河知縣

徐九思按明外史循吏傳九思貴溪人舉嘉靖四年鄕試久之除句容知縣始至吏民見其朴訥易之甫三日一吏出空牒用印納中九思搜得詰其故羣吏叩頭曰此爲一親故補牒非賄也九思曰吾不治賄治竊印者耳盡法按之而戒僚佐毋受訟且捕治諸用事吏於是人人惴恐一邑肅然每訟者至必命與親識議和和之不得則以理諭遣間一杖之數不逾十然於豪猾輩不盡法不止也其催科預爲期期而不至始遣里正逮責之終不命一卒下鄕隸卒列庭下如木偶無所資衣食多自引去乃平重役定糧籍均轉輸汰浮費事事爲民便利民大愛之縣當孔道使客日至民不勝其困九思裁額夫三之一馬三之一亦未嘗不給有廢圃數十畝率吏卒芟治藝蔬果畜�豚且鑿池種魚取以奉過客一不煩民縣東西七十里爲通衢車馬踐踏塵土日積可三尺許遇雨雪泥濘至沒股顚僕相繼九思力節公費甃以石行旅便之縣有三茅山世宗以奉道教數遣中官方士來設醮費不貲時頻歲饑歉民方困九思搜故牘知有鹽引錢向貯於府請出以供費民不知擾已而歲益祲谷騰貴九思多方振救一邑以蘇有十七人因荒行劫捕得置之法曰此非饑民乃宿盜也善視請生貧者資以膏火而不肖者則懲之又�於事上不爲府尹所喜尹所遣胥徒索吏賄不得酗酒詬於庭九思怒執而笞之尹亦怒曰是不有我也他日以永康侯之幣徵教讀呂某九思報曰呂某者賈人子不習書不足辱侯聘尹益怒巡撫丁汝夔奉命賑荒所下令闊略不可行九思多格之汝夔慍諸生先見懲者因中以蜚語父老聞之率數千人見汝夔訟九思賢至泣下且曰微徐令吾儕已塡溝壑矣汝夔意不可回報遂大哭且詆諸生無恥汝夔意稍解入都以語尹尹曰是彊項端抗上官爲名移之便會汝夔入佐院事奏報荒政刺及九思章下吏部核尙書熊浹曰吾素聞句容令賢何顚倒也考功具以先後薦剡上而吏科亦劾汝夔奏報稽延舉刺不當遂坐鐫秩而九思獲畱積九載始遷營繕主事民不忍其去爭迎致於家置酒請教九思曰吾何以教父老惟勤儉忍三字可久耳九思生平不嗜肉惟啖靑菜嘗繪一菜於堂曰古人有云民不可有此色士大夫不可無此味自是父老鏤所繪菜而書勤儉忍三言於上曰此徐公三字經也

唐音按明外史循吏傳音字希古武進人舉嘉靖七年鄕試久之謁選得�澤知縣地固瘠歲又不登值俺答南侵時當警備民益艱音均節裁省思所以紓之而才贍力勤務在必行其志一切毀譽置不問朝議市馬民不願鬻於官他縣多以威取音獨不忍上官督之急則投劾請去民聞爭出馬半日而足其肥好更爲諸縣最禦史巡鹽者欲爲�澤劉禦史建坊音以時絀緩之禦史怒逮責其主吏音遂稱病乞休上官交慰乃彊畱而建坊事亦止巨猾範頂橫行裏閈一夕持鐵簡入陳國卿家椎之死淫其少妻比鄰羣起縛之音按治如法頂尋瘐死推官以爲疑欲翻其獄音力爭且請斥竟如前擬縣有小寨浮圖二堡上官爲防秋計令修之移民入堡他縣奉行至有役民數十里外舍農業畚鍤者民不勝其苦音念寇騎未必至此而先自擾乃陽示奉行陰緩其期迄獲免巡鹽禦史惑言配鹽斤銀縣溢歲額淸軍禦史核絕軍產僉民補伍音皆持不行時天子好齋醮巡撫以下建醮呂公祠以祝釐音獨不往音力於事上加意小民尢盡心於獄訟徵斂案無畱牘獄無滯囚科徭必均不以貴勢屈法猾胥無所逞其姦以三十一年十二月卒於官�無遺貲士民莫不哀悼

林一陽按明外史唐音傳音同時縣令著聲者有林一陽字獲夫漳浦人早有志聖學言動一準諸禮以嘉靖十三年舉於鄕久之授濟南府通判持身方介不爲上官所喜論調霍丘知縣縣人素不知學獨好爲吏其隸兩都及四方者至四五百輩家居則操縣令短長與抗禮令爲所敗者二矣一陽至悉正之士無明師𨿽習文不知法度一陽親爲指授文風稍振地阻山出�椎埋攘敓之姦不絕一陽患之曉以務本保身之道誠意切至人多從化徭賦故有籍前令受賕行私籍遂淆亂一陽力爲釐正乃修學校行鄕約立保甲革私秤積公廥政教大行士民謂數十年未有也以不善事上官遷王官去旣去而民思之立祠以祀者六七所

陳交按明外史唐音傳音同時縣令著聲者有陳交字汝同常熟人舉嘉靖二年鄕試屢不第以生母老謁選爲永康知縣待人以誠吏民化之亦不忍欺邑當衝要郵驛告病交大爲裁損民獲安業而使客嘖有煩言交亦不顧俗好溺女嚴爲設禁賊湯姓者爲亂挺身往諭立散其黨疑獄久者多爲平反不受勢豪請托坐此中浮言調知興寧地接猺獞時以爲患交單騎諭之渠魁十餘人率其黨歸命號曰新民歲大旱素服步禱雨隨降他邑皆無呼爲陳侯雨上官亦異之建靈雨坊記其事嘗積谷數千石至是出以濟民民忘其饑邑枕山多虎教民編竹爲戶禦以藥弩虎俱他徙上官察其廉能數有褒薦竟浩然告歸興寧人作歌頌之家居惟耽嗜經籍益以淸徳重於鄕

林功懋按廣東通誌功懋字以謙漳浦人嘉靖十一年壬辰進士知東莞縣才識明敏嚴馭胥吏寬卹里甲滯獄積案爲之一淸嘗榷稅番船賄賂一無所受時指揮王寵偕行聞之慨然曰獨文臣不愛錢乎亦峻拒之彜人嘆服爲築卻金亭有巨寇許折桂旣降而恣橫不悛執而懲之卒斃於獄民稱快焉擢戶部主事歷四川副使

張淳按明外史循吏傳淳字希古桐城人隆慶二年進士授永康知縣吏民黠連告罷七令淳初至抱案牘尺餘窮之訟者數千人蝟集淳剖決如流事無畱滯一縣馴服盜盧十八能飛走白晝攫庫金集兵圍之須臾遁去捕十餘年不獲巡按禦史以屬淳淳期以三月月檄數十至可必得也禦史目笑之已而檄至淳佯曰盜不知何許人何永康爲卽永康遁久矣安從捕寢不行其後屢檄應如前盧聞之喜居永康不復避淳廉知盧與吏婦通密呼一隸謂曰爾訴吏負爾錢吾當斷償乃夜召吏曰禦史知十八通而婦今拘而夫婦死矣吏大哭乞活淳仰思良久曰汝可以身系獄自稱不得償隸錢願以妻代系盧聞必來汝醉之酒吾潛以壯士相隨盜成擒可免也吏如指盜果至壯士乘其醉亟斷手足盧技窮受縛及報禦史僅兩月耳禦史驚問狀淳曰此巨魁左右皆其耳目前所以屢檄不報者緩之耳禦史大喜稱善永康人有睚�嫌輒誣訟人命淳得其情有訟卽單騎驗驗無實坐之自是無誣訟者歲旱徒步禱三日卽大雨鄰邑暵幹如故初久旱時劫掠公行下令劫奪者死有奪米五斗者立杖殺之四境帖然或曰柰何以五斗米殺人淳笑曰固生也所殺者死囚耳其政先徳教後刑罰人咸愛之入爲禮部主事

藍淦按九江府誌淦字可虛閩縣舉人嘉靖十二年令湖口素性淸苦以課士勸農爲務常於夜半微行見二婦績久而饑計家中無可爲食獨有酒一罌兩婦存其淸者飲客而以濁自飲至底無濁置酒嘆曰是酒一淸徹底有如藍君矣翌日召兩婦勞之曰績至夜分勤也飲濁存淸禮也無濁而終不飲儉也以婦人而知賢其上義也厚賜之巡按禦史至立淸廉貪酷四表令屬吏自揣其行立何位次眾莫敢措步淦攝衣直趨廉下禦史曰藍令之賢尙未止此當更進一步卽以嶺北一人薦之後升去百姓遮道攀轅作去思亭

周諒按寧遠縣誌諒江西永丰舉人歷任五載事不避嫌能不辭冗凡前官逋負完結者百三十有九事作興士類防範邊隅時嘉靖十五年丙申大旱徒步拜禱雨隨以澍躬率鄕兵搗髙山巢穴立五營以搤其險民咸賴之江華苗發奉委剿捕巡撫陸公獎異之後召擢雲南道監察禦史祀名宦

龔有成按蘇州府誌有成字子完嘉定人嘉靖十六年丁酉舉於鄕謁選爲詔安令邑在嶺海之交倭難方發盜亦蜂起左右多爲賊耳目者乃陰致賊首諭之令縛盜自贖於是盜怖爭解散城中有爲倭內應者引賊置大櫃中伺者以告夜掩捕之並得同謀者二十餘家盡誅之倭乃遁去在縣數年未嘗一日離城參謁考課以便宜自廢故撫按無薦疏會贛之龍南三巢賊方張江西福建撫臣會請調爲龍南令有成以賊皆編民𨿽出流劫未嘗殺官吏掠府庫可撫而定也乃親歷其巢曉以禍福賊率其妻子號哭請命競獻飲食皆受而嘗之寢處賊中凡數十日賊大悅願輸田租編里甲令子弟入學出所擄子女由是終任無爲盜者兩以卓異薦會憂歸服闋後爲蜀府長史致仕年八十餘卒

張道按蘇州府誌道字允中以衡陽衛戍籍登進士嘉靖十九年授知吳縣作事敏健畱心風教於聖賢廟祠頗勤修繕時長洲攺學形家謂惟景徳萬壽二寺爲吉壤士議以景徳先攺書院工力易或欲就之道堅執不可曰此長洲之學建於吳地吳之靈秀不爲長奪乎上官然之道仍助長洲之力創於萬壽適協蘇城一龍兩翼之勢發祥久遠人多頌焉

張淑礪按明外史循吏傳淑礪孟縣人嘉靖二十年進士除歷城知縣縣居會城供億繁又歲比不登募兵戍邊徵輸苛急淑礪應之有方民不知擾乃輕徭緩徵務與休息歷城地瘠而賦不均民多流移爲履原隰視土媺惡以登下其賦核額著籍民始不以磽瘠爲子孫憂諸轉輸供帳送迎舊僉民數十家分值率破產長吏因緣爲姦歲終僉派得賄卽縱而役其無賄者民重困淑礪憫之稍徵其役錢入官自辦什器帷帳得轉相爲用而黠胥不敢欺隱五六十年獘政一旦如洗使客至未嘗飭廚傳邀譽折獄務得情實不尙威嚴咨民疾苦亹亹不厭嘗曰吾四載於玆縣署有未經之迹而未始一日忘蔀屋月旦與諸弟子設俎豆說詩書登鄕薦者倍於昔由是士悅民安流亡來集蒸蒸有太平之象焉

朱廷益按蘇州府誌廷益字汝虞嘉興人嘉靖二十年辛丑進士知嘉定縣先是邑中吏治操切又積困漕糧富家皆破於徭役民多轉徙田爲墟莽廷益以廉儉自持數巡行阡陌問民疾苦又以猾胥作獘錢糧徵比多所影射乃創爲鐵板冊三連票民間納戶始知程限至今便之廷益先令漳浦以賑荒忤上官坐貶連州倅未行復移嘉定後三年歸僦屋以居鬻田以給官至通政司參議歿後貧不能葬江南士大夫髙其淸節醵金以助焉

李畫按彰徳府誌畫字元素孝子聰之子嘉靖二十年辛丑進士授武進知縣邑附郭衝衢供應絡繹費咸出於糧長庫役歲入鹽稅罰贖官多自潤畫以稅贖給用民供大省歲洊饑多方賑卹時流民四集夏疫大作畫置公所煮粥以食民免於殍會有浚河之命計田徵力諸縣用爲通式頻年大祲逋負日積司農分使督徵江南大擾畫檢故牘得支運折兌數事申撫按請於朝闔省獲免運米若干萬石在任三載聲績赫然巡江禦史按郡畫與論事伉直銜之復命譖於銓部遂停徵書稍遷戶部主事未幾撫臣拾流言劾罷竟以誣歸

萬思謙按蘇州府誌思謙字益甫南昌人嘉靖二十六年丁未進士任嘉定令政尙惇大不矜名炫才邑多逋賦逃亡者眾田益荒嘆曰治此如烹鮮可更爲擾乎且民有死耳賦終不可得償不如因而寬之癸丑夏倭寇薄東城乘風焚倉捨城幾陷叩頭吁天風反火滅賊酋連中矢石斃乃解去因慮邑城土堞難守請易以甓會遷刑部郎畱以俟工畢越明年城成賊果大至恃以無患

林騰蛟按廣東通誌騰蛟字士才福建永安人嘉靖二十七年以進士知新會先是邑苦苛政騰蛟至一切釐革之性敏而果斷喜抑豪彊賊掾謝大用羣無賴肆劫裏中倚長潭盜何貳輩爲聲援騰蛟得其狀欲密討之有語及者置不答適新寧賊嘯聚金�山佯爲追捕至水口遂移兵襲大用擒之斬首三十級俘獲無算方欲討何貳會母訃至卽使人招貳護行且曰汝素蓄毒弩宜以爲衛貳信之請歸治具與之期密遣驍勇伺便縛之餘眾�白芒海生擒六十人斬首四境晏然比去民思之後擢監察禦史

郭懋按武昌府誌懋字子徳家世六合後隨楚藩占籍江夏舉嘉靖己酉鄕試授杞縣教諭到杞會流徒萬餘起歸徳破考城柘城徑薄杞杞人驚竄爭門而出知縣懼且肘印棄城走懋曰柰何爲天子城守而棄之乎因爲借箸士庶藉以安兩臺異之檄代行杞事於是下令邑中集丁壯被甲乘城又令戶出煤炒若干由此得治芻茭乃日張蓋鼓樂巡城宣言大軍且至捕獲間諜數騎發其金龍衣賊遂引卻事聞遷威遠知縣遭母喪起補舒城舒小而繁掾爲政自公蒞任一切自操無所事掾諸掾稍稍告去懋據案笑曰何髙尙之多乎吾爲爾成之悉聽投檄罷諸掾實無意去皆大恐且日因丞簿師儒肉袒謝笑曰邑固不少爾曹也竟不髙尙乎各鞭數十而罪其首事者終懋在邑不敢爲姦故事馬母歲一徵駒世爲舒患懋請計馬徵銀民便安之其後江北永以爲例舒故無城而民又善訟因範土爲埴令訟者如式納之以當金矢甫半載城成而訟者亦減有同鄕黃門者導公往謁嵩子世蕃懋瞠目良久曰烏有爲人臣而內交者乎以此側足媚人僕生平恥之矣黃門然以故治行異等卒不奉徵書而遷趙州也

王繼孝按蘇州府誌繼孝字子忠昆山人嘉靖二十八年己酉舉入授江西龍南知縣縣居萬山中多賊巢繼孝至卽擒妖僧數十人遠近向化上司時時檄視他縣事繼孝往來諸縣凡其地形險易民間疾苦無不知之有葉楷者據黃鄕爲亂僭立功王廟春秋殺人以祭莫敢誰何巡撫令繼孝往諭之繼孝受檄疾馳至黃鄕葉楷知其爲廉能吏備賓主禮迎問曰君降楷耶安之也繼孝笑曰此來自有處置因密諭諸脇從者以歸誠之利眾心稍懈因設方略伏兵龍南而自提兵猝臨之斬其巨魁三四人楷躍馬斷其馬足乃自焚調知寧都爲忌者所論免歸�蕭然處之晏如

沈應干按廣東通誌應干字惟順五河人嘗師尙書霍韜大見稱賞嘉靖二十九年庚戌登進士知南海甫�任不遠二百里詣韜墓泣而矢曰所不盡心百姓廉介自持負公之教者有如河乃詢利病訪得失采輿論而更革之省刑輕徭徵賦有法宿獘爲之一淸壬子洪潦爲患民大饑殫力勸賑全活萬計鄰邑寇盜�起南海晏然應干之力也以廉能入爲主事開國以來南海稱良吏者必曰黃沈蓋以黃正色與應干並稱云

孟仿按武昌縣誌仿字思哲號見庭武昌人中嘉靖三十一年壬子鄕試授興安令邑治猺民雜處猺舊無弟子員公蠲溢羨千金請於督學增設猺庠捲面得書猺字取附於庠以陰易其俗而雅化之邑偶旱借漑河水值大姓爲梗公諭眾償之仍貸其賦渠成灌救數萬頃士民感悅號所浚爲孟公塘擢貴州鎭寧州牧不就而歸

樊垣按江寧府誌垣字伯師四川宜賓人由嘉靖三十二年癸丑進士授句容令英年長材剸繁理劇綽有餘裕時值倭夷煽亂三吳橫遭焚溺垣懼容無城難守乃請諸當道設法創造瀕完倭五十六船由容邊界走小丹陽直犯京師垣率眾登陴晝夜捍禦卒免蹂踐之禍

祝幹壽按蘇州府誌幹壽字健卿應城人嘉靖三十二年癸丑進士任昆山令開敏流利且能通曉土俗而緩急布之民安其教樂其惠甲寅四月倭寇猝至薄東關蝟集城下幹壽微服乘城募民守禦措置秩然士庶莫不感奮與薦紳王任用朱隆禧孝廉歸有光丁允亨秦沾等共畫便宜鼓勵諸生藩蔚卿晉日亨陳維柴秩柴輔元等率眾親斗燒其船賊遂轉向西關攻城益急城垂破幹壽執金鉦鼓之不爲動忽見一老父曰但沸桐油廝穢沃之賊可擒也如言試之果得渠魁二大王縛旌竿射殺之賊乃解圍去及循城憩土神卜將軍祠其像卽西關老父遂上其事春秋祀之此皆幹壽至誠感神所致也以艱去後擢禦史昆民祀之卜神祠右黃岡樊玉衡題其祠曰勝生且爲之記

李繼業按開封府誌繼業字伯耀襄城人領嘉靖三十四年乙卯鄕薦任束鹿令興學勸農風化大行常命駕歷原野有婦自耕已而知其夫遊手也遂懲之途次遇童子攜孝經行稅駕爲之講解由是裏塾無不謹田疇無不易矣一日直指索荷粉甚急繼業徐徐罔滿意且白直指微物非不能辦恐從此爲永例也直指銜之繼業遂謝病去民感泣壺漿塞於道有老婦獻木綿綫一縷且云此出老婦手績願以助我公制百歲衣也繼業爲之隕淚

金傑按江寧府誌傑浙江蘭溪人貢士嘉靖三十七年令江寧性恬淡持正懷慈行仁不忍鞭朴迎送供億常以儉節而致色忤傑見民多可傷不能瘠民以奉上居官未半歲一夕因謁上官歸中途授印於吏遂去不知所之後人傳其隱九華山事仙學云

黃尙質按江寧府誌尙質字宗商水軍左衛人嘉靖二十七年戊午舉於鄕授劍州學正攝巴縣會妖寇蔡百貫作亂竭力捍禦郡賴以安攺峽江令地疲賦逋監司行訪每以微眚當巨憝尙質一無所開報驛有羨金歲暮輸於縣尙質令存以減來歲額派漁人舉网得篋千金裏豪誣以盜漁人懼獻之官尙質曰此天以資貧民也麾之弗視入覲里甲舊有饋金悉拒之萬曆初詔雪練子寧其遺嗣流爲廝養尙質多方覓得之復其姓立祠買田俾主其祀尋擢饒州別駕投檄歸

曹自守按蘇州府誌自守字伯化茌平人進士嘉靖三十八年任知吳縣時值兵荒十室九空明年大水存者復爲魚�自守哀憫誓殫心力以�席之甫視事將舞文吏悉置諸法三月政通人和民樂其業聽訟多勸諭而未嘗窮竟有大犯𨿽權貴不少假三尺每曲求民隱得一善政毅然行之不事文飾撫卹饑殍散糜施藥又身自儉約以爲下倡僕禦肅然車服雅朴三年不制一衣不宴一客歲賦例有羨以待耗自守損二存一以充施予衙署惟蒼頭一人門不扃笥不鑰而廉聲轉著僚佐咸感發砥礪日處淒寂不敢怨尢自守素知醫客有慮及其家事者自守笑曰吾他日居鄕賣藥足以自給何復他求居四年如一日尋以憂去百姓號呼者載道有依依直抵其家者

黃嘉賓按蘇州府誌嘉賓崇安人進士常熟自嘉靖癸丑被倭閱丙辰始息若己未之旱辛酉之澇皆異災嘉賓以嘉靖三十八年己未臘月至發摘如神明撫綏如父母輸賦者布縷�豚皆以便宜收納直指查核治狀稱卓異會捕治海寇吳宗鹽使袁某素入宗賄乃逮嘉賓幸輿論保持之然未及給由量遷戶部卽以壬戌孟冬朔行士庶扳轅不啻失怙至萬曆丁未列祀名宦祠時有一父老扶杖匍匐云少遭冤獄遇公得釋望木主且泣且拜哀動路人

樓如山按蘇州府誌如山字公安東陽人嘉靖三十八年己未進士任嘉定知縣至官之明年吳中大水方秋冬之交米價尙未貴出公帑銀萬兩於上江糴米得二萬石以備非常身歷四郊識民間所種花稻令稻田兌本色花田徵折色尢荒者出吳淞糧四季對支可從容辦也是歲攺折漕糧十五然民間出五萬石已無可柰何乃以糴米兌軍而令民每石出銀七錢因用其餘以食饑民人謂有濟時之智

朱衣按江寧府誌衣字正伯號杜村錦衣衛籍嘉靖四十三年甲子舉於鄕辛未謁選臨淄令邑多逋賦乃令裏各置櫃自投民皆樂輸賦更早完調房縣房故巖邑訟牘塡委令多被訐衣至斥訟師鋤彊猾月完積案七百有奇民乃懾服邑有巨堰爲豪彊所據擁水專利侵害民田衣多方疏築歲灌千餘頃邑人便之

劉世亨按明外史循吏傳世亨字以進臨川人嘉靖四十四年進士授涇縣知縣始至屬歲祲賦缺額法當調用巡撫林閏因民請奏畱之乃盡心拊循汰冗費蠲苛徵賦有期役有等歲時行鄕落勸民力耕建社倉教以積貯斂散法民墾荒田聽自利勿禁婚喪賓宴則去其奢靡民食稍足爲立鄕約約有長長有副申聖諭六言而推廣之以彰善癉惡月朔延見諸生考問徳業鼓鐘間作聲詩繼之士風爲盛乃逐訟師祛宿蠹吏胥畏法凜若負霜豪猾亦屏迹慮盜賊竊發令鄕募武勇以巨室主之分布要害賊發輒覺覺輒獲封內晏然舊有虎爲患操文禱於神負子遠去飭鄕民儲水備火治堤防備水事無不周於是民情大和愛若慈母以治行髙官終吏部郎中

王用章按蘇州府誌用章字汝平祥符人嘉靖四十四年乙丑進士知昆山性通敏能周知民情甫抵縣按所部田賦及諸奉行催督之籍一覽洞然於是詢諸父老定催役之法淸攺兌之獘免儲總之役期年民大悅會撫臣�賴糧長之議下用章廉知飛詭之獘爲領賦者害乃先淸�甲嚴限推收令賣主不苦在戶催徵業主不樂客戶影射而七十二區之田盡出乃按圖照田戶以編役按區照�甲以撥運役均獘絕民皆樂業焉會海忠介浚吳淞工役浩煩用章應機立辦民間若不聞有役聽訟晨至夕鞫絕無畱滯公堂�然嘗有雁降於庭畱止不去人爲賦來雁以美之己巳庚午縣苦水災力請於撫臣得漕米攺折民賴以全性灑落能多飲而不醉嘗於士大夫從容山水間一以私請則毅然正色矣有某公者父子懷嫌適園亭落成召令飲酒半用章忽曰今日欲鞫一公事問何事曰卽公父子間事也呼其子出因數其家事委細具知皆以至情開諭舉家請罪感泣誓終身慈孝因復命酒飲極歡爲題其堂曰遂初言遂爲父子如初也三年入計考上上民皆詣闕請畱撫臣海公疏請遷爲常州府同知仍管縣事前後凡七年遷禮部主客郎竟不赴歸昆民思之建祠於玉柱塔之左

謝師嚴按武進縣誌師嚴上虞人嘉靖四十四年令武進時兵燹後百姓雕獘法度廢弛姦蠹交據師嚴勵精求理廉得其故盡反前人所爲知財賦之獘起於縣總操緩急之權以罔利也亟革之知刑獄之獘起於姦民懷懸倚之術以亂政也悉殛之事干王憲𨿽豪有力者弗宥賦屬上供𨿽姦罷者必徵竭其精力苛舉毫察當積玩之後一時震懾若家有一令然人幾不寒而栗行之二年政淸獘革彊畏弱安俗所最難禁者盜賊賭博亦爲衰止會朝廷遣禦史閱實郡縣錢谷吏胥所至索賄師嚴不能堪白之禦史不無訐直禦史怒疏劾之奉旨勘問時已轉工部主事矣上下皆知其枉百姓伏闕爲請久之始白送部調用抵家暴卒毗陵賦役之淸師嚴力也

向光振按徳安府誌光振字伯羽嘉靖末知四川髙縣寇逼邑治戕長吏光振嚴城守精器械單騎詣蓋頂招巨盜羅仲髙等編爲兵與白羊諸寨合禦之召陳村髙舟等民諭以大義卹死扶傷民乃感奮邑自光振作起文學始有登第者卒於官邑人祀之名宦

龔起鳳按明外史循吏傳起鳳字瑞周昆山人嘉靖三十七年舉於鄕爲杞縣知縣一意愛民諸所興革直行己志獄囚三百訊問多冤者止畱十二人余悉縱遣卽上官勾捕執弗與所頒令有不便者輒格之商丘大猾恣睢殺人賄其令爲脫罪監司檄起鳳覆讞未至二十里令出迎甚恭囑起鳳毋竟至縣密遣人致千金起鳳大怒舉囊提其額流血被面竟窮治伏辜縣有馬夫價五百或謂令得自取起鳳貯之庫以供郵傳資自月俸外毫釐無取官舍蕭然兩蒼頭不勝困先後逃去夜自闔門而寢處之晏如禦史按部至供張陋甚寒夜壚火勿繼銜之出俸金自市起鳳亦不顧監司召謂之曰按君嚴重可令坐折足�耶對曰此瑣事令安從知監司爲掩口禦史怒故久於杞欲伺其陰事竟不可得乃檄開封長吏盡集杞考核以疲之事竟語之曰吾知若廉但不任治劇吾爲若移之對曰令卽不可荷一肩行李去耳何移爲禦史竟注不及當調遂治行杞故事有賢令去父老率其子弟盛儀從擁令遊衢巷乃聽去至是爭集縣庭請遊起鳳辭不得從之縣齋不扃而出萬眾歡呼各手瓣香行歌前導卽委巷無不至如是屢日不休旣去醵白金三伯追五百里送之周王聞其賢亦有厚遺皆力辭不納歸四年卒鄕人共殯殮之

曹學參按廣西通志學參號惟齋弱冠領隆慶元年丁卯鄕薦任連山知縣有異政調新會令縣近海多盜學參募壯士緝之寇聞名相戒曰無犯曹使君境遂引去學參以徳化感人民間凡舉子皆以公命名考最爲天下第一常捐俸修陳白沙先生祠爲置祭田尋以疾乞歸民罷市遮畱肖像三賢祠祀之時以吳隱之方其淸操云卒祀鄕賢

胡友信按明外史循吏傳友信字成之徳淸人隆慶二年進士授順徳知縣自前令兪思誠貪虐後蠹獘百端歲賦率姦人攬輸其取於民贏常十三稍以所入啖長吏輒置不問其輸於官者往往沒戶曹胥橐中民行賄卽逋伯千不舉否則毫釐以聞恆被笞責故爭賂羣胥謂之月錢而公賦反不入致民貧爲盜剽劫公行友信至嚴爲禁革賦入悉自主不假手戶曹與民約歲爲三限多寡得自輸輸不取贏民一歲造縣門不過三日由是民無妄費而公賦以盈頌聲大作時海寇發官軍往討民間驛騷部內烏洲大洲素爲賊藪諸惡少又詗察縣官爲賊耳目友信悉鉤得之先捕治諸惡少而以勁卒搗賊巢誅其魁餘黨解散鄕立四應社一鄕有警三鄕鼓而援之不援者與賊同科自是賊不敢發值歲大凶民寧饑死無敢爲惡者巨寇往來海上亦戒無犯順徳云初友信慮民輕法故蒞之以嚴每獲賊以醋灌其鼻或投諸淵久乃出之聞者震詟爲之謠曰山有虎邑有胡無撩其須後令行禁止更爲寬大或旬日不笞一人其治縣如家敝輒修墜輒舉學校城池咸爲更新友信素工舉子業與歸有光楊起元湯顯祖齊名至是集諸生日談文義文教亦興撫按上其治行將內召竟卒於官士大夫莫不盡哀立祠奉祀

許承周按蘇州府誌承周字公旦昆山人隆慶二年戊辰進士授蕭山縣令蕭負江海水多衝嚙爲民田患承周築西江塘又築北海塘役成而民不知今所稱許公塘是也俗以嫁女多費生則溺之承周爲正婚禮溺者連坐遂變其俗長山諸裏皆爲義冢以瘞貧不克葬者禦史檄令掣鹽承周以非例辭禦史曰知非蕭令不可勉視事麾去大賈千金禦史稱之亡何鄰宦陳僉憲官江西歸過蕭裏舁夫百許搒掠候吏至死承周上其狀於臺司陳造蜚語聞之執政遂坐罷

張師載按靖江縣誌師載江陵人隆慶三年以舉人得靖江令潔己持重屹然山立人不敢幹以私左右無敢出一言者在任五年解頤者僅三見至今稱張公三笑又目之爲張木胎臨事果決有便於民輒勇爲之治盜賊一無所縱捨賊聞多解散去後以入覲不謁其鄕江陵相遂拂衣歸

林會春按廣東通誌會春字景仁惠安人以鄕薦隆慶四年知新會縣性剛毅智略過人發摘如神倭奴陷廣海衛危及新會會春乘城葺備累石樹柵捍之仍檄居民各自爲守倭聞引去先是酋舶駐崖山山故宋忠節祠焉毀污殆盡又利民間子女會春驅之出境而頑民許永湯惟教黃恩寵等夙與之通販掠良民子女無慮千指或操刃雄行裏閈無敢誰何會春悉置於法時恩寵兩子並掾藩司常爲耳目會春以狀聞並收之邑民大悅復行鄕約嚴保甲設捕兵禁賭博詰盜掩胳不遺力而行兩臺交薦之以治行第一賜宴禮部

李有朋按武昌府誌有朋字樂吾東陽人隆慶四年由舉人知武昌縣事政多撫字尢善堪輿邑舊無城郭盜賊易侵有朋下車二年申文建造夫役均辦無畸重輕庶民子來不期年而堞雉雄峙又建澄淸樓不盡亭以培縣基修文星塔東臯祠以疏學脈建鳳凰臺水府祠以控江流迄今科第蟬聯民多殷阜不敢忘所自云祀名宦

李華春按嘉興府誌華春字仲實隆慶進士令安仁政聲籍甚有烏晝夜鳴於署之山樹蹤迹之獲謀死二屍於水濱獄成而鳴止人稱神君城中失火下車再拜風反火滅攺南城治如安仁以勞卒於官所著有牧吏放衙集

縣令部名臣列傳五

明四

焦瑞按明外史循吏傳瑞字伯賢南京人萬曆初以恩貢生爲靈山知縣時一條鞭法嶺南已行十餘年有司以僻遠里甲之供如故瑞至首罷之民始有更生之樂地多叢篁密箐羣盜嘯聚其內督府檄推官劉子麒剿之賊執子麒將加害瑞急率眾往救賊驚拜曰此眞吾父母柰何犯之俱斂眾去乃拔子麒進兵擊斬甚夥竟不上功賞亦不及嶺表去京師遠仕者率取珍寶以自潤漁利之孔百端瑞一無所問縣產熊膽天竺黃花石諸物上官不時徵求瑞皆卻不應民恐其獲罪咸願輸納緩其怒瑞固不聽然竟其去亦無取靈山一物者賊猶窺伺瑞慮武備廢弛日集士訓練以銀爲的射中卽賞之由是卒競勸賊不能近見士子不勤學躬督課之日夕靡倦時張居正枋國有司賦斂苛急民多系累嘆曰吾安忍以民命博一官乎遂引疾告歸橐止八金抵半道而卒靈山人莫不哀之

王繼夏按山西通誌繼夏岢嵐人萬曆元年癸酉舉人授寧遠知縣邑當通衢供役將迎倍他邑且地磽瘠水復陂污一值荒歲無復生計民難於賦而困於役繼夏乃櫛比其俗差爲等捐冗費禁苛取平均驛置之序歲時行鄕落勸農力耕核社倉教積貯墾荒萊招流亡因山就澤聽民自利不爲禁大庾小橐咸以充盈喜曰民可以教矣舉鄕約申六訓延見諸生考徳問業鼓鐘間作聲詩繼之諷詠不輟又增築陴堞鑿渠引水萬民利之

蕭文璧按濟南府誌文璧號朴庵關中人萬曆二年知禹城縣值凶歲蒿目計之問民疾苦視產厚薄爲登降巨豪沃壤嘗巧賂裏胥幸脫差使而瘠弱廢業者卒不獲輕減文璧均定案牘手注參互其丁產上下輕重無不相卹流亡來復且爲給牛力資墾辟歷三歲來復徵科如舊額歲時上官行部曁道路使者供億轉置爲費不貲舊一以委諸編戶文璧定吏會之議使度支在官無得傷農且稽核有法禁絕漁冒數十年獘政一朝更始新廟學崇文教士之爲其陶鑄者皆得第去以課最擢濟寧知州禹人爲立去思碑

胡其髙按武昌府誌其髙字汝升四川井研人辛未進士萬曆二年自蒲城調補蒲圻令邑舊無城市居曠若野外暴客猝至無備其髙始創築城四面屹然士民始有寧宇今城名曰胡公城修城之日獲有異應事詳修城碑記中

楊寅秋按廣東通誌寅秋字義叔江西泰和人萬曆三年以進士知東莞縣九年詔天下核所部田以淸賦稅寅秋爲十四議規畫周悉日單騎馳田間計畝數均科凡溢額萬石有奇寅秋曰賦爲求舊遂以所贏餘均則之輕重自此浮稅一淸數月奏績其明敏周當類多過人至今稱之

王嘉忠按金華府誌嘉忠號全吾東陽人萬曆四年丙子舉人署吳興教諭攺平縣知縣有姦民以白蓮教惑人置之法一富家爲仇誣入立雪之調繁澄海浚三川築石梁民利賴焉俗例上元中元日男婦跨彩橋禮佛諸惡少艷歌謔浪嘉忠聞遂毀橋懲其首事者著爲令

徐震按廣東通誌震余姚人萬曆六年由進士知增城縣以淸白著聲�事尢明決異常增俗類以小忿輕生自經服毒乘以誣人震灼其情反罪之仍揭姓氏四門其獘始息又捕狀師書其面沿行里巷諸積惡慣賭者咸俯首自歸震薄懲之自是公庭無事民力寬饒有刁民越訴上官諭之曰爾增有賢令何至於此後卒於官民咸奠賻舉祀名宦

陳秉浩按松江府誌秉浩字養自江西湖口人萬曆十一年進士授華亭知縣初至謁文廟諸生進講或誦牛羊芻牧章秉浩嘆曰今之視民焉得如牛羊然猶有芻牧之字乎卽進父老問民疾苦悉釐革之卹重役卻羨余廉治舞文佐訟及姦猾吏煩苛一洗歲大旱徒步禱雨躬行阡隴檢視災害又出俸錢葺學宮置田贍士表三髙士墓建四賢祠葬貞女廩節婦以示風尙丁憂去官起復福建南安知縣再調華亭以疾乞攺散職得湖州教授

兪相廷按紹興府誌相廷字中嶽新昌人萬曆十三年乙酉中式爲南江令當奢賊肆亂民力疲敝特以緩徵課練鄕勇爲事賊犯遵義府督帥朱燮元統兵進剿見其轉餉弗絕大爲褒獎有牛鼎烹雞之諭賊入蜀逼邑境城守特固料敵自通江來必從山麓行豫率民兵伏髙山乘其前後隊進滚石推木自髙而下斃賊以千計再請援兵躡之城賴以全調云陽令一時交薦升禦史赴任南都卒於途論者以未竟其才惜之

劉世光按明外史循吏傳世光字晦卿山陽人萬曆七年舉於鄕十四年任趙城知縣治獄明決旁縣民有訟咸願下趙城以內艱去服除補沈丘民貧不善治生歲稍歉卽束手待斃世光曰民以食爲天可不預爲計耶仿古常平社倉法城內外置倉七所勸富民出粟實之不足則益以公廩羨余擇耆老有士行者司其出入月朔親臨驗視自是凶荒有備野無餓殍二十二年潁州歲凶貧民倡亂突至沈丘居人倉皇議請兵世光曰此饑民欲得升斗活旦夕耳用兵多殺無辜吾當自撫之乃單騎詣其壘賊露刃相向世光叱曰吾劉沈丘也特來活汝不速降將安逃死眾告以饑故世光曰吾故知汝輩非好亂吾有社倉七所爲沈丘民備緩急潁民卽吾民也當輸粟食之愼毋動動則兵來剿汝矣眾羅拜聽命世光歸卽發粟賑給眾歡然散去世光以狀白上官時承平久上官諱言盜反督過之世光憤卽投劾歸士民扳畱不得爲立祠奉祀

劉一臨按明外史劉世光傳世光子一臨年十六先其父舉於鄕第萬曆十七年進士歷知常山長興信丰三縣所至興學校勸農息訟有政績以不善事上官故所如不合卒於任一臨後舉進士歷顯仕者復三世五人人謂沈丘厚徳之報

顧允元按蘇州府誌允元字懋善昆山人萬曆十四年丙戌進士授甌寧縣令爲政持大體婦孺皆得前陳訴而執法不少假借地產鐵冶水灌田田盡赭允元疏免其稅立開煎之禁民賴有秋先是以軍興倍徵田租軍罷不攺允元白捐其半閩俗溺女又蓄婢至老不嫁皆設法禁之其風少變持母服歸以暴疾卒

顧天敍按蘇州府誌允元子天敍字禮初萬曆戊子鄕薦選鉛山令時開采之使方張羣盜假竊其威縱暴山谷乃擒四十餘人置之法涓人奪气宅艱補元城令與中州接壤爲潞藩舟楫取道私鹽窟穴天敍嚴立禁防積獘遂絕魏地多大剎其僧習爲不法郡守欲盡逐之僧大嘩天敍曰逐之不若安之乃治以保甲連坐法使與編戶等魏人稱便遷嘉魚決志請歸結廬鄧尉構得閒亭以見志卒年八十二

葛文炳按寧波府誌文炳字星垣萬曆十六年舉於鄕授江西南城令宗藩攫民爭利文炳進謁益王徐陳其獘王感悟由是犯者得以按其罪而面決之民賴以安縣南有煙火山二十七陣供民樵牧姦民借王府建塋名踞之文炳請淸其界斷歸於民立石遵守又建水倉免輸兌之艱民俗斗狠常服山砒艸自死以誣人乃嚴禁絕其種時乘小竹輿徧歷阡陌察水利勸農桑創立社學以興弦誦在邑六年民立祠祀之升大理評事以疾歸遂卒

甘汝遷按廣東通誌汝遷廣西富川人萬曆十九年以選貢知三水縣儉朴慈愛嘗單騎行縣講讀六箴躬親解說延見父老教育子弟人親之若父母歲旱爲文禱神三日不雨自系以禱須臾滂沱四徧圜土�疫必躬禳之胥江盜麥孔陽等晝爲漁人夜則羣系檣桅操之若飛往來劫掠殺人沈之深潭人無知者汝遷廉得其情親往詰之召善沒者撈骨爲證會潭深輒不可得乃焚香告天朱書沒者之臂曰取骨伸冤遂躍入盡撈而出盜始伏辜每詣郡他邑獄難決者上官悉以委訊有業箕者傭於人家箕斷自刺其腸而死誣人殺之數年不決汝遷一讞卽白其誣合郡嘆服其爲政精誠明敏多類此也

鄒元忠按廣東通誌元忠字時效新建人少學濂洛關閩之學由舉人萬曆二十一年知增城縣勤政愛人力持古道築號捨數十於學宮之東集諸士講學不輟邑科試士子限於額元忠請益之遂爲例丙申大饑發倉捐俸糜粥賑濟不給則又力勸富民之好義者全活以萬計又於城東四十里築堤三千一百丈以除水患民賴有秋居五載擢丞延平不就歸家晚節益勵謂得理學眞派云增之人士俎豆不衰

余懋衡按吉安府誌懋衡號少原婺源人萬曆二十一年壬辰進士除永新令興利除害與民更始初邑學徙置西南隅羣稱不善於是捐俸復創於治東故址又創明新書院延一時名公巨儒講學其中置田以資供膳建崇閣於浮玉洲屹然爲中流之柱立官解之法以蘇民困大吏下其法於諸郡江省之有官解自衡始也崇祀名宦祠

趙一鶴按蘇州府誌一鶴字治心吳縣人萬曆二十二年甲午舉於鄕授大名知縣革贖鍰免徭稅縣居漳衛下流歲罹河患召父老議必甃堤乃可捍禦白上官具餱糧興畚鍤而界錯元城元城令持不可一鶴與力爭堤竟成名萬勝一鶴知同官相忌上堤議卽解組民老幼哭送數百里奏聞罷元城而調一鶴補廣之徐聞先是縣城北門不啟一鶴詢故曰癸道也啟之利民不利令會火延燒民居甚慘一鶴命啟勿閉災遂寧亡何一鶴泛舟謁臺府還次羚羊峽風暴舟覆溺死一鶴初蒞徐聞適崖州黎亂督撫調狼兵二萬往徵道出縣境帥卒驕悍劫掠騷然一鶴密白督撫梟示其戎首眾始戢縣又多盜豪右素爲營窟急之卽入海一鶴諭以誠信半皆向化擒其魁以獻一鶴禔躬淸嚴自常祿外毫無取惠澤及民不意酷報若此訃聞士庶慟失聲並設位祭享崇祀學宮

何如禮按寧波府誌如禮字謙六萬曆二十三年領鄕薦教諭海陵擢資陽令見聖宮頹朽捐俸葺之縣城及四司俱圯竊嘆曰前宰是者獨無城社之責乎皆更新之蜀中舊習男甫十齡父卽自娶其婦迨十五六始歸之於子如禮痛禁之俗漸革遠邇咸稱徳化在官不畱一疑獄不受一私錢以不善事上官卽掛冠歸

章嘉禎按太平府誌嘉禎字元禮浙江徳淸人進士初令蒲圻卓異冠三楚外艱歸蒲人遮道泣送爲立祠萬曆二十四年丙申補知當塗直歲祲且疫死者載道嘉禎賑饑施藥暑雨不輟時大水圩岸將崩嘉禎躬督捍救宿花眞天妃宮者旬月水勢愈溢幾不保嘉禎涕簌簌下誓天曰堤潰民其魚矣無民奚令爲嘉禎何惜一身不爲闔邑請命也躍入巨浸波流�洑中若有物翼之者眾亟挽以上得不死水漸平圩竟無恙由是盡力修築圩岸至今堅致不毀嘉禎善形家理以黃山系郡護山種松滿山爲蔭又以府治下流水駛主財不丰故前此無千金之家特於抱流沙水匯處造浮屠七級東岸創興福寺對峙鉗�自後邑漸饒裕遭蝗旱則密疏禱天無不應者修社學延塾師以訓童稚置紀綱簿以淸徵稅立和息票以止爭訟減典鋪息以寬民置義倉禮庫於邑庠以贍士政洽令行前後令塗稱賢者於嘉禎無兩邑人繪圖刻主羣屍祝之擢兵部主事復內艱卒於家易簀頃諄諄作語曰速治具吾當塗人來迓也蓋其精神始終於塗故每稱塗爲吾當塗云塗人聞其卒家爲制服如喪考妣淸明賽其遺像迄今猶然

趙國琦按廬江縣誌國琦字太室南昌人進士萬曆二十五年知廬江事甫下車刱文昌閣集多士課閱丙夜不休喜士嗜古文風大正其調勻山圩糧賦一切火耗商稅悉申裁革拔冤鋤惡圜扉爲空未及瓜期調常熟士民建祠立碑以志思慕云

劉學周按江陰縣志學周字翼辰武昌人進士萬曆二十五年任江陰戟須電目蒞事精敏能通夕不寐吏蠹垂百年者剔發殆盡有造見者𨿽稠人中一接語經歲再見猶能呼其名鄕鎭居止俱若有籍記片言不可欺姦豪斂迹以爲神明上臺兪三老請取其淸糧淸役良法勒碑縣門將滿考以父憂去服闋起補南陵適江陰令缺復攺江陰兩邑爭之各赴闕陳情忽遘疾卒江民立祠祀之

白鯤按濟南府誌鯤直隸南和縣人萬曆二十五年由舉人爲齊東令裁侈靡崇節儉首督課諸生爲所識者皆登第去遵行大梁條編法通以美意吏民安之鄒平欲分獺水由減河入大淸縣人憂之鯤率士民力爭得報罷數平反大獄或移案相左必執法爭之榷使虎噬境上鯤立爲驅除使不爲民擾歲大饑鯤百方賑卹更捐俸設粥以食饑者每入廠與饑民痛哭失聲當道用其法徧行災地循聲益著尋補上元縣士民感之爲立徳政碑

樊玉衝按明外史循吏傳玉衝黃岡人禦史玉衡弟也授商城知縣舊徵賦必集鄕民諸保伍家保伍與吏比爲姦所費半公課玉衝召民約曰吾知諸保伍害民欲罷之而言不便者十九是爲千金裘而與狐謀也爾能不保伍辦乎民歡應曰諾已果先期辦遂盡罷諸保伍每受訟令訟者自相拘不遣胥徒民裹一日糧卽畢訟去乃爲息訟歌悟囚歌使人以木鐸儆於路監門號於裏獄卒歌於囹圄時時自引訟者與講孝弟禮讓囚夜半聞歌聲無不流涕思攺行訟獄大減汝潁間多黠豪持官吏短長上官欲得郡縣事輒飛書千里有所要不遂卽中以蜚語官吏莫敢詰玉衝捕誅其魁七八人豪猾斂迹有園叟訴人竊茄玉衝曰暮夜余安知令潛以竹絲貫茄腹明旦市茄半竹絲召其人詰之曰何爲竊某叟茄其人驚服相戒不敢爲竊中貴開采者所至州縣裒金錢伏謁惟謹玉衝移牒具言邑中無礦狀及中貴至則鳴騶乘輿入其館民千餘人從之中貴气奪成賓主禮而退已令人導之金剛銀臺兩山竟無所得中貴怏怏去久之調繁昆山俗好訟牙儈起髙樓縣前治酒殽借訟獄爲市玉衝治逾年幾無訟酒家徙去秋雨害稼自駕小艇視災傷與饑民對啖菜粥朝議方急逋停守令俸昆山積逋至二十萬玉衝曰民逋賦時我甫十餘歲耳今其人或老且死我寧惜數月俸不以紓民力耶止不徵民益樂輸恐後居六年舉治行卓異將擢吏部主事命未下值父病卽解職歸初玉衡知商城或以自奉太苦寄書及之報曰吾所苦者徳化未至耳若衣無重彩食無兼味囊無餘錢此造物爲我先去其苦也昔海忠介爲令五閱月而聽事閒寂命六曹吏歌詩自娛吾竊升斗攺歲矣而事不休能不愧所聞乎比歿兩縣皆祀之學宮副使董其昌督學湖廣私謚曰孝介先生蓋以配海中介也

劉引昌按安慶府誌引昌字燕及號淯水萬曆三十二年甲辰成進士筮仕宜黃令調繁臨川臨川劇邑也引昌不畏彊禦發姦摘伏如神事難悉舉邑童子應試萬餘前令素難甲乙引昌校閱七日榜其次第十僅取一眾嘩於廷引昌執一人訊之曰某卽應聲曰汝某比某句佳宜續甄入冊又執一人曰某曰汝某句謬之隨呼隨誦一字不差眾吐舌駭汗以退兩充本省同考官所得皆名碩壬子遷廣濟治聲與臨川等民素苦漕運引昌爲條陳上直指錢公得減半折兌至今豫楚皆廟祀焉甲寅轉廷評朝議將大用之未赴任而疾作不起矣

夏時化按南昌郡乘時化字宣子新建人萬曆三十四年丙午鄕舉授四川太平知縣淸節惠政士民戴之崇禎戊辰值流寇作難攻城月餘多方捍禦食盡死守卒殲寇全城事平道府設凱宴時化遽歿於公宴之堂道府嘉功憫勞共至署室察無寸絲纖鏹捐貲贈殮巡撫朱燮元疏請優卹特給以死勤事扁額

張志芳按濟南府誌志芳山西陽城人萬曆四十年由鄕貢知陽信縣凡朔望日集諸生於明倫堂問民疾苦復令民各舉善惡志芳按籍勸懲遂以爲常置鄕約注聖諭親臨講解勸農桑旌貞烈養無告乙卯旱蝗爲災志芳點閱饑民計八千餘分置二十七廠請發稅銀積�徳州倉米煮粥賑之婦女老幼及越境就食者各增數廠適疫作志芳延醫療治收養拋棄嬰兒饑民有白晝攖人金者志芳泣杖之曰吾爲父母而使民窮爲盜誰之過耶辰巳間饑民益眾請發帑金數千兩大倉數千石賑濟二萬七千四百一十八人冬一布夏一葛餟粥飲水以勞萬民上官皆敬禮之中使自南來志芳蔬茗以進中使曰君廉吏也握手至縣署見室無長物縕袍掛壁間老僕煮粥此外無一人一物慨嘆良久卽命起行中使至京師言曰天下好官惟陽信一人耳七載不遷如公道何始升長蘆刺史去之日民泣送三百里猶不忍釋志芳辭之眾羅拜乞一言爲訓志芳曰屈死莫告狀窮死莫做賊兩言未旣泣數行下左右皆哭如失怙恃焉

宣大勛按武昌府誌大勛字藎孚雲南蒙化人由萬曆四十一年癸丑進士初授黃安調蒲圻吏治明通才情豪邁邑西北盤石湖水漲浸禾民鮮收獲申詳於上出公資修築堤防綿亙十里自是不復有水患名宣公堤任四年卒於官邑人於堤上立像祠祀之

王如春按廣東通誌如春湖廣人萬曆四十六年以進士知香山縣有兼人才甫下車卽召諸吏試以律算小有紕繆必立擿之已試諸醫及堪輿家術不精者悉驅出境曰民吾赤子也何可令此曹誤之乃捕訟師悉置之法下令曰凡訟必以情訴言涉僞者先治其誣然後視事曲直由是無敢欺一時稱爲能吏

謝燭按漢陽府誌燭字斗南以明經萬曆戊午令江油時奢酋作難羽檄交馳燭蕭然僮僕叱馭於錦江棧道之間修築城陴稱有備忽一夕彰明火光燭天離縣僅十餘里眾謂彰明且破士女奔逐聲動天地一捕官已斬關去矣公捧印端坐詰朝無事還者各相感泣始服燭爲國忘身如此奢事平燭拂袖歸家居十三年樂天知命有五柳遺風焉

秦聚奎按績溪縣誌聚奎號靈墟湖廣漢陽人由進士萬曆間知績溪縣事耿介剛方折豪右懲賭博卹孤獨禁人命圖賴民有閱墻至誠開諭不加鞭撲至相抱涕泣罷歸者民有貧乏不能自存至鬻其妻子聚奎輒捐俸代贖邑當衝要苦供應聚奎爲撰一聯云道裏衝繁一切馬夫差役苦山城瘠薄百般品物購求難鐫之城門院道徑過不輕入城上臺旌異有宰淸如水民戴似天之句調吳江士民遮道扳轅立祠屍祝後官至順天府府丞

晏淸按太平府誌淸字元州湖廣黃岡人天啟元年以進士任蕪湖再調吳江以卓異行取吏部主事先是淸未之任時舊令曾�建坊縣前掘地得晏淸二字淸至適與之符亦一異也居官廉介衙捨薪米一毫不妄取民間聽斷有如神之頌仁慈明敏四境淸閒調吳江日百姓扶老攜幼相率遮畱至與吳吏之來迎者爭毆於道竟不得行再宿然後去善政得民如此

江大任按池州府誌大任字是人號鮮孺天啟辛酉舉於鄕公車七上始筮仕廣恩平恩土曠人稀一望榛蕪大任爲招流移嚴屯戍勸墾荒教禮讓屏陋規臺使者特疏薦之地陋人不知學士無決科者大任捐俸新其學宮躬自訓迪崇禎壬午莫生芝蓮雋於鄕三百年天荒開之自此始粵多盜大任以徳化之渠魁遂歸命戒遊騎無犯恩境尋晉南安州守致仕歸

張履端按蘇州府誌履端字云翎常熟人天啟四年甲子舉人授知鄱陽縣親藩屹處舉動掣肘履端初朝淮王卽白宗人害民狀以是威勢稍斂流寇猖獗履端曉諭巨室糾集鄕勇斬賊數百明年復嘯聚履端出密計縛賊首何應鰲等賊盡解散時楚藩失利援兵紆道至饒履端備嚴待厚信宿卽行繼有京營兵數千由饒至省殊少約束知府以下錯愕不知所爲履端單騎入其營執手相勞其將皆喜兵由是戢先後登薦剡者五兩奉旨褒異易代後隱居桃源澗閉戶著書作北門行以見志未幾卒

遊允達按南昌郡乘允達字兼之丰城人天啟甲子鄕舉孝友不愧古人以薦辟授獲鹿令歲大饑民俱析骸而食爲之稱貸賑濟存活無算畿輔各邑每輸納恆苦火耗允達令里甲自封投櫃吏胥不得上下其手夙昔陋規頓盡邑居山右要衝往來輪蹄交錯供億浩繁悉傾橐以應錙銖不擾民間又捐貲創建炮臺若干座度敵所必經由者�布之抗守孤城六閱月屹若金湯屢登薦剡擬內擢睹國事可憂力以病請臺使爲具題允以病痊起用蓋郡邑之異數也離任士民遮道泣送羣立去思碑恆過而拜之

陳正中按松江府誌正中字宗尼上海人崇禎元年戊辰進士除上杭知縣縣介虔粵流寇侵擾所在煽結正中至撫定雕瘵鳩集遺散調兵食練鄕勇屢挫賊鋒獲渠帥張日升降其支黨五百餘人捕誅劇盜何柏等三十餘人所部肅淸革橋稅以惠商旅積粟備荒歲饑不害流賊復犯武平正中恐滋蔓帥眾持五日糧趨三百里擊之頗有斬獲賊望風引去鄰邑以完正中素有羸疾積勞轉篤竟卒於官在縣五載屬軍興旁午大帥駐節會師供億繁重能盡心惠養民不知有兵所積官谷七千餘石羨余贖鍰悉歸庫藏公稅充實而妻子衣食不給卒之日民罷市哭巡撫鄒維璉上言正中撫順討逆鞠躬盡瘁淸白勵操遺愛在人請賜官崇祀以昭激勸敕贈兵部主事追論平寇功再贈太僕寺少卿

袁葵按明外史循吏傳葵字向一東明人崇禎四年進士授夏縣知縣廉潔有治才流賊萬餘猝薄城土陴不尋丈一邑惴恐葵從容設策斬數人賊卽引去洪洞劉令譽時爲禦史善其政白之當道調繁洪洞夏人走二千里伏闕上書請畱不報夏人匿其輿馬與洪洞人格鬥至不得行旣抵任值歲凶請蠲租一年勸富民平糴別置社倉賑饑出見棄兒於道者輒命收哺後皆以袁爲氏內艱歸起補壽光地濱海土瘠所負王府歲祿卽鞭笞不能足葵立法緩徵民更樂輸有大猾殺人置之死權要力持拒不聽治聲日聞給事中淩義渠欲薦之加銜督山東餉葵寓書所知曰齊民疲矣一夫且不忍況剜六郡爲遷除地乎遂寢已念其父不置因請告歸

徐養心按太平府誌養心字無所號松濤湖廣江陵人崇禎六年由進士知當塗縣廉明慈惠以興利除害爲己任乙亥流寇屠和陽難民數千聚江幹無舟不獲東渡賊且近號呼爲赴水計養心望見曰鄰民猶吾民亟命船數十盡渡之時姑孰無備眾心危殆養心沿江夜張炬�聲不絕作進剿勢賊疑懼退不敢一葦窺江左者養心力也性警敏人無�逖遇目卽不忘有於初任時犯科者逃五年矣及養心任滿冀可幸免偶於市值養心亟趨避養心輿上見之曰彼非前犯某事者耶執之訊服分癸酉南闈得人稱盛

陸運昌按明外史循吏傳運昌字夢鶴仁和人崇禎九年進士除吉安永丰知縣地新被兵逋賦以十萬計運昌甫拜命卽詣闕上書乞寬貸帝嘉之下所司議行田賦之入舊惟戶曹爲政有司利其奇羨不復會計賦益不登運昌至首除其獘擇富民端謹者司出納而藏其籍於署內手自校讎吏終日抱牘無所與賦遂以淸因捕其尢不法者數人置之重典而簡他曹吏易之自是無敢姦法者俗好誣告殺人爰書未具輒率眾掠其家運昌痛懲之訟爲衰止捕胥獲盜每株連良民而盜魁卒不可得運昌精心訊鞫不使誣攀民自是無枉濫其爲人平易近民卽細民得盡所欲言又以餘力修學校建倉庾習民擊刺治行冠一時吉水李邦華知其賢言於巡按禦史調爲吉水知縣永丰民畱之不得相隨至界戟手罵吉水人汝柰何奪我賢君爲建祠學宮之側吉水田與賦不相準甚者無田而有賦民周正淑訴於朝乞丈量運昌以丈量擾民大集一縣之人令互相辧難旣而多言不便運昌曰前言便與今言不便者皆非順民情者也下令民實無田有賦及賦浮於田者悉自言爲取河壖棄地非民業者代其賦其賦不及田者寧失之輕其事狀奏報帝可之一縣大悅境內多山他邑盜結巢其中爲行旅患運昌擇機警少年托爲遊閒布耳目發其主名時有擒獲盜畏之多徙去有陳求者衣捕胥衣過劉棟棟作食勞苦之求緣醉墮牒懷中露棟名棟大恐走訴歸命運昌召求問曰聞劉棟者盜魁汝可蹤迹否求言實聞然未識其人也運昌曰彼曾飲食汝汝忘之耶且懷中牒何爲者求气索不能對立抵罪人以爲神鄰境寇攻宜春去吉水僅百里運昌以城卑薄而女墻髙不利守捐貲攺築中城凡一月而樓櫓具賊亦不至諸宗室暴橫通輕俠其舍人子徐堯久恃勢作姦運昌收案置之法諸宗室爲請不聽且持宗正條戒諭之乃詟伏秩滿將內召以母憂歸自傷不及視含殮悔甚後漸得疾遂卒

髙承埏按明外史循吏傳承埏秀水人舉崇禎十三年進士除遷安知縣縣近邊十年之內三被兵又頻歲旱蝗有司催科急民多流移承埏至寬徵徭斥耗羨除贖鍰絕苞苴省獄訟廣招徠不半歲復業者七百餘戶明年春民大饑力舉荒政全活甚多乃教民仿江南桔�法鑿溝開渠引水灌田辟污萊三千八百餘畝是年冬漕艘阻凍天津遼左缺餉上官檄州縣輸天津粟濟之遷安當輸四千石承埏以縣小力爭獲減其半又念去天津遠率數石而到一石令民賫錢至山海關易粟轉輸關外以漕粟補償或代明年正賦省浮費萬計姦民多寄產於撫寧侯朱國弼嘉定伯周奎駙馬都尉萬煒都督田弘遇家稱爲四姓佃戶以避徭役抗賦稅承埏力繩之且欲上聞四姓懼田得還籍他姦民冒行伍漏差科者擒治數人亦相戒不敢犯十五年吏部察其廉能調繁寶坻遷安人泣送載道寶坻近輦轂多中貴豪猾倚之爲姦繩治不少貸其他剔除蠹獘一如遷安

蔣棻按明外史髙承埏傳承埏同時治縣著聲者有蔣棻常熟人崇禎十年進士歷知南海建安二縣以廉能聞建安當孔道郵傳病民悉裁以法鄰邑建陽以署官誅求激變奉檄馳諭之卽定時寇氛日熾人情動搖棻儲糗糧修戰守且籍壯士數百訓練之屹若雄鎭上官交薦擢禮部主事未赴聞都城陷遂棄官歸

彭長宜按明外史髙承埏傳承埏同時治縣著聲者有彭長宜海鹽人崇禎十六年進士明年授上海知縣時天下大亂巨室桀黠奴聚黨劫主人索鬻身券因焚室廬攫其貲巡撫擒斬數十人遣兵戍川沙修怨者告捕益急長宜請撫罷兵謂首惡旣誅宜停追攝且民變非寇盜比有司治之足矣巡撫從其議長宜分別昭雪獲免者甚眾民逋賦多畏鞭撲恆賄吏祈免而賦愈不登長宜�勸輸勿予杖知府讓之對曰與其督責而飽吏�曷若寬之使悉入公家乎民聞感悅賦入倍他日慈祥廉正大得民和

史能仁按明外史循吏傳能仁鹿邑人崇禎間以舉人授山東新城知縣厲淸操布衣脫粟僅給朝夕性慈惠民陷法网每惻然拯卹十三年大饑死者累累能仁見之泣下急索私橐無一錢乃解所系帶付厧庫易粟富民聞者爭願出粟能仁並發倉賑貸之民賴以生凶荒之後疫大作存問者輒死無敢至門者能仁操藥餌徧歷其家𨿽風雨不爲阻全活者亦眾一日蝗飛蔽天爲文祭告蝗卽去境有年時四方大亂寇數萬猝來逼城能仁登陴誓眾與吏民共甘苦衣短衣擐甲冑冒矢石禦之城獲全尋調繁淄川士民如失慈母傾邑泣送其在淄川復以治行著擢禦史未任歸途遇流賊檢其囊僅錢數百兩縣徳政二軸賊嘆息曰廉吏也捨之而去歸則授教裏塾卒無子殯之古廟中牧兒日擲瓦礫其上戲曰打淸官久之積爲巨冢至今稱淸官冢云

盛王贊按明外史史能仁傳能仁同時盛王贊字子裁長洲人崇禎十年進士授蘭溪知縣潔己愛民不漁取一錢聽獄訟摘發如神入覲舉卓異時詔天下有司陳所在利病王贊陳南糧郵驛盜賊三事帝褒納焉縣當官道民疲於供億力爲裁捐先是禦史喬可聘以巡方出其境王贊不治供具及索挽舟夫則執手版立兩人大聲曰東作方興縣令請以身代可聘遽乘肩輿去十五年禦史任天成亦以巡方至王贊待之如可聘適遇颶風不爲挽畱舟爲風所撼天成遂大怒飛章劾其貪污詔褫職下撫按治代天成者左光先心知其冤終以天成故擬杖以聞章下刑部尙書徐石麟具陳王贊所以得罪之故請還其官禦史詹兆恆先已論薦吏部乃議起用王贊適以內艱歸未幾國變遂不出王贊爲諸生時家酷貧日不能再食及通籍後其貧如故後隱居田間茅屋數椽日課童子自給鄕人莫不重之

姚孫棐按安慶府誌孫棐號茂生崇禎十三年庚辰進士授蘭溪縣令蘭爲浙閩孔道孫棐酬應不匱而坐理優如南米一項最爲蘭困自邑達壩數千里三換舟航輸糧十一官胥費至十九里民殷實者朝僉暮蕩其家孫棐毅然呈請兩臺具疏攺本爲折勒石永利至平徭以淸隱占修學以起士風善政犁然尋以禦史左光先疏薦調繁攺東陽縣令有假中官牌札惑亂地方孫棐密察僞冒潛報郡守爲固圉計不謂賊魁許都卽本邑士子探城無兵弁突發陷城而孫棐嚙指艸血疏置幾上身投池中忽鵝鴨羣鳴家人驚救得蘇旦日卽馳走深山招集義勇甲申元旦乘懈擊賊誅斬無數遂復守焉旋命家人歸裏鬻先產市火器戰具使子文勛解往手射狡賊而退東陽蓋屹然矣及解綬還鄕蕭然無長物目擊故土雕殘周卹故舊不愛己力云

劉綿祚按武進縣誌綿祚字季延崇禎十四年辛未進士授江西永丰知縣丰距贛州百餘里贛屬九連山界連楚閩江廣四省寇窟其中流毒無盡綿祚辛未十二月蒞任卽入贛州謁虔撫躬履其地圖滅此朝食申請各省巡撫會剿獨廣撫熊文燦命參將張一傑統兵應之守備以下委綿祚節制調遣壬申六月賊薄城下綿祚敗賊於沙溪再敗賊表湖此地爲江右全省門戶預伏重兵待之奮勇夾擊兩晝夜斬馘無算仍率守備吳名魁等直入賊巢安撫賊眾巨寇悉平廣撫熊文燦江撫解學龍會題正在議敍而積勞成疾請告歸裏部議外官告病例應致仕因綿祚平寇奇功旨下該撫按候其病痊起補優擢尋卒於家永丰紳士請祀名宦又立專祠祀之

厲升按明外史循吏傳升字文振無錫人由國子生爲浙江靑田知縣縣居萬山中地固磽又承葉宗畱亂後民貧而猾號難治升治之有方民感其惠初有周姓者與盤石衛卒訟積五年升聽之數語遂服出而泣曰令厲公早至安有是哉境內銀礦發監司臨視議歲入貢有術者謂山木大秀所產必廣升折之曰金能克木若金旣盛木何由秀監司不信同列勸升從之升曰如吾民何申辧數四必寢乃已鎭守中貴以視礦歲一至所費不貲升供億無缺而已於他費大省以故民獲安業乃勸學興賢旌舉節孝禮文亦彬彬焉升屢請老輒畱於民後入覲遂乞歸民聞欲追畱已抵家矣乃立碑紀績且祠祀焉旣歿眾設祭哭於祠所

殷貴按明外史厲升傳升同邑殷貴字南金亦由國子生爲廣東陽山知縣縣窮僻少文貴至卽爲講律令俾知趨避大書爲善最樂四字鏤板給之有兄弟爭田者反復開諭皆感泣去遇死囚必求其生路不得已焚香告天而後決之獄中置一響板約曰冤未達者擊之有所徵召書片紙於門咸如期至恩信旁達闔邑歸心焉以勞感瘴吏民祈禱無虛日其卒也爲罷市巷哭

董策按鳳陽府誌策先任武城知縣攺邯鄲在任多興革先是遞運所官牛被人折角馳入廳下策訪試仁術者餵養角痊還官湯陰縣納戶用驢數頭駝官銀行至邯鄲亡失一驢被人竊取官銀逐驢驢奔縣中策令縱驢隨所適果至竊銀之家追銀給主境內生蝗食禾稼策祝神忽有大鳥數千食蝗士大夫交頌董君三異

範永齡按靖江縣誌永齡字徳徵以貢薦授浙江新城令先是新城有巨鏞懸而不鳴邑讖云若要寺鐘鳴須應邑令淸永齡至而鐘鳴後築城掘得古碣文云城當七百年後邑令範永齡造之紀年以唐適符其券邑故多虎至是屏迹枯竹枯柏俱重生蓋其居官仁恕爲質而立法詳盡足垂經久平反冤獄多出人意表又嘗被委均田富陽適遷榮藩審理上固畱卒業田賴以均豪彊斂戢流民之徙業以萬計旣事榮藩日引古禮定世子婚手筆經傳講論不倦尋致仕歸縣令部藝文一

考城縣頌

後漢蔡邕元路北至考城勸玆穡民東作是營農桑之業爲國之經我君勤心徳音邈成率爾苗民愼不敬聽女執伊筐男執其耕申戒羣僚務在寬平罪人赦宥囹圄用淸梁令孫侯頌

晉孫楚於穆君侯英才宣朗神鑑將來思通旣往受佐陜西臨我邦壤聲之所振下應如響明斷決疑易於指掌野有寇盜惟侯屏之我有田疇惟侯辟之古人愼獄惟侯平之凡此三惠如何勿思

孔松楊像贊有

序

孫綽

君徳旣純固基宇髙邃荊玉不及諭其溫南金未能方其厲夫其溫恭篤誠善誘勤勸外身崇物匪躬厚人指撝必謙動靜克讓允有古賢之流風乃祖之遺令矣肇階方尺臨政獘邑潔齊冬冰澤侔春露於穆我後含和體純行範乃祖徳冠縉紳降迹垂化澤侔三春超然遐舉遺愛在民

謝秣陵令表

宋鮑照臣照言卽日被尙書召以臣爲秣陵令臣負鍤下農執羈末皂情有局塗志無遠立遘命逢天得污官牒不悟恩澤無窮謬當獎試用謝刀筆猥承宰執豈是暗懦所能克任今便抵召違離省闥系戀罔極不勝下情謹拜表以聞

爲王起避諱辭澧陽縣令表

唐崔融臣某言臣伏奉恩旨授臣澧陽縣令臣才疏藝薄植此無庸命偶時來遘玆多幸逢上聖之初卻參太平之末位槐梓驟待亟遊銓館之門艸芥何爲忽枉槱薪之紱召見於赤墀之下垂恩於紫霄之上豈徒任好之魄忽上於鈞天固亦闞澤之名遂升於飛日仰殊私而載惕顧匪服而增�𨿽�迹都畿永無闕庭之望然委心蓬艾長懷雨露之仁幸欣就日之明敢憚乘流之遠但以州縣之號與臣亡父諱同迫切私情不獲遄赴伏乞天慈永錫聖造曲成弘以孝理之風�其心瞿之日使得策名他職陳力異邦則地義天經實獎於名教糜軀粉骨豈酬於鴻恩無任懇迫之至謹昧死陳表以聞

安陽縣令廳壁記

李華令長之位詳於漢官土地之宜列於禹貢談者備矣詞人略焉則此官之職守此境之風俗可知也國朝之有天下淇漳之間於京師爲近守宰之寄於元元最親故授署此官延至王庭曲蒙睿渥制令褒賜與內官同法淸貫往往超拜天寶以來東北隅節度位冠諸侯按數軍鉦鼓兼本道連帥以河北貢篚徵稅半乎九州邊於山戎歲備勍寇每置長吏朝廷特難之或操尙虧渝或中丞遷換或流亡未復或委罪刑施繇是使臣愼簡其人密表陳請鍾恩光於異土萃人物於東州不然何公方振羽靑雲胡爲而在此堂也公以徳行文學爲人倫羨慕淸而道藝鄰於昔賢自登封主簿撫有玆邑以西門沈巫爲不仁仲康解綬爲果斷酌古中道爲今令圖下車無何休聞四塞他疆之人父母之屍祝之則境內之歡可以心見君子哉至若由身立政謀近及遠邑人趨拜靜聞堂上之琴軍師往來潛預幕中之畫所利者大豈惟安陽夫然則繁纓曲縣衷甸四牡人所願也於公宜之記事者志盛徳而旌善人今特書公何尊王命其春秋之義歟天寶十載記

兗州任城縣令廳壁記

李白風姓之後國爲任城�秦之古縣也在禹貢則南徐之當分成周乃東魯之邦自伯禽至於順公三十二代遭楚蕩滅國屬楚焉炎漢之後更爲郡縣隋開皇三年廢髙平郡移任城於舊居邑𨿽屢遷井則不失魯境七百里郡有一十三縣任城當其要衝東盤瑯邪西控巨鹿北走厥國南馳牙鄕靑帝太昊之遺墟白衣尙書之舊裏也土俗古遠風流淸髙賢良間生掩映天下地博厚川疏明漢則名王分茅魏則天人列土所以代變豪侈家傳文章君子以才雄自髙小人以鄙朴難理況其城池爽塏邑屋丰潤香閣倚日淩丹霄而欲飛石橋橫波驚彩虹而不去其雄麗映北有如此焉故萬商往來四海�歷實泉貨之橐鑰爲英髦之咽喉故資大賢以主東道制我美錦不易其人今鄕二十六戶一萬三千三百一十七帝擇明徳以賀公宰之公溫恭克修儼碩有立季野備四時之气士元非百里之才撥煩彌閒剖劇無滯鏑百發�破於楊葉刀一鼓必合於桑林寬猛相須韋弦適中一之歲肅而教之二之歲惠而安之三之歲富而樂之然後靑衿向訓黃髮履禮耒耜就役農無遊手之夫機杼和鳴織罕嚬蛾之女物不知化陶然自春權豪鋤縱暴之心黠吏返淳和之性行者讓於道路任者升其輕重扶老攜幼尊尊親親千數百年再復魯道非神明博達孰能與於此乎白探奇東蒙竊聽輿誦輒記於壁垂之將來俾後賢之操刀知賀公之絕迹者也

縣令箴

元結古今所貴有土之官當其選授何嘗不難爲其動靜是人禍福爲其噓作人寒燠煩則人愁猛則人懼勿以賞罰因其喜怒太寬則慢豈能行令太簡則疏難與爲政旣明且斷直焉無情淸而且惠果然必行或曰間由上官事不自我辭讓而去有何不可誰欲字人贈君此箴豈獨書紳可以銘心

送薛存義之任序

柳宗元河東薛存義將行柳子載肉於俎崇酒於觴追而送之江滸飲食之且告曰凡吏於土者若知其職乎蓋民之役非以役民而已也凡民之食於土者出其什一傭乎吏使司平於我也今我受其直怠其事者天下皆然豈惟怠之又從而盜之向使傭一夫於家受若直怠若事又盜若貨器則必甚怒而黜罰之矣以今天下多類此而民莫敢肆其怒與黜罰何哉勢不同也勢不同而理同如吾民何有達於理者得不恐而畏乎存義假令零陵二年矣蚤作而夜思勤力而勞心訟者平賦者均老弱無懷詐暴憎其爲不虛取直也的矣其知恐而畏也審矣吾賤且辱不得與考績幽明之說於其往也故賞以酒肉而重之以辭

送寧國範明府詩序

前人近制凡得仕於王者歲登名於吏部吏部則必參其等列分而合之率三十人以爲曹謂之申名書爲三其一藏之有司其二藏之中書洎門下每大選置大考績必關決會驗而視其成有不合者下有司罷去甚眾由是吏得爲姦以立威賊智以弄權詭竊竄易而莫有其實必求端�而習於事辧達而勤於務者命之官而掌之居三年則又益其官而後去其職有範氏傳眞者始來京師近臣多言其美宰相聞之用以爲是職在門下甚獲休問初命京兆武功尉旣有成績復於有司爲宣州寧國令人咸曰由邦畿而調者命東西部尉以爲美仕範生曰不然夫仕之爲美利乎人之謂也與其給於供備孰若安於化導故求發吾所學者施於物而已矣夫爲吏者人役也役於人而食其力可無報耶今吾將致其慈愛禮節而去其欺僞淩暴以惠斯人而後有其祿庶可平吾心而不愧於色苟獲是焉足矣季弟爲殿中侍禦史以是言也告於其寮咸悅而尙之故爲詩以贈其去而使予爲序

吳縣令廳壁記

梁肅在春秋列國各有屬邑其主者魯謂之宰楚謂之尹晉謂之大夫秦時天下始置令長宅一同之內操賞罰之柄有民人焉有社稷焉風俗成敗本乎身黎元安否系乎政其體大矣自京口南被於浙河望縣十數而吳爲大國家當上元之際中夏多艱衣冠南避寓於玆土參編戶之一由是人俗舛雜號爲難治加以州將有握兵按部之重邑居當水陸交馳之會承上撫下之勤徵賦郵傳之繁百倍他縣夥乎其中不可勝紀大歷十一年天官精選可以長民者於是範陽盧公由太原府祁縣令爲之公外寬內明敬事而信政本於仁飾身以文下車三年闔境之人安土樂義而不知安樂之所從來蓋和平也士君子立身論道之通塞不論位之升降吳縣下畿服一等公俯而爲之抑選部爲官擇人而公履道從政所由然也予知公者敢錄其實書於東序以播其令聞時十四年二月甲子記

書何易於

孫樵何易於嘗爲益昌令縣距刺史治所四十里城嘉陵江南刺史崔朴嘗乘春自上游多從賓客歌酒泛舟東下直出益昌旁至則索民挽舟易於卽自腰笏引舟上下刺史驚問狀易於曰方春百姓不耕卽蠶隙不可奪易於爲屬令當其無事可以充役刺史與賓客跳出舟偕騎還去益昌民多卽山樹茶利私自入會鹽鐵官奏重榷管詔下所在不得爲百姓匿易於視詔曰益昌不徵茶百姓尙不可活矧厚其賦以毒民乎命吏�去吏爭曰天子詔所在不得爲百姓匿今�去罪愈重吏止死明府公寧免竄海裔耶易於曰吾寧愛一身以毒一邑民乎亦不使罪蔓爾曹卽自縱火焚之觀察使聞其狀以易於挺身爲民卒不加劾邑民死喪子弱業破不能具葬者易於輒出俸錢使吏爲辦百姓入常賦有垂白僂杖者易於必召坐與食問政得失庭有競民易於皆親自與語爲指白枉直罪小者勸大者杖悉立遣之不以付吏治益昌三年獄無系民民不知役攺綿州羅江令故治視益昌是時故相國裴公刺史綿州獨能嘉易於治嘗從觀其政導從不過三人其察易於廉約如此會昌五年樵道出益昌民有能言易於治狀者且曰天子設上下考以勉吏而易於考止中上何哉樵曰易於督賦如何曰止請貸期不欲堅繩百姓使賦出粟帛督役如何曰度支費不足遂出俸錢冀優貧民饋給往來權勢如何曰傳符外一無所與擒盜如何曰無盜樵曰予居長安中歲聞給事中校考則曰某人爲某縣得上下考某人由上下考得某官問其政則曰某人能督賦先期而畢某人能督役省度支費某人當道能得往來達官爲好言某人能擒若干盜縣令得上下考者如此邑民不對笑去樵以爲當世在上位者皆知求財爲功至如緩急補吏則曰吾患無以共治膺命舉賢則曰吾患無以塞詔及其有知之者何人哉繼而言之使何易於不有得於生必有得於死者有史官在

縣令箴

元劉同古謂縣令上應列宿苟非其人民受其殃凡民所利令當興之凡民所病令當去之其去其興休戚在玆如秋月之明如玉壺之淸毋假公以漁利毋小惠以沽名勿嗜酒以妨政勿暴怒以酷刑宜遠讒佞宜撫孤煢惟彼賢哲克稱厥職賦役日均田野日辟戶口以增詞訟以息流竄來歸姦殘屏迹惟彼愚物欲系累肆意酷貪恬不知畏已而獲咎中心始愧蠖屈鼠劘徒自長喟予以菲涼來令玆土夙夜孜孜慚無裨補而今而後尙亦勉旃罔俾卓魯專居令賢慈以撫眾廉以律身自公退食視誦斯箴

縣令箴

古之哥咨爾多士各司厥官政不欲猛刑不欲寬寬則人慢猛則人殘寬則不濟猛則不安小惡勿爲涓流成池片言可用毫末至著禍旣有胎徳豈無自鏡不自照祗能鑑物人不自知從諫勿咈欲不可縱貨不可黷黷貨生縱欲禍速勿輕小人蜂蠆有毒勿輕小道大車可覆無謂剛可長長剛者亡無謂柔可履履柔者恥剛彊有時柔弱有宜時宜克念願在深思不恕而明不如不明不通而淸不如不淸毋爲惡行毋逆善名保此中道無有不成過客箴士冀申同情如山之重如水之淸如石之堅如松之貞如劍之利如鏡之明如弦之直如秤之平

送盛子令太平序

明何景明盛子令太平太平巨多桀難治何子曰一人百羊無弗羣者百人一虎無弗搏者言治體異也十室之邑必有忠信百步之內必有茂艸言有惡必有善也故君子不可以善隱惡不可以惡傷善夫智而好白易遁也剛而好發易嘗也好尙而有欲易畏也三者凡以有己也有己者不可以治人夫執火而盜避借寇以明也屢罵而童子弗趨不愼出也虎豹之在山也莫之能近也然可以出而�之者有嗜於人也是故君子之治民以民之知知民則獲見其情以民之怒怒民則獲伸其威自潔以求輔則人弗得訾故辧其文異其品則黑白章矣公其法定其守志令行矣制愛而取義詘利而尙節身名榮矣

桐鄕畏壘記

翟繡裳桐鄕畏壘者邑之民祠乎邑侯六公志去思也六公維何任丘史公盩厔李公涪州文公新城王公靈壽申公孟津喬公也邑之東舊有史公祠地隘歲久頹圮不堪萬曆乙丑春邑人聚首相告曰邑之賢吾儕當屍而祝者不獨史公也久不並舉誠爲缺典於是庠生張本楊可梁翟期古李汝瞻等耆民王大順等會呈當路博采公評諏吉募緣選材鳩工創建生祠合六公而並祀焉祠之基在東關大街視三倍乃建正廳三間內塑六公生像因任先後序分左右面立牌位書其爵裏東西廂各一間俱南向中廳三間碑亭三間大門牌坊一座歲時春秋祭以牲醴邑之民咸奔走者熙如也祠當告成問記於余余謂祭法曰聖王之制祭祀也法施於民則祀之能禦大災則祀之能捍大患則祀之爲其有功烈於民也六公之宰吾邑也先後異時寬嚴異治其善政徽猷不可更僕數然得諸父老所傳聞耳目所�記有如聽斷明決遐邇起靑天之譽者自剪毛血祈禱得靈雨之應者創立夫廠里甲蘇奔走之苦者片言折獄姦人輸虛詐之情者嚴禁衙�公門有肅淸之名者建砌長堤百雉保金湯之固者開渠墾荒窮鄕復流移之民者羨耗不染居官守懸魚之節者匹馬入覲行李有琴鶴之風者撙節綱銀閭閻免重派之害者修建學廟科目復先年之盛者分限封納催科無鞭撲之擾者編審公平貧富泯不均之嘆者總之視國猶家愛民如子任勞任怨謹始愼終嚴於綜吏而寬於治民緩於奉上而急於愛下有利必興樹美務期滋也有害必除去惡務期盡也在其位諄諄皆無窮之惠未有一念不爲民也遷其任戀戀多故人之思未嘗一念忘吾邑也六公功烈之在民者如此故邑之人淪洽汪恩沾濡濊澤攀轅不已繼以悲思悲思不已繼以屍祝或瞻像而歡呼或�容而流涕或聞名而謳歌或仰徳而頂禮其愛戴六公者蓋百年如一日也報徳酬功因心盡制質之祭法毫無愧色倘所謂法施於民而禦災捍害者非邪吾謂六公功業勛名一祠烏足爲重而吾邑實六公發軔之地也余因記其大�以彰一代循良之盛使太史異日傳循吏備采擇焉

呂丹徒序

王褘呂君敬夫由中書掾出爲丹徒令或有言者呂君醇厚恭謹之士也若之何而爲令耶今之爲令者必其智足以籠民威足以箝民然後民從令而事功集也是故智以籠民近乎詐非恭謹者之所習威以箝民近乎猛非醇厚者之所務若之何敬夫而爲令耶予爲之言曰世道之變不同而民情之好惡無不同夫民之情無有不好善而惡惡好徳而惡刑者也故長民者非得醇厚恭謹之士不足以從民好是故淳厚有以勝殘去殺而樂其生恭謹有以使民惇禮興讓而易其俗徳以本之善以行之與民同其好而治功成矣然則醇厚恭謹之士固所以長民者也古之長民者何不皆然顧獨不可有爲於今世耶抑爲令於今世亦誠難也古之取民井田什一而已古之役民歲三日而已今也粟米力役之徵蓋無�也取之以非所產役之以非所能民力且已竭矣民力旣竭有不堪命而長民者徒以催科期會爲急於是籠之以智以愚之使不敢喘息箝之以威以詟之使不得怨嗟而民情益以蹙矣亦豈爲政者所樂爲哉詘於勢故也故曰爲令於今日亦誠難也𨿽然變而通之不存乎人乎夫苟道徳而崇善使民得以樂其樂而利其利則民且尊君親上而樂於效死矣徵徭之重云乎哉傳有之平易近民民必親之平易之政非恭謹醇厚之士而孰爲之耶今在上之人知人惟明用人惟允敬夫素以文學名今特用爲丹徒者豈不以從政而尙智威武夫俗吏之所爲故擇醇厚恭謹之士如吾敬夫者試嘗之以爲之兆耶嗚呼是殆未易與世俗道也徐君炳文與敬夫爲僚友於其行屬予爲言書諸簡以贈敬夫予惟敬夫儒者也儒者之用不著於世久矣故因或者之言而推論之益望吾敬夫之益勉之也丹徒隸鎭江鎭江守曰楊君亦儒者予所友也敬夫往以予言質之其必以予言不佞矣夫縣令部藝文二詩

贈崔伏二郎詩

晉傅咸英妙之選二生之授顒顒兩城歡徳之茂君子所居九夷非陋無狹百里而不垂覆人之好我贈我淸詩示我周行心與道期誠發自中義形於辭古人辭讜豈不爾思

贈馮文熊遷斥丘令八首

陸機於皇聖世時文惟晉受命自天奄有獻閶闔旣辟承華再建明明在上有集惟彥奕奕馮生哲問允迪天保定子靡徳不鑠邁心元曠矯志崇邈遵彼承華其容灼灼嗟我人斯戢翼江潭有命集止翻飛自南出自幽谷及爾同林雙情交映遺物識心人亦有言交道實難有頍者弁千載一彈今我與子曠世齊歡利斷金石气惠秋蘭羣黎未綏帝用勤止我求明徳肆於百里僉曰爾諧俾民是紀乃眷北䢐對揚帝祉疇昔之遊好合纏綿借曰未給亦旣三年居陪華幄出從朱輪方驥齊鑣比迹同塵之子旣命四牡項領遵塗遠蹈騰軌髙騁慶雲扶質淸風承景嗟我懷人其邁惟永否泰有殊窮達有違及子春華後爾秋暉逝將去我陟彼朔陲非子之念心孰爲悲

河陽縣作二道

潘嶽微身輕蟬翼弱冠忝嘉招在疚妨賢路再升上宰朝猥荷公叔舉連陪廁王寮長嘯歸東山擁耒耨時苗幽谷茂纖葛峻巖敷榮條落英隕林趾飛莖秀陵喬卑髙亦何常升降在一朝徒恨良時泰小人道遂消譬如野田蓬斡流隨風飄昔倦都邑遊今掌河朔徭登城眷南顧凱風揚微綃洪流何浩蕩修芒郁岧峣誰謂晉京遠室邇身實遼誰謂邑宰輕令名患不劭人生天地間百年孰能要熲如槁石火瞥若截道�齊都無遺聲桐鄕有餘謠福謙在純約害盈由矜驕𨿽無君人徳視民庶不恌日夕陰雲起登城望洪河川气冒山嶺驚湍激巖阿歸雁映蘭畤遊魚動圓波鳴蟬厲寒音時菊耀秋華引領望京室南路在伐柯大廈緬無覿崇芒郁嵯峨總總都邑人擾擾俗化訛依水類浮萍寄松似懸蘿朱博糾舒慢楚風被瑯邪曲蓬何以直托身依叢麻黔黎竟何常政成在民和位同單父邑愧無子賤歌豈敢陋微官但恐忝所荷

在懷縣作二首

前人南陸迎修景朱明送末垂初伏啟新節隆暑方赫曦朝想慶雲興夕遲白日移揮汗辭中宇登城臨淸池涼�自遠集輕襟隨風吹靈囿耀華果通衢列髙椅瓜瓞蔓長苞姜芋紛廣畦稻栽肅芊芊黍苗何離離虛薄乏時用位微名日卑驅役宰兩邑政績竟無施自我違京輦四載迄於斯器非廊廟姿屢出固其宜徒懷越鳥志眷戀想南枝春秋代遷逝四運紛可喜寵辱易不驚戀本難爲思我來冰未泮時暑忽隆熾感此還期淹嘆彼年往駛登城望郊甸遊目歷朝寺小國寡民務終日寂無事白水過庭激綠槐夾門植信美非吾土祇攪懷歸志眷然顧鞏洛山川邈離異願言旋舊鄕畏此簡書忌祇奉社稷守恪居處職司

贈河陽詩叔潘嶽爲河陽令

潘尼虙生化單父子奇蒞東阿桐鄕建遺烈武城播弦歌逸驥騰夷路潛龍躍洪波弱冠步鼎鉉旣立宰三河流聲馥秋蘭摛藻艷春華徒美天姿茂豈謂人爵多

贈長安令劉正伯詩

前人遊鸞憑太虛騰鱗托浮霄過蒙嘉時會假翼陵扶搖疲憊充時乏及余再同僚並迹侍儲宮攜手登皇朝劉侯撫西都邁績參豹喬徳厚化必深政明姦自消萬尋由積簣千里一步超爾其騁逸軌遠塗固可要

贈崔溫溫大眞﹩道儒

盧諶逍遙步城隅暇日聊遊豫北眺沙漠垂南望舊京路平陸引長流岡巒挺茂樹中原厲迅�山阿起雲霧遊子恆悲懷舉目增永慕良儔不獲偕舒情將焉訴遠念賢士風遂存往古務朔鄙多俠气豈惟地所固李牧鎭邊城荒夷懷南懼趙奢正疆場秦人折北慮羇旅及寬政委質與時遇恨以駑蹇姿徒煩非子禦亦旣弛負擔忝位宰黔庶苟云免罪戾何暇收民譽倪寬以殿黜終乃最眾賦何武不赫赫遺愛常在去古人非所希短弱自有素何以敷斯辭惟以二子故

酬丁柴桑二首

陶潛有客有客爰來爰止秉直司聰於惠百里餐勝如歸矜善若始匪惟諧也屢有良由載言載眺以寫我憂放歡一遇旣醉還休實欣心期方從我遊

罷故章縣

陳陰鏗秩滿三秋暮舟虛一水濱漫漫遵歸道淒淒對別津晨風下散葉岐路起飛塵長岑舊知遠萊蕪本自貧被裏恆容吏正朝不系民惟當有一犢畱持贈後人

贈澧陽韋明府

唐張九齡君有百煉刃堪斷七重犀誰開大阿匣特割武城雞竟與尙書佩還應天子提何時遇操宰當使玉如泥

餞唐永昌

馬懷素聞君出宰洛陽隅賓友稱觴餞路衢別後相思在何處祇應闕下望仙鳧

餞唐永昌

李適聞道飛鳧向洛陽翩翩矯翮度文昌因聲寄意三花樹少室巖前幾過香

贈房盧氏管

王維達人無不可忘己愛蒼生豈復少十室弦歌在兩楹浮人日已歸但坐事農耕桑楡郁相望邑裏多雞鳴秋山一何淨蒼翠臨寒城視事兼偃臥對書不簪纓蕭條人吏疏鳥雀下空庭鄙夫心所向晚節異平生將從海嶽居守靜解天刑或可累安邑茅茨君試營

送方城韋明府

前人遙思葭菼際寥落楚人行髙鳥長淮水平蕪故郢城使車聽雉乳縣鼓應雞鳴若見州從事無嫌手板迎

贈別髙三十五

李頎五十無產業心輕百萬資屠酤亦與羣不問君是誰飲酒或垂釣狂歌兼詠詩焉知漢髙士莫識越夷寄迹棲霞山蓬頭雎水湄忽然辟命下眾謂趨丹墀沐浴著賜衣西來馬行遲能令相府重且有函關期黽勉從寸祿舊遊梁宋時皤皤邑中叟相候鬢如絲官舍柳林靜河梁杏葉滋摘芳云景晏把手秋蟬悲小縣情未愜折腰君莫辭吾觀聖人意不久召京師

寄綦毋三

前人新加大邑綬仍黃遲與單車使洛陽顧盼一過丞相府風流三接令公香南川粳稻花侵縣西嶺雲霞色滿堂共道進賢蒙上賞看君幾歲作臺郎

寄韓鵬

前人爲政心閒物自閒朝看飛鳥暮飛還寄書河上神明宰羨爾城頭姑射山

海鹽官舍

劉長卿小邑滄洲吏新年白首翁一官如遠客萬事極飄蓬柳色孤城裏鶯聲細雨中羇心早已亂何事更春風

贈淸漳明府侄聿

李白我李百萬葉柯條布中州天開靑雲器日爲蒼生憂小邑且割雞大刀停烹牛雷聲動四境惠與淸漳流弦歌詠唐堯脫落隱簪組心和得天眞風俗猶太古牛羊散阡陌夜寢不扃戶問此何以然賢人宰吾土舉邑樹桃李垂陰亦流芬河堤繞綠水桑柘連靑雲趙女不冶容提籠晝成羣繰絲鳴機杼百里聲相聞訟息鳥下階髙臥披道帙蒲鞭掛檐枝示恥無撲抶琴淸月當戶人寂風入室長嘯無一言陶然上皇逸白玉壺水冰壼中見底淸淸光洞毫髮皎潔照羣情趙北美佳政燕南播髙名過客鑑行謠因之頌徳聲

贈崔秋浦三首

前人吾愛崔秋浦宛然陶令風門前五楊柳並上二梧桐山鳥下廳事檐花落酒中懷君未忍去惆悵意無窮崔令學陶令北常晝眠抱琴時弄月取意任無弦見客但傾酒爲官不愛錢東�春事起種黍早歸田河陽花作縣秋浦玉爲人地逐名賢好風隨惠化春水從天漢落山逼畫屏新應念金門客投沙弔楚臣

送袁明府任長江

前人別離楊柳靑樽酒表丹誠古道攜琴去深山見峽迎暖風花繞樹秋雨艸沿城自此長江內無因夜犬鳴

送令狐岫宰恩陽

韋應物大雪天地閉羣山夜來晴居家猶苦寒子有千里行行行安得辭荷此蒲璧榮賢豪爭追攀飲餞出西京尊酒豈不歡暮春自有程離人起視日僕禦促前徵逶迆歲月窮當造巴子城和風被艸木江水日夜淸從來知善政離別慰友生

送楡次林明府

前人無嗟千里遠亦是宰王畿策馬雨中去逢人關外稀邑傳楡石在路繞晉山微別思方蕭索秋風一葉飛

寄李儋元錫

前人去年花裏逢君別今日花開又一年世事茫茫難自料春愁黯黯獨成眠身多疾病思田裏邑有流亡愧俸錢聞道欲來相問訊西樓望月幾回圓

送黃甫齡宰交河

張謂將軍帳下來從容小邑彈琴不易逢樓上胡笳傳別怨�中臘酒爲誰濃行人醉出雙門道少婦愁看七里烽今日相如輕武騎多應朝暮客臨邛

送宇文舍人出宰元城

岑參雙鳧出未央千里過河陽馬帶新行色衣聞舊禦香縣花迎墨綬關柳拂銅章別後能爲政相思淇水長

贈衛南長官赴任

李嘉佑吏曹難茂宰主意念疲人更事文犀節還過白馬津雲間辭北闕樹裏出西秦爲報陶明府裁書莫厭頻

送王文宰江陰

包何郡北乘流去花間竟日行海魚朝滿市江鳥夜喧城止酒非關病援琴不在聲應緣五斗米數日滯淵明

封丘作

髙適我本漁樵孟諸野一生自是悠悠者乍可狂歌艸澤中寧堪作吏風塵下祇言小邑無所爲公門百事皆有期拜迎官長心欲碎鞭撻庶令人悲歸來向家問妻子舉家盡笑今如此生事應須南畝田世情付與東流水夢想舊山安在哉爲銜君命日遲回乃知梅福徒爲爾轉憶陶潛歸去來

敬簡王明府

杜甫葉縣郎官宰周南太史公神仙才有數流落意無窮驥病思偏秣鷹愁怕苦籠看君用髙義恥與萬人同

送趙十七明府之縣

前人連城爲寶重茂宰得才新山雉迎舟楫江花報邑人論交翻恨晚臥病卻愁春惠愛南翁悅餘波及老身

送長沙韋明府之縣

郎士元秋入長沙縣蕭條旅宦心煙波連桂水官舍映楓林云日楚山暮沙汀白露深遙知訟堂裏佳政在鳴琴

送李明府之任

戴叔倫身爲百里長家寵五諸侯含笑聽猿狖搖鞭望鬥牛梅花堪比雪芳艸不知秋別後南風起相思夢嶺頭

送謝夷甫宰余姚縣

前人君去方爲宰干戈尙未銷邑中殘老少亂後少官僚廨宇經兵火公田沒海潮到時應變俗新政滿余姚

縣齋讀書

韓愈出宰山水縣讀書松竹林蕭條捐末事邂逅得初心哀狖醒俗耳淸泉潔塵襟詩成有共賦酒熟無孤斟靑竹時默釣白雲日幽尋南方本多毒北客恆懼侵謪譴甘自守滯著愧難任投章類縞帶佇答逾兼金

送枝江劉明府

張籍老著靑衫爲楚宰平生志業有誰知家僮從去愁行遠縣吏迎來怪到遲定訪玉泉幽院宿應過碧澗早茶時向南漸漸雲山好一路遙聞唱竹枝

武功縣閒居二首

姚合縣去京城遠爲官與隱齊馬隨山鹿放雞雜野禽棲連捨惟藤架侵�是藥畦更師嵇叔夜不擬作書題簿書多不會薄俸亦難消醉臥慵開眼閒行懶系腰移花兼蝶至置石得云鐃且自心中樂從他笑寂寥

武功縣中作

前人日出方能起庭前看種莎吏來山鳥散酒熟野人過岐路荒城少煙霞遠岫多同官數相引下馬上西坡

送巢縣裴明府

前人見說爲官處煙霞思不窮夜猿啼戶外瀑水落廚中名藥人難識仙山路盡通還施淸淨化誰復與君同

送淮陰丁明府

朱慶余之官未入境已有愛民心遣吏回中路停船對遠林鳥聲淮浪靜雨色稻苗深暇日公門掩惟應伴客吟

送黃明府嶽州湘陰赴任

厲元恩沾譴雪幾人同歸宰湘陰六月中商嶺馬嘶殘暑雨席帆髙掛早秋風貢名頻向書闈失飛檄曾傳朔漠空西省尙嗟君宦遠水雞啼處莫聽鴻

送淮陰縣令

溫庭筠隋堤楊柳煙孤棹正悠然蕭寺通淮戍蕪城枕楚田魚鹽橋上巿燈火雨中船故老靑葭岸先知宓子賢

寄績溪陳明府

張喬古邑猿聲裏空城只半存岸移無舊路沙漲別成村鼓角喧京口山江盡汝墳六朝興廢地行子一銷魂

送人宰永泰

方幹北人𨿽泛南流水稱意南行莫恨賒道路先經毛竹嶺風煙已近刺桐花舟停漁浦猶爲客縣入樵溪似到家下馬政聲王事少應容閒吏日髙衙

送水部張郎中彥回之宰洛陽

鄭谷何遜蘭休握陶潛柳正垂官淸眞塞詔事簡好吟詩春漏懷丹闕涼船泛碧伊已虛西閣位朝夕鳳書追

南中縣令

裴說寂寥𨿽下邑良宰有淸威苦節常如病爲官豈肯肥山多村地狹水淺客舟稀上國搜賢急陶公早晚歸

寄當陽袁皓明府

楊夔髙人爲縣在南京竹繞琴臺水繞城地古旣資攜酒興務閒偏長看山情松軒待月僧同坐藥圃尋花鶴伴行百里甚堪畱惠愛莫教空說魯恭名

送裴拾遺赴畿令

許棠受謫因廷諫玆行不出關直廬辭玉陛上馬向仙山地古桑麻廣城偏僕禦閒懸齋髙枕臥應夢犯天顏

早春送郎官出宰

張隨仙郎今出宰聖主下憂民紫陌軒車送丹墀雨露新趨程猶犯雪行縣止逢春粉署時回首銅章已在身鳴琴化欲展起艸戀空頻今日都門外悠悠別漢臣

澠池道中寄福昌令張景良通直

宋晁補之十年一夢間湖湘欲往從之道阻長可但知君愛彭澤不應言我薄淮陽馬穿崤底流泉白鳥下關頭落照黃愁作驛亭寒不寐懷人思古九回腸

送石明府之昆山

明髙啟茂苑行春罷攜琴又向東潮聲數里外山色半城中帆帶桃花雨衣翻柳葉風島夷聞善政爲有舶船通

送哲明府之新淦

前人花落春衫試剪裁石頭城下楚帆開憑誰爲報淸江吏麥雉鳴時縣令來

縣令部紀事一孔子家語子貢爲信陽宰將行辭於孔子孔子曰勤之愼之奉天子之時無奪無伐無暴無盜子貢曰賜也少而事君子豈以盜爲累哉孔子曰女未之許也夫以賢代賢是謂之奪以不肖代賢是謂之伐緩令急誅是謂之暴取善自與是謂之盜盜非竊財之謂也吾聞之知爲吏者奉法以利民不知爲吏者枉法以侵民此怨之所由生也治民莫若平臨財莫如廉廉平之守不可攺也匿人之善斯爲蔽賢揚人之惡斯爲小人內不相訓而外相謗非親睦也言人之善若己有之言人之惡若己受之故君子無所不愼焉子路治蒲三年孔子過之入其境曰善哉由也恭敬以信矣入其邑曰善哉由也忠信而寬矣至其庭曰善哉由也明察以斷矣子貢執轡而問曰夫子未見由之政而三稱其善其善可得聞與孔子曰吾見其政矣入其境田疇盡易艸萊甚辟溝洫深治此其恭敬以信故其民盡力也入其邑墻屋完固樹木甚茂此其忠信以寬故其民不偸也至其庭庭甚淸閒諸下用命此其明察以斷故其政不擾也以此觀之𨿽三稱其善庸盡其美乎子路爲蒲宰爲水備與其民修溝瀆以民之勞煩苦也人與之一簞食一壺漿孔子聞之使子貢止之子路忿不悅往見孔子曰由也以暴雨將至恐有水災故與民修溝洫以禦之而民多匱餓者是以簞食壺漿而與之夫子使賜止之是夫子止由之行仁也夫子以仁教而禁其行由不受也孔子曰汝以民爲餓也何不白於君發倉廩以賑之而私以肉食饋之是汝明君之無惠而見己之徳美矣汝速已則可不則汝之見罪必矣禮記檀弓成人有其兄死而不爲衰者聞子�將爲成宰遂爲衰成人曰蠶則績而蟹有匡範則冠而蟬有緌兄則死而子�爲之衰左傳子皮欲使尹何爲邑子產曰少未知可否子皮曰願吾愛之不吾叛也使夫往而學焉夫亦愈知治矣子產曰不可人之愛人求利之也今吾子愛人則以政猶未能操刀而使割也其傷實多子之愛人傷之而已其誰敢求愛於子子於鄭國棟也棟折榱崩僑將厭焉敢不盡言子有美錦不使人學制焉大官大邑身之所庇也而使學者制焉其爲美錦不亦多乎僑聞學而後入政未聞以政學者也若果行此必有所害譬如田獵射禦貫則能獲禽若未嘗登車射禦則敗績厭覆是懼何暇思獲子皮曰善哉虎不敏吾聞君子務知大者遠者小人務知小者近者我小人也衣服附在吾身我知而愼之大官大邑所以庇身也我遠而慢之微子之言吾不知也他日我曰子爲鄭國我爲吾家以庇焉其可也今而後知不足自今請𨿽吾家聽子而行子產曰人心之不同如其面焉吾豈敢謂子面如吾面乎抑心所謂危亦以告也子皮以爲忠故委政焉子產是以能爲鄭國國語趙簡子使尹鐸爲晉陽請曰以爲繭絲乎抑爲保障乎簡子曰保障哉尹鐸損其戶數簡子誡襄子曰晉國有難而無以尹鐸爲少無以晉陽爲遠必以爲歸韓子外儲說左下篇中牟無令晉平公問趙武曰中牟三國之股肱邯鄲之肩髀寡人欲得其良令也誰使而可武曰邢伯子可公曰非子之讎也曰私讎不入公門公又問曰中府之令誰使而可曰臣子可故曰外舉不避讎內舉不避子晏子外篇晏子治東阿三年景公召而數之曰吾以子爲可而使子治東阿今子治而亂子退而自察也寡人將加大誅於子晏子對曰臣請攺道易行而治東阿三年不治臣請死之景公許之於是明年上計景公迎而賀之曰甚善矣子之治東阿也晏子對曰前臣之治東阿也屬托不行貨賂不至陂池之魚以利貧民當此之時民無饑君反以罪臣今臣後之治東阿也屬托行貨賂至並重賦斂倉庫少內便事左右陂池之魚入於權家當此之時饑者過半矣君乃反迎而賀臣愚不能復治東阿願乞骸骨避賢者之路再拜便辟景公乃下席而謝之曰子彊復治東阿東阿者子之東阿也寡人無復與焉韓子內儲說下六微篇鄴令襄疵陰善趙王左右趙王謀襲鄴襄疵常輒聞而先言之魏王魏王備之趙乃輒還衛嗣君之時有人於令之左右縣令有發蓐而席獘甚嗣公還令人遺之席曰吾聞汝今者發蓐而席獘甚賜汝席縣令大驚以君爲神也新序梁大夫有宋就者嘗爲邊縣令與楚鄰界梁之邊亭與楚之邊亭皆種瓜各有數梁之邊亭人劬力數灌其瓜瓜美楚人窳而稀灌其瓜瓜惡楚令因以梁瓜之美怒其亭瓜之惡也楚亭人心惡梁亭之賢己因往夜竊搔梁亭之瓜皆有死焦者矣梁亭覺之因請其尉亦欲竊往報搔楚亭之瓜尉以請宋就就曰惡是何可構怨禍之道也人惡亦惡何褊之甚也若我教子必每暮令人往竊爲楚亭夜善灌其瓜勿令知也於是梁亭乃每暮夜竊灌楚亭之瓜楚亭旦而行瓜則又皆以灌矣瓜日以美楚亭怪而察之則乃梁亭也楚令聞之大悅因具以聞楚王楚王聞之惄然愧以意自閔也告吏曰徵搔瓜者得無有他罪乎此梁之陰讓也乃謝以重幣而請交於梁王楚王時稱則祝梁王以爲信故梁楚之歡由宋就始漢書魏相傳相爲茂陵令頃之禦史大夫桑弘羊客詐稱禦史止傳丞不以時謁客怒縛丞相疑其有姦收捕案致其罪論棄客巿茂陵大治義縱傳縱補上黨郡中令治敢往少溫藉舉第一遷爲長陵及長安令直法行治不避貴戚以捕按太后外孫修成子中上以爲能遷爲河內都尉陳畱風俗傳昭帝時蒙人焦貢爲小黃令路不拾遺囹圄虛空詔遷貢百姓揮涕守闕求索還貢天子聽增貢之秩千石貢之風化猶存其民好學多貧此其風也漢書蕭望之傳望之子育爲謁者使匈奴副校尉後爲茂陵令會課育第六而漆令郭舜殿見責問育爲之請扶風怒曰君課第六裁自脫何暇欲爲左右言及罷出傳召茂陵令詣後曹當以職事對育徑出曹書佐隨牽育育案佩刀曰蕭育杜陵男子何詣曹也遂趨出欲去官明旦詔召入拜爲司隸校尉育過扶風府門官屬掾吏數百人拜謁車下京房傳梁人焦延壽字贛貧賤以好學得幸梁王王共資其用令極意學旣成爲郡史察舉補小黃令以候司先知姦邪盜賊不得發愛養吏民化行縣中舉最當遷三老官屬上書願畱贛有詔許增秩畱卒於小黃召信臣傳信臣以明經甲科爲郎出補谷陽長舉髙第遷上蔡長其治視民如子所居見稱述超爲零陵太守尹賞傳賞以郡吏察廉爲樓煩長舉茂才粟邑令左馮翊薛宣奏賞能治劇徙爲頻陽令坐殘賊免後以禦史舉爲鄭令永始元延間上怠於政貴戚驕恣紅陽長仲兄弟交通輕俠臧匿亡命而北地大豪浩商等報怨殺義渠長妻子六人往來長安中丞相禦史遣掾求逐黨與詔書召捕久之乃得長安中姦猾浸多閭裏少年羣輩殺吏受賕報讎相與探丸爲彈得赤丸者斫武吏得黑者斫文吏白者主治喪城中薄暮塵起剽劫行者死傷橫道枹鼓不絕賞以三輔髙第選守長安令得壹切便宜從事賞至修治長安獄穿地方深各數丈致令辟爲郭以大石覆其口名爲虎穴乃部戶曹掾史與鄕吏亭長里正父老伍人雜舉長安中輕薄少年惡子無巿籍商販作務而鮮衣凶服被鎧扞持刀兵者悉記籍之得數百人賞一朝會長安吏車數百兩分行收捕皆劾以爲通行飲食羣盜賞親閱見十置一其餘盡以次內虎穴中百人爲輩覆以大石數日壹發視皆相枕籍死便輿出瘞寺門桓東揭著其姓名百日後乃令死者家各自發取其屍親屬號哭道路皆歔欷長安中歌之曰安所求子死桓東少年場生時諒不謹枯骨後何葬賞所置皆其魁宿或故吏善家子失計隨輕黠願自攺者財數十百人皆貰其罪詭令立功以自贖盡力有效者因親用之爲爪牙追捕甚精甘耆姦惡甚於凡吏賞視事數月盜賊止郡國亡命散走各歸其處不敢窺長安薛宣傳宣子惠爲彭城令宣從臨淮遷至陳畱過其縣橋梁郵亭不修宣心知惠不能畱彭城數日案行舍中處置什器觀視園菜終不問惠以吏事惠自知治縣不稱宣意遣門下掾送宣至陳畱令掾進見自從其所問宣不教戒惠吏職之意宣笑曰吏道以法令爲師可問而知及能與不能自有資材何可學也眾人傳稱以宣言爲然何並傳並爲大司空掾事何武武髙其志節舉能治劇爲長陵令道不拾遺初�成太后外家王氏貴而侍中王林卿通輕俠傾京師後坐法免賓客愈盛歸長陵上冢因畱飲連日並恐其犯法自造門上謁謂林卿曰冢間單外君宜以時歸林卿曰諾先是林卿殺婢婿埋冢捨並具知之以非己時又見其新免故不發舉欲無令畱界中而已卽且遣吏奉謁傳送林卿素驕�於賓客並度其爲變儲兵馬以待之林卿旣去北渡涇橋令騎奴還至寺門拔刀剝其建鼓並自從吏兵追林卿行數十里林卿迫窘乃令奴冠其冠被其襜褕自代乘車從童騎身變服從間徑馳去會日暮追及收縛冠奴奴曰我非侍中奴耳並心自知已失林卿乃曰王君困自稱奴得脫死耶叱吏斷頭持還縣所剝鼓置都亭下署曰故侍中王林卿坐殺人埋冢捨使奴剝寺門鼓吏民驚駭林卿因亡命眾庶歡嘩以爲實死成帝太后以�成太后愛林卿故聞之涕泣爲言哀帝哀帝問狀而善之遷並隴西太守後漢書公孫述傳述補淸水長太守以其能使兼攝五縣政事修理姦盜不發郡中謂有鬼神劉平傳平守災丘長政教大行其後每屬縣有劇賊輒令平守之所至皆理由是一郡稱其能漢書侯霸傳王莽初五威司命陳崇舉霸徳行遷隨宰縣界曠遠濱帶江湖而亡命者多爲寇盜霸到卽案誅豪猾分捕山賊縣中淸靜風俗通江夏太守河內趙仲讓舉司隸茂材爲髙唐令密乘轝車徑至髙唐變易名姓止都亭中十餘日默入巿裏觀省風俗己呼亭長問新令爲誰從何官來何時到也曰縣已遣吏迎垂有起居曰正是我也亭長怖遽拜謁竟便具吏其日入舍乃謁府數十日無故便去後漢書董宣傳宣徵爲洛陽令時湖陽公主蒼頭白日殺人因匿主家吏不能得及主出行而以奴驂乘宣於夏門亭候之乃駐車叩馬以刀畫地大言數主之失叱奴下車因格殺之主卽還宮訴帝帝大怒召宣欲箠殺之宣叩頭曰願乞一言而死帝曰欲何言宣曰陛下聖徳中興而縱奴殺良人將何以理天下乎臣不須箠請得自殺卽以頭擊楹流血被面帝令小黃門持之使宣叩頭謝主宣不從彊使頓之宣兩手據地終不肯俯主曰文叔爲白衣時藏亡匿死吏不敢至門今爲天子威不能行一令乎帝笑曰天子不與白衣同因敕彊項令出賜錢三十萬宣悉以班諸吏由是搏擊豪彊莫不震栗京師號爲臥虎劉昆傳昆建武五年舉孝廉不行遂逃教授於江陵光武聞之卽除爲江陵令時縣連年火災昆輒向火叩頭多能降雨止風孔奮傳奮建武五年守姑臧長八年時天下擾亂惟河西獨安而姑臧稱爲富邑通貨羌胡巿日四合居縣者不盈數月輒至丰積在職四年財產無所增事母孝謹𨿽爲儉約奉養極求珍膳躬率妻子同甘菜茹時天下未定士多不修節操而奮力行淸潔爲眾人所笑或以爲身處脂膏不能以自潤徒益苦辛耳奮旣立節治貴仁平太守梁統深相敬待不以官屬禮之迎於大門引入見母隴蜀旣平河西守令咸被徵召財貨連轂彌竟川澤惟奮無資單車就路姑臧吏民及羌胡更相謂曰孔君淸廉仁賢舉縣蒙恩如何今去不共報徳遂相賦斂牛馬器物千萬以上追送數百里奮謝之而已一無所受馮魴傳魴拜虞令爲政敢殺伐以威信稱遷郟令後車駕西徵隗囂潁川盜賊羣起郟賊延褒等眾三千餘人攻圍縣捨魴率吏士七十許人力戰連日弩矢盡城陷魴乃遁去帝聞郡國反卽馳赴潁川魴詣行在所帝案行斗處知魴力戰乃嘉之曰此健令也所當討擊勿拘州郡褒等聞帝至皆自鬄剔負鈇鑕將其眾請罪帝且赦之使魴轉降諸聚落縣中平定詔乃悉以褒等還魴誅之魴責讓以行軍法皆叩頭曰今日受誅死所無恨魴曰汝知悔過伏罪今一切相赦聽各反農桑爲令作耳目是時每有盜賊並爲褒等所發無敢動者縣界淸淨鍾離意傳意除瑕丘令吏有檀建者盜竊縣內意屏人問狀建叩頭服罪不忍加刑遣令長休建父聞之爲建設酒謂曰吾聞無道之君以刃殘人有道之君以義行誅子罪命也遂令建進藥而死遷堂邑令縣人防廣爲父報讎系獄其母病死廣哭泣不食意憐傷之乃聽廣歸家使得殯斂丞掾皆爭意曰罪自我歸義不累下遂遣之廣斂母訖果還入獄意密以狀聞廣竟得以減死論宋均傳均補辰陽長其俗少學者而信巫鬼均爲立學校禁絕淫祀人皆安之虞延傳延除細陽令每至歲時伏臘輒休遣徒系各使歸家並感其恩徳應期而還有囚於家被病自載詣獄旣至而死延率吏掾史殯於門外百姓感悅之遷洛陽令是時陰氏有客馬成者常爲姦盜延收考之陰氏屢請獲一書輒加篣二百信陽侯陰就乃訴帝譖延多所冤枉帝乃臨禦道之館親錄囚徒延陳其獄狀可論者在東無理者居西成乃回欲趣東延前執之謂曰爾人之巨�久依城社不畏燻燒今考實未竟宜當盡法成大呼稱枉陛戟郎以戟刺延叱使置之帝知延不私謂成曰汝犯王法身自取之呵使速去後數日伏誅於是外戚斂手莫敢幹法在縣三年遷南陽太守祭遵傳遵弟彤除偃師長令視事五年縣無盜賊課爲第一遷襄賁令時盜賊白日公行彤至誅破姦猾殄其支黨數年襄賁政淸璽書勉勵增秩一等賜縑百匹牟融傳融爲丰令視事三年縣無獄訟爲州郡最謝夷吾傳夷吾爲壽張令注謝承書曰永平十五年蝗發泰山流徙郡國薦食五穀過壽張界飛逝不集鄭弘傳弘爲騶令注謝承後漢書曰弘勤行徳化部人王逢等得路遺寶物懸於道衢求主還之魯國當春大旱五穀不丰騶獨致雨偏熟永平十五年蝗起泰山流被郡國過騶界不集郡因以狀聞詔書以爲不然遣使案行如言也明帝本紀永平十八年秋八月館陶公主爲子求郎不許而賜錢千萬謂羣臣曰郎官上應列宿出宰百里苟非其人則民受其殃是以難之故吏稱其官民安其業遠近肅服戶口滋殖焉周澤傳澤遷黽池令奉公�己矜卹孤羸吏人歸愛之後北地太守廖信坐貪穢下獄沒入財產顯宗以信贓物班諸廉吏惟澤及光祿勛孫堪堪字子嘗爲縣令謁府趨步遲緩門亭長譴堪禦吏堪便解印綬去不之官楊仁傳仁拜什邡令寬惠爲政勸課掾史弟子悉令就學其有通明經術者顯之右署或貢之朝由是義學大興墾田千餘頃周紆傳紆徵拜洛陽令下車先問大姓主名吏數閭裏豪彊以對紆厲聲怒曰本問貴戚若馬竇等輩豈能知此賣菜傭乎於是部吏望風旨爭以激切爲事貴戚局蹐京師肅淸皇后弟黃門郎竇篤從宮中歸夜至止姦亭亭長霍延遮止篤篤蒼頭與爭延遂拔劍擬篤而肆詈恣口篤以表聞詔召司隸校尉河南尹詣尙書譴問遣劍戟士收紆送廷尉詔獄數日貰出東觀漢記韓稜爲下邳令視事未�吏民愛慕時鄰縣皆雹傷稼惟下邳獨無後漢書寒朗傳朗爲易長歲餘遷濟陽令以母喪去官百姓追思之章和元年上行東巡狩過濟陽三老吏人上書陳朗前政治狀帝至梁召見朗詔三府爲辟首由是辟司徒府戴封傳封遷西華令時汝潁有蝗災獨不入西華界時督郵行縣蝗忽大至督郵其日卽去蝗亦頓除一境奇之其年大旱封禱請無獲乃積薪坐其上以自焚火起而大雨暴至於是遠近嘆服法雄傳雄除平氏長善政事好發擿姦伏盜賊稀發吏人畏愛之南陽太守鮑得上其理狀遷宛陵令虞詡傳朝歌賊寧季等數千人攻殺長吏屯聚連年州郡不能禁以詡爲朝歌長故舊皆弔詡曰得朝歌何衰詡笑曰志不求易事不避難臣之職也不遇盤根錯節何以別利器乎始到謁河內太守馬稜稜勉之曰君儒者當謀謨廟堂反在朝歌邪詡曰初除之日士大夫皆見弔勉以詡譸之知其無能爲也朝歌者韓魏之郊背大行臨黃河去敖倉百里而靑冀之人流亡萬數賊不知開倉招眾劫庫兵守城�斷天下右臂此不足憂也今其眾新盛難與爭鋒兵不厭權願寬假轡策勿令有所拘閡而已及到官設令三科以募求壯士自掾史以下各舉所知其攻劫者爲上傷人偸盜者次之帶喪服而不事家業爲下收得百餘人詡爲饗會悉貰其罪使入賊中誘令劫掠乃伏兵以待之遂殺賊數百人又潛遣貧人能縫者傭作賊衣以采綖縫其裾爲幟有出巿裏者吏輒禽之賊由是駭散咸稱神明蘇章傳章爲武原令時歲饑輒開倉廩活三千餘戶葛龔傳龔拜蕩陰令辟太尉府病不就州舉茂才爲臨汾令居二縣皆有稱績繆彤傳彤辟公府舉尢異遷中牟令縣近京師多權豪彤到誅諸姦吏及托名貴戚賓客者百有餘人威名遂行黃昌傳昌遷陳相縣人彭氏舊豪縱造起大捨髙樓臨道昌每出行縣彭氏婦人輒升樓而觀昌不喜遂�收付獄案殺之第五訪傳訪補新都令政平化行三年之間鄰縣歸之戶口十倍宋登傳登爲汝陰令政爲明能號稱神父劉陶傳陶舉孝廉除順陽長縣多姦猾陶到官宣募吏民有气力勇猛能以死易生者不拘亡命姦臧於是剽輕劍客之徒過晏等十餘人皆來應募陶責其先過要以後效使各結所厚少年得數百人皆嚴兵待命於是覆案姦軌所發若神以病免吏民思而歌之曰邑然不樂思我劉君何時復來安此下民劉梁傳梁桓帝時舉孝廉除北新城長告縣人曰昔文翁在蜀道著巴漢庚桑瑣隸風移碨磥吾𨿽小宰猶有社稷苟赴期會理文墨豈本志乎乃更大作講捨延聚生徒數百人朝夕自往勸誡身執經卷試策殿最儒化大行此邑至後猶稱其教焉度尙傳尙除上虞長爲政廉峻明於發擿姦非吏人謂之神明遷文安令遇時疾疫�貴人饑尙開倉廩給營救疾者百姓蒙其濟時冀州刺史朱穆行部見尙甚奇之陳球傳球遷繁陽令時魏郡太守諷縣求納貨賄球不與之太守怒而撾督郵欲令逐球督郵不肯曰魏郡十五城獨繁陽有異政今受命逐之將致議於天下矣太守乃止賈彪傳彪補新息長小民困貧多不養子彪嚴爲其制與殺人同罪城南有盜卻害人者北有婦人殺子者彪出案發而掾吏欲引南彪怒曰賊寇害人此則常理母子相殘逆天違道遂驅車北行案驗其罪城南賊聞之亦面縛自首數年間人養子者數千僉曰賈父所長生男名爲賈子生女名爲賈女劉寵傳寵除東平陵令以仁惠爲吏民所愛母疾棄官去百姓將送塞道車不得進乃輕服遁歸公沙穆傳穆遷弘農令縣界有螟虫食稼百姓惶懼穆乃設壇謝曰百姓有過罪穆之由請以身禱於是暴雨不終日旣霽而螟虫自銷百姓稱曰神明永壽元年霖雨大水三輔以東莫不湮沒穆明曉占候乃豫告令百姓徙居髙地故弘農人獨得免害陸康傳康除髙成令縣在邊垂舊制令戶一人具弓弩以備不虞不得行來長吏新到輒發民繕修城郭康至皆罷遣百姓大悅以恩信爲治寇盜亦息州郡表上其狀光和元年遷武陵太守翰苑新書範丹爲萊蕪令淸貧人歌曰甑中生塵範史云釜中生魚範萊蕪續漢書曹裒遷圉令正身率下舉動遵禮以徳化俗五�丰熟盜賊咸感化之也益都耆舊傳羅衡爲萬年令誅鋤惡黨縣界肅然路不拾遺夜不閉門牛馬皆系於道傍曰以屬羅公徐韋除都梁長至縣相地形勢起田千有餘頃趙瑤爲緱氏令齋戒請雨於虛皇乃自責稽首流血應時天雨大澍趙珜少好遊俠行部帶劍過亭長亭長譴之乃嘆曰無大志故爲豎吏所輕耳於是解劍掛壁曰珜不乘輜車佩綬不復帶劍因之京師詣太學受業治春秋變行厲操名徳遂稱除野王令乃解劍帶之官治官淸約以身率下煙火不舉常食幹糒也長沙耆舊傳祝良爲洛陽令時亢旱天子祈雨不得良乃暴身階庭告誠引罪自晨至中紫雲沓起甘雨大降民歌之曰天久不雨烝民失所天王自出祝令特苦精符感應滂沱下雨魯國先賢傳孔翊爲洛陽令置水庭前得囑托書皆投水中一無所發彈治貴戚無所回避陳畱耆舊傳爰珍除六闕

令吏人訟息教誨其子弟歌之曰我有田疇爰父殖置我有子弟爰父教誨續漢書何紹爲河內懷令三日一視事十日請倉俸米於閣外作漧飯食之不設釜政教淸平爲三河表東觀漢記王阜補重泉令吏民向化鸞鳥集於學宮阜使官掾沙疊爲張雅樂鳥舉足垂翼應聲而舞翾翔復上縣庭屋十餘日乃去殷氏家傳殷裒爲滎陽令先時霪雨百姓饑饉裒乃穿渠入河疏導原隰用致丰年民賴其利號殷渠而頌之崔氏家傳崔瑗爲汲令開溝造稻田瀉鹵之地更爲沃壤長老歌之曰上天降神明錫我仁慈父臨民布徳澤恩惠施以序穿溝廣漑灌決渠作甘雨蜀志龐統傳統以從事守耒陽令在縣不治免官魯肅遺先主書曰士元非百里才也使處治中別駕之任始當展其驥足耳諸葛亮亦言之於先主先主見與善譚大器之以爲治中從事董和傳漢末和率宗族西遷益州牧劉璋以爲牛鞞江原長成都令蜀土富實時俗奢侈貨殖之家侯服玉食婚姻葬送傾家竭產和躬率以儉惡衣蔬食防遏逾僭爲之軌制所在皆移風變善畏而不犯然縣界豪彊憚和嚴法說璋轉和爲巴東屬國都尉吏民老弱相攜乞畱和者數千人璋聽畱二年黃權傳權爲廣漢長及先主襲取益州將帥分下郡縣郡縣望風景附權閉城堅守須劉璋稽服乃詣降先主先主假權偏將軍蔣琬傳琬以州書佐隨先主入蜀除廣都長先主嘗因遊觀奄至廣都見琬眾事不理時又沈醉先主大怒將加罪戮軍師將軍諸葛亮請曰蔣琬社稷之器非百里之才也其爲政以安民爲本不以修飾爲先願主公重加察之先主雅敬亮乃不加罪倉卒但免官而已琬見推之後夜夢有一牛頭在門前流血滂沱意甚惡之呼問占夢趙直直曰夫見血者事分明也牛角及鼻公字之象君位必當至公大吉之徵也頃之爲什邡令鄧芝傳先主定益州芝爲郫邸閣督先主出至郫與語大奇之擢爲郫令魏志陶謙傳注吳書曰謙除舒令郡守張盤同郡先輩與謙父友意殊親之而謙恥爲之屈與眾還城因以公事進見坐罷盤常私還入與謙飲宴或拒不爲畱常以舞屬謙謙不爲起固彊之及舞又不轉盤曰不當轉耶曰不可轉轉則勝人由是不樂卒以構隙謙在官淸白無以糾舉祠靈星有贏錢五百欲以贓之謙委官而去司馬朗傳朗除成�令以病去復爲堂陽長其治務寬惠不行鞭杖而民不犯禁先時民有徙充都內者後縣調當作船徙民恐其不辦乃相率私還助之其見愛如此賈逵傳逵守絳邑長郭援之攻河東所經城邑皆下逵堅守援攻之不拔乃召單於並軍急攻之城將潰絳父老與援要不害逵絳人旣潰援聞逵名欲使爲將以兵劫之逵不動左右引逵使叩頭逵叱之曰安有國家長吏爲賊叩頭援怒將斬之絳吏民聞將殺逵皆乘城呼曰負要殺我賢君寧俱死耳左右義逵多爲請遂得免後舉茂才除澠池令髙幹之反張琰將舉兵以應之逵不知其謀往見琰聞變起欲還恐見執乃爲琰畫計如與同謀者琰信之時縣寄治蠡城城塹不固逵從琰求兵修城諸欲爲亂者皆不隱其謀故逵得盡誅之遂修城拒琰琰敗逵以喪祖父去官杜畿傳畿年二十爲郡功曹守鄭縣令縣囚系數百人畿親臨獄裁其輕重盡決遣之𨿽未悉當郡中奇其年少而有大志也鄭渾傳渾遷下蔡長邵陵令天下未定民皆剽輕不念產殖其生子無以相活率皆不舉渾所在奪其漁獵之具課使耕桑又兼開稻田重去子之法民初畏罪後稍丰給無不舉贍所育男女多以鄭爲字趙儼傳儼爲朗陵長縣多豪猾無所畏忌儼取其尢甚者收縛案驗皆得死罪儼旣囚之乃表府解放自是威恩並著崔林傳林除鄔長貧無車馬單步之官髙柔傳太祖平袁氏以柔爲管長縣中素聞其名姦吏數人皆自引去柔教曰昔邴吉臨政吏嘗有非猶尙容之況此諸吏於吾未有失乎其召復之咸還皆自勵咸爲佳吏滿寵傳寵爲許令時曹洪宗室親貴有賓客在界數犯法寵收治之洪書報寵寵不聽洪白太祖太祖召許主者寵知將欲原乃速殺之太祖喜曰當事不當爾邪故太尉楊彪收付縣獄尙書令荀彧少府孔融等並屬寵但當受辭勿加考掠寵一無所報考訊如法數日求見太祖言之曰楊彪考訊無他辭語當殺者宜先彰其罪此人有名海內若罪不明必大失民望竊爲明公惜之太祖卽日赦出楊彪初彧融聞考掠彪皆怒及因此得了更善寵胡質傳太祖召質爲頓丘令縣民郭政通於從妹殺其夫程他郡吏馮諒系獄爲證政與妹皆耐掠隱抵諒不勝痛自誣當反其罪質至官察其情色更詳其事檢驗具服吳志劉繇傳繇舉孝廉爲郎中除下邑長時郡守以貴戚托之遂棄官去黃蓋傳蓋隨策及權擐甲周旋蹈刃屠城諸山越不賓有寇難之縣輒用蓋爲守長石城縣吏特難檢禦蓋乃署兩掾分主諸曹教曰令長不徳徒以武功爲官不以文吏爲稱今賊寇未平有軍旅之務一以文書委付兩掾當檢攝諸曹糾擿謬誤兩掾所署事入諾出若有姦欺終不加以鞭杖宜各盡心無爲眾先初皆怖威夙夜恭職久之吏以蓋不視文書漸容人事蓋亦嫌外懈怠時有所省各得兩掾不奉法數事乃悉請諸掾吏賜酒食因出事詰問兩掾辭屈皆叩頭謝罪蓋曰前已相敕終不以鞭杖相加非相欺也遂殺之縣中震悚後轉春�長尋陽令凡守九縣所在平定遷丹陽都尉虞翻傳翻出爲富春長孫策薨諸長吏並欲出赴喪翻曰恐鄰縣山民或有姦變遠委城郭必致不虞因畱制服行喪諸縣皆效之咸以安寧晉書郭奕傳奕少有重名山濤稱其髙簡有雅量初爲野王令羊祜常過之奕嘆曰羊叔子何必減郭大業少還復往又嘆曰羊叔子去人遠矣遂送祜出界數百里坐此免官陸云傳云出補浚儀令縣居都會之要名爲難理云到官肅然下不能欺巿無二價人有見殺者主名不立云錄其妻而無所問十許日遣出密令人隨後謂曰其去不出十里當有男子候之與語便縛來旣而果然問之具服云與此妻通共殺其夫聞妻得出欲與語憚近縣故遠相要候於是一縣稱其神明郡守害其能屢譴責之云乃去官百姓追思之圖畫形像配食縣社張輔傳輔補藍田令不爲豪彊所屈時彊弩將軍宗西州大姓護軍趙浚宗婦族也故僮僕放縱爲百姓所患輔繩之殺其二奴又奪宗田二百餘頃以給貧民一縣稱之轉山陽令太尉陳準家僮亦暴橫輔復擊殺之喬智明傳智明爲隆慮共二縣令二縣愛之號爲神君部人張兌爲父報讎母老單身有妻無子智明湣之停其獄歲餘令兌將妻入獄兼陰縱之有人勸兌逃者兌曰有君如此吾何忍累之縱吾得免作何面目視息世間於獄產一男會赦得免其仁感如是華譚傳譚永寧初出爲郟令於時兵亂之後境內饑饉譚傾心撫卹司徒王戎聞而善之出�三百斛以助之譚甚有政績袁甫傳淮南袁甫好學與譚齊名以詞辯稱嘗詣中領軍何勗自言能爲劇縣勗曰惟欲宰縣不爲臺閣職何也甫曰人各有能有不能譬繒中之好莫過錦錦不可以爲幍�中之美莫過稻稻不可以爲虀是以聖王使人必先以器苟非周材何能悉長黃霸馳名於州郡而息譽於京邑廷尉之材不爲三公自昔然也勗善之除松滋令徐寧傳寧爲輿縣令時廷尉桓彜稱有人倫鑑識彜嘗去職至廣陵尋親舊還遇風停浦中累日憂悒因上岸見一室宇有似廨署訪之云是輿縣彜乃造之寧淸惠博涉相遇欣然因畱數夕彜大賞之結交而別至都謂庾亮曰吾爲卿得一佳吏部郎卽遷吏部郎左將軍江州刺史江逌傳逌爲太末令縣界深山中有亡命數百家恃險爲阻前後守宰莫能平逌到官召其魁帥厚加撫接諭以禍福旬月之間𦇤負而至朝廷嘉之州檄爲治中轉別駕遷吳令陶潛傳潛爲鎭軍建威參軍謂親朋曰聊欲弦歌以爲三徑之資可乎執事者聞之以爲彭澤令在縣公田悉令種秫谷曰令吾常醉於酒足矣妻子固請種�乃使一頃五十畝種秫五十畝種�素簡貴不私事上官郡遣督郵至縣吏白應束帶見之潛嘆曰吾不爲五斗米折腰拳拳事鄕裏小人邪義熙二年解印去縣乃賦歸去來會稽典錄徐弘字聖通爲山陰縣令俗剛彊大姓兼並弘到官誅剪姦桀豪右斂手商旅路宿道不拾遺童歌之曰徐聖通政無雙平刑罰姦宄空鄭弘守陽羨縣民有弟用兄錢者爲嫂所責未還之嫂詣弘弘爲叔還錢兄聞之�愧自系於獄遂遣婦賫錢還弘弘不受也夏香年十五縣長葛君會客飲宴時郡遭大旱香進諫曰昔殷湯遭旱以六事自責而雨澤應澍成王悔過偃禾復起自古先聖畏懼天異必思過以濟民命今始罹天災縣界獨甚未聞明達崇殷周之徳飲宴獨歡百姓枯瘁神祗有靈必不享也百姓不足君孰與足縣長卽罷會且捐俸祿以贍民饑搜神記趙仁美授蒲縣令素曉三命能自知官祿壽常謂人曰余官不過邑長壽不過六十歲今吾五十四歲矣其不遠也然余有一女未適人此爲急務卽請人於屬邑中選有徳行學業者配之未會間有相者經過乃趨謁趙令因話令之祿壽如仁美之言令曰某亦自知耳然一女子未從人有此未了余則無事也未選得女�間先爲女子覓一女僕使忽一日命掃庭忽涕淚令曰何故女僕曰某姓王父嘗爲此邑令某生此縣中因喪父母不覺涕淚交下令問其父名曰名徳麟令思之乃是親戚因卽慘然又曰何至如是女僕曰丱角之時遭兵革亂離之苦被人掠賣一至於斯令乃謂其妻曰彼我女不憂不嫁遣且輟吾女奩之具先嫁之乃於眾言曰某近認得一侄女今先聘人俄擇邑客有善者從之其所生之女卻未嫁之忽一日經過善相人復謁於令見令大駭曰昨觀君容其命將殂今日觀之福祿與壽未可言也莫是在政別有異能不然雪冤亂之事方可獲此果報令曰某則守法淸廉固無出死入生之事曰必然之理請細籌之令曰某別無異能因話嫁僕之事答曰只此便是更何求之乃賀令曰此祿壽長未可測也是知陰功及物當世有增延壽祿後人觀此胡不動心乎宋書顧覬之傳覬之爲山陰令山陰民戶三萬海內劇邑前後官長晝夜不得休事猶不舉覬之理繁以約縣用無事晝日垂簾門階閒寂宋世爲山陰務簡而績修莫能尙也劉秀之傳秀之爲襄陽令襄陽有六門堰漑良田數千頃堰久決壞公私廢業世祖遣秀之修復雍部由是大丰南齊書沈憲傳憲補烏城令甚著政績太守褚淵嘆之曰此人方員可施除正員郎補吳令太祖以山陰戶眾難治欲分爲兩縣世祖啟曰縣豈不可治但用不得其人耳乃以憲帶山陰令政聲大著孔琇之傳琇之補吳令有小兒年十歲偸刈鄰家稻一束琇之付獄治罪或諫之琇之曰十歲便能爲盜長大何所不爲縣中皆震肅梁書顧憲之傳憲之元徽中爲建康令時有盜牛者被主所認盜者亦稱己牛二家辭證等前後令莫能決憲之至覆其狀謂二家曰無爲多言吾得之矣乃令解牛任其所去牛徑還本主宅盜者始伏其辜發姦摘伏多如此類時人號曰神明至於權要請托長吏貪殘據法直繩無所阿縱性又淸儉彊力爲政甚得民和故京師飲酒者得醇旨輒號爲顧建康言醑淸且美焉孫謙傳謙爲錢塘令治煩以簡嶽無系囚及去官百姓以謙在職不受餉遺追載縑帛以送之謙卻不受每去官輒無私宅常借官空車廏居焉張稷傳稷齊永明中爲剡縣令略不視事多爲山水遊會賊唐瑤作亂稷率厲縣人保全縣境南史傅琰傳琰時有汝南周洽歷句容曲阿上虞吳令廉約無私卒於都水使者無以殯斂吏人爲買棺器齊武帝聞而非之曰洽累歷名邑而居處不理遂坐無車宅死令吏衣棺之此故宜罪貶無論褒卹乃敕不給贈賻琰子翽爲吳令別建康令孫廉廉因問曰聞丈人發姦摘伏惠化如神何以至此答曰無他也惟勤而淸淸則憲綱自行勤則事無不理梁書沈瑀傳瑀爲建徳令教民一丁種十五株桑四株柿及梨栗女丁半之人咸歡悅頃之成林以母憂去職起爲余姚令縣大姓虞氏千餘家請謁如巿前後令長莫能絕自瑀到非訟所通其有至者悉立之階下以法繩之縣南又有豪族數百家子弟縱橫遞相庇蔭厚自封植百姓甚患之瑀召其老者爲石頭倉監少者補縣僮皆號泣道路自是權右屏迹瑀初至富吏皆鮮衣美服以自彰別瑀怒曰汝等下縣吏何自擬貴人耶悉使著芒屩粗布侍立終日足有蹉跌輒加榜箠瑀微時嘗自至此鬻瓦器爲富人所辱故因以報焉由是士庶駭怨然瑀廉白自守故得遂行其志蕭景傳景齊建武中遷永寧令政爲百城最永嘉太守範述曾居郡號稱廉明雅服景爲政乃榜郡門曰諸縣有疑滯者可就永寧令決庾黔婁傳黔婁爲編令治有異績先是縣境多虎暴黔婁至虎皆渡往臨沮界當時以爲仁化所感齊永元初除孱陵令到縣未旬父易在家遘疾黔婁忽然心驚舉身流汗卽日棄官歸家褚球傳球爲溧陽令在縣淸白資公俸而已丘仲孚傳仲孚遷山陰令居職甚有聲稱百姓爲之謠曰二傅沈劉不如一丘前世傅琰父子沈憲劉元明相繼宰山陰並有政績言仲孚皆過之也髙祖踐阼復爲山陰令仲孚長於撥煩善適權變吏民敬服號稱神明治爲天下第一何遠傳遠爲武康令厲廉潔除淫祀正身率職民甚稱之太守王彬巡屬縣諸縣盛供帳以待焉至武康遠獨設糗水而已彬去遠送至境進鬥酒只鵝爲別彬戲曰卿禮有過陸納將不爲古人所笑乎髙祖聞其能擢爲宣城太守傅岐傳岐除如新令縣民有因斗相毆而死者死家訴郡郡錄其仇人考掠備至終不引咎郡乃移獄於縣岐卽命脫械以和言問之便卽首服法當償死會冬節至岐乃放其還家使過節一日復獄曹掾固爭曰古者乃有此於今不可行岐曰其若負信縣令當坐主者勿憂竟如期而反太守深相嘆異遽以狀聞岐後去縣民無老小皆出境拜送啼號之聲聞於數十里蕭介傳介出爲吳令甚著聲績湘東王聞介名思共遊處表請之劉杳傳杳出爲余姚令在縣淸潔人有饋遺一無所受湘東王發教褒稱之陳書司馬申傳申除秣陵令在職以淸能見紀有白雀巢於縣庭秩滿頃之預東宮賓客尋兼東宮通事舍人褚玠傳太建中山陰縣多豪猾前後令皆以髒污免髙宗患之謂中書舍人蔡景歷曰稽陰大邑久無良宰卿文士之內試思其人景歷進曰褚玠廉儉有幹用未審堪其選不髙宗曰甚善卿言與朕意同乃除戎昭將軍山陰令縣民張次的王休達等與諸猾吏賄賂通奸全丁大戶類多隱沒玠乃鎖次的等具狀啟臺髙宗手敕慰勞並遣使助玠搜括所出軍民八百餘戶時舍人曹義達爲髙宗所寵縣民陳信家富於財諂事義達信父顯文恃勢橫暴玠乃遣使執顯文鞭之一百於是吏民股栗莫敢犯者信後因義達譖玠竟坐免官玠在任歲餘守俸祿而已去官之日不堪自致因畱縣境種蔬菜以自給或嗤玠以非百里之才玠答曰吾委輸課最不後列城除殘去暴姦吏局蹐若謂其不能自潤脂膏則如來命以爲不達從政吾未服也時人以爲信然皇太子知玠無還裝手書賜粟米二百斛於是還都何之元傳之元爲袁昂所重及昂爲丹陽尹辟爲丹陽五官掾總戶曹事尋除信義令之元宗人敬容者勢位隆重頻相顧訪之元終不造焉或問其故之元曰昔楚人得寵於觀起有馬者皆亡夫徳薄任隆必近覆敗吾恐不獲其利而招其禍識者以是稱之縣令部紀事二魏書河間公齊傳齊子蘭蘭子志爲洛陽令不避彊禦與禦史中尉李彪爭路俱入見面陳得失彪言禦史中尉避承華車蓋駐論道劍鼓安有洛陽縣令與臣抗衡志言神鄕縣主普天之下誰不編戶豈有俯同眾官避中尉髙祖曰洛陽我之丰沛自應分路揚鑣自今以後可分路而行及出與彪折尺量道各取其半楊機傳機延昌中行河陰縣事當官正色不避權勢明達政事斷獄以情甚有聲譽平東將軍荊州刺史楊大眼啟爲其府長史宋�傳�爲河陰令順陽公主家奴爲劫攝而不送�將兵圍主宅執主�馮穆步驅向縣時正炎暑立之日中流汗沾地縣舊有大枷時人號曰彌尾靑及�爲縣主吏請焚之�曰且置南墻下以待豪家未幾有內監楊小駒詣縣請事辭色不遜命取尾靑以鎭之旣免入訴於世宗世宗大怒敕河南尹推治其罪�具自陳狀詔曰卿故違朝法豈不欲作威以買名�對造者非臣買名者亦宜非臣所以畱者非敢施於百姓欲待凶暴之徒如小駒者耳於是威振京師周書泉企傳企曾祖景言魏建節將軍假宜陽郡守世襲本縣令企年十二鄕人皇平陳合等三百餘人詣州請企爲縣令州爲申上時吏部尙書郭祚以企年少未堪宰民請別選遣終此一限令企代之魏宣武帝詔曰企向成立且爲本鄕所樂何爲捨此世襲更求一限遂依所請企𨿽童幼而好學恬靜百姓安之尋以母憂去職縣中父老復表請殷勤詔許之魏書髙謙之傳謙之孝昌初行河陰縣令先是有人囊盛瓦礫指作錢物詐巿人馬因逃去詔令追捕必得以聞謙之乃僞枷一囚立於馬巿宣言是前詐巿馬賊今欲刑之密遣腹心察巿中私議者有二人相見忻然曰無復憂矣執送按問具伏盜馬徒黨悉獲並出前後盜竊之處資貨甚多遠年失物之家各來得其本物具以狀奏尋詔除寧遠將軍正河陰令在縣二年損益治體多爲故事弟道穆爲禦史在公亦有能名世美其父子兄弟並著當官之稱舊制二縣令得面陳得失時佞幸之輩惡其有所發聞遂共奏罷謙之乃上疏曰臣以無庸謬宰神邑實思奉法不撓稱是官方酬朝廷無貲之恩盡人臣守器之節但豪家支屬戚裏親媾縲紲所及舉目多是皆有盜憎之色咸起怨上之心縣令輕弱何能克濟先帝昔發明詔得使面陳所懷臣亡父先臣崇之爲洛陽令常得入奏是非所以朝貴斂手無敢干政近日以來此制遂寢致使神宰威輕下情不達今二聖遠遵堯舜憲章髙祖愚臣望策其駑蹇少立功名乞新舊典更明往制庶姦豪知禁頗自屏心詔曰此啟深會朕意付外量聞水經注汝南城南裏余有神廟世謂之張明府祠水旱之不節則禱之廟前有石碑文字紊碎不可復尋碑側有小石函按桂陽先賢畫贊臨武張熹字季智爲平輿令時天下大旱熹禱雨未獲應熹乃積柴自焚主簿崇小史張化從熹焚焉俟火旣燎天靈感應卽澍雨此熹自焚處也周書辛慶之傳慶之族子昂行成都令昂到縣卽與諸生祭文翁學堂因共歡宴謂諸生曰子孝臣忠師嚴友信立身之要如斯而已若不事斯語何以成名各宜自勉克成令譽昂言切理至諸生等並深感悟歸而告其父曰辛君教誡如此不可違之於是井邑肅然咸從其化唐書張允濟傳允濟仕隋爲武陽令以愛利爲行元武民以牸牛依婦家者久之孳十餘犢將歸而婦家不與牛民訴縣縣不能決乃詣允濟允濟曰若自有令吾何與爲民泣訴其抑允濟因令左右縛民蒙其首過婦家云捕盜牛者命盡出民家牛質所來婦家不知遽曰此婿家牛我無豫卽遣左右撤蒙曰可以此牛還婿婦家叩頭服罪元武吏大慚允濟過道旁有姥廬守所蒔�因教曰第還捨脫有盜當告令姥謝歸俄大亡�允濟召十里內男女盡至物色驗之果得盜者有行人夜發遺袍道中行十餘里乃寤人曰吾境未嘗拾遺可還取之旣而得袍舉政尢異程務挺傳務挺父名振隋大業末仕竇建徳爲普樂令盜不迹境俄棄賊自歸髙祖詔授永寧令使率兵經略河北卽夜襲鄴縣俘男女千餘人以歸去數捨閱婦人方乳者九十餘人還之鄴人感其仁楊瑒傳瑒始爲麟遊令時竇懷貞大營金仙玉眞二觀檄取畿內嘗負逆人貲者暴斂之以佐費瑒拒不應懷貞怒曰縣令而拒大夫命乎瑒曰所論者民冤抑也位髙下乎何取懷貞壯其對爲止初韋後表民二十二爲丁限及敗有司追趣其課瑒執不可曰韋氏當國擅擢士大夫赦罪人皆不攺奚獨取已寬之人重斂其租非所以保下之宜遂止不課由是名顯當世隋唐嘉話楊汴州徳幹髙宗朝爲萬年令有宦官恃貴寵放鷂不避人禾稼徳幹擒而杖之二十悉拔去鷂頭宦者涕泣袒背以示於帝帝曰你情知此漢獰何須犯他百姓竟不之問大唐新語李令質爲萬年令有富人同行盜系而按之駙馬韋擢策馬入縣救盜者令質不從擢乃譖之於中宗中宗怒臨軒召見舉朝爲之恐懼令質奏曰臣必以韋擢爲盜非親非故故當以貨求耳臣豈不懼擢之勢但申陛下法死無所恨中宗怒解乃釋之朝列賀之曰設以獲譴流於嶺南亦爲幸也唐書薛仁貴傳仁貴子訥遷藍田令富人倪氏訟息錢於肅政臺中丞來俊臣受賕發義倉粟數千斛償之訥曰義倉本備水旱安可絕眾人之仰私一家報上不與會俊臣得罪亦止韋思謙傳思謙子嗣立嗣立子濟開元初調鄄城令或言吏部選縣令非其人旣眾謝有詔問所以安人者對凡二百人惟濟居第一不能對者悉免官於是擢濟醴泉令韋思謙傳思謙子嗣立嗣立子恆開元初爲碭山令政寬惠吏民愛之天子東巡州縣供張皆鞭撲趣辦恆不立威而事給禦史中丞宇文融薦恆有經濟才讓以其位擢殿中侍禦史崔隱甫傳隱甫遷洛陽令梨園弟子胡鶵善笛有寵嘗負罪匿禁中帝以他事召隱甫從容指曰就卿丐此人對曰陛下輕臣而重樂工請解官再拜出帝遽謝與胡鶵隱甫殺之詔貰死不及矣賜隱甫百縑薛播傳播遷武功萬年令溫敏而裕與人交有常李棲筠常衮崔佑甫並器之裴耀卿傳耀卿遷長安令舊有配戶和巿法人厭苦耀卿一切責豪門坐賈預給以直絕僦欺之獘及去人思之集異記開元中士人韋知微者選授越州蕭山縣令縣多山魈變幻百端無敢犯者而前後官吏事之如神然終遭其害知微旣至則究其窟宅廣備薪采伺候集聚因環薪縱火眾持兵刃焚殺殆盡而邑中累月蹤迹枉絕忽一日晨朝有客詣縣門車馬風塵僕馭憔悴投刺請謁曰蘭陵蕭慥知微初不疑慮卽延入上座談論笑謔敏辯無雙知微甚加顧重因授館休焉客乃謂知微曰僕途經峽中收得猴雛智能可玩敬以奉貺乃出懷中小合開之而有狝猴大才如栗跳躑宛轉識解人情知微奇之因攜入誇異於宅內狝猴於是騰躍踴駭化爲虎焉扃閉不及兵杖靡加知微闔門皆爲啖噬孑遺無有矣開元天寶遺事李元紘開元初爲好畤令賦役平允不嚴而治大有政聲遷潤州司馬發離百里士民號泣遮路烏鵲之類飛擁行車有詔褒美之周象者好畋獵後爲汾陽令忽夢一乳虎相逼驚而睡覺因玆染疾後有僧海寧者因過象門謂鄰叟曰此居有妖气久則不可救也鄰叟遂聞於象象召僧令視之僧曰當與君禳之遂擇日設壇持�禹步誦�自大門而入至於寢所繞患人數徧而叱之忽於�下作一虎聲家人悉驚奔散周象亦不覺投�下伏死於地僧以水噀之須臾如故李杲遷洛陽令嚴刑峻法民吏畏服縣之積獘杲盡革之逾月之中縣務淸簡時有進士劉兼赴舉上都捨於村邸至夜中聞戶外街衢中有數人相語曰李令今古正人也吾輩見其行事威猛令人破膽此中不可久居宜遷於他邑可求血食也兼訝其事遂啟門視之寂無影響方知乃邑之妖神也兼遂書贊一首於村邸之壁云狡吏畏威縣妖破膽好錄政聲聞於禦覽後明皇旌其能賜金百兩及章服焉唐書元徳秀傳徳秀爲魯山令前此墮車傷足不能趨拜太守待以客禮有盜系獄會虎爲暴盜請格虎自贖許之吏白彼詭計且亡去無乃爲累乎徳秀曰許之矣不可負約卽有累吾當坐不及餘人明日盜屍虎還舉縣嗟嘆元宗在東都酺五鳳樓下命三百里縣令刺史各以聲樂集是時頗言帝且第勝負加賞黜河內太守輦優伎數百被錦繡或作犀象譎光麗徳秀惟樂工數十人聯袂歌於蒍於於蒍於者徳秀所爲歌也帝聞異之嘆曰賢人之言哉謂宰相曰河內人其塗炭乎乃黜太守徳秀益知名元徳秀傳徳秀弟子李擢制科遷南華令大水他縣饑人至相屬爲具鬻及去糗糧送之吏爲立碑張巡傳巡爲淸河令治績最而負節義或以困厄歸者傾貲振護無吝秩滿還都於是楊國忠方專國權勢可炙或勸一見且顯用答曰是必爲國怪祥朝宦不可爲也更調眞源令土多豪猾大吏華南金樹威恣肆邑中語曰南金口明府手巡下車以法誅之赦餘黨莫不攺行遷善政簡約民甚宜之崔衍傳衍調淸源令勸民力田懷附流亡觀察使馬燧表其能徙美原蔣欽緒傳欽緒子沇乾元中歷陸渾盩厔咸陽髙陵四縣令美政流行長老紀焉郭子儀軍出其縣敕麾下曰蔣沇賢令供億當有素得蔬飯足矣毋撓其淸也遷長安令嘉話錄相國李司徒勉爲開封知縣尉捕賊時有不良試公之寬猛乃潛納人賄俾公知之公召告吏卒曰有納其賄者我皆知之任公等自陳首不可過三日過則舁櫬相見其納賄不良故逾限而欣然自賫其櫬至公令取石灰棘刺置於櫬中令不良入命取釘釘之送汴河訖乃請見廉使使嘆賞久之唐書薛玨傳玨遷幹陵臺令歲中以淸白聞課第一攺昭應令人請立石紀徳玨固讓柳子華傳子華爲昭應令檢校金部郎中修宮使設棘圍於巿徇邑中曰民有得華淸宮瓦石材用投圍中逾三日不還者死不終日已山積矣營辦略足宰相元載有別墅以奴主務自稱郎將怙勢縱暴租賦未嘗入官子華因奴入謁收付獄劾發宿罪杖殺之一邑震伏載不敢怨遣吏厚謝柳渾傳渾貞元三年以本官同中書門下平章事仍判門下省帝嘗親擇吏宰畿邑而政有狀召宰相語皆賀帝得人渾獨不賀曰此特京兆尹職耳陛下當擇臣輩以輔聖徳臣當選京兆尹承大化尹當求令長親細事代尹擇令非陛下所宜帝然之唐國史補李遜爲衢州刺史以侯髙試守縣令髙策杖入府以議百姓亦近代所難也因話錄徳宗躬親庶政中外除授無不畱神余伯父自監察裏行浙東觀察判官特授髙陵縣令裴尙書武亦自鄜坊監察宰櫟陽二人同制後數日因遊苑中有執役者上問何處人云是髙陵百姓上曰汝是髙陵人也我近爲汝揀得一好長官知否唐書羅立言傳立言攺陽武令以治劇遷河陰立言始築城郭地所當者皆富豪大賈所占下令使自築其處吏籍其闊�號於眾曰有不如約爲我更完民憚其嚴數旬畢民無田者不知有役薛戎傳戎遷河南令吐突承璀討鎭州所過吏迎廷畏不及治道前驅惟戎境內按故無所治迓畱府卒犯令者縛置獄畱守怒遣將略出之不與累遷浙東觀察使李頻傳頻遷武功令於是畿民多籍神策軍吏以其橫類假借不敢繩以法頻至有神策士尙君慶逋賦六年不送睅然出入閭裏頻密擿比伍與競君慶叩縣廷質頻卽械送獄盡條宿惡請於尹殺之督所負無少貸豪猾大驚屏息奉法縣大治有六門堰者廞廢百五十年方歲饑頻發官廥庸民浚渠按故道廝水漑田谷以大稔懿宗嘉之賜緋衣銀魚俄擢侍禦史玉泉子李據宰相絳之侄生長紈綺曾宰字於澠池皆以門蔭也不知書因節歲索魚不得怒追漁師云緣獺暴不敢打魚判云俯臨新歲猛獸驚人魚网至寬疏而不漏後又祗承人請假狀後判云白日黃昏須到夜卽平明放歸祗承人並不敢去又判決祗承人云如此癡頑豈合喫杖五下或語據曰豈合喫杖不合喫杖也李曰公何不會豈是助語共之乎者也何別哉大唐新語崔皎爲長安令邠王守禮部曲數輩盜馬承前以上長令不敢按問奴輩愈甚府縣莫敢言者皎設法擒捕羣奴潛匿王家皎命就擒之王懼盡縊殺懸於街樹境內肅然出爲懷州刺史歷任內外咸有聲稱也唐語林李封爲延陵令吏人有罪不加杖罰但令裹碧頭巾以辱之隨所犯輕重以日數爲等級日滿乃釋吳人著此服出入州鄕以爲大恥皆相勸勵無敢犯賦稅常先諸縣旣去官竟不捶一人南唐近事王魯爲當塗宰頗以資產爲務會部民連狀訴主簿貪賄於縣尹魯乃判曰汝𨿽打艸吾已�驚爲好事者口實焉鄧亞文髙安鄕野之人也烈祖時自尙書郎拜靑陽令升廳就案而食自謂尊顯彌極還語兒子輩云當思爲學自致煙霄吾爲百里之長聲鼓喫飯腦後接筆此吾稽古之力也齊東野語五代有石昂者讀書好學不求仕進節度使符習髙其行召爲臨淄令習入朝監軍楊彥朗知畱後昂以公事上謁贊者以彥朗家諱石遂更其姓曰右昂昂趨於庭責彥朗曰內侍柰何以私害公昂姓石非右也彥朗乃怒昂卽解官去遼史王鼎傳鼎淸寧五年攺漆水縣令宰縣時憩於庭俄有暴風舉臥榻空中鼎無懼色但覺枕榻俱髙乃曰吾中朝端士邪無干正可徐置之須臾榻復故處風遂止宋史吳中復傳中復父仲舉仕李煜爲池陽令曹彬平江南仲舉嘗殺彬所招使者城陷彬執之仲舉曰世祿李氏國亡而死職也彬義而不殺東軒筆錄侯叔獻爲汜縣有�田及戶絕沒官田最多𨿽累經檢估或云定價不均內有一李誠莊方圓十里河貫其中尢爲膏腴府佃戶百家歲納租課亦皆奧族矣前已估及一萬五千貫未有人承買者賈魏公當國欲添爲二萬貫賣之遂命陳道古銜命計會本縣令佐視田美惡而增損其價道古至汜閱視諸田而議增李田之直叔獻曰李田本以價髙故無人承買今又增五千貫何也堅持不可道古雅知叔獻不可欺因以其事語之叔獻嘆曰郎中知此田本末乎李誠者太祖時爲邑酒務專知官以汴水溢不能救護官物遂估所損物直計五千貫勒誠償之是時朝廷出度支使錢俵民間預買箭稈雕翎弓弩之材未幾李重進叛王師徵淮南而預買翎稈未集太祖大怒應欠負官錢者田產並令籍沒誠非預買之人而當時官吏畏懼不敢開拆故此田亦在籍沒今誠有子孫見居邑中相國縱未能卹其無辜而以田給之莫若損五千貫俾誠孫買之爲便道古大驚曰始實不知但受命而來審如是君言爲當而吾亦有以報相國矣卽損五千貫而去叔獻乃召誠孫俾買其田孫曰實荷公惠柰甚貧何叔獻曰吾有策矣卽召見佃百戶諭之曰汝輩本皆下戶因佃李莊之利今皆建大第髙廩更爲豪民今李孫欲買田而患無力若使他買之必遣汝輩矣汝輩必毀宅撤廩離業而去不免流離失職何若醵錢借與誠孫俾得此田而汝輩常爲佃戶不失居業而兩獲所利耶皆拜曰願如公言由是誠孫卒得此田矣叔獻之爲尉與管界巡檢者相善縣多盜賊巡檢每與叔獻約聞盜起當急相報一旦有彊盜十六人經其邑叔獻盡擒之旣而嘆曰巡檢豈以我爲負約耶機會之速不及報然不可奪其功也於是盡推捕盜之勞於其下而竟不受賞當其獲盜時叔獻躬押至開封府府尹李絢謂曰子之才能吾深知之子可一見本官推官判官吾當率以同狀薦子也叔獻辭曰本以公事至府事畢歸邑若投謁以求薦非我志也竟不見推官判官而去該聞錄開寶中神泉縣令張某者新到官外以廉潔自矜內則貪黷自奉其例甚多一日自榜縣門云某月某日是知縣生日告示門內與給事諸色人不得輒有獻送有一曹吏與眾議曰宰君明言生辰日意令我輩知也言不得獻送是也眾曰然至日各持縑獻之命曰續壽衣宰一無所拒感領而已復告之曰後月某日是縣君生日更莫將來無不唾者得之於神泉進士黃鳳時王嵒以鷺鷥詩諷之雲飛來疑是鶴下處卻尋魚最爲中的宋史張士遜傳士遜淳化中舉進士遷射洪令轉運使移檄士遜治郪民遮馬首不得去因聽還射洪安撫使至梓州問屬吏能否知州張雍曰射洪令第一也比事摘錄張詠爲崇陽令嘗坐城門下見里人有負菜而歸者問何從得之曰買之巿詠怒曰汝居田裏不自種而食何惰耶笞而遣之此等小事史何足書然百姓因此知上之教勤於農殖家給人足矣宋史王旭傳旭知緱氏縣時官鄰邑者多貪猥民有永寧三鐝緱氏一鐮之謠又知雍丘縣眞宗尹京時素聞其能及踐阼三遷至殿中丞樂黃目傳黃目知浚儀縣俄上言曰伏以從政之原州縣爲急親民之任牧宰居先今朝官以數任除知州簿尉以兩任入縣令𨿽功過易見而能否難明伏見唐開元二年選羣官有宏才通識堪致理化者授刺史都督又引新授縣令於宣政殿試理人策一道惟鄄城令袁濟及格擢授醴泉令餘二百人且令赴任十餘人並放令習學臣欲望自今審官院差知州銓曹注縣令候各及三二十人一次引見於禦前試時務策一道察言觀行取其才識明於吏治達於教化者充選其有不分曲直罔辧是非者或黜之釐務或退守舊資如此則官得其人事無不治上頗嘉其好古燕肅傳肅知臨邛縣縣民嘗苦吏追擾肅削木爲牘民訟有連逮者書其姓名使自召之皆如期至蔣堂傳堂知臨川縣縣富人李甲多爲不法前令莫能制堂戒諭不悛白州以兵索其家得僭乘輿物置於死郎簡傳簡知福淸令縣有石塘陂歲久湮塞募民浚築漑廢田百餘頃邑人爲立生祠張若谷傳若谷知蒙陽縣三司言廣寧監歲鑄緡錢四十萬其主監宜擇人乃以命若谷歲餘所鑄贏三十萬緡擢知處州石揚休傳揚休知中牟縣縣當國西門衣冠往來之衝也地瘠民貧賦役煩重富人隸太常爲樂工僥幸免役者凡六十餘家揚休請悉罷之澠水燕談錄萊公初及第知歸州巴東縣手植雙柏於庭至今民愛之以比甘棠謂之萊公柏焉宋史魯宗道傳宗道調海鹽令縣東南舊有港導海水至邑下歲久湮塞宗道發鄕丁疏治之人號魯公浦孔道輔傳道輔知仙源縣主孔子祠事孔氏故多放縱者道輔一繩以法上言廟制卑陋請加修崇詔可胡順之傳順之知休寧縣民有汪姓者豪橫縣不能制歲租賦常不入適以訟逮捕不肯出順之曰令不行何以爲政命積薪環而焚之豪大駭少長趨出叩頭伏辜推其長械送州致之法張逸傳逸知長水縣時王嗣宗畱守西京厚遇之及徙靑神縣貧不自給嗣宗假奉半年使辦裝旣至縣興學校教生徒後邑人陳希亮楊異相繼登科逸攺其居曰桂枝裏縣東南有松柏灘夏秋暴漲多覆舟逸禱江神不逾月灘爲徙五里時人異之李若谷傳若谷知宜興縣官巿湖洑茶歲約戶稅爲多少率取足貧下若谷始置籍備勾檢茶惡者舊沒官若谷使歸之民許轉貿以償其數韓億傳億知永城縣有治聲他邑訟不決者郡守皇甫選輒屬億治之崔立傳立知安丰縣大水壞期斯塘立躬督繕治逾月而成嶽陽風土記王文正公嘗宰平江令宅舊爲山魈所據前令不復敢居一日吏或夢見其告者曰宰相至吾當避之如有影響相率而去已而文正下車處正寢無復驚動前知公之貴也治有異政邑人爲立生祠至今尙存東軒筆錄有範延貴者爲殿直押兵過金陵張忠定公見爲守因問曰天使沿路來還曾見好官員否延貴曰昨過袁州萍鄕縣邑宰張希顏者𨿽不識之知其好官員也忠定曰何以言之延貴曰自入萍鄕縣境驛傳橋道皆完葺田萊墾辟野無惰農及至邑則肆無賭博巿易不敢喧爭夜宿邸中聞更鼓分明以是知其必善政也忠定大笑曰希顏固善矣天使亦好官員也卽日同薦於朝希顏後爲發運使延貴亦合門祗候皆號能吏也鞠詠爲進士以文受知於王公化基及王公知杭州詠擢第釋褐爲大理評事知杭州仁和縣將之官先以書及所作詩寄王公以謝平昔獎進今復爲吏得以文字相樂之意王公不答及至任略不加禮課其職事甚急鞠大失望於是不復冀其相知而專修吏幹矣其後王公入爲參知政事首以詠薦人或問其故答曰鞠詠之才不患不達所憂者气俊而驕我故抑之以成其徳耳鞠聞之始以王公爲眞相知也宋史周堯卿傳堯卿知髙安寧化二縣提點刑獄楊紘入境有被刑而耘苗者紘就詢其故對曰貧以利故爲人直其枉令不我欺而我欺之我又何怨紘至縣以所聞薦之墨客揮犀蔣堂侍郎爲淮南轉運使日屬縣例致賀冬至書皆投書卽還有一縣令投書人獨不肯去須索回書左右諭之皆不聽以至呵逐亦不去曰寧得罪不得書不敢回邑時蘇子美在坐頗駭怪曰皂隸如此野狠其令可知蔣曰不然此必健者能使人不敢慢其命如此乃爲一簡答之方去子美歸吳中月餘得蔣書曰縣令果健者遂延譽後卒爲名臣或雲天章閣待制杜杞也宋史陳希亮傳希亮天聖八年進士知長沙縣有僧海印國師出入章獻皇后家與諸貴人交邇恃勢據民地人莫敢正視希亮捕治置諸法一縣大聳郴州竹場有僞爲券給輸戶送官者事覺輸戶當死希亮察其非辜出之已而果得其造僞者再遷殿中丞徙知鄠縣老吏曹腆侮法以希亮年少易之希亮視事首得其罪腆叩頭出血願自新希亮戒而捨之卒爲善吏巫覡歲斂民財祭鬼謂之春齋否則有火災民訛言有緋衣三老人行火希亮禁之民不敢犯火亦不作毀淫祠數百區勒巫爲農者七十餘家及罷去父老送之出境泣曰公去我緋衣老人復出矣墨客揮犀張宗永華州人倜儻不羈善爲詩寶元中以職官知建安縣時鄭州陳相尹京兆宗永嘗以事失公意公有別業在鄠社縣間宗永知公好絕句詩乘閒詣之於捨壁大書二韻云喬松翠竹絕纖埃門對南山盡日開應是主人貪報國功成名遂不歸來莊督錄以聞公覽而善之待之如初宗永嘗有詩云大書文字堤防老剩買峯巒準備閒嘉句甚多往往膾炙人口宋史林槪傳槪知長興縣歲大饑富人閉糴以邀價槪出奉粟庭下誘土豪輸數千石以飼饑者王存傳存擢上虞令豪姓殺人久莫敢間存至按以州吏受賕豪賂他官變其獄存反爲罷去久之除密州推官司馬池傳池知光山縣禁中營造詔諸州調竹木州符期三日畢輸池以土不產大竹轉巿蘄黃非三日可致乃更與民自爲期約過不輸者罪之旣而輸竹先諸縣杜杞傳杞知建陽縣彊敏有才閩俗老而生子輒不舉杞使五保相察犯者得重罪姚仲孫傳仲孫知建昌縣初建昌運茶抵南康或露積於道間爲霖潦所敗主吏至破產不能償仲孫爲券吏民輸山木卽髙阜爲倉邑人利之李京傳京知魏縣奉法嚴正吏不便欲以苛刻中京遂相率遁去監司果議以苛刻斥京知府任布曰如此適墮吏計中京賴以免徙永昌縣範師道傳師道知廣徳縣縣有張王廟民歲祠神殺牛數千師道禁絕之範正辭傳正辭子諷知平陰縣會河決王陵埽水去而土肥失阡陌田訟不能決諷分別疆畔著爲券民持去不復爭諷辧數激昂喜爲名聲然亦操持在己吏不敢欺爲縣存視貧弱至豪猾大家峻法治之方偕傳偕知建安縣縣產茶每歲先社日調民數千鼓噪山旁以達陽气偕以爲害農奏罷之曾公亮傳公亮知會稽縣民田鏡湖旁每患湖溢公亮立斗門泄水入曹娥江民受其利種世衡傳世衡知涇陽縣裏胥王知謙以姦利事敗法當徙遁去比郊赦輒出世衡曰送府則會赦杖其脊而請罪於府知府李諮奏釋之包拯傳拯知天長縣有盜割人牛舌者主來訴拯曰第歸殺而鬻之尋復有來告私殺牛者拯曰何爲割牛舌而又告之盜驚服吳中復傳中復知峨眉縣邊夷民事淫祠太盛中復悉廢之廉於居官代還不載一物馬仲甫傳仲甫知登封縣轘轅道險�遂傭民鑿平爲坦途人便其行爲刻石頌美李參傳參知鹽山縣歲饑諭富室出粟平其直予民不能糴者給以糟籺所活數萬許遵傳遵知長興縣水災民多流徙遵募民出米振濟竟以無患益興水利漑田甚博邑人便利立石紀之李師中傳師中知洛川縣民有罪妨其農時者必遣歸令農隙自詣吏令當下者榜於民或召父老諭之租稅皆先期而集民負官茶直十萬緡追系甚眾師中爲脫桎梏語之曰公錢無不償之理寬與汝期可乎皆感泣聽命乃令鄕置一匱籍其名許日輸所負一錢以上輒投之書簿而去比終歲逋者盡足官移諸郡粟於邊已而反之盛冬大雪勞且費至賤售予兼並家師中令過縣願輸者聽躬坐庾門執契以須數日得萬斛使下其法於他縣嘗出鄕亭見戎人雜耕皆兵興時入中國人藉其力往往結爲婚姻久而不歸師中言若輩不可雜處言之經略使並索旁郡者徙諸絕塞李昌齡傳昌齡從子紘知歙縣地產黃金民輸以代賦後金竭責其賦如故紘奏罷之澠水燕談錄丹陽顧方篤行君子也皇佑末登進士第再調明州象山縣令視事之初召邑中父老詢問民間利害及境內士民之善惡者勸使勿怠戒使自修又建學捨率其子弟之秀者教之暇日親爲講說掖誘使進於善逾年民大化服俄而病邑民相率出錢詣塔廟祈禱者數千百人爲臠股者十三人方竟不起百里之內號泣思慕如失父母與立祠以歲時祀丹陽錢君倚毗陵胡完夫皆爲方記其事而刻石祠中士大夫詩頌不可勝記宋史蘇頌傳頌知江寧縣時建業承李氏後稅賦圖籍一皆無藝每發斂髙下出吏手頌因治訊他事互問民鄰里丁產識其詳及定戶籍民或自占不悉頌警之曰汝有某丁某產何不言民駭懼皆不敢隱遂�剔夙�成賦一邑簡而易行諸令視以爲法至領其民拜庭下以謝凡民有忿爭頌諭以鄕黨宜相親善若以小忿而失歡心一旦緩急將何賴焉民往往謝去或半途思其言而止時監司王鼎王綽楊紘於部吏少許可及觀頌施設則曰非吾所及也家世舊事少師治醴泉愛惠及人至深其後諸房子弟旣多不無侵損於邑人而邑人敬愛之不衰有爭忿者及門則止俟過而復爭小兒持盤賣果爲族中羣兒奪取啼而不敢較嘉佑初頤過邑去少師時八十年矣驢足病呼醫治之問知姓程辭錢不受昔時村婦多持香茶祈蠶於冢因掏取其土以乞靈後禁止之宋史劉摰傳摰嘉佑中歷冀州南宮令縣比不得人俗化雕敝其賦甚重輸絹匹折稅錢五百綿兩折錢三十民多破產摰援例旁郡條請裁以中價轉運使怒將劾之摰固請曰獨一州六邑被此苦決非法意但朝廷不知耳遂告於朝三司使包拯奏從其議自是絹爲錢千三百綿七十有六民歡呼至泣下曰劉長官活我是時摰與信都令李衝淸河令黃莘皆以治行聞人稱爲河朔三令蘇州府誌郭附嘉佑八年進士知洪州新建縣俗健訟好持吏短長附至問民疾苦皆以鷙獸暴橫爲言乃檄旁縣尉並力仍以厚賞啖壯士不閱月得獸數十屍諸庭乃號於眾曰有悍不率教如此獸者皆殺之無一人敢犯令者宋史侯可傳可知巴州化城縣巴俗尙鬼而廢醫惟巫言是用娶婦必責財貧人女至老不得嫁可爲約束立制度違者有罪幾變其習再知涇陽縣說渭源羌酋輸地八千頃因城熟羊以撫之韓琦上其功趙尙寬傳尙寬知平陽縣鄰邑有大囚十數破械夜逸殺居民將犯境尙寬趣尉出捕曰盜謂我不能來方怠惰易取也宜亟往毋使得散漫且爲害尉旣出又遣僥巡兵躡其後悉獲之懶眞子蔡持正父名黃裳乃泉州人淸正恬退以故老於銓曹常爲建陽令及替囊無建陽一物至今父老能道之宋史王獵傳獵爲林慮令縣依山俗以搜田爲生不知學獵立孔子廟擇秀民誨之漢杜喬墓在境中往奠謁建祠其旁居官無絲髮擾吏民愛信共目爲淸長官張掞傳掞知益都縣當督賦稅置裏胥弗用而民皆以時入石介獻息民論請以益都爲天下法呂大防傳大防調永壽令縣無井遠汲於澗大防行近境得二泉欲導而入縣地勢髙下眾疑無成理大防用考工水地置泉之法以準之不旬日果疏爲渠民賴之號曰呂公泉遷著作佐郎知靑城縣故時圭田粟入以大斗而出以公斗獲利三倍民𨿽病不敢訴大防始均出納以平其直事轉聞詔立法禁命一路悉輸租於官槪給之靑城外控文川與敵相接大防據要置邏密爲之防禁山之樵采以嚴障蔽韓絳鎭蜀稱其有王佐才趙瞻傳瞻移萬泉令捐圭田修學宮士自遠而至攺知夏縣作八監堂書古賢令長治迹以自監又以祕書丞知永昌縣築六堰灌田歲省科斂數十萬水訟咸息民以比召杜馬默傳默知須城縣縣爲鄆治所鄆吏犯法不可捕默趨府取而杖之客次闔府皆驚曹佾守鄆心不善也默亦不爲屈後守張方平素貴掾屬來前多閉目不與語見默白事忽開目熟視久之盡行其言自是委以事李迪傳迪子肅之以迪蔭監大名府軍資庫大河溢府檄修冠氏堤工就弗擾民悅之請爲宰邑多盜時出害人肅之令比戶置鼓有盜輒擊鼓遠近皆應盜爲之衰止唐英傳英調谷城令縣圃歲畦姜貸種與民還其陳復配賣取息銓曹指爲富縣英至空其圃植千株柳作柳亭其中聞者咨羨兪汝尙傳汝尙知導江縣新繁令卒使者使承其乏將資以公田辭不許至則悉以周舊令之家陳襄傳襄舉進士調浦城主簿攝令事縣多世族以請托脇持爲常令不能制襄欲稍革其俗每聽訟必使數吏環立於前私謁者不得發老姦束手民有失物者賊曹捕偸兒至數輩相撐拄襄語之曰某廟鐘能辧盜犯者捫之輒有聲余則否乃遣吏先引以行自率同列詣鐘所祭禱陰塗以墨而以帷蔽之命羣盜往捫少焉呼出獨一人手無所污扣之乃爲盜者蓋畏鐘有聲故不敢觸遂服罪墨客揮犀王聖美爲縣令時尙未知名謁一達官傳其方與客談孟子殊不顧聖美竊哂其所論久之忽顧聖美曰嘗讀孟子否聖美對曰生平愛之但都不曉其義主人問不曉何義聖美曰從頭不曉主人曰如何不曉試言之聖美曰孟子見梁惠王不曉此語達官深訝之曰此有何奧義聖美曰旣云孟子不見諸侯因何見梁惠王其人愕然無對夢溪筆談太常博士李處厚知廬州愼縣嘗有毆人死者處厚往驗傷以糟胾灰湯之類薄之都無傷迹有一老父求見曰邑之老書吏也知驗傷不見其迹曰此易辧也以新赤油傘日中覆之以水沃其屍其迹必見處厚如其言傷迹宛然自此江淮之間官司往往用此法宋史範純仁傳純仁知襄邑縣縣有牧地衛士牧馬以踐民稼純仁捕一人杖之牧地初不隸縣主者怒曰天子宿衛令敢爾邪白其事於上劾治甚急純仁言養兵出於稅畝若使暴民田而不得問稅安所出詔釋之且聽牧地隸縣凡牧地隸縣自純仁始時旱久不雨純仁籍境內賈舟諭之曰民將無食爾所販五穀貯之佛寺候食闕時吾爲糴之眾賈從命所蓄十數萬斛至春諸縣皆饑獨境內民不知也孫思恭傳思恭爲宛丘令轉運使以水災時調春夫爭弗得乃棄官去程顥傳顥爲晉城令富人張氏父死旦有老叟踵門曰我汝父也子驚疑莫測相與詣縣叟曰身爲醫遠出治疾而妻生子貧不能養以與張顥質其驗取懷中一書進其所記曰某年月日抱兒與張三翁家顥問張是時才四十安得有翁稱叟駭謝司馬旦傳旦知祁縣天大旱人之食羣盜剽敓富家巨室至以兵自備旦召富者開以禍福於是爭出粟減直以糶猶不失其贏饑者獲濟盜患亦弭舉監在京百萬倉時祁隸太原以太原畱不召通判幹州未行舉監在京雜物庫知宜興縣其民嚚訟旦每獄必窮根株痛繩之校系縣門民稍以詆冒爲恥巿貫大溪賈昌朝所作長橋壞廢歲久旦勸民葺復不勞而成時王安石守常州開運河調夫諸縣旦言役夫而亟民有不勝則其患非徒不可就而已請令諸縣歲遞一役𨿽緩必成安石不聽秋大霖雨民苦之多自經死役竟罷張載傳載舉進士爲雲巖令政事以惇本善俗爲先每月吉具酒食召鄕人髙年會縣庭親爲勸酬使人知養老事長之義因問民疾苦及告所以訓戒子弟之意東軒筆錄熙寧初有朝士忘其姓氏知河中府龍門縣有薛少卿占籍是邑一旦爲盜斫墳塋之松檟薛君投牒訴其事朝士迂儒也喜爲議論乃判曰周文王之苑囿獨得芻蕘薛少卿之墳塋乃禁樵采宋史陳舜兪傳舜兪熙寧三年知山陰縣詔俟代還試館職舜兪辭曰爵祿名器砥礪多士宜示以至神烏可要期如付劑契繳中書帖上之靑苗法行舜兪不奉令上疏自劾曰民間出舉財物取息重止一倍約償緡錢而谷粟布縷魚鹽薪蔌耰鉏釜錡之屬得雜取之朝廷募民貸取有司約中熟爲價而必償緡錢欲如私家雜償他物不可得故愚民多至賣田宅質妻孥有識耆老戒其鄕黨子弟未嘗不以貰貸爲苦祖宗著令以財物相出舉任從書契官不爲理其保全元元之意深遠如此今誘之以便利督之以威刑方之舊法異矣詔謂振民乏絕而抑兼並然使十戶爲甲浮浪無根者毋得給俵則乏絕者已不蒙其惠此法終行愈爲兼並地爾何以言之天下之有常平非能人人計口受餉但權谷價貴賤之柄使積貯者不得深藏以邀利爾今散爲靑苗惟恐不盡萬一饑饉薦至必有乘時貴糶者未知將何法以制之官制旣放錢取息富室藏鏹坐待鄰里逋欠之時田宅妻孥隨欲而得是豈不爲兼並利哉𨿽分爲夏秋二科而秋放之月與夏斂之期等夏放之月與秋斂之期等不過展轉計息以給爲納使吾民終身以及世世每歲兩輸息錢無有窮已是別爲一賦以敝海內非王道之舉也奏上責監南康軍酒稅向經傳經知河陽會旱蝗民乏食經度官廩歲用無餘乃先以圭田租入振救之富人爭出粟多所濟活賈昌朝傳昌朝判吏部流內銓兼侍講初銓法縣令奉錢滿萬二千乃舉令昌朝曰法如此則小縣終不得善令請�舉令而與之奉如大縣魯有開傳有開知韋城縣曹濮劇盜橫行旁縣間聞其名不敢入境攺知確山縣大姓把持官政有開治其最甚者遂以無事興廢陂漑民田數千頃富�守蔡薦之以爲有古循吏風葉康直傳康直知光化縣縣多竹民皆編爲屋康直教用陶瓦以寧火患凡政皆務以利民時丰稷爲谷城令亦以治績顯人歌之曰葉光化丰谷城淸如水平如衡丰稷傳稷爲谷城令以廉明稱從安燾使髙麗海中大風檣折舟幾覆眾惶擾莫知所爲稷獨神色自若燾嘆曰丰君未易量也知封丘縣神宗召對問卿昔在海中遭風波何以不畏對曰巨浸連天風濤固其常耳憑仗威靈尙何畏帝悅擢監察禦史曾公亮傳公亮子孝寬知桐城縣選知咸平縣民詣府訴雨傷麥府以妄杖之孝寬躬行田辧其實得蠲賦劉恕傳恕調和川令發彊擿伏一時能吏自以爲不及恕爲人重意气急然諾郡守得罪被劾屬吏皆連坐下獄恕獨卹其妻子如己骨肉又面數轉運使深文峻詆杜純傳純弟紘爲永年令歲荒民將他往召諭父老曰令不能使汝必無行若畱能使汝無饑皆喜聽命乃官給印券使稱貸於大家約歲丰爲督償於是咸得食無徙者明年稔償不愆素神宗聞其材用爲大理評斷官謝麟傳麟調會昌令民被酒夜與仇鬥旣歸而所親殺之因誣仇麟知死者無子所親利其財一訊得實再調石首令縣苦江水爲患堤不可禦麟疊石障之自是人得安堵號謝公堤朱壽隆傳壽隆知九隴縣吏告民一家七人以火死壽隆曰寧有盡室就焚無一脫者殆必有姦逾月獲盜果殺其人而縱火也單煦傳煦知洛陽縣民以妖幻傳相教授煦迹捕戮三十餘人當得上賞不肯言余良肱傳良肱知湘陰縣縣逋米數千石歲責裏胥代輸良肱論列之遂蠲其籍王巖叟傳巖叟知定州安喜縣有法吏罷官鄕裏導人爲訟巖叟捕撻於巿眾皆悚然定守呂公著嘆曰此古良吏也有詔近臣舉禦史舉者意屬巖叟而未及識或謂可一往見巖叟笑曰是所謂呈身禦史也卒不見東軒筆錄王荊公當國郭祥正知邵州武岡縣實封附遞奏書乞以天下之計專聽王安石處畫凡議論有異於安石者𨿽大吏亦當屏黜表辭亦甚辧暢上覽而異之一日問荊公曰卿識郭祥正否其才似可用荊公曰臣頃在江東嘗識之其爲人才近縱橫言近捭闔而薄於行不知何人引薦而聖聰聞知也上出其章以示荊公公恥爲小人所薦因極口陳其不可用而止是時祥正方從章惇辟以軍功遷殿中丞及聞荊公上前之語遂以本官致仕宋史楊仲元傳仲元知澤州沁水縣民持物來輸者視其價稍增之餘則下其估官有所須不彊賦民聽以所有與官爲入度相當則止率常先辦河外用兵督餫轉西界夕宿洪谷口仲元相其地乃寇所由徑路亟命去之民以困乏爲辭不聽寇果夜出劫諸部沁水獨免後二十年其子過縣父老拜泣曰河西之役非公無今日矣劉安世傳安世父航歷知虞城犀浦縣虞城多姦猾喜寇盜犀浦民弱而馴航爲政寬猛急緩不同兩縣皆治陳次升傳次升知安丘縣轉運使吳居厚以聚斂進檄尉罔徵稅於遠郊得農家敗絮捕送縣次升縱遣之居厚怒將被以文法會禦史中丞黃履薦爲監察禦史呂陶傳陶調銅梁令民氏姊妹三人冒隱幼弟田弟壯訴官不得直貧至庸奴於人及是又訴陶一問三人服罪弟泣拜願以田半作佛事以報陶曉之曰三姊皆汝同气方汝幼時適爲汝主之爾不然盡爲他人所欺與其捐半供佛曷若遺姊復爲兄弟顧不美乎弟又拜聽命張舜民傳舜民爲襄崇令王安石倡新法舜民上書言便民所以窮民彊內所以弱內富國所以蹙國以堂堂之天下而與小民爭利可恥也時人壯之畫墁錄熙寧中有一朝士齊人知定平縣韓子華宣撫經由怪其縣印漫汗因取觀之宰公遽前曰此印𨿽故非是本縣鑄造子華曰何爲宰因陰指其題刻曰太平興國二年少府以此知之子華顧幕府曰縣故正無有是也宋史劉蒙傳蒙都轉運使劉庠舉遺逸召試第一知湖陽縣常平使者召會諸縣令議免役法蒙爲不便不肯與議退而條上其害卽投劾去亦奪官王珪傳珪季父罕以蔭知宜興縣縣多湖田歲訴水輕重失其平罕躬至田處列髙下爲圖明年訴牒至按圖示之某戶可免某戶不可免眾皆服範仲淹在潤奏下其式於諸道黃庭堅傳庭堅知太和縣以平易治時課頒鹽莢諸縣爭占多數太和獨否吏不悅而民安之道山淸話範堯夫帥陜府有屬縣知縣因入村至一僧寺少坐旣飯步行廊廡間見一僧房頗雅潔�無人聲案上有酒一瓢知縣戲書一絕於�紙云爾非慧遠我非陶何事�間酒一瓢僧野避人聊自醉臥看風竹影蕭蕭不知其僧俗家先有事在縣理屈坐罪明日其僧乃截取�紙粘於狀前訴於府且曰某有施主某人昨日攜酒至房中值某不在房知縣旣至施主走避酒爲知縣所飲不辭但有數銀杯知縣旣醉不知下落銀杯各有鐫識今施主迫某取之乞追施主某人與廳吏某人鞫之堯夫曰爾爲僧法當飲乎杖而逐之且曰果有失物令主者自來理會持其狀以示子侄輩曰爾觀此安得守官處不自重卽命火焚之對僚屬中未嘗言及後知縣聞之乃修書致謝堯夫曰不記有此事自無可謝還其書畫墁錄魏嚴唐魏鄭公裔孫也曾拜國子四門助教熙寧末予過其門見嚴年可六十許語言成理出鄭公畫像乃近年筆多爲俗人書題唐之譜牒詔誥無一存者乃曰爲官員持去盡矣惟有周特登城縣帖判狀輩數種有免車牛狀縣判云魏公唐室勛賢名傳靑史旣是簪纓之後難與百姓雷同其車牛特免今之縣令敢爾乎

縣令部紀事三宋史劉絢傳絢爲長子令督公家逋賦不假鞭朴而集歲大旱府遣吏視傷所蠲財行二絢力爭不得封還其揭請易之富�嘆曰眞縣令也傅楫傳楫知龍泉縣孫覺爲禦史中丞語之曰朝廷欲用君盍少畱楫曰仕宦所樂居中者免外臺督責耳令俯首權門與外臺奚擇且外官己所當得也遂去不顧韓縝傳縝子宗武爲河間令值河溢增堤護城吏率兵五百伐材近郊𨿽墓木亦不免父老遮道泣宗武入府白罷之任伯雨傳伯雨知雍丘縣禦吏如束濕撫民如傷縣枕汴流漕運不絕舊苦多盜然未嘗有獲者人莫知其故伯雨下令綱舟無得宿境內始猶不從則命東下者斧斷其纜趣京師者護以出自是外戶不閉使者上其狀召爲大宗正丞吳育傳育知臨安諸曁襄城三縣自秦悼王葬汝後子孫從葬皆出宦官典護歲時上冢者往來呼索擾州縣育在襄城請凡官所須具成數毋容使者妄索羊豕悉出大官由是民省供費殆半宦官過者銜之或中夜叩縣門索牛駕車育拒不應異時宗子所過縱鷹犬暴民田入襄城境輒相戒約毋敢縱者元絳傳絳登第調江寧推官攝上元令民有號王豹子者豪占人田略男女爲僕妾有欲告者則殺以滅口絳捕置於法甲與乙被酒相毆擊甲歸臥夜爲盜斷足妻稱乙告里長執乙詣縣而甲已死絳�其妻曰歸治而夫喪乙已伏矣陰使信謹吏迹其後望一僧迎笑切切私語絳命取僧縶廡下詰妻姦狀卽吐實人問其故絳曰吾見妻哭不哀且與傷者共席而襦無血污是以知之安撫使範仲淹表其才知永新縣豪子龍聿誘少年周整飲博以技勝之計其貲折取上腴田立券久而整母始知之訟於縣縣索券爲證則母手印存弗受又訟於州於使者擊登聞鼓皆不得直絳至母又來訴絳視券呼謂聿曰券年月居印上是必得周母他牘尾印而撰僞券續之耳聿駭謝卽日歸整田知通州海門縣淮民多盜販鹽制置使建言滿二十斤者皆坐徒絳曰海濱之人恃鹽以爲命非羣販比也笞而縱之汪綱傳綱爲桂陽軍平陽縣令縣連溪峒蠻蜑與居綱一遇以恩信科罰之害旣三十年綱下車首白諸臺罷之桂陽歲貢銀二萬九千餘兩而平陽當其三分之二綱謂向者銀礦坌發價輕故可勉以應今地寶已竭巿於他郡其價倍蓰願力請痛蠲損之歲饑旁邑有曹伍者羣聚惡少入境彊貸發廩眾至千餘挾界頭牛橋二寨兵爲援地盤踞萬山間前後令未嘗一涉其境不虞綱之至也相率出迎綱已夙具酒食令之曰汝何敢亂順者得食亂者就誅夜宿寨中呼寨官詰責不能防守狀皆惶恐伏地請死杖其首惡者八人發粟振糶民賴以安連庶傳庶調壽春令興學尊禮秀民以勸其俗開瀕淮田千頃縣大治淮南王舊壘在山間會大水州守議取其甓爲城庶曰弓矢舞衣傳百世藏於王府非爲必可用蓋以古之物傳於今尙有典型也壘因是得存鄭驤傳驤知溧陽縣歲饑民多逃亡漕司按籍督逋賦不少貸驤患之盡去其籍使者欲繩以法驤曰著令約二稅爲定數今不除則逋愈多民愈貧賦愈不辦使者不能屈時議自建康鑿漕渠導太湖以通大江將破數州民田調江浙二十五州丁夫所費百萬計朝廷遣官視可否驤條析利病力止之侯蒙傳蒙知柏鄕縣民訟皆決於庭受罰者不怨轉運使黃湜聞其名將推轂之詔詣行臺白事蒙以越境不肯往湜怒他日行縣閱理文書欲�致其罪旣而無一疵可指始以賓禮見曰君眞能吏也率諸使者合薦之徙知襄邑縣擢監察禦史唐恪傳恪知楡次縣豪子雄於鄕萃逋庇姦不輸公賦前後莫敢詰恪以理善曉之悟而自悔折節爲長者黃友傳友攝華陰令有政聲方臘竊發友同諸將收復所至披靡婺寇復作守畱友攝兵曹爲殄滅計友請往諭之旣次浦江賊望風解去復單騎次武義賊眾持釘一榼置其前友正色叱之曰汝等何速死耶賊首李徳壯之亟麾退一境貼然婺人圖像祀之郭僎傳僎知宣城縣苗傅劉正彥之變呂頤浩傳檄諸郡僎說郡守劉玨請募勇士倍道赴難揭榜復用建炎年號人皆韙之種世衡傳世衡孫師道權同谷縣縣吏有田訟彌二年不決師道翻閱案牘窮日力不竟然所訟止毋及兄而已引吏詰之曰母兄法可訟乎汝再期擾鄕裏足未吏叩頭服罪李光傳光調開化令有政聲召赴都堂審察時宰不悅處以監當攺秩知平江府常熟縣朱�父衝倚勢暴橫光械治其家僮衝怒風部使者移令吳江光不爲屈仇悆傳悆爲鄧城令滿秩耆幼遮泣不得去徙武陟令屬朝廷方調兵數十萬於燕山悆饋餉畢給時主將縱士卒過巿掠物不予直他邑官逃避悆先期趣備申嚴約束遂以不擾已而悆送軍餉於涿值大軍潰於蘆溝河囊橐往往委以資敵悆間關營護無一毫棄失調髙密丞俗尙嚚訟悆攝縣事剖決如流事無淹夕民至懷餅餌以俟決遣猾吏楊蓋每陰疏令過脇持爲姦悆暴其罪黥之無不悅服州闕司錄命悆攝事旣行邑氓萬餘邀畱至擁歸縣廨時天寒皆然火警守布滿後先悆由他道得出或追拜馬首曰公捨我去我必使公復來他日悆方白事郡牙忽數千人徑奪以歸守將不能遏劇寇起萊密間素聞悆名戒其黨毋犯髙密境民賴以安密卒閉關叛掠害官吏幾盡獨�曰無驚仇公張克戩傳克戩知吳縣吳爲浙劇邑民喜爭大姓怙勢持官府爲令者踵故抑首務爲不生事幸得去而已克戩一裁以法姦猾屏气使者以狀聞召拜衛尉丞吳時傳時知華州鄭縣轉運使檄州餫米五萬輸長安鄭獨當三萬時貽書使者曰會三萬斛之費以車則千五百乘以卒則五萬夫縣民可役者才二百五十八戶耳古者用師則贏糧以養兵無事則移兵以就食誠能移兵於華則前費可免華雍相去百六十里一旦欲用朝發而夕至矣使者從其言蔣興祖傳興祖知開封府武陽縣武古博浪沙地土脈脆惡大河薄其南嘗積雨泛溢埽具潰興祖躬救護露宿其上彌四旬堤以不壞治爲畿邑最使者交薦之過庭錄韓皓見素持國侄孫也寬仁有度政和間宰唐之桐柏廣武堤決勢逼都城患在朝夕朝廷檄郡縣收刷稻艸爲壅禦計甚急時中夏舊艸已盡新禾未實上下危懼失措桐柏西城有朝廷椿艸數十萬李彥主其事輒動者流不以蔭論官吏睥睨莫敢窺見素呼耆老而告之曰今盛夏新舊不相及𨿽嚴督若曹理難得艸而上危下迫如此設有隳�吾曹何以生爲也西城所樁𨿽有大禁吾願往取應急得上寬主憂下瘳民命吾被重責無憾一境感泣從命韓徑入西城倉取納獨先諸所水患賴平李彥怒欲削竄之諸司知其心遷延旬日至秋鄕民老弱皆晝夜刈生禾補納西城倉盡爲新艸上責遂緩見素解官歸許邑人立亭城北名曰思韓歲時相率拜望焉先子所記韓之善政極多戊辰十二月三日宋史宗澤傳澤爲衢州龍遊令民未知學澤爲建庠序設師儒講論經術風俗一變自此擢科者相繼調晉州趙城令下車請升縣爲軍書聞不盡如所請澤曰承平時固無慮它日有警當知吾言矣知萊州掖縣部使者得旨巿牛黃澤報曰方時疫癘牛飲其毒則結爲黃今和气橫流牛安得黃使者怒欲劾邑官澤曰此澤意也獨銜以聞齊東野語宣和中徐申幹臣自諱其名知常州一邑宰白事言已三狀申府未施行徐怒形於色責之曰君爲縣宰豈不知長吏名乃作意相侮宰亦好犯上者卽大聲曰今此事申府不報便當申監司否則申戶部申臺申省申來申去直待身死卽休語罷長揖而退徐𨿽怒然無以罪之宋史楊邦乂傳邦乂知溧陽縣會叛卒周徳據府城殺官吏邦乂召縣獄囚趙明於庭欲誅之因諭之曰爾悉裏中豪傑誠能集爾徒爲邑人誅賊不惟宥爾罪當上功畀爵明卽請行邦乂飲之�酒使自去越翼日討平之郭永傳永知大谷縣太原帥率用重臣每宴饗費千金取諸縣以給斂諸大谷者尢亟永以書扺幕府曰非什一而取皆民膏血也以資觴豆之費可乎脫不獲命令有投劾而歸耳府不敢迫縣有潭出雲雨歲旱巫乘此嘩民永杖巫暴日中雨立至縣人刻石紀其異府遣卒數輩號警盜刺諸縣短長遊�不歸莫敢迕永械致之府府爲並它縣追還於是部使者及郡文移有不便於民者必條利病反復或遂寢而不行或謂永世方雷同毋以此賈禍永曰吾知行吾志而已遑卹其他大谷人安其政以爲自有令無永比者旣去數年復過之則老稚遮畱如永始去葉顒傳顒知信州貴溪縣時詔行經界郡議以上中下三等定田稅顒請分爲九等守從之令信之六邑以貴溪爲式知紹興府上虞縣凡繇役令民自推貨力甲乙不以付吏民欣然皆以實應催租各書其數與民約使自持戶租至庭親視其入咸便之帥曹泳令今歲夏租先期送什之八顒請少紓其期泳怒及麥大熟民輸租反爲諸邑最泳大喜許薦於朝顒固辭賀正中薦顒靜退遂召見陳良翰傳良翰知溫州瑞安縣俗號彊梗吏治尙嚴良翰獨撫以寬催租不下文符但揭示名物民競樂輸聽訟咸得其情或問何術良翰曰無術第公此心如虛堂懸鏡耳葉衡傳衡知臨安府於潛縣戶版積獘富民多隱漏貧弱困於陪輸衡定爲九等自五以下除其籍而均其額於上之四等貧者頓蘇徵科爲期限榜縣門俾里正諭民不遣一吏而賦自足歲災蝗不入境治爲諸邑最郡以政績聞卽召對上曰聞卿作縣有法遣還任擢知常州老學庵筆記秦太師娶王禹玉孫女故諸王皆用事有王子溶者爲浙東倉司官屬郡宴必與提舉者同席陵忽玩戲無所不至提舉者事之反若官屬已而又知吳縣尢放肆郡守宴客方就席子溶遣縣吏呼伎樂伶人卽皆馳往無敢畱者上元吳縣放燈召太守爲客郡治乃寂無一人又嘗夜半遣廳吏叩府門言知縣傳語必面見守醉中狼狽攬衣秉燭出問之乃曰知縣酒渴聞有虀咸欲覓一甌其陵侮如此守亟取遣人遺之不敢較也宋史林大中傳大中知撫州金溪縣郡督輸賦急大中請寬其期不聽納告�投劾而歸李燾傳燾知雙流縣仕族張氏子居喪而爭產燾曰若忍墜先訓乎盍歸思之三日復來迄悔艾無訟又有不白其母而鬻產者燾置之理豪彊斂迹顏師魯傳師魯歷知莆田福淸縣嘗決水利滯訟辟陂洫綿四十里歲大祲發廩勸分有方而不遏糴價船粟畢湊巿糴更平楊萬里傳萬里知隆興府奉新縣戢追胥不入鄕民逋賦者揭其名巿中民歡趨之賦不擾而足縣以大治謝諤傳諤知袁州分宜縣縣積負於郡數十萬歲常賦外又徵緡錢二萬餘諤乃疏其獘於諸監司請免之傅伯成傳伯成知連江縣東湖漑田二千餘頃堤壞卽下流南港爲石堤三百尺民蒙其利黃疇若傳疇若調靈川令會萬安軍黎蠻竊發經略司選疇若條畫招捕事宜疇若謂須稽原始亂爲區處之方再任嶺外用舉考攺知廬陵縣州常以六月督畸零稅疇若念民方艱食取任內縣用錢三十餘緡爲民代輸兩年諸司舉爲邑最李衡傳衡知溧陽縣專以誠意化民民莫不敬夏秋二稅以期日榜縣門鄕無吏迹而輸送先他邑辦因任歷四年獄戶未嘗系一重囚隆興二年金犯淮堧人相驚曰寇深矣官沿江者多送其孥衡獨自浙右移家入縣民心大安盜蝟起旁境而溧陽靖晏自如汪澈轉運使韓元吉等列上治狀詔進一秩尋召入爲監察禦史余端禮傳端禮知湖州烏程縣民間賦丁絹錢率三氓出一縑不輸絹而折其估一縑千錢後增至五千民不勝病端禮以告於府事得上聞又自詣中書陳便宜歲蠲絹錢六萬李舜臣傳舜臣知饒州徳興縣專尙風俗民有母子昆弟之訟連年不決爲陳慈孝友恭之道遂爲母子兄弟如初間詣學講說邑士皆稱蜀先生罷百姓預貸償前官積逋逾三萬緡民病差役舜臣勸糾諸鄕以稅數低昂定役期久近爲義役期年役成民大便利銀坑罷𨿽久小戶猶敷銀本錢官爲償之天申大禮助賞及軍器所需皆不以煩民幹辦諸司審計司遷宗正寺主簿楊簡傳簡知樂平縣興學訓士諸生聞其言有泣下者楊石二少年爲民害簡置獄中諭以禍福咸感悟願自贖由是邑人以訟爲恥夜無盜警路不拾遺廖徳明傳徳明知莆田縣民有奉淫祠者罪之沈像於江會有顯者欲取邑地廣其居徳明不可守會僚屬諭之徳明曰太守天子守土之臣未聞以土地與人者守乃慚服婁機傳機知西安縣巨室買地爲塋域發地遇石復索元價機曰設得金將誰歸舒璘傳璘知平陽縣郡政頗苛及璘以民病告辭嚴義正守爲攺容熊克傳克知紹興府諸曁縣越帥課賦頗急諸邑率督趣以應克曰寧吾獲罪不忍困吾民他日府遣幕僚閱視有無時方不雨克對之泣曰此催租時耶部使者芮燀行縣至其境謂克曰曩知子文墨而已今乃見古循吏爲表薦之黃灝傳灝知徳化縣以興學校崇政化爲本歲饉行賑給有方王藺劉�薦於朝除登聞鼓院範應鈴傳應鈴知崇仁縣始至明約束信期會正紀綱曉諭吏民使知所趨避然後罷鄕吏之供需校版籍之欺蔽不數月省簿成卽以其簿及苗稅則例上之總領所自此賦役均矣夙興冠裳聽訟發摘如神故事無不依期結正𨿽負者亦無不心服眞徳秀扁其堂曰對越將代整治如始至歲杪與百姓休息閣債負蠲租稅釋囚系卹生瘞死崇孝勸睦仁民厚俗之事悉舉以行形之榜揭見者嗟嘆調提轄文思院幹辦諸軍審計添差通判撫州崔與之傳與之知建昌之新城歲適大歉有彊發民廩者執其首折手足以徇盜爲止勸分有法貧富安之開禧用兵軍旅所需天下騷然與之獨買以系省錢吏告月解不登曰寧罷去和糴令下與之獨以時賈糴令民自�吳昌裔傳昌裔知華陽縣修學宮來四方士斥羨錢二十萬緡買良田備旱趙必願傳必願知崇安縣剖判如流吏不能困修學政立催科法列戶名爲三等以三期爲約足者旌之未足者寬以趣之逾期不納者裏胥程督之民皆感懌願輸革胥吏鬻鹽之獘擅發光化社倉活饑民帥怒逮吏欲懲之必願曰芻牧職也吏何罪束擔俟譴帥無以詰而止舊有均惠倉無所儲必願捐緡錢增糴至二千石力主義役之法鄕選善士任以推排入資買田助役則勉有產之家有感化者出己田以倡遂徧行一邑上下便之臺府以聞下其式八郡四十八縣秩滿民共立祠刻石髙稼傳稼知綿谷縣制置司以總領所擅十一州會子之利請盡廢之此蓋紹興隆興之間得旨爲之者令下民疑爲之罷巿稼亟出私錢以給下戶稼弟定子時爲總領所主管文字相與徵其誤而力救之得存其半公私僅濟歲大饑有司置弗聞稼捐�中裝巿粟以食之全活甚眾杜杲傳杲知六安縣民有嬖其妾者治命與二子均分二子謂妾無分法杲書其牘云傳云子從父令律曰違父教令是父之言爲令也父令子違不可以訓然妾守志則可或去或終當歸二子部使者季衍覽之擊節曰九州三十三縣令之最也洪天錫傳天錫知古田縣行鄕飲酒禮邑劇牒訴猥多天錫剖決無畱難有倚王邸勢殺人者誅之不少貸劉應龍傳應龍知崇仁縣淮西失守江西諸州有殘破者縣佐貳聞變先遁應龍固守不去趙良淳傳良淳知分寧縣分寧江西劇邑俗尙嘩訐良淳治之不用刑戮不任吏胥取民之惇孝者身親尊禮之至甚桀驁者乃繩以法俗爲少革楊霆傳霆擢知監利縣縣有疑獄歷年不決霆未上微服廉得其實立決之人稱神明蕭服傳服第進士調望江令治以教化爲本訪古迹得王祥臥冰池孟宗哭�臺皆爲築亭又刻唐縣令鞠信陵文於石俾民知所向已而邑人朱氏女刲股愈母疾人頌傳之以爲治化所致知髙安縣尉獲凶盜獄具矣服審其辭疑之且視其刀室不與刃合頃之而殺人者得囚蓋平民也明道雜誌先人嘗任三司檢法官以親老求知吳江縣將之官名公多作詩送行而吳正憲王中甫詩工吳詩云全吳風景好之子去弦歌夜犬驚胥少秋鱸餉客多縣樓疑海蜃衙鼓答江鼉遙想晨鳧下長橋正綠波王詩云乍被軒綏寵新辭計省繁三江吳故國百里漢郎官煙水蒓牙紫霜天橘顆丹優遊民政外風月卽淸歡士人有雙漸者性滑稽嘗爲縣令因入村治事夏暑憩一僧寺中方入門主僧半酣矣因前曰長官可同飲三杯否漸怒其容易叱去而此僧猶不已曰偶有少佳酒同飲三杯如何漸發怒令拽出去俄以屬吏漸亦就憩至晚吏呈案漸乃判云談何容易邀下官同飲三杯禮尙往來請上座獨喫八棒竟笞遣之後山談叢葉表爲句容令縣有盜攺置社稷而盜止下邳故多盜近歲遷社稷於南山之上盜亦衰息過庭錄湛朴子文信實君子也爲江夏縣令動省過失平居未始懈惰臨民禦政必稽參條理然後行設有小愆則以狀自劾使吏望闕宣讀呼名朴則公裳惟諾於下示其攺也忠宣薦其才晰獄龜鑑錢治屯田爲湖州海陽令郡之大姓某氏火迹其來自某家吏捕訊之某家號冤不服太守刁諶曰獄非錢令不可治問大姓得火所發狀及驗之疑裏讎家物因率吏入讎家取狀合之悉是讎家卽服曰火自我出故遺其迹某家者欲自免也某家乃獲釋葛源郎中初以吉州太和簿攝吉水令他日令始至猾吏誘民數百訟庭下設變詐以動令如此數日令厭事則事常在吏矣源至立訟者兩廡下取其狀視有如吏所爲者使自書所訟不能書者吏受之往往不能如狀窮之輒曰我不知爲此乃某吏教我所爲也悉捕劾致之法訟故以少王延禧朝議初爲嶽州沈江令歲饑盜起親獲十餘人賊皆應死法延禧嘆曰是皆良民窮而爲盜今旣無以業之又利其死以爲己功亦何忍哉諭被盜者悉裁其贓盜得不死延禧王黃州孫也金史劉敏行傳敏行登天會三年進士除太子校書郎累遷肥鄕令歲大饑盜賊掠人爲食諸縣老弱入保郡城不敢耕種農事廢畎畝荒蕪敏行白州借軍士三十護縣民出耕多張旗幟爲疑兵敏行率軍巡邏日暮則閱民入城由是盜不敢犯而耕稼滋殖轉髙平令縣城圮壞久不修大盜橫恣掠縣鎭不能禦敏行出己俸率僚吏出錢顧役繕治百姓欣然從之凡用二千人版築遂完鄕村百姓入保賊不能犯王競傳競轉河內令時歲饑盜起競設方略以購賊不數月盡得之夏秋之交沁水泛溢歲發民築堤豪民猾吏因緣爲姦競核實之減費幾半縣民爲之諺曰西山至河岸縣官兩人半蓋以前政韓希甫與競相繼治縣皆有幹能絳州正平令張元亦有治績而差不及故云然楊邦基傳邦基遷太原交城令太原尹徒單恭貪污不法托名鑄金佛命屬縣輸金邦基獨不與徒單恭怒召至府將以手持鐵柱杖撞邦基面邦基不動乘徳廉察官吏尹與九縣令皆免去邦基以廉爲河東第一召爲禮部主事劉徽柔傳徽柔天眷三年擢進士第爲洪洞令縣人楊遠者投牒於縣以爲夜雨屋壞壓其侄死號訴哀切徽柔熟視而笑曰汝利侄財而殺之乃誣雨耶叱付獄其人立伏曰公神明也不敢延死遂置於法丁暐仁傳暐仁皇統二年進士第調武淸丞遷和川令前令罷耎不事事羣小越法幹禁無所憚暐仁申明法禁皆屏息或走入他縣以避之有董佑者最彊悍畏服暐仁以刀斷指誓終身不復犯法凡租賦與百姓前爲期率比他邑先辦牛徳昌傳徳昌皇統二年進士第調礬山簿遷萬泉令屬蒲陜薦饑羣盜充斥州縣城門晝閉徳昌到官卽日開城門縱百姓出入榜曰民苦饑寒剽掠鄕聚以偸旦夕之命甚可憐也能自新者一不問賊皆感激解散縣境以安府尹王伯龍嘉之禮待甚厚盧庸傳庸調定平縣令治舊堰引涇水漑田民賴其利孫徳淵傳徳淵遷沙河令有盜秋桑者主逐捕之盜以叉自剌其足面曰秋桑例不禁采汝何得刺我主懼賂而求免盜不從訴之縣徳淵曰若逐捕而傷瘡必在後今在前乃自刺也盜遂引服武都傳都遷商水令縣素多盜凡姦民嘗縱火行椎埋發冢者都皆廉得姓名榜之通衢約毋再犯悉奔他境女奚烈守愚傳守愚爲臨沂令有不逞輩五百人結爲黨社大擾境內守愚下車其黨散去蝗起莒密間獨不入臨沂境先是朝廷括河朔山東地隱匿者沒入官告者給賞莒州刺史教其奴告臨沂人冒地積賞錢三百萬先給官鏹乃徵於民民甚苦之守愚列其冤狀白州州不爲理卽聞於戶部而徵還之流民歸業縣人勒其事於石王若虛傳若虛歷管城門山二縣令皆有惠政秩滿老幼攀送數日乃得行王擴傳擴明昌五年進士遷懷安令猾吏張執中誣敗二令擴到官執中挈家避去馮延登傳延登泰和元年轉寧邊令大安元年秋七月雹害稼民艱於食延登發粟賑貸全活甚眾李復亨傳復亨遷南和令盜割民家牛耳復亨盡召裏中人至使牛家牽牛徧過之至一人前牛忽驚躍詰之乃引伏禹顯傳張邦憲正大中進士爲永固令天興二年避兵徐州卓翼率兵至城邦憲被執將驅之北邦憲罵曰我進士也誤蒙朝廷用爲邑長可從汝曹反耶遂遇害宋濂葉治中歷官記略琛至元九年春轉承事郎處州路靑田縣令靑田素號難治琛謂非修明學官之政不足以化民下車卽建明倫堂及極髙明軒禮碩士爲六經講師增田三十�有畸招弟子員而廩食之月旦望謁先聖先師琛服深衣大帶親與之周旋升降退坐明倫堂申飭五倫之教吏以官書至琛見印文廉隅太明顧吏曰爾何敢刻僞印邪吏色動琛卽訊之吏叩頭伏罪琛曰僞者非止爾汝能引一人以自贖則無罪矣吏喜具簡牘以對琛逮至庭下語之如語吏自是輾轉而獲一日間得僞縣印一十有八稅務印一十有二琛不欲食其言悉遣之惟撲其最後者牛疫死者法當聞石溪之地不滿十餘里浹日內民以牒上者二十有三琛疑之問牛死狀民以病腫對琛曰其肉還可食邪抑棄之也民曰焉敢棄之每下其直以歸解牛家耳琛曰解牛者何人民曰有二少年相隨行今猶在縣門東卽其人也琛亟命執之少年佩小韋囊於腰琛取視大鐵鍼一皂角萆麻子合四琛曰此非毒牛具邪解牛者畏不敢諱具言以藥淬鍼鍼牛牛輒腫不能食死琛怒簿錄其家以償死牛者時天下兵動縣地鄰東嘉數有大將統兵來過軍散入巿廛剽擄特甚民畏怖如虎狼前之縣令長莫敢吐气琛胡�坐溪滸具牛酒勞之戒刺船者無薄岸卽薄岸者有罰縣民持挺舟循岸立以數計者千溪多灘險惡不易渡琛陰令勇卒以俟舟至輒上之琛親帥弓箭夫擊鉦鼓走溪上境內肅然縣多爭訟凡兩造在庭皆羣胥囊橐於家互蠱之以言遂紛紜不可釋因以射利琛杖之懼不敢爲姦復刻小綠牌大僅如指來投牒者卽細書牌陰令就逮其人往往感悟至中途多分解去吏若隸旁視無所容其私幾至訟息復命琛墾田龍泉召有田之家履�而實之驗民糧多寡以定科繇滿六斛者役一月多則倍之若集糧事亦視其數爲差靑田吳徳祥嘯聚倡亂焚掠府庫室人女婦日殺傷無算處溫婺及建寧均被其毒官兵捕逐輒失利憲府辟琛攝同知處州總管府事往安定之或勸琛寇情難測當嚴重兵以自衛琛麾去乘匹馬行從以數蒼頭徑至縣縣民柔馴者聞琛至大喜咸從巖穴歸依琛以居諸酋亦出見自首服有妄男子謂吳徳祥曰葉使君紿爾大兵旦夕且至善爲爾計莫若使君以自安吳徳祥信之未幾賊酋張惟徳吳伯賢等持旗幟刀槊直入縣庭琛盛服出坐廳事問曰爾來欲何爲張惟徳跽而請曰山中氓徳明公厚欲見且久思屈玉趾一幸臨之無他虞也琛曰我行卽行爾汝愼毋毒我民也語未畢遂擁琛登舟至黃壇諸酋先後出迎捨琛吳徳祥家供張饔餼甚盛時命伶人陳雜戲以娛琛琛終不假以辭色每爲陳說禍福逆順鑿鑿不少厭羣酋頗感悟椎牛豕燕琛送還州城先是黃壇寇列寨柵百餘气勢聯絡首尾應援人畏之不敢深入琛畱黃壇檢察寇所出沒悉得其要領喜曰天殆使吾平此寇也琛旣歸寤寐亦不忘去時麗水之礱硿靑田之廬茨皆大盜所巢有眾號數萬琛謂不剪二寇他日或與黃壇連則勢益大不可制會行樞密院判石宜孫遣參謀官龍泉胡深章溢統兵討礱硿琛急帥師與之會三面圍合矢石亂下如雨寇出戰大敗擒渠魁十餘人眾欲進殲之琛及一參謀相謂曰作亂者此數酋耳餘皆良民家因脇逐而至此彼何罪欲使之作虀粉邪乃下令退師二十里俾盡挈妻孥以遁始焚其寨次年四月琛入沐鶴溪治兵八月遣裨將陳仲珍平廬茨廬茨旣平寇所俘旁縣子女七百餘琛具舟洎糧命老卒悉護還其家元史世祖本紀至元十一年三月癸巳獲嘉縣尹常徳課最詔優賞之至元二十三年冬十月甲午襄邑縣尹張�爲治有績鄒平縣達魯花赤回回能捕盜理財進秩有差董文炳傳文炳俊之長子也以父任爲�城令同列皆父時人輕文炳年少吏亦不之憚文炳明於聽斷以恩濟威未幾同列束手下之吏抱案求署字不敢仰視里人亦大化服縣貧重以旱蝗而斂徵日暴民不聊生文炳以私谷數千石與縣縣得以寬民前令因軍興乏用稱貸於人而貸家取息歲倍縣以民蠶麥償之文炳曰民困矣吾爲令義不忍視也吾當爲代償乃以田廬若干畝計直與貸家復籍縣閒田與貧民爲業使耕之於是流離漸還數年間民食以足朝廷初料民令敢隱實者誅籍其家文炳使民聚口而居少爲戶數眾以爲不可文炳曰爲民獲罪吾所甘心民亦有不樂爲者文炳曰後當徳我由是賦斂大減民皆富完旁縣民有訟不得直者皆詣文炳求決文炳嘗上謁大府旁縣人聚觀之曰吾亟聞董令董令顧亦人耳何其明若神也時府索無厭文炳抑不予或讒之府府欲中害之文炳曰吾終不能剝民求利也卽棄官去張養浩傳養浩爲堂邑縣尹人言官舍不利居無免者竟居之首毀淫祠三十餘所罷舊盜之朔望參者曰彼皆良民饑寒所迫不得已而爲盜耳旣加之以刑猶以盜目之是絕其自新之路也眾皆感泣互相戒曰毋負張公有李虎者常殺人其黨暴戾爲害民不堪命舊尹莫敢詰問養浩至盡置諸法民甚快之去官十年猶爲立碑頌徳幹文傳傳文傳遷長洲烏程兩縣尹長洲爲文傳鄕邑文傳徙榻公署無事未嘗輒出而親舊莫敢通私謁會創行助役法凡民田百畝令以三畝入官爲受役者之助文傳旣專任其縣事而行省又以無錫州及華亭上海兩縣之事委焉文傳諭豪家大姓以腴田來歸而中人之家自是不病於役其在烏程有富民張甲之妻王無子張納一妾於外生子未晬王誘妾以兒來尋逐妾殺兒焚之文傳聞而發其事得死兒余骨王厚賄妾之父母買鄰家兒爲妾所生兒初不死文傳令妾抱兒乳之兒啼不就乳妾之父母吐實乃呼鄰婦至兒見之躍入其懷乳之卽飲王遂伏辜丹徒縣民有二弟共殺其姊者獄久不決浙西廉訪司俾文傳鞫之旣得其情其母乞貸二子命爲終養計文傳謂二人所承有輕重以首從論則爲首者當死司官從之歐陽元傳元延佑間進士調太平路蕪湖縣尹縣多疑獄久不決元察其情皆爲平反貢賦徵發及時民樂趨事教化大行攺武岡縣尹縣控制溪洞蠻獠雜居撫字稍乖輒弄兵犯順元至逾月赤水太淸兩洞聚眾相攻官吏相顧失色計無所出元卽日單騎從二人徑抵其地諭之至則死傷滿道戰鬥未已獠人熟元名棄兵仗羅拜馬首曰我曹非不畏法緣訴其事而縣官不爲直反以徭役橫斂掊克之情有弗堪乃發憤就死耳不意煩我淸廉官元諭以禍福爲理其訟獠人遂安呂思誠傳思誠爲景州蓨縣尹差民戶爲三等均其徭役刻孔子像令社學祀事每歲春行田樹畜勤敏者賞以農器人爭趨事地無遺力民石安兒等流離積年至是聞風復業印識文簿畀社長藏之季月報縣不孝弟不事生業者悉書之罰其輸作胥吏至社者何人用飲食若干多者責償其直豪猾者竄名職田戶思誠盡祛其獘天歷兵興豫貸鈔於富民令下造軍器事皆先集民用不擾於後得官價亟以還民翟彜自其大父因河南亂被掠爲人奴歲納丁粟以免作思誠知彜力學召其主與之約終彜身粟三十石仍代之輸彜得爲良民他日買羊劉智社民李持酒來見訴其弟匿羊思誠叱之退王靑兄弟四人友愛彌篤思誠至其家取酒勸酬歡同骨肉李之兄弟相謂曰我等終不敢見尹矣各具酒食相切責悔前過析居三十年復還同爨鎭民張復叔母孀居且瞽丐食以活恐思誠聞之卽日迎養思誠憐其貧令爲媒互人以養之天旱道士持靑蛇曰盧師谷小靑謂龍也禱之卽雨思誠以其惑人殺蛇逐道士雨亦隨至遂有年縣多淫祠動以百餘計刑牲以祭者無虛日思誠悉命毀之惟存江都相董仲舒祠擢翰林國史院檢閱官張楨傳楨除髙郵縣尹門無私謁縣民張提領尙任俠武斷鄕曲一日至縣有所囑楨執之盡得其罪狀裏中受其抑者咸來訴焉乃杖而徙之人以爲快守城千戶狗兒妻崔氏爲其小婦所譖虐死其鬼憑七歲女詣縣訴楨備言死狀屍見瘞捨後楨率吏卒卽其所發土得屍拘狗兒及小婦鞫之皆伏辜人以爲神明焉誠齋雜記阮蘭字茂弘爲開封令縣側有賊外白甚急數阮方圍棋長嘯吏云急阮曰局上有亦甚急其�樂如是

縣令部紀事四明外史吳履傳履遷安化知縣初豪民以世亂集眾爲兵天下旣定兵皆散獨豪長易氏怙勇率所部入山自保江陰侯吳良至議發旁縣兵進討履曰易氏自逃死未有反狀柰何激之使生變乎若往招當必來不來用兵未晚也良聽之而事平無何良議籍故兵之爲農者民大恐履召耆老諭之曰侯所籍者兵民不與也取其願爲兵者數人而止府檄造戎衣履力爭曰安化民貧而俗暴恩之且恐叛安可責之如他縣乎令格不奉命其罪小奉命而致亂其禍大不敢辭小罪陷大禍也事乃巳倪孟賢傳孟賢洪武中知麗水縣麗水民有賣卜者嘗千謁富室不應乃詣闕告大姓陳公望等五十七人聚眾謀亂命錦衣衛千戶周原往捕之孟賢廉得其實謂僚屬曰朝廷命孟賢令是邑惟欲撫輯斯民安於田裏使善良者橫被惡逆之名豈朝廷命官意耶卽具疏聞復令耆民四十人詣闕訴帝命法司鞫實論告密者如律賜耆老酒食及道裏費遣還獻徵錄明洪武朝任勉令番陽時一以法繩治求受郡縣寄而得全歸者無幾勉受事日思前令所以亟黜者率因襲苟且拂民情而壅上聽曰是法所以逮也卽大書孝弟忠信禮義廉恥八字於廳壁訪邑有徳學爲民所信向者隨事酌輕重而處之有不便者或粘匿名文於縣門命守之曰是教我也俾勿壞後潛自毀去歐陽銘爲臨淄令時副將軍常遇春略定未附郡縣過臨淄兵士十餘人入民家取酒不得相毆擊歡動一巿銘出呵止不服因笞遣焉且往見將軍白之軍校先走告軍門曰知縣毆卒幾死且罵將軍不戢士常公命銘詬之曰汝何敢爾銘曰軍固王師民亦王民也民被毆擊幾死軍士固不可笞耶此軍士之過知縣𨿽不賢豈敢他有詈言常意解乃獨責軍士而釋令由是申嚴約束無敢嘩者明外史李信圭傳信圭洪熙時授淸河知縣勤於撫循招徠流移課其耕墾縣瘠而衝官艘日相銜役夫動以千計前令請得沭陽五百人爲助然去家遠艱於衣食信圭請免其助役代輸淸河浮徵三之二兩邑便之俗好發冢縱火逞其私忿信圭設教戒十三條令裏民書於牌月朔望儆戒之且令書其民勤惰善惡以聞俗爲之變歲旱蝗禱於城隍神蝗不入境宣徳三年奏言本邑地廣人稀路當衝要日發民挽舟丁壯旣盡役及老致妨廢農桑前年兵部有令公事急者舟予五人緩者則否今此令不行役夫無限有一舟至四五十人者凶威所加誰敢詰問或遇快風步追不及則沒其所衣糧俾受寒餒乞申明前令哀此憚人從之八年春又言自江淮達京師沿河郡縣悉令軍民挽舟若無衛軍則民夫盡出晝夜以俟而上司又不分別雜泛差徭一體派及致土田荒蕪民無蓄積稍遇歉歲輒老相攜緣道乞食實可憫傷請自儀眞抵通州盡免其雜徭俾得盡力農畝兼供夫役帝亦從之自是他郡亦蒙其澤獻徵錄仁宗朝鄭汝敬爲上虞令居二年邑大治監察禦史尹宗髙號嚴厲有司多望風引退獨嘉賞汝敬嘗問紹興守六邑令孰優守曰惟鄭令淸介肯爲但其人气大耳尹曰人惟有气斯能生聖賢能養是气故充塞宇宙可無气而爲人乎守不能答旣而考浙江七十二縣令置汝敬爲第一明外史範希正傳希正爲曹縣知縣�政嚴明下不敢欺小民多被其澤有黠吏挾取民財且縱火焚及公廨希正執下獄械送京師吏反誣希正他事亦被逮縣中老莫不垂涕於是民八百餘人羣走闕下訟冤通政司以聞未報會侍郎許廓奉使過曹縣父老百五十餘人亦遮道號訴廓以達於吏部吏部奏之帝卽釋希正還置吏於法希正旣還善政益著及考績北上民懷其惠爭持金帛贈遺悉卻不受有里正伺希正獨居急趨入投重賄以出希正追不及明日召之其人懼而逃卽召其父語之曰君子不以昭昭信節不以冥冥行可攜而子金去遠近益信其廉正統中九載考績曹人狀其善政乞畱所司核實詔增二秩還任西墅雜記宣徳間慈溪一縣令初至任謂羣下曰汝聞諺云滅門刺史破家縣令否乎此固非有道者言也中有一父老對曰間者生員多讀書某等只聞得豈弟君子民之父母縣令爲之默然蓉塘詩話宣徳中全椒章惠知溫州之平陽縣奉公愛民理繁就簡凡百公務不差隸卒勾攝止用粉板背繪刻隸卒甲乙爲次傳遞勾攝題其板曰不貪不食與民有益人隨牌至庶免譴責人咸信服不敢稽違由是案牘淸簡囹圄空虛通紀天順間禦史盛顒以言石亨出知束鹿邑豪士聞其來相戒曰是嘗劾石總兵者其人不可犯也顒至變搏擊而爲撫循吏畏而民安之未幾丁內艱去民俟其服闋相率詣闕乞顒再任不復用刑罰有爭訟者諭之以理輒聽受不復辯鄰邑訟多年不決者各來詣顒訴折以片言必心服而去時人有淸如水明如鏡之謠邑界眞定二府四境之民亦聞風趨赴郊外有荒落地自然聚以成巿邑人稱爲淸官店明外史陳鋼傳鋼中成化元年鄕試授黔陽知縣稽丁稅多寡均定徭役招流亡辟荒田數千畝置養濟院積義倉粟省刑簡訟杜吏姦居一年庭無煩冤乃修文廟建社學興孝弟禮義之教民俗爲變沅湘二江合流城下數決壞民居鋼募民采石甃堤自南門迄西門亙千丈水乃不爲害邑南山�間有路狹甚辰沅諸軍戍靖州夜行多墮死�下鋼督郵兵積薪燒之沃以酰石暴裂拓舊路丈許繚以鐵�行者便之將新縣署忽大水漂木數百至工遂成鋼病民憂惶禱於神皆願以餘年益鋼壽病愈過巿父老察其肥瘠以爲欣戚鄰境猺與民爭田不決上官檄鋼往鋼開譬切至眾咸欣服任滿當代民乞畱於朝不許送者攀泣爲立生祠陳鋼傳同時有陳綱者成化初吏部議以兩廣多盜請不拘鄕裏得官其鄰郡乃用爲髙州石城知縣時猺賊正熾民戶流亡土田荒蕪殆盡綱盡心民事勞徠安集流亡復歸又招新民附籍給田使耕歲凶發粟賑貸善捕盜盜發輒得請於上官奏減逃絕漁課米七百餘石闔邑戴之八年總督韓雍及鎭守巡按諸臣聯章奏薦蘇州府誌吳哲成化八年任嘉定知縣瀕海之地忽有小蟹羣出嚙禾哲以水族爲災海神失職爲文切責蟹一夕盡徙去明外史王�傳�成化十一年乙未進士除溧水知縣巨猾席勢武斷捕獲論死境有湖可田督民築堤遂爲良田中官來視馬例有賄�獨不予獻徵錄成化間張公素爲河陰令適歲大祲餓莩在途又承雕敝之餘百�孔亟憂形於色亟求拯救之方曰是不可以他求也爲之在我由是簡訟獄罷追呼節廚傳平巿價裁靡文息奢風一意與民休息歲餘病者興困者蘇翕然大治庭無敲撲之煩齋有垂簾之靜隸卒倚其杖於壁兩兩立左右結絲网以資用有太古之風焉山西通誌趙淸成化十九年癸卯舉人授齊河知縣淸勘事外出邑之洪店有盜王山殺人於王臻之側眾誣執臻臻不勝掠亦誣服淸還過洪店羣牛中一牛奔向淸跪而悲鳴若有所訴淸問之蓋臻牛也淸曰臻冤乎抵邑辯釋臻然殺人者未得眾猶疑後鞫大盜王山山款服曰殺人於王臻之側者山也牛爲臻訴山更何詞齊河人稱神明作靑牛記明外史王時中傳時中授鄢陵知縣有善政嘗出郊旋風擁馬首不得行時中曰冤气也命隸蹤之旋入蔬園繞眢井不散掘之得屍有識者曰某也竟其獄乃其婦與所私者殺之遂伏辜聞見錄宣聖五十八代孫孔公鏞弘治時進士知都昌縣縣濱彭蠡每風雨波濤澎湃若有物蜿蜒其中舟多覆者相傳以爲纜精過者望而祀之偶歲大旱公往視之乃巨木歲久爲荇藻所絡若鱗介然公火之其妄遂絕明外史申良傳良授招遠知縣時山東盜起良預爲戰守具盜至追擊至黃縣俘斬數百人已而盜復至再破走之歷知諸城良鄕權貴人往來有所要索良悉拒之馬錄傳錄授固安知縣居官廉明後盜襲破其縣錄被執見署捨無長物乃得釋王以旗傳以旗除上髙知縣縣故無城而華林賊方熾邑人皆恐以旗訓鄕兵治戎器賊不敢犯王儀傳儀除靈璧知縣歲大祲抵官未及視事輒發廩賑貸姦民有窟盜者儀貰其罪令諸盜出入則報之立捕而火其家自是盜絕常徳府誌陳仲錄嘉靖丙戌進士授新奉令有廖氏兄弟家訟十年仲錄取手足共械出入與俱閱月兄弟情好如初明外史戚賢傳賢授歸安知縣省廚傳平徭役躬行郊野問疾苦悉知閭裏姦豪有犯輒窮治性不惑神怪縣有蕭總管廟報賽無虛日賢入廟諭諸賽者曰天久旱若能禱神得雨甚善否則毀其廟取木偶沈之旣而禱不驗竟沈之河居數日賢舟行經其地木偶自水躍入舟中侍者皆失色賢徐笑曰是特未焚耳命焚之顧岸傍有社祠潛令健隸易服入其中誡之曰俟水中人出械以來已而果獲數人蓋姦民募善泅者爲之也由是遠近畏服陳雲登傳云登除鄢陵知縣縣有大猾號五龍首置之法躬度民田以三等定徭賦有罪者得墾田贖自是歲增百餘頃爲置廬舍具牛種益招集流傭教之樹畜民業日繁陳幼學傳幼學萬曆十七年進士授確山知縣政務惠民積粟至萬二千石以備荒墾萊田八百餘頃給貧民牛五百餘頭種子三百餘石核黃河退地百三十餘頃以賦民裏婦不能紡者授紡車八十餘輛置屋千二百餘間分處貧民增養濟院新獄捨建公廨八十間以居六曹吏俾食宿其中節公費六百餘兩代正賦之無徵者栽桑楡諸樹二萬八千餘株開河渠百九十八道水利大興邑素多盜嚴行保甲法盜爲屏迹國初州縣皆設旌善申明二亭紀民善惡至是久廢幼學特復之嚴爲彰癉旌孝子表節婦民知勸誡歲旱禁屠沽潞府中使出其境索肉不得縛縣吏擊傷役夫令校尉四人嘩於庭幼學怒執而杖之錮內使於館捨絕其飲食內使窘哀訴乞去乃釋之歸而謀諸長史欲害幼學長史力爲解事竟已布政使劉渾成裏居其弟燦成助妾殺妻幼學治如律渾成爲請不能得行太僕卿陳耀文縱家人犯法幼學捕治之兩人怒汝寧知府丘度慮幼學得禍言於撫按調繁中牟二十一年冬抵任值歲饑議勸輸有宗室出粟百石爲倡因獲三千餘石設廠煮糜自明年正月迄五月乃已時河南大荒他邑亦煮糜療饑巡按禦史遣左右爲丐者徧嘗諸邑糜稱中牟獨善神宗發內帑遣使行賑幼學策馬走赤日中躬爲給散不假手吏胥民獲實賜至秋成飛蝗蔽天亟下令捕者予粟得蝗千三百餘石乃不爲災縣故土城卑且圮給饑民五百人粟俾修築工成而民不知役縣南荒地多茂艸根深難墾令民投牒者必入艸十斤未幾艸盡得沃田數百頃悉以畀民有大澤積水占膏腴地二十餘里幼學疏爲河者五十七爲渠者百三十九俱引入小河民大獲利大莊諸裏多水害於耕爲築堤十三道障之給貧民牛種居室貧婦紡具俱備於確山越五年政績茂著以不通問權貴當考察拾遺掌道禦史擬斥之其子爭曰兒自中州來咸言中牟治行無雙今予殿何也其父爲停筆而意猶未已其同官陳登云曰盍聽之天乎乃書幼學及他縣令名入瓶中探之終不得始已及將行取給事禦史聚議諸應格者悉有品題至幼學俱握筆不下一給事問故咸曰我不識陳中牟也給事俱言中牟治狀乃得中考楊天民傳天民除朝城知縣調繁諸城大水民饑亟發粟賑救復煮糜哺之病則與善藥以故諸城獨無道殣是時承平久山谷民有終身不識城巿者聞天民賢一日相率入縣皆古衣冠瞻覲而去王洽傳洽歷知東光任丘二縣服闋攺長垣汰冗費寬重徭掃除�獘政聲大起洽儀表頎偉危坐堂上吏民望之若神明其廉能爲一方最徐從治傳從治除桐城知縣歲大潦浪過峽山口從治躬親相度築堤八萬餘丈邑以無虞張愼言傳愼言除壽張知縣有能聲調繁曹縣曹人故少蓋藏會歲丰粟賤請於上官出庫銀千餘糴粟備賑已而連歲大祲平價糶之民賴以濟練國事傳國事授沛縣知縣有能聲調繁山陽大水決堤三城俱浸國事躬親捍衛兩月始平鋤擊豪猾徵輸令民自投不遣胥役政績甚著劉璞傳璞授鄠縣知縣歲大饑承施粥之檄公廩空虛捐貲易米五百石爲之倡富室爭輸更得千二百石民免流移回賊久踞龐家村及盩厔白龍溝爲民患璞申嚴保伍每保擇壯丁二十以教師一人訓之月三肄習余令務農民間自是有武備置社學建社倉教養具舉政績卓然金九陛傳九陛崇禎四年授棗陽縣釋冤獄卹旱災蝗不入境以流寇躪鄖襄爲訓練民兵繕甲仗儲糗糧以待七年正月寇果入境知有備不敢薄城九陛潛遣兵擊之鹿頭店射殺其渠混天一字王賊盡走無何悉其眾來攻九陛固守卻之自是不敢復犯王漢傳漢除髙平知縣調繁河內歲大饑貸萬金易米於淮徐浮河北上減價以糶尢貧者煮糜哺之因以修城垣募壯士巨寇劉二將以正月三日犯濟源濟源告警佯不應出其不意以除夕發兵元旦登天壇山山陡絕用布牽挽始得上漢獨持刀前行眾鼓勇從之遂奪其山擒二以歸又乘大雪突至山西破妖僧智善夜半渡河破賊楊六郎威名甚振

縣令部雜錄十三洲記縣弦也弦以貞直言下體之居鄰民之位不輕其誓施綿用法不曲如弦弦聲近縣故以取名今縣字在半也縣萬戶以上爲令則子國也千戶爲長男國也今人呼縣爲百里子男本方百里也故言今之百里古之諸侯懶眞子陳待制邦先字應賢初任差作試官發解進士程文中犯聖祖諱衝替問之云因用莊子飾小說以干縣令而疏云縣字古懸字多不著心懸髙也謂求髙名令聞也然僕以上下文考之揭竿累以守鯢鮒其於得大魚亦難矣飾小說以干縣令其於大道亦遠矣蓋揭竿累以譬飾小說也守鯢鮒以譬幹縣令也彼成元英膚淺不知莊子之時已有縣令故爲是說史記莊子列傳莊子與梁惠王齊宣王同時史記年表秦孝公十二年並諸小鄕聚爲大縣縣一令是年乃梁惠王之二十二年也且周嘗往來於楚魏之間所謂監河侯乃西河上一縣令也時但以侯稱之耳而疏乃以爲魏文侯不知與惠王之時相去遠矣且監河侯云我得邑令是以知爲縣令也若晉申公巫臣爲邢大夫而其子稱邢侯之類是也淵明之爲縣令蓋爲貧爾非爲酒也聊欲弦歌以爲三徑之資蓋欲得公田之利以爲三徑閒居之資用爾非謂旋創田園也舊本云公田之利過足爲潤後人以其好酒遂有公田種秫之說且仲秋至冬在官八十餘日此非種秫時也故凡本傳所載與歸去來辭序不同者當以序爲正澠水燕談錄建隆中擇才能之士出宰大邑大理正祈奚知大名府館陶縣監察禦史王佑知魏縣選朝官知縣自此始太祖重縣令之任至矣東軒筆錄五代任官不權輕重凡曹掾簿尉有齷齪無能以至昏老不任驅策者始注爲縣令故天下之邑率皆不治甚者誅求刻剝猥迹萬狀至今優諢之言多以長官爲笑及範文正公仲淹乞令天下選人用三員保任方得爲縣令當時推行其言自是縣令得人民政稍稍舉矣續明道雜誌國初時天下縣令多是資髙選人年各已老故所臨多貪闒幾與民爲等列然多曉田裏間事又旣不自尊大則民間情僞利病得以上達故下亦頗安之稱得人者亦十四五然當時議者靳笑而病之久矣自範文正公始建請舉縣令佐有出身三考無出身四考有舉主始得作令自此諸獘盡革爲令多新進士不然則人家子弟所臨漸漸曉文法皆潔己求進吏民畏仰之矣人皆以爲便某在洛中時見一二老成所論異於此其說以謂舊令𨿽無峻整治狀而與民意親上下相安往往蒙利今令徒文具可以爲美觀耳於民無甚益往時𨿽有求於民而民樂輸不以爲費比之事鞭箠以急賦稅擾田裏以督期會則大異矣自舉令以來民不敢仰視令矣何有哉此說亦有理燕翼貽謀錄舊制監司太守舉京官有定數縣令初不限員數皇佑二年五月庚午京西提點刑獄張易舉十六人縣令乃詔河北陜西漕舉十二員憲六員河東京東西淮南漕十員憲五員兩浙江東西福建湖南北廣東西益利梓路漕憲各四員夔路漕四員憲二員六路制置發運使副六員開封府諸州軍各一員然立法之初舉縣令有出身三考無出身四考有舉主二人移注近縣令任滿無贓私升幕職再任知縣再任滿引對攺京官則是受舉之後歷知縣兩任六考攺官此天聖七年閏二月甲辰詔書也至熙寧四年詔再任知縣縣令人須有安撫轉運提刑知州通判奏舉五員方許再任內有職司二人者亦聽此乃就任攺官也政和間又以州縣增官員復增舉員中興以來一循前例然亦時有增損齊東野語龔聖任言林徳崇父嘗爲劇縣有聲其與監司啟有云鳴琴堂上將貽不治事之譏投巫水中必得擅殺人之罪時以爲名言劉潛夫宰建陽亦有一聯云每嗟民力至叔世而張弓欲竭吏能恐聖門之鳴鼓語意尢勝信乎治邑之難也文獻通考詔立考課縣令之法以斷獄平允賦入不擾均役止盜勸課農桑賑卹饑窮導修水利戶籍增衍整治簿書爲最而參用徳議淸謹公平勤恪爲善參考縣令治行分定上中下等至其能否尢殊絕者別立優劣二等歲上其狀以詔賞罰其入優劣者賞罰尢峻後山談叢閩中諸縣多至十萬戶堅忍喜訟號難治邵武其尢者自國初至今有四令張鄧公杜宗會其二人則忘之矣宗會澶人野客叢談古者字人之官甚重漢郎官出宰百里必其閱歷稍深望實稍重然後畀以是任非如今日限以攺秩之制其權旣輕其責甚重往往人以爲難且以後漢杜詩觀之詩始仕郡功曹有公平稱辟大司馬府歲中三遷爲侍禦史安集洛陽還以狀聞世祖賜以棨戟復使河東剪滅賊徒拜成�令且詩自功曹超三遷爲侍禦史又兩持使節方爲縣令則其令不亦重哉惟其望重所以人服權重不敢動搖是以一邑之治無難能者觀漢碑嚴欣凡七爲縣不以爲煩蓋以此也今人爲邑得一滿秩如釋重負𨿽有過人之材孰肯希於再試乎古今印史縣古縣字也從糸糸倒以見意從世假借爲州縣字其旨深矣以近民者莫如縣令欲爲令者察民間疾苦故刻之印章俾其怵目而警於心民之困於倒懸也救之惟恐後篤吾赤誠惻怛愛民如子而民亦愛之如父母上下感應而政成矣故先儒稱上任者曰視篆不曰視印而曰視篆者有以哉有以哉潛溪邃言縣大夫問政宋子曰民病久矣其視之如傷乎曰是聞命矣願言其它宋子曰勿爲盜乎曰何謂也曰私民一錢盜也官盜則民愈病矣曰若是其甚乎曰殆有甚焉不稱其任而虛冒旣稟者亦盜也羣碎錄宋太宗立郡國戒碑爾俸爾祿民膏民脂下民易虐上天難欺乃景煥野人閒語書中語也又云摘蜀王孟昶之文按歐陽集古錄戒碑起唐明皇特不見其詞耳又云宋髙宗頒是黃庭堅書新知錄居官以不擾爲貴老子烹鮮之諭柳子種樹之說可謂達於治體者矣淺識之人每自矜其智自炫其才日驅所治之民而奔走之日取前人之成規而更易之殊不知上日勞而下日困矣其何能治哉王陽明先生知廬陵時務以元默化民縣庭晏然民有訟者亦不令人拘捕但以一木牌付訟者俾人隨牌至而已其不擾類如此噫天下本無事庸人自擾之耳父母斯民者所宜深念也日知錄漢時縣制萬戶以上爲令秩千石至六百石減萬戶爲長秩五百石至三百石唐則州有上中下三等縣有京畿上中中下下六等品各有差太祖實錄吳元年定縣有上中下三等稅糧十萬石以下爲上縣知縣從六品縣丞從七品主簿從八品六萬石以下爲中縣知縣正七品縣丞正八品主簿從八品三萬石以下爲下縣知縣從七品丞簿如中縣之秩漢書百官表縣令長皆秦官掌治其縣萬戶以上爲令秩千石至六百石減萬戶爲長秩五百石至三百石皆有丞尉秩四百石至二百石是爲長吏百石以下有斗食佐史之秩是爲少吏大率十里一亭亭有長十亭一鄕鄕有三老有秩嗇夫遊僥三老掌教化嗇夫職聽訟收賦稅遊僥僥循禁賊盜縣大率方百里其民稠則減稀則曠鄕亭亦如之皆秦制也髙帝紀二年二月令舉民年五十以上有修行能率眾爲善置以爲三老鄕一人擇鄕三老一人爲縣三老與縣令丞尉以事相教復勿由戍此其制不始於秦漢也自諸侯兼並之始而管仲蒍敖子產之倫所以治其國者莫不皆然而周禮地官自州長以下有黨正族師閭胥比長自縣正以下有鄙師酇長裏宰鄰長則三代明王之治亦不越乎此也夫惟於一鄕之中官之備而法之詳然後天下之治若网之在綱有條而不紊至於今日一切蕩然無有存者且守令之不足任也而多設之監司監司之又不足任也而重立之牧伯積尊累重以臨乎其上而下無與分其職者𨿽得公廉勤幹之吏猶不能以爲治而況托之非人者乎後魏太和中給事中李衝上言宜準古五家立一鄰長五鄰立一里長五里立一黨長長取鄕人彊謹者鄰長復一夫里長二黨長三所復復徵戍余若民三載無愆則陟用陟之一等孝文從之詔曰鄰里鄕黨之制所由來矣欲使風教易周家至日見以大督小從近及遠如身之使手幹之總條然後口算平均義興訟息史言立法之初多稱不便及事旣施行計省昔十有餘倍於是海內安之後周蘇綽作六條詔書曰非直州郡之官皆須善人爰至黨族閭里正長之職皆當審擇各得一鄕之選以相監統隋文帝師心變古開皇十五年始盡罷州郡鄕官而唐柳宗元之言曰有裏胥而後有縣大夫有縣大夫而後有諸侯有諸侯而後有方伯連帥有方伯連帥而後有天子由此論之則天下之治始於裏胥終於天子其灼然者矣故自古及今小官多者其世盛大官多者其世衰興亡之塗罔不由此漢時嗇夫之卑猶得以自舉其職故爰延爲外黃鄕嗇夫仁化大行民但聞嗇夫不聞郡縣而朱邑自舒桐鄕嗇夫官至大司農病且死屬其子曰我故爲桐鄕吏其民愛我必葬我桐鄕後世子孫奉嘗我不如桐鄕民及死其子葬之桐鄕西郭外民共爲起冢立祠歲時祠祭至今不絕二君者皆其縣人也必易地而官易民而治豈其然哉今代縣門之前多有榜曰誣告加三等越訴笞五十此先朝之舊制亦古者懸法象魏之遺意也今人謂不經縣官而上訴司府謂之越訴是不然太祖實錄洪武二十七年四月壬午命有司擇民間髙年老人公正可任事者理其鄕之詞訟若戶婚田宅鬥毆者則會裏胥決之事涉重者始白於官若不由裏老處分而徑訴縣官此之謂越訴也惟其大小之相維詳略之各得然後上不煩而下不擾唐至大歷以後干戈興賦稅煩矣而劉長卿之題霅溪李明府曰落日無王事靑山在縣門蓋縣令之職猶不下侵而小民得以安其業是以能延國命百有餘年迄於僖昭而後大壞然則鳴琴戴星有天下者宜有以處之矣洪熙元年七月丙申巡按四川監察禦史何文淵言太祖髙皇帝令天下州縣設立老人必選年髙有徳眾所信服者使勸民爲善鄕閭爭訟亦使理斷下有益於民事上有助於官司比年所用多非其人或出自隸僕規避差科縣官不究年徳如何輒令充應使得憑借官府妄張威福肆虐閭閻或遇上司官按臨巧進讒言變亂黑白挾制官吏比有犯者謹已按問如律竊慮天下州縣類有此等請加禁約上命申明洪武舊制有濫用匪人者並州縣官皆置諸法然自是裏老之選輕而權亦替矣漢世之於三老命之以秩頒之以祿而文帝之詔俾之各率其意以道民當日爲三老者多忠信老成之士也上之人所以禮之者甚優是以人知自好而賢才亦往往出於其間新城三老董公遮說漢王爲義帝發喪而遂以收天下壺關三老茂上書明戾太子之冤史冊炳然爲萬世所稱道近世之老人則聽役於官而靡事不爲故稍知廉恥之人不肯爲此而願爲之者大抵皆姦猾之徒欲倚勢以陵百姓者也其與太祖設立老人之初意悖矣明初以大戶爲糧長掌其鄕之賦稅多或至十餘萬石運糧至京得朝見天子洪武中或以人才授官至宣徳五年閏十二月南京監察禦史李安及江西廬陵吉水二縣耆民六年四月監察禦史張政各言糧長之害謂其倍收糧石準折子女包攬詞訟把持官府累經禁飭而其患少息然未嘗以是而罷糧長也惟老人則名存而實亡矣知縣者非縣令而使之知縣中之事杜氏通典所謂檢校試攝判知之官是也唐姚合爲武功尉作詩曰今朝知縣印夢裏百憂生唐人亦謂之知印其名始於貞元已後其初尙帶一權字白居易集有裴克諒權知華陰縣令制曰華陰令卒非選補時調租勉農政不可缺前鎭國軍判官試大理評事裴克諒久佐本府頗有勤績屬邑利病爾必周知宜假銅墨試其才理待有所立方議正名是權知者不正之名也至於普設知縣則起自宋初本朝事實云五代任官凡曹掾簿尉之齷齪無能以至昏老不任驅策者始注縣令故天下之邑卒皆不治誅求刻剝猥迹萬狀至優諢之言多以令長爲笑建隆三年始以朝官爲知縣其間復參用京官或幕職爲之宋史言宋初內外所授官多非本職惟以差遣爲資歷建隆四年詔選朝士分治劇邑大理正奚嶼知館陶監察禦史王佑知魏楊應夢知永濟屯田員外郎於繼徽知臨淸常參官宰縣自此始又曰初州郡多闕官縣令選尢猥下多爲淸流所鄙薄每不得調乃詔吏部選幕職官爲知縣自此以後遂罷令而設知縣沿其名至今雲麓漫鈔曰唐制縣令缺佐官攝令曰知縣事李翺任工部志文云攝富平尉知縣事是也今差京官曰知縣差選人曰令與唐異矣宋時結銜曰以某官知某府事以某官知某州事以某官知某縣事以其本非此府此州此縣之正官而任其事故云然今則直云某府知府某州知州某縣知縣文復而義舛矣北齊宰縣多用廝濫至於士流恥居百里五代選令必皆鄙猥之人自古以來以社稷民人寄之庸瑣者有此二敗以今準古得無同之元吳淵�歐陽氏急就章解後序曰今之世每以三歲爲守令滿秩曾未足以一新郡縣之耳目而已去又況用人不得專辟臨事不得專議錢糧悉拘於官而不得專用軍卒弗出於民而不得與聞蓋古之治郡者自辟令丞唐世之大藩亦多自辟幕府僚屬是故守主一郡之事或司金穀或按刑獄各有分職守不煩而政自治𨿽令之主一邑丞則贊治而掌農田水利主簿掌簿書尉督盜賊令亦不勞獨議其政之當否而已宋理宗淳佑八年監察禦史兼崇政殿說書陳求魯奏今日救獘之策大端有四宜采夏侯太初並省州郡之議俾縣令得以直達於朝廷用宋元嘉六年爲斷之法俾縣令得以究心於撫字法藝祖出朝紳爲令之典以重其權遵光武擢卓茂爲三公之意以激其气然後爲之正其經界明其版籍約其妄費裁其橫斂此數言者在今日亦可采而行之漢時令長於太守𨿽稱屬吏然往往能自行其意不爲上官所奪如蕭育爲茂陵令會課育第六而漆令郭舜殿見責問育爲之請扶風怒曰君課第六裁自脫何暇欲爲左右言及罷出傳召茂陵令詣後曹當以職事對育徑出曹書佐隨牽育育按佩刀曰蕭育杜陵男子何詣曹也遂趨出欲去官明旦詔召入拜爲司隸校尉育過扶風府門官屬掾吏數百人拜謁車下陶謙爲舒令太守張盤同郡先輩與謙父友意殊親之而謙恥爲之屈嘗舞屬謙謙不爲起固彊之乃舞舞又不轉盤曰不當轉邪謙曰不可轉轉則勝人如此事在今日卽同列所難堪而昔人以行之上官漢時長吏之能自樹立可見於此矣漢書地理誌言秦並兼四海以爲周制微弱終爲諸侯所喪故不立尺土之封分天下爲郡縣蕩滅前聖之苗裔靡有孑遺後之文人祖述其說以爲廢封建立郡縣皆始皇之所爲也以余觀之殆不然左傳僖公三十三年晉襄公以再命命先茅之縣賞胥臣宣公十一年楚子縣陳十二年鄭伯逆楚子之辭曰使攺事君夷於九縣十五年晉侯賞士伯以瓜衍之縣成公六年韓獻子曰成師以出而敗楚之二縣襄公二十六年蔡聲子曰晉人將與之縣以比叔向三十年絳縣人或年長矣昭公三年二宣子曰晉之別縣不惟州五年薳啟疆曰韓賦七邑皆成縣也又曰因其十家九縣其餘四十縣十年叔向曰陳人聽命而遂縣之二十八年晉分祁氏之田以爲七縣分羊舌氏之田以爲三縣哀公十七年子谷曰彭仲爽申俘也文王以爲令尹實縣申息晏子春秋昔我先君桓公予管仲狐與谷其縣十七說苑景公令吏致千家之縣一於晏子戰國策智過言於智伯曰破趙則封二子者各萬家之縣一史記秦本紀武公十年伐邽冀戎初縣之十一年初縣杜鄭吳世家王余祭三年予慶封朱方之縣則當春秋之世滅人之國者固已爲縣矣史記吳王發九郡兵伐齊範蜎對楚王曰楚南塞厲門而郡江東甘茂謂秦王曰宜陽大縣名曰縣其實郡也春申君言於楚王曰淮北地邊齊其事急請以爲郡便匈奴傳言趙武靈王置雲中雁門代郡燕置上谷漁陽右北平遼西遼東郡以拒胡又言魏有河西上郡以與戎界邊則當七國之世而固已有郡矣吳起爲西河守馮亭爲上黨守李伯爲代郡守西門豹爲鄴令荀況爲蘭陵令城渾說楚新城令衛有蒲守韓有南陽假守魏有安邑令蘇代曰請以三萬戶之都封太守千戶封縣令而齊威王朝諸縣令長七十二人則六國之未入於秦而固已先爲守令長矣故史言樂毅下齊七十餘城皆爲郡縣而齊湣王遺楚懷王書曰四國爭事秦則楚爲郡縣矣張儀說燕昭王曰今時趙之於秦猶郡縣也安得謂至始皇而始罷侯置守邪傳稱禹會諸侯執玉帛者萬國至周武王僅千八百國春秋時見於經傳者百四十餘國又並而爲十二諸侯又並而爲七國此固其勢之所必至秦𨿽欲復古之制一一而封之亦有所不能而爲罷侯置守之始於秦則儒生不通古今之見也

縣令部外編

