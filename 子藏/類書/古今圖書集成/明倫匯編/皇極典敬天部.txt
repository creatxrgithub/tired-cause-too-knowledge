

敬天部總論書經

虞書堯典乃命羲和欽若昊天歷象日月星辰敬授人時大全

呂氏祖謙曰作歷之前欽若昊天是先天而天弗違作歷之後敬授人時是後天而奉天時皆以欽敬爲主

舜典帝曰咨汝二十有二人欽哉惟時亮天功

蔡傳

二十二人四嶽九官十二牧也總告之使各敬其職以相天事也大全

陳氏雅言曰二十有二人之

職皆天之職也典天敍禮天秩服天命刑天討無一事之不本於天天有是事則人有是官天不自爲而人代之帝舜於此語以欽哉亮天功者欲使知所敬也

�陶謨無教逸欲有邦兢兢業業一日二日萬幾無曠庶官天工人其代之蔡

傳天工天之工也人君代天理物庶官所治無非天事苟一職之或曠則天工廢矣可不深戒哉天敍有典�我五典五惇哉天秩有禮自我五禮有庸哉同寅協恭和衷哉天命有徳五服五章哉天討有罪五刑五用哉政事懋哉懋哉天聰明自我民聰明天明畏自我民明威達於上下敬哉有土蔡

傳言天人一理通達無間民心所存卽天理之所在而吾心之敬是又合天民而一之者也有天下者可不知所以敬之哉

益稷帝庸作歌曰�天之命惟時惟幾

蔡傳

�戒�也幾事之微也惟時者無時而不戒�也惟幾者無事而不戒�也蓋天命無常理亂安危相爲倚伏今𨿽治定功成理備樂和然頃刻謹畏之不存則怠荒之所自起毫髮幾微之不察則禍患之所自生不可不戒也

夏書引徵告於眾曰嗟予有眾聖有訓謨明徵定保先王克謹天戒臣人克有常憲百官修輔厥後惟明明蔡

傳天戒日蝕之類謹者恐懼修省以消變異也

商書仲虺之誥愼厥終惟其始殖有禮覆昏暴欽崇天道永保天命蔡傳

欽崇者敬畏尊奉之意有禮者封殖之昏暴者覆亡之天之道也欽崇乎天道則永保乎天命矣

伊訓惟上帝不常作善降之百祥作不善降之百殃

太甲上伊尹作書曰先王顧諟天之明命以承上下神祗社稷宗廟罔不祗肅天監厥徳用集大命撫綏萬方

太甲下伊尹申誥於王曰嗚呼惟天無親克敬惟親民罔常懷懷於有仁鬼神無常享享於克誠天位艱哉

又先王惟時懋敬厥徳克配上帝今王嗣有令緒尙監玆哉

咸有一徳伊尹旣復政厥辟將告歸乃陳戒於徳曰嗚呼天難諶命靡常常厥徳保厥位厥徳匪常九有以亡夏王弗克庸徳慢神虐民皇天弗保監於萬方啟迪有命眷求一徳俾作神主惟尹躬曁湯咸有一徳克享天心受天明命以有九有之師爰革夏正非天私我有商惟天佑於一徳非商求於下民惟民歸於一徳徳惟一動罔不吉徳二三動罔不凶惟吉凶不僭在人惟天降災祥在徳

周書召誥嗚呼皇天上帝攺厥元子玆大國殷之命惟王受命無疆惟休亦無疆惟卹嗚呼曷其柰何弗敬蔡

傳此下皆告成王之辭托周公達之王也商受嗣天位爲元子矣元子不可攺而天攺之大國未易亡而天亡之皇天上帝其命之不可恃如此今王受命固有無窮之美然亦有無窮之憂於是嘆息言王曷其柰何弗敬乎天旣遐終大邦殷之命玆殷多先哲王在天越厥後王后民玆服厥命厥終智藏在夫知保抱攜持厥婦子以哀吁天䢐厥亡出執嗚呼天亦哀於四方民其眷命用懋王其疾敬徳蔡

傳後王后民指受也謂天旣欲遠絕大邦殷之命矣而此殷先哲王其精爽在天宜若可恃者而商紂受命卒致賢智者退藏病民者在位民困虐政保抱攜持其妻子哀號呼天往而逃亡出見拘執無地自容故天亦哀民而眷命用歸於勉徳者天命不常如此今王其可不疾敬徳乎相古先民有夏天迪從子保面稽天若今時旣墜厥命今相有殷天迪格保面稽天若今時旣墜厥命蔡傳

從子保者從其子而保之謂禹傳之子也面鄕也視古先民有夏天固啟迪之又從其子而保佑之禹亦面考天心敬順無違宜若可爲後世憑借者今時已墜厥命矣今視有殷天固啟迪之又使其格正夏命而保佑之湯亦面考天心敬順無違宜亦可爲後世憑借者今時已墜厥命矣以此知天命誠不可恃以爲安也今衝子嗣則無遺壽曰其稽我古人之徳矧曰其有能稽謀自天蔡

傳言王以童子嗣位不可遺棄老成言其能稽古人之徳是固不可遺也況言其能稽謀自天是尢不可遺也嗚呼有王𨿽小元子哉其丕能諴於小民今休王不敢後用顧畏於民碞王來紹上帝自服於土中旦曰其作大邑其自時配皇天毖祀於上下其自時中乂王厥有成命治民今休蔡

傳洛邑天地之中故謂之土中王來洛邑繼天出治當自服行於土中又舉周公嘗言作此大邑自是可以對越上帝可以饗答神祗自是可以宅中圖治成命者天之成命也成王而能紹上帝服土中則庶幾天有成命治民今卽休美矣王先服殷禦事比介於我有周禦事節性惟日其邁王敬作所不可不敬徳我不可不監於有夏亦不可不監於有殷我不敢知曰有夏服天命惟有歷年我不敢知曰不其延惟不敬厥徳乃早墜厥命我不敢知曰有殷受天命惟有歷年我不敢知曰不其延惟不敬厥徳乃早墜厥命大

全林氏曰古人於天命不以爲必有不以爲必無故召公於歷年不其延皆不敢知者疑之也至於敬徳則有歷年不敬徳則墜厥命蓋無可疑者今王嗣受厥命我亦惟玆二國命嗣若功王乃初服蔡傳

今王繼受天命我謂亦惟此夏商之命當嗣其有功者謂繼其能敬徳而歷年者也況王乃新邑初政服行教化之始乎嗚呼若生子罔不在厥初生自貽哲命今天其命哲命吉凶命歷年知今我初服蔡

傳嘆息言王之初服若生子無不在於初生習爲善則善矣自貽其哲命爲政之道亦猶是也今天其命王以哲乎命以吉凶乎命以歷年乎皆不可知所可知者今我初服如何爾初服而敬徳則亦自貽哲命而吉與歷年矣宅新邑肆惟王其疾敬徳王其徳之用祈天永命其惟王勿以小民淫用非彜亦敢殄戮用乂民若有功蔡傳

刑者徳之反疾於敬徳則當緩於用刑勿以小民過用非法之故亦敢於殄戮用治之也惟順導民則可有功其惟王位在徳元小民乃惟刑用於天下越王顯蔡傳

元首也居天下之上必有首天下之徳王位在徳元則小民皆儀刑用徳於下於王之徳益以顯矣上下勤卹其曰我受天命丕若有夏曆年式勿替有殷曆年欲王以小民受天永命蔡

傳君臣勤勞期曰我受天命大如有夏曆年用勿替有殷曆年欲兼夏殷曆年之永也召公又繼以欲王以小民受天永命蓋以小民者勤卹之實受天永命者歷年之實也拜手稽首曰予小臣敢以王之讎民百君子越友民保受王威命明徳王永有成命王亦顯我非敢勤惟恭奉幣用供王能祈天永命蔡

傳保者保而不失受者受而無拒威命明徳者徳威徳明也言予小臣敢以殷周臣民保受王威命明徳王當終有天之成命以顯於後世我非敢以此爲勤惟恭奉幣帛用供王能祈天永命而已蓋奉幣之禮臣職之所當恭而祈天之實則在王之所自盡也

君奭周公若曰君奭弗弔天降喪於殷殷旣墜厥命我有周旣受我不敢知曰厥基永孚於休若天棐忱我亦不敢知曰其終出於不祥大

全臨川吳氏曰不幸天大降喪亡之禍於殷殷旣墜其命而我有周旣受之矣然天命難諶有徳則畱無徳則旋去孚者以實感以實應永孚於休命之畱也出於不祥命之去也嗚呼君已曰時我我亦不敢寧於上帝命弗永遠念天威越我民罔尢違惟人在我後嗣子孫大弗克恭上下遏佚前人光在家不知蔡

傳周公嘆息言召公已嘗曰是在我而已周公謂我亦不敢苟安天命而不永遠念天之威於我民無尢怨背違之時也天命民心去就無常實惟在人而已今召公乃忘前日之言翻然求去使在我後嗣子孫大不能敬天敬民驕慢肆侈遏絕佚墜文武光顯可得謂在家而不知乎天命不易天難諶乃其墜命弗克經歷嗣前人恭明徳蔡

傳天命不易猶詩曰命不易哉命不易保天難諶信乃其墜失天命者以不能經歷繼嗣前人之恭明徳也在今予小子旦非克有正迪惟前人光施於我衝子又曰天不可信我道惟寧王徳延天不庸釋於文王受命蔡

傳又曰者以上文言天命不易天難諶此又申言天不可信故曰又曰天固不可信然在我之道惟以延長武王之徳使天不容捨文王所受之命也詩經

大雅文王穆穆文王於緝熙敬止假哉天命有商孫子商之孫子其麗不億上帝旣命侯於周服侯服於周天命靡常殷士膚敏祼將於京厥作祼將常服黼王之藎臣無念爾祖大

全臨川王氏曰天嘗命商使有九有之師今服於周所謂靡常也無念爾祖聿修厥徳永言配命自求多福殷之未喪師克配上帝宜鑑於殷駿命不易朱

注言殷未失天下之時其徳足以配乎上帝今其子孫乃如此宜以爲鑑而自省焉則知天命之難保矣命之不易無遏爾躬宣昭義問有虞殷自天上天之載無聲無臭儀刑文王萬邦作孚朱

注言天命之不易保故告之使無若紂之自絕於天而布明其善譽於天下又度殷之所以廢興者而折之於天然上天之事無聲無臭不可得而度也惟取法於文王則萬邦作而信之矣

板敬天之怒無敢戲豫敬天之渝無敢馳驅昊天曰明及爾出王昊天曰旦及爾遊衍朱

注言天之聰明無所不及不可以不敬也張子曰天體物而不遺猶仁體事而無不在也大全

丰城朱

氏曰昊天曰明及爾出王言一出入之際而天必與之俱也昊天曰旦及爾遊衍言一動息之頃而天必與之同也

周頌昊天昊天有成命二後受之成王不敢康夙夜基命宥密於緝熙單厥心肆其靖之朱

注言天祚周以天下旣有定命而文武受之矣成王繼之又能不敢康寧而其夙夜積徳以承藉天命者又宏深而靜密是能繼續光明文武之業而盡其心故今能安靖天下而保其所受之命也

我將我將我享維羊維牛維天其右之

朱注

言奉其牛羊以享上帝而曰天庶其降而在此牛羊之右乎蓋不敢必也儀式刑文王之典日靖四方伊嘏文王旣右享之我其夙夜畏天之威於時保之朱

注又言天與文王旣皆右享我矣則我其敢不夙夜畏天之威以保天與文王所以降鑑之意乎大全

慶源輔氏曰我其夙夜畏天之威則儀式刑文王者益至而安靖四方者益久此其所以能保天與文王降鑑之意也

敬之敬之敬之天維顯思命不易哉無曰髙髙在上陟降厥士日監在玆朱

注成王受羣臣之戒而述其言曰敬之哉敬之哉天道甚明其命不易保也無謂其髙而不吾察當知其聰明明畏常若陟降於吾之所爲而無日不臨監於此者不可以不敬也管子

形勢篇持滿者與天安危者與人失天之度𨿽滿必涸上下不和𨿽安必危欲王天下而失天之道天下不可得而王也得天之道其事若自然失天之道𨿽立不安其道旣得莫知其爲之其功旣成莫知其釋之藏之無形天之道也疑今者察之古不知來者視之往萬事之生也異趣而同歸古今一也天道之極遠者自親人事之起近親造怨萬物之於人也無私近無私遠也巧者有餘拙者不足其功順天者天助之其功逆天者天違之天之所助𨿽小必大天之所違𨿽成必敗順天者有其功逆天者懷其凶不可復振也荀子

天論篇天行有常不爲堯存不爲桀亡應之以治則吉應之以亂則凶彊本而節用則天不能貧養備而動時則天不能病修道而不貳則天不能禍故水旱不能使之饑渴寒暑不能使之疾妖怪不能使之凶本荒而用侈則天不能使之富養略而動罕則天不能使之全倍道而妄行則天不能使之吉故水旱未至而饑渴寒暑未薄而疾妖怪未至而凶受時與治世同而殃禍與治世異不可以怨天其道然也故明於天人之分則可謂至人矣不爲而成不求而得夫是之謂天職如是者𨿽深其人不加慮焉𨿽大不加能焉𨿽精不加察焉夫是之謂不與天爭職天有其時地有其財人有其治夫是之謂能參捨其所以參而願其所參則惑矣列星隨旋日月�照四時代禦陰陽大化風雨博施萬物各得其和以生各得其養以成不見其事而見其功夫是之謂神皆知其所以成莫知其無形夫是之謂天惟聖人爲不求知天天職旣立天功旣成形具而神生好惡喜怒哀樂藏焉夫是之謂天情耳目鼻口形能各有接而不相能也夫是之謂天官心居中虛以治五官夫是之謂天君財非其類以養其類夫是之謂天養順其類者謂之福逆其類者謂之禍夫是之謂天政暗其天君亂其天官棄其天養逆其天政背其天情以喪天功夫是之謂大凶聖人淸其天君正其天官備其天養順其天政養其天情以全其天功如是則知其所爲知其所不爲矣則天地官而萬物役矣其行曲治其養曲適其生不傷夫是之謂知天眞徳秀大學衍義

事天之敬舜典在璇璣玉衡以齊七政

臣按璣衡正天文之器今渾天儀是也舜方歷試之時納於大麓而烈風雷雨弗迷矣使之主祭而百神享之矣逮玆卽位猶懼己之未當天心焉察璇璣以揆日月五星之運其循軌邪是天之與我也其失度邪是天之警我也正如人子之事親候伺顏色惟恐一毫少咈於親心此大舜事天之敬也�陶謨天敍有典�我五典五惇哉天秩有禮自我五禮有庸哉同寅協恭和衷哉天命有徳五服五章哉天討有罪五刑五用哉政事懋哉懋哉天聰明自我民聰明天明畏自我民明威達於上下敬哉有土臣按帝王居天之位其所職無非天之事者君臣父子夫婦長幼朋友之典其別有五天之所敍也待我而厚君臣父子夫婦長幼朋友之禮其別亦有五天之所秩也自我而不失其常其可不敬乎寅與恭皆敬也君臣一心恪奉天職是謂之和衷有徳者天之所命也五服之章則在我有罪者天之所討也五刑之用則在我其可不敬乎大而命討之政小而命討之事勉之又勉是亦敬也天之聰明在民天之明威在民民心所在卽天心也天人一理通達無間有民社者其可不敬乎此�陶之告舜者如此隆古君臣之間講論政治無一事不本於天無一事不主於敬眞後王所當法與伊尹作太甲曰先王顧諟天之明命以承上下神祗社稷宗廟罔不祗肅天監厥徳用集大命撫綏萬方臣按此太甲不惠於阿衡之時也故伊尹作書以湯之所以敬天者告之夫天之明命至可畏也常人視之邈乎幽顯之隔聖人視之了然心目之間故當瞻顧而不敢斯須間斷惟恐己之所爲少咈天意則明命去之推此一心於天神地祗社稷宗廟無不祗肅天視成湯之徳如此故大命集焉俾任撫安萬方之責湯惟敬天天亦眷湯曰顧曰監可見天人之交至近而非遠也嗚呼爲人主者柰何弗敬伊尹申誥於王曰嗚呼惟天無親克敬惟親民罔常懷懷於有仁鬼神無常享享於克誠天位艱哉徳惟治否徳亂與治同道罔不興與亂同事罔不亡終始愼厥與惟明明後先王惟時懋敬厥徳克配上帝今王嗣有令緒尙監玆哉臣按此太甲悔過思庸之後也伊尹猶恐其持守之未篤則儆之以三言使知天道之無私親惟敬則親民心之無常懷惟仁則懷鬼神之無常享惟誠則享而終之以敬徳之一言蓋敬則仁不敬則私欲賊之而不仁矣敬則誠不敬則私欲雜之而不誠矣曰誠曰仁何所用力惟敬而已夫有徳則必治與治同道則必興成湯之敬徳至與天合太甲其可不與之同道邪能與湯合則亦與天合矣斯言也豈獨爲太甲謀萬世人主皆當取法伊尹作咸有一徳曰嗚呼天難諶命靡常常厥徳保厥位厥徳匪常九有以�又曰惟吉凶不僭在人惟天降災祥在徳臣按此伊尹將告歸之時也太甲處仁遷義伊尹之責塞矣猶慮其徳之未一故以斯言儆之曰天難諶者謂今日而善則福之明日而淫則禍之難必信也曰命靡常者有徳則歸於我無徳則去而之人無定在也吉與祥爲類徳之吉則祥應之凶與災爲類徳之凶則災從之天𨿽難信然常厥徳者必保厥位乃所以爲可信也命𨿽靡常然有吉徳者必降祥乃所以爲有常也召誥嗚呼皇天上帝攺厥元子玆大國殷之命惟王受命無疆惟休亦無疆惟卹嗚呼曷其柰何弗敬又曰天亦哀於四方民其眷命用懋王其疾敬徳又曰王敬作所不可不敬徳我不可不監於有夏亦不可不監於有殷我不敢知曰有夏服天命惟有歷年我不敢知曰不其延惟不敬厥徳乃早墜厥命又曰嗚呼若生子罔不在厥初生自貽哲命今天其命哲命吉凶命歷年知今我初服宅新邑肆惟王其疾敬徳王其徳之用祈天永命又曰上下勤卹其曰我受天命丕若有夏曆年式勿替有殷曆年欲王以小民受天永命臣按召公一誥丁寧反復老臣事少主惓惓之心也始則謂皇天上帝攺厥元子大邦殷之命蓋紂元子也殷大邦也其命若未易攺而天遽攺之豈不可畏也哉次言今王受命𨿽有無窮之美亦有無窮之憂蓋以天命之靡常而去畱之難必此其爲可憂也旣又舉夏商言之謂其旣服受天命矣其歷年之永不永我皆不敢知所可知者惟不敬厥徳乃早墜厥命此則灼然不誣者也旣又以生子諭之凡人之生子其明智其壽考皆定於初講學則明愛身則壽今王受命之始亦猶子之初生況肇卜新大邑而居之是又一初也天之命以哲命以吉凶命以歷年皆自今日始其可不謹乎旣又曰王惟徳之用祈天永命夫天命至公不可以求而得也今曰祈天永命何哉蓋一於用徳乃不祈之祈也然天命至重必君臣同徳然後可保故曰上下勤卹卹卽所謂無疆之卹也上下一心勤而憂之則夏商之歷年庶乎其可冀乎永則欲王以小民受天永命命在天於小民乎何與蓋天無心以民爲心者也一篇之中言敬者凡七八曰嗚呼曷其柰何不敬曰王敬作所曰不可不敬徳曰王其疾敬徳言之諄望之切臣故曰此老臣惓惓之心也異時成王饗百年之壽而國家卜世過於夏商然後知召公之言眞有補於周室文王受命作周也其一章曰文王在上於昭於天周𨿽舊邦其命維新有周不顯帝命不時文王陟降在帝左右又曰穆穆文王於緝熙敬止假哉天命有商孫子商之孫子其麗不億上帝旣命侯於周服侯服於周天命靡常又曰無念爾祖聿修厥徳永言配命自求多福又曰殷之未喪師克配上帝宜鑑於殷駿命不易又曰命之不易無遏爾躬宣昭義問有虞殷自天上天之載無聲無臭儀刑文王萬邦作孚臣按此詩周公所作舉文王之事以戒成王也首章言文王在上其徳之昭明上徹於天與之爲一周之有邦自后稷公劉以來�歷千載可謂舊矣惟文王與天同徳故天錫以維新之命焉有周不顯蓋言其甚顯也帝命不時蓋言其甚時也詩人之辭類如此徳旣顯矣命旣時矣然文王一陟一降常若在上帝之左右而未嘗少間此所謂之徳之純也四章言穆穆哉文王緝熙其敬純亦不己故大命集焉夫以商之孫子其數不止於億然天命旣歸於周商之孫子亦皆侯服於周周固嘗臣商矣今乃反臣於周可見天命之靡常也故五章之首申言之又呼王之藎臣而告之曰得無念爾祖文王之徳乎藎臣者忠誠篤至之臣周公言之欲其申戒於王也六章又言欲念文王惟在述修其徳而已能修徳則可以長配天命而福祿自來矣孟子曰禍福無不自己求之者商自求禍周自求福天何容心其間哉方有商未失眾之時蓋常克配上帝矣今其子孫乃至於是宜以爲監而自省焉則知天命之難保矣末章又謂命之難保毋使僅及爾躬而止周至成王再世爾周公已憂其命之不延而欲成主布昭善問而度商之所以失天命者蓋博詢眾言然後知商之所以�知商之所以亡則知周之所以興矣讀無遏爾躬之一語至今猶使人凜然震懼況周公親言之而成王親聽之乎亦猶堯之告舜曰天祿永終也以後世言之必且謂此不祥之語而古者君臣更相告戒不諱危亡如此斯其所以不危亡也篇將終乃斷之曰凡欲配命者當法天然天無聲臭可求惟法文王則合乎天而萬邦所以信服也文王之詩七章蓋周公親筆後之王者欲保天命所宜列之屏幛書之簡牘晝讀而夜思之則將若上帝之實臨其上𨿽欲斯須之自放有不可得惟聖明其深念之大明文王有明徳故天復命武王也明明在下赫赫在上天難忱斯不易維王天位殷適使不挾四方其三章曰維此文王小心翼翼昭事上帝聿懷多福厥徳不回以受方國其末章曰上帝臨女無貳爾心臣按明明在下指君徳而言赫赫在上指天命而言君有明明之徳則天有赫赫之命矣觀赫赫在上之言則其威明可畏曾不違咫尺之間此天之所以爲難忱而爲君之所以不易也以商紂言之所居之尊則天位所傳之正則殷適一旦失道𨿽欲挾四方而有之有所不能此與召誥皇天攺厥元子之命同意皆所以深警成王也旣言商紂之失又言文王之得謂其小心恭順以昭事上帝遂能懷來百福由其徳不違於天故天使膺受四方之國此又所以深勉成王也上帝臨女無貳爾心此言武王以諸侯伐紂眾寡不侔所恃者上帝之臨而已汝者武王自謂也商紂無道天命討之其可以彊弱貳其心乎此二言也𨿽爲伐商而發然玩其辭則若上帝實臨其上人主而能時時誦味則非心邪念自當潛弭於冥冥之中矣豈小補哉敬之羣臣進戒嗣王也敬之敬之天維顯思命不易哉無曰髙髙在上陟降厥士日監在玆臣按成王卽政之初羣臣進戒首以敬天爲言蓋帝王所當尊者莫如天所當從事者莫如敬故重言以求其聽夫天道甚明不可欺也天命惟難不易保也昧者徒曰髙髙在上不與人接而不知人君一升一降於事爲之間天之監視未嘗一日不在此也豈可忽哉當時羣臣之學以格心爲主故其言純粹如此人主宜深味之我將祀文王於明堂也伊嘏文王旣右享之我其夙夜畏天之威於時保之臣按此卽孝經所謂宗祀文王於明堂以配上帝者也此頌作於成康之時古人謂受福曰嘏夫旣受福於文王而享我之祭矣然豈敢自滿哉必也夙興夜寐亹亹怵惕畏天之威於是以保其天命爾後世人主一行郊祀明堂之禮類侈然有矜大之心如漢武諸詔是也其視我將之頌可愧多矣板凡伯刺厲王也其卒章曰敬天之怒無敢戲豫敬天之渝無敢馳驅昊天曰明及爾出王昊天曰旦及爾遊衍臣按迅雷烈風之屬天之怒也日食星變之類天之渝也人君爲天所子其事天如事親然親之容色少有不懌人子當痛自咎責敢有輕忽傲慢之意耶天之變異少有失常人君當深自戒懼敢爲戲豫馳驅之失耶易之洊雷震曰君子以恐懼修省孔子於迅雷風烈必變而記禮者亦曰若有疾雷迅風甚雨必變𨿽夜必興衣服冠而坐古之人主於日食星變之類必減膳徹樂或責己求言凡皆所以示敬也然天道昭明凡人君出入往來之頃優遊暇逸之時天之監臨無乎不在又不待變異失常然後當知警也吁此文王在帝左右之事而凡伯乃以刺厲王古之忠臣不敢謂君不能類如此惜厲王之終不悟也性理大全

君道南軒張氏曰人主不可以蒼蒼者便爲天當求諸視聽言動之間一念才是便是上帝鑑觀上帝臨汝簡在帝心一念才不是便是上帝震怒

敬天部藝文

王者父事天兄事日賦以子弟誠賢國家靡失爲韻

唐浩虛舟二儀覆載徳之廣者惟天三光照臨明之大者惟日故王者於天也父事無怠於日也弟恭靡失布和施令將成不宰之功明目達聰欲亞無私之質當其萬邦作貢四海爲家仰元气而晨昏靡隔指陽精而伯仲非賒艸色難窮屢軫南陔之戀棠陰易匿常思棣之華所以化洽中原祥臻上國法寒暑觀從政之道無薄蝕見相容之徳登封泰嶽猶疑陟怙之時展禮東郊似望在原之力愛敬無斁恪恭盡虔窺一气異歷山之泣攀六龍爲荀氏之賢覆燾成功且異靡瞻之義古今垂象難窮以長之年且夫致敬惟精傾心仰止誰嬰同席之亂誰效攘羊之旨曾聞有闕遠懷幾諫之心每懼曰明寧有遠遊之理所以惟法前哲規後嗣播洪恢至美教天下之爲人子者矣又若卑己謙恭端心愷悌同明無終鮮之嘆可愛有旣和之體桑楡未及魯衛之道咸興葵霍皆傾管蔡之讎不啟所謂扶枝葉固根蒂播仁風匡大禮教天下之爲人弟者矣範人倫者莫先於元首遵孝理者在致乎精誠必有尊也天其父必有先也日其兄九服洽和若嗣髙於廣大萬機洞昭契承照於貞明故得孝道日彰休聲風靡指圓蓋兮欽若仰紅輪兮翼爾由是海內無賊子姦臣吾君如此

畏天疏

宋呂公著書曰皇天無親惟徳是輔又曰惟上帝不常作善降之百祥作不善降之百殃蓋天𨿽髙遠日監在下人君動息天必應之若修己以徳待人以誠謙遜靜�慈孝忠厚則天必降福享國永年災害不生禍亂不作若慢神虐民不畏天命則或遲或速殃咎必至自古禹湯文武以畏天而興桀紂幽厲以慢神而�如影隨形罔有差忒然自兩漢以來言天道者多爲曲說以附會世事間有天地變異日月災眚時君方恐懼修省欲側身修道而左右之臣乃據經傳或指外事爲致災之由或陳虛文爲消變之術使主意怠於應天此不忠之甚者詩曰我其夙夜畏天之威於時保之然則有天下者固當飭己正事不敢戲豫使一言一行皆合天心然後社稷民人可得而保也天人之際焉可忽哉

順天道疏

元許衡三代而下稱盛治者無若漢之文景然考之當時天象數變如日食地震山崩水潰長星彗星孛星之類未易遽數前此後此凡若是者小則有水旱之應大則有亂亡之應未有徒然而已者獨文景克承天心消弭變異使四十年間海內殷富黎庶樂業移告訐之風爲醇厚之俗且建立漢家四百年不拔之業猗歟偉哉未見其比也秦之苦天下久矣加以楚漢之戰生民糜滅戶不過萬文帝承諸呂變故之餘入繼正統專以養民爲務其憂也不以己之憂爲憂而以天下之憂爲憂其樂也不以己之樂爲樂而以天下之樂爲樂今年下詔勸農桑也恐民生之不遂明年下詔減租稅也慮民用之或乏懇愛如此宜其民心得而和气應也臣竊見前年秋孛出西方彗出東方去年冬彗見東方復見西方議者咸謂當除舊布新以應天變臣謂與其妄意揣度曷若直法文景之恭儉愛民爲理明義正而可信也天之樹君本爲下民故孟子謂民爲重君爲輕書亦曰天視自我民視天聽自我民聽以是論之則天之道恆在於下恆在於不足也君人者不求之下而求之髙不求之不足而求之有餘斯其所以召天變也變已生矣象已著矣乖戾之幾已萌而不可遏矣猶且因仍故習抑其下而損其不足謂之順天不亦難乎

敬天勤民箴

明朱孟震臣惟自昔帝王奉天命以撫有六合匪以崇髙富貴能自暇逸實惟兢兢焉上承下念淵衷澈乎元極深慮周乎幽邃是以大命遠長而鴻烈昭於萬�矧我皇上握九五之禎符撫盈成之景運以上承我祖宗億萬年無疆之統惟我祖宗祇事之誠軫卹之澤光乎往牒臣發迹艸野謬登仕籍竊仰窺我皇上至意實惟我祖宗家法是繼是述應干而昭事靡遑向離而痌彌切方駕前烈垂輝後王非小臣所能名狀輒不自揣度敢以甕天之見竊效春鷓之鳴臣不勝隕越謹稽首作箴曰惟皇上帝降玆下民作之君師以奠玉京玉京嵬峨匪以尊貴曰敬曰勤時自抑畏敬之維何曰惟軫念惟天惟民上敬下勤民心旣得天眷益殷在昔聖帝於昭令徳�命奠邦萬世爲則下逮來哲亦有辟王悖之則亂循之則昌惟我祖宗開辟宇宙一掃羣氛仰承帝佑豈不鴻功而心靡寧豈不駿惠而慮愈精皇皇九關凜爾顧諟盤盤九土時惟軫視精誠存心帝訓赫赫云漢昭回天衷鑑格蠲租憫農聖諭洋洋艸澤被潤山嶽騰光迨我世宗於昭烈祖欽天豳風垂綸煥組丕顯丕承以啟我皇民心肆協天眷乃康郊祀凝誠籍田躬耒於惟皇心念哉罔墜小臣何知仰窺聖眞所期曝獻愈敬愈勤毋曰崇髙淵冰是履毋曰治安朽索是馭惟命惟懷自昔靡常曰敬曰勤以保無疆法宮密席凝神淵默我有萬機我惟一徳勿謂天遠而鑑在玆勿謂民僝而或勝予我敬我勤誰其弼我我敬我勤誰其替我其違其庸度於我衷庶幾盛治保於有終天庥民和永綏無極祥風協气惟皇之力堯天舜世臣心與遊願俾芻瞽少助鴻

畏天保泰箴並序

暴謙貞

臣聞天不愛道地不愛寶極治之象也乃保世滋大之模必得於祈天永命之主何居正以紫宸黃屋無息不與帝道通惟人主頃刻無惰其君天下之心卽頃刻可以馨乎上帝之祉故典秩紀綱常克謹疾威以昭其變是以孔甲有盤盂之銘武王有戒愼之鞀精誠洽神明而丰功偉績建萬世不拔之基欽明浚厥躬而享帝配天繼五徳相承之化未見治不恪乎天職徳不符乎帝心戲娛偸安得以淸和咸理者也恭惟皇上夕惕若臨朝幹若馭苞元履徳頌四十三年有道之聖人握符凝圖享百年萬�無疆之歷數其於天可謂無斁矣其於治可稱太平矣顧誕膺大命而天災人變稍異其萌纘緒四封而正事責躬未修其實臣聞明王致治於未亂智士決機於未形今天下𨿽云晏然而火飛地震旱魃淫潦變不虛生厥咎用顯語曰其亡其亡系於苞桑又曰敬天之怒無敢戲豫又曰髙髙在上日監在玆又曰至治之極禍反爲福古有安民卹物以祈天佑者古有克己洗心協治太和者更有修政行徳禮士賞功以達天心者玆非不朽之令圖萬世之龜鑑哉所願皇上以日日又日之新凜在宮在廟之肅夙夜左右儼同勝予瞻前慮後陟見靈承本寅翼之小心保盈成之國脈庶天祿其長享而金甌且永永無傾矣臣又聞哲後不忘幾豆之銘所以弼其違微臣不忘曝芹之忠求以矢其志𨿽聖不事瑱規而日中時思隍復臣本譾劣謬典執筆正當不諱之朝用矢陳謨之日謹以芻蕘荒詞輕瀆旒纊置爲砭箴其詞曰煌煌上帝赫赫威靈鑑玆四表憫此九圍憫之伊何帝徳龍飛求民之莫天命不違於昭我皇純徳孔明天地合徳萬物覆帡陰陽含吐位育資生茂對四象克配八紘眷此下民爲天所顧喜則天和匪則震怒哀卹煢民凜如在禦眷玆教令代天有言宣和鼓暢泄�舒煩勿貳爾心恍執玙璠惟君賞罰肅將天威華衮若膏鉞鈇如雷惟君政化愾如天行八風沾渥四海同聲勿以貴近私任好惡昭事上帝遵王之度勿以聖神自作聰明察邇詢蕘維皇錫誠體天之行法天之健速似奔飆急於吹萬帝臣可簡帝心不蔽股肱輔支天工勿替在前在後陟降靈承若系千鈞若履春冰一日二日天道顯思屋漏恐懼耳目顧玆自卻昏翳是曰天精大明所燭絕無僞情自屏多欲是曰天理六合歸仁萬物皆己緬彼仁人配命克昌九圍徳躋三分有商懷彼敗類喪命墮譽戲娛滅性上天移慮至徳聲聞神明�聰格於臣民達於穹窿升中於天百靈可通堯兢舜業文仁湯寬天鑑不遠四維瀾安雷霆臨下維皇降觀敬箴黼衮用比銘盤明明我後百世永刊

敬天部紀事說苑君道篇楚莊王見天不見妖而地不出孽則禱於山川曰天其忘予歟此能求過於天必不逆諫矣安不忘危故能終而成霸功後漢書明帝本紀永平二年春正月詔百僚師尹勉修厥職順行時令敬若昊天以綏兆人晉書阮種傳種察孝廉爲公府掾是時災眚屢見於是太保何曾舉種賢良問咎徵作見對曰陰陽否泰六沴之災則人主修政以禦之思患而防之建皇極之首詳庶徵之用詩曰敬之敬之天維顯思天聰明自我人聰明是以人主祖承天命日愼一日也故能應受多福而永世克祚此先王所以退災消眚也北周書顏之儀傳京兆郡丞樂運字承業宣帝卽位上疏曰昔桑谷生朝殷王因之獲福今元象垂誡此亦興周之祥大尊𨿽減膳撤懸未盡銷譴之理誠願諮諏善道修布徳政解兆民之慍引萬方之罪則天變可除鼎業方固矣唐書陳子昂傳垂拱初詔問羣臣調元气當以何道子昂卽上言臣聞之於師曰元气天地之始萬物之祖王政之大端也天地莫大於陰陽萬物莫靈於人王政莫先於安人故人安則陰陽和陰陽和則天地平天地平則元气正先王以人之通於天也於是養成羣生順天徳使人樂其業甘其食美其服然後天瑞降地符升風雨時艸木茂遂故顓頊唐虞不敢荒寧其書曰百姓昭明協和萬邦黎人於變時雍乃命羲和欽若昊天歷象日月星辰敬授人時和之得也夏商之衰桀紂昏暴陰陽乖行天地震怒山川神鬼發妖見災疾疫大興終以滅亡和之失也迨周文武創業誠信忠厚加於百姓故成康刑措四十餘年天下方和而幽厲亂常苛慝暴虐詬黷天地川冢沸崩人用愁怨其詩曰昊天不惠降此大戾不先不後爲虐爲瘵顧不哀哉近隋煬帝力泄天地之藏中國之難起故身死人手宗廟爲墟逆元气之理也臣觀禍亂之動天人之際先師之說昭然著明不可欺也韋綬傳綬進位禮部尙書帝問所以振災邀福者對曰宋景公以善言退法星三捨漢文除祕祝有司祭而不祈此二君皆受自至之福書美前史如失徳以卻災媚神以丐助神而有知且因以譴也時帝不徳故托諷焉遵堯錄太宗嘗語近臣曰國之上瑞惟在丰年頃來五穀屢登人無疾疫朕求治𨿽切然而徳化未孚天貺若此能無懼乎國老談苑祥符中天書降羣臣稱賀魯宗道上疏略曰天道福善禍淫不言示化人君政得其理則作佑以垂報治乖於上則出異以警戒又何書哉臣恐姦臣肆其誕妄妖惑上聽眞宗𨿽不開納然甚奇之遵堯錄慶曆六年帝謂輔臣曰比臣僚有言星變者國家𨿽無天異亦當自修警況因謫見者乎夫天之譴告人君使懼而修徳亦猶人主知臣下之過失示以戒�使得自新則不陷於咎惡此天心之仁也敢不祗畏奉承之玉海皇佑四年九月己巳王洙講洪範五事帝曰王者用五事皆本五行乎洙對曰王者治五行得其性則五事皆善故五事得則有休證失則有咎證是以聖人克謹天戒以修其身上曰奉天在於修徳戒謹於未形必俟譴告然後修徳豈畏天之道也歸田錄治平二年八月三日大雨一夕都城水深數尺上降詔責躬求直言學士艸詔有大臣惕思天變之語上夜批出雲淫雨爲災專戒不徳遽令除去大臣思變之言上之恭己畏天自勵如此遵堯錄神宗熙寧中召拜左僕射平章事弼旣至未見有於上前言災異皆天數非人事得失所致者弼聞之嘆曰人君所畏惟天若不畏天何事不可爲者去亂亡無幾矣是必姦臣欲進邪說故先導上以無所畏使輔拂諫諍之臣無所復施其力此治亂之機也卽上書數千言雜引春秋及古今傳記人情物理以明其決不然者宋史虞允文傳允文七歲能屬文紹興二十三年登進士第中書舍人趙達首薦允文召對謂人君必畏天必安民必法祖宗上嘉納之玉海乾道七年正月己亥出敬天圖以示輔臣上曰無逸一篇享國久長皆本於寅畏朕近日取尙書所載敬天事編爲兩圖朝夕觀覽以自儆省名之曰敬天圖虞允文奏古人作無逸圖猶誇大其事陛下盡圖書中敬天事又遠過之惟聖人盡躬行之實敬畏不已必有明效六月乙卯上曰敬天事已纂成圖置之座右朝夕自省一日引卿等便殿觀之又曰人主儻不畏天尙何所畏允文奏願頒此圖刻之琬琰上曰作數語並圖付出淳熙四年五月己酉宗正少卿程叔達進對言玉音許宣示敬天圖願得稽首拜觀上顧左右取圖至命叔達起觀上亦誦讀每至前代王者或不能敬畏修省則曰此圖美惡並著亦欲以之儆戒至無逸篇則曰無逸言人君享國久長由嚴恭寅畏所致尢當以爲法明寶訓丙午八月壬子命博士許存仁進講經史存仁講尙書洪範篇至休徵咎徵之應太祖曰天道微妙難知人事感通易見天人一理必以類應稽之往昔君能修徳則七政順度雨暘應期災害不生不能修徳則三辰失行旱潦不時災異疊見其應如響箕子以是告武王以爲君人者之儆戒今宜體此下修人事上合天道然豈特爲人上者當勉爲人臣者亦當修省以輔其君上下交修斯爲格天之本吳元年十月丙午太祖謂侍臣曰吾自起兵以來凡有所爲意向始萌天必垂象示之其兆先見故常加儆省不敢逸豫侍臣曰天髙在上其監在下故能修省者蒙福不能者受禍太祖曰天垂象所以警乎下人君能體天之道謹而無失亦有變災而爲祥者故宋公一言熒惑移次齊侯暴露甘雨應期災祥之來𨿽曰在天實由人致也洪武元年正月甲戌太祖將告祀南郊戒飭百官執事曰人以一心對越上帝毫髮不誠怠心必乘其機瞬息不敬私欲必投其隙夫動天地感鬼神惟誠與敬耳人莫不以天之髙遠鬼神幽隱而有忽心然天𨿽髙所鑑甚邇鬼神𨿽幽所臨則顯能知天人之理不二則吾心之誠敬自不容於少忽矣今當大祀百官執事之人各宜愼之二年五月癸卯夏至祀皇地祗於方丘禮成太祖禦便殿謂侍臣曰上天之命朕不敢知古人有言天命不易又曰天命無常以難保無常之天命付驕縱淫佚之庸主豈有不敗朕嘗披覽載籍見前代帝王當祭祀時誠敬或有未至必致非常妖孽天命亦隨而攺每念至此中心惕然四年七月壬子太祖謂丞相汪廣洋曰朕觀前代人君多喜佞諛以飾虛名甚至臣下詐僞瑞應以恣驕誣至於天災垂戒厭聞於耳如宋眞宗亦號賢君初相李沆日聞災異其心猶存警惕厥後澶淵旣盟大臣首啟天書以侈其心羣臣曲意迎合苟圖媚悅致使言祥瑞者相繼於途獻芝艸者三萬餘本朕思凡事惟在於誠況爲天下國家而可以僞乎爾中書自今凡祥瑞不必奏如災異及蝗旱之事卽時報聞廣洋叩首曰陛下敬天勤民孰大於此非惟四海蒼生蒙福誠爲聖子神孫萬世之謨訓也臣謹奉詔旨十一月丙辰冬至祀昊天上帝於圜丘禮成太祖謂羣臣曰帝王奉天以君臨兆民當盡事天之道前代或三歲一祀或歷年不舉今朕歲以冬至祀圜丘夏至祀方丘遵古典禮將以報覆載之大徳惟夙夜寅畏冀精神昭格庶陰陽和風雨時以福斯民羣臣咸頓首曰陛下敬天勤民古未有也名山藏典謨記洪武十九年上坐東閣與侍臣論天人之際上曰天人無二人當以心爲天明寶訓洪武二十年正月甲子大祀天地於南郊禮成天气淸明聖情悅豫侍臣進曰此陛下敬天之誠所致太祖曰所謂敬天者不獨嚴而有禮當有其實天以子民之任付於君爲君者欲求事天先必卹民卹民者事天之實也卽如國家命人任守令之事若不能福民則是棄君之命不敬孰大焉又曰爲人君者父天母地子民此職分之所當盡祀天地非祈福於己也實爲天下蒼生也二十七年夏四月癸未太祖謂太子少保唐鐸曰帝王之於天下體天道順人心以爲治則國家基業自然久安朕每思前代亂亡之故未有不由於違天道逆人心之所致也天之愛民故立之君以治之君能綏安生民則可以保天眷卿與朕共事者久夙夜左右資弼良多凡朕之事天子民有弗至者卿卽以爲言使知有所警苟謂已安不以爲意治亂系焉鐸頓首曰陛下敬天卹民之心拳拳如此臣𨿽老悖敢不盡心典謨記永樂四年十一月大薦享於髙皇帝後臣庶祖考咸預其列其日甘露降孝陵醴泉出神樂觀獻宗廟賜廷臣�曰朕敬謹事天致孝皇考皇妣普及幽靈禎祥疊見爾羣臣表賀朕不敢當斯皆上天眷佑皇考皇妣聖靈垂蔭及爾羣臣盡心輔朕協和神人之所感格朕觀自古有道之君祥瑞之來愈加警畏爾宜勉輔朕躬承天與朕皇考皇妣鑑臨之意明外史崔亮傳亮嘗言凡祥瑞應見皆國之休禎請依唐令若麟鳳龜龍依圖書合大瑞者所司表奏余鳥獸艸木之類驗實圖進帝曰卿等止議祥瑞非也夫災異之來上天垂誡綦重四方或有變徵無論大小其令所司馳奏焉章溢傳帝親祀社稷會大風雨還坐外朝怒儀曹議禮不合致天變溢請寬貸帝乃貰之名山藏典謨記憲宗卽位�曰朕𨿽在疚敬天卹民不敢忘慮天災屢見朕甚懼焉意者徳未修政未舉歟心未誠行未至歟抑爾羣臣弛慢不飭無能匡輔安和歟其各恪恭以回天意弘治二年七月�曰近京師大雨水南京又有風雨之異朕恭祗天戒爾文武百官其修省斟酌以缺政聞於是廷臣各言事皆從之三年十二月彗星見天津歷營室入室宿�諭文武羣臣曰天示星戒朕齋沐告天省己修徳爾等宜各舉職愼操毋惰毋私凡軍民利病時政得失條奏來聞庶盡交修之道於是廷臣言事悉從之嘉靖十六年五月雷火謹身殿鴟吻上曰天戒謹身致招在朕其與百官修省三十九年十一月將郊上諭禮部曰朕敬天不怠郊祀大重事其命百執事益毖虔明外史沈鯉傳鯉因事納忠論奏無所避請謹天戒卹氏窮畿輔大祲請上下交修詞甚切直帝爲嘉納敬天部雜錄詩說十月之交幽王之時天變見於上地變動於下而姦臣亂政於外嬖妾敗徳於內大夫憂危亡之將至故作是詩賦也春秋繁露天執其道爲萬物主君執其常爲一國主天不可以不剛王不可以不堅天不剛則列星亂其行王不堅則邪臣亂其官星亂則亡其天臣亂則亡其君故爲天者務剛其气爲君者務堅其政天有和有徳有平有威有相受之意有爲政之理不可不審也春者天之和也夏者天之徳也秋者天之平也冬者天之威也天之序必先和然後發徳必先平然後發威此可以見不和不可以發慶賞之徳不平不可以發刑罰之威又可以見徳生於和威生於平也不和無徳不平無威天之道也起者以此見之矣我𨿽有所愉而喜必先和心以求其當然後發慶賞以立其徳𨿽有所忿而怒必先平心以求其政然後發刑罰以立其威能常若是者謂之天徳行天徳者謂之聖人潛夫論述赦篇王者至貴與天通精心有所想意有所慮未發聲色天爲變移或若休咎庶徵月之從星此乃宜有是事故見瑞異或戒人主若忽不察是乃己所感致而反以爲天意欲然也嘉祥之臻則念得人之佑感逢天之怒則思桑林之引咎枝山前聞洪範內惟天陰騭下民相協厥居一節蔡氏俱以天言不知陰騭下民乃天之事相協厥居乃人君之事天之陰騭下民者何風雨霜雪均調四時五穀結實立烝民之命此天之陰騭也君之相協厥居者何敷五教以教民明五刑以弼教保護和洽使彊不得陵弱眾不得暴寡而各安其居也信古餘論詩云求福不回未聞回厥徳而能獲福者此豈可妄希天佑惟當專意反躬自責耳

敬天部雜錄

