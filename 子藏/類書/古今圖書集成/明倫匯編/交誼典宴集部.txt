

宴集部匯考一禮記

曲禮凡進食之禮左殽右胾食居人之左羹居人之右膾炙處外酰醬處內�處末酒漿處內以脯修置者左胊右末注

左右皆便食也殽骨體也胾切肉也食飯屬也居人左右明其近也外內殽胾之外內也近酰醬者食之主烝�也處酰醬之左言末者殊加也殽在俎胾與膾炙�皆在豆酒漿處羹之右此言若酒若漿耳兩有之則左酒右漿此大夫士與賓客宴食之禮其禮貪則宜放公食大夫禮云左朐右末亦便食也屈中曰朐疏自此至齕之雜明

飲食之法今自此至虛口明卿大夫士與客燕食之禮熟肉帶骨而臠曰殽純肉切之曰胾骨是陽故在左肉是陰故在右飯燥爲陽故居左羹濕是陰故居右此饌之設羹食最近人羹食之外乃有殽胾故此膾炙酰醬知在殽胾之外內也酰字徐音海則醢之與醬兩物各別依昏禮及公食大夫禮醬在右醢在左酰醬處內亦當醬在右酰在左案公食大夫禮宰夫自東房授酰醬公設之鄭注云以酰和醬又周禮酰人共齊菹酰物則酰醬共爲一物也今此經文若作酰字則是一物醢之與酰其義皆通未知孰是但鄭注�云處酰醬之左則酰醬一物爲勝地道尊右�旣處末則末在左上文繼酰醬之下故知在酰醬之左儀禮正饌惟有菹醢無�故鄭知�爲殊加也鄭知殽在俎者春秋宣十六年王享士會殽烝下云宴有折俎又昏禮及特牲少牢皆骨體在俎是殽在俎又公食大夫禮庶羞十六豆有牛胾羊胾牛炙羊炙芥醬魚膾故知胾膾炙皆在豆�亦菹類故知在豆也卑客則或酒或漿若尊客則有酒有漿案公食大夫禮云設酒於豆東是酒在左也又云賓三飯設漿飲於稻西所謂左酒右漿也以脯修置者設食竟所須也脯訓始始作卽成也修亦脯也修訓治治之乃成鄭注臘人云薄析曰脯捶而施姜桂曰腶修今明置設脯修與客之法故云以脯修置左胊以中屈處置左也右末以末邊際置右也右手取末祭擘食之便脯修則處酒左集說

藍田呂氏曰據此章所陳饌與辭遜之節𨿽與公食大夫禮少有不同其大略無甚異恐此卽大夫士與賓客禮食之節也公食大夫禮三牲之俎在左庶羞之豆在右俎實皆殽殽骨體也羞豆有胾胾切肉也此則左殽右胾矣公食大夫禮庶羞之豆有膾有炙設於稻南簋西則處外矣公設酰醬於席前則處內矣此其所同也公食大夫禮設黍稷六簋於俎西設鉶四於豆西俎豆南則鉶簋同列矣簋實食也鉶實羹也無左右之別也公食大夫禮飲酒實於觶設於豆東漿飲設於稻西豆東則左稻西則右是左酒右漿不俱在右又無�脯修之品此其所異也鄕飲酒之禮以飲爲主故先酌酒以行獻酢食禮以食爲主故卒食設酒以酳之不獻也左右內外之設皆便乎食因以寓陰陽之義也左氏傳粢食不鑿玉藻云稷食菜羹皆飯也酰醬食之主也公食大夫禮賓將食宰夫自東房授酰醬公設之卒食賓取粱與醬興以降貴食之主也膾炙庶羞也庶羞非正食加饌而已爲主者在內加者在外此所以分內外也�亦加品與膾炙同物故處末末與外皆陽也酒漿與羹同物故處右右陰也若兩有酒漿則左酒右漿酒陽漿陰也脯修皆有胊嚴陵方氏曰食以六谷爲主谷地產也所以作陽徳故居左羹以六牲爲主牲天產也所以作陰徳故居右馬氏曰晏子曰先王之濟五味以平其心然則君子之於飲食豈徒充口腹之欲哉酰醬�之類所以和五味之不及養气而平心也孔子不撤姜食不得其醬不食亦是意也客若降等執食興辭主人興辭於客然後客坐主人延客祭祭食祭所先進殽之序徧祭之三飯主人延客食胾然後辯殽主人未辯客不虛口注

辭者辭主人之臨己食若欲食於堂下然延道也祭祭先也君子有事不忘本也客若降等則先祭主人所先進先祭之所後進後祭之如其次也殽徧祭謂胾炙膾也以其本出於牲體也公食大夫禮魚臘湆醬不祭也延客先食胾後食殽殽尊也凡食殽辧於肩食肩則飽客不虛口俟主人也虛口謂酳也客自敵以上其酳不待主人飽主人不先飽也疏降下等也謂大夫爲卿之客其品等

卑下也執捉也食飯也興起也客旣卑故未食先執飯起以辭謝主人飯爲食主故特執之客旣興辭故主人亦起辭止之則客從辭而止乃復坐食也延客祭者君子得食則種種出少許置在豆間之地以報先代造食之人敵客則得自祭不須主人之延道也凡祭食之法隨主人所設前後次第種種而次祭之序次序也次序徧匝祭之也三飯謂三食也禮食三餐而告飽須勸乃更食三飯竟主人乃道客食胾案公食大夫禮三飯但食醬及他饌而未食胾蓋以胾爲加客三飧前未食之然公食禮三飧竟不云延客食胾與此異也食胾竟後乃始辯殽辯匝也主人道客令食至飽故食殽得匝也特牲少牢云初食殽次食脊次食胳後食肩故鄭云辯於肩則飽也虛口謂食竟飲酒蕩口使淸潔及安食也用漿曰漱令口以潔淸爲義用酒曰酳酳訓演言食畢以酒演養其气客𨿽食殽已匝不得輒酳蓋主人常讓客不自先飽故客待之也案公食禮𨿽設酒優賓不得用酳但以漿漱口此是私客故用酒以酳也集說

藍田呂氏曰降等

謂大夫於卿士於大夫也但執食興辭而不下堂大夫於君其辭也必下堂君辭而後升公食大夫禮賓左擁簠粱右執湆以降公辭賓坐奠於階西對坐取之升反奠於其所是也君子戒愼乎其所不睹恐懼乎其所不聞所以敬乎神明者未嘗斯須忘也神無方不在則未嘗有所間也故飲食必祭所以祭者莫適祭也祭其神也莫適祭則吾之敬心無時而不存也延客祭者客卑於主人客不敢先必延之而後祭也孔子曰吾食於少施氏而飽吾祭作而辭曰疏食不足以祭是也主人所先進者則先祭之後進者則後祭之亦所以敬主人也殽謂骨體如特牲少牢屍飯舉幹舉胳舉肩皆振祭是謂徧祭旣食胾則徧食之所謂辯殽也徧食如屍嚌之是也先儒以此殽爲膾炙膾炙禮謂之庶羞非殽也所謂徧祭者謂徧舉骨體而祭也胾加豆也客旣三飯主人延客食加所以盡其勤也主人未辯客不虛口亦謂降等之客必俟主人徧食殽胾乃敢卒食而酳蓋有所待也臨川王氏曰主人延客祭先王制禮無非教也無終食之間違仁者其祭之謂乎長樂陳氏曰古者於爨則祭先炊於樂則祭樂祖將射則祭侯用火則祭司爟用龜則祭先卜養老則祭先老於馬則祭馬祖馬社於田則祭先嗇司嗇於學則祭先聖先師凡此不忘本也又況飲食之間哉馬氏曰飲食惟魚臘醬湆不祭以其非物之盛則余殽莫不徧祭也飲禮三爵而退食禮三飯而止者不盡人之歡非專爲飲食之義也故三飯主人延客食胾然後辯殽蓋主人之加禮則義不可辭也廬陵胡氏曰祭食祭所先進食飯也黍稷稻粱之屬所先進者則祭之後者不祭若殽之序則徧祭徧皆也公食之禮𨿽設酒爲優賓不得用酳故鄭注彼云但以漿漱口而已則此虛口安知其酳耶愚謂若主人食殽未徧客不虛口耳非酳也王氏曰殽之序徧祭之則自殽之外蓋有不祭者如魚臘醬湆非食之盛可以無祭也此據卑客故一聽命於主人食至則必興辭以祭則不敢先舉以胾則不敢先嘗殽之徧不敢先飽若敵客則不然矣𨿽然禮無惡乎過厚賓主旣設其勢必有所先以敵者而施是禮焉其誰曰不可而況賓主燕食之間恩意相接客之謙惟恐先乎主人而主人之厚於客惟恐有所不及也雍容揖遜愛敬有餘較之公食大夫之禮尊卑不至截然蓋得禮之中者也孰得而少之哉侍食於長者主人親饋則拜而食主人不親饋則不拜而食注

勸長者食耳𨿽賤不得執食興辭拜而已示敬也不拜以其禮於己不隆疏向是自爲客法此明

侍從尊長爲客禮也饋謂進饌也己𨿽侍尊長而主人若自親饋與己己則拜謝之而後食也集說橫

渠張氏曰從長者而就人食若主人親饋及己則拜而食若不親饋則禮非爲我不拜而食不敢當其禮也與𨿽貳不辭同義藍田呂氏曰凡稱侍者少賤之於長者毋敢視賓客也若教弟子職而侍之侍飲侍食侍坐皆然以賓主之義不全故無執食興辭之節也若長者加禮略伸賓主之敬而親饋之則拜之而已若不親饋則主人之敬不足亦不必拜也王氏曰禮於施報之義貴適中而已主人親饋而客不拜以答之固無是理主人不親饋而客或拜焉是爲佞者也是愧主人而使之不自安也旣以失己又以失人知禮者爲之乎故聖人謹之共食不飽共飯不澤手毋摶飯毋放飯毋流歠毋�食毋嚙骨毋反魚肉毋投與狗骨毋固獲毋揚飯飯黍毋以箸毋嚃羹毋絮羹毋刺齒毋歠醢客絮羹主人辭不能亨客歠醢主人辭以窶濡肉齒決幹肉不齒決毋嘬炙注

不飽謙也謂共羹飯之大器也不澤手謂汗手不潔也澤謂捼莎也禮飯以手澤或爲擇放飯謂去手余飯於器中人所穢也流歠大歠嫌欲疾也�嫌薄之嚙爲有聲響不敬反魚肉爲已歷口人所穢也投骨爲其賤飲食之物固獲爲其不廉也欲專之曰固爭取曰獲嚃爲不嚼菜絮爲其詳於味猶調也刺爲其弄口也口容止歠醢亦嫌詳於味也歠者爲其淡故決斷也幹肉堅宜用手嘬炙爲其貪食甚也嘬謂一舉盡臠特牲少牢嚌之加於俎疏非禮食則有同器食法共食宜謙不輒厭

飫爲飽也與人共飯手宜潔淨不得臨食始捼莎手乃食恐爲人所穢也取飯作摶則易得多是欲爭飽非謙也手就器中取飯若粘著不得拂放本器中當棄幹篚無篚棄於會會謂簋蓋也流歠謂開口大歠汁入口如水流則欲多而速是傷廉也�謂以舌口中作聲似嫌主人之食嚙骨一則有聲二則嫌食無肉三則以嚙骨可憎也魚肉與人同器已嚙殘不可反還器中少牢禮屍所食之餘肉皆別置於肵俎固獲謂與人共食不可專固獨得及爭取也飯熱當待冷若揚去熱气則爲貪快傷廉飯黍當用匕故少牢廩人漑匕注云匕所以匕黍稷也羹有菜當挾嚼若含而歠吞之是欲速而多又有聲不敬且傷廉也絮謂就食器中調足鹽梅是嫌主人食味惡也口容欲靜止不得刺弄之爲不敬醢肉醬也醬宜鹽客失禮而絮羹則主人謝之云己家不能亨煮故味不調適也寠無禮也客失禮而歠醢則主人亦謝之云作醢淡而無鹽故可歠也兩辭皆優饒於賓也濡濕也�則可以齒決幹肉臘屬也火灼曰炙炙肉濡若食炙先當以齒嚌而反置俎上不一舉而並食並食之曰嘬集說

橫渠張氏曰共飯不澤手必有物以取之不

使濡其手共飯𨿽食共一器必各有器以取之毋固獲謂飲食在俎豆越品爭力取而食之嫌其貪也藍田呂氏曰共食者所食非一品也共飯者止飯而已凡與人共者必先人而後己厚人而薄己則不爭矣共食而求飽非讓道也古之飯者以手與人共飯摩手而有澤人將惡之而難言也食言放羹言流皆貪肆飲食而無容也孟子曰放飯流歠而問無齒決決之失小而流放之過大也毋�食當食叱�惡無容也毋投與狗骨惡以人食而食獸也毋固獲惡必得也毋揚飯惡欲速也毋飯黍以箸惡用非所宜也毋刺齒取齒間之餘也毋絮羹絮讀如漂絮之絮玩之而不食必調飪失其節故主人辭不能亨也醢之味厚非可歠而歠之則味薄可知故主人辭以窶廣安遊氏曰聖人知夫人之大欲在夫飲食也而致詳於飲食之禮終食之間而人之賢不肖可得而知也貪也犯人之所惡也薄主人之飲食也聲容之不敬也所謂小人之情狀畢見於此矣聖人之教不待其已麗於大惡而後正之也待其大惡而正之則無及矣故夫起居飲食之間而爲之禮焉聖人之用意微矣古之制禮者禮與食相懸而爲重輕故曰禮與食孰重孟子曰禮重惟其有禮而食也則有肉漧人饑而不食者矣惟其無禮而食也則有紾兄之臂而奪之食者矣惟其肉漧人饑而不食而後其人可使饑餓而不可使之犯非禮可使蹈患難而不可使之犯非義若此者治與安之所從生也紾兄之臂而奪之食則凡可以得食者無不爲而凡可以取利者無不敢也亂與亡之所從出也去亂而卽治去亡而卽安則夫禮之施於飲食之際者其可後乎馬氏曰君子於觴酒豆肉之間未嘗不致謙而養廉也卒食客自前跪徹飯齊以授相者主人興辭於客然後客坐注

謙也自從也齊醬屬也相者主人贊饌者公食大夫禮賓卒食北面取粱與醬以降也興辭不聽親徹疏卒食食已也食坐南向候客食竟起從坐

前北面當己坐而跪自徹己所食飯與齊以授相者飯齊食主故答主人初所親饋者也齊醬葅通名耳此是卑者侍食之禮敵者則否集說

藍田呂氏

曰主人興辭於客然後客坐此與客降等執食興辭之義同敵者則不親徹也凡此容止之節疑若繁縟而難行然大人成徳動容周旋中禮則於斯也不待學而自中若夫學者將學於禮必先從事於節文之間安於是而不憚煩則其徳爲庶幾矣玆禮文之所以不可簡也侍飲於長者酒進則起拜受於尊所長者辭少者反席而飲長者舉未釂少者不敢飲注

降席拜受敬也燕飲之禮鄕尊少者不敢先尊者盡爵曰釂燕禮曰公卒爵而後飲也疏明侍尊

長飲酒法也食竟宜飲酒故次之長者賜侍者酒進至侍者前侍者不敢卽飲故起也尊所陳尊之處尊所貴賤不同諸侯燕禮設尊在東楹之西尊面有鼻鼻向君示君專有此惠也若鄕飲酒及卿大夫燕則設尊陳於房戶之間使賓主得夾尊示不敢專惠也今當是燕禮而燕禮亦無此語文不具耳近尊向長者故往於尊所向長者而拜長者辭止少者之起故少者復反還其席而賜飲也舉猶飲也須俟長者盡爵後少者乃得飲也然士相見及玉藻云卒爵而俟君卒爵然後授虛爵二文皆先君卒爵而此云後飲者此據燕飲正禮玉藻及士相見禮謂私燕之禮故不同也集說

臨川王氏

曰拜受於尊所此是初進酒時一拜受耳不然則已煩矣藍田呂氏曰侍飲之禮與侍食同因燕閒而飲食非賓主之正禮也古之飲酒貴賤少長無不及也鄕飲酒之禮堂下之賓樂工及笙無不與獻特牲饋食禮賓兄弟弟子公有司私臣無不與獻其獻也皆主人親酌授之此侍飲者亦長者親酌授之所以有拜受於尊所之節也惟燕禮以宰夫爲獻主故君不親酌也長者舉未釂少者不敢飲猶燕禮受賜爵者以爵就席坐公卒爵然後飲也然士相見禮及玉藻與燕禮異者恐侍飲於長者偶與燕禮同而與侍飲於君異也嚴陵方氏曰謂之尊所以尊其惠之所自出故也賜爵者必面於尊所所以專惠於己受爵者必拜於尊所所以歸惠於上也王氏曰禮莫嚴於少長之分至於飲酒之際尢人情之所易縱故記禮者必致其委曲焉一飲之頃少之所以事長者如此其至凡所以習人敬順之心於平居無事之時彼其瀆尊犯分之念何自而有哉經曰禮之教化也微其止邪於未形之謂也禦同於長者𨿽貳不辭偶坐不辭

注禦同謂侍食於長者饌宜與之同也貳謂重殽膳也辭之爲長者嫌偶坐盛饌不爲己疏禦謂侍

也侍者𨿽獲殽膳重而己不須辭其多也所以然者此饌本爲長者設耳若辭之則嫌當長者偶媲也或彼爲客設饌而召己往媲偶於客共食此饌本不爲己設故不辭之一云偶二也若惟獨有己主人設饌己當辭謝若與他人俱坐則己不假辭以主人意不必在己也集說

黃氏曰主人有尊客因

召己媲偶𨿽有盛饌懼妨尊客己不敢辭退侍尊者辭之可也故云偶坐不辭若從疏義之說食人之食而不爲己有傷仁義而違禮教知不爲己則寧如避席不食哉藍田呂氏曰禦同於長者侍於長者也偶坐者因彼有賓也辭遜行之美者也辭其所當辭然後成其美也如不有其義不當其物則其美者適所以爲病歟馬氏曰禮者施報而已主人之禮在我也不辭之非禮也主人之禮不在我也辭之亦非禮也子貢主伯髙之喪孔子語之曰爲爾哭也來者拜之知伯髙而來者弗拜也與此同義羹之有菜者用梜其無菜者不用梜

注梜猶箸也疏

有菜謂鉶羹無菜謂大羹湆也直

歠之而已其有肉調者犬羹兔羹之屬或當用匕也集說

藍田呂氏曰事之細者猶各求其所宜則先

王之謹於禮可知矣

少儀燕侍食於君子則先飯而後已毋放飯毋流歠小飯而亟之數�毋爲口容客自徹辭焉則止注

先飯而後已所以勸也亟疾也備噦噎若見問也口容弄口疏此一節明侍食之法先君子之飯

若嘗食然君子食罷而後已若勸食然小飯謂小口而飯備噦噎亟謂疾速而咽備見問也數�謂數數嚼之無得弄口以爲容食訖客欲自徹其俎主人辭其徹俎客則止而不徹客爵居左其飲居右介爵酢爵僎爵皆居右

注客爵謂主人所酬賓之爵也以優賓耳賓不舉奠於薦東介爵酢爵僎爵皆飲爵也介賓之輔也酢所以酢主人也古文禮僎作遵遵謂鄕人爲卿大夫來觀禮者酢或爲作僎或爲騶疏此一節明

客爵所在鄕飲酒禮主人酬賓之爵賓受奠觶於薦東是客爵居左也旅酬之時一人舉觶於賓賓奠觶於薦西至旅酬賓取薦西之觶以酬主人是其飲居右也主人獻介介飲獻賓賓酢主人主人飲主人獻僎僎飲是三爵皆飲爵也集說

此三人旣

不被優故爵並居右案鄕飲酒三爵皆不明奠置之所故記者於此明之羞濡魚者進尾冬右腴夏右鰭祭膴

注進尾擗之由後鯁肉易離也乾魚進首擗之由前理易析也冬右腴气在下腴腹下也夏右鰭气在上鰭脊也膴大臠謂刳魚腹也膴讀如哻疏此

一節明進魚之禮濡濕也冬時陽气下在魚腹夏時陽气上在魚脊凡陽气所在之處肥美故進魚使向右以右手取之便也此謂尋常燕食所進魚體非祭祀及饗食正禮也祭膴者此處肥美故食魚則刳取以祭先也集說

長樂陳氏曰魚之在俎或

縮或橫或右首或左首或進首或進尾或進鰭或進腴或右鰭則右首左首者於俎爲縮於人爲橫進首進尾者於俎爲橫於人爲縮公食大夫魚縮俎寢右進鰭士喪卒塗之奠左首進鰭士虞亦進鰭少牢右首進腴蓋鰭者體之所在腴者气之所聚禮𨿽貴右人之飲食貴體鬼神之祭貴气也公食與少牢皆右首而喪禮左首反吉故也少牢進腴公食進鰭而喪奠與虞進鰭未異於生故也儀禮大夫士祭皆薨魚周禮人凡祭祀共其魚之�薨曲禮曰槁魚曰商祭鮮魚曰脡祭少儀曰羞濡魚者進尾先儒謂天子諸侯之禮備薨濡其說是也魚之爲物冬則潛而趨陽乎下故腴美夏則躍而趨陽乎上故鰭美冬右腴夏右鰭此又所尙在時與公食大夫少牢之所進者異矣山陰陸氏曰凡食魚進首惟羞濡魚者進尾嫌軟媚無骨鯁冬右腴夏右鰭冬則在下夏則在上祭膴瓜祭小取上魚祭大取下李氏曰冬右腴夏右鰭者以陽之所在也祭祀之牲則皆薦右以陽之所在也魚陰物也故尙其陽牲陽物也故尙其陰凡齊執之以右居之於左注

齊謂食羹醬飲有齊和者也居於左手之上右手執而正之由便也疏此一經明齊和之宜凡齊

者謂以鹽梅齊和之法執此鹽梅以右手居之於左者居處羹食於左手以右手所執鹽梅調和正之於事便也集說

山陰陸氏曰五齊加於明水居之

於左祖天地之左海也

坊記食禮主人親饋則客祭主人不親饋則客不祭宴集部匯考二儀禮

鄕飲酒禮鄕飲酒之禮主人就先生而謀賓介

注主人謂諸侯之鄕大夫也先生鄕中致仕者賓介處士賢者周禮大司徒之職以鄕三物教萬民而賓興之一曰六徳知仁聖義忠和二曰六行孝友睦�任卹三曰六藝禮樂射禦書數鄕大夫以正月之吉受法於司徒退而頒之於其鄕吏使各以教其所治以考其徳行察其道藝及三年大比而興賢者能者鄕老及鄕大夫帥其吏與其眾寡以禮禮賓之厥明獻賢能之書於王是禮乃三年正月而一行也諸侯之鄕大夫貢士於其君蓋如此云古者年七十而致仕老於鄕裏大夫名曰父師士名曰少師而教學焉恆知鄕人之賢者是以大夫就而謀之賢者爲賓其次爲介又其次爲眾賓而與之飲酒是亦將獻之以禮禮賓之也今郡國十月行此飲酒禮以黨正每歲邦索鬼神而祭祀則以禮屬民而飲酒於序以正齒位之說然此篇無正齒位之事焉凡鄕黨飲酒必於民聚之時欲其見化知尙賢尊長也孟子曰天下有達尊三爵也徳也齒也疏處士者有徳行道藝而未仕者

也賢者卽徳行者也能者卽道藝者也鄕老謂三公二鄕公一人也云諸侯之鄕大夫貢士於其君蓋亦如此者無正文故云蓋也又曰若據鄕貢一人其介與眾賓不貢之矣但立介與眾賓輔賓行鄕飲酒之禮待後年還以貢之耳案射義云古者天子之制諸侯歲獻貢士注引舊說大國三人次國二人小國一人大國三鄕次國二鄕小國一鄕所貢之士與鄕同則鄕送一人至君所其國有遂數亦同其鄕並有公邑采地皆有賢能貢之而貢士與鄕數同不言遂與公邑采地所貢者蓋當鄕送一人至君所君又總校徳之大小取以貢之縱取鄕外仍準鄕數爲定鄕大夫𨿽行飲酒禮賓之於君其簡訖仍更行飲酒禮賓之於王又曰禮記云歲十二月合聚萬物而索饗之周謂之十二月卽夏之十月農功畢而蠟祭是月黨正聚民於序學中以三時務農將闕於禮此時農隙故行正齒位之禮六十者坐五十者立侍六十者三豆七十者四豆八十者五豆九十者六豆年長者在上是正齒位之法也漢時十月飲酒禮取黨正之文此篇則無黨正正齒位法也民聚之時謂大比大蠟之時尙賢據此篇鄕飲酒尊長據黨正鄕飲酒也但黨正飲酒以鄕大夫臨觀行禮或鄕大夫居此黨內則亦名鄕飲酒也引孟子者以證鄕大夫飲酒是尙徳也黨正飲酒尙齒也爵於此無所當連引之耳或曰賓若有遵者一章卽尙爵之義也

右謀賓介主人戒賓賓拜辱主人答拜乃請賓賓禮辭許主人再拜賓答拜注

戒警也告也拜辱出拜其自屈辱至己門也請告以其所爲來之事不固辭者素所有志疏知賓

出門者見冠禮主人宿賓賓出門左鄕射戒賓亦出門故也士相見固辭此禮辭卽許者賓已知欲貢己又以學習徳業情意相許也案冠禮主人先拜賓答拜此賓先拜主人答拜者彼冠禮主人戒同寮尊又使之加冠於子尊重之故主人先拜此則鄕大夫尊矣賓是鄕人卑矣又將貢己宜尊敬主人故賓先拜辱也是以下文云賓拜辱者以送謝之也主人退賓拜辱

注退猶去也去又拜辱者以送謝之介亦如之

注如戒賓也疏

不言眾賓眾賓徳劣但謀介時亦

當謀之故上注兼言其次爲眾賓至於戒速之日必當遣人戒速使知但略而不言故下云賓及眾賓皆從之是也鄕飲酒義云主人親速賓及介而眾賓自從之也

右戒賓介乃席賓主人介

注席敷席也夙興往戒歸而敷席賓席牖前南面主人席阼階上西面介席西階上東面眾賓之席皆不屬焉

注席眾賓於賓席之西不屬者不相續也皆獨坐明其徳各特疏鄕射云席賓南面東上眾賓之席

繼而西此眾賓之席亦當然但鄕射言繼者甫欲習眾庶未有所殊別此乃特貢於君故眾賓之席皆不屬焉𨿽不屬猶統賓爲位同南面也尊兩壺於房戶間斯禁有元酒在西設篚於禁南東肆加二勺於兩壺注

禁禁切地無足者元酒在西上也肆陳也疏

凡

設尊之法醴尊見其質皆在房內冠禮禮子昏禮禮婦是也酒尊皆於顯處見其文此及醮子與鄕射特牲少牢有司徹是也言東肆以頭首爲記從西向東爲肆則大頭在西也斯澌也澌盡之名故知切地無足昏禮冠禮皆云禁者士禮以禁戒爲名是以玉藻云大夫側尊用棜士側尊用禁注云棜斯禁也大夫士禮之異也禮器云大夫士棜禁注云棜斯禁也謂之棜者特牲禮雲實獸於棜注云棜之制如今大木輿矣則棜是輿非承尊之物以禁與斯禁無足似輿故名爲棜若然士之棜禁大夫之斯禁名𨿽異其形同是以禮器同名棜禁也若天子諸侯承尊之物謂之丰上有舟也設洗於阼階東南南北以堂深東西當東榮水在洗東篚在洗西南肆注

榮屋翼疏

雲南北以堂深者堂深謂從堂廉北

至房屋之壁堂下洗北去堂遠近深淺取於堂上深淺假令堂深三丈洗亦去堂三丈以此爲度云榮屋翼者榮在屋棟兩頭與屋爲翼若鳥之有翼故斯幹詩云如鳥斯革如翚斯飛與屋爲榮故云榮也

右設席羹定

注肉謂之羹定猶孰也疏

肉孰卽定止然故以定

言之不敢煩勞賓使之而久俟故以羹定爲速賓時節之限也主人速賓賓拜辱主人答拜還賓拜辱

注速召也還猶退疏

聘禮云賓至近郊使下大夫

至賓館遂以賓入公食禮使大夫戒賓賓不拜送遂從之鄭注云不拜送者爲從之不終事皆不拜送此獨拜送者亦是鄕大夫尊賓卑又擬貢故特拜辱而送之異於餘者介亦如之

注如速賓也賓及眾賓皆從之

注從猶隨也言及眾賓介亦在其中矣

右速賓主人一相迎於門外再拜賓賓答拜拜介介答拜注相主人之吏擯贊傳命者疏

主人於羣吏中立

一相使傳賓主之命主人乃自出迎賓於大門外鄕飲酒義云主人拜迎賓於庠門之外是也言一相者欲見使一相傳命乃迎也揖眾賓

注差益卑也拜介揖眾賓皆西南面疏

上文主人

迎賓而拜介是介差卑於賓今於眾賓不拜直揖之而已故云差益卑也賓介眾賓立位在門外以北爲上主人與賓正東西相當則介與眾賓差在南故主人正西面拜賓則側身向西南拜介揖眾賓矣主人揖先入

注揖揖賓也先入門而西面疏

庠學惟有一門卽

向階門內旣有三揖故主人導賓揖而先入門至內澑西向待賓也賓厭介入門左介厭眾賓入眾賓皆入門左北上注皆入門西東面賓之屬相厭變於主人也推手曰揖引手曰厭今文皆作揖又曰眾賓皆入左無門疏賓旣北上主人西面相向揖訖乃相背各向

堂塗介與眾賓亦隨賓至西階下賓與介眾賓等自用引手而入故不揖是變於主人也厭字或作�字者古字義亦通也周禮司儀云土揖庶姓時揖異姓天揖同姓鄭以推手小下之爲土揖平推手爲時揖推手小舉之爲天揖也云引手者以手向身引之也主人與賓三揖至於階三讓主人升賓升主人阼階上當楣北面再拜賓西階上當楣北面答拜注

三揖者將進揖當陳揖當碑揖楣前梁也復拜拜賓至此堂尊之疏云三讓主人升者主人先升

賓後升故鄕射云主人升一等賓升是也爾雅陳堂塗也楣前梁對後梁爲室戶上拜賓至此堂者鄕飲酒義亦云是知拜至也凡拜至者皆自尊之也

右迎賓主人坐取爵於篚降洗

注將獻賓也疏

篚在堂上尊南故取之乃降也賓降

注從主人也今按下文云賓復位當西序東面注云言復位者明始降時位在此疏上始降時直云

賓降不言處所於此見之是舉下以明上之義又按燕禮亦云賓降階西東面故此當取下文附見以足之云主人坐奠爵於階前辭

注重以己事煩賓也事同曰讓事異曰辭疏

獻賓

是主人事故重以煩賓也事同謂若上文主人與賓俱升階而云三讓是也事異若此文主人有事賓無事則曰辭此對文爲義若散文則通是以周禮司儀云主君郊勞交擯三辭車迎拜辱三揖三辭拜受是也賓對

注對答也賓主之辭未聞主人坐取爵興適洗南面坐奠爵於篚下盥洗注已盥乃洗爵致潔敬也今文無奠疏

案鄕飲酒

義云主人盥洗揚觶所以致潔也拜至拜洗拜受拜送所以致敬也此止是致潔並言敬者鄭注兼拜至拜受而言耳賓進東北面辭洗

注必進東行示情疏

鄕射賓進東北面辭洗彼注

云必進者方辭洗宜違其位也言東北面則位南於洗矣是以賓初降立至於序南東鄕至於主人洗爵乃東行故此得北面辭洗也云示情者賓進前就主人示謙下主人之情也主人坐奠爵於篚興對賓復位當西序東面

注言復位者明始降時位在此疏

上經奠爵於階

前者主人未洗見賓降卽奠爵故在階前奠爵此卽至洗將洗爵見賓辭故奠爵於篚興對故不同也主人坐取爵沃洗者西北面

注沃洗者主人之羣吏疏

下記主人之贊者注云

贊佐也謂主人之屬佐助主人之禮事徹鼎沃盥設薦俎是也卒洗主人壹揖壹讓升

注俱升古文壹作一疏

鄕射云主人卒洗一揖一

讓以賓升是俱升也上文主人先升賓乃升者以初至之時賓客之道進宜難故主人升導之至此以辭讓訖故略威儀而俱升也賓拜洗主人坐奠爵遂拜降盥

注復盥爲手坋汗疏

言奠爵遂拜者因事曰遂凡

賓主行事相報皆言答此不言答省文也賓降主人辭賓對復位當西序卒盥揖讓升賓西階上疑立注

疑讀爲仡然從於趙盾之仡疑正立自定之貌疏不言一揖一讓從上可知疑然以下公羊傳文然彼作仡然與此異也鄕射注云疑止也有矜莊之色主人坐取爵實之賓之席前西北面獻賓

注獻進也進酒於賓疏

賓在西階北面將就席受

故西北面向其席也賓西階上拜主人少退

注少退少辟賓進受爵以復位主人阼階上拜送爵賓少退注復位復西階上位疏

以賓西階上疑立今見主

人西北面獻於己席前故賓進將於席前受之也案鄕射云賓進受爵於席前復位此文不具也薦脯醢注

薦進也進之者主人有司疏

案昏禮禮賓贊者

薦脯醢周禮膳宰薦脯醢故知此亦非主人是有司也賓升席自西方

注升由下也升必中席疏

案曲禮云席南鄕北鄕

以西方爲上今升席自西方云升由下者以賓統於主人以東方爲上故以西方爲升由下也乃設折俎注

牲體枝解節折在俎疏

凡解牲體之法有全蒸

其豚解爲二十一體體解卽此折俎是也是以下有賓俎脊�肩介俎脊�肫胳是體解也主人阼階東疑立賓坐左執爵祭脯醢

注坐坐於席祭脯醢者以右手疏

上文賓升席故

知坐在席經云左執爵明祭用右手

右祭脯醢奠爵於薦西興右手取肺卻左手執本坐弗繚右絕末以祭尙左手嚌之興加於俎注

興起也肺離之本端厚大者繚猶紾也大夫以上威儀多紾絕之尙左手者明垂紾之乃絕其末嚌嘗也疏奠爵於薦右者爲取肺奠之將舉故奠

於右記云取俎進俎不坐是以取時奠爵興至加於俎又興也云肺離之此是舉肺刲者本謂根本肺之大端此鄕飲酒大夫禮故云繚祭鄕射士禮云絕祭但云繚必兼絕言絕不得兼繚也言大夫以上則天子諸侯亦繚絕兼有但禮篇亡無以知也周禮大祝辧九祭七曰絕祭八曰繚祭注云繚祭以手從肺本循之至於末乃絕以祭絕祭不循其本直絕以祭二祭本同禮多者繚之禮略者絕則祭之亦據此與鄕射而言也嚌至齒則嘗之也坐挩手遂祭酒注

挩拭也古文挩作說疏

內則士佩之中有挩則

賓客自有挩巾以拭手也興席末坐啐酒

注啐亦嘗也疏

席末席之尾也鄕飲酒義云於席

末言是席之正非專爲飲食也此所以貴禮而賤財也祭薦祭酒嚌肺於席中惟啐酒於席末是賤財之義也云啐亦嘗者亦前肺云嚌是至齒爲嘗此酒云啐謂入口爲嘗降席坐奠爵拜告旨執爵興主人阼階上答拜注降席席西也旨美也賓西階上北面坐卒爵興坐奠爵遂拜執爵興主人阼階上答拜注

卒盡也於此盡酒者明此席非專爲飲食起疏

非專爲飲食鄕飲酒義文言遂拜者亦因奠爵不起因拜也但此席爲賓賢能起故不在席盡爵於此西階上卒之然啐酒於席末亦兼爲飲食故以不專言之也

右獻賓賓降洗

注將酢主人疏

爾雅云酢報也前得主人之獻今

將酌以報之故降洗而致潔敬也主人降

注亦從賓也降降立阼階東西面疏

下云主人復

阼階東西面故知此當於阼階東西面也賓坐奠爵興辭

注西階前也疏

鄕射云賓西階前東面坐奠爵興

辭降此亦然故也主人對賓坐取爵適洗南北面主人阼階東南面辭洗賓坐奠爵於篚興對主人復阼階東西面賓東北面盥坐取爵卒洗揖讓如初升主人拜洗賓答拜興降盥如主人禮賓實爵主人之席前東南面酢主人主人阼階上拜賓少退主人進受爵復位賓西階上拜送爵薦脯醢主人升席自北方設折俎祭如賓禮注祭者祭薦俎及酒亦嚌啐疏

鄕射賓盥訖將洗

主人乃辭洗禮之常也此將賓舉之故未盥先辭洗以重之也云揖讓如初升者謂前主人卒洗一揖一讓升也云降盥如主人禮者謂如主人降盥禮則此賓降主人亦降賓辭降主人對一與主人降辭已下同也云祭如賓禮者如上賓祭時坐左執爵右祭脯醢奠爵於薦西興右手取肺卻左手執本坐弗繚右絕末以祭尙左手嚌之興加於俎坐挩手遂祭酒興席末坐啐酒故云祭如賓禮云祭者祭薦俎及酒者薦謂脯醢俎卽離肺也云亦嚌啐者亦嚌肺啐酒也不告旨

注酒己物也自席前適阼階上北面坐卒爵興坐奠爵遂拜執爵興賓西階上答拜注

自席前者啐酒席末因從北方降由便也疏

曲

禮席東鄕西鄕以南方爲上南鄕北鄕以西方爲上凡升席必由下降由上今主人當降自南方以啐酒於席末遂因從席北頭降又從北向南北面拜是由便也主人坐奠爵於序端阼階上北面再拜崇酒賓西階上答拜注

東西墻謂之序崇充也言酒惡相充實通

解疏曰

奠爵於序端者擬後酬賓訖取此爵以獻介也賓告旨甘主人之味故啐則拜之主人謝賓以酒惡相充實故飲訖乃拜

右賓酢主人主人坐取觶於篚降洗賓降主人辭降賓不辭洗立當西序東面注

不辭洗者以其將自飲疏

酬酒先飲乃酬賓故

云將自飲亦盥洗者禮法宜潔故也主人辭應奠爵不言者文略也卒洗揖讓升賓西階上疑立主人實觶酬賓阼階上北面坐奠觶遂拜執觶興賓西階上答拜注

酬勸酒也酬之言周忠信爲周疏

賓疑立者待

主人自飲故也主人將酬賓若不自先飲是不忠信恐賓不飲示忠信之道故先自飲乃飲賓爲酬也忠信爲周國語文坐祭遂飲卒觶興坐奠觶遂拜執觶興賓西階上答拜主人降洗賓降辭如獻禮升不拜洗注

不拜洗殺於獻疏

辭如獻禮者主人辭賓降賓

辭主人爲己洗爵此與獻賓時同賓西階上立主人實觶賓之席前北面賓西階上拜主人少退卒拜進坐奠觶於薦西注

賓已拜主人奠其觶賓辭坐取觶復位主人阼階上拜送賓北面坐奠觶於薦東復位注

酬酒不舉君子不盡人之歡不竭人之忠以全交也疏賓辭者鄕射二人舉觶於賓與大夫進坐

奠於薦右賓與大夫辭坐受觶以興注云辭辭其坐奠觶鄕射注亦云辭主人復親酌己是也

右主人酬賓主人揖降賓降立於階西當序東面

注主人將與介爲禮賓謙不敢居堂上主人以介揖讓升拜如賓禮主人坐取爵於東序端降洗介降主人辭降介辭洗如賓禮升不拜洗注介禮殺也疏

按上主人迎賓之時介與眾賓從

入又主人與賓三揖至於階之時介與眾賓亦隨至西階下東面今此文云揖讓升如賓禮則惟於升堂時相讓無庭中三揖之事矣升堂而云拜者謂拜至亦如賓矣云介禮殺也者謂不拜洗是以鄕飲酒義云三讓以賓升拜至獻酬辭讓之節繁及介省矣是也介西階上立

注不言疑者省文主人實爵介之席前西南面獻介介西階上北面拜主人少退介進北面受爵復位主人介右北面拜送爵介少退注

主人拜於介右降尊以就卑也今文無北面疏

云西南面獻介者以介席東面故邪向之也主人位在阼階今於獻介主人來在西階介右是介卑故降主人之尊就西階介之東北面拜也至旅酬皆同階者禮殺故也主人立於西階東薦脯醢介升席自北方設折俎祭如賓禮不嚌肺不啐酒不告旨自南方降席北面坐卒爵興坐奠爵遂拜執爵興主人介右答拜注

不嚌啐下賓疏

云主人立於西階東者始獻介

之時近西在介右今於設薦之時主人無事稍近東

右主人獻介介降洗主人復阼階降辭如初

注如賓酢之時疏

云如初者如賓酢主人之時介

辭主人從己降主人辭介爲己洗也卒洗主人盥

注盥者當爲介酌疏

此主人自飲而盥者尊介也

是以鄕射注云盥者𨿽將酌自飲尊大夫不敢是其類也介揖讓升授主人爵於兩楹之間

注就尊南授之介不自酌下賓酒者賓主共之疏

揖讓升者謂一揖一讓升也云授主人爵以爵授主人也知兩楹間是尊南者以上云尊於房戶間房戶間當兩楹之北也云下賓者以賓親酌以酢主人此不自酌也鄕飲酒義云尊於房戶之間賓主共之介西階上立主人實爵酢於西階上介右坐奠爵遂拜執爵興介答拜主人坐祭遂飲卒爵興坐奠爵遂拜執爵興介答拜主人坐奠爵於西楹南介右再拜崇酒介答拜注

奠爵西楹南以爵獻眾賓疏

主人旣受爵介無

事故於西階上立知此奠爵爲眾賓者按下文云主人揖升坐取爵於西楹下是也主人復阼階揖降介降立於賓南

疏向來主人與介行禮於西階上事訖故復阼階揖讓降介降立於賓南者以將獻眾賓故介無事就賓南也

右介酢主人主人西南面三拜眾賓眾賓皆答壹拜

注三拜一拜示�不備禮也不升拜賤也通

解疏曰

主人在阼階下眾賓在賓介之南故西南向拜之眾賓各得主人一拜主人亦�得一拜是不備禮鄕射少牢有司徹皆有此文大夫尊故也士則答再拜故特牲云主人三拜眾賓眾賓答再拜鄭云眾賓再拜者士賤旅之得備禮是也今按此疏云眾賓各得主人一拜主人亦�得一拜鄕射疏又云眾賓無問多少止爲三拜是示�也然則主人之拜眾賓不能一一拜之但爲三拜以示�而眾賓之長者三人各答一拜也然經及注疏但言眾賓一拜而無三人之文未詳其說鄕射放此主人揖升坐取爵於西楹下降洗升實爵於西階上獻眾賓眾賓之長升拜受者三人注

長其老者言三人則眾賓多矣疏

云主人揖升

者從三人爲首一一揖之而升也云降洗升實爵者以下不更言洗則以下因此不復洗矣云西階上獻眾賓者下別言眾賓之長三人則眾賓之中兼言堂下眾賓故鄭云眾賓多矣自三人已下於下便以次歷言之矣云拜受者三人則堂下眾賓不拜受矣主人拜送

注於眾賓右疏

約上文介右而知也坐祭立飲不拜旣爵授主人爵降復位

注旣卒也卒爵不拜立飲立授賤者禮簡疏

賓賢

能以賢者爲賓其次爲介不問長幼其三賓徳劣於賓介則數年之長幼故上眾賓之長也坐祭與賓介同不拜旣爵立飲立授則異賤故禮簡也眾賓獻則不拜受爵坐祭立飲注

次三人以下也不拜禮彌簡疏

此堂下眾賓又

簡於三人也每一人獻則薦諸其席

注謂三人也疏

以其言席又下別言眾賓則此是

三人也眾賓辯有脯醢

注亦每獻薦於其位位在下今文辯皆作徧疏

以

其言堂下立侍不合有席旣不言席故位在下旣不言其數則鄕人有學識者皆來觀禮皆入飲酒之內是以鄕射云旅酬堂上辯卒受者興以旅在下者明眾賓在堂下也主人以爵降奠於篚

注不復用也揖讓升賓厭介升介厭眾賓升眾賓序升卽席注序次也卽就也今文厭皆爲揖疏

眾賓序升者

謂三賓堂上有席者以年長爲首以次卽席也云今文厭皆爲揖不從者以賓相引以手不得爲揖故也

右主人獻眾賓一人洗升舉觶於賓

注一人主人之吏發酒端曰舉疏

此一人舉觶爲

旅酬也云發酒端曰舉者從上至下�飲訖又從上而起也實觶西階上坐奠觶遂拜執觶興賓席末答拜坐祭遂飲卒觶興坐奠觶遂拜執觶興賓答拜降洗升實觶立於西階上賓拜注

賓拜拜將受觶疏

云賓席末答拜者謂於席西

南面非謂席上近西爲末以其無席上拜法也已下賓拜皆然進坐奠觶於薦西賓辭坐受以興

注舉觶不授下主人也言坐受者明行事相接若親受謙也疏上獻賓皆親授而奠之今不親授是

下主人鄕射注云不授賤不敢也若於人手相接受名爲受不於人取之不得言受今於地取之而言受者以主人奠之賓取之而無隔絕𨿽於地若手授之也舉觶者西階上拜送賓坐奠觶於其所

注所薦西也疏

賓奠於其所者待作樂後立司正

賓乃取此觶以酬主人以其將舉故且奠之於右也舉觶者降

注事已疏

案鄕射舉觶者降後有大夫此不言者

大夫觀禮之人或來或否故不言也

右一人舉觶設席於堂廉東上

注爲工布席也側邊曰廉燕禮曰席工於西階上少東樂正先升北面此言樂正先升立於西階東則工席於階東疏引燕禮者欲證此席爲工又以

此經云堂廉東上不言階東故取燕禮此下云樂正於西階東而立在工西則知工席更在階東北面可知也工四人二瑟瑟先相者二人皆左何瑟後首挎越內弦右手相注

四人大夫制也二瑟二人鼓瑟則二人歌也瑟先者將入序在前也相扶工也眾賓之少者爲之每工一人鄕射禮曰弟子相工如初入天子相工使視瞭者凡工瞽也故有扶之者師冕見及階子曰階也及席子曰席也固相師之道後首者變於君也挎持也瑟者則爲之持瑟其相歌者徒相也越瑟下孔也內弦側擔之者疏此鄕大夫飲

酒而云四人大射諸侯禮而云六人若然士當二人天子當八人爲差次也工四人二人瑟相二人則工二人歌𨿽不言相亦二人可知以空手無事故不言也相工之事天子使�瞭爲之周禮�瞭職云凡樂事相瞽是也鄭司農云無目眹謂之瞽有目眹而無見謂之有目無眸子謂之瞍燕禮云小臣左何瑟面鼓注云燕尙樂可鼓者在前也此不面鼓是變於君也挎者瑟底有孔越以指深入謂之挎也徒空也無可荷空以右手相側擔之者以左手外側擔之使弦向內也樂正先升立於西階東

注正長也疏

案周禮有大司樂樂師天子之官此

樂正者諸侯及大夫士之官當天子大司樂工入升自西階北面坐相者東面坐遂授瑟乃降注降立於西方近其事疏

鄕射云樂正適西方命

弟子贊工遷樂故知西方是近其事也工歌鹿鳴四牡皇皇者華

注三者皆小雅篇也鹿鳴君與臣下及四方之賓燕講道修政之樂歌也此采其己有旨酒以召嘉賓嘉賓旣來示我以善道又樂嘉賓有孔昭之明徳可則效也四牡君勞使臣之來樂歌也此采其勤苦王事念將父母懷歸傷悲忠孝之至以勞賓也皇皇者華君遣使臣之樂歌也此采其更自勞苦自以爲不及欲諮謀於賢知而以自光明也疏

凡歌詩之法皆歌其類此時貢賢能擬爲卿大夫或爲君所燕食以鹿鳴詩也或爲君出聘以皇皇者華詩也或使反爲君勞來以四牡詩也故賓賢能而預歌此三篇使習之也通解

按鹿鳴卽謂今日

燕飲之事所以導達主人之誠意而美嘉賓之徳也四牡言其去家而仕於朝辭親而從王事於此乎始也皇皇者華言其將爲君使而賦政於外也學記曰宵雅肄三官其始也正謂此也蓋此三詩先王所制以爲燕飲之樂用之鄕人用之邦國各取其象而歌之也卒歌主人獻工工左瑟一人拜不興受爵主人阼階上拜送爵注

一人工之長也凡工賤不爲之洗疏

工之長者

謂就四人之內爲首者也案此鄕飲酒及燕禮同是主歡心尙樂之事故有升歌笙間合樂及其獻工獻笙後間合不獻以前已得獻故不復重獻鄕射主於射略於樂無笙間惟有合樂笙工並爲至終總獻之大射亦主於射略於樂但不間歌不合樂故有升歌鹿鳴三絳主人獻工後乃下管新宮不復得獻此君禮異於鄕射也大射不略升歌而略笙間合者二南是鄕大夫之正小雅是諸侯之正鄕射不略合樂而大射不略升歌者不可略其正也薦脯醢使人相祭

注使人相者相其祭酒祭薦工飲不拜旣爵授主人爵

注坐授之眾工則不拜受爵祭飲辯有脯醢不祭

注祭飲獻酒重無不祭也今文辯爲�疏

眾工諸

事皆不備尙祭飲則知得獻酒無有不祭故云獻酒重無不祭也其正酬亦祭至旅酬以下則不祭故下記云凡旅不洗不洗者不祭鄭注云敬禮殺也不甚潔也大師則爲之洗賓介降主人辭降工不辭洗

注大夫若君賜之樂謂之大師則爲之洗尊之也賓介降從主人也工大師也上旣言獻工矣乃言大師者大師或瑟或歌也其獻之瑟則先歌則後疏天子諸侯有常官則有大師也大夫則無常官若君賜之樂並樂人與之則亦謂之大師賓介降鄕射注云大夫不降尊也此禮𨿽有大夫亦不降可知也笙入堂下磬南北面立樂南陔白華華黍

注笙吹笙者也以笙吹此詩以爲樂也南陔白華華黍小雅篇也今亡其義未聞昔周之興也周公制禮作樂采時世之詩以爲樂歌所以通情相風切也其有此篇明矣後世衰微幽厲尢甚禮樂之書稍稍廢棄孔子曰吾自衛反魯然後樂正雅頌各得其所謂當時在者而復重雜亂者也惡能存其亡者乎且正考父校商之名頌十二篇於周大師歸以祀其先王至孔子二百年之間五篇而已此其信也主人獻之於西階上一人拜盡階不升堂受爵主人拜送爵階前坐祭立飲不拜旣爵升授主人爵注一人笙之長者也笙三人和一人凡四人鄕射禮曰笙一人拜於下疏案鄕射記云三笙一和而

成聲主三人吹笙一人吹和凡四人爾雅曰笙小者謂之和是也獻工之時拜送在西階東以工在階東故也此拜送笙之時在西階上以其笙在階下故不同也眾笙則不拜受爵坐祭立飲辯有脯醢不祭

注亦受爵於西階上薦之皆於其位磬南今文辯爲�疏磬南者依前笙入立於磬南之處也乃間歌魚麗笙由庚歌南有嘉魚笙崇丘歌南山有臺笙由儀注

間代也謂一歌則一吹六者皆小雅篇也魚麗言太平年丰物多也此采其物多酒旨所以優賓也南有嘉魚言太平君子有酒樂與賢者共之也此采其能以禮下賢者賢者累蔓而歸之與之燕樂也南山有臺言太平之治以賢者爲本此采其愛友賢者爲邦家之基民之父母旣欲其身之壽考又欲其名徳之長也由庚崇丘由儀今亡其義未聞疏此一經堂下吹笙堂上升歌間代而作故

謂之乃間也又云謂一歌則一吹者謂堂上歌魚麗終堂下笙中吹由庚續之以下皆然通解

劉敞云

此三篇皆笙詩也小序云有其義而亡其辭亡謂本無非亡逸之亡也鄕飲酒禮鼓瑟而歌鹿鳴四牡皇皇者華然後笙入堂下磬南北面立樂南陔白華華黍燕禮亦鼓瑟歌鹿鳴四牡皇皇者華然後笙入立於縣中奏南陔白華華黍南陔以下今無以考其名篇之義然曰笙曰樂曰奏而不言歌則有聲而無詞明矣下由庚崇丘由儀仿此今按小序於此六笙詩皆著其義蓋序者以意言之今鄭此注云其義未聞則亦不敢信其說矣乃合樂周南關睢葛覃捲耳召南鵲巢采蘩采蘋注合樂謂歌樂與眾聲俱作周南召南國風篇也王后國君夫人房中之樂歌也關雎言后妃之徳葛覃言后妃之職捲耳言后妃之志鵲巢言國君夫人之徳采蘩言國君夫人不失職采蘋言卿大夫之妻能循其法度昔太王王季居於岐山之陽躬行召南之教以興王業及文王而行周南之教以受命大雅云刑於寡妻至於兄弟以禦於家邦謂此也其始一國耳文王作邑於丰以故地爲卿士之采地乃分爲二國周周公所食召召公所食於時文王三分天下有其二徳化被於南土是以其詩有仁賢之風者屬之召南焉有聖人之風者屬之周南焉夫婦之道生民之本王政之端此六篇者其教之原也故國君與其臣下及四方之賓燕用之合樂也鄕樂者風也小雅爲諸侯之樂大雅頌爲天子之樂鄕飲酒升歌小雅禮盛者可以進取也燕合鄕樂禮輕者可以逮下也春秋傳曰肆夏繁遏渠天子所以享元侯也文王大明綿兩君相見之樂也然則諸侯相與燕升歌大雅合小雅天子與次國小國之君燕亦如之與大國之君燕升歌頌合大雅其笙間之篇未聞疏歌樂眾聲

俱作者謂堂上有歌瑟堂下有笙磬合奏此詩也燕禮記云有房中之樂注云弦歌周南召南之詩而不用鐘磬之節謂之房中者後夫人之所諷誦以事其君子是也用鐘鼓奏之者諸侯卿大夫燕饗亦得用之故用鐘鼓婦人用之乃不用鐘鼓則謂之房中之樂也后妃夫人不同同是文王之化召南是文王未受命已前之事諸侯之禮故稱夫人周南是文王受命稱王之後天子之禮故稱後也云國君與其臣下賓客燕之合樂者據燕禮而言也云鄕樂者亦據燕禮記云遂合鄕樂者也云小雅則升歌鹿鳴之等是也云大雅頌肆夏繁遏渠之等是也此鄕飲酒爲饗禮升歌鹿鳴進取諸侯之樂饗禮盛也燕合鄕樂以燕禮輕故可以逮下也鄭君據儀禮上下而言其實饗燕同樂知者穆叔如晉晉侯享之歌鹿鳴之三是與燕禮同樂也若然小雅云饗或進取燕可以逮下者饗亦逮下也穆叔曰三夏天子所以享元侯也文王兩君相見之樂也鹿鳴所以嘉寡君也敢不拜嘉引之者證肆夏繁遏渠是頌謂天子之樂歌案鍾師杜子春注引呂叔玉云肆夏時邁也繁遏執競也渠思文也鄭君不從以爲詩篇名頌之族類也此歌之大者載在樂章樂崩亦從而亡之是以頌不能具也通解

今按二南之分注疏說皆未安惟程子曰

以周公主內治故以畿內之詩言文王太姒之化者屬之周南以召公掌諸侯故以畿外之詩言列國諸侯大夫之室家被文王太姒之化而成徳者屬之召南此爲得之謂之南者言其化自岐雍之間被於江漢之域自北而南也詩曰以雅以南卽謂此也工告於樂正曰正歌備樂正告於賓乃降

注樂正降者以正歌備無事也降立西階東北面疏以其堂上時在西階之東北面知降堂下亦然在笙磬之西亦得監堂下之樂知位在此也

右樂賓主人降席自南方

注不由北方由便疏

主人席之南上升由下降由

上是其常而言由便者解禮所以升由下降由上者是由便也側降

注賓介不從疏

側特也賓介不從故言側以方燕

禮殺故也作相爲司正司正禮辭許諾主人拜司正答拜注作使也禮樂之正旣成將畱賓爲有懈惰立司正以監之拜拜其許疏上經云一相迎於門外今

將燕使爲司正監察賓主之事也主人與賓行獻酢之禮畢是禮成也升歌笙間合樂三終是樂成也故鄭總言禮樂之正旣成也主人升復席

右立司正司正洗觶升自西階阼階上北面受命於主人主人曰請安於賓司正告於賓賓禮辭許注

爲賓欲去畱之告賓於西階疏

鄕射云司正升

自西階由楹內適阼階上此不言由楹內者省文也云告賓西階者鄕射又云司正西階上故知也司正告於主人主人阼階上再拜賓西階上答拜司正立於楹間以相拜皆揖復席注

再拜拜賓許也司正旣以賓許告主人遂立楹間以相拜賓主人旣拜揖就席疏凡相拜者當在

賓主拜前今在賓拜下者以經云司正告於主人因卽拜賓賓卽答拜文理切不得先言相拜故退之在下鄕射云司正告於主人遂立楹間以相拜主人阼階上再拜賓西階上答再拜是其相拜在前也司正實觶降自西階階間北面坐奠觶退共少立注階間北面東西節也其南北當中庭共拱手也少立自正愼其位也己帥而正惇敢不正燕禮曰右還北面疏云階間謂兩階之間東西等也鄕射

云司正中庭北面坐奠觶自正愼其位欲令賓主亦皆正愼其位也燕禮曰司正降自西階右還北面取不背其君此亦右還北面取不背大夫也坐取觶不祭遂飲卒觶興坐奠觶遂拜執觶興洗北面坐奠觶於其所退立於觶南注

洗觶奠之示潔敬立於其南以察眾疏

鄕射大

射皆直云取觶洗南面反奠於其所不云盥此俗本有盥者誤

右司正舉觶賓北面坐取俎西之觶阼階上北面酬主人主人降席立於賓東注

初起旅酬也凡旅酬者少長以齒終於沃盥者皆弟長而無遺矣疏云取俎西之觶者謂前一人

舉觶奠於薦右今爲旅酬而舉之前主人酬賓奠於薦東者不舉故言俎西以別之云主人降席不云自南方北方者下記云主人介凡升席自北方降席自南方指此文也記云主人之贊者西面北上不與與及也不及謂不及獻酒言不及獻酒則旅酬亦不與旅酬所以酬正獻也記又云無算爵然後與若然此旅酬得終於沃洗者鄭解酬之大法故連引無算爵旅酬而言終沃洗也其實此時未及沃洗也賓坐奠觶遂拜執觶興主人答拜不祭立飲不拜卒觶不洗實觶東南面授主人注

賓立飲卒觶因更酌以鄕主人將授主人阼階上拜賓少退主人受觶賓拜送於主人之西注

旅酬同階禮殺疏

正酬時不同階今同階故云

禮殺也賓揖復席

注酬主人訖主人西階上酬介介降席自南方立於主人之西如賓酬主人之禮主人揖復席注

其酌實觶西南面授介自此以下旅酬酌者亦如之疏知西南面授介者按賓酬主人時於阼階

上東南面向之則知此主人酬介於西階上西南面可知云自此已下旅酬酌者亦如之者謂亦如主人酬介其酬酌介實觶西南面授之以其旅酬皆西階上故也通解

今按賓主介相酬初皆北面但

實觶之後授觶之時賓介則東南面授主人主人則西南面授介已受之後卽授者又還北面之位賓介則拜送於主人之西主人則拜送於介之東皆北面也故下文受介酬者得由其東亦旣受乃還北面拜送也司正升相旅曰某子受酬受酬者降席

注旅序也於是介酬眾賓眾賓又以次序相酬某者眾賓姓也同姓則以伯仲別之疏上文作相爲

司正爲有懈惰立司正以監之今以賓主及介旅酬不監之至眾賓乃監者以其主人與賓介習禮已久又各一位不嫌失禮至於眾賓旣不久習禮又同在一位恐其失禮故須監之也司正退立於序端東面

注辟受酬者又便其贊上贊下也始升相西階西北面疏司正初時在堂上西階西北面命受酬者

訖退立於西序端東面者一則案此下文眾受酬者受自左卽是司正立處故須辟之二則東面時贊上贊下便也云始升相西階西北面者𨿽無正文以眾賓之席在賓西南面介酬在西階上司正升相旅當在西階西北面命賓故知位如此也受酬者自介右注

由介東也尊介使不失故位疏

北面以東爲右

故鄭元云由介東也凡授受之法者授田其右受由其左卽下文眾受酬者是也此受介酬者應自介左而自介右者介位在西故云尊介使不失故位也眾受酬者受自左

注後將受酬者皆由西變於介也今文無眾酬者疏眾受酬者堂上眾賓之內爲首者一人自介右受之自第二以下並堂下眾賓皆自左受之言變於介者卽是授受之常法也拜興飲皆如賓酬主人之禮

注嫌賓以下異也辯卒受者以觶降坐奠於篚

注辯辯眾賓之在下者鄕射禮曰辯遂酬在下者皆升受酬於西階上疏引鄕射者經直言辯文不

具故引以證也司正降復位

注觶南之位疏

以相旅畢堂上無事故降復觶南

之位

右旅酬使二人舉觶於賓介洗升實觶於西階上皆坐奠觶遂拜執觶興賓介席末答拜皆坐祭遂飲卒觶興坐奠觶遂拜執觶興賓介席末答拜注

二人亦主人之吏若有大夫則舉觶於賓與大夫燕禮曰媵爵者立於洗南西面北上序進盥洗疏云賓介席末答拜者賓於席西南面答拜介於席南東面答云若有大夫則舉觶於賓與大夫者以其大夫尊於介故也逆降洗升實觶皆立於西階上賓介皆拜

注於席末拜疏

賓在席西南面介在席南東面以

其俱是答拜故同前席末拜也皆進薦西奠之賓辭坐取觶以興介則薦南奠之介坐受以興退皆拜送降賓介奠於其所注

賓言取介言受尊卑異文今文曰賓受疏

一人

之賓所奠觶於薦西一人之介所奠觶於薦南又云尊者得卑者物言取是以家語云定公假馬於季氏孔子曰君於臣有取無假故賓尊言取介卑言受也

右二人舉觶司正升自西階受命於主人主人曰請坐於賓賓辭以俎注

至此盛禮俱成酒淸肴幹賓主百拜彊有力者猶倦焉張而不弛弛而不張非文武之道請坐者將以賓燕也俎者肴之貴者辭之者不敢以禮殺當貴者疏鄕射司正升自西階阼階上受命於主

人適西階上北面請坐於賓亦是使司正傳語於賓也又云自此以上皆立行禮人皆勞倦故請坐於賓也云俎者肴之貴者謂骨體貴而肉賤自旅以前立行禮是盛自此後無算爵坐以禮謂之殺故今將坐辭以俎不敢以禮殺當貴者案燕禮司正奠觶於中庭請徹俎而坐此禮司正監旅訖二人舉觶後將行無算爵始請坐於賓燕禮司正之前云一人致爵三舉旅得爵多故司正奠時卽坐燕此禮由來未行旅酬故使二人舉觶徹俎後乃坐也主人請徹俎賓許

注亦司正傳請告之司正降階前命弟子俟徹俎

注西階前也弟子賓之少者俎者主人之吏設之使弟子俟徹者明徹俎賓之義疏賓敬主人而使

弟子徹俎故云賓之義也司正升立於席端

注待事疏

司正降階前命弟子徹俎訖卽升立於

席端弟子仍未徹俎故云待事也賓降席北面主人降席阼階上北面介降席西階上北面遵者降席席東南面注

皆立相須徹俎也遵者謂此鄕之人仕至大夫者也今來助主人樂賓主人所榮而遵法者也因以爲名或有無來不來用時事耳今文遵爲或爲全疏皆立者將取俎以授人遵不北面者以其

尊故席東南面主人須待也待受俎之人至一時徹而授之也下文云賓若有遵言若者不定之辭故知或有或無來與不來事在當時故云用時事耳賓取俎還授司正司正以降賓從之主人取俎還授弟子弟子以降自西階主人降自阼階介取俎還授弟子弟子以降介從之若有諸公大夫則使人受俎如賓禮眾賓皆降注

取俎者皆鄕其席旣授弟子皆降復初入之位疏下云揖讓如初升故知此降時亦復初入之位位在東階西階相讓也

右徹俎說屨揖讓如初升坐

注說屨者謂安燕當坐也必說於下者屨賤不空居堂說屨主人先左賓先右今文說爲稅疏云如

初升坐者謂賓主初入揖讓而升堂也凡堂上行禮之法立行禮不說屨坐則說屨屨空則不宜陳於側故降說屨然後升坐也曲禮云上於東階則先右足上於西階則先左足鄭注云近於相鄕敬也玉藻注屨之法坐左納右坐右納左今說之亦北面鄕階主人先坐左賓先坐右亦取近於相鄕敬之義也乃羞

注羞進也所進者狗胾醢也鄕設骨體所以致敬也今進羞所以盡愛也敬之愛之所以厚賢也疏

知所進者狗胾醢者案下記云其牲狗禮記又云薦羞不逾牲則所羞者狗胾也但醢是舊作之物諸經又不見以狗作醢則胾必狗也醢則當兼有餘牲也骨體貴人不食故云致敬胾醢賤人所食故云盡愛也無算爵

注算數也賓主燕飲爵行無數醉而止也鄕射禮曰使二人舉觶於賓與大夫又曰執觶者洗升實觶反奠於賓與大夫皆是疏引鄕射禮者證此無

算爵從首至末更從上至下惟醉乃止無算樂

注燕樂亦無數或間或合盡歡而止也春秋襄二十九年吳公子札來聘請觀於周樂此國君之無算疏上升歌笙間合樂皆三終言有數此卽無也

或間如上間歌用小雅也或合用二南也或用其一不並用也引春秋者彼是國君禮此是大夫禮見其異也但無算之樂還依尊卑用之案春秋爲季札所歌大雅與頌者但季札請觀周樂魯爲之盡陳又魯周公之後歌樂得與元侯同故無算之樂雅頌並作也

右燕賓出奏陔

注陔陔夏也陔之言戒也終日燕飲酒罷以陔爲節明無失禮也周禮鍾師以鍾鼓奏九夏是奏陔夏則有鍾鼓矣鍾鼓者天子諸侯備用之大夫士鼓而已蓋建於阼階之西南鼓鄕射禮曰賓興樂正命奏陔賓降及階陔作賓出疏鍾師云凡樂事

以鍾鼓奏九夏王夏肆夏昭夏納夏章夏齊夏族夏夏驁夏杜子春云王出入奏王夏屍出入奏肆夏牲出入奏昭夏四方賓來奏納夏臣有功奏章夏夫人祭奏齊夏族人侍奏族夏客醉而出奏陔夏公出入奏驁夏言以鍾鼓者庭中先擊鍾卻擊鼓而奏此九夏鍾師天子禮有鐘鼓大射諸侯禮亦具有鍾鼓鄕射云不鼓不釋明無鍾可知此且語鍾鼓者用九夏則尊卑不同天子則九夏俱作諸侯則不用王夏得奏其肆夏以下大夫以下據此文用陔夏其餘無文大射建鼓在阼階西南鼓此無正文故云蓋彼注云鼓不在東縣南爲君也此鄕大夫無東縣直有一鼓而已故縣在阼階之西南鄕主人也主人送於門外再拜

注門東西面拜也賓介不答拜禮有終也疏

主人

迎賓之時門東西面拜今送賓還依此位立也於迎賓介時賓介答拜今送賓主人再拜若賓介答拜是行禮無終畢故賓介不答是禮有終也不言眾賓者迎送俱不拜故不言也

右賓出賓若有遵者諸公大夫則旣一人舉觶乃入

注不幹主人正禮也遵者諸公大夫也謂之賓者同從外來耳大國有孤四命謂之公疏正禮謂賓

主獻酢是也是以一人舉觶爲旅酬始乃入若然卽是作樂前入而於此篇末乃言之者以其無常或來或不來故於後言之也孤只一人而言諸者案鄭注燕禮云容牧下三監案王制雲天子使其大夫監於方伯之國國三人是殷法周公因而不攺故云容也云大國有孤四命者周禮典命文謂之公者若天子有三公也席於賓東公三重大夫再重

注席此二者於賓東尊之不與鄕人齒也天子之國三命者不齒於諸侯之國爵爲大夫則不齒矣不言遵者遵者亦卿大夫疏賓在戶牖之間酒尊

又在戶東席此二者又在酒尊之東但繼賓而言耳鄕人謂眾賓之席在賓西故云不與鄕人齒案上注云此篇無正齒位之事謂無黨正飲酒之法此言齒者謂士以上來觀禮乃有齒法雲天子之國三命者不齒者周禮黨正職文鄭引之爲證者欲見此篇之禮與天子鄕飲酒三命不齒同也云諸侯之國爵爲大夫則不齒者以此篇及鄕射皆云若有大夫不辧命數故知爵爲大夫卽不齒也黨正又云一命齒於鄕裏再命齒於父族三命不齒不齒者特爲位不在父兄行列中一命齒於鄕裏者公侯伯之士一命與堂下鄕人齒以其士立堂下故也子男之士不命與一命之士同齒於階下子男之大夫一命坐於上與六十已上齒於堂再命齒於父族者謂子男之卿與公侯伯之大夫以父族爲賓則與之齒異姓爲賓則不與之齒席於尊東三命不齒者謂公侯伯之卿𨿽父族爲賓亦不與之齒席於尊東也云不言遵者亦卿大夫者案上文賓若有尊者卽諸公大夫也公如大夫入主人降賓介降眾賓皆降復初位主人迎揖讓升公升如賓禮辭一席使一人去之注

如讀若今之若主人迎之於門內也辭一席謙自同於大夫疏以不言主人出故知迎於門內也

今按如讀若今之若但謂如字讀之似今人所用之若字耳無他義也疏說迂今不取大夫則如介禮有諸公則辭加席委於席端主人不徹無諸公則大夫辭加席主人對不去加席注

加席上席也大夫席再重疏

云大夫則如介禮

者以其公如賓故大夫則如介禮主人迎賓賓厭介此公與大夫同入公亦獻大夫故云大夫如介禮云有諸公則辭加席委於席端主人不徹者大夫再重是其正大夫以公在故謙委加席於席端主人不徹也

右遵入明日賓服鄕服以拜賜

注拜賜謝恩惠鄕服昨日與鄕大夫飲酒之朝服也不言朝服未服以朝也今文曰賓服鄕服疏鄭

知鄕服是朝服者記云朝服而謀賓介是也此賓言鄕服其鄕射賓言朝服不同者按鄕射以公士爲賓謂在朝著朝服是其常此賓是鄕人子弟未仕𨿽著朝服仍以鄕服言之故也按注云今文曰賓服鄕服明古經文無服今有之衍文也今刪去主人如賓服以拜辱注

拜賓復自屈辱者鄕射禮曰賓朝服以拜賜於門外主人不見如賓服遂拜之拜辱於門外乃退疏此文不具故引鄕射以爲證明彼此賓主皆不相見造門外拜謝而已

右拜禮主人釋服

注釋朝服更服元端也古文釋作捨疏

昨日正行

賓舉飲酒之禮相尊敬故朝服此乃燕私輕故元端也乃息司正

注息勞也勞賜昨日贊執事者獨云司正司正庭長也疏司正是庭長故獨言之也無介

注勞禮略也司正爲賓不殺

注市買若因所有可也不殺則無俎疏

市買無正

文鄭以意言之又殺則俎以盛骨體旣言不殺故知無俎也薦脯醢

注羞同也疏

與正行飲酒同羞惟所有

注在有何物疏

上文正行飲酒之時用狗胾今不

殺故言在有何物雜物皆是也徵惟所欲

注徵召也疏

昨日正行飲酒不得喚親友故今禮

食之餘可別召知友也以告於先生君子可也

注告請也先生不以筋力爲禮於是可以來君子國中有盛徳者可者召不召惟所欲疏先生老人

教學者君子則曲禮博聞彊識惇善行而不怠者也云可者召不召惟所欲者上文云徵惟所欲上下相成解也賓介不與

注禮瀆則古文與爲預疏

賓介昨日正行禮今

又召之則是數數則瀆瀆則不敬鄕樂惟欲

注鄕樂周南召南六篇之中惟所欲作不從次也不歌鹿鳴魚麗者辟國君也疏二南爲鄕大夫之

樂小雅爲諸侯之樂上正行飲酒歌小雅今燕不歌鹿鳴魚麗是辟國君也

右息司正

鄕射禮主人坐取爵於上篚以降

注將獻賓也賓降

注從主人也今按鄕飲酒云當西序東面主人阼階前西面坐奠爵興辭降

注重以主人事煩賓也今文無阼階賓對主人坐取爵興適洗南面坐奠爵於篚下盥洗注對答盥手又洗爵致潔敬也古文盥皆作浣賓進東北面辭洗

注必進者方辭洗宜違位也言東北面則位南於洗矣主人坐奠爵於篚興對賓反位

注反從降之位也鄕飲酒曰當西序東面主人卒洗壹揖壹讓以賓升賓西階上北面拜洗主人阼階上北面奠爵遂答拜乃降注

乃降將更盥也今文壹皆作一賓降主人辭降賓對主人卒盥壹揖壹讓升賓升西階上疑立注

疑止也有矜莊之色疏

鄕飲酒注云疑正立自

定之貌此言疑止也有矜莊之色二注相兼乃具也主人坐取爵實之賓席之前西北面獻賓

注進於賓也凡進物曰獻疏

凡進物曰獻者欲見

此賓乃是鄕民而已無尊卑上下猶言獻者此獻直是進物而言進獻之也周禮注云古者致物於人尊之則曰獻彼據尊敬前人𨿽卑亦曰獻若齊侯獻捷於魯之類義與此別也賓西階上北面拜主人少退

注少退猶少辟也賓進受爵於席前復位

注復位西階上位主人阼階上拜送爵賓少退薦脯醢賓升席自西方注賓升降由下也疏

凡席升由下降由上下文降

席不由上者以主人在東敬主人不得降由上又於席西拜便故云賓升降由下也乃設折俎

注折之設反後皆仿此牲體枝解節折以實俎也主人阼階東疑立賓坐左執爵右祭脯醢奠爵於薦西興取肺坐絕祭注

卻左手執本右手絕末以祭也肺離上爲本下爲末尙左手嚌之

疏嚌嘗也右手在下絕以授口嘗之興加於俎坐挩手執爵遂祭酒興席末坐啐酒注挩拭也啐嘗也古文挩作說降席坐奠爵拜告旨

注降席席西也旨美也執爵興主人阼階上答拜賓西階上北面坐卒爵興坐奠爵遂拜執爵興主人阼階上答拜

右主人獻賓賓以虛爵降

注將洗以酢主人主人降

注從賓也降立阼階東西面當東序賓西階前東面坐奠爵興辭降主人對賓坐取爵適洗北面坐奠爵於篚下興盥洗注

賓北面盥洗自外來疏

對主人自內出南面也主人阼階之東南面辭洗賓坐奠爵於篚興對主人反位注

反位從降之位也主人辭洗進也疏

降之位卽

上東序之西南面位主人反位由前進乃反位故鄭卻本之賓卒洗揖讓如初升主人拜洗賓答拜興降盥如主人之禮賓升實爵主人之席前東南面酢主人注酢報疏

言如初則一揖一讓也主人阼階上拜賓少退主人進受爵復位賓西階上拜送爵薦脯醢主人升席自北方乃設折俎祭如賓禮注

祭薦俎及酒亦齊啐不告旨

注酒己物自席前適阼階上北面坐卒爵興坐奠爵遂拜執爵興賓西階上北面答拜注

自由也啐酒於席永由前降便也主人坐奠爵於序端阼階上再拜崇酒賓西階上答再拜注

序端東序頭也崇充也謝酒惡相充滿也疏

奠

爵於序端此擬下獻眾賓也

右賓酢主人主人坐取觶於篚以降

注將酬賓賓降主人奠觶辭降賓對東面立主人坐取觶洗賓不辭洗注

不辭洗以其將自飲卒洗揖讓升賓西階上疑立主人實觶酬之阼階上北面坐奠觶遂拜執觶興注

酬勸酒賓西階上北面答拜主人坐祭遂飲卒觶興坐奠觶遂拜執觶興賓西階上北面答拜主人降洗賓降辭如獻禮注

以將酌己升不拜洗

注酬禮殺也賓西階上立主人實觶賓之席前北面賓西階上拜主人坐奠觶於薦西賓辭坐取觶以興反位注

賓辭辭主人復親酌己主人阼階上拜送賓北面坐奠觶於薦東反位注酬酒不舉主人揖降賓降東面立於西階西當西序

注主人將與眾賓爲禮賓謙不敢獨居堂

右主人酬賓主人西南面三拜眾賓眾賓皆答一拜

注三拜示�也一拜不備禮也獻賓畢乃與眾賓拜敬不能並疏眾賓無問多少止爲三拜而已是

示�也眾賓人皆一拜是不備禮此亦答大夫拜法若答士拜則亦再拜見於特牲也云獻賓畢乃與眾賓拜者自爾來惟與賓拜今始拜之故云敬不能並主人揖升坐取爵於序端降洗升實爵西階上獻眾賓眾賓之長升拜受者三人注

長其老者言三人則眾賓多矣國以多徳行道藝爲榮何常數之有乎疏此𨿽非賓賢能其眾亦

三人在堂上與鄕飲酒數同其堂下眾賓無定數故鄭云眾賓多矣主人拜送

注拜送爵於眾賓右坐祭立飲不拜旣爵授主人爵降復位

注旣盡疏

此還上三人者降復賓南東面位眾賓皆不拜受爵坐祭立飲

注自第四以下又不拜受爵禮彌略疏

此謂堂下

眾賓無數者也每一人獻則薦諸其席

注諸於疏

此還據堂上三人有席者故云薦諸其

席謂席前也眾賓辯有脯醢

注薦於其位疏

還據堂下無席者故鄭云薦於其

位不云席也主人以虛爵降奠於篚

注不復用

右獻眾賓揖讓升賓厭眾賓升眾賓皆升就席一人洗舉觶於賓注

一人主人之吏疏

主人之吏亦謂府史以下非

屬官也升實觶西階上坐奠觶拜執觶興賓席末答拜舉觶者坐祭遂飲卒觶興坐奠觶拜執觶興賓答拜降洗升賓之西階上北面注

將進奠觶賓拜

注拜受觶舉觶者進坐奠觶於薦西

注不授賤不敢也賓辭坐取以興

注若親受然舉觶者西階上拜送賓反奠於其所舉觶者降疏反奠於其所者還於薦西以其射後賓北面舉之爲旅酬故不奠於薦東也

右一人舉觶大夫若有遵者則入門左

注謂此鄕之人爲大夫者也謂之遵者方以禮樂化民欲其遵法之也其士也於旅乃入鄕大夫士非鄕人禮亦然主於鄕人耳今文遵爲僎疏言若

者或無不定也鄭知是當鄕大夫者以其鄕射旣與鄕人行射禮而言大夫者當鄕大夫可知士於旅乃入下記云士旣旅不入明未旅間皆得入也非鄕人禮亦然者以其同是鄕大夫士禮無異故也但異鄕不助主人樂賓爲別也主人降

注迎大夫於門內也不出門別於賓賓及眾賓皆降復初位

注不敢居堂俟大夫入也初位門內東面疏

上文

賓厭眾賓皆入門左東面北上主人揖讓以大夫升拜至大夫答拜主人以爵降大夫降主人辭降大夫辭洗如賓禮席於尊東注

尊東明與賓夾尊也不言東上統於尊也疏

上

云尊於賓席之東則在尊西今大夫言席於尊東明爲賓夾尊可知統於尊者席於尊東繼尊而言是以下云大夫降席東南面降由上故知西上也升不拜洗主人實爵席前獻於大夫大夫西階上拜進受爵反位主人大夫之右拜送大夫辭加席主人對不去加席注

辭之者謙不以己尊加賢者也不去者大夫再重席正也賓一重席疏云升不拜洗者以大夫尊

故也云反位者大夫反西階上位鄕射之禮鄕人爲賓若大夫與則以公士爲賓亦選賢者爲之故云不以己尊加賢者也鄕飲酒云公三重大夫再重禮之正也鄕人故一重縱公士爲賓亦一重也乃薦脯醢大夫升席設折俎祭如賓禮不嚌肺不啐酒不告旨西階上卒爵拜主人答拜注

凡所不者殺於賓也大夫升席由東方疏

上云

不拜洗亦是殺於賓之類也大夫席西上升由下故知大夫升席由東方也

右獻大夫大夫降洗

注將酢主人也大夫若眾則辯獻長乃酢疏

此經

據一大夫而言故獻大夫卽酢案有司徹主人洗爵獻長賓於西階上然後眾賓長升拜受爵宰夫贊主人酌若是以辯乃升長賓主人酌酢於長賓西階上北面賓在左注云主人酌自酢序賓意賓卑不敢酢是辯獻長乃酢也主人復阼階降辭如初卒洗主人盥

注盥者𨿽將酌自飲尊大夫不敢揖讓升大夫授主人爵於兩楹間復位主人實爵以酢於西階上坐奠爵拜大夫答拜坐祭卒爵拜大夫答拜主人坐奠爵於西楹南再拜崇酒大夫答拜主人復阼階揖降疏

爲士於旅乃入擬獻士故奠爵於此也大夫降立於賓南

注𨿽尊不奪人之正禮疏

大夫尊在堂則席之於

尊東特尊之今降而在賓下者欲使賓主相對行禮若在其北則妨賓主揖讓之正禮主人揖讓以賓升大夫及眾賓皆升就席

右大夫酢席工於西階上少東樂正先升北面立於其西注言少東者明樂正西側階不欲大東辟射位疏

旣言席工於西階上少東則在西階東矣復云樂正立於其西則側近西階之東而不至於大東也燕禮注亦然者燕亦容有射法工四人二瑟瑟先相者皆左何瑟面鼓執越內弦右手相入升自西階北面東上工坐相者坐授瑟乃降注瑟先賤者先就事也相扶工也面前也鼓在前變於君也執越內弦右手相由便也越瑟下孔所以發越其聲也前越言執者內有弦結手入之淺也相者降立西方疏云四人二瑟則是二人歌可

知亦不言相者以其空相故不言也云瑟賤者案大射太師少師歌眾工瑟是瑟賤也凡工皆先瑟後歌是賤者先卽事故得獻亦在前也鄕射與大射相對大射君禮而後首此臣禮前首故云變於君燕禮與鄕飲酒相對燕禮面鼓又與鄕飲酒後首相變瑟體首寬尾狹內越孔𨿽長廣狹亦等但弦居瑟上近首鼓處則寬近尾不鼓處並而狹側持之法近鼓持之入則近手入則深是以通與燕禮言面鼓則云執之手入淺也大射於鄕飲酒言後首則云挎越手入深故也相者是弟子位在西下文云樂正適西方命弟子贊工遷樂於下故此降立還於西方也笙入立於縣中西面

注堂下樂相從也縣中磬東立西面疏

上文云縣

於洗東北西面此云立於縣中明是堂下相從皆在東方也磬東當磬之東鄭知不在磬西者若磬西而西面則笙者背磬不可也乃合樂周南關雎葛覃捲耳召南鵲巢采蘩采蘋注不歌不笙不間志在射略於樂也不略合樂者周南召南之風鄕樂也不可略其正也昔太王王季文王始居岐山之陽躬行以成王業至三分天下乃宣周南召南之化本其徳之初刑於寡妻至於兄弟以禦於家邦故謂之鄕樂用之房中以及朝廷饗燕鄕射飲酒此六篇其風化之原也是以合金石絲竹而歌之疏據鄕飲酒燕禮作樂有四

節今不歌不笙不間惟有合樂故云志在射略於樂也二南是大夫士之鄕樂己之正樂故云不可略其正者也工不興告於樂正曰正歌備

注不興者瞽禮略也疏

言正歌者升歌也升歌

鹿鳴是上歌諸侯樂非己正樂故以二南爲正歌也言備者凡作樂皆三終此備明亦三終也樂正告於賓乃降注

樂正降者堂上正樂畢也降立西階東北面疏

作樂主爲樂賓今歌備故告賓言歌備也云正樂者對後無算樂非正樂也下射𨿽歌騶虞亦是堂下非堂上故以堂上決之也云降立西階東北面者此無正文約堂上樂正位在西階東北面今降亦當在西階東北面也主人取爵於上篚獻工大師則爲之洗

注尊之也君賜大夫樂又從之以其人謂之大師也疏天子諸侯官備有太師少師大夫士官不備

不合有太師然君有賜大夫士樂器之法如春秋左氏云晉侯以歌鍾樂人賜魏絳是也賓降主人辭降工不辭洗卒洗升實爵工不興左瑟一人拜受爵注

辭降大夫不降尊也左瑟辟主人授爵也一人無大師則工之長者疏有大師則大師不辭洗拜

受爵若無大師則凡工不辭洗拜受爵故變言工與一人假令大師左瑟先獻若歌則後獻亦先獻工一人是以鄭云一人無大師則工之長者以鄕飲酒獻工時云一人不興受爵注云一人笙之長者也大師爲歌者未得獻先獻瑟工之長者也主人阼階上拜送爵薦脯醢使人相祭注

人相者疏

相者卽弟子也工飲不拜旣爵授主人爵眾工不拜受爵祭飲辯有脯醢不祭注

祭飲不興受爵坐祭坐飲不洗遂獻笙於西階上

注不洗者賤也眾工而不洗矣而眾笙不洗者笙賤於眾工正君賜之猶不洗也疏工在上貴君賜

之大師則爲之洗笙賤位在下正使君賜之笙人猶不爲之洗況眾笙乎笙一人拜於下盡階不升堂受爵主人拜送爵階前坐祭立飲不拜旣爵升授主人爵眾笙不拜受爵坐祭立飲辯有脯醢不祭主人以爵降奠於篚反升就席注

亦揖讓以賓升眾賓皆升疏

云亦者亦前共大

夫行禮訖主人揖讓以賓升大夫及眾賓皆升就席也

右樂賓主人降席自南方

注禮殺由便疏

上文主人受酢爵時禮盛故主人

降席自北方啐酒於席末亦然今此立司正禮殺故降席自南方由便也側降

注賓不從降作相爲司正司正禮辭許諾主人再拜司正答拜注爵備樂畢將畱賓以事爲有懈倦失禮立司正以監之察儀法也詩云旣立之監或佐之史疏爵

備者謂賓及眾賓與尊者並工笙並得獻也云樂畢者合樂訖也事者下有射事旅無算之事司正中間爲射變爲司馬射訖反爲司正以監察儀法也引詩者證監與正爲一物也主人升就席

右立司正司正洗觶升自西階由楹內適阼階上北面受命於主人注

洗觶者當酌以表其位顯其事也楹內楹北疏

受命謂受主人請安賓之命西階上北面請安於賓

注傳主人之命賓禮辭許司正告於主人遂立於楹間以相拜注相謂贊主人及賓相拜之辭主人阼階上再拜賓西階上答再拜皆揖就席注爲已安也今文揖爲升司正實觶降自西階中庭北面坐奠觶興退少立注奠觶表其位也少立自修正愼其位也古文曰少退立通解

疏曰北面坐奠觶鄕飲酒亦然此二者

皆臣禮威儀簡燕禮大射皆司正南面奠觶者彼是君禮威儀多也進坐取觶興反坐不祭遂卒觶興坐奠觶拜執觶興洗北面坐奠於其所注

今文坐取觶無進又曰坐奠之拜興少退北面立於觶南

注立觶南亦其故擯位疏

案上未有擯位此云擯

位者案射禮云擯者退中庭是擯者在中庭有位燕禮大射皆擯者爲司正而此鄕射及鄕飲酒云作相爲司正相卽擯者也故知觶南者中庭故擯位也未旅

注旅序也未以次序相酬以將射也旅則禮終也疏旅眾也言序者謂眾以次序相酬必於未旅而射者旅則醉而禮終恐不得射也此大夫士禮將射先行鄕飲酒後行旅酬而已故未旅而射後乃始行旅酬燕禮大射國君禮故先行燕禮𨿽行一獻以其辧尊卑故四舉旅大射主爲射故再拜訖卽射燕禮主爲燕故三舉旅乃射彼皆與此不同也

右司正舉觶

宴集部匯考三唐皇甫崧醉鄕日月

飲論第一

謀飲第二闕

爲賓第三

爲主第四

明府第五

律錄事第六

觥律事第七

選徒第八

攺令第九闕

令誤第十闕

骰子令第十一

詳樂第十二闕

旗幡令第十三闕

下次據令第十四闕

閃令第十五闕

上酒令第十六闕

並著詞令第十七闕

按門人第十八闕

手勢第十九

拒潑第二十

逃席第二十一

使酒第二十二

勤學第二十三闕

樂規第二十四闕

小酒令第二十五闕

雜法第二十六闕

進戶第二十七

釀酒第二十八闕

風俗第二十九闕

自序第三十闕

飲論醉花宜晝襲其光也醉雪宜夜樂其沍也醉得意宜艷唱宜其和也

醉將離宜鳴鼉一作擊缽壯其神也醉文人宜謹節奏愼章程畏其侮也醉俊人宜益觥盂加旗幟助其烈也醉竹宜暑資其淸也

醉水宜秋泛其爽也此皆以審其宜收其景以與憂戰也嗚呼反此道者失飲之天也凡酒以色淸味重而飴爲聖色如金而味醇且苦者爲賢色黑酸醨者爲愚人以家醪糯觴醉人者爲君子以家醪黍觴醉人者爲中人以巷醪灰觴醉人者爲小人夫不歡之候有九主人�一也賓輕主二也鋪陳雜而不敍三也樂生而妓嬌四也數易令五也騁牛飲六也疊詼諧七也互相熟一作手相屬八也歡骰子九也歡之徵有十三得其時一也賓主久間二也酒醇而主嚴三也非觥盂而不謳𨿽觥盂而累不謳者四也不能令有恥五也方飲不重膳六也不動筵七也錄事貌毅而法峻八也明府不受請謁九也廢賣律十也廢替律十一也不恃酒十二也使勿歡勿暴十三也審此九候十三徵以爲術者飲之王道也其歡樂者飲之霸道也

謀飲闕

爲賓愚同柴也僻若子張當宣令乃充耳不聽及行令則瞋目重問此陪席座人耳

爲主主前定則不繁賓前定則不亂樂前定則必暢酒前定則必嚴時然後歡人乃不厭

明府明府之職前輩極爲重難二十人共飲立一人爲明府所以規其斟酌之道每一明府管骰子一雙酒釣一雙此皆律錄事分配之承命者法不得拒凡主人之右主酒者申明府得以糾諸座之罪酒懦爲曠官酒猛爲苛政懦爲冷也猛爲熱也若明府貪務承命酌席人遂使請告紛喧黷撓錄事請告謂席人請骰之類明府之辜暴矣

律錄事夫律錄事者須有飲材材有三謂善令知音大戶也凡籠臺以白金爲之其中實以籌一十枚旗一纛一旗所以指巡也纛所以指犯也賓主就坐錄事取一籌以旗與纛偕立於中余置器右首執爵者告請骰子命受之復告之曰某骰子令乃條其說於錄事錄事告於四席曰某官骰子令然累宣之錄事之令也必令其詞異於席人所謂巧宣也席人有犯卽下籌犯者執爵請罪輒曰一爵法未當言犯者不徒退請並下三籌然告其狀讞不當理則反其籌以飲焉席人刺錄事亦如之

觥律事凡烏合爲徒以言笑動眾暴慢無節或累累起坐或附耳囁語律錄事以本戶繩之姦不衰止者宜觥錄事糾之以剛毅木訥之士爲之有犯者輒投其旗於前曰某犯觥令拋法先旗而後纛也犯者諾而收執之拱曰知罪明府餉其觥而斟焉犯者右引觥左執旗附於朐律錄事顧伶曰命曲破送之飲訖無墜酒稽首以旗觥歸於觥主曰不敢滴瀝復觥於位後犯者投以纛累犯者旗纛俱舞觥籌俱盡有犯者不問

選徒大凡寡於言而敏於令者酒徒也怯猛飲而惜終飲者酒徒也不動搖而貌愈毅者酒徒也聞其令而不重問者酒徒也不停觥而言不雜亂者酒徒也攺令及時而不涉重者酒徒也持屈爵而不紛訴者酒徒也知內樂而惡外囂者酒徒也故吉飲之法選徒爲根幹選酒爲枝葉選令爲敷則所以愼難者斷可知矣

攺令闕

令誤闕

骰子令大凡初筵皆先用骰子蓋欲微酣然後迆邐入酒令

詳樂闕

旗幡令闕

下次據令闕

閃令闕

上酒令闕

並著詞令闕

按門人闕

手勢大凡放令欲端其頸如一枝孤柏其神如萬里長江揚其膺如猛虎蹲踞運其眸如烈日飛動差其指如鸞欲翔舞柔其腕如龍欲蜿蜒旋其盞如羊角髙風飛其袂如魚躍大浪然後可以畋漁風月繒繳笙竽

拒潑孟子曰殺人以梃與刃有以異乎然則酗酒以拒與潑有異乎同歸酗酒也蓋有聞飲必來見杯卽拒或酒糾不容明府責飲則必固爲翻�推作周章始持杯而喏呼繼背燭而傾潑如此則俱爲害樂並是蠹歡自當抑之別室延以淸風展薤葉而開襟極茗芽以從事

逃席酒徒有逃席之病棄之如脫屣

使酒大凡蔑章程而務牛飲者非歡源也醒木訥而醉喋喋者非歡源也飾己非而尙議讞者非歡源也得淺酒索深酌者非歡源也飲愈多而貌彌淡者非歡源也己謬而惡人言者非歡源也不諭令而疾敏者非歡源也好請醉罪而諱以籌者非歡源也此八者蓋沈酗之濫觴紛喧之鴻漸也

勤學闕

樂規闕

小酒令闕

雜法闕

進戶進戶法葛花小豆花各陰漧七兩爲末精羊肉一斤如法作生以二花末一兩勻入於生中如先只飲得五盞以十盞好酒熱暖沃生生服之三五日進一服花盡則戶倍矣

釀酒闕

風俗闕

自序闕

宋何剡酒爾雅夫酒之設合禮致情徧體歸性禮終而退此和之至主意未殫賓有餘豪可以致醉無致於亂竇革酒譜

酒令唐柳子厚有序飲一篇始見其以洄溯遲駛爲罰爵之差皆酒令之變也又有藏鉤之戲或雲起於鉤弋夫人有國色而手拳武帝自披之乃伸後人慕之而爲此戲白公詩云徐動碧芽籌又云轉化移酒海今之世酒令其類尢多有捕醉仙者爲禺人轉之以指席者有流杯者有總數者有密書一字使誦持勾以抵之者不可殫名昔五代王章史肇之燕有手勢令此皆富貴逸居之所宜若幽人賢士旣無絲竹金石之玩惟嘯詠文史可以助歡故曰閒徵雅令窮經史醉聽新詩勝管弦今略誌其美而近者於左孟嘗門下三千客大有同人湟水渡頭十萬羊未濟小畜馬援以馬革裹屍死而後已李耳指李樹爲姓生而知之江革隔江見魯般般櫓李元園裏喚蔡釋釋菜拆字爲反切者矢引矧欠金欽名字相反切者幹謹字巨引尹珍字道眞孫程字稚卿古人名姓點畫絕省者宇文士及朱天光子州友父公父文伯王子比干王士平呂太一王子中王太丘江子一於方卜己方幹王元丁乂江乙文丘卜式王丘字畫之繁者蘇繼顏謝靈運韓麒麟李繼鸞邊歸讜欒黶鱗鱹蕭鸞音聲同者髙敖曹田延年劉幽求字畫類者田甲李季臺字去吉增點成室居字去古增點成戶火炎昆岡山出器車土圭封國百金之士千萬五刑之屬三千蕩蕩乎民無能名欣欣焉人樂其性公子牟身在江湖心遊魏闕鄭子眞耕於巖石名動京師前徒倒戈以北長者扶義而東運天徳以君世散皇明而燭幽今人多以文句首末二字相聯謂之粘頭續尾嘗有客云維其時矣自謂文句必無矣字居首者欲以見窘於答者不知矣焉也者決辭也出柳子厚文遂浮以大白白公東南行雲鞍馬呼教住骰盤喝遣輸長波捲白連擲采成盧注云骰盤捲白波莫走鞍馬皆當時酒令法未詳蓋元白一時之事爾國史譜稱鄭弘慶刱平素精看四字令未詳其法曹繼善安雅堂觥律

觥贊一

觥例五首

觥綱五

觥律百八首

觥律贊魚麗於罶鰋鯉君子有酒旨且林下日捲白波溪上時傾綠蟻英英頌酒名流托逃洞鑑冥搜將欲天上寄愁何不地下埋憂

觥律例一詩曰飲酒思柔職觥斯逑旣飲之酒又立之監錄事明府聊玩世勿崇飲矣尊觥律於釀王耀酒旗於曲部是故君子安雅

觥律例二元人連紹贊漢魏六朝唐宋名飲百賢而酒令之章章哉今於賢易委瑣四之贊易鄙陋七之匪盤傲之是樂而博奕之猶賢

觥律例三名飲家謂睚者爲狂花睡者爲病葉不可與飲者歡場之害馬深刻慘酷者杯酌之商君漏馬做色者鬼家之活計執政畛諸

觥律例四賢取曲憲加贊也令采觴政酒鑑也成觥律一百八云術亦多矣玆乃贅乎卿用卿法我用我法鼓舞以盡變存乎其人

觥律例五苦罰苛求陡發狂藥錄事之不綱也毋秉觴政提昏賣政紊亂章程明府之受請也毋盟酒鑑其有黜陟非詔自釀王也誰敢

醉鄕封侯予嗜酒安得酒泉而封之集酒兵聊代禦舞無酒意者不載無酒趣者不示快睹之勝嚼河東酒一斗矣世有酒帝願求醉鄕侯

糟丘封伯酒以成禮故曰法酒以合歡故無崇夫酒徳尙矣世有如伯伶善酒閉關心遊寥霩忽荒之墅者予請裂糟丘百里而封之伯

釀王觥律盟主釀王巡曲部四筵咸用命非名飲不揚非雅詞不令紀事唐李琎自稱釀王兼曲部尙書飲巨觥出令錄事明府爲輔車同飲預令

錄事觴政監令選客爲錄事須擇飲材堪善冷及知音大戶成爲三觥律錄事不綱宜沈湎於平原督郵罰劣酒二巨觥

明府酒鑑監酒選客作明府斟酌酒如何酒冷爲官曠酒熱爲政苛觥律明府受請宜黜陟於曲部尙書罰二巨觥如不受請謁則不別選

三閭獨醒第一人醉我獨醒彈冠復振衣滄浪自淸濁我歌漁父詞名飲屢飲滿不頹唐飲量少者許人代飲

淳於飲酒第二嚴客飲最少情歡則倍之襟解聞薌澤一石亦不辭名飲有飲材而不攀扯人少年有內外寵者二杯

穆生設醴第三穆生不嗜酒楚元爲設醴久之意已怠生亦可去矣累坐主人有倦容主人吝色罰巨觥若主妙任奉一客

杜康釀酒第四儀狄善釀酒繼狄者誰良何以消長日解憂惟杜康歡候鄰家遺新釀釀酒饋客者酬巨觥

楚會絕纓第五夜宴燭忽滅客牽美人衣美人絕客纓王命盡絕之酒鑑對妓調情醜態畢露性好調妓及多美人者飲

樊噲�酒第六發上俱指冠瞋目入離披臣死且不避�酒安足辭累坐蔑章程而騁牛飲飲不如法者再罰

酈生落魄第七髙陽稱酒徒落魄已有年冠幸無人溺長揖漢王前酒鑑隱匿年齒固遜坐位或首席及曾遜坐性謙者飲

曹參歌呼第八相國不事事閒中飲一�鄰吏方舉觴歌呼以應之酒鑑曲無腔板倚醉號呶喧嘩者巨觥

灌夫罵坐第九坐客不避席灌夫乃罵坐按項罰以酒夫亦當悔過酒鑑醉必徉狂揀人罵坐席上曾臧否者飲

劉寬訊奴第十蒼頭酤酒遲客怒罵畜產寬恐奴受辱訊使屢往返累坐尊客前叱�奴僕愛孌僮者巨觥

方朔詼諧第十一帝賜酒一石先生起自責再拜臣朔來詼諧割肉歸酒鑑不論熟生一味諧謔諢號飛酒應遲者罰

相如滌器第十二文園時病渴琴心挑卓氏賣車買酒捨犢褌嘗滌器酒鑑恣意狼籍盆案淋漓內有寵外有遇各巨觥

文君當壚第十三文君奔相如甘心自當壚長向琴臺下妖嬈喚人酤歡候中饋不倦排當喜遊酒家胡者各巨觥

陳遵投轄第十四孟公雅好客酣暢日閉戶客轄投井中勿令避酒去歡候酒醇而主嚴善避酒者巨觥

次公醒狂第十五眾多酌我酒我醉狂不已欲狂豈在酒不飲亦如此酒鑑醒務木訥醉轉嘮嘈故作醉狀及多言者飲

楊惲拊缶第十六趙女善鼓瑟奴婢皆歌呼酒後自拊缶秦聲何嗚嗚酒鑑彊作知音亂敲檀板奉知音並請錄事檢不知音罰

孔融開尊第十七孔融居北海賦性故雍容坐上客常滿尊中酒不空累坐頻入內不顧酒冷熱常設客者飲並許罰吝客

馬融絳帳第十八季常施絳帳儒雅籠蓋世橫經前授徒徵歌後選妓酒鑑僮僕林立羅綺揚揚妙妓美少年同執令者飲

鄭元餞席第十九康成執別時三伯客祖餞立酬三伯觴徳義逾不亂名飲飛觥騰斝徳儀無愆眾舉有飲徳者飲

揚雄艸元第二十子云貧嗜酒其門人罕至有人載酒歌艸元問奇字名飲終日言而不臧否人物愼言者飲

蔡邕醉龍第二十一蔡公如冠玉音律精而工飲酒臥廣衢人呼爲醉龍酒鑑不知音律妄加褒貶如觥律行

袁紹河朔第二十二本初乃英豪避暑飲河朔子姓及賓遊竟解炎蒸酷醉宜醉暑宜廣廈各樣杯飲三客有子姓陪奉

華歆獨坐第二十三誰能飲不亂昔賢亦頗頗須要整衣冠遂號華獨坐酒鑑正襟危坐儼若木雕獨坐一杯

周郎顧曲第二十四鳴箏金粟柱素手玉房前欲得周郎顧時時誤拂弦酒鑑頻囑寵幸防人調戲多妒忌者罰其與寵幸同飲

孫濟酒債第二十五尋常行坐處屢負酒家資欲貨此縕袍得錢乃償之酒鑑求人寄杯索還動气負固不服者巨觥

嵇康彈琴第二十六時時與親舊敍闊說平生但願斟酌酒彈琴發淸聲醉宜醉知音宜侑樂善琴者行客各一杯

阮籍兵廚第二十七阮求步兵廚沈醉鑑亦洞長嘯若懷人越禮自驚眾累坐越禮驚眾離席喧嘩者罰

徐邈中聖第二十八歲儉嚴酒禁景山私飲醉答言中聖人魏帝亦不罪名飲款詞不佞善巖謔不虐私自代飲者巨觥

鄭泉酒船第二十九酒船五百斛甘味置兩頭反復以飲之疲憊當卽休酒鑑誇耀小品物物精腆髙自標榜者兩巨觥

張翰蒓鱸第三十秋風想蒓鱸曾聞張季鷹卽時一杯酒何用身後名酒鑑人杯我筋人筋我杯舉杯者同左右飲

山濤試飲第三十一巨源酒量宏人皆欽其寶晉帝欲試之飲酒至八斗名飲持曲爵而不分愬如觥律行

劉伶頌酒第三十二劉伶善閉關懷情滅聞見頌酒𨿽短章深衷自此見酒鑑引人酒瘋助己興趣自飲巨觥

向秀把臂第三十三伯伶酒興深子期是飲客把臂山與王髙林復野澤歡候良友徑造擇量髙二位各巨觥

阮修杖頭第三十四宣子嗜酣飲百錢掛杖頭率爾褰裳往言笑誰能酬醉宜﹝醉春色挑杖頭錢付酒家胡與奴對飲不許下臺說話無妓自飲兩杯無滴﹞

阮咸豕飲第三十五仲容喜盆飲圍坐更相向羣豕來飲之直接去其上酒鑑裸形露頂豕飲狼餐飲淋漓者卽罰以大杯

王澄捫雀第三十六平子放浪飲散發脫其巾裸形捫鳥雀箕踞傍無人酒鑑據案橫肱恣意饕餮愛魚鳥各巨觥

謝鯤任達第三十七不修好威儀鄰女往挑之任達乃不已幼輿折其齒酒鑑好講中冓剌剌不休好以手豁拳及躡足附耳者俱罰以巨觥

山簡習池第三十八飲酒髙陽池日夕倒載歸時時能騎馬倒著白接酒鑑自己興盡輒便起身罰三大觥

劉昶對飲第三十九公榮通達士飲友不擇類勝與不勝者終日共酣對名飲坐端凝而神爽逸俊逸及靜坐者各一杯

周覬韞藉第四十伯仁飲石餘才情亦韞藉過江三日醒時號爲僕射歡候深夜燒燭引酌悠然有韞藉者大杯

桓溫主簿第四十一桓公有主簿別酒莫能儔好者名從事惡者名督郵名飲終日飲不擇酒味醇劣能品酒者二杯

孔羣糟肉第四十二何爲布易爛因覆酒家瓿君不見糟肉淹之更堪久名飲寧沈酣而不傾潑酒如觥律行

畢卓盜酒第四十三卓盜鄰甕釀郎舍人縛得問知是吏部與郎酣甕側酒鑑心本貪杯故意犯令貪杯者兩巨觥

光逸窺竇第四十四大叫者誰子此必我孟祖遽呼入飲之窺竇勝排戶酒鑑好做身分屢速不至至遲及以事辭歸者罰

黃公酒壚第四十五王戎與嵇阮同慕竹林風適經酒壚下立馬憶黃公歡候賓主道故請七賢遊竹林行骰子差者同遊

白波席卷第四十六古有白波賊擒之如捲席因用爲酒令沈湎意自釋累坐好惡酒而諱大爵如觥律行

溫嶠獨往第四十七太眞少朗交知衛君長率爾提酒脯獨來復獨往酒鑑憎嫌他饌自攜供具幫肴者飲

陶侃遵約第四十八工衡與佐吏從容共飲宴母氏有明約詎敢過其限酒鑑提�賣政不遵紀律行問花答字令

張華九醞第四十九茂先能博物勸客九醞觴寧酗酒消腸與日月爭光名飲口不離瓢酌而無客經月不飲爭論者罰巨觥

庾敳墮幘第五十子嵩自博暢寄通太傅府醉幘墮幾上以頭就穿取酒鑑峨冠禦席爭執禮法巾墮懶拾者巨觥

石崇金穀第五十一季倫金穀澗晝夜水陸宴鼓吹遞相奏三斗罰時彥酒鑑盛列髙粱不尙蔬食看席肴六簋奉客如多罰主人

羲之蘭亭第五十二少長旣咸集一觴復一詠𨿽無絲與竹亦足娛淸聽酒鑑分曹行令越俎攙預能絲竹者大杯

庾亮南樓第五十三秋月滿南樓庾公屐齒厲老子興不淺酌酒共羣吏醉宜醉月宜髙臺愛月及忘機者巨觥

羊琇速釀第五十四稚舒冬月釀嗜飲日夜醉令人數抱甕酒速成佳味累坐屢呼酒不至與新釀熟者同引滿

徽之乘興第五十五子猷乘酒興看竹與訪戴不見戴何妨不對主何怪醉宜醉長者宜適興任長者送髙量

何充傾釀第五十六文思旣淵涵逸情乃云上人見次道飲便欲傾家釀酒鑑飲不擇酒全無風味與俊逸有飲量者各飲二觥

庾純行酒第五十七賈充宴佳賓庾純亦與席純起爲行酒眾人敢不喫歡候錄事貌毅而法峻敬監令官一杯

孟嘉落帽第五十八人言酒何好公未識眞趣我辭不覺風風吹落帽去名飲愉於色而不靡冠不正者一大杯左右鄰各一小杯

姚馥酒泉第五十九九河漬曲�八藪爲薪蒸庖俎七澤麋酒泉感不勝累坐初令行酒竭犯本色者大杯

陶潛辭社第六十無弦琴便撫有酒巾便漉遠公蓮社招無酒攢眉去累坐不可與飲者歡場之害馬攢眉及犯酒禁者各巨觴

戴顒鳥第六十一斗酒攜雙柑坐聽黃鸝聲俗耳鍼砭靜詩腸鼓吹淸酒鑑席上撾果契一袖二如觥律行

羊侃獻酬第六十二祖忻不飲酒常喜好賓遊終日同醒醉雅歌還獻酬名飲性不飲酒使酒人樂與之遊能酒者自飲不能者使人代之

張率笑僕第六十三買酒三十斛僕偸失大半壯哉雀鼠耗士簡笑僕謾酒鑑榷算貨殖不暇舉杯有家醞賣及買酒者各飲

幾卿對騶第六十四幾卿侍帝宴飲酒不得醉停車酒壚邊呼卒作飲對歡候不恃酒驕人善謙遜者飲

謝譓風月第六十五譓不妄交接有酒自斟餟入室有淸風對飲有明月名飲知內樂而惡外囂性好獨酌與戀內者舉二人飲

江公酒兵第六十六千日可無兵一日能無酒美哉江咨議此論當不朽名飲屢吐酒不減其量自誇量好者飲

元明誦騷第六十七我聞王刺史盧子自佳器痛飲讀離騷便可稱佳士酒鑑屢講詩文不知忌止談論酒令及酒到不服者各巨觥

柳遠豪放第六十八季云頌酒人豪放無拘礙世事無所聞縱聞亦不解酒鑑行令必差屢提不記不知令者飲巨觥

元石醉醒第六十九劉公𨿽善飲勿飲千日釀誤葬疑醉死發冢乃無恙累坐深刻慘酷者杯酌之商君嗜酒者巨觥

陳暄糟丘第七十生不離瓢酌死當號酒徒速爲營糟丘吾將老矣乎醉宜醉山家宜曲水流觴如觥律行

元忠輕官第七十一忠兒諫僕射酣飲日彌甚我居官喜酣爾愛官勿飲酒鑑講說遷除杯酌俱廢談朝市者飲

陰鏗飲僕第七十二吾儕終日歡炙者不知味坐客且勿笑人情乃如是酒鑑要結主知先勸其僕曾勸僕者飲

文季一斗第七十三吳興沈太守一飲至一斗賓對王夫人卿亦解飲否醉宜醉佳人宜微酡善飲及內權重者各巨觥

王績待詔第七十四無功記醉鄕日月表眞意日增酒一斗稱鬥酒學士累坐得淺酒而索深酌索滿與搪壺執注者同罰

知章騎馬第七十五知章醉騎馬蕩漾若乘船兀然如夢裏眼花水底眠醉宜醉豪客宜呼盧浮白覺席內有醉態者飲

汝陽朝天第七十六花奴催羯鼓三十始朝天道上逢曲車津津口流涎歡候會心僕飛花送酒合席流飲左看滿右看幹

左相萬錢第七十七萬錢方下筋鯨飲聲如雷避賢初罷相樂聖且�杯酒鑑筋不少停全無遜讓飲酒喉間不作響聲者沒官

宗之白眼第七十八瀟灑美少年玉樹臨風前舉觴而一酌白眼望靑天酒鑑持杯在手到口復置送飲酒不直者巨觥

蘇晉長齋第七十九蘇子修淨行長齋繡佛前是佛好米汁頌酒逃於禪酒鑑頰溢鮏羴舌翻名理如觥律行

李白酒僊第八十斗酒詩百篇長安酒家眠天子呼上船稱是酒中仙醉宜醉方外宜譚神仙山怪有方術者飲

張旭艸聖第八十一三杯艸聖傳雲煙驚落紙脫帽濡其首旣醉猶不已累坐席上彊人作薦書能書及欲遠遊者飲

焦遂五斗第八十二焦遂酒中仙五斗方卓然髙談與雄辯不覺驚四筵酒鑑奪席迂談傍若無人談鋒盛者飲

鄭虔酤酒第八十三坐客寒無氈蘇公與酒錢得錢心自怡酤酒不復疑累坐誇勢要是己至交吝嗇及呼酒不至者各巨觥

杜甫靑錢第八十四街頭酒價貴酒徒稀醉眠相就飲一斗三百靑銅錢累坐誇買古董得便宜席上打盹者滿杯

浩然後期第八十五韓公薦孟君入朝先揚之浩然業自飲豈顧尙書期酒鑑席問博奕賓主不禮不尊令不禮客者各罰巨觥

髙適嘆舊第八十六感嘆辭舊遊時事無所求與少年飲酒射獵西山頭累坐談時事嘆息善嘆息者尋美少年同飲

宗武賒酒第八十七預恐尊中盡隔屋喚西家鄰人有美酒稚子夜能賒累坐頻執勸杯欲客早散賒酒與人及在坐左右各飲

寵姐隔障第八十八寧王七寶�寵姐帷後歌李白𨿽不面聞聲幸已多累坐妓嬌而樂澀如觥律行

薛昭云容第八十九薛昭遇山叟酒酣骰子擲得采彊者勝云容薦枕席累坐愛閒弄骰子素曾呼盧及山中人飲

便了行酤第九十便了卽�奴執役與行酤鼻涕長一尺持勸王大夫累坐長須奴送酒如觥律行

白傅醉鬼第九十一醉吟先生墓奠者無日閒冢上萬丈土泥濘何時干酒鑑調弄醉客如挈傀儡撞席者飲

陽城引滿第九十二陽城先引滿亦知客來意客意欲諫飲反被公飲醉酒鑑辯論是非蜂起滿堂喧嘩者罰巨觥

潯陽送客第九十三商婦按琵琶縱弦聲轉急添酒重回燈司馬靑衫濕歡候俊妓傳令有妓妓飲無妓孌僮飲

禹錫病酒第九十四樂天入關齋禹錫方病酒菔鮓菊苗虀六班茶換取累坐問物所從來自飲一杯病酒者一杯席上生風行酒

長吉進酒第九十五龍笛間鼉鼓浩歌並細舞勸君日酩酊靑春忽將暮醉宜醉將離宜鳴鼉引滿善擊鼓及遠行者飲

曲生風味第九十六眞宗葉法善幻術也荒唐遣致曲秀才風味不可當酒鑑坐逢俊秀專挾市交如觥律行

承佑杖吏第九十七何令愛�杯召吏共滿飲吏醉白以私杖訖復與飲累坐席上談詞訟如觥律行

馬周獨飲第九十八賓主捨新丰主人不之顧命酒獨悠然觀者乃如堵酒鑑心屬一人四坐不顧罰主人巨觥

長孫看飲第九十九澄𨿽不飲酒好觀人酣暢常恐客散去敕廚緊排當名飲怯始猛而惜終歡檢飲不倦及再欲赴席者飲

司空生壙第一百表聖預爲壙酌酒復賦詩將以餒魂魄非止暫遊玆累坐倚老賣老能預爲壽域者左右鄰陪飲二杯

薛濤攺令第一百一髙駢鎭成都薛濤爲酒佐公命攺此令濤自攺亦可酒鑑觴政繁苛始終屢變罰監令官巨觥

陶谷團茶第一百二江南陶學士雪水煮團茶黨家風味別低唱酌流霞歡候非觥斝不謳唱飲二觥不能唱者浼人唱再飲一觥

蘇軾鶴影第一百三吹簫客自喜長嘯客已倦鶴影如人長前夜夢中見醉宜醉秋色宜畫船簫鼓蕩漾水鄕吹蕭者飲乘畫船者同飲

曼卿�飲第一百四請君作�飲引首出復縮囚則科其頭巢則坐杪木酒鑑敲案捶拳自擬豪舉如觥律行

艾子噦髒第一百五艾子醉後噦門人置豬髒本意欲諫之乃譬唐三藏酒鑑席邊吐酒四坐憎厭假作吐狀者罰

了元三昧第一百六印公了悟人三昧得遊戲常看穌黃飲不染緇塵累歡候山僧送新茶能飲僧巨觥奉戒僧免飲無僧自飲

醉翁名亭第一百七飲少輒至醉眾賓一何安智僧作斯亭禽鳥樂其間酒鑑知人量淺故罰深杯妄扳人酒者反坐

馮生三絕第一百八淸吟復艷歌琵琶得三昧長爲不速客得酒亦復喜歡候行腳倦怠徑造見畱左歌右唱勸不速客

明袁宏道觴政序曰余飲不能一蕉葉每聞鑪聲輒踴躍遇酒客與畱連飲不竟夜不休非久相狎者不知余之無酒腸也社中近饒飲徒而觴容不習大覺鹵莽夫提衡糟丘而酒憲不修是亦令長之責也今采古科之簡正者附以新條名曰觴政凡爲飲客者各收一帙亦醉鄕之甲令也荷葉山樵識

一之吏凡飲以一人爲明府主斟酌之宜酒懦爲曠官謂冷也酒猛爲苛政謂熱也以一人爲錄事以糾坐人須擇有飲材者材有三謂善令知音大戶也田藝蘅醉鄕律令序曰皇甫子奇作醉鄕日月條刺飲事三十篇自謂酒史之董狐矣第其敍述稍冗肯綮弗章讀之不能無遺悵焉予也陸沈丘壑托契曲生晨夕相從情好甚篤惜其風味久混於俗子而品詠未罄於髙賢也取皇甫氏之意而芟繁撮要易其未然而補其未備著爲醉鄕律令一篇庶使湎身濡首者有所禁而不淫齊聖溫克者有所循而益謹爾嗟乎選勝賞心能無崇飲千鍾百榼貴在徳將在昔賢豪咸非懵者酒中之趣先得我心予誠有味於酒乎聊以韜精光澆磊落耳

醉鄕之宜十有一醉花宜晝醉雪宜夜醉月宜樓醉暑宜舟醉山宜幽醉水宜秋醉佳人宜微酡醉文士宜妙令酌無苛醉豪客宜揮觥發浩歌醉將離宜鳴鼉醉知音宜樂侑語無它小酒令秋宵賞月忽輕雲翳之因爲四聲令曰云掩皓月以羽觴飛巡仍擊缶四聲爲韻催之一韻不�者罰一觴不成句者罰四之座客可錄者有曰天朗气烈曰秋爽興發曰蟾皎桂馥曰風冷露潔曰情美醉極蓋不許重出一字故難之也最後一妓名玉蟾者曰行酒唱曲莫不大加稱賞以爲用常言合調不孤雅會可謂俊姬也座間舉杜牧之詩煙籠寒水月籠沙夜泊秦淮近酒家商女不知亡國限隔江猶唱後庭花爲令余曰煙籠寒水月籠原夜泊秦淮近酒村商女不知亡國恨隔江猶唱謁金門有曰月籠坻近酒司玉交枝有曰月籠川近酒船鷓鴣天有曰月籠汀近酒亭柳梢靑又月籠濠近酒曹月兒髙此重一月字故罰一觥又月籠洲近酒樓楚天秋餘曰諸令皆佳或於後主不切耳乃終之曰煙籠寒水月籠沚夜泊秦淮近酒市商女不知亡國悲隔江猶唱朝天子眾旣賞余而又以仄調罰余於是更歌曰煙籠寒水月籠津夜泊秦淮近酒鄰商女不知亡國恨隔江猶唱彩樓春蓋用臨春結綺樓之事也而客之玉交枝獨切玉樹云楊大年有閒忙令云世上何人最號閒司諫拂衣歸華山世上何人最號忙紫微失卻張君房客與爲令禁用故事但以常言行之或曰世上何人最號閒順風順水下平灘世上何人最號忙過關過壩搶頭航或曰世上何人最號閒極品歸家又有錢世上何人最號忙參官溺急沒處寬眾大笑呂豫石集

本儉十九則儉其本乎其有本之者乎吾輩一樽一刺所關世道不小天下日亂往往胎於人心之奢有識者其惜之也嗟乎人之欲儉誰不如我而曰儉於自奉奢於客無亦獨爲君子哉執友過從爲庀一餐亦其情不容已勿過丰丰不可繼也肴核六或八不用果是爲小集以柬邀者或有以酬之肴核八或十或十二不用果或用四果坐久益以榼是爲常集其新親初歡髙朋特臨及尋常官席則十二肴四菜四果或果二行榼一具是爲特集惟官府盛宴難以�視宜量加肴四器果一二行小圍如其數其品肴皆葷蔬相間若大花鬥糖五牲看�之屬俱勿用變而通之存乎時寧儉於格勿有以加也瓜果豆羹皆可以飽古人原自眞率簡朴當存此意所須取諸市無特殺以干天和不得已而殺盛宴二特集以下一榼視其所有席多省時迫省非坐久省惟盛宴獨坐余雙坐或數人圍坐以亭午爲期薄暮退勿恣夜飲及以巨觥苦勸或苛令彊人飲至於淋漓沈湎亂我籩豆揖讓酬酢視其事其人其情而準諸禮頻會宜稍簡無相於縟揖之序以賓以長以特召皆不必告轉告坐序定總二揖非應特告者勿紛然交錯相見以兩拜爲則亦有應四拜者拜後不必跪不用聲妓其俳優鼓吹絲竹非慶筵省代親友延客因以罔利君子恥爲之昏宴或不能已則以五六人爲率至二十人止前輩禮際簡略多不過五分六分至一錢者以爲溢格今當相與返古𨿽士大夫儀節稍異然不可不以儉先俗名刺通問皆以折柬行或用單紅白全幅勿用不得已止用一次禁四六啟𨿽有所先者亦弗答生日非至親勿交賀賀軸所重在文錦繡金帳濫觴可厭喪不延客不用妓不作雜劇不尙佛事不張鼓吹不暖喪不途陳玩器排筵歌舞及彊孝子飲酒冠服宜雅素凡徇時尙淫靡及用紅黃色是曰服之不衷

宴集部總論易經

需卦象曰云上於天需君子以飲食宴樂

本義

事之當需者亦不容更有所爲但飲食宴樂俟其自至而已一有所爲則非需也九五需於酒食貞吉

本義

酒食宴樂之具言安以待之九五陽剛中正需於尊位故有此象占者如是而貞固則得吉也大全

進齋徐氏曰九五爲需之主云上於天物需雨澤以爲養也需於酒食人需飲食以爲養也雲峯胡氏曰五需於酒食惟正乃吉況在下而可宴酣無度乎本義云占者如是而貞固則吉其教人之意切矣象曰酒食貞吉以中正也

程傳

需於酒食而貞且吉者以五得中正而盡其道也

困卦九二困於酒食

程傳

酒食人所欲而所以施惠也象曰困於酒食中有慶也禮記

樂記夫豢豕爲酒非以爲禍也而獄訟益繁則酒之流生禍也是故先王因爲酒禮壹獻之禮賓主百拜終日飲酒而不得醉焉此先王之所以備酒禍也故酒食者所以合歡也樂者所以象徳也禮者所以綴淫也注以谷食犬豕曰豢爲作也言豢豕作酒本以享祀養賢而小人飲之善酗以致獄訟也壹獻士飲酒之禮百拜以諭多綴猶止也疏豢養也先王由

酒之流生禍因爲飲酒之禮凡饗禮案大行人云上公九獻侯伯七獻子男五獻並依命數其臣介則孤同子男卿大夫略爲一節俱三獻天子諸侯之士同壹獻也故鄭知壹獻爲士饗禮所獻酒少從初至末賓主相答而有百拜是意在恭敬示飲而已故不得醉也集說

長樂陳氏曰飲酒人之大欲

不能不速訟先王知其然於書有彜酒之戒羣飲之誅於禮有幾酒之察屬飲之禁猶以爲未也又寓教戒之意於器皿之間彜皆有舟其載有量尊皆有罍其鼓有節爵以角觥以兕以至傷而爲觴單而爲觶孤而爲觚戔而爲盞散而爲散止而爲禁無非備酒禍也一獻之禮非士之燕禮士之饗禮而已一獻之禮非不簡也而賓主至於百拜終日飲酒非不久也而不得醉焉然則先王爲禮以備酒禍可謂至矣言士之饗禮如此則自士而上可知也酒食以合歡則禮之所施樂未嘗不有以通之也然合歡以爲樂非樂其情必以象徳酒食以爲禮非淫其徳必以綴淫易之需言君子以飲食燕樂酒食合歡之意也豫言先王以作樂崇徳樂以象徳之意也曲禮曰富貴而知好禮則不驕不淫禮以綴淫之意也嚴陵方氏曰釀黍以爲酒固已美矣又加之以豢豕焉則美之至也莊子曰以禮飲酒者始乎治常卒乎亂非謂是乎一獻之飲酒禮也一獻以見飲之少百拜以見儀之多楊子曰賓主百拜而酒三行亦以是而已豢與芻豢之豢同謂養之也酒所以爲饗禮食所以爲食禮饗食之禮凡以通賓主之情合彼此之歡也歡旣合矣必有樂以和之故繼之樂以象賓主之徳以形容於樂故以象言之樂之所樂不能無淫必有禮以節之故繼之禮以綴淫淫過也馬氏曰天降威我民用大亂喪徳亦罔非酒惟行越小大邦用喪亦罔非酒惟辜此皆酒之流生禍也然而酒者人情之所不能免先王亦不能絕之因爲酒禮以節之而已終日飲酒久矣而不醉焉此先王之所以備酒禍而有禮以節之也人心有相得之歡無以見則寓於酒食故酒所以合歡徳無形而樂有象徳蘊於中而無以發則寓於樂故樂以象徳禮所以節人心而使之知所止故禮者所以綴淫也延平黃氏曰上下之分甚嚴而不至於絕者以其有酒食以合歡甚歡而不至於蕩者以其有樂以象徳有禮以綴淫

鄕飲酒義

陳注

呂氏曰鄕飲酒者鄕人以時會聚飲酒之禮也因飲酒而射則謂之鄕射鄭氏謂三年大比興賢者能者鄕老及鄕大夫率其吏與其眾以禮賓之則是禮也三年乃一行諸侯之卿大夫貢士於其君蓋亦如此黨正每歲國索鬼神而祭祀則以禮屬民而飲酒於序但此禮略而不載則黨正因蠟飲酒亦此禮也先儒謂鄕飲有四一則三年賓賢能二則卿大夫飲國中賢者三則州長習射四則黨正蠟祭然鄕人凡有會聚當行此禮恐不特四事也論語鄕人飲酒杖者出斯出矣亦指鄕人而言之鄕飲酒之義主人拜迎賓於庠門之外入三揖而後至階三讓而後升所以致尊讓也盥洗揚觶所以致絜也拜至拜洗拜受拜送拜旣所以致敬也尊讓絜敬也者君子之所以相接也君子尊讓則不爭絜敬則不慢不慢不爭則遠於斗辧矣不鬥辧則無暴亂之禍矣斯君子所以免於人禍也注

庠鄕學也州黨曰序揚舉也今禮皆作騰疏

此

謂鄕大夫故迎賓於庠門外若州長黨正則於序門外也盥洗揚觶者主人將獻賓以水盥手而洗爵揚觶也拜至者賓與主人至升堂之後主人於阼階上北面再拜也拜洗者主人拜至訖洗爵而升賓於西階上北面再拜拜主人洗也拜受者賓於西階上拜受爵也拜送者主人於阼階上拜送爵也拜旣者旣盡也賓飲酒旣盡而拜也大全

藍田

呂氏曰鄕飲之禮以謹遜之道尊賓始見於拜迎庠門之外三揖三讓而後升以潔淸之道接賓則見於盥洗揚觶之際盥手洗爵始獻賓之節也旣獻之後舉觶酬賓亦盥洗而揚觶不敢慢也極其所以賓主之敬則見於拜洗拜受拜送拜旣之節也拜洗者賓拜主人洗主人復拜賓洗是也拜受拜送者賓受獻主人受酢賓受酬獻酢酬者拜送受者拜受也拜旣者賓主獻酬卒爵皆拜也君子之相接尊讓致敬如此其至𨿽有爭慢之心無從生矣尊讓潔敬之禮行則尊讓潔敬之俗成禮行至於成俗則天下之人皆將遠於斗辧而免於人禍是則先王制禮也有道非苟爲繁文飾貌升降之末者也故聖人制之以道鄕人士君子尊於房戶之間賓主共之也尊有元酒貴其質也羞出自東房主人共之也洗當東榮主人所以自絜而以事賓也陳

注鄕人謂鄕大夫也士謂州長黨正也君子謂卿大夫也尊於房戶之間賓主共之者設酒尊於東房之西室戶之東在賓主之間酒𨿽主人之設而賓亦以之酢主人故云賓主共之也北面設尊元酒在左是在酒尊之西也地道尊右設元酒在西者貴其質素故也共之者供於賓也榮屋翼也設洗於庭當屋之翼必在東者示主人以此自潔而事賓也從冠義以來皆記者疊出儀禮經文於上而陳其義於下以釋之他皆仿此大全

嚴陵方氏曰

鄕人士君子則舉四例之禮皆同固兼言之也元酒者以水爲之其爲色則幽爲味則淡貴其質也東房者主人所在故曰主人共之洗者承盥洗之器東榮亦主人所在故曰主人所以自潔賓主象天地也介僎象陰陽也三賓象三光也陳注

贊皇浩齋曰立賓以象天所以尊之也立主以象地所以養之也介以輔賓僎以輔主人像陰陽之輔天地也三賓眾賓之長也其以輔賓猶三光之輔於天也三光星之大者有三其名不可得而考先儒謂三大辰心爲大辰伐爲大辰北辰亦爲大辰理或然也讓之三也象月之三日而成魄也

陳注

劉氏曰以月魄思之望後爲生魄然人未嘗見其魄蓋以明盛則魄不可見月魄之可見惟晦前三日之朝月自東出明將滅而魄可見朔後三日之夕月自西將墮明始生而魄可見過此則明漸盛而魄不復可見矣蓋明讓魄則魄現明不讓魄則魄隱魄陰象賓明陽象主主人讓賓至於三象明之讓魄在前後三日故曰讓之三也象月之三日而成魄也四面之坐象四時也

陳注

浩齋曰謂賓主介僎之坐象春夏秋冬也或曰介有剛辧之義僎有巽入之義各從其類理或然歟大全

嚴陵方氏曰天地者陰陽之體陰陽者天地

之用故賓主象天地介僎象陰陽也三賓又眾賓之所觀法而瞻仰者故象三光也後言介僎象日月則此言陰陽蓋主日月耳旣象日月又象三光者蓋介僎兩而三賓三固以象三兩之數介僎之輔賓主猶日月之運陰陽以成天地之光也故取象於日月陰陽之義三讓而後成禮猶月三日而後成魄也夫魄陰也而禮由陰作故以況之且陽道饒而主進陰道乏而主退則讓亦陰事也四面之坐則賓主介僎各坐於一方之面也夫有天地以爲之體必資陰陽以爲之用然後三光之象垂三光之象垂然後有盈虧之理月有盈虧之理然後四時之序成故取象之序如此天地嚴凝之气始於西南而盛於西北此天地之尊嚴气也此天地之義气也天地溫厚之气始於東北而盛於東南此天地之盛徳气也此天地之仁气也主人者尊賓故坐賓於西北而坐介於西南以輔賓賓者接人以義者也故坐於西北主人者接人以仁以徳厚者也故坐於東南而坐僎於東北以輔主人也仁義接賓主有事俎豆有數曰聖聖立而將之以敬曰禮禮以體長幼曰徳徳也者得於身也故曰古之學術道者將以得身也是故聖人務焉陳

注主人者厚其飲食之禮仁之道也爲賓者謹其進退之節義之道也求諸天地之气以定其主賓之位至於俎豆亦莫不有當然之數焉聖通明也謂禮義所在通貫而顯明也敬其天理之節體夫人倫之序所得者皆吾身之實理也孔子觀於鄕而知王道之易易謂其足以正身而安國也聖人務焉豈無意哉浩齋曰天下之理義無所不通而器數皆有合於自然者聖之謂也無所不通無所不敬禮之由制也禮之行不在乎他在吾長幼之分而已性之徳也禮得於身之謂徳由學而後得於身則與先得於人心之同然者亦無異矣故曰古之學術道者將以得身也大全

嚴陵方氏曰二气

運於五行而五行以水爲本水以陰而凝凝則爲嚴以陽而溫溫則爲厚然則嚴凝者陰之气也陰生於午而終於子故嚴凝之气始於西南而盛於西北溫厚者陽之气也陽生於子而終於午故溫厚之气始於東北而盛於東南秋斂冬藏義也故嚴凝爲義春作夏長仁也故溫厚爲仁介僎者所以輔賓主而接人者也接人則爲賓主之先故坐於陰陽所始之地賓主則坐於陰陽之盛地焉坐賓黨於陰之地以賓者接人以義故也坐主黨於陽之地以主人者接人以仁故也主人必三揖仁之至也賓必三讓義之盡也旣曰接人以仁又曰以徳厚者蓋謂盛徳溫厚也以接人以仁爲盛徳溫厚則接人以義爲嚴凝尊嚴可知矣賓主之際其精至於仁義相接其粗見於俎豆有數非夫知禮之情者莫之能與故曰聖也聖之事旣立然非將之以敬則亦怠而廢禮矣故曰聖立而將之敬曰禮禮者天地之序長幼有序然後各得其體故曰禮以體長幼曰徳各得其體豈他求哉故曰徳也者得於身也然禮之所體固不止乎長幼而此止以是爲言者以鄕飲酒之禮主於序齒故也道在於我故學術道者將以得身以鄕飲酒制之以道故必以道言之也祭薦祭酒敬禮也嚌肺嘗禮也啐酒成禮也於席末言是席之正非專爲飲食也爲行禮也此所以貴禮而賤財也卒觶致實於西階上言是席之上非專爲飲食也此先禮而後財之義也先禮而後財則民作敬讓而不爭矣陳

注祭薦者主人獻賓賓卽席祭所薦脯醢也祭酒者賓旣祭薦又祭酒也此是賓敬重主人之禮也賓旣祭酒之後興取俎上之肺嚌齒之所以嘗主人之禮也啐謂飲主人酒而入口所以成主人之禮也席末席西頭也按儀禮祭薦祭酒嚌肺皆在席之中惟啐酒在席末又嚌肺在前祭酒在後此先云祭酒者嚌是嘗嚌之名祭酒是未飲之稱故祭酒與祭薦相連表其敬禮之事敬主人之物故祭薦祭酒嚌肺皆在席中啐酒入於己故在席末於席上者是貴禮於席末啐酒是賤財也啐才始入口猶在席末卒觶則盡爵故遠在西階上云卒觶者論其將欲卒觶之事致實則論其盡酒之體酒爲觴中之實今致盡此實也呂氏曰敬禮也食財也人之所以爭者無禮而志於財也如知貴禮而賤財先禮而後財之義則敬讓行矣大全

石林葉

氏曰啐酒於席末旣爲賤財則祭脯醢以敬禮嚌肺以嘗禮皆居席之正是爲貴禮也賓辭於西階上旣爲後財則羞出東房洗當東榮𨿽非席之上猶爲先禮也蓋鄕飲酒之禮非專爲飲食而已其啐爵也其卒觶也皆避其席亦所以防酒禍也貴禮而先之則民敬順賤財而後之則無酒禍而民不爭聖人所務蓋如此也鄕飲酒之禮六十者坐五十者立侍以聽政役所以明尊長也六十者三豆七十者四豆八十者五豆九十者六豆所以明養老也民知尊長養老而後乃能入孝弟民入孝弟出尊長養老而後成教成教而後國可安也君子之所謂孝者非家至而日見之也合諸鄕射教之鄕飲酒之禮而孝弟之行立矣陳

注坐者坐於堂上立者立於堂下豆當從偶數此但十年而加一豆非正禮也舊說此是黨正屬民飲酒正齒位之禮非賓興賢能之禮也大全

嚴陵方

氏曰六十者坐則七十以上亦坐可知五十者立則四十以下亦立可知聽政者聽上之人有所正也聽役者聽上之人有所使也必五十以下則立六十以上則坐者蓋五十曰艾艾則服官政之時固宜立侍以聽政役六十曰耆耆則指使之時固宜坐以加政役於人也尊卑在儀養老在物故坐立之不同所以明尊長豆數之不一所以明養老也惟六十非肉不飽故六十以上始有豆數也前言俎豆有數而此不及俎者以俎大而豆小由其禮之小故止舉器之小者以明之也民知尊長則能入弟矣知養老則能入孝矣民入而孝弟於其家出而尊長養老於其國則其教豈有虧乎故曰而後成教教旣成矣而國豈有危疑之禍乎故曰而後國可安也之禮也特行之於一學而已固非家至也然教之所及乃與家至不異特行之於一時而已固非日見也然教之所形乃與日見不殊亦由制之以道而已射義曰卿大夫士之射也必先行飲酒之禮故言合諸鄕射也孔子曰吾觀於鄕而知王道之易易也主人親速賓及介而眾賓自從之至於門外主人拜賓及介而眾賓自入貴賤之義別矣三揖至於階三讓以賓升拜至獻酬辭讓之節繁及介省矣至於眾賓升受坐祭立飲不酢而降隆殺之義辧矣陳

注主人旣拜其來至又酌酒獻賓賓酢主人主人又酌而自飲以酬賓介酢主人則止主人不酢介是及介省矣主人獻眾賓於西階上受爵坐祭立飲不酢主人而降於賓禮隆眾賓禮殺是隆殺之義別矣方氏曰主酌賓爲獻賓答主主又答賓爲酬是禮也三賓則備之至於介則省酬焉至於眾賓則又省酢矣升受坐祭立飲者其升而受爵者惟祭酒則坐飲酒則立也蓋飲酒所以養老以其卑不敢坐而當其養故也此所以殺於三賓大全藍

田呂氏曰禮之所尊尊其義也其文則擯相習之其義則君子知之修其文達其義然後可以化民成俗也貴賤明隆殺辧和樂而不流弟長而無遺安燕而不亂此五者皆見於飲酒之禮而可以化民成俗矣故曰吾觀於鄕而知王道之易易也易謂易行易易者甚言其易也禮主乎別節文𨿽繁而不可亂也因親疏貴賤之等差以爲屈伸隆殺之節文明辧密察然後盡乎制禮之意矣尊無二上非獨爲君臣言之國之所尊君也𨿽諸父不能抗之家之所尊父也𨿽母不得抗之羣居五人長者必異席則羣居亦有尊也喪祭燕飲皆有賓有眾賓則賓亦有尊也故飲酒之禮賓介與眾賓送迎之節有等此所以別貴賤也賓介與眾賓異矣三揖三讓拜至獻酬辭讓之節則賓與介又有等矣故介之升也不三揖三讓不拜洗主人不之阼階拜送不嚌肺不啐酒不告旨不自酌酢授主人爵主人不舉酬省於賓可知矣及眾賓則升受坐祭立飲不酢其拜受者眾賓之長三人余則不拜省於介可知矣於一等之中寖又省焉此所以辧隆殺也工入升歌三終主人獻之笙入三終主人獻之間歌三終合樂三終工告樂備遂出一人揚觶乃立司正焉知其能和樂而不流也陳

注工入而升堂歌鹿鳴四牡皇皇者華每一篇而一終三篇終則主人酌以獻工焉吹笙者入於堂下奏南陔白華華黍亦每一篇而一終三篇終則主人亦酌以獻之也間者代也笙與歌皆畢則堂上與堂下更代而作堂上先歌魚麗則堂下笙由庚此爲一終次則堂上歌南有嘉魚則堂下笙崇丘此爲二終又其次堂上歌南山有臺則堂下笙由儀爲三終也合樂三終者謂堂上下歌瑟及笙並作也工歌關雎則笙吹鵲巢合之工歌葛覃則笙吹采蘩合之工歌捲耳則笙吹采蘋合之如此皆竟工以樂備告樂正樂正告於賓而遂出蓋樂正自此不復升堂矣故云遂出也一人者主人之吏也此人舉觶之後主人使相禮者一人爲司正恐旅酬時有懈惰失節者以董正之也如此則𨿽和樂而不至於流放矣大全

朱子曰今按鹿鳴卽謂

今日燕飲之事所以導達主人之誠意而美嘉賓之徳也四牡言其去家而仕於朝辭親而從王事於此乎始也皇皇者華言其將爲君使而賦政於外也學記曰宵雅肄三官其始也正謂此也蓋此三詩先王所制以爲燕飲之樂用之鄕人用之邦國各取其象而歌之也合樂謂歌樂眾聲俱作堂上有歌瑟堂下有笙磬合奏此詩也賓酬主人主人酬介介酬眾賓少長以齒終於沃洗者焉知其能弟長而無遺矣陳

注浩齋曰前言介之無酬眾賓之無酢者蓋未歌之時也此言賓酬主人主人酬介介酬眾賓者旣歌之後行旅酬之時也沃洗者滌濯之人也𨿽至賤旅酬之際猶以齒焉則貴者可知矣自貴及賤無不序齒此所以知其能弟長而無遺矣大全

朱子

曰弟長而無遺弟悌也敬順之意言能使少者皆承順以事長者而無所遺棄也降說屨升坐修爵無數飲酒之節朝不廢朝莫不廢夕賓出主人拜送節文終遂焉知其能安燕而不亂也陳

注浩齋曰前此皆立而行禮未徹俎故未說屨至此徹俎之後乃說屨升坐而坐燕也修舉也修爵無數無算爵是也凡治事者朝以聽政而鄕飲聽政罷方行是朝不廢朝也夕以修令而鄕飲禮畢猶可以治私事是莫不廢夕也若黨正飲酒一國若狂則無不醉矣節文終遂者終竟也遂猶申也言𨿽禮畢主人猶送以拜賓節文之禮終申遂而無所缺則知其安於燕樂而不至於亂矣大全

馬氏

曰降說屨升坐修爵無數宜其醉矣然猶不廢朝夕之聽事賓出主人拜送如拜至禮焉蓋自始以至終皆有節文終遂焉此之謂安燕而不亂也貴賤明隆殺辧和樂而不流弟長而無遺安燕而不亂此五行者足以正身安國矣彼國安而天下安故曰吾觀於鄕而知王道之易易也陳

注總結上文五事之目大

全嚴陵方氏曰五行行之

於一身則身正而無邪施之於一國則國安而無危故曰足以正身安國以天下之本在國故曰彼國安而天下安天下安則王道成矣鄕飲酒之義立賓以象天立主以象地設介僎以象日月立三賓以象三光古之制禮也經之以天地紀之以日月參之以三光政教之本也陳

注浩齋曰飲酒之禮莫先於賓主立賓象天立主象地禮之經也其次立介僎以輔之者紀也其次立三賓以陪之者參也政教之立必有經有紀有參然後可行故飲酒之禮必有賓主介僎三賓然後可行故曰政教之本也前言介僎陰陽此言象日月者前章言气故以陰陽象之此章言體故以日月象之也僎在東北象日出也介在西南象月出也以三光爲三大辰正義按昭公十七年有星孛於大辰公羊曰大辰者大火也伐爲大辰北辰亦爲大辰爾雅房心尾大火謂之大辰北極謂之北辰大火與伐天所以示民時早晚天下之所取正是亦政教所出也大全

馬氏曰上極乎性命之妙

下盡乎物理之微然後能制禮也言古之制禮者必古之聖人也經之以天地經大而緯小紀之以日月紀小而綱大經之以天地則知日月爲緯紀之以日月則知天地爲綱有經有緯有紀有綱天地之道備矣參之以三光言參於經紀之間藍

田呂氏曰此至篇末申言鄕飲酒之禮又有所法象前文有所未盡者皆再明之烹狗於東方祖陽气之發於東方也洗之在阼其水在洗東祖天地之左海也陳

注方氏曰海有四正言東者取夫水之所歸也水位居坎而其流歸東者由其生於天一行於地中故也天傾西北而不足故水之源自此而生地缺東南而不滿故水之流順此而行天之所傾地之所缺則其形下矣而善下者水之性也故其理如此然則水位居北者本天位也其流歸東者因地勢也南與北合水位居北而流不歸南者蓋東方之徳木木則水之所生南方之徳火火則水之所勝生之爲利勝之爲害而善利者水之徳也故趨其所生焉浩齋曰烹狗以養賓陽气以養萬物故祖而法之烹於東方焉海水之委也天地之間海居於東東則左也故洗之在阼其水在洗東有左海之義焉天地之位南前而北後故後東爲左大全

嚴陵方氏曰凡植物皆地產足以養人之陰凡動物皆天產足以養人之陽天產不特狗也而特烹狗以祖陽气者蓋陽之辰窮於戌而爲陽之至故辰在戌而屬狗則狗者至陽之畜也東方者得陽之中烹至陽之畜於陽中之方又得其宜矣水則盛之於罍者蓋酌之於罍而滌之於洗故其水在洗東洗旣在東水又在洗之東者凡以祖天地之左海也左亦東也以方言之則曰東以體言之則曰左尊有元酒教民不忘本也

陳注

元古之世無酒以水行禮故後世因謂水爲元酒不忘本者思禮之所由起也賓必南鄕東方者春春之爲言蠢也產萬物者聖也南方者夏夏之爲言假也養之長之假之仁也西方者秋秋之爲言愁也愁之以時察守義者也北方者冬冬之爲言中也中者藏也是以天子之立也左聖鄕仁右義偝藏也愁音揫陳

注蠢者物生動之貌天地大徳曰生聖人徳合天地故曰產萬物者聖也假大也揪斂縮之貌察猶察察嚴肅之意揪之以時察言揪斂之以秋時嚴肅之气也物之藏必自外而入內故曰中者藏也天子南面而立則左東右西南前北後也大全

長樂

陳氏曰萬物之於春莫不生此春所以爲蠢也然則物之生也其來固有自焉易曰帝出乎震則帝者天之神也震者聖神之妙也此產萬物所以爲聖也萬物相見於離則物於是乎茂矣假者盛大之意蓋萬物之於夏莫不茂盛也故生之以爲養增之以爲長養則盛長則多此夏之時所以爲假也萬物之於四時也生於春長於夏衰於秋老於冬而至於秋則慘而不舒者物之情也詩曰秋日萋萋百卉具腓此秋之所以爲愁也中在內能隱而不能顯此中之所以爲藏也天子之立也將以向時而接天下者也而以四時言之以左爲仁右爲義向左仁背右義非以夫用天之理者足以治人故耶介必東鄕介賓主也主人必居東方東方者春春之爲言蠢也產萬物者也主人者造之產萬物者也月者三日則成魄三月則成時是以禮有三讓建國必立三卿三賓者政教之本禮之大參也陳

注張子曰坐有四位者禮不主於敬主欲以尊賢若賓主相對則是禮主於敬主矣故其位賓主不相對坐介僎於其間以見賓賢之義因而說四時之坐皆有義其實欲明其尊賢呂氏曰天子南面而立而坐賓亦南鄕者尊賓之至也介間也坐賓主之間所以間之也方氏曰飲食之養則主人之所造也而有產萬物之象所以居東大全

嚴陵方氏

曰介必東鄕介賓主也據此西面東北明矣然則主人面西北賓面東南僎面西南皆可知主人者造之若客受成而已以月三日而成魄是以禮有三讓以三月而成時是以建國必立三卿書曰卿士惟月此之謂也再言三賓者政教之本嫌三賓者獨非政教之本也漢韓詩外傳

論飲飲之禮跣而上坐之宴能飲者飲之不能飲者已謂之醧齊顏色均眾寡謂之沈閨門不出謂之湎君子可以宴可以醧不可以沈不可以湎桓寬鹽鐵論

散不足古者不粥不市食及其後者有屠沽沽酒市脯魚鹽而已今熟食�列殽施成市作業墮怠食必趣時楊豚韭卵狗馬朘煎魚切幹羊淹雞寒蜩馬駱日蹇捕庸脯胹羔豆賜膹鷹羹自鮑甘瓠熱梁和炙古者土鼓�枹擊木拊石以盡其歡及其後卿大夫有管磬士有琴瑟往者民間酒會各以黨俗彈箏鼓缶而已無要妙之音變羽之轉今富者鐘鼓五樂歌兒數曹中者鳴竽調瑟鄭�趙謳隋文中子

天地子藝黍登場歲不過數石以供祭祀冠婚賓客之酒也成禮則止子之室酒不絕

事君子宴賓無貳饌食必去生味必適果菜非其時不食曰非天道也非其土不食曰非地道也冊府元龜

遊宴夫有負藉甚之才抱夷曠之性居軒冕之貴不以嬰懷顧簿領之繁嘗多暇日或締交接坐或羣從侍遊偶四序之良辰爲一時之勝賞吹臺琴室月觀風亭宴衎乎園池放情於丘壑淸心雅致名教存焉朱子小學

實敬身溫公曰先公爲郡牧判官客至未嘗不置酒或三行或五行不過七行酒沽於市果止梨栗棗柿肴止於脯醢菜羹器用磁漆當時士大夫皆然人不相非也會數而禮勤物薄而情厚近日士大夫家酒非內法果非遠方珍異食非多品器皿非滿案不敢會賓友嘗數日營聚然後敢發書苟或不然人爭非之以爲鄙吝故不隨俗奢靡者鮮矣嗟乎風俗頹獘如是居位者𨿽不能禁忍助之乎比事摘錄

眞率會今人飲饌務尙丰腆一筵之設水陸畢具賓客向口蓋無幾堆盤累碟深杯大瓢祗以厭飫諸僕從耳不知此何益也宋司馬溫公言其先公爲郡牧判官時客至未嘗不置酒或三行或五行不過七行酒沽市果止梨栗棗柿殽止脯醢菜羹器用磁漆當時士大夫皆然人不相非也會數而禮勤物薄而情厚近日士夫家酒非內法果非遠方珍異食非多品器皿非滿案不敢作會嘗數日營聚然後敢發書苟或不然人爭非之以爲鄙吝故不隨俗奢靡者鮮矣風俗頹獘如是居位者忍助之乎公之在洛也文潞公範忠宣公相約爲眞率會脫粟一飯酒數行過從不聞一日潞公有詩云啜菽盡甘顏子陋食鮮不愧範郎貧範和之云盍簪旣屢宜從簡爲具𨿽疏不愧貧公和之云隨家所有自可樂爲具更微誰笑貧諸公極救獘興儉之見今人盍思此事惜福養財日用不細吾故備錄之以貽諸同志者明徐三重野志

燕樂燕會之用戲縱度敗俗最非善事今士大夫習常用之蓋作不善自有位始也其彊言者謂畏途燕集�杯出語易生風波作戲則言語不接可免此釁嗚呼亦悲矣夫風波之客何取合歡遜辭直道明訓具在士大夫不愼三緘不修百行而以此免世愚之甚矣至於家庭設客金鼓震動諧謔沸騰使子弟婦女徹業窺望卽素有植立猶恐浸浸何況中無定見者耶其因此敗墮家聲或生浮議往往而有夫嘉會雅樂古道何居今之所舉不過酒食醉飽所可得已之事而爲此妖淫以亂白日豈福祥佳兆好古志道飭身閒家之士宜極斥絕若縉紳官長正世化俗尢當特爲禁防夫鄭聲猶遠況此事乎範竹溪集

寧儉約邇來酒席太奢一幾而羅水陸之珍一燕而預半月之辦靡費金銖暴殄天物殊甚然不過一飽而止滿桌盡是剩餘何不爲惜福計也與同志約條列數款共還儉朴情貴眞不貴虛意貴勤不貴疏庶幾大雅之風矣

宴集部藝文一

與吳質書

魏文帝質爲朝歌長遷元城令太祖西徵太子南在孟津小城與質書五月二十八日丕白季重無恙塗路𨿽局官守有限願言之懷良不可任足下所治僻左書問致簡益用增勞每念昔日南皮之遊誠不可忘旣妙思六經逍遙百氏彈�間設終以博奕髙談娛心哀箏順耳馳騖北場旅食南館浮甘瓜於淸泉沈朱李於寒水白日旣匿繼以朗月同乘並載以遊後園與輪徐動賓從無聲淸風夜起悲笳微吟樂往哀來愴然傷懷余顧而言斯樂難常足下之徒咸以爲然今果分別各在一方元瑜長逝化爲異物每一念至何時可言方今蕤賓紀時景風扇物天意和暖眾果具繁時駕而遊北遵河曲從者鳴笳以啟路文學托乘於後車節同時異物是人非我勞如何今遣騎到鄴故使枉道相過行矣自愛丕白

與滿炳書

應璩炳前日曾過璩至明日欲遣書謝值炳又使人來召璩璩別事不得往故爲報炳父寵爲太尉璩嘗事之故呼曰郎君昨者不遺猥見照臨𨿽昔侯生納顧於夷門毛公受眷於逆旅無以過也外嘉郎君謙下之徳內幸頑才見誠知己歡欣踴躍情有無量是以奔聘禦僕宣命周求陽晝諭於詹何揚倩說於範武故使鮮魚出於潛淵芳旨發自幽巷繁俎綺錯羽爵蜚騰牙曠髙徽義渠哀激當此之時仲孺不辭同產之服孟公不顧尙書之期徒恨宴樂始酣白日傾夕驪駒就駕意不宣展追惟耿介迄於明發適欲遣書會承來命知諸君子復有漳渠之會夫漳渠西有伯陽之館北有曠野之望髙樹翳朝云文禽蔽綠水沙場夷敞淸風肅穆是京臺之樂也得無流而不反乎適有事務須自經營不獲侍坐良增邑邑因白不悉璩白

蘭亭集序

晉王羲之永和九年歲在癸丑暮春之初會於會稽山陰之蘭亭修禊事也羣賢畢至少長咸集此地有崇山峻嶺茂林修竹又有淸流激湍映帶左右引以爲流觴曲水列坐其次𨿽無絲竹管弦之盛一觴一詠亦足以暢敍幽情是日也天朗气淸惠風和暢仰觀宇宙之大俯察品類之盛所以遊目騁懷足以極視聽之娛信可樂也夫人之相與俯仰一世或取諸懷抱晤言一室之內或因寄所托放浪形骸之外𨿽趨捨萬殊靜躁不同當其欣於所遇暫得於己快然自足曾不知老之將至及其所之旣倦情隨事遷感慨系之矣向之所欣俯仰之間已爲陳迹猶不能不以之興懷況修短隨化終期於盡古人云死生亦大矣豈不痛哉每覽昔人興感之由若合一契未嘗不臨文嗟悼不能諭之於懷因知一死生爲虛誕齊彭殤爲妄作後之視今亦猶今之視昔悲夫故列敍時人錄其所述𨿽世殊事異所以興懷其致一也後之覽者亦將有感於斯文

三月三日曲水詩序

宋顏延之夫方策旣載皇王之迹已殊鐘石畢陳舞詠之情不一𨿽淵流遂往詳略異聞然其宅天衷立民極莫不崇尙其道神明其位拓世貽統固萬葉而爲量者也有宋函夏帝圖弘遠髙祖以聖武定鼎規同造物皇上以睿文承歷景屬宸居隆周之卜旣永宗漢之兆在焉正體毓徳於少陽王宰宣哲於元輔晷緯昭應山瀆�靈五方雜沓四隩來曁選賢建戚則擇之於茂典施命發號必酌之於故實大予協樂上庠肆教章程明密品式周備國容�令而動軍政象物而具箴闕記言校文講藝之官采遺於內輶車朱軒懷荒振遠之使論徳於外赬莖素毳並柯共穗之瑞史不絕書棧山航海逾沙軼漠之貢府無虛月烈燧千城通驛萬里穹廬之君內首稟朔卉服之酋回面受吏是以異人慕響俊民間出警蹕淸夷表裏悅穆將徙縣中宇張樂岱郊增類帝之宮飾禮神之館塗歌邑誦以望屬車之塵者久矣日躔胃維月軌靑陸皇祗發生之始後王布和之辰思對上靈之心以惠庶氓之願加以二王於邁出餞戒告有詔掌故爰命司曆獻洛飲之禮具上已之儀南除輦道北淸禁林左關巖�右梁潮源略亭臯跨芝廛苑太液懷曾山松石峻危蔥翠陰煙游泳之所攢萃翔驟之所往還於是離宮設衛別殿周僥旌門洞立延帷接丫閱水環階引池分席春官聯事蒼靈奉塗然後升祕駕引緹騎搖玉鑾發流吹天動神移淵旋云被以降於行所禮也旣而帝暉臨幄百司定列鳳蓋俄軫虹旗委�肴芬藉觴醳泛浮妍歌妙舞之容銜組樹羽之器三奏四上之調六莖九成之曲競气繁聲合變爭節龍文飾轡靑翰侍禦華裔殷至觀聽騖集揚袂風山舉袖陰澤靚裝藻野袨服縟川故以殷賑外區煥衍都會者矣上膺萬壽下禔百福�筵稟和合堂依徳情盤景遽歡洽日斜金駕總駟聖儀載佇悵鈞臺之未臨慨酆宮之不縣方且排鳳闕以髙遊開爵園而廣宴並命在位展詩發志則夫誦美有章陳信無愧歟

曲水詩序

南齊王融臣聞出豫爲象鈞天之樂張焉時乘旣位禦气之駕翔焉是以得一奉宸逍遙襄城之域體元則大悵望姑射之阿然窅眇寂寥其獨適者也至如夏后兩龍載驅璇臺之上穆滿八駿如舞瑤水之陰亦有饗云固不與萬民共也我大齊之握機創歷誕命建家接禮貳宮考庸太室幽明獻期雷風通饗昭華之珍旣徙延喜之玉攸歸革宋受天保生萬國度邑靜鹿丘之嘆遷鼎息大坰之慚紹淸和於帝猷聯顯懿於王表駿發開其遠祥定爾固其洪業皇帝體膺上聖運鍾下武冠五行之秀气邁三代之英風昭章云漢暉麗日月牢籠天地彈壓山川設神理以景俗敷文化以柔遠澤普泛而無私法含弘而不殺猶且具明廢寢昃晷忘餐念負重於春冰懷禦奔於秋駕可謂巍巍弗與蕩蕩誰名秉靈圖而非泰涉孟門其何險儲後睿哲在躬妙善居質內積和順外發英華斧藻至徳琢磨令範言炳丹靑道潤金璧出龍樓而問豎入虎闈而齒冑愛敬盡於一人光耀究於四海若夫族茂麟趾宗固盤石跨蹍昌姬韜軼炎漢元宰比肩於尙父中鉉繼踵乎周南分陜流勿剪之歡來仕允克施之譽莫不如珪如璋令聞令望朱茀斯皇室家君王者也本枝之盛如此稽古之政如彼用能免羣生於湯火納百姓於休和艸萊樂業守屏稱事引鏡皆明目臨池無洗耳沈冥之怨旣缺薖軸之疾已消興廉舉孝歲時於外府署行議年日夕於中甸協律總章之司序倫正俗崇文成均之職導徳齊禮挈壺宣夜辧气朔於靈臺書笏珥彤紀言事於仙室褰帷斷裳危冠空履之吏彯搖武猛扛鼎揭旗之士勤卹民隱糾逖王慝射集隼於髙墉繳大風於長隧不仁者遠維道斯行讒莠蔑聞攘爭掩息稀鳴桴於砥路鞠茂艸於圜扉耆年闕市井之遊稚齒丰車馬之好官鄰昭泰荒憬淸夷侮食來王左言入侍離身反踵之君髽首貫胸之長屈膝厥角請受纓縻文鉞碧砮之琛奇幹善芳之賦紈牛露犬之玩乘黃玆白之駟盈衍儲邸充牣郊虞匭牘相尋鞮譯無曠一尉候於西東合車書於南北暢轂埋轔轔之轍緌旌捲悠悠之�四方無拂五戎不距偃革辭軒鎖金罷刃天瑞降地符升澤馬來器車出紫脫華朱英秀佞枝植歷艸滋云潤星暉風揚月至江海呈象龜龍載文方握河沈璧封山紀石邁三五而不追踐八九之遙迹功旣成矣世旣貞矣信可以優遊暇豫作樂崇徳者歟於時靑島司開條風發歲粵上斯已惟暮之春同律克和樹艸自樂禊飲之日在玆風舞之情咸蕩去肅表乎時訓行慶動於天矚載懷平圃乃眷芳林芳林園者福地奧區之湊丹陵若水之舊殷殷均乎姚澤膴膴尙於周原狹丰邑之未宏陋譙居之猶褊求中和而經處揆景緯以裁基飛觀神行虛檐云構離房乍設層樓間起負朝陽而抗殿跨靈沼而浮榮鏡文虹於綺疏浸蘭泉於玉砌幽幽叢薄秩秩斯於曲拂邅回潺湲徑復新萍泛沚華桐發岫雜天采於柔荑亂嚶聲於綿羽禁軒承幸淸宮俟宴緹帷宿置幕宵懸旣而滅宿澄霞登光辧色戒道執殳展軨效駕徐鑾警節明鍾暢音七萃連鑣九斿齊軌建旗拂霓揚葭振木魚甲煙聚貝冑星羅重英曲瑵之飾絕景追風之騎昭灼甄部駔駿函列虎視龍超雷駭電逝轟轟隱隱紛紛軫軫羌難得而稱計爾乃回輿駐罕嶽鎭淵渟睟容有穆賓儀式序授幾肆筵因流波而成次蕙肴芳醴任激水而推移葆佾陳階金匏在席戚奏翹舞鑰動邠詩召鳴鳥於弇州追伶倫於嶰谷發參差於王子傳妙靡於帝江正歌有闋羽觴無算上陳景福之賜下獻南山之壽信凱燕之在藻知和樂於食蘋桑楡之陰不居艸露之滋方渥有詔曰今日嘉會咸可賦詩凡四十有五人其辭云爾

宴喜賦

隋薛道衡梁孝王帝子帝孫藉寵承恩名髙西漢禮盛東藩引雍容文雅之客坐檀欒修竹之園水逶迆而繞砌風淸冷而入軒直凝神而回矚乃惆悵而興言顧謂枚乘曰予聞气序環周人生浮補天立地之聖不能止日光西落疏山奠川之力不能停河水東流韓王酸棗之觀荒疏蕪漫楚國陽云之臺空見塵埃固可以縱志縱心以遊以逸窮燕樂於長夜渾是非而爲一於時霜重庭蘭秋深气寒橫長河之耿耿掛孤月之團團乃有丹墀縹碧柘館椒宮徘徊宛轉掩映玲瓏妖姬淑媛玉貌花叢織女下而星落嫦娥來而月空澄影於歌扇散衣香於舞風圖云刻雷之樽潰桂釀花之酒拭珠瀝於羅袂傳金杯於素手

宴集部藝文二

宴梓州南亭詩序

唐盧照鄰梓州城池亭者長史張公聽訟之別所也徒觀其巖嶂重復川流灌注云窗綺閣負�堞之逶迆澗戶山樓帶金隍之繚繞信巴蜀之奇制也時鳳扆多閒上得和平之政鯷瀛有截下無交爭之人以公寄切上僚故久無州將連四千石之重任總十萬井之雄班職逾劇而道彌髙位逾崇而徳彌廣市獄無事時狎鳥於城隅邦國不空旦觀漁於濠上賓階月上橫聯蜷之桂枝野院風歸動葳蕤之萱艸則有明珠愛客置芳酒於十旬羽服神交契仙遊於五日圓潭寫鏡光浮落日之津雜樹開帷彩綴飛煙之路藤蘿杳藹掛疏陰以送秋鳧雁參差結流音而將夕百年之歡不再千里之賀何常下客淒惶暫停歸轡髙人賞玩豈輟斯文咸請賦詩六韻成章云爾

宴鳳泉石翁神祠詩序

前人夫圮上黃公靈期已遠湘中元乙化迹難徵況乎神理巋然近帶靑溪之路資可望俯控丹巖之下予以歸骸空谷言隔市朝濯髮長川載罹寒暑心灰兩寂長無具爾之歡形木雙枯將有終焉之志不悟喬�始囀喈喈於鶺鴒野萼初開於棠棣命壺觴而引宴卽沐新蘭尋�戶以安歌仍攀野桂萋萋春艸王孫遊兮不歸秩秩斯幹幽人去而忘返鼓我舞我修袖滿於中巖神之聽之多佑興於觸石爰有嘉命咸遣賦詩請題四韻列之如右

七日綿州泛舟詩序

前人諸公迹寓市朝心遊江海訪奇交於千里惜良辰於寸陰常恐辜負琴書荒涼山水於是脫屣人事鳴棹川隅言追掛犢之才用卜牽牛之賞邊生經笥送炎气以濯纓郝氏書囊臨秋光而曝背似遇緱山之客還疑星漢之遊願駐景於髙天想乘霓於縮地繁絲亂響涼酎時斟戲翔羽於平沙釣潛鯉於曲浦乘流則逝不覺忘歸咸可賦詩探韻成作

小洞庭五太守燕集序

蘇源明天寶十二載七月辛丑東平太守扶風蘇源明觴濮陽太守淸河崔公季重魯郡太守隴西李公蘭濟南太守太原田公琦濟陽太守隴西李公陵於回源亭旣尊封壤乃密惠好前此濟陽以河堤之虞夫役之獘請南略我宿及魯之中都宿人訟其不便源明請廢濟陽以平陰長淸屬濟南盧東阿歸我陽谷隸濮陽役均三邦利倍二邑不可則分我壽西入濮陽東入濟陽魯之中都北入於我書貢閶闔旨下陳畱陳畱太守王公盛徳帝兪美才人與自總連率實惟澄淸命屬官湖城主簿王子說會五太守於東平議縣乃不割郡亦仍舊已事修燕姑以爲別若夫階抱孤嶠軒飛庱潭阻殘暑於重林速髙秋於絕壑其盤何有臑鹿羊其俎何有燔兔膾魴李下雕籠冰之以寒水瓜剖銛刃巾之以疏紘禮交乎上當世髙賢之相充樂動乎下前古中和之合作抑抑焉堂堂焉奚一人之富有而羣後之緝熙也司士庀舟以待司功設以告徹饌更服陳羞潔鐏自回源起廣泊左拂蠶尾右遺吾山倒巖岫於波際指梁岑於林趺移搖敞豁瞑眇虛曠太皞苗裔可記任宿伯禹山川空流濟汶所遇多感祗牢爲歡婥態目成以畱客嫮容色授以勸酒繁絲疏管紛爾百會雅舞淸唱倏然同引旣醉源明以手版扣舷而歌曰小洞庭兮牢方舟風裊裊兮離平流牢方舟兮小洞庭云微微兮連絕仍瀾壯兮緬以沒重巖轉兮超以忽憑彜兮護輕橈蛟龍兮落增湖泊中湖兮淡而閒並曲漵兮悵而還適予手兮非予期將解袂兮藂予思尙君子兮壽厥身承明主兮憂斯人歌闋鳥獸聞之低昂而相鳴魚�聞之沿洄而或躍玆官吏安次而不易彼人庶樂業而不遷喜之哉樂之哉字渦泊曰小洞庭盛集五太守髙燕云爾

秋夜小洞庭離燕序

前人源明從東平太守徵國子司業須昌外尉袁廣載酒於回源亭明日遂行及夜畱燕會莊子若訥過歸莒相裏子同褘過如魏陽谷管城靑陽權衡二主簿在坐皆故人也徹饌新鐏移方舟中有宿鼓有汶簧濟上嫣然能歌者五六人共載止源東柳門入小洞庭遲彜仿徨眇緬曠漾流商雜徵與長言者啾焉合引潛魚驚或躍宿鳥飛復下眞嬉遊之擇耳源明歌曰浮漲湖兮莽條遙川後禮兮扈予橈橫增沃兮蓬遷延川後福兮易予舷月澄凝兮明空波星磊落兮耿秋河夜旣良兮酒且多樂方作兮柰別何曲闋袁子曰君公行當揮翰右垣豈止典冑米廩邪廣不敢受賜獨不念四三賢源明醉曰所不與吾子及四三賢同恐懼安樂有如秋水晨前而歸及醒或說向之陳事源明局局然笑曰狂夫之言不足罪也乃志爲序

陪王司馬宴王少府東閣序

張九齡夫道行與廢命也非謀之不臧命通與塞時也豈力之爲獘古之君子推其分養其和仲尼得之以弦歌傅說因之以版築至若詩有怨剌之作騷有愁思之文求之微言匪云大雅周太師志其大者司馬公引而伸之謫居何心不欲賈生之投分窮愁非我安用虞卿之著書嘗以風月在懷江山爲事簿領何廢形勝不孤旣好樂而無荒亦尙同而不入迨乎倚層閣憑華軒川澤淸明上懸秋景岑嶺回合下帶溪流連艸樹而心搖際煙氛而目盡玆邦枕倚是日登臨豈子虛之過詫誠仲宣之信美物色起殊鄕之戚誰則無情而道術得異人之資吾方有遣於是旨酒時獻淸談間發歌滄浪以放言詠蟋蟀而傷儉蓋古人之作者豈異於斯盍賦詩焉以揚厥美

宴皇甫兵曹宅詩序

楊炯皇甫君冠冕於安定李校書羽儀於隴西岑正字明目於漢南石宮坊指掌幹河朔髙侯邦之司直下走齊之濫吹若夫風雲龍虎水火陰陽隔千里而應之莫不潛契於同聲矣聖明千載區宇一家掩八紘以得之莫不髙會幹中京矣是日也河圖適至海鯨初死五嶽四瀆漢皇帝崇其望祀一日三朝周天子展其莊敬君臣慶色朝野歡心元晏先生開甲第而畱賓二三君子赴龍門而廣燕陰雲已墨肅气彌髙霜寒萬里之園冰納千金之水面郊後市卽爲潘嶽之居累代通家咸言李膺之客百年何計相知在於我心四海何求爲樂止於名教抽毫進牘皆請賦詩日暮途遠聊裁序引

宴人楊八宅序

前人僕聞八音繁會合其徳者宮商萬壑沸騰殊其流者涇渭方以類聚物以羣分出言斯應則四海之內可以爲兄弟吾道不行則同舟之人可以成吳越夫俗徒擾擾天下喧喧風雲竭而交道衰勢利行而小人長固知深期罕遇所以縱傾蓋之談髙契難並所以泣相知之晚道之存也獨在玆乎楊八官金木精靈山河粹气一門九龍之紱冕四代五公之緒秩天資學業口談夫子之文日用溫良身佩先王之徳獨遊山水髙步煙霞諸侯聞之而願交三公禮之而爭辟暫同流俗薄遊朝市人倫賞鑑同推郭泰之名好事相趨畢詣揚雄之宅爾其年光六合常邑三春膏雨零於山原和風滿於城闕遙遙別館花開玉樹之宮望望八川苔發璜溪之水當此時也披雲霧傲松喬坐忘樽酒之間戰勝形骸之外雕虫壯思則符彩驚人倚馬髙談則鏗鏘滿聽亹亹然信天下之奇賞陶陶然誠域中之樂事若使陳雷可作攝齊於廊廡之間管鮑再生擁篲於髙門之外盍因文會共記良遊人賦一言同裁四韻

奉陪武駙馬宴唐卿山亭序

宋之問一人禦歷乾坤盡覆載之功四海爲家朝野得歡娛之契若乃侯門向術近對城隅帝子垂休時過戚裏銀鑪絳節辭北禁而渡河橋駿馬香車出東城而臨甲第林園洞啟亭壑幽深落霞歸而疊嶂明飛泉灑而回潭響靈槎仙石徘徊有造化之姿苔閣茅軒仿�入神仙之境芳醪旣溢妙曲新調林園過衛尉之家歌舞入平陽之館是日也涼陰稍下溽暑將闌前�晚而白露生後池夕而秋風起重玆行樂欣陪駟馬之遊繼以望舒不頓六龍之轡爰命箋札咸令賦詩記淸夜之良遊歌太平之樂事各探一字先成受賞云爾

上巳泛舟昆明池宴宗主簿席序前人僕不遊於玆十有五載矣心由物感遐矣不忘迹爲事牽近而難挹南陽宗邕文通學古器重名髙令君有奉倩象賢丞相生元成邁徳暮春修以文之會上巳邀祓禊之遊乃結搢紳撰淸晨殷殷轔轔敲霧驚塵望於昆明之濱觀其大浸川陸博資畿甸鳧發海來往沈浮日月麗天東西出入千年珍館無復豫章四面金堤仍同樹杞是日也駕肩錯轂備朝野之歡娛袪服靚匝都城之裏閈翠幕星布錦帆霞屬餘瀝下醉於綃人新聲遠聒於川後縱目遐覽識皇代之承平得意同歸有吾儕之行樂髙朋一座桂樹藂生君子肆筵玉山交映束�以言談得俊張華以史漢先鳴登旨酒而無荒弦淸琴而自逸於是涉連闥命孤舟桃水漲而浦紅蘋風搖而浪白逼匡阜兮遵彭蠡邈矣載浮指衡嶽而超洞庭眇焉疑到曲島之光靈乍合神魂密遊中流之萍藻忽開龜魚潛動晞鏤鯨而鼓棹共看燒劫之灰歷牽牛而問津欲取支機之石晴光劃野有象而必形夕陽照山無奇而不見思溢今古心搖艸木漢家城闕遺之以雜霸之風秦塞膏腴潤之以太平之色景窮勝踐歸限嚴闉思染翰於上林願揮戈於蒙泛主稱未醉惟見馬駐浮雲賓共少畱自有魚銜明月宮商待羣公之獲助已多序引先題下走之求蒙不逮請授素幅以頌佳遊使一時之興詠遙存千古之姓名常在

春遊宴兵部韋員外韋曲莊序

前人長安城南有韋曲莊京郊之形勝也卻倚城闕朱雀起而爲門斜枕岡巒黑龍臥而周宅賢臣作相舊號儒宗聖後配元今爲戚裏韋丈官雙珠絕價百金懿名文華得俊於陸氏兄弟掩譽於荀家先人結廬當大廈之地眾賓連袂乘暮春之月觀其奧區一曲甲第千甍冠蓋列東西之居公侯開南北之巷嬴女樓下吹鳳降於神仙漢妃館前濯龍走其車馬地靈磊落而間出天爵蟬聯而相繼拜郎起艸襲雁而傳羔補衮司槐送伯而迎季爾乃辟虛幌敞華筵閨門之秀士咸集京邑之淸流畢萃萬株果樹色雜雲霞千畝竹林气含煙霧激樊川而縈碧瀨浸以成陂望太乙而鄰少微森然逼座尙書未至曳履驚鄰宮尹遞來鳴騶動壑登玉俎醉金觴地髙而珍物𨿽丰理洞而淸徽不雜以醉觀徳因談獲情外戚遨遊自攜歌吹主人賞會但有琴詩於是下髙臺陟曲沼鋪落花以爲藉結垂楊而代幄霽景含日晚霞五彩而丹靑韶望捲云春臯一色而凝黛景闌興逸气淸心遠仰大儒之肆其徳可師入處士之廬斯人若在諷誦於逸彭之藻沐浴於扶陽之墟向來挹淸議擅風流卽事奇偉佳辰行樂安可無述文在玆乎�國善誘詞宗見收士末內史禊亭之集竊倚琳瑯衛尉別業之遊濫先題目歸軒莫駐麗城將掩拙而不速恨無倚馬之才婉而且微請談雕龍之什公命賦水字盍成四韻云爾

滕王閣序

王勃南昌故郡洪都新府星分翼軫地接衡廬襟三江而帶五湖控蠻荊而引甌越物華天寶龍光射牛斗之墟人傑地靈徐孺下陳蕃之榻雄州霧列俊彩星馳臺隍枕夷夏之交賓主盡東南之美都督閻公之雅望棨戟遙臨宇文新州之懿範襜帷暫駐十旬休暇勝友如雲千里逢迎髙朋滿座騰蛟起鳳孟學士之詞宗紫電淸霜王將軍之武庫家君作宰路出名區童子何知躬逢勝餞時維九月序屬三秋潦水盡而寒潭淸煙光凝而暮山紫儼驂騑於上路訪風景於崇阿臨帝子之長洲得仙人之舊館層巒聳翠上出重霄飛閣流丹下臨無地鶴汀鳧渚窮島嶼之縈回桂殿蘭宮列岡巒之體勢披繡闥俯雕甍山原曠其盈視川澤盱其駭�閭閻撲地鐘鳴鼎食之家舸艦迷津靑雀黃龍之軸虹銷雨霽彩徹云衢落霞與孤鶩齊飛秋水共長天一色漁舟唱晚響窮彭蠡之濱雁陣驚寒聲斷衡陽之浦遙吟俯暢逸興遄飛爽籟發而淸風生纖歌凝而白雲遏雎園綠竹气淩彭澤之樽鄴水朱華光照臨川之筆四美具二難並窮睇盼於中天極娛遊於暇日天髙地迥覺宇宙之無窮興盡悲來識盈虛之有數望長安於日下指吳會於雲間地勢極而南溟深天柱髙而北辰遠關山難越誰悲失路之人萍水相逢盡是他鄕之客懷帝閽而不見奉宣室以何年嗚呼時運不齊命途多舛馮唐易老李廣難封屈賈誼於長沙非無聖主竄梁鴻於海曲豈乏明時所賴君子安貧達人知命老當益壯寧知白首之心窮且益堅不墜靑雲之志酌貪泉而覺爽處涸轍以猶歡北海𨿽賒扶搖可接東隅已逝桑楡非晚孟嘗髙潔空懷報國之心阮籍猖狂豈效窮途之哭勃三尺微命一介書生無路請纓等終軍之弱冠有懷投筆慕宗�之長風捨簪笏於百齡奉晨昏於萬里非謝家之寶樹接孟氏之芳鄰他日趨庭叨陪鯉對今晨捧袂喜托龍門楊意不逢撫淩雲而自惜鍾期旣遇奏流水以何慚嗚呼勝地不常盛筵難再蘭亭巳矣梓澤丘墟臨別贈言幸承恩於祖餞登髙作賦是所望於羣公敢竭鄙誠恭疏短引一言均賦四韻俱成詩云滕王髙閣臨江渚佩玉鳴鑾罷歌舞畫棟朝飛南浦云朱簾暮捲西山雨閒雲潭影日悠悠物換星移幾度秋閣中帝子今何在檻外長江空自流

春日孫學士宅宴序

前人若夫懷放曠寥廓之心非江山不能宣其气負郁怏不平之思非琴酒不能泄其情則林泉爲進退之場樽酒是言談之地白衣送酒靑陽在節鳧雁亂而江湖春梅柳開而庭院晚楚屈平之瞻望放子何之王仲宣之登臨魂兮往矣俠客時有且傾鸚鵡之杯文人代輕聊舉麒麟之筆人采一字四韻成篇

綿州北亭羣公宴序

前人下官人間獨傲海內少徒志不屈於王侯身不絕於塵俗孤吟五嶽長嘯三山昔往東吳已有梁鴻之志今來西蜀非無張載之懷況乎踐名場勝友風月無幾琴酒俄乖半面十年一別千里何少府故人攀桂撫金石而論心韓法曹新餞班荊臨江湖而執手離亭北望煙霞生故國之悲別館南開風雨積他鄕之思於時蒼云寡色白日無光沙塵起而桂浦昏鳧雁下而蘆洲晚傍鄰蒼野霜風橘柚之園斜枕碧潭直斷芙蓉之水旣而登臨惜別驂駕少畱季札何人親逢贈縞子荊不�思掛傾城惆悵北梁揖琴臺而漸間徘徊東道思錦署以行遙嗟乎人事乖矣江山遠矣請命離前之筆爲題別後之資五際飛文想羣公之不讓一言有贈知下筆之有神

夏日宴張二林亭序

前入張二官松駕乘閒桂筵追賞引簪裾之勝侶狎丘壑之神交辧縱於解頤道深於諭旨香杯濁醴是河朔之平生雄筆淸詞得髙陽之意气林亭曠望季倫調伎之園泉石周遊子晉登仙之浦舟浮葉影簟積花文黃鵲度而�驚丹烏傾而日晚出處之情一致筌蹄之義兩忘沈轄畱驤眺乘羊於衛玉彈毫可作明擲地於孫金共題橫吹之篇用記玆辰之樂人采一字四韻成篇

宇文徳陽宅秋夜山亭宴序

前人若夫龍津宴喜地切登仙鳳閣元虛門稱好事亦有似仙山臨水長想巨源秋風明月每思元度未有能星馳一介畱美迹於芳亭云委八行抒勞思於彩筆遂令啟瑤緘者攀勝集而長懷披瓊翰者仰髙筵而不暇王子猷之獨興不覺浮舟嵇叔夜之相知欣然命駕琴樽重賞始詣臨邛口腹良遊未辭安邑乃知兩鄕投分林泉可攘袂而遊千里同心煙霞可傳檄而定友人河南宇文嶠淸虛君子中山郎余令風流名士或三秋意契辟林院而開襟或一面新交敍風雲而倒屣彭澤陶潛之菊影泛仙樽河陽潘嶽之花光懸妙理巖巖思壁家藏虹岫之珍森森言河各控驪泉之寶偶同金碧蹔照詞場巴漢英靈潛光翰院亹亹焉蕭蕭焉信天下之奇托也於時白藏開序靑女禦律金風髙而林野動秋露下而江山靜琴亭酒榭磊落乘煙竹徑松扉參差向月魚鱗積磴還升蘭桂之峯鴛翼分橋卽映芙蓉之水亦有紅蘋綠荇亙渚連翹玉帶瑤華分楹間植池簾夕敞香牽十步之風岫幌宵褰气襲三危之露縱衝襟於俗表畱逸契於人間東山之賞在焉南澗之情不遠夫以中牟馴雉猶嬰觸网之悲單父歌魚罕繼鳴琴之趣俾夫一同詩酒不撓於牽絲千載巖溪無慚於景燭云爾

秋日宴季處士宅序

前人若夫爭名於朝廷者則冠蓋相趨遁迹於丘園者則林泉見托𨿽語嘿非一物我不同而逍遙皆得性之場動息匪自然之地故有季處士者遠辭濠上來遊境中披白雲以開筵俯靑溪而命酌昔時西北則我地之琳瑯今日東南乃他鄕之竹箭又此夜乘槎之客猶對仙家坐菊之賓尙臨淸賞旣而依稀舊識歡吳鄭之班荊樂莫新交申孔程之傾蓋向時朱夏俄涉素秋金風生而景物淸白露下而光陰晚庭前柳葉才聽鳴蟬野外蘆花行看江上數人之內幾度琴樽百年之中少時風月蘭亭有昔時之會竹林無今日之歡丈夫不縱志於生平何屈節於名利人之情矣豈曰不然人賦一言各申其志使夫千載之下四海之中後之視今知我詠懷抱於玆日

夏日宴宋五官宅觀畫障序

前人宋五官芝庭襲譽盛文史於三冬桂幄凝歡照綺羅於九夏樽浮綠蟻每披仙霧之文障列靑牛更寫行雲之態爾其龍編繡質貿錦分花隱映樓臺比簾之在旦參差花葉若桃李之恆春楚媛調弦韓娥對酒虹橋度幔鵲鏡臨妝佩引瑯玕詎動懷風之韻鞍回玳瑁惟奔逐日之姿魚鳥冷而相親泉石紛而在玩宋家斯近𨿽別謝於登垣秦氏未遙自堪畱於駐馬驚鴻擅美丹靑貴近質之奇吐鳳摽華宮徵得緣情之趣遞揚筆妙式暢辭端

越州秋日宴山亭序

前人昔王子敬瑯琊之名士常懷習氏之園阮嗣宗陳畱之俊人直至山陽之坐豈非琴樽遠契必兆朕於佳辰風月髙情每畱連於勝地是以東山可望林泉生謝客之文南國多才江山助屈平之气況乎揚子云之故地巖壑依然宓子賤之芳猷弦歌在屬紅蘭翠菊俯映沙亭黛柏蒼松深環玉砌參差夕樹煙侵橘柚之園的歷秋荷月照芙蓉之水旣而星回漢轉露下風髙銀燭掩花瑤觴抒興一時仙馭方深擯俗之懷五際飛文羣動緣情之作人分一字四韻成篇

仲氏宅宴序

前人僕不幸在流俗而嗜煙霞恨林泉不比徳而嵇阮不同時處良辰而郁怏仰髙風而杼柚者多矣豈夫司馬卿之車騎上客盈門仲長統之園林羣英在席坐臥南郭蕭條東野江波浩曠晴山紛積嘉鴛鸞之接翼曜江漢之多才顧斜景而危心瞻火雲而變色思傳勝餞敢振文鋒蓋同席者髙人薛曜等耳盍各賦詩放懷敍志俾山川獲申於知己煙霞受制於吾徒也

秋日宴洛陽序

前人夫以東京勝地南呂髙秋三塗鎭而九派分白露下而淸風肅或出或處人多朝野之歡以嬉以遊時極登臨之所徵衣流寓切下走之蓬襟解榻邀期屬上賓之桂席於是齊道實款琴樽倜儻論心畱連促膝但有潘楊之密戚得無管鮑之深知簪組盛而車馬喧庭宇虛而管弦亮近臨銅陌斜控銀墟菊照新花泛輕香於遠次荷雕晚葉翻翠影於長波聽矚方窮獻酬逾洽年忘小大傲天地於平生志混榮枯得林泉之意气願長繩以系日幾近光陰思短札以淩雲或陳歌詠人采古韻成者先呈

與員四等宴序

前人自嵇阮寂寥伊班超忽髙筵不嗣中宵誰賞古今惜芳辰者停鶴軫於風衢懷幽契者佇鸞觴於月徑已矣哉林壑遂喪煙霞少對良會不恆神交復幾請沃非常之思但宣絕代之遊托同志於百齡求知己於千載道之存矣無乃然乎人賦一言俱裁四韻

初秋於竇六郎宅宴序

駱賓王六郎道合采葵嘯懸鶉而契賞諸君情諧伐木仰登龍以締歡於時一葉驚寒下陳柯而捲翠百花凝照對虛牖以披紅旣而俱欣得兔之情共掩亡羊之淚物我雙致匪石席以言蘭心口兩齊混污隆而酌桂𨿽忘筌戴笠與交態於靈臺而搦管操觚�神襟於勝气盍陳六義請賦一言卽事凝毫成者先唱云爾

初春於圭峯送益府竇參軍宴詩序

前人分首三秦送歸千里靑天白日非舊國之春秋玉斝金樽是他鄕之杯酒況復圭峯南望切登髙之情渭水北流動臨川之嘆於時寒光將歇春景未華殘雪飄花猶開六出輕冰涵鏡未解三川晨風軫孫楚之情岐路下楊朱之淚𨿽載言載笑賞風月於離前而一詠一吟寄心期於別後詩言志也可不云乎

秋日於益州李長史宅宴序

前人夫以五嶽棲眞杳渺靑溪之上六爻貞遁寂寥滄海之濱斯並激俗矯時獨善之風自遠懷才韞智兼濟之道未弘長史公元牝凝神靈丹應物得喪雙遣巢由與許史同歸寵辱兩忘廊廟與山林齊致乘展驥之餘暇俯沈犀以開筵曲浦澄漪似對仟棠之水芳亭興洽如臨山簡之池加以秋水盈塘寒臯滿望州渚肅而蒹葭變風露凝而荷芰疏忘懷在眞俗之中得性出形骸之外𨿽四子講徳已擅美於中和而五際陳詩未形言於大雅爰命虛謏題其序云側弁頹山自有琴歌畱客操觚染翰非無山水助人盍各賦詩式昭樂事云爾

初秋登王司馬樓宴序

前人司馬公千里騰光翼外臺而展足九日多暇敞麗譙以開筵於時葭散秋灰檀移夏火鴻飛漸陸疏斷吹以來寒鶴鳴在陰振中天而警露於是肴開玉饌交雜佩以燻蘭酒泛金花溢淸樽而湛菊𨿽旁臨廣派有異漳渠之遊而俯瞰崇墉雅�城隅之會物色相召江山助人請振翰林用濡筆海云爾

秋日與羣官宴序

前人昔掛瓢隱舜蹈箕山而不歸臨組逃齊泛滄波而長往咸用潛神物外擯影丘中豈若擬迹小山陶心大隱�仲長之怡性偶潘嶽以棲間羣公或道洽忘筌契金蘭而貴舊或情深傾蓋披玉葉以交新於時玉女司秋金烏反照煙含碧筱結虛影於鮮枝風起淸蘋動波紋於異態加以庭橊剖實耀丹彩而含珠岸石澄瀾泛淸漪而散錦旣而誓惇交道俱忘白首之情言款朝期共挹靑田之酒不有雅什何以攄情共引文江同開筆海云爾

晦日楚國寺宴序

前人夫天下通交忘筌蹄者蓋寡人間行樂共煙霞者幾何羣賢挹古人之淸風玩新年之淑景情均物我緇衣將素履同歸迹混污隆廊廟與江湖齊致於時春生城闕气攺川源聞遷�之候時行欣官侶見遊魚之貪餌坐悟機心加以慧日低輪下禪枝而返照法云凝蓋浮定水以涵光忘懷在眞俗之中得性出形骸之外𨿽處非習靜多慚谷口之遊然醉可逃喧自得山陽之气詩言志也可不云乎

忠州江亭喜重遇吳參軍見牛司倉序

陳子昂日月交分春秋代謝昔歲居單閼適言別於玆都今龍集昭陽復相逢於此地山川未攺容貌俱非敍名宦而猶微問鄕關而不樂雲天遂解琴酒還開新交與舊識俱歡林壑共煙霞對賞江亭回瞰羅雜樹於�基山榭遙臨列羣峯於戶牖爾其丹藤綠筱俯長筵翠渚洪瀾交流合坐神融興洽望直情髙覺淸溪之仙洞不遙見滄海之神山乍出旣而行舟有限嗟此會之難畱別日無幾嘆分岐之易遠徘徊北渚惆悵南津江陵之道路方賒巴僥之雲山漸異嗟乎離言可贈所願保於千金別曲何謠各請陳於五際

喜遇冀侍禦崔司議二使序

前人余獨坐一隅孤憤五蠹𨿽身在江海而心馳魏闕歲時仲春幽臥未起忽聞二星入井四牡臨亭邀使者之車乃故人之駕隱機一笑把臂入林旣聞朝廷之樂復此琴樽之事山林幽寂鍾鼎舊遊語默談詠今復一得況北堂夜永西軒月微巴山有望別之嗟洛陽無寄載之客江關離會三千餘里名位寵辱一百年中歡娛如何日月其邁不爲目前之賞以增別後之思蟋蟀笑人夫子何嘆

薛大夫山亭宴序

前人夫貧賤之交而不可忘珠玉滿堂而不足貴閉門無事對黃卷以終年髙論不疲逢故人而永夜薛大夫其人也下官昔承顏色早蒙車騎之知晚接恩光不異平津之舊蔡邕書史許以相資張載文章見稱於代爾其華堂別業秀木淸泉去朝廷而不遙與江湖而自遠名流不雜卽入芙蓉之池君子有鄰還得芝蘭之室披翠微而列坐左對靑山俯盤石而開襟右臨澄水斟淥酒弄淸弦索皓月而按歌追涼風而解帶談髙趣逸體靜心閒神眇眇而臨云思飄飄而寓物林軒寂寞星漢縱橫思欲乘汗漫而羣遊與眞情而合契歡窮興洽樂往悲來悵鸞鶴之不存哀鷞鳩之久�徘徊永嘆慷慨長懷東方明而畢昴升北閣曙而天云淨悲夫向之所得已失於無何今之所遊復羈於有物詩言志也可得聞乎

冬日洛下登樓宴序

吳少微僕抱書�河洛歲月多矣曷嘗不憶林宗想元禮慨然今古追思盛徳有太原莊雄材特達信而好事招獎英奇亦千載一時也取樂文翰不孤風景置旨酒命羣公列坐層樓觀望天地煙霞咫尺左右娛賓山水淒淸縱橫在目其時旣晚其日將闌度北牖之涼風下南端之白日覽物增思遊子多懷乃眷斯文期乎不墜云爾

先天酺宴序

張說先天初祀孟冬十月東都畱守韋公寅奉聖朝述宴嘉旨乃合洛京之五省招河尹之二縣將吏咸集佩璋有序鏘鏘濟濟��誾誾供張於興教之門式酺宴也原夫樂生於心非因結風之奏和達於气無待陽春之節蓋澤之所及者深則情之所感者遠國家天地一統君臣百年朝榮舊徳之緒野服先疇之業元化漸漬洪恩旣久太上功成不宰夏后命子之初皇帝孝理無爲漢祖事親之日先堯舜之天屬見文武之同時前古未逢斯人何幸是日六樂振作萬舞苒弱鳥獸徘徊士女踴躍則知眾庶觀聽之所樂也旨酒絡繹大庖燔炙芳溢風煙醉流阡陌則知衣冠酣暢之所適也由近而視遠萬國之慶皆然自明而察幽三靈之歡可接若夫吟詠徳澤播越仁聲斯固雅頌之餘風政教之遺美固我詞客安可闕如賦詩展事垂列於後

遊九龍潭宴別序

宋之問安平王地惟藩翰才實宗英懸鵲鏡於胸懷運龍泉於掌握以爲時和政理實探道之期賤物貴身尙延齡之術悠然遠覽乃卜玆山屬聖主之能仁遂賢王之雅好羅紈罷禦與朱邸而長辭金玉滿堂棲白雲而不顧巖石信美結構多奇錦壁周庭以造天玉泉注戶而鳴壑三光貝樹影入山窗九節昌蒲光搖砌水竹林茅宇自冥棲隱之心藥物圖書卽有靈仙之气人惟帝念巖穴所以增輝地入王家樵采尢其不犯嗟乎林棲谷飲古亦有之豈有貴而爲王煉形云壑希世獨立萬古誰鄰子晉已來一人而已羣公等�紫泥之寵命間淸溪之逸遊駐驂騑步巖石藉落花而聽時鳥累宿忘歸蔭芳樹而美春泉窮年不厭衣冠車馬明日下於春山鸞鶴笙歌今宵共乎芳月隱淪可作將知心與事違城闕非遙終惜風流雲散下官少懷微尙早事靈丘踐疇昔之桃源畱不能去攀君王之桂樹情可何之請人賦一言俱裁六韻

韋司馬別業集序

張九齡杜城南曲斯迎郊之美者也背原面川前峙太乙淸渠修竹左並宜春山靄下連俗氛中絕此皆鄭公之有也余固巳聞之開元歲夏四月猥散職居多放情跂彼一行無忘於夙尙時因七召果獲於前期乃與起居舍人蔡公萬年主簿韓公惠而得朋欣然命駕韋公方拭席見待羞以藥物之滋倚琴相歡雜以嘯歌之韻淸言移景閒步周林�飛自情俯仰爲得斯亦吾儕之樂事幸可而同也扶陽餘慶磻溪古迹樹畱梓漆器用天成庭漸芝蘭馨香世襲斯乃韋氏之懿業是所謂異焉而韋公尙其同之樂忘其身之貴均林棲於服冕齊鼎食於焚枯彼未可量吾見其大迹繼前軌將爲龍以爲光道包遠圖豈一丘而一壑二三君子相與志之云

詔宴薛王山池序

張說有生之微萬殊無方之盛一節陽和而動植暢春滿而�壤悅後皇所以發時令布新慶二南邁周召之風百辟形金石之詠者也碧樓日暖南山雪殘獻歲之浹辰暮春之提日帝京形勝借上林而入遊戚裏池臺就修竹而開宴泉賙禦府味給天廚仙倡侑樂中貴督酒太平佳事前史未書大矣哉一徳日新九功惟敍運玉樞而均四气握金鏡而靜萬方堯舜湯文不違顏於咫尺夔龍伊呂共接武於朝廷不可見而見焉不可聞而聞焉豈深思勝殘去殺累百年之至仁推歷按圖啟千齡之昌運河淸難得人代幾何擊壤之歡良有以也此則靑門上路朱邸平臺城煙屢起而泊山野風時來而過水春將悵別愛落花之灑途夏如欣會玩峯云之映沼爾其列筵授幾分曹設幕艇送江鳧�迎海鶴魚龍丸�曼延揮霍鸞鳳鳴簫鼓作申錫開於百甕慈心出於三爵炮炙燻林塘醪醴厭丘壑柞急管於舞算醉湛恩以取樂羣公賦詩俾僕題序長卿痟渴覺含毫之轉遲子云壯夫見雕虫之都廢敢憚鄙詞之訥澀恐貽盛集之蕪穢云爾

竇尙書山池尋花柳宴序

前人尋花柳者上賜羣臣之宴也大哉春气同夫聖心無物不榮有情咸悅況乃五教敷洽萬國咸和尉候警而莫犯刑法存而不用歷觀近古此遇良難諸公入金門侍瑤殿窈窕云閣葳蕤華館不亦泰乎然王事靡盬夙夜在公接良會於愷懌散煩襟於淸曠不亦優乎爾其嘉賓爰集勝賞斯備召絲竹於伶官借池亭於貴裏雕俎在席金羈駐門遠山片雲隔層城而助興繁�芳樹繞髙臺而共樂旨酒未缺方塘半陰盍陳旣醉之詩以永太平之日

蓬池禊飲序

蕭�士禊逸禮也鄭風有之蓋取諸勾萌發達陽景敷煦握芳蘭臨淸川乘和蠲潔用僥介祉厥義存矣晉氏中朝始參燕咠之樂江右宋齊又間以文詠風流遂遠郁爲盛集焉若夫華林曲水萬乘之降也蘭亭激湍專城之踐也而方伯之歡未始前聞以俟乎今辰粵天寶乙未暮春三月河南連帥領陳畱守李公以政成務簡方國多暇率府郡佐吏二三賓客帳飲於蓬池備祓除之禮也梁有蓬池上矣前迄��右匯郛邑渺彌淪漣蕩日澄天舟楫是臨泛波景從其左則遙原縈屬崇岡傑竦嘉卉異芳雜樹連靑卽爲臺亭登眺斯在爾乃郡曹頒鏹以給費縣吏領徒而修頓先夕以定議詰朝而集事是日方牧乃擁車徒曳旌旃卯出乎北牖辰濟乎南川匪疾匪閒翼翼闐闐以稅駕於東焉然後降春流揚彩舟羽觴芳羞緩舞淸謳援靑蘋駭紫鱗回環中汀緬望南津飲於巳酣於未歌樂只賦旣醉坐闌而靡怠日入而未闋陶陶乎有以表勝境佳辰之具美名公好事之厚意下客不敏聞於前載曰夫徳洽禮成則詠歌系之梁故魏也請皆賦詩志焉

就林亭宴集序

潘炎文昌貴臣新受厥服再拜稽首對揚休命逶迆而退則展慶賀之禮下捨之閒則懷宴語之好所以�僚友宣寵光敵者易親歡焉而至是以蕭公膺納言之職路公徵賀遷之會洎冢宰司寇作者三人國老如塤箎之和陽春屬星鳥之序欣榮相合辰當美景形制所選地從主人窮土木之幽荒尋柏亭之奇構賓主有禮旨酒以柔之淸言以發之庖盈而不侈筵肆而不雜狎而不黷酣而不流有太平君子之光見可久賢人之徳風調日暖煙靄無陰松茂艸滋泉石通气鶯出幽而初轉花含愁而將歸外物獻美中懷有融髙興格於丹霄餘思垂乎淸晝四座相顧請於所尊說題賦詩無忘盛集

逍遙谷燕集序

王維山有姑射人蓋方外海有蓬瀛地非宇下逍遙谷天都近者王官有之不廢大倫存乎小隱迹崆峒而身拖朱紱朝承明而暮宿靑靄故可尙也先天之君俾人在宥歡心格於上帝喜气降爲陽春時則有若太子太師徐國公左丞相始興公少師宜陽公少保崔公特進鄧公吏部尙書武都公禮部尙書杜公賓客王公黼衣方領垂璫珥筆詔有不名命無下拜熙天工者坐而論道掌邦典者官司其方相與察天地之和人神之泰於朝則雅頌矣聞於野則賡歌矣乃曰猗哉至理之代也吾徒可以酒合燕樂考擊鐘鼓退於彤庭撰辰擇地右班�驂六騶畫輪載轂羽幢先路以詣夫逍遙谷焉神臯藉其綠艸驪山啟於朱戶渭之美竹魯之嘉樹云出於棟水環其室灞陵下連乎菜地新丰半入於家林館層巓檻側徑師古節儉惟新丹堊巖谷先曙羲和不能信其時芳卉後春句芒不能一其令桃徑窈窕蘅臯超忽驂禦延佇於叢薄佩玉升降於蒼翠於是外僕告次獸人獻鮮鐏以大罍烹用五鼎木器擁腫卽天姿以爲飾沼毛蘋蘩在山羞而可薦伶人在位曼姬始縠齊瑟慷慨於座右趙舞徘徊於白雲衮旒松風珠翠煙露日在蒙汜羣山夕嵐猶且濯纓淸歌據梧髙詠與松喬爲伍是羲皇上人且三代之後而其君帝舜九服之內而其俗華胥上客則冠冕巢由主人則兄弟元凱合是四美同乎一時廢而不書罪在司禮竊思楚傅常詣茅堂之居仰謝右軍忽序蘭亭之事蓋不獲命豈曰能賢

燕韋司戶南亭序

前人惟帝克辟惟股肱克左右庶績允釐有司多暇舉無違徳孰獻其可𨿽列侍丹陛而罕伏靑蒲攄懷致館灞陵南望曲江左轉登一級而鄠杜如近盡三休而天地始大凝气向晦蒼蒼寒木式與汝歌多酌我酒墨客旣序親當獸炭膳夫交馳屢奏鮮食夫含徳之厚與時偕化拂衣而放野人於小隱之中束帶而朝君子於大夫之後何軌轍一境是非外物哉且騎有羈勒徒有次捨可以永日可以繼夜客非詩人之徒歟奚其嘿矣

春夜宴桃李園序

李白夫天地者萬物之逆旅光陰者百代之過客而浮生若夢爲歡幾何古人秉燭夜遊良有以也況陽春召我以煙景大塊假我以文章會桃李之芳園序天倫之樂事羣季俊秀皆爲惠連吾人詠歌獨慚康樂幽賞未已髙談轉淸開瓊筵以坐花飛羽觴而醉月不有佳作何稱雅懷如詩不成罰依金穀酒數

陪司馬武公宴姑孰亭序

前人通驛公館南有水亭焉四甍翚飛巉絕浦嶼蓋有前攝令河東薛公棟而宇之今宰隴西李公明化開物成務又橫其梁而閣之晝鳴閒琴夕酌淸月蓋爲接輶軒祖遠客之佳境也制置旣久莫知何名司馬武公長材博古獨映方外因據胡�岸幘�詠而謂前長史李公及諸公曰此亭跨姑孰之水可稱爲姑孰亭焉嘉名勝�自我作也且夫曹官紱冕者大賢處之若遊靑山臥白雲逍遙偃傲何適不可小才居之窘而自拘悄若桎梏則淸風朗月河英嶽秀皆爲棄物安得稱焉所以司馬南鄰當文章之旗鼓翰林客卿揮辭鋒以戰勝名教樂地無非得俊之場也千載一時言詩紀志

建丑月十五日虎丘山夜宴序

前人方今內有夔龍臯伊以佐百揆外有方叔召虎以守四方江海之人髙枕無事則琴壺以宴友朋嘯歌以展霞月吾黨之職也我是以有今玆虎丘之會巖巖虎丘奠吾西門崒然如香樓金道自下方而踴躍鎖丹霞白雲於蓮宮之內會之日和气滿谷陽春逼人巖煙掃除肅若有待余與夫不亂行於鷗鳥者銜流霞之杯而羣嬉乎其中笑向碧潭與松石道舊兕觥旣發賓主醉止狂歌送酒坐者皆和互趣所奏云去日沒梵天月出萬里如練松陰依依狀若畱客於斯時也撫雲山爲我輩視竹帛如艸芥頹然樂極眾慮皆遣於是奮�屢舞而歡今夕何夕同者八人醉罷偕賦以爲此山故事

上元二年豫章冠蓋盛集記

獨孤及鳳凰鵷鶵翔於碧霄非梧竹不下而食賢人君子有四方之志非樂國不適其土豫章郡左九江而右洞庭按苗氏之遺墟非觀風接部參事蒞職者則長者車轍莫由至也歲次辛丑春正月東諸侯之師有事於淮西是役也以蜂蠆竊發華夷震驚執事者匪遑啟居亦旣播越我都督防禦觀察處置使兼禦史中丞常公元甫克振遠略殷爲長城且修好於鄰侯從交相見執同盟戮力之義圖靖難勤王之舉故三吳舟車八使冠蓋名公髦士羣後庶尹輻輳鱗集其來如歸於是戶部尙書兼禦史大夫李公峘至自廣陵越州刺史兼禦史中丞杜公鴻漸至自會稽潤州刺史試鴻臚少卿韋公儇至自京口蘇州刺史韋公之晉至自吳廬州刺史前尙書右丞徐公浩至自合肥由是越人吳人荊人徐人以其孥行絡繹薦至大江之涯於是乎弘舸巨鷁舳接艫隘輶車鸞鑣掛轂擊每講射合禮賓主好會峨星弁執象笏雁行而揖者五十有九人凡處八座者一歷中書者三尙書司轄者二建隼旟者九冠獬豸者十一其載筆掖垣曳裾廷寺分曹環衛典校蓬閣者印綬累然若差肩駕於宇下翼如也夫衛甸侯也以多君子而誇列國梁孝王漢寵弟也有鄒枚嚴馬之盛而焜耀後世孰與以一郡之狹五湖之阻而濟濟俊乂馳軒冕而就客位者殆九州多士之半則鵷鳳羣翔而萃至不若也彼昔人所稱方斯其陋乎歲二月楚氛掃除江介底定然後皆整歸�分鑣言旋維莫從音徽將遠不頌不述後嗣何觀公於是謹而目之且列其爵裏名氏於館俾來世知眾君子之車塵在此境也

仲春燕集詩序

前人先是先淸明一日右金吾倉曹薛華陳嘉殽釃淸酤會河東裴冀滎陽鄭裒河東獨孤及於署之公堂引滿舉白者自午及子促席於花陰賦詩於月下樂極不醉夜艾而罷後淸明三日二三子春服旣成思欲修好尋盟選勝卜晝裴侯是以再有投轄之會是會也鄭不至吾兄惠然而來堂有琴庭有蓧芳艸數步落花滿席中和子冠烏紗帽相與箕踞嗢噱傲睨相視稱觴乎其間趣在酒中判爲酩酊之客家本秦也能無烏烏之聲其詩曰上天垂光兮熙予以靑春今日何日兮共此良辰與君�濁醪而藉落英兮不知年華之相親蹇淹畱以醉止孰云含意而未申歌數闋裴側弁謾罵曰百年歡會鮮於別離知開口大笑幾日及此日新無已今又成昔不紀而賦之如春風何其演爲連珠以志此會

廣宴亭記

元結樊水東盡其南乃樊山北鮮津吏欲於鮮上而爲候捨漫叟家於樊上不醉則閒乃相其地形驗之圖記故實爲宴遊之處縣大夫馬公登之嘆曰謝公贈伏武昌詩云樊山開廣宴非此地耶吾欲因而修之命曰廣宴亭何如漫叟頌之曰古人將修廢遺尢異之事爲君子之道於戲天下有廢遺尢異之事如此亭者誰能修而旌之天將厭悔往乎使公方壯而有是心也當裁畜簡札待爲之頌故作此廣宴記

宴韋庶子宅序

顧況昔洛下鄴中蘭亭峴首文雅之盛風流之事蓋一方耳今席有芳樽庭有嘉木飲酒賦詩皆大國聖朝羣龍振鷺握蘭佩玉者也在古其有陋乎在今其有榮乎終宴一夕寄懷千載是時也暮春駘蕩孟夏恢臺之交耳

韋賓客宅宴集詩序

權徳輿太子賓客韋兄彯華纓佩金龜爲淸時大僚有年數矣始以博士奉朝請周曆臺閣出分藩符入作卿長乃領內府又賓東朝拜章乞告優詔得請致仕就第燕閒自頤中外族屬常僚貴仕以觴酒祝延發禮修賀者多矣以兄始登朝行實自禮寺蕃祉吉祿此爲推輪於是眾君子學通行修嘗踐此任者與今之引經據古屈職在列者同聲撰日復修玆會乃有夏官小司馬左右曹侍臣書殿東觀柱下史南宮郎九旋十而鄙夫忝焉入門而右勝�迎步聳檻於賓位羅松篁於石徑淸冬之時寒翠溢目則熙春聳卉照灼駘蕩又可知也軒蓋上下壺觴交錯聆主人之言則同惇史聽眾賓之論如在曲臺徜徉乎禮文博約乎法義樂在名教慶玆光寵中飲沾醉抗音擊節乃相謂曰季倫金穀實有歌詩元亮斜川亦疏爵裏況今賀得謝之美賦必類之詞愛景美祿遺簪投轄盛集之若是者有幾安可沒而不書猥微菲薄因附官業今裴辛呂三君子皆講學稱職而司勛滿歲復畱再帖郎位猶四命焉前此者柱史之超拜浹日矣鄙夫之忝玆一紀矣二左曹東觀二十年矣小司馬向三十年矣而主人逾四十年矣其餘折中定議損益於儀法多矣外有平陽長樂三連帥韋君柳君絳郴和三郡守裴君李君前蘇州韋君信州陸君守之介劉君六邑之長姜君合中外歷是者十九人因廣斯文且爲禮官之籍

臘日與諸公龍沙宴集序

前人淸祀嘉平著於三代蓋祭百種以報嗇表一歲之順成故吾徒亦休澣考勝用文會友龍沙古地大江在下可以縱遠目可以滌煩襟況簪裾成列觴豆備薦酒酣神王舉手拊節盡一日之澤遣百慮如遺二三子惟今日可以酒狂而不書是無勇也

刻蘇源明二文說

令狐楚太和五年春三月兗海節度副使李員外虞致本府書幣修好於我卒事返命且以故太守蘇源明集中小洞庭燕籍及序三首見寄請余立一貞石識其故處云余爲之考尋圖諜詢訪老自五六月至於旬時茫然曾不得回源亭渦泊依稀仿�者從天寶十二載而下及玆八十年源明有盛名於朝遺愛在鄆嘗與五太守會集燕遊之所形於文字冏若金玉若良二千石好事君子接武而來縱不能恢張增飾之必當思人愛樹存爲此州故事悲夫恩澤之外四紀有餘自蕩平而還三政相繼不銛鋒摩刃以鬥戰爲務惟長臂利爪而攫拾是謀視嘉山川好風月如越人之瞽者之鑑非惟無用又從而仇之餘以爲不可使中行子之文無傳於此地乃於溪亭作金石刻引而記之亦李之志也秋七月二十七日天平軍節度等使檢校尙書右僕射鄆州刺史兼禦史大夫彭陽縣公令狐楚詞

上巳日燕太學聽彈琴詩序

韓愈與眾樂之之謂樂樂而不失其正又樂之尢也四方無鬥爭金革之聲京師之人旣庶且丰天子念致理之艱難樂安居之閒暇肇置三令節詔公卿羣有司至於其日率厥官屬飲酒以樂所以同其休宣其和感其心成其文者也三月初吉實惟其時司業武公少儀於是總太學儒官三十有六人列燕於祭酒之堂樽俎旣陳肴羞惟時盞斝敍行獻酬有容歌風雅之古辭斥邊鄙之新聲衣危冠愉愉如也有一儒生魁然其形抱琴而來歷階而升坐於樽俎之南鼓有虞氏之南風賡之以文王宣父之操優遊夷愉廣厚髙明追三代之遺音想舞雩之詠嘆及暮而還皆充然若有所得也武公於是作歌詩以美之命屬官咸作之命四門博士昌黎韓愈敍之

陪永州崔使君遊燕南池序

柳宗元零陵城南環以羣山延以林麓其崖谷之委會則泓然爲池灣然爲溪其上多楓楠竹箭哀鳴之禽其下多芡芰蒲蕖騰波之魚韜涵太虛淡�間裏誠遊觀之佳麗者巳崔公旣來其政寬以肆其風和以廉旣樂其人又樂其身於暮之春徵賢合姻登舟於玆水之津連山倒垂萬象在下浮空泛景蕩若無外橫碧落以中貫陵太虛而徑度羽觴飛翔匏竹激越熙然而歌婆然而舞持頤而笑瞪目而倨不知日之將暮則於向之物者可謂無負矣昔之人知樂之不可常會之不可必也當歡而悲者有之況公之理行宜去受厚錫而席之賢者率皆在官蒙澤方將脫鱗介生羽翮夫豈趄湘中爲��客耶余旣委廢於世恆得與是山水爲伍而悼玆會不可再也故爲文志之

法華寺西亭夜飲賦詩序

前人余旣謫永州以法華浮圖之西臨陂池丘陵大江連山其髙可以上其遠可以望遂伐木爲亭以臨風雨觀物初而遊乎顥气之始間歲元克己由柱下史亦謫而來無幾何以文從餘者多萃焉是夜會玆亭者凡八人旣醉克己欲志是會以貽於後咸命爲詩而授予敍昔趙孟至於鄭賦七子以觀鄭志克己其慕趙者歟卜子夏爲詩序使後世知風雅之道余其慕卜者歟誠使斯文也而傳於世庶乎其近於古矣

序飲

前人買小丘一日鋤理二日洗滌遂置酒溪上向之爲記所謂牛馬之飲者離坐其背實觴而流之接取以飲乃置監史而令曰當飲者舉籌之十寸者三逆而投之能不洄於洑不止於坻不沈於底者過不飲而洄而止而沈者飲如籌之數旣或投之則旋眩滑汨若舞若躍速者遲者去者往者眾皆據石注視歡抃以助其勢突然而逝乃得無事於是或一飲或再飲客有婁生圖南者其投之也一洄一止一沈獨三飲眾乃大笑歡甚余病痞不能飲酒至是醉焉遂損益其令以窮日夜而不知歸吾聞昔之飲酒者有揖讓酬酢百拜以爲禮者有叫號屢舞如沸如羹以爲極者有裸裎袒裼以爲達者有資金石絲竹之樂以爲和者有促數�逖以爲密者今則舉異是焉故捨百拜而禮無叫號而極不袒裼而達非金石而和去�逖而密簡而同肆而恭衎衎而從容於以合山水之樂成君子之心宜作序飲以貽後人

三月三日茶宴序

呂溫三月三日上巳禊飲之日也諸子議以茶酌而代焉乃撥花砌愛庭陰淸風逐人日色畱興臥措靑靄坐攀香枝閒�近席而未飛紅�拂衣而不散乃命酌香沬浮素杯殷凝琥珀之色不令人醉微覺淸思𨿽五云仙漿無復加也座右才子南陽鄒子髙陽許侯與二三子頃爲塵外之賞而曷不言詩矣

九日陪劉中丞賈常侍宴合江亭序

符載井絡萬方之奧區也重陽四序之佳節也合江一都之奇勝也張此筵者中司劉公焉監此事者常侍賈公焉是亭鴻盤如山橫架赤霄廣場在下砥平云截而東西南北敻然也場中羅崇牙大�亭上列雕盤玉斝主人與賓朱紫爛然相與峨冠揖讓而臨之雷鼓震動壺觴波湧山川風景淩軒入坐地形勝天气嘉人心洽三者旣極遂成歡娛不知醉之無從也夫和樂之在人心也未嘗不激於衷而形於外此自然之數是言也其何故哉禮曰有爲而爲之曩者藩隅變故主帥殂歿而子繼弟及者有之毒民殺吏者有之逐將攘位者有之兵戈一動膻腥數歲今坤維禍起太尉公薨落山川之所控引兵軍之所雜蹂蕃蠻之所連屬師漏於涓滴釁成於波瀾安危之計懸在絲髮我常侍沈斷元機發如馳以眄睞之力移山丘之勢我中丞聰明英傑動與神遇承要約當談笑間萬形張已在靈府遂乃推大誠布大賞誅橫猾拔雋異息老稚洗故瑕一日而聲作浹旬而恩被盈月而政成森然萬戶與令淸淨麾幢之所至也自耆耋至於童孺瞻其馬首拜其玉顏惟恐其不爲父母也故玆會之宴賞今日之愉樂與彼登桓景之山落孟嘉之帽飲菊酒佩絳囊者豈同日而言哉於戲非常侍無以康護全蜀非中丞無以恢建盛烈熊羆二美輝映一時若使載事者聆而書之可以聳忠良而驚姦慝也載忝幕府之舊謬親文翰憑良會之奇勝來羣情之踴躍敢竭思慮紀其風流至於登臨眺聽之興煙霞艸樹之狀卽存乎大雅六韻之什此無備焉

上巳日陪劉尙書宴集北池序

前人才智宏傑者其人尊政教易簡者其民泰時節和暢者其遊盛地形盤郁者其宴雄我尙書劉公挺天姿之英特采人心之愉樂乘上巳之暄淑趣北池之汗漫操四駕騰百祥皇皇煜煜气象飄動眞髙會也況乎九天之澤滂沱下澍新握龍節保寧坤維苟或風流褊儉不耀是則欲��寵榮也豈承荷錫命之意乎巖巖西蜀古稱天府之奧也江山數千里羌蠻萬餘落歲時風俗豪侈凡所好尙奇偉譎怪遭值此際得攄胸襟故尢爲壯觀矣先期旬日也嚴徑術洗涯岸洞篁筱熾臺榭有事之辰也擁幢蓋揖賓客寅及於近郊卯及於北池其降車也鼙鼓發登舟也絲桐揭解纜也百戲作覽水府摧江蘺叱天吳拉馮夷躍龜魚騰蛟螭召琴髙嘯宓妃蓬壺以回泊若云蔚而霞帔一何壯也及乎耳煩目劇綿趣靜境稍自引去於空闊水波不同四羅羣山簪裾坐於天上思慮遊於象表又何曠也觀夫水嬉之倫儲精蓄銳天髙日晏思奮餘勇實有赤縣兩爲朋曹獻奇較藝鉤索勝負於是劃萬人之浩擾豁一路之淸泚南北穩徹中無飛鳥爰掛綿彩從風爲標爛然長虹橫拖空碧乃計才力量遠邇一號令雷鼓而飛千橈動萬夫呼閃電流於目眥羽翼生於肘下觀者山立陰助鬥志肺腸爲之沸湧艸樹爲之偃悴揭竿取勝揚旌而旋觀其猛厲之气騰陵之勢崇山可破也靑天可登也若使移於摧堅陷陣之地寧有對宇宙乎夫文質殊途古今異宜君子作事得時也是都也有軍旅焉有南詔焉有西戎焉尙或以淸流激湍一觴一詠爲賓客之娛者是不知變也而識者咍之其觀一時之能事成千古之休烈在今辰也豈與夫永和少長咸集同日而言哉載自顧薄劣塵廁下介謬處陳璋之任被命首敍敢逡巡乎請賦八韻以耀蘭亭諸子也先是故太師韋公因是令節課賓寮賦詩乃取諸黃裳以爲韻今尙書繼之以靑蓋欲使其五色相宣耳

泉州宴赴舉於東湖序

歐陽詹貢士有宴我牧席公新禮也貞元癸酉歲邑有秀士八人公將薦之於闕下古者相覿相祖有享有宴享以昭恭儉宴以示慈惠二典爲用鮮或克兼諸侯升俊造於天子遣之日惟行鄕飲酒之禮則享禮也胾肉元酒莫飲莫食公念肉不使食則仁不下浹酒不使飲則歡不上交方欲激邦俗於流醨致王人於徳行而賢者仁未伊浹才者歡未我交其若蚩蚩何秋七月與八人者鄕飲之禮旣修乃加之以宴肴移己膳醴出家醞求絲桐匏竹以將之選華軒勝境以光之後一日遂有東湖亭之會公削桑梓之禮執賓主之儀揖讓升堂雍容就筵樂徧作而情性不流爵無算而儀形有肅鏘鏘焉濟濟焉於是老幼來窺盡室盈岐非其親懿則其閭裏皆內訟而遷善焉於戲行其教不必耳提而口授移其風不必門扇而戶吹公斯宴則風移教行其間矣眞盡心竭誠奉主化民之宰也煙景未暮酒徳俱飽有逡巡避位而言曰夫詩者有以美盛徳之形容君侯因片善附小能回一邑之心成一邑之行昭吾人恭儉於嘉享示吾人慈惠於淸宴回人心成人行周孔之才也昭恭儉示慈惠管晏之賢也不有歌詠其如六義何是日人有甘棠宮之什客有天水姜閱河東裴參和潁川陳翊邑人濟陽蔡沼佐贊盛事亦獻雅章小子公之甿幸鼓微聲先八人者鳴捧豆伺徹時在公之側睹眾君子之作遂從小商之後書其旨

李白酒樓記

沈光有唐咸通辛巳歲正月壬午吳興沈光過任城題李白酒樓夫觸彊者靦緬而不發乘險者帖薾而不進潰毒者隱忍而不能就其鍼砭搏猛者持疑而不能盡其膽勇而復視其彊者弱之險者夷之毒者甘之猛者柔之信乎酒之作於人也如是翰林李公太白聰明才韻至今爲天下唱首業術正救天必賦之矣致其君如古帝王進其臣如古藥石揮直刃以血其邪者推義轂以輦其正者豈憑酒而作也憑酒而作者彊非眞勇太白旣以峭訐矯時之狀不得大用流斥齊魯眼明耳聰恐貽顚踣故狎弄杯觴沈溺曲�耳一淫雅目混黑白或酒醒神健視聽銳發振筆著紙乃以聰明移於月露風雲使之涓絜飛動移於艸木禽魚使之妍茂騫擲移於邊情閨思使之壯气激人離情溢目移於幽巖邃谷使之遼歷物外爽人精魄移於車馬弓矢悲憤酣歌使之馳騁決發如睨幽並而失意放懷盡見窮通焉嗚呼太白觸文之彊乘文之險潰文之毒搏文之猛而作狎弄杯觴沈溺曲�是眞築其聰翳其明醒則移於賦詠宜乎醉而生醉而死余徐思之使太白疏其聰決其明移於行事彊犯時忌其不得醉而死生也當時骨鯁忠赤遞有其人收其逸才萃於太白至於齊魯結構淩雲者何限獨斯樓也廣不逾數席瓦缺椽蠹𨿽樵兒牧豎過亦指之曰李白常醉於此矣

宴集部藝文三

臥龍行記

宋王十朋永嘉王龜齡少城周行可海陵查元章載酒來遊時凍雨初霽風日淸美山谷明秀照人道傍花盛開籃輿徐行應接不暇寺有荼蘼羅絡松上如積雪崇蘭數百本秀發巖間微風透香所至芬郁東榮牡丹大叢雨前已開道人植蓋護持畱以供客飲罷縱步泉上瀹茗賦詩而歸乾道丙戌淸明前四日

大酺賦有

序

劉筠

臣謹按前志酺之言布也王徳布於天下而合聚飲食焉肇自炎漢初興日不暇給罰其合醵之會著於三尺之法逮乎孝文崇修禮義賜酺之惠由是流行況我朝盛徳形容汪洋圖牒固不可以寸毫尺素孟浪而稱也臣今所賦者但述海內丰盛兆庶歡康爲負暄獻芹之比爾其辭曰聖宋紹休兮三葉重光祥符薦祉兮萬壽無疆昭景貺於紀元之號還淳風於建徳之鄕慶無邈而不被俗無細而不康乃下明詔申舊章賜大酺之五日洽歡心於庶邦爾乃京邑翼翼四方是則通衢十二兮砥平廣路三條兮繩直固不以列肆千里集民萬億羣有司而先置戒掌次而具飭幕九章兮燦若舒霞廊千步兮軒如布翼外饔之百品有敍酒正之六物不忒分命司市遷闤闠於東西鳩集梓人校輪輿於南北將以極瑰奇詭異之歡示深慈至惠之澤也於是二月初吉春日載陽皇帝乃乘步輦出披香排飛闥歷未央禦南瑞之峣闕臨回望之廣場百戲備萬樂張仙車九九而並騖樓船兩兩而相當昭其瑞也則銀甕丹甑象其武也則靑翰艅艎聲砰�兮非雷而震勢憑淩兮弗葦而航且觀夫魚龍曼衍鹿馬騰驤長蛇白象麒麟鳳凰吞刀璀璨吐火熒煌文豹左拿兮右攫元珠倏耀兮忽藏畫地而川流涆涆移山而列岫嶈嶈神木垂實靈艸擢芒�豆獸綽約夭倡曳綃紈而綷縩振環佩兮鏗鏘赤刀受黃公之祝大面體蘭陵之王木女發機於曲逆鳥言流俗於冶長千變萬化紛紜頡頏前者拗怒而欲息後者技癢而激昂舞以七盤之妍袖間以九部之淸商彈箏鑰吹竽鼓簧南音變楚隴篴明羌琵琶出於胡部摻鼓發於禰狂方響遺銅磬之韻羯鼓斗山花之芳箜篌之妙引初畢笳管之新聲更揚洞簫參差兮上處燕築慷慨兮在旁琴瑟合奏而奚辧塤箎相須而靡遑信滿坑而滿谷豈止乎洋洋盈耳而已哉又若橦末之技趫捷之徒籍其名於樂府世其業於都盧竿險百足力雄十夫望仙盤於雲際視髙於坦途俊軼鷹隼巧過猿狙衒多能於懸絕校微命於錙銖左回右轉旣亟只且嘈囋沸濆鼓噪歋歙突倒投而將墜旋斂態而自如亦有侲僮赤子提攜叫呼脫去𦇤褓負集危軀效山夔之躑躅恃一足而有餘�對舞於索山跳九�而爭趨偃仰拜起如禮之拘雜以拔距投石衝狹戲車蛇矛交擊猿騎分驅韓嫣之金丸疊中孟光之石臼淩虛習五案者於斯盡矣透三峽者何以加諸復有俳優旃孟滑稽淳於詼諧方朔調笑酒胡縱橫謔浪突梯囁嚅混妍醜於戚施變舒慘於籧篨乃至角抵蹴踘分朋列族其勝也气若雄虹其敗也形如槁木誰謂乎狼子野心而熊羆可擾誰謂乎以彊淩弱而貓鼠同育斯固藝之下者亦可以娛情而悅目是時也都人士女農商工賈鱗萃乎九達之衢星拱乎兩觀之下舉袂兮連帷揮汗兮霈雨鈿車金勒雜沓而晶熒袨服靚裝藻縟而容與网利者罷登壠斷力田者競辭畎畝屠羊說或慕功名斫輪扁亦忘規矩寂寂兮巷無居人憧憧兮觀者如堵以遨以遊爰笑爰語始乃抃舞於康莊終乃含歌於樽俎旁有相如滌器蜀氏賣脯乘時射利鬻良雜楛芍藥之味蚔盡取旣賈用以兼嬴咸滿志而自許又乃百工居肆眾貨叢聚錦繡之設焰朗甍廡競相髙以奢麗羌難得而�縷於以見國家蕃富上下充足女有餘絲男有餘粟顧金土兮同價興禮讓兮鬱鬱若夫七相茂族四姓良家蟬聯鼎盛照耀繁華皆結駟而連騎𨿽兩漢其寧加則又有菟裘老臣逍遙髙尙乘下澤之車曳靈壽之杖爰稽首於堯云挹衢樽而無量鄕裏俊造艸澤英才覽徳輝而狎至觀國光而聿來顧鼎食之可取豈直野蘋之謂哉羽林戴鶡之夫期門佽飛之子罷羽獵於長楊投賓壺於棘矢襲楚楚之衣裳喜交臂於廛裏大矣哉惟堯舜之作主兮盛徳日新矧臯夔之爲佐兮嘉猷矢陳奏君臣相悅之樂會比屋可封之民湛露未晞在藻之歡允洽太牢如享登臺之眾咸臻老吾老以幼吾之幼不獨子其子而親其親鰥寡孤惸兮各有所養蠻夷戎狄兮孰非我臣粟帛之賜已厚牛酒之給仍均春醴惟醇炮炙薌芬皤發者駕肩而泄泄支離者攘臂而欣欣莫不含和而吐气蹈徳而詠仁一之二之日樂且有儀三之四之日不醉無歸五日兮饜飫斯極但見夫含哺而嬉介爾眉壽和爾天倪非夫上聖之幹幹致治其孰能逸豫而融怡者哉敢爲系曰於鑠我宋巍乎帝先創業垂統靜直動專威烈旣茂文徳是宣謙而不宰讓之於天上帝允答靈貺昭然厥慶惟大庶民賴焉爰錫酺飲流惠周旋有殽如阜有酒如川旣醉旣飽無黨無偏體安舒兮被堯日气和樂兮暢燻弦祝聖祚兮揚純懿永延長兮億彌年

記與安節飲

蘇軾元丰辛酉冬至僕在黃州侄安節不遠千里來省飲酒樂甚使作黃鍾梁州仍令小童快舞一曲醉後書此以識一時之事

西園雅集記

米芾李伯時效唐小李將軍爲著色泉石云物艸木花竹皆妙絕動人而人物秀發各肖其形自有林下風味無一點塵埃气不爲凡筆也其烏帽黃道服捉筆而書者爲東坡先生仙桃巾紫裘而坐觀者爲王晉卿幅巾靑衣據方幾而凝�者爲丹陽蔡天啟捉椅而視者爲李端叔後有女奴雲鬟翠飾侍立自然富貴風韻乃晉卿之家姬也孤松盤郁上有淩霄纏絡紅綠相間下有大石案陳設古器瑤琴芭蕉圍繞坐於石盤旁道帽紫衣右手倚石左手執捲而觀書者爲蘇子由團巾繭衣手秉蕉箑而熟視者爲黃魯直幅巾野褐據橫卷畫淵明歸去來者爲李伯時披巾靑服撫肩而立者爲晁�咎跪而捉石觀畫者爲張文潛道巾素衣按膝而撫視者爲鄭靖老後有童子執靈壽杖而立二人坐於盤根古檜下幅巾靑衣袖手側聽者爲秦少遊琴尾冠紫道服摘阮者爲陳碧虛唐巾深衣昂首而題石者爲米元章袖手而仰觀者爲王仲至前有鬅頭頑童捧古硯而立後有錦石橋竹徑繚繞於淸溪深處翠陰茂密中有袈裟坐蒲而說無生論者爲圓通大師傍有幅巾褐衣而諦聽者爲劉巨濟二人並坐於怪石之上下有激湍澴流於大溪之中水潺湲風竹相吞鑪煙方裊艸木自馨人間淸曠之樂不過於此嗟乎洶湧於名利之域而不知退者豈易得此耶自東坡而下凡十有六人以文章議論博學辧識英辭妙墨好古多聞雄毫絕俗之資髙深羽流之傑卓然髙致名動四夷後之覽者不獨圖畫之可觀亦足仿佛其人耳

西湖禊事記

程端明寶慶三年上巳京尹戶部尙書哀公招從班十三人修禊事於西湖僕因言上巳之集自蘭亭之後惟裴白洛濱之遊爲盛蓋唐開成三年河南尹李待價召畱守裴晉公太子少傅白公太子賓客李仍叔蕭籍劉禹錫中書舍人鄭居中等十五人合燕舟中自晨及暮前水嬉後音樂左筆研右壺觴望之若仙觀者如堵晉公賦詩四座皆和而白公又爲十二韻當時人物之盛遊觀之樂至今想之令人羨慕僉曰古今上巳之遊多矣獨晉永和唐開成煜然至今者皆由當時有以紀之不然幾何不埃滅耶且今日之遊羣賢畢至舉觴張圃之池艤棹蘇堤之柳謁先賢之祠仰千載之風羽衣蹁�抱琴而來彈有虞南燻之歌弄空山白雲之操已而聯轡孤山之館引滿海棠之下是日也曉煙空蒙晝景澄豁睹物情之咸暢喜春意之日新卻弦斷管一塵不侵越嶂吳山盡入淸賞凡販夫所粥畢售於公左右遊橈不令亦舞此京尹之仁都民之和而太平之觀也於是樂甚獻酬交舉或哦坡仙之什或論晚唐之詩頹然西景放舟中流九日淸明且期再集顧唐人上巳命攺十三矧九日又如淸明乎是集也儻有以紀之寧能多遜蘭亭洛濱耶𨿽然吾儕亦豈燕安於是哉他日輿圖盡版護蹕上京則追洛水之遊尋曲江之勝未央也尙能續紀之

回人請宴折俎

文天祥帆浦乍歸沐東風之飛錦鈴齋相望荷北海之開樽淸來畫戟之香綠折瓊芝之艸碧筒隃捲如坐使君之林玉案無酬有愧美人之繡

請宴

前人把太守之新符獲傳民譜問徵夫以前路乃辱祖筵方繾綣於飛花更殷勤於折柳南有箕北有斗所願挹漿君向湘我向秦若爲聞笛懷哉傾倒帥是刊酬

寒食靈泉宴集序

金元好問出天平北門三十里而近是爲鳳山之東麓有寺曰靈泉阻以絕�蔭以深樾重岡復嶺回合蔽映夏秋之交湍流噴薄殷勤溪谷寺巳廢於兵而石樓之典刑故在僧扉禪室間見層出南望坡陀小山如几案間物巖花錯繡羣鶯下上雲光金碧林煙彩翠陰晴朝暮萬景岔集蓋輞川之鄕社而桃源氏之別業也昭陽薦歲維暮之春諸君以僕燕路言歸東藩應聘困鞍馬風沙之役渝樹林水鳥之盟千里相思一杯爲壽揚雄獻賦自詫雕虫之工許泛求田乃爲元龍所諱尊前見在身外何窮釋塵累而玩物華厭囂湫而樂閒曠�須我友天與之時兵廚之良醞踵來京洛之名謳自獻談謔間作磈磊一空倒蔗有佳境之餘食蘋無此時之美一之爲甚覺今是而昨非四者難並苦夜長而晝短謫仙所謂醉盡花柳賞窮江山者於是乎張本不有蘭亭絕唱畱故事以傳之其在白雲老兄負古人者多矣五言古詩任用韻共九首以寒食靈泉宴集命篇而某爲之序諸公可共和之

桃花澗修禊序

明宋濂浦江縣東行二十六里有峯聳然蔥蒨者元麓山也山之西桃花澗水出焉至正丙申三月上巳鄭君彥眞將修禊事於澗濱且窮泉石之勝前一夕宿諸賢士大夫厥明日旣出相帥向北行以壺觴隨約二里所始得澗流遂沿澗而入水蝕道幾盡肩不得比先後累累如魚貫又三里所夾岸皆桃花山寒花開遲及是始繁傍多�松入天如靑雲忽見鮮葩點濕翠間焰焰欲燃可玩又三十步詭石人立髙可十尺餘面正平可坐而簫曰鳳簫臺下有小泓泓上石壇廣尋丈可釣聞大雪下時四圍皆璚樹瑤林益淸絕曰釣雪磯西垂蒼壁俯瞰臺磯間女蘿與陵苕轇轕之狀赤紛綠駭曰翠霞屏又六七步奇石怒出下臨小窪泉冽甚宜飲鶴曰飲鶴川自川導水爲蛇行勢前出石壇下鏘鏘作環佩鳴客有善琴者不樂泉聲之獨淸鼓琴與之爭琴聲與泉聲相和絕可聽右五六步水左右屈盤始南逝曰五折泉又四十步從山趾斗折入澗底水匯爲潭潭左列石爲坐而半月其上危巖墻峙飛泉中瀉遇石角激之泉怒躍起一二尺細沫散潭中點點成暈眞若飛雨之驟至仰見靑天鏡淨始悟爲泉曰飛雨洞洞傍皆出峭石冠其顚遼敻幽邃宜仙人居曰�珠巖遙望見之病登陟之勞無往者還至石壇上各敷茵席夾水而坐呼童拾斷樵取壺中酒溫之實髹觴中觴有舟隨波沈浮雁行下稍前有中斷者有屬聯者方次第取飲時輕飆東來觴盤旋不進甚至逆流而上若相獻酬狀酒三行年最髙者命列觚翰人皆賦詩二首卽有不成罰酒三巨觥眾欣然如約或閉目潛思或拄頰上視霄漢或與連席者耳語不休或運筆如風雨且書且歌或按紙伏崖石下欲寫復止或句有未當搔首蹙頞向人或口吻作秋虫吟或羣聚蘭坡奪觚爭先或持捲授鄰坐者觀曲股看云而臥皆一一可畫已而詩盡成杯行無算迨罷歸日已在靑松下濂按韓詩外傳三月上巳桃花水下之時鄭之舊俗於溱洧兩水之間執蘭艸以祓除不祥今去之二千載𨿽時異地殊而桃花流水則今猶昔也其遠裔能合賢士大夫以修禊事豈或遺風尙未有泯者哉

西園雅集圖記

楊士奇西園者宋駙馬都尉王詵晉卿延東坡諸名勝燕遊之所也當時李伯時寫爲圖後之臨寫者或著色或用水墨不一法此圖用水墨淸韻灑灑可愛燕集歲月無所考西園亦莫究何在卽圖而觀雲林泉石翛然勝處也有�源遠且源紆折奔放而下�左右巨石連延峭拔有壁立數十丈如削有方整如屏立橫�石梁平廣若砥瀕�地夷曠有古松五株檜一株崇者勢淩雲際斜者若倚蓋皆蒼翠蓊郁類含霧者而桂根迸露斜出類猛獸狀林木森然扶疏蕭爽可數蕉一本生意暢茂儒衣冠十有四人僧道士各一人坐松下憑案伸紙握筆而書者東坡居士對�而觀者晉卿側立居士之右張文潛傍坐而俯觀者蔡天啟別據案展卷畫陶淵明歸去來圖者李伯時傍坐憑案而觀者子由持蕉箑立子由之右黃魯直立魯直之右陳無已立伯時之後而按膝俯視者李端叔坐伯時之右就按而觀者晁無咎面石壁而立濡筆欲書者米芾立米之後觀書石者王仲至趺坐石屏下論無生之旨者僧圓通袖手並坐而聽者劉巨濟坐檜根摘阮道士陳碧盧持羽扇對坐俯聽者秦少遊也又有侍女二人雲英春鶯晉卿家妓也童子四人一袖手立一捧硯一持靈壽杖各隨於後一對瀹茗其家僮也而古琴罍鼎尊勺茶具咸備嘗見熊天慵題伯時西園圖詩及黃文獻公述古堂記皆與此合文獻據鄭天明之記鄭記作於政和甲午其可徵無疑而余近見廣平侯家有劉松年臨伯時圖位置頗不同無文潛端叔無已無咎四人器物亦小異然聞後來臨伯時者如僧梵隆趙伯駒輩非一人洊更臨寫則必不能無異而於以見晉卿之好賢重文及諸君子之髙風逸韻蕭散不羈光華相�如眾星之聯聚而羣玉之陳列與夫從容太平之盛致蓋有曠數十世而不一見者其可爲盛也已

無錫縣碧山吟社圖記

邵寶碧山吟社吾邑之盛事也其地在惠山之麓若冰洞之前黃公澗之上陸子泉之右謂之名勝其時在成化之末弘治之初謂之全盛謂之承平其人皆一時隱君子爲修敬秦翁景暘爲竹石陸翁懋成爲梅庵髙翁惟淸爲遜庵陳翁天澤爲杏軒黃翁公祿爲聽玉楊翁叔理爲絅庵李翁舜明爲玉溪陳翁行之爲北野施翁彥淸爲玉林潘翁繼芳謂之文雅謂之耆俊而秋林陳翁進之歸自工部冰壑盛公時望歸自都臺中齋秦公廷韶歸自江藩亦時時一至不在恆數其會則惟論詩詩成有燕肴核數盤飯一盂酒八九行而已於是三原王端毅公方在撫院亦聞風而願見焉王文肅吳文定二公亦數至而深慕至形於詩詠其重如此如是者若干年而修敬卒諸老相繼淪謝今存者惟玉林一人能談其事聞者猶歆慕之欲繼之而莫能繼也蓋是時修敬素有鄕望且其爲約甚嚴十人之外不參以俗客𨿽盛暑祁寒必各以其服至不不散一會一詩必命題必起�若爲課然者夫是以能久而繼之難也今考其年絅庵八十有六修敬八十有五遜庵八十有三竹石八十有二梅庵七十有九杏軒七十有三聽玉七十有二玉溪六十有九北野六十有一皆可謂壽矣而玉林今年八十有二康彊如六十七十者其壽尙未量也此卷爲玉林所藏中亦有社外作者寶於諸老皆及見之比方仕於朝未能操幾杖以從焉所謂歆慕之者蓋甚於人人辛巳歲大司徒秦公以都禦史被召還自湖南訪我二泉書院嘗同至吟社徘徊久之今見此卷吾且老矣烏能無情哉於是乎識

謝某

徐渭百頃澄潭平鋪縠皺萬章古木上拂雲光�沙葦之蘢蔥紛水禽之交雙闌虹臥卜捧蛟鼉五彩翚飛上織烏兔如斯絕景豈曰人間回訊良朋始知天上宛乘槎以犯斗儼騎鯉以拂波网得巨鱗吸甘露之仙醞俎烹伏卵雜溫湯之早瓜曜靈西馳朗魄東陟乘涼殿角贈芍藥以言歸拂袖漁舟悵桃花之舊路髙枕忽動爽夢莫追述乏以呈不敢自快也

答某

前人結轡西郊傾觴北海詠歌絕勝不減蘭亭花竹流光詎云梓澤旣飛球於歸路明月隨人乃吐雪於行喉彩煙撲扇眷言玆會其樂何如迄旦尙酲欹枕裁謝

練溪四飲記

徐允祿練溪四飲者謂徐子汝廉朱子伯魯張子明父劉子價伯也東西南北延袤將五里環而周之得十里焉周城有巷夾巷有居肩踵相摩囂塵載車道又湫隘曾兩驂而不舒吾裏在淸景塘之南而縣治之稍東先爲吾家中丞發祥之地旣多方伯縱緒之蹤裏有四坊巋然以崇而人因以名其地焉其地道僻而事少皚爽而鬱蔥西矚則有河北來受劉河之瀠洄而石梁跨其上禪剎翼其右風月之下可詠而徘徊東望則二廟斯革而當前是一邑所供香火也而路左折有幽人朱淸父之廬在焉南睇則室宇綿邈將百步而遵大道問其與吾祖同居者今不存十之一也而吾用是愴焉以感悼北陟則百步而得曠焉又百步而得豁焉風雪樹木無不可見也而吾始遊於汗漫之天以一邑之大而吾裏之勝冠之以吾裏之勝而四子居同裏閈得以攬而有之則夫風雨之朝花月之夕卽欲不飲於斯也得乎客曰唯唯吾昔聞之商山四皓竹溪六逸旣傳其人並識其地有由然矣然而四人之外無可與飲者乎少樂不若與眾又何必四人哉徐子曰否否吾與飲者吾必其近者焉又必其貧者焉又必其賢者焉則彈丸之地而四人吾以爲比肩而立也而客乃以爲隘乎客曰願聞所以必其近者徐子曰吾習見好事之徒比日治具宰牛烹羊客畏途遠不卽相將僕夫況瘁於岐路酒肴陳設於中堂又有餔啜之夫恣爲荒亡歸途修阻雨疾風狂十步一蹶困於道傍厥僕怨詈與人顚僵是皆遠之爲害也而左右之家一呼而來盡醉而回安有此哉吾所以必其近者客曰敢問所以必其貧者何也徐子曰富人之家十日而潔具三日而肅賓賓客旣集罄折其身傴僂其形法酒三巡滿堂幾化爲偶人豈若吾友三子同爲畸人憂悲無端但願長醉而不醒山蕨園蔬率爾是陳村醪若醴藜羹比珍旣詠旣歸月朗風燻於焉婆娑於焉論文融融泄泄不知晨昏吾不知天地之間何樂可以方此也客曰善哉敢問所以必其賢者何也徐子曰予聞之身不則徳義之經爲頑口不道忠信之言爲嚚頑嚚之人一介吾側卽令伊尹烹割易牙煎熬吾猶將心嘔噦而不樂神徜恍而不豪而豈能與之交觥飛觴共晨而連宵也哉此吾所以必其賢者客曰善哉敢問四子烏乎賢徐子曰客少間請言其大略事親克孝處世無�髙懷質行以遵先教是朱伯魯之行也髙雅坦夷少怒多嬉樽中坐上北海之思是張明父之行也學博志篤美如冠玉不澄而淸淆之難濁嗜善常如不足是劉價伯之行也不佞則徳涼才劣無得而稱焉客拊掌曰嗟乎以東西比鄰而得四人焉方以類聚物以羣分不其然乎然其聚之故敢問何也徐子曰吁客乃見之晚矣語雲天地相偶萬物必對於飲獨不然耶闕裏誕孔乃生丘明孟子講學南有荀卿賈誼上策仲舒連衡文中譚道董常及門韓愈辟佛籍湜服膺自古及今道同相謀而四飲之聚之故客又何疑焉客起謝曰敬聞命矣

林間社約

馮時可余素不侈味牛羊犬豕皆不入口於豕獨食其肉傍菜爾家所畜小牲於雞最戒不以入庖爲具五徳也鵝𨿽不戒而匪所嗜鴨𨿽列膳而未嘗宰於魚戒二鯉及無鱗者有足者蝦蜆之類以傷命多皆置不設果核獨龍眼爲常餐蓮實梨藕或時爲供其餘未嘗一沾唇每日晨起進白粥二甌午進飯如晨嘗肉不一二臠至晡復進粥減晨之半皆不設饌或畱客不過三味自遠至者不過五味嘗與社中客相約以是爲準客少之曰子柰何當擊鮮飫醇之際而以飯疏飲水律人耶余曰不聞禮有以少爲貴乎六淸五齊不貴於元水三臡七醢不貴乎太羹聖人所以導民古也人心之危若水然水溢則無所不決欲恣則無所不流欲流而性失矣故曰萬人操弧共射一招招無不中萬物章章以害一生生無不傷夫世人以用物爲享以多用爲豪而不知物多用則多戕然其究也卒以自傷是與物相爲貙虎也是故聖人重禮而坊欲貴明信而厭繁縟苟有明信則溪毛可供潦水可薦苟無明信卽百牢五鼎亦奚以爲大禹不厭菲食孔子變色盛饌士而不能約於玆也尙何議道之有故願與吾黨相勉之也

社約後記

前人余旣與客約爲社客請余爲則余曰禮貴稽古情貴率眞瓠葉兔首不以爲薄維筍及蒲不以爲簡詩所志也請自今一以約爲則會期無定以月盈爲期晨而集酉而罷至無逾午逾則罰飲不卜夜卜則罰從者無越三人越則罰客盡集則進飯二殽二蔌飯已進茗客或博或奕或行或臥或默坐或淸談惟所欲但不賦詩不談時事古卿大夫之燕多稱引古詩不自賦也稱詩以見志賦詩以競能競則乖和非合簪之道談時事恐犯盡言戒且已爲物外遊矣又何計物短長是二戒者誤犯亦罰午飯旣已良久再設置二盒於幾進鮮�二又進三殽三蔌羹如之餅餌亦如之從者各百錢舁夫五十錢或以酒食勞者聽大抵會以合羣羣者人道所貴也中琴瑟而外塤箎先白水而後靑松貴能推引賤能緩急無締始渝終無諛面憎背斯所謂能善其羣君子之會也如僅以腆酒爲歡極味爲敬則所謂飲食之人君子所賤者而胡以會哉

勝蓮社約

虞淳熙西湖南宋放生池也丰碑屹立道上第飛泳亭廢耳亭以飛泳名將取山光鳥悅濠遊魚樂然異熟果成樊籠錡釜中幾許能全卽不幸復投网罟猶冀重贖更生便令折翮困鱗隨放隨滅托文漪而如蛻不愈糜爛沸湯地獄乎昔有胎生之類夢乞免胎就戮彼亦安取長生人誰無死度所期政自有限當垂絕時幸可須臾無死輒復望救於今耶生乃云人之未必全活遂加訕笑一何不善推類如此社友以放生來或者無生可放僅僅隨喜倘自識多費少益耶請一思之此後至社者必飛泳之類來所費鍰錢自一銖至累鎰無量但空手如昨罰銀一錢畱次會或當日贖生旣名放生不得不稍稍綜核也社定錢湖舟中間詣上方池淨慈萬工池昭慶香華池期以每月六齋日會首傳帖醵金授典座自修供具凡會首認定開後坐以齒緇素各爲行三寶前不必讓遠客是日所費世財專爲放生若動指嘉肴丰膳何不烹魚炮�臑鳧煮雁乃求饜筍蒲藜藿耶此後會首視醵法徵分銀五分辰集解維每一案設果核粉麵食共四器器用一尺盤午齋蔬四器有副四人共之飯至湯一甌晡時歸舟用茶食亦止四器長日用煮麵各一甌侑以蔬四器不設果也擇一典座代設毋召族庖庶不同異違約罰銀一錢侍者任攜幾人每一人持米半升付典座不如式減典座銀是日用樓船一如客集多加中船一其值會首出焉勞典座銀一錢賞傳帖人一錢亦會首出傳帖先五日發分金卽付使者使者卽付典座欲令早知人數不浪費耳違約罰銀五分是日也會首唱言加持放生畢請各念阿彌陀佛號千聲或靜坐默念毋競談俗諦以混淨眾念佛畢會首供茶放生之前供茶之後稍自恣所以爾者恐諸君攢眉去也違約罰銀一錢是日以事不至明注帖下令人持贖生之金投會首見分金去會所近不終事而去者罰銀五分社友自遠方來萍水相逢蹤迹難問今後經過下裏請先詣大師大師使人云某在斯庶便相期罰金會首貯贖生明載於籍當罰不罰罰會首如其數匿不贖生罰如數罰金卽投會首遲五日倍罰眾議立此淸規取裁自大師而淳熙操筆書焉幸公心何敢爭長

月會約

嚴武順竊惟不易得者良友最難聞者好言顧勝理每自談生深懷亦從迹見相思空說何如面接爲親獨坐微研豈若耳提更快所謂三秋如隔一夕足多非虛語也倘情闊則蒙生彼此或有不與聞之事而緒遼必他續心口遂有不及吐之詞卽匪涉斯亦應慮及憶昔兆開兄一日虛緘意如失物連朝阻迹臀若無膚且對必經時言必及義縱攢眉寂寂郁顏亦自可親或抵掌翩翩醉語猶堪作式惜乎喪吾儕之領袖失後輩之典刑也比者各按起居不免離索晤因冗敓集以貧稀必公聚始俱而私歡不再每相視而散旣如水中偶值之魚或�隊而嘩復似野外忽羣之鹿我輩業已若是子孫更當何如向子將兄有意振衰欲以一月一會第諸君無人創首不知何日何年今長至後偶集文似堂祇我同盟空諸別侶都無應酬之態遂極家人之歡就此初緣可理舊議願從玆以往皆不速而來豈是借他人酒杯政爾親自家骨肉方且賞文析義可延益於神明卽使撰杖酬觥亦抒情於晤覿曾記家印持兄有云我輩一月內晤言之日多則八九少僅二三縱都至白頭計一生相聚亦不過數年耳言之增感述以助情知有同心定能如約約如左

斟酌漫約旣恐鼓衰而成渝決期又慮囊羞而湊冗今就六齋隨卜一日定而不執寬而有程或後或前自籌消息且遲且速共酌閒忙庶垂老可遵竊比眞率之會而持齋不破猶存蓮社之風

通序疊爲賓主莫如兄弟人共四姓會作九班三鄒三會三嚴三會三聞並讖西共三會相間而舉相續不斷政於迹有往來更見心無人我且使母妻各熟其謦咳亦令童僕交致其殷勤

簡庀此會惟取團欒非誇餖飣素猶愧飽芹葅並菔鮓難消淸乃生狂米汁與菜根偏稱品毋逾六飲可二參樂在蔬水之中老我姜桂之性如其瓶罄不妨濁酒半壺倘爾廚寒自可靑鹽數粒誠一觴一詠淡而忘歸卽三白三毛戲不爲虐

正歡聚首之樂旣暢羣居之戒可虞要以究性爲先不則五倫當晰又以會文爲切不則六藝可遊一月豈無可見之功同學應有弗如之嘆必阿蒙非昔始無慚刮目相看倘聖質如初亦何貴開口而笑是日各稽功過明示勸懲設有懿聞佳話可命�客楮生

彰禁非徒卜夜之飲宜爲竟日之歡畱連應勝於陳遵需緩莫同於莊賈縱有事如蝟且讓今朝欲相爭如虎請俟異日毋以雌黃爲月旦毋以穢雜爲風流恐子弟輩錯認定盤鍼�捉談麈柄因爲設禁幸勿逾閒犯者隨納放生銀五分輕則立飲悶气酒三爵

堤流人無別客庀在本家主興忽生或可多方跌蕩眾期已定必無他故遊移惟是同調適逢不妨闌入莫謂世情當了卽此招來蓋規便而彊難事將不繼倘增外而減內神必不全誠簡則易從專乃可久非墮行於孤示人以隘也

月會啟

前人曩者順以婚嫁未畢繼因貧病相連遂愆月會之期竟成日遠之隔罪眞莫贖情或可原每聞鳴雁之嘹嘹益重負屙之喀喀歲旣云莫盟豈容寒玆大兄喜陽回於長至且四兄惜將別於隆冬況渡侄禮始三加是五六人中忽又添一冠者𨿽弟與無讖西愁無七發然團欒坐上何妨著幾病夫顧此新蹤應修舊好訂期明日願撥他緣

又啟

前人順因租事久作鄕人言歸歲終遂遲月會然猶餘齋日可訂歡期𨿽在百忙之中應偸一夕之暇特期詰旦共集敝廬或難晝來不妨夜話快玆小盡堪爲卒歲之歡恍若新正先作賀節之飲請看隔日便是明年今人已非昔人月會將成歲會願賜憐允勿怪慢期

又啟

前人月會自仲錫兄正月舉行之後便爾廢閣蓋因四兄振起者旣在居憂大兄值期者又當侍疾遂浸而逾季倏已半年嗟去日之如流悟爲歡之及早順擬越雁行之次敢云弟可先兄陳魚麗之章誰謂人將拒我又向者肴日以盛恐開難繼之端人來何遲覺鮮有親之益玆五簋猶充以素請始自隗望雙鳧無逮於晡約章如漢謹啟

重訂啟

聞啟祥人生臭味莫過道徳性命山水文章而二三兄弟兼之無生不同時之慨有望衡對宇之樂嵇生命駕旣爾徒勞陶令移居亦爲多事豈曰人作之合實惟天假其緣吾輩處此可謂幸矣顧邇來神情𨿽密蹤迹常疏見面比於河淸投足擬之漢廣縱衣裾偶撇祇倏來倏去殊少從容或杯酒暫交亦人笑人啼無關神理遂使形神有不親之嘆爾我多未盡之懷蒹葭白露之感空盈屋梁落月之思徒切良以世緣未斷交際如雨點之多俗气不除周旋類繭絲之縛來無不往報或後施戚每見原疏恆獲罪旣有所煎迫於彼自不遑優遊於此日不暇給神不偕來蓋勢乃使然非情之得已也獨念歲月易遒同人難值以眞精神委之輪蹄竿尺洵矣堪嗟以好兄弟付之南北東西誠哉可惜老親在上幼累紛然卽不能如沮溺耦耕山丘無功子長永依河渚乃襟情曲室之詠風雨對�之眠曾爲歡之幾何亦棄置而不問是何心哉良足嘆也昔有月會行之數年寒暑不愆少長咸集上之講道論徳旣足祛練神明次亦詠月嘲風不失流連光景每多元契間一火攻心本無他劉四罵人不恨意誠不可阿萬裂眼何妨忘懷竊比家人有爭愈見君子嚴忍公李長蘅作疏輝映後先譚友夏黃介子賦詩流傳遠邇眞千古之快事一時之美談何意今玆遂成廢閣念刱會者爲吾弟子與則已宿艸芊芊慨預會者有老友季和亦復徽音邈邈顧此萍飄電散彌覺貪會惜離且君輩固多鳳麟吾家亦有豚犬要使漸聆罄咳知父事之有人熟睹典型識師模之攸寄固諸兄弟之夙念尢不肖祥之私衷也第按月一行不無少費攻苦者或嫌期會太逼空乏者或慮供億稍煩毋已易以季終佐之薄分庶眾擎斯易舉亦期簡則必遵若吾輩老兄弟則仍一月一會各攜肴二器酒一壺祇博竟夕團欒無須終日只是家常茶飯不費一錢人務依約而來會必盡歡而罷此外若眞興偶到莫嫌夜月頻呼至期倘良友忽逢何惜明燈共對勿拘成例一任便宜惟諸兄弟三復此言諦思夙誼勉旃自勗指皦日以爲盟毋或相忘視息壤之在彼謹啟

月會疏

李流芳往見忍公月會之語心竊善之以爲行葦伐木之誼備見於此意欲仿而行之湖上兄弟參辰相間𨿽在五百里外而气類之感天涯比鄰聞聲相思酹酒如對且喜今年餘來湖上夏秋之交兩與玆會飲食衎衎言笑晏晏覿面之得深於所期會余畱連山中荏苒冬令浹旬以來良晤疏曠言念玆會亦復屆期諸君裏閈之集來往無時而余萍海之蹤交臂可惜與爲別後無益之思何如只今相對之樂幹餱以愆𨿽非所任伊蒲之供我亦能設是用蹔假名山之靈權爲一日之主若混乃公於城市之內我實不堪將置公等於泉石之間定復不惡已從孟陽乞鬥酒命平頭治蔬蔌期以廿有三日會於靈鷲之祇園精舍便當襆被而來且爲卜夜之舉蓮峯紅葉尙未隨風岣嶁淸音眞堪送日人地相得自昔爲難便可寫之丹靑傳之歌詠用作千古美談豈徒一時勝事而已其不至與後至之罰一如會中律令余不敢幹

宴會說

邵遠平酒以合歡禮也今人延客飲蠲吉書刺稱名肅拜屆期復以刺速客其未至則又使數人邀於途旣至揖讓升階已而就席敍長幼別尊卑謙謹備至莊莊乎君子也世俗相沿酒數巡主人出席授色盆於席尊名曰令官復手一�於永席必擇少年英銳馳騁好事者授之酒名曰底官底令交訌遂至長幼失序尊卑不辧近世文人才士遠慕嵇阮任誕轟飲以爲曠達而縉紳先生復效尢之意若不如是不足以入俗滑稽諧謔相習成風頹波莫挽不知飲興益豪勢必卜夜喧聲雜糅沈湎無度夜漏旣盡甚至遺冠墮舄踉蹌而去賓主交失是以敬始而以終也吾鄕風俗素惇朴質不尙口腹今則廣搜芻豢非山珍海錯不以供客曷若遵昔人三豆五簋之約丰儉適宜至於召客午而入屆酉而退賓主雍雍不及於亂始終成禮不亦可乎先儒格言儉以維俗敬以檢身晉人亦曰名教中自有樂地百爾君子勿瞽餘言之迂闊也

雅集圖記

計宗道南峯隱君者吳門楊先生君謙也諱循吉以文章意气髙一世爲儀部主事謝病歸久之駕扁舟北遊虞麓尙湖過余畱飲在座者有縉紳某某輩時惟弘治甲子之秋四顧澄霽髙籟明爽淸�蕭颯沁骨淪肌塵氛祛除心閒神淡旣而月滿平湖光蕩萬頃暝煙漠漠起於江臯灝露零零被乎松竹管弦繁興佳音入耳笑談酣歌聲振林壑於是隱君首賦一詩予旣勉就奉答眾亦攬筆不辭常熟崇山秀水俱萃郭門一舉武可卽至而予忝爲煙霞主人實司寄焉今旣與嘉賓來遊來歌同賞乎此則燕集之雅無逾是者矧同際熙明之朝而是邦又丰稔無事信可樂也然修賓禮而諮民瘼亦藉乎此醉翁之意夫豈專在酒乎同時唱和者如石田叟沈啟南輩咸有作云予因以眾作連書於下方以紀一時之盛

宴會說

辛全予不親宴會從而遊者皆約之使卻有不約而自卻者予問之曰學先生之學予曰吾無日不宴會子何以卻之學先生生笑而應曰先生欺予哉予從先生久矣見先生土壁茅檐繩樞甕牖門無車馬屋少杯壺裋褐蔬食埋首蠹魚圓活者避疏迂者訪訪則先生飯以山蔬脫粟不酒卽設之亦不逾三巡先生家無宴會人皆知之不親慶祝不赴召請親友彊之多辭卽一往飲亦不三窮咿唔童冠嘯傲日日爲然宴會之事歲不過六七也日日宴會不欺我哉予曰然哉吾交遊眾矣宴會多矣惜爾不及知也曰其人可得聞與曰可三皇二帝三王也九官十二牧也伊尹萊朱四友十亂伯夷孔子四配七十子也周程張朱薛敬軒胡敬齋也董廣川王文中邵堯夫劉靜修趙江漢也段千木嚴子陵也管幼安諸葛孔明陶元亮也吳康齋曹月川賀醫閭呂涇野也此特記予至親至密者其他尙多不能一一數矣曰諸人往矣先生安得與之交遊曰諸人𨿽往而有不與俱往者存彼欲會我卽以簡札相邀予欲與諸人會卽隨簡札往也曰何謂簡札曰河之圖也洛之書也先天後天圖也典謨訓誥誓命也二南雅頌也三千三百也二百四十二年之筆削也學庸論孟也太極通書也識仁說定性書周易春秋二傳也西銘正蒙也小學近思錄諸經注釋也讀書居業二錄也天人三策中說二篇也擊壤集也丁亥集也出師表也歸去辭也其他簡札尙多一一不能記矣曰請之以何地曰榮河上也洛水濱也光天化日之朝鳳儀獸舞之廷有莘之野首陽之山也或遊東山而至泰山或浴沂濱而至舞雩或同坐陋巷之中或同居武城之內或同居天下之廣居或同立天下之正位或同行天下之大道或同入逍遙社而觀蓮或同觀東之日或同觀伊水之流或同坐安樂之窩或同撤臯比之席或同入白鹿之洞或同步龍門之頂或偕居桐源之席或同賞易川之波或共話臥龍之岡或浪醉彭澤之野其他所遊之地尙多一一不能記矣曰請之以何事曰或發造化之精或衍一中之脈或論立賢無方或論知後覺後或歌二南或傳一貫或商四代之禮樂或觀宗廟百官之富美或觀鳶飛魚躍之機緘或講江漢秋陽之微或闡知言養气之祕或共求二五之本源或共論主敬窮理之要旨或談天人合一之學或同發前人未發之蘊或同吟風花雪月之詩或同訂讀書之錄或同訪康齋之廬或同續六經或同解希聖或謀復宋之策或求逾垣之謀或釣魚桐江或謀復漢業或同歌歸去之詞其他所請之事不能一一記矣曰請之以何物曰污樽而飲元酒也飯糗而茹艸也三月不知肉味也孔家之疏水也顏家之簞瓢也曾家之酒肉羊棗也孟家之芻豢也程家之菽粟邵家之太和湯也其他諸物皆備亦一一不能記矣曰其趣何如曰與物熙熙如天如神民莫得而名其蕩蕩也有天下而不與也其樂囂囂系馬千駟弗顧祿以天下弗觀也求仁得仁而心安也樂亦在中視不義如浮雲也貧而不攺其樂也暮春同人以吾仁以吾義也無入而不自得也睟面盎背足蹈手舞也飽乎仁義也吟弄光風霽月而胸次灑然也傍花隨柳不覺前川之過也萬紫千紅隨處皆東風面也胸中無物而汾亭之琴音可聽也月照萬川而光輝可掬也此中樂趣偏多似又難一一說也此外又有數家若天竺若柱下若漆園若漢廷巷伯若晉室右軍唐之謫仙諸人亦嘗欲與我結爲相知𨿽柬札殷勤未嘗過其門而一問也何也吾日與我相親相近諸人宴會不暇何暇赴諸人之宴會哉諸人之宴會未暇赴又何暇赴世俗之宴會哉曰吾願隨先生而赴先生之宴會可乎曰可卻爾世俗之宴會乃可隨我而赴然能赴我宴會爾之宴會不求卻而自卻也諸生曰先生交遊廣矣宴會美矣樂趣眞矣願人人卻世俗之宴會而同赴先生之宴會可乎曰可

長安雅會銘

陳龍正三人共席六簋素一逾則有禁訐其不及賓可頻過主易爲力迨燈而散亭午斯集役無怨言馬無疲色金吾不驚卜晝維則如何如何眾皆曰得

題仇實父臨西園雅集圖後

王世貞余嘗見楊東裏先生所題西園雅集圖乃臨李檢法伯時筆有崇山絕壑雲林泉石之致與此圖略不同此圖僅一古檜一怪石一立壁捉筆書者爲子瞻學士從傍喜觀者王晉卿按捲對�者蔡天啟倚樹睨者李端叔彼圖則有張文潛而無端叔此圖據方石畫淵明歸去來辭者卽伯時握麈尾觀者蘇子由握蕉扇者黃魯直撫扇立者晁�咎捉石者張文潛按膝者鄭靖老彼圖有端叔而無靖老益以陳無己若摘阮之陳碧虛與聽阮之秦少遊說法之圓通大士與聽法之劉巨濟題壁之米元章與傍觀之王仲至則所同也彼圖有名姬二曰雲英春鶯而此皆削之楊先生又云曾見劉松年臨本無文潛端叔�咎器物小異而僧梵隆趙千里亦嘗摩之此圖吾吳郡仇英實父臨千里本也余竊謂諸公蹤迹不恆聚大梁其文雅風流之盛未必盡在此一時蓋晉卿合其所長遊者而圖之諸公又各以其意而傳寫之以故不無抵牾耳實父視千里大有出藍之妙其運筆古雅仿佛長康探微元佑諸君子人人有國士風一展捲間覺金穀富家形穢因爲之識尾

金穀序蘭亭記評

項煜問錢谷與煙霞孰貴曰煙霞貴問殺軀與明哲孰貴曰明哲貴問豪遊與雅集孰貴曰雅集貴然則金穀蘭亭之聲價亦懸矣乃當時有以蘭亭況金穀者而右軍忻之將鵷雛而腐鼠之慕耶抑論文不論人耶曰非也文未有不論人者也卽論人而季倫實足令右軍慕也天下之富人多矣率湮滅無稱其有稱者意不但風流文彩亦必有深情一往足以結一世之名人才士而訂千秋之勝夫崇之不割一姬惑也夫崇之不畏彊禦義也推此義也可以處君臣朋友之間宜其身毀而名畱家碎而文傳也且夫崇之非一切富人猶右軍之非一切逸人也夫右軍鏡淸言之禍而慨想周文之日昃痛喪亂以來無功可論而願與朝賢思布平正此何等心事哉季倫之豪有豪情可殺而不可辱右軍之逸有逸情出世而不遺世蓋天下未有無情之士而爲名士未有無情之文而爲名文者也故夫二子之不同者識也其同者情也求其同者見才人韻人之生气求其不同者悟居身涉世之良軌則金穀也蘭亭也皆千古之可興而可觀者也吾獨怪以彼兩者之勝地也勝友也勝事也而其文皆見黜於昭明則昭明亦士之不及情者也

鴛湖修禊序

沈余郡無淵峻惟有一湖煙水東南踞幽曉錦夕霞靑山遙望遠帆疊至碧樹層林塔光雙映於晴濤漁奏悠揚於芳岸月魂空潔鍾韻蒼寒蒲生於鴛鴦之浦蘭香於翡翠之濱著以遊觀則地勝而情曠也辛巳重三節屆流泛風日多麗士女蕩懷商略古規謀雅晉範畫船集艷嘉賓快遊睹斯桃英茂則歌艷陽柳條猗則增離怨社燕來則驚歲遷鶯和嗚則感同侶矣嗟彼逝月身名堪悲然韶景不暇不忙芳羣或聚或散富貴者形擾弗領其閒貧賤者志槁常叛其趣而良辰逸興豈盧度夫春光哉是以啼鳥喚嬌紅之夢走馬嘶落花之風堤邊芳艸舞袖蹁�湖上蘭橈曲聲云繞招陶朱於五湖迎西子於笠澤不禁春水汪洋春心浩漾流連往昔而不能已於懷也同遊者各賦詩以記其事

宴集部藝文四詩

唐風蟋蟀三章

唐俗勤儉故其民間終歲勤苦不敢少休及其歲晚務閒之時乃敢相與燕飲爲樂蟋蟀在堂歲聿其莫今我不樂日月其除無已大康職思其居好樂無荒良士瞿瞿蟋蟀在堂歲聿其逝今我不樂日月其邁無已大康職思其外好樂無荒良士蹶蹶蟋蟀在堂役車其休今我不樂日月其慆無已大康職思其憂好樂無荒良士休休

山有樞三章

序刺晉昭公也朱

注此詩蓋亦答前篇之意而解其

憂山有樞隰有楡子有衣裳弗曳弗婁子有車馬弗馳弗驅宛其死矣他人是愉山有栲隰有杻子有庭內弗灑弗掃子有鐘鼓弗鼓弗考宛其死矣他人是保山有漆隰有栗子有酒食何不日鼓瑟且以喜樂且以永日宛其死矣他人入室

小雅伐木三章之二三

此燕朋友故舊之樂歌伐木許許釃酒有藇旣有肥羜以速諸父寧適不來微我弗顧於粲灑掃陳饋八簋旣有肥牡以速諸舅寧適不來微我有咎伐木於阪釃酒有衍籩豆有踐兄弟無遠民之失徳幹餱以愆有酒湑我無酒酤我坎坎鼓我蹲蹲舞我迨我暇矣飲此湑矣

魚麗六章

此燕饗通用之樂歌魚麗於罶鱨鯊君子有酒旨且多魚麗於罶魴鱧君子有酒多且旨魚麗於罶鰋鯉君子有酒旨且有物其多矣維其嘉矣物其旨矣維其偕矣物其有矣維其時矣

南有嘉魚四章之一二

此亦燕饗通用之樂南有嘉魚烝然罩罩君子有酒嘉賓式燕以樂南有嘉魚烝然汕汕君子有酒嘉賓式燕以衎

南山有臺五章此亦燕饗通用之樂南山有臺北山有萊樂只君子邦家之基樂只君子萬壽無期南山有桑北山有楊樂只君子邦家之光樂只君子萬壽無疆南山有杞北山有李樂只君子民之父母樂只君子徳音不已南山有栲北山有杻樂只君子遐不眉壽樂只君子徳音是茂南山有枸北山有楰樂只君子遐不黃樂只君子保艾爾後

菁菁者莪四章

此亦燕飲賓客之詩菁菁者莪在彼中阿旣見君子樂且有儀菁菁者莪在彼中沚旣見君子我心則喜菁菁者莪在彼中陵旣見君子錫我百朋泛泛楊舟載沈載浮旣見君子我心則休

六月末章吉甫燕喜旣多受祉來歸自鎬我行永久飲禦諸友炰�膾鯉侯誰在矣張仲孝友

頍弁三章

此亦燕兄弟親戚之詩有頍者弁實維伊何爾酒旣旨爾殽旣嘉豈伊異人兄弟匪他蔦與女蘿施於松柏未見君子憂心奕奕旣見君子庶幾說懌有頍者弁實維何期爾酒旣旨爾殽旣時豈伊異人兄弟具來蔦與女蘿施於松上未見君子憂心怲怲旣見君子庶幾有臧有頍者弁實維在首爾酒旣旨爾殽旣阜豈伊異人兄弟甥舅如彼雨雪先集維霰死喪無日無幾相見樂酒今夕君子維宴

車舝五章

此燕樂其新昏之詩間關車之舝兮思孌季女逝兮匪饑匪渴徳音來括𨿽無好友式燕且喜依彼平林有集維鷮辰彼碩女令徳來教式燕且譽好爾無射𨿽無旨酒式飲庶幾𨿽無嘉殽式食庶幾𨿽無徳與女式歌且舞陟彼髙岡析其柞薪析其柞薪其葉湑兮鮮我覯爾我心寫兮髙山仰止景行行止四牡騑騑六轡如琴覯爾新昏以慰我心

賓之初筵五章

衛武公飲酒悔過而作此詩賓之初筵左右秩秩籩豆有楚殽核維旅酒旣和旨飲酒孔偕鐘鼓旣設舉�逸逸大侯旣抗弓矢斯張射夫旣同獻爾發功發彼有的以祈爾爵鑰舞笙鼓樂旣和奏烝衎烈祖以洽百禮百禮旣至有壬有林錫爾純嘏子孫其湛其湛曰樂各奏爾能賓載手仇室人入又酌彼康爵以奏爾時賓之初筵溫溫其恭其未醉止威儀反反曰旣醉止威儀幡幡捨其坐遷屢舞仙仙其未醉止威儀抑抑曰旣醉止威儀怭怭是曰旣醉不知其秩賓旣醉止載號載呶亂我籩豆屢舞僛僛是曰旣醉不知其郵側弁之俄屢舞傞傞旣醉而出並受其福醉而不出是謂伐徳飲酒孔嘉維其令儀凡此飲酒或醉或否旣立之監或佐之史彼醉不臧不醉反恥式勿從謂無俾大怠匪言勿言匪由勿語由醉之言俾出童羖三爵不識矧敢多又

瓠葉四章

此亦燕飲之詩幡幡瓠葉采之亨之君子有酒酌言嘗之有兔斯首炮之燔之君子有酒酌言獻之有兔斯首燔之炙之君子有酒酌言酢之有兔斯首燔之炮之君子有酒酌言�之

大雅行葦四章

此祭畢而燕父兄耆老之詩惇彼行葦牛羊勿踐履方苞方體維葉泥泥戚戚兄弟莫遠具爾或肆之筵或授之幾肆筵設席授幾有緝禦或獻或酢洗爵奠斝醓醢以薦或燔或炙嘉殽脾臄或歌或咢惇弓旣堅四鍭旣鈞捨矢旣均序賓以賢惇弓旣句旣挾四鍭四鍭如樹序賓以不侮曾孫維主酒醴維醹酌以大斗以祈黃黃臺背以引以翼壽考維祺以介景福

旣醉八章

此父兄所以答行葦之詩旣醉以酒旣飽以徳君子萬年介爾景福旣醉以酒爾殽旣將君子萬年介爾昭明昭明有融髙朗令終令終有俶公屍嘉告其告維何籩豆靜嘉朋友攸攝攝以威儀威儀孔時君子有孝子孝子不匱永錫爾類其類維何室家之壼君子萬年永錫祚引其引維何天被爾祿君子萬年景命有僕其僕維何釐爾女士釐爾女士從以孫子

魯頌有駜三章

此燕飲而頌禱之詞也有駜有駜駜彼乘黃夙夜在公在公明明振振鷺鷺於下鼓咽咽醉言舞於胥樂兮有駜有駜駜彼乘牡夙夜在公在公飲酒振振鷺鷺於飛鼓咽咽醉言歸於胥樂兮有駜有駜駜彼乘駽夙夜在公在公載燕自今以始歲其有君子有谷詒孫子於胥樂兮

古歌上金殿著玉樽延貴客入金門入金門上金堂東廚具肴膳椎牛烹豬羊主人前進酒彈瑟爲淸商投壺對彈�博奕並復行朱火揚煙霧博山吐微香淸樽發朱顏四坐樂且康今日樂相樂延年壽千霜

又古艷歌又謂之妍歌辭曰妍歌展妙聲發曲吐令辭又泛泛江漢萍飄蕩永無根又庭中有奇樹上有悲鳴蟬又靑靑陵中艸傾９晞朝日陽春被惠澤枝葉可攬結皆妍歌之辭遺句今日樂上樂相從步云衢天公出美酒河伯出鯉魚靑龍前鋪席白虎持榼壺南斗工鼓瑟北斗吹笙竽姮娥垂明璫織女奉瑛琚蒼霞揚東謳淸風流西歈垂露成帷幄奔星扶輪輿

善哉行

魏文帝朝日樂相樂酣飲不知醉悲弦激新聲長笛吐淸气弦歌感人腸四坐皆歡悅寥寥髙堂上涼風入我室持滿如不盈有徳者能卒君子多苦心所愁不但一慊慊下白屋吐握不可失眾賓飽滿歸主人苦不悉比翼翔云漢羅者安所羈衝靜得自然榮華何足爲

於譙作

前人淸夜延貴客明燭發髙光丰膳漫星陳旨酒盈玉觴弦歌奏新曲遊響拂丹梁餘音赴迅節慷慨時激揚獻酬紛交錯雅舞何鏘鏘羅纓從風飛長劍自低昂穆穆眾君子和合同樂康

孟津

前人良辰啟初節髙會極歡娛通天拂景云俯臨四達衢羽爵浮象樽珍膳盈豆區淸歌發妙曲樂正奏笙竽曜靈忽西邁炎燭繼望舒翊日浮黃河長驅旋鄴都

箜篌引

曹植置酒髙殿上親友從我遊中廚辦丰膳烹羊宰肥牛秦箏何慷慨齊瑟和且柔陽阿奏奇舞京洛出名謳樂飲過三爵緩帶傾庶羞主稱千金壽賓奉萬年酬久要不可忘薄終義所尢謙謙君子徳磬折欲何求驚風飄白日光景馳西流盛時不可再百年忽我遒生存華屋處零落歸山丘先民誰不死知命復何憂

當來日大難

前人日苦短樂有餘乃置玉樽辦東廚廣情故心相於闔門置酒和樂欣欣遊馬後來轅車解輪今日同堂出門異鄕別易會難各盡杯觴

當車以駕行

前人歡坐玉殿會諸貴客侍者行觴主人離席顧視東西廂絲竹與鞞鐸不醉無歸來明燈以繼夕

公宴詩

前人公子敬愛客終宴不知疲淸夜遊西園飛蓋相追隨明月澄淸影列宿正參差秋蘭被長�朱華冒綠池潛魚躍淸波好鳥鳴髙枝神�接丹轂輕輦隨風移飄颻放志意千秋長若斯

侍太子坐

前人白日曜靑春時雨靜飛塵寒冰辟炎景涼風飄我身淸醴盈金觴肴饌縱橫陳齊人進奇樂歌者出西秦翩翩我公子機巧忽若神

公燕詩

王粲昊天降丰澤百卉挺葳蕤涼風撤蒸暑淸云卻炎暉髙會君子堂並坐蔭華榱嘉肴充圓方旨酒盈金罍管弦發徽音曲度淸且悲合坐同所樂但訴杯行遲常聞詩人語不醉且無歸今日不極歡含情欲待誰見眷良不翅守分豈能違古人有遺言君子福所綏願我賢主人與天享巍巍克符周公業奕世不可追

公燕

應瑒巍巍主人徳佳會被四方開館延羣士置酒於斯堂辧論釋鬱結援筆興文章穆穆眾君子好合同安康促坐褰重帷傳滿騰羽觴

侍五官中郎將建章臺集詩

前人朝雁鳴雲中音響一何哀問子遊何鄕戢翼正徘徊言我塞門來將就衡陽棲往春翔北土今冬客南淮遠行蒙霜雪毛羽日摧頹常恐傷肌骨身隕沈黃泥簡珠墮沙石何能中自諧欲因雲雨會濯翼陵髙梯良遇不可值伸眉路何階公子敬愛客樂飲不知疲和顏旣已暢乃肯顧細微贈詩見存慰小子非所宜且爲極歡情不醉其無歸凡百敬爾位以副饑渴懷

公燕詩

劉楨永日行遊戲歡樂猶未央遺思在元夜相與復翺翔輦車非素蓋從者盈路傍月出照園中珍木郁蒼蒼淸川過石渠流波爲魚防芙蓉散其華菡溢金塘靈鳥宿水裔仁獸遊飛梁華館寄流波豁達來風涼生平未始聞歌之安能詳投翰長嘆息綺麗不可忘

詩

嵇康微風淸扇雲气四除皎皎亮月麗於髙隅興命公子攜手同車龍驥翼翼揚鑣踟躕肅肅宵徵造我友廬光燈吐輝華幔長舒鸞觴酌醴神鼎烹魚弦超子野嘆過綿駒流詠太素俯贊元虛孰克英賢與爾剖符

酒會詩七首

前人淡淡流水淪胥而逝泛泛柏舟載浮載滯微嘯淸風鼓�容裔放棹投竿優遊卒歲

其二婉彼鴛鴦戢翼而遊俯唼綠藻托身洪流朝翔素瀨夕棲靈洲搖蕩淸波與之沈浮

其三流詠蘭池和聲激朗操縵淸商遊心大象傾昧修身惠音遺響鍾期不存我志誰賞

其四斂弦散思遊釣九淵重流千仞或餌者懸猗與莊老棲遲永年實惟龍化蕩志浩然

其五肅肅苓風分生江湄卻背華林俯溯丹坻含陽吐英履霜不衰嗟我殊觀百卉具腓心之憂矣孰識元機

其六猗猗蘭藹殖彼中原綠葉幽茂麗蕊濃繁馥馥惠芳順風而宣將禦椒房吐燻龍軒瞻彼秋艸悵矣惟騫

其七樂哉苑中遊周覽無窮已百卉吐芳華崇基邈髙跱林木紛交錯元池戲魴鯉輕丸斃翔禽�綸出鱣鮪坐中發美贊異气同音軌臨川獻淸酟微歌發皓齒素琴揮雅操淸聲隨風起斯會豈不樂恨無東野子酒中念幽人守故彌終始但當體七弦寄心在知己

董逃行歷九秋篇

傅休奕歷九秋兮三春遺貴客兮遠賓顧多君心所親乃命妙妓才人炳若日月星辰序金罍兮玉觴賓主遞起雁行杯若飛電絕光交觴接�結裳慷慨歡笑萬方奏新詩兮夫君爛然虎變龍文渾如天地未分齊謳楚舞紛紛歌聲上激靑雲窮八音兮異倫奇聲靡靡每新微披素齒丹唇逸響飛薄梁塵精爽眇眇入神坐咸醉兮沾歡引樽促席臨軒進爵獻壽翻翻千秋要君一言願愛不移若山

短歌行

晉陸機置酒髙堂悲歌臨觴人壽幾何逝如朝霜時無重至華不再揚蘋以春暉蘭以秋芳來日苦短去日苦長今我不樂蟋蟀在房樂以會興悲以別章豈曰無戚憂爲子忘我酒旣旨我肴旣臧短歌有詠長夜無荒

飲酒樂

前人蒲萄四時芳醇�璃千鍾舊賓夜飲舞遲銷燭朝醒弦促催人春風秋月恆好歡醉日月言新

擬今日良宴會

前人閒夜命歡友置酒迎風館齊僮梁甫吟秦娥張女彈哀音繞棟宇遺響入云漢四座咸同志羽觴不可算髙談一何綺蔚若朝霞爛人生無幾何爲樂常苦晏譬彼伺晨鳥揚聲當及旦曷爲恆憂苦守此貧與賤

金穀集作詩

潘嶽王生和鼎實石子鎭海沂親友各言邁中心悵有違何以敍離思手遊郊畿朝發晉京陽夕次金穀湄回溪縈曲阻峻阪路威夷綠池泛淡淡靑柳何依依監泉龍鱗瀾激波連珠揮前庭樹沙棠後園植烏椑靈囿繁石橊茂林列芳梨飲至臨華沼遷坐登隆坻元醴染朱顏但訴杯行遲揚桴撫靈鼓簫管淸且悲春榮誰不慕歲寒良獨希投分寄石友白首同所歸

諸人共遊周家墓柏下

陶潛今日天气佳淸吹與鳴彈感彼柏下人安得不爲歡淸歌散新聲綠酒開芳顏未

日事余襟良已殫

三月三日曲水集

宋謝惠連四時著平分三春稟融爍遲遲和景婉夭夭園桃灼攜朋適郊野昧爽辭廓蜚云興翠嶺芳飆起華薄解轡偃崇丘藉艸繞回壑際渚羅時簌托波泛輕爵

夜集作離合

前人四坐宴嘉賓一客自遠臻九言何所戒十善故宜遵

置酒髙樓上

孔欣置酒宴友生髙會臨疏欞芳俎列嘉肴山罍滿春靑廣樂充堂宇絲竹橫兩楹邯鄲有名倡承問奏新聲八音何寥亮四座同歡情舉觴發湛露銜杯詠鹿鳴觴謠可相娛揚解意何榮顧歡來義士暢哉矯天誠朝日不夕盛川流常宵徵生猶懸水澑死若波瀾停當年貴得意何能競虛名

金穀聚

齊謝脁渠碗送佳人玉杯邀上客車馬一東西別後思今夕

同羈夜集

前人積念隔炎涼驤言始今夕巳對濁尊酒復此故鄕客霜月始流砌寒蛸早吟隙幸藉京華遊邊城燕良集樵采咸共同荊莎聊可藉恐君城闕人安能久松柏

當置酒

梁簡文帝置酒宴嘉賓矚迥臨飛觀絕嶺隔天余長嶼橫江半日色花上綺風光水中亂三益旣葳蕤四始方蔥粲

擬魏文帝曹丕遊宴

江淹置酒坐飛閣逍遙臨華池神�自遠至左右芙蓉披綠竹夾淸水秋蘭被幽崖月出照園中冠佩相追隨客從南楚來爲我吹參差淵魚猶伏浦聽者未云疲髙文一何綺小儒安足爲肅肅廣殿陰雀聲愁北林眾賓還城邑何用慰我心

短歌行

張率君子有酒小人鼓缶乃布長筵式宴親友盛壯不畱容華易朽如彼槁葉有似過牖往日莫淹來期無久秋風悴林寒蟬鳴柳悲自別深歡由會厚豈云不樂與子同壽我酒旣盈我肴伊阜短歌是倡孰知身後

王侍中夜集

吳均抽蘭開石路剪竹制山扉文淪見綠水參差隱翠微西山采藥至東都謝病歸紡毛織野服縫芰作山衣欲知三靑鳥檐上素雲飛

登鐘山燕集望西靜壇

前人客思何以緩春郊滿初律髙車陸離至駿騎差池出寶�泛蓮花珍杯食竹實才勝商山四文髙竹林七復望子喬壇金繩映綠帙風雲生屋宇芝映被仙室方隨鳳凰去悠然駕白日

陪徐僕射晚宴

劉孝綽夫君追宴喜十日遞來過築室華池上開軒臨芰荷方塘交密筱對澑接繁柯景移林攺色風去水餘波洛城𨿽半掩愛客待驪歌

羽觴飛上苑

沈君攸上路薄晚風塵合禁苑初春气色華石徑斷絲闌蔓艸山流細沫擁浮花魚文熠爚含餘日鶴蓋低昂照落霞隔樹銀鞍喧寶馬分衢玉軸動香車車馬處處盡成陰班荊促席對芳林藤杯屢動情仍暢翠樽引滿趣彌深山陽倒載非難得宜城醇醞促須斟半醉驪歌應可奏上客莫慮擲黃金

前有一樽酒行

陳後主殿髙絲吹滿日落綺羅鮮莫論朝漏促傾�待夕筵

羣公髙宴

北齊楊訓中郎敷奏罷司隸坐朝歸開筵引貴客饌玉對春暉塵起金吾騎香逐令君衣綠酒犀爲�鳴琴寶作徽寸陰良可惜千金本易揮

月下秋宴

魏收此夕甘言宴月照露方塗使星疑向蜀劍气不關吳良交契金水上客慰萱蘇何必應劉輩還來遊鄴都

歲晚出橫門

北周庾信年華攺歲陰遊客喜登臨據鞍垂玉帖橫腰帶錦心冰弱浮橋沒沙虛馬迹深倚弓依石岸回牀向柳陰智瓊來歡酒文君過聽琴明朝雲雨散何處更相尋

和人日晚景宴昆明池

前人春餘足光景趙李舊經過上林柳腰細新丰酒徑多小船行釣鯉新盤待摘荷蘭臯徒稅駕何處有淩波

詠畫屏風詩

前人俠客重連鑣金鞍被桂條細塵鄣路起驚花亂眼飄酒醺人半醉汗濕馬全驕歸鞍畏日晚爭路上河橋

又浮橋翠蓋擁平旦雍門開石崇迎客至山濤載妓來水紋恆獨轉風花直亂回誰能惜紅袖寧用捧金杯

又昨夜鳥聲春驚鳴動四鄰今朝梅樹下定有詠花人流星浮酒泛粟瑱繞杯唇何勞一片雨喚作陽臺神

又日晚金槌絡朱軒流水車幰拂緣堤柳甍飄夾路花定迎劉碧玉將過陰麗華非是髙陽路莫畏接斜

又徘徊出桂苑徙倚就花林下橋先勸酒跂石始調琴蒲低猶抱節竹短未空心絕愛猿聲近惟憐花徑深

又河流值淺岸斂轡暫經過弓衣濕濺水馬足亂橫波半城斜出樹長林直枕河今朝遊俠客不畏風塵多

又度橋猶徙倚坐石未傾壺淺艸開長埒行營繞細廚沙洲兩鶴迥石路一松孤自可尋丹何勞憶酒壚

又上林春徑密浮橋柳路長龍媒逐細艸鶴氅映垂楊水似桃花色山如甲煎香白石春泉上誰能待月光

又白石春泉滿黃金新埒開戚裏車先度蘭池馬卽來落花承舞席春衫拭酒杯行廚半路待載妓一雙回

河曲遊

隋盧思道魏文帝與吳質書曰時駕而遊北遵河曲鄴下盛風流河曲有名遊應徐托後乘車馬踐芳洲丰茸雞樹密遙裔鶴煙稠日上疑髙蓋雲起類重樓金羈自沃若蘭棹成夷猶懸匏動淸吹采菱轉艷謳還珂響金埒歸袂拂銅溝惟畏三春晚勿言千載憂

城南隅燕

前人曹子建贈丁翼詩曰吾與二三子曲燕此城隅城南气初新才王邀故人輕盈云映日流亂鳥啼春花飛北寺道弦散南漳濱舞動淮南袖歌揚齊後塵駢鑣歇夜馬接軫限歸輪公孫飲彌月平原燕浹旬卽是消聲地何須遠避秦

夏晚尋於政世置酒賦詩

唐陳子良聊從嘉遁所酌醴共抽簪以玆山水地畱連風月心長楡落照盡髙柳暮蟬吟一返桃源路別後難追尋

冬日宴羣公於宅得趣字令狐徳棻髙門聊命賞羣英於此遇放曠山水情畱連文酒趣夕煙起林蘭霜枝殞庭樹落景𨿽已傾歸軒幸能駐

冬日宴羣公於宅得節字

杜正倫李門余妄進徐榻君恆設淸論暢元言雅琴飛白雪寒云曖落景朔風淒暮節方欣投轄情且駐當歸別

三月曲水宴

盧照鄰風煙彭澤裏山水仲長園由來棄銅墨本自重琴樽髙情邈不嗣雅道今復存有美光時彥養徳坐山樊門開芳杜徑室距桃花源公子黃金勒仙人紫气軒長懷去城市髙詠狎蘭蓀連沙飛白鷺孤嶼嘯元猿日影巖前落云花江上翻興闌車馬散林塘夕鳥喧

春日鄭協律山亭陪宴餞鄭卿宋之問潘園枕郊郭愛客過相求�酒東城外驂騑南陌頭池平分洛水林缺見嵩丘暗竹侵山徑垂楊拂妓樓彩雲歌處斷遲日舞前畱此地何年別蘭芳空自幽

聖泉宴

王勃披襟乘石磴列籍俯春泉蘭气燻山酌松聲韻野弦影飄垂葉外香度落花前興洽林塘晚重巖起夕煙

秋夜宴臨津鄭明府宅

杜審言行止皆無地招尋獨有君酒中堪累月身外卽浮雲露白宵鐘徹風淸曉漏聞坐餘興往還似未離羣

春臺引寒食集畢錄事宅作

陳子昂感陽春兮生碧艸之油油懷宇宙以傷遠登髙臺而寫憂遲美人兮不見恐靑歲之遂遒從畢公以酣飲寄林塘而一畱采芳蓀於北渚憶桂樹於南洲何云木之美麗而池館之崇幽星臺秀士月旦諸子嘉靑鳥之辰迎火龍之始挾寶書與瑤瑟芳蕙華而蘭靡乃掩白蘋藉綠芷酒旣醉樂未已擊靑鐘歌淥水怨靑春之萎絕贈瑤華之旖旎願一見而道意結眾芳之綢繆曷餘情之蕩漾矚靑雲以增愁悵三山之飛鶴憶海上之白鷗重曰羣仙去兮靑春頹歲華歇兮黃鳥哀富貴榮華幾時兮朱宮碧堂生靑苔白雲兮歸來

鳳樓尋勝地

張說西掖持醇酒東山就白雲開軒綠池映命席紫蘭芬舞度花爲伴鶯來管作羣太平多樂事春物共氛氳

嶽州宴姚紹之

前人杞梓滯江濱光華白日新難兄金作友媚子玉爲人山水含秋興池亭借善鄰檐松風送靜院竹鳥來馴翠斝催黃菊雕盤鱠紫鱗緩歌將醉舞宜拂繡衣塵

云陽驛陪崔使君邵道士夜宴張子容一尉東南遠誰知此夜歡諸侯傾皂蓋仙客整黃冠染翰燈花滿飛觴雲气寒欣承國士遇更借美人看

與盧象集朱家

王維主人能愛客終日有逢迎貰得新丰酒復聞秦女箏柳條疏客捨槐葉下秋城語笑且爲樂吾將達此生

慕容承素饌見過

前人紗帽烏皮幾閒居懶賦詩門看五柳識年算六身知靈壽君王賜雕胡弟子炊空勞酒食饌持底解人頤

晚春嚴少尹與諸公見過

前人松菊荒三徑圖書共五車烹葵邀上客看竹到貧家鵲乳先春艸鶯啼過落花自憐黃髮暮一倍惜年華

鄭果州相過

前人麗日照殘春初晴艸木新牀前磨鏡客樹下灌園人五馬驚窮巷雙童逐老身中廚辦粗飯當恕阮家貧

從岐王夜燕衛家山池應教

前人座客香貂滿宮娃綺幔張澗花輕粉色山月少燈光積翠紗暗飛泉繡戶涼還將歌舞出歸路莫愁長

夏宴張兵曹東堂

李頎重林華屋堪避暑況乃烹鮮會佳客主人三十朝大夫滿座森然見矛戟北臥簟連心花竹裏蟬鳴西日斜羽扇搖風卻珠汗玉盆貯水割甘瓜雪峯峨峨自冰雪坐對芳尊不知熱醉來但掛葛巾眠莫道明朝有離別

李四倉曹宅夜飲

王昌齡霜天畱飲故情歡銀燭金鑪夜不寒欲問吳江別來意靑山明月夢中看

宴春源

前人源向春城花幾重江明深翠引諸峯與君醉失松溪路山館寥寥傳暝鐘

同崔員外綦毋拾遺九日宴京兆府李士曹

髙適今日好相見羣賢仍廢曹晚晴催翰墨秋興引風騷絳葉擁虛砌黃花隨濁醪閉門無不可何事更登髙

同陳畱崔司戶早春宴蓬池

前人同官載酒出郊圻晴日東馳雁北飛隔岸春云邀翰墨傍檐垂柳報芳菲池邊轉覺虛無盡臺上偏宜酩酊歸州縣徒勞那可度後時連騎莫相違

陪竇侍禦靈雲南亭宴詩並

序前人

涼州近胡髙下其池亭蓋以耀蕃落也幕府董帥雄勇徑踐戎庭自陽關而西猶枕席矣軍中無事君子飲食宴樂宜哉白簡在邊淸秋多興況水具舟�山兼亭臺始臨泛而寫煩俄登陟以寄傲絲桐徐奏林木更爽觴蒲萄以遞歡指蘭茞而可掇胡天一望云物蒼然雨蕭蕭而牧馬聲斷風裊裊而邊歌幾處又足悲矣員外李公曰七夕者何牛女之夕也夫賢者何得謹其時請賦南亭詩列之於後人幽宜眺聽目極喜亭臺風景知愁在關山憶夢回祇言殊語默何意忝遊陪連唱波瀾動冥搜物象開新秋歸遠樹殘雨擁輕雷檐外長天盡樽前獨鳥來常吟塞下曲多謝幕中才河漢徒相望嘉期安在哉

宴榮二山池

孟浩然甲第開金穴榮期樂自多櫪嘶支遁馬池養右軍鵝竹引嵇琴入花邀戴客過一作竹引攜琴入花邀載酒過山公來取醉時唱接歌

裴司士員司戶見尋

前人府僚能枉駕家醞復新開落日池上酌淸風松下來廚人具雞黍稚子摘楊梅誰道山公醉猶能騎馬回

過故人莊

前人故人具雞黍邀我至田家綠樹村邊合靑山郭外斜開筵面場圃把酒話桑麻待到重陽日還來就菊花

下終南山過斛斯山人宿置酒

李白暮從碧山下山月隨人歸卻顧所來徑蒼蒼橫翠微相及田家童稚開荊扉綠竹入幽軒靑蘿拂行衣歡言得所憩美酒聊共揮長歌吟松風曲盡河星稀我醉君復樂陶然共忘機

遊謝氏山亭

前人淪老臥江海再歡天地淸病閒久寂寞歲物徒芬榮借君西地遊聊以散我情掃雪松下去捫蘿石道行謝公池塘上春艸颯已生花枝拂人來山鳥向我鳴田家有美酒落日與之傾醉罷弄歸月遙欣稚子迎

山中與幽人對酌

前人兩人對酌山花開一杯一杯復一杯我醉欲眠君且去明朝有意抱琴來

過汪氏別業

前人遊山誰可遊子明與浮丘疊嶺礙河漢連峯橫鬥牛汪生面北阜池館淸且幽我來感意气捶炰列珍羞掃石待歸月開池漲寒流酒酣益爽气爲樂不知秋

金陵江上遇蓬池隱者

前人心愛名山遊身隨名山遠羅浮麻姑臺此去或未返遇君蓬池隱就我石上飯空言不成歡彊笑惜日晚綠水向雁門黃雲蔽龍山嘆息兩客鳥徘徊吳越間共語一執手畱連夜將久解我紫綺裘且換金陵酒酒來笑復歌興酣樂事多水影弄月色淸光柰愁何明晨掛帆席離恨滿滄波

尋魯城北範居士失道落蒼耳中見範置酒摘蒼耳作

前人雁度秋色遠日靜無雲時客心不自得浩漫將何之忽憶範野人閒園養幽姿茫然起逸興但恐行來遲城壕失往路馬首迷荒陂不惜翠云裘遂爲蒼耳欺入門且一笑把臂君爲誰酒客愛秋蔬山盤薦霜梨他筵不下筋此席忘朝饑酸棗垂北郭寒瓜蔓東籬還傾四五酌自詠猛虎詞近作十日歡遠爲千載期風流自簸蕩謔浪偏相宜酣來上馬去卻笑髙陽池

妓登梁王棲霞山孟氏桃園中前人碧艸已滿地柳與梅爭春謝公自有東山妓金屏笑坐如花人今日非昨日明日還復來自發對綠酒彊歌心已摧君不見梁王池上月昔照梁王樽酒中梁王已去明月在黃鸝愁醉啼春風分明感激眼前事莫惜醉臥桃園東

效陶彭澤

韋應物霜落悴百艸時菊獨妍華物性有如此寒暑其柰何掇英泛濁醪日入會田家盡醉茅檐下一生豈在多

與友生野飲效陶體

前人酒花林下前有千載墳於時不共酌柰此泉下人始自玩芳物行當念䢐春聊舒遠世蹤坐望還山云且遂一歡笑焉知賤與貧

春宵宴萬年吉少府中孚南館

前人始見斗柄回復玆霜月霽河漢上縱橫春城夜迢遞賓筵接時彥樂宴淩芳歲稍愛淸觴滿仰嘆髙文麗欲去返郊扉端爲一歡滯

扈亭西陂燕賞

前人杲杲朝陽時悠悠淸陂望嘉樹始氤氳春遊方浩蕩況逢文翰侶愛此孤舟漾綠野際遙波橫云分罍嶂公堂日爲倦幽襟自玆曠有酒今滿盈願君盡弘量

西郊宴集

前人濟濟眾君子髙燕及時光羣山靄遐矚綠野布熙陽列坐遵曲岸披襟襲蘭芳野庖薦嘉魚激澗泛羽觴眾鳥鳴茂林綠艸延髙岡盛時易䢐謝浩思坐飄揚眷言同心友玆遊安可忘

早春陪崔中丞浣花溪宴得

暄字張謂旌節臨溪口寒郊斗覺暄紅亭移酒席畫鷁逗江村云帶歌聲揚風飄舞袖翻花間催秉燭川上欲黃昏

燕鄭伯玙宅

前人正月風光好逢君上客稀曉風催鳥囀春雪帶花飛堂中吹金管庭前試舞衣俸錢供酒債行子未須歸

夜同宴用人字

前人北斗回新歲東園值早春竹風能醒酒花月解畱人邑宰陶元亮山家鄭子眞平生頗同道相見日相親

喜韓樽相過

岑參三月灞陵春已老故人相逢耐醉倒甕頭春酒黃花脂祿米只充酤酒資長安城中足年少獨共韓侯開口笑桃花點地紅斑斑有酒畱君且莫還與君兄弟日攜手世上虛名好是閒

燉煌太守後庭歌

前人燉煌太守才且賢郡中無事髙枕眠太守到來山出泉黃沙磧里人種田燉煌耆舊鬢皤然願畱太守更五年城頭月出星滿天曲房置酒張錦筵美人紅妝色正鮮側垂髙髻插金鈿醉坐藏鉤紅燭前不知鉤在若个邊爲君手把珊瑚鞭射得半段黃金錢此中樂事亦已偏

使君席夜送嚴河南赴長水

前人嬌歌急管雜靑絲銀燭金杯映翠眉使君地主能相送河尹天明坐莫辭春城月出人皆醉野戍花深馬去遲寄聲報爾山翁道今日河南勝昔時

酒泉太守席上醉後作

前人酒泉太守能劍舞髙堂置酒夜擊鼓胡笳一曲斷人腸坐客相看淚如雨

陪李北海宴歷下亭

杜甫東藩駐皂蓋北渚淩淸河海右此亭古濟南名士多雲山已發興玉佩仍當歌修竹不受暑交流空湧波蘊眞愜所遇落日將如何貴賤俱物役從公難重過

雨過蘇端

前人雞鳴風雨交久旱雨亦好杖藜入春泥無食起我早諸家憶所歷一飯迹便掃蘇侯得數過歡喜每傾倒也復可憐人呼兒具梨棗濁醪必在眼盡醉攄懷抱紅稠屋角花碧委墻隅艸親賓縱談謔喧�慰衰老況蒙沛澤垂糧粒或自保妻孥隔軍壘撥棄不擬道

晦日尋崔戢李封

前人朝光入甕牖方寢驚敝裘起行視天宇春色漸和柔興來不暇懶今晨梳我頭出門無所待緩步覺自由杖藜復恣意免值公與侯晚定崔李交會心眞罕儔每過得酒傾二宅可淹畱喜結仁裏歡況因令節求李生園欲荒舊竹頗修修引客看掃除隨時成獻酬崔侯初筵色已畏空樽愁不知天下士至性有此不艸牙旣靑出蜂聲亦暖遊思見農器陳何當甲兵休上古葛天民不貽黃屋憂至今阮籍等熟醉爲身謀威鳳髙其翔長鯨吞九州地軸爲之翻百川皆亂流當歌欲一放淚下恐莫收濁醪有妙理庶用慰沈浮

夏日李公見訪自注云李時爲太子家令前人遠林暑气薄公子過我遊貧居類村塢僻近城南樓傍捨頗淳朴所願亦易求隔屋喚西家借問有酒不墻頭過濁醪展席俯長流淸風左右至客意已驚秋巢多眾鳥鬥葉密鳴蟬稠苦遭此物聒孰謂吾廬幽水花晚色靜庶足充淹畱豫恐樽中盡更起爲君謀

蘇端薛復筵簡薛華醉歌

前人文章有神交有道端復得之名譽早愛客滿堂盡豪傑開筵上日思芳艸安得健步移遠梅亂插繁花向晴昊千里猶殘舊冰雪百壺且試開懷抱垂老惡聞戰鼓悲急觴爲緩憂心搗少年努力縱談笑看我形容已枯槁座中薛華善醉歌歌辭自作風格老近來海內爲長句汝與山東李白好何劉沈謝力未工才兼鮑照愁絕倒諸生頗盡新知樂萬事終傷不自保气酣日落西風來願吹野水添金杯如澠之酒常快意亦知窮愁安在哉忽憶雨時秋井塌古人白骨生靑苔如何不飲令心哀

冬末以事之東都湖城遇孟云卿復歸劉顥宅

宿燕飲散因爲醉歌

前人疾風吹塵暗河縣行子隔手不相見湖城城南一開眼駐馬偶識云卿面向非劉顥爲地主懶回鞭轡成髙宴劉侯歡我客來置酒張燈促華饌且將款曲終今夕休語艱難尙酣戰照室紅鑪促曙光縈素月垂文練天開地裂長安陌寒盡春生洛陽殿豈知驅車復同軌可惜刻漏隨更箭人生會合不可常庭樹雞鳴淚如霰

病後過王倚飲贈歌

前人麟角鳳觜世莫識煎膠續弦奇自見尙看王生抱此懷在於甫也何由羨且遇王生慰疇昔素知賤子甘貧賤酷見凍餒不足恥多病沈年苦無健王生怪我顏色惡答云伏枕艱難徧瘧癘三秋孰可忍寒熱百日相交戰頭白眼暗坐有胝肉黃皮皺命如�惟生哀我未平復爲我力致美肴膳遣人向市政香�喚婦出房親自饌長安冬葅酸且綠金城土酥淨如練兼求畜豕且割鮮密沽鬥酒諧終宴故人情味晚誰似令我手腳輕欲旋老馬爲駒總不虛當時得意況深眷但使殘年飽喫飯只願無事常相見

陪王侍禦同登東山最髙頂宴姚邑通泉晚

酒泛江

前人姚公美政誰與儔不減昔時陳太丘邑中上客有柱史多暇日陪驄馬遊東山髙頂羅珍羞下顧城郭銷我憂淸江白日落欲盡復美人登彩舟笛聲憤怒哀中流妙舞逶迆夜未休燈前往往大魚出聽曲低昂如有求三更風起寒浪湧取樂喧呼覺船重滿空星河光破碎四座賓客色不動請公臨江莫相違回船罷酒上馬歸人生歡樂豈有極無使霜露沾人衣

軍中醉飲寄沈八劉叟

前人酒渴愛江淸餘酣漱晚汀軟莎欹坐穩冷石醉眠醒野膳隨行帳華音發從伶數杯君不見都已遣沈冥

隨章畱後新亭會送諸君

前人新亭有髙會行子得良時日動映江幕風鳴排檻旗絕葷終不攺勸酒欲無詞已墮峴山淚因題零雨詩

劉九法曹鄭瑕丘石門宴集

前人秋水淸無底蕭然靜客心掾曹乘逸興鞍馬到荒林能吏逢聯璧華筵直一金晚來橫吹好泓下亦龍吟

夜宴左氏莊

前人風林�月落衣露淨琴張暗水流花徑春星帶艸堂檢書燒燭短看劍引杯長詩罷聞吳詠扁舟意不忘

李監宅二首

前人尙覺王孫貴豪家意頗濃屏開金孔雀褥隱繡芙蓉且食雙魚美誰看異味重門闌多喜色女�近乘龍華館春風起髙城煙霧開雜花分戶映嬌燕入簾回一見能傾座虛懷只愛才鹽官𨿽絆驥名是漢庭來

與鄠縣源大少府宴渼陂得寒字前人應爲西陂好金錢罄一餐飯抄云子白瓜嚼水晶寒無計回船下空愁避酒難主人情爛漫持答翠瑯玕

崔駙馬山亭宴集

前人蕭史幽棲地林間踏鳳毛洑流何處入亂石閉門髙客醉揮金�詩成得繡袍淸秋多宴會終日困香醪

陪諸貴公子丈八溝攜妓納涼晚際遇雨二首

前人落日放船好輕風生浪遲竹深畱客處荷淨納涼時公子調冰水佳人雪藕絲片雲頭上黑應是雨催詩雨來沾席上風急打船頭越女紅裙濕燕姬翠黛愁纜侵堤柳系幔捲浪花浮歸路翻蕭颯陂塘五月秋

陪李金吾花下飲

前人勝地初相引徐行得自娛見輕吹鳥毳隨意數花須細艸稱偏坐春醪懶再沽醉歸應犯夜可怕李金吾

九日楊奉先會白水崔明府

前人今日潘懷縣同時陸浚儀坐開桑落酒來把菊花枝天宇淸霜淨公堂宿霧披晚酣畱客舞鳧舄共差池

陪王侍禦宴通泉東山野亭

前人江水東流去淸樽日復斜異方同宴賞何處是京華亭景臨山水村煙對浦沙狂歌遇形勝得醉卽爲家

宴戎州楊使君東樓

前人勝絕驚身老情忘發興奇座從歌妓密樂任主人爲重碧拈春酒輕紅擘荔枝樓髙欲愁思橫笛未休吹

宴忠州使君侄宅

前人出守吾家侄殊方此日歡自須遊阮巷不是怕湖灘樂助長歌逸杯饒旅思寬昔曾如意舞牽率彊爲看

云安九日鄭十八攜酒陪諸公宴前人寒花開已盡菊�獨盈枝舊摘人頻異輕香酒暫隨地偏初衣夾山擁更登危萬國皆戎馬酣歌淚欲垂

王十五前閣會

前人楚岸收新雨春臺引細風情人來石上鮮鱠出江中鄰捨煩書札肩輿彊老翁病身虛俊味何幸飫兒童

奉陪鄭駙馬韋曲二首

前人韋曲花無賴家家惱殺人綠樽須盡日白髮好禁春石角鉤衣破藤梢刺眼新何時占叢竹頭戴小烏巾野寺垂楊裏春畦亂水間美花多映竹好鳥不歸山城郭終何事風塵豈駐顏誰能共公子薄暮欲俱還

數陪章梓州泛江有女樂在諸舫戲爲艷曲二

首以贈章

前人上客回空騎佳人滿近船江淸歌扇底野曠舞衣前玉袖淩風並金壺隱浪偏競將明媚色偸眼艷陽天白日移歌袖靑霄近笛牀翠眉縈度曲雲鬢儼分行立馬千山暮回舟一水香使君自有婦莫學野鴛鴦

九日曲江

前人綴席茱�好浮舟菡衰百年秋己半九日意兼悲江水淸源曲荊門此路疑晚來髙興盡搖蕩菊花期

九日諸人集於林

前人九日明朝是相要舊俗非老翁難早出野客幸知歸舊采黃花剩新梳白髮微謾看年少樂忍淚已沾衣

陪柏中丞觀宴將士二首

前人極樂三軍士誰知百戰場無私齊綺饌久坐密金章醉客沾鸚鵡佳人指鳳凰幾時來翠節特地引紅妝繡段妝檐額金花帖鼓腰一夫先舞劍百戲後歌鐎江樹城孤遠雲臺使寂寥漢朝頻選將應拜霍嫖姚

季秋蘇五弟纓江樓夜宴崔十三評事韋少府

侄三首

前人峽險江驚急樓髙月迥明一時今夕會萬里故鄕情星落黃姑渚秋辭白帝城老人因酒病堅坐看君傾明月生長好浮雲薄漸遮悠悠照邊塞悄悄憶京華淸動杯中物髙隨海上槎不眠瞻白兔百過落烏紗對月那無酒登樓況有江聽歌驚白鬢笑舞拓秋行蟻添相續沙鷗並一雙盡憐君醉倒更覺片心降

春夜峽州田侍禦長史津亭畱宴得筵字

前人北斗三更席西江萬里船杖藜登水榭揮翰宿春天白髮須多酒明星惜此筵始知雲雨峽忽盡下牢邊

宴胡侍禦書堂自注云李尙書之芳鄭祕監審同集歸字韻

前人江湖春欲暮墻宇日猶微暗暗書籍滿輕輕花絮飛翰林名有素墨客興無違今夜文星動吾儕醉不歸

暮春陪李尙書李中丞過鄭監湖亭泛舟得過字

前人海內文章伯湖邊意緒多玉樽移晚興桂楫帶酣歌春日繁魚鳥江天足芰荷鄭莊賓客地衰白遠來過

和江陵宋大少府暮春雨後同諸公及捨弟宴

書齋

前人渥窪汗血種天上麒麟兒才士得神秀書齋聞爾爲棣華晴雨好彩服暮春宜朋酒日歡會老夫今始知

宴王使君宅題二首

前人漢主追韓信蒼生起謝安吾徒自飄泊世事各艱難逆旅招邀近他鄕意緒寬不才甘朽質髙臥豈泥蟠泛愛容霜鬢畱歡上夜關自吟詩送老相勸酒開顏戎馬今何地鄕園獨在山江湖墮淸月酩酊任扶還

上巳日徐司錄林園宴集

前人鬢毛垂領白花�亞枝紅欹倒衰年廢招尋令節同薄衣臨積水吹面受和風有喜畱攀桂無勞問轉蓬

王十七侍禦掄許攜酒至艸堂奉寄此詩便請

邀髙三十五使君同到

前人老夫臥穩朝慵起白屋寒多暖始開江鸛巧當幽徑浴鄰雞還過短墻來繡衣屢許家釀皂蓋能忘折野梅戲假霜威促山籣須成一醉習池回

曲江陪鄭八丈南史飲

前人雀啄江頭黃柳花鵁鸂滿晴沙自知白髮非春事且盡芳樽戀物華近侍卽今難浪迹此身那得更無家丈人才力猶彊健豈傍靑門學種瓜

曲江二首

前人一片花飛減卻春風飄萬點正愁人且看欲盡花經眼莫厭傷多酒入唇江上小堂巢翡翠苑邊髙冢臥麒麟細推物理須行樂何用浮名絆此身

二

前人朝回日日典春衣每日江頭盡醉歸酒債尋常行處有人生七十古來稀穿花蛺蝶深深見點水蜻蜓款款飛傳語風光共流轉暫時相賞莫相違

曲江對酒

前人苑外江頭坐不歸水精宮殿轉霏微桃花細逐楊花落黃鳥時兼白鳥飛縱飲久人共棄懶朝眞與世相違吏情更覺滄洲遠老大徒傷未拂衣

嚴中丞仲夏枉駕艸堂兼攜酒饌得

寒字

前人竹裏行廚洗玉盤花邊立馬簇金鞍非關使者徵求急自識將軍禮數寬百年地僻柴門迥五月江深艸閣寒看弄漁舟移白日老農何有罄交歡

宇文晁尙書之甥崔彧司業之孫尙書之子重

泛鄭監前湖

前人郊扉俗遠長幽寂野水春來更接連錦席淹畱還出浦葛巾欹側未回船樽當霞綺輕初散棹拂荷珠碎卻圓不但習池歸酩酊君看鄭谷去夤緣

城西陂泛舟

前人靑蛾皓齒在樓船橫笛短簫悲遠天春風自信牙檣動遲日徐看錦纜牽魚吹細浪搖歌扇燕蹴飛花落舞筵不有小舟能蕩漿百壺那送酒如泉

客至自注云喜崔明府見過

前人捨南捨北皆春水但見羣鷗日日來花徑不曾緣客掃蓬門今始爲君開盤餐市遠無兼味樽酒家貧只舊醅肯與鄰翁相對飲隔籬呼取盡餘杯

賓至

前人幽棲地僻經過少老病人扶再拜難豈有文章驚海內漫勞車馬駐江幹竟日淹畱佳客坐百年粗糲腐儒餐不嫌野外無供給乘興還來看藥欄

鄭駙馬池臺喜遇鄭廣文同飲

前人不謂生戎馬何知共酒杯燃臍郿塢敗握節漢臣回白髮千莖雪丹心一寸灰別離經死地披寫忽登臺重對秦簫發俱過阮宅來醉畱春夜舞淚落彊徘徊

陪章畱後侍禦宴南樓得風字前人絕域長夏晚玆樓淸宴同朝廷燒棧北鼓角漏天東屢食將軍第仍騎禦史驄本無丹術那免白頭翁寇盜狂歌外形骸痛飲中野雲低渡水檐雨細隨風出號江城黑題詩蠟炬紅此身醒復醉不擬哭途窮

書堂飲旣夜復邀李尙書下馬月下賦絕句

前人湖水林風相與淸殘尊下馬復同傾久野鶴如霜鬢遮莫鄰雞下五更

對酒曲

賈至梅發柳依依黃鸝歷亂飛當歌憐景色對酒惜芳菲曲水浮花气流風散舞衣通宵畱暮雨上客莫言歸

太子李舍人城東別業與二三文友避暑

錢起下馬失炎暑重門深綠篁宮臣禮嘉客林表開蘭堂玆夕興難盡澄罍照墨場東林晚來好目極趣何長鳥道掛疏雨人家殘夕陽城隅擁歸騎畱醉戀羣芳

春夜宴任六昆季宅

前人際晚綠煙起入門芳樹深不才叨下客喜宴齒諸簪夜月仍攜妓淸風更在林彩毫揮露色銀燭動花陰自接通家好因知待士心向隅逢故識玆夕願披襟

陪郭常侍令公東亭宴集

前人盛業山河列重名劍履榮珥貂爲相子開閣引時英美景池臺色佳期宴賞情詞人載筆至仙妓出花迎暗竹朱輪轉回塘玉佩鳴舞衫招戲蝶歌扇隔啼鶯飲徳心皆醉披云興轉淸不愁歡樂盡積慶在和羹宴集部藝文五詩

宴湖上亭作

唐元結廣亭蓋小湖湖亭實淸曠軒幽水石怪異尢難狀石樽能寒酒春水宜初漲岸曲坐客稀杯浮上搖漾遠水入簾幕淅瀝吹酒舫欲去未回時飄飄正堪望興酣思共醉促酒更相向舫去若驚鳧溶瀛滿湖浪朝來暮忘返暮歸獨惆悵誰肯愛林泉從吾老湖上

春夜皇甫宅對酒

張繼流落時相見悲歡共此情興因樽酒洽愁爲故人輕亂影花侵席斜暉月過城那知橫吹笛江外作邊聲

華州夜宴庾侍禦宅

韓翃世故他年別心期此夜同千峯孤燭外片雨一更中酒客逢山簡詩人得謝公自憐驅匹馬拂曙向關東

秋夕會友

姚系倦客易相失歡遊無良辰忽然一夕間稍慰闔家貧白露下庭梧孤琴始悲辛回風入幽艸虫響滿四鄰會遇更何時持杯重殷勤

宴城東莊

崔惠童一月主人笑幾回相逢相識且銜杯眼看春色如流水今日殘花昨日開

前題

崔敏童一年始有一年春百歲曾無百歲人能向花中幾回醉十千沽酒莫辭貧

宴趙氏昆季書院因與會文並率爾投贈

盧綸詩禮挹餘波相歡在琢磨琴尊方會集珠玉忽駢羅謝族風流盛於門福慶多花攢騏驥櫪錦絢鳳凰窠詠雪因饒妹書經爲愛鵝仍聞廣練被更有遠儒過

玩花與衛象同醉

司空曙衰鬢千莖雪他鄕一樹花今朝與君醉忘卻在長沙

陸勝宅秋雨中探韻同作

張南史同人永日自相將深竹閒園偶辟疆已被秋風教憶鱠更聞寒雨勸飛觴歸心莫問三江水旅服從沾九日霜醉裏欲尋騎馬路蕭條幾處有垂楊

奉陪相公西亭夜宴陸郎中

王良士芳气襲猗蘭靑雲展舊歡仙來紅燭下花發彩毫端海嶽期方遠松筠歲正寒仍聞贈言處一字重埌玕

贈同遊

韓愈喚起窗全曙催歸日未西無心花裏鳥更與盡情啼

州中小飲便別牛相

李紳笙歌罷曲辭賓侶庭竹移陰就小齋愁不解顏徒滿酌病非傷肺爲憂懷恥矜學步貽身患豈慕醒狂躡禍階從此別離長酩酊洛陽狂狷任椎埋

燕客詞

張籍上客不用顧金羈主人有酒君莫違請君看取園中花地上漸多枝上稀山頭樹影不見石溪水無風應更碧人人齊醉起舞時誰覺翻衣與倒幘明朝花盡人已去此地獨來空繞樹

早夏郡樓宴集

姚合官散有閒情登樓步稍輕窗雲帶雨气林鳥雜人聲曉日襟前度微風酒上生城中會難得掃壁各書名

奉和大梁相公同張員外重九日宴集

裴夷直重九思嘉節追歡從謝公酒淸欺玉露菊盛愧金風不待秋蟾白須沈落照紅更將門下客酬和管弦中

西亭晚宴

朱慶余虫聲已盡菊花幹五老松陰向晚寒對酒看山俱惜去不知殘日下闌干

陪少師李相國崔賓客宴居守狄僕射池亭

許渾池色似瀟湘仙舟日正長燕飛驚蛺蝶魚戲動鴛鴦云聚歌初轉風回舞欲翔暖醅松葉嫩寒粥杏花香羅綺畱春色笙竽送晚光何須明月夜紅燭在華堂

韶州韶陽樓夜燕

前人待月西樓捲翠羅玉杯瑤瑟近星河簾前碧樹窮秋密窗外靑山薄暮多�鵒未知狂客醉鷓鴣先讓美人歌使君莫惜通宵飲刀筆初從馬伏波

夜飲

李商隱卜夜容衰鬢開筵屬異方燭分歌扇淚雨送酒船香江海三年客乾坤百戰場誰能辭酩酊淹臥劇淸漳

春夕櫻桃園宴

陸龜蒙佳人芳樹雜春蹊花外煙蒙月漸低幾度艷歌淸欲轉流鶯驚起不成棲

憶昔

韋莊昔年曾向五陵遊午夜淸歌月滿樓銀燭樹前長似晝露桃花下不知秋西園公子名無忌南國佳人字莫愁今日亂離俱是夢夕陽惟見水東流

宴遊池館

劉兼綺筵金碧照芳菲酒滿瑤�水滿池去歲南岐離郡日今春束蜀看花時儉蓮發臉當籌著緒柳生腰按柘枝座客半酣言笑狎孔融懷抱正怡怡

古意

邢象玉家中酒新熟園裏木初榮佇杯欲取醉悒然思友生忽聞有奇客何姓復何名嗜酒陶彭澤能琴阮步兵何須問寒署徑共坐山亭舉袂祛啼鳥揚巾掃落英心神無俗累歌詠有新聲新聲是何曲滄浪之水淸

夜飲

曹松良宵公子宴蘭堂濃麝燻人獸吐香雲帶金龍銜畫燭星羅銀鳳瀉瓊漿滿屏珠樹開春景一曲歌聲繞翠梁席上未知簾幕曉靑娥低語指東方

駙馬宅宴罷

前人粉墻殘月照宮祠宴闋銀瓶一半欹學語�兒飛未穩放身斜墜綠楊枝

陪湖南李中丞璋宴隱溪

前人竹林啼鳥不知休羅列飛橋水亂流觸散柳絲回玉勒約開蓮葉上蘭舟酒邊舊侶眞何遜雲裏新聲是莫愁若值主人嫌晝短應陪秉燭夜深遊

設缸面酒款蕭翼

釋辧才初醞一缸開新知萬里來披云同落莫步月共徘徊夜久孤琴思風長旅雁哀非君有祕術誰照不燃灰

夜宴

宋楊億涼宵綺宴開醁湛芳罍鶴蓋畱飛舄珠喉怨落梅薄雲齊鬢膩流雪楚腰回巧笑傾城媚雕章刻燭催盤空珠有淚壚冷蕙成灰巾角彈�勝琴心促軫哀醉羅驚夢枕愁黛怯妝臺風細傳疏漏猶歌起夜來

夜宴

錢惟演昨夜宴南堂華燈燭九光削靑爭落筆舉白斗飛觴祇覺輝裴玉寧思夢謝塘解煩多蜜勺藉俎半蘭芳促席風弦怨開簾月露涼酡顏君莫訴西北轉銀潢

夜燕

錢惟濟淸燕夜何其南亭露欲晞蹁�霞袖舉瀲灩羽觴飛鏤楶搖花藻金鐺照月輝瑤光未西落休賦醉言歸

懷嵩樓新開南軒與郡僚小飲歐陽修繞郭雲煙匝萬重昔人於此感懷嵩霜林落後山爭出野菊開時酒正濃解帶西風飄畫角倚欄斜日照靑松會須剩酒攜嘉客踏雪來尋羣玉峯

與子華原父小飲坐中寄同州江十學士休復

前人歲晚忽不樂相過偶乘閒百年才幾時一笑得亦艱有酒醉嘉客無錢買嬌鬟問予官何爲侍從聯朝班朝廷多賢材何用蒯與菅白髮垂兩鬢黃金腰九環柰何章綬榮飾此木石頑於國略無補有慚常在顏幸蒙二三友相與文字間江子獨捨我髙鴻去難攀秋風動沙苑郡閣當南山吟詠日多暇詔條寬可頒寒云雪紛糅幽鳥春綿蠻勝事日向好思君何時還

幽谷晚飲

前人一徑入蒙密已聞流水聲行穿翠筱盡忽見靑山橫山勢抱幽谷谷泉含石泓旁生嘉樹林上有好鳥鳴鳥語谷中靜樹涼泉影淸露蟬已嘒嘒風澑時泠泠渴心不待飲醉耳傾還醒嘉我二三友偶同丘壑情環流席髙蔭置酒當崢嶸是時新雨餘日落山更明山色已可愛泉聲難久聽安得白玉琴寫以朱絲繩

聖兪會飲

前人傾壺豈徒彊君飲解帶且欲畱君談洛陽舊友一時散十年會合無二三京師旱久塵土熱忽值晚雨涼纖纖滑公井泉釀最美赤泥印酒新開緘更吟君句勝啖炙杏花妍媚春酣酣吾友豪俊天下選誰得眾美如君兼詩工鑱刻露天骨將論縱橫輕玉鈐遺編最愛孫武說往往曹杜遭夷芟關西幕府不能辟隴山敗將死可慚嗟予身賤不敢薦四十白髮猶靑衫吳興太守詩亦好往奏玉管和英咸杯行到手莫辭醉明日舉棹天東南

丰樂亭小飲

前人造化無情不擇物春色亦到深山中山桃溪杏少意思自�時節開春風看花遊女不知醜古妝野態爭花紅人生行樂在勉彊有酒莫負琉璃鍾主人勿笑花與女嗟爾自是花前翁

雪夜畱梁推官飲

梅堯臣晝雪落旋消夜雪寒易積燈淸古屋深鑪凍殘煙碧爲沽一斗酒暫對千里客酒薄意不淺輕今須重昔重昔是年華飄飄猶過隙一醉冒風歸平明馬無迹

設鱠示座客

前人汴河西引黃河支黃河未凍鯉魚肥隨鉤出水賣都市不惜百金持與歸我家少婦磨寶刀破鱗奮鬐如欲飛蕭蕭云葉落盤面粟粟霜卜爲縷衣楚橙作虀香出屋賓朋競至排入扉呼兒便索沃腥酒倒腸飫腹無相譏逡巡瓶竭上馬去意气不說西山薇

陪諸君會史館園

蔡襄名園霽宿雨春日正和柔花香泛艸際竹影搖淸流鳴禽自往還遊魚時沈浮出門市朝喧愛此林亭幽況陪君子燕飛斝更相酬亦有佳人攜艷歌靑眉愁佳人足娛適遠思何夷猶故鄕去千里野堂臨溪頭夢寐別四載南望無時休王粲昔從軍登樓以銷憂今予豈不然每到終遲畱

夜宴

龔宗元兔魄侵�夜三刻蜀錦堆香花院窄風動簾旌玳瑁寒露垂虫网珍珠白美人正席羅弦管綺幄云屏鑪麝暖只恐金壺漏水空不怕鸞觴琥珀滿勸君莫負秉燭遊曾見古人傷晝短

同諸客飲涪州薛使君佚老亭

劉敞百尺井底泉激輪作飛流潺湲入庭戶宛轉如奔虯主人三署郎持節西南州棄之臥故里富貴安足畱卻掃長閉門盈餘非所求客來坐林下樽酒相獻酬未嘗語朝市餘事良悠悠乃知獨往意不必山林幽衣冠多雋才繼踵公與侯誰能懸其車五十未白頭嗟嗟賢大夫此風可鎭浮爲問三輔間何如馬少遊

王安之同赴王宣徽洛社秋會

邵雍後房深出會親賓樂按新聲妙入神紅燭盛時�翠袖畫橈停處占靑蘋早年金殿舊遊客此日鳳池將去人宅冠名都號蝸隱邵堯夫敢作西�

陪張龍圖南湖暑飲

前人紅�縈林卻轉瓊筵就水重開荷香著衣不去色色映酒遙來

舉酒吟

前人閒與賓朋飲酒杯杯中長似有花開淸談才向口中出和气已從心上來物外意非由象得坐間春不自天回施之天下能如此天下何憂不放懷

燕堂暑飲

前人燕堂通髙明檐比斷崖嵚涼風來松梢淸泉飛竹陰佳果間紅綠旨酒隨淺深卻思闤闠間鬱蒸不可任

西溪公燕

司馬光五馬非從樂西城念勸功翠帷低映水紅�不勝風葉脫靑山靜雲歸碧落空淹畱盡佳興新月漸朦朧

飲裴侯家

王安石裴侯飲我日向中四座賓客顏皆紅掃除髙館邀我入自出糶麥憐民窮天邊眼力破萬里桑麻冥冥山四起野心探尋殊未已更欲湔衣北城水忽見碧樹櫻桃懸下馬恣食不論錢赤星磊落入我眼恐是半醉遊靑天裴侯方坐塵沙裏沒身救物當如此我曾偶脫簿領間何忍愛惜一日閒且歸拂席飽眠睡明日更看滁南山

和王微之赴韓持國燕集

範純仁潁川太守無羈束爲政課卑才第六里中耆舊六七翁漸閒勇退皆髙躅獨愧衰疲掌民社謾擁熊軒駕丹轂身病何由安百姓才薄豈當屍厚祿巧匠居旁只坐觀老手其能袖間縮惟有過從相愛心靑松不肯更寒燠韓公開宴坐髙堂帳垂紅窗綺綠簾深不散玉鑪香夜長屢剪銅盤燭從容談笑雜笙歌爛熳肴珍兼海陸翩翩舞態學驚鴻嘹喨龍吟出橫竹與公進退晚相同曾共憂勤參大麓酒量從玆減壯年豈復長鯨吞百谷興來猶勉奉公歡金尊未釂先頹玉且同萬物樂時康況慕諸君知止足

陳公廙園修禊事席上賦

程顥盛集蘭亭舊風流洛社今坐中無俗客水曲有淸音香篆來還去花枝泛復沈未須愁日莫天際是輕陰

竹間亭小酌懷歐陽叔弼季默呈趙景貺陳履

常一首

蘇軾歲莫自急景我閒方緩觴醉餘西湖晚步轉北渚長地坐略少長意行無澗岡久知薺麥靑稍喜楡柳黃盎盎春欲動瀲瀲夜未央水天鷗鷺靜月霧松檜香撫景方婉娩懷人重淒涼豈無一老兵坐念兩歐陽我意正麋鹿君才亦珪璋此會恐難久此歡不可忘

次韻述古過長官夜飲

前人二更鐃鼓動諸鄰百首新詩間八珍已遣亂蛙成兩部更邀明月作三人雲煙湖寺家家鏡燈火沙河夜夜春曷不勸公勤秉燭老來光景似奔輪

蘇州閭丘江君二家雨中飲酒二

首前人小圃陰陰�灑塵方塘瀲瀲欲生紋已煩仙袂來行雨莫遣歌聲便駐云肯對綺羅辭白酒試將文字惱紅裙今宵記取醒時節點滴空�獨自聞五紀歸來鬢未霜十眉環列坐生光喚船渡口迎秋女駐馬橋邊問泰娘曾把四弦娛白傅敢將百艸斗吳王從今卻笑風流守畫戟空凝燕寢香

與梁左藏會飲傅國博家

前人將軍破賊自艸檄論詩說�俱第一彭城老守本虛名識字劣能欺項籍風流別駕貴公子欲把笙歌暖鋒鏑紅�朝開猛士噪翠帷暮捲佳人出東堂醉臥呼不起啼鳥落花春寂寂試教長笛傍耳根一聲吹裂�前石

次韻廖明略陪吳明府白雲亭宴集

黃庭堅江淨明花竹山空響管弦風生學士麈云繞令君筵百越餘生聚三吳遠接連庖霜刀落鱠執玉酒明船葉縣飛來舄壺公謫處天酌多時暴謔舞短更成妍惟我孤登覽觀詩未究宣空餘五字賞文似兩京然醫是肱三折官當歲九遷老夫看鏡罷衰白敢爭先

夜宴曲婦人名

孔平仲湘江紺碧玉照秋丹楓紅蓼君莫愁江上兒女花見羞吾曹大家行樂休促席相虞美人出羽觴時許飛瓊液天明君醉苦相挽肯念奴家隔江遠流蘇小帳屈曲屏畱連爲子都忘返

金山夜集招米芾元章不至作

賀鑄芳洲擷蘭佩淸夜棲寶坊晚風駕飛濤柱石搖長廊微月逗檐際助我燈燭光黃童天下才亹亹陳與章髙歌間險語捧腹屢哄堂惜無杯中物可以延楚狂興闌半道去浪學山陰王明發吾將還滄波渺相望如何方外徒漫仕煩官倉端爾涼秋節白雲來帝鄕

次韻李秬靈山亭宴集寵戲之句

晁補之勝遊誰繼竹林賢峴首髙情自邈然寶剎千尋出天半靈山三面落樽前梅花摘得寧煩驛桃葉呼來不用船南楚何須說窮巷且陪鈴閣聽�弦

春日同梁十四燕李公昭朝霞閣侍兒舞梁州

曲徹客有以潤羅爲贈公昭命玉杯滿酌酬之

又以金鍾邀兒相囑旣釂出烏絲欄索詩

李之儀都城春風吹落花都城九陌無塵沙貂裘公子燕何處闌千百尺陵朝霞鳳箏新調玉指軟黃金捍撥當胸遮紫檀屢碎翻成拍紅茸毯襯鴉頭襪回旋誰許彩雲輕欲斷還連猶未徹新鶯弄雛乳燕飛一曲涼州春日遲百匹纏頭隨玉杯啞一哄爭扶持公子笑不已下客歡正濃更邀婭�持金鍾一釂直欲滄溟空從他海若在平地明珠墮淚愁蛟龍珊瑚突兀撐髙峯便疑巴姬禦來風月漸滿銀河低歸路促街鼓稀何時再到紅茸地更倩遊絲惹住衣

會飲得助亭得

千字

李彌遜長松下蔭八尺椽四壁不礙萬里天水邊笙簧成兩部月裏山河收大千山中宰相塵中仙杯如流星酒如泉饑蟬暝鳥莫浪語淨掃綠苔共醉眠

陪知縣夜飲泛碧齋

陳淵暑雨初收水拍潯溪光南北影千岑移舟爲愛玻璃闊放盞那知琥珀深緩帶小風來水面倚闌涼月轉天心酒酣更駐淩波�直待銀河夜色沈

次韻知郡安撫九日南樓宴集範成大雙旌晚捲小舂容畫棟云生笑語中但覺山光侵酒綠不知日腳染溪紅控臨縹緲疑無地指點虛無欲馭風誰遣玉蟾催騎吹歸來人影在朦朧

道上見�民聚飲

陸遊霜風利如割霜葉淨如埽正當十月時我行山陰道場功俱已畢歡樂無壯老野歌相和答�鼓更擊考市壚酒𨿽薄羣飲必醉倒雞豚治羹胾魚�雜鮮薨但願時太平鄰里常相保家家了租稅春酒壽翁媼

宴西樓

前人西樓遺迹尙豪雄錦繡笙簫在半空萬里因循成久客一年容易又秋風燭光低映珠簾麗酒暈徐添玉頰紅歸路迎涼更堪愛摩訶池上月方中

園中小飲

前人此老胸中萬頃寬小園幽徑日追歡寧教酒欠尋常債恥就人求本分官髙柳陰濃煙欲暝叢花紅濕露初漙要知澤國年光晚已過淸明尙淺寒

伏承子直都督侍郎臨餞遠郊仍邀嚴州郎中

及諸名勝相與燕集分韻賦詩熹得時字輒成

鄙句

朱熹芳歲倏云晏故山風雪時胡爲在中路復此行遲遲爲有賢主人愛客情依依昨夕西門道終宴不能辭今朝復何朝祖帳遙相追賓從皆俊賢車馬有光輝敞扉得華觀俯檻臨淸池南州淑气多蕩節佳景隨雪樹𨿽攺色靑山正含姿開尊酌春醪授簡哦新詩但覺四座歡不知寸晷移流云暗寒空蒼煙染人衣相看暮色至我去公當歸別袖不忍分扣扣陳苦詞願公崇令徳慰我渴與饑

三月晦日與諸兄爲率眞之約徘徊石馬晚集

保福偶成短句奉呈聊發一笑

前人春服明朝換晴川漲綠陰追隨皆勝侶邂逅卽初心社迹莓苔古禪扉竹樹深移尊眞惜日畢景共披襟儉徳遵賢範哇詞愧雅音淸和應更好逸想寄云岑

三月十日野步城南晚與吳伯承諸友飲裴臺得江字

張栻春日煙沙岸禪房風竹窗有時傾綠酒隨處見淸江世路紛多轍吾生老此邦千林看不盡白鳥去雙雙

十四日陪黃仲秉渡湘飲嶽麓臺上得長字

前人支筇穿百級把酒問春光喬木依然在幽蘭祇自芳未當湘水滿更覺橘洲長暝色猶回首天涯話故鄕

九日登臥龍山呈同官

王十朋老逢佳節彊躋攀興繞東籬愧未還與客攜壺登縹緲尋僧對榻臥幽閒白鹽照日一峯古烏帽吹風兩鬢班坐上元非孟嘉輩臥龍山卻勝龍山

臘日與同官小集八陣臺謁武侯新祠

前人伏几何時臘又逢天涯尊酒記遊從未於山下祠黃石且向江濆謁臥龍靑眼共看官舍柳白頭相對雪天峯虎符願逐桃符換萬里歸心一片濃

洪景盧以郡釀飲客於野處園賦詩見寄次韻

前人老景厭吏事歸心繞丘園日月忽有夏炎烝變春溫芝堂熟新釀誰共論文尊緬懷蓬山舊情好素所惇殷勤十從事往掃東坡軒深杯滑琉璃不比田家盆醉吟到髙處舞月成淸歡我獨坐空齋靜對忘憂萱萱多憂未忘香淸思猶昏懷君不成寐兩處一聲猿

和陳待制秋日湖樓宴集

翁卷一夕鳴雨來秋容變俄頃湖山屬初霽風煙帶微冷侍臣設芳筵開樓玩澄景懷我林下人招攜共觀省碧艸鋪近洲白雲冒遙嶺依稀蘭杜香仿佛瀟湘淨撫化篇忽成達生累全屏卽是造物遊何必神仙境

會飲鮑使君池亭

徐照案上一琴書數卷不須此處有笙歌厭居城市觀天小喜到君家見月多葉滿地飛隨步履鶴於人熟聽吟哦明朝也向山中去手把松枝養太和

禁煙前一日招幕屬小集林提幹有詩和韻

李曾伯艸艸登樓適英流邁昔賢詩篇長慶集人物永和年訪古宜聯社傷春又禁煙靑簾家酒賤剩飲莫論錢

生朝觴客卽席用韻

趙善西風吹客浮仙槎萬斛詩香散幽遐瓊裾翠裳佩九霞賜我羔酒龍團茶剪錦飛落山人家黃絹幼婦無以加衰賤何足辱齒牙相看白髮羞黃花西山薇蕨東陵瓜前村煙雨黃犢車共嚼秋芳咀春華茅齋飲盡鄰可賒

上施內翰

金劉迎十年不見建安公艸木依然臭味同賴有酒尊煩北海可無香瓣禮南丰天墀禮樂三千字海國�鵬九萬風正以髙軒肯相過免教書客感秋蓬

同新進士呂子成輩宴集狀元樓

張大節鸚鵡新班宴杏園不妨老鶴也乘軒龍津橋上黃金榜三見門生是狀元

雨中與客飲

李好復門外平橋一水分數聲漁唱隔溪聞暖風落絮飄香雪小雨沾花濕夢云釀具未甘名長物詩壇聊足張吾軍相逢莫惜通宵飲明日閒身不屬君

西齋夜宴

元好問飄零無物慰天涯酒伴相逢飲倍加誤謬君當略彭澤回旋我亦笑長沙金釵翠嚲迎春髻銀燭光搖半夜花只欠東山遊錄事不來堅坐看紛嘩

紀子正杏園燕集

前人紀翁種杏城西垠千株萬株紅艷新今年寒食好天色曉气鬱鬱含芳津天公自愛此花好朝燻暮染煩花神融霞暈雪一傾倒非煙非霧非卿云未開何所似乳兒粉妝深絳唇能啼能笑癡復騃畫出百子元非眞半開何所似裏中處女東家鄰陽和入骨春思動欲語不語時輕顰就中爛漫尢更好五家合隊虢與秦曲江江頭看車馬十里羅綺爭紅塵陽平一邑多詩豪主人買酒邀眾賓花時有成約恨少楊子張吾軍落花著衣紅繽紛四坐慘淡傷精魂花開花落十日耳對花不飲花應嗔愛花常苦得花晚爭教行樂無閒身芳苞一破不更合且看錦樹烘殘春

飲山家

元楊奐爲愛春風好乘時把一杯百年雙眼在萬事寸心灰花向坐中落客從云外來詩成無紙筆畫地惜蒼苔

環翠亭宴飲

杜瑛坐客終朝望眼西好山髙與暮云齊鶴鳴魚浦天風急鰲背仙宮海浪低千古地形雄妹土一川煙景勝耶溪歌聲喚起淩波夢蓮葉香深路欲迷

野艸會飲

劉因行樂人生當及辰今朝光景爲誰新林陰薄薄微露日花气溶溶暖著人春色十分看欲盡鳥聲千種聽難眞東風就手吹殘酒無限靑山動翠鱗

雨中與諸公會飲市樓

王惲每恨人生會合難興來一醉盡君歡雨沾翠佩簾花細海凸金杯飲興寬胡旋舞低翻翠袖串珠喉穩怯春寒朝來酒醒蓬窗下依舊春風苜蓿盤

與孟能靜飲聯句

方回三月一日春如酒紅是桃花綠楊柳人生不醉欲如何不如意常十八九孟暫玆袖公補天手誰能箝我談天口挹斗酌海兩相逢天風吹入無何有方

宴集東平湖亭

員炎北海尊前人似玉東原城下水如天滿眼荷花三百頃采蓮人語隔秋煙

偕陸季道錢徳鈞陸友元葉彥思張仲容飲府

庠荷花池上旣而又自韓園至鄧覺非家飲觀

蓮得色字

龔�淸樽如有期初涼意俱適肯來寂寞濱菡亦浮植陶然轉乘興徑度一圃碧遙指城南家臨水更展席酒狂易爲仙風便香堪食空宇無能塵物我皆醉色誰言鬢已秋始得痛飲力願將花上露爲洗坐中客

載酒訪王敬仲昆季登樓賦詩得見字

盧摰城南有幽人旬浹不獲見駕言寫我憂況懷靑雲彥寒潭照林廬髙樓俯郊甸偶持一觴酒相與言笑宴農畝方委積庭柯謝紛絢空山歲年晚聊以觀物變此日足可惜手盡余晛

席上答周饒州

前人美人如修竹日暮何娟娟美人如野鶴所貴非乘軒遠遊豈不佳緇衣爲誰賢相別亦云久相看已蒼然襟韻尙豪爽尊俎重流連追憶平生歡見贈長者言鏗鍧咸池奏溔渺渤澥淵我無英瓊瑤持以贈君筵爲君賦淇澳爲君歌芝田

宣城南郊何氏遊集

前人懷�苦無悰撫節驚歲暮淹畱屬休告寧復嬰物務幽人偶相賞蕭散隨所遇寒郊聯騎出崇岡時延佇山家如可卽雞犬隔煙霧舉鞭問樵丁始識林下路亭榭�軒敞巖壑�盤互主人能愛客何必論雅素濁醪散襟顏池鮮足供具𨿽非窮勝踐政自得野趣日夕歸影亂嵐霏襲衣裾鳴騶愼毋前悠然望江樹

招賈元播馬徳昌飲

何失積雨釋炎熱涼飆變淸商薄帷納朝景倏爾頹西廂念我二三子不來復一觴言笑吐蘭菊芬芳粲中堂仰慕不昨日忽別若殊方況各迫桑楡何以永夕光

招暢純甫飲

前人地白雪方作城烏夜始啼風枝久不定達曙未能棲長安多逆旅客意勢連雞豈不懷其寶念子寒與饑我甕酒初熟蒲萄漲玻璃野老日無事出望幾千回如何不見來覆此紅螺杯

飲酒雜詩四首

袁桷京師二十載酒中有深歡大雨卽閉戶朔風嘗解鞍客至輒笑之是豈宜居官振容筮神蓍鴻飛漸於盤百歲苦世短萬鍾非我幹所以東方生吏隱神益完陽鳥乘南雲飄飄振奇翮迫此粱稻謀居移遂成客愧我食京塵誓墓志未獲雙峯十丈松下有千載魄當年待蓬瀛香蕓森寶冊髙齋集遺編朱墨猶手澤戰兢愧匪承永念在行役弱冠不飲酒篝燈橫玉繩或云酒中趣湛湛浮雲蒸棄書試其言杲若烏輪升天根轉晴雷堅城爲之傾妙言粲瓊屑逸興追飛鷹醉鄕儻可居無功乃眞朋江梅生空林歲晏美無度挈身逾朔易塊獨此室處氈房望朝陽耿耿不得語雕籠粲珍禽悵望秦鄕樹爰居東門止盛饗非素茹臨風嗅其英雅志懷故土

嘉蓮亭宴罷奉陪泛舟夜分始歸賦詩三十韻

是日之宴渤海縣尹吳安之以使來具也時閏

七月二十一日

許有孚池亭秩芳筵落日船始放晴空散餘霞秋水淨氛坱髙荷𨿽離披尙爾綠彌望搴豁成璧池不礙雙槳蕩縈紆湛澄碧天宇益虛曠石竇來驚湍松堤俯新漲鼎立洲嶼連沿洄時一傍飣餖羅珍羞傾倒出奇釀侑以二名姬朱弦倚淸唱凝雲響空翠幽禽或所愧杯行遲負此百川量須臾羣動息露气白沆碭灑然毛骨輕不獨情緒暢燈火空蒙中仿像江湖上陋彼西園遊飛蓋何冗長云胡渼陂行亦復怯風浪而我方扣舷馮虛恣搖蕩吾兄嚴鄭流髙節張邴亢少飲如醉翁浮此齋畫舫頗恨交遊稀每每折輩行遂令子弟間日侍屨與杖樓船憶當年樂事炊一餉望洋失所操伏櫪今在鞅靜言校疇昔所得多所喪與從天上人何似山中相但恐時易失俯仰異欣悵銀漢淺且淸神槎喜無恙人生貴適意前修語非妄榜人報更闌列宿光蕩漾故舊東海頭何當剡溪訪

儒學提舉司宴集

何中賤子久在野低頭事躬�堂堂賢宰輔胡爲知姓名許辭庠序責復假賓師稱仰旣慚簡書俯仍愧輿評公館良宴會文雅有餘淸粲粲珠玉質嗈嗈鸞鳳聲深意修綆汲雄辭四筵驚我衰但多感一出寧非輕白日照天碧耿耿梅花明城南有歸路西山能送迎

玉堂燕集圖

虞集朝廷多暇日別館又靑春薄醉猶催酒淸歌況有人玉堂金硯匣翠袖白綸巾老去渾無賴憑誰爲寫眞

偕虞伯生魏雄卿魏池宴集得閣字楊載侯家有貴客置酒燕池閣溽暑方盛極風雨俄大作栘楊相簸蕩蒲荷紛偃薄亂叫失蛙黽回翔迷鸛鶴街流污穢盡竇湧波濤惡喧聲劇降殺神气欣洗濯趣歡爭酬酢獻笑雜歌咢益弛劍佩嚴未厭觥籌錯調燮維理得滲漉宜施博和澤布原野濕煙散城郭嘉蔬已蒨蒨良苗常濯濯吾徒家食餘豫有丰稔樂

題玩芳亭應教

王士熙何處春來好城南尺五天地幽迷曉樹花重壓春煙上客拋羅袂佳人舞畫筵晚來淸興熟移坐曲池邊

玉山佳處應教得凰字

顧功梧竹繞髙堂淸陰滿座涼春風人似玉芳艸句生香綠酒傾鸚鵡瑤笙引鳳凰詩成歡未徹月色轉回廊

宴周伯溫館捨聞李平章恢復中原作

王逢西湖館捨開新秋三峯側影紫翠流白馬雕戈駐逵道金魚玉佩羅林丘二孤五老獨神往八公六逸同天遊時維小康況大比萬乘少紓東南憂如澠之酒官寺送風生酒波鱗甲動荔子漿凝赤露香鵝肪炙作黃冰凍歌袖頻燻婆律香渴羌解奏參差鳳右丞閥閱霄漢逼諸叟文章臺閣重罘罳駸駸落日涼菱花蕸葉掩冉光驚飛先自有烏鵲寡宿未必無鴛鴦堯封禹迹煙蒼蒼宣發固短憂心長側聞汴破濟欲下百姓亦望臨淮王山人厭亂喜莫量笑整冠帶爲舉觴醉後不登嚴武牀

八月十五日公堂宴別作

範�悠悠我行邁去此粵山端遲明駐徵車爰盡公堂歡開顏俯城郭簫鼓集儀鸞謂欲戒醉飲重此良晨難關門集會府僚友並徵鞍更辭無別語但祝長加餐役者四五人相從出林巒亦復路傍泣豈獨殊肺肝況我離慈母朝暮偵平安送行各如許焉得不辛酸

休日集於城南

黃溍投耒從遠遊牽世乖明略豈不畏簡書未能置丘壑崇岡近盤互春物紛照灼休沐集諸彥迂趾惠前諾稍空林中樽復詠霞上作迢迢歷虛壠靡靡瞰城郭修楊蔭晴渚野櫻散朱萼撫時悼推斥畢景顧棲托損益向子明才能賈生薄眷言觀歲寒無將愧場藿

陪諸老夜飲

前人世故不可料忽如浮雲移坐令百年內顚倒殊歡悲顧惟我與公異代同一時覽古旣深慨撫今亦余噫長川去悠悠靑山莫委蛇向來遠遊意我行方遲遲咄哉有志士卒歲恆寒饑況復托渺茫欲與千載期盈虛信天運廢興豈人爲願公姑捨是一觴聊可持

同縣尹張志道徵士黃觀復陰秀才燕集六縣

校官葉仲庸池上分韻已而互相爲和三首﹝得碧

字﹞

丁復江水秋未淸林暉午能碧相忘散亂坐幸老談笑劇以君久寒氈且爾暫暖席同心勿辭飲況有陶彭澤

次韻得殿字

前人堂堂瓊林客籍籍金鑾殿一官巖州最再調淮縣見人生逐日老世事浮雲變亦有古宮臺淒涼入荒甸

次韻得下字

前人王日不注官從天得長假年衰豈能髙老坐不許下新秋席爲展欲夕樽未罷誰揮魯陽戈請駐羲和駕

寒夜與王記室宴集

薩都剌欲雪無雪風力彊欲睡不睡寒夜長玉奴剪燭落燕尾銀屏煮酒浮鵝黃二君豪飲不可敵醉倒綠發參軍郎夜深大吟且就枕明朝萬瓦看晴霜

招友人

黃淸老晨雨洗餘花塵慮日蕭散芳艸綠如茵空林坐春晚言思江上客尊酒愧折簡臨流擷嘉蔬共此林下飯

夏日偕友晚步飲聽泉軒

周權終日局環堵散策窮深幽嘉我二三子落落誠罕儔適意隨所詣行行遂經丘靑松如髙人含風自蕭颼夕云度深翠气衣上浮石根瀉幽泉戛戛鏘琳球樂彼泉上趣幽構飛岑樓新蘭秀而滋舊竹淸且修款我情頗厚淸尊頻獻酬盤桓有餘樂嘯傲成遲畱池深風露香荷意淡欲秋飲散眾喧息微月生林陬

次韻徐景端席上

前人洞庭霜橘包黃銀海邊丹荔輸閩珍髙堂開筵薦華俎風味雋美懷芳新蒸花厭玉飣鵝炙雕盆犀筋行鮮鱗紛紛歌管奏名妓秩秩簪履羅佳賓芳尊細酌綠琬琰寶罽共擁紅麒麟燒殘絳燭轉畱客疑有四角生車輪書生商歌風雨室此志��何由伸短衣穿肘不掩脛五窮相與爲雷陳靑陽開動生意達短翅亦擬淩空云豫章遠志各有適黃鐘瓦缶俱陶鈞且安粗糲盤澗濱未厭紫豉羹吳蒓

十六日夜邀諸侄小飲

劉詵世事不可期今宵竟疏雨豈無樽中酒終復減歡趣子侄旣滿前稍稍相笑語共言見面稀無月亦良聚燭花剪欲盡絡緯語庭樹雲開月已髙還照人歸去

郊園宴集得荷字

施性初脫帽長松下探幽到薜蘿翠禽翻岸筱紫芡刺池荷人影追涼散蟬聲入暮多當謝公妓載雨重經過

秋日陪吳興諸府公宴魯公池上張翥芙蓉池上會羣公滿意華筵笑語中虹影連蜷山外雨荷香澹蕩晚來風歌催銀甲箏逾急涼入金尊露易空我亦玉堂揮翰手題詩合在水晶宮

九月一日李晉仲張子長張仲舉蔡行之載酒

西湖是日會者凡九人得采字

李孝光積水生秋陰旭日動晨彩始忻天宇曠稍見川容攺騎童屢見招舟子亦相待菱荷紛菲菲葭葦靑漼漼浮鳥或上下游鯈自行隊山岡西北騖江水東南匯羣賢聚城邑三載隔江海長懷遠矰繳至性同蕙茞升髙露未晞出谷日猶在幽期諒難違黃菊行可采

八月九日武林達宣差招宴時武良弼太守廉

山禦史同席

朱徳潤八月九日天气涼老仙會客登髙堂會稽太守廊廟器黼黻政事多文章烏臺禦史守風節州牧縣令皆循良盍簪偶爾動淸賞開筵四座羅壺觴太元眞人眉宇秀辭辧析理推毫芒舉杯問答興未已歌舞落日增輝光嬌鬟戲作猛將躍大娘解演詞人狂冰弦擊箏雁度玉板拍裂鳴鼉鏜嬋娟鬢嚲珠阿娜細腰裙動金瑯璫霜糖炊粳薦膏膋海錯飣盤傳蔗漿蠟炬照席飛銀燼桂花繞屋吹天香人生得意須盡醉酒漬啼痕秋夢長東山謝傅等陳迹洛陽金穀何茫茫月明上馬淸露下無使樂極生悲傷

雩詠亭續蘭亭會補山陰令虞國詩

鄭彜夙駕稅幽麓泛醴循流瀾芳蕤被巖瀨葩萼耀林端靡靡時運近斯焉撫巑岏主欣遠賓集陶然有餘歡

雩詠亭續蘭亭會補侍郎謝瑰詩謝理東溫散晴旭灌木浮嘉陰良辰事修禊我友欣盍簪方池注淸流可以濯煩襟一觴復一觴暢情忘古今

雩詠亭續蘭亭會補鎭國大將軍掾卞迪詩

張溥玆辰暮春初散策臨泉石云渠引微波浮觴薄前席伊人旣已去古今同一適眷玆修禊地遙岑淡空碧

雩詠亭續蘭亭會補府主簿後綿詩

徐昭文玆辰天气佳駕言寫我憂衣冠盛良會祓禊俯長流川容淡疏雨樹色翳崇丘淸風接千載復此逍遙遊

雩詠亭續蘭亭會補王獻之詩

王霖華發宴餘春微風宿雲散蘭臯野气芳桐岡日初旦羣賢集崇丘臨流水光渙酌酒淸湍曲俯泉慨長嘆

雩詠亭續蘭亭會補府曹勞夷詩諸絅叢木翳林薄構亭俯澗濱旭日散晴彩光風媚芳春臨流轉輕觴於以樂嘉賓詠歌意自適酣暢趣益眞玆遊惇所尙庶足酬令辰

續蘭亭會補參軍劉密詩並

序

劉仁本

庚子春仁本治師會稽之餘姚乃相龍泉之左麓州署之後山得神禹祕圖之處水出巖罅瀦爲方沼疏爲流泉卉木叢茂行列紫薇間以竹篁仿佛乎蘭亭景狀因作雩詠亭以表之合甌越來會之士得四十二人同修禊事取晉人蘭亭會圖詩缺不足者各占其次補四五言各一首因曰續蘭亭會云陽春沐膏澤艸木生微暄靈圖發幽祕感此禹迹存衣冠繼芳集臨流引淸樽性情聊自適理亂復奚言

近山軒燕集並序

陳髙

至正十二年夏四月八日會於張思誠之近山軒時孔君正夫方自吳回曾伯大陳徳華徐徳顯金士名呂敬中盧文威鄭子敬咸在而髙亦與焉皆能文之士酒酣正夫言曰玆集也不可以無紀乃命賦詩分韻取陶淵明孟夏艸木長繞屋樹扶疏之句凡爲詩十首嗚呼朋友會合而歡宴詠歌亦古人之所重也然平居無事時而接杯觴弄筆墨此特文人才士之常耳當玆海內用武之日而吾與諸君居左邑下州得以恬然安處相與飲酒賦詩爲樂豈非幸歟夫樂而不知其樂者眾人之情也樂焉而不以文者荒於樂者也今也樂其樂而必以文亦可謂不失其正矣敍而錄之所以不忘也幽軒近靑山層檐蔭髙木玆晨天气佳涼雨破袢襖鳴蟬度新聲叢蕙散餘馥幾席具陳列籩豆進殽蔌故人吳中歸舉酒喜相屬微酣各忘形起坐命�局好樂初匪荒笑語勝絲竹人生百年內光景猶轉轂況當艱虞際歡會情愈篤酒闌復何言長歌紫芝曲

九日宴盛唐門

余闕今日良宴集玉帳設金縣賓稱此嘉辰令徳應重幹淒淒秋陽升湛湛江景鮮西馳三澨津東瞻九華山文湍帶粉堞卿云覆彩旃淸歌送銀爵泛此秋花妍嗟予遠徵人別家今四年采薇夜歸戍操築朝治垣微此一日歡苦辛良可憐中觴感前諜撫運當泰年燔柴盛唐郡泛舟樅江前臨川射長蛟雄風推八埏豎儒謬從役任重力乃綿武功旣無成文徳何由宣微勛儻有濟敢愧魯仲連

夏日宴東臯亭

吳海展席俯淸池倚檻盼層巘苗綠滿平疇艸秀被長�風度荷气淸日移樹陰轉長嘯天爲髙泛觀心自遠良時會豈易莫待歲華晚

王氏招飲席中有感

劉養晦憶昔至正全盛時朱門豪家多亭池池邊女兒縱遊賞新妝照水明玻�春風淡挹芙蓉渠黃鶯嬌轉垂楊枝整日歡聲無暫歇攜手花間撲蝴蝶曉吹龍管迎香風晚酌金罍邀夜月珠簾繡幕花氍毹畫閣朱樓紅地壚日長無事教鸚鵡象牙鏤馬閒樗蒱豈知人事忽更變瓦礫荒蕪人不見繁華一去杳難畱空有閒花飛片片君起舞我當歌玉堂夜夜客鳴珂人生在世若大夢吁嗟易老成蹉跎靑春去矣難再過美人如花不長好黃金白璧徒云多

曉秋鰲溪宴集

郭鈺菊花香滿酒如傾不謂艱危有笑聲驚坐令嚴觥錄事揮毫气壓楮先生虛嵐紫翠籠秋色落木紅黃透晚晴卻憶桃源舊時路漁郎重到不勝情

顧玉山艸堂席上寓興

行方春暉樓頭春最早主人宴客情更好萬斛蒲萄瀉綠波一色氍毹剪芳艸卷簾山色何冥冥吳天半埽蛾眉靑亂雲忽西起倒壓白日停野狐啼煙道路黑海風吹雨蛟龍腥短歌長吁傷我情門前溪水聲泠泠

題花門將軍遊宴圖

明宋濂花門將軍七尺長廣顙穹鼻拳發蒼身騎叱撥紫電光射獵娑陵古塞傍一箭正中雙白狼勇气百倍世莫當塞外七月夜雨霜寒沙莽莽障日黃先零老奴古黠羌控弦鳴鏑時跳踉將軍怒甚烈火揚寶刀雙環新出房麾卻何翅驅牛羊平居不怯北風涼白氈爲幄界翠行銅龍壓脊雙角張彩繩亙空若虹翔將軍中坐據胡牀熾炭炙肉泣流漿革囊桐酒蒲萄香駝蹄斜割勸客嘗趙女如花二八彊皮帽新裁系錦纕低抱琵琶彈鳳皇半酣出視駝馬場五花作隊滿澗岡但道歡樂殊未央

春宴曲

鐂松大鼓作鼉鳴美人花間相對行忽聞橫吹座中起吹出雙雙鸞鳳聲鳳聲微茫作復止飛入靑天彩雲裏當筵盛酒金屈�酌酒勸君君莫辭不見堂前桃李樹昨日花發今空枝東家作官�車馬西鄰從軍能騎射一生長客邊塞間芳時不在鄕國下何如載酒鳴云和手折山花行唱歌少年有酒不痛飲白髮滿頭君柰何

答余左司沈別駕元夕會飲城南之作時在圍

中

髙啟靑帝行春气初播云沍余陰苦難破江頭碧艸生未長戰馬寒嘶齕殘莝炊煙冷落雨中濕鄰屋時聞有啼餓我愁��但欲眠肯以案書勤自課卻思去歲屬無虞元夕共歡人幾个髙堂細聽落悔歌手擘黃柑香噴座客酬主勸總忘曉看盡繁燈逐星墮秪今照市但羣烽樂事淒涼誰復作故人念我有二子省內郎官府中佐別離兩月不相逢身佩弓刀從戍邏欲尋舊賞慰勞役弄拂尊前且安坐老兵折簡走相呼笑我閉門無乃懦黃�遠就向城南敢惜春衫凍泥涴軍中有會異尋常牛肉粗肥酒�大胡奴帳下出琵琶復拊銀箏與相和燭殘未聽荒雞號弦斷忽驚哀雁過須臾顏熱起叫噱不紀亂離仍轗軻更聲柝柝繞旗門�匣搘頭容醉臥歸來又辱寄新詩錦水湔腸珠落唾豪吟自欲繼燕歌悲調豈將同楚些覽之幾度感深情曲髙和難非懶惰我生無力本何用衣食自來供馬磨𨿽蒙鄕曲假虛名正似南箕不堪簸君才於世俱可珍周賈東遊抱奇貨艱危壯气喜彌激利器未施寧忍挫頗聞原野多殺傷風雪呻吟苦無那吾儕斯樂豈易得應愧皇天恩獨荷明年此夕會升平把酒相邀更相賀

與客飲西園花下

前人一壺酒正滿一樹花仍新傾壺對花樹日暮西園春不愛枝上花愛此花下人相逢莫學花無賴明日分飛隨路塵

艸堂夜集

前人山家具雞黍夜與故人期暫喜逢歡會都忘在亂離火寒移坐密燭盡得詩遲莫聽髙城角明朝別又悲

與詩客七人會飲余司馬園亭居皆在北郭

前人情與酒兼和園亭駐晚珂家同楡社近人比竹林多短景催長宴醒吟雜醉歌亂離歡易失無厭數相過

丁校書見招晚酌

前人正坐羈愁不自聊遠煩舟�暮相邀江懸落日猶三尺風折垂楊定幾條流水入花村杳杳幽人對酒屋翛翛此鄕不得君同客應是春來更寂寥

擬古

張羽閒夜會親友置酒臨髙堂秦箏間趙舞吹笙復鼓簧淸音隨飄風逸響繞修梁坐客咸同志寧復算羽觴人生忽如寄富貴安可常含情待所歡渺渺天一方譬彼鶡鴠鳥揚聲待朝陽憂思怨零雨白日何時光且當極歡宴聊以慰中腸

燕章光遠宅

劉丞直薄暮沐時雨淩朝陟崇山泄云去復來流水淸且閒褰裳俯茅屋髙論激晴瀾層軒旣顯敞好鳥鳴間關開樽意殊樂劇飲未言還何當脫塵鞅共臥靑松間

同寮諸公會飲倪侍讀宅

陸釴東閣朝回踏曉驄垂鞭並過玉河東煙籠紅日三株樹寒近淸霜五柞宮諸儒未醉黃封酒唇幹舌彊淸容皺呼觴熾炭煩主人未脫杯盤�在手長圍縱獵騁心目勢促情窮甘自守不知朱顏坐此消反慮追歡落人後滿堂賓客議論雄妙論何曾默相受聰明正愧劉光伯人事所遭十遺九淹畱轉覺白日靜鞍馬盡回僮僕剩故人坐我膠漆中杯深不復知予病侵晨赴宴夕未歸人影在東猶挽衣可憐契分宛莫逆海內知心似此稀所嗟世人多貴耳賀監髙樓憶劉子峴山千古悲無名豈知髙名長不已當爲諸公面服膺不須沈石勒山銘

飲士常新居和席上聯句韻

李東陽寂寞官曹似隱居淸風時動一牀書花應旋種欄將滿客不頻來席尙虛詩好忽驚傳錦字酒狂眞欲換金魚多情愧有東鄰卜已辦城西款段車

秋林會友圖

史鑑靑山巃嵷凝紫霞飛泉如虹飲渥窪楓林接葉紅於花上有鸞鶴下麚玉樓珠箔仙人家仙人顏色長美好瑤池桃花得春早門前石楠秋葉香滿地綠云風不掃有客來遠方驅車涉羊腸車聲到門止揖讓升髙堂髙堂奕奕淩雲漢瑤爵金盤靑玉案華燈煌煌照宴嬉漢女湘妃出帷幔浮雲不行天欲低回風動地飛花亂悲歡離合樂未央起視明星夜將半夜將半舞且歌發激楚奏陽和巧笑兩頰生微渦蛾眉曼睩光騰波平生樂事良蹉跎對此轉覺哀情多明朝忽驚雙鬢皤其柰流光如箭何

巾子峯會集次劉彥邦韻

前人把酒看山色重來不攺靑十年一夢過四客兩人零花補移春檻船當擇勝亭相逢且行樂白日爲誰停

春日宴滄洲

貝瓊歲在著雍涒灘春三月一日筠谷髙士合賓客序兄弟飲於滄洲一曲平池湧翠髙閣延靑圓景中天繁陰四合微飆遠激幽芳襲人淸醥在壺嘉肴旣旅懲蟋蟀之刺儉美伐木之求友終宴忘疲遷坐復酌鳴葭間發協朱鳳之相和舞袖雙回翩驚鴻之欲舉嗚呼蘭亭金穀會豈能常滄海流沙兵猶未息懟神仙之無驗宜曠達以爲髙用綴新篇以紀雅集天闊無畱雲山明洗新黛過從屬休假置酒滄洲會柔荑綠堪藉雜英紅尙在累觴旣不辭秉燭還相對淸彈促哀響祕舞呈修態蘭亭今已矣金穀徒增慨大化會有終四時寧復貸厭厭夜無歸從人譏倒載

夜宴曲

張和銅盤絳蠟流晴虹蜀絲步障圍香風瑤釵寶髻光玲瓏紅牙按腔白薴舞仙袂翩翩欲輕舉驚鴻翻云雛鳳語水晶簾箔搖寒星金鴨腦射流芳馨蘭芽玉茁春娉婷鈿簧悠悠歌宛宛鯨吸流霞恨杯淺曲闌露寒斜月轉

知山堂雅集

祝允明小山不妨宦中隱從近闕無論車馬色幸共禽魚悅風泉夕韻敻霜月冬气潔醒醉齊一襟心賞方玆結

彭麓山房宴集

王九思客有紅珊瑚盈盈髙數尺持之博村酤反爲農父搤相逢不一醉別後怨疇昔我今有美酒來坐松下石勸君君不飲騎馬將安適不見桃李花落盡五侯宅

夏日宴集宋寶山別墅畱贈

常倫先生堪擬葛天民築室郊原遠市塵客款閒門驚稚子自分余酌到農人朱華冒日明棋局翠竹含風撼角巾不睹少微雲霧裏楚江誰信有垂綸

虎丘退居集友人

蔡羽檻外斜吳苑林間促羽觴池花搖暑淨泉韻松涼念別經時久重來笑客忙小吳軒裏月臨發戀淸光

幼於攜酌南館

徐璘避暑南樓暇逢君遲客時綠陰消夏气淸曠貯涼颸林密雲歸早溪深月到遲興闌杯未徹惆悵暝煙滋

寓竹堂寺淳甫攜榼見過

前人境外歡良晤壺觴戀夕陰暝云沆碧殿涼雨淡珠林存沒悲前事榮枯愴暮心一樽仍自惜惆悵別時襟

宴徐子仁宅

王寵金陵豪俠窟樂遊鳳凰原靑門臨上路爛若朝霞鶱�侶共行遊窱窺楊園神飆集珍木泫露被芳蓀蘭池夏气爽桂棟秋云屯嘉花旣羅戶密筱亦植援疏林抗北磴激浪飛南軒粲粲芙蓉披離離椒芷繁中堂理絲桐後檻樹旌旛初疑遊龍翔忽訝驚鴻翻色授神已交禮防心詎煩主人卿云流標勝儷玙璠已羅西園彥復注北海樽縱橫逸藻奮契闊佳期惇履舄相錯陳釵纓互繽翻肴來乃瓶罄觴至若川奔曉畏夕月馳宵忘朝日暾平樂諒虛侈髙陽亦徒喧縟麗安可悉商確歌此言

與客集和氏園

髙叔嗣惟君遊每接自余居多暇畱連上客筵款曲中園駕賦詩芳泉側舉爵茂陰下放心安知憂攜手不能罷日气淡將夕云影垂方夏爲農信可歡世自薄躬稼

竹墟宅宴集口占

許相卿誰下陳蕃榻靑山有逸民來從芳艸引坐與碧山鄰中酒無虛日尋花及好春相看莫相笑同是竹林人

夏日來鳳亭小集各賦

皇甫汸首夏猶芳月終宴就燻風泛觴蘭水上置座竹林中飛花代舞似鳴鳥當歌同笑將愁暫破醉遣累俱空更待西園景畱賞北山叢

夕宴孫氏園亭

前人金穀猶良夜花源卽往時承君開別館道客向前池歌散雲輕駐杯長月暗移莫持無限興畱作去來思

夏日邀王子飲雙松道院

皇甫濂命爾芳樽酌同君物外蹤藥欄華碧艸鶴徑老靑松鳥愛畱春語云多入夏容桃源未可問玆地暫吾從

冬夜尹明府宴集因憶何治象梁公濟

謝榛天寒地主見情親雉堞參云雁塞鄰十載別懷今夜酒數莖短髮舊遊人雪庭照席偸明月凍樹垂花像早春遙憶二君尋白社方知歲暮有松筠

史平臺夜宴詞

盧楠漢史元以宣帝大母家封爲侯於外家親居多得賞賜簪貂珥世寵溢內外明浮丘山人作史平臺夜宴詞髙堂膩燭嬌紅春麝鑪掣鎖銀麒麟掌中舞袖回金縷背後落花覆錦茵夜半歌鐘起洞房繡羅香暖對鴛鴦旋徵玉雁排箏譜復弄梅花近笛牀繡額紅衿眞媚嫵隔簾仿佛調鸚鵡喚回滿座郁金香鮮鯽銀絲出翠釜雞人夜唱銅龍瀉內監忽傳進拿馬絳綃雙引貂襜褕長秋門前馬不下北風吹山海水移世人見此復淚垂寶玦香車俱莫嘆金掌仙人已辭漢

何明府邀宴荊山

李先芳名山堪載酒驛使暫停車斜日長淮水春風一縣花平崖喧立馬深樹點歸鴉更坐莓苔上殘樽照落霞

新秋釣魚臺燕集兼贈倪若谷祕書得中字

前人古寺涼蟬嘒晚風釣魚臺近濯龍宮波搖樹色浮天上山寫秋容入鏡中蓮社舊遊花落盡濠梁樂事鳥啼空臨流不醉新丰酒笑殺滄浪把釣翁

和嶽子嵩山艸堂宴集

顧聞綠樹覆滄浪髙齋敞夕陽鳥殊聞法曲花故憶明妝碧酒銜風急淸琴拂水長況逢�壑侶同醉白雲傍

夜飲王中丞元美宅

顧孟林與君湖海各棲遲一夕相逢酒百�醉後不知何以別醒來惟記月明時

唐觀察招飲洪尙書園亭

張元凱名園樓閣散春晴飛蓋初停黃鳥鳴疊石爲山開綠野鑿池引水接滄瀛露花靚女臨妝色風籜尙書曳履聲獨訝主人渾不見翻令過客易含情

花朝張太學西園小集

陸之裘雨霽名園春事芳蘭臺小集暮行觴愆期肯使花神笑縱飲誰嗔艸聖狂入坐微風含楚佩照人明月墮胡牀行歌亦有穿雲調隔水遙傳陌上桑

上元病居筱川存山玉田賓山攜酒妓過訪

彭年銀瓶綠酒掛香車遙過城東宋玉家一笑相歡不辭醉爲憐明月在梅花

奉侍少保公宴集龍遊之翠光巖﹝命與沈嘉則同賦時方有

閩之役﹞

徐渭樓船幾日下錢塘勝地臨江綺席張虎帳山開蘿作帶龍潭水積�爲光芳羞自出船窗底妙響偏宜舞扇傍日映桅檣兼樹密風吹絲竹裊雲長漁郎賈客停何事桂楫蘭橈渡不妨暫脫錦袍懸翠壁忽抽彤管拂靑緗閒中國計籌能悉醉後兵符發更詳寶馬嘶羣行雜錦紅旗懸的射穿楊霜前下葉沙俱積雨後殘碑蘚更香野曠牙官分作隊林疏甲士補成行松杉借翠連幢碧橘柚分金映甲黃羽扇周郎臨赤壁輕裘叔子在襄陽庾樓無月人猶往郗幕開風客不藏遠眺非關�麗景雄心先已到遐荒建溪露布風雷急淝水兵威艸木揚卻與從行諸幕士維舟九曲泛淸觴

中秋西湖社集得

齊字

虞淳熙白月靑蓮社文星遠聚奎長庚秋映桂太乙夜分藜巒色三臺紫峯形九曜低金牛須會女張鹿不躔氐明聖依才子淸光鑑羿妻占應傳太史道或問王倪虎觀髙呈瑞明堂上布緹閩吳通寄象漢魏忘筌蹄反坫提牛耳流芳抉麝臍壇中誇倚馬云外喚驅雞士行標銀管朋簪合玉笄蔥裾看楚楚珠履亦媞媞各上登仙舫都升取月梯當筵虹气繞搖筆日華迷多爾詞連郢偏予懶似嵇空山知隔世幽徑不成蹊人語驚同狖仙方未化羝疏狂憎眼白沈瘵恨形黧劍匣還諸將詩囊脫小奚書將焚石硯藥每進刀圭月殿俄招入瑤田忽夢�中秋張寶鏡大睡揭金鎞放舸飛靑雀橫霄截素霓篁開天浩蕩萍集水排擠乍見歡初識重逢意轉淒�林聊逐鹿皇路恐歌驪特達羅璋玉塵埃側甑窐肯來非偃蹇早至任提撕貫斗拋槎�淩雲捨曲枅時情譏廓落交道願深締便附追風驥慚爲尺澤鯢逍遙出巖戶唱和沸螗競說船邀客翻成車載鼷芙蓉差薜荔蕭艾雜丹荑東鄮瞻眉彩西吳讓齒齯幔亭來羽服桂艇隱芳�玉俎紅虯脯雕盤蒼鹿臡牽絲和藕汁騰馥膾橙齏絕粒杯余長齋匕進祥風欣習習吉事正折折商祝燒罾繳西慈折箭錍列籩仍割席淨幾復吹佛大三災離王明五福禔無天飛羽爵有室貯空茶煙畱浦行廚火照烓菇香登碧沚芹冷到靑泥享共伊蒲饌肴傳芝朮畦衝風穿綺縠擊浪碎玻�荇亂沈云綠蘆寒覺雨澌錦塘飛蓋蔭繡陌紫驑嘶醉客爭呼雉漁童巧置遙江聞白馬隔葉尙黃鸝漁市忘喧雜村家想勃溪橋車迎蘚合墩釀帶花賫遊俠誇銀勒嬋娟斂象篦荷枯愁委蓋楊老嘆生梯蘭槳金沙倚花門翠袖攜笑陳靑玉案齊拍白銅鞮彩燭融珠鳳紅英擁木犀兒童窺野竹樂部戲園梨越調時分隊遊韁半倚輗主人猶按節年少漫相詆朗閣明朱黛深巖答鼓鼙優曇停佛曲煙樹倏烏啼輪轉淸虛府光含桃李堤輝輝掩蟾兔皛皛誤鳧鷖露重沈丹幌繩移攬赤綈中宵捐夢寐午夜失昏黳藻艷開箋素鋒寒瑩鷿鵜元珠投赤水毫相湧招提極浦回霜練髙亭覆雪磾孤山迷放鶴鹿苑恍驚麑楡白金天曉楓靑霽色夜光仍結佩流火復生銻斜漢傾幽渚涼云鎖碧閨蕓來臺上妾娥影水中紛逐乘鸞伎閒銷吐穗猊錦心人共剖月脇孰能刲韻借吳仙譜歌分子建題家家麗東壁小小憶南齊伐木思嚶囀編苕類滑稽雅宜師杜甫險欲逼昌黎大笑方爲道知雄未是溪喜新硎發刃難解佩多觿結好魚投水逃名蚋厭酰情偏采菖嗜僻味鮮蠵不道攢眉入虛疑閉戶棲神交寧彊比調�豈終暌气合肩差並詩成手互批敢攀龍振翼愧殺馬奔騠遊倦�勞止形疲唱簡兮同人那可避上帝詎方懠直是煙霞病何緣福祿膍積香欣受飯攻玉且收水宿離鷗鷺山棲混�歸林石齒齒反駕艸萋萋回首憐爭長飛神擬上躋少微盟已定身隱太湖西

宋西寧席上作

袁宏道林樾眞無暑追隨竟夜畱荷花爲麈尾酒案代遊舟禦河不敢用舟以釀酒者盛水之案如長盆可坐十人名曰酒案霞布依城寺煙縈映水樓主人多勝韻才子漢通侯

置酒髙堂上

黃省曾釂鼓及蘭辰鳴儔款契賓縟云生意藻芳醴動顏春燭華遲晝短聲妙奪歌新莫令靑歲歇庭內詠他人

上巳日吳野人烹蟹及吳化父兄弟宴集

王叔承前溪雨足溪水新夜漲桃花三尺春三月三日日初麗浮玉流觴驕醉人偶過楊柳橋西宅魚罾蟹籪當門立船頭活蟹紫堪擊重欲滿斤闊逾尺主人藏蟹眞得宜急流之下靑籠垂日飼稻子數百穗楓落直過桃花時蜀椒吳鹽落砧細寶刀香膩春蔥絲雄者白肪白於玉圓臍剖出黃金脂主人有蟹不賣錢但逢嘉客畱斟酌持螯豈慕尙方珍長對杜康呼郭索

春暮集巨源弟羣鷗閣

朱承彩客來情不淺月白興逾長開閣驚春莫傳杯惜眾芳水淸魚戲藻花落蝶愁香剪燭西窗裏無妨入醉鄕

集周公瑕齋中

王登偶訪徵君宅梅花覆酒香杖將鳩作刻書與俱藏北海賓盈座南朝寺隔墻還同耆舊傳龐徳在襄陽

暮春陪陳太常西湖宴集

劉英六橋柳色翠迷津畫舫遲移送酒頻醉眼不知三月暮賞心又度一年春鶯諧急管催歌板燕蹴飛花墮舞裀年少莫將行樂誤座中半是白頭人

雨後東臯燕集

程嘉燧花溪雨過有樵風出郭琴尊會瀼東萬柳晴燻黃曲動半篙云破綠醅融醉吟正好追池上嘯傲何嫌入竹中此地春遊多樂事新知難值故交同

丙子立春和爾宗春燕卽事

前人歸舠夜發促春盤少長隨肩各盡歡花鳥裝春迎宿雨天雲釀雪作朝寒何嫌趨走同兒戲便許風流比畫看暈碧裁紅古來事醉痕狼藉任闌干

初冬社集甘露閣

顧大猷嚴風動樹轉新寒系馬招提木葉幹鐘鼓還鳴梁殿閣壺觴雅集晉衣冠江枯白雁蘆初斷地古靑蓮露已殘總是空門無去住賦詩行酒盡餘歡

秋夜鵝池侍宴應教

宋登春車馬荒村夜流螢水面多野雲停幾席江月引笙歌樽湛淮南酒池添道士鵝白頭慚受簡休問賦如何

正月十七日夜宴李太保西第柳應芳正元望後宴平津羅綺初筵入早春盤馬斗車才罷夜殘燈剩月尙宜人梅花落到歌前緩柳葉開經勝裏新不信金吾仍放禁歸時看取六街塵

冬夜同陳康侯秦京集畢康侯樓用

寒字

魏之瑞不憚通宵坐因思聚首難簾疏霜气薄燭短漏聲殘載見一回老相逢各盡歡殷勤今夜酒莫使後期寒

邀諸友集顧所建湖上水閣

吳夢暘相�探春去琴尊一爲攜花繁那辧樹湖蕩不分堤老益希新好閒能補舊題酒家知在否煙雨斷橋迷

夜宴

孫一元河漢近瑤席開簾空翠生金杯搖夜影晝燭剪春聲一笑藏鉤戲低回舞雪輕歡歌雜未歇澹月照三更

閏重陽邀眾社集座中又呈一律石沆兩回風景惜重陽倏見秋容變故常楊柳葉幹前夜雨芙蓉花老及時霜極知酒是消愁物何處臺非戲馬場拉得相知開口笑不嫌醉倒菊籬傍

三月三日宴客山池

鄒迪光銀塘日朗敞華筵何意能要仲禦船匼匝紛紜當上巳叵羅酬酢聚羣賢花銜舞袖千行麗月傍歌喉一綫懸觴詠未妨弦管盛相看如在永和年

河林有酌

湯顯祖風亭移石竹爲客正開襟宿鳥過殘雨吟虫傍積陰故人心不淺秋色夜方深便合丘中去相招鳴一琴

買西園菊至招同社徐興公商孟和諸人花下

小酌因和短歌

陳鴻幾處菊花殘西園餘數畝買來竹窗下折簡會賓友把酒坐花旁一齊衫袖香春天百卉媚不及此幽芳�下涼風薄暮起枝枝低拂深杯裏願君盡醉宿我家明日更買西園花

鴻門宴擬謝臯羽

林光宇翳云埋空日色黃一龍一蛇間相將指天有約公莫舞後入者臣先者王此日鴻門判生死戰場咫尺華筵裏漢王若失我爲禽寶玦無光玉劍起覆�壯士怒酒醺芒碭山北愁歸雯一雙玉斗正飛屑漢王間道馳至軍

春晚過程竹溪用韻

陳鐸春日春盤薦白魚地幽全勝野人居詩篇靜閱新晴後茶臼閒敲午夢餘花落語鶯還在樹竹深流水細通渠將軍莫厭過從數幾日東橋有報書

辛亥五月過弘道西齋重題

呂敏蔥蒨夏林綠髙齋方夕曛幽花垂泫露遠岫斂歸云停箑風初至移尊酒半醺明朝憶佳賞回首念離羣

紅橋園亭燕集

孫默出郭人俱遠招攜送水隈紅橋新酒榭淥水舊歌臺小伎能分韻山僧亦舉杯更思霜雪裏畱興問寒梅

又勝友當遙集移尊漾碧流丹楓初照日殘菊遠含秋選勝還尋渡分題更倚樓前�漁唱罷寒月送歸舟

笠澤有感

陳基碧梧翠竹郁參差艾納流燻繡幕垂瓊管隔花聞度曲畫屏燒燭看圍棋坐延太乙靑藜杖倒著山公白接何日彩舟還蕩槳爲同飲習家池

花遊曲同張貞居遊石湖和楊廉夫韻

顧徳輝眞娘墓下花溟蒙碧梢小鳥啼春風蘭舟搖搖落花裏唱徹吳歌弄吳水十三女子楊柳門靑絲盤髻郁金裙折花賣眼一回步蛺蝶雙飛上春墓老仙醉弄鐵笛來瓊花起作回風杯興酣鯨吸瑪瑙�立按鳴箏促象板午光小落行春西碧桃花下題新題西家忽遣靑鳥使致書殷勤招再四當筵奪得鳳頭箋大寫仙人蹋踘篇

追次楊鐵�題顧仲瑛玉山艸堂春夜樂韻

趙宜生畫堂燭影搖春紅錦衣公子新乘龍朱弦初障黃蜂蠟彈破桃花紅指甲玉脂泣釜鳴雁烹鹿臡馬乳開瓶罌眾賓笑接杯流行春風吹動雙垂纓哀弦要眇驚促柱短曲新歌送賓主拍手催歡小娃舞偸看梨花帶春雨

與羅近溪先生集從姑山

顏廷�移席近巖前淸心對冽泉酒中方見聖坐處卻疑禪云片風吹落苔花墨染鮮名題在蒼壁重到是何年

夜集宋喜公郭外別業

張明�春來曾得幾開襟況有鄒枚共話心千樹銜燈疑月動一川帶火似蛟沈宵光難辧花疏密星影猶知水淺深此夕與君經兩別仙源肯許再相尋

宴集部藝文六詞

菩薩蠻冬

宴

後蜀歐陽炯紅鑪暖閣佳人睡隔簾飛雪添寒气小院奏笙歌香風簇綺羅酒傾金盞滿蘭燭重開宴公子醉如泥天街聞馬嘶

多麗春日燕集

宋聶冠卿想人生美景良辰堪惜向其間賞心樂事古來難是並得況東城鳳臺祕苑泛晴波淺照金碧露洗華桐煙霏絲柳綠陰搖曳蕩春一色畫堂�玉簪環佩髙會盡詞客淸歡久重然絳蠟別就瑤席有翩若驚鴻體態暮爲行雨標格逞朱唇緩歌妖麗似个流鶯亂花隔慢舞縈回嬌鬟低�腰肢纖細困無力忍分散彩雲歸後何處更尋覓休辭醉明日好花莫謾輕擲

浪淘沙

歐陽修今日北池遊漾漾輕舟波光瀲艷柳條柔如此春來春又去白了人頭好妓好歌喉不醉難休勸君滿滿酌金甌縱使花時常病酒也是風流

浣溪沙

前人堤上遊人逐畫船拍堤春水四垂天綠楊樓外出秋千白髮戴花君莫笑六�催拍盞頻傳人生何處似尊前

又

前人紅粉佳人白玉杯木蘭船穩棹歌催綠荷風裏笑聲來細雨輕煙籠艸樹斜橋曲水繞樓臺夕陽髙處畫屏開

玉樓春遊

宴

前人西湖南北煙波闊風裏絲簧聲韻咽舞餘羅帶綠雙垂酒入香腮紅一抹杯深不覺琉璃滑貪看六�花十八明朝車馬各西東惆悵畫樓風與月

行香子春日燕集

蘇軾北望平川野水荒灣共尋春飛步孱顏和風弄袖香霧縈鬟酒正酣人語笑白雲間飛鴻落照相將歸去淡娟娟玉宇淸閒何人無事晏坐空山望長橋上燈火亂使君還

玉蝴蝶

柳永漸覺東郊明媚夜來膏雨一洗塵埃滿目淺桃深杏霧染煙栽銀塘靜魚鱗簞展煙岫翠龜甲屏開殷晴雷雲中鼓吹遊徧蓬萊徘徊隼旟前後三千珠履十二金釵雅俗熙熙下車成燕盡春臺好雍容東山妓女堪笑傲北海樽罍且追陪鳳池歸去那更重來

山亭宴有美堂贈彥獻主人

張先宴堂永畫喧簫鼓倚靑空畫欄紅柱玉瑩紫微人靄和气春融日煦故宮池館更樓臺約風月今宵何處湖水動鮮衣競拾翠湖邊路落花蕩漾怨空樹晚山靜數聲杜宇天意送芳菲正黯淡疏煙短雨新歡寧似舊歡長此會散幾時還聚試爲挹飛雲問解相思否

更漏子流杯堂席上作

前人相君家賓宴集秋葉曉霜紅濕簾額動水紋浮彩花和水流薄霞裳酣酒面重把琵琶輕按回畫撥抹�弦一聲飛露蟬

浣溪沙宴太守張內輸

毛滂碧霧朦朧郁寶燻和風搖曳舞簾旌花間千騎兩朱輪金馬天才文作錦玉堂仙骨气如冰湖山可似使君淸

鷓鴣天宴集夏氏林亭

葛勝仲小榭幽園翠箔垂雲輕日薄淡秋暉菊英露浥淵明徑藕葉風吹叔寶池酬素景泥芳�老人癡鈍彊伸眉歡嘩莫遣笙歌散歸路從教燈影稀

朝中措燕曾端行南山樓

趙長卿柳林羃羃暮煙斜秋水淺平沙樓外碧天無際紫山斷處橫霞星稀漸覺東檐隱月涼到窗紗多少傷懷往事隔溪燈火人家

水調歌頭同徳久諸季小飲

李綱律呂自相召韶濩不難諧致君澤物古來何世不須才幸可山林髙臥袖手何妨閒處醇酒醉朋儕千里故人駕不怕物情猜秋夜永更秉燭且銜杯五年離索誰謂談笑豁幽懷況我早衰多病屏迹雲山深處俗客不曾來此日埽花徑蓬戶爲君開

菩薩蠻湖光亭晚集

葉夢得平波不盡蒹葭遠淸霜半落沙淺煙樹晚微茫孤鴻下夕陽梅花消息近試向南枝問記得水邊春江南別後人

菩薩蠻宴

飲

朱熹暮江寒碧縈長路路長縈碧寒江暮花塢夕陽斜斜陽夕塢花客愁無勝集集勝無愁客醒似醉多情情多醉似醒

歸朝歡春

遊

馬莊父聽得提壺沽美酒人道杏花深處有杏花狼籍鳥呼風十分春色今無九麝煤銷永晝靑煙飛上庭前柳畫堂深不寒不暖正是好時候團圓寶月憑�手暫借歌喉招舞袖眞珠滴破小槽紅香肌縮盡�羅瘦投分須白首黃金散與親和舊且銜杯壯心未落風月長相守

臺城路杭友抵越適鑑曲漁捨會飲張炎春風不柰垂楊柳吹卻絮云多少燕子人家夕陽巷陌行入野畦深窈籌花鬥艸記小艇尋芳斷橋初曉那日心情幾人同向近來老消憂何處最好夜遊頻秉燭猶是遲了南浦歌闌東林社冷嬴得如今懷抱吟悰暗惱待醉也慵聽勸歸啼鳥怕攪離愁亂紅休去掃

謁金門陪諸友飲東山

程垓烏帽側行�杏花春色野意靑靑分隴麥人家煙水隔春事莫催行客彈指靑梅堪摘醉倚暮天江拍拍雨晴沙路白

好事近張子儀席上

管鑑風掃暮云空依舊四山環碧珍重主人情意放梅梢春色靚妝淸唱兩無塵蓮步繡�窄莫怪十分沈醉爲教人消得

浣溪沙小集澗亭

韓淲雨閣雲流小院秋半醺涼意不關愁一番相見一番休淡�乍持杯未淺懶歌才罷笑初收主賓無處著綢繆

風入松雲麓園堂宴客

吳文英一番疏雨洗芙蓉玉冷丁東轆轤聽帶秋聲轉早涼生傍井疏桐歡宴良宵好月佳人修竹淸風臨池飛閣乍靑紅移酒小垂虹貞元供奉梨園曲稱十香深蘸璚鍾醉夢孤云曉色笙歌一派秋空

阮郎歸會飲丰樂樓

前人翠陰濃合曉鶯堤春如日墜西畫圖新展遠山齊花深十二梯風絮晚醉魂迷隔城聞馬嘶落紅微沁繡鴛泥秋千教放低

點絳唇重陽菊間小酌

金李俊民秋樹風髙可憐憔悴門前柳白衣去後閒卻持杯手一笑相逢落帽年時友君知否南山如舊人比黃花瘦

鷓鴣天與欽叔京甫夜飲

元好問樓上歌呼倒接樓前分手卻相雨前雨後花枝減州北州南酒價低憐木雁笑酰雞鶴長鳧短幾時齊醉來門外三竿日臥聽春泥過馬蹄

西江月山亭畱飲

元劉因看竹何須問主尋村遙認松蘿小車到處是行窩門外雲山屬我張叟臘醅藏久王家紅藥開多相畱一醉意如何老子掀�曰可

菩薩蠻飲

村捨

明王錫爵翠屏疊疊知多少小橋斜去西流繞茅屋幾人家桃花和李花疏籬遮短短撲鼻香醪滿燕子一雙低樽前墜濕泥

瀟湘逢故人慢山莊秋集

錢應金深秋村落誇靑菱香熟素芋甜和擘紫蟹蒸黃雀知己團聚笑語婆娑濃煙淡雪剪湘湖幾尺漁蓑縱消受白蘋紅蓼生平未免情多空懷古時悱惻十年來可償文債詩魔嘆世路蹉跎恐心費參熊眉費松螺風期闊絕喜今夕重話云窩寒潭月皎然見底問君不醉如何

宴集部選句漢張衡南都賦若其廚膳則有華薌重秬滍臯香�歸雁鳴鵽黃稻�魚以爲芍藥酸甜滋味百種千名春卵夏筍秋韭冬菁蘇蔱紫姜拂徹膻腥酒則九醞甘醴十旬兼淸醪敷徑寸浮蟻若萍其甘不爽醉而不酲及其糾宗綏族禴祠蒸嘗以速遠朋嘉賓是將揖讓而升宴於蘭堂珍羞瑯玕充溢圓方琢雕狎獵金銀琳瑯侍者蠱媚巾鮮明被服雜錯履躡華英儇才齊敏受爵傳觴獻酬旣交率禮無違彈琴擫鑰流風徘徊淸角發徵聽者增哀客賦醉言歸主稱露未晞接歡宴於日夜終愷樂之令儀於是暮春之禊元巳之辰方軌齊軫祓於陽瀕朱帷連网曜野映云男女姣服絡繹繽紛致飾程蠱偠紹便娟微眺流睇娥眉連捲於是齊僮唱兮列趙女坐南歌兮起鄭舞白鶴飛兮繭曳緒修袖繚繞而滿庭羅襪躡蹀而容與翩綿綿其若絕眩將墜而復舉翹搖遷延躠蹁躚結九秋之增傷怨西荊之折盤彈箏吹笙更爲新聲寡婦悲吟�雞哀鳴坐者淒欷蕩魂傷精於是羣士放逐馳乎沙場騄驥齊鑣黃閒機張足逸驚飆鏃析毫芒俯貫魴鱮仰落雙鶬魚不及竄鳥不暇翔爾乃撫輕舟兮浮淸池亂北渚兮揭南涯汰瀺灂兮船容裔陽侯澆兮掩鳧鷖追水豹兮鞭�憚夔龍兮怖蛟螭於是日將逮昏樂者未荒收歡命駕分背回塘車雷震而風厲馬鹿超而龍驤夕暮言歸其樂難忘周天大象賦酒旗緝燕以承歡後漢崔駰七依客曰乃導元山之粱不周之稻礱以絺綌砥以柔韋洞庭之鮒灌水之鰩滋以陽朴之姜蔌以壽木之華鹺以大夏之疆酢以越裳之梅反宇垂阿洞門金鋪丹柱雕楹飛閣層樓於是置酒乎燕遊之堂張樂乎長娛之臺酒酣樂中美人進以承宴調歡欣以解容回顧百萬一笑千金振飛縠以長舞袖鳧細腰以務抑揚當此之時孔子傾於阿谷柳下忽而更婚老�遺其虛靜揚雄失其太元此天下之逸豫宴樂之至盤也公子豈能興乎蔡邕與袁公書朝夕遊談從學宴飲酌麥醴燔幹魚欣欣焉樂在其中矣魏文帝戒盈賦避暑東閣延賓髙會酒酣樂作悵然懷盈滿之戒乃作斯賦惟應龍之將舉飛雲降而下徵資物類之相感信貫徹之通靈何今日之延賓君子紛其集庭信臨髙而增懼獨處滿而懷愁願羣士之箴規博納我以良謀曹植臨觀賦登髙墉兮望四澤臨長流兮送遠客春風暢而气通靈艸含幹兮木交莖丘陵崛兮松柏靑南園薆兮果載榮娛賓賦遂衎賓而髙會兮丹幃曄以四張辦中廚之丰膳兮作齊鄭之妍倡文人騁其妙說兮飛輕翰而成章談在昔之淸風兮總賢聖之紀綱欣公子之髙義兮徳芬芳其若蘭揚仁恩於白屋兮逾周公之棄餐聽仁風以忘憂兮美酒淸而肴甘晉嵇康琴賦若乃華堂曲宴密友近賓左思魏都賦愔愔醧燕酣湑無嘩吳都賦裏燕巷飲飛觴舉白張協洛禊賦縉紳先生嘯儔命友攜朋接黨冠童八九主希孔孟賓慕顏柳臨涯詠�濯足揮手又停輿蕙渚稅駕蘭田朱幔虹舒翠幕霓連羅樽列爵周以長筵王羲之與吏部郎謝萬書衣食之餘欲與親知時共歡燕𨿽不能興言髙詠銜杯引滿語田裏所行故以爲撫掌之資其爲得意可勝言耶南齊蕭子良上讜言表值今夕酒諧肉飫卽許附申赦格明日禮輕貸薄便復不入恩科筐黃微闕箠撻肆情風塵毀謗隨忿而發及共蒜轉積鵝粟漸盈遠則分鬻他境近則托貿吏民謝朓髙松賦君王乃徙燕蘭室解佩明椒梁簡文帝與蕭臨川書黑水初旋未申十千之飲桂宮旣啟復乖雙闕之宴蕭統答湘東王求文集及詩苑英華書旨酒盈罍嘉殽蓋俎曜靈旣隱繼之以朗月髙舂旣夕申之以淸夜七契若夫夾鐘之節春景依遲碧樹初�綠艸含滋春臺之樂信矣熙熙於是百金之士萬鍾之家招搖隆富徵集豪華駕紫驑之馬乘靑蓋之車出自髙宇行無狹斜陶嘉月而結交遊藉芳辰而宴朋友望宜春以隨肩入長楊以攜手金盤薦美藉之珍玉杯沈縹淸之酒義曰和神事非爽口於是娛樂未終畱光將夕飛觴引滿奮袖舉白投轄安坐歡甚促席以會雕虫之賓加有淸談之客論同炙輠藻若淩雲戴憑不能髙其說相如不能擅其文無元不折無細不分搦簡玉振下筆蘭芬乃亦六郡莫擬非直三蜀蔑聞屬虞泉气晚朗月潛曜淸�未闌宵景方照奇舞遞作名謳斯召約綽妍姿嬋嫣宜笑綺縠風吹珠璣星曜齊竽揚參差之響趙瑟奏鏗鏘之妙玆亦遊燕之至娛子能偕此而爲樂乎隋薛道衡宴喜賦梁孝王帝子帝孫藉寵承恩名髙西漢禮盛東藩引雍容文雅之客坐檀欒修竹之園水逶迆而繞砌風淸泠而入軒直凝神而回矚乃惆悵而興言顧謂枚乘曰予聞气序環周人生萍浮補天立地之聖不能止日光西落疏山奠川之力不能停河水東流韓王酸棗之觀荒疏無漫楚國陽云之臺空見塵埃固可以縱志縱心以遊以逸窮宴樂於長夜混是非而爲一於時霜重庭蘭秋深气寒橫長河之耿耿掛孤月之團團乃有丹墀縹碧柘館椒宮徘徊宛轉掩映玲瓏妖姬淑媛玉貌花叢織女下而星落姮娥來而月空澄妝影於歌扇散衣香於舞風圖云刻雷之樽潰桂釀花之酒拭珠瀝於羅袂傳金杯於素手唐楊炯晦日藥園詩序衣冠雜沓出城闕而盤遊車馬駢闐俯河濱而帳飲武少儀王處士鑿山引瀑記觴斝徐泛自符洛汭之飲管弦乍舉若試舒姑之泉滿紙千金請花前夜飲山頭霞散錦天際月懸鉤花气侵羅袂蛙聲震碧丘夜色繁華可無詩酒相對乎花下一壺遲足下來共銷之邀友秋水淸泠堪適靈槎倘佞古先生於天竺愚兄弟當以歡伯與先生一澆荻花耳邀賞燈市綴華燈訝春罣之散彩山間宿靄宜夜月之交輝杯酒官衙近是桃花源裏教言丈席渾如臼雪樓前敬告閽人願來從者請賞牡丹天香盛開帶雨爭妍主人未敢私賞倘座上有黃逸史則名花名士壯艷應增百倍也已命靑衣芼春韭爲羞與足下呼盧於蔭白堂前聊效措大賞花耳邀賞花百葉山人忽驚將綻寶妝嬌客尙爾未舒好花須看未開香艸更容有待矧山亭春色亟望送歸而石屋煙雲正宜披拂謹以杯酒屈君過從家貧只有舊醅市遠何能兼味共舒逸興聊暢天機請賞蓮小池蓮花已開淸香襲人頗稱花中君子足下光霽如濂溪肯臨池一玩乎僕有金龜已付之金昌家矣請賞竹秋霜未勵竹色尙可愛坐笑其間頗懷佳客非公不能當此興請卽過我肉酰將熟須對此君大嚼也請賞月百艸呈芳羣花爭發天靑月白滿地蛙啼奇峯霧鎖喬木煙纏鄙人讀書罷振衣眺覽良足娛也聊具椒醑願乘雲駕虹而來毋負此良夜請食�魚晚涼垂釣得�魚一頭斫鱠甚甘也靑松落影明月在樹此時令琴兒彈出廣寒遊與足下漫下一箸其樂無量矣何必甘膬脭膿然後適口耶邀飲山間今冬山間殊少風雪芒鞋短策時與村農谷樵倒一尊於夕陽籬落間布褐甚溫菜菽甚甘野語甚洽兄軺車乘便一過星涯濃談半日何如約友江上黃花燦若金蟹匡大如斗秋山佳气日夕絪縕顧安所得足下者相與箕踞浮拍乎謝友人宴檀欒碧榭修竹畫闌嘉樹蔭於溪頭流水周於舍下自是香山之韻其殽蔌錯臚若下淋漓歸途斜陽令人意景疏疏矣謝酒叨側賓朋辱開筵幾玉屑奏鸞和之向夏屋頻渠凝脂搖琥珀之光巨樽盈泛醉鄕有興車落而神亦全飽徳無涯身頹而腹猶實感恩特銘於五內馳謝祇申乎數言答招飲曩承款於叢祠猶然飽徳玆見招於候館復爾多情適擬啟行姑從停轍已宴又宴幸逢東道之有深交可畱卽畱願效前人之援卽止但晝日或縈冗務須夕陽乃便閒遊敢假片時少俟暮歸之棲鶴容麾塵网徐陪衎食之漸鴻漏長旣足劇談更靜仍多逸興愁隨雨解樂應云需工部興猶狂莫厭路家舉杯之數尙書期未失何嫌陳氏投轄之淹辭宴披卿云於轂下已獲摳承誦明月於毫端長懷景企伏蒙寵召敢不恭趨柰疾感於河魚未逢起色致味歆乎桐馬莫遂沾唇罪方命以何堪敬勒詞而上復倘元亭問字時容好事之過則白社尋詩後擬從公於邁謝請酒坐千頃波中業飲醇醪不覺自醉乃甕頭新醅不減洞庭春色而仙掌分來天廚擎出俱非藿食所習嘗者主人厚客至矣至矣謝夜飲夜來主人意興甚濃客遂不敢言醉歸來時酩酊特甚今且日上三竿迷然猶在夢覺也謝春宴盆魚檐下游絲啼鳥娛情飼鶴亭前老桂疏篁弄影接雄論似懸河倒峽殊覺魂搖承睟顏若朗月和風不知心醉腹充鼷量莫勝大斗之浮耳聽鶯鳴頓起雙柑之想賢哉主矣俾僕竊於二難何以報之合敬銘於五內謝靑樓招飲大庾梅開章臺絮舞方且啜茶敲韻搜貧士枯腸何期治具飛箋開長幹暖閣采林釣渚不辭艷覓濃鮮鏤月裁云漫自嬌歌宛轉彩雲飛去猶疑蹤迹近乘鸞寒玉踏殘不識阿誰扶上馬敢修謝楮不盡幽悰東文見可昨把袂嬉遊飛觴豪飲覺來猶有一段花香樹色畱吾衣履間也魏阮瑀詩陽春和气動賢主以崇仁布惠綏人物降愛常所親上堂相娛樂中外奉時珍五味風雨集杯酌若浮雲晉陸機詩有集惟髦芳風雅宴宋顏延之詩韜精日沈飲誰知非荒宴又

𨿽有促燕期方須涼風發鮑照詩淩髙躋飛楹追焱起流宴又

陳鐘陪夕燕笙歌待明發又

但能縱意存髙尙旨酒佳肴相胥燕劉孝綽詩持此陽瀨遊復展城隅宴梁蕭統詩炎光向夕斂徙燕臨前池沈約詩羽人廣宵宴帳集瑤池樂陳江總詩願此北堂宴長奉南山日隋煬帝詞淸露冷侵銀兔影西風吹落桂枝花開宴思無涯唐髙宗詩華冠列綺筵蘭醑申芳宴宋之問詩彩雲歌處斷遲日舞前畱王勃詩故人故情懷故宴相望相思不相見杜審言詩玉泉移酒味石髓換粳香徐皓詩門多金埒騎路引璧人家周彥暉詩綺筵回舞雪瓊醑泛流霞周思鈞詩騎出平陽裏筵開衛尉家竹影含云密池紋帶雨斜又綺筵乘晦景髙宴下陽池濯雨梅香散含風柳色移劉希夷詩賓遊寬旅宴王事促嚴程陳子昂詩尋春遊上路追宴入山家張說詩舞席千花妓歌船五彩樓又

舞度花爲伴鶯來管作羣又

春野開離燕雲天起別詞又

正有髙堂宴能忘遲暮心薛稷詩坐中香气排花出扇後歌聲逐酒來孟浩然詩楚萬重陽日羣公賞燕來李白詩滌蕩千古愁畱連百壺飲又

細雨春風花落時揮鞭直就胡姬飲韋應物詩暮春華池宴淸夜髙齋眠又

良遊昔所希累燕夜復明杜甫詩接宴身兼杖聽歌淚滿衣又

沈飲聊自適放歌頗愁絕錢起詩晚鐘過竹靜醉客出花遲又

夜月仍妓淸風更在林彩毫揮露色銀燭動花陰元結詩坐無拘忌人勿限醉與醒韓愈詩湖遊泛漭沆溪宴駐潺湲又

不解文字飲惟能醉紅裙白居易詩春晝提壺飲秋林摘橘�又

昨日山水遊今日花酒宴又

素壁聯題分韻句紅鑪巡飲暖寒杯又

篇章慵報答杯燕喜經過又

應憐洛下分司伴冷宴閒遊老看花許渾詩夜淩瑤席宴春寄玉京吟又

重惜芳樽宴滿城無舊遊李商隱詩雅宴初無倦長歌底有情鄭嵎詩瑤光樓南皆紫禁梨園仙宴臨花枝皮日休詩啼螿衰葉共蕭蕭文燕無喧夜轉遙曹唐詩千樹梨花百壺酒共君論飲莫論詩鄭谷詩郡迎紅燭宴寺宿翠嵐樓李中詩昔年常接五陵狂洪飲花間數十場宋歐陽修詩靑山斂黛低歌扇暫解吳鉤登祖宴梅堯臣詩春飲景可樂夏飲暑可避秋飲心忘愁冬飲暖勝被陸遊詩江樓列炬千鍾飲花市聯鞍一字行又

夜宴新亭海棠底紅雲倒吸玻璃鍾葛長庚詩方會琪花宴遞聽靑鸞歌元劉因詩山中喚起陶弘景轟飲髙歌敕勒川範�詩淸商動涼幕芳宴候朋親張憲詩廣陵夜月瓊花宴結綺春風玉樹歌明丁鶴年詩夜宴未終賓客醉莫將明燭照華纓

宴集部紀事一左傳文公十三年冬公如晉朝且尋盟衛侯會公於沓請平於晉公還鄭伯會公於棐亦請平於晉公皆成之鄭伯與公宴於棐子家賦鴻雁季文子曰寡君未免於此文子賦四月子家賦載馳之四章文子賦采薇之四章鄭伯拜公答拜襄公二十三年季武子無適子公彌長而愛悼子欲立之訪於臧紇臧紇曰飲我酒吾爲子立之季氏飲大夫酒臧紇爲客旣獻臧孫命北面重席新樽絜之召悼子降逆之大夫皆起及旅而召公鉏使與之齒季孫失色季氏以公鉏爲馬正昭公元年令尹享趙孟賦大明之首章趙孟賊小宛之二章事畢趙孟謂叔向曰令尹自以爲王矣何如對曰王弱令尹彊其可哉𨿽可不終趙孟曰何故對曰彊以克弱而安之彊不義也不義而彊其斃必速詩曰赫赫宗周褒姒滅之彊不義也令尹爲王必求諸侯晉少懦矣諸侯將往若獲諸侯其虐滋甚民弗堪也將何以終夫以彊取不義而克必以爲道道以淫虐弗可久已矣定公六年秋八月宋樂祁言於景公曰諸侯惟我事晉今使不往晉其憾矣樂祁告其宰陳寅陳寅曰必使子往他日公謂樂祁曰惟寡人說子之言子必往陳寅曰子立後而行吾室亦不亡惟君亦以我爲知難而行也見混而行趙簡子逆而飲之酒於�上獻楊楯六十於簡子陳寅曰昔吾主範氏今子主趙氏又有納焉以楊楯賈禍弗可爲也已然子死晉國子孫必得志於宋範獻子言於晉侯曰以君命越疆而使未致使而私飲酒不敬二君不可不討也乃執樂祁戰國策梁王魏嬰觴諸侯於範臺酒酣請魯君舉觴魯君興避席擇言曰昔者帝女令儀狄作酒而美進之禹禹飲而甘之遂疏儀狄絕旨酒曰後世必有以酒亡其國者齊桓公夜半不嗛易牙乃煎熬燔炙和調五味而進之桓公食之而飽至旦不覺曰後世必有以味亡其國者晉文公得南之威三日不聽朝遂推南之威而遠之曰後世必有以色亡其國者楚王登彊臺而望崩山左江而右湖以臨仿徨其樂忘死遂盟彊臺而弗登曰後世必有以髙臺陂池亡其國者今主君之尊儀狄之酒也主君之味易牙之調也左白臺而右閭須南威之美也前夾林而後蘭臺彊臺之樂也有一於此足以亡其國今主君兼此四者可無戒與梁王稱善相屬後漢書鄭太傳太字公業司農眾之曾孫也拜議郎董卓旣遷都長安天下饑亂士大夫多不得其命而公業家有餘資日引賓客髙會倡樂所贍救者甚眾孔融傳融性寬容少忌好士喜誘益後進及退閒職賓客日盈其門常嘆曰座上客常滿尊中酒不空吾無憂矣與蔡邕素善邕卒後有虎賁士貌類於邕融每酒酣引與同坐曰𨿽無老成人且有典刑鄭元傳袁紹總兵冀州遣使要元大會賓客元最後至乃延升上坐身長八尺飲酒一斛秀眉明目容儀溫偉紹客多豪俊並有才說見元儒者未以通人許之競設異端百家互起元依方辯對咸出問表皆得所未聞莫不嗟服鄭元別傳馬季長以英儒著名元往從參考異同時與盧子幹相善在門下七年以母老歸養元餞之會三百餘人皆離席奉觴度元所飲三百餘杯而溫克之容終日無怠世說補十月朝黃祖在艨艟丹上會設黍臛彌衡年少在坐黍臛至衡先自飽食都不顧眾賓惟舉摶以弄戲後漢書郅惲傳汝南舊俗十月享會百里內縣皆賫牛酒到府燕飲茹艸紀事崔瑗愛士好賓客盛修肴膳殫極滋味不問余產居常蔬食菜羹而已會稽典錄夏香字曼卿永興人也年十五縣長葛君會客飲宴時郡遭大旱香進諫曰昔殷湯遭旱以六事自責而雨澤應澍成王悔過偃禾復起自古先聖畏懼天異必思過以濟民命今始罹天災縣界獨甚未聞明達崇殷周之徳飲宴獨歡百姓枯瘁神祇有靈必不享也百姓不足君孰與足宜當還縣君卽罷會身捐俸祿以贍民饑異苑管輅嘗至郭恩家有飛鳩來在梁頭鳴甚悲輅曰當有老公從東方來攜豚一頭酒一壺來候主人𨿽喜當有小故明日果有客如所占而射雞作食箭從樹間激中數歲女子手流血驚怖魏邴原別傳原舊能飲酒自行役八九年間酒不向口至陳畱則師韓子助潁川則宗陳仲弓涿郡則親盧子幹臨歸師友以原不飲酒會米肉送原原曰本能飲酒但以荒思廢業故斷之耳今當遠別因見貺餞可一飲乎於是飲酒終日不醉三國蜀志董允傳允嘗與尙書令費褘中典軍胡濟等共期遊宴嚴駕已辦而郎中襄陽董恢詣允修敬恢年少官微見允停出逡巡求去允不許曰本所以出者欲與同好遊談也今君已自屈方展闊積捨此之談就彼之宴非所謂也乃命解驂褘等罷駕不行其守正下士凡此類也下黃私記向範待客有漆花盤科斗筋魚尾匙世說新語夏侯泰初與廣陵陳本善本與元在本母前宴飲本弟騫行還徑入至堂戶泰初因起曰可得同不可得而雜茶經吳志韋曜傳孫�每饗宴坐席無不率以七勝爲限𨿽不盡入口皆澆灌取盡曜飲酒不過二升�初禮異密賜茶荈以代酒世說新語諸阮皆能飲酒仲容至宗人間共集不復用常杯斟酌以大盛酒圍坐相向大酌時有羣豬來飲直接去上便共飲之石崇每要客燕集常令美人行酒客飲酒不盡者使黃門交斬美人王丞相與大將軍嘗共詣崇丞相素不能飲輒自勉彊至於沈醉每至大將軍固不飲以觀其變已斬三人顏色如故尙不肯飲丞相讓之大將軍曰自殺伊家人何預卿事裴楷別傳石崇與楷孫綽宴酣而綽慢卽過度崇欲表免之楷曰季舒酒狂四海所知足下飲人狂藥而責人正禮乎文士傳潘尼與同僚飲主人有琉璃�使客賦之尼於座立成晉書王戎傳戎爲人短小任率不修威儀善發談端賞其要會朝賢嘗上已禊洛或問王濟曰昨遊有何言談濟曰張華善說史漢裴頠論前言往行衮衮可聽王戎談子房季札之間超然元著其爲識鑑者所賞如此戎嘗與阮籍飲時兗州刺史劉昶字公榮在坐籍以酒少酌不及昶昶無恨色戎異之他日問籍曰彼何如人也答曰勝公榮不可不與飲若減公榮則不敢不共飲惟公榮可不與飲戎每與籍爲竹林之遊戎嘗後至籍曰俗物已復來敗人意戎笑曰卿輩意亦復易敗耳楮記室顧榮與同僚宴飲見執炙者狀貌不凡有欲炙之色榮割炙啖之坐者問其故榮曰豈有終日執之而不知其味者乎及趙王倫篡位以榮爲長史倫敗榮被執將誅而執炙者爲督率救之得免世說新語過江初拜官輿飾供饌羊曼拜丹陽尹客來蚤者並得佳設日晏漸罄不復及精隨客早晚不問貴賤羊固拜臨海竟日皆美供𨿽晚至亦獲盛饌時論以固之丰華不如曼之眞率褚太傅初渡江嘗入東至金昌亭吳中豪右燕集亭中褚公𨿽素有重名於時造次不相識別敕左右多與茗汁少著粽汁盡輒益使終不得食褚公飲訖徐舉手共語云褚季野於是四座驚散無不狼狽顧孟著嘗以酒勸周伯仁伯仁不受顧因移勸柱語柱曰詎可便作棟梁自遇周得之欣然遂爲衿契王公與朝士共飲酒舉琉璃謂伯仁曰此腹殊空謂之寶器何邪答曰此英英誠爲淸徹所以爲寶耳裴遐在周馥所馥設主人遐與人圍�馥司馬行酒遐正戲不時爲飲司馬恚因曳遐墜地遐還坐舉止如常顏色不變復戲如故王夷甫問遐當時何得顏色不異答曰直是暗當故耳世說補光孟祖避難渡江欲投胡毋彥國初至值彥國與謝鯤諸人散發裸袒閉室酣飲已累日孟祖將排戶守者不聽孟祖便於戶外脫衣露頭於狗竇中窺之而大叫彥國驚曰他人決不能爾必我孟祖遽呼入與飲時人謂之八達晉書陶侃傳侃字士行本鄱陽人吳平徙家廬江之尋陽父丹吳揚武將軍侃早孤貧爲縣吏鄱陽孝廉範逵嘗過侃時倉卒無以待賓其母截髮得雙髲以易酒肴樂飲極歡𨿽僕從亦過所望及逵去侃追送百餘里逵曰卿欲仕郡乎侃曰欲之困於無津耳逵過廬江太守張夔稱美之召爲督郵世說補謝孺子特善聲律與王車騎張宴桐臺孺子吹笙王自起舞嘆曰眞使人飄颻有伊洛間意世說新語王劉共在杭南酣宴於桓子野家謝鎭西往尙書墓還葬後三日反哭諸人欲要之初遣一信猶未許然已停車重要便回駕諸人門外迎之把臂便下裁得脫幘著帽酣宴半坐乃覺未脫衰賢奕編謝太傅常造陸祖言祖言都無供辦兄子俶密爲具餐太傅旣至祖言所設茶果而已俄而俶遂陳盛饌珍羞畢具客去祖言大怒責數俶曰汝不能光益父叔乃復穢我素業邪杖之四十茶經晉書桓溫爲揚州牧性儉每燕飲惟下匕奠柈茶果而已晉書車引傳引與吳隱之以寒素博學知名於世又善於賞會時每有盛坐而引不在皆云無車公不樂謝安遊集之日輒開筵待之世說新語王恭欲請江盧奴爲長史晨往詣江江猶在帳中王坐不敢卽言良久乃得及江不應直喚人取酒自飲一又不與王王且笑且言那得獨飲江云卿亦復須邪更使酌與王王飲酒畢因得自解去未出戶江嘆曰人自量固爲難桓車騎在荊州張元爲侍中使至江陵路經陽岐村俄見一人持半小籠生魚徑來造船云有魚欲寄作膾張乃維舟而納之問其姓字稱是劉遺民張素聞其名大相忻待劉旣知張銜命問謝安王文度並佳不張甚欲話言劉了無停意旣進膾便去云向得此魚觀君船上當有膾具是故來耳於是便去張乃追至劉家爲設酒殊不淸旨張髙其人不得已而飲之方共對飲劉便先起雲今正伐荻不宜久廢張亦無以畱之桓南郡被召作太子洗馬船泊荻渚王大服散後已小醉往看桓桓爲設酒不能冷飲頻語左右令溫酒來桓乃流涕嗚咽王便欲去桓以手巾掩淚因謂王曰犯我家諱何預卿事王嘆曰靈寶故自達王爽與司馬太傅飲酒太傅醉呼王爲小子王曰亡祖長史與簡文皇帝爲布衣之交亡姑亡姊伉儷二宮何小子之有梁昭明太子陶靖節傳淵明字元亮潯陽柴桑人也性嗜酒而家貧不能恆得親舊知其如此或置酒招之造飲輒盡期在必醉旣醉而退曾不�情去畱江州刺史王弘欲識之不能致也淵明嘗往廬山弘命淵明故人龐通之賫酒具於半道栗裏之間邀之淵明有腳疾使一門生二兒舁籃輿旣至欣然便共飲酒俄頃弘至亦無迕也嘗九月九日出宅邊菊叢中坐久之滿手把菊忽值弘送酒至卽便就酌醉而歸貴賤造之者有酒輒設淵明若先醉便語客我醉欲眠卿可去其眞率如此宋書王華傳華以情事異人未嘗預宴集終身不飲酒有燕不之詣若宜有論事者乘車造門主人出車就之南史王華傳華從弟琨謙恭謹愼老而不渝朝會必早起簡閱衣裳料數冠幘如此數四或爲輕薄所笑大明中尙書僕射顏師伯豪貴下省設女樂琨時爲度支尙書要琨同聽傳酒行炙皆悉內妓琨以男女無親授傳行每至令置牀上回面避之然後取畢又如此坐上莫不撫手嗤笑琨容色自若師伯後爲設樂邀琨琨不往宋拾遺錄王華王曇首殷景仁劉湛四人宴飲從朝至夕帝甚歡華旣出太祖目送之嘆曰此四賢一時之秀同管喉唇恐後世難繼矣酒譜宋孔顗使酒仗气彌日不醒僚類之間多爲淩忽南史劉瓛傳瓛弟琎方軌正直爲武陵王冠軍徵鹵參軍與僚佐飲自割鵝炙琎曰應刃落俎是膳夫之事殿下親執鸞刀下官未敢安席因起請退陸慧曉傳慧曉子倕天監初爲右軍安成王主簿與樂安任昉友爲感知己賦以贈昉昉因此名以報之及昉爲中丞簪裾輻湊預其燕者殷蕓到漑劉苞劉孺劉顯劉孝綽及倕而已號曰龍門之遊𨿽貴公子孫不得預也謝弘微傳弘微曾孫覽覽弟舉與覽齊名邵陵王綸於婁湖立園廣燕酒後好聚眾賓冠手自裂破投之唾壺皆莫敢言舉嘗預宴王欲取舉幘舉正色曰裂冠毀冕下官弗敢聞命拂衣而退王屢召不返甚有慚色陰子春傳子春子鏗爲梁湘東王法曹行參軍初鏗嘗與賓友宴飲見行觴者因回酒炙以授之眾坐皆笑鏗曰吾儕終日酣酒而執爵者不知其味非人情也及侯景之亂鏗當爲賊禽或救之獲免鏗問之乃前所行觴者陳宗室傳新安王伯固文帝第五子也爲都督揚州刺史後主初在東宮與伯固甚親狎伯固又善�謔宣帝每宴集多引之魏書夏侯道遷傳道遷封濮陽縣開國侯邑戶如先歲餘頻表解州世宗許之除南兗州大中正不拜道遷𨿽學不淵洽而歷覽書史閒習尺牘札翰往還甚有意理好言宴務口實京師珍羞罔不畢有於京城之西水次市地大起園池植列蔬果延致秀彥時往遊適妓妾十餘常自娛樂國秩歲入三千餘匹專供酒饌不營家產每誦孔融詩曰坐上客恆滿樽中酒不空餘非吾事也識者多之北史邢巒傳巒族弟邵少在洛陽會天下無事與時名勝專以山水遊宴爲娛不暇勤業嘗霖雨乃讀漢書五日略能�之後因飲謔倦方廣尋經史李孝伯傳孝伯兄孫謐謐子士謙自以少孤未嘗飲酒食肉口無殺害之言親賓至輒陳�俎對之危坐終日不倦李氏宗黨豪盛每春秋二社必髙會極宴無不沈醉喧亂嘗集士謙所盛饌盈前而先爲設黍謂羣從曰孔子稱黍爲五穀之長荀卿亦云食先黍稷古人所尙寧可違乎少長肅然無敢弛惰退而相謂曰旣見君子方覺吾徒之不徳也薛安都傳安都從祖弟眞度有女妓數十人每集賓客輒命之絲竹歌舞不輟於前盡聲色之適北齊書段榮傳榮子孝言歷尙書左僕射特進侍中如故孝言富貴豪侈尢好女色後娶婁定遠妾董氏大�愛之爲此內外不和更相糾列坐爭免官徙光州隆化敗後有敕追還孝言𨿽黷貨無厭恣情酒色然舉止風流招致名士美景良辰未嘗虛棄賦詩奏伎畢盡歡洽𨿽艸萊之士粗閒文藝多引入賓館與同興賞其貧躓者亦時有乞遺世論復以此多之世說補崔瞻在禦史臺恆於宅中送食備盡珍羞別室獨餐處之自若有一禦史姓裴伺瞻食便往造焉瞻不與交言又不命匕筋裴坐視瞻食罷而退明日裴自匕筋恣情飲啖瞻方謂裴曰我初不喚君食亦不共君語君遂能不拘小節昔劉毅在京口冒請炙豈亦異是君定名士於是每與之同食周書裴寬傳寬弟漢車騎大將軍儀同三司性不飲酒而雅好賓遊每良辰美景必招引時彥宴賞畱連間以篇什當時人物以此重之長孫澄傳澄進位驃騎大將軍雅對賓客接引忘疲𨿽不飲酒而好觀人酣興常恐座客請歸每敕中廚別進異饌畱之北史薛辯傳辯五世孫端端弟裕字仁友丞相參軍事時京兆韋敻志安放逸不幹世務裕慕其恬靜數載酒肴候之談宴終日隋書庾季才傳季才局量寬弘術業優博篤於信義志好賓遊常吉日良辰與瑯邪王彭城劉�河東裴政及宗人信等爲文酒之會次有劉臻明克讓柳之徒𨿽爲後進亦申遊款北史李順傳順元孫元操遷蒙州刺史每暇日輒引賓客弦歌對酒終日爲歡見聞搜玉智永弟子辯才嘗於寢房伏梁上鑿暗檻以貯蘭亭帖秦王命禦史蕭翼購之相見甚歡酒酣之後請各賦詩辯才探韻得來字詩曰初醞一缸開新知萬里來披云同落莫步月共徘徊夜久孤琴思風生旅雁哀非君有祕術誰照不然灰翼得招字詩曰邂逅款良宵殷勤荷勝招彌天俄若舊初地豈成遙酒蟻傾還泛心猿噪似調誰憐失羣翼長苦業風飄托爲相知絕無嫌忌竟得之隋唐嘉話趙公宴朝貴酒酣樂闋顧羣公曰無忌不才幸遇休明之運因緣寵私致位上公人臣之貴可謂極矣公視無忌富貴何與越公或對爲不如或謂過之曰自揣誠不羨越公所不及越公一而已越公之貴也老無忌之貴也少冊府元龜唐楊師道爲侍中退朝後必引當時英俊宴集園池而文會之盛當時莫比舊唐書李百藥傳百藥七歲解屬文父友齊中書舍人陸乂馬元熙嘗造徳林燕集有讀徐陵文者云旣取成周之禾將刈瑯琊之稻並不知其事百藥時侍立進曰傳稱鄅人藉稻杜預注云鄅國在瑯琊開陽乂等大驚異之冊府元龜唐李百藥爲宗正卿好招延賓友�酒嘗不空唐憲武徳初拜太子右虞候率後歷散騎常侍云麾將軍銀靑光祿大夫旣無他職事居多閒逸與親戚故人酣暢以此自適焉趙景慈天水隴西人也幼有姿儀美風調髙祖潛龍時見而悅之妻以桂陽公主及長有文武才幹好交結座客嘗滿接對忘疲舊唐書楊恭仁傳恭仁少弟師道爲侍中退朝後必引當時英俊宴集園池而文會之盛當時莫比唐書裴行儉傳行儉因宴�出示坐者有瑪瑙盤廣二尺文彩粲然軍吏趨跌盤碎惶怖叩頭流血行儉笑曰爾非故也何至是色不少吝朝野僉載龍朔年已來百姓飲酒作令云子母相去離連臺拗倒子母者盞與盤也連臺者連盤拗倒盞也及天后永昌中羅織事起有宿衛十餘人於淸化坊飲爲此令此席人進狀告之十人皆棄市自後廬陵徙均州則子母相去離也連臺拗倒者則天被廢諸武遷放之兆甘澤謠素娥者武三思之姬人也三思盛宴公卿大夫畢集惟納言狄仁傑稱疾不來三思怒於座中有言宴罷有告仁傑者明日謝謁三思曰某昨日宿疾暴作不果應召然不睹麗人亦分也他後或有良宴敢不先期到門素娥聞之謂三思曰梁公彊毅之士非款狎之人何必固抑其性再燕不可無請不召梁公也三思曰儻阻我燕必族其家後數日復宴客未來梁公果先至三思特延梁公坐於內寢徐徐飲酒待諸賓客請先出素娥略觀其藝遂停杯設榻召之有頃蒼頭出曰素娥藏匿不知所在三思自入召之皆不見忽於堂奧中隙聞蘭麝芬馥乃附耳而聽卽素娥語音也細於屬絲才能認辧曰請公不召梁公今固召之某不復生也三思問其繇曰某非他怪乃花月之妖上帝遣來亦以多言蕩公之心將興李氏今梁公乃時之正人某固不敢見唐書楊再思傳張易之兄司禮少卿同休請公卿宴酒酣戲曰公面似髙麗再思欣然剪縠綴巾上反披紫袍爲髙麗舞舉動合節滿坐鄙笑全唐詩話陳子昂獨異記子昂初入京不爲人知有賣胡琴者價百萬豪貴傳視無辯者子昂突出顧左右以千緡市之眾驚問答曰余善此樂皆曰可得聞乎曰明日可集宣陽裏如期偕往則酒肴畢具置胡琴於前食畢捧琴語曰蜀人陳子昂有文百軸馳走京轂碌碌塵土不爲人知此樂賤工之役豈宜畱心舉而碎之以其文軸徧贈會者一日之內聲華溢都時武攸宜爲建安王辟爲書記衣冠盛事賀知章一見李白呼爲謫仙人以金龜換酒與之共飲古奇器錄王元寶家有一皮扇子制作甚質每暑月燕客卽以此扇置於坐前使新水灑之則颯然風生巡酒之間客有寒色遂命撤去明皇曾命中使取視愛而不受曰此龍皮扇子也荻樓雜抄揚州太守圃中有杏花數十株每至爛開張大宴一株令一妓倚其傍立館曰爭春宴罷夜闌人云花有嘆聲開元天寶遺事長安貴家子弟每至春時遊宴供帳於園圃中隨行載以油幕或遇陰雨以幕覆之盡歡而歸松窗雜記元宗自臨淄郡王爲潞州別駕乞歸京師以觀時晦迹尢自卑損會春暮豪家數輩盛酒饌遊於昆明池選勝方宴上戎服臂小鷹於野次因疾直突曾前諸子輩頗露難色忽一少年持酒船唱令曰宜以門族官品陳備之酒及於上大聲曰曾祖天子父相王某臨淄郡王也諸少年聞之驚走不敢復視上因連飲三銀船盡一卣徐乘馬東去世說補許謹選放曠不拘小節與親友結宴花圃中未嘗張幄設座只使僮僕聚落花鋪坐下曰吾自有花裀韋陟廚中飲食香味錯人入其中多飽飫而歸時人爲之語曰人欲不飯筋骨舒寅緣須入郇公廚韓朝宗爲山南采訪謂孟浩然深詩律置諸周行必詠穆如之誦因入奏挾與俱行先揚於朝約日引謁會浩然有故人至劇飲歡甚或言與韓公約不當後期浩然叱曰業已飲矣身行樂耳遑卹其他遂畢飲不赴幹子武黃門之西川大宴從事楊嗣復狂酒逼元衡大觥不飲遂以酒沐之元衡拱手不動沐訖徐起更衣終不令散宴冊府元龜郭子儀鎭河中代宗大歷二年二月子儀入朝宰臣元載王縉及左僕射裴冕戶部侍郎判度支第五琦京兆尹劉幹共出錢三十萬宴子儀於其私第內侍魚朝恩參其會焉朝恩出錦二十匹彩羅五十匹彩綾一百匹爲子儀纏頭之費極歡而罷舊唐書李勉傳勉在天官禮賢下士以李巡張參爲判官卒於幕三歲之內每遇宴飲必設虛位於筵次陳膳執酹辭色淒惻論者美之唐國史補徳宗非時召吳湊爲京兆尹便令赴上湊疾驅諸客至府已列筵畢或問曰何速吏對曰兩市日有禮席舉鐺釜而取之故三五百人之饌常可立辦也因話錄靖安李少師𨿽居貴位不以威重隔物與賓僚飲宴譚笑曲盡布衣之歡不記過失善飲酒暑月臨水以荷爲杯滿酌密系持近人口以筋刺之不盡則重飲燕散有人言昨飲大歡者公曰今日言歡則明前之不歡無論好惡一不得言段相文昌性介狹燕席賓客有眉睫之失必致怪訝在西川有進士薛太白飲酒稱名太多明日遂不復召冊府元龜杜佑爲司徒置第於安仁裏及城南創別墅日公卿宴遊廣陳妓樂杜式方佑之子也以蔭授揚府參軍入爲太常寺主簿父作鎭揚州家財巨萬甲第安仁裏杜城有別墅亭館林池爲城南之最昆仲皆在朝廷與時賢遊從樂而有節唐書白居易傳居易嘗與胡杲吉旼鄭據劉眞盧眞張渾狄兼謨盧貞宴集皆髙年不事者人慕之繪爲九老圖冊府元龜元稹爲越州刺史浙東觀察使會稽佳山水稹所辟幕職皆當時文士而鏡湖秦望之遊月三四焉而諷詠詩什動盈卷帙副使竇鞏海內詩名與稹酬唱最多至今稱蘭亭絕唱本事詩元相公稹爲禦史奉使東川於城題黃明府詩其序云昔年曾於解縣飲酒餘嘗爲觥錄事嘗於竇少府廳有一人後至頻犯語令連飛十數觥不勝其困�席而去醒後問人前虞鄕黃丞也此後絕不復知元和四年三月奉使東川十六日至城望驛有大池樓榭甚盛逡巡有黃明府見迎瞻其形容髣�似識問其前銜卽往日之�席黃丞也說向前事黃生惘然而悟因饋酒一�艤舟請餘同載余不免其意與之盡歡�問座隅山水則女所奔走城在其左諸葛所徵之路次其右感今懷古作贈黃明府詩曰昔年曾痛飲黃令困飛觥席上當時走馬前今日迎依稀迷姓字卽漸識平生故友身皆遠他鄕眼暫明便邀同榻坐兼共摘船行酒思臨風亂霜稜拂地平不看深淺酌貪愴古今情邐迆七盤路陂�數大城花疑女笑棧想武侯徵一種埋幽石老閒千載名幹子裴鈞僕射大宴巡官裴弘泰後至鈞不悅弘泰曰請在座銀器盡斟酒滿之隨飲以賜弘泰可乎鈞許之遂竭座上小爵至觥船凡飲皆竭隨卽塡於懷有銀海受一斗以上以手捧而飲盡踏其海捲抱之索馬而去鈞使人問弘泰方箕踞而坐秤所得銀器二百餘兩不覺大笑全唐詩話裴令公居守東洛夜宴半酣公索句元白有徳色時公爲破題次至楊汝士曰昔日蘭亭無艷質此時金穀有髙人白知不能加遽裂之曰笙歌鼎沸勿作冷淡生活元顧曰樂天所謂能全其名者也桂苑叢談周鄭客唐衢有文學老而無成善哭每一聲音調哀切聞者泣下常遊太原遇享軍酒酣乃哭滿座不樂主人爲之罷宴矣全唐詩話寶歷中楊於陵僕射入覲其子嗣復率兩榜門生迎於潼關宴新昌裏第僕射與所執坐正寢嗣復領諸生翼兩序元白俱在賦詩席上汝士詩後成元白覽之失色詩曰隔座應須賜禦屏盡將仙翰入髙冥文章舊價畱鸞掖桃李新陰在鯉庭再歲生徒陳賀宴一時良史盡傳馨當時疏廣𨿽云盛詎有玆筵醉醁醽其日大醉歸謂其子弟曰吾今日壓倒元白白樂天退居洛中作尙齒九老之會序曰胡吉劉鄭盧張等六賢皆多年壽餘亦次焉於東都獘居履道坊爲尙齒之會七老相顧旣醉且歡靜而思之此會希有因各賦七言六韻詩一章以記之或傳諸好事者時會昌五年三月二十四日樂天云其年夏又有二老年貌絕倫同歸故鄕亦來斯會續命書姓名年齒寫其形貌附於圖右與前七老題爲九老圖仍以一絕贈之云雪作須眉云作衣遼東華表暮雙歸當時一鶴猶希有何況今逢兩令威又時祕書狄兼謨河南尹盧貞以年未及七十𨿽與會而不及列劇談錄通義坊劉相國宅本文宗朝朔方節度使李進賢舊第進賢起自戎旅而倜儻瑰瑋累居藩翰富於財寶𨿽豪侈奉身雅好賓客有中朝宿徳常話在名場日失意邊遊進賢接納甚至其後京華相遇時亦造其門屬牡丹盛開因以賞花爲名及期而往聽事備陳飲饌宴席之間已非尋常舉杯數巡復引眾賓歸內室宇華麗楹柱皆設錦繡列筵甚廣器用悉是黃金�前有花數叢覆以錦幄妓妾俱服紈綺執絲簧善歌舞者至多客之左右皆有女僕雙鬟者二人所須無不必至承接之意常日指使者不如芳酒綺肴窮極水陸至於僕乘供給靡不丰盈自午迄於明晨不睹杯盤狼籍朝士云邇後歷觀豪貴之屬筵席臻此者甚稀河南府伊闕縣前臨大溪每僚佐有入臺者卽水中先有小灘漲出石礫金沙澄澈可愛牛相國爲縣尉一旦忽報灘出翌日宰邑者與同僚列筵於亭上觀之因召耆宿詢其事有老吏云此必分司禦史非西臺之命若是西臺灘上當有雙鸂鶒立前後居人以此爲則相國潛揣縣僚無出於己因舉杯祝曰旣能有灘何惜一雙鸂鶒宴未終俄有飛下不旬日拜西臺監察禦史朱崖李相國徳裕嘗因日休澣邀同列宰相及朝士宴語時畏景赫曦咸有鬱蒸之病軒蓋候門已及亭午搢紳名士交扇不暇將期�息於淸涼之所旣而筵於小齋不甚髙敞四壁施設皆古書名畫俱有炎爍之慮及別列坐開樽煩暑都盡良久覺淸飆爽气凜若髙秋備設酒肴及昏而罷出戶則火雲烈日熇然焦灼有好事者求親信問之云此日惟以金盆貯水漬白龍皮置於座末玉泉子李徳裕退朝多與親表裴璟破體笑語詢以新事李問更有何說裴云別無新事但昨日坡下郎官集送某官出牧湖州飲餞郵亭人客甚眾有倉部白員外末至崔駢郎中作錄事下籌白自以卑秩人乘淩競更固辭上次酌四大器白連飲三器訖飲一器持之而請第四器名崔郎中云亦別無事但何必要到處出頭腦白踉蹌僕於下座竟不飲而去坐中有笑者有縮頭者但不知此官人今日起得未李大怒曰何由可柰弟斯言果有之乎曰固然又問弟知白員外所止否璟曰知其某坊某曲李曰爲某傳語曰員外請至宅白捧命又憂恐比至李曰久欲從容中外事屏然旬朔不要出人事旣而白授翰林學士崔駢汾州刺史續攺洛州刺史流落外不復更遊郎署終鴻臚卿崔郢爲京兆尹日三司使在永達亭子宴丞郎崔乘醉突飲眾人皆延之時譙公夏侯孜爲戶部使問曰尹曾任給捨否崔曰無譙公曰若不曾歷給捨京兆尹不合衝丞郎宴命酒�來要下籌且喫罰爵取三大器物引滿飲之良久方起決引馬將軍至斃崔出爲賓客分司鄭餘慶淸儉有重徳一日忽召諸朋朝官數人會食眾皆朝僚以故相重望皆淩晨詣之至日髙餘慶方出閒話移時諸人皆囂然餘慶呼左右曰處分廚家爛蒸去毛勿拗折項諸人相顧以爲必蒸鵝鴨之類逡巡舁�盤出醬醋亦極香新良久就食人前下粟米飯一碗蒸葫蘆一枚相國食美諸人彊進而罷劇談錄乾符中洛中有豪貴子弟承藉勛蔭物用優足恣陳錦衣玉食不以充詘爲戒飲饌華鮮極口腹之欲有李史君出牧罷歸居止亦在東洛深感其家恩舊欲召諸子從容有敬愛寺僧聖剛者常所來往李因以其宴爲說僧曰某與之門徒久矣每見其飲食窮極水陸滋味常饌必以炭炊往往不愜其意此乃驕逸成性史君召之可乎李曰若求象白猩唇恐不可致止於精潔修辦小筵未爲難事於是廣求珍異俾妻孥親爲調鼎備陳綺席雕盤選日爲請弟兄列坐矜持儼若冰玉肴羞每至曾不下筋主人揖之再三惟沾果實而已及至水餐俱致一匙於口然相盼良久咸若荼食蘗李莫究其由以失�爲謝明日復睹聖剛備述諸子情貌僧曰某前所說豈謬哉而因造其門以問之曰李史君特備一筵庖膳間可爲丰潔何不略領其意諸子曰燔炙煎和未得其法僧曰他物縱不可食炭炊之又嫌何事復曰上人未知凡以炭炊先燒令熟謂之煉火方可入爨不然猶有煙气李史君宅炭不經煉是以難於啖僧撫掌大笑曰此非貧道所知也盧氏雜說大中年丞郎宴席蔣伸在座忽斟一杯言曰席上有孝於家忠於國及名重於時者飲此爵舉皆肅然無敢舉者獨李公景讓起引此爵蔣曰此宜其然小學柳玭曰髙侍郎兄弟三人俱居淸列非速客不二羹胾夕食齕卜匏而已注髙越翰林學士次銖給事中次鍇禮部侍郎酒譜唐進士劉遇劉參郭保衡王仲張道隱每春選妓三五人乘犢小軍裸袒園中叫笑自若曰顚飲北夢瑣言唐羅給事隱顧博士云俱受知於相國令狐公綯顧𨿽鹺商之子而風韻詳整羅亦錢塘人鄕音乖刺相國子弟每有宴會顧獨與之丰韻談諧莫辧其寒素之士也唐孫會宗僕射卽偓相大王父也宅中集內外親表開宴有一甥侄聞朝官後至及中門見緋衣官人衣襟前皆是酒污咄咄而出不相識洎卽席說與主人咸訝無此官沈思之乃是行酒時於�上酹酒艸艸傾潑也自此每酹酒側身恭跪一酹而已自孫氏始也今人三酹非也有裴迪者贄相之堂弟無文學於荊南投筆事趙司徒爲虞總小將對客側身一酹趙公未諭朝賢問風規極怪之笞七下何不幸也中山詩話楊安國判監集學官飲必誦詩譜以侑酒舉杯屬客曰詩之興也諒不於上皇之世且飲酒裴如晦亦舉杯曰古者伏羲氏之王天下也不能飲矣一坐皆笑而楊不悟衣冠盛事李某爲中丞奏孔尙書溫徐相商爲監察禦史孔爲中丞李在外多年除宗正少卿歸而爲丞郎每燕集時人以爲盛事全唐詩話王衍五年宴飲無度衍自唱韓琮柳枝詞曰梁苑隋堤事已空萬條猶舞舊春風何如思想千年事惟見楊花入漢宮內侍宋光溥詠胡曾詩曰吳王恃霸棄雄才貪向姑蘇醉綠醅不覺錢塘江上月一宵西送越兵來衍怒罷宴曾有詠史詩百篇行於世朝野僉載周嶺南首領陳元光設客令一袍�行酒光怒令曳出遂殺之須臾爛煮以食客後呈其二手客懼攫喉而吐珍珠船崔林羣從多至大官每宴集組綬相輝設一榻置象笏猶重疊其上三十年間無中外緦麻之喪雲溪友議麻衣黎瓘者南海狂士也遊於漳州頻於席上喧酗鄕飲之日諸賓悉赴客司獨不召瓘瓘作翻韻詩贈崔使君坐中皆大笑崔使馳騎迎之其詩曰慣向溪邊折柳楊因循行客到州漳無端忤觸王衙押不得今朝看飲鄕郡閣雅言崔公佐牧名郡日宴賓僚有一客巾屨不完衣破肘見突筵而入崔喜其來令下牙籌引滿數觥神色自若飲妓駭其藍縷因大噱客獻詩曰破額頭衫也穿使君猶許對華筵今朝幸倚文章守遮莫靑蛾笑揭天崔令掩口無咍賢士

宴集部紀事二冊府元龜晉盧詹髙祖天福初拜禮部尙書分司雒下與右僕射盧質散騎常侍盧重俱在西都數相過從三人俱嗜酒好遊山水塔廟林亭花竹之地無不同往酣飲爲樂人無間然雒中朝士目爲三盧會遺史記聞錢鏐臨安人裏中有大木鏐幼時常戲其下後爲吳越國王宴父老山林皆覆錦名其木衣錦將軍馬令南唐書先主書初徐氏諸子不齒知誥而知訓尢悖嘗召知誥飲酒伏�士欲害之行酒吏刁彥能酒至知誥以手瓜掏之知誥悟起走乃免後知誥自潤州入覲知訓與飲於山光寺又欲害之徐知諫以謀告知誥知誥起遁去王夷鄴傳夷鄴性率易好飲酒不拘小節常遺親友書曰今宵好月能相過乎赴召者甚眾夷鄴已醉指酒壺曰本用相待酒興輒來自倒之矣其疏豁多類此邵拙傳拙飲酒常至百盞偶沈酗遂絕飲𨿽筵宴終日惟茶而已陸遊南唐書徐知諤傳知諤一日遊蒜山除地爲場連虎皮爲大幄號虎帳與賓僚會飲其中史虛白傳虛白與北海韓熙載來歸時烈祖輔吳方任用宋齊丘虛白誦言曰吾可代彼齊丘不平欲窮其技能召與宴飲設倡樂奕棋博戲酒數行使制書檄詩賦碑頌虛白方半醉命數人執紙口占筆不停綴俄而眾篇悉就詞采磊落座客驚服陳曙傳曙蜀人鄕人有會集或祭神曙不行召而至醉飽乃辭去由是人多設虛座陳酒肴以待之同日或至數家張易傳元宗立易以水部員外郎通判歙州刺史朱匡業平居甚謹然醉則使酒陵人果於誅殺無敢犯者易至赴其宴先已飲醉就席酒甫一再行擲杯推案攘袂大呼詰責鋒起匡業尙醒愕然不敢對惟曰通判醉甚不可當也易巍峨喑嗚自若俄引去匡業使吏掖就馬自是見易加敬不敢復使酒郡事亦賴以濟太弟景遂初立髙選官僚召爲贊善大夫景遂召飲以玉杯行酒因與座客傳玩至易忽大言曰殿下有重寶輕士之意何耶扺於柱礎碎之在座皆失色淸異錄侯元亮馬氏時湖湘宰退居長沙門常有客宴會無虛日人目爲�侯珍珠船五代漢韋思守上黨未嘗與賓佐宴會有從事求見思怒曰必是求獵酒也命典客飲而遣之酒譜五代之亂干戈日尋而鄭雲叟隱於華山與羅隱終日怡然對飲有酒詩二十章好事繪爲圖以相貺遺十國春秋前蜀潘岏傳天復元年東平王全忠初兼四鎭髙祖使岏往聘以通彼我之懷岏至言辭宛轉飲酒一石不亂每過飲禮容益恭全忠愛之酒酣謂岏曰押牙尙能作豪飲乎岏謝不敢全忠乃簇席間叵羅尊罍器皿次第注酌岏一飲而盡愈益溫克全忠卽徹諸物賜之意其歸館應傾寫委頓已令人偵岏岏方簪筍籜冠子徐理所得酒器滌而藏之一時號爲雅量宋光浦傳光浦事後主爲內侍監幹徳中後主宴飲無度常以重陽日宴羣臣於宣華苑夜半酒酣後主唱韓琮柳枝詞光浦意欲以諷爲諫遂詠胡曾詩曰吳王恃霸棄雄才貪向姑蘇醉綠醅不覺錢塘江上月一宵西送越兵來後主聞之不樂而罷吳越武肅王世家天寶三年冬十月戊寅王親巡衣錦軍有鄰媼年九十餘攜壺漿迎王曰錢婆畱寧馨富貴王下車拜之王置酒髙會父老男婦八十歲以上者金尊百歲者玉尊王執爵上壽制還鄕歌曰三節還鄕兮掛錦衣碧天朗朗兮愛日暉功臣道上兮列旌旗父老遠來兮相追隨家山鄕眷兮會時稀今朝設宴兮觥散飛鬥牛無孛兮民無欺吳越一王兮駟馬歸時父老不能解王復髙揭吳音爲歌舉座賡之叫笑振席吳越孫承佑傳承佑在浙日憑借親寵恣爲奢侈每一燕會殺物命千數家食亦數十器方下箸設十銀鑊構火以次薦之常饌客指其盤曰今日南之蝤蛑北之紅羊東之蝦魚西之嘉粟無不畢備可云富有小四海矣宋史陶榖傳榖性急率嘗與兗帥安審信集會杯酒相失爲審信所奏時方姑息武臣榖坐責授太常少卿國老談苑陶谷以翰林學士奉使吳越忠懿王宴之因食蝤蛑詢其名類忠懿命自蝤蛑至蟛�凡羅列十餘種以進榖視之笑謂忠懿曰此謂一代不如一代也太祖以範質寢疾令內夫人問訊質家迎奉器皿不具內夫人奏知太祖卽令翰林司送果子牀酒器凡十副以賜之因謂質曰卿爲宰相何自苦如此質奏曰臣向在中書門無私謁所與飲酌皆貧賤時親戚安用器皿因循不置非力不及也宋史王溥傳溥字齊物父祚溥在相位祚以宿州防禦使家居每公卿至必首謁祚置酒上壽溥朝服趨侍左右座客不安席輒引避祚曰此豚犬爾勿煩諸君起王審琦傳審琦素不能飲嘗侍宴太祖酒酣仰祝曰酒天之美祿審琦朕布衣交也方與朕共享富貴何靳之不令飲也祝畢顧謂審琦曰天必賜卿酒量試飲之勿憚也審琦受詔飲十杯無苦自此侍宴常引滿及歸私家卽不能飲或彊飲輒病審琦子承衍雍熙中知天雄軍府兼都部署時契丹擾鎭陽候騎至冀州去魏二百餘里鄰境戒嚴城中大恐屬上元節承衍下令市中及佛寺燃燈設樂與賓佐宴遊達旦人賴以安李昉傳太宗卽位加昉戶部侍郎從攻太原車駕至常山常山卽昉之故里因賜羊酒俾召公侯相與飲宴裏中父老及嘗與遊從者咸預焉七日而罷人以爲榮師還以勞拜工部尙書兼承旨昉年七十以特進司空致仕所居有園亭別墅之勝多召故人親友宴樂其中旣致政欲尋洛中九老故事時吏部尙書宋琪年七十九左諫議大夫楊徽之年七十五郢州刺史魏丕年七十六太常少卿致仕李運年八十水部郎中朱昂年七十一廬州節度副使武允成年七十九太子中允致仕張好問年八十五吳僧贊寧年七十八議將集會蜀寇而罷安守忠傳守忠累遷瀛州防禦使淳化二年徙知雄州方與僚佐宴飲有軍校謀變擐甲及閽閽者倉卒入白守忠言笑自若徐顧坐客曰此輩酒狂爾擒之可也人服其量焉張齊賢傳齊賢以司空致仕歸洛得裴度午橋莊有池榭松竹之盛日與親舊觴詠其間意甚曠適太宗女荊國大長公主傳主下嫁駙馬都尉李遵勗遵勗賓客皆一時賢士每燕集主必親視饔饎國老談苑陳省華以大卿居家其子堯叟參樞密堯咨掌制誥每朝退端服夾侍偶賓至則導茗酪焉晏丞相知南京王琪張亢爲幕客泛舟湖中只以諸妓自隨晏公把柁王張操篙琪南方人知行舟次第至橋下故使船觸柱而橫厲聲呼曰晏稍使柁不正也宋史張秉傳秉官禮部侍郎加樞密直學士好飾衣服潔饌具每公宴及朋友家集會多自挈肴膳而往家甚貧常質衣以給費焉呂蒙正傳咸平七年授太子太師封蔡國公攺封隨又封許景徳二年春表請歸洛蒙正至洛有園亭花木日與親舊宴會子孫環列疊送壽觴怡然自得寇準傳景徳元年契丹大入準請帝幸澶州帝遂渡河禦北門城樓遠近望見禦蓋踴躍歡呼聲聞數十里契丹相視驚愕不能成列帝盡以軍事委準準承制專決號令明肅士卒喜悅敵數千騎乘勝薄城下詔士卒迎擊斬獲大半乃引去上返行宮畱準居城上徐使人視準何爲準方與楊億飲博歌謔歡呼帝喜曰準如此吾復何憂魏仁浦傳仁浦子咸熙嘗會賓客家童數輩覆案碎器客皆驚愕咸熙色不變止令更設饌具其寬厚若此張雍傳大中祥符元年以尙書左丞致仕雍性鄙吝蒞事勤恪善爲米鹽苛察以肅下恃其淸幹受遇於時益矯厲以取名譽所至藩鎭宴犒率皆裁節聚公錢爲羨余以輸官帑集會賓佐糲食而已杜鎬傳鎬常州無錫人南唐集賢校理入宋累遷工部侍郎所居僻陋僅庇風雨處之二十載不遷徙燕居暇日多挈醪饌以待賓友性和易淸素有懿行士類推重之田景咸傳咸性鄙吝務聚斂每使命至惟設肉一器賓主共食在邢州日使者王班至景咸勸班酒曰王班請滿飲典客曰是使者姓名也景咸悟曰我意王班是官爾何不早諭我聞者笑之張茂直傳眞宗居藩時茂直與朱昂並在諸王府每預宴集屢因酬唱識其名卽位選用舊臣得茂直及昂與梁周翰師顏輩相繼知制誥茂直旣入西合會元傑生旦遣持禮幣爲賜復至舊府時人榮之周起傳起爲樞密副使嘗與寇準過同列曹璋家飲酒旣而客多引去者獨起與寇準盡醉夜漏上乃歸明日入見引咎伏謝眞宗笑曰天下無事大臣相與飲酒何過之有薛奎傳奎以樞密直學士知益州嘗夜宴有戍卒殺人人皆奔走奎密遣捕殺之坐客莫有知者王旦傳寇準爲武勝軍節度使在藩鎭生辰造山棚大宴又服用僭侈爲人所奏帝怒謂旦曰寇準每事欲效朕可乎旦徐對曰準誠賢能無如騃何眞宗意遂解曰然此正是騃爾遂不問向敏中傳敏中爲鄜延路緣邊安撫使會大儺有告禁卒欲倚儺爲亂者敏中密使麾兵被甲伏廡下幕中明日盡召賓僚兵官置酒縱閱無一人預知者命儺入先馳騁於中門外後召至階敏中振袂一揮伏出盡擒之果各懷短刃卽席斬焉旣屏其屍以灰沙掃庭張樂宴飲坐客皆股栗邊藩遂安曹彬傳彬子瑋用士得其死力平居甚閒暇及師出多奇計出入神速不可測一日張樂飲僚吏中坐失瑋所在明日徐出視事而賊首已擲庭下矣沈倫傳倫子繼宗善營產業厚於養生不飲酒不嗜音律而喜接賓客終日宴集無倦退朝錄魏野居於陜郊其地頗有水竹之勝客至必畱連飲酒龍川別誌李允則守雄州以知術顯世多能道之者予從事北都父老謂予曰允則自雄入奏過魏魏守寇萊公也謂允則曰聞君在雄筵會特盛能爲老夫作小會否允則曰方入奏不敢畱還日當奉教及還萊公宴之幄帟器皿飲食伎樂百物華侈意將壓之旣罷謂允則曰君許我作會來日可乎允則唯唯公顧謂左右伎樂如今日每設百戲幄帟牀榻畱以假之允則曰伎樂百戲皆如今日其他隨行略可具也明日視其幄帟皆蜀錦繡牀榻皆吳越漆作百物稱是公已愕然矣及百戲入允則曰恐外尙有伎使召之則京師精伎至者百數十人公視之大驚使人伺之則牀榻脫卸氈裹�載伎變服爲商賈以入明日薦之於朝極稱其才雄之僚吏尢之曰萊公尙气柰何以此勝之允則曰吾非誇之示之以行軍出沒之巧耳夢溪筆談晏元獻公爲館職時天下無事許臣寮擇勝燕飲當時侍從文館士大夫爲燕集以至市樓酒肆往往皆供帳爲遊息之地公是時貧甚不能出獨家居與昆弟講習一日選東宮官忽自中批除晏殊執政莫諭所因次日進覆上諭之曰近聞館閣臣寮無不嬉遊宴賞彌日繼夕惟殊杜門與兄弟讀書如此謹厚正可爲東宮官公旣受命得對上面諭除授之意公語言質野則曰臣非不樂燕遊者直以貧無可爲之臣若有錢亦須往但無錢不能出耳上益嘉其誠實知事君體眷注日深仁宗朝卒至大用世說補宋子京多內寵後庭曳羅綺者甚眾嘗宴錦江微寒命取半臂諸婢各送一枚凡十餘枚皆至子京視之茫然恐有厚薄之嫌竟不敢服忍凍而歸遁齋閒覽程丞相琳性嚴毅無所推下出鎭大名每晨起據案決事左右皆惴恐無敢喘息及開宴召僚佐飲酒則笑歌歡諧釋如無間於是人畏其剛果而樂其曠達宋史何中立傳中立官樞密直學士嗜酒無行慶曆中集賢校理蘇舜欽監進奏院爲賽神會預者皆一時知名士中立亦在召中已而辭不往後舜欽等得罪中立有力焉東軒筆錄京師百司庫務每年春秋賽神各以本司餘物貿易以具酒饌至時吏史列坐合樂終日慶曆中蘇舜欽提舉進奏院至秋賽承例賣拆封紙以充舜欽欲因其舉樂而召館閣同捨遂自以十千助席預會之客亦醵金有差酒酣命去優伶卻吏史而更召兩軍女伎先是洪州人太子中捨李定願預醵廁會而舜欽不納定銜之遂騰謗於都下旣而禦史劉元瑜有所希合彈奏其事事下右軍窮治舜欽以監主自盜論削籍爲民坐客皆斥逐梅堯臣亦被逐者也堯臣作客至詩曰客有十人至共食一鼎珍一客不得食覆鼎傷眾賓蓋爲定發也劉待制元瑜旣彈蘇舜欽而連坐者甚眾同時俊彥爲之一空劉見宰相曰聊爲相公一网打盡是時南郊大禮而舜欽之獄斷於赦前數日舜欽有詩曰不及雞竿下坐人蓋謂不得預赦免之囚也舜欽死歐陽文忠公序其文集敍及賽神之事略曰一時俊彥舉网而盡矣蓋述禦史之言也舜欽以大理評事集賢校理廢爲民後二年得湖州長史年四十餘卒宋史程顥傳顥父�知磁州徙漢州嘗宴客開元僧捨酒方行人歡言佛光見觀者相騰踐不可禁�安坐不動頃之遂定王曙傳錢惟演畱守西京歐陽修尹洙爲官屬修等頗遊宴曙後至嘗厲色戒修等曰諸君縱酒過度獨不知寇萊公晚年之禍邪修起對曰以修聞之萊公正坐老而不知止爾曙默然澠水燕談錄天聖末歐陽文忠公文章三冠多士國學補試國學解禮部奏登甲科爲西京畱守推官府尹錢思公通判謝希深皆當世偉人待公優異公與尹師魯梅聖兪楊子徳張太素張堯夫王幾道爲七友以文章道義相切劘率常賦詩飲酒間以談戲相得尢樂洛中山水園亭塔廟佳處莫不遊覽思公恐其廢職事微戒之一日府會語及寇萊公思公曰知萊公所以取禍否由晚節奢縱宴飲過度耳文忠曰宴飲小過不足招禍萊公之責由老不知退爾坐客爲之聳然時思公年已七十淸波雜誌歐陽公爲西京畱守推官事錢思公一日羣遊嵩山取潁陽路歸暮抵龍門雪作登石樓望都城次忽煙靄中有車馬渡伊木者旣至乃思公遣廚傳歌妓且致俾從容勝賞毋還歸之意思公旣貶漢東王文康公晦叔爲代一日訝幕客遊有責曰君等自比寇萊公如何萊公尙坐奢縱取禍眾不敢對公取手板起立曰以某論之萊公之禍不在杯酒在老不知退爾四座偉之按歐文忠老不知退之說前段各有異同故並載之

東軒筆錄錢文僖公惟濱生貴家而文雅樂善出天性晚年以使相畱守西京時通判謝絳掌書記尹洙畱府推官歐陽修皆一時文士遊宴吟詠未嘗不同洛下多水竹奇花凡園囿之勝無不到者有郭延卿者居水南少與張文定公呂文穆公遊累舉不第以文行稱於鄕閭張呂相繼作相更薦之得職官然延卿亦未嘗出仕葺幽亭藝花足迹不及城市至是年八十餘矣一日文僖率僚屬往遊去其居一里外卽屏騎從腰輿張蓋而訪之不以告名氏洛下士族多過客眾延卿未始出蓋莫知其何人也但欣然相接道服對談而已數公疏爽闓朗天下之選延卿笑曰陋居罕有過從而平日所接之人亦無若數君者老夫甚愜願少畱對花小酌也於是以陶�果蔌而進文僖愛其野逸爲引滿不辭旣而吏報申牌府史牙兵列庭中延卿徐曰公等何官而從吏之多也尹洙指而告曰畱守相公也延卿笑曰不圖相國肯顧野人遂相與大笑又曰尙能飲否文僖欣然從之又數杯延客之禮數杯盤無少加於前而談笑自若日入辭去延卿送之門顧曰老病不能造謝希勿訝也文僖登車茫然自失翊日語僚屬曰此眞隱者也彼視富貴爲何等物耶嘆息累日不止宋史鄭戩傳戩爲陜西四路都總管兼經略安撫招討使行邊至鎭戎軍趣蓮花堡天寒與將佐置酒元昊擁兵近塞會暮塵起有報敵騎至者戩曰此必三川將按邊回非敵騎也已而果然靑箱雜記少師趙公�字叔平天聖初堯臣下第三人及第爲人寬厚長者畱滯內相十餘年晚始大用參貳大政治平中退老雎陽素與歐陽文忠公友善時文忠退居東潁公卽自雎陽乘興拿舟訪之文忠喜公之來特爲展宴而潁守翰林呂公亦預會文忠乃自爲口號一聯云金馬玉堂三學士淸風明月兩閒人兩閒人謂公與文忠也揮麈後錄張耆旣貴顯嘗啟章聖欲私第置酒以邀禁從諸公上許之旣畫集盡歡曰更願畢今夕之樂幸毋辭也於是羅幃翠幕稠疊圍繞繼之以燭列屋蛾眉極其殷勤豪侈不可狀每數杯則賓主各少愒如是者凡三數諸公但訝夜漏如是之永曁至徹席出戶詢之則云已再晝夜矣談苑張詠自益州寄書與楊大年進奏院監官竊計云大臣密書相遺恐累我發視之紙尾批云近日白超用事否乃繳奏之眞宗以示寇準準笑曰臣知開封有伍伯姓白能用杖都下但翹楚者以白超目之每飲席浮大觥遂以爲況眞宗方悟而笑聞見前錄文潞公知成都府成都風俗喜行樂公多燕集有飛語至京禦史何剡聖從蜀人因謁告歸上遣伺察之聖從將至潞公亦爲之動張兪少愚者謂公曰聖從之來無足念因迎見於漢州有營妓善舞聖從喜之問其姓妓曰楊聖從曰所謂陽臺柳者少愚卽取妓之項帕羅題詩曰蜀國佳人號細腰東臺禦史惜妖嬈從今喚作陽臺柳舞盡春風萬萬條命其妓作柳枝詞歌之聖從爲之沾醉後數日聖從至成都頗嚴重一日潞公大作樂以燕聖從迎其妓府妓中歌少愚之詩以酌聖從聖從每爲之醉聖從還朝潞公之謗乃息事與陶榖使江南郵亭詞相類云張少愚者奇士潞公固重其人也續聞見近錄文潞公守蜀一日宴飲夜深雪作諸卒輒毀馬屋五間爲薪指使入白潞公曰更毀五間與之酒竟不輟卽論取佗屋補之張文懿爲鄧國公旣致政還鄕時範文正守鄧置酒髙會軍校皆命坐文懿旣坐卽據主席而客文正席中駭之文懿徐曰公知鄧州蹔守此土耳老夫開國於此所以主席無嫌識者是之明日文懿復置會揮金甚盛以帛三百端爲文正壽時人榮之山家淸供章藝齋鑑宰徳淸時𨿽槐古馬髙尢喜延客然飲食多不取諸市恐旁緣而擾人一日往訪之畱以晚酌數杯命左右造玉井飯甚香美春坊趙湖璧弟竹潭雍亦在焉論詩把酒及夜無可供者湖曰吾有鏡湖之�潭曰雍有稽山之筍僕笑可有一杯羹矣乃命庖作玉帶羹以筍似玉�似帶也是夜甚適今猶喜其淸髙而愛客也劉彜學士宴集間必欲主人設苦�狄武襄公靑帥邊時邊郡難以時置一日集彜與韓魏公對坐偶此不設謾罵狄公至黔卒狄公聲色不動仍以先生呼之魏公知狄眞將相器誠齋雜記範蜀公居許下於長嘯堂前作荼蘪架每春季花時宴其下有花墮酒中者飲一大白微風過則舉坐無遺當時謂之飛英會彥周詩話伯父娶邯鄲孫女嘗聞邯鄲公與小宋飲酒舉一物隸僻事以多者爲勝飲不勝者他人不敢造席尊堯錄仁宗一夕旣寢聞樂聲命燭興坐使內侍審之曰礬樓百姓飲酒樂聲也帝欣然曰朕爲天下父母得百姓長如此足矣聽徹乃就寢聞見前錄司馬溫公嘗曰昔與王介甫同爲羣牧司判官包孝肅公爲使時號淸嚴一日羣牧司牡丹盛開包公置酒賞之公舉酒相勸某素不喜酒亦彊飲介甫終席不飲包公不能彊也某以此知其不屈仁宗朝王安石爲知制誥一日賞花釣魚宴內侍各以金楪盛釣餌藥置幾上安石食之盡明日帝謂宰輔曰王安石詐人也使誤食釣餌一粒則止矣食之盡不情矣帝不樂之宋史範純仁傳純仁提舉西京畱司禦史臺時耆賢多在洛純仁及司馬光皆好客而家貧相約爲眞率會脫粟一飯酒數行洛中以爲勝事王素傳素於鞏有雋才長於詩從蘇軾遊軾守滁州鞏往訪之與客遊泗水登魋山吹笛飲酒乘月而歸軾待之於黃樓上謂鞏曰李太白死世無此樂三百年矣王韶傳韶知鄂州嘗宴客出家姬奏樂客張繢醉挽一姬不前將擁之姬泣以告韶徐曰本出汝曹娛客而令失歡如此命酌大杯罰之談笑如故人亦服其量文彥博傳彥博以太師致仕居洛陽與富弼司馬光等十三人用白居易九老會故事置酒賦詩相樂序齒不序官爲堂繪像其中謂之洛陽耆英會好事者莫不慕之聞見前錄元丰五年文潞公以太尉畱守西都時富韓公以司徒致仕潞公慕唐白樂天九老會乃集洛中卿大夫年徳髙者爲耆英會以洛中風俗尙齒不尙官就資勝院建大廈曰耆英堂命閩人鄭奐繪像其中時富韓公年七十九文潞公與司封郎中席汝言皆七十七朝議大夫王尙恭年七十六太常少卿趙丙祕書監劉幾衛州防禦使馮行己皆年七十五天章閣待制楚建中朝議大夫王愼言皆七十二大中大夫張問龍圖直學士張壽皆年七十時宣徽使王公拱辰畱守北京貽書潞公願預其會年七十一獨司馬溫公年未七十潞公素重其人用唐九老狄兼故事請入會溫公辭以晚進不敢班富文二公之後潞公不從令鄭公自幕後傳溫公像又至北京傳王公像於是預其會者凡十三人潞公以地主攜妓樂就富公宅第一會至富公會送羊酒不出餘皆次爲會洛陽多名園古剎有水竹林亭之勝諸老須眉皓白衣冠甚偉每宴集都人隨觀之潞公又爲同甲會司馬郎中程太中�席司封汝言皆丙午人也亦繪像資勝院其後司馬公與數公又爲眞率會有約酒不過五行食不過五味惟菜無限楚正議違約增飲食之數罰一會皆洛陽太平盛事也東軒筆錄有王永年者娶宗室女得右班殿直監汝州稅時竇卞通判汝州與之接熟爾後卞知深州永年復爲州監押益相親暱遂至通家旣而卞在京師永年求監金曜門書庫卞爲幹提舉監司楊繪繪遂薦之永年常置酒延卞繪於私室出其妻間坐妻以左右手掬酒以飲卞繪謂之曰白玉蓮花杯其褻狎至是後永年盜賣庫書事發下獄永年引卞繪嘗受其饋送乃嘗納璣貝於兩家方窮治未竟而永年死獄中朝議有兩制交通匪人至爲姦利落繪翰林學士知制誥降爲荊南副使落卞待制降監舒州靈仙觀明年卞卒於貶所繪性少眞無檢操居荊南日事遊宴往往與小人接一日出家妓延客夜飲有選人胡師文預會師文本鄂州豪民子及第爲荊南府學教授尢少士檢半醉狎侮繪之家妓無所不至繪妻自屏後窺之大以爲恥叱妓入撻於屏後師文離席排繪使呼妓出繪愧於其妻遽欲徹席師文狂怒奮拳毆繪賴眾客救之幾至委頓近臣不自重至爲小人淩暴士論尢鄙之聞見前錄二程先生侍太中公訪康節於天津之廬康節攜酒飲月陂上歡甚語其平生學術出處之大明日悵然謂門生周純明曰昨從堯夫先生遊聽其論議振古之豪傑也惜無所用於世純明曰所言何如明道曰內聖外王之道也是日康節有詩云艸軟波平風細澑雲輕日淡柳低摧狂言不記道何事劇飲未嘗如此杯好景只知閒信步朋歡那覺大開懷必期快作賞心事卻恐賞心難便來明道和云先生相與賞西街小子親攜幾杖來行處每容參劇論坐隅還許瀝餘杯檻前流水心同樂林外靑山眼重開時泰心閒兩難得直須乘興數追陪明道敬禮康節如此賢奕編範氏自文正公貴顯以淸苦儉約稱於世子孫皆守其家法忠宣正拜後常畱晁美叔同匕箸美叔退謂人曰丞相變家風矣或問之晁答曰鹽豉棋子上有肉兩簇豈非變家風乎聞者大笑談苑朱柬之自言作滁州推官時歐陽永叔爲太守杜彬作倅曉音律永叔自瑯琊山幽谷亭醉歸妓扶步行前引以樂彬自亭下舞一曲破直到州衙前凡一里餘範希文知鄧州是時法网疏闊監司尙預宴遊張去惑爲提點刑獄醉中起舞旣而曰啟諫議壞了提刑也聞見前錄熙寧初王宣徽之子名正甫字茂直監西京糧料院一日約康節先公同吳處厚王平甫會飯康節辭以疾明日茂直來康節謂曰某之辭會有以姑聽之吳處厚者好議論平甫者介甫之弟介甫方執政行新法處厚每譏刺之平甫𨿽不甚主其兄若人面罵之則亦不堪矣此某所以辭會也茂直笑曰先生料事之審如此昨處厚席間毀介甫平甫作色欲列其事於府某解之甚苦乃已嗚呼康節以道徳尊一代平居出處一飯食之間其愼如此爲子孫者當念之傳講記溫公熙寧三年辭樞密副使不拜四年自永興路安撫使遷京西路安撫使又辭不赴請西京畱臺閒局許之優遊多暇訪求河南境內佳山水處凡目之所觀足之所歷窮盡幽勝之趣十數年間�於登覽於是乃與楚政叔通議王安之朝議耆老六七人時相與會於城中之名園古寺且爲之約果實不過三品饌膳不過五品酒則無算以爲儉則易供簡則易繼也命之曰眞率會文潞公時以太尉守洛求欲附名於其間溫公不許爲其貴顯弗納也一日潞公伺其爲會戒中廚具盛饌直往造焉溫公笑而延之戲曰俗卻此會矣相與歡飲夜分而散亦一時之盛事也後溫公語人曰吾不知合放此人入來能攺齋漫錄司馬溫公有眞率會蓋本於東晉初時拜官相飭供饌羊曼在丹陽日客來早者得佳設日晏則漸不復精隨客早晚而不問貴賤時羊固拜臨海守竟日皆美𨿽晚至者猶獲精饌時言固之丰腆不如曼之眞率夢溪筆談石曼卿居蔡河下曲鄰有一豪家日聞歌鐘之聲其家僮僕數十人常往來曼卿之門曼卿呼一僕問豪爲何人對曰姓李氏主人方二十歲並無昆弟家妾曳羅綺者數十人曼卿求欲見之其人曰郎君素未嘗接士大夫他人必不可見然喜飲酒屢言聞學士能飲酒意亦似欲相見待試問之一日果使人延曼卿曼卿卽著帽往見之坐於堂上久之方出主人著頭巾系勒帛都不具衣冠見曼卿全不知拱揖之禮引曼卿入一別館供張赫然坐良久有二鬟妾各持小盤至曼卿前盤中紅牙牌十餘其一盤是酒凡十餘品令曼卿擇一牌其一盤肴饌名令擇五品旣而二鬟去有羣妓十餘人各執肴果樂器服人品皆艷麗粲然一妓酌酒以進酒罷樂作羣妓執果肴者萃立其前食罷則分列其左右京師人謂之軟盤酒五行羣妓皆退主人者亦翩然而入略不揖客曼卿獨步而出曼卿言豪者之狀懵然愚騃殆不分菽麥而奉養如此極可怪也他日試使人通鄭重則閉門不納亦無應門者問其近鄰云其人未嘗與人往返𨿽鄰家亦不識面古人謂之錢癡信有之文昌雜錄石曼卿善豪飲與布衣劉潛爲友嘗通判海州劉潛來訪之曼卿與劇飲中夜酒欲竭顧船中有醋斗餘乃傾入酒中並飲之至明日酒醋俱盡每與客痛飲露發跣足著械而坐謂之囚飲飲於木杪謂之巢飲以�束之引首出飲復就束謂之�飲其狂縱大率如此捫虱新話石曼卿劉潛嘗會飲於京師酒樓主人知其賢特爲供設美酒嘉殽終日不倦旣暮主人具筆研請題名願與其列劉潛石曼卿不得已相顧曰捧研可也予往過永興造一人家圃坐池亭上梁間有題名其末云主人乞書予顧謂同行者曰此乞書字便可對捧研也聞者亦笑過庭錄右丞居許太守韓持國秋日於郡國會景亭置宴張樂會諸郡公程正叔及右丞以故不至持國以詩寄云曲肱飲水程夫子宴坐焚香範使君顧我未能忘舊樂綠樽紅妓對西曛忠宣守洛遊師雄景叔忠宣門生也赴陜漕任過洛畱數日啟行忠宣餞於郊拉程正叔會而使妓侑酒蓋忘正叔之來旋悔之無及景叔以正叔年徳髙讓居上坐正叔亦不辭酒數行景叔啟白忠宣曰數妓遠出頗勞某願各�一杯遂執爵徧勸諸妓正叔不樂忠宣甚惶怖勸將畢正叔厲言曰景叔願公愛陜之百姓亦如此景叔執爵從容操西音言曰覆侍講只有此一勺里正叔亦爲一嗤忠宣意遂解晁端彥美叔一日會賈易及東坡賈時在臺諫蓋嘗劾坡於朝晁亦忘其事遂同會酒酣坡言曰某昨日造朝有一人乘酒臥東衢略不相避某頗怒之因命左右曰擒而�之酒者曰爾又不是臺諫只有胡�亂�易應聲曰誰教爾辧坡公終席不樂美叔終身自悔拙於會客忠宣曰吾向非景叔之佞亦當抱美叔之恨矣見聞搜玉有美堂在鳳山之頂魯少卿會客堂上妓樂殷作子瞻從湖中望之戲以詩云指點雲間數點紅笙歌正擁紫�公誰知愛酒龍山客卻在漁舟一葉中漫笑錄東坡嘗謂錢穆父曰尋常往來心知稱家有無艸艸相聚不必過爲具穆父一日折柬召坡食皛飯乃設飯一盂蘿卜一楪白湯一盞而已蓋以三白爲皛也後數日坡復召穆父食毳飯穆父意坡必有毛物相報比至日晏並不設食穆父餒甚坡曰蘿卜湯飯俱毛也穆父嘆曰子瞻可謂善戲謔者也山家淸供暑月命客棹舟蓮蕩中先以酒入荷葉飲之又包魚鮓作供眞佳適也坡云碧筒時作象鼻彎白酒凝帶荷心苦坡守杭時想屢作此供也師友談記東坡帥定武諸館職餞於惠濟坡舉白浮歐陽叔弼陳伯修二校理常希古少尹曰三君但飲此酒酒釂當言所罰三君飲竟東坡曰三君爲主司而失李方叔玆可罰也三君者無以爲言慚謝而已張文潛舍人在坐輒舉白浮東坡先生曰先生亦當飲此東坡曰何也文潛曰先生昔知舉而遺之與三君之罰均也舉坐大笑軒渠錄東坡有歌舞妓數人每畱賓客飲酒必云有數个搽粉虞候欲出來祇應也讀書鏡東坡謫齊安日用不過百五十每月朔取錢四千五百斷爲三十塊掛屋梁上平旦用盡又挑取一塊卽藏去又以竹筒貯用不盡者以待賓客云此賈耘老法也宋史顧臨傳紹聖初龍圖閣學士知定州徙應天河南府中人梁惟簡坐嘗事宣仁太后得罪過洛轉運使郭茂恂徇時宰意劾臨與之宴集奪職知歙州管師仁傳師仁以樞密直學士知定州時承平百餘年邊備不整而遼橫使再至爲西人請侵疆朝廷詔師仁設備至則下令增陴浚隍繕葺甲冑僚吏懼不知所裁師仁預爲計度一日而舉眾十萬轉盼迄成外間無知者於是日與賓客宴集以示間暇使敵不疑帝手書詔獎激揮麈後錄姚舜明庭輝知杭州有老姥自言故娼也及事東坡先生云公春時每遇休暇必約客湖上早食於山水佳處飯畢每客一舟令隊長一人各領數妓任其所適晡後鳴鑼以集之復會望湖樓或竹合之類極歡而罷至一二鼓夜市猶未散列燭以歸城中士女雲集夾道以觀千騎之還實一時勝事也名臣言行錄外集呂希哲爲郡令公帑多蓄鰒魚諸幹物及筍幹蕈幹以待賓客以減雞鴨生命也云齋廣錄桑門仲殊赴潤州郡宴於北固樓太守命坐客賦詩殊先成曰北固樓前一笛風碧雲飛盡建康宮江南二月多芳艸春在蒙蒙煙雨中汝陽溪穆淸叔因寒食縱步郊外會數年少同飲松梨花下以香輪莫輾靑靑破各賦梨花詩淸叔得愁字詩曰共飲梨花下梨花插滿頭淸香來玉樹白蟻泛金甌靚靑娥妒光凝粉蝶羞年年寒食夜吟繞不勝愁眾客閣筆錢功淡山雜識張文潛飲酒能及斗餘每過先君未嘗不醉吾家酒器惟銀葵花最大幾容一升一日先君以盤盞飲之潛意不快謂先君曰願借水心亭飲之先君命換盞且問文潛所以名文潛曰飲必有餘瀝蠅子正飛在殘蕊上豈非人之水心亭乎坐客皆大笑宋史陳東傳東字少陽鎭江丹陽人早有雋聲俶儻負气不戚戚於貧賤蔡京王黼方用事人莫敢指言獨東無所隱諱所至宴集坐客懼爲己累稍引去名臣言行錄外集胡文定公子弟或近出宴集𨿽夜已深猶未寢必俟其歸驗其醉否且問其所集何客所論何事有益無益以是爲常雞肋編米元章有好潔之癖宗室華源邵王仲家多聲妓常欲驗之大會賓客獨設一榻待之使數卒解衣袒臂奉其酒饌是姬環於他客杯盤狼籍久之亦自遷坐於眾賓之間夢華錄如州東仁和店新門裏會仙樓正店常有十分廳館動使各各足備不尙少闕一件大抵都人風俗奢侈度量稍寬凡酒店中不問何人止兩人對坐飲酒亦須用注一副盤盞兩副果菜楪各五片水菜三五隻卽銀近百兩矣𨿽一人獨飲遂亦用銀盂之類其果子菜蔬無非精潔若別要下酒卽使人外買軟羊龜背大小骨諸色包子玉板鮓生削巴子瓜姜之類春渚紀聞姑蘇李章敏於調戲偶赴鄰人小集主人者𨿽富而素鄙會次章適坐其傍旣進饌章視主人之前一煎鮭特大於眾客者章卽請於主人曰章與主人俱蘇人也每見人書蘇字不同其魚不知合在左邊者是在右邊者是也主人曰古人作字不拘一體移易從便也章卽引手取主人之魚示眾客曰領主人指撝今日左邊之魚亦合從便移過右邊如何一座輟飯而笑終席乃已淸波雜誌蘄王每與軍官飲用巨觥無算不設果肴王權一日竊懷一蘿卜蘄王見之大怒曰小子如此口饞俾趨前以手按其額痛不可忍隨成痕腫旣乃復與之飲行都紀事楊誠齋名萬里字廷秀爲監司時巡歷至一郡郡守盛禮以宴之時適初夏有官妓歌賀新郎詞以送酒其中有萬里雲帆何時到誠齋遽曰萬里昨日到太守大慚卽監系官妓朱晦庵爲倉使時某郡太守遭捃摭幾爲按治憂惶百端未幾晦庵易節它路喜可知也有寄居官署者因召守飲出寵姬歌大聖樂至末句云休眉鎖問朱顏去了還更來麼太守爲之起舞也春渚紀聞毛澤民爲嘉興郡守於郡城絕景處增廣樓居名月波者日與賓客燕集其上見聞搜玉韓忠武王歸第絕口不言兵自號淸涼居士時乘小騾放蕩西湖一日至香林園蘇仲虎方宴客王徑造之盡醉而歸明日手書一詞遺之云冬日春山瀟灑靜春來山暖花濃少年衰老與花同世間名利客富貴與貧窮貪忙不是長生藥淸閒不是死家風勸君識取主人翁單方只一味盡在不言中淸波雜誌輝居建康春晚赴張徳共會於西園呼數輩爲侑酒酣忽有傳府命呼其人時張安國開府方兩日其人臨去求自解之說眾謂但以實告況社中二客不至必畱鈴齋翌日詢之如所料焉歌者旣去坐客駱適正卽席賦詩云花隨春盡�無痕尙續餘歡侑素樽一曲未終人已去西園燈火欲黃昏輝嘗賡和不記也羣赴郡宴甲年少勇於見色甫就席乙以服辭乃命徹樂甲尢乙曰敗一席之歡爾也眞所謂不自殞滅禍延過客也賓主爲之烘堂五十年前服親喪終制不觴客人亦不敢招置親舊欲相款必就寺觀具素饌仍不置酒時謂當然不以爲異近年上官遇僚屬日益簡倨縱有從厚者皆以失體之名歸之頃黃徽猷爲漕江東嘗對客言公廳上論職事或未免厲辭色若杯酒間詎可無和气以相接晚會徹俎有應循廊者豈有竟夕相陪笑語從容昏夜使其偕執事者僕僕疾趨者乎當悉俾就席次登車且云是亦前輩故事也後得一小說韓黃門持國典藩觴客早食則凜然談經史節義及政事設施晚集則命妓勸酒盡歡而罷𨿽簿尉小官悉令登車上馬而去黃所云前輩故事其謂是耶齊東野語帝嘗禁諸司官非時會合以其族談不修職業故也李安國爲郎官一日有薦術士至部中同省因會集言命翼日禦批問故同省窘甚咸欲飾辭自解安國獨曰以實告其過小爲欺其罪大因援魯肅簡市飲故事引咎以聞同者從之旣而事寢不行越三日李遂除吏部侍郎宋史陳韡傳崔福者故羣盜因隸軍籍累從韡捕賊積功至刺史大將軍後從韡畱隆興旣而韡移金陵而福猶在隆興屬通判與郡僚燕滕王閣福恚其不見招道遇民訴冤者福其人直至飲所責以郡官不理民事麾諸卒盡碎飲具官吏皆惴恐竄去莫敢嬰其鋒韡知之遂檄建康署爲鈐轄

宴集部紀事三金史紇石烈牙吾塔傳塔不喜文士僚屬有長裾者輒以刀截去又喜淩侮使者凡朝廷遣使來必以酒食困之或辭以不飲因並食不給使餓而去司農少卿張用章以行戶部過宿塔飲以酒張辭以寒疾塔笑曰此易治耳趣左右持艾來臥張於�灸之數十李復亨傳復亨爲宣慰使奏乞禁宣慰司官吏不得與州府司縣行總管府及管軍官會飲侯摯傳摯爲平章事攺封蕭國公致仕居汴中有園亭蔡水濱日與耆舊燕飲元史賽典赤贍思丁傳贍思丁分鎭四川宋將昝萬壽擁彊兵守嘉定與賽典赤軍對壘一以誠意待之不爲侵掠萬壽心服未幾賽典赤召還萬壽請置酒爲好左右皆難之賽典赤竟往不疑酒至左右復言未可飲賽典赤笑曰若等何見之小耶昝將軍能毒我其能盡毒我朝之人乎萬壽嘆服續夷堅志定襄魏仲儀以經童出身得遼陽警巡院判將復應詞賦舉與同輩結夏課十日一宴集中一舉子物故他日旬會諸人感嘆存歿仍於故人設位少選食至諸人舉匕箸而設位者亦然合座哭皆失聲竟至罷食輟耕錄林昉田間書載會友人遊山檄云人有殘縑敗素繪一山一水愛之若寶售之必千金至於目與眞景會則略不加喜毋乃貴僞而賤眞耶求樂之眞今日正在我輩春雪旣霽春風亦和或坐釣於鷗邊或行歌於犢外百年瞬息歡樂幾何肴核杯盤遂意所命毋以丰約拘也檄書馳告盍勇而前此文殊淸新向予避兵雲間泗濱時其地有林泉之勝而無烽燧之虞同時嘉遁者皆文人髙士因仿司馬溫公故事俾予作約語云百歲光陰萬物乃天地逆旅四時行樂我輩亦風月主人幸居同泗水之濱況地接九山之勝盡可傍花隨柳庶幾遊目騁懷節序駸駸莫負芒�竹杖杯盤艸艸何慚野蔌山肴𨿽云一餉之淸歡亦是百年之嘉話敢煩同志互作遨頭慨元佑之耆英衣冠遠矣集永和之少長觴詠依然訂約旣勤踐言弗替用附於此以見眞率之會不讓遊山之樂也嘉興林叔大鏞掾江浙行省時貪墨鄙吝然頗交接名流以沽美譽其於達官顯宦則刲羔殺豕品饌甚盛若士夫君子不過素湯餅而已一日延黃大癡作畫多士畢集而此品復出捫腹闊步譏謔交作叔大赧甚不敢仰視遂揖潘子素求題其畫子素卽書一絕句云阿翁作畫如說法信手拈來種種佳好水好山塗抹盡阿婆臉上不曾搽大癡笑謂曰好水好山言達官顯宦也阿婆臉不搽言素面也言未已子素復加一句云諸佛菩薩摩訶薩俱不解其意子素曰此謝語卽僧家懺悔也哄堂大笑而散叔大數日羞出見客人之鄙吝一至於此亦可慨已京師城外萬柳堂亦一宴遊處也野雲廉公一日於中置酒招疏齋盧公松雪趙公同飲時歌兒劉氏名解語花者左手折荷花右手執杯歌小聖樂云綠葉陰濃徧池亭水閣偏�涼多海橊初綻朵朵蹙紅羅乳燕雛鶯弄語對髙柳鳴蟬相和驟雨過似瓊珠亂撒打徧新荷人生百年有幾念良辰美景休放虛過富貧前定何用苦張羅命友邀賓宴賞飲芳醑淺斟低歌且酩酊從教二輪來往如梭旣而行酒趙公喜卽席賦詩曰萬柳堂前數畝池平鋪云錦蓋漣漪主人自有滄洲趣遊女仍歌白雪詞手把荷花來勸酒步隨芳艸去尋詩誰知只尺京城外便有無窮萬里思此詩集中無小聖樂乃小石調曲元遺山先生好問所制而名姬多歌之俗以爲驟雨打新荷者是也瑯嬛記江都王宴客忽大雪寒甚子主剪紅紙爲日帖於壁上頃刻光生射照一室暖於三夏坐客解衣注子主仙人也無錫縣誌楊鐵崖與雲林會飲某所楊脫妓鞋置杯傳飲雲林大恚而去江陰縣誌李時可名鳳元季居馬沙喜結客楊維楨嘗浮江過其家鳳訪之舟中器黃金犀毗相半也及鳳燕維楨瑪瑙作埒赤玉盤盛脯白玉斗盛漿皆盈尺佐酒歌舞又皆絕代維楨爲色動龍鳳中再徵粟助軍興再以萬石應後竟治巨艦浮海去不知所終見聞搜玉張士誠弟士徳豪占民田一日雪大作設宴邀門下士請各賦詩有張明善者醉題詞曰漫天墮撲地飛白占許多田地教眾口嗷嗷喫甚的早知如此誰道是國家祥瑞列朝詩集楊廉夫遊杭州訪瞿士衡於傳桂堂士衡之從孫宗吉年十四見廉夫香�八題卽席倚和俊語疊出其花塵春迹云燕尾點波時有韻鳳頭踏月悄無聲黛眉顰色云恨從張敞毫邊起春向梁鴻案上生金錢卜歡云織錦軒窗聞笑語采蘋洲渚聽愁吁香頰啼痕云斑斑湘竹非因雨點點楊花不是春廉夫嘆賞謂士衡曰此君家千里駒也時席上以�杯行酒卽命制詞宗吉賦沁園春云一掬嬌春弓樣新裁蓮步未移笑書生量窄愛渠盡小主人情重酌我休遲醞釀朝云斟量暮雨能使曲生風味奇何須去向花塵畱迹月地偸期風流到手偏宜便豪吸雄吞不用辭任淩波南浦惟誇羅�賞花上苑祇勸金卮羅帊髙擎銀瓶低注絕勝翠裙深掩時華筵散柰此心先醉此恨誰知廉夫大喜命妓敲歌以行酒極歡而罷明外史宋濂傳濂嘗與客飲帝密使人偵視翼日問昨飲酒否坐客爲誰饌何物濂具以實對帝笑曰誠然卿不朕欺秦從龍傳從龍生日太祖與世子皆贈遺或親至其家燕飲見聞搜玉方正學偕葉夷仲輩夜登巾山絕頂飲酒望月劇談千古竟夕不眠因曰昔蘇子瞻與王定國諸公登桓山吹笛飲酒乘月而歸以爲太白死三百年無此樂矣斯樂又子瞻死三百年後所無也諸君皆大笑大和劉伯川善觀人陳孟潔楊士奇皆以故人之子入見因雪畱飲命各賦詩潔云十年勤苦事雞�有志靑雲白玉堂會待春風楊柳陌紅樓爭看綠衣郎奇雲飛雪初停酒未消溪山深處踏瓊瑤不嫌寒气侵人骨貪看梅花過野橋伯川顧潔笑曰風流進士顧奇笑曰子當大用尙勉之卒如其言豈非詩言志耶明外史瀋簡王模傳模子康王佶焞嗣景泰中數與州官置酒大會巡撫朱鑑以聞帝令諸王非時令壽節不得輒會有司飲酒著爲令見聞錄陳白沙家在新會兩司往返幾日談論至午刻畱款止魚�而已家甚淸淡客座新聞昆山葉文莊公盛爲禮侍轉吏侍禮書桐廬姚公夔治宴於公臺賀之及暮復於私第宴葉公公謝曰何勞鄭重姚公曰某鄕裏親友干謁者眾煩公垂意公唯唯而已無何姚公進太宰公置酒往賀執杯獻於姚公曰今日送鄕裏還先生矣文莊處事之善如此常熟縣誌雅集亭在致道觀北麓令計宗道同沈周楊循吉輩凡十有六人觴�其處沈周繪雅集圖宗道爲記太倉州誌弘治年間一日會宴靖逸先生宅式齋先生後至諸公方分韻賦詩謂先生曰君當得某韻先生亟索筆賦詩七言律立就始登席前輩風流不可及矣賢奕編董損齋公成進士後以差過嶽州時劉忠宣公宅憂在裏造謁焉忠宣畱之飯飯麥糈饌惟糟蝦無他具公因感省終身持雅操云噫嘻賢�之相與以有成也豈在情好周洽語意懇款哉𨿽然亦存乎人耳昔胡紘嗛晦庵無只雞鬥酒之共而釀成禁學之禍董公顧以是感奮勵修其識豈不遠哉見聞搜玉張莊簡公悅有言客至畱饌儉約適情肴隨有而設酒隨量而傾𨿽新親不�飯𨿽大賓不宰牲匪直戒奢侈而可久亦將免煩勞以安生異林曾公棨偉容幹善飲喜啖人莫測其量張英國輔欲試之密使人圍其腹作紙俑置廳事後命倉頭視公飲飲幾許如器注俑中乃邀公飲竟日俑已溢別注甕中又溢公神色不動夜半英國具轝從送歸第屬使者善侍之意公必醉坐伺使者返命公歸亟呼家人設酒勞轝隸公取觴復大酌隸皆醉公方就寢英國聞之大驚史百戶者性嗜飲晝夜沈醉不少醒嘗旦謁上官與之語懵然無所答上官怒叱之曰汝醉耶其父聞之遂絕其飲久之病且作吳中名醫莫療有張致和皆善於脈理診之曰夜半當絕勿復紛紛及期果欲絕其妻泣曰汝素嗜飲酒今死矣然久不得飲聊薦一杯與爾永訣當死無恨遂啟其齒以溫酒灌之須臾鼻竅綿綿若有息焉又灌之而唇動又灌之而漸蘇以報致和致和曰彼以酒爲生酒絕則生絕愼勿藥之當飲以醇酒耳如其言果愈又飲數年乃終逌旃璅言正徳丙子東塘毛公巡按河南華泉邊公督視學政會飲華泉命承差酌酒勸飲毛公曰承差差矣乎邊公曰副使使之也二公文雅並見明外史李東陽傳東陽罷政居家購請詩文書篆者塡塞戶限頗資以給朝夕一日夫人方進紙墨東陽有倦色夫人笑曰今日設客可使案無魚菜耶乃欣然命筆移時而罷其風操如此見聞搜玉一布衣與謝方石契厚以故李西涯閣老器重之邀飲間適有臺諫數人與席置布衣上坐諸客爲之不平有以花酒令難之不堪者罰以巨觥布衣卽答曰園林到處消得灑風雨等閒落盡花諸客竟爲攺容江南通誌何唐字宗堯桐城人正徳辛巳進士少孤貧沈潛有大志以斯道自任嘗布袍踽踽過大司寇錢如京第京方宴客帷錦綺觴金玉聞唐至易以練繒瓦缶乃迎入其爲人所嚴憚如此明外史吳嶽傳知廬州時王廷守蘇州以公事遇京口嶽召爲金山遊攜酒一瓶肉一斤菜數束廷笑曰只是乎嶽亦笑曰吾兩人食足矣歡竟日而還李中傳中守官廉自廣西歸欲飯客貸米鄰家米至又乏薪將以浴器爨會日已暮竟不及飯而別張居正傳居正還朝所過郡邑牙盤上食水陸過百品吳中善庖者召募且盡道經襄陽襄王出候要居正宴故事𨿽公侯謁王執臣禮居正具賓主而出過南陽唐王亦如之沈煉傳煉爲錦衣衛經歷煉爲人剛直嫉惡如讎然頗疏狂每飲醉輒箕踞笑傲旁若無人錦衣帥陸炳善遇之炳於嚴嵩父子交至深以故煉亦數從世蕃飲屢忤世蕃世蕃以酒虐客煉心不平輒爲反之世蕃憚不敢較列朝詩集汪道昆字伯玉歙縣人伯玉以襄陽守遷臬副丹陽姜寶以翰林出提學四川道經楚省會飲於黃鶴樓伯玉舉杯大言曰蜀人如蘇軾者文章一字不通此等秀才當以劣等處之眾皆愕眙姜亦唯唯而已數日會餞伯玉又大言如初姜笑而應之曰訪問蜀中胥吏秀才中並無此人想是臨考畏避耳眾爲哄堂大笑伯玉初不以爲愧此事殊可入笑林也郭第字次甫長洲人嘉靖戊午寶應朱子價爲南主客建康顧孝常在太常何元朗方去翰林姑蘇文徳承黃淳甫避寇客畱都次甫至自泰山與金子坤及孝常諸弟爲文酒之會篇篇傳播海內以爲美談賢奕編方司徒鈍有郎差臨淸者諄諄誨之曰往聞薦紳過此者必具丰餼華燕今民窮極矣如此皆膏脂非爾我所藉以奉人面皮者召同鄕中士紳飲序以齒列不論官座中常有進士以齒加於京堂上者具常惡艸而情固款洽也麈餘萬曆初江陵張相與司禮馮內使交歡甚一日會飲蒲州張相與焉江陵爲令曰一枝紅杏出墻來裏面也好外面也好司禮曰杖藜扶我過橋東我也靠也靠我蒲州曰滿地楡錢不當饑這也使不得那也使不得列朝詩集屠隆字長卿遨遊吳越間尋山訪道嘯傲賦詩晚年出盱江登武夷窮八閩之勝阮堅之司理晉安以癸卯中秋大會詞人於烏石山之鄰霄臺名士宴集者七十餘人而長卿爲祭酒梨園數部觀者如堵酒闌樂罷長卿幅巾白衲奮袖作漁陽摻鼓聲一作廣場無人山云怒飛海水起立林茂之少年下坐長卿起執其手曰子當爲撾鼓歌以贈屠生快哉此夕千古矣魏之璜字考叔上元人業丹靑以糊口取給於十指不以干人軒車過訪不一報謝惟招之飲酒則往淸言獻酬坐無考叔不樂也中州野錄樂平彭福字綏之舉進士守泰州爲人剛介自守以直道忤於部使者而歸時寓鄱陽有故舊新登進士第者歸饒綏之具酌邀之值微雨累速不至綏之遺以詩云倘來名利若遊塵何事癡兒太認眞咫尺泥途行不得山陰雪夜是何人人多傳頌之觚不觚錄河南淮北山陜諸郡士夫多仍王威寧康徳涵之習大小會必呼伎樂畱連宿飲至著之詞曲不以爲�若吳中舊有之則大槪考察削籍不堪復收者旣而聽用在告諸公亦染指矣又旣而見任升遷及奉使過裏者復瀾倒矣乃至居喪亦輕縑白夾左州侯右夏姬以縱遊湖山之間從人指目了不知忸嗚呼異哉余在山東日待郡守禮頗簡畱飯一次彼必側坐𨿽遷官謁辭送之階下而已遣人投一刺亦不答蓋其時皆然其後復起累遷山西按察使一日淸軍提學二道偶約餘同宴二郡守升官者置酒於書院余甚難之第令列名與分而辭不往乃聞具糖席張嬉樂具賓主縱飲夜分而罷頗以爲�後問之餘弟乃知近日處處皆然不以爲異也余初任山東時布按二司後堂無畱郡守坐者畱之坐則必於私衙𨿽設飯無害而起官至山西臬則自守以至倅理無不畱坐後堂者矣當時撫按不畱郡守令坐司理縣令行取亦只立待茶而已今兩直隸至畱飯矣聞之各省尙不盡然賢奕編黃憲副公捲解綬歸性故孤介悃朴而甚好客客至座已徐起臨庖服犢鼻衣治具具無兼味治畢乃盥手更衣出率以爲常耿先生一日偕元孚周進士候公歡甚縱談名理因及疆場時事奮然有請纓之志移日不輟已有婢從屏間稟曰烹雞熟矣請割時劇談方適公曰少需如是者三而公談益劇乃命婢曰汝姑自割旣供饌出肋狼藉不爲意也先生退謂元孚曰吾與子今幸遊羲皇世矣相與嗟嘆不置云浙之長興里人某事母有至性其舊業俱以養母故至衰落其從父一日飲諸姻呼孝子侍�多豪貴人饌具腆甚孝子時時左右盼伺賓所不顧急摘諸甘脆裹納袖中紙盡袖盈盈矣酒酣主人出金卮飲貴客貴客不勝酒置卮樓檐間覆以瓦先間歸俄侍者報亡其卮眾客約曰請急扃戶令人袒撿之必得乃已孝子兩手捫袖中至羞澀也倉卒不得計卽謬曰由我無何貴客憶前卮乃折簡主人語以其故主人如言撿之得急呼孝子至孝子猶謬對如初從父曰癡兒吾業已得卮矣顧若何苦自誑負不韙名孝子始吐實淚淋漓下曰某苦不能勉奉母氏歡而兒女態若此比諸貴客在設令把我袖將大詬我且重爲叔父羞故寧爾爾從父大感悟乃召前上客徧語之曰是子如是如是吾終不忍使孝子無以爲悅分其產令得終奉母焉南京國子祭酒陳敬宗師道卓立名重一時丰城侯李公隆居守於先生最所敬重過其第必畱宴宴或以家姬作樂談笑竟日未嘗一目之常以拇指掐中指自持翊旦�其指甲痕猶在惟恐失色於人也其檢身之功如此此其所以模範多士云劉公仁宅常與同僚約過除歲各具一肉一蔬或具肉二豆酒一壺同僚深訝其奢江寧府誌武晌號橙墩溧水人家金陵富而好學能仗義晌有妾蘇氏善持家嘗宴客失金杯一隻諸僕驚索蘇氏曰無容覓已收入矣客去謂晌曰杯實亡去然公平日好客任俠豈可以一杯之故而令座客不歡乎晌善其言百可漫誌近日翰林諸公飲宴有供湯未至欲去且畱者席尊出題曰東面而徵西夷怨南面而徵北狄怨請諸公破之皆不諭其意只如本旨席尊曰皆不是諸公曰如何才是曰只是等湯滿坐捧腹

宴集部雜錄詩經豳風七月章九月肅霜十月滌場朋酒斯饗小雅常棣章儐爾豆飲酒之飫兄弟旣具和樂且孺六月章吉甫燕喜旣多受祉來歸自鎬我行永久飲禦諸友炰�膾鯉侯誰在矣張仲孝友正月章彼有旨酒又有嘉殽洽比其鄰婚姻孔云念我獨兮憂心殷殷楚茨章爲賓爲客獻酬交錯禮儀卒度笑語卒獲朱注

主人酌賓曰獻賓飲主人曰酢主人又自飲而復飲賓曰酬賓受之奠於席前而不舉至旅而後少長相勸而交錯以徧也禮記孔子燕居食饗之禮所以仁賓客也揚子修身篇或曰日昃不食肉肉必幹日昃不飲酒酒必酸賓主百拜而酒三行不已華乎曰實無華則野華無實則史華實副則禮詩小序伐木燕朋友故舊也自天子至於庶人未有不須友以成者親親以睦友賢不棄不遺故舊則民徳歸厚矣焦氏易林訟之大過啞啞笑言與喜飲食長樂行觴千秋起舞拜受大福漢書文帝本紀文帝卽位詔酺五日注

服虔曰酺音蒲文潁曰音步漢律三人以上無故羣飲酒罰金四兩今詔橫賜得令會聚飲食五日也師古曰酺之爲言布也主徳布於天下而合聚飲食爲酺服音是也字或作脯音義同抱朴子暢元篇宴安逸豫淸醪芳醴亂性者也顏氏家訓風操篇嘗有甲設燕席請乙爲賓而且於公庭見乙之子問之曰尊侯早晚顧宅乙子稱其父已往時以爲笑如此比例觸類愼之不可陷於輕脫譚子化書有賓主之敬則雞黍可以爲大享豈在乎簫韶也封氏聞見記士子初登榮進及遷除朋僚慰賀必盛置酒饌音樂以展歡宴謂之燒尾說者有虎變爲人惟尾不變須爲燒除乃得成人故以初蒙拜授如虎得爲人本尾猶在脫體旣合方爲焚之故云虎尾一云新羊所觸不相親附火燒其尾則定貞觀中太宗嘗問朱子奢以羊事對朝野僉載眞臘國在歡州南五百里其俗有客設檳榔龍腦香合屑等以爲賞宴全唐詩話李肇國史補云曲江大會比爲下第舉人邇來漸侈靡皆爲上列所占向之下第舉人不復預矣所以逼大會則先牒教坊請奏上禦紫雲樓垂簾觀焉時或擬作樂則爲之移日故曹松詩云追遊若遇三淸樂行從應妨一日春敕下後人置皮袋例以圖障酒器錢絹實其中逢花卽飲故張籍詩云無人不借花園宿到處皆攜酒器行其皮袋狀元錄事同點撿闕一則罰金曲江之宴行市羅列闤闠爲之半空公卿家率以是日揀選東�車馬闐塞莫可殫述淸異錄廣席多賓必差一人慣習精俊者充甌宰使舉職律眾�水家儀凡父母有疾子不宴遊談苑都人士女正月十五後乘車跨馬郊野中爲探春之宴聞見前錄洛中風俗歲正月梅巳花二月桃李雜花盛三月牡丹開於花盛處作園囿四方伎藝舉集都人士女載酒爭出擇園亭勝地上下池臺間引滿歌呼不復問其主人扺暮遊花市以筠籠賣花𨿽貧者亦戴花飲酒相樂淸波雜誌合堂同席以觴客客非其人則四座歡不洽而飲易醉反以應接爲苦選詩從軍有苦樂但問所從誰或欲易從軍爲飲酒飲酒欲歡無由自醉得勸則沈湎勸尢在乎勸侑辭遜之間五十年前宴客止一勸今則巡杯止三勸則無算顚僕者相屬不但沈湎而已亦見風俗隨時奢儉之不侔然一席歡洽全在致勸辭受之際若杯行到手不畱殘气固豪矣於畱連光景似欠從容是皆少年態度老去夫何能爲讀書雜抄詩幣帛筐篚注曰飲之而有幣酬幣也食之而有幣侑幣也正義曰飲有酬賓送酒之幣食有侑賓勸飽之幣昭五年楚薳啟彊曰宴有好貨�有倍鼎入有郊勞出有贈賄禮之至也注宴飲以貨爲好衣服車馬在客所無熟食爲�陪加也加鼎所以厚殷勤賓至逆勞之於郊去則贈之貨賄懶眞子今之同席者皆謂之客非也古席面謂之客列座謂之旅主謂之獻客謂之酬故宋享晉楚之大夫趙孟爲客注云客一座所尊也季氏飲大夫酒臧紇爲客旣獻臧孫命北面重席新樽潔之召悼子降逆之大夫皆起及旅而召公鉏注云獻酬禮畢而通行爲旅然則古者主先獻客客復酬之然後同席皆飲不如今之時不待獻酬而同席皆飲也國初號令猶有漢唐之遺風大中祥符元年正月三日天書降大赦攺元東都賜酺三日此蓋漢遺事也漢律三人以上無故飲酒罰金四兩故漢以賜酺爲惠澤令得羣飲酒也酺音蒲注曰王徳布於天下而令聚飲酒食爲酺或問賜酺起於漢乎僕對曰趙世家載武靈王行賞大赦置酒酺五日則自戰國時已如此矣夢華錄凡民間吉凶筵會椅棹陳設器皿合盤酒檐動使之類自有茶酒司管賃喫食下酒自有廚司以至托盤下請書安排坐次尊前執事歌說勸酒謂之白席人總謂之四司人欲就園館亭榭寺院遊賞命客之類舉意便辦亦各有地分承攬排備自有則例亦不敢過越取錢𨿽百十分廳館整肅主人只出錢而已不用費力槁簡贅筆唐人酒戲極多釣鰲竿堂上五尺庭中七尺紅絲綫系之石盤盛諸魚四十品逐一作牌子刻魚名各有詩於牌上或一釣連二物錄事擇其一以行勸罰焉又有采珠局格與釣鰲實同而名異後人復以名易魚李建中謙謂金吾巡使虞候之名不雅馴乃易以畢卓等古善飲酒人名趙昌言爲之序又有勸酒燭酌酒之分數爲勸每詩狀人之形如體之肥瘦髭之多少所好尙伎藝分爲賞罰詩皆有味其言大抵皆出於釣鰲詩海底仙鰲難比儔黃金頂上有瀛洲當時龍伯如何釣虹作長竿月作鉤請以流霞杯勸登科人十分餘皆類此今不復見爲此戲者人但傳其詩圖其罰格今酒仙投曼倩亦其遺制也傳講雜記今人以往來宴會書問爲徒費日力不若省之是未知先王治人道之意人之所以異於禽獸者以有禮樂相交接之道故曰粲然有文以相接歡然有恩以相與此其所以講信修睦而免於爭奪相殺之患者常消禍於未萌也中山詩話唐人飲酒以令爲罰韓吏部詩云令徵前事爲白傅詩云醉翻襕衫拋小令今人以絲管歌謳爲令者卽白傅所謂大都欲以酒勸故始言送而繼承者辭之搖首挼舞之屬皆卻之也至八徧而窮斯可受矣其舉故事物色則韓詩所謂耳近歲有以進士爲舉首者其黨人意侮之會其人出令以字偏傍爲率曰金銀釵釧鋪次一人曰絲綿綢絹綱至其黨人曰鬼魅魍魎魁俗有謎語曰急打急圓慢打慢圓分爲四段送在�前初以陶瓦乃爲令耳延漏錄凡飲以一人爲錄事以糾坐人須擇有飲材者材有三謂善令知音大戶也墨娥漫錄越俗飲宴卽鼓盤以爲樂取數圓盤以廣尺六者抱以著服以右手五指更彈之以爲節奏舞者應節而舞倦遊雜錄桂州婦人產男者取其胞衣淨濯細切五味煎調之召至親者合宴置酒而若不預者必致忿爭石林燕語公燕合樂每酒行一終伶人必唱催酒然後樂作此唐人送酒之辭本作碎音今多爲平聲文士亦或用之王仁裕詩淑景易從風雨去芳樽須用管弦催唐書言大臣初拜官獻食天子召曰燒尾蘇爲相以食貴百姓不足獨不進然唐人小說所載與此不同乃云士子初登科及在官者遷除朋僚慰賀皆盛置酒饌音樂宴之爲燒尾舉韋嗣立入三品趙彥昭假金紫崔湜復舊官中宗皆令於興慶池燒尾則非獻食天子也其解燒尾之義以爲虎豹化爲人惟尾不化必以火燒之乃成人猶人之新除必樂餌燕客乃能成其榮其言迂誕無據然謂太宗已嘗問朱子奢則其來蓋已久矣近世獻食天子固無是而朋僚以音樂燕集亦未之講也老學庵筆記前輩置酒飲客終席不褫帶毛達可守京口時尙如此後稍廢然猶以冠帶勸酬後又不講紹興末胡邦衡還朝每與客飲至勸酒必冠帶再拜朝士皆笑其異眾然邦衡名重行之自若朱子語類因言仁宗朝講書楊安國之徒一時聚得幾个朴鈍無能之人可笑先生曰此事緣範文正招引一時才俊之士聚在館閣如蘇子美梅聖兪之徒此輩𨿽有才望𨿽皆是君子黨然輕儇戲謔又多分流品一時許公爲相張安道爲禦史中丞王拱辰之徒皆深惡之求去之未有策而蘇子美又杜祁公婿杜是時爲相蘇爲館職兼進奏院每歲院中賽神例賣故紙錢爲飲燕之費蘇承例賣故紙因出己錢添助爲會請館閣中諸名勝而分別流品非其侶者皆不得與會李定願與而蘇不肯於是盡招兩軍女妓作樂爛飲作爲傲歌王勝之句云欹倒太極遣帝扶周公孔子驅爲奴這一隊專探伺他敗闕才聞此句拱辰卽以白上仁宗大怒卽令中官捕捉諸公皆已散走逃匿而上怒甚捕捉甚峻城中喧然於是韓魏公言於上曰陛下卽位以來未嘗爲此等事一旦遽如此驚駭勿聽仁宗怒少解而館閣之士罷逐一空故時有一网打盡之語杜公亦罷相子美除名爲民永不敍復子美居湖州有詩曰不及雞竿下坐人言不得比罪人引赦免放也𨿽是拱辰安道輩攻之甚急然亦只這幾个輕薄做得不是縱有時名然所爲如此終亦何補於天下國家耶仁宗於是徵才士輕薄之獘這幾个承意旨盡援引純朴持重之人以愚仁宗凡解經不過釋訓詁而已如楊安國彭乘之徒是也是時張安道爲禦史中丞助呂公以攻範鄭氏家範親賓會聚若至十人不許於夜中談宴時有小酌亦不許至一更晝則不拘嶽陽風土記嶽州自元正獻歲鄰里以飲宴相慶至十二日罷謂其日爲雲開節湖湘間賓客燕集供魚淸羹則眾皆退如中州之水飯也溪蠻叢笑秋冬之交聚飲以樂名喫鄕容齋續筆王戎詣阮籍時兗州刺史劉昶字公榮在坐阮謂王曰偶有二斗美酒當與君共飲彼公榮者無預焉二人交觴酬酢公榮遂不得一杯而言語談戲三人無異或有問之者阮曰勝公榮者不得不與飲酒不如公榮者不可不與飲酒此事見戎傳而世說爲詳又一事云公榮與人飲酒雜穢非類人或譏之答曰勝公榮者不可不與飲不如公榮者亦不可不與飲是公榮輩者又不可不與飲故終日共飲而醉二者稍不同公榮待客如是費酒多矣顧不蒙一杯於人乎東坡詩云未許低頭拜東野徒言共飲勝公榮蓋用前事也春渚紀聞吳興溪魚之美冠於他郡而郡人會集必以斫鱠爲勤鼠璞摭言載唐進士賜燕曲江置團司年最少爲探花郎本朝胡旦榜馮拯爲探花太宗賜詩曰二三千客裏成事七十四人中少年蔡寬夫詩話亦言期集擇少年爲探花是杏園賞花之會使少年者探之本非貴重之稱今以稱鼎魁不知何義東軒筆錄謂期集選年少三人爲探花使賦詩熙寧畬中爲狀元乞罷宴席探花以厚風俗從之恐因此訛爲第三人西疇常言酒用於饋祀燕集以成禮若常飲則商刑所儆彜酒則周誥所戒況居官必有職業處家亦有應酬無故日飲則神昏思亂安保其不舛謬哉君子制之有節焉惟賓饗則卜晝余非燭後不舉盞金史阿里補傳女直舊風凡酒食會聚以騎射爲樂輟耕錄俗稱四司六局者多不能舉其目古杭夢遊錄云官府貴家置四司六局各有所掌故筵席排當凡事整齊都下街市亦有之常時人戶每遇禮席以錢倩之四司六局皆可致四司者帳設司廚司茶酒司臺盤司也六局者果子局蜜煎局菜蔬局油燭局香藥局排辦局也凡四司六局人祇應慣熟便省賓主一半力觴政述容齋隨筆云白樂天詩鞍馬呼教住骰盤喝遣輸長驅波捲白連擲采成盧注云骰盤捲白波莫走鞍馬皆當時酒令余按皇甫崧所著醉鄕日月三卷載骰子令云聚十隻骰子擲自手出而人依采飲焉堂印本采人勸合席碧油勸擲外三人骰子聚於一處謂之酒星依采聚散骰子令中攺易不過三章次攺鞍馬令不過一章又有旗旛令閃令拋打令今人不復曉其法矣惟優伶家猶用手打令以戲云以上皆洪說余謂酒令蓋始於投壺之禮𨿽其制皆不同而勝者飲不勝則罰後漢賈逵亦嘗作酒令唐世最盛樂天詩如籌插紅螺碗觥飛白玉卮打嫌調笑易飲訝捲波遲碧籌攢米碗紅袖拂骰盤之句不一不特如洪所云本朝歐陽文忠公作九射格獨不別勝負飲酒者皆出於適然其說云九射爲一大侯而寓以八侯熊中虎上鹿下雕雉猿居右雁兔魚居左而物各有籌射其物則視籌所在而飲之射者所以爲羣居之樂也而古之君子以爭九射之格以爲酒起爲爭爭而爲歡不若不爭而樂也故無勝負無賞罰中者不爲功則無好勝之矜不中者無所罰則無不能之誚探籌而飲飲非觥也無所恥故射而自中者有不得免飲而屢及者亦不得辭所以息爭也終日爲樂而不恥不爭君子之樂也探籌之法一物必爲三籌蓋射賓之數多少不常故多爲之籌以備凡今賓主之數九人則人探其一而置其餘籌可也益以籌而人探其一或二皆可也惟主人臨時之約然皆置其熊籌中則在席皆飲若一物而中再則視執籌者飲量之多少而飲器之大小亦惟主人之命若兩籌而一物者亦然凡射者一周旣飲釂則飲籌而復探之籌新而屢變矢中而無情或適當之或幸而免此所以歡然爲樂而不厭也周文忠謂醉翁亭記云射者中奕者勝觥籌交錯恐或謂此陳述古亦嘗作酒令每用紙帖子其一書司舉其二書祕閣其三書隱君子其餘書士令在座默探之得司舉則司貢舉得祕閣則助司舉搜尋隱君子進於朝搜不得則司舉並祕閣自受罰酒後增置新格聘使館主各一員若搜出隱君子則二人伴飲二人直候隱君子出卽時自陳不待尋問隱君子未出之前卽不得先言違此二條各倍罰酒注云聘使蓋賞其能聘賢之義館主兼取其館伴之義唐有昭文館學士時人號爲館主人又云祕閣𨿽同搜訪隱君子或司舉不用其言亦不得爭權或偶失之卽不得以司舉不用己言而辭同罰也然則倍罰司舉祕閣旣探得卽各明言之不待人發問如違先罰一觴司舉祕閣止得三搜客滿二十人則五搜餘人探得帖子並默然若妄宣傳罰巨觴別行令昔人集載潘家山同章衡飲次行令探得隱君子爲章衡搜出賦詩云吾聞隱君子大隱廛市間道義充諸中測度非在顏堯帝神且知知人亦孔艱勉哉二祕閣賢行如髙山近李寶之作漢法酒云漢法酒立官十曰丞相曰禦史大夫曰列卿曰京兆尹曰丞相司直曰司隸校尉曰侍中曰中書令曰酒泉太守曰協律都尉拜司隸校尉者持節鉞舉劾劾及中書令酒泉太守者則太守以佞幸湎唾卽得罪劾及侍中則司隸去節劾及京兆尹則上愛其才事畱中不下皆別舉劾劾丞相司直則劾之劾列卿則列卿自訟廷辯之罪其不直者劾丞相禦史大夫者亦聽須先謁而後劾丞相禦史亦得罪丞相得罪則中書令酒泉太守皆望風自劾禦史得罪則惟酒泉太守自劾司隸以不畏彊禦後若有罪以贖論若泛劾而及丞相禦史者罪司隸劾及中書令者事𨿽畱中酒泉太守亦自劾劾及中書令者侍中自劾諸劾自劾得罪者皆降平原督郵協律都尉歌以餞之劾及協律者下之蠶室弦歌詩爲新聲而求幸又書其後云右酒令也官用漢制爲之集者止九人則缺京兆尹八人則缺侍中七人則缺禦史大夫行丞相事六人則缺司直當飲者皆卽飲之或未舉飲者亦可計集者之數以爲除官之數每官飲者予一算除官旣周視其算以爲飲齊三算者卽飲之二算者與其算等者決之一算則畱以須後律令載所不及者比附從事云館閣有小酒令一卷慶曆中錦江趙景撰飲戲助勸三卷元丰中安陽竇黽撰酒令在焉酒簽詩一卷皇朝知黔南縣黃鑄撰詩百首爲簽使探得者隨文勸酒鑄字海器柳州人釣鰲圖一卷不知作者刻木爲鰲魚之屬作水中釣之以行勸罰凡四十類各有一詩又有采珠局亦此類序稱撰人爲王公不知其名凡三十餘數亦各有一詩又有投臥甕人格皇朝李庭中撰以畢卓嵇康劉伶阮籍儀狄顏回屈原陶潛孔融陶侃張翰李白白樂天爲目蓋與陳李之格大同小異特各更其名耳投壺經唐上官儀嘗奉敕刪定史道元續注蓋集周顒郝同梁簡文數家之書爲之司馬文正公更以新格舊書爲之盡廢晁子正侍郎公武郡齋讀書志又有木射圖一卷云唐陸乘撰爲十五筍以代候擊球以觸之筍飾以朱墨字以貴賤之朱者仁義禮智信溫良恭儉讓墨者慢傲佞貪濫仁者勝濫者負而行賞罰焉亦此具也梁王魏帝金穀蘭亭又皆於遊宴之際以賦詩作賦不成者罰酒髙似孫緯略已詳此不重出蘇孟淑曰聞古人幾筵旣設佐史是臨故眾偶敵觴則終宵競謔而一人司政滿座無嘩若夫藏鬮射覆折字聯篇亦足以禁沈湎之思發才情之致矣昔之觴政可無述云見聞搜玉蘇明允至京韓忠獻置酒私第與歐陽諸執政同飲明允席間賦詩有佳節屢從愁裏過壯心偏傍醉中來一座爲之敬服夫明允一布衣也乃若是士其可以文章道徳自任酒譜詩雅云人之齊聖飲酒溫恭又云旣立之監或佐之史然則飲之立監史也所以巳亂而備酒禍也後世因之有酒令焉史記紂及齊威王晉書王道子秦苻堅王悅皆爲長夜飲家則一江右士大夫家燕會絕希惟冠婚乃延親朋歲時享祀則會家族品物亦簡約非大禮不用鼓樂若戲劇則絕無之此風俗最惇朴近古矣竊謂親朋遠來則當具飯冠婚祭享因事而會人必親戚故舊物必隨力禮必可常或款敍情素或商較事理心孚義洽卽鼓樂猶厭喧雜何況作戲作戲一事猖狂妖冶於禮俗俱無益而賓主一席之歡乃在是甚無謂也大抵情僞則文繁有獘則事侈士大夫以耳目相安不復反求所學且有以古議相笑而作俑時獘者尙望其述作前修正世訓俗嗚呼其難乎一古者以膏粱爲鄙蔬茹爲賢肉食乃富貴之供兼味豈家常之素至於宰殺尢屬饕殘吾徒自顧功能兼圖作法日用口腹當有節度至於相知偶過隨有而設雜具園蔬稍加於自養不脫乎家風事則美矣若特柬設客酌於丰約第取可常於客不爲涼於我不爲愧禮至情周何辭見愆脫有權豪之客過責丰儀彼或能尊俎風波謹當以貧率辭謝宋張文節公知白爲相自奉淸約所親或規之公曰人之常情由儉入奢易由奢入儉難吾今日之俸豈能常有身豈能常存一旦異於今日家人習奢已久不能頓儉必至失所豈若吾居位去位身存身亡如一日乎公此意自是遠圖不是公孫幹譽吾郡張莊簡公悅國朝名臣也晚歲歸閒常書揭屏閒曰客至設饌儉約適情肴隨有而設酒隨量而傾𨿽新親不代飯𨿽大賓不宰牲匪直戒奢侈而可久亦將免煩勞以安生範竹溪集今人濫於匕箸有以一杯酌而費中人一歲之需消耗物力暴殄天物莫此爲甚嗚呼一飽之外皆剩餘也寧儉君子大家務從省約可也品肴以精潔堪食爲度不必備物不必多設不必特殺坐席正午速止一次不須秉燭不用娼妓不必苦勸非盛宴不宜響器戲樂不用圍屏坐褥不設箸簽不用圍碟薄暮告散不宜流連夜飲分爲盛筵特集常集小集四等陳幾亭集己巳送仲女至吳氏與子往先生約曰五�一盒二湯二點葷味八簋添碟十二此外糕糖花罩間案等物及攢盒用二用四俗例浮費一切罷之風雲每食四簋小雅云陳饋八簋古之饗賢以四爲隆朝宴以八爲極況在士民而可逾之司馬溫公所謂會數而禮勤物約而情厚遵之當自我輩始行之當自今日始賢奕今人飲饌務尙丰腆一筵之設水陸畢具賓客入口無幾堆盤累碟深杯大瓢祇以厭飫諸僕從耳不知此何益也宋司馬溫公言其先公爲郡牧判官時客至未嘗不置酒或三行或五行不過七行酒沽於市果止梨栗棗柿殽止脯醢菜羹器用瓷漆當時士大夫皆然人不相非也會數而禮勤物薄而情厚近日士夫家酒非內法果非遠方珍異食非多品器皿非滿案不敢會賓友常數日營聚然後敢發書卽不然人爭非之以爲鄙�故不隨俗奢靡者鮮矣風俗頹獘如是居位者𨿽不能禁忍助之乎公之在洛也文潞公範忠宣公相約爲眞率會脫粟一飯酒數行過從不間一日今人盍少思此事惜福養財不細楊文貞公士奇以元宰歸省過湖中邂逅一張參政者風駛舟上下則各舉手一笑竟別抵維揚郡守令先日候無耗翊日舟至守令竟不相聞過去訪友人則相與聯寢語達旦自常廩外無別供鄕人得以只雞束薪相辭受其簡易如此章文懿公懋嘗謂門人董遵曰待客之禮當存古意今人多以酒食相尙非也聞薛文淸公居家畱客止用一雞黍盛以瓦器酒三行就飯而罷又魏文靖公居家客至必畱飯止一肉一菜𨿽不之公府必回訪舟次有所相遺必答禮不虛受人惠此二公可法云讀書鏡司馬溫公在洛下與諸故老時遊集相約酒行果實食品皆不過五謂之眞率會子瞻在黃州與鄰里往還子瞻旣絕俸而往還者亦多貧自言有三養曰安分以養福寬胃以養气省費以養財葉石林雲山居饌具不時得吾又不能多飲乃兼取二者而參行之戲以語客曰古者行賓客之禮有燕有享而享其殺也施之各有宜今邂逅而集者用子瞻以當享非時而特會者用溫公以當燕遇所當用必先舉以告客𨿽無不笑然亦莫吾奪也近如吳越之俗水陸餖飣至客散而饌不止使司馬東坡見之當推案不食矣太倉州誌滄江風月樓在城北巷口相傳楊鐵崖張伯雨嘗遊燕其上楚雄府誌和泥種

落名飲酒以一人吹蘆笙爲首男女牽手周旋跳舞爲樂

宴集部外編

