

聖學部總論易經

幹卦文言曰君子學以聚之問以辧之

程傳

聖人在下𨿽巳顯而未得位則進徳修業而已書經

虞書大禹謨人心惟危道心惟微惟精惟一允執厥中

蔡傳

人心易私而難公故危道心難明而易昧故微惟能精以察之而不雜形气之私一以守之而純乎義理之正道心常爲之主而人心聽命焉則危者安微者著動靜云爲自無過不及之差而信能執其中矣

商書仲虺之誥予聞曰能自得師者王謂人莫己若者亡好問則裕自用則小蔡

傳言隆師好問則徳尊業廣自賢自用者反是謂之自得師者眞知己之不足人之有餘委心聽順而無拂逆之謂也

說命下說曰王人求多聞時惟建事學於古訓乃有獲事不師古以克永世匪說攸聞大

全呂氏曰學問之博貴有實用非徒爲觀美也大而建立大經經綸大義彌綸大化至於贊天地化育皆所謂建事也此所謂有用之學否則所聞𨿽多亦奚以爲陳氏雅言曰求多聞者建事之本而學古訓者明理之要惟學遜志務時敏厥修乃來允懷於玆道積於厥躬蔡傳

遜其志如有所不能敏於學如有所不及虛以受人勤以勵己則其所修如泉始達源源乎其來矣大全

呂氏曰爲學之初先要虛心下气方能受天

下之善若气髙則便與爲學工夫相背惟學半念終始典於學厥徳修罔覺

蔡傳

言教人居學之半蓋道積厥躬者體之立學

於人者用之行兼體用合內外而後聖學可全也監於先王成憲其永無愆蔡

傳言徳𨿽造於罔覺而法必監於先王先王成法子孫之所當守者也孟子言遵先王之法而過者未之有也亦此意大全

陳氏經曰自遜志至典學乃

學之次序監先王成憲乃學之準的詩經

周頌敬之敬之敬之天維顯思命不易哉無曰髙髙在上陟降厥士日監在玆維予小子不聰敬止日就月將學有緝熙於光明朱

注成王受羣臣之戒而述其言大

全慶源輔氏曰不

聰知有所不及之事不敬行有所未至之事日就就事上言月將就大本上言成王自知其知與行皆有所未至故欲勉學問庶幾日於事上有所就月於本上有所將繼續不已以至於光明也禮記

學記發慮憲求善良足以謏聞不足以動眾就賢體遠足以動眾未足以化民君子如欲化民成俗其必由學乎陳

注化民成俗必如唐虞之於變時雍乃爲至耳然則捨學何以哉此乃大學之道明徳新民之事也玉不琢不成器人不學不知道是故古之王者建國君民教學爲先兌命曰念終始典於學其此之謂乎陳注

建國君民謂建立邦國以君長其民也教學爲先以立教立學爲先務也賈誼新書

修政語湯曰學聖王之道譬其如日靜思而獨居譬其若火夫捨學聖之道而靜居獨思譬其去日之明於庭而就火之光於室也然可以小見而不可以大知是故明君而君子貴尙學道而賤下獨思也後漢書

樊準傳準上疏曰臣聞賈誼有言人君不可以不學故𨿽大舜聖徳孳孳爲善成王賢主崇明師尃及光武皇帝受命中興羣雄崩擾旌旗亂野東西誅戰不遑啟處然猶投戈講藝息馬論道至孝明皇帝兼天地之資用日月之明庶政萬機無不簡心而垂情古典遊意經藝每饗射禮畢正坐自講諸儒�聽四方欣欣𨿽闕裏之化矍相之事誠不足言又多徵名儒以充禮官如沛國趙孝瑯邪承宮等或安車結駟告歸鄕裏或丰衣博帶從見宗廟其餘以經術見優者布在廊廟故朝多皤皤華首之老每燕會則論難衎衎共求政化詳覽羣言響如振玉朝者進而思政罷者退而備問小大隨化雍雍可嘉期門羽林介冑之士悉通孝經博士議郎一人開門徒眾百數化自聖躬流及蠻荒匈奴遣伊秩訾王大車且渠來入就學八方肅淸上下無事是以議者每稱盛時咸言永平今學者蓋少遠方尢甚博士倚席不講儒者競論浮麗忘謇謇之忠習諓諓之辭文吏則去法律而學詆欺銳錐刀之鋒斷刑辟之重徳陋俗薄以致苛刻昔孝文竇后性好黃老而淸靜之化流景武之間臣愚以爲宜下明詔博求幽隱發揚巖穴寵進儒雅有如孝宮者徵詣公車以俟聖上講習之期公卿各舉明經及舊儒子孫進其爵位使纘其業復召郡國書佐使讀律令如此則延頸者日有所見傾耳者月有所聞伏願陛下推述先帝進業之道朱子大全集

行宮便殿奏札臣竊惟皇帝陛下祗膺駿命恭禦寶圖正位之初未遑他事而首以博延儒臣討論經藝爲急先之務蓋將求多聞以建事學古訓而有獲非若記問愚儒詞章小技誇多以爲博斗靡以爲工而巳也如是則勸講之官所宜遴選顧乃不擇誤及妄庸則臣竊以爲過矣蓋臣天資至愚極陋𨿽嘗挾策讀書妄以求聖賢之遺旨而行之不力老矣無聞況於帝王之學則固未之講也其何以當擢任之寵而辱顧問之勤乎是以聞命驚惶不敢奉詔然嘗聞之人之有是生也天固與之以仁義禮智之性而敍其君臣父子之倫制其事物當然之則矣以其气質之有偏物欲之有蔽也是以或昧其性以亂其倫敗其則而不知反必其學以開之然後有以正心修身而爲齊家治國之本此人之所以不可不學而其所以學者初非記問詞章之謂而亦非有聖愚貴賤之殊也以是而言則臣之所嘗用力固有可爲陛下言者請遂陳之蓋爲學之道莫先於窮理窮理之要必在於讀書讀書之法莫貴於循序而致精而致精之本則又在於居敬而持志此不易之理也夫天下之事莫不有理爲君臣者有君臣之理爲父子者有父子之理爲夫婦爲兄弟爲朋友以至於出入起居應事接物之際亦莫不各有理焉有以窮之則自君臣之大以至事物之微莫不知其所以然與其所當然而無纖芥之疑善則從之惡則去之而無毫髮之累此爲學所以莫先於窮理也至論天下之理則要妙精微各有攸當亙古亙今不可移易惟古之聖人爲能盡之而其所行所言無不可爲天下後世不易之大法其餘則順之者爲君子而吉背之者爲小人而凶吉之大者則能保四海而可以爲法凶之甚者則不能保其身而可以爲戒是其粲然之迹必然之效蓋莫不具於經訓史冊之中欲窮天下之理而不卽是而求之則是正墻面而立爾此窮理所以必在乎讀書也若夫讀書則其不好之者固怠忽間斷而無所成矣其好之者又不免乎貪多而務廣往往未啟其端而遽已欲探其終未究乎此而忽已志在乎彼是以𨿽復終日勤勞不得休息而意緒��常若有所奔趨迫逐而無從容涵泳之樂是又安能深信自得常久不厭以異於彼之怠忽間斷而無所成者哉孔子所謂欲速則不達孟子所謂進銳者退速正謂此也誠能鑑此而有以反之則心潛於一久而不移而所讀之書文意接連血脈通貫自然漸漬浹洽心與理會而善之爲勸者深惡之爲戒者切矣此循序致精所以爲讀書之法也若夫致精之本則在於心而心之爲物至虛至靈神妙不測常爲一身之主以提萬事之綱而不可有傾刻之不存者也一不自覺而馳騖飛揚以徇物欲於軀殼之外則一身無主萬事無綱𨿽其俯仰顧盼之間蓋已不自覺其身之所在而況能反復聖言參考事物以求義理至當之歸乎孔子所謂君子不重則不威學則不固孟子所謂學問之道無他求其放心而已矣者正謂此也誠能嚴恭寅畏常存此心使其終日儼然不爲物欲之所侵亂則以之讀書以之觀理將無所往而不通以之應事以之接物將無所處而不當矣此居敬持志所以爲讀書之本也此數語者皆愚臣平生爲學艱難辛苦已試之效竊意聖賢復生所以教人不過如此不獨布衣韋帶之士所當從事蓋𨿽帝王之學殆亦無以易之特以近年以來風俗薄陋士大夫間聞此等語例皆指爲道學必排去之而後已是以食芹之美無路自通每抱遺經徒竊慨嘆今者乃遇皇帝陛下始初淸明無他嗜好獨於問學孜孜不倦而臣當此之時特蒙引對故敢忘其固陋而輒以爲獻伏惟聖明深賜省覽試以其說驗之於身蚤寤晨興無忘今日之志而自彊不息以緝熙於光明使異時嘉靖邦國如商髙宗興衰撥亂如周宣王以著明人主講學之效卓然爲萬世帝王之標準則臣𨿽退伏田野與世長辭與有榮矣何必使之勉彊盲聾扶曳跛躄以污近侍之列而爲盛世之羞哉干冒宸嚴不勝戰栗惟陛下畱神則幸甚取進止眞徳秀大學衍義

堯舜禹湯文武之學大禹謨帝曰來禹人心惟危道心惟微惟精惟一允執厥中臣按人心惟危以下十六字乃堯舜禹傳授心法萬世聖學之淵源人主欲學堯舜亦學此而已矣先儒訓釋𨿽眾獨朱熹之說最爲精確夫所謂形气之私者指聲色臭味之欲而言也性命之正者指仁義禮智之理皆根於性所謂道心也今卽人主一身言之宮室之欲其安膳服之欲其美與夫妃嬪侍禦之奉觀逸遊田之樂此人心之發也是心爲主而無以裁制則物欲日滋其去桀紂不遠矣知富貴之不可恃而將之以憂勤知驕侈之不可肆而節之以恭儉知旨酒厚味爲迷心之鴆毒思所以卻之知淫聲美色爲伐性之斧斤思所以遠之此道心之發也是心爲主而無以相喪則理義日充其去堯舜不遠矣人心之發如銛鋒如悍馬有未易制馭者故曰危道心之發如火始然如泉始達有未易充廣者故曰微惟平居莊敬自持察一念之所從起知其爲聲色臭味而發則用力克治不使之滋長知其爲仁義禮智而發則一意持守不使之變遷夫如是則禮義常存而物欲退聽以之酬酢萬變無往而非中矣蓋主於中則曰道心形諸用則曰中道本非二事也欲學堯舜者其惟用力於此乎益稷禹曰都帝愼乃在位帝曰兪禹曰安汝止惟幾惟康其弼直惟動丕應徯志以昭受上帝天其申命用休臣按禹旣以謹之一言戒帝矣猶謂未盡其義又爲三言以敷析之安汝止者謂安其心之所止也人之一心靜而後能動定而後能應若其膠膠擾擾將爲物役之不暇又何以宰萬物乎先儒謂心者人之北辰辰惟居其所故能爲二十八宿之綱維心惟安所止故能爲萬事之樞紐然欲其常安則有道焉幾者念慮萌動之初康者治安愉佚之際幾微之不察則喜怒哀樂有時而失節治安之不戒則盤樂怠傲有時而或肆如是則欲安所止其可得乎曰安止曰幾康者聖人養心之要法也心得其養則能愼乃在位矣又必輔弼之臣莫非正直則內外交養無時而不安非惟人應之天亦應之矣舜以精一執中告禹禹復以安止幾康告舜用功若異而歸宿實同欲知舜禹之學者合而玩之可也仲虺之誥曰徳日新萬邦惟懷志自滿九族乃離王懋昭大徳建中於民以義制事以禮制心垂裕後昆予聞曰能自得師者王謂人莫己若者亡好問則裕自用則小臣按此仲虺勉湯之辭欲其於身心用其功也徳修於身者日新而不已則萬邦惟懷所謂多助之至天下順之也心之所存者驕盈自足則九族乃離所謂寡助之至親戚畔之也日新則日進一日堯舜兢業之事也自滿則日怠一日後世人主不克終之事也治亂之分在此而已懋昭大徳卽所謂日新其徳也懋者欲其常勉昭者欲其常明此心無時而不勉則其徳無時而不明懋之一言乃其機括也大學所引湯之盤銘卽其事也懋昭大徳者修身之事大學所謂明明徳也建中於民者以身率人之事大學所謂新民也中者民性之本然惟因物有遷故失其正聖人以一身爲民之極使望而趨之皆歸於中此所謂建中於民也然其道豈有他哉以義制事以禮制心而已蓋事有萬端未易裁處惟揆之以當然之理則舉措適當無一事之不中矣心有萬慮未易執持惟內主於敬而視聽言動不敢肆焉則周旋中禮而無一念之不中矣己之中乃民之所由中也夫王者所以爲法後世者義與禮而已道備於身而無闕則法垂於後而有餘然必不恃己之善以資夫人之善乃可以興反是則危亡之道也虛心好問則天下之善皆歸於我豈不裕乎矜能自任則一己之善其與幾何豈不小乎成湯聖人也而仲虺勉之以學丁寧切至有如此者後之人主可不深味其言伊尹作咸有一徳曰惟尹躬曁湯咸有一徳又曰徳惟一動罔不吉徳二三動罔不凶又曰終始惟一時乃日新又曰徳無常師主善爲師善無常主協於克一臣按孟子曰湯之於伊尹學焉而後臣之又曰湯武身之也則成湯之聖蓋由學入而其所以有一徳者伊尹輔佐之力也伊尹至此又舉以告太甲焉一者何純而不雜常而不息之謂也吉凶者善惡之應人之秉徳也純善而能常則動無非吉矣不純乎善而人欲參之不常乎善而人欲間之則二三其徳而動無非凶矣易以日新爲盛徳先儒謂人之學不日進則日退故徳不可以不日新不日新者不一害之也始勤而終怠始敬而終肆以一出一入之心爲或作或輟之事徳何自而新乎始終之間常一不變則徳日以新矣然徳無定名有凶有吉將何所擇而師之要當主其善者以爲師善者斯徳而不善者非徳也善無定體將何所擇而主之要當以協於一者爲主一者斯善而不一者非善也天下之理凡出於一者無有不善如乍見入井之孺子而惻隱興焉此時未有他念之雜一而善也才有納交要譽之心則不一而非善矣故考徳者以善爲主而擇善者又以一爲主太甲悔過遷善之後伊尹猶慮其擇善未精執徳不定而轉移於他日故特作一徳之善以告之而精要莫切於此數語嗚呼惟精惟一舜將遜位而後以告禹咸有一徳伊尹將告歸而後以告太甲付授丁寧之意如此爲人君者可不味斯言乎周公作立政文王惟克厥宅心乃克立玆常事司牧人以克俊有徳臣按文王之宅厥心卽大禹所謂安汝止也堯舜以來累聖相傳一本乎此成王卽政之始周公恐其知文王之治法而未知文王之心法也故作此書以立政爲名所陳皆命官用人之事而必以宅心爲先蓋用人乃立政之本而宅心又用人之本也夫政事之修廢由用人之得失爲人君者孰不知之而用捨之間鮮不易位者心無定主而是非邪正得以眩之故也文王惟能安定其心故能立此常事司牧之人皆賢而有徳者心猶水然撓而濁之不見山嶽淵澄弗動毛髮燭焉惟至公可以見天下之私惟至正可以見天下之邪惟至靜可以見天下之動文王之用人所以皆適其當者由其能宅心之故也文王生知之聖若無所事乎學而其所謂克宅心者是乃文王之學也然不曰克宅厥心而曰克厥宅心者亦猶�謨不曰愼修厥身而曰愼厥身修也讀者豈可以辭害意哉洪範惟十有三祀王訪於箕子王乃言曰嗚呼箕子惟天陰騭下民相協厥居我不知其彜倫攸敍箕子乃言曰我聞在昔鯀�洪水汨陳其五行帝乃震怒不畀洪範九疇彜倫攸斁鯀則殛死禹乃嗣興天乃錫禹洪範九疇彜倫攸敍初一曰五行次二曰敬用五事次三曰農用八政次四曰協用五紀次五曰建用皇極次六曰又用三徳次七曰明用稽疑次八曰念用庶徵次九曰向用五福威用六極臣按武王克商之初未遑他事首以彜倫之敍訪於亡國之臣訪云者不敢召而就問之也彜倫者治天下之常理先後本末各有自然之理非人之所爲乃天之所設也天之於民旣陰騭之於善又助合其厥居然君師治教之責則於我乎屬我乃未知常理之次敍焉此所以問於箕子也堯憂洪水使鯀治之鯀不能因性順導顧乃堤而塞之以激其勢水旣失性火木金土從而汨亂蓋水者五行之首一行亂則五者皆亂矣五行天之道鯀汨而亂之則逆乎天矣故天動威怒而不與以大法九疇鯀以殛死禹繼而興隨山浚川行無所事而水患以平天乃以大法九疇與之神龜負文出於洛水龜所負者數爾大禹聖人心與天通見其數而知其理因次之以爲九類卽今九疇是也初一至次九卽所謂彜倫也五行者天之所生以養乎人者也其气運乎天而不息其材用於世而不匱其理則賦於人而爲五常以天道言之莫大於此故居九疇之首五事者天之所賦而具乎人者也貌之恭言之從視之明聽之聰思之睿皆性之本然也必以敬用之則能保其本然之性不以敬用之則貌必至於嫚言必至於悖以視聽則昏且窒以思慮則粗且淺而本然之性喪矣五者治身治心之要以人事而言莫切於此故居五行之次身心旣治然後可施之於政食貨養生之本衣食旣足不可忘本故有祀焉司空居民旣得其安矣又有司徒之教教之而不從者又有司寇之刑焉接遠人以禮而威天下以兵凡此皆所以厚民生故曰農用八政民政旣舉則欽天授人有不可後於是繼以歲月日時星辰歷數之紀推步占驗必求以合乎天故曰協用五紀皇者君之稱極者至極之義標準之名位乎中而四方所取則也故居人君之位者由一身而至萬事莫不盡至而後可以爲民之極建者立之於此而形之於彼之謂故曰建用皇極至於正直剛柔之施又必視時之治否因俗之彊弱君當攬權無使威福之移於下臣當循法無使顓恣而僭乎上爲治之道無越乎此故曰乂用三徳國有大事必先詳慮於己而後謀之於人人不能決則又諏之卜筮以決之於天天人相參事無過舉所以保其極而不失也故曰明用稽疑五事之得失極之所以建不建也然則何從而驗觀諸天而已雨暘燠寒風皆以其時則建極之驗也五者常而無節則不極之驗也天人相應若影響然人君所當念念而致察也故曰念用庶徵皇極建則舉世之人皆被其澤而五福應之故堯舜之民無不仁且壽者此人君之當向慕也故曰向用五福皇極不建則舉世之人皆蒙其禍而六極隨之故桀紂之民無不鄙且夭者此人君之所當畏懼也故曰威用六極洪範九疇六十有五字爾而天道人事無不該焉原其本皆是人君一身始此武王之問箕子之言所以爲萬世蓍龜也禮踐阼篇武王踐阼三日召師尙父而問焉曰黃帝顓帝之道存乎曰在丹書王欲聞之則齋矣齋三日王端冕師尙父亦端冕奉書而入王東面而立師尙父西面道書之言曰敬勝怠者吉怠勝敬者滅義勝欲者從欲勝義者凶凡事不彊則枉弗敬則不正枉者滅廢敬者萬世王聞書之言惕若恐懼而爲戒書於席之四端爲銘焉於幾於鑑於盥盤於楹於杖於帶於履屨於觴豆於戶牖於劍弓矛爲銘焉臣按武王之始克商也訪洪範於箕子其始踐阼也又訪丹書於太公可謂急於聞道者矣而太公望所告不出敬與義之二者蓋敬則萬善俱立怠則萬善俱廢義則理爲之主欲則物爲之主吉凶存亡之所由分上古聖人已致謹於此矣武王聞之惕若戒懼而銘之器物以自警焉蓋恐斯須不存而怠與欲得乘其隙也其後孔子贊易於坤之六二曰敬以直內義以方外先儒釋之曰敬立而內直義形而外方蓋敬則此心無私邪之累內之所以直也義則事事物物各當其分外之所以方也自黃帝而武王自武王而孔子其皆一道歟

商髙宗周成王之學書說命王曰來汝說臺小子舊學於甘盤旣乃遁於荒野入宅於河自河䢐亳曁厥終罔顯爾惟訓於朕志若作酒醴爾惟曲�若作和羹爾惟鹽梅爾交修予罔予棄予惟克邁乃訓說曰王人求多聞時惟建事學於古訓乃有獲事不師古以克永世匪說攸聞惟學遜志務時敏厥修乃來允懷幹玆道積於厥躬惟學半念終始典於學厥徳修罔覺監於先王成憲其永無愆惟說式克欽承旁招俊乂列於庶位臣按髙宗之爲太子也學於甘盤學未大成而甘盤遁歸荒野自河而亳不知所終髙宗自失甘盤茫然無所於學旣得傅說遂命之以續甘盤之業爾惟訓於朕志者望說以格心之事也酒非曲�不成羹非鹽梅不和人君非賢者修輔無以進其徳汝交修我而無棄我我能行汝之教髙宗之望於說者如彼其切說其可忘言乎王人所以求多聞者是惟立事而已學必施於事然後爲有用之學不然則所聞𨿽多果何爲哉古訓者古先聖王之訓若書之典謨是也學必求之古訓然後有得若讀非聖之書其何益乎獲者得之於己也學必自得然後爲功不然則道自道我自我猶未嘗學也人君行事當以古人爲師若自任己意不師古昔而能長治久安者無是理也於是又言爲學之要惟在遜志時敏遜志者卑遜其心𨿽有如未嘗有也時敏者進修及時日新而又新也凡人之害於學者驕與怠而已驕則志盈善不可入怠則志惰功不可進遜則不驕敏則不怠所修之道自將源源而來如井之泉愈汲愈有矣夫人孰不知此然體之不誠則𨿽得易失惟信之深念之篤然後道積於厥躬積猶積善之積今日造一理明日又造一理今日進一善明日又進一善持久不替則道積於身身卽道道卽身渾然無間矣於是又言之與學各居其半我之所教僅能半之髙宗於此尢當自力必也一念終始常在於學無少間斷然後徳之所修有不知其然而然者曰終始不曰始終者學無止法也上言道之積下言徳之修者以理言之是謂道以所得言之是謂徳非有二也說論爲學之方至矣猶慮髙宗未知所法則又勉之以成湯爲法成湯旣盛矣徳猶恐其有�過必攺而不吝儻能視其成法安得有愆君徳旣修然後大臣可居其職招賢能以列庶位說其敢不敬承乎學之一字前此未經見也髙宗與說始言之遂開萬古聖學之源其功亦大矣哉詩敬之維予小子不聰敬止日就月將學有緝熙於光明佛時仔肩示我顯徳行臣按成王卽政之初羣臣進戒首以敬之敬之爲言成王則謂予小子不聰而未能敬方其日有所就月有所進其道何由惟學而已蓋學則有緝熙光明之功凡人之性本自光明大學所謂明徳是也惟其學力弗繼是以本然之光明日以暗晦今當從事於學猶婦功之績接續而不已以廣我本性之光明然輔弼我使能當此負任則羣臣之責也願示我以顯明之徳行使曉然知用力之方此成王慮學之難進故望於羣臣者如此徳者行之本行者徳之發成王之學惟欲充其性之光明進其身之徳行豈後世務外者比哉臣按二君初非聖人之資惟其知學之本故能克己蹈道卒爲商周令王后世未有及之者學有功於人如此哉

漢髙文武宣之學漢髙帝初定天下太中大夫陸賈時時前稱說詩書帝曰乃公居馬上得之安事詩書賈曰馬上得之寧可以馬上治之乎文武並用長久之術也鄕使秦已並天下修仁義法先聖陛下安得而有之帝有�色謂賈曰試爲我著秦所以失天下吾所以得之者及古成敗之國賈乃祖述存亡之證凡著十二篇每奏一篇帝未嘗不稱善稱其書曰新語先儒胡宏曰賈之對宜曰陛下之得天下非專馬上之力也蓋陛下本以寬大長者受懷王入關之命爲天下除殘賊所過亡擄掠赦秦降王子嬰財物無所取婦女無所幸約法三章父老惟恐陛下不爲秦王庶幾三代得天下之仁項王負約王陛下於蜀漢陛下忍而就國用蕭何爲相養其民以致賢人收用巴蜀還定三秦項羽賊殺義帝陛下舉軍縞素告諸侯而伐之庶幾三代取天下之義不齷齪自用多大略得英雄心師張良任陳平將韓信庶幾堯舜禹湯文武知人之明鎭撫百姓下令軍士不幸死者更爲衣衾棺殮轉送其家庶幾堯舜禹湯文武哀鰥寡卹孤獨之政此數者陛下所以得天下也今天下已定願陛下退叔孫通聘魯二生使與張良四皓及如臣者共論所以承三代之宜定一代大典以示天下以詔萬世使陸賈有是對而漢祖用其言則必六宮有制適庶有辧教養子弟有法後夫人嬪婦各得其所矣又安得有戚夫人爲人彘趙王如意淮陽王友梁王恢之皆不得其死哉又安有審食其瀆亂宮闈之醜而呂氏至於族滅後世世有外戚之禍哉則必制國有法荊王賈楚王交代王喜齊王肥不封數十縣而伏羲神農黃帝堯舜禹湯文武及�陶伊傅周呂之裔得血食矣則必體貌大臣蕭相國不系獄黥布陳豨盧綰韓王信不皆叛矣則必不襲秦故尊君抑臣而朝廷之上制禮以道謙尊而光乾剛不亢臣道上行致天地於交泰而大臣可以托天下委六尺之孤矣則必封建諸侯藩垣屏翰根深固難於傾拔可以正中國四裔之分不至畏匈奴與之和親矣則必復井田之制不致後世三十稅一近於貊道富者田連阡陌僭擬公侯而貧民�苦失職矣則必侍禦僕從罔非正人有疾病不枕宦者臥臨棄天下公卿大夫受顧命婦寺不得與而大正其終矣臣按胡宏之論深中當時之失蓋賈𨿽有修仁義法先聖之言而其所陳不過秦漢間事安能舉其君於帝王之隆哉此宏之所以深惜也漢文帝時賈誼爲長沙王傅歲餘文帝思誼徵之至入見上方受釐坐宣室上因感鬼神事而問鬼神之本誼具道所以然之故至夜半文帝前席旣罷曰我久不見賈生自以爲過之今不及也臣按文帝之問賈誼及於鬼神之本鬼神者何陰陽造化之謂也帝之問及此其有意窮理之學乎誼具道所以然之故帝爲之前席其必深有感於心矣惜史氏之不載也然鬼神之事至難言也在孔門惟季路問事鬼神宰我問鬼神其他門人髙弟大抵問仁問孝問政而已蓋幽明二致而其理一原知仁義則知陰陽能盡性則能至命誼之對亦常及此否邪厥後新垣平以詭詐進帝爲之惑是未嘗知鬼神之情狀也帝有窮理之心而誼無造理之學故君徳成就終有愧於古吁可惜哉武帝卽位舉賢良文學之士制曰朕欲聞大道之要至論之極董仲舒對曰彊勉學問則聞見博而知益明彊勉行道則徳日起而大有功臣按彊勉學問者致知之事也彊勉行道者力行之事也中庸曰博學之審問之愼思之明辧之篤行之學問思辧皆求以知之篤行則所以行之也又曰人一能之己百之人十能之己千之者彊勉之謂也仲舒之學蓋有見於此而帝不能用也惜哉又曰曾子曰尊其所聞則髙明矣行其所知則光大矣髙明光大不在乎他在乎加之意而已願陛下設誠於內而致行之則三王何異哉臣按武帝之於道徒聞而不尊徒知而不行此其受病之本故仲舒箴之髙明以知識言光大以事業言古之聖王有所聞則必尊不徒聞而已也有所知則必行不徒知而已也故充其智識則髙明見諸事業則光大由其有求道之誠故也使帝能用其言設誠於內而致行之不徒爲聞道之名要必有履道之實則其所至詎可涯也哉又曰堯發乎諸侯舜興乎深山非一日而顯也蓋有漸以致之言出於己不可塞也行發乎身不可掩也言行君子之所以動天地故盡小者大謹微者著詩云惟此文王小心翼翼故堯兢兢日行其道而舜業業日致其孝善積而名顯徳章而身尊積善在身猶日長加益而人不知也積惡在身猶火銷膏而人不見也臣按西漢儒者惟一仲舒其學統乎孔孟其告君亦必以堯舜蓋自七篇之後未有及此者使帝置仲舒於左右承弼之地必能以二帝三王之道日陳於前繩愆糾繆格其非心安得有極意奢淫之失窮兵黷武之禍又安得惑邪臣之譖興巫蠱之獄而致父子隔絕闕庭流血之變哉故剟三策之言尢切者著於此以見武帝𨿽有志於學而實不知所以學爲可惜也兒寬見武帝語經學上曰吾始以尙書爲朴學弗好及聞寬語可觀乃從寬問一篇臣按典謨訓誥誓命之文凡百篇皆人主之軌範也武帝初以爲朴學弗好旣失之矣及聞寬說可觀又止從問一篇則是其弗好如故也然聖經之蘊無窮隨其所入皆必有獲百篇之書無所不備使帝於其一篇果當深玩而服膺焉修己治人亦有餘用而帝之行事未見有一與書合者是亦徒問而已果何益哉武帝詔求能爲韓嬰詩者徵蔡義上召見說詩甚悅之擢爲光祿大夫給事中進授昭帝臣按武帝悅蔡義說詩旣引以自近又使授其子意亦美矣然不知義之講說其果能有得詩人之指耶夫詩三百以關睢爲首重風化之源也而武帝之衛后以謳者進李夫人以倡進大本如此他可知矣故窮奢極欲則非鴛鴦之義重賦橫斂則昧碩鼠之戒以天旱爲幹封安有云漢之恐懼用讒言殺太子不監靑蠅之罔極孔子曰誦詩三百不達於政𨿽多亦奚以爲武帝近之矣宣帝髙才好學年十八師受詩論語孝經元康元年詔曰朕不明六藝郁於大道是以陰陽風雨未時其博舉吏民厥身修正通文學明於先王之術宣究其意者二人孝元帝爲太子柔仁好儒見上所用多文法吏以刑名繩下常侍燕從容言陛下持法太深宜用儒生帝作色曰漢家自有制度本以霸王道雜之柰何純用徳教用周政乎且俗儒不達時宜好是古非今使人眩於名實不知所守何足委任乃嘆曰亂我家者太子也臣按宣帝之詔以陰陽風雨之未時由其不明六藝暗於大道蓋人君不明經不知道則無以正心而修身一念之不純一動之失中皆足以姦陰陽之和故洪範以雨暘燠寒風之時爲肅乂哲謀聖之應五者之不時爲狂僭豫急蒙之應人主之一心與天地相爲流通而善惡吉凶之符甚於影響如此後世人主鮮或知者而帝獨知之可謂卓然有見矣然其所舉吏民之厥身修正通文學明先王之術者乃寂無聞焉夫正身明道之士誠世之鮮有使帝果以誠求之豈無一二近似者出爲帝用夷考當時惟一王吉粗欲建萬世之長策而舉明主於三代之隆帝已視爲迂闊矣使子思孟子生乎其時皇皇於仁義而不汲汲於功利其與帝枘鑿將有甚焉者然則正身明道之士窺見此指其肯輕爲帝出哉夫以徳行仁者王以力假仁者霸其爲道若白黑之異色淸濁之異流不可雜也雜則黑與濁者終勝矣帝乃以霸王道雜爲漢家之制度可乎且帝嘗受論語矣語曰道之以政齊之以刑民免而無恥道之以徳齊之以禮有恥且格又曰子爲政焉用殺則夫子之意正欲人君純任徳教也又嘗立書春秋於學宮矣孔子定書紀文武成康之政爲後世法而春秋尊王道黜霸術是夫子之意正欲人君純用周政也帝乃曰徳教不可任周政不可用則是論語不必受書春秋不必立也俗儒是古非今固不足用獨不當求眞儒而用之乎以俗儒不達時宜而並儒之通世務者棄之是因咽而廢食也以髙材好學之君而擇術如此是以厲精爲政𨿽能致一時之治而刑余周召法律詩書卒不免基後來之禍惜哉

漢光武明帝唐三宗之學光武受尙書通大義召桓榮入說甚善之每朝會輒令榮敷奏經義帝稱善帝每日視朝日昃乃罷數引公卿郎將講論經理夜分乃寐皇太子見帝勤勞不怠承間諫曰陛下有禹湯之明而失黃老養性之福願頤愛精神優遊自寧帝曰我自樂此不爲疲也臣按光武早爲儒生及卽位孜孜經術又如此宜其光復舊物身致升平視少康周宣蓋庶幾焉惜其時儒臣作輔如伏湛侯霸輩皆章句書生未明乎古人格心之業故在位三十餘年𨿽鮮有過事而以無罪廢正後易太子則有愧刑家之義以直諫殺大臣則有乖從諫如流之美蓋其所學未至於明善誠身之地故於父子夫婦君臣之際不能無可憾者焉聖學不明𨿽有不世之資如光武者迄不能追帝王之盛然則人主之於務學其可苟也哉顯宗孝明帝十歲通春秋光武奇之旣爲皇太子師事博士桓榮學通尙書及卽位尊以師禮乘輿嘗幸太常府令榮坐東面設幾杖會百官及榮門生數百人天子親自執業每言輒曰太師在是旣罷悉以大官供具賜之後三雍成拜榮爲五更每大射養老禮畢帝輒引榮及弟子升堂執經自爲辧說詔曰三老李躬年耆學明五更桓榮授朕尙書詩曰無徳不報無言不酬其賜榮爵關內侯臣按先儒胡寅以爲顯宗事師之意百千年鮮有其儷可謂人主之髙致惜乎桓榮授經專門章句不知仲尼修身治天下之微旨故其君之徳業如是而止斯言當矣抑臣竊謂學者所以治性情者也故先漢名儒匡衡有言治性之道必審己之所有餘而彊其所不足故聰明疏通者戒於太察寡聞少見者戒於壅蔽勇猛剛彊者戒於太暴仁愛溫良者戒於無斷湛靜安舒者戒於後時廣心浩大者戒於遺忘若顯宗者豈無所當戒者乎傳稱帝性褊察好以耳目隱發爲明公卿大臣數被詆毀近臣尙書至見提曳帝嘗受書於師矣書之稱堯曰允恭稱舜曰溫恭稱文王曰徽柔懿恭是皆以恭爲貴也曰禦眾以寬又曰寬綽厥心是又以寬爲貴也帝於二者兩皆失之旣無容人之度又失遇下之禮然則又何貴於學乎先儒有言未讀是書猶是人也旣讀是書亦猶是人也則爲不善讀矣其殆顯宗之謂邪肅宗孝章帝少寬容好儒術其爲太子也受業於長酺元和二年東巡酺爲東郡太守帝幸東郡引酺及門生掾吏會庭中先備弟子之儀使酺講尙書一篇然後修君臣之禮臣按章帝尊經事師之意不愧前人又能戒顯宗之苛切事從寬厚奉母后以孝遇同姓以恩惠養元元除去苛法後之議者以長者稱𨿽其天資之美亦其學之力也惜其時師臣如張酺者𨿽質直守義數有諫正然其所學不過章句之業況又以嚴見憚不得久在左右故所以輔成徳美者如是而止考之本紀在位僅十有三年而年止三十有三豈無逸之戒亦或有所忽邪惜哉唐太宗身屬櫜鞬風纚露沐然銳情經術卽王府開文學館召名儒十八人爲學士與議天下事旣卽位殿左置弘文館悉引內學士番宿更休聽朝之間則與討古今道前王所以成敗或日昃夜艾未嘗少怠臣按後世人主之好學者莫如唐太宗當戰功未息之餘已畱情於經術召名儒爲學士以講摩之此三代以下所無也旣卽位置弘文館於殿之側引內學士番宿更休聽朝之暇與討古今論成敗或日昃夜艾未嘗少怠此又三代以下之所無也故陸贄舉之以告徳宗謂言及稼穡艱難則務遵節儉言及閭閻疾苦則議息徵徭此所以致貞觀之治也我朝列聖盛時妙選名儒環侍經幄邇英崇政延訪從容夜直禁中不時召對所以緝熙聖學開廣睿聰其與貞觀實同一揆夫晝訪足矣又必加以夜對何也人主一心攻者甚眾惟聲與色尢易溺人晝日便朝薦紳儼列昌言正論輻湊於前則其保守也易深宮暮夜所接者非貂璫之輩卽嬪禦之徒紛華盛麗雜然眩目奇技淫巧皆足蕩心故其持養也難此夜對之益所以尢深於晝訪與聖明在上儻有志於帝王之事業則貞觀之規摹與我祖宗之家法不可以不復太宗嘗謂侍臣曰梁武帝惟談苦空元帝爲周師所圍猶講老子此深足爲戒朕所好者惟堯舜周孔之道如鳥之有翼魚之有水不可暫無耳臣按太宗深鑑蕭梁之失不取老釋二氏而惟堯舜周孔之道是好可謂知所擇矣然終身所行未能無愧者以其嗜學𨿽篤所講者不過前代之得失而於三聖傳授之微指六經致治之成法未之有聞其所親者𨿽或一時名儒而姦諛小人亦�其列安得有佛時仔肩之益故名爲希慕前聖而於道實無得焉其亦可憾也夫太宗嘗曰人主惟有一心而攻之者甚眾或以勇力或以辧口或以諂諛或以姦詐或以嗜欲輻輳攻之各求自售人主少懈而受其一則危亡隨之此其所以難也臣按秦漢以後號爲賢主修身寡過則或有之其知從事於此心懼姦之乘其隙則未有如太宗者惟其中有所主故封徳彜宇文士及權萬紀之徒皆不得而惑然數者均爲易入而嗜欲又其最焉古先聖王惟此之畏故朋淫於家益之所以戒舜也無皇耽樂周公之所以戒成王也太宗能嚴姦之防而未能脫嗜欲之�閨門之內旣多�徳而武才人狐媚之惑卒基異時移鼎祚剪宗支之禍焉蓋由天資之髙有以知夫眾攻之原而學力之淺卒無以勝其最甚之害故智及之仁不能守之也近世儒生有爲心箴者曰茫茫堪輿俯仰無垠人於其間眇然有身是身之微太倉稊米參謂三才曰惟心耳往古來今孰無此心心爲形役乃獸乃禽惟口耳目手足動靜投間抵隙爲厥心病一心之微眾欲攻之其與存焉嗚呼幾希君子存誠克念克敬天君泰然百體從令箴𨿽常言然深切於正心之學故錄焉元宗明皇帝開元中謂宰相曰朕每讀書有所凝滯無從執問可選儒學之士使入內侍讀盧懷愼薦太常卿馬懷素乃以懷素爲左散騎常侍與褚無量更日侍讀每至合門令乘肩輿以進或在別館道遠聽於宮中乘馬親送迎之待以師傅之禮開元中置麗正書院聚文學之士或修書或侍講以張說爲修書使以總之有司供給優厚中書舍人陸堅欲奏罷之張說曰自古帝王於國家無事之時莫不崇宮室廣聲色今天子獨延禮文儒發揮典籍所益者大所損者微陸子之言何不達也帝聞之重說而薄堅臣按明皇初政好學右文其盛如此可謂美矣使當時得一眞儒在輔導弼諧之地日以堯舜三王之道六經孔孟之言陳之於前必格物以致其知則於是非邪正之辧了然不惑而張九齡李林甫之忠邪不至於用捨倒置矣必誠意以正其心則於聲色貨利之誘確乎不移而惠妃太眞之蠱媚王珙宇文融之聚斂不得進矣必修身以正其家則於父子夫婦之倫朝廷宮寢之政各盡其道安得有信讒廢殺三子之禍又安得有祿山瀆亂宮闈之醜哉柰何張說之流不過以文墨進無量懷素不過章句儒生帝𨿽有志於學而所以講明啟沃者僅如此是以文物之盛𨿽極於開元而帝心已溺於燕安女子小人內外交煽根本日�欲其亡禍亂得乎故人君之學苟不知以聖王爲師以身心爲主未見其有益也憲宗畱意典墳每覽前代興亡得失之事皆三復其言又讀貞觀開元實錄見太宗撰金鏡書及帝範元宗撰開元訓誡帝遂采尙書春秋史漢等書君臣行事可爲龜鏡者集成十四篇曰君臣道合曰辧邪正曰戒權幸曰戒微行曰任賢臣曰納忠諫曰愼徵伐曰重法刑曰去奢泰曰崇節儉曰獎忠信曰修徳政曰諫畋獵曰錄勛賢分爲上下卷目曰前代君臣事迹以其書寫於屏風列之座右臣按憲宗玩意經籍集其事以爲龜鑑用意美矣然平蔡之後驕侈劇形裴度以忠直見疏李逢吉以讒諂用皇甫鎛程異以羨余進是邪正未嘗辧賢臣未嘗任也忠諫未嘗納勛賢未嘗錄也土木興則反於節儉聚斂行則乖於徳政凡所謂十有四條無一不悖戾者其故何哉蓋居中而制萬事者心也古先聖王必於此乎用力故一心正而萬事莫不正憲宗知鑑前代成敗之迹而不知古人大學之源藩鎭未平猶能勉彊策勵一旦奏功侈然自肆屏幛𨿽在志慮已移視之爲虛器矣由其心之不治故也當時君臣獨一裴�能進正心之說而心之所以正者亦莫之及焉徒舉其綱而不告以用力之地是猶教人以克己復禮而不言以視聽言動之目其能有益乎故爲人臣而不知大學未有能引其君以當道者

漢魏陳隋唐數君之學漢元帝多材藝善史書鼓琴瑟吹洞簫自度曲被歌聲分刌節度窮極幼眇少而好儒及卽位徵用儒生委之以政貢薛韋康疊爲宰相而上牽制文義優遊不斷孝宣之業衰焉臣按人君之學不過修己治人而已元帝於此二者未嘗致意而所好者筆札音律之事縱使極其精妙不過胥吏之小能工瞽之末伎是豈人君之大道哉昔顏淵問爲邦夫子以放鄭聲語之今帝之所好者吹洞簫自度曲正所謂鄭聲也先儒謂其音悲哀能令人意思流連怠惰驕淫皆從此出元帝之資本非剛明者又重之以此好則其志气頹靡日以益甚安有振迅興起之理宜其牽制文義優遊不斷卒基漢室之禍也魏文帝𨿽在軍旅手不釋卷少誦詩論及長備歷五經史漢諸子百家之言靡不畢覽所著書論詩賦凡六十篇史臣陳壽曰文帝天資文藻下筆成章博問彊識才藝兼該若加之曠大之度勵以公平之識邁志存道克廣徳心則古之賢主何遠之有臣按文帝之爲太子也與一時文士若王粲阮瑀諸人遊號建安七子帝及粲等所爲文章至今具在其藻麗華美則誠有之揆諸風雅典誥則罪人也夫曠大之度公平之誠邁志存道克廣徳心此皆人君所當勉者而帝也爲嗣則喜見顏色居喪則燕樂不衰薄同气之恩殺無寵之配以玩好而求遠物以私憾而僇諫官是於所當勉者不知勉矣書論詩賦文士之末技爾非人君所當務也而乃侈然自衍謂莫已若識度如此其爲史氏所譏宜哉後魏帝珪問博士李先曰天下何物可以益人神智對曰莫若書籍珪曰書籍有幾如何可集對曰自書契以來世有滋益至今不可勝計苟人主所好何憂不集珪遂命郡縣大索書悉送平城臣按大學之道以致知爲首正欲開聰明而發智識也魏帝初未嘗學而有益人神智之問可謂切問矣李先莫如書籍之對亦可謂善對矣然則書契以來世有滋益人主所好何憂不集則失之甚也夫古今之書籍𨿽多其切於君徳治道者六經而已爾論孟而已爾六經之大義人君皆所當聞然一日萬幾無徧讀博通之理苟顓精其一二而兼致力於論孟大學中庸之書間命儒臣敷陳歷代之得失則其開聰明而發智識者亦豈少哉惜乎李先凡陋之儒智不及此徒使魏王以聚書爲美而無得於書求神仙濫刑戮溺聲色卒以無道殞其身是𨿽圖書山積果何益於萬一哉唐文宗性儉素聽朝之暇惟以書史自娛聲樂遊畋未嘗畱意臣按文宗可謂好學之君矣而卒無救於禍敗者易曰君子多識前言往行以畜其徳使文宗而知此義則玩幹健以養其剛體離麗以養其明旣剛且明則於威福之權必能別白何至柔懦不立聽用匪人使閹寺之勢益張甘心以赦獻自比其於書史了無分毫之得正坐以之自娛故耳夫好書而以之資空談銷永日鮮有不爲文宗者後漢靈帝好文學自造皇義爲五十章因引諸生能爲文賦者並待制鴻都門下後諸爲尺牘及工書鳥篆者皆加引召遂至數十人侍中祭酒樂松賈護多引無行趣埶之徒置其間喜陳閭裏小事帝甚悅之待以不次之位臣按詞賦小技揚雄比之雕虫篆刻壯夫且恥爲之況人主乎賦猶無用況書篆末藝乎靈帝名爲好學而所取乃爾夫人主不可輕有所好所好一形羣下必有伺其意指者故𨿽文賦書篆亦爲小人媒進之階況他乎惟遊心經術恬淡寡欲則姦邪無得而窺靈帝昏亂之君無足論者特以爲來世之鑑云陳後主叔寶以宮人有文學者爲女學士僕射江總𨿽爲宰輔不親政務日與尙書孔範等十餘人侍上游宴後庭謂之狎客上每飲酒使諸妃嬪及女學士與狎客共賦詩互相贈答采其尢艷麗者被以新聲羣臣酣歌自夕達旦日以爲常其後隋伐陳獲叔寶以歸從隋文帝飲賦詩及出帝目之曰以作詩之功夫何如思安時事乎隋煬帝善屬文不欲人出其右薛道衡死帝曰能更作空梁落燕泥否王冑死帝誦其佳句曰庭艸無人隨意綠復能作此語邪自負才學每驕天下之土常謂侍臣曰天下皆謂朕承藉緒餘而有四海設令朕與士大夫髙選亦當爲天子矣臣按陳隋二君號爲工於詞藝者一則因是而君臣相狎一則因是而君臣爭勝卒底亂亡然則帝王之於詞章皆非所當作乎曰虞帝敕天之歌大禹朽索之訓成湯官刑之制𨿽非有意於爲文而炳炳瑯瑯垂耀千古此人君所當法也若大風之安不忘危猶可見英主之遠慮金鏡之任賢去不肖亦足以昭示子孫揆之帝王抑其次也若夫雕鏤組織與文士爭一日之長固可羞已況於淫猥陋如陳隋之君乎臣故著此以爲人主溺心詞藝者之戒性理大全

聖學程子曰人心廣大無垠萬善咸備盛徳大業由此而成故欲傳堯舜禹湯文武之道擴充是心焉爾帝王之學與儒生異尙儒生從是章句文義帝王務得其要措之事業蓋聖人經世大法備在方冊苟得其要舉而行之無難也人主之學惟當務爲急辭命非所先也古之人君守成業而致盛治者莫如周成王其所以成徳則由乎周公周公之輔成王也幼而習之所見必正事所聞必正言左右前後皆正人故習與智長化與心成今輔養之道不可不至也所謂輔養之道非謂告詔以言過而後諫也尢在涵養燻陶之而已矣今夫一日之間接賢士大夫之時多親寺人宦官之時少則气質自化徳器自成謹選賢徳之士以待勸講講讀旣罷常畱以備訪問從容燕語不獨漸摩至於人情物態稼穡艱難日積旣久自然通達比之常處深宮爲益多矣夫傅徳義在乎訪聞見之非節嗜欲之過保身體在乎適起居之宜存畏謹之心故左右近侍宜選老成重厚小心之人服飾器用皆須質朴之物俾華巧靡麗不至於前淺俗之言不入於耳凡動作言語必使勸講者知之庶幾隨物箴規應時諫正調護聖躬莫過乎此矣人君居崇髙之位持威福之柄百官畏懼而莫敢仰視萬方崇奉而所欲必得苟非知道畏義所養如此則中常之君無不驕肆英明之主自然滿假此古今同患治亂所由也所以周公告成王稱前王之徳以寅恭秖懼爲首雲華陽範氏曰人主學與不學系天下之治亂如好學則天下之君子欣慕願立於朝以直道事上輔助徳業而致太平矣如不好學則天下之小人皆動其心欲立於朝以邪諂事上竊取富貴而專權利矣武夷胡氏曰明君以務學爲急聖學以正心爲要心者事物之宗正心者揆事宰物之權也六經所載古訓不可不考若夫分章析句牽制文義無益於心術者非帝王之學也心者身之本也正心之道先致其知而誠意故人主不可不學也蓋戡定禍亂𨿽急於戎務必本於方寸不學以致知則方寸亂矣何以成帝王之業乎豫章羅氏曰人主讀經則師其意讀史則師其迹然讀經以尙書爲先讀史以唐書爲首蓋尙書論人主善惡爲多唐書論朝廷變故最盛朱子曰天下之事其本在於一人而一人之身其主在於一心故人主之心一正則天下之事無有不正人主之心一邪則天下之事無有不邪如表端則影直源濁則流污其理有必然者是以古先哲王欲明其徳於天下者莫不一以正心爲本然本心之善其體至微而利欲之攻不勝其眾常試驗之一日之間聲色臭味遊衍馳驅土木之華貨利之殖雜進於前日新月盛其間心體湛然善端呈露之時蓋絕無而僅有也苟非講學之功有以開明其心而不迷於是非邪正之所在又必信其理之在我而不可以須臾離則亦何以得此心之正勝利欲之私而應事物無窮之變乎然所謂學則又有邪正之別焉味聖賢之言以求義理之當察古今之變以驗得失之幾而必反之身以踐其實者學之正也涉獵記誦而以雜博相髙割裂裝綴而以華靡相勝反之身則無實措之行則無當者學之邪也學之正而心有不正者鮮矣學之邪而心有不邪者亦鮮矣故講學𨿽所以爲正心之要而學之邪正其系於所行之得失而不可不審者又如此易曰正其本萬事理差之毫釐繆以千里舜之戒禹曰人心惟危道心惟微惟精惟一允執厥中而必繼之曰無稽之言勿聽弗詢之謀勿庸愼乃有位敬修其可願四海困窮天祿永終孔子之告顏淵旣曰克己復禮爲仁一日克己復禮天下歸仁焉爲仁由己而由人乎哉而又申之曰非禮勿視非禮勿聽非禮勿言非禮勿動旣告之以損益四代之禮樂而又申之曰放鄭聲遠人鄭聲淫人殆嗚呼此千聖相傳心法之要其所以極夫天理之全而察乎人欲之盡者可謂兼其本末巨細而舉之矣兩漢以來非無願治之主而莫克有志於此是以𨿽或隨世以就功名而終不得以與乎帝王之盛其或恥爲庸主而思用力於此道則又不免蔽於老子浮屠之說靜則徒以虛無寂滅爲樂而不知有所謂實理之原動則徒以應緣無礙爲達而不知有所謂善惡之幾是以日用之間內外乖離不相爲用而反以害於政事蓋所謂千聖相傳心法之要者於是不復講矣帝王之學𨿽與韋布不同經綸之業固與章句有異然其本末之序竊以爲無二道也聖賢之言平鋪放著自有無窮之味於此從容潛玩默識而心通焉則學之根本於是乎立而其用可得而推矣患在立說貴於新奇推類欲其廣博是以反失聖言平淡之眞味而徒爲學者口耳之末習至於人主能之則又適所以爲作聰明自賢聖之具不惟無益而害有甚焉人主所以制天下之事者本乎一心而心之所主又有天理人欲之異二者一分而公私邪正之塗判矣蓋天理者此心之本然循之則其心公而且正人欲者此心之疾疢循之則其心私而且邪公而正者逸而日休私而邪者勞而日拙其效至於治亂安危有大相絕者而其端特在夫一念之間而已舜禹相傳所謂人心惟危道心惟微惟精惟一允執厥中者正謂此也人主之學當以明理爲先是理旣明則凡所當爲而必爲所不當爲而必止莫非循天之理而非有意必固我之私也周武王之言曰惟天地萬物父母惟人萬物之靈亶聰明作元後元後作民父母而孟子又曰堯舜性之湯武反之蓋嘗因此二說而深思天地之大無不生育固爲萬物之父母矣人於其間又獨得其气之正而能保其性之全故爲萬物之靈若元後者則於人類之中又獨得其正气之盛而能保其全性之尢者是以能極天下之聰明而出乎人類之上以覆冒而子畜之是則所謂作民父母者也然以自古聖賢觀之惟帝堯大舜生而知之安而行之爲能履此位當此責而無愧若成湯武王則其聰明之質固已不能如堯舜之全矣惟其能學而知能利而行能擇善而固執能克己而復禮是以有以復其徳性聰明之全體而卒亦造夫堯舜之域以爲億兆之父母蓋其生質𨿽若不及而其反之之至則未嘗不同孔子所謂及其成功一也正此之謂也誠能於日用之間語默動靜必求放心以爲之本而於玩經觀史親近儒學已用力處益用力焉數召大臣切劘治道俾陳要急之務至於羣臣進對亦賜溫顏反復詢訪以求政事之得失民情之休戚而又因以察其人材之邪正短長庶於天下之事各得其理經歷詳盡浹洽貫通聰明日開志气日彊徳聲日聞治效日著四海之內瞻仰畏愛如親父母則是反之之至而堯舜湯武之盛不過如此勉齋黃氏曰帝王之學必先格物致知以極夫事物之變使義理所存纖悉畢照則自然意誠心正而可以應天下之務西山眞氏曰惟學可以養此心惟敬可以存此心惟親近君子可以維持此心蓋義理之與物欲相爲消長者也篤志於學則日與聖賢爲徒而有自得之樂持身以敬則凜如神明在上而無非僻之侵親賢人君子之時多則規儆日聞諂邪不得而惑三者交致其力則聖心湛然如日之明如水之淸義理爲之主而物欲不能奪矣人主之學其要在於誠意正心修身齊家以爲出治之本非徒雕鎪詞藝破析章句爲書生之末技而已魯齋許氏曰凡人之情敬愼於憂危惰慢於暇豫惟聖人不如此堯舜只兢兢業業無已時憂危暇豫處之如一一日二日萬幾何得惰慢程子謂惟愼獨可以行王道初未然之徐而思之不如此不能行王道蓋功夫有間斷故也以太宗之英明猶於此不能進兩漢文帝光武敬愼終身然聖學不足以成就之惜哉

聖學部藝文

勸學疏

後漢竇憲和帝卽位富於春秋侍中竇憲自以外戚之重欲令少主頗涉經學上疏皇太后曰禮記雲天下之命懸於天子天子之善成乎所習習與智長則切而不勤化與心成則中道若性昔成王幼小越在𦇤褓周公在前史佚在後太公在左召公居右中立聽朝四聖繼之是以慮無遺計舉無過事孝昭皇帝八歲卽位大臣輔政亦選名儒韋賢蔡義夏侯勝等入授於前平成聖徳近建初元年張酺魏應召訓亦講禁中臣伏惟皇帝陛下躬天然之姿宜漸教學而獨對左右小臣未聞典義昔五更桓榮親爲帝師子鬱結髮惇尙繼傳父業故再以校尉入授先帝父子給事禁省更歷四世今白首好禮經行篤備又宗正劉方宗室之表善爲詩經先帝所褒宜令郁方�入教授以崇本朝光示大化

漢章帝白虎殿觀諸儒講五經賦

唐李程漢章帝以文教式孚象徳崇儒仿石渠徵校文之所配白虎集靑衿之徒於是發明詔下皇都宏辧者憤憤悱悱博議者云萃風趨所以贊揚政理豈惟探討典謨爾其髙觀洞開鴻儒四會擅古今之美爲皇王之最八索九丘之籍理析異同三墳五典之書義分小大舉兩端而擬議與百代而沙汰實鉤深而索隱況致遠而情髙信積學而無倦豈待問而有勞談柄乍揮振冠蓋之岌岌詞源忽注瀉江海之滔滔

主善爲師賦以能主其善爲韻宋文彥博徳由善立學以師興苟見善而可采則爲師而足稱抱義戴仁旣崇乎顯顯令徳摳衣函丈尢務乎拳拳服膺故克己而復禮在推賢而讓能者也稽古典之立言見先賢之遺矩謂道也有益於攸往謂學也無常於所王遵乎主善則非禮而勿言務彼求師乃惟徳而是輔由是尊賢勿怠服義忘疲苟積慶之美者在修業以宜其順彼如流必展趨隅之禮崇諸若水須陳擁篲之儀令譽爰彰嘉猷遂闡蓋千里之所應故五常之是顯片言可法我則捨短以從長一行堪宗我則遏惡而揚善則知人非善而不主善非師而靡成故君子就義以如渴聖人聞善而若驚翼翼彌恭允盡持謙之志孜孜罔倦爰傾景行之誠所以見賢思齊聞義能徙豈宜乎以貴而格物必在乎去此而取彼𨿽周公之聖下白屋以成能縱夏禹之尊拜昌言而擅美是故徳無常主學無常師所謂乎見而遷也誠宜乎擇以從之近取斯文同以賢而爲寶旁探厥諭類立徳以成基異哉嘉善之言足稱容眾之文可考實遠邇之咸仰亦邦家之所寶夫然則上自君而下達民何莫由於斯道

答張敬夫書

朱熹奏艸已得竊觀所論該貫詳明本末巨細無一不舉不欲有爲則已如欲有爲未有捨此而能濟者但使介遂行此害義理失幾會之大者若敵人有謀不拒吾請假以容車之地使得往來朝謁不知又將何以處之今幸彼亦無謀未納吾使不若指此爲釁追還而顯絕之乃爲上策若必待彼見絕而後應之則進退之權初不在我而非所以爲正名之舉矣尊兄所論𨿽不見卻然只此一大節目便已乖戾而他事又未有一施行者竊意虞公亦且繆爲恭敬未必眞有信用之實不若早以前議與之判決如其不合則奉身而退亦不爲無名矣蓋此非細事其安危成敗間不容息豈可以坐縻虛禮逡巡閔默以誤國計而措其身於顚沛之地哉必以會慶爲期竊恐未然之間卒有事變而名義不正彌綸又疏無復有著手處也彼若幸而見聽則更須力爲君相極言學問之道使其於此開明則天下之事不患難立詳觀四牘卻似於此有未盡也熹常謂天下萬事有大根本而每事之中又各有要切處所謂大根本者固無出於人主之心術而所爲要切處者則必大本旣立然後可推而見也如論任賢相杜私門則立政之要也擇良吏輕賦役則養民之要也公選將帥不由近習則治軍之要也樂聞警戒不喜導諛則聽言用人之要也推此數端餘皆可見然未有大本不立而可以與此者此古之欲平天下者所以汲汲於正心誠意以立其本也若徒言正心而不足以識事物之要或精核事情而特昧夫根本之歸則是腐儒迂闊之論俗士功利之談皆不足與論當世之務矣吾人向來非不知此卽是成己功夫於立本處未審端的如不先涵養而務求知見是也故其論此使人主亦無下功夫處今乃知欲圖大者當謹於微欲正人主之心術未有不以嚴恭寅畏爲先務聲色貨利爲至戒然後乃可爲者此區區近日愚見之拙法若未有孟子手段不若且循此塗轍之無悔吝也不審髙明以爲何如

又昨陳明仲轉致手書伏讀再三感幸交集蓋始見尊兄道未伸而位愈進實不能無所憂疑及得此報乃豁然耳向者請對之云乃爲不得已之計不知天意殷勤旣以侍立開進言之路而聖心鑑納又以講席延造膝之規此豈人謀所及哉竊觀此舉意者天人之際君臣之間已有響合之勢甚盛甚盛勉旃勉旃凡平日之所講聞今且親見之矣蓋細讀來書然後知聖主之心乃如此而尊兄學問涵養之力其充盛和平又如此宜乎立談之頃發悟感通曾不旋踵遂定腹心之契眞所謂千載之遇也然熹之私計愚竊不勝十寒眾楚之憂不審髙明何以處之計此亦無他術但積吾誠意於平日使無食息之間斷則庶乎其可耳夜直亦嘗宣召否夫帝王之學𨿽與韋布不同經綸之業固與章句有異然其本末之序愚竊以爲無二道也聖賢之言平鋪放著自有無窮之味於此從容沈潛默識而心通焉則學之根本於是乎立而其用可得而推矣患在立說貴於新奇推類欲其廣博是以反失聖言平淡之眞味而徒爲學者口耳之末習至於人主能之則又適所以爲作聰明自賢聖之具不惟無益而害有甚焉近看論語舊說其間多此類者比來尊兄固巳自覺其非矣然近聞發明當仁不讓於師之說云當於此時識其所以不讓者爲何物則可以知仁之義此等議論又只似舊來气象殊非聖人本意才如此說便只成釋子作弄精神意思無復儒者腳踏實地功夫矣進說之際恐不可以不戒筵中見講何書愚意孟子一書最切於今日之用然輪日講解未必有益不若勸上萬幾之暇日誦一二章反復玩味究觀聖賢作用本末然後夜直之際請問業之所至而推明之以上之聰明英睿若於此見得洞然無疑則功利之說無所投而僥幸之門無自啟矣異時開講如伊川先生所論坐講之禮恐亦當理會也孟子論王道以制民產爲先今井地之制未能遽講而財利之柄制於聚斂掊克之臣朝廷不卹諸道之虛實監司不卹州縣之有無而爲州縣者又不復知民間之苦樂蓋不惟學道不明仕者無愛民之心亦緣上下相逼只求事辦𨿽或有此心而亦不能施也此由不量入以爲出而反計費以取民是以末流之獘不可勝救愚意莫若因制國用之名而遂修其實明降詔旨哀憫民力之雕悴而思所以膏澤之者令逐州逐縣各具民田一畝歲入幾何輸稅幾何非泛科率又幾何州縣一歲所收金穀總計幾何諸色支費總計幾何有餘者歸之何許不足者何所取之俟其畢集然後選忠厚通練之士數人類會考究而大均節之有餘者取不足者與務使州縣貧富不至甚相懸則民力之慘舒亦不至大相絕矣是𨿽未能遽復古人井地之法而於制民之產之意亦仿佛其萬一如此然後先王不忍人之政庶乎其可施也又屯田之議久廢不講比來朝廷以稍經意然四方未睹其效而任事者日被進擢不知果能無欺誕否今日財賦歲出以千百巨萬計而養兵之費十居八九然則屯田實邊最爲寬民力之大者但恐疆理不定因陋就簡則欺誕者易以爲姦而隱核者難於得實此卻須就今日邊郡官田略以古法畫爲丘井溝洫之制亦不必盡如周禮古制但以孟子所言爲準畫爲一法使通行之邊郡之地已有民田在其間者以內地見耕官田易之使彼此無疆場之爭軍民無雜耕之擾此則非惟利於一時又可漸爲復古之緒髙明試一思之今日養民之政恐無出於兩者其他忠邪得失不敢槪舉但政本未淸幸門未窒殊未有以見陽復之效願更畱意暇日爲上一一精言之至於省中職事施行尢切伏想直道而行無所回互不待愚言之及矣猥承下問敢效其愚伏惟采擇

癸未垂拱奏札

前人臣聞大學之道自天子以至於庶人壹是皆以修身爲本而家之所以齊國之所以治天下之所以平莫不由是出焉然身不可以徒修也深探其本則在乎格物以致其知而已夫格物者窮理之謂也蓋有是物必有是理然理無形而難知物有迹而易睹故因是物以求之使是理了然心目之間而無毫髮之差則應乎事者自無毫髮之繆是以意誠心正而身修至於家之齊國之治天下之平亦舉而措之耳此所謂大學之道𨿽古之大聖人生而知之亦未有不學乎此者堯舜相授所謂惟精惟一允執厥中者此也自是以來累聖相傳以有天下至於孔子不得其位而筆之於書以示後世之爲天下國家者其門人弟子又相與傳述而推明之其亦可謂詳矣而自秦漢以來此學絕講儒者以詞章記誦爲功而事業日淪於卑近亦有意其不止於此則又不過轉而求之老子釋氏之門內外異觀本末殊歸道術隱晦悠悠千載𨿽明君良臣間或一值而卒無以復於三代之盛由不知此故也恭惟皇帝陛下聖徳純茂爰自初潛以至爲帝仁孝恭儉之徳信於天下紛華盛麗一無所入於其心此其身可謂修矣而臨禦天下�年於此平治之效未有所聞臣竊疑之意者前日勸講之臣限於程式所以聞於陛下者不過詞章記誦之習而陛下求所以進乎此者又不過取之老子釋氏之書是以𨿽有生知之性髙世之行而未嘗隨事以觀理故天下之理多所未察未嘗卽理以應事故天下之事多所未明是以舉措之間動涉疑貳聽納之際未免蔽欺平治之效所以未著由不講乎大學之道而溺心於淺近虛無之過也臣戇愚抵昌罪當萬死然願陛下淸閒之燕博訪眞儒知此道者講而明之考之於經驗之於史而會之於心以應當世無窮之變則今日之務所當爲者不得不爲所不當爲者不得不止以至於臣下之忠邪計慮之得失不待燭照數計而可否黑白判然矣若是則意不得不誠心不得不正於以修身齊家平治天下亦豈有二道哉臣之所聞於師者如此自常人觀之疑若迂闊陳腐而不切於用然臣竊以爲正其本萬事理差之毫釐繆以千里天下之事無急於此伏惟陛下擴天日之照俯賜開納則非獨微臣之幸實天下萬世之幸取進止

輪對札子

文天祥臣早以書生遭遇先皇帝親擢事先皇帝垂十年恨無涓埃補報天地陛下龍飛繼運移忠以事聖明永肩乃心臨鑑在上比者臣來自外藩待罪戎監陛下親禦宸墨進之經筵臣學殖雕蕪循墻無路自入侍氈廈切見天顏晬穆聖性謙虛𨿽知艸茅之愚時賜訪問臣感激殊遇亦旣得以悉數於前矣猥當轉對伏念臣職在講讀今日聖學關天下治忽不細輒因封事畢吐其衷臣聞聖人之作經也本以該天下無窮之理而常足以擬天下無窮之變天地無倪陰陽無始人情無極世故無涯千萬世在後聖人亦安能預窺逆觀事事而計之物物而察之然後世興衰治亂之故往往皆六經之所己有凡六經垂監戒以爲不可者小犯之則關安危大犯之則決存亡如赴水火之必斃如食堇葛之必毒是何哉聖人知有理而已合於理者昌違於理者僵所貴乎帝王之學惟能不悖乎六經無蹈乎其大戒而已嗚呼聖人所以爲萬世慮者豈不甚智所以爲萬世戒者豈不甚仁矣哉書曰民可近不可下予視天下愚夫愚婦一能勝予而後世猶有以民爲黔首以覆其宗爲天下笑者書曰內作色荒外作禽荒詩曰亂匪降自天生自婦人而後世猶有昭陽華淸霓裳羽衣以階漁陽之禍者書曰愼乃儉徳惟懷永圖又曰不作無益害有益不貴異物賤用物而後世猶有葡萄天馬甲帳翠被以致四海蕭然者臣嘗嘆夫自聖經以來時君不聞大道之要生人不被至治之澤秦至五季千數百年間犯六經之顯戒者相望史冊聖人立爲大經大法以幸萬世藐然未有聞焉豈不惜哉惟皇上帝畀矜斯文孔孟微言至我朝周程張朱始大闡明如蒙斯發先皇帝表章四書尊禮先儒爲往聖繼絕學爲萬世開太平穆考之廟稱爲理宗陛下親得精一之傳而日就月將緝熙於光明斯道斯民邂逅千載先皇帝欲爲唐虞三代之治殆畱與陛下使了此事臣睹陛下自踐祚以來畏天尊祖親親仁民敬大臣體羣臣尊其所聞行其所知何往非學今朝廷淸明宮府齊一大法小廉罔越厥志不可謂不治矣然臣竊怪去年寒燠失常四方或以旱告今年星文示變雨雹見妖近者積陰爲寒皆名咎徵漢人縱閒之學必謂一證主事臣不能曉此但卽其影而想其形因其流而疑其源豈人所不知己所獨知之地陛下猶有當反之六經者乎陛下日禦經筵正道正言常接於耳而又內庭不廢觀書傳曰多識前言往行以畜其徳陛下蓋有之矣臣愚更願陛下虛心體認切己省察每誦一義善可以爲法卽驗之身曰吾嘗有是乎無則勉之每說一事惡可以爲監卽揣之心曰吾嘗有是乎有則攺之言則慮其所終行則稽其所敝豈惟制治於未亂保邦於未危充道學之用經綸天下之大經範圍天地之化而不過行而帝行而王以卒先帝主張道統之事業臣何幸身親見之哉書曰兢兢業業一日二日萬幾夫一日二日之間亦未至卽有萬事然一事不謹則萬事之幾自此而兆故撥亂本塞禍源無一息不當用功兢兢業業所謂必有事焉者也惟陛下畱神

緝熙聖學疏

明薛瑄竊見近日臣下進言欲開經筵以緝熙聖學者𨿽蒙聖徳允納未見施行蓋欲俟軍旅事平之日以開講也臣以爲當聖主中興之時天步艱難之日正講論爲學爲治之道不可一日爲緩者也昔漢光武躬擐甲冑討除羣凶猶且投戈講藝息馬論道軍旅之間未嘗一日廢學故能舉羣盜如鴻毛復大業猶反掌此講學有資於成大功也唐太宗興義兵掃除寇亂一時潛邸從龍之臣皆文學知謀之士日久相與論爲學致治之道乙夜之覽身志其倦故能�括僭僞拯濟生民此講學有資於戡大難也近者內外禦侮各有其人堂堂天下號令一施風行艸偃非如漢唐艸昧之秋也可以斯時而少緩講學之事乎伏望皇上命廷臣集議經筵儀式務從簡約不尙奢華仍博選公卿侍從文學之臣有學術純正持己端方謀慮深遠才識超卓通達古今明練治體者一二十人使之更代入直恭遇皇上視朝之暇日禦便殿卽召各臣進講其所講之書先大學論語孟子中庸兼講尙書春秋諸史資治通鑑綱目務要詳細陳說聖賢修己治人之要懇切開告帝王端心出治之方以至唐虞三代漢唐宋以來人君行何道而天下治安爲何事而天下乖亂與夫賞善罰惡之典任賢去邪之道莫不畢陳於前如此則勸講之臣庶可日修其職皇上聰明上智之資由於天錫而朝夕緝熙啟沃之力有益於聖心聖徳日新聖學日明於以修治道則正心以正朝廷正朝廷以正百官正百官以正萬民而治道有修明之效於以勤武略則修軍旅以簡將帥簡將帥以練士卒練士卒以討叛亂而叛亂有蕩平之期此講學有資於成大功戡大難宜急行之而不宜緩者也且光武太宗一時英主耳猶勤講學於搶攘之時以收戡靖之績皇上有唐堯虞舜之聖徳將以立殷周中興之切誠於此時舉行開講之事以緝熙聖學則神功聖徳髙出千古矣又豈漢唐二主之可比哉

史論

何喬新宋太宗勤於讀書自巳至申然後釋卷詔史館修太平禦覽一千卷日進三卷朱琪以勞悴爲諫帝曰開卷有益不爲勞也帝王之學與士庶異非欲尋章摘句如世之經生亦非欲雕虫篆刻如世之文士也在知其要而已書之所當讀者莫要於四書五經其所載者皆正心修身之本經世保邦之道也其次則歷代之史其所紀者治亂興衰之迹善可爲法惡可爲戒也廣廈之下細旃之上諷誦其詞涵沫其理反之身心措之事業其爲益也大矣何以泛覽爲哉太宗勤於讀書自巳至申其用志非不勤也太平禦覽日進三卷其記覽非不博也然於身心治道果何益哉是乃經生文字之學而非帝王之學也𨿽然世之爲人君者或性不喜學或荒思於仙釋或溺情於酒色或放意於馳騁弋射之娛太宗𨿽未知爲學之要其賢於彼則遠矣

講學疏

費宏竊惟人君之治天下其所當務者有二焉曰勤政曰講學二者之中講學尢爲急務蓋人君之政實由一心而推心苟不正則發於政事必有不當於理者況一心之微眾欲攻之人君居崇髙富貴之位在深宮獨處之時所以娛耳目惑心志者雜陳於前皆足以爲政事之害一有所好而不知察則始焉𨿽勤終必流於荒怠而不能以自主惟勤於務學日以聖賢義理涵養本原不使之昏昧放逸而又究觀古昔治亂興亡之故隨時省察愓然驚懼然後心無不正政無不善而天下可保常治也仰惟陛下卽位之初頻禦經筵講明聖學天下臣民得於聞見者莫不私相慶幸以爲堯舜復生欣欣有太平之望蓋以爲陛下心存務學則必能明義理屏嗜欲以端爲政之本淸出治之源何患於政事之不修明治道之不隆盛哉然去秋罷講太早今春出講太遲人心未能無始勤終怠之惑臣等叨處禁近職在輔導自侍朝數刻之外不得瞻奉天顏無由少效忠悃亦甚愧焉伏願自今以後時禦便殿容臣等率領講官日執經史敷陳治道以仰裨聖性之聰明至於宮中無事復取旣講之書反復玩味期於貫通浹洽不徒以空言視之將見講誦之樂自足以遏怠荒之念所以延宗社無疆之慶所以答臣民望治之心實在於此

講學篇

王鏊國家經筵之設其盛矣乎天子自正朝輦禦文華公侯九卿大臣盛服侍列羽林之士亦皆環列以聽經筵一開天下欣欣然以爲希闊之典故曰其盛矣乎然一歲之間寒暑皆歇春秋月分日不過三三日之間風雨則免政事有妨則免講之日夙具講章至期講訖綸音賜宴儼然而退上下之情未見其親且密也至於日講可謂親矣而體分猶過於嚴上有疑焉未嘗問也下有見焉未嘗獻也昔傅說之告髙宗曰學於古訓乃有獲惟學遜志務時敏厥修乃來遜者遜其志如有所不能敏者敏於學如有所不逮成王訪洛於羣臣曰學有緝熙於光明佛時仔肩緝熙者繼續而光明之示我顯徳行者冀羣臣有以開示之也商周之君其學如此之切夫人主一日萬幾固不暇如儒生學士日夜孜孜然而帝王精一之傳治天下之大經大法古今治亂之迹天人精祲之際自非遜敏緝熙亦安望其有得而今也闊略如是暴之之日少寒之之日多傅之之人寡咻之之人多未見其能得也且不獨商宗周成爲然也漢光武𨿽在軍中投戈講藝息馬論道至夜分乃罷唐太宗延四方文學之士房杜褚薛輩十八人分番直宿討論經籍或至夜分今貞觀政要與魏徵所論亦可見矣宋世賢君宮中消日惟是觀書居常禁中亦有日課翰林侍從日寓直禁中以備顧問我太祖髙皇帝甫得天下開禮賢館與宋濂劉基章溢輩日相講論其後聖學髙明詔告天下皆出禦制睿翰如飛羣臣拱視今禦制文集是也仁宗皇帝臨禦建弘文館於思善門之右文學之臣數人入直時至館中講論孝宗皇帝禦經筵之外每觀永樂大典又常索太極圖西銘等書於宮中玩之尢嗜古學士沈度之書日臨數徧夫自古帝王之學如此祖宗之學如此陛下睿哲自天春秋鼎盛講明聖學正其時也臣愚特望於便殿之側復修弘文館故事妙選天下文學行藝著聞者七八人更番入直內閣大臣一人領之如先朝楊溥故事陛下萬幾有暇時造館中屏去法從特霽天威從容詢問或講經或讀史傳或論古今成敗或論民間疾苦閒則遊戲翰墨𨿽詩文之類亦惟所好而不禁蓋亦日講之意而加親焉大略如家人父子上有疑則必問下有見則必陳日攺月化有不知其然而然者時禦經筵所以昭國家之盛典日造弘文所以崇聖學之實功如此不巳則聖徳日新又新髙宗成王不得專美於前矣

勸聖學疏

何如寵謹以愚臣𨿽遠而實近之心特陳當時似迂而實切之務以贊聖學以宏治源事惟臣羸鈍之質在位一日未嘗一日忘屍素之懼在臣愚朴之性𨿽去位一日未嘗一日忘酬報之思因於舟行之日復掇拾當世之所習言者而特反復獻之皇上惟不厭其煩瑣而重聽焉夫天下之大患莫如實事之不務而競虛言然亦何嘗見天下之實有言耶凡國家之承平益久則臣子之身家益重以身家之謀而爲議論如杜欽谷永漢時宏雅之士及因日食應詔皆援經據義以歸其責於後宮夫外廷而敢指切後宮則亦近乎忠直然當時之大慮在乎王氏而二臣如不聞焉今天下不恆有王氏之事而壅蔽扜格亦各有在故𨿽有孔墨之辯不能破積習之風𨿽有賁育之勇不能犯朋黨之怒卽皇上博謀廣詢所得者恐往往亦是似忠似直之言然則尊居九重欲洞聞當世之故其道無由矣故善求言者求之今人而不得則求之古人所謂古人則二十一史是也夫今人之情形有一不見於古先備於史冊者乎唐太宗之論魏武曰一將之智有餘萬乘之才不足則魏武一生之經營必太宗之所周知也宋藝祖之論後唐莊宗曰百戰得天下不能守之以法則莊宗前後之得失亦必藝祖之所深悉也蓋三國相構正英雄猛慮之時五代疊興乃變難蜂起之會故𨿽魏武之未成混一唐莊之負恨令終而太宗藝祖皆必尙論及之所謂帝王之學𨿽當髙而悟之六經尢宜卑而博之諸史也史臣之敍事旣可喜而可驚時局之參觀恆若離而若合不獨世主以之悟其非卽英君非此無以證其是卽如本朝章皇帝之割交南以漢珠崖之例斷之也肅皇帝之定大禮以宋濮議之義斷之也皆以之而斷其是也濮典之文張孚敬之所主其排眾立論則誠非孚敬不能主者也然則有實爲歷代之微言而講筵未之嘗舉實爲救時之公案而疏奏諱以爲援者又豈少哉臣請皇上直自取全史而觀之卽時不暇給姑取漢唐宋三書先置禦前或偶探一紀或間尋一卷是非得失直以聖意會之如唐宗宋祖之尙論此則臣特請於萬幾之餘講筵之外別領此一途之滋益者也臣仰窺皇上憂時之切好學之殷至會典一書何一事不備何一法不善何一時不可遵行然會典者藥方也使非徧觀內經脈訣諸書亦無以知立方之造微不尙論屢朝諸史亦無以知會典之盡善則守之有不固行之有不勇矣故臣以爲皇上之法祖禦世捨二書別無下手事至則按之會典事前則參之史學卽時有杜欽谷永之懦如臣等者懷忠而不盡乃遺管之更生陳編之望之不已爲皇上屬耳而深言之乎臣自某時召對以來違聖顏蓋已一年及承恩就道之時所聞如流寇之猖獗所見如河水之懷襄未嘗不輟食撫心深念上天啟聖之故然臣所以不避迂闊煩瑣而爲皇上告者誠以治天下在此而不在彼也夫感時多故者厭聞循俗之談賦性恃髙者不屑乖疏之議我皇上天授之姿必能鑑臣艸茅之忠�蕘之獻但加意聖學以曲究人情之變使天下競趨於實務而不爲虛言則治未有不與三代比隆者也

緝熙聖學疏

區大倫題爲懇祈聖明法天之健以緝熙聖學事臣聞天子所居者天位也所代者天工也是以君道莫大乎舉天職聖學莫大乎法天行昔者孔子贊易首發其義於乾象曰天行健君子以自彊不息蓋乾天道也君道也天行健故周天三百六十五度無日不周而歲功成君徳之彊如天故兢兢業業一日二日萬幾無時或息而治功起是以人君不可不知天道天道者體乾剛健而不息之謂也臣聞人君徳與天合然而有所息者彊不足也彊不足者以逸欲之生患也逸者惰气之所乘其究息而怠荒欲者柔情之所中其究息而爲頹靡誠知逸欲自我而生亦自我而滅我不爲逸欲則自勝而彊矣是以振其惰气屏去柔情故怠荒不能間頹靡不能乘君徳之彊如天運於上而天工其代之矣臣每讀詩書而見帝王之所先務皆是道也是故欽若昊天者堯也敕天之命惟時惟幾者舜也顧諟天之明命者成湯也小心翼翼昭事上帝者文王也然而文王又言緝熙敬止者言事天之學當繼續而光明卽不息之義也帝莫盛於堯舜王莫盛於湯文而皆以法天敬天爲傳心之要臣之所以爲皇上願也皇上隆堯舜之徳建中興之業惟是以剛徳法天之健而天下治矣臣自南都來恭聞皇上朝講至勤也頃者講筵自五月十八日以暑月題免至八月初七日復日講十二日復經筵則輟講者八十日矣至於隆冬大寒亦應如是卽一歲計之輟講一百六十日矣是講筵之日少輟講之日多也臣懼聖學之所有息矣臣又恭睹皇上禦朝以三六九日遇風雨則免朝其體卹臣工者至矣昨八月十六日宜朝也而免蓋中秋令節內庭順時節宣固亦其宜乃十九日復傳免夫朝常於令節是可一免而不宜再免者也臣又懼聖學之有所息矣臣又恭睹皇上禦朝莊敬肅穆式禮莫愆聞之講筵亦復如是可謂帝王恭己之度矣不知入而深宮則何如大率朝講臨百官之時少深宮接嬪禦之時多不知皇上所以治心修學者又何如臣又懼聖學之有所息矣息於嗜欲則衛生保和之當念息於燕安則盤樂逸遊之當戒至於臨臺榭幸苑囿動息遊暢此亦可暫而不可常臣願皇上以法天之健惕之也法天之健在於無教逸欲然無逸之本又在於無欲故無欲之爲貴也夫欲者聖人之所不免而何以言無蓋寡欲之謂無不畱念於欲之謂無從古聖人無不遠聲色者非盡絕去聲色乃不畱念於聲色之謂也不畱念則稱無欲矣無欲念卽並無逸念天徳之彊周於天下同天之健而不息矣此聖學之貴自彊也臣又觀今日國勢人情靡靡日入於偸薄有蠱壞不振之憂士大夫不急公家懷私養交禮讓之風微廉恥之維潰繇不畏朝廷之法也臣願皇上以自彊之徳振之使之亹亹孜孜於職業而不暇爲比私竊位之圖蓋聖天子剛徳獨運凜凜兢業於上羣臣庶官莫敢不回心而束於法是以萬幾得其理百工得其熙豈有蠱壞不振之患哉昔賢謂天下旣敝必解弦而更之乃可以理蓋謂此也臣伏願皇上遵孔氏之明訓法天行之剛健稽堯舜之兢業遵成湯之顧諟師文王之緝熙順天休命遏惡揚善以新天下之心志灑敝習之肺腸致唐虞之盛治成中興之大業揚髙皇之休光綿國祚於萬年此緝熙聖學盛徳之所致微臣之上願也臣伏自思職非言官昨歲進聖學三札今復進此疏非好言也臣生平講學思致君堯舜今幸立聖人之朝安忍不陳堯舜之道以上負聖明蓋今天下治亂安危其機在皇上一心聖心一轉天心自轉卽天欲平治天下之日也臣敢謂皇上不用臣言而不以入告哉伏祈皇上力行法天行健則宗社生靈之幸也

聖學三札

前人奏爲恭進聖學三札仰祈聖明采擇事臣聞爲人臣者懷堯舜之道以事其君忠之大也是以孟軻氏曰我非堯舜之道不敢陳於王前以爲必如是而後爲忠且敬云爾臣至愚極陋自壯歲從事堯舜孔孟之學竊願效忠之日久矣蒙先帝起臣於田間皇上復寵以淸卿美秩豈徒榮臣之遭遇乎蓋欲其有所陳說上佐聖明之萬一也臣安敢不盡其愚臣聞先帝之末命也以堯舜望上以輔皇上爲堯舜屬諸大臣誠見皇上聰明仁孝可以當此也臣伏恭睹皇上法祖慕親講學勤政信任大臣禮致耆碩廣開言路軫卹民隱盛徳徽猷果可以當此也臣幸遭逢聖主不思勉圖報稱寧不負唐虞之世哉用是不揣愚陋謹以素所習聞先聖之訓括其旨要條爲聖學三札曰定聖志曰一聖心曰明聖徳仰塵采納臣不敢爲卑論以負聖明三者皆法堯舜而已矣臣謂法堯舜之聖在立堯舜之志是以定聖志先焉夫堯舜所以爲萬世法者非以其生而神聖也正以其學而成聖故足法也三代之王蓋有志於堯舜而法之者矣若夏禹商湯周文武數聖人是也是以孟軻氏曰人皆可以爲堯舜若易然者況帝王身履堯舜之位爲之不尢易乎臣願皇上定志於爲之也定志要於在初蓋在初淳一未淆耳目未擾其志气淸明爲力最易則皇上今日是矣臣聞帝堯之爲君也十六齡而卽帝位與皇上同其衝年當是時天下非盡平也洪水艱食其患非少於今也惟堯能咨嗟儆戒與其臣撥亂而興治其效至於萬邦協和光被四表在位者百有餘年榮華至今此非衝年定志之明驗與皇上誠毅然志於堯舜俾精神收斂寧一宮闈宴閒之地常有以自保非堯舜之事自不畱於念慮聖學從此始矣臣願皇上之法堯舜者此也臣又謂法堯舜之聖在見堯舜之心是以一聖心要焉夫所謂堯舜之心者何也堯之授舜曰允報其中止耳舜復推中之本於心曰人心惟危道心惟微惟精惟一允執厥中此聖人之心法首昭揭之以示天下萬世亦繇天地一元文明之會至是欲泄𨿽聖人不能祕也請得繹之蓋心之爲心其淸虛以含性其重濁麗於形質故所性之靈妙於生心而形質之欲亦爲心累是故心之乘乎動也動於所性之靈其心道心也動於形質之欲其心人心也人心累於所欲則禍機兆矣故曰危人心旣危則道心之存者無幾矣故曰微人心危則道心微聖人所深戒也精以別夫人心而一之於道心所謂惟精惟一也一則澄然而無事廓然而大公而天然自有中之出焉順而應之所謂執中也皇上誠欲見堯舜之心法講毋屑屑於人心之際惟是戒愼恐懼以溫養乎性體則人心自化道心自一隱微之間渾然徳性用事而中繇此出矣臣願皇上之法堯舜者此也臣又謂法堯舜之聖在合堯舜之徳是以明聖徳要焉臣聞孟軻氏述古聖相承之統繇堯舜至湯繇湯至文王繇文王至孔子皆曰聞而知之者何謂也其說在大學之明明徳矣康誥言克明徳卽孔子所聞於文王也太甲言顧諟天之明命卽文王所聞於湯也帝典言克明峻徳卽湯所聞於堯也乃知明明徳爲萬古一宗之學千聖百王莫之能違矣論明徳直捷易簡之功則顧諟明命一語尢要焉明命果可見乎見之乃在心也以心見明命猶作二觀卽心是明命更無不見非顧諟之力也敬畏之極也皇上誠戒愼於所不睹此心凜若上帝之降監時時臨保此心明命也時時見此明命聖功也蓋轉瞬皆天動目成畏嚴恭有常斯帝則默順此帝則之流行在知爲致在意爲誠在心爲正在身爲修而國家天下無不各臻於理所謂明明徳於天下者也堯舜四千年聞知之統皇上直綴而承之盛徳鴻號將與天地齊壽日月同明矣臣願皇上之法堯舜者此也臣伏念孔子之言事君者先資其言自獻以成其信臣之愚陋黭淺其生平所學止此用爲先資之獻庶幾求以成信也或謂今天下多事矣聖主焦勞公卿百執事相聚而談兵慮無以佐國家之急今以講學爲獻其無乃迂緩而無當乎臣謂不然今封疆多壘實由臣子怠荒廢職積玩積弛釀禍至此容可不戒乎臣所陳堯舜之道皆儆戒無虞之意夫惟天子勤思堯舜之兢業羣臣凜凜奉職此制勝於廟廊之說也伏惟聖明畱意焉臣不勝激切懇祈之至

聖學部紀事新序雜事篇神農學悉老黃帝學乎大眞顓頊學乎綠圖呂子曰顓頊學伯夷父鄭樵通誌帝顓頊二十卽帝位受學於綠圖靜淵以有謀疏通而知事養材以任地載時以象天依鬼神以制義治气以教化潔誠以祭祀新序雜事篇帝嚳學乎赤松子呂子曰帝嚳學伯招堯學乎尹壽呂子曰帝堯學州文父舜學乎務成跗呂子曰帝舜學許由禹學乎西王國呂子曰禹學大成執湯學乎威子伯呂子曰湯學小臣書經說命王曰來汝說臺小子舊學於甘盤洪範惟十有三祀王訪於箕子王乃言曰嗚呼箕子惟天陰騭下民相協厥居我不知其彜倫攸敍箕子乃言曰我聞在昔鯀�洪水陳其五行帝乃震怒不畀洪範九疇彜倫攸斁鯀則殛死禹乃嗣興天乃錫禹洪範九疇彜倫攸敍初一曰五行次二曰敬用五事次三曰農用八政次四曰協用五紀次五曰建用皇極次六曰乂用三徳次七曰明用稽疑次八曰念用庶徵次九曰向用五福威用六極大戴禮記武王踐阼篇武王踐阼三日召師尙父而問焉曰黃帝顓頊之道存乎意亦忽不可得見與師尙父曰在丹書王欲聞之則齊矣三日王端冕師尙父亦端冕奉書而入王東面而立師尙父西面道書之言曰敬勝怠者吉怠勝敬者滅義勝欲者從欲勝義者凶凡事不彊則枉弗敬則不正枉者滅廢敬者萬世王聞書之言惕若恐懼退而爲戒書於席之四端爲銘焉於幾爲銘焉於鑑爲銘焉於盥盤爲銘焉於楹爲銘焉於杖爲銘焉於帶爲銘焉於履屨爲銘焉於觴豆爲銘焉於戶爲銘焉於牖爲銘焉於劍爲銘焉於弓爲銘焉於矛爲銘焉新序雜事篇武王學乎郭叔呂子曰武王學太公望漢書兒寬傳寬治尙書事歐陽生爲侍禦史見上語經學上說之從問尙書一篇擢爲中大夫蔡義傳詔求能爲韓詩者徵義待詔上召見義說詩甚說之擢爲光祿大夫後漢書翟酺傳武帝大合天下之書玉海武帝憲章六學積思六經漢書宣帝本紀宣帝受詩於東海澓中翁髙材好學元平元年大將軍霍光奏議曰孝武皇帝曾孫病己年十八師受詩論語孝經操行節儉慈仁愛人可以嗣孝昭皇帝後王褒傳宣帝時修武帝故事講論六藝羣書博盡奇異之好徵能爲楚辭九江被公召見誦讀益召髙材劉向張子僑華龍柳褒等待詔金馬門後漢書翟酺傳孝宣論六經於石渠注

宣帝甘露三年詔諸儒講五經於殿中兼平公羊谷梁同異上親臨決焉時更崇谷梁傳故言六經漢書元帝本紀初元二年冬詔曰國之將興尊師而重傅故前將軍望之傅朕八年道以經書厥功茂焉其賜爵關內侯食邑八百戶朝朔望成帝本紀成帝好經書寬博謹愼張禹傳初元中立皇太子博士鄭寬中以尙書授太子薦言禹善論語詔令禹授太子論語成帝卽位徵禹寬中皆以師賜爵關內侯哀帝本紀哀帝元帝庶孫定陶共王子也母曰丁姬年三歲嗣立爲王長好文辭法律元延四年入朝盡從傅相中尉帝少弟中山孝王亦來朝獨從傅上怪之以問定陶王對曰令諸侯王朝得從其國二千石傅相中尉皆國二千石故盡從之上令誦詩通習能曉他日問中山王獨從傅在何法令不能對令誦尙書又廢成帝由此以爲不能而賢定陶王后漢書光武帝本紀光武帝年九歲而孤王莽天鳳中之長安受尙書略通大義帝數引公卿郎將講論經理夜分乃寐皇太子見帝勤勞不怠承間諫曰陛下有禹湯之明而失黃老養性之術願頤愛精神優遊自寧帝曰我自樂此不爲疲也桓榮傳榮少學長安習歐陽尙書世祖召榮令說尙書甚善之拜爲議郎每朝會輒令榮於公卿前敷奏經書鍾興傳興學行髙明光武召見問以經義應對甚明帝善之拜郎中稍遷左中郎將詔令定春秋章句去其復重以授皇太子明帝本紀帝十歲能通春秋光武奇之立爲皇太子師事博士桓榮學通尙書桓榮傳建武十九年顯宗始立爲皇太子選求明經乃擢榮弟子豫章何湯爲虎賁中郎將以尙書授太子張興傳永平十年興拜太子少傅顯宗數問經術東觀漢記明帝以東海王立爲皇太子治尙書備師法兼通四經略舉大義博觀羣書以助學術後漢書儒林傳序建初中大會諸儒於白虎觀考詳同異連月乃罷肅宗親臨稱制如石渠故事顧命史臣著爲通義又詔髙才生受古文尙書毛詩谷梁左氏春秋𨿽不立學官然皆擢髙第爲講郎給事近署所以网羅遺逸博存眾家東觀漢記孝和皇帝章帝中子四歲立爲太子初治尙書遂兼覽書傳好古樂道無所不照上以五經義異書傳意殊親幸東觀覽書林閱篇籍外憂庶績內勤經藝自左右近臣皆誦詩書後漢書儒林傳序孝和數幸東觀覽閱書林魏志文帝本紀注魏書曰帝博覽古今經傳諸子百家之書髙貴鄕公本紀髙貴鄕公少好學夙成齊王廢公卿迎立公甘露元年夏四月丙辰帝幸太學問諸儒曰聖人幽贊神明仰觀俯察始作八卦後聖重之爲六十四立爻以極數凡斯大義罔有不備而夏０連山殷有歸藏周曰周易易之書其故何也易博士淳於俊對曰包羲因燧皇之圖而制八卦神農演之爲六十四黃帝堯舜通其變三代隨時質文各繇其事故易者變易也名曰連山似山出內气連天地也歸藏者萬事莫不歸藏於其中也帝又曰若使包羲因燧皇而作易孔子何以不云燧人氏沒包羲氏作乎俊不能答帝又問曰孔子作彖象鄭元作注𨿽聖賢不同其所釋經義一也今彖象不與經文相連而注連之何也俊對曰鄭元合彖象於經者欲使學者尋省易了也帝曰若鄭元合之於學誠便則孔子曷爲不合以了學者乎俊對曰孔子恐其與文王相亂是以不合此聖人以不合爲謙帝曰若聖人以不合爲謙則鄭元何獨不謙邪俊對曰古義弘深聖問奧遠非臣所能詳盡帝又問曰系辭云黃帝堯舜垂衣裳而天下治此包羲神農之世爲無衣裳但聖人化天下何殊異爾邪俊對曰三皇之時人寡而禽獸眾故取其羽皮而天下用足及至黃帝人眾而禽獸寡是以作爲衣裳以濟時變也帝又問乾爲天而復爲金爲玉爲老馬與細物並邪俊對曰聖人取象或遠或近近取諸物遠則天地講易畢復命講尙書帝問曰鄭元云稽古同天言堯同於天也王肅云堯順考古道而行之二義不同何者爲是博士庾峻對曰先儒所執各有乖異臣不足以定之然洪範稱三人占從二人之言賈馬及肅皆以爲順考古道以洪範言之肅義爲長帝曰仲尼言惟天爲大惟堯則之堯之大美在乎則天順考古道非其至也今發篇開義以明聖徳而捨其大更稱其細豈作者之意邪峻對曰臣奉遵師說未諭大義至於折中裁之聖思次及四嶽舉鯀帝又問曰夫大人者與天地合其徳與日月合其明思無不周明無不照今王肅云堯意不能明鯀是以試用如此聖人之明有所未盡邪峻對曰𨿽聖人之弘猶有所未盡故禹曰知人則哲惟帝難之然卒能攺授聖賢緝熙庶績亦所以成聖也帝曰夫有始有卒其惟聖人若不能始何以爲聖其言惟帝難之然卒能攺授蓋謂知人聖人所難非不盡之言也經云知人則哲能官人若堯疑鯀試之九年官人失敍何得謂之聖哲峻對曰臣竊觀經傳聖人行事不能無失是以堯矢之四凶周公失之二叔仲尼失之宰予帝曰堯之任鯀九載無成汨陳五行民用昏墊至於仲尼失之宰予言行之間輕重不同也至於周公管蔡之事亦尙書所載皆博士所當通也峻對曰此皆先賢所疑非臣寡見所能究論次及有鰥在下曰虞舜帝問曰當堯之時洪水爲害四凶在朝宜速登賢聖濟斯民之時也舜年在旣立聖徳光明而久不進用何也峻對曰堯咨嗟求賢欲遜己位嶽曰否徳忝帝位堯復使嶽揚舉仄陋然後薦舜薦舜之本實由於堯此蓋聖人欲盡眾心也帝曰堯旣聞舜而不登用又時忠臣亦不進達乃使嶽揚仄陋而後薦舉非急於用聖卹民之謂也峻對曰非臣愚見所能逮及於是復命講禮記帝問曰太上立徳其次務施報爲治何由而教化各異皆修何政而能致於立徳施而不報乎博士馬照對曰太上立徳謂三皇五帝之世以徳化民其次報施謂三王之世以禮爲治也帝曰二者致化薄厚不同將主有優劣邪時使之然乎照對曰誠由時有朴文故化有薄厚也明帝本紀注魏書曰帝生數歲有岐嶷之姿好學多識晉書明帝本紀明帝幼而聰哲爲元帝所寵異雅好文辭穆帝本紀永和十二年二月辛丑帝講孝經升平元年三月帝講孝經孝武帝本紀寧康三年九月帝講孝經南史宋文帝本紀文帝博涉經史宋孝武帝本紀孝武帝少機悟神明爽發讀書七行俱下才藻甚美宋書廢帝本紀帝好講書頗識古事南史齊髙帝本紀髙帝姿表英異儒生雷次宗立學於雞籠山帝年十三就受禮及左氏春秋冊府元龜南齊太祖年十三受業於雷次宗治禮及左氏春秋其後關康之尢善左氏春秋帝爲領軍素好此學送春秋五經康之手自點定並得論禮記十餘條帝甚悅寶愛之梁書武帝本紀帝文思欽明能事畢究少而好學洞達儒元𨿽萬幾多務猶捲不釋手燃燭側光常至戊夜南史梁武帝本紀武帝博學多通竟陵王子良開西邸招文學與沈約謝朓王融蕭琛範云任昉陸倕等遊焉號曰八友冊府元龜梁元帝聰悟俊朗天才英發年五歲髙祖問汝讀何書對云能讀曲禮髙祖曰汝試言之卽誦上篇左右莫不驚異帝好學博綜羣書南史陳武帝本紀武帝涉獵史籍好讀兵書明緯候孤虛遁甲之術魏書李先傳太祖問先曰天下何書最善可以益人神智先對曰惟有經書三皇五帝治化之典可以補王者神智又問曰天下書籍凡有幾何朕欲集之如何可備對曰伏羲創制帝王相承以至於今世傳國記天文祕緯不可計數陛下誠欲集之嚴制天下諸州郡縣搜索備送主之所好集亦不難於是班制天下經籍稍集冊府元龜後魏明元帝禮愛儒生好覽史傳孝文帝雅好讀書手不釋卷五經之義覽之便講學不師授采其奧旨史傳百家無不該涉北史魏孝文帝本紀太和十六年夏四月甲寅幸皇宗學親問博士經義冊府元龜北齊廢帝爲太子時文宣召朝臣文學者及禮學官於宮宴會令以經義相質親自臨聽太子手筆措問在坐莫不嘆美北史齊孝昭帝本紀帝幼而英峙早有大成之量文襄執政遣中書侍郎李同軌就霸府爲諸弟師帝所覽文籍原其指歸而不好辭采每嘆云𨿽盟津之師左驂震而不�以爲能遂篤志讀漢書至李陵傳恆壯其所爲冊府元龜孝昭帝所覽文籍源其指歸而不好文采篤志讀漢書北周書明帝本紀明帝幼而好學博覽羣書善屬文詞采溫麗及卽位集公卿以下有文學者八十餘人於麟趾殿刊校經史又捃采眾書自羲農以來訖於魏末敍爲世譜凡五百卷云所著文章十卷武帝天和二年八月帝禦大徳殿集百僚沙門道士等親講禮記通鑑唐太宗身屬櫜鞬風纚露沐然銳情經術卽王府開文學館召名儒十八人爲學士與議天下事旣卽位殿左置弘文館悉引內學士番宿更休聽朝之間則與討論古今未嘗少怠太宗謂侍臣曰梁武帝惟談苦空元帝爲周師所圍猶講老子此深足爲戒朕所好者惟堯舜周孔之道如鳥之有翼魚之有水不可暫無耳貞觀政要貞觀七年虞世南遷祕書監太宗每機務之隙引之談論共觀經史九年太宗曰朕貞觀以來手不釋卷知風化之本見理政之源十二年謂侍臣曰朕讀書見前王善事力行不怠文中子附錄太宗召房杜及徵俱入上曰朕昨夜讀周禮眞聖作也首篇云惟王建國辧方正位體國經野設官分職以爲人極誠哉深乎玉海太宗引文學之流更直宿於內署講求典禮諷誦詩書夜分忘倦大唐新語太宗嘗出行有司請載書以從太宗曰不須虞世南在此行祕書也世南爲祕書監於省後堂集羣書中奧義皆應用者號北堂書鈔隨弘智學通三禮漢史累遷黃門侍郎髙宗令弘智於百福殿講孝經召宰臣以下聽之弘智演暢微言略陳五孝諸儒問難相繼酬應如響髙宗怡然曰朕頗耽墳籍至於孝經偏所畱意然孝之爲徳弘益實深故云徳教加於百姓刑於四海是知孝經之益爲大也顧謂弘智曰宜略陳此經切要者以輔不迨弘智對曰昔者天子有爭臣七人𨿽無道不失其天下微臣願以此言奉獻髙宗大悅賜彩二百匹遷國子祭酒開元二十三年加榮王已下官敕宰臣入集賢院分寫告身以賜之侍中裴耀卿因入書庫觀書旣而謂人曰聖上好文書籍之盛自古未有朝宰充使學徒雲集觀象設教盡在是矣前漢有金馬石渠後漢有蘭臺東觀宋有明陳有徳教周則獸門麟趾北齊有仁壽文林𨿽載在前書而事皆瑣細方之今日則豈得扶翰捧轂者哉開元天寶遺事明皇於勤政樓以七寶裝成山座髙七尺召諸學士講議經旨及時務勝者得升焉惟張九齡論辯風生升此座餘人不可階也時論美之冊府元龜天寶四載帝讀洪範至無偏無頗而聲不和韻因攺頗爲陂下詔曰典謨旣作𨿽曰不刊文字或訛豈必相襲朕臨政之暇乙夜觀書匪徒閱於微言實欲暢於精理每讀洪範至無偏無頗遵王之義三復斯文並皆協韻惟頗一字實則不協又周易泰卦中無平不陂釋文云陂字亦有頗音陂之與頗訓詁無別爲陂則文亦會意爲頗則聲不成文應有煨燼之餘編簡墜缺傳授之際差乖相沿原始要終𨿽有刊革朕𨿽先覺兼訪諸儒僉以爲然終非獨斷其尙書洪範無偏無頗頗字宜攺爲陂庶使先儒之義去彼膏肓後學之徒正其魚魯仍宣於國學通鑑唐明皇謂宰相曰朕每讀書有疑滯無從質問可選儒學之士入內侍讀舊唐書代宗本紀元宗諸孫百餘上爲嫡皇孫幼而好學尢專禮易元宗鐘愛之冊府元龜憲宗畱意典墳每覽前王興亡得失之事皆三復其言又讀貞觀開元實錄見太宗撰金鏡書及帝範上下篇元宗撰開元訓誡思繼前躅遂采尙書春秋後傳史記班範漢書三國誌晉書晏子春秋新序說苑等書君臣行事可爲龜鑑者集成十四篇分爲上下卷目曰前代君臣事迹書於屏風列之座右舊唐書穆宗本紀元和十五年正月卽皇帝位三月壬子召侍講學士韋處厚路隨於太液亭講毛詩關雎尙書洪範等篇旣罷賜緋魚袋冊府元龜唐文宗初封江王在藩邸溫恭衝默好學不倦文宗卽位每對宰臣等未嘗不深言經學李石因奏施士丐春秋堪讀上曰朕嘗覽之穿鑿之學徒爲異同耳學者如鑿井然得美水則已何必辛苦旁求然後爲有得也杜陽雜編文宗皇帝尙賢樂善罕有倫比每視朝後卽閱羣書見無道之君行狀則必扼腕歔欷讀堯舜禹湯傳則歡呼斂�謂左右曰若不甲夜視事乙夜觀書何以爲人君邪每試進士及諸科舉人上多自出題目及所司進所試而披覽吟誦終日忘倦常延學士於內庭討論經義較量文章令宮女已下侍茶湯飲饌而李訓講周易微義頗�於上意時方盛夏遂命取水玉腰帶及辟暑犀如意以賜訓訓謝之上曰如意足以與卿爲談柄也上讀髙郢無聲樂賦白居易求元珠賦謂之元祖唐會要元和三年十一月上銳於爲理旣相裴�喜於得人聽政之暇徧讀列聖實錄見貞觀開元故事竦慕不能釋卷大中遺事裴惲詩有太康字宣宗曰太康失邦何以此謂我宰執奉晉平帝攺元太康曰天子須博覽不然幾錯罪惲由是耽味經史夜觀書不休宮中竊目上爲老博士五代史唐莊宗本紀莊宗稍習春秋通大義建隆遺事太祖性嚴重少言酷好看書𨿽在軍中手不釋卷若聞人間有奇書不�千金以求之顯徳初從世宗南徵初平淮甸有纖人譖上於世宗曰趙某自下壽州私有重車數乘世宗遣人伺察上果有籠篋數車遽令別入行在面開之無他物惟書數千卷世宗異之召上諭之曰卿方爲朕作將帥辟土疆當堅甲利兵何用書爲上頓首謝曰臣無奇謀上贊聖徳濫膺寄任常恐不逮所以聚書觀覽欲廣見聞增智慮也世宗曰善�水記聞太祖嘗謂秦王侍講曰帝王之子當務讀經書知治亂之大體不必學作文章無所用也宋史太祖本紀太祖晚好讀書嘗讀二典嘆曰堯舜之罪四凶止從投竄何近代法网之密乎太宗本紀帝性嗜學宣祖總兵淮南破州縣財物悉不取第求古書遺帝恆飭厲之由是工文業多藝能玉海端拱元年八月辛巳上謂丞相曰朕昨日聽說泰卦文理深奧足以爲君臣鑑戒與卿遵守之遵堯錄淳化三年祕書監李至進新校禦書太宗謂至曰嗜好不可不謹不必遠驗前古祇如近世符彥卿累任節鎭以射獵馳逐爲樂由是近習窺測其意競以鷹犬爲獻彥卿悅可兩人而假借之其下因恣橫侵擾故知人君當淡然無欲不使嗜好形見於外則姦邪無自入焉朕年長無他欲但喜讀書用監古今成敗爾至拜舞稱賀玉海淳化五年上幸太學賜羣臣坐時侍講李至執經講堯典一篇未畢令孫奭講說命三篇帝曰尙書主言治世之道說命最備文王得太公髙宗得傅說皆賢相也至事不師古以克永世匪說攸聞上曰誠哉是言因飲從官酒三行賜奭帛三十匹通鑑宋太宗詔就崇文院中堂建祕閣分三館書籍置其中以吏部左侍郎李至兼祕書監帝謂至曰人君當淡然無欲勿使嗜好形見於外則姦無自入朕無他好但喜讀書多見古今成敗善者從之不善者攺之如斯而已太宗銳意文史每讀書自巳至申方釋卷太平興國中詔李昉等撰太平禦覽一千卷又詔集太平廣記五百卷類選前代文章爲文苑英華一千卷帝日覽二卷因事有闕暇日追補嘗雲開卷有益朕不爲勞也宋史眞宗本紀眞宗幼英睿姿表特異比就學受經一覽成誦湘山野錄眞宗居藩邸升儲宮命侍講邢昺說尙書凡八席詩禮論語孝經皆數四旣卽位咸平辛丑至天禧辛酉二十一年之間𨿽車輅巡封徧舉曠世闊典其間講席歲未嘗輟至末年詔直閣馮公元講周易止終六十四卦未及系辭以元北使遂罷後仁宗卽位半年侍臣以崇政殿所講遺編進呈方冊之上手澤凝簽及細筆所記異義歷歷盡在兩宮抱泣於靈幄數日命侍臣撰講席記國老談苑眞宗初卽位暇日召翰林學士王禹偁與之論文禹偁奏曰夫進賢黜不肖辟諫諍之路彰爲誥命施之四方延利萬世此王者之文也至於雕纖之言豈足軫慮思較輕重於瑣瑣之儒哉願棄末務本以成宗社之討上顧曰卿愛朕之深矣山堂肆考眞宗幼尙文雅專以講學屬詞爲樂及卽位召邢昺孫奭等更侍講說質問經義孝經衍義眞宗咸平二年初置翰林侍讀侍講學士設直廬於祕閣更直召對詢訪或至中夕校定周禮儀禮公羊谷梁春秋孝經論語爾雅義疏宋寶訓眞宗景徳四年上謂王旦曰經史之文有國之龜鑑保邦治民之要盡在是矣遵堯錄眞宗嘗覽前代經史摭其可以爲後世法者著正說五十篇帝於經筵命侍臣日讀一篇及侍讀丁度等講春秋讀正說中篇帝謂曰春秋所述皆前世治亂敢不鑑戒正說先帝訓言敢不遵奉度曰陛下徳音若此誠天下之幸帝每禦經筵以象架庋書策外向以便侍臣講讀東軒筆錄眞宗天縱睿明博綜文學尢重儒術凡侍從之臣每因賜對未始不從容顧問眞宗善設論𨿽造次應答皆典雅有倫當時儒學之士擢爲侍從則有終身不爲外官者杜鎬以博學尢承眷禮晚年苦肺疾累乞閒地眞宗不允至數年加劇又於便坐懇述眞宗曰卿自擇一人學術可以代卿者鎬於是薦戚綸以代又逾年未及得請而卒五朝名臣言行錄呂夷簡以主上方富春秋宜遵之典學擢孫奭等居講席以經義輔導後又增置崇政殿說書天章閣侍講之職以廣聞見宋史仁宗本紀幹興元年二月戊午卽皇帝位十一月辛巳初禦崇政殿西閣講筵命侍講孫奭馮元講論語東軒筆錄仁宗聖性好學博通古今自卽位常開邇英講筵使侍講侍讀日進經史孜孜聽覽中昃忘倦有林瑀者自言於周易得聖人祕義每當人君卽位之始則以日辰支幹配成一卦以其象繇爲人君所行之事其說支離詭駁不近人情及爲侍讀遽奏仁宗曰陛下卽位於卦得需象曰云上於天是陛下體天而變化也其下曰君子以飲食宴樂故臣願陛下頻宴遊務娛樂窮水陸之奉極玩好之美則合卦體當天心而天下治矣仁宗駭其言翼日問賈魏公昌朝魏公對曰此乃誣經籍以文姦言眞小人也仁宗大以爲然於是逐瑀終身不齒楊安國膠東經生也累官至天章閣侍講其爲人沽激矯僞言行鄙朴動有可笑每進講則雜以俚下市之語自扆坐至侍臣中官見其舉止已先發笑一日侍仁宗講至一簞食一瓢飲安國操東音曰顏回其窮但有一羅粟米飯一葫蘆漿水又講自行束脩以上吾未嘗無誨焉安國遽啟曰官家昔孔子教人也須要錢仁宗哂之翊日徧賜講官皆懇辭不拜惟安國受之而已玉海景佑元年正月丁亥命賈昌朝趙希言王宗道楊安國並爲崇政殿說書日以二人侍講說二年正月癸丑置邇英延義二閣寫無逸篇於屏邇英在迎陽門之北東向延義在崇政殿之西北向是日禦延義閣召輔臣觀盛度讀唐書賈昌朝講春秋遂宴崇政殿馮元兼侍講與孫奭以經行�進講讀親近自是仁宗益向學通鑑仁宗慶曆四年帝禦經筵因元昊反罷進講崇政殿說書趙師民上言帝王治經與庶品異不獨玩空文占古語也今方小有事臣等卽不能進見是以先王遺籍爲可以講無事之朝不足贊有爲之世臣愚以爲過矣又獻勸講箴帝嘉納之曰卿等宿儒博學多所發明朕𨿽盛暑亦未嘗倦但恐卿等勞耳道山淸話慶曆中胡瑗以白衣召對侍延英講易讀乾元亨利貞不避上禦名上與左右皆失色瑗曰臨文不諱後瑗因言孟子民無恆產讀爲常上微笑曰又卻避此一字蓋自唐穆宗已攺常字積久而讀熟𨿽曰尊經然坐斥君父之名亦未爲允遵堯錄仁宗退朝常命侍臣講讀於邇英閣賈昌朝時爲侍講講春秋傳每至諸侯淫亂事則略而不說帝問其故昌朝以實對帝曰六經載此所以爲後世鑑戒何必諱也墨客揮犀趙侍讀師民學問淳徳天下所共稱也仁廟時講書後殿說幹卦四徳至貞字不以他音代呼直言其字近侍皆掩口公徐曰臨文不諱講罷帝目送之顧左右曰此眞古儒也其眷重如此﹝按此與道山淸話條事同而人異故並載入﹞

五朝名臣言行錄呂公著每進講多傳經義以進規會講論語至人不知而不慍不亦君子乎公言在下而不見於上者多矣然在上者亦有未見知於下者也故古之人君政令有所未孚人心或有未服則反身修徳而不以慍怒加之如舜之誕敷文徳文王之皇自敬徳是也上知公意深切每攺容鞠躬如在車之式呂公著侍經筵時仁宗春秋髙公於經傳同異訓詀得失皆粗陳其略至於治亂安危之要聞之足以戒者乃爲上反復深陳之仁宗嘗詔講官凡經傳所載逆亂事皆直言毋諱公因進講言弒逆之事臣子所不忍言而仲尼書之春秋者所以深戒後世人君欲其防微杜漸居安慮危使君臣父子之道素明長幼嫡庶之分早定則亂臣賊子無所萌其姦心故易曰履霜堅冰至由辧之不早辧也自仁宗末率以二月開經筵至重午罷八月復開至冬至罷是歲詔以九月五日開至重陽罷呂公著奏願陛下日禦邇英以循先帝故事詔卽從之後講論語將畢公以尙書備二帝三王之道尢切於治術乞候進講論語畢日進講尙書從之宋史英宗本紀帝好讀書不爲燕嬉慢服禦儉素如儒者每以朝服見教授曰師也敢弗爲禮時吳王宮教吳克進宗室六箴仁宗付宗正帝書之屏風以自戒山堂肆考宋英宗聽政畢不俟進食卽禦經筵玉海英宗嘉佑八年十二月己巳初禦邇英閣召侍臣講讀經史宋史神宗本紀帝天性好學請問至日晏忘食英宗常遣內侍止之帝正衣冠拱手𨿽大暑未嘗用扇侍講王陶入侍帝率弟顥拜之治平四年正月卽皇帝位冬十月己酉初禦邇英閣召侍臣講讀經史東軒筆錄神宗皇帝在春宮時極衝幼孫思恭爲侍讀一日講孟子至多助之至天下順之寡助之至親戚畔之思恭泛引古今助順之事而不及親戚畔之者主上顧曰微子紂之諸父也抱祭器而入周非親戚畔之耶思恭釋然駭伏上之睿明可謂聞一知十矣曲洧舊聞熙寧元年冬介甫初侍經筵未嘗講說上欲令介甫講禮記至曾子易簀事介甫於倉卒間進說曰聖人以義制禮其詳至於�笫之際上稱善安石遂言禮記多駁雜不如講尙書帝王之制人主所宜急聞也於是罷禮記五朝名臣言行錄神宗初禦經筵呂公著進講尙書至天乃錫王勇智上曰何以獨言勇智公曰仲虺方稱成湯能伐夏救民故以勇智言之然聖人之徳當如易所謂聰明睿智神武而不殺者然後可以盡善時上富於春秋故公以好勇黷武爲戒揮麈後錄熙寧中神宗問鄧綰雲西漢張良如何綰以班馬所論對上曰體道綰以未諭聖訓請上又曰不唱綰退因取子房傳考之自從沛公入秦宮闕至召四皓侍太子凡所運籌未有一事自其唱之始知天縱之學非人所及五朝名臣言行錄範純仁除侍講語人曰國之本在君君之本在心人君之學當正心誠意以仁爲體使邪僻浮薄之說無自而入然後發號施令爲宗廟社稷之福豈務章通句解以資口舌之辯哉及在經筵進講必反復開陳其說歸於人君可用而後止見聞搜玉伊川先生每進講常於文義外反復推明歸之人主一日當講顏子不攺其樂章講旣畢乃復言曰陋巷之士仁義在躬忘其貧賤人主崇髙奉養備極尙不知學安能不爲富貴所移且顏子王佐之才也而簞食瓢飲季氏魯國之�也而富於周公魯君用捨如此非後世之鑑乎聞者嘆服聞見後錄範淳甫內翰邇英講禮至擬人必於其倫曰先儒謂擬君於君之倫擬臣於臣之倫特其位而已如桀紂人君也謂人爲桀紂必不肯受孔顏匹夫也謂人爲孔顏孔顏必不敢受東城深嘆其得勸講之禮宋史哲宗本紀元丰八年三月戊戌卽皇帝位十二月壬戌開經筵講魯論讀三朝寶訓元佑四年冬十月癸丑禦邇英殿講官進講三朝寶訓五朝名臣言行錄哲宗卽位呂公著爲邇英侍讀始至上言曰人君卽位之始當正始以正天下修徳以安百姓修徳之要莫先於學學有緝熙於光明日新又新以至於大治者學之力也哲宗嗣位劉摯復任言責上疏曰陛下春秋鼎盛在所資養敢選忠信孝悌淳茂老成之人以充勸講進讀之任便殿燕坐時賜廷對執經誦說以廣睿智元佑初權住進講範祖禹上疏曰陛下今日學與不學系天下他日之治亂臣不敢不盡言之陛下如好學則天下之君子欣慕願立於朝以直道事陛下輔助徳業而致太平矣陛下如不好學則天下之小人皆動其心欲立於朝以邪事陛下竊取富貴而專權利矣君子專於爲義小人專於爲利君子之得位欲行其所學也小人之得位將濟其所欲也用君子則治用小人則亂君子與小人皆在陛下心之所召也凡人之進學莫不在於年少之時陛下數年之後𨿽欲勤於問學恐不得如今日之專也司馬康爲講官嘗上疏歷陳前世治少而亂多祖宗創業之艱難積累之勤勞以勸上及時向學守天下大器又勸太后每於禁中訓導其言切至又言孟子爲書最醇正陳王道尢所宜觀覽上曰方讀孟子尋詔講筵官編修孟子節解爲十四卷以進君已病矣自力解孟子二卷會除諫議未受條具諸所當言以待曰得一極言而死無所恨矣上以邇英講讀論語畢賜執政講讀官左右史禦筵於資善堂內出禦書唐人詩分賜在坐翌日呂公著上奏曰臣伏念陛下睿哲之性出於天縱而復內稟慈訓日新典學誠以堯舜三代爲法則四海不勞而治將來論語終帙進講尙書二書皆聖人之格言爲君之要道臣輒於其中及孝經內節要語共一百段進呈聖人之言本無可去臣今惟取明白切於治道者庶便於省覽或遊意筆硯之間以備揮染亦日就月將之一助也居數日太皇太后宣諭曰呂相所進要語已令皇帝卽依所奏每日書寫看覽甚有益於學問與寫詩篇不同也宋史呂大防傳大防爲尙書左僕射兼門下侍郎提舉修神宗實錄大防見哲宗年益壯日以進學爲急請敕講讀官取仁宗邇英禦書解釋上之置於左右又摭幹興以來四十一事足以爲勸戒者分上下篇標曰仁祖聖學使人主有欣慕不足之意哲宗禦邇英閣召宰執講讀官讀寶訓至漢武帝籍南山提封爲上林苑仁宗曰山澤之利當與眾共之何用此也丁度曰臣事陛下二十年每奉徳音未始不及於憂勤此祖宗家法爾大防因推廣祖宗家法以進哲宗甚然之悅生隨抄哲宗禦講筵所手折一柏枝玩之程頤爲講官奏曰方春萬物發生之時不可非時毀折哲宗亟擲於地終講有不樂之色太后聞之嘆曰怪鬼壞事呂晦叔亦不樂其言也云不須得如此墨莊漫錄元佑中哲宗旬日一召輔臣於邇英閣聽講讀時曾肇子開蘇轍子由自左右史並除中書舍人入侍講筵子由作詩呈同省諸公悉和之邇英延義皆祖宗所建講讀官記注官賜坐飲茶將罷賜湯仍皆免拜無復外廷之禮故子開詩云二閣從容訪古今諸儒葵藿但傾心君臣相對疑賓主誰識昭陵用意深五朝名臣言行錄呂希哲爲說書凡二年日夕勸導人主以修身爲本修身以正心爲主心正意誠天下自化不假他術身不能修𨿽左右之人且不能諭況天下乎貴耳集徳壽與講官言讀資治通鑑知司馬光有宰相度量讀唐鑑知範祖禹有臺諫手段𨿽學士大夫未嘗說到這里宋史孝宗本紀孝宗太祖七世孫也紹興二年選帝育於禁中五年用左僕射趙鼎議立書院宮中教之旣成遂以爲資善堂帝讀書彊記天資特異聽讀資善堂以徽猷閣待制範衝兼翊善起居郎朱震兼贊讀髙宗命帝見衝震皆拜山堂肆考孝宗謂講官曰進講三朝寶訓幾時終篇朕樂聞祖宗謨訓𨿽日盡一卷亦未爲多玉海乾道三年九月乙亥中書舍人梁克家講年長以倍父事之因奏孝悌之道庚寅詔擇諸篇最要切者如王制學記中庸大學之類先次進講紹熙五年侍講朱熹講大學講至盤銘日新上欣然曰要處只在求放心通鑑寧宗初卽位召知潭州朱熹爲煥章閣待制兼侍講先是黃裳爲嘉王府翊善上諭之曰嘉王進學皆卿之功裳謝曰若欲進徳修業追迹古先哲王則須尋天下第一等人上問爲誰裳以熹對彭龜年爲嘉王府直講因講魯莊公不能制其母雲母不可制當制其僕從王問爲誰之說對曰朱熹說也自後每講必問熹說如何宋史理宗本紀帝性凝重寡言潔修好學嘉定十七年閏八月丁酉嗣皇帝位十二月癸丑開經筵詔輔臣觀講寶慶三年春正月己巳詔曰朕觀朱熹集注大學論語孟子中庸發揮聖賢蘊奧有補治道朕勵志講學緬懷典刑可特贈熹太師追封信國公三月庚戌朔工部侍郎朱在進對奏人主學問之要上曰先卿中庸序言之甚詳朕讀之不釋手恨不與同時度宗本紀度宗爲皇太子時理宗家教甚嚴雞初鳴問安再鳴回宮三鳴往會議所參決庶事退入講堂講官講經次講史終日手不釋卷將晡復至榻前起居率爲常理宗問今日講何經答之是則賜坐賜茶否則爲之反復剖析又不通則繼以怒明日須更覆講景定五年十月丁卯卽皇帝位十一月戊戌詔儒臣日侍經筵輔臣觀講金史熙宗本紀皇統元年二月戊午上親祭孔子廟北面再拜退謂侍臣曰朕幼年遊佚不知志學歲月逾邁深以爲悔孔子𨿽無位其道可尊使萬世景仰大凡爲善不可不勉自是頗讀尙書論語及五代遼史諸書或以夜繼焉金史世紀補顯宗諱允恭本諱胡土瓦世宗第二子章宗父世宗卽位封楚王置官屬賜名允迪專心學問與諸儒臣講議於承華殿燕閒觀書乙夜忘倦元史仁宗本紀帝覽貞觀政要諭翰林侍講阿林鐵木兒曰此書有益於國家其譯以國語刊行俾蒙古色目人誦習之剪勝野聞太祖在軍中甚喜閱經史後遂能操筆成文章嘗謂侍臣曰朕本田家子未嘗從師指授然讀書成文釋然自順豈非天授乎大政紀洪武二年三月辛丑上與翰林待制秦裕伯論學術上曰爲學之道志不可滿量不可狹意不可矜志滿則盈量狹則驕意矜則小盈則損驕則惰小則陋故聖人之學以天爲準賢人之學以聖爲則苟局於小而拘於凡近則亦豈能克廣其學哉裕伯對曰誠如聖言明寶訓洪武三年二月辛酉太祖禦東閣翰林學士宋濂待制王禕等進講大學傳之十章至有土有人濂等反復言之太祖曰人者國之本徳者身之本徳厚則人懷人安則國固故人主有仁厚之徳則人歸之如就父母人心旣歸有土有財自然之理也若徳不足以懷眾𨿽有財亦何用哉五年十二月己卯太祖謂禮部侍郎曾魯曰朕求古帝王之治莫盛於堯舜然觀其授受其要在於允執厥中後之儒者講之非不精及見諸行事往往背馳魯曰堯舜以此道宰制萬事如執權衡物之輕重長短自不能違而皆得其當此所以致雍熙之治也後世鮮能此道於處事之際欲求其一一至當難矣太祖曰人君一心治化之本存於中者無堯舜之心而欲施之於政者有堯舜之治決不可得也魯又曰堯舜之道載之典謨者無以加矣至於修身理人本末次第具在大學一書太祖曰大學平治天下之本其可捨此而他求哉枝山前聞上萬機之暇畱意方策嘗以尙書咨汝羲和惟天陰騭下民二節蔡沈注誤命禮部試右侍郎張智同翰林院學士劉三吾等攺正因通加研校書成名曰書傳會選又以孟子當戰國之世故詞气或抑揚太過今天下一統學者不得其本意而槪以見之言行則學非所學而用非所用又命三吾刪其過者爲孟子節文不以命題取士先進遺風參政陶姑孰郡公安上與儒臣論學術公對曰道之不明邪說害之也上曰邪說害道猶美色眩目鮮不爲惑自非豪傑不能決去夫邪說不去正道不興正道不興天下烏得而治公頓首曰主誠探本至論暖姝由筆學士蘇平仲經筵日講書不行跪禮太祖欲罪之對曰臣執古聖人書對今聖人講故不跪困知記聖祖深明老氏之學至於經綸萬務垂訓萬世一惟帝王相傳之道是遵孔曾思孟之書周程張朱之說是崇是信彜倫攸敍邪慝無所容明外史汪睿傳洪武十七年召見命講西伯戡黎篇授左春坊左司直明寶訓洪武十七年四月庚午太祖謂侍臣曰朕觀大學衍義一書有益於治道者多矣每披閱便有儆省故令儒臣日與太子諸王講說使鑑古驗今窮其得失大抵其書先經後史要領分明使人觀之容易而悟眞有國之龜鑑也十八年五月辛酉朔太祖禦華蓋殿文淵閣大學士朱善進讀心箴畢太祖曰人心道心有倚伏之機蓋仁愛之心生則忮害之心息正直之心存則邪詖之心消羞惡之心形則貪鄙之心絕忠愨之心萌則巧僞之心伏故人常持此心不可爲情欲所蔽則至公無私自無物我之累矣東朝記上於乾淸坤寧南北二宮間爲退朝燕處之殿置古書祖訓於其中沈玩深思名之曰省躬方孝孺奉諭撰銘成祖實錄永樂四年上視朝之暇禦便殿閱書史問文淵閣經史子集皆備否解縉對曰經史粗備子集尙多闕上曰士人家稍有餘資尙欲積書況於朝廷乎遂召禮部尙書鄭賜命擇通知典籍者四出購求遺書且曰書籍不可較值惟其所欲與之又顧縉等曰置書不難須常覽閱乃有益凡人積金玉亦欲遺子孫金玉之利有限書籍之利豈有窮也名山藏典謨記永樂四年閏七月上語翰林侍讀胡廣等曰朕曩守藩暇好觀易時府中惟武周文善爲易然時有拘滯易者易也其妙在變又曰內君子外小人一語人君用之功效不小十月免午朝上顧侍臣皆休沐一日復問寓捨無事寧觀書否對曰暇亦不廢上曰朕愛孔子飽食終日之言宮中恆觀書若等盛年切莫自逸禹惜寸陰何可不勉七年五月上采輯聖賢格言爲書四卷曰聖學心法賜皇太子而序之曰朕惟古帝王平治天下具有要道詔訓子孫亦有成法朕承皇考洪基仰惟締造艱難惕焉思懼明明有訓是式是儀夙夜孳孳莫悟深奧嘗欲立言訓我孫子顧所聞者無過六經聖賢之道幾務之暇采輯爲書名曰聖學心法揭君臣父子爲綱分而爲目有統有專惟我子孫尙愼聽之八年十月以務本訓賜皇太孫其書言田野農桑之勤勞舉髙皇帝創業艱難次及往古人君聖賢昏亂可法戒者以致飭勵之意殿閣詞林記仁宗卽位建弘文館於思善門外駕嘗臨幸講論經史不倦名山藏典謨記宣宗皇帝仁宗嫡長子成祖愛之年十一以從狩北京日侍左右隨事訓教嘗命從觀田家問所疾苦作務本訓授上上讀書一目數行盡�皆舉經史百家莫不涉意明昭代典則正統元年春正月帝禦經筵時中官王振用事考功郎中李茂弘嘗言可憂者君臣之情不通今經筵進講不過應故事以粉飾太平而暌隔蒙蔽未必無意外之虞也遂抗章致仕去大政紀正統元年正月上禦經筵開講敕曰朕祗奉天命嗣承祖宗大寶統禦天下用主神人而卽位以來弗遑夙夜永惟厥道必學乃明今以初九日禦經筵命爾翰林春坊等衙門儒臣分直侍講夫大道原於天堯舜禹湯文武以隆政教而周公孔子闡明之我祖宗世所師法以安天下卿等宜安心竭誠相與討論務歸至當毋隱而弗彰毋曲以徇好庶幾明之於心誠之於行以興治化以福蒼生用不殄天與宗祖之命天順八年正月乙亥皇太子卽皇帝位八月禦經筵賜講官學士柯潛白金文綺寶鈔禮科給事中張寧勸經筵進講大學衍義從之明昭代典則成化六年三月翰林編修陳音言養徳之要莫先於講學講學之功莫先於好問今陛下𨿽間禦經筵然勢分尊嚴上有所疑未嘗問下有所見不敢陳願於退朝之暇擇儒臣有學行者引至便殿有疑輒問務使聖心渙然如天開日皎則以之正心正家正百官正萬民而億萬載太平之業基於此矣上曰此事累有人言俱己處置九年春正月敕儒臣校訂宋儒朱熹通鑑綱目命刻梓以傳編修謝鐸上言曰宋神宗好通鑑理宗好綱目徒知畱意於書不能推之於治因勸上親賢講學見諸行事不可爲二君之徒好上嘉納之先進遺風王文恪公鏊初授翰林閉門力學避遠權勢弘治中補充經筵講官中官李廣怙寵干政公進講意存諷諫上退謂左右曰講官云云意指若曹也後廣敗大臣多被污公獨不與戚畹壽寧侯與公有絕不與通歲時問遺輒麾去或以爲過公曰昔萬循吉攀附昭徳我嘗恥之乃今自附壽寧耶仰山脞錄楊文懿公守陳入翰林每進講必傅經義以納忠誨一日講說命有曰明君圖治常患其臣不言忠臣進言惟恐其君不行臣不言則君徒負聰明而罔聞乎治要君不行則臣徒費講說而無補乎上徳臣言之而君行之若髙宗傅說可以爲萬世法矣於武成有曰魯論稱舜無爲而治周書稱武王垂拱而治是則帝王之治皆不勞而佚蓋舜所以無爲武王所以垂拱皆常憂勞而有爲乃始佚樂而無爲也嘗作內宴樂語以時方逸豫則曰謂丰大必宜日中故豫亨尙虞城復以時方尙邊功則曰慕帝舜之格有苗思宋國之相司馬以時方貴異物則曰不作無益而功成不寶異物而民足乃召公之格言無輕民事而惟艱無安厥位而惟危又伊尹之明訓公旣進呈語他學士曰萬一蒙上過聽不賢於優孟滑稽之談乎名山藏臣林記孝宗卽位特召王恕爲吏部尙書加太子太保左庶子王臣請上禦經筵無廢大寒暑恕言臣聞之君子無終食違仁孟軻曰君子引君當道臣又聞之賈誼傅者傅之徳義師者道之教訓保者保其身體臣官以保爲名誠愛陛下陛下誠志道與仁矣卽令講官時進講章玩繹閒燕亦足進學非必陳儀衛設酒殽乃爲經筵也祁寒盛暑愼居起保聖躬亦不可不急臣謂卽暫止經筵如天順成化間無所不可大理辦事進士董傑禦史湯鼐先後言經筵講學人主上務祖宗盛典也陛下舉行士民跂首贊嘆王恕舊眷特知不聞將順乃慮傷聖體恐費酒殽所以待陛下甚卑失天下士大夫望恕惶恐辭印歸第待罪上勉出之大政紀弘治元年三月少詹事楊守陳上講學勤政疏上褒納之大略謂陛下禦極以來屏棄珍玩放遠奇袤登用正人聽納忠諫躬覽題奏日勤政務若此不懈可幾堯舜獨臣愚猶過慮蓋革故正始猶易持久保終實難若內得弗深外資弗博銳志少懈欲心漸滋豈能俾其終始如一乞開經筵禦午朝聽講之際凡所未明輒賜淸問必待聖心洞然明悟而後已一日之間居文華殿之時多處幹淸宮之時少使欲寡而心淸惑少而理明則得於內者深而出治之本立矣午朝有事者皆先用略節口奏而裁決之大政則召大臣面議未當則許諫官駁正而審行之俾賢才常集於目前視聽不偏於左右則資於外者博而致治之綱舉矣若但如近日之聽日講禦午朝以應故事凡百題奏皆付內監諸臣調旨批答臣恐積年之獘未革將來之患難測不但如前所過慮而已名山藏典謨記弘治十四年十月命日講添周易一書暫停貞觀政要劉健等言聖學日增廷臣相慶乃貞觀政要多載唐太宗致治之迹事切而代近祖宗列聖率崇是書伏望少延天聽仍舊進講納之大政紀弘治十七年九月召大學士劉健等議日講事是月晦日復召輔臣入見上曰今李榮來說日講時劉機講陳善閉邪陳字解做陳說不是止云敷陳其說乃可耳皆應曰諾劉健曰昨李榮又說以善道啟沃他他字不是上微笑曰他字也不妨大抵講書須要明白透徹直言無諱道理皆是書上原有的不是纂出若不說盡也無進益且先生輩與翰林院是輔導之職皆所當言健對曰臣等若不敢言則其餘百官無敢言者矣上曰然謝遷曰聖明如此講官愈好盡心李東陽曰今年聖學緝熙中外臣民無不仰戴臣敢不仰承聖意皆叩頭謝上又曰先生輩可傳與他不必顧忌昨所講似有顧忌耳又曰他字亦不妨昨因話偶及此意以爲不若啟沃之更好然不必深計也皆復謝而出是日天顏和悅似以昨所傳來的恐講官因此有所觀望故特示詳悉如此蓋經筵講章自數歲以來始去舊諛頌之詞加以規諫未嘗少忤及聞此諭益知上所向云名山藏典謨記弘治十八年四月翰林院學士張元禎上疏勸經筵講太極西銘諸書上索太極圖觀之曰天生斯人開朕也二十三年孝宗卽位時覽記孝經尙書家禮大明律四種書皆有日課有疑義卽召問法吏儒臣天下翕然望治大政紀正徳元年九月兵部尙書許進疏勸上勤學養心納之疏略曰人主之心惟在所養以大舜之聖禹陳克艱惠迪之謨益進遊逸淫樂之戒帝王誕膺景命罔不學於古訓以克永世臣於經筵侍聽之餘仰瞻天表睿智聽明矧儒臣進論諄切裨益弘多故臣以爲陛下之心欲得所養惟經筵爲切務伏望時敏問學痛止遊逸以古堯舜之君爲必可師以昔荒淫之王爲必當戒則聖徳日新災變自弭泳化類編嘉靖六年夏世宗禦經筵講大學衍義有感遂賦五言詩十韻以賜輔臣詩云帝王所圖治務學當爲先下作民之主上乃承之天致治貴有本本端化自平人君所學者其序有後前正心誠其意志定必不遷吾志旣能定理道豈復顚身修本心正家國治同然國治乃昭明萬邦斯協焉於變帝堯典思齊文王篇萬化修身始朕念方拳拳遂命大學士楊一淸賈詠翟鑾及張璁等各和一章集爲一冊賜名翊學詩名山藏典謨記嘉靖十年九月上幸西苑禦無逸殿命李時翟鑾坐講無逸豳風篇遂賜宴豳風亭下曰朕將省耕而視學客燕雜記崇禎中上設遊藝堂爲涉覽文史地有所疑下之武英殿掌殿中官中官以問供事中書聖學部雜錄

