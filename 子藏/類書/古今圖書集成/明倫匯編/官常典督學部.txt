

督學部藝文一

督學袁公去思碑記

明張愼言國家旣置太學於京師郡邑皆置學特遣學使者督其事故十五國與太學皆國師也任重而道尊气運文章人心風俗皆於是關焉風移俗敝國家之法度紀綱皆非其故獨有選鄕舉之法競競焉毖飭不至於壞至今日稍陵遲衰微矣途徑百出上下相罔夫士以气爲主造士者在作士之气文章者士之生气也廉恥者生气之本也簡牘苞苴廉恥殆盡浸尋而至丙寅丁卯之間士气盡矣造士之流獘乃至於此上下四十年升降之際蓋欷歔感慨不自禁云甲戌秋袁州袁公奉璽書臨晉之鄙幹旌至止士習翕然往學使者一至奉例陳款科條畢具試事未半而邑已惓矣士與主者志气不相往來姑苟且故事冀一日之幸無論不肖者走百徑如鶩而士有苟且僥幸之意此其心何如哉頃諸生試後遠者未嘗見但見吾黨二三子虛往實歸气靜而志恬若有所得而不可名試後先未嘗聞有正文體釐士習塗飾功令如昔者紛紛頒布公與多士淵穆靜專而文體士習已潛移矣古者有胎教士大夫爲博士弟子時正當胎息學使者固爲之母是憶日者比肩連袂共侍棨戟之下彬彬皆君子曾幾何時率失足身不可問吾黨比年已來風俗靡敝識者心憂之公未嘗一煩聲色多士丕變善惡轉移之機何神速至於斯也豈不以人哉嘗竊論之父兄之於子弟情篤而法不嚴不篤則溺不嚴則玩使者奉簡書飭三尺從事較尺牘於風檐寸晷法𨿽嚴而誼不洽帖括非小道也劌肝擢腎如累黍而合尺度焉鍼芥不投無以服才士之心若捨尺牘而他問以名器假人將無以塞囂陵詬誶之口況身實脂潤恇怯錞處猥繩人以孝廉方正剛大侃直之槪則己自覺其不情而人亦不信噫談何容易公已奉命督晉中學乃上疏極言諸監督使者當罷狀甚切直聖主未卽報可業心兪之後卒如公言二三子中之津津然瞻云望日豈在條教號令哉記先是檄才下郡縣皆腆膴奔走議爲地不遑啟處比公至父兄子弟知交親故各寂然斂己約束而聽試焉此何以故試已無賢不肖如獲所欲得媸者顧影自憎無鹽嫫姆乃有怨鑑者乎爭自琢磨恥借齒牙況買刺且以貨取也握三才之璽進退人才凜然罔敢幹以私二千石而下無得關一語以延諸生堂下字櫛句比衝粹恬夷上下各相諭於無言使者𨿽貴倨居然廣文耳所入幾何悉括以餼諸生授館致臨視諸生病謹致藥餌諸生感且泣數行下己卽屏逐諸騎造諸生諸生無一刻荒於嬉者諸生入室問字蕭然兩蒼頭供�粥圖書襆被外無長物相視而駭退而相語皆太息豈必在執經問難哉公奉朝廷之法洽以父兄子弟之情提聖賢之精神通帖括之志气三年兩課之制期人以百年名世之業侃直廉靜之躬悚革後先愧恥奔競之習教之所系固不重歟余嘗謂學使者在作士又在養士作直風艸之機今者殆可謂養士矣昔胡安定湖州之學最善宋慶曆始建太學有司請下湖州請安定之法以爲太學法至著爲令余謂不然卽取湖州之法然非安定則其法亦如往者奉例承款而已得如侍安定左右邪後嘉佑年用有司言遷先生太學中允居太學然此非卿大夫責也諸生因感慨後先升降之際請記其事書院廡下以致教化轉移之機原無難易如逸少云後之視今亦猶今之視昔將無有感於斯文公諱繼咸字臨侯乙丑進士甲戌督晉中學江西袁州府宜春縣人記

與楊玉泉提學書

王維楨使至辱及華翰因悉節旄入關秦士子望風抃蹈若將丕變更益歲年其績效可睹已秦中先輩名家務惇本實已乃衍而爲詞故各皆有就近世學者迂視前哲顓趨捷徑掇摭六經細碎之語點綴湊泊眩觀競進此習且十年不有中興君子振刷之弗可攺也夫六經爲議道之祖乃學者不求觀理而務剿詞所謂截華而亡實者也流而靡止將害道�政不直爲文之獘而僕竊懼焉違侍漸遠式申卑戀並附夙慨如此伏惟鑑教春盡聞有楡塞之行塞上气候與內地殊幸節愼爲國不勝惓惓

督學部藝文二詩

柳博士自太常出提舉江西儒學來訪宿山中

元吳萊一掃空山鹿豕蹤車如流水馬如龍黃麾法仗知宸輦靑史勛名問景鐘宣室受釐端有召曲臺傳禮尙爲容少年作賦將投獻東北孤云是岱宗

慶黃晉卿任江浙儒學提舉

薛元曦憶昨追隨到上臺鰲頭先奪錦標回道人獨寶籠鵝帖天子曾驚倚馬才禮以二儀宗太極名因三賦重蓬萊只今教雨司吳越絕勝文翁化蜀來

寄應寧提學用畱別韻

明李東陽天上詞垣近省闈十年毛羽愛追飛南池水暖�重化西華風髙雁未歸絕足風塵須獨步初心道徳肯相違网羅剩有求才意未放山林老布衣

送馬公順視學湖南

何景明洞庭云夢眼中寬襄國荊門掌上看三楚樓臺皆壯麗萬年江漢自波瀾煙花白日空愁暮鴻雁靑春尙避寒莫道秦川歸未得人間今日路行難

送馮汝言學憲之浙江

李攀龍儒臣奉詔外臺居況復揚波海晏如門下美材收竹箭臥中髙士羨挏廬山川半入吳都賦風俗兼傳越絕書始信工文官自達主恩垂老不曾�

送張企翺之廣東提學

陸容天語遙將度嶺南一方師表羨君堪潛回風俗觀新政樂育英才副昔談愛護襟期同鄭老能詩標格近羅含少年科第曾誰負大好文章每自慚好士一生心耿耿閱人多中目耽耽芹宮會講晨畱榻柏府程書晚駐驂道路漫從瀧吏問姓名先得峒民諳蠻音啁哳初難辧海味珍奇素所甘畫鼓發船馴巨鱷靑衿擁座聽春蠶文身俗在能無教可語僧來不放參龍墨污唇閒吮筆廌冠籠發老勝簪敷文聖代今同契典禮儀夙陋逢石只應呼丈拜歃泉寧復侶渠貪花明蕉荔供行色味雜檳蔞當酒酣故國乾坤惟欠雪莫年山水定工嵐淸風入誦炎蒸散化雨隨車槁瘁覃駿骨收時忘牝牡色絲成後看靑藍贈行已乏金兼百餞何妨爵過三往事莫言溫室樹殊恩還憶上林柑鸞墀寶玉畱情獻蜃窟遺珠借手探轉眼又期歸報最坐移鄒魯到瓊儋

贈王督學

侯一元長江千里白波來畫舫風輕五兩催新雨曉看雷澤漲冰壺秋映洞庭開洲前落月聞湘瑟峽外雲飛見楚臺辭賦郢中應一變漢家方重馬卿才

送莫祠部督學貴州

梁有譽獻歲星軺出漢京南中鳥道入云平遙經遷史浮湘處肯讓文翁化蜀名戀闕夢懸春署月登髙詩滿夜郎城莫嗟萬里風煙迥攬轡應憐報主情

督學部匯考

宋徽宗崇寧二年設提舉學事司掌一路州縣學政按宋史徽宗本紀不載按職官志提舉學事司掌一路州縣學政歲巡所部以察師儒之優劣生員之勤惰而專舉刺之事崇寧二年置宣和三年罷崇寧四年十一月丙辰置諸路提舉學事官按宋史徽宗本紀云云宣和四年二月乙酉罷諸路提舉學事官按宋史徽宗本紀云云髙宗紹興十三年命監司提舉學事又詔州守縣令佐之按宋史髙宗本紀紹興十三年八月丁亥命諸路有出身監司一員提舉學事九月癸酉詔諸州守貳提舉學事縣令佐主管學事紹興十六年五月壬申命諸路漕臣兼提舉學事按宋史髙宗本紀云云

元元置儒學提舉司掌行省所署學校教養錢糧之事及呈進著述文字按元史百官志儒學提舉司秩從五品各處行省所署之地皆置一司統諸路府州縣學校祭祀教養錢糧之事及考校呈進著述文字每司提舉一員從五品副提舉一員從七品吏目一人司吏二人世祖中統二年立諸路提舉學校官按元史世祖本紀中統二年九月癸未王鶚請於各路選委博學老儒一人提舉本路學校特詔立諸路提舉學校官以王萬慶敬鉉等三十人充之至元十八年立蒙古提舉學校官按元史世祖本紀至元十八年十月壬子置蒙古提舉學校官各二員按百官志蒙古提舉學校官秩從五品提舉一員從五品同提舉一員從七品至元十八年置惟浙江湖廣江西三省有之餘省不置至元二十四年二月乙丑設江南各道儒學提舉司按元史世祖本紀云云至元二十六年九月己卯置髙麗國儒學提舉司從五品按元史世祖本紀云云仁宗皇慶二年春正月己未置遼陽行省儒學提舉司按元史仁宗本紀云云延佑元年六月戊子置雲南行省儒學提舉司按元史仁宗本紀云云延佑三年五月庚午置甘肅儒學提舉司秩從五品按元史仁宗本紀云云

明明設提學官隸按察司按明會典提學官每省各一員或副使或僉事無定銜英宗正統元年始請�專一提督學校按明會典正統元年奏準各處添設按察司副使或僉事一員南北直隸監察禦史各一員請�專一提督學校按大政紀正統二年始設提學憲臣南京戶部尙書黃福建白人才出學校必設監司提督巡視下部議南北直隸禦史各一員各省按察副使或僉事各一員專�責成不許巡按禦史侵越﹝按明會典作元年此作三年未知孰

訛姑附於此﹞

代宗景泰元年罷提學官按明會典景泰元年革罷提學風憲官聽巡按禦史各司府州縣官提督考察又令按察司分巡各道副使僉事照依提學官先奉�書事理提督兩直隸禦史提督英宗天順六年�諭天下提督學校等官按名山藏天順六年�諭天下提督學校監察禦史等官陳政等朕惟自古帝王率以興賢育才爲首務學校廢興人才之盛衰治道之隆替系焉曩嗣位之初爰簡學行老成之士授以憲職俾專學政行之十餘年厥有成效景泰中罷去而廢壞日甚今復行舊典命爾等往爾其欽哉夫是一方表率也率人必先正己其務端軌範嚴條約公勸懲俾崇於正學迪於道武宗正徳十年給提督學政關防又都司衛所令分巡官考校行提學官知會按明會典正徳十年給各按察司提督學校官關防又令口外衛學並都司衛所土官學離本布政司窵遠提督官不能歲歷者許各道分巡官歲加考校行提學官知會世宗嘉靖二十九年令簡擇督學官按大政紀嘉靖二十九年閏六月簡督學官給事中楊允繩上言祖宗取士以經術爲重匪徒以繪句飾章校長一日也邇來士子但逞浮靡之辭不修實行下者狙獪恣睢干謁假托皆緣督學官尙文藝而輕行檢也乞�銓曹愼選督學官用端士習帝曰督學官實士子表率今後愼選行誼端方者以充其任勿得徒尙藝文循資濫擢神宗萬曆二年令各省提學官缺吏禮二部會同選擇按明會典凡兩直隸提學禦史缺吏部會同禮部都察院推補其各省提學副使僉事吏部題補萬曆二年令今後各省提學官缺吏部會同禮部務選年力精壯學行著聞者久任責成若未經歲考科舉事完不許輒便升轉其才力不稱者卽調處罷黜萬曆十一年令各省直提學官照舊全管考校惟甘肅宣大遼東仍屬各巡按廣東瓊州仍屬兵備兼管按明會典云云皇淸

國朝外官大淸會典提學道每省各一員或副使或僉事無定

銜其直隸江南浙江提督學政詳見翰林院

順治八年大淸會典順治八年題準學臣歲科兩試俱周禮部

考核稱職禦史咨都察院回道管事道員咨吏

部照常升轉其公明尢著者特請優升京堂徇

私溺職者參處又題準學臣舊官考畢新官

未補中間易致曠廢學政除禦史報代自有臺

規外凡學道兩考完日先期報禮部卽咨吏部

銓補新官依限赴任面相交代以杜署道諸獘

其舊官聽候考核升轉處分

順治九年大淸會典順治九年題準提學官須正己潔操矢公

矢愼務得眞才不許曲徇情面考試生員必嚴

加校閱如有荒�庸耄者卽行黜退不許姑息

有捏造流言思逞報復者訪實照例問遣童生

入學遵題定名數考取或遇人才偶乏寧缺額

毋濫收發案後不許再試一人再發一案亦不

許別立寄學名色若鄕官勢豪幹托不遂暗行

中傷者許徑自奏聞處治又題準提學奉�專督學政各撫按二司官不許侵伊職掌行事提

學巡歷所屬除教官生員干犯行止合行嚴懲

外不許泛受民詞其生員犯罪或事須對理聽

該衙門提問亦不許護短曲庇致令有所倚恃

抗拒公法又題準歲科兩考定以三年內報

完方許升轉仍候新官面代不許竟離地方考

試之日務須親臨徧�不許移文代委及於隔

別府分調取生儒以致跋涉爲害亦不許令師

生送迎考畢卽於本地方發落明示賞罰不許

攜帶文卷於別處發案致吏書乘閒作獘士子

無所勸懲違者題參

順治十五年大淸會典順治十五年題準各提學有能將上官勢

要封函揭送者於考核時並爲敍錄

康熙元年大淸會典康熙元年題準學道任滿考核攺隸吏部

康熙二年大淸會典康熙二年題準直省現任提學於鄕試前

接考小半及一半者所屬未考地方尙多不便

報滿應通行考試以完下三年考試一周之數

其接考大半者準其報滿又題準提學一經

領�卽行赴任如有逗畱都門者科道指名參處考試

已竣俱於十一月報滿到部如違定限卽以戀

缺題參議處

康熙十二年大淸會典康熙十二年題準提學考試遲延限內不

能完結者降一級調用

康熙十八年大淸會典康熙十八年議準提學有積習十獘嗣後

學道考核時俱注剔除十獘若不能剔除十獘

該督撫指參內有貪贓之獘照例革職提問如

無貪贓等事照才力不及例降二級調用其考

核冊內不注剔除十獘字樣及未曾剔除而注

剔除者或吏部查出或科道糾參督撫照不報

劣員例降三級調用督撫有需索陋規者亦照

貪例處分至上司同僚京官鄕宦私書及親戚

朋友隨住地方討情抽丰及州縣官傳遞私書

鄕紳投刺請席者系官革職系常人交刑部從

重治罪至順天學院任滿時亦開明剔除十獘

具題考核方準回院若不能剔除或有貪贓等

獘亦照學道例處分童生未經府考冊內無名

鉆求學道徑取入學巧圖捷便一獘也考試各

府州縣衛所童生額外濫取撥發別學明收冒

籍以占本學正額二獘也彌封編號印簿及�

內坐號紅簿不發該府州縣封貯私存道署查

對字號賄賣三獘也考完一府不將紅案速行

發學任意遲延徇私通賄更攺等第拔下作上

四獘也每考一處令書辦承差快手人等出入

過付暗訪生員稍有家資者先開六等艸單嚇

詐保等銀兩五獘也文童額少武童額多將文

童充爲武童入學之後夤緣攺文倡優奴隸濫

行收取眞騎射者擯而不錄六獘也各府地方

設有考棚憚於親臨將生童遠調考試各州縣

告病生員扛�驗病困苦難堪七獘也縱容無

賴教官包攬生童私通綫索效勞分潤名曰作

興大壞風教八獘也曲徇上司同僚情面並京

官鄕宦私書及親戚朋友隨住地方討情抽丰

孤寒之士棄而不錄九獘也開報學冊將額外

濫取入學童生未經科歲兩考預附三等其姓

名不入新案造衣頂下以趙甲頂錢乙混作實

在之數朦朧禮部十獘也

康熙二十一年大淸會典康熙二十一年議準提學按臨地方量撥

別縣書吏供事其掌案長接名色嚴行禁革所

考各府仍令府官提調外其屬員槪不許迎接

執事人員不許於退堂時傳遞關節遇考校日

一槪封筒不許傳入閒有公事俟試竣日方許

開緘投進其生員交卷照例將浮票揭去帶回

府州縣於正試卷外不許多備一卷違者聽該

督撫據實題參督撫徇隱者一並議處

督學部紀事卻掃編曾尙書楙喜理性之學中年提舉淮西學事遊五祖山憑欄恍若有所得者因爲偈曰四大本空五陰皆蘊靈臺一點常現圓明元史世祖本紀至元十八年十一月襲封衍聖公孔洙入覲以爲國子祭酒兼提舉浙東道學校事明外史陳選傳選字士賢臨海人以禦史督學南畿患士習浮誇欲範以古禮先頒冠婚祭射儀於學宮令歲時肄習選每按部至諸生相率行禮於前周旋磬折弦管豆豋洋洋翼翼數十年未嘗有也作小學集注以教諸生欲令措之踐履常止宿學宮夜巡行兩廡察其誦讀由是諸生競勸文教大興除試牘糊名之陋曰己不自信何以信於人�職三年夏楚不用而人畏之若神明成化六年遷河南副使尋以選善教攺督學政立教一如南畿學者咸慶得師時汪直被命出巡都禦史以下皆拜謁選獨徐入長揖直曰君何官選曰提學副使直曰能大於都禦史耶選曰提學何可比都禦史也業人師不敢先自詘辱選詞气嚴正而諸生亦羣集署外直气懾遂好語遣之張悅傳悅字時敏成化中出爲江西僉事攺督浙江學校力拒請托校士不糊名曰我取自信而已諸所品第眾皆服無後言周孟中傳孟中字時可歷廣西提學副使孟中兩督學政以正學勗士士皆向風黃仲昭傳仲昭名潛以字行除江西提學僉事嚴明無所假借誨士必於正學士莫不率服其教久之再疏乞休日事著述學者稱爲未軒先生丁璣傳璣字玉夫擢廣東提學副使勵諸生以正學不尙文藝士多感發歲餘入賀至淸遠峽水暴漲舟覆舉家溺焉惟一子附他舟獲免邵寶傳寶字國賢無錫人遷江西提學副使至則率諸生釋菜周元公祠廣白鹿書院學捨以處來學者其教以致知力行爲本先行檢而後文藝江西俗好陰陽家言有親死數十年不葬者寶下教親未葬不得與試於是舉葬者千計寧王宸濠索詩文峻卻不應嶽州府誌姚文灝字秀夫貴溪人爲湖廣提學僉事過洞庭舟幾危端坐不動風止泊舟登嶽陽樓云來時行李蕭然去時行李蕭然嶽陽樓下徑過此心無愧蒼天明外史夏寅傳寅字正夫松江華亭人成化中遷江西副使提督學校其教務先徳行士經激勸者多爲聞人胡獻傳獻字時臣揚州興化人武宗卽位擢廣西提學僉事重行檢崇實學試畢輒詣學宮召諸生講書史令人人自言其所得而從容開諭之各盡其意而去胡鐸傳鐸字時振余姚人遷提學副使教士先理學特嚴朱陸之辧諸生化之時王守仁以良知教學者其說頗近陸氏鐸與守仁書曰足下薄宋儒以聞見之知汨徳性之知知一而已徳性之知不離聞見聞見之知還歸徳性怵惕惻隱之心良知也必乍見孺子而後動誰謂徳性之離聞見乎人非形性無所泊捨耳目聞見之知徳性亦無所自發也大學論修身而及於致知則固合徳性聞見言之宋儒居敬窮理之說舉其全足下良知舉其偏且謂良知見成不費磨礪愛親敬長之良知必要於達之天下不屑簞豆之良知必要於萬鍾不受誰能良知而見成也者守仁不答邵銳傳銳字思抑仁和人擢江西僉事進福建副使俱董學政令諸生誦習白鹿洞學規凡守身處事立言悉奉以爲則非是者卽麗於罰念建文朝忠臣湮沒命分宜祠祀黃子澄漳州祠祀陳思賢伍性原陳應宗林玨鄒君默曹廷瑞呂賢其他先賢祠墓悉爲修復廣東通誌歐陽鐸字崇道泰和人擢廣東副使攺督學承魏校後明禮教崇行義勸督有程子弟資稍�輒收之學文義�劣不卽黜再試靡進乃黜之並黜其讜蕩無行累教不悛者文體士習爲之一變所獎拔多名士考校畢歸豫擬經選如陳思謙唐穆岑萬等無不左驗人服其藻鑑見聞錄徐文貞爲浙江督學時有二生爭貢嘩於堂下徐公閱卷自若已而有二生遜貢嘩於堂下徐公亦閱卷自若居頃之召而謂曰我不欲使人爭但亦不能使人讓諸生未嘗讀教條乎連我也在教條裏頭作不得主諸生但照教條行事而已由是讓者爭者皆自息延休堂漫錄伍文定初爲常州推官以簡伉忤提學禦史陳琳左遷起爲嘉興府同知琳亦來爲郡守相見握手道舊歡若平生彼此各無芥蒂時兩賢之琬琰錄馬溪田理爲考功郎中丙戌例當考察外官時臨潁內閣冢宰各挾私怨欲去廣東河南陜西三省提學公乃昌言曰魏校蕭鳴鳳唐龍卽今有數人物若欲考此三人請先考理由是獲免公之保全善類以扶正气如此明外史蔣信傳信字卿實常徳人王守仁謫居龍�信事焉後遷貴州提學副使建書院二廩羣髦士其中龍�故有王守仁祠爲置祀田坐擅離職守除名何瑭傳瑭字粹夫武陟人嘉靖初起山西提學副使以父憂不赴服闋起提學浙江惇本尙實士气爲之丕變王邦瑞傳邦瑞字惟賢宜陽人以吏部郎中出爲陜西提學僉事坐歲貢不中式五名以上貶濱州知州再遷固原兵備副使復提學陜西張邦奇傳邦奇字常甫鄞人出爲湖廣提學副使下教曰學不孔顏行不曾閔𨿽文若雄褒吾且斥之在任三四年諸生競勸時世宗方爲興世子獻王遣之就試乃特設兩案己居北而使世子居南文成送入學世宗由此知邦奇嘉靖初起提學四川以親老乞歸久之桂萼掌吏部去畱天下提學官起邦奇補福建黃佐傳佐字才伯香山人攺廣西督學政佐乃正士習毀淫祠舉節孝立鄕社擇土民秀者爲諸生俾轉相諭告猺獞感悅寇掠爲希潘恩傳恩字子仁上海人遷廣西提學僉事靖江王禁護衛子弟毋就試勒賄乃許恩移牒長史將上聞王懼乃止萬士和傳士和字思節遷貴州提學副使地雜箐峒諸生荒鄙不悅學士和所至誨勵習尙漸移屠羲英傳羲英字淳卿出爲浙江提學副使持法嚴諸生惕息奉教部內貴族干瀆無所徇竇之偁傳子偁字可揚擢湖廣提學副使較閱公明所甄錄悉知名士士類悅服憫楚宗人冤馳疏請雪忤權相弗避陸深傳深字予淵上海人擢山西提學副使時帝頒禦制敬一箴及心箴於天下學校命提學官建亭勒碑前副使劉儲秀未及舉而深至會陽曲知縣崔廷槐素酷虐一無辜杖死其子諸生也訴之禦史趙鏜鏜反除諸生名深不平遂劾廷槐並及鏜鏜亦劾深違詔不勒禦制碑解二人任鏜坐謫官深禦史逮問復職已攺浙江仍視學政陳鳳梧傳鳳梧字文鳴出爲湖廣提學僉事公嚴自持諸生有黜者巡撫都禦史檄復廩膳而巡按禦史送儒生入學者十數人鳳梧皆拒之中官韋敬守武當驕甚監司趨其旁門且側坐鳳梧不可獨與爲鈞敵轉山西副使仍督學政巡按禦史主監鄕試學臣考第入�者又會二司覆校更定鳳梧上疏爭之自是禦史無敢侵越唐冑傳冑字平侯瓊山人遷廣西提學僉事訓諸生以禮義土官及猺蠻悉令遣子入學官軍討古田賊久無功冑遣使撫之其魁曰是前唐使君令吾子入學者卽解甲張嶽傳嶽字維喬惠安人出爲廣西提學僉事行部柳州軍以缺餉故大嘩城門閉者五日嶽謂知府曰汝謂我學使者不關守土事乎令啟門召之入厲色詰之皆頓首言饑困狀嶽立命平餉悉散去尋以計禽首惡十八人置之理一軍帖然楊俊民傳俊民字伯章遷河南提學副使時髙拱柄政其甥劉生得罪杖而黜之拱兄僉都禦史捷歿有司請祠於鄕俊民惡捷常手刃其子弗許江玭傳玭字用良仁和人擢廣西提學僉事𨿽瘴鄕必親詣不以牒召試曰吾不忍逸己以勞人也力折營競品核公當屬有侵其官者投劾去張瑋傳瑋字席之出爲廣東提學僉事其地富饒供張輿馬飲食之奉甲於他方象犀珠貝諸珍異充牣左右瑋一切屏去較閱精明會大吏建魏忠賢祠欲瑋撰上梁文遂毅然引去歸橐蕭然仍授徒自給趙參魯傳參魯字宗傅鄞人擢福建提學僉事時居正嚴法懲學校諸學使者操士如束濕參魯獨從寬簡一日得父書心動投牒乞歸撫按堅畱之不得安陸府誌鍾惺字伯敬號退谷竟陵人以僉事提學福建性如冰霜不喜交接世俗人然待士以誠厚薦人惟恐其知因一見而知其人卒以成名者甚眾考興化延平福州三府以丁父憂去職

督學部雜錄春明夢餘錄明初重督學之選其盛時未論迨至正徳末禦史蕭鳴鳳懲惡嚴𨿽才不貸副使魏校惇行急受欺不悔副使李夢陽伸士節振萎習士誦義不休其後督學官稍輕柄其任者非必有卓行實學厭士心如異時髙者虛談沽譽劣者安祿養交下者至開幸門聽請托不忌又巡歷或二三歲乃一至至不過浹旬月獨品所爲校試一日文而止不復關行能考察他道藝卽甄考徳行亦獨案郡縣學官所報三等簿獎汰之不復有案質甚乃憚巡行勞苦獨坐髙引日月至大比獨委府州縣類考而合試之故士習刓而人騖於奔趨

督學部名臣列傳

明

王鈺按明外史彭琉傳鈺諸曁人永樂十年進士及第授翰林編修進修撰以僉事督江西學校鈺淹貫經史言行有矩矱每以古誼訓厲諸生皆翕然向信楊士奇深器之五年考滿入都謁都禦史陳智長揖不拜智怒叱之鈺遂抗章引疾去

陳璲按明外史彭琉傳璲臨海人永樂六年鄕試明年會試皆第一九年成進士選庶吉士授檢討乞假歸杜門誦讀越十五年始應聘同考會試事竣復乞歸執政不許以爲廣西提學僉事居五月遭母喪哀毀骨立廬於墓側喪除代鈺視江西學政其造士一如鈺士並稱之滿三載謝病歸璲家貧而急於行義嘗誡子弟隨力周急曰若施惠必待富而後爲吾儒終無濟人之期矣縣令孫振以璲屋敝欲葺之且時繼以肉皆峻卻之

莊觀按明外史彭琉傳觀歙人舉於鄕歷義烏訓導辰溪教諭國子學正皆以善教稱因薦爲陜西提學僉事視諸生若子弟文藝之外勉以實行由是士尙廉恥文教以興所造士若楊鼎黃諫劉俊相繼取上第前後未有也滿九載師生相率乞畱詔進副使還任又三載歸

彭琉按明外史本傳琉字毓敬安福人幼勤學有志操舉永樂十六年進士時營建方急大臣以琉才命董應天諸府民夫吏受賕立置於法夫多道亡琉以誠感之令曰能自首勿罪於是首者十九尋以山東夫運木緩復委督之期甚迫琉如期而返已授政和知縣禦史李采巡銀�其家人爲姦利疏禁之采乃摭劾琉枉道還家謫徙沛中洪熙時用薦授臨淸教諭造士有程法遠近聞其名聘考鄕試者三楊士奇薦爲翰林編修預修五倫書宣廟實錄正統初簡儒臣十三人督天下學校琉以按察僉事�廣東乃峻規條杜請謁考課先徳行後文藝增修黌捨士風爲振嘗陳崇節气厚俸祿舉祀典均鹽利儲載籍五事帝多議行尋兼督農桑黜陟官吏秩滿進山西副使仍理學事景泰初罷提學官攺任湖廣贊理廣西軍務逾年引疾歸琉生平寡嗜欲甘勞苦動以古人自期廣名直節表著一時

黃閏玉按廣西通誌閏玉字孟淸鄞縣人由鄕薦爲禦史正統初以僉事督學廣西玉自歲試外身爲講解規諸生以行誼不如約者廉得其實小則記過大則治以法諸學行有聞者延入坐歡論移時與子弟不殊時兵興吳都指揮妄掠子女萬餘口閏玉爲辧理籍而歸之部民萬口稱快以母喪解去

孫鼎按明外史本傳鼎字宜鉉廬陵人永樂間由鄕學歷松江教授正統八年楊溥薦爲監察禦史代彭勗董南畿學政教士以徳行爲本而文藝次之每學署本源錄錄諸生善行以身爲率不事譏防行部不令人知單輿猝至諸生入謁輒閉門試之卽日定其甲乙諸生試畢甫歸榜已揭於通衢請托者無所措手則相驚以爲神通州旱饑奏蠲糧三千四百餘石民賴以蘇英宗北狩未還鼎試罷謂諸生曰諸生從有司試當簪花宴餞今乃臣子枕戈之秋也吾不敢陷諸君以不義爲設茗飲步而送諸門旣而詣闕上書請隨所用效死不報未幾以親老致仕知府張瑄疏言鼎孝追曾閔學繼朱程宜起居論思之職不果天順元年卒

張和按列朝詩集和字節之昆山人正統己未進士廷試擬第一上偵其眇一目易置二甲第一遂謝病歸久之授南京刑部主事景泰中召纂修祕閣天順初還南京出爲副使提學浙江儀範肅然待諸生有恩義歿後浙士數百人賻哭哀之如父節之讀書數行俱下爲文立就旣仕猶苦學讀漢書必三十徧有筱庵集行於世弟穆同年進士有吏材終浙江參政

戴珊按明外史本傳珊字廷珍浮梁人父哻由鄕舉官嘉興教授有學行富人數輩遣其奴子入學哻不可則賂上官彊之哻執愈堅遂見忤坐他事去珊幼嗜學天順末與劉大夏同舉進士久之擢禦史督南畿學政成化十四年遷陜西副使仍督學政珊正身率教惇實抑浮修古聖賢祠墓增秩祀典旌節孝爲風俗勸士皆愛慕之歷浙江按察使福建左右布政使終任不攜一土物弘治二年王恕薦擢右副都禦史撫治鄖陽豪右多納亡命爲姦利珊刻期令自首簡練卒伍自制營陣法授之蜀盜野王剛流劫竹山平利諸縣珊合川陜兵檄副使朱漢等分道進討之禽其魁釋脇從者千餘人入歷刑部左右侍郎與尙書何喬新彭韶先後協心共事晉府寧化王鍾�淫虐不孝遣官往勘不得實再遣珊等勘之鍾�遂奪爵禁錮進南京刑部尙書久之召爲左都禦史十七年考察京官給事中吳蕣王蓋自疑見黜連疏詆吏部尙書馬文升並言珊縱妻子納賄珊等乞罷帝慰畱之禦史馮允中等言文升珊歷事累朝淸徳素著不可因浮詞廢計典乃下蕣蓋詔獄命文升珊卽舉察事珊等言兩人逆計當黜故先劾臣等今黜之彼必曰是挾私也苟避不黜則負委任而使詐緩者得志惟陛下處分帝命上兩人事迹皆黜之已劉健等因召對言蓋罪輕宜調用帝方向用文升珊卒不納帝晚年時召對大臣珊與大夏造膝晏見尢數一日與大夏侍坐帝曰時當述職諸大臣皆杜門如二卿者𨿽日見客何害袖出白金之曰少佐而廉且屬勿廷謝曰恐爲他人忌也珊以老疾數求退輒優詔勉畱遣醫賜食慰諭有加珊感激泣下一日私語大夏曰珊老病子幼恐一旦先朝露托公同年好友何惜爲一言乎大夏唯唯後大夏晏對畢帝問珊病狀大夏具言珊實病乞賜閔憐聽其歸帝曰彼屬卿言耶主人畱客堅客則彊畱珊獨不能爲朕畱耶且朕以天下事付卿輩猶家人父子今太平未兆何忍言歸大夏出以告珊珊泣曰臣死是官矣帝旣崩珊以新君嗣位不忍言去力疾視事疾作遂卒於位陜人之官於京及爲國子生者數十人頌珊教育功請褒贈乃贈太子太保謚恭簡珊徳性和粹洞達無城府顧耿耿不苟合奉職矯然不可奪然意常近厚通籍四十餘年家無長物珊卒而張敷華繼之與珊齊名

金賁亨按明外史本傳賁亨字汝白臨海人先世冒髙姓賁亨通籍始復故舉正徳九年進士請攺學官乃除揚州教授舉行四禮修釋奠儀新樂舞黜鄕賢冒祀及援例入監者上下嚴憚歷南京刑部員外郎謁告歸起江西僉事嘉靖六年攺貴州歷福建江西副使皆督學校所至崇獎實行表章先賢一以厚風俗正人倫興教化爲本在福建以朱熹之學�本之李侗羅從彥楊時以上接於程顥乃立道南書院祀五人而請從祀從彥侗於文廟又擇諸生有志者聚之養正書院相與推明洛閩微旨江西故有白鹿書院亦聚多士其中親爲訓誘因以成就甚眾性至孝丁繼母憂終喪不入私室年未老卽乞身歸入仕三十年僅守遺產數十畝未嘗一受贈遺對妻孥如賓客終身無惰容賁亨少知學卽屏絕外慕繼而得程子整齊嚴肅語奉之爲學的刻意踐修久之覺功力過苦乃一意涵養得之心而身體之邃如也學者因其自號稱爲一所先生年八十六而卒子立愛立敬立相俱進士立愛仕至按察副使立相南京兵部郎中立敬亦爲福建提學副使善教士能繼其父萬曆初屢遷順天府尹汰冗費至萬金終工部左侍郎以行義稱於鄕

張庸按江寧府誌庸字子登光山人嘉靖己未進士爲人坦彜而介授揚州推官有定遠令致餼匿金於瓿庸曰余性不喜飲將去然竟不以是語人也擢刑部主事卹讞江西多所平反得疑獄百八十人疏請矜釋大豪吳姓者欲以賄脫介千金抵其裏趄未投已聞其生平行誼遂夜遁去里人爲之語曰定遠懷金令江幹抱璧囚一時廉平之聲播於中外歷本部郎中丁丑升延安兵備副使時方有邊警單騎之任練兵固守得解圍去明年遷陜西行太僕寺卿爲念母老乞致仕歸母年九十終時庸已六十有二不勝毀瘠亦臥病卒

陳文燭按安陸府誌文燭字玉叔沔陽人少負異質弱冠攻古文詩歌嘉靖乙丑進士授大理寺評事時七子有時名意不可一世文燭雁行其間不少讓出爲淮安守古文詩歌益工以治行遷四川學使品騭精當得士爲多轉參漕事遷大理卿致政歸建五嶽山日率諸公飲酒賦詩其中六十病卒所撰有二酉園全集行於世

謝少南按廣西通誌少南字應午上元人嘉靖間爲春坊司直謫外久後以僉事督學政少南經學多妙悟語諸諸生曰觀書須將自心求取立言者之旨無泥成說妨吾自得見諸生文互尙祖襲每詆訶以不學令取諸經傳讀之毋寄人籬下聞者聳然少南與楊按察本仁顧尙書璘姑蘇文徵明錢塘許應元相友善行部試諸生奇柳張翀後有气節名人稱其藻鑑云

孫成名按寧波府誌成名字登甫四歲能誦詩丱角占對中聲律登隆慶五年進士考選庶吉士奉命歸娶在館中侃侃有大節授監察禦史經理屯田印馬諸政有勛貴侵屯田若千頃抗疏盡復之官再按廣西未報命以母喪去尋遷應安等處兵備當事者以耿介忌之遂被謫補靑陽令升禮部主事典試山東升湖廣提學僉事楚地延袤慮其難徧觸暑首事於黃考以三百爲率榜以三日爲期有天地公日月明滄海量父母心之謠逮勞極病疽猶閱卷不置逝之日惟以國事未報父母在殯爲念楚人至今思之

劉垓按安陸府誌垓字達可刑部主政勛子隆慶辛未進士以春秋掄魁初任司理嚴肅有風裁歷官雲南學憲能以文教興起士風歸田一意講學羣翕然宗之置義田義冢以贍貧者葬死者鄕人至今稱焉

蕭雍按涇縣誌雍號慕渠都禦史彥之弟也生平志於聖學每從諸先儒語錄殫精尋繹務窺其不言之奧其視世間榮利若委塵耳萬曆癸未進士工部主事升員外郎中𨿽壯歲升華常有歸田之志出參議江西轉浙江副使督視學政精心品鑑不爽錙銖而尢以惇名行重實學爲先兩浙稱公明焉尋致政而歸久之兩臺疏薦復補廣東副使晉按察使累疏乞休蓋夙抱碩寬之樂而淡情簪組之榮者也

尹嘉賓按江陰縣誌嘉賓字孔昭家世善人至嘉賓奮迹爲儒落筆染翰勢如雲煙頓生憲使蔡獻臣首拔之己酉舉應天第一庚戌成進士授中書舍人擢兵部職方員外郎東事亟受命募兵山東多精銳可用辛酉升湖廣僉事督湖南八郡學政逼試期晝夜搜討務得眞士黜夤緣杜請托卽權要無所徇是年湖南入彀者倍往額傳爲僅事積勞成瘵壬戌春竟卒於長沙官舍宦遊十年家產不及中人襟期落落生平不多談書如昔人所謂不甚求解者詩不經思潦艸捉筆伸紙疾書皆有新意字畫瘦勁晚更雜篆隸出之疾革命其子悉焚所爲詩曰人不識吾詩吾亦不願人識也其傲睨如此弟嘉禮好讀書亦能詩

魏浣初按蘇州府誌浣初字仲雪萬曆丙辰進士謁選當作縣自念爲諸生時苦志文藝欲秉鐸課士以發其胸之所儲遂攺嘉興府教授執經者恆滿浣初悉爲講論徳藝一如家塾之課子弟者署海鹽桐鄕二縣有惠政遷南京戶部主事差榷蕪湖商民有淸水之頌遷禮部員外晉吏部郎中革獘興利不以南爲冷曹自委升廣東僉事分巡嶺南擒巨盜李魁奇鍾國讓等升參政提學廣東公愼明允柄無旁假文有未善每召諸生面爲指授衡文之官罕有其比蓋生平醉心於文故不自知其勞瘁也卒於官爲人淸隘自好喜爲詩得元白意所著詩文集十二卷弟衝字叔子崇禎庚午舉人與兄齊名一時名士多從之遊詩亦仿元白體

徐人龍按寶慶府誌人龍字亮生上虞人天啟二年督八郡學政美須髯目炯炯如電浹歲周兩試皆手自評騭一日盡三百卷得佳者欣賞逾格疵者臨唱名輒能舉其瑕無不厭服人以爲冰鑑前試抑者後試勝則亟拔之或附大力以請則堅謝曰某己且不徇況徇人耶士習文章翕然一變後歷官兵部侍郎

