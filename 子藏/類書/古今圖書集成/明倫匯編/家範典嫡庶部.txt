

嫡庶部總論禮記

曲禮支子不祭祭必告於宗子

陳注

疏曰支子庶子也祖禰廟在適子之家庶子賤不敢輒祭若宗子有疾不堪當祭則庶子代攝可也猶必告於宗子然後祭呂氏曰別子爲祖繼別爲宗百世不遷者大宗也繼禰繼祖繼曾祖繼髙祖五世則遷者小宗也宗子上繼祖禰族人兄弟皆宗之冠娶妻必告死必赴況於祭乎所宗乎宗子者皆支子也支子不敢祭也如諸侯不敢祖天子大夫不敢祖諸侯尊者之祭非卑者所敢屍也故宗子爲士庶子爲大夫以上牲祭於宗子之家祝曰孝子某爲介子某薦其常事則支子𨿽貴可以用其祿而不敢專其事也宗子去在他國則支子攝主以祭其禮有殺全程子曰古所謂支子不祭者惟使宗子立廟主之而已支子𨿽不祭至於齋戒致其誠意則與主祭者不異可與則以身執事不可與則以物助但不別立廟爲位行事而已後世如欲立宗子當從此義𨿽不祭情亦可安若不立宗子徒欲廢祭適足長惰慢之心不若使之祭猶愈於已也

又大夫之喪庶子不受弔

陳注

大夫之喪適子爲主拜賓或以他故不在則庶子不敢受弔不敢以卑賤爲有爵者之喪主也

郊特牲適子冠於阼以著代也醮於客位加有成也三加彌尊諭其志也冠而字之敬其名也陳

注著代顯其爲主人之次也酌而無酬酢曰醮客位在戶牖之間加有成加禮於有成之人也三加始冠緇布冠次加皮弁次又加爵弁也諭其志者使其知廣充志意以稱尊服也此適子之禮若庶子則冠於房戶外南面醮亦戶外也

內則凡接子擇日冢子則大牢庶人特豚士特豕大夫少牢國君世子大牢其非世子則皆降一等陳

注冢子大牢謂天子之元子也大

全嚴陵方氏曰擇

日卜日也卜而擇之故也山陰陸氏曰據上庶人特豚應云國君大牢今曰國君世子大牢爲其接以大牢同於王也是以盛言之盡其詞焉爾且言冢子則大牢庶人特豚士特豕大夫少牢國君世子大牢惟國君而遠之使不逼上也又以著自庶人積隆至是窮矣蓋理窮則同此皆言之法也

慶源輔氏曰父子之气未嘗不相接也生三日而又以禮接之於是爲至

又世子生則君沐浴朝服夫人亦如之皆立於阼階西鄕世婦抱子升自西階君名之乃降陳

注諸侯朝服元端素裳夫人亦如之者亦朝服也當是展衣注云褖衣者以見子畢卽侍禦於君故服進禦之褖衣也人君見世子於路寢此升自西階是自外而入也凡生子無問妻妾皆在側室大全

山陰陸氏曰不言三月之末嫌緩不言執其右手咳而名之嫌慢皆非所以言世子故也上下比義使從可知而已

又適子庶子見於外寢撫其首咳而名之禮帥初無辭陳注

此適子蓋世子之弟庶子則妾子也外寢君燕寢也燕寢在內以側室在旁處內故謂此爲外也疏曰庶子見於側室此以撫首咳名無辭之事同故與適子連文云見於外寢耳大全

嚴陵方氏曰適

子庶子止見於外寢則世子見於路寢可知

又妾將生子及月辰夫使人日一問之子生三月之末漱澣夙齊見於內寢禮之如始入室君已食徹焉使之特餕遂入禦陳

注此言大夫士之妾生子之禮宮室之制前有路寢次則君之燕寢次大夫正寢卿大夫以下前有適室次則燕寢次則適妻之寢此言內寢正謂適妻寢耳如始入室者如初來嫁時也特餕使此生子者獨餕不如常時眾妾同餕也大全

慶源輔氏曰

妾生子而禮之如始入室所以使之知大分已定於其初矣特餕所以寵之然其分不可得而易也

又公庶子生就側室三月之末其母沐浴朝服見於君擯者以其子見君所有賜君名之眾子則使有司名之陳

注擯者傅姆之屬也君所有賜者此妾君所偏愛而特加恩賜者故其子君自名之若眾妾之子恩寵輕略者則使有司名之也疏曰前文已云適子庶子見異於世子今更重出者以前庶適連文故此特言庶子之禮大全

山陰陸氏曰庶子言就側室

則世子不就側室其母沐浴朝服則君不沐浴朝服

又冢子未食而見必執其右手適子庶子已食而見必循其首陳

注疏曰此天子諸侯之禮未與後夫人禮食而先見冢子急於正也禮食之後乃見適子庶子緩於庶耳大全

山陰陸氏曰執而見之待之若與己等冢

子故也

喪服小記庶子不祭祖者明其宗也

陳注

此據適士立二廟祭禰及祖今兄弟二人一適一庶俱爲適士其適子之爲適士者固祭祖及禰矣其庶子𨿽適士止得立禰廟不得立祖廟而祭祖者明其宗有所在也大全

嚴陵方氏曰適士二廟

則有祖廟矣官師一廟則有禰廟而已此言庶子不祭祖者言適士家也下言庶子不祭禰者言官師之家也夫立宗所以重本適子本也庶子支也其不祭也𨿽祖之不同至於明其宗之義則一而已其曰不祭祖則禰客祭之也庶子不爲長子斬不繼祖與禰故也

陳注

庶子不得爲長子服斬衰三年者以己非繼祖之宗又非繼禰之宗則長子非正統故也庶子不祭殤與無後者殤與無後者從祖祔食陳注

長中下殤蓋未成人而死者也無後者謂成人未昏或已娶無子而死者也庶子所以不得祭此二者以己是父之庶子不得立父廟故不得自祭其殤子也若己是祖之庶孫不得立祖廟故無後之兄弟己亦不得祭之也祖廟在宗子之家此殤與此無後者當祭祖之時亦與祭於祖廟也故曰從祖祔食大全

金華應氏曰殤與無後者皆庶子之

子也殤者幼而未成人無後者長而未有子鄭氏以殤爲己之子而系於父之庶以無後爲兄弟而系於祖之庶蓋以殤惟適可祭今適子之下又有無後者不應更祭故指此爲兄弟而言之夫所謂殤與無後者包羅其義云爾非謂庶子之子其適與庶皆死也適子或殤而死或無後而死皆從祖而祭於宗子之家故謂之從祖祔食庶子不祭禰者明其宗也

陳注

庶子不得立禰廟故不得祭禰所以然者明主祭在宗子廟必在宗子之家也庶子𨿽貴止得供具牲物而宗子主其禮也上文言庶子不祭祖是猶得立禰廟以其爲適士也此言不祭禰以此庶子非適士或未仕故不得立廟以祭禰也

又大夫降其庶子其孫不降其父

陳注

大夫爲庶子服大功而庶子之子則爲父三年也大夫不服其妾故妾子爲其母大功大全

嚴陵方

氏曰庶子之子不降庶子以尊可以降卑卑不可以降尊也

又爲慈母后者爲庶母可也爲祖庶母可也

陳注

傳曰妾之無子者妾子之無母者父命之爲子母此謂爲慈母后者也若庶母嘗有子而子已死命他妾之子爲其後故云爲庶母可也若父之妾有子而子死巳命己之妾子後之亦可故云爲祖庶母可也石梁王氏曰爲慈母后者爲庶母爲祖庶母后皆可謂旣是妾子此三母皆妾皆可以妾生之子爲後

又慈母與妾母不世祭也

陳注

不世祭者謂子祭之而孫不祭也

又庶子在父之室則爲其母不禫

陳注

此言不命之士父子同宮者庶子不以杖卽位

陳注

此言適庶俱有父母之喪者適子得執杖進阼階哭位庶子至中門外則去之矣父不主庶子之喪則孫以杖卽位可也

陳注

父主適子喪故適子之子不得以杖卽位避祖之尊故然非厭之也今父旣不主庶子之喪故庶子之子得以杖卽位祖不厭孫孫得伸也父皆厭子故舅主適婦喪而適子不杖大夫不服賤妾故妾子亦以厭而降服以服其母祖𨿽尊貴不厭其孫故大夫降庶子而孫不降其父也父在庶子爲妻以杖卽位可也

陳注

舅主適婦故適子不得杖舅不主庶婦故庶子爲妻可以杖卽位此以卽位言者蓋庶子厭於父母𨿽有杖不得特以卽位故明言之也

又妾無妾祖姑者易牲而祔於女君可也

陳注

妾常祔於妾祖姑上章言亡則中一以上而祔是祔髙祖之妾今又無髙祖妾則當易妾之牲而祔於適祖姑女君謂適祖姑也

又父不爲眾子次於外

陳注

適長子死父爲之居喪次於中門外庶子否

又適婦不爲舅姑後者則姑爲之小功

陳注

禮舅姑爲適婦大功爲庶婦小功今此言不爲後者以其夫有廢疾或他故不可傳重或死而無子不受重者故舅姑以庶婦之服服之也大全

山陰

陸氏曰著爲舅後者姑爲之大功非情有厚薄以傳重也儀禮

喪服父爲長子

注不言嫡子通上下也亦言立嫡以長疏

釋曰言

長子通上下則適子之號惟據大夫士不通天子諸侯若言大子亦不通上下案服問云君所主大夫妻大子嫡婦鄭注云言妻見大夫已下亦爲此三人爲喪主也則大子下及大夫之子不通士若言世子亦不通上下惟據天子諸侯之子是以鄭云不言適子通上下非直長子得通上下冢子亦通上下故內則云冢子則太牢注云冢子猶言長子通於下也是冢子亦通上下也云亦言立嫡以長者欲見適妻所生皆名適子第一子死也則取適妻所生第二長者立之亦名長子若言適子惟據第一者若雲長子通立適以長故也傳曰何以三年也正體於上又乃將所傳重也庶子不得爲長子三年不繼祖也注

此言爲父後者然後爲長子三年重其當先祖之正體又以其將代己爲宗廟主也庶子者爲父後者之弟也言庶者遠別之也小記曰不繼祖與禰此但言祖不言禰容祖禰共廟疏釋曰云何以

者亦是問比例以其俱是子不杖章父爲眾子期此章長子則爲之三年故發何以之傳也不問斬而問三年者斬重而三年輕長子非極尊故舉輕以問之輕者尙問明重者可知故舉輕以明重也云正體於上又乃將所傳重也者此是答辭也以其父祖適適相承爲上己又是適承之於後故云正體於上云又乃將所傳重者爲宗廟主是有此二事乃得三年云庶子不得爲長子三年不繼祖也者此明適適相承故須繼祖乃得爲長子三年也

釋曰云此言爲父後者然後爲長子三年者經云繼祖卽是爲祖後乃得爲長子三年鄭云爲父後者然後爲長子三年不同者周之道有適子無適孫適孫猶同庶孫之例要適子死後乃立適孫乃得爲長子三年是爲父後者然後爲長子三年也云重其當先祖之正體者解經正體於上又云又以其將代己爲宗廟主也者釋經傳重也云庶子者爲父後者之弟也者謂兄得爲父後者是適子其弟則是庶子是爲父後者之弟不得爲長子三年此鄭據初而言其實繼父祖身三世長子四世乃得三年也云言庶者遠別之也者庶子妾子之號適妻所生第二者是眾子今同名庶子遠別於長子故與妾子同號也云小記曰不繼祖與禰此但言祖不言禰容祖禰共廟者案祭法云適士二廟官師一廟鄭注云官師中下之下祖禰共廟則此容祖禰共廟據官師而言若然小記所云祖禰並言者是適士二廟者也祖禰共廟不言禰直言祖舉尊而言也鄭注小記云言不繼祖禰則長子不必五世者鄭前有馬融之等解爲長子五世鄭以義推之己身繼祖與禰通己三世卽得爲長子斬長子惟四世不待五世也此微破先師馬融之義也以融是先師故不正言而云不必而已也若然𨿽承重不得三年有四種一則正體不得傳重謂適子有廢疾不堪主宗廟也二則傳重非正體庶孫爲後是也三則體而不正立庶子爲後是也四則正而不體立適孫爲後是也案喪服小記云適婦不爲舅後者則姑爲之小功鄭注云謂夫有廢疾他故若死而無子不受重者婦旣小功不大功則夫死亦不三年期可知也

又適孫

疏釋曰孫卑於昆弟故次之此謂適子死其適孫承重者祖爲之期傳曰何以期也不敢降其適也有適子者無適孫孫婦亦如之注

周之道適子死則立適孫是適孫將上爲祖後者也長子在則皆爲庶孫耳孫婦亦如之適婦在亦爲庶孫之婦凡父於將爲後者非長子皆期也疏釋曰傳云何以問比例者亦爲眾孫大功此獨期故發問也云有適子者無適孫者謂適子在不得立適孫爲後也云孫婦亦如之亦謂不立之故云亦如之也釋曰云周之道適子死則立適孫是適孫將上爲祖後者也者此釋祖爲孫服重之義言周之道對殷道則不然以其殷道適子死弟乃當先立故言周之道也雲長子在則皆爲庶孫耳者旣適子在不得立孫明同庶孫之例云凡父於將爲後者非長子皆期也者案喪服小記云適婦不爲舅後者則姑爲之小功注云謂夫有廢疾他故若死而無子不受重者小功庶婦之服也凡父母於子舅姑於婦將不傳重於適及將傳重者非適服之皆如眾子庶婦也是以鄭云凡父母於子舅姑於婦非長子皆期明非長子婦及非適孫傳重同於庶孫大功可知也若然長子爲父斬父亦爲斬適孫承重爲祖斬祖爲之期不報之斬者父子一體本有二年之情故特爲祖斬祖爲孫本非一體但以報期故期不得斬也春秋四傳

隱公不書卽位春秋隱公元年春王正月左傳惠公元妃孟子孟子卒繼室以聲子生隱公宋武公生仲子仲子生而有文在其手曰爲魯夫人故仲子婦於我生桓公而惠公薨是以隱公立而奉之春王周正月不書卽位攝也公羊傳春者何歲之始也王者孰謂謂文王也曷爲先言王而後言正月王正月也何言乎王正月大一統也公何以不言卽位成公意也何成乎公之意公將平國而反之桓曷爲反之桓桓幼而貴隱長而卑其爲尊卑也微國人莫知隱長又賢諸大夫扳隱而立之隱於是焉而辭之則未知桓之將必得立也且如桓立則恐諸大夫之不能相幼君也故凡隱之立爲桓立也隱長又賢何以不宜立立適以長不以賢立子以貴不以長桓何以貴母貴也母貴則子何以貴子以母貴母以子貴

王使歸仲子賵春秋隱公元年秋七月天王使宰咺來歸惠公仲子之賵左傳緩且子氏未薨故名天子七月而葬同軌畢至諸侯五月同盟至大夫三月同位至士逾月外姻至贈死不及屍弔生不及哀豫凶事非禮也公羊傳宰者何官也咺者何名也曷爲以官氏宰士也惠公者何隱之考也仲子者何桓之母也何以不稱夫人桓未君也賵者何喪事有賵賵者蓋以馬以乘馬束帛乘馬曰賵貨財曰賻衣被曰襚桓未君則諸侯曷爲來賵之隱爲桓立故以桓母之喪告於諸侯然則何言爾成公意也其言來何不及事也其言惠公仲子何兼之兼之非禮也何以不言及仲子仲子微也谷梁傳母以子氏仲子者何惠公之母孝公之妾也禮賵人之母則可賵人之妾則不可君子以其可辭受之其志不及事也賵者何也乘馬曰賵衣衾曰襚貝玉曰含錢財曰賻胡傳上古應時稱號故其名三變春秋以天自處創制立名系王於天爲萬世發其義備矣冢宰稱宰咺者名也王朝公卿書官大夫書字上士中士書名下士書人咺位六卿之長而名之何也仲子惠公之妾爾以天王之尊下賵諸侯之妾是加冠於屨人道之大經拂矣天王紀法之宗也六卿紀法之守也議紀法而修諸朝廷之上則與聞其謀頒紀法而行諸邦國之間則專掌其事而承命以賵諸侯之妾是壞法亂紀自王朝始也春秋重嫡庶之分故特貶而書名以見宰之非宰也或曰僖公之母成風亦莊公妾也其卒也王使榮叔歸含且賵其葬也王使召伯來會葬下賵諸侯之妾而名其宰榮召何以書字而不名也於前賵仲子則名冢宰於後葬成風王不稱天其法嚴矣大

全程子曰王者奉若天道故稱天王其命曰天命其討曰天討盡此道者王道也後世以智力把持天下者霸道也春秋因王命以正王法稱天王以奉天命夫婦人倫之本最當先正春秋之時嫡庶僭亂聖人猶謹其名分男女之配終身不變者也故無再娶之禮大夫而下內無主則家道不立故不得已有再娶之禮天子諸侯內職具備後夫人已可以攝治無再娶之禮春秋之始尙有疑焉故仲子羽數特異僖公而後無復辧矣春秋因其竊號而書之以志僭亂仲子系惠公而言故正其名不曰夫人曰惠公仲子謂惠公之仲子妾稱也以夫人禮賵人之妾不天亂倫之甚也然春秋之始天王之義未見故不可去天而名咺以見其不王王臣𨿽微不名況於宰乎趙氏曰天子而賵妾母是起僭也汪氏曰在禮君不撫僕妾以其賤也外臣之妾而天王賵之何以宗法則於天下乎張氏曰惠公以去年薨仲子卒之年月不可知或亦去年也天子於諸侯有賵禮所以褒有功而厚其終也諸侯無再娶之禮惠公牽於私愛寵庶妾而立爲夫人正犯以妾爲妻之戒瀆亂夫婦之綱乃天討之所當加九伐之法所謂犯令陵政蓋此類也平王不能正惠公之罪反厚其送終之禮遣冢宰而來賵冢宰不能以紀法詔王乃奉命以賵上僭之妾仲尼以春秋之初方書天王以立法於是貶冢宰於上中士之例深罪其以百揆之尊官失職一至於此貶其臣則君可知矣凡春秋之書以尊者而貶從卑者之例必有大罪極惡而後加焉不可以常事觀也

考仲子宮春秋隱公五年秋九月考仲子之宮公羊傳考宮者何考猶入室也始祭仲子也桓未君則曷爲祭仲子隱爲桓立故爲桓祭其母也然則何言爾成公意也谷梁傳考者何也考者成之也成之爲夫人也禮庶子爲君爲其母築宮使公子主其祭也於子祭於孫止仲子者惠公之母隱孫而修之非禮也胡傳考者始成而祀也其稱仲子者惠公欲以愛妾爲夫人隱公欲以庶弟爲嫡子聖人以爲諸侯不再娶於禮無二適孟子入惠公之廟仲子無祭享之所爲別立宮以祀之非禮也故因其來賵而正名之曰仲子之賵因其考宮而正名之曰仲子之宮而夫人眾妾之分定矣隱公攝讓之實辧矣桓公篡弒之罪昭矣存則以氏系姓以姓系號歿則以謚系號以姓系謚者夫人也存不稱號歿不稱謚單舉姓字者妾也凡宮廟非志災失禮則不書大

全杜氏曰諸侯無二嫡惠公欲以仲子爲夫人隱公成父之志爲別立宮也汪氏曰桓母非夫人則隱桓皆庶子隱長當立非攝也隱欲與桓乃讓之也汪氏曰谷梁云庶母築宮而君終則廢禮曰妾母不世祭乃庶子爲君之禮也戴記稱妾祔於妾祖姑乃公子之爲大夫士者之禮也若庶子未爲君而祭其妾母則固無其禮也禮稱女君死則妾爲女君之黨服攝女君則不爲先女君之黨服所以防嫡妾之亂也孟子卒則聲子攝小君矣仲子先君之妾耳安可爲之立宮乎隱公立宮以祭庶弟之母遂啟後世追尊妾母皆援春秋考宮之義聖人特書以著失禮之始厥後成風敬嬴定姒齊歸皆以妾母祔廟而不書矣桓公卽位春秋桓公元年春王正月公卽位公羊傳繼弒君不言卽位此其言卽位何如其意也谷梁傳桓無王其曰王何也謹始也其曰無王何也桓弟弒兄臣弒君天子不能定諸侯不能救百姓不能去以爲無王之道遂可以至焉爾元年有王所以治桓也繼故不言卽位正也繼故不言卽位之爲正何也曰先君不以其道終則子弟不忍卽位也繼故而言卽位則是與聞乎弒也繼故而言卽位是爲與聞乎弒何也曰先君不以其道終己正卽位之道而卽位是無恩於先君也胡傳桓公與聞乎故而書卽位著其弒立之罪深絕之也美惡不嫌同辭或問桓非惠公之適子乎適子當立而未能自立是故隱公攝焉以俟其長而授之位久攝而不歸疑其遂有之也是以至於見弒而惡亦有所分矣春秋曷爲深絕桓也曰古者諸侯不再娶於禮無二適惠公元妃旣卒繼室以聲子則是攝行內主之事矣仲子安得爲夫人母非夫人則桓乃隱之庶弟安得爲適子謂當立乎桓不當立則國乃隱公之國其欲授桓乃實讓之非攝也攝讓異乎曰非其有而居之者攝也故周公卽政而謂之攝推己所有以與人者讓也故堯舜禪授而謂之讓惠無適嗣隱公繼室之子於次居長禮當嗣世其欲授桓所謂推己所有以與人者也豈曰攝之云乎以其實讓而桓乃弒之春秋所以惡桓深絕之也然則公羊所謂桓幼而貴隱長而卑子以母貴者其說非歟曰此徇惠公失禮而爲之詞非春秋法也仲子有寵惠公欲以爲夫人母愛者子抱惠公欲以桓爲適嗣禮之所不得爲也禮不得爲而惠公縱其邪心而爲之隱公又探其邪心而成之公羊又肆爲邪說而傅之漢朝又引爲邪議而用之夫婦之大倫亂矣春秋明著桓罪深加貶絕備書終始討罪之義以示王法正人倫存天理訓後世不可以邪汨之也大

全趙氏曰妾母不得爲夫人桓何以得貴若然是禮可得而越分可得而逾也若母得以子貴卽成風之賵葬不應有譏而公羊經外妄生此文遂令漢朝引以爲證而亂大法良可惜哉或問桓公非受命於惠公乎家氏曰否惠公暮年溺於私愛或有立桓之意而未見於事故惠卒而隱遂立左氏謂生桓公而惠公薨是以隱公立而奉之奉之者隱也非惠公嘗有治命也谷梁謂旣勝其邪心以與隱者事之實也隱欲讓桓所謂成父之惡也使惠公確有立桓之志則隱將有蒲屈之難國可得乎

子同生春秋桓公六年秋九月丁卯子同生左傳子同生以太子生之禮舉之接以太牢卜士負之士妻食之公與文姜宗婦命之公問名於申繻對曰名有五有信有義有象有假有類以名生爲信以徳命爲義以類命爲象取於物爲假取於父爲類不以國不以官不以山川不以隱疾不以畜牲不以器幣周人以諱事神名終將諱之故以國則廢名以官則廢職以山川則廢主以畜牲則廢祀以器幣則廢禮晉以僖侯廢司徒宋以武公廢司空先君獻武廢二山是以大物不可以命公曰是其生也與吾同物命之曰同公羊傳子同生者孰謂謂莊公也何言乎子同生喜有正也未有言喜有正者此其言喜有正何久無正也子公羊子曰其諸以病桓與谷梁傳疑故志之時曰同乎人也胡傳嫡冢始生卽書於策與子之法也唐虞禪夏后殷周繼春秋兼帝王之道賢可禪則以天下爲公而不拘於世及之禮子可繼則以天下爲家而不必於讓國之義萬世之通道也與賢者貴於得人與子者定於立嫡傳子以嫡天下之達禮也故有君薨而世子未生之禮植遺腹朝委裘而天下不亂者以名分素明而民志定也經書子同生所以明與子之法正國家之本防後世配嫡奪正之事垂訓之義大矣此世子也其不曰世子何也天下無生而貴者誓於天子然後爲世子大

全程子曰書子同生聖人所以正大本而防僭亂也子同者桓之嫡長子也於其始生卽書之其位固己定矣嫡冢之生國之大事故書啖氏曰君嫡子生以太子生之禮接之則史書之趙氏曰禮備於嫡是重宗廟記其是以著其非也蜀杜氏曰書同生正魯國之傳嗣而遏篡逆也張氏曰蓋嫡夫人之長子備用太子之禮故史書於策春秋於此明與子之法在於正始明分則私愛之所不能行嬖孽之所不能幹所以定國本息亂源也

晉侯殺其世子申生春秋僖公五年春晉侯殺其世子申生左傳晉侯使以殺太子申生之故來告初晉侯使士蒍爲二公子築蒲與屈不愼置薪焉夷吾訴之公使讓之士蒍稽首而對曰臣聞之無喪而戚憂必讎焉無戎而城讎必保焉寇讎之保又何愼焉守官廢命不敬固讎之保不忠失忠與敬何以事君詩云懷徳惟寧宗子惟城君其修徳而固宗子何城如之三年將尋師焉焉用愼退而賦曰狐裘尨茸一國三公吾誰適從及難公使寺人披伐蒲重耳曰君父之命不校乃徇曰校者吾讎也逾垣而走披斬其袪遂出奔翟公羊傳曷爲直稱晉侯以殺殺世子母弟直稱君者甚之也谷梁傳目晉侯斥殺惡晉侯也胡傳公羊子曰殺世子母弟直稱君者甚之也申生進不能自明退不能違難愛父以姑息而陷之不義讒人得志幾至亡國先儒以爲大仁之賊也而目晉侯斥殺專罪獻公何也春秋端本淸源之書也內寵並後嬖子配適亂之本也驪姬寵奚齊卓子嬖亂本成矣屍此者其誰乎是故目晉侯斥殺專罪獻公使後世有欲紊妃妾之名亂適庶之位縱人欲滅天理以敗其家國知所戒焉以此防民猶有以堯母名門使姦臣逆探其意有危皇后太子之心以成巫蠱之禍者大

全何氏曰甚惡殺親親也啖氏曰稱晉侯言申生之無罪也陳氏曰太子縊於新城則其斥殺保春秋之法苟有讒而不見則其君之罪也是故申生以驪姬之譖自殺宋痤以伊戾之譖自殺直稱君殺而已矣家氏曰獻公殘忍不君溺於內嬖所與朝夕潛圖密慮不過爲樹建庶孽之計耳方東山臯落之伐豈無他人乃以命冢嗣狐突先友梁餘子先丹木之徒固洞見公之肺肝而勸太子爲避禍之謀不待歸胙於君人皆知其不免矣張氏曰獻公嬖寵庶孽聽讒如流輕世適之重忽社稷之計申生旣死而公卒之復奚齊亦被殺徒設此心兩俱棄之致晉亂二十餘年兵敗國破所謂爲人父而蒙首惡之名者此也髙氏曰諸侯世子皆誓於天子不可專殺也且父子人之大倫非他人所得間者今至於相殺則人倫廢矣況世子至親非其君自殺之則無敢殺者是故斥言晉侯所以深罪其聽讒而忍殺其子也觀采苓之詩蓋可見其好聽讒矣

晉獻公卒春秋僖公九年秋九月甲子晉侯詭諸卒左傳九月晉獻公卒裏克奔鄭欲納文公故以三公子之徒作亂初獻公使荀息傅奚齊公疾召之曰以是藐諸孤辱在大夫其若之何稽首而對曰臣竭其股肱之力加之以忠貞其濟君之靈也不濟則以死繼之公曰何謂忠貞對曰公家之利知無不爲忠也送往事居偶俱無猜貞也及裏克將殺奚齊先告荀息曰三怨將作秦晉輔之子將何如荀息曰將死之裏克曰無益也荀息曰吾與先君言矣不可以貳能欲復言而愛身乎𨿽無益也將焉辟之且人之欲善誰不如我我欲無貳而能謂人已乎

晉裏克殺奚齊春秋僖公九年冬晉裏克殺其君之子奚齊左傳冬十月裏克殺奚齊於次書曰殺其君之子未葬也荀息將死之人曰不如立卓子而輔之荀息立公子卓以葬十一月裏克殺公子卓於朝荀息死之君子曰詩所謂白圭之玷尙可磨也斯言之玷不可爲也荀息有焉公羊傳此未逾年之君其言弒其君之子奚齊何弒未逾年君之號也谷梁傳其君之子云者國人不子也國人不子何也不正其殺世子申生而立之也胡傳谷梁子曰其君之子云者國人不子也不正其殺申生而立之也人君擅一國之名寵爲其所子則當子矣國人何爲不子也民至愚而神是非好惡靡不明且公也其爲子而弗子者莫能使人弗之子也非所子而子之者莫能使人之亦子也周幽王嘗黜太子宜臼子伯服矣而犬戎殺其身晉獻公亦殺世子申生立奚齊矣而大臣殺其子詩不云乎天生蒸民有物有則民之秉彜好是懿徳此言天理根於人心𨿽以私欲滅之而有不可滅也春秋書此以明獻公之罪抑人欲之私示天理之公爲後世戒其義大矣以此防民猶有欲易太子而立趙王如意致夫人之爲人彘者大

全汪氏曰衛宣殺伋壽立朔而國人傷之賦二子乘舟之詩以悼伋壽之亡漢武奇愛少子因巫蠱事殺戾太子而壺關三老田千秋等咸訟其冤隋文以讒譖廢太子勇左右莫不閔默文武大臣皆知其不可而弗敢言此皆人心天理之本然知嫡庶長幼之分不可紊也觀獻公訟其子於荀息自知廢正恐有後患則天理之正非惟國人知之獻公亦自知之矣孫氏曰奚齊庶孽獻公殺世子而立之春秋不與故曰君之子奚齊惡之也張

氏曰奚齊謂之其君之子以晉獻殺嫡立庶而奪之也齊捨未逾年而謂之君以捨之正而與之也或抑或揚得是非之公可以觀矣

晉裏克弒其君卓春秋僖公十年晉裏克弒其君卓及其大夫荀息公羊傳及者何累也弒君多矣捨此無累者乎曰有孔父仇牧皆累也捨孔父仇牧無累者乎曰有有則此何以書賢也何賢乎荀息荀息可謂不食其言矣其不食其言柰何奚齊卓子者驪姬之子也荀息傅焉驪姬者國色也獻公愛之甚欲立其子於是殺世子申生申生者裏克傅之獻公病將死謂荀息曰士何如則可謂之信矣荀息對曰使死者反生生者不愧乎其言則可謂信矣獻公死奚齊立裏克謂荀息曰君殺正而立不正廢長而立幼如之何願與子慮之荀息曰君常訊臣矣臣對曰使死者反生生者不愧乎其言則可謂信矣裏克知其不可與謀退弒奚齊荀息立卓子裏克弒卓子荀息死之荀息可謂不食其言矣谷梁傳以尊及卑也荀息閒也胡傳國人不君奚齊卓子而曰裏克弒其君卓何也是裏克君之也克者世子申生之傅也驪姬將殺世子而難裏克使優施飲之酒而告之以其故里克聽其謀乃欲以中立自免稱疾不朝居三旬而難作是謂持祿容身速獻公殺適立庶之禍者故成其君臣之名以正其弒逆之罪克𨿽欲辭而不受其可得乎使克明於大臣之義據經廷諍以動其君執節不貳固太子以攜其黨多爲之故以變其志其濟則國之福也其不濟而死於其職亦無歉矣人臣所明者義於功不貴幸而成所立者節於死不貴幸而免克欲以中立祈免自謂智矣而終亦不能免等死耳不死於世子而死於弒君其亦不知命之蔽哉語曰不知命無以爲君子也爲人臣而不知春秋之義者必陷於篡弒誅死之罪克之謂也荀息者奚齊卓子之傅也君弒而死於難書及所以著其節書大夫不失其官也於荀息何取焉若息者可謂不食其言矣或曰息旣從君於昏不食其言庸足取乎世衰道微人愛其情私相疑貳以成傾危之俗至於刑牲歃血要質鬼神猶不能固其約也孰有可以托六尺之孤寄百里之命臨死節而不可奪如息者哉自古皆有死民無信不立故聖人以信易食而君子以信易生息不食言其可少乎

齊侯小白卒春秋僖公十有七年冬十有二月乙亥齊侯小白卒左傳齊侯之夫人三王姬徐嬴蔡姬皆無子齊侯好內多內寵內嬖如夫人者六人長衛姬生武孟少衛姬生惠公鄭姬生孝公葛嬴生昭公密姬生懿公宋華子生公子雍公與管仲屬孝公於宋襄公以爲太子雍巫有寵於衛共姬因寺人貂以薦羞於公亦有寵公許之立武孟管仲卒五公子皆求立冬十月乙亥齊桓公卒易牙入與寺人貂因內寵以殺羣吏而立公子無虧孝公奔宋十二月乙亥赴辛巳夜殯谷梁傳此不正其日之何也其不正前見矣其不正之前見何也以不正入虛國故稱嫌焉耳大

全東萊呂氏曰桓公𨿽能用管仲攘夷狄霸諸侯有一匡天下之功然仲無正心誠意格君之學徒急於一時之功利卒致五子之亂其所以有始無終者家法不正也管仲且有三歸之失豈能正其君哉

風氏薨春秋文公四年冬十有一月壬寅夫人風氏薨左傳冬成風薨胡傳風氏僖公之母莊公妾也而稱夫人自是嫡妾亂矣語曰邦君之妻邦人稱之曰君夫人稱諸異邦曰寡小君蓋敵體之稱也若夫妾媵則非敵矣其生亦以夫人之名稱號之其沒亦以夫人之禮卒葬之非所以正其分也以妾媵爲夫人徒欲尊寵其所愛而不虞卑其身以妾母爲夫人徒欲崇貴其所生而不虞賤其父卑其身則失位賤其父則無本越禮至是不亦悖乎夫禮庶子爲君爲其母無服不敢貳尊者也春秋於成風記其卒葬各以實書不爲異辭者謹禮之所由變也大

全程子曰自成風以後妾母稱夫人嫡妾亂矣仲子始僭尙未敢同嫡也馬氏曰是時嫡妾不正稱號不審夫子嘗言古禮如此故記之正其名所以責其實也陳氏曰夫人某氏嫡稱也喪之以夫人之禮也隱公之喪桓母猶有疑焉是故別廟也祔姑稱謚伉然如夫人則自文公之喪成風始薛氏曰妾母爲夫人僭也僭則何以取乎春秋不沒其實也朱子曰僖公成風與晉簡文帝鄭太后一也皆所以著妾母之義汪氏曰嫡妾之分乃人君所當謹以妾母爲夫人必致以妾爲嫡以妾爲嫡必致庶孽奪正之禍敬嬴之殺惡及視乃視習僖文之尊成風而動於爲惡也後世妾母皆稱太后或妾而加以皇后之號又其甚則唐髙宗立武昭儀爲後而致移其宗社矣朱子於綱目書尊帝母貴人爲太后又或書立貴嬪某氏爲皇后或曰立婕妤某氏爲皇后或曰立婢某氏爲後蓋取法春秋譏成風之例然春秋隱其辭而綱目直斥本稱者春秋乃本國之史而綱目則筆削前代之史故不同也

王歸成風含賵春秋文公五年春王正月王使榮叔歸含且賵公羊傳含者何口實也其言歸含且賵何兼之兼之非禮也谷梁傳含一事也賵一事也兼歸之非正也其曰且志兼也其不言來不周事之用也賵以早而含以晚胡傳珠玉曰含車馬曰賵歸含且賵者厚禮妾母也不稱天王者弗克若天也春秋系王於天以定其名號者所履則天位也所治則天職也所敕而惇之者則天之所敍也所敍而庸之者則天之所秩也所賞所刑者則天之所命而天之所討也夫婦人倫之本王法所尢謹者今成風以妾僭嫡王不能正又使大夫歸含賵焉而成之爲夫人則王法廢人倫亂矣是謂弗克若天而悖其道非小失耳故特不稱天以謹之也大

全杜氏曰成風莊公之妾天子以夫人禮賵之

劉氏曰不知者乃謂天子賵人之妾小過耳而譏之深求車殺母弟大惡也而譏之略是不及知春秋正人倫之意也君臣也父子也夫婦也治之三綱也道莫先焉桓以臣弒君而王命之成風以妾僭嫡而王成之於是三綱廢矣是失人之所以爲人也王之無天不亦明乎

葬成風春秋文公五年春三月辛亥葬我小君成風公羊傳成風者何僖公之母也胡傳仲子𨿽聘非惠公之嫡也春秋之初尙以爲疑故別爲立宮而羽數特異此𨿽非禮之正然不祔於姑猶有辧焉至是成風書葬乃有二夫人祔廟而亂倫易紀無復辧矣故禮之失自成風始也大

全蘇子曰仲子非惠公之嫡故特爲之立宮而不祔不書其葬蓋禮之正也自成風以來妾母皆葬蓋祔也魯禮之變自此始矣汪氏曰後世以妾母爲正嫡至於喪事乃黜正嫡而嬖妾合葬焉如中宗之葬幹陵嚴善思諫而弗正循襲而莫知其失矣孰有如漢之孝文自謂側室之子而不以爲嫌者乎

王使會葬成風春秋文公五年春三月王使召伯來會葬左傳王使榮叔來含且賵召昭公來會葬禮也谷梁傳會葬之禮於鄙上胡傳王臣下聘桓公冢宰書名示貶而大夫再聘則無譏焉或以爲從同同也或以爲同則書重也成風薨王使榮叔歸含且賵旣不稱天矣及使召伯來會葬又與貶焉何也歸含且賵施於妾母已稠疊矣又使卿來會葬恩數有加焉是將祔之於廟也而致禮於成風盡矣聘一也含賵而又葬則其事益隆亂人倫廢王法甚矣再不稱天者聖人於此尢謹其戒而不敢略也大

全程子曰天子以妾母同嫡亂天理也故不稱天聖人於此尢謹其戒

秦歸成風襚春秋文公九年冬秦人來歸僖公成風之襚左傳禮也諸侯相弔賀也𨿽不當事苟有禮焉書也以無忘舊好公羊傳其言僖公成風何兼之兼之非禮也曷爲不言及成風成風尊也谷梁傳秦人弗夫人之也卽外之弗夫人而見正焉胡傳秦人歸禭而曰僖公成風者非兼襚也亦猶平王來賵仲子而謂之惠公仲子爾仲子惠公之妾也然則風氏亦莊公之妾曷不書曰來歸莊公成風之襚乎曰寵愛仲子以妾爲妻者惠公也故書惠公仲子所以正後世之爲人夫者當明夫道不可亂嫡妾之分以卑其身尊崇風氏立爲夫人者僖公也故書僖公成風所以正後世之爲人子者當明子道不可行僭亂之禮以賤其父聖人垂戒之義明矣大

全程子曰過時始至故云來歸𨿽子母先君後夫人體當然也書秦人不云君使以失禮夷之也言其尙夷也蓋嫡妾之亂自玆而始劉氏曰僖公成風者妾母系子而言耳諸侯無二嫡故妾母系子爲重

子卒春秋文公十有八年冬十月子卒左傳冬十月仲殺惡及視而立宣公書曰子卒諱之也仲以君命召惠伯其宰公冉務人止之曰入必死叔仲曰死君命可也公冉務人曰若君命可死非君命何聽弗聽乃入殺而埋之馬矢之中公冉務人奉其帑以奔蔡旣而復叔仲氏公羊傳子卒者孰謂謂子赤也何以不日隱之也何隱耳弒也弒則何以不日不忍言也谷梁傳子卒不日故也胡傳諸侯在喪稱子繼世不忍當也旣葬不名終人子之事也逾年稱君緣民臣之心也子卒何以不日遇弒不忍言也旣葬而不名不名而遇弒者不日以見其弒子赤是也逾年而稱君稱君而遇弒者不地以見其弒閔公是也何以知其賊乎上書大夫並使下書子卒夫人歸則知罪之在公子遂矣孫於邾出奔莒則知罪之在夫人與慶父矣繼世之恩終事之重情文之節隱惡之禮記事之信誅亂臣討賊子之義備矣大

全茅堂胡氏曰子赤之生不見於經蓋文公不知重嫡庶之義故仲尼削之張氏曰私事公子遂敬嬴奪嫡之心也然其敢啟是心者嬖故也有夫人太子而嬖寵妾則文公所以怠於政事者有自來矣國君昏於嬖寵慢棄國政故妾媵大臣相與謀賊君嗣而不能察所謂前有讒而不見後有賊而不知者文公之謂矣叔彭生身爲大臣旣無以救文公之失政又不能撓仲遂之邪謀有公冉務人之忠言不能用甘心就死無一毫扶持之實沒而不書有以也哉

哀姜歸齊春秋文公十有八年冬十月夫人姜氏歸子齊左傳大歸也將行哭而過市曰天乎仲爲不道殺嫡立庶市人皆哭魯人謂之哀妻谷梁傳惡宣公也有不待貶絕而罪惡見者有待貶絕而惡從之者侄娣者不孤子之意也一人有子三人緩帶一曰就賢也胡傳書夫人則知其正書姜氏則知其非見絕於先君書歸於齊則知其無罪異於孫於邾者而魯國臣子殺適立庶敬嬴宣公不能事主君存適母其罪不書而並見矣大

全汪氏曰以氏系姓以姓系號與媵妾不同張

氏曰文定於九年夫人姜氏至自齊傳曰出姜至是蓋不安於魯適庶之亂未有不始於妾上僭夫人失位而致之者是以知文公之首惡也

夫人嬴氏薨春秋宣公八年戊子夫人嬴氏薨胡傳敬嬴文公妾也何以稱夫人自成風聞季友之繇事友而屬其子及僖公得國立以爲夫人於是乎嫡庶亂矣春秋於風氏凡始卒四貶之則禘於太廟秦人歸禭榮叔含賵召伯會葬去其姓氏不稱夫人王再書而無天是也敬嬴又嬖私事襄仲而屬宣公不待致於太廟援例以立則從同同而無貶矣其意若曰以義起禮爲可繼苟出於私情而非義後𨿽欲正可若何大

全啖氏曰成風之後妾母皆僭用夫人禮故亦書薨以著其罪家氏曰哀姜淫亂與慶父同弒二君齊桓討而殺之僖於是尊其母成風爲夫人以配其父此僭也然非哀姜不終則僖亦未敢遽如此今敬嬴之事則異於是嬴以嬖妾私事襄仲弒子赤立宣公逐嫡母歸齊而已僭夫人之位出姜無罪爲賊臣悖妾所逐不得與哀姜同例嬴與其子弒君逐母僭號夫人亦不得與成風偶使遇齊桓則敬嬴襄仲皆當比而誅戮王室不競中國無伯得以肆行無忌孰知天道禍盈至是八年遂使齊死於路後八日嬴隕於魯與哀姜慶父先後卽誅其事相類但有天討人刑之異耳汪氏曰春秋旣書夫人姜氏薨於夷又書夫人風氏薨則知哀姜爲莊公夫人而成風乃妾也旣書夫人姜氏歸於齊又書夫人嬴氏薨則知出姜爲文公夫人而敬嬴乃妾也直書於策讀者比事以考之𨿽微傳而嫡妾之分明矣

葬敬嬴春秋宣公八年冬十月己丑葬我小君敬嬴左傳葬敬嬴旱無麻始用葛茀胡傳成風薨以夫人葬以小君將祔於廟而始有二夫人也則四貶之以正其事今敬嬴亦薨以夫人葬以小君使祔於廟無貶以正之從同同可也而於宣公元年卽以所逆穆姜婦之何也曰婦有姑之詞見敬嬴遂以子貴援例而亟立爲夫人也僖公享國八年然後致成風而敬嬴之亟也𨿽云援例魯君臣之責亦可知矣無貶而書法若此者猶桓宣弒君而書卽位爾大

全臨川吳氏曰僖宣襄昭四妾母羣臣皆逢君之意而尊爲夫人也象山陸氏曰襄仲殺太子惡敬嬴爲之也敬嬴非嫡而薨以夫人葬以小君魯君臣之責深矣春秋作而亂臣賊子懼蓋爲此也

宋殺其世子痤春秋襄公二十有六年秋宋公殺其世子痤左傳初宋芮司徒生女赤而毛棄諸堤下共姬之妾取以入名之曰棄長而美平公入夕共姬與之食公見棄也而視之尢姬納諸禦嬖生佐惡而婉太子痤美而很合左師畏而惡之寺人惠墻伊戾爲太子內師而無寵秋楚客聘於晉過宋太子知之請野享之公使往伊民請從之公曰夫不惡女乎對曰小人之事君子也惡之不敢遠好之不敢近敬以待命敢有貳心乎縱有共其外莫共其內臣請往也遣之至則坎用牲加書徵之而騁告公曰太子將爲亂旣與楚客盟矣公曰爲我子又何求對曰欲速公使視之則信有焉問諸夫人與左師則皆曰固聞之公囚太子太子曰惟佐也能免我召而使請曰日中不來吾知死矣左師聞之聒而與之語過期乃縊而死佐爲太子公徐聞其無罪也乃烹伊戾左師見夫人之步馬者問之對曰君夫人氏也左師曰誰爲君夫人余胡弗知圉人歸以告夫人夫人使饋之錦與馬先之以玉曰君之妾棄使某獻左師攺命曰君夫人而後再拜稽首受之胡傳殺世子母弟直書君者甚之也宋寺人伊戾爲太子內師無寵譖於宋公而殺之則賊世子痤者寺人矣而獨甚宋公何哉譖言之得行也必有嬖妾配嫡以惑其心又有小人欲結內援者以爲之助然後愛惡一移父子夫婦之間不能相保者眾矣屍此者其誰乎晉獻公之殺申生宋公之殺痤直稱君者春秋正其本之意大

全髙氏曰晉獻公惑驪姬之讒而殺申生宋平公聽伊之言而殺子痤漢武帝唐明皇猶蹈之以二君猶爾晉宋不足道也自古讒人之爲國患𨿽其君之父子不能相保況臣下乎家氏曰宋寺人伊戾內連宮禁外結大臣其造讒而殺太子宋平尋知其子之無罪僅烹一伊戾而芮棄之寵愛向戍之權任不爲之衰更立棄之子爲太子此人道之大變春秋謹而識之榖梁所謂目君以著其惡者也傳者稱痤美而很佐惡而婉婉者巧於自結很者疏於內交佐日以親痤日以疏以至於死故居近君之地者自處爲難隋煬所以傾勇其事似之勇則痤也楊素則左師也獨孤後惡其子楊素從而陷之及隋文疾革乃悟則已無及由明不足以察姦內外相煽而爲讒故也

陳招殺世子偃春秋昭公八年春陳侯之弟招殺陳世子偃師左傳陳哀公元妃鄭姬生悼太子偃師二妃生公子畱下妃生公子勝二妃嬖畱有寵屬諸司徒招與公子過哀公有廢疾三月甲申公子招公子過殺悼太子偃師而立公子畱谷梁傳鄕曰陳公子招今曰陳侯之弟招何也曰盡其親所以惡招也兩下相殺不志於春秋此其志何也世子云者惟君之貳也云可以重之存焉志之也諸侯之尊兄弟不得以屬通其弟云者親之也親而殺之惡也胡傳此公子招特以弟稱者著招憑寵稔惡而陳侯失親親之道也招以公子爲司徒乃貴戚之卿親則介弟尊則叔父號令廢立自己而出莫敢幹之者也不能援立嫡冢安靖國家而逢君之惡戕殺偃師以致太寇宗社覆沒罪固大矣陳侯信愛其弟何以爲失親親乎尊賢者親親之本不能擇親之賢者厚加尊寵以表儀公族而徇其私愛施於不令之人以至亡國敗家豈不失親親之道乎其曰陳侯之弟招殺陳世子偃師交貶之也大

全陸氏曰稱弟以殺世子旣罪其逆且言骨肉相殘又譏陳侯失教也孫氏曰招以叔父之親不顧宗社之重殞冢嗣以立庶孽致楚滅陳招之由也其曰陳侯之弟親之者所以甚招之惡也汪

氏曰隱七年傳書盟書帥師而稱弟者罪其有寵愛之私今按此書殺世子亦罪其寵任之私也陳氏曰哀有世子矣又屬其嬖子於二公子爲是殺世子則譏不但其人也書曰陳侯斥君之辭也襄陵許氏曰陳哀寵其庶子資以彊輔而之權以軋太子使之失職至於亂作躬受其禍惟其溺愛法不勝私也悲夫汪氏曰經書殺世子者三晉獻嬖奚齊卓子而殺申生宋平嬖佐而殺痤陳哀嬖畱而殺偃師皆嬖子匹嫡之禍也然申生痤之誅權在於晉宋之君故𨿽亂國而不至於亡陳哀基怨造禍勢不兩全遂至寵弟戕其國本而且以憂殞其身而國隨以亡矣其罪得不又甚於晉獻宋平者歟故申生與痤目君以殺惟偃師之殺目陳侯之弟招夫以弟招系之陳侯則陳哀之罪章章明矣不曰殺其世子而重舉國者偃師非招之世子也下書楚滅陳執招放之以見楚之滅陳托於討招而公子畱之嬖實亡陳之本也歟呂氏春秋

愼勢妻妾不分則家室亂適孽無別則宗族亂愼子曰今一兔走百人逐之非一兔足爲百人分也由未定耳未定堯且屈力而況眾人乎積兔滿市行者不顧非不欲兔也分已定矣分已定人𨿽鄙不爭故治天下及國在乎定分而已矣漢賈誼新書

立後義古之聖帝將立世子則帝自朝服自阼階上西鄕於妃妃抱世子自房出東鄕太史奉書而上堂當兩階之間北面立曰世子名曰某者三帝執禮稱辭命世子曰授太祖太宗與社稷於子者三其命也妃曰不敢者再於三命曰謹受命拜而退太史以告太祝太祝以告太祖太宗與社稷太史出以告太宰太宰以告州伯州伯命藏之州府凡諸貴以下至於百姓男女無敢與世子同者以此防民百姓猶有爭爲君者夫勢明則民定而出於一道故人皆爭爲宰相而不姦爲世子非宰相尊而世子卑也不可以智求不可以力爭也今以爲知子莫如父故疾死置後者恣父之所以比使親戚不相親兄弟不相愛亂天下之紀使天下之俗失聞尊敬而不讓其道莫經於此疾死置後以嫡長子如此則親戚相愛而兄弟不爭此天下之至義也孔叢子

雜訓穆公問於子思曰立太子有常乎答曰有之在周公之典公曰昔文王捨適而立其次微子捨孫而立其弟是何法也子思曰殷人質而尊其尊故立弟周人文而親其親故立子亦各其禮也文質不同其禮則異文王捨適立次權也公曰苟得行權豈惟聖人惟賢與愛立也子思曰聖人不以權教故立制垂法順之爲貴若必欲犯何有於異公曰捨賢立聖捨愚立賢何如子思曰惟聖立聖其文王乎不及文王者則各賢其所愛不殊於適何以限之必不能審賢愚之分請父兄羣臣卜於祖廟亦權之可也班固白虎通

封公侯君薨適夫人無子有育遺腹必待其產立之何專適重正也曾子問曰立適以長不以賢何以言爲賢不肖不可知也尙書曰惟帝其難之立子以貴不以長防愛憎也春秋曰立適以長不以賢立子以賢不以長也唐杜氏通典

諸侯崇所生母議後漢許愼五經異義云妾母之子爲君子得尊其母爲夫人按春秋公羊說妾子立爲君母得稱夫人故上堂稱妾屈於嫡下堂稱夫人尊行國家則士庶起爲人君母亦不得稱夫人父母者子之天也子不得爵命父母至於妾子爲君爵其母者以妾本接事尊者有所因也谷梁說魯僖公立妾母成風爲夫人入宗廟是子而爵母也以妾爲妻非禮也故春秋左氏說成風得立爲夫人母以子貴謹按尙書舜爲天子瞽瞍爲士明起於匹庶者子不得爵父母也至於魯僖公本妾子尊母成風爲小君經無譏文公羊左氏義是也鄭元駁曰禮喪服父爲長子三年以將傳重故也眾子則爲之周明無二嫡也女君卒貴妾繼室攝其事耳不得復立夫人魯僖公妾母爲夫人者乃緣莊夫人哀姜有殺子般閔公之罪應貶故也近漢呂后殺戚夫人及庶子趙王不仁廢不得配食文帝更尊其母薄后非其比耶妾子立者得尊其母禮未之有也袁準正論云時俗之論曰庶子爲公可以尊其母爲夫人春秋之義母以子貴按隱公二年夫人子氏薨五年考仲子之宮上稱夫人下不應復言仲子明其以妾爲妻也秦人來歸成風之襚不稱夫人明其私尊不通於鄰國也左氏傳曰並後匹嫡亂之本也公羊亦雲母以子貴說曰谷梁云秦人來歸成風之襚秦不云夫人也就外不云夫人而見正焉夫身爲國君而母爲妾庶子孫所不忍臣下所不安故私稱於國中不加境外此人子之情國人之私而立於禮法之正也假有庶子數人並爲三公欲各尊其母將何以止之非聖人者無法此大亂之道也

二嫡妻議魏徵東長史吳綱亡入吳妻子畱在中國於吳更娶吳亡綱與後妻並子俱還二婦並存時人以爲依典禮不宜有二嫡妻袁準正論以爲並後匹嫡禮之大忌然此爲情愛所偏無故而立之者爾綱夫婦之絕非犯宜出之罪來還則復初焉得而廢之在異域則事勢絕可以取妻後妻不害焉得而遣之按並後匹嫡事不兩立前嫡承統後嫡不傳重可也二母之服則無疑於兩三年矣虞喜議曰法有大防禮無二嫡趙姬以君女之尊降身翟婦著在春秋此吳氏後妻所宜軌則庾蔚之謂袁準制之得其衷矣

世子卒無子立次子議宋孝武大明二年有司奏凡侯伯子男世子卒無嗣求進次子爲世子檢無其例下禮官議正博士傅郁議禮記微子立衍商禮斯降仲子捨孫姬典攸貶歷代遵循靡替於舊今君存而世子卒厥嗣未育非捨孫之謂愚以爲世子有子自宜紹爲嗣孫若其未有無容遠搜輕屬承統繼體傳之有由父在立子允稱禮情典曹郎諸葛雅之議按春秋傳云世子死有母弟則立長年均擇賢義均則卜古之制也今長子早喪無嗣進立次子以爲世子取諸左氏理義無違

天子奪宗議晉元帝建武初孫文上事宣帝支子不應祭章郡京兆二府君僕射刁協云諸侯奪宗聖庶奪嫡豈況天子乎自皇祚以來五十餘年宗廟已序而又攻乎異端宜加議罪按漢梅福云諸侯奪宗此謂父爲士庶子封爲諸侯則庶子奪宗嫡主祭祀也在諸侯尙有奪義豈況天子乎所言聖庶者謂如武王庶子有聖徳奪代伯邑考之宗嫡也宣帝司馬懿章郡京兆懿祖父也

諸王公侯畱輔朝政嫡子監國議晉博士孫旒等議按周禮典命職凡諸侯之嫡子誓於天子攝其君則下其君一等謂公之子如侯伯而執珪侯伯之子如子男而執璧春秋曹伯使其太子射姑來朝行國君之禮踐土之盟衛成公使其母弟武如會經書曰衛武蔡闕甲午序於諸侯又左傳冢子君行則守有守則從從曰撫軍守曰監國古之制也夫帥師專行謀誓軍旅君與國政之所圖非太子之事也周制諸侯以功徳入爲王卿士則上卿理其國事今諸王公侯受任天朝而嫡子攝其君事車服禮數國封大小領兵軍數自當如本制而王公侯遣上卿及軍將掌其事合於古議今之車服與古禮不同依禮應下其君一等其嫡子皆以有爵命印綬冠服佩玉之制宜如本令而嫡子但知其政不幹其位君不可二尊無二上國相以下見嫡子宜如臣而不稱臣又禮非其臣則答拜國之命士上達於其君者嫡子宜答拜其文書稱嗣子宜曰王嗣子其公侯嗣子系於父爵明不專國其燕見則稱第下文書表疏皆臣禮而不稱臣今之監司上官文書皆爲記告嫡子監國其下羣臣官文書宜稱告不言命稱教

兄弟俱封各得立禰廟議晉中山王睦上言乞依六蓼之祀臯陶杞鄫之祀相立廟按睦譙王之弟兄弟俱封今求各立禰廟下太常議博士祭酒劉喜等議王制諸侯五廟是則立始祖謂嫡統承重一人得立祖禰之廟羣弟𨿽並爲諸侯始封之君未得立廟也惟今正統當立祖廟中山不得並也後代中乃得爲睦立廟爲後代子孫之始耳司徒荀顗議以爲宜各得立廟時詔從顗議又詔曰禮諸侯二昭二穆與太祖之廟而五太祖卽始封君也其廟不毀前詔以譙王中山王父非諸侯尊同禮不相厭故欲令各得祭以申私恩也然考之典制事不經通若安平王諸子並封皆得立廟祭禰親盡數終其廟當毀無故下食支庶之國猥更隨昭穆而廢非尊祖敬宗之義也其如前奏施行虞喜曰譙與中山俱始封之君父非諸侯尊同體敵無所爲厭並立禰廟恩情兩伸荀議是也詔書所諭恐非禮意令上祭四代自以諸侯位尊得伸其恩祭及四代不論毀且不毀爲始封之君則譙王𨿽承父統禰廟亦在應毀之例不得長立也又安平獻王自爲始封諸子𨿽別封而同爲諸侯諸侯尊同故不復各立此則公子爲諸侯不得立禰廟也而譙王父非諸侯使與諸侯同列不得並祭或難曰禮庶子不祭禰明其宗也若俱得祭父則並統二嫡非明其宗也答曰若宗子與庶子位俱爲士禰已有廟無爲重設與公子爲諸侯不立禰廟同也若尊卑不同則己恩得施並祭無嫌也禮大夫三廟太祖百世不遷者也使大夫之後有庶統爲諸侯者當上祭四代四代之前不得復祭若當奪尊則大夫太祖爲廢其祀以此推之明得兼祭一者恩得伸隨代而毀一者繼太祖百代不替也徐禪非荀是虞曰愚等謂尊祖敬宗禮之所同若列國秩同則祭歸嫡所以明宗也嫡輕庶重禮有兼享所以致孝也今譙王爲長旣享用重祿中山之祀無以加焉二國兩祭禮無所取詔靑禁之是也詔稱安平獻王諸子並封不可各令立廟是荀暢之義美矣然虞謂中山父非諸侯而祭更闕疑如禮意也虞徵士答衛將軍虞喜以嫡爲大夫庶爲諸侯諸侯禮重應各立廟禪謂爲允矣喜曰尊同體敵恩情兩伸諸兄弟俱始爲諸侯命數無降今士庶始封之君尙得上祭四代不拘於嫡以貴異之況已尊同五等更嫌不得其均用丰禮並祭四代所以寵之理非僭宗此蓋先王以孝理天下肅恭明祀之達義也昔周公有王功魯立文王之廟鄭有平王東遷之勛特令祖厲是爲榮之非計享之祭在於周室魯鄭豈得過之哉宋庾蔚之謂大夫士尊不相絕故必宗嫡而立宗承別子之嫡謂之宗子收族合食�正一宗者也故特加齊衰三月之服至四小宗則服無所加惟昆弟之爲人後姊妹𨿽出一降而已曾子問宗子爲士庶子爲大夫以上牲祭於宗子之家鄭雲貴祿重宗也小記庶子不祭禰者明其宗也至諸侯尊絕大夫不得以大牢祭卿大夫之家是以經無諸侯爲宗服文則知諸侯奪宗各自祭不復就宗祭也又諸侯別子封爲國君亦得各祭四代何以知其然諸侯旣不就祭人子不可終身不得享其祖考居然別祭四代或疑神不兩享舉魯鄭祭文祖厲足以塞矣余以弟祿卑於兄不得兩祭虞以爲可兩祭由於父非諸侯又未善也

天子爲庶祖母持重服議漢文帝所生薄太后以景帝前二年崩天子朝臣並居重服東晉安帝崇安四年太皇太后李氏崩祠部郎中徐廣議左氏春秋母以子貴成風稱夫人文公服三年之喪凡子於父之所生體尊義重且禮祖不厭孫固宜遂服若嫌禮文不存則宜從重同爲祖母服齊衰三年百官一周廣又尋按漢文所生薄太后亡朝臣亦居重服太常殷茂曰太皇太后名稱𨿽尊而據非正體主上纂承宗祖不宜持重謂齊服爲安徐野人云若以魯侯所行失禮者左傳不見譏責而漢代持服與正嫡無異殷太常所上服事於禮中尋求俱無明文然僕之所言專據春秋也車引答云漢代皆服重且大體已定此當無復�革耶於是安帝服齊衰三年百寮並服周於西堂設菇蘆神武門施凶門柏歷朱庾蔚之謂公羊明母以子貴者明妾貴賤若無嫡子則妾之子爲先立又子旣得立則母隨貴豈謂可得與嫡同耶成風稱夫人非禮之正谷梁已自爲通小記云大夫降其庶子其孫不降其父此謂凡庶子故鄭元云祖不厭孫耳非謂承祖之重而可得申其私服也庶子爲後不得服其母以廢祭故也則己卒己子亦不得服庶祖母可知矣小記言妾子不代祭谷梁傳曰於子祭於孫止此所明凡妾非謂有加崇之禮者也今古異禮三代殊制漢魏以來旣加庶以尊號徽旗章服爲天下小君與嫡不異故可得服重而廟祭傳祀六代耳非古有其議也

天子立庶子爲太子不宜加薨服議晉惠帝湣懷太子以庶子立爲太子及薨議疑上當服三年司隸王堪議聖上統緒無所他擇踐祚之初拜於南郊告於天地謁於祖廟明皇儲也正體承重豈復是過司隸從事王接議湣懷太子𨿽己建立所謂傳重而非正體者也依喪服及鄭氏說制服不得與嫡同應從庶例天子諸侯不爲庶子服聖上於湣懷無服之喪難者曰君父立之與後所生同矣焉有旣爲太子而復非嫡乎答曰嫡庶定名非建立所易喪服庶子爲其母緦不言嫡子爲其妾母而曰庶子爲其母許其爲後庶名猶存矣宋庾蔚之謂王堪以爲拜爲太子則全同嫡正王接據庶子爲後爲其母緦庶名不去故𨿽爲太子猶應與眾子同天子不爲服可謂兩失其衷嘗試言之按喪服傳通經長子三年言以正體乎上又將所傳重明二義兼足乃得加至三年今拜爲太子𨿽將所傳重而非正體安得便同嫡正爲之斬衰乎旣拜爲太子則是將所傳重寧得猶與眾庶子同其無服乎天子諸侯絕旁周今拜庶子爲太子不容得以尊降之旣非正嫡但無加崇耳自宜伸其本服一周庶子爲後不得全與嫡同庶名何由得去己服祖曾與嫡不異是與嫡同者也曾祖爲己服無加崇是與嫡異者也天子諸侯大夫不以尊降又與眾子不同矣

太子爲所生母服議晉廢帝海西公太和中太子所生陳淑媛薨尙書疑所服徐邈以爲宜依公子爲母練冠麻衣旣葬除之殷仲堪以爲當依庶子爲後服所生母緦皇子服乃練冠耳按緦麻章中有庶子爲後爲其母傳曰與尊者爲體今皇太子繼體宸極正位儲宮猶可同稱庶乎當與尊者爲體徐邈又曰嫡子服所生禮無其文者蓋不異於庶子故總以公子爲言推義可知旣曰君之所不服則正庶均於降奪𨿽登位儲宮而上厭所天義不異也至於旣孤則余尊之厭輕矣故諸庶子服其母大功而爲後者服其母緦此存亡異禮何可一其制耶殷又曰傳曰與尊者爲體諸無子者立宗人爲子便當降其本親尋爲後之言將關於存亡也徐又按喪服傳三月不舉祭因而服緦明已主烝嘗非復嫡子之時也姜輯議渤海王服範太妃事喪服云君爲女子子嫁於國君者傳曰尊同則得服其親服然則君之庶子有封爲君者其父亦不降之明矣士之妾子不降母者以其與父貴賤不足殊也然則尊與父同不見厭者亦宜伸其情盡禮於其母渤海王旣不承安平之祀而母已受王命之寵成太妃之號愚謂太妃之尊但當自降於渤海不得配食於安平之廟耳至於渤海三王自宜盡爲母之制不復厭於安平以從公子降等之禮按薛公謀議皇子已封爲王列土守藩不得戚於天子者父卒爲母三年

士爲所生母服議周制庶子在父之室則其爲母不禫晉解遂問司徒蔡謨曰庶子喪所生嫡母尙存不知制輕重答云士之妾子服其母與凡人喪母同鍾陵胡淡所生母喪自嫡兄承統而嫡母存疑不得三年問範宣答曰按禮由命士以上父子異宮春秋傳曰大夫有側室士有二宗皆斯之謂是以庶子有母之喪自居其室而遂其情經載稟命爲慈母且猶三年況親所生乎嫡母𨿽貴然厭降之制父所不及婦人無專制之事豈得引父爲比而屈降支子也謝奉問範汪云吾兒服所生至今四月應大祥禮云庶子爲其母無禫如此當以四月下旬祥逾月便除居心喪耶汪答禮自天子達於庶人也虞君賓雲從兄益子昔遭所生喪張帷爲次諸弟居廬未知此何所依今兄子先有周喪今應緦麻如卽先服則情重而無變若釋齊衰著緦麻又是以輕奪重又得稱哀子以不賀隰答云時人所行皆是士禮大夫庶子父在以尊厭降其母其士賤其庶子爲母則不降若士庶子一身有君在堂惟可杖不得居廬稱哀子也徐邈答謝靜云漢魏以來通用士禮庶子父在爲所生周心喪三年如諸侯大夫之子乃厭降而近代所不行夫爲有子之妾緦而妾有從夫之制又兩妾之子依禮宜兩相爲庶母緦

庶子父在爲出嫡母服議晉徐邈答劉閏之問庶子服出嫡母邈以經言出妻之子爲母明非所生則無服也邈又答範寧問曰若但言出母嫌妾子亦服故言出妻之子則非所生也殷仲堪答宗氏庶子服出母按王賀以父在服齊衰周父沒不服故以爲父喪之服父在齊衰周本自心喪終二十五月今𨿽無服當不應減三年之節也嫡庶部紀事一史記殷本紀帝陽甲之時殷衰自中丁以來廢適而更立諸弟子弟子或爭相代立比九世亂於是諸侯莫朝呂氏春秋當務篇紂之同母三人其長曰微子啟其次曰中衍其次曰受徳受徳乃紂也甚少矣紂母之生微子啟與中衍也尙爲妾已而爲妻而生紂紂之父紂之母欲置微子啟以爲太子太史據法而爭之曰有妻之子而不可置妾之子紂故爲後史記周本紀三年幽王嬖愛褒姒褒姒生子伯服幽王欲廢太子太子母申侯女而爲後後幽王得褒姒愛之欲廢申後並去太子宜臼以褒姒爲後以伯服爲太子國語魯武公以括與戲見王王立戲樊仲山甫諫曰不可立也不順必犯犯王命必誅故出令不可不順也令之不行政之不立行而不順民將棄上夫下事上少事長所以爲順也今天子立諸侯而建其少是教逆也若魯從之而諸侯效之王命將有所壅若不從而誅之是自誅王命也是事也誅亦失不誅亦失天子其圖之王卒立之魯侯歸而卒及魯人殺懿公而立伯禦三十二年宣王代魯立孝公諸侯從是而不睦左傳衛莊公娶於齊東宮得臣之妹曰莊姜美而無子衛人所爲賦碩人也又娶於陳曰厲嬀生孝伯早死其娣戴嬀生桓公莊姜以爲己子公子州吁嬖人之子也有寵而好兵公弗禁莊姜惡之石碏諫曰臣聞愛子教之以義方弗納於邪驕奢淫泆所自邪也四者之來寵祿過也將立州吁乃定之矣若猶未也階之爲禍夫寵而不驕驕而能降降而不憾憾而能眕者鮮矣且夫賤妨貴少陵長遠間親新間舊小加大淫破義所謂六逆也君義臣行父慈子孝兄愛弟敬所謂六順也去順效逆所以速禍也君人者將禍是務去而速之無乃不可乎弗聽其子厚與州吁遊禁之不可桓公立乃老四年衛州吁弒桓公而立周公欲弒莊王而立王子克辛伯告王遂與王殺周公黑肩王子克奔燕初子儀有寵於桓王桓王屬諸周公辛伯諫曰並後匹嫡兩政耦國亂之本也周公弗從故及晉獻公娶於賈無子烝於齊姜生秦穆夫人及大子申生又娶二女於戎大戎狐姬生重耳小戎子生夷吾晉代驪戎驪戎男女以驪姬歸生奚齊其娣生卓子驪姬嬖欲立其子賂外嬖梁五與東關嬖五使言於公曰曲沃君之宗也蒲與二屈君之疆也不可以無主宗邑無主則民不威疆埸無主則啟戎心戎之生心民慢其政國之患也若使大子主曲沃而重耳夷吾主蒲與屈則可以威民而懼戎且旌君伐使俱曰狄之廣莫於晉爲都晉之啟土不亦宜乎晉侯說之夏使大子居曲沃重耳居蒲城夷吾居屈羣公子皆鄙惟二姬之子在絳二五卒與驪姬譖羣公子而立奚齊晉人謂之二五耦初驪姬之亂詛無畜羣公子自是晉無公族及成公卽位乃宦卿之適子而爲之田以爲公族又宦其餘子亦爲餘子其庶子爲公行晉於是有公族餘子公行趙盾請以括爲公族曰君姬氏之愛子也微君姬氏則臣狄人也公許之冬趙盾爲旄車之族使屏季以其故族爲公族大夫狄人歸季隗於晉而請其二子文公妻趙衰生原同屏括樓嬰趙姬請逆盾與其母子余辭姬曰得寵而忘舊何以使人必逆之固請許之來以盾爲才固請於公以爲嫡子而使其三子下之以叔隗爲內子而己下之莒紀公生太子僕又生季佗愛季佗而黜僕且多行無禮於國僕因國人以弒紀公季武子無適子公彌長而愛悼子欲立之訪於申丰曰彌與紇吾皆愛之欲擇才焉而立之申丰趨退歸盡室將行他日又訪焉對曰其然將具敝車而行乃止訪於臧紇臧紇曰飲我酒吾爲子立之季氏飲大夫酒臧紇爲客旣獻臧孫命北面重席新樽潔之召悼子降逆之大夫皆起及旅而召公鉏使與之齒季孫失色季氏以公鉏爲馬正慍而不出閔子馬見之曰子無然禍福無門惟人所召爲人子者患不孝不患無所敬共父命何常之有若能孝敬富倍季氏可也姦回不軌禍倍下民可也公鉏然之敬共朝夕恪居官次季孫喜使飲己酒而以具往盡捨旃故公鉏氏富又出爲公左宰孟孫惡臧孫季孫愛之孟氏之禦騶丰點好羯也曰從餘言必爲孟孫再三云羯從之孟莊子疾丰點謂公鉏苟立羯請讎臧氏公鉏謂季孫曰孺子秩固其所也若羯立則季氏信有力於臧氏矣弗應己卯孟孫卒公鉏奉羯立於戶側季孫至入哭而出曰秩焉在公鉏曰羯在此矣季孫曰孺子長公鉏曰何長之有惟其才也且夫子之命也遂立羯秩奔邾臧孫入哭甚哀多涕出其禦曰孟孫之惡子也而哀如是季孫若死其若之何臧孫曰季孫之愛我疾疢也孟孫之惡我藥石也美疢不如惡石夫石猶生我疢之美其毒滋多孟孫死吾亡無日矣孟氏閉門告於季孫曰臧氏將爲亂不使我葬季孫不信臧孫聞之戒冬十月孟氏將辟藉除於臧氏臧孫使正夫助之除於東門甲從己而視之孟氏又告季孫季孫怒命攻臧氏乙亥臧紇斬鹿門之關以出奔邾初臧宣叔取於鑄生賈及爲而死繼室以其侄穆姜之姨子也生紇長於公宮姜氏愛之故立之臧賈臧爲出在鑄臧武仲自邾使告臧賈且致大蔡焉曰紇不佞失守宗祧敢告不弔紇之罪不及不祀子以大蔡納請其可賈曰是家之禍也非子之過也賈聞命矣再拜受龜使爲以納請遂自爲也臧孫如防使來告曰紇非能害也知不足也非敢私請苟守先祀無廢二勛敢不辟邑乃立臧爲臧紇致防而奔齊襄公三十一年立敬歸之娣齊歸之子公子裯穆叔不欲曰大子死有母弟則立之無則立長年均擇賢義均則卜古之道也非適嗣何必娣之子且是人也居喪而不哀在戚而有嘉容是謂不度不度之人鮮不爲患若果立之必爲季氏憂武子不聽卒立之比及葬三易衰衰衽如故衰於是昭公十九年矣猶有童心君子是以知其不能終也魯叔孫穆子初避僑如之難奔齊及庚宗遇婦人私爲食而宿焉適齊娶國氏生孟丙仲壬後庚宗婦以私子來見名曰牛使爲豎豎牛以計令穆子殺孟丙逐仲壬穆子疾急命召仲壬許而不召因絕穆子之食而卒牛立昭子而相之昭子卽位朝其家眾曰豎牛殺適立庶罪莫大焉必速殺之豎牛奔齊孟仲之子殺諸塞關之外仲尼曰叔孫昭子之不勞不可能也周任有言曰爲政者不賞私勞不罰私怨詩云有覺徳行四國順之初共王無冢適有寵子五人無適立焉乃大有事於羣望而祈曰請神擇於五人者使主社稷乃徧以璧見於羣望曰當璧而拜者神所立也誰敢違之旣乃與巴姬密埋璧於大室之庭使五人齊而長入拜康王跨之靈王肘加焉子幹子晢皆遠之平王弱抱而入再拜皆厭紐斗韋龜屬成然焉且曰棄禮違命楚其危哉楚平王卒令尹子常欲立子西曰太子壬弱其母非適也王子建實聘之子西長而好善立長則順建善則治王順國治可不務乎子西怒曰是亂國而惡君王也國有外援不可瀆也王有適嗣不可亂也敗親速讎亂嗣不祥我受其名賂我以天下吾滋不從也楚國何爲必殺令尹令尹懼乃立昭王公子荊之母嬖將以爲夫人使宗人釁夏獻其禮對曰無之公怒曰汝爲宗正立夫人國之大禮也何故無之對曰周公及武公娶於薛孝惠娶於商自桓以下娶於齊此禮也則有若以妾爲夫人則固無其禮也公卒立之而以荊爲太子國人始惡之季孫有疾命正常曰無死南孺子之子男也則以告而立之女也則肥也可季孫卒康子卽位旣葬康子在朝南氏生男正常載以如朝告曰夫子有遺言命其圉臣曰南氏生男則以告於君與大夫而立之今生矣男也敢告遂奔衛康子請退公使共劉視之則或殺之矣乃討之召正常正常不反齊燕姬生子不成而死諸子鬻姒之子荼嬖諸大夫恐其爲太子也言於公曰君之齒長矣未有太子若之何公曰二三子間於憂虞則有疾疢亦姑謀樂何憂於無君公疾使國惠子髙昭子立荼置羣公子於萊秋齊景公卒公子嘉公子駒公子黔奔衛公子鉏公子陽生來奔萊人歌之曰景公死乎不與埋三軍之事乎不與謀師乎師乎何黨之乎晏子淳於人納女於景公生孺子荼景公愛之諸臣謀欲廢公子陽生而立荼公以告晏子晏子曰不可夫以賤匹貴國之害也置大立少亂之本也夫陽生而長國人戴之君其勿易夫服位有等故賤不陵貴立子有禮故孽不亂宗願君教荼以禮而勿陷於邪導之以義而勿湛於利長少行其道宗孽得其倫夫陽生敢毋使荼饜粱肉之味玩金石之聲而有患乎廢長立少不可以教下尊孽卑宗不可以利所愛長少無等宗孽無別是設賊樹姦之本也君其圖之古之明君非不知繁樂也以爲樂淫則哀非不知立愛也以爲義失則憂是故制樂以節立子以道若夫恃讒諛以事君者不足以責信今君用讒人之謀聽亂夫之言也廢長立少臣恐後人之有因君之過以資其邪廢少而立長以成其利者君其圖之公不聽景公沒田氏殺君荼立陽生殺陽生立簡公殺簡公而取齊國說苑楚恭王多寵子而世子之位不定屈建曰楚必多亂夫一兔走於街萬人追之一人得之萬人不復走分未定則一兔走使萬人擾分已定則𨿽貪夫知止今楚多寵子而嫡位無主亂自是生矣夫世太子者國之基也而百姓之望也國旣無基又使百姓失望絕其本矣本絕則撓亂猶兔走也恭王聞之立康王爲太子其後猶有令尹圍公子棄疾之亂也禮記檀弓公儀仲子之喪檀弓免焉仲子捨其孫而立其子檀弓曰何居我未之前聞也趨而就子服伯子於門右曰仲子捨其孫而立其子何也伯子曰仲子亦猶行古之道也昔者文王捨伯邑考而立武王微子捨其孫腯而立衍也夫仲子亦猶行古之道也子遊問諸孔子孔子曰否立孫司寇惠子之喪子遊爲之麻衰牡麻絰文子辭曰子辱與彌牟之弟遊又辱爲之服敢辭子遊曰禮也文子退反哭子遊趨而就諸臣之位文子又辭曰子辱與彌牟之弟遊又辱爲之服又辱臨其喪敢辭子遊曰固以請文子退扶適子南面而立曰子辱與彌牟之弟遊又辱爲之服又辱臨其喪虎也敢不復位子遊趨而就客位石駘仲卒無適子有庶人六人卜所以爲後者曰沐浴佩玉則兆五人者皆沐浴佩玉石祁子曰孰有執親之喪而沐浴佩玉者乎不沐浴佩玉石祁子兆衛人以龜爲有知也新序延陵季子者吳王之子也嫡同母昆弟四人長曰遏次曰余祭次曰夷昧次曰札札卽季子最小而賢兄弟皆愛之旣除喪將立季子季子辭曰曹宣公之卒也諸侯與曹人不義曹君將立子臧子臧去之遂不爲也以成曹君君子曰能守節矣君義嗣也誰敢幹君有國非吾節也札𨿽不才願附子臧以無失節固立之棄其室而耕乃捨之遏曰今若是作而與季子季子必不受請無與子而與弟弟兄疊爲君而致諸侯乎季子皆曰諾故諸其爲君者皆輕死爲勇飲食必祝曰天若有吳國必疾有禍於身故遏也死余祭立余祭死夷昧立夷昧死而國宜之季子也季子使而未還僚者長子之庶兄也自立爲吳王季子使而還至則君事之遏之子曰王子光號曰闔閭不悅曰先君之所爲不與子而與弟者凡爲季子也將從先君之命則國宜之季子也如不從先君之命而與子我宜當立者也僚惡得爲君於是使專諸刺僚而致國乎季子季子曰爾殺我君吾受爾國是吾與爾爲亂也爾殺我兄吾又殺爾是父子兄弟相殺終身無已也去而之延陵終身不入吳國故號曰延陵季子君子以其不受國爲義以其不殺爲仁是以春秋賢季子而尊貴之也史記趙世家姑布子卿見簡子簡子徧召諸子相之子卿曰無爲將軍者簡子曰趙氏其滅乎子卿曰吾嘗見一子於路殆君之子也簡子召子毋卹毋卹至則子卿起曰此眞將軍矣簡子曰此其母賤翟婢也奚道貴哉子卿曰天所授𨿽賤必貴自是之後簡子盡召諸子與語毋卹最賢簡子乃告諸子曰吾藏寶符於常山上先得者賞諸子馳之常山上求無所得毋卹還曰已得符矣簡子曰奏之毋卹曰從常山上臨代代可取也簡子於是知毋卹果賢乃廢太子伯魯而以毋卹爲太子太史公贊吾聞馮王孫曰趙王遷其母倡也嬖於悼襄王悼襄王廢適子嘉而立遷遷素無行信讒故誅其良將李牧用郭開豈不繆哉秦旣擄遷趙之亡大夫共立嘉爲王王代六歲秦進兵破嘉遂滅趙以爲郡孟嘗君傳田嬰齊宣王庶弟也有子四十餘人其賤妾有子曰文嬰使主家待賓客賓客日進名聲聞於諸侯諸侯皆使人請薛公田嬰以文爲太子嬰許之嬰卒謚爲靜郭君而文果代立於薛是爲孟嘗君李斯傳始皇三十七年十月行出遊會稽並海上北抵瑯邪丞相斯中車府令趙髙兼行符璽令事皆從始皇有二十餘子長子扶蘇以數直諫上上使監兵上郡蒙恬爲將少子胡亥愛請從上許之餘子莫從其年七月始皇帝至沙丘病甚令趙髙爲書賜公子扶蘇曰以兵屬蒙恬與喪會咸陽而葬書已封未授使者始皇崩書及璽皆在趙髙所獨子胡亥丞相李斯趙髙及幸宦者五六人知始皇崩余羣臣皆莫知也李斯以爲上在外崩無眞太子故祕之置始皇居轀輬車中百官奏事上食如故宦者輒從轀輬車中可諸奏趙髙因畱所賜扶蘇璽書而謂公子胡亥曰上崩無詔封王諸子而獨賜長子書長子至卽立爲皇帝而子無尺寸之地爲之柰何胡亥曰固也吾聞之明君知臣明父知子父捐命不封諸子何可言者趙髙曰不然方今天下之權存亡在子與髙及丞相耳願子圖之且夫臣人與見臣於人制人與見制於人豈可同日道哉胡亥曰廢兄而立弟是不義也不奉父詔而畏死是不孝也能薄而材彊因人之功是不能也三者逆徳天下不服身殆傾危社稷不血食髙請謀之丞相斯斯曰吾聞晉易太子三世不安齊桓兄弟爭位身死而戮紂殺親戚不聽諫者國爲丘墟遂危社稷三者逆天宗廟不血食斯其猶人哉安足爲謀髙曰君聽臣之計卽長有封侯世世稱孤今釋此而不從禍及子孫足以爲寒心斯乃聽髙髙報胡亥於是乃相與謀詐爲受始皇詔丞相立子胡亥爲太子更爲書賜長子扶蘇曰朕巡天下禱祠名山諸神以延壽命今扶蘇與將軍蒙恬將師數十萬以屯邊十有餘年矣不能進而前士卒多耗無尺寸之功乃反數上書直言誹謗我所爲以不得罷歸爲太子日夜怨望扶蘇爲人子不孝其賜劍以自裁將軍恬與扶蘇居外不匡正宜知其謀爲人臣不忠其賜死以兵屬裨將王離封其書以皇帝璽遣胡亥客奉書賜扶蘇於上郡使者至發書扶蘇泣入內捨欲自殺蒙恬止扶蘇曰陛下居外未立太子使臣將三十萬眾守邊公子爲監此天下重任也今一使者卽自殺安知其非詐請復請復請而後死未暮也使者數趣之扶蘇爲人仁謂蒙恬曰父而賜子死尙安復請卽自殺蒙恬不肯死使者卽以屬吏系於陽周使者還報胡亥斯髙大喜至咸陽發喪太子立爲二世皇帝畱侯世家畱侯性多病杜門不出歲餘上欲廢太子立戚夫人子趙王如意大臣多諫爭未能得堅決者也呂后恐不知所爲人或謂呂后曰畱侯善用計策上信用之呂后乃使建成侯呂澤劫畱侯曰君常爲上謀臣今上欲易太子君安得髙枕而臥乎畱侯曰始上數在困急之中幸用臣策今天下安定以愛欲易太子骨肉之間𨿽臣等百餘人何益呂澤彊要曰爲我畫計畱侯曰此難以口舌爭也顧上有不能致者天下有四人四人者年老矣皆以爲上慢侮人故逃匿山中義不爲漢臣然上髙此四人今公誠能無愛金玉璧帛令太子爲書卑辭安車因使辯士固請宜來來以爲客時時從入朝令上見之則必異而問之問之上知此四人賢則一助也於是呂后令呂澤使人奉太子書卑辭厚禮迎此四人四人至客建成所漢十一年黥布反上病欲使太子將往擊之四人相謂曰凡來者將以存太子太子將兵事危矣乃說建成侯曰太子將兵有功則位不益太子無功還則從此受禍矣且太子所與俱諸將皆嘗與上定天下梟將也今使太子將之此無異使羊將狼也皆不肯爲盡力其無功必矣臣聞母愛者子抱今戚夫人日夜侍禦趙王如意常抱居前上曰終不使不肖子居愛子之上明乎必代太子位必矣君何不急請呂后承間爲上泣言黥布天下猛將也善用兵今諸將皆陛下故等夷乃令太子將此屬無異使羊將狼莫肯爲用且使布聞之則鼓行而西耳上𨿽病彊載輜車臥而護之諸將不敢不盡力上𨿽苦爲妻子自彊於是呂澤立夜見呂后呂后承間爲上泣涕而言如四人意上曰吾惟豎子固不足遣而公自行耳於是上自將兵而東羣臣居守皆送至灞上畱侯病自彊起至曲郵見上曰臣宜從病甚楚人剽疾願上無與楚人爭鋒因說上曰令太子爲將軍監關中兵上曰子房𨿽病彊臥而傅太子是時叔孫通爲太傅畱侯行少傅事漢十二年上從擊破布軍歸疾益甚愈欲易太子畱侯諫不聽因疾不視事叔孫太傅稱說引古今以死爭太子上詳許之猶欲易之及燕置酒太子侍四人從太子年皆八十有餘須眉皓白衣冠甚偉上怪之問曰彼何爲者四人前對各言名姓曰東園公甪裏先生綺裏季夏黃公上乃大驚曰吾求公數歲公辟逃我今公何自從吾兒遊乎四人皆曰陛下輕士善罵臣等義不受辱故恐而亡匿竊聞太子爲人仁孝恭敬愛士天下莫不延頸欲爲太子死者故臣等來耳上曰煩公幸卒調護太子四人爲壽已畢趨去上目送之召戚夫人指示四人者曰我欲易之彼四人輔之羽翼已成難動矣呂后眞而主矣戚夫人泣上曰爲我楚舞吾爲若楚歌歌曰鴻鵠髙飛一舉千里羽翮已就橫絕四海橫絕四海當可柰何𨿽有矰繳尙安所施歌數闋戚夫人噓唏流涕上起去罷酒竟不易太子者畱侯本招此四人之力也周昌傳昌沛人也封汾陰侯昌爲人彊力敢直言嘗燕時入奏事髙帝方擁戚姬昌還走髙帝逐得騎周昌項問曰我何如主也昌仰曰陛下卽桀紂之主也於是上笑之然尢憚周昌及帝欲廢太子而立戚姬子如意爲太子大臣固爭之莫能得上以畱侯策卽止而周昌廷爭之彊上問其說昌爲人喫又盛怒曰臣口不能言然臣期期知其不可陛下𨿽欲廢太子臣期期不奉詔上欣然而笑旣罷呂后側耳於東廂聽見周昌爲跪謝曰微君太子幾廢袁盎傳上幸上林皇后愼夫人從其在禁中嘗同席坐及坐郎署長布席袁盎引卻愼夫人坐愼夫人怒不肯坐上亦怒起入禁中盎因前說曰臣聞尊卑有序則上下和今陛下旣已立後愼夫人乃妾妾主豈可與同坐哉且陛下幸之卽厚賜之陛下所以爲愼夫人適所以禍之陛下獨不見人彘乎於是上乃說召語愼夫人愼夫人賜盎金五十斤後漢書公沙穆傳穆遷繒相時繒侯劉敞東海恭王之後也所爲多不法廢嫡立庶傲很放恣穆到官謁曰臣始除之日京師咸謂臣曰繒有惡侯以弔小相明侯何因得此醜聲之甚也幸承先人之支體傳茅土之重不戰戰兢兢而違越法度故朝廷使臣爲輔願攺往修來自求多福乃上沒敞所侵官民田地廢其庶子還立嫡嗣王符傳符字節信安定臨涇人也安定俗鄙庶孽而符無外家爲鄕人所賤袁紹傳董卓議欲廢立謂紹曰天下之主宜得賢明每念靈帝令人憤毒董侯似可今當立之紹曰今上富於春秋未有不善宣於天下若公違禮任情廢嫡立庶恐眾議未定卓按劍叱紹曰豎子敢然天下之事豈不在我我欲爲之誰敢不從紹詭對曰此國之大事請出與太傅議之卓復言劉氏種不足復遺紹勃然曰天下健者豈惟董公橫刀長揖徑出而奔冀州紹自軍敗發病薨未及定嗣逢紀審配宿以驕侈爲譚所病辛評郭圖皆比於譚而與配紀有隙眾以譚長欲立之配等恐譚立而評等爲害遂矯紹遺命奉尙爲嗣譚自稱車騎將軍郭圖辛評謂譚曰使先公出將軍爲兄後者皆是審配之所構也譚然之遂引兵攻尙戰於外門譚敗乃引兵還南皮別駕王修率吏自靑州往救譚譚還欲更攻尙修譬之不從劉表以書諫譚又與尙書諫之並不從曹操因此進攻破之劉表傳初平元年表爲荊州刺史十三年曹操自將徵表未至八月表疽發背卒在荊州幾二十年家無餘積二子琦琮表初以琦貌類於己甚愛之後爲琮娶其後妻蔡氏之侄蔡氏遂愛琮而惡琦毀譽之言日聞於表表寵�後妻每信受焉又妻弟蔡瑁及外甥張允並得幸於表又睦於琮而琦不自寧嘗與瑯邪人諸葛亮謀自安之術亮初不對後乃共升髙樓因令去梯謂亮曰上不至天下不至地言出子口而入吾耳可以言未亮曰君不見申生在內而危重耳居外而安乎琦意感悟陰規出計會表將江夏太守黃祖爲孫權所殺琦遂求代其任及表病甚琦歸省疾素慈孝允等恐其見表而父子相感更有托後之意乃謂琦曰將軍命君撫臨江夏其任至重今釋眾擅來必見譴怒傷親之歡重增其疾非孝敬之道也遂遏於戶外使不得見琦流涕而去之眾聞而傷焉遂以琮爲嗣琮以侯印授琦琦怒投之地將因奔喪作難會曹操軍至新野琦走江南蒯越韓嵩及東曹掾傅巽等說琮歸降及曹操軍到襄陽琮舉州請降三國誌毛玠傳時太子未定而臨災侯植有寵玠密諫曰近者袁紹以嫡庶不分覆宗滅國廢立大事非所宜聞後羣僚會玠起更衣太祖目指曰此古所謂國之司直我之周昌也孫霸傳霸字子威和同母弟也和爲太子霸爲魯王寵愛崇特與和無殊頃之和霸不穆之聲聞於權耳權禁斷往來假以精學督軍使者羊上疏曰臣聞古之有天下者皆先顯別適庶封建子弟所以尊重祖宗爲國藩表也二宮拜授海內稱宜斯乃大吳興隆之基頃聞二宮並絕賓客遠近悚然大小失望竊從下風聽采眾論咸謂二宮智遠英茂自正名建號於今三年徳行內著美稱外昭西北二隅久所服聞謂陛下當副順遐邇所以歸徳勤命二宮賓延四遠使異國聞聲思爲臣妾今旣未垂意於此而發明詔省奪備衛抑絕賓使四方禮敬不復得通𨿽實陛下惇尙古義欲令二宮專志於學不復顧慮觀聽小宜期於溫故博物而已然非臣下傾企喁喁之至願也或謂二宮不遵典式此臣所以寢息不寧就如所嫌猶宜補察密加斟酌不使遠近得容異言臣懼積疑成謗久將宣流而西北二隅去國不遠異同之語易以聞達聞達之日聲論當興將謂二宮有不順之愆不審陛下何以解之若無以解異國則亦無以釋境內境內守疑異國興謗非所以育巍巍鎭社稷也願陛下早發優詔使二宮周旋禮命如初則天淸地晏萬國幸甚矣時全寄吳安孫奇楊竺等陰共附霸圖危太子譖毀旣行太子以敗霸亦賜死流竺屍於江兄穆以數諫戒竺得免大辟猶徙南州霸賜死後又誅寄安奇等咸以黨霸構和故也陳武傳武子修修弟表字文奧武庶子也少知名兄修亡後表母不肯事修母表謂其母曰兄不幸早亡表統家事當奉嫡母母若能爲表屈情承順嫡母者是至願也若母不能直當出別居耳表於大義公正如此由是二母感悟雍穆

嫡庶部紀事二晉書裴秀傳秀字季彥河東聞喜人也祖茂漢尙書令父潛魏尙書令秀少好學有風操八歲能屬文叔父徽有盛名賓客甚眾秀年十歲有詣徽者出則過秀然秀母賤嫡母宣氏不之禮嘗使進饌於客見者皆爲之起秀母曰微賤如此當應爲小兒故也宣氏知之後遂止姚興載記興立其子泓爲皇太子立其昭儀張氏爲皇后封子懿弼洸宣諶愔璞質逵裕國兒皆爲公天水人姜紀好間人之親戚興子弼有寵於興紀遂傾心附之弼時爲雍州刺史與密謀還朝令傾心事常山公至是興以弼爲尙書令侍中大將軍旣居將相收結朝士勢傾東宮遂有奪嫡之謀矣弼寵愛方隆所欲施行無不信納左右機要皆其黨人漸欲廣樹爪牙彌縫其闕右僕射梁喜侍中任謙京兆尹尹昭承間言於興曰父子之際人罕得而言然臣等理不容默並後匹嫡未始不傾國亂家廣平公弼姦凶無狀潛有陵奪之志市巷諷議皆言陛下欲有廢立之志誠如此者臣等有死而已不敢奉詔興曰安有此乎昭等曰若無廢立之事陛下愛弼適所以禍之願去左右減其威權興默然興寢疾其太子泓屯兵於東華門侍疾於諮議堂姚弼潛謀爲亂招集數千人被甲伏於其第姚紹及任謙梁喜姚贊尹昭斂曼嵬並典禁兵宿衛於內姚裕遣使告姚懿於蒲�並密信諸藩論弼逆狀懿流涕以告將士將士無不奮怒於是建牙誓眾將赴長安鎭東豫州牧姚洸起兵洛陽平西姚諶起兵於雍將以赴泓之難興疾瘳朝其羣臣徵虜劉羌泣謂興曰陛下寢疾數旬柰何忽有斯事興曰朕過庭無訓使諸子不穆卿等各陳所懷以安社稷尹昭曰廣平公弼恃寵懷貳自宜置之刑書陛下若含忍且可削奪威權使散居藩國興謂梁喜曰卿以爲何如喜曰臣之愚見如昭所陳興未忍致法免其尙書令以將軍公就第懿等聞興疾瘳各罷兵還鎭懿恢及弟諶等皆抗表罪弼請致之刑法興弗許時姚懿姚洸姚宣姚諶來朝使姚裕言於興曰懿等今悉在外欲有所陳興曰汝等正欲道弼事耳吾已知之裕曰弼苟有可論陛下所宜垂聽若懿等言違大義便當肆之刑辟柰何距之於是引見諮議堂宣流涕曰先帝以大聖起基陛下以神武定業安可使弼謀傾社稷宜委之有司肅明刑憲臣等敢以死請興曰吾自處之非汝等所憂先是大司農竇溫司徒左長史王弼皆有密表勸興廢立興𨿽不從亦不以爲責撫軍東曹屬姜虯上疏興以虯表示梁喜曰天下之人莫不以吾兒爲口實將何以處之喜曰信如虯言陛下宜早裁決興默然太子詹事王周亦樹黨東宮弼惡之周抗志確然興嘉其守正以周爲中書監弼恨姚宣之毀己遂譖宣於興興大怒遂收宣於杏城下獄而使弼將三萬人鎭秦州尹昭言於興曰廣平公與皇太子不平握彊兵於外陛下一旦不諱恐社稷必危興弗納時興藥動姚弼稱疾不朝集兵於第興聞之怒甚泓言於興曰臣誠不肖不能訓諧於弟致弼構造是非陛下若以臣爲社稷之憂除臣而國寧若垂天性之恩乞聽臣守藩興慘然攺容召姚贊梁喜尹昭斂曼嵬於諮議堂密謀收弼時姚紹屯兵雍城馳遣告之數日不決興慮其爲變乃收弼囚之中曹將殺之泓流涕固請之乃止於是興如華陰泓監國入居西宮因疾篤還長安泓欲出迎其宮臣曰今主上疾篤姦臣在側廣平公每希覬非常變故難測今殿下若出進則不得見主上退則有弼等之禍安所歸乎泓乃拜迎於黃龍門樽下弼黨先謀因泓出迎害之今欲隨興入殿中作亂復未知興之存亡疑而不發興疾轉篤興少子耕兒出告其兄愔曰上已崩矣宜速決計於是愔與其屬率甲士攻端門遣壯士登門緣屋而入及於馬道泓時侍疾於諮議堂遣斂曼嵬率殿中兵登武庫距戰太子右衛率姚和都率東宮兵入屯馬道南愔等旣不得進遂燒端門興力疾臨前殿賜弼死禁兵見興喜躍貫甲赴賊賊眾駭擾和都勒東宮兵自後擊之愔等奔潰逃於驪山興引紹及贊梁喜尹昭斂曼嵬入內寢受遺輔政義熙十二年興死時年五十一劉曜載記初靳準之亂曜世子穎沒於黑匿郁鞫部至是�自言郁鞠大驚資給衣馬遣子送之曜對�悲慟嘉郁鞠忠款�字義孫年十歲身長七尺五寸眉鬢如畫聰奇之謂曜曰此兒神气豈同義眞乎固當應爲卿之冢嫡卿可思文王廢伯邑考立武王之意也曜曰不可以亂長幼之倫也聰曰義眞旣不能遠追太伯髙讓之風吾不過爲卿封之以一國義眞曜子儉之字也於是封儉爲臨海王立�爲世子�𨿽少離屯難而風骨俊茂身長八尺三寸發與身齊多力善射曜因以重之其朝臣亦屬意焉曜於是顧謂羣下曰義孫可謂歲寒而不雕涅而不淄者矣義光𨿽先已樹立然衝幼儒謹恐難乎爲今之儲貳也朕欲遠追周文近蹤光武使宗廟有太山之安義光饗無疆之福於諸卿意如何其太傅呼延晏等咸曰陛下遠擬周漢爲國家無窮之計豈惟臣等賴之實亦宗廟四海之慶左光祿卜泰太子太保韓光等進曰陛下若以廢立爲是也則不應垂訪羣下若以爲疑也固思聞臣等異同之言何則昔周文以未建之前擇聖表而超樹之可也光武緣母色而廢立豈足爲聖朝之模範皇子穎文武才略神度弘遠信獨絕一時足以擬蹤周發然太子孝友仁慈志尙衝雅亦足以堂負聖基爲承平之賢主不可輕以廢易陛下誠實爾者臣等有死而已未敢奉詔曜默然穎前泣曰慈父之於子也當務存屍鳩之仁何可替熙而立臣也陛下謬恩乃爾者臣請死於此以明赤心因歔欷流涕悲感朝臣曜亦以太子羊氏所生羊有寵哀之不忍廢乃止追謚前妻卜氏爲元悼皇后穎之母也封穎爲永安王宋書鮮卑吐谷渾傳阿柴虜吐谷渾遼東鮮卑也父奕洛韓有二子長曰吐谷渾少曰若洛廆若洛廆別爲慕容氏渾庶長廆正嫡父在時分七百戶與渾渾與廆二部俱牧馬馬斗相傷廆怒遣信謂渾曰先公處分與兄異部牧馬何不相遠而致鬥爭相傷渾曰馬是畜生所以致斗斗在於馬而怒及人邪永別甚易於是擁馬西行日移一頓頓八十里經數頓廆悔悟深自咎責遣舊父老及長史乙那樓追渾令還渾曰我是卑庶理無並大今以馬致別諸君試擁馬令東馬若還東我當隨去樓喜卽使所從二千騎共遮馬令回不盈三百步�然悲鳴突走聲若頹山如是者十餘輩一向一遠於是遂西附陰山遭晉亂遂得上隴後廆追思渾作阿幹之歌鮮卑呼兄爲阿幹南齊書劉懷珍傳懷珍子靈哲嫡母崔氏及兄子景煥泰始中沒虜靈哲爲布衣不聽樂及懷珍卒當襲爵靈哲固辭以兄子在虜中存亡未測無容越當茅土朝廷義之靈哲傾產私贖嫡母及景煥累年不能得世祖哀之令北使告虜主虜主送以還南襲懷珍封爵魏書崔元伯傳崔道固字季堅父輯泰山太守道固賤出適母兄攸之目連等輕侮之輯謂攸之曰此兒姿識如此或能興人門戶汝等何以輕之攸之等遇之彌薄略無兄弟之禮時劉義隆子駿爲徐兗二州刺史得辟他州民爲從事輯乃資給道固令其南仕旣至彭城駿以爲從事道固美形容善舉止便弓馬好武事駿稍嘉之會靑州刺史新除過彭城駿謂之曰崔道固人身如此豈可爲寒士至老乎而世人以其偏庶便相陵侮可爲嘆息靑州刺史至州辟爲主簿轉治中後爲義隆諸子參軍事被遣向徐州募人長史已下皆詣道固道固諸兄等逼道固所生母自致酒炙於客前道固驚起接取謂客曰家無人力老親自執劬勞諸客皆知其兄弟所作咸起拜謝其母母謂道固曰我賤不足以報貴賓汝宜答拜諸客皆嘆美道固母子賤其諸兄夏侯道遷傳道遷長子夬死夬子籍年十餘歲襲祖封已數年而夬弟�等言其眇目癇疾不任承繼自以與夬同庶己應紹襲尙書奏籍承封楊大眼傳大眼武都氐難當之孫也少有膽气跳走如飛然側出不爲其宗親顧待頗有饑寒之切韓延之傳延之字顯宗前妻羅氏生子措措隨父入國又以淮南王女妻延之生道仁措推道仁爲嫡襲父爵位至殿中尙書進爵西平公陸俟傳俟子麗麗長子定國薨謚曰莊王初定國娶河東柳氏生子安保後納範陽盧度世女生昕之二室俱爲舊族而嫡妾不分定國亡後兩子爭襲父爵僕射李衝有寵於時與度世子泉婚親相好衝遂左右申助昕之由是承爵尙主職位赫奕安保沈廢貧賤不免饑寒盧元傳元子度世字子遷有四子淵敏昶尙初元有五子嫡惟度世餘皆別生崔浩之難其庶兄弟常欲危害之度世常深忿恨及度世有子每誡約令絕妾孽不得使長以防後患至淵兄弟婢賤生子𨿽形貌相類皆不舉接爲識者所非淵長子道將字祖業應襲父爵而讓其第八弟道舒有司奏聞詔曰長嫡承重禮之大經何得輒授也而道將引淸河國王常侍韓子熙讓弟仲穆魯陽男之例尙書李平重申奏詔乃聽許崔僧淵傳僧淵入國坐兄弟徙於薄骨律鎭僧淵元妻房氏生二子伯驎伯驥後薄房氏更納平原杜氏僧淵之徙也與杜俱去生四子伯鳳祖龍祖螭祖虯得還之後棄絕房氏遂與杜氏及四子家於靑州伯驥與母房氏居於冀州𨿽往來父間而心存母氏孝慈之道頓阻一門僧淵卒年七十餘伯驎𨿽往奔赴不敢入家哭沙門寺祖龍司空行參軍性剛躁父亡後與兄伯驎訟競嫡庶並以刀劍自衛若怨讎焉薛安都傳安都從祖弟眞度有子十二人嫡長子懷徹襲封庶長子懷吉自以支庶餌誘勝己共爲婚姻畢眾敬傳眾敬子元賓入國初娶東平劉氏有四子祖朽祖髦祖歸祖旋賜妻元氏生二子祖榮祖暉祖朽最長祖暉次祖髦故事前妻𨿽先有子後賜之妻子皆承嫡所以劉氏先亡祖暉不服重元氏後卒祖朽等三年終禮北齊書元弼傳弼字輔宗魏司空之子性剛正有文學位中散大夫以世嫡應襲先爵爲季父尙書僕射麗因於氏親寵遂奪弼王爵橫授同兄子誕於是弼絕棄人事托疾還私第宣武中爲侍中弼上表固讓入嵩山以穴爲室布衣蔬食卒建元元年子暉業訴復王爵永安三年追贈尙書令司徒公謚曰文獻初弼嘗夢人謂之曰君身不得傳世封其紹先爵者君長子紹遠也弼覺卽告暉業終如其言也邢邵傳邵字子才子大寶有文情孽子大徳大道略不識字焉孫騰傳騰遷太保初博陵崔孝芬取貧家子賈氏以爲養女孝芬死其妻元更適鄭伯猷攜賈於鄭氏賈有姿色騰納之始以爲妾其妻袁氏死騰以賈有子正以爲妻詔封丹陽郡君隋書房陵王勇傳勇字睍地伐髙祖長子也周世髙祖輔政立爲世子受禪立爲皇太子軍國政事令勇參決多所損益上每納之上嘗從容謂羣臣曰前世皇王溺於嬖幸廢立之所由生朕傍無姬侍五子同母可謂眞兄弟也豈若前代多諸內寵孽子忿諍爲亡國之道邪勇嘗文飾蜀鎧上見而不悅恐致奢侈之漸因而誡之其後經冬至百官朝勇勇張樂受賀髙祖知之下詔停斷自此恩寵始衰漸生疑阻勇多內寵昭訓雲氏尢稱嬖幸禮匹於嫡勇妃元氏無寵嘗遇心疾二日而薨獻皇后意有他故甚責望勇自是云昭訓專擅內政後彌不平頗遣人伺察求勇罪過晉王知之彌自矯飾皇后由是薄勇愈稱晉王徳行其後晉王來朝車馬侍從皆爲儉素敬接朝臣禮極卑屈聲名籍甚冠於諸王臨還揚州入內辭皇后因哽咽流涕伏不能興皇后泫然泣下相對歔欷王曰臣性識愚下常守平生昆弟之意不知何罪失愛東宮恆蓄盛怒欲加屠陷是用勤憂積念懼履危亡皇后忿然曰睍地伐漸不可耐我爲伊索得元家女竟不聞作夫妻專寵阿云使有如許豚犬前新婦本無病痛忽爾暴亡遣人投藥致此夭逝何因復於汝處發如此意我在尙爾我死後當魚肉汝乎每思東宮竟無正嫡至尊千秋萬歲之後遣汝等兄弟向阿云兒前再拜問訊此是幾許大苦痛邪晉王又拜嗚咽不能止皇后亦悲不自勝此別之後知皇后意移始構奪宗之計因引張衡定策遣褒公宇文述深交楊約令諭旨於越國公素具言皇后此語素瞿然曰但不知皇后如何必如所言吾又何爲者後數日素入侍宴微稱晉王孝悌恭儉有類至尊用此揣皇后意皇后泣曰公言是也我兒大孝順又其新婦亦大可憐豈若睨地伐共阿云相對而坐終日酣宴暱近小人疑阻骨肉我所以益憐阿者常恐暗地殺之素旣知意因盛言太子不才皇后遂遺素金始有廢立之意勇頗知其謀憂懼計無所出髙祖知其不安在仁壽宮使楊素觀勇素還言勇怨望恐有他變願深防察髙祖聞素譖毀甚疑之皇后又遣人伺覘東宮纖介事皆聞奏因加媒孽構成其罪髙祖惑於邪議遂疏忌勇乃於元武門達至徳門量置候人以伺動靜皆隨事奏聞晉王又命段達私於東宮幸臣姬威遺以財貨令取太子消息密告楊素於是內外喧謗過失日聞九月壬子車駕至自仁壽宮翌日禦大興殿作色謂東宮官屬曰仁壽宮去此不遠而令我每還京師嚴備仗衛如入敵國豈非爾輩欲壞我國家邪於是執唐令則等數人付所司訊鞫令楊素陳東宮事狀以告近臣素顯言之曰臣奉敕向京令皇太子檢校劉居士餘黨太子奉詔乃作色奮厲骨肉飛騰語臣云居士黨盡伏法遣我何處窮討爾作右僕射委寄不輕自檢校之何關我事又云若大事不遂我先被誅今作天子竟乃令我不如諸弟一事以上不得自由因長嘆回視云我大覺身妨髙祖曰此兒不堪承嗣久矣皇后恆勸我廢之我以布素時生復是長子望其漸攺隱忍至今勇昔從南兗州來語衛王云阿娘不與我一好婦女亦是可恨因指皇后侍兒曰是皆我物此言幾許異事新婦初亡我深疑使馬嗣明藥殺我曾責之便懟曰會殺元孝矩此欲害我而遷怒耳初長寧誕育朕與皇后共抱養之自懷彼此連遣來索且云定興女在外私合而生想此由來何必是其體嗣勇嘗引曹妙達共定興女同燕妙達在外說云我今得勸妃酒直以其諸子偏庶畏人不服故逆縱之欲收天下之望耳我𨿽徳�堯舜終不以萬姓付不肖子也我恆畏其加害如防大敵今欲廢之以安天下左衛大將軍五原公元旻諫曰廢立大事天子無二言詔旨若行後悔無及讒言罔極惟陛下察之旻辭直爭彊聲色俱厲上不答是時姬威又抗表告太子非法髙祖謂威曰太子事迹宜皆盡言威對曰皇太子由來共臣語惟意在驕奢欲得從樊川以至於散關總規爲苑又於苑內築一小城春夏秋冬作役不輟營起亭殿朝造夕攺每云至尊嗔我多側庶髙緯陳叔寶豈是孽子乎嘗令師姥卜吉凶語臣曰至尊忌在十八年此期促矣髙祖泫然曰誰非父母生乃至於此我有舊使婦女令看東宮奏我云勿令廣平王至皇太子處東宮憎婦亦廣平教之元贊亦知其陰惡勸我於左藏之東加置兩隊朕近覽齊書見髙歡縱其兒子不勝忿憤安可效尢邪於是勇及諸子被禁錮部分收其黨與楊素舞文巧詆鍜煉以成其獄勇由是遂敗先是勇嘗從仁壽宮參起居還塗中見一枯槐顧左右曰此堪作何器用或對曰古槐尢堪取火於時衛士皆佩火燧勇因令匠者造數千枚欲以分賜左右至是獲於庫又藥藏局貯艾數斛亦搜得之大將爲怪以問姬威威曰太子此意別有所在比令長寧王已下詣仁壽宮還每嘗急行一宿便至恆飼馬千匹云徑往捉城門自然餓死素以威言詰勇勇不服曰竊聞公家馬數萬匹勇備位太子有馬千匹乃是反乎素又發泄東宮服玩似加雕飾者悉陳之於庭以示文武羣官爲太子之罪髙祖遣將諸物示勇以誚詰之皇后又責之罪髙祖使使責問勇勇不服太史令袁充進曰臣觀天文皇太子當廢上曰元象久見矣羣臣無敢言者於是使人召勇勇見使者驚曰得無殺我耶髙祖戎服陳兵禦武徳殿集百官立於東面諸親立於西面引勇及諸子列於殿庭命薛道衡宣廢勇之詔曰太子之位實爲國本苟非其人不可虛立皇太子勇地則居長情所鐘愛初登大位卽建春宮冀徳業日新隆玆負荷而性識庸暗仁孝無聞暱近小人委任姦佞前後愆舋難以具紀但百姓者天之百姓朕恭天命屬當安育𨿽欲愛子實畏上靈豈敢以不肖之子而亂天下勇及其男女爲王公主者並可廢爲庶人令薛道衡謂勇曰爾之罪惡人神所棄欲求不廢其可得耶勇再拜而言曰臣合尸之都市爲將來鑑誡幸蒙哀憐得全性命言畢泣下流襟旣而舞蹈而去左右莫不憫默廣平王雄答詔曰至尊爲百姓割骨肉之恩廢黜無徳實爲大慶天下幸甚乃移勇於內使省立晉王廣爲皇太子仍以勇付之復囚於東宮時文林郎楊孝政上書諫曰皇太子爲小人所誤宜加訓誨不宜廢黜上怒撻其胸尋而貝州長史裴肅表稱庶人罪黜已久當克己自新請封一小國髙祖知勇之黜也不允天下之情乃徵肅入朝具陳廢立之意時勇自以廢非其罪頻請見上面申冤屈而皇子遏之不得聞奏勇於是升樹大叫聲聞於上冀得引見素因奏言勇情志昏亂爲癲鬼所著不可復收上以爲然卒不得見素誣陷經營構成其罪類皆如此髙祖寢疾於仁壽宮徵皇太子入侍醫藥而姦亂宮闈事聞於髙祖髙祖抵�曰枉廢我兒因遣追勇未及發使髙祖暴崩祕不發喪遽收柳述元巖系於大理獄僞爲髙祖敕書賜庶人死追封房陵王不爲立嗣楊素傳文思字溫才素從叔也當襲父爵自以非嫡遂讓封於弟文紀當世多之唐書濮恭王泰傳泰月稟過皇太子遠甚諫議大夫褚遂良諫曰聖人尊嫡卑庶謂之儲君故用物不會與王共之庶子不得爲比所以塞嫌萌杜禍源先王制法本諸人情知有國家者必有嫡庶庶子𨿽愛不得過嫡子如當親者疏當尊者卑則私恩害公惑志亂國今魏王稟料過東宮議者以爲非是昔漢竇太后愛梁王封四十餘城王築苑三百里治宮室爲復道費財巨萬出警入蹕一不得意遂發病死宣帝亦驕淮陽王幾至於敗輔以退讓之臣乃克免今魏王新出合且當示以節儉自可在後月加歲增又宜擇師傅惇以謙儉勉以文學就成徳器此所謂聖人之教不肅而成也帝又敕泰入居武徳殿侍中魏徵亦言王爲陛下愛子欲安全之則不當使居嫌疑之地今武徳殿在東宮之西昔海陵居之矣論者爲不可𨿽時與事異人之多言尙或可畏又王之心亦弗遑捨願罷之成王以寵爲懼之美帝悟乃止時皇太子承幹病蹇泰以計傾之燕王忠傳忠字正本帝始爲太子而忠生宴宮中俄而太宗臨幸詔宮臣曰朕始有孫欲共爲樂酒酣帝起舞以屬羣臣在位皆舞賚賜有差貞觀二十年始王陳永徽初拜雍州牧王皇后無子後舅柳奭說後以忠母微立之必親己後然之請於帝又奭與褚遂良韓瑗長孫�忌於志寧等繼請遂立爲皇太子後廢武后子弘甫三歲許敬宗希旨建言國有正嫡太子宜同漢劉彊故事帝召見敬宗曰立嫡若何對曰正本則萬事治太子國本也且東宮所出微今知有正嫡不自安竊位而不自安非社稷計帝曰忠固自讓敬宗曰能爲太伯不亦善乎於是降封郭子儀傳子儀子曖曖子釗釗子仲文仲恭仲詞開成二年詔仲文襲太原郡公給事中盧弘宣奏釗妻沈公主女代宗皇外孫其子仲詞尙饒陽公主仲文冒嫡不應襲使仲文承嫡則沈當黜且仲詞亦不得尙主乃詔仲詞檢校殿中少監駙馬都尉襲封而仲文以太皇太后故置不問韋公肅傳公肅爲太常博士兼修撰太子少傅判太常卿事鄭餘慶廟有二祖妣疑於祔祭請諸有司公肅議古諸侯一娶九女故廟無二嫡自秦以來有再娶前娶後繼皆嫡也兩祔無嫌晉驃騎大將軍溫嶠繼室三疑並爲夫人以問太學博士陳舒舒曰妻𨿽先沒榮辱並從夫禮祔於祖姑祖姑有三則各推舅之所生是皆夫人也生以正禮沒不可貶於是遂用舒議且嫡繼於古有殊制於今無異等祔配之典安得不同卿士之寢祭二妻廟享可異乎古繼以媵妾今以嫡妻不宜援一娶爲比使子孫榮享不逮也或曰春秋魯惠公元妃孟子卒繼室以聲子聲子孟侄娣也不入惠廟宋武公生仲子歸於魯生桓公而惠薨立宮而奉之不合於惠公而別宮者何追父志也然其比柰何曰晉南昌府君廟有荀薛兩氏景帝廟有夏侯羊兩氏唐家睿宗室則昭成肅明二後故大師顏眞卿祖室有殷柳兩氏二夫人並祔故事則然諸儒不能異史思明傳思明諸子無嫡庶分以少者爲尊朝義孽長子寬厚下多附者及難起陰令向貢阿史那玉圖朝淸朝淸喜田獵戕虐似思明淫酗過之養帳下三千人皆剽賊輕死貢紿計曰聞上欲以王爲太子且車駕在遠王宜入侍朝淸謂然趣帳下出治裝貢使髙久仁髙如震率壯士入牙城朝淸問其故或曰軍叛矣乃擐甲登樓責貢等士陳樓下朝淸自射殺數人阿史那玉軍僞北朝淸下被執與母辛俱死五代史南漢世家劉隱傳隱父謙封州刺史三子曰隱臺龑龑謙庶子也其母段氏生龑於外舍謙妻韋氏素妒聞之怒拔劍而出命持龑至將殺之及見而悸劍輒墮地良久曰此非常兒也後三日卒殺段氏養龑爲己子遼史耶律世良傳世良才敏給練達國朝典故及世譜上書與族弟敵烈爭嫡庶帝始識之宋史魏悼王廷美傳熙寧二年詔宣祖太祖太宗之子皆擇其後一人爲宗世世封公以奉其祀不以服屬盡故殺其恩禮三年太常禮院言本朝近制諸王之後皆用本宮最長一人封公繼襲去年詔祖宗之子皆擇其後一人爲宗世世封公卽與舊制有異按禮文諸王公侯伯子男皆子孫承嫡者傳襲若無嫡子及有罪疾立嫡孫無嫡孫以次立嫡子同母弟無母弟立庶子無庶子立嫡孫同母弟無同母弟立庶孫曾孫以下準此合依禮令傳嫡承襲詔可乃以承亮爲秦國公奉秦王廷美祀徐淸叟傳淸叟遷軍器監主簿入對言太后舉哀之日陛下以后服下同媵妾令別置大袖一襲文思院觀望欲如後飾再造其一以進詔卻之此眞知嫡庶之辧者請宜付史館以垂法後世陸遊家世舊聞祖母楚國鄭夫人撫視庶子與己子等先君與四十二叔父提舉公諱棠字九珍同歲方懷孕時祖母作𦇤褓二副付侍者曰先產者先用之已而八月祖母生先君九月杜支婆生叔父相距才二十餘日也先世以來庶母皆稱支婆齊東野語胡致堂寅字明仲文定公安國之庶子也將生欲不舉文定夫人夢大魚躍盆水中急往救之則已溺將死矣遂抱以爲己子少桀黠難制父閉之空閣中其上有木過數旬寅盡刻爲人形安國曰當思所以移其心遂別置書數千卷於其上年餘悉能成誦不遺一卷遂爲名儒及貴顯不復爲本生母持服爲右正言章夏所劾會秦丞相亦惡之遂謫新州安置金史突合速傳突合速宗室子封定國公授世襲千戶卒年七十二初突合速以次室受封次室子因得襲其猛安及分財異居次室子取奴婢千二百口正室子得八百口久之正室子爭襲連年不決家資費且盡正室子奴婢存者二百口次室子奴婢存者才五六十口世宗聞突合速諸子貧窘以問近臣具以爭襲之故爲對世宗曰次室子豈當受封耶遂以嫡妻長子襲世宗本紀大定二十一年正月丙子次永淸縣有移剌余裏也者契丹人也隸虞王猛安有一妻一妾妻之子六妾之子四妻死其六子廬墓下更宿守之妾之子皆曰是嫡母也我輩獨不當守墳墓乎於是亦更宿焉三歲如一上因獵過而聞之賜錢五百貫仍令縣官積錢於市以示縣民然後給之以爲孝子之勸雷淵傳淵字希顏庶出年最幼諸兄不齒父沒不能安於家乃發憤入太學元史耶律畱哥傳畱哥與其子薛闍奉金幣入覲帝大悅命仍王自乙亥歲畱哥納款遼東反復耶�不僭號七十餘日金山二年統古與喊捨亦僭二年至己卯春畱哥復定之庚辰畱哥卒年五十六妻姚裏氏入奏會帝徵西域皇太弟承制以姚裏氏佩虎符權領其眾者七年丙戌帝還姚裏氏攜次子善哥鐵哥永安及從子塔塔兒孫收國奴見帝於河西阿里湫城帝曰健鷹飛不到之地爾婦人乃能來耶賜之酒慰勞甚至姚裏氏奏曰畱哥旣沒官民乏主其長子薛闍扈從有年願以次子善哥代之使歸襲爵帝曰薛闍今爲蒙古人矣其從朕之徵西域也回回圍太子於合迷城薛闍引千軍救出之身中槊又於蒲華撏思幹城與回回格戰傷於流矢以是積功爲拔都魯不可遣當令善哥襲其父爵姚裏氏拜且泣曰薛闍者畱哥前妻所出嫡子也宜立善哥者婢子所出若立之是私己而蔑天倫婢子竊以爲不可帝嘆其賢給驛騎四十從徵河西賜河西俘人九口馬九匹白金九錠幣器皆以九計許以薛闍襲爵而畱善哥塔塔兒收國奴於朝惟遣其季子永安從姚裏氏東歸羊仁傳李鵬飛池州人生母姚氏爲嫡母不容攺嫁爲朱氏妻鵬飛幼不知也年十九思慕哀痛誓學醫以濟人願早見母行求三歲至蘄羅田縣得焉時朱氏家方疫鵬飛起之遂迎還奉養久之復歸朱氏時渡江省覲旣卒歲時攜子孫往祭墓終其身察罕傳察罕初名孟徳唐兀烏密氏父曲也怯律爲夏臣其妾方懷察罕不容於嫡母以配掌羊羣者及裏木察罕稍長其母以告且曰嫡母已有弟矣察罕武勇過人從帝攻西夏破肅州師次甘州察罕父曲也怯律居守城中察罕射書招之且求見其弟時弟年十三命登城於髙處見之且遣使諭城中使早降其副阿綽等三十六人合謀殺曲也怯律父子並殺使者並力拒守城破帝欲盡坑之察罕言百姓無辜止罪三十六人明外史楊成章傳成章道州人父泰爲浙江長亭巡檢以妻何氏無所出納丁氏女爲妾生成章泰卒成章甫四歲何將扶櫬歸丁氏父予之子而奪其母母乃剪銀錢與何別約各藏其半俟成章長授之越六年何臨歿授成章半錢告之故成章嗚咽受命旣冠娶婦月餘卽執半錢往浙中尋母母先已適東陽郭氏生子而成章不知也徧訪之無所遇而還弘治十一年東陽典史李紹裔以事宿家母知爲道州人遣問成章存否知成章已爲諸生乃令執半錢�其兄會有會稽人官訓導者嘗設教東陽爲師與成章述母憶子狀成章亦在尋母遇於江西舟次兄弟悲且喜各出半錢合之益信遂俱至東陽母子始相聚自是成章三往迎母不遂棄月廩赴東陽侍養及母卒廬墓三載始返襄王瞻墡傳佑材佑櫍皆無子從侄陽山王厚熲立厚熲事嫡母王太妃及生母潘太妃至孝潘卒殯之東偏王太妃曰汝母有子社稷是賴毋以我故避正寢厚熲泣曰臣不敢以非禮加臣母及葬跣足扶櫬五十里丘緒傳緒字繼先鄞縣諸生也生母黃爲嫡余所逐適江東包氏未幾轉適他所遂不復相聞緒年十五父歿事余至孝餘疾謹奉湯藥不解衣帶者數月餘重感其孝病革與訣曰我卽死汝無忘若母當是時距其生母被逐已二十年矣一夕夢人告曰若母在臺州金鰲寺前覺而忘之次日與一人憩於途詰之則包氏故養馬�也叩以母所向曰有周平者曾悉其事今已戍京衛矣緒姊婿謁選在京遺書囑訪平久之未得一日有避雨於邸門者其聲類鄞人叩之卽周平也言黃已適臺州李副使子緒得報卽之臺而李已歿其嗣子漫不知前事緒仿徨掩泣於道有傷之者導謁老媒妁王四知黃已轉適仙居吳義官吳仙居巨族也緒至歷瞷數十家無所遇已而抵一儒生吳秉朗家語之故生感其意畱止焉有嬸氏聞所畱者異鄕人也恚而咻之生告以緒意嬸卽黃故主母也頗憶前事然不詳所往呼舊蒼頭問之云金鰲寺前去歲經之棺已殯寺旁矣緒以其言與夢合信之行且泣道遭一牛觸墜於溝則輿夫馬長之門也駭而出問所從來緒以情告長曰吾前輿一婦至縉雲蒼嶺下殆是也輿緒至其處緒徧物色無所遇倀倀行委巷中忽一媼立門首探之知爲鄞人告以所從來媼亦轉詢丘氏耗則緒母也抱持而哭閭裏皆感動寺旁棺者蓋其姒氏云所適陳翁貧而無子且多負緒還取金償之並迎翁以歸備極孝養嘉靖十四年知縣趙民順入覲疏聞於朝獲旌表王守仁傳守仁始無子育弟子正憲爲後晚年生子正億二歲而孤旣長襲錦衣副千戶隆慶初襲伯爵萬曆五年卒子承勛嗣督漕運二十年號稱職子先進無子將以弟先達子業弘繼達妻曰何繼爲伯無子爵自傳吾夫由父及子爵將安往先進怒因育族子業洵爲後及承勛卒先進未襲死承勛資產盡歸業洵業洵自以非守仁嫡嗣爵終歸先進弟先達旣襲必爭產乃謗先達爲乞養而別推承勛弟子先通當嗣由是先達與先通屢爭於朝數十年不決崇禎時先達子業弘復與先通疏辧而業洵兄業浩時爲兩廣總督所司懼忤業浩竟以先通嗣業弘憤持疏入禁門訴自刎不殊執下獄先通爲伯四年流賊陷京城被殺業弘獲免徐祥傳祥封興安伯卒孫亨嗣卒子賢嗣卒子盛嗣卒無子再從弟良當嗣其祖母故小妻也良父旣生其祖繼娶定襄伯女至是郭氏之孫爭襲朝議以郭氏初嘗適人法不當爲正嫡良竟得嗣陳志傳志封遂安伯卒長子良坐謫戍死次子春數從志破敵累功至指揮僉事先志卒其子瑛嗣官比志卒瑛與良子瑄爭襲帝曰瑄父誠有罪然志嫡孫也與瑛爵柰嫡孫何今瑛又不讓其下廷議廷議請予瑄帝曰呼二子來以鬮決之竟爲瑛所得徐達傳孫鵬舉嬖其妾冒封夫人欲立其子爲嫡坐奪祿孝肅周太后傳太后英宗妃憲宗生母也孝宗卽位尊爲太皇太后弘治十七年三月太后崩謚孝肅貞順康懿光烈輔天承聖睿皇后合葬裕陵孝宗與大學士劉健李東陽謝遷議立奉慈殿別祀不祔廟遂罷謚仍稱太皇太后語在錢皇后傳嘉靖十五年遷後奉慈殿主與紀邵二太后並祀陵殿不系帝謚以別嫡庶其後穆宗母孝恪神宗母孝定光宗母孝靖熹宗母孝和莊烈帝母孝純咸遵用其制英宗孝莊皇后錢氏傳後海州人正統八年立爲後無子周貴妃有子立爲皇太子憲宗立兩宮並尊弘治十七年周太后崩詔禮部集羣臣會議孝宗禦便殿問祔廟禮健等言祔二後自唐始也祔三後自宋始也漢以前一帝一後曩者定議合祔配享考莊太后居左今大行太皇太后居右且引唐宋故事爲證臣等以此不敢復論帝曰二後已非況復三後遷曰宋祔三後一繼立一生母也帝曰事須師古太皇太后鞠育朕躬朕豈敢忘顧私情耶祖宗來一帝一後今並祔壞禮自朕始且奉先殿祭皇祖特座一飯一匙而已夫孝穆皇后朕生母也別祀之奉慈殿今仁壽宮前殿稍寬朕欲奉太皇太后於此他日奉孝穆皇太后於後歲時祭享如太廟東陽對曰陛下言及孝穆萬世之心也幹是詔羣臣詳議禮部尙書吳寬集眾議上帝大喜遂定祀周太后於奉慈殿稱孝肅太皇太后殿居奉先殿西帝初祀孝穆於奉慈殿至是中奉孝肅左奉孝穆稱合禮焉王如堅傳如堅字介石安福人爲刑科給事中三王並封議起如堅疏爭之其略曰謹按十四年正月聖諭元子幼小冊立事俟二三年舉行是明言長子之爲元子也又十八年正月詔旨朕無嫡子長幼自有定序是明示倫次之不可易也已而十九年八月奉旨冊立之事攺於二十一年舉行此則陛下𨿽怒羣臣激聒輒更定期未嘗遽寢冊立之事也乃今已屆期忽傳�封爲王以待嫡嗣臣始而疑旣而駭陛下言猶在耳豈忘之耶曩者謂二三年舉行已遲至二十年矣二十年舉行又攺至二十一年矣今二十一年倏攺爲並封是陛下前此灼然之命尙不自堅今日羣臣將何所取信耶立嫡之條祖宗爲廢嫡者戒也今日有嫡可廢乎且陛下欲待正嫡意非眞待也古之王者後宮無偏愛故嫡後多裔嗣後世愛有所專則天地之交不常泰故裔嗣之繁難矣我祖宗以來中宮誕生者有幾國本早定惟元子是屬或二三齡而立或五六齡而立未嘗遲回於歲月也卽如陛下春宮受冊時止六齡當時寧有待嫡之議與璐王並封之詔哉今皇長子且十二齡矣聞皇后撫育無間己出元子早定一日卽早慰中宮一日之心後素賢明何有捨當前之冢而覬幸不可知之數耶在陛下睿謀英斷臣固知無他心但宮闈之內�席之間左右近習之輩見形生疑未必不以他意窺陛下卽如昨歲冊立之旨方待舉行而宗室中已有�封之疏安知非機事外泄彼將量朝廷之淺深耶夫別名號辯嫌疑禮之善經也元子與眾子其間冠服之制鹵簿之節恩寵之數接見之儀迥然其不齊矣藉一旦並封而同號則有並大之嫌逼長之患執狐疑而來讒賊幾微之際不可不愼苟謂渙命新頒難於遽攺則數年已定之明旨尙可移易今綸言初發何不可中止也疏入帝怒甚命與朱維城皆戍極邊閣臣王錫爵疏救則免戍爲民代簡王桂傳恭王廷琦萬曆元年薨子定王鼐鉉嗣二十二年薨弟鼐鈞嗣嫡妃無子從妃裴生子鼎渭巳請名矣裴死次妃張生子鼎莎有寵奏以爲嗣禮官謂鼎莎母𨿽封不得稱嫡鼐鈞不奉詔內閣禮部屢上章言之不報後十餘年鼎莎死復請以其弟嗣神宗怒鐫鼐鈞錄鼎渭始得嗣鄭王瞻�傳簡王祈有子十人次盟津王見濍次東垣王見見濍母有寵於祈規奪嫡不得竊世子金冊以去祈索之急因怨不復朝所爲益不法祈言之憲宗革爲庶人淮王瞻墺傳載堅薨子翊嗣翊之未王也與妓王愛善冒妾額入宮且令撫庶子常洪爲子陳妃與庶子常淸俱失愛潛謀易嫡禦史陳王道以理諭翊出之外舍常洪遂與宗人翊銂等謀夜入宮盜冊寶資貨以出守臣上其事王愛論死勒常洪自盡翊銂等削屬籍永錮奪翊四歲祿薨子常淸嗣唐儼傳儼全州諸生也父蔭郴州知州歸老得危疾儼年十二潛割臂肉進之疾良已及父歿哀毀如成人其後遊學於外嫡母寢疾儼妻鄧氏年十八奮曰吾婦人安知湯藥昔夫子以臂肉療吾舅吾獨不能療吾姑哉於是割�肉以進姑疾亦愈儼聞母疾馳歸則無恙久矣拜其妻曰此吾分也當急召我何自苦如此妻曰子事父婦事姑一也方危急時召子何及且事必待子安用婦爲儼益嘆異儼事嫡母甚謹生母亦如之而儀節稍殺焉曰禮不敢逾也嫡母歿二十年而生母歿儼廬墓三年知州顧璘訪之書山之壁曰望母巖嘉靖四年貢至京有司奏旌其門任昂傳昂拜禮部尙書廣東指揮狄崇王臻爲次妻乞封下廷臣議昂議曰禮莫大於分分莫大於名妾不可爲嫡魯莊公妾成風僖公母也稱爲夫人春秋非之哀公庶子荊之母嬖將立爲夫人使宗人釁夏獻其禮對曰無之古者夫人歿貴妾攝內事不得稱爲夫人爲庶子而貴推恩其母亦不得稱夫人並嫡也崇臻所奏非禮不可許從之遂命昂及翰林院定嫡庶封贈例剪勝野聞貴妃某氏薨太祖詔太子服齊衰杖期太子以禮惟士爲庶母服緦大夫以上爲庶母則無服又公子爲其母練冠麻衣縓緣旣葬除之蓋諸侯絕期喪諸侯之庶子𨿽爲其母亦壓於父不得伸其私然則諸侯之庶子不爲庶母服而況於天子之嗣乎帝大怒以劍擊之太子且走曰大杖則走翰林正字桂彥良諫太子曰禮可援君父之命不可違也嫌隙由是生矣太子感悟遂齊衰見帝謝罪帝怒始釋嫡庶部雜錄資暇錄寒食拜掃案開元禮第七十八云昔者宗子去在他國庶子無廟孔子許望墓爲壇以時祭祀今之上墓或有憑焉容齋續筆今時人家雙生男女或以後生者爲長謂受胎在前或以先生者爲長謂先後當有序然固有經一日或亥子時生則弟乃先兄一日矣辰時爲弟巳時爲兄則弟乃先兄一時矣按春秋公羊傳隱公元年立適以長不以賢立子以貴不以長何休注云子謂左右媵及侄娣之子質家親親先立娣文家尊尊先立侄其雙生也質家據見立先生文家據本意立後生乃知長幼之次自商周以來不同如此讀書雜鈔禮緯嫡長稱伯庶長稱孟李微之云齊武孟魯孟氏衛孟摯又詳見月令孟春疏聞見後錄昔人賤庶生子孫堅五子吳史載其四仁生也不錄故陳武贊曰子表將家支庶而與冑子比翼齊衡拔萃出類不亦美乎然田嬰有子四十人而賤妾之子文最賢故以爲太子孟嘗君也

嫡庶部匯考漢劉熙釋名

釋親屬嫡敵也與匹相敵也庶摭也拾摭之也謂拾摭微陋待遇之也增韻

釋嫡正室曰嫡正室所生之子曰嫡子一曰嫡敵也言無與敵也

嫡庶部藝文

言事疏

漢匡衡臣聞室家之道修則天下之理得故詩始國風禮本冠婚始乎國風原情性而明人倫也本乎冠婚正基兆而防未然也福之興莫不本乎室家之道衰莫不始乎捆內故聖王必愼妃後之際別適長之位禮之於內也卑不隃尊新不先故所以統人情而理陰气也其尊適而卑庶也適子冠乎阼禮之用醴眾子不得與列所以貴正體而明嫌疑也非虛加其禮文而已乃中心與之殊異故禮探其情而見之外也聖人動靜遊燕所親物得其序得其序則海內自修百姓從化如當親者疏當尊者卑則佞巧之姦因時而動以亂國家故聖人愼防其端禁於未然不以私恩害公義陛下聖徳純備莫不修正則天下無爲而治詩云於以四方克定厥家傳曰正家而天下定矣

立定陶王昕爲太子論

荀悅聖人立制必有所定所以防忿爭一統序也春秋之義立嫡以長立子以貴是以言嫡無二也貴有常也以弟及兄則貴有常矣兄弟之子非一也不可以爲典𨿽立其長猶非正也且兄弟近而親所以繼父也兄弟子疏而卑所以承亡也俱非正統捨親取疏廢父立子非順也以弟繼父近於義矣春秋傳曰太子亡則立母弟無則立長立均以順義均則卜之道也

繼立

黃憲徵君入見魏王長揖而言曰魏國天下之中原也人民以守之山川以鎭之自先王以來國無大警而生民之業日饒固鼎地也今國凶於饑饉民無所賴山崩而河震民無所寧其憂在王乎魏王曰寡人王室之叔父也社稷之安危寡人共之今天旣敝國寡人之戾也寡人𨿽處中土不能修徳蹈義僥福於社稷之神明以恐王室然寡人亦惟是泣血之故實無有愆於羣臣百姓天不賜寡人以刑乃饑饉我人民崩溢我山川憂患我社稷蕩搖我王室寡人之顯戾不可拯也寡人有母結髮於先君而生寡人先君之側室生寡人伯兄先君曰側室之子𨿽長非嫡也寡人是命先君之側室亦捨長子伯兄而拾寡人告我先君曰君無以妾之子爲長而命以國使妾有他釁惟嫡子仲氏立妾之福也先君曰立嫡之命出吾意也而議未布於外內以汝長子之故今汝以一婦而能禮讓且智吾之內釁由汝熄矣遂議立寡人先君之侍臣謂寡人曰公子可以避矣如不避必有內言是難基也公子其圖之寡人對曰此吾君之側室意也何難之爲侍臣曰公子誤矣側室之請惡知其不以心測君也君若謝國於宗廟千歲之後彼將挾其長子而與公子爭則何如是挾長以爲名而爭公子以爲釁也若讓而後受𨿽有釁而附令譽焉且公子不聞伯夷叔齊之事乎孤竹君以愛易長而命立叔齊國人疑之伯夷怨慕而逃遁國人哀之叔齊若可以幸國者乃遜而不與天下稱仁焉今公子先爲叔齊之舉而後伯夷之心奚不可乎有嬖人曰不然伯夷叔齊皆嫡產也故能相遜其國而有令名於後今捨庶而立嫡其能遜乎夫公子有申生之賢而君無獻公之惑側室無驪姬之讒公子宴然而居之至順也又奚慮哉侍臣曰不然昔丹朱之於舜商均之於禹彼皆異姓也而猶避焉今公子𨿽以嫡庶固同姓也豈必皆嫡子而後爲夷齊之事乎若驪姬以讒而禍晉國則獻公之爲也當是時驪姬非特亂嫡也以弟而侵其兄而況驪姬之讒得濟者獻公在也使獻公死而申生立𨿽百驪姬豈能亂嫡庶之名而致新城之難乎今君之側室其子𨿽庶兄也公子𨿽嫡弟也其名不完故有後釁公子以嫡則不可避以弟而遜人孰不然是公子有遜兄之名而不失得國之利且無釁於後名全於叔齊而智髙於申生也寡人是以行先君之側室聞之而憂告先君曰夫人之公子行矣君何不聞妾之子不可奪也意者君以妾之故而遷其前言乎不然何公子捐國而行也若公子罪妾妾將攜其子而假君子所以賜妾與子也妾與國孰重妾與宗廟孰重妾與公子孰重妾在而公子行妾安能一日求活耶願君亟反之非爲妾也爲公子也爲國與宗廟人民也不然妾𨿽萬死而不足贖君之心胡可明也先君遂反寡人於國寡人之母不能亮先君之心又不能以寡人之返國而亮側室告先君之心以爲中讒也而側室死焉先君有疾寡人之兄亦不食而死先君將薨執寡人之手而命曰汝母悖戾禍莫大焉𨿽及黃泉無相見也吾子勉之寡人是以朝夕泣血一目玷明固寡人之惡也今天之爲敝國禍小心畏忌無敢諱也若王室討敝國之罪柰辱宗廟何徵君對曰王之是心也足以察庶物而和諸侯乎𨿽然今之災害其王室之憂也憂在王室則饑饉崩溢豈惟降於王之一國哉臣爲王道之夫今之諸侯朝而不貢無壤也故山川之崩溢不必懼焉貴而不親無民也故百姓之饑饉不必咎焉王無是職又何以爲宗廟辱臣故曰王室之憂也魏王曰然則列國之壤地人民苟有饑饉崩溢之禍亦不足以爲諸侯憂乎曰四方有難則王室憂王室有難則諸侯憂由此觀之諸侯𨿽無職亦安得而無憂也惟賢王密厥志而已諺有之曰農勤於朝女勤於宵宵必顧杼朝必望雨言得時毋怠也王其圖之

嫡庶

前人韓王欲以倚風爲夫人莊白諫曰不可夫先王因名以定分使尊卑貴賤無相瀆也是故內有後妃嬪禦以佐內政宣陰鬱也外有公卿大夫郎官之屬以贊外務暢陽蔚也故天子以諸侯爲級有級而後有序有序而後有則和斯交焉故天子之於後猶諸侯之於夫人也聘以示禮宴以示好居正以示位告廟以示宗親蠶以示勤故能爲天下母諸侯亦然禮有之曰諸侯耕助以供粢盛夫人蠶繅以爲衣服惟齊體於君是以光佐於內而致享於神祇也由此觀之嫡庶者禮之經也不可亂也故嫡有庶而無降庶有寵而無隆寵之以色則不可逾於恩寵之以賢則不可瀆於禮夫禮名之防也天子以禮防兆民諸侯以禮防國卿大夫以禮防家士庶人以禮防身皆所以防乎名也瀆禮則名潰名潰則不尊不尊則悖悖則淫淫則狎侮刑罰而爲天下辱此國家危亡之形色也昔桓公葵丘之會曰以妾爲妻則伐之非私典也所以尊王禁也今倚風處君之宮執庶之職賢聞諸侯君之明亦孚矣倚風美而有娠君之寵亦孚矣夫美而賢端也執庶恭也君欲一朝而隆之無乃不可乎執是名也不足以爲君重而隆是名也亦不足以爲姬重且以玷姬之名累姬之美而返譽於諸侯卽臣見韓國之日卑也君其愼之王不聽乃訪於徵君對曰臣何必言韓王曰何謂也曰臣聞莊子諫王是也臣故不言韓王曰然則寡人爲何如也曰以王之所爲子其晉文乎王悟而悔之

奪嫡

前人徵君見韓王坐而論政乃設五諭以動王王喜而飲酒倚風鼓琴於宮學關雎之音徵君聞之叱曰是琴也始作有仁鶂之聲繼而有鷮捕物之聲誰其鼓之誰其鼓之韓王笑曰此寡人之寵姬倚風也徵君曰然則何爲而琴關雎之詩乎曰此其所嗜也徵君曰不可夫關雎之詩詠后妃也亦惟后妃得而琴之若倚風𨿽賢妾也妾何得而述關雎乎下陵上卑越尊不可謂順臣聞倚風之好爲關雎久矣王以爲賢臣竊以爲憂也夫瑟以發音音以昭志志伏於內則瑟之音平以和志戰於外則瑟之音激以乖今姬也有戰志王之夫人其將殆乎以姬之淑而播釁於琴非祥之徵也夫釁不可長以寵而長釁是玩百姓而瀆諸侯且以倍盟誓王何利焉王若從其所誓則四鄙之諸侯皆欲無禮於王而天下之謀士去矣昔周之東遷也猶依晉鄙以爲固今王室微弱所望而依者諸侯也以韓之彊王將修政之不暇而驟以一寵隳其紀綱則千載後王室卒不能向韓而依矣何韓之大國而不晉鄙也臣不佞寄食於諸侯亦視王之此舉以爲去就弗敢阿也倚風聞之嘆曰事不立矣徵君出有嬖人讒於倚風曰以夫人之賢而處卑位𨿽有懿徳婉行不能範於國竊以爲夫人惜之今乘君之寵幸而弗自圖恐落華不再榮而婕妤之怨踵矣徵君固賤士也聞夫人之鼓琴而驟諫彼將以二姬待夫人恥孰孔焉夫人欲得志於宮必去徵君而後可倚風曰君今聽其計爲之柰何嬖人曰夫人尙可爲也君嘗與夫人宴碧華之池夫人是時宜窺君之酣而泣於前曰妾處幽獨被日月之末光得奉箕之役舉宮無間言妾何幸有此譽也君亦不以妾之賤而殘其寵欲舉妾有不次之恩以爲君重妾實菲薄不敢仰手而承也側聞徵君短妾於前而結君之左右君信以爲讜是妾罪也然以君之明不能照妾而使爲士者謗於道路以傷君之明君何以一妾而自累也願君賜妾以死無使賢士曠於市朝以爲君辱昔二姬之死愛君也不可謂怨妾欲與二姬遊於泉下以觀多士之集韓國也夫人以此說君君必啟前之心而去之此堅寵隆愛之計也倚風曰然計其中矣明日王果與倚風宴遊碧華池倚風如嬖人之言以訴倚風泣王亦泣遂議立倚風爲夫人是歲徵君行

上孫權魯王霸與太子和齊衡疏

