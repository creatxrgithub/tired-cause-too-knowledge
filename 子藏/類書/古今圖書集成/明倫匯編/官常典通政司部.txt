

通政司部匯考

有虞氏帝舜元載命龍作納言按書經舜典帝曰龍朕堲讒說殄行震驚朕師命汝作納言夙夜出納朕命惟允孔

傳堲疾也殄絕也言我疾讒說絕君子之行而動驚我眾欲遏絕之納言喉舌之官聽下言納於上受上言宣於下必以信疏正義曰此官主聽下言

納於上故以納言爲名亦主受上言宣於下故言出朕命互相見也蔡

傳殄行者謂傷絕善人之事也師眾也謂其言之不正而能變亂黑白以駭眾聽也納言官名命令政教必使審之旣允而後出則讒說不得行而矯僞無所托矣敷奏復逆必使審之旣允而後入則邪僻無自進而功緒有所稽矣周之內史漢之尙書魏晉以來所謂中書門下者皆此職也大全

復謂

奏事逆謂受下奏按史記五帝本紀龍主賓客遠人至按通鑑前編虞帝舜元載春正月元日帝格於文祖踐天子位於蒲阪以土徳王咨二十有二人注

舜典孔傳曰禹垂益伯夷夔龍六人新命有職四嶽十二牧凡二十二人特敕命之

漢漢設公車令丞主天下上書及四方徵召之事而隸於衛尉按漢書百官公卿表衛尉屬官有公車司馬衛士旅賁三令丞注

師古曰漢官儀云公車司馬掌殿司馬門夜僥宮中天下上事及闕下凡所徵召皆總領之令秩六百石

後漢後漢公車令丞仍屬衛尉按後漢書百官志公車司馬令一人六百石本注曰掌宮南闕門凡吏民上章四方貢獻及徵詣公車者注獻帝起居注曰建安八年議郎衛林爲公車司馬令位隨將大夫舊公車令與都官長史位從將大夫自林始丞尉各一人本注曰丞選曉諱掌知非法尉主闕門兵禁戒非常注

胡廣曰諸門部各陳屯夾道其旁當兵以示威武交戟以遮妄出入者

晉晉仍設公車令屬衛尉按晉書職官志衛尉統武庫公車衛士諸治等令左右都候南北東西督治掾及渡江省衛尉

宋宋仍設公車令以受章奏而屬於侍中按宋書百官志公車令一人掌受章奏秦有公車司馬令屬衛尉漢因之掌宮南闕門凡吏民上章四方貢獻及徵詣公車者皆掌之晉江左以來直云公車令

南齊南齊設公車令屬於尙書起部按南齊書百官志公車令一人屬起部亦屬領軍

梁梁尙書省主出納王命以文書章奏屬左右丞而以公車令屬門下省按隋書百官志梁尙書省尙書掌出納王命敷奏萬機令總統之僕射副令又與尙書分領諸曹令闕則左僕射爲主若左右僕射並闕則置尙書僕射以掌左事置祠部尙書以掌右事左右丞各一人佐令僕射知省事左掌臺內分職儀禁令報人章督錄近道文書章表奏事糾諸不法右掌臺內藏及廬舍凡諸器用之物督錄遠道文書章表奏事凡諸尙書文書詣中書省者密事皆以挈囊盛之封以左丞印門下省置侍中給事黃門侍郎各四人掌侍從左右擯相威儀盡規獻納糾正違闕監令嘗禦藥封璽書侍郎中髙功者在職一年詔加侍中祭酒與侍郎髙功者一人對掌禁令公車太官太醫等令驑�丞

陳陳承梁制置公車令秩六百石品第八按隋書百官志云云

北魏孝文帝太和二十三年定公車令爲從八品按魏書髙祖本紀不載按官氏志太和二十三年髙祖復次職令及帝崩世宗初班行之以爲永制公車令從第八品上階

北齊北齊公車令屬衛尉凡尙書不理及枉屈者奏聞按隋書百官志後齊衛尉寺校尉二人領公車署令掌尙書所不理有枉屈經判奏聞

隋隋仍以公車令屬衛尉按隋書百官志衛尉寺統公車署置令一入丞一人

唐唐以中書舍人掌進受表章按唐書百官志中書省舍人六人正五品上掌侍進奏參議表章大朝會諸方起居則受其表狀大捷祥瑞百寮表賀亦如之

遼遼始以門下省爲左右通進司按遼史百官志南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官門下省通進司左通進右通進耶律瑤質景宗時爲右通進

宋宋於門下省設通進司及進奏院掌受奏牘章疏而皆隸於給事中按宋史職官志門下省通進司隸給事中掌受三省樞密院六曹寺監百司奏牘文武近臣表疏及章奏房所領天下章奏案牘具事目進呈而頒布於中外進奏院隸給事中掌受詔敕及三省樞密院宣札六曹寺監百官符牒頒於諸路凡章奏至則具事目上門下省若案牘及申�文書則分納諸官司凡奏牘違戾法式者貼說以進熙寧四年詔應朝廷擢用材能賞功罰罪事可懲勸者中書檢正樞密院檢詳官月以事狀錄付院謄報天下元佑初罷之紹聖元年詔如熙寧舊條靖康元年二月詔諸道監司帥守文字應邊防機密急切事許進奏院直赴通進司投進舊制通進銀臺司知司官二人兩制以上充通進司掌受銀臺司所領天下章奏案牘及合門在京百司奏牘文武近臣表疏以進禦然後頒布於外銀臺司掌受天下奏狀案牘抄錄其目進禦發付勾檢糾其違失而督其淹緩發敕司掌受中書樞密院宣敕著籍以頒下之按夢溪筆談銀臺司兼門下封駁乃給事中之職當隸門下省故事乃隸樞密院下寺監皆行札子寺監具申狀𨿽三司亦言上銀臺主判不以官品初冬獨賜翠毛錦袍學士以上自從本品行案用樞密院雜司人吏主判食樞密廚蓋樞密院子司也太宗淳化四年秋八月癸酉以向敏中張詠始同知銀臺通進司視章奏案牘以稽出入九月乙巳以給事中封駁隸銀臺通進司按宋史太宗本紀云云眞宗咸平年仍以門下封駁隸銀臺司按宋史眞宗本紀不載按陳恕傳恕拜吏部侍郎知通進銀臺封駁司審官院上言封駁之任實給事中之職隸於左曹𨿽別建官局不可失其故號請以門下封駁事隸銀臺司從之

金金置近侍局提點使副掌承敕令轉進奏帖而屬於殿前司按金史百官志殿前都點檢司近侍局提點正五品泰和八年刱設使從五品副使從六品掌侍從承�令轉進奏帖直長正八品注

大定十八年增二員奉禦十六人舊名入寢殿小底奉職三十人舊名不入寢殿小底又名外帳小底皆大定十五年更

明明始設通政司置通政使及左右通政左右參議主達中外章奏按明會典正官通政使一員左右通政二員左右參議二員注

後添設謄黃右通政一員萬曆九年革右通政及謄黃右通政十一年復右通政首領官經歷一員知事一員凡通政司缺通政參議鴻臚寺缺寺丞等官宣徳三年令於相應官內選擇音吐洪亮便於言說者請用舊例通政司左右參議有缺吏部行各衙門科目出身官揀選本部定擬移文送司禮監定日引赴弘政門公同司禮監官揀選萬曆十三年令左右通政員缺以資深通參補如無其人以相應卿寺方面補由考選者照舊奏事不由考選者不必彊奏又令通政司官一體量材酌用毋得偏抑凡天下臣民實封入遞或人賫到司須於公廳眼同開拆仔細檢看事干軍情機密調發軍馬及外國來降進貢方物急缺官員提問軍職有司官員並請旨定奪事務卽於底簿內謄寫略節緣由當將原來實封禦前陳奏畢就於奏本後批寫旨意送該科給事中收轉令該衙門抄出施行其進繳稅銀文冊勘合通關起解軍囚等項附簿明白止送該科收不必入奏凡本司發過五府六部都察院及內外諸司衙門公文並照駁各衙門差錯公文實封等件及行移勘合原告文狀拿人起數給由人員每月類奏年終通行類數開奏凡每月終五府等衙門出入公文等項數目面奏送科外其給由起復官員仍奏令吏部查理凡天下府州縣奏到本年雨澤本年終面奏類送戶科萬曆六年革凡本司日逐收下奏本夾板年終面奏令錦衣衛差人運送司禮監交收凡本司合用紙札於刑部見收囚人紙札內關用印色等項原從順天府買用後奏準於刑部支給官錢買用今仍於順天府關用凡命官會議大事會問大獄秋後審錄重囚及會推文職大臣總兵官本司官皆預凡六科中書舍人行移各衙門俱經本司轉行凡尙寶司六科中書舍人官員俸糧俱從本司帶支今自行關支南京通政司右通政一員右參議一員

注隆慶四年革萬曆十一年復設經歷一員凡兩京軍民人等陳告狀詞置立底簿將狀編號用使關防明立前件連人狀送各衙門整理太祖洪武三年置察言司按明會典洪武三年初置察言司設司令掌受四方章奏尋革洪武十年置通政司按明會典十年置通政使司正三品衙門設通政使左右通政左右參議經歷司經歷知事職專出納帝命通達下情關防諸司出入公文奏報四方臣民實封建言陳情申訴及軍情聲息災異等事按春明夢餘錄洪武十年七月置通政司掌出納諸司文書敷奏封駁之事時官制初立上重其任頗難其人刑部主事曹秉正新擢陜西參政未行遂命爲通政使以應天府尹劉仁爲左通政諭曰壅蔽於言者禍亂之萌端恣於事者權姦之漸故必有喉舌之司以通上下之情以達天下之政昔者虞之納言唐之門下省皆其職也今以是職命卿等官以通政爲名政猶水也欲其常通無壅遏之患卿其審命令以正百司達幽隱以通庶務當執奏者勿忌避當駁正者勿阿隨當敷陳者勿隱蔽當引見者勿畱難無巧言以取容無苛察以邀功無讒間以欺罔公淸直亮以處厥心庶不負委任之意洪武十四年定本司與內外諸司無文移按明會典洪武十四年令本司職專出納與內外諸司俱無文移有徑行本司者以違制論洪武二十六年定帝命覆奏及出入公文勘合置簿查銷諸例按明會典出納帝命洪武二十六年定凡有帝命必當詳審覆奏允當然後施行又按關防公文勘合洪武二十六年定本司置立出入文簿令各房令典分掌內外衙門公文到司必須辧驗允當隨卽於簿內編號注寫某衙門行某處爲某事公文用日照之記勘合用驗正之記關防畢令鋪兵於文簿內書名畫字遞送若行移不當及違式差錯洗補互相推調等項事重者入奏區處常事照依欽定事例在外貼送當該衙門如律在京衙門退回攺正將發過公文並差錯件數月終類奏文簿繳進若各處公文事干軍情異機密重事隨卽入奏送該科給事中收如呈�五府六部都察院等衙門公文緊要者入奏仍用欽降勘合用使本衙門印信云寫旨意貼送當該衙門覆奏施行若誤遞到有施行者奏訖亦貼送當該衙門無施行者亦入奏送該科給事中收照又按通達下情洪武二十六年定凡有四方陳情建言伸訴�枉民間疾苦善惡等事知必隨卽奏聞及告不公不法等事事重者於底簿內謄寫所告緣由賫狀奏聞仍將所奉旨意於上批寫送該科給事中轉令該衙門抄行常事者另置底簿將文狀編號用使關防明立前件連人狀送當該衙門整理月終奏繳底簿送該科督並承行該衙門回銷成祖永樂四年令通政司每日早朝引奏天下遞入所奏按明會典永樂四年令本司奏事𨿽小必聞凡每日早朝引奏天下臣民及入遞所奏事或五事七事遇大寒大暑減免奏數不一宣宗宣徳四年令內外事務聽本司自行辦理按明會典宣徳四年令在京諸司行移在外三司軍衛府州縣催辦事務悉聽本衙門自行分管辦理有�差掌印正官及坐名差官者通政司糾舉處以重罪憲宗成化二年增設謄黃右通政列銜本司不與司事今革按明會典云云孝宗弘治十三年奏準南京通政司應行事例按明會典弘治十三年奏準南京詞訟干系地方者許內外守備官員受理其餘一應詞訟悉遵舊制赴南京通政司告送法司問理其在外軍衛有司不系掌印官不許受詞訟凡南京各衙門公文出入俱赴本司掛號凡每月朔望日各衙門堂上官會議本司掌印官預凡每歲秋後法司會各衙門官審錄重囚本司掌印官預凡南京六科中書舍人行移各衙門從本司轉行凡南京尙寶司六科中書舍人俸糧於本司帶支武宗正徳六年奏準邊腹盜賊機密通政司隨卽封進按明會典凡邊方腹裏盜賊機密重情正徳六年奏準各處撫按官題奏到司隨卽封進不許遲畱副本亦要隨本封實咨呈等文免掛號待事已施行方許開拆附捲各該承行衙門俱要愼密關防如有漏泄一體治罪世宗嘉靖八年定通政司應行參奏事例按明會典凡題本奏本嘉靖八年題準照原定長短廣狹格式刊印頒降令內外臣民遵守不許違越奏本字樣務與題本大略相似毋得細小違者本司參駁治罪凡在京大小衙門但系奏本不分公事私事並在外守備等項內臣陳情己事巡撫都禦史巡按等項禦史總兵副參及分守守備備倭等項武職宣慰宣撫招討等司及府州縣等衙門一應錢糧軍馬刑名乞恩認罪繳�等項本冊俱赴本司投進八年題準有徑自封進者本司參駁治罪凡軍民人等奏告詞訟本司參詳除謀逆機密重情無主人命全家被人殘害侵欺系官錢糧僞造寶鈔私鑄銅錢並干己事情外中間看系革前並不干己事及審出添捏等項虛情例不該奏告就於本後明白參出抄送法司該道再加詳審立案不行八年題準有朱語太長浮詞太多及一應違錯不敬者本司參駁治罪嘉靖十二年令內外軍機隨時奏進按明會典十二年令凡內外奏報軍機並兵部議處賊情不拘齋戒日期照常封進嘉靖十八年通政司定皇太子監國題奏本章等字樣按明會典凡內外各衙門一應公事用題本其𨿽系公事而循例奏報奏賀若乞恩認罪繳�謝恩並軍民人等陳情建言伸訴等事俱用奏本十八年定皇太子監國用啟本奏題皆曰啟伏候�旨曰令旨湣帝崇禎元年傳諭通政司應行治理申飭傳示事務按春明夢餘錄崇禎元年上諭各衙門章奏未經禦覽批紅不許報房抄發泄漏機密一槪私揭不許擅行抄傳違者治罪上傳章奏冗長不便省覽以後各衙門條陳章疏務要簡明其字不出一千如詞意未盡不妨再本具奏著通政司申飭上傳內閣本內凡天地祖宗列後字樣皆要出格朕不敢與並列卿等傳示各衙門欽奉遵行皇淸大淸會典通政使司

正官

滿漢通政使各一員

滿漢左右通政四員內滿左通政一員漢左通

政一員漢右通政二員

滿漢左右參議六員內滿左參議二員漢左右

參議各二員

首領官

滿漢經歷各一員初稱司務後攺爲經歷

屬官

滿知事二員內滿文一員滿漢文一員漢軍知

事一員

滿筆帖式八員內滿文四員滿漢文四員漢軍

筆帖式二員

通政使司正三品衙門設滿漢通政使各一員

滿漢左右通政四員滿漢左右參議六員滿漢

經歷各一員滿洲漢軍知事各一員滿筆帖式

八員漢軍筆帖式二員職專收受四方章奏臣

民密封建言陳情伸訴等事世祖章皇帝順治二年大淸會典凡章奏順治二年定在外督撫鎭按臣到

任奏報及賀捷本章俱準封進謝恩槪免司道

等官一切事情悉聽撫按代題總兵官除事關

軍機及兵馬錢糧外其餘俱歸督撫違者執法

參駁又令在外督撫鎭按等官一應漢字本章

及在京各衙門除題本外一切奏本不分公私

俱赴通政司投進違式者一體參駁

順治八年大淸會典順治八年題準題本奏本各有格式令禮

部查照原式通行頒發每幅六行一行二十格

�頭二字平行十八字出格�頭加一字頭行

書衙門官銜違錯者照例察參

凡民本通狀順治八年題準民本應審理者將

本人付兵馬司羈管候旨應行督撫按者交與刑部差人解送又題準凡民

本有奇謀異計及所告貪酷官吏干己受害曾

經陳告督撫按不得上達者訊明方準封進如未向地方官陳告或已告

尙未審結者俱駁赴本管官陳訴結案其借端

計騙官吏挾詐恃刁者照例參送法司治罪

凡密封順治八年題準督撫鎭按衙門密封投

司者止具正本其副本槪行停止

順治九年大淸會典凡月奏順治九年題準每日接到通狀有

應送者卽明立前件用印連人狀送各該衙門

審理每月將姓名注語備造淸冊具疏奏聞發該科察催承行衙門回銷

順治十年大淸會典順治十年題準遇大計年各省布按都司

運司及府州縣等官俱具本造冊投送通政司

順治十二年大淸會典順治十二年題定送密封本章原有程

限違限者查日期多寡參送法司分別治罪

又題準凡咨送督撫審理民本通狀不論地方

遠近年終未結俱俟奏銷查參

順治十八年大淸會典順治十八年題準凡民本通狀須將某年

月日經某衙門覆告如何結斷是何批語詳明

敍述若詐稱覆告不詳載緣由者不準封進凡

官員被革被降者必先由該管衙門陳訴凡告

職官者在外先由各該撫按衙門在京先由各

該衙門具告凡在京人民互相訐告及旗民互

相訐告者先由五城若事關重大許五城具題

下部審問以上各項若果有�抑而各該衙門

不爲伸理者方許詳開緣由赴通政司控陳越

訴者不準入奏

康熙元年大淸會典康熙元年題準凡咨送督撫民本通狀俱

照部件定限奏結仍將奉到日期預報通政司

倘事有難結應備開情由題請展限如逾限不

完聽通政司查參其通政司舊例年終奏銷今

旣經立限應於月終奏銷

康熙三年大淸會典康熙三年題準督撫提鎭等官題奏本章

無貼黃者通政司題參

康熙四年大淸會典康熙四年題準凡有滿漢字本章無貼黃

者免其查參若止漢字本章無貼黃者仍照常

題參

康熙七年大淸會典康熙七年題準凡密本內若有假公牽引

私事希圖僥幸或借端生事擾害良民謊稱密

事者下部查議題參交刑部照例從重治罪

康熙十年大淸會典康熙十年議準遇大計年各省布按都司

仍照舊例封投本冊其府州縣衛所停其具本

造冊

康熙十二年大淸會典康熙十二年題準在外民人告旗下人及

旗下家人告主彊壓霸占者俱令赴刑部具告

審結後果系�枉仍向原問衙門復告如不與

準理許告狀人詳開年月日期事情並駁問言

詞赴通政司告理詳察情節取閱原案果系�

枉方準具疏其餘仍照例用印送該衙門復審

康熙二十一年大淸會典康熙二十一年諭除現任職官密本照常封進外其廢閒官員及無

籍棍徒所具密本該司先行看閱應封者封進

不應封者嚴加駁回

康熙二十四年大淸會典康熙二十四年議準直省本章多系要務

提塘承差不卽投送遲延作獘俱令原題衙門

計算程途遠近於本章揭帖批內塡定限期並

鈐印於日期上發行違限者交與該部治罪其

原題將軍督撫提鎭等官不塡寫日期到京後

方於印信上塡注者題參一並交該部議處通政司部藝文

通政司箴

明宣宗通政所司實古納言出納政令用名厥官有虞之聖後龍是職周仲山甫亦謹朝夕君爲元首臣則股肱篤念如子維彼庶氓崇卑無間一气流貫有遏弗流體乃爲患爾職於斯必敬必忠命必下究情必上通讒說殄行師用震驚爾謹爾明予治乃成維樞維機維喉維舌爾飭無怠庶儆在列

通政司部紀事宋史向敏中傳敏中爲樞密直學士時通進銀臺司主出納書奏領於樞密院頗多壅遏或至漏失敏中具奏其事恐遠方有失事機請別置局命官專蒞校其簿籍詔命敏中與張詠領其局王旦傳眞宗卽位旦拜中書舍人數月爲翰林學士兼知審官院通進銀臺封駁司帝素賢旦嘗奏事退目送之曰爲朕致太平者必斯人也武進縣誌趙邦柱字安甫一字觀一弱冠成進士授戶部主事累遷通政參議故事諸中貴指銀臺爲外府所請乞詞訟以百數動至破產柱痛抑之中貴大窘舊輔王密揭詆臺省柱露章劾之風采赫然會右通政未下乞差歸裏遂卒

通政司部雜錄

