

法令部匯考

周周制以正月始和懸法象魏令太宰少宰掌其事按周禮天官太宰之職正月之吉始和布治於邦國都鄙訂

義鄭康成曰正月周之正月吉謂朔日劉執中曰正月之吉陽生陰復其气始和歲事將興而春令行矣故因其始和而布治焉乃縣治象之法於象魏使萬民觀治象挾日而斂之鄭康成曰太宰以正月朔日布王治之事於天下至正歲又書而懸於象魏振木鐸以徇之使萬民觀焉小宰亦帥其屬而往皆所以重治法新王事也

王昭禹曰必至於挾日者蓋近或知之矣遠者庸有未知焉觀之挾日使遠近皆徧知故也乃施典於邦國而建其牧立其監設其參傅其伍陳其殷置其輔王氏曰旣以治象示人於是乃以所建典法則施於邦國都鄙官府也乃施則於都鄙而建其長立其兩設其伍陳其殷置其輔鄭康成曰長謂公卿大夫王子弟命采邑者兩謂兩卿也不言三卿者不足於諸侯乃施於官府而建其正立其貳設其考陳其殷置其輔鄭康成曰正謂冢宰司徒宗伯司馬司寇司空也貳謂小宰小司徒小宗伯小司馬小司寇小司空也考成也佐成事者謂宰夫鄕師肆師軍司馬士師也司空亡未聞其考小宰之職正歲帥治官之屬而觀治象之徇以木鐸曰不用者國有常刑鄭康成曰正歲謂夏之正月得四時之正以出教令者審也古者將有新令必奮木鐸以警眾使明聽也乃退以宮刑憲禁於王宮

王昭禹曰小宰掌建邦之宮刑憲禁於王宮憲謂表而示之使知禁之所在令於百官府曰各修乃職考乃待乃事以聽王命其有不共則國有大刑王昭禹曰此王宮中之百官府也蓋百官有治事於王宮者旣憲禁於王宮又明爲告令使皆知之

漢漢制以五時讀令按晉書禮志漢儀太史每歲上其年曆先立春立夏大暑立秋立冬常讀五時令皇帝所服各隨五時之色帝升禦座尙書令以下就席位尙書三公郎以令置按上奉以入就席伏讀訖賜酒一�

後漢明帝永平二年詔班時令按後漢書明帝本紀永平二年春正月幸未使尙書令持節詔驃騎將軍三公班時令敕羣後注

時謂月令也四時各有令若有乖舛必致妖災故告之章帝建初元年令每月朔旦有司讀令按後漢書章帝本紀建初元年冬始行月令迎气樂每月朔旦有司讀令

魏明帝景初元年定以四時讀令按魏志明帝本紀景初元年春正月攺太和歷曰景初曆其春夏秋孟仲季月𨿽與正歲不同至於郊祀迎气礿祠蒸嘗巡狩搜田至分啟閉班宣時令中气早晚敬授民事皆以正歲斗建爲歷數之序按晉書禮志漢讀五時令魏氏常行其禮魏明帝景初元年通事白曰前後但見讀春夏秋冬四時令至於服黃之時獨缺不讀今不解其故散騎常侍領太師令髙堂隆以爲黃於五行中央土也王四季各十八日土生於火故用事之末服黃三季則否其令則隨四時不以五行爲令也是以服黃無令斯則魏氏不讀大暑令也

晉晉承魏制以四時讀令按晉書禮志魏讀春夏秋冬四時令及晉受命亦有其制傅咸云立秋一日白路光於紫庭白旗陳於玉階然則其日旗路皆白也成帝咸和五年詔以春冬讀令按晉書成帝本紀不載按禮志成帝咸和五年六月丁未有司奏讀秋令兼侍中散騎常侍荀弈兼黃門侍郎散騎侍郎曹宇駁曰尙書三公曹奏讀秋令儀注舊典未備臣等參議光祿大夫臣華恆議武皇帝以秋夏盛暑常闕不讀令在春冬不廢也夫先王所以順時讀令者蓋後天而奉天時正服尊嚴之所重今服章多闕加此熱隆赫臣等謂可如恆議依故事闕如不讀詔可咸和六年以立夏日讀夏令按晉書成帝本紀不載按禮志咸和六年三月有司奏今月十六日立夏今正服漸備四時讀令是祇述天和隆殺之道謂今故宜讀夏令奏可按玉海咸和六年有司奏四時讀令

宋文帝元嘉六年命三公郎讀時令按宋書文帝本紀不載按玉海元嘉六年讀時令三公郎讀皇帝臨軒百僚陪位惟世祖世劉勰太宗世謝絳爲三公郎善於其事人主公卿屬目稱嘆

陳宣帝太建十一年詔申嚴法令按陳書宣帝本紀太建十一年五月乙巳詔曰昔軒轅命於風後力牧放勛咨爾稷契朱虎冕旒垂拱化致隆平爰逮漢列五曹周分六職設官理務各有攸司亦幾期刑措卜世彌永並賴羣才用康庶績朕日昃劬勞思弘治要而機事尙擁政道未凝夕惕於懷罔知攸濟方欲仗玆舟�委成股肱徵名責實取寧多士自今應尙書曹府寺內省監司文案悉付局參議分判其軍國興造徵發選序三獄等事前須詳斷然後啟聞凡諸辯決務令淸乂約法守制較若畫一不得前後舛互自相予楯致有枉滯紆意舞文糾聽所知靡有攸赦

北魏宣武帝景明四年詔先朝軌式疑闕者速以奏聞按魏書宣武帝本紀景明四年十有二月丙申詔曰先朝制立軌式庶事惟允但歲積人移物情乖惰比或擅有增損廢墜不行或守舊遺宜時有舛妨或職分錯亂互相推委其下百司列其疑闕速以奏聞

北齊齊制天子禦殿有司讀時令按隋書禮儀志後齊立春日皇帝服通天冠靑介幘靑紗袍佩蒼玉靑帶靑�靑襪舄而受朝於太極殿尙書令等坐定三公郎中詣席詭讀時令訖典禦酌酒�置郎中前郎中拜還席伏飲禮成而出立夏季夏立秋讀令則施禦座於中楹南向立冬如立春於西廂東向各以其時之色服儀並如春禮

唐太宗貞觀十四年正月庚子有司讀時令按唐書太宗本紀云雲中宗嗣聖十五年太后詔讀時令卽武后聖歷元年

按唐書武后本紀不載按張齊賢傳聖歷初齊賢爲太常奉禮郎武后詔百官議告朔於明堂讀時令布政事京官九品以上四方朝集使皆列於廷元宗開元二十年定讀令儀制按唐書元宗本紀不載按玉海開元定禮有明堂及太極殿五時讀令之儀冠服佩玉悉從方色﹝按舊唐書元宗本紀開元二十年九月乙巳中書令蕭嵩奏上開元禮一百五十卷故讀令儀載於此﹞開元二十五年更定讀令儀制按唐書元宗本紀不載按唐會要開元二十五年十月一日辛丑制自今以後每年立春之日朕當率公卿親迎气於東郊其後夏及秋常以孟月朔於正殿讀時令仍令禮官修撰儀注徳宗貞元六年令有司宣讀時令按唐書徳宗本紀不載按玉海貞元六年二月制四孟月迎气之日令有司宣讀時令文宗太和八年中書門下奏讀時令按唐書文宗本紀不載按玉海太和八年六月中書門下奏天寶後盛典久廢請來年正月依舊禮讀時令命太常撰儀注

明太祖洪武四年令官吏講讀律令按明會典洪武四年令凡國家律令並續降條例事理有司官吏須要熟讀詳玩明曉其意監察禦史按察司官所至之處令其講讀或有不能通曉者依律究治洪武十八年禦制大誥成頒示天下按明昭代典則云云洪武十九年禦制大誥續編三編成頒示天下按明昭代典則洪武十九年三月辛未禦制大誥續編成頒示天下十二月癸巳禦制大誥三編成頒示天下洪武二十一年令武臣子弟讀大誥按明會典洪武二十一年賜天下武臣大誥令其子弟誦習洪武二十四年令天下生員兼讀誥律按明會典云云洪武二十五年令官民傳誦大誥三編按明會典洪武二十五年詔令各處官民之家傳誦大誥三編凡遇鄕飲酒禮一人講說眾人盡聽使人皆知趨吉避凶不犯刑憲其秀才教訓子弟引赴京考試有記一編兩編或全記者俱受賞仍具賞過名數曉諭天下洪武二十六年令民講讀大誥律令按明會典洪武二十六年令凡民間須要講讀大誥律令敕諭老人手榜及見丁著業牌面沿門輪遞務要通曉法意仍仰有司時加提督洪武三十年命戶部下令天下鄕裏以木鐸諭民按明昭代典則洪武三十年八月辛亥命戶部下令天下人民鄕裏各置木鐸內選年老者每月六次持木鐸徇於道路曰孝順父母尊敬長上和睦鄕裏教訓子孫各安生理毋作非爲又令民凡遇農桑時月淸晨聚眾鼓鳴皆會田所及時力田裏老縱其怠惰不勤督者罰又令凡遇婚姻死喪吉凶等事一里之內互相賙給庶使人相親愛風俗厚矣成祖永樂十七年申嚴洪武法令按明會典永樂十七年令各處軍衛有司凡洪武年間一應榜文俱各張掛遵守如有藏匿棄毀不張掛者淩遲處死憲宗成化元年令申嚴洪武永樂正統歷年法令按明會典成化元年奏準各處修蓋榜房將洪武永樂正統年間節次頒降榜文謄寫張掛諭眾通知成化四年令學校講說律令按明會典成化四年奏準各處有司每遇朔望諸學行香之時令師生講說大明律及禦制書籍俾官吏及合屬人等通曉法律倫理違者治罪世宗嘉靖八年令州縣村落設會以備講讀法令按明會典嘉靖八年題準每州縣村落爲會每月朔日社首社正率一會之人捧讀聖祖教民榜文申致警戒有抗拒者重則告官輕則罰米入義倉以備賑濟

法令部總論易經

姤卦象曰天下有風姤後以施四誥四方

程傳

風行天下無所不周爲君後者觀其周徧之象以施其命令周誥四方也大全

中溪張氏曰風者天

之號令所以鼓舞萬物命者君之號令所以鼓舞萬民自天而下無物不遇而君之命令實似之人君尊居九重與下民本無相遇之理惟王言一布則萬民爭先快睹莫不鼓舞於其下而君民之心始遇矣

巽卦彖曰重巽以申命

程傳

重巽者上下皆巽也上順道以出命下奉命而順從上下皆順重巽之象也君子體重巽之義以申復其命令申重復也丁寧之謂也象曰隨風巽君子以申命行事

程傳

兩風相重隨風也隨相繼之義君子觀重巽相繼以順之象而以申命令行政事隨與重上下皆順也上順下而出之下順上而從之上下皆順重巽之義也命令政事順理則合民心而民順

渙卦九五渙汗其大號渙王居�咎

大全

沙隨程氏曰汗由中出浹於四體亦猶大號由君出浹於四方中溪張氏曰九五以巽順之大君而發渙汗之大號此令出惟行弗惟反猶膚之有汗出而不可反也然當天下渙散之時民思其主必有王者出而居中正之位乃可成濟渙之功而無反汗之咎也白雲郭氏曰一王居渙號則正位以令天下得君道也故�咎書經

周書周官王曰嗚呼凡我有官君子欽乃攸司愼乃出令令出惟行弗惟反以公滅私民其允懷大

全陳氏經曰令未出而致謹可也旣出則有行無反矣不謹於未出之先必反於旣令之後何以示信乎蘇氏曰此教以謹令非欲其遂非也詩經

大雅抑無競維人四方其訓之有覺徳行四國順之吁謨定命遠猶辰告敬愼威儀維民之則朱

注吁大謨謀也大謀謂不爲一身之謀而有天下之慮也定審定不攺易也命號令也猶圖也遠謀謂不爲一時之計而爲長久之規也辰告謂以時播告也禮記

緇衣子曰王言如絲其出如綸王言如綸其出如綍故大人不倡遊言可言也不可行君子弗言也可行也不可言君子弗行也則民言不危行而行不危言矣大全

馬氏曰夫可言不可行君子不言也則民言顧行而言不危行矣可行不可言君子弗行也則民行顧言而行不危言矣管子

立政分國以爲五鄕鄕爲之師分鄕以爲五州州爲之長分州以爲十里裏爲之尉分裏以爲十遊遊爲之宗十家爲什五家爲伍什伍皆有長焉孟春之朝君自聽朝論爵賞校官終五日季冬之夕君自聽朝論賞罰刑殺亦終五日正月之朔百吏在朝君乃出令布憲於國五鄕之師五屬大夫皆受憲於太史大朝之日五鄕之師五屬大夫皆身習憲於君前太史旣布憲入籍於太府憲籍分於君前五鄕之師出朝遂於鄕官致於鄕屬乃於遊宗皆受憲憲旣布及反致令焉然後敢就捨憲未布令未致不敢就捨就捨謂之畱令死罪不赦五屬大夫皆以行車朝出朝不敢就捨遂行至都之日遂於廟致屬吏皆受憲憲旣布乃發使者致令以布憲之日蚤晏之時憲旣布使者以發然後敢就捨憲未布使者未發不敢就捨就捨謂之畱令死罪不赦憲旣布有不行憲者謂之不從令罪死不赦考憲而有不合於太府之籍者侈曰專制不足曰虧令罪死不赦首憲旣布然後可以布憲凡將舉事令必先出曰事將爲其賞罰之數必先明之立事者謹守令以行賞罰計事致令復賞罰之所加有不合於令之所謂者𨿽有功利則謂之專制罪死不赦首事旣布然後可以舉事

重令凡國君之重器莫重於令令重則君尊君尊則國安令輕則君卑君卑則國危故安國在乎尊君尊君在乎行令行令在乎嚴罰罰嚴令行則百吏皆恐罰不嚴令不行則百吏皆喜故明君察於治民之本本莫要於令故曰虧令者死益令者死不行令者死畱令者死不從令者死五者死而無赦惟令是視故曰令重而下恐爲上者不明令出𨿽自上而論可與不可者在下夫倍上令以爲威則行恣於己以爲私百吏奚不喜之有且夫令出𨿽自上而論可與不可者在下是威下系於民也威下系於民而求上之毋危不可得也令出而畱者無罪則是教民不敬也令出而不行者毋罪行之者有罪是皆教民不聽也令出而論可與不可者在官是威下分也益損者毋罪則是教民邪途也如此則巧佞之人將以此成私爲交比周之人將以此阿黨取與貪利之人將以此取貨聚財懦弱之人將以此阿貴事富便辟伐矜之人將以此買譽成名故令一出示民邪途五衢而求上之毋危下之毋亂不可得也菽粟不足末生不禁民必有饑餓之色而工以雕文刻鏤相也謂之逆布帛不足衣服無度民必有凍寒之傷而女以美衣錦繡綦組相也謂之逆萬乘藏兵之國卒不能野戰應敵社稷必有危亡之患而士以毋分役相也謂之逆爵人不論能祿人不論功則士無爲行制死節而羣臣必通外請謁取權道行事便辟以貴富爲榮華以相也謂之逆朝有經臣國有經俗民有經產何謂朝之經臣察身能而受官不誣於上謹於法令以治不阿黨竭能盡力而不尙得犯難離患而不辭死受祿不過其功服位不侈其能不以毋實虛受者朝之經臣也何謂國之經俗所好惡不違於上所貴賤不逆於令毋上拂之事毋下比之說毋侈泰之養毋逾等之服謹於鄕裏之行而不逆於本朝之事者國之經俗也何謂民之經產畜長樹藝務時殖谷力農墾艸禁止末事者民之經產也故曰朝不貴經臣則便辟得進毋功虛取姦邪得行毋能上通國不服經俗則臣下不順而上令難行民不務經產則倉廩空虛財用不足便辟得進毋功處取姦邪得行毋能上通則大臣不和臣下不順上令難行則應難不捷倉廩空虛財用不足則國毋以固守三者見一焉則敵國制之矣故國不虛重兵不虛勝民不虛用令不虛行凡國之重也必待兵之勝也而國乃重凡兵之勝也必待民之用也而兵乃勝凡民之用也必待令之行也而民乃用凡令之行也必待近者之勝也而令乃行故禁不勝於親貴罰不行於便辟法禁不誅於嚴重而害於疏遠慶賞不施於卑賤二三而求令之必行不可得也能不通於官受祿賞不當於功號令逆於民心動靜詭於時變有功不必賞有罪不必誅令焉不必行禁焉不必止在上位無以使下而求民之必用不可得也將帥不嚴威民心不專一陳士不死制卒士不輕敵而求兵之必勝不可得也內守不能完外攻不能服野戰不能制敵侵伐不能威四鄰而求國之重不可得也徳不加於弱小威不信於彊大徵伐不能服天下而求霸諸侯不可得也威有與兩立兵有與分爭徳不能懷遠國令不能一諸侯而求王天下不可得也地大國富人眾兵彊此霸王之本也然而與危亡爲鄰矣天道之數人心之變天道之數至則反盛則衰人心之變有餘則驕驕則緩怠夫驕者驕諸侯驕諸侯者諸侯失於外緩怠者民亂於內諸侯失於外民亂於內天道也此危亡之時也若夫地𨿽大而不並兼不攘奪人𨿽眾不緩怠不傲下國𨿽富不侈泰不縱欲兵𨿽彊不輕侮諸侯動眾用兵必爲天下政理此正天下之本而霸王之主也凡先王治國之器三攻而毀之者六明王能勝其攻故不益於三者而自有國正天下亂王不能勝其攻故亦不損於三者而自有天下而亡三器者何也曰號令也斧鉞也祿賞也六攻者何也曰親也貴也貨也色也巧佞也玩好也三器之用何也曰非號令毋以使下非斧鉞毋以威眾非祿賞毋以勸民六攻之敗何也曰𨿽不聽而可以得存者𨿽犯禁而可以得免者𨿽無功而可以得富者凡國有不聽而可以得存者則號令不足以使下有犯禁而可以得免者則斧鉞不足以威眾有毋功而可以得富者則祿賞不足以勸民號令不足以使下斧鉞不足以威眾祿賞不足以勸民若此則民毋爲自用民毋爲自用則戰不勝戰不勝而守不固守不固則敵國制之矣然則先王將若之何曰不爲六者變更於號令不爲六者疑錯於斧鉞不爲六者益損於祿賞若此則遠近一心遠近一心則眾寡同力眾寡同力則戰可以必勝而守可以必固非以並兼攘奪也以爲天下政治也此正天下之道也

任法聖君任法而不任智任數而不任說任公而不任私任大道而不任小物然後身佚而天下治失君則不然捨法而任智故民捨事而好譽捨數而任說故民捨實而好言捨公而好私故民離法而妄行舍大道而任小物故上勞煩百姓迷惑而國家不治聖君則不然守道要處佚樂馳騁弋獵鐘鼓竽瑟宮中之樂無禁圉也不思不慮不憂不圖利身體便形軀養壽命垂拱而天下治是故人主有能用其道者不事心不勞意不動力而土地自辟囷倉自實蓄積自多甲兵自彊羣臣無詐僞百官無姦邪奇術技藝之人莫敢髙言孟行以過其情以遇其主矣昔者堯之治天下也猶埴之在埏也惟陶之所以爲猶金之在壚恣冶之所以鑄其民引之而來推之而往使之而成禁之而止故堯之治也善明法禁之令而已矣黃帝之治天下也其民不引而來不推而往不使而成不禁而止故黃帝之治也置法而不變使民安其法者也所謂仁義禮樂者皆出於法此先聖之所以一民者也周書曰國法法不一則有國者不祥民不道法則不祥國更立法以典民則祥羣臣不用禮義教訓則不祥百官服事者離法而治則不祥故曰法者不可恆也存亡治亂之所從出聖君所以爲天下大儀也君臣上下貴賤皆發焉故曰法古之法也世無請謁任舉之人無間識博學辯說之士無偉服無奇行皆囊於法以事其主故明王之所以恆者二一曰明法而固守之二曰禁民私而收使之此二者主之所恆也夫法者上之所以一民使下也私者下之所以侵法亂主也故聖君置儀設法而固守之然故諶杵習士聞識博學之人不可亂也眾彊富貴私勇者不能侵也信近親愛者不能離也珍怪奇物不能惑也萬物百事非在法之中者不能動也故法者天下之至道也聖君之實用也今天下則不然皆有善法而不能守也然故諶杵習士聞識博學之士能以其智亂法惑上眾彊富貴私勇者能以其威犯法侵陵鄰國諸侯能以其權置子立相大臣能以其私附百姓剪公財以祿私士凡如是而求法之行國之治不可得也聖君則不然卿相不得剪其私羣臣不得辟其所親愛聖君亦明其法而固守之羣臣修通輻輳以事其主百姓輯睦聽令道法以從其事故曰有生法有守法有法於法夫生法者君也守法者臣也法於法者民也君臣上下貴賤皆從法此謂爲大治故主有三術夫愛人不私賞也惡人不私罰也置儀設法以度量斷者上主也愛人而私賞之惡人而私罰之倍大臣離左右專以其心斷者中主也臣有所愛而爲私賞之有所惡而爲私罰之倍其公法損其正心專聽其大臣者危主也故爲人主者不重愛人不重惡人重愛曰失徳重惡曰失威威徳皆失則主危也故明王之所操者六生之殺之富之貧之貴之賤之此六柄者王之所操也主之所處者四一曰文二曰武三曰威四曰徳此四位者主之所處也藉人以其所操命曰奪柄藉人以其所處命曰失位奪柄失位而求令之行不可得也法不平令不全是亦奪柄失位之道也故有爲枉法有爲毀令此聖君之所以自禁也故貴不能威富不能祿賤不能事近不能親美不能淫也植固而不動奇邪乃恐奇革而邪化令往而民移故聖君失度量置儀法如天地之堅如列星之固如日月之明如四時之信然故令往而民從之而失君則不然法立而還廢之令出而後反之枉法而從私毀令而不全是貴能威之富能祿之賤能事之近能親之美能淫之也此五者不禁於身是以羣臣百姓人挾其私而幸其主彼幸而得之則主日侵彼幸而不得則怨日產夫日侵而產怨此失君之所愼也凡爲主而不得用其法不適其意顧臣而行離法而聽貴臣此所謂貴而威之也富人用金玉事主而來焉主離法而聽之此所謂富而祿之也賤人以服約卑敬悲色告訴其主主因離法而聽之所謂賤而事之也近者以逼近親愛有求其主主因離法而聽之此所謂近而親之也美者以巧言令色請其主主因離法而聽之此所謂美而淫之也治世則不然不知親�遠近貴賤美惡以度量斷之其殺戮人者不怨也其賞賜人者不徳也以法制行之如天地之無私也是以官無私論士無私議民無私說皆虛其匈以聽於上上以公正論以法制斷故任天下而不重也今亂君則不然有私視也故有不見也有私聽也故有不聞也有私慮也故有不知也夫私者壅蔽失位之道也上捨公法而聽私說故羣臣百姓皆設私立方以教於國羣黨比周以立其私請謁任舉以亂公法人用其心以幸於上上無度量以禁之是以私說日益而公法日損國之不治從此產矣夫君臣者天地之位也民者眾物之象也各立其所職以待君令羣臣百姓安得各用其心而立私乎故遵主令而行之𨿽有傷敗無罰非主令而行之𨿽有功利罪死然故下之事上也如響之應聲也臣之事主也如影之從形也故上令而下應主行而臣從此治之道也夫非主令而行有功利因賞之是教妄舉也遵主令而行之有傷敗而罰之是使民慮利害而離法也羣臣百姓人慮利害而以其私心舉措則法制毀而令不行矣

形勢解人主之所以令則行禁則止者必令於民之所好而禁於民之所惡也民之情莫不欲生而惡死莫不欲利而惡害故上令於生利人則令行禁於殺害人則禁止令之所以行者必民樂其政也而令乃行故曰貴有以行令也淮南子

主術訓法者天下之度量而人主之準繩也縣法者法不法也設賞者賞當賞也法定之後中程者賞缺繩者誅尊貴者不輕其罰而卑賤者不重其刑犯法者𨿽賢必誅中度者𨿽不肖必無罪是故公道通而私道塞也古之置有司也所以禁民使不得自恣也其立君也所以剬有司使無專行也法籍禮義者所以禁君使無擅斷也人莫得恣則道勝道勝則理達矣故反於無爲無爲者非謂其凝滯而不動以其言莫從己出也夫寸生於生於日日生於形形生於景此度之本也樂生於音音生於律律生於風此聲之宗也法生於義義生於眾適眾適合於人心此治之要也故通於本者不亂於末睹於要者不惑於詳法者非天墮非地生發於人間而反以自正是故有諸己不非諸人無諸己不求諸人所立於下者不廢於上所禁於民者不行於身所謂亡國非無君也非無法也有法者而不用與無法等是故人主之立法先自爲檢式儀表故令行於天下孔子曰其身正不令而行其身不正𨿽令不從故禁勝於身則令行於民矣劉勰新論

法術法術者人主之所執爲治之樞也術藏於內隨務應變法設於外適時禦人建國君人者𨿽能善政未有棄法而成治也故神農不施刑罰而人善爲政者不可廢法而治人舜執干戚而服有苗徵伐者不可釋甲而制寇立法者譬如善禦察馬之力揣途之數齊其銜轡以從其勢故能登�赴險無覆軼之敗乘危涉遠無越軌之患君猶禦也法猶轡也人猶馬也馬猶軌也理猶執轡也執轡者欲馬之遵軌也明法者欲人之循治也轡不均齊馬失軌也法不適時人乖理也是以明主務循其法因時制宜苟利於人不必法古必害於事不可循舊夏商之衰不變法而亡三代之興不相襲而王堯舜異道而徳蓋天下湯武殊治而名施後代由此觀之法宜變動非一代也今法者則溺於古律儒者則拘於舊禮而不識情移法宜變攺也此可與守法而施教不可與論法而立教故智者作法愚者制焉賢者更禮不肖者拘焉拘禮之人不足以言事制法之士不足以論理若握一世之法以傳百世之人猶以一衣擬寒暑一藥治痤瘕也若載一時之禮以訓無窮之俗是刻舟而求劍守株而待兔故制法者爲理之所由而非所以爲治也禮者成化之所宗而非所以成化也成化之宗在於隨時爲治之本在於因世未有不因世而欲治不隨時而成化以斯治政未爲衷也丘浚大學衍義補

謹號令之頒易始卦大象曰天下有風姤後以施命誥四方臣按昔人有言風者天之號令所以鼓舞萬物命者君之號令所以鼓舞萬民風自天而下無物不遇而君之命令實似之人君尊居九重與下民本無相遇之理惟王言一布則萬民爭先快睹莫不鼓舞於其下而君民之心始遇矣由是觀之人君命令之頒所以布君之徳感民之心其機括之大轉移之妙有如此者可不謹哉巽之象曰重巽以申命

臣按巽之卦象風也風之吹物無處不入無物不鼓動詔令之入人淪於肌膚浹於骨髓亦如風之動物也人君體巽之象順人心以行事重復而丁寧之必須上下皆以爲順而不拂逆人心然後行之則徳之入人也深而澤之及人也厚矣象曰隨風巽君子以申命行事

臣按先儒謂巽爲風而風者所以發揚天之號令風隨風而不逆此重巽之象也在上之君子體隨風之巽出而發號施令凡事必申復詳審一再命之然後見之行事則四方風動順而易入申命者所以致其戒於行事之先行事者所以踐其言於申命之後由是觀之人君詔令之出不可不詳審於未頒之前尢不可不踐行於旣頒之後審之於前不可行者則不言也踐之於後旣言之矣則不可不行也後世之詔惟其失於詳審輕爲條款故旣行之後往往杌楻齟齬有所牽制妨礙而不可行焉此其詔令所以不見信於臣民有所頒布人率以虛言視之國家猝有急切之事因之而失機敗事者多矣渙九五渙汗其大號

臣按人君當人心渙散之時而欲收之非有大號令不可也故當渙之時必有號令之頒如身之出汗無處而不浹洽然後可以免咎也觀唐徳宗奉天宋髙宗中興二詔可驗矣書多方周公曰王若曰猷告爾四國多方

臣按後世人臣代傳王言蓋本諸此國家不幸而有刑討徵誅之事在可否之間涉形似之疑者必須明白詳悉頒布天下使人心曉然知吾意向之所在因其情而定其罪隨其罪而加以刑蓋有不得已焉者如此則羣疑釋而人心服亂根永絕而國是明著矣周官王曰嗚呼凡我有官君子欽乃攸司愼乃出令令出惟行弗惟反以公滅私民其允懷臣按令之大者固出於君而百司庶府下其教條於其屬亦令也故成王旣訓迪百官而又合其尊卑大小而同訓之焉夫朝廷之政由上而行之於下由內而行之於外必假命令以達之於其未出之前必須謹審詳度知其必可行而無獘然後出之旣出之後必欲其通行而無礙不至於壅塞而反逆可也然其所出之令一惟以公理而滅私情然後可行而不反苟或私勝而公微則將反逆而不可行矣又何以使民咸敬信而懷服也哉詩大雅抑之篇曰吁謨定命遠猶辰告臣按人君欲示訓於四方也必廣大其謀謨不爲一身而必爲天下無終窮之慮審定其號令不敢輕易而必爲一定不可易之制於是乎長慮卻顧深思遠圖稽其所終所蔽益之損之與時宜之必可爲久遠之規然後以時而播告之焉如此則夫號令之頒圖惟之事永永無獘施之幹一時者可以爲法於百世矣後世世主淺謀輕舉容易發爲號令可言而不可行者多矣縱有可行亦惟可用於一時不可詒之於久遠於是朝更夕攺民不知所遵守是以號令之頒民視之以爲泛常一旦遇夫倉卒之變有所補褊救急而下人不知其所以而往往至於不可救藥吁可不謹哉春秋�梁傳曰爲天下主者天也繼天者君也君之所存者命也爲人臣而侵其君之命而用之是不臣也爲人君而失其命是不君也君不君臣不臣此天下所以傾也臣按君代天出命者也臣代君行命者也君出命固不可違天之道臣行命亦不可侵君之事苟臣侵君之事則君失其命矣君失其命則不足以繼天而君非君矣臣侵君命則不知以事君而臣非臣矣人君繼天以出治恆必兢兢業業敬以存心明以燭理剛以制欲則臣下知所凜畏而不敢侵吾之事而吾所以繼天道而主天下者其威命不至旁落而下移矣禮記王言如絲其出如綸王言如綸其出如綍臣按王者之言其在中也惟細如絲而已及其出也乃如宛轉繩之大焉其初出也僅大如綸而已及其出而益遠也乃如引棺之大索焉所以然者良以人君居九重之上爲萬方之主一言一話在人君𨿽若甚微者及其施之於外天下之人仰之如日星之明畏之如雷霆之震去之愈遠而見之愈大焉然則人君號令之頒其可以不謹哉漢賈山言於文帝曰臣聞山東吏布誥令民𨿽老裸癃疾扶杖而往聽之願少須臾毋死思見徳化之成臣按司馬遷作史記於文帝紀凡詔皆稱上曰而他紀則不然蓋以見文帝之詔皆出於帝之實意也上以實感故下以實應一見其詔書之下欣欣然相率以聽意必其眞有此實惠然後爲此實言也後世詔書之下率出於詞臣之視艸有司之議擬皆按故事而舉之未必皆出自上心也是以有其言無其事有其事無其效許人以直言不加罪而罪之愈甚許民以欠負不復徵而徵之如故是故上之言不信於民民之心不孚於上此徳化之成所以有歉於文帝歟光武時天下已定務用安靜以手迹賜萬國者一札十行細書成文勤約之風行於天下唐陸贄從徳宗幸奉天嘗奏曰今乘輿播遷陛下宜痛自引過以感人心徳宗從之故行在詔書始下𨿽驕將悍卒莫不揮涕激發及還京師李抱眞來朝奏曰陛下在山南時山東士卒聞書詔之辭無不感泣思奮臣節臣知賊不足平也臣按感人之易者莫易於言故人君一言之善𨿽於深宮之中九重之上四海之遠莫不應之況以徳音之宣布詔令之頒行於郡國者哉夫上有由中之誠下必有感孚之效不徒然也觀光武勤約之風行於天下徳宗引過之詔感夫士卒可見矣人君誠能誠實其心審定其命擇視艸之臣守渙汗之信則𨿽蠢愚之夫驕悍之卒亦無不感動者而況愚直之民循良之吏乎唐太宗謂侍臣曰詔令格式若不常定則人心多惑姦詐盡生周易稱渙汗其大號施令若汗出於體一出而不復也又書曰愼乃出令令出惟行弗惟反且漢祖日不假給蕭何起於小吏制法之後猶稱畫一今宜詳思此義不可輕出詔令必須審定以爲永式臣按太宗此言則凡號令之頒不但詔告天下而已凡夫一事之施一令之布皆不可輕出必委曲審定以爲久遠之規焉宋劉安石言於其君哲

宗曰臣嘗考載籍以推先王之道𨿽禮樂刑政號爲治具而所以行之者特在命令而已昔之善觀人之國者不視其世之盛衰而先察其令之弛張未論其政之醇疵而先審其令之繁簡惟其慮之旣臧發之不妄而持以必行則堅如金石信如四時敷天之下莫不傾耳承聽聳動厭服此聖人所恃以鼓舞萬民之術也傳曰令重則君尊又曰國之安危在出令凡此皆謹重之意也今朝廷命令變易頻數遠不過一二歲近或期月而已甚者朝行而夕攺亦有前詔未頒後令蠲除者吏不知所守民不知所從求其獘原蓋由講議未精思慮未審人情有所未盡事理有所未通或牽於好惡之私或溺於迎合之說是非無所辧取捨無所宗故一人言之而遽爲之紛更也方平安無事之時輕慢多變之如此緩急有事之際何以取信於人伏望深鑑前古之戒謹爲今日之慮至於法度之廢置政事之因革必使大臣公心協謀博詢利病廣攬詳擇務當義理更其所可更則不嫌於違俗守其所可守則無憚於襲故幾政令淸簡吏民信服事可久行不致反汗臣按安世斯言切中古今之獘有志於天下國家者其於命令之頒要當以爲鑑戒範成大曰人君所以爲國者恃其命令足以鼓舞羣下而已命令重則其政舉命令輕則其事隳人臣敬君之命如雷霆之不敢侮蓋以吾君之所以爲國者在焉故曲禮序尊敬君命之說爲尢詳人君深居九重之中而化萬里之外命令所至奔走奉承其震動如此是以聖王兢兢業業不敢忽於出令審之而勿輕發守之而勿輕變使天下致敬而取則觀聽不惑而後治功可成也臣按範成大此言所以解曲禮曰凡爲君使者已受命君言不宿於家也曲禮之言爲臣而發範氏之言爲君而發臣必敬君命之施君必謹己命之發命之發也不輕禮之敬也不忽古之帝王所以言不妄發發而人必信之事不妄舉舉而人必從之此其治功之成所以易易也歟性理會通

法令程子曰三王之法各是一王之法故三代損益文質隨時之宜若孔子所立之法乃通萬世不易之法孔子於他處亦不見說獨答顏回云行夏之時乘殷之輅服周之冕樂則韶舞此是於四代中舉這一个法式其詳細𨿽不可見而孔子但亦言其大法使後人就上修之二千年來亦無一人識者居今之時不安今之法令非義也若論爲治不爲則已如復爲之須於今之法度內處得其當方爲合義若須更攺而後爲則何義之有古之人重攺作變政易法人心始以爲疑者有之矣久而必信乃其攺作之善者也始旣疑之終復不信而能善治者未之有也爲攺必立善法俾可以垂久而傳遠若後世變之則末如之何矣龜山楊氏曰立法要使人易避而難犯至於有犯則必刑而無赦此法之所以行也元城劉氏曰人君命令𨿽在必行苟處之得其理則執之不可變惟其不合眾望違咈人情關天下之盛衰系朝廷之輕重所宜擇善何憚攺爲五峯胡氏曰荀子云有治人無治法竊譬之欲撥亂反之正者如越江湖法則舟也人則操舟者也若舟破楫壞𨿽有若神之技人人知其弗能濟矣故乘大亂之時必變法法不變而能成治功者未之有也法制者道徳之顯爾道徳者法制之隱爾天地之心生生不窮者也必有春秋冬夏之節風雨霜露之變然後生物之功遂有道徳結於民心而無法制者爲無用無用者亡有法制縶於民身而無道徳者爲無體無體者滅是故法立制定苟非其人亦不可行也朱子曰古人立法只是大綱下之人得自爲後世法皆詳密下之人只是守法法之所在上之人亦進退下之人不得朝廷紀綱尢所當嚴上自人主以下至於百執事各有職業不可相侵蓋君𨿽以制命爲職然必謀之大臣參之給捨使之熟議以求公議之所在然後揚於王庭明出命令而公行之是以朝廷尊嚴命令詳審𨿽有不當天下亦皆曉然知其謬之出於某人而人主不至獨任其責臣下欲議之者亦得以極意盡言而無所憚此古今之常理也

法令部藝文

號令策

唐白居易問號令者所以齊其俗一其心故聖王重之愼之然則號令旣出而俗又未齊者其故安在令旣下而心猶未一者其失安歸欲使下令如風行出言如響應導之而人知勸防之而人不逾將致於斯豈無其要臣聞王者發號施令所以齊其俗一其心俗齊則和心一則固人於是乎可任使也傳曰人心不同如其面焉故一人一心萬人萬心若不以令一之則人人之心各異矣於是積異以生疑積疑以生亂除亂莫先乎令者也故聖王重之然則令者出於一人加於百辟被於萬姓漸於四裔如風行如雨施有往而無返也其在周易渙汗之義言號令如汗渙然一出而不可復也故聖王愼之然則令旣出而俗猶未齊者由令之不一也不一者非獨朝出夕攺晨行暮止也蓋謹於始慢於終則不一也張於近弛於遠則不一也急於賤寬於貴則不一也行於�廢於親則不一也且人之心猶不可以不一而理況君之令豈可二三而行者乎然則令旣一而天下之心猶未悅隨者由上之不能行於己推於誠者也凡下之從上也不從口之言從上之所好也不從力之制從上之所爲也蓋行諸己也誠則化諸人也速求諸己也至則感諸人也深若不推之於誠𨿽三令五申而令不明也苟不行之於己𨿽家至日見而人不信也聖王知其如此故以禮自修以法自理愼其所好重其所爲有諸己者而後求諸人責於下者必先禁於上是以推之而往引之而來導之斯行禁之斯止使天下之人顒顒然惟望其令聽其言而已故言出則千里之外應如響令下則四海之內行如風故曰禁勝於身則令行於人者矣又曰下令如流水之源蓋謂是也如此則何慮乎海內之令不如身之使臂臂之使指者哉

懸法象魏賦以正月之吉懸法象魏爲韻蘇�建皇極者存乎正名體元命者存乎作程彼宗周之創業遂體制而緣情職命六官必先庚而著令歷分三統因建子而爲正當是時也元律司候黃鍾紀月伊歲序之元初懿陽和之始發於是懸邦國之六典致象魏之兩闕俾萬人觀而取象罔敢逾越者也大矣哉示人有則布政惟時旣當途而明矣亦浹日而斂之是則是效念玆在玆乃人君之大象諒王國之元龜是知象魏之章煥爲故實分章授事典司非一或以理象爲理人之規或以教象爲教人之術觀之者仰而可見從之者貞而且吉俯黃道而髙懸與蒼龍而迥出法之不朽𨿽艸創於前王體有可傳亦恢張於是日國家以務人爲本以施命爲先拱北極之六星庶官咸備張南端之雙闕舊典常懸是知大聖君臨名臣不乏欽承帝道足以爲法以之安人其國斯廣敢引此以爲諭亦因玆而取象懸法魏闕其教可以普施懸法禮闈其人可以外獎夫然則靑雲可期於影響

王建立傳論

五代史嗚呼道徳仁義所以爲治而法制綱紀亦所以維持之也自古亂亡之國必先壞其法制而後亂從之亂與壞相乘至蕩然無復綱紀則必極於大亂而後返此勢之然也五代之際是矣若文珂守恩皆位兼將相漢大臣也而周太祖以一樞密使頭子易置之如更戍卒是時太祖與漢未有間隙之端其無君叛上之志宜未萌於心而其所爲如此者何哉蓋其習爲常事故特發於喜怒頤指之間而文珂不敢違守恩不得拒太祖旣處之不疑而漢廷君臣亦置而不問其上下安然而不怪者豈非朝廷法制綱紀壞亂相乘其來也遠旣極而至於此歟是以善爲天下慮者不敢忽於微而常杜其漸也可不戒哉

論詔令數易攺

宋包拯臣竊見朝廷凡降詔令行之未久卽有攺張故外議紛紜深恐於禮不便且詔令人主之大柄而國家治亂安危之所系焉可無愼乎緣累年以來此獘尢甚制敕才下未逾月而輒更請奏方行又隨時而追攺民知命令之不足信則賞罰何以沮勸乎臣欲乞今後朝廷凡處置事宜申明制度不可不愼重或臣僚上言利害並請先下兩制集議如可爲經久之制方許頒行於後或有小異同非蠹政害民者不可數有更易如此則法存畫一國有常格伏望少畱聖意天下幸甚信任正人賞者必當其功不可以恩進罰者必當其罪不可以幸免邪佞者𨿽近必黜忠直者𨿽遠必收法令旣行紀律自正則無不治之國無不化之民在陛下力行而已亢旱之災天之常數固不足貽陛下深憂惟陛下畱神省察

法令部紀事說苑政理篇武王問於太公曰爲國而數更法令者何也太公曰爲國而數更法令者不法法以其所善爲法者也故令出而亂亂則更爲法是以其法令數更也至公篇楚莊王有茅門者法曰羣臣大夫諸公子入朝馬蹄蹂澑者斬其輈而戮其禦太子入朝馬蹄蹂澑廷理斬其輈而戮其禦太子大怒入爲王泣曰爲我誅廷理王曰法者所以敬宗廟尊社稷故能立法從令尊敬社稷者社稷之臣也安可以加誅夫犯法廢令不尊敬社稷是臣棄君下陵上也臣棄君則主失威下陵上則上位危社稷不守吾何以遺子太子乃還走避舍再拜請死韓子外儲說秦昭王有病百姓裏買牛而家爲王禱公孫述出見之入賀王曰百姓乃皆裏買牛爲王禱王使人問之果有之王曰訾之人二甲夫非令而擅禱者是愛寡人也夫愛寡人寡人亦且攺法而心與之相循者是法不立法不立亂亡之道也不如人罰二甲而復與爲治鄒君好服長纓左右皆服長纓甚貴鄒君患之問左右左右曰君好服百姓亦多服是以貴君因先自斷其纓而出國中皆不服長纓君不能下令爲百姓服度以禁之乃斷纓出以示民是先戮以蒞民也韓昭侯謂申子曰法度甚易行也申子曰法者見功而與賞因能而受官今君設法度而聽左右之請此所以難行也昭侯曰吾自今以來知行法矣寡人奚聽矣一日申子請仕其從兄官昭侯曰非所學於子也聽子之謁敗子之道乎亡其用子之謁申子辟捨請罪吳起衛左氏中人也使其妻織組而幅狹於度吳子使更之其妻曰諾及成復度之果不中度吳子大怒其妻對曰吾始經之而不可更也吳子出之其妻請其兄而索入其兄曰吳子爲法者也其爲法也且欲以與萬乘致功必先踐之妻妾然後行之子毋幾索入矣其妻之弟又重於衛君乃因以衛君之重請吳子吳子不聽遂去衛而入荊內儲說衛嗣君之時有胥靡逃之魏因爲襄王之後治病衛嗣君聞之使人請以五十金買之五反而魏王不予乃以左氏易之羣臣左右諫曰夫以一都買二胥靡可乎王曰非子之所知也夫治無小而亂無大法不立而誅不必𨿽有十左氏無益也法立而誅必𨿽失十左氏無害也魏王聞之曰主欲治而不聽之不祥因載而往徒獻之史記商君傳孝公用衛鞅鞅欲變法恐天下議己衛鞅曰疑行無名疑事無功且夫有髙人之行者固見非於世有獨知之慮者必見敖於民愚者暗於成事知者見於未萌民不可與慮始而可與樂成論至徳者不和於俗成大功者不謀於眾是以聖人苟可以彊國不法其故苟可以利民不循其禮孝公曰善甘龍曰不然聖人不易民而教知者不變法而治因民而教不勞而成功緣法而治者吏習而民安之衛鞅曰龍之所言世俗之言也常人安於故俗學者溺於所聞以此兩者居官守法可也非所與論於法之外也三代不同禮而王五伯不同法而霸智者作法愚者制焉賢者更禮不肖者拘焉杜摯曰利不百不變法功不十不易器法古無過循禮無邪衛鞅曰治世不一道便國不法古故湯武不循古而王夏殷不易禮而亡反古者不可非而循禮者不足多孝公曰善以衛鞅爲左庶長卒定變法之令令民爲什伍而相收司連坐不告姦者腰斬告姦者與斬敵首同賞匿姦者與降敵同罰民有二男以上不分異者倍其賦有軍功者各以率受上爵爲私鬥者各以輕重被刑大小僇力本業耕織致粟帛多者復其身事末利及怠而貧者舉以爲收孥宗室非有軍功論不得爲屬籍明尊卑爵秩等級各以差次名田宅臣妾衣服以家次有功者顯榮無功者𨿽富無所芬華令旣具未布恐民之不信己乃立三丈之木於國都市南門募民有能徙置北門者予十金民怪之莫敢徙復曰能徙者予五十金有一人徙之輒予五十金以明不欺卒下令令行於民�年秦民之國都言初令之不便者以千數於是太子犯法衛鞅曰法之不行自上犯之將法太子太子君嗣也不可施刑刑其傅公子虔黥其師公孫賈明日秦人皆趨令行之十年秦民大說道不拾遺山無盜賊家給人足民勇於公戰怯於私鬥鄕邑大治秦民初言令不便者有來言令便者衛鞅曰此皆亂化之民也盡遷之於邊城其後民莫敢議令後漢書祭遵傳光武破王尋等還過潁陽遵以縣吏數進見光武愛其容儀署爲門下史從徵河北爲軍市令捨中兒犯法遵格殺之光武怒命收遵時主簿陳副諫曰明公常欲眾軍整齊今遵奉法不避是教令所行也光武乃貰之以爲刺姦將軍謂諸將曰當備祭遵吾捨中兒犯法尙殺之必不私諸卿也舊唐書文宗本紀開成元年五月乙卯禦紫宸殿上謂宰臣曰爲政之道自古所難李石對曰朝廷法令行則易五朝名臣言行錄司馬光邇英進讀蕭何曹參事曰參不變何法得守成之道故孝惠髙後時天下晏然衣食滋殖上曰漢常守蕭何之法不變可乎公曰何獨漢也使三代之君常守禹湯文武之法𨿽至今存可也武王克商曰乃反商政政由舊然則𨿽周亦用商政也書曰無作聰明亂舊章漢武帝用張湯言取髙帝法紛更之盜賊半天下元帝攺宣帝之政而漢始衰由此言之祖宗之法不可變也後數日呂惠卿進講因言先王之法有一年變者正月始和布法象魏是也有五年一變者巡狩考制度是也有三十年一變者刑罰世輕世重是也有百年不變者父慈子孝兄友弟恭是也前日光言非是其意以諷朝廷且譏臣爲條例司官耳上問光惠卿言何如光曰布法何名爲變若四孟月朔屬民讀法爲時變月變邪諸侯有變禮易樂者王巡狩則誅之王不自變也刑新國用輕典亂國用重典平國用中典是爲世輕世重非變也且治天下譬如居室獘則修之非大壞不更造也大壞而欲更造非得良匠美材不成今二者皆無有臣恐風雨不庇也公卿侍從皆在此願陛下問之三司使掌天下財不才而黜可也不可使兩府侵其事今爲制置三司條例司何也宰相以道佐人主尙安用例苟用例則胥史足矣今爲看詳中書條例司何也惠卿不能對元史仁宗本紀延佑四年八月庚申合散奏事畢帝問曰卿等日所行者何事合散對曰臣等第奉行詔旨而已帝曰卿等何嘗奉行朕旨𨿽祖宗遺訓朝廷法令皆不遵守夫法者所以辧上下定民志自古及今未有法不立而天下治者使人君制法宰相能守而忽失則下民之所畏避綱紀可正風俗可厚其或法弛民慢怨言並興欲求治安豈不難哉泰定帝本紀泰定元年五月己丑帝諭倒剌沙曰朕卽位以來無一人能執成法爲朕言者知而不言則不忠且陷人於罪繼自今凡有所知悉以聞使朕明知法度斷不敢自縱非獨朕身天下一切政務能守法以行則眾皆乂安反是則天下罹於憂苦明昭代典則洪武二年八月監察禦史雎稼言周官有懸法象魏之文禮經載鄕飲讀法之說皆導民知禮法而遠刑辟也今新律刊布天下鄕井細民猶有不通其說者宜命府州縣長吏凡遇月朔會鄕之老少令儒生讀律解析其義使之通曉則人皆知畏法而犯者寡矣上曰威人以法不如威人以心惇信義而勵廉恥此化民之本也故羞惡之心生則非僻之私格外防之法密則苟兔之刑興卿言讀律固可禁民爲非若謂使無犯要當深求其本也

法令部雜錄

