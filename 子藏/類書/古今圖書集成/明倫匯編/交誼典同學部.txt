

同學部總論禮記

學記三年視敬業樂羣七年視論學取友

疏業謂藝業長者敬而親之樂羣謂朋友善者願而樂之取友謂選擇好人與之爲友獨學而無友則孤陋而寡聞燕朋逆其師燕辟廢其學疏

燕朋爲燕朋友不相尊敬則違業師之教道

前輩部總論禮記

曲禮謀於長者必操幾杖以從之長者問不辭讓而對非禮也疏

操執持也杖可以策身幾可以扶己俱是養尊者之物故於謀議之時持就也

又長者與之提攜則兩手奉長者之手負劍辟咡詔之則掩口而對注

習其扶持尊者提攜謂牽將行負謂置之於背劍謂挾之於旁辟咡詔之謂傾頭與語口旁曰咡掩口而對習其鄕尊者屏气也說藍田呂氏曰長者與之提攜則兩手奉長者之手以長者之意不可以不承也負劍辟咡詔之則掩口而對以气之逼人人或惡之也古之佩劍者挾之於旁負劍卽佩劍也童子之幼者長者或旁挾之如負劍然故謂之負劍也馬氏曰就而攜之則奉其手近而詔之則掩口而對者皆事長之禮也古之成人有徳小子有造者豈一朝一夕之習哉蓋自幼稚而已知禮讓矣少而習之壯而行之老而安之古人年彌髙而徳彌劭者蓋出於此也從於先生不越路而與人言遭先生於道趨而進正立拱手先生與之言則對不與之言則趨而退注不越路與人言尊不二也先生老人教學者拱手爲有教使趨退爲其不欲與己並行集說

馬氏曰

先生者齒長而有徳之稱古之冠者見於鄕大夫鄕先生鄕飲酒之禮主人就先生而謀賓尊爵貴徳之義也孟子以先生目宋牼而自謂長者蓋長者長於彼而未必有徳先生徳齒俱髙矣尊者體舒卑者體蹙進退必趨者卑以自處也永嘉戴氏曰禮無二敬從先生而越路與人言則敬有所分矣趨進者懼先生之有教令也趨退者不敢與先生並行也道遇長者而引避𨿽足以致敬而非所以承命也長者不與之言而隨行不置亦非所謂承意也進退之際其難如此可不謹哉從長者而上丘陵則必鄕長者所視

集說

永嘉戴氏曰從長者而升髙非以遠覽也所以承教也違長者所視則志在覽物敬長之意失矣況長者欲有所問乎

同學部藝文一

同學一首別子固

宋王安石江之南有賢人焉字子固非今所謂賢人者予慕而友之淮之南有賢人焉字正之非今所謂賢人者予慕而友之二賢人者足未嘗相過也口未嘗相語也辭幣未嘗相接也其師若友豈盡同哉予考其言行其不相似者何其少也曰學聖人而已矣學聖人則其師若友必學聖人者聖人之言行豈有二哉其相似也適然予在淮南爲正之道子固正之不予疑也還江南爲子固道正之子固亦以爲然予又知所謂賢人者旣相似又相信不疑也子固作懷友一首遺予其大略欲相扳以至乎中庸而後已正之蓋亦嘗云爾夫安驅徐行中庸之庭而造於其堂捨二賢人者而誰哉予昔非敢自必其有至也亦顯從事於左右焉爾輔而進之其可也噫官有守私有系會合不可以常也作同學一首別子固以相警且相慰云

明經會約

明林希恩林子曰古之爲師者教人以修道今之爲師者教人以學文今諸生之所以從我者固專其道而我之所以與諸生者必兼以文獨不觀之仲尼之徒乎問政爲邦仕魯仕衛蓋幼學壯行聖人所不廢也況科舉之興出自國制而仲尼之聖亦曰從周是知古之君子未嘗不仕而明經之學亦當時之載質也其惟正心修身以爲兼善之地業舉遵制以爲進身之階斯謂之有體有用之學大中至正之道也條列於左諸生其惟遵而行之一作文以四九日爲期每期作文一篇辰候至午候而止諸生所習之經不同會日俱作四書文經文隨便自作一作文以理爲主气輔之平淡中取奇詞苑之巨匠也蘇子瞻曰凡作文字少小時須令气象崢嶸采色絢爛漸老漸熟乃造平淡其實不是平淡乃絢爛之極也眞可謂文章之評矣近來做文者不會漢人六代之意漫襲漢人六代之詞自以爲髙古美麗又有一等專用新奇之字文以艱深之詞斷手截足令人難句爲髙是皆才不足而气不昌故不得已假此以取名爾今後作文理要精微气要昌大轉折處亦要圓活然此非可以易言也蓋由養之於內旣至而後發之於詞自順矣故曰有徳者必有言諸生毋徒求之文字之間可也一看書每日上午四書下午本經各一葉半所看書白文務要熟誦小注亦要熟誦一讀書每十日義二篇論策表各一篇一每月四九日下午會齊明經堂先將本日所作之文私相筆削批點然後呈覽覽畢聽掣簽背經書白文得簽者卽背首五句依次左旋各背五句周而復始至所看書畢而止次掣簽講說經書每掣二人相爲問難若講解不明另舉一人再講餘者靜坐以聽毋得噪言以亂規矩其所講者只要發明本文及體貼小注截段明白若有疑者先書於起止簿上俟講書畢時問難且便掣簽時查考又次掣簽背義論策表只掣三人務要應聲朗誦十數句一各備起止簿書所讀某義論策表若干所看某經書若干以便查考一會日俱早膳後來午膳要回家不必輪流辦會務以恬淡省事爲主一遇期有事預先稟明一自立會之後除會期外不必相爲往來其親友之禮所不可廢者朔望寬假一日免看經書一背書掣簽若有事時或令人代攝一書程甚簡中間有不能自解經旨欲從他師及私加作論策表等文讀五經性理通鑑綱目者聽之一諸生務要除去惡習私齋中不許招集外人及議人是非長短一言語貴簡當以忠信爲主衣服貴莊又以質素爲先一不許飲酒及街坊遊戲以蕩心性以妨書程一讀書以有常爲貴不宜困憊精神諸生於大暑三伏之時夜分不必讀書務要靜坐養心余時至一鼓而止一鼓之後亦要靜坐養心一崇禮堂條示諸生者與外人相爲往來云若會中有吉事或召燕更宜恬淡不宜殺牲每席務要四人五肴二菜湯一行食二碟淸酒一壺先期惟具單帖至期自來毋俟催速凡吉凶大禮眾惟具一果酌行之所謂君子之交淡若水也諸生其體之一奭召公名也而周公乃曰君奭貴其質也後世因字而諱其名復因號而諱其字今後須以字相呼其惟於少者則字之於長者則字而兄之此亦古人之質也一諸生實有弟兄之義坐次不必分主客惟以齒爲序若不便於他賓則因時而異其理可一朔望日下午或登東山及附郭之有勝境者以效曾點浴沂風雩之樂晚膳後俱至明經堂或誦四書一章或歌詩一篇要皆切我心性者

讀書社約

丁奇遇社曷不以文命而以讀書命子輿氏所稱文會正讀書也今人止以操觚爲會是猶獵社田而忘簡賦食社飯而忘粢盛本之不治其能興乎吾黨二三士旣有社以誓眾矣苟美賦不興將於吾黨問焉其何辭之有董子讀書不窺園幼安讀書席著膝處穿二子者一爲兩漢之精兵一爲儉歲之嘉谷願吾黨效之有以應世也故特結爲讀書之社今當申約二三士其明聽焉約曰一定讀書之志記曰宵雅肄三官其始也古人之志明在事君但徒懷貪慕非爲有志今須如求饔餐毋或暫忘如守災畬毋爲虛望廂月築聲溪璜自出中有潛通之者吾黨勗之二嚴讀書之功記曰入學鼓篋孫其業也每日晨興當念此語宛如樂正授數司成待說凡進一篇須義事辭三者應口在心方可釋手不得托言大意徒存恍惚日須有計月須有要可聽稽查不得隨意逍遙散亂無帙三徵讀書之言有實者必有文若筆枯心澀漫言長卿制作語艱意僻自待桓譚賞鑑二者不獨違時於己何當卽不必七步倚馬要使風檐閒適卽不必諧聲俳偶要與人意相通今有刻燭之罰載簡之筆當共策成四治讀書之心治業不治心譬彼莠田嘉苗難立世路維莠奪我書苗絕世之根在節與淡節髙神表古人來儀欲淡意明心珠自現此羣書之府文采之源也故願吾黨爲人不可一步踏入世中亦不可令世一點漏入身中要其大端曰養節气審心地凡在社中互相攻治二三士其旣聽矣乃更申曰自盟之後守此四章羣居索處毋異其心始於今日終於終身

啟

前人敬啟吾黨以文章之業媚玆山川不能隔人耳目矣光華相起气若吹蘭歲月漸深味如食蔗然同聲之應𨿽親麗澤之功未至品目徒髙恐成馳騖形神自顧懼就蹉跎不惟徳業可慚亦復因緣可惜玆特結爲讀書之社志在同升功期合砥月相計要歲各觀成一篇落紙必共披吟一書發篋必通譚論蓋力以眾而愈盛意以競而日新精神所聚定生異寶則山川當護此社矣若此庶幾生不虛同想亦世所藉慰敢請斯盟幸報使者

學會約

馮從吾一會期每月三會初一十一廿一以中午爲期不設酒醴不用柬邀大家初會相拜止於會中行之不必各各登門以滋勞擾若別有請益不在此例一會期講論毋及朝廷利害邊報差除毋及官長賢否政事得失毋及各人家門私事與眾人所作過失及詞訟請托等事狎戲謔等語其言當以綱常倫理爲主其書當以四書五經性理通鑑小學近思錄爲主其相與當以崇眞尙簡爲主務戒空譚惇實行以共任斯道無令鄕之先達如橫渠經野諸先生專美於前可也一會中一切交際俱當謝絕此正崇眞尙簡處彼此各宜體亮若中有至親舊友不因學會相與者隨便一彼此講論務要平心易气虛己下人卽有不合亦當再加詳玩不可自以爲是過於激辧昔張橫渠先生一夕與二程論易次日語人曰此見二程深明易道吾所弗及汝輩可師之程伊川先生見橫渠訂頑曰是起爭端攺爲西銘且曰某兄弟無此筆力又曰自孟子後未見此書觀此足見二子捨己從人取人爲善鄒魯眞傳正在於此一坐久興到願歌詩者歌詩數首以暢滌襟懷一學之不講孔子且憂況於學者今吾輩講學於此非徒教人乃所以自求其益耳故鄒東郭先生有云學之不講聖門所憂所謂講者非其資口耳所以講修徳之方法也下文所指聞義而徙不善而攺便是講學以修徳實下手處而呂涇野先生亦云學不講不明非是自矜將驗己之是非又云道學之名亦不消畏避人知方是眞做才有避人知的心便與好名的心相近此皆前輩折肱之言吾輩不可不潛心體驗者也一古今理學名儒標宗立旨不翅詳矣陽明先生揭以致良知一言眞大有功於聖學不可輕議若夫著實用功各求所以致之之道則在吾輩大家勉之耳一人非聖賢孰能無過故顏子好學不過不遷怒不貳過而止耳無他奇術祕訣也今吾輩發憤爲學斷當自攺過始今願與吾輩約以後會中朋友偶有過失卽彼此於靜所盡言相告令其攺圖不惟不可背後講說卽今公會中亦不可對眾言之令人有所不便交砥互礪日邁月徵卽此便是學顏子之學金陵社集詩序

李言恭海宇承平陪京佳麗仕宦者誇爲仙都遊談者指爲樂土弘正之間顧華玉王欽佩以文章立墠陳大聲徐子仁以詞曲擅場江山妍淑士女淸華才俊歙集風流弘長嘉靖中年朱子價何元朗爲寓公金在衡盛仲交爲地主皇甫子循黃淳父之流爲旅人相與授簡分題徵歌選勝秦淮一曲煙水競其風華桃葉諸姬梅柳滋其妍翠此金陵之初盛也萬曆初年陳寧鄕芹解組石城卜居笛步置驛邀賓復修靑溪之社於是在衡仲交以舊老而�盟幼於百榖以勝流而至止厥後軒車紛沓唱和頻煩𨿽詞章未嫻大雅而盤遊無已太康此金陵之再盛也其後二十餘年閩人曹學佺能始回翔棘寺遊宴冶城賓朋過從名勝延眺縉紳則臧晉叔陳徳遠爲眉目布衣則吳非熊吳允兆柳陳父盛太古爲領袖臺城懷古爰爲憑弔之篇新亭送客亦有傷離之作筆墨橫飛篇帙騰湧此金陵之極盛也戊子中秋餘以銀璫隙日采詩舊京得金陵社集詩一編蓋曹氏門客所撰集也嗟夫日中月滿物換星移舟壑夜趨飲臘旦攺白門有鳥無樹枝之可繞華表歸鶴悵城郭之並非撰文懷人吁其悲矣謂我何求亦無瞢焉

南海邑庠會文經費記

陳子壯國家文治宣昭垂三百載譽髦斯士覃於僻壤遐陬余粵越在海濱故稱鄒魯周楨輩起與禹方方駕而馳南海庠尢稱首善朝廷雅意右文廣厲學宮多士靡不滌慮洗心祗承徳意顧綰轂於上下之會俾多士彬彬鬱鬱如金得範土得型鼓答桴谷答響則師表人倫任也蔣侯起姑蘇來令南海誠心質行懲挑達砥狂瀾微第南海人士歡然慶得師其自賁禺以東梅循而外仰髙山行景行無遐邇殊矣獨粵人士負其天挺英多習於博聞彊記樂羣文會曾不數數焉侯於是著令宮墻與多士約會月兩日日三義士無問南海咸嘉與甄陶每會日士比偶前侯授餐一偶四簋秩然也侯尢念古人無斁教始觀成夏屋無餘風人所嘆力淸釐縣牘得葛直指捐厝會課田屋諸租坐東山南畔米欄諸所歲計幾盈四十緡厲禁毋別支畱課文供億又會故民霍念臺妻岑捐租石二百五十入爲膳田侯按岑無他駢枝亟詳當事得報可而前直指諸租積縣帑閱數年餘百緡侯益捐贖鍰百緡屬心計士借前箸息之出納有司循環有籍有常之數能按額問徵輸不涸之源能積劑收子母徽猷美意莫可勝量視前令平湖劉公卿主政龐公曁祚文學陳君所置損眞存乎見少矣嗟乎今日徵繕頻仍倚辦縣官方露肘捉襟疾呼無以應矧簿書之吏當輪蹄走集之交鞅掌戴星亦何暇率多士宮墻含毫伸楮而侯下車�兩期足餉邊方捐數百緡而外仍捐餉士銷萌固圉求莫急公而外仍擁�比弄柔翰爲多士羔贄先何昔之富不如時今之疚不如玆侯貞教舉之若是也今而後將見一人廣厲多士景從得範得型答桴答響卽彬郁百年可矣要以原有菽而民有筐懼深爲陵而髙爲谷南庠刱宋嘉定間經略使陳峴買田四十餘頃遠湮無論至近如靈璧劉中丞撥淸遠田四頃溫陵王直指捐買田三百緡曾幾何時頓化子虛亡是何耶嗟乎前事不忘後事之師有其舉之莫或廢焉敬爲侯鐫諸石惠此無疆若侯治狀詳政略中玆不具侯諱棻別號南陔常熟人丁丑進士

同學部藝文二詩

送薛居士和州讀書

唐嚴維孤云獨鶴共悠悠萬卷經書一葉舟楚地巢城民捨少煙村社樹鷺湖秋蒿萊織妾晨炊黍籬落耕童夕放牛年少不應辭苦節諸生若遇亦封侯

懷李白

杜甫白也詩無敵飄然思不羣淸新庾開府俊逸鮑參軍渭北春天樹江東日暮云何時一尊酒重與細論文

和劉七讀書

錢起夜雨深館靜苦心黃卷前云陰畱墨沼螢影傍華編夢鳥富淸藻通經仍妙年何愁丹穴鳳不飲玉池泉

勉同志

李中讀書與磨劍旦夕但忘疲儻若功名立那愁變化遲塵從侵硯席苔任滿庭墀明代搜揚切升沈莫問龜

壬申歲承命之任淦陽再過廬山國學感舊寄

劉鈞明府

前人三十年前共苦辛囊螢曾寄此煙岑讀書燈暗嫌云重搜句石平憐蘚深各歷宦途悲聚散幾看時輩或浮沈再來物景還依舊風冷松髙�狖吟

敬思堂作示諸同志

宋朱熹吏局了無事橫捨終日閒庭樹秋風至涼風滿�間髙閣富文史諸生時往還縱談忽忘倦時觀非云慳詠歸同與點坐忘庶希顏塵累日以銷何必棲空山

示諸同志

前人夏木已云暗時禽變新聲林園艸被徑端居有餘淸端居亦何爲日夕掩柴荊靜有弦誦樂而無塵慮並良朋肯顧予尙有夙心傾深慚未聞道折衷非所寧眷焉撫流光中夜嘆以驚髙山徒仰止遠道何由徵

鵝湖示同志

陸九齡孩提知愛長知欽古聖相傳只此心大抵有基方築室未聞無址可成岑畱情傳注翻榛塞著意精微轉陸沈珍重友朋勤切琢須知至樂在於今

送同捨張耀卿補掾中臺

金郭宣道摩雲頭角看昂藏意外升沈豈易量取士皆知有科舉進身初不在文章關心雁塔功名晚試手烏臺歲月忙此去一官先有路獨憐燈火夜�涼

性初餘同門友至正初定交錢塘及玆兩紀頃

以先師黃文獻公所贈詩見示感今念昔撫捲

泫然因次韻追和

明王褘憶昔與子遊我齒始逾冠子年頗少我已復飽經傳白璧信少雙明珠合同穿吾師文獻公淸愼寡推薦而獨敬愛子揄揚儕眾彥庶將托斯文豈特誇詞翰緬思韓公門至者凡骨換其時籍湜輩抱璞爭自獻何言百世下徽猷乃重見寥寥古道遠忽忽陳迹幻我時事遠遊歷覽天下半三年客幽燕坐使黃金散卻歸巖穴底還覓靑精飯惟子負奇才年長气逾悍不受世鞅羇歸釣東海岸誓終究遺經世累忘貴賤鮫鱷者何爲騰凶起淸旦誰云屠龍手祇解挾書卷揮劍剸其鬐腥雨灑流汗終然𨿽裂眥竟爾成解腕遠害圖全身有足奔走健自玆十年來宇內皆糜爛我猶跧故園子乃處遐甸蹤迹無由聞頗類弦離箭及是重盍簪各詫經喪亂故業共討論殊覺賢否判子才云錦機組織五色綫待詔金鑾坡講經白虎觀此事誠所優吾將迫衰晏�風一泫然徒有情綣綣同學部紀事莊子徳充符篇申屠一

作徒嘉兀者也與鄭子產同師於伯昏無人子產謂申屠嘉曰我先出則子止子先出則我止其明日又與合堂同席而坐子產謂申屠嘉曰我先出則子止子先出則我止今我將出子可以止乎其未邪且子見執政而不違子齊執政乎申屠嘉曰先生之門固有執政焉如此哉子而悅子之執政而後人者也聞之曰鑑明則塵垢不止止則不明也久與賢人處則無過今子之所取大者先生也而猶出言若是不亦過乎子產曰子旣若是矣猶與堯爭善計子之徳不足以自反邪申屠嘉曰自狀其過以不當亡者眾不狀其過以不當存者寡知不可柰何而安之若命惟有徳者能之遊幹羿之彀中中央者中地也然而不中者命也人以其全足笑吾不全足者眾矣我怫然而怒而適先生之所則廢然而反不知先生之洗我以善邪吾與夫子遊十九年矣而未嘗知吾兀者也今子與我遊於形骸之內而子索我於形骸之外不亦過乎子產�然攺容更貌曰子無乃稱史記張儀列傳張儀者魏人也始嘗與蘇秦俱事鬼谷先生學術蘇秦自以不及張儀張儀已學而遊說諸侯嘗從楚相飲已而楚相亡璧門下意張儀曰儀貧無行必此盜相君之璧共執張儀掠笞數百不服醳之其妻曰嘻子毋讀書遊說安得此辱乎張儀謂其妻曰視吾舌尙在不其妻笑曰舌在也儀曰足矣蘇秦已說趙王而得相約從親然恐秦之攻諸侯敗約後負念莫可使用於秦者乃使人微感張儀曰子始與蘇秦善今秦已當路子何不往遊以求通子之願張儀於是之趙上謁求見蘇秦蘇秦乃誡門下人不爲通又使不得去者數日已而見之坐之堂下賜僕妾之食因而數讓之曰以子之材能乃自令困辱至此吾寧不能言而富貴子子不足收也謝去之張儀之來也自以爲故人求益反見辱怒念諸侯莫可事獨秦能苦趙乃遂入秦已而蘇秦告其舍人曰張儀天下賢士吾殆弗如也今吾幸先用而能用秦柄者獨張儀可耳然貧無因以進吾恐其樂小利而不遂故召辱之以激其意子爲我陰奉之乃言趙王發金幣車馬使人微隨張儀與同宿舍稍稍近就之奉以車馬金錢所欲用爲取給而弗告張儀遂得以見秦惠王惠王以爲客卿與謀伐諸侯蘇秦之舍人乃辭去張儀曰賴子得顯方且報徳何故去也舍人曰臣非知君知君乃蘇君蘇君憂秦伐趙敗從約以爲非君莫能得秦柄故感怒君使臣陰奉給君資盡蘇君之計謀今君已用請歸報張儀曰嗟乎此吾在術中而不悟吾不及蘇君明矣吾又新用安能謀趙乎爲吾謝蘇君蘇君之時儀何敢言且蘇君在儀寧渠能乎貧士傳仲尼三弟子者顏回曾參原憲也回嘗簞食瓢飲處於陋巷人不堪其憂回也不攺其樂孔子賢之他日嘗列弟子之行又曰回也其庶乎屢空及回死無以葬厥父顏路請夫子之車以爲槨云參不仕居衛縕袍無表顏色腫膾手足胼胝三日不舉火十年不制衣正冠而纓絕捉衿而肘見納履而踵決曳縱而歌天子不得臣諸侯不得友而卒傳孔子之道憲居以環堵茨以生艸蓬戶不完桑木爲樞而甕牖二室褐以爲塞上漏下濕匡坐而弦歌子貢盛服軒車往見原憲憲韋冠縱履杖藜應門子貢曰先生病矣憲應之曰憲聞無財之謂貧學道不能之謂病若憲貧也非病也子貢逡巡而退有愧色後漢書範式傳式字巨卿山陽金鄕人也少遊太學爲諸生與汝南張劭爲友劭寢疾篤嘆曰吾與山陽範巨卿死友也尋卒式馳往赴之式執紼而引柩畱止冢次爲修墳樹然後乃去後到京師受業太學時諸生長沙陳平子亦同在學與式未相見而平子被病將亡謂其妻曰吾聞山陽範巨卿烈士也可以托死吾歿後但以屍埋巨卿戶前乃裂素爲書以遺巨卿旣終妻從其言時式出行適還省書見瘞愴然感之向墳揖哭以爲死友乃營護平子妻兒身自送喪於臨湘未至四五里乃委素書於柩上哭別而去其兄弟聞之尋求不復見景仰撮書管寧字幼安少與華歆同席讀書門外有乘軒者過歆棄書遽往觀之寧恥之而割席曰子非吾友也又嘗與歆共鋤菜地遇金寧揮鋤不顧歆則捉而擲之漢魏之際居遼東二十年匿景藏光嘉遁養浩魏明帝安車蒲輪束帛加璧聘之寧不受家貧好學一藜�五十年當膝處皆穿北史索敞傳敞補扶風太守在位淸貧卒官時舊同學生等爲請謚詔贈涼州刺史謚曰獻隋書劉焯傳焯字士元信都昌亭人也少與河間劉炫結盟爲友同受詩於同鄕劉軌思受左傳於廣平郭懋常問禮於阜城熊安生皆不卒業而去武彊交津橋劉智海家素多墳籍焯與炫就之讀書向經十載𨿽衣食不繼晏如也遂以儒學知名北史鄭羲傳羲從曾孫道邕道邕子譯隋文帝與譯有同學之舊譯又素知隋文相表有奇傾心相結及隋文爲大冢宰總百揆以譯兼領天官都府司會總六府事出入臥內言無不從王盟傳盟孫誼拜大司徒隋受禪顧遇彌厚進郢國公未幾恩禮稍薄誼頗怨望公卿奏誼大逆不道罪當死帝見誼愴然曰朕與公舊同學甚相憐憫將柰國法何於是詔曰誼有周之世早預人倫朕共遊庠序遂相親好然性懷險薄巫覡盈門此而赦之將或爲亂乃賜死於家龍城錄王宏濟南人太宗幼日同學因問爲八體書太宗旣卽極因訪宏而鄕人竟傳隱去是亦子陵之徒歟摭言劉虛白與太平裴公早同研席及公主文虛白猶舉進士簾前獻詩曰二十年前此夜中一般燈燭一般風不知歲月能多少猶著麻衣待至公陸遊南唐書盧絳傳絳至新淦客於土豪陳氏與其子弟共學絳好縱橫兵書日夜讀之陳氏察其非士流謂曰朝廷方求賢豪吾子其可久畱此乎因厚具裝遣行李平傳平本姓名曰楊訥少爲嵩山道士與汝陰布衣舒元共學數年業成同遊蒲中客於節度使李守貞守貞叛漢使兩人懷表間行乞師於金陵元宗爲出師數萬爲之聲援甫出境而守貞叛兩人無所復命且唐遇之厚因畱事唐天定錄僧可隆善詩髙從誨閱其捲有觀棋句云萬般思後行一失廢前功從誨謂可隆曰吾師此詩必因事而得隆答曰某本姓慕容與桑維翰同學少負志气多恐維翰維翰登第以至入相某猶在場屋頻年敗�皆維翰所挫也因削髮爲僧其句實感前事而露意焉從誨識鑑多此類也宋史趙逢傳逢父崇事劉守光爲牙校周徳威平幽州因誅崇逢尙幼徳威錄爲部曲令與諸子同就學及徳威戰沒胡柳陂逢乃遊學河朔間久之西遊客鳳翔李從曮門下從曮卒侯益領節制逢又依之儒林傳辛文悅以五經教授太祖幼時從其肄業及登位召見授太子中允後累遷至員外郎又有張遁張文旦者嘗與太宗同學校太平興國中詣闕自言各起家爲主簿淩策傳策字子奇宣州涇人世給事州縣策幼孤獨厲志好學宗族初不加禮因決意渡江與姚鉉同學於廬州雍熙二年舉進士累遷工部侍郎馮元傳元幼從崔頤正孫奭爲五經大義與樂安孫質吳陸參譙夏侯圭善羣居講學或達旦不寢號四友趙安仁傳安仁少與宋元輿同學元輿門地貴盛待安仁甚厚元輿早卒家緒寖替安仁屢以金帛濟之呂蒙正傳富言者蒙正客也一日白曰兒子十許歲欲令入書院事廷評太祝蒙正許之及見驚曰此兒他日名位與吾相似而勛業遠過於吾令諸子同學供給甚厚言之子卽�也後�兩入相亦以司徒致仕其知人類如此李行簡傳行簡字易從同州馮翊人家貧刻志於學讀六經每至夜分寒暑不易又聚木葉學書筆法遒勁與裏中富人楊士元同學旣而同時中進士第士元資遺行簡謝不取張詠傳詠初與靑州傅霖少同學霖隱不仕詠旣顯求霖者三十年不可得至是來謁閽吏曰傅霖請見詠責之曰傅先生天下賢士吾尙不得爲友汝何人敢名之霖笑曰別子一世尙爾邪是豈知世間有傅霖者乎詠問昔何隱今何出霖曰子將去矣來報子爾詠曰詠亦自知之霖曰知復何言翌日別去後一月而詠卒年七十贈左僕射謚忠定範仲淹傳仲淹字希文唐宰相履冰之後其先邠州人也後徙家江南遂爲蘇州吳縣人仲淹二歲而孤母更適長山朱氏從其姓名少有志操旣長知其世家乃感泣辭母去之應天府依戚同文學晝夜不息冬月憊甚以水沃麵食不給以糜粥繼之人不能堪仲淹不苦也仲淹子純佑字天成性英悟自得尙節行方十歲能讀諸書爲文章籍籍有稱父仲淹守蘇州首建郡學聘胡瑗爲師瑗立學規良密生徒數百多不率教仲淹患之純佑尙未冠輒白入學齒諸生之末盡行其規諸生隨之遂不敢犯自是蘇學爲諸郡倡呂公著傳公著字晦叔幼嗜學至忘寢食父夷簡器異之曰他日必爲公輔恩補奉禮郎登進士第召試館職不就通判潁州郡守歐陽修與爲講學之友後修使契丹契丹主問中國學行之士首以公著對張亢傳亢知和州坐失舉徙筠州同學生爲吏部亢憐其老薦爲縣令後旣爲所累出筠州還所薦者復求濟亢又贈金帛終不以屑意家願傳願字處厚眉山人父勤國慶曆嘉佑間與從兄安國定國同從劉巨遊與蘇軾兄弟爲同門友王安石久廢春秋學勤國憤之著春秋新義熙寧元丰諸人紛更而元佑諸賢矯枉過正勤國憂之爲築室作室諭二蘇讀之敬嘆辛棄疾傳棄疾字幼安齊之歷城人少師蔡伯堅與黨懷英同學號辛黨始筮仕決以蓍懷英遇坎因畱事金棄疾得離遂決意南歸陸持之傳持之字伯徵知荊門軍九淵之子也七歲能爲文九淵授徒象山之上學者數百人有未達持之爲敷繹之續詩話楊朴字契元鄭州人善爲詩不仕少時嘗與畢相同學畢薦之太宗召見面賦蓑衣詩云狂脫酒家春醉後亂堆漁捨晚晴時除官不受聽歸山以其子從政爲長水尉聞見前錄呂文穆公諱蒙正微時於洛陽之龍門利涉院土室中與溫仲舒讀書有詩云八灘風急浪花飛手把魚竿傍釣磯自是釣頭香餌別此心終待得魚歸又云怪得池塘春水滿夜來雷雨起南山後狀元及第位至宰相溫仲舒第三人及第官至尙書名臣言行錄外集楊文靖時程門先進嘗曰同門後來成就莫逾吾王伯約胡文定公少長入太學同捨有潁昌靳裁之嘗聞程氏之學與公論經史大義公以是學益彊識日明仇池筆記吾八歲入小學以道士張易簡爲師童子幾百人師獨稱吾與陳太初太初者眉山市井人子也余稍長學日益遂第進士制策而太初乃爲郡小吏其後余謫居黃州有眉山道士陸惟忠自蜀來云太初已尸解矣蜀人吳師道爲漢州太守太初往客焉正歲日見師道求衣食錢物且告別持所得盡與市人貧者反坐於戟門下遂卒師道使卒舁往野外焚之卒罵曰何物道士使吾正旦舁死人太初微笑開目曰不復煩汝步自戟門至金雁橋下趺坐而逝焚之舉城人見煙焰上眇眇焉有一陳道人也元史劉賡傳賡兼國子祭酒國學故事伴讀生以次出補吏莫不爭先出時有一生親老且貧同捨生有名在前者因博士以告曰我齒頗少請讓之先賡曰讓徳之恭也從其讓別爲書薦其人朝廷反先用之自是六館之士皆知讓之爲美徳也張文謙傳文謙字仲謙邢州沙河人幼聰敏善記誦與太保劉秉忠同學世祖居潛邸受邢州分地秉忠薦文謙可用歲丁未召見應對稱旨命掌王府書記日見信任輟耕錄陳子方閔仲達同捨生也皆待次杭府史陳月日在前閔以計力反先之陳殊無怒意因赴都以薦舉入仕歷官浙西廉訪司僉事閔方升書吏聞陳來嘆曰復何面目見之遂稱疾不出陳下車卽問左右曰閔仲達何在眾以疾對陳曰必爲我故非疾也亟造其家閔皇恐出肅陳曰吾與君气誼契厚君昔先我而食祿者命也使非此吾又能致是耶今幸同一公署惟有以教正之幸甚寧捨我與閔感激從事相好如初明通紀危素撫州金溪人字太朴以文學知名與同邑黃字殷少少同學問元至正末素累官至翰林學士承旨爲待制徐達克燕京下令元臣咸輸告身素與約死於難從人張午勸勿死不從竟投居賢坊井中死之素走所居報恩寺亦欲投井寺僧大梓挸出之謂曰國史非公莫知公死是死國史也素由是不死達乃以素歸正气紀黃鉞傳鉞明敏好學隱士楊者嘗避雨泊舟鉞捨傍窺見鉞持書倚檐聲瑯瑯不輟乃就視之曰豎子好學至此哉日能讀幾何鉞答曰苦無書讀過目能不忘也曰我有書在海洋店去此不遠豎子能從吾遊乎鉞喜再拜卽從舟至其捨與數冊持去數數往來怪其頻舉所借書咨詢悉記憶大喜曰吾架上書不下萬卷不能舉付汝汝當就吾捨讀因命其子福同室而學三年遂盡其書縣聞之並辟福賢良怨之曰吾不幸遭世亂家破族散今獨攜一子耕讀遠郊以畢餘生因子好學盡以藏書畱覽乃不自韜藏卒爲人知並顯我家若之何鉞曰公無患當說尹罷之乃教福結束如農夫且曰卽尹有問子但操吳音勿詳對福盡如鉞教因同詣尹曰鉞與福同筆研數載知福深福才能問學並居鉞下且父老身病不可行卽行不足以應詔君且得罪尹心知其詐不得已獨遣鉞除宜章典史明外史王守仁傳魏良器字師顏性超穎絕人守仁亟稱之王畿爲諸生落魄不羈見講學者輒罵良器與同門生投壺畿見之笑曰腐儒亦爲是耶稍暱就已遂遊守仁門張士隆傳士隆字仲修安陽人弘治八年舉鄕試入太學與同縣崔銑及寇天敍馬卿呂楠輩相砥礪以學行聞吉安府誌周祿與劉見川教陳蒙山嘉謨諸同志訂西原惜陰之會每月𨿽風雨寒暑必赴廬陵士人始知從事聖學湖廣通誌裴椿幼穎敏英發志趣髙遠爲弟子員時讓廩於謝生曰此生貧乏年且過予督學嘉獎之伍文定傳邢珣子埴嘗學於張璁嘉靖初登鄕薦璁貴顯屢欲援之辭不應授浦城知縣有徐浦者役公府埴一見異之令與子同學爲娶妻後登第爲給事中其家世世祀埴鎭國中尉睦傳覃精經學築室東坡之上招延學徒與共研席名聲藉甚奉國將軍多煌傳煌弟多炡亦奉國將軍穎敏絕人善詩歌與宗人多謀磽謀境等結詞社久之遊道益廣談藝者皆向慕沁水王珵�傳鎭國將軍恬烷子輔國將軍珵圻與珵�珵㙧珵堛結爲詞社日相賡和時稱瀋國多才焉公餘日錄一秋兩元景泰甲子鄕舉吳啟文舉以春秋學生發解應天徐泰士亨以書經監生發解順天皆邑人同學眞可謂一時盛事四方寡媲矣列朝詩集宗臣字子相歷稽勛員外郎在郎署與李於鱗王元美諸人結社於都下於時稱五子者東郡謝榛濟南李攀龍吳郡王世貞長興徐中行廣陵宗臣南海梁有譽名五子實六子也已而謝李交惡遂黜榛而進武昌吳國倫又益以南昌余曰徳銅梁張佳引則所謂七子者也於鱗沒元美爲政援引同類咸稱五子而七子之名獨著李維楨字本寧隆慶戊辰進士選翰林庶吉士除編修進修撰在史館博聞彊記與新安許文穆齊名同館爲之語曰記不得問老許做不得問小李張含字愈光少與楊用修同學丙寅除夕以二詩遺用修文忠公極稱之謂當以詩名世嘗師事李獻吉友何仲默然其生平知契白首唱酬者用修一人而已愈光詩行世者有禺山詩選禺山七言律鈔皆用修手自評騭云江南通誌王嗣響字霆叔華亭人以淹邃爲時所稱性耿介不苟唐宗伯文獻許通政樂善皆少與同學貴顯後過從輒不見有所贈遺亦不受王志堅字弱生太倉人幼好讀書與嘉定李流芳同硯席窮經辧志有古先儒者之風江西通誌史梓芳字景賢鄱陽人孕十五月而生性穎敏博通經史餼於庠名籍甚與劉應麒祝世祿同硯席皆以國士期之列朝詩集崔子忠字道毋少爲書生師事萊人宋繼登宋諸子及羣從皆與同學而玫及應亨尢厚善應亨署銓曹屬一選人以千金爲崔君壽道毋笑曰若念我貧不出橐中裝詒我而令我居間受選人金同學少年尙不識崔子忠何等面目耶應亨愧謝而已同學部外編誠齋雜記吳潘章少有美容儀時人競慕之定國王仲先聞其美名故來求爲友因願同學一見相愛情若夫婦便同衾共枕交遊無已後死葬於羅浮山冢上忽生一樹柯條枝葉無不相連時人異之號爲共枕樹北史段承根傳承根父暉師事歐陽湯湯甚器愛之有一童子與暉同志後二年童子辭歸從暉請馬暉戲作木馬與童子甚悅謝暉曰吾太山府君子奉敕遊學今將歸損子厚贈無以報徳子後至常伯封侯非報也且以爲好言終乘馬騰虛而去春渚紀聞張道人福州福淸人以樵采爲給一日樵歸於山道遇二道人對�弛擔就觀�者忽顧之而語曰子頗憶與吾二人同學之勤否我亦以子沈滯人間未能遠引也今子困躓亦已至矣復能從我竟學乎張忽醒然悟解通知宿命

同學部雜錄

