

疾病部匯考書經

洪範五福一曰壽二曰富三曰康寧

注壽且富或不免於憂患則身心不安故康寧又次之形康心寧安之至也六極一曰凶短折二曰疾三曰憂禮記

月令孟春行秋令則其民大疫季春行夏令則民多疾疫仲夏行秋令則民殃於疫季夏行春令則國多風咳

注因風而致咳疾也孟秋行夏令則寒熱不節民多瘧疾季秋行夏令則民多鼽嚏

注鼽者气窒於鼻嚏者聲發於口皆肺疾以夏火克金故病此也仲冬行春令則民多疥癘季冬行春令則胎夭多傷國多固疾命之曰逆大全

方氏曰疥癘虛陽作之故也疾謂之固久而不瘥也周禮

天官醫師凡邦之有疾病者有疕瘍者造焉則使醫分而治之訂

義史氏曰腹心四體其有不康謂之疾病附贅癰疽謂之疕瘍疾醫中士八人掌養萬民之疾病

賈氏曰疾輕病重論語注疾甚曰病王昭禹曰安彊得於气之和疾病由乎气之乖善醫者審其源亦貴乎以養气爲本蓋五藏六府之气均則疾病無自而作一或盈而有餘一或羸而不足則偏勝而疾病因之以起所謂養者育之使其气一於充實而後已下文以五味五穀五藥養其病是也四時皆有癘疾春時有痟首疾夏時有癢疥疾秋時有瘧寒疾冬時有嗽上气疾鄭康成曰癘疾气不和之疾痟酸削首疾頭痛咳嗽上气逆喘也史氏曰冬傷於寒春必爲溫夏傷於暑秋必爲瘧寒气蘊伏春溫激之故熱生焉此疾必先頭痛也暑气蘊伏秋涼激之故寒生焉瘧寒者寒也言此病必先寒至也熱之餘毒客於肌膚而不散故夏有癢疥之疾寒之餘毒傳於華蓋而上升故冬有嗽上气之疾以五味五穀五藥養其病

鄭康成曰養猶治也病由气勝負而生攻其贏養其不足也史氏曰得是病者必貴急攻調之使气內正內正則外邪客气無所容而疾去矣故五味以滋其气五穀以榮其血五藥以禦其邪而病不愈者未之有也以五气五聲五色�其死生

鄭康成曰五气五臟所出气也肺气熱心气次之肝气涼气溫腎气寒五聲宮商角徵羽也五色面貌靑赤黃白黑察其盈虛休王吉凶可知三者劇易之徵見於外者賈氏曰气病在內人所不睹見其聲色則知其增劇及簡易也兩之以九竅之變參之以九藏之動

賈氏曰此驗其脈候九竅與所�爲兩兩與九藏爲參易氏曰九竅皆有形而見於外者睹其証之變而有通塞之二候故曰兩九藏皆有形而藏於內者察脈之動而有浮中沈之三部故曰參鄭康成曰陽竅七陰竅二竅之變開閉非常正藏五又有胃膀胱大腸小腸藏之動謂脈至與不至

賈氏曰正藏五者謂肺心肝腎並气之所藏故得正藏之稱又有謂膀胱大小腸乃六府中取此四者以益五藏爲九也史氏曰九竅在外九藏主之兩之以外証之變動參之以九藏之脈息始能決之凡民之有疾病者分而治之死終則各書其所以而入於醫師賈氏曰以疾醫中士八人各有能故使分治之也

鄭康成曰少者曰死老者曰終所以謂治之不愈之狀也醫師得以制其祿且爲後治之戒瘍醫下士八人王昭禹曰气乖不和則爲病血壅不行則爲瘍病以气而其傷在藏府瘍以血而其傷在肌膚此疾醫所以治內而瘍醫又有以治外也鄭鍔曰瘍者疾之至惡治之尢難伯牛有疾說者以爲癩孔子曰亡之命矣夫荀偃癉疽生瘍於頭至於大病目出而死信夫爲疾尢惡非他醫所能愈故特設一官掌腫瘍潰瘍金瘍折瘍之祝藥劀殺之齊

王氏曰腫瘍聚而不潰潰瘍潰而不聚金瘍刃創未必折骨折瘍折骨未必刃創鄭鍔曰王安石謂疾之惡者藥或不能攻則有祝焉乃引素問上古移精變气祝由之說以爲證凡療瘍以五毒攻之以五气養之以五藥療之以五味節之鄭康成曰止病曰療攻治也五毒五藥之有毒者今醫方有五毒之藥作之合黃堥置石膽丹砂雄黃礜石慈石其中燒之三日三夜其煙上著以雞羽掃取之以注創惡肉破骨皆盡出王氏曰以五气養之生之也獨於瘍言素問曰形不足溫之以气瘍之治宜以气也而以五气養之反在以毒攻之之後則必先除其惡然後可養也以五藥療之治之也凡療瘍者五毒五气五味亦所以療之也而獨言以五藥療之者以藥爲主也鄭康成曰節節成其藥之力也王昭禹曰疾醫以五味五穀五藥養其病而瘍醫以五藥療之然後以五味節之者疾醫所言者養也且病以治內爲主故先味而後藥瘍醫所言者療也且療以治外爲主故先藥而後味凡藥以酸養骨以辛養筋以咸養脈以苦養气以甘養肉以滑養竅凡有瘍者受其藥焉鄭鍔曰先攻以五毒後療以五藥豈其五藥並用而求一物之幸中哉又當視其病之所損者而嘗其味以養之也其有損於骨則以酸養之酸之味由木所作木彊能立事可以彊其骨有損於筋則以辛養之辛之味由金所作金能纏合異物可以收其筋有損於脈則以咸養之咸之味由水所作水能流行可以柔其脈有損於气則以苦養之苦之味由火所作火气炎上可以作其气有損於肉則以甘養之甘之味由土所作土能含載萬物可以生其肉有損於竅則以滑養之滑石之性能滑物而通之可以利其竅凡此皆療瘍之法也

地官大司徒之職以保息六養萬民五曰寬疾

鄭鍔曰人有疾者苟遲而俟之使得以調治或有能生之理見其疾也又從而勞役之不少寬假則以小疾而斃者多矣故特以寬爲言爾雅

釋詁痡瘏虺頹元黃劬勞咎�瘽愈鰥戮癙癵癢疧疵閔逐疚痗瘥痱癉瘵瘼癠病也疏

疾甚曰病此皆病之通名耳孫炎曰痡人疲不能行之病瘏馬疲不能進之病虺頹馬罷不能升髙之病元黃馬更黃色之病然則虺頹者病之狀元黃者病之變色郭云皆人病之通名而說者便謂之馬病失其義也蓋指孫炎不能弘通故云失其義也咎者罪病也�者小雅雨無正云維躬是瘁瘽者勞苦之病也愈者小雅角弓云交相爲愈戮者相戮辱亦可恥病也癙及庠者小雅正月云癙憂以癢舍人云癙癵癢皆心憂憊之病也孫炎云癙者畏之病也者小雅十月云悠悠我裏疧者孫炎云滯之病也小雅白華云俾我疧兮疵者瑕釁小病也閔者豳風鴟鴞云鬻子之閔斯逐者衛風考盤云碩人之軸鄭箋云軸病也疚者小雅采薇云憂心孔疚痗者小雅十月云亦孔之痗瘥者節南山雲天方薦瘥痱者四月云百卉具腓癉者大雅板篇云下民卒癉瘵者大雅瞻仰云士民其瘵瘼者大雅桑柔云瘼此下民管子

入國篇入國四旬五行九惠之教四曰養疾六曰問疾所謂養疾者凡國都皆有掌養疾聾盲喑啞跛�偏枯握遞不耐自生者上收而養之疾官而衣食之殊身而後止此之謂養疾所謂問疾者凡國都皆有掌病士人有病者掌病以上令聞之九十以上日一問八十以上二日一問七十以上三日一問眾庶五日一問疾甚者以告上身問之掌病行於國中以問病爲事此之謂問病方言

疾病雜釋殗�微也宋衛之間曰殗自關而西秦晉之間凡病而不甚曰殗�殗�病半臥半起也瘼病也東齊海岱之間曰瘼或曰秦曰�凡病少愈而加劇亦謂之不斟或謂之何斟

言𨿽少損無所益也差間知愈也南楚病愈者謂之差或謂之間或謂之知知通語也或謂之慧或謂之憭或謂之瘳或謂之蠲或謂之除慧憭皆意精明蠲亦除也釋名

釋疾病疾病者客气中人急疾也病並也並與正气在膚體中也疹診也有結气可得診見也疚久也在體中也痛通也通在膚中也癢揚也其气在皮中欲得發揚使人搔發之而揚出也眩縣也目視動亂如懸物搖搖然不定也喑唵然無聲也癭嬰也在頸嬰喉也癰喉气著喉中不通�成癰也消渴也腎气不周於胸胃中津潤消渴故欲得水也嘔傴也將有所吐脊曲傴也咳刻也气奔至出入不平調若刻物也喘湍也湍疾也气出入湍疾也吐瀉也故揚豫以東謂瀉爲吐也乳癰曰��褚也气積褚不通至腫潰也心痛曰疝疝詵也先詵詵然上而痛也胚否也气否結也小兒气結曰哺哺露也哺而寒露乳食不消生此疾也注病一人死一人復得气相灌注也泄利言其出漏泄而利也下重而赤白曰言厲而難也陰腫曰隤气下隤也又曰疝亦言詵也詵詵引小腹急痛也疼卑气疼疼然煩也痔食也虫食之也酸遜也遜遁在後也言腳疼力少行遁在後以遜遁者也消弱也如見割削筋力弱也懈解也骨節解緩也厥逆气從下厥起上行人心脇也瘧酷虐也凡疾或寒或熱耳而此疾先寒後熱兩疾似酷虐者也疥齘也癢搔之齒齘也癬徙也浸淫移徙處日廣也故靑徐謂癬爲徙也胗展也癢搔之捷展起也腫鍾也寒熱气所鍾聚也癰壅也气壅否結裹而潰也淋懍也小便難懍懍然也瘡戕也戕毀體使傷也痍侈也侈開皮膚爲創也瘢漫也生漫故皮也痕根也急相根引也癅流也血流聚所生癅腫也贅屬也橫生一肉屬著體也�丘也出皮上聚髙如地之有丘也博物志

五方人民山居之民多癭腫疾由於飲泉之不流者今荊南諸山郡東多此疾�由踐土之無鹵者今江外諸山縣偏多此病也盧氏曰不然也在山南人有之北人及吳楚人無此病蓋南出黑水水土然也如是不流井泉界者尢無此病也酉陽雜俎

地气不同山气多男澤气多女水气多喑風气多聾木气多傴石气多力阻險气多癭暑气多殘雲气多壽穀气多痺丘气多尪衍气多仁陵气多貪

疾病部總論列子

仲尼篇目將眇者先睹秋毫耳將聾者先聞蚋飛口將爽者先辧淄澠鼻將窒者先覺焦朽體將僵者先亟�佚心將迷者先識是非故物不至者則不反申鑑

俗嫌或問避疾厄有諸曰夫疾厄何爲者也非身則神身不可避神不可逃可避非身可逃非神也持身隨天萬里不逸譬諸孺子掩目巨夫之掖而曰逃可乎

疾病部藝文一

七發

漢枚乘楚太子有疾而吳客往問之曰伏聞太子玉體不安亦少間乎太子曰憊謹謝客客因稱曰今時天下安寧四宇和平太子方富於年意者久耽安樂日夜無極邪气襲逆中若結轖紛屯淡淡噓唏煩酲惕惕怵怵臥不得瞑虛中重聽惡聞人聲精神越渫百病咸生聰明眩悅怒不平久執不廢大命乃傾太子豈有是乎太子曰謹謝客賴君之力時時有之但未至於是也客曰今夫貴人之子必宮居而閨處內有保母外有傅父欲交無所飲食則溫淳甘膬脭醲肥厚衣裳則雜沓曼暖爍熱暑𨿽有金石之堅猶將銷鑠而挺解也況其在筋骨之間乎哉故曰縱耳目之欲恣支體之安者傷血脈之和且夫出輿入輦命曰蹶痿之機洞房淸宮命曰寒熱之媒皓齒娥眉命曰伐性之斧甘脆肥膿命曰腐腸之藥今太子膚色靡曼四支委隨筋骨挺解血脈淫濯手足惰窳越女侍前齊姬奉後往來遊燕縱恣於曲房隱閒之中此甘餐毒藥戲猛獸之爪牙也所從來者至深遠淹滯永久而不廢𨿽令扁鵲治內巫咸冶外尙何及哉今如太子之病獨宜世之君子博見彊識承間語事變度易意常無離側以爲羽翼淹沈之樂浩蕩之心遁佚之志其奚由至哉太子曰諾病已請事此言客曰今太子之病可無藥石鍼刺灸療而已可以要言妙道說而去也不欲聞之乎太子曰僕願聞之客曰龍門之桐髙百尺而無枝中�結之輪菌根扶�以分離上有千仞之峯下臨百丈之溪湍流�波又澹淡之其根半死半生冬則烈風漂霰飛雪之所激也夏則雷霆霹靂之所感也朝則鸝黃鳱鴠鳴焉暮則羈雌迷鳥宿焉獨鵠晨號乎其上�雞哀鳴乎其下於是背秋涉冬使琴摯斫斬以爲琴野繭之絲以爲弦孤子之鉤以爲隱九寡之珥以爲約使師堂操暢伯牙爲之歌歌曰麥秀兮雉朝飛向虛壑兮背槁槐依絕區兮臨回溪飛鳥聞之翕翼而不能去野獸聞之垂耳而不能行蚑蟜螻蟻聞之拄喙而不能前此亦天下之至悲也太子能彊起聽之乎太子曰僕病未能也客曰犓牛之腴菜以筍蒲肥狗之和冒以山膚楚苗之食安胡之飯摶之不解一啜而散於是使伊尹煎熬易牙調和熊蹯之臑勺藥之醬薄耆之炙鮮鯉之鱠秋黃之蘇白露之茹蘭英之酒酌以滌口山粱之餐豢豹之胎小飯大歠如湯沃雪此亦天下之至美也太子能彊起嘗之乎太子曰僕病未能也客曰鍾岱之牡齒至之車前似飛鳥後類駏虛穱麥服處躁中煩外羈堅轡附易路於是伯樂相其前後王良造父爲之禦秦缺樓季爲之右此兩人者馬佚能止之車覆能起之於是使射千鎰之重爭千里之逐此亦天下之至駿也太子能彊起而乘之乎太子曰僕病未能也客曰旣登景夷之臺南望荊山北望汝海左江右湖其樂無有於是使博辧之士原本山川極命艸木比物屬事離辭連類浮游覽觀乃下置酒於虞懷之宮連廊四注臺城層構紛紜元綠輦道邪交隍池紆曲混章白鷺孔雀鵾鵠鵷鶵鵁鶄翠鬣紫纓螭龍徳牧邕邕羣鳴陽魚騰躍奮翼振鱗寂漻薵蓼蔓艸芳苓女桑河柳素葉紫莖苗松豫章條上造天梧桐並閭極望成林眾芳芬�亂於五風從容猗靡消息陽陰列坐縱酒蕩樂娛心景春佐酒杜連理音滋味雜陳肴糅錯該練色娛目流聲悅耳於是乃發激楚之結風揚鄭衛之皓齒使先施徵舒陽文段幹吳娃閭傅予之徒雜裾垂髾目挑心與揄流波雜杜若蒙淸塵被蘭澤嬿服而禦此亦天下之靡麗皓侈廣博之樂也太子能彊起遊乎太子曰僕病未能也客曰將爲太子馴騏驥之馬駕飛軨之輿乘牡駿之乘右夏服之勁箭左烏號之雕弓遊涉乎雲林周馳乎蘭澤弭節乎江潯掩靑蘋�淸風陶陽气蕩春心逐狡獸集輕禽於是極犬馬之才困野獸之足窮相禦之智巧恐虎豹懾鷙鳥逐馬鳴鑣魚跨麋角履遊�兔蹈踐鹿汗流沫墜冤伏陵窘無創而死者固足充後乘矣此校獵之至壯也太子能彊起遊乎太子曰僕病未能也然陽气見於眉宇之間浸淫而上幾滿大宅客見太子有悅色也遂推而進之曰冥火薄天兵車雷運旌旗偃蹇羽旄肅紛馳騁角逐慕味爭先僥墨廣博望之有圻純粹全犧獻之公門太子曰善願復聞之客曰未旣於是榛林深澤煙雲暗漠兕虎並作毅武孔猛袒裼聲薄白刃磑磑矛戟交錯收獲掌功賞賜金帛掩蘋肆若爲牧人席旨酒嘉肴羞炰膾炙以禦賓客湧觴並起動心驚耳誠必不悔決絕以諾貞信之色形於金石髙歌陳唱萬歲無斁此眞太子之所喜也能彊起而遊乎太子曰僕甚願從直恐爲諸大夫累耳然而有起色矣客曰將以八月之望與諸侯遠方交遊兄弟並往觀濤乎廣陵之曲江至則未見濤之形也徒觀水力之所到則卹然足以駭矣觀其所駕軼者所擢拔者所揚汨者所溫汾者所滌汔者𨿽有心略辭給固未能縷形其所由然也恍兮忽兮聊兮慓兮混汨汨兮忽兮慌兮俶兮儻兮浩瀇瀁兮超曠曠兮秉意乎南山通望乎東海虹洞兮蒼天極慮乎崖涘流攬無窮歸神日母汨乘流而下降兮或不知其所止或紛紜其流折兮忽繆往而不來臨朱汜而遠逝兮中虛煩而益怠莫離散而發曙兮內存心而自持於是澡漑胸中灑練五藏澹澉手足�濯髮齒投棄恬怠輸寫淟濁分決狐疑發皇耳目當是之時𨿽有淹病滯疾猶將伸傴起躄發瞽披聾而觀望之也況直眇小煩懣酲醲病酒之徒哉故曰發蒙解惑不足以言也太子曰善然則濤何气哉客曰不記也然聞於師曰似神而非者三疾雷聞百里江水逆流海水上潮山出內云日夜不止衍溢漂疾波湧而濤起其始起也洪淋淋焉若白鷺之下翔其少進也浩浩溰溰如素車白馬帷蓋之張其波湧而云亂擾擾焉如三軍之騰裝其旁作而奔起也飄飄焉如輕車之勒兵六駕蛟龍附從太白純馳浩霓前後絡繹顒顒卬卬椐椐彊彊莘莘將將壁壘重堅沓雜似軍行訇隱匈磕軋盤湧裔原不可當觀其兩傍則滂渤怫�暗漠感突上擊下律有似勇壯之卒突怒而無畏蹈壁衝津穹曲隨隈逾岸出追遇者死當者壞初發乎或圍之津涯荄軫谷分回翔靑篾銜枚檀柏弭節伍子之山通厲骨母之�淩赤岸篲扶桑橫奔似雷行誠奮厥武如振如怒沌沌渾渾狀如奔馬混混庉庉聲如雷鼓發怒庢沓淸升逾跇侯波奮振合戰於藉藉之口鳥不及飛魚不及回獸不及走紛紛翼翼波湧云亂蕩取南山背擊北岸覆虧丘陵平夷西畔險險戲戲崩壞陂池決勝乃罷瀄汨潺湲披揚流灑橫暴之極魚�失勢顚倒偃側沋沋湲湲蒲伏連延神物怪疑不可勝言直使人踣焉洄暗淒愴焉此天下怪異詭觀也太子能彊起觀之乎太子曰僕病未能也客曰將爲太子奏方術之士有資略者若莊周魏牟楊朱墨翟便蜎詹何之倫使之論天下之精微理萬物之是非孔老覽觀孟子持籌而算之萬不失一此亦天下要言妙道也太子豈欲聞之乎於是太子據幾而起曰渙乎一聽聖人辧士之言涊然汗出霍然病已

疾愈賦

晉摯虞余體气不龢飲食漸損旬有餘日眾疾�除饋食纖纖而日�體貌廉廉而轉損校朝夕其未殊驗朔望而減本形容消而憔悴體質憊而狼狽內憂深而慮遠乃量而度帶講和緩之餘論尋越人之遺方考異同以求中稽眾術而簡良會異端於妙門乃歸奇於涉廛惟玆藥之攸造寶明中之皆堅丸以三匕爲劑服以四獻爲程勢終朝而始發景未仄而身輕食信宿而異量體涉旬而告平

愈膏肓疾賦

唐柳宗元景公夢疾膏肓尙謂虛假命秦緩以候問遂伏身於堂下公曰吾今形體不衰筋力未寡子言其有疾者何也秦緩乃窮神極思曰夫上醫療未萌之兆中醫攻有兆之者目定死生心存取捨亦猶卞和獻含璞之璧伯樂相有孕之馬然臣之遇疾如泥之處埏疾之遇臣如金之在冶𨿽九竅未壅四支且安膚腠營胃外彊中漧精气內傷神沮脈殫以熱益熱以寒益寒鍼灸不達誠死之端巫新麥以爲讖果不得其所餐公曰固知天賦性命如彼暄寒短不足悲修不足歡哂彼醫兮徒精厥術如何爲之可觀醫乃勃然變色攘袂而起子無讓我我謂於子我之技也如石投水如弦激矢視生則生視死則死膏肓之疾不救衰亡之國不理巨川將潰非捧土之能塞大廈將崩非一木之能止斯言足以諭大子今察乎孰是爰有忠臣聞之憤怨忘寢廢食擗摽感嘆生死浩浩天地漫漫綏之則壽撓之則散善養命者鮐背鶴髮成童兒善輔�者殷辛夏桀爲周漢非藥曷以愈疾非兵胡以定亂喪亡之國在賢哲之所扶匡而忠義之心豈膏肓之所羈絆余能理亡國之刓獘愈膏肓之患難君謂之何以醫曰夫八紘之外六合之中始自生靈及乎昆虫神安則存神喪則終亦猶道之紊也患出於邪佞身之憊也疾生於火風彼膏肓與之顚覆匪藥石而能攻者哉因此而言曰予今變禍爲福易曲成直寧關天命在我人力以忠孝爲幹櫓以信義爲封殖拯厥兆庶綏乎社稷一言而熒惑退舍一揮而羲和匪昃桑谷生庭而自滅野雉雊鼎而自息誠天地之無親曷膏肓之能極醫者遂口噤心醉局斂茫然投棄鍼石匍匐而前吾謂治國在天子謂治國在賢吾謂命不可續子謂命將可延詎知國不足理疾不足痊佐荒淫爲聖主保夭壽而長年皆正直之是與庶將來之勉旃

疾病部藝文二詩

楊朱歌

楊朱之友曰季梁疾大漸其子環而泣之請醫季梁謂楊朱曰汝奚不爲我歌以曉之楊朱歌云云俄而季梁之疾自瘳天其弗識人胡能覺匪佑自天弗孽由人我乎汝乎其弗知乎醫乎巫乎其知之乎

臥疾敍意

齊王秀之貞悔不少期福極固難豫疾藥𨿽一途遂以千百慮景仄念䢐齡帶緩每危曙循躬旣已玆況復歲將暮層冰日夜多飛雲密如霧歸鴻互斷絕宿鳥莫能去輟我丘中琴良由一嗟故隱淪迹有違宰官功未樹何用攬餘情恨恨此故路豈言勞者歌且曰幽人賦

喜疾瘳

梁簡文帝朝�猶掩扇宿幔未懸鉤逍遙臨四注兼持散九愁𨿽同衛子憊聊喜摯生瘳災星夜出境鳴禽晚去樓蠲邪無賈服祅气息梁牛隔簾陰翠筱映水含珠橊丹經蘊玉笥元水出長洲結友尋方嶽采藥訪圓丘神隨七星變貌逐五云畱飛鴻若可駕輕簪必易抽

臥疾

同前沈�類弩影積獘似河魚詎逢龍子浴空嘆楚王葅

擬王徵君微養疾

江淹窈靄瀟湘空翠澗淡無滋寂歷百艸晦�吸�雞悲淸陰往來遠月華散前墀煉藥矚虛幌泛瑟臥遙帷水碧驗未黷金膏靈詎淄北渚有帝子蕩瀁不可期悵然山中暮懷�屬此詩

和簡文帝臥疾

劉孝威玉躬耗寒暑羣望崇珪璧仁祀盛黃縑禮壇優紺席憊均楚疾愈俄同宋年益豈勞誦賦臣寧用觀濤客

一旦歌

王臺卿一旦被頭痛避頭還著�自無親伴侶誰當給水漿匍匐入山院正逢虎與狼對虎低頭啼垂淚淚千行

歲晚沈�

朱超道風將夜共靜空與月俱明燭滴龍猶伏壚開鳳欲驚葉飛林失影冰合澗無聲太息興�念寧敢離衣行惟畏殘藤盡不聞桴鼓鳴

臥疾窮愁

北周庾信危慮風霜積窮愁歲月侵畱蛇常疾首映弩屢驚心稚川求藥錄君平問卜林野老時相訪山僧或見尋有菊翻無酒無弦則有琴詎知長抱膝獨爲梁父吟

臥疾閩越述淨名意並序

隋王冑

余臥疾閩海彌畱旬朔善友顒法師勸余以淨名妙典調伏身心力疾粗陳其意敬簡法師云爾客行萬餘里渺然滄海上五嶺常炎�百越多山瘴兼以勞形神遂此嬰疲恙桐雷邈已遠砭石良難訪抱影私自憐沾襟獨惆悵毗城有長者生平夙所尙復藉大因緣勉以深回向心路資調伏於焉念實相水沫本難摩幹城空有狀是生非至理是我皆虛妄求之不可得誰其受業障信矣大醫王玆力誠難量

秋園臥病呈暉上人

唐陳子昂幽寂曠日遙林園轉淸密疲�淡無豫獨坐泛瑤瑟懷挾萬古情憂慮百年疾綿綿多滯思忽忽每如失緬想赤松遊髙尋白雲逸榮吝始都喪幽人遂貞吉圖書紛滿�山水藹盈室宿昔心所尙平生自玆畢願言誰見知梵筵有同術八月髙秋晚涼風正蕭瑟

臥疾

許渾寒�燈盡月斜暉佩馬朝天獨掩扉淸露已雕秦塞柳白雲空長越山薇病中送客難爲別夢裏還家不當歸惟有寄書書未得臥聞燕雁向南飛

江閣臥病走筆寄呈崔盧兩侍禦杜甫客子庖廚薄江樓枕席淸衰年病祇瘦長夏想爲情滑憶雕胡飯香聞錦帶羹澑匙兼暖腹誰欲致杯罌

老病

前人老病巫山裏稽畱楚客中藥殘他日裹花發去年叢夜足沾沙雨春多逆水風合分雙賜筆猶作一飄蓬

耳聾

前人生年鶡冠子嘆世鹿皮翁眼復幾時暗耳從前月聾猿鳴秋淚雀噪晚愁空黃落驚山樹呼兒問朔風

閒齋臥病行藥至山館稍次湖亭一首

常建旬時結陰霖簾外初白日齋沐淸病容心魂畏虛室閒梅照前戶明鏡悲舊質同袍四五人何不來問疾

移疾會詩客元生與釋子法朗因詒諸曹

韋應物對此嘉樹林獨有戚戚顏抱瘵知曠職淹旬非樂閒釋子來問信詩人亦扣關道同意暫遣客散疾徐還園徑自幽靜元蟬噪其間髙窗瞰遠郊暮色起秋山英曹幸休暇恨恨心所攀

酬李端野寺病居見寄

盧綸野寺昏鐘山色陰亂藤髙竹水聲深農夫就餉還依艸野雉驚飛不過林齋沐暫思同靜室淸羸已覺助禪心寂寞日長誰問疾料君惟取古方尋

臥病寓居龍興觀枉馮十七著作書知罷攝洛

陽赴緱氏因題十四韻寄馮生並贈喬尊師﹝時予

罷推官﹞

前人乞假依山宅蹉跎屬歲周弱荑輕采拾鈍質稱歸休潘嶽衰將至劉楨病未瘳步遲乘羽客起晏滯書郵幸以編方驗終貽骨肉憂灼龜鑪气冷曝藥樹陰稠語命心堪醉傷離夢亦愁葷膻居已絕鸞鶴見無由世累如塵積年光劇水流躡雲知有路濟海豈無舟倚玉翻成難投磚敢望酬卑棲君就祿羸憊我逢秋腐葉塡荒轍陰螢出古溝依然在遐想願子勵風猷

臥病書懷

前人苦心三十載白首遇艱難舊地成孤客全家賴釣竿貌衰緣藥盡起晚爲山寒老病今如此無人更問看

嶺下臥疾寄劉長卿員外

包佶惟有貧兼病能令親愛�歲時供放逐身世付空虛脛弱秋添絮頭風曉廢梳波瀾喧眾口藜藿靜吾廬喪馬思開卦占鴞懶發書十年江海隔離恨子知予

近獲風痺之疾題寄所懷

前人病夫將已矣無可答君恩衾枕同羈客圖書委外孫久來從吏道常欲奉空門疾走幾先息攲行力漸煩無醫能卻老有變是遊魂鳥宿還依伴蓬飄莫問根寓形齊指馬觀境制心猿惟借南榮地淸晨暫負暄

臥病

張籍身病多思慮亦讀神農經空堂畱燈燭四壁靑熒熒羈旅隨人歡貧賤還自輕今來問良醫乃知病所生僮僕各憂愁杵臼無停聲見我形��勸藥語丁寧春雨枕席冷窗前新禽鳴開門起無力遙愛雞犬行服藥察耳目漸如醉者醒顧非達性命猶爲憂患生

客淮南病

盧同揚州蒸毒似燂湯客病淸枯須欲霜且喜閉門無俗物四肢安穩一張�

春病

元稹病來閒臥久因見靜時心殘月曉窗迥落花幽院深望山移坐榻行藥步墻陰車馬門前度遙聞哀苦吟

秋晚病中樂天以詩見問力疾奉酬

劉禹錫耳虛多聽遠展轉晨雞鳴一室背燈臥中宵掃葉聲蘭芳經雨敗鶴病得秋輕肯踏衡門艸惟應是友生

病中作時年十八

白居易久爲勞生事不學攝生道年少已多病此身豈堪老

首夏病間

前人我生來幾時萬有四千日自省於其間非憂卽有疾老去慮漸息年來病初愈忽喜身與心泰然兩無苦況玆孟夏月淸和好時節微風吹夾衣不寒復不熱移榻樹陰下竟日何所爲或飲一甌茗或吟兩句詩內無憂患迫外無職役羈此日不自適何時是適時

村居臥病三首

前人戚戚抱羸病悠悠度朝暮夏木才結陰秋蘭已含露前日巢中卵化作雛飛去昨日穴中虫蛻爲蟬上樹四時未嘗歇一物不暫住惟有病客心沈然獨如故

又新秋久病客起步村南道盡日不逢人虫聲徧荒艸西風吹白露野綠秋仍早艸木猶未傷先傷我懷抱朱顏與元鬢彊健幾時好況爲憂病侵不得依年老

又種黍三十畝雨來苗漸大種二十畦秋來欲堪刈望黍作冬酒畱爲春菜荒村百物無待此養衰瘵葺廬備陰雨補褐防寒歲病身知幾時且作明年計

寒食臥病

前人病逢佳節長嘆息春雨蒙蒙楡柳色羸坐全非舊日容扶行半是他人力喧喧里巷踏靑歸笑閉柴門度寒食

病气

前人自知气發每因情情在何由气得平若問病根深與淺此身應與病齊生

病中早春

前人今朝枕上覺頭輕彊起階前試腳行膻膩斷來無气力風痰惱得少心情暖消霜瓦津初合寒減冰渠凍不成惟有愁人鬢間雪不隨春盡逐春生

衰病

前人老與病相仍華簪發不勝行多朝散藥睡少夜停燈祿食分供鶴朝衣減施僧性多移不得郡政謾如繩

病中書事

前人三載臥山城閒知節物情鶯多過春語蟬不待秋鳴气嗽因寒發風痰欲雨生病身無所用惟解卜陰晴

臥疾

前人閒官臥疾絕經過居處蕭條近洛河水北水南秋月夜管弦聲少杵聲多

病中多雨逢寒食

前人水國多陰常懶出老夫饒病愛閒眠三旬臥度鶯花月一半春銷風雨天薄暮何人吹觱篥新晴幾處縛秋千彩繩芳樹長如舊惟是年年換少年

老病

前人晝聽笙歌夜醉眠若非月下卽花前如今老病須知分不負春來二十年

病中贈南鄰覓酒

前人頭痛牙疼三日臥妻看煎藥婢來扶今朝似校�頭語先問南鄰有酒無

就暖偶酌戲諸詩酒舊侶

前人低屏軟褥臥藤�舁向前軒就日陽一足任他爲外物三杯自要沃中腸頭風若見詩應愈齒折仍誇笑不妨細酌徐吟猶得在舊遊未必便相忘

歲暮呈思黯相公皇甫朗之及夢得尙書

前人歲暮皤然一老夫十分流輩九分無莫嫌身病人扶侍猶勝無身可遣扶

歲暮病懷贈夢得時與夢得同患足疾前人十年四海故交親零落惟殘兩病身共遣數奇從是命同教步蹇有何因眼隨老減嫌長夜體待陽舒望早春新樂堂前舊池上相過亦不要他人

病中宴坐

前人有酒病不飲有詩慵不吟頭眩罷垂釣手痺休援琴竟日悄無事所居閒且深外安支離體中養希夷心�戶納秋景竹木澄夕陰宴坐小池畔淸風時動襟

病入新正

前人枕上驚新歲花前念舊歡是身老所逼非意病相干風月情猶在杯觴興漸闌便休心未伏更試一春看

臥疾來早晚

前人臥疾來早晚懸懸將十旬婢能尋本艸犬不吠醫人酒甕全生醭歌筵半委塵風光還欲好爭向枕前春

病後寒食

前人故紗絳帳舊靑氈藥酒醺醺引醉眠抖擻敝袍春晚後摩挲病腳日陽前行無筋力尋山水坐少精神聽管弦拋擲風光負寒食曾來未省似今年

老病相仍以詩自解

前人榮枯憂喜與彭殤都是人間戲一場虫臂鼠肝猶不怪雞膚鶴髮復何傷昨因風發甘長往今遇陽和又小康春暖來風痺稍退也還似遠行裝束了遲回且住亦何妨

足疾

前人足疾無加亦不瘳綿春歷夏復經秋開筵且酌尊中酒代步多乘池上舟幸有眼前衣食在兼無身後子孫憂應須學取陶彭澤但委心形任去畱

老病幽獨偶吟所懷

前人眼漸昏昏耳漸聾滿頭霜雪半身風已將身出浮雲外猶寄形於逆旅中觴詠罷來賓閣閉笙歌散後妓房空世緣俗念消除盡別是人間淸淨翁

病中看經贈諸道侶

前人右眼昏花左足風金�石水用無功﹝金�刮眼病見涅盤經磁石水治風見外臺方﹞不如回念三乘樂便得浮生百病空無子同居艸庵下有妻偕老道�中何煩更請僧爲侶月上新歸伴病翁

病瘡

前人門有醫來往庭無客送迎病銷談笑興老足嘆嗟聲鶴伴臨池立人扶下砌行腳瘡春斷酒那得有心情

臥病李員外題扉而去

錢起僻陋靜者居蒿萊行徑失誰知簪紱貴能問幽憂疾珂聲未駐門蘭气先入室沈�不冠帶安得候蓬蓽淸揚一作靑陽去莫尋離念頃來侵雀棲髙窗靜日出修桐陰枕上憶君子悄悄惟苦心

臥病

戴叔倫門掩靑山臥莓苔積雨深病多知藥性客久見人心眾鳥趨林健孤蟬抱葉吟滄洲詩社散無夢盍朋簪

多病戲書因示長孺

權徳輿行年未四十已覺百病生眼眩飛蠅影耳厭遠蟬聲甘辛敗六藏冰炭交七情惟思曲肱枕搔首擲華纓

路病

孟郊病客無主人艱哉求臥難飛光赤道路內火焦肺肝欲飲井泉竭欲醫囊用單稚顏能幾日壯志忽已殘人子不言苦歸書但云安愁環在我腸宛轉終無端

臥病

前人貧病誠可羞故�無新裘春色燒肌膚時餐苦咽喉倦寢意蒙昧彊言聲幽柔承顏自俯仰有淚不敢流默默寸心中朝愁續暮愁

病客吟

前人主人夜呻吟皆入妻子心客子晝呻吟徒爲虫鳥音妻子手中病愁思不復深僮僕手中病憂危獨難任丈夫久漂泊神气自然沈況於滯疾中何人免噓喑大海亦有涯髙山亦有岑沈憂獨無極塵淚互盈襟

夏中病痁作

溫庭筠山鬼揚威正气愁便辭珍簟襲狐裘西窗一夕悲人事團扇無情不待秋

早春病中書事寄魯望

皮日休眼暈見雲母耳虛聞海濤惜春狂似蝶養病躁於猱案靜方書古堂空藥气髙可憐眞宰意偏解困吾曹

道州郡齋臥疾寄東館諸賢

呂溫東池送客醉年華聞道風流勝習家獨臥郡齋寥落意隔簾微雨濕梨花

扶病春庭

劉言史彊梳稀發著綸巾捨杖空行試病身花間自欲徘徊立稚子牽衣不許人

病中客散復言懷

前人華發離披臥滿頭暗虫衰艸入鄕愁枕前人去空庭暮又見芭蕉白露秋

病起

來鵠春初一臥到秋深不見紅芳與綠陰窗下展書難久讀池邊扶杖欲閒吟藕穿平地生荷葉�過東家作竹林在捨渾如遠鄕客詩僧酒伴鎭相尋

病憶

韓偓信知尢物必牽情一顧難酬覺命輕曾把禪機消此病破除才盡又重生

賊中與蕭韋二秀才同臥重疾二君尋愈余獨

加焉恍惚之中因有題

韋莊與君同臥疾獨我漸彌畱弟妹不知處兵戈殊未休胸中疑晉豎耳下斗殷牛縱有秦醫在懷鄕亦淚流

旅中臥病

杜荀鶴秋來誰料病相縈枕上心猶算去程風射破窗燈易滅月穿�屋夢難成故園何啻三千里新雁才聞一兩聲我自與人無舊分非干人與我無情

秋夕病中

前人壞屋不眠風雨夜故園無信水雲秋病中枕上誰相問一一蟬聲槐樹頭

病後作

僧淡交未得忘身法此身終未安病腸猶可洗瘦骨不禁寒藥少心情一作神餌經無气力看悠悠片雲質獨對夕陽殘

新秋病中枕上聞蟬

僧齊己枕上稍醒醒忽聞蟬一聲此時知不死昨日卽前生更欲臨窗聽猶難策杖行尋應同蛻殼重飲露華淸

病中呈諸友

宋朱熹窮居值秋晦抱疾獨齋居行稀艸生徑一雨復旬餘交親各所營曠若音塵�始悟端居樂復理北窗書讀誦興已闌起坐方躊躇綠樹滿空庭策策涼飆初良時不復停煩吝未云祛還思對君子日夕停軒車

丙子夏臥病汗後有作

金趙元枯腸得水若通靈渙汗周身一雨零行客筋骸困方歇醉人心骨喚初醒病蟬移夢入新殼老鶴息神梳舊翎乞得殘年對兒女不愁無粟貯陶瓶

臥病有感

朱之才�蘇粲園英澤芝紛水葉赤弁舞纖肌黃袍緩老頰鳴飛各有適吾獨嗟衰薾齒髮久已�又復失調燮粱肉謝鼎俎參苓富巾篋葵扇風未來桃笙汗初浹呻吟和哀蟬夢寐追化蝶撫枕念平生世故飽更涉弱齡負奇志胸霓盤煒夜徯傅巖訪朝待渭濱獵荀爽歲九遷康侯日三接功業著鐘鼎聲名垂史牒那知事大謬舉趾得躓跲多難集暮年百願無一愜寒灰消寸心淸淚腐雙睫坐令孤鵬騫化作瘴鳶跕憂來復自慰人生幾蓂莢呼吸過百歲俯仰失千乘流須縱棹遇坎卽停楫些語不成騷商歌鼓長鋏

病中病因食豬動气而作癸卯四月二十一日晨起書元好問戰勝頗自恃寧知從外腴文章工作祟時運迫摧枯止酒嗟何及燒豬本不圖膏粱無急變山澤有眞臞詩信藤條戲方遭鐵彈誣鹽紅忘後顧黧黑見前驅眩入投�臥晨淹伏枕呼萬錢惟嘔泄一臠爾乘除靜伏心仍悸深調息亦粗局嫌囚宇宙渴憶捲江湖風柳畱蟬蛻霜松映鶴孤養和懲往失扶老念時須杯杓歸神誓垣墻任佛逾回蹊且垂翅望或在桑楡

病項

明吳寬人生自召百一病傷彼六欲兼七情我今有病出偶爾開口欲說難爲名幸非寒戰與潮熱一痛卻使心怦怦籧篨戚施古人疾二者一旦來相嬰董宣不屈漢公主徐積已見胡先生昨朝向人忽作別卽欲回顧仍前行昂頭莫肯少輕諾側目欲就多歡迎我生由來泛掘彊只今見者尢加驚獨鶴引吭頻飲喙大雞盛气相喧爭嗟吁元首本無恙股肱何不思扶傾端愁蔓延入骨髓此病始知爲匪輕軒岐醫經動盈捲不識何藥堪煎烹莫如閉戶學導引動蕩血�方和平未能痛定得思痛把筆遣悶詩先成

老病嘆

前人我身衰朽百病加年未六十眼已花筋牽肉顫骨髓竭膚腠剝錯瘡與瘸人皆愛我饋我藥暫止信宿還萌芽肺肝上气若潮湧舊劑再歠猶淋沙有眼不視非我目修短已定無舛差琚不能使之少盧秦焉能使之加攻犀鹽朽各有分鳧悲鶴悼何謬耶不如閉戶謝客去有酒且飲辭喧嘩

懷王澄伯臥病

前人落紅寒食漸紛紛彊自攜尊對夕曛舂到馬卿偏臥病徑開羊仲正離羣林風幾處邀歌扇花雨千家撲舞裙何事與君俱伏枕鶯聲喚友不堪聞

秋日病起有述

王世懋江城蕭瑟思堪哀斜日髙樓暄色催短髮經秋如落葉壯心離夢似寒灰百年自傍愁邊枕萬事從傾病後杯稍喜蓬蒿余小徑月明時喚酒人來

錢子孔周久臥沈�不出奉簡律句

湯珍束髮相要及暮年追陪花月與林泉卻緣伏枕違春事自笑無情拍酒船�骨舊傳禽戲術全身新讀馬蹄篇髙軒列榭多雲气日盼庭柯芳樹前

臥病七旬方起試筆作字適世賢有詩見慰依

韻奉酬

程敏政獨臥空房思有餘茂陵��舊相如病來自覺逢迎倦客至從嗔禮法�風約黃塵凝硯沼雨催靑艸上�除讀君詩罷還成句棗筆藤箋試手初

訊馮天垂病

金是瀛團團墜秋露戚戚下庭柯念吾同懷子煉藥守巖阿洗馬體善羸徵君愛養�側置素絲琴手把黃金華仙莖傳三島遙情憩八遐七發爲余起二豎其柰何言保金石軀黃髮共婆娑

肺病

黃魯曾肺病因何劇龍蛇久背時小槽誰貰酒弱翰漫題詩貴轍過難結仙舟載已遲春來花鳥意獨飲向茅茨疾病部雜錄書經說命若藥弗瞑眩厥疾弗瘳詩經小雅巧言旣微且尰按注骭瘍爲微腫足爲尰大全孔氏曰郭璞云骭腳脛也瘍瘡也膝脛之下有瘡腫是涉水所爲禮記曲禮君使士射不能則辭以疾言曰某有采薪之憂問喪惻怛之心痛疾之意傷腎幹肝焦肺周禮春官司巫春招弭以除疾病夏官司爟掌行火之政令四時變國火以救時疾晉語胥臣對晉文公曰戚施直鎛籧篨蒙璆侏儒扶盧蒙瞍修聲聾聵司火僮昏嚚喑僬僥官師所不材也以實裔土按注直鎛直主擊鎛鎛鐘也璆玉磬也不能俯故使之戴磬扶緣也盧矛幹之柲緣之以爲戲蒙瞍無目於聲音審聾聵耳無聞於視則審漢書賈誼傳天下之勢方病大�一脛之大幾如要一指之大幾如股平居不可屈伸一二指搐身慮亡聊失今不治必爲錮疾後𨿽有扁鵲不能爲已病非徒�也又苦盭白虎通天子疾稱不豫諸侯稱負子大夫稱負薪士稱犬馬不豫者不復豫政也負子者諸侯子民今不復子民也負薪犬馬皆謙也潛夫論治世不得眞賢譬猶治疾不得良醫也治疾當得人參反得支羅服當得麥門冬反蒸橫麥已而不識眞合而服之病以浸劇不自知爲人所欺也乃反謂方不誠而藥皆無益於病因棄後藥而弗敢飲而更求巫覡者𨿽死可也顏氏家訓書證篇左傳曰齊侯痎逐痁說文云痎一日一發之瘧痁有熱瘧也案齊侯之病本是間日一發漸加重乎故爲諸侯憂也今北方猶呼痎瘧音皆在世間傳本多以痎爲疥杜徵南亦無解釋徐仙民音介俗儒就爲通云病疥令人惡寒變而成瘧此臆說也疥癬小疾何足可論寧有患疥轉作瘧乎唐國史補故老言五十年前多患熱黃坊曲必有大署其門以烙黃爲業者灞滻水中常有晝至暮去者謂之浸黃近代悉無而患腰腳者眾耳疑其茶爲之番禺雜記嶺表或見物自空中而下始如彈丸漸如車輪遂四散人中之卽病謂之瘴母淸異錄他疾一臟受病勞瘵則異矣次第傳變五臟百脈俱傷血絕然後奄喪人死則有虫出中者病如前人非死不已一傳十十傳百展轉無窮故號義疾容齋五筆公孫弘爲丞相以病歸印上報曰君不幸罹霜露之疾何恙不已顏師古注恙憂也何憂於疾不止也禮部韻略訓恙字亦曰憂也初無訓病之義蓋旣云罹疾矣不應復云病師古之說甚爲明白而世俗相承至問人病爲貴恙謂輕者謂微恙心疾爲心恙風疾爲風恙根著已深無由可攺經鉏堂雜誌人在病中百念灰冷𨿽有富貴欲享不可反羨貧賤而健者是故人能於無事時常作病想一切名利之心自然掃去眞妙法也暇日記錢乙言渠大

也病周髀髀周者本艸磁石主周髀注凡髀隨血脈上下不能左右去爲周髀乙以藥使痺气歸支體以寬心腹之苦故手足攣而心腑無恙鼠璞戰國策趙威後問齊使歲無恙耶王亦無恙耶晉顧愷之與殷仲堪箋行人安穩布帆無恙隋日本遣使稱日出處天子致書日沒處天子無恙風俗通云恙毒虫也喜傷人古人艸居露宿相勞問曰無恙神異經去北大荒中有獸咋人則病名曰恙也常入人室屋黃帝殺之北人無憂病謂無恙蘇氏演義亦以無憂病爲恙恙之字同或以爲虫或以爲獸或謂無憂病廣幹祿書兼取憂及虫事物紀原兼取憂及獸予看廣韻其義極明於恙字下云憂也病也又噬虫善食人心也於字下云獸如獅子食虎豹及人是與恙爲二字合而一之神異經誕矣齊東野語世有男子𨿽娶婦而終身無嗣育者謂天閹世俗命之曰黃門晉海西公嘗有此疾北齊李庶生而天閹按黃帝鍼經曰有具傷於陰陰气絕而不起陰不能用然其須不去宦者之獨去何也願聞其故岐伯曰宦者去其宗筋傷其衝脈血瀉不復皮膚內結唇口不榮故須不生黃帝曰有具天宦者未嘗被傷不脫於血然其須不生何耶岐伯曰此天之所不足其任衝不盛宗筋不成有气無血唇口不榮故須不生又大般若經載五種黃門云凡言扇半釋伽唐言黃門其類有五一曰半釋迦總名也有男根用而不生子二曰伊利沙半釋迦謂行欲卽發不見卽無亦具男根而不生子三曰扇半釋迦謂本來男根不滿亦不能生子四曰博叉半釋迦謂半月能男半月不能男五曰畱拿半釋迦此云割謂被割刑者此五種黃門名爲人中惡趣受身處然周禮奄人鄭氏注云奄眞气藏者謂之宦人是皆眞气不足之所致耳輟耕錄世謂有疾曰不快陳壽作華佗傳亦然慍羝謂腋气也唐崔令欽教坊記云範漢女大娘子亦是竿木家開元二十一年出內有姿媚而微慍羝癸辛雜識吹霎二字每見劉長卿用之作傷寒感冷意問之則謾云出漢書然莫可考也繼閱方書於香芎散證治云吹霎傷風頭疼發熱此必有所據也凡人損目者命多是卯酉克蓋卯酉者日月之門戶所爲光明也卯爲子所刑擊酉乃自刑必有此疾逌旃琛言詠詞有善謔而不虐者其詠瘧云冷將來一似冰淩上坐熱將來一似蒸籠內臥顫將來顫的牙關錯疼將來疼得天靈破兀的不害殺人也麼哥似這等寒來暑往人難過其意在末句曲有務頭如此尙審聽之長松茹退憨憨子曰能病病者病奚從生以不能病病我故病焉然病之大者莫若生心心生則靡所不至矣豈惟病哉故曰眼病乎色耳病乎聲心病乎我惟忘我者病無所病可以藥天下之病筆疇客有問於予曰子臥病幾半載炕之間蕭然無有也子臥病於炕身不少動气不少息一語不發帖然寂然宛然木偶飲食不嘗當斯時也子何以用其心乎予曰予無所用其心也以謂天地賦我豈欲予病哉今日之窘且病者有物使之然也予之不語者恭俟其命也人見予苦於昭昭之際而不知予心恬於冥冥之中也客笑曰此子忘有爲之身而信無聲之理宜乎窮且病也野客叢談周官疾醫四時皆有癘疾春時有痟首疾鄭注痟酸削也司馬相如消渴則所謂消中之疾也痟首消中二疾旣異而其字亦自不同後人往往不辧指爲一疾鮮有別之者後漢李通素有消疾此正如相如渴疾也太子賢注消中之疾是已乃復引周官爲證是以消中痟首爲一義以至玉篇廣韻之類皆以痟爲消病惟禮部韻痟字下注酸痟頭痛是爲得之張孟押韻注酸痟頭痛又渴病𨿽明知二病爲不同是認二字爲一體矣筋

疾病部紀事呂氏春秋制樂篇周文王立國八年歲六月文王寢疾五日而地動東西南北不出國郊百吏皆請曰臣聞地之動爲人主也今王寢疾五日而地動四面不出周郊羣臣皆恐曰請移之文王曰若何其移之也對曰興事動眾以增國城其可以移之乎文王曰不可夫天之見妖也以罰有罪也我必有罪故天以此罰我也今故興事動眾以增國城是重吾罪也不可文王曰昌也請攺行重善以移之其可以免乎於是謹其禮秩皮革以交諸侯飭其辭令幣帛以禮豪士頒其爵列等級田疇以賞羣臣無幾何疾乃止尙書金縢旣克商二年王有疾弗豫二公曰我其爲王穆卜周公曰未可以戚我先王公乃自以爲功爲三壇同墠爲壇於南方北面周公立焉植璧秉圭乃告太王王季文王史乃冊祝曰惟爾元孫某遘厲虐疾若爾三王是有丕子之責於天以旦代某之身予仁若考能多材多藝能事鬼神乃元孫某不若旦多材多藝不能事鬼神乃命於帝庭敷佑四方用能定爾子孫於地下四方之民罔不祗畏嗚呼無墜天之降寶命我先王亦永有依歸今我卽命於元龜爾之許我我其以璧與珪歸俟爾命爾不許我我乃屏璧與珪乃卜三龜一習吉啟鑰見書乃並是吉公曰體王其罔害予小子新命於三王惟永終是圖玆攸俟能念予一人公歸乃納冊於金縢之匱中王翼日乃瘳韓子外儲說秦襄王病百姓爲之禱病愈殺牛塞禱郎中閻遏公孫衍出而見之曰非社臘之時也奚自殺牛而祠社怪而問之百姓曰人主病爲之禱今病愈殺牛塞禱閻遏公孫衍說見王拜賀曰過堯舜矣王驚曰何謂也對曰堯舜其民未至爲之禱也今王病而民以牛禱病愈殺牛塞禱故臣竊以王爲過堯舜也賈誼新書楚惠王食寒葅而得蛭因遂吞之有腹疾而不能食令尹入問曰王安得此疾王曰我食寒葅而得蛭念譴之而不行其罪乎是法廢而威不立也非所聞也譴而行誅則庖宰監食者法皆當死心又弗忍也故我恐蛭之見也遂吞之令尹避席再拜而賀曰臣聞皇天無親惟徳是輔王有仁徳天之所奉也病不爲傷是夕也惠王之後而蛭出其久病心腹之積皆愈故天之視聽不可謂不察左傳成公十年晉侯疾病求醫於秦秦伯使醫緩爲之未至公夢疾爲二豎子曰彼良醫也懼傷我焉�之其一曰居肓之上膏之下若我何醫至曰疾不可爲也在肓之上膏之下攻之不可達之不及藥不至焉不可爲也公曰良醫也厚爲之禮而歸之襄公十年宋公享晉侯以桑林荀罃辭舞師題以旌夏晉侯懼而退入於房去旌卒享而還及著雍疾卜桑林見荀偃士�欲奔請禱焉荀罃不可曰我辭禮矣彼則以之猶有鬼神於彼加之晉侯有間按注間疾差也二十一年夏楚子庚卒楚子使薳子馮爲令尹訪於申叔豫叔豫曰國多寵而王弱國不可爲也遂以疾辭方暑闕地下冰而�焉重繭衣裘鮮食而寢楚子使醫視之復曰瘠則甚矣而血气未動乃使子南爲令尹二十二年秋九月鄭公孫黑肱有疾歸邑於公召室老宗人立段而使黜官薄祭祭以特羊殷以少牢足以供祀盡歸其餘邑曰吾聞之生於亂世貴而能貧民無求焉可以後亡敬共事君與二三子生在敬戒不在富也己巳伯張卒君子曰善戒左傳昭公元年晉侯有疾鄭伯使公孫僑如晉聘且問疾叔向問焉曰寡君之疾病卜人曰實沈臺駘爲祟史莫之知敢問此何神也子產曰昔髙辛氏有二子伯曰閼伯季曰實沈居於曠林不相能也日尋干戈以相徵討後帝不臧遷閼伯於商丘主辰商人是因故辰爲商星遷實沈於大夏主參唐人是因以服事夏商其季世曰唐叔虞當武王邑姜方震太叔夢帝謂己余命而子曰虞將與之唐屬諸參而蕃育其子孫及生有文在其手曰虞遂以命之及成王滅唐而封太叔焉故參爲晉星由是觀之則實沈參神也昔金天氏有裔子曰昧爲元冥師生允格臺駘臺駘能業其官宣汾洮障大澤以處太原帝用嘉之封諸汾川沈姒蓐黃實守其祀今晉主汾而滅之矣由是觀之則臺駘汾神也抑此二者不及君身山川之神則水旱癘疫之災於是乎禜之日月星辰之神則雪霜風雨之不時於是乎禜之若君身則亦出入飲食哀樂之事也山川星辰之神又何爲焉僑聞之君子有四時朝以聽政晝以訪問夕以修令夜以安身於是乎節宣其气勿使有所壅閉湫底以露其體玆心不爽而昏亂百度今無乃壹之則生疾矣僑又聞之內官不及同姓其生不殖美先盡矣則相生疾君子是以惡之故志曰買妾不知其姓則卜之違此二者古之所愼也男女辧姓禮之大司也今君內實有四姬焉其無乃是也乎若由是二者弗可爲也已四姬有省猶可無則必生疾矣叔向曰善哉肸未之聞也此皆然矣叔向出行人揮送之叔向問鄭故焉且問子�對曰其與幾何無禮而好陵人怙富而卑其上弗能久矣晉侯聞子產之言曰博物君子也重賄之晉侯求醫於秦秦伯使醫和視之曰疾不可爲也是謂近女室疾如蠱非鬼非食惑以喪志良臣將死天命不佑公曰女不可近乎對曰節之先王之樂所以節百事也故有五節遲速本末以相及中聲以降五降之後不容彈矣於是有煩手淫聲慆堙心耳乃忘平和君子勿聽也物亦如之至於煩乃捨也己無以生疾君子之近琴瑟以儀節也非以慆心也天有六气降生五味發爲五色徵爲五聲淫生六疾六气曰陰陽風雨晦明也分爲四時序爲五節過則爲災陰淫寒疾陽淫熱疾風淫末疾雨淫腹疾晦淫惑疾明淫心疾女陽物而晦時淫則生內熱惑蠱之疾今君不節不時能無及此乎出告趙孟趙孟曰誰當良臣對曰主是謂矣主相晉國於今八年晉國無亂諸侯無闕可謂良矣和聞之國之大臣榮其寵祿任其大節有災禍興而無攺焉必受其咎今君至於淫以生疾將不能圖卹社稷禍孰大焉主不能禦吾是以云也趙孟曰何謂蠱對曰淫溺惑亂之所生也於文皿虫爲蠱谷之飛亦謂之蠱在周易女惑男風落山謂之蠱皆同物也趙孟曰良醫也厚其禮而歸之七年鄭子產聘於晉晉侯有疾韓宣子逆客私焉曰寡君寢疾於今三月矣並走羣望有加而無瘳今夢黃熊入於寢門其何厲鬼也對曰以君之明子爲大政其何厲之有昔堯殛鯀於羽山其神化爲黃熊以入於羽淵實爲夏郊三代祀之晉爲盟主其或者未之祀乎韓子祀夏郊晉侯有間賜子產莒之二方鼎二十年齊侯疥遂痁期而不瘳諸侯之賓問疾者多在梁丘據與裔款言於公曰吾事鬼神丰於先君有加矣今君疾病爲諸侯憂是祝史之罪也諸侯不知其謂我不敬君盍誅於祝固史嚚以辭賓公說告晏子晏子曰日宋之盟屈建問範會之徳於趙武趙武曰夫子之家事治言於晉國竭情無私其祝史祭祀陳信不愧其家事無猜其祝史不祈建以語康王康王曰神人無怨宜夫子之光輔五君以爲諸侯主也公曰據與款謂寡人能事鬼神故欲誅於祝史子稱是語何故對曰若有徳之君外內不廢上下無怨動無違事其祝史篤信無愧心矣是以鬼神用饗國受其福祝史與焉其所以蕃祉老壽者爲信君使也其言忠信於鬼神其適遇淫君外內頗邪上下怨疾動作辟違從欲厭私髙臺深池撞鐘舞女斬刈民力輸掠其聚以成其違不卹後人暴虐淫從肆行非度無所還忌不思謗讟不憚鬼神神怒民痛無悛於心其祝史薦信是言罪也其蓋失數美是矯誣也進退無辭則虛以求媚是以鬼神不享其國以禍之祝史與焉所以夭昏孤疾者爲暴君使也其言僭嫚於鬼神公曰然則若之何對曰不可爲也山林之木衡鹿守之澤之萑蒲舟鮫守之藪之薪蒸虞候守之海之鹽蜃祈望守之縣鄙之人入從其政逼介之關暴徵其私承嗣大夫彊易其賄布常無藝徵斂無度宮室日更淫樂不違內寵之妾肆奪於市外寵之臣僭令於鄙私欲養求不給則應民人苦病夫婦皆詛祝有益也詛亦有損聊攝以東姑尢以西其爲人也多矣𨿽其善祝豈能勝億兆人之詛君若欲誅於祝史修徳而後可公說使有司寬政毀關去禁薄斂己責晏子諫上篇景公疥且瘧�年不已召會譴梁丘據晏子而問焉曰寡人之病病矣使史固與祝佗巡山川宗廟犧牲圭璧莫不備具數其常多先君桓公桓公一則寡人再病不已滋甚予欲殺二子者以說於上帝其可乎會譴梁丘據曰可晏子不對公曰晏子何如晏子曰君以祝爲有益乎公曰然若以爲有益則詛亦有損也君疏輔而遠拂忠臣擁塞諫言不出臣聞之近臣嘿遠臣喑眾口鑠金今自聊攝以東姑尢以西者此其人民眾矣百姓之咎怨誹謗詛君於上帝者多矣一國詛兩人祝𨿽善祝者不能勝也且夫祝直言情則謗吾君也隱匿過則欺上帝也上帝神則不可欺上帝不神祝亦無益願君察之也不然則無罪夏商所以滅也公曰善解余惑加冠命會譴毋治齊國之政梁丘據毋治賓客之事兼屬之乎晏子晏子辭不得命受相退把政攺月而君病悛問上篇景公問於晏子曰寡人意气衰身病甚今吾欲具珪璋犧牲令祝宗薦之乎上帝宗廟意者禮可以干福乎晏子對曰嬰聞之古者先君之幹福也政必合乎民行必順乎神節宮室不敢大斬伐以無逼山林節飲食無多畋漁以無逼川澤祝宗用事辭罪而不敢有所求也是以神民俱順而山川納祿今君政反乎民而行悖乎神大宮室多斬伐以逼山林羨飲食多畋漁以逼川澤是以民神俱怨而山川收祿司過薦罪而祝宗祈福意者逆乎公曰寡人非夫子無所聞此請革心易行於是廢公阜之遊止海食之獻斬伐者以時畋漁者有數居處飲食節之勿羨祝宗用事辭罪而不敢有所求也故鄰國忌之百姓親之晏子沒而後衰雜下篇景公病水臥十數日夜夢與二日鬥不勝晏子朝公曰昔者夢與二日斗而寡人不勝我其死乎晏子對曰請召占夢者出於閨使人迎占夢者至曰曷爲見召晏子曰夜者公夢二日與公鬥不勝公曰寡人死乎故請君占夢是所爲也占夢者曰請反其書晏子曰毋反書公所病者陰也日者陽也一陰不勝二陽故病將已以是對占夢者入公曰寡人夢與二日斗而不勝寡人死乎占夢者對曰公之所病陰也日者陽也一陰不勝二陽公病將已居三日公病大愈景公病疽在背髙子國子請公曰職當撫瘍髙子進而撫瘍公曰熱乎曰熱熱何如曰如火其色何如曰如未熟李大小何如曰如豆墮者何如曰如屨辦二子者出晏子請見公曰寡人有病不能勝衣冠以出見夫子夫子其辱視寡人乎晏子入呼宰人具盥禦者具巾刷手溫之發席傅薦跪請撫瘍公曰其熱何如曰如日其色何如曰如蒼玉大小何如曰如璧其墮者何如曰如珪晏子出公曰吾不見君子不知野人之拙也吳語句踐求以報吳徇於軍曰有眩瞀之疾者告王親命之曰我有大事子有眩瞀之疾其歸若已後若有事吾與子圖之左傳哀公六年楚昭王有疾卜曰河爲祟王弗祭大夫請祭諸郊王曰三代命祀祭不越望江漢睢漳楚之望也禍福之至不是過也不谷𨿽不徳河非所獲罪也遂弗祭戰國策醫扁鵲見秦武王武王示之病扁鵲請除左右曰君之病在耳之前目之下除之未必已也將使耳不聽目不明君以告左右扁鵲怒而投其石曰君與知之者謀之而與不知者敗之使此知秦國之政也則君一舉而�國矣韓子諭老篇扁鵲見蔡桓侯立有間扁鵲曰君有疾在腠理不治將恐深桓侯曰寡人無扁鵲出桓侯曰醫之好治不病以爲功居十日扁鵲復見曰君之病在肌膚不治將益深桓侯不應扁鵲出桓侯又不悅居十日扁鵲復見曰君之疾在腸胃不治將益深桓侯又不應扁鵲出桓侯又不悅居十日扁鵲望桓侯而還走桓侯故使人問之扁鵲曰疾在腠理湯熨之所及也在肌膚鍼石之所及也在腸胃火齊之所及也在骨髓司命之所屬無柰何也今在骨髓臣是以無請也居五日桓侯體痛使人索扁鵲已逃秦矣桓侯遂死物理論趙簡子有疾扁鵲診候出曰疾可治也而必殺醫焉以告太子太子保之扁鵲頻召不入入而著履登�簡子大怒便以戟追殺之扁鵲知簡子大怒則气通血脈暢達也禮記檀弓曾子寢疾病樂正子春坐於�下曾元曾申坐於足童子隅坐而執燭童子曰華而睆大夫之簀與子春曰止曾子聞之瞿然曰呼曰華而睆大夫之簀與曾子曰然斯季孫之賜也我未之能易也元起易簀曾元曰夫子之病革矣不可以變幸而至於旦請敬易之曾子曰爾之愛我也不如彼君子之愛人也以徳細人之愛人也以姑息吾何求哉吾得正而斃焉斯已矣舉扶而易之反席未安而沒列子周穆王篇宋陽裏華子中年病忘朝取而夕忘夕與而朝忘在塗則忘行在室則忘坐今不識先後不識今闔室毒之謁史而卜之弗占謁巫而禱之弗禁謁醫而攻之弗已魯有儒生自媒能治之華子之妻子以居產之半請其方儒生曰此固非卦兆之所占非祈請之所禱非藥石之所攻吾試化其心變其慮庶幾其瘳乎於是試露之而求衣饑之而求食幽之而求明儒生欣然告其子曰疾可已也然吾之方密傳世不以告人試屏左右獨與居室七日從之莫知其所施爲也而積年之疾一朝都除華子旣悟乃大怒黜妻罰子操戈逐儒生宋人執而問其以華子曰曩吾忘也蕩蕩然不覺天地之有無今頓識旣往數十年來存亡得失哀樂好惡擾擾萬緒起矣吾恐將來之存亡得失哀樂好惡之亂吾心如此也須臾之忘可復得乎子貢聞而怪之以告孔子孔子曰此非汝所及乎顧謂顏回記之秦人逄氏有子少而惠及壯而有迷罔之疾聞歌以爲哭視白以爲黑饗香以爲朽嘗甘以爲苦行非以爲是意之所之天地四方水火寒暑無不倒錯者焉楊氏告其父曰魯之君子多術藝將能已乎汝奚不訪焉其父之魯過陳遇老因告其子之證老曰汝庸知汝子之迷乎今天下之人皆惑於是非昏於利害同疾者多固莫有覺者且一身之迷不足傾一家一家之迷不足傾一鄕一鄕之迷不足傾一國一國之迷不足傾天下天下盡迷孰傾之哉向使天下之人其心盡如汝子汝則反迷矣哀樂聲色臭味是非孰能正之且吾之言未必非迷況魯之君子迷之郵者焉能解人之迷哉榮汝之糧不若遄歸也仲尼篇龍叔謂文摯曰子之術微矣吾有疾子能已乎文摯曰惟命所聽然先言子所病之證龍叔曰吾鄕譽不以爲榮國毀不以爲辱得而不喜失而弗憂視生如死視富如貧視人如豕視吾如人處吾之家如逆旅之舍觀吾之鄕如戎蠻之國凡此眾疾爵賞不能勸刑罰不能威盛衰利害不能易哀樂不能移固不可事國君交親友禦妻子制僕隸此奚疾哉奚方能已之乎文摯乃命龍叔背明而立文摯自後向明而望之旣而曰嘻吾見子之心矣方寸之地虛矣幾聖人也子心六孔流通一孔不達今以聖智爲疾者或由此乎非吾淺術所能已也呂氏春秋至忠篇齊王疾痏使人之宋迎文摯文摯至視王之疾謂太子曰王之疾必可已也𨿽然王之疾已則必殺摯也太子曰何故文摯對曰非怒王則疾不可治怒王則摯必死太子頓首彊請曰苟已王之疾臣與臣之母以死爭之於王王必信臣與臣之母願先生之勿患也文摯曰諾請以死爲王與太子期而將往不當者三齊王固已怒矣文摯至不解履登�履王衣問王之疾王怒而不與言文摯因出辭以重怒王王叱而起疾乃遂已王大怒不說將生烹文摯太子與王后急爭之而不能得果以鼎生烹文摯列子說符篇宋人有好行仁義者三世不懈家無故黑牛生白犢以問孔子孔子曰此吉祥也以薦上帝居一年其父無故而盲其牛又復生白犢其父又復令其子問孔子其子曰前問之而失明又何問乎父曰聖人之言先迕後合其事未究姑復問之其子又復問孔子孔子曰吉祥也復教以祭其子歸致命其父曰行孔子之言也居一年其子又無故而盲其後楚攻宋圍其城民易子而食之析骸而炊之丁壯者皆乘城而戰死者大半此人以父子有疾皆免及圍解而疾俱復淮南子精神訓楚子求行年五十有四而病傴僂脊管髙於頂胸下迫頤兩在上燭管指天匍匐自窺於井曰偉哉造化者其以我爲此拘拘耶西京雜記髙祖初入咸陽宮周行府庫有方鏡廣四尺髙五尺九寸表裏皆明人有疾病在內揜心照之則知病之所在漢書周昌傳昌爲禦史大夫髙帝欲廢太子而立戚姬子如意昌庭爭之彊上問其說昌爲人喫又盛怒曰臣口不能言然臣期期知其不可陛下欲廢太子臣期期不奉詔上欣然而笑韓安國傳丞相蚡薨安國行丞相事引墮車蹇上欲用安國爲丞相使使視蹇甚乃更以平棘侯薛澤爲丞相安國病免數月愈復爲中尉膠西於王端傳端孝景前三年立爲人賊盭又陰痿一近婦人病數月司馬相如傳相如口喫而善著書常有消渴病與卓氏婚驍於財故其事宦未嘗肯與公卿國家之事常稱疾閒居不慕官爵丙吉傳宣帝以吉有舊恩封爲博陽侯邑千三百戶臨當封吉疾病上將使人加紼而封之及其生存也上憂吉疾不起太子太傅夏侯勝曰此未死也臣聞有陰徳者必饗其樂以及子孫今吉未獲報而疾甚非其死疾也後病果愈昌邑王髆傳髆薨子賀嗣昭帝崩徵賀典喪賀卽位二十七日廢孝宣帝卽位心內忌賀元康二年遣使者賜山陽太守張敞璽書詔察往來過客敞於是條奏賀居處狀故王疾痿行步不便衣服言語跪起淸狂不惠按注師古曰痿風痺疾也蘇林曰凡狂者陰陽脈盡濁今此人不狂似狂者故言淸狂也或曰色理靑徐而心不慧曰淸狂淸狂如今曰癡也東觀漢記郅惲字君章上書諫王莽令就臣位莽大怒卽收系惲卽害之使黃門脇導惲令爲狂疾恍惚不自知所言惲曰所言皆天文非狂人所造作桓譚新語余少時見揚子云之麗文髙論不自量年少新進而猥欲逮及嘗激一事而作小賦用精思太劇而立感病子云亦言帝上甘泉詔使作賦爲文卒暴及倦臥夢其五臟出在地以手收內及覺大作气病一歲卒後漢書馬援傳援徵五溪士卒多疫死援亦中病遂困乃穿岸爲室以避炎气賊每升險鼓噪援輒曳足以觀之左右哀其狀意莫不流涕李通傳通素有消疾自爲宰相謝病不視事連年乞骸骨帝每優寵之令以公位歸第養疾班超傳超自絕域徵還素有胸脇疾旣至病遂加帝遣中黃門問疾賜醫藥獨異志後漢明帝楊后花面美色有顚狂病發則殺人惟內傅孟召爲文後每讀之顚狂輒醒時人語曰孟召文差顚狂後漢書耿純傳時眞定王劉揚造作讖記云赤九之後癭揚爲主揚病癭欲以惑眾鄧訓傳注東觀記曰訓謙恕下士無貴賤見之如舊太醫皮巡從獵上林還暮宿殿門下寒疝病發時訓直事聞巡聲起往問之巡曰冀得火以熨背訓身至太官門爲求火不得乃以口噓其背復呼同廬郎共更嚧至朝遂愈酈炎傳炎風病恍惚性至孝遭母憂病甚發動妻始產而驚死妻家訟之收系獄炎病不能理對熹平六年遂死獄中趙岐傳岐年三十餘有重疾臥蓐七年自慮奄忽乃爲遺令敕兄子曰大丈夫生世遁無箕山之操仕無伊呂之勛天不我與復何言哉可立一圓石於吾墓前刻之曰漢有逸人姓趙名岐有志無時命也柰何其後疾瘳永興二年辟司空掾黃憲外史蜀王得徵君而喜聞有疾忽焉而蹙乃以單車造其門徵君知蜀王至掩帷而臥命李元候於階蜀王見李元而問曰徵君不能出與曰不能曰寡人入以見可乎曰旣臥矣俟寤然後請入曰徵君得無乎曰不爲疾也曰然則何爲曰元聞之天以薄蝕爲疾地以崩溢爲疾天子以幽厲爲疾王侯以驕泰爲疾士以貧蹇爲疾大夫以酷佞爲疾庶人以饑寒爲疾今徵君之疾蹇也國不舉賢使士有蹇疾羈於道路軒冕者多豺狼之羣膏粱者多犬豕之輩由此觀之士安得而無疾也夫疾以薄蝕崩溢故天地以聖人爲醫疾以幽厲驕泰故天子王侯以賢士爲醫疾以貧蹇故士以夢北爲醫疾以酷佞故大夫以明主爲醫疾以饑寒故庶人以循吏爲醫然則徵君之疾藥石有所不制鬼神有所不虐寒暑有所不侵徵於色而不見其槁動於聲而不見其戚歌於鼓琴而不見其樂嘆於臨川而不見其憂此徵君之所以爲疾也蜀王頓足而嗟曰寡人處西海之僻壤奚敢當徵君乎得子足以安矣曰得臣蜀可以霸得徵君蜀可以王漢室其隆乎王若欲安蜀則賢有司職也奚必得臣哉蜀王慚顧謂左右曰寡人得徵君若桓公得夷吾也寡人得仲默若桓公得�戚也周末而齊霸其二子之功乎後漢書華佗傳廣陵太守陳登忽患胸中煩懣面赤不食佗脈之曰府君胃中有虫欲成內疽腥物所爲也卽作湯二升再服須臾吐出三升許虫頭赤而動半身猶是生魚膾搜神記華佗嘗行道見一人病咽嗜食不得下家人車載欲往就醫佗聞其呻吟聲駐車往視語之曰向來道邊有賣餅家蒜虀大酢從取三升飲之病自當去卽如佗言立吐蛇一枚太平廣記後漢末有人得心腹瘕病晝夜切痛臨終敕其子曰吾气絕後可剖視之其子不忍違言剖之得一銅槍容數合許後華佗聞其病而解之因取巾箱中藥以投槍槍卽成酒焉魏志王粲傳粲與廣陵陳琳友善太祖軍國書檄多琳所作也按注典略曰琳作諸書及檄艸成呈太祖太祖先苦頭風是日疾發臥讀琳所作翕然而起曰此愈我病魏武集有令云昔吾同縣有丁幼陽者其人衣冠良士又學問材器吾愛之後以憂恚得狂疾卽差愈往來故當共宿止吾常遣謂之曰昔狂病儻發作持兵刃我畏汝俱共大笑輒遣不與共宿魏志賈逵傳注魏略曰逵在弘農與典農校尉爭公事不得理乃發憤生癭後所病稍大自啟願欲令醫割之太祖惜逵忠恐其不活教謝主簿吾聞十人割癭九人死逵猶行其意而癭愈大鍾繇傳繇遷太傅有膝疾拜起不便時華歆亦以髙年疾病朝見皆使載輿虎賁舁上殿就坐是後三公有疾遂以爲故事武宣卞皇后傳後弟秉以功封都鄕侯秉薨子蘭嗣加散騎常侍按注魏略曰明帝時蘭苦酒消渴時帝信巫女用水方使人持水賜蘭蘭不肯飲詔問其意蘭言治病自當以方藥何信於此帝爲變色而蘭終不服後渴稍甚以至於亡公孫度傳度自立爲遼東侯度死子康嗣位以永寧鄕侯封弟恭康死子淵等皆小眾立恭爲遼東太守初恭病陰消爲閹人劣弱不能治國太和二年淵脇奪恭位吳志朱桓傳桓領靑州牧時全琮爲督議欲部分諸將有所掩襲桓素气髙恥見部伍遂托狂發詣建業治病權使子異攝領部曲令醫視護數月復遣還中洲權自出祖送謂曰今寇鹵尙存王塗未一孤當與公共圖進取想君疾未復發也桓曰天授陛下聖姿當君臨四海猥重任臣以除姦逆臣疾當自愈魏志鄧艾傳艾爲都尉學士以口喫不得作幹佐爲稻田守叢艸吏晉書杜預傳預攻江陵吳人知預病癭憚其智計以瓠系狗頸示之每大樹似癭輒斫使白題曰杜預頸及城平盡捕殺之世說衛玠總角時問樂令夢樂云是想衛思因經日不得遂成病樂聞故命駕爲剖析之衛卽小差樂嘆曰此兒胸中當必無膏肓之疾衛玠從豫章下都人久聞其姿容觀者如堵墻玠先有羸癆不堪勞遂發病死時人謂之看殺衛玠晉書皇甫謐傳謐得風痺疾時魏郡召上計掾舉孝廉景元初相國辟皆不行武帝頻下詔惇逼不已謐上疏曰臣嬰篤疾軀半不仁右腳偏小十有九載又服寒食藥違錯節度辛苦荼毒於今七年隆冬裸袒食冰當暑煩悶加以咳逆或若溫瘧或類傷寒浮气流腫四肢酸重於今困劣救命呼惟陛下垂恕謐辭切言至遂見聽許謐初服寒食散而性與之忤每委頓不倫嘗悲恚叩刃欲自殺叔母諫之乃止世說裴令公有容姿一旦有疾至困惠帝使王夷甫往看裴方向壁臥聞王使至彊回視之王出語人曰雙眸閃閃若巖下電精神挺動體中故小惡語林王仲祖病劉眞長爲稱藥荀令則爲量水矣晉書賀循傳帝以循行太子太傅循有羸疾而恭於接對詔斷賓客其寵遇如此搜神記永平年中有司勛張員外者早著名顯常以舌詞過人同輩莫不畏憚而祿秩不能榮進及懸車之歲有子四人名徳雄邁位列淸近司勛忽患舌腫須臾出於口外其大如斗瞑目而喘殆不延於頃刻子弟憂迫集議以此疾告人人不能識謂宜於名僧道士求以異術治之冀必有效諸子於是易服章散諸佛寺道觀徧以疾狀訪於識者適遇老僧謂曰郎君不知孽報乎盍扶持員外行於坊市多人之處明其疾狀博以求之何慮無人識者諸子喜納其說乃徒步奉輿而行於東市中有一叟須眉皓白而顏若嬰兒見司勛之病驚曰吾平生善療此疾今幸年九十八矣方始一遇大喜願以治之諸子拜泣而隨叟曰吾於宣平東門愛一小宅乏於財貨而不致郎君卽爲吾治之其家亦久欲賣儻兼備以器用帷幕並其宅不逾三十萬諸子遽便求訪果有卽時買之叟有妻質貌閒雅若十八九許皂縠幪首絳繒束腰曾無粉黛之飾發澤肥淨光彩照人與叟同赴新第期明晨待司勛至諸子及曉侍司勛至叟前迎之令其妻燃薪具鹽酪叟請曰諸郎君宜以靜伺遠立無至憂擾叟乃撚司勛痛舌有豚懸於舌根下以金刀斷之後於絳囊中貯藥取少末而封焉其舌重五六斤叟令其妻臠而炙肉灼之膏滴中香气盈室司勛忽開目咽津所疾卽愈叟共妻相勸食其炙須臾而盡諸子狂喜候問司勛云只憶初得疾時後不省矣適將欲悟忽聞炙香餒而思食咽液而瘥我不能曉其由也請餅餌數進若不有疾叟曰疾旣愈矣請諸郎君侍司勛回宅司勛謝曰此疾非老丈神術治之卽無瘥矣感戴恩徳何日忘之叟曰某志在斯疾幸愜平生之願何可言哉旣歸諸子持金帛奴馬詰旦來獻於叟但見徧鎖其門器用帷幕之具一皆在焉悉不將去惟叟與妻莫知所往錄異記刀子判官右僕射尹永平三年寢疾初患下痢晝夜五六十行久之卽成心風狂熱言詞無度忽忽多忘常欲顚沛馳走一家�鐍守護之因而手足不遂肢體沈重每一起止卽四五人扶持方能於几案又歷數月家人看視晝夜勞倦忽見一老人髭鬢雪白著白衣來謂曰病已效矣何不速起卽以手�其頭便能起坐逡巡自起添油注燈就前�取鞋著之四顧見僕使皆困臥不欲驚之自持燭出門巡行一宅然後乃復其處一家驚異自此都愈晉書戴洋傳洋妙解占候卜數王導遇病召洋問之洋曰君侯本命在申金爲土使之主而於申上石頭立冶火光照天此爲金火相爍水火相煎以故受害耳導卽移居東府病遂差溫嶠傳嶠有齒疾拔之中風而卒世說殷覬病困看人政見半面殷荊州興晉陽之甲往與覬別涕零屬以消息所患覬答曰我病自當差正憂汝患耳殷仲堪父病虛悸聞�下蟻動謂是牛斗孝武不知是殷公問仲堪有一殷病如此否仲堪流涕而起曰臣進退惟谷搜神後記髙平郗超字嘉賓年二十餘得重病廬江杜不愆少就外祖郭璞學易卜頗有經驗超令試占之卦成不愆曰按卦言之卿所恙尋愈然宜於東北三十里上官姓家索其所養雄雉籠而絆之置東檐下卻後九日景午日午時必當有野雌雉飛來與交合旣畢雙飛去若如此不出二十日病都除又是休應年將八十位極人臣若但雌逝雄畱者病一周方差年半八十名位亦失超時正羸篤慮命在旦夕笑而答曰若保八十之半便有餘矣一周病差何足爲淹然未之信或勸依其言索雄雉果得至景午日超臥南軒之下觀之至日晏果有雌雉飛入籠與雄雉交而去雄雉不動超嘆息曰管郭之奇何以尙此超病逾年乃起至四十卒於中書郎世說王右軍少重患一二年輒發動後答許掾詩忽復惡中得二十字云取歡仁智樂寄暢山水陰淸泠澗下瀨歷落松竹林旣醒左右誦之誦竟右軍嘆曰癲何預盛徳事耶晉書何準傳準子澄安帝卽位遷尙書左僕射時澄腳疾固讓特聽不朝坐家視事異苑陳郡謝石字石奴太元中少患面瘡諸治莫愈夢日環其城乃自匿遠山臥於巖下中宵有物來舐其瘡隨舐隨除旣不見形意謂是龍而舐處悉白故世呼爲謝白面搜神記建業有婦人背生一癅大如數斗囊中有物疾病部外編太公金匱丁侯不朝武王乃畫丁侯三旬射之丁侯病大劇使人卜之祟在周恐懼乃遣使者請之於武王願舉國爲臣虜武王許之歸爲太師尙父謂使者曰歸矣吾已告諸神言丁侯前畔義今已遣人來降勿復過也比使者辭去歸至丁侯病稍愈四夷聞之皆懼各以其職來貢三秦記驪山湯泉舊說以牲祭乃得入可以去疾消病俗云秦始皇與神女遊而忤其旨神女唾之則生瘡始皇怖謝神女爲出溫泉而洗除後人因以爲驗神仙傳茅君在帳中與人言語其出入或化爲白鶴人有病者往請福常煮雞子十枚以內帳中須臾一一擲出還之歸破之若其中黃者病人當愈若有土者卽不愈常以此爲候筋

