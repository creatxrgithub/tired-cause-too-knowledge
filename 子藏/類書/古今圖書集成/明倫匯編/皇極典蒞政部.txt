

蒞政部藝文

政論

漢崔實自堯舜之帝湯武之王皆賴明哲之佐博物之臣故臯陶陳謨而唐虞以興伊箕作訓而殷周用隆及繼體之君欲立中興之功者曷嘗不賴賢哲之謀乎凡天下所不理者常由人主承平日久俗漸獘而不悟政寖衰而不攺習亂安危怢不自�或荒耽嗜欲不卹萬幾或耳蔽箴誨厭僞忽眞或猶豫岐路莫適所從或見信之佐括囊守祿或�遠之臣言以賤廢是以王綱縱弛於上智士�伊於下悲夫自漢興以來三百五十餘歲矣政令垢玩上下怠解風俗雕敝人庶巧僞百姓囂然咸復思中興之政矣且濟時拯世之術豈必體堯蹈舜然後乃理哉期於補綻缺壞枝柱邪傾隨形裁割要措斯世於安寧之域而已故聖人執權遭時定制步驟之差各有云設不彊人以不能皆急切而慕所聞也蓋孔子對葉公以來遠哀公以臨人景公以節禮非其不同所急異務也是以受命之君每�創制中興之主亦匡時失昔盤庚湣殷遷都易民周穆有闕甫侯正刑俗人拘文牽古不達權制奇偉所聞簡忽所見烏可與論國家之大事哉故言事者𨿽合聖徳�見掎奪何者其頑士暗於時權安習所見不知樂成況可慮始苟云率由舊章而已其達者或矜名妒能恥策非己舞筆奮辭以破其義寡不勝眾遂見擯棄𨿽稷契復存猶將困焉斯賈生之所以排於絳灌屈子之所以攄其幽憤者也夫以文帝之明賈生之賢絳灌之忠而有此患況其餘哉故宜量力度徳春秋之義今旣不能純法八世故宜參以霸政則宜重賞深罰以禦之明著法術以檢之自非上徳嚴之則理寬之則亂何以明其然也近孝宣皇帝明於君人之道審於爲政之理故嚴刑峻法破姦軌之膽海內淸肅天下密如薦勛祖廟享號中宗計算見效優於孝文元帝卽位多行寬政卒以墮損威權始奪遂爲漢室基禍之主政道得失於斯可監昔孔子作春秋褒齊桓懿晉文嘆管仲之功夫豈不美文武之道哉誠達權救敝之理也故聖人能與世推移而俗士苦不知變以爲結繩之約可復理亂秦之緒干戚之舞足以解平城之圍夫熊經鳥伸𨿽延歷之術非傷寒之理呼吸吐納𨿽度紀之道非續骨之膏�爲國之法有似理身平則致養疾則攻焉夫刑罰者治亂之藥石也徳教者興平之梁肉也夫以徳教除殘是以梁肉理疾也以刑罰理平是以藥石供養也方今承百王之敝值�運之會自數世以來政多恩貸馭委其轡馬駘其銜四牡橫奔皇路傾險方將拑勒鞬輈以救之豈暇鳴和鑾淸節奏哉昔髙祖令蕭何作九章之律有夷三族之令黥劓斬趾斷舌梟首故謂之具五刑文帝𨿽除肉刑當劓者笞三百當斬左趾者笞五百當斬右趾者棄市右趾者旣殞其命笞撻者往往至死𨿽有輕刑之名其實殺也當此之時皆思復肉刑至景帝元年乃下詔曰笞與重罪無異幸而不死不可爲民乃定律減笞輕捶自是之後笞者得全以此言之文帝乃重刑非輕之也以嚴致平非以寬致平也必欲行若言當大定其本使人主師五帝而式三王蕩亡秦之俗遵先聖之風棄苟全之政蹈稽古之蹤復五等之爵立井田之制然後選稷契爲佐伊呂爲輔樂作而鳳凰儀擊石而百獸舞若不然則多爲累而已

上太宗勤政疏

唐岑文本臣聞開撥亂之業其功旣難守已成之基其道不易故居安思危所以定其業也有始有卒所以崇其基也今𨿽億兆乂安方隅寧謐旣承喪亂之後又接雕獘之餘戶口減損尙多田疇墾辟猶少覆燾之思著矣而瘡痍未復徳教之風被矣而資產屢空是以古人譬之種樹年祀綿遠則枝葉扶�若種之日淺根本未固𨿽壅之以黑墳暖之以春日一人搖之必致枯槁今之百姓頗類於此常加含養則日就玆息暫有徵役則隨日雕耗雕耗旣甚則人不聊生人不聊生則怨气充塞怨气充塞則離叛之心生矣故帝舜曰可愛非君可畏非民孔安國曰人以君爲命故可愛君失道人叛之故可畏仲尼曰君猶舟也人猶水也水所以載舟亦所以覆舟是以古之哲王𨿽休勿休日愼一日者良爲此也伏惟陛下覽古今之事察安危之機上以社稷爲重下以億兆在念明選舉愼賞罰進賢才退不肖聞過卽攺從諫如流爲善在於不疑出令期於必信頤神養性省遊畋之娛去奢從儉減工役之費務靜方內而不求辟土載櫜弓矢而無忘武備凡此數者𨿽爲國之恆道陛下之所常行臣之愚昧惟願陛下思而不怠則至道之美與三王比隆億載之祚與天地長久𨿽使桑榖爲妖龍蛇作孽雉雊於鼎耳石言於晉地猶當轉禍爲福變災爲祥臣聞古人有言農夫勞而君子養焉愚者言而智者擇焉�陳狂瞽伏待斧鉞

皇帝親庶政頌並

序

呂溫

臣聞光宅大寶茂育羣生神而明之必在上聖然則所同者道所異者時或以垂拱仰成或以勵精自致及乎俗躋仁壽理洽時雍弛張之政不殊勞逸之功則倍我皇帝體至化含元精苞乾剛履坤順誕膺駿命恢纂鴻休宣八聖之重光集百靈之奧祉如天之燾如地之容鼓義爲雷霆奮仁爲風雨幹璇衡而轉七曜懸金鏡而納九圍廓氛沴而川澄沓禎祥而山委昔軒轅氏斬蚩尢滅火帝功至大矣若非仗風後之助受元女之符未能�也陶唐氏誅四罪定水災徳至厚矣若非大舜之登庸伯禹之盡力未能成也湯以伊尹爲相始成殷功武以太公爲師乃康周道髙宗紹復資傅說啟沃之言宣王中興賴山甫將明之效今陛下太康四海雄軼二紀百姓不知其日用羣臣無望於淸光而乃業邁乎前王功髙乎古烈聖作物�孰知其源竊以管窺天倪蠡挹溟量庶乎大略可得而言焉陛下自代天統物之初則以屈己濟人爲意虔臨庶政窮總萬樞四冊賢良六親郊祀勤卹於理本盡瘁於生靈詳曠代之所未詳慮列辟之所未慮夏巢異而方食寒星在而求衣寸陰不捨於論思子夜猶顴乎啟事除一物之患而品類以安伸匹夫之�而庶獄自直棄瑕而錄用含垢而宥過小善可紀必拔於宸衷片言有孚不忘於睿聽至如天時之丰約地利之夷險邦賦之盈虛師律之貞暴閭閻之疾苦稼穡之艱難人風之情僞吏理之得失莫不密歸神算潛納皇明𨿽陰陽不能以气欺𨿽鬼神不能以形遁何細而不及何大而不包何祕而不彰何難而不就猶復登臺念在險之慘聞樂思向隅之情禦裘感裋褐之寒臨膳憂簞食之餒日愼一日旣泰而不自泰旣安而不自安兢兢乎業業乎此其所以廣運而有成全功之克舉者也然而感覆燾之恩者欲天之彌髙荷容載之徳者欲地之彌厚仰照臨之明者欲日月之彌光微臣被淳風飲元澤親挹行事親�升平憂勞誠難願陛下勉之而已美善誠盡願陛下保之而已若夫𨿽休勿休元默優柔君上之體也遹觀厥成蹈舞頌聲臣下之職也爲而不有徳莫至焉知而不稱罪莫大焉臣某敢昧死再拜稽首獻皇帝親庶政頌一首其詞曰士師邁徳元皇儲慶幽而復曜髙祖受命貞觀致理開元殷盛艱而復康皇帝親政受命維何邈萬斯年親政維何夕惕乾乾天道福謙我則奉天人生在勤我則率先憂堯之心勞禹之形求人之瘼思國之經年亦丰止禦膳不馨夜如何其皇寢未寧修文偃武太和氤氳海不揚波天無織氛鳥章之長椎髻之君會朝明庭其從如雲巍巍崇崇於穆昭融宜播大樂以宣皇風鏗鏘盛徳蹈厲神功下臣作頌永示無窮

政不忍欺賦以愛養人爲本爲韻蔣防政之至也物全其眞徳之至也信洽於人不矜不能彼則先之於戒令無偏無黨我則獨寄於眞淳諒保政以自睦乃去邪而得仁不然曷以姦歸曲直從伸風俗優遊而向化艸木條暢而和春者哉觀夫穆穆時和溫溫廣徳漸之以忠信紀之以刑賞奉聖日之貞明助南風之長養於以任人而任徳豈惟舉直而錯枉戴星從事我且亦務其劬勞鳴琴在堂我又不違其偃仰是知循名法者非鴻淳之盛代施慘烈者異冬日之可愛苟和順以積中故信誠而發內人知我所奚憂險易之爭政致平康誰假韋弦之佩事無事爲無爲淸淨而時惟昭泰簡易而人不驅馳物無欺兮彜倫式序政有經兮百度咸宜布和爲風而偃艸降徳爲澤而濡枝匪寬猛以取濟匪恩威而自施一徳旁流齊是非於眾庶三無合則混情性於髙卑豈不以酌元和�誠悃遷善者斯焉而取斯懷慝者損之而又損君子謂是政也爲邦家之大本

賀皇帝聽政表

宋文天祥思皇烈考誕受寶龜於穆嗣王甫攽治象慈簾保佑熙政闓明恭惟皇帝陛下徳實天生動爲世則入於翼室稱元子以宅宗出自應門會諸侯而作誥欽奉怡愉之訓爰親兢業之幾旣兩宮垂拱以無爲四海謳歌而來覲臣屬縻郡國隃戀闕庭禦筵和殿之正朝願光祖烈奉紫雲樓之盟誓第守藩條

親政篇

明王鏊易之泰曰上下交而其志同其否曰上下不交而天下無邦蓋上之情達於下下之情達於上上下一體所以爲泰上之情壅閼而不得下敷下之情間隔而不得上達𨿽有國而無國矣所以爲否也交則泰不交則否自古皆然而不交之獘未有如近世之甚者君臣相見止於視朝數刻上下之間章奏批答相關接刑名法度相維持而已非獨沿襲故事亦其地勢使然何也國家常朝於奉天門未常一日廢可謂勤矣然堂陛懸絕威儀赫弈禦史糾儀鴻臚舉不如法通政司引奏上特視之謝恩見辭惴惴而退上何嘗問一事下何嘗進一言哉此無他地勢懸絕所謂堂上遠於萬里𨿽欲言而無由言也愚以爲欲上下之交莫若復古內朝之法蓋周之時有三朝庫之外爲外朝詢大臣在焉路門之外爲治朝日視朝在焉路門之內曰內朝亦曰燕朝玉藻云君日出而視朝退適路寢聽政蓋視朝而見羣臣所以正上下之分聽政而適路寢所以通遠近之情漢制大司馬左右前後將軍侍中散騎諸吏爲中朝丞相以下至六百石爲外朝唐皇城之北南三門曰承天元正冬至受萬國之朝貢則禦焉蓋古之外朝也其北曰太極門其內曰太極殿朔望則坐而視朝蓋古之視朝也又北曰兩儀門其內曰兩儀殿常日聽朝而視事蓋古之內朝也宋時常朝則文徳殿五日一起居則垂拱殿正旦冬至聖節稱賀則大慶殿賜宴則紫宸殿或集英殿進士則從政殿侍從以下五日一員上殿謂之輪對則必入陳時政利害內殿引見亦或賜坐或免穿靴蓋亦三朝之遺意焉蓋天有三垣天子象之正朝象太微也外朝象天市也內朝象紫微也自古然矣國朝聖節正旦冬至大朝則奉天殿卽古之正朝也常朝則奉天門卽古之外朝也而內朝獨缺然非缺也華蓋謹身武英等殿豈非內朝之遺制乎洪武中如宋濂劉基永樂以來如楊士奇楊榮等日侍左右大臣蹇義夏原吉等常奏對便殿於斯時也豈有壅隔之患哉今內朝無復臨禦常朝之後人臣無復進見三殿髙閟鮮或窺焉故上下之情壅而不通天下之獘由是而積孝宗晚年深有慨於斯屢朝大臣於便殿講論天下事將大有爲而民之無祿不及�至治之美天下至今以爲恨矣惟陛下遠法聖祖近法孝宗盡�近世壅隔之獘常朝之外卽禦文華武英殿做古內朝之意大臣或三日或五日一次起居侍從臺諫各一員上殿輪對諸司有事咨決上據所見決之有難決者與大臣面議之不時引見羣臣凡謝恩辭見之類皆得上殿陳奏虛心而問之和顏色而道之如此則人人得以自盡陛下𨿽身居九重而天下之事燦然畢陳於前外朝所以正上下之分內朝所以通遠近之情如此豈徒無近世壅隔之獘哉唐虞之世明目達聰嘉言罔伏野無遺賢亦不過是而已

蒞政部紀事史記魯周公世家魯公伯禽初受封之魯三年而後報政周公周公曰何遲也伯禽曰變其俗革其禮喪三年然後除之故遲太公亦封於齊五月而報政周公周公曰何疾也曰吾簡其君臣禮從其俗爲也及後聞伯禽報政遲乃嘆曰嗚呼魯後世其北面事齊矣夫政不簡不易民不有近平易近民民必歸之說苑政理篇成王問於尹逸曰吾何徳之行而民親其上對曰使之以時而敬順之忠而愛之布令信而不食言王曰其度安至對曰如臨深淵如履薄冰王曰懼哉對曰天地之間四海之內善之則畜也不善則讎也夏殷之臣反讎桀紂而臣湯武夙沙之民自攻其主而歸神農氏此君之所明知也若何無懼也通鑑周宣王嘗晏起姜後脫簪於永巷待罪王於是勤於政事早朝晏罷卒成中興之治晏子問下篇景公問晏子廉政而長久其行何也晏子對曰其行水也美哉水乎淸淸其濁不無雩途其淸不無灑除是以長久也公曰廉政而遫亡其行何也對曰其行石也堅哉石乎落落視之則堅循之則堅內外皆堅無以爲久是以遫亡也孔子家語賢君篇齊景公來適魯捨於公館使晏嬰迎孔子孔子至景公問政焉孔子答曰政在節財公悅又問曰秦穆公國小處僻而霸何也孔子曰其國𨿽小其志大其處𨿽僻而其政中其舉也果其謀也和法無私而令不偸首拔五羖爵之大夫與語三日而授之以政以此取之𨿽王可其霸少矣景公曰善哉孔叢子嘉言篇夫子適齊晏子就其館旣宴其私焉曰齊其危矣譬若載無轄之車以臨千仞之谷其不顚覆亦難冀也子吾心也子以齊爲遊息之館當或可救子幸不吾隱也夫子曰夫死病無可爲醫夫政令者人君之銜轡所以制下也今齊君失之已久矣子𨿽欲挾其輈而扶其輪良弗及也抑猶可以終齊君及子之身過此以往齊其田氏矣韓子外儲說篇齊景公之晉從平公飲師曠侍坐始坐景公問政於師曠曰太師將奚以教寡人師曠曰君必惠民而已中坐酒酣將出又復問政於師曠曰太師奚以教寡人曰君必惠民而已矣景公出之舍師曠送之又問政於師曠師曠曰君必惠民而已矣景公歸思未醒而得師曠之所謂公子尾公子夏者景公之二弟也甚得齊民家富貴而民悅之擬於公室此危吾位者也今謂我惠民者使我與二弟爭民耶於是反國發倉廩以賦眾貧散府餘財以賜孤寡倉無陳粟府無餘財宮婦不禦者出嫁之七十受祿米鬻徳惠施於民也已與二弟爭居二年二弟出走公子夏逃楚公子尾走晉禮記檀弓孔子過泰山側有婦人哭於墓者而哀夫子式而聽之使子路問之曰子之哭也一似重有憂者而曰然昔者吾舅死於虎吾夫又死焉今吾子又死焉夫子曰何爲不去也曰無苛政夫子曰小子識之苛政猛於虎也孔子家語賢君篇哀公問政於孔子孔子對曰政之急者莫大乎使民富且壽也公曰爲之柰何孔子曰省力役薄賦斂則民富矣惇禮教遠罪戾則民壽矣公曰寡人欲行夫子之言恐吾國貧矣孔子曰詩云愷悌君子民之父母未有子富而父母貧者也辧政篇子貢問於孔子曰昔者齊君問政夫子曰政在節財魯君問政夫子曰政在諭臣葉公問政夫子曰政在悅近而來遠三者之問一也而夫子應之不同然政在異端乎孔子曰各因其事也齊君爲國奢乎臺榭淫乎苑囿五官伎樂不懈於時一旦而賜人以千乘之家者三故曰政在節財魯君有臣三人內比周以愚其君外距諸侯之賓以蔽其明故曰政在諭臣夫荊之地廣而都狹民有離心莫安其居故曰政在悅近而來遠此三者所以爲政殊矣詩不云乎喪亂蔑資莫惠我師此傷奢侈不節以爲亂者也又曰匪其止共惟王之�此傷姦臣蔽主以爲亂也又曰亂離瘼矣奚其適歸此傷離散以爲亂者也察此三者政之所欲豈同乎哉孔叢子公儀篇穆公問子思曰吾聞龍欄氏子不孝其行何如對曰臣聞明君之爲政尊賢以崇徳舉善以勸民則四方之內孰敢不化若夫過行是細人所識不治其本而問其過臣不知所以也公曰善對魏王篇信陵君問曰古之善爲國者至於無訟其道何由答曰由乎政善也上下勤徳而無私徳無不化俗無不移眾之所譽政之所是也眾之所毀政之所非也毀譽是非與政相應所以無訟也漢書宣帝本紀地節二年五月上始親政事今羣臣得奏封事以知下情五日一聽事自丞相以下各奉職奏事以傅奏其言考試功能通鑑漢宣帝興於閭閻知民事之艱難及親政事勵精爲治魏志文帝本紀黃初五年五月有司以公卿朝朔望日因奏疑事聽斷大政論辧得失晉書明帝本紀太寧三年夏四月詔曰大事初定其命維新其令太宰司徒已下詣都堂�議政道諸所因革務盡事中成帝本紀咸康六年秋七月乙卯初依中興故事朔望聽政於東堂魏書孝文帝本紀太和十七年五月甲子帝臨朝堂引見公卿已下決疑政錄囚徒孝文帝聽覽政事莫不從善如流哀矜百姓恆思所以濟益天地五郊宗廟二分之禮常必躬親不以寒暴爲倦尙書奏案多自尋省百官大小無不畱心務於周洽大唐新語武徳九年十一月太宗始躬親政事詔曰有隋禦宇政刻刑煩上懷猜阻下無和暢至使朋友遊好慶弔不通卿士聯官請問斯絕自今已後宜革前獘庶上下交泰品物咸通布告天下使知朕意由是風俗一變澆漓頓革矣唐書張元素傳元素授景州錄事�軍太宗卽位問以政對曰自古未有如隋亂者得非君自專法日亂乎且萬乘之尊身決庶務日斷十事五不中中者信善有如不中者何一日萬機積其失不亡何待若上賢右能使百官善職則髙居深拱疇敢犯之隋末盜起爭天下者不十數餘皆保城邑以須有道聽命是欲背上怙亂者果鮮特人君不能安之而挻之亂也以陛下聖神迹所以危鑑所以亡日愼一日𨿽堯舜何以加帝曰善長孫無忌傳無忌與褚遂良悉心奉國以天下安危自任故永徽之政有貞觀風帝亦賓禮老臣拱己以聽綱紀設張此兩人維持之也旣二後廢立計不合姦臣陰圖帝暗於聽受卒以屠覆自是政歸武氏幾至亡國舊唐書文宗本紀開成元年五月乙卯禦紫宸殿上謂宰臣曰爲政之道自古所難李石對曰朝廷法令行則易北夢瑣言唐文宗皇帝謂宰臣曰太宗得魏徵采拾闕遺弼成聖政今我得魏於疑似之間必極匡諫𨿽不敢希及正觀之政庶幾處無過之地唐宣宗皇帝好儒雅每直殿學士從容未嘗不諭前代興亡頗畱心貢舉嘗於殿柱上自題曰鄕貢進士李某或宰臣出鎭賦詩以贈之詞皆淸麗凡對宰臣言政事卽終日忘倦洎僖宗皇帝好蹴球鬥鷄爲樂自以能於步打謂俳優石野�曰朕若作步打進士亦合得一狀元野�對曰或遇堯舜禹湯作禮部侍郎陛下不免且落第帝笑而已原其所好優劣卽聖政可知也東觀奏記上臨禦天下得君人法每宰臣延英奏事喚上階後左右前後無一人至才處分坐宸威不可仰視奏事下三四刻龍顏忽怡然謂宰臣曰可以閒話矣自是詢閭裏間事話宮中燕樂無所不至一刻已來宸威復整肅是將還宮也必有戒勵之言每謂宰臣曰長愛卿負朕撓法後度不得相見度量如此趙國公令狐綯每謂人曰十年持政柄每延英奏對𨿽嚴冬盛寒亦汗流浹背遵堯錄眞宗自卽位旣旦禦前殿中書樞密院三司開封尹審刑院及請對官以次奏事至辰後還宮進食少時復禦便殿視事或閱軍事講習武藝多至巳午間夜則召侍講學士諮訪政事或至中夜還宮曲洧舊聞宣仁同聽政日以內外臣僚所上章疏令禦藥院繕寫各爲一大冊用黃綾裝背標題姓名置在哲宗禦座左右欲其時時省覽或曰此事出於簾幃獨斷外廷初不知也予見故族大家子弟往往皆能言之老學庵筆記前代夜五更至黎明而終本朝外廷及外郡悉用此制惟禁中未明前十刻更終謂之待旦蓋更終則上禦盥櫛以俟明出禦朝也祖宗勤於政事如此金史世宗本紀大定十七年七月壬子尙書省奏歲以羊三萬賜西北路戍兵上問如何運致宰臣不能對上曰朕𨿽退朝畱心政務不遑安寧卿等勿謂細事非帝王所宜問以卿等於國家之事未嘗究心故問之耳明昭代典則洪武二年上謂侍讀學士詹同曰以仁義定天下𨿽遲而長久以詐力取天下𨿽易而速亡鑑於周秦可見矣故周之仁厚可以爲法秦之暴虐可以爲戒若漢唐宋之政治亦互有得失但當取其所長而捨其所短若槪曰漢唐宋而不審擇於是非則得失混淆矣大政紀洪武十八年五月上與侍臣論勤政之道上謂侍臣曰朕夙與視朝日髙始退至午復出迨暮乃罷日間所決事務恆默坐審思有未當者𨿽中夜不寐籌慮得當然後就寢侍臣對曰陛下勵精圖治天下蒼生之福但聖體過勞上曰吾豈好勞而惡安向者天下未寧吾饑不暇食倦不暇寢今天下已安四方無事髙居宴樂亦豈不願顧自古國家未有不以勤而興以怠而衰者天命去畱人心向背皆決於此甚可畏也安敢暇逸剪勝野聞太祖勤於庶政每臨食匕箸屢廢思得一事卽以片紙書之綴於裳衣或得數事則累然滿身若懸鶉焉臨朝則一一行之名山藏典謨記永樂四年七月上視朝百官奏事退召侍臣語久之時方五鼓侍臣請曰聖躬勤勞請少休上曰朕在宮中嘗周思庶事一事未行或行未善卽不寢至旦必行乃安久亦忘勞誠念才徳不逮若不專志勤思何由政善民理也大政紀永樂五年四月庚子上與侍臣論政貴盡羣情上曰朕與卿等論政事每不覺坐久或謂朕曰語多傷气非調養之道當務簡爲貴朕語之曰人君用貴簡默但天下之大民之休戚事之利害必廣詢博訪然後得之非好多言也侍臣對曰舜無爲而治然亦好問好察邇言豈舜不貴簡默哉上曰不如是不足以盡羣情弘治十三年正月大學士劉健等請勵精勤政上嘉納之健等言自古願治之君必早朝晏罷日省萬幾祖宗黎明視朝每日奏事二次邇者視朝太遲散歸或至昏黑四裔朝貢奚所觀瞻庶府文移多至寢閣矧今各邊啟釁四方薦災尢爲可慮怠荒是戒勵精是圖庶可以回天意慰人心也名山藏臣林記張孚敬入內閣言臣一歲有餘所奉禦書札諭已二百餘道從古人君總覽萬幾無盛今日宜命官纂次並後來者名曰嘉靖政要從之昭陵編年史隆慶元年正月初七日傳示免朝至十一日復示免朝科臣魏時亮言皇上初政甫及一旬免朝至再得非獻諛者以先帝爲詞乎先帝初年日禦經筵親賢納諫二十載無倦晚歲𨿽云不朝而明於親輔臣剛於制近習斷於去姦邪故羣小畏法庶政不紊柰何以初政而遽怠乎奏畱中

蒞政部總論書經

虞書大禹謨禹曰徳惟善政政在養民水火金木土谷惟修正徳利用厚生惟和九功惟敍九敍惟歌戒之用休董之用威勸之以九歌俾勿壞蔡

傳徳非徒善而已惟當有以善其政政非徒法而已在乎有以養其民六府三事卽養民之政也水火金木土谷或相制以泄其過或相助以補其不足而六者無不修矣六者旣修民生始遂不可以逸居而無教故爲之惇典敷教以正其徳通功易事以利其用制節謹度以厚其生使皆當其理而無所乖則無不和矣敍者各順其理而不汨陳以亂其常也歌者以九功之敍而詠之歌之言九者旣已修和各由其理民享其利莫不歌詠而樂其生也然始勤終怠者人情之常恐安養旣久怠心必生則已成之功不能保其久而不廢故當有以激勵之其勤於是者則戒諭而休美之其怠於是者則督責而懲戒之然又以事之出於勉彊者不能久故復卽其前日歌詠之言協之律呂播之聲音用之鄕人用之邦國以勸相之使其歡欣鼓舞趨事赴功不能自已而前日之成功得以久存而不壞也帝曰兪地平天成六府三事允治萬世永賴時乃功蔡傳

六府卽水火金木土谷也六者財用之所自出故曰府三事正徳利用厚生也三者人事之所當爲故曰事舜因禹言養民之政而推其功以美之也

周書洪範三八政一曰食二曰貨三曰祀四曰司空五曰司徒六曰司寇七曰賓八曰師蔡

傳食貨所以養生也祭祀所以報本也司空掌土所以安其居也司徒掌教所以成其性也司寇掌禁所以治其姦也賓者禮諸侯遠人所以往來交際也師者除殘禁暴也禮記

禮運政者君之所以藏身也是故夫政必本於天殽以降命命降於社之謂殽地降於祖廟之謂仁義降於山川之謂興作降於五祀之謂制度此聖人所以藏身之固也蔡

傳藏猶安也君者政之所自出故政不正則君位危書言天工人其代之典曰天敍禮曰天秩是人君之政必本於天而效法之以布命於下也社祭后土也因祭社而出命是效地之政有事於祖廟而出命是仁義之政有事於山川而出命是興作之政有事於五祀而出命是制度之政效地者效其髙下之勢以定尊卑之位也仁義者仁以思慕言義以親�言思慕之心無窮而親�之殺有定又親親仁也尊尊義也自仁率親等而上之至於祖而尊尊之義隆自義率祖順而下之至於禰而親親之仁篤也興作之事非材不成故於山川制度之興始於宮室故本五祀夫安上治民莫善於禮聖人庸禮之政如此故身安而國可保也故聖人參於天地並於鬼神以治政也處其所存禮之序也玩其所樂民之治也故天生時而地生財人其父生而師教之四者君以正用之故君者立於無過之地也陳

注此承上章言政之事謂聖人所以參贊天地之道擬並鬼神之事凡以治政而已故處天地鬼神之所存則天髙地下萬物散殊聖人法之此禮之所以序也玩天地鬼神之所樂則流而不息合同而化聖人法之此民之所以治也四時本於天百貨產於地人生於父而徳成於師此四者君以正用之謂人君正身修徳順天之時因地之利而財成其道輔相其宜以左右民使之養生喪死無憾然後設爲庠序學校之教申之以孝弟焉則有以富之教之而治道得矣然其要在君之自正其身立於無過之地而後可不能正其身如正人何管子

四時篇管子曰刑徳者四時之合也刑徳合於時則生福詭則生禍是故春行冬政則雕行秋政則霜行夏政則燠是故春三月以甲乙之日發五政一政曰論幼孤捨有罪二政曰賦爵列授祿位三政曰凍解修溝瀆復�人四政曰端險阻修封疆正千伯五政曰無殺麑夭無蹇華絕芊五政苟時春雨乃來夏行春政則風行秋政則水行冬政則落是故夏三月以丙丁之日發五政一政曰求有功發勞力者而舉之二政曰開久墳發故屋辟故窌以假貸三政曰令禁扇去笠毋扱免除急漏田廬四政曰求有徳賜布施於民者而賞之五政曰令禁罝設禽獸毋殺飛鳥五政苟時夏雨乃至也秋行春政則榮行夏政則水行冬政則耗是故秋三月以庚辛之日發五政一政曰禁博塞圉小辯斗譯跽二政曰毋見五兵之刃三政曰愼旅農趣聚收四政曰補缺塞坼五政曰修墻垣周門閭五政苟時五穀皆入冬行春政則泄行夏政則雷行秋政則旱是故冬三月以壬癸之日發五政一政曰論孤獨卹長老二政曰善順陰修神祀賦爵祿授備位三政曰效會計毋發山川之藏四政曰捕姦遁得盜賊者有賞五政曰禁遷徙止流民圉分異五政苟時冬事不過所求必得所惡必伏是故春雕秋榮冬雷夏有霜雪此皆气之賊也刑徳易節失次則賊气遫至賊气遫至則國多災殃是故聖王務時而寄政焉作教而寄武作祀而寄徳焉此三者聖王所以合於天地之行也賈誼新書

大政上聞之於政也民無不爲本也國以爲本君以爲本吏以爲本故國以民爲安危君以民爲威侮吏以民爲貴賤此之謂民無不爲本也聞之於政也民無不爲命也國以爲命君以爲命吏以爲命故國以民爲存�君以民爲盲明吏以民爲賢不肖此之謂民無不爲命也聞之於政也民無不爲功也故國以爲功君以爲功吏以爲功國以民爲興壞君以民爲弱彊吏以民爲能不能此之謂民無不爲功也聞之於政也民無不爲力也故國以爲力君以爲力吏以爲力故夫戰之勝也民欲勝也攻之得也民欲得也守之存也民欲存也故吏率民而守而民不欲存則莫能以存矣故率民而攻民不欲得則莫能以得矣故率民而戰民不欲勝則莫能以勝矣故其民之於其上也接敵而喜進而不能止敵人必駭戰由此勝也夫民之於其上也接敵而懼退必走去戰由此敗也故夫災與福也非降在天也必在士民也嗚呼戒之戒之夫士民之志不可不要也嗚呼戒之戒之行之善也萃以爲福已矣行之惡也萃以爲災已矣故受天之福者天不功焉被天之災則亦無怨天矣行自爲取之也知善而弗行謂之不明知惡而弗攺必受天殃天有常福必與有徳天有常災必與奪民時故夫民者至賤而不可簡也至愚而不可欺也故自古至於今與民爲仇者有遲有速而民必勝之知善而弗行謂之狂知惡而不攺謂之惑故狂夫與惑者聖王之戒也而君子之愧也嗚呼戒之戒之豈其以狂與惑自爲之明君而君子乎聞善而行之如爭聞惡而攺之如讎然後禍災可離然後保福也戒之戒之誅賞之愼焉故與其殺不辜也寧失其有罪也故夫罪也者疑則附之去已夫功也者疑則附之與已則此毋有無罪而見誅毋有有功而無賞者矣戒之哉戒之哉誅賞之愼焉故古之立刑也以禁不肖以起怠惰之民也是以一罪疑則弗遂誅也故不肖得攺也故一功疑則必弗倍也故愚民可勸也是以上有仁譽而下有治名疑罪從去仁也疑功從予信也戒之哉戒之哉愼其下故誅而不忌賞而不曲不反民之罪而重之不滅民之功而棄之故上爲非則諫而止之以道紀之下爲非則矜而恕之道而赦之柔而假之故𨿽有不肖民化而則之故𨿽昔者之帝王其所貴其臣者如此而已矣人臣之道思善則獻之於上聞善則獻之於上知善則獻之於上夫民者惟君者有之爲人臣者助君理之故夫爲人臣者以富樂民爲功以貧苦民爲罪故君以知賢爲明吏以愛民爲忠故臣忠則君明此之謂聖王故官有假而徳無假位有卑而義無卑故位下而義髙者𨿽卑必貴位髙而義下者𨿽義必窮嗚呼戒之哉行道不能窮困及之夫一出而不可反者言也一見而不可得揜者行也故夫言與行者智愚之表也賢不肖之別也是以智者愼言愼行以爲身福愚者易言易行以爲身災故君子言必可行也然後言之行必可言也然後行之嗚呼戒之哉戒之哉行之者在身命之者在人此福災之本也道者福之本祥者福之榮也無道者必失福之本不祥者必失福之榮故行而不緣道者其言必不顧義矣故紂自謂天王也桀自謂天子也已滅之後民以相罵也以此觀之則位不足以爲尊而號不足以爲榮矣故君子之貴也士民貴之故謂之貴也故君子之富也士民樂之故謂之富也故君子之貴也與民以福故士民貴之故君子之富也與民以財故士民樂之故君子富貴也至於子孫而衰則士民皆曰何君子之道衰也數也不肖暴者禍及其身則士民皆曰何天誅之遲也夫民者萬世之本也不可欺凡居於上位者簡士苦民者是謂愚敬士安民者是謂智夫愚智者士民命之者故夫民命者大族也民不可不畏也故夫民者多力而不可敵也嗚呼戒之哉與民爲敵者民必愼之君爲能善則吏必能爲善矣吏能爲善則民必能爲善矣故民之不善也吏之罪也吏之不善也君之過也嗚呼戒之戒之故夫士民者率之以道然後士民道也率之以義然後士民義也率之以忠然後士民忠也率之以信然後士民信也故爲人君者其出令也其如聲士民學之其如響曲折而從君其如景矣嗚呼戒之哉戒之哉君鄕善於此則共默協民皆鄕善於彼矣猶景之象形也君爲惡於此則啍啍然協民皆爲惡於彼矣猶響之應聲也故是以聖王而君子乎執事而臨民者日戒愼一日則士民亦曰戒愼一日矣以道先民也道者聖王之行也文者聖王之辭也恭敬者聖王之容也忠信者聖王之教也聖人也者賢知之師也仁義者明君之性也故堯舜禹湯之治天下也所謂明君也士民樂之皆卽位百年然後崩士民猶以爲大數也桀紂所謂暴亂之君也士民苦之皆卽位十年而滅士民猶以爲大久也故夫諸侯者士民皆愛之則其國必興矣故士民皆苦之則國必亡矣故夫士士民者國家之所樹而諸侯之本也不可輕也嗚呼輕本不祥實爲身殃戒之哉戒之哉

大政下易使喜難使怒者宜爲君識人之功而忘人之罪者宜爲貴故曰刑罰不可以慈民簡泄不可以得士故欲以刑罰慈民辟其猶以鞭狎狗也𨿽久弗親矣故欲以簡泄得士辟其猶以弧怵鳥也𨿽久弗得矣夫士者弗敬則弗至民者弗愛則弗附故欲求士必附惟恭與敬忠與信古今無易矣渚澤有枯木而國無枯士矣故有不能求士之君而無不可得之士有不能治民之吏而無不可治之民故君明而吏賢矣吏賢而民治矣故見其民而知其吏見其吏而知其君矣故君功見於選吏吏功見於治民故勸之其上者猶其下而上�矣此道之謂也故治國家者行道之謂國家必寧信道而不爲國家必空故政不可不愼也而吏不可不選也而道不可離也嗚呼戒之哉離道而災至矣無世而無聖或不得知也無國而無士或弗能得也故世未嘗無聖也而聖不得聖王則弗起也國未嘗無士也不得君子則弗助也聖明則士暗飾矣故聖王在上位則士百里而有一人則猶無有也故王者衰則士沒矣故暴亂位上則千里而有一人則猶比肩也故國者有不幸而無賢士矣故自古而至於今澤有無水國無無士故士易得而難求也易致而難畱也故求士而不以道周�境內不能得一人焉故求士而以道則國中多有之此之謂士易得而難求也故待士而以敬則士必至矣待士而不以道則士必去矣此之謂士易致而難畱也王者有易政而無易國有易吏而無易民故因是國也而爲安因是民也而爲治故湯以桀之亂爲治武王以紂之北卒爲彊故民之治亂在於吏國之安危在於政是以明君在於政也愼之於吏也選之然後國興也故君能爲善則吏必能爲善矣吏能爲善則民必能爲善矣故民之不善也失之者吏也故民之善者吏之功也故吏之不善也失之者君也吏之善者君之功也是故君明而吏賢而民治矣故苟上好之其下必化之此道之政也夫民爲言萌也萌之爲言也盲也故惟上之所扶而以之民無不化也故曰民萌民萌哉直言其意而爲之名也夫民者賢不肖之杖賢不肖皆具焉故賢人得焉不肖者休焉技能輸焉忠信飾焉故民者積愚也故夫民者𨿽愚也明上選吏焉必使民與焉故士民譽之則明上察之見歸而舉之故士民苦之明上察之見非而去之故王者取吏不忘以使民唱然後和之故夫民者吏之程也察吏於民然後隨之夫民至卑也使之取吏焉必取其愛焉故十人愛之有歸則十人之吏也百人愛之有歸則百人之吏也千人愛之有歸則千人之吏也萬人愛之有歸則萬人之吏也故萬人之吏也撰卿相焉夫民者諸侯之本也教者政之本也道者教之本也有道然後教也有教然後政治也政治然後民勸之然後國丰富也故國丰且富然後君樂也忠臣之功也臣之忠者君之明也臣忠君明此之謂政之綱也故國也者行之綱然後國臧也故君之信在於所信所信不信𨿽欲論信也終身不信矣故所信不可不愼也事君之道不過於事父故不肖者之事父也不可以事君事長之道不過於事兄故不肖者之事兄也不可以事長使下之道不過於使弟故不肖者之使弟也不可以使下交接之道不過於爲身故不肖者之爲身也不可以接友慈民之道不過於愛其子故不肖者之愛其子不可以慈民居官之道不過於居家故不肖者之於家也不可以居官夫道者行之於父則行之於君矣行之於兄則行之於長矣行之於弟則行之於下矣行之於身則行之於友矣行之於子則行之於民矣行之於家則行之於官矣故士則未仕而能以試矣聖王選舉也以爲表也言之然後知其問謀焉然後知其極任之以事然後知其信故古聖王君子不素距人以此爲明察也國之治政在諸侯大夫士察之理在其與徒君必擇其臣而臣必擇所與故察明者賢乎人之辭不出於室而無不見也察明者乘人不出其官而無所不入也故王者居於中國不出其國而明於天下之政何也則賢人之辭也不離其位而境內親之者謂之人爲之行也故愛人之道言之者謂之其府欲愛人之道行之者謂之其禮故忠諸侯者無以易敬士也忠君子者無以易愛民也諸侯不得士則不能興矣故君子不得民而不能稱矣故士能言道而弗能行者謂之器能行道而弗能言者謂之用能言而能行之者謂之實故君子訊其器任其用乘其實而治安興矣嗚呼人耳人耳諸侯卽位享國社稷血食而政有命國無君也官有政長而民有所攸屬而政有命國無吏也官駕百乘而食食千人政有命國無人也何也君之爲言也考也故君也者道之所出也賢人不舉而不肖人不去此君無道也故政謂此國無君也吏之爲言理也故吏也者理之所出也上爲非而不敢諫下爲善而不知勸此吏無理也故政謂此國無吏也官駕百乘而食食千人近側者不足以問諫而有朝假不足以考度故政謂此國無人也嗚呼悲哉君者羣也無人誰據無據必蹶政謂此國素亡也申鑑

政體惟先�王之政一曰承天二曰正身三曰任賢四曰卹民五曰明制六曰立業承天惟允正身惟常任賢惟固卹民惟勤明制惟典立業惟惇是謂政體也致治之術先屏四患乃崇五政一曰僞二曰私三曰放四曰奢僞亂俗私壞法放越軌奢敗制四者不除則政末由行矣俗亂則道荒𨿽天地不得保其性矣法壞則世傾𨿽人主不得守其度矣軌越則禮亡𨿽聖人不得全其道矣制敗則欲肆𨿽四表不能充其求矣是謂四患興農桑以養其生審好惡以正其俗宣文教以章其化立武備以秉其威明賞罰以統其法是謂五政民不畏死不可懼以罪民不樂生不可觀以善𨿽使布五教咎繇作士政不行焉故在上者先丰民財以定其志帝耕籍田後桑蠶宮國無遊民野無荒業財不虛用力不妄加以周民事是謂養生君子之所以動天地應神明正萬物而成王治者必本乎眞實而已故在上者審則儀道以定好惡善惡要於功罪毀譽效於準驗聽言責事舉名察實無或詐僞以蕩眾心故事無不核物無不切善無不顯惡無不彰俗無姦怪民無淫風百姓上下賭利害之存乎已也故肅恭其心愼修其行內不忒惑外無異望慮其睹去僥幸無罪過不憂懼請謁無所聽財賂無所用則民志平矣是謂正俗君子以情用小人以刑用榮辱者賞罰之精華也故禮教榮辱以加君子化其情也桎梏鞭朴以加小人治其刑也君子不犯辱況於刑乎小人不忌刑況於辱乎若夫中人之倫則刑禮兼焉教化之廢推中人而墜於小人之域教化之行引中人而納於君子之塗是謂章化小人之情緩則驕驕則恣恣則急急則怨怨則畔危則謀亂安則思欲非威彊無以懲之故在上者必有武備以戒不虞以遏寇虐安居則寄之內政有事則用之軍旅是謂秉威賞罰政之柄也明賞必罰審信愼令賞以勸善罰以懲惡人主不妄賞非徒愛其財也賞妄行則善不勸矣不妄罰非徒愼其刑也罰妄行則惡不懲矣賞不勸謂之止善罰不懲謂之縱惡在上者能不止下爲善不縱下爲惡則國治矣是謂統法四患旣蠲五政旣立行之以誠守之以固簡而不怠�而不失無爲爲之使自施之無事事之使自交之不肅而治垂拱揖遜而海內平矣是謂爲政之方也性理會通

論政龜山楊氏曰書曰徳惟善政孔子曰爲政以徳離道徳而爲政事非先王之政事也書曰徳惟善政則以徳爲政也伯夷降典折民惟刑則以禮用刑也有徳禮則刑政在其中矣政者正也王中心無爲以守至正而天下從之朱子曰爲政如無大利害不必議更張則所更一事未成必哄然成紛擾卒未已也至於大家且假借之故子產引鄭書曰安定國家必大焉先

蒞政部雜錄

