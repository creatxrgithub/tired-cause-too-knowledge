

賞罰部總論書經

虞書�陶謨天命有徳五服五章哉天討有罪五刑五用哉政事懋哉懋哉蔡

傳言天命有徳之人則五等之服以彰顯之天討有罪之人則五等之刑以懲戒之蓋爵賞刑罰乃人君之政事君主之臣用之當勉勉而不可怠者也大全

呂氏曰賞罰當純乎天此心當懋勉不已一

有怠息賞罰我之賞罰非天之賞罰矣

商書仲虺之誥徳懋懋官功懋懋賞

蔡傳

言人之懋於徳者則懋之以官人之懋於功者則懋之以賞也

周書康王之誥惟新陟王畢協賞罰戡定厥功用敷遺後人休今王敬之哉大

全臨川吳氏曰賞當功罰當罪盡合其宜克勝其任安定文武之功用能延及於今後人有此休美今王嗣位其敬之哉

畢命旌別淑慝表厥宅裏彰善癉惡樹之風聲弗率訓典殊厥井疆俾克畏慕申畫郊圻愼固封守以康四海大全

王氏曰彰善者而著之則惡者恥其不若然則惡者病矣使人有所觀感曰風使人有所聽聞曰聲詩經

商頌殷武天命降監下民有嚴不僣不濫不敢怠遑命於下國封建厥福朱

注僣賞之差也濫刑之過也言天命降監不在乎他皆在民之視聽則下民亦有嚴矣𨿽賞不僣刑不濫而不敢怠遑則天命之以天下而大建其福此髙宗所以受命而中興也禮記

王制爵人於朝與士共之刑人於市與眾棄之

疏爵人於朝殷法也周則天子假祖廟而拜授之刑人於市亦殷法謂貴賤皆刑於市周則有爵者刑於甸師氏也

表記子曰夏道尊命事鬼敬神而遠之近人而忠焉先祿而後威先賞而後罰親而不尊其民之敝惷而愚喬而野朴而不文殷人尊神率民以事神先鬼而後禮先罰而後賞尊而不親其民之敝蕩而不靜勝而無恥周人尊禮尙施事鬼神而遠之近人而忠焉其賞罰用爵列親而不尊其民之敝利而巧文而不慚賊而敝陳

注先祿後威先賞後罰皆是忠厚感人之意故民𨿽知親其上而尊君之意則未也故曰親而不尊惷愚驕傲鄙野質朴之敝皆忠之末流也殷人欲矯其敝故以敬畏爲道先其罰之可畏後其賞之可慕尊則尊矣而親愛之情則無由生也故曰尊而不親流蕩而不知靜定之所者尊上鬼神之敝務自勝以免刑而無恥者先罰後賞之敝也周人見其然故尊禮以矯後禮之失尙施惠以爲恩亦如夏時之近人而忠其賞罰亦無先後但以爵列之髙下爲準如車服土田之賞有命數之異刑罰之施有八辟之議及命夫命婦不躬坐獄訟之類皆是也故亦如夏世之親而不尊其後民皆便利而多機巧美文辭而言之不怍賊害而蔽於理皆尊禮太過文沒其實之所致子曰夏道未瀆辭不求備不大望於民民未厭其親殷人未瀆禮而求備於民周人彊民未瀆神而賞爵刑罰窮矣

緇衣子曰有國家者章善癉惡以示民厚則民情不貳詩云靖共爾位好是正直疏

言爲國者有善以賞章明之有惡則以刑癉病之也汲冢周書

度訓解賞多罰少政之美也罰多賞少政之惡也罰多則困賞多則乏管子

權修凡牧民者欲民之可禦也欲民之可禦則法不可不審法者將立朝廷者也將立朝廷者則爵服不可不貴也爵服加於不義則民賤其爵服民賤其爵服則人主不尊人主不尊則令不行矣法者將用民力者也將用民力者則祿賞不可不重也祿賞加於無功則民輕其祿賞民輕其祿賞則上無以勸民上無以勸民則令不行矣法者將用民能者也將用民能者則授官不可不審也授官不審則民間其治民間其治則理不上通理不上通則下怨其上下怨其上則令不行矣法者將用民之死命者也用民之死命者則刑罰不可不審刑罰不審則有辟就有辟就則殺不辜而赦有罪殺不辜而赦有罪則國不免於賊臣矣故夫爵服賤祿賞輕民間其治賊臣首難此謂敗國之教也

君臣有善者不畱其賞故民不私其利有過者不宿其罰故民不疾其威威罰之制無逾於民則人歸親於上矣

任法夫愛人不私賞也惡人不私罰也置儀設法以度量斷者上主也愛人而私賞之惡人而私罰之倍大臣離左右專以其心斷者中主也臣有所愛而爲私賞之有所惡而爲私罰之倍其公法損其正心專聽其大臣者危主也故爲人主者不重愛人不重惡人重愛曰失徳重惡曰失威威徳皆失則主危也

九守用賞者貴誠用刑者貴必刑賞信必於耳目之所見則其所不見莫不暗化矣誠暢乎天地通於神明見姦僞也爲善者君予之賞爲非者君予之罰君因其所以來因而予之則不勞矣聖人因之故能掌之因之修理故能長久

形勢春者陽气始上故萬物生夏者陽气畢上故萬物長秋者陰气始下故萬物收冬者陰气畢下故萬物藏故春夏生長秋冬收藏四時之節也賞賜刑罰主之節也四時未嘗不生殺也主未嘗不賞罰也故曰春秋冬夏不更其節也

版法解凡民者莫不惡罰而畏罪是以人君嚴教以示之明刑罰以致之故曰頓卒怠倦以辱之罰罪有過以懲之殺戮犯禁以振之

明法解明主之治也縣爵祿以勸其民民有利於上故主有以使之立刑罰以威其下下有畏於上故主有以牧之故無爵祿則主無以勸民無刑罰則主無以威眾故人臣之行理奉命者非以愛主也且以就利而避害也百官之奉法無姦者以愛主也欲以愛爵祿而避罰也故明法曰百官論職非惠也刑罰必也明主之道有罰者主見其罪有賞者主知其功見知不悖賞罰不差有不蔽之術故無壅遏之患亂主則不然法令不得至於民疏遠鬲閉而不得聞如此者壅遏之道也故明法曰令出而畱謂之壅人主之治國也莫不有法令賞罰具故其法令明而賞罰之所立者當則主尊顯而姦不生其法令逆而賞罰之所立者不當則羣臣立私而壅塞之朋黨而劫殺之故明法曰滅塞侵壅之所生從法之不立也明主之道立民所欲以求其功故爲爵祿以勸之立民所惡以禁其邪故爲刑罰以畏之故案其功而行賞案其罪而行罰如此則羣臣之舉無功者不敢進也毀無罪者不能退也故明法曰譽者不能進而誹者不能退也文子

精誠老子曰懸法設賞而不能移風易俗者誠心不抱也故聽其音則知其風觀其樂則知其俗見其俗則知其化夫抱眞效誠者感動天地神逾方外令行禁止誠通其道而達其意𨿽無一言天下萬民禽獸鬼神與之變化故太上神化其次使不得爲非其下賞賢而罰暴荀子

君子篇聖王在上分義行乎下則士大夫無流淫之行百吏官人無怠慢之事眾庶百姓無姦怪之俗無盜賊之罪莫敢犯大上之禁天下曉然皆知夫盜竊之人不可以爲富也皆知夫賊害之人不可以爲壽也皆知夫犯上之禁不可以爲安也由其道則人得其所好焉不由其道則必遇其所惡焉是故刑罰綦省而威行如流治世曉然皆知夫爲姦則𨿽隱竄逃亡之由不足以免也故莫不服罪而請書曰凡人自得罪此之謂也故刑當罪則威不當罪則侮爵當賢則貴不當賢則賤古者刑不過罪爵不逾徳故殺其父而臣其子殺其兄而臣其弟刑罰不怒罪爵賞不逾徳分然各以其誠通是以爲善者勸爲不善者沮刑罰綦省而威行如流政令致明而化易如神傳曰一人有慶兆民賴之此之謂也亂世則不然刑罰怒罪爵賞逾徳以族論罪以世舉賢故一人有罪而三族皆夷徳𨿽如舜不免刑均是以族論罪也先祖當賢後子孫必顯行𨿽如桀紂列從必尊此以世舉賢也以族論罪以世舉賢𨿽欲無亂得乎哉詩曰百川沸騰山冢崒崩髙岸爲谷深谷爲陵哀今之人胡憯莫懲此之謂也商子

賞刑聖人之爲國也一賞一刑一教一賞則兵無敵一刑則令行一教則下聽上夫明賞不費明刑不戮明教不變而民知於民務國無異國明賞之猶至於無賞也明刑之猶至於無刑也明教之猶至於無教也所謂一賞者利祿官爵博出於兵無有異施也夫固愚知貴賤勇怯賢不肖皆盡其胸臆之知竭其股肱之力出死而爲上用也天下豪傑賢良從之如流水夫故兵敵而令行於天下萬乘之國不敢蘇其兵中原千乘之國不敢捍城萬乘之國若有蘇其兵中原者戰將復其軍千乘之國若有以捍城者攻將淩其城戰必覆人之軍攻必淩人之城盡城而有之盡賓而致之𨿽厚慶賞何費匱之有矣昔湯封於贊茅文王封於岐周方百里湯與桀戰於鳴條之野武王與紂戰於牧野之中大破九軍奕爲列諸侯士卒坐陳者裏有書社車休息不乘縱馬華山之陽縱牛於農澤縱之老而不收此湯武之賞也故曰贊茅岐周之粟以賞天下之人不人得一勝以其錢賞天下之人不人得一錢故曰百里之居而封侯其臣大其舊自士卒坐陳者裏有書社賞之所加寬於牛馬者何也善因天下之貨以賞天下之臣故曰明賞不費湯武旣破桀紂海內無害天下大定築五庫藏五兵偃武事行文教倒載戟戈搢笏作爲樂以申其徳當此時也賞祿不行而民整齊故曰明賞之猶至於無賞也所謂一刑無等級自卿相將軍以至大夫庶人有不從王令犯國禁亂上制者罪死不赦有功於前有敗於後不見損刑有善於前有過於後不爲虧法忠臣孝子有過必以其數斷守法守職之吏有不行正法者罪死不赦刑及三族周官之人知而謂之上者自免於罪無貴賤屍襲其官長之官爵田祿故曰重刑連其罪則民不敢試民不敢試故無刑也夫先王之禁刺殺斷人之足黥人之面非求傷民也以禁姦止過也故禁姦姦止莫若重刑刑重而必得則民不敢試故國無刑民國無刑民故曰明刑不戮晉文公將欲明刑以親百姓於是合諸侯大夫於侍千宮顚頡後至請其罪君曰用事焉吏遂斷顚頡之脊以殉晉國之士稽焉皆懼曰顚頡之有寵也斷以殉況我乎舉兵伐曹五鹿及反鄭之埤東徵之畝勝荊人於城濮三軍之士止之如斬足行之如流水三軍之士無敢犯禁者故一假道重刑於顚頡之脊曰而致國治昔者周公旦殺管叔流霍叔曰犯禁者也天下眾皆曰親昆弟有過不違而況疏遠乎故天下知用刀鋸於周庭而海內治故曰明刑之猶至於無刑也所謂一教者博聞辯慧知廉禮樂修行羣黨任譽淸濁不可以富貴不可以評刑不可獨立私議以陳其上堅者破銳者挫𨿽曰聖智巧佞厚朴則不能以非功罔上利然富貴之門要存戰而已矣彼能戰者踐富貴之門彊梗焉有常刑而不赦是父兄昆弟知識婚姻合同者皆曰務之所加存戰而已矣夫故當壯者務於戰老弱者務於守死者不悔生者務勸此臣之所謂一教也民之欲貴富也共合棺而後出而貴富之門必出於兵是故民聞戰而相賀也起居飲食所歌謠者戰也此臣之所謂明教之猶至於無教也此臣所謂參教也聖人非能通知萬物之要也故其治國舉要以致萬物故寡教而多功聖人治國也易知而難行也是故聖人不必加凡主不必廢殺人不爲暴賞人不爲仁者國法明也聖人以功授官於爵故賢者不憂聖人不宥過不赦刑故姦無起聖人治國也審一而已矣韓子

主道人主之道靜退以爲寶不自操事而知拙與巧不自計慮而知福與咎是以不言而善應不約而善增言已應則執其契事已增則操其符符契之所合賞罰之所生也故羣臣陳其言君以其言授其事以事責其功功當其事事當其言則賞功不當其事事不當其言則誅明君之道臣不陳言而不當是故明君之行賞也曖乎如時雨百姓利其澤其行罰也畏乎如雷霆神聖不能解也故明君無偸賞無赦罰賞偸則功臣墮其業赦罪則姦臣易爲非是故誠有功則𨿽疏賤必賞誠有過則𨿽近愛必誅近愛必誅則疏賤者不怠而近愛者不驕也

六反畏死難降北之民也而世尊之曰貴生之士學道立方離法之民也而世尊之曰文學之士遊居厚養牟食之民也而世尊之曰有能之士語曲牟知僞詐之民也而世尊之曰辯智之士行劍攻殺暴憿之民也而世尊之曰磏勇之士活賊匿姦當死之民也而世尊之曰任譽之士此六民者世之所譽也赴險殉誠死節之民也而世少之曰失計之民也寡聞從令全法之民也而世少之曰撲陋之民也力作而食生利之民也而世少之曰寡能之民也嘉厚純粹整谷之民也而世少之曰愚戇之民也重命�事尊上之民也而世少之曰怯懾之民也挫賊遏姦明上之民也而世少之曰�讒之民也此六者世之所毀也姦僞無益之民六而世譽之如彼耕戰有益之民六而世毀之如此此之謂六反布衣循私利而譽之世主聽虛聲而禮之禮之所在利必加焉百姓循私害而訾之世主壅於俗而賤之賤之所在害必加焉故名賞在乎私惡當罪之民而毀害在乎公善宜賞之士索國之富彊不可得也凡賞罰之必者勸禁也賞厚則所欲之得也疾罰重則所惠之禁也急天欲利者必惡害害者利之反也反於所欲焉得無惡欲治者必惡亂亂者治之反也是故欲治甚者其賞必厚矣其惡亂甚者其罰必重矣今取於輕刑者其惡亂不甚也其欲治又不甚也此非特無術也又乃無行是故決賢不肖愚知之美在賞罰之輕重且夫重刑者非爲罪人也明主之法揆也治賊非治所揆也治所揆也者是治死人也刑盜非治所刑也治所刑也者是治胥靡也故曰重一姦之罪而止境內之邪此所以爲治也重罰者盜賊也而悼懼者良民也欲治者奚疑於重刑名若夫厚賞者非獨賞功也又勸一國受賞者甘利未賞者慕業是報一人之功而勸境內之眾也欲治者何疑於厚賞今不知治者皆曰重刑傷民輕刑可以止姦何必於重哉此不察於治者也夫以重止者未必輕止也以輕止者必以重止矣是以上設重刑者而姦盡止姦盡止則此奚傷於民也所謂重刑者姦之所利者細而上之所加焉者大也民不以小利蒙大罪故姦必止者也所謂輕刑者姦之所利者大上之所加焉者小也民慕其利而傲其罪故姦不止也故先聖有諺曰不躓於山而躓於垤山者大故人愼之垤微小故人易之也今輕刑罰民必易之犯而不誅是驅國而棄之也犯而誅之是爲民設陷也是故輕罪者民之垤也是以輕罪之爲民道也非亂國也則設民陷也此則可謂傷民矣

八經凡治天下必因人情人情者有好惡故賞罰可用賞罰可用則禁令可立禁令可立而治道具矣君執柄以處勢故令行禁止柄者殺生之制也勢者勝眾之資也廢置無度則權瀆賞罰下共則威分是以明主不懷愛而聽不畱說而計故聽言不參則權分乎姦智力不用則君窮乎臣故明主之行制也天其用人也鬼天則不非鬼則不困勢行教嚴逆而不違毀譽一行而不議故賞賢罰暴舉善之至者也賞暴罰賢舉惡之至者也是故賞同罰異賞莫如厚使民利之譽莫如美使民榮之誅莫如重使民畏之毀莫如惡使民恥之然後一行其法禁誅於私家不害公罪賞罰必知之知之道盡矣韓詩外傳

論刑賞王者之論徳也不尊無功不官無徳不誅無罪朝無幸位民無幸生故上賢使能而等級不逾折暴禁悍而刑罰不過百姓曉然皆知夫爲善於家取賞於朝也爲不善於幽而蒙刑於顯夫是之謂定論是王者之徳詩曰明昭有周式序在位淮南子

泛論訓古之善賞者費少而勸眾善罰者刑省而姦禁善予者用約而爲徳善取者入多而無怨趙襄子圍於晉陽罷圍而賞有功者五人髙赫爲賞首左右曰晉陽之難赫無大功今爲賞首何也襄子曰晉陽之圍寡人社稷危國家殆羣臣無有不驕侮之心惟赫不失君臣之禮故賞一人而天下爲忠之臣者莫不願忠於其君此賞少而勸善者眾也齊威王設大鼎於庭中而數無鹽令曰子之譽日聞吾耳察子之事田野蕪倉廩虛囹圄實子以姦事我者也乃烹之齊以三十二歲道路不拾遺此刑省姦禁者也秦穆公出遊而車敗右服失馬野人得之穆公追而及之岐山之陽野人方屠而食之穆公曰夫食駿馬之肉而不還飲酒者傷人吾恐其傷汝等徧飲而去之處一年與晉惠公爲韓之戰晉師圍穆公之車梁由靡扣穆公之驂獲之食馬肉者三百餘人皆出死爲穆公戰於車下遂克晉擄惠公以歸此用約而爲徳者也齊桓公將欲徵伐甲兵不足令有重罪者出犀甲一載有輕罪者贖以金分訟而不勝者出一束箭百姓皆說乃矯箭爲矢鑄金而爲刃以伐不義而徵無道遂霸天下此入多而無怨者也故聖人因民之所喜而勸善因民之所惡而禁姦故賞一人而天下譽之罰一人而天下畏之故至賞不費至刑不濫孔子誅少正卯而魯國之邪塞子產誅鄧析而鄭國之姦禁以近諭遠以小知大也故聖人守約而治廣者此之謂也劉向說苑

政理誅賞者所以別賢不肖而列有功與無功也故誅賞不可以繆誅賞繆則善惡亂矣夫有功而不賞則善不勸有過而不誅則惡不懼善不勸而能以行化乎天下者未嘗聞也書曰畢協賞罰此之謂也荀悅申鑑

政體賞罰政之柄也明賞必罰審信愼令賞以勸善罰以懲惡人主不妄賞非徒愛其財也賞妄行則善不勸矣不妄罰非徒愼其刑也罰妄行則惡不懲矣賞不勸謂之止善罰不懲謂之縱惡在上者能不止下爲善不縱下爲惡則國治矣是謂統法徐幹中論

賞罰政之大綱有二二者何也賞罰之謂也人君明乎賞罰之道則治不難矣夫賞罰者不在乎必重而在於必行必行則𨿽不重而民戒不行則𨿽重而民怠故先王務賞罰之必行書曰爾無不信朕不食言爾不從誓言予則孥戮汝罔有攸赦天生蒸民其性一也刻肌虧體所同惡也被文垂藻所同好也此二者常存而民不治其身有由然也當賞者不賞當罰者不罰夫當賞者不賞則爲善者失其本望而疑其所行當罰者不罰則爲惡者輕其國法而怙其所守苟如是也𨿽日用斧鉞於市而民不去惡矣日錫爵祿於朝而民不興善矣是以聖人不敢以親戚之恩而廢刑罰不敢以怨讎之忿而廢慶賞夫何故哉將以有救也故司馬法曰賞罰不逾時欲使民速見善惡之報也逾時且猶不可而況廢之者乎賞罰不可以�亦不可以數數則所及者多�則所漏者多賞罰不可以重亦不可以輕賞輕則民不勸罰輕則民亡懼賞重則民僥幸罰重則民無聊故先王明庶以徳之思中以平之而不失其節故書曰罔非在中察辭於差夫賞罰之於萬民猶轡策之於駟馬也轡策不調非徒遲速之分也至於覆車而摧轅賞罰之不明也則非徒治亂之分也至於滅國而喪身可不愼乎可不愼乎故詩云執轡如組兩驂如舞言善禦之可以爲國也劉勰新論

賞罰治民禦下莫正於法立法施教莫大於賞罰賞罰者國之利器而制人之柄也故天以晷數成歲國以法教爲才晷運於天則時成於地法動於上則治成於人晷之運也先春後秋法之動也先賞後罰是以溫風發春所以動萌華也寒露降秋所以殞茂葉也明賞有徳所以勸善人也顯罰有過所以禁下姦也善賞者因民所喜以勸善善罰者因民所惡以禁姦故賞少而善勸刑薄而姦息賞一人而天下喜之罰一人而天下畏之用能教狹而治廣用寡而功眾也昔王良之善禦也識馬之饑飽規矩徐疾之節故鞭策不載而千里可期然不可以無鞭策者以馬之有佚也聖人之爲治也以爵賞勸善以仁化愛民故刑罰不用太平可致然而不可廢刑罰者以民之有縱也是以賞𨿽勸善不可無罰罰𨿽禁惡不可無賞賞平罰當則理道立矣故君者賞罰之所歸誘人以趣善也其利重矣其威大矣空懸小利足以勸善虛設輕威可以懲姦矧復張厚賞以施下操大威以臨民哉故一賞不可不信也一罰不可不明也賞而不要𨿽賞不勸罰而不明𨿽刑不禁不勸不禁則善惡失理是以明主一賞善罰惡非爲己也以爲國也適於己而無功於國者不加賞焉逆於己而有勞於國者不施罰焉罰必施於有過賞必加於有功苟能賞信而罰明則萬人從之若舟之循川車之遵路亦奚向而不濟何行而弗臻矣丘浚大學衍義補

公賞罰之施�陶謨天命有徳五服五章哉天討有罪五刑五用哉政事懋哉懋哉臣按先儒謂人受天地之中以生能者養之以福不能者敗以取禍故全是衷者爲徳是不失天之所賦也故天命之君必體福善之天制五等之服以彰其徳戾是衷者爲罪是失天之所賦也故天討之君必體禍淫之天用五等之刑以威其罪爵賞刑罰乃政事之大者當勉勉而不可怠也由是以觀則知人君之爵賞刑罰皆承天以從事非我有之得私也後世人主不知出此往往以己心之喜怒私意之好惡輒加賞罰於人則失天命天討之旨矣商頌殷武篇曰天命降監下民有嚴不僭不濫不敢怠遑命於下國封建厥福臣按先儒謂此章言商髙宗所以致中興之道曰天𨿽髙而實下其監視甚可畏也民𨿽卑而天實以爲視聽其威嚴不可忽也惟髙宗上畏天下敬民而見於刑賞者未嘗有僣濫之失存於中心者不敢有怠遑之意故天命之以天下而大建其福由是觀之則人君之刑賞非一己之刑賞乃上天之刑賞非上天之刑賞乃民心之刑賞也是故賞一人也必眾心之所同喜刑一人也必眾心之所同怒民心之所同卽天意之所在也如或不然拂民心而逆天意如紂之任惡來飛廉殺王子比干則天命去之矣尙何福之有哉周禮天官太宰以八則治都鄙其七曰刑賞以馭其威以八柄詔王馭羣臣一曰爵以馭其貴二曰祿以馭其富三曰予以馭其幸四曰置以馭其行五曰生以馭其福六曰奪以馭其貧七曰廢以馭其罪八曰誅以馭其過歲終則令百官府各正其治受其會聽其政事而詔王廢置三歲則大計羣吏之治而誅賞之臣按人君爲治之大柄曰慶賞刑罰而已周禮大宰以八則治都鄙旣有曰刑賞以馭其威矣而又有八柄詔王以馭羣臣內史所掌之法以詔治者亦同焉所謂爵賞予置生五者賞之類也奪廢誅三者罰之類也是八者之柄皆掌之天官天官者象天所立也天有春生秋殺然後以成天之道君有慶賞刑罰然後以成君之道人君持其柄於上以馭乎下大臣計其治於下以輔乎上則綱紀立而主威不至於下移誅賞行而人心不敢以懈怠人君君國馭眾之大權誠莫有先於此者矣禮記爵人於朝與士共之刑人於市與眾棄之臣按爵人於朝所以勸君子士之所共樂也故於朝朝者君子之所會也刑人於市所以懲小人眾之所共惡也故於市市者眾人之所聚也以此見人君之刑賞非一人喜怒之私乃眾人好惡之公焉後世人主往往賜人爵位乃自內降而出不欲其公庭顯謝人臣有罪或至加以鴆毒惟恐外聞此皆非天命天討之至公也春秋左傳蔡聲子曰善爲國者賞不僣而刑不濫賞僣則懼及淫人刑濫則懼及善人若不幸而過寧僣無濫與其失善寧其利淫無善人則國從之臣按刑賞貴乎得中固不可以僣濫也所謂寧僣無濫與書所謂與其殺不辜寧失不經之意同昭公五年周人有言曰爲政者不賞私勞不罰私怨臣按此言人君賞罰當合天下之公論不可徇一己之私心孟子曰左右皆曰賢未可也諸大夫皆曰賢未可也國人皆曰賢然後察之見賢焉然後用之左右皆曰不可勿聽諸大夫皆曰不可勿聽國人皆曰不可然後察之見不可焉然後去之左右皆曰可殺勿聽諸大夫皆曰可殺勿聽國人皆曰可殺然後察之見可殺焉然後殺之臣按人君用舍人才而加以賞罰固不可不參之於眾旣參於眾尢不可不察之於獨也參之於眾也詳而察之於獨也審則用捨刑賞皆得其當矣而或不然聽一人之言遽以爲賢否而用捨之甚而加刑賞焉不復參詳致察此朱熹所謂名曰獨斷而主威不免於下移也歟通鑑齊威王召卽墨大夫語之曰自子之居卽墨也毀言日至然吾使人視卽墨田野辟人民給官無畱事東方以寧是子不事吾左右以求助也封之萬家召阿大夫語之曰自子之守阿譽言日至吾使人視阿田野不辟人民貧餒趙攻鄄子不救衛取薛陵子不知是子厚幣事吾左右以求譽也是日烹阿大夫及左右嘗譽者於是羣臣聳懼莫敢飾詐務盡其情齊國大治彊於天下臣按齊威王之於阿大夫也非惟烹之而又及於左右之嘗譽者其於卽墨大夫也非惟封之而又及於左右之嘗毀者若威王者可謂能操賞罰之權而不爲左右所惑者矣後世人主不知出此往往溺於左右之偏私輕信其言不復致察以是爲非以非爲是以賢爲不肖以不肖爲賢者多矣幸而覺悟又或置而不復詰問世之小人所以往往得志而賢人君子恆有擯棄沈�之患者此也其視威王不亦可愧也哉漢髙祖以項籍將季布數窘辱之籍滅購求布急滕公言於上以爲郎中布母弟丁公亦爲項羽將逐窘帝彭城西短兵接帝急顧曰兩賢豈相�哉丁公乃還至來謁帝以徇軍中曰丁公爲臣不忠使項王失天下者也遂斬之曰使後人臣無效丁公也臣按髙帝之斬丁公赦季布封雍齒是皆有公天下之意百世帝王所當法者也宣帝厲精爲治信賞必罰見於詔令者有曰有功不賞有罪不誅𨿽唐虞猶不能以化天下臣按唐虞之世舉十六相去四凶大功二十爲天子是帝王之所以致雍熙泰和之治亦不能外刑賞以爲治也誠有如宣帝詔書之所云者矣然是詔也乃爲膠東相王成勞來不倦流民自占八百餘口賜之以關內侯爵而下抑孰知其所賞者乃僞增戶口者邪不特此也趙蓋韓楊之不得其死弘恭石顯之委任非人所謂厲精爲治信賞必罰亦虛言爾唐太宗嘗謂房元齡曰有功則賞有罪則刑誰敢不竭心盡力以修職業臣按太宗此言可謂得馭臣之道矣觀其斥封徳彜以明天下之義用魏徵而忘平日之讎裴寂貨賂公行𨿽故舊亦行貶斥蕭瑀劾李靖之過乃錄其功而賞之刑賞如是則臣下孰敢不竭心盡力以修職業哉然以讖言而誅李靖君羨以譖言而殺劉洎以外戚而封長孫無忌以受賂而賜長孫順徳則又不能盡出於公也惜哉宋朱熹曰聖人之心未感於物其體廣大而虛明絕無毫髮偏倚所謂天下之大本者也及其感於物也則喜怒哀樂之用各隨所感而應之無一不中節者所謂天下之達道者也蓋自本體而言如鏡之未有所照則虛而已矣如衡之未有所加則平而已矣至語其用則以其至虛而好醜無所遁其形以其至平而輕重不能違其則此所以致其中和而天地位萬物育𨿽以天下之大而不外乎吾心造化之中也以此而論則知聖人之於天下其所以慶賞威刑之具者莫不各有所由而舜典所論敷奏以言明試以功車服以庸與夫制刑明辟之意皆可得而言矣𨿽然喜而賞者陽也聖人之所欲也怒而刑者陰也聖人所惡也是以聖人之心𨿽曰至虛至平無所偏倚而於此二者之間其所以處之亦不能無少不同者故其言又曰罪疑惟輕功疑惟重此則聖人之微意然其行之也𨿽曰好賞而不能賞無功之士𨿽曰惡刑而不敢縱有罪之人而功罪之實苟已曉然而無疑則𨿽欲輕之重之而不可得是又未嘗不虛不平而大本之立達道之行固自若也臣按朱熹此言推本之論性理會通

賞罰程子曰聖人所知宜無不至也聖人所行宜無不盡也然而書稱堯舜不曰刑必當罪賞必當功而曰罪疑惟輕功疑惟重與其殺不辜寧失不經異乎後世刻核之論矣萬物皆只是一个天理已何與焉至如言天討有罪五刑五用哉天命有徳五服五章哉此都只是天理自然當如此人幾時與與則便是私意有善有惡善則理當喜如五服自有一个次第以章顯之惡則理當惡彼自絕於理故五刑五用曷嘗容心喜怒於其間哉舜舉十六相堯豈不知只以他善未著故不自舉舜誅四凶堯豈不察只爲他惡未著那誅得他舉與誅曷嘗有毫髮別於其間哉只有一个義理義之與比元城劉氏曰人主所以鼓動天下制馭臣民之柄莫大於賞罰使賞必及於有功罰必加於有罪則四海之內竦然向風而無不心服者矣惟其無功者虛受有罪者幸免遂容僭濫而其獘將至於無所勸懲然則爲天下者安可不以至公而愼用之乎華陽範氏曰人君賞一人而天下莫不勸罰一人而天下莫不懼豈力足以勝億兆之眾哉處之中理而能服其心也用一不肖而四方莫不解體殺一無罪而百姓莫不怨怒豈必人人而害之哉處之不中理而不能服其心也武夷胡氏曰人主以天下爲度者也所好當遵王道不可以私勞行賞所惡當遵王路不可以私怨用刑其喜怒則當發必中節和气絪縕而育萬物也呂氏本中曰賞必當功罰必當罪刻核之論也罪疑惟輕功疑惟重君子長者之心也以君子長者之心爲心則自無刻核之論如君子不盡人之歡不竭人之忠去其臣也必可使復仕去其妻也必可使復嫁如此等論上下燻蒸則太平之功可立致也芝艸生甘露降醴泉出皆是此等和气燻蒸所生朱子曰古之欲爲平者必稱其物之大小髙下而爲其施之多寡厚薄然後乃得其平若不問其是非曲直而待之如一則是善者常不得伸而惡者反幸而免以此爲平是乃所以爲大不平也故𨿽堯舜之治旣舉元凱必放共兜此又易象所謂遏惡揚善順天休命者也蓋善者天理之本然惡者人欲之邪妄是以天之爲道旣福善而禍淫又以賞罰之權寄之司牧使之有以補助其禍福之所不及然則爲人君者可不謹執其柄而務有以奉承之哉

賞罰部藝文一

賞論

唐牛希濟賞勸之典所以顯忠尊賢而待用感人之心使各盡其材以顯於時以爲立身揚名之本故冠冕衣服車輅祭祀之儀皆以品秩爲差君子之人其甘心焉孜孜於善希公朝之祿賞可以榮於家可以榮於宗廟祖考賞之義也大矣哉今國家懸髙科虛重位此文士之賞也計首級視所傷此武士之賞也文不中理宗伯所棄殺傷奔北軍法所誅擇善勸人亦以明矣衰世之中文假他人之手身居書辭之列名陷澆浮之中坐登卿相之位射不穿札生不見敵榮持斧鉞之柄行居將帥之任皆藉累世之基業或由勛伐之餘名竊位屍祿觀者憤嘆而已至文之衰也行爲四海推重不成一名不沾寸祿老死凍餒之地或有獻一書陳一策探治亂之精微盡當時之利病君上不省察姦邪者深以爲嫌縱未能顯加明誅仿徨焉擠之於散冗斥之於外任不復省問可勝言哉武之衰也弓聲劍气立爲勍敵馳突擊刺於橫陣之前出入如鬼神謀取必勝瘡痍徧於首面身委卒伍之中老棄瘦馬之列或有破一大敵擒一渠帥賞不逾外藩之職賜不越繒帛之微捷聲已振於萬里姓名未達於九重降符節益封土翻爲統帥之福豈不悲哉文之求也旣不因於行藝武之用也又不因於材力乃有溫溲溺之器以媚黃門者有系鞋自名以從公相者履歷官常出入藩翰其餘資材以致名第以榮郡邑者不可遽數之況時君幼主有宴樂玉堂從禽丰艸發自愉悅之意聽從左右之言淫樂之叟優倡之子錫以朱紫升於官秩下致飛禽犬馬之微物亦光於封賞且國家以五嶽四瀆爲視公侯之秩乃崇其禮尊爵敬神之道也今�養禽獸之屬皆列於官與士君子比肩於朝無神怨乎故志士仁人甘心艸澤沒身白日不復思用力以在位者爲深恥昔仲叔於奚救公孫文之患請以繁纓假借也孔子猶曰不如多與之邑將以定永代之制杜萌漸之謂也漢明帝不以館陶子爲郎寧賜之百萬曰夫郎出宰百里上應列宿不可虛授信夫爲中興之嗣也且賞勸不恆服章紊亂君子在野小人在朝將難以守四海之業若善人在位紀綱大定賞罰必中百官稱職天下自雍熙也

賞以春夏賦以天子行賞欽順時令爲韻宋歐陽修賞出於國時行在天紀勛庸而有序順春夏以昭宣無忘爾勞法蠢生而布惠用嘉乃績因長養以旌賢原夫執政者君爲民之紀懼賞罰之一失則恩威之兩弛受焉不以其私賜之非爲其喜蓋夫欲固其國者必謹國之常能奉乎天者是謂天之子將出令以無僣必順時而合軌顯庸制爵爰占星鳥之中茂�建官當俟燻風之始且夫春居東以首歲夏司南而執衡在气爲燠於時主生東動也事以之起南任也物以之成我所以推本萬物之理欽象四時之行政刑由是以有度寒暑於焉而不爭頒以土田順木行而養育昭其服物助火徳之光明故曰天之大端在陰陽君之大柄在刑賞操其柄以歸己求其端而取象法太簇贊陽之月行慶有常體林鍾種物之時勸功無爽誠以賞當則民協澤流而徳深但慮過時之失敢懷虛受之心故月令有布徳之文前規具在景風爲賜爵之候往牒攸欽嗚呼王者畏天以臨民天道在人而可信事與時合則爲和而爲福時與事逆則有災而有饉在乎察動靜以爲本布仁恩而克愼亦猶狝田主殺非仲秋而不行議獄斷刑須大冬而乃順故能光昭國體欽奉邦彜用豈有於逾徳舉無聞於拂時且異夫賜以鞶纓示假人而取誚贈其衮冕譏錫命以非宜大哉君之舉者必書上之出者爲令苟違時而不度懼招尢而失正故左氏載聲子之言以戒後王之立政

刑賞忠厚之至論

蘇軾堯舜禹湯文武成康之際何其愛民之深憂民之切而待天下以君子長者之道也有一善從而賞之又從而詠歌嗟嘆之所以樂其始而勉其終有一不善從而罰之又從而哀矜懲創之所以棄其舊而開其新故其吁兪之聲歡休慘戚見於虞夏商周之書成康旣沒穆王立而周道始衰然猶命其臣呂侯而告之以祥刑其言憂而不傷戚而不怒慈愛而能斷惻然有哀憐無辜之心故孔子猶有取焉傳曰賞疑從與所以廣恩也罰疑從去所以愼刑也當堯之時�陶爲士將殺人�陶曰殺之三堯曰宥之三故天下畏�陶執法之堅而樂堯用刑之寬四嶽曰鯀可用堯曰不可鯀方命圯族旣而曰試之何堯之不聽�陶之殺人而從四嶽之用鯀也然則聖人之意蓋亦可見矣書曰罪疑惟輕功疑惟重與其殺不辜寧失不經嗚呼盡之矣可以賞可以無賞賞之過乎仁可以罰可以無罰罰之過乎義過乎仁不失爲君子過乎義則流而入於忍人故仁可過也義不可過也古者賞不以爵祿刑不以刀鋸賞以爵祿是賞之道行於爵祿之所加而不行於爵祿之所不加也刑以刀鋸是刑之威施於刀鋸之所及而不施於刀鋸之所不及也先王知天下之善不勝賞而爵祿不足以勸也知天下之惡不勝刑而刀鋸不足以裁也是故疑則舉而歸之於仁以君子長者之道待天下使天下相率而歸於君子長者之道故曰忠厚之至也詩曰君子如祉亂庶遄已君子如怒亂庶遄沮夫君子之已亂豈有異術哉時其喜怒而無失乎仁而已矣春秋之義立法貴嚴而責人貴寬因其褒貶之義以制賞罰亦忠厚之至也

臣事策二

蘇轍臣聞仲尼之稱管仲曰奪伯氏駢邑三百飯疏食沒齒無怨言又讀蜀志其言諸葛孔明遷李平殛廖立及孔明旣死而此二人皆哭泣有至死者臣每讀其書至此未嘗不嗟嘆古人之不可及而竊湣今世之不能也夫爲天下國家惟剛者能守其法而公者能以剛服天下曾子曰士不可以不弘毅任重而道遠天下者天子之天下也賞罰之柄予奪之事其出於天子本無敢言者惟其不公故有一人焉受戮而去𨿽其當罪而亦勃然有不服之心而上之人𨿽其甚公於此而亦畏其不服而不敢顯然明斥其罪故夫天下之不公足以敗天下之至剛而天下之不剛亦足以破天下之至公二者相與並行然後可以深服天下之眾臣嘗竊悲唐季五代之亂外有執兵彊忿之臣威蓋天下而以其力內脇天子天子不敢輒忤其意意有所不悅則其上下不能自保當此之時人主務爲安身之政不敢以其剛心而守其公事此其勢不得不然耳方今海內治安外無諸侯之虞而內無執政之患然臣竊觀之於政令刑賞之際尙若有所畏而不敢自必者此其故何也夫朝廷之臣無罪而畱有罪而黜此爲臣之常也故其有罪以爲當黜則官必削以爲不當黜則無故而置之外地尢爲不可也今有罪而推之於外反從而增其爵秩是將以爲賞耶爲刑耶是不可得而知也蓋曰姑以鎭撫其耿耿之意彼其失爲近臣而去也𨿽賜之千金而猶有所歉然於其心且天下之罪人而皆欲滿其所懷則爲天子安可以有所刑戮哉然而事之所不平者又非特如此也黜之者一人則必有排而辧之者一人以爲黜者之有所不悅乎其辧之者也而使與之皆黜夫此二人其罪果誰在乎以其言而黜人亦以其言而黜之是爲黜者報仇耳是以天下𨿽無彊臣之災而臣下竊揣天子之心皆有所持而邀之此其獘始於執之不剛而成於守之不公夫朝廷之事臣安得知其有所不公者然竊怪每有所除吏民間莫不切切口語以爲此誰人之親戚故舊而得之者每有所措置亦莫不以爲此誰人之所欲而行之者使上之人凡果如此則宜乎人之受罪而不服而吾亦不敢以加於人也詩云人亦有言柔則茹之剛則吐之惟仲山甫柔亦不茹剛亦不吐不侮鰥寡不畏彊禦夫人惟能不侮鰥寡也而後能不畏彊禦臣故曰惟公者能以剛服天下此其勢然也且夫古之爲君者有所大樂而今世不知也人君之樂非樂夫有天下而樂得與天下去惡而獎善以快吾志今使天下有不義之臣誅之不獲又從而尊之尊之不足以爲悅而又從而黜其所怨以慰其盛怒此二事者夫豈爲君之樂哉蓋事有所不可並從而欲不可以皆得今夫人之有所私愛而不公者是亦人之所樂焉耳然其爲樂有所害於爲君之樂是以不若棄彼而全此也且事之利害有知之而患不可爲者有患不知之而知之則可行者今欲潔然無私而行吾法之所至有罪而黜黜而無所姑息使天下皆知賞之爲賞罰之爲罰此非有所勤苦而難成者而顧患不肯爲夫管仲孔明惟其爲之而已矣

賞罰論

劉敞賞爲勸有功也賞必以春夏不已怠乎罰爲懲有罪也罰必以秋冬不已緩乎怠則不勸緩則不懲然而曰賞以春夏罰以秋冬者是非聖人之意也應之曰否子所謂功者謂扶世治民之爲功乎抑謂辟土彊兵之爲功乎子所謂罪者謂喪業失序之爲罪乎抑謂殘民害上之爲罪乎子賞之勸也將勸其至於善而已乎將幸其身而已也子罰之懲也將勉其至於恥乎將勉其身而已也吾語汝聖王之治聖王之治官得其職民勸其事物安其所無獨治之名無倉卒之功是以三載考績三考黜陟幽明其陟也所謂賞其黜也所謂罰賞以春夏罰以秋冬則何怠且緩之有古者惟軍賞不逾時軍罰亦不逾時用命賞於祖欲民速得爲善之利也不用命戮於社欲民速見爲不善之辜也是聖王之所不得已而用之者也非所以治士大夫故子之所刺者平世之治也子之所稱者軍中之法也且夫賞爲勸善也爲善者終身誠之今一賞以春夏而已至於怠矣則是𨿽爲善未嘗不僞也從而賞之是賞僞也豈所謂善乎與其賞是人也孰若勿賞是人也故君子正行非以干祿也經徳非以希世也愛民非以沽譽也尊主非以懷賞也故有功𨿽賞不驕賞之𨿽晚不怠曰非春夏則不可賞乎趣取賞而已矣何必春夏爲曰否是所謂順天者也爲人父者莫不欲其子之孝於己欲其子之孝於己莫若己爲孝爲人上者莫不欲其下之順於己欲其下之順於己莫若己爲順天者主之上也王者諸侯之上也諸侯者大夫士之上也故王者順天則諸侯順王諸侯順王則大夫士順君君之所爲而大夫士爲之是良大夫士也王之所爲而諸侯爲之是賢諸侯也天之所爲而王者爲之是聖王也故春夏者天之和气也天之所以施生也人物之所榮也故賞行焉秋冬者天之義气也天所以肅殺也人物之所畏也故罰行焉故賞罰之所以順天者臣事君也子事父也少事長也賤事貴也其本在王天下之君悅而言之曰王猶順天則天下之君莫不悅而順王天下之君悅而順王則天下之大夫士悅而言之曰君猶順王則天下之大夫士莫不悅而順君故王者父事天母事地兄事日非以祈報也以達天下之大義也

持權論

徐鋐天下所以奉者君也君之所以尊者權也權者非他也賞罰而已矣賞公則當善而爲善者進矣罰公則當惡而爲惡者退矣若然則君子在位小人在野而權不在公室者未之有也中才之君知賞罰之權不可失而不知所以守之之道欲人之懷己也則必賞自我出欲人之畏己也則必罰自我行此亂之本也老子曰爲者敗之執者失之賞罰者受之於先王行之於有司人君正其本遏其淫而已苟自爲之而自執之其與幾何尙書數堯之徳曰聰明文思及其舉舜也則四嶽師錫堯曰予聞如何朕其試哉夫堯旣聞舜之行賢猶待四嶽舉然後登用此則賞不必己出也周公作萬民之典設三聽之法眾聽則殺之眾疑則赦之此則罰不必己出也漢髙祖气吞羣雄威振海外然而不敢以私忿誅季布不敢以私惠賞丁公秦始皇親治庶務以衡石自程羣臣莫得專任而秦漢之成敗豈不明哉然則賞罰在於公不在於自執必矣魏晉已降創業之君才略冠世功勛震主旣當失政之代遂踐數終之運後世人君懲其若是故憎疾勝己誅鋤髙明所謂同歸於亂者也昔楚莊王謀事而當羣臣莫能及退而有憂色曰楚國之大而羣臣莫吾及吾國其亡乎此所以飲馬於河也漢髙祖自謂不如三傑而能用之所以有天下也梁武在雍州時破魏將王肅得其巾箱書見魏帝手敕曰吾聞蕭衍善用兵勿與鬥其威名如此及其爲帝也乃用臨川王宏貞陽侯明爲將在竟陵府時與謝朓王融之儔齊名及其爲帝也乃用陸驗石珍爲心膂何者患其失權貪其易制曾不知亡國之釁始基於此也夫權者非謂其彊臣專政王命不行前邀九錫後徵殊禮也蓋人君有偏聽焉有偏好焉偏聽則朋黨有所附矣偏好則姦邪有所入矣朋黨勢固姦邪在側人主以不聞過爲賢不違命爲治如是則賞罰者朋黨之所爲而假手於人主矣當時之人知其如此亦且棄正義而事朋黨背公室而向私門非徒競利且以避害然則權安在哉後魏孝明時衛士數千人焚領軍張彜宅殺其父子朝廷懼以爲亂也止誅八人余並釋之髙歡時在民間聞而嘆曰亂之始也乃散家財招集亡命卒移魏祚魏人不知失權之始在乎孝明及髙氏執政方云祿去公室不亦晚乎誠令人君用法公共接下均一善善而能用之惡惡而能去之不以己之私妨天下之義𨿽復體非聖賢蓋亦思過半矣嗚呼斯道也甚易知甚易行甚易效而鮮能行者蓋夫疑信之際貪旦夕之便因循俯以至政隳勢敗而自不之知也傳曰失之毫釐差以千里豈虛言哉

賞罰部藝文二詩

龍蛇歌

周介之推史記文公重耳奔狄其後反國賞從亡未及介子推子推欲隱從者憐之乃懸書宮門文公出見之曰此介子推也使人召之亡入綿上山中於是文公環綿上山而封之以爲介子推田號曰介山琴集曰士失志操介子推所作也一曰龍蛇歌呂氏春秋劉向新序皆以爲子推自作詩辭並小異皆錄於後有龍矯矯頃失其所五蛇從之周徧天下龍饑無食一蛇割股龍返其淵安其壤土四蛇入穴皆有處所一蛇無穴號於中野見說苑

有龍矯矯遭天譴怒三蛇從之一蛇割股二蛇入國厚蒙爵土余有一蛇棄於艸莽有龍於飛周徧天下五蛇從之爲之承輔龍返其鄕得其處所四蛇從之得其露雨一蛇羞之橋死於中野見呂氏春秋

龍欲上天五蛇爲輔龍已升云四蛇各入其宇一蛇獨怨終不見處所見史記有龍矯矯將失其所有蛇從之周流天下龍旣入深淵得其安所蛇脂盡幹獨不得甘雨見新序

賞罰部紀事韓子外儲說篇延陵卓子乘蒼龍挑文之乘鉤飾在前錯錣在後馬欲進則鉤飾禁之欲退則錯錣貫之馬因旁出造父過而爲之泣涕曰古之治人亦然矣夫賞所以勸之而毀存焉罰所以禁之而譽加焉民中立而不知所由此亦聖人之所爲泣也管子大匡篇桓公問管仲將何行管仲請曰願賞而無罰五年諸侯可令傳公曰諾旣行之管仲又請賞於國以及諸侯君曰諾行之管仲賞於國中君賞於諸侯諸侯之君有行事善者以重幣賀之從列士以下有善者衣裳賀之凡諸侯之臣有諫其君而善者以璽問之以信其言新序雜事篇昔者齊桓公出遊於野見亡國故城郭氏之墟問於野人曰是爲何墟野人曰是爲郭氏之墟桓公曰郭氏者曷爲墟野人曰郭氏者善善而惡惡桓公曰善善而惡惡人之善行也其所以爲墟者何也野人曰善善而不能行惡惡而不能去是以爲墟也桓公歸以語管仲曰其人爲誰桓公曰不知也管仲曰君亦一郭氏也於是桓公招野人而賞焉呂氏春秋贊能篇管子治齊國舉事有功桓公必先賞鮑叔曰使齊國得管子者鮑叔也桓公可謂知行賞矣淮南子人間訓秦穆公使孟盟舉兵襲鄭過周以東鄭之賈人弦髙蹇他相與謀曰師行數千里數絕諸侯之地其勢必襲鄭凡襲國者以爲無備也今示以知其情必不敢進乃矯鄭伯之命以十二牛勞之三率相與謀曰凡襲人者以爲弗知今已知之矣守備必固進必無功乃還師而返晉先軫舉兵擊之大破之殽鄭伯乃以存國之功賞弦髙弦髙辭之曰誕而得賞則鄭國之信廢矣爲國而無信是俗敗也賞一人而敗國俗仁者弗爲也以不信得厚賞義者弗爲也遂以其屬徙東夷終身不反左傳僖公二十四年晉侯賞從亡者介之推不言祿祿亦弗及推曰獻公之子九人惟君在矣惠懷無親外內棄之天未絕晉將必有主主晉祀者非君而誰天實棄之而二三子以爲己力不亦誣乎竊人之財猶爲之盜況貪天之功以爲己力乎下義其罪上賞其姦上下相蒙難與處矣其母曰盍亦求之以死誰懟對曰尢而效之罪又甚焉且出怨言不食其食其母曰亦使知之若何對曰言身之文也身將隱焉用文之是求顯也其母曰能如是乎與女偕隱遂隱而死晉侯求之不獲以綿上爲之田曰以志吾過且旌善人說苑復恩篇晉文公出亡周流天下舟之僑去虞而從焉文公反國擇可爵而爵之擇可祿而祿之舟之僑獨不與焉文公酌諸大夫酒酒酣文公曰二三子盍爲寡人賦乎舟之僑進曰君子爲賦小人請陳其辭辭曰有龍矯矯頃失其所一蛇從之周流天下龍反其淵安寧其處一蛇耆幹獨不得其所文公瞿然曰子欲爵耶請待旦日之期子欲祿耶請今命廩人舟之僑曰請而得其賞廉者不受也言盡而名至仁者不爲也今天油然作云沛然下雨則苗艸興起莫之能禦今爲一人言施一人猶爲一塊土下雨也土亦不生之矣遂歷階而去文公求之不得終身誦甫田之詩晉文公亡時陶叔狐從文公反國行三賞而不及陶叔狐陶叔狐見咎犯曰吾從君而亡十有三年顏色黎黑手足胼胝今君反國行三賞而不及我也意者君忘我與我有大故與子試爲我言之君咎犯言之文公文公曰嘻我豈忘是子哉夫髙明至賢徳行全誠耽我以道說我以仁暴浣我行昭明我名使我爲成人者吾以爲上賞防我以禮諫我以誼蕃援我使我不得爲非數引我而請於賢人之門吾以爲次賞夫勇壯彊禦難在前則居前難在後則居後免我於患難之中者吾又以爲之次且子獨不聞死人者不如存人之身亡人者不如存人之國三行賞之後而勞苦之士次之夫勞苦之士是子固爲首矣豈敢忘子哉周內史叔輿聞之曰文公其霸乎昔先王先徳而後力文公其當之矣詩云率履不越此之謂也權謀篇晉文公與荊人戰於城濮君問於咎犯咎犯對曰服義之君不足於信服戰之君不足於詐詐之而已矣君問於雍季雍季對曰焚林而田得獸𨿽多而明年無復也幹澤而漁得魚𨿽多而明年無復也詐猶可以偸利而後無報遂與荊軍戰大敗之及賞先雍季而後咎犯侍者曰城濮之戰咎犯之謀也君曰雍季之言百世之謀也咎犯之言一時之權也寡人旣得行之矣呂氏春秋不苟篇晉文公將伐鄴趙衰言所以勝鄴之術文公用之果勝還將行賞衰曰君將賞其本乎賞其末乎賞其末則騎乘者存賞其本則臣聞之郤子虎文公召郤子虎曰衰言所以勝鄴鄴旣勝將賞之曰蓋聞之於子虎請賞子虎子虎曰言之易行之難臣言之者也公曰子無辭郤子虎不敢固辭乃受新序雜事篇晉文公田於虢遇一老夫而問焉虢之爲虢久矣子處此故矣虢亡其有說乎對曰虢君斷則不能諫則無與也不能斷又不能用人此虢之所以亡文公以輟田而歸遇趙衰而告之趙衰曰今其人安在君曰吾不與之來也趙衰曰古之君子聽其言而用其人今之君子聽其言而棄其身哀哉晉國之憂也文公乃召賞之於是晉國樂納善言文公卒以霸說苑善說篇叔向之弟羊舌虎善樂達達有罪於晉晉誅羊舌虎叔向爲之奴旣而祁奚曰吾聞小人得位不爭不義君子所憂不救不祥乃往見範桓子而說之曰聞善爲國者賞不過刑不濫賞過則懼及淫人刑濫則懼及君子與不幸而過寧過而賞淫人無過而刑君子故堯之刑也殛鯀於羽山而用禹周之刑也僇管蔡而相周公不濫刑也桓子乃命吏出叔向救人之患者行危苦而不避煩辱猶不能免今祁奚論先王之徳而叔向得免焉學豈可已哉君道篇司城子罕相宋謂宋君曰國家之危定百姓之治亂在君行之賞罰也賞當則賢人勸罰得則姦人止賞罰不當則賢人不勸姦人不止姦邪比周欺上蔽主以爭爵祿不可不愼也夫賞賜讓與者人之所好也君自行之刑罰殺戮者人之所惡也臣請當之君曰善子主其惡寡人行其善吾知不爲諸侯笑矣於是宋君行賞賜而與子罕刑罰國人知刑戮之威專在子罕也大臣親也百姓附之居期年子罕逐其君而專其政故曰無弱君而彊大夫晏子諫上篇景公飲酒酲三日而後發晏子見曰君病酒乎公曰然晏子曰古之飲酒也足以通气合好而已矣故男不羣樂以妨事女不羣樂以妨功男女羣樂者周觴五獻過之者誅君身服之故外無怨治內無亂行今一日飲酒而三日寢之國治怨乎外左右亂乎內以刑罰自防者勸乎爲非以賞譽自勸者惰乎爲善上離徳行民輕刑罰失所以爲國矣願君節之也景公信用讒佞賞無功罰不辜晏子諫曰臣聞明君望聖人而信其教不聞聽讒佞以誅賞今與左右相悅頌也曰比死者勉爲樂乎吾安能爲仁而愈黥民耳矣故內寵之妾迫奪於國外寵之臣矯奪於鄙執法之吏並荷百姓民愁苦約病而姦驅尢佚隱情奄惡蔽諂其上故𨿽有至聖大賢豈能勝若讒哉是以忠臣之常有災傷也臣聞古者之士可與得之不可與失之可與進之不可與退之臣請逃之矣遂鞭馬而出公使韓子休追之曰孤不仁不能順教以至此極夫子休國焉而往寡人將從而後晏子遂鞭馬而返其僕曰向之去何速今之返何又速晏子曰非子之所知也公之言至矣問上篇景公伐斄勝之問晏子曰吾欲賞於何如對曰臣聞之以謀勝國者益臣之祿以民力勝國者益民之利故上有羨獲下有加利君上享其名臣下利其實故用智者不偸業用力者不傷苦此古之善伐者也公曰善於是破之臣東邑之卒皆有加利是上獨擅名利下流也外篇景公謂晏子曰昔吾先君桓公予管仲狐與�其縣十七著之於帛申之以策通之諸侯以爲其子孫賞邑寡人不足以辱而先君今爲夫子賞邑通之子孫晏子辭曰昔聖王論功而賞賢賢者得之不肖者失之禦徳修禮無有荒怠今事君而免於罪者其子孫奚宜與焉若爲齊國大夫者必有賞邑則齊君何以共其社稷與諸侯幣帛嬰請辭遂不受子華子北宮子仕篇晏子治阿三年毀聞於朝公不悅召而將免焉晏子辭曰臣知過矣請復之三年而舉國善之謠言四達公當致其所賞晏子辭焉公曰何謂也晏子對曰昔者臣之所治君之所當取也而更得罪焉今者臣之所治君之所當誅也而更得賞焉非臣之情臣不願也孔叢子論書篇孔子見齊景公梁丘據自外而至公曰何遲對曰陳氏戮其小臣臣有辭爲是故遲公笑而目孔子曰周書所謂明徳愼法陳子明徳也罰人而有辭非不愼矣孔子答曰昔康叔封衛統三監之地命爲孟侯周公以成王之命作康誥焉稱述文王之徳以成敕誡之文其書曰惟乃丕顯考文王克明徳愼罰克明徳者能顯用有徳舉而任之也愼罰者並心而慮之眾平然後行之致刑錯也此言其所任不失徳所罰不失罪不謂己徳之明也公曰寡人不有過言則安得聞吾子之教也國語吳人之入楚楚昭王奔鄖鄖公之弟懷將殺王鄖公辛止之懷曰平王殺吾父在國在外則讎也見讎弗殺非人也鄖公曰夫事君者不爲外內行不爲丰約舉苟君之尊卑一也且夫自敵以下則有讎非是不讎下虐上爲殺上虐下爲討而況君乎君而討臣何讎之爲若皆讎君則何上下之有乎吾先人以善事君成名於諸侯自斗伯比以來未之失也今爾以是殃之不可懷不聽曰吾思吾父不能顧矣鄖公以王奔隨王歸而賞及鄖懷子西諫曰君有二臣或可賞也或可戮也君王均之羣臣懼矣王曰夫子期之二子邪吾知之矣或禮於君或禮於父均之不亦可乎韓子內儲說篇越王句踐見怒�而式之禦者曰何爲式王曰�有气如此可無爲式乎士人聞之曰�有气王猶爲式況士人之有勇者乎是歲人有自剄死以其頭獻者故曰王將復吳而試其教燔臺而鼓之使民赴火者賞在火也臨江而鼓之使人赴水者賞在水也臨戰而使人絕頭刳腹而無顧心者賞在兵也又況據法而進賢其助甚此矣越王問於大夫文種曰吾欲伐吳可乎對曰可矣吾賞厚而信罰嚴而必君欲知之何不試焚宮室人莫救之乃下令曰人之救火者死比死敵之賞救火而不死者比勝敵之賞不救火者比降北之罪人塗其體被濡衣而赴火者左三千人右三千人此知必勝之勢也魯人燒積澤天北風火南倚恐燒國哀公懼自將眾趣救火者左右無人盡逐獸而火不救乃召問仲尼曰夫逐獸者樂而無罰救火者苦而無賞此火之所以無救也哀公曰善仲尼曰事急不及以賞救火者盡賞之則國不足以賞於人請徙行賞哀公曰善於是仲尼乃下令曰不救火者比降北之罪逐獸者比入禁之罪令下未徧而火已救矣姦劫弒臣篇古秦之俗君臣廢法而服私是以國亂兵弱而主卑商君說秦孝公變法易俗而明公道賞告姦困末作而利本事當此之時秦氏習故俗之有罪可以得免無功可以得尊顯也故輕犯新法於是犯之者其誅重而必告之者其賞厚而信故姦莫不得而被刑者眾民疾怨而眾過日聞孝公不聽遂行商君之法民後知有罪之必誅而私姦者眾也故民莫犯其刑無所加是以國治而兵彊地廣而主尊外儲說篇秦大饑應侯請曰五苑之艸著蔬菜橡果棗栗足以活民請發之昭襄王曰吾秦法使民有功而受賞有罪而受誅今發五苑之蔬艸者使民有功與無功俱賞也天使民有功與無功俱賞者此亂之道也夫發五苑而亂不如棄棗蔬而治秦昭王有病百姓裏買牛而家爲王禱公孫述出見之入賀王曰百姓乃皆裏買牛爲王禱王使人問之果有之王曰訾之人二甲夫非令而擅禱者是愛寡人也夫愛寡人寡人亦且攺法而心與之相循者是法不立法不立亂亡之道也不如人罰二甲而復與爲治淮南子人間訓中行穆伯攻鼓弗能下饋聞倫曰鼓之嗇夫聞倫知之請無罷武大夫而鼓可得也穆伯弗應左右曰不折一不傷一卒而鼓可得也君奚爲弗使穆伯曰聞倫爲人佞而不仁若使聞倫下之吾可以勿賞乎若賞之是賞佞人佞人得志是使晉國之武捨仁而爲佞𨿽得鼓將何所用之攻城者欲以廣地也得地不取者見其本而知其末也新序趙襄子問於王子維曰吳之所以亡者何也對曰吳君而不忍襄子曰宜哉吳之亡也則不能賞賢不忍則不能罰姦賢者不賞有罪者不能罰不亡何待孔子侍坐於季孫季孫之宰通曰君使人假馬其與之乎孔子曰吾聞取於臣謂之取不曰假季孫悟告宰曰自今以來君有取謂之取無曰假故孔子正假馬之名而君臣之義定矣論語曰必也止名詩曰無易由言無曰苟矣可不愼乎韓子難一篇襄子圍於晉陽中出圍賞有功者五人人髙赫爲賞首張孟談曰晉陽之事赫無大功今爲賞首何也襄子曰晉陽之事寡人國家危社稷殆矣吾羣臣無有不驕侮之意者惟赫子不失君臣之禮是以先之仲尼聞之曰善賞哉襄子賞人而天下爲人臣者莫敢失禮矣說苑政理篇魏文侯問李克曰爲國如何對曰臣聞爲國之道食有勞而祿有功使有能而賞必行罰必當文侯曰吾賞罰皆當而民不與何也對曰國其有淫民乎臣聞之曰奪淫民之祿以來四方之士其父有功而祿其子無功而食之出則乘車馬衣美裘以爲榮華入則修竽琴鍾石之聲而安其子女之樂以亂鄕曲之教如此者奪其祿以來四方之士此之謂奪淫民也淮南子人間訓西門豹治鄴廩無積粟府無儲錢庫無甲兵官無計會人數言其過於文侯文侯身行其縣果若人言文侯曰翟璜任子治鄴而大亂子能道則可不能將加誅於子西門豹曰臣聞王主富民霸主富武亡國富庫今王欲爲霸王者也臣故�積於民君以爲不然臣請升城鼓之一鼓甲兵粟米可立具也於是乃升城而鼓之一鼓民被甲括矢操兵弩而出再鼓負輦粟而至文侯曰罷之西門豹曰與民約信非一日之積也一舉而欺之後不可復用也燕常侵魏八城臣請北擊之以復侵地遂舉兵擊燕復地而後反此有罪而可賞者也解扁爲東封上計而入三倍有司請賞之文侯曰吾土地非益廣也人民非益眾也入何以三倍對曰以冬伐木而積之於春浮之河而鬻文侯曰民春以力耕暑以彊耘秋以收斂冬間無事以伐林而積之負軛而浮之河是用民不得休息也民以獘矣𨿽有三倍之入將焉用之此有功而可罪也韓子內儲說魏惠王謂卜皮曰子聞寡人之聲聞亦何如焉對曰臣聞王之慈惠也王欣然喜曰然則功且安至對曰王之功至於亡王曰慈惠行善也行之而亡何也卜皮對曰夫慈者不忍而惠者好與也不忍則不誅有過好與則不待有功而賞有過不罪無功受賞𨿽亡不亦可乎齊王問於文子曰治國何如對曰夫賞罰之爲道利器也君固握之不可以示人若如臣者猶獸鹿也惟薦艸而就漢書張敞傳宣帝卽位勃海膠東盜賊並起敞上書自請治之天子徵敞拜膠東相賜黃金三十斤敞辭之官自謂治劇郡非賞罰無以勸善懲惡吏追捕有功效者願得一切比三輔尢異天子許之敞到膠東明設購賞開羣盜令相捕斬除罪吏追捕有功上名尙書調補縣令者數十人由是盜賊解散傳相捕斬吏民歙然國中遂平魏書孝文帝本紀延興三年六月甲子詔曰往年縣召民秀二人問以守宰治狀善惡具聞將加賞罰而賞者未幾罪者眾多肆法傷生情所未忍今特垂寬恕之恩申以解网之惠諸爲民所列者特原其罪盡可貸之太和二十二年秋七月壬午詔曰朕以寡徳屬玆靖亂實賴羣英凱淸南夏宜約躬賞效以勸茂績後之私府便可損半六宮嬪禦五服男女常卹恆供亦令減半在戎之親三分省一辛雄傳山蠻作逆肅宗欲親討詔雄爲行臺左丞在軍上疏曰凡人所以臨堅陣而忘身觸白刃而不憚者一則求榮名二則貪重賞三則畏刑罰四則避禍難非此數事𨿽聖玉不能勸其臣慈父不能厲其子明主深知其情故賞必行罰必信使親�貴賤勇怯賢愚聞鐘鼓之聲見旌旗之列莫不奮激競赴敵場豈厭久生而樂早死也利害懸於前欲罷不能耳自秦隴逆節將歷數年蠻左亂常稍已多載凡在戎役數十萬人三方師眾敗多勝少迹其所由不明賞罰故也陛下欲天下之早平湣徵夫之勤悴乃降明詔賞不移時然兵將之勛歷稔不決亡軍之卒晏然在家致令節士無所勸慕庸人無所畏懾進而擊賊死交而賞賒退而逃散身全而無罪此其所以望敵奔沮不肯進力者矣若重發明詔更量賞罰則軍威必張賊難可弭臣聞必不得已去食就信以此推之信不可斯須廢也賞罰陛下之所易尙不能全而行之攻敵士之所難欲其必死寧可得也臣旣庸弱忝當戎使職司所見輒敢上聞惟陛下審其可否北齊書杜弼傳弼武定中遷衛尉卿會梁遣貞陽侯蕭明等入寇彭城大督都髙嶽行臺慕容紹宗率諸軍討之詔弼爲軍司攝臺左右臨發世宗賜胡馬一匹語弼曰此�中第二馬孤恆自乘騎今方遠別聊以爲贈又令陳政務之要可爲鑑戒者錄一兩條弼請口陳曰天下大務莫過賞罰二端賞一人使天下人喜罰一人使天下人服但能二事得中自然盡美世宗大悅曰言𨿽不多於理甚要握手而別唐書魏徵傳帝幸洛陽次昭仁宮多所譴責徵曰隋惟責不獻食或供奉不精爲此無限而至於亡故天命陛下代之正當兢懼戒約柰何令人悔爲不奢若以爲足今不啻足矣以爲不足萬此寧有足邪帝驚曰非公不聞此言退又上疏曰書稱明徳愼罰惟刑之卹禮曰爲上易事爲下易知則刑不煩上多疑則百姓惑下難知則君長勞夫上易事下易知君長不勞百姓不惑故君有一徳臣無二心夫刑賞之本在乎勸善而懲惡帝王所與天下畫一不以親�貴賤而輕重者也今之刑賞或由喜怒或出好惡喜則矜刑於法中怒則求罪於律外好則鉆皮出羽惡則洗垢索瘢蓋刑濫則小人道長賞謬則君子道消小人之惡不懲君子之善不勸而望治安刑措非所聞也且暇豫而言皆惇尙孔老至於威怒則專法申韓故道徳之旨未弘而鍥薄之風先搖昔州犁上下其手而楚法以敝張湯輕重其心而漢刑以謬況人主而自髙下手頃者罰人或以供張不贍或不能從欲皆非致治之急也夫貴不與驕期而驕自至富不與奢期而奢自至非徒語也且我之所代實在有隋以隋府藏況今之資儲以隋甲兵況今之士馬以隋戶口況今之百姓絜長度大曾何等級焉然隋以富彊而喪動之也我以貧寡而安靜之也靜之則安動之則亂人皆知之非隱而難見微而難察也不蹈平易之途而遵覆車之轍何哉安不思危治不念亂存不亡也方隋未亂自謂必無亂未亡自謂必不亡所以甲兵亟動徭役不息以至戮辱而下悟滅亡之所由也豈不哀哉夫監形之美惡必就止水監政之安危必取亡國詩曰殷鑑不遠在夏后之世臣願當今之動靜以隋爲鑑則存亡治亂可得而知思所以危則安矣思所以亂則治矣思所以亡則存矣存亡之所在在節嗜欲省遊畋息靡麗罷不急愼偏聽近忠厚遠便佞而已夫守之則易得之實難今旣得其所難豈不能保其所易保之不固驕奢淫泆有以動之也遵堯錄左飛龍使李承進嘗事後唐莊宗太祖召承進問曰莊宗以英武定中原而享國不久何也承進曰莊宗將士驕縱惟務姑息每乘輿出次近郊禁兵衛士必控馬首曰兒郎輩寒冷望與救接莊宗卽如所欲給之若是者非一因而召亂蓋威令不行而賞無節之致帝撫髀嘆曰二十年夾河戰爭取得天下不能以軍法約束此輩縱其無厭之性以玆臨禦誠爲兒獻朕撫養士卒固不吝爵賞苟犯吾法惟有劍耳冊府元龜周世宗幼而英悟以嚴重自處與賓客言必低聲柔气商確古今及論攻戰之事則縱辧髙談詞理鋒起故時人多之及卽位與侍臣論及賞罰之道帝曰但依王道行之朕固不因怒加罪因喜賞人也遼史劉六符傳六符父愼行由膳部員外郎累遷至北府宰相監修國史時上多卽宴飲行誅賞愼行諫曰以喜怒加威福恐未當帝悟諭政府自今宴飲有刑賞事翌日�行歸田錄太祖時郭進爲西山巡檢有告其陰通河東劉繼元將有異志者太祖大怒以其誣害忠臣命縛其人予進使有處置進得而不殺謂曰爾能爲我取繼元一城一寨不止贖爾死當請賞爾一官歲餘其人誘其一城來降進具其事送之於朝請賞以官太祖曰爾誣害我忠良此才可贖死爾賞不可得也命以其人還進進復請曰使臣失信則不能用人矣太祖於是賞以一官五朝名臣言行錄韓琦言賞罰當從中書出今數聞有內降不可不止王曾蔡齊宋綬當世名臣宜大用上納其說宋史宋琪傳琪爲相上謂曰世之治亂在賞當其功罰當其罪卽無不治謂爲飾喜怒之具卽無不亂卿等愼之梁燾傳燾父蒨兵部員外郎直史館燾以蒨任爲太廟齋郎舉進士中第編校祕閣書籍遷集賢校理通判明州檢詳樞密五房文字內侍王中正將兵出彊干賞不以法燾爭之不得請外出知宣州入辭神宗曰樞臣云卿不肯安職何也對曰臣居官五年非敢不安職恐不勝任使故去耳神宗曰王中正功賞文書何爲獨不可曰中正罔冒幸覬臣不敢屈法以負陛下未幾提點京西刑獄鄧肅傳肅授鴻臚寺簿金人犯闕肅被命詣敵營畱五十日而還張邦昌僭位肅義不屈奔赴南京擢左正言先是朝廷賜金國帛一千萬肅在其營密覘均與將士之數大約不過八萬人至是爲上言之且言金人不足畏但其信賞必罰不假文字故人各用命朝廷則不然有同時立功而功又相等者或已轉數官或尙爲布衣輕重上下只在吏手賞旣不明誰肯自勸欲望專立功賞一司使凡立功者得以自陳若功狀已明而賞不行或功同而賞有輕重先後者並置之法上從之元史文宗本紀天歷元年十一月監察禦史撤裏不花鎖南八於欽張士弘言朝廷政務賞罰爲先功罪旣明天下斯定國家近年自鐵木疊兒竊位擅權假刑賞以遂其私綱紀始紊迨至泰定爵賞益濫比以兵興用人甚急然而賞罰不可不嚴夫功之髙下過之重輕皆系天下之公論願命有司務合公議明示黜陟功罪旣明賞罰攸當則朝廷肅淸紀綱振舉而天下治矣帝嘉納之明宗本紀天歷二年七月壬申監察禦史把的於思言朝廷自去秋命將出師戡定禍亂其供給軍需賞將士所費不可勝紀若以歲入經賦較之則其所出已過數倍況今諸王朝會舊制一切供億俱尙未給而陜西等處饑饉薦臻加以冬春之交雪雨愆期麥苖槁死秋田未種民庶皇皇流移者眾臣伏思之此正國家節用之時也如果有功必當賞者宜視其官之崇卑而輕重之不惟省費亦可示勸其近侍諸臣奏請恩賜宜悉停罷以紓民力臺臣以聞帝嘉納之仍敕中書省以其所言示百司明寶訓洪武三年十二月戊辰封右丞薛顯爲永成侯賜文綺及帛六十匹俾居海南時顯有專殺之罪太祖召諸將臣諭之曰自古帝王有天下必爵賞以酬功刑罰以懲惡故能上下相安以致治也朕仿古帝王以制爵命卿等明聽朕言昔漢髙祖非有功不侯所以重封爵也而功臣不免於誅戮侯君集有功於唐犯法當誅太宗欲宥之而執法者不可卒以見誅非髙祖太宗忘功臣之勞也由其恃功驕恣自冒於法耳今右丞薛顯始自盱眙來歸朕撫之厚而待之至推心腹以任之及其從朕徵討皆著奇績自後破慶陽追王保保戰賀宗哲其勇略意气迥出眾中可謂奇男子也朕甚嘉之然其爲性剛忍朕屢戒飭終不能悛至於妄殺胥吏殺獸醫殺火者及殺馬軍此罪難恕而又殺天長衛千戶吳富此又不可恕也富自幼從朕有功無過顯因利其所獲孳畜殺而奪之師還之日富妻子服衰絰伺之於途牽衣哭罵且訴�於朕朕已欲加以極刑恐人言天下甫定卽殺將帥欲宥之則富死何辜今仍論功封以侯爵謫居海南分其祿爲三一以贍富之家一以贍所殺馬軍之家一以養其老母妻子庶幾功過不相掩而國法不廢也若顯所爲卿等宜以爲戒諸將臣皆頓首大政紀洪武十年五月諭侍臣公賞罰上曰賞罰者國之大權人君操賞罰之權以禦天下一主於至公故有功者𨿽所憎必賞有罪者𨿽所愛必罰賞以當功上不爲徳罰以當罪下不敢怨上不以小嫌而妨大政不以私意而害至公庶有以服天下之心永樂二年六月壬辰上禦右順門與侍臣論刑賞侍臣進曰古稱賞人以官不若賞人以財上曰此語蓋爲濫官發以朕論之亦未盡善若人君一心愛民則二者皆重蓋知財出於民力則必不肯輕與知官所以養民則必不肯輕授

賞罰部雜錄管子立政篇凡上賢不過等使能不兼官罰有罪不獨及賞有功不專與凡將舉事令必先出曰事將爲其賞罰之數必先明之立事者謹守令以行賞罰計事致令復賞罰之所加有不合於令之所謂者𨿽有功利則謂之專制罪死不赦首事旣布然後可以舉事罰未行而民畏恐賞未加而民勸勉誠信之所期也爲而無害成而不議得而莫之能爭天道之所期也君臣篇賞重則上不給罰虐則下不信商子外內篇民之外事難於戰故輕法不可以使之奚謂輕法其賞少而威薄淫道不塞之謂也奚謂淫道爲辧智者貴遊宦者任文學私名顯之謂也三者不塞則民不戰而事失矣故其賞少則聽者無利也威薄則犯者不害也故開淫道以誘之而以戰輕法戰之是謂設鼠而餌以貍也亦不幾乎故欲戰其民者必以重法賞則必多威則必嚴淫道必塞爲辧智者不貴遊宦者不任文學私名不顯賞多威嚴民見戰賞之多則忘死見不戰之辱則苦生賞使之忘死而威使之苦生而淫道又塞以此遇敵是以百石之弩射飄葉也何不陷之有哉韓子有度篇以譽爲賞以毀爲罰則好賞惡罰之人釋公行行私術比周以相爲也二柄篇明主之所導制其臣者二柄而已矣二柄者刑徳也何謂刑徳曰殺戮之謂刑慶賞之謂徳爲人臣者畏誅罰而利慶賞故人主自用其刑徳則羣臣畏其威而歸其利矣故世之姦臣則不然所惡則能得之其主而罪之所愛則能得之其主而賞之今人主非使賞罰之威利出於己也聽其臣而行其賞罰則一國之人皆畏其臣而易其君歸其臣而去其君矣此人主失刑徳之患也夫虎之所以能服狗者爪牙也使虎釋其爪牙而使狗用之則虎反服狗矣人主者以刑徳制臣者也今君人者釋其刑徳而使臣用之則君反制於臣矣難一篇或曰仲尼不知善賞矣夫善賞罰者百官不敢侵職羣臣不敢失禮上設其法而下無姦詐之心如此則可謂善賞矣使襄子於晉陽也令不行禁不止是襄子無國晉陽無君也尙誰與守哉今襄子於晉陽也知氏灌之穴生�而民無反心是君臣親也襄子有君臣親之澤操令行禁止之法而猶有驕侮之臣是襄子失罰也爲人臣者乘事而有功則賞今赫僅不驕侮而襄子賞之是失賞也明主賞不加於無功罰不加於無罪今襄子不誅驕侮之臣而賞無功之赫安在襄子之善賞也故曰仲尼不知善賞外儲說篇有術之君信賞以盡能必罰以禁邪五�篇賞莫如厚而信使民利之罰莫如重而必使民畏之孫武子數賞者窘也數罰者困也素書敗莫敗於多私按注賞不以功罰不以罪喜佞惡直黨親遠�小則結匹夫之怨大則激天下之怒此私之所敗也行賞�色者沮按注色有靳�有功者沮項羽之刓印是也小功不賞則大功不立小怨不赦則大怨必生賞不服人罰不甘心者叛韓詩外傳賞勉罰偸則民不怠兼聽齊明則天下歸之論衡人君秋賞則溫夏罰則寒譚子化書侯者人所貴金者人所重眾人封公而得侯者不美眾人分玉而得金者不樂是故賞不可妄行恩不可妄施其當也由爲爭奪之漸其不當也卽爲亂亡之基故我自卑則賞不能大我自儉則恩不得奇歷觀亂亡之史皆驕侈恩賞之所以爲也野客叢談文帝𨿽天資仁厚然失於輕信賞罰之命往往出於一時而不加審細所以當時之人卒能救止不至麗於有過之地季布爲河東守人或言其賢則召以爲禦史大夫又或言其使酒則罷歸故郡賈誼通諸家之書廷尉言其能則召以爲博士絳灌言其擅權則棄之長沙周勃以大臣之重或者言其反則下廷尉太后言其不反則赦出之太倉令或者言其過遽下腐刑緹縈言妾父廉平則恕之孟舒魏尙守雲中皆有能稱稍有所聞則下吏削爵一聞田叔馮唐之言遂復其故職至於以口鈍而責上林尉以辯給而遷嗇夫以犯蹕而欲致其死以盜環而欲致之族是皆輕於喜怒刑賞往往如此正自其輕信之過向非有以救之能無損於文帝之仁乎齊東野語安丙之誅吳曦也矯詔自稱宣撫副使遂徑入銜上奏時章文莊直學士院因謂矯制假命一時權宜濟事可也事定奏功便當退用初銜而遽稱所假是豈復有朝廷乎今爲朝廷計宜先赦其矯詔之罪然後賞其斬曦之功則恩威並用折衝萬里之外矣而時相方自以爲功謂此詔非矯實朝廷密旨且詣禦樓受俘於是疏不果上已而受俘之議𨿽格而竟以所矯官職授之其後丙亦自斃否則又一曦也醫閭漫記賞罰不明則三軍孰肯用命

