

君徳部匯考一

上古太昊伏羲氏按史記補三皇本紀太昊伏羲氏有聖徳仰則觀象於天俯則觀法於地旁觀鳥獸之文與地之宜近取諸身遠取諸物始畫八卦以通神明之徳以類萬物之情造書契以代結繩之政女媧氏按史記補三皇本紀女媧氏有神聖之徳代宓犧氏立號曰女希氏炎帝神農氏按帝王世紀神農氏有聖徳始教天下種谷故號神農氏諸侯夙沙氏叛不用命箕文諫而殺之炎帝退而修徳夙沙之民自攻其君而歸炎帝按宋書符瑞志炎帝神農氏有聖徳致大火之瑞嘉禾生醴泉出黃帝有熊氏按史記五帝本紀黃帝生而神靈弱而能言幼而徇齊長而惇敏成而聰明順天地之紀幽明之占死生之說存亡之難時播百谷艸木淳化鳥獸虫蛾旁羅日月星辰水波土石金玉勞勤心力耳目節用水火財物有土徳之瑞故號黃帝按賈誼新書修政語黃帝職道義經天地紀人倫序萬物以信與仁爲天下先然後濟東海入江內取綠圖而濟積石涉流沙登於昆侖於是還歸中國以平天下天下太平惟躬道而巳帝顓頊髙陽氏按史記五帝本紀帝顓頊靜淵以有謀疏通而知事養材以任地載時以象天依鬼神以制義治气以教化潔誠以祭祀北至於幽陵南至於交趾西至於流沙東至於蟠木動靜之物大小之神日月所照莫不砥屬帝嚳髙辛氏按史記五帝本紀髙辛生而神靈自言其名普施利物不於其身聰以知遠明以察微順天之義知民之急仁而威惠而信修身而天下服取地之財而節用之撫教萬民而利誨之歷日月而迎送之明鬼神而敬事之其色鬱鬱其徳嶷嶷其動也時其服也士帝嚳漑執中而徧天下日月所照風雨所至莫不服從

陶唐氏帝堯按書經堯典曰若稽古帝堯曰放勛欽明文思安安允恭克讓光被四表格於上下克明峻徳以親九族九族旣睦平章百姓百姓昭明協和萬邦黎民於變時雍蔡

傳此言堯推其徳自身而家而國而天下所謂放勛者也大禹謨曰若稽古大禹曰文命敷於四海祗承於帝曰後克艱厥後臣克艱厥臣政乃乂黎民敏徳帝曰兪允若玆嘉言罔攸伏野無遺賢萬邦咸寧稽於眾捨己從人不虐無告不廢困窮惟帝時克孔

傳帝謂堯也舜因嘉言無所伏遂稱堯徳以成其義益曰都帝徳廣運乃聖乃神乃武乃文皇天眷命奄有四海爲天下君孔

傳益因舜言又美堯也大

全陳氏大猷曰廣如天之

無不覆運如天之健行不息聖神如天之造化不測武文如天之春生秋殺知天徳則知帝徳矣按史記五帝本紀帝堯者放勛其仁如天其知如神就之如日望之如雲富而不驕貴而不舒黃收純衣彤車乘白馬能明馴徳按六韜帝堯王天下金銀珠玉弗服也錦繡文綺弗衣也奇怪異物弗視也玩好之器弗寶也淫佚之樂弗聽也宮垣屋室弗堊色也榱桷柱楹弗藻飾也茅茨之蓋弗剪齊也黻衣絓履不敝不更爲也滋味重累弗食也溫飯暖羹不酸餒不易也不以私曲之故畱耕種之時削心約志從事於無爲其自爲奉也甚薄其賦役也甚寡故萬民富樂而無饑寒之色按賈誼新書修政語帝堯曰吾存心於先古加意於窮民痛萬姓之罹罪憂眾生之不遂也故一民或饑曰此我饑之也一民或寒曰此我寒之也一民有罪曰此我之也仁行而義立徳博而化富故不賞而民勸不罰而民治先恕而後行是以徳音遠也按淮南子主術訓堯之有天下也非貪萬人之富而安人主之位也以爲百姓力徵彊淩弱眾暴寡於是堯乃身服節儉之行而明相愛之仁以和輯之是故茅茨不剪采椽不斫大路不畫越席不緣大羹不和粢食不巡狩行教勤勞天下周流五嶽豈其奉養不足樂哉舉天下而以爲社稷非有利焉舉天下而而傳之舜猶卻行而脫蹝也按路史帝堯聰明密微其言不貳其徳不回好謀能深和而不怒憂而畏禍快而愉年有十三佐墊封植受封於陶明人察物昭義崇仁禁詐僞正法度不廢窮民不敖亡告苦死者而哀婦人底徳靡懈百姓和欣於是攺國於唐欽明文思內行謹飭篤孝慈仁敬使人知子弟之道仁恩被於蒼生徳化孚於四海故亡膠漆之約於當世而道行年十有七踐帝位曰陶唐氏

有虞氏帝舜按書經舜典曰若稽古帝舜曰重華協於帝浚哲文明溫恭允塞元徳升聞乃命以位蔡

傳言舜深沈而有智文理而光明和粹而恭敬誠信而篤實有此四者幽潛之徳上聞於堯堯乃命之以職位也愼徽五典五典克從納於百揆百揆時敍賓於四門四門穆穆納於大麓烈風雷雨弗迷大

全陳氏雅言曰聖徳及人而人化之聖徳感天而天相之功用神速至誠不亂非聖人不能也帝曰格汝舜詢事考言乃言底可績三載汝陟帝位舜讓於徳弗嗣大禹謨臯陶曰帝徳罔愆臨下以簡禦眾以寬罰弗及嗣賞延於世宥過無大刑故無小罪疑惟輕功疑惟重與其殺不辜寧失不經好生之徳洽於民心玆用不犯於有司大

全呂氏曰自臨下以簡以下皆舜好生之徳帝曰咨禹惟時有苗弗率汝䢐徵禹乃會羣後奉辭伐罪三旬苗民逆命益贊於禹曰惟徳動天無遠弗屆滿招損謙受益時乃天道帝初於歷山往於田日號泣於旻天於父母負罪引慝祗載見瞽瞍夔夔齊栗瞽亦允若至諴感神矧玆有苗禹拜昌言曰兪班師振旅帝乃誕敷文徳舞於羽於兩階七旬有苗格蔡傳

言舜敬其子職之事以誠孝感格𨿽瞽瞍頑愚亦且信順之大全

張氏曰舜之文徳素敷至此又誕

敷之聖人躬自厚之意按孔子家語好生篇孔子曰舜之爲君也其政好生而惡殺其任授賢而替不肖徳若天地而靜虛化若四時而變物是以四海承風暢於異類鳳翔麟至鳥獸馴徳無他好生故也按史記五帝本紀虞舜者名曰重華父瞽瞍盲舜母死瞽瞍更娶妻而生象象傲瞽瞍愛後妻子常欲殺舜舜避逃及有小過則受罪順事父及後母與弟日以篤謹匪有懈年二十以孝聞三十而帝堯問可用者四嶽咸薦虞舜曰可於是堯乃以二女妻舜以觀其內使九男與處以觀其外舜居嬀汭內行彌謹堯二女不敢以貴驕事舜親戚甚有婦道堯九男皆益篤舜耕歷山歷山之人皆讓畔漁雷澤澤上人皆讓居陶河濱河濱器皆不苦窳一年而所居成聚二年成邑三年成都舜得舉用事二十年而堯使攝政攝政八年而堯崩三年喪畢讓丹朱天下歸舜四海之內咸戴帝舜之功於是禹乃興九招之樂致異物鳳凰來翔天下明徳皆自虞帝始按賈誼新書修政語帝舜曰吾盡吾敬以事吾上故見謂忠焉吾盡吾敬以接吾敵故見謂信焉吾盡吾敬以使吾下故見謂愛焉是以見愛親於天下之民而見貴信於天下之君故吾取之以敬也吾得之以敬也故欲明道而諭教惟以敬也故欲明道爲忠必服之按大戴禮記五帝徳篇宰我曰請問帝舜孔子曰蟜牛之孫瞽瞍之子也曰重華好學孝友聞於四海陶漁事親寬裕溫良惇敏而知時畏天而愛民卹遠而親近承受大命依於倪皇睿明通知爲天下王使禹敷土主明山川以利於民使后稷播種務勤嘉谷以作飲食羲和掌歷敬授民時使益行火以辟山萊伯夷主禮以節天下夔作樂以歌鑰舞和以鐘鼓臯陶作士忠信疏通知民之情契作司徒教民孝友敬政率經其言不惑其徳不慝舉賢而天下平

夏后氏帝禹按書經大禹謨曰若稽古大禹文命敷於四海祗承於帝大

全孔氏曰言其外布文徳教命內則敬承堯舜帝曰來禹洚水儆予成允成功惟汝賢克勤於邦克儉於家不自滿假惟汝賢汝惟不矜天下莫與汝爭能汝惟不伐天下莫與汝爭功予懋乃徳嘉乃丕績天之歷數在汝躬汝終陟元後禹貢祗臺徳先不距朕行蔡

傳禹之功已成惟敬徳以先天下則天下自不能違越我之所行也按戰國策昔者帝女令儀狄作酒而美進之禹禹飲而甘之遂疏儀狄絕甘酒曰後世必有以酒亡其國者按史記夏本紀禹爲人敏給克勤其徳不違其仁可親其言可信聲爲律身爲度稱以出亹亹穆穆爲綱爲紀薄衣食致孝於鬼神卑宮室致費於溝淢按賈誼新書修政語大禹之治天下也諸侯萬人而禹一皆知其體故大禹豈能一見而知之也豈能一聞而識之也諸侯朝會而禹親服之故是以禹一皆知其國也其士月朝而禹親見之故是以禹一皆知其體也然且大禹其猶大恐諸侯會則問於諸侯曰諸侯以寡人爲驕乎朔日士朝則問於士曰諸大夫以寡人爲汰乎其聞寡人之驕之汰邪而不以語寡人者此教寡人之殘道也滅天下之教也故寡人之所怨於人者莫大於此也大禹曰民無食也則我弗能使也功成而不利於民我弗能勸也故鬟河而導之九牧鑿江而導之九路澄五湖而定東海民勞矣而弗苦者功成而利於民也禹嘗晝不暇食夜不暇寢矣方是時也憂務故也故禹與民士同務故不自言其信而諭矣故治天下以信爲之也按說苑君道篇禹出見罪人下車問而泣之左右曰夫罪人不順道故使然焉君王何爲痛之至於此也禹曰堯舜之人皆以堯舜之心爲心今寡人爲君也百姓各自以其心爲心是以痛之也按後漢書陳蕃傳昔大禹巡狩蒼梧見市殺人下車而哭之曰萬方有罪在予一人帝少康按左傳哀公九年伍員曰昔少康有田一成有眾一旅能布其徳而兆其謀以收夏眾撫其官職復禹之績祀夏配天不失舊物

商成湯按書經仲虺之誥成湯放桀於南巢惟有�徳曰予恐來世以臺爲口實仲虺乃作誥曰嗚呼惟天生民有欲無主乃亂惟天生聰明時乂有夏�徳民墜塗炭天乃錫王勇智表正萬邦纘禹舊服玆率厥典奉若天命蔡

傳天錫湯以勇智之徳勇足以有爲智足以有謀使其表正萬邦而繼禹舊所服行也惟王不邇聲色不殖貨利徳懋懋官功懋懋賞用人惟己攺過不吝克寬克仁彰信兆民蔡

傳不近聲色不聚貨利此本原之地非純乎天徳而無一毫人欲之私者不能也本原澄澈然後用人處己莫不各得其當而於臨民之際能寬能仁謂之能者寬而不失於縱仁而不失於柔君徳也君徳昭著而孚信於天下矣佑賢輔徳顯忠遂良兼弱攻昧取亂侮亡推亡固存邦乃其昌徳日新萬邦惟懷志自滿九族乃離王懋昭大徳建中於民以義制事以禮制心垂裕後昆予聞曰能自得師者王謂人莫己若者亡好問則裕自用則小蔡

傳徳日新則萬邦𨿽廣而無不懷志自滿則九族𨿽親而亦離湯誥上天孚佑下民罪人黜伏天命弗僭賁若艸木兆民允殖俾予一人輯寧爾邦家玆朕未知獲戾於上下栗栗危懼若將隕於深淵凡我造邦無從匪彜無卽淫各守爾典以承天休爾有善朕弗敢蔽罪當朕躬弗敢自赦惟簡在上帝之心其爾萬方有罪在予一人予一人有罪無以爾萬方伊訓惟我商王布昭聖武代虐以寬兆民允懷蔡

傳湯之徳威敷著於天下代桀之虐以吾之寬故天下之民懷而信之也先王肇修人紀從諫弗咈先民時若居上克明爲下克忠與人不求備檢身若不及以至於有萬邦玆惟艱哉蔡

傳居上克明言能盡臨下之道爲下克忠言能盡事上之心太甲上惟嗣王不惠於阿衡伊尹作書曰先王顧諟天之明命以承上下神祗社稷宗廟罔不祗肅天監厥徳用集大命撫綏萬方蔡

傳伊尹言湯常目在是天之明命以奉天地神祗社稷宗廟無不敬肅故天視其徳用集大命撫安萬邦王惟庸罔念聞伊尹乃言曰先王昧爽丕顯坐以待旦旁求俊彥啟迪後人蔡

傳先王於昧爽之時洗濯澡雪大明其徳坐以待旦而行之太甲中伊尹拜手稽首曰修厥身允徳協於下惟明後先王子惠困窮民服厥命罔有不悅並其有邦厥鄰乃曰徯我後後來無罰蔡

傳此言湯徳所以協下者微子之命乃祖成湯克齊聖廣淵皇天眷佑誕受厥命撫民以寬除其邪虐功加於時徳垂後裔蔡

傳齊則無不敬聖則無不通廣言其大淵言其深也大全

呂氏曰齊聖廣淵當於此識湯之全體湯克

寬克仁代虐以寬則其開六百年基業正在於寬按呂氏春秋異用篇湯見祝网者置四面其祝曰從天墜者從地出者從四面來者皆離吾网湯曰嘻盡之矣非桀其孰爲此也湯收其三面置其一面更教祝曰欲左者左欲右者右欲髙者髙欲下者下吾取其犯命者漢南之國聞之曰湯之徳及禽獸矣四十國歸之按淮南子修務訓湯夙興夜寐以致聰明輕賦薄斂以寬民氓布徳施惠以振困窮弔死問疾以養孤孀百姓親附政令流行按帝王世紀湯自伐桀後大旱七年殷史卜曰當以人禱湯曰吾所爲請雨者民也若必以人禱吾請自當遂齋戒剪髮斷爪以己爲牲禱於桑林之社大雨方數千里按通鑑前編湯以身禱於桑林之野祝曰無以予一人之不敏傷民之命以六事自責曰政不節與民失職與宮室崇與女謁盛與苞苴行與讒夫昌與言未已大雨方數千里帝太甲按書經太甲中惟三祀十有二月朔伊尹以冕服奉嗣王歸於亳王拜手稽首曰予小子不明於徳自底不類欲敗度縱敗禮以速戾於厥躬天作孽猶可違自作孽不可逭旣往背師保之訓弗克於厥初尙賴匡救之徳圖惟厥終蔡

傳太甲昔之迷今之復昔之晦今之明如日月昏食一復其舊而光采炫耀萬景俱新中宗太戊按書經無逸周公曰我聞曰昔在殷王中宗嚴恭寅畏天命自度治民祗懼不敢荒寧肆中宗之享國七十有五年按通鑑前編太戊立伊陟爲相亳有祥桑榖共生於朝一暮大拱太戊懼問於伊陟伊陟曰臣聞妖不勝徳帝之政其有缺與帝其修徳太戊從之大修先王之徳三日而祥桑枯死殷道復興諸侯咸歸之髙宗武丁按書經無逸其在髙宗時舊勞於外爰曁小人作其卽位乃或亮陰三年不言其惟不言言乃雍不敢荒寧嘉靖殷邦至於小大無時或怨肆髙宗之享國五十有九年帝祖甲按書經無逸其在祖甲不義惟王舊爲小人作其卽位爰知小人之依能保惠於庶民不敢侮鰥寡肆祖甲之享國三十有三年

周武王按書經泰誓上天視自我民視天聽自我民聽百姓有過在予一人泰誓下予克受非予武惟朕文考無罪受克予非朕文考有罪惟予小子無良大

全林氏曰聖人至誠畏懼之心充實於中則發於言自然如此非有一毫作僞於其間也按禮記文王世子文王有疾武王不說冠帶而養文王一飯亦一飯文王再飯亦再飯旬有二日乃間按尙書大傳紂死武王皇皇若天下之未定召太公間曰入殷柰何太公曰臣聞之愛人者兼其屋上之烏不愛人者及其咠余何如武王曰不可召公曰臣聞之有罪者殺無罪者活咸劉厥敵毋使有餘烈何如武王曰不可周公曰臣聞之各安其宅各田其田毋故毋私惟仁之親何如武王曠乎若天下之已定遂入殷封比干之墓表商容之閭發巨橋之粟散鹿臺之財歸頃宮之女而民知方曰王之於仁人也死者封其墓況於生者乎王之於賢人也亡者表其閭況於在者乎王之於財也聚者散之況於復籍乎王之於色也在者歸其父母況於復徵乎按說苑指武篇武王舉師與殷戰於牧之野大敗殷人上堂見玉曰誰之玉也曰諸侯之玉卽取而歸之於諸侯天下聞之曰武王廉於財矣入室見女曰誰之女也曰諸侯之女也卽取而歸之於諸侯天下聞之曰武王廉於色也按冊府元龜武王伐紂以除其害其徳能成武功故作大武之樂

漢髙帝按漢書髙帝本紀元年冬十月沛公至霸上秦王子嬰素車白馬系頸以組封皇帝璽符節降枳道旁諸將或言誅秦王沛公曰始懷王遣我固以能寬容且人已服降殺之不祥乃以屬吏遂西入咸陽封秦重寶財物府庫還軍霸上十一月召諸縣豪桀曰父老苦秦苛法久矣誹謗者族偶語者棄市吾與諸侯約先入關者王之吾當王關中與父老約法三章耳殺人者死傷人及盜抵罪余悉除去秦法吏民皆安堵如故凡我所以來爲父老除害非所以侵暴毋恐且吾所以軍霸上待諸侯至而定約束耳乃使人與秦吏行至縣鄕邑告諭之秦民大喜爭持牛羊酒食獻享軍士沛公讓不受曰倉粟多不欲費民民又益喜惟恐沛公不爲秦王六年夏五月丙午詔曰人之至親莫親於父子故父有天下傳歸於子子有天下尊歸於父此人道之極也前日天下大亂兵革並起萬民苦殃朕親披堅執銳自帥士卒犯危難平暴亂立諸侯偃兵息民天下大安此皆太公之教訓也諸王通侯將軍羣卿大夫已尊朕爲皇帝而太公未有號今上尊太公曰太上皇初髙祖不修文學而性明達好謀能聽自監門戍卒見之如舊初順民心作三章之約天下旣定命蕭何次律令韓信申軍法張蒼定章程叔孫通制禮儀陸賈造新語又與功臣剖符作誓丹書鐵契金匱石室藏之宗廟𨿽日不暇給規摹弘遠矣按西京雜記太上皇徙長安居深宮淒愴不樂髙祖竊因左右問其故以平生所好皆屠販少年酤酒賣餅鬥鷄蹴踘以此爲歡今皆無此故以不樂髙祖乃作新丰移諸故人實之太上皇乃悅惠帝按史記呂后本紀孝惠二年楚元王齊悼惠王皆來朝十月孝惠與齊王燕飲太后前孝惠以齊王兄置上坐如家人之禮太后怒乃令酌兩�酌置前令齊王起爲壽齊王起孝惠王起取�欲俱爲壽太后乃恐自起泛孝惠�齊王怪之因不敢飲佯醉去明知其酖按漢書外戚傳呂后使人召趙王來惠帝慈仁知太后怒自迎趙王霸上入宮挾與起居飲食數月帝晨出射趙王不能蚤起太后伺其獨居使人持鴆飲之遲帝還趙王死太后遂斷戚夫人手足去眼燻耳飲喑藥伏居鞠域中名曰人彘居數月乃召惠帝視人彘帝視而問知其戚夫人乃大哭因病歲餘不能起使人請太后曰此非人所爲臣爲太后子終不能復治天下按叔孫通傳惠帝爲東朝長樂宮及間往數蹕煩民作復道方築武庫南通奏事因請間曰陛下何自築復道髙帝寢衣冠月出遊髙廟子孫柰何乘宗廟道上行哉惠帝懼曰急壞之通曰人主無過舉今已作百姓皆知之矣願陛下爲原廟渭北衣冠月出遊之益廣宗廟大孝之本上乃詔有司立原廟惠帝常出遊離宮通曰古者有春嘗果方今櫻桃熟可獻願陛下出因取櫻桃獻宗廟上許之諸果獻由此興文帝按史記文帝本紀孝文帝從代來卽位二十三年宮室苑囿狗馬服禦無所增益有不便輒弛以利民嘗欲作露臺召匠計之直百金上曰百金中民十家之產吾奉先帝宮室常恐羞之何以臺爲上常衣綈衣所幸愼夫人令衣不得曳地幃帳不得文繡以示惇朴爲天下先治霸陵皆以瓦器不得以金銀銅錫爲飾不治墳欲爲省毋煩民南越王尉佗自立爲武帝然上召責尉佗兄弟以徳報之佗遂去帝稱臣與匈奴和親匈奴背約入盜然令邊備守不發兵深入惡煩苦百姓吳王詐病不朝就賜幾杖羣臣如袁盎等稱說𨿽切常假借用之羣臣如張武等受賂遺金錢覺上乃發禦府金錢賜之以愧其心弗下吏專務以徳化民是以海內殷富興於禮義按袁盎傳文帝卽位盎爲中郎將盎曰陛下有髙世之行者三上曰三者何事盎曰陛下居代時太后嘗病三年陛下不交睫不解衣湯藥非陛下口所嘗弗進夫曾參以布衣猶難之今陛下親以王者修之過曾參孝遠矣夫諸呂用事大臣專制然陛下從代乘六乘傳馳不測之淵𨿽賁育之勇不及陛下陛下至代邸西向讓天子位者再南面讓天子位者三夫許由一讓而陛下五以天下讓過許由四矣按漢書文帝本紀元年三月詔曰方春和時艸木羣生之物皆有以自樂而吾百姓鰥寡孤獨窮困之人或阽於死亡而莫之省憂爲民父母將何如其議所以振貸之又曰老者非帛不暖非肉不飽今歲首不時使人存問長老又無布帛酒肉之賜將何以佐天下子孫孝養其親今聞吏稟當受鬻者或以陳粟豈稱養老之意哉具爲令有司請令縣道年八十已上賜米人月一石肉二十斤酒五斗其九十已上又賜帛人一匹絮三斤賜物及當稟鬻米者長吏閱視丞若尉致不滿九十嗇夫令史致二千石遣都吏循行不稱者督之按景帝本紀元年冬十月詔曰蓋聞古者祖有功而宗有徳孝文皇帝臨天下通關梁不異遠方除誹謗去肉刑賞賜長老收卹孤獨以遂羣生減耆欲不受獻罪人不帑不誅亡罪不私其利也除宮刑出美人重絕人之世也此皆上世之所不及而孝文皇帝親行之徳厚侔天地利澤施四海靡不獲福明象乎日月而廟樂不稱朕甚懼焉其爲孝文皇帝廟爲昭徳之舞以明休徳然後祖宗之功徳施於萬世永永無窮按刑法志孝文卽位躬修元默勸趣農桑減省租賦而將相皆舊功臣少文多質懲惡亡秦之政論議務在寬厚恥言人之過失化行天下告訐之俗易吏安其官民樂其業畜積歲增戶口息風流篤厚禁罔疏闊選張釋之爲廷尉罪疑者予民是以刑罰大省至於斷獄四百有刑錯之風卽位十三年齊太倉令淳於公有罪當刑詔獄逮系長安淳於公無男有五女當行會逮罵其女曰生子不生男緩急非有益也其少女緹縈自傷悲泣乃隨其父至長安上書曰妾父爲吏齊中皆稱其廉平今坐法當刑妾傷夫死者不可復生刑者不可復屬𨿽後欲攺過自新其道亡繇也妾願沒入爲官婢以贖父刑罪使得自新書奏天子天子憐悲其意遂下令曰制詔禦史蓋聞有虞氏之時畫衣冠異章服以爲戮而民弗犯何治之至也今法有肉刑三而姦不止其咎安在非乃朕徳之薄而教不明與吾甚自愧故夫訓道不純而愚民陷焉詩曰愷弟君子民之父母今人有過教未施而刑已加焉或欲攺行爲善而道亡繇至朕甚憐之夫刑至斷支體刻肌膚終身不息何其刑之痛而不徳也豈稱爲民父母之意哉其除肉刑有以易之及令罪人各以輕重不亡逃有年而免具爲令丞相張蒼禦史大夫馮敬奏言肉刑所以禁姦所由來者久矣陛下下明詔憐萬民之一有過被刑者終身不息及罪人欲攺行爲善而道亡繇至於盛徳臣等所不及也臣謹議請定律按東方朔傳武帝時天下侈靡趍末百姓多離農畝上從容問朔吾欲化民豈有道乎朔對曰孝文皇帝貴爲天子富有四海身衣弋綈足履革舄以韋帶�莞蒲爲席兵木無刃衣縕無文集上書囊以爲殿帷以道徳爲麗以仁義爲準於是天下望風成俗昭然化之按賈捐之傳捐之曰孝文皇帝閔中國未安偃武行文斷獄數百民賦四十丁男三年而一事時有獻千里馬者詔曰鸞旗在前屬車在後吉行日五十里師行三十里朕乘千里之馬獨先安之於是還馬與道裏費而下詔曰朕不受獻也其令四方毋求來獻當此之時逸遊之樂絕奇麗之路塞鄭衛之倡微夫後宮盛色則賢者隱處佞人用事則諍臣杜口而文帝不行故謚爲孝文廟稱太宗景帝按漢書梁孝王傳孝王二十五年來朝上未置太子與孝王宴飲從容言曰千秋萬歲後傳於王王辭謝𨿽知非至言然心內喜太后亦然二十九年孝王入朝景帝使使持乘與駟迎梁王於闕下旣朝上疏因畱以太后故入則侍帝同輦出則同車遊獵上林中梁之侍中郎謁者著引籍出入天子殿門與漢宦官亡異按刑法志後元三年下詔曰髙年老長人所尊敬也鰥寡不屬逮者人所哀憐也其著令年八十以上八歲以下及孕者未乳師朱儒當鞠系者頌系之師古曰頌讀曰容寬容之不桎梏

武帝按桓譚新論武帝才質英妙有崇文廣業之規故卽位而開發大志考合古今獲前聖代事迹攺正朔制度招選俊傑奮揚威怒武藝四加所徵者服興起六藝廣進儒術至開辟以來漢家最爲盛圖故顯爲世宗可謂卓爾絕世之主昭帝按漢書昭帝本紀贊昔周成以孺子繼統而有管蔡四國流言之變孝昭幼年卽位亦有燕蓋上官逆亂之謀成王不疑周公孝昭委任霍光各因其時以成名大矣哉承孝武奢侈余敝師旅之後海內虛耗戶口減半光知時務之要輕徭薄賦於民休息至始元元鳳之間匈奴和親百姓充實舉賢良文學問民所疾苦議鹽鐵而罷榷酤尊號曰昭不亦宜乎按霍光傳光受遺詔輔少主上官桀爲九卿位在光右與光爭權燕王旦自以昭帝兄常懷怨望禦史大夫桑弘羊建造酒榷鹽鐵爲國興利伐其功欲爲子弟得官亦怨恨光於是蓋主上官桀安及弘羊皆與燕王旦通謀詐令人爲燕王上書言光出都肄郎羽林道上稱太官先置又引蘇武前使匈奴拘畱二十年不降還乃爲典屬國而大將軍長史敞亡功爲搜粟都尉又擅調益莫府校尉光專權自恣疑有非常臣且願歸符璽入宿衛察姦臣變候司光出沐日奏之桀欲從中下其事桑弘羊當與諸大臣共執退光書奏帝不肯下明旦光聞之止畫室中不入上問大將軍安在左將軍桀對曰以燕王告其罪故不敢入有詔召大將軍光入免冠頓首謝上曰將軍冠朕知是書詐也將軍亡罪光曰陛下何以知之上曰將軍之廣明都郎屬耳調校尉以來未能十日燕王何以得知之且將軍爲非不須校尉是時帝年十四尙書左右皆驚而上書者果亡捕之甚急桀等懼白上小事不足遂上不聽後桀黨與有譖光者上輒怒曰大將軍忠臣先帝所屬以輔朕身敢有毀者坐之自是桀等不敢復言宣帝按漢書宣帝本紀地節二年上始親政事令羣臣得奏封事以知下情五日一聽事自丞相以下各奉職奏事以傅奏其言考試功能侍中尙書功勞當遷及有異善厚加賞賜至於子孫終不攺易樞機周密品式備具上下相安莫有苟且之意三年詔曰鰥寡孤獨髙年貧困之民朕所憐也前下詔假公田貸種食其加賜鰥寡孤獨髙年帛二千石嚴教吏謹視遇毋令失職元康三年夏六月詔曰前年夏神爵集雍今春五色鳥以萬數飛過屬縣翺翔而舞欲集未下其令三輔毋得以春夏擿巢探卵彈射飛鳥具爲令按刑法志宣帝卽位廷史路溫舒上疏言秦有十失其一尙存治獄之吏是也上深湣焉乃下詔曰間者吏用法巧文寖深是朕之不徳也夫決獄不當使有罪興邪不辜蒙戮父子悲恨朕甚傷之今遣廷史與郡鞫獄任輕祿薄其爲置廷平秩六百石員四人其務平之以稱朕意於是選於定國爲廷尉求明察寬恕黃霸等以爲廷平季秋後請讞時上常幸宣室齋居而決事獄刑號爲平矣元康四年又下詔曰朕念夫耆老之人髮齒墮落血气旣衰亦無暴逆之心今或罹於文法執於囹圄不得終其年命朕甚憐之自今以來諸年八十非誣告殺傷人它皆勿坐按本紀贊孝宣之治信賞必罰綜核名實政事文學法理之士咸精其能至於技巧工匠器械自元成間鮮能及之亦足以知吏稱其職民安其業也遭值匈奴乖亂推亡固存信威北方單於慕義稽首稱藩功光祖宗業垂後嗣可謂中興侔徳殷宗周宣矣元帝按漢書元帝本紀贊元帝寬弘盡下出於恭儉號令溫雅有古之風烈按刑法志元帝初立下詔曰夫法令者所以抑暴扶弱欲其難犯而易避也今律令煩多而不約自典文者不能分明而欲羅元元之不逮斯豈刑中之意哉其議律令可蠲除輕減者條奏惟在便安萬姓而已成帝按漢書成帝本紀成帝爲太子寬博謹愼初居桂宮上嘗急召太子出龍樓門不敢絕馳道西至直城門得絕乃度還入作室門上遲之問其故以狀對上大悅乃著令令太子得絕馳道云建始二年三月罷六�技巧官秋減乘輿�馬按本紀贊成帝善修容儀升車正立不內顧不疾言不親指臨朝淵嘿尊嚴若神可謂穆穆天子之容者矣博覽古今容受直辭公卿稱職奏議可述遭世承平上下和睦按刑法志成帝河平中下詔曰甫刑云五刑之屬三千大辟之罰其屬二百今大辟之刑千有餘條律令煩多百有餘萬言奇請它比日以益滋自明習者不知所由欲以曉諭眾庶不亦難乎於以羅元元之民夭絕亡辜豈不哀哉其與中二千石二千石博士及明習律令者議減死刑及可蠲除約省者令較然易知條奏書不云乎惟刑之卹哉其審核之務準古法朕將盡心覽焉哀帝按漢書哀帝本紀綏和二年四月丙子卽皇帝位六月詔曰鄭聲淫而亂樂聖王所放其罷樂府掖庭宮人年三十以下出嫁之官奴婢五十以上免爲庶人禁郡國無得獻名獸察吏殘賊酷虐者以時退有司無得舉赦前往事

後漢光武帝按後漢書光武帝本紀更始元年光武進圍邯鄲拔其城誅王郎收文書得吏人與郎交關謗毀者數千章光武不省會諸將軍燒之曰令反側子自安建武元年六月卽皇帝位十七年冬十月甲申幸章陵修園廟祠舊宅觀田廬置酒作樂賞賜時宗室諸母因酣悅相與語曰文叔少時謹信與人不款曲惟直柔耳今乃能如此帝聞之大笑曰吾理天下亦欲以柔道行之中元元年夏京師醴泉湧出飲之者痼疾皆愈惟眇蹇者不瘳又有赤艸生於水崖郡國頻上甘露羣臣奏言地祇靈應而朱艸萌生孝宣帝每有嘉瑞以攺元神爵五鳳甘露黃龍列爲年紀蓋以感致神祇表章徳信是以化致升平稱爲中興今天下淸寧靈物仍降陛下情存損挹推而不居豈可使祥符顯慶沒而無聞宜令太史撰集以傳來世帝不納常自謙無徳每郡國所上輒抑而不當故史官罕得記焉初帝在兵間久厭武事且知天下疲耗思樂息肩自隴蜀平後非儆急未嘗復言軍旅皇太子嘗問攻戰之事帝曰昔衛靈公問陳孔子不對此非爾所及每旦視朝日側乃罷數引公卿郎將講論經理夜分乃寐皇太子見帝勤勞不怠承間諫曰陛下有禹湯之明而失黃老養性之福願頤愛精神優遊自寧帝曰我自樂此不爲疲也𨿽身濟大業兢兢如不及故能明愼政體總攬權綱量時度力舉無過事退功臣而進文吏戢弓矢而散馬牛𨿽道未方古斯亦止戈之武焉按宋弘傳弘爲大司空嘗燕見禦坐新屏風圖畫列女帝數顧視之弘正容言曰未見好徳如好色者帝卽爲徹之笑謂弘曰聞義則服可乎對曰陛下進徳臣不勝其喜按嚴光傳光與光武少同遊學及光武卽位乃變名姓隱身不見帝思其賢乃令以物色訪之後齊國上言有一男子披羊裘釣澤中帝疑其光乃備安車元纁遣使聘之三反而後至捨於北軍給�褥太官朝夕進膳車駕卽日幸其館光臥不起帝卽其臥所撫光腹曰咄咄子陵不可相助爲理邪光又眠不應良久乃張目熟視曰昔唐堯著徳巢父洗耳士故有志何至相迫乎帝嘆息而去復引光入論道舊故相對累日因共偃臥光以足加帝腹上明日太史奏客星犯禦座甚急帝笑曰朕故人嚴子陵共臥耳按董宣傳光武徵宣爲洛陽令時湖陽公主蒼頭白日殺人因匿主家吏不能得及主出行而以奴驂乘宣於夏門亭候之乃駐車叩馬以刀畫地大言數主之失叱奴下車因格殺之主卽還宮訴帝帝大怒召宣欲箠殺之宣叩頭曰願乞一言而死帝曰欲何言宣曰陛下聖徳中興而縱奴殺良人將何以理天下臣不須箠請得自殺卽以頭擊之流血被面帝令小黃門持之使宣叩頭謝主宣不從彊使頓之宣兩手據地終不肯俯主曰文叔爲白衣時藏亡匿死吏不敢至門今爲天子威不能行一令乎帝笑曰天子不與白衣同因敕彊項令出賜錢三十萬由是搏擊豪彊莫不震栗按馬援傳援畱西州隗囂以援爲綏徳將軍建武四年冬囂使援奉書洛陽援至引見於宣徳殿世祖迎笑謂援曰卿遨遊二帝間今見卿使人大慚援頓首辭謝因曰當今之世非獨君擇臣也臣亦擇君矣臣與公孫述同縣少相善臣前至蜀述陛戟而進臣臣今遠來陛下何知非刺客姦人而簡易若是帝復笑曰卿非刺客顧說客耳援曰天下反復盜名字者不可勝數今見陛下恢廓大度同符髙祖乃知帝王之有眞也按東觀漢記光武時馬援謂隗囂曰到朝廷凡數十未嘗有見明主如此也才能驚人其勇非人之敵開心見誠與人語好醜無所隱諱圖講天下事極盡下情兵事方略量敵較勝闊達多大節與髙祖等經學博覽政事文辧前世無比囂曰如卿言勝髙祖耶曰不如也髙祖大度無可無不可今上好吏事動如節度不飲酒囂曰如卿言反復勝也按袁山松後漢書前漢成哀以來天地縱橫巨猾竊命世祖以眇眇之祚起白水之濱扇之以仁風驅之以大威霜雪被而叢棘枯綱維振而逆鱗埽羣才畢奏人思與能數年之間廓淸四海𨿽爲中興與夫開創者寧有異乎馬生之言固以恢廓大度同符髙祖又資太宗之仁兼孝宣之明故能享有神器據萬物之上按冊府元龜光武以天下旣定思念欲完功臣爵土不令以吏職爲過故皆以列侯就第帝𨿽制禦功臣而每能回容宥其小失遠方貢珍甘必徧賜列侯而大官無餘有功輒增邑賞不任以吏職故皆保其福祿終無誅譴者明帝按後漢書明帝本紀帝遵奉建武制度無敢違者後宮之家不得封侯與政館陶公主爲子求郎不許而賜錢千萬謂羣臣曰郎官上應列宿出宰百里苟非其人則民受其殃是以難之故吏稱其官民安其業遠近肅服戶口滋殖按章帝本紀章帝卽位有司奏言孝明皇帝聖徳淳茂劬勞日昃身禦浣衣食無兼珍澤臻四表遠人慕化僬僥儋耳款塞自至克伐鬼方開道西域威靈廣被無思不服以蒸庶爲憂不以天下爲樂備三雍之教躬養老之禮作登歌正雅樂博貫六藝不捨晝夜聰明淵塞著在圖讖至徳所感通於神明功烈光於四海仁風行於千載而深執謙謙自稱不徳無起寢廟埽地而祭除日祀之法省送終之禮遂藏主於光烈皇后更衣別室天下聞之莫不淒愴陛下至孝烝烝奉順聖徳臣愚以爲更衣在中門之外處所殊別宜尊廟曰顯宗其四時禘祫於光武之堂間祀悉還更衣共進武徳之舞如孝文皇帝祫祭髙廟故事制曰可按光武陰皇后紀顯宗卽位尊後爲太后永平七年崩合葬原陵明帝性孝愛追慕無已十七年正月當謁原陵夜夢先帝太后如平生歡旣寤悲不能寐卽案歷明旦日吉遂率百官及故客上陵其日降甘露於陵樹帝令百官采取以薦會畢帝從席前伏禦�視太后鏡奩中物感動悲涕令易脂澤裝具左右皆泣莫能仰視按明帝馬皇后紀永平十五年帝按地圖將封皇子悉半諸國後見而言曰諸子食數縣於制不已儉乎帝曰我子豈宜與先帝子等乎歲給二十萬足矣按東平王蒼傳永平十一年蒼與諸王朝京師月餘還國帝臨送歸宮淒然懷思乃遣使手詔國中傅曰辭別之後獨坐不樂因就車歸伏軾而吟瞻望永懷實勞我心誦及采菽以增嘆息日者問東平王處家何等最樂王言爲善最樂其言甚大副是要腹矣今送列侯印十九枚諸王子年五歲已上能趨拜者皆令帶之按冊府元龜明帝善刑理法令分明日晏坐朝幽枉必達內外無幸曲之私在上無矜大之色斷獄得情號居前代十二十斷其二言少刑也故後之言事者莫不先建武永平之政章帝按後漢書章帝本紀帝少寬容好儒術顯宗器重之元和二年詔曰令云人有產子者復勿算三歲令諸懷�者賜胎養谷人三斛復其夫勿算一歲著以爲令三年春正月乙酉詔曰蓋人君者視民如父母有憯怛之憂有忠和之教匍匐之救其嬰兒無父母親屬及有子不能養食者稟給如律二月敕侍禦史司空曰方春所過無得有所伐殺車可以引避引避之騑馬可輟解輟解之詩云惇彼行葦牛羊勿踐履禮人君伐一艸木不時謂之不孝俗知順人莫知順天其明稱朕意按本紀贊魏文帝稱明帝察察章帝長者章帝素知人厭明帝苛切事從寬厚感陳寵之義除慘獄之科深元元之愛著胎養之令奉承明徳太后盡心孝道割裂名都以崇建周親平徭簡賦而人賴其慶又體之以忠恕文之以禮樂故乃蕃輔克諧羣後徳讓謂之長者不亦宜乎按和帝本紀和帝卽位有司上奏孝章皇帝崇弘鴻業徳化普洽垂意黎民畱念稼穡文加殊俗武暢方表戒惟人面無思不服巍巍蕩蕩莫與比隆周頌曰於穆淸廟肅雍顯相請上尊廟曰肅宗共進武徳之舞制曰可按明帝馬皇后紀顯宗卽位以後爲貴人時後前母姊女賈氏亦選入生肅宗帝以後無子命令養之謂曰人未必當自生子但患愛養不至耳後於是盡心撫育勞悴過於所生肅宗亦孝性惇篤恩性天至母子慈愛始終無纖介之間按陳敬王羨傳建初三年有司奏遣羨與巨鹿王恭樂成王黨俱就國肅宗性篤愛不忍與諸王乖離遂皆畱京師明年按輿地圖令諸國戶口皆等租入歲各八千萬和帝按後漢書和帝本紀帝自竇憲誅後躬親萬機每有災異輒延問公卿極言得失前後符瑞八十一所自稱徳薄皆抑而不宣舊南海獻龍眼�支十里一置五里一候奔騰阻險死者繼路時臨武長汝南唐羌縣接南海乃上書陳狀帝下詔曰遠國珍羞本以薦奉宗廟苟有傷害豈愛民之本其敕大官勿復受獻由是遂省焉按冊府元龜和帝卽位遵章帝故事兄弟皆畱京師恩寵篤密有司請遣諸王歸藩不忍許至安帝初乃就國永

元十五年有司以日食陰盛奏遣諸王侯就國詔曰甲子之異責由一人諸王幼稚早離顧復弱冠相育常有蓼莪凱風之哀選孺之恩知非國典且復須畱至冬從祠章陵安帝按後漢書安帝本紀元和二年二月戊戌遣中謁者收葬京師客死無家屬及棺槨朽敗者皆爲設祭其有家屬尢貧無以葬者賜錢人五千質帝按後漢書質帝本紀本初元年春正月丙申詔曰昔堯命四子以欽天道洪範九疇休咎有象夫瑞以和降異因逆感謹微應大前聖所重頃者州郡輕慢憲防競逞殘暴造設科條陷入無罪或以喜怒驅逐長吏恩阿所私罰枉仇隙至令守闕訴訟前後不絕送故迎新人離其害怨气傷和以致災眚書曰明徳愼罰方春東作育微敬始其敕有司罪非殊死且勿案驗以崇在寬二月庚辰詔曰九江廣陵二郡數離寇害殘夷最甚生者失其資業死者委屍原野昔之爲政一物不得其所若己爲之況我元元嬰此困毒方春戒節振濟乏�掩胳埋胔之時其調比郡見谷出稟窮弱收葬枯骸務加埋卹以稱朕意桓帝按後漢書爰延傳延性質�少言辭桓帝時爲侍中帝遊上林苑從容問延曰朕何如主也對曰陛下爲漢中主帝曰何以言之對曰尙書令陳蕃任事則化中常侍黃門豫政則亂是以知陛下可與爲善可與爲非帝曰昔朱云廷折欄檻今侍中面稱朕違敬聞闕矣拜五官中郎將昭烈帝按三國誌蜀先主傳評先主弘毅寬厚知人待士蓋有髙祖之風英雄之器焉及其舉國托孤於諸葛亮而心神無貳誠君臣之至公古今之盛軌也

魏文帝按魏志文帝本紀注魏書曰帝常嘉漢文帝之爲君寬仁元默務欲以徳化民有賢聖之風時文學諸儒或以爲孝文𨿽賢其於聰明通達國體不如賈誼帝由是著太宗論曰昔有苗不賓重華舞以干戚尉佗稱帝孝文撫以恩徳吳王不朝錫之幾杖以撫其意而天下賴安乃弘三章之教愷悌之化欲使曩時累息之民得闊步髙談無危懼之心若賈誼之才敏籌畫國政特賢臣之器管晏之資豈若孝文大人之量哉三年之中以孫權不服復班太宗論於天下明示不願徵伐也他日又從容言曰顧我亦有所不取於漢文帝者三殺薄昭幸鄧通愼夫人衣不曳地集上書囊爲帳帷以爲漢文儉而無法舅後之家但當養育以恩而不當假借以權旣觸罪法又不得不害矣其欲秉持中道以爲帝王儀表者如此明帝按魏志明帝本紀注魏書曰帝容止可觀望之儼然自在東宮不交朝臣不問政事惟潛思書籍而已卽位之後禮大臣料簡功能眞僞不得相貿務絕浮華譖毀之端行師動眾論決大事謀臣將相咸服帝之大略性特彊識𨿽左右小臣官薄性行名迹所履及其父兄子弟一經耳目終不遺忘含垢藏疾容受直言聽受吏民士庶上書一月之中至數十百封𨿽文辭鄙陋猶覽省究竟意無厭倦孫盛曰聞之長老魏明帝天姿秀出口喫少言而沈毅好斷初諸公受遺輔導帝皆以力任處之政自己出而優禮大臣開容善直𨿽犯顏極諫無所摧戮其君人之量如此之偉也

君徳部匯考二

晉武帝按晉書武帝本紀泰始元年冬十二月戊辰下詔大弘儉約出禦府珠玉玩好之物頒賜王公以下各有差乙亥詔省郡國禦調禁樂府靡麗百戲之技及雕文遊畋之具咸寧四年十一月辛巳太醫司馬程據獻雉頭裘帝以奇技異服典禮所禁焚之於殿前太康七年十二月出後宮才人妓女以下二百七十人歸於家帝宇量弘厚造次必於仁恕容納讜正未嘗失色於人明達善謀能斷大事故得撫寧萬國綏靖四方承魏氏奢侈刻獘之後百姓思古之遺風乃厲以恭儉惇以寡欲有司嘗奏禦牛靑絲紖斷詔以靑麻代之臨朝寬裕法度有恆髙陽許允旣爲文帝所殺允子奇爲太常丞帝將有事於太廟朝議以其受害之門不欲接近請出爲長史帝乃追述允夙望稱奇之才擢爲祠部郎時論稱其夷曠按本紀贊武皇承基誕膺天命握圖禦宇敷教導民以佚代勞以治易亂絕縑綸之貢去雕琢之飾制奢俗以變儉約止澆風而反淳朴雅好直言畱心采擢劉毅裴楷以質直見容嵇紹許奇𨿽仇讎不棄仁以禦物寬而得眾宏略大度有帝王之量焉於是民和俗靜家給人足聿修武用思啟封疆決神算於深衷斷雄圖於義表焉隆西代王浚南徵師不延時獯人削迹兵無血刃楊越爲墟通上代之不通服前王之未服禎祥顯應風教肅淸按安平獻王孚傳孚字叔達宣帝次弟武帝受禪封安平王泰始八年薨時年九十三帝於太極東堂舉哀三日詔曰王勛徳超世尊寵無二期頤在位朕之所倚庶永百齡諮仰訓導奄息殂隕哀慕感切其以東園溫明祕器朝服一具衣一襲緋練百匹絹布各五百匹錢百萬谷千斛以供喪事諸所施行皆依漢東平獻王蒼故事帝再臨喪親拜盡哀及葬又幸都亭望柩而拜哀動左右按樂平王延祚傳王少有篤疾不任封爵太康初詔曰弟祚早孤無識情所哀湣幼得篤疾日冀其差今遂廢痼無復後望意甚傷之其封爲樂平王使有名號以慰吾心按王濟傳濟性豪侈帝嘗幸其宅供饌甚丰悉貯琉璃器中蒸肫甚美帝問其故答曰以人乳蒸之帝色甚不平食未畢而去按裴秀傳秀拜尙書令時安遠護軍郝詡與故人書云與尙書令裴秀相知望其爲益有司奏免秀官詔曰不能使人之不加諸我此古人所難交關人事詡之罪耳豈尙書令能防乎其勿有所問司隸校尉李�復上言騎都尉劉尙爲尙書令裴秀占官稻田求禁止秀詔又以秀幹翼朝政有勛績於王室不可以小疵掩大徳使推正尙罪而解秀禁止按裴楷傳楷爲侍中帝嘗問曰朕應天順時海內更始天下風聲何得何失楷對曰陛下受命四海承風所以未比徳於堯舜者但以賈充之徒尙在朝耳方宜引天下賢人與弘政道不宜示人以私時任愷庾純亦以充爲言帝乃出充爲關中都督平吳之後帝修太平之化每延公卿與論政道楷陳三五之風次第漢魏盛衰之迹帝稱善按冊府元龜武帝母文明王皇后喪合葬崇陽陵將遷祔帝手疏後徳行命史官爲哀敕初居文帝喪帝𨿽從漢魏之制旣葬除服而深衣素冠除席撤膳哀敬如喪者有司奏攺服進膳不許禮終而後復吉懷帝按晉書懷帝本紀帝在東宮恂恂謙損接引朝士講論書籍及卽位始遵舊制臨太極殿使尙書郎讀時令又於東堂聽政至於宴會輒與羣官論眾務考經籍黃門侍郎傅宣嘆曰今日復見武帝之世矣元帝按晉書元帝本紀帝性簡儉衝素容納直言虛己待物初鎭江東頗以酒廢事王導深以爲言帝命酌引觴覆之於此遂絕有司嘗奏太極殿廣室施絳帳帝曰漢文集上書皂囊爲帷遂令冬施靑布夏施靑練帷帳將拜貴人有司請市萑釵帝以煩費不許所幸鄭夫人衣無文彩從母弟王廙爲母立屋過制流涕止之明帝按晉書明帝本紀帝爲皇太子性至孝有文武才略欽賢愛客雅好文辭當時名臣王導庾亮溫嶠桓彜阮放等咸見親待善撫將士於時東朝濟濟遠近屬心王惇素以帝神武明略朝野之所欽信欲誣以不孝而廢焉大會百官而問溫嶠曰皇太子以何徳稱聲色俱厲必欲使有言嶠對曰鉤深致遠蓋非淺局所量以禮觀之可稱爲孝矣眾皆以爲信然惇謀遂止帝聰明有機斷尢精物理於時兵凶歲饑死疫過半虛敝旣甚事極艱虞屬王惇挾震主之盛將移神器帝崎嶇遵養以弱制彊潛謀獨斷廓淸大祲攺授荊湘等四州以分上流之勢撥亂反正彊本弱枝𨿽享國日淺而規模弘遠矣按冊府元龜明帝性至孝太寧二年二月葬元帝於建平陵帝徒跣至陵所成帝按晉書成帝本紀帝少聰敏有成人之量南頓王宗之誅也帝不之知及蘇峻平問庾亮曰常日白頭公何在亮對以謀叛伏誅帝泣謂亮曰舅言人作賊便殺之人言舅作賊復若何亮懼變色庾懌嘗送酒於江州刺史王允之允之與犬犬斃懼而表之帝怒曰大舅已亂天下小舅復欲爾邪懌聞飲藥而死然少爲舅氏所制不親庶政及長頗畱心萬幾務在簡約常欲與後園作射堂計用四十金以勞費乃止雄武之度𨿽有愧於前王恭儉之徳足追蹤於前烈康帝按晉書康帝本紀咸康八年六月甲子卽皇帝位秋七月景辰葬成帝於興平陵帝親奉奠於西階旣發引徒行至閶闔門升素輿至於陵所按冊府元龜建元元年四月有司奏成帝山陵已一周請攺素服禦進膳如舊壬寅詔曰禮之隆殺因時而寢興誠無常矣至於君親相準名教之重莫之攺也權制之作蓋由近代𨿽曰適事實獘薄之始先王崇之後世猶怠而況因循又從輕降義弗可矣簡文帝按晉書簡文帝本紀簡文帝諱昱幼而岐嶷爲元帝所愛郭璞見而謂人曰興晉祚者必此人也及長淸虛寡欲永昌元年元帝詔曰先公武王先考恭王君臨瑯邪繼世相承國嗣未立蒸嘗靡主朕常悼心子昱仁明有智度可以虔奉宗廟以慰罔極之恩其封昱爲瑯邪王咸和元年所生鄭夫人薨帝時年七歲號慕泣血固請服重元帝哀而許之孝武帝按晉書孝武帝本紀帝幼稱聰悟簡文之崩也時年十歲至晡不臨左右進諫答曰哀至則哭何常之有謝安嘗嘆以爲精理不減先帝旣威權己出雅有人主之量恭帝按晉書恭帝本紀安帝旣不惠帝每侍左右消息溫涼寢食之節以恭謹聞時人稱焉

宋武帝按宋書武帝本紀上淸簡寡欲嚴整有法度未嘗視珠玉輿馬之飾後庭無紈綺絲竹之音寧州嘗獻虎魄枕光色甚麗時將北徵以虎魄治金創上大悅命搗碎分付諸將財帛皆在外府內無私藏宋臺旣建有司奏東西堂施局腳�銀塗釘上不許使用直腳�釘用鐵諸主出適遣送不過二十萬無錦繡金玉內外奉禁莫不節儉性尢簡易諸子旦問起居入合脫公服止著裙帽如家人之禮孝武大明中壞上所居陰室於其處起玉燭殿與羣臣觀之�頭有土鄣壁上葛燈籠麻繩拂侍中袁顗盛稱上儉素之徳孝武不答獨曰田舍公得此以爲過矣故能光有天下克成大業者焉按檀韶傳韶爲江州刺史有罪免官髙祖受命以佐命功增八百戶並前千五百戶韶嗜酒貪橫所蒞無績上嘉其合門從義弟道濟又有大功故特見寵授按南史徐湛之傳湛之母會稽公主初武帝微時貧陋過甚嘗自新洲伐荻有納布衣襖等皆是敬皇后手自作武帝旣貴以此衣付公主曰後世若有驕奢不節者可以此衣示之按冊府元龜宋髙祖少時家貧有大志不治廉隅事繼母以孝謹稱及卽大位春秋已髙每旦入朝太后未嘗失時刻文帝按宋書文帝本紀元嘉四年五月京師疾疫甲午遣使存問給醫藥死者若無家屬賜以棺器十年春正月己未大赦天下孤老六疾不能自存者人賜谷五斛二十四年京師疫癘丙戌使都縣及營署部司普加履行給以醫藥二十六年三月丁巳詔遣使巡行百姓問所疾苦孤老鰥寡六疾不能自存者人賜谷五斛按本紀贊太祖幼年特秀顧無保傅之嚴而天授和敏之姿自稟君臣之徳及正位南面歷年長久綱維備舉條禁明密罰有恆科爵無濫品故能內淸外晏四海謐如按劉康祖傳康祖虔之子也襲封爲長沙王以浮蕩蒱酒爲事前後屢被糾劾太祖以勛臣子每原貸之按張茂度傳茂度爲益州刺史太祖討荊州刺史謝晦詔益州遣軍襲江陵晦已平而軍始至白帝茂度與晦素善議者疑其出軍遲畱時茂度弟劭爲湘州刺史起兵應大駕上以劭誠節故不加罪被代還京師累遷太常以腳疾出爲義興太守上從容謂茂度曰勿復以西蜀介懷對曰臣若不遭陛下之明墓木拱矣按謝靈運傳靈運爲侍中自以名輩才能應參時政初被召便以此自許旣至文帝惟以文義見接每侍上宴談賞而已王曇首王華殷景仁等名位素不逾之並見任遇靈運意不平多稱疾不朝直出郭遊經旬不歸旣無表聞又不請急上不欲傷大臣諷旨令自解靈運乃上表陳疾上賜假東歸明帝按宋書明帝本紀帝少而和令風姿端雅早失所生養於太后宮內大明世諸弟多被猜忌惟上見親常侍路太后醫藥及卽大位四方反叛以寬仁待物諸軍師有父兄子弟同逆者並授以禁兵委任不易故眾爲之用莫不盡力平定天下逆黨多被全其有才能者並見授用

南齊髙帝按南齊書髙帝本紀建元元年六月乙亥詔曰宋末頻年戎寇兼災疾雕損或枯骸不收毀櫬莫掩宜速宣下埋藏營卹若摽題猶存姓字可識可卽運載致還本鄕有司奏遣外監典事四人周行離門外三十五里爲限其餘班下州郡無棺器摽題者屬所以臺錢供市上少沈深有大量寬嚴淸儉喜怒無色從諫察謀以威重得眾卽位後身不禦精細之物敕中書舍人桓景眞曰主衣中似有玉介導此制始自大明末後泰始尢增其麗畱此置主衣政是興衣疾源可卽時打碎凡復有可異物皆宜隨例也後宮器物欄檻以銅爲飾者皆攺用鐵內殿施黃紗帳宮人著紫皮履華蓋除金花瓜用鐵回釘每曰使我治天下十年當使黃金與土同價欲以身率天下移變風俗上姓名骨體及期運歷數並遠應圖讖數十百條歷代所未有臣下撰錄上抑而不宣盛矣按王元邈傳元邈字彥遠泰始初爲靑州刺史太祖鎭淮陰元邈啟明帝稱太祖有異謀太祖不恨也升明中太祖引爲驃騎司馬元邈甚懼太祖待之如初武帝按南齊書武帝本紀永明二年八月甲子詔曰窆枯掩胳義重前誥卹老哀癃實惟令典朕求思民瘼弗忘鑑寐聲憓未敷物多乖所京師二縣或有久墳毀發可隨宜掩埋遺骸未櫬並加斂瘞疾病窮困不能自存者詳爲條格並加沾賚四年閏正月辛亥車駕耕籍田詔孤老貧窮賜谷十石凡欲務農而糧種闕乏者並加給貸務在優厚五年正月辛卯詔曰朕昧爽丕顯思康民瘼𨿽年谷亟登而饑饉代有今履端肇運陽和告始宜協時休覃玆黎庶諸孤老貧病並賜糧餼遣使親賦每存均普十年正月戊午詔賜孤老六疾人谷五斛按本紀贊世祖南面嗣業功參寶命𨿽爲繼體事實艱難禦衮垂旒深存政典文武授任不革舊章明罰厚恩皆由上出義兼長遠莫不肅然外表無塵內朝多豫機事平理職貢有恆府藏內充民鮮勞役宮室苑囿未足以傷財安樂延年眾庶所同幸明帝按南齊書明帝本紀建武二年春正月己卯詔京師二縣有發毀墳�隨宜修理四年春正月壬寅詔民產子者蠲其父母調役一年又賜米十斛帝明審有吏才持法無所借制禦親幸臣下肅淸驅使寒人不得用四幅傘大存儉約罷世祖所起新林苑以地還百姓廢文帝所起太子東田斥賣之永明中輿輦舟乘悉剔取金銀還主衣庫太官進禦食有裹蒸帝曰我食此不盡可四片破之餘充晚食而世祖掖庭中宮殿服禦一無所攺

梁武帝按梁書武帝本紀齊中興元年十二月髙祖封建安郡公下令曰朱爵之捷逆徒送死者特許家人殯葬若無親屬或有貧苦二縣長尉卽爲埋掩建康城內不達天命自取淪滅亦同此科天監元年夏四月景寅髙祖卽皇帝位詔曰宋氏以來並恣淫侈傾宮之富遂盈數千推算五都愁窮四海並嬰羅冤橫拘逼不一撫弦命管良家不被蠲織至繡房幽厄猶見役敝國傷和莫斯爲甚凡後宮樂府西解暴室諸如此例一皆放遣若衰老不能自存官給稟食六年正月己卯詔曰夫有天下者義非爲己凶荒疾癘兵革水火有一於此責歸元首今祝史請禱繼諸不善以朕身當之永使災害不及萬姓俾玆下民稍蒙寧息不得爲朕祈福以增其過特班遠邇咸令遵奉十一年春正月壬辰詔曰夫刑法悼耄罪不收孥禮著明文史彰前事蓋所以申其哀矜故罰有弗及近代相因厥网彌峻髫年華發同坐入𨿽懲惡勸善宜窮其制而老幼流離良亦可湣自今逋�之家及罪應質作若年有老小可停將送四月戊午詔曰去歲胊山大殲醜類宜爲京觀用旌武功但伐罪弔民皇王盛軌掩胳埋胔仁者用心其下靑州悉使收藏十二年二月景寅詔曰掩胳埋胔義重周經槥櫝有加事美漢策朕向隅載懷每勤造次收藏之命亟下哀矜而縣遙深遵奉未洽髐然路隅往往而有言湣沈枯彌勞傷惻可明下遠近各巡境界若委骸不葬或蒢衣莫攺卽就收斂量給棺具庶夜哭之魂斯慰沾霜之骨可歸十六年春正月辛未輿駕親祀南郊詔民有產子卽依格優蠲孤老鰥寡不能自存者咸加賑卹十七年八月壬寅詔以兵騶奴婢男年登六十女年登五十免爲平民普通二年春正月辛巳輿駕親祀南郊詔曰春司禦气虔恭報祀陶匏克誠蒼璧禮備思隨幹覆布玆亭育凡民有單老孤稚不能自存主者郡縣咸加收養贍給衣食每令周足以終其身又於京師置孤獨園孤幼有歸華發不匱若終年命厚加料理尢窮之家勿收租賦四年春正月辛卯輿駕親祀南郊大赦天下應諸窮疾咸加賑卹大同七年十一月丙子詔停在所役使女子十年四月乙卯詔鰥寡孤獨尢貧者贍卹各有差髙祖生知淳孝年六歲獻皇太后崩水漿不入口三日哭泣哀苦有過成人內外親黨咸加敬異及丁文皇帝憂時爲齊隨王諮議隨府在荊鎭仿�奉聞便投劾星馳不復寢食倍道就路憤風驚浪不暫停止髙祖形容本壯及還至京都銷毀骨立親表士友不復識焉望宅奉諱气絕久之每哭輒歐血數升服內不復嘗米惟資大麥日止二溢拜掃山陵涕淚所灑松艸變色及居帝位卽於鐘山造大愛敬寺靑溪邊造智度寺又於臺內立至敬等殿又立七廟堂月中再過設淨饌每至展拜恆涕泗滂哀動左右帝勤於政務孜孜無怠每至冬月四更竟卽敕把燭看事執筆觸寒手爲皴裂糾姦擿伏洞盡物情常哀矜涕泣然後可奏日止一食膳無鮮腴惟豆羹糲食而已庶事繁擁日儻移中便嗽口以過身衣布衣木綿皂帳一冠三載一被二年常克儉於身凡皆此類五十外便斷房室後宮職司貴妃以下六宮褘褕三翟之外皆衣不曳地傍無錦綺不飲酒不聽音聲非宗廟祭祀大會饗宴及諸法事未嘗作樂性方正𨿽居小殿暗室恆理衣冠小坐押盛夏暑月未嘗褰袒不正容止不與人相見𨿽覿內豎小臣亦如遇大賓也歷觀古昔人君恭儉莊敬藝能博學罕或有焉按本紀贊齊季告終君臨昏虐天棄神怒眾叛親離髙祖英武睿哲義起樊鄧仗旗建號濡足救焚總蒼兕之師翼龍豹之陣云驤雷駭剪暴夷凶萬邦樂推三靈攺卜於是禦鳳歷握龍圖辟四門弘招賢之路納十亂引諒直之規興文學修郊祀治五禮定六律四聰旣達萬機斯理治定功成遠安邇肅加以天祥地瑞無絕歲時徵賦所及之鄕文軌傍通之地南超萬里西拓五千其中財重寶千夫百族莫不充牣王府蹶角闕庭三四十年斯爲盛矣自魏晉以降未或有焉按範云傳髙祖納齊東昏余妃頗妨政事云嘗以爲言未之納也後與王茂同入臥內云又諫曰昔漢祖居山東貪財好色及入關定秦財帛無所取婦女無所幸範增以爲其智大故也今明公始定天下海內想望風聲柰何襲昏亂之蹤以女徳爲累王茂因起拜曰範云言是公必以天下爲念無宜畱惜髙祖默然云便疏令以余氏賚茂髙祖賢其意而許之明日賜云茂錢各百萬天監元年髙祖受禪柴燎於南郊云以侍中參乘禮畢髙祖升輦謂云曰朕之今日所謂懍乎若朽索之馭六馬云對曰亦願陛下日愼一日髙祖善之簡文帝按梁書簡文帝本紀太宗幼而敏睿識悟過人旣長器宇寬弘未嘗見慍喜自年十一便能親庶務歷試蕃政所在優稱在穆貴嬪憂哀毀骨立晝夜號泣不絕聲所坐之席沾濕盡爛在襄陽拜表北伐遣長史柳津司馬董當門壯武將軍杜懷寶振遠將軍曹義宗等眾軍進討�平南陽新野等郡魏南荊州李志據安昌城降拓地千餘里及居監撫多所弘宥文案簿領纖毫不可欺

陳武帝按陳書武帝本紀髙祖智以綏物武以寧亂英謀獨運人皆莫及故能徵伐四克靜難夷凶至升大麓之日居阿衡之任恆崇寬政愛育爲本有須髮調軍儲皆出於事不可息加以儉素自率常膳不過數品私饗曲宴皆瓦器蚌盤肴核庶修裁令充足而已不爲虛費初平侯景及立紹泰子女玉帛皆班將士其充闈房者衣不重彩飾無金翠歌鐘女樂不列於前及乎踐祚彌厲恭儉故隆功茂徳光有天下焉按本紀贊髙祖英略大度應變無方蓋漢髙魏武之亞矣及西都蕩覆誠貫天人王僧辯闕伊尹之才空結桐宮之憤貞陽假秦兵之送不思穆嬴之泣髙祖乃蹈元機而撫末運乘勢隙而拯橫流王迹所基始自於此何止戡黎升陑之捷而已焉故於愼徽時序之世變聲攺物之辰兆庶歸以謳炎帝去如釋負方之前代何其美乎文帝按陳書文帝本紀世祖起自艱難知百姓疾苦國家資用務從儉約常所調斂事不獲已者必咨嗟攺色若在諸身主者奏決妙識眞僞下不容姦人知自勵矣一夜內刺閨取外事分判者前後相續每雞人伺漏傳更簽於殿中乃敕送者必投簽於階石之上令槍然有聲云吾𨿽眠亦令驚覺也始終梗槪若此者多焉按本紀贊世祖自初發迹功庸顯著寧亂靜寇首佐大業及國禍奄臻入承寶祚兢兢業業眞若馭朽加以崇尙儒術愛悅文義見善如不及用人如由己恭儉以禦身勤勞以濟物自昔允文允武之君東徵西怨之後賓實之迹可爲聯類至於仗聰明用鑑識斯則永平之政前史其論諸宣帝按陳書宣帝本紀太建五年夏四月癸亥詔北伐眾軍所殺齊兵並令埋掩七年夏四月監豫州陳桃根上織成羅紋錦被裘各二詔於雲龍門外焚之十年夏四月詔曰惟堯葛衣鹿裘則天爲大伯禹敝衣菲食夫子曰無間然故儉徳之恭約失者鮮朕君臨宇宙十變年鑰旰日勿休乙夜忘寢跂予思治若濟巨川念玆在玆懍同馭朽非貪四海之富非念黃屋之尊導仁壽以置羣生寧勞役以奉諸己但承梁季亂離斯瘼宮室禾黍有名亡處𨿽輪奐未睹頗事經營去泰去甚猶爲勞費加以戎車屢出千金日損府帑未充民疲徵賦百姓不足君孰與足興言靜念夕惕懷抱垂訓立法良所多�斫雕爲朴庶幾可慕雉頭之服旣焚弋綈之衣方襲損撤之制前自朕躬艸偃風行冀以變俗往者禦府堂署所營造禮樂儀服軍器之外其餘悉皆停息掖庭常供王侯妃主諸有奉卹並各量減十三年十二月己巳詔非軍國所須多所減損歸於儉約髙宗在田之日有大度幹略及乎登庸實允天人之望梁室喪亂淮南地並入齊髙宗太建初志復舊境乃運神略授律出師至於戰勝攻取獻捷相繼遂獲反侵地功實懋焉及周滅齊乘勝略地還達江際矣

北魏道武帝按魏書刑法志太祖幼遭艱難備嘗險阻具知民之情僞及在位躬行仁厚協和民庶旣定中原患前代刑网峻密乃約定科律大崇簡易是時天下民久苦兵亂畏法樂安帝知其若此乃鎭之以淵默罰必從輕兆庶欣戴明元帝按魏書明元帝本紀初帝母劉貴人賜死太祖告帝曰昔漢武帝將立其子而殺其母不令婦人後與國政使外家爲亂汝當繼統故吾遠同漢武爲長久之計帝素純孝哀泣不能自勝太祖怒之帝還宮哀不自止日夜號泣太祖知而又召之帝欲入左右曰孝子事父小杖則受大杖避之今陛下怒盛入或不測帝於不義不如且出待怒解而進不晚也帝懼從之乃遊行逃於外天賜六年冬十月淸河王紹作逆太祖崩帝入誅紹永興三年二月戊戌詔曰衣食足知榮辱夫人饑寒切己惟恐朝夕不濟所急者溫飽而已何暇及於仁義之事乎王教之多違蓋由於此也非夫耕婦織內外相成何以家給人足矣其簡宮人非所當禦及執作伎巧自余悉出以配鰥民太武帝按魏書太武帝本紀泰常八年十月卽皇帝位於是除禁錮釋嫌怨開倉庫賑窮乏河南流民相率內屬者甚眾太延元年春正月癸未出太祖太宗宮人令得嫁帝生不逮密太后及有所識言則悲慟哀感傍人太宗聞而嘉嘆曁太宗不豫衣不釋帶性淸儉率素服禦飲膳取給而已不好珍麗食不二味所幸昭儀貴人衣無兼彩羣臣白帝更峻京邑城隍以從周易設險之義又陳蕭何壯麗之說帝曰古人有言在徳不在險屈丐蒸土築城而朕滅之豈在城也今天下未平方須民力土功之事朕所未爲蕭何之對非雅言也每以財者軍國之本無所輕費至賞賜皆是死事勛績之家親戚愛寵未曾橫有所及臨敵常與士卒同在矢石之間左右死傷者相繼而帝神色自若是以人思效命所向無前命將出師指授節度從命者無不制勝違爽者率多敗失性又知人拔士於卒伍之中惟其才效所長不論本末兼甚嚴斷明於刑賞功者賞不遺賊罪者刑不避親𨿽寵愛之終不虧法常曰法者朕與天下共之何敢輕也故大臣犯法無所寬假雅長聽察瞬息之間下人無以措其姦隱然果於誅戮後多悔之司徒崔浩旣死之後帝北伐時宣城公李孝伯疾篤傳者以爲卒也帝聞而悼之謂左右曰李宣城可惜又曰朕向失言崔司徒可惜李宣城可哀褒貶雅意皆此類也按樂安王範傳範長子良世祖未有子嘗曰兄弟之子猶子也親撫養之長而壯勇多智常參軍國大計文成帝按魏書文成帝本紀帝少聰達世祖愛之常置左右號世嫡皇孫年五歲世祖北巡帝從在後逢邊帥桎一奴欲加其罰帝謂之曰奴今遭我汝宜釋之帥奉命解縛世祖聞之曰此兒𨿽小欲以天子自處意奇之旣長風格異常每有大政常參決可否和平四年八月丙寅畋於河西詔曰朕順時畋獵而從官殺獲過度旣殫禽獸乖不合圍之義其敕從官及典圍將校自今已後不聽濫殺其畋獲皮肉別自頒賚按本紀贊世祖經略四方內頗虛耗旣而國舋時艱朝野楚楚髙宗與時消息靜以鎭之養威布徳懷緝中外自非機悟深裕矜濟爲心何能若此獻文帝按魏書獻文帝本紀帝立爲皇太子聰睿機悟幼有濟民神武之規仁孝純至禮敬師友和平六年五月卽位六月乙丑詔曰夫賦斂煩則民財匱課調輕則用不足是以十一而稅頌聲作矣先朝榷其輕重以惠百姓朕承洪業上惟祖宗之休命夙興待旦惟民之卹欲令天下同於逸豫而徭賦不息將何以塞煩去苛拯濟黎元者哉令兵革不起蓄積有餘諸有雜調一以與民皇興二年十二月甲午詔曰頃張永迷擾敢拒王威暴骨原隰殘廢不少死生冤痛朕甚湣焉天下民一也可敕郡縣永軍殘廢之士聽還江南露骸艸莽者收瘞之四年三月丙戌詔曰朕思百姓病苦民多非命明發不寐疚心疾首是以廣集良醫遠采名藥欲以救護兆民可宣告天下民有病者所在官司遣醫就家診視所須藥物任醫量給之按刑罰志顯祖末年尢重刑罰言及常用惻淒每於獄案必令覆鞫諸有囚系或積年不斷羣臣頗以爲言帝曰獄滯𨿽非治體不猶愈乎倉卒而濫也夫人幽苦則思善故囹圄與福堂同居朕欲其攺悔而加以輕恕耳由是囚系𨿽淹滯而刑罰多得其所孝文帝按魏書孝文帝本紀帝𦇤褓岐嶷長而淵裕仁孝綽然有君人之表顯祖愛異之延興三年六月甲子詔曰往年縣召民秀二人問以守宰治狀善惡具聞將加賞罰而賞者未幾罪者眾多肆法傷生情所未忍今特垂寬恕之恩申以解网之惠諸爲民所列者特原其罪盡可貸之九月己亥詔曰自今京師及天下之囚罪未分判在獄致死無近親者公給衣衾棺櫝埋葬之不得曝露太和二年二月丁亥行幸代之湯泉所過問民疾苦以宮人賜貧民無妻者四年九月戊子詔曰隆寒雪降諸在徽纏及轉輸在都或有凍餒朕甚湣焉可遣侍臣詣廷尉獄及有囚之所巡省察饑寒者給以衣食桎梏者代以輕�五年二月辛卯免宮人年老者還其所親四月甲寅詔曰時雨不沾春苗萎悴諸有骸骨之處皆敕埋藏勿令露見九年八月庚申詔曰數州災水饑饉薦臻有賣鬻男女者天之所譴在予一人而百姓無辜橫罹艱毒朕用殷憂夕惕忘食與寢今自太和六年已來買定冀幽相四州饑民良口者盡還所親𨿽聘爲妻妾遇之非理情不樂者亦離之十一年十一月丁未詔罷尙方錦繡綾羅之工四民欲造任之無禁其禦府衣服金銀珠玉綾羅錦繡太官雜器太僕乘具內庫弓矢出其大半班賚百官及京師士庶下至工商皂隸逮於六鎭戍士各有差十三年九月丁未出宮人以賜北鎭人貧鰥無妻者十八年十二月己巳詔壽陽鍾離馬頭之師所獲男女之口皆放南還十九年八月甲辰幸西宮路見壞冢露棺駐輦殣之按刑罰志太和三年下詔曰治因政寬獘由网密今侯職千數姦巧弄威重罪受賕不列細過吹毛而舉其一切罷之帝幼有至性年四歲顯祖曾患癰帝親自吮膿五歲受禪悲泣不能自勝顯祖問帝帝曰代親之感內切於心顯祖甚嘆異之文明太后以帝聰聖後或不利於馮氏將謀廢帝乃於寒月單衣閉室絕食三朝召咸陽王禧將立之元丕穆泰李衝固諫乃止帝初不有憾惟深徳丕等撫念諸弟始終曾無纖介惇睦九族禮敬俱深𨿽於大臣持法不縱然性寬慈每垂矜捨進食者曾以熱羹傷帝手又曾於食中得虫穢之物並笑而恕之宦者先有譖帝於太后太后大怒杖帝數十帝默然而受不自申明太后崩後亦不以介意聽覽政事莫不從善如流哀矜百姓恆思所以濟益天地五郊宗廟二分之禮常必躬親不以寒暑爲倦尙書奏案多自尋省百官大小無不畱心務於周洽每言凡爲人君患於不均不能推誠禦物苟能均誠吳越之人亦可親如兄弟常從容謂史官曰直書時事無諱國惡人君威福自己史復不書將何所懼南北徵巡有司奏請治道帝曰粗修橋梁通輿馬便止不須去艸�令平也凡所修造不得已而爲之不爲不急之事損民力也巡幸淮南如在內地軍事須伐民樹者必畱絹以酬其直民稻粟無所傷踐諸有禁忌禳厭之方非典籍所載者一皆除罷愛奇好士情如饑渴待納朝賢隨才輕重常寄以布素之意悠然元邁不以世務嬰心少善射至年十五便不復殺生射獵之事悉止性儉素常服澣濯之衣鞍勒鐵木而已帝之雅志皆此類也按南安王楨傳楨出爲相州刺史髙祖餞楨於華林都亭詔曰從祖南安旣之藩任將曠違千里豫懷惘戀然今者之集𨿽曰分岐實爲曲宴並可賦詩申意射者可以觀徳不能賦詩者可聽射也當使武士彎弓文人下筆髙祖送楨於階下流涕而別按齊郡王簡傳髙祖嘗與簡俱朝文明太后於皇信堂簡居帝之右行家人禮髙祖仁孝以諸父零落存者惟簡每見立以待之俟坐致敬問起居停簡拜伏按北海王詳傳髙祖南伐詳行中領軍畱守後朝於行宮髙祖引見之詳慶平沔北髙祖曰朕以畿南未淸神麾暫動沔北數城並皆柔服此乃將士之效非朕之功詳對曰陛下徳邁唐虞功微周漢自南之風於是乎始按咸陽王禧傳髙祖有事於方澤質明羣臣問起居髙祖曰昨日方澤殊自大暑遇天云蔭密行人差得無敝禧對曰陛下徳感天地故云物凝彩𨿽復雨師灑掃風伯淸塵豈過於此髙祖曰伊洛南北之中此乃天地氤氳陰陽風雨之所交會自然之應非寡徳所能致髙祖篤於兄弟以禧次長禮遇優隆然亦知其性貪每加切誡按髙閭傳閭爲中書監冬至髙祖文明太后大饗羣官髙祖親舞於太后前羣臣皆舞髙祖乃歌仍率羣臣再拜上壽閭進曰臣聞大夫行孝行合一家諸侯行孝聲著一國天子行孝徳被四海今陛下聖性自天惇行孝道稱觴上壽靈應無差臣等不勝慶踴謹上千萬歲壽髙祖大悅賜羣臣帛人三十匹按楊播傳播弟椿字延壽授中部曹文明太后崩髙祖五日不食椿進諫曰陛下至性孝過有虞居哀五朝水漿不禦羣下惶灼莫知所言陛下荷祖宗之業臨萬國之重豈可同匹夫之節以取僵僕且聖人之禮毀不滅性縱陛下欲自賢於萬代其若宗廟何髙祖感其言乃一進粥按穆亮傳髙祖以亮爲司空時文明太后崩已過期月髙祖毀瘠猶甚亮表曰王者居極至尊至重父天母地懷柔百靈是以古先哲王制禮成務施政立治必順天而後動宣憲垂範必依典而後行用能四時不忒陰陽和暢若有過舉咎徵必集故大舜至慕事在納麓之前孔子至聖喪無過瘠之紀堯書稽古之美不錄在服之痛禮備諸侯之喪而無天子之式𨿽有上達之言未見居喪之典然則位重者爲世以屈己居聖者達命以忘情伏惟陛下至徳參二儀惠澤覃河海宣禮明刑動遵古式以至孝之痛服期年之喪練事旣闋號慕如始統皇極之尊同眾庶之制廢越紼之大敬闋宗祀之舊軌誠由文明太皇太后聖略超古惠訓深至欲報之徳昊天罔極比之前代戚爲過甚豈所謂順帝之則約躬隨眾者也陛下旣爲天地所子又爲萬民父母子過哀父則爲之慘悴父過戚子則爲之憂傷近蒙接見咫尺旒冕聖容哀毀駭感無止況神祗至靈而不久虧和气微致風旱者哉書稱一人有慶兆民賴之今一人過哀黎元焉系羣官所以顚殞震懼率土所以危惶悚栗百姓何仰而不憂嘉禾何由而播植願陛下上陳金冊遺訓下稱億兆之心時襲輕服數禦常膳修崇郊祠垂惠咸澤輿駕時動以釋憂煩博采廣諮以導性气息無益之戀行利見之徳則休徵可致嘉應必臻禮教必宣孝慈兼備普天蒙賴含生幸甚詔曰苟孝悌之至無所不通今飄風亢旱時雨不降實由誠慕未濃幽顯無感也所言過哀之咎諒爲未衷省啟以增悲愧宣武帝按魏書宣武帝本紀景明三年二月戊寅詔曰自比陽旱積時農民廢殖寤言增愧在予良多申下州郡有骸骨暴露者悉可埋瘞正始三年五月丙寅詔曰掩胳埋胔古之令典順辰修令朝之恆式今時澤未降春稼已旱或有孤老餒疾無人贍救因以致死暴露溝塹者洛陽部尉依法棺埋永平二年十一月甲申詔禁屠殺含孕以爲永制延昌元年夏四月丁丑帝以旱故減膳撤懸癸未詔曰肆州地震裂死傷甚多言念毀沒有酸懷抱亡者不可復追生病之徒宜加療救可遣太醫折傷醫並給所須之藥就治之帝幼有大度喜怒不形於色雅性儉素初髙祖欲觀諸子志尙乃大陳寶物任其所取京兆王愉等皆競取珍玩帝惟取骨如意而已髙祖大奇之庶人恂失徳髙祖謂彭城王勰曰吾固疑此兒有非常志相今果然矣乃立爲儲貳臨朝淵嘿端嚴若神有人君之量按北海王詳傳詳常別住華林園之西隅與都亭宮館密邇相接亦通後門世宗每潛幸其所肆飲終日其寵如此又詳因其私慶啟請世宗世宗頻幸南第禦其後堂與髙太妃相見呼爲阿母伏而上酒禮若家人臨出髙每拜送舉觴祝言願官家千萬歲壽歲歲一至妾母子捨也孝明帝按魏書孝明帝本紀熙平元年五月庚午詔放華林野獸於山澤二年九月丙寅詔曰察訟理冤實維政首躬親聽覽民信所由諒暗之中治綱未振獄犴繁廣嗟訴驟聞𨿽曰司存每多誣壅曾是寡徳實深矜慨自今月望當蹔出城闉親納滯枉主者可宣諸近遠咸使聞知正光二年秋七月癸丑詔曰時澤弗降禾稼形損在予之責夙宵震懼𨿽克躬撤降仍無招感有司可修案舊典祗行六事圄犴淹枉隨速鞫決庶尹廢職量加修厲鰥獨困窮在所存卹役賦煩民咸加蠲省賢良讜直以時升進貪殘邪佞卽就屏黜男女怨曠務令會偶庶革止懲違有弭災沴前廢帝按冊府元龜前廢帝諱恭字修業廣陵惠王羽之子少端謹有志度事祖母嫡母以孝聞出帝按魏書出帝本紀太昌元年五月庚戌詔曰頃西土年饑百姓流徙或身倚溝渠或命懸道路皆見棄艸土取厭烏鳶言念於此有警夜寐掩胳之禮誠所庶幾行墐之義冀亦可勉其諸有露屍令所在埋覆可宣告天下

北齊文宣帝按北齊書文宣帝本紀天保元年秋七月詔曰古人鹿皮爲衣書囊成帳有懷盛徳風流可想其魏朝禦府所有珍奇雜彩常所不給人者徒爲蓄積命宜悉出送內後園以供七日宴賜九年二月己丑詔燎野限以仲冬不得他時行火損昆虫艸木按元文遙傳文遙爲中書舍人後忽中旨幽執竟不知所由如此積年文宣後忽自幸禁獄執手愧謝親解所著金帶及禦服賜之卽日起爲尙書祠部郎中孝昭帝按北齊書孝昭帝本紀孝昭帝幼而英特早有大成之量魏元象元年封常山郡公及文襄執政遣中書侍郎李同軌就霸府爲諸弟師同軌病卒又命開府長流參軍刁柔代之性嚴褊不適誘訓之宜中被遣出帝送出合慘然斂容淚數行下左右莫不歔欷其敬業重舊也如此皇建元年八月乙酉詔官奴婢年六十以上免爲庶人帝聰敏有識度深沈能斷不可窺測自居臺省畱心政術閒明簿領吏所不逮及正位宸居彌所�勵輕徭薄賦勤卹人隱內無私寵外收人物𨿽後父位亦特進無別日昃臨朝務知人之善惡每訪問左右冀獲直言曾問舍人裴澤在外議論得失澤率爾對曰陛下聰明至公自可遠侔古昔而有識之士咸言傷細帝王之度頗爲未弘帝笑曰誠如卿言朕初臨萬機慮不周悉故致爾耳此事安可久行恐後又嫌疏陋澤因被寵遇其樂聞過也如此性至孝太后不豫出居南宮帝行不正履容色貶悴衣不解帶殆將四旬殿去南宮五百餘步雞鳴而去辰時方還來去徒行不乘輿輦太后所苦小增便卽寢伏合外食飲藥物盡皆躬親太后常心痛不自堪忍帝立侍帷前以爪掏手心血流出袖友愛諸弟無君臣之隔武成帝按北齊書武成帝本紀河淸元年春正月詔普斷屠殺以順春令後主按北史齊後主本紀天統四年十二月甲申詔細作之務及所在百工悉罷之又詔掖庭晉陽中山宮人等及鄴下並州太官官口二處其年六十以上及有癰患者仰所司簡放五年二月乙丑詔禁网捕鷹鷂及畜養籠放之物武平七年春正月壬辰詔去秋已來水潦人饑不自立者所在付大寺及諸富戶濟其性命

北周明帝按周書明帝本紀魏恭帝三年九月甲子卽皇帝位十一月丁巳詔曰帝王之道以寬仁爲大魏政諸有輕犯未至重罪及諸村民一家有犯乃及數家而被遠配者並宜放還二年二月癸未詔曰王者之宰民也莫不同四海一遠近爲父母而子之一物失所若納於隍賊之境土本同大化往因時艱致阻東西遂使疆場之間互相抄掠興言及此良可哀傷自元年以來有被掠入賊者悉可放免按本紀贊世宗寬仁遠度睿哲博聞處代邸之尊實文昭之長豹姿已變龍徳猶潛而百辟傾心萬方注意及乎迎宣黜賀入纂大宗而禮貌功臣惇睦九率由恭儉崇尙文儒亹亹焉其有君人之徳者矣武帝按周書武帝本紀帝爲大司空甚爲世宗所親愛朝廷大事多共參議性沈深有遠識非因顧問終不輒言世宗每嘆曰夫人不言言必有中保定元年二月丙午省轝輦去百戲二年冬十月戊戌詔曰樹之元首君臨海內本乎宣明教化亭毒黔黎豈惟尊貴其身侈富其位是以唐堯疏葛之衣粗糲之食尙臨汾陽而永嘆登姑射而興想況無聖人之徳而嗜欲過之何以克厭眾心處於尊位朕甚恧焉今巨寇未平軍戎費廣百姓空虛與誰爲足凡是供朕衣服飲食四時所須爰及宮內調度朕今手自減削縱不得頓行古人之道豈曰全無庶幾凡爾百司安得不思省約勗朕不逮者哉天和二年省後宮羅綺工人五百餘人建徳元年十二月庚寅幸會道院以上善殿壯麗遂焚之三年三月癸酉皇太后叱奴氏崩帝居倚廬朝夕供一溢米羣臣表請累旬乃止詔皇太子贇總釐庶政五月庚申葬文宣皇后於永固陵帝袒跣至陵所辛酉詔曰齊斬之情經籍彜訓近代沿革遂亡斯禮伏奉遺令旣葬便除攀慕幾筵情實未忍三年之喪達於天子古今無易之道王者之所常行但時有未諧不得全制軍國務重庶自聽朝縗麻之節苫廬之禮率遵前典以申罔極百寮以下宜依遺令公卿上表固請俯就權制過葬卽吉帝不許引古禮答之羣臣乃止於是遂申三年之制五服之內亦令依禮六年春正月辛丑詔曰僞齊叛渙竊有漳濱世縱淫風事窮雕飾或穿池運石爲山學海或層臺累構槪日淩雲以暴亂之心極奢侈之事有一於此未或弗亡朕菲食薄衣以弘風教追念生民之費尙想力役之勞方當易玆獘俗率歸節儉其東山南園及三臺可並毀撤瓦木諸物凡入用者盡賜下民山園之田各還本主五月己丑詔曰朕欽承丕緒寢興寅畏惡衣菲食貴昭儉約上棟下宇土階茅屋猶恐居之者逸作之者勞詎可廣廈髙堂肆其嗜欲往者家臣專任制度有違正殿別寢事窮壯麗非直雕墻峻宇深戒前王而締構弘敞有逾淸廟不軌不物何以示後兼東夏初平民未見徳率先海內宜自朕始其露寢會議崇信含光云合思齊諸殿等農隙之時悉可毀撤雕斫之物並賜貧民繕造之宜務從卑朴癸巳行幸云陽宮戊戌詔曰京師宮殿已從撤毀並鄴二所華侈過度誠復作之非我豈容因而弗革諸堂殿壯麗並宜除蕩甍宇雜物分賜窮民三農之隙別漸營構止蔽風雨務在卑狹帝沈毅有智謀初以晉公護專權常自晦迹人莫測其深淺及誅護之後始親萬機�己勵精聽覽不怠用法嚴整號令懇惻羣下畏服莫不肅然身衣布袍寢布被無金寶之飾諸宮殿華綺者皆撤毀之攺爲土階數尺不施櫨栱其雕文刻鏤錦繡纂組一皆禁斷後宮嬪禦不過十餘人勞謙接下自彊不息以海內未康銳情教習至於校兵閱武步行山谷履涉勤苦皆人所不堪平齊之役見軍士有跣行者帝親脫靴以賜之每宴會將士必自執杯勸酒或手付賜物至於徵伐之處躬在行陣性又果決能斷大事故能得士卒死力以弱制彊按本紀贊髙祖纘業未親萬機慮遠謀深以蒙養正及英威電發朝政惟新內艱旣除外略方始乃苦心焦思克己勵精勞役爲士卒之先居處同匹夫之儉修富民之政務彊兵之術乘讎人之有釁順大道而推亡五年之間大勛斯集攄祖宗之夙憤拯東夏之阽危盛矣哉其有成功者也

隋文帝按隋書文帝本紀上性嚴重有威容外質木而內明敏有大略初得政之始羣情不附諸子幼弱內有六王之謀外致三方之亂握彊兵居重鎭者皆周之舊臣上推以赤心各展其用不逾期月克定二邊未及十年平一四海薄賦斂輕刑罰內修制度外撫戎夷每旦聽朝日昃忘倦居處眠玩務存節儉令行禁止上下化之開皇仁壽之間丈夫不衣綾綺而無金玉之飾常服率多布帛裝帶不過以銅鐵骨角而已𨿽嗇於財至於賞賜有功亦無所愛�乘輿四出路逢上表者則駐馬親自臨問或潛遣行人采聽風俗吏治得失人間疾苦無不畱心嘗遇關中饑遣左右視百姓所食有得豆屑雜糠而奏之者上流涕以示羣臣深自咎責爲之撤膳不禦酒肉者殆將一期及東拜太山關中戶口就食洛陽者道路相屬上敕斥堠不得輒有驅逼男女參廁於仗衛之間逢扶老幼者輒引馬避之慰勉而去至艱險之處見負擔者遽令左右扶助之其有將士戰沒必加優賞仍令使者就加勞問自彊不息朝夕孜孜人庶殷繁帑藏充實𨿽未能臻於至治亦足稱近代之良主按食貨志文帝躬履儉約六宮咸服澣濯之衣乘輿供禦有故敝者隨令補用皆不攺作非享燕之事所食不過一食而已有司嘗進漧薑以布袋貯之帝用爲傷費大加譴責後進香復以氈袋因笞所司以爲後誡焉由是內外率職府帑充實百官祿賜及賞功臣皆出於丰厚焉按河間王弘傳弘字辟惡髙祖從祖弟也父元孫死齊爲周所並弘始入關與髙祖相得髙祖哀之爲買田宅

君徳部匯考三

唐一髙祖按舊唐書髙祖本紀髙祖七歲襲唐國公及長倜儻豁達任性眞率寬仁容眾無貴賤鹹得其歡心按唐書刑法志煬帝昏亂民不勝其毒唐興髙祖入京師約法十二條惟殺人劫盜背軍叛逆者死武徳四年髙祖躬錄囚徒以人因亂冒法者眾盜非劫傷其主及徵人逃亡官吏枉法者皆原之按冊府元龜髙祖卽位見舊愛故人特執撝降有自遠至者皆爲之加禮貴臣嘗引升禦榻辭意款暱言必稱名初軍國多務奏請塡委臨朝處分剖決如流每發其姦伏皆出人之意表然惟舉大綱不存苛細嘗從容謂侍臣曰隋煬帝時遣左右覘察得失朝臣戰懼咸不自安君臣一體豈當如是武徳元年四月庚申詔曰隋代離宮別館遊憩之所並廢之二年二月詔曰釋典微妙淨業始於慈悲道教沖虛至徳去其殘殺四時之禁無伐麛卵三驅之化不取前禽蓋欲惇崇仁惠蕃衍庶物立政經邦咸率玆道朕祗膺靈命撫遂羣生言念亭育無忘鑑寐殷帝去网庶踵前修齊王捨牛實符本志自今以後每年正月五月九月及每月丁齋日並不得行刑所在公私宜斷屠殺三年四月詔曰有隋失馭喪亂弘多民物雕殘俗化逾侈耽嗜之族競逐旨甘屠宰之家恣行刳殺芻豢之畜靡供肴核之資胎夭之羣莫遂蕃滋之性傷財墮業職此之由敓穿窬因玆未息禮曰君無故不殺牛大夫無故不殺羊士無故不殺犬豕庶人無故不食珍非惟務在仁愛蓋亦示之儉約方域未寧尢須節制雕敝之後宜先蕃育豈得恣彼貪暴殘殄庶類之生苟循目前不爲經久之慮導民之理有未足乎其關內諸州宜斷屠殺庶六畜滋多而民庶殷贍詳思厥衷更爲條式六月詔曰自隋室不綱政刑荒廢戍役煩重師旅薦興元元無辜墮於塗炭轉死溝壑暴骨中原宗黨淪亡邑居散逸墳隴靡托遊魂無歸朕受命君臨爲民父母率土之內情均亭毒一物失宜寢興軫慮念玆道殣義先弔卹𨿽復久已頒下普遣葬埋猶恐吏不存心收葬未盡宜令州縣官司所在巡行掩胳埋胔必令周悉使郵亭之次無復遊魂窀穸之下各安所厝姬文惠化恩及枯骸庶踵於前此爲其類髙祖於宗親彌見篤睦送迎拜揖如家人之禮武徳七年四月丙午宴王公親屬於文明殿髙祖見長平王太妃以尊屬從家人禮降階再拜酒小闌徙坐翠華殿帝賦詩王公遞上壽賜帛各有差八年七月羣臣食於禦前果有葡桃侍中陳叔達執而不食帝問其故對曰臣母患口漧永不能治欲歸以遺母帝曰卿有母可遺乎遂流涕嗚咽久之乃止賜物百段帝性至孝初葬元貞太后時遇祁寒跣行二十餘里足皆流血毀頓之極哀感行路言及二親未嘗不流涕有得時珍及諸方異膳必先薦享而己方食太宗按舊唐書髙祖本紀武徳七年八月癸亥傳位於皇太子尊帝爲太上皇貞觀八年三月甲戌髙祖燕西突厥使者於兩儀殿顧謂長孫無忌曰當今遠人率服古未嘗有無忌上千萬歲壽髙祖大悅以酒賜太宗太宗又奉觴上壽流涕而言曰百姓獲安遠人咸附皆奉遵聖旨豈臣之力於是太宗與文徳皇后互進禦膳並上服禦衣物一同家人常禮按太宗本紀貞觀元年八月癸巳公卿奏曰依禮季夏之月可以居臺榭今隆暑未退秋霖方始宮中卑濕請營一閣以居之帝曰朕有气病豈宜下濕若遂來請糜費良多昔漢文帝將起露臺而惜十家之產朕徳不逮於漢帝而所費過之豈謂爲民父母之道也竟不許二年九月丁未謂侍臣曰婦人幽閉深宮情實可湣隋氏末年求采無已至於離宮別館非幸禦之所多聚宮人皆竭人財力朕所不取且灑掃之餘更何所用今將出之任求伉儷非獨以惜費亦人各得遂其性於是遣尙書左丞戴冑給事中杜正倫等於掖庭宮西門簡出之六年十二月辛未親錄囚徒歸死罪者二百九十人於家令明年秋末就刑其後應期畢至詔悉原之按唐書刑法志貞觀二年太宗嘗覽明堂鍼灸圖見人之五藏皆近背鍼灸失所則其害致死嘆曰夫箠者五刑之輕死者人之所重安得犯至輕之刑而或致死遂詔罪人無得鞭背五年詔死刑𨿽令卽決皆三覆奏久之謂羣臣曰死者不可復生昔王世充殺鄭頲而猶能悔近有府史取賕不多朕殺之是思之不審也決囚𨿽三覆奏而頃刻之間何暇思慮自今宜二日五覆奏決日尙食勿進酒肉教坊太常輟教習諸州死罪三覆奏其日亦蔬食務合禮撤樂減膳之意令凡囚已刑無親屬者將作給棺瘞於京城七里外壙有磚銘上揭以榜家人得取以葬十六年廣州都督黨仁弘嘗率鄕兵二千助髙祖起封長沙郡公仁弘交通豪酋納金寶沒降獠爲奴婢又擅賦夷人旣還有舟七十或告其贓法當死帝哀其老且有功因貸爲庶人乃召五品以上謂曰賞罰所以代天行法今朕寬仁弘死是自弄法以負天也人臣有過請罪於君君有過宜請於天其令有司設�席於南郊三日朕將請罪房元齡等曰寬仁弘不以私而以功何罪之請百僚頓首三請乃止太宗以英武定天下然其天姿仁恕初卽位有勸以威刑肅天下者魏徵以爲不可因爲上言王政本於仁恩所以愛民厚俗之意太宗欣然納之遂以寬仁治天下而於刑法尢愼按髙祖竇皇后傳太宗生有二龍之符後於諸子中最篤愛後卽位過慶善宮覽觀梗欷顧侍臣曰朕生於此今母后永違育我之徳不可報因號慟左右皆流涕乃享後於正寢他日幸九成宮夢後若平生旣寤潸然不自勝明日詔有司大發倉賑貧瘠以爲後報焉按同安公主傳同安公主髙祖同母媦也下嫁隋州刺史王裕貞觀時以屬尊進大長公主嘗有疾太宗躬省視賜縑五百姆侍皆有賚予按�悼王元亨傳元亨貞觀二年授金州刺史之藩太宗憐其幼思之數遣使爲勞問賜金盞以娛樂之按大唐新語武徳中以景命惟新宗室猶少至三從弟侄皆封爲王及太宗卽位問羣臣曰徧封宗子於天下便乎封徳彜對曰不便歷觀往古封王者當今最多兩漢以降惟封帝子及兄弟若宗室疏遠者非有大功並不得濫居名器所以別親疏也太宗曰朕爲百姓理天下不欲勞百姓以養己之親也於是疏屬悉降爵爲公武徳九年十一月太宗始躬親政事詔曰有隋禦宇政刻刑煩上懷猜阻下無和暢致使朋友遊好慶弔不通卿士聯官請問斯絕自今已後宜革前獘庶上下交泰品物咸通布告天下使知朕意由是風俗一變澆漓頓革契苾何力鐵勒酋長也太宗徵遼以爲前軍總管軍次白雀城被�中腰瘡重疾甚太宗親爲傅藥太宗嘗止一樹下曰此嘉樹宇文士及從而美之不容口太宗正色謂之曰魏徵嘗勸我遠佞人我不悟佞人爲誰意欲疑汝而未明也今乃果然士及叩頭謝按酉陽雜俎太宗嘗觀漁於西宮見魚躍焉問其故漁者曰此當乳也於是中网而止貞觀中忽有白鵲構巢於寢殿前槐樹上其巢合歡如腰鼓左右拜舞稱賀上曰我嘗笑隋煬帝好祥瑞瑞在得賢此何足賀乃命毀其巢鵲放於野外按唐鑑太宗貞觀二年畿內有蝗上入苑中掇數枚祝之曰民以谷爲命而汝食之寧食吾之肺腸舉手欲吞之左右諫曰惡物恐成疾上曰朕爲民受災何疾之避遂吞之是歲蝗不爲災按冊府元龜太宗以武徳九年八月甲子卽位是月癸酉詔曰爰始正家刑於四海王者內職取象天官上備列位之序下供掃除之役肇自古昔具有節文末代奢淫搜求無度朕嗣膺寶歷撫育黔黎克己厲精庶幾至理顧省宮掖其數實多恐玆幽閉久離親族一時減省各從罷散歸其戚屬任從婚娶自是後宮及掖庭前後所出三千餘人又在內鷹狗貀等並委五坊使量畱余並解放九月遣殿中監盧寬將軍趙綽送突厥還蕃頡利獻馬三千匹羊萬口帝不受詔頡利所掠中國戶口者令歸之貞觀二年四月詔曰隋運將盡羣凶鼎沸干戈不息饑饉相仍流血成川暴骸滿野朕往因軍旅周覽川原每所臨視用傷心慮自祗膺寶命義切哀矜𨿽道謝姬文而情深掩胳諸有骸骨暴露者宜令所在官司收斂瘞埋稱朕意焉八月帝以軍國無事每日視膳於西宮三年正月戊午帝有事於太廟至太穆皇后神主悲慟嗚咽伏地不能興侍衛者莫不歔欷先是帝在髫�穆後於諸子之中獨所鐘愛自穆後寢疾朝夕侍側不解衣冠所進湯藥必先嘗之及丁穆皇后憂毀瘠三年杖而能起四年六月髙祖不豫帝廢朝視藥膳於大安宮如家人之禮辛卯有瘳百寮稱慶詔曰書不云乎一人有慶兆民賴之朕虔奉大安愛敬崇極日嚴之養祗栗斯在近日聖躬違豫寢膳有虧憂懼有懷不遑寧處博求醫術備盡蠲療祈告明靈具陳墾篤上元降福遂蒙昭佑應於康愈萬福咸宜慶幸之隆實兼家國思班愷樂洽於卿士然而尙齒興孝徳教所先饗餼是加義超常等諸州都督刺史及文武官老人八十以上孝弟旌表門閭者並宜節級賜物以申饗宴庶使萬國之內同此歡心施於四海皆知朕意九月詔曰突厥種落往逢災厲病疫饉饑殞喪者多暴骸中野前後相屬幽魂靡托醊奠無所永言矜悼有懷隱惻宜令所司於大業長城以南分道巡行但有骸骨之所酒脯致祭速爲埋瘞務令周悉以稱朕意焉十一月己丑戶部奏窖苫須麻十萬綟帝曰麻爲靸鞋得供國用自今窖苫宜以葛蔓爲之又將作大匠竇琎修營雒陽宮帝務存節儉琎乃於宮鑿池起山崇飾雕麗虛費功力帝聞之大怒遽令毀之琎乃坐是免五年二月詔曰甲兵之設事不獲已義在止戈期於去殺季葉馳競恃力肆威鋒刃之下恣情剪馘血流漂杵方稱快意屍若亂麻自以爲武露骸封土多崇京觀徒見安忍之心未弘掩胳之禮靜言念此憫嘆良深但是諸州有京觀處無問新舊宜悉�削加土爲墳掩蔽枯朽勿令暴露仍以酒脯致祭奠焉七月甲辰遣廣州都督府司馬長孫師往收瘞隋日戰亡骸骨毀髙麗所立京觀八月遣使於髙麗收隋戰亡骸骨設祭而葬之六月祕書少監虞世南上聖徳論手詔答曰卿所論太髙但朕甚寡薄恐有識者窺卿爲後人所笑卿引古昔無爲而治朕未敢擬倫比之近代乍逾之耳卿睹朕之始未見朕之終宜付祕書若朕能愼終如初則可爲也如違此道不用後代笑卿焉十年三月諸王歸藩帝流涕而謂之曰友於之情凡人所重朕於兄弟情豈不欲同遊處展親愛邪但以天下事重方成分別不能不悲耳兒子尙或可求兄弟更不可得也遂嗚咽不能止十三年正月帝朝於獻陵至小次降輿號哭入闕門西面再拜慟絕不能興禮畢攺服入於寢躬親執饌閱髙祖及先後服禦之物匍匐�前悲慟左右侍禦者莫不歔欷十四年五月丁酉帝追感髙祖先後同忌此月不禦酒肉十五年三月如襄城宮登子邏�見暍者僵於路駐命左右取藥飲之乃蘇十六年二月壬寅帝謂侍臣曰朕頃因覽劉聰傳聰將爲劉后起儀殿廷尉陳元達諫聰大怒命斬之劉后手疏啟請甚切聰怒解而甚愧之人之讀書欲廣聞見行之難也朕於藍田市木將別爲一殿取制兩儀仍構重閣其木已具遠想聰事斯作遂止十二月令左監門中郎將齊士員將兵衛獻陵帝召士員至望見而降殿自悲咽不已謂從官曰頃屬歲陰道暮情深罔極所備新衣珍饌欲以正旦奉薦園陵朕若親行便勞扈從三元告始家有吉凶慶慰之禮咸重玆日朕不欲勞人乃自抑止因命江夏王道宗代行所獻之物帝並跪授道宗十七年二月辛巳朔帝謂侍臣曰前代皇王莫不疏弟愛子惟漢明帝曾賜諸王不令子多於弟良史書之垂美後葉我罔極之恩情鍾諸弟於是內外諸王同有班賜七月癸巳司空房元齡給事中許敬宗著作佐郎敬播上所撰髙祖並當朝實錄各二十卷帝遣諫議大夫褚遂良讀之於前始讀至帝初生祥瑞遂感動流涕曰朕於今日富有四海追思膝下不可復依因悲不息命令收卷十八年二月幸壺口村落逼側問其受田丁三十畝遂夜分而寢憂其不給詔雍州錄尢少田者給復移之寬鄕四月辛亥幸九成宮己未行次顯仁宮太宗手詔皇太子曰吾昨見獐鹿懷孕者多縱有空身其子甚小母�而子存者未之有也吾與汝𨿽復不射無仁心之人得便終無放理昆虫無知須推己以及也推己之孝於父母以及此類則天下有識者懷之推己之惡死以及虫豸含生之者何有不賴所以明日不行十九年五月徵遼次遼澤下詔曰日者隋師渡遼時非天贊從軍士卒骸骨相望徧於原野良可哀嘆掩胳之義抑惟先典其令並收瘞之十月班師詔初攻遼東城其中抗拒王師應沒爲奴婢一萬四千口並遣先集幽州將分賞戰士帝念其父母妻子一朝分散情甚哀之因命有司平準其直以布及錢贖爲編戶焉其眾歡叫之聲三日不息及至幽州夷俘並列於城東拜道稱謝舞躍擗地宛轉塵埃從行者湣之爲灑淚初帝之渡遼也莫離支遣加屍城七百人戍蓋牟城李績盡擄之其人並隋軍請自效帝謂之曰非不欲爾之力爾家在加屍爾爲吾戰彼將爲戮矣破一家之妻子求一人之力用吾不忍也戊戌帝悉令稟食而放還咸曰髙麗小人不知所以報天子徳也二十年十二月癸未帝謂司徒長孫無忌等曰今日吾之生日俗云生日可嘉樂於吾之情翻成感思君臨天下富有四海而追求侍養永不可得仲由懷負米之恨則吾情也因泣下數行羣臣並皆掩淚二十一年六月詔曰隋末喪亂邊疆多被抄掠今鐵勒並歸朝化如聞中國之人先在蕃內者流涕南望企踵思歸朕聞之惕然深用惻隱宜遣使住燕然等州知見在沒落人數與都督相計將物往贖遠給程糧送還桑梓其室韋烏羅護靺羯等三部被延�抄失家口者亦令爲其贖取太宗始自𦇤褓瞻視舉措有異於常尢爲髙祖穆太后之所鐘愛每將隨從不離左右踐祚之始水旱爲災粟價騰起突厥侵抄州縣騷然帝布徳寰中申威遐外旬月之間九區寧謐至於進賢任能勵精爲政求士若不及從諫如轉圜榜徵儒學興復制度禮樂畢備風教興行下無滯才上無�政商旅野次無復盜賊外戶不閉囹圄常空制禦王妃公主之家及大姓豪猾之伍斂手屏迹無復侵犯亦古昔未之有也嘗謂侍臣曰今天下無事四裔賓服惟須守此成功以養百姓又指殿而言曰安百姓者如造此捨經始斯畢安可攺移若易一榱增一瓦人足競踐良工揮墨搖其梁棟所壞益多亦猶百姓旣安因而撫養若慕奇功變法制不常其徳必致勞擾又嘗狩於驪山帝登山頂見圍斷絕顧謂從官曰此山險絕馬路不通攀緣危澗人亦勞止若依軍令闕圍有罪朕爲萬姓主不可登髙就下察人之過乃回馬避之又嘗謂侍臣曰傳云己所不欲勿施於人朕今每事由己誠能自節豈獨百姓不欲而必順其情但四夷不欲亦能從其意耳又嘗徵遼將發定州詔以宮女十人從司徒長孫無忌表請陛下躬自度遼天下兵符及神璽悉從宮女減少將委官人天下觀之以爲陛下輕神器帝曰度遼者十餘萬人皆離家室朕將十人猶�太多夫自厚其身必勞百姓十人以主璽符足可不任官人朕心已在言前無煩公重請右衛將軍陳萬福違法取驛麩數石不欲加罪賜麩以愧其心帝威容甚肅百僚進見皆失其措帝知其若此每見人奏事必假借顏色使得盡言嘗謂公卿曰朕見煬帝多忌朝臣不語非以待下者也朕欲上和下睦君臣一體遂語百僚日午事隙各歸第所有情好任其往來虛懷博納不欲見人之短又謂羣臣曰朕比許上封事者欲知國家臧否政教得失而無識人因此兼言公等過朕皆棄而不覽想不以懷疑太宗嘗辟人從兩騎幸故未央宮遇一衛士佩刀不去車駕至惶懼待罪太宗謂之曰仗司之失非汝之罪今若付法當死者便數人我不忍因赦之而去髙宗按舊唐書髙宗本紀髙宗以貞觀五年封晉王幼而岐嶷端審寬仁孝友初受孝經於著作郎蕭徳言太宗問曰此書中何言爲對曰夫孝始於事親中於事君終於立身君子之事上進思盡忠退思補過將順其美匡救其失太宗大悅曰行此足以事父兄爲臣子矣及文徳皇后崩晉王時年九歲哀慕感動左右太宗屢加慰撫十八年太宗將伐髙麗命太子畱鎭定州及駕發有期悲啼累日因請飛驛遞表起居並遞敕垂報許之飛表奏事自此始也及軍旋太子從至並州太宗患癰太子親吮之扶輦步從數日按大唐新語崔善爲明天文歷算曉達時務爲尙書左丞令史惡其明察乃爲謗書曰崔子曲如鉤隨時待封侯髙宗謂之曰澆薄之後人多醜政昔北齊姦吏歌斛律明月髙緯暗主遂滅其家朕𨿽不明幸免斯事乃構流言者罪之按冊府元龜髙宗爲晉王始年九歲居長孫皇后喪哀慕不能自勝太宗嘗加慰撫由是特深寵異貞觀十六年立爲皇太子二十三年從幸翠微宮太宗苦痢增劇太子侍疾旬日之間發有變白者太宗泣曰吾聞古之孝者不過文王汝今數日不食晝夜不離吾側口嘗湯藥盛年鬢則變白汝之孝敬過文王矣吾𨿽殞沒亦無所恨及太宗靈駕將引帝號叫自投於地扳轀車哽慟摧裂大軍悲哭不能自勝永徽二年四月己丑以將忌日令有司進素食太常停教終於五月自三年喪畢朔望未禦正殿百僚上表請乞九月辛卯始禦太極殿自此每五日一度太極殿視事十一月辛酉親祀南郊黃門侍郎宇文節奏言依議明日朝羣臣陳樂懸請奏九部樂帝曰被甲而舞者情不忍觀所司更不宜設言畢慘愴久之初太宗在藩樂工爲秦王破陣樂舞以歌用兵之妙貞觀初以爲武舞每燕享奏樂必陳之至是停於殿廷所作而所司依前習之三年正月丙子親祠太廟及布幣裸獻至太宗神座俯伏感慟悲不自勝侍衛者皆歔欷莫能仰視六年春正月壬申朔親謁昭陵文武百僚及宗室子孫並陪位帝降輦易服行哭就位再拜擗踴禮畢又攺服奉謁寢宮其崇聖宮妃嬪太長公主以下及越趙二國太妃等先於神位左右侍列如平生帝入寢哭踴絕於地進至東階西面再拜號慟久之乃進太牢之饌加珍饈具品引太尉長孫無忌司空李績越王福曹王明左屯衛大將軍程知節並入執爵進俎帝至神座前拜哭奠饌閱先帝先後衣服拜辭訖行哭出寢北門乃禦小輦還行宮十一月戊子詔曰少府監非軍國所需宗廟之用並不須飾以珠玉諸州嘗貢珠寶者並宜停進其市肆間不得更爲雕鏤及貨鬻珠寶金銀等物顯慶元年正月甲午詔曰爲國之道必崇簡惠正家之義允歸儉約故知興替之本得失之基爰自六宮刑於四海旣而西都之後累葉驕奢東漢之君相繼淫侈魏庭晉室采擇無厭水運倉積選納逾廣節文旣廢怨曠滋深糜費極多流獘忘反朕以寡薄嗣奉瑤圖臨馭八紘亭育萬類向隅之念每切於憂兢納隍之心實勞於夙夜率由成訓仰遵先旨卽位之初備加寬貸年老宮人已令放出椒掖之內人數猶多久離親之歡長供掃除之役永年幽閉良深矜憫又去年霖雨頗傷苗稼在於州縣非無乏少資給後庭有妨國用宜申玆大造更量放出宮人可令宮司料簡具錄名帳所司依狀散下歸其戚屬若無近親任求配偶所在官府存心安置勿使輕薄之徒輒行欺誘空有竊資之獘更無偕老之托務加存卹令遂所懷龍朔元年十月狩於陸渾縣較獵於韭山帝身射禽獸獲鹿及雉兔數十令代宮廚應烹之羊盡放令長生焉二年六月癸亥詔曰比每誕育王子公主諸親慶賀多進錦繡纂組金銀雕鏤虛有糜費深乖節儉自今以後卽宜並停咸亨四年正月詔咸亨初百姓遺棄男女有收養及驅使者聽量酬衣食之直放還本家閏五月禁作捕魚營圈取獸中宗按冊府元龜中宗爲皇太子大足元年從則天幸京師時屬凝寒親捧天后足步從一里餘天后大悅下制褒美宣付史官神龍元年正月卽位麟臺監張易之等先以潛圖逆亂伏誅詔有與易之往復書疏並焚之用安反側百僚莫不稱慶二年五月有司以則天皇后服滿三十六日請帝及百僚並從權制攺服慘服帝不許竟服衰麻惟公卿以下聽服慘服帝自居諒暗令所司惟進倉米薄粥豆盧欽望以帝素有气疾上表乞少進美膳加以姜桂制不許景龍二年十二月幸漢故未央宮舊基引從臣賜宴有羣鹿經於禦前羽林騎士獲之以獻帝皆命放之睿宗按舊唐書睿宗本紀睿宗髙宗第八子中宗母弟謙恭孝友儀鳳三年封豫王嗣聖元年則天臨朝廢中宗爲廬陵王立豫王爲皇帝仍臨朝稱制及革命攺國號爲周降帝爲皇嗣徙居東宮具儀一比皇太子聖歷元年中宗自房陵還帝數稱疾不朝請讓位於中宗則天遂立中宗爲皇太子封帝爲相王按冊府元龜睿宗唐隆元年六月制宮人比來取在京百姓女子入宮者令放出元宗按舊唐書元宗本紀先天二年八月壬辰制曰凡有刑人國家常法掩胳埋胔王者用心自今已後輒有屠割刑人骨肉者依法科殘害之罪按唐書刑法志元宗初卽位勵精政事常自選太守縣令告戒以言而良吏布州縣民獲安樂二十年間號稱治平衣食富足人罕犯法是歲刑部所斷天下死罪五十八人往時大理獄相傳烏鵲不棲至是有鵲巢其庭樹羣臣稱賀以爲幾至刑措按讓皇帝憲傳憲始王永平文明元年武后以睿宗爲皇帝故憲立爲皇太子睿宗降爲皇嗣更冊爲皇孫與諸王皆出閣開府置官屬元宗進憲太尉歷澤岐涇三州刺史初帝五子列第東都積善坊號五王子宅及賜第上都隆慶坊亦號五王宅元宗爲太子嘗制大衾長枕將與諸王共之睿宗知喜甚及先天後盡以隆慶舊邸爲興慶宮而賜憲及薛王第於勝業坊申岐二王居安興坊環列宮側天子於宮西南置樓其西署曰花萼相輝之樓南曰勤政務本之樓帝時時登之聞諸王作樂必亟召外樓與同榻坐或就幸第賦詩燕嬉賜金帛侑歡諸王日朝側門旣歸卽具樂縱飲爲樂如是歲月不絕所至輒中使勞賜相踵世謂天子友悌古無有者帝於惇睦蓋天性然𨿽讒邪亂其間而卒無以搖時有鶺鴒千數集麟徳殿廷翔棲浹日左淸道率府長史魏光乘作頌以爲天子友悌之祥帝喜亦爲作頌憲尢謹畏未嘗干政而與人交帝亦信重嘗以書賜憲等曰魏文帝詩西山一何髙髙髙殊無極上有兩仙童不飲亦不食賜我一丸藥光耀有五色服之四五日身體生羽翼朕每言服藥而求羽翼寧如兄弟天生之羽翼乎陳思王之才足以經國絕其朝謁卒使憂死魏祚未終司馬氏奪之豈神丸效耶虞舜至聖捨象傲以親九族九族旣睦平章百姓今數千載天下歸善焉此朕廢寢忘食所慕嘆也頃因餘暇選仙錄得神方云餌之必壽今持此藥願與兄弟共之偕至長齡永永無極也後申王等相繼薨惟憲在帝親待愈益厚每生日必幸其第爲壽往往畱宿居常無日不賜遺尙食總監及四方所獻酒酪異饌皆分餉之憲嘗請歲盡錄賜目付史官必數百紙後有疾護醫將膳騎相望也僧崇一者療之少損帝喜甚賜緋袍銀魚已而疾寖劇薨帝失聲號慟左右皆泣下帝以憲實推天下有髙世之行非大號不稱乃追謚讓皇帝遣尙書左丞相裴耀卿太常卿韋絳持節奉冊其子琎表陳憲宿素退讓不敢當大號制不許按惠文太子範傳範愛儒士無貴賤盡禮與閻朝隱劉廷琦張諤鄭繇等善常飲酒賦詩相娛樂駙馬都尉裴虛己善讖緯坐私與範遊徙嶺南延琦貶雅州司戶諤爲山茌丞然帝與範無少間也謂左右曰兄弟情天至於我豈有異哉趨競者彊相附我終不以爲纖介按惠宣太子業傳業始王趙開元初進太子少保卽拜太保帝愛之常被疾帝自祝禬旣愈幸其第置酒賦詩爲初生歡帝常不豫業妃弟內直郎韋賓與殿中監皇甫恂妄言休咎事賓坐死恂貶錦州刺史妃恐降服待罪亦不敢入謁帝聞遽召之業伏殿下請罪帝趨就執其手曰吾所猜於兄弟者天地共咎之遂復燕歡仍諭妃復位俄進司徒按韓休傳帝常獵苑中或大張樂稍過差必視左右曰韓休知否已而疏輒至嘗引鑑默不樂左右曰自韓休入朝陛下無一日歡何自戚戚不逐去之帝曰吾𨿽瘠天下肥矣且蕭嵩每啟事必順旨我退而思天下不安寢韓休敷陳治道多訐直我退而思天下寢必安吾用休社稷計耳按哥舒翰傳安祿山反帝拜翰太子先鋒兵馬元帥翰爲人少恩軍行未嘗卹士饑寒帝令中人袁思藝勞師士皆訴衣服穿空帝卽斥禦服餘者制袍十萬以賜其軍按本事詩開元中頒賜邊軍纊衣制於宮中有兵士於短袍中得詩曰沙場徵戍客寒苦若爲眠戰袍經手作知落阿誰邊蓄意多添綫含情更著綿今生已過也重結後身緣兵士以詩白於帥帥進之元宗命以詩徧示六宮曰有作者勿隱吾不罪汝有一宮人自言萬死元宗深憫之遂以嫁得詩人仍謂之曰我與汝結今身緣邊人皆感泣按明皇十七事元宗西幸車駕自延英門出楊國忠請由左藏庫而去從之望見千餘人持火炬以候上駐蹕曰何用此爲國忠對曰請焚庫積無爲盜守上斂容曰盜至若不得此當斂於民不如與之無重困吾赤子也命撤火炬而後行聞者皆感激流涕疊相謂曰吾君愛民如此福未艾也𨿽太王去豳何以過此乎元宗始入斜谷也早煙霞甚晦知頓使韋倜於野中得新熟酒一壺跪獻於馬首者數四上不爲之舉倜懼乃注以他器引滿於前上曰卿以我爲疑耶始吾禦宇之初嘗飲大醉損一人吾悼之因以爲戒迨今四十餘年未嘗甘酒指力士及近侍曰此輩皆知之非紿卿也從臣聞之無不感悅上孜孜儆戒也如是富有天下五十載豈由斯道乎按冊府元龜元宗生而聰明睿哲及長寬仁孝友識度弘遠英武果斷不拘小節先天元年十二月詔曰犬以守禦雞以司晨有用於人不同常畜好生之徳徧宜令及自今並不得屠殺二年八月戊午敕曰禮曰寧儉書戒無逸約費嗇財爲國之本至於賜酺合宴正欲與人同觀廣爲聚斂故非取樂之意況自徇於奢是不戒也心勞於僞是不經也殷監於此良用憮然自今以後凡兩京及天下所作山車旱船結彩樓閣寶車等無用之物並宜禁斷開元二年七月乙未內出珠玉錦繡於殿庭焚之敕曰朕聞珠玉饑不可食寒不可衣故漢文云雕文刻鏤傷農事錦繡纂組害女工農事傷則饑之本女工害則寒之源又賈生有言曰夫人一日不再食則饑終歲不制衣則寒饑寒切體慈母不能保其子君焉得以有其民哉朕以眇躬托於王公之上曷嘗不日旰忘食未明求衣使反朴還淳家給人足而倉廩未實饑饉相仍水旱或僭糟糠不厭靜思厥故皆朕之咎故有酒漿藿肉玉食錦衣互相誇尙浸成風俗夫令之所施惟行不惟反人之化上從實不從言是以古先哲王以身率下如風之靡何俗不易此事近有處分當以施行朕若躬服珠玉日玩錦繡而欲公卿節儉黎庶惇朴是揚湯止沸涉海無濡不可得也是知文質之風自上而始朕欲捐金棄玉塞本澄源所以服禦金銀器物今付有司令鑄爲鋌仍貯掌以供軍國珠玉之貨無益於時並宜焚於殿前用絕浮競至誠所感期於動天況凡百官有違朕命其宮掖之內后妃以下咸服澣濯之衣永除珠翠之飾當使金土同價風俗大行日用不知克臻至道布告遐邇如朕意焉戊戌詔天下更不得采取珠玉刻鏤器玩造作錦繡珠繩織成帖絳二色綾綺羅作龍鳳禽獸等異文字及堅錦文者決一百受雇工匠降一等科之兩京及諸州舊有官織錦坊宜停開元二年十月詔曰乞力徐等天迷神怒背義忘恩憫其下人制在凶帥積骸暴露潤艸塗原言念於玆豈忘惻隱其吐蕃戰死人等宜令所在州縣速與瘞埋俾有申於弔拯庶無隔於中外三年二月北庭都護郭虔瓘破吐蕃及突厥默啜以其俘來獻帝謂俘囚曰爾等背恩作逆罪不容誅念爾等無知特宜釋放五年七月隴右節度郭知運大破吐蕃獻俘於闕下帝悉免而撫之分配諸州爲編戶親語之曰吐蕃俘囚等是爾蕃部於我國家送款降婚分之疆界我不爾詐爾無我虞近年爾忽從凶猾不守誠信犯我羣牧侵我州軍旣藉防閒故有經略臨陣所擄準例應誅我情在好生今爲爾屈法並捨爾等性命作諸州編戶卽宜聽有司處分十一月丙辰詔曰自古見其生不食其肉資其力必報其功馬牛驢皆能任重致遠濟人使用先有處分不令宰殺如聞比來尙未全斷羣牧之內此獘尢多自今以後非祠祭所須更不得進獻牛馬驢肉其王公已下及天下諸州諸軍宴設及監牧皆不得輒有殺害仍令州縣及監牧使諸軍長官切加禁斷兼委禦史隨事糾彈十二月己丑敕令在遏密又逼忌辰起今日後至來年正月上旬並進蔬食所司準式此限內仍令都城禁屠殺十二年正月戊寅敕曰朕聞舞者所以節八音而行八風豈徒誇詡時代眩曜耳目而已也自立云韶內府百有餘年都不出於九重今欲陳於萬姓冀與羣公同樂豈獨娛於一身且珠翠綺羅孰非珍玩常念百金之費每惜十家之產是以所服之服俱非綺羅所冠之冠亦非珠翠若弋綈之制大帛之衣徳𨿽謝於古人儉不忘於曩哲庶羣公觀此當體朕之不奢十二年四月隴右節度使王君破吐蕃來獻捷帝謂吐蕃俘囚等曰凡屬俘囚法當處死我好生惡殺覆育萬方今捨汝性命以申含養十月將封泰山詔曰自古明王仁及萬物今助天孳育方欲告成其緣祭祀及在路供頓犧牲餼牽禮不可闕除此之外天下諸州並令斷屠及漁獵采捕駕回至京師依常式十七年十一月謁喬陵帝望陵涕泣哀感左右升奉先縣爲赤縣以所管萬三百戶供奉陵寢二十一年正月制曰獻歲之吉迎气方始教順天時無違月令所由長吏可舉舊章諸有藏伏孕育之物蠢動生植之類愼無殺伐致令夭傷天寶元年正月攺元詔曰禁傷麛卵以遂生成自今後每年春天下宜禁弋獵采捕五載正月詔曰永言亭育仁慈爲本況乎春令義�發生其天下弋獵采捕宜明舉舊章嚴加禁斷宣布中外令知朕意六載正月詔曰今屬陽和布气蠢物懷生在於含養必期遂生如聞滎陽僕射陂陳畱郡蓬池等采捕極多傷害甚廣因循旣久深謂不然自今以後特宜禁斷各委所由長官嚴加捉搦輒有違犯者白身決六十仍罰重役官人具名錄奏當別處分其僕射陂仍攺爲廣仁陂蓬池攺爲福源池庶弘大道之仁以廣中孚之化又詔曰祭祀之典犧牲所備將有達於虔誠蓋不資於廣殺況牛之爲畜人實有賴旣功施播種亦力被車輿自此余牲尢可矜憫況前聖有作難爲盡廢明神克享亦在深仁自今以後每大祭祀應用騂犢宜令所司量減其數仍永爲常式十四載正月詔曰陽和布气庶類滋長助天育物須順發生宜令諸府郡至春末已後無得弋獵采捕嚴加禁斷必資杜絕肅宗按舊唐書肅宗本紀至徳二載春正月庚戌朔上通表入蜀賀上皇上皇在蜀每得上表疏訊其使者知上涕戀晨省乃下詔曰至和育物大孝安親古之哲王必由斯道朕往在春宮嘗事先後問安靡闕視膳無違及同气天倫聯華棣萼居常共被食必分甘今皇帝奉而行之未嘗失墜每有銜命而來戒途將發必肅恭拜跪涕泗漣洏左右侍臣罔不感動間者抱戴赤雀白狼之瑞接武薦臻此皆皇帝聖敬之符孝友之感也故能誕敷徳教橫於四海信可以光宅寰宇永綏黎元者哉十二月丙午上皇至自蜀上至望賢宮奉迎上皇禦宮南樓上望樓辟易下馬趨進樓前再拜蹈舞稱慶上皇下樓上匍匐捧上皇足涕泗嗚咽不能自勝遂扶侍上皇禦殿親自進食自禦馬以進上皇上馬又躬攬轡而行止之後退上皇曰吾享國長久吾不知貴見吾子爲天子吾知貴矣上乘馬前導自開遠門至丹鳳門旗幟燭天彩栩夾道士庶舞忭路側皆曰不圖今日再見二聖百寮班於含元殿上皇禦殿左相苗晉卿率百辟稱賀人人無不感咽禮畢上皇詣長樂殿謁九廟神主卽日幸興慶宮上請歸東宮上皇遣髙力士再三慰譬而止三載正月乙酉敕因亂所失庫物先差使收檢如聞下吏因便擾人其搜檢使一切並停務令安輯按冊府元龜肅宗始五歲聰明秀異及長英睿有謀略仁愛孝友得之天性有檢制規矩臨事立斷應若雷霆至徳二年十二月詔宮女及狗豽雞鷹鷂之數宜卽停減屋宇車輿衣服器用並宜準式珠玉寶鈿平脫金泥織成刺繡之類一切禁斷三年正月詔曰國有五典幽閉爲重刑有六宮明章內理所以教之陰禮詔之禦服至於衡紞紘綖之美織綿纊之事任適於用則有司存焉頃年已來仍遭寇盜違其情性則謫見天象恣其供億則糜費國儲非以達冤煩振系滯之義也宜於內人三千人各任其嫁其年老及疾患如無近親收養散配諸寺安置待有去處一任東西仍各與一房資財以充糧用並委府縣官勾當勿使侵淩以成朕無爲之化也乾元元平十一月元宗幸華淸宮還帝至灞上迎候下馬趨進百餘步再拜舞蹈前抱元宗足元宗撫帝背帝又控轡行數十步有命乃止二年正月戊寅帝耕籍田先至於先農之壇因閱耒耜有雕刻文飾者謂左右曰田器農人執之在於朴素豈貴文飾乎乃命撤之下詔曰古之聖王臨禦天下莫不務農惇本寶儉爲先蓋用勤身率下也屬東耕啟候爰是籍田將欲勸彼蒸人所以執玆耒耜如聞有司所造農器妄加雕飾殊非典章況紺轅縹軛固前王有制崇奢尙靡諒爲國所疵靜言思之良用嘆息豈朕法堯舜重茅茨之意邪其所造雕飾者宜停仍令有司依農用常式卽別攺造庶萬方黎獻知朕意焉三月壬寅詔曰朕聞古者皇王乘時致理莫不上稽天象下順人心所以革獘移風推誠布化也朕自纂膺鴻業再復寰區何嘗不勤己勵精兢兢業業一物失所爰軫納隍之憂四方未寧深懷馭朽之懼頃𨿽沿革之令隨事每下而弛張之要未得其宜遂使人瘼尙繁寇虞猶梗有乖政本諒在朕躬用懷酌損之儀庶�維新之典自今已後常膳及服禦等物悉從節減周身之外一切並停武徳中尙作等坊除造賞物賜蕃客將士器物及軍戎祠祭所要余並停上元元年七月殿中監李輔國矯詔自興慶宮移太上皇於大內帝更選擇後宮及上皇素所愛幸並妓樂百餘人令於西宮備灑掃又有詔令萬安咸宜二長主侍養上皇至於服禦饌食窮以珍奇視膳問安加於常日異方進獻先到西宮國之大事咨之可否然帝從此怏怏成病常涕泣不樂每西宮朝見嗚咽不能自勝侍臣感動天下稱孝由此常欲誅輔國會疾甚竟不行二年八月壬申內宴宰臣已下內出妓樂不過數人甚儉司徒兼中書令郭子儀等上表曰臣聞古先哲王莫不崇儉以阜時戒奢以惇本勤以樹善利在化淳伏惟乾元大聖光天文武孝感皇帝陛下纘成盛業備歷諸難功存造化澤被甿俗至於服用之飾聲樂之娛宜有所增加以彰聖徳今月十六日臣等伏蒙天恩幸沾內宴切見後庭妓樂其數非多衣制儉薄頗爲逼下顧無麗綺之玩是行質素之風恭惟睿慈允臻於道昔漢文帝念中人之產晉武焚外國之裘皆抑止於有餘匪謙讓於當分以今比古無徳而稱況聖作物睹著自格言上行下效存於理體陛下以農桑未乂軍務猶虞思懲富教之繇率先儉約之化康寧之福莫尙於此臣等備位宰臣職當毗贊恐聖烈無紀臣下未知請編之史策宣下中外詔曰儉徳之恭約失者鮮格言爲重理道在玆朕志復淳源用濟海內振其元化鏡以至淸非謂艱難之時自崇朴素之本無聲之樂庶聞於四方曳地之衣將比於前古且率人而自我亦揉木而銷金爲君之難事當乎增損肱股之義務在乎弼違期於啟沃之勤不在延君之譽爲人上者此道惟常豈可付以史官宣於中外載循來表殊匪朕懷翼日太子賓客韓擇木入奏因奉賀節儉妓樂衣無綺繡之飾食無珍羞之具上因出衣袖以示之曰朕此衣已三度浣矣代宗按舊唐書代宗本紀元宗諸孫百餘上爲嫡皇孫宇量弘深寬而能斷喜懼不形於色仁孝溫恭動必由禮幼而好學尢專禮易元宗鐘愛之大歷四年秋七月癸未詔至理之代先徳後刑上歡然以臨下下欣然而奉上禍亂不作法令可施去聖久遠薄於教化簡書塡委獄頌煩興苛吏舞文冤人致辟思欲刷恥攺行厥路無由豈天地父母慈愛之意也朕主三靈之重托羣後之上夕惕若厲不敢荒寧內訪卿士外咨方嶽日不暇給八年於玆而大道淳風郁而不振四郊多壘連歲備邊師旅在外役費尢廣賦役轉輸疾耗吾人困竭無聊窮斯濫矣下庶暗昧不見刑网戎士在軍未習法令犯禁抵罪其徒實繁狴犴之間未詳事實吏議不決動淹時月傷沮和气屢彰咎徵此皆朕之不明教之未至上失其道而繩下以刑敢不罪己以答災眚人者君之支體害之則君有所傷刑者教之輔助失之則人無所措慮有冤濫慘然憂傷用明愼罰之典俾弘在宥之澤其天下見禁囚死罪降從流流已下釋放左降流人移隸等委司奏聽進旨如聞州縣官比來率意恣行粗杖不依格令致使殞斃深可哀傷頻有處分仍聞乖越自今已後非灼然�害不得輒加非理所司嚴加糾察以聞十一月辛未禁畿內弋獵九年三月丙午禁畿內采捕漁獵目正月至五月晦永爲常式按冊府元龜代宗天縱聖徳仁孝友悌至性過人聰明神武溫恭簡敬動必由禮及卽位取則二儀推誠萬方含弘光大寬而能斷聖徳在人而不有神功格天而不言可謂中興之主寶應元年六月戊午敕尙食等廚三分量減一分所司不得輒有奏請至秋熟後任依常式十二月戊辰詔曰凡在生靈合登仁壽自逢艱阻多致傷殘或寇盜爲災斃於鋒鏑或歲時不稔道殣相望枯骨轉屍多未埋瘞朕爲人父母良深憫惻將何以示掩胳之禮昭葬骨之仁永念前修豈忘古訓其京畿內外應有舊骸骨宜令京兆府卽勾當收拾埋瘞仍令中使與所繇計會致祭﹝按寶應系肅宗年號代宗於是年四月卽位故云﹞

徳宗按舊唐書徳宗本紀大歷十四年五月卽位閏五月丙子詔諸州府新羅渤海歲貢鷹鷂皆停癸未停梨園使及伶官之冗食者三百人畱者皆隸太常丙戌詔禁天下不得貢珍禽異獸銀器勿以金飾秋七月癸酉詔減宮中服禦常貢者千數興元元年四月辛丑朔時將士未給春衣上猶夾服漢中早熟左右請禦暑服上曰將士未易冬服獨禦春衫可乎俄而貢物繼至先給軍士始禦之貞元二年四月辛巳陜州觀察使李泌奏盧氏山冶出瑟瑟請禁以充貢奉上曰瑟瑟不產中土有則與民共之任人采取按唐書李泌傳代宗將葬帝號送承天門而轀車行不中道問其故有司曰陛下本命在午故避之帝泣曰安有枉靈駕以謀身利命直午而行按杜陽雜編徳宗皇帝英明果斷無以比徳每進用公卿大臣莫不出自宸衷若聞一善可錄未嘗不稱獎之百官對�如稍稱旨無不擡眉聳聽朝退卽輒書其姓名於座側或有獎用多所稱職故卿大夫已下謂上聖英睿每與宰臣從容詢訪時政往往呼其行第其尙賢進善皆此類也按唐國史補元載之敗其女資敬寺尼眞一納於掖庭徳宗卽位召至別殿告其父死眞一自投於地左右皆叱之上曰焉有聞親之喪責其哭踴遂令扶出聞者殞涕按因話錄徳宗初嗣位深尙禮法諒暗中召韓王食馬齒羹不設鹽酪皇姨有寡居者持節入宮妝飾稍過上見之極不悅異日如禮乃加敬焉按冊府元龜徳宗以大歷十四年五月卽位以文單國累獻馴象凡四十有二皆豢於禁中有善舞者以備元會庭實至是悉令放於荊山之陽及鷹隼豹豽鬥鷄獵犬皆放之又出宮人數百人閏五月辛巳詔曰邕府歲貢奴婢使其離父母之鄕絕骨肉之戀非仁也罷之六月己亥敕曰乘輿服禦量加減省務惇質素天下進獻事緣郊祀陵廟所須依前勿闕余並撙節歸於省約奇器異服錦繡珠玉等並不得輒有進獻七月庚午詔王者不寶遠物所寶惟賢故堯設茅茨禹卑宮室光武捨去寶劍順帝封還大珠朕仰止前王思齊朴素邕州所奏金坑誠爲潤國害人放利非朕素懷方以不貪爲寶惟徳其物豈玆難得之貨生其可欲之心耶其金坑任人開采官不得占貞元中嘗謂宰臣曰先師有云居上不寬吾何以觀而今已後朕務行寬大之令百寮有才能而行有不周者當棄瑕錄用無求備於一人順宗按舊唐書順宗本紀順宗徳宗長子貞元二十一年正月癸巳卽位三月庚午出宮女三百人於安國寺又出掖庭教坊女樂六百人於九仙門召其親族歸之按本紀論順宗爲太子性寬仁有斷禮重師傅必先致拜從幸奉天賊泚逼迫常身先禁旅乘城拒戰督勵將士無不奮激徳宗在位歲久稍不假權宰相左右幸臣如裴延齡李齊運韋渠牟等因間用事刻下取功而排陷陸贄張滂輩人不敢言太子從容論爭故卒不任延齡渠牟爲相嘗侍宴魚藻宮張水嬉彩艦雕靡宮人引舟爲棹歌絲竹間發徳宗歡甚太子引詩人好樂無荒爲對每於敷奏未嘗以顏色假借宦官居儲位二十年天下陰受其賜按冊府元龜順宗貞元二十一年二月卽位甲子詔曰淸淨者理國之本恭儉者修己之端朕臨禦萬邦方弘此道苟可濟物予何愛焉宮掖之中宜先省約其後宮細人子弟音聲人等並宜放歸親族

君徳部匯考四

唐二憲宗按舊唐書憲宗本紀憲宗受內禪卽皇帝位升平公主進女口十五人上曰太上皇不受獻朕何敢違其還郭氏荊南獻龜二詔曰朕以寡昧纂承丕業永思理本所寶惟賢至如嘉禾神芝奇禽異獸蓋王化之盧美也所以光武形於詔令春秋不書祥瑞朕誠薄徳思及前人自今已後所有祥瑞但令準式申報有司不得上聞其奇禽異獸亦宜停進元和元年春正月癸未詔以太上皇舊恙愆和親侍藥膳起今月十六日已後權不聽政八年六月辛丑出宮人二百車任從所適以水災故也按唐書刑法志憲宗英果明斷自卽位數誅方鎭欲治僭亂一以法度然於用刑喜寬仁按李絳傳元和六年以絳同中書門下平章事嘗盛夏對延英帝汗浹衣絳欲趨出帝曰朕宮中所對惟宦官女子欲與卿講天下事乃其樂也教坊使稱密詔閱良家子及別宅婦人內禁中京師囂然絳上疏帝曰朕以丹王等無侍者比命訪閭裏以貲致之彼不諭朕意故至嘩擾乃悉歸所取按杜陽雜編憲宗皇帝寬仁大度不妄喜怒及便殿與宰臣言政事莫不嚴肅容貌是以進善黜惡俗泰刑淸而天下風化矣或延英入閣未嘗不以生民哀樂爲意或四方進歌舞妓樂上皆不納則謂左右曰六宮之內嬪禦已多一旬之中資費盈萬豈可剝膚捶髓彊娛耳目焉其儉徳憂人皆此類也按冊府元龜元和元年正月福建道送到吐番生口七十人詔給遞乘放歸其國二年春正月庚寅朝享於太廟初次諸室帝皆盡誠敬至徳宗順宗宗室悲涕嗚咽若不自勝侍臣及舉冊官皆相顧感泣五年十一月丙午帝謂宰臣曰朕以禁中舊殿歲久危壞昨令有司經度資費多少意欲漸葺構之所冀成功不毀但緣國用未贍物力猶詘是以每務簡儉情在不勞至於車服飲食亦深畏奢侈以是思之不知竟可營造否權徳輿對曰陛下以至徳愛人情存節用此實爲理之本仲尼謂大禹卑宮室菲飲食惡衣服以爲無間然漢文帝欲起露臺召匠計之直百金帝曰中人十家之產吾奉先帝宮室常恐羞之何以臺爲遂止是以文帝之代四海庶富民俗禮讓一歲斷獄才百人幾致刑措前史以爲美談後王用爲師表且簡則不勞人儉則不廢財人安財足天下自化上好奢侈則下亦變風人務縱欲爭奪自起今陛下至誠恭儉有過昔王卑躬愛人動務至理實天下蒼生幸甚十年九月詔澤潞及鳳翔天藏軍每進雞子旣傷物性又勞人力宜停進十二月詔出宮人七十三人分置京城寺觀有家者歸元和末光祿卿楊元卿奏曰淮西平甚有寶貨及犀帶臣知之往取必得帝曰朕本討賊爲人除害今賊平人安則我求得矣寶貨犀帶非所求也後勿言此按帝鑑圖說憲宗四年南方旱饑命左司郎中鄭敬等爲江淮兩浙荊湖襄鄂等道宣慰使賑卹之將行上戒之曰朕宮中用帛一匹皆籍其數惟賙救百姓則不計費卿輩宜識此意勿效潘孟陽飲酒遊山而已穆宗按冊府元龜穆宗寬仁大度天資博厚喜慍不形於外元和末帝在東宮時侍讀諫議大夫韋綬奏帝學書至依字輒去其傍人字臣問之故答曰君父每以此字可天下之奏臣子豈合書之憲宗深嘉嘆焉穆宗以元和十五年正月卽位禦丹鳳樓大赦詔掖庭籍沒罪人妻女等宜並放歸親族八月帝禦丹鳳樓大赦詔諸軍先擒吐蕃配在諸處者並放國歸願住者亦聽九月江南西道奏配到吐蕃一百六人準赦條流七十四人願歸本縣余並請住詔給衣遞乘發遣其諸道願歸者準此處分長慶元年正月庚子享太廟至順宗憲宗二室歔欷流涕侍臣從官皆感動七月十六日大赦制李師道吳元濟自絕於天並從誅滅念其祖父嘗事先朝墳墓所在並不得令人擅有毀廢二年十二月丁亥朔詔五坊鷹隼及備打獵狐兔等悉放之敬宗按冊府元龜敬宗以長慶四年正月卽位二月詔先在掖庭宮人家口並配內閫年深宮人等並放出外任其所適又詔老人及殘疾不堪使役並有父母羸老疾病者並委所司選擇放出寶歷元年正月赦先擒獲吐蕃生口配流諸處者委本道資給放還邊土仍不得更受投降人並擒捉人生口四月涇原節度使楊元卿奏當管平涼鎭守得投降吐蕃劉師奴詔委元卿準近赦送還本國二年二月鳳翔節度使進到落蕃回鶻四人敕旨令付鴻臚寺待有還蕃使卽放歸國文宗按舊唐書文宗本紀太和二年五月庚子敕應諸道進奉內庫四節及降誕進奉金花銀器並纂組文綾纈雜物並折充鋌銀及綾絹其中有賜與所須待五年後續有進止帝性恭儉惡侈靡庶人務惇本故有是詔三年九月辛巳敕兩軍諸司內官不得著紗縠綾羅等衣服帝性儉素不喜華侈駙馬韋處仁戴夾羅巾帝謂之曰比慕卿門地淸素以之選尙如此巾服從他諸戚爲之惟卿非所宜也十一月甲申禁止奇貢四方不得以新樣織成非常之物爲獻機杼纖麗若花絲布撩綾之類並宜禁斷敕到一月機杼一切焚棄四年夏四月壬戌詔曰儉以足用令出惟行著在前經斯爲理本朕自臨四海湣元元之久困日昃忘食宵興疚懷𨿽絕文繡之飾尙愧茅茨之儉亦諭卿士形於詔條如聞積習流獘余風未革車服第室相髙以華靡之制資用貨寶固啟於貪冒之源有司不禁侈俗滋扇蓋朕教導之未敷使兆庶昧於恥尙也其何以足用行令臻於致理歟永念慚嘆迨玆申敕自今內外班列職位之士各務素朴弘玆國風有僭差尢甚者禦史糾上主者宣示中外知朕意焉文宗承長慶寶歷奢靡之風銳意懲革躬行儉素以率厲之開成四年春正月丁卯夜於咸泰殿觀燈作樂三宮太后及諸公主畢會上性節儉延安公主衣裙寬大卽時斥歸駙馬竇澣待罪詔曰公主入參衣服逾制從夫之義過有所歸竇澣宜奪兩月俸錢按本紀論帝恭儉儒雅出於自然承父兄奢獘之餘當閽寺撓權之際而能以治易亂化危爲安太和之初可謂明矣初帝在藩時喜讀貞觀政要每見太宗孜孜政道有意於玆洎卽位之後憲宗郭后居興慶宮曰太皇太后敬宗母寶歷太后及上肖太后時呼三宮太后帝性仁孝三宮問安其情如一嘗內園進櫻桃所司啟曰別賜三宮太后帝曰太后宮送物焉得爲賜遽取筆攺賜爲奉宗正寺以祭器朽敗請易之及有司呈進命陳於別殿具冠帶而閱之容色淒然按因話錄文宗將有事南郊祀前本司進相撲人上曰我方淸齋豈合觀此事左右曰舊例皆有已在門外祗候上曰此應是要賞物可向外撲了卽與賞物令去文宗賜翰林學士章服續有待詔欲先賜本司者以名上上曰賜君子小人不同日且待別日文宗欲以韋宣州溫爲翰林學士韋以先父遺命懇辭上後謂次對官曰韋溫朕每欲用之皆辭訴又安用韋溫聲色俱厲戶部崔侍郎蠡進曰韋溫稟其父遺命耳上曰溫父不令其子在翰林是亂命也豈謂之理乎崔曰凡人子能遵理命已是至孝況能稟亂命而不攺者此則尢可嘉之陛下不可怪也上曰然乃止文宗時有正塔僧履險若平換塔杪一柱傾都奔走皆以爲神上聞之曰此塔固由人工所成當時匠者豈亦有神沙門後果以妖妄伏法按冊府元龜文宗以寶歷三年卽位十二月詔在內宮女三千許嫁太和元年四月出宮女一百人中人押送權於兩街等觀安置二年四月壬辰敕皇太子料宜權停敬宗以晉王位居中嗣時方二歲已命有司供獻盡同儲副至是權罷之壬寅命毀放鴨亭子先是敬宗嘗於升陽殿東增置亭沼多聚水禽謂之放鴨亭子是日命毀之戊申幸教坊回仰望仙門側有看樓十間帝以不復遊禦命毀之五月辛丑詔度支每年旨額年支配進蚺蛇膽四兩桂州一兩賀州二兩泉州一兩宜於數內量停三兩餘一兩每年轉次送納帝因對侍講學士許康佐語及取蚺蛇膽知生割其腹而後得之帝爲惻然因命停減三年四月出宮人一百人任從所適四年四月詔曰春夏之交稼穡方茂永念東作其勤如傷況時屬陽和命禁麛卵所以保滋懷生仁遂物性如聞京畿之內及關輔近地或有豪家如務弋獵放縱鷹犬頗傷田苗宜令長吏切加禁察有敢違令者捕系以聞八年二月詔曰比者滄寇干紀稽請數年諸道興師並獻戎捷時方討叛難議釋縲免死戎邊已有恩貸今滄州一道久被朝章念其懷土之心必有向隅之嘆俾之遂性用洽親恩其諸道所送滄州將健配流及邊鎭營田役使者並委本官如有已赴軍職及自有生業不願去者亦任便住又詔曰蘇州大水饑歉之後編戶男女多爲諸道富家並虛契質錢父母得錢數百米數而已今江南𨿽丰稔而雕殘未復委淮南浙江東西等道如蘇湖等州百姓願贖男女者官爲詳理不得計衣食及虛契徵索如父母已歿任親收贖如父母無資而自安於富家不厭爲賤者亦聽開成元年三月詔曰比聞兩河之間頻年旱災貧人得富家數百錢數粟卽以男女爲之僕妾委所在長吏察訪聽其父母骨肉以所得婚購之勿得以虛契爲理二年二月甲子出內音聲人四十八人放歸家三月壬辰詔韶陽禦辰生气方盛思全物類以順天時內外五坊凡有籠養鷹鷂及雞鴨鳥雀狐兔等悉宜放之起今月一日至五月十三日禁京城及畿內采捕禽獸羅网水虫以遂生成永爲定制委臺府及本司切加禁止三年六月辛亥遣中人監宮人四百八十人送兩街寺觀安置令其親族識認還之壬子又出宮人劉奴等七十五人還其親族七月新羅王金佑徵遣其所遺淄靑節度使奴婢帝矜以遠人詔令卻歸本國武宗按冊府元龜武宗會昌六年二月制新攻黨項事不獲已其婦人並幼小未任持兵杖者交兵日不得濫有殺傷宣宗按舊唐書宣宗本紀帝器識深遠久歷艱難備知人間疾苦自寶歷已來中人擅權事多假借京師豪右大擾窮民洎大中臨馭一之日權豪斂迹二之日姦臣畏法三之日閽寺詟气由是刑政不濫賢能效用百揆四嶽穆若淸風十餘年間頌聲載路上宮中衣澣濯之衣常膳不過數器非母后侑膳輒不舉樂歲或小饑憂形於色𨿽左右近習未嘗見怠惰之容與羣臣言儼然煦接如待賓僚或有所陳聞虛襟聽納舊時人主所行黃門先以龍腦郁金籍地上悉命去之宮人有疾醫視之旣瘳卽袖金賜之誡曰勿令敕使知謂予私於侍者其恭儉好善如此按唐書安平公主傳安平公主下嫁劉異宣宗卽位宰相以異爲平盧節度使帝曰朕惟一妹欲時見之乃止後隨異居外歲時輒乘驛入朝按杜陽雜編宣宗皇帝英明儉徳器識髙遠比在藩邸常爲諸王典式及卽位衣澣濯之衣饌不兼味凡與朝士從容未嘗一日不論儒學而頗注意於貢舉常於殿柱上題鄕貢進士字或大臣出鎭卽賦詩賜之凡欲對公卿百寮必先嚴整容止更衣盥手然後方出語及庶政則終日忘倦奏章有不欲左右見者率皆焚爇宣宗仁孝之道出於天性鄭太后厭代蔬素悲咽同士人之禮公卿奉慰者無不動容以至酸鼻按西朝寶訓大中初京師嘗淫雨涉月將害粢盛分命禱告百無一應宣宗一日在內殿顧左右執鑪降階踐泥焚香仰視若自責者久之禦眼沾濕感動左右旋踵而急雨至翌日而凝陰開比秋而大有年按幽閒鼓吹宣宗視遠郡謝上表左右曰不足煩聖慮也上曰遠郡無非時章奏只有此謝上表安知其不有情懇乎吾不敢忽也按冊府元龜宣宗春秋旣盛在藩邸時備知民間庶事延英對宰臣無不議及百姓按東觀奏記宣宗性至孝奉鄭太后供養不居別宮只於大明宮朝夕侍奉上因讀元和實錄見故江西觀察使韋丹政事卓異問宰臣孰爲丹後宰臣周墀奏臣近在江西觀察使見丹行事余風遺愛至今在人其子宙見任河陽觀察判官上曰速與好官持憲者聞之奏爲侍禦史韋澳爲京兆尹豪右斂手國舅鄭光莊不納租澳縶其主者期以五日不足必抵法太后爲言之上延英問澳澳具奏本末上曰今日納租足放否曰尙在限內來日卽不得矣澳旣出半廷上連召之曰國舅莊租今日納足放主者否澳曰必放上入告太后曰韋澳不可犯且與送錢納卻頃刻而放萬壽公主上愛女鐘愛獨異將下嫁命擇郎婿鄭顥相門子首科及第聲名籍甚婚盧氏宰臣白敏中奏選上顥銜之上未嘗言大中五年敏中免相爲邠寧都統行有日奏上曰頃者陛下愛女下嫁貴臣郎婿鄭顥赴婚楚州會有日行次鄭州臣堂帖追回上副聖念顥不樂國家銜臣入骨臣且在中書顥無如臣何一去玉階必媒�臣短死無種矣上曰朕知此事久卿何言之晚也因命左右便殿中取一檉木小函子來扃�甚固謂敏中曰此盡鄭郎說卿文字便以賜卿若聽顥言不任卿如此矣敏中歸啟蓋感上聰察宏恕常置函子於佛前焚香感謝大中十二年敏中任荊南節度使假日與前進士陳鍇銷憂閣靜話感上恩泣語此事盡以示鍇上臨禦天下得人君法每宰臣延英奏事喚上階後左右前後無一人至才處分坐宸威不可仰視奏事下三四刻龍顏忽怡然謂宰臣曰可以閒話矣自是詢閭裏間事話宮中燕樂無所不至一刻已來宸威復整肅是將還宮也必有戒勵之言每謂宰臣曰長憂卿負朕撓法後度不得相見度量如此趙國公令狐綯每謂人曰十年持政柄每延英奏對𨿽嚴冬盛寒亦汗流浹背上至孝動遵元和故事以憲宗曾幸靑龍寺命復道開便門至靑龍佛宮永日升眺追感元和勝迹悵望久之上惇睦九族於諸侯王尢盡友愛卽位後於十六宅起雍和殿每月三兩幸與諸侯王擊鞠合樂錫賚有差按楮記室宣宗大中二年萬壽公主適起居郎鄭顥舊例以銀裝車帝令依外命婦以銅裝車仍詔公主執婦禮皆如臣庶之法戒以毋得輕夫預時事按通鑑宣宗明察沈斷用法無私從諫如流重惜官賞恭謹節儉惠愛民物故大中之政迄於唐末人思之謂之小太宗懿宗按舊唐書懿宗本紀咸通十年六月戊戌制曰動天地者莫若精誠致和平者莫若修政朕顧惟庸昧托於王公之上於玆十一年矣祗荷丕構寅畏小心慕唐堯之欽若昊天遵周王之昭事上帝念玆夙夜靡替虔恭同馭朽之憂勤思納隍之軫慮內戒奢靡外罷畋遊匪敢期於雍熙所自得於淸淨正望寰區無事稼穡有年然而燭理不明涉道惟淺气多堙郁誠未感通旱暵是虞虫螟爲害蠻蜑未賓於遐裔寇盜復�於中原尙駕戎車益調兵食俾黎元之重困每宵旰而忘安今盛夏驕陽時雨久曠憂勤兆庶旦夕焦勞內修香火以虔祈外罄牲玉以精禱仰俟元貺必致甘滋而油云未興秋稼闕望因玆愆亢軫於誠懷矧復暴政煩刑彊官酷吏侵漁�耗害孤煢致有冤抑之人構災沴之气主守長吏無忘奉公伐叛興師蓋非獲已除姦討逆必使當辜苟或及平人自然風雨愆候凡行營將帥切在審詳昭示惻憫之心敬聽勤卹之旨應京城天下諸州府見禁囚徒除十惡忤逆官典犯贓故意殺人合造毒藥放火持杖開劫墳墓及關連徐州逆黨外並宜量罪輕重速令決遣無久系畱雷雨不時田疇方瘁誠宜湣物以示好生其京城未降雨間宜令坊市權斷屠宰昨陜虢中使回方知蝗旱有損處諸道長吏分憂共理宜各推公共思濟物內有饑歉切在慰安哀此蒸人毋俾艱食徐方寇孽未殄師旅有徵凡合誅鋤審分淑慝無令脇從橫死元惡偸生宜申告伐之文使知逆順之理於戲每思禹湯之罪己其庶成康之措刑孰謂徳信未孚教化猶梗咨爾多士俾予一人旣引過在躬亦漸幾於理布告中外稱朕意焉僖宗按舊唐書僖宗本紀僖宗懿宗第五子咸通十四年七月制曰普王儼攺名儇孝敬溫恭寬和博厚日新令徳天假英姿言皆中規動必由禮俾崇邦本允協人心宜立爲皇太子權勾當軍國政事昭宗按唐書楊復恭傳復恭定策立昭宗加金吾上將軍帝嘗曰朕不徳爾援立我矣當減省侈長示天下我見故事尙衣上禦服日一襲太常新曲日一解今可禁止復恭頓首稱善帝遂問遊幸費對曰聞懿宗以來每行幸無慮用錢十萬金帛五車十部樂工五百犢車紅网朱网畫香車百乘諸衛士三千凡曲江溫湯若畋獵曰大行從宮中苑中曰小行從帝乃詔類減半按冊府元龜昭宗攻書好文尢重儒術神气雄俊有會昌之遺風以先朝威武不振國命寖微而尊禮大臣詳延道術意在恢張舊業號令天下卽位之始中外稱之哀宗按冊府元龜哀帝天佑二年四月詔應有暴露骸骨委所在長吏指揮以上供錢收拾埋瘞

後梁太祖按冊府元龜梁太祖開平二年六月詔曰惇尙儉素抑有前聞斥去浮華期臻至理如聞近日貢奉競務奢淫或奇巧蕩心或雕鐫溢目徒殫資用有費工庸此後應諸道進獻不得以金寶裝飾戈甲劍戟至於鞍勒不用塗金及雕刻龍鳳如有此色所司不得引進

後唐莊宗按冊府元龜後唐莊宗采錄善言聽納容物爲晉王時躬親庶務每與賓寮參議以卹物爲心視民如傷孜孜不倦嘗有疑獄法司以狀具聞帝猶慮獄吏榜笞誣枉覆訊曰非獄吏榜笞乎非勢門排陷乎黠囚或誣讕帝以具獄按格令條其罪以示之囚旣俯首伏罪帝湣然謂之曰非吾殺爾爾當自殺每出於路遇饑寒無告者必駐馬臨問解衣衣之推食食之其山林羣盜邑裏酋豪皆革心從化各務生產屏出貪吏杜塞幸門登任循良振拔沈滯不逾期月民俗丕變市無彊賈路不拾遺閭裏之間無復犬吠之警流傭畢復頌聲聞於道路三農稔熟上下翕然莊宗初嗣晉王居喪過制毀瘠不自勝將吏不得謁見監軍使張承業排闥至廬所言曰大孝在不墜家業不同匹夫之孝且君父厭世嗣主未立竊慮凶猾不逞之徒有懷覬望又汴寇壓境利我凶哀苟或搖動則倍張賊勢訛言不息懼有變生請依顧命墨縗聽政然後經略南徵保家安親此爲大孝勿拘常制以敗遠圖於是聽斷大事乃平定趙魏𨿽萬事之殷在鄴城每一歲之內馳駕歸寧太后者數四士民服其仁孝同光元年四月制曰夫掩胳著在前經敬神垂於右典告布諸道州縣所在應有暴露骸骨並勒逐處埋瘞二年正月甲寅帝在雒京太常奏定皇太后到闕儀皇帝合於銀臺門內奉迎敕頃以未平國恥須運戎機十年親統於驍雄千里久違於定省寧辭櫛沐常切晨昏今已剪蕩元凶宅居中土仰稟庭闈之訓獲寧宇宙之心恨不得躬詣汾川攀迎法駕況皇太后遠涉山阻將及近畿朕何以端坐闕庭爲拘常禮𨿽云舊制未�斯懷朕今親至懷州奉迎丙辰中書奏緣自二十三日後在散齋之內不合遠出敕旨到河陽奉迎庚申幸河陽奉迎皇太后悲泣久之太后不豫帝朝夕嘗藥視膳后妃衣不解帶請禱山川竟不效帝居喪哀毀殆至滅性皇族伏苫諫譬五日方食三月詔曰自兵屯郊境事迫機宜互有侵漁交相擄掠旣變良而爲賤實威�以勢臨人或銜冤朕寧無慮可各下諸處應有百姓婦女俘擄他處爲婢妾者願歸卽並不得占畱一任骨肉識認其丈夫曾被刺面者仰勘所在村保如委不是食糧人數便勒本州府各與憑據放還營生明宗按五代史唐明宗本紀贊明宗爲人純質寬仁愛人自初卽位減罷宮人伶官廢內藏庫四方所上物悉歸之有司廣壽殿火災有司理之請加丹雘喟然嘆曰天以火戒我豈宜增以侈邪歲嘗旱已而雪暴出庭中詔武徳司宮中無得掃雪曰此天所以賜我也數問宰相馮道等民間疾苦聞道等言谷帛賤民無疾疫則欣然曰吾何以堪之當與公等作好事以報上天吏有犯贓輒置之死曰此民之�也以詔書褒廉吏孫嶽等以風示天下其愛人卹物蓋亦有意於治矣其卽位時春秋已髙不邇聲色不樂遊畋在位十年於五代之君最爲長世兵革粗息年屢丰登生民實賴以休息按冊府元龜明宗以同光四年四月卽位甲寅詔曰夫人不能自理立之君以理之豈可殫天下之租賦爲宮中之玩好後宮內職量畱一百人其餘任歸骨肉內官守閽掌扇量畱三十人教坊音聲量畱一百人鷹犬之事以備搜狩量畱二十人禦廚膳夫量畱五十人其餘任從所適內諸司事有名無事者並從停廢明宗卽位以莊宗時六宮內人數千洎蕭墻之變率多流散及帝自關東赴難居至徳宮稱制宣徽使處按簿引進酒千餘人時宮使選數百人皆少年端麗者進禦帝曰何事須此宮使奏曰宮中內職各有典掌故事不可闕帝因詔老宮人謂曰入宮幾時對曰曾事干符帝諳悉故事帝曰宮闈典故非耆艾者曷記所進少年定非前輩因戲謂老宮人曰非惟爾識事故且與予顏狀同耳是日敕少年宮人並令還其家無家可歸者任從所適西川所送者亦令罷歸宮中所識但其舊宮人而已五月辛酉華州節度使史敬鎔奏準宣放西川宮人各歸骨肉二年四月右諫議大夫梁文矩奏上年平蜀以來軍人將到西川人口甚多骨肉阻隔恐傷和气請許收認帝仁慈素深因文矩之奏河南北舊因兵火離隔者再令條理並從識認三年閏八月敕曰古之治民者勸賞而畏刑卹民而不倦賞以春夏刑以秋冬是以將賞爲之加膳此以知其賞勸世將刑爲之不舉此以知其刑懲世惟賞以春夏刑以秋冬見聖哲之用心合天地而行事今朕以切於禁暴樂在勸能其或秋後有功不可待冰泮而行賞春時有罪不可俟霜降而加刑漸向太平方行古道況賞不典則立功者轉多刑不濫施則犯法者漸少其在京或遇行極法日宜不舉樂朕減常膳諸州使遇行極法日示禁聲樂天成四年四月壬寅武徳使上言重修嘉慶殿請丹漆金碧以瑩之帝曰此殿爲火所廢不可不修但務宏壯何煩華侈八月癸卯考功員外郎郭正封奏中興平定之初自數十年離亂編民或爲兵士之所掠沒爲奴婢者旣無特敕釐革無復從良遂令骨肉流離有傷王化敕旨曉諭天下諸軍所掠生口有主識認並勒放歸長興三年五月癸未敕春夏之交長育是務眷彼含靈之類方資亭育之功先有條流解放鷹隼自此凡羅网弋獵之具比至冬初並宜止絕如有違犯仰隨處官吏便科違詔之罪起今後每年至二月初便依此敕曉示中外蓋循舊制重布新規宣諭萬邦永爲常式四年秋七月乙未帝於廣壽殿對回鶻使進白鶻一聯敕禮賓使解�放之山林八月帝受尊號畢制曰諸道凡無主丘墓自兵革以來經發掘者宜令觀察使刺史差人量事掩瘞按搜采異聞錄五代之際時君以殺爲嬉視人命如艸芥唐明宗頗有仁心獨能斟酌援救天成三年京師巡檢軍使渾公兒口奏有百姓二人以竹竿習戰鬥之事帝卽傳宣令付石敬塘處置敬塘殺之次日樞密使安重誨敷奏方知悉是幼童爲戲下詔自咎以爲失刑減常膳十日以謝幽冤罰敬塘俸一月渾公兒削官杖脊配流登州小兒骨肉賜絹五十匹粟麥各百石便令如法埋葬仍戒諸道州府凡有極刑並須仔細裁遣閔帝按冊府元龜閔帝卽位初禦中興殿羣臣列位馮道升階進酒帝曰朕於此物無愛除賓友之會不近樽斝況在沈痛之中安事飲啖命撤之末帝按冊府元龜末帝淸泰元年九月庚戌詔曰朱弘昭馮道孟漢瓊康義誠王思同樂彥稠等朕志切行仁情惟念舊𨿽顚覆自貽其伊戚而湣傷猶軫於予懷宜降特恩許其歸葬其親屬骨肉及元隨職員並放逐便所在不得恐動二年五月庚戌詔不得貢奉寶裝龍鳳雕鏤刺作組織之物

後晉髙祖按冊府元龜晉髙祖性沈寡言笑讀兵法重李牧周亞夫之所行事初爲太原尹未嘗有絲竹滋味而輒自燕樂每公退必召幕客論民間稼穡及刑政得失天福元年十一月卽位赦曰恩推掩胳義顯燭幽允諧遠邇之心冀�陰陽之序應自舉義以來或有因事抵法之人及九月十四日後殺戮賊寇所在暴露骸骨未有骨肉收認無主者委逐處長吏指揮埋瘞二年四月丁亥制當罪卽決式明常典旣往可憫宜示深仁自淸泰中臣寮內有從珂誅戮者並許收瘞五月己卯敕太社內先收掌唐朝罪人首級等王業肇興徳音屢降念玆旣往屬我維新宜弘掩胳之仁以廣燭幽之徳其太社內應收掌唐朝罪人首級並許骨肉或親舊寮屬收葬其喪儀注聊備飾終不得過制仍付所司二年四月詔自今臣寮貢奉不得務其淫巧衣甲器械不得飾以金銀咸委遵行勿得逾越仍付所司八月詔兵興以來邊疆多事或因擄掠或偶滯畱歲序遷移家鄕迢遞宜令收贖俾遂歸還應自梁朝後唐以來前後奉使及北京沿邊管界擄掠往向北人口宜令官給錢物差使賫持任彼一一收贖放歸本家是月大理正韓保裔上言其略云伏請天下狴牢特頒惻憫抱沈�者宜加藥餌無骨肉者勿使饑寒庶裨解网之仁用補泣辜之徳者敕方枉狴牢又縈疾疹在典刑之自別顧醫藥以何妨實可施行足彰仁憫宜下刑部大理寺禦史臺及三京諸道州府或有系囚染患者並令逐處醫博士及軍醫看候於公廨錢內量支藥價或事輕者仍許人看候所有罪犯合據杖責仍候痊損日科決十一月湖南馬希範進金漆柏木銀裝起突龍鳳茶�椅子踏�子紅羅金銀錦繡褥紅絲网子又進金銀玳瑁白檀香器皿銀結條假�花樹龍鳳鸞畫鼓等物又進含膏桃源洞白茅百靈藤渠江南嶽紫蓋峯白雲洞淸花等茶又進蟬翼鍾乳頭香石亭脂木瓜丸一萬顆藥橄欖子帝覽之謂侍臣曰奇巧蕩心斯何用耳藥茗可進而丸可食乎但地僻海曲習以成風來遠之道遽止爲難宜令所司與收聞者服其儉徳三年正月詔命供奉官張殷祚往魏博管內收藏暴露骸骨八月敕魏府城下自去歲屯軍已來管界墳墓多經斸掘𨿽已曾差使勾當收掩今更遣太僕卿邢徳昭祭奠其科例宜令度支給付十月戊戌詔曰仁及枯骨澤漏重泉眷哲後之芳蹤乃有國之令典魏府管內軍兵已來墳墓所毀無主者委逐處官吏指揮隨事修整祭奠仍仰官中給支四年七月甲子敕符彥饒張繼祚婁英尹暉等皆受國恩悉虧臣節孽非天作戚實自貽尋正典刑屢遷歲月宜示燭幽之道用推掩胳之仁宜令近親任便收葬六年四月丙申詔顯義指揮使劉康部下兵百人放還淮海卽安州所俘也少帝按冊府元龜少帝開運三年二月詔自冬䢐春稍雨雪掩胳埋胔必契陰靈將召純和宜藏暴露宜令所在長吏依此掩藏仍付所司

後漢髙祖按冊府元龜漢髙祖幹佑元年詔曰卑宮菲食前代之令猷革綈衣哲後之明徳至於損上益下惜力愛人冀息煩苛漸期富庶所有乘輿服禦後宮費用太官常膳一切減損在京及內諸司並天下州府除應奉軍期急切外其餘不急之務非禮營造並皆停罷免致勞役

後周太祖按冊府元龜周太祖性聰明凡軍志政經深窮肯綮人皆服其敏無以過之廣順元年正月敕含幽育明哲後法之而致理掩胳埋胔賢主著之爲令猷今寶祚惟新璇璣在禦踵姬周之至徳體虞舜之深仁屬三靈攺卜之秋當五兵銷偃之際或墳塋無主幽穸毀發於敓或戰陣亡身遺骸暴露於原野旅魂無托言念堪嘆應天下州府管界內有墳墓被開發者無人爲主本界官吏量與掩閉勿令漏露或戰場郊野有暴露骸骨亦仰收拾埋瘞以聞又制曰朕早在藩鎭常戒奢華今禦寰區尢思節儉況國家多事帑藏甚虛將受憂勞所宜省約應乘輿服禦之物不得過爲華飾宮門器用並從朴素太官常膳一切減損諸道所有進奉此助軍國支費其珍巧纖華及奇禽異獸鷹犬之類不許輒有貢獻諸無用之物不急之務並宜停罷二月內出寶玉器數十有茶籠酒器及金銀結鏤寶裝�幾飲食之具碎之於殿庭有一玉杯累擲之不壞樞密使王峻上請太祖笑而賜之太祖謂侍臣曰凡爲帝王安用此爲近聞漢隱與嬖寵嬉戲珍華寶玩不離於側覆車未遠宜以爲鑑仍戒左右今後凡有珍華悅目之物不得入宮四月沿淮州鎭上言淮南饑民過來糴物從前通商未敢止絕詔曰淮南𨿽是殊邦未通中國近聞歉食深所軫懷天災流行分野代有苟或閉糴是豈愛人彼之生靈與此何異宜申惻隱用濟餱糧宜令沿淮州縣渡口鎭鋪不得止淮南糴易是時淮甸累年災旱流民度淮就食者萬計不令止糴世宗按五代史周世宗本紀贊世宗延儒學文章之士考制度修通禮定正樂議刑統其制作之法皆可施於後世爲人明達英果議論偉然嘗夜讀書見唐元稹均田圖慨然嘆曰此致治之本也王者之政自此始乃詔頒其圖法使吏民先習知之期以一歲大均天下之田其規爲志意豈小哉其伐南唐問宰相李谷以計策後克淮南出谷疏使學士陶谷爲贊而盛以錦囊常置之坐側其英武之材可謂雄傑及其虛心聽納用人不疑豈非所謂賢主哉其北取三關兵不血刃而史家猶譏其輕社稷之重而僥幸一勝於倉卒殊不知其料彊弱較彼我而乘述律之殆得不可失之機此非明於決勝者孰能至哉誠非史氏之所及也按冊府元龜世宗幼而英悟以嚴重自處與賓客言必低聲柔气商確古今及卽位與侍臣論及賞罰之道帝曰但依王道行之朕固不因怒加罪因喜賞人也世宗初鎭鄆州太祖親徵慕容彥超六月兗州平帝遣使奉表請車駕由鄆濮路還京庶得一睹天顏太祖從之及太祖過澶淵帝迎謁於馬前悲咽流涕顯徳元年三月親徵河東四月放太原投來義軍百姓餘人歸本所帝親徵河東迎故淑妃喪還太祖一後三妃及嵩陵就掩皆議陪祔帝以妃喪在賊境未及遷窆乃詔有司於嵩陵之側預營一冢以虛之俟賊平卽議襄事至是帝幸晉郊果成素志蓋孝感之所致也三年四月敕諸道所禁罪人無家人供奉者每日逐人給官米三升四年正月降下壽州赦曰自用兵以來被擄卻骨肉者不計遠近�許本家識認官中給物收贖所在不得藏占四月放懷恩軍士歸屬是軍當秦鳳之役爲王師所俘帝捨之給以衣廩賜號懷恩軍至是軫其懷土之意故放之五年六月壬申宣徽院進呈禦食物料之數帝因批出曰朕之常膳所用物料今後減半餘人所食卽須仍舊

遼太祖按遼史太祖本紀太祖五年五月皇弟剌葛疊剌寅底石安端謀反安端妻粘睦姑知之以告得實上不忍加誅乃與諸弟登山刑牲告天地爲誓而赦其罪出剌葛爲疊剌部夷離菫封粘睦姑爲晉國夫人六年秋七月丙午親徵朮不姑降之命弟剌葛分兵攻平州冬十月戊寅剌葛破平州還復與疊剌寅底石安端等反壬辰還次北阿魯山聞諸弟以兵阻道引軍南趍十七濼是日燔柴翼日次七渡河諸弟各遣人謝罪上猶矜憐許以自新神冊四年九月徵烏古部道聞皇太后不豫一日馳六百里還侍太后病間復還軍中按刑法志太祖初年庶事艸創犯罪者量輕重決之歲癸酉下詔曰朕自北徵以來四方獄訟積滯頗多今休戰息民羣臣其副朕意詳決之無或冤枉乃命北府宰相蕭敵魯等分道疏決有遼欽卹之意昉見於此神冊六年上謂侍臣曰凡國家庶務巨細各殊若憲度不明則何以爲治羣下亦何由知禁乃詔大臣定律令仍置鍾院以達民冤太宗按遼史太宗本紀天顯十年冬十一月丙午幸弘福寺見觀音畫像乃大聖皇帝應天皇后及人皇王所施顧左右曰昔與父母兄弟聚觀於此歲時未幾今我獨來悲嘆不已乃自制文題於壁以及追感之意讀者悲之會同五年六月丁醜聞皇太后不豫上馳入侍湯藥必親嘗仍告太祖廟幸菩薩堂飯僧五萬人七月乃愈按本紀贊太宗甫定多方遠近向化建國號備典章至於釐庶政閱名實錄囚徒教耕織配鰥寡求直言之士得郎君海思卽擢宣徽嘉唐張敬達忠於其君卒以禮葬輒遊豫而納三�之請憫士卒而下休養之令親徵晉國重貴面縛斯可謂威徳兼弘英略間見者矣入汴之後無幾微之驕有三失之訓傳稱鄭伯之善處勝書進秦誓之能悔過太宗蓋兼有之世宗按遼史世宗本紀帝內寬外嚴樂施予人望歸之按本紀贊世宗孝友寬慈有君人之度穆宗按遼史穆宗本紀應歷七年十二月丁巳詔大臣曰有罪者法當刑朕或肆怒濫及無辜卿等切諫無或面從十九年正月乙巳詔太尉化哥曰朕醉中處事有乖無得曲從酒解可覆奏聖宗按遼史聖宗本紀贊聖宗踐阼四十九年理冤滯舉才行察貪殘抑奢僭錄死事之子孫賑諸部之貧乏責迎合不忠之罪卻髙麗女樂之歸遼之諸帝在位長久令名無窮其惟聖宗乎按刑法志聖宗年嗣位睿智皇后稱制畱心聽斷嘗勸帝宜寬法律帝壯益習國事銳意於治當時更定法令凡十數事多合人心其用刑又能詳愼舊法死囚屍市三日至是一宿卽聽收瘞統和中南京及易平二州以獄空聞至開泰五年諸道皆獄空有刑措之風興宗按遼史興宗本紀贊興宗卽位邊鄙不聳政治內修親策進士大修條制下至士庶得陳便宜求治之志切矣按刑法志重熙二年上諭曰犯罪而悔過自新者亦有可用之人一黥其面終身爲辱朕甚憫焉後犯終身徒者止刺頸五年有羣牧人竊易官印以馬與人者法當死帝曰一馬殺二人不亦甚乎減死論又有兄弟犯彊盜當死以弟從兄且俱無子特原其弟道宗按遼史道宗本紀贊道宗初卽位求直言訪治道勸農興學救災卹患粲然可觀按刑法志淸寧四年詔左夷離畢曰比詔外路死刑聽所在官司卽決然恐未能悉其情或有枉者自今𨿽已款伏仍令附近官司覆問無冤然後決之有冤者卽具以聞咸雍元年詔獄囚無家者給以糧

君徳部匯考五

宋太祖按宋史太祖本紀帝性孝友節儉質任自然不事矯飾一日朝罷坐便殿不樂者久之左右請其故曰爾謂爲天子容易耶早作乘快誤決一事故不樂耳汴京新宮成禦正殿坐令洞開諸門謂左右曰此如我心少有邪曲人皆見之吳越錢俶來朝自宰相以下咸請畱俶而取其地帝不聽遣俶歸國及辭取羣臣畱俶章疏數十軸封識遺俶戒以塗中密觀俶屆途啟視皆畱己不遣之章也俶自是感懼江南平遂乞納土南漢劉鋹在其國好置鴆以毒臣下旣歸朝從幸講武池帝酌卮酒賜鋹鋹疑有毒捧杯泣曰臣罪在不赦陛下旣待臣以不死願爲大梁布衣觀太平之盛未敢飲此酒帝笑而謂之曰朕推赤心於人腹中寧肯爾耶卽取鋹酒自飲別酌以賜鋹王彥升擅殺韓通𨿽預佐命終身不與節鉞王全斌入蜀貪恣殺降𨿽有大功卽加貶絀宮中葦簾緣用靑布常服之衣澣濯至再魏國長公主襦飾翠羽戒勿復用又教之曰汝生長富貴當念惜福見孟寶裝溺器樁而碎之曰汝以七寶飾此當以何器貯食所爲如是不亡何待嘗謂宰相曰五代諸侯跋扈有枉法殺人者朝廷置而不問人命至重姑息藩鎭當若是耶自今諸州決大辟錄案聞奏付刑部覆視之遂著爲令受命杜太后傳位太宗太宗嘗病亟帝往視之親爲灼艾太宗覺痛帝亦取艾自炎按刑法志帝注意刑辟哀矜無辜嘗嘆曰堯舜之時四凶之罪止於投竄先王用刑蓋不獲已何近代憲网之密耶故自開寶以來犯大辟非情理深害者多得貸死按遵堯錄太祖登寶位日有司捕得契丹二人帝曰汝等皆何人耶曰契丹遣來探事耳帝曰汝探國事不過甲兵糧艸百官數目而已若朕腹中事汝可探乎特赦而遣之二人叩頭感泣而去太祖建隆初邊郡民有出塞外盜馬至者官給其直帝曰安邊示信其若此耶亟命止之還所盜馬自是戎人畏服不敢犯塞建隆元年太祖遣戶部郎中沈倫使吳越歸奏揚泗饑民多死郡中軍儲尙有百餘萬斛可發以貸民至秋復收新粟有司沮論曰今以軍儲賑饑民若歲薦饑無所收取孰任其咎帝卽命發廩貸民趙普秉政時江南後主以銀五萬兩遺普普白太祖太祖曰此不可不受但以書答謝少賂其來使可也普叩頭辭避帝曰大國之體不可自爲削弱當使之勿測旣而後主遣其弟從善入貢常賜外密賫白金如遺普之數江南君臣始大震駭服帝之偉度魏國長公主嘗衣貼繡鋪翠襦入宮中太祖見之謂主曰汝當以此與我自今勿復爲此飾主笑曰此所用翠羽幾何帝曰不然主家服此宮闈戚裏相視亦競爲之京城翠羽價髙小民逐利展轉販易傷生浸廣實汝之由主慚謝後因侍坐與孝章皇后間言曰官家作天子日久豈不能用黃金妝肩輿乘以出入帝曰我以四海之富宮殿悉以黃金飾之力亦可辦但念我爲天下守財耳古語云以一人治天下不以天下奉一人苟以自奉養爲意使天下之人何仰哉按聞見前錄太祖北徵之夕次陳橋驛羅彥環等獻中央服立上爲天子請登馬南歸才出驛門上勒馬不前謂諸將校曰我有號令能稟之乎諸將皆伏地聽命上曰爾輩自貪爵賞逼我爲君今入京師不得輒恣劫掠依吾令卽當有重賞不然則連羣撥隊有斧鉞之誅諸將皆再稟命戎馬遂行旣入國門兵至如賓秋毫不犯先是京城居人聞上至皆大恐將謂循五代之獘縱士卒剽掠旣見上號令兵士卽時解甲歸營市井不動略無搔擾眾皆大喜又聞上驛前誡約之事滿城父老皆相賀曰五代天子皆以兵威彊制天下未有徳信黎庶者今上踐阼未終日而有愛民之心吾輩老矣何幸見眞天子之禦世乎幹徳開寶間天下將大定惟河東未遵王化而疆土實廣國用丰羨上愈節儉宮人不及二百猶以爲多晉王已下因侍宴禁中從容言服用太艸艸上正色曰爾不記居甲馬營中時耶上𨿽貴爲萬乘其不忘布衣時事皆如此開寶末議遷都於洛晉王言京師屯兵百萬全藉汴渠漕運東南之物贍養之若遷都於洛恐水運艱阻闕於軍儲上省表不報命畱中而已異日晉王宴見從容又言遷都非便上曰遷洛未已久當遷雍晉王叩其旨上曰吾將西遷者無它欲據山河之勝而去冗兵循周漢之故事以安天下也晉王又言在徳不在險上不答晉王出上謂侍臣曰晉王之言固善姑從之不出百年天下民力殫矣上享天下十七年左右內臣有五十餘員止令掌宮掖中事未嘗令預政事或有不得已而差出外方止令幹一事不得妄采聽他事奏陳天下以爲幸開寶末差內臣禱名山大川俄有黃門於洞穴采得怪石有類羊形以爲異而獻之上曰此是墳墓中物何用獻爲命碎其石仍杖其黃門逐之不受內臣所媚皆如此太祖獵近郊所禦馬失帝躍以下且曰吾能服天下矣一馬獨不馴耶卽以佩刀刺之旣而悔曰吾爲天子數出遊獵馬失又殺之其過矣自此終身不復獵太祖朝晉邸內臣奏請木場大木一章造器用帝怒批其奏曰破大爲小何若斬汝之頭也其木至今在半枯朽不動按國老談苑太祖嘗暑月納涼於後苑召翰林學士竇儀艸詔處分邊事儀至苑門見太祖岸幘跣足而坐儀卽退立合門使督趣儀曰官家方取便未敢進合門使怒而奏之太祖自視微笑遽索禦衣而後召入未及宣詔意儀奏曰陛下新卽大位四方瞻望宜以禮示天下臣卽不才不足動聖顧臣恐賢傑之徒聞而解體太祖斂容謝之自後對近臣未嘗不冠帶也太祖一日袒裼幸翰林院時學士盧多遜獨直上行與語引入寢殿因指所禦靑縑帳紫綾褥謂多遜曰汝在外意朕丰侈耶朕用此猶常愧之按三朝聖政錄太祖曰大凡居職不可不勤朕每見殿前兵卒掃一片地汲一瓶水必記姓名按後山談叢或勸太祖誅降王久則變生太祖笑曰守千里之國戰十萬之師而爲我擒孤身遠客能爲變乎按涑水記聞太祖皇帝潛龍時𨿽屢以善兵著奇功而天性不好殺故受命之後其取江南也戒曹秦王潘鄭王曰江南本無罪但以朕欲大一統容他不得卿等至彼愼勿殺人曹潘兵臨城久之不下乃艸奏曰兵久無功不殺無以立威太祖覽之赫然還批其奏曰朕寧不得江南不可輒殺人也逮詔批到而城已破契勘城破乃批奏狀之日也太祖皇帝卽位後車駕初出過大溪橋飛矢中黃傘禁衛驚駭帝披其胸笑曰教射教射旣還內左右密啟捕賊帝不聽久之亦無事建隆間竹木務監官患所積財植長短不齊乞剪截俾齊整太祖批其狀曰汝手足指寧無長短乎何不截之使齊長者任其自長短者任其自短按隨手雜錄太祖皇帝初入宮見宮嬪抱一小兒問之曰世宗子也時範質與趙普潘美等侍側太祖顧問普等普等曰去之潘美與一帥在後不語太祖召問之美不敢答太祖曰卽人之位殺人之子朕不忍爲也美曰臣與陛下北面事世宗勸陛下殺之卽負世宗勸陛下不殺則陛下必致疑太祖曰與汝爲侄世宗子不可爲爾子也美遂持歸其後太祖亦不問美亦不復言後終刺史名惟吉潘夙之祖也太祖無事時常召潘美輩禁中議政或與之縱飲至令宮女解衣無復君臣之禮一日召美入而太祖適帶不樂久之不語美皇恐趨拜殿下請罪太祖曰非爾也上來語爾前朝民間積欠甚多早來三司乞因赦蠲放適問二府二府請督索朕謂三司主國財乃要蠲放二府主徳政卻要督索近臣如此天下何緣太平朕所以不樂美贊曰陛下用心如此何緣不太平遂解顏如常時按東軒筆錄太祖聖性至仁𨿽用兵亦戒殺戮親徵太原道經潞州麻衣和尙院躬禱於佛前曰此行上以弔伐爲意誓不殺一人開寶中遣將平金陵親召曹彬潘美戒之曰城陷之日愼無殺戮設若困斗則李煜一門不可加害故彬於江南得王師弔伐之體由聖訓丁寧也太宗按宋史太宗本紀贊帝沈謀英斷慨然有削平天下之志旣卽大位陳洪進錢俶相繼納土未幾取太原伐契丹繼有交州西夏之役干戈不息天災方行俘馘日至而民不知兵水旱螟蝗殆徧天下而民不思亂其故何也帝以慈儉爲寶服澣濯之衣毀奇巧之器卻女樂之獻悟畋遊之非絕遠物抑符瑞閔農事考治功講學以求多聞不罪狂悖以勸諫士哀矜惻怛勤以自勵日晏忘食至於欲自焚以答天譴欲盡除天下之賦以紓民力卒有五兵不試禾稼薦登之政是以靑齊耆耋之叟願率子弟治道請登禪者接踵而至帝之功徳炳煥史牒號稱賢君按國老談苑太宗嘗冬月命徹獸炭左右或啟曰今日苦寒上曰天下民困是寒者眾矣朕何獨溫愉哉太宗一日寫書筆滯思欲滌硯中宿墨顧左右咸不在因自俯銅池滌之旣畢左右方至上徐顧曰爾輩何處來太宗志遵儉謹每居內服澣濯之衣或有穿者則命紉補以進按三朝聖政錄許王爲中丞彈奏太宗敕之許王奏臣爲天子兒今犯罪被中丞推鞫上曰朝廷之制孰敢違之朕有過臣下當亦糾摘汝爲開封府君豈可不舉卒罰之云太宗一日謂宰輔曰朕何如唐太宗眾人皆曰陛下堯舜也何太宗可比丞相文正公李昉獨無言徐誦曰樂天詩云怨女三千放出宮死囚八百來歸獄太宗曰朕不如也按東軒筆錄曹翰以罪謫爲汝州副使凡數年一日有內侍使京西朝辭日太宗密諭之曰卿至汝州當一訪曹翰觀其良苦然愼勿泄我意也內侍如旨往見因序其遷謫之久翰泣曰罪犯深重感聖恩不殺死無以報敢訴苦耶但以口眾食貧不能度日幸內侍哀憐欲以故衣質十千以繼飯粥可乎內侍曰太尉有所須敢不應命何煩質也翰固不可於是封裹一復以授內侍收復以十千答之洎回奏翰語及言質衣事太宗命取其復開視之乃一大幅畫障題曰下江南圖太宗惻然念其功卽日有旨詔赴闕稍復金吾將軍蓋江南之役翰爲先鋒也眞宗按宋史眞宗本紀帝進封壽王加檢校太傅開封尹至道元年八月立爲皇太子仍判府事故事殿廬幄次在宰相上宮僚稱臣皆推讓勿受見賓客李至李沆必先拜迎送降階及門開封政務塡委帝畱心獄訟裁決輕重靡不稱愜故京獄屢空太宗屢詔嘉美至道三年卽皇帝位咸平二年九月戊子召宗室宴射後苑甲午奉安太宗聖容於啟聖院新殿帝拜而慟左右皆掩泣按王文正筆錄祥符中予初爲學士一日眞宗承明再坐召對亦方燕服對回至院忽中使傳宣撫諭曰適忘袍帶卿無怪否予惶愧降階將謝中使復稱有旨曰上以是爲愧勿俾稱謝及具奏來他日亦不可面敍優禮近侍不亦至乎按西朝寶訓眞宗在朱邸時造一假山甚工置酒邀侍讀宮僚姚垣觀之曰此用民力聚血山耳帝卽刪去以其壁寫儒行按丁晉公談錄眞宗朝因宴有一親事官失卻金楪子一片左右奏云且與決責上云不可且令尋訪又奏云只與決小杖上云自有一百日限若百日內尋得只小杖亦不可行也帝王尙守法如此爲臣子誠合如何眞宗朝嘗有兵士作過於法合死特貸命於橫門決脊杖二十攺配其軍士聲髙叫喚乞劍不伏決杖從人把捉不得遂奏取進止傳宣云須決杖二十後別取進止處斬尋決訖取旨眞宗云此只是怕見喫杖後如此旣已決了便送配所更莫與問其寬卹如此按談苑眞宗禁銷金自東封歸杜倢者昭憲太后之侄女也迎駕服之上怒送太和宮出家由此人莫敢犯按遵堯錄眞宗謂宰相曰臣寮中有被謗言達朕聽者諮之於眾似得其實然爲臣爲子鮮有無過之人但能攺過知非卽爲善也況朝廷不以一眚廢人終身之用乎仁宗按宋史仁宗本紀帝天性仁孝寬裕喜慍不形於色按本紀贊仁宗恭儉仁恕出於天性一遇水旱或密禱禁庭或跣立殿下有司請以玉淸舊地爲禦苑帝曰吾奉先帝苑囿猶以爲廣何以是爲燕私常服澣濯帷衾裯多用繒絁宮中夜饑思膳燒羊戒勿宣索恐膳夫自此戕賊物命以備不時之須大辟疑者皆令上讞歲常活千餘吏部選人一坐失入死罪皆終身不遷每諭輔臣曰朕未嘗詈人以死況敢濫用辟乎至於夏人犯邊禦之出境契丹渝盟增以歲幣在位四十二年之間吏治若偸惰而任事蔑殘刻之人刑法似縱弛而決獄多平允之士國未嘗無獘幸而不足以累治世之體朝未嘗無小人而不足以勝善類之气君臣上下惻怛之心忠厚之政有以培壅宋三百餘年之基傳曰爲人君止於仁帝誠無愧焉按公主傳衛國大長公主病目帝挾醫診視自后妃以下皆至第候問帝親其目左右皆感泣帝亦悲慟曰先帝伯仲之籍十有四人今獨存大主柰何嬰斯疾復顧問子孫所欲主曰豈可以母病邀賞耶賚白金三千兩辭不受帝因謂從臣曰大主之疾倘可移於朕亦所不避也按墨客揮犀包拯自禦史直諫院危言正議傾動朝野仁廟常溫顏優納近侍以爲難帝曰忠鯁之言固苦口而逆耳蓋有所益也設或無益亦無所害又何必拒而責之大聖之度慈厚如此按歸田錄仁宗聖性恭儉至和二年春不豫兩府大臣日至寢閣問聖體見上器服簡質用素漆唾壺盂子素瓷盞進藥禦榻上衾褥皆黃絁色已故暗宮人遽取新衾覆其上亦黃絁也然外人無知者惟兩府侍疾因見之爾按遵堯錄仁宗愛民卹物出於聖性其於斷獄必求以生至和初京師大疫帝出犀二株付太醫合藥以療民解之則其一通天犀也內侍李舜舉馳奏曰此犀之美者請以爲禦所服帶帝曰朕以爲帶曷若以療民疾乎命立碎之知無爲軍茹孝標嘗獻芝艸二百五十本帝曰朕每以丰年爲瑞賢臣爲寶至於艸木虫魚之異豈足尙哉孝標特放罪仍戒天下自今毋得以此聞天聖七年契丹大饑流民過界河監司以聞帝謂輔臣曰彼𨿽境外之民皆朕赤子也盍多方賑救之乃詔契丹流民所過人給米二升分送唐鄧襄汝四州以閒田處之仁宗嘗觀國史見章聖東封西祀及修玉淸昭應景靈土木之役極天下之巧過爲奢侈謂輔臣曰此𨿽爲太平盛事然亦過度當時執政大臣及修造者不得不任其責宰相呂夷簡曰府庫一空至今不充實者職此之由帝曰如此之事朕當戒之慶曆三年宰相呂夷簡有疾帝憂之使內侍勞問不絕聞其未愈嘆曰古人云髭可療疾信必有之因剪髭以賜夷簡曰以此爲藥庶幾有瘳又使疏可以大用者數人久之猶不能朝許乘馬至殿門命內侍取杌子輿以前夷簡不敢當帝命二府卽其家議政事天聖初仁宗薦享景靈宮太廟及祀圓丘大禮使王曾言皇帝衮冕執圭酌獻廟則七室每室奏樂章圓丘之樂則六變陟降者再恐難立俟請節之帝不可曰三年一饗朕不敢憚勞也吏有過失或枉殺人者終身不忘其名他日有司論赦擬官輒曰此人曾非法殺朕赤子忍復使從殿政乎按聞見前錄本朝自祖宗以儉徳垂世仁宗生長太平尢節儉京城南湣賢寺溫成張妃墳院也寺中有溫成宮中故物素朱漆�黃絹緣席黃隔織褥帝禦飛白書溫成影帳牌才二尺朱漆金字而已以溫成寵冠六宮服用止此故帝寢疾大臣入問見所禦皆黃綢烏乎恭儉之徳不在此乎又按聞見前錄仁宗好用道引術理髮有宮人能之號曰梳頭夫人一日帝退朝命夫人理髮嬪禦列侍帝袖中有章疏左右爭取之帝不能止有從旁讀者蓋臺臣乞放宮女章也眾聞之默然獨梳頭夫人嘆息曰今京師富人尙求妾媵豈有天子嬪禦外臣敢以爲言官家亟逐言者則淸淨矣帝不語旣禦膳幸後苑命內侍按宮人籍上自出若干人行臺臣之言也梳頭夫人以入宮久首出之帝亦不問或謂參知政事吳奎曰上比漢文帝奎對以此則曰過文帝遠矣仁宗朝程文簡公判大名府時府兵有肉生於背蜿蜒若龍伏者文簡收禁之以其事聞仁宗謂宰輔曰此何罪令釋之後其兵以病死嗚呼肉龍生於兵之背妖也帝釋之徳足以勝妖矣兵輒死宜哉伯溫嘗得老僧海妙者言仁宗朝因赴內道場夜聞樂聲出雲霄間帝忽來臨觀久之顧左右曰眾僧各賜紫羅一匹僧致謝帝曰來日出東華門以羅置懷中勿令人見恐臺諫有文字論列仁宗一日幸張貴妃閣見定州紅磁器帝堅問曰安得此物妃以王拱辰所獻爲對帝怒曰嘗戒汝勿通臣僚饋送不聽何也因以所持拄斧碎之妃愧謝久之乃已妃又嘗侍上元宴於端門服所謂燈籠錦者上亦怪問妃曰文彥博以陛下眷妾故有此獻上終不樂後潞公入爲宰相臺官唐介言其過及燈籠錦事介𨿽以對上失禮遠責潞公尋亦出判許州蓋上兩罷之也或云燈籠錦者潞公夫人遺張貴妃公不知也仁宗朝王安石爲知制誥一日賞花釣魚宴內侍各以金楪盛釣餌藥置幾上安石食之盡明日帝謂宰輔曰王安石詐人也使誤食釣餌一粒則止矣食之盡不情也帝不樂之仁宗時一日天大雷震帝衣冠焚香再拜退坐靜思所以致變者不可得偶後苑作匠進一七寶枕屏遽取碎之帝敬天之威如此本朝祖宗以來進士過省赴殿試尙有被黜者遠方寒士殿試下貧不能歸多至失所有赴河而死者仁宗聞之惻然自此殿試不黜落𨿽雜犯亦收之末名爲定制仁宗至和間不豫昏不知人者三日旣愈自言夢荊棘中周章失路有神人被金甲自天而下謂帝曰天以陛下有仁心錫一紀之壽帝曰吾何當歸神人曰請以臣之車輅相送帝登車問神人何人曰臣所謂葛將軍者帝寤令檢案道藏果有葛將軍主天門事因增其位號於大醮儀中立廟京師帝自此禦朝卽拱默不言大臣奏事可卽肯首不卽搖首而時和歲丰百姓安樂天下無事蓋帝知爲治之要任宰輔用臺諫畏天愛民守祖宗法度時宰輔曰富�韓琦文彥博臺諫曰唐介包拯司馬光範鎭呂誨云按聞見後錄燕恭肅王仁皇帝叔父也頗自尊大數取金錢於有司曰預討吾俸可也積數百萬有以聞詔除之禦史沈邈言其不可帝慘然曰禦史誤矣太宗之子八人惟王一人在耳朕當以天下爲養數百萬錢不足計也仁皇帝慶曆中親除王素歐陽修蔡襄余靖爲諫官風采天下王公言王徳用進女口事帝初詰以宮禁事何從知公不屈帝笑曰朕眞宗之子卿王旦之子有世舊豈他人比徳用實進女口已服事朕左右何如公曰臣之憂正恐在陛下左右耳帝卽命宮臣賜徳用所進女口錢各三百千押出內東門訖奏帝泣下公曰陛下旣不棄臣言亦何遽也帝曰朕若見其人畱戀不肯去恐亦不能出矣少時宮官奏宮女已出內東門帝動容而起仁皇帝慶曆間京師夏旱諫官王公素乞親行禱雨帝曰太史言月二日當雨一日欲出禱公言非太史是日不雨帝問故公曰陛下幸其當雨以禱不誠也不誠不可動天故知不雨帝曰明日禱雨醴泉觀公曰醴泉之近猶外朝也豈憚暑不遠出耶帝每意動則耳赤耳已盡赤厲聲曰當西太乙宮公曰乞傳旨帝曰車駕出郊不預告卿不知典故公曰國初以虞非常今久太平豫告百姓但瞻望淸光者眾耳無虞也諫官故不扈從明日特召王公以從日色甚熾埃霧漲天帝玉色不怡至瓊林苑回望西太乙宮上有雲气如香煙以起少時雷電雨甚至帝卻逍遙輦禦平輦徹蓋還宮又明日召公對帝喜曰朕自卿得雨幸甚又曰昨卽殿庭雨立百拜焚生龍腦香十七近至中夜舉體乃溫公曰陛下事天當恭畏然陰气足以致疾亦當愼帝曰念不雨欲自以身爲犧牲何愼也李處度藏仁皇帝飛白四民安樂四字旁題化成殿醉書賜貴妃嗚呼𨿽酒酣嬪禦在列尙不忘四民也諫官韓絳面奏仁皇帝曰劉獻可遣其子以書抵臣多斥中外大臣過失不敢不聞帝曰朕不欲畱人過失於心中卿持歸焚之韓絳又言天子之柄不可下移事當間出睿斷仁皇帝曰朕不憚自有處分深恐未中於理有司奏行則其害已加於人故每欲先盡大臣之慮而行之按澠水燕談錄慶曆中郎官呂覺勘公事回登對自陳衣緋已久乞攺章服仁宗曰待別差遣與卿換章服不欲因鞫獄與人恩澤慮刻薄之徒望風希進加人深罪耳仁宗朝南劍州上言石碑等銀礦可發上謂三司使曰但不害民則爲國利或於民有害豈可行也嘉佑中蘇轍舉賢良對策極言闕失其略云聞之道路陛下中官貴姬至以百數歌舞飲酒歡樂失節坐朝不聞咨謨便殿無所顧問考官以上無此事轍妄言欲黜之仁宗曰朕設制舉本待敢言之士小官如此直言特與科名按東軒筆錄仁宗嘗春日步苑中屢回顧皆莫測聖意及還宮中顧嬪禦曰渴甚可速進熟水嬪禦進水且曰大家何不外面取水而致久渴耶仁宗曰吾屢顧不見鐐子苟問之卽有抵罪者故忍渴而歸左右稽顙動容呼萬歲者久之聖性仁恕如此按湘山野錄天聖七年曹侍中利用因侄汭聚無賴不軌獄旣具有司欲盡劾交結利用者時憸人幸其便陰以文武四十餘人諷之俾深治仁宗察之卽出手詔其文武臣僚內有先曾與曹利用交結往還曾被薦舉及嘗親之人並不得節外根問其中𨿽有涉汭之事者恐或詿誤亦不得深行鍛煉其仁卹至此是年聖算方二十皇佑中楊待制安國邇英閣講周易至節卦有愼言語節飲食之句楊以語朴仁宗反問賈魏公曰愼何言語節何飲食魏公從容進其說曰在君子言之則出口之言皆愼入口之食皆節在王者言之則命令爲言語燕樂爲飲食君天下者當愼命令節燕樂上大喜後講論語當經者乃東北一明經臣講至自行束脩以上之文忽進數談殆近乎曰至於聖師誨人尙得少物況餘人乎侍筵羣公驚愧汗浹明日傳宣經筵臣僚各賜十縑諸公皆恥之方議共納時宋莒公庠畱身奏臣聞某人經筵進鄙猥之說自當深譴反以蒙賜誠謂非宜然余臣皆已行之命拜賜可也若臣弟祈以臣在政府於義非便今謹獨納上笑曰若卿弟獨納不獨妨諸臣亦貽某人之羞但傳朕意受之按曲洧舊聞予在太學時見人言仁宗時蜀中一舉子獻詩於成都府某人忘其姓名云把斷劍門燒棧閣成都別是一干坤知府械其人付獄表上其事仁宗曰此乃老秀才急於仕宦而爲之不足治也可授以司戶參軍不釐事務處於遠小郡其人到任不一年慚恧而死按卻掃編仁宗一日語輔臣曰聞富�在靑州以賑濟流民爲名聚眾十餘萬人且爲變如何眾未及對時王文安公堯臣爲參知政事越次進曰陛下何以知之仁宗曰姑言何以處無問所從得也公固請不已仁宗曰有內臣出使回言之公曰富�本以忠義聞天下豈應有此但內臣敢誣大臣而罔主聽如是不治則亂之道也仁宗寤立黜宦者按後山談叢仁宗初卽位燕恭肅王以親尊自居上時遣使傳詔王坐不拜使還以聞上曰燕王朕叔父毋妄言久而王聞之稍自屈奉藩臣禮按揮麈前錄李和文遺事云仁宗嘗服美玉帶侍臣皆注目上還宮問內侍曰侍臣目帶不已何耶對曰未嘗見此奇異者上曰當以遺外國左右皆曰此天下至寶賜外國可惜上曰中國以人安爲寶此何足惜臣下皆呼萬歲按燕翼貽謀錄天聖九年十二月癸丑詔流內銓選人父母年八十以上權聽注近官此教人以孝且厚風俗也康定元年六月壬子詔臣僚之官罷任所過山險去處差軍士防送無過送迎人之半此閔其道路羈旅恐不得其所也仁宗施恩於臣下者如此可謂仁矣先是咸平六年眞宗詔命官遷謫嶺南亡沒者並許歸葬官給緡錢如親屬年幼差牙校部送至其家蓋其人𨿽犯罪而其死則可憫威以懲其罪恩以卹其死施於死者猶爾況生者乎施於有罪者猶爾況無罪者乎仁宗可謂能弘家法矣景佑三年五月詔中外臣僚許以家書附遞明告中外下進奏院依應施行蓋臣子遠宦孰無墳墓宗族鄕黨之念其能專人馳書必達官貴人而後可此制一頒則小官下位受賜者多今所在士大夫私書多入遞者循舊制也至和元年二月乙未因大雨雪詔天下長吏詳酌公私房錢與放三日非遇大雨雪不許蠲放仍每歲不得過三次是時天下承平百餘年矣仁宗皇帝凝神穆淸而念慮及於細微眞聖主也按續問奇類林後山談叢宋仁宗每私宴閣中分獻熟食是歲秋初蛤蜊初至都或以獻仁宗問曰安得已有此其價幾何對曰每枚千錢一獻凡二十八枚上不樂曰每常戒爾輩勿爲侈靡今下一箸輒費二十八千吾不堪也遂不食按歸田詩話宋仁宗在位四十二年民安俗阜天下稱治葬昭陵有題詩道傍者曰農桑不擾歲常登邊將無功吏不能四十二年如夢過春風吹淚灑昭陵惜其人姓名不傳按性理會通程子曰仁宗一日思生荔枝有司言已供盡近侍曰有鬻者請買之上曰不可今買來歲必增上供之數流禍百姓無窮英宗按宋史英宗本紀帝自居睦親宅孝徳著聞濮安懿王薨以所服玩物分諸子帝所得悉以與王府舊人旣葬而辭去者宗室有假金帶而以銅帶歸主吏以告帝曰眞吾帶也受之命殿侍鬻犀帶直錢三十萬亡之帝亦不問初辭皇子請潭王宮教授周孟陽作奏孟陽有所勸戒卽謝而拜之奏十餘不允始就召戒舍人曰謹守吾捨上有適嗣吾歸矣旣爲皇子愼靜恭默無所猷爲而天下陰知其有聖徳卽位每命近臣必以官而不以名大臣從容以爲言帝曰朕𨿽宮中命小臣亦未嘗以名也一日語神宗曰國家舊制士大夫之子有尙帝女皆升行以避舅姑之尊義甚無謂朕嘗思此寤寐不平豈可以富貴之故屈人倫長幼之序也可詔有司革之會疾不果神宗述其事焉帝天性篤孝好讀書不爲燕嬉慢服禦儉素如儒者每以朝服見教授曰師也敢弗爲禮時英王宮教吳克進宗室六箴仁宗付宗正帝書之屏風以自戒按東坡文集英宗皇帝郊祀習儀尙書省賜百官酒食郎官王易知醉飽嘔吐禦史前劾失儀已賜赦韓丞相琦以聞帝曰已放罪琦奏故事失儀不以赦原帝曰失儀薄罰也然使士大夫以酒食得過難施面目矣卒赦之帝愛惜臣子欲曲全其名節者如此士當何以爲報臣軾聞之於歐陽文忠公修云按聞見前錄英宗內無嬪禦王廣淵以濮邸舊僚進待制貧不能辦儀物韓魏公爲言帝曰無名以賜不可後數日有旨令廣淵書無逸篇於禦屏賜白金百兩吾本朝祖宗以節儉爲家法如此神宗按石林詩話神宗皇帝天性儉約奉慈壽宮尢盡孝道慈聖太后嘗以乘輿服物未備因同天節作珠子鞍轡爲壽神宗一禦於禁中後藏去不復用一日與兩宮幸後苑賞花慈壽輦至神宗卽降步親扶慈聖出輦屢卻不從聞者太息慈聖上仙李奉世時爲侍郎進挽詩有珠�昔禦思猶在玉輦親扶事已非蓋記此二事神宗覽之泣下按石林燕語神宗天性至孝事慈聖光獻太后尢謹升遐之夕王禹玉爲相入慰執手號慟因引手至斂所發視禦容左右皆感絕將斂復召侍臣觀入梓宮物親舉一玉弦曰此太后常所禦也又慟幾欲僕禹玉爲挽辭云誰知老臣淚曾及見珠襦又云朱弦湘水急玉�漢陵深皆紀實也按淸波雜誌元丰六年冬祀中書舍人朱服導駕旣進輦忘設扆褥遽取未至上覺之乃指顧問他事少選得至乃登輦以故官吏無被罪者又一日羣臣方奏事垂拱殿見禦衣有虫自襟沿至禦巾上旣拂之至地視之乃行虫其虫善入人耳上亟曰此飛虫也蓋慮沿及�侍者聖徳寬大如此按可談元丰間先公爲右史神考遣使治楚州新河面戒之曰東南不慣興大役卿且爲朕憂惜兵民大哉王言簡而有體按談苑神宗初享之際雪寒特甚上秉圭露腕侍祠諸臣襄手執笏見上恭虔皆恐惕宣袖按甲申雜記曾彥和旼云神宗嘗手詔云求於所不產取於所非時不可也余贊曰徳音之謂歟陳刑部縝云荊公作相時嘗欲作當十錢神宗曰刑獄自此滋張矣遂已時政記載之哲宗按宋史哲宗本紀元丰八年二月神宗寢疾宰相王珪乞早建儲又奏請皇太后權同聽政神宗首肯甲午朔皇太后垂簾於福寧殿諭珪等曰皇子性莊重從學�悟自皇帝服藥手寫佛書爲帝祈福因出以示珪等所書字極端謹珪等稱賀遂奉制立爲皇太子按甲申雜記吳卿孫犯大戮法當族上止令貶湖浙間又俾諸子隨其父所在方按上議法上屢涕下仁聖之度眞類祖宗按道山淸話周穜言垂簾時一日執政因理會事太皇太后命一黃門於內中取案上文字來黃門倉卒取至�觸上頭墜地時上未著巾也但見新頭撮數小角兒黃門者震懼幾不能立旁有黃門取頭以進上凝然端坐亦不怒亦不問旣退押班具其事取旨上曰只是錯太后命押班只是就本班量行遣按老學庵筆記禁中有哲宗皇帝宸翰四大字曰罰弗及嗣更無他語此必紹聖元符間有欲害元佑黨人子孫者故帝書此言祖宗盛徳如此故老言大臣嘗從容請幸金明池哲廟曰祖宗幸西池必宴射朕不能射不敢出又木工楊琪作龍舟極奇麗或請登之哲廟又曰祖宗未嘗登龍舟但臨水殿略觀足矣後勉一幸金明所謂龍舟非獨不登亦終不觀也徽宗按揮麈前錄明淸家有徐東湖所記太上皇帝聖語其略曰大宗正行司將至行在南班宗子所居當作屋百間上曰修營捨宇固非今所急然事有不得已者故春秋於此事得其時制則不書不書者聖人之所許也近時營造之制一下百姓輒受獘蓋緣州縣便行科配矣又嘗語宰臣等曰爲法不可過有輕重惟是可以必行則人不敢犯太重則決不能行太輕則不足禁姦朕嘗語徐俯異時宮中有所禁初令之曰必行軍法而犯者不止朕深推其理但以常法處之後更無犯者乃知立法貴在中制所以決可行也按揮麈後錄政和四年戊寅禦筆取會到入內內侍省所轄苑東門藥庫見置庫在皇城內北隅拱宸門東所藏鴆鳥蛇頭葫蔓藤鉤吻艸毒汗之類品數尙多皆屬川廣所貢典掌官吏三十餘人契勘元無支遣顯屬虛設蓋自五季亂離紀綱頹靡多用此物以剿不臣者沿襲至本朝自藝祖以來好生之徳洽於人心若干憲綱莫不明置典刑誅殛市朝何嘗用此自今可悉罷貢額並行停進仍廢此庫放散官吏比附安排應毒藥並盛貯器皿並交付軍器所仰於新城門外曠闊迥野處焚棄其灰燼於官地埋瘞分明封堠摽識無使人畜近犯疾速措置施行仰見佑陵仁厚之心徳及豚魚敬錄於編以昭無極靖康元年正月戊辰金人犯浚州徽考微服出通津門禦小舟將次雍丘命宦者鄧善詢召縣令至津亭計事善詢以他事召之令前驅至近岸善詢從稠人中躍出呼令下馬厲聲斥之令曰某出宰畿邑宜示威望安有臨民而行者乎善詢曰太上皇帝幸亳社聊此駐蹕令大驚捨車疾趨舟前山呼拜伏自劾其罪徽宗笑曰中官與卿戲耳遂召入舟中是夕阻淺船不得進徽宗患之夜出堤上禦駿騾名鵓鴿靑望雎陽而奔聞雞啼濱河有小市民皆酣寢獨一老姥家張燈竹扉半掩上排戶而入嫗問上姓氏曰姓趙居東京已致仕舉長子自代衛士皆笑上徐顧衛士亦笑嫗進酒上起受嫗酒復傳爵與衛士嫗延上至臥內擁鑪又勞薪與上釋襪烘趾久之上語衛士令記嫗家地名及龍舟還京嫗沒乃以白金賜其諸孫按玉照新誌宣和元年十一月乙未知溫州蘇起奏臣昨謹將耕籍詔書刻石被以云鶴安奉廳事仍行下四縣依此施行比風雨調順禾稼盛茂旣已收獲枯荄又復生穗每畝得谷一石至七八斗乞令諸路州縣效此施行裕陵覽奏不樂雲起諂佞一至於此何以儆在位其華飾手詔豈不是相侮可送吏部髙宗按宋史刑法志髙宗性仁柔其於用法每從寬厚罪有過貸而未嘗過殺知常州周杞檀殺人帝曰朕日親聽斷豈不能任情誅僇顧非理耳卽命削杞籍大理率以儒臣用法平允者爲之獄官入對卽以慘酷爲戒臺臣士曹有所平反輒與之轉官每臨軒慮囚未嘗有送下者曰吾恐有司觀望鍛煉以爲重輕也吏部員外郎劉大中奉使江南回遷左司諫帝尋以爲祕書少監謂宰臣朱勝非曰大中奉使頗多興獄今使爲諫官恐四方觀望耳其用心忠厚如此後詔用刑慘酷責降之人勿堂除及親民止與遠小監當差遣當建紹間天下盜起往往攻城屠邑至興師以討之然得貸亦眾同知樞密院事李回嘗奏彊盜之數帝曰皆吾赤子也豈可一一誅之誅其渠魁三兩人足矣至待貪吏則極嚴應受贓者不許堂除及親民犯枉法自盜者籍其名中書罪至徒卽不敍至死者籍其貲諸文臣寄祿官並帶左右字贓罪人則去之是年申嚴眞決贓吏法令三省取具祖宗故事有以舊法棄市事上者帝曰何至爾耶但斷遣之足矣貪吏害民雜用刑威有不得已然豈忍置縉紳於死地耶按揮麈餘話髙宗應天中興之初大臣有薦瀘州艸澤彭知一者有康濟之略隱居鳳翔府得旨令守臣錢蓋等津發至行在所旣入朝乃以所燒金及藥術爲獻詔云朕不忍燒假物以誤後仰三省發遣赴元來去處日下施行仍將燒金合用什物於街市捶毀建炎己酉以葉夢得少縕爲左丞才十四日而爲言者所攻而罷其自記奏對聖語備列於後一日進呈知婺州蘇遲奏乞減年額上供羅聖訓問祖宗額幾何臣等對皇佑編一萬匹問今數幾何臣等指蘇遲奏言平羅婺羅花羅三等共五萬八千七百九十七匹聖訓驚曰苦哉民何以堪臣等奏建炎敕書諸崇寧以後增添上供過數非祖宗舊制自合盡罷今遲奏乞減一半聖訓曰與盡依皇佑法臣等奏今用度比祖宗時不同恐減太多用度不足卽不免再拋買或致失信欲且與減二萬匹並八千有零數臣等奏陛下至誠卹民可謂周盡聖訓復云如此好事利益於民一日且做得一件一年亦有三百六十件臣等退禦筆卽從中出曰訪聞婺州上供羅舊數不過一萬匹崇寧以後積漸增添幾至五倍近歲無本錢皆出科配久爲民病深可矜卹今後可每年與減二萬八千匹並零數者爲永法仍令本州及轉運司每年那融應副本錢足備臣等卽施行車駕初至臨安府霖雨不止一日臣等奏事畢因言州治屋宇不多六宮居必隘窄且東南春夏之交多雨蒸潤非京師比聖訓曰亦不覺窄但卑濕爾然自過江百官六軍皆失所朕何敢獨求安至今寢處尙在堂外當�將士官局各得所居遷從之人稍有所歸朕方敢遷入寢臣等皆言聖心如此人情孰不感動車駕始至臨安府手詔郎官以上悉皆許薦人材蓋特恩也一日進呈侍從官等奏狀聖訓諭臣等曰今次所薦人材不比已前須當擇其可取者便擢用之乃命並召赴都堂審察翌日復命臣等曰郎官等所薦士不若便令登對朕當親自延見之早朝退徧閱諸處章奏未嘗閒今後進膳罷令後殿引見及晚朝前皆可引三班庶得款曲臣等奏但恐上勞聖躬若陛下不倦接見疏遠搜訪賢能天下幸甚於是再批旨行下一日初進對聖訓首言陳東歐陽徹可贈一官並與子或弟一人恩澤始罪東等出於倉猝終是以言責人朕甚悔之今方降詔使士庶皆得言事當使中外皆知此意臣等卽奉詔言甚善聖訓復曰馬伸前此責去亦非罪可召還或曰聞伸已死聖訓曰不問其死但朝廷召之以示不以前責爲罪之意乃問伸是何官責臣等皆曰自衛尉少卿聖訓曰可復召爲衛尉少卿臣等奉詔而退東等於是皆贈官及與子或弟恩澤一人並詔所居優卹其家進呈湖州民王永從進錢五十萬緡佐國用臣等言戶部財用稍集亦不至甚闕聖訓曰如此卽安用徒有取民之名卻之或曰已納其五萬緡矣今卻之則前後異同聖訓曰旣不闕用可並前已納還之仍詔今後富民不許陳獻臣等皆言聖慮及此東南之民聞風當益感悅按揮麈前錄明淸側聞紹興初劉大中以監察禦史宣諭諸路回宰臣以其稱職擬除殿中侍禦史太上皇帝云且令除祕書少監宰臣啟其所以上皇曰大中所至多興獄尙有未決者一除言路外方觀望恐累及無辜徳壽之號稱哉後因閱會要恭睹宏休恐中祕之書臣下莫得而悉窺今載其略紹興三年四月十六日知藤州侯彭老言本州賣鹽寬剩錢一萬貫文省買到金一百六十餘兩銀一千八百兩投進詔縱有寬剩自合歸之有司非守臣所當進納或恐亂有刻剝取媚朝廷侯彭老可除降一官放罷以懲妄作所進物退還紹興十三年四月一日宰執進呈前廣南東路轉運判官範正國言本路上供及州郡經費全仰鹽息應辦比因全行客鈔遂或闕乏欲自今本路州郡凡屬屯駐兵馬去處許依客人買鈔請鹽各就本州出賣所得息錢專充軍費上曰法必有獘然後攺未見其獘遽先攺非徒無益必致爲害凡法皆然不獨鹽也又建炎元年十月十二日宰執詣禦舟禦榻前奏事訖上曰昨日有內侍自京師賫到內府眞珠等物一二囊朕投之汴水矣黃潛善曰可惜有之不必棄無之不必求上曰太古之世擿玉毀珠小盜不起朕甚慕之庶幾求所以息盜爾四年三月七日宰執進呈宣撫處置使奏大食國進奉珠玉寶貝等物已至熙州上曰大觀宣和間茶馬司川茶不以博馬惟市珠玉故馬政廢闕武備不修遂致危弱之甚今若復捐數十萬緡貿易無用珠玉曷若愛惜其財以養戰士不若以禮贈而謝遣之乃降旨宣司並不得受令量度支賜以答遠人之意紹興元年三月二十二日荊湖南路馬步軍副總管孔彥舟言於潭州州城蓮池內收得玉一片堪篆刻禦寶乞差人宣取詔禦寶已足備兼自艱難以來革靡之物一無所用令彥舟不須投進此與夫卻千里馬還於闐玉適相符合誠帝王之盛徳也按揮麈後錄髙宗嘗語呂頤浩云朕在宮中每天下奏案至莫不熟閱再三求其生路有至夜分卿可以此意戒刑寺官凡於治獄切當畱心勿艸艸頤浩再拜贊卽以上旨諭之按淸波雜誌髙宗踐祚之初躬行儉徳風動四方一日語宰執曰朕性不喜與婦人久處早晚食只飯炊餅煎肉而已食罷多在殿旁小閣垂簾獨坐設一白木桌置筆硯並無長物又嘗詔有司毀棄螺塡椅桌等物謂螺塡淫巧之物不可畱仍舉向自相州渡大河荒野中寒甚燒柴借半破瓷盂溫湯飯茅檐下與汪伯彥同食今不敢忘紹興間復紆奎畫以記損齋損之又損終始如一宜乎去華崇實還淳返朴開中興而濟斯民也紹興二年修建康府行宮以圖進呈被旨可只如州治修蓋一殿之費𨿽未爲過而廊廡亦當相稱則土木之侈傷財害民何所不至象箸之漸不可不戒由是制度簡儉不雕不斫得夏禹卑宮室之意孝宗按宋史孝宗本紀髙宗內降禦札皇太子可卽皇帝位朕稱太上皇帝退處徳壽宮皇后稱太上皇后遣中使召帝入禁中面諭之帝推遜不受卽趨側殿門欲還東宮髙宗勉諭再三乃止於是髙宗出禦紫宸殿輔臣奏事畢髙宗還宮百官移班殿門外拜詔畢復入班殿庭頃之內侍掖帝至禦榻前側立不坐內侍扶掖至七八乃略就坐宰相率百僚稱賀帝遽興輔臣升殿固請帝愀然曰君父之命出於獨斷然此大位懼不克當班退太上皇帝卽駕之徳壽宮帝服袍履步出祥曦殿冒雨掖輦以行及宮門弗止上皇謝再三且令左右扶掖以還顧曰吾付托得人吾無憾矣左右皆呼萬歲按刑法志孝宗究心庶獄每歲臨軒慮囚率先數日令有司進款案披閱然後決遣法司更定律令必親爲訂正之丞相趙雄上淳熙條法事類帝讀至收騾馬舟船契書稅曰恐後世有算及舟車之譏戶令戶絕之家許給其家三千貫及二萬貫者取旨帝曰其家不幸而絕及二萬貫乃取之是有心利其財也又捕亡律公人不獲盜者罰金帝曰罰金而不加罪是使之受財縱盜也又監司知州無額上供者賞帝曰上供旣無額是白取於民也可賞以誘之乎並令削去之其明審如此且於用刑未嘗以私廢法鎭江都統戚方以刻剝被罪宰臣陳俊卿言內臣有主之者帝曰朕亦聞之乃以內侍陳瑜李宗回等付大理獄究其賂狀獄成決配之乾道三年下詔曰獄重事也用法一傾則民無所措手足比年以來治獄之吏巧持多端隨意輕重之朕甚患焉其自今革玩習之獘明審克之公使姦不容情罰必當罪用迪於刑之中勉之哉毋忽三年詔曰獄重事也稽者有律當者有比疑者有讞比年顧以獄情白於執政探取上意以輕爲重甚亡謂也自今其祗乃心敬於刑惟當爲貴毋習前非不如吾詔吾將大置於罰罔攸赦按貴耳集王尙之爲郎日輪對一札乞減宮嬪之冗壽皇問卿是外臣如何知朕宮事臣備員內府丞見每月宮中請給歷歷具道大小請給細數壽皇大喜卽日除浙漕郤不及作侍從曾作太府卿壽皇在禦秀邸凡有差除未嘗直降指揮於差敕內必首稱面奉徳壽皇帝聖旨除某人至今秀邸差札可考按行營雜錄初隆佑太后升遐朝廷欲建山陵大臣謂諸帝陵寢今在伊洛不日復中原卽歸祔矣宜以攢宮爲名遂卜吉於會稽民間冢墓附近者往往他徙髙宗思陵興役之際孝宗密敕無輒壞民墓其愛物之心一至於此文王澤及枯骨未足多也齊東野語孝宗聖孝出於天性居髙宗喪百日後尙食進素�毀瘠特甚吳夫人者潛邸舊人也屢以過損爲言上堅不從一日密諭尙食內侍云官家食素多時甚覺淸瘦汝輩可自作商量於是密令苑中以雞汁等雜之素饌中以進上食之覺異詢所以然內侍恐甚以實告上大怒卽欲見之施行皇太后聞之急過宮力解之乃出吳夫人於外內侍等罷職有差上一日與宰執言伯圭不甚教子各使之治生何以爲淸白之傳且其下尙有三弟若皆作郡則近地州郡皆自家占了何以用人莫若以髙爵厚祿使之就閒可也趙丞相贊曰凡好事古所難者盡出陛下之意臣等略無萬一補助後秀邸諸子弟悉歸班焉辛丑六月臨安士人以不預補試羣詣臺諫宅陳詞臺諫畏其勢以好語諭之是夜集吏部侍郎鄭丙之門詬罵無禮或疑京尹王宣子怒丙激使然也鄭遂徙家避之次日入奏待罪乞去上已密知其故遂批出鄭丙無罪可待令臨安府將爲首作鬧人重作行遣旣而宣子頗回護之上怒云設使鄭丙容私自當訟之朝廷安可無禮如此若不得爲首人王佐亦當坐罪且令宰執諭宣子越一日奏勘到作鬧士人府學生丁如植爲首其次許斗權羅鼒禦批並編管鄰州如植仍杖八十科斷淳熙九年明堂大禮以曾覿爲鹵簿使李彥�頓遞使習儀之際曾以李爲參預漫爾遜之居前李以五使有序毅然不敢當者久之在列悉以顧忌皆有所不敢決擇太常寺禮直官某人者忽進曰參政宰執也觀瞻所系開府之遜良是徑揖李以前時曾方有盛眷翌日入訴其事上然默久之曰朕幾誤矣卽日批出李彥�攺充鹵簿使伯圭充頓遞使禮直官某人特轉一官其攺過不吝蓋如此云淳熙中張說頗用事爲都承旨一日奏欲置酒延眾侍從上許之且曰當致酒肴爲汝助說拜謝退而約客客至期畢集獨兵部侍郎陳良佑不至說殊不平已而中使以上樽珍膳至說爲表謝因附奏臣嘗奉旨而後敢集客陳良佑獨不至是違聖意也旣奏上忽顧小黃門言張說會未散否對曰彼旣取旨召客當必卜夜乃命再賜說大喜復附奏臣再三速良佑迄不肯來夜漏將止忽報中批陳良佑除諫議大夫坐客方盡歡聞之憮然而罷其用人也又如此理宗按宋史理宗本紀帝性端重寡言潔修好學每朝參待漏或多笑語帝獨儼然出入殿庭矩度有常見者斂容寧宗按四朝聞見錄寧皇命二小黃門常背二小屏前導隨其所至卽面之屏書戒曰少飲酒怕吐少食生冷怕痛折二字爲屏以示之故每飲不過三爵宮中動欲呵衛黃衣至不避自以補革浣細衣爲便左右至以語激上則應曰毋作聰明亂舊章蓋學士永嘉陳傅良嘗導上以此故終身不妄

君徳部匯考六

金太祖按金史太祖本紀贊太祖英謨睿略豁達大度知人善任人樂爲用初定東京卽除去遼法減省租稅遼主播越宋納歲幣以幽薊武朔等州與宋而置南京於平州宋人終不能守燕代卒之遼主見獲宋主被執𨿽功成於天會間而規摹運爲實自此始金有天下百十有九年太祖數年之間算無遺策兵無畱行底定大業傳之子孫太宗按金史太宗本紀天會七年三月壬寅詔軍興以來良人被略爲驅者聽其父母夫妻子贖之八年正月庚申詔曰避役之民以微直鬻身權貴之家者悉出還本貫五月戊申詔曰河北河東簽軍其家屬流寓河南被俘掠爲奴婢者官爲贖之俾復其業按本紀贊天輔艸創未遑禮樂之事太宗議禮制度治歷明時纘以武功述以文事經國規摹至是始定在位十三年宮室苑無所增益末聽大臣計傳位熙宗使太祖世嗣不失正緒世宗按金史世宗本紀大定元年十一月詔中都都轉運使左淵曰凡宮殿張設毋得增置無役一夫以擾百姓但謹圍禁嚴出入而已八年正月辛未謂祕書監移剌子敬等曰昔唐虞之時未有華飾漢孝文務爲純儉朕於宮室惟恐過度其或興修卽損宮人歲費以充之今亦不復營建矣如宴飲之事近惟太子生日及歲元嘗飲酒往者亦止上元中秋飲之亦未嘗至醉二十一年二月乙巳以元妃李氏之喪致祭興徳宮過市肆不聞樂聲謂宰臣曰豈以妃故禁之耶細民日作而食若禁之是廢其生計也其勿禁朕前將詣興徳宮有司請由薊門朕恐妨市民生業特從他道顧見街衢門肆或有毀撤障以簾箔何必爾也自今勿復毀撤按宗憲傳移剌髙山奴前爲寧州刺史以貪污免世宗以功臣子孫宗族中無顯仕者以爲祕書少監是時母喪未除有司奏其事宗憲曰髙山奴傲狠貪墨不可致之左右世宗曰朕以其父祖有功爾旣爲人如此豈可玷職位哉追還制命因顧右丞蘇保衡參政石琚曰此朕之過舉不可不攺卿等當盡心以輔朕也按完顏京傳京判大宗正事封壽王大定二年正月戊辰朔日食伐鼓用幣上不視朝減膳徹樂詔京代拜行禮世宗懲創海陵疏忌宗室加禮京兄弟情若同生謂京等曰朕每見天象變異輒思政事之闕寤寐自責不遑凡事必審思而後行猶懼獨見未能盡善每令羣臣集議庶幾無過舉也按楊伯雄傳大定中伯雄爲禮部尙書上謂伯雄曰龍逢比干皆以忠諫而死使遇明君豈有是哉伯雄對曰魏徵願爲良臣正謂遇明君耳因顧謂宰相曰書曰汝無面從退有後言朕與卿等共治天下有事可否卽當面陳卿等致位卿相正行道揚名之時偸安自便僥幸一時如後世何羣臣皆稱萬歲按髙衎傳世宗孜孜求諫羣臣承順旨意無所匡正上曰朕初卽位庶政多未諳悉實賴將相大臣同心輔佐百姓且上書言事或有所補夫聽斷獄訟簿書期會何人不能如唐虞之聖猶曰稽於眾捨己從人正隆專任獨見不謀臣下以取敗亂卿等其體朕意使衎傳詔臺省百司曰凡上書言事或爲有司沮遏許進表以聞按髙汝礪傳上問宰執以修完京城樓櫓事汝礪奏所用皆大木顧今難得方令計置上曰朕宮中別殿有可用者卽用之汝礪對以不宜毀上曰所居之外毀亦何害不愈於勞民遠致乎

元太祖按元史太祖本紀帝深沈有大略用兵如神故能滅國四十遂平西夏其奇勛偉迹甚眾惜乎當時史官不備或多失於紀載云太宗按元史太宗本紀帝有寬弘之量忠恕之心量時度力舉無過事華夏富庶旅不賫糧時稱治平憲宗按元史憲宗本紀帝剛明雄毅沈斷而寡言不樂燕飲不好侈靡𨿽后妃不許之過制初太宗朝羣臣擅權政出多門至是凡有詔旨帝必親起艸更易數四然後行之禦羣臣甚嚴嘗諭旨曰爾輩若得朕獎諭之言卽志气驕逸志气驕逸而災禍有不隨至者乎爾輩其戒之世祖按元史世祖本紀世祖仁明英睿事太后至孝尢善撫下至元七年平灤路昌黎縣民生子中夜有光詔加鞠養或以爲非宜帝曰何幸生好人毋生妒心也八年十二月宣徽院請以闌遺漏籍等戶淘金帝曰姑止毋重勞吾民也十六年五月癸酉兀裏養合帶言賦北京西京車牛俱至可運軍糧帝曰民之艱苦爾等不問但知役民使今年盡取之來歲禾稼何由得種其止之按馬紹傳紹參知政事桑哥集諸路總管三十人導之入見欲以趣辦財賦之多寡爲殿最帝曰財賦辦集非民力困竭必不能然朕之府庫豈少此哉紹退至省追錄聖訓付太史書之仁宗按元史仁宗本紀至大四年三月卽皇帝位夏四月丁未以太子少保張驢爲浙江平章戒之曰以汝先朝舊人故命汝往民爲邦本無民何以爲國汝其上體朕心下愛斯民丁卯帝禦便殿李孟進曰陛下禦極物價頓減方知聖人神化之速敢以爲賀帝蹙然曰卿等能盡力贊襄使兆民乂安庶幾天心克享至於秋成尙未敢必今朕踐祚曾未逾月寧有物價頓減之理朕托卿甚重玆言非所賴也孟愧謝皇慶二年十二月京師以久旱民多疾疫帝曰此皆朕之罪也赤子何罪明日大雪延佑六年春正月丁巳帝禦嘉禧殿謂紮魯忽赤買閭曰紮魯忽赤人命所系其詳閱獄辭事無大小必謀諸同僚疑不能決者與省臺臣集議以聞又顧謂侍臣曰卿等以朕居帝位爲安耶朕惟太祖創業艱難世祖混一疆宇兢業守成恆懼不能當天心繩祖武使萬方百姓樂得其所朕念慮在玆卿等固不知也十二月癸酉是夜風雪甚寒帝謂侍臣曰朕與卿等居暖室宗戚昆弟遠戍邊陲曷勝其苦歲賜錢帛可不徧及耶敕上都大都冬夏設食於路以食饑者仁宗天性慈孝聰明恭儉通達儒術嘗曰修身治國儒道爲切又曰儒者可尙以能維持三綱五常之道也平居服禦盾素淡然無欲不事遊畋不喜徵伐不崇貨利事皇太后終身不違顏色待宗戚勛舊始終以禮大臣親老時加恩賚大官進膳必分賜貴近有司奏大辟每慘惻移時其孜孜爲治一遵世祖之成憲云按李邦寧傳仁宗爲皇太子丞相三寶奴等用事畏仁宗英明邦寧揣知其意言於武宗曰陛下富於春秋皇子漸長父作子述古之道也未聞有子而立弟者武宗不悅曰朕志已定汝自往東宮言之邦寧慚懼而退仁宗卽位左右咸請誅之仁宗曰帝王歷數自有天命其言何足介懷加邦寧開府儀同三司爲集賢院大學士以疾卒英宗按元史英宗本紀延佑三年十二月立爲皇太子謂中書省臣曰至尊委我以天下事日夜寅畏惟恐弗堪卿等亦當洗心滌慮恪勤乃職勿有隳壞以貽君父憂七年春正月戊戌仁宗不豫帝憂形於色夜則焚香泣曰至尊以仁慈禦天下庶績順成四海淸晏今天降大厲不如罰殛我身使至尊永爲民主辛丑仁宗崩帝哀毀過禮素服寢於地日歠一粥三月十一日卽皇帝位夏四月戊寅有獻七寶帶者因近臣以進帝曰朕登大位不聞卿等薦賢而爲人進帶是以利誘朕也其還之八月戊午鐵木疊兒以趙世延嘗劾其姦誣以不敬下獄請殺之並究臺省諸臣不允帝幸涼亭從容謂近侍曰頃鐵木疊兒必欲置趙世延於死地朕素聞其忠良故每奏不納左右咸稱萬歲冬十月戊午車駕至自上都詔太常院臣曰朕將以四時躬祀太室宜與羣臣集議其禮此追遠報本之道毋以朕勞於對越而有所損其悉遵典禮十一月丙子朔帝禦齋宮丁丑恭謝太廟至仁宗太室卽流涕左右感動英宗性剛明嘗以地震減膳徹樂避正殿有近臣稱觴以賀問何爲賀朕方修徳不暇汝爲大臣不能匡輔反爲諂耶斥出之拜住進曰地震乃臣等失職宜求賢以代曰毋多遜此朕之過也嘗戒羣臣曰卿等居髙位食厚祿當勉力圖報苟或貧乏朕不惜賜汝若爲不法則必刑無赦八思吉思下獄謂左右曰法者祖宗所制非朕所得私八思吉思𨿽事朕日久今其有罪當論如法嘗禦鹿頂殿謂拜住曰朕以幼沖嗣承大業錦衣玉食何求不得惟我祖宗櫛風沐雨戡定萬方曾有此樂邪卿元勛之裔當體朕至懷毋忝爾祖拜住頓首對曰創業惟艱守成不易陛下睿思及此億兆之福也又謂大臣曰中書選人署事未旬日禦史臺卽攺除之臺除者中書亦然今山林之下遺逸良多卿等不能盡心求訪惟以親戚故舊更相引用邪其明斷如此泰定帝按元史趙師魯傳泰定中拜監察禦史元夕令出禁中命有司張燈山爲樂師魯上言燕安怠惰肇荒淫之基奇巧珍玩發奢侈之端觀燈事𨿽微而縱耳目之欲則上累日月之明疏聞遽命罷之賜師魯酒一上尊且命禦史大夫傳旨以嘉忠直順帝按輟耕錄至元六年二月二十五日上禦玉徳殿命史臣榻前艸詔黜謫太師伯顏詔文有云其各領所部詔書到日悉還本衛上曰自蚤至暮皆一日也可攺日字作時字時伯顏以飛放爲名挾持皇太子在柳林意將犯分詔旣成遣中書平章只理瓦歹賫至彼處開讀奉皇太子歸國而各枝軍馬卽時散去蓋一字之中利害系焉亶聰明作元後於此有以見之矣文定王沙剌班今上之師也爲學士時嘗在左右一日體少倦遂於便殿之側偃臥因而就寐上因以籍坐方褥國語所謂朵兒別眞者親扶其首而枕之後嘗患癤額上上於金缽中取佛手膏躬與貼之上之隆師重道可謂至矣盡矣王字敬臣號山齋畏吾人國朝日進禦膳例用五羊而上自卽位以來日減一羊以歲計之爲數多矣太府少監呵魯奏取黃金三兩爲禦刺花用上曰不可因請易以銀而鍍金者上曰亦不可金銀首飾也今民間所用何物對曰用銅上曰可右事楊太史所言太史居官時日侍上故知其詳

明太祖按明昭代典則太祖以天縱之資起自田裏遂成大業當是時元政陵夷豪傑並起大者竊據稱尊小者連數城邑皆恣爲殘虐糜敝生民天下大亂極矣上在民間憫然傷之已而爲眾所推戴拒之益來乃不得已起義兵卽條法令明約束務以安緝爲事故所至撫定民咸安堵十餘年間蕩滌羣雄戡定禍亂平一天下𨿽曰天命人歸要亦神武不殺之所致也卽位之初稽古考文制禮作樂修明典章興舉廢墜定郊祀建學校尊孔子崇儒術育賢才注洪範敍九疇罷黜異論表章經籍正百神之號嚴祭祀之典察天文推歷數定封建謹法律愼賞罰撫四裔海外遠方皆遣子入學南極炎僥北逾冰壤東西際日月之所出沒罔不率服昧爽臨朝日晏忘虛心淸問從善如流神謀睿斷昭見萬里退朝之暇卽延接儒臣講論經典取古帝王嘉言善行書置殿廡出入省觀斥侈靡絕遊幸卻異味罷膳樂泊然無所好惇行儉朴以身爲天下先凡詔誥命令詞皆自制淳厚簡古洞達物情戒諭臣下動引經史諄切懇至聽者感動訓敕子孫臣庶具有成書昭法萬世謹宮壼之政嚴宦寺之防杜外戚之謁而家法尢正紀綱法度彰彰明備至於禮先代罷獻俘尊髙年申孝弟勵農桑蠲逋負宥死刑焚獄具旌廉能黜貪酷摧姦暴佑良善寬仁愛人專務徳化是以身致太平三十餘年民安其業吏稱其職海內殷富諸福之物莫不畢至功徳文章巍然煥然過古遠矣傳稱唐虞禪夏后殷周繼然成湯革夏乃資亳眾武王伐商爰賴西師至於漢髙𨿽起徒步尙藉亭長挾縱徒集所附上不階寸土一民呼吸響應以有天下方冊所載未之有也按明寶訓甲辰八月平章常遇春兵至贛州熊天瑞固守不下太祖令平章彭時中以兵會遇春等共擊之又命中書右司郎中汪廣洋往參謀遇春軍事諭廣洋曰汝至贛如城未下可與遇春等言熊天瑞困處孤城猶籠禽阱獸豈能逃逸但恐破城之日殺傷過多要當以保全生民爲心一則可爲國家用一則可爲未附者勸且如漢鄧禹不妄誅殺得享髙爵子孫昌盛此可爲法向者鄱陽湖之戰陳友諒旣敗生降其兵至今爲我用縱有逃歸者亦我之民我前克湖廣禁軍士毋入城故能全一郡之民苟得郡無民何益廣洋至贛見遇春等傳太祖命時天瑞拒守益堅遇春乃浚濠立柵以困之丙午五月壬午太祖還自濠州諭中書省臣曰吾昨往濠州所經州縣見百姓稀少田野荒蕪由兵興以來人民死亡或流徙他郡不得以歸鄕裏骨肉離散生業蕩盡此輩寧不怨嗟怨嗟之起皆足以傷和气爾中書其命有司徧加體訪俾各安鄕土仍復舊業以遂生息庶幾斯民不致失所十二月己巳典營繕者以宮室圖進太祖太祖見其雕琢奇麗者卽去之謂中書省臣曰宮室但取其完固而已何必過爲雕斫昔堯之時茅茨土階采椽不斫可爲極陋矣然千古之上稱盛徳者必以堯爲首後世競爲奢侈極宮室苑囿之娛窮輿馬珠玉之玩欲心一縱卒不可遏亂由是起矣夫上崇節儉則下無奢靡吾嘗謂珠玉非寶節儉是寶有所締構一以朴素何必極雕巧以殫天下之力也吳元年四月辛亥仁祖忌日太祖詣廟祭畢退禦便殿泣下不止起居注詹同侍側再三慰之太祖曰往者吾父以是月六日亡兄以九日亡母以二十二日�一月之間三喪相繼人生值此其何以堪終天之痛念之罔極愈嗚咽不勝左右皆不能仰視四月丁卯仁祖後忌日太祖詣廟祭畢退禦便殿謂侍臣朱升曰昔吾母終時吾年甫十七侍母病晝夜不離側吾次兄經營家事母遣呼與偕來囑曰我今病度不起爾兄弟善相扶持以立家業言訖而終今大業垂成母不及見言猶在耳痛不能堪也因悲咽泣下羣臣莫不感惻六月甲戌太祖謂憲臣曰任官不當則庶事不理用刑不當則無辜受害譬之薅艸萊者施鎛不謹必傷良苗繩姦慝者論法不當必傷善類故刑不可不愼也夫置人於箠楚之下屈抑頓挫何事不伏何求不得古人用刑蓋不得已懸法象魏使人知而不敢犯夫水火能焚溺人狎之則必傷遠之則無害水火能生人亦能斃人刑本以生人非求殺人也苟不求其情而輕用之受枉者多矣故欽卹二字用刑之本也洪武元年正月乙亥追尊四代考妣祭訖太祖顧謂李善長曰朕荷先世積累之勤慶及於躬撫臨億兆今遵行令典尊崇先代齋肅一心對越神靈所謂焄蒿淒愴若或見之善長對曰陛下誠孝感通達於幽顯太祖曰奉先思孝祭神如在誠敬無間神靈其依苟或有間非奉先思孝之道也二月壬子定宗廟時享之禮旣而太常又進宗廟月朔薦新禮太祖覽畢謂羣臣曰宗廟之祀所以隆孝思也然祭之於後不若養之於先朕今不及矣嘗聞爲人子者願爲人兄其意謂爲兄侍膝下之日早於養之日也朕於子爲人弟親存而幼不能以養及長而富有天下則親歿矣𨿽欲以天下養其可得乎因悲嘆久之命以月朔薦新儀物著之常典俾子孫世承之八月有司奏造乘輿服禦諸物應用金者命皆以銅代之有司言費小不足靳太祖曰朕富有四海豈吝於此然所謂儉約者非身先之何以率下小用不節大費必至開奢泰之原啟華靡之漸未必不由於小而至大也十月庚辰太祖朝罷召宿衛武臣諭之曰朕與爾等起布衣歷戰陣十五六年乃得成功朕今爲天子卿等亦任顯榮居富貴非偶然也當四方豪傑並起互相攻奪朕提孤軍應敵危亦甚矣然每出師必戒將士毋妄殺毋焚民居此心簡在上帝故有今日卿等亦思曩時在民間視元之將帥輕裘肥馬气焰赫然何敢望之然彼之君臣不思祖宗創業之難驕淫奢侈但顧一身逸樂不卹生民疾苦一旦天更其運今歷數在朕朕何敢驕怠常恐政事廢缺日愼一日自非犒賞將士宴百官享勞外使未嘗設宴爲樂爾等亦須勤身守法勿忘貧賤之時勿爲驕奢淫佚之事則身常榮而家常裕矣卿等勉之毋忘朕言十二月己巳太祖退朝還宮皇太子諸王侍太祖指宮中隙地謂之曰此非不可起亭館臺榭爲遊觀之所今但令內使種蔬誠不忍傷民之財勞民之力耳昔商紂崇飾宮室不卹人民天下怨之身亡國滅漢文帝欲作露臺而惜百金之費當時民安國富夫奢儉不同治亂懸判爾等當記吾言常存儆戒二年四月乙亥太祖因侍臣言及醫者吮癰事曰朕嘗思人子於其親一體而分者也思念之篤精誠之至必相感通朕思遭兵亂母后之墳爲兵所發朕收遺骸失一指骨於墳近地徧求不可得忽得一骨然未敢必其是聞世有以指血驗之者遂嚙指滴血其上果透入其中及以他骨驗之則血不入乃知親之气血相感如是與他人自不同也故古人有母搤臂噬指而子卽心痛理有之矣今人父子兄弟一遇利害或悖戾不相顧者獨何心哉三年正月甲午太祖持黃金一錠示近臣曰此表箋袱盤龍金也令宮人洗滌銷鎔得之又出雜紵絲小片縫成如毯者曰此制衣裳所遺用緝爲被猶勝棄遺也二月壬戌太祖行後苑見巢鵲卵翼之勞喟然嘆曰禽鳥劬勞若是況人母子之恩乎乃令羣臣有親老者許歸養時故元鎭撫陳興被俘來京恩待甚厚興言有母在嵩州年八十餘欲求歸養卽賜白金衣帽遣之興辭太祖顧謂侍臣曰孝弟之性天下皆同陳興𨿽武夫聞朕言卽愴然思歸朕始不知其有母若知之肯令其違遠耶人壽不過百歲今其母年已八十餘萬一不相見興有無窮之痛興歸母子相見其樂宜何如侍臣曰陛下以孝治天下推測人情無微不燭非惟一家之老者得所天下之惸獨鰥寡皆蒙其惠矣太祖曰人情莫不愛其親必使之得盡其孝一孝而眾人皆趨於孝此風化之本也故聖王之於天下必本人情而爲治五月丁巳鳳翔府寶雞縣進瑞麥一莖五穗者一本三穗者一本二穗者十有餘本太祖謂廷臣曰向者鳳翔饑饉朕憫其民故特遣人賑卹曾未數月遽以瑞麥來獻借使鳳翔民未粒食𨿽有瑞麥何益苟其民皆得所養𨿽無瑞麥何傷朕嘗觀自古以來天下無金革鬥爭之事時和歲丰家給人足父慈子孝夫義妻徳兄愛弟敬風俗淳美此足爲瑞若此麥之異特一物之瑞耳非天下之瑞也七月丙辰太祖閱內藏慨然謂臣下曰此皆民力所供蓄積爲天下之用吾何敢私苟奢侈妄費取一己之娛殫耳目之樂是以天下之積爲一己之私也今天下已平國家無事封賞之外正宜儉約以省浮費十月丙辰朔朝退雨二內使著幹靴行雨中太祖召責之曰靴𨿽微皆出民力民之爲此非旦夕可成汝何不愛惜而暴殄如此命左右杖之因謂侍臣曰嘗聞元世祖初年見侍臣有著花靴者責之曰汝將完好之皮爲此豈不廢物勞人此意誠佳大抵爲人嘗歷艱難則自然節儉若習見富貴未有不侈靡者也因敕百官自今入朝遇雨雪皆許服雨衣八月丁丑禮部尙書陶凱等言進膳舉樂太祖曰古之帝王功業隆盛治洽生民上下之間熙然太和𨿽日舉樂未爲過也今天下𨿽定人民未蘇北徵將士尙在暴露之中此朕宵旰憂勤之不暇豈可忘將士之勞而自爲佚樂也哉俟大兵凱還士卒無戰伐之勞人民罷轉輸之苦然後以樂侑膳未晚也閏三月壬午太祖閱翰林所撰武臣誥文有佐朕武功遂寧天下之語卽攺作輔朕戒行克奮忠勇因詔詞臣諭之曰卿此言太過堯舜猶病博施大禹不自滿假朕何敢爲侈大之言乎自今措詞務在平實毋事誇張十月甲戌甘露降於鐘山羣臣稱賀太祖曰休咎之徵𨿽各以類應朕徳涼薄烏足以致斯翰林應奉雎稼對曰聖人之徳上及太淸下及太寧中及萬靈則膏露降陛下恭敬天地輯和人民故嘉祥顯著起居注魏觀曰帝王恩及於物順於人而甘露降陛下寬租賦減徭役而百姓歡豫神應之至以此故也翰林侍讀學士危索曰王者敬養耆老則甘露降而松柏受之今甘露降於松柏乃陛下尊賢養老之所致也宜告於宗廟頒示史館以永萬億年無疆之休太祖曰卿等援引載籍言非無徵然朕心存警惕惟恐不至烏敢當此一或忘鑑戒而生驕逸安知嘉祥不爲災異之兆乎告諸宗廟頒之史館非所以垂示於天下後世也羣臣皆頓首謝十一月庚申時將士居京衛閒暇有以酣飲費貲者太祖聞召而諭之曰勤儉爲治身之本奢侈乃喪家之源近聞爾等�嗜於酒一醉之費不知其幾以有限之資供無厭之費歲月滋久豈得不乏且男不知耕女不知織而飲食衣服必欲奢靡夫習奢不已入儉良難非保家之道自今宜量入爲出裁省妄費寧使有餘毋令不足五年六月癸卯句容縣民獻嘉瓜二同蔕而生太祖禦武樓中書省臣率百官以進禮部尙書陶凱奏曰陛下臨禦同蒂之瓜產於句容句容陛下祖鄕也實爲禎祥蓋由聖徳和同國家協慶故只瓜聯蒂之瑞獨見於此以彰陛下保民愛物之仁非偶然者太祖曰艸木之瑞如嘉禾並蓮合歡連理兩岐之麥同蒂之瓜皆是也卿等以此歸徳於朕朕否徳不敢當之縱使朕有徳天必不以一物之禎祥示之苟有過必垂象以譴告使我克謹其身以保其民不至於禍殃且艸木之祥生於其土亦惟其土之人應之於朕何與若盡天地間時和歲丰乃王者之禎故遂爲贊並賜其民錢而遣之十二月庚子內使奏增飼虎肉太祖曰養牛以供耕作養馬以資騎乘養虎欲以何用而費肉以飼之命以虎送光祿他禽獸悉縱之七年五月甲子禮部尙書牛諒上所考定進膳禮奏言古禮凡大祀齋之日宰犢牛以爲膳以助精神太祖曰太牢非常用致齋三日而供三犢所費太侈夫儉可以制欲淡可以頤性若無節制惟事奢侈徒增傷物之心何益事神之道諒曰周禮是古人所定非過侈也太祖曰周官之法不行於後世多矣惟自奉者乃欲法古其可哉八年三月丙寅命皇太子及諸王往鳳陽祭皇陵太祖惻然曰吾祖宗去世旣遠吾父母又相繼早�每念劬勞鞠育之恩惟有感痛而已今日𨿽尊爲天子富有四海欲致敬盡孝爲一日之奉不可得矣哀慕之情昊天罔極今鳳陽陵寢所在特命爾等躬詣致祭以代朕行孔子曰事死如事生事亡如事存爾等敬之因悲咽不自勝太子諸王皆感泣九月辛酉詔攺大內宮殿太祖謂廷臣曰唐虞之時宮室朴素後世窮極侈麗習尙華靡去古遠矣朕今所作但求安固不事華麗凡雕飾奇巧一切不用惟朴素堅壯可傳永久使吾後世子孫守以爲法至於臺榭苑囿之作勞民費財以供遊觀之樂朕決不爲之其飭所司如朕之志十一月甲戌甘露降於南郊羣臣咸稱賀獻歌詩以頌徳太祖曰人之常情好祥惡妖然天道幽微莫測若恃祥而不戒祥未必吉睹妖而能懲妖未必皆凶蓋聞災而懼或者蒙休見瑞而喜或以致咎何則凡人懼則戒心常生喜則侈心易縱朕徳不逮惟圖修省之不暇豈敢以此爲己所致哉九年五月丙寅命中書省臣作親王宮得飾朱紅大靑綠余居室止飾丹碧中書省臣言親王居室飾大靑綠亦無過度者太祖曰惟儉養性惟侈蕩心居上能儉可以導俗居上而侈必至厲民獨不見茅茨卑宮堯禹以崇聖徳阿房西苑秦隋以失人心諸子方及冠年去朕左右豈可使靡麗蕩其心五月壬午太祖謂侍臣曰淡泊可以養心儉素可以養徳縱欲毀度奢侈移性故技巧哇淫遊幸畋獵皆役心損徳之具所以髙臺深池庸主攸�卑宮陋室聖主攸興朕觀元世祖在位躬行儉朴遂成一統之業至庚申帝驕淫奢侈飫粱肉於犬豕致怨怒於神人故逸豫未終敗亡隨至此近代之事可爲明鑑朕常以此訓諸子使知所警戒則可長保國家矣太祖以大內宮殿新成制度不侈甚喜因謂侍臣曰人主嗜好所系甚重躬行節儉足以養性崇尙侈靡必至喪徳朕常念昔居淮右頻年饑饉艱於衣食鮮能如意今富有四海何求不遂何欲不得然檢制其心惟恐驕盈不可復制夙夜兢惕弗遑底寧故凡有興作必量度再三不獲已而後爲之爲之未嘗過度宮壼之間皇后亦能儉以率下躬服浣濯之衣皆非故爲矯飾實恐暴殄天物剝傷民財不敢不謹侍臣對曰奢侈者常情同欲節儉者富貴所難陛下安行節儉無所勉彊誠宜爲萬世子孫之法太祖曰節儉二字非徒治天下者當守治家者亦宜守之爾等歲祿有限而日用無窮一或過度何從辦集侵牟剝削皆原於此須體朕懷共崇節儉庶幾無悔十六年七月庚戌太祖謂侍臣曰自古王者之興未有不由於勤儉其敗�未有不由於奢侈前代得失可爲明鑑後世�庸之主縱欲敗度不知警戒卒瀕於危亡此深可慨嘆大抵處心淸淨則無欲無欲則無奢縱之患欲心一生則驕奢淫佚無所不至不旋踵而敗亡隨之矣朕每思念至此未嘗不惕然於心故必身先節儉以訓於下侍臣頓首曰陛下戒愼如此使後世守而不替長久之福也八月辛巳孝慈皇后小祥先是禮部臣奏令天下諸司致祭太祖曰此固禮也但儀物百費皆出於民道裏往來亦甚勞煩且皇后在時嘗問朕曰天下之民安乎朕曰爾問甚善然事不在爾後曰陛下爲天下父妾忝爲天下母天下之民皆子女也其安與否豈可不知今言猶在耳而欲以小祥費天下民財甚非後心其止之十八年四月乙未五色云再見禮部請率百官表賀太祖諭之曰天下康寧人無災害祥瑞之應固和气所召昔舜有卿云之歌在當時有元凱嶽牧之賢相與共治雍熙之治朕徳不逮治化未臻豈可遽以是受賀前代帝王喜言祥瑞臣下從而和之往往不知省懼以至災異之來不復能彌蓋誇侈之心生則戒懼之志怠故鮮克終可以爲戒二十一年五月乙酉五色云見翰林學士劉三吾進曰云物之祥徵乎治世舜之時形於詩歌宋之時以爲賢人之符此實聖徳所致國家之美慶也太祖曰古人有言天降災祥在徳誠使吾徳靡悔災亦可彌苟爽其徳𨿽祥無福要之國家之慶不專於此也二十八年七月戊戌河南汝寧府確山縣野蠶成繭羣臣賀表太祖曰人君以天下爲家使野蠶成繭足以衣被天下之人朕當受賀一邑之內偶然有之何用賀爲二十九年正月乙丑太祖罷朝從容問左右民間事禮部尙書門克新對曰聖澤廣深天下之民各安生業幸蒙至治太祖曰𨿽堯舜在上不能保天下無窮民若謂民皆安業朕恐未然何得遽言至治克新對曰聖徳謙虛不自滿假則天下之民受福無窮矣三十一年四月己丑享太廟畢太祖步出廟門徘徊顧立指桐梓謂太常臣曰往年種此今不覺成林鳳陽陵樹當亦似此因感愴泣下又曰昔太廟始成遷主就室禮畢朕退而休息夢朕皇考呼曰西南有警覺卽視朝果得邊報祖考神明照臨在上無時不存爾等掌祭祀宜加敬愼旦暮中使供灑掃奉神主恐有不虔當以時省視務宜齋潔以安神靈按大政紀洪武六年正月辛酉上諭儒臣詹同曰朕嘗思聲色乃伐性之斧斤易以溺人一有溺焉則禍敗隨之故其爲害甚於鴆毒朕觀前代人君以此敗�者不少蓋爲君居天下之尊享四海之福靡曼之聲窈窕之色何求而不得苟不知遠之則小人乘間納其淫邪不爲迷惑者有幾況創業垂統之君爲子孫之承式尢不可以不謹同對曰不邇聲色昔成湯所以能垂裕後昆陛下此言端本澄源誠萬世子孫之法也按春明夢餘錄洪武中詔言頃因戡亂以軍律用刑殊乖平允自今務從中典重刑須秋後無非時決傷天和祖訓云以後子孫做皇帝時止守律與大誥並不許用黥刺腓鼻閹割之刑蓋嗣君宮內生長人情善惡未能周知恐一時所施不當誤傷善良臣下敢有奏用此刑者文武羣臣卽時劾奏將犯人淩遲全家處死上讀老子書至民不畏死柰何以死懼之惻然感懷命焚錦衣衛非法獄具悉以所系囚送部臺審理諭刑部尙書周禎曰刑以輔治唐虞所不免觀舜命臯陶之辭始曰明刑終期於無刑臯陶告舜亦曰與其殺不辜寧失不經當時君臣莫不以卹刑爲重而民亦自不犯所以能致雍熙之治朕嘗觀此深有所契卿當體之命中書省詳定律令諭曰律有連坐之條其侵損傷人者眾吾以爲罰弗及嗣忠厚之至也自今民有犯者毋連坐工部尙書王肅坐法當笞上曰六卿之職不宜以細故加辱命以俸折贖著爲令上諭刑部凡論囚當原情毋刻深蓋人命至重常存平恕之心猶恐失之況深文乎昨民有子犯法父行賄求免者有司欲並論朕以父子至親子論死而父救之情也故但論其子而赦父自今凡論獄必詳讞覆奏而後論毋重傷人贛州民有止宿逃囚初不知其囚刑部逮問坐之罪上曰刑者聖人設防於天下耳深文重法仁者不爲故凡斷獄貴得其情緣情而論罪則刑當而民服彼不知其爲囚捨宿者人情之常也何爲罪之如汝議行路之人將無止宿矣遂命釋之十五年正月諭刑官曰方春萬物發生而無知之民乃有犯法至死者𨿽有決不待時之律然於朕心有所不忍其犯大辟者減死論諭都督府曰前遣囚往充遼東驛卒今天气尙寒恐道途凍餒此輩本宥之以全其生若不免死是徒宥耳且令就濟寧暫住待春暖遣行二十三年通政司茹瑋引奏潮州府學生陳質言其父戍大寧已死今有司取其補伍自念從幼至今荷蒙國恩教育願賜卒業以圖上報上謂兵部尙書沈溍曰國家得一卒易得一材難此生旣有志於學可削其兵籍遣歸進學天策衛卒吳英父得罪系獄英詣闕陳情願沒入爲官奴贖父罪上諭英曰汝之情固有可矜但汝平時何不勸諫汝父使不犯法今罪不可貸然念汝愛父之至特曲法宥之嘗行郊壇皇太子從指道傍荊楚曰古用此爲撲刑取能去風𨿽傷不害蓋徳念至於此皇陵初建時量度界限將築周垣所司奏民間墳墓在傍者當外徙聖諭曰此墳墓皆吾家舊鄰里不必外徙至今在陵域者春秋祭掃聽民出入不禁其仁於枯骨如此按椒宮舊事上與後宮語必以六穡組紃爲先宮中垣壁屏障皆繪耕織之象按枝山前聞髙皇帝以天縱之聖功徳廣大金匱之策不可勝紀艸莽臣何敢僭以入私編然剽聞一二不敢隱默自敬天事神至於禮樂末節罔不究心以樂生不娶顓潔特創神樂觀居之俾從黃冠之列贍給優厚所轄錢糧例不刷捲曰要他事神明底人不要與他計較常膳之外復益予肉人若干曰無使饑寒亂性諸武舞執幹盾之屬後易褚甲以繪兵其上防微之意又因以見焉惠宗按春明夢餘錄明太祖嘗以律授皇太孫太孫曰律中某條尙覺嚴而不恕請稍攺之可乎曰試率爾意攺來看因更定五條明日呈稿帝喜曰甚善因跪而請曰明刑所以弼教凡與五倫相涉者皆宜屈法以伸恩今律中所定期於盡法而不必於原情竊所未安曰凡所未安者汝悉攺之遂徧考禮經參之歷朝刑法志攺定七十三條帝覽竟大喜曰吾當亂世刑不得不重汝當平世刑不得不輕所謂刑罰世輕世重也如後用刑皆宜遵此常州陳理以子�父送太孫處分太孫從容詳審竟脫之理父原抱病經年誤服一藥而斃繼母素憎其子因力證成之無以自解太孫條其情而讞之帝未之信也拘鄰里婢僕及原醫訊之乃知父向患火證庸醫誤認爲寒藥中潛投附子主人不知故服之而暴卒耳帝驚曰有是哉刑不可不愼也太孫不獨仁而且明朕無憂矣邏者獲彊盜七人命送太孫審太孫一見卽疑首盜非眞及訊之果系主人之子偶出莊上而佃客皆盜也是夜正謀劫商舟遂彊之同行歸欲首明而先被獲帝覆審盡得其情釋之問太孫曰爾何以知其非盜對曰周禮聽獄色聽爲先尙書亦稱惟貌有稽炆見其人雙眸��視聽端詳定非盜也帝因嘆曰決疑者不可不讀書建文帝卽位諭刑官曰大明律皇祖所親定大意𨿽準唐律亦徧考歷朝刑法志參酌而成朕先年受命細閱今律校前代律往往加重蓋刑亂國用重典非百世通行之法也朕當時攺定七十三條皇祖已命施行然罪可疑情可矜者何止此也律設大法禮近人情齊民以刑不若以禮其傳諭天下有司務崇禮教赦疑獄嘉與萬方共享和平之福按東朝記皇帝嗣位之初卽下明詔行寬政赦有罪蠲逋租去事之妨民者明年以紀元賜髙年米肉絮帛民鬻子者爲之贖免田之租稅幾分遣使者問海內所患苦者當廉平吏罪至死者多令活之於是刑部都察院論囚視往歲減三分之二人重犯法上幸太學視祀孔子拜跪盥獻咸用享廟禮搢紳聚觀皆思自奮以進庸於世十二月癸卯朔乘輿臨視殿壇戒飭百官滌牲省器是月戊寅上禦奉天殿羣公卿咸受誓戒宿於齋宮明日己卯出捨皇邸尙食進素膳及期行事自元旦至於祭天地開朗日月輝華方當出郊龍旗徐行萬騎不驚山川艸木皆有喜色六軍百姓欣躍聚觀上於乾淸坤寧南北二宮間爲退朝燕處之殿置古書祖訓於其中沈玩深思名之曰省躬方孝孺奉諭撰銘成祖按名山藏典謨記永樂元年十一月上謂侍臣曰朕每當法司奏囚未嘗不反復思究之毫有可生便從寬減蓋往在軍中未嘗輕戮一人況今爲天下主南陽縣言縣民逃徙賦役靡出乞下令捕歸上曰民誰樂去其鄕哉河南連歲水旱蝗螟守令鮮撫字之夫其田廬生業已廢棄捕歸益之困耳十二月敕三法司曰每盛寒暑朕必命卹囚比聞死獄者往往蔽不奏夫殺一微物尙有陰禍人命至重可怠肆乎自今不謹則朕不貸四年三月上曰宣府萬全興和皆臨邊衛未冬先寒將士備禦晝夜不解甲朕嘗歷其處勞苦特甚大小官軍其人賜鈔五錠十二月辛卯上聞京師民多病嘆曰內府藥材甚廣咫尺不能有濟何況於外命太醫院掣施方劑復命禮部申明藥局之令七年二月壬午上巡北京車駕發京師戊子駐蹕鳳陽謁祭皇陵上負土益陵從官皆負遂遣祭於祖陵賜鳳陽土民戶鈔遣官祭靈壁戰沒將士遂遣祭於東昌�城夾河白溝眞定壩上諸戰處十二年二月隴川饑賑之按問長吏之不言者上退坐右順門裏衣袖垢敝納復出侍臣有贊聖徳者上嘆曰朕日十易衣未嘗無之但念自惜福昔皇妣躬緝故衣皇考見而喜曰勤儉如此可法子孫朕常不敢忘按明昭代典則上文武全材寬嚴兼濟規模闊大條理精密知人善任讒間不行用兵應變機智如神臨事閒暇決戰先登大將小校盡識能否隨材指揮各稱任使拊循士卒同其甘苦擒王縛將推心不疑郡縣災傷蠲租賑谷軍機奏報中夜起覽總攬權綱愛重名爵容受直言屏卻祥瑞賁飾禮文經略僥塞訓迪子孫一書萬言惇睦宗庶保全功臣收交南罷海運通西域降北寇表章聖經謝絕封禪置內閣儒臣削藩王兵柄海外諸國受命爲王者三十餘國長算遠慮徙都北平實貽孫奕子久大之基也按春明夢餘錄元年大理寺卿薛巖等奏各布政司上所部具獄凡死罪百餘人請分遣禦史臨決上從之顧謂都禦史陳瑛等曰人命至重旣絕不可復續夫治獄得情尢難鞭撲箠楚之下罪人成於鍛煉者往往有之今百餘人之中豈能必其皆無冤枉爾分遣禦史宜具書愼刑之意授之使論決之際詳探其情非其情者卽與辧釋必揆之以理理不可生然後刑之則彼𨿽死無所恨矣二年四月諭法司曰天气向熱獄囚淹久必病病無所仰給必死輕罪而死與枉殺何異今命五府六部六科協助爾等盡數日疏決凡死罪獄成者俟秋處決輕罪卽決遣有連引待辧未能決者皆令出獄聽候禦奉天門錄囚多所矜宥囚已出午門尙慮有枉抑者復召錦衣衛指揮陳逵鴻臚寺少卿郁旃等謂曰囚皆久困於獄而乍至朕前久困則𨿽枉而不求辧初至朕前則畏威而不敢言有此二者則刑罰豈能皆當爾等更以朕言從容審之果其有辭卽來白八年新進士王彥自陳臣家與姦惡外親有連今聞朝廷已下本貫籍沒臣家臣𨿽中進士實罪人應就系上諭三法司曰學至於中進士亦成材矣成材勿棄其有罪能自陳可矜並其家宥之法司奏冒支官糧者上怒命戮之刑科覆奏上曰此朕一時之怒過矣其依律自今犯死罪皆伍覆奏著爲令仁宗按明昭代典則仁宗先後守兩京聽政從仁厚愛百姓天下鹹歸心旣卽位盡行其志約己裕民恆如不及明乎知人任用不貳廷臣才行髙下了然緩急器使靡不曲當寸長可用咸所不棄苟犯名義𨿽小必黜未嘗以愛惡移是非甲乙遷喜怒嚴謹邊備不勤遠略邊將陛辭每戒曰民力罷矣愼毋貪功寇至塞驅之而已毋爲首禍違命獲功吾所不賞賞功懋徳寧過於厚屢敕法司崇寬厚戒深刻然極惡贓吏每戒法司曰贓吏務勵民裕己國家卹民必自去贓吏始重學校嚴薦舉每諭所司用人必求實才授官必責實效樂聞直言多見褒答間有咈逆無幾悔悟太祖曉識天象長益探究日官諱避輒見窮詰作臺禁中時自觀察苟有災氛深自省咎按大政紀上嗣位每曰爲人君止於仁故弘施霈澤罷科買己逋負詢民隱急農事褒舊勞舉墜典增文武官俸加軍士食米賜文臣誥敕予歸省者賜賚有制禁告誹謗申嚴自宮之禁及加人宮刑屢飭法司崇寬厚戒深刻惟日以卹人爲務在位僅十月而徳政加多故遺詔初下兵民如喪慈父廟號曰仁天下之公言云洪熙元年四月時有至自南京者上問道路所遇民何似對曰淮安徐州及山東境內民多乏食而有司徵稅糧方急遂問少師蹇義所對亦然上命大學士楊士奇艸詔蠲卹士奇言不可不令戶部工部與聞上曰姑徐之救民之窮當如救焚拯溺不可遲疑有司慮國用不足必持不決之意卿等姑勿言命中官具楮筆令士奇等就西角門書詔上覽畢旣命用璽已遣使賫行上顧士奇曰汝今可語戶部工部朕悉免之矣左右或言地方千餘里其間未必盡無收宜有分別庶不濫恩上曰卹民寧過厚爲天下主可與民寸寸計較耶按春明夢餘錄大理寺論囚上惻然曰人命至重帝王以愛人爲徳卿等職理刑輔徳宜贊朕志毋俾含冤地下傷天地之和命府部通政司六科同法司於奉天門會審已特召大學士士奇榮幼孜等至榻前論比年法司之濫擬大逆不道往往出羅織也先帝爲切戒故事死刑五覆奏而法司一不以措意今審決重囚卿三人同往慮期克必中閣學士同審錄始於此元年詔朕恭承大統爲天下生民之主惟我皇祖皇考愛民之仁祇率不怠旦夕思念人命甚重哀矜庶獄惓惓在懷夫刑以禁暴止邪導民於善豈專務誅殺哉故律令之制善善長而惡惡短罰之輕重咸適厥中顧執法之吏不能持平有虛飾其情專致死罪而比附謬妄尢甚枉人朕甚憫之夫五刑之條莫甚大辟大辟之施身首異處斯已極矣自今有犯罪律該淩遲者依律科決其餘死罪止於斬絞法司並不許牽合傅會昧情以致冤濫若朕一時過於嫉惡律外用籍沒淩遲之刑法司再三執奏三奏不允至於五奏五奏不允同三公及大臣執奏必允乃已永爲定制文武諸司自今亦不許恣肆暴酷於法外用鞭背等刑以傷人命尢不許用宮刑絕人嗣續有自宮者以不孝論且人之爲非固有父子不相爲謀者肆虞舜爲君罰弗及嗣文王之世罪人不孥自今惟犯謀反大逆者依律連坐其餘有犯止坐本身毋得一槪處以連坐之法古之盛世恆采民言用資戒警今凶險之徒往往遮拾誣爲誹謗法吏刻深鍛煉成獄刑之失中民則無措今後但有告誹謗者一切勿治爾中外文武羣臣宜端乃志悉乃心畏天愛人務崇寬恕庶有以佐朕父母斯民之治或有違者必罰不貸敷告天下咸使聞知宣宗按名山藏典謨記宣徳元年四月靑州饑有司議賑戶部請復核上曰核而後賑將求之溝壑其令從便宜行事二年七月諭三法司曰虐暑朕與卿等深居突處猶畏煩蒸矧系囚哉若敲毒燻�疾病死者虧傷和气不累陰徳耶有應罰役應遣者速簡勘以聞是月也上三閱獄遣輕系五年二月庚辰罷遣工匠老幼殘疾者罷采木軍夫遣歸農敕曰朕孜孜圖治食念人饑衣念人寒今春气已和民瘼未舒懼非所以膺天承祖宗特頒寬卹之令盡朕審思所至者水旱蝗蝻地速視其以豁賦聞蠲免三年以前芻薪之稅招饑徙民復業免役一年所毋責償倒死官馬驢騾及虧欠孳生馬匹者停止采買顏料生漆諸物爲營造監采監買吏召還之上供物非土產毋徵徵所產土除他役起科官田一斗以上者減十之二四斗至石以上者減十之三戶有二人役工匠者一人歸四人者二人歸一人者聽合於他戶一歲二歲相更役年老殘疾悉放免之髒污士之極醜理官上罪必核毋辱人終身以淸明節奉皇太后上陵上櫜鞬導騎步掖過河橋按大政紀洪熙元年六月皇太子卽皇帝位八月工部奏內府工用紵絲紗羅計九千匹請下蘇杭等府織造上曰供用之物𨿽不可缺然當念民力令百姓艱難可減半造又諭尙書吳中等曰昔魏徵告唐太宗每以卹民爲言卿等其體此意十一月工部尙書吳中言制造禦用朱紅戧金龍鳳器用物料不足請買於民間上曰漢文服禦帷帳無文繡史稱其恭儉愛民朕方慕之以儉約率下所造服食器用當從朴素不須華靡按春明夢餘錄宣徳四年吏部奏第二甲進士王懋應授從七品官其兄嘗爲禦史以誤決死囚抵罪懋乃極刑家屬當罷不錄上曰士勤苦學問始登一第棄之可惜朕記皇祖時一進士以極刑家當罷念其成材之難特命吏部錄用此故事也其以懋爲州判官八年敕三法司言朕體上帝好生之心惟刑是卹今爾等覆詳天下重獄而犯者遠在千萬里外需奏當卽決亦何能無冤抑者乎人命至重死不復生其遣廉能官分詣所在同三司巡按禦史及府州縣官公同詳審若情犯深重無冤者聽從處決如情可矜疑及審異不服者具奏遣官審錄自此始又諭古孟夏斷薄刑出輕系仲夏挺重囚益其食所以順時令而重民命也我祖宗時遇隆寒盛暑命法司審囚系卿等皆先代舊臣親所聞見今向暑宜量情罪區別又諭朕夜來觀周書立政篇有云式敬爾繇獄以長我王國此深有意味蓋能敬愼用刑不致枉濫則仁恩浹洽足以培固國本福祚靈長英宗按名山藏典謨記天順元年十一月上曰山東連年傷民甚艱難𨿽已遣賑朕尙念之吏部其就於本布政司推選廉能官一員專行撫卹吏部舉右布政王宇遂以命之命左僉都禦史王儉賑貧於徐州陛辭上曰徐南北要衝民艱朕惻然設心賑濟毋卹庾倉二年九月上謂李賢曰朕朝罷膳後閱章奏易決者下有司可議者送先生參詳當乃出左右乃曰陛下自勞非養生道又曰內閣可無送朕荷天下之重五更二鼓起齋潔拜天畢省奏章旣剖決謁奉先出視朝不爽於時度退朝召問大臣商略機務於文華復省奏章省訖還宮至申又如之暇則聽內政暮乃休母后所旦朝有命則間一日隆冬盛暑則五日左右亦曰陛下自勞非養生道賢對曰陛下孝敬精勤古賢君何以加此願持母衰上曰朕之行此亦有何勞便於安逸怠荒至矣五年六月命花木鳥獸梨板及追馬淸匠刷捲采薪之役悉停罷蓋所罷皆民最苦而采薪之役歲省可三十餘萬十一月上曰朕五鼓拜天𨿽足疾不廢拜畢閱章奏亦拜於八廟出則視朝退朝母后畢復視政旣罷進膳飲食未嘗揀擇衣服亦隨宜𨿽衣布天子也按春明夢餘錄天順三年諭人命至重死者不可復生自天順三年爲始每至霜降後但有應決重囚三法司奏請會多官從實審錄庶不冤枉永爲定例按孤樹褎談英宗嘗論景泰不與大臣接言賢曰自古明君未嘗一日不與大臣商確治道所以天下常安先儒謂對賢士大夫之時多親宦官宮妾之時少於君徳方有益又言朕自復位以來未嘗一日忘在南城時每以此戒左右賢曰安樂不忘患難古昔聖賢之君存心正如此又以戒左右最善又善飲食隨分曾不揀擇衣服亦隨宜𨿽著布衣人不以爲非天子也賢曰如此節儉天下自然富庶前代如漢文帝唐太宗宋仁宗皆節儉是以當時海內富庶非其餘可及憲宗按名山藏典謨記成化二年十月監察禦史以反賊劉通疏屬並傅錄財產解奏上曰族誅非聖世法其亟發寧家財產還之二十年正月乙巳英宗睿皇帝忌晨上祭奉先殿遣祭於裕陵退朝顧左右曰先皇奄棄天下忽二十年今晨行禮追念罔極感傷於懷潸然淚下不能自已按窺天外乘孝宗敬皇帝親萬機任賢臣天下熙熙庶乎無徳可名無機可運者歟按郊外農談鳳翔之麟遊有虎臣者慷慨有气節成化末貢入太學適聞萬歲山架棕棚以備登眺臣上疏極諫憲廟奇之祭酒費誾不知也懼其賈禍會六堂鳴鼓聲罪以鋃鐺鎖之俄官校至宣臣至左順門中官傳旨勞之曰爾言是也棕棚拆卸矣命吏部予七品官誾聞而大慚臣知雲南鶚嘉縣事卒於官孝宗按名山藏典謨記成化二十三年十一月辛巳憲宗喪百日矣先是上服喪二十七日禮官請易服如制入朝上素服如故羣臣服吉者皆趨出至是百日又如之進士潘府請行三年喪下輔臣詳議禮部侍郎倪嶽定儀注三年不鳴鐘鼓不受朝賀朔望宮中素服舉奠繇是上孝徳感動中外弘治二年五月路沁二衛所屯田被水不及三歲例不免糧上曰民饑方賑豈可復徵特免之五年五月致仕太子少保禮部尙書鄒幹疏言浙江水旱相仍民窮而盜請行蠲卹上曰幹老致仕尙憂公其持羊酒彩幣卽家勞勉之十七年二月巡撫北直隸都禦史縉以淮揚廬鳳四府並徐州災傷請折收今歲免糧十五萬五千石備賑三年後補還上曰旣重民饑以流亡其卽如奏不用補也兵部尙書劉大夏等言江北南諸府災甚陜西往歲困用兵江浙諸省亦多事乞命撫按蠲減租役專務生養上曰中外災傷民困朕甚憫焉卿言深切時獘有當行者明白議擬以聞戶部議覆吏部尙書馬文升奏乞減光祿寺廚料十之二上曰歲荒民貧朕實痛心各衙門支用物料其務節約毋濫費按孤樹褎談孝宗憂勞思治益明習機務眷念民瘼欲盡革諸煩苛獘�召劉文靖公屏左右人罕得聞大懼竊從平隙中觀但聞上數數稱善上仁慈敬愼尢欲守成法公等亦見太子未壯上體淸�恐一旦禍起不可測務卻謀遠顧省機密發天下隱受其福至上語及宮中事毅然欲創抑盡刷洗近侍權復髙皇帝舊亦未敢輕動也世宗按名山藏典謨記嘉靖七年十一月上曰寒風猛疾山中尢甚朕聞行殿護大行皇后梓宮者猶自賫糧梓宮重人命尢重也官軍朝夕霜霰無衣褐何以支持朕念若裂己膚尙書承勛其與番班少蘇之戶部便給發人糧馬料工部人給胖襖�鞋一事畢還以聞八年八月上曰比聞問刑之官往往深刻取名或意向上司或偏徇己見甚者鍛煉賄與囑古者一夫冤而三年亢一婦憤而六月霜況多乎哉都察院其令撫按督同三司等官行歷所屬審讞重囚有坐抑者且矜疑以奏其有被訪察論戍及累誤非律正與非人命贓私者皆奏處以請徒杖以下情輕有詞卽時赦之若有玩慢參實降黜兵部馬人馳示焉十年八月觀獲豳風亭召諸臣入侍旣打場上取�傳觀之曰聖祖有訓衣帛思織食粟思農粒粒辛苦今日不特紙上見之而已十三年七月南京太廟甲子聞上曰擇日齋沐而廟慰禮也人子赴父母變何待正衣冠其卽以丁卯詣告天遂廟慰按續問奇類林禮部尙書張潮當嘉靖初南郊創造圜丘都禦史汪鋐請槪遷禁垣外冢墓上不忍盡遷限一里內而止潮亟上疏曰此正陛下不忍人之心發於至誠周文王行野見無主枯骨命瘞之曰有天下者天下主吾其主矣卒斂葬之天下聞之曰西伯澤及枯骨況人乎今陛下事本敬天猶念及此卽文王澤及枯骨之仁也惟壇去外垣南遠一里之內墳冢不下千萬餘區倘瞻對無妨悉容仍舊其恩尢溥疏下執政者詰謂穢圜丘匪宜潮曰在圜丘似然天無不覆卽遠遷何逃詰者語塞得旨罷遷穆宗按大政紀穆宗天資純粹寬仁大度攺元以來黜不經之祀罷無用之作蠲非藝之徵絕無名之獻除煩節冗卹困疏冤獎遺逸汰憸邪供膳減省掖庭嚴肅近侍有犯盡法無貸言官觸怒終蒙釋遣舉大閱之禮以討軍實以正戎章是以窮廬大漠之長貢市不絕嘯峒憑林之孽傳車自詣𨿽言者數請修禦便殿召對故事皆未之許然端凝厚重不殺自威優崇輔弼羣力畢收守祖宗之法無紛更約束之煩先儲貳之教爲長久治安之計蓋淸淨化民庶幾漢帝寬仁馭下比迹宋宗𨿽享國六年而貽謀弘遠矣按續問奇類林穆宗嘗食驢腸而甘左右請詔光祿曰若然則光祿當日殺一驢以備宣索吾不忍也仁哉聖心神宗按明通紀神宗皇帝以幼年繼天立極享國長久國家寧謚疆圉無恙聖心元默思道恭己無爲卽古不下堂而天下治何以逾此

君徳部總論易經

幹卦彖曰大哉乾元萬物資始乃統天雲行雨施品物流形大明終始六位時成時乘六龍以禦天本

義始卽元也終謂貞也不終則�始不貞則�以爲元也此言聖人大明乾道之終始則見卦之六位各以時成而乘此六陽以行天道是乃聖人之元亨也乾道變化各正性命保合大和乃利貞首出庶物萬國咸寧程

傳天爲萬物之祖王爲萬邦之宗乾道首出庶物而萬匯亨君道尊臨天位而四海從王者體天之道則萬國咸寧也本義

聖人在上髙出於物猶乾道

之變化也萬國各得其所而咸寧猶萬物之各正性命而保合大和也此言聖人之利貞也蓋嘗統而論之元者物之始生亨者物之暢茂利則向於實也貞則實之成也實之旣成則其根脫落可復種而生矣此四徳之所以循環而�端也然而四者之間生气流行初無間斷此元之所以包四徳而統天也其以聖人而言則孔子之意蓋以此卦爲聖人得天位行天道而致太平之占也象曰天行健君子以自彊不息程

傳乾道覆育之象至大非聖人莫能體欲人皆可取法也故取其行健而已至健固足以見天道也君子以自彊不息法天行之健也文言曰元者善之長也亨者嘉之會也利者義之和也貞者事之幹也大

全平庵項氏曰在事之初爲元善之眾盛而嘉眾得其宜爲義義所成立爲事一理而四名也臨

川吳氏曰夫子於此釋元亨利貞四字而分爲四徳後人因以配春夏秋冬仁義禮智皆推廣而言之也君子體仁足以長人

程傳

體法於幹之仁乃爲君長之道足以長人也體仁體元也大全

進齋徐氏曰體者以身法之也仁乃

天地生物之心君子能體之以身則念念皆仁而有博施濟眾之功故足以長人如克長克君之類是也廣平遊氏曰仁爲眾善之首故足以長人猶萬物發育乎春而震爲長子也嘉會足以合禮

程傳

得會通之嘉乃合於禮也不合禮則非理豈得爲嘉非理安有亨乎利物足以和義

程傳

和於義乃能利物豈有不得其宜而能利物者乎貞固足以干事

本義

以仁爲體則�一物不在所愛之中故足以長人嘉其所會則�不合禮使物各得其所利則義�不和貞固者知正之所在而固守之所謂知而弗去者也故足以爲事之幹君子行此四徳者故曰乾元亨利貞

程傳

行此四徳乃合於幹也九二曰見龍在田利見大人何謂也子曰龍徳而正中者也庸言之信庸行之謹閒邪存其誠善世而不伐徳博而化易曰見龍在田利見大人君徳也程傳

以龍徳而處正中者也在卦之正中爲得正中之義庸信庸謹造次必於是也旣處無過之地則惟在閒邪邪旣閒則誠存矣善世而不伐不有其善也徳博而化正己而物正也皆大人之事君之徳也飛龍在天乃位乎天徳

程傳

正位乎上位當天徳本

義天徳卽天位也蓋惟有

是徳乃宜居是位故以名之乾元用九乃見天則

程傳

用九之道天之則也天之法則謂天道也乾元者始而亨者也利貞者性情也幹始能以美利利天下不言所利大矣哉大哉幹乎剛健中正純粹精也六爻發揮旁通情也時乘六龍以禦天也雲行雨施天下平也本

義言聖人時乘六龍以禦天則如天之雲行雨施而天下平也大全

雲峯胡氏曰彖言元亨利貞屬之

幹而文言以屬之君子幹之徳固在君子躬行中也彖傳言雲行雨施屬之幹而文言以屬之聖人幹之功固在聖人發用內也君子以成徳爲行日可見之行也潛之爲言也隱而未見行而未成是以君子弗用也程

傳徳之成其事可見者行也徳成而後可施於用初方潛隱未見其行未成未成未著也是以君子弗用也本義

成徳成己之徳也初九固成徳但其行

未可見爾君子學以聚之問以辧之寬以居之仁以行之易曰見龍在田利見大人君徳也程

傳聖人在下𨿽已顯而未得位則進徳修業而已學聚問辧進徳也寬居行仁修業也君徳已著利見大人而進以行之耳進居其位者舜禹也進行其道者伊傅也本義

蓋由四者以成大人之徳再言

君徳以深明九二之爲大人也夫大人者與天地合其徳與日月合其明與四時合其序與鬼神合其吉凶先天而天弗違後天而奉天時天且弗違而況於人乎況於鬼神乎程

傳大人與天地日月四時鬼神合者合乎道也鬼神者造化之迹也聖人先於天而天同之後於天而能順天者合於道而已合於道則人與鬼神豈能違也禮記

孔子閒居子夏曰三王之徳參於天地敢問何如斯可謂參於天地矣孔子曰奉三無私以勞天下子夏曰敢問何謂三無私孔子曰天無私覆地無私載日月無私照奉斯三者以勞天下此之謂三無私其在詩曰帝命不違至於湯齊湯降不遲聖敬日齊昭假遲遲上帝是祗帝命式於九違是湯之徳也大

全石林葉氏曰所謂參者徳合於天地明合於日月故曰奉三無私以勞天下天有四時春秋冬夏風雨霜露無非教也地載神气神气風霆風霆流形庶物露生無非教也淸明在躬气志如神耆欲將至有開必先天降時雨山川出云其在詩曰嵩髙維嶽峻極於天維嶽降神生甫及申維申及甫爲周之翰四國於蕃四方於宣此文武之徳也注

淸明在躬气志如神謂聖人也耆欲將至謂其王天下之期將至也神有以開之必先爲之生賢智之輔佐若天將降時雨山川爲之先出云矣三代之王也必先其令聞詩云明明天子令聞不已三代之徳也弛其文徳協此四國大王之徳也冊府元龜

帝徳自古王者受命以有徳而後昌也書稱皇天無親惟徳是輔易曰日新之謂盛徳若夫創業之後天下樂推守文之主人心欣戴何哉蓋聖人以順動則悅隨曁聲教則咸服者也昔三皇無爲而化五帝垂拱而治巍巍蕩蕩無得而稱顒顒卬卬恭己而化三代而下百王以還𨿽教成之迹不同而君民之徳可舉莫不合天地之大齊日月之明表正萬邦輝映千古是知貴爲萬乘富有四海在乎以百姓心爲心萬邦利爲利無私之道不宰爲功加之𨿽休勿休日愼一日者得以垂無疆之美也性理大全

君徳程子曰爲宗社生靈長久之計惟是輔養上徳而輔養之道非徒涉書史覽古今而已要使跬步不離正人乃可以涵養燻陶成就聖徳河東侯氏曰君徳天徳也有此盛徳故能上順天理下達人情無一事之繆無一物之戾如天之髙如洲之深見而民莫不敬言而民莫不信行而民莫不悅其聲名之洋溢也無遠無近無內無外極天地之所覆載日月之所照臨霜露之所墜凡有血气者無不尊親故曰配天聖人之事盡於是矣華陽範氏曰書曰自成湯至於帝乙成王畏相其稱中宗曰嚴恭寅畏大王王季曰克自抑畏詩曰維此文王小心翼翼夫爲人君動必有所畏此盛徳也不然以一人肆於民上其何所不至哉豫章羅氏曰仁義者人主之術也一於仁天下愛之而不知畏一於義天下畏之而不知愛三代之主仁義兼隆所以享國至於長久自漢以來或得其偏如漢文帝過於仁宣帝過於義夫仁可過也義不可過也朱子曰修徳之實在乎去人欲存天理人欲不必聲色貨利之娛宮室觀遊之侈也但存諸心者少失其正便是人欲必也存祗懼之心以畏天擴寬弘之度以盡下不敢自是而欲人必己同不循偏見而謂眾無足取不甘受人而外敬正士不狃於近利而昧於遠猷出入起居發號施令念玆在玆不敢忘怠而又擇端人正士剛明忠直能直言極諫者朝夕與居左右不使近習便利捷給之人得以窺伺間隙承迎指意污染气習惑亂聰明務使此心虛明廣大平正中和表裏洞然無一毫私意之累然後爲徳之修而上可以格天下可以感人凡所欲爲無不如志西山眞氏曰先聖贊易於幹曰君子以自彊不息謂其體天之剛健也於坤曰君子以厚徳載物謂其法地之博厚也不體乎幹無以宰萬物不法乎坤無以容萬物泛觀古昔凡過於剛者爲亢爲暴爲彊明自任偏於柔者爲暗爲懦爲優柔不斷𨿽其失不同而害治一也眞徳秀大學衍義

修己之敬堯典曰欽明文思又曰允恭克讓舜典曰溫恭允塞禹貢曰祗臺徳先不距朕行詩商頌曰湯降不遲聖敬曰躋大雅曰穆穆文王於緝熙敬止

臣按堯舜禹湯文武皆天縱之聖而詩書之敍其徳必以敬爲首稱蓋敬者一心之主宰萬善之本原學者之所以學聖人之所以聖未有外乎此者聖人之敬純亦不已卽天也君子之敬自彊不息由人而天也聖人之敬安而行之然成湯之日躋文王之緝熙𨿽非用力亦若未嘗不用其力者蓋日躋者進進不已之意緝熙者續續無窮之功此湯文之所以聖益聖也人主而欲師帝王其可不用力於此乎曲禮毋不敬儼若思安定辭安民哉

臣按曲禮一篇爲禮記之首而毋不敬一言爲曲禮之首蓋敬者禮之綱領也曰毋不敬者謂身心內外不可使有一毫之不敬也其容貌必端嚴而若思其言辭必安定而不遽以此臨民民其有不安者乎此章凡四言而修身治國之道略備其必聖賢之遺言與表記君子莊敬日彊安肆日偸

臣按程頤之說以爲常人之情才簡束則日就規矩才放肆則日就曠蕩學者猶爾況於人君處宮閫之邃極富貴之奉儻非以莊敬自持凜然肅然如對神明如臨師保其不流於放蕩者幾希彊與偸主心志而言莊敬則志立而日彊安肆則志惰而日偸彊則毅然以進徳修業自任視天下之善無不可爲者𨿽天行之健亦思企及一或偸焉則視蔭苟安惟知燕嬉娛樂而已趙武晉卿爾一有偸心事功遂以不競況人君乎臣因推衍其說以爲溺心安肆者之戒子路問君子子曰修己以敬曰如斯而已乎曰修己以安人曰如斯而已乎曰修己以安百姓修己以安百姓堯舜其猶病諸臣按孔子答子路之問其言𨿽甚約其理則極至而無餘蓋自堯舜以來世相傳授惟此一敬臣旣列之於前矣至若禹之徵苗曰昏迷不恭侮慢自賢啟之伐有扈曰威侮五行怠棄三正武王之數紂曰狎侮五常荒怠弗敬謂己有天命謂敬不足行夫堯舜禹湯文武天下之大聖也苗扈商辛天下之大惡也而其所以爲大聖大惡之分者敬與弗敬而已君子之爲君子其能外是乎子路未知而復問故孔子再以安人安百姓者言之蓋修己非求於安百姓而百姓自安理之必然無可疑者然此修身極至之驗也故𨿽堯舜猶病其難曾謂子路而易之乎異時子思作中庸亦曰君子篤恭而天下平程頤推明之曰上下一於恭敬則天地自位萬物自育气無不和而四靈畢至聰明睿知皆由此出惟聖明之主深體而力行之則天下幸甚

以上論修己之敬臣按自漢以來世之諸儒未有深知敬之爲義者惟程頤有曰主一之謂敬無適之謂一又曰整齊嚴肅則心自一而朱熹又爲之箴曰正其衣冠尊其瞻視潛心以居對越上帝足容必重手容必恭擇地而蹈折旋蟻封出門如賓承事如祭戰戰兢兢罔敢或易守口如瓶防意如城洞洞屬屬罔敢或輕不東以西不南以北當事而存靡它其適不貳以二不參其三惟心惟一萬變是監從事於斯是曰持敬動靜弗違表裏交正須臾有間私欲萬端不火而熱不冰而寒毫釐有差天壤易處三綱旣淪九亦斁烏乎小子念哉敬哉墨卿司戒敢告靈臺敬之爲義至是無復餘蘊有志於聖學者宜熟復之

規警箴誡之助大學曰湯之盤銘曰苟日新日日新又日新踐阼篇武王踐阼三日受丹書於太公惕若戒懼而爲成書於席之四端爲銘曰安樂必戒無行可悔一反一側亦不可不志殷監不遠視爾所代臣按安樂則易怠怠則必有悔故孟子曰生於憂患而死於安樂當寢而安逸欲易作一反一側敬不可忘淫戲自絕視彼殷商銘席四端爲心之防鑑銘曰見爾前慮爾後臣按鑑𨿽甚明見面而不見背猶吾一心有所明亦有所蔽患常伏於照察所不及過常生於意慮所不周故𨿽聖人懍乎隱憂盤銘曰與其溺於人也寧溺於淵溺於淵猶可遊溺於人不可救也臣按盥沐之盤朝夕自潔因而爲銘與湯一轍溺人溺淵因水生戒蓋溺於淵者猶可浮游而出憸夫壬人所以陷溺其君者千智百態使吾沈迷於旨酒厚味顚倒於艷色淫聲方恬安而莫覺倏禍敗之遄興斯其爲患詎止於溺淵而已乎楹銘曰毋曰胡殘其禍將然毋曰胡害其禍將大毋曰胡傷其禍將長臣按斯銘凡三反復蓋人情每忽於窈微而禍亂常生於隱伏銘之於楹朝夕見之以敬以戒保於未危杖銘曰惡乎危於忿疐惡乎失道於嗜欲惡乎相忘於富貴臣按大易所謂懲忿窒欲逞忿者有危身之憂縱欲者有失道之辱杖之爲物於以自扶操之則安全有賴捨之則顚踣可虞富貴奢淫易忘兢畏於杖爲銘是或此義牖銘曰隨天之時以地之財敬祀皇天敬以先時臣按天實生時地實生財而君用之敢昧自來祀以報本亦必先時匪物是貴敬以將之齊明盛服對越上帝於牖爲銘朝夕是戒劍銘曰帶人以爲服動必行徳行徳則興倍徳則崩臣按劍之爲服以示威武然徳實威本威乃徳輔惟徳是行無思不服一於用威祇取顚覆獨夫所寶者劍終以自燔千古之鑑矛銘曰造矛造矛少間弗忍終身之羞餘一人所聞以戒後世子孫臣按兵者凶器聖人所重苟非拯民其忍輕用一矛之造謹之戒之況於兵端一啟伏屍百萬流血千里戕生靈之命姦天地之和者皆斯須不忍實爲之寧王以此戒其子孫萬世人主可違斯言禮運三公在朝三老在學王前巫而後史筮瞽侑皆在左右王中心無爲也以守至正臣按古之所以眾建忠賢森列左右者皆以正人君之心也在朝則有三公焉所謂道之教訓傅之徳義保其身體者也在廟則有三老焉所謂憲徳乞言者也巫掌祀以鬼神之事告王史掌書以三皇五帝之事告王掌卜筮者以吉凶諫王瞽蒙之叟以歌詩諫王一人之身而左右前後挾而維之以引以翼有孝有徳𨿽欲斯須自放得乎故王中心他無所爲惟守至正而已後世人主所親者�禦近習所悅者淫聲美色狐媚蠱惑者千態萬貌𨿽欲無邪其思得乎此君徳之所以不如古也玉藻古之君子必佩玉右徵角左宮羽趨以采齊行以肆夏周還中規折還中矩進則揖之退則揚之然後玉鏘鳴也君子在車則聞鸞和之聲行則鳴佩玉是以非辟之心無自入也臣按古之君子於所以養其心者無不至也佩玉中宮徵之音步趨有詩樂之節行必中規矩在車則聞鑾和進退俯仰之間出入動靜之際莫不節之以禮和之以樂故於是時防邪僻而導中正其爲功也易後世一切無之而所以熒惑斫喪者則不可勝數故於是時防邪僻而導中正其爲力也難夫惟知其難而益勉持敬之功庶乎非僻無自而入不然非臣之所敢知也國語衛武公年數九十有五矣猶箴儆於國曰自卿至於師長士苟在朝者無爲我耄而捨我必恭恪於朝朝夕以交戒我聞一二之言必誦志而納之以訓道我在輿有旅賁之規位寧有官師之典倚幾有誦訓之諫居寢有�禦之箴臨事有瞽史之道宴居有師工之誦史不失書蒙不失誦以訓禦之於是乎作懿戒以自儆己及其沒也謂之睿聖武公臣按衛武公之所以約敕其身者可謂至矣自卿以下無一人不使任箴規之職自在輿以下無一處不欲聞箴規之言猶且作抑詩使人誦之不離其側如是而意不誠心不正者未之有也惟能如此故生有令名死有美謚後之人主尙其法諸孔子觀於魯廟有欹器焉孔子曰吾聞古之欹器者虛則欹中則正滿則覆顧謂弟子挹水而注之中而正滿而覆虛而欹孔子喟然嘆曰吁惡有滿而不覆者哉子路曰敢問持滿有道乎孔子曰聰明聖知守之以愚功被天下守之以讓勇力撫世守之以怯富有四海守之以謙此所謂挹而損之之道也臣按欹器古之遺法自三皇五帝有之所謂宥坐之器也天下之理至於中而止故列聖相傳以中爲大法而制器亦象焉虛而欹不及也滿而覆過也過與不及均爲非中惟中則正矣斯器日陳於前是亦幾杖有銘之意也孔子因之以陳持滿之戒使人知挹損之道富哉言乎孔子觀周入后稷之廟右階之前有金人焉三緘其口而銘其背曰古之愼言人也戒之哉無多言無多事多言多敗多事多害安樂必誡無所行悔勿謂何傷其禍將長勿謂何害其禍將大勿謂不聞神將伺人焰焰勿滅炎炎若何涓涓不壅終爲江河綿綿不絕或成网羅毫末不折將尋斧柯誠能愼之福之根也曰是何傷禍之門也彊梁者不得其死好勝者必遇其敵盜憎主人民怨其上君子知天下之不可上也故下之知眾人之不可先也故後之江海𨿽左長於百川以其卑也天道無親常與善人戒之哉戒之哉孔子旣讀斯文也顧謂弟子曰小子志之此言實而中情而信詩云戰戰兢兢如臨深淵如履薄冰行身如此豈口過患哉臣按斯文大略與武王諸銘相出入必古之遺言也孔子因是而發臨深履薄之言人主誠能誦之於口志之於心而書之宥坐以自警亦進徳之一助云唐穆宗問開元治道最盛何致而然宰相崔植對曰元宗卽位得姚崇宋璟此二人蚤夜孜孜納君爲道璟嘗手寫尙書無逸爲圖以獻勸帝出入觀省以自戒其後朽暗乃代以山水圖稍怠於勤左右不復箴規姦臣日用事以至於敗今願陛下以爲元龜則天下幸甚臣按無逸一書萬世之蓍龜也宋璟手寫爲圖以獻可謂有志於正君者矣今經筵所在每設此圖庶幾開元故事然必玩而繹之如姬公之在前宋璟之在後惕然自省不敢暇逸然後此圖能爲進徳之助不然則視山水之繪其與幾何惟聖明其深念之

操存省察之功詩思齊之三章雍雍在宮肅肅在廟不顯亦臨無射亦保臣按此詩言文王之在宮中則雍雍然而和在宗廟則肅肅然而敬從容中道如此然持守之功未嘗斯須廢也故其所處𨿽非顯明之地常若天地神明之在其上也父母師保之在其前也𨿽未嘗有厭倦之心而嚴於自保常恐燕安怠惰之私萌於中邪僻嫚易之气設於體也斯其所以爲純亦不已與抑之五章曰視爾友君子輯柔爾顏不遐有愆相在爾室尙不愧於屋漏無曰不顯莫予云覯神之格思不可度思矧可射思臣按此衛武公自警之詩也人之常情祗敬於羣居者易兢畏於獨處者難況人君之尊臨朝廷之上接對士大夫儼如朋友則和柔顏色防遠過失𨿽庸君猶或知勉至於宮庭屋漏之中無法家拂士之在側有近習�禦之旁環而能凜然自持不愧屋漏者𨿽明主猶或難之故武公自謂毋曰此非顯明之地而莫予見也當知鬼神之妙無物不體其至於是有不可得而度者況可有厭斁之意乎子思作中庸推明其說曰夫微之顯誠之不可揜也嗚呼武公其聖賢之徒與中庸道也者不可須臾離也可離非道也是故君子戒愼乎其所不睹恐懼乎其不所聞莫見乎隱莫顯乎微故君子愼其獨也臣按朱熹之說道者日用事物當然之理皆性之徳而具於心無物不有無時不然所以不可須臾離也若其可離則爲外物而非道矣是以君子之心常存敬畏𨿽不見聞亦不敢忽所以存天理之本然而不使離於須臾之頃也隱暗處也微細事也獨者人所不知而己所獨知之地也幽暗之中細微之事迹𨿽未形而幾則巳動人𨿽不知而己獨知之則是天下之事無有著見明顯而過於此者是以君子旣常戒懼而於此尢不敢忽焉所以遏人欲於將萌而不使滋長於隱微之中以至離道之遠也臣觀自昔諸儒之釋此章者皆以戒謹恐懼與愼獨云者通爲一事至熹乃析而二之蓋以爲不睹不聞者我之所不睹不聞也獨者人之所不睹不聞也其義不容不二又以見平常之時要切之處無所不用其謹則天理存而人欲泯是乃所謂致中和之功也聖明之主熟玩而深體之則天地位萬物育其源實自此出可不勉哉詩曰潛𨿽伏矣亦孔之昭故君子內省不疚無惡於志君子之所不可及者其惟人之所不見乎詩曰相在爾室尙不愧於屋漏故君子不動而敬不言而信臣按此亦前章愼獨之意故引詩以明𨿽潛深隱伏之地而其昭著章灼有不可揜者故君子內省不疚而無愧於心蓋人心至靈毫髮之微少有自欺必有不能慊於中者此所謂疚也此所謂惡也惟夫處幽如顯視獨如眾反之於己無所疚惡焉此君子之所以大過人而人之所不能及也又引詩謂處室之時當無愧於屋漏故君子靜而常敬嘿而常信不待動作語言而後見也存養之功至此非盛徳其孰能之乎樂記君子曰禮樂不可斯須去身致樂以治心則易直子諒之心油然生矣易直子諒之心生則樂樂則安安則久久則天天則神天則不言而信神則不怒而威致樂以治心者也致禮以治躬則莊敬莊敬則嚴威中心斯須不和不樂而鄙詐之心入之矣外貌斯須不莊不敬而易慢之心入之矣臣按古之君子以禮樂爲治身心之本故斯須不可去之致者極其至之謂也樂之音和平中正故致此以治心則易直子諒油然而生自不能已生則樂善端之萌自然悅豫也樂則安樂之然後安也安則久安之然後能久也久則天渾然天成無所作爲也天則神變化無方不可度思也天𨿽何言人自信之以其不忒也神𨿽不怒人自畏之以其不測也生樂久安猶孟子所謂善信美大也至於天且神則大而化之矣禮以恭儉退遜爲本而有節文度數之詳故致此以治身則自然莊敬莊敬則自然嚴威夫禮樂一也然以禮治身至於嚴威而止不若樂之治心能至於天且神何也蓋天者自然之謂治身而至於嚴威則亦自然矣其效未嘗不同也但樂之於人能變化其气質消融其查滓故禮以順之於外而樂以和之於中此表裏交養之功而養於中者實爲之主故聖門之教立之以禮而成則以樂記禮者推明其效亦若是其至也於是又言身心無主則邪慝易乘中心斯須而不和樂則鄙詐入之外貌斯須而不莊敬則嫚易入之善惡之相爲消長如水火然此盛則彼衰也鄙詐易嫚皆非本有而謂之心者和樂不存則鄙詐入而爲之主莊敬不立則易嫚入而爲之主夫旣爲主於內非心而何猶污泥非水也撓而濁之是亦水矣此禮樂之所以不可斯須去身也君子姦聲亂色不畱聰明淫樂慝禮不接心術惰嫚邪僻之气不設於身體使耳目鼻口心知百體皆由順正以行其義臣按君子之所以自養者無它內外交致其功而已故姦聲亂色不畱聰明者所以養其外也淫樂慝禮不接心術者所以養其內也外無聲色之誘則內亦正矣內無淫慝之惑則外亦正矣惰嫚之气自內出者也邪僻之气自外入者也二者不得設於身體如是則外而耳目鼻口四肢百體內而心知皆由順正以行其義自養之功畢矣斯誼也夫人之所當知而於人主爲尢切惟聖明畱意焉則顏子四勿之功可以庶幾也孟子曰牛山之木嘗美矣以其郊於大國也斧斤伐之可以爲美乎是其日夜之所息雨露之所潤非無萌蘗之生焉牛羊又從而牧之是以若彼濯濯也人見其濯濯也以爲未嘗有材焉此豈山之性也哉𨿽存乎人者豈無仁義之心哉其所以放其良心者亦猶斧斤之於木也旦旦而伐之可以爲美乎是其日夜之所息平旦之气其好惡與人相近也者幾希則其旦晝之所爲有梏亡之矣梏之反復則其夜气不足以存夜气不足以存則其違禽獸不遠矣人見其禽獸也以爲未嘗有才焉是豈人之情也哉故曰苟得其養無物不長苟失其養無物不消孔子曰操則存捨則亡出入無時莫知其鄕惟心之謂與臣按孟子之言以旦晝爲主而朱熹推衍其義謂當無時而不用力則旦也晝也夜也皆兢業自持之時其功益精密矣臣不嘗爲夜气之箴有曰盍觀夫冬之爲气乎木歸其根蟄坯其封凝然寂然不見兆朕而造化發育之妙實胚胎乎其中蓋闔者辟之基貞者元之本而艮所以爲物之始終夫一晝一夜三百六旬之積故冬爲四時之夜而夜乃一日之冬天壤之間羣物俱�窈乎如未判之鴻蒙維人之身向晦宴息亦當以造物而爲宗必齋其心必肅其躬不敢弛然自放於�第之上使慢易非僻得以賊吾之衷𨿽終日幹幹靡容一息之間斷而�冥易忽之際尢當致戒謹之功蓋安其身所以爲朝聽晝訪之地而夜气深厚則仁義之心亦浩乎其不窮本旣立矣而又致察於事物周旋之頃敬義夾持靜動交養則人欲無隙之可入天理皦乎其昭融臣謂物欲之害夜爲最甚故其說以夜爲本若異於孟子朱熹者然亦未嘗不互相發也愚者一得惟聖明擇焉孟子曰仁人心也義人路也捨其路而弗由放其心而不知求哀哉人有雞犬放則知求之有放心而不知求學問之道無他求其放心而已矣臣按仁者心之徳也而孟子直以爲人心者蓋有此心卽有此仁心而不仁則非人矣孔門之言仁多矣皆指其用功處而言此則徑舉全體使人知心卽仁仁卽心而不可以二視之也義者人所當行之路跬步而不由乎此則陷於邪僻之徑矣世之人乃有捨其路而弗由放其心而不知求者正猶病風喪心之人猖狂妄行而不知反也豈不可哀也哉雞犬至輕也放則知求之人心至重也放而不知求借至輕而諭至重所以使人知警也然則人心之放何也欲汨之則放利誘之則放心旣放則其行必差故孟子始以人心人路並言而終獨諄諄於放心之知求能求放心則中有主而行不失矣故曰學問之道無他求其放心而已矣自天子以至庶人其道皆然而人君以一心而受眾攻尢易以放然則其可以不知求乎求之匪它以敬自持而一念不敢肆而已心本非外縱之則放求之則存猶反復手也心存則仁存仁存則動無非理卽所謂由義路也聖學之要孰先乎此孟子曰無或乎王之不智也𨿽有天下易生之物也一日暴之十日寒之未有能生者也吾見亦罕矣吾退而寒之者至矣吾如有萌焉何哉今夫奕之爲數小數也不專心致志則不得也弈秋通國之善弈者也使弈秋誨二人奕其一人專心致志惟弈秋之爲聽一人𨿽聽之一心以爲有鴻鵠將至思援弓繳而射之𨿽與之俱學弗若之矣爲是其智弗若與曰非然也臣按孟子之告齊王也可謂至矣蓋人主之心養之以理義則明蔽之以物欲則昏猶艸木然燠之以陽則生寒之以陰則悴正人賢士進見之時常少理義漑灌之益其能幾何退而以邪說進者至矣猶燠之日寡而寒之日多𨿽有萌芽旋復摧折其如之何哉又以弈比之弈𨿽小技非專心致志則不能精學者有工拙由一與不一而已故程頤爲講官嘗言於上曰人主一日之間接賢士大夫之時多親宦官宮妾之時少則可以涵養气質燻陶徳性嗚呼人主欲以理義養其心必如頤之言而後可孟子曰養心莫善於寡欲其爲人也多欲𨿽有存焉者寡矣其爲人也寡欲𨿽有不存焉者寡矣臣按養心謂涵育其心也存謂不失其本心也多欲則戕伐其心矣烏乎養以欲戕伐則喪失其心矣烏乎存昔漢武帝謂羣臣曰吾欲云云汲黯曰陛下內多欲而外施仁義柰何欲效唐虞之治乎夫堯舜無欲者也武帝好聲色好徵伐好刑名好財利好神仙多欲者也多欲則邪念紛紜本心流蕩而欲效堯舜而施仁義得乎周惇頤曰聖可學乎曰可有要乎曰一爲要一者無欲也無欲則靜虛動直靜虛則明明則通動直則公公則溥明通公溥庶矣乎然則有志於學聖人者必由寡欲充之以至於無欲而後可若夫多欲而不知所以克之方將與漢武同科而欲遠冀堯舜非臣之所敢知也惟聖主致思焉

謹言行易大傳子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行發乎邇見乎遠言行君子之樞機樞機之發榮辱之主也言行君子之所以動天地也可不愼乎臣按孔子因中孚鳴鶴之爻而發明感應之理謂人君𨿽處宮庭而其言不可以不謹蓋鶴鳴子和由气之相感上倡下應亦理之自然故言之善否出於一室之間而人之從違見於千里之外一言之出則爲號令而百姓被之一行之著則爲儀表而四方見之身之有言行猶戶有樞弩有機啟閉張弛由此而出言行之發榮辱隨之其取諭也明矣猶懼人之易忽也則又曰言行君子之所以動天地也蓋天地之大不可測識然一言一行之善感格之效捷於影響其可不謹乎或謂居室出言人誰聞之千里之外何由應之吁驪姬夜半之泣書之國語飛燕憤恚之辭筆之班書明皇妃子比翼連理之誓見之詩歌皆深宮無人私語密約無不暴白於天下後世者此所以爲微之顯誠之不可揜與爲人主者其深戒之抑之五章曰愼爾出話敬爾威儀無不柔嘉白圭之玷尙可磨也斯言之玷不可爲也六章曰無易由言無曰苟矣莫捫朕舌言不可逝矣臣按此衛武公自警之詩曰爾者皆自斥之辭話言之謹威儀之敬皆人主修身之至要柔者欲其順而非巧言以爲柔也嘉者欲其善而非令色以爲嘉也白圭至寶苟有玷缺尙可磨而平之斯言之出一有玷缺則不可復爲矣言之不可不謹也如是故又曰無易由言欲其不輕易也無曰苟矣欲其不苟且也言出於口誰能持吾之舌者旣形之言則不可追之於往此武公所以嚴於自飭也南容三復白圭孔子稱之又嘗告其門人曰駟不及舌嗚呼可不戒與子曰君子欲訥於言而敏於行

臣按言欲其謹於出故曰訥行欲其勇於爲故曰敏子貢問君子子曰先行其言而後從之

臣按行先於言則其言有實未行先言則其言難踐故聖人戒之子曰君子恥其言而過其行

臣按言欲其不浮於行而行欲其有餘於言此𨿽戒學者之辭然自人君言之則漢之文帝退然淵默而寬仁恭儉之徳爲三代以後賢主之最行勝其言也武帝雄辧駿發見於制詔者昭然可觀然以多欲之故卒不能施仁義是言浮於行也後之人主宜知所法戒云子張問行子曰言忠信行篤敬𨿽蠻貊之邦行矣言不忠信行不篤敬𨿽州裏行乎哉立則見其參於前也在輿則見其倚於衡也夫然後行子張書諸紳臣按忠信合而言之卽誠也篤敬者誠於敬也蓋地無遠近同此一理未有誠敬而人不心服者也未有不誠不敬而能使人心服者也故言之與行必誠必敬無一念之舍無一息之違立則見其參列於前在車則見其依倚於衡涵養操存之熟心與理一故其形見如此若是將何往而不行子張欲行之天下而孔子教以反之一身是𨿽爲學者言然人君之道亦不外乎此古昔帝王能使四夷咸賓者其誠敬有以感之也聖人之言上下俱通大抵若此豈獨學者所宜書紳佩服之哉玉藻天子動則左史書之言則右史書之

臣按古道建官皆所以約飭人君之身使之心正意誠而無言動之失也故一動則左史書之一言則右史書之事爲春秋言爲尙書其來尙矣今郎舍人之設乃其遺制又許直前論奏以正救於未形之先制𨿽不盡古而意猶古也必擇其人以舉厥職使於人主言動無不得書則庶乎其有儆矣表記子曰君子道人以言而禁人以行故言必慮其所終而行必稽其所敝則民愼於言而愼於行臣按道人以言者謂以言辭命令開導而誘掖之也然言可以導人之善而不能禁人之不善其必以行乎蓋天下之理有諸己而後可責諸人無諸己而後可以非諸人己無不善之行𨿽不禁人人自從之己有不善之行𨿽欲禁人人必違之故空言不可以禁人惟實行乃足以禁人也夫言出於口至易也然不慮其所終則一言之過貽患將不勝救行出於身亦至易也然不稽其所敝則一行之差流禍或至於無窮不善者固不足言善矣而憲之不深稽之不遠未有不反而爲不善者也老莊非善言乎其終爲浮虛之害夷齊非善行乎其獘有隘不恭之失況尊居人上言行所關安危自出故必謹之審之而不敢苟則民亦從其化而不苟於言行矣慮終稽敝之言尢人主所宜知故錄焉漢董仲舒告武帝曰言出於己不可塞也行發於身不可掩也言行治之大者君子之所以動天地也故盡小者大愼微者著臣按爲善之道未有不自細微始其不善亦未有不自細微積故舜禹君臣一則曰幾二則曰幾後世人主或昧乎此事以滔天之禍或濫觴於片言累世之患或推輪於跬步可不戒哉

正威儀成王命召公畢公相康王曰思夫人自亂於威儀爾無以釗冒貢於非幾臣按呂祖謙曰斯言也蓋成王平日至親至切之學至是始發其祕也周公精微之傳成王得之將終乃以示羣臣孔子精微之傳曾子得之將終乃以示孟敬子皆近在於威儀容貌顏色辭气之間然則周孔豈惟同道其用功之次第品目亦莫不同也人受天地之中以生是以有動作威儀之則蓋莫非天命也躁輕縱緩自逾其則特人自亂之耳天秩何嘗亂哉曰思夫人自亂其威儀溯其語意之深長可見其觀之遠也威儀失則豈惟形於事見於行然後當戒一俯一仰毫釐之間卽非天命已有進於非之幾矣曰爾無以釗冒貢於非幾味其告語之嚴密可見其精微之察也用力於聖學者其可不從事斯語乎臣謂威儀者內心之表也內心正則威儀之形於外者亦正此善之幾也內心不正則威儀之形於外者亦不正此惡之幾也非之幾猶言惡之幾也祖謙以爲告語之嚴密豈不然哉抑之首章曰抑抑威儀惟徳之隅二章曰敬愼威儀維民之則五章曰敬爾威儀無不柔嘉八章曰淑愼爾止不愆於儀不僭不賊鮮不爲則九章曰溫溫恭人惟徳之基臣按此衛武公自警之詩也十有二章之中言及威儀者凡五六抑抑云者密而又密也觀威儀之嚴密則可知其徳之嚴密猶見隅角之方正可知其宮庭之方正也有諸中必形於外其可揜者哉民視儀而動聽倡而應者也上能敬愼其威儀則可以爲民之法矣上能淑愼其容止不愆於儀形無僭差無暴亂則民鮮不以爲法矣溫者和易之意築室者以基爲固修身者以敬爲先故此溫溫恭謹之人有立徳之基也首章曰徳之隅此章曰徳之基熟味其辭武公作聖之功於是焉在其可忽哉衛侯在楚北宮文子見令尹圍之威儀言於衛侯曰令尹其將不免詩云敬愼威儀維民之則尹令無威儀民無則焉民所不則以在民上不可以終公曰善哉何謂威儀對曰有威而可畏謂之威有儀而可象謂之儀君有君之威儀其臣畏而愛之則而象之故能有其國家令聞長世臣有臣之威儀其下畏而愛之則而象之故能守其官職保宜家順是以下皆如是是以上下能相固也衛詩曰威儀棣棣言君臣上下父子兄弟內外大小皆有威儀也周詩曰朋友攸攝攝以威儀言朋友之道必相教訓以威儀也故君子在位可畏施捨可愛進退可度周旋可則容止可觀作事可法徳行可象聲气可樂動作有文言語有章以臨其下謂之有威儀也臣按自古之論威儀未有若北宮文子之備者有威而可畏之謂威威非徒事嚴猛而已正衣冠尊瞻視儼然人望而畏之夫是之謂威儀非徒事容飭而已動容周旋莫不中禮夫是之謂儀然君有君之威儀臣有臣之威儀梁襄王君也望之而不似君非君之威儀也令尹圍臣也見之而似君非臣之威儀也當是時令尹圍專楚國之政有篡奪之心焉故形諸威儀必有僭逼於上者故北宮文子知其不終也未幾以篡得國果不能終當春秋之世聖學之傳未泯名卿大夫率以威儀觀人晉侯受玉惰內史過曰不敬則禮不行禮不行則上下昏何以長世而晉侯果失國成子受脤於社不敬劉康公曰成子惰棄其命矣而成子果卒於行蓋威儀者徳之表也徳有敬嫚形諸外者亦然故君子因其外以覘其中見其容止而知其禍福也自在位有威以下凡十言所謂動容周旋中禮者非盛徳積於中安能有此爲人君者其亦勉諸劉康公曰民受天地之中以生是以有動作禮義威儀之則以定命也能者養之以福不能者敗以取禍臣按人之動作威儀非可以彊爲也天地有自然之中而人得之以生故動作有動作之則禮義有禮義之則威儀有威儀之則皆天命一也而不可違者也能循其則者順天地之命者也故曰養之以福不能循其則者逆天地之命者也故曰敗以取禍然所謂能與不能者豈有他哉亦曰敬與不敬而已矣曾子曰君子所貴乎道者三動容貌斯遠暴慢矣正顏色斯近信矣出辭气斯遠鄙倍矣豆之事則有司存臣按此曾子垂沒之言也道無精粗之間然君子必以躬行爲本故所貴者三動容貌斯遠暴慢者持敬之有素也此曾子生平積學之效故於此以告孟敬子焉三者修身之要爲政之本君子之所當貴若豆禮文之事則有司存此教人省躬務本之意也玉藻足容重手容恭目容端口容止聲容靜頭容直气容肅立容徳漢成帝卽位丞相匡衡上書曰聖主之自爲動容周旋奉天承親臨朝享臣物有節文以章人倫蓋欽翼祗栗事天之容也溫恭敬遜承親之禮也正躬嚴恪臨眾之儀也嘉惠和說饗下之顏也舉錯動作物遵其儀故形爲仁義動爲法則諸侯正月朝覲天子天子惟道徳昭穆穆以示之又觀以禮樂饗醴乃歸故萬國莫不獲賜祉福蒙化而成俗今正月初幸露寢臨朝賀置酒以饗萬方傳曰君子謹始願陛下畱意動靜之節使羣下得望盛徳休光以立基楨天下幸甚上敬納其言臣按匡衡之所以告成帝者善矣帝亦臨朝淵默尊嚴若神史氏稱其有穆穆天子之容然湛於酒色不知主敬以立其本則所謂威儀者亦徒矯飾於外而已非所謂動容周旋中禮盛徳之至也然衡之言實天下之名言也故錄焉

君徳部藝文

盛徳日新賦以修乃無已堯舜何遠爲韻

唐王棨皇徳彌盛宸心未休𨿽昭昭而光啟猶日日以勤修常懷姑務之情漸弘帝道轉見增光之美益闡王猷豈非潛契無爲思齊不宰誠蕩蕩之可及故汲汲而罔怠所以宅八極家四海實憲文之道長信鑑武之功倍惕如禦朽化行克協於明哉憂若納隍令出必資乎愼乃是故將致丕洽克勤誕敷亭育旁覃於九有英明上合於三無每儼形容建前王之標表未嘗晷刻廢哲後之規模懷徳兮如斯好生兮何已承昌運兮咸稱鼎盛在聖躬兮寧惟玉比旋立後圖亟更前軌蓋垂法於列辟非取規於君子由是祚旣超漢仁惟纂堯式孚已及於千品克懋匪由乎一朝振三代之風咸知允�紹百王之業是謂光昭自可國肥詎徒身潤焦思無�於夏禹膻行遠符於虞舜遂使卿云瑞露皆感之以呈祥鑿齒雕題具懷之而納贐況乎混文軌倒干戈惟馨之義斯在旣飽之人若何播以樂章八音而盡善盡美導乎邦政萬物而無偏無頗大矣哉垂拱端居風行艸偃全臻教化之要漸積邦家之本臣知合天地而日新又新豈致君之雲遠

惟皇誡徳賦並

序

謝偃

臣聞理忘亂安忘危逸忘勞得忘失此四者莫不皆然是以夏桀以瑤臺瓊室爲麗而不悟鳴條南巢之禍殷辛以象箸玉杯爲華而不知牧野白旗之敗當其盛也謂四海爲己力及其衰也乃匹夫之不制故當其信也謂天下爲一心及其疑焉則顧盻皆爲讎敵是知必有其徳則誠結遐方化行荒裔苟失其度則變生骨肉釁起腹心矣是以爲人主者不可忘初處殿堂者則思前王之所以失朝萬國者則思今己之所以貴巡府庫者則思今日之所以得視功臣則思其爲己之始見名將則思其用力之初苟弗忘舊則人無易心則何患乎天下之亂故朝行之則爲堯舜暮失之則爲桀紂豈異人哉其詞曰周墳籍以遐觀總宇宙而一窺結繩往而莫紀書契來而可知惟皇王之疊代信步驟之恆規莫不慮失者常得懷安者必危是以戰戰栗栗日愼一日守約守儉去奢去逸外無荒禽內無荒色惟賢是授惟人斯卹則四王不足五六帝不足七若夫恃聖驕力狠戾倔彊忠良是棄諂斯獎構崇臺以象天穿深池以絕壤厚賦重斂積寶藏鏹無罪加刑有功不賞則夏桀可二殷辛易兩在危所恃居安勿忘功臣無逐故人無放放故者亡逐功者喪四海岌岌九土漫漫覆之甚易存之實難是以一人有悅萬國同歡一人失所兆庶俱殘喜則嚴寒爲熱怒則盛夏成寒一動而八方亂一言而天下安舉君過者爲忠述主美者爲苟承顏以順旨必蔽視而掩聽動𨿽非而謂神言縱失而稱聖故曲者亂直邪者醜正攺法服以就奇變雅音而入鄭𨿽往古之軌躅亦當今之龜鏡崔嵬鸞殿赫奕鳳門包四海而稱主冠天下而獨尊旣兄日而姊月亦父乾而母坤視則金翠溢目聽則絲竹盈耳信賞罰之在躬實榮辱之由己謂羲皇而易匹言堯舜之可擬驕志自此而生侈心因玆而起常懼顚而懼覆必思足而思止勿戒潛龍之初當懷布衣之始在位稱寶居器曰神鐘鼓庭設玉帛階陳得必有兆失必有因一替一立或周或秦旣承前代當思後人惟徳可久道無常親

聖徳合天地賦以聖徳昭彰合於天地爲韻宋田錫聖徳昭宣巍乎煥然廣大而下蟠於地髙明而上極於天地道以卑我則小心而翼翼天心以健我則終日以干幹洪範曰思作睿睿作聖常心逸於萬務每躬親於庶政文明取象圜穹垂昭�之文恭默無爲方輿順發生之令閱史官之圖籙披夫子之文章堯舜禪讓謂之帝羲軒拱揖謂之皇漢文或尙雜霸道夏禹則首隆王綱𨿽殊途而光被實同徳而昭彰宜乎恩普黎元澤均品匯鹿鳴食野以斯樂魚性悅泉而自遂亦猶髙無不覆三辰垂象於昊天廣無不包萬物流形於厚地天之道福謙也所以用人於朝地之道害盈也所以用徳勝妖禮或稱乎穆穆詩或詠乎昭昭睿聖崇髙固難窺於戶牖謨猷靜謐亦下采於芻蕘美哉仁比春融量能海納信一徳以允若與二儀之�合濡之惠澤若吐自於山川扇以皇風比來從於閶闔故得保興隆於帝圖常覆育於中區故天不愛其道而祥風入律地不愛其寶而器車在塗所以封泰山以告成旣盡善也禪梁父而報本不亦宜乎今我後功掩百王恩敷萬國齊夷夏於大信納生靈於壽域故風雨鹹若陰陽不忒大哉蕩蕩巍巍與乾坤而合徳

聖人無名賦

王禹偁聖人執大象體乾元𨿽有教以及下故無名於自尊仰之彌髙𨿽配乃神之號爲而不有奚矜惟睿之言原夫先天之謂道體道之謂聖所以居域中之大所以爲天下之正惟淡惟默固抱璞以含章不識不知豈命氏而考姓所謂上徳不徳無爲不爲其作也萬物斯睹其用也百姓弗知難審之於耳目徒象之於希夷亦猶微妙者神焉蓋彊而名矣蒼黃者天也但據遠視之徒觀其妙有羣生躬臨大寶寧鉆燧以啟祚豈巢居而建號聰明盡黜罔求浚哲之褒績用弗彰但守虛無之道得非喪天下於華胥得寰中於道樞�身牛首兮非吾之耦云官鳥紀莫我爲徒孰躋王而黜霸孰追堯而禪虞其或稽之以帝籙皇圖則視之若無求之以溫恭允塞則名之莫得其何必位栗陸氏以居尊據軒轅氏而啟國者哉所謂莫之與京無得而稱探至頤以爲用曷常名而足徵尼父復生欲憲章而何取子長𨿽在思紀列以無能今我後尙黃老以君臨闡淸淨而化下仰徽號於睿聖扇元風於華夏有以見聖無名兮神無功信大人之造也

陳論三徳札子

司馬光臣伏蒙聖恩不以臣無似擢臣爲諫官臣自幼學先王之道意欲有益於當時是以𨿽在外方爲他官猶願竭其愚心陳國家之所急況今立陛下之左右以言事爲職陛下仁聖聰明求諫不倦羣臣𨿽有狂狷愚妄觸犯忌諱陛下皆含容寬貸未嘗加罪誠微臣千載難逢之際苟不以此時傾輸胸腹之所有以副陛下延納之意則不可以自比於人死有餘罪矣臣竊惟人君之大徳有三曰仁曰明曰武仁者非嫗煦姑息之謂也興教化修政治養百姓利萬物此人君之仁也明者非煩苛伺察之謂也知道義識安危別賢愚辧是非此人君之明也武者非彊亢暴戾之謂也惟道所在斷之不疑姦不能惑不能移此人君之武也故仁而不明猶良田而不能耕也明而不武猶視苗之穢而不能耘也武而不仁猶知獲而不知種也三者兼備則國治彊闕一焉則衰闕二焉則危三者無一焉則亡自生民以來未之或攺也臣不勝區區觸死忘生竊見陛下天性慈惠愼微接下子育元元泛愛羣生𨿽先聖王之仁殆無以過然自踐祚以來垂四十年夙夜孜孜以求至治而朝廷紀綱猶有虧缺閭裏窮民猶有怨嘆意者羣臣不肖不能宣揚聖化將陛下之於三徳萬分之一亦有所未盡歟臣聞春秋傳曰賞慶刑威曰君臣幸得修起居注日侍黼扆之側伏見陛下推心禦物端拱淵嘿羣臣各以其意有所敷奏陛下不復詢訪利害考察得失一皆可之誠使陛下左右前後股肱耳目之臣皆忠實正人則如此至善矣或出於不意有一姦邪在焉則豈不爲之寒心哉夫善惡是非相與混淆若待之如一無所別白或知其善而不能賞知其惡而不能罰則爲善者日怠爲惡者日勸𨿽有堯舜禹湯文武之君稷契伊呂周召之臣以之求治猶鑿冰而取火適楚而北行也伏惟陛下少垂聖思以天授之至仁廓日月之融光奮乾綱之威斷善無微而不錄惡無細而不誅則唐虞三代之隆何遠之有臣愚淺所見不敢不陳

論人主之剛明

李綱人君不患乎太剛而常患乎柔而不斷太剛者不能無過舉然不失爲賢君柔而不斷則遂有昏亂之漸蓋剛者多明柔者常暗明暗者賢君庸主之所以分也漢宣帝勵精爲治信賞必罰總核名實不能無過舉然卒爲賢君者剛故也至元帝則優柔不斷孝宣之業衰焉唐宣宗精於聽斷以察爲明無復仁恩之意不能無過舉然卒爲賢君者剛故也若文宗則仁柔少斷以致甘露之禍觀元帝寬弘盡下出於恭儉號令溫雅有古風焉然有一蕭望之卒信讒使自殺至委用弘恭石顯則膠固而不移此孝宣之業所以衰而漢之紀綱遂至不振豈非以其柔而暗故與觀文宗恭儉儒雅出於天性慨然慕太宗之治太和政事號爲淸明然任一宋申錫卒爲閹官所誣而斥之至委用李訓鄭注則一意而不疑此甘露之事所以禍及忠良不勝其�而帝亦飲恨而沒豈非以其柔而暗故歟夫人君取象於天則以剛爲徳也取象於日則以明爲徳也體剛明之徳而剛不至於暴明不至於察𨿽古聖帝明王何以加此至於剛明而不能無過舉猶爲中材之君若夫剛撓而爲柔明易而爲暗則失其所以爲君之徳矣𨿽欲建功立事追蹤古人惡可得哉

乞進徳札子朱熹臣竊聞周武王之言曰惟天地萬物父母惟人萬物之靈亶聰明作元後元後作民父母而孟子又曰堯舜性之湯武反之蓋嘗因此二說而深思之天地之大無不生育固爲萬物之父母矣人於其間又獨得其气之正而能保其性之全故爲萬物之靈若元後者則於人類之中又獨得其正气之盛而能保其全性之尢者是以能極天下之聰明而出乎人類之上以覆冒而子畜之是則所謂作民父母者也然以自古聖賢觀之惟帝堯大舜生而知之安而行之爲能履此位當此責而無愧若成湯武王則其聰明之質固已不能如堯舜之全矣惟其能學而知能利而行能擇善而固執能克己而復禮是以有以復其徳性聰明之全體而卒亦造夫堯舜之域以爲億兆之父母蓋其生質𨿽若不及而其反之之至則未嘗不同孔子所謂及其成功一也正此之謂也恭惟皇帝陛下聰明之質性之於天固非常情所能窺度然而生長深宮春秋方富臣恐稼穡艱難容有未盡知人之情僞容有未盡察國家憲度容有未盡習至於學道修身立志揆事之本制世禦俗發號施令之要亦容有未能無待於講而後明者故竊以爲陛下誠能於此深畱聖意日用之間語默動靜必求放心以爲之本而於玩經觀史親近儒學已用力處益用力焉數召大臣切劘治道俾陳今日要急之務略如仁祖開天章閣故事至於君臣進對亦賜溫顏反復詢訪以求政事之得失民情之休戚而又因以察其人材之邪正短長庶於天下之事各得其理經歷詳盡浹洽貫通聰明日開志气日彊徳聲日聞治效日著四海之內瞻仰畏愛如親父母則是反之之至而堯舜湯武之盛不過如此不宜妄自菲薄因循苟且而不復以古之賢聖自期也臣本迂儒加以老病自知無用分甘窮寂今者徒以趣召之峻冒昧而來耳目筋骸皆難勉彊然而未敢遽以告歸爲請者誠眷遇之厚猶欲少忍須臾以俟陛下聖志之立聖學之成決知異日姦言邪說不能侵亂果如前所期者然後乞身以去則爲上不負天子下不負所學而臣主俱榮矣顧以此事在臣但能言之而其用力則在陛下萬一暮景迫人不容宿畱則抱此耿耿私恨無窮伏望聖慈憐臣此志察臣此言策厲身心勉進徳業使臣得早遂其所願則𨿽夕死瞑目無憾矣冒瀆宸聽臣無任悃款激切之至取進止

敬一箴有

序

明世宗

夫敬者有其心而不忽之謂也元後敬則不失天下諸侯敬則不失其國卿大夫敬則不失其家士庶人敬則不失其身禹曰後克艱厥後臣克艱厥臣五子之歌有曰予臨兆民如朽索之馭六馬爲人上者柰何不敬其推廣敬之一言可謂明矣一者純乎理而無雜之謂也伊尹曰徳惟一動罔不吉徳二三動罔不凶其推廣一之一言可謂明矣蓋位爲元後承天付托受天明命作萬方之君一言一動一政一令實理亂安危之所系若此心忽而不敬則此徳豈能純而不雜哉故必兢惕畏愼於郊禋之時儼神明之鑑享發政臨民端莊戒謹惟恐拂於人情於獨處之時思我之咎何如攺之不吝思我之徳何如勉而不懈凡諸事至物來究夫至理惟敬是持惟一是協所以盡爲天子之職庶不厥祖厥親由是九族親之黎民懷之仁澤覃及於四海矣朕以衝人纘承丕緒自諒徳維寡昧勉而行之欲盡持敬之功以馴致乎一徳其先務又在虛心寡欲驅除邪逸信任耆徳爲之匡輔敷求善人布列庶位斯可行純王之道以坐致太平雍熙之至治也朕因讀書而有得焉乃述此以自勗云人有此心萬理咸治體而行之惟徳是據敬焉一焉所當先務匪一弗純匪敬弗聚元後奉天長此萬夫發政施仁期保鴻圖敬怠純駁應驗頓殊徵諸天人如鼓應桴朕荷天眷爲民之主徳或不類以爲大懼惟敬惟一執之甚固畏天勤民不遑寧處曰敬維何怠荒必除郊則恭誠廟嚴孝趨肅於明庭愼於閒居省躬察咎儆戒無虞曰一維何純乎天理弗參以三弗貳以二行顧其言終如其始淸虛無欲日新不聖賢法言備見諸經我其究之擇善必精左右輔弼貴於忠貞我其任之鑑別必明斯之謂一斯之謂敬君徳旣修萬邦則正天親民懷允延厥慶光前垂後綿衍蕃盛咨爾諸侯卿與大夫以至士庶一遵斯謨主敬協一罔敢或渝以保祿位以完其軀古有盤銘目接心警湯敬日躋一徳受命朕爲是箴拳拳希聖庶幾湯孫底於嘉靖

培養君徳疏

章懋成化三年十一月時內庭張燈下詞臣賦詩翰林章懋謂莊昶黃仲昭曰國家無事海宇治安內庭然燈朝士踏歌傳之往史已非盛事此蘇長公所以有疏而深惜其君之不用也今天子仁聖孝養兩宮將以備耳目之娛極天下之養則斯舉固足以爲樂然大孝養志吾輩合諫於是三人同上培養君徳疏曰成化三年十一月二十九日內閣遣郎中韓定持小揭帖到東閣及史館分與太常卿兼侍讀學士吳節等令各賦詩臣等各受一帖內開花果煙火等項面帖詩贊題目仍令依舊格擬進及觀舊格俱是玩好之物鄙之詞甚非所以養聖心崇聖徳也陛下卽位之初下溫詔赦田租絕貢獻停不急之務與民息肩大開言路天下欣然承望太平及觀去年以來如遣人造楮國家舊制一聞大臣之言而遂寢節令宴樂每歲常例一因大臣之疏而遂罷向因災異敕諭羣臣同加修省凡此數事皆臣目擊未嘗不頌陛下從善如流攺過不吝決知陛下之不樂於此今日之舉或兩宮在上陛下欲極孝養奉其歡心然大孝養志不徒玩好母后恭儉慈仁徳著天下豈在煙火之樂哉況兩廣弗靖四川未寧江西湖廣大旱數千里民不聊生此正宵旰焦勞不遑暇食兩宮母后同憂之日又知陛下不暇爲此至於翰林以論思代言爲職𨿽供奉文字然鄙俚不經之詞豈宜進於君上若不敢法聖賢而曲引蘇軾宋郊爲比自取侮慢罪復何辭又嘗伏讀宣宗翰林箴曰啟沃之言惟義與仁堯舜之道鄒孟以陳若今煙火之舉恐非堯舜之道煙火之詩恐非仁義之言臣等知陛下之心卽祖宗之心故不敢以是妄陳於陛下之前且知其不可猶順而爲之是不忠也知不可爲而不以實聞是不直也不忠不直臣罪大矣古之帝王盤盂有戒幾杖有銘目不視非禮之色耳不聽非禮之聲兢兢業業惟懷永圖𨿽在紛靡麗華之中幽獨得肆之地而所以戒謹恐懼操存省察以致其精一之功者無所不用其極誠以人主一心攻之者眾一惑於耳則凡侈靡之聲皆乘間而入矣一惑於目則凡侈靡之色皆抵隙而入矣人心愈危則道心愈微矣天理人欲不容並立若曰上元之樂乃微事耳煙火之舉乃細故耳此不足爲聖明之累是殆不然書曰不矜細行終累大徳又曰不役耳目百度惟貞若於此一事厭常喜新之念興則他日甚於此者將無所不至不可以微事細故而不之謹也且漆器之作何損於徳而舜則止之旨酒之甘何害於事而禹則絕之露臺之費不足爲奢而漢文則已之彼聖賢之君何汲汲於是哉正以欲不可縱漸不可長故耳臣等伏願陛下寬斧鉞之誅采芻蕘之語將此煙火等事一槪禁止不使接於耳目而移此視聽爲文王之視民如傷大舜之聞善若決江河省此冗費以活流離困苦之民賞徵伐勞役之士則干戈可息災旱可消百姓可以庶富四夷可以賓服億萬年享太平無疆之休

帝王功徳疏

何喬新帝王創業垂統或以首天下之徳或以安天下之功徳之盛者其祚遠功之大者其業隆五帝非無功也以徳名三王非無徳也以功著漢髙帝唐太宗宋太祖其徳視五帝三王固有愧矣而其除暴救民之功亦天下之攸賴也其垂光錫祚舄奕繁衍夫豈偶然哉請詳陳之聖神文武堯之所以奄有四海也哲明恭塞舜之所以歷數在躬也然庶績爲之咸熙黎民爲之於變非堯之功乎帝載以之而熙有苗以之而格非舜之功乎地平天成大禹所以爲萬邦之君也載�秉鉞成湯所以有九有之師也然克勤克儉而培四百年之隆基非禹之徳而何克寬克仁而肇六百年之景命非湯之徳而何旣伐於崇作邑於丰人知爲文王之功也而不知其受有殷命者實本於徽柔懿恭之徳焉我武惟揚侵於之疆人知爲武王之功也而不知其奄甸萬姓者實本於聰明齊聖之徳焉髙帝沃亡秦之虐焰開炎漢之丕基班彪謂其所以興者有五焉一曰帝堯之苗裔二曰體貌多奇異三曰神武有徵應四曰寬明而仁恕五曰知人善任使然寬明仁恕其創業之本歟故仗義而西則子嬰降聲罪而東則項氏踣啟運遠追乎商周享年獨永於唐宋蓋以此也太宗舉晉陽之精兵除亡隋之亂政自謂成功過於古人者有五事焉見人之善若己有之一也取人所長棄其所短二也賢者則敬之不肖者則憐之三也正直比肩於朝未嘗黜責一人四也中華邊裔愛之如一五也然好賢從諫其致治之本歟故舉兵東徵而世充就俘仗鉞西討而仁杲就戮九域悉底於平康四裔咸仰其盛徳蓋以此也太祖承五季陵夷之極獘啟一統久大之洪圖史臣曾鞏謂其有漢祖所不及者十事焉觀其作則垂憲後常可行漢祖則粗定海內而已其不及一也定著常刑一本寬大漢祖𨿽約法三章而慘夷未除其不及二也保全功臣始終一意漢祖則疑間諸將誅滅其家其不及三也削大弱彊藩臣遵職漢祖則封國過制反者更起其不及四也徵伐必克所向無前而漢祖數戰輒北其不及五也文武自出羣臣莫及而漢祖必資三傑之助其不及六也南海先下不待於久攻而漢祖不能制趙佗之倔彊其不及七也契丹自附無假於徵戰而漢祖莫能制冒頓之侵陵其不及八也後宮二百願歸者聽而漢祖混於�席其不及九也明於大計以屬天下而漢祖擇嗣不審其不及十也傳十有七世之寶祚綿三百餘年之丕基豈無自而然哉至若我太祖髙皇帝當元季之訖籙奮一劍之龍興奠安區夏史臣宋濂謂功業之著規模之遠其本有六焉挺生南服而致一統華裔之盛其功髙萬古一也奮起布衣而取天下羣雄之手其得國之正二也文臣武將仰受成算其獨稟全智三也欽畏天地森若神明之有臨惠鮮小民惟恐一夫之失所其敬天勤民四也后妃不預一發之政閽寺惟給掃除之役其家法之嚴五也兵戎大權悉歸朝廷有事則命將以統兵曁旋則釋兵而歸第其兵政有統六也是以數載而成帝業一舉而致太平日月之出沒均被恩光山藪之幽遐咸蒙覆幬自生民以來功徳兼隆未有盛於我聖祖者也𨿽罄南山之竹禿管城之穎豈足以鋪張對天之宏休揚厲無前之偉績邪

奏請節用疏

光懋戶科都給事中臣光懋題爲國儲甚詘財用有限伏乞躬從節儉以光聖徳事臣等於本月日接出該司禮監傳奉聖旨內庫銀兩缺乏光祿寺銀暫取十萬兩來用欽此此時該寺之臣捧奉明旨搜括該寺素所蓄積者將如數以進矣臣等待罪該科始聞之以爲天下之財供朝廷之用輸之外府者將以給軍國之需藏之內府者將以供乘輿之用豈至有不足以取給於光祿寺哉臣等又思之光祿上以供膳羞祭祀下以備宴賞廩餼有餘而或蓄之不足而又取之似於國計不爲大妨臣等復何言哉然臣等視此竊有隱慮焉謹始者恆有不克終之念防微者將以爲杜漸之基恭儉自人主之盛節糜費爲侈心之萌芽作法於涼獨恐末流之奢也而況始其事於奢乎陛下英年睿智嗣位之初務遵理道設行儉約親摛宸翰爲十二事首謹天戒而以樽節用終焉中外臣工仰窺聖心之純聖徳之厚所以保民生壽國脈者端有啟於是也何也節與不節君徳修否之驗府庫盈虛之由生民休戚之本國家治忽之原咸於此乎觀之而所系豈淺鮮哉夫財用供於有司所以爲人主用也而成周式法則掌於太宰凡其用度取予一付於九式之成法故𨿽一尺之帛一束之芻一匪頒之微一燕好之私而舉不得過差焉是以侈心有所憚而不生欲心有所節而不縱非徒以惜民財裕國用亦以養人主恭儉之徳而成令望耳陛下之心如水未淆如鑑未塵一垂意於節省則凡所謂謹天戒任賢能收放心納忠言等十一事均於此乎俱舉之矣陛下誠以此時太倉充足乎賦有常供而用無定數一歲猶不足支一歲之用大司農支持經營僅能額辦年例萬一突有必不容已之需將何以取給乎又以光祿系內府之財旣有盈餘不妨禦用耶然在庫之銀積年皇上節儉寸積絲累止有此數後來大婚諸禮一皆取辦於斯今日之蓄正所以爲先事之備非無用之藏也一旦取進十萬所餘寧幾耶所餘無幾而後不節縮並其無幾者不余矣恐將有取之外府銀庫者漸不可長也矧今淮陽大水民不聊生兩浙海潮壞民田畝正陛下宵衣旰食之時不宜費取眾以多虧正用伏願收回成命禁勿卽取自今凡百用度賞使更加樽節不耗其財於無益之事不費其財於無用之地不施其財於無功之人則帝王克儉之徳復見於今日矣具本謹題

君徳部雜錄易經大畜彖曰大畜剛健篤實輝光日新其徳程傳以

卦之才徳而言也幹體剛健艮體篤實人之才剛健篤實則所畜能大充實而有輝光畜之不已則其徳日新也象曰天在山中大畜君子以多識前言往行以畜其徳程傳

天爲至大而在山之中所畜至大之象君子觀象以大其蘊畜晉象曰明出地上晉君子以自昭明徳程

傳君子觀明出地上而益明盛之象而以自昭其明徳去蔽致知昭明徳於己也明明徳於天下昭明徳於外也明明徳在己故云自昭書經商書太甲上愼乃儉徳惟懷永圖蔡

傳伊尹言當謹其儉約之徳惟懷永久之謀以約失之者鮮矣太甲下徳惟治否徳亂與治同道罔不興與亂同事罔不亡咸有一徳非天私我有商惟天佑於一徳非商求於下民惟民歸於一徳徳惟一動罔不吉徳二三動罔不凶惟吉凶不僣在人惟天降災祥在徳周書洪範六三徳一曰正直二曰剛克三曰柔克旅獒徳盛不狎侮狎侮君子罔以盡人心狎侮小人罔以盡其力蔡仲之命皇天無親惟徳是輔君陳黍稷非馨明徳惟馨必有忍其乃有濟有容徳乃大詩經大雅下武王配於京世徳作求永言配命成王之孚媚玆一人應侯順徳永言孝思昭哉嗣服假樂假樂君子顯顯令徳宜民宜人受祿於天威儀抑抑徳音秩秩無怨無惡率由羣匹周頌烈文無競維人四方其訓之不顯維徳百辟其刑之左傳子產曰夫令名徳之輿也徳國家之基也有基無壞毋亦是務乎有徳則樂樂則能久詩云樂只君子邦家之基有令徳也夫上帝臨汝無貳爾心有令名也夫恕思以明徳則令名載而行之是以遠至邇安易川靈圖黃气抱日輔臣納忠徳至於天日抱戴至徳之萌五星若貫珠詩含神霧徳化充塞照潤八冥則鸞臻也春秋孔演圖王者徳政海內富昌則鎭星入闕春秋潛潭巴君徳應陽君臣得道�度則日含王字含王字者日中有王字也王者徳象日光所照無不及也君徳應陽則醴泉出孝經內事君有徳天下欣心大丰盛

