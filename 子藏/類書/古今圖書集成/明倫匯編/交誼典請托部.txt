

請托部總論梁劉勰新論

托附夫倉气庶品未有不托附物勢以成其便者也故霜雁托於秋風以成輕舉之勢騰蛇附於春霧志希淩霄之遊蟨鼠附於蛩蛩以攀追日之步碧蘿附於靑松以茂淩雲之葉與夫鳥獸虫卉之智猶知因風假霧托峻附髙以成其事奚況於人而無托附以就其名乎故所托英賢則迹光名顯所附暗蔽則身悴名朽天之始旭則目察輕煙歲之將暮則蓬捲雲中目之能見蓬之能髙托日之光附風之勢也綴羽於金鐵置之於江湖必也沈溺陷於泥沙非羽質重而性沈所托沈也載石於舟置之江湖則披風截波泛揚長澗非石質輕而性浮所托浮也摶牛之飛極百步若附鸞尾則一翥萬里非其翼工所托迅也樓季足捷追越奔光若駕疲則日不涉一捨非其脛遲所托蹇也以是觀之附得其所則重石可浮短翅能遠附失其所則輕羽淪溺迅足成蹇夫燕之巢幕�泥補綴爛若綾紋𨿽陶匠逞妙不能爲之可謂固矣然凱旋剔幕則巢破子裂者所托危也鷦鷯巢葦之莖紩之以絲髮珠圓羅縐𨿽女子運巧不能爲之可謂固矣然風�至則葦折卵破者何也所托輕弱使之然也故鳥有擇木之性魚有選潭之情所以務其翔集蓋斯爲美也宋冊府元龜

自薦士之自負其能將以效用於世而知己未遇良時難偶居嘗用晦𨿽屈於等夷一朝乘便思有以樹立繇是挺然自述以露其才冀施於有政而見於行事者也至有臨危制變而奮厥庸佐命戡難而申其術居上治民而成務切問近對以盡規曷嘗不飭躬以踐形循名而副實者已頃復自衒自媒昔人之所醜若乃跅弛之士不羈之子以勛名爲任而貧賤自恥者豈復拘於嘗簡而安可不試哉

干謁夫有爲之士將以盡思慮之變效智計之用以達於有位而奮於當世然以貧賤之姿風期攸隔先容莫致厥路無由故寓詞以感動飭躬以干進或矯激以示奇遲畱而不去蓋其策慮愊憶無所發明或以機事微密有以關說乃至靡因介者期於自達故有當傾蓋之遇恨相得之晚邀功於一時垂裕於將來者斯亦感慨發憤而爲之也然而衒鬻以求售其在君子之後乎若乃向其風聲以道義爲貴或有懼其侵辱因僶俯而往亦人無間然矣

請托部藝文一

與陰就書

後漢馮衍衍聞神龍驤首幽云景蒸明聖修徳志士思名是以意同情合聲比則應也伏見君侯忠孝之性慈仁殷勤論議周密思慮深遠顧以微賤數蒙聖恩被侯大惠衍年老被病恐一旦無祿命先犬馬懷抱不報賫恨入冥思剖肝膽有以塞責方今天下安定四海咸服蒙恩更生之臣無所效其死力側聞東平山陽王壯當之國擇除官屬衍不自量願侯白以衍備門衛鄙語曰水不激不能破舟矢不激不能飲羽不念舊惡名賢所髙負責之臣欲言不敢惟侯哀憐深畱聖心則闔棺之日魂復何恨

出獄後與陰就書

前人衍材素愚駑行義污穢外無鄕裏之譽內無汗馬之勞猥蒙明府天覆之徳華寵重疊間者掾史疑衍之罪眾喣飄山當爲灰土賴蒙明察揆其素行復保首領倍知厚徳篤於慈父浸淫肌膚滲漉骨髓徳重山嶽澤深河海前送妻子還淄縣遭雨逢暑以七月還至陽武聞詔捕諸王賓客惶怖詣闕冀先事自歸十一日到十二日書報歸田裏卽日束手詣洛陽詔獄十五日夜詔書勿問得出遭雨又疾大困冀髙世之徳施以田子老馬之惠贈以秦穆駿馬之恩使長有依歸以效忠心

上絳州上官司馬書

唐王勃月日龍門百姓某謹再拜奉書於司馬上官公足下蓋聞靈化出於窈冥帝圖寄於寥廓聖人生而萬物睹太階平而四國會故曰有非常之後者必有非常之臣有非常之臣者必有非常之績至今雷奔雨嘯風旋電轉拾靑紫於俯仰取公卿於朝夕雲臺迫漢南宮列元宰之圖霜戟羅門北闕據名臣之第嘗見之矣至若時非我與雄略頓於窮途道不吾行髙材屈於卑勢孔宣父之英達位未列於陪臣管公明之傑秀名僅終於郡屬有時無主賈生獻流涕之書有志無時孟軻養浩然之气則亦有焉豈非妙造無端盛衰止乎其域神明有待動靜牽乎所遇向使太公失於周伯則旗亭之屠父韓信屈於蕭何則轅門之餓隸又焉得鷹揚豹變吐納風雲者哉故曰知與不知用與不用觀夫得失之際亦窮達之有數乎其有邀時譽忘廉恥徇苟得設向背於朝廷立縱橫於勢利舉三寸之舌屈辱豪門奉咫尺之書逡巡下席皆自謂材足以動俗智足以濟時鐘鼎輝其顧盼冠蓋生其籍甚豈知夫四海君子攘袂而恥之乎五尺微童所以固窮而不爲也此蓋莊周有言所以得意而忘象得象而忘言語曰談何容易易稱書不盡言知談之不易而欲言之盡以是思之良可知矣下官者康衢之賤耳嘗聞闕裏之言頗掛平輿之目豈不知塵形俗狀游水鏡而多慚抱鼓援鼙偶雷門而自失而乃欲刻鵠飾鳧唐突階除也邪徒以登山泛海庶測髙深執炬傳螢希增日月三奔九合下官聞管仲之風千載一時君侯受鮑卿之托是以敢陳其徑庭不然則秋風明月西江畱獨往之因桂嶠松巖南山有不羣之地矧區區者而重髙明之閫閾君侯極天分構振瓊樹而韜霞帶地疏源握珠胎而冠月鱗軒羽殿瑤臺降卿相之榮鵲印蟬簪金社發公侯之始靑臯獨唳望鴻漸而翻霞丹穴髙鳴對鵷池而矯霧嚴助以賢良待詔未厭承明汲黯以方正拾遺終榮臥理藩維克振旣參來暮之歌邦國不空自有康沂之相加以雄材廣度散琬琰於胸懷逸气遒文運風霜於掌握迫靑霄而構捨煙霞之涯涘莫尋振滄渤以流謙江漢之波瀾未測耀靈桂於趙席垂棘知歸辧羣籟於莊軒懸匏自記賓階夕敞淸河銷驥縶之虞虛榻晨披心禮得龍驅之地方當翊贊宸極羽儀臺屏豈徒偃仰州縣勞事藩庭而已哉借如僕者言不滿於鄕黨聲不出於堂閾東海取樂於簞瓢南山畢志於文史餐花佩葉入蘭室而談元挹露攀霞坐松扃而嘯逸揚子云之泊心竊慕之嵇叔夜之逍遙眞其好也未嘗露才揚己飾小智以驚愚假勢憑時托中人而樹迹徧遊天下寒心於將相之門獨守太元側身於名利之境嘗謂奉琴卮於北牖詠詩禮於南陔坐商洛而折雲英臨江湖而采煙液生願畢矣而鸞扃佇逸頻虛不次之階鶴版徵賢累發非常之詔天下有道吾其匏瓜承達人一顧之榮辱明公再辟之禮平津侯之博物終屈奉常賈大夫之才名猶逢絳灌況庸者而可免於此乎君侯要津先據圖海盛於當時下官覆簣方勤爲山始於今日𨿽陵深谷變終非入室之賓而晝詠宵吟敢預升堂之列夫以幽明不測尺標見天下之心巨細相傾寸管合羲舒之度豈非道存斯貴理在必亨霸略近發於輿歌皇圖不隔於芻議故有榮枯絕等奉推轂而欣然年勢不侔受分庭而罔愧風規可接惟君侯體之今古未殊則下官願矣常恨霜松列澗萬尋無罩月之期露艸滋山寸莖有梢云之望斯則聲實困於兼濟才位難於俱立況乎地勢不足以誇俗容貌不足以動人遑遑藪澤安足以奉髙明之咳唾也所冀蠅階賤質附云足而追�蚋序輕姿托霜毛而絕海委名勵已蛟鐔申獨斷之能偶迹當仁驪珠鮮暗投之懼天衢可望指鵬程而三休巨壑難遊伏龍門而一息死罪死罪

上明員外啟

前人某啟側聞金烏聳轡俯圓燧而抽光瑤兔浮輪候方諸而吐液斯則洪纖異數冥符造化之津髙下相懸精契陶鈞之表故知聲同義合存長幼於三州理隔气殊置山川於一面神交可托風雲於杵臼之間道不虛行涇渭於簪裾之列其有迹申知己投爵裏於思齊事迫當仁抱龍泉而願割𨿽荊山已峻多輕抵鵲之珍而渤澥方春敢進歸鳧之景伏惟丈人珠躔降徳銑社抽英河嶽縱其神器煙霞發其符采江東第一家傳正始之音日下無雙譽重名流之首三冬文史先兆迹於靑衿百里弦歌卽馳芳於墨綬彭澤陶潛之菊勝气仍存河陽潘嶽之花芳風遂遠榮加從袂上淸蘭府之遊寵奪攀輪更掌蓬山之務麟圖緝謚定榮辱於三泉鵷合裁書考燻蕕於四部旣鶴鳴雲路望偃朝端鴻漸星臺俯諧僉議廉平譽號李宣伯之當官雅操繩時山巨源之稱職加以文場武庫發揮廊廟之師瓊樹瑤林寥廓風塵之表一丘一壑同阮籍於西山一嘯一歌列嵇康於北面詞條郁霧遙騰駕日之陰辯鍔橫霜直上衝星之气鳧鐘蓄韻聞片言而指掌鸞鏡懸心見一善而明目情源九派士流欣滿腹之期徳宇千門詞人有庇身之望方當坐談帝席雄視羣公豈徒比迹天府雌伏郎官而已哉某崇徽啟緒盛徳在家承太子之仙宗析將軍之遠糸朱輪在漢列髙士於三臺靑蓋浮江扈平王於七姓遺風舊烈尙存淸白之基祖徳家聲代有縱橫之目及金陵東覆玉馬西奔髦頭傑起文儒繼出鳳鳴朝日森稍煙雨之標龍躍云津盤礡江山之气𨿽雄名雅譽隨朔野而揚聲而華冕雕軒比南風而不競陳太丘之積善羔雁成羣謝車騎之餘芳蘭蓀不替趨庭洽訓共歌朱萼之篇避席承歡猶守靑箱之業嘗謂酣神北阜藉春渚而忘歸動影南欞坐秋水而長往不意蘭臯獨嘯輕交委鶴之書芝澗行謠坐辱飛龍之使年殊賈誼仰宣室而方同業謝劉繇俯長途而遂恧塞上浮雲之迹空倦吳山隋侯明月之珠終悲暗室豈不知拂衣長謝林泉多倦俗之因安枕有餘廟堂非養髙之所松楹坐月臨黛壑而遐徵桂席攀風俯靑�而自足而欲俛首屈膝逡巡多士之林弔影慚魂骯髒文昌之府徒以牛蹄已倦臨文壑而驤鱗羊角可逢想髙衢而撫翼參名國士方叨智伯之恩揮迹奉常冀雪公孫之恥識正平於處士𨿽在孔融期仲容於望外終資許允猶恐先馳折翮頻驚鶂路之風再舉枯鱗空擊龍門之水丈人借以顏色資以恩波垂雅契於長年敍情交於累代情加倒屣知步頃之生光禮極升堂覺聲名之有地是用俯抽丹思上瀆淸顏鏤殊獎於肝膽銜徳音於咳唾懦夫增气先歌易水之風壯士投心思赴吳宮之火恩崇命淺瞻呂梁而可泛山髙海深望孟門而何險謹啟

與雍州崔錄事司馬錄事書

李嶠月日三原縣尉趙國李嶠謹再拜致書於崔錄事司馬錄事執事嶠聞彩異彰施不足以遇離婁之目聲殊操暢未可以接延陵之耳況乎元黃莫主宮徵舛節將何以移於好事藉賞知音者乎伏惟公等思侔天假道合神契淸襟與秋水俱映縟藻共春葩競發風雲感其聲律墻仞深其閫奧羽陵緗簡遙開博綜之門洞庭金石近入鏗鏘之韻固以重規坐右連華史筆深匠思之眞筌畢文心之能事嶠學術蕪淺才藝寡薄弓冶遺業獨事斯文而衣冠後進多慚接武頃以三餘暇景四時風月鬥酒娛樂嚶鳴感召春還江北時興楚客之謠木落淮南乍動潘生之思有同狂簡無近雅什不意頻降徳音猥垂訪逮恭承嘉惠揣摩虛寡鑑淄水而慚容遵壽陵而恧步但以螢燭光耀尙增輝於暘谷畎澮微流且朝宗於水府敢緣斯義上呈如別大夫攄思空擬於堂髙小子裁章顧羞於調下某再拜

上雍州髙長史書

前人八月十五日三原縣尉趙國李嶠謹再拜奉書長史明公執事嘗聞諸師曰易稱君子或出或處蓋君子與時消息從道污隆故其處則閉重元坐虛白龍盤鳳跱桂郁蘭芬下生川嶽之气上發星辰之象其出則摛景光吐文質風雲相召日月爭明撫八翼而登太階提七星而酌元气夫然故終始亨吉進退利貞今嶠當休明之期權去就之分滄州密邇未徵嘉遁之爻閶闔洞開不列亨衢之步顧嘗希仕尺寸徇祿斗升胥僕之與鄰奔走之爲役婆娑塵垢之下踸踔藩籬之際區區短懷亦云可見矣抑貧賤實須降志顚沛不可違仁是用終夜九回一朝三省懼斯言之或玷將細徳之爲累至於有文無害之政得玉喪寶之談服以周旋庶乎聞達然以守其愚直任此拙難入門無爲言之侶出谷罕求聲之援生平琴曲惟以下調相哀疇昔朋遊詎有中人見識誠不幾乎幽蘭芳蕙實有愧乎枯木朽株自獲微班預聞賤事佩紛綸之雅訓承肅穆之淸塵有日矣亦曾越嚴序趨下風希口吻之芳音候眉宇之揚气而堂上百里鬷明無撤器之因門下十年毛遂乏處囊之地𨿽願披心膽欲進款誠云漢逾邈風流遂遠夫客果有能不孤彈劍之食士實難盡孰知執矢之工此昔人所以慷慨於神交殷勤於知己者也伏惟君侯日門翔照天池撫翼廚開銘鼎庭列歌鐘吐亹亹之言植堂堂之望河陽春樹開四照於詞林洞庭秋水淸九流於心鏡若夫標置度量權衡物理蕭公畫策不探弘遠之規孟子持籌未極精微之數奧若登金閣排玉堂利見九五差蹤二八或奏昌言伏丹墀而心啟乃回天獎憑紫樞而目送南宮祕署出入生光西京神輔指麾成俗固已羽儀振鷺黼藻羣龍者焉下走家本燕南君侯昔臨趙北負書懷刺方致維桑之禮賁帛翹車幸枉錯薪之薦愷悌之慈允洽敷腴之好不忘洎解褐中林易農下邑希光東壁猶是貧女舊鄰汲水西江非復達人前惠鄙賤之質未攺提獎之恩已別昔時姜桂早因得地而生今玆桃李翻以無言受棄豈非時亨其會命基其通者乎今余秩無幾解巾有日便當斂襟初服收拙後塵何去何從罷龜策之臧否自開自落任天地之榮枯宜其捲舌吞聲滅影削迹不幹執事之紀無煩左右之聽徒恨勤誠累歲而丹慊不通服道彌年而白頭成諺所以徘徊岐路杼軸蓬心搦翰操觚而不能自已者也夫引往納來江海所以深廣損上益下乾坤所以光大是故虛己之求有屈位而伸道泛接之愛或開懷而愛物若乃崇峻宮垣扃鑰閫奧使屬之目隔愈深而照窮仰止之心限彌髙而望絕禦賓以之失位篲客以之�門將恐慕義之夫思爲黃鶴之舉企景之客不作眞龍之遊願君侯垂古人之風申國士之分假其白璧之契接以黃金之言不忽當年要之卒歲則重如熊掌府中饒取義之賓輕若鴻毛節下有徇身之士矣敢薦狂妄惟君侯擇焉嶠再拜

與夏縣崔少府書

前人安成足下伏聞髙義之日久矣緬維徽範虔想徳音山川契闊風月勞心何嘗不煎九回苦百慮向淸風而披襟仰髙門而企躅然執事者庸詎知哉蓋理或合符𨿽違必契物有匯感𨿽遠必臻龍虎郁風雲魚龍歸林壑同聲相應孔父精微之書同翼共飛馬生通博之史僕竊不遜仰希古人以爲天下襟期四海兄弟款平生於千載感義气於一言或乖膠漆不能同其異苟合楚越無以異其同萬里比鄰寧須羣聚而會百年�契何必偃伏而遊昔者鍾君西入邀蔣生爲臭味延陵北遊款國僑爲舊識斯並未言而信不介而親芬若椒蘭宛同琴瑟何者誠相期之有素也若下官者落拓無系支離少合向嘗效一藝於友朋關一奇於卿相形淪散冗名棄艸澤通人未曾接賞談士不以掛言行爲誚累動成嗤鄙然敢獻區區之心者徒以螢燭之光不逮日月而稟照之理同涓滴之水無覬江河而體潤之原一也故輒布之於左右以爲魏蜀兩俊可復生於今吳鄭兩賢不獨美於古此褊心所度足下豈有意耶且僕智不效於一官謀不周於千慮徳慚季路訴甚伯寮畏此簡書就玆文墨首路之日馳情下風不爲燕雀聯翮鴻鵠已遠形畱神往室邇人遐孤此宿心延佇何極然喜遇賢季得抒幽襟直置心許居然目擊竊以通家自任更將睹奧爲歡聊下拂塵之榻便登勒銘之座芝蘭在室久久逾芳花萼連枝韡韡交映徒觀其室居閒曠庭艸蕪沒髙�納涼密樹棲煙筵有壑中之琴案多濠上之帙懷情落落無事艸元虛館陰陰自然純白此傲吏之遺賞髙人之遠致也加復披玩華藻終朝忘倦珠明玉潤云蔚霞舒符彩相燭稀聲間起雕逾繪素采奪華虫之飾韻動旋宮響入飛龍之奏三月忘味疇足爲多一夕投筆於是乎在想望光景若睹淸顏下官才不逮人學非通敏徒以聞長者之餘論好事之末流有時感激斐然牽課但短綆之才嗟於不及挈瓶之智患在屢空頃者關塞羇遊風塵旅泊抒情歌事略有短篇未足追踵詞人亦以言其所志竊不自外思簡知音所冀南郢之聲時參委巷東裏之潤或被庸章則駑駘獲薦於九方腹背可儔於六翮矣仍恐豚肩禱薄未足享盈車之報犗餌非香不能致吞舟之獲耳僕事已淸白尋就西轅仰承背夏涉秋方期戾止契闊不會我勞如何勉敬風猷時惇景行李某諮

上司列太常伯啟

駱賓王側聞魯澤祥麟希委質於宣父吳�逸驥實長鳴於孫陽是則所貴在乎見知所伸由乎知己故雕其朴嶧陽有半死之桐賞其聲柯亭無永枯之竹伏惟明常伯公儀天聳幹橫九霄而拓基浸地開源控四紀而疏派自赤文薦祉曲阜分帝子之靈紫气浮山函谷誕眞人之秀本枝百代君子萬年道�神交黃石授帝師之略徳攸天縱白雲降王輔之精至若峯秀學山列三墳而仰止瀾淸筆海疏四瀆以朝宗登小魯之巖辧練光於曳馬臨大吳之國識寶气於連牛垂秋實於談叢絢春華於詞苑辯河飛箭激流翻白馬之津文江散珠圓波�驪龍之穴是用徳茂麟趾削桐葉以分珪道煥鵷池映桃花而曳綬旣而揆畱皇鑑忠簡帝心奉職春宮爍離光於靑殿代工天府明臺曜於紫宸綜理元風燮諧元气含暉禮閣愛皎日以流光散彩文昌映徳星而開照若乃識度弘遠器宇疏通明允篤誠盛業隆於厚土惠和忠肅元功格於上天則伊陟謝其緝熙巫咸慚其保又舉才應器與士無私水鏡澄華炫金波於靈府冰壺徹鑑朗玉燭於神機則鄧攸莫際其瀾盧毓罕窺其術故使妍蚩各安其分輕重不失其權五教克敷百揆時敍折衝千里魯連談笑之功師表一時郭泰人倫之度加以分庭讓士虛席禮賢片善經心揖仲宣於蔡席一言合道接然明於鄭階賓王蓬廬布衣桑樞韋帶自弱齡植操本謝聲名中年誓心不祈聞達上則執鞭爲仕王庭希幹祿之榮次則捧檄入官私室庶代耕之願然而忠不聞於十室學無專於一經退異善藏進殊巧宦摶羊角而髙翥浩若無津附驥尾而上馳邈焉難托實欲投竿垂餌晦幽迹於渭濱抱甕灌園絕機心於漢渚幸屬乾坤貞觀烏兔光華嵩山動萬歲之聲徳水應千年之色𨿽無爲光宅欣預比屋之封而有道貧賤恥作歸田之賦於是朅來甕牖利見金門指帝鄕以望云赴長安而就日美芹之秀徒有獻於至尊蟠木之資誰爲容於左右明公惟幾成務論道經邦一顧之隆駘足逾於仙鹿片言之重魚目軼於靈�庶望顧兔維箕動燻風於舜海從龍潤礎霈甘雨於堯云則膾余之魚希振鱗於吳水膳後之豕翻化龜於魯津趨拜階庭增其冰谷謹啟

上李少常伯啟

前人賓王啟竊惟陰陽作炭化一气以陶甄天地爲鑪混萬物爲芻狗然則璧輪均照或流景於萊城玉燭平分猶翔寒於黍谷是知隆污遞襲榮悴相仍得气者繁滋失時者零落伏惟君侯疏幹激派龍門開竹箭之波鎭地橫基鵠翅峙蓮花之嶽曜重輝於若月炳疊彩於非煙至若瑞動赤光著元勛於東漢烽驚紫塞宣武功於北徵奕葉龍光蟬聯龜組徳攸天縱白星降王輔之精道�神交黃石授帝師之略故得三千運北擊舜海以遊鱗九萬圖南望堯云而矯翰折衝千里魯連談笑之功師表一時郭泰人倫之度於是九重銜紱照星彩於宸維四達埋輪震霜威於權右加以分庭讓士虛席禮賢片善必甄揖虞翻於東箭一言可記許顧榮以南金某蟠木朽株散樗賤質墻面難用灰心易寒退無毛薛之交進乏金張之援塊然獨處一紀於玆矣然而日夜相代嘆溝壑以非遙貧病交侵思薜蘿而可托常欲乘幽控寂追綺季於靑山樂道棲眞從魯連於滄海幸屬舜門廣辟漢幣交馳遂得佇嘯髙丘應箕文而動韻聆吟大野浮艮軸以流陰將恐在藻�鱗終絕登龍之望槍楡弱羽徒仰摶鵬之髙所覬曲逮恩光滋餘潤於東裏襲承道引托輕葛於南樛撫己多慚覘躬彌懼謹啟

上兗州刺史啟

前人側聞未遇孫陽鹽車無絕塵之迹時逢和氏荊山有連璧之珍豈若聽淸音於爨余則枯桐發響收夜光於元璧則怪石騰輝在物猶然況於含識者矣伏惟明使君公鳳穴振儀龍門標峻瓊姿嶽立表秀幹雲霞煥霜飛瑤貞鏡鑑旣而代工天府忠簡帝心擁熊蓋而撫百城建隼旟而臨千里坐棠敷惠恩纏去思剖竹垂仁式歌來暮淸凝夜燭化警晨烏外勗九農內弘五教導之以禮樂齊之以刑書約法遵寬誤示蒲鞭之恥發言惟信結控竹馬之期甘雨隨車云低輕重之蓋還珠合浦波含遠近之星至如臥理稱難坐嘯匪易披裳問疾垂愛景以字人褰帷廣聽穆燻風以扇物飛霜秋降�隼擊而防小人零雨春濡飾羔旌而禮君子於是仁風革俗吏不忍欺美譽郁於三髙芳猷勝於萬古若乃淸規遠鏡皎月色於靈臺元鑑虛凝穆松風於智府研機十篋探賾九流縟綺萼於詞林綷仙華於筆苑文江翻浪織玉以韜霞學海驚瀾綴珠連於濯錦加以懸榻待士擁篲禮賢汲引忘疲獎提不倦懷經味道之客望範圍以駿奔兼流包略之夫窺義園而遐集求小善於毫芥顧正禮於二龍振幽滯於泥沙許公明於一驥某淹中故俗休列朴厚之淸規稷下遺氓祇陶禮義之餘化頗遊簡素少閱縑緗每蟋蟀淒吟映素雪於書帳莎雞振羽截翠蒲於翰池旣而學異懷蛟才非夢鳥價作齊於南漢芳不重於東山幸屬日月光華雲霞紛郁方結羨魚之网將謠扣角之詞奮短翮於楡枋希髙標之餘照躍�鱗於涓滴望鴻澤之微沾所冀顧盼曲流剪拂增價則鉛刀起一割之用跛�致千里之行是以竊混吹於齊竽濫飛聲於郢唱抱山雞而自恧顧遼豕以多慚輕觸威顏不遑流汗謹啟

上兗州崔長史啟

前人側承�城戢耀駭電之輝俄剖沙丘蜿迹�云之轡載馳然則激澑侵星佩潛蛟於壯武騰鑣歷塊騁蹀駿於咸陽且煦轍波鱗側羨鰲潭之躍觸籠云翼局望鵬隅之迅是以齊郊夕唱牛歌掞白水之詞漢境朝趨車候驚拂塵之思伏惟某公騰瀾浴景浚靈派以含珠擢翰捎云翊孤巖而聳桂崇基壘秀匡霸道於周盟茂緒聯輝贊文場於漢戚偉龍章之秀質騰孔雀於觿年�鳳彩之英姿辧蟾精於弱歲靈臺宏遠馳宵練於霜潭策府幽深絢朝虹於璧渚心波湛漢詠魄曜於黃陂情嶽乾天韞風雲於嵇巘龍津共濟競忻登禦之車蕪室欽賢必攬澄淸之轡郁文條而耀彩藻逸潘花曄詞峯而衒價光浮衛玉然則昆溪旣琢必見山川之精樹羽已懸行嗣云韶之響是以佐龜陰而演化務肅萬城翼麟壤以宣風恩覃千里徽猷克著逾盛徳於休徵聲績聿宣軼規模於恭祖佩呂刀而紹美已贊褰帷之遊屈龐驥而流芳將�順風之問加以側階引彥鑑宋子之微言倒屣迎賓辧王生之雅量故使圓流之下探照乘於長波髙岫之巓剖連城於幽石某瓶筲小器鷦蚊末品斜帶嶧梧戢晞陽之厚徳旁鄰汶筱慕貫時之貞勁直以容膝一丘曲阜之瓢遽切枕肱五畝成都之壁已勞擔石厭於糟糠負薪疲於短褐然則少奉過庭之訓長趨克己之方弋誌書林咀風騷於七略耘情義圃偃圖籍於九流灑惠澤於陽波屢泛文通之麥峻曲岸於鶯谷時遺公叔之冠𨿽不能縱逸韻於霜臯唳野致九天之響而頗亦蓄餘芬於露薄垂燻有十步之芳而乃恧迹魯鴻悲荊山之抵鵲簉鳴韓犬嘆稽阜之橫梁方今玉管躔秋金風動籟吳宮歸乙望陰岫以依遲素林反雁候朝陽而抵舉籯金味道之子候纁帛以彈冠屑玉含毫之人望弓旌而蹺足竊不揆於庸識輒輕擬於揚庭所冀恩波時流咳唾儻蒙分其斗水濟濡沫之枯鱗惠以餘光賑孀居之寒女得使伏櫪駑蹇希騏驑而蹀足竄棘翩翾排鵷鸞而刷羽則捐驅匪�碎首無詞𨿽復投報楊金君子以之貽惠效誠魏艸小人之所懷恩輕瀆威嚴懼深履尾載塵聽覽迫甚蹈冰謹啟

上兗州張司馬啟

前人某啟竊聞网澗緝裳傃指云於偃蓋排虛止棘附絕電於纖離然則左右爲容鏘金有階於蟠木無因而致按劍致懼於連城是以賃牘幹榮發仞資於禽息求光抱燧束髮際於於髡伏惟某官瓊峯聳峭儼觀而爭峙瑤泒驚瀾溯天潢而比浚漢臺引路夕翊浮雲之陰晉合垂璫朝文星之苑劍池濯彩耀震徳於渥津弱水摛祥炫離精於丹穴辧懸瞳於朗鏡肇自觿年對似魄於虧陽光乎弱歲言阿激箭浴紫貝以飛湍情嶽驚峯蔽丹霄而傑峻文條擢秀馥長�之幽蘭筆苑揚葩小山之丹桂松結韻縉紳借以雌黃�電流光通賢資其月旦於是佐褰帷於魯甸威詟列藩匡露冕於梁陰恩覃絕境緝諧鱗甸下白鶴於仙庭輔弼鳧郊重黃金於帝裏加以獎拔幽滯汲引英髦錫以吹噓暖燕郊之陰谷延之顧盼焰漢圄之寒灰某滌派庸微桐巖賤伍托根鄒邑時聞闕裏之音接閈雩津屢聽杏壇之說加以承斷織之慈訓得銳思於書林奉過庭之嚴規遂容情於義圃方欲閉門卻掃養拙以終年幽遁鑿壞甘貧而卒歲直以棲遲五畝獲鷦鷯之數粒蕭條三徑匱侏儒之斗儲𨿽則放曠林泉頗得閒居之趣而乃寂寞蓬戶惟深色養之憂是以望檄動容慨南陽而聞寂祈名夙駕嘆郢路而依遲方今涼秋屆節嚴扇序衡陽極浦振朝音於負霜寒臯回甸驚宵吟於靜野弓旌之禮斯及辟聘之際是期不揆庸愚輕斯自衒所冀分其末照惠以餘波得預觀光全由咳唾儻云鑣釋紲申其漱玉之音霜匣開輝照以盤蛟之影則陰山之雀敢懷�之心漢東之蛇期致投珠之報不勝窘迫之至謹啟

上齊州張司馬啟

前人某啟昔者薛邑聞歌揖馮歡於彈鋏夷門停駕顧侯嬴於抱關何則志合風雲戴笠均乎乘馬情諧道術忘筌貴乎得魚是以挹蘭言於斷金效蓬心於匪石庶淸音動聽賞流水於牙弦妙思通神�成風於郢匠伏惟司馬公疏源白水浸地軸以輪波纂慶黃軒感星精而誕命綴珠華於七耀聯玉葉於五云至夫神石呈祥靈鉤表貺千年馭鶴振仙駕於帝鄕七葉珥貂襲榮光於戚裏固以紛綸國牒昭晰家聲洎乎鹿走周原相秦圖以興霸蛇分沛澤翼漢運以基皇常山王之玉潤金聲博望侯之蘭燻桂馥羽儀百代掩梁竇以霞褰鐘鼎一時罩袁楊而嶽立固得重規遠鏡湛月路以流淸茂趾遐鋪架雲門而擢秀公飛英鳳穴藻五色以凝華顯曜驪泉含九重而流潤風情疏朗霜明月淨之姿气骨端嚴雪白冰淸之槪若乃性符神授道擅生知挫三端於情峯朝九流於學海博聞彊記辧晉國之黃熊將聖多能識吳門之白馬言泉漱潤驚瀑布以飛瀾文江淡淸含濯錦而翻浪郁槐市而增茂穆蘭室以流芳於是祥鱣應符觀光上國飛龍成卦利見大人摶羊角以垂天展驥足而騰景翼化二邸挹敬祖之淸廉光贊外臺陳君回之亮直推公平而折獄磔鼠謝其嚴明擁端�而行仁化��其智勇加以淸規日舉湛虛照於冰壺元鑑露凝朗機心於水鏡謙光自牧恭己愛人片善必甄揖虞翻於東箭一言可紀許顧榮於南金但某疾抱支離材均擁腫進不能握蘭分竹綰銀黃於雲臺退不能絕粒茹芝煉金丹於地肺而出沒風塵之內漂淪名利之間知無毛薛之交仕乏金張之援塊然獨居者一紀於玆矣然而日夜相代想溝壑之非遙貧病交侵思薜蘿之可托尙欲乘幽控寂追夏黃於商山樂道棲眞從魯連於滄海豈徒語默易爽心迹難並陟橋之恨愈深攀桂之情徒結是用絕心幹沒耽閱丘墳謁子將於南荊訪康成於北海西遊梁益效司馬王楊之風東入臨淄慕淳於管晏之智瞻言前古徒欲思齊俯惟當今空勞懷刺不意云浮礎潤霜落鐘鳴揖郭泰於虛舟有道斯世賞鬷明於撤俎盛徳猶存𨿽雅調淸歌誠寡和於郢路而庸音濫吹竊混奏於齊竽輕撮課囊揄揚盛徳庶幾金波離畢零陵之石自飛瑤光建寅蕭丘之火暫學�麟角徳輕鴻毛愧汗如漿憂心若礪謹啟

上瑕丘韋明府啟

前人賓王啟側聞觸籠戢翮負垂天而局形伏櫪羈蹄望絕塵而跪足故以遊蓮紲网悟宋玉於嬰罹在藻迷波顧蒙莊於煦轍是以臨淄遣婦寄束縕於齊鄰邯鄲下客效處囊於趙相伏惟明府公締迹瓊峯靈丘蔽丹霄之景圖基珠浦神流沃靑漢之波玉札飛文綜宏詞於楚傅金緝藝味元道於扶陽孕蘭畹而生姿灃灞踵髙門之慶產銅溪而寫鍔荊藍資象緯之禎早辧羝羊演飛龍之祕策夙談孔雀對家禽之麗詞赤野浮炫價之光珠胎榮色丹穴陪來儀之迅鳳姿含影靈襟轉璧詢逸照於蘭池神府驚頻韻淸音於桂浦談叢散馥韜餘芳於九蘭筆海飛濤駭洪波於八水於是綰銅麟甸制錦鳧郊化浹下車恩孚攬轡徳聲洽詠仁風飄十地之雄道化徧謠惠露灑三天之渥狎中牟之馴雉豈懼驍媒驚重泉之瑞鸞非關照舞𨿽則塵飛範甑垂銀有結綬之華而乃調理密弦烹雞屈函幽之量加以招白屋勸誘靑衿延張必於鶩輪引王終於倒屣遂使漱流逸客望驥足以云蒸棲泌遺材款龍門而霧會賓王緯蕭末品拾艾幽人寓迹雩壇挹危直之祕說托根磬渚戢戰勝之良談幸以奉訓趨庭采情田於理窟從師負笈蕓性織於書園至於九流百氏頗綜緝於異端萬卷五車亦研精其奧旨將欲優遊三樂負杖以終年棲遲一丘鳴弦而卒歲以糠蔬不贍甘旨之養屢空簟笥無餘朝夕之歡寧展是以祈南陽之捧檄擬毛義之淸塵思魯國之執鞭蹈孔丘之餘志屬以商秋應節素序戒時飆金將露玉俱淸柳黛與荷緗漸歇含實振藻之日摛經析理之期不揆雕朽之材竊冀遷喬之路輒祈泛愛輕用自媒倘荊璞無致於見疑夜光不逢於按劍則沈骸九死終望銜珠殞首三泉猶希結艸載塵淸覽矚影外驚冒黷威嚴循心內駭謹啟

上郭贊府啟

前人賓王啟側聞樞精嘯谷韻淸籟於驚蘋震徳升榦靉元枝而布族𨿽涸鱗濡沫終觖望於鯨潭而決羽槍楡頗思遷於鶯樹伏惟贊府公瓊階疊秀積珠構於三龍玉幹驚華曄瑤林於八桂仙飛有道榮河泛髙尙之舟徳驗通神靈策洞幽冥之境產耶溪而濯質鍾鐔廓丰匣之姿孕鍾嶺而飛華虹玉絢荊巖之气松秋表勁翊赬霞而插極菊晚馳芳涵淸露而凝沼鑑懸龍鏡朗逸照於咸陽韻入鳧鐘驚洪音於長樂心源泛藻控鰲壑以朝宗情嶽披蓮掩龜岑而作鎭惠牛曜辧驚荀鶴於談藂楊鳳摛文詠鄒龍於筆海故得佐銅章於磬渚側扇文鰩之風貳黑綬於桐郊潛誘祥鸞之化弦揮單父弼淸韻於嵇琴乳集作化狎

中牟翊馴翚於潘雉加以延賓致驛接士式閭采援芻微邁欽賢於司隸提獎幽滯軼取俊於淳於賓王甕牖輕生席門賤品幸得參名比屋悅康衢以自悟預迹�夫欣日出而知作且以家傳素業弋書林而騁志少奉庭訓馳文圃以遊魂至於縹捲靑箱頗側探其奧旨竹書石記亦幽求於異源𨿽未能響徹帝門聲馳宰府而頗亦見推裏閈譽浹鄕閭方今銀箭躔秋金壺應節吮墨跂足希造杖於一枝味道彈冠望橫經而重席不量庸昧竊冀揚庭伏乞恩波暫垂回眄倘使陳畱逸調下采柯亭之蓧會稽陰徳流眷余溪之蔡則回眸之報不獨著於前龜淸亮之音詎專聞於往笛𨿽滄溟遠量敢不愧於牛涔而嵩岱洪恩終懵酬於蟻穴輕瀆視聽戰詟誠深猥黷階庭兢惶交集謹啟

與程將軍書

前人昨見武郎將備陳將軍之言恩出非常談過其實恭承嘉會深用慚惶君侯懷管樂之才當衛霍之任丰功厚利盛徳在人送往事居元勛蓋俗智足以崇王業道足以濟蒼生尙且屈公侯之尊每申管庫之士若僕者天地中一無用芻狗耳粵自旌賁之辰卽逢聖明之歷材不應務不能成佐命之功智不適時不能包周身之防加以天資木彊不能屈節權門道隔蓬心不能賈名時議常願爲仁由己喪我於吾見機可以絕機無用之爲有用隨時任其舒捲與物同其波流者矣其於木也班垂無所錯其鉤繩其於駕也良樂無所施其銜策不悟聖朝發明之詔君侯緝雍熙之道曲垂提獎廣賜遊談謬以樗櫟之資忝預賢良之薦當今鴻都富學麟閣多英非遊夏不可以升堂非夔牙不可以擊節儻使片言失徳事暴區中匹夫竊議語流天下進乖得賢之舉退貽薄徳之譏恐不肖之軀爲髙明之累耳必能一眄增價九術先登燕昭爲市駿之資郭隗居禮賢之始則當效駑駘之用飾固陋之心陶鑄堯舜之典謨憲章文武之要道上以究三才之能事下以通萬物之幽情將使詞翰爲行己外篇文章是立身正路耳又何足道哉言而不慚者恃惠子之知我也所恨禁門淸切造就無緣官事牽纏程期有限某尙期辭滿倘泛孤舟萬里煙波舉目有江山之恨百齡心事勞生無晷漏之歡嗟乎流水不窮浮雲自遠沾襟此別把袂何時特以平生之私忘其貴賤之禮幸勿爲過謹不多談

爲蘇令本與岑內史啟

陳子昂某啟某聞子以母貴自古通方禮以親榮在昔恆理豈非奉上之道休泰必同膝下之恩親愛先及伏惟舅寵居密戚位列崇班實富貴於當今允尊榮於前代居得言之地據至要之途九族同欣皆憑於獎盼六親咸賴仰徳於恩波莫不拂拭生其羽儀談薦長其光價某自惟末品忝在甥徒早蒙撫育之恩不殊骨肉之愛自痛無福家禍遂纏爰在孤遺載延慈眷愛同諸子禮越常流遂得教訓成人策名從宦舅又曲垂顧念恩甚庭闈渭陽之情實多荷戴猥以庸薄叨累周行自委質戎班昭名果毅經今一十三載矣而竟未一遷仰望儕流莫不皆居顯位旋觀時輩亦已再歷榮班猥亦何人空嗟畱滯𨿽命途乖舛良或甘心然親貴盈朝豈忘提獎所以仰瞻恩惠不棄於疏微冀降慈仁有憐於孤賤伏願舅大弘收采之眷特垂咳唾之恩矜憫小子使得宦及朋友寵以親榮私門載昌幽冥是賴豈不幸甚豈不幸甚無任仰企之至謹奉啟不宣

上張燕公書

房管竊惟當今主英臣誠海平天淸幹相國者更言朝廷之遺闕黔黎之艱阻妄矣管直以有詞不自明徵積心無與消散此亦一夫不獲願就相門陳之或議相門重深賤士罕及進言不少非人則廢退而復念止於旬時若借人爲容則恥殊特達欲持情徑往則懼致忽遺思所以自奇圖左右見異僭用舊禮獻此琬珪冀贄列得啟其書書窮思見其人矣至有輕好行怪易爲犯徳管非敢如此也願左右明之管嘗聞旣往布衣之士亦賤者也而一人下之三公崇之將欲分其賢愚而系其理亂管自料必不能有損益於盛朝徒亦形似英哲之蹤辱累珪璋之徳希左右以公選管因以私進所私者則敢終而言之管幼爲先相國棄委翳於蓁蕪之下因物遂遷與農者莫辧不忍窘厄然後以災獲爲懷將祗若遺謀乃發前言筐篋有相公述作焉有先君鑑誡焉約之立言依以扶信若赴古道則適若逢今人則乖或謂之非或謂之是求我哲匠系此困蒙顧此身在下流無聞上士未足爲先君之嗣不可見先君之友況有貴賤之異爲之隔闊乎深惟達音者希恐不可再得忽不知相國之富貴如此管之貧賤又如此期相國乃曰人以道義求我我不當以貴賤隔之借如宣父有相國之貴寧拒遊夏之徒歟夫其此心千載一用豈管也當之又見禮經有難進易退者戒貪也起人來學者勸道也管趣仁者而久未行何乎衣惟素褐乘非車馬閽人斥之馭者排之長衢髙門驟拜左右則近於論訴豈聞道之士乎故獻玉貢書以先其意或垂善誘使得登其門假以溫和之顏賜其淸閒之宴大觀宗廟旁見百官上諮爲人之紀綱次及作文之利害然後陳百一之誡諷南山之詩醉徳寫誠俯而告退管之願也未敢忘也若其取於是日許時入奉一歲之內得再廁法曹舍人聞詩禮焉人子畢矣豈有恨哉至如笥有衣裳天有秩序聖君在上何人不欲如管今日未敢生心儻見露之時爲左右所器亦願起自燕國門下令眾人別意瞻矚也貪竭鄙志不覺多言妨塵宴私憂危失措儻左右垂無窮之惠降不測之禮錫數字之答加一介之使則相國保下士之譽小人獲見知之榮光照微軀價傳多士輒飾瑣貌以俟軒車

上李侍郎書

王昌齡拜手奉書吏部侍郎李公座右夫道有一昌齡有心明公有鑑三者定矣而又元气潛行羣動相鼓乘時則利遇難則否斯亦分於數矣今或者譎觚旁礡以爲己任發心不中中無不通𨿽大愚之人猶知不可況賢智之士乎玆數者如昌齡之心非不知也明公之鑑非不明也惟明公能以至虛納惟昌齡敢以無妄進故未便絕意願就執事陳之若明公以爲隅曲置之度外則昌齡未識定分爲向時之客乘時不利動則遇否至虛不納無妄不進是使天下之士永絕望於明公矣豈獨小人哉初聞明公克舉大體不尙小節竭智附賢貫道選數亦已確鎭外物翕然有歸於是窮居獨閒未用之士將遁幽貞千里未審明公何以待之夫夷吾窮困樂毅羈旅孔明躬耕子房養志此四賢未遇之時固不能俯首局步與眾人爭得失於曹吏之門就使四賢生於明時無所服用則下士之不若也亦當與眾人四方而來竦於明公之門未審明公何以處之伏惟明公居堂上之陰知日月之次睹堂下之士知四方之賢若者終不自若也伏惟明公熟察焉天生賢才必有聖代用之用之於天子先自銓衡則明公主司天下開塞天下之所由也可不愼之嗟乎持衡取士專在文墨固未盡矣況文章體勢其多面焉苟不相容則大迂闊一時不合便卽棄之伏恐傷鉤賾之明結志士之怨吁可畏也又有恢恢無明精誠洞物大不施小屈於章句蓋屈寸而伸尺小枉而大直君子行焉儻斯人也木訥自守默然而退明公不以爲賢是小人敢正顏色鼓喉舌欲伸大直於明公能容之否所爲直者如何明公若以爲羣區一舉自有常式富貴爲懷曾莫下視則明公何以異近代合古人匪惟髙賢雅量在小子亦知之矣明公昔未居此任豈不曰伊人也棄正任巧我爲宗臣必將革之操持升降正在今日伏願密運心鏡俾無逃形振拔非常以資天軸乃明公論則振拔者亦膺摩赤霄必將逆進其類以光王國自邇及遠其誰曰不當任乎一爲元龜自可數千百年不衰其政矣敬之無任使小人之口波蕩振駭君子閔閔以俟賢俊昌齡久於貧賤是以多知危苦之事天下固有長吟悲歌無所投足天工或闕何惜補之苟有人焉有國焉昌齡請攘袂先驅爲國士用棼絲之務最急之治實所甘心昌齡豈不解置身靑山俯飲白水飽於道義然後謁王公大人以希大遇哉每思力養不給則不覺獨坐流涕啜菽負米惟明公念之直科不得不謀其始夫惟明公深念之投報徇義非一言所能盡也昌齡常在暇日著鑑格五篇以究知人之道將俟後命以瀆淸塵

上安州裴長史書

李白白言天不言而四時行地不言而百物生白人焉非天地安得不言而知乎敢剖心析肝論舉身之事便當談笑以明其心而粗陳其萬一悒怏憤懣惟君侯察焉白家本金陵世爲右姓遭沮渠蒙遜之難奔流咸秦因官寓家少長江漢五歲誦六甲十歲觀百家軒轅以來頗得聞矣常橫經籍詩書制作不倦迄於今三十春矣以爲士生則桑弧蓬矢射於四方故知大丈夫必有四方之志乃仗劍去國辭親遠遊南窮蒼梧東涉溟海見鄕人相如大誇云夢之事云楚有七澤遂來觀焉而許相公家招妻以孫女便憩迹於此移三霜焉曩昔東遊維揚不逾一年散金三十餘萬有落魄公子悉皆濟之此則是白之輕財好施也又昔與蜀中友人吳指南同遊於楚指南死於洞庭之上白禫服慟哭炎月伏屍泣盡而繼之以血行路聞者悉皆傷心猛虎前臨堅守不動遂權殯於湖側便之金陵數年來觀筋肉尙在白雪泣持刃躬申洗削裹骨徒步負之而趨寢興攜持無輟身手遂丐貸營葬於鄂城之東故鄕路遠魂魄無主禮以遷窆式昭朋情此則是白存交重義也又昔與邑人東巖子隱於氓山之陽白巢居數年不迹城市養奇禽千計呼皆就掌取食了無驚猜太守聞而異之詣廬親睹因舉二人以有道並不起此則白養髙忘機不屈之迹也又前禮部尙書蘇公出爲益州長史白於路中投刺待以布衣之禮因謂郡寮曰此子天才英麗下筆不休𨿽風力未成且見專車之骨若廣之以學可以相如比肩也四海明識具知此談前此郡督馬公朝野豪彥一見盡禮許爲奇才因謂長史李京之曰諸人之文猶山無煙霞春無艸樹李白之文淸雄奔放名章俊語駱驛間起光明洞徹何以盡陳儻其賢賢也白有可尙夫唐虞之際於斯爲盛有婦人焉九人而已是知才難不可多得白野人也頗工於文惟君侯顧之無按劍也伏惟君侯貴而且賢鷹揚虎視齒若編貝膚如凝脂昭昭乎若玉山之行朗然映人而髙義重諾名飛天京四方諸侯聞風暗許倚劍慷慨气幹虹霓月費千金日宴羣客出躍駿馬入羅紅顏所在之處賓客成市故時人歌曰賓客何喧喧日夜裴公門願得裴公之一言不須驅馬埒華軒白不知君侯何以得此聲於天壤之間豈不由重諾好賢謙以下士得也而晚節攺操棲情翰林天才超然度越作者屈佐鄖國時惟淸哉稜威雄雄下懾羣物白竊慕髙義已經十年雲山間之造謁無路今也運會得趨末塵承顏接辭八九度矣常欲一雪心迹崎嶇未便何圖謗言忽生眾口攢毀將恐投杼下客震於嚴威然自明無辜何憂悔吝孔子曰畏天命畏大人畏聖人之言過此三者鬼神不害若使事得其實罪當其身則將浴蘭沐芳自屏於烹鮮之地惟君侯死生不然投山竄海轉死溝壑豈能明目張膽托書自陳邪昔王東海問犯夜者曰何所從來答曰從師受學不覺日晚王曰吾豈可鞭撻寧越以立威名想君侯通人必不爾也願君侯惠以大徳洞開心顏終乎前恩再辱英眄白必能使精誠動天長虹貫日直度易水不以爲寒若赫然振威加以大怒不許門下逐之長途白卽膝行於前再拜而去西入秦海一觀國風永辭君侯黃鶴舉矣何王公大人之門不可以彈長鋏乎

與韓荊州朝宗書

前人白聞天下談士相聚而言曰生不用萬戶侯但願一識韓荊州何令人之景慕一至於此豈不以周公之風躬吐握之事使海內豪俊奔走而歸之一登龍門則聲價十倍所以龍蟠鳳逸之士皆欲收名定價於君侯願君侯不以富貴而驕之寒賤而忽之則三千之中有毛遂使白得穎脫而出卽其人焉白隴西布衣流落楚漢十五好劍術徧幹諸侯三十成文章歷抵卿相𨿽長不滿七尺而心雄萬夫皆王公大人許與气義此疇曩心迹安敢不盡於君侯哉君侯制作侔神明徳行動天地筆參造化學究天人幸願開張心顏不以長揖見拒必若接之以髙宴縱之以淸談請日試萬言倚馬可待今天下以君侯爲文章之司命人物之權衡一經品題便作佳士而君侯何惜階前盈尺之地不使白揚眉吐气激昂靑雲邪昔王子師爲豫州未下車卽辟荀慈明旣下車又辟孔文舉山濤作冀州甄拔三十餘人或爲侍中尙書先代所美而君侯亦一薦協律入爲祕書郎中間崔宗之房習祖黎昕許瑩之徒或以才名見知或以淸白見賞白每觀其銜恩撫躬忠義奮發白以此感激知君侯推赤心於諸賢腹中所以不歸他人而願委身國士儻急難有用敢效微軀且人非堯舜誰能盡善白謨猷籌畫安能自矜至於制作積成卷軸則欲塵穢視聽恐雕虫小伎不合大人若賜觀芻蕘請給紙墨兼之書人然後退掃閒軒繕寫呈上庶靑萍結綠長價於薛卞之門幸爲下流大開獎飾惟君侯圖之請托部藝文二

與黜陟使柳諫議書

唐權徳輿某月日試祕書省校書郎權徳輿上書閣下徳輿材術無聞重以拙訥𨿽是軺往復皆獲趨拜竟未得粗承餘論少盡下情伏蒙以彌世之舊將獻狀上錄感戴循環不知所措或有所見敢布愚衷何者今皇帝馭天下之初將欲拔才俊延幽滯綜核名實覽觀風俗故分詔近臣省問四方將天之命其旨不細則閣下舉一士用一賢必當窮驗聲實精究終始一旦以愚當薦士之目誠眾多所未諭也凡以故舊之私不能忘情與夫推賢類能其事則異今者澄淸省察以得人爲功直道公議天下屬目此時而失則所失多矣徳輿伏膺儒行三十未立拊躬責己知不如人候他時進修與諸生齒方冀當大君子眷念之至申鄙夫報效之分今者有以貲用所逼苟進一官則傭書販舂亦足自給必不敢以區區之身上累名器敢拒黔敖之食徐受山濤之恩下情所守在此而已是以竟未獲拜謝者以必所不敢當也伏惟宴閒之餘俯察愚朴文章鄙略不足以煩省覽用此陳露慚畏伏深不宣徳輿再拜

與陳給事書

韓愈愈再拜愈之獲見於閣下有年矣始者亦嘗辱一言之譽貧賤也衣食於奔走不得朝夕繼見其後閣下位益尊伺候於門墻者日益進夫位益尊則賤者日隔伺候於門墻者日益進則愛博而情不專愈也道不加修而文日益有名夫道不加修則賢者不與文日益有名則同進者忌始之以日隔之疏加之以不專之望以不與者之心而聽忌者之說由是閣下之庭無愈之迹矣去年春亦嘗一進謁於左右矣溫乎其容若加其新也屬乎其言若閔其窮也退而喜也以告於人其後如東京取妻子又不得朝夕繼見及其還也亦嘗一進謁於左右矣邈乎其容若不察其愚也悄乎其言若不接其情也退而懼也不敢復進今則釋然悟翻然悔曰其邈也乃所以怒其來之不繼也其悄也乃所以示其意也不敏之誅無所逃避不敢遂進輒自疏其所以並獻近所爲復志賦以下十首爲一卷捲有標軸送孟郊序一首生紙寫不加裝飾皆有楷字注處急於自解而謝不能俟更寫閣下取其意而略其禮可也愈恐懼再拜

應科目時與人書

前人月日愈再拜天池之濱大江之濆曰有怪物焉蓋非常鱗凡介之品匯匹儔也其得水變化風雨上下於天不難也其不及水蓋尋常尺寸之間耳無髙山大陵曠途絕險爲之關隔也然其窮涸不能自致乎水爲�獺之笑者蓋十八九矣如有力者哀其窮而運轉之蓋一舉手一投足之勞也然是物也負其異於眾也且曰爛死於沙泥吾寧樂之若俯首帖耳搖尾而乞憐者非我之志也是以有力者遇之熟視之若無睹也其死其生固不可知也今又有有力者當其前矣聊試仰首一鳴號焉庸詎知有力者不哀其窮而忘一舉手一投足之勞而轉之淸波乎其哀之命也其不哀之命也知其在命而且鳴號之者亦命也愈今者實有類於是是以忘其�愚之罪而有是說焉閣下其亦憐察之

代張籍與李浙東書

前人月日前某官某謹東向再拜寓書浙東觀察使中丞李公閣下籍聞議論者皆云方今居古方伯連帥之職坐一方得專制於其境內者惟閣下心事犖犖與俗輩不同籍固以藏之胸中矣近者閣下從事李協律翺到京師籍於李君友也不見六七年聞其至馳往省之問無恙外不暇出一言且先賀其得賢主人李君曰子豈盡知之乎吾將盡言之數日籍益聞所不聞籍私獨喜常以爲自今已後不復有如古人者於今忽有之退自悲不幸兩目不見物無用於天下胸中自有知識家無錢財寸步不能自致今去李中丞五千里何由致其身於其人之側開口一吐出胸中之奇乎因飲泣不能語旣數日復自奪曰無所能人乃宜以盲廢有所能人𨿽盲當廢於俗輩不當廢於行古人之道者浙水東七州戶不下數十萬不盲者何限李中丞取人固當問其賢不賢不當計其盲與不盲也當今盲於心者皆是若籍自謂獨盲於目爾其心則能別是非若賜之坐而問之其口固能言也幸未死實欲一吐出心中平生所知見閣下能信而致之於門耶籍又善於古詩使其心不以憂衣食亂閣下無事時一致之座側使跪進其所有閣下憑幾而聽之未必不如聽吹竹彈絲敲金擊石也夫盲者業專於藝必精故樂工皆盲籍倘可與此輩比並乎使籍誠不以畜妻子憂饑寒亂心有錢財以濟醫藥其盲未甚庶幾其復見天地日月因得不廢則自今至死之年皆閣下之賜也閣下濟之以已絕之年賜之以旣盲之視其恩輕重大小籍宜如何報也閣下裁之度之籍慚靦再拜

上張僕射書

前人九月一日愈再拜受牒之明日在使院中有小吏持院中故事節目十餘事來示愈其中不可者有自九月至明年二月之終皆晨入夜歸非有疾病事故輒不許出當時以初受命不敢言古人有言曰人各有能有不能若此者非愈之所能也抑而行之必發狂疾上無以承事於公忘其將所以報徳者下無以自立喪失其所以爲心夫如是則安得而不言凡執事之擇於愈者非爲其能晨入夜歸也必將有以取之苟有以取之𨿽不晨入而夜歸其所取者猶在也下之事上不一其事上之使下不一其事量力而任之度才而處之其所不能不彊使爲是故爲下者不獲罪於上爲上者不得怨於下矣孟子有云今之諸侯無大相過者以其皆好臣其所教而不好臣其所受教今之時與孟子之時又加遠矣皆好其聞命而奔走者不好其直己而行道者聞命而奔走者好利者也直己而行道者好義者也未有好利而能愛其君者亦未有好義而忘其君者今之王公大人惟執事可以聞此言惟愈於執事也可以此言進愈蒙幸於執事其所從舊矣若寬假之使不失其性加待之使足以爲名寅而入盡辰而退申而入終酉而退率以爲常亦不廢事天下之人聞執事之於愈如是也必皆曰執事之好士也如此執事之待士以禮如此執事之使人不枉其性而能有容如此執事之欲成人之名如此執事之厚於故舊如此又將曰韓愈之識其所依歸也如此韓愈之不諂屈於富貴之人如此韓愈之賢能使其主待之以禮如此苟如此則死於執事之門無悔也若使隨行而入逐隊而趨言不敢盡其誠道有所屈於己天下之人聞執事之於愈如此皆曰執事之用韓愈哀其窮收之而已耳韓愈之事執事不以道利之而已耳苟如是𨿽日受千金之賜一歲九遷其官感恩則有之矣將以稱於天下曰知己知己則未也伏惟哀其所不足矜其愚不錄其罪察其辭而垂仁采納焉愈恐懼再拜

與於襄陽書

前人七月三日將仕郎守國子四門博士韓愈謹奉書尙書閣下夫士之能享大名顯當世者莫不有先達之士負天下之望者爲之前焉士之能垂休光照後世者亦莫不有後進之士負天下之望者爲之後焉莫爲之前𨿽美而不彰莫爲之後𨿽盛而不傳是二人者未始不相須也然而千百載乃一相遇焉豈上之人無可援下之人無可推歟何其相須之殷而相遇之�也其故在下之人負其能不肯諂其上上之人負其位不肯顧其下故髙才多戚戚之窮盛位無赫赫之光是二人者之所爲皆過也未嘗幹之不可謂上無其人未嘗求之不可謂下無其人愈之誦此言久矣而未嘗敢以聞於人側聞閣下抱不世之才特立而獨行道方而事實捲舒不隨乎時文武惟其所用豈愈所謂其人哉抑未聞後進之士有遇知於左右獲禮於閣下者豈求之而未得耶將志存乎立功而事專乎報主𨿽遇其人而未暇禮耶何其宜聞而久不聞也愈𨿽不才其自處不敢後於恆人閣下將求之也而未得歟古人有言曰請自隗始愈今者惟朝夕芻米僕賃之資是急是不過費閣下一朝之宴而足也如曰吾志存乎立功而事專乎報主𨿽遇其人未暇禮焉則非愈之所敢知也世之齷齪者旣不足以語之磊落奇偉之人又不能聽焉則信乎命之窮也謹獻舊所爲文一十八首如賜觀覽亦足以知其志之所存焉愈恐懼再拜

上宰相書

前人正月二十七日前鄕貢進士韓愈謹伏光範門下再拜獻書相公閣下詩之序曰菁菁者莪樂育材也君子能長育人材則天下喜樂之矣其詩曰菁菁者莪在彼中阿旣見君子樂且有儀說者曰菁菁者盛也莪微艸也阿大陵也言君子之長育人材若大陵之長育微艸能使之菁菁然盛也旣見君子樂且有儀云者天下美之之辭也其三章曰旣見君子錫我百朋說者曰百朋多之之辭也言君子旣長育人材又當爵命之賜之厚祿以寵貴之云爾其卒章曰泛泛楊舟載沈載浮旣見君子我心則休說者曰載載也沈浮者物也言君子之於人才無所不取若舟之於物浮沈皆載之云爾旣見君子我心則休云者言若此則天下之心美之也君子之於人也旣長育之又當爵命寵貴之而於其才無所遺焉孟子曰君子有三樂王天下不與存焉其一曰樂得天下之英才而教育之此皆聖人賢士之所極言至論古今之所宜法者也然則孰能長育天下之人材將非吾君與吾相乎孰能教育天下之英材將非吾君與吾相乎幸今天下無事小大之官各守其職錢谷甲兵之問不至於廟堂論道經邦之暇捨此宜無大者焉今有人生二十八年矣名不著於農工商賈之版其業則讀書著文歌頌堯舜之道雞鳴而起孜孜焉亦不爲利其所讀皆聖人之書楊墨釋老之學無所入於其心其所著皆約六經之旨而成文抑邪與正辧時俗之所惑居窮守約亦時有感激怨懟奇怪之辭以求知於天下亦不悖於教化妖淫諛佞譸張之說無所出於其中四舉於禮部乃一得三選於吏部卒無成九品之位其可望一畝之宮其可懷遑遑乎四海無所歸卹卹乎饑不得食寒不得衣濱於死而益固得其所者爭笑之忽將棄其舊而新是圖求老農老圃而爲師悼本志之變化中夜涕泗交頤𨿽不足當詩人孟子之謂抑長育之使成材其亦可矣教育之使成才其亦可矣抑又聞君子相其君也一夫不獲其所若己推而內之溝中今有人生七年而學聖人之道以修其身積二十年不得已一朝而毀之是亦不獲其所矣伏念今有仁人在上位若不往告之而遂行是果於自棄而不以古之君子之道待吾相也其可乎寧往告焉若不得志則命也其亦行矣洪範曰凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福是皆與善之辭也抑又聞古之人有自進者而君子不逆之矣予攸好徳汝則錫之福之謂也抑又聞上之設官制祿必求其人而授之者非苟慕其才而富貴其身也蓋將用其能理不能用其明理不明者耳下之修己立誠必求其位而居之者非苟沒於利而榮於名也蓋將推己之有餘以濟其不足者耳然則上之於求人下之於求位交相求而一其致焉耳苟以是而爲心則上之道不必難其下下之道不必難其上可舉而舉焉不必讓其自舉也可進而進焉不必廉於自進也抑又聞上之化下得其道則勸賞不必徧加乎天下而天下從焉因人之所欲爲而遂推之之謂也今天下不由吏部而仕進者幾希矣主上感傷山林之士有逸遺者屢詔內外之臣旁求於四海而其至者蓋闕焉豈其無人乎哉亦見國家不以非常之道禮之而不來耳彼之處隱就閒者亦人耳其耳目鼻口之所欲其心之所樂其體之所安亦豈有異於人乎哉今所以惡衣服窮體膚麋鹿之與處�狖之與居固自以其身不能與時從順俯仰故甘心自絕而不悔焉而方聞國家之仕進者必舉於州縣然後升於禮部吏部試之以繡繪雕琢之文考之以聲勢之順逆章句之短長中其程式然後得從下士之列𨿽有化俗之方安邊之畫不繇是而稍進萬不有一得焉彼惟恐入山之不深入林之不密其影響昧昧惟恐聞於人也今若聞有以書進宰相而求仕者而宰相不辱焉而薦之天子而爵命之而布其書於四方枯槁沈溺魁閎寬通之士必且洋洋焉動其心峨峨焉纓其冠於於焉而來矣此所謂勸賞不必徧加乎天下而天下從焉者也因人之所欲爲而遂推之之謂者也伏惟覽詩書孟子之所指念育才錫福之所以考古之君子相其君之道而忘自進自舉之罪思設官制祿之故以誘致山林逸遺之士庶天下之行道者知所歸焉小子不敢自幸其嘗所著文輒采其可者若干首錄在異捲冀辱賜觀焉幹黷尊嚴伏地待罪愈再拜

後十九日復上宰相書

前人二月十六日前鄕貢進士韓愈謹再拜言相公閣下向上書及所著文後待命凡十有九日不得命恐懼不敢逃遁不知所爲乃復敢自納於不測之誅以求畢其說而請命於左右愈聞之蹈水火者之求免於人也不惟其父兄子弟之慈愛然後呼而望之也將有介於其側者𨿽其所憎怨苟不至於欲其死者則將大其聲疾呼而望其仁之也彼介於其側者聞其聲而見其事不惟其父兄子弟之慈愛然後往而全之也𨿽有所憎怨苟不至乎欲其死者則將狂奔盡气濡手足焦毛髮救之而不辭也若是者何哉其勢誠急而其情誠可悲也愈之彊學立行有年矣愚不惟道之夷險以蹈於窮餓之水火其旣危且亟矣大其聲而疾呼矣閣下其亦聞而見之矣其將往而全之歟抑將安而不救歟有來言於閣下者曰有觀溺於水而爇於火者有可救之道而終莫之救也閣下且以爲仁人乎哉不然若愈者亦君子之所宜動心者也或謂愈子言則然矣宰相則知子矣如時不可何愈謂之不知言者誠其材能不足以當我賢相之舉耳若所謂時者固在上位者之爲耳非天之所爲也前五六年時宰相薦聞尙有自布衣蒙抽擢者與今豈異時哉且今節度觀察使及防禦營田諸小使等尙得自舉判官無間於已仕未仕者況在宰相吾君所尊敬者而曰不可乎古之進人者或取於盜或舉於管庫今布衣𨿽賤猶足以方於此情隘辭蹙不知所裁亦惟少垂憐焉愈再拜

後二十九日復上宰相書

前人三月十六日前鄕貢進士韓愈謹再拜言相公閣下愈聞周公之爲輔相其急於見賢也方一食三吐其哺方一沐三握其發當是時天下之賢才皆已舉用姦邪讒佞欺負之徒皆已除去四海皆已無虞九夷八蠻之在荒服之外者皆已賓貢天災時變昆虫艸木之妖皆已銷息天下之所謂禮樂刑政教化之具皆已修理風俗皆已惇厚動植之物風雨霜露之所沾被者皆已得宜休徵嘉瑞麟鳳龜龍之屬皆已備至而周公以聖人之才憑叔父之親其所輔理承化之功又盡章章如是其所求進見之士豈復有賢於周公者哉不惟不賢於周公而已豈復有賢於時百執事者哉豈復有所計議能補於周公之化者哉然而周公求之如此其急惟恐耳目有所不聞見思慮有所未及以負成王托周公之意不得於天下之心如周公之心設使其時輔理承化之功未盡章章如是而非聖人之才而無叔父之親則將不暇食與沐矣豈特吐哺握發之勤而止哉惟其如是故於今頌成王之徳而稱周公之功不衰今閣下爲輔相亦近耳天下之賢才豈盡舉用姦邪讒佞欺負之徒豈盡除去四海豈盡無虞九夷八蠻之在荒服之外者豈盡賓貢天災時變昆虫艸木之妖豈盡銷息天下之所謂禮樂刑政教化之具豈盡修理風俗豈盡惇厚動植之物風雨霜露之所沾被者豈盡得宜休徵嘉瑞麟鳳龜龍之屬豈盡備至其所求進見之士𨿽不足以希望盛徳至比於百執事豈盡出其下哉其所稱說豈盡無所補哉今𨿽不能如周公吐哺握發亦宜引而進之察其所以而去就之不宜默默而已也愈之待命四十餘日矣書再上而志不得通足三及門而閽人辭焉惟其昏愚不知逃遁故復有周公之說焉閣下其亦察之古之士三月不仕則相弔故出疆必載質然所以重於自進者以其於周不可則去而之魯於魯不可則去之齊於齊不可則去之宋之鄭之秦之楚也今天下一君四海一國捨乎此則去父母之邦矣故士之行道者不得於朝則山林而已矣山林者士之所獨善自養而不憂天下者之所能安也如有憂天下之心則不能矣故愈每自進而不知愧焉書亟上足數及門而不知止焉寧獨如此而已惴惴焉惟不得出大賢之門下是懼亦惟少垂憐焉瀆冒威尊惶恐無已愈再拜

爲人求薦書

前人某聞木在山馬在肆遇之而不顧者𨿽日累千萬人未爲不材與下乘也及至匠石過之而不睨伯樂遇之而不顧然後知其非棟梁之材超逸之足也以某在公之宇下非一日而又辱居姻婭之後是生於匠石之園長於伯樂之�者也於是而不得知假有見知者𨿽千萬人亦何足云爾今幸賴天子每歲詔公卿大夫貢士若某等比咸得以薦聞是以冒進其說以累於執事亦不自量已然執事其知某何如哉昔人有鬻馬不售於市者知伯樂之善相也從而求之伯樂一顧焉價增三倍某與其事頗相類是故終始言之耳某再拜

上考功崔虞部書

前人愈不肖行能誠無可取行己頗僻與時俗異態抱愚守迷固不識仕進之門乃與羣士爭名競得失行人之所甚鄙求人之所甚利其爲不可𨿽童昏實知之如執事者不以是爲念援之幽窮之中推之髙顯之上是知其文或可而不知其時之莫可也旣以自咎又嘆執事者所守異於人人之廢耳任目華實不兼故有所進故有所退且執事始考文之明日浮囂之徒已相與稱曰某得矣某得矣問其所從來必言其有自一日之間九變其說凡進士之應此選者三十二人其所不言者數人而已而愈在焉及執事旣上名之後三人之中其二人者固所傳矣華實兼者也果竟得之而又升焉其一人者則莫之聞矣實與華違行與時乖果退之如是則可見時之所與者時之所不與者之相遠矣然愚之所守竟非偶然故不可變凡在京師八九年矣足不迹公卿之門名不譽於大夫士之口始者謬爲今相國所第此時惟念以爲得失固有天命不在趨時而偃仰一室嘯歌古人今則復疑矣未知夫天竟如何命竟如何由人乎不由人乎哉欲事干謁則患不能小書困於投刺欲學爲佞則患言訥詞直卒事不成徒使其躬儳焉而不終日是以勞思長懷中夜起坐度時揣己廢然而返𨿽欲從之末由也已又常念古之人日以進今之人日以退夫古之人四十而仕其行道爲學旣已大成而又之死不倦故其事業功徳老而益明死而益光故詩曰𨿽無老成人尙有典刑言老成之可尙也又曰樂只君子徳音不已謂死而不忘也今夫今之人務利而遺道其學其問以之取名致官而已得一名獲一位則棄其業而役役於持權者之門故其事業功徳日以忘月以削老而益昏死而遂亡愈今二十有六矣距古人始仕之年尙十四年豈爲晚哉行之以不息要之以至死不有得於今必有得於古不有得於身必有得於後用此自遣且以爲知己者之報執事以爲何如哉其信然否也今所病者在於窮約無僦屋賃僕之資無縕袍糲食之給驅馬出門不知所之斯道未喪天命不欺豈遂殆哉豈遂困哉竊惟執事之於愈也無師友之交無久故之事無顏色言語之情卒然振而發之者必有以見知爾故盡暴其所志不敢以默又懼執事多在省非公事不敢以至是則拜見之不可期獲侍之無時也是以進其說如此庶執事察之也

與兵部李侍郎書

前人十二月九日將仕郎守江陵府法曹參軍韓愈謹上書侍郎閣下愈少鄙鈍於時事都不通曉家貧不足以自活應舉覓官凡二十年矣薄命不幸動遭讒謗進寸退尺卒無所成性本好文學因困厄悲愁無所告語遂得窮究於經傳史記百家之說沈潛乎訓義反復乎句讀礱磨乎事業而奮發乎文章凡自唐虞以來編簡所存大之爲河海髙之爲泰山明之爲日月幽之爲鬼神纖之爲珠璣華實變之爲雷霆風雨奇辭奧旨靡不通達惟是鄙鈍不通曉於時事也學成而道益窮年老而身益困私自憐悼悔其初心發禿齒豁不見知己夫牛角之歌辭鄙而義拙堂下之言不書於傳記齊桓舉以相國叔向攜手以上然則非言之難爲聽而識之者難遇也伏以閣下內仁外義行髙而徳巨尙賢而與能哀窮而悼屈自江而西旣化而行矣今者入守內職爲朝廷大臣當天子新卽位汲汲於理化之日出言舉事宜必施設旣有聽之之明又有振之之力�戚之歌鬷明之言不發於左右則後而失其時矣謹獻舊文一卷扶樹教道有所明白南行詩一卷舒憂娛悲雜以怪之言時俗之好所以諷於口而聽於耳也如賜覽觀亦有可采干瀆尊嚴伏增惶恐愈再拜

與京西節度使書

前人愈再拜布衣之士身居窮約不借勢於王公大人則無以成其志王公大人功業顯著不借譽於布衣之士則無以廣其名是故布衣之士𨿽甚賤而不諂王公大人𨿽甚貴而不驕其事勢相須而先後相資也今閣下爲王爪牙爲國藩垣威行如秋仁行如春戎狄棄甲而遠遁朝廷髙枕而不虞是豈負大丈夫平生之志願哉是豈負明天子非常之顧遇哉赫赫乎洸洸乎功業逐日以新名聲隨風而流宜乎歡呼海隅髙談之士奔走天下慕義之人使或願馳一傳或願操一戈納君於唐虞收地於河隍然而未至乎是者蓋亦有其說云豈非待士之道未甚厚遇士之禮未甚優請粗言其事閣下試詳而聽之夫士之來也必有求於閣下夫以貧賤而求於富貴正其宜也閣下之財不可以徧施於天下在擇其人之賢愚而厚薄等級之可也假如賢者至閣下乃一見之愚者至不得見焉則賢者莫不至而愚者日遠矣假如愚者至閣下以千金與之賢者至亦以千金與之則愚者莫不至而賢者日遠矣欲求待士之道盡於此而已矣欲求待士之賢愚在於精鑑博采之而已矣精鑑於己固已得其十七八矣又博采於人而百無一二遺者焉若果行是道愈見天下之竹帛不足書閣下之功徳矣天下之金石不足頌閣下之形容矣愈也布衣之士也生七歲能讀書十三而能文二十五而擢第於春官以文名於四方前古之興亡未嘗不經於心也當世之得失未嘗不畱於意也嘗以天下之安危在邊故六月於邁來觀其師及此都徘徊不能去者誠說閣下之義願少立於階墀之下望見君子之威儀也居十日而不敢進者誠恐閣下以眾人視之則殺身不足以滅恥徒悔恨於無窮故先陳此書序其所以來之意閣下其無爲狂而以禮進退之幸甚幸甚愈再拜

上鄭相公書

歐陽詹將仕郎守國子監四門助教歐陽詹謹齋沐緘書再拜遣隸子弟獻於相公中衢之車下庶及乎閣下當今主上聖明幸輔賢明可行已行可止已止其或未行未止非不知也非不念也未可行而未可止也詹愚蒙欲陳所知則在知之之後念之之內矣不敢復言今斯有言自言而已人有百行修萬事精內叩潛鳴外聽無聲非不願用而人不用非不願旌而人不旌𨿽和平之代至老至死者相公以爲有之乎詹將十有十百有百千有千也何以若知自近之耳詹嘗讀論語得孔子曰古之學者爲己今之學者爲人傷時之學者不由所學矜所學也詹𨿽不敏傷竊如之況稟羔羊鴻雁之性未資訓導而敬順和合乎教者十或四五潔身畏人直拙自守始亦以孝悌忠信約禮從義人生合爾博文遊藝行義修詞人生同然殊不以有爲而爲也幸屬昭代以此官人敬趨條目遂希銓擇五試於禮部方售鄕貢進士四舉於吏部始授四門助教夫人百行庶幾萬事畱心不仕則已仕則冀就髙衢遠途展其素蓄垂名於後代播美於當時匪徒利斗粟希片帛救寒暑給朝夕也所以利斗粟希片帛者不能無之其將百行庶幾萬事畱心之流別行也詹非斯人之徒歟其慕彼人之徒歟企夫髙衢遠途也噫四門助教限以四考格以五選十年方易一官也自玆循資歷級然得太學助教其考選年數又如太學若如之則三十年矣三十年間未離助教之官人壽百歲七十者稀詹今四十年有加矣更三十年於此是一生不睹髙衢遠途矣況先於三十年孰知存亡哉其或素蓄當在重泉之下矣忖己方人所以知百行修萬事精內叩潛鳴外聽無聲非不願用而人不用非不願旌而人不旌𨿽和平之代至老至死者十有十百有百千有千也嗚呼今之髙懸爵祿廣設名位實待乎徳行與乎能事也徳行也者孝悌也忠信也不可於公堂斯須得試也須漸乎父母昆弟之言洽乎州閭鄕曲之譽詹遠人也父母昆弟居萬里之外州閭鄕曲在三江之南孝悌之言無由漸朝廷之耳忠信之譽莫得洽闕下之聞也能事也者秉持也應奉也不可虛處無任而得呈也須形乎政令裁制之庸著乎伎藝使才之致詹冗官也政令裁制一月兩衙之謂伎藝使才二奠陪行音吭而已秉持之庸不可形考課之目應奉之致是亦絕著選能之見也縱有顏閔之徳遊夏之學宰我之政事夫子之文章其何裨也但父母昆弟自相知州閭自相許於海隅嶺僥其察拳拳之身何夫大田斯獲而有遺秉則滯穗也萬秉稀一萬穗稀一詹豈遂當其一乎是天地也命之翅必與之羽翮副其巨細使得飛也命之足必與之蹄跖稱其短長使得行也若命之翅而不與之羽翮與之而巨細不相副飛則墜若命之足而不與之蹄跖與之而短長不相稱行則顚命適遺之墜與適適之顚則如無命無與也其庸愚不知造物之旨者視之則不足怪其賢明深探理源者其謂天地何且邦國也勸人以徳行用錫之爵祿必契其分量使得行道也聳人以能事用錫之名位必權其輕重使得榮身也若勸以徳行不錫爵祿錫之而分量不相契道則屈若聳以能事而不錫之名位錫之而輕重不相權身則辱勸適遺之屈聳適遺之辱則如無勸無聳也其庸愚不知政化之旨者視之則不足怪其賢明深探理源者其謂邦國何詹代居閩越自閩至於吳則絕同鄕之人矣自吳至於楚則絕同方之人矣過宋由鄭逾周到秦朝無一命之親路無四眸之舊猶孤根寄不食之田也人人耕耨所不及家家漑灌所不沾其擢乃條枝成乃華實者上天至仁之膏澤厚地無私之陽春乎相公爲上天之霖雨佐厚地之發生也何以處詹焉夫舉善不遺於微陋用能必盡其材器眞宰相之任也自唐及虞有其人自夏及商有其人自周及秦有其人自漢而降無代無有洎國朝歷歷可數也相公能以詹爲手下濫觴乎似善斯升眞善以至似能斯拔眞能以來古人行此天下歸仁也相公行之哉今則猶古算度途遠蒼黃造次詹惶恐再拜

與湖南李中丞啟

柳宗元宗元啟某嘗讀列子書有言於鄭子陽者曰列禦寇蓋有道之士也居君之地而窮若不好士使之然乎子陽於是以君命輸粟於列子列子不受固常髙其志又讀孟子書言諸侯之於士曰使之窮於吾地則賙之賙之亦可受也又怪孟子以希聖之才命代而出不卓然自異以潔白其徳取食於諸侯不以爲非斷而言之則列子獨往之士惟己一毛之爲愛故遁以自免孟子兼濟之士惟利萬物之爲謀故當而不辭今某處則無列子之道出則無孟子之謀窮則去讓而自求至則捧受而無慚斯固爲貪陵苟冒人矣董生曰明明求財利惟恐困乏者庶人之事也是皆詬恥之大者而無所避之何也以爲士則黜辱爲農則斥遠無伎不可以爲工無貲不可以爲商抱大罪處窮僥以當惡歲而無廩食又不自列於閣下則非所以待君子之意也伏惟覽子陽孟子之說以垂徳惠無使惶惶然控於他邦重爲董生所笑則縲囚之幸大矣謹啟

上大理崔大卿應制舉不敏啟

前人宗元啟伏聞古之知己者不待來求而後施徳舉能而已其受徳者不待成身而後拜賜感知而已故不扣而響不介而合則其舉必至而其感亦甚斯道遁去遼闊千祀何爲乎今之世哉若某者智不能經大務斷大事非恢傑之才學不能探奧義窮章句爲腐爛之儒𨿽或置力於文學勤勤懇懇於歲時然而未能極聖人之規矩恢作者之聞見勞費翰墨徒爾拖縫掖曳大帶遊於朋齒且有愧色豈有能乎哉閣下何見待之厚也始者自謂抱無用之文戴不肖之容𨿽振身泥塗仰睎雲霄何由而能哉遂用收視內顧俯首絕望甘以沒沒也今者果不自意他日瑣瑣之著述幸得流於衽席接在視聽閣下乃謂可以陷遠大之途及制作之門決然而不疑介然而獨聽是何收采之特達而顧念之勤備乎且閣下知其爲人何如哉其貌之美陋質之細大心之賢不肖閣下固未知也而一遇文字志在濟拔斯蓋古之知己者已故曰古之知己者不待來求而後施徳者也然則亟來而求者誠不料也某向以應博學宏詞之舉會閣下辱臨考第司其升降當此之時意謂運合事並適丁厥時其私日以自負也無何閣下以鯤鱗之勢不容尺澤悠爾而自放廓然而髙邁其不我知者遂排退而委之委之誠當也使古之知己猶在豈若是求多乎哉夫仕進之路昔者竊聞於師矣太上有專達之能乘時得君不由乎表著之列而取將相行其政焉其次有文行之美積能累榮不由乎舉甲乙歷科第登乎表著之列顯其名焉又其次則曰吾未嘗舉甲乙也未嘗歷科第也彼朝廷之位吾何修而可以登之乎必求舉是科也然後得而登之其下不能知其利又不能務其往則曰舉天下而好之吾何爲獨不然由是觀之有愛錐刀者以舉是科爲悅者也有爭尋常者以登乎朝廷爲悅者也有慕權貴之位者以將相爲悅者也有樂行其政者以理天下爲悅者也然則舉甲乙歷科第固爲末而已矣得之不加榮喪之不加憂苟成其名於遠大者何補焉然而至於感知之道則細大一矣成敗亦一矣故曰其受徳者不待成身而後拜賜然則幸成其身者固末節也蓋不知求之下者不足以收特達之士而不知成身之末者不足以承賢達之遇審矣伏以閣下徳足以儀世才足以輔聖文足以當宗師之位學足以冠儒術之首誠爲賢達之表也顧視下位豈容易而收哉而某朴野昧劣進不知退不可以言乎徳不能植志於義而必以文字求直不可以言乎才秉翰執簡敗北而歸不可以言乎文登場應對刺謬經旨不可以言乎學固非特達之器也附省陋質豈容易而承之哉叨冒大遇穢累髙鑑喜懼交爭不克寧居竊感荀罃如實出己之徳敢希豫讓國士遇我之報伏候門屏敢俟招納謹奉啟以代投刺之禮伏惟以知己之道終撫薦焉不宣謹啟

上權徳輿補闕溫捲啟

前人補闕執事宗元聞之重遠輕邇賤視貴聽所由古矣切以宗元幼不知恥少又躁進拜揖長者自於幼年是以簉俊造之末迹�牒計之下列賈藝求售�無善價載文筆而都儒林者匪親乃舊率皆攜撫相示談笑見暱喔咿逡巡爲達者無乃睹其朴者鄙其成狎其幼者薄其長耶將行不拔異操不砥礪學不該廣文不炳耀實可鄙而薄耶今鴛鷺充朝而獨幹執事者特以顧下念舊收接儒素異乎他人耳敢問厥由庶幾告之俾識去就幸甚幸甚今將慷慨激昂奮攘布衣縱談作者之筵曳裾名卿之門抵掌峨弁厚自潤澤進越無恧污達者之視聽猖狂愚妄固不可爲也復欲俯然惕息疊足塌翼拜祈公侯之閽跪邀賢達之車竦魂栗股兢恪危懼榮者倦之彌忿厥心又不可爲也若愼守其常確執厥中固其所矣則又色平气柔言訥性魯無特達之節無推擇之行瑣瑣碌碌一孺子耳孰謂其可進孰謂其可退抑又聞之不鼓踴無以超泥塗不曲促無以由艱險不守常無以處明分不執中無以趨夷軌今則鼓踴乎曲促乎守其常而執厥中乎浩不知其宜矣進退無倚宵不遑寐乃訪於故人而咨度之其人曰補闕權君著名逾紀行爲人髙言爲人信力學掞文朋儕稱雄子亟拜之足以發揚對曰衷燕石而履元圃帶魚目而遊漲海祇取誚耳曷予補乎其人曰迹之勤者情必生焉心之恭者理必報焉況子之文不甚鄙薄者乎苟或勤以奉之恭以下之則必勗勵爾行輝耀爾能言爲建瓴晨發夕被聲馳而響溢風振而艸靡可使尺澤之鯢奮鱗而縱海密网之鳥舉羽而翔霄子之一名何足就矣庶爲終身之遇乎曷不舉馳聲之資挈成名之基授之權君然後退行守常執中之道斯可也愚不敏以爲信然是以有前日之拜又以爲色取象恭大賢所飫朝造夕謁大賢所倦性頗疏野竊又不能是以有今玆之問仰惟鑑其鄙心而去就之潔誠齋慮不勝至願

上李夷相公書

前人月日使持節柳州諸軍事守柳州刺史柳宗元謹獻書於相公閣下宗元聞有行三塗之艱而墜千仞之下者仰望於道號以求出過之者日千百人皆去而不顧就令哀而顧之者不過攀木俯首深矉太息良欠而去耳其卒無可柰何然其人猶望而不止也俄而有若烏獲者持長綆千尋徐而過焉其力足爲也其器足施也號之而不顧顧而曰不能力則其人知必死於大壑矣何也是時不可遇而幸遇焉而又不逮乎己然後知命之窮勢之極其卒呼憤自斃不復望於上矣宗元曩者齒少心銳徑行髙步不知道之艱以陷乎大厄窮躓殞墜廢爲孤囚日號而望者十四年矣其不顧而去與顧而深矉者俱不乏焉然猶仰首伸吭張目而視曰庶幾乎其有異俗之心非常之力當路而垂仁者耶今閣下以仁義正直入居相位宗元實竊拊心自慶以爲獲其所望故敢致其詞以聲其哀若又捨而不顧則知沈埋踣斃無復振矣伏惟動心焉宗元得罪之繇致謗之自以閣下之明其知之久矣繁言蔓詞祇益爲黷伏惟念墜者之至窮錫烏獲之餘力舒千尋之綆垂千仞之艱致其不可遇之遇以卒成其幸庶號而望者得畢其誠無使呼憤自斃沒有餘恨則士之死於門下者宜無先焉生之通塞決在此舉無任戰汗隕越之至

上杜司徒啟

劉禹錫某啟一自謫居七悲秋气越聲長苦聽者誰哀湯网𨿽�久而猶詿失意多病衰不待年心如寒灰頭有白髮惕厲之日利於退藏是以彌年不敢奏記近本州徐使君至奉手筆一函稱謂不移問訊加劇重復點竄一無容言忽疑此身猶在門下收紙長想歆然感生尋省遭罹萬里不幸方寸之地自不能言求人見諒豈復容易伏蒙遠示且曰浮謗漸消況承慶宥期以振刷方今聖賢合徳朝野多歡澤柔異類仁及行葦萬族咸悅獨爲窮人四時平分未變寒谷自同類牽復又已三年側聞眾情或以哀嘆某材略無取廢錮是宜若非舊恩孰肯畱念六翮方鍛思重托於扶搖孤桐半焦冀見收於煨燼伏紙流涕不知所言謹啟

上門下武相公啟

前人某啟去年本州吏人自蜀還伏奉示問兼賜衣服繒彩等雲水路遙緘縢貺厚恭承惠下之旨重以念舊之懷熙如陽和列在緗簡苦心多感危涕自零驚神驛思若待穎杖伏以聖上注意理本銳求國楨念外臺報政之功追宣室前席之事重下丹詔再升黃樞羣情合符和气來應況八柄所在三人同心�臺座之精膺俊傑之數談笑於規隨之際從容於陶冶之間物皆由儀人識所措某久罹憲网兀若枯株當萬類咸悅之辰抱窮途終慟之苦淸朝無絳灌之列至理絕椒蘭之嫌此時不遇可以言命嗟乎一身主祀萬里望枌楡之鄕髙堂有親九年居蠻貊之地從坐之典固有等差同類之中又尋牽復頃在臺日獲奉準繩指吏途於按讞遵文律於章奏藻鑑之下難逃陋容炎涼載移足見眞態自違間左右沈淪遐荒歲月滋深艱貞彌厲緬思受譴之始他人不知屬山園事繁犬馬力竭本使有內嬖之吏供司有恃寵之臣言涉猜嫌動礙關束城社之勢亟矢紛然彌縫其間崎嶇備盡始慮罪因事闕寧虞謗逐迹生智乏周身又誰咎也伏以趙國公頃承顧遇之重髙邑公夙荷見知之深𨿽提挈不忘而顯白無自蓋以永貞之際皆在外方𨿽得傳聞莫詳本末特哀黨錮亟形話言自前歲振淹命行中止或聞輿論亦湣重傷伏遇相公秉鈞輒已自賀儻重言一發淸議攸同使聖朝無錮人大冶無廢物自新之路旣廣好生之徳遠彰羣蟄應南山之雷窮鱗得西江之水指顧之內生成可期伏惟發膚寸之陰成彌天之澤回一瞬之念致再造之恩誠無補於多士之時庶有助於陰施之徳無任懇悃之至謹啟

上李相公啟

前人某啟去年國子主簿楊歸厚致書相慶伏承相公言及廢錮湣色甚深哀仲翔之久謫恕元直之方寸思振淹之道廣錫類之仁遠聆一言如受華衮自不窺墻仞九年於玆髙卑邈殊禮數懸絕𨿽身居廢地而心恃至公伏以相公久以訐謀參於宥密材旣爲時而出道以得君而專令發於流水之源化行猶偃艸之易習彊伉者自納於軌物困杼軸者咸躋於仁壽六轡在手平衡居心運思於陶冶之間宣猷於魚水之際然能軫念廢物遠哀窮途嗟哉小生有足悲者內無手足之助外乏彊近之親爲學苦心本求榮養得罪由己翻乃貽憂捫躬自劾愧入肌骨禍起飛語刑極淪胥心因病怯气以愁耗近者否運將泰仁人持衡伏惟推曾閔之懷憐烏鳥之志處夔龍之位傷屈賈之心沛然垂光昭振幽蟄言出口吻澤濡寰區昔者行葦勿傷枯胳猶掩哀老以出幣湣窮而開懷無情異類尙或嬰慮顧惟江幹逐客曾是相府故人言念材能誠無所取譬諸飛走庸或知恩嗚呼以不駐之光陰抱無涯之憂悔當可封之至理爲永廢之窮人聞弦尙驚危心不定垂耳斯久長鳴恐悲�回淚盡言不宣意謹啟

上江西李大夫書

皇甫湜居蓬衣白之士所以勤身苦心矻矻遑遑出其家辭其親甘窮饑而樂離別者豈有貳事哉篤守道而求知也有位之人所以休聲茂功鑠光保大不絕勛而窮名者亦無異術焉樂育材而得人也人無所知𨿽賢如仲尼窮死而道屯況其下者乎未得其人𨿽聖如唐堯水不抑而凶未去況其下者乎故上之於人下之求知相須若此之急而相得若此之難者何也蓋以在位者居髙而聽深在下者行卑而迹賤其事勢不同出處相懸故也況乎上之人負其位不肯求下之人負其才不肯屈此其所以相須若此之急相得若此之難也湜自學聖人之道誦之於口銘之於心徒恨今之人待士之分以虛華而已今之士望人之分以毫末而已上下相鼓波流相翻包特行者渾眾人抱奇才者乏卓識智與愚相渾古之道不行是以役役棲棲獨鬱鬱而無語竊以閣下以周召之才居周召之職獨智傑出孜孜以下問收接而博觀自江而西沈潛液澤傳之天下汪洋宣�是以發憤而來非有他也欲以望閣下之輝光窺閣下之深髙下靡豪傑之風以快平生之心耳伏惟降其尊嚴而省覽之裁其可否而去就之無以其淺微察其辭觀其志而不錄其罪幸甚幸甚謹獻舊文十首以先面贄干犯左右惶懼於旌門之前

上裴度相公書

元稹通州司馬元稹謹再拜獻書相公閣下日者相公之掾洛也稹獲陪侍道途不以庸妄諮及章啟則竊聞閣下以文皇敕起居郎書居安思危四字於笏爲至戒今陛下當晉武平吳之後閣下卽東徵而還安孰甚焉思豈可廢況今四邸並開掃門之賓競至碣石餘沴束身之款未堅則推食握發之意可遽移於髙枕擊鐘之逸矣且得人則理之談實老生之常語至於切近猶饑者欲食不可惡熟俗而不言也若稹末學淺見又安敢引諭古昔於閣下獨憶得近日故裴兵部之納人也甄辧精淨號爲名流及其爲相也構置羣材使梁棟榱桷咸適其用人頗隘之至於激濁揚淸亦無所愛�是以秉政不累月閣下自外寮爲起居郎韋相自巴州知制誥張河南自邕幕爲禦史李西川自饒州爲雜端密勿津梁之地半得其人如故韋纁如稹等拔於疑礙置於朝行者又十數然後排異己之巨敵引腹心之至交當時一二年間幾至於姦無蹊隧而正有根本矣及山東沴作上以兵事諮之則對以禁暴息人之外不能有以佐震耀是以樽俎之謀不專於廊廟蓋廉善精微之士素熟於心胸而泛駕乘桴之材未嘗量校於左右也比於閣下今日之雄材大略爲短矣然而卽世之後𨿽無李嚴廖立之思而十年之內備將相號名卿者多其引拔嗚呼子皮叔牙之功斯不細矣日者閣下方事淮蔡獨當鑪錘內蘊深謀外排羣議始以追韓信拔呂蒙爲急務固非叔孫通薦儒之日也今殊勛旣建至化方行亦當念魏鄭公守成之難而三復文皇帝思危之詔乎以愚揆之欲人不怨莫若遷授之有常欲人竭誠莫若救拯於焚溺何謂有常而不怨以省言之由後行爲前行以臺言之自察院轉殿院苟不如是則怨矣苟能如是何怨哉何謂救拯而竭誠稹又不敢移之他人借如小生之庸且昧也固不及班行之中輩又敢自讓於郎吏之末者邪向使元和中一年爲拾遺二年爲補闕不三四年爲員外又三四年爲正郎則宰物者𨿽朝許之以綸誥暮許之以專席厚則厚矣遽責有隳肝瀝膽同�養之用力亦難哉及夫爲計不良困於溝瀆者十年矣苟有舒其胼攣置之趨走者又不敢愛气力�心髓於和扁也是猶龜鼉之有水鳥獸之有林何嘗愧於水木苟或縶而籠之鎖而檻之其或放之投之者則必啁�顧慕以報人報其免於難也今天下病溝瀆困籠檻思閣下藥之養之投之放之者豈特小生而已哉且曩時之窒閣下及小生者豈不以閣下疏有居安思危之字爲抵忌對上以河南掾尉非貶官爲說乎向非裴兵部一一明之則稹終老於貧賤固其宜也儻閣下猶二三年遲回於外任則少陽邀望之際固未得奉煌煌之命以周知其巢穴當元濟討除之始又安能定已成之冊於上前排未立之疑於眾口哉今天下能不有萬一於閣下之才略而猶局足怗�私自憐其有志力哉況當今陛下在宥四海與人更始特降含垢棄瑕之書且授隨材任能之柄於閣下閣下若不能蕩滌痕累洞開嫌疑棄仇如振塵愛士如救餒使恃才薄行者自贖於煩辱以能見忌者騁力於通衢上以副聖君咸與惟新之徳次以廣閣下賞善救人之道使千百年外謂閣下與裴兵部爲交相短長亦足爲賢相矣未盡善也且夫當陛下肇臨宇宙之初與得天久照之後愈光明矣安有裴兵部拔羣材於前則盡行閣下拔羣材於後則盡廢以閣下沐浴恩波之始與徽猷克壯之秋愈汪洋矣又安有救裴寰之罪換禹錫之官則盡易振天下之窮滯行渙污之條目則爲難稹𨿽至愚未敢然也稹自十年遭罹多故每欲發書故舊尙不敢盡陳其情豈不知幹宰相有不測之罪邪熟自忖之與其瘴死蠻夷自題不遇之榜比夫塵穢尊重伏俟危言之刑無異也聊因所善緘獻鄙誠翹企刑書不敢逃讓不宣稹頓首

請托部藝文三

上崔相公書

唐吳武陵月日謹白書相公閣下昔者獲侍坐於東掖竊聞餘論吾之行已略無遺事獨未能舉賢士大夫於朝爲恨耳武陵誠愚不覺竊忭以爲明哲之達必將與人同然猶恨爾時相公未得行其志今者鎔鑄生人鼓簧羣物九牧之士傾耳而聽拭目而視以爲舉善黜惡大堯之功相公亦塞其望乎昔者管夷吾致隰朋寧戚東郭牙賓胥無王子成於桓公分職其務且曰欲理國者則五子存焉如將霸王則夷吾在焉蓋不欲專其能也先相國居位旬朔而所舉者亦數十百人今不知相公所舉阿誰所黜阿誰自秋䢐春非特旬朔豈天地無其人耶將相公有所待耶或則曰明主春秋鼎盛方有所好升平之畫未可爲也此又常人之論無足徵者夫人君病無所好苟有所好何爲不可假若主好畋獵則正人其無畋獵者乎主好宴遊則正人其無蹙踘拔河者乎因好而志事將潛化或以謠進或以烹�來相公詎謂不然乎今兩河餘寇條貫未得北虜踞慢西戎猖蹶三關可牧五城可理河壖可田運漕可罷相公豈獨遺此而優遊廊廟更以歲月取賢相之位然後旄鉞而出鎭乎生人可憐勛業可惜伏惟相公越羣士之胸臆姑爲躊�天下幸甚始從北來得邊隅之事謹條別狀輕瀆嚴重武陵再拜

上韋右丞書

劉軻右丞閣下某切伏下風有年矣布衣儒冠讀書耕田焦勞形神求古人道不爲不多其閱今之事極耳目之聞見亦以半古之道�乎其心者也行之於古旣如彼踵之於今又如此固不必揲乎蓍灼乎龜而卜筮行乎其中矣小生敢欲首天下之忠激敢言之士輒試貢心中事以當閣下閣下知一士之進退關天下之去就今天下白屋之士有角立秀出者或能以黃老言或能以儒術言或能以刑法言願吐一奇設一策使司化源者開目而見四方之事閣下知天下亦有人乎有是人無其時與無是人同有其言而不行其所言與無言同此所以治理代寡而升平之運不可得而至也古之大臣不惟諫君人亦諫君亦諫故曰惟尹躬曁湯咸有一徳此所以開聖聽而達天視也昔貞觀初天下注心於房魏而太宗果爲堯舜開元中天下注心於姚宋元宗幾如太宗今閣下之車轍馬迹相去俯無尺寸天下之注心於閣下聚手而指以爲提持大柄在閣下掌握中耳閣下知人意參於天意邪先天而天弗違則古之相天下者其道不同及其成功一也昔漢孝惠時有若曹丞相以黃老施化而天下淸淨孝武時有若公孫弘以儒術禦世而天下亦治孝宣時有若魏邴者以刑法檢下實號中興閣下必欲爲黃老而館舍下有膠西蓋公邪必欲爲儒術而門下有平津之客邪必欲爲刑法而與言者有溫舒於公邪此三者在閣下所嗜而行之耳夫橫一木而棟明堂者其力固多然其下有柱柱下有石石下有土積三物而棟力成焉故太元曰崔嵬不崩羣土疆此明上下節級有扶持之道也今人之望閣下挺一身而棟天下必矣抑不知棟下之柱者誰乎柱下之石土者誰乎此小生汲汲於私心誠在此也某每病此來之欲爲丞相者馴致其道積人之望使必曰某公必爲宰相白麻未及下而門已扃鐍其此豈謂導萬物之情狀達一人之聰明邪且一人之耳待宰相而聰之一人之目待宰相而明之宰相之耳目亦資天下之士且曰是何賢於我其言亦何補焉此谷梁子所謂上暗下聾也某嘗試論之天下之形聲𨿽離婁師曠故不能周視徧聽矧閉目掩耳而欲達天下之視聽不亦難哉故曰耳目在天下聰明在宰相故堯所以寄耳目於舜禹時謂聰明文思之後焉脫不以天下爲聰明某不知其然此亦閣下之所醜聞也故某所徵前事而言之意者實欲閣下踐其地使今之談者曰房魏道在吾君必爲太宗矣區區下情輒以此貢心焉伏惟宥其愚而捨其所持意恩幸某恐懼再拜

上座主書

前人軻今月十日祗奉榜限納雜文一卷又聞每歲舉人或得以書導志軻惟顓魯祖隸山野未熟去就惶惕息伏惟寬明少冥心察納軻伏見今之舉士競取譽雌黃之口而知必也定輕重於持衡之手𨿽家至戶到曾不足裨銖兩苟自低昂已定乎徇己者之論是私己於有司非公有司於己也軻也愚敢不以是規軻本沛上耕人代業儒爲農人家天寶末流離於邊徙貫南鄙邊之人嗜習玩味異乎沛然亦未嘗輟耕捨學與邊俗齒且曰言忠信行篤敬𨿽夷貊行矣故處邊如沛焉貞元中軻僅能執經從師元和初方結廬於廬山之陽日有芟夷舂築之役𨿽震風零雨亦不廢力大耨或農圃余隙積書�下日與古人磨礱潛心歲月悠久寖成書癖故有三傳指要十五卷十三代名臣議十卷翼孟子三卷𨿽不能傳於時其於兩曜無私之燭不爲墮棄矣流光自急孤然一生一日從友生計裹足而西京邑之大居無環堵百官之盛親無瓜葛矣夫何能發聲光於幽陋𨿽不欲雌黃者之所輕重豈不欲持衡者之所斤銖耶此軻所以中夜憤激願從寒士齒庶或搴芳入幽不以孤秀不擷揀金於沙不以泥土不取閣下自謂此以宜如何答也嘗讀史感和璞之事必獻不至三刖不至再必獻不至再殆幾乎無刖矣伏荷閣下以淸明重徳鎭定羣慮衡鏡在乎蚩妍輕重之分咸希一定俾退者無屈辭進者無幸言夫如是非獨斯四輩之望而已矣亦宜實公器而荷百祿豈祇區區世人而已哉軻也生甚微末甚乎魚鳥魚鳥微物猶能依茂林淸泉以厚其生矧體乾剛坤順之气不能發迹於大賢人君子之門乎軻再拜

上冢官書

沈亞之某伏念傑木之生大長越倫足谷肩山而大谷不足以室其根長霓不足以帷其華天之所惜其體若此豈不使皆獲其所安而輳乎用及其不偶也徒見摧風枯霜蒙煙老云而已夫尋常之材也榦不丈枝不尺而葉縱其根不能�土之膚生不十年各獲斤斧之制以就用何者受乎庶气故易長於極成爲眾用故易售於工其在林居相扶策木意自得仰視傑木不覺其相與笑其凡�而無用及一旦遭遇得升賢工之所思采而飾之跨二礎而百棟賴負若是修材巨幹非易自致也賢工良匠非易能容也今閣下抱多能之彊徳動與智諧可謂遭時也負難戴重衡於所安可謂得任也如能察出類之材異目處之然後次眾材備於百常如此則賢工之名可以自有古者賢士之居位也沐垢不終湯充饑不竟飯中輟而起畏日不足是皆探善於眾能思致其爵養良士之道也今則不然爲公卿大臣者必嚴居深視以自視養其所進者惟柔气緩言瞽視而巧諛然後謂之厚徳故以多識爲誣博知爲彊遷善爲流立節爲詐是皆斥而莫得稱也及一日操尺墨樞物機茫乎不知其所從使左右庸胥因得侮而役之彼非不欲自勝也蓋事業之所報固然今西戎邀嫁移兵寇邊仍歲不已山東盜卒殺辱守吏未聞其歸誠可嗟也卽如主上求其往而爲理者閣下度之公卿大臣而誰擇乎某誠不肖七歲再官不逾九品之列陶心研慮謨古臣智輔之所以爲化至於樂慕賢哲亡其私而不回此則得之於性矣酌巖賢旅聖之所以立言至於書得失備理亂敍往紀來此則得之於文矣學名將霸帥之所以整暴亂至於奮旅陳師圜會百變之狀離如驚鳥合如凝雲此則得之於師矣是三者皆業於根然後緒其末非無所望也亦思願爲一從材戴橫傑之梁立巨礎之上顧世持斧之士安足以摹哉某聞戎鏡包陽當日而矚之則能延燧興火處陰而視之何異一規之幽銅邪而誰寤者而誰寤者夫其應則生某亦蒙矚於光下以其所抱書詞多鄙又不盡志忤觸淸嚴罪無所逭謹再拜

上李諫議書

前人月日將仕郎守祕書省正字沈亞之再拜貢書諫議閣下某常有混類之悲不能自致其拙也甚矣故祥禽之類凡羽而凡羽混之神芝之類腐菌而腐菌混之嘉蕙之類棼芻而棼芻混之非獨混之而已亦且蒙其芳而奪其美何則善寡而凡多固也況世俗之目幾能於此而別白之者寒暑易轉是皆非金石安能自永於時哉一失其故以爲類混則終從風雨而老矣可不痛之輒假所諭願賜終說幸甚楚王之鼎食十有餘年而王體不肥左右者懼王曰膳者不能味吾之鼎也國人亦曰膳者不能味王之鼎也更逐膳者凡十輩益不味王恥乃令國中曰有能使君鼎之味調和以安吾體者寡人爵之三公楚裏之處士賢聞之應令而起耆老屬袖而送之曰往矣卽鼎也然王曰仰味於君君何以塞之對曰王必以鼎授我我力甚優夫治鼎之職約水燥薪釁火以觀文武之用而已其輳味則有椒桂梅酰鹽醢之品在吾眾力而調於心此其功也王之體不肥何待楚老曰斯固也夫眞僞雜鬻循戶而唱祈其售者僞什九焉是椒桂之質類而馨辛不爲也梅酰之質類而苦酸不爲也鹽醢之質類而鹺咸不爲也皆具而不爲滋一旦集而會之鼎則必空虛矣君焉能是之力以成於王也前膳之所以得逐者由庶品之任非其任歟然則君之明足以察僞惑君之智足以樞物才誠能儲其眞蓄其當以給其用則後之辛馨之才酰醢之具必越海逾陸而趨君之指矣斯百代之準也豈但肥楚王之體然今閣下旣以游泳道徳蓄儲助味之具必有素也然紛紛之眞僞而淸悟能無勞乎小子誠不足奉應對不得謁見久矣願因左右者召稍延於前獲進所語幸甚伏惟降察不罪謹再拜

上河陽李尙書書

杜牧伏以三城所治兵精地要北鎖太行東塞黎陽在京河南指爲重輕自艱難以來儒生成名立功者蓋寡於前代是以壯健不學之徒不知儒術不識大體取其微效終敗大事不可一二悉數伏以尙書有才名徳望知經義儒術加以儉克好立功名今橫據要津重兵在手朝廷縉紳之士屈指延頸佇觀徳政況聖主欣擢豪俊考校古今退朝之後急於觀書已築七關取隴城緝爲郡縣命誅雜虜收其土田取其良馬爲耕戰之具西復涼州東取河朔平一天下不使不貢不覲之徒敢自專擅此皆聖主之心事業已彰臣下明明無不知之伏自尙書樹立鍛煉教訓揀拔法術尺寸取於古人若受指顧必立大功使天下後學之徒知成功立事非大儒知今古成敗者不能爲之復使儒生舒展胸臆得以誨導壯健不學之徒指蹤而使之令其心服正在今日某多病早衰志在耕釣得一二郡資其退休以活骨肉亦能作爲歌詩以稱道盛徳其餘息心亦已久矣下情日增瞻仰戀徳之切牧恐懼再拜

爲張周封上楊相公啟

李商隱某啟某聞不祥之金大冶所惡自衒之士明時不容斯實格言足爲垂訓然或顧逢伯樂但服鹽車聽屬鐘期不調綠綺�壤搖落老大悲傷同劉勝之寒蟬效子綦之枯木則亦迹歸棄世行闕揚名某價乏琳瑯譽輕鄕曲粗沾科第薄涉藝文錐不�於囊中水竟深於山上淹畱蓮幕棲托戎麾插羽佩鞬從相公於關右束書載筆隨校尉於河源自北䢐南已秋復夏心驚於急弦勁矢目斷於髙足要津而又永念敝廬空餘喬木山中桂樹遠愧於幽人日暮柴車莫追於傲吏捋須理鬢霜雪呈姿弔影揚音煙霞絕想徒以相公遠惇世故容在恩門存趙氏之孤受梁王之禮竽將濫吹石有參瓊咳唾隨風眄睞成飾追惟疇曩曾是逢迎蜀郡登文翁之堂上國醉曹參之酒吹噓盡力撫愛形顏𨿽以捧承莫能銜戴況許之髙選光彼官情以曲臺之任用猶輕憲署之發揮方盛仍期官牒不越歲時今則節邁白藏候臨元律燕𨿽戀主馬亦嘶風郭伋還州尙不欺於童子文侯校獵寧爽約於虞人苟四時之信是孚亦一諾之恩斯及況自元和以後公侯冢嫡卿士子孫與之同時歷然可數莫不翔逾鳥道泳出龍津或並命南臺或疊居靑瑣金朱照耀軒蓋追隨某𨿽伊人亦惟華冑比王謝之子弟誠有重輕在�呂之交朋夙常連接而獨分光鄰女貸潤監河野鶴天麟絕比倫於朝右�參短簿困擬議於軍前竊聽重言嘗興深嘆是以願馳蹇步誓奉光塵儻或�錯薪之斯翹詠歸荑於自牧少窺上路試睨重霄擊水三千暫隨鵬運澄流十二免使魚勞猶能贊敍燮調謳鎔範庶無雅拜以累於君公不使繁聲見憂於仲子心懷右席夢結邊城寓尺牘而畏達空函寫丹誠而慚非健筆仰望恩顧下情無任攀戀感激惶懼之至

爲舍人絳郡公上李相公啟

前人某聞量力省躬典刑之深旨度材任事聖哲之良規某𨿽甚愚頗向斯義屬者謬圖仕進因藉時來伏值相公顧以外藩夙通襟契憫羊曇之未立早托謝家憐康伯之無歸常依王氏拔於幽滯處以周行遂俾南憲中臺屢承闕乏內庭西掖比辱升遷邁越時流塵污中旨恩渥非次性分難移徒當侍從之榮莫有論思之效竟使懼因福過疾以憂成外𨿽全人中抱美疢常願靑蒲瀝懇紫殿披誠進退未聞過累仍積及正名綸閣收迹翰林尋願竊候休旬拜伏蕭屏謝昔年之朝獎抒他日之私誠而機事且繁燮和少暇齋沐累至肝腸莫從旋屬虜帳夷氛壺關伐叛絳臺北控有元戎大集之師鄭國東臨過列鎭在行之眾任當調發事屬供須豈斯擇材皆在非據周旋三郡�歷兩霜頒宣詔條祇暢廟畫𨿽無咎悔亦乏殊尢今幸四海無塵九州向化靈臺偃伯衢室歸尊是修明禮律之初舉拔俊賢之始而鄭之爲地右臨梁苑左倚成�比之列藩實爲劇郡山東望族幾同屈景之彊洛邑頑民嘗雜萑蒲之聚永言出牧豈易其人而又孔道所因使車旁午送迎或闕則怨讟流詞館餼稍乖則職司貽辱托之全器猶或難居矧在朽材寧宜久處某伏思自隨宦牒遽忝恩榮位至圭符寵當金紫或筋骸無苦心志有餘卽豈願踞熊軾以告勞指隼旟而辭疾直以攝生寡妙舊恙無痊倘或形言懼塵淸聽每朝昏攺候霧露潛威則或至問俗有違在公多廢坐爲屍祿行有愧顏而又貪盛明之時有婚嫁之累未敢髙論止足直乞退休是以輒疏精誠上干陶冶伏惟相公雲龍�應舟�成功比屋可封期於屈指一夫不獲固以動心如蒙曲鑑深誠猥從至願置之他所以遂其愚則吳楚列城江關別郡𨿽居鄰佐亦委緝綏獲安病躬豈敢擇地猶希磨淬鉛鈍撫養疲羸積以歲時少裨塵露伏惟試賜恩照圍減帶緩發稀弁傾窅然向風目極心往無任攀戀感激惶懼之至

爲絳郡公上李相公啟

前人某少悲羈紲不承師友之親規晚學文章粗致鄕曲之名譽謬污官秩遂彯華纓握蘭淸曹視艸禁掖貪叨過極憂責非寧蚤爲寒暑所侵頗染肺腸之疾自頃以慶雲結蔭宸極系心當就望以推誠於煎調而寡裕前歲伏蒙任使遠奉承明值朝廷興問罪之師原野有宿兵之饋絳城甚苦鄭驛非完加之以降虜移鄕仍之以貴臣�命飛挽之外將迎實繁旁奉廟謨上遵詔旨動煩調發居勞撫安抱疾以臨爲日斯久伏幸姦凶克乂濡澤橫流是大朝陟降之初良冶埏鎔之始此郡路通四境名冠六雄軒蓋以來原野交錯萑蒲有聚武史貽憂𨿽淸時無杼柚之虞而常日有逋懸之賦必在假之賢守屬以彊材然後謠詠克興公私不廢豈可使某素兼�恙本乏良能久於是邦以主東道饋將藥甌並進假牒與公案相隨含意不言貪榮是罪相公漢籌始運殷鼎將調度材任官歸於至當存誠愛物決在無頗竊敢自托緘封遠幹樽俎伏期恩意以保衰微且某運偶昌期年初知命豈不願臨劇郡稍冀榮途但以力有所不任心有所不逮𨿽欲勉彊實憂傾敗彼吳楚偏鄕非舟車要路永言雕瘵亦藉緝綏儻特降優容遙聞疑議則朽質有報恩之所羸軀收曠位之譏宿疢或痊理劇未晚伏惟試賜裁度向風披懇服義陳詞仰臺曜以瞻輝望洪鈞而佇惠干冒尊徳伏積兢惕謹啟

爲絳郡公上史館李相公啟

前人某啟伏以秉大鈞者以物得其所爲先執大化者以材適於任爲急將以致理在明命官使輕重合宜大小有裕然後人稱其職職無廢人此相公之所明知也某材術素寡聲光莫聞偶叨承平謬登華顯洎分符竹使絕籍金閨一授專城再揚灰管且解巾臨郡前賢攸重一麾出守昔人所榮𨿽積戀於本朝實俯光於單緒況又此州管叔舊國帝鴻遺墟接彼�峣浸以京索聚山東之右族邇洛表之宸居內揣非才頗榮斯任而復以通莊所自假道攸繁載惟餞迓之勞實半頒宣之務必屬於壯齒付彼全人用以責功僅能集事某早年被病晚歲加深衣�無取於潔淸藩混動淹於景刻徇己則坐隳物務業官則立致蕭衰欲俱濟於公私實加憂於寤寐矧玆仍歲適有外虞降卒徵人旬時並集飛芻挽粟星火爲期以此疚心彌深舊恙今寰瀛大定雨露旁流髙步翰飛一呼而至云羅場藿萬里無遺將調斯人以求良牧得才爲美今也其時儻蒙允贊聰明曲聽奏記俯憐衰薾稍賜優容則亦不敢便掛簪纓遽離陶冶江吳偏郡襦�須人無根節之難少舟車之會俾之養理使得便安使粗致人謠以酬廟算則某所謂才有稱職時無廢人凡在宦途皆仰時化伏惟試賜恩察違離漸久刺謁末由昔在丘門嘗忝四科之列今瞻魯史將期一字之恩下情無任感戀兢惶之至

爲絳郡公上崔相公啟

前人某啟某本洛下諸生東莞舊族粗沾科第薄涉藝文謬藉時來因成福遇靑縑赤管已忝於華資黃紙紫泥仍參於宥密相公早容薄伎獲寄光塵別殿朝回禁林夜直每披襟素常賜話言知蔣琬之爲公敢矜先見哀馬卿之多病亦辱來言圭律未遐銘鏤斯在相公鹽梅調味舟楫濟時晉水擒凶韓都蕩梗以不剛不柔貞百度以無偏無黨定九流若某者實有何能可叨出牧絳田已非厥任滎波轉過其材間歲以來爲政非易有南遷之降虜有西出之成師資扉所供餼牽之備未嘗造次敢怠躬親今梟獍掃除馬牛歸放將使坐臻富庶必先用得才能此地名髙六雄實控東道分憂之寄自昔爲榮況在�蕪敢忘涯分但以輶軒坌至賦貢川流非惟撫字之難兼有送迎之遽舊�加甚朽質難堪假故稍頻曠廢爲懼又以宦遊旣久故里多違陶令之田園將蕪尙平之婚嫁未畢顧惟羈絆未可歸休竊敢遠疏丹誠上干淸重匪獨祈恩於時宰實將誓款於己知倘蒙以然諾爲心誠明濟物垂憂不逮賜議所安則吳楚之間郡邑不少非當衝要或異膏腴使之頒條庶可求瘼昨賊平之後啟事尋成冰霜始嚴筆札未暇又復慮內庭展顧已稱推遷外郡寓詞頗乖流品沈吟有日郁悒經時今則情素坐煎驅馳行久若猶緘默是負陶甄伏惟曲賜恩鑑誠懸書殿戀積臺階比殷浩之空函情同事異望孫弘之東閣魂往形畱下情無任感激攀戀兢惶之至謹啟

爲韓同年上河陽李大夫啟

前人某啟某材術空虛行能無取因緣慰薦得記姓名劉弘一紙之榮方斯未重季布百金之諾比此猶輕昨者李涿侍禦北來又蒙降以重言將之厚意望輝光而便同簪履在負荷而何啻丘山況某姻婚早聯門館外舅以列藩之故家人延自出之恩重疊依投綢繆顧遇東�坦腹早已愧於郗公朱邸曳裾復欲階於謝掾儻復淸風時至丹慊獲申實於生前識其死所伏希恩�謹啟

爲賀拔員外上李相公啟

前人某啟某聞被彩飾於無用之姿斯須或可垂休光於不報之地始卒攸難至有馬疲而尙服輕軒席敝而猶存華幄推仁則極備用無聞𨿽有切於戀思且自量其涯分嗚呼某者今甚類焉翰柔莫申語苦難聽聊憑箋素用寫肺腸伏惟少霽尊嚴猥賜披省某伏思早歲仰累深知龍尾貽譏敢通交契牛心前啖實愧時才世故推遷年華荏苒葭灰檀火屢變於寒暄靈濟泥涇遂分於淸濁羈雜管札僶勉弦歌名汗柳營顏慚花縣竟以千金乏產三徑無歸初服莫從迷津亟問屬者伏幸相公羹梅調味川楫濟時起塌翼文語薛夏而無取東南才子並張率以何能未報前叨旋承後顧版圖被召花幕分榮牧駑駘於皂棧之中刻蚣蝑於樂懸之上勢髙足跌道泰身屯未竭私誠已嬰沈痼況某素無靈气夙昧攝生乏單豹養內之功闕王吉實下之效湫底莫適節宣失中然猶深願待年少酬厚徳三醫畢訪百藥皆投竟非�妄之災莫見有瘳之候濱於九死敻彼十旬取暖則煩加寒必痢發寧支弁帶不成圍謝述心虛方玆未逮田光精竭比此猶彊豈可尙占職員但屍俸入久塵物議且速殘骸況相公職統薄違時登眾寡任崇按比務系孤終職是賓僚豈宜虛曠固不可下私微物曲降深慈憫將盡於桑楡妨得材於杞梓是以推枕興感攝衾占辭願申斂迹之期以贖曠官之咎祗聽裁旨用息兢惶必也舊履畱恩遺簪結念卹以孀孤非少婚嫁未終不使衰羸便辭祿仕致乎外地晞以末光未乖念錄之仁稍減憂慚之累亞尹諸府別乘近郊負荷無羞饘糊有繼則猶冀逢十全之藝延一日之生重發門墻再就埏埴是所願也非所望也詞多力殆感極涕繁避席承言未卜曾參之侍封函抒款畏遺殷浩之書瞻望淸光實動魂守伏惟特賜鑑察

爲崔從事福寄尙書彭城公啟

前人福啟福聞雀辭楊館常懷寶篋之恩燕別張巢永結雕梁之戀推誠況物某有類焉始者尙書晞發丹山騰身紫府曉趨淸禁則瓊樹一枝夜直皇闈則金釭二等人寰莫見塵路難逢而某志在諱窮勇於求益輒幹皂隸自露菲葑寶肆回腸只期和氏醫門投足永念倉公果蒙湣彼顓愚溢爲品目勾萌始達依周囿以揚翹滴瀝才分托靈光而振響遙輕短羽驟化窮鱗每欲陶冶肺肝耕耘筆硯粗調宮徵以謝陽秋而義有多塗情非一槪辭煩轉野意密彌賒𨿽途逭如韓遂之書反復若葛洪之紙終無仿�可得端倪去歲洛陽獲陪良宴頻趨絳帳累坐靑氈況聞懇拒臺階請從藩屏舉郗超之幕畫數阮瑀之軍書懸以嘉招形於善謔何言違阻復積光陰潼水千波巴山萬嶂接漏天之霧雨隔嶓冢之煙霜皓月圓時樹有何依之鵲悲風起處�無不斷之猿煎向義之初心軫懷仁之勁气竊惟秦鏡當察衛桃昨伏承擁節浚郊建牙隋岸將求捧幣申好裂裳就塗接枚叟之餘光奉鄒生之末座又復慮旋登殷夢俄奉周畋徵詔已行拜塵無及徘徊失措抑�誰聊必也華榻長懸簡書無廢卽割任安之席堪哂無圖負田叔之鈐可嗟非據伏惟愼安寢膳勉護興居早秉信圭速調大鼎至於禱祝實倍等倫半菽思貯於神倉一勺願投於靈海道之雲遠更開殷浩之函書不盡言重灑楊朱之淚攀戀感激不知所裁伏惟俯賜鑑照謹啟

爲同州任侍禦史上崔相國啟

前人憲啟憲質異楚材寶同燕石重以羇丱卽丁憫凶瞻遺構以闕然不堪多難奉成書而未就無處求生藐是流離屢經寒暑逮於旣冠猶卹無家叨承師友之規獲簪纓之列此皆相公推孔李之素分念髙國之舊家鎪朴雕頑披聾抉聵沐膏雨以令植假順風而使飛不然則安得獲驪龍之珠假獬豸之角榮皆過望感豈勝言而猶悵望下風徘徊髙義望賀燕以難去撫棲烏而不安者蓋以相公以伊臯之事業佐大君以揚馬之文章輔昌運一登宣室遂借前籌以有徵無戰之方彰明下武以永逸暫勞之勢恢拓中華不舞梯不鳴金鼓復數千里之沃野刷十五聖之包羞彼圍谷而谷人不知入鄭而鄭陴皆哭方玆決勝彼有多慚今百職聿修九功咸敍萬國佇登封之禮五山傾望幸之祥鰈至鶼來茅歸楛入馳湯驟夏轢漢陵周若某者𨿽不能行舞舜戈坐耕堯壤至於獻千歲河淸之序裁二王助祭之詩歌詠相庭發揮帝載則其志願亦或庶幾伏希孫合時開邴茵多恕克懋山公之徳終全趙氏之孤擁篲瞻門封函卽路苑沙宮樹𨿽吟左輔之風煙良夜慶霄惟望中臺之晷度感恩撫己誓志投誠仰惟輝光終賜埏埴下情無任感激攀倚惶戀之至

爲舉人上翰林蕭侍郎啟

前人某啟某聞師曠之琴不鼓之則無以召元鶴楊羲之石不用之卽無以聘應龍物旣有之言亦由是伏惟侍郎學士絪縕降秀翕辟資華天上比方但有文星粗爾人間擬議未將泰華爲然爰自妙齡遂肩名輩當時人物何戢惟效於褚公邇日風流杜又難方於衛玠加以弘成與石郭璞傳豪渙水倘來皆逢藻繢荊峯若至只有璆琳合沓縑緗縱橫筆硯三都作序不勞皇甫士安萬乘爲寮只有東方曼倩況從近歲且有外虞傅介子在樓蘭國中奇功未就班仲叔於玉門關外報命猶賒𨿽太平之業已隆而震耀之威尙作侍郎又綢繆武帳密勿皇圖九天九地之兵寧因舊學七縱七擒之術固已元通用視艸之工解按劍之怒手爲天馬心繪國圖九重之中暫煩前箸萬里之外輒敢衡車位誠在於論思功已參於鎭撫圖書之府鼎鼐之司伊咎懸遺悵之誠夔說貯妨賢之愧載惟後命夫豈逾時抑某又聞之昔管仲經邦賓客有二周公待士吐握皆三邴丞相之車茵寧彈醉客平津侯之賓館不礙布衣並脂粉簡編冠纓圖史後之披捲皆若升堂侍郎美譽旁流髙節彌折擔簦者成市躡蹺者如雲此乃前賢後賢不殊軌轍往哲來哲非異門墻縱燕有黃金之臺齊爲碣石之館料其棟宇必已荒蕪若某者陋若左思醜同王粲須眉不及於崔琰腰腹無預於鄭元若值庭蘭固多慚徳如逢巖電不望齊名重以惠劣�生專非董氏殊顏回之易鑄若宰我之難雕徒欲萬卷咸披且乏五行俱下叨從歲賦勉致文編戶戶醬瓿惟聞見辱人人虀臼不肯畱題再困於魚登一慚於雁序然天付直气家傳義方𨿽在顓蒙不苟述作廣絕交之論抑有旨焉移太常之書非無爲也頃者曾幹閽侍獲拜堂皇旣容納之有加遂希望之滋甚爾後以毛傷崇彈鱗損任鉤拔刺不遷噞喁無暇旣乖受教便以經時今孝秀員來風霜已積秦人屢出自欲焚舟楚卒數奔誰教拔�是以更持魚目當夜肆以沽諸復挈豚蹄祝天時之未已義誠多愧志亦可憐倘蒙猶枉鉛華更施丹雘俾其恩地不在他門𨿽不及采椽倍枝梧於大廈亦庶乎秭米增流衍於神倉與夫九九之能猶或萬萬相遠誠深詞切聲急響煩仰郭泰之龜龍望仲尼之日月濡毫伏紙億萬常心干冒尊嚴伏用戰灼謹啟

上崔華州書

前人中丞閣下愚生二十五年矣五年讀經書七年弄筆硯始聞長老言學道必求古爲文必有師法常悒悒不快退自思曰夫所謂道豈古所謂周公孔子者獨能耶蓋愚與周孔俱身之耳以是有行道不系今古直揮筆爲文不愛攘取經史諱忌時世百經萬書異品殊流又豈能意分出其下哉凡爲進士者五年始爲故賈相國所憎明年病不試又明年復爲今崔宣州所不取居五年間未曾衣袖文章謁人求知必待其恐不得識其面恐不得讀其書然後乃出嗚呼愚之道可謂彊矣可謂窮矣寧濟其魂魄安養其气志成其彊拂其窮惟閣下可望輒盡以舊所爲發露左右恐其意猶未宣泄故復有是說某再拜

上王僕射書

盧肇天不自明垂之以日月聖人不自理付之以公卿日月所以成天之文者無私照故也公卿所以成人之文者無私心故也爲天之明行帝之徳是公卿與日月同體者也然日月未嘗私晝夜以序明晦以時人生而戴之固無驚懪耳目延頸企踵而望之也及碩人重徳恢宏綱於將絕時人莫不拭眥假聽徯其聲明矣如是則又𨿽與日月同體與人望之心過之也伏以文物之勢業乎將頹聖上一旦惕然思髙祖太宗經天緯地之勤基美於千萬世其術祇在乎人文之中人文之中則不逾擇士之賢否也故度天下之徳莫重於僕射計天下之學莫深於僕射觀天下文章莫富於僕射兼是三美然後詢於廟堂之上使諮於僕射俯而蒞之其實不啻若移泰山之重以鎭之也夫如是則預於貢士者何敢造次而進哉某本孤賤生江湖間自知書已來竊有微尙窺奧索幽久而不疲垂二十年以窮苦自勵伏念當太平之辰不預兵役農商之伍得盡其志則將欲發其身大其家盡心於明時以竟其歲也乃志望士林之中及來輦下再試皆黜觀望於時而揆於事至於得之者未必盡賢失之者未必盡愚意謂隨天下貢士且進且退可以無咎今乃不意遇聖君賢相以僕射爲日月照臨多士莫不屏气懾息人之自咎若抱罪戾其在王門公族少讀文學尙爲憂惕啟僕射之徳振於文機其必得天下苦心之人而進之然後優遊盛明爲臯爲伊以茂生植者也不然豈至於是逾二十載復匡之乎是知天啟徳於僕射在此時也某於此時若不得循墻以窺則是終身無竊望之分也敢布愚拙伏惟特以文之光明而俯燭之幸甚幸甚並獻拙賦一首塵冒尊嚴無任悸栗之至

上令狐相公啟

溫庭筠某聞丘明作傳必受宣尼王隱著書先依庾亮或情優國士或義重門人鹹托光陰方成志業抑又聞棄茵微物尙軫晉君壞刷小姿每幹齊相豈系效珍之飾蓋牽求舊之情某邴第持囊嬰車執轡旁徵義故最歷星霜三千子之聲塵預聞詩禮十七年之鉛槧尙委泥沙敢言蠻國�軍才得荊州從事自頃潘�無鏡校府招弓戴經稱女子十年畱於外族嵇氏則男兒八歲保在故人藐視流離自然飄蕩叫非獨鶴欲近商陵嘯類斷猿況鄰巴峽光陰詎幾天道如何豈知蕞陋之姿獨隔休明之運今者冶氏任器宣武求才儻令孫盛緹油無慚素尙蔡邕編錄獲偶貞期微回謦咳之榮便在陶鈞之列不任靦冒仿徨之至

上崔相公啟

前人某聞石苞羈賤早遇何曾魏武尊髙猥知徐晃其後咸成間气訖立鴻勛簡冊增輝亦俾尊彜動彩則道惟熙載皆資甄藻之時徳邁賡歌必用搜羅之道是以皇綱克序茂範咸凝某荊氏凡材雕陵散質謬傳淸白實守幽貞矍圃彎弓何能中鵠丘門用賦尋恥雕虫常患荒蕪殊非挺拔依劉薦�素乏梯航慕呂攀嵇全無等級分甘終老莫有良期旣而竊仰洪鈞來窺皎鏡墳壚下土敢望頒形甕盎頑資寧希鑑貌豈謂不遺孤拙曲假生成拔於泥滓之中致在煙霄之上遂使龍門奮發不作窮鱗�谷翩翻終陪逸翰此則在三恩重吹萬功深空乘變律之機未得捐軀之兆豈可猶希鼓鑄更露情誠伏念良馬嘶風非甘伏皂饑鷹刷羽終恥棲籠誠知豢養之恩頗有飛翔之志而又專門有暇曾習政經閉戶無營因窺吏事旣辧張湯之鼠深知子產之魚書劍仿徨年光倏忽徒思效用無以爲資倘蒙再扇燻風仍宣厚澤庶使晏嬰精鑑獲脫於在途鬷蔑微班得升於收器才聞謦咳便是扶搖

上宰相啟二首

前人某聞日麗於天洪纖必及月離於畢枯槁皆蘇斯則推拔無私彰於大信苟關於宰匠咸仰以生成其或接西郊流金未已光承北陸丰蔀猶深則亦分作窮人甘爲棄物歲華超越京洛風塵忽爾號咷固非阮籍泫然沾灑不爲楊朱略忘靦冒之辜惟以哀矜爲主伏念三餘簡墮六尺伶俜臨濟輝華昔懸陳榻洛陽羈旅今造膺門已驚於自棄流根敢望於裒多益寡但以謝家故墅事屬臨川陸氏先疇名遷好畤同气𨿽均於昭泰連枝或累於榮枯是以更就洪鈞來呈瑣質𨿽戴逵之弟志尙無聞而何準之兄恩輝已徧豈宜苟希河更望餘波投驥尾以容身執豚蹄而望歲然則質同永子姿異山郎梓柱云楣獨居蝸捨綺襦紈�已臥牛衣若乃淸旦問安長筵稱壽貂璫畢集少長俱來膏沐之餘則飛蓬作鬢銀潢之末則靑艸爲袍莫不顧影包羞塡膺茹嘆儻或王庭辧貴許�九疑京縣坐曹令懸五色校於同列未越彜章則衛館孤遺常聞出涕山陽舊曲不獨傷心誓將居必在勤行惟鞭後潛知寄托所望於江州必效忠貞心酬於吏部無任惶懼之至

二某聞仁祖乘流先知彥伯張憑植棹整值劉惔豈惟俄頃遭逢抑亦初終汲引當其羈遊臨汝旅泊丹徒遐思謦咳之音杳絕煙雲之路苟無直道將委窮途何異於懸水揚音九弄有潺湲之曲嚴霜戒節兩攣含淸越之儀某融襟蟻術簉迹龍門三千子之聲塵曾�講席十七年之鉛槧夙預元圖而性稟半癡機無兩可牧堯羝而寡術舉舜鳳以無緣使何準之兄皆爲杞梓戴逵之弟獨守蓬茅至於詞苑辛勤儒林積習自期燕笥不愧秦臺伏以相公周輅輪轅虞琴節奏早振經邦之業果敷華國之姿伊尹安危本同於兆庶淵源行止必系於興衰旣而放迹戎軒遺榮畫室劉尹秣陵之柳尙有淸風邵公陜服之棠空畱美蔭竊聞謠詠卽付樞衡是以負笈趨塵贏糧載路願奏書於臺席思撰履於侯門儻張禹尊髙猶爲戴榮說禮鄭元嚴毅便令服愼聞詩敢嘆朝饑誠甘夕死加以旅途勞止末路蕭條不無淒惻之懷豈卽羈離爲主仰瞻旌棨如望蓬瀛不任懇迫之至

上鹽鐵侍郎啟

前人某聞珠履三千猶憐墜屨金釵十二不替遺簪苟興求舊之懷不顧窮奢之飾亦有河南撰刺徵彼通家虢略遺書期於倒屣志亦求於義合理難俟於言全某菅蒯凡姿邾滕陋俗釋耕耘於下邑觀禮樂於中都然素勵顓蒙常耽比興未逢仁祖誰知風月之情因夢惠連或得池塘之句莫不冥投刻骨默想勞神未嫌彭澤之車不嘆萊蕪之甑其或嚴霜墜葉孤月離云片席飄然方思獨往空亭悄爾不廢閒吟彊將麋鹿之情欲學鴛鴦之性遂使幽蘭九畹傷謠詠之情多丹桂一枝竟攀援之路斷豈眞牛衣有淚蝸捨無煙此生而分作窮人他人而惟稱餓隸頃者萍蓬旅寄江海羈遊達姓字於李膺獻篇章於沈約特蒙俯開嚴重不陋幽遐至於遠泛仙舟髙張妓席識柏溫之酒味見羊祜之襟情旣而哲匠司文至公當柄猶困龍門之浪不逢嚶友之春今日俯及陶鎔將裁品物輒申丹慊更竊淸音但一顧之榮將回於咳唾則陸沈之質庶望於騫翔永言進退之塗使決榮枯之分如翩翻賀燕巢幕何依觳觫齊牛釁鐘將遠苟難窺於數仞則永墮於重泉空持擁篲之情不識叫閽之路不任懇迫之至

上學士舍人啟

前人某步類壽陵文慚渙水登髙能賦本乏才華獨立聞詩空遵詣道在蜀郡而惟希狗監溯河流而未及龍門常嘆美玉在山但揚異彩更恐崇蘭被徑每隔殊溱徒自沈埋誰能攀襭一旦雕於敏手佩以幽襟免使琳慚寧貽蕙嘆潛虞末路未有良期今乃受薦神州爭雄墨客容持硯席莫識津塗旣而歸汝運祖先逢謝尙丹陽傳教取覓張憑輝華居何準之前名第在冉耕之列俄生藻秀便出泥沙誰言獻輅車軨先期畢命猶懼吹竽樂府未稱知音倘更念毛輶終思翼長贖彼在途之厄仍遺生芻脫於鳴�之勞兼貽半菽平生企望終始依投不任感恩干冒之至

上吏部韓郎中啟

前人某識異旁通才無上伎幸傳丕訓免墮淸芬衡軛相逢方悲下路弦弧未審可異前朝郭翻無建業先疇嵇紹有滎陽舊宅故人爲累僅得豬肝薄伎所存殆成雞肋分陰屢轉尺涕難收仲宣之爲客不休諸葛之娶妻怕早居惟數畝不足棲遲智效一官靡能沾沃荒涼散社流寓窮途髙堂之饔�難充下澤之津蹊可見竊以棄菌懷舊尙動深仁投釣言情猶牽末契敢將幽懇來問平衡升平相公簡翰爲榮巾箱永祕頗垂惇獎未至陵夷倘蒙一話姓名試聽區處分�官之瑣吏�鹽醬之常僚則亦不犯脂膏免藏縑素豈惟窮猿得木涸鮒投泉然後幽獨有歸永托山濤之分赤蟻無恥免幹程曉之門進退仿徨不知所諭

投顧端公啟

顧云某啟某聞三吳詞苑不乏家聲兩晉儒林非無祖徳洎風流薄簪紱漸稀將闡吾宗獨付全徳不依華宇更托何門某遠派涓流寒林一葉學由耕石才實鏤冰爰自隨計遐方觀光上國難沽聲價易掇羈愁出谷風髙先摧弱羽登門浪急預返窮鱗伏念一擲魚竿四環星管華發灑倚門之淚遠書開隔歲之緘而又曾棄關繻空歸未得已隨律柱捨此何之今則漸逼春期將臨試藝彎弧乏勇睇鵠增憂伏以端公三翁徳服儒流言爲詁訓荑枯有術肉骨多方儻蒙少借餘波微回誕說當見長房之竹亦可爲龍則知莊叟之魚終能化羽輕瀆尊聽伏積憂惶延望音塵不勝翹企

投殿院韋侍禦啟

前人某啟某聞幹時妄動君子不爲小智大謀兵家所忌進憂狂狷退恥敗亡詳觀躁靜之機爰契軍戎之事聊因箋簡假諭師徒冀憑殷氏之函用代秦廷之泣某名同膠柱用等鉛刀不思量力而行竊欲爭鋒而進洎焚舟學海決戰名�忠甲不堅心城匪固兩經先榜但潰楚師再犯終場亦班齊騎雄鋒缺落銳志消磨執金鼓以無因送降旗而不暇李陵矢盡項籍兵窮歸漢懷慚還吳失計所以重噓懦气再奮空拳欲罷不能旣蘇復上將或戒嚴文陣蹂躪議圖贖孟明奔命之辜雪曹沫敗軍之辱而我師甚寡彼敵尙彊未暇爭衡空憂失律持疑不進掉鞅難前先懷納款之誠欲有乞師之志伏以侍禦身弓落雁心劍剸犀儒囿中軍翰林盟主揮五色筆爲諸侯師出奇於文苑之中二南�璧決勝於粉闈之內七子輿棺儻蒙益以奇兵濟之餘勇旁麾義櫓遠借云梯使武庫戈矛皆爲我旅文山艸木盡作王師苟無必勝之功甘受後期之責塵浼淸聽伏積憂惶謹啟

投戶部鄭員外啟

前人某啟某聞柳文暢之遇王融初因雅韻劉嗣芳之逢沈約實自片辭或兩句可嘉或一篇堪獎則題於團扇寫在郊居遂使西邸流芳南朝溢美時名愈大紙價彌髙今也故事具存淸風盡在每因投卷竊賀伊人𨿽有負於斯文幸遭逢其至鑑若某者學殊半豹藝愧全牛慚無經濟之文空有悲哀之賦投竿魚浦簉迹龍津無一時暫廢討論無一日敢忘索課誠不足揄揚大政感動知音比於雕虫爲文鳥迹成字𨿽無關至理亦粗有可觀輒敢編錄荒蕪輕塵裁鑑禽中一鶚冀文舉之明知獄底雙龍庶茂先之必識倘或冰壺借潤水鏡分光如其積玉之名示以鑑金之譽一日三復非敢望於休文拂席易衣竊有期於謝混仲尼墻峻元禮門深非因咫尺之書難寫依投之懇弦哀柱促言切詞繁先取妄進之後受自媒之責干犯明徳伏積兢慚謹啟

投翰林劉學士啟

前人某啟某聞鄭元之謁馬融不知不去趙壹之幹羊陟未遇未休或三年常在於門庭或一日再經其墻仞蓋以此時儒學無出於馬公當世文儒不先於羊子今所以重桴靈鼓復扣洪鐘者實存於此也某問不知三書惟闕五未能窺豹彊欲知龍洎投棄綸竿依憑緗帙從田巴於稷下謁楊震於關西三篋之書粗知篇目一枚墜簡微識指歸棲遲𨿽甚於蘇秦勤苦僅同於�越時或嚴霜屆節脫葉辭枝曲突無煙幽�有雪飛文月殿欲擬謝莊染翰蘭臺思齊宋玉實以鈍逾龐統魯極曾參三犯龍門屢奔鯨浪元珠難得空迷罔象之津大道多岐頻灑亡羊之泣輒塵藻鑑叨獻菲辭竊自朋遊或聞推許潘生擒錦巧借丹靑謝氏碎金猥加流品亦復願披仙霧頻扣朱門冀遂望塵不期倒屣今則藩羝類窘幕燕同危正當羸角之時未識安巢之計輒披肝�來訴胸襟伏以學士辧敵飛龜才雄白鳳鑑同止水公甚平衡潤靑藻於詞林剃榛蕪於義路講理則絲繩讓直發言則山嶽慚輕倘假以風雲賜之慰薦奏揚雄於漢殿始郭隗於燕臺願借吹噓豈無裨助至於斬衣異命顧印酬恩夜盜狐裘曉開魚鑰凡於死所請以身先干犯淸嚴無任隕越謹啟

投陸侍禦啟

前人某啟某聞河南器賈本爲能文冀北推袁曾因善賦或以年將弱冠或以才越眾流繇是援自後生置諸前席髙擅洛陽之價雄專倚馬之名故能爲文苑之美談作儒家之盛觀若某年將逾誼才不及宏論乏過秦詩殊詠史徒修通刺莫偶深知加以故國三千靑霄九萬但抱羈離之苦略無騫翥之期陶元亮之揮毫只思歸去庾子山之染翰空有悲哀近者不自揣量輒懷狂狷累緘巴唱來叩郢門螢近燭龍敢言芒耀鷃親威鳳方恥羽儀近自朋遊竊聆風旨每承談論常借丹靑免貽覆甕之譏叨枉擲金之譽此皆情深誘掖意在維持迂洛下之名華徑容攀附記吳中之氏族當在接聯令申孔李之交許入原嘗之舍且知逢晏子屈則宜伸媒遇蹇修醜而思嫁所以更傾幽抱來訴融襟宋玉雄風必加吹照謝莊明月終借光輝獲居七士之間便是百生之忝干犯淸徳伏積憂惶謹啟

上翰林劉侍郎啟

前人某聞皎鏡當懸無疲屢照華鐘在不阻頻鏗其有飾貌前來橫庭直進思投朗鑑願聽洪音孔室髙深前遠仲由之懇羊門峻阻難傳趙壹之懷所以載托箋毫用爲紹介某吳門釣者闕裏儒徒捨詹何獨繭之綸學揚子雕虫之技慕顓孫之幹祿學車子之聚螢西過許昌空吟景福東遊鄒魯欲擬靈光時或風入楚臺雪飛梁苑偶然成詠忽爾盈篇是用歷韓鄭之門庭學楊衡之刺謁刻舟琢木未擬迂�鑿柄攻堅方難齟齬以致兩臨文陣俱挫筆鋒東郭先生將逃濫吹步兵校尉欲泣窮途然亦默聽時謠頗聞通論以爲蔡中郎之未顧則竹葉柯亭張司空之見知則劍辭圓室以時方濟會物有窮通須因甄藻之時冀別沈淪之所求諸作者不在他人是以某月日輒貢菲詞上干英眄以侍郎學士作時儀鳳爲國元龜學海波瀾當融沅壑情由壠畝曾稔耕耘屬詞則麗藻恆春視艸則文星鎭動言能振蟄勢可燃灰倘蒙垂一顧之恩出陸沈之所平生進退決在指縱干犯淸嚴無任惶懼企望之至謹啟

請托部藝文四

投禮部鄭員外啟

唐羅隱某啟某前月十八日輒以所薦惡文上干嚴重尋嬰疾劣遂曠門墻伏以皎鏡無私𨿽容屢照醫門多病應倦施功忍隨翔鳥之姿更望不龜之術某滄州捨釣紫陌迷塵徒欲信書不能知命道薄而魚腮易曝計�而鳧脛難加所以�戚叩歌不惟長夜魏舒對策近至中年丹霄無獨上之期雙鬢有相輕之色而員外芝田養秀桂苑摛華口裏雌黃旋成典故座中薤白早避風流敢因善誘之初仰冀噓枯之便儻一掬華陰之土聊拭蘇文則數升涇水之泥永依淸濟謹啟

投永寧李相公啟

前人某啟某去今月三十日獲遂起居伏以黃闥尊崇𨿽容展敬白衣卑賤不敢興言今則輒於隕獲之間聊舉證明之事晉代則司空試劍漢朝則丞相問牛彼或以頑滯幽姿或以瘦駑下乘猶能動搖至化感達深仁而況生稟五常早知恩義迹居十等不至輿臺伏思癸卯年中維揚城畔謝傅裂土疆之日羊公分節制之時珠履�簪朝盈望府雞香獬角暮出行臺轉輸則萬井魚鹽統禦則九州侯伯當時務重難之際是籌謀閒暇之初南國佳辰長聞賦詠東山勝賞屢見篇題爲教化之笙鏞作經綸之彩繪所以漢陽計吏得詣軍門厭次狂生叨蒙客禮憫之以轉蓬之質安之以負米之心進趨獲奉於麾幢俸入仍資於甘旨其後何武捧詔平陽趣裝參佐廨中方虞浪迹新城埭下忽受溫言嗟其未了之身勉以難遷之性且憐色目猶可發揚某是以不揣狂愚重萌躁妄出則祝趙衰之日永冀流暄入則禱傅說之星惟希借耀今者風雨得生成之候鑪錘升鼓鑄之司郭令軍前潛抽妓樂崔寧城外暗毀池臺登庸之時序未遙反�之鎡基巳兆若某者族惟單緒藝卽中流旋以佩服殊私緘藏厚旨假昆虫而稟性指簪履以輸懷竊以浪逼龍津鳳催律管魚皆五色禽必九苞揚錦鬐彩羽之姿俟啟蟄吹葭之便獨某行迷要路坐守窮株九品班資略非親舊六街車馬莫接聲塵捫心而一寸寒灰泣淚而萬行淸血良時易失司馬遷猶是再三知己難逢越石父於焉感激相公儻或俯回衡柄曲賜褒稱𨿽朽�不雕則推常理而孤寒無命祇系洪鈞謹啟

投湖南王大夫啟

前人某啟某聞元亮苦貧姑求彭澤戴顒多病遂乞海虞苟物役之是牽亦人情而斯見某族惟卑賤品在下中三篋亡書幸無漏略一枝仙桂嘗欲覬覦十年慟哭於秦庭八舉摧風於宋野近者以調甘軫慮負米嬰心毛義前賢尙猶奉檄鯫生何者焉可守株勒气馬以徐回解藩羊而適願前使常侍遽憐此志遂以奏官藉俸入於衡陽專表章於使府𨿽元瑜書記不足愈風而處士衣裘未嘗換雪斯亦冤鳥尙思於銜石愚公猶銳於移山尋遇大夫輟夢軒宮吹暄楚嶠手中扇在何必袁宏天上才髙寧惟公輔間者龍門掌貢馬帳搜遺泉客號咷只憂寶盡地靈惆悵不覺山空而某適限徐兵遠畱吳會不得少將鱗鬣側望風雷指函谷以馳誠遙知气紫上蘇臺而送目空羨河淸今者輒奉危心來幹畫戟大夫或俯回趙印下煦韓灰更於茶藥之中重假勾畱之便所冀猶縻祿食遠救朝昏迹稍免於屢空心尙期於妄動百生可卜式占郭泰之龜一字爲褒全系宣尼之筆謹啟

投祕監韋尙書啟

前人某啟某月日以所著讒書一通寓於閽吏退量僭越伏積憂惶某聞樊子昭之處屠沽發光輝於許邵郭林宗之遊鞏洛振聲價於符融其後物態乖訛風流委敗下有自媒之誚上無相汲之由某由是反袂興懷捫心注恨又安得不屬耳於輿人之論傾懷於長者之談而尙書以盛名鎭乎當時以盛徳傳乎奕世不趑趄於闒茸不浮泛於姦回動則致聖主而活蒼生以爲己任靜則導衝襟而養和气以守家聲恭惟大朝屬在吾道若某者燎薪就學擲楯攻文一則以神气低凡不足動王侯之瞻視一則以家門寒賤不足辱卿相之搜揚十年索米於京都六舉隨波而上下永言浮世堪比多岐所以覽嵇叔夜之書則伏膺戶外讀張季鷹之傳則大嚼�間長恐一旦月桂情衰江瀕思起不得揖兗國山庭之相不得窺漢朝王佐之才是以重拂塵衣聊希藻鑑倘尙書以孺子可教則隨洛下之書生儻尙書以斯人若狂則訪江東之釣叟靈蓍神蔡惟禱所從謹啟

上太常房博士啟

前人某啟某前月二十五日以所著讒書一通上獻近見某官某乙伏承博士曲垂題品俯及孤危聞孫陽以一顧之恩騏驥不爲駑馬宣父以一言之重夷齊不作餓夫苟吾道之未忘諒斯人而何遠某也爇薪就學閱市成功偶不自量因思妄動捨五湖之髙蹈事九陌之窮遊爲良工不度之才爲要路不容之物所以嵇康奏樂忿魑魅以爭光劉二營生柰鬼神之相笑那官不幸一至於斯恭惟咸通之初大中之末故荊南余正字以博士爲軒鏡庖刀今渭北徐端公以博士爲靈著神蔡但言薄伎合在殊私其後某則困躓於龍津博士則徊翔於鴛侶𨿽心祈自禱不忘斯須而天上人間憑何訊問寧知此日屬在明思豈一旅人之遭遇有時而二作者之語言斯中永爲負荷適足憂慚況復風訛俗敗之初轍亂旗靡之際講學則衛刀削樹論文則嬴火燒人家家無相保之心處處有自媒之口而博士獨持大�髙坐危城招旣散之師徒復已亡之土地顧玆隆替尢屬尊嚴某也𨿽賦命以多奇或因人而成事願將所贄以賀明時謹啟

投鹽鐵裴郎中啟

前人某啟某聞大道五千所制者莫先於躁浮生七十所傷者莫甚於情某所以反袂興嗟支頤浩嘆顧兩端而若是持萬緒以奚歸爰念齠年卽偕時輩胸中馬駿握內�靈入公孫龍之關不惟逞辯叱東方朔之禦且欲獻書其後濩落單門蹉跎薄命路窮鬼謁天奪人謀營生則飽少於饑求試則落多於上東經海嶠受下館於諸侯西出劍門泣危途於丞相光景但銷於杯杓貨財不入於橐裝傳書而黃耳增勞久客而黑貂兼敝間者郎中丹淸演咳唾成音薦光逸之材以地寒爲累舉仲宣之賦以體弱見遺旣興奔北之懷因指在東之念江夏則鋪名池口毗陵則堰號銅墩皆有主張以生鹽米郎中儻或言泉晚浹未忘淘灑之功譚柄時回別借齒牙之助俾得內資柔滑外救困窮然後驅淮揚入趙之師更謀背水整秦將渡河之卒重議焚舟目禱心祈言狂意迫其餘罪戾不敢逭逃謹啟

投蘄州裴員外啟

前人某啟某月六日輒以著讒書一通貢於客次遂歸逆旅載軫危途必恐員外以其姓氏單寒精神鈍滯汨在眾人之下遺於繁務之中某懷璧經穿壯年見志仲舒養勇何啻三年安世補亡寧惟一篋其後因從計吏遂混時人憤龍尾以不燋念魚腮之屢曝嵇康骨俗徒矜養性之能李廣數奇豈是用兵之罪已往難問天髙不言去年牽迫旨甘畱連江僥𨿽傷弓之鳥誠則惡弦食姜之虫未能忘苦所以遠辭蝸捨來謁龍門黍谷棠陰方諧志願荷衣蕙帶不柰風霜負所業以長嗟向良工而有謂昔也松苖各性已知難進之由今則火木相生未測自焚之理謹啟

上節度使書

房魯今之君侯垂金印結紫綬處內則堂髙數仞侍婢娟然衣羅紈鳴珥環出聲態者累百居外則戟列重扉介夫毅然執弩矢擁鈇鉞俟指令者數千君侯目視飛鴻气如橫蜿而貢士布衣有塵饑僮無色蹇驢竭�而來干謁誠志業不怍气容自若且以干望爲心亦不能無愧其望非望飲醲嚙肥被鮮曳華指捷乘駿也所以望者蓋砥行立名之流非附靑雲之士焉得施於世其愧非愧布衣糲食饑僮蹇驢也所以愧者彼何人也予何人也夫賈居闤廛藏其貨物俟有求者𨿽巨人必恭然而請賈人言其直則髙之曰必若干乃得求者率不能少減而市矣及其人持物貨歷戶而自唱曰某好物某好貨其將市𨿽小兒童則艴然視之問其直幾何其唱者且平其直必愈卑之十七八戲耳誠金玉其物貨祇以盜有而竊置爲宜然何以至是彼不求此望售也士之幹人亦然士非不能隱山林羣麋鹿脫俗姿態又思孔子幹歷削逐如此而不足以求行道學孔子者又安得傲然自遂而獨善邪亦非得已富貴之人能趨求貧賤之人人必不謂假聲勢也又不謂諂佞也又不謂利也貧賤之人趨求富貴之人而大謂之假聲勢也中謂之諂佞也下謂之利也且見自書傳稱說當時英豪智能者或云禮士或云愛客或云薦寵後輩及言窮約節義者則不過不諂於富貴不戚於貧賤而已今之君侯不惟其不禮士不愛客不薦寵後輩蓋無意趨求貧賤之人貧賤之人趨來之往往得罪不過一二而已惟閣下有古英豪之气必能招來窮困者大道之則澤布四海矣不則云卷一丘閣下識某之心非有覬於閣下而云云其說閣下且視之爲何如其理豈不然邪他俟盡於棨戟之前某再拜

與田將軍書

獨孤郁天子賞將軍之勛自裨校領十萬軍率給麾幢節符佩黃金印者數四廟祖於京開東第駟門號公侯家子弟姻族以將軍故皆爲好官將軍之勛名可謂盛矣美矣然某聞古人曰成功不久難處且物禁太盛昔者周公以至聖之徳致太平之功以成王幼少不忍而去召公有不悅色何者勢逼不能無嫌故也夫以聖處猶難況非聖哉故範蠡畱侯知其然去之而遠害昔者李斯爲秦破山東從擒諸侯尊秦爲天子秦皇以爲丞相任事秦廷之貴惟斯耳斯知盛滿不行卒爲秦擒韓信爲漢誅趙魏破齊楚尊漢爲天子漢裂土封王於荊漢將之貴惟信耳信不知降挹一旦蜚言被疑卒受呂氏之誅彼二子可謂巧於爲人拙於爲身故二子始有周呂勛卒受參夷誅何則由務進而不知退故今上封足下爲公爲王爲十萬戶侯傳子襲孫居爲夔爲龍出爲桓爲文且令召公無不悅色足下豈不賢於周公哉夫今之遊宦者辛勤數千萬言得一官俸不過三二萬數從僕不過一二人滿當罷戀戀不欲去豈非顧其利邪況夫遭時變卽據千里土權殺生柄不覺炎燠更變歌童侍兒俳優不離前爲樂萬方以娛情惟恐其不歡無纖憂能鉆其胸豈不願畱之邪顧其勢不可是以去故堯讓天下而長有天下孫叔敖不悔去者三願將軍無受吳張元之說納馬援鄒陽之策思畱侯陶朱之舉悟韓信李斯之惑立竇融河西之績覽郭馬李髙數賢之事稽叔敖三去之美昔蔡澤之說範睢也引鞅起踵以擊奪其位睢受說而歸相讓澤非不知澤情而受市也蓋審理必然今某來非縱橫時豈澤之徒歟旣非奪位而來又豈欲騁口衒世直以惜賢人之業耳惟將軍無猜焉

上中書張舍人書

邵悅某白一昨猥辱面奉徵及玫瑰獘廬所有敢不供上輒獻數本惟恕其非多此物常開花明媚可置之近砌芳香滿庭𨿽萱艸忘憂合歡蠲忿無以尙也夫花卉以明媚芳香之故閣下不憚煩以采掇則士之有才有藝者必將盡力而搜求人人相賀皆有望於明公矣某猶慮花卉移植之際或有夭閼其生詢樹藝之叟求長養之術叟曰以吾鄙見先務及時第能當春徙之度地居之順其陰陽遂其成性根莖未固擁之以沃土枝葉未茂漑之以寒泉則扶疏郁映紅芳可得而玩矣觀叟所爲其理信然然誠以擁腫之姿願附於玫瑰之末擁土漑泉非明公而誰良時在玆無或遐棄不宣某頓首

再答張僕射書

柳冕辱還答知朝廷之事事無小大難易一切言之言之輒從從乃中變故君子言有進退之心誤矣夫言之不入諫而怒之國之患也言之輒從從而中變是可諫也又何患乎故下之說上患其志不固不患無時謀合於天卽天爲之時謀合於人卽人爲之時天且不違況於人乎伊尹負鼎俎五說於湯其道乃行天爲之時也商鞅以彊國三說孝公其功乃立人爲之時也譬如爲山累土過於九仞然後功就苟待天時功不成矣愚公者志欲移山必能移山故天地之心與人不遠人能感天在於心耳昔犬戎滅周申甫復之無知亂齊管仲霸之晉室中絕王導興之太平干紀姚宋挫之彼謀之如神卽用之如神故賢人君子匡救時運有其才必有其志有其言必有其事事至而退君子不爲今一言未行其志乃衰是無志也故君子白刃可蹈也鼎鑊可赴也其志不可奪也今有其位有其時一不動再言之再不動三四言之卽天地可動況於人乎天地气合卽君臣气合又何患乎冕白

獻南海崔尙書書

劉蛻所謂大丈夫豈天使爲之哉以其進爲天下利退有百世名顯爲諸侯師默成髙世法而已爲退默者爲避人得時而退默者自進爲進顯者爲必行不得時而進顯者爲失志以雄才盛徳不可不兼其時故無其時不可行也有時而志未達又不可行也志達而未信於天下又不可行也上位之人有不可故下位之人有逾垣塞牖而自遁者又豈惟退默而已哉方今天下百姓不敢爭步畝四裔不敢犯守陲自元和以後國家不傷一夫不亡一矢𨿽有豎子弄兵曾無筋穿皮蠹之患尋已誅伏然而閣下不謂無其時乎昔雍丘不能以才達求討吳蜀以自試班超不能守其家儒然後得官校尉夫文家之不遇淸世不免操弓矢而環甲冑也今則仕由文學著官自淸顯尊閣下不謂志未達乎夫南海實管榷之地有金珠貝甲修牙文犀之貨非茂徳廉名國家常重其人閣下不謂未信於天下乎當其時士亦固不以天下之廣自隘以居其身不以天下之道自負以不知己故賂媒請介則不忍爲守媒待介或有所自棄故退默者不得不自進矣閣下以爲時乎未可乎嗚呼蛻之生於今二十四年𨿽天有南無可置其門𨿽天有東不得開其序伏臘不足於糗糧冬夏常苦於皸濕然而因時著書滿十卷自謂不有得於今必有得於後不有得於人必有得於鬼神今則力疲而天下笑日暮而郵捨閉今閣下則逾垣塞牖而已𨿽然當閣下進爲天下利而又顯爲諸侯師之時柰何得有逾垣塞牖之說乎故先自棄南向再拜不勝懇懇窮泰有時未可知也謹貢舊投刺書一卷以其最近於情雜歌詩一卷以其頗有逸事伏惟周賜觀覽無憚僇笑

上宰相書

前人天下固有良時旣去而悲歌嘆泣之不同故當時則嘆已去而泣過時而歌然君子居其位則恥聞之不在其位則恥不能言之其爲士君子之心不忍聞之與聞之而不忍棄之則一也夫思慮可以精安危步驟可以負戈殳彊勁壯勇持久有守臨事不亂然而良時不與斯不得不嘆旣而信不見任智不見謀周遊而晚歸風雨相半苦其精力良時不集而畏事之不成斯不得不泣及其田園已暮始反鄕裏白頭無事或有自疑斯不得不歌是其爲人皆有憂天下而欲用其道者也不私其身之安佚而休者也旣不私其身則公於悲歌者嘆泣者也而是人豈以富貴而後天下之心哉蛻也歌之則已太早泣之則不得不豫計嘆之則正當其時而君子未聞𨿽然閣下及其少壯而用之無使後時泣歌恥累君子幸甚太元曰當時則貴已用則賤其不可後也已矣況當今巖無人矣溪無人矣佐王活人之術一皆以文學進苟文學進而君子不動心則蛻也不知其所得罪

與京西幕府書

前人漢武帝聞子虛賦初恨不與相如同時旣而復喜其人之在世也若然者居蓬蒿而名聞之於天子富貴固不足疑其來爵土固不足畏其大今按其本傳云官則止於使者居家初則甚貧嗚呼有才如相如有好才如漢武帝然而不達者蛻知之矣於時武帝以四境爲心中國耗弱爵土酬於謀臣金帛竭於戰士𨿽念一篇之子虛故不能滅十夫之口食宜矣蛻也生值當時天下無事以文爭勝得居第一獨蛻居家甚困白身過於相如者蓋無人先聞子虛於天子今又不然使有聞之於藩翰大臣則其人自不廢棄老死者也嗚呼時異矣事古矣相如之時𨿽遇天子不能致富貴於今之時遇藩翰大臣則足以敍材用伏惟執事以文學顯用士之得失無不經於心謂小生之言何如哉

移陸司勛沔書

歐陽秬月日歐陽秬移書郎中閣下夫百女蕩一女貞蕩者紛然爲貞者笑脫使貞者始貞而後蕩柰百人之笑一人耶嗚呼一之笑百百者有比恥於人而已百之笑一一者舉目無比其如恥何伏惟閣下少垂聽覽秬在閩中時聞閣下之名十年矣及來京師又逾一紀常期閣下不出則若南陽劉子驥會稽謝慶緒出則如蜀孔明殷傅說不然亦如賈誼朱云之徒庶幾於直道也今皇帝起閣下爲郎閣下俁俁而來秬謂斯來也享數年有見必言有聞必論日復一日僅三百日矣豈九牧之民皆治矣無有術邪四夷之患皆平矣無有策邪天下之無賢者不可舉邪天下之無幸者不可黜邪天下之無贓者不可劾邪天下之無冤者不可雪邪天下之無屈者不可伸邪天下之無驕者不可誡邪旣無所聞又無所見則樂堯舜之道讀周孔之書劉驎之謝敷斯人也閣下亦斯人也豈徒鼓動以朝廊餐而退是何前踞而後恭若彼始貞而後蕩如此且一之笑百𨿽有比也正今百人之反笑矣閣下欲何比焉夫名利之心不可捲正直之心亦不可轉秬謂閣下今之爲不及昔時不爲明矣且逄萌不掛冠孰有萌邪孫楚不漱石孰有楚邪閣下始心爲直苟在爲郎國家有明經進士史傳諸科孰不郎也後達者𨿽在閣下之左先達者果在閣下之右秬所謂爲郎不若不爲蓋悲閣下身未死而名已滅𨿽然猶有可復之計何者閣下有所見勿惜其位而言有所聞勿顧其身而論論或不行言或不用則乞骸歸去斯謂可復之計也已矣吳越暖景山川如繡鱸鱠�羹放歌長嘯夫如是永爲陸司勛庶幾乎不朽伏惟念之秬再拜

上相府書

宋王安石某聞古者極治之時君臣施道以業天下之民匹夫匹婦有不與其澤者爲之焦然恥而憂之瞽聾侏儒亦各得以其材食之有司其誠心之所化至於牛羊之踐不忍不仁於艸木今行葦之詩是也況於所得士大夫也哉此其所以上下輯睦而稱極治之時也伏惟閣下方以古之道施天下而某之不肖幸以此時竊官於朝受命佐州宜竭罷駑之力畢思慮治百姓以副吾君吾相於設官任材休息元元之意不宜以私慁上而自近於不敏之誅抑其勢有可言則亦閣下之所宜憐者某少失先人今大母春秋髙宜就養於家之日久矣徒以內外數十口無田園以托一日之命而取食不腆之祿以至於今不能也今去而野處念自廢於苟賤不廉之地然後有以供裘葛具魚菽而免於事親之憂則恐內傷先人之明而外以累君子養完人材之徳濡忍以不去又義之所不敢出也故輒上書闕下願殯先人之丘冢自托於管庫以終犬馬之養焉伏惟閣下觀古之所以材瞽聾侏儒之道覽行葦之仁憐士有好修之意者不窮之於無所據以傷其操使老者得養而養者𨿽愚無能無報盛徳於以廣仁孝之政而曲成士大夫爲子孫之誼是以君子不宜得已者也黷冒威尊不任惶恐之至

上田樞密書

蘇洵天之所以與我者豈偶然哉堯不得以與丹朱舜不得以與商均而瞽瞍不得奪諸舜發於其心出於其言見於其事確乎其不可易也聖人不得以與人父不得奪諸其子於此見天之所以與我者不偶然也夫其所以與我者必有以用我也我知之不得行之不以告人天固用之我實置之其名曰棄天自卑以求幸其言自小以求用其道天之所以與我者何如而我如此也其名曰天棄天我之罪也天亦我之罪也不棄不而人不我用不我用之罪也其名曰逆天然則棄天天者其責在我逆天者其責在人在我者吾將盡吾力之所能爲者以塞夫天之所以與吾之意而求免夫天下後世之譏在人者吾何知焉吾求免夫一身之責之不暇而暇爲人憂乎哉孔子孟軻之不遇老於道途而不倦不慍不怍不沮者夫固知責之所在也衛靈魯哀齊宣梁惠之徒不足相與以有爲也我亦知之矣抑將盡吾心焉耳吾以之不盡吾恐天下後世無以責夫衛靈魯哀齊宣梁惠之徒而彼亦將有以辭其責也然則孔子孟軻之目將不瞑於地下矣夫聖人賢人之用心也固如此如此而生如此而死如此而貧賤如此而富貴升而爲天沈而爲淵流而爲川止而爲山彼不預吾事吾事畢矣竊怪夫後之賢者不能自處其身也饑寒困窮之不勝而號於人嗚呼使吾誠死於饑寒困窮耶則天下後世之責將必有在彼其身之責不自任以爲憂而吾取而加之吾身不亦過乎今洵之不肖何敢自列於聖賢然其心亦有所甚不自輕者何則天下之學者孰不欲一蹴而造聖人之域然及其不成也求一言之幾乎道而不可得也千金之子可以貧人可以富人非天之所與𨿽以貧人富人之權求一言之幾乎道不可得也天子之宰相可以生人可以殺人非天之所與𨿽以生人殺人之權求一言之幾乎道不可得也今洵用力於聖人賢人之術亦已久矣其言語其文章𨿽不識其果可以有用於今而傳於後與否獨怪夫得之之不勞方其致思於心也若或啟之得之心而書之紙也若或相之夫豈無一言之幾於道者乎千金之子天子之宰相求而不得者一旦在己故其心得以自負或者天其亦有以與我也曩者見執事於益州當時之文淺狹可笑饑寒困窮亂其心而聲律記問又從而破壞其體不足觀也已數年來退居山野自分永棄與世俗日�闊得以大肆其力於文章詩人之優柔騷人之淸深孟韓之溫醇遷固之雄剛孫吳之簡切投之所向無不如意嘗試以爲董生得聖人之經其失也流而爲迂鼉錯得聖人之權其失也流而爲詐有二子之才而不流者其惟賈生乎惜乎今之世愚未見其人也作策二道曰審勢審敵作書十篇曰權書洵有山田一頃非凶歲可以無饑力耕而節用亦足以自老不肖之身不足惜而天之所與者不忍棄且不敢也執事之名滿天下天下之士用與不用在執事故敢以所謂策二道權書十篇爲獻平生之文遠不可多致有洪範論史論十篇近以獻內翰歐陽公度執事與之朝夕相從議天下之事則斯文也其亦庶乎得陳於前矣若夫言之可用與夫身之可貴與否者執事事也執事責也於洵何有哉

再上張侍郎書

前人始至京師時平生親舊往往在此不見者蓋十年矣惜其老而無成問所以來者旣而皆曰子欲有求無事他人須張益州來乃濟且云公不惜數千里走表爲子求官苟歸立便殿上與天子相惟諾顧不肯耶退自思公之所以與我者蓋不爲淺所不可知者惟其力不足而勢不便不然公與我無愛也聞之古人日中必�操刀必割當此時也天子虛席以待公其言宜無不聽用洵也與公有如此之舊適在京師且未甚老而猶足以有爲也此時而無成亦足以見他人之無足求而他日之無及也已昨聞車馬至此有日西出百餘里迎見雪後苦風晨至鄭州唇黑面裂僮僕無人色從逆旅主人得束薪縕火良久乃能以見出鄭州十里許有導騎從東來驚愕下馬立道周云宋端明且至從者數百人足聲如雷已過乃敢上馬徐去私自傷至此伏惟明公所謂廉潔而有文可以比漢之司馬子長者蓋窮困如此豈不爲之動心而待其多言耶

上曾丞相書

蘇軾軾聞之將有求於人而其說不誠則難以望其有合矣世之奇特之士其處也莫不爲異眾之行而其出也莫不爲怪誕之詞比物引類以搖撼當世理不可化則欲以勢之將以術售其身古之君子有韓子者其爲說曰王公大人不可以無貧賤之士居其下風而推其後大其聲名而久其傳𨿽其貴賤之闊絕而其相須之急不啻若左右手嗚呼果其用是說也則夫世之君子所謂老死而不遇者無足怪矣今夫扣之者急則應之者疑其詞誇則其實必有所不副今吾以爲王公大人不可以一日而無吾也彼將退而考其實則亦無乃未至於此耶昔者漢髙未嘗喜儒而不失爲明君衛霍未嘗薦士而不失爲賢公卿吾將以吾之說而彼將以彼之說彼是相拒而不得其歡心故貴賤之間終不可以合而道終不可以行何者其扣之急而其詞誇也鬻千金之璧者不之於肆而願觀者塞其門觀之嘆息而主人無言焉非不能言知言之無加也今也不幸而坐於五達之衢又呶呶焉自以爲希世之珍過者不顧執其裾而彊觀之則其所鬻者可知矣王公大人其無意於天下後世者亦安以求爲也苟其不然則士之過於其前而有動於其目者彼將褰裳疾行而摟取之故凡皇皇汲汲者舉非吾事也昔者常聞明公之風矣以大臣之子孫而取天下之髙第才足以過人而自視缺然常若不足安於小官而樂於恬淡方其在太學之中衣繒飯糗若將終身至於徳發而不可掩名髙而不可抑貴爲天子之少宰而其自視不加於其舊之錙銖其度量弘達至於如此此其尢不可以誇詞而急扣者也軾不佞自爲學至今十有五年以爲凡學之難者難於無私無私之難者難於通萬物之理故不通乎萬物之理𨿽欲無私不可得也己好則好之己惡則惡之以是自信則惑也是故幽居默處而觀萬物之變盡其自然之理而斷之於中其所不然者𨿽古之所謂賢人之說亦有所不取𨿽以此自信而亦以此自知其不悅於世也故其言語文章未嘗輒至於公相之門今也天子舉直諫之士而兩制過聽謬以其名聞竊以爲與於此者皆有求於吾君吾相者也故亦有獻其文凡十篇而書爲之先惟所裁擇幸甚

答楊簡卿

朱熹久不聞問辱書審聞新正以來侍奉吉慶爲慰又知已遂書考又得史君薦剡尢以爲喜但所諭趙帥書在吾友妙年何遽汲汲如此向使前舉未登科不成如今亦要舉狀關升也平生不敢爲此故亦不欲以此施之於人不喜人宛轉爲人求知故亦不欲作此等書反復思之無以應命但有一言爲贈冀賢者抗志髙明有以自拔於流俗乃所望耳井伯𨿽實相愛然似未知所以相愛也

嚴革請托疏

明呂楠題爲嚴革請托饋遺扣斂之積習以淸邦政之源事臣維天下事未嘗不可爲其不可爲者情面也情面徇而請托行請托行而饋遺盛饋遺盛而政事弛政事弛而彰癉倒置紀綱陵夷其源皆繇久沿之積習未破擔當之骨力不堅卽日操三尺擬其後徒免而無恥耳故爲天下事者貴提綱而淸其源不然則撓波而求淸也理絲而紛急之將愈結也嗟夫才何必借之異代人誰不具一良心無柰數百年醉夢不醒痿痺沈痼之習中於人心牢不可破卽如畱都軍政元气日耗神气不張臣以未學軍旅濫竽玆任受事以來憂心如焚矢竭心血以固此根本永消釁璺卽以赤心報國題之座右而申之曰杜情面革饋遺發良心課實事直從醉夢沈痼之人心頂門下鍼人謂紀綱粗布良心漸動而臣獨曰未也年來法紀不明將懦兵驕平日旣無恩卹以及軍士安能明紀律而立威望所以待之如驕子嘩伍兒戲莫敢誰何今欲提綱而淸其源莫如力絕請托夫請托何以行也非請托者之能行而受請托者之行之也苟冷面鐵骨如包待制之笑比黃河淸如武侯之吾心如秤不爲人輕重誰得幹以私然而不能然者不過瞻顧情面惟恐毀言日至或別伏射影惴惴功名名節而不得不從也請托旣行如水之潰而不可砥也才不必用用不必才彰不必賢癉不必不肖事不必任任不必實又安望鼓舞忠義出死力以敵王之愾臣初受事卽通行傳諭各將弁必嚴查資序親試才勇稽核營務從公用捨毋蹈前轍以身試法適一弁夏尙得持書臣卽當堂焚書重責飭戒永不敍用矣今已數月並無一書爲將弁先容者此後同事諸臣想無不與臣同心共塞此竇請自今將弁但以請托來者該司旣說堂永不敍用或擇其淩越迫�者間行提問�奏夫如是凡將弁之以夤緣進者亦可以意冷矣至於饋遺之風南都絕少然將弁各有本管相轄者其以逢迎之�密壺餐之厚薄爲喜怒等次者不盡無也臣部已與二三司官約各將弁自提督坐營以下歲時𨿽一米一茶一�一花不惟不受亦不許備又嚴飭營衛官系相統轄者生辰令節酒食禮儀槪行嚴禁違者訪首出以簠簋不飭論仍聽科道官不時查訪參究夫如是凡將弁之以苞苴進者又可以意冷矣至於扣斂也者將以請托也饋遺也兩者不得也淸扣斂之半矣然而營衛官弁書職等員役多有指名甚巧陋規相沿其獘非止一端總之剝窮軍之膏血塡婪猾之橐囊但知一己朵頤誰惜三軍菜色臣已大揭明示優卹軍士十六條如指打點使費指歇役告便別竄需索指上司文移紙札扣�指補軍開糧常例及𨿽系公差折幹或指點閘比較索例等事俱嚴行厲禁至於差役煩累軍士苦楚無告臣已嚴飭再四請自今凡系眞正典制差役及閱操閱城點閘等役各坐營官俱要申明臣部知會其不系典制不許擅自骫法私撥違者聽臣衙門查究參治如近日小教場中營把總余應舉水營中哨把總陳采大教場中營把總某某等扣斂影占酗酒惰廢臣已查確或拿問或革黜統容年終匯奏然非天語再加嚴飭恐此輩之肺腸未盡洗而扣斂之積習未盡杜也醒醉夢沈痼之人心而淸邦政之源以提其綱端在此矣臣無他材能首舉入告不過如此臣無任悚仄隕越俟命之至

與洪方州主事

唐順之申卿過常時吾不及與會偶遊蘇州見其以就醫在焉此友病勢已亟多是鬼伯促人矣僕每見吾兄言申卿爲泉郡第一等勵行有廉恥之士令人對之愴然傷懷有人百其身之感且其囊篋將空問之止有銀五兩彼雲歸資尙不足謝醫買藥一無所處僕探囊中得銀五錢送之且勸之往鎭江就醫與方州相聞彼雲歸心急不能北矣余曰南路有鄕裏士夫乎彼云素寡交遊余曰劉松江非君鄕裏乎彼曰亦同年也余曰往依焉何如彼殊有難色曰素亦不甚相知余諭之曰此時尙守區區之孤介乎畱得身子在宇宙間尙有許多好事可爲寧守區區之孤介乎慰諭再三始以餘言爲然時門生蔡舉人同在座僕與蔡生私語曰申卿極顚沛中亦不肯妄干人可見其平生也余是時作一書托富副使轉通之劉松江又不知劉君義气何如耳特此遣人告吾兄兄可割俸銀一二兩並謀之同鄕士夫在南都有義气者或得銀五六兩急遣衙門一的當人賫至松江與申卿若救得此人一命使彼得以餘生更努力做好人是宇宙間公共事倘遂不幸亦可使客途免於溝壑而已或南都無可處則兄更作一書並托之劉松江彼亦無難處者此事須速不然則挽西江以救涸轍也

與雷古和提學

前人執事仗節秉義當世之至不可幹以私者也僕平生頗知守區區之孤介未嘗敢幹人以私者也以平生不敢幹人以私之人而輒幹之於必不可幹以私之上官而又未嘗有一面之識也𨿽愚者亦知其足以觸罪而無所得矣而僕乃不揣冒爲之則其情亦可察矣故河南提學陳后岡束者鄙人生死之交也念其生死之交而欲爲之庇其後此鄙人之私也陳君自束髮卽知苦學砥節其爲翰林不肯諂屈於權貴人遂爲姦讒所中而權貴人斥之外藩繼以夭歿今其棺槥浮寄客土歷十餘年而不能葬以四十餘歲之病妻撫十六七歲之弱子兩口一家僮僕無倚伶仃牢落行道所悲陳君歷官十四五年未嘗有百金之產止靠死後數百兩賻金僕不得已爲之經營而歲還之息妻子生計如是而已且夫憫其以砥節遭蹇而欲爲之庇其後此亦觀風者之責而天下之公也今其子漸能讀父書或�之學校之中則庶可以不墜先人之業以僕愚昧豈不知奔競進學浙中風俗之大蠹而執事之所最禁哉以爲好修砥節陳君旣是善類而士大夫妻子流落又未有如陳君者倘執事能處其子於常格之外祇足以爲志士畸人之勸而不足以爲請囑貪競之援例也此僕所以不敢幹之他人而必幹之執事以爲執事能直道於炙手炎炎之輩必能垂憐於淸寒牢落之家能必不爲世俗人之所爲必能爲世俗之所不爲也知我罪我惟執事教之

請托部藝文五詩

唐風無衣二章

曲沃桓叔之孫武公伐晉滅之盡以其寶器賂周釐王王以武公爲晉君列於諸侯此詩蓋述其請命之意豈曰無衣七兮不如子之衣安且吉兮豈曰無衣六兮不如子之衣安且燠兮

古諺無鄕之社易爲黍肉無國之稷易爲求福

上禮部楊侍郎

唐皇甫冉郢匠掄材日轅輪必盡呈敢言當一干徒欲隸諸生末學慚鄒魯深仁錄弟兄餘波知可挹弱植更求榮績愧他年敗功期此日成方因舊桃李猶冀載飛鳴道淺猶懷分時移但自驚關門驚暮節林壑廢春�十里嵩峯近千秋潁水淸煙花迷戍谷墟落接陽城渺默思鄕夢遲回知己情勞歌終此曲還是苦辛行

下第上薛侍郎

李端蓬蓽春風起開簾卻自悲如何飄梗處又到采蘭時明鏡方重照微誠寄一辭家貧求祿早身賤報恩遲幸得皮存矣須勞翼長之銘肌非厚答肉骨是前期縱覺新人好寧忘舊主疑終慚太丘道不爲小生私

秋吟獻李舍人

施肩吾腸結愁根酒不消新驚白髮長愁苗主司儻許題名姓筆下看成度海橋

上禮部侍郎陳情

前人九重城裏無親識八百人中獨姓施弱羽飛時攢箭險蹇驢行處薄冰危晴天欲照盆難反貧女如花鏡不知卻向從來受恩地再求靑律變寒枝

陳情上鄭主司

顧非態登第久無緣歸情思渺然藝慚公道日身賤大平年未識笙歌樂虛逢歲月遷羈懷吟獨苦愁眼愧花妍求達非榮己修辭欲繼先秦城春十二吳苑路三千茅屋山嵐入柴門海浪連遙心猶送雁歸夢不離船時節思家夜風霜作客天庭闈乖旦暮兄弟阻團圓朝乏新知己村荒舊業田受恩期望外效死誓生前顧察爲裘意仿徉和角篇懇情今吐盡萬一冀哀憐

上翰林蔣防舍人

朱慶餘淸重可過知內制從前禮絕外庭人看花在處多隨駕召宴無時不及旬馬自賜來騎覺穩詩緣得後意長新應憐獨在文場久十有餘年浪過春

上宣州沈大夫

前人科名繼世古來稀髙步何年下紫微帝命幾曾移重鎭時淸猶望領春闈登朝舊友常思見開幕賢人並望歸今日得遊風化地卻回滄海有光輝

近試上張籍水部

前人洞房昨夜停紅燭待曉堂前拜舅姑裝罷低聲問夫婿畫眉深淺入時無

呈薛博士

諭鳧辛勤長在學一室少曾開時憶暮山寺獨登衰艸臺名期五字立迹愧九年來此意今聊寫還希君子哀

獻知己

前人亦受恩身當殊投刺新竟蒙分玉石終不離埃塵大谷非無暖幽枝自未春昏昏過朝夕應念苦吟人

陳情上李景讓大夫

劉得仁一被浮名誤旋遭白髮侵徘徊戀明主夢寐在秋岑遇物惟多感居常只是吟待時鉗定口經事壓低心辛苦文場久因緣戚裏深老迷新道路貧賣舊園林晴賞行聞水宵�坐見參龜畱閒去問僧約偶來尋望喜潛憑鵲娛情願有琴此生如遂意誓死報知音上徳憐孤直惟公拔陸沈丘山恩忽被螻蟻力難任作鑑明同日聽言重若金從玆更無限翹足俟爲霖

省試日上崔侍郎四首

前人衣上年年淚血痕只將懷抱訴乾坤如今主聖臣賢日豈致人間一物冤如病加癡二十秋求名難得又難休回看骨肉須堪恥一著麻衣便白頭戚裏稱儒愧小才禮闈公道此時開他人何事虛相指明主無私不是媒方寸終朝似火然爲求白日上靑天自嗟辜負平生眼不識春光二十年

陳情上知己

前人性與才俱拙名場迹甚微久居顏亦厚獨立事多非刻骨搜新句無人憫白衣明時自堪戀不是不知機

上姚諫議

前人髙文與盛徳皆謂古無倫聖代生才子明廷有諫臣已瞻龍衮近漸向鳳池新卻憶波濤郡來時島嶼春名因詩句大家似布衣貧曾暗投新軸頻聞獎滯身照吟淸夕月送藥紫霞人終計依門館何疑不化鱗

山中舒懷寄上丁學士

前人五字投精鑑慚非大雅詞本求間賜覽豈料便蒙知幽拙欣殊幸提攜更不疑弱苖須雨長賴翼任風吹礪鏃端楊葉光門待桂枝計聞塵裏譽因和禁中詩

上吏部崔相公

薛逢龍門曾共戰驚瀾雷電浮雲出浚湍紫府有名同羽化碧霄無路卻泥蟠公車未結王生襪客路虛彈貢禹冠今日壚錘任眞宰暫回風水不應難

旱魚詞上苗相公

姚鵠似龍鱗已足惟是欠登門日裏腮猶濕泥中目未昏乞鋤防蟻穴望水瀉金盆他日能爲雨公田報此恩

投孟郊

賈島月中有孤芳天下聆燻風江南有髙唱海北初來通容飄淸冷余自蘊襟抱中止息乃流溢推尋卻冥蒙我知雪山子謁彼偈句空必竟獲所實爾焉遂深衷錄之孤燈前猶恨百首終一吟動狂機萬疾辭頑躬生平面未交永夕夢輒同敍詰誰君師詎言無吾宗余求履其迹君曰可但攻啜波腸易飽揖險神難從前歲曾入洛差池阻從龍萍家復從趙雲思長縈縈嵩海每可詣長途追再窮願傾肺腸事盡入焦梧桐

長安書懷投知己

李頻所學近雕虫知難謁至公徒隨眾人後擬老一生中間歲家書到經荒世業空心懸滄海斷夢與白雲通玉漏聲連北銀河气極東關門迢遞月禁苑寂寥鴻地廣身難束時平道獨窮蕭條苔長雨淅瀝葉危風久愧幹朝客多慚別釣翁因依非不延薦況曾蒙與善應無替垂恩本有終霜天搖落日莫使逐孤蓬

長安書情投知己

前人陜服因詩句從容已半年一從歸闕下罕得到門前每候朝軒出常看列宿懸重投期見獎數首果蒙傳轉覺功宜倍兼令住更堅都忘春暫醉少省夜曾眠煩暑燈誰讀孤云業自專精華搜未竭騷雅琢須全此事勤𨿽過他謀拙莫先槐街勞白日桂路在靑天取第殊無序還鄕可有緣旅情長越鳥秋思幾秦蟬月色千樓滿砧聲萬並連江山阻迢遞時節暗推遷道卽窮通守才應始末憐書紳相戒語藏篋贈行篇致主當齊聖爲郎本是仙人心期際會鳳翼許遷延畢竟良圖在何妨逸性便幽齋中寢覺珍木正陰圓隱幾閒瞻夜臨云興渺然五陵供麗景六義動花箋倘與潛生翼寧非助化權免教垂素髮歸種海隅田

獻獨孤尙書

許崇虛拋南楚滯西秦白首依前衣白身退鷁已經三十載登龍曾見一千人魂離爲役詩篇苦淚竭緣嗟骨相貧今日鞠躬髙�下欲傾肝膽杳無因

述懷二十韻獻覃懷相公

李洞帝夢求良弼生申屬聖明靑雲懸器業白日貫忠貞靄靄隨春動忻忻共物榮靜宜浮競息生覺好風生萬國聞應躍千門望盡傾瑞含楊柳色气變管弦聲百辟尋知度三階正有程魯儒規蘊藉周誥美和平碧水遺幽抱朱絲寄遠情風流秦印綬儀表漢公卿忠讜期登用回邪自震驚雲開長劍倚路絕一峯橫九野方無事滄溟本不爭國將身共計心與眾爲城早晚中條下紅塵一顧淸南潭容伴鶴西笑忽遷鶯折樹恩難報懷仁命甚輕二年猶困辱百口望經營未在英侯選空勞短羽徵知音初相國從此免長鳴

投所知

李中孤琴塵翳劍慵磨自顧泥蟠欲柰何千里交親消息斷一庭風雨夢魂多題橋未展相如志叩角誰憐寧戚歌惟賴明公憐道在敢攜蓑笠釣煙波

獻喬侍郎

前人位望誰能並當年志已伸人間傳鳳藻天上演龍綸賈馬才無敵褒雄譽益臻除姦深系念致主迥忘身諫疏縱橫上危言果敢陳忠貞𨿽貫世消長豈由人慷慨辭朝闕迢遙涉路塵千山明夕照孤棹渡長津杜宇聲方切江蘺色正新捲舒惟捨道喜慍不勞神禪客陪淸論漁翁作近鄰靜吟窮野景狂醉養天眞格論思名士輿情渴直臣九霄恩復降比戶意皆忻卻入鴛鸞序終身顧問頻漏殘丹禁曉日暖玉墀春鑑物心如水憂時鬢若銀惟期康庶事永要敍彜倫貴賤知無間孤寒必許親幾多沈滯者拭目望陶鈞

獻中書張舍人

前人仙桂從攀後人間播大名飛騰諧素志霄漢是前程持憲威聲振司言品秩淸簾開春酒醒月上艸麻成丹陛淩晨對靑雲逐步生照人裴玉瑩鑑物憲陂明下直無他事閒遊恣逸情林僧開戶接溪叟掃苔迎煮茗山房冷垂綸野艇輕神淸宜放曠詩苦益縱橫余刃時皆仰嘉謀眾佇行四方觀啟沃畢竟念孤平

上舍人徐鉉

許堅幾宵煙月鎖樓臺欲寄侯門薦下才滿面塵埃人不識謾隨流水出山來

投盧尙書

盧羣玉無力不任爲走役有文安敢滯淸平從來若把耕桑定免恃雕虫�此生

書情獻相公

嚴維年來白髮欲星星誤卻生涯是一經魏闕望中何日見商歌奏罷復誰聽孤根獨棄慚山木弱質無成狀水萍今日更須詢哲匠不應休去老巖扃

書情上李蘇州

前人東土苗人尙有殘皇皇亞相出朝端手持國憲羣僚畏口諭天慈百姓安禮數自憐今日絕風塵空計往年歡誤著靑袍將十載忍令漁浦卻垂竿

寄吏部張尙書

元楊載復喜淸朝用大賢玉音俄對廣庭宣姚崇已托君臣契李泌終操將相權此日經綸須展布他時簡冊要流傳淵明有待公田米可念江湖久棄捐

寄王繼學二十韻

前人聖主敷皇極元臣建上臺虛心求俊乂削迹去姦回拜命超凡品知君秉大材淳風隨日播公道應時開負鼎資烹�操刀貴剸裁銛鋒行肯綮興味合鹽梅廟議常參決朝班復共陪艱難須佽助豁達遠嫌猜遺佚聞風起英豪接踵來經綸非董賈辭藻亦鄒枚在野思羅致盈庭想轂推旣將龍作友惡假鴆爲媒走也今畱此公乎可念哉執竿猶海上扶耒卽�隈自守幽人意寧虞俗子咍舊遊辭玉府故事憶金臺落魄江湖阻蒼茫歲月催丹心徒耿介素髮已毰毸勿謂交如水能忘恥及罍飛黃當駕馭猶足異駑駘

下第書懷呈納言姜公

明王登鳳城簫鼓夢中聞天上人間自此分鄕路三千俱是水世情一半不如雲郢人歌後非無曲冀馬空來尙有羣君在漢庭司獻納肯因流落薦雄文

請托部選句漢荀悅三遊論請謁無所行貨賂無所用民志定矣唐鄭大穆與於�書分千樹一葉之影卽是濃陰減四海數滴之泉便爲膏澤歐陽衮詩周郎如賞善莫使滯芳晨王維詩餘暉如可托雲路豈悠悠陳諷詩餘輝如可就回燭幸無私蔣防詩願吹寒谷律從此達前蒙裴達詩應念懷鉛客終朝望出羣顏粲詩獨念蓬門下窮年在一方李子卿詩餘輝儻可借回照讀書人失名墻陰殘雪詩誰憐髙臥處歲暮嘆袁安王季友詩正值求珪瓚提攜共飲冰紇幹諷詩韶光如可及鶯谷免幽沈張子容詩何當桂枝濯還及柳條新張嗣初詩不知幽遠地今日幾枝新滕邁詩陽和如起蟄從此事芳遊鄭蕢詩遷鶯思出谷騫翥待芳辰王良士詩一陽今在律生值願陶甄韓浚詩應憐聚螢者瞻望獨無�朱延齡詩欲尋霄漢路延首願登攀張良器詩龍門如可涉忠信是舟梁黃滔詩願當舟楫便一附濟川人童漢卿詩願假中流便滋玆發棹歌張少博詩慚非朝謁客空有振衣情範傳正詩雲霄如可托借鶴向層城楊衡詩誰能向機杼終日泣無成裴夷詩擊磨如不倦提握願長從劉得仁詩何當逢霽月無物翳平川耿湋詩欲問投人否先論按劍無儻憐希代價敢對此冰壺張籍詩今朝搜擇得應免媚淸川獨孤良器詩不因無脛至自爲暗投珠呂價詩不因今日取泥滓出無由王損之詩終希識珍者采掇冀冥搜白行簡詩何當得成器待叩向知音羅立言詩采斫資良匠無令瑕掩瑜辛宏詩琢磨忻大匠還冀動連城陳中師詩今來儻成器分別在良工杜元凱詩異寶𨿽無脛逢時願俯收蔣防詩西成知不遠雨露復何酬荊冬倩詩經明如可拾自有致云心獨孤綬詩幸繞樓臺近仍還雨露賒願君垂采摘不使落風沙失名金穀園花發懷古詩欲托淩雲勢先開捧日心當知桃李樹從此必成陰呂敞詩桃李今無數從玆願比方張季略詩倘得辭幽谷髙枝寄一鳴王冷然詩不逢星漢使誰辧是靈槎張仲素詩蓬瀛如可到逸翮詎能攀鄭衮詩上林如可托弱羽願差池錢可畏詩求友以何切遷喬幸有因華林髙玉樹棲托及芳晨宋林逋詩名迹收藏編公門請謁�

請托部紀事一左傳僖公二十八年晉侯有疾曹伯之豎侯獳貨筮史使曰以曹爲解齊桓公爲會而封異姓今君爲會而滅同姓曹叔振鐸文之昭也先君唐叔武之穆也且合諸侯而滅兄弟非禮也與衛偕命而不與偕復非信也同罪異罰非刑也禮以行義信以守禮刑以正邪捨此三者君將若之何公說復曹伯三十年晉侯使醫衍鴆衛侯�兪貨醫使薄其鴆不死公爲之請納玉於王與晉侯皆十�王許之秋乃釋衛侯文公十四年穆伯之從己氏也魯人立文伯穆伯生二子於莒而求復文伯以爲請襄仲使無朝聽命復而不出三年而盡室以復適莒文伯疾而請曰谷之子弱請立難也許之文伯卒立惠叔穆伯請重賂以求復惠叔以爲請許之將來九月卒於齊告喪請葬弗許十五年冬十一月晉侯宋公衛侯蔡侯陳侯鄭伯許男曹伯盟於扈尋新城之盟且謀伐齊也齊人賂晉不克而還宣公元年夏季文子如齊納賂以請會晉人討不用命者放胥甲父於衛而立胥克先辛奔齊會於平州以定公位東門襄仲如齊拜成六月齊人取濟西之田爲立公故以賂齊也宋人之弒昭公也晉荀林父以諸侯之師伐宋宋及晉平宋文公受盟於晉又會諸侯於扈將爲魯討齊皆取賂而還襄公二十一年範宣子逐欒盈囚叔向人謂叔向曰子離於罪其爲不知乎叔向曰與其死亡若何詩曰優哉遊哉聊以卒歲知也樂王鮒見叔向曰吾爲子請叔向弗應出不拜其人皆咎叔向叔向曰必祁大夫室老聞之曰樂王鮒言於君無不行求赦吾子吾子不許祁大夫所不能也而曰必由之何也叔向曰樂王鮒從君者也何能行祁大夫外舉不棄讎內舉不失親其獨遺我乎詩曰有覺徳行四國順之夫子覺者也晉侯問叔向之罪於樂王鮒對曰不棄其親其有焉於是祁奚老矣聞之乘驛而見宣子曰詩曰惠我無疆子孫保之書曰聖有謨勛明徵定保夫謀而鮮過惠訓不倦者叔向有焉社稷之固也猶將十世宥之以勸能者今壹不免其身以棄社稷不亦惑乎鯀殛而禹興伊尹放太甲而相之卒無怨色管蔡爲戮周公右王若之何其以虎也棄社稷子爲善誰敢不勉多殺何爲宣子說與之乘以言諸公而免之不見叔向而歸叔向亦不告免焉而朝昭公十二年甘簡公無子立其弟過過將去成景之族成景之族賂劉獻公丙申殺甘悼公而立成公之孫十四年晉邢侯與雍子爭鄐田久而無成土景伯如楚叔魚攝理韓宣子命斷舊獄罪在雍子雍子納其女於叔魚叔魚蔽罪邢侯邢侯怒殺叔魚與雍子於朝二十三年叔孫婼如晉晉人執之申丰以貨如晉叔孫曰見我吾告女所行貨見而不出二十六年夏齊侯將納公命無受魯貨申丰從女賈以幣錦二兩縛一如瑱適齊師謂子猶之人髙齮能貨子猶爲髙氏後粟五千庾髙齮以錦示子猶子猶欲之齮曰魯人買之百兩一布以道之不通先入幣財子猶受之言於齊侯曰羣臣不盡力於魯君者非不能事君也然據有異焉宋元公爲魯君如晉卒於曲棘叔孫昭子求納其君無疾而死不知天之棄魯耶抑魯君有罪於鬼神故及此也君若待於曲棘使羣臣從魯君以卜焉若可師有濟也君而繼之玆無敵矣若其無成君無辱焉齊侯從之使公子鉏帥師從公二十八年晉祁勝與鄔臧通室祁盈將執之訪於司馬叔遊叔遊曰鄭書有之惡直醜正實蕃有徒無道立矣子懼不免詩曰民之多辟無自立辟姑已若何盈曰祁氏私有討國何有焉遂執之祁勝賂荀躒荀躒爲之言於晉侯晉侯執祁盈祁盈之臣曰鈞將皆死慭使吾君聞勝與臧之死也以爲快乃殺之夏六月晉殺祁盈及楊食我食我祁盈之黨也而助亂故殺之遂滅祁氏羊舌氏冬梗陽人有獄魏戊不能斷以獄上其大宗賂以女樂魏子將受之魏戊謂閻沒女寬曰主以不賄聞於諸侯若受梗陽人賄莫甚焉吾子必諫皆許諾退朝待於庭饋入召之比至三嘆旣食使坐魏子曰吾聞諸伯叔諺曰惟食忘憂吾子置食之間三嘆何也同辭而對曰或賜二小人酒不夕食饋之始至恐其不足是以嘆中置自咎曰豈將軍食之而有不足是以再嘆及饋之畢願以小人之腹爲君子之心屬厭而已獻子辭梗陽人列子列子與南郭子連墻二十年不相請謁史記越世家範蠡自謂陶朱公朱公居陶生少子少子及壯而朱公中男殺人囚於楚朱公曰殺人而死職也然吾聞千金之子不死於市告其少子往視之乃裝黃金千溢置褐器中載以一牛車且遣其少子朱公長男固請欲行朱公不聽長男曰家有長子曰家督今弟有罪大人不遣乃遣少弟是吾不肖欲自殺其母爲言曰今遣少子未必能生中子也而先空亡長男柰何朱公不得已而遣長子爲一封書遺故所善莊生曰至則進千金於莊生所聽其所爲愼無與爭事長男旣行亦自私賫數百金至楚莊生家負郭披藜藋到門居甚貧然長男發書進千金如其父言莊生曰可疾去矣愼毋畱卽弟出勿問所以然長男旣去不過莊生而私畱以其私賫獻遺楚國貴人用事者莊生𨿽居窮閻然以廉直聞於國自楚王以下皆師尊之及朱公進金非有意受也欲以成事後復歸之以爲信耳故金至謂其婦曰此朱公之金有如病不宿誡後復歸勿動而朱公長男不知其意以爲殊無短長也莊生間時入見楚王言某星宿某此則害於楚楚王素信莊生曰今爲柰何莊生曰獨以徳爲可以除之楚王曰生休矣寡人將行之王乃使使者封三錢之府楚貴人驚告朱公長男曰王且赦曰何以也曰每王且赦常封三錢之府昨暮王使使封之朱公長男以爲赦弟固當出也重千金虛棄莊生無所爲也乃復見莊生莊生驚曰若不去邪長男曰固未也初爲弟事弟今議自赦故辭生去莊生知其意欲復得其金曰若自入室取金長男卽自入室取金持去獨自歡幸莊生羞爲兒子所賣乃入見楚王曰臣前言某星事王言欲以修徳報之今臣出道路皆言陶之富人朱公之子殺人囚楚其家多持金錢賂王左右故王非能卹楚國而赦乃以朱公子故也楚王大怒曰寡人𨿽不徳耳柰何以朱公之子故而施惠乎令論殺朱公子明日遂下赦令朱公長男竟持其弟喪歸至其母及邑人盡哀之惟朱公獨笑曰吾固知必殺其弟也彼非不愛其弟顧有所不能忍者也是少與我俱見苦爲生難故重棄財至如少弟者生而見我富乘堅驅良逐狡兔豈知財所從來故輕去之非所惜吝前日我所爲欲遣少子固爲其能棄財故也而長者不能故卒以殺其弟事之理也無足悲者吾日夜固以望其喪之來也平原君傳秦之圍邯鄲趙使平原君求救合從於楚約與食客門下有勇力文武備具者二十人偕平原君曰使文能取勝則善矣文不能取勝則歃血於華屋之下必得定從而還士不外索取於食客門下足矣得十九人餘無可取者無以滿二十人門下有毛遂者前自贊於平原君曰遂聞君將合從於楚約與食客門下二十人偕不外索今少一人願君卽以遂備員而行矣平原君曰先生處勝之門下幾年於此矣毛遂曰三年於此矣平原君曰夫賢士之處世也譬若錐之處囊中其末立見今先生處勝之門下三年於此矣左右未有所稱誦勝未有所聞是先生無所有也毛遂曰臣乃今日請處囊中爾使遂早得處囊中乃穎脫而出非特其末見而已平原君竟與毛遂偕戰國策汗明見春申君候問三月而後得見談卒春申君大說之汗明欲復談春申君曰僕已知先生先生大息矣汗明蹙焉曰明願有問君而恐固不審君之聖孰與堯也春申君曰先生過矣何足以當堯汗明曰然則君料臣孰與舜春申君曰先生卽舜也汗明曰不然臣請爲君終言之君之賢實不如堯臣之能不及舜夫以賢舜事聖堯三年而後乃相知也今君一旦而知臣是君聖於堯而臣賢於舜也春申君曰善召門吏爲汗先生著客籍五日一見汗明曰君亦聞驥乎夫驥之齒至矣服鹽車而上太行蹄申膝折尾湛胕潰漉汁灑地白汗交流外阪遷延負棘而不能上伯樂遭之下車攀而哭之解紵衣以羃之驥於是俯而噴仰而鳴聲達於天若出金石聲者何也彼見伯樂之知己也今僕之不肖厄於州郡掘穴窮巷沈洿鄙俗之日久矣君獨無意湔祓僕使得爲君髙鳴屈於梁乎甘茂亡秦且之齊出關遇蘇子曰君聞夫江上之處女乎蘇子曰不聞曰夫江上之處女有家貧而無燭者處女相與語欲去之家貧無燭者將去矣謂處女曰妾以無燭故常先至掃室布席何愛於余明之照四壁者幸以賜妾何妨於處女妾自以爲有益於處女何爲去我處女相語以爲然而畱之今臣不肖棄逐於秦而出關願爲足下掃室布席幸無我逐也蘇子曰善請重公於齊乃西說秦王曰甘茂賢士非恆士也其居秦累世重矣自殽塞溪谷地形險易盡知之彼若以齊約韓魏反以謀秦是非秦之利也秦王曰然則柰何蘇代曰不如重其贄厚其祿以迎之彼來則置之槐谷終身勿出天下何從圖秦秦王曰善與之上卿以相迎之齊甘茂辭不往蘇子僞爲齊王曰甘茂賢人也今秦與之上卿以相迎之茂徳王之賜故不往願爲王臣今王何以禮之王若不畱必不徳王彼以甘茂之賢得擅用彊秦之眾則難圖也齊王曰善賜之上卿命而處之楚丘先生行年七十披裘帶索往見孟嘗君欲趨不能進孟嘗君曰先生老矣春秋髙矣何以教之先生曰噫將我而老乎噫將使我追車而赴馬乎投石而超距乎逐麋鹿而搏豹虎乎吾已死矣何暇老哉噫將使我出正辭而當諸侯乎決嫌疑而定猶豫乎吾始壯矣何老之有孟嘗君逡巡避席面有愧色說苑善說篇孟嘗君寄客於齊王三年而不見用故客反謂孟嘗君曰君之寄臣也三年而不見用不知臣之罪也君之過也孟嘗君曰寡人聞之縷因鍼而入不因鍼而急嫁女因媒而成不因媒而親夫子之材必薄矣尙何怨乎寡人哉客曰不然臣聞周氏之嚳韓氏之盧天下疾狗也見兔而指屬則無失兔矣望見而放狗也則累世不能得兔矣狗非不能屬之者罪也孟嘗君曰不然昔華舟杞梁戰而死其妻悲之向城而哭隅爲之崩城爲之阤君子誠能形於內則物應於外矣夫土壤且可爲忠況有食穀之君乎客曰不然臣見鷦鷯巢於葦苕著之發毛建之女工不能爲也可謂完堅矣大風至則苕折卵破子死者何也其所托者使然也且夫狐者人之所攻也鼠者人之所燻也臣未嘗見稷狐見攻社鼠見燻也何則所托者然也於是孟嘗君復屬之齊齊王使爲相史記齊悼惠王世家魏勃父以善鼓琴見秦皇帝及魏勃少時欲求見齊相曹參家貧無以自通乃常獨早夜埽齊相舍人門外相舍人怪之以爲物而伺之得勃勃曰願見相君無因故爲子掃欲以求見於是舍人見勃曹參因以爲舍人一爲參禦言事參以爲賢言之齊悼惠王悼惠王召見則拜爲內史漢書酈食其傳食其陳畱髙陽人也好讀書家貧落魄無衣食業皆謂之狂生及陳勝項梁等起諸將徇地過髙陽者數十人食其聞其將皆握齱好荷禮自用不能聽大度之言食其乃自匿後聞沛公略地陳畱郊沛公麾下騎士適食其裏中子沛公時時問邑中賢豪騎士歸食其見謂曰吾聞沛公嫚易人有大略此眞吾所願從遊莫爲我先若見沛公謂曰臣裏中有酈生年六十餘長八尺人皆謂之狂生自謂我非狂騎士曰沛公不喜儒諸客冠儒冠來者沛公輒解其冠溺其中與人言常大罵未可以儒生說也食其曰第言之騎士從容言食其所戒者沛公至髙陽傳捨使人召食其食其至入謁沛公方踞牀令兩女子洗而見食其食其入卽長揖不拜曰足下欲助秦攻諸侯乎欲率諸侯破秦乎沛公罵曰豎儒夫天下同苦秦久矣故諸侯相率攻秦何謂助秦食其曰必欲聚徒合義兵誅無道秦不宜踞見長者於是沛公輟洗起衣延食其上坐謝之食其因言六國從衡時沛公喜賜食其食號廣野君嘗爲說客馳使諸侯婁敬傳敬齊人也漢五年戍隴西過雒陽髙帝在焉敬脫挽輅見齊人虞將軍曰臣願見上言便宜虞將軍欲與鮮衣敬曰臣衣帛衣帛見衣褐衣褐見不敢易衣虞將軍入言上上召見言入關都秦地拜爲郎中號曰奉春君吾丘壽王傳壽王爲中郎生法免上書謝罪願養馬黃門上不許後願守塞扞寇難復不許久之上書願擊匈奴詔問狀壽王對良善復召爲郎卜式傳式河南人武帝拜爲郎式不願爲之帝曰吾有羊在上林中欲令子牧之式旣爲郎布衣艸蹺而牧羊歲餘羊肥息帝過其羊所善之式曰非獨羊也治民亦猶是矣以時起居惡者輒去毋令敗羣帝奇其言欲試使治民拜式緱氏令尹翁歸傳翁歸河東平陽人也爲獄小吏曉習文法去吏居家會田延年爲河東太守行縣至平陽悉召故吏五六十人延年親臨見令有文者東有武者西閱數十人次到翁歸獨伏不肯起對曰翁歸文武兼備惟所施設功曹以爲此吏倨傲不遜延年曰何傷遂召上辭問甚奇其對除補卒史便從歸府案事發姦窮竟事情延年大重之自以能不及翁歸徙署督郵楊惲傳惲爲中郎將郎謁者有罪過輒奏免薦舉其髙第有行能者至郡守九卿郎官化之莫不自勵絕請謁貨賂之端後漢書第五倫傳倫始以營長詣郡尹鮮於褒見而異之署爲吏後褒坐事左轉髙唐令臨去握臂訣曰恨相知晚趙壹傳壹漢陽西縣人往造河南尹羊陟不得見壹以公卿中非陟無足以托名者乃日往到門陟自彊許通尙臥未起壹徑入上堂遂前臨之曰竊伏西州承髙風舊矣乃今方遇而忽然柰何命也因舉聲哭門下驚皆奔入滿側陟知其非常人乃起延與語大奇之謂曰子出矣陟明旦大從車騎奏謁造壹時諸計吏多盛飾車馬帷幕而壹獨柴車艸屏露宿其旁延陟前坐於車下左右莫不嘆愕陟遂與言談至燻夕極歡而去執其手曰良璞不剖必有泣血以相明者矣陟乃與袁逢共稱薦之名動京師士大夫想望其風釆及西還道經弘農過候太守皇甫規門者不卽通壹遂遁去晉書孫惠傳惠吳國富陽人成都王�薦惠爲大將軍參領奮威將軍白沙督惠擅殺�牙門將梁雋懼罪因攺姓名以遁後東海王越舉兵下邳惠乃詭稱南嶽逸士秦祕之以書幹越曰天禍晉國遘玆厄運歷觀危亡其萌有漸枝葉先零根株乃斃伏惟明公咨睿哲之才應神武之略承衰亂之期當傾險之運側身昏讒之俗局蹐凶諂之間執夷正立則取疾姦佞抱忠懷直則見害賊臣餔糟非聖性所堪苟免非英雄之節是以感激於世發憤忘身抗辭金門則謇諤之言顯扶翼皇家則匡主之功著事𨿽未集大命有在夫以漢祖之賢猶有彭城之恥魏武之能亦有濮陽之失孟明三退終於致果句踐喪眾期於擒吳今明公名著天下聲振九域公族歸美萬國宗賢加以四王齊聖仁明篤交急難之感同獎王室股肱爪牙足相維持皇穹無親惟徳是輔惡盈福謙鬼神所贊以明公達存亡之符察成敗之變審所履之運思天人之功虎視東夏之藩龍躍海嵎之野西諮河間南結徵鎭東命勁吳銳卒之富北有幽並率義之旅宣諭靑徐啟示羣王旁收雄俊廣延秀傑糾合攜貳明其賞信仰惟天子蒙塵鄴宮外矯詔命擅誅無辜豺狼篡噬其事無遠夫心火傾移喪亂可必太白橫流兵家攸仗歲鎭所去天厭其徳元象著明謫譴彰見違天不祥奉時必�明公思安危人神之應慮禍敗前後之徵弘勞謙日昃之徳躬吐握求賢之義傾府竭庫以賑貧乏將有濟世之才渭濱之士含奇謨於朱唇握神策於玉掌逍遙川嶽之上以俟眞人之求日想不世之佐耳聽非常之輔舉而任之則元勛建矣祕之不天值此衰運竊慕墨翟申包之誠跋涉荊棘重繭而至櫛風沐雨來承禍難思以管穴毗佐大猷道險時吝未敢自顯伏在川泥系情宸極謹先白箋以啟天慮若能沈吟際會徘徊二端僥幸在險請從恕宥之例明公今旋軫臣子之邦宛轉名義之國指麾則五嶽可傾呼則江湖可竭況履順討逆執正伐邪是烏獲摧冰賁育拉朽猛獸吞狐泰山壓卵因風燎原未足方也今時至運集天與神助復不能鵲起於慶命之會拔劍於時哉之機恐流濫之禍不在一人自先帝公王海內名士近者死亡皆如虫獸屍元曳於糞壤形骸捐於溝澗非其口無忠貞之辭心無義正之節皆希目下之小生而惑終焉之大死凡人知友猶有刎頸之報朝廷之內而無死命之臣非獨祕之所恥惜乎晉世之無人久矣今天下喁喁四海注目社稷危而復安宗廟替而復紹惟明公兄弟能弘濟皇猷國之存亡在斯舉矣祕之以不才之姿而值危亂之運竭其狗馬之節加以忠貞之心左屬平亂之鞬右握滅逆之矢控馬鵠立計日俟命時難獲而易失機速變而成禍介如石焉實無終日自求多福惟君裁之陶侃傳侃爲廬江郡主簿太守張夔察侃孝廉至洛陽數詣張華華初以遠人不甚接遇侃每往神無忤色華後與語異之

請托部紀事二南史王華傳琨華從父弟也孝建中爲吏部郎吏曹選局貴要多所屬請琨自公卿以下至士大夫例爲用兩門生江夏王義恭嘗屬琨用二人後復屬琨答不許褚裕之傳裕之兄子湛之湛之子彥回累遷吏部尙書有人求官密袖中將一餅金因求請間出金示之曰人無知者彥回曰卿自應得官無假此物若必見與不得不相啟此人大懼收金而去彥回敍其事而不言其名時人莫之知者虞玩之傳玩之於人物好臧否宋末王儉舉員外郎孔�使魏玩之言論不相饒�儉並恨之其後員外郎孔瑄就儉求會稽五官儉方盥投皂莢於地曰卿鄕俗惡虞玩之至死煩人王諶傳諶從叔摛爲秣陵令淸直請謁不行羽林隊主潘敞有寵婦弟犯法敞爲之請摛摛投書於地更鞭四十敞怒譖之明日而見代庾杲之傳蓽字休野杲之叔父也爲荊州別駕前後紀綱皆致富饒蓽再爲之淸身率下杜絕請托布被蔬食妻子不免饑寒齊明帝聞而嘉焉手敕褒美州裏榮之初梁州人益州刺史鄧元起功勛甚著名地卑瑣願名掛士流時始興忠武王憺爲州將元起位已髙而解巾不先州官則不爲鄕裏所悉元起乞上藉出身州從事憺命蓽用之蓽不能憺大怒召蓽責之曰元起已經我府卿何爲苟惜從事蓽曰府是尊府州是蓽州宜須品藻憺不能折遂止傅昭傳昭所蒞官常以淸靜爲政不尙嚴肅居朝廷無所請謁梁書蕭琛傳琛起家齊太學博士時王儉當朝琛年少未爲儉所識負其才气欲候儉時儉宴於樂遊苑琛乃著虎皮靴策桃枝杖直造儉坐儉與語大悅儉爲丹陽尹辟爲主簿劉勰傳勰爲步兵校尉兼東宮通事舍人撰文心雕龍旣成未爲時流所稱勰自量其文欲取定於沈約約時貴盛無由自達乃負其書候約出幹之於車前狀若貨鬻者約便命取讀大重之謂爲深得文理嘗陳諸几案陸杲傳天監五年位禦史中丞性婞直無所顧望時山陰令虞肩在任髒污數百萬杲奏收劾之中書舍人黃睦之以肩事托杲杲不答梁武聞之以問杲杲答曰有之帝曰識睦之不答曰臣不識其人時睦之在禦側上指示曰此人是也杲謂曰君小人何敢以罪人屬南司睦之失色徐勉傳勉遷吏部尙書嘗與門人夜集客有虞皓求詹事五官勉正色答云今夕止可談風月不宜及公事故時人服其無私孔靖傳靖曾孫奐太建六年爲吏部尙書八年加侍中性耿介絕諸請托𨿽儲副之尊公侯之重溺情相及終不爲屈蕭思話傳思話曾孫引後主卽位爲中庶子建康令時殿內隊主吳琎及宦者李善度蔡脫兒等多所請屬引一皆不許引�族子密時爲黃門郎諫引曰李蔡之權在位皆憚亦宜少爲身計引曰吾之立身自有本末亦安能爲李蔡致屈就令不平不過免職耳吳琎竟作飛書李蔡証之坐免官北史髙閭傳閭在中書學生百餘人有所干求者無不受其賄及老爲二州乃更廉儉自謹有良牧之譽崔亮傳亮外𨿽方正內亦承候時情宣傳左右郭神安頗被孝明識遇以弟托亮亮引爲禦史及神安敗後因集禁中孝明令兼侍中盧昶宣旨責亮曰在法官何故受左右囑請亮拜謝而已無以上對光韶亮從父弟也遷廷尉卿祕書監祖瑩以贓罪被劾光韶必欲致之重法太尉城陽王徽尙書令臨淮王彧吏部尙書李神�侍中李彧並勢望當時皆爲瑩求寬光韶正色曰朝賢執事於舜之功未聞其一如何反爲罪人言乎其執意不回如此魏書髙崇傳崇子恭之字道穆每謂人曰人生厲心立行貴於見知當使夕脫羊裘朝佩珠玉者若時不我知便須退迹江海自求其志禦史中尉元匡髙選禦史道穆奏記於匡曰道穆生自蓬檐長於陋巷頗獵羣書無純碩之徳尙好章詠乏雕掞之工𨿽欲�影髦徒班名俊伍其可得哉然凝明獨斷之主雄才不世之君無藉朽株之資求人屠鈞之下不牽暗投之誚取士商歌之中是以聞英風而慷慨望雲路而低徊者天下皆是也若得身隸繡衣名充直指𨿽謝周生騎上之敏實有茅氏就鑊之心匡大喜曰吾久知其人適欲召之遂引爲禦史酈範傳範子道約字善禮起家奉朝請再遷冠軍將軍司徒諮議參軍朴質遲鈍頗愛琴書性多造請好以榮利干謁乞丐不已多爲人所笑弄坎壈於世不免饑寒封懿傳懿族曾孫述外貌方正而不免請謁段榮傳榮子孝言少警發累遷吏部尙書尙書右僕射仍掌選恣情用捨請謁大行北齊書魏蘭根傳蘭根從弟愷少抗直有才辯魏末辟開府行參軍稍遷尙書郎齊州長史天保中聘陳使副遷靑州長史固辭不就楊愔以聞顯祖大怒謂愔云何物漢子我與官不肯就明日將過我自共語是時顯祖以失徳朝廷皆爲之懼而愷情貌坦然顯祖切責之仍云死與長史孰優任卿選一處愷答云能殺臣者是陛下不受長史者是愚臣伏聽明詔顯祖謂愔云何慮無人作官職苦用此漢何爲放其還家永不收采由是積年沈廢後遇楊愔於路微自披陳楊答曰發詔授官咸由聖旨非選曹所悉公不勞見訴愷應聲曰𨿽復零雨自天終待云興四嶽公豈得言不知楊欣然曰此言極爲簡要更不須多語數日除霍州刺史在職有治方爲邊民悅服崔劼傳和士開擅朝曲求物譽諸公因此頗爲子弟於祿世門之冑多處京官而劼二子拱撝並爲外任弟廓之從容謂劼曰拱撝幸得不凡何爲不在省府之中淸華之所而並出外藩有損家代劼曰立身以來恥以一言自達今若進見與身何異卒無所求聞者莫不嘆服陽休之傳休之武定二年除中書侍郎時有人士戲嘲休之云有觸藩之羝羊乘連錢之驄馬從晉陽而向鄴懷屬書而盈把尙書左丞盧斐以其文書請謁啟髙祖禁止會赦不治北史遊雅傳雅從祖弟明根明帝卽位遷中書令相州刺史有惠政寵勢干請終無回撓方正之操時人服之隋書潘徽傳徽善屬文能持論陳尙書令江總引致文儒之士徽乃詣總總甚敬之釋褐新蔡王國侍郎開河記麻叔謀爲開河都護至下馬村陶榔兒家以祖塋傍河慮其發掘乃盜他人孩兒殺之去頭足蒸熟獻叔謀咀嚼香美愛慕不已乃令置河曲以護其塋自後貧民競竊子以獻虎賁郎將段達爲中門使掌四方表奏事叔謀令家奴黃金窟將金一埒贈與凡有上表及訟食子者不訊其詞理並令笞背四十押出洛陽道中柳氏舊聞魏知古起諸吏爲姚崇所引用及同升也崇頗輕之無何知古拜吏部尙書知東道選事以吏部尙書宋璟門下過官知古心�之思有以中之者崇二子並分曹洛邑會知古至恃其蒙恩頗顧請托知古歸悉以聞上召崇從容謂曰卿子才乎皆何官也又安在崇揣知上意因奏曰臣有三子兩人分司東都矣其爲人多欲而寡交以是必幹知古然臣未及聞之耳上始以丞相子重言之欲徵動崇意若崇私其子或爲之隱及聞所奏大喜且曰卿安從知之崇曰知古微時是臣薦以至榮達臣子愚謂知古見徳必容其非故必幹之上於是明崇不私其子之過而薄知古之負崇也欲斥之崇爲之請曰臣有子無狀撓陛下法陛下欲特原之臣爲幸大矣而由臣逐知古海內臣庶必以陛下爲私於臣矣非所以裨元化也上久之乃許翼日以知古爲工部尙書罷知政事見聞搜玉張說有門下生私寵婢將置之法生呼曰公無緩急用人乎見色不能禁人之常情何靳一婢耶說釋之且付以婢生忽一日直詣謂說曰聞公爲姚相所讒禍且不測願得公鷄林夜鳴簾獻九公主且曰上獨不念在東宮時恩始終加惠而反以讒見怒耶明日公主謁上具奏之得免書生亦不復見之矣摭言王泠然上時宰書曰公有文章時豈不欲文章者見之公未富貴時豈不欲富貴者見之乎今貴稱當朝文稱命代見天下有文章未富貴者宜何如哉俊秀等科初以考功主之開元中員外李昂性剛急集貢士曰文之美惡悉知之矣如有請托當首黜之旣而昂外舅與李權相善舉權於昂昂怒召權廷數之又斥權章句之疵以辱之權拱而前曰鄙文不臧旣聞命矣執事昔有詩云耳臨淸渭洗心向白雲閒唐堯衰耄厭倦天下將禪於許由由惡聞其言故洗耳今天子春秋鼎盛不揖遜於足下而洗耳何哉昂皇駭訴於執政謂權風狂不遜遂下吏後有請囑無不從者朝廷以郎官權輕自是攺用禮部侍郎唐書錢徽傳徽拜禮部侍郎宰相段文昌以所善楊渾之學士李紳以周漢賓並委徽求致第籍徽不能如二人請文昌怒奏徽取士以私遂貶江州刺史竇羣傳羣爲左拾遺時張薦持節使吐蕃乃遷羣侍禦史爲薦判官入見帝曰陛下卽位二十餘年始自艸茅擢臣爲拾遺何其難也以二十年難進之臣爲和蕃判官一何易帝壯其言不遣之順宗實錄令狐峘爲禮部侍郎楊炎爲相有杜封者故相鴻漸之子求補弘文生炎嘗出杜氏門下托峘以封峘謂使者曰相公欲封成名乞署封名下一字峘因得以記焉炎不意峘賣之署名屬峘峘明日疏言宰相炎迫臣以威臣從之則負陛下不從卽炎當害臣徳宗以問炎炎具道所以徳宗怒曰此姦人不可柰欲杖而流之炎救解乃黜爲衡州別駕幽閒鼓吹張正甫爲河南尹裴中令�命代淮西置宴府西亭裴公舉一人詞藝好解頭張相公正色曰相公此行何爲也爭記得河南府解頭中令有慚色朝野僉載鄭愔爲吏部侍郎掌選髒污狼籍引銓有選人系百錢於靴帶上愔問其故答曰當今之選非錢不行愔默而不言因話錄唐尙書特太和六年尉渭南爲京兆府試進士官杜丞相悰時爲京兆尹將托親知間等第召公從容兼命茶酒及語舉人則趨而下階俯伏不對杜公竟不敢言而止唐書李琪傳琪字臺秀昭宗時李溪父子以文學知名於時琪年十八九袖賦一軸謁溪溪覽賦驚異倒屣迎門因出琪啞鐘捧日等賦指示謂琪曰予嘗患近年文士辭賦皆數句之後未見賦題吾子八句見題偶屬典麗吁可畏也琪由是益知名冊府元龜後唐明宗長興二年五月敕國賴賢良𨿽務搜揚之道官繇請托實開僥幸之門蓋任不當材則民將受獘稍乖掄擇大紊紀綱近聞百執事等或親居內職或貴列廷臣或因宣達君恩或因勾當公事經繇列鎭干擾諸侯指射職員安排親暱或潛申意旨或顯發書題苟徇私情罔循公道爭能峻阻須至彊行遂使受命者負勢以臨人得替者銜冤而去職旣虧愼舉漸益躁求務要肅淸當行釐革自今以後應內外臣寮不計在朝出使並不得輒發書題及行所屬於諸處亂安排人宜令三司兼諸道節度防禦團練刺史等或更有人不畏新敕猶躡舊蹤者並仰密具姓名聞奏發薦人貶所在官求薦人配流邊遠州縣常知所在如逐處長吏自徇人情顯違敕命只仰被替本人詣闕上訴勘問不虛長吏罰兩月俸罰薦人比前條更加一等被替人不準是何職掌卻令依舊勾當仍從再勾當後三年內除別顯有罪名外不得妄有替移其餘長興二年五月一日已前所犯不在上訴之限兼敕到後但是州府並於管驛處粉壁具錄敕命曉示每令修護永便聞知況國家懸爵待人惟賢是舉稍聞俊乂必令獎升其有端士正人雄文大學言可以經綸王道行可以規矩人倫者但當顯陳表章明具論薦名如得正工不棄財所務絕彼幸人豈可滯諸賢者是月鴻臚卿柳膺將齊郎文書兩件賣與同姓人柳居則其婢母論訴伏罪大理寺斷罪當大辟錄遇恩赦合與減死奪見任官員罰錮終身不齒敕旨訪聞諸色官員之中多有此色之事須行釐革以塞獘源應諸色嘗調選人如有此色文書便須焚毀如是元補正身曾受中興以來官誥便許以近受文書敍理及諸色蔭補子孫如無虛假不論庶嫡並宜敍錄如實無子孫別立人繼嗣已出補身得者只許續蔭一人凡關資蔭皆系恩榮將革獘訛須行憲法自本朝喪亂多士因循貪冒者敍補無常彰敗者未聞嚴斷遂成隳紊莫識規程且一人身名具三代名諱傳子同姓利以私財上則欺罔人君下則貨鬻先祖行之不已罪莫大焉柳膺顯致訟論合當誅殛偶逢恩�特減死刑尙念承此獘來年深同此罪者頗眾特矜已往各許自新別設嚴條免令後犯今日已前並依前項條理其不合敍使文書仍限一百日焚毀須絕如此後更敢公然將合焚毀文書參選求事有人糾告及所司點勘彰露所犯之人傳者受者並當極法其告事人如有官序別與超擢任使如是百姓與免戶下差徭兼自此應合得資蔭出身人並須依格令及天成三年十一月二十日禮部起進條件施行如敢故違本司官員並本行人吏別加嚴斷不許去任離司罪無寬恕事從發覺理任澄淸不惟正邦國典刑抑亦保縉紳家法有犯無赦斷在的行晉張希崇字徳峯幽州薊縣人也希崇少通左氏春秋復癖於吟詠劉守光爲連帥慘酷不喜文士希崇乃擲筆入謁軍門以求自效守光納之漸升爲裨將晉髙祖天福元年敕州縣之官俾其戢理錢谷之職委以秉持須選廉勤豈容薦托一時苟從於私徇久遠必紊於公方頃在唐朝曾有敕命貴杜僥幸之漸明懸誡約之條時異理同再宜申舉自今後中外臣寮或因差使出入並不得薦囑人於藩鎭希求事任如有犯者並準唐朝長興二年敕條處分仍付所司四月五日甲寅敕訪聞朝臣於外州侯伯求其表狀奏薦交親朕以應天順人開基創業大化方流於區宇至公必絕於澆訛私謁不容朝經具舉更玆告諭止在依行今後文武庶官不可更行薦托如有狀書便宜密具進呈觀察使散下諸州亦準此處分周太祖廣順四年二月癸亥禁內外職官薦遊客於縣鎭干求財帛者馬令南唐書韓熙載傳嚴續請熙載撰其父可求神道碑欲苟稱譽遺珍貨巨萬仍輟未勝衣歌妓姿色纖妙者歸焉熙載受之文旣成但敍其譜裔品秩而已續慊之封還熙載熙載郤其贈上寫一闋於泥金帶云風柳搖搖無定杖陽臺雲雨夢中歸他年蓬島音塵斷畱取樽前舊舞衣遊簡言傳簡言躬親簿領督責稽緩勵以威嚴寮吏畏之於是六職辦集以執方不爲羣輩所附人有請托者必固違戾不復顧其理道遼史耶律隆運傳統和十二年六月奏三京諸鞫獄官吏多因請托曲加寬貸或妄行榜掠乞行禁止上可其奏宋史李濤傳濤嘗奉詔爲宋州括田使前雄州刺史袁正辭賫束帛遺濤以田園爲托濤表其事晉祖嘉之正辭坐降一階劉濤傳顯徳初拜諫議大夫四年知貢舉樞密使王朴嘗薦童子劉譜於濤濤不納朴銜之時世宗南徵在迎鑾濤引新及第人赴行在朴時畱守上都飛章言濤取士不精世宗命翰林學士李昉覆試黜者七人濤坐責授太子右贊善大夫淸泰初中書舍人盧導受詔主文將鎖宿濤力薦薛居正以爲文章器業必至臺輔導取之後果爲相世稱其知人趙上交傳廣順初拜禮部侍郎會將試貢士上交申明條制頗爲精密始復糊名考校擢扈載甲科及取梁周翰董淳之流時稱得士轉戶部侍郎明年再知舉謗議紛然時樞密使王峻用事嘗薦童子上交拒之峻怒奏上交選士失實貶商州司馬朝議以爲太重會峻貶乃止但坐所取士李觀侯璨賦落韻攺太子詹事顯徳初遷賓客二年拜吏部侍郎多請告不朝時出遊別墅世宗因問陶谷曰上交豈衰老乎谷對曰上交昔掌貢舉放鬻市家子李觀及第受所獻名園多植花卉優遊自適世宗怒免其官崔頌傳頌字惇美河南偃師人判國子監建隆三年夏始會生徒講說太祖遣中使以酒果賜之每臨幸國學召頌與語因及經義頌應答無滯及郊祀以頌攝太僕升車執綏上問以一時典禮頌占對閒雅上甚重之未幾坐請托有司爲所親求便官出爲保大軍行軍司馬陶�傳幹徳中命庫部員外郎王貽孫周易博士奚嶼同考試品官子弟�屬其子鄑於嶼鄑書不通以合格聞補殿中省進馬俄爲人所發下禦史府案問嶼責授幹州司戶貽孫責授左贊善大夫奪谷奉兩月馬仁瑀傳仁瑀入宋歷官龍捷左廂都指揮使領嶽州防禦使移領漢州先是薛居正知貢舉仁瑀私囑所與者榜出無其人聞喜宴日仁瑀酒酣所囑者詣居正切責之爲禦史中丞劉溫叟所劾帝優容之扈蒙傳宋初由中書舍人遷翰林學士坐請托於同年仇華黜爲太子左贊善大夫劉綜傳綜權知開封府以貴要交結富民爲之請求或托爲親屬奏授試秩緣此謁見官司頗紊公政因建議請加抑止趙鎔傳鎔以刀筆事太宗於藩邸卽位補東頭供奉官擢東上合門使郭贄參知政事鎔以同府之舊嘗有所請托贄不從鎔摭堂吏過失以聞贄見上白鎔私謁卽召鎔廷辯詞屈出爲梓州都巡檢使李昉傳昉居中書日有求進用者𨿽知其材可取必正色拒絕之已而擢用或不足用必和顏溫語待之子弟問其故曰用賢人主之事若受其請是市私恩也故峻絕之取怨之道也張齊賢傳初王延徳與朱貽業同掌京庾欲求補外貽業與參政李沆有姻婭托之以請於沆沆爲請於齊賢齊賢以聞太宗以延徳嘗事晉邸怒其不自陳而幹祈執政召見詰責延徳貽業皆諱不以實對齊賢不欲累沆獨任其責王延徳傳延徳知慶州淳化三年代還監折博倉延徳與張齊賢善因國子博士朱貽業通言齊賢求免掌庾希進用齊賢爲言之上怒曰延徳願掌倉以自效未逾月又禱宰相求免何也因召延徳詰責自言未嘗遣貽業詣相府有所求請上疑齊賢不實召貽業至貽業又諱之齊賢恥自辧因頓首稱罪上怒卽以延徳領懿州刺史以寵之王沔傳沔性苛刻少誠信掌機務日凡謁見者必啖以甘言皆喜過望而進退非允人胥怨之宋琪傳琪在相位日百執事有所求請多面折之以是取怨於人王旦傳寇準罷樞密使托人私求爲使相旦驚曰將相之任豈可求耶吾不受私請準深憾之已而除準武勝軍節度使同中書門下平章事準入見謝曰非陛下知臣安能至此帝具道旦所以薦者準愧嘆以爲不可及陳堯佐傳堯佐弟堯咨舉進士第一擢右正言知制誥崇政殿試進士堯咨爲考官三司使劉師道屬弟幾道以試卷爲識驗坐貶單州團練副使董儼傳儼判吏部銓加工部侍郎時黃觀罷西川轉運歸闕儼與知雜禦史王濟姻家因托濟言於觀求薦己知益州未幾觀復領陜西轉運得對便殿儼謂其必薦己他日面陳自以孤直不爲權要所容況黃觀庸淺無操持恐爲執政所使妄有論薦俾臣遠適惟陛下察之眞宗不之詰數日王濟得對因述儼嘗有私托且言儼性本矯詐臣語觀不可許之眞宗不欲暴其事乃出儼知靑州儼復請對言爲權臣所擯上慰遣之久而不去乃謂之曰爾自告黃觀求知益州復有何人排斥乎儼卽矍然且言觀濟嘗議益州須得臣往彈壓之上以其詞不類因令條析以聞復遣使陜西質問黃觀觀具述儼托王濟求薦之事且言儼素待臣非厚初淳化中儼爲計使觀爲判官儼知觀不飲酒一日聚食親酌以勸觀觀爲彊飲之有頃都監趙贊召觀議事觀卽往贊曰飲酒耶觀以實對翼日儼與贊密奏觀嗜酒廢職故觀因是及之乃詔樞密直學士劉綜與禦史雜治之儼方引伏坐責授山南東道節度行軍司馬不署州事張耆傳帝命耆爲駕前西面鈐轄令至澶州候契丹遠近耆馳騎往攺東面排陣鈐轄事平會曹州趙諫告耆受金爲人求薦禮部貶供備庫使潞州都監久之事稍辧復官管勾皇城司夢溪筆談許懷徳爲殿帥嘗有一舉人因懷徳乳姥求爲門客懷徳許之舉子曳襕拜於庭下懷徳據座受之人謂懷徳武人不知事體密謂之曰舉人無沒�之禮宜少降接也懷徳應之曰我得打乳姥關節秀才只消如此待之補筆談有一朝士與王沂公有舊欲得齊州沂公曰齊州已差人乃與廬州不就曰齊州地望卑於廬州但於私便爾耳相公不使一物失所攺易前命當亦不難公正色曰不使一物失所惟是均平若奪一與一此一物不失所則彼一物必失所其人漸沮而退厚徳錄方諫議愼言爲侍禦史時謂貶遣愼言籍其家得士大夫書多於請關通者悉焚之不以聞世稱長者宋史李京傳京爲右正言直集賢院同管勾國子監加史館修撰數上書論事宰相賈昌朝不悅京嘗屬侍禦史吳鼎臣薦推直官李實鼎臣希昌朝意以告中丞髙若納若納爲鼎臣上京簡謫京太常博士監鄂州稅旣至引令狐峘錢徽事言臣爲禦史諫官首尾五年凡六上章四親對自陳疾故懇求外補臣之出處粗有本末向者在臺見入合圖三院禦史立班各異聞元日將入合而禦史王贄何郯皆謁告歸會推直官李實歲將滿因簡鼎臣宜畱實補禦史鼎臣亦謂議協公望不意逾兩月乃誣臣與實爲朋黨臣初被黜閱諸橐中鼎臣所遺私書別紙故在臣令男諶亟悉焚毀臣與實僚友鼎臣鄕曲之舊鼎臣爲禦史臣延譽推引實有力焉待之不疑因以誠告豈謂傾險包藏甘爲鷹犬惟陛下察之未幾卒官行營雜錄慶曆三年有李京者爲小官吳鼎臣在侍從二人相與通家一日薦其友人於鼎臣求爲聞達於朝鼎臣卽繳書具奏之京坐貶官未行京妻謁鼎臣妻敍別鼎臣妻慚不出京妻立廳事召鼎臣幹僕語之曰我來𨿽爲往還之久欲求一別以爲乃公嘗有數帖與吾夫祝私事恐爾家以爲疑索火焚之而去宋史胥偃傳偃嘗與謝絳受詔試中書吏而大臣有以簡屬偃者偃不敢發視遂焚之章得象傳得象在翰林十二年章獻太后臨朝宦官方熾太后每遣內侍至學士院得象必正色待之或不交一言在中書凡八年宗黨親戚一切抑而不進韓綜傳綜知許州殿前都指揮使許懷徳從妹亡有別產在陽翟以無子籍於官懷徳欲私有之訟未決因楊儀爲書屬綜書至而轉運使已徙獄他州矣綜坐得書不以聞奪集賢校理知袁州歐陽修傳修生平與人盡言無所隱及執政士大夫有所干請輒面諭可否𨿽臺諫官論事亦必以是非詰之以是怨誹益眾靑箱雜記皇佑嘉佑中未有謁禁士人多馳騖請托而法官尢甚有一人號望火馬又一人號日遊神蓋以其日有奔趨聞風卽至未嘗暫息故也宋史陳襄傳襄舉進士調浦城主簿攝令事縣多世族以請托脇持爲常令不能制襄欲稍革其俗每聽訟必使數吏環立於前私謁者不得發老姦束手舒亶傳亶知諫院張商英爲中書檢正遺亶手帖示以子婿所爲文亶具以白雲商英爲宰屬而干請言路坐責監江陵稅始亶以商英薦得用及是反陷之竇卞傳卞歷官將作監始卞官汝時與殿直王永年者相接頗厚及在京師永年求監金曜門庫卞爲禱提舉楊繪繪薦爲之永年置酒於家延繪卞至出其妻侑飲且時致薄餉永年以事系獄死禦史發其私卞坐奪職提舉靈仙觀讀書鏡劉攽劉恕同在館中劉攽一日問恕曰前日聞君猛雨中往州西何耶恕曰我訪丁君閒冷無人過從我冒雨往見也攽曰丁方判刑部子得非有所請求耶恕勃然大怒至於詬罵攽曰我偶與子戲耳何忿之深也然終不解同列亦惘然莫測異時方知是日恕實有請求於丁攽初不知誤中其諱耳宋史劉摯傳摯性直自初輔政至爲相修嚴憲法辧白邪正專以人物處心孤立一意不受謁請子弟親戚入官皆令赴銓部以格調選未嘗以干朝廷蕭燧傳紹興十八年擢進士髙第授平江府觀察推官時秦檜當國其親嘗密告燧秋試必主文漕臺燧詰其故曰丞相有子就舉欲以屬公燧怒曰初仕敢欺心耶檜懷之旣而被檄秀州至則員溢就院易一員往漕闈秦�果中前列秦康惠王徳芳傳安僖秀王子偁秦康惠王之後髙宗族兄也孫師夔爲江東運判池州軍帥霍政與守臣交上書相攻詔師夔究曲直政密遣人求庇師夔斥之具言狀政坐罷去晏惇復傳惇復素剛嚴居吏部請謁不行銓綜平允揮麈餘話鄭徳象滋晚守京口怠於爲政湯致遠鵬舉爲兩浙漕宣言俟應辦虜使至郡按治之時秦會之當國徳象求援於秦蓋宣和初秦赴試南宮鄭爲參詳官其所取也至是湯別秦以行秦云鄭徳象久不通問有少書信煩爲攜達因面授之湯視緘題云稟目申呈判府顯學侍郎先生門下具位秦檜謹封湯得之幡然而攺乃奏其治狀遂移帥江東宋史袁樞傳樞爲太府丞兼國史院編修官分修國史傳章惇家以其同裏宛轉請文飾其傳樞曰子厚爲相負國欺君吾爲史官書法不隱寧負鄕人不可負天下後世公議時相趙雄總史事見之嘆曰無愧古良史李韶傳韶彌遜之曾孫也嘉定四年舉進士調南雄州教授校文廣州時有當國之親故私報所業韶卻之調慶元丞相史彌遠薦士充學職韶不與袁燮求學宮射圃益其居亦不與燮以此更敬韶以廉勤薦遷主管三省架文字陳仲微傳仲微瑞州髙安人嘉泰二年舉進士調莆田尉會守令闕通判又罷�不任臺閫委以縣事寓公有誦仲微於當路而密授以薦牘者仲微受而藏之逾年其家負縣租竟逮其奴寓公有怨言仲微還其牘緘封如故其人慚謝終其任不敢撓以私癸辛雜識馬裕齋光祖之再尹京也風采益振威望凜然大書一榜揭之客次大意謂僚屬自當以職業見知並從公舉若挾貴挾勢及無益儷語以屬者不許收受達者則先斷客將於是客之至者掌客必各檢點銜袖惟恐犯令得罪余時爲帥幕一日以公事至見有薛監酒方叔在焉薛𨿽進納出入福邸貴家甚稔余因扣其何爲薛笑而不見答覘袖間則有物焉餘指壁間文曰柰何犯初條乎薛笑曰非惟犯初條將並犯所戒矣旣而速客僚屬白事畢薛出袖中函書馬公顰蹙不語旣而又出儷捲傍觀皆悚懼而典客面無人色謂受杖必矣及退乃寂然無所聞又旬日余復以事至則薛又在焉余因扣其所投何如薛笑曰已荷收錄矣余袖中乃謝啟也扣其所主則南陽貴人也以是知人不可無勢以馬公峻峭壁立亦不能不爲流俗所移況他人哉金史耨溫惇思忠傳思忠子謙本名乙疊累官禦史中丞世宗謂之曰省部官受請托有以室家傳達者官刑不肅士風頹敝如此其糾正之宗室越王永功傳永功判大宗正事應州僧與永功有舊將訴事於彰國軍節度使移剌胡剌求永功手書與胡剌爲地胡剌得書奏之上謂宰臣曰永功以書囑事胡剌此𨿽細微不可不懲也凡人小過不治遂至大咎有犯必懲庶幾乃攺是亦教也皆曰陛下用法無私臣下敢不敬畏於是永功解職鎬王永中傳前近侍局副使裴滿可孫嘗受永中請托爲石古乃求除官可孫已攺同知西京畱守猶坐免王翛傳翛攺知大興府事時僧徒多遊貴戚門翛惡之乃禁僧午後不得出寺嘗一僧犯禁皇姑大公主爲請翛曰奉主命卽令出之立召僧杖一百死京師肅然承暉傳豪民與人爭種稻水利不直厚賂元妃兄左宣徽使李仁惠仁惠使人屬承暉右之承暉卽杖豪民而遣之謂其人曰可以此報宣徽也元史徹裏帖木兒傳至元元年拜中書平章政事首議罷科舉時詔已書而未用寶參政許有壬入爭之翼日宣詔特令有壬爲班首以折辱之有壬懼及禍勉從之治書侍禦史普化誚有壬曰參政可謂過河拆橋者矣有壬以爲大恥移疾不出吳元珪傳元珪除吏部尙書選曹銓注多有私其鄕裏者元珪曰此風不可長川黨朔黨之興宋之所由衰也請謁悉皆謝絕輟耕錄三寶柱字廷珪色目人頗以才學知名𨿽湛於酒色而能練達吏事剛正有守爲浙省郎中日大書四句於門屏之上曰逆刮蛟龍鱗順捋虎豹尾若將二伎論尢比於人易其意蓋以杜絕人之求請耳然亦隘矣哉終不顯達而死於難畜徳錄麻城李文祥將覆試大學士萬安欲托以孫因許及第文祥以正對安怒其孫延於別館有畫鳩屬題其末句云春來風雨尋常事莫把天恩作己恩後以事左遷明外史張悅傳悅字時敏松江華亭人成化中出爲江西僉事攺督浙江學校力拒請托校士不糊名曰我取自信而已見聞搜玉弘治間寧波二貢士聽選次貢與冢宰有親乃計先正貢欲順天儒學訓導冢宰許之卽往公廨議修理之方齋夫怪而詰之彼此詬詈齋夫乃拈於吏部云次貢鉆刺冢宰聞而不與及後補其選者乃正貢也賢奕編韋澳兄溫與中丞髙元裕友善溫請用澳爲禦史一日謂澳曰髙公持憲綱欲與汝相面必得禦史澳不答溫曰髙君端士不可輕澳曰然恐無呈身禦史竟不詣元裕之門劉忠宣公大夏自戶部侍郎告歸構艸堂於先壠之次讀書其中作東山賦以見志平生不爲人通私書請托藩臬司守令往造者不謁謝陜西通誌馬汝驥調知澤州澤故多王府王率聽用邪小暴侵民利澤人苦之而莫能禁也汝驥因事稍懲其左右不法數人爲條告誡止又王以書來請汝驥受之使去卽投書櫝中封之所請或於法得釋王使使謝汝驥乃令使者至櫝前啟原書還之實未發函報曰法誠如是吾安敢低昂徇情乎自是王不敢復請矣陵川令葛以賄聞禦史以親故爲葛解甚力不聽竟置於法見聞紀訓正徳庚午餘遊學廣徳忽本庠張掌教使人呼回謂余曰歸安武大尹乃蔡虛齋髙弟今科必入簾吾介爾往拜其門以文字結知師友之情人孰無之場中當必畱意余惟而出私念窮通得失有命在天進不以正識者所鄙遂托辭不往而是歲僥幸中式乃恰由武公所取加溢美焉當時設從張師之言則彼此無以自明終身含醜多矣可見人之出處預定眞不須分外求謀徒壞心術也明昭代典則正徳三年李夢陽代韓文艸疏劉瑾已謫出之猶未快於心也復以他事械至京下獄將置之死時翰林修撰康海與夢陽同有才名瑾慕海欲招至門下而海不往夢陽所親有左姓者謂夢陽曰子殆無生路矣惟康子可以解之夢陽曰吾與康子素不相下今死生之際始托之獨不愧於心乎左曰不謂李子而爲匹夫之諒也夢陽乃以片紙書數字曰對山救我惟對山爲能救我海曰是誠在我我豈敢吝惡人之見而不爲良友一避咎也遂詣瑾瑾焚香迎之延置上坐曰今日有何好風吹得先生來也海曰昔唐明皇任髙力士寵冠羣臣且爲李白脫靴公能之乎瑾曰卽請爲先生脫之海曰不然今李夢陽髙於李白海固萬不及一者也公不爲之援柰何欲爲白脫靴哉瑾曰卽當斡旋之海遂與之痛飲達曙夢陽得釋而海因與瑾密遂罹淸議矣列朝詩集康海字徳涵武功人弘治十五年狀元授翰林院修撰正徳初逆瑾恨李獻吉代韓尙書艸疏詔系獄必殺之獻吉獄急出片紙曰對山救我秦人皆言瑾恨不能致徳涵徳涵往獻吉可生也徳涵曰吾何惜一官不救李死乃往謁瑾瑾大喜盛稱徳涵眞狀元爲關中增光徳涵曰海何足言今關中自有三才古今稀少瑾驚問曰何也徳涵曰老先生之功業張尙書之政事李郎中之文章瑾曰李郎中非李夢陽耶應殺無赦徳涵曰應則應矣殺之關中少一才矣歡飲而罷明日瑾奏上赦李明外史許進傳進爲兵部左侍郎提督團營與劉瑾同事每閱操談笑指揮意度閒雅瑾及諸將咸服一日操畢忽呼三校前各杖數十瑾請其故進出權貴請托書示之瑾陽稱善心不喜進子贊加少保嚴嵩柄政多所請托郎中王與齡勸贊發之嵩辧之彊帝眷嵩反切責贊除與齡籍贊自是大畏葸不敢與政府抗亦頗以賄聞矣王畿傳畿嘗云學當致知見性而已應事有小過不足累以故在官弗免干請羅汝芳傳汝芳居官率以學爲政而禪客羽流雜進親故求請輒應被污名不辭明通紀吏部尙書王翺爲人端方嚴毅淸白儉約第宅三十餘年不攺於舊公餘退宿朝房門無私謁權勢囑托婉而拒之故人畏而不怨屢遭變故無他虞恩讎不一介意嘗曰吏部豈報復恩讎之地耶陜西通誌閻溥字克周興平人嘉靖初進士授刑部主事時光祿崔卿子忿殺鄰婦其子故宰相甥曲爲請釋之謝曰僕與相公均有官守光祿子罪應死朝廷法顧爲相公屈耶竟論如律永陵編年史嘉靖二年閏四月太監崔文�養李陽鳳謀管城卒需索工值至有身在工所而復徵役錢者禦史劉黼發其姦狀工部尙書逍璜執送刑部訊之而崔文私囑林俊求免俊不從遂誑帝移獄鎭撫司俊執不發文乃以抗旨劾俊帝怒切責俊謝過乃免嘉靖十年咸寧侯仇鸞令舅曹江通賄職萬華鑰爲父仇恩干進事泄敕械致詣京卽訊賢奕編待詔文公徵明以行誼文翰重一時諸造請戶外屨常滿然先生所與從請獨書生故人子屬爲姻黨而窘者𨿽彊之竟日不倦其他卽郡國守相連車騎富商賈人珍寶塡溢於裏門外不能博先生一赫江南通誌裴天佑字順之嘉靖庚辰進士令建安食禦如寒士爲政務厚民巡按山東初出朝時一權貴嗾之曰某州某判官墨且酷宜亟去旣而廉知其賢竟優獎之罪人持挾萬金賂免死籍其金於官置之法尢錫字孝徵萬曆庚辰進士分校北闈執政以少宰司空子爲托謝絕之顧錫疇字九疇昆山人年十二爲諸生申文定公特加器重曰名位不在吾輩下萬曆壬子入北雍會有侍禦以直言被譴錫疇率同捨生上書執政責以不能論救執政怒禍幾叵測賴大司成趙某救免己未成進士入翰林典福建試會政府以請托不從傅成其罪削籍歸崇禎初召用歷升至禮部尙書會父卒錫疇泣血披麻間關赴閩兵亂遇害葬溫州今有碑在文信國祠傍吉安府誌夏夢夔號云屏安福人常爲母市材於楚時劉虞部榷荊州與夔夙契不一謁劉公揖之河幹欲有所屬夔正色曰某來爲母須材非有所求也有巨商以誣越關沒貨萬計商持千金來請夔曰吾生平未嘗以私幹人及歸劉餞之舟中因語劉曰某昨夜舟中聞有越關得罪者實出於誣語畢解纜去劉遂釋其人曰非江西夏某幾冤爾商賫數百金追謝夔曰彼自卹爾吾未嘗言也堅弗受商感泣去武進縣誌丁輈字心淵參政致祥之孫也由郡庠生入國學粵西大將李西垣聘之其麾下有以金三百珍珠冠一爲奉乞言於大將輈麾之後麾下以贓敗大將檢其籍有前饋丁金三百珠冠一丁固卻之大將拜服云今世所無也江南通誌曹可明字懋徳句容人天啟壬戌進士始爲諸生受知於趙中丞終年無所請托適有大辟求減可千金趙示於明明終不應趙益加敬焉

請托部雜錄管子八觀篇貨財行於國則法令毀於官請謁得於上則黨與成於下立政篇請謁任舉之說勝則繩墨不正韓非子八姦篇有左右之交者請謁以成重孤憤篇其修士不能以貨賂事人恃其精潔而更不能以枉法爲治則修智之士不事左右不聽請謁矣史記龜策傳卜請謁於人得不得得首仰足開內自橋不得首仰足肣有外風俗通十反篇蜀郡太守潁川劉勝季陵去官在家閉門卻掃歲時致敬郡縣答問而已無所褒貶𨿽自枝葉莫力大僕杜密周甫亦去北海相在家每至郡縣多所陳說箋記括屬太守王昱頗厭苦之語次聞得京師書公卿舉故大臣劉季陵髙士也當急見徵密知以見激因曰明府在九重之內臣吏惶畏天威莫敢盡情劉勝位故大夫見禮上賓俯伏甚於�蝟冷澀比如寒蜓無能往來此罪人也淸雋就義隱居篤學時所不綜而密達之冤疑勛賢成陳之罪所折而密啟之明府賞賢得中令聞休揚𨿽自天然之姿猶有萬分之一詩不雲乎雨我公田遂及我私人情所有庶不爲闕旣不善是多見譏論夫何爲哉於是昱甚悅服待之彌厚謹按論語澹臺滅明非公事未嘗至於偃之室也君子思不出其位孟軻亦以爲達則兼濟天下窮則獨善其身劉勝在約思純其靜已甚若時意宴及言論折中亦無嫌也杜密婆娑府縣幹與王政就若所云猶有公私旣見譏切不蹴坐謝負而多伐善以爲己力惟顏之厚博而俗矣潛夫論本政篇今當塗之人旣不能昭練賢鄙然又卻於貴人之風指脇以權勢之囑托請謁闐門禮贄輻輳迫於目前之急則且先之此正士之所獨蔽而羣邪之所黨進也申鑑政體篇請謁無所聽財賂無所用則民志平矣井觀瑣言今人以干求請托爲鉆班孟堅賓戲曰商鞅挾三術以鉆孝公李周翰注鉆者取必入之義如以鐵鉆之也今人以見陵於人爲欺負漢書韓延壽待下吏恩施厚而約誓明或欺負之者延壽痛自刻責此鉆與欺負語所本世範士大夫居家能思居官之時則不至干請把持而撓時政鼠璞唐穆宗時錢徽掌貢舉段文昌李紳以書屬所善士不從言於上曰今歲禮部不公皆關節得之乃貶徽刺江州或勸徽秦所屬書徽曰苟無愧心得喪一致柰何奏人私書取而焚之本朝皇佑元年六月臺諫李兌等言比歲臣寮有教交親往還簡尺遂成告訐之俗自今非情涉不順毋得繳簡尺以聞從之繳奏私書非特士君子不爲亦法令所禁名臣言行錄外集呂希哲嘗云自少官守處未嘗幹人舉薦以爲後生之戒仲父舜徒守官會稽人或譏其不求知者仲父對詞甚好雲勤於職事其他不敢不愼乃所以求知也輟耕錄杜陽雜編云元載寵姬薛瑤英善爲巧媚載惑之瑤英之父曰宗本兄曰從義於趙娟相遞出入以構賄賂號爲關節趙娟本岐王愛妾後出爲薛氏妻生瑤英三人更與中書主吏卓倩等爲腹心而宗本輩以事告者載未嘗不頷之天下人賫寶貨求大官無不恃載權勢指薛卓爲梯媒又李肇國史補總敍進士科云造請權要謂之關節牛軻牛羊日曆云由是輕薄奔走揚鞭馳騖以關節緊慢爲甲乙以此推之則諺所謂打關節有媒者不爲無祖矣

請托部外編

