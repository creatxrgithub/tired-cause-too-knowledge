

上林苑部匯考

周周設囿人場人掌苑囿場圃之事而隸於司徒按周禮地官司徒教官之屬囿人中士四人下士八人府二人胥八人徒八十人囿人掌囿遊之獸禁牧百獸祭祀喪紀賓客共其生獸死獸之物訂

義項氏曰囿遊苑囿遊牧之獸或曰燕遊處也禁者其蕃衛之禁王氏曰獸人共生獸死獸囿人共生獸死獸之物者獸人所共田獵所罟囿人所共囿遊所牧共其物若麋膚熊蹯之類場人每場下士二人府一人史一人徒二十人場人掌國之場圃而樹之果蓏珍異之物以時斂而藏之凡祭祀賓客共其果蓏享亦如之訂

義鄭康成曰場築地爲墠季秋除圃中爲之詩云九月築場圃十月納禾稼果棗李之屬蓏瓜匏之屬珍異蒲桃枇杷之屬享納牲也

漢漢設上林監初屬少府後置水衡都尉掌上林苑上林等九官令丞衡官等七官長丞皆屬之按漢書百官公卿表少府秦官掌山海池澤之稅以給共養注

應劭曰名曰禁錢以給私養自別爲藏少者小也故稱少府師古曰大司農供軍國之用少府以養天子也有六丞屬官有左弋居室甘泉居室令丞又都水均官長丞又上林中十池監又鉤盾令丞皆屬焉注師古曰左弋地名三輔黃圖云上林中池上

五所而此云十池監未詳其數鉤盾主近苑囿武帝太初元年更名左弋爲佽飛居室爲保宮甘泉居室爲昆臺佽飛掌弋射有九丞兩尉昆臺五丞鉤盾五丞兩尉水衡都尉武帝元鼎二年初置掌上林苑有五丞屬官有上林均輸禦羞禁圃輯濯鍾官技巧六�辧銅九官令丞又衡官水司空都水農倉又甘泉上林都水七官長丞皆屬焉上林有八丞十二尉均輸四丞禦羞兩丞都水三丞禁圃兩尉甘泉上林四丞成帝建始二年省技巧六�官王莽攺水衡都尉曰予虞初禦羞上林衡官及鑄錢皆屬少府注

應劭曰古山林之官曰衡掌諸池苑故稱水衡張晏曰主都水及上林苑故曰水衡主諸官故曰都有卒徒武事故曰尉師古曰衡平也主平其稅入如淳曰禦羞地名也在藍田其土肥沃多出禦物可進者揚雄傳謂之禦宿三輔黃圖禦羞宜春皆苑名也輯濯船官也鍾官主鑄錢官也辯銅主分別銅之種類也師古曰禦宿則今長安城南禦宿川也不在藍田羞宿聲相近故或云禦羞或云禦宿耳羞者珍羞所出宿者止宿之義輯讀與楫同音集濯音直孝反皆所以行船也漢舊儀雲天子六�未央承華騊駼騎馬輅軨大�也馬皆萬匹據此表太僕屬官已有大�未央輅軨騎馬騊駼承華而水衡又云六�技巧官是則技巧之徒供六�者其官別屬水衡也

後漢後漢設上林苑令主苑中禽獸鉤盾令主諸池苑皆隸於少府按後漢書百官志上林苑令一人六百石本注曰主苑中禽獸頗有民居皆主之捕得其獸送太官丞尉各一人注

漢官曰員吏五十八人案桓帝又置鴻徳苑令鉤盾令一人六百石本注曰宦者典諸近池苑囿遊觀之處注

漢官曰吏從官四十人吏員四十八人丞永安丞各一人三百石本注曰宦者永安北宮東北別小宮名有園觀苑中丞果丞鴻池丞南園丞各一人二百石本注曰苑中丞主苑中離宮果丞主果園鴻池池名在雒陽東二十里南園在雒水南注漢官曰又有署一人胡熟監一人案本紀桓帝又置顯陽苑丞濯龍監

注漢官秩曰秩六百石直裏監各一人四百石本注曰濯龍亦園名近北宮直裏亦園名也在雒陽城西南角右屬少府本注曰職屬少府者自太醫上林凡四官自侍中至禦史皆以文屬焉承秦凡山澤陂池之稅名曰禁錢屬少府世祖攺屬司農考工轉屬太僕都水屬郡國孝武帝初置水衡都尉秩比二千石別主上林苑有離宮燕休之處世祖省之並其職於少府每立秋貙劉之日輒暫置水衡都尉事訖乃罷之少府本六丞省五又省湯官織室令置丞又省上林十池監胞人長丞宦者昆臺佽飛三令二十一丞又省水衡屬官令長丞尉二十餘人章和以下中官稍廣加嘗藥太官禦者鉤盾尙方考工別作監皆六百石宦者爲之轉爲兼副或省故錄本官注

昆臺本名甘泉居室武帝攺桓帝延熹二年秋七月初造顯陽苑置丞按後漢書桓帝本紀云云靈帝光和六年秋始置圃囿署以宦者爲令按後漢書靈帝本紀云云

晉晉以華林園令屬光祿勛又以諸園池及元武苑丞屬大鴻臚按晉書職官志光祿勛統武賁中郎將羽林郎將冗從僕射羽林左監五官左右中郎將東園匠太官禦府守宮黃門掖庭淸商華林園暴室等令哀帝興寧二年省光祿勛並司徒孝武寧康元年復置大鴻臚統大行典客園池華林園鉤盾等令又有靑官列丞鄴元武苑丞及江左有事則權置無事則省

宋宋置上林令丞隸尙書又隸少府按宋書百官志上林令一人丞一人漢西京上林中有八丞十二尉十池監丞尉屬水衡都池監隸少府漢東京曰上林苑令及丞各一人隸少府晉江左闕宋世祖大明三年復置隸尙書殿中曹及少府孝武帝大明三年秋九月壬辰於元武湖北立上林苑按宋書孝武帝本紀云云

南齊齊置上林令丞屬於少府按南齊書百官志少府上林令一人丞一人

注亦屬尙書殿中曹

梁梁置上林令及樂遊北苑丞統於司農卿按隋書百官志司農卿統大倉導官籍田上林令又管樂遊北苑丞

北齊北齊以華林署令丞隸光祿寺大囿上林等部丞隸司農按隋書百官志後齊光祿寺統華林署令丞掌禁林木等事司農寺別領大囿上林遊獵柴艸池藪苜蓿等六部丞

隋隋以鉤盾華林上林諸署悉歸司農按隋書百官志司農寺統太倉典農平準廩市鉤盾華林上林導官等署各置令二人鉤盾上林則加至三人華林惟置一人鉤盾署令爲正八品華林上林署令爲從八品上階鉤盾署丞爲正九品華林上林署丞爲從九品上階煬帝大業三年罷華林署按隋書煬帝本紀不載按百官志煬帝卽位多所攺革三年定令司農但統上林太倉鉤盾導官四署罷典農華林二署而以平準京市隸太府

唐唐設上林等署令掌苑囿�蔬牧養之屬而隸於司農寺按唐書百官志司農寺總上林太倉鉤盾官四署及諸倉司竹諸湯宮苑鹽池諸屯等監上林署令二人從七品下丞四人從八品下掌苑囿園池植果蔬以供朝會祭祀及尙食諸司常料季冬藏冰千段先立春三日納之冰井以黑牡秬黍祭司寒仲春啟冰亦如之監事十人正九品上諸署監事品同注

有府七人史十四人典事二十四人掌固五人鉤盾署令二人正八品上丞四人正九品上監事十人掌供薪炭鵝鴨蒲藺陂池藪澤之物以給祭祀朝會燕饗賓客注

有府七人史十四人典事十九人掌固五人司竹監一人從六品下副監一人正七品下丞二人正八品上掌植竹葦供宮中百司簾篚之屬歲以筍供尙食注

有錄事一人府二人史四人典事三十人掌固四人葦園匠一百人慶善石門溫泉湯等監每監監一人從六品下丞一人正七品下掌湯池宮禁防堰及粟芻修調度以備供奉王公以下湯館視貴賤爲差凡近湯所潤瓜蔬先時而熟者以薦陵廟注

有錄事一人府一人史二人掌固四人京都諸宮苑總監監各一人從五品下副監各一人從六品下丞各二人從七品下主簿各二人從九品上掌苑內宮館園池禽魚果木凡官屬人畜出入皆有籍注

有錄事各二人府各八人史各十六人亭長各四人掌固各六人獸醫各五人京都諸園苑監苑四面監監各一人從六品下副監各一人從七品下丞各二人正八品下掌完葺苑面宮館園池與種蒔蕃養六畜之事注

顯慶二年攺靑城宮監曰東都苑北面監明徳宮監曰東都苑南面監洛陽宮農圃監曰東都苑東面監倉貨監曰東都苑西面監有錄事各一人府各三人史各六人典事各六人掌固各六人九成宮總監監一人從五品下副監一人從六品下丞一人從七品下主簿一人從九品上掌修完宮苑供進煉餌之事注

有錄事一人府三人自監以下品同宮苑武徳初攺隋仁壽宮監曰九成宮監諸屯監一人從七品下丞一人從八品下掌營種屯田勾會功課及畜產簿帳以水旱蝝蝗定課屯主勸率營農督斂地課注

有錄事一人府一人史二人典事二人掌固四人每屯主一人屯副一人主簿一人錄事一人府三人史五人

遼遼南京置栗園司按遼史百官志南面京官南京栗園司典南京栗園

宋宋司農寺設園囿提舉及監而西京亦有宮苑司按宋史百官志司農寺所隸官屬園苑四玉津瑞聖宜春瓊林苑掌種植蔬蒔以待供進修飭亭宇以備遊幸宴設按文獻通考宋四園苑提舉官無常員以三司判官內侍都知諸司使以上充東曰宜春南曰玉津西曰瓊林北曰瑞聖監官各二人以諸司使副或內侍三班使臣充又有西京宮苑司勾當官一人元丰後四園苑屬司農

金金置上林署提點令丞等員統花木局同樂園設監及勾當官屬於工部而瓊林苑宮苑司亦設監令屬於宣徽院其南京東京中都又各設花園宮苑監使等官按金史百官志上林署提點從五品泰和八年刱大安二年省令從六品掌諸苑園池沼種植花木果蔬及承奉行幸舟船事丞從七品注

大定七年增一員分司南京以句判兼之大安三年復省一員直長二員正八品花木局都監同監舊設接手官四人泰和元年罷復以諸司人內置都監同監二員貞佑三年罷都同監以同樂園管勾兼熙春園都監同監三員注

泰和四年置貞佑三年省同樂園管勾二員每年額辦課程隸南運司宣宗南遷罷課攺爲隨朝職正八品右屬尙書工部瓊林苑都監同監各二員廣樂園都監同監京後園都監同監宮苑司令從六品丞從七品掌宮庭修飾灑掃啟閉門戶鋪設氈席之事直長正八品一員注

泰和令二員都監同監二員

注泰和二年設泰和四年罷同監右屬宣徽院南京花園小都監二員東京宮苑使一員

注西京北京同中都京兆府司竹監管勾一員從七品掌養竹園采斫之事注

司吏一員監兵百人給養采斫之役

元元置上林署令丞直長花園置管勾官而養種苜蓿園又各置提領按元史百官志上林署秩從七品署令署丞各一員直長一員掌宮苑栽植花卉供進蔬�種苜蓿以飼�馬備煤炭以給營繕至元二十四年置養種園提領二員掌西山淘煤羊山燒造黑白木炭以供修建之用中統三年置花園管勾二員掌花卉果木至元二十四年置苜蓿園提領三員掌種苜蓿以飼馬�膳羊世祖至元七年秋七月辛丑設上林署按元史世祖本紀云云至元二十四年春正月辛卯立上林署按元史世祖本紀云云

明明上林苑設監正監副統典署署丞之屬按明會典上林苑監正官左右監正二員左右監副二員左右監丞二員注

後監正監副俱不常設止設監丞署掌印信首領官典簿一員屬官良牧署典署一員

注久住補署丞一員

注舊二員錄事一員

注舊二員後革一員萬曆九年盡革十一年復設一員蕃育署署丞一員

注舊二員錄事一員

注舊二員後革一員萬曆九年盡革十一年復設一員舊有典署一員隆慶元年革林衡署典署一員

注久住補署丞一員

注舊二員舊有錄事二員後革嘉蔬署署丞一員

注舊二員舊有典署錄事各一員嘉靖三十一年革按明一統志上林苑監在文徳坊玉河橋西典簿廳附焉外有蕃育嘉蔬冰鑑川衡林衡良牧左典察右典察前典察後典察十署亦隸之成祖永樂五年初設上林苑及所屬十署按明會典上林苑監洪武中議設上林苑監以妨民業遂止永樂五年開設定爲正五品衙門設左右監正左右監副左右監丞典簿所屬良牧蕃育嘉蔬林衡川衡冰鑑典察左右前後十署每署設典署署丞錄事凡牧養牲口栽種果蔬等項永樂間用北京效順人役充後於山西平陽澤潞三府州起撥民一千戶俱照邊民事例給與盤纏口糧連當房家小同來分派使用仍令自備牛具種子於附近荒閒地土內盡力耕種食用餵養牲口凡牧養每二丁養羊一隻每五丁養牛一隻餘各驗丁派養其牲口編號造冊挨次進送內府並太常寺光錄寺供應每歲除原種取用不缺外牛孳生犢一隻羊孳生羔二隻餘皆與民自用羊毛惟種羊依時剪取入官孳生羊毛從民收用永樂十四年定上林苑罪罰禁例按明會典凡牧養栽種地東至白河西至西山南至武淸北至居庸西南至渾河永樂十四年奉旨一應人不許於苑內圍獵有犯禁者每人罰馬九匹鞍九副鷹九連狗九隻銀一百兩鈔一萬貫仍治罪𨿽親王勛戚犯者亦同仁宗洪熙元年減置上林苑官按明會典洪熙元年止存左監丞典簿余官不除又以蕃育署帶管良牧川衡兩署嘉蔬署帶管冰鑑林衡兩署其四署人戶並四典察署人戶俱撥二署暫管宣宗宣徳十年減上林苑十署惟存四署按宣宗實錄宣徳十年二月革上林苑監所轄冰鑑川衡典察左右前後六署惟存嘉蔬蕃育良牧林衡四署從行在戶部奏請也按明會典宣徳十年止存蕃育嘉蔬良牧林衡四署餘皆革近年仍設右監丞蕃育署原管畜養戶二千三百五十七分撥畜養艸場地一千五百二十頃三十四畝二分二釐計畜養鵝八千四百七十隻雄四千二百一十七隻雌四千二百五十三隻鴨二千六百二十四隻雄八百八十九隻雌一千七百三十五隻�五千五百四十隻雄七百八十三隻雌四千七百五十七隻光祿寺每年取用孳生鵝一萬八千隻鴨一千隻�五千隻長行綫�二千隻�蛋一十二萬个太常寺每年取進奉先等殿薦新雁十二隻雉十二隻嫩雞一十三隻鴨蛋二百四十个雞蛋二百六十个本監每年進宮鵝黃五十隻鴨黃七十五隻雞黃五十隻大雌雞一十五隻鵝蛋九百五十个鴨蛋二萬九千个又內府供應庫鴨蛋三萬个嘉蔬署原管栽種戶九百分撥栽種蔬菜等地一百一十八頃九十九畝八分四釐八毫後因修築本署土城鵝房占地二十二頃七十畝今見存地九十六頃二十九畝八分四釐八毫每年進宮菜一十三萬七千五百八十三斤又送光祿寺靑菜二十四萬七千八百斤芥子七石八斗凡日逐進用菜蔬果品是年奏準以荊府遺下空房一所東安門外舊行用庫房一所頓放良牧署厚管牧養戶二千四百七十六分撥牧養牲口艸場等地二千三百九十九頃一十三畝六分六釐計牧養牛羊豬四千五百六十六隻牛九百二十九隻牯牛九十七隻牛八百三十二隻羊二千五百六十九隻綿羊二千三百九十六隻公羊二百四十八隻母羊二千一百四十八隻山羊一百七十三隻公羊一十六隻母羊一百五十七隻豬一千六十八口兒豬六十八口母豬一千口光祿寺每年收用孳牲牛八百隻羊五百隻羊羔二十隻長行腌臘豬二千口正旦冬至節肉豬一千口內府丁字庫每年收羊毛二千二百四十六斤四兩太常寺每年收用時享太廟及奉先等殿薦新共活兔八十一隻其祭告等件不時取用無定數林衡署原管栽種戶一千九百八十三分撥栽種果樹花木等地一百三十八頃一十五畝七分一釐遷民住基地一十頃九十五畝自種地五十一頃四十二畝英宗正統元年令兩縣附近果園聽屬本監按明會典凡大興宛平二縣附近果園正統元年令聽本監管屬遠者並外府州縣俱令有司自行管屬果品聽其自進憲宗成化六年詔因水患虧損牲口悉免追賠按明會典成化六年詔蕃育等署今年有因水患虧損牲口曾經具奏查勘明白者悉免追賠孝宗弘治五年奏準頓放菜蔬果品官房按明會典凡日逐進用菜蔬果品弘治五年又奏準以東安門外保大坊官房一所頓放弘治十四年踏勘上林苑地畝按明會典凡原撥井續撥栽種蔬菜果木樹花牧牲艸場衙門公廨及住基等地弘治十四年踏勘過共四千一百三十四頃八十五畝八分八毫見在地三千九百七十頃五十八畝八分三釐會勘出侵占失迷地一百六十四頃二十六畝九分七釐八毫四至築立封堆一千六百七个世宗嘉靖三年定蕃育署寄養鵝鴨罰例按明會典凡蕃育署寄養鵝只嘉靖三年議準各牲戶不許通同寫字人役私自發賣虛報日月騙取食料該寺置立簿籍以領鵝之日爲始每只日給食料六合扣至一月爲止其鵝務足原定斤數以備取用如過一月後鵝瘦損不堪者令其自備食料再不支給失養損壞者責其賠償嘉靖八年令以良牧署成熟田地錢糧爲光祿寺供應按明會典八年議準除不起科艸場井不堪者共不納錢糧田地五百五十七頃九畝四分三釐一毫七絲見在成熟田地一千八百四十二頃四畝二分二釐八毫六絲每年徵收子粒銀四千四百六十五兩七錢二分六釐八毫五絲八忽解送戶部轉送光祿寺買辦豬羊牛只供應嘉靖二十六年題定上林苑海子內監口糧按明會典二十六年題準上林苑監海子供役淨身男子一千五百九十六名每名於京倉月支米三斗皇淸大淸會典上林苑監俱漢缺

正官

監丞一員

屬官

良牧署署丞一員

蕃育署署丞一員舊有林衡嘉蔬二署設署

丞各一員順治十五年俱裁

順治元年置上林苑監正七品衙門設監丞一

員其屬有四署曰蕃育曰良牧曰林衡曰嘉蔬

各設署丞一員二年裁嘉蔬署十五年以林衡

署歸並良牧署所掌畜牧等物俱折銀徵解戶

部果品量存解光祿寺並列於後

蕃育署凡地賦順治元年原額地一千五百

一十九頃四畝一分辦進上供�鵝鴨�蛋鵝蛋鴨蛋解光祿寺新雉新雁解

太常寺三年停徵雞鵝等物照民地例徵糧康

熙二十四年實在徵糧地二百二頃一十六畝

六分三釐二毫零內每畝三分起科地一百一

十頃七畝三分一釐每畝二分起科地六頃六

十一畝五分每畝一分起科地八十五頃四十

七畝八分二釐二毫零土房基地徵租銀二錢

九分二釐共徵地租糧銀四百二十九兩二錢

一分九釐五毫零解交戶部

凡丁銀順治十二年始行編審人丁一千七百

三十三丁康熙二十四年實在人丁三千八百

一丁內下上丁二十七丁每丁徵銀三錢下中

丁一百四十八丁每丁徵銀二錢下下丁三千

六百二十六丁每丁徵銀一錢共徵丁糧銀四

百兩三錢解交戶部

凡雜稅每年徵當稅銀一百二十兩又每年徵

牛驢牙稅雜項等銀無定額解交戶部

良牧署凡地賦順治元年原額地一千八百

四十二頃四畝二分二釐八毫零辦進上供牛羊豬解光祿寺小豬解供用庫活兔解太常

寺四年停徵牛羊等物照民地例徵糧康熙二

十四年實在徵糧地一百一十頃六十五畝二

分內每畝三分起科地三十頃七十三畝七分

每畝二分起科地三十頃三十五畝三分每畝

一分起科地四十九頃五十六畝二分共徵地

糧銀二百二兩四錢七分九釐解交戶部

凡丁銀順治十二年始行編審人丁八百一十

三丁康熙二十四年實在人丁二千一百九丁

內下上丁四丁每丁徵銀三錢下中丁一百二

十三丁每丁徵銀二錢下下丁一千九百八十

二丁每丁徵銀一錢共徵丁糧銀二百二十四

兩解交戶部

凡辦納果品每年額徵李一十七駝半桃四百

二十个梨四百个解交光祿寺

林衡署順治十五年歸並良牧署凡地賦順

治元年原額地二百八十六頃一十六畝七分

辦進上供果品二年停徵果品等物照民地例徵糧康熙

二十四年實在徵糧地一百八十五頃三十一

畝一釐內每畝三分起科地一百三十四頃七

十一畝一分一釐每畝二分起科地五頃四十

四畝每畝一分起科地四十五頃一十五畝九

分共徵地糧銀四百六十兩一錢七分二釐三

毫又徵墳山長溝峪等處樹株銀二十三兩三

錢七分五釐解交戶部

凡丁銀順治十二年始行編審人丁六百二十

丁康熙二十四年實在人丁八百六十四丁內

下上丁二十丁每丁徵銀三錢下中丁一百五

十丁每丁徵銀二錢下下丁六百九十四丁每

丁徵銀一錢共徵丁糧銀一百五兩四錢解交

戶部

凡辦納果品每年額徵核桃三萬一十个解交

光祿寺

嘉蔬署順治二年裁凡地賦順治元年原額

地九十八頃辦進上用蔬菜瓜茄等物二年以圈撥地畝裁去本署上林苑部總論賈誼新書

禮禮者臣下所以承其上也故詩云一發五豝吁嗟乎騶虞騶者天子之囿也虞者囿之司獸者也天子佐輿十乘以明貴也二牲而食以優飽也虞人翼五豝以待一發所以復中也人臣於是所尊敬不敢以節待敬之至也甚尊其主敬愼其所掌職而志厚盡矣作此詩者以其事深見良臣順下之志也者可以義矣故其嘆之也長曰吁嗟乎𨿽古之善爲人臣者亦若此而已

上林苑部藝文

上林苑令箴

漢揚雄茫茫大田芃芃作谷山有陘陸野有林麓夷原污藪禽獸攸伏魚�以時芻蕘咸殖國以殷富民以家給昔在帝羿共田徑遊弧矢是尙而射夫封豬不顧於愆卒遇後憂是以田獲三驅不可過差鹿攸伏不如徳至衡臣司虞敢告執指

賜同遊西苑賦有

序

明費宏

皇上禦極之十有四年秋八月望後二日聖駕出

遊西苑遣司禮監官韋霦召臣宏與臣時從至無

逸殿皇上禦東翼室賜見諭以暇豫同遊之意遂

命徧觀殿宇亭榭臣得伏誦皇考恭睿淵仁寬穆

純聖獻皇帝所作農家忙律詩及皇上所題豳風

圖長句與左右二碑再賜入見諭以盡心匡輔有

見必陳拳拳以薦進賢才民生邊事爲急又謂每

歲奉慈宮出遊西海但行路祭之禮爲弗敬命臣

等詣北閘口相地立祠賜對久之命賜酒饌旣辭

而出又傳命令霦導臣等至淸馥殿一遊因得徧

觀翠芬錦芬二亭及花卉松竹乃至北閘口湧玉

亭相立屋祀神之地折北迆邐循宮西垣徐步而

歸臣頃年家居側聞無逸創殿豳風構亭仰見皇

上畱意詩書知小民依於稼穡而欲卹其艱難一

遊一豫惟省耕省斂是務以勤居逸朝夕不忘所

以屏嗜欲嗇精神而延長聖壽固在於此所以施

仁政結民心而鞏固皇祚亦在於此誠萬世太平

之基宗社生靈之幸也顧遠在山林末由親睹其

盛今蒙恩復用入朝未幾遂得被同遊之寵愜快

睹之願實千載一時之遇何其幸哉謹撰賦一首

鋪張其事蓋皇上之謙恭接下仁惠愛民比隆堯

舜髙出近代臣總史事當傳萬世自不能已於言

也其辭曰由禁門而西出兮望岌嶪之新宮煥金榜之門懸兮上輝映於層空殿錄書之無逸兮亭寫詩之豳風本姬籙之攸昌兮發至理於周公惟王業之艸昧兮率肇迹於農功知民依在稼穡兮必軫念夫鰥窮仰吾王之明哲兮躡堯舜之希蹤豈成王之可望兮乃自抑而謙沖取周公之訓誡兮獨閔閔於村農當八珍之前列兮念民腹之未充躬三推於帝籍兮畝罫布而橫縱斂嘉谷於秋獲兮需禦廩之常供勗后妃以親蠶兮欲稍習於女紅繅柔絲以成帛兮借祭服之紉縫以乃勤而處逸兮惟愼始而圖終屬秋色之平分兮日未昃而方中忽鑾輿之時邁兮乘禦天之飛龍環太液而同遊兮度柳陰之垂虹召微臣而同樂兮曳委佩而景從前黼座而造膝兮聽玉音之雍雍論締構之初意兮令寓目於西東荷慰諭之拳拳兮勉匡輔而輸忠又�觀於別殿兮步徙倚而從容挹翠欄之芬郁兮賞錦檻之芳叢念微臣之於此兮實千載之奇逢愧天恩之難報兮其何以仰副乎宸衷祈雨暘之時若兮慶歲事之屢丰庶皇心寧而聖體健兮荷百福之攸同瞻前星之輝輝兮協吉夢之羆熊歷年邁夏而逾周兮豈但媲盛於三宗

上林苑部紀事國語趙簡子田於螻史黯聞之以犬待於門簡子見之曰何爲曰有所得犬欲試之玆囿簡子曰何爲不告對曰君行臣不從不順主將適螻而麓不聞﹝麓主君苑囿之官也﹞臣敢煩當日簡子乃還漢書張釋之傳文帝拜釋之爲謁者僕射從行上登虎圈問上林尉禽獸簿十餘問尉左右視盡不能對虎圈嗇夫從旁代尉對上所問禽獸簿甚悉欲以觀其能口對向應亡窮者帝曰吏不當如此耶尉亡賴詔釋之拜嗇夫爲上林令釋之前曰陛下以絳侯周勃何如人也上曰長者又復問東陽侯張相如何如人也上復曰長者釋之曰夫絳侯東陽侯稱爲長者此兩人言事曾不能出口豈效此嗇夫喋喋利口捷給哉且秦以任刀筆之吏爭以亟疾苛察相髙其敝徒文具亡惻隱之實以故不聞其過陵夷至於二世天下土崩今陛下以嗇夫口辧而超遷之臣恐天下隨風靡爭口辧亡其實且下之化上疾於景向舉錯不可不察也文帝曰善乃止不拜嗇夫就車召釋之驂乘

上林苑部雜錄

