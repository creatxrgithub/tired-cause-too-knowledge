

形影部藝文一

影賦

唐謝偃何物類之實繁各異形而辧色惟玆影之靈化獨元�而莫測若乃體無定質應變隨方因物成像不拘厥常苟圭表之有度信天地之可量同寒暑之延促故夏短而冬長在淸明而必朗若晦濁而斯亡同至人之隱顯類君子之行藏若夫長短侔形曲直應質細則一毫必具大則萬象無失�片魚而爲比偶孤鳥而成匹帶秋林而蹔疏含春樹而還密將度云而俱遠與奔駟而同疾至如景霽氛收波淸風止平湖數百澄江千里有象必圖無物不擬羣木懸植叢山倒峙岸底天回浪中霞起咸巨細其若一各委曲而相似窺之者莫測其淺深尋之者罔知其終始苟煙霞之可乘何神丹之足煉流金液以命酌指玉京而髙宴含虛無以成體故日中而不見同希夷以寂寞何罔兩之能眩若夫來往絕迹出入無間走不可避速不可捐非可以智察難可以理詮向夜月而處後背朝日而居前何變化之無定同瞻之而忽焉安仁覽以生悲士龍觀而興笑孫惠顧以致悚田巴臨而獨照想古人之遺烈哀吾生之不劭守愚直以固窮無明略以求效歲月忽其代序斑鬢倏而攺貌誠旣往而莫追徒鑑流以自弔若夫色動秋水光澄煉金翠羽朝映珠星夜臨近看若淺遠矚如深信不入而疑入實非沈而似沈旣寄形於流艷又匿迹於凝陰類聖人之無己以萬物而爲心福應善而斯臻禍緣愆而必至念全徳以守一思攺過而無二寧受屈以懷道不求伸以邀利庶履危以自勗終餘年而不墜苟刑网之所加𨿽在親而無肆誠言行之可錄縱居嫌而勿棄必取捨而無私故捫心而不愧獨水鏡之鑑物窮�媸而莫祕誠斯道之可寶請貽戒乎在位

罔兩賦

李澥夫物有形而必累影隨形以相保窮希微而歸眞信罔兩之合道豈其取捨焉得醜好諒不由其運行實稟之於元造原夫不皦不昧無失無得寧在陽而必遷曷處陰而自默罔言成像合莊叟之深衷責影辧疑異田巴之見惑豈徒飾詞比事所以尊道貴徳增於物或有知其長短察於人孰可分其白黑搏之則微聽之則希將去彼而取此由虛往而實歸明引諭混是非用之於身豈疾走可息行之於國則至道之肥方來莫逆故往無思吾有影而何患吾有色而可遺同焉皆得沒而不衰尋邊鄙契之於罔象鑄扃鐍合之於希夷夫然則豈止持操自保納虛爲鄰復歸無物夫何有云匪勞逸之足眩曷行藏之是親任皇人之化迹通天地之不仁況我國家道周寥廓徳及純粹撝僞歸眞絕聖棄智漢陰抱甕而匿影赤水遺珠而有愧罔兩難明恍惚無累徒以知人藏化見得思義儻微陰之所及幸餘光兮不我祕

罔兩賦

石鎭粵若窮理盡性在宗載考觀窮元元訐謨天造憫鷦鷯之爲得處一枝而屬厭詞罔兩而格言詳萬籟於至道道之爲體也無思無慮惟靜惟默黃帝得之而升於雲天維鬥得之而運於辰極下空峒之路理必諧於襄野登隱坌之丘義無虧於建徳爾其問影責實稽謀惟微審行止之常分固怨災而用希陰與夜兮吾所隱火與日兮吾所依若有待而持操誠不協於天機且夫步日者足憐蚿者夔𨿽鳧鵠而異稟將斷續而則悲苟安時以處順惟我心之則夷如莫邪之或躍必歐冶之見遺客有感之而嘆曰大塊勞我聖人不仁天地無私於覆載陰陽�合於陶鈞動之則矯冥之則親泛然無迹瞠然絕塵時旣來而不再物亦煦而知春夫如是則何患無位不作守道安貧而已哉於是罔兩卑陬攺容逡巡徐避養淡泊懷簡易鄙白龍之遇制嗤文豹之有累寓百骸於神理休四海之光被在埏埴於洪鑪得修身之明義

罔兩賦

蔣至揖傲吏以逍遙啟眞經於探討則知辦雕萬物富有三寶假影外之微陰諭域中之大道惟彼罔兩同夫糾纆邈矣難名混兮不測離婁目眩而方見桑弘心計而寧識其出也與影俱遊其入也與陰相息乃謂影曰子於我兮何力我於子兮何徳將詰之於心請對之於臆殊途兮同歸孰是兮孰非進豈得苟退殊所希系我有待俾爾相依在波瀾而比目升云漢而聯飛胡乃折責其持操而欲論乎等威者哉且夫出入隨日行藏任時儀刑長短取象毫釐𨿽曩華而今槁豈變態而殊姿語默無滯類達人之舒捲視聽無及符至道之希夷原夫以陰托影以影輔人行則無迹居必同塵不樂葆太寧悲賤貧茹藜被褐非所恥腰金鳴玉非所珍誰泣楊朱之路誰迷宣父之津誠滑疑於至理不夭閼於天眞則知於物有憑處身如寄和光遠害是其道先人後己是其義鑑之者𨿽臨水而罕窺畏之者將奔走而奚避欲明有象之無象有媿知音之意

罔兩賦

包佶罔兩謂形豈伊天造試一商榷此焉探討謂之小入乎無間謂之大達於蒼昊𨿽則名參於異物抑亦理齊於至道今將議其旨窮其色爲涅而不淄爲系而不食或托之於鱗介或生之於羽翼謂子有回日之役謂子有戴山之力向若執盈似虛太白若黑黽黽有難名之稱乘乘有可尙之徳苟不然者人將奚則彼逐者影動每相依旣不可逼又不可違淩靑冥而對舉投汗漫而雙飛鑑秋葉而逾靜臨夕陽而蹔微彼何事而相托此何心而所希罔兩曰我形子影我應子追我憑子之狀子假我之威寧論立兮與坐夫何操而不持似都捐於視聽宛冥合於希夷未識形爲影之主影亦形之賓詎可貴之於動息又何怒之於因循使惡迹者止其足厭影者蔭其身子之意兮焉適惟此求而得仁更憶班固麗藻漆園淸眞述幽通於前烈繼逍遙於後塵沈吟染翰顧慕書紳於是稽乎古陳乎義常未得其一端固多慚於明試

罔兩賦

孫鎣南華眞人立元古恣探討折罔兩之諭明希夷之道將欲侔三光之懸爲百代之寶其始也若乃天淸气明長云如掃呈纖微之虛質揚太陽之杲杲莫不以影爲典以形爲則動靜委任濃纖合徳欣禦寇之輕盈恥壽陵之匍匐遇夫明也有似夫亨通遇夫陰也何異於否塞罔兩責於影曰子實傷躁吾之甚微謂爲無也𨿽微而必有謂爲有也𨿽可名曰希吾將捨子而去子復何所歸影乃假詞而諭曰夫鴻鈞造物其道大夷至精者不思而元得懵昏者役慮而不知則吾之與爾皆形之陰也焉得以自頤亦可以含天地之大徳承日月之無私幸文明之宣照故纖毫而不遺罔兩於是欣然而應曰此乃邇其身居其神靜躁匪肅吉凶由人𨿽讒構不能以相間安繩墨之竟爾相因翳夫行髙道潔煦然慈仁規行矩步和光同塵志存禮義上奉君親是以吾以與爾俱得其眞無終食之見捨同不孤之有鄰豈比夫共體嚚頑本枝險詖隨誇競以馳騁靡道徳之浸漬務呫囁之委曲疲趑趄之巧僞騰浮薄而爲名竟顚蹶以俱累豈與盛明之光燭希薦能而比義

魍魎問影賦有

序

牛應貞

其序曰庚辰歲予嬰沈痛之疾不起者十旬毀頓精神羸悴形體藥物救療有加無瘳感莊子有魍魎責影之義故假之爲賦庶解疾焉魍魎問於予影曰君英達之人聰明之子學包六藝文兼百氏頤道家之祕言探釋部之幽旨旣虔恭於中饋又希慕於前史不矯枉以干名不毀物而成己伊淑徳之如此卽精神之足恃何故羸厥姿貌沮其精神煩冤枕席憔悴衣巾子惟形兮是寄形與子兮相親何不誨之以崇徳而教之以惇倫異萊妻之樂道殊鴻婦之安貧豈痼疾而無生賴將微賤而欲忘身今節變歲移臘終春首照晴光於郊甸動暄气於梅柳水解凍而繞軒風扇和而入牖固可解憂釋疾怡神養壽何默爾無營自貽伊咎僕於是勃然而應曰子居於無人之域遊於魑魅之鄕形旣圖於夏鼎名又著於蒙莊何所見之不博何所談之不長夫影依日而生像因人而見豈言談之足曉何節物之能辧隨晦明以興滅逐形骸以遷變以愚夫畏影而蒙鄙之性以彰智者視陰而遲暮之心可見伊美惡兮由己影何辜而遇譴且予聞至道之精窈兮冥至道之極昏兮默達人委性命之修短君子任時運之通塞悔吝不能纏榮耀不能惑喪之不以爲喪得之不以爲得君子何乃怒予之不賞芳春責予之不貴華飾且吾之秉操奚子智之能測言未卒魍魎惕然而驚嘆而起曰僕生於絕域之外長於荒遐之境未曉智者之處身是以造君而問影旣談元之至妙請終身以藏屏

影問

陳斌余素性愛山水竹木以此成癖凡聞有古寺舊址稍可觀眺處便攜茶鐺酒具獨履其地喚童子摘野艸鋪茵采山花砌笠或冷嘯四顧或默坐無言興起則飲飲酣則緣巖尋鵲巢探獸穴遇危泉峭澗則窺影自呼云爾誰氏子來向水中游影不答相矚久之風驟響林木飛水波興影隨動其短竹拳松拂陰翠錯異之曰霜綾捲碧醉墨堆煙爾影欲索我詩乎於是倒杖蘸淥毋論峭石枯苔盡意縱寫隨卽幹去全不見字痕歸來時胸中絕弗能復記半句如是之遊如是之樂渾渾淪淪竟不識物之忘我耶我之忘物耶蒙陽錦溪東有小山林亦不深石亦不古晴嵐陰雨變幻最奇蕭寺層樓若在滄浪萍末之際服蘆老農範子常讀書其間偶一日範子拉余遊荊櫻沾屐蘿蔓褰裳靑蒼撩目禽鳥依人行其臺棠陰香淡松磴云迷登其堂銅鑪灰冷石�空寒蛛絲織榻幾日之塵不掃鼠窟穿檐多年之漏不修余豎麈尾拂其幾曰淺莎浮白老檜翻靑鸚鵡不來芭蕉常寂艸蓊殘閣淸霄黯然若夜花墮空階雕林索然如秋其遊趣無邊柰彼山寺寥落何遂枕苔放懷大睡睡中夢藍發赤腳叟身衣荷葉一手偏襟一手擊空口唱辭曰恆沙漏竇兮虛空濕意欲葺補兮無相識辭竟挺然立於前需余書爲薦乃取左臂荷葉滴露和煙橫艸數十言擲與叟曰前途將此荷葉投上風伯雨師應有霹靂手開緘作空中無盡之霖雨也叟別余覺睜目一視但見萬壑之靑蒼

形影部雜錄尙書大禹謨惠迪吉從逆凶惟影響按注吉凶之應於善惡猶影響之出於形聲也關尹子二柱篇水中之影有去有來水無去來晏子外篇君子獨立不慚於影獨寢不慚於魂列子說符篇子列子學於壺丘子林壺丘子林曰子知持後則可言持身矣列子曰願聞持後曰顧若影則知之列子顧而觀影形枉則影曲形直則影正然則枉直隨形而不在影屈伸任物而不在我此之謂持後而處先關尹謂子列子曰言美則響美言惡則響惡身長則影長身短則影短名也者響也身也者影也故曰愼爾言將有和之愼爾行將有隨之是故聖人見出以知入觀往以知來此其所以先知之理也度在身稽在人人愛我我必愛之人惡我我必惡之湯武愛天下故王桀紂惡天下故亡此所稽也稽度皆明而不道也譬之出不由門行不從徑也以是求利不亦難乎嘗觀之神農有炎之徳稽之虞夏商周之書度諸法士賢人之言所以存亡廢興而非由此道者未之有也莊子齊物論罔兩問景曰曩子行今子止曩子坐今子起何其無特操與景曰吾有待而然者邪吾所待又有待而然者邪吾待蛇蚹蜩翼邪惡識所以然惡識所以不然寓言篇眾罔兩問於景曰若向也俯而今也仰向也括而今也被發向也坐而今也起向也行而今也止何也景曰叟叟也奚稍問也予有而不知其所以予蜩甲也蛇蛻也似之而非也火與日吾屯也陰與夜吾代也彼吾所以有待耶而況乎以有待者乎彼來則我與之來彼往則我與之往彼彊陽則我與之彊陽彊陽者又何以有問乎漁父篇人有畏影惡迹而去之走者舉足愈數而迹愈多走愈疾而影不離身自以爲尙遲疾走不休絕力而死不知處陰以休影處靜以息迹愚亦甚矣荀子彊國篇夫下之和上譬之猶響之應聲影之像形也韓子功名篇名實相待而成形影相應而立淮南子道應訓罔兩問於景曰昭昭者神明也景曰非也罔兩曰子何以知之景曰扶桑受謝日照宇宙昭昭之光輝燭四海闔戶塞牖則無由入矣若神明四通並流無所不及上際於天下蟠於地化育萬物而不可爲象俯仰之間而撫四海之外昭昭何足以明之地鏡圖人行日月中無影者神仙人也與虛合體故居日月中無影履霜無迹火中無影也顏氏家訓名實篇名之與實猶形之與影也徳藝周厚則名必善焉容色姝麗則影必差焉今不修身而求令名於世者猶貌甚惡而責妍影於鏡也元眞子鸑鷟篇入道之境聲者讓響形者讓影濤之靈篇影之問乎光曰吾昧乎體之陰君昭乎質之陽君之初吾之餘君之中吾之窮君之沒吾之滅君之淸吾之明何君之好無恆俾吾之令無常歟光之答乎影曰子在空而無在實而有在翼而飛在足而走在鉤而曲在弦而直子之近乎燭出子體之外子之遠乎鏡入吾質之內子之自無恆豈吾之獨無常歟𨿽然子之同抑吾之可通吾怪吾之尢者𨿽吾亦不知之何哉吾遇陽燧之抱倒乎子之面吾遭羅之蝕曲乎子之葉吾將問諸造化窮理盡性而不知者命也夫影笑之曰君第收光吾將滅影有之與無由君之與吾何背何正妄推乎造化之命哉譚子化書以一鏡照形以余鏡照影鏡鏡相照影影相傳不變冠劍之狀不奪黼黻之色是形也與影無殊是影也與形無異乃知形以非實影以非虛無實無虛可與道俱齊東野語靖節作形影相贈神釋之詩謂貴賤賢愚莫不營營惜生故極陳形影之苦而以神辧自然以釋其惑形贈影曰願君取吾言得酒莫苟辭影答形曰立善有遺愛胡可不自竭形累養而欲飲影役名而求善皆惜生之惑也神乃釋之曰大鈞無私力萬理自森著人爲三才中豈不以我故此神自謂也又曰日醉或能忘將非趣齡具所以辧養之累又曰立善常所忻誰當與汝譽所以解名之役然亦僅在趣齡與無譽而已設使爲善見知飲酒得壽則亦將從之耶於是又極其釋曰縱浪大化中不喜亦不懼應盡便須盡無事勿多慮此乃不以死生禍福動其心泰然委順乃得神之自然釋氏所謂斷常見者也坡翁從而反之曰予知神非形何復異人天豈惟三才中所在靡不然又云委順憂傷生憂死生亦遷縱浪大化中正爲化所纏應盡便須盡寧復俟此言白樂天因之作心問身詩云心問身云何泰然嚴冬暖被日髙眠放君快活知恩否不早朝來十一年身答心曰心是身王身是宮君今居在我宮中是君家捨君須愛何事論恩自說功心復答身曰因我疏慵休罷早遣君安樂歲時多世間老苦人何限不放君閒柰我何此則以心爲吾身之君而身乃心之役也坡翁又從而賦六言曰淵明形神自我樂天身心於物而今月下三人他日當成幾佛然二公之說𨿽不同而皆祖之列子力命之論力謂命曰若之功奚若我哉命曰汝奚功於物而欲比朕力曰壽夭窮達貴賤貧富我力之所能也命遂歷陳彭祖之壽顏淵之夭仲尼之困殷紂之君季札無爵於君田恆專有齊國夷齊之餓季氏之富若是汝力之所能柰何壽彼而夭此窮聖而達逆賤賢而貴愚貧善而富惡耶力曰若如是言我固無功於物而物若此耶此則若之所制耶命曰旣謂之命柰何有制之者朕直而推之曲而任之自壽自夭自窮自達自貴自賤自富自貧朕豈能識之哉此蓋言壽夭窮通貧賤富貴𨿽曰莫非天命而亦非造物者所能制之直付之自然耳此則淵明神釋所謂大鈞無私力之論也其後楊龜山有讀東坡和陶影答形詩云君如煙上火火盡君乃別我如鏡中像鏡壞我不滅蓋言影因形而有無是生滅相故佛云一切有爲法如夢幻泡影正言其非實有也何謂不滅此則又墮虛無之論矣丹鉛總錄鏡以鏡影鏡亦有影兩鏡相鏡影以重影故曰與影競走悲夫

形影部紀事山海經壽麻之國正立無影疾呼無響長流山人白帝少昊居主司反影拾遺記昭王時東甌獻二女一名延娟二名延娛辧口麗辭巧善歌笑步塵上無迹行日中無影周有韓房者自渠胥國來獻火齊鏡廣三尺暗中視物如晝向鏡語則鏡中影應聲而答太元經老子行則滅迹立則隱影莊子天道篇士成綺見老子雁行避影履行遂進而問修身若何孔子家語弟子行篇自見孔子出入於戶未嘗越禮往來過之足不履影髙柴之行也荀子解蔽篇夏首之南有人焉曰涓蜀梁其爲人也愚以善畏明月而宵行俯見其影以爲伏鬼也仰視其發以爲立魅也背而走比至其家失气而死西京雜記髙祖初入咸陽宮周行庫府金玉珍寶不可勝言其尢驚異者有方鏡廣四尺髙五尺九寸表裏有明人直來照之影則倒見列仙傳河間王家老舍人自言父世見元俗元俗無影王呼著日中實無影風俗通陳畱有富室公年九十無子取田家爲婦一交接而死後生男其女誣其淫佚有兒爭財數年不能決丞相邴吉曰聞老公子不柰寒又無影時歲八月取同歲小兒解衣裸之此兒言獨寒日中獨無影大小嘆息因與其財東觀漢記西羌祖愛劍爲秦所奴而亡隸藏巖穴中見焚有影像如虎爲蔽火得不死諸羌以爲神推以爲豪魏略何晏性自喜行步顧影晉書陸云傳云嘗著縗絰上船於水中顧見其影大笑落水人救獲免博物志婦人�娠未滿三月著婿衣冠平旦左繞井三匝映詳影而去勿反顧勿令人知見必生男抱朴子韓終久服丹立日中無影拾遺記溟海之北有勃鞮之國人皆衣羽毛無翼而飛日中無影世說任育長年少時甚有令名武帝崩選百二十挽郎一時之秀彥育長亦在其中王安丰選女婿從挽郎�其勝者且擇取四人任猶在其中童少時神明可愛時人謂育長影亦好南史梁髙祖本紀帝身映日無景酉陽雜俎道士郭采眞言人影數至九成式常試之至六七而已外亂莫能辧郭言漸益炬則可別又說九影各有名影神一名右皇二名魍魎三名泄節樞四名尺鳧五名索關六名魄奴七名一日

舊抄九影名在麻面紙中向下兩字魚食不記八名亥靈胎九魚全食不辧寶歷中有王山人取人本命日五更張燈相人影知休咎言人影欲深深則貴而壽影不欲照水照井及浴盆中古人避影亦爲此古蠷短狐踏影蠱皆中人影爲害近有人善灸人影治病者耳目記柳州古桂陽郡也有曹泰年八十五偶少妻生子名曰曾日中無影焉年七十方卒親見其孫子具說道士曹體一卽其從孫侄云的不虛故知邴吉驗影不虛也珍珠船丁晉公重影靑溪寇軌初方臘生而數有妖異一日臨溪顧影自見其冠服如王者由此自負瑯嬛記方喬旣與紫竹遇一睹其狀更不可見晝夜思之面貌恍惚中心拂郁一日遇一道士出一錦囊內有古鏡謂喬曰子之用心誠通神明吾有此純陽古鏡藏之久矣今以奉贈此鏡一觸至陰之气畱影不散子之所遇少女至陰獨鍾試使人照之卽得其貌矣然後令畫工圖之何有也所畱之影伺此女一得陽精影卽散去喬試之果然珍珠船欲使心正常以日山三丈錯手置兩肩上以日當心心中開暖則心正矣有姜伯眞行道采藥值仙人仙人使平倚日中其影偏仙人曰子篤志學仙不知心不正之爲失因教以此得道

形影部藝文二詩

形影神三首並

序

晉陶潛

貴賤賢愚莫不營營以惜生斯甚惑焉故極陳形影之苦言神辧自然以釋之好事君子共取其心焉

形贈影天地長不沒山川無攺時艸木得常理霜露榮悴之謂人最靈智獨復不如玆適見在世中奄去靡歸期奚覺無一人親識豈相思但餘平生物舉目情淒洏我無騰化術必爾不復疑願君取吾言得酒莫苟辭

影答形存生不可言衛生莫苦拙誠願遊昆華邈然玆道絕與子相遇來未嘗異悲悅憩蔭若暫乖止日終不別此同旣難常黯爾俱時滅身沒名亦盡念之五情熱立善有遺愛胡爲不自竭酒云能消憂方此詎不劣

神釋大鈞無私力萬物自森著人爲三才中豈不以我故與君𨿽異物生而相依附結托善惡同安得不相語三皇大聖人今復在何處彭祖愛永年欲畱不得住老少同一死賢愚無復數日醉或能忘將非促齡具立善常所欣誰當爲汝譽甚念傷吾生正宜委運去縱浪大化中不喜亦不懼應盡便須盡無復獨多慮

和形影神三首陶蘇皆言日月燈影余兼言水

鏡影

明唐時升��百年內美好能幾時容華日消歇我與爾共之今旣異疇昔後當異今玆百川東赴海寧有西歸期烈士云徇名千載令人思死者已冥漠生者空漣洏身名孰親疏此語不復疑舉酒相對盡奚待勸酬辭形贈影

遭遇有窮通希世有巧拙念子實勞生我於玆事絕蹙額寧有憂開顏亦非悅萬變紛在前何嘗起分別諸佛說無心我已久寂滅試置水火間了不知濡熱豈若形與神大用有敝竭子飲我頹然惟此意劣劣影答形

我居四大中正如衣中著我豈好往來衣當有新故道家貴久生謂當長相附竺幹大導師廣說無生語亦知海有岸不識津梁處遂與二子偕萬劫每同住如在百戲場好醜安可數賢愚貴賤間頭面無不具工拙我爲之令子蒙毀譽毀譽亦非眞會當隨子去苟悟萬緣空夫何憂何懼一醉能幾時何以消百慮神釋

形影部外編

