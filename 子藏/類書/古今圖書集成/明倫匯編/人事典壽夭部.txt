

壽夭部匯考書經

洪範五福一曰壽

大全

陳氏大猷曰人莫不好生惡死壽則生之長者四代皆尙齒故五福壽爲先六極一曰凶短折

注凶者不得其死也短折者橫夭也禍莫大於凶短折故先言之禮記

曲禮壽考曰卒短折曰不祿爾雅

釋詁黃髮齯齒鮐背老壽也

注黃髮發落更生黃者齯齒齒墮更生細者鮐背背皮如鮐魚猶耆也皆壽考之通稱洛書甄耀度

賜算黃帝曰凡人生一日天帝賜算三萬六千又賜紀二千聖人得三萬六千七百二十凡人得三萬六千一紀主一歲聖人加七百二十宋史

天文志老人一星在弧矢南一名南極常以秋分之旦見於丙候之南郊春分之夕沒於丁見則治平天子壽昌不見則兵起歲荒君憂客星入爲民疫一曰兵起老者憂流星犯之老人多疾一曰兵起白雲气入之國當絕丈人二星在軍市西南主壽考悼耄矜寡以哀窮人星亡人臣不得自通

壽夭部總論書經

無逸周公曰嗚呼我聞曰昔在殷王中宗嚴恭寅畏天命自度治民祇懼不敢荒寧肆中宗之享國七十有五年其在髙宗時舊勞於夕爰曁小人作其卽位乃或亮陰三年不言其惟不言言乃雍不敢荒寧嘉靖殷邦至於小大無時或怨肆髙宗之享國五十有九年其在祖甲不義惟王舊爲小人作其卽位爰知小人之依能保惠於庶民不敢侮鰥寡肆祖甲之享國三十有三年自時厥後立王生則逸生則逸不知稼穡之艱難不聞小人之勞惟耽樂之從自時厥後亦罔或克壽或十年或七八年或五六年或四三年周公曰嗚呼厥亦惟我周太王王季克自抑畏文王卑服卽康功田功徽柔懿恭懷保小民惠鮮鰥寡自朝至於日中昃不遑暇食用咸和萬民文王不敢盤於遊田以庶邦惟正之供文王受命惟中身厥享國五十年大

全呂氏曰嚴恭寅畏合而言之敬也治民祗懼不敢荒寧皆敬也惟敬故壽也主靜則悠遠博厚自彊則堅實精明操存則血气循軌而不亂收斂則精神內固而不浮至於儉約克治去戕賊之類又不待言凡此皆敬之力壽之理也自此至文王其壽莫非此理李氏杞曰無逸必寡欲寡欲而不壽者鮮矣逸樂必多欲多欲而能全生者亦鮮矣張氏曰髙宗不敢荒寧則志气凝定精神純一此長年之基民心大和導迎善气又所以致長年也蓋神气耗散則根本不固厲气外襲則天和日消有一於此皆足致夭蘇氏曰人莫不好逸欲而其所甚好者生也以其所甚好禁其所好庶幾必信然猶有不信者以逸豫爲未必害生也漢武帝唐明皇豈無欲者哉而壽如此夫多欲不享國者皆是也武帝明皇千一而已豈可專望乎此哉呂氏曰憂勤者必壽逸豫者必夭此周公格言大訓非特以戒成王實萬世人主之龜鑑也蓋人之一心苟有所操存則精神思慮日由乎天理之中其壽固可必孔子所謂仁者壽詩人所謂樂只君子萬壽無期亦卽其理而推之耳後世之君憚憂勤而恣逸樂伐性傷生靡所不至乃欲慕神仙之術以求長年何其愚之甚也歟

君奭公曰君奭天壽平格保乂有殷

注呂氏曰坦然無私之謂平格者通徹三極而無間者也天無私壽惟至平通格於天者則壽之伊尹而下六臣能盡平格之實故能保乂有殷多歷年所孔子家語

五儀解哀公問於孔子曰智者壽乎仁者壽乎孔子對曰然人有三死而非其命也行己自取也夫寢處不時飲食不節逸勞過度者疾共殺之居下位而上干其君嗜欲無厭而求不止者刑共殺之以少犯眾以弱侮彊忿怒不類動不量力者兵共殺之此三者死非命也人自取之若夫智士仁人將身有節動靜以義喜怒以時無害其性𨿽得壽焉不亦可乎莊子

齊物論天下莫大於秋毫之末而泰山爲小莫壽乎殤子而彭祖爲夭天地與我並生而萬物與我爲一旣已爲一矣且得有言乎旣已謂之一矣且得無言乎一與言爲二二與一爲三自此以往巧歷不能得而況其凡乎韓詩外傳

論壽夭哀公問孔子曰有智壽乎孔子曰然人有三死而非命也者自取之也居處不理飲食不節勞過者病共殺之居下而好幹上嗜欲無厭求索不止者刑共殺之少以敵眾弱以侮彊忿不量力者兵共殺之故有三死而非命者自取之也詩云人而無儀不死何爲法言

君子篇或問龍龜鴻鵠不亦壽乎曰壽曰人可壽乎曰物以其性人以其仁或問壽可益乎曰徳曰回牛之行徳矣曷壽之不益也曰徳故爾如回之殘牛之賊也焉得爾曰殘賊或壽曰彼妄也君子不妄有生者必有死有始者必有終自然之道也論衡

气壽篇凡人稟命有二品一曰所當觸值之命二曰彊弱壽夭之命所當觸值謂兵燒壓溺也彊壽弱夭謂稟气渥薄也兵燒壓溺遭以所稟爲命未必有審期也若夫彊弱夭壽以百爲數不至百者气自不足也夫稟气渥則其體彊體彊則其命長气薄則其體弱體弱則命短命短則多病壽短始生而死未產而傷稟之薄弱也渥彊之人不卒其壽若夫無所遭遇虛居困劣短气而死此稟之薄用之竭也此與始生而死未產而傷一命也皆由稟气不足不自致於百也人之稟气或充實而堅彊或虛劣而�弱充實堅彊其年壽虛劣�弱失棄其身天地生物物有不遂父母生子子有不就物有爲實枯死而墮人有爲兒夭命而傷使實不枯亦至滿歲使兒不傷亦至百年然爲實兒而死枯者稟气薄則𨿽形體完具虛劣气少不能充也兒生號啼之聲鴻朗髙暢者壽嘶喝濕下者夭何則稟壽夭之命以气多少爲主性也婦人疏字者子活數乳者子死何則疏而气渥子堅彊數而气薄子�弱也懷子而前已產子死則謂所懷不活名之曰懷其意以爲已產之子死故感傷之子失其性矣所產子死所懷子凶者字乳亟數气薄不能成也𨿽成人形體則易感傷獨先疾病病獨不治百歲之命是其正也不能滿百者𨿽非正猶爲命也譬猶人形一丈正形也名男子爲丈夫尊公嫗爲丈人不滿丈者失其正也𨿽失其正猶乃爲形也夫形不可以不滿丈之故謂之非形猶命不可以不滿百之故謂之非命也非天有長短之命而人各有稟受也由此言之人受气命於天卒與不卒同也語曰圖王不成其獘可以霸霸者王之獘也霸本當至於王猶壽當至於百也不能成王退而爲霸不能至百消而爲夭王霸同一業優劣異名壽夭或一气長短殊數何以知不滿百爲夭者百歲之命也以其形體小大長短同一等也百歲之身五十之體無以異也身體不異血气不殊鳥獸與人異形故其年壽與人殊數何以明人年以百爲壽也世間有矣儒者說曰太平之時人民侗長百歲左右气和之所生也堯典曰朕在位七十載求禪得舜舜徵三十歲在位堯退而老八歲而終至殂落九十八歲未在位之時必已成人今計數百有餘矣又曰舜生三十徵用三十在位五十載陟方乃死適百歲矣文王謂武王曰我百爾九十吾與爾三焉文王九十七而薨武王九十三而崩周公武王之弟也兄弟相差不過十年武王崩周公居攝七年復政退老出入百歲矣邵公周公之兄也至康王之時尙爲太保出入百有餘歲矣聖人稟和气故年命得正數气和爲治平故太平之世多長壽人百歲之壽蓋人年之正數也猶物至秋而死物命之正期也物先秋後秋則亦如人死或增百歲或減百也先秋後秋爲期增百減百爲數物或出地而死猶人始生而夭也物或逾秋不死亦如人年多度百至於三百也傳稱老子二百餘歲邵公百八十髙宗享國百年周穆王享國百年並未享國之時皆出百三十四十歲矣

無形篇人稟元气於天各受壽夭之命以立長短之形猶陶者用土爲簋廉冶者用銅爲柈桿矣器形已成不可小大人體已定不可減增用气爲性性成命定體气與形骸相抱生死與期節相須形不可變化命不可減加以陶冶言之人命短長可得論也或難曰陶者用土爲簋廉簋廉一成遂至毀敗不可復變若夫冶者用銅爲柈桿柈桿𨿽已成器猶可復爍柈可得爲尊尊不可爲簋人稟气於天𨿽各受壽夭之命立以形體如得善道神藥形可變化命可加增曰冶者變更成器須先以火燔爍乃可大小短長人冀延年欲比於銅器宜有若壚炭之化乃易形形易壽亦可增人何由變易其形便如火爍銅器乎禮曰水潦降不獻魚�何則雨水暴下虫蛇變化化爲魚�離本眞暫變之虫臣子謹愼故不敢獻人願身之變冀若虫蛇之化乎夫虫蛇未化者不若不化者虫蛇未化人不食也化爲魚�人則食之一有見字食則壽命乃短非所冀也歲月推移气變物類蝦爲鶉雀爲蜃蛤人願身之變冀若鶉與蜃蛤魚�之類也人設捕蜃蛤得者食之𨿽身之不化壽命不得長非所冀也魯公牛哀寢疾七日變而成虎鯀殛羽山化爲黃能﹝能音奴來反﹞顧身變者冀牛哀之爲虎鯀之爲能乎則夫虎能之壽不能過人天地之性人最爲貴變人之形更爲禽獸非所冀也凡可冀者以老翁變爲嬰兒其次白髮復黑齒落復生身气丁彊超乘不衰乃可貴也徒變其形壽命不延其何益哉且物之變隨气若應政治有所象爲非天所欲壽長之故變易其形也又非得神艸珍藥食之而變化也人恆服藥固壽能增加本性益其身年也遭時變化非天之正气人所受之眞性也天地不變日月不易星辰不沒正也人受正气故體不變時或男化爲女女化爲男由髙岸爲谷深谷爲陵也應政爲變爲政變非常性也漢興老父授張良書已化爲石是以石之精爲漢興之瑞也猶河精爲人持璧與秦使者秦亡之徵也蠶食桑老績而爲又化而爲蛾蛾有兩翼變去蠶形蠐螬化爲復育復育轉而爲蟬蟬生兩翼不類蠐螬凡諸命蠕蜚之類多變其形易其體至人獨不變者稟得正也生爲嬰兒長爲丈夫老爲父翁從生至死未嘗變更者天性然也天性不變者不可令復變變者不可不變若夫變者之壽不若不變者人欲變其形輒增益其年可也如徒變其形而年不增則蟬之類也何謂人願之龍之爲虫一存一亡一短一長龍之爲性也變化斯須輒復非常由此言之人物也受不變之形不可變更年不可增減傳稱髙宗有桑谷之異悔過反政享福百年是虛也傳言宋景公出三善言熒惑卻三捨延年二十一載是又虛也又言秦穆公有明徳上帝賜之十九年是又虛也稱赤松王喬好道爲仙度世不死是又虛也假令人生立形謂之甲終老至死常守甲形如好道爲仙未有使甲變爲乙者也夫形不可變更年不可減增何則形气性天也形爲春气爲夏人以气爲壽形隨气而動气性不均則於體不同牛壽半馬馬壽半人然則牛馬之形與人異矣稟牛馬之形當自得牛馬之壽牛馬之不變爲人則年壽亦短於人世稱髙宗之徒不言其身形變異而徒言其增延年壽故有信矣形之血气也猶囊之貯粟米也一石囊之髙大亦適一石如損益粟米囊亦增減人以气爲壽气猶粟米形猶囊也增減其壽亦當增減其身形安得如故如以人形與囊異气與粟米殊更以苞瓜諭之苞瓜之汁猶人之血也其肌猶肉也試令人損益苞瓜之汁令其形如故耐爲之乎人不耐損益苞瓜之汁天安耐增減人之年人年不可增減髙宗之徒誰益之者而云增加如言髙宗之徒形體變易其年亦增乃可信也今言年增不言其體變未可信也何則人稟气於天气成而形立則命相須以至終死形不可變化年亦不可增加以何驗之人生能行死則僵僕死則气減形消而壞稟生人形不可得變其年安可增人生至老身變者發與膚也人少則發黑老則發白白久則黃髮之變形非變也人少則膚白老則膚黑黑久則黯若有垢矣發黃而膚爲垢故禮曰黃無疆發變異故人老壽遲死骨肉不可變更壽極則死矣五行之物可變攺者惟土也埏以爲馬變以爲人是謂未入陶更火者也如使成器入更火牢堅不可復變今人以爲天地所陶冶矣形已成定何可復更也圖仙人之形體生毛臂變爲翼行於云則年增矣千歲不死此虛圖也世有虛語亦有虛圖假使之然蟬蛾之類非眞正人也海外三十五國有毛民羽民羽則翼矣毛羽之民土形所出非言爲道身生毛羽也禹益見西王母不言有毛羽不死之民亦在外國不言有毛羽毛羽之民不言不死不死之民不言毛羽毛羽未可以效不死仙人之有翼安足以驗長壽乎中論

夭壽或問孔子稱仁者壽而顏淵早夭積善之家必有餘慶而比干子胥身陷大禍豈聖人之言不信而欺後人耶故司空潁川荀爽論之以爲古人有言死而不朽謂太上有立徳其次有立功其次有立言其身歿矣其道猶存故謂之不朽夫形體者人之精魄也徳義令聞者精魄之榮華也君子愛其形體故以成其徳義也夫形體固自朽敝消亡之物壽與不壽不過數十歲徳義立與不立差數千歲豈可同日言也哉顏淵時有百年之人今寧復知其姓名耶詩云萬有千歲眉壽無有害人豈有萬壽千歲者皆令徳之謂也由此觀之仁者壽豈不信哉傳曰所好有甚於生者所惡有甚於死者比干子胥皆重義輕死者也以其所輕獲其所重求仁得仁可謂慶矣槌鐘擊磬所以發其聲也煮鬯燒燻所以揚其芬也賢者之窮厄戮辱此槌擊之意也其死亡陷溺此燒煮之類也北海孫翺以爲死生有命非他人之所致也若積善有慶行仁得壽乃教化之義誘人而納於善之理也若曰積善不得報行仁者凶則愚惑之民將走千惡以反天常故曰民可使由之不可使知之身體發膚受之父母不敢毀傷孝之至也若夫求名之徒殘疾厥體冒厄危戮以徇其名則曾參不爲也子胥違君而適讎國以雪其恥與父報讎悖人臣之禮長畔弒之原又不深見二主之異量至於懸首不化斯乃凶之大者何慶之爲幹以爲二論皆非其理也故作辯夭壽云幹聞先民稱所惡於知者爲鑿也不其然乎是以君子之爲論也必原事類之宜而循理焉故曰說成而不可間也義立而不可亂也若無二難者苟旣違本而死又不以其實夫聖人之言廣矣大矣變化云爲固不可以一槪齊也今將妄舉其目以明其非夫壽有三有王澤之壽有聲聞之壽有行仁之壽書曰五福一曰壽此王澤之壽也詩云其徳不爽壽考不忘此聲聞之壽也孔子曰仁者壽此行仁之壽也孔子云爾者以仁者壽利養萬物萬物亦受利矣故必壽也荀氏以死而不朽爲壽則書何故曰在昔殷王中宗嚴恭寅畏天命自度治民祗懼不敢荒寧肆中宗之享國七十有五年其在髙宗實舊勞於外爰曁小人作其卽位乃或亮陰三年不言惟言乃雍不敢荒寧嘉靖殷國至於小大無時或怨肆髙宗之享國五十有九年其在祖甲不義惟王舊爲小人作其卽位爰知小人之依能保惠庶民不侮鰥寡肆祖甲之享國三十有三年自時厥後立王生則逸不知稼穡之艱難不知小人之勞苦惟�樂是從自時厥後亦罔或克壽或十年或七八年或五六年或三四年者周公不知夭壽之意乎故言聲聞之壽者不可同於聲聞是以達人必參之也孫氏專以王教之義也惡愚惑之民將反天常孔子何故曰有殺身以成仁無求生以害仁又曰自古皆有死民無信不立欲使知去食而必死也昔者仲尼乃欲民不仁不信乎夫聖人之教乃爲明允君子豈徒爲愚惑之民哉愚惑之民威以斧鉞之戮懲以刀墨之刑遷之他邑而流於裔土猶或不悛況以言乎故曰惟上智與下愚不移然則荀孫之義皆失其情亦可知也昔者帝嚳已前尙矣唐虞三代厥事可得略聞乎自堯至於武王自稷至於周召皆仁人也君臣之數不爲少矣考其年壽不爲夭矣斯非仁者壽之驗耶又七十子豈殘酷者哉顧其仁有優劣耳其夭者惟顏回據一顏回而多疑其餘無異以一鉤之金權於一車之羽云金輕於羽也天道迂闊暗昧難明聖人取大略以爲成法亦安能委曲不失毫芒無差跌乎且夫信無過於四時而春或不華夏或隕霜秋或雨雪冬或無冰豈復以爲難哉所謂禍者己欲違之而反觸之者也比干子胥已知其必然而樂爲焉天何罪焉天𨿽欲福仁亦不能以手臂引人而亡之非所謂無慶也荀令以此設難而解以槌擊燒燻於事無施孫氏譏比干子胥亦非其理也殷有三仁比干居一何必啟手然後爲徳子胥𨿽有讎君之過獨有觀心知仁懸首不化固臣之節也且夫賢人之道者同歸而殊途一至而百慮或見危而授命或望善而遐舉或被髮而狂歌或三黜而不去或辭聘而山棲或忍辱而俯就豈得責以聖人也哉於戲通節之士實關斯事其審之云耳

壽夭部雜錄書經召誥今衝子嗣則無遺壽曰其稽我古人之徳矧曰其有能稽謀自天呂刑惟呂命王享國百年耄荒詩經豳風七月章爲此春酒以介眉壽按正義人老必有毫眉秀出按朱注介助也介眉壽者頌禱之詞也大全王氏曰養气體以助之也小雅天保章如南山之壽南山章樂只君子萬壽無期又

樂只君子萬壽無疆又

樂只君子遐不眉壽又

樂只君子遐不黃又

樂只君子保艾爾後按注黃老人發復黃也老人面凍梨色如浮垢也保安艾養也蓼蕭章其徳不爽壽考不忘又

宜兄宜弟令徳壽豈按注壽豈壽而且樂也大雅棫朴章周王壽考遐不作人按注文王九十七乃終故言壽考行葦章酌以大斗以祈黃黃臺背以引以翼壽考維祺以介景福按注黃老人之稱以祈黃猶曰以介眉壽云耳臺鮐也人老則背有鮐文引導翼輔祺吉也此頌禱之詞欲其飲此酒而得老壽又相引導輔翼以享壽祺介景福也大全輔氏曰臺背則老又甚於黃也相引導則不昧於所適相輔翼則不怠於所行相與年髙而徳卲也魯頌閟宮章三壽作朋如岡如陵按注三壽未詳或曰壽與岡陵等而爲三也又俾爾昌而熾俾爾壽而富黃髮臺背壽胥與試俾爾昌而大俾爾耆而艾萬有千歲眉壽無有害按注壽胥與試之義未詳王氏曰壽考者相與爲公用也蘇氏曰願其壽而相與試其才力以爲用也按大全曹氏曰老壽者相與試用則不特三壽作朋而已所用皆老成人也又天錫公純嘏眉壽保魯又

令妻壽母又

旣多受祉黃髮兒齒按注兒齒齒落更生細者亦壽徵也左傳襄公八年子駟曰周詩有之曰俟河之淸人壽幾何莊子逍遙遊楚之南有冥靈者以五百歲爲春五百歲爲秋上古有大椿者以八千歲爲春八千歲爲秋而彭祖乃今以久特聞眾人匹之不亦悲乎齊物論莫壽乎殤子而彭祖爲夭盜跖篇人上壽百歲中壽八十下壽六十韓子解老篇人無禍害則盡天年盡天年則全而壽淮南子墬形訓暑气多夭寒气多壽論衡正說篇或說春秋二百四十二年者上壽九十中壽八十下壽七十孔子據中壽三世而作三八二十四故二百四十年也述異記仙者說元鹿爲脯食之壽二千歲冊府元龜壽考洪範五福其一曰壽詩人之述黃易象之紀大�皆其事也蓋夫民稟天地之中以生其紮瘥夭閼中道而殞者不可勝數矣乃有鮐背齯齒皤皤華皓而筋力靡秏精爽不衰以至飾巾待期啟手無恨此康寧終命盡其天年者歟傳之所載八十九十曰耄百年曰期頤人之享年及於耄期誠足貴矣三代而下悉用論次其有百歲以上至數百歲者豈特稟異气哉短命孔子曰苗而不秀者有矣夫秀而不實者有矣夫蓋難其才殆庶幾奄及短命時方丁壯不克永年揭修短之有期而賢愚之無間世莫仰其惠人弗知其然斯爲不幸歷代所傷者矣東坡志林嘗有三老相遇或問之年一人曰吾年不可記但憶少年時與盤古有舊一人曰海水變桑田時吾輒下一籌爾來吾籌已滿十間屋一人曰吾所食蟠桃棄其核於昆侖山之下今已與昆侖齊矣以予觀之三子者與蜉蝣朝菌何以異哉顏回簞食瓢飲其爲造物者費亦省矣然且不免於夭折使回更喫得兩簞食半瓢飲當更不活得二十九歲然造物者輒支盜跖兩日祿料足爲回七十年糧矣但恐回不要耳過庭錄六伯祖子正丞相長子有大才博學年甫三十二而卒有文集百卷魯直爲跋其後其略云士之學期於沒而不朽君子之道百世以俟聖人故壽夭之際未嘗置言鳧鶴之短長故物不能齊也𨿽然有連城之璧操之甚栗中道而毀豈能使人無慨於心哉範子正予不及友也予嘗親聞其人又得其言皆可傳後問其所遊則司馬溫公愛之問其爲吏則年三十試吏單又方使者剝膚椎髓取於民以自爲功子正以歲饑獨捨單父民錢十九𨿽沒世可以不朽矣遊宦紀聞洪文敏公容齋隨筆論人君壽考自三代而後惟梁武帝八十三以侯景之禍幽辱告終至光堯太上皇帝之福壽眞可於天人中求之國朝大臣如樞相張升宮保趙槪皆八十六陳文惠八十三杜祁公八十一�鄭公八十文潞公獨九十二張文定公八十五範蜀公曾宣靖蘇文定皆八十餘渡江後惟史越王八十三周益公八十云續明道雜誌世言眉毫不如耳毫耳毫不如老饕此言老人饕餮嗜飲食最年老之相也此語未必然某見數老人皆飲食至少其說亦有理內侍張茂則每食不過粗飯一盞許濃膩之物絕不向口老而安寧年八十餘卒茂則每勸人必曰且少食無大飽王�龍圖造食物必至精細食不盡一器食包子不過一二枚耳年八十卒臨老猶康彊精神不衰王爲餘言食取補气不饑卽已飽生眾疾至用藥物消化尢傷和也劉幾祕監食物尢薄僅飽卽止亦年八十而卒劉監尢喜飲酒每飲酒更不食物啖少果實而已循州蘇侍郎每見某卽勸令節食言食少卽藏气流通而少疾蘇公貶瘴鄕累年近六十而傳聞亦康健無疾蓋得其力也蘇公飲酒而不服藥每與客食未飽已捨匕箸淸波雜誌櫻桃抄乳酪正雨厭肥梅風忺吹籜咸瞻格天閣見十眉環侍爭鳴弦索茶甌試瀹更良夜沈沈細酌問間生此日爲誰曾向玉皇案前持�龜鶴從他祝壽未比當年陰功堪托天應不錯教公議細評泊自和戎以來謀國多少蕭曹衛霍柰胡兒自若惟守紹興舊約閩士朱耆壽字國箕爲秦伯和侍郎壽朱久遊上庠博洽能文一時諸公皆知之以累舉得官監臨安赤山酒年八十餘而終容齋四筆陳正敏遁齋閒覽梁灝八十二歲雍熙二年狀元及第其謝啟云白首窮經少伏生之八歲靑雲得路多太公之二年後終祕書監卒年九十餘此語旣著士大夫亦以爲口實予以國史考之梁公字太素雍熙二年廷試甲科景徳元年以翰林學士知開封府暴疾卒年四十二子固亦進士甲科至直史館卒年三十三史臣謂梁方當委遇中途夭謝又云梁之秀�中道而摧明白如此遁齋之妄不待攻也齊東野語先世舊藏吳興張氏十詠圖一卷乃張子野圖其父維平生詩有十首也其一太守馬太卿會六老於南園云賢侯美化行南國華發欣欣奉宴娛政績已聞同水薤恩輝遂喜及桑楡休言身外榮名好但恐人間此會無他日定知傳好事丹靑寧羨洛中圖其二庭鶴云戢翼盤桓傍小庭不無淸夜夢煙汀靜翹月色一團素閒啄苔錢數點靑終日稻粱聊自足滿前雞鶩漫相形已隨秋意歸詩筆更與幽棲上畫屏其三玉蝴蝶花云雪朵中間蓓蕾齊驟聞尢覺繡工遲品髙多說瓊花似曲妙誰將玉笛吹散舞不休零晚樹團飛無定撼風枝漆園如有須爲夢若在藍田種更宜其四孤帆云江心云破處遙見去帆孤浪闊疑升漢風髙若泛湖依微過遠嶼仿�落荒蕪莫問乘舟客利名同一途其五宿淸江小捨破損僅存一句云菇葉靑靑綠荇齊其六歸燕云社燕秋歸何處鄕羣雛齊老稻靑黃猶能時暫棲庭樹漸覺稀�度苑墻已任風庭下簾幕卻隨煙艇過瀟湘前春認得安巢所應免差池揀杏梁其七聞砧云遙野空林砧杵聲淺沙棲雁自相鳴西風送響暝色靜久客感秋悉思生何處徵人移塞帳卽時新月落江城不知今夜搗衣曲欲寫秋閨多少情其八宿後陳莊云臘凍初開苕水淸煙村遠郭漫吟行灘頭斜日鳧鷖隊枕上西風鼓角聲一棹寒燈隨夜釣滿犁膏雨�春耕誰言五福仍須富九十餘年樂太平其九送丁遜秀才赴舉云鵬去天池鳳翼隨風雲髙處約先飛靑袍賜宴出關近帶取瓊林春色歸其十貧女云蒿簪掠鬢布裁衣水鑑𨿽明亦懶窺數畝秋禾滿家食一機官帛幾梭絲物爲貴寶天應與花有秋香春不知多少年來豪族女總教時樣畫蛾眉孫覺莘老序之云富貴而壽考者人情之所其慕貧賤而夭短者人情之所甚哀然有得於此者必遺於彼故寧處康彊之貧壽考之賤不願多藏而病憂顯榮而夭短也贈尙書刑部侍郎張公諱維吳興人少年學書貧不能卒業去而躬耕以爲養善教其子至於有成平居好詩以吟詠自娛浮游閭裏上下於溪湖山谷之間遇物發興率然成章不事雕琢之巧采繪之華而雅意自得徜徉閒肆往往與同時處士能詩者爲輩蓋非無憂於中無求於世其言不能若是也公不出仕而以子封至正四品亦可謂貴不治職而受祿養以終其身亦可謂富行年九十有一可謂壽考夫享人情之所甚慕而違其所哀無憂無求而見之吟詠則其自得而無怨懟之辭蕭然而有沈淡之思其宜然哉公卒十八年公子尙書都官郎中先亦致仕家居取公平生所自愛詩十首寫之縑素號十詠圖傳示子孫而以序見屬余旣愛侍郎之壽都官之孝爲之序而不辭都官字子野蓋其年八十有二云此事不詳於郡誌而張維之名亦不顯故人少知者會直齋陳振孫二卿方修吳興志討摭舊事見之大喜遂傳其圖且詳考顚末爲之跋云慶曆六年吳興郡守宴六老於南園酒酣賦詩安定胡先生瑗教授湖學爲序其事六人者工部侍郎郎簡年七十九司封員外郎範說年八十六衛尉寺丞張維年九十一俱致仕劉維慶年九十二周守中年九十五吳琰年七十二皆有子弟列爵於朝劉殿中丞述之仲父周大理丞頌之父吳大理丞知幾之父也詩及序刻石園中園廢石亦不存其事見圖經及安定言行錄余嘗考之郎簡杭人也或嘗寓於湖範說治平三年進士同學究出身周頌天聖八年進士劉吳盛族述與知幾皆有名迹可見獨張維無所考近周明叔史君得古畫三幅號十詠圖者乃維所作詩也首篇卽南園宴集所賦孫覺莘老序之其略云云於是始知維爲子野之父也時熙寧五年歲在壬子逆數而上八十二年子野之生當在淳化辛卯其父享年九十有一正當爲守會六老之年實慶曆丙戌逆數而上九十一年則周世宗顯徳丙辰也後四年宋興自是日趨太平極盛之世及於熙寧元丰再更甲子矣子野於其間擢儒科登膴仕爲時聞人贈其父官四品仍父子皆耄期流風雅韻使人遐想慨慕不能已可謂吾鄕衣冠之盛事矣世固知有子野而不知其有父也自慶曆丙戌後十八年子野爲十詠圖當治平甲辰又後八年孫莘老爲太守爲之作序當熙寧壬子又後一百七十七年當淳佑己酉其圖爲好古博雅君子所得會余方緝吳興人物志見之如獲珙璧因細考而詳錄之庶幾不朽於世其詩亦淸麗閒雅如灘頭斜日鳧鷖隊枕上西風鼓角聲又花有秋香春不知皆佳句也子野之墓在卞山多寶寺今其後影響不存矣此圖之獲豈不幸哉本朝有兩張先皆字子野其一博州人天聖三年進士歐陽公爲作墓志其一天聖八年進士則吾州人也二人名姓字偶皆同而又適同時不可不知也且賦詩云平生聞說張三影十詠誰知有乃翁逢世升平百年久與齡耆艾一家同名賢敍述文章好勝事流傳繪素工遐想盛時生恨晚恍如身在畫圖中南園故址在今南門內牟存叟端平所居是也其物尙爲張氏物先君爲經營得之存叟大喜亦嘗賦五絕句其一云買家喜傍水晶宮正是南園故址中我欲築堂名六老追還慶曆太平風蓋紀實也余家又偶藏子野詩一帙名安六集舊京本也鄕守楊嗣翁見之因取刻之郡齋適二事皆出余家似與子野父子有緣耳省心錄壽夭在天安危在人知天理者夭或可壽忽人事者𨿽安必危比事摘錄至元丙子淮南閫帥夏貴歸附元授中書左丞至己卯歲死有人贈以詩云自古誰無死惜公遲四年問公今日死何似四年前又有人弔其墓云享年八十三而不七十九嗚呼夏相公萬代名不朽昔宋褚淵身事二姓弟照嘆曰使淵作中書而死也當是一名士今徳不昌令有期頤之壽哀哉芥隱筆記李太白詩云拜龍顏獻聖壽北斗戾南山摧天子九九八十一萬歲歲歲長傾萬壽杯余嘗爲聖節詩用八十一萬歲事或問有所據否因舉此且云道藏雲笈七簽二帙混元聖紀云混元一始萬劫至千百成百成亦八十一萬年而有太初太初之時老君從虛空而下爲太初之師又自太上生後復八十一萬億八十一萬歲乃生一�狂夫之言或曰仁者壽而顏子夭何與答曰顏子太老成當三十之年正當發散而件件務在收斂春行冬令所以早凋野客叢談僕髫齔時侍叔父問路旁三叟之說謂出於近時小說因閱類要見應璩一詩正有是語曰昔有行道人陌上見三叟年各百餘歲相與鉏禾莠住車問三叟何以得此壽上叟前致詞室內姬粗丑中叟前致詞量腹節所受下叟前致詞暮臥不覆首要哉三叟言所以能長久乃知此古語爾太平淸話召公奭壽一百九十餘乃卒見風俗通太公望壽一百六十乃卒見紫微斗數偃曝談余歐陽集古錄云漢故北海桐景君碑銘有云不永麋壽餘家集錄三代古器銘有眉壽者皆爲麋壽蓋古字簡少通用至漢猶然也余按麋羣多至千百京房易傳云廢正作淫者大不明國多麋又曰震遂泥厥咎國多麋博物志云麋千千爲羣麋壽者言多壽如千秋云也非通用眉字也

壽夭部藝文二詩

詞

洛中九老會有

序

唐白居易

會昌五年三月二十四日胡吉劉鄭盧張等六賢皆多年壽予亦次焉於東都敝居履道坊合尙齒之會七老相顧旣醉且歡靜而思之此會希有因各賦七言韻詩一章以記之或傳諸美事者其年夏又有二老年貌絕倫同歸故鄕亦來斯會續命書姓名年齒寫其形貌附於圖右仍以一絕贈之云雪作須眉云作衣遼東華表暮雙歸當時一鶴猶希有何況今逢兩令威又云時祕書狄兼謨河南尹盧貞以年未及七十𨿽與會而不及列

洛中遺老李元爽年一百三十六

禪僧如滿歸洛年九十五

前懷州司馬安定胡杲年八十九閒居同會在三春大抵愚年最出羣雪鬢不嫌杯酒興白頭仍愛玉鑪燻徘徊玩柳心尢健老大看花意卻勤鑿落滿斟酩酊香囊髙掛任氤氳搜神得句題紅紙望景長吟對白雲今日交情何不替齊年同事聖明君

衛尉卿致仕馮翊吉旼年八十八休官罷任已閒居林苑園亭興有餘對酒最宜花�發邀歡不厭柳條初低腰醉舞垂緋袖擊筋謳歌任褐裾寧用管弦來合雜自親松竹且淸虛飛觥酒到須先酌賦詠詩成不住書借問商山賢四皓不知此後更何如

前磁州刺史廣平劉眞年八十七垂絲今日幸同筵朱紫居身是大年賞景當知心未退吟詩猶覺力完全閒庭飲酒當三月在席權豪象七賢山茗煮時秋霧碧玉杯斟處彩霞鮮臨�花笑如歌妓傍竹松聲當管弦𨿽未學窮生死訣人間豈不是神仙

前龍武軍長史滎陽鄭據年八十五東閣幽閒日暮春邀歡皆是白頭賓官班朱紫多相似年紀髙低次第勻聯句每言松竹意停杯多說古今人更無外事來心肺空有淸虛入鬼神醉舞兩回迎勸酒狂歌一曲會余身今朝何事偏情重同作明時列任臣前侍禦史內供奉官範陽盧貞年八十二三春已盡洛陽宮天气初晴景象中千朵嫩桃迎曉日萬株垂柳逐和風非論官位皆相似及至年髙已共同對酒歌聲猶極妙玩花詩思可能窮先時共作三朝貴今日猶逢七老翁但把綠醽常滿酌煙霞萬里會應通

前永州刺史淸河張渾年七十七幽亭春盡共爲歡印綬居身是大官遁迹豈勞登遠岫垂絲何必坐溪磻詩聯六韻尢應易酒飲三杯未覺難每況襟懷同宴會共將心事比波瀾風吹野柳懸羅帶日照庭花落綺紈此席不煩鋪錦帳斯筵堪作畫圖看

刑部尙書致仕白居易年七十四七人五百八十四拖紫紆朱垂白須囊裏無金莫嗟嘆樽中有酒且歡娛吟成六韻神還旺飲到三杯气尙粗嵬峨狂歌教婢拍婆娑醉舞遣孫扶天年髙邁二疏傳人數多於四皓圖除卻三山五天竺人間此會且應無

洛中耆英會有

序

宋司馬光

昔白樂天在洛與髙年者八人遊時人慕之圖傳於世宋興洛中諸公繼而爲之者再矣皆圖形普明僧捨樂天之故第也元丰中潞國文公畱守西都韓國富公致政在裏第皆自逸於洛者潞國謂韓國公曰凡所爲慕於樂天者以其志趣髙逸也奚必數與地之襲焉一日悉集士大夫老而賢者於韓公之第置酒相樂賓主凡十有二人圖形妙覺僧捨時人謂之洛陽耆英會孔子曰好賢如緇衣取其敝又取爲樂善無厭也二公寅亮三朝爲國元老入贊萬幾出綏四方上則固社稷尊宗廟下則熙百工和萬民爲天子腹心股肱耳目天下所取安所取乎其勛業閎大顯融豈樂天所能庶幾然猶慕效樂天所爲汲汲如恐不及豈非樂善無厭者歟又洛中舊俗燕私相聚尙齒不尙官自樂天之會已然是日復行之斯乃風化之本可頌也宣徽王公方畱守北都聞之以書請於潞公曰予家洛位與年不居數客之後顧不得執�酒在坐席良以爲恨願寓名其間幸無我遏其爲諸公嘉羨如此光未七十用狄監盧尹故事亦預於會潞公命光序其事光不敢辭時元丰五年正月端明殿學士兼翰林院侍讀學士大中大夫提舉崇福宮司馬光序

武寧軍節度使守司徒開府儀同三司致仕韓

國公�弼彥國年七十九西洛古帝都衣冠走集地實惟名利場驟爲耆徳會大尹吾舊相曠懷輕富貴日與退老遊臺閣並省寺予�最衰老亦許預其次遂欲省儀容爛然形繪事閩嶠訪精筆蛟綃布絕藝今復崇宴衎聊以示慈惠幽居近銅駝荒獘仍湫底塞路移君庖盈車載春醴獻酬互相趣歡處不知止商嶺有四翁晉林惟七子較我集諸賢盛衰何遠邇並事實可矜傳之爲千祀伏承畱府太尉相公就敝居爲耆年之會承命賦詩謹錄上呈伏惟采覽

河東節度使守太尉開府儀同三司判河南府

潞國公文彥博寬夫年七十七九老舊賢形繪事元丰今勝會昌春垂肩素髮皆時彥揮麈淸談盡席珍染翰不停詩思健飛觴無算酒行頻蘭亭雅集誇修禊洛社英遊賞序賓自愧空�陪幾杖更容款密奉簪紳當筵尙齒尢多幸十二人中第二人

弼竊覽長篇斷章有十二人中第二人之句又

賦一絕上呈顧我年齡𨿽第一在公勛徳自無雙不推行業終難敵富貴康寧亦可降

彥博伏�公詩有第一無雙之句輒成二十八

字上呈洛下衣冠今最盛當筵尙齒禮容優惟公福壽並勛徳合是人間第一流

尙書司封郎中致仕席汝言君從年七十七系國安危唐上宰功成身退漢畱侯二公閒暇開髙宴九老雍容奉勝流共接雅歡恩意洽不矜崇貴禮容優賞心樂事人間盛豈謂今稀古莫儔

又壯歲塵埃祿仕牽老歸重到舊林泉曾無勛業書丹史偶向康寧養老年自分杜門居陋巷敢期序齒預公筵更�形穢才涼薄不稱圖眞接巨賢

朝議大夫致仕王尙恭安之年七十六端朝風望兩臺星珪組參差又十人八百喬年餘總數一千熙運遇良辰席間韻語皆非俗圖上形容盡得眞勝事主盟開府盛誤容衰薄混淸塵服許便衣更野逸坐從齒列似天倫二公笑語增和气夜久盤花旋發春燭下盤花開公卽指目焉

太常少卿致仕趙丙南正年七十五新春鼎洛燕英髦主禮雍容下庶寮二相比肩官一品十人華發事三朝星階並列瞻臺耀樽酒時行挹斗杓東潁庸夫最無狀也將顏面趣嘉招

祕書監致仕上柱國劉幾伯壽年七十五司徒碩徳今無比太尉殊勛固絕倫偶以莫年陪盛宴喜將白髮照靑春八公秪有山空著四皓當衰心且伸元老相望�迹在不應此會愧前人

又制舉省元推二相龍頭昔日屬宣人間盛事並遐算一席幾盈九百籌十二老共八百九十二歲

衛州防禦使致仕馮行己肅之年七十五書稱五福壽爲先有徳人方得壽延自愧櫟樗非遠器誰應齒髮亦遐年立身官未三公貴推老名陪二相賢喜把衰容模梵宇�無纖�勒燕然當時遭遇承陶冶今日光榮預燕筵從此洛城增勝槪又新重作畫圖傳

中奉大夫充天章閣待制提舉崇福宮楚建中

正叔年七十二自顧頹齡七十餘久�頑鈍費洪壚歸逢大老耆年會衰朽形骸愧畫圖

又二相謨猷爛史編諸公才業過前賢好圖儀像傳來世何事頑�亦比肩

司農少卿致仕王謹言不疑年七十二相印貂冠粲六符華顚髙會侍臣俱不將官職誇鄕裏惟尙年齡入畫圖履道淸歡追故事�瞻陰徳見吁謨叨陪幾杖眞榮幸珪璧叢中間��

宣徽南院使檢校太尉判大名府王拱辰君貺

年七十一西都山水天下奇神嵩景室環淸伊上古太室山爲景室山甫

申間气秀不絕生賢會聖昌明時衣冠古數盛文雅臺符卿月光離離魏京雄奧壓幽朔遊宮禦府嚴天威膏田千里翳桑柘犀甲萬旅馴熊羆公當緩帶名三鎭懸赤繼軫承保釐追惟契遇最深舊加復雍孟交旌麾仁皇一莊龍虎榜桂堂先後攀髙枝宦遊出處五十載鸞臺驥路俱騰夷三公極位固遼隔五年以長猶肩隨公今復主鳳門鑰僕亦再撫銅臺圻二京桐望阻河廣三徑不克陪遊嬉忽聞幹步踵門至投我十二耆英詩整冠肅貌諷章句若坐寶肆羅珠璣爲言白傅有髙躅九君結社眞可師欲令千載著風迹亟就僧館圖神姿詞宗端殿序篇目滂灑大筆何淋漓眷言履道靡充詘菟裘近邑將營歸報云繪素得精筆願列霜璧如唐規退居舊相國元老十年還政瀍之涯康寧富貴備五福靈寶盛气如虹霓昔年大對繼董登科賜第同一�皆天聖八年紫垣步武旣通接金沙裏閈還鄰比探禪論道劇訓對摩軋太古窮天機二賢勛業冠朝省爵齒官學誰依稀今將圖畫表來世詎可下客聯纓緌旣蒙月品定人物不敢循避違風期況承開合厚賓客富有景物佳園池銅駝坊西福善宅修竹萬个龍淸漪天光臺髙未百尺下眺林嶺如屏帷花王千品盡殊勝風光繡畫三春暉六相街中潞公第碧瓦萬木煙參差左隅廟畫本經禮右閣宸翰尊星奎婆娑靑鳳舞松柏煥爛素錦燻酴�石渠飛澑漱寒玉晝夜竽瑟鳴�墀伊予陋宇治窮僻姑喜地廣爲環溪樓名多景可曠望臺號風月延淸輝四時花花不外假拿舟傲幘聊嬉怡懷歸撫事若饑渴恨無羽翼西南飛人生交舊貴倫輩情親意接心相知豈無晚秀負才蘊髙談大笑拘禮儀洛中故事名義燕二毛第一年相推濯冠登仕荷天寵尊君報國當百爲旣嗟大耋盍知止納祿謝事皆所宜顧方北道倚煩劇未許解紱披荷衣長篇不令負花約公貽莫負花前約之句爲指風什歌式微如羹甘露爽心骨似柄玉麈親顏眉蘭叢𨿽未長羅宅菊英似亦思陶籬子山已著小園賦彥倫猶愧鐘山移聊攄短引謝招隱肯使猿鶴常驚啼

大中大夫提舉崇福宮張問昌言年七十槐庭二老樂堯仁盛集髙年洛水濱華具瞻𨿽禮絕白頭序齒卻情親淸閒幾席同禪院山野巾裘似隱淪尊酒椒香才過節池塘艸色已催春白公酣暢吟哦內衛武康彊笑語頻豈獨丹靑傳不朽潛欣風俗欲還淳芝田鶴戲調形健蓮葉龜遊納息勻商皓寂寥拘小隱漢疏局蹙止家人莫因气貌疑丹自有光陰寄大椿復得兼謨爲重客司馬光未七十恐遺元爽在編民神仙可學今方信道術相忘久益眞滿座交歡祝眉壽羣生五福托鴻鈞

龍圖閣直學士通議大夫提舉崇福宮張燾景

元年七十洛城今昔衣冠盛韓國園林景物全功在三朝尊二相數逾九老萃羣賢當時鄕社爲髙會此日居畱被款延多幸不才陪履舄更�七十是新年

彥博代簡上君貺宣猷忽愛大名名遂忘西洛樂銅駝本自佳金鳳亦不惡二月三月春融融千花萬花紅灼灼公乎早歸來莫負花前約同賞狀元紅對酒劉師閣花𨿽舊房其艷維新

端明殿學士兼翰林侍讀學士大中大夫司馬

光年六十四洛下衣冠愛惜春相從小飲任天眞隨家所有自可樂爲具𨿽微誰笑貧不待珍羞方下筋只將佳景便娛賓庾公此興知非淺藜藿終難作主人

作眞率會伯康與羣從七十八歲安之七十七

歲正叔七十四歲不疑七十三歲叔達七十歲

光六十五歲合五百一十歲口號成詩用安之

前韻七人五百有餘歲同醉花前今古稀走馬鬥鷄非我事紵衣絲髮且相輝

又經春無事連翩醉彼此往來能幾家切莫辭斟十分酒盡從他笑滿頭花

題濮陽陳副使髙年會二首明於愼行華堂髙會聚耆英黃髮如雲象赤城四座飛觴喧笑語百年擊壤沐升平人浮洛社詩中數事勝襄陽傳裏名七十主翁渾未老已從仙籍領長生

又都門三紀挹風流想見今來雪滿頭雲裏忽傳鴻雁札山中遙隔薜蘿秋懷人仲舉應懸榻傲世元龍自倚樓聞道枌楡新結社追隨無計覓扁舟

喜遷鶯祝

壽

宋康與之臘殘春早正簾幕護寒樓臺淸曉寶運當千佳辰餘五嵩嶽誕生元老帝遣阜安宗社人仰雍容廊廟盡總道是文章孔孟勛庸周召師表方眷遇魚水君臣須信從年少玉帶金魚朱顏綠鬢占斷世間榮耀篆刻鼎彜將徧整頓乾坤都了願歲歲見柳梢靑淺梅英紅小

千秋歲自

壽

明顧孔昭浮瓜雪藕正值涼生後江浩蕩山明秀蟬鳴髙樹蔭燕蹴晴波皺書畫舫鼓琴垂釣娛淸晝門巷淵明柳老稚歡相候酒釀熟魚烹就醉憐風入戶吟愛云生岫新月吐嫦娥又爲先生壽

壽夭部紀事史記三皇本紀天皇氏兄弟十二人立各一萬八千歲地皇氏姓十一人亦各萬八千歲人皇氏兄弟九人凡一百五十世合四萬五千六百年炎帝神農氏立一百二十年崩五帝本紀黃帝崩葬橋山按注皇甫謐曰在位百年而崩年百一十一歲顓頊崩而元囂之孫髙辛立按注皇甫謐曰在位七十八年年九十八帝嚳崩而摯代立按注皇甫謐曰在位七十年年百五歲堯立七十年得舜二十年而老令舜攝行天子之政薦之於天堯辟位凡二十八年而崩按注皇甫謐曰堯以甲申歲生甲辰卽帝位甲午徵舜甲寅舜代行天子事辛巳崩年百十八在位九十八年孔安國云壽百一十六歲莊子天地篇堯觀乎華華封人曰嘻聖人請祝聖人使聖人壽堯曰辭使聖人富堯曰辭使聖人多男子堯曰辭封人曰壽富多男子人之所欲也女獨不欲何邪堯曰多男子則多懼富則多事壽則多辱是三者非所以養徳也故辭封人曰始也我以女爲聖人邪今然君子也天生萬民必授之職多男子而授之職則何懼之有富而使人分之則何事之有夫聖人鶉居而食鳥行而無彰天下有道則與物皆昌天下無道則修徳就閒千歲厭世去而上仙乘彼白雲至於帝鄕三患莫至身常無殃則何辱之有封人去之堯隨之曰請問封人曰退已史記五帝本紀舜年二十以孝聞年三十堯舉之年五十攝行天子事年五十八堯崩年六十一代堯踐帝位踐帝位三十九年南巡狩崩於蒼梧之野按注皇甫謐曰舜以堯之二十一年甲子生三十一年甲午徵用七十九年壬午卽眞百歲癸卯崩路史籛鏗封於彭是爲大彭彭祖以斟雉養性事放勛壽七百六十七按注莊子云彭祖得之上及有虞下及五伯如此而已彭祖傳云商王時傳之三百歲已謬矣仙傳乃云喪四十九妻五十四子或云壽七百或云四百皆妄世本鏗在商爲守藏史周爲柱下史子云老彭蓋又誤爲老子也潛夫論又謂顓帝師於老彭尢乖史記夏本紀禹東巡狩至會稽而崩按注皇甫謐曰年百歲也山海經海外西經軒轅之國在北�山之際其不壽者八百歲在女子國北人面蛇身尾交首上史記殷本紀湯崩太子太丁未立而卒按注皇甫謐曰卽位十七年而踐天子位爲天子十三年年百歲而崩帝沃丁之時伊尹卒按注帝王世紀云伊尹年百歲卒禮記文王世子文王謂武王曰汝何夢矣武王對曰夢帝與我九齡文王曰古者謂年齡齒亦齡也我百爾九十吾與爾三焉文王九十七乃終武王九十三而終六韜文王祖父壽百二十而沒王季百年而沒文王壽九十七而沒韓詩外傳齊桓公逐白鹿至麥丘之邦遇人曰何謂者也對曰臣麥丘之邦人桓公曰叟年幾何對曰臣年八十有三矣桓公曰美哉與之飲曰叟盍爲寡人壽也邦人奉觴再拜曰使吾君固壽金玉之賤人民是寶桓公曰善哉祝乎寡人聞之矣楚語衛武公年數九十有五矣猶箴儆於國曰自卿以下至於師長士苟在朝者無謂我老耄而捨我必恭恪於朝朝夕以交戒我聞一二之言必誦志而納之以訓道我在輿有旅賁之規位寧有官師之典倚幾有誦訓之諫居寢有禦之箴臨事有瞽史之道宴居有師工之誦史不失書不失誦以訓禦之於是乎作懿戒以自儆也及其沒也謂之睿聖武公魯語夏父弗忌爲宗烝將躋僖公宗有司曰非昭穆也弗聽展禽曰夏父弗忌必有殃侍者曰若有殃焉在抑刑戮也其夭札也曰未可知也若血气彊固將壽寵得沒𨿽壽而沒不爲無殃晉語趙簡子嘆曰雀入於海爲蛤雉入於淮爲蜃黿鼉魚�莫不能化惟人不能哀夫竇犨侍曰臣聞之君子哀無人不哀無賄哀無徳不哀無寵哀名之不令不哀年之不登夫中行範氏不卹庶難而欲擅晉國今其子孫將耕於齊宗廟之犧爲畎畝之勤人之化也何日之有史記仲尼弟子傳顏回者年二十九發盡白早死孔子哭之慟曰自吾有回門人益親魯哀公問弟子孰爲好學孔子對曰有顏回者好學不遷怒不貳過不幸短命死矣今也則亡老子傳老子百有六十餘歲或言二百餘歲以其修道而養壽也路史李伯陽甫生而黃面皓首故謂老子壽四百有四十按注見仙傳太平廣記等實不究所終或云二百七十然儋見秦獻公在孔子後百餘年故韋昭以爲非禮外傳云壽者百二十過此不死爲失歸祅怪風俗通周靈王太子晉幼有盛徳聰明博達師曠與言弗能尙也晉年十五顧而問曰吾聞大師能知人年之短長也師曠對曰女色赤白女聲淸女色不壽晉曰然吾後三年將上賓於天女愼無言禍將及女其後太子果死新序雜事篇宋景公時熒惑在心懼召子韋而問曰熒惑在心何也子韋曰熒惑天罰也心宋分野也禍當君身𨿽然可移於宰相公曰宰相所使治國也而移死焉不祥寡人請自當也子韋曰可移於民公曰民死將誰君乎寧獨死耳子韋曰可移於歲公曰歲饑民餓必死爲人君欲殺其民以自活其誰以我爲君乎是寡人之命固盡矣子無復言矣子韋還走北面再拜曰臣敢賀君天之處髙而聽卑君有仁人之言三天必三賞君今夕星必徙捨君延壽二十一歲公曰子何以知之對曰君有三善故三賞星必三捨捨行七星星當一年三七二十一故曰延壽二十一年臣請伏於陛下以伺之星不徙臣請死之公曰可是夕也星三徙捨如子韋言老子曰能受國之不祥是謂天下之王也晏子諫上篇景公遊於麥丘問其封人曰年幾何矣對曰鄙人之年八十五矣公曰壽哉子其祝我封人曰使君之年長於胡宜國家公曰善哉子其復之曰使君之嗣壽皆若鄙臣之年公曰善哉子其復之封人曰使君無得罪於民公曰誠有鄙民得罪於君則可安有君得罪於民者乎晏子諫曰君過矣彼疏者有罪戚者治之賤者有罪貴者治之君得罪於民誰將治之敢問桀紂君誅乎民誅乎公曰寡人固也於是賜封人麥丘以爲邑雜下篇景公爲路寢之臺成而不踴焉柏常騫曰君何爲不踴公曰然有梟昔者鳴聲無不爲也吾惡之甚是以不踴焉柏常騫請禳而去之梟伏地而死公曰子之道若此其明亦能益寡人之壽乎對曰能公曰能益幾何對曰天子九諸侯七大夫五公曰子亦有徵兆之見乎對曰得壽地且動公喜令百官趣具騫之所求柏常騫出遭晏子於塗拜馬前騫辭曰爲禳君梟而殺之君謂騫曰子之道若此其明也亦能益寡人壽乎騫曰能今且大祭爲君請壽故將往以聞晏子曰嘻亦善能爲君請壽也𨿽然吾聞之維以政與徳而順乎神爲可以益壽今徒祭可以益壽乎然則福兆有見乎對曰得壽地將動晏子曰騫昔吾見維星絕樞星散地其動汝以是乎柏常騫俯有間仰而對曰然晏子曰爲之無益不爲無損也汝薄斂無費民且無令君知之史記蔡澤傳澤從唐舉相乃曰富貴吾所自有吾所不知者壽也願聞之唐舉曰先生之壽從今以往者四十三歲蔡澤笑謝而去謂其禦曰吾持粱嚙肥躍馬疾驅懷黃金之印結紫綬於腰揖讓人主之前食肉富貴四十三年足矣拾遺記燕昭王八年盧扶國來朝渡河萬國方至云其國中山川無惡禽獸水不揚波風不折木人皆壽三百歲結艸爲衣是謂卉服至死不老咸知孝讓壽登百歲以上相敬如至親之禮死葬於野外以香木靈艸瘞掩其屍閭裏助送號泣之音動於林谷河源爲之流止春木爲之攺色居喪水漿不入於口至死者骨爲塵埃然後乃食昔大禹隨山導川乃旌其地爲無老純孝之國漢書班固敍傳始皇之末班壹避地於樓煩當孝惠髙後時以財雄邊出入弋獵旌旗鼓吹年百餘歲以壽終張良傳上欲廢太子呂后劫良爲畫計良曰上有所不能致者四人令太子固請以爲客則一助也太子迎此四人四人至客建成侯所十二年上疾愈欲易太子及宴置酒太子侍四人者從太子年皆八十有餘須眉皓白衣冠甚偉按注師古曰所以謂之四皓藝文志魏文侯最爲好古孝文時得其樂人竇公按注桓譚新論云竇公年百八十歲兩目皆盲文帝奇之問曰何因至此對曰臣年十三失明父母憐其不及眾技教鼓琴臣導引無所服餌賈誼傳誼爲梁王太傅梁王勝墜馬死誼自傷爲傅無狀常哭泣後歲餘亦死賈生之死年三十三矣伏生傳伏生故爲秦博士孝文時求能治尙書者天下亡有聞伏生治之欲召時伏生年九十餘老不能行於是詔太常使掌故錯往受之任敖傳張蒼免相後口中無齒食乳女子爲乳母妻妾以百數嘗孕者不復幸年百餘歲乃卒著書十八篇言陰陽律曆事終軍傳軍死時年二十餘故世謂之終童蔡義傳義爲丞相時年八十餘短小無須眉貌似老嫗行步俯僂常兩吏扶夾乃能行馮唐傳武帝卽位求賢良舉唐唐時年九十餘不能爲官乃以子遂爲郎轅固傳武帝卽位以賢良徵固時固已九十餘申公傳武帝卽位使使束帛加璧安車以蒲裹輪駕駟迎申公至見上上問治亂之事申公時已八十餘對曰爲治者不在多言顧力行何如耳列傳序蜀有嚴君平卜筮於成都市年九十餘遂以其業終郊祀志�人勇之言�俗尙鬼昔東甌王敬鬼壽百六十歲後世怠嫚故衰秏史記武帝本紀李少君以祠穀道卻老方上見自謂七十常從武安侯飲坐中有年九十餘老人少君乃言與其大父遊射處老人爲兒時從其大父行識其處一坐盡驚少君見上上有故銅器問少君少君曰此器齊桓公十年陳於柏寢已而案其刻果齊桓公器一宮盡駭以少君爲神數百歲人也拾遺記天漢二年渠搜國之西有祈淪之國其俗淳和人壽三百歲有壽木之林一樹千尋日月爲之隱蔽若經憩此木下皆不死不病或有泛海越山來會其國歸懷其葉者則終身不老洞冥記李充馮翊人也自言三百歲荷艸畚負五嶽眞圖而至帝禮待之亦號負圖先生也孟岐河淸之逸人也年可七百歲語及周初事了然如目前岐侍周公升壇上岐以手摩成王足周公以玉笏與之岐嘗寶執每以衣袂拂拭笏厚七分今銳斷恆切桂葉食之聞帝好仙披艸蓋而來謁帝焉黃安代郡人也爲代郡卒自云卑猥不獲處人間執鞭懷荊而讀書畫地以記數日久地成池矣時人謂黃安年可八十餘視如童子常服朱砂舉體皆赤冬不著裘坐一神龜廣二尺人問子坐此龜幾年矣對曰昔伏羲始造网罟獲此龜以授吾吾坐龜背已平矣此虫畏日月之光二千歲卽一出頭吾坐此龜已見五出頭矣行卽負龜以趨世人謂黃安萬歲矣後漢書胡廣傳廣爲太傅時年已八十而心力克壯繼母在堂朝夕瞻省傍無幾杖言不稱老伏恭傳建初二年冬肅宗行饗禮以恭爲三老年九十東夷傳倭人性嗜酒多壽考至百餘歲者甚眾方術傳冷壽光年百五六十歲行容成公禦婦人法常屈頸鷮息須髮盡白而色理如三四十時計子勛者不知何郡縣人皆謂數百歲行來於人間甘始東郭延年封君達三人者皆方士也率能行容成禦婦人術或飲小便或自倒懸愛嗇精气不極視大言凡此數人皆百餘歲及二百歲也王眞年且百歲視之面有光澤似未五十者自云周流登五嶽名山悉能行胎息胎食之方嗽舌下泉咽之不絕房室薊子訓者不知所由來也時有百歲翁自說童兒時見子訓賣藥於會稽市顏色不異於今後人復於長安東霸城見之與一老翁共摩挲銅人相謂曰適見鑄此已近五百歲矣華佗字元化沛國譙人也一名遊學徐土兼通數經曉養性之術年且百歲而猶有壯容時人以爲仙楚國先賢傳楊儀兄慮字威方少有徳行爲江南冠冕州郡禮召諸公辟請皆不能屈年十七夭鄕人宗貴號曰徳行楊君魏志郭嘉傳嘉深通有算略達於事情太祖曰惟奉孝爲能知孤意年三十八自柳城還疾篤太祖問疾者交錯及薨臨其喪哀甚謂荀攸等曰諸君年皆孤輩也惟奉孝最少天下事竟欲以後事屬之而中年夭折命也夫明帝本紀注世語曰並州刺史畢軌送漢故渡遼將軍範明友鮮卑奴年三百五十歲言語飲食如常人奴云霍顯光後小妻明友妻光前妻女鍾會傳會與山陽王弼並知名按注弼幼而察惠年十餘好老氏通辧能言亡時年二十四弼之卒也晉景王聞之嗟嘆者累日其爲髙識所惜如此拾遺記太始元年魏帝爲陳畱王之歲有頻斯國人來朝以五色玉爲衣如今之鎧其使不食中國滋味自賫金壺壺中有漿凝如脂嘗一滴則壽千歲搜神記管輅至平原見顏超貌主夭亡顏父乃求輅延命輅曰子歸覓淸酒鹿脯一斤卯日刈麥地南大桑樹下有二人圍棋次但酌酒置脯飲盡更酌以盡爲度若問汝汝但拜之勿言必合有人救汝顏依言而往果見二人圍棋顏置脯斟酒於前其人貪戲但飲酒食脯不顧數巡北邊坐者忽見顏在叱曰何故在此顏惟拜之南面坐者語曰適來飲他酒脯寧無情乎北坐者曰文書已定南坐者曰借文書看之見超壽止可十九歲乃取筆挑上語曰救汝至九十年活顏拜而回管語顏曰大助子且喜得增壽北邊坐人是北斗南邊坐人是南斗南斗注生北斗注死凡人受胎皆從南鬥過北斗所有祈求皆向北斗晉書衛玠傳玠向建鄴京師人士聞其姿容觀者如堵玠勞疾遂甚永嘉六年卒時年二十七時人謂玠被看殺周訪傳初訪少時遇善相者廬江陳訓謂訪與陶侃曰二君皆位至方嶽功名略同但陶得上壽周當下壽優劣更由年耳訪小侃一歲大興三年卒時年六十一石鑑傳鑑元康初爲太尉年八十餘克壯慷慨自遇若少年時人美之王蒙傳蒙疾漸篤於燈下轉麈尾視之嘆曰如此人曾不得四十也年三十九卒臨殯劉惔以犀杷麈尾置棺中因慟絕久之蒙子修字敬仁小字荀子明秀有美稱善隸書號曰流弈淸舉年十二作賢全論蒙以示劉惔曰敬仁此論便足以參微言起家著作郎瑯琊王文學轉中軍司馬未拜而卒年二十四臨終嘆曰無愧古人年與之齊矣公孫永傳永隱於平郭南山不娶妻妾非身所墾植則不衣食之吟詠巖間欣然自得年餘九十操尙不虧世說王渾妻鍾氏生女令淑武子爲妹求簡美對而未得有兵家子有�才欲以妹妻之乃白母曰誠是才者其地可遺然要令我見武子乃令兵兒與羣小雜處使母帷中察之旣而母謂武子曰如此衣形者是汝所擬者非邪武子曰是也母曰此才足以拔萃然地寒不有長年不得申其才用觀其形骨必不壽不可與婚武子從之兵兒數年果亡搜神記臨泛縣有廖氏世老壽後移居子孫輒殘折他人居其故宅復累世壽乃知是宅所爲不知何故疑井水赤乃掘井左右得古人埋丹砂數十斛丹汁入井是以飲水而得壽荊州記南陽有菊水其源旁悉芳菊水極甘馨又中有三十家不復穿井卽飲此水上壽百二十三十中壽百餘七十猶以爲夭南齊書沈驎士傳驎士篤學不倦遭火燒書數千卷驎士年過八十耳目猶聰明以火故抄寫燈下細書復成二三千卷時人以爲養身靜嘿之所致也杜棲傳棲善淸言能彈琴飲酒名儒貴遊多敬待之國子祭酒何引兄點見棲嘆曰卿風韻如此𨿽獲嘉譽不永年矣卒時年三十六當世咸嗟惜焉徐伯珍傳伯珍隱處豫章王辟議曹從事不就兄弟四人皆白首相對時人呼爲四皓梁書孫謙傳謙爲光祿大夫年逾九十彊壯如五十者每朝會輒先眾到公門南史梁始興忠武王憺傳憺子�爲北徐州刺史在任弘恕人吏懷之常載粟帛遊於境內有遇貧者卽以賑焉勝境名山多所尋履及徵將還鍾離人顧思遠挺叉行部伍中�見甚老使人問對曰年一百一十二歲兒七娶有子十二死亡略盡今惟小者年已六十又無孫息家闕養乏是以行役�大異之召賜之食食兼於人檢其頭有肉角長寸遂命後舟載還都謁見天子與之言往事多異所傳擢爲散騎侍郎賜以奉宅朝夕進見年百二十卒又普通中北侵攻穰城城內有人年二百四十歲不復能食穀惟飲曾孫婦乳簡文帝命勞之賜以束帛荊州上津鄕人張元始年一百一十六歲膂力過人進食不異至年九十七方生兒兒遂無影將亡人人告別乃至山林樹木處處履行少日而終時人以爲知命湘東王愛奇重異遂畱其枕魏書帝紀始祖神元皇帝諱力微凡饗國五十八年年一百四歲羅結傳結代人也其先世領部落爲國附臣劉顯之謀逆也太祖去之結翼衛鑾輿從幸賀蘭部後以功賜爵屈�侯太宗時除持節散騎常侍寧南將軍河內鎭將世祖初遷侍中外都大官總三十六曹事年一百七歲精爽不衰世祖以其忠�甚見信待監典後宮出入臥內因除長信卿年一百一十詔聽歸老賜大�東川以爲居業並爲築城卽號曰羅侯城至今猶存朝廷每有大事驛馬詢訪焉年一百二十歲卒贈寧東將軍幽州刺史謚曰貞髙允傳允授懷州刺史時年將九十矣勸民學業風化大行太和二年詔領中書監允𨿽年漸期頤而志識無損猶心存舊職披考史書十一年正月卒年九十八初允每謂人曰吾在中書時有陰徳濟救民命若陽報不差吾壽應享百年矣王憲傳憲爲並州刺史境內淸肅及還京師以憲元老特賜錦繡布帛綿彩珍羞禮膳天安初卒年八十九王琚傳琚爲冀州刺史徵還髙祖以其年老拜散騎常侍養老於家琚常飲牛乳色如處子太和二十年冬卒時年九十路恃慶傳恃慶從叔景略景略從祖弟法常幼而修立爲郡功曹早卒儀同李神�與之有舊每云諸路前輩中有路法常足爲名士謂必遠至而竟無年天下事誠難知也伽藍記建陽裏東有綏民裏裏內有洛陽縣臨渠水縣門外有洛陽令楊機淸徳碑綏民裏東崇義裏裏內有京兆人杜子休宅地形顯敞門臨禦道時有隱士趙逸云是晉武時人晉朝舊事多所記錄正光初來至京師見子休宅嘆息曰此宅中朝時太康寺也時人未信遂問寺之由緒逸雲龍驤將軍王浚平吳之後始立寺本有三層浮圖用爲之指子休園中曰此是故處子休掘而驗之果得數十萬兼有石銘云晉太康六年歲次乙巳九月甲戌朔八月辛巳儀同三司襄陽侯王浚敬造時園中果菜丰蔚林木扶�乃服逸言號爲聖人子休遂捨爲靈應寺所得之還爲三層浮圖好事者遂尋問晉朝京民何如今日逸曰晉時民少於今日王侯第與今日相似又云自永嘉以來二百餘年建國稱王者十有六君皆遊其都邑目見其事國滅之後觀其史書皆非實錄莫不推過於人引善自向苻生𨿽好勇嗜酒亦仁而不殺觀其治典未爲凶暴及詳其史天下之惡皆歸焉苻堅自是賢主賊君取位妄書君惡凡諸史官皆此類也人皆貴遠賤近以爲信然當今之人亦生愚死智惑已甚矣問其故逸曰生時中庸之人爾及死也碑文墓志必窮天地之大徳盡生民之能事爲君共堯舜連衡爲臣與伊臯等迹牧民之臣浮虎慕其淸塵執法之吏埋輪謝其梗直所謂生爲盜跖死爲夷齊妄言傷正華辭損實當時構文之士慚逸此言步兵校尉李澄問曰太尉府前浮圖形制甚古猶未崩毀未知早晚造逸曰晉義熙十二年劉裕代姚泓軍人所作汝南王聞之而異之拜爲義父因而問何所服餌以致長年逸云吾不閒養生自然長壽郭璞嘗爲吾筮云壽年五百歲今始余半常給步挽車一乘遊於市裏所經之處多記舊迹三年已後遁去莫知所在舊唐書裴矩傳矩遷民部尙書年且八十而精爽不衰以曉習故事甚見推重甄權傳貞觀十七年權年一百三歲太宗幸其家視其飲食訪以藥性因授朝散大夫賜幾杖衣服孫思邈傳思邈善談莊老及百家之說兼好釋典顯慶四年髙宗召見拜諫議大夫固辭不受思邈自雲開皇辛酉歲生至今年九十三矣詢之鄕裏咸云數百歲人話周齊間事歷歷如眼見以此參之不啻百歲人矣然猶視聽不衰神采甚茂可謂古之聰明博達不死者矣葉法善傳法善生於隋太業之丙子死於開元之庚子凡一百七歲王遠知傳遠知卒年一百二十六歲趙昌傳昌除華州刺史辭於麟徳殿時年八十餘趨拜輕健召對詳明上退而嘆異宣宰臣密訪其頤養之道以奏焉張萬福傳萬福貞元二十一年以左散騎常侍致仕其年五月卒年九十萬福自始從軍至卒祿食七十餘年未嘗病一日嚴善思傳善思子向寶應中授太常員外卿始善思父徐州長史延及善思俱年八十五而卒廣徳二年向卒又年八十五向兄前趙郡司馬宙長向十歲向卒時宙並無恙王希夷傳希夷居兗州䢐徠與劉元博友善喜讀周易老子餌松柏葉雜華年七十餘筋力柔彊刺史盧齊卿就謁問政答曰己所不欲勿施於人此言足矣元宗東巡狩詔州縣惇勸見行在時九十餘帝令張說訪以政事宦官扶入宮中與語甚悅拜國子博士聽還山敕州縣春秋致束帛酒肉仍賜絹百衣一稱嚴綬傳綬才器不逾常品事兄嫂過謹爲時所稱常以寬柔自持位躋上公年至大耋前後統臨三鎭皆號雄藩所辟士爲將相者凡九人其貴壽如此隋唐嘉話隋司隸薛道衡子收以文學爲秦王府記室早亡太宗追悼之謂梁公曰薛收不幸短命若在當以中書令處之因話錄都水使者崔綽少年豪俠不拘小節天寶中有方士過其家崔傾財奉之亦無所望方士臨去畱藥一丸爲別崔殊不之重埋於�下燕薊之亂家人避賊崔在後未去忽見�下有菌甚肥鮮因煮而食之雜以葷味自此體腹輕健至老更無疾病月中視小字夜食生彘元和初猶在年九十餘卒蘇州刺史韋公集中所贈崔都水詩者是也向得靈藥便能正爾服之當已輕舉矣其次食所化靈芝不雜葷茹又應反顏住世壽不可量蓋元中但以有壽無疾酬好施之功而已崔卽蘇州之堂妹�也酉陽雜俎王元榮俘中天竺王阿羅那順以詣闕兼得術士那羅邇婆言壽二百歲太宗奇之館於金�門內造延年藥令兵部尙書崔惇禮監主之言婆羅門國有藥名畔茶佉水出大山中石臼內有七種色或熱或冷能消艸木金鐵人手入則消爛若欲取水以駱�髑髏沈於石臼取水轉注瓠蘆中每有此水則有石柱似人形守之若彼山人傳道此水者則死又有藥名咀賴羅在髙山石崖下山腹中有石孔孔前有樹狀如桑樹孔中有大毒蛇守之取以大方箭射枝葉葉下便有烏鳥銜之飛去則眾箭射烏而取其葉也後死於長安疑仙傳丁實者多遊洛陽自稱嵩山隱人白髮如絲而貌若桃花色或問之曰君應百歲也何時隱嵩山實曰我本秦始皇時儒士也李斯勸始皇坑儒焚書以愚黔首我卽逃入嵩山遇一老叟謂我曰可令爾長生因授我一丸藥我吞之至於今𨿽發白而容顏不變故不記多少歲也亦嘗識漢武時東方朔也方朔是仙家一小兒性顚狂仙家惡之令出於人世我曾拜王母王母有是言我故訪方朔以問方朔亦笑而不諱我亦識劉晨阮肇之輩此皆俗人耳偶然誤入他桃源洞終亦有俗心故不得仙也復曰我亦本非神仙故多不遇之人或又問曰君旣得靈丹何不爲仙也實曰我𨿽得長生之道而且不得乘虛禦气之道固不能升仙也實每歲至春和卽必至洛陽城如此數十年人皆識焉祿山將起兵實謂人曰我又須逃胡與儒異也言訖而去不復至人皆疑是地仙耳全唐詩話吳人範攄處士之子七歲能詩贈隱者云掃葉隨風便澆花�日陰方干云此子他年必成名又吟夏日雲閒雲生不雨病葉落非秋幹曰惜哉必不享壽果十歲卒冊府元龜張道鴻少遊名山得服食之術後居人間每餌金丹時年一百四十六歲丘爲爲散騎常侍致仕年八十餘而繼母尙無恙柳公度善攝生年八十餘步履輕便位光祿少卿南唐書弘茂傳弘茂元宗第二子弘茂之幼有異僧言人壽夭禍福多驗元宗使視弘茂僧書九十二字以獻及卒年十九南唐近事慶王茂元宗第二子也雅言俊徳宗室罕倫未冠而薨上深軫悼每顧侍臣曰子夏喪明不爲異也或對曰臣聞仁而不壽仙經所謂煉形於太陰之中然慶王必將侍三後於三淸友王喬於玉除伏望少寢矜念上泫然焉木平和尙保大初徵至闕下出入宮禁中上最鐘愛慶王王初幼學上問壽命幾何木平曰郎君聰明哲智預知六十年事壽當七十是歲疾終年十七蓋反語以對之也五代史馮道傳道卒年七十三謚曰文懿追封瀛王道旣卒時人皆共稱嘆以謂與孔子同壽其喜謂之稱譽蓋如此稽神錄張武者始爲廬中一鎭副將頗以拯濟行旅爲事嘗有老僧過其所武謂之曰師年老前店尙遠今夕止吾廬中可乎僧忻然其鎭將聞之怒曰今南北交戰間諜如林知此僧爲何人而敢畱之也僧乃求去武曰吾已畱師行又日晚但宿無苦也武室中惟有一�卽以奉其僧己卽席地而寢盥濯之備皆自具焉夜數起視之至五更僧乃起而嘆息謂武曰少年能如是耶吾有藥子十丸每正旦吞一丸可延十年之壽善自愛珍重而去出門忽不見武今爲常州團練副使有識者計其年已百歲常自稱七十輕健如故冊府元龜馬縞長興四年爲戶部侍郎縞時年已八十及爲國子祭酒八十餘矣形气不衰許寂授工部尙書致仕卜居於雒時寂已年髙精彩猶健沖淡寡言時獨語奇怪可怪人莫知其際卒時年八十餘晉蕭願爲太子賓客願唐宰相仿之曾孫也仿入相接賓之次願爲兒童之戲仿謂客曰予豈敢得位而喜所幸奕世壽考吾今又有曾孫在目前矣願年七十餘其母猶在一門壽考人罕及者盧損爲祕書監拜章辭位乃授戶部尙書致仕退居潁川時李鏻年將八十善服气導引損以鏻之遐壽有道術酷慕之仍以潁川逼城市乃卜居陽翟立隱捨誅茅種藥山衣野服逍遙於隱幾之間出則柴車鶴氅自稱貝茨山人晚年與同遊五六人於大隗山中古宮觀址疏泉鑿坯爲隱所誓不復出時年八十餘齒髮不衰而有壯容李建崇歷河陽邢州兵馬畱後漢初入爲右衛大將軍年逾七十神气不衰建崇始自代北事後唐武皇至是四十餘年前後所掌兵麾下部曲多至節鉞零落殆盡惟建崇𨿽位不及藩屏而康彊自適以至期耄太祖卽位授左監門衛上將軍廣順三年春卒贈黔南節度使扈載爲翰林學士年三十六卒載始自解褐至終才四年而與劉衮皆有才無命時論惜之拊掌錄王溥五代狀元相周髙祖世宗至宋以宮師罷相其父祚爲周觀察使致仕祚居富貴久奉養奢侈所不足者未知年壽耳一日居洛陽裏第聞有卜者令人呼之乃瞽者也密問老兵云何人呼我答曰王相公父也貴極富溢所不知者壽也今以告汝俟出當厚以卦錢相酬也旣見祚令布卦成文推命大驚曰此命惟有壽也祚喜問曰能至七十否瞽者笑曰更向上答以至八九十否又大笑曰更向上答曰能至百歲乎又嘆息曰此命至少亦須一百三四十歲也祚大喜曰其間莫有疾病否曰並無之其人又細數之曰俱無祇是近一百二十歲之年春夏間微苦臟腑尋便安愈矣祚大喜回顧子孫在後侍立者曰孩兒輩切記之是年莫教我喫冷湯水茅亭客話僞蜀王氏時有郎官陳損之至孟氏朝年已百歲妻亦九十餘當時朝士家有婚聘筵會必請老夫婦以乞年壽爲名至蜀末年其夫先死後聖朝�復至太平興國中老婦猶存僅一百二十歲遠孫息輩住西市造花爲業供侍稍給有好事者時往看之形質瘦狀若十二三歲小兒短髮皓然顧視外人有同異類寒暑風霜亦不知之休復嘗見神仙傳云人壽有至一百二十歲非因修養而致皆由稟受以得之則老婦是也若因修養及得靈藥餌者壽至二百四十歲加至四百六十歲已上則視聽不衰而無昏耄盡其理者可以不死但不成仙爾夫養壽之道惟不傷而已矣遼史聖宗本紀統和十二年霸州民李在宥年百三十有三賜束帛錦袍銀帶月給羊酒仍復其家道宗本紀大安十年十二月癸酉三河縣民孫賓及其妻皆百歲復其家宋史隱逸傳有許瓊者開封鄢陵人開寶五年子永罷盧氏縣尉詣匭上言臣年七十五父瓊年九十九長兄年八十一次兄年七十九欲乞近地一官以就壽夭部藝文一

袁滿來墓碑

後漢蔡邕茂徳休行曰袁滿來太尉公之孫司徒公之子逸才淑姿實天所授聰遠通敏越齔在闕明習易學從誨如流百家眾氏遇目能識事不再舉問一及三具始知終情性周備夙有奇節孝智所生順而不驕篤友兄弟和而無忿气決泉達無所凝滯𨿽冠帶之中士校材考行無以加焉允公族之殊異國家之輔佐眾律其器士嘉其良𨿽則童稚令聞芬芳降生不永年十有五四月壬寅遭疾而卒旣苗而不穗雕殞華英嗚呼悲夫乃假碑旌於墓表嗟其傷矣惟以告哀

童幼胡根碑有序

前人

故陳畱太守胡君子曰根字仲原生有家表幼而克才角犀丰盈光潤玉顏聰明敏惠好問早識言語所及智思所生𨿽成人之徳無以加焉稟命不長夙罹凶災年七歲建寧二年遭疾夭逝慈母悼痛昆娣孔懷感𦇤褓之親愛憐國城之乖離乃權宜就封二祖墓側親屬李陶等相與追慕先君悲悼遺嗣樹碑刊辭以慰哀思辭曰於惟仲原應气淑靈實有令儀而气如瑩明之之性與體俱生聞言斯識�物知名傅者太勤受誨則成柔和順美與人靡爭忿不怨懟喜不驕盈當受福永爲光爲榮如何昊天降此短齡惜繁華之方兮望嚴霜而雕零嗟童孺之夭逝兮傷慈母之肝情從皇祖乎靈兆兮庶神魄之斯寧哀慘戚以流涕兮念污軫之不停顧永懷於不朽兮乃托辭於斯銘

悼夭賦有

序

魏文帝

族弟文仲亡時年十一母氏傷其夭逝追悼無已余以宗族之愛乃作斯賦气紆結以塡胸不知涕之縱橫時徘徊於舊處�靈衣之在�感遺物之如故痛爾身之獨亡愁端坐而無聊心戚戚而不寧步廣�而踟躕覽萱艸於中庭悲風蕭其夜起秋气憯以厲精仰瞻天而太息聞別鳥之哀鳴

仲雍哀辭

曹植曹喈字仲雍魏太子之仲子也三月而生五月而亡昔后稷之在寒冰斗谷之在楚澤咸依鳥馮虎而無風塵之災今之元綈文茵無寒冰之慘羅幃綺帳暖於翔鳥之翼幽房閒宇密於云夢之野慈母良保仁乎鳥虎之情卒不能延期於慕載𨿽六旬而夭殃彼孤蘭之眇眇亮成幹其畢榮哀綿綿之弱子早背世而潛形且四孟之未周將願之乎一齡陰雲回於素蓋悲風動其扶輪臨埏闥以欷歔淚流射而沾巾

羊秉序

晉夏侯湛羊秉爲撫軍參軍少亡有令譽夏侯孝若爲之敍極相贊悼羊權爲黃門侍郎侍簡文坐帝問曰夏侯湛作羊秉序絕可想是卿何物秉字長達太山平陽人漢南陽太子續曾孫大父魏郡府君卽車騎掾元子也府君夫人鄭氏無子乃養秉齠齔而佳小心敬愼十歲而鄭夫人薨秉思容盡哀俄而公府掾及夫人並卒秉羣從父率禮相承人不間其親雍雍如也仕參撫軍將軍事將奮千里之足揮衝天之翼惜乎春秋三十有二而卒昔罕虎死子產以爲無與爲善自夫子之沒有子產之嘆矣亡後有子男又不育是何行善而禍繁也豈非司馬生之所惑歟

和氏外孫道生哀文

孫楚嗟爾道生和氏之寶玉顏丰下曜於懷抱暮春而育孟冬而夭二十三旬奇於五日方之期頤百分之一命之修短始則有終誰能長久與天無窮籛翁近千殤子幼沖俱反無形冥昧之中造化多少豈獨爾躬

和氏外孫小同哀文

前人蕣華朝生夕落爾命方之猶爲淺薄暫有冥質尋反冥漠譬彼蜉蝣不識晦朔死尙未知生亦焉知爾𨿽旬月我未之視萬物混焉天地一指杪末嬰孩安足稱誄大人達觀同之一揆

靜壽賦有

序

明朱應登

