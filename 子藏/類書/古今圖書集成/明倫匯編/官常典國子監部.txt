

國子監部匯考一

有虞氏帝舜元載命夔典樂教冑子按書經舜典帝曰夔命汝典樂教冑子直而溫寬而栗剛而無虐簡而無傲詩言志歌永言聲依永律和聲八音克諧無相奪倫神人以和夔曰於予擊石拊石百獸率舞孔

傳冑長也謂元子以下至卿大夫子弟以歌詩蹈之舞之教長國子中和祇庸孝友教之正直而溫和寬弘而能莊栗剛失之虐簡失之傲教之以防其失謂詩言志以導之歌詠其義以長其言聲謂五聲宮商角徵羽律謂六律六呂十二月之音气言當依聲律以和樂倫理也八音能諧理不錯奪則神人咸和命夔使勉之石磬也疏周禮大司樂

云以樂徳教國子中和祗庸孝友言樂之感人能成中和祗庸孝友之六徳也按通鑑前編虞帝舜元載春正月元日帝格於文祖踐天子位於蒲阪以土徳王咨二十有二人

周周制以大司成掌教國子周禮地官師氏教之以徳保氏教之以藝春官大司樂掌成均之法帥其屬以分教子弟而夏官諸子則考藝而進退之按禮記文王世子凡學世子及學士必時春夏學干戈秋冬學羽鑰皆於東序小樂正學幹大胥贊之鑰師學戈鑰師丞贊之胥鼓南陳

注士卽王制所謂司徒論俊選而升於學之士也四人皆樂官之屬胥大胥也南南夷之樂也周禮旄人教國子南夷樂之時大胥則擊鼓以節其音曲春誦夏弦大師詔之瞽宗秋學禮執禮者詔之冬讀書典書者詔之禮在瞽宗書在上庠凡祭與養老乞言合語之禮皆小樂正詔之於東序陳

注瞽宗殷學名上庠虞學名周有天下兼立虞夏殷周之學也祭是一事養老乞言是一事合語是一事其間各有威儀容節皆須小學正詔教之於東序也大樂正學舞干戚語說命乞言皆大樂正授數大司成論說在東序凡侍坐於大司成者遠近間三席可以問終則負墻列事未盡不問陳

注大樂正教世子及士以舞干戚之容節及合語之說與乞言之禮此三者皆大樂正授之以篇章之數於是大司成之官於東序而論說此受教者義理之淺深才能之優劣也席廣三尺三寸三分寸之一三席所謂函丈也問終卻就後席背負墻壁而坐以避後來問事之人按周禮地官司徒教官之屬師氏中大夫一人上士二人府二人史二人胥十有二人徒百有二十人注師教人以道者之稱師氏掌以媺詔王

注告王以善道也文王世子曰師也者教之以事而諭諸徳者也以三徳教國子一曰至徳以爲道本二曰敏徳以爲行本三曰孝徳以知逆惡教三行一曰孝行以親父母二曰友行以尊賢良三曰順行以事師長注

徳行內外之稱在心爲徳施之爲行至徳中和之徳覆燾持載含容者也敏徳仁義順時者也孝徳尊祖愛親守其所以生者也孝在三徳之下三行之上徳有廣於孝而行莫尊焉國子公卿大夫之子弟師氏教之而世子亦齒焉學君臣父子長幼之道居虎門之左司王朝

注虎門路寢門也王日視朝於路寢門外畫虎焉以明勇猛於守宜也司猶察也察王之視朝若有善道可行者則當前以詔王掌國中失之事以教國子弟

注教之者使識舊事也中中禮者也失失禮者也凡國之貴遊子弟學焉注

貴遊子弟王公之子弟遊無官司者杜子春雲遊當爲猶言𨿽貴猶學凡祭祀賓客會同喪紀軍旅王舉則從

注舉猶行也故書舉爲與杜子春云當爲與謂王與會同喪紀之事聽治亦如之

注謂王舉於野外以聽朝使其屬帥四夷之隸各以其兵服守王之門外且蹕注兵服旃布弓劍不同也門外中門之外蹕止行人不得迫王宮也朝在野外則守內列

注內列蕃營之在內者也其屬亦帥四夷之隸守之如守王宮保氏下大夫一人中士二人府二人史二人胥六人徒六十人注

保安也以道安人者也保氏掌諫王惡

注諫者以禮義正之文王世子曰保也者愼其身以輔翼之而歸諸道者也而養國子以道乃教之六藝一曰五禮二曰六樂三曰五射四曰五馭五曰六書六曰九數乃教之六儀一曰祭祀之容二曰賓客之容三曰朝廷之容四曰喪紀之容五曰軍旅之容六曰車馬之容注

養國子以道者以師氏之徳行審諭之而後教之以藝儀也五禮吉凶賓軍嘉也六樂雲門大咸大韶大夏大濩大武也鄭司農云五射白矢參連剡注襄尺井儀也五馭鳴和鸞逐水曲過君表舞交衢逐禽左六書象形會意轉注處事假借諧聲也九數方田粟末差分少廣商功均輸方程贏不足旁要今有重差夕桀句股也祭祀之容穆穆皇皇賓客之容嚴恪矜莊朝廷之容濟濟蹌蹌喪紀之容涕涕翔翔軍旅之容闞闞仰仰車馬之容顚顚堂堂鄭元謂祭祀之容齊齊皇皇賓客之容穆穆皇皇朝廷之容濟濟翔翔喪紀之容累累顚顚軍旅之容曁曁詻詻車馬之容匪匪翼翼春官宗伯禮官之屬大司樂中大夫二人樂師下大夫四人上士八人下士十有六人府四人史八人胥八人徒八十人注

大司樂樂官之長大司樂掌成均之以治建國之學政而合國之子弟焉注

鄭司農云均調也樂師主調其音大司樂主受此成事已調之樂鄭元謂董仲舒云成均五帝之學成均之者其遺禮可者國之子弟公卿大夫之子弟當學者謂之國子文王世子曰於成均以及取爵於上尊然則周人立此學之宮凡有道者有徳者使教焉死則以爲樂祖祭於瞽宗注道多才藝者徳能躬行者若舜命夔典樂教冑子是也死則以爲樂之祖神而祭之鄭司農云瞽樂人樂人所共宗也或曰祭於瞽宗祭於廟中明堂位曰瞽宗殷學也泮宮周學也以此觀之祭於學宮中以樂徳教國子中和祗庸孝友

注中猶忠也和剛柔適也祗敬庸有常也善父母曰孝善兄弟曰友以樂語教國子興道諷誦言語

注興者以善物諭善事道讀曰導導者言古以剴今也倍文曰諷以聲節之曰誦發端曰言答述曰語以樂舞教國子舞雲門大捲大咸大大夏大濩大武注

此周所存六代之樂黃帝曰雲門大捲大咸咸池堯樂也大舜樂也大夏禹樂也大濩湯樂也大武武王樂也以六律六同五聲八音六舞大合樂以致鬼神示以和邦國以諧萬民以安賓客以說遠人以作動物乃分樂而序之以祭以享以祀乃奏黃鍾歌大呂舞雲門以祀天神乃奏太蔟歌應鍾舞咸池以祭地示乃奏姑洗歌南呂舞大磬以祀四望乃奏蕤賓歌函鍾舞大夏以祭山川乃奏夷則歌小呂舞大濩以享先妣乃奏無射歌夾鍾舞大武以享先祖凡六樂者文之以五聲播之以八音凡六樂者一變而致羽物及川澤之示再變而致贏物及山林之示三變而致鱗物及丘陵之示四變而致毛物及墳衍之示五變而致介物及土示六變而致象物及天神凡樂圜鍾爲宮黃鍾爲角太蔟爲徵姑洗爲羽�鼓�孤竹之管云和之琴瑟雲門之舞冬日至於地上之圜丘奏之若樂六變則天神皆降可得而禮矣凡樂函鍾爲宮太蔟爲角姑洗爲徵南呂爲羽靈鼓靈孫竹之管空桑之琴瑟咸池之舞夏日至於澤中之方丘奏之若樂八變則地示皆出可得而禮矣凡樂黃鍾爲宮大呂爲角太蔟爲徵應鍾爲羽路鼓路陰竹之管龍門之琴瑟九徳之歌九磬之舞於宗廟之中奏之若樂九變則人鬼可得而禮矣凡樂事大祭祀宿縣遂以聲展之王出入則令奏王夏屍出入則令奏肆夏牲出入則令奏昭夏帥國子而舞訂

義鄭鍔曰奏夏之時又帥國子而舞以形容之易氏曰舞所以宣導其和王昭禹曰大司樂以樂舞教國子舞故凡樂事用舞則帥國子而舞大饗不入牲其他皆如祭祀大射王出入令奏王夏及射令奏騶虞詔諸侯以弓矢舞王大食三侑皆令奏鐘鼓王師大獻則令奏愷樂凡日月食四鎭五嶽崩大傀異諸侯薨令去樂大札大凶大大臣死凡國之大憂令弛縣凡建國禁其淫聲過聲凶聲慢聲樂師掌國學之政以教國子小舞

注謂以年幼少時教之舞內則曰十三舞勺成童舞象二十舞大夏凡舞有帗舞有羽舞有皇舞有旄舞有幹舞有人舞注故書皇作鄭司農云帗舞者全羽羽舞者析

羽皇舞者以羽�覆頭上衣飾翡翠之羽旄舞者犛牛之尾幹舞者兵舞人舞者手舞社稷以帗宗廟以羽四方以皇辟廱以旄兵事以干星辰以人舞讀爲皇書亦或爲皇鄭元謂帗析五采繒今靈星舞子持之是也皇雜五采羽如鳳皇色持以舞人舞無所執以手袖爲威儀四方以羽宗廟以人山川以干旱暵以皇教樂儀行以肆夏趨以采薺車亦如之環拜以鐘鼓爲節注

教樂儀教王以樂出入於大寢朝廷之儀肆夏采薺皆樂名或曰皆逸詩謂人君行步以肆夏爲節趨疾於步則以采薺爲節若今時行禮於太學罷出以鼓陔爲節環謂旋也拜直拜也鄭元謂行者謂於大寢之中趨謂於朝廷爾雅曰堂上謂之行門外謂之趨然則王出旣服至堂而肆夏作出路門而采薺作其反入至應門路門亦如之此謂步迎賓客王如有車出之事登車於大寢西階之前反降於阼階之前尙書傳曰天子將出撞黃鍾之鐘右五鐘皆應入則撞蕤賓之鐘左五鐘皆應太師於是奏樂凡射王以騶虞爲節諸侯以貍首爲節大夫以采蘋爲節士以采蘩爲節注

騶虞采蘋采蘩皆樂章名在國風召南惟貍首在樂記射義曰騶虞者樂官備也貍首者樂會時也采蘋者樂循也采蘩者樂不失職也是故天子以備官爲節諸侯以時會爲節卿大夫以循爲節士以不失職爲節鄭司農說以大射禮曰樂正命太師曰奏貍首間若一太師不興許諾樂正反位奏貍首以射貍首曾孫凡樂掌其序事治其樂政

注序事次序用樂之事凡國之小事用樂者令奏鐘鼓

注小事小祭祀之事凡樂成則告備

注成謂所奏一竟書曰簫韶九成燕禮曰太師告於樂正曰正歌備詔來瞽�舞

注鄭司農云瞽當爲鼓�當爲告呼擊鼓者又告當舞者持鼓與舞俱來也鼓字或作瞽詔來瞽或曰來�也�爾瞽率爾眾工奏爾悲誦肅肅雍雍毋怠毋凶鄭元謂詔來瞽詔視瞭扶瞽者來入也�之言號告國子當舞者舞及徹帥學士而歌徹

注學士國子也鄭司農云謂將徹之時自有樂故帥學士而歌徹令相

注令視瞭扶工鄭司農云瞽師盲者皆有相道之者饗食諸侯序其樂事令奏鐘鼓令相如祭之儀燕射帥射夫以弓矢舞注

射夫眾耦也故書燕爲舞帥爲率射夫爲射矢鄭司農云舞當爲燕率當爲帥射矢書亦或爲射夫樂出入令奏鐘鼓

注樂出入謂笙歌舞者及其器凡軍大獻教愷歌遂倡之

注鄭司農云樂師主倡也大胥中士四人小胥下士八人府二人史四人徒四十人注

胥有才知之稱禮記文王世子曰小樂正學於大胥佐之大胥掌學士之版以待致諸子

注鄭司農云學士謂卿大夫諸子學舞者版籍也大胥主此籍以待當召聚學舞者鄕大夫之諸子則按此籍以召之春入學捨采合舞

注春始以學士入學宮而學之合舞等其進退使應節奏鄭司農云捨采謂舞者皆持芬香之采或曰古者士見於君以雉爲贄見於師以菜爲贄菜直謂疏食菜羹之菜或曰學者皆人君卿大夫之子衣服采飾捨采者減捐解釋盛服以下其師也月令仲春之月上丁命樂正習舞釋采仲丁又命樂正入學習樂鄭元謂捨卽釋也采讀爲菜始入學必釋菜禮先師也菜蘋蘩之屬秋頒學合聲

注春使之學秋頒其才藝所爲合聲亦等其曲折使應節奏以六樂之會正舞位

注大同六樂之節奏正其位使相應也言爲大合樂習之以序出入舞者

注以長幼次之使出入不紕錯比樂官

注比猶挍也杜子春云次比樂官也鄭大夫讀比爲庀庀具也錄具樂官展樂器

注展謂陳數之凡祭祀之用樂者以鼓徵學士

注擊鼓以召之文王世子曰大昕鼓徵所以警眾序宮中之事小胥掌學士之徵令而比之�其不敬者

注比猶挍也不敬謂慢期不時至也�罰爵也詩云兕�其觩巡舞列而撻其怠慢者

注撻猶抶也抶以荊撲正樂縣之位王宮縣諸侯軒縣卿大夫判縣士特縣辧其聲凡縣鐘磬半爲堵全爲肆大師下大夫二人小師上士四人瞽蒙上瞽四十人中瞽百人下瞽百有六十人�瞭三百人府四人史八人胥十有二人徒百有二十人大師掌六律六同以合陰陽之聲陽聲黃鍾太蔟姑洗蕤賓夷則無射陰聲大呂應鍾南呂函鍾小呂夾鍾皆文之以五聲宮商角徵羽皆播之以八音金石土革絲木匏竹教六詩曰風曰賦曰比曰興曰雅曰頌訂

義鄭鍔曰大師掌吹陰陽之管以和樂又教六詩夫詩之六義彼人安能通知以教人耶康成以爲教瞽蒙彼爲瞽蒙者安能有六徳以爲本耶愚謂是說康成之失也以理推之蓋教國子以歌六詩耳彼疑國子不當學詩於樂工殊不知古者作樂必歌詩以爲音風賦比興雅頌皆所歌之音知音調之髙下惟大師耳國子不學於大師而誰學耶大司樂能教之以其義大師能教之以其音故曰教六詩以六徳爲之本

訂義

鄭鍔曰此六徳乃大司樂所教國子中和祗庸孝友之徳若以爲教瞽蒙則彼賤工詎可責以中和祗庸孝友之徳哉王昭禹曰君子之學詩豈徒誦其空言要之本於徳而已以六律爲之音

訂義

鄭鍔曰六徳爲之本所以成其性六律爲之音所以和其聲大司樂之教施於前然後太師之教行於後康成又謂以律視其人爲之音乃引子貢問師乙以己宜歌之事爲證子貢所論者人之性非論六律爲音之義亦康成之失黃氏曰聲成文謂之音不以六律音不可得而正也王氏曰以六徳爲之本故𨿽變猶止乎禮義以六律爲之音則書所謂聲依永律和聲也鑰師中士四人府二人史二人胥二人徒二十人鑰師掌教國子舞羽�鑰訂

義鄭鍔曰執羽所以爲容鑰所以爲聲王氏曰鑰如三孔主中聲而上下律呂於是乎生易氏曰成周樂舞之制有文舞有武舞文舞羽鑰鑰師掌之武舞干戈司幹掌之然文舞未嘗無干故舜兼取乎干羽武舞未嘗無羽故詩言萬舞及於執鑰秉翟是知文舞幹不勝羽武舞羽不勝幹此鑰師之教國子所以專言舞羽�鑰歟王氏詳說曰周之祭祀有三重獻莫重於祼聲莫重於聲歌舞莫重於舞宿夜宿夜武舞之曲名鑰師所教者止於舞羽吹鑰祭祀賓客饗食所用亦止於鼓用鑰抑何略於武舞耶曰鑰師所掌者舞之教司幹所掌者舞之器文王世子曰小學正學幹大胥贊之鑰師學戈鑰師丞贊之是鑰師未嘗不預於學戈何止於羽鑰之教又曰然後捨菜不舞不授器是舞器未嘗不爲羽鑰何止於干戈之器周公於鑰師言教於司干言掌又所以見周家太平之治以文舞爲教也夏官司馬政官之屬諸子下大夫二人中士四人府二人史二人胥二人徒二十人諸子掌國子之倅掌其戒令與其教治辧其等正其位國有大事則帥國子而致於太子惟所用之若有兵甲之事則授之車甲合其卒伍置其有司以軍法治之司馬弗正凡國正弗及注

國子者是公卿大夫之副貳戒令致於太子之事教治修徳學道也位朝位軍法百人爲卒五人爲伍國子屬太子司馬𨿽有軍事不賦之

又凡國之政事國子存遊倅使之修徳學道春合諸學秋合諸射以考其藝而進退之注

遊倅倅之未仕者學太學也射射宮也王制曰春秋教以禮樂冬夏教以詩書王太子王子羣後之太子卿大夫元士之適子國之俊選皆造焉

漢漢承秦置博士後置五經博士皆屬於太常按漢書百官公卿表奉常秦官掌宗廟禮儀有丞景帝中六年更名太常博士屬焉博士秦官掌通古今秩比六百石員多至數十人武帝建元五年初置五經博士宣帝黃龍元年稍增員十二人成帝陽朔二年詔舉可充太學博士者按漢書成帝本紀陽朔二年秋關東大水遣諫大夫博士分行視九月奉使者不稱詔曰古之立太學將以傳先王之業流化於天下也儒林之官四海淵原宜皆明於古今溫故知新通達國體故謂之博士否則學者無述焉爲下所輕非所以尊道徳也工欲善其事必先利其器丞相禦史其與中二千石二千石雜舉可充博士位者使卓然可觀

後漢後漢設五經博士祭酒以教弟子掌承問對皆統於太常按後漢書百官志太常卿一人中二千石本注曰掌禮儀祭祀每選試博士奏其能否博士祭酒一人六百石本僕射中興轉爲祭灑博士十四人比六百石本注曰易四施孟梁丘京氏尙書三歐陽大小夏侯氏詩三魯齊韓氏禮二大小戴氏春秋二公羊嚴顏氏掌教弟子國有疑事掌承問對本四百石宣帝增秩注

胡廣曰官名祭酒皆一位之元長者也古禮賓客得主人饌則老者一人舉酒以祭於地舊說以爲示有先世祖建武五年初起太學按後漢書光武本紀建武五年冬十月初起太學車駕還宮幸太學賜博士弟子各有差獻帝初平四年幸永福城門觀太學行禮按後漢書獻帝本紀初平四年冬十月太學行禮車駕幸永福城門臨觀其儀賜博士以下各有差

晉晉置國子祭酒博士助教而隸於太常按晉書職官志太常有博士員又統太學諸博士祭酒晉初承魏制置博士十九人及咸寧四年武帝初立國子學定置國子祭酒博士各一人助教十五人以教生徒博士皆取履行淸淳通明典義者若散騎常侍中書侍郎太子中庶子以上乃得召試及江左初減爲九人元帝末增儀禮春秋公羊博士各一人合爲十一人後又增爲十六人不復分掌五經而謂之太學博士也孝武太元十年損國子助教員爲十人

宋宋仍晉設國子祭灑統博士助教而隸於太常按宋書百官志國子祭酒一人國子博士二人國子助教十人周易尙書毛詩禮記周官儀禮春秋左氏傳公羊谷梁各爲一經論語孝經爲一經合十經助教分掌國子周舊名周有師氏之職卽今國子祭酒也晉初復置國子學以教生徒而隸屬太學焉晉初助教十一人江左以來損其員自宋世若不置學則助教惟置一人而祭酒博士常置也

南齊南齊設總明觀祭酒後建國學仍爲國子祭酒又隸於太常按南齊書百官志太常博士謂之太學博士國子祭酒一人博士二人助教十人建元四年有司奏置國學祭酒準諸曹尙書博士準中書郎助教準南臺禦史選經學爲先若其人難備給事中以還明經者以本位領其下典學二人三品準太常主簿戶曹儀曹各二人五品白簿治禮吏八人六品保學醫二人威儀二人其夏國諱廢學有司奏省助教以下永明三年立學尙書令王儉領祭酒八年國子博士何引單爲祭酒疑所服陸澄等皆不能據遂以元服臨試月餘日博議定乃服朱衣總明觀祭酒一人太始六年以國學廢初置總明觀元儒文史四科科置學士各十人正令史一人書令史二人幹一人門吏一人典觀吏二人建元中掌治五禮永明三年國學建省

梁梁仍設國學祭酒統博士助教而屬於太常按隋書百官志梁國學有祭酒一人博士二人助教十人太常博士八人又有限外博士員天監四年置五經博士各一人舊國子學生限以貴賤帝欲招來後進五館生皆引寒門�才不限人數大同七年國子祭酒到漑等又表立正言博士一人位視國子博士置助教二人天監七年徐勉爲吏部尙書定爲十八班以班多者爲貴國子祭酒爲十三班太學博士國子助教爲二班又國子典學爲三品蘊位

陳陳承梁仍置國子祭酒統諸博士助教按隋書百官志陳承梁皆循其制官其所制品秩國子祭酒秩二千石品第三國子博士千石品第四五經博士六百石品第六太學博士國子助教六百石品第八

北魏道武帝天興二年初令五經諸書各置博士國子學生員三十人按魏書太祖本紀不載按官氏志云云孝文帝太和

年詔議官制定國子祭酒等官階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣僚議定百官著於令國子祭酒第四品上國子博士太學祭酒從第五品上太學博士第六品中國子學生第七品中太學典錄從第七品下太學助教第八品中太和二十三年以復次職令更定國子祭酒以下階品按魏書髙祖本紀不載按官氏志太和二十三年髙祖復次職令及帝崩世宗初班行之以爲永制國子祭酒從第三品國子博士第五品上階太學博士國子助教從第七品四門小學博士第九品上階宣武帝正始四年詔建國學按魏書世宗本紀正始四年夏六月己丑詔曰髙祖徳格兩儀明並日月播文教以懷遠人調禮學以旌造徙縣中區光宅天邑總霜露之所均一姬卜於洛涘戎繕兼興未遑儒教朕纂承鴻緒君臨寶歷思模聖規述遵先志今天平地寧方隅無事可敕有司準訪前式置國子立太學樹小學於四門

北齊北齊始於九卿之外別設國子寺有祭酒以統博士助教之屬不隸於太常按隋書百官志後齊國子寺掌訓教冑子祭酒一人亦置功曹五官主簿錄事員領博士五人助教十人學生七十二人太學博士十人助教二十人太學生二百人四門學博士二十人助教二十人學生三百人

北周北周太學置博士助教之屬按杜佑通典後周置太學博士下大夫六人助教上士二十人

隋隋仍特設國子寺以祭酒統博士助教之屬按隋書百官志髙祖旣受命攺周之六官其所制名多依前代之法置國子寺國子寺元隸太常祭酒一人屬官有主簿錄事各一人統國子太學四門書算學各置博士國子太學四門各五人書算各二人助教國子太學四門各五人書算各二人學生國子一百四十人太學四門各三百六十人書四十人算八十人等員國子祭酒爲從三品國子博士爲正五品上階太學博士國子助教爲從七品四門博士爲從八品上階太學助教爲正九品上階四門助教書算學博士爲從九品又有流內視品十四等國子學生爲視從七品太學生爲視從八品文帝開皇十三年國子寺罷隸太常又攺寺爲學按隋書髙祖本紀不載按百官志云云煬帝大業三年依舊置國子祭酒加置司業及丞並更定官品按隋書煬帝本紀不載按百官志煬帝卽位多所攺革三年定令國子監依舊置祭酒加置司業一人從四品丞三人加爲從六品並置主簿錄事各一人國子學置博士正五品助教從七品員各一人學生無常員太學博士助教各二人學生五百人先是仁壽元年省國子祭酒博士置太學博士員五人爲從五品總知學事至是太學博士降爲從六品

唐唐始特設國子監以祭酒司業總博士助教直講之屬按唐書百官志國子監祭酒一人從三品司業二人從四品下掌儒學訓導之政總國子太學廣文四門律書算凡七學天子視學皇太子齒冑則講義釋奠執經論議奏京文武七品以上觀禮凡授經以周易尙書周禮儀禮禮記毛詩春秋左氏傳公羊傳谷梁傳各爲一經兼習孝經論語老子歲終考學官訓導多少爲殿最丞一人從六品下掌判監事每歲七學生業成與司業祭酒蒞試登第者上於禮部主簿一人從七品下掌印局督監事七學生不率教者舉而免之錄事一人從九品下注

武徳初以國子監曰國子學隸太常寺貞觀二年復曰監龍朔二年攺國子監曰司成館祭酒曰大司成司業曰少司成咸亨元年復曰監垂拱元年攺國子監曰成均監有府七人史十三人亭長六人掌固八人國子監博士五人正五品上掌教三品以上及國公子孫從二品以上曾孫爲生者五分其經以爲業周禮儀禮禮記毛詩春秋左氏傳各六十人暇則習隸書國語說文字林三倉爾雅每歲通兩經求仕者上於監秀才進士亦如之學生以長幼爲序習正業之外教吉凶二禮公私有事則相儀注

龍朔二年攺博士曰宣業有大成十人學生八十人典學四人廟幹二人掌固四人東都學生十五人助教五人從六品上掌佐博士分經教授直講四人掌佐博士助教以經術講授五經博士各二人正五品上掌以其經之學教國子周易尙書毛詩左氏春秋禮記爲五經論語孝經爾雅不立學官附中經而已太學博士六人正六品上助教六人從七品上掌教五品以上及郡縣公子孫從三品曾孫爲生者五分其經以爲業每經百人注

有學生七十人典學四人掌固六人東都學生十五人廣文館博士四人助教二人掌領國子學生業進士者注

有學生六十人東都十人天寶九載置廣文館有知進士助教後罷知進士之名四門館博士六人正七品上助教六人從八品上直講四人掌教七品以上侯伯子男子爲生及庶人子爲俊士生者注

有學生三百人典學四人掌固六人東都學生五十人律學博士三人從八品下助教一人從九品下掌教八品以下及庶人子爲生者律令爲顓業兼習格式法例注

隋律學隸大理寺博士八人武徳初隸國子監尋廢貞觀六年復置顯慶三年又廢以博士以下隸大理寺龍朔二年復置有學生二十人典學二人元和初東都置學生五人書學博士二人從九品下助教一人掌教八品以下及庶人子爲生者石經說文字林爲顓業兼習余書注武徳初廢書學貞觀二年復置顯慶三年又廢以博士以下隸祕書省龍朔二年復有學生十人典學二人東都學生三人算學博士二人從九品下助教一人掌教八品以下及庶人子爲生者二分其經以爲業九章海島孫子五曹張丘建夏侯陽周髀五經算綴術緝古爲顓業兼習記遺三等數凡六學束脩之禮督課試舉皆如國子學助教以下所掌亦如之注

唐廢算學顯慶元年復置三年又廢以博士以下隸太史局龍朔二年復有學生十人典學一人東都學生二人

遼遼設國子監以祭酒統司業監丞主簿而國子學則有博士助教之職按遼史百官志南面朝官遼有北面朝官矣旣得燕代十有六州乃用唐制復設南面三省六部臺院寺監諸衛東宮之官國子監上京國子監太祖置祭酒司業監丞主簿國子學博士武白爲上京國子博士助教道宗淸寧六年夏六月丙寅中京置國子監命以時祭先聖先師按遼史道宗本紀云云

畱守部藝文二詩

送韋大夫東京畱守

唐王維人外遺世慮空端結遐心曾是巢許淺始知堯舜深蒼生詎有物黃屋如喬林上徳撫神運沖和穆宸襟云雷康屯難江海遂飛沈天工寄人英龍衮瞻君臨名器苟不假保釐固其任素質貫方領淸景照華簪慷慨念王室從容獻官箴云旗蔽三川畫角發龍吟晨揚天漢聲夕捲大河陰窮人業已寧逆虜遺之擒然後解金組拂衣東山岑給事黃門省秋光正沈沈壯心與身退老病隨年侵君子從相訪重元其可尋

奉送蔣尙書兼禦史大夫東都畱守

耿湋副相威名重春卿禮樂崇賜珪仍拜下分命遂居東髙�翻秋日淸鐃引細風蟬稀金穀樹艸徧徳陽宮教用儒門儉兵依武庫雄誰云千載後周召獨爲公

奉送裴司徒令公自東都畱守再命太原

劉禹錫星使出關東兵符賜上公山河歸舊國管鑰換離宮行色旌旗動軍聲鼓角雄愛棠余故吏騎竹見新童漢壘三秋靜胡沙萬里空其如天下望旦夕詠淸風國子監部匯考二

宋宋制國子監舊置判監事二人後始設祭酒司業丞博士之屬後又設武學宗學博士教授按宋史職官志國子監舊置判監事二人以兩制或帶職朝官充凡監事皆總之直講八人以京官選人充掌以經術教授諸生注

舊以講書爲名無定員淳化五年判監李至奏爲直講以京朝官充其後又有講書說書之名並以幕職州縣官充其熟於講說而秩滿者稍遷京官皇裕中始以八人爲額每員各專一經並選擇進士並九經及第之人相參薦舉丞一人以京朝官或選人充掌錢谷出納之事主簿一人以京官或選人充掌文簿以勾考其出納注舊制祭酒闕始置判監事監生無定員

注並有蔭及京畿人初隸監授業後補監生或隨屬遊官以久離本貫不克赴鄕薦而文藝可稱亦許隸補試廣文教進士大學教九經五經三禮三傳學究律學館教明律余不常置元丰官制行始置祭酒司業丞主簿各一人大學博士十人注

舊系國子監直講元丰三年詔攺爲大學博士每經二人正錄各五人武學博士二人律學博士正各一人祭酒掌國子大學武學律學小學之政令司業爲之貳丞參領監事凡諸生之隸於大學者分三捨始入學驗所隸州公據以試補中者充外舍齋長諭月書其行藝於籍行謂率教不戾規矩藝謂治經程文季終考於學諭次學錄次學正次博士然後考於長貳歲終校定具注於籍以俟覆試視其校定之數參驗而序進之凡私試孟月經義仲月論季月策公試初場以經義次場以論策試上捨如省試法凡內捨行藝與所試之等俱優者爲上捨上等取旨命官一優一平爲中以俟殿試一優一否或俱平爲下以俟省試惟國子生不預考選凡課試升黜教導之事長貳皆總焉車駕幸學則率官屬諸生班迎卽行在距學百步亦如之凡釋奠於先聖先師及武成王則率官屬諸生共薦獻之禮歲計所隸三捨生升降多寡之數以爲學官之殿最賞罰博士掌分經講授考校程文以徳行道藝訓導學者正錄掌舉行學規凡諸生之戾規矩者侍以五等之罰考校訓導如博士之職職事學錄五人掌與正錄通掌學規學諭二十人掌以所授經傳諭諸生直學四人掌諸生之籍及譏察出入凡八十齋齋置長諭各一人掌表率齋生凡戾規矩者糾以齋規五等之罰仍月考齋生行藝著於籍武學博士學諭各二人掌以兵書弓馬武藝訓誘學者一律學博士二人掌傳授法律及校試之事小學置職事教諭二人掌訓導及考校責罰學長二人掌序齒位糾不如儀者集正二人掌籍諸生名氏糾程課不逮者熙寧初詔用經術取士廣闊黌捨分爲三學增置生徒總二千八百人隸籍有數給食有等庫書有官治疾有醫分案八置吏十元丰三年詔自今奏舉太學博士先以所業進呈五年詔國子監官差承務郎以上闕卽差選人充正官立行守試請奉法八年詔罷太學保任同罪法元佑元年詔太學每歲公試以司業博士主之如春秋補試法左司諫王巖叟言太學生補中者乞並許應舉罷一年之限詔國子監立法又詔給事中孫覺祕書少監顧臨崇政殿說書程頤國子監長貳看詳修立國子監條例又詔置春秋博士一員二年增司業一員又詔內外學官選年三十以上歷任人充三年詔國子監置長貳四年詔太學正錄依熙寧法選上捨生充闕則以內捨生五年殿中侍禦史岑象求言國子監無叩問師資之益學官不以訓導爲己任補試伺察不嚴有假手之獘詔禮部相度以聞本部言生員遇有請益許見長貳仍詔生員以所納齋課於講堂上指諭並委博士逐月巡所隸齋詢考生員所業凡私試不鎖宿欲令不罷講說從之紹聖元年監察禦史劉拯言太學復行元丰中三捨推恩注官免省試免解試之制夫舊法欲行必先嚴考察請自今太學長貳博士正錄選學行純備眾所推服者爲之有弛慢不公考察不實則重加譴責差職掌長諭攺正如元丰舊制從之又詔內外學官非制科進士出身及上捨生入官者並罷又詔太學正錄依元丰舊制各置五人又詔太學三捨生並依元丰學制重行考察依舊條推恩左司諫翟思言元丰太學令訓迪糾禁亦具矣今追復經義取士乞令有司看詳依舊頒行詔送國子監又詔內外學官選進士出身及經明行修人又詔學官並召試國子監長貳臺諫官外監司皆許薦舉三年司業龔原言公試依元丰舊制以長貳監試輪差博士五員考試乞朝廷更差官五員參考從之元符元年詔有官人許入太學充監生毋過四十人三年復置春秋博士崇寧元年省罷

崇寧元年宰臣蔡京言有詔天下皆興學貢士以三捨考選法徧行天下聽每三年貢入太學上捨試仍別爲考分爲三等若試中上等補充太學上捨試中中等下等者補充內捨余爲外舍生仍建外學於國之南待其歲考行藝升之太學其外學官屬司業一人丞一人博士十人學正五人學錄五人職事人保學生充學錄五人學諭十人直學二人齋長齋諭各一人外舍生三千人太學上捨一百人內捨三百人候將來貢試到合格者卽上捨以二百人內捨以六百人爲額處上捨內捨於太學處外舍於外學外學置齋一百講堂四每齋三十人太學自訟齋移於外學諸路貢士並入外學候依法考選校試合格者升之太學爲上捨內捨生見爲太學外舍生依舊在太學候外學成日取旨外學並依太學敕令格式從之二年罷春秋博士三年詔辟雍置司成司業各一員四年詔辟雍待四方貢士在國之郊太學教養上捨生在王城之內內外旣殊髙下未倫辟雍有司成在侍郎之次國子有祭酒司業列於卿少事體不順合行釐正攺辟雍司成爲太學司成總國子監及內外學事凡學之事皆許專達仍立學官謁禁大觀元年置國子博士四員國子正錄各二員太學辟雍博士共置二十員國子太學每經一員辟雍二員從薛昂之請也三年詔諸路贍學餘錢並起發充在京學事支用四年詔省國子辟雍博士五員太學命官學錄一員辟雍二員國子命官正錄及命官直學國子監書庫官等官並省罷依紹聖格毋用謄錄政和元年詔兩學博士正錄依舊制選試朝廷除授七年新提舉河東路學事王格言崇寧初建辟雍於郊以處貢士及外舍生立太學於國以處上捨內捨由州郡而貢之辟雍由辟雍而升之太學法行之初上內捨之選未眾故外舍有校定者畱太學無校定者出辟雍比年上內舍人日增而太學又有國子隨行親及小學生人數已多居處迫隘乞以外舍生有無校定並居辟雍升補上內捨乃入太學從之八年詔兩學博士正錄並諸州教授兼用元丰試法仍止試一經注吏部具到元丰法進士第一甲或省試十名內或府監發解五名內或太學公私試三名內或季試兩次爲第一人或上捨內捨生或曾充經論以上職掌或投所業乞試並聽試入上等注博士中下等注正錄卽人多闕少願注諸州教授者聽宣和三年詔罷天下三捨太學以三捨考選開封府及諸路以科舉取士州學未行三舍以前應置學宮及養士去處依元丰舊制太學生並撥塡舊額辟雍正額入太學者撥入額外依舊制過塡闕諸內捨上等校定人願入太學者與免補試辟雍官屬並罷又詔國子博士正錄攺充太學正錄七年臣僚言熙丰間博士未嘗除代近年以來席未暖而代者已至當從正錄第進新除太學博士胡世將周利建乞攺除正錄候將來升爲博士從之靖康元年諫議大夫馮澥言朝廷罷元佑學術之禁不專王氏之學六經之旨其說是者取之今學校或主一偏之說執一偏之見願詔有司考校敢私好惡去取重行黜責又詔太學博士替成資闕建炎三年詔國子監並歸禮部未幾詔復養生徒置博士紹興十二年置祭酒司業各一人十二年太學成增置博士正錄參用元佑紹聖監學法修立監學新法詔國子博士正錄通治諸齋學官闕從本監選舉其後監學博士正錄增減不齊兼攝並置不一至隆興以後正錄不兼權祭酒司業並置復書庫官又定國子博士一員太學博士三員正錄共四員學官之制始定淳熙四年置監門官一員兼管石經閣以不釐務使臣充以後相承不攺武學慶曆三年詔置武學於武成王廟以阮逸爲教授八月罷武學以議者言古名將如諸葛亮羊祜杜預等豈專學孫吳故也熙寧五年樞密院言古者出師受成於學文武弛張其道一也乞復置武學詔於武成王廟置學元丰官制行攺教授爲博士紹興十六年詔修建武學武博武諭以兵書弓馬武藝誘誨學者紹興二十六年詔武學博士學諭各置一員內博士於文臣有出身或武舉出身曾預髙選充其學諭差武學人後又除文臣之有出身者宗學元丰六年宗室令鑠乞建宗學詔從之旣而中輟建中靖國元年復置崇寧初立月書季法南渡初建學嘉定更新置四齋後再增三齋宗學博士舊諸王宮大小學教授也至道元年太宗將爲皇侄等置師傅執政謂環衛之官非親王比當有降乃以教授爲名咸平初遂命諸王府官分兼南北宅教授南宮者太祖太宗諸王之子孫處之所謂睦親宅也崇寧五年又攺稱某王宮宗子博士位國子博士之上靖康之亂宗學遂廢紹興四年始復置諸王宮大小學教授二員隆興省其一嘉定九年十二月始復置宗學攺教授爲博士又置宗學諭一員並隸宗正寺在太常博士之下諭在國子正之上奉給賞典依國子博士及正例於是宗室疏遠者皆得就學旋有旨復存諸王宮大小學教授一員書庫官淳化五年判國子監李至言國子監舊有印書錢物所名爲近俗乞攺爲國子監書庫官始置書庫監官以京朝官充掌印經史羣書以備朝廷宣索賜予之用及出鬻而收其直以上於官元丰三年省中興後並國子監入禮部紹興十三年復置一員三十一年罷隆興初詔主簿兼書庫乾道七年復置一員太宗端拱二年春二月戊辰以國子監爲國子學按宋史太宗本紀云云淳化五年夏四月丙戌以國子學復爲國子監按宋史太宗本紀云云眞宗景徳四年春二月癸酉置國子監武成王廟按宋史眞宗本紀云云仁宗慶曆二年冬十一月甲申以泰山處士孫復爲國子監直講按宋史仁宗本紀云云慶曆四年夏四月壬子以錫慶院爲太學按宋史仁宗本紀云云嘉佑三年夏五月壬申增國子監生員按宋史仁宗本紀云云

金金國子監設祭酒司業統丞博士教授助教校勘之屬按金史百官志國子監國子學太學隸焉祭酒正四品司業正五品掌學校丞二員從六品明昌二年增一員兼提控女直學國子學博士二員正七品分掌教授生員考藝業注太學同明昌二年添女直一員泰和四年減大安二年並罷助教二員正八品

注女直漢人各一員教授四員正八品分掌教誨諸生

注明昌二年小學各添二員承安五年一員不除國子校勘從八品掌校勘文字國子書寫官從八品掌書寫實錄太學博士四員正七品

注大安二年減二員助教四員正八品

注明昌二年不除一員大安二年減一員

元元設國子監置祭酒司業等員國子學置博士助教諸職而以蒙古漢人回回分隸於蒙古翰林集賢國史三院按元史百官志蒙古翰林院蒙古國子監秩從三品至元十四年始立置司業一員二十九年準漢人國學例置祭酒司業監丞延佑四年升正三品七年復降爲從三品後定置祭酒一員從三品司業二員正五品監丞一員正六品令史一人必闍赤一人知印一人蒙古國子學秩正七品博士二員助教二員教授二員學正學錄各二員掌教習諸生於隨朝百官怯薛臺蒙古漢兒官員家選子弟俊秀者入學至元八年置官五員後以每歲從駕上都教習事繁設官員少增學正二員學錄二員三十一年增助教一員典給一人後定置博士二員正七品助教二員教授二員並正八品學正學錄各二員典書一人典給一人集賢院國子監至元初以許衡爲集賢館大學士國子祭酒教國子與蒙古大姓四怯薛人員選七品以上朝官子孫爲國子生隨朝三品以上官得舉凡民之俊秀者入學爲陪堂生伴讀至元二十四年始置監祭酒一員從三品司業二員正五品掌國之教令皆徳尊望重者爲之監丞一員正六品專領監務典簿一員令史二人譯史知印典吏各一人國子學秩正七品置博士二員掌教授生徒考較儒人著述教官所業文字助教四員分教各齋生員大徳八年爲分職上都增置助教二員學正二員學錄二員督習課業典給一員掌生員膳食至元二十四年定置生員額二百人伴讀闕

四年生員三百人延佑二年增置生員一百人伴讀二十人興文署秩從六品署令一員以翰林修撰兼之署丞一員以翰林應奉兼之至治二年罷置典簿一員從七品掌提調諸生飲膳與凡文牘簿書之事仍置典吏一人翰林兼國史院至元二十六年置官吏五員掌管教習亦思替非文字延佑元年別置回回國子監學以掌亦思替非官屬歸之太宗六年設國子總教及提舉官按元史太宗本紀不載按選舉志國初燕京始平宣撫王楫請以金樞密院爲宣聖廟太宗六年設國子總教及提舉官命貴臣子弟入學受業世祖至元六年秋七月癸酉立國子學按元史世祖本紀云云至元八年設國子學增置官職生徒按元史世祖本紀至元八年春三月乙酉命設國子學增置司業博士助教各一員選隨朝百官近侍蒙古漢人子孫及俊秀者充生徒秋九月壬申選冑子脫脫木兒等十人肄業國學至元十年以王恂主國學增置生員按元史世祖本紀十年秋九月丙戌劉秉忠姚樞王盤竇默徒單公履等上言許衡疾歸若以太子贊善王恂主國學庶幾衡之規模不致廢墜又請增置生員並從之至元二十四年設國子監置祭酒以下官員生徒按元史世祖本紀二十四年春閏二月辛未設國子監立國子監官祭酒一員司業二員監丞一員學官博士二員助教四員生員百二十人蒙古漢人各半官給紙札飲食仍隸集賢院至元二十五年冬十一月丁亥修國子監以居冑子按元史世祖本紀云云至元二十六年夏五月己亥設回回國子學按元史世祖本紀云云至元二十七年春正月癸丑敕從臣子弟入國學按元史世祖本紀云云至大四年以李孟領國子監學仁宗卽位敕選師儒之職復增定國子生額按元史仁宗本紀至大四年春二月甲子命中書平章李孟領國子監學諭之曰學校人材所自出卿等宜數詣國學課試諸生勉其徳業庚寅仁宗卽位四月辛酉敕國子監師儒之職有才徳者不拘品級𨿽布衣亦選用七月己未詔諭省臣曰國子學世祖皇帝深所注意如平章不忽木等皆蒙古人而教以成才朕今親定國子生額爲三百人仍增陪堂生二十人通一經者以次補伴讀著爲定式

明明國子監設祭酒司業統監丞博士助教學正學錄典籍之屬按明會典國子監正官祭酒一員司業一員首領官典簿一員屬官監丞一員

注舊二員博士五員助教九員

注舊一十五員後革二員萬曆九年革四員學正七員

注內一員塡注孔氏世襲舊十一員革四員學錄四員

注舊七員後革二員萬曆九年革一員典籍一員掌饌一員

注舊二員中都國子監

注後革舊有祭酒司業各一員監丞二員典簿博士各一員助教二員學正學錄掌饌各一員俱革南京國子監祭酒一員司業一員監丞一員典簿一員博士二員注

舊三員隆慶四年革一員助教四員

注舊六員嘉靖三十七年革二員學正四員

注舊五員隆慶四年革一員學錄二員典籍一員

注舊有掌饌一員嘉靖三十七年革太祖洪武元年置南京國子學按明會典國初於南京置國子學正四品衙門設博士助教學正學錄典樂典書典膳等官所以專司風化教育人材職任最重後添設祭酒司業典簿攺典膳爲掌膳洪武八年置中都國子學按明會典云云洪武年定國學師生廩饌按明會典洪武初官吏師生廩饌三月至十月終日食三餐每人日支米一升十一月至次年二月終日二餐每人日支米八合五勺若監生有家小者三月至十月終減支每人日支米六合九勺十一月至二月終不減支其監生家小月支食米六斗若雲南所屬並四川土官生許帶家人一名同食廩米其會饌物料每人日支菁菜三兩腌菜則一兩五錢豆腐黃豆一合磨造鹽三錢醬二錢花椒五分香油三分醋每四十人共一瓶面三日一餐每人八兩造饅首豬肉四兩作酵三錢豆粉一兩幹粉索爲湯幹魚三日一次每人二兩柴每人日支二斤洪武十年令武臣子弟入國子學按明會典洪武初令品官子弟及民間俊秀通文義者充國子學生十年令武臣子弟入國子學讀書洪武十三年令兵部於皂隸內歲撥三十五名充膳夫廚子按明會典云云洪武十五年攺國子學爲國子監按明會典十五年攺國子學爲國子監中都國子學爲中都國子監從四品衙門以祭酒司業爲堂上官監丞博士助教學正學錄典籍掌饌爲屬官典簿爲首領官監規洪武十五年定一本監正官每日淸晨升堂就坐各屬官以次赴堂序立行揖禮正官坐受後各屬官分列東西相向對揖禮畢就位俟各堂生員行列恭揖禮畢方退晚亦如之一本監屬官每遇赴堂稟議事務質問經史皆須拱立聽受取次講說不得卽便坐列其正官亦不得要求虛譽輒自起身有紊禮制務在綱紀秩然足爲矜式一本監正官職專總理一應事務須要整飭威儀嚴立規矩表率屬官模範後進不可尸位素餐因而怠惰一監丞之職所以參領監事凡教官怠於師訓生員有戾規矩並課業不精廩膳不潔並從糾舉懲治務要夙夜盡公嚴行約束毋得徇情以致廢弛一博士助教學正學錄等官職專教誨務在嚴立工程用心講解以臻成效如或怠惰不能自立以致生員有戾規矩者舉覺到官各有責罰一生員在學讀書務要明體適用以須仕進各宜遵承師訓循規蹈矩凡出入起居升堂會饌毋得有犯學規違者痛治一掌饌職備廩食供給師生須要恪恭乃事務在丰潔毋得通同膳夫廚役人等因而�減以致不充違者依律問罪一典簿職專文案凡一應學務並支銷錢糧季報課業文冊等項皆須明白稽考毋得通同吏典人等侵損漏落作獘違者並依律處治施行一每月背講書日期初一日假初二日初三日會講初四日背書初五日初六日復講初七日背書初八日會講初九日初十日背書十一日復講十二日十三日背書十四日會講十五日假十六日十七日背書十八日復講十九日二十日背書二十一日會講二十二日二十三日背書二十四日復講二十五日會講二十六日背書二十七日二十八日復講二十九日背書三十日復講本年又定一學校之所禮義爲先各堂生員每日誦授書史並在師前立聽講解其有疑問必須跪聽毋得傲慢有乖禮法一在學生員當以孝悌忠信禮義廉恥爲本必先隆師親友養成忠厚之心以爲他日之用敢有毀辱師長及生事告訐者卽系干名犯義有傷風化定將犯人杖一百發雲南地面充軍一開設太學教育諸生所以講學性理務在明體適用今後諸生止許本堂講明肄業專於爲已日就月將毋得到於別堂往來相引議論他人長短因而交結爲非違者從繩愆廳究察嚴加治罪一師生廩膳旣設掌饌以專其職廚役人等以任其役升堂會饌已有成規今後不許再立監饌生員每日諸生會食務要赴會饌堂公同飲食毋得擅入廚房議論飲食美惡及鞭撻膳夫違者笞五十發回原籍親身當差一名堂教官每班選重厚勤敏生員一名以充齋長表率諸生每月各齋通輪齋長四名於彜倫堂值日整點禮儀序立班次及催督各齋工課不許仍設掌儀專總事務有妨本名肄業一堂宇宿舍俱各整飭應用什物皆已備具務在常加潔淨閒雜人等不許輒入其在學人員敢有毀污作踐者從繩愆廳糾察懲治一本監官員及官民生不許將帶家人僮僕輒擅入學紛擾污雜違者從繩愆廳糾治一掌饌職專供給飲食務在恪恭乃事毋得簡慢師生如有患病不能行履者許令膳夫供送若無病不行隨眾會食者不與當日飲食一除三飯之後並不許另外茶飯及澡浴湯水敢有刁蹬索取者繩愆廳糾治仍將本名附集愆冊紀錄之一監丞置立集愆冊一本各堂生員凡有不遵學規卽便究治仍將所犯附寫文冊以憑通考初犯紀錄再犯決竹�五下三犯決竹�十下四犯照依前例發遣安置一師生所用飯食物料一一備具在學並無缺少若掌管之官蹈前官典簿之獘不將官有見在物料放支卻令差到市夫廚役人等日逐補辦油鹽醬醋等物今後新官典簿若有此獘許生員回奏一在學生員或千數之廣或七八百人以爲中或百人以爲下體知有等無志之徒往往不行求師問道專務結黨恃頑故言飯食污惡切詳此等之徒果系何人之子其所造飲食千百人所用皆善獨爾以爲不善果君子歟小人歟是後必有此生事者具實奏聞令法司枷鐐禁錮終身在學役使以供生徒是年令各按察司選府州縣學生員年二十以上厚重端秀者送京考畱按春明夢餘錄十五年命凡監生正妻月支米六斗凡監生有家人者三月至十月日支米二升二合六勺十一月至十二月日支米一升九合二勺監生俱給冬夏衣工部制衣被洪武十六年更定國子監學規令再考歲貢分堂肄業按明會典十六年定一正官嚴立學規定六堂師範髙下六堂講誦課業定生員三等髙下一以二司業分爲左右各提調三堂一博士五員𨿽分五經共於彜倫堂西設座教訓六堂依本經考課一凡生員通四書未通經者居正義崇志廣業堂一年半之上文理條暢者許升修道誠心堂坐堂一年半之上經史兼通文理俱優者升率性堂一生員坐堂各堂置立勘合文簿於上橫列生員姓名於下界畫作十方一月通作三十日坐堂一日印紅圈一个如有事故用黑圈記每名須至坐堂圈七百之上方許升率性堂一凡生員日講務置講誦簿每日須於本名下書寫所講所誦所習以憑稽考一凡生員遇有事故者須置文簿但遇生員請假須至祭酒處呈稟批限不許於本堂擅請離堂一凡生員升率性堂方許積分積分之法孟月試本經義一道仲月試論一道詔誥表章內科一道季月試經史策一道判語二條每試文理俱優與一分理優文劣者半分文理紕繆者無分歲內積至八分者爲及格與出身不及分者仍坐堂肄業試法一如科舉之制果有材學超越異常者取自上裁是年令考中歲貢生員送監再考等第分堂肄業洪武

年欽定官吏監生會饌之制按春明夢餘錄洪武中欽定官吏監生會饌之制掌饌預備椅桌器皿於饌堂祭酒南向司業北向監丞博士六堂等官東西向坐諸生分東西班坐其後膳夫一人管監生二十五人饌先食則鳴鐸傳唱曰食不語坐必安曰以爲常洪武十八年令會試下第舉人送監卒業�師生廩膳該司年終通考原收歲支數目僚屬不得干預按明會典云云洪武二十年定國子監學規按明會典二十年定一各堂教官所以表儀諸生必當躬修禮節正其衣冠率先勤謹使其有所觀瞻庶幾模範後學今後故闒葺怠惰有失威儀者許監丞糾舉以憑區處若監丞故不舉覺及懷私糾舉不當者從監官奏聞區處一諸生衣巾務要遵依朝廷制度不許穿戴常人巾服與眾混淆違者痛決一三日一次背書每次須讀大誥一百字本經一百字四書一百字不但熟記文詞務要通曉義理若背誦講解全不通者痛決十下一每月務要作課六道本經義二道四書義二道詔誥表章策論判語內科二道不許不及道數仍要逐月作完送攺以憑類進違者痛決一每日寫仿一幅每幅務要十六行行十六字不拘家格或羲獻智永歐虞顏柳點畫撇捺必須端楷有體合於書法本日寫完就於本班先生處呈攺以圈攺字少爲最逐月通考違者痛決一朔望行釋菜禮各班生員務要一名名赴廟隨班行禮敢有怠惰失儀及點閘不到者痛決一生員凡遇師長出入必當端拱立俟其過有問卽答毋得倨然輕慢有乖禮體違者痛決一生員講解如有疑難卽當再三從容請問毋得輕慢師長置之不問蓄疑於心違者痛決一每班給與出恭入敬牌一面責令各班直日生員掌管凡遇出入務要有牌若無牌擅離本班及敢有藏匿牌面者痛決一生員果有病患無家小者許於養病房安養不許號房內四散宿歇有家小者只就本家若無病而稱病出外遊蕩者驗閘得實痛決卽令到班一生員於各衙門辦事者每晚必須回監不許於外宿歇因而生事若畫酉不到及點閘不在者痛決一凡會食務要禮儀整肅敬恭飲食不許喧嘩起坐仍不許私自逼令膳夫打飯出外冒費廩膳違者痛決一凡早晚升堂務要各人親自放牌點閘及要衣冠嚴肅步趨中節不許攙越班次喧嘩失禮違者及點閘不到者痛決一凡坐堂生員務要禮貌端嚴恭勤誦讀隆師親友講明道義亙相勸勉爲善不許燕安怠惰脫巾解衣喧嘩嘻笑往來別班談論是非違者痛決一凡赴堂背書務要各照班次序立以憑抽簽背誦若前後攙越喧哄雜亂者決痛一生員每夜務要在號宿歇不許酣歌夜飲因而乘醉髙聲喧哄違者及點閘不在者各加決責一朔望假日毋得在外醉飲倒街臥巷及因而生事亙相鬥毆有傷風化違者痛決一內外號房務要常川潔淨如是點閘各生號房前但有作穢者痛決一內外號房各生毋得將引家人在內宿歇因而生事引惹是非違者痛決一生員撥住號房俱已編定號數不許私下那借他人住坐違者痛決一凡選人除授及差使辦事等項敢有畏避躲閃不行赴堂聽選者奏聞區處一凡生員於各衙門辦事完結務要隨卽回監肄業不許在外因而生事違者痛決一凡生員省親搬取已有定例敢有不行遵守輒自奏啟者治罪一丁憂成婚人倫大節假托詐冒非惟明有定律其人不堪教養可知今後生員如有丁憂成婚等事許於本監告知具呈禮部除丁憂已有定制外其成婚者定立限期給引回還隨卽移文照勘如有詐冒就便依律施行一生員有一切事務合先於本監告知本監具呈禮部定奪奏聞區處所告是實本監不準方許赴禮部陳告毋得隔�一生員但有違犯前項學規決畢卽送繩愆廳紀過若累犯不悛者奏聞區處洪武二十六年革中都國子監按明會典云云洪武二十七年定國子監膳夫名數按明會典二十七年定膳夫一百二十名以法司犯笞杖者應充內一百名給飲饌灑掃等用二十名栽種菜蔬等用成祖永樂元年始置國子監於北京按明會典永樂元年始置國子監於北京設官同令選順天府學並大興宛平二縣學通經文生員及考順天等八府原報科舉生員俱充北京國子監生按春明夢餘錄國子監在城東北卽元之舊學洪武攺爲北平郡學永樂仍爲國子學又攺爲國子監正堂七間曰彜倫堂元之崇文閣也中一間列聖幸學俱設座於此上懸敕諭五通東一間祭酒公座面南司業公座面西堂前爲露臺臺南中爲甬路前至太學門長四十三丈聖駕臨幸由之東西爲墀諸生列班於此後堂三間東講堂三間西講堂三間折而東爲繩愆廳三間鼓房一間率性堂誠心堂崇志堂各十一間博士廳三間鐘房一間修道堂正義堂廣業堂悉如率性堂六堂乃諸生肄業之所東折而南爲廊九間門一間西亦如之太學門三間東敕諭碑一通洪武十五年申明學制一通洪武三年定學規碑一通洪武初年欽定永樂三年申明學規碑一通洪武十六年並三十年欽定廟學圓碑一通廟學規制地界四至丈尺盡勒焉設官職事祭酒掌國學舉人貢生官生恩生功生例生夷生幼年勛臣教訓之事司業爲之貳修古學正成均之政令造以明體適用之學以孝悌忠信禮義廉恥爲之本以六經諸史爲之業以升堂積分及格敍用之法而翼勵之不率者撲之不悛者徙謫之以廩饌膳師生以力役給廚膳以賜予示恩賚以寧假悉人情以撥歷練吏事以考選汰冗濫歲中春秋上丁日祀先師則總其禮儀上謁先師幸太學祭酒司業執經進講有講章其屬有監丞坐繩愆廳參領監事諸師生怠教不率教及膳廩不潔並糾懲書識之而堅明其約束博士坐博士廳分經訓授助教學正學錄坐正義崇志廣業修道誠心率性六堂專教誨嚴課程講說經義導約規矩典簿典出納文移受支金錢爲師生饌季報諸生課業仿書以聽於翰林歲杪奏上典籍掌經史子集及制書掌饌掌飲食於是禮部翰林詹事春坊司經局若國子監官連相通流而遷補因之特華重矣永樂二年定國子監廩饌例及充役人夫之數按明會典二年奏準北京國子監廩饌等項俱照在京國子監例又奏準北京國子監膳夫以北京刑部囚人充役每監生二十五名用膳夫一名廟戶菜戶門子就於膳夫內撥用廟夫二名於順天府撥用按季更替後膳夫以順天保定永平大名等府民僉充一百名法司囚徒發充一百五十名其廟夫十名庫子一名亦以四府民僉充斗級不拘額數亦以囚徒發充又刷印匠四名大興宛平二縣均撥永樂十九年令監生系南人送南監按明會典云云宣宗宣徳三年折支監生會饌之費並裁減膳夫額數按明會典宣徳三年停止會饌其饅頭肉逐月照依時估於順天府都稅司門攤課鈔內折支幹魚椒鹽等料仍辦本色凡膳夫是年奏準額設三百名如有事故法司撥補後止存一百名每年每名解雇役銀十兩宣徳五年加國子監考滿官翰林史職按明會典凡國子監官九年考滿宣徳五年令學行端�者量加翰林史職仍理教事宣徳八年令生員年四十五以上者考選送監按明會典云雲英宗正統二年令副榜舉人入監膳夫不得用竊盜囚徒按明會典正統二年令副榜舉人不願就教職者入監卒業是年令膳夫以糧僉充者準諸司皂隸例一年一換以事發充者不得用竊盜刺字之徒正統三年令歲貢南人願入北監者聽按明會典云云正統七年更定會饌之例按明會典七年奏準會饌魚鹽等料俱照時估折支鈔貫其饅頭粉湯豆腐照饌米例支給麥豆正統十年令生員年四十以上者考選送監按明會典云云正統十二年增修國子監按春明夢餘錄十二年十一月初四日立外西東井亭一又東爲持敬門以入廟自中少北爲儲門以通啟聖祠土地祠及典簿典籍掌饌廳倉庫之路祭酒東廂亦由此入西井亭一又西爲退省號門自西少北爲廣居門以爲司業入廂及諸生入號之路墀內雜植槐柏共二十株前爲集賢門三間門前爲通衢東西牌坊各一題曰國子監監衢東西牌坊各一題曰成賢街彜倫堂後齋明所九間格致誠正號每號計三十七間正統十四年令監生年淺者放回原學依親肄業聽取復班按明會典云云代宗景泰二年令法司凡監生詞訟不預己及因事連逮輕者送本監自治按明會典云云景泰年令生員納粟馬入監按明會典景泰間令生員納馬納粟入監景泰七年令雲南歲貢生攺入北監按明會典云雲英宗天順元年詔在京三品以上官子孫願入監讀書者聽務須科目出身按明會典云云孝宗弘治十四年定雇役膳夫銀兩支銷之例令南直隸歲貢俱送北監按明會典弘治十四年奏準博士等官每員給膳夫一名跟用其餘膳夫雇役銀兩本監明立文簿委官收庫以備公用年終扣算支銷存畱數目呈堂立案是年令南直隸歲貢生俱送北監武宗正徳年國子監官考滿加俸按明會典凡國子監官正徳九年考滿正徳中議準加俸世宗嘉靖六年奏準監生入監卽與支糧膳夫銀兩照椒油等例師生隨數分給按明會典云云嘉靖七年建敬一亭於國子監立禦制碑按明會典嘉靖七年建敬一亭於本監正堂之北中樹禦制敬一箴聖諭六道禦注範氏心箴程子視聽言動四箴凡七碑如翰林之制本監以累經車駕臨視正官不敢中堂而坐及中門出入兩京皆同按春明夢餘錄七年作敬一亭禦制聖諭共碑七座前爲大門題曰敬一之門祭酒廳房在亭東司業廂房在亭西會饌堂一所在監東北土地祠五間在饌堂門之右典籍廳五間在饌堂門之左典簿廳三間掌饌廳五間退省號及廣居門之西爲天地人智仁勇文行忠信規矩準繩紀綱法度凡一十八號並退省房三連混堂淨房各一所嘉靖八年奏準歷事監生患病調治不準放回作缺題準公侯伯年幼者送監授書按明會典八年奏準各衙門歷事監生如果患病止許在外調治不許放回作缺有恃頑私自逃回者各衙門開送吏部酌量地方遠近定限行提到部送問完日補歷如違半年以上者革爲民是年題準公侯伯等爵無分已襲未襲已任未任年三十以下十四以上者通行查出開送禮部轉送本監行祭酒司業將大學語孟諸書相兼點授令其在家講讀仍每十日赴營觀操嘉靖十年奏準升撥歷事僉名舉察之例以膳夫銀兩充本監各項之費按明會典十年奏準以後起送歲貢到監遵祖宗監規通送廣業堂每月嚴加考試學業進修方許以次升至率性堂撥送各衙門歷事中間如有累經考居優等行誼著聞堪以任用者於年終具奏本部會同吏部覆考得實奏請送吏部同聽選監生一體相兼選用其覆考不上者仍發該監照常撥歷又奏準歲貢坐監遵照監規由廣業堂漸升至率性堂然後積分量與出身果有才學超然異常取自上裁擢用又奏準各衙門歷事監生三个月考勤之後仍歷一年其餘寫本一年淸黃寫誥淸軍淸匠三年以至出巡等項俱照例日月爲滿方許更替其歷事並出巡奏內旣例該監生僉名凡事可否許其公同議擬舉察姦獘又奏準凡膳夫銀兩以十分爲率九分按季均散師生一分備朔望香燭及各堂心紅筆墨紙札等項公用嘉靖十四年題準納銀生員定限依親博士等官考選科道又以膳夫撥充廟戶按明會典十四年題準納銀生員年二十四歲以下者本監定限放回依親候明文行取作養凡本監博士等官是年題準吏部酌量年資才識具奏行取考選科道等官是年奏準於見在膳夫內撥十名充廟戶嘉靖十五年奏準在監肄業假例及勛戚子孫送監讀書按明會典十五年奏準南北直隸並浙江等布政司將原在部在監告病並依親搬取畢姻等舉人俱以文書到日爲始限三月內起送發監肄業如違限半年者準在監作曠三月計月加曠若有違至半年並通未入監會試臨期方至者送問查勘明白方準入試凡依親給假在家援例生員限三月內起送發監肄業如有違限照例送問其私自逃回者許該監查報本部轉行法司提問治罪又奏準納銀監生私逃二月以上者發回原學肄業又奏準公侯伯子孫已未襲爵管事並駙馬年二十五歲以下者俱遵照舊規送監讀書習禮嘉靖十九年再準在監在歷私逃例按明會典十九年奏準兩京國子監監生不分在監在歷私逃回籍三月以外者發回原學肄業半年以上一體革退爲民嘉靖二十四年題準監生撥歷考選例按明會典二十四年題準各衙門撥到歷事監生俱要常川在公供事講習律令每三月考勤之時嚴加考校如有律意不通者不送附選仍責習學以俟再考其有私自回家雇人代替者查究得實卽將代替人參送法司問罪監生仍照行止有虧革罷爲民嘉靖三十八年奏準襲封衍聖公年少未學照公侯伯例送監讀書習禮按明會典云云穆宗隆慶元年奏準監生坐班歷事科舉例按明會典隆慶元年奏準凡監生坐班歷事務要依期完事給引還鄕如有告假及丁憂等項須保勘的實方許給引放回勒限起送補班補歷如有托故遷延直至科舉臨期方到者不準入試其回籍監生有志進取者聽令於本省科舉提學官一體考送如拆捲塡榜監生已經取中者不許避嫌棄置隆慶二年奏準例監查明實歷方許應試按明會典二年奏準凡遇鄕試年分一應援例生曾收入監未經查回實歷者不論生員民生出身不拘例前例後入監不許考送應試隆慶三年奏準監生撥歷之例按明會典三年奏準援例廩增附生員邊方優等次等生武學曾經科舉生入監者支廩撥歷俱各照舊其靑衣發社沙汰附學名目生俊秀隨任等子弟武學未經科舉生武舉生入監者實坐班一年以後如果用心向學能通文理者給與全廩僅守監規略知文理者給與半廩若愚頑弗率全不識文理者仍不給廩俱各再令實坐班一年然後上序給廩者撥正歷不給廩者撥雜歷如坐班一年半以願撥長差者聽隆慶五年暫行增減撥歷名數期限按明會典五年以監生數多歷缺不敷奏準各衙門正歷每三名量增一名仍減歷期三月止歷九个月爲滿暫行二年神宗萬曆元年奏準報名朝見監生不許頂替按明會典萬曆元年奏準今後援例生儒俊秀子弟及歷事考勤監生報名朝見查出不系正身卽將替身參送法司問罪本生徑行革退其投文並歷事撥到之日如有仍犯前項情獘一槪不許準收仍將雇替之人重究萬曆三年奏準舉人入監肄業應試及勛爵入監之例按明會典三年奏準舉人未經入監及監事未畢者俱以文書到日爲始限三个月起送入監肄業若未經入監𨿽有原籍公文不準入場以後每科會試畢日凡舉人下第及中副榜不願就教者盡數分送兩京國子監肄業並不許假借名色告送順天府給引回籍順天府亦不許徑自給引違者參究其赴部會試者除監滿撥歷外其餘必由兩監起送方準入場又奏準五軍都督府將見在未任公侯伯等爵及應襲子弟但年十四以上三十以下者通行查出送監習學不許隱匿違者參究仍行吏兵二部知會於襲爵之日查其曾否入監方準承襲其襲後但年三十以下者仍送回本監肄業應任用者兵部查其習學有無進益方行推任遇有冊封差遣亦照舊規查其曾經在監習禮者方許差用其送監習學者除赴京營操演外餘日俱要赴監讀書觀禮本監堂上官用心教習務臻成效但有不行赴監及縱肆自恣者參治如果在監日久學業有成者亦聽本監官酌量出學待用若仍願在監者聽令照舊肄業本監官更加優異仍報部紀錄以示激勸萬曆九年再定監生撥歷之例按明會典九年吏部又以人多歷少題準照隆慶五年例增歷減期以後通行遵守凡納粟等項監生照例坐堂十年挨次撥歷若中鄕試通計先年坐監月日撥歷其未冠願坐監者亦滿十年方作復監之數凡歷事監生名數吏部四十一名戶部五十三名禮部一十三名兵部二十五名刑部七十名工部二十四名都察院六十三名大理寺二十八名通政司五名行人司四名五軍都督府五十名謂之正歷三个月上選滿日增減不定又有各衙門寫本戶部十名禮部十八名兵部二十名刑部十四名工部八名都察院十四名大理寺四名通政司四名隨禦史出巡四十二名謂之雜歷一年滿日上選又有各項辦事淸黃一百名寫誥四十名續黃五十名淸軍四十名又監庫十名初皆三年謂之長差近俱準減一年上選承運庫十五名司禮監六十名尙寶司六名六科四十名初作短差近亦準寫本例一年滿日上選又有隨禦史刷卷一百七十八名工部淸匠六十名俱以事完日上選此外又有禮部寫民情條例等項七十二名光祿寺刷卷四名修齋八名參表二十名報計二十名賫捧十二名錦衣衛四名兵部查馬冊三十名工部大木廠二十名後府磨算十名禦馬監四名天財庫四名正陽門四名崇文宣武朝陽東直四門各三名阜城西直安定徳勝四門各二名俱爲短差半年滿日回監皇淸大淸會典國子監

正官

滿漢祭酒各一員

滿漢司業三員內滿司業二員漢司業一員

首領官

滿漢典簿各一員

屬官

滿漢監丞各一員

滿漢博士三員初設漢博士三員順治十五年

裁一員十八年設滿博士一員

滿助教十六員內滿文八員滿漢文八員

蒙古助教四員初設八員順治十八年裁四員

漢助教六員初設十二員順治十五年裁六員

漢學正六員

孔氏世襲學正一員初設二員後裁一員

漢學錄二員初設六員順治十五年裁四員

漢典籍一員

滿筆帖式五員內滿文四員滿漢文一員

漢軍筆帖式四員

國子監從四品衙門設滿漢祭酒各一員滿司

業二員漢司業一員滿漢監丞各一員滿博士

一員漢博士二員滿文助教八員滿漢文助教

八員蒙古助教四員漢助教六員漢學正六員

漢學錄二員漢典籍一員滿漢典簿各一員滿

文筆帖式一員滿漢文筆帖式四員漢軍筆帖

式四員自順治元年本監事件俱屬禮部公同

料理十五年照各衙門分析康熙二年仍歸禮

部十年復行分析其應題應行事宜俱本監堂

官自行題請施行

監規

一祭酒司業職在總理監務嚴立規矩表率屬

員模範後進

一監丞職在繩愆凡教官怠於師訓監生有戾

規矩並課業不精悉從糾舉懲治

一博士助教學正學錄職在教誨務須嚴立課

程用心講解如或怠惰致監生有戾學規者堂

官舉覺罰治

一典籍職在收掌

禦書樓一應經史書板

一典簿職在明立文案並支銷錢糧季報文冊

一本監正官每入署升堂就位各屬官以次赴

堂序立行揖禮次各屬官分列東西相向對揖

各堂監生排列恭揖禮畢方退

一本監屬官每遇赴堂稟議事務或質問經史

皆須拱立聽受不得卽便坐列

一監丞職主糾繩置立集愆冊一本凡監生有

不遵學規者卽行懲治仍將所犯附寫文冊以

憑通考

一滿洲蒙古漢軍監生責成八旗助教漢監生

責成漢助教學正學錄等官務在勤加教誨不

得怠惰徇情以致廢弛

一滿洲蒙古漢軍漢人各監生入監日首謁先師廟各生排列廟墀禮生贊行四拜禮畢赴彜

倫堂臺下序立謁見祭酒司業行四拜禮隨詣

各堂師相見行拜禮凡遇進監至大門外下馬

不許乘馬出入

一本監原有號房五百二十一間爲諸生讀書

之所今此房無存凡漢監生聽在寓所肄業

一滿漢各監生於朔望日隨行釋奠禮外有講

書覆講上書覆背諸課程每月三回周而復始

兩廂及六堂官講四書性理通鑑博士講五經

向有成例順治十五年奏準定於朔望日祭酒

司業率屬員諸生拜謁文廟畢升堂講書

一滿漢各監生聽講書後習讀講章有未能通

曉者卽赴講官處講解或赴兩廂質問毋得憚

煩蓄疑安於愚昧

一各監生向有習仿之例每次務寫六百字以

上必須端楷有體如潦艸差落不完及怠惰不

到或倩人代書者本堂臨期親督各加責罰

一八旗官學生每月赴監講書一次譯寫一次

五日射箭一次

一諸生到監日本堂嚴查年貌籍貫經書務取

連名保結以防冒名頂替之獘如有犯者照例

重處

一在監肄業各監生祭酒三月季考一次司業

每月月課一次務期齊集不許托故規避

一滿洲蒙古漢軍蔭監生十歲以上到監讀書

俟年滿十八歲考試咨部

一滿洲蒙古漢軍例監生坐監二十四个月漢

人卹蔭生難蔭生考滿蔭生坐監六个月恩詔蔭生官生坐監二十四个月恩貢生恩拔貢生

坐監六个月歲貢生坐監八个月副榜貢生內

廩膳坐監六个月增附坐監八个月選拔貢生

內廩膳坐監十四个月增附坐監十六个月準

貢生坐監三个月例監生內廩膳坐監十四个

月增附坐監十六个月俊秀坐監二十四个月

其恩拔歲副貢生有考充教習者連監期共三

十六个月

一諸生學校進身以孝弟忠信禮義廉恥爲本

必先隆師親友養成忠厚之風以須仕進敢有

毀辱師長及生事告訐者卽系干名犯義有傷

風化定行依律治罪

一滿漢各蔭監生途遇師長步行者旁立候過

乘騎者遠下趨避敢有邈忽抗行者決責

一各班監生凡有一應事務先於本堂教官處

稟知率領赴廂稟復毋得徑行煩紊違者決責

一援例各監生以文到日爲始卽赴監肄業其

有丁憂親老患病者地方官另文申報如無故

不行到監照題定例處治

一監生丁憂呈送本堂轉呈堂上官批準回籍

守制如在籍丁憂者有司隨申本監以憑稽考

如不申文報明於起復日扶�文書到監者定

行壓罰

一八旗各項監生請假取具該都統印文到日

查明酌量準給漢監生入監後遇有省親完姻

隨任依親告病及同居伯叔兄長喪而無子者

許告假歸裏立限給以假票如違限遲曠本監

行文提取計日倍罰

一監生有嗜酒撒潑不守監規及挾制師長者

問發充吏有挾妓賭博出入各衙門起滅詞訟

說事過錢包攬錢糧者問發爲民仍科罪輕重

究治

凡恩蔭滿漢官員子弟或奉旨送入監讀書或遇恩詔分別內外文武品級各準蔭送一子入監讀書

凡聖裔監生恭遇聖駕臨雍及躬詣闕裏於陪祀五氏生員內擇選十五名送監讀

書

凡貢監有歲貢生恩貢生選拔貢生副榜貢生

貢監生功貢生準貢生或赴部廷試或送監肄業或咨吏部考用

凡例監生員俊秀援例入監事例不一由各該

部題準遵行或咨送本監讀書或在籍準作監

生免其入監

彜倫堂系皇上禦講之所本監堂上官不敢中堂而坐及中門

出入王以下文武各官亦不敢中門出入世祖章皇帝順治二年大淸會典順治二年令酌定京省生員爲八旗子弟

伴讀每名月給米二斛以資贍養三年之內果

教習子弟有成該監咨吏部考用

順治三年大淸會典順治三年議準監生肄業資斧不繼回籍

湊取或各官子弟送親隨任及寒暑疾病量準

給假日期俱作曠候補

是年覆準漢監生積分之法除常課外每月一

試經書策論各一道經書必理明詞達策論必

博古通今合式者優拔一等通計一年內考居

一等十二次者卽爲及格免其撥歷竟送廷試

是年覆準凡監生讀書期滿者分撥各衙門歷

事以一年爲期務須練習通曉政體準送廷試與恩貢歲貢一體考試

順治九年大淸會典順治九年世祖章皇帝臨雍行釋奠禮禦彜倫堂命滿漢祭酒司業講易經書經次日祭酒率領學官

監生進表行禮頒敕諭一道刊刻懸供彜倫中堂敕曰皇帝�諭國子監祭酒司業等官聖人之道如日中

天上資之以圖治下學之以事君爾等當嚴督

諸生盡心訓誨諸生當敬奉師教身體力行教

有成效時惟師長之功學有實用方盡弟子之

職若訓導不嚴怠肆失學爾師生俱難免咎尙

其勉之故諭

順治十一年大淸會典凡覺羅蔭生順治十一年議準照各官蔭

生例一體送監讀書期滿仍開送宗人府

順治十二年大淸會典順治十二年覆準撤回八旗教習生員令

禮部會同國子監於監生中嚴加考試選補教

習有成優加錄用

順治十五年大淸會典順治十五年覆準恩拔歲副等貢積分及

格者送部歷滿考職照教習貢監例上上卷以

通判用上卷以知縣用如系例監積分及格者

送部歷滿考職與不積分貢生一體廷試每百名取正印八名余以州縣佐貳用其年

力衰憊文理荒謬者不準考職

順治十六年大淸會典順治十六年題準教習旣攺用監生今後

考選教習令該監自行取用

順治十七年大淸會典順治十七年議準監生未經準假遽自私

歸者照例黜革

是年覆準考選教習止用恩拔副榜歲貢其準

貢例監不準考取

是年覆準監生人數甚少難以校定分數應行

停止俟士子雲集再議舉行

康熙元年大淸會典康熙元年議準停止分撥各衙門歷事於

監期滿日本監卽咨部考試以州同州判縣丞

用

康熙二年大淸會典康熙二年題準內閣撰文辦事中書員缺

咨國子監嚴查各監生靑年端品文理明通字

畫工楷者每中書一缺將貢監生八名送部考

選每缺取正副二卷列名具題請旨點用

康熙三年大淸會典康熙三年題準內院中書員缺將未考職

各貢監生考取字畫工楷者以撰文中書用其

余以辦事中書用每一缺不必限定人數考試

止將現在人考授至貢監生俱照年分考用

是年議準八旗教習將在監恩拔歲副貢生齊

集鬮補

康熙四年大淸會典康熙四年題準恩拔歲副俱經停止應於

官蔭準例監生內未經考職者考試補用

康熙六年大淸會典康熙六年覆準教習缺出先盡恩拔歲副

官蔭等生如無此項仍將準例監生考取

是年又覆準教習缺出舉人願就者與恩拔歲

副官蔭準例監生一體嚴加考試凡遇缺出於

五日內傳集應考諸人彌封試卷封門出題卽

日取定不許將文理荒疏者充數

康熙八年大淸會典康熙八年皇上臨雍行釋奠禮一應禮儀恩賜俱照順治九年

例頒敕諭一道刊刻懸供彜倫中堂敕曰皇帝敕諭國子監祭酒司業等官朕惟聖人之道髙

明廣大昭垂萬世所以興道致治惇倫善俗莫

能外也朕纘承丕業文治誕敷景仰先聖至徳今行辟雍釋奠之典將以鼓舞人才宣布

教化爾監臣當嚴督諸生潛心肄業諸生亦宜

身體力行朝夕勤勵若學業成立可裨任用則

教育有功其或董率不嚴荒乃職業爾師生難

辭厥咎尙其勉之毋忽故諭

康熙十二年大淸會典康熙十二年覆準八旗教習先因停止恩

歲副故將官蔭準例充補今選拔副榜歲貢

旣經議復應仍照舊例令其考充教習其舉人

官蔭並準例監生俱應停其考用

康熙二十三年大淸會典凡外國監生康熙二十三年議準琉球國

願令陪臣子弟四人赴京受業準其遣送入監

讀書

康熙二十四年大淸會典二十四年覆準各項監生有素行不端悖

違條教及娼優隸卒濫廁太學並武斷鄕曲懶

惰廢學者俱令本監題參革處

又覆準監生犯事經該督撫咨報國子監者如

系蔭生及恩拔歲副監生仍行題參如系例監

俊秀監生國子監徑行黜革發該撫究問

是年議準額設禮生在監三十六个月期滿咨

送吏部照例加等錄用

凡禮生是年議準每月朔望詣

文廟行釋菜禮於各項監生內選取容止端莊聲

音明亮者十名充禮生祼獻贊禮

國子監部名臣列傳一

晉

袁按晉書本傳字山甫陳郡陽夏人魏郎中令煥之曾孫也祖父早卒與弟猷欲奉母避亂求爲江淮間縣拜呂令轉江都因南渡元帝以爲丹陽令中興間拜奉朝請遷治書禦史時東海王越屍旣爲石勒所焚妃裴氏求招魂葬越朝廷疑之與博士傅純議以爲招魂葬是謂埋神不可從也帝然之𨿽許裴氏招魂葬越遂下詔禁之尋除廬江太守大將軍王惇引爲諮議參軍俄爲臨川太守惇平爲鎭南將軍下惇軍司尋自解還都遊於會稽蘇峻之難與王舒共起義軍以功封長合鄕侯徵補散騎常侍徙大司農尋除國子祭酒頃之加散騎常侍於時喪亂之後禮教陵遲上疏曰臣聞先王之教也崇典訓以弘遠代明禮學以統後生所以導萬物之性暢爲善之道也宗周旣興文史載煥端委垂於南蠻頌聲溢於四海故延陵聘魯聞雅而嘆韓起適魯觀易而美何者立人之道於斯爲首孔子恂恂以教洙泗孟軻系之以誨誘無倦是以仁義之聲於今猶存禮讓之節時或有之疇昔皇運陵替喪亂屢臻儒林之教漸頹序庠之禮漸闕國學索然墳籍莫啟有心之徒抱志無由昔魏武帝身親介冑務在武功猶尙廢鞍覽捲投戈吟詠況今陛下以聖明臨朝百官以虔恭蒞事朝野無慮江外謐靜如之何泱泱之風漠然無聞洋洋之美墜於聖世乎古人有言詩書義之府禮樂徳之則實宜畱心經籍闡明學義使諷誦之音盈於京室味道之賢是則是詠豈不盛哉若得給其宅地備其學徒博士僚屬粗有其官則臣之願也疏奏成帝從之國學之興自始也以年在懸車上疏告老尋卒追贈光祿大夫謚曰恭子喬嗣

南齊

張緒按南齊書本傳緒字思曼吳郡吳人也祖茂度會稽太守父寅太子中舍人緒少知名淸簡寡欲叔父鏡謂人曰此兒今之樂廣也州辟議曹從事舉秀才建平王護軍主簿右軍法曹行參軍司空主簿撫軍南中郎二府功曹尙書倉部郎都令史諮郡縣米事緒蕭然直視不以經懷除巴陵王文學太子洗馬北中郎參軍太子中舍人本郡中正車騎從事中郎中書郎州治中黃門郎宋明帝每見緒輒嘆其淸淡轉太子中庶子本州大中正遷司徒左長史吏部尙書袁粲言於帝曰臣觀張緒有正始遺風宜爲宮職復轉中庶子領翊軍校尉轉散騎常侍領長水校尉尋兼侍中選吏部郎參掌大選元徽初東宮罷選曹擬舍人王儉格外記室緒以儉人地兼美宜轉祕書丞從之緒又遷侍中中郎如故緒忘情榮祿朝野皆貴其風嘗與客閒言一生不解作諾時袁粲褚淵秉政有人以緒言告粲淵者卽出緒爲吳郡太守緒初不知也遷爲祠部尙書復領中正遷太常加散騎常侍尋領始安王師升明二年遷太子太傅長史加徵虜將軍齊臺建轉散騎常侍世子詹事建元元年轉中書令常侍如故緒善言素望甚重太祖深加敬異僕射王儉謂人曰北士中覓張緒過江未有人不知陳仲弓黃叔度能過之不耳車駕幸莊嚴寺聽僧達道人講座遠不聞緒言上難移緒乃遷僧達以近之尋加驍騎將軍欲用緒爲右僕射以問王儉儉曰南士由來少居此職褚淵在座啟上曰儉年少或不盡憶江左用陸玩顧和皆南人也儉曰晉氏衰政不可以爲準則上乃止四年初立國學以緒爲太常卿領國子祭酒常侍中正如故緒旣遷官上以王延之代緒爲中書令時人以此選爲得人比晉朝之用王子敬王季琰也緒長於周易言精理奧見宗一時常云何平叔所不解易中七事諸卦中所有時義是其一也世祖卽位轉吏部尙書祭酒如故永明元年遷金紫光祿大夫領太常明年領南郡王師加給事中太常如故三年轉太子詹事師給事如故緒每朝見世祖目送之謂王儉曰緒以位尊我我以徳貴緒也遷散騎常侍金紫光祿大夫師如故給親信二十人復領中正長沙王晃屬選用吳興聞人邕爲州議曹緒以資藉不當執不許晃遣書佐固請之緒正色謂晃佐曰此是身家州鄕殿下何得見逼七年竟陵王子良領國子祭酒世祖敕王晏曰吾欲令司徒辭祭酒以授張緒物議以爲云何子良竟不拜以緒領國子祭酒光祿師中正如故緒口不言利有財輒散之淸言端坐或竟日無食門生見緒饑爲之辦然未嘗求也卒時年六十八遺命作蘆葭�車靈上置杯水香火不設祭從弟融敬重緒事之如親兄賫酒於緒靈前酌飲慟哭曰阿兄風流頓盡追贈散騎常侍特進金紫光祿大夫謚簡子

北魏

鄭道昭按魏書鄭羲傳羲子懿懿弟道昭字僖伯少好學綜覽羣言初爲中書學生遷祕書郎拜主文中散徙員外散騎侍郎祕書丞兼中書侍郎從徵沔漢髙祖享侍臣於懸瓠方丈竹堂道昭與兄懿俱侍坐焉樂作酒酣髙祖歌曰白日光天兮無不曜江左一隅獨未照彭城王勰續歌曰願從聖明兮登衡會萬國馳誠混內外鄭懿歌曰云雷大震兮天門辟率土來賓一正歷邢巒歌曰舜舞干戚兮天下歸文徳遠被莫不思道昭歌曰皇風一鼓兮九地匝戴日依天淸六合髙祖又歌曰遵彼汝墳兮昔化貞未若今日道風明宋弁歌曰文王政教兮暉江沼寧如大化光四表髙祖謂道昭曰自比遷務𨿽猥與諸才�不廢詠綴遂命邢巒總集敍記當爾之年卿頻丁艱禍每眷文席常用慨然尋正除中書郎轉通直散騎常侍北海王詳爲司徒以道昭與瑯邪王秉爲諮議參軍遷國子祭酒道昭表曰臣竊以爲崇治之道必也須才養才之要莫先於學今國子學堂房粗置弦誦闕爾城南太學漢魏石經丘墟殘毀藜藿蕪穢遊兒牧豎爲之嘆息有情之輩實亦悼心況臣親司而不言露伏願天慈回神紆眄賜垂鑑察若臣微意萬一合允求重敕尙書門下考論營制之模則五雍可翹立而興毀銘可不日而就樹舊經於帝京播茂範於不朽斯有天下者之美業也不從廣平王懷爲司州牧以道昭與宗正卿元匡爲州都道昭又表曰臣聞唐虞啟運以文徳爲本殷周致治以道藝爲先然則禮樂者爲國之基不可斯須廢也是故周敷文教四海宅心魯秉周禮彊齊歸義及至戰國紛紜干戈遞用五籍灰焚羣儒坑殄賊仁義之經貴戰爭之術遂使天下分崩黔黎荼炭數十年間民無聊生者斯之由矣爰曁漢祖於行陳之中尙優引叔孫通等光武中興於撥亂之際乃使鄭眾範升校書東觀降逮魏晉何嘗不殷勤於篇籍篤學於戎伍伏惟大魏之興也𨿽羣凶未殄戎馬在郊然猶招集英儒廣開學校用能闡道義於八荒布盛徳於萬國教靡不懷風無不偃今者乘休平之基開無疆之祚定鼎伊瀍惟新寶歷九服感至徳之和四垠懷擊壤之慶而蠢閩吳阻化江湫先帝爰震武怒戎車不息而停鑾佇蹕畱心典墳命故禦史中尉臣李彪與吏部尙書任城王澄等妙選英儒以宗文教澄等依旨置四門博士四十人其國子博士太學博士及國子助教宿已簡置伏尋先旨意在速就但軍國多事未遑營立自迄今垂將一紀學宮雕落四術寢廢遂使碩儒耆徳捲經而不談俗學後生遺本而逐末進競之風實由於此矣伏惟陛下欽明文思元鑑洞遠越會未款務修道以來之遐方後服敷文教而懷之垂心經素優柔墳籍將使化越軒唐徳隆虞夏是故屢發中旨惇營學館房宇旣修生徒未立臣學陋全經識蔽篆素然往年刪定律令謬預議筵謹依準前修尋訪舊事參定學令事訖封呈自迄今未蒙報判但廢學歷年經術淹滯請學令並制早敕施行使選授有依生徒可準詔曰具卿崇儒惇學之意良不可言新令尋班施行無遠可謂職思其憂無曠官矣道昭又表曰竊惟鼎遷中縣年將一紀縉紳褫業俎豆闕聞遂使濟濟明朝無觀風之美非所以光國宣風納民軌義臣自往年以來頻請學令並置生員前後累上未蒙一報故當以臣識淺濫官無能有所感悟者也館宇旣修生房粗構博士見員足可講習𨿽新令未班請依舊權置國子學生漸開訓業使播教有章儒風不墜後生睹徙義之機學徒崇知新之益至若孔廟旣成釋奠告始揖讓之容請俟令出不報遷祕書監滎陽邑中正出爲平東將軍光州刺史轉靑州刺史將軍如故復入爲祕書監加平南將軍熙平元年卒贈鎭北將軍相州刺史謚曰文恭道昭好爲詩賦凡數十篇其在二州政務寬厚不任威刑爲吏民所愛

北齊

許散愁按北齊書廢帝本紀廢帝爲太子時監國集諸儒講孝經令楊愔傳旨謂國子助教許散愁曰先生在世何以自資對曰散愁自少以來不登孌童之�不入季女之室服膺簡策不知老之將至平生素懷若斯而已太子曰顏子縮屋稱貞柳下嫗而不亂未若此翁白首不娶者也乃賚絹百匹

北周

盧誕按周書本傳誕範陽涿人也本名恭祖曾祖晏博學善隸書有名於世仕燕爲給事黃門侍郎營丘成周二郡守祖壽太子洗馬燕滅入魏爲魯郡守父叔仁年十八州辟主簿舉秀才除員外郎以親老乃辭歸就養父母旣歿哀毀六年躬營墳壠遂有終焉之志魏景明中被徵入洛授威遠將軍武賁中郎將非其好也尋除鎭遠將軍通直散騎常侍並稱疾不朝乃出爲幽州司馬又辭歸鄕裏當時咸稱其髙尙焉誕幼而通亮博學有詞彩郡辟功曹州舉秀才不行起家侍禦史累遷輔國將軍太中大夫幽州別駕北豫州都督府長史時刺史髙仲密以州歸朝朝廷遣大將軍李遠率軍赴援誕與文武二千餘人奉候大軍以功授鎭東將軍金紫光祿大夫封固安縣伯邑五百戶尋加散騎侍郎拜給事黃門侍郎魏帝詔曰經師易求人師難得朕諸兒稍長欲令卿爲師於是親幸晉王第敕晉王以下皆拜之於帝前因賜名曰誕加徵東將軍散騎常侍太祖又以誕儒宗學府爲當世所推乃拜國子祭酒進車騎大將軍儀同三司魏恭帝二年除祕書監後以疾卒

隋

房暉遠按隋書本傳暉遠字崇儒恆山眞定人也世傳儒學暉遠幼有志行治三禮春秋三傳詩書周易兼善圖緯恆以教授爲務遠方負笈而從者動以千計齊南陽王綽爲定州刺史聞其名召爲博士周武帝平齊搜訪儒俊暉遠首應辟命授小學下士及髙祖受禪遷太常博士太常卿牛弘每稱爲五經庫吏部尙書韋世康薦之爲太學博士尋與沛公鄭譯修正樂章丁母憂解任後數歲授殄寇將軍復爲太常博士未幾擢爲國子博士會上令國子生通一經者悉薦舉將擢用之旣策問訖博士不能時定臧否祭酒元善怪問之暉遠曰江南河北義例不同博士不能徧涉學生皆恃其所短稱己所長博士各各自疑所以久而不決也祭酒因令暉遠考定之暉遠筆便下初無疑滯或有不服者暉遠問其所傳義疏輒爲始末誦之然後出其所短自是無敢飾非者所試四五百人數日便決諸儒莫不推其通博皆自以爲不能測也尋奉詔預修令式髙祖嘗謂羣臣曰自古天子有女樂乎楊素已下莫知所出遂言無女樂暉遠進曰臣聞窈窕淑女鐘鼓樂之此卽王者房中之樂著於雅頌不得言無髙祖大悅仁壽中卒官時年七十二

唐

孔穎達按唐書本傳穎達字仲達冀州衡水人八歲就學誦記日千餘言暗記三禮義宗及長明服氏春秋傳鄭氏尙書詩禮記王氏易善屬文通步歷嘗造同郡劉焯焯名重海內初不之禮及請質所疑遂大畏服隋大業初舉明經髙第授河內郡博士煬帝召天下儒官集東都詔國子祕書學士與論議穎達爲冠又年最少老師宿儒恥出其下陰遣客刺之匿楊元感家得免補大學助教隋亂避地虎牢太宗平洛授文學館學士遷國子博士貞觀初封曲阜縣男轉給事中時帝新卽位穎達數以忠言進帝問孔子稱以能問於不能以多問於寡有若無實若虛何謂也對曰此聖人教人謙耳己𨿽能仍就不能之人以資所未能己𨿽多仍就寡少之人更資其多內有道外若無中𨿽實容若虛非特匹夫君徳亦然故易稱蒙以養正明夷以蒞眾若其據尊極之位衒聰耀明恃才以肆則上下不通君臣道乖自古滅亡莫不由此帝稱善除國子司業歲餘以太子右庶子兼司業與諸儒議歷及明堂事多從其說以論撰勞加散騎常侍爵爲子皇太子令穎達撰孝經章句因文以盡箴諷帝知數爭太子失賜黃金一斤絹百匹久之拜祭酒侍講東宮帝幸太學觀釋菜命穎達講經畢上釋奠頌有詔褒美後太子稍不法穎達爭不已乳夫人曰太子旣長不宜數面折之對曰蒙國厚恩𨿽死不恨剴切愈至後致仕卒陪葬昭陵贈太常卿謚曰憲初穎達與顏師古司馬才章王恭王琰受詔撰五經義訓凡百餘篇號義贊詔攺爲正義云𨿽包貫異家爲詳博然其中不能無謬冗博士馬嘉運駁正其失至相譏詆有詔更令裁定功未就永徽二年詔中書門下與國子三館博士弘文館學士考正之於是尙書左僕射於志寧右僕射張行成侍中髙季輔就加增損書始布下穎達子志終司業志子惠元力學寡言又爲司業擢累太於諭徳三世司業時人美之

郭山惲按唐書本傳山惲河東人善治禮景龍中遷國子司業帝暱宴近臣及修文學士詔徧爲伎工部尙書張錫爲談容娘舞將作大匠宗晉卿爲渾脫舞左衛將軍張洽爲黃�舞給事中李行言歌駕車西河曲余臣各有所陳皆鄙黷而山惲奏無所習惟知誦詩乃誦鹿鳴蟋蟀二篇未畢中書令李嶠以其近規諷止之帝嘉其直下詔褒咨賜服一稱其後與欽明僻論阿世不能終其守久之復拜國子司業

宋

孔維按宋史本傳維字爲則開封雍丘人幹徳四年九經及第解褐東明鄢陵二主簿開寶中禮部再奏爲考試官調滁州軍事推官太宗卽位擢授太子左贊善大夫知河南縣通判滑梓二州太平興國中就拜國子周易博士代還遷禮記博士七年使髙麗王治問禮於維維對以君臣父子之道升降等威之序治悅稱之曰今日復見中國之夫子也九年判國學事雍熙初遷主客員外郎三年擢爲國子司業賜金紫會將有事於籍田維起周禮至於唐書凡沿革制度並錄之以獻觀者稱其博又上書請禁原蠶以利國馬直史館樂史駁之曰管子云倉廩實知禮節衣食足知榮辱是以古先哲王厚農桑之業以其爲衣食之原耳一夫不耕天下有受其饑者一婦不蠶天下有受其寒者故天子親耕后妃親蠶屈身以化下者邦國之重務也吳都賦曰國賦再熟之稻鄕貢八蠶之綿則蠶之有原其來舊矣今孔維請禁原蠶以利國馬徒引前經物類同气之文不究時事確實之理夫所市國馬來自外方遠涉馳驅虧其秣飼失於善視遂至元黃致斃之由鮮不以此今乃欲禁其蠶事甚無謂也唐朝畜馬具存監牧之制詳觀本書亦無禁蠶之文況近降明詔來年春有事於藉田是則勸農之典方行而禁蠶之制又下事相違戾恐非所長臣嘗歷職州縣粗知利病編民之內貧窶者多春蠶所成止充賦調之備晚蠶薄利始及卒歲之資今若禁其後圖必有因緣爲獘滋彰撓亂民豈遑寧渙汗絲綸所宜重愼上覽之遂寢晚蠶之禁維復抗疏曰按周禮夏官司馬職禁原蠶者爲傷馬也原再也天文辰爲馬蠶書蠶爲龍精月直大火則浴其種是蠶與馬同气物莫能兩大故禁再蠶以益馬也又郭璞云重蠶爲原今晚蠶也臣少觀耕桑之務嘗歷州縣之職物之利害盡知之矣蚩蚩之氓知其利而不知其害故有早蠶之後重養晚蠶之繭出絲甚少再采之葉來歲不茂豈止傷及於馬而桑亦損矣臣自縣歷官路見坰野之地官馬多死若非明授典據助其畜牧安敢妄有舉陳哉按本艸注以僵蠶塗馬齒則不能食艸物類相感如此月令仲春祭馬祖季春享先蠶皆爲天駟房星也爲馬祈福謂之馬祖爲蠶祈福謂之先蠶是蠶與馬同其類爾蠶重則馬損气感之而然也臣謂依周禮禁原蠶爲當上𨿽不用維言而嘉其援引經據以章付史館籍田畢拜國子祭酒淳化初兼工部侍郎二年卒年六十四維通經術準舊制舉九經一上不中第卽攺科開寶中維論其事非便詔禮部自今九經同諸科許再赴舉太宗尹京日維爲屬邑吏以經術受知卽位後維始升郎署自以通經求爲司業卽以授之使外國者皆假服紫維自髙麗還會東使至維自恥衣緋因求見上詭言髙麗使問臣獲何罪降服臣無以對因泣下上憐之卽賜以金紫及爲祭酒又奏言朝廷久不置此官少有知者臣之親戚故舊有書信來者多雲祭酒郎中田敏晉朝任祭酒仍兼侍郎原循前例兼領是官庶獲美稱上從之然縉紳惡其儒者躁求無退讓之風嘗建議乞廣太學上以侵壞民捨不許受詔與學官校定五經疏義刻板行用工未及畢被病上遣太醫診視使者撫問初維私用印書錢三十餘萬爲掌事黃門所發維憂懼遽以家財償之疾遂亟上赦而不問維將終召其婿鄭革口授遺表以五經疏未畢爲恨景徳四年錄其孫禹圭同學究出身

崔頤正按宋史本傳頤正開封封丘人與弟偓佺並舉進士明經術頤正雍熙中爲髙密尉秩滿國子祭酒孔維薦之以爲國學直講遷殿中丞太宗召見令說莊子一篇賜錢五萬判監李至上言本監先校定諸經音疏其間文字訛謬尙多深慮未副仁君好古誨人之意也蓋前所遣官多專經之士或通春秋者未習禮記或習周易者不通尙書至於旁引經史皆非素所傳習以是之故未得周詳伏見國子博士杜鎬直講崔頤正孫奭皆苦心彊學博貫九經問義質疑有所依據望令重加刊正冀除舛謬從之咸平初又有學究劉可名言諸經版本多舛誤眞宗命擇官詳正因訪達經義者至方參知正事以頤正對曰朕宮中無事樂聞講誦翌日召頤正於苑中說尙書大禹謨賜以牙緋自是日令赴禦書院待對說尙書至十卷頤正年老步趨艱蹇表求致仕上命坐問卹甚至賜器幣聽以本官致仕仍充直講攺國子博士三年卒年七十九

胡瑗按宋史本傳瑗字翼之泰州海陵人以經術教授吳中年四十餘景佑初更定雅樂詔求知音者範仲淹薦瑗白衣對崇政殿與鎭東軍節度推官阮逸同校鐘律分造鐘磬各一虡以一黍之廣爲分以制尺律徑三分四釐六毫四絲圍十分三釐九毫三絲又以大黍累尺小黍實龠丁度等以爲非古制罷之授瑗試祕書省校書郎範仲淹經略陜西辟丹州推官以保寧節度推官教授湖州瑗教人有法科條纖悉備具以身先之𨿽盛暑必公服坐堂上嚴師弟子之禮視諸生如其子弟諸生亦信愛如其父兄從之遊者常數百人慶曆中興太學下湖州取其法著爲令召爲諸王宮教授辭疾不行爲太子中舍人以殿中丞致仕皇佑中更鑄太常鐘磬驛召瑗逸與近臣太常官議於祕閣遂典作樂事復以大理評事兼太常寺主簿辭不就歲餘授光祿寺丞國子監直講樂成遷大理寺丞賜緋衣銀魚瑗旣居太學其徒益眾太學至不能容取旁官舍處之禮部所得士瑗弟子十常居四五隨材髙下喜自修飾衣服容止往往相類人遇之𨿽不識皆知其瑗弟子也嘉佑初擢太子中允天章閣侍講仍治太學旣而疾不能朝以太常博士致仕歸老於家諸生與朝士祖餞東門外時以爲榮旣卒詔賻其家

汪澥按宋史本傳澥字仲容宣州旌徳人少從胡瑗學易又學於王安石著三經義傳澥與其議又首傳其說熙寧太學成分錄學政登進士第調鼎州司理參軍知黟縣入爲太學正累遷國子祭酒兼定嘉二王翊善擢中書舍人爲大司成議學制不合以顯謨閣待制知婺州攺潁昌又攺陳壽二州徙應天府上章辭行提舉崇福宮卒贈宣奉大夫澥自布衣錄天子學至爲正爲司業祭酒迄於司成官以儒名者三十年一時人士推之

鄭穆按宋史本傳穆字閎中福州候官人性醇謹好學讀書至忘櫛沐進退容止必以禮門人千數與陳襄陳烈周希孟友號四先生舉進士四冠鄕書遂登第爲壽安主簿召爲國子監直講除編校集賢院書籍歲滿爲館閣校勘積官太常博士乞納一秩先南郊追封考妣從之攺集賢校理求外補通判汾州熙寧三年召爲岐王侍講嘉王出合攺諸王侍講府僚闕員禦史陳襄請擇人神宗曰如鄭穆徳行乃宜左右王者凡居館閣三十年而在王邸一紀非公事不及執政之門講說有法可爲勸戒者必反復摘誦岐嘉二王咸敬禮焉元丰三年出知越州加朝散大夫先是鑑湖旱漧民因田其中延袤百里官籍而稅之旣而連年水溢民逋官租積萬緡穆奏免之未滿告老管勾杭州洞霄宮元佑初召拜國子祭酒每講益無問寒暑𨿽童子必朝服延接以禮送迎諸生皆尊其經術服其教訓故人張景晟者死遺白金五百兩托其孤穆曰卹孤吾事也金於何有反金而收其子長之三年楊王荊王請爲侍講罷祭酒除直集賢院復入王府荊王薨爲楊王翊善太學生乞爲師復除祭酒兼徐王翊善四年拜給事中兼祭酒五年除寶文閣待制仍祭酒六年請老提舉洞霄宮敕過門下給事中範祖禹言穆𨿽年出七十精力尙彊古者大夫七十而致仕有不得謝則賜之幾杖祭酒居師資之地正宜處老成願毋輕聽其去不報太學之士數千人以狀詣司業又詣宰相請畱亦不從於是公卿大夫各爲詩贈其行空學出祖汴東門外都人觀者如堵嘆未嘗見明年卒年七十五

王俊義按宋史王覿傳覿從子俊義字堯明遊學京師資用乏或薦之童貫欲厚聘之拒不答林靈素設講席寶籙宮詔兩學選士問道車駕將臨視推恩司成以俊義及曹偉應詔俊義辭焉人曰此顯仕捷徑也不可失俊義曰使辭不獲命至彼亦不拜倘見困辱則以死繼之逮至講所去禦幄跬步內侍呼姓名至再俊義但望幄致敬不肯出次呼曹偉偉回首俊義目之亦不出旣罷皆爲之懼俊義處之恬然以太學上捨選奏名列甚下徽宗親程其文擢第一及賜第望見容貌甚偉大說顧侍臣曰此朕所親擢也眞所謂俊義矣自古未有人主自爲主司者宜卽超用蔡京邀使來見曰一見我左右史可立得俊義不往僅拜國子博士居二年乃得攺太學博士鄆王謁先聖有司議諸生門迎俊義曰此豈可施於人臣哉禮如見宰相足矣乃序立惇化堂下及王至猶辭不敢當進吏部員外郎嘗入對帝問卿知前所以親擢乎蓋主司之意不一是以天子自提文衡也衛膚敏吳安國今安在具以對卽召爲館職而遷俊義右司員外郎爲王黼所惡以直祕閣知嶽州卒年四十七俊義與李祁友善首建正論於宣和間當是時諸公卿稍知分別善惡邪正兩人力也祁字肅遠亦知名士官不顯

魏掞之按宋史本傳掞之字子實建州建陽人初字元履自幼有大志師胡憲與朱熹遊兩以鄕舉試禮部不第嘗客衢守章傑所趙鼎以謫死其子汾將喪過衢傑雅憾鼎又希秦檜意遣尉翁蒙之領卒掩取鼎平時與故舊來往簡牘蒙之先遣人告汾焚之逮至一無所得傑怒治蒙之拘汾於兵家所且以告檜掞之以書責傑長揖徑歸築室讀書榜以艮齋自是人稱曰艮齋先生閩帥汪應辰建守陳正同知其賢薦於朝時相尼之不果召乾道中詔舉遺逸部刺史芮煜與帥守共表其行誼特詔召之掞之力辭時宰相陳俊卿閩人也雅知掞之招之甚力乃以布衣入見極陳當時之務大要勸上以修徳業正人心養士气爲恢復之本上嘉納之賜同進士出身守太學錄先是學官養望自髙不與諸生接掞之旣就職日進諸生教誨之又增葺其舍人人感勵將釋菜掞之請廢王安石父子從祀追爵程顥程頤列於祀典不報復言大學之教宜以徳行經術爲先其次則通習世務今乃專以空言取人又不報遂丐去會福州副總管曾覿秩滿還在道掞之累疏以諫移疾杜門遺書陳俊卿責其不能救止語甚切遂以迎親請歸行數日罷爲臺州教授方掞之之未行也覿至國門外己久伺掞之去乃敢入掞之在朝不能半歲旣歸喟然嘆曰上恩深厚如此而吾學不足以感悟聖意乃日居艮齋條理舊聞以求其所未至卒年五十八贈直祕閣

沈煥按宋史本傳煥字叔晦定海人試入太學始與臨川陸九齡爲友從而學焉乾道五年舉進士授余姚尉揚州教授召爲太學錄以所躬行者淑諸人蚤暮延見學者孜孜誨誘長貳同僚忌其立異會充殿試考官唱名日序立庭下帝偉其儀觀遣內侍問姓名眾滋忌之或勸其姑營職道未可行也煥曰道與職有二乎適私試發策引孟子立乎人之本朝而道不行恥也言路以爲訕己請黜之在職才八旬調髙郵軍教授而去

元

耶律有尙按元史本傳有尙字伯彊遼金丹王十世孫祖父在金世嘗官於東平因家焉有尙資識絕人篤志於學受業許衡之門號稱髙第弟子其學邃於性理而尢以誠爲本儀容辭令動中規矩識與不識莫不服其爲有道之君子至元八年衡罷中書左丞除集賢大學士兼國子祭酒以教國人之子弟乃奏以門人十二人爲齋長以伴讀有尙其一也十年衡告免還鄕裏朝廷乃以有尙等爲助教嗣領其學事居久之拜監察禦史不赴除祕書監丞出知薊州爲政以寬簡得民情裕宗在東宮召爲詹事院長史自有尙旣去而國學事頗廢廷議以謂非有尙無足以繼衡者除國子司業時學館未建師弟子皆寓居民屋有尙屢以爲言二十四年朝廷乃大起學捨始立國子監立監官而增廣弟子員於是有尙升國子祭酒儒風爲之丕振二十七年以親老辭職歸大徳攺元復召爲國子祭酒尋除集賢學士兼其職頃之遷太常卿又遷集賢學士八年葬父還鄕裏已而朝廷思用老儒以安車召之於家累辭不允復起爲昭文館大學士兼國子祭酒階中奉大夫有尙前後五居國學其立教以義理爲本而省察必眞切以恭敬爲先而踐履必端�凡文詞之小技綴緝雕刻足以破裂聖人之大道者皆屏黜之是以諸生知趨正學崇正道以經術爲尊以躬行爲務悉爲成徳達材之士大抵其教法壹遵衡之舊而勤謹有加焉身爲學者師表數十年海內宗之猶如昔之宗衡也有尙旣以年老力請還家朝廷復頒楮幣七千緡卽其家賜之卒年八十六賜謚文正

尙野按元史本傳野字文蔚其先保定人徙滿城野幼�異祖母劉厚資之使就學至元十八年以處士徵爲國史院編修官二十年兼興文署丞出爲汝州判官廉介有爲憲司屢薦之二十八年遷南陽縣尹初至官獄訟充斥野裁決無畱滯涉旬遂無事攺懷孟河渠副使會遣使問民疾苦野建言水利有成法宜隸有司不宜復置河渠官事聞於朝河渠官遂罷大徳六年遷國子助教諸生入宿衛者歲從幸上都丞相哈剌哈孫始命野分學於上都以教諸生仍鑄印給之上都分學自野始俄升國子博士誨人先經學而後文藝每謂諸生曰學未有得徒事華藻若持錢買水所取有限能自鑿井及泉而汲之不可勝用矣時學捨未備野密請禦史臺乞出帑藏所積大建學捨以廣教育仁宗在東宮野爲太子文學多所裨益時從賓客姚燧諭徳蕭入見帝爲加禮至大元年除國子司業近臣奏分國學西序爲大都路學帝已可其奏野謂國學府學混居不合禮制事遂寢四年拜翰林直學士知制誥同修國史詔野赴吏部試用蔭補官野多所優假或病其太寬野曰今初設此法冀將來者習詩書知禮義耳非必責效目前也眾乃服皇慶元年升翰林侍講學士延佑元年攺集賢侍講學士兼國子祭酒二年夏移疾歸滿城四方來學者益眾六年卒於家年七十六贈通奉大夫太常禮儀院使護軍追封上黨郡公謚文懿野性開敏志趣正大事繼母以孝聞文辭典雅一本於理子師易蘄州路總管府判官師簡中奉大夫奎章閣侍書學士同知經筵事

國子監部名臣列傳二

明

許存仁按明外史本傳存仁名元以字行金華人父謙受學於金履祥學者稱白雲先生太祖克金華訪求謙後召存仁與語大悅至應天授府學教授仍命傅諸子尋擢國子博士從至濠州太祖將攺葬仁祖問存仁宜何服存仁曰於禮攺葬緦旣葬除之太祖愴然曰攺葬𨿽有常禮父母之恩豈能盡報耶命有司制素冠白纓衫絰皆以粗布爲之又常命存仁進講存仁講尙書洪範至休咎徵之說太祖曰天道微渺難知人事感通易曉天人必以類應今宜上下交修以求格天之本帝禦白虎殿見諸子有讀孟子者顧問存仁曰孟子何說爲要對曰勸國君行王道省刑薄賦其要也太祖曰孟子專言仁義使當時有一賢君用其言天下豈不定於一乎吳元年擢祭酒存仁深見禮遇出入殿廷垂十年自稽古禮文之事至於進退人才無不與議旣官國子列上事例數條皆報可會言官以移用官物奏坐存仁罪太祖覽其章不問也旣而存仁請告歸裏浙江僉事程孔昭劾存仁寓杭娶妾以象牙飾�失師臣體乃詔安置韶州遇赦歸復爲忌者所劾言存仁歸不應赦條被逮死獄中弟存禮有學行嘗爲北平教授存仁爲祭酒時贛縣劉丞直者字宗�元至正進士由博士擢司業與存仁同僚相厚存仁將請告丞直曰不可主上方天與人歸公爲儒臣宜畱此以俟登極存仁旣得罪始悔不用丞直之言丞直仕至浙江按察司僉事以有才識爲帝所稱

錢宰按明外史本傳宰字子予會稽人洪武二年徵爲國子助教太學初設教條煩密士憚其嚴獨宰莊重和易諸生樂就之作金陵形勝論歷代帝主廟樂章皆稱旨十年乞休進國子博士賜�遣歸二十七年帝觀蔡氏書傳象緯運行與朱子詩傳相悖其他注說與鄱陽鄒季友所論間有未安者命徵天下宿儒訂正之兵部尙書唐鐸舉宰及致仕編修張美和助教靳權等並遣行人馳傳徵至帝諭以正定書傳之意命學士劉三吾總其事時江東諸門酒樓初成賜百官鈔宴其上宰等各賦詩以獻帝大悅諭諸儒有年老願歸者先遣之宰年最髙興眾皆請畱帝喜曰諸耆碩能成朕意甚善書成賜名書傳會選頒行天下厚賜宰等令馳驛歸宰卒年九十六

蕭執按明外史本傳執字子所泰和人洪武四年鄕舉爲國子學錄五年夏至帝有事北郊召尙書吳琳主事宋濂率文學之士以從執偕陶凱等十二人見帝於齋所帝令賦詩詩成覽之品第有差復令賦山梔花閱至執詩喜動顏色命徧示諸臣執班列最後又召使前寵眷傾一時以親老乞歸章四上乃允親歿廬墓側里人爲建義塾令子弟就學執免喪乃領其事申國公鄧鎭統兵剿龍泉寇蔓及泰和執詣軍門陳禍亂之由曰民饑寒爲盜卽在龍泉者尙不忍誅況連及他縣乎鎭爲下令禁止邑人以安太祖中年畱心文學往往試廷臣課殿最有陳觀者以儒學訓導入覲試王猛捫虱論稱旨擢陜西參政尋召還侍左右備顧問嘗作鐘山賦應制立就帝大喜賜金幣執在陜尢以廉謹稱或問陜產金其�何狀執驚曰吾備位藩僚不及吏議足矣何金之問其卒也妻子幾無以自存

趙俶按明外史本傳俶字本初山陰人元進士洪武六年徵至太祖與論經史俶援據傳說貫穿古今帝輒稱善除國子博士帝一日禦奉天殿召俶等諭曰經學必宗孔子毋以儀秦縱橫語示諸生也俶請以正定十三經頒示天下其戰國策及陰陽讖卜諸書宜屏去勿列學宮明年詔擇諸生中穎拔者三十五人命俶專領之教以漢遷固唐韓愈宋歐陽修蘇軾爲文之法尋擢李擴黃義等入文華武英二堂說書皆寖見用九年禦史臺言博士趙俶以詩經教成均者四年其弟子爲方嶽重臣及持節各部者往往而有今年逾懸車請賜骸骨帝乃進俶秩以翰林院待制致仕賜內帑錢治裝禦史大夫汪廣洋以下皆賦詩祖行宋濂率同官曁諸生千餘人送之觀者傾市俶卒年八十一又嘉興王嘉會字原禮亦以徵至賦詩稱旨授翰林檢討擢國子監司業時功臣子弟皆令就學及郡邑歲貢士恆數千人嘉會與祭酒宋訥右司業龔嚴立規範三人者春秋已髙須鬢皓白終日正襟危坐堂下肅然諸生多所成就十六年嘉會以老疾請優詔畱之年八十卒於官賻卹甚厚

樂韶鳳按明外史本傳韶鳳字舜儀全椒人博學能文章謁髙帝於和陽與語奇之從渡江參軍事從下金陵授江南行省管勾洪武三年授起居注歷給事中中書左司員外郎兵部侍郎六年拜尙書與中書省禦史臺都督府定教練軍士法攺侍講學士與承旨詹同釐正釋奠先師樂章編集大明日曆七年帝以祭祀駕還應用樂舞前導命韶鳳等撰樂章諭以致敬愼鑑戒之意毋徒頌美因撰神降祥神貺惠酣酒色荒禽荒諸曲以進凡三十九章曰回鑾樂歌其詞皆存規諫禮部具樂舞圖以上命太常肄習之八年帝以舊韻出江左多失正音命與諸廷臣參考中原雅音正之書成名洪武正韻又命考陵寢朔望祭祀禮及登壇脫舄禮韶鳳詳稽故實衷定其儀帝俱從之尋以病免九年起爲國子司業十二年遷祭酒奉詔定皇太子與諸王往復書札禮考據精詳屢蒙褒答明年致仕歸以壽終韶鳳弟暉禮毅皆知名禮至太常卿

宋訥按明外史本傳訥字仲敏滑人父壽卿仕元封魏國公謚忠肅訥少持重不妄言笑博學內行修潔至正中舉進士爲鹽山令世亂棄官歸洪武二年徵儒士十八人編禮樂諸書訥與焉事竣不仕歸十三年以杜薦授國子助教橫經發難學者翕然宗之又應制撰敕文稱旨超遷翰林學士十五年初設殿閣大學士以訥爲文淵閣大學士時年七十餘矣未幾遷祭酒時太學初開生徒日眾先爲祭酒者巽�無所約束諸生多貴公子教不行訥嚴立學規講解無虛晷止學捨不宿於家帝悅十八年復開進士科取士四百七十餘人太學生中選者三之二黃湜練子寧等知名士皆預焉再策進士中選者亦如之帝乃大悅制詞褒美吏部尙書余熂者聽助教金文徵等譖移牒令致仕陛辭帝驚問大怒責熂專擅井文徵等誅之畱訥如故訥嘗病帝曰訥有壽骨當卽愈未幾果愈帝使畫工�訥圖其像訥方危坐有怒容工圖以進訥不知也帝問曰昨何怒訥驚對曰諸生中有趨而踣者碎茶器臣愧不能教故自訟陛下何以知之帝出圖訥頓首謝長子麟舉進士擢禦史出爲望江主簿帝念訥老召還侍訥二十三年春訥再病仍止學捨病革麟請歸私第訥叱曰時當丁祭敢不敬耶祭畢舁歸至捨而卒年八十帝悼惜親爲文祭之又遣官祭於家爲治葬地文臣四品給祭葬者自訥始先是訥應詔陳邊事言海內乂安蠻陬奉貢惟沙漠一方尙煩聖慮若置而不治久且爲患若窮追遠擊又士馬疲勞轉輸不繼陛下爲聖子神孫計不過謹備而已備邊在乎實兵實兵在乎屯田漢本始中匈奴率十餘萬騎而南趙充國將四萬騎分屯緣邊九郡單於聞之引去當時籌畫區分可以想見今陛下宜於諸將中選謀勇數人以東西五百里爲制隨其髙下立法分屯如充國兵數斟酌損益率五百里屯一將布列邊方遠近首尾相應耕作以時遇敵則戰寇去則耕此長策也帝是之邊防多用其言訥旣卒久之帝思訥官其次子復祖爲司業誡諸生守訥學規違者罪至死正徳中謚文恪

聶鉉按明外史本傳鉉字器之以洪武四年進士爲廣宗丞至官詢父老邑之疾苦孰爲最劇對曰連年旱蝗食乏役繁鉉嘆曰民困不能上聞非所以事君也卽疏之朝帝遣使驗視悉蠲其稅秩滿入覲獻南都賦及洪武聖徳詩授翰林院待制以老疾辭不許攺國子助教尋遷典籍與張美和同賜歸十八年復召典會試欲畱用之鉉固辭召問所欲以年益衰乞便地自養令食廬陵教諭俸終其身時稱成均三助謂鉉與美和及嘉興貝瓊也

陳南賓按明外史本傳南賓名光裕以字行茶陵人元末爲全州學正洪武三年聘至都除無棣丞歷膠州同知所至以經術飭吏事時稱醇儒十八年召爲國子助教入見講洪範九疇辧析天下感應之理帝大喜曰凡進講者皆不及也親書其姓名於殿柱以表之後禦注洪範多采其說二十二年擢蜀府長史蜀獻王親賢好學敬禮尢至造安車以賜爲構第名安老堂二十九年與方孝孺同爲四川考試官得人獨盛詩文淸勁有法卒年八十

胡儼按明外史本傳儼字若思南昌人少知名其學天文地理律曆醫卜無不究自言受文章之法於鄕先生熊釗釗得之虞集舉洪武二十年鄕試授華亭縣教諭丁母憂服除攺長垣乞便地就養復攺余幹因著爲令建文元年以薦授桐城知縣鑿桐陂水引渠漑田爲民利邑有虎傷人儼齋沐告神虎遁去桐城人祀之朱邑祠四年副都禦史練安薦於朝曰儼學足以達天人智足以資帷幄必拔用之臣言不妄比召至燕師已渡江成祖卽位曰儼知天文其令欽天監試旣試奏儼實通象緯气候之學又以解縉薦授翰林檢討與縉及黃淮胡廣楊士奇楊榮金幼孜俱直文淵閣遷侍讀二年遷左春坊左諭徳兼侍讀丁父憂尋起復儼在閣承帝顧問應對從容不欲以才先人然爲人少�𨿽亦能委曲終不敢仰取容悅同列因言儼學行宜爲師表乃解機務拜國子監祭酒時用法嚴峻國子生或托事告歸輒坐戍邊儼至輒論罷之儼在國學凡朝廷著作及修髙皇帝實錄永樂大典皆爲總裁官七年帝幸北京以給事胡署監事召儼赴行在八年帝北徵乃命以祭酒兼侍讀掌翰林院事輔皇太孫畱守北京十九年攺北京國子監祭酒當是時海內混一垂五十年民物滋殖嘉祥備至帝方內興禮樂外攘要荒公卿大夫文學之士奮其所長潤色鴻業彬彬並起儼館閣宿儒爲時冠冕以身率教動有師法居國學者二十餘年洪熙攺元以疾乞休帝賜敕獎勞進太子賓客仍兼祭酒致仕免子孫雜泛徭役宣宗卽位進禮部侍郎召至京師欲畱用之辭歸先後家食亦二十年正統八年卒年八十三

宋琮按明外史徐旭傳旭同時有宋琮者泰和人邃於易學洪武三十年舉禮部第一登第官檢討悵然語人曰翰苑當有厄吾其竄乎俄而考官劉三吾白信蹈等果得罪琮亦牽連戍邊永樂初赦還起爲刑部檢校時鄕人楊士奇輩貴顯琮無所攀援洪熙初遷國子助教宣徳中遷翰林檢討仍掌助教事教士最有法久之致仕卒卒之前預知死期人或叩之休咎未嘗應也

閻禹錫按明外史本傳禹錫字子與洛陽人九歲喪父毀幾滅性以會試乙榜除昌黎訓導聞母訃徒走奔歸廬墓側被旌聞薛瑄講濂洛之學慕之偕同邑白良輔往受業得其指要考功員外郎開州紀振賢之薦爲其州訓導從學者如市州人士化之有不率輒慚曰吾無以見閻先王天順初李賢薦爲國子學正疏言國家教化之源禮義所自出近諸生多懷幸進廉恥道喪其狡者爭躐取出身而朴者終淹皓首請遵國初學規務責實行置通知文簿備書入學歲月俾先後甲乙釐然可較然後撥送之序明躁競之塗塞尋遷監丞七年試院災舉子多死禹錫言被難之士多懷才願試之人一旦無辜忽罹灼爛致士子逾垣而出鹹有灰心環視而嘆多挾去志請悉賜爲進士以慰其魂給事中何琮等劾禹錫形容過情奏對失實遂下詔獄謫徽州府經歷諸生伏闕乞畱至再皆不聽尋遷南京國子助教初禹錫爲學正嘗請復設京衛武學憲宗立始行其議召禹錫爲國子丞掌其事遂嚴立條約奏請入學二年以上學無成效者仿文生例追其月廩由是人人自勵服習其教吏部尙書姚夔知其賢擢監察禦史督畿內學政禹錫於是勵名檢抑浮華取濂洛諸儒遺書爲士子講說士多興感疏請釐場屋諸獘皆報可其官始終以教士爲職所成就人才甚眾成化十二年無疾卒文武門人相與殮而歸其喪禹錫學有師承躬行深造以明道淑人爲務瑄臨歿之歲禹錫方從侍爲手編其讀書錄及河汾詩文至今薛氏之學稱禹錫髙第

屠羲英按明外史本傳羲英字淳卿寧國人嘉靖三十五年進士授戶部主事歷禮部祠祭郎中時世宗好禱祠尙書袁煒務迎合羲英少所詭隨出爲浙江提學副使持法嚴諸生惕息奉教部內貴族竿牘無所徇歷南京光祿卿張居正當國禁朝士講學羲英曰官可棄學不可不講第毋爲聲媒可耳與同志會講不輟會南京監生茅迪吉數輩不率祭酒殷邁教毆邁家僮幾死迪吉等坐戍邁亦引去居正以國學教弛議擇嚴師振飭之以羲英督學有力特攺太常卿掌南監事申嚴條約六館肅然及居正遭父喪南京尙書潘晟等公疏請奪情羲英嘆曰黃扉之上墨縗聽政不能爭顧勸之耶況儼然爲人師烏能與世浮沈爲彜倫玷與司業周子義執不署名居正聞之怒羲英遂再疏乞休給事中王蔚亦希指劾之遂罷歸居正沒廷臣交薦堅臥不出卒於家羲英當官不撓居鄕亦梗梗不以情掩義或病其太刻然淸勁之操初終如一足爲縉紳儀表

劉永澄按明外史本傳永澄字靜之寶應人八歲讀文信國正气歌衣帶贊卽爲位朝夕拜之舉萬曆二十九年進士不好吏事謁選爲順天教授勉諸生以聖賢嚴程課飭行檢束脩之饋不及於門學者稱爲淮南夫子遷國子學正雷震郊壇李廷機爲禮部具修省事宜不及求言永澄上書曰災異求直言自漢唐迄本朝未之有攺也往萬安劉吉惡聞人言災異詔中不及朝政鄒汝愚疏論之炳烈千古然則塞諤諤之門務容容之福者可謂朝廷有人乎故爲公報主計無如開言路爲永澄報公計亦無如請公開言路廷機永澄座主也得書默然楚宗妖書京察諸事起永澄將具疏有所糾彈適其父至京師焚其艸而止滿三載當遷官永澄喟然曰陽城爲國子師斥諸生三年不省親者況身爲國子師乎遂引疾歸家徒四壁立絕不干謁有司李三才雅敬永澄而憚其方介每見輒屏去服禦蔬布相對同年生爲揚州推官念其貧吏人有所求者令以金進永澄峻卻之曰所求當得何以金爲所求不當得又何以金爲君眞所謂不知故人者也居恆寡交遊惟與顧憲成髙攀龍劉宗周文震孟善以風節相期四十年起兵部職方主事病不能赴卒於家年三十七劉宗周曰靜之好論古人得失嘗曰古人往矣千載之下爲吾檢點安知千載之下更無檢點我者其刻勵自任如此

國子監部藝文一

博士箴

漢揚雄洋洋三代典禮是修畫爲辟雍國有學校侯有泮宮各有攸教徳用不陵昔在文王經啟其軌勗於徳音而思皇多士多士作楨惟周以寧國人興讓虞芮質成公劉挹行潦而濁亂斯淸官操其業士執其經昔聖人之綏俗莫美於施化故孔子觀夫大學而知爲王之易易大舜南面無爲而�席平還師階級之間三苗以懷秦作無道斬決天紀漫彼王迹而坑夫術士詩書是泯家言是守俎豆不陳而顚其社稷故仲尼不對問陳而胡簋是遵原伯非學而閔子知周之不振儒臣司典敢告在賓

爲王儉讓國子祭酒表

齊王融竊以庠均義重振古所崇資師道尊有來攸尙匪曰蘭芷疇變入室之情不自朱藍何遷素絲之質況臣仁慚富侶徳謝潤身識陋令經器非匣重何以升墜道於殊年反斯交於遙日將使良璣修竹無增瑩羽敬遜務時遂騫星歲

張令爲太常領國子祭酒詔南齊髙帝建元四年

梁江淹門下庠議旣敷縉紳攸屬師氏之任宜歸儒素散騎常侍中書令驍騎將軍揚州大中正緒器識淸簡理懷恬約譽洽朝聞聲緝民聽必能闡揚元宗式範冑子兼掌宗伯望實維宜

爲王博士謝表

丘遲臣聞撫臆可以言心量能則知所止是故矯親魯門簡業事亡雜吹齊雅分聲遽逝臣才行過污文質無廉疏達謝於谷杜浹洽乖夫劉楊非除部養之勤豈通掌故之業

爲安丰王延明讓國子祭酒表

北魏溫子升臣聞寶劍未砥猶乏切玉之功美箭闕羽尙無衡石之勢況才非會稽之竹質謝昆吾之金至於敷教東序流訓上庠置樽候酌懸鐘待叩必須蘊朱藍以成彩立規矩以爲式垂三行於貴遊揚六藝於冑子而臣學愧聚沙問慚攻木𨿽歷文史不治章句於玆曠官靑衿何仰

讓成均祭酒表

唐李嶠東序蟻學稱爲教化之宮西膠席門實應文昌之宿論姬孔之制度談夏商之損益方期遺典墜業有可發明豈伊曲學謏聞所堪屍忝伏望俯停庸瘵攺命耆儒則授幾肆筵還知入廟之禮褒衣博帶不濡在梁之翼

進學解

韓愈國子先生晨入太學招諸生立館下誨之曰業精於勤荒於嬉行成於思毀於隨方今聖賢相逢治具畢張拔去凶邪登崇俊良占小善者率以錄名一藝者無不庸爬羅剔抉刮垢磨光蓋有幸而獲選孰云多而不揚諸生業患不能精無患有司之不明行患不能成無患有司之不公言未旣有笑於列者曰先生欺余哉弟子事先生於玆有年矣先生口不絕吟於六藝之文手不停披於百家之編記事者必提其要纂言者必鉤其元貪多務得細大不捐焚膏油以繼晷恆兀兀以窮年先生之業可謂勤矣抵排異端攘斥佛老補苴罅漏張皇幽眇尋墜緒之茫茫獨旁搜而遠紹障百川而東之回狂瀾於旣倒先生之於儒可謂勞矣沈浸醲郁含英咀華作爲文章其書滿家上規姚姒渾渾無涯周誥殷盤佶屈聱牙春秋謹嚴左氏浮誇易奇而法詩正而葩下逮莊騷太史所錄子云相如同工異曲先生之於文可謂閎其中而肆其外矣少始知學勇於敢爲長通於方左右具宜先生之於爲人可謂成矣然而公不見信於人私不見助於友跋前躓後動輒得咎暫爲禦史遂竄南夷三年博士冗不見治命與仇謀取敗幾時冬暖而兒號寒年丰而妻啼饑頭童齒豁竟死何裨不知慮此反教人爲先生曰吁子來前夫大木爲杗細木爲桷欂櫨侏儒椳闑﹩楔各得其宜施以成室者匠氏之工也玉札丹砂赤箭靑芝牛溲馬勃敗鼓之皮俱收並蓄待用無遺者醫師之良也登明選公雜進巧拙紆余爲妍卓犖爲傑校短量長惟器是適者宰相之方也昔者孟軻好辯孔道以明轍環天下卒老於行荀卿守正大論是閎逃讒於楚廢死蘭陵是二儒者吐辭爲經舉足爲法絕類離倫優入聖域其遇於世何如也今先生學𨿽勤而不由其統言𨿽多而不要其中文𨿽奇而不濟於用行𨿽修而不顯於眾猶且月費俸錢歲縻廩粟子不知耕婦不知織乘馬從徒安坐而食踵常途之促促窺陳編以盜竊然而聖主不加誅宰相不見斥非其幸歟動而得謗名亦隨之投閒置散乃分之宜若夫商財賄之有無計班資之崇庳忘己量之所稱指前人之瑕疵是所謂詰匠氏之不以杙爲楹而訾醫師以昌陽引年欲進其豨苓也

四門助教廳壁記

柳宗元周人置虞庠於四郊以養國老教冑子祭統曰天子設四學蓋其制也易傳太初篇曰天子旦入東學書入南學夕入西學暮入北學蔡邕引之以定明堂之位焉大戴禮保傅篇曰帝入東學以貴仁入南學以貴信入西學以貴徳入北學以尊爵賈生述之以明太子之教焉故曰爲大教之宮而四學具焉參明堂之政原大教之極其建置之道弘也後魏太和中立學於四門置助教二十人隋氏始隸於國子而降置五人國朝始合於太學又省至三人員位彌簡其官尢難非儒之通者不列也四門學之制掌國之上士中士下士凡三等侯伯子男凡四等其子孫之爲冑子者及士庶人之子爲俊士者使執其業而居其次就師儒之官而考正焉助教之職佐博士以掌鼓篋榎楚之政令分其人而教育之其有通經力學者必於歲之杪升於禮部聽簡試焉課生徒之進退必酌於中道非博雅莊敬之流固不得臨於是故有去而升於朝者賀祕書由是爲博士歸散騎由是爲左拾遺舊制以拾遺爲八品淸官故必以名實者居於其位貞元中王化旣成經籍少間有司命太學之官頗以爲易專名譽好文章者咸恥爲學官至是河東柳立始以前進士求署玆職天水武儒衡閩中歐陽詹又繼之是歲爲四門助教凡三人皆文士京師以爲異余與立同祖於方輿公與武公同升於禮部與歐陽生同志於文四門助教署未嘗紀前人名氏余故爲之記而由夫三子者始

國子監後圃賞梨花樂府序

元虞集至大庚戌之仲春大成殿登歌樂成時雨適至我司業先生樂雅樂之復古顧甘澤之及時於是乎賦喜雨之詩推本歸功於成均之和乃三月辛已國子監後圃梨花盛開先生率僚吏席林臺之上尊有醴盤有蔬肴雜陳勸酬交錯飲且半酣命能琴者作古操一闋禽鳥翔舞云風低回先生於是歌木蘭之引以寓斯文之至樂而泳聖澤之無窮也明日僚友酌酒而賡之又明日諸生之長酌酒而賡之气和辭暢洋洋乎盛哉虞某起言曰古之教者必以樂故感其心也深而成其徳也易命大夫者猶與之登髙賦詩而觀其能否玆事不聞久矣今吾師友僚佐乃得以講誦之暇從容詠歌庶幾乎樂而不淫者亦成均之義也命弟子緝錄爲捲以貽諸好事可覽觀焉謹序

國子監箴

明宣宗翼翼京都巖巖學宮首善之地是維辟雍四方髦士來遊來學業之所專詩書禮樂學必有師爲士承式祭酒司業曁乃眾職師道克惇士乃有成俊乂奮興爲國之楨咨爾爲師敬爾儀則以教以率罔懈朝夕咨爾爲學明善誠身克智與能匪敬弗臻俗化所自賢才所出其於國家甚重而切勗爾師生咸篤於誠無忽於行式觀厥成

禦制重建太學碑略

英宗北京故有學在宮城之艮隅庳隘弗稱正統八年秋命有司撤而新之明年春成朕躬釋奠於先師循古典也退卽學之彜倫堂命儒臣講經公卿大夫百執事之臣縫掖之士兵衛之帥拱侍而聽殆以萬計已而有司請如故事紀其成於碑敬書貞石昭示後人國子監部藝文二詩

國子監暮歸

宋晁補之杖履淸晨往縑囊薄暮歸閒官廳事冷蝴蝶上�飛

登崇文閣歌

元陳璉巍巍乎髙哉崇文之閣兮吾不知其幾百尺突兀直倚蒼冥中雕檐髙飛近曉日瓊�洞啟來淸風前瞻兮帝闕下顧兮辟雍京畿郁兮千里五云近兮九重太行西來兮迆居庸北拱兮巃�峯巒遠近其環峙削出朵朵金芙蓉是中奇勝甲天下何況此地名儒宗圖書浩瀚紛莫數文光夜吐猶晴虹漢家天祿不可以復見幸喜斯閣之髙崇值校文之多暇日徙倚而從容愛扶輿磅礡之奇秀兮呼吸盡使歸心胸闌漧笑拍飛鳥上豪气不減陳元龍俯視十二衢車馬塵蒙蒙欲招太白老更約東坡翁葡萄酒傾瑪瑙甕日醉三百玻璃鍾人間亦自有勝境何必飛度扶桑東

國子監彜倫堂前石晷詩

明袁珙流沙迢迢隔溟渤不取昆吾鑄奇物杏壇花開春晝遲帝遣良工琢山骨圓如滿璧巨如輪三尺瑤臺髙捧云子午南北已定位度數安用羅星辰六堂深沈更漏早旭日扶桑照林杪一絲影射白玉盤萬井鐘聲報淸曉先生盛服坐�比猶記花催直時寅賓出納著二典赤心只許羲和知爰則晨昏造小子寸陰自惜勤終始期在涓埃答主恩大明教化同一晷國子監部紀事一漢書賈誼傳誼洛陽人年十八以能誦詩書屬文稱於郡中文帝召以爲博士是時誼年二十餘最爲少每詔令議下諸老先生未能言誼盡爲之對人人各如其意所出後漢書朱浮傳建武七年浮轉太僕以國學旣興宜廣博士之選乃上書曰夫太學者禮義之宮教化所由興也陛下尊敬先聖垂意古典宮室未飾干戈未休而先建太學造立橫捨比日車駕親臨觀饗將以弘時雍之化顯勉進之功也尋博士之官爲天下宗師使孔聖之言傳而不絕舊事策試博士必廣求詳選爰自畿夏延及四方是以博舉明經惟賢是登學者精勵遠近同慕伏聞詔書更試五人惟取現在洛陽城者臣恐自今以往將有所失求之密邇容或未盡而四方之學無所勸樂凡策試之本貴得其眞非有期會不及遠方也又諸所徵試皆私自發遣非有傷費煩擾於事也語曰中國失禮求之於野臣浮幸得與講圖讖故敢越職帝然之仇香傳香字季智陳畱考城人也入太學時諸生同郡符融有髙名與香比宇賓客盈室香常自守不與融言融觀其容止心獨奇之乃謂曰與先生同郡壤鄰房牖今京師英雄四集志士交結之秋𨿽務經學守之何固香乃正色曰天子修設太學豈但使人遊談其中髙揖而去不復與言後融以告郭林宗林宗因與融賫刺就房謁之遂請畱宿林宗嗟嘆下�爲拜東觀漢記甄宇拜博士每臘詔賜博士人一羊羊有大小肥瘠時議欲殺羊分肉宇因取瘦者自是不復爭後召會詔問瘦羊博士所在京師因以爲號三國魏志髙堂隆傳隆字升平爲博士文帝初踐阼羣臣或以爲宜饗會隆曰唐虞有遏密之哀髙宗有不言之思是以至徳雍熙光於四海以爲不宜爲會帝敬納之晉書杜夷傳夷移渡江王導遣吏周贍之元帝爲丞相惇曰今大義頹替禮典無宗朝廷滯義莫能攸正宜特立儒林祭酒官以弘其事處士杜夷棲情遺遠確然絕俗才學精博道行優備其以夷爲祭酒夷辭疾未嘗朝會帝嘗欲詣夷夷陳萬乘之主不宜往庶人之家帝乃與夷書曰吾與足下𨿽情在忘言然虛心歷載正以足下羸疾故欲相省寧論常儀也又除國子祭酒建武中令曰國子祭酒杜夷安貧樂道靜志衡門日不暇給𨿽原憲無以加也其賜谷二百斛皇太子三至夷第執經問義夷𨿽逼時命亦未嘗朝謁國有大政恆就夷諮訪焉明帝卽位夷自表請退詔曰先王之道將墜於地君下帷研思今之劉楊縉紳之徒景仰軌訓豈得髙退而朕靡所取則焉太寧元年卒宋書臧燾傳義旗建時燾爲太學博士參右將軍何無忌軍事隨府轉鎭南將軍髙祖鎭京口與燾書曰頃學尙廢弛後進頹業衡門之內淸風輟響良由戎車屢警禮樂中息浮夫近志情與事染豈可不敷崇墳籍惇厲風尙此境人士子侄如林明發搜訪想聞令軌然荊玉捨寶要俟開瑩幽蘭懷馨事資扇發獨習寡悟義著周典今經師不遠而赴業無聞非惟志學者鮮或是勸誘未至耶想復弘之南齊書王儉傳儉進號衛軍將軍領祭酒儉長禮學諳究朝儀每博議證引先儒罕有其例八座丞郎無能異者令史諮事賓客滿席儉應接銓序傍無畱滯十日一還學監試諸生巾捲在庭劍衛令史儀容甚盛作解散髺斜插幘簪朝野慕之相與放效儉常謂人曰江左風流宰相惟有謝安蓋自比也梁書張充傳充徵拜散騎常侍國子祭酒充長於義理登堂講說皇太子以下皆至時王侯多在學執經以拜充朝服而立不敢當也王承傳承發言吐論造次儒者在學訓諸生述禮易義中大通五年遷長兼侍中俄轉國子祭酒承祖儉及父暕嘗爲此職三世爲國師前代未之有也當世以爲榮陳書徐孝克傳孝克陵之第三弟也性至孝爲國子祭酒孝克每侍宴無所食啖當其前膳羞損減髙宗以問中書舍人管斌斌伺之見孝克取珍果納紳帶中訪知還以遺母斌以實啟髙宗嗟嘆良久乃敕自今宴享孝克前饌並遣將還以餉其母時論美之至徳中皇太子入學釋奠百司陪列孝克發孝經題後主詔皇太子北面致敬前秦錄建元七年髙平蘇通長樂劉祥並以碩學耆儒尢精二禮苻堅以通爲禮記祭酒居於東庠祥爲儀禮祭酒處於西序每月朔旦率百僚親臨講論魏書劉芳傳芳字伯文彭城人歷通直常侍詔以芳經學精洽超遷國子祭酒以母憂去官髙祖南徵宛鄧起爲輔國將軍太尉長史從太尉咸陽王禧攻南陽蕭鸞將裴叔業入寇徐州疆埸之民頗懷去就髙祖憂之以芳爲散騎常侍國子祭酒徐州大中正行徐州事後兼侍中從徵馬圈髙祖崩於行宮及世宗卽位芳手加衮冕髙祖自襲斂曁於啟祖山陵練除始末喪事皆芳撰定咸陽王禧等奉申遺旨令芳入授世宗經及南徐州刺史沈淩外叛徐州大水遣芳撫慰賑卹之尋正侍中祭酒中正並如故芳表曰夫爲國家者罔不崇儒尊道學爲先誠復政有質文玆範不易諒由萬端資始眾務稟法故也唐虞已往典籍無據隆周以降任居虎門周禮大司樂云師氏掌以媺詔王居虎門之左司王朝掌國中之事以教國子弟蔡氏勸學篇云周之師氏居虎門左敷陳六藝以教國子今之祭酒卽周師氏洛陽記國子學宮與天子宮對太學在開陽門外案學記云古之王者建國親民教學爲先鄭氏注云內則設師保以教使國子學焉外則有太學庠序之官由斯而言國學在內太學在外明矣案如洛陽記猶有仿像臣愚謂今旣徙縣崧瀍皇居伊洛宮闕府寺僉復故趾至於國學豈可舛替校量舊事應在宮門之左至如太學基所炳在仍舊營構又云太和二十年發敕立四門博士於四門置學臣案自周以上學惟以二或尙西或尙東或貴在國或貴在郊爰曁周室學蓋有六師氏居內太學在國四小在郊禮記云周人養庶老於虞庠虞庠在國之西郊禮又云天子設四學當入學而太子齒注云四學周四郊之虞庠也案大戴保傅篇云帝入東學尙親而貴仁帝入南學尙齒而貴信帝入西學尙賢而貴徳帝入北學尙貴而尊爵帝入太學承師而問道周之五學於此彌彰案鄭注學記周則六學所以然者注云內則設師保以教使國子學焉外則有太學庠序之官此其證也漢魏已降無復四郊謹尋先旨宜在四門案王肅注雲天子四郊有學去王都五十里考之鄭氏不雲遠近今太學故坊基趾寬曠四郊別置相去遼闊檢督難周計太學坊並作四門猶爲大曠以臣愚量同處無嫌且今時制置多循中代未審四學應從古不求集名儒禮官議其定所從之遷中書令祭酒如故出除安東將軍靑州刺史爲政濡緩不能禁止姦盜廉淸寡欲無犯公私還朝議定律令芳斟酌古今爲大議之主其中損益多芳意也世宗以朝儀多闕其一切諸議悉委芳修正於是朝廷吉凶大事皆就諮訪焉轉太常卿崔辯傳辯長子景�梗正有髙風好古博涉以經明行修徵拜中書博士歷侍禦史主文中散授敕接蕭賾使蕭琛範云髙祖賜名爲逸後爲員外散騎侍郎與著作郎韓興宗參定朝儀雅爲髙祖所知重遷國子博士每有公事常被詔獨進博士特命自逸始韓子熙傳子熙除國子祭酒子熙儉素安貧常好退靜遷鄴之始有司並給兵力時以祭酒閒務止給二人或有令其陳請者子熙曰朝廷自不給祭酒兵何關韓子熙事也論者髙之周書樂遜傳遜字遵賢河東猗氏人也年在幼童便有成人之操弱冠爲郡主簿魏正光中聞碩儒徐遵明領徒趙魏乃就學孝經喪服論語詩書禮易左氏春秋大義尋而山東寇亂學者散逸遜於擾攘之中猶志道不倦永安中釋褐安西府長流參軍大統七年除子都督九年太尉李�請遜教授諸子旣而太祖盛選賢良授以守令相府戶曹柳敏行臺郎中盧光河東郡丞辛粲相繼舉遜稱有牧民之才�請畱不遣十六年加授建忠將軍左中郎將遷輔國將軍中散大夫都督歷�府西合祭酒功曹諮議參軍魏廢帝二年太祖召遜教授諸子在館六年與諸儒分授經業遜講孝經論語毛詩及服虔所注春秋左氏傳魏恭帝二年授太學助教孝閔帝踐祚以遜有理務材除秋官府上士其年治太學博士轉治小師氏下大夫自譙王儉以下並束脩行弟子之禮遜以經術教授甚有訓道之方及衛公直鎭蒲州以遜爲直府主簿加車騎將軍左光祿大夫隋書王頍傳頍字景文年二十尙不知書爲其兄顒所責怒乃感激嘆曰書無不可讀者勤學累載遂徧通五經周武帝引爲露門學士每有議決多頍所爲而性識甄明精力不倦好讀諸子偏記異書當代稱爲博物開皇五年授國子博士元善傳善賜爵江陽縣公遷國子祭酒上嘗親臨釋奠命善講孝經於是敷陳義理兼之以諷諫上大悅曰聞江陽之說更起朕心賚絹百匹衣一襲善之通博在何妥之下然以風流醞藉俯仰可觀音韻淸朗聽者忘倦由是爲後進所歸妥每懷不平心欲屈善因善講春秋初發題諸儒畢集善私謂妥曰名望己定幸無相苦妥然之及就講肆妥遂引古今滯義以難善多不能對善深銜之二人由是有隙馬光傳光字榮伯開皇初徵授太學博士因釋奠髙祖親幸國子學王公以下畢集光升座講禮啟發章明己而諸儒生以次論難者十餘人皆當時碩學光剖析疑滯𨿽辭非俊辧而義理弘贍論者莫測其深淺咸共推服上嘉勞焉楊汪傳汪拜國子祭酒帝令百僚就學與汪講論天下通儒碩學多萃焉論難鋒起皆不能屈帝令禦史書其問答奏之省而大悅賜良馬一匹

國子監部紀事二唐書徐曠傳曠字文遠博通五經時耆儒沈重講太學授業常千人曠從之質問不數日辭去或問其故答曰先生所說紙上語耳若奧境彼有所未見者尙何觀重知其語召與反復研辧嗟嘆其能竇威楊元感李密王世充皆從受學隋開皇中累遷太學博士後歸髙祖仍爲國子博士髙祖幸國學觀釋奠曠發春秋題講難鋒生隨方占對莫能屈帝異之陸元朗傳元朗字徳明補太學博士髙祖已釋奠召博士徐文遠浮屠慧乘道士劉進喜各講經徳明隨方立義徧析其要帝大喜曰三人者誠辯然元朗一舉輒蔽可謂賢矣賜帛五十匹遷國子博士蓋文達傳文達博涉經史刺史竇抗嘗廣集儒生令相問難大儒劉焯劉軌思孔穎達咸在坐文達亦參焉旣論難皆出諸儒意表抗大奇之問蓋生所受學劉焯曰此生岐嶷出自天然以多問寡焯爲師抗曰可謂冰生於水而寒於水矣武徳中爲國子助教其宗人儒懿亦以文業知名當時稱二蓋焉文懿武徳初歷國子助教嘗開講毛詩發題公卿咸萃更相問難文懿發揚風雅甚得詩人之致貞觀中終國子博士楊瑒傳瑒爲國子祭酒表大儒王迥質尹子路白履忠等三人教授國子有詔迥質諫議大夫皇太子侍讀履忠老不任職拜朝散大夫罷歸子路直弘文餘皆有名瑒奏有司帖試明經不質大義乃取年頭月尾孤經絕句且今習春秋三家儀禮者才十二恐諸家廢無日請帖平文以存學家其能通者稍加優宦獎孤學從之因詔以三家傳儀禮出身者不任散官遂著令生徒爲瑒立頌太學門又言古者卿大夫子弟及諸侯歲貢小學之異者入太學漸漬禮樂知朝廷君臣之序班以品類分以師長三徳四教學成然後爵之唐興二監舉者千百數當選者十之二考功覆校以第謂經明行修故無多少之限今考功限天下明經進士歲百人二監之得無幾然則學徒費官稟而博士濫天祿者也且以流外及諸色仕者歲二千過明經進士十倍胥史浮虛之徒眊先王禮義非得與服勤道業者挈長短絕輕重也國家啟庠序廣化導將有以用而勸進之有司爲限約以黜退之欲望俊乂在朝難矣帝然其言魚朝恩傳永泰中詔朝恩判國子監兼鴻臚禮賓內飛龍閒廏使封鄭國公始詣學詔宰相常參官六軍將軍悉集京兆設食內教坊出音樂俳倡侑燕大臣子弟二百人朱紫然爲附學生列廡次又賜錢千萬取子錢供秩飯每視學從神策兵數百京兆尹黎幹率錢勞從者一費數十萬而朝恩色常不足陽城傳城遷國子司業引諸生告之曰凡學者所以學爲忠與孝也諸生有久不省親者乎明日謁城還養者二十輩有三年不歸侍者斥之簡孝秀徳行升堂上沈酗不率教者皆罷躬講經籍生徒斤斤皆有法度薛約者狂而直言事得罪�連州吏捕迹得之城家城坐吏於門引約飲食訖步至都外與別帝惡城黨有罪出爲道州刺史太學諸生何蕃季償王魯卿李讜等二百人頓首闕下請畱城柳宗元聞之遺蕃等書曰詔出陽公道州僕聞悒然幸生不諱之代不能論列大體聞下執事還陽公之南也今諸生愛慕陽公徳懇悃乞畱輒用撫手喜甚昔李膺嵇康時太學生徒仰闕執訴僕謂訖千百年不可復見乃在今日誠諸生見賜甚厚將亦陽公漸漬導訓所致乎意公有博厚恢大之徳並容善僞來者不拒有狂惑小生依托門下飛文陳愚論者以爲陽公過於納污無人師道仲尼吾黨狂狷南郭獻譏曾參徒七十二人致禍負芻孟軻館齊從者竊屨彼聖賢猶不免如之何其拒人也兪扁之門不拒病夫繩墨之側不拒枉材師儒之席不拒曲士且陽公在朝四方聞風貪冒苟進邪薄之夫沮其志𨿽微師尹之位而人實瞻望焉與其化一州其功遠近可量哉諸生之言非獨爲己也於國甚宜蕃等守闕下數日爲吏遮抑不得上旣行皆泣涕立石紀徳搜采異聞錄唐六典國子生初入置束帛一篚酒一壺修一案爲束脩之禮開元禮載皇子束脩束帛一篚五匹酒一壺二斗修一案三脡皇子服學生之服至學門外陳三物於西南少進曰某方受業於先生敢請見執篚者以篚授皇子皇子跪奠篚再拜博士答拜皇子還避遂進跪取篚博士受幣皇子拜訖乃出其儀如此宋史郭忠恕傳忠恕廣順中召爲宗正丞兼國子書學博士攺易博士建隆初被酒與監察禦史符昭文競於朝堂禦史彈奏忠恕叱臺吏奪其奏毀之坐貶爲幹州司戶參軍崔頌傳頌判國子監會重修國學及武成王廟命頌總領其事建隆三年夏始會生徒講說太祖遣中使以酒果賜之每臨幸國學召頌與語因及經義頌應答無滯及郊祀以頌攝太僕升車執綏上問以一時典禮頌占對閒雅上甚重之邢昺傳昺字叔明曹州濟陰人太平興國初舉五經廷試日召升殿講師比二卦又問以羣經發題太宗嘉其精博擢九經及第授大理評事知泰州鹽城監賜錢二十萬明年召爲國子監丞專講學之任遷尙書博士出知儀州就轉國子博士代還賜緋選爲諸王府侍講雍熙中遷水部員外郎攺司勛端拱初賜金紫累遷金部郎中眞宗卽位攺司勛郎中俄知審刑院以昺儒者不達刑章命劉元吉同領其事是冬昺上表自陳夙侍講諷遷右諫議大夫咸平初攺國子祭酒二年始置翰林侍講學士以昺爲之受詔與杜鎬舒雅孫奭李慕淸崔偓佺等校定周禮儀禮公羊谷梁春秋傳孝經論語爾雅義疏及成並加階勛俄爲淮南兩浙巡撫使初置講讀之職卽於便坐令昺講左氏春秋侍讀預焉五年講畢宴近臣於崇政殿賜昺襲衣金帶加器幣仍遷工部侍郎兼國子祭酒學士如故知審官院陳恕丁內艱以昺權知院事景徳二年上言亡兄素嘗舉進士願沾贈典特贈大理評事是夏上幸國子監閱庫書問昺經板幾何昺曰國初不及四千今十餘萬經傳正義皆具臣少從師業儒時經具有疏者百無一二蓋力不能傳寫今板本大備士庶家皆有之斯乃儒者逢辰之幸也上喜曰國家𨿽尙儒術非四方無事何以及此上又訪以學館故事有未振舉者昺不能有所建明先是印書所裁余紙鬻以供監中雜用昺請歸之三司以裨國用自是監學公費不給講官亦厭其寥落上方興起道術又令昺與張雍杜鎬孫奭舉經術該博徳行端良者以廣學員三年加刑部侍郎昺居近職常多召對一日從容與上語及宮邸舊僚嘆其淪喪殆盡惟昺獨存翌日賜白金千兩且詔其妻至宮庭賜以冠帔四年昺以羸老艱於趨步上前自陳曹州故鄕願給假一年歸視田裏俟明年郊祀還朝上命坐慰勞之因謂曰便可權本州何須假耶昺又言楊礪夏侯嶠同爲府僚二臣沒皆贈尙書上憫之翌日謂宰相曰此可見其志矣卽超拜工部尙書知曹州職如故李覺傳覺遷國子博士端拱元年春初令學官講說覺首預焉太宗幸國子監謁文宣王畢升輦將出西門顧見講坐左右言覺方聚徒講書上卽召覺令對禦講覺曰陛下六龍在禦臣何敢輒升髙坐上因降輦令有司張帟幕設別坐詔覺講周易之泰卦從臣皆列坐覺因述天地感通君臣相應之旨上甚悅特賜帛百匹賈昌朝傳昌朝字子明眞定獲鹿人天禧初眞宗嘗祈谷南郊昌朝獻頌道左召試賜同進士出身主晉陵簿賜對便殿除國子監說書孫奭判監獨稱昌朝講說有師法他日書路隨韋處厚傳示昌朝曰君當以經術進如二公爲潁川郡王院伴讀再遷殿中丞歷知宜興東明縣奭侍讀禁中以老辭薦昌朝自代召試中書尋復國子監說書胡瑗傳瑗字翼之泰州海陵人以保寧節度推官教授湖州瑗教人有法科條纖悉備具以身先之𨿽盛暑必公服坐堂上嚴師弟子之禮視諸生如其子弟諸生亦信愛如其父兄從之遊者常數百人慶曆中興太學下湖州取其法著爲令皇佑中授光祿寺丞國子監直講瑗旣居太學其徒益眾太學至不能容取旁捨處之禮部所得士瑗弟子十常居四五隨材髙下喜自修飾衣服容止往往相類人遇之𨿽不識者皆知其瑗弟子也周邦彥傳邦彥字美成元丰初遊京師獻汴都賦萬餘言神宗異之命侍臣讀於邇英閣召赴政事堂自太學諸生一命爲正居五歲不遷益盡力於辭章出教授廬州知溧水縣還爲國子主簿哲宗召對使誦前賦除祕書省正字丰稷傳稷攺國子司業起居舍人歷太常少卿國子祭酒車駕幸太學命講書無逸篇賜四品服楊時傳李綱之罷太學生伏闕上書乞畱綱與種師道軍民集者數十萬朝廷欲防禁之吳敏乞用時以靖太學時得召對言諸生伏闕紛紛忠於朝廷非有他意但擇老成有行誼者爲之長貳則將自定欽宗曰無逾於卿遂以時兼國子祭酒髙閌傳閌遷著作佐郎以言者論罷主管崇道觀召爲國子司業時興太學閌奏宜先經術帝曰士習詩賦已久遽能使之通經乎閌曰先王設太學惟講經術而已國初猶循唐制用詩賦神宗始以經術造士遂罷詩賦又慮不足以盡人才乃設詞學一科今宜以經義爲主而加詩賦帝然之閌於是條具以聞其法以六經語孟義爲一場詩賦次之子史論又次之時務策又次之太學課試及郡國科舉盡以此爲法且立郡國士補國學監生之制中興已後學制多閌所建明閌又言建學之始宜得老成以誘掖後進乃薦全州文學師維藩詔除國子錄維藩眉山人精春秋學林栗其髙弟也故首薦之新學成閌奏補試者六千人且乞臨雍繼率諸生上表以請於是帝幸太學秦�執經閌講易泰卦賜三品服胡寅聞之以書貴閌曰閣下爲師儒之首不能建大論明天人之理乃阿諛柄臣希合風旨求舉太平之典欺天罔人孰甚焉平生志行掃地矣閌少宗程頤學宣和末楊時爲祭酒閌爲諸生胡安國至京師訪士於時以閌爲首稱由是知名王綸傳綸字徳言建康人幼穎悟十歲能屬文登紹興五年進士第授平江府昆山縣主簿歷鎭江府婺州臨安府教授權國子正時初建太學亡舊規憑吏省記吏緣爲姦綸釐正之其獘稍革黃中傳中字通老爲司封員外郎兼國子司業芝艸生武成廟官吏請以聞中不答官吏陰畫圖以獻宰相謂祭酒周綰與中曰治世之瑞抑而不奏何耶綰未對中曰治世何用此爲綰退謂人曰黃司業之言精切簡當惜不爲諫官王信傳信字誠之處州麗水人旣冠入太學登紹興三十年進士第試中教官授建康府學教授丁父憂服除進所著唐太宗論贊及負薪論孝宗覽之嘉嘆不已特循兩資授太學博士時須次者例徙外添差溫州教授郡饑疫議遣官賑救之父老願得信任其事守不欲以煩信請益力信聞之欣然爲行徧至病者家全活不可勝記差敕令所刪定官法令有不合人情自相抵牾吏得以傅會出入者悉釐正之轉對言敵情不可測和議不可恃今日要當先爲自備之策以待可乘之機上以爲是又論太學正錄掌規矩之官而員多博士掌訓導之官而員少請以正錄兩員升爲博士從之吳柔勝傳柔勝嘉定初主管刑工部架閣文字遷國子正柔勝始以朱熹四書與諸生誦習講義策問皆以是爲先又於生徒中得潘時舉呂喬年白子長擢爲職事使以文行表率於是士知趨向伊洛之學晦而復明遷太學博士淸波雜誌元丰間駕往國子監出起居有旨人賜酒二甕諸齋往往置以益之曰奉聖旨得飲遂自肆致有乘醉登樓擊鼓者因是遇賜酒卽拘賣以錢以是知自昔國學有酒禁也東坡志林杞人馬正卿作太學正淸苦有气節學生旣不喜博士亦忌之餘偶至其齋中書杜子美秋雨嘆一篇壁上初無意也而正卿卽日辭歸不復出至今白首窮餓守節如故正卿字夢得淸波雜誌鄭穆字閎中閩士所尊四先生鄭其一也元佑初爲國子祭酒久而請老太學諸生數千人狀詣司業又詣丞相府請畱不報以待制奉祠將行公卿大夫多以詩贈之三學之士皆爲詩且出祖汴東門外三獻酒再拜堂下辭訣而去觀者嘆息輝又從合肥王公助學王與鄭中表親有一編曰歸榮乃送行詩也後未見此本玉照新誌自紹興講和以來金使經由官私牌額悉以紙覆之蓋常年之例隆興間金使往天竺山燒香過太學門臨安尹命官吏持紙往幕太學二字有直學程宏圖者襕立其下曰太學賢士之關國家儲才之地何歉於金使堅執不令登梯吏以白尹尹以上聞阜陵嘉嘆久之遂免至今循之宏圖後登第上記其姓名喜其有守擢大理司直遷丞而卒宏圖番陽人詞翰亦佳然使酒難近人多忌之癸辛雜識余晦字養明四明人小有才趙與之罷京尹晦實繼之此壬子四月也後一月上庠士人與市人有競以不能奉學捨之意旣而齋生有斃於齋中者遂命總轄輩入齋看驗遂肆諸生之怒時祭酒蔡�入奏三學捲堂伏闕上書直攻晦爲僕及晦轎出將白堂則諸生攔截於路欲行打辱於是晦卽絕江以避之遂以理少罷職而�亦除宗少而去京庠復上書畱蔡而大博黃邦彥武博戴良齋復劾晦而畱�皆不報未幾晦知鄂州杭以二卿召或有詩獻蔡云九曲灣頭是釣灘先生何事放漁竿長江流水滔滔去落日西風陣陣寒好把丹心裨聖主休將素爵換髙官想於獻納論思際應說今來蜀道難後�徑除僉樞或有譏之云不因同捨之捲堂安得先生之過府元史順帝本紀至正二十年冬十月朔甘露降於國子監大成殿前柏木許衡傳帝久欲開大學會衡請罷益力乃從其請至元八年以爲集賢大學士兼國子祭酒親爲擇蒙古弟子俾教之衡聞命喜曰此吾事也國人子大朴未散視聽專一若置之善類中涵養數年將必爲國用乃請徵其弟子王梓劉季偉韓思永耶律有尙呂端善姚燧髙凝白棟蘇郁姚燉孫安劉安中十二人爲伴讀詔驛召之來京師分處各齋以爲齋長時所選弟子皆幼稚衡待之如成人愛之如子出入進退其嚴若君臣其爲教因覺以明善因明以開蔽相其動息以爲張弛課誦少暇卽習禮或習書算少者則令習拜跪揖讓進退應對或射或投壺負者罰讀書若干徧久之諸生人人自得尊師敬業下至童子亦知三綱五常爲生人之道十年權臣屢毀漢法諸生廩食或不繼衡請還懷帝以問翰林學士王盤盤對曰衡教人有法諸生行可從政此國之大體宜勿聽其去帝命諸老臣議其去畱竇默爲衡懇請之乃聽衡還以贊善王恂攝學事劉秉忠等奏乞以衡弟子耶律有尙蘇郁白棟爲助教以守衡規矩從之孛朮魯翀傳翀字子翚其先隆安人遷集賢直學士兼國子祭酒諸生素已望翀至是私相歡賀翀以古者教育有業退必有居舊制弟子員初入學以羊贄所貳之品與羊等翀曰與其饜口腹孰若爲吾黨燥濕寒暑之虞乎命撙集之得錢二萬緡有奇作屋四區以居學者諸生積分有六年未及釋褐者翀至皆使就試而官之帝師至京師有旨朝臣一品以下皆乘白馬郊迎大臣俯伏進觴帝師不爲動惟翀舉觴立進曰帝師釋迦之徒天下僧人師也余孔子之徒天下儒人師也請各不爲禮帝師笑而起舉觴卒飲眾爲之栗然劉賡傳賡兼國子祭酒國學故事伴讀生以次出補吏莫不爭先出時有一生親老且貧同捨生有名在前者因博士以告曰我齒頗少請讓之先賡曰讓徳之恭也從其讓別爲書薦其人朝廷反先用之自是六館之士皆知讓之爲美徳也虞集傳集除國子助教卽以師道自任諸生時其退每挾策趨門下卒業他館生多相率詣集請益丁內艱服除再爲助教除博士監祭殿上有劉生者被酒失禮俎豆間集言諸監請削其籍大臣有爲劉生謝者集持不可曰國學禮義之所出也此而不治何以爲教仁宗在東宮傳旨諭集勿竟其事集以劉生失禮狀上之移詹事院竟黜劉生仁宗更以集爲賢王思誠傳思誠至正元年遷奉議大夫國子司業二年拜監察禦史召修遼金宋三史調祕書監丞會國子監諸生相率爲哄復命爲司業思誠召諸生立堂下黜其首爲哄者五人罰而降齋者七十人勤者升惰者黜於是更相勉勵張翥傳翥字仲舉晉寧人以翰林侍讀兼祭酒翥勤於誘掖後進絕去崖岸不徒以師道自尊用是學者樂親炙之有以經義請問者必歷舉眾說爲之折衷論辯之際雜以談笑無不厭其所得而後已金臺集國子監候日影到堂後梨樹散學獻徵錄蕭邦現廬陵人舉明經爲邑學訓導每得俸給必制衣服備甘旨以奉父母扁其堂曰養志明初升國子典簿見諸生有三年省祭及爲養親而行者必委曲成就之有不顧父母之養者輒呵責之祭酒張顯宗司業張智禮重之亟稱其孝友學者稱爲養志先生趙俶字本初洪武六年除國子博士旣教冑子隨叩輒應莫不樂得經師上一日禦奉天殿俶偕諸儒侍側召至前諭之曰經學必宗孔子毋以儀秦縱橫語示諸生也俶頓首謝歸告誡士子屏去戰國策諸書勿讀明年詔擇諸生之聰悟能文者二十五人命俶領而顓教之且令修詞以漢司馬遷班固唐韓愈宋歐陽修蘇軾爲法尋於諸生中擢李擴黃義等入文華武英二堂說書多至大用俶自專師席旦夕誨迪不倦士多成業張顯字緝熙洪武中被薦自王府教授爲國子學正秩滿升監丞�事公勤六館皆敬重之乃條陳百務成法益備時北監初建惟司業貝泰署印教尼不行朝議以顯素諳典章乃奏攺北詔報可遂兼程以往經理學捨勸懲淑慝百廢畢興輔泰所不逮泰舊嘗爲南監助教顯降意下之協恭和衷嚴申學規激勵後進於是諸生數千人肅然敬服莫不以顯爲能盡職歐陽賢永樂間爲南京國子助教九年考最凡考最復職者皆援例自陳得升眾謂賢曷自陳曰吾嘗戒學者宜安命乃今自蹈之耶卒不自陳趙魯字尙確山陰人宣徳初領鄕薦歷任教諭正統十二年始升國子監典籍日端坐觀書詠詩校對訛缺或忘寢食暇則鳴琴自娛祭酒陳敬宗謂人曰趙尙確仕不近利學不近名對之坐談簡淡有味令人興起今之黃叔度也久之遷典簿益勤敏盡職不以爲卑及秩又滿引年致仕行李無一長物惟囊書數百卷而去春明夢餘錄明興之初未卽正位卽建國子監興學以元國子生梁貞爲太子賓客兼祭酒掌監事仿周制以六徳六藝訓迪務底於成有異才出類者卽奏聞擢用之初國學旣建諸博士皆就職冑子在內府者令布衣髙啟謝徵教之至是諸生方序立右順門內貞信旨下敕諸生出受業太學旣而以學制未廣諭中書省曰太學育賢之地所以興禮樂明教化賢人君子所自出古帝王建國以此爲重今太學𨿽建齋捨卑隘不足以居其令工部增益學捨必髙明軒廠俾講習有所遊息有地達材成徳者有可望焉廟成上幸學行釋菜禮初禮部奏增國子生上曰揚雄言務學不如求師師得其人則材成不得其人廣生徒何益其民間俊秀可充選者甚眾而祭酒乏人卿等其爲朕詢采天下通今博古才徳兼備足爲人師者以名聞於是起致仕尙書侍郎及四輔官驛召至皆手敕署祭酒司業官十四年以文淵閣學士宋訥爲祭酒敕諭之曰太學賢士所關禮義之所自出也自建學而來歷選師儒以居迄今未臻其效豈士習之難變歟抑師道之不立莫爲變歟此朕所夙夜究心者也卿宿學者徳玆特命爲祭酒尙體朕志使諸生有成士習丕變庶國家有賴焉時初設學學徒眾師生相訐教尼不行上令曹國公李文忠以勛臣親重領監事助繩糾訥性嚴重不妄言笑以矩矱自檢撫士恩義並至恆寢食堂廂房不休沐私第諄切訓召不遺餘力而上時時召與問對亦時時至太學臨視一日上召問卿昨午默坐廂房色頗厲何也訥頓首言臣荷皇上恩厚念欲爲國家效犬馬竭力造士昨生徒有造次步傾跌失容者皆臣不能教迪所致故靜自�責上嘉嘆訥頓首曰犬馬臣動息聖明何從知上曰朕欲時見卿念學事煩不欲爲數數故遣畫工圖卿像以來因出像示訥訥感泣頓首謝訥滑縣人舉元進士知鹽山縣徵爲助教升內閣學士轉祭酒能躬修教率規繩整肅故其時國學人才卓有可觀長安客話國初髙麗遣金濤等四人來入太學洪武四年濤登進士歸國其後各國及土官亦皆遣子入監監前別造房百間居之名王子書房有奏歸省者命禮部厚賜以榮其歸今太學前有交趾號房蓋成祖設北監以來所以處交趾官生者春明夢餘錄永樂三年諭禮部申明國學洪武舊規俾師教無闕士學有成庶幾國家得賢才之用時以內閣胡儼爲祭酒儼南昌人以舉人授華亭教諭薦知桐城入爲檢討入閣以其學行堪爲師表出爲祭酒率以身教士心翕然向慕上北徵以祭酒掌翰林院事太子賓客致仕自處淡薄衣食僅足方嶽重臣俱待以師禮宣徳後以師道著者北爲李忠文時勉南爲陳祭酒敬宗於是有南陳北李之稱時勉崇廉恥抑奔競別賢否爲勸懲士習丕變諸生數千人開導訓誨語經義必窮旨趣俾渙然領解諸生有貧不能婚病不能醫死不能喪者節縮錢爲賑給仁義之風行矣督諸生學甚劬且五鼓令起誦讀夜漏定二鼓方聽寢時潛行省其勤惰一時人士皆感奮興起共誦稱之曰天地之量父母之心敬宗力以師道自任嚴條教革舊習勵諸生於進學成徳瞽宗之政肅於朝廷僚屬挾忿私有抵誣周文襄爲艸疏申理辭少骫敬宗曰不可被誣事小欺君事大持不上而事亦竟白時大閹王振權重震天下時勉特與抗禮振生日諸大臣皆往賀又獨否振恚遣人日廉迹其故莫得也彜倫堂故有大樹時勉嫌其陰翳頗妨諸生班稍伐其傍枝振以爲擅伐官樹供私爨遂矯旨與司業趙琬掌饌金鑑連逮方逮時時勉方坐東廂考業錦衣官校猝至掩卷起免冠受桎梏諸監生皆錯愕失次時勉神色自若呼諸生前徐語曰某人某處講是某處講非某勝某縷縷如平時因顧囑僚屬令終事乃行己矯旨荷校國子前校重百斤時勉老不任校憊甚諸生司馬詢等百千人伏闕請寬宥有石大用者獨奮請以身代會事聞皇太后乃得解尋致仕去而敬宗考績至都下不詣振振以禮幣求書程子四箴走筆書而歸其禮幣竟不往故官太學者二十餘年竟不調敬宗意豁如也蓋一時風尙肅正者如此寓圃雜記正統十一年太師英國公曁侯伯二十餘人早朝畢奏曰臣等皆武夫不諳經典願賜一日假詣國子監聽講上命以三月三日於是太師率諸侯伯至日到監始攜茶湯果餅之類甚丰祭酒李先生時勉命諸生立講五經各一章講罷設酒饌奉款諸侯伯讓曰受教之地皆就列坐惟太師與先生抗禮飲甚歡太師屢辭先生曰秀才家飯不易措置願太師少寬後命諸生歌鹿鳴之詩賓主雍雍抵暮而散此亦太平盛事也春明夢餘錄弘治中詔起侍講謝鐸爲北祭酒僉事張懋南祭酒皆宿儒懋以父喪力辭特旨爲增置司業一人署監事以待以編修羅欽順爲之聽懋終制日赴官時士多放逸有差撥爭先者欽順念以爲放心宜收非管攝之嚴不可爭風宜息非精稽考公予奪塡之不能持甚力而謗作已乃肅然及懋至與謹矩度尙徳化勵廉恥明道術著功令祁寒暑雨具冠服危坐終日以聽事諸生翕然日執經質疑問業人人自以爲得師也鐸先後祭酒兩雍律己率人皆嚴立規約監故有羨金爲祭酒費鐸盡籍於官均贍僚屬構東西樓刻經史列其上北監廟街湫隘益市地辟其斜側又市廬舍三十餘區居博士助教諸學官諸生貧者贍給死者賻襚皆羨金不自私一錢國子監部雜錄

