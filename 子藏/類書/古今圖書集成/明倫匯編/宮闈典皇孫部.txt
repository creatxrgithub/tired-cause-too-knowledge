

皇孫部匯考

晉晉制皇孫綠蓋車並駕三左右騑按晉書輿服志云云

南齊武帝永明五年尙書令議皇孫南郡王冠禮按南齊書武帝本紀不載按禮志永明五年十月有司奏南郡王昭業冠求儀注未有前準尙書令王儉議皇孫冠事歷代所無禮𨿽有嫡子嫡孫然而地居正體下及五世今南郡王體自儲暉實惟國裔元服之典宜異列蕃案士冠禮主人元冠朝服賓加其冠贊者結纓鄭元云主人冠者之父兄也尋其言父及兄則明祖在父不爲主也大戴禮記公冠篇云公冠自爲主四加元冕以卿爲賓此則繼體之君及帝之庶子不得稱子者也小戴禮記冠義云冠於阼以著代也醮於客位三加彌尊加有成也注稱嫡子冠於阼庶子冠於房記又云古者重冠故行之於廟所以自卑而尊先祖也據此而言彌與鄭注儀禮相會是故中朝以來太子冠則皇帝臨軒司徒加冠光祿贊冠諸王則郎中加冠中尉贊冠今同於儲皇則重依於諸王則輕又春秋之義不以父命辭王父命禮父在斯爲子君在斯爲臣皇太子居臣子之節無專用之道南郡𨿽處蕃國非支庶之列宜�天朝之命微申冠阼之禮晉武帝詔稱漢魏遣使冠諸王非古正典此蓋謂庶子封王合依公冠自主之義至於國之長孫遣使惟允宜使太常持節加冠大鴻臚爲贊醮酒之儀亦歸二卿祝醮之辭附準經記別更撰立不依蕃國常體國官陪位拜賀自依舊章其日內外二品淸官以上詣止車集賀並詣東宮南門通箋別日上禮宮臣亦詣門稱賀如上臺之儀旣冠後�日謁廟以弘尊祖之義此旣大典宜通關八座丞郎並下二學詳議僕射王奐等十四人議�同並撰立贊冠醮酒二辭詔可祝辭曰皇帝使給事中太常武安侯蕭惠基加南郡王冠祝曰筮日筮賓肇加元服棄爾幼志從厥成徳親賢使能克隆景福醮酒辭曰旨酒旣淸嘉薦旣盈兄弟具在淑愼儀刑永屆眉壽於穆斯寧

梁武帝天監九年詔太子及王侯子悉就成均入學按梁書武帝本紀天監九年春三月乙未詔曰王子從學著自禮經貴遊咸在實惟前誥所以式廣義方克隆教道今成均大啟元良齒讓自斯以降並宜隸業皇太子及王侯之子年在從師者可令入學中大通四年春正月庚午立嫡皇孫大器爲宣城郡王按梁書武帝本紀云云

陳文帝天康元年夏四月乙卯皇孫至澤生在位文武賜絹帛各有差爲父後者賜爵一級按陳書文帝本紀云云宣帝太建五年春三月己丑皇孫引生內外文武賜帛各有差爲父後者爵一級按陳書宣帝本紀云云按吳興王引傳吳興王引字承業後主長子也太建五年二月乙丑生於東宮母孫姬因產卒沈皇后哀而養之以爲己子時後主年長未有後嗣髙宗因命以爲嫡孫其日下詔曰皇孫初誕國祚方熙思與羣臣共同斯慶內外文武賜帛各有差爲父後者賜爵一級

北魏太武帝太平眞君元年六月丁丑皇孫浚生大赦攺元按魏書太武帝本紀云云正平元年十二月丁丑封皇孫浚爲髙陽王尋以皇孫世嫡不宜在藩乃止按魏書太武帝本紀云云按文成帝本紀髙宗文成皇帝諱浚恭宗景穆皇帝之長子也母曰閭氏眞君元年六月生於東宮帝少聰達世祖愛之常置左右號世嫡皇孫年五歲世祖北巡帝從在後逢賊帥桎一奴欲加其罰帝謂之曰奴今遭我汝宜釋之帥奉命解縛世祖聞之曰此兒𨿽小欲以天子自處意奇之旣長風格異常每有大政常參決可否正平二年十月戊申卽皇帝位於永安前殿大赦攺年

北周武帝建徳二年六月壬子皇孫衍生文武官普加一階按周書武帝本紀云云

隋文帝開皇十年春正月乙未以皇孫昭爲河南王楷爲華陽王按隋書文帝本紀云雲開皇十三年二月己卯立皇孫暕爲豫章王按隋書文帝本紀云雲開皇十六年春正月丁亥以皇孫裕爲平原王筠爲安成王嶷爲安平王恪爲襄城王該爲髙陽王韶爲建安王煚爲潁川王按隋書文帝本紀云云煬帝大業二年八月辛卯封皇孫倓爲燕王侗爲越王侑爲代王按隋書文帝本紀云云

唐中宗嗣聖七年九月降皇太子爲皇孫卽武後天授元年

按唐書武后本紀云云嗣聖十年臘月丁卯降封皇孫成器爲壽春郡王﹝卽武后長壽二年﹞

按唐書武后本紀云云元宗開元二十八年九月庚辰封皇孫俶等十九人爲郡王按唐書元宗本紀不載按舊唐書元宗本紀云云

遼太祖神冊三年十二月甲子皇孫隈欲生按遼史太祖本紀云云道宗太康元年皇孫延禧生按遼史道宗本紀太康元年閏月庚戌皇孫延禧生五月甲子賜妃之親及東宮僚屬爵有差太康六年三月庚寅封皇孫延禧爲梁王秋七月癸未爲皇孫梁王延禧設旗鼓拽刺六人衛護之按遼史道宗本紀云云按天祚皇帝本紀天祚皇帝諱延禧字延寧小字阿果道宗之孫父順宗大孝順聖皇帝母貞順皇后蕭氏太康元年生六歲封梁王加守太尉兼中書令後三年進封燕國王大安七年總北南院樞密使事加尙書令爲天下兵馬大元帥壽隆七年正月甲戌道宗崩奉遺詔卽皇帝位

宋光宗紹熙四年春二月甲戌皇孫生按宋史光宗本紀云云

金世宗大定二十三年十月庚戌幸東宮賜皇孫吾都補洗兒禮按金史世宗本紀云云大定二十五年十二月戊午以皇孫金源郡王麻達葛判大興尹進封原王按金史世宗本紀云云

元世祖至元二十二年春二月己酉爲皇孫阿難答立衍福司職四品使同知副使各一員按元史世祖本紀云云至元二十五年命皇孫出鎭雲南及撫軍北徵之任按元史世祖本紀至元二十五年二月壬午命皇孫雲南王也先鐵木兒帥兵鎭大理等處四月甲申詔皇孫撫諸軍討叛王火魯火孫合丹禿魯幹五月己丑以左右怯薛衛士及漢軍五千三百人從皇孫北徵六月壬申命諸王怯憐口及扈從臣轉米以饋將士之從皇孫者至元二十六年罷皇孫按攤不花所設斷事官按元史世祖本紀云云至元二十七年冬十月壬申封皇孫甘麻剌爲梁王賜金印出鎭雲南按元史世祖本紀云云至元二十九年中書省請給皇孫晉王印按元史世祖本紀至元二十九年十二月庚寅中書省臣言皇孫晉王甘麻剌昔鎭雲南給梁王印今進封晉王請給晉王印至元三十年夏四月己亥皇孫晉王位立內史府六月乙巳以皇太子寶授皇孫鐵木耳秋七月己未詔皇曾孫松山出鎭雲南以皇孫梁王印賜之按元史世祖本紀云云

明太祖洪武七年十月己未皇長孫雄英生按大政紀云云洪武十年十一月己卯皇孫允炆生按大政紀云云洪武二十九年十月甲寅皇曾孫文煃生按大政紀洪武二十九年十月甲寅皇曾孫文煃生上以十月數終又生於晦日敕內庭勿賀成祖永樂五年詔皇長孫出閣就學按大政紀永樂五年四月皇長孫出閣就學羣臣稱賀召太子少師姚廣孝等以盡心開導諭之諭曰人於學問當以先入之言爲主朕長孫天資明睿爾等宜盡心開導凡經詞所載孝弟仁義與夫帝王大訓可以經綸天下者日與講說浸漬之久涵養之深則徳性純而器識廣他日所資甚大不必如儒生繹章句工文詞爲能也永樂六年敕文武大臣輔導皇長孫按大政紀永樂六年十一月甲寅敕文武大臣輔導皇長孫命丘福蹇義金忠胡廣黃淮楊榮楊士奇金幼孜及洗馬姚友直等輔導仍賜敕諭曰朕嫡長孫天章日表玉質龍姿孝友英明寬仁大度年未一紀體具志寧動必中規言必合道好學之篤夙夜孜孜日誦萬言必領要意朕嘗試之以事輒能裁決得中斯實宗社之靈上天賜慶篤生異質以福佑天下而基命於無窮然宏材之建必由匠氏之功圭瓚之成必假琢磨之力卿等皆茂簡徳意職輔東宮東宮之子必資兼弼宜協心同志輔導於我推廣仁義道徳之源開三王之典與我太祖髙皇帝之大經大法凡創業守成之難生民稼穡之事朝夕講論以涵養本源恢弘智量充其盛大之器以爲宗社生民之福國家有無窮之休卿等亦有無窮之聞欽哉神宗萬曆三十三年元孫生按明通紀萬曆三十三年十一月十四日皇太子第一子生上喜得元孫諭禮部尊皇太子生母恭妃王氏爲皇貴妃皇太子正宮封妃餘皆才人

皇孫部藝文

皇孫生請布澤疏

晉郭璞有道之君未嘗不以危自持亂世之主未嘗不以安自居故存而不忘亡者三代之所以興也亡而自以爲存者三季之所以廢也是以古之令主開納忠讜以弼其違摽顯功直用攻其失至乃聞一善則拜見規誡則懼何者蓋不私其身處天下以至公也臣竊惟陛下符運至著勛業至大而中興之祚不隆聖敬之風未躋者殆由法令太明刑教太峻故水至淸則無魚政至察則眾乖此自然之勢也臣去春啟事以囹圄充斥陰陽不和推之卦理宜因郊祀作赦以蕩滌瑕穢不然將來必有愆陽苦雨之災崩震薄蝕之變狂狡蠢戾之妖其後月餘日果薄斗去秋以來諸郡並有暴雨水皆洪潦歲用無年適聞吳興復欲有構妄者咎徵漸成臣甚惡之頃者以來役賦轉重獄犴日結百姓困擾甘亂者多小人愚崄共相扇惑𨿽勢無所至然不可不慮按洪範傳君道虧則日蝕人憤怨則水湧溢陰气積則下代上此微理潛應已著實於事者也假令臣遂不幸謬中必貽陛下側席之憂今皇孫載育天固靈基黔首顒顒實望惠潤又歲涉午位金家所忌宜於此時崇恩布澤則火气潛消災譴不生矣陛下上籌天意下順物情可因皇孫之慶大赦天下然後明罰敕法以肅理官克厭天心慰塞人事兆庶幸甚禎祥必臻矣今臣所陳暫而省之或未允聖旨久而尋之終亮臣誠若所啟上合願陛下勿以臣身廢臣之言臣言無隱而陛下納之適所以顯君明臣直之義耳

皇孫誕育上表

宋鮑照兼郎中令侍郎臣照言伏承東儲積慶皇孫誕育國啟昌期民迎福運臺禁稱祉井廬相賀伏惟聖懷載深鴻愈不任下情謹詣閣上表以聞

徵北世子誕育上表

前人臣等言臣聞本枝無疆布諸前典眾多彌貴信之華封故徳積則慶深業昌則祚廣伏承王子以中气正月鍾靈納和誕躬紫閣膺祚朱紱弧矢夙陳珪璋攸覿雲光麗輝巖澤昭采嘉祥爰孚柔顏載晬凡在氓隸莫不忭悅臣沾恩逾物慶倍自中不勝殊歡溢喜謹奉表以聞

賀皇孫誕生疏

明葉向髙臣等近接邸報伏�敕下禮部萬曆三十三年十一月十四日戌時皇太子第一子生臣等躬逢大慶不勝歡躍竊惟聖神有作功與徳以並隆祚嗣克昌子因孫而益衍故螽斯麟趾式昭有道之長而鶴禁龍樓載篤無疆之慶眷此文孫之誕育益占帝歷之綿延恭遇我皇上深仁必世駿烈同天長樂尊崇有至徳要道以順天下承華垂裕惟咸正罔缺而啟後人多福多壽而多男三應華封之祝重輪重輝而重潤兩看離照之明爰自元良冊立以來以至大婚禮成之後靑宮元圃陶成玉裕之姿瑜佩鈿函嗣播葛累之響屬皇天之篤祜肆宗社之垂休適當長至之期有此元孫之慶黃鐘龢六管一陽來復於斯時紫气滿千門庶匯騰歡於此日在皇上則子而有子固熙朝間值之嘉祥在聖母則孫下見孫尢振古希逢之盛事況慶源遠浚慈闈之花甲初周而少海常澄奕世之銀潢未艾凡有血气孰不歡呼臣等職列畱京情懸魏闕五雲天遠每翹首於鳧趨萬葉祚長欲齋心而燕賀追惟元子誕生之日曾於詔書未到之先虔集羣工恭陳微悃玆敬循乎舊典庶仰答於洪休蓋茂發孫枝實九廟神靈之顯佑而欣逢帝祉乃萬方臣子之同情伏願益順歡心旁流穢澤迓天休滋至匪獨樂於己而同樂於民貽哲命初生以遠垂於孫如近垂於子則鴻基燕翼侈錫嗣於周京而甲觀畫堂陋鐘祥於漢代此實聖謨之所素裕而亦愚臣等不勝惓惓者也

皇孫部紀事小名錄成帝名�元帝之子以宣帝之世生於甲觀畫堂號曰世嫡皇孫帝愛之因曰太孫常置左右獨斷綠車名曰皇孫車天子孫乘之以從魏書太武帝本紀太平眞君十一年十二月甲申義隆使獻百牢貢其方物又請進女於皇孫以求和好帝以師婚非禮許和而不許婚使散騎侍郎夏侯野報之詔皇孫爲書致馬通問焉劉尼傳尼代人也少壯健有膂力勇果善射世祖見而善之拜羽林中郎加振威將軍宗愛旣殺南安王余於東廟祕之惟尼知狀尼勸愛立髙宗愛自以負罪於景穆聞而驚曰君大癡人皇孫若立豈忘正平時事乎尼曰若爾今欲立誰愛曰待還宮擢諸王子賢者而立之尼懼其有變密以狀告殿中尙書源賀賀時與尼俱典兵宿衛仍共南部尙書陸麗謀曰宗愛旣立南安還復殺之今不能奉戴皇孫以順民望社稷危矣將欲如何麗曰惟有密奉皇孫耳於是賀與尙書長孫渴侯嚴兵守衛尼與麗迎髙宗於苑中麗抱髙宗於馬上入京城尼馳還東廟大呼曰宗愛殺南安王大逆不道皇孫已登大位有詔宿衛之士皆可還宮眾咸唱萬歲傳信錄上爲皇孫時風表異神彩美邁嘗於朝堂比武攸曁曰朝堂我家朝堂汝得恣蜂蠆而狼顧耶則天驚異之再三顧曰此兒气槪不常爲吾家太平天子也明皇十七事代宗誕三日上幸東宮賜之金盆以浴吳后年幼體弱皇孫體未舒負媼惶惑乃以宮中同日生而體貌丰碩者以進上視之不樂曰此非吾兒負媼叩頭具服上�謂曰非爾所知取吾兒來於是以太子之子進見上大喜置諸掌內視之笑曰此兒福祿過其父及上起身還宮進內謂力士曰此一殿有三天子樂乎哉可以勸太子飲酒金史顯宗孝懿皇后傳大定八年七月上遣宣徽使移剌神獨斡以名馬寶刀禦膳賜太子及妃仍諭之曰妃今臨蓐願平安得雄有慶之後宜以此刀置左右旣而皇孫生是爲章宗時上幸金蓮川次冰井翌日上臨幸撫視宴甚歡又賜禦服佩刀等物謂顯宗曰祖宗積慶且皇后陰徳至厚而有今日社稷之洪福也又謂李石紇石烈志寧曰朕諸子𨿽多皇后止有太子一人而已今幸得嫡孫觀其骨相不凡又生麻達葛山山勢衍气淸朕甚嘉之因以山名爲章宗小字大政紀皇太子令庶子楊榮侍諸皇孫文華後殿皇太子諭諸皇孫曰此皇祖近臣汝輩當禮敬榮講授有程度諸皇孫多所進益皇太子召榮獎諭切至且曰他日學成卽汝訓迪之功也榮在春坊每進講罷必從容以進心務徳親賢去邪尙儉戒逸之言進深見嘉納或訪以正務必陳其切要及先後緩急施行之序皆懇切無少避忌永樂十四年十月周王橚楚王楨遇節謁孝陵命東宮皇太孫及小皇孫陪謁上召楊榮楊士奇金幼孜皆至問曰二王東宮皇太孫及小皇孫謁陵展敬之位如何朕意𨿽略定爾三人試言之楊金未有對上顧問士奇對曰周楚二王尊屬當列稍前兩傍東宮殿下之後諸皇孫與皇太孫同班兩分列兩傍上曰爾所言有據乎對曰宋儒朱熹家禮大約如此上曰吾未嘗熟家禮但據己見書其位次遂出片楮宸翰所書位次正與士奇言合

皇孫部雜錄

