

奴婢部匯考漢揚雄方言

雜釋燕齊之間養馬者謂之娠

注今之溫厚也音振官婢女廝謂之娠

注女廝婦人給使者亦名娠

又臧甬侮獲奴婢賤稱也荊淮海岱雜齊之間罵奴曰臧罵婢曰獲齊之北鄙燕之北郊凡民男而婢謂之臧女而婦奴謂之獲亡奴謂之臧亡婢謂之獲皆異方罵奴婢之醜稱也自關而東陳魏宋楚之間保庸謂之甬秦晉之間罵奴婢曰侮注

俗不純爲雜保言可保信也侮言爲人所輕弄

又南楚凡罵庸賤謂之田儓

注儓駑鈍貌或曰僕臣亦至賤之號也或謂之

注丁健貌也廣雅以爲奴字作僰音同

又庸謂之倯轉語也

注倯猶保倯也今隴右人名�爲倯相容反

奴婢部總論易經

旅卦六二旅卽次懷其資得童僕貞

程傳

二有柔順中正之徳柔順則眾與之中正則處不失當故能保其所有童僕亦盡其忠信𨿽不若五有文明之徳上下之助亦處旅之善者也次捨旅所安也財貨旅所資也童僕旅所賴也得就次捨懷畜其資財又得童僕之貞良旅之善也柔弱在下者童也彊壯處外者僕也二柔順中正故得內外之心在旅所親比者童僕也不云吉者旅寓之際得免於災厲則已善矣本義

卽次則安懷資則

裕得其童僕之貞信則�欺而有賴旅之最吉者也二有柔順中正之徳故其象占如此象曰得童僕貞終�尢也

程傳

羇旅之人所賴者童僕也旣得童僕之忠貞終�尢悔矣九三旅焚其次喪其童僕貞厲

程傳

處旅之道以柔順謙下爲先三剛而不中又居下體之上與艮之上有自髙之象在旅而過剛自髙致困災之道也自髙則不順於上故上不與而焚其次失所安也上離爲焚象過剛則暴下故下離而喪其童僕之貞信謂失其心也如此則危厲之道也本義

過剛不中居下之上故其象占如此喪

其童僕則不止於失其心矣故貞字連下句爲義禮記

雜記君不撫僕妾

陳注

死而君不撫其屍者略於賤也大

全嚴陵方氏曰

不撫僕妾貴之於賤宜略故也臨川吳氏曰君撫大夫及內命婦大夫君撫室老及侄娣仕於家曰僕僕賤於室老者妾賤於侄娣者故恩不及之周禮

秋官其奴男子入於罪隸女子入於舂�

注鄭司農云謂坐爲賊盜而爲奴者輸於罪隸舂人稿人之官也由是觀之今之爲奴婢古之罪人也故書曰予則奴戮汝論語曰箕子爲之奴罪隸之奴也故春秋傳曰斐豹隸也著於丹書請焚丹書我殺督戎恥爲奴欲焚其籍也元謂奴從坐而沒入縣官者男女同名疏釋曰云男子入於罪隸

者則司隸職中國之款謂之罪隸百二十人者是也云女子入於舂稿者地官舂人稿人是也釋

曰先鄭引尙書予則奴戮汝及論語箕子爲之奴皆與此經奴爲一若後鄭義尙書奴奴爲子若詩樂爾妻奴奴卽子也後鄭不破者亦得爲一義云春秋傳者左氏傳襄公二十二年云初斐豹隸也著於丹書欒氏之力臣曰督戎國人懼之斐豹謂宣子苟焚丹書我殺督戎引之者證隸爲奴云元謂奴男女從坐沒入縣官者謂身遭大罪合死男女沒入縣官漢時名官爲縣官非謂州縣也凡有爵者與七十者與未�者皆不爲奴注

有爵謂命士以上也�毀齒也男八歲女七歲而毀齒疏釋曰云有爵謂命士以上也者見典命

公侯伯之士皆一命天子之士皆三命以下可知云男八歲女七歲而毀齒者家語本命篇之文也曲禮云悼與耄𨿽有罪不加刑焉是未�不加刑又不爲奴若七十者𨿽不爲奴猶加其刑至八十始不加刑以其八十九十始名耄故也宋司馬光居家雜儀

論僕妾凡男僕非有繕修及有大故不入中門入中門婦人必避之不可避亦必以袖遮其面女僕無故不出中門有故出中門亦必擁蔽其面鈴下蒼頭但主通內外之言傳致內外之物毋得輒升堂室入庖廚注大故不可避謂水火盜賊之類男女之別𨿽小婢亦然

又凡內外僕妾雞初鳴咸起櫛總盥漱衣服男僕灑掃廳事及庭鈴下蒼頭灑掃中庭女僕灑掃堂室設椅棹陳盥漱櫛�之具主父主母旣起則拂�襞衾侍立左右以備使令退而具飲食得閒則浣濯紉縫先公後私及夜則復拂�展衾當晝內外僕妾惟主人之命各從其事以供百役注

襞疊衣也補

注此言僕妾事主父母之道凡女僕同輩謂長者爲姊後輩謂前輩爲姨務相雍睦其有鬥爭者主父主母聞之卽訶禁之不止卽杖之理曲者杖多一止一不止獨杖不止者注

同輩謂兄弟所使後輩謂諸子捨所從內則云𨿽婢妾衣服飲食必後長者鄭康成曰人貴賤不可以無禮故使之序長幼補注

此下三節言主父母

禦僕妾之道凡男僕有忠信可任者重其祿能幹家事者次之其專務欺詐背公徇私屢爲盜竊弄權犯上者逐之凡女僕年滿不願畱者縱之勤舊少過者資而嫁之其兩面二舌飾虛造讒離間骨肉者逐之屢爲盜竊者逐之放蕩不謹者逐之有離叛之志者逐之何垣西疇常言

待僕婢無僕禦莫事君子平時當拊存以恩而不可假之辭色微過勿問慵惰必儆大不忠則斥遠斯可以無後患女君之育婢獲亦莫不然朱子全書

論人倫古人上下之分𨿽嚴然待臣僕如子弟待子弟如臣僕伯玉之使夫子與之坐陶淵明籃輿用其子與門人子路之負米子貢之埋馬夫子之釣弋有若之三踴於魯大夫之庭冉有用矛卻齊以入其軍而樊須𨿽少能用命也古之人執干戈衛社稷躬耕稼與陶漁之事皆是也後世驕侈日甚反以臣子之職爲恥此風日變不可復也士君子知此爲學者言之以漸率其子弟庶幾可少變乎袁氏世範

睦親篇婦女之易生言語者又多出於婢妾之間婢妾愚賤尢無見識以言他人之短失爲忠於主母若婦女有見識能一切勿聽則虛之言不復敢進若聽之信之從而愛之則必再言之又言之使主母與人遂成深讎爲婢妾者亦洋洋得志非特婢妾爲然僕隸亦多如此若主翁聽信則房族親戚故舊皆大失歡而善良之僕佃皆翻致誅責矣有識之人自宜觸類醒悟

治家篇淸晨早起昏晚早睡可以杜絕婢僕姦盜等事婢妾與主翁親近或多挾此私通僕輩有子則以主翁借口畜愚賤之裔至破家者多矣凡有婢妾不可不謹其始亦不可不防其終人有婢妾不禁出入至與外人私通有妊不正其罪而遽逐去者往往有於主翁身故之後自言是主翁遺腹子以求歸宗旋致興訟世俗所宜警此免累後人婦女多妒有正室者少蓄婢妾蓄婢妾者多無正室夫蓄婢妾者內有子弟外有僕隸皆當關防制以主母猶有他事況無所統轄以一人之耳目臨之豈難欺蔽哉暮年尢非所宜使有意外之事當如之何夫蓄婢妾之家有僻室而人所不到有便門而可以通外或混�與廚相近而使膳夫掌庖或夜飲在於內堂而使僕子供役其獘有不可防者蓋此曹深謀而主不之猜此曹疊爲耳目而主又何由知覺夫置婢妾教之歌舞或使侑樽以爲賓客之歡切不可蓄姿貌黠慧過人者慮有惡客起覬覦之心彼見美麗心欲得之逐獸則不見泰山苟勢可以臨我則無所不至綠珠之事在古可鑑近世亦多有之不欲指言其名士大夫之家有夜間男女羣聚呼盧至於達旦豈無托故而起者試靜思之人家有僕當取朴直謹願勤於任事不必責其應對進退之快人意人之子弟不知溫飽所自來者不求自己徳業之出眾而獨欲僕者峭黠之出眾費財以養無用之人固未甚害生事爲非皆此輩導之也僕者而有市井浮浪子弟之態異巾美服言語矯詐不可蓄也蓄僕之久而驟然如此閨閫之事必有可疑奴僕小人就役於人者天資多愚作事乖舛背違不曾有便當省力之處如頓放什物必以斜爲正如裁截物色必以長爲短若此之類殆非一端又性多忘囑之以事全不記憶又性多執所見不是自以爲是又性多狠輕於應對不識分守所以顧主於使令之際常多叱咄其爲不攺其言愈辧顧主愈不能平於是箠楚加之或失手而至於死亡者有矣凡爲家長者於使令之際有不如意當云小人天資之愚如此宜寬以處之多其教誨省其嗔怒可也如此則僕者可以免罪主者胸中亦大安樂省事多矣至於婢妾其愚尢甚婦人旣多褊急狠愎暴忍殘刻又不知古今道理其所以責備婢妾者又非丈夫之比爲家長者宜於平昔常以待奴僕之理諭之其間必自有曉然者人之居家凡有作爲及安頓什物以至田園倉庫廚�等事皆自爲之區處然後三令五申以責付奴僕猶懼其遺忘不如吾志今有人一切不爲之區處凡事無大小聽奴僕自爲謀不合己意則怒罵鞭撻繼之彼愚人止能出力以奉吾令而已豈能善謀一一暗合吾意若不知此自見多事且如工匠執役必使一不執役者爲之區處謂之都料匠蓋人凡有執爲則不暇他見須令一不執爲者旁觀而爲之區處則不煩擾而功增倍矣婢僕有頑狠全不中使令者宜善遣之不可畱畱則生事主或過於毆傷此輩或挾怨爲惡有不容言者婢僕有姦盜及逃亡者宜送之於官依法治之不可私自鞭撻亦恐有意外之事或逃亡非其本情或所竊止於飲食微物宜念其平日有勞只略懲之仍前畱備使令可也婢僕有小過不可親自鞭撻蓋一時怒气所激鞭撻之數必不記徒且費力婢僕未必知畏惟徐徐責問令他人執而撻之視其過之輕重而定其數𨿽不過怒自然有威婢僕亦自然畏憚矣壽昌胡倅彥特之家子弟不得自打僕隸婦女不得自打婢妾有過則告之家長家長爲之行遣婦女擅打婢妾則撻子弟此賢者之家法婢僕有過旣已鞭撻而呼喚使令辭色如常則無他事蓋小人受杖方內懷怨而主人怒不之釋恐有輕生而自殘者婢僕有無故而自縊者若其身溫可救不可解其縛須急抱其身令稍髙則所縊處必稍寬仍更一人以指於其縊處漸漸寬之覺其气漸往來乃可解下仍急令人吸其鼻中使气相接乃可以蘇或不曉此理而先解其系處其身力重其縊處愈急只一噓气便不可救此不可不預知也如身已冷不可救或救而不蘇當畱本處不可移動叫集鄰保以事聞官仍令得力之人日夜同與守視恐有犬鼠之屬殘其屍也自刃不殊宜以物掩其傷處或已絕亦當如前說婢僕無親屬而病者當令出外就鄰家醫治仍經鄰保錄其詞說卻以聞官或有死亡則無他慮婢僕欲其出力辦事其所以禦饑寒之具爲家長者不可不畱意衣須令其溫食須令其飽士大夫有云蓄婢不厭多教之紡績則足以衣其身蓄僕不厭多教之耕種則足以飽其腹大抵小民有力足以辦衣食而無所施則不能以自活故求就役於人爲富家者能推惻隱之心蓄養婢僕乃以其力還養其身其徳至大矣而此輩旣得溫飽𨿽苦役之彼亦甘心焉婢僕宿臥去處皆爲點檢令冬時無風寒之患以至牛馬豬羊貓狗�鴨之屬遇冬寒時各爲區處牢圈棲息之處此皆仁人之用心備物我爲一體也蓄奴婢惟本土人最善蓋或有病患則可責其親屬爲之扶持或有非理自殘旣有親屬明其事因公私又有質證或有婢妾無夫子兄弟可依僕隸無家可歸念其有勞不可不養者當令預經鄰保自言並陳於官或預與之擇其配婢使之嫁僕使之娶皆可絕他日意外之患也雇婢僕須要牙保分明牙保又不可令我家人爲之也買婢妾旣已成契不可不細詢其所自來恐有良人子女爲人所誘略果然則卽告之官不可以婢妾還與引來之人慮殘其性命也買婢妾須問其應典賣不應典賣如不應典賣則不可成契或果窮乏無所依倚須令經官自陳下保審會方可成契或其不能自陳令引來之人契中稱說少與雇錢待其有親人識認卽以與之也幹人有管庫者須常謹其簿書審其見存幹人有管�米者須嚴其簿書謹其管鑰兼擇謹畏之人使之看守幹人有貸財本興販者須擇其淳厚愛惜家累方可付托蓋中產之家日費之計猶難支吾況受傭於人其饑寒之計豈能周足中人之性目見可欲其心必亂況下愚之人見酒食聲色之美安得不動其心向來財不滿其意而充其欲故內則與骨肉同饑寒外則視所見如不見今其財物盈溢於目前若日日嚴謹此心姑寢主者事勢稍寬則亦何憚而不爲其始也移用甚微其心以爲可償猶未經慮久而主不之覺則日增焉月益焉積而至於一歲移用已多其心𨿽惴惴無可柰何則求以掩覆至二年三年侵欺已大彰露不可掩覆主人欲峻治之已近噬臍故凡委托幹人所宜警此國家以農爲重蓋以衣食之源在此然人家耕種出於佃人之力可不以佃人爲重遇其有生育婚嫁營造死亡當厚賙之耕耘之際有所假貸少收其息水旱之年察其所虧早爲除減不可有非理之需不可有非時之役不可令子弟及幹人私有所擾不可因其讎者告語增其歲入之租不可彊其稱貸使厚供息不可見其自有田園輒起貪圖之意視之愛之不啻如骨肉則我衣食之源悉藉其力俯仰可以無愧怍矣佃僕婦女等有於人家婦女小兒處稱貸莫令家長知而欲重息以生借錢谷及欲借質物以濟急者皆是有心脫漏必無還意而婦女小兒不令家長知則不敢取索終爲所負爲家長者宜常以此諭其家明郁離子微

論僮僕爭政之幣北郭氏之老卒僮僕爭政室壞不修且壓乃召工謀之請粟曰未間女姑自食役人告饑�事者弗白而求賄弗與卒不白於是眾工皆憊恚執斧鑿而坐會天大雨霖步廊之柱折兩廡旣圯次及於其堂乃用其人之言出粟具饔餼以集工曰惟所欲而與弗靳工人至視其室不可支則皆辭其一曰向也吾饑請粟而弗得今吾飽矣其二曰子之饔餲矣弗可食矣其三曰子之室腐矣吾無所用其力矣則相率而逝室遂不葺以圯郁離子曰北郭氏之先以信義得人力致富甲天下至其後世一室不保何其忽也家政不修權歸下隸賄賂公行以失人心非不幸矣薛瑄讀陰符經雜言

比頑童便辟側媚小童最能順人志意使人不覺傾向幾至心不能持自非明理剛持有守之君子鮮不爲所移者以是知古人比頑童之訓其慮深矣僮僕姑取其給使令之役耳切不可聽其言恐大有害於事徐三重明善全編

家則一家僮男女當畜自幼年長養配合卹其饑寒疾病使彼稍戀撫育之恩且積以歲月熟識其才性上下然後任以家事責以報�如此而有忘負者眞非類也江南土俗多中年投靠非偸惰之子坐需衣餐則凶猾之徒意在倚托必無自能成立已有室家可以守分溫飽者而更委身效力豪門也如此之人百無一益且滋後累不爲欺削則翻然攺圖往事種種明者思之楊誠齋夫人羅氏年七十餘每寒月黎明卽起詣廚躬作粥一釜徧享奴婢然後使之服役其子東山先生啟曰天寒何自苦如此夫人曰奴婢亦人子也淸晨寒冷須使其腹中略有火气乃堪服役耳東山曰夫人且勞賤事何倒行而逆施乎夫人怒曰我自樂此不知寒也汝爲此言必不能如我矣嗚呼勞身惜人聖帝明王治世安民之大徳非小不忍事也如此慈畜更以莊蒞誠爲養僮僕之法

使令篇僕何必善幹第忠實不作姦足矣忠實而善幹此殆有天授不可索而得若索善幹人則作姦者至矣是在主人雄健有智計用其幹而使不至於作姦以濟豪巨然終費籠絡若吾儒素資淸白自好安靜退愼法紀則忠實二三蒼頭足給薪水隨從及守戶應客之役卽田畝糧差諸事仰賴聖朝法制而吾以平心直道行之亦自足辦是非不貴善幹恐善幹者所辦亦如此更無所用其幹而用以作姦耳夫僕者吾所役授吾意以奔走苟非至愚必有所解若以小人之才反役我則所損必多舊有人使下等之語殆爲破的夫韓彭曠才髙帝猶費區處況亂世姦雄寧免傾人家國顧炎武日知錄

家僮顏氏家訓鄴下有一領軍貪積已甚家僮八百誓滿一千唐李義府多取人奴婢及敗各散歸其家時人爲露布云混奴婢而亂放各識家而競入太祖數涼國公藍玉之罪亦曰家奴至於數百今日江南士大夫多有此風一登仕籍此輩競來門下謂之投靠多者至千人而其用事之人則主人之起居食息以至於出處語默無一不受其節制有甘於毀名喪節而不顧者奴者主之主者奴之嗟乎此六逆之所由來矣嚴分宜之僕永年號曰鶴坡張江陵之僕遊守禮號曰楚濱不但招權納賄而朝中多贈之詩文儼然與搢紳爲賓主名號之輕文章之辱至斯而甚異日媚閹建祠非此爲之嚆矢乎人奴之多吳中爲甚其專恣暴橫亦惟吳中爲甚有王者起當悉免爲良而徙之以實遠方空虛之地士大夫之家所用僕役並令出貲雇募如江北之例則豪橫一淸而四鄕之民得以安枕其爲士大夫者亦不受制於人可以勉而爲善訟簡風淳其必自此始矣

閽人顏氏家訓昔者周公一沐三握發一飯三吐哺以接白屋之士一日所見七十餘人門不停賓古所貴也失教之家閽寺無禮或以主君寢食嗔怒拒客未通江南深以爲恥黃門侍郎裴之禮號善待士有如此輩對賓杖之其門下僮僕接於他人折旋俯仰辭色應對莫不肅敬與主無別也史記鄭當時誡門下客至無貴賤無畱門者後漢書皇甫嵩折節下士門無畱客而大戴禮武王之門銘曰敬遇賓客貴賤無二則古已言之矣觀夫後漢趙壹之於皇甫規髙彪之於馬融一謁不面終身不見爲士大夫者可不戒哉後漢書梁冀傳冀壽共乘輦車遊觀第內鳴鐘吹管或連繼日夜客到門不得通皆請謝門者門者累千金今日所謂門包殆昉於此

奴婢部藝文一

僮約

漢王褒蜀郡王子淵以事到煎上寡婦楊惠捨有一奴名便了倩行酤酒便了提大杖上冢巓曰大夫買便了時只約守冢不約爲他家男子酤酒子淵大怒曰奴寧欲賣耶惠曰奴父許人人無欲者予卽決賣券之奴復曰欲使皆上不上券便了不能爲也子淵曰諾券文曰神爵三年正月十五日資中男子王子淵從成都安志裏女子楊惠買夫時戶下�奴便了決賣萬五千奴從百役使不得有二言晨時灑掃食了洗滌居當穿臼縛帚裁盂鑿井浚渠縛落鉏園研陌杜埤地刻大枷屈竹作杷削治鹿盧出入不得騎馬載車踑坐大呶下�振頭垂釣刈芻結葦臘纑沃不酪住織履作�粘雀張烏結网捕魚繳雁彈鳧登山射鹿入水捕龜後園縱養雁鶩百餘驅逐鴟鳥持捎牧豬種姜養芋長育豚駒糞除常潔餵食馬牛鼓四起坐夜半益芻二月春分被堤杜疆落桑皮�種瓜作瓠別茄披蔥焚槎發疇壠集破封日中早��鳴起舂調治馬驢兼落三重捨中有客提壺行酤汲水作餔滌杯整案園中菻斫蘇切脯築肉臛芋膾魚炰�烹茶盡具餔已蓋藏關門塞竇餵豬縱犬勿與鄰里爭鬥奴當飯豆飲水不得嗜酒欲飲美酒惟得染唇漬口不得傾盂覆斗不得辰出夜入交關伴偶捨後有樹當裁作船上至江州下到煎主爲府掾求用錢推紡惡敗�索綿亭買席往來都洛當爲婦女求脂澤販於小市歸都擔枲轉出旁蹉牽牛販鵝武陽買茶楊氏池中擔荷往來市聚愼護姦偸入市不得夷蹲旁臥惡言醜詈多作刀弓持入益州貨易牛羊奴自交精慧不得癡愚持斧入山斷槧裁轅若殘當作俎機木屐及彘盤焚薪作炭礨石薄岸治捨蓋屋書削代讀日暮以歸當送幹薪兩三束四月當披五月當獲十月收豆多取蒲薴益作繩索雨墮無所爲當編蔣織箔植種桃李梨柿柘桑三丈一樹八赤爲行果類相從縱橫相當果熟收斂不得吮嘗犬吠當起驚告鄰里棖門柱戶上樓擊鼓椅盾曳矛還落三周勤心疾作不得遨遊奴老力索種管織席事訖欲休當舂一石夜半無事浣衣當白若有私斂主給賓客奴不得有姦私事事當關白奴不聽教當笞一百讀券文徧訖詞窮咋索仡仡叩頭兩手自縛目淚下落鼻涕長一尺當如王大夫言不如早歸黃土陌蚯蚓鉆額早知當爾王大夫酤酒眞不敢作惡

責�奴文

前人我觀人須長而復黑冉弱而調離離若緣坡之竹鬱鬱若春田之苗因風披拂隨風飄颻爾乃附以丰頤表以蛾眉髮以素顏呈以妍姿約之以紲�之以芳脂莘莘翼翼靡靡綏綏振之發曜黝若元珪之垂於是搖須奮髭則論說虞唐鼓鬐動鬣則研核臧否內育形外闡宮商相如以之閒都顓孫以之堂堂豈若子�旣亂且赭枯槁禿瘁劬勞辛苦汗垢流離污穢泥土傖囁穰擩與塵爲伍無素顏可依無丰頤可怙動則困於滅靜則窘於囚虜薄命爲髭正著子頤爲身不能庇其四體爲智不能飾其形骸癩須瘦面常如死灰曾不如犬羊之毛尾狐貍之毫犛爲子須者不亦難乎

靑衣賦

蔡邕金生砂礫珠出蚌泥嘆玆窈窕產於卑微盼倩淑麗皓齒蛾�元發光潤領如螬蠐縱橫接發葉如低葵修長冉冉碩人其頎綺袖丹裳躡蹈絲屝盤跚蹀坐起低昂和暢善笑動揚朱唇都冶�媚卓躒多姿精慧小心趨事如飛中饋裁割莫能雙追關雎之潔不蹈邪非察其所履世之鮮希宜作夫人爲眾女師伊何爾命在此賤微代無樊姬楚莊晉妃感昔鄭季平陽是私故因錫國歷爾邦畿𨿽得嬿娩舒寫情懷寒雪繽紛充庭盈階兼裳累鎭展轉倒頹昒昕將曙�鳴相催飭駕趣嚴將捨爾乖冒冒思不可排停停溝側噭噭靑衣我思遠逝爾思來追明月昭昭當我戶扉條風狎躐吹予�帷河上逍遙徙倚庭階南瞻井柳仰察斗機非彼牛女隔於河維思爾念爾惄焉且饑

答安吉公主餉胡子一頭啟梁簡文帝方言異俗極有可觀山髙水遠宛在其貌不使去來執轡媲美靑衣正當出入燒香還依丹轂豈直王濟女奴獨有羅�方使樂府行胡羞論歌舞垂賫新奇伏增荷忭

應所在典貼良人男女等狀

唐韓愈應所在典貼良人男女等右準律不許典貼良人男女作奴婢驅使臣往任袁州刺史日檢責州界內得七百三十一人並是良人男女準律計傭折直一時放免原其本末或因水旱不熟或因公私債負遂相典貼漸以成風名目𨿽殊奴婢不別鞭笞役使至死乃休旣乖律文實虧政理袁州至小尙有七百餘人天下諸州其數固當不少今因大慶伏乞令有司重舉舊章一皆放免仍勒長吏嚴加檢責如有隱漏必重科懲則四海蒼生孰不感荷聖徳以前件如前謹具奏聞伏聽�旨

童區寄傳

柳宗元柳先生曰越人少恩生男女必貨視之自毀齒已上父兄鬻賣以覬其利不足則盜取他室束縛鉗梏之至有須鬣者力不勝皆屈爲僮當道相賊殺以爲俗幸得壯大則縛取�弱者漠官因爲己利苟得僮恣所爲不問以是越中戶口滋耗少得自脫惟童區寄以十一歲勝斯亦奇矣桂部從事杜周士爲餘言之童寄者郴州蕘牧兒也行牧且蕘二豪賊持反接布囊其口去逾四十里之虛所賣之寄僞兒啼恐栗爲兒恆狀賊易之對飲酒醉一人去爲市一人臥植刃道上童微伺其睡以縛背刃力下上得絕因取刃殺之逃未及遠市者還得童大駭將殺童遽曰爲兩郎僮孰若爲一郎僮耶彼不我恩也郎誠見完與恩無所不可市者良久計曰與其殺是童孰若賣之與其賣而分孰若吾得專焉幸而殺彼甚善卽藏其屍持童抵主人所愈束縛牢甚夜半童自轉以縛卽鑪火燒絕之𨿽瘡手勿憚復取刃殺市者因大號一虛皆驚童曰我區氏兒也不當爲僮賊二人得我我幸皆殺之矣願以聞於官虛吏白州州白大府大府召視兒幼願耳刺史顏證奇之畱爲小吏不肯與衣裳吏護還之鄕鄕之行劫縛者側目莫敢過其門皆曰是兒少秦武陽二歲而討殺二豪豈可近耶

蕭氏忠義僕記

明費尙伊客有語余蕭氏僕者伏歐刀直指前以白主冤直指應公下其事司理吳公得從末減心壯之而未敢信以爲然也已讀劉日觀文學尹子長孝廉文何物廝養作此奇節重以兩君子其人與文不朽矣亡何兩君子貽書抵余謂余扺掌千古睹忠臣義士之槪猶將弔挽柰何當吾世而失蕭氏僕哉蓋聞仲尼嘗大管仲之功而嘉其不死至以經溝瀆者爲匹夫匹婦之諒若然者將小人不足與爲善耶抑仁義無常蹈之則是處死誠當𨿽臧獲慷慨須不重於泰山耶蕭氏僕信人奴而一念耿耿天植其性當蕭氏窘於敵詎不能死仇迨二三姦人羣起魚肉詎不能死黨提徐夫人一匕首磨刃以須七尺之軀業已弁髦棄之而獨忍須臾無死冀上之一悟而我與主俱無恨也卒上獄論死乃不難自刎以明主冤頸血濡縷直濺繡衣遊魂躑躅待命三日審主人翁生矣而距躍以死弘演納肝金藏剖心斯不今古一轍哉要未可與匹夫匹婦之諒同日語也大都忠義之在人猶日月之在天當其朗且燭也田橫之客皆可死於海島當其霾且蝕也彭寵家奴至縛主以博封侯之賞寥寥千古誰不插須眉樹牙頰而田橫之士乃出蕭氏之門忠魂勁气此於五百人不爲多而一人不爲少也顧不大奇舉哉楚俗輕剽在昔爲然而漢沔之間澆薄特甚每一獄興暴子弟輒投袂以起彊有力者明爲神叢翼虎冠蛇左戈右戟事荒唐而媒孽以成之情曖昧而羅織以實之苞苴之所入竿牘之所通弱肉彊食何所不逞而假令盡如蕭氏僕者直以死爭是以一人故入而又以一人枉殺也幸而白是死一人而活一人也設不然而主者護前是死者一人而誣不當死而亦死者又一人而死者且尋無已爲天子法吏而使死者枕藉於庭罔上殘下曾不如蕭氏僕能死主以成名也然則居官而持三尺法與居鄕而彊有力者愼無艸菅人命且天道神明烏可誣哉

拙效傳

袁宏道家有四鈍僕一名冬一名東一名戚一名奎冬卽余僕也掀鼻削面藍睛�須色若繡鐵嘗從余武昌偶令過鄰生處歸失道往返數十回見他僕過者亦不問時年已四十餘余偶出見淒涼四顧如欲哭者呼之大喜過望性嗜酒一日家方煮醪冬乞得一盞適有他役卽忘之案上爲一婢子竊飲盡煮酒者憐之與酒如前冬傴僂突間爲薪焰所著一烘而過須�幾火家人大笑仍與他酒一瓶冬甚喜挈瓶沸湯中俟暖卽飲偶爲湯所濺失手墮瓶竟不得一口瞠目而出嘗令開門門樞稍緊極力一推身隨門辟頭顱觸地足過頂上舉家大笑今年隨至燕邸與諸門隸嬉遊半載問其姓名一無所知東貌亦古然稍有詼气少役於伯修伯修聘繼室時令至城市餅家去城百里吉期已迫約以三日歸日晡不至家嚴同伯修門外望至夕見一荷擔從柳堤來者東也家嚴大喜急引至捨釋擔視之僅得蜜一甕問餅何在東曰昨至城偶見蜜價賤遂市之餅價貴未可市也伯修以明納禮竟不得行戚奎皆三弟僕戚嘗刈薪跪而縛之力過繩斷拳及其胸悶絕僕地半日始蘇奎貌若野獐年三十尙未冠發後攢作一紐如大繩狀弟與錢市帽奎忘其紐及歸束髮加帽眼鼻俱入帽中駭嘆竟日一日至比捨犬逐之卽張空拳相角如與人交藝者竟嚙其指其癡絕皆此類然余家狡獪之僕往往得過獨四拙頗能守法其狡獪者相繼逐去資身無策多不過一二年不免凍餒而四拙以無過坐而衣食主者諒其無他計口而授之粟惟恐其失所也噫亦足以見拙者之效矣

阿寄傳

田汝成阿寄者淳安徐氏僕也徐氏昆弟別產而居伯得一馬仲得一牛季寡婦得阿寄阿寄年五十餘矣寡婦泣曰馬則乘牛則耕蹌踉老僕乃費我藜羹阿寄嘆曰噫主謂我力不若牛馬耶乃畫策營生示可用狀寡婦悉脫簪珥之屬得銀十二兩寄寄則入山販漆�年而三其息謂寡婦曰主無憂富可立致矣又二十年而致產數萬金爲寡婦嫁三女婚兩郎賫聘皆千金又延師教兩郎旣皆輸粟爲太學生而寡婦則阜然財雄一邑矣頃之阿寄病且死謂寡婦曰老奴馬牛之報盡矣出枕中二楮則家計巨細悉均分之曰以此遺兩郎君可世守也言訖而終徐氏諸孫或疑寄私蓄者竊啟其篋無寸絲粒粟之儲焉一嫗一兒僅敝縕掩體而已嗚呼阿寄之事予蓋聞之兪鳴和云夫臣之於君也有爵祿之榮子之於父也有骨肉之愛然垂纓曳綬者或不諱爲盜臣五都之豪爲父行賈匿良獻苦否且徳色也乃阿寄村鄙之民衰邁之叟相嫠人撫髫種而株守薄業戶祚雕落溝壑在念非素聞詩禮之風心激寵榮之慕也乃肯畢心竭力昌振鎡基公爾忘私斃而後已是豈尋常所可及哉鳴和又曰阿寄老矣見徐氏之族𨿽幼必拜騎而遇諸塗必控勒將數百武以爲常見主母不視女使𨿽幼非傳言不離立也若然卽縉紳讀書明禮義者何以加諸移此心也以奉其君親𨿽謂之大忠純孝可也

念父母所用思明故哀以奠之

周怡嗚呼自汝來吾家事吾父母及吾兄弟亦旣四十有五年矣同我貧賤同我患難亦旣勞且苦矣小心勤力休戚關切亦旣得內外心矣今老終牖下享年六十有五亦旣壽考終矣老幼男婦罔不咨嗟傷嘆奔走哀送亦旣難得矣有生必有死此古今所不免乘此吉日葬汝自治之穴汝其安行永安且寧奠以觴酒豆肴薄盡吾誠汝其饗之哀哉

僮諭

陳梁陳子曰此須賢師友共之卽我僕不賢不可試用也乃諭其僮曰乃拭案乃罽於幾乃請客沐手乃盥乃置篋中坐乃分獻字箱乃各陳無字格乃止僮禦無嘩乃戒閽無濫入乃退而治茗乃邀同石氏毛氏諸異姓兄弟紀成乃旁求五大部族備咨問乃亂乃萃乃鎖鑰之乃十襲之乃溫酒理壺觴乃無曠爾事奴婢部藝文二詩

示獠奴阿段

唐杜甫山木蒼蒼落日曛竹竿裊裊細泉分郡人入夜爭餘瀝子尋源獨不聞病渴三更回白首傳聲一注濕靑雲曾驚陶侃胡奴異怪爾常穿虎豹羣

傷死奴

劉夷道丹籍生涯淺黃泉歸路深不及江陵樹千秋長作林

失婢

白居易宅院小墻庳坊門帖榜遲舊恩慚自薄前事悔難追籠鳥無常主風花不戀枝今宵在何處惟有月明知

和樂天誚失婢榜者

劉禹錫把鏡朝猶在添香夜不歸鴛鴦拂瓦去鸚鵡透籠飛不逐張公子卽隨劉武威新知正相樂從此脫靑衣

秦宮詩

李賀漢秦宮將軍梁冀之嬖奴也秦宮得寵內捨故以驕名大噪於人予撫舊作長辭以馮子都之事相爲對望又云昔有之詩越羅衫袂迎春風玉刻麒麟腰帶紅樓頭曲燕仙人語帳底吹笙香霧濃人間酒暖春茫茫花枝入簾白日長飛復道傳籌飲午夜銅盤膩燭黃禿衿小袖調鸚鵡紫繡麻霞踏哮虎斫桂銷金待曉筵白鹿靑蘇半夜煮桐陰永巷騎新馬內屋深屏生色畫開門爛用水衡錢捲起黃河向身瀉皇天厄運猶曾裂秦宮一生花底活鸞篦奪得不還人醉睡氍毹滿堂月

僮諭

宋吳錫疇小隱生涯無別事護持蓑笠傍鷗沙淸泉頻注吟邊硯活火隨煎飯後茶�早須來添鶴料便忙也去探梅花焚香掃地齊書帙客到墻東有酒賒

義鄧

元王逢吾鄕有鄧添千里負主骨晨夜竄艸間宛轉時虜窟胼苦何辭性命間一發日車昏蕩虹暈或抱月魂气相衝搪鳥獸亦獝狘經過百戰地靑春暗消歇深幸主有靈全生及城闕主母悲喜集流淚心激越主妾事他人空庭自花發主昔爲龍蛇公論不可沒但感衣食恩疏戚均賞罰在家爲義奴在軍爲義卒庶幾�土烏尙愧擊蛇鶻淒淒薦霜露��上參伐不見秦舞陽悲風動天鉞

楚童

明宋登春京山唐氏贈二童子呼爲赤砂白石白�楚童淸雙鬟挈酒瓶灌花晨汲井學字夜囊螢竹院晴時掃柴門客去扃弱軀偏惜汝饑渴屢曾經

良良歌

曹於汴吾族老僕曹寧其子良良垂髫時以搖箕爲生每得毫釐則爲父母具美味稍長傭工其父母不乏酒肉嗟乎玆非孝子乎哉未可忽忽也曹寧夫婦病且老有子良良行孝道苦筋竭力得毫釐奉養雙親常溫飽我𨿽峨冠爲朝臣睹此美行感懷抱世上豈乏峨冠人上天下地能論討妻羅子綺愁不足不爲父母添布襖嗟爾良良是我師願爾多壽多財寶

挽蕭�用

周命漢上諸生蕭堯采以貲雄於鄕爲豪猾所妒修溝洫小嫌遂起大獄誣以殺人郡守徐公竟陷不察而置之法應直指大讞之日其僕�用左手列冤狀右手刎其喉血射如注刀衝而人立竟脫主死爲楚乘一大奇不感其忠憤而紀之以俟采風者芙蓉出污泥披露揚其英彼夫有勁志抗節苦無倫托體事大家主父良充盈前庭羅鐘鼓曲房列錦茵駭�夜光璧室中多怪珍季倫一小子卓鄭不足云奇貨信可居豪顧而相嬉作計何不良談笑大獄起百金結當路是夫堪染指郡守得聞之登堂大歡喜促吏具爰書吾必置於理紀綱啟主父淚落連珠子人今爲刀俎主恐無生理少小受主恩主徳實和醇日月臨下土曾參不殺人如何守禮義負此武斷聲覆巢無完卵玉碎石亦焚誓誓及黃泉主死豈獨生願主勿驚怖會須及良辰屈指三五日官司促吏獄老吏弄刀筆伍伯一何酷錢神日夜輸不足滿鼠腹生非金石軀那能堪刑戮紀綱聞此變狂走無時休�神事龜策何以離我憂腸中車輪轉一夕如九秋觀者盈道傍莫測其所由搏顙向眾語娓娓多辛苦主命在須臾吾今求死所七尺等微塵不難赴鼎俎語竟眾相勞子實多恩私靈輒�壺餐豫子急士知慷慨以報主於古亦有之榮名在靑史努力及前期諾諾謝眾去行行還鄕裏上堂別主母泣涕零如雨受主恩罔極無可相報許代主以微軀無主而有主主當作盤石奴當作飄蓬盤石永貞固飄蓬任西東出門向親知各各作死別主還作生人我去鄰鬼伯腰下解吳鉤流波芙蓉發言自衛周孔風胡嘆奇絕千歲頗有餘猶含白帝血枯皎出冰河寒光正栗烈短衣縵胡纓雄心壯不折其气欲吞仇去矣不更畱行塵漸以滅送者皆含愁此時方大讞中懷轉迫煎長跪啟主父珍重勿多傷小人有長策會須脫危亡戒旦趨憲府勃郁不可當手中挾尺鐵一一飛嚴霜側理四五通辛辭�枯腸顚末橫自陳曲曲具禍始所列諸豪猾不避當路忌覆盆無以照願言甘首碎主父伏在前紀綱匿主傍生死判須刻形影各摧傷舉手投冤書引刀而自頸血射濺繡衣意气一何猛白日忽冥晦颯沓亂妖虹拔劍摧北斗肅肅來悲風把臂同荊聶�舉乎雲中滿堂不敢視直指爲攺容撫幾大奇詫徘徊多淒楚陰房霜月淸夜深妖燐語馳檄夷諸豪郁懷良以吐日月差重光苦霧一朝舒可憐懷俠骨一世良所無至今滿人口香名長藉藉千秋萬歲後應作萇弘碧

奴婢部紀事一史記宋世家紂爲淫佚箕子諫不聽人或曰可以去矣箕子曰爲人臣諫不聽而去是彰君之惡而自說於民吾不忍爲也乃被髮佯狂而爲奴遂隱而鼓琴以自悲故傳之曰箕子操禮記檀弓陳幹昔寢疾屬其兄弟而命其子尊己曰如我死則必大爲我棺使吾二婢子夾我陳幹昔死其子曰以殉葬非禮也況又同棺乎弗果殺管子小問篇桓公使管仲求�戚�戚應之曰浩浩乎管仲不知至中食而慮之婢子曰公何慮管仲曰非婢子之所知也婢子曰公其毋少少毋賤賤昔者吳幹戰未�不得入軍門國子擿其齒遂入爲干國多百里奚秦國之飯牛者也穆公舉而相之遂霸諸侯由是觀之賤豈可賤少豈可少哉管仲曰然公使我求�戚�戚應我曰浩浩乎吾不識婢子曰詩有之浩浩者水育育者魚未有室家而安召我居�子其欲室乎左傳晉侯之豎頭須守藏者也其出也竊藏以�盡用以求納之及入求見公辭焉以沐謂僕人曰沐則心覆心覆則圖反宜吾不得見也居者爲社稷之守行者爲羈紲之僕其亦可也何必罪居者國君而讎匹夫懼者甚眾矣僕人以告公遽見之楚子之爲令尹也爲王旌以田芊尹無宇斷之曰一國兩君其誰堪之及卽位爲章華之宮納亡人以實之無宇之閽入焉無宇執之有司弗與曰執人於王宮其罪大矣執而謁諸王王將飲酒無宇辭曰天子經略諸侯正封古之制也封略之內何非君土食土之毛誰非君臣故詩曰普天之下莫非王土率土之濱莫非王臣天有十日人有十等下所以事上上所以共神也故王臣公公臣大夫大夫臣士士臣皁皁臣輿輿臣隸隸臣僚僚臣僕僕臣臺馬有圉牛有牧以待百事今有司曰女胡執人於王宮將焉執之周文王之法曰有亡荒閱所以得天下也吾先君文王作僕區之法曰盜所隱器與盜同罪所以封汝也若從有司是無所執�臣也�而捨之是無陪臺也王事無乃闕乎昔武王數紂之罪以告諸侯曰紂爲天下逋逃主萃淵藪故夫致死焉君王始求諸侯而則紂無乃不可乎若以二文之法取之盜有所在矣王曰取而臣以往盜有寵未可得也遂赦之諸侯圍許晉侯有疾曹伯之豎侯獳貨筮史使曰以曹爲解齊桓公爲會而封異姓今君爲會而滅同姓曹叔振鐸文之昭也先君康叔武之穆也且合諸侯而滅兄弟非禮也與衛偕命而不與偕復非信也同罪異罰非刑也禮以行義信以守禮刑以正邪捨此三者君將若之何公說復曹伯遂會諸侯圍許國語文公及夫人蠃氏至自王城秦伯納衛三千人實紀綱之僕說苑齊崔杼弒莊公邢蒯瞶使晉而反其僕曰崔杼弒莊公子將奚如邢蒯瞶曰驅之將入死而報君其僕曰君之無道也四鄰諸侯莫不聞也以夫子而死之不亦難乎邢蒯瞶曰善能言也然亦晚矣子早言我我能諫之諫不聽我能去今旣不諫又不去吾聞食其祿者死其事吾旣食亂君之祿矣又安得治君而死之遂驅車入死其僕曰人有亂君人猶死之我有治長可毋死乎乃結轡自刎於車上君子聞之曰邢蒯瞶可謂守節死義矣死者人之所難也僕夫之死也𨿽未能合義然亦有志士之意矣詩云夙夜匪懈以事一人邢生之謂也孟子曰勇士不忘喪其元僕夫之謂也晏子之妻使人布衣紵表田無宇譏之曰出於室何爲者也晏子曰家臣也田無宇曰位爲中卿食田七十萬何用是人爲畜之晏子曰棄老取少謂之瞽貴而忘賤謂之亂見色而悅謂之逆吾是以逆亂瞽之道哉漢書貨殖傳白圭周人也與用事僮僕同苦樂列女傳周室大夫仕於周妻淫於鄰人恐主父還覺之爲毒藥使媵婢進之婢恐進之則殺主父言之則殺主母因僵僕覆酒主父怒而笞之妻恐婢言之因他過欲殺婢婢就杖將死而不言主父之弟聞之具以告主人殺其妻將納婢以爲妻婢辭欲自殺主父乃原婢嫁之史記孔子世家孔子由大司寇行攝相事齊人聞而懼沮之女樂桓子受齊女樂三日不聽政郊又不致膰俎於大夫孔子遂行宿乎屯而師己送曰夫子則非罪孔子曰吾歌可夫歌曰彼婦之口可以出走彼婦之謁可以死敗蓋優哉遊哉維以卒歲師己反桓子曰孔子亦何言師己以實告桓子喟然嘆曰夫子罪我以羣婢故也夫魯仲連傳齊威王嘗率天下諸侯而朝周周貧且微諸侯莫朝而齊獨朝之居歲餘周烈王崩諸侯皆弔齊後往周怒赴於齊曰天崩地坼天子下席東藩之臣因齊後至則斫之齊威王勃然怒曰叱嗟而母婢也貨殖傳齊俗賤奴虜而刁間獨愛貴之桀黠奴人之所患也惟刁間收取使之逐魚鹽商賈之利或連車騎交守相然愈益任之終得其力起富數千萬故曰寧爵毋刁言其能使豪奴自饒而盡其力呂不韋傳不韋家僮萬人嫪毐家僮數千人畱侯世家秦滅韓良年少未宦事韓韓破良家僮三百人弟死不葬悉以家財求客刺秦王爲韓報仇以大父父五世相韓故陳余傳漢九年貫髙怨家上變於是上皆並逮捕趙王貫髙等十餘人皆爭自剄貫髙獨怒罵曰誰令公爲之今王實無謀而並捕王公等皆死誰白王不反者乃轞車膠致與王詣長安治張敖之罪上乃詔趙羣臣賓客有敢從王皆族貫髙與客孟舒等十餘人皆自髡鉗爲王家奴從來貫髙至對獄曰獨吾屬爲之王實不知吏治榜笞數千刺剟身無可擊者終不復言於是上賢張王諸客以鉗奴從張王入關無不爲諸侯相郡守者搜神記袁劍者羌豪也秦時拘執爲奴隸後得亡去秦人追之急迫藏於穴中秦人焚之有景相如虎來爲蔽故得不死諸羌神之推以爲君漢書髙祖本紀五年夏五月詔民以饑餓自賣爲人奴婢者皆免爲庶人文帝本紀後四年夏五月免官奴婢爲庶人哀帝本紀綏和二年四月卽皇帝位六月詔諸侯王列侯公主吏二千石及豪富民多畜奴婢田宅亡限與民爭利百姓失職重困不足其議限列有司條奏諸侯王奴婢二百人列侯公主百人關內侯吏民三十人年六十以上十歲以下不在數中官奴婢五十以上免爲庶人食貨志武帝募民能入奴婢得終身復爲郎增秩張安世傳安世爲光祿勛郎淫官婢婢兄自言安世曰奴以恚怒誣污衣冠自署適奴其隱人過失皆此類也季布列傳季布楚人也爲任俠有名項籍使將兵數窘漢王項籍滅髙祖購求布千金敢有捨匿罪三族布匿濮陽周氏周氏曰漢求將軍急迹且至臣家能聽臣臣敢進計卽否願先自剄布許之乃髡鉗布衣褐置廣柳車中並與其家僮數十人之魯朱家所賣之朱家心知其季布也買置田舍乃之雒陽見汝陰侯滕公曰季布何罪臣各爲其主用職耳項氏臣豈可盡誅耶今上始得天下而以私怨求一人何示不廣也且以季布之賢漢求之急如此此不北走胡南走越耳夫忌壯士以資敵國此伍子胥所以鞭荊平之墓也君何不從容爲上言之滕公心知朱家大俠意布匿其所乃許諾侍間果言如朱家指上乃赦布當是時諸公皆多布能摧剛爲柔朱家亦以此名聞當世布召見謝拜郎中欒布傳布梁人也彭越爲家人時嘗與布遊窮困賣庸於齊爲酒家保數歲別去而布爲人所略賣爲奴於燕爲其主家報仇燕將臧荼舉以爲都尉荼爲燕王布爲將及荼反漢擊燕虜布梁王彭越聞之乃言上請贖布爲梁大夫衛靑傳靑父鄭季河東平陽人也以縣吏給事侯家平陽侯曹壽尙武帝姊陽信長公主季與主家僮衛媼通生靑靑有同母兄衛長君及姊子夫子夫自平陽公主家得幸武帝故靑冒姓爲衛氏靑爲侯家人少時歸其父父使牧羊民母之子皆奴畜之不以爲兄弟數靑嘗從人至甘泉居室有一鉗徒相靑曰貴人也官至封侯靑笑曰人奴之生得無笞罵卽足矣安得封侯事乎靑壯爲侯家騎從平陽主建元二年春靑姊子夫得入宮幸上皇后大長公主女也無子妒大長公主聞衛子夫幸有身妒之乃使人捕靑靑時給事建章未知名大長公主執囚靑欲殺之其友騎郎公孫敖與壯士往篡之故得不死上聞乃召靑爲建章監侍中及母昆弟貴賞賜數日間累千金元光六年拜爲車騎將軍擊匈奴元朔二年取河南地爲朔方郡封長平侯外戚傳竇后弟廣國字少君年四五歲時家貧爲人所略賣其家不知處傳十餘家至宜陽爲其主人入山作炭暮臥岸下百餘人岸崩盡厭殺臥者少君獨脫不死自卜數日當爲侯從其家之長安聞皇后新立家在觀津姓竇氏廣國去時𨿽少識其縣名及姓又嘗與其姊采桑墮用爲符信上書自陳召見問之果是乃厚賜之家於長安景帝立乃封爲章武侯張騫傳匈奴破月氏王以其頭爲飲器月氏遁而怨匈奴無與共擊之漢方欲事滅胡乃募能使者騫以郎應募使月氏與堂邑氏奴甘父俱出隴西徑匈奴匈奴得之畱騫十餘歲予妻有子居匈奴西因與其屬亡鄕月氏月氏王已爲胡所殺立其夫人爲王殊無報胡之心畱歲餘還復爲匈奴自由單於死國內亂騫與胡妻及堂邑父俱亡歸漢拜騫爲大中大夫堂邑父爲奉使君騫爲人彊力寬大信人蠻夷愛之堂邑父胡人善騎射窮急射鳥獸給食初騫行時百餘人去十三歲惟二人得還霍光傳初光愛幸監奴馮子都嘗與計事及顯寡居與子都亂注東閭氏亡顯以婢代立素與馮殷姦監奴奴之監知家務者殷子都名長史任宣謂禹曰大將軍時百官以下但事馮子都王子方等視丞相亡如也注皆光奴貨殖傳蜀卓氏富至童八百人田池射獵之樂擬於人君後漢書世祖本紀建武二年夏五月癸未詔曰民有嫁妻賣子欲歸父母者恣聽之敢拘執論如律六年十一月丁卯詔王莽時吏人沒入爲奴婢不應舊法者皆免爲庶人七年五月甲寅詔吏人遭饑亂及爲靑徐賊所略爲奴婢下妻欲去畱者恣聽之敢拘制不還以賣人法從事十一年春二月己卯詔曰天地之性人爲貴其殺奴婢不得減罪八月癸亥詔曰敢灸灼奴婢論如律免所灸灼者爲庶民冬十月壬午詔除奴婢射傷人棄市律十二年三月癸酉詔隴蜀民被略爲奴婢自訟者及獄官未報一切免爲庶民十三年冬十二月甲寅詔益州民自八年以來被略爲奴婢者皆一切免爲庶民或依托爲人下妻欲去者恣聽之敢拘畱者比靑徐二州以略人法從事十四年冬十二月癸卯詔益涼二州奴婢自八年以來自訟在所官一切免爲庶民賣者無還直孝殤帝紀延平元年六月丁卯詔諸官府郡國王侯家奴婢姓劉皆上其名務令實悉孝安帝紀永初四年二月乙亥詔沒入官爲奴婢者免爲庶人彭寵傳寵攻薊城自立爲燕王其妻數惡夢又多見怪變卜筮及望气者皆言兵當從中起寵疑子後蘭卿質漢歸故不信之使將兵居外無親於中五年春寵齋獨在便室蒼頭子密等三人因寵臥寐共縛著�告外吏云大王齋禁皆使吏休僞稱寵命教收縛奴婢各置一處又以寵命呼其妻妻入大驚寵急呼曰趣爲諸將軍辦裝於是兩奴將妻入取寶物畱一奴守寵寵謂守奴曰若小兒我素所愛也今爲子密所迫劫耳解我縛當以女珠妻汝家中財物皆與若小奴意欲解之視戶外見子密聽其語遂不敢解於是收金玉衣物至寵所裝之被馬六匹使妻縫兩縑囊昏夜後解寵手令作記告城門將軍云今遣子密等至子後蘭卿所速開門出勿稽畱之書成卽斬寵及妻頭置囊中便持記馳出城因以詣闕封爲不義侯馬防傳防弟光爲人小心周密喪母過哀帝以是特親愛之乃復位特進子康黃門侍郎永元二年光爲太僕康爲侍中及竇憲誅光坐與厚善復免就封後憲奴誣光與憲逆自殺注東觀記曰奴名玉當初竇氏有事玉當亡私從光乞不與恨去懷挾欲中光官捕得玉當因告言光與憲有惡謀光以被誣不能自明乃自殺光死後憲他奴郭扈自出證明光憲無惡言光子朗上書迎光喪葬舊塋詔許之東平憲王蒼傳蒼在朝數載多所隆益而自以至親輔政聲望日重意不自安乃歸國特賜宮人奴婢五百人董宣傳宣爲洛陽令時湖陽公主蒼頭白日殺人因匿主家吏不能得及主出行而以奴驂乘宣於夏門亭候之乃駐車叩馬以刀畫地大言數主之失叱奴下車因格殺之主卽還宮訴帝帝大怒召宣欲箠殺之宣叩頭曰願乞一言而死帝曰欲何言宣曰陛下聖徳中興而縱奴殺良人將何以理天下乎臣不須箠請得自殺卽以頭擊楹流血被面帝令小黃門持之使宣叩頭謝主宣不從彊使頓之宣兩手據地終不肯俯主曰文叔爲白衣時臧亡匿死吏不敢至門今爲天子威不能行一令乎帝笑曰天子不與白衣同因敕彊項令出賜錢三十萬宣悉以班諸吏李善傳善字次孫南陽淯陽人本同縣李元蒼頭也建武中疫疾元家相繼死沒惟孤兒續始生數旬而貲財千萬諸婢私共計議欲謀殺續分其財產善深傷李氏而力不能制乃潛負續逃去隱山陽瑕丘界中親自哺養乳爲生湩推燥居濕備嘗艱勤續𨿽在孩抱奉之不異長君有事輒長跪請白然後行之閭裏感其行皆相率修義續年十歲善與歸本縣修理舊業告奴婢於長吏悉收殺之時鍾離意爲瑕丘令上書薦善行狀光武詔拜善及續並爲太子舍人善顯宗時辟公府以能理劇再遷日南太守從京師之官道經淯陽過李元冢未至一里乃脫朝服持鉏去艸及拜墓哭泣甚悲身自炊爨執鼎俎以修祭祀垂泣曰君夫人善在此盡哀數日乃去到官以愛惠爲政懷來異俗遷九江太守未至病卒續至河間相和熹鄧皇后紀元興元年殤帝立尊後爲皇太后太后臨朝殤帝崩太后定策立安帝猶臨朝政永初六年太后詔徵鄧氏近親子孫三十餘人並爲開邸第教學經書躬自監試尙幼者使置師保朝夕入宮撫循詔導恩愛甚渥乃詔從兄河南尹豹越騎校尉康等康以太后久臨朝政心懷畏懼托病不朝太后使內人問之時宮婢出入多能有所毀譽其耆宿者皆稱中大人所使者乃康家先婢亦自通中大人康聞詬之曰汝我家出爾敢爾邪婢怒還說康詐疾而言不遜太后遂免康官遣歸國絕屬籍鄭興傳興擊公孫述述死詔畱屯成都頃之侍禦史舉奏興奉使私買奴婢坐左轉蓮勺令桓榮傳榮嘗寢病太子朝夕遣中傅問病賜以珍羞帷帳奴婢謂曰如有不諱無憂家室也梁冀傳冀妻孫壽色美冀愛監奴秦宮官至太倉令得出入壽所壽見宮輒屏禦者托以言事因與私焉宮內外兼寵威權大震刺史二千右皆謁辭之扶風人士孫奮居�而性吝冀因以馬乘遺之後貸錢五千萬奮以三千萬與之冀大怒乃告郡縣認奮母爲其守臧婢云盜白珠十斛紫金千斤以叛遂收拷奮兄弟死於獄中悉沒貲財億七千餘萬冀客到門不得通皆請謝門者門者累千金冀或取良人悉爲奴婢至數千人名曰自賣人李業傳業同郡馮信好學博古公孫述連徵命待以髙位托靑盲以避世難侍婢對信姦通及聞述誅盥洗更視曰世適平目卽淸淫者自殺朱暉傳暉爲郡吏太守阮況嘗欲市暉婢暉不從及況卒暉乃厚贈送其家人或譏焉暉曰前阮府君有求於我所以不敢聞命誠恐以財貨污君今而相送明吾非有愛也劉寬傳寬嘗坐客遣蒼頭市酒迂久大醉而還客不堪之罵曰畜產寬須臾遣人視奴疑必自殺顧左右曰此人也罵言畜產辱孰甚焉故吾懼其死也夫人欲試寬令恚伺當朝會裝嚴已訖使侍婢奉肉羹�污朝衣婢遽收之寬神色不異乃徐言曰羹爛汝手其性度如此班固傳初洛陽令種兢嘗行固奴幹其車騎吏推呼之奴醉罵兢大怒畏憲不敢發心�之及竇氏賓客皆逮考兢因此捕系固遂死獄中宋弘傳弘弟嵩嵩子由由子漢漢子則字元矩爲鄢陵令有名則子年十歲與蒼頭共弩射蒼頭弦斷矢激誤中之卽死奴叩頭就誅則察而恕之潁川荀爽深以爲美時人亦服焉張讓傳讓有監奴典任家事交通貨賂威形喧赫扶風人孟佗資產饒贍與奴朋結傾竭饋問無所遺愛奴咸徳之問佗曰君何所欲力能辦也曰吾望汝曹爲我一拜爾時賓客求謁讓者車數百千兩佗時詣讓後至不得進監奴乃率諸蒼頭迎拜於路遂共轝車入門賓客咸驚謂佗善於讓皆爭以珍玩賂之佗分以遺讓讓大喜遂以佗爲涼州刺史呂布傳董卓以布爲騎都尉誓爲父子甚愛信之使布守中合而私與傅婢情通不自安因往見司徒王允謀誅卓風俗通魏郡龐儉因亂失父時儉三四歲母𦇤抱轉客廬中鑿井得錢數萬遂致富因買一蒼頭主家幹一日堂上作樂老蒼頭在廚中竊言曰堂上老母我婦也問其故奴曰我婦姓艾字阿宏足下有黑子腋下有痣母曰我翁也遂爲夫婦時人爲之語曰廬裏龐公鑿井得銅買奴得翁世說新語鄭元家奴婢皆讀書元嘗使一婢不稱旨將撻之方自陳說元怒使人曳著泥中須臾復一婢來問曰胡爲乎泥中答曰薄言往訴逢彼之怒釵小志鄭元令婢萱艸浣衣萱艸輒云郎君塵土太多令人手皮俱脫三國誌齊王本紀正始七年秋八月戊申詔曰屬到市觀見所斥賣官奴婢年皆七十或癃疾殘病所謂天民之窮者也且官以其力竭而復鬻之進退無謂其悉遣爲良民若有不能自存者郡縣賑給之劉琰傳琰車服飲食號爲侈靡侍婢數十皆能爲聲樂又悉教誦讀魯靈光殿賦髙貴鄕公本紀甘露四年十一月癸卯車騎將軍孫壹爲婢所殺陳泰傳泰爲並州刺史加振威將軍懷柔夷民甚有威惠京邑貴人多寄寶貨因泰市匈奴婢泰皆掛之於壁不發其封及徵爲尙書悉以還之楊俊傳俊避地並州本郡王象少孤特爲人僕隸年十七八見使牧羊而私讀書因被箠楚俊嘉其才質卽贖象著家娉娶立屋然後與別文帝時象爲散騎常侍毛玠傳崔琰旣死玠內不悅後有白玠者出見黥面反者其妻子沒爲官奴婢玠言曰使天不雨者蓋此也太祖大怒收玠付獄大理鍾繇詰玠曰自古聖帝明王罪及妻子書云左不共左右不共右予則孥戮女司寇之職男子入於罪隸女子入於舂�漢律罪人妻子沒爲奴婢黥面漢法所行黥墨之刑存於古典今眞奴婢祖先有罪𨿽歷百世猶有黥面供官一以寬良民之命二以宥並罪之辜此何以負於神明之意而當致旱按典謨急寒若舒燠若寬則亢陽所以爲旱玠之吐言以爲寬邪以爲急也急當陰霖何以反旱成湯聖世野無生艸周宣令主旱魃爲虐亢旱以來積三十年歸咎黥面爲相值不衛人伐邢師興而雨罪惡無徵何以應天玠譏謗之言流於下民不悅之聲上聞聖聽玠之吐言勢不獨語時見黥面凡爲幾人黥面奴婢所識知邪何緣得見對之嘆言時以語誰見答云何以何日月於何處所事已發露不得隱欺具以狀對玠曰臣聞蕭生縊死困於石顯賈子放外讒在絳灌白起賜劍於杜郵晁錯致誅於東市伍員絕命於吳都斯數子者或妒其前或害其後臣垂齠執簡累勤取官職在機近人事所竄屬臣以私無勢不絕語臣以冤無細不理人情淫利爲法所禁法禁於利勢能害之靑蠅橫生爲臣作謗謗臣之人勢不在他昔王叔陳生爭正王廷宣子平理命舉其契是非有宜曲直有所春秋嘉焉是以書之臣不言此無有時人說臣此言必有徵要乞蒙宣子之辧而求王叔之對若臣以曲聞卽刑之日方之安駟之贈賜劍之來比之重賞之惠謹以狀對時桓階和洽進言救玠玠遂免黜三輔決錄金褘爲郡上計畱在許都時魏武使長史伍必將兵衛天子於許都褘與必善必見褘有婢善射必嘗請之從後也祖臺誌怪吳中書郎咸衝至孝母王氏失明衝蹔行敕婢爲母作食乃取蠐螬虫蒸食之王氏甚以爲美不知是何物兒還王氏語曰汝行後婢進吾一食甚甘美極然非魚非肉汝試問之旣而問婢婢服實是蠐螬衝持母慟哭母目霍然開明長沙耆舊傳徐偉奴善叛知識欲爲偉售之偉曰不得奴往當復逃亡豈可虛受其價廉平義正若此顧譚別傳譚爲太常錄尙書事徙交州家無私債奴婢不滿十人晉書宣帝紀曹爽專擅朝政帝與爽有隙爽之徒屬疑帝會河南尹李勝將往荊州來候帝帝詐疾篤使兩婢侍持衣衣落指口言渴婢進粥帝不持杯飲粥皆流出沾胸故爽等不復設備賈皇后傳後生臨海公主主先封淸河洛陽之亂爲人所略傳賣吳興錢溫溫以送女女遇主甚酷元帝鎭建鄴主詣縣自言元帝誅溫及女攺封臨海宗正曹統尙之朱序傳序鎭襄陽苻堅遣其將苻丕來攻序母韓自登城履行謂西北角當先受獘遂領百餘婢並城中女丁於其角斜築城二十餘丈賊攻西北角果潰眾便固新築城丕遂引退陳壽傳壽遭父喪有疾使婢丸藥客往見之鄕黨以爲貶議湣懷太子遹傳遹惠帝長子賈後將廢太子呼太子入朝旣至後不見置於別室遣婢陳舞賜以酒棗逼飲醉之使潘嶽作書艸若禱神之文有如太子素意令小婢承福以紙筆及書艸使太子書之太子醉迷不覺遂依而寫之其字半不成旣而補成之後以呈帝帝乃免太子爲庶人裴秀傳秀字季彥少好學有風操八歲能屬文叔父徽有盛名賓客甚眾秀年十歲有詣徽者出則過秀然秀母賤嫡母宣氏不之禮嘗使進饌於客見者皆爲之起秀母曰微賤如此當應爲小兒故也宣氏知之後遂止元帝紀太興四年五月旱庚申詔曰昔漢二祖及魏武皆免良人武帝時涼州覆敗諸爲奴婢亦皆復籍此累代成規也其免中州良人遭難爲揚州諸郡僮客者以備徵役安帝紀元興元年秋七月乙亥新蔡王崇爲其奴所害王衍傳衍素輕趙王倫之爲人及倫篡位衍陽狂斫婢以自免鄭默傳默寬衝博愛𨿽僮豎�養不加聲色周處傳處孫縉少無行檢嘗在建康烏衣道中逢孔氏婢時與同寮二人共載便令左右捉婢上車其彊暴若此阮咸傳咸居母喪縱情越禮素幸姑之婢姑當歸於夫家初云畱婢旣而自從去時方有客咸聞之遽借客馬追婢旣及與婢累騎而還論者甚非之林邑國傳林邑國王範逸咸康二年死奴文篡位文日南西捲縣夷帥範椎奴也嘗牧牛澗中獲二鯉魚化成鐵用以爲刀刀成乃對大石嶂而�之曰鯉魚變化冶成雙刀石嶂破者是有神靈進斫之石卽瓦解文知其神乃懷之隨商賈往來見上國制度至林邑遂教逸作宮室城邑及器械逸甚愛信之使爲將文乃譖逸諸子或徙或奔及逸死無嗣文遂自立爲王以逸妻妾悉置之髙樓從己者納之不從者絕其食大宛傳俗娶婦先以三婢試之不男者絕婚王惇傳石崇以奢豪矜物�上常有十餘婢侍列皆有容色置甲煎粉沈香汁有如�者皆易新衣而出客多羞脫衣而惇脫故著新意色無怍羣婢相謂曰此客必能作賊又嘗荒恣於色體爲之獘左右諫之惇曰此甚易耳乃開後合驅諸婢妾數十人並放之時人嘆異焉桓溫傳初溫自以雄姿風气是宣帝劉琨之儔有以其比王惇者意甚不平及於北方得一巧作老婢訪之乃琨伎女也一見溫便潸然而泣溫問其故答曰公甚似劉司空溫大悅出外整理衣冠又呼婢問婢云面甚似恨薄眼甚似恨小須甚似恨赤形甚似恨短聲甚似恨雌溫於是褫冠解帶昏然而睡不怡者數日郭璞傳璞至廬江愛主人婢無由而得乃取小豆三斗繞主人宅散之主人晨見赤衣人數千圍其家就視則滅甚惡之請璞爲卦璞曰君家不宜畜此婢可於東南二十里賣之愼勿爭價則此妖可除也主人從之璞陰令人賤買此婢復爲符投於井中數千赤衣人皆反縛一一自投於井主人大悅璞攜婢去祖逖傳逖兄納字士言最有操行能淸言文義可觀性至孝少孤貧常自炊爨以養母平北將軍王惇聞之遺其二婢辟爲從事中郎有戲之曰奴價倍婢納曰百里奚何必輕於五羖皮邪劉惔傳惔性簡貴與王羲之雅相友善�愔有傖奴善知文章羲之每稱奴於惔惔曰何如方回邪羲之曰小人耳何比�公惔曰若不如方回故常奴耳祖約傳蘇峻舉兵約以兵會峻石勒攻之約眾潰奔約以左右數百人奔於石勒勒薄其爲人不見者久之勒將程遐說勒曰天下初定當顯明逆順此漢髙祖所以斬丁公也今忠於事君者莫不顯擢背叛不臣者無不夷戮此天下所以歸伏大王也祖約猶存臣切惑之且約大引賓客又占奪鄕裏先人田地地主多怨於是勒乃詐約曰祖侯遠來未得喜歡可集子弟一時俱會至日勒辭之以疾令遐請約及其宗室約知禍及大飲致醉旣至於市抱其外孫而泣遂殺之並其親屬中外百餘人悉滅之婦女妓妾班賜諸胡初逖有胡奴曰王安待之甚厚及在雍丘告之曰石勒是汝種類吾亦不在爾一人乃厚資遣之遂爲勒將祖氏之誅也安多將從人於市觀省潛取逖庶子道重藏之爲沙門時年十歲石氏滅後來歸石勒載記大安中並州饑亂勒與諸小胡亡散乃自雁門還依�驅北澤都尉劉監欲縛賣之驅匿之獲免勒於是潛詣納降都尉李川路逢郭敬泣拜言饑寒敬對之流涕以帶貨鬻食之並給以衣服勒謂敬曰今日大餓不可守窮諸胡饑甚宜誘將冀州就谷因執賣之可以兩濟敬深然之會建威將軍閻粹說並州刺史東瀛公騰執諸胡幹山東賣充軍實騰使將軍郭陽張隆虜羣胡將詣冀州兩胡一枷勒時年二十餘亦在其中數爲隆所毆辱敬先以勒屬郭陽及兄子時陽敬族兄也是以陽時每爲解請道路饑病賴陽時而濟旣而賣與荏平人師歡爲奴有一老父謂勒曰君魚龍髮際上四道已成當貴爲人主甲戌之歲王彭祖可圖勒曰若如公言弗敢忘徳忽然不見每耕作於野嘗聞鼓角之聲勒以告諸奴諸奴亦聞之因曰吾幼來在家聞如是諸奴歸以告歡歡亦奇其狀貌而免之歡家鄰於馬牧與牧率魏郡汲桑往來勒以能相馬自托於桑嘗傭於武安臨水爲遊軍所囚會有羣鹿傍過軍人競逐之勒乃獲免俄而又見一父老謂勒曰向羣鹿者我也君應爲中州主故相救耳勒拜而受命遂招集王陽夔安支雄冀保吳豫劉膺桃豹逯明等八騎爲羣盜翟湯傳湯仁讓廉潔成帝徵爲國子博士湯不起建元初安西將軍庾翼北徵石季龍大發僮客以充戎役敕有司特蠲湯所調湯悉推僕使委鄕吏吏奉旨一無所受湯依所調限放免其僕使編戶爲百姓通誌何琦傳琦字萬倫司空充之從兄也遭亂姊沒人家琦惟有一婢便爲購贖世說新語桓徵西治江陵城甚麗會賓寮出江津望之云若能目此城者有賞顧長康時爲客在坐目曰遙望層城丹樓如霞桓卽賞以二婢釵小志武帝嘗降王武子家武子供饌並用琉璃器婢子百餘人皆綾羅�褶以手擎飲食王與嫂婢通嫂知撻之好持白團扇婢制白團扇歌贈雲團扇復團扇許持自障面憔悴無復理羞與郎相見小名錄石崇有水碓三十餘區蒼頭八百餘人崇有愛婢曰綠珠美而工藝孫秀欲之使人求焉崇館於汴下方登淸涼觀臨淸水使者以告崇出婢妾數十人以示皆蘊蘭麝被羅縠曰任以擇使者曰君侯服禦麗則麗矣然受命取綠珠崇勃然曰綠珠不可得也使者再三崇不許遂以告秀秀誅之崇復有愛婢名翔風魏末於胡市買得年始十歲至二十遂有容色妙別玉聲觀寶色石氏之富瑰寶皆殊方異國所得莫辧其處翔風別之皆出人地崇艷麗者數千翔風以文詞擅愛小學外篇晉陶淵明爲彭澤令不以家累自隨送一力給其子書曰汝旦夕之費自給爲難今遣此力助汝薪米之費此亦人子也可善遇之宋書王敬弘傳敬弘左右常使二老婢戴五絳五辮著靑紋�襦飾以朱粉女適尙書僕射何尙之弟述之敬弘嘗往何氏看女值尙之不在寄齋中臥俄頃尙之還敬弘使二婢守合不聽尙之入云正熱不堪相見君可且去尙之於是移於他室洪遂侍兒小名錄宋元凶劭姊東陽公主應合婢王鸚鵡侍兒小名錄拾遺王琨父懌不辧菽麥時以爲殷道矜之流人無肯與婚家以獠婢恭心侍之遂生琨初名昆侖懌後娶樂元無子故以琨爲名立以爲嗣南齊書虞悰傳悰治家富殖奴婢無遊手河南氐羌傳河南匈奴種也漢建武中匈奴奴婢亡匿在涼州界雜種數千人虜名奴婢爲貲一謂之貲虜梁書簡文帝本紀帝諱綱髙祖第三子太淸三年五月辛巳卽皇帝位壬午詔曰育物惟寬馭民惟惠道著興王本非隸役或開奉國便致擒虜或在邊疆濫被抄劫二邦是競黎元何罪朕以寡昧創承鴻業旣臨率土化行宇宙豈欲使彼獨爲匪民諸州見在北人爲奴婢者並及妻兒悉可原放嚴植之傳植之字孝源性仁慈好陰徳𨿽在暗室未嘗怠也嘗緣柵塘行見患人臥塘側植之下車問其故雲姓黃氏家本荊州爲人傭賃疾旣危篤船主將發棄之於岸植之心惻然載還治之經年而黃氏差請終身充奴僕以報厚恩植之不受遺以資糧遣之其義行多如此張率傳率字士簡吳郡吳人事事寬恕在新安遣家僮載米三千石還吳宅旣至遂耗大半率問其故答曰雀鼠耗也率笑而言曰壯哉雀鼠竟不研問阮孝緒傳孝緒字士宗義師圍京城家貧無以爨僮妾竊鄰人樵以繼火孝緒知之乃不食更令撤屋而炊魏書髙宗本紀和平四年秋八月壬申詔曰前以民遭饑寒不自存濟有賣鬻男女者盡仰還其家或因緣勢力或私行請托共相通容不時檢校令良家子息仍爲奴婢今仰精究不聽取贖有犯加罪若仍不檢還聽其父兄上訴以掠人論苻健傳生字長生健之第三子也暴昏無賴旣僭立殺害動有千數生夜對侍婢曰阿法兄弟亦不可信明當除之旦而侍婢以告法與弟堅率壯士數百人入雲龍門宿衛者皆捨仗歸堅廢生爲越王俄而殺之趙琰傳琰字叔起天水人皇興中京師儉婢簡粟糶之琰遇見切責敕畱輕�盧景裕傳景裕字仲儒少聰敏專經爲學居拒馬河將一老婢作食妻子不自隨甄琛傳琛字思伯中山毋極人漢太保甄邯後也父凝州主簿琛少敏悟閨門之內兄弟戲狎不以禮法自居頗學經史稱有刀筆而形貌短陋�風儀舉秀才入都積歲頗以奕棋棄日至乃通夜不止手下蒼頭常令秉燭或時睡頓大加其杖如此非一奴後不勝楚痛乃白琛曰郎君辭父母仕宦京師若爲讀書執燭奴不敢辭罪乃以圍棋日夜不息豈是向京之意而賜加杖罰不亦非理琛惕然慚感遂從許睿李彪假書研習聞見益優太和中初拜中書博士遷諫議大夫髙崇傳崇子謙之居家僮隸對其兒不撻其父母生三子便免其一世無髡黥奴婢常稱俱稟人體如何殘害徒何段就六眷傳就六眷本出於遼西其伯祖日陸眷因亂被賣爲漁陽烏丸太庫辱官家奴諸大人集會幽州皆侍唾壺惟庫辱官獨無乃唾日陸眷口中日陸眷因咽之西向拜天曰願使主君之智惠祿相盡移入我腹中其後漁陽大饑庫辱官以日陸眷爲健使將之詣遼西逐食招誘亡叛遂至彊盛鄭羲傳鄭連山性嚴暴撾撻僮僕酷過人理父子一時爲奴所害斷首投馬槽下乘馬北逝其第二子思明驍勇善騎射披髮率村義馳騎追之及於河奴乘馬投水思明止將從不聽放矢乃自射之一發而中落馬隨流眾人擒執至家臠而殺之廣陽王建閭傳初湛拜太尉公湛名位漸重畱連聲色始以婢紫光遺尙書郎中宋遊道後乃私�出爲冀州竊而攜去遊道大致紛紛乃云紫光湛父所寵湛母遺己將致公文久乃停息論者兩非之伽藍記洛陽城東北有上髙裏殷之頑民所居處也髙祖名聞義裏遷京之始朝士住其中疊相譏刺竟皆去之惟有造瓦者止其內京師瓦器出焉世人歌曰洛城東北上髙裏殷之頑民昔所止今日百姓造甕子人皆棄去住者恥惟冠軍將軍郭文遠遊憩其中堂宇園林匹於邦君時隴西李元謙能雙聲語常經文遠宅前過見其闕合華美乃曰是誰第宅偶值婢春風出曰郭冠軍家元謙曰此婢雙聲春風曰儜奴慢罵元謙服婢之能於是京邑翕然傳之北齊書魏蘭根傳蘭根轉岐州刺史從行臺蕭寶寅討破宛州俘其民人爲奴婢以美女十人賞蘭根辭曰此縣界於彊虜皇威未接無所適從故成背叛今當寒者衣之饑者食之柰何將充隸僕乎盡以歸其父兄孫騰傳初北境亂亡一女及貴遠加推訪終不得疑其爲人婢賤及爲司徒奴婢訴良者不研虛實率皆免之願免千人冀得其女時髙祖入朝左右有言之者髙祖大怒解其司徒盧文偉傳文偉子宗道性粗率重任俠行南營州刺史嘗於晉陽置酒賓遊滿坐中書舍人馬士達目其彈箜篌女妓云手甚纖素宗道卽以此婢遺士達士達固辭宗道便命家人將解其腕士達不得已而受之廣寧王孝珩傳孝珩爲滄州刺史周齊王憲來伐兵弱不能敵齊叛臣乞扶令和以�刺孝珩墜馬奴白澤以身扞之孝珩猶傷數處遂見虜王昕傳帝怒臨漳令嵇及舍人李文師以賜薛丰樂文師賜崔士順爲奴鄭子默私謂昕曰自古無朝士作奴子默遂以昕言啟顯祖爾朱文暢傳文暢弟文略初髙祖遺令恕文略十死恃此益橫多所陵忽平秦王有七百里馬文略敵以好婢賭而取之明日平秦致請文略殺馬及婢以二銀器盛婢頭馬肉而遺之平秦王訴之於文宣系於京畿獄蘭陵武王長恭傳長恭文襄第四子也嘗入朝而僕從盡散惟有一人長恭獨還無所譴罰武成賞其功命賈護爲買妾二十人惟受其一顏氏家訓齊吏部侍郎房文烈未嘗嗔怒經霖雨絕糧遣婢糴米因爾逃竄三四許日方復擒之房徐曰舉家無食汝何處來竟無捶撻嘗寄人宅奴婢徹屋爲薪略盡聞之顰蹙卒無一言鄴下有一領軍貪積已甚家童八百誓滿一千朝夕肴膳以十五錢爲率遇有客旅更無以兼後坐事伏法籍其家產麻鞋一屋獘衣數庫其餘財寶不可勝言周書武帝本紀帝諱邕太祖第四子也建徳六年十一月癸酉詔自永熙三年七月已來去年十月已前東土之民被抄略在化內爲奴婢者及平江陵之後良人沒爲奴婢者並宜放免所在附籍一同民伍若舊主人猶須共居聽畱爲部曲及客女於謹傳謹字思敬大統十五年太祖令謹率眾討梁大破之收其府庫珍寶以獻軍無私焉立蕭�爲梁主振旅而旋太祖親至其第宴語極歡賞謹奴婢一千口及梁之寶物謹子實字賓實吐谷渾爲邊患實往破之太祖手書勞問賜奴婢一百口馬一百匹梁士彥傳士彥字相如隋文帝作相轉亳州總管尉遲迥反爲行軍總管及韋孝寬擊之令家僮梁默等爲前鋒士彥繼之所當皆破及迥平除相州刺史梁默者士彥之蒼頭也驍武絕人士彥每從徵伐常與默陷陣仕周位開府開皇末以行軍總管從楊素徵突厥進位大將軍又從平楊諒授柱國五年從煬帝徵吐谷渾力戰死之贈光祿大夫隋書田式傳式字顯標性剛果專以立威爲務其所愛奴嘗詣式白事有虫上其衣衿揮袖拂去之式以爲慢己立棒殺之李士謙傳士謙字子約其奴嘗與鄕人董震因醉角力震扼其喉斃於手下震惶懼請罪士謙謂之曰卿本無殺心何爲相謝然可遠去毋爲吏之所拘庾季才傳周太祖一見季才深加優禮令參掌太史每有徵討恆預侍從賜宅一區水田十頃並奴婢牛羊什物等謂季才曰卿是南人未安北土故有此賜者欲絕卿南望之心宜盡誠事我當以�貴相答初郢都之陷也衣冠士人多沒爲賤季才散所賜物購求親故文帝問何能若此季才曰僕聞魏克襄陽先招異度晉平建業喜得士衡伐國求賢古之道也今郢都覆敗君信有罪縉紳何咎皆爲賤隸鄙人羇旅不敢獻言誠切哀之故贖購耳太祖乃悟曰吾之過也微君遂失天下之望因出令免梁俘爲奴婢者數千口鞨傳鞨在髙麗之北開皇初遣使貢獻髙祖詔其使者曰朕聞彼土人庶多能勇捷今來相見實副朕懷朕視爾等如子爾等宜敬朕如父對曰臣等僻處一方道路悠遠聞內國有聖人故來朝拜旣蒙勞賜親奉聖顏下情不勝歡喜願得長爲奴僕也鄭譯傳譯字正義上受禪以上柱國公歸第自以被疏陰呼道士章醮以祈福助其婢奏譯厭蠱左道上謂譯曰我不負公此何意也譯無以對由是除名楊素傳素家僮數千有鮑亨者善屬文殷冑者工艸隸並江南士人因髙智慧沒爲家奴李圓通傳圓通京兆涇陽人也父景以軍士隸武元皇帝因與家僮黑女私生圓通景不之認由是孤賤給使髙祖家及爲隋國公擢授參軍事初髙祖少時每燕賓客恆令圓通監廚圓通性嚴整左右婢僕咸所敬憚惟世子乳母恃寵輕之賓客未供每有干請圓通不許或輒恃去圓通大怒叱廚人撾之數十叫呼之聲徹於閣內僚吏左右代其失色賓去之後髙祖具知之召圓通命坐賜食從此獨善之以爲堪當大任朝野僉載隋開皇中京兆韋衮有奴曰桃符每徵討將行有膽力衮至左衛中郎以桃符久從驅使乃放從良桃符家有黃宰而獻之因問衮乞姓衮曰止從我姓爲韋氏符叩頭曰不敢與郎君同姓衮曰汝但從之此有深意故至今爲黃犢子韋卽韋庶人其後也不許異姓者蓋慮年代深遠子孫或與韋氏通婚此其意也唐書竇建徳傳滑州刺史王軌爲奴所殺奴以首奔建徳建徳曰奴殺主大逆納之不可不賞賞逆則廢教將焉用爲命斬奴而返軌首滑人徳之遂降陽城傳城嘗絕糧遣奴求米奴以米易酒醉臥於路城怪其故與弟迎之奴未醒乃負以歸及覺痛咎謝城曰寒而飲何責焉歲饑屏迹不過鄰里屑楡爲粥講論不輟有奴都兒化其徳亦方介自約或哀其餒與之食不納後致糠核數杯乃受馬三寶傳三寶性敏獪事柴紹爲家僮紹尙平陽公主髙祖兵起紹間道走太原三寶奉公主遁司竹園說賊何潘仁與連和潘仁入謁以百兵爲主衛三寶自稱總管撫接羣盜兵至數萬唐公濟河授三寶左光祿大夫秦王至竹林宮三寶以兵詣軍門謁遂從平京師拜太子監門率別擊叛胡劉拔眞於北山破之從平薛仁杲與柴紹擊吐谷渾於岷州先鋒陷陣斬名王俘執數千以功封新興縣男後髙祖幸司竹園顧謂曰汝興兵處邪衛靑大不惡貞觀初拜左驍衛大將軍進爵爲公卒謚曰忠楊愼矜傳愼矜父冢艸木皆流血懼以問所善胡人史敬忠敬忠使身桎梏裸而坐林中厭之又言天下且亂勸愼矜居臨汝置田爲後計會婢春艸有罪將殺之敬忠曰勿殺賣之可市十牛歲耕田十頃愼矜從之婢入貴妃姊家因得見帝帝愛其辯惠畱宮中寖侍左右帝常問所從來婢奏爲愼矜家所賣帝曰彼乏錢邪對曰固將死賴史敬忠以免帝素聞敬忠挾術間質其然婢具言敬忠夜過愼矜坐廷中步星變夜分乃去又白厭勝事帝怒而婢漏言於楊國忠國忠方睦陰相語始愼矜奪職田辱詬其母又嘗私語讖書銜之未有發也至聞國忠語乃喜且欲嘗帝以取驗異時奏事數稱引愼矜帝勃然曰爾親邪毋相往來知帝惡甚後見愼矜輒慢侮不爲禮愼矜怒乃與林甫作飛牒告愼矜本隋後蓄讖緯妖言與妄人交規復隋室帝方在華淸宮聞之震怒收愼矜尙書省詔刑部尙書蕭炅大理卿李道邃殿中侍禦史盧鉉楊國忠訊馳遣京兆士曹參軍吉溫系愼余愼名於洛陽獄考治捕太府少卿張瑄致會昌傳捨劾瑄與愼矜共解圖讖搒掠不服鉉遣禦史崔器索讖書於愼矜下妻臥內得之詬曰逆賊所置固密今得矣以示愼矜愼矜曰它日無是今得之吾死命矣夫溫又誘敬忠首服詰言愼矜不能對有詔杖敬忠賜愼矜瑄死籍其家子女悉置嶺南王毛仲傳毛仲髙麗人父坐事沒爲官奴生毛仲故長事臨淄王王出潞州有李守徳者爲人奴善騎射王市得之並侍左右而毛仲爲明悟景龍中王還長安二人常負房箙以從守徳本名宜得立功乃攺今名位武衛將軍常遇故主於道主走避守徳命左右迎之至第親上食奉酒主流汗不敢當數日入奏曰臣蒙國恩過分而故主無寸祿請解官授之帝嘉其志擢爲郎將張鎰傳鎰字季權拜平章事郭子儀婿太僕卿趙縱爲奴告下禦史劾治而奴畱內侍省鎰奏言貞觀時有奴告其主謀反者太宗曰謀反理不獨成尙當有他人論之豈藉奴告邪乃著令奴告主者斬由是賤不得幹貴下不得陵上孝本旣修悖亂不萌頃者長安令李濟以奴得罪萬年令霍晏因婢坐譴輿臺下類主反畏之悖慢成風漸不可長建中元年五月辛卯詔書奴婢告主非謀叛者同自首法並準律論由是獄訴衰息今縱事非叛逆而奴畱禁中獨下縱獄情所不厭且將帥功孰大於子儀冢土僅幹兩婿前已得罪縱復繼之不數月斥其三婿假令縱實犯法事不緣奴尙宜錄勛念亡以從蕩宥況爲奴所訴耶陛下方貴武臣以討賊彼𨿽見寵一時不能忘懷於異日也帝納之貶縱循州司馬杖奴死鎰召子儀家僮數百暴示奴屍袁天綱傳髙唐人乙弗弘禮薛大鼎坐事沒爲奴及貞觀時有請於弘禮答曰君奴也欲何事請解衣視之弘禮指腰而下曰位方嶽許敬宗傳敬宗營第捨華僭至造連樓使諸妓走馬其上縱酒奏樂自娛嬖其婢因以繼室假姓虞子昂烝之敬宗怒黜虞奏斥昂嶺外久乃表還杜生傳杜生者許州人善易占有亡奴者問所從追戒曰自北行逢使者懇丐其鞭若不可則以情告其人果值使者於道如生語使者異之曰去鞭吾無以進馬可折道傍代之乃往折見亡奴伏其下獲之他日又有亡奴者生戒持錢五百伺於道見進鷂使者可市其一必得奴俄而使至其人以情告使者以一與之忽飛集灌莽上往取之而得亡奴眾以爲神張志和傳志和自稱煙波釣徒帝嘗賜奴婢各一志和配爲夫婦號漁童樵靑崔覲傳覲梁州城固人以儒自業自耕耨取給老無子乃以田宅財貲分給奴婢各爲業而自與妻隱南山約奴婢過其捨則給酒食夫婦嘯�相視爲娛柳渾傳渾字夷曠江西魏少遊表爲判官州僧有夜飲火其廬者歸罪喑奴軍候受財不詰獄具渾與其僚崔佑甫白奴冤少遊趣訊僧僧首武承嗣傳承嗣爲文昌左相性暴忍禍聞左司郎中喬知之婢窈娘美且善歌奪取之知之作綠珠篇以諷婢得詩恨死承嗣怒告酷吏殺之殘其家李輔國傳輔國本名靜忠以閹奴爲閒�小兒貌獰陋略通書計事髙力士年四十餘使主�中簿最王薦之侯思止傳思止雍州醴泉人貧懶不治業爲渤海髙元禮奴詭狠無良恆州刺史裴貞笞吏吏積怨教思止告舒王元名與貞謀反付周興鞫訊皆夷宗拜思止遊擊將軍元禮懼引與同坐密教曰上不次用人如問君不識字宜對獬豸不學而能觸邪陛下用人安事識字無何后果問思止以對後大悅天授中遷左臺侍禦史元禮又教上以君無宅必賜所沒逆人第宜辭曰臣疾逆臣不願居其地旣而果假之以其教對後益喜恩賞良渥李賀傳賀字長吉七歲能辭章爲人纖瘦通眉長指爪能疾書每旦日出騎弱馬從小奚奴背古錦囊遇所得書投囊中王旭傳旭遷常兼禦史爲人苛急宋王憲官屬紀希�兄爲劍南令坐贓旭奉使臨訊見其妻美逼亂之因殺其夫而納贓數百萬希�使奴爲臺傭事旭旭不知頗愛任之奴盡疏旭請求積數千以示希�希�泣訴於王王爲上聞詔劾治獲姦贓不貲貶龍川尉恚而死羅�傳�子讓字景宣除禦史中丞有仁惠名或以婢遺讓者問所從答曰女兄九人皆爲官所賣畱者獨老母耳讓慘然爲燹券召母歸之郎余令傳余令兄餘慶遷交州都督歡州司馬裴敬敷與餘慶雅故以事笞餘慶婢父婢方嬖譖敬敷死獄中吳保安傳宰相郭元振弟之子仲翔被執保安苦力居貨十年得仲翔以歸始仲翔爲蠻所奴三逃三獲乃轉鬻遠酋酋嚴遇之晝役夜囚凡十五年乃還中宗女安樂公主傳公主家廝臺掠民子女爲奴婢左臺侍禦史袁從一縛送獄主入訴帝爲手詔諭免從一曰升下納主訴縱奴騶掠平民何以治天下臣知放奴則免禍劾奴則得罪於主然不忍屈陛下法自偸生也裴寂傳汾陰狂男子謂寂奴曰公有天分監奴白寂寂惶懼不敢聞遣監奴殺所言者奴盜寂封邑錢百萬寂捕急遂上變帝怒放靜州唐儉傳扶字云翔爲福州觀察使濫殺人風績不立會卒奴婢爭財有司按其貲至十餘萬時議薄之竇威傳威兄子軌字士則遷益州道行臺左僕射其下有不用命卽誅初戒家奴毋出外忽遣奴取漿公廚旣而悔焉曰要當借汝頭以明法命斬奴奴稱冤監刑者疑不時決軌並斬之李大亮傳輔公祏反大亮擊走之以功賜奴婢百口謂曰而曹皆衣冠子女不幸破亡吾何忍錄而爲隸乎縱遣之髙祖聞而咨美更賜俚婢二十後破吐谷渾復賜奴婢百五十口悉以遺親戚李元道傳元道爲幽州長史佐都督王君廓專持府事君廓不法每以義裁糾之嘗遺元道婢乃良家子爲所掠遣去不納由是始隙髙固傳固生微賤爲家所賣轉爲渾瑊童奴字黃芩性敏惠有膂力善騎射能讀左氏春秋瑊愛養之以齊有髙固因名以乳媼女女之固從瑊屯朔方徳宗在奉天固仍從瑊賊突入東壅門固引銳士長刀殺賊數十人曳車塞闔賊不能入封渤海郡王沈旣濟傳旣濟子傅師傅師子詢字誠之爲昭義節度使治尙簡易人皆便安奴私侍兒詢將戮之奴懼結牙將爲亂夜攻詢滅其家劉潼代爲節度馳至刳奴心祭其靈坐柳公綽傳馮球爲賈相國餗門人賈有奴頗橫馮愛賈召奴責之奴泣謝未幾馮晨謁賈賈未出有二靑衣賫銀罌出曰公恐君寒奉地黃酒三杯馮悅盡舉之俄病渴且咽因暴卒賈爲嘆息出涕卒不知其由公綽弟公權字誠懸凡公卿以書貺遺蓋巨萬而主藏奴或盜用嘗貯杯盂一笥縢識如故而器皆亡奴妄言叵測者公權笑曰銀杯羽化矣不復詰惟研墨圖籍自鐍祕之歸崇敬傳崇敬子登字衝之性溫恕家僮爲馬所踶笞折馬足登知不加責王播傳播弟起字舉之開成三年攺太子少師起治生無檢所得祿賜爲僮婢盜有貧不能自存帝知之詔月益仙韶院錢三十萬議者謂與玩臣分給可恥也起賴其入不克讓柳宗元傳宗元徙柳州刺史柳人以男女質錢過期不贖子本均則沒爲奴婢宗元設方計悉贖歸之尢貧者令書傭視直足相當還其質已沒者出己錢助贖王鍔傳鍔子稷歷鴻臚卿鍔在藩稷常畱京師視勢髙下輕重以納貲焉嘗請藉坊以廣第捨作復垣洞穴實金錢其中鍔卒奴告稷更遺占沒所獻裴度爲言乃論殺奴

奴婢部紀事二酉陽雜俎馬侍中嘗寶一玉精夏蠅不近盛水經月不腐不耗或目痛含之立愈嘗匣於臥內有小奴七八歲偸弄墜破焉時馬出未歸左右驚懼忽失小奴馬知之大怒鞭左右數百將殺小奴三日尋之不獲有婢晨治地見紫衣帶垂於寢�下視之乃小奴蹶張其�而負焉不食三日而力不衰馬睹之大駭曰破吾乃細過也卽令左右殺之雲溪友議咸陽郭氏者殷富之室也僕媵甚眾內有一蒼頭名曰捧劍不事音樂常以望水玩云不遵驅策𨿽每遭捶撻終所見違一旦忽題詩一篇其主益怒詩曰靑鳥銜葡萄飛上金井欄美人恐驚去不敢捲簾看儒士聞而競觀之以爲協律之詞其主稍容焉又題堂後牡丹花曰一種芳菲出後庭卻輸桃李得佳名誰能爲向夫人說從此移根近太淸捧劍私啟賓客曰願作夷狄之鬼恥爲愚俗蒼頭其後將竄復畱詩曰珍重郭四郎臨行不得別曉漏動離心輕車冒寒雪欲出主人門零涕暗嗚咽萬里隔關山一心思漢月京兆全曙司錄嘗述此事於王祝李溪二郎並進士韓銖鄭嵩等也因話錄李涼公逢吉未掌綸誥前家有老婢好言夢後多有應李公久望除官因訪於婢一日婢晨至慘然公問其故曰昨夜與郎君作夢不是好意不欲說公彊之婢曰夢有一人舁一棺至堂後云且置在此不久卽移入堂中此夢恐非佳也公聞竊喜俄爾除中書舍人後知貢舉未畢而入相玉泉子李相福妻裴氏姓妒忌姬侍甚多福未敢屬意鎭滑臺日有以女奴獻之者福欲私之而未果一日乘間言於妻曰某官已至節度使然所指使者不過老僕夫人待某無乃薄乎裴曰然不知公意所屬何人福卽指所獻之女奴也裴許諾爾後不過執衣侍膳未嘗一得繾綣福又囑妻之左右曰設夫人沐髮必遽來報我旣而果有以夫人沐髮來告者福卽僞言腹痛且召其女奴旣往左右以裴方沐不可遽已卽白以所疾裴以爲信遽出發盆中跣問福所苦福旣紿以疾爲言卽若不可忍狀裴極憂之由是以藥投兒溺中進之明日監軍使及從事悉來候問福卽具以事告之因笑曰一事無成固當其分所苦者虛咽一甌溺耳聞者莫不大笑之朝野僉載洛陽縣令宋之遜性好唱歌出爲連州參軍刺史陳希古者庸人也令之遜教婢歌每日端笏立於庭中呦呦而唱其婢隔從而和之聞者無不大笑夏侯彪夏月食飲生虫在下未曾瀝口嘗送客出門如盜食臠肉彪還覺之大怒捉蠅與食令嘔出之鄭仁凱爲密州刺史有小奴告以履穿凱曰阿翁爲汝經營鞋有頃門夫著鞋者至凱廳前樹上有鴷窠鴷啄木也遣門夫上樹取其子門夫脫鞋而緣之凱令奴著鞋而去門夫竟至徒跣凱有徳色廣州錄事參軍柳慶獨居一室器用食物並致臥內奴有私取鹽一撮者慶鞭之見血樞要錄伍貫卿居沅陵家有李花一株月夜奴婢遙見花作數團如飛仙狀上天去花上露水倏然作雨數千點花亡矣小名錄馬仙字靈馥小名仙婢長乃攺名仙善爲將與士卒同勞苦居無帷幕衾屏與廝養最下者同長安後記韋涉家宴使每婢執一燭四面行立人呼爲燭圍洛都要記陳無咎宴一客用一婢典斟必十二而後使滿以盡誠敬之道王維居輞川宅宇旣廣山林亦遠而性好溫潔地不容浮塵日有十數掃飾者使兩童專掌縳帚而有時不給蠻甌志陸鴻漸采越江茶使小奴子看焙奴失睡茶燋爍鴻漸怒以鐵繩縛奴投火中儆戒錄蜀靑石鎭陳洪妻丁氏因妒忌打殺婢金扈潛於本家埋瘞仍榜通衢云金扈逃走經年遷居夾江因夏潦漂壞舊居渠岸見死婢容質不變鎭將報州追勘擬伏其婢屍一夕壞爛遂置丁氏於法蜀普錄閬州參軍黃涉婢曰笑春紅死涉念之淚灑犀簾至皆損壞李賀集申胡子朔客李氏之蒼頭也李氏本亦世家子得祀江夏王廟吾與對捨於長安崇義裏遂將衣質酒命余合飲气熱杯闌因謂吾曰李長吉爾徒能長調不能作五言歌詩直彊回筆端與陶謝詩勢相遠幾里吾請撰申胡子觱栗歌以五字斷句歌成朔客大喜擎觴起立命花娘出幕徘徊拜客稱善三弄於是以敝辭配聲與予爲壽北夢瑣言唐柳僕射仲賢鎭郪城有一婢失意將婢於城都鬻之蓋巨源使君乃西川大校累典大郡宅在苦竹溪女儈具以柳婢言導蓋公欲之乃取歸其家女工之具悉隨之日夕賞其巧技或一日蓋公臨街窺柳婢在侍通衢有鬻綾羅者從下過召俾就宅蓋公於束縑內選擇邊幅舒捲揲之第其厚薄酬酢可否柳婢失色而僕似中風恙命扶之而去一無言語但令與還女儈家翌日而瘳詰其所苦靑衣曰某𨿽賤人曾爲柳家細婢死則死矣安能事賣絹牙郎乎蜀都聞之皆嗟嘆也淸之家率由禮則蓋公暴貴未知士風爲婢僕所譏宜矣哉釵小志郭元振落梅閣有婢數十人客至則拖鴛鴦襭裙衫一曲終則賞以糖�卵明其聲也宴罷散九和握香雲仙雜記會稽人張然滯役經年不歸婦與奴私通然養一狗名曰烏龍後然歸奴懼事覺欲謀殺然狗注睛視奴奴方興手烏龍蕩奴奴失刀仗然取刀殺奴全唐詩話崔郊寓居漢上有婢端麗善音律旣貧鬻婢於連帥給錢四十一萬寵盼彌深郊思慕無已其婢因寒食來從事家值郊立於柳陰馬上漣泣誓若山河崔生贈之以詩曰公子王孫逐後塵綠珠垂淚滴羅巾侯門一入深如海從此蕭郎是路人或有嫉郊者寫詩於座公睹詩令召崔生左右莫之測也及見郊握手曰侯門一入深如海從此蕭郎是路人便是公作耶遂命婢同歸至於幃幌奩匣悉爲增飾獨異志唐蕭穎士開元中年十九歲擢進士第儒釋道三教無不該博然性褊躁忿戾無比常使一傭僕曰杜亮每一決責便至瘡痍養平復爲其指使如故人有勸亮曰子傭夫也何不適善主而自苦若是答曰愚豈不知但愛其才慕其博奧以此戀戀不能去卒至於死也唐國史補竇氏子言家方盛時有奴厚斂羣從數宅之資供白麥麵醫云白麥性平由是恣食不疑凡數歲未嘗生疾其後有奴告其謬妄所輸面乃常麥非白麥也羣從諸宅一時暴熱皆發韋陟有疾房太尉使子弟問之延入臥內行步悉藉茵毯房氏子弟襪而後登侍婢皆笑舉朝以韋氏貴盛房氏淸儉俱爲美談陸兗公爲同州刺史有家僮遇參軍不下馬參軍怒欲賈其事鞭背見血入白兗公曰卑吏犯某請去官公從容謂曰奴見官人不下馬打也得不打也得官人打了去也得不去也得參軍不測而退李錡之擒也侍婢一人隨之錡夜則裂衿自書管榷之功言爲張子良所賣教侍婢曰結之衣帶吾若從容奏對當爲宰相揚益節度不得從容受極刑矣吾死汝必入內上必問汝汝當以此進之及錡伏法京城三日大霧不開或聞鬼哭憲宗又得帛書頗疑其冤內出黃衣二襲賜錡及子敕京兆府收葬之朱泚之亂裴佶與衣冠數人佯爲奴求出城佶貌寢自稱甘艸門兵曰此數子非人奴如甘艸者不疑說淵昆侖奴傳唐大歷中有崔生者其父爲顯僚與蓋代之勛臣一品者熟生是時爲千牛其父使往省一品疾生少年容貌如玉性稟孤介舉止安詳發言淸雅一品命妓軸簾召生入室生拜傳父命一品忻然慕愛命坐與語時三妓人艷皆絕代居前以金甌貯緋桃而擘之沃以甘酪而進一品遂命衣紅綃妓者擎一甌與生食生少年赧妓輩終不食一品命紅綃妓以匙而進之生不得已而食妓哂之遂告辭而去一品曰郎君閒暇必須一相訪無間老夫也命紅綃送出院時生回顧妓立三指又反掌者三然後指胸前小鏡子云記取余更無言生歸達一品意返學院神迷意奪語減容沮恍然凝思日不暇食但吟詩曰�到蓬山頂上游明璫玉女動星眸朱扉半掩深宮月應照瓊芝雪艷愁左右莫能究其意時家中有昆侖磨勒顧瞻郎君曰心中有何事如此抱恨不已何不報老奴生曰汝輩何知而問我襟懷間事磨勒曰但言當爲郎君釋解遠近必能成之生駭其言異遂具告知磨勒曰此小事耳何不早言之而自苦耶生又白其隱語勒曰有何難會立三指者一品宅中有十院歌姬此乃第三院耳反掌三者數十五指以應十五日之數胸中小鏡子十五夜月圓如鏡令郎君來耳生大喜不自勝謂勒曰何計而能達我鬱結耶磨勒笑曰後夜乃十五夜請深靑絹兩匹爲郎君制束身之衣一品宅有猛犬守歌妓院門外常人不得輒入入必噬殺之其警如神其猛如虎卽曹孟海州之犬也世間非老奴不能斃此犬耳今夕當爲郎君撾殺之遂宴犒以酒肉至三更攜煉椎而往食頃而回曰犬已斃訖固無障塞耳是夜三更與生衣靑衣遂負而逾十重垣乃入歌妓院內止第三門繡戶不�金釭微明惟聞妓長嘆而坐若有所伺翠環初墜紅粉才舒幽恨方深殊愁轉結但吟詩曰深谷�啼恨阮郎偸來花下解珠璫碧雲飄斷音書絕空倚玉簫愁鳳凰侍衛皆寢鄰近闃然生遂掀簾而入姬默然良久躍下榻執生手曰知郎君穎悟必能默識所以手語耳又不知郎君有何神術而至此生具告磨勒之謀負荷而至姬曰磨勒何在曰簾外耳遂召入以金甌酌酒而飲之姬白生曰某家本居朔方主人擁旄逼爲姬僕不能自死尙且偸生臉𨿽鉛華心頗鬱結縱玉筋舉饌金鑪泛香雲屏而每近綺羅繡被而常眠珠翠皆非所願如在桎梏賢爪牙旣有神術何妨爲脫狴牢所願旣伸𨿽死不悔請爲僕隸願侍光容又不知郎君髙意如何生愀然不語磨勒曰娘子旣堅確如是此亦小事耳姬甚喜磨勒請先爲姬負其囊橐奩如此三復焉然後曰恐遲明遂負生與姬而飛出崚垣十餘重一品家之守禦無有警者遂歸學院而匿之及旦一品家方覺又見犬已斃一品大駭曰我家門垣從來邃密�鐍甚嚴勢似飛蹺寂無形迹此必是一大俠矣無更聲聞徒爲患禍耳姬隱崔生家二載因花時駕小車而遊曲江爲一品家人潛志認遂白一品一品異之召崔生而詰之事懼而不敢隱遂細言端由皆因奴磨勒負荷而去一品曰是奴大罪過但郎君驅使逾年卽不能問是非某須爲天下人除害命甲士五十人嚴持兵仗圍崔生院使擒磨勒磨勒遂持匕首飛出髙垣瞥若翅翎疾同鷹隼攢矢如雨莫能中之頃刻之間不知所向然崔家大驚愕後一品悔懼每夕多以家童持劍戟自衛如此周歲方止後十餘年崔家有人見磨勒賣藥於洛陽市容發如舊耳在窮記顏眞卿小鬟曰剪彩僮曰銀鹿元微之��傳崔氏��婢曰紅娘嘗爲崔持彩箋以授張生五代史符存審傳存審子彥超爲泰寧軍節度使遷安遠主藏奴王希全盜其貲彥超稍責之奴懼夜叩其門言有急彥超出見殺唐景思傳景思拜亳州防禦使漢髙祖時爲鄧州行軍司馬后爲沿淮巡檢漢法酷而史弘肇用事喜以告訐殺人景思有奴嘗有所求不如意卽馳見弘肇言景思與李景交通而私蓄兵甲弘肇遣吏將三十騎往收景思奴謂吏曰景思勇者也得則殺之不然將失之也吏至景思迎前以兩手抱吏呼冤請詣獄自理吏引奴與景思驗景思曰我家在此請索之有錢十千爲受外賂有甲一屬爲私蓄兵吏索之惟一衣笥軍籍糧簿而已吏閔而寬之景思請械送京師以自明景思有僕王知權在京師聞景思被告乃見弘肇願先下獄明景思不反弘肇憐之送知權獄中日勞以酒食景思旣械就道潁亳之人隨至京師共明之弘肇乃鞫其奴具伏卽奏斬奴而釋景思朱守殷傳守殷少事唐莊宗爲奴名曰會兒莊宗讀書會兒常侍左右莊宗卽位以其廝養爲長直軍以守殷爲軍使故未嘗經戰陣之用然好言人陰私長短以自結莊宗以爲忠遷蕃漢馬步軍都虞候使守徳勝王彥章攻徳勝守殷無備遂破南城莊宗罵曰駑才果誤予事明宗請以守殷行軍法莊宗不聽董璋傳璋不知其世家何人也少與髙季興孔循俱爲汴州富人李讓家僮梁太祖鎭宣武養讓爲子是爲朱友讓其僮奴以友讓故皆得事梁太祖璋以軍功爲指揮使髙季興傳季興字貽孫陜州硤石人也本名季昌避後唐獻祖廟諱更名季興季興少爲汴州富人李讓家僮梁太祖初鎭宣武讓以入貲得幸養爲子易其姓名曰朱友讓季興以友讓故得進見太祖奇其材命友讓以子畜之因冒姓朱氏補制勝軍使遷毅勇指揮使馬引孫傳引孫以太子賓客分司居於洛陽周廣順中卒引孫卒後其家婢有爲引孫語者初崔協爲明宗相在位無所發明旣死而有降語其家引孫又然時人嘲之曰生不能言死而後語云唐家人傳淑妃王氏邠州餅家子也有美色號花見羞少賣梁故將劉鄩爲侍兒鄩卒王氏無所歸是時明宗夏夫人已卒方求別室有言王氏於安重誨者重誨以告明宗而納之王氏素得鄩金甚多悉以遺明宗左右及諸子婦人人皆爲王稱譽明宗益愛之立爲淑妃劉鄩諸子皆以妃故封拜官爵閩世家王審知傳延鈞更名鏻審知次子也妻早死繼室金氏賢而不見答審知婢金鳳姓陳氏鏻嬖之遂立以爲後初鏻有嬖吏歸守明者以色見幸號歸郎鏻後得風疾陳氏與歸郎姦又有百工院使李可殷因歸郎以通陳氏鏻命錦工作九龍帳國人歌曰誰謂九龍帳惟貯一歸郎鏻婢春燕有色其子繼鵬烝之鏻已病繼鵬因陳氏以求春燕鏻怏怏與之其次子繼韜怒謀殺繼鵬繼鵬懼與皇城使李仿圖之是歲十月鏻饗軍於大酺殿坐中昏然言見延稟來仿以爲鏻病已甚乃令壯士先殺李可殷於家明日晨朝鏻無恙問仿殺可殷何罪仿懼而出與繼鵬率皇城衛士而入鏻聞鼓噪聲走匿九龍帳中衛士刺之不殂宮人不忍其苦爲絕之繼韜及陳氏歸郎皆爲仿所殺鏻立十年見殺繼鵬鏻長子也旣立更名昶愈惑亂立父婢春燕爲淑妃後立爲皇后南唐書彭利用傳利用性朴鄙頗拘古禮𨿽燕居常拱手正坐對家人稚子下逮奴隸言必據書史斷章破句以代常談俗謂之掉書袋僕嘗有過利用責之曰始予以爲紀綱之僕人百其身賴爾同心同徳左之右之今乃中道而廢侮慢自賢故勞心勞力日不暇給若而今而後過而勿攺予當循公滅私撻諸市朝任汝自西自東以遨以遊而已時江南士人每於宴語必道此以爲戲笑何敬洙傳敬洙幼爲吳將李簡廝養簡性殘忍左右過鮮獲全活敬洙暮與羣兒戲庭下有蒼頭取簡所愛端硯戲諸僮曰誰敢破此羣僮聳肩吐舌相視敬洙厲色曰死生有命乃一擲碎之翌日簡責破硯之由敬洙自陳因壯其果敢捨之勿殺簡鎭鄂州令相術董紹顏徧閱諸子紹顏曰諸郎皆善然祿壽無及公者時敬洙侍側指敬洙曰此奇相也可與公齊簡由是益奇之視如己子南唐近事何敬洙善彈射李簡責碎硯之由主者具以實對李極怒卽命擒何以至死不旋踵矣李之夫人素賢明知何有奇相每曰異日當極貴至是匿何后堂中旬浹之間李怒未解夫人亦不敢救一日李獨坐小廳有一烏申喙向李而噪其聲甚厲李惡之遂拂衣往後園池亭中烏亦隨其所之叫噪不已命家人多方驅逐略無去意李性旣褊急怪怒愈甚顧左右曰何敬洙善彈亟召來能斃此畜當釋爾罪何應召而至注丸挾彈精誠中激應弦斃之李稱賞至再遂捨其罪洎成立擢爲小校以軍功累建旌鉞建隆初自江西移鎭鄂渚下車之日小亭中復見一烏顧何而鳴何曰昔日全吾之命得非爾乎乃取食物自置諸掌烏翻然而下食何掌中其後何位至中書令守太師致仕功算崇極時莫與比靈禽之應豈徒然哉釵小志韓熙載北人仕江南致位通顯不防閒婢妾侍兒往往私客客賦詩有最是五更畱不住向人枕畔著衣裳之句虎薈五代時歐寶主死寶妻事紡織供幼主極恭貧不能葬寶鬻己子以築墓構茅屋墓傍獨守三年旦暮號泣後寶四時祭墓每有虎銜時物及�鹿來助其祭時人咸謂孝義格獸之報成都古今記柳條女奴也成都米市橋僞蜀時有柳條家酒肆蓋當時皆以當壚者爲名柳條偶得患沈綿經歲俟死而已有一道士常來貰酒柳條每加勤奉乃畱丹數粒柳條初服一粒疾起能食再服能行終服充盛如初遼史道宗皇后蕭氏傳後小字觀音淸寧初立爲懿徳皇后生太子浚有專房寵好音樂伶官趙惟一得侍左右太康初宮婢單登教坊朱頂鶴誣後與惟一私樞密使耶律乙辛以聞詔乙辛與張孝傑劾狀因而實之族誅惟一賜後自盡歸其屍於家天祚元妃蕭氏傳妃小字貴哥性沈靜嘗晝寢近侍盜貂裀妃覺而不言宮掖稱其寬厚耶律阿沒裏傳阿沒裏性好聚斂每從徵所掠人口聚而建城請爲丰州就以家奴爲刺史時議鄙之耶律韓八傳韓八平居不屑細務喜慍不形嘗失所乘馬家僮以同色者代之數月不覺蕭樂音奴傳樂音奴父拔剌三歲居父母喪毀瘠過甚養於家奴奚列阿不重熙初興宗獵奚山過拔剌所居奚列阿不言於近臣拔剌得見上年甫十歲气象如成人帝悅之錫賚甚厚蕭韓家奴傳韓家奴有一牛不任驅策其奴得善價鬻之韓家奴曰利己誤人非吾所欲乃歸直取牛宋史楊信傳攺鎭寧軍並領殿前都指揮使𨿽喑疾而質實自將善部分士卒指顧申儆動有紀律故見信任而終始無疑焉有童奴田玉者能揣度其意每上前奏事及與賓客談論或指揮部下必回顧玉書掌爲字玉因直達其意無失李孝壽傳孝壽爲開封尹有舉子爲僕所陵忿甚具牒欲送府同捨生勸解久乃釋戲取牒效孝壽花書判云不勘案決杖二十僕明日持詣府告其主仿尹書判私用刑孝壽卽追至備言本末孝壽幡然曰所判正合我意如數與僕杖而謝舉子時都下數千人無一僕敢肆者時以此稱之周恭肅王元儼傳元儼封榮王鎭安靜武信加兼中書令坐侍婢縱火延燔禁中奪武信節降封端王衛國大長公主傳公主嘗因浴僕地傷右肱帝遣內侍責侍者主曰年衰力弱不任步趨非左右之過由是悉得免陳烈傳烈字季慈候官人學行端飭動遵古禮平居終日不言禦僮僕如對賓客周湛傳湛知虔州提點廣南東路刑獄初江湖民略良人鬻嶺外爲奴婢湛至設方略搜捕又聽其自陳得男女二千六百人給飲食還其家鄧若水傳若水字平仲隆州井研人博通經史爲文章有气骨吳曦叛州縣莫敢抗若水方爲布衣憤甚將殺縣令起兵討之夜刲雞盟其僕曰我明日謁知縣汝密懷刃以從我顧汝卽殺之僕佯許諾至期三顧不發歸責其僕以背盟僕曰平人尙不可殺況知縣乎此何等事而使我爲之若水乃仗劍徒步如武興欲手刃曦中道聞曦死乃還人皆笑其狂而壯其志王繼勛傳繼勛孝明皇后同母弟也所爲多不法常以臠割奴婢爲樂前後多被害一日天雨墻壞羣婢突出守國門訴冤上大駭命中使就詰之盡得繼勛所爲不法事詔削奪官爵勒歸私第繼勛殘暴愈甚彊市民家子女備給使小不如意卽殺食之而棺其骨棄野外女儈及鬻棺者出入其門不絕洛民苦之而不敢告太宗在藩邸頗聞其事及卽位人有訴者命戶部員外郎知雜事雷徳驤乘傳往鞫之繼勛具伏自開寶六年四月至太平興國二年二月手所殺婢百餘人乃斬繼勛洛陽市及爲彊市子女者女儈八人男子三人長壽寺僧廣惠常與繼勛同食人肉令折其脛而斬之洛民稱快其後家寓西洛潁陽孫惟徳不肖不能自立丐食以給施昌言傳昌言字正臣爲發運使時召仲淹後堂出婢子爲優雜男子謾戲無所不言仲淹怪問之則皆昌言子也仲淹大不懌而去其治家如此劉孝忠傳孝忠並州太原人母病經三年孝忠割股肉斷左乳以食母母病心痛劇孝忠燃火掌中代母受痛母尋愈後數歲母死孝忠傭爲富家奴得錢以葬富家知其孝行養爲己子魏仁浦傳仁浦子咸熙性仁孝嘗會賓客家童數輩覆案碎器客皆驚愕咸熙色不變止令更設饌具其寬厚若此文彥博傳彥博字寬夫黃徳和之誣劉平降虜也以金帶賂平奴使附己說以證平家二百口皆械系詔彥博置獄於河中鞫治得實徳和黨援盛謀翻其獄至遣他禦史來彥博拒不納曰朝廷慮獄不就故遣君今案具矣宜亟還事或弗成彥博執其咎徳和並奴卒就誅姜才傳有洪福者夏貴家僮也從貴積勞爲鎭巢雄江左軍統制鎭江北貴降福與子大淵大源下班祗候彭元亮統貴軍復之加右武大夫知鎭巢貴旣臣附招福不聽使其從子往福斬之大兵攻城久不拔遣貴至城下好語語福請單騎入城福信之門發而伏兵起執福父子屠城中貴泣殺大源大淵呼曰法止誅首謀何至舉家爲戮福叱曰以一命報宋朝何至告人求活邪次及福福大罵數貴不忠請身南向死以明不背國也聞者流涕張耆傳耆家居爲曲闌積百貨其中與羣婢相貿易子守一坐與羣婢賊殺其妻棄市畢士安傳士安子仲遊出提點河東路刑獄韓縝以故相在太原按視如列郡縝奴告有卒摽其衣於公堂之側縝怒將置卒於理仲遊曰奴衣服�薄而敢掠之於帥牙非人情也取以付獄治卒得免夏竦傳竦性貪數商販部中在並州使其僕貿易爲所侵盜至杖殺之宋庠傳庠知審刑院密州豪王澥私釀酒鄰人往捕之澥紿奴曰盜也盡使殺其父子四人州論奴以法澥獨不死宰相陳堯佐右澥庠力爭卒抵澥死張詠傳詠性剛方有士人遊宦遠郡爲僕夫所持且欲得其女爲妻士人不能制詠遇於傳捨知其事卽陽假此僕爲馭單騎出近郊至林麓中斬之而還張擇行傳擇行遷吏部員外郎禦史皆言宰相陳執中嬖妾笞小婢死外舍擇行以爲主命妾笞婢於律不當坐禦史固迫之因中風不能語黃介傳介字剛中隆興分寧人家居帥鄕民登龍安山爲保聚計徳佑元年北兵至寨眾奔潰介堅守不出且射且詬面中六矢不爲動顧謂家僮陳力曰爾盡力勿走力曰主在死生同之介身被鏃如蝟面頸復中十三矢倚柵而死力亦死徐俯傳俯字師川累官至司門郎靖康中張邦昌僭位俯遂致仕時工部侍郎何昌言與其弟昌辰避邦昌皆攺名俯買婢名昌奴遇客至卽呼前驅使之吳延祚傳延祚子元載知秦州州民李益者爲長道縣酒務官家饒於財僮奴數千指恣橫持郡吏短長長吏而下皆畏之民負息錢者數百家郡爲督理如公家租調獨推官馮伉不從益遣奴數輩伺伉按行市中拽之下馬因毀辱之帝大怒捕斬之錢若水傳若水從弟若衝大中祥符中調河陽令有僕酗酒杖之百數僕挾刀夜潛室中斷其臂若衝大呼又害其幼子詔磔僕於其門郭進傳進性喜殺士卒小違令必置於死居家禦婢僕亦然王榮傳榮定州人少有膂力事瀛州馬仁瑀爲廝役太宗在藩邸得隸左右卽位稍遷都虞候陳彭年傳彭年素貧窶居喪免職賴僕人傭販以濟程琳傳琳知開封府王蒙正子齊雄捶老卒死貨妻子使以病告琳察其色辭異令有司驗得捶死狀蒙正連姻章獻太后家太后謂琳曰齊雄非殺人者乃其奴嘗捶之琳曰奴無自專理且使令與己犯同太后嘿然遂論如法陳規傳規字元則嘗爲女求從婢得一婦甚閒雅怪而詢之乃云夢張貢士女也亂離夫死無所托鬻身求活規卽輟女奩嫁之聞者感泣東軒筆錄張文定公齊賢以右拾遺爲江南轉運使一日家宴一奴竊銀器數事於懷中文定自簾下熟視不問爾後文定三爲宰相門下廝役往往皆得班行而此奴竟不沾祿奴乘間再拜而告曰某事相公最久凡後於某者皆得官矣相公獨遺某何也因泣下不止文定憫然語曰我欲不言爾乃怨我爾憶江南日盜吾銀器數事乎我懷之三十年不以告人𨿽爾亦不知也吾備位宰相進退百官志在激濁揚淸安敢以盜賊薦耶念汝事我久今予汝錢三百千汝其去吾門下自擇所安蓋吾旣發汝平昔之事汝宜有愧於吾而不可復畱也奴震駭泣拜而去東谷所見有一主一僕久行役忽登一山遇丰碑大書大行山三字主欣然曰今日得見太行山僕隨後擨官人不識字只是大行山安得太行山主叱之僕姍笑不已主有怒色僕反謂官人試問此間土人若是太行山某罰錢一貫與官人若是大行山官人當賞某錢一貫主笑而肯之行至前聞市學讀書聲主曰只就讀書家問遂登其門老儒出接主具述其事老儒笑曰公當賞僕矣此只是大行山僕在側視主曰又卻某之言是主揖老儒退僕請錢卽往沽飲主俟之稍久大不能平復求見老儒詰之將謂公是土居又讀書可證是否何亦如蠢僕之言大行耶老儒大笑曰公可謂不曉事一貫錢瑣末耳教此等輩永不識是太行山老儒之言頗有味今之有眞是非遇無識者正不必與之辯春渚紀聞湖州烏墩鎭沈氏婢其鄰里呼之施奶婆者年六十餘髽兩髻明其尙處子也年二十爲沈氏婢會大疫主公主母繼亡獨餘二女子各十數歲無旁親可依爲生施卽傭舂旁捨或織艸屨與縫紉之事得錢以給二女且教護之至於長大擇良爲配更爲撫抱其子盡力奴事鎭人皆知敬愛之齊東野語黃子由尙書夫人胡氏與可元功尙書之女也俊敏彊記經史諸書略能成誦善筆札時作詩文亦可觀於琴奕寫竹等藝尢精自號惠齋居士時人比之李易安云時趙師睪從善知臨安府立放生池碑於湖上髙文虎炳如內翰爲之作記誤書鳥獸魚�咸若商歷以興旣以鋟石分送朝行胡夫人一誦卽知其誤會炳如以藏頭策題得罪多士而從善又以學捨張蓋毆人等嘗斷其僕諸士旣聞其事遂作小詞譏詆之作爲夏王道不是商王這鳥獸魚�是你者乃胡氏首指其誤也他日胡氏殂其婢竊物以逃捕得之送臨安府從善銜之遂鞫其婢指言主母平日與奕者鄭日新通所失物乃主母與之耳因逮鄭系獄黥之未幾子由以帷薄不修去國事之有無固不可知而從善之用心亦薄矣後十餘年從善死其子希蒼亦死其婦錢氏惸處獨任一僕幹主家事有老僕知其私頗持之錢氏與幹者欲滅其口遂以他事系官竟斃於獄且擅焚之未幾僕家聲其冤於憲臺時林介持憲節方振風采遂逮錢氏於庭經營巨援僅爾獲免而幹者遂從黥籍信人之存心不可以不近厚而報復之理昭昭不容揜也如此陳了翁之父尙書與潘良貴義榮之父情好甚密潘一日謂陳曰吾二人官職年齒種種相似獨有一事不如公甚以爲恨陳問之潘曰公有三子我乃無之陳曰吾有一婢已生子矣當以奉借它日生子卽見還旣而遣至卽了翁之母也未幾生良貴後其母遂往來兩家焉一母生二名儒亦前所未有羅點春伯爲浙西倉攝平江府忽有顧主訟其逐僕欠錢者究問𨿽得實而僕黠甚反欲污其主乃自陳嘗與主饋之姬通旣而物色則無有也於是遂令僕自供姦狀甚詳因判云僕旣欠主人之錢又且污染其婢事之有無𨿽未可知然其自供罪狀已明合從姦罪定斷徒配施行所有女使候主人有詞日根究聞者無不快之聞見前錄樞密章公楶謂余曰某初官入川妻子乘驢某自控兒女尙幼共以一驢馱之近時初官非車馬僕從數十不能行可嘆也前輩勤儉不自侈大蓋如此因錄之韓參政億李參政若谷未第時皆貧同途赴試京師共有一席一氈乃割分之每出謁更爲僕李先登第授許州長社縣主簿赴官自控妻驢韓爲負一箱將至長社三十里李謂韓曰恐縣吏來箱中止有錢六百以其半遺韓相持大哭別去次舉韓亦登第後皆至參知政事世爲婚姻不絕容齋三筆熙寧七年旱神宗欲降赦時已兩赦矣王安石曰湯旱以六事自責曰政不節歟若一歲三赦是政不節非所以彌也乃止安石平生持論務與眾異獨此說爲至公近者六年之間再行覃霈婺州富人盧助教以刻核起家因至田僕之居爲僕父子四人所執投置杵臼內搗碎其軀爲肉泥旣鞫治成獄而遇己酉赦恩獲免至復登盧氏之門笑侮之曰助教何不下莊收谷玆事可爲冤憤而州郡失於奏論紹熙甲寅歲至於四赦凶盜殺人一切不死惠姦長惡何補於治哉容齋四筆徐鉉稽神錄道士張謹好符法客遊華陰得二奴曰徳兒歸寶謹願可憑信張東行凡書囊符法過所衣服皆付歸寶負之將及關二奴忽不見所賫之物皆失之矣時秦隴用兵關禁嚴急客行無驗皆見刑戮旣不敢東渡復還主人乃見二奴因擲過所還之然過所二字讀者多不曉蓋若今時公憑引據之類故裒其事如此家世舊事少師影帳畫侍婢二人一曰鳳子一曰宜子頤幼時猶記伯祖母指其爲誰今則無能識者抱笏蒼頭曰福郎家人傳曰畫工呼使啜茶視而寫之福郎尋卒人以爲畫殺叔父七郎中影帳亦畫侍者二人大者曰楚云小者曰僿奴未幾二人皆卒由是家中益神其事人壽短長有定數豈畫能殺蓋偶然爾東坡雜記石普好殺人以殺爲娛未嘗知慚悔也醉中縛一奴使其指使投之汴河指使哀而縱之旣醒而悔指使畏其不敢以實告久之普病見奴爲祟自以爲必死指使呼奴示之祟不復作普亦愈懶眞子溫公園圃在宅之東溫公嘗宿於閣下東畔小閣侍吏惟一老僕一更二點卽令老僕先睡看書至夜分乃自罨火滅燭而睡至五更初卽自起發燭點燈著述夜夜如此天明卽入宅起居其兄且或坐於�前問勞話畢卽回閣下墨客揮犀王文正太尉局量寬厚未嘗見其怒飲食有不精潔者但不食而已家人欲試其量以少埃墨投羹中公但啖飯而已問其何以不食羹曰我偶不喜肉一日又墨其飯公視之曰吾今日不喜飯可具粥其子弟訴於公曰庖肉爲饔人所私食肉不飽乞治之公曰汝輩人料肉幾何曰一斤今但得半斤其半爲饔人所廋公曰盡一斤可得飽乎曰盡一斤固當飽曰此後人料斤半可也其不發人過皆類此嘗宅門壞主者撤屋新之暫於廊廡下起一門以出入公至側門門低據鞍俯伏而過都不問門畢復行正門亦不問有控馬卒歲滿辭公公問汝控馬幾時曰五年矣公曰吾不省汝旣去復呼回曰汝乃某人乎於是厚贈之乃是逐日控馬但見其背未嘗視其面因去見其背方知也淸波雜誌輝僦居毗陵屋後臨河地無尺許俾僕治籬方埋柱去浮土見成貫小錢至露四環於外僕亟手之僅得十三餘隨縮入地僕隨運鋤了無一物信知無妄之財不容鋤取十三錢置於私室尋失其所在銷夏東坡與蔡景敏書云臨臯南畔竟添屋三間虛敞便夏蒙賜不淺胊山臨海石室信如所諭前軾嘗攜家一遊時家有胡琴婢就室中作護索涼州凜然有冰車鐵馬之聲婢出久矣因公復起一念果若遊此當有新篇果爾者亦當破戒奉和也韓持國善聲樂遇極暑輒求避屢徙不如意則臥一榻使婢執板緩歌不絕聲展轉徐聽或頷首撫掌與之相應往往不復揮扇續明道雜誌邵雍字堯夫洛陽人也不應舉布衣窮居一時賢者皆與之交遊或言雍父得江鄰幾學士家婢而生雍婢攜江氏家書數編來邵氏雍取而讀之乃得此學未知信否楊國寶學士滎陽人頗以文行著稱元佑中任開封府推官一家大小十餘口死幾盡國寶最後亦卒先是國寶有妹孀依其兄以居妹有庖婢一日忽如病心狂語終日不休語頗凶怪或取土爲丘墳狀守之而哭人以爲不祥勸楊逐之楊不聽時某與楊同館供職知楊之禍未已也已而果然侍兒小名錄拾遺晁無咎之貶玉山也過彭門而陳履常廢居裏中無咎出小鬟招奴舞梁州以佐酒履常作小闋木蘭花云裊芍藥梢頭紅樣小舞袖低回心到郎邊客已知金樽玉酒勸我花前千萬壽莫莫休休白髮簪花我自羞無咎云人疑宋開府鐵心石腸及爲梅花賦淸便艷發殆不類其爲人履常淸通𨿽鐵心石腸不至於開府而此詞淸便艷發過於梅花賦矣玉照新誌黃進者本舒州村人爲富室蒼頭奴隨其主翁爲父擇葬地於郊外山間與葬師偕行得一穴最勝師指示其主云葬此他日須出名將進在傍默識之是夕乃挈其父之遺骸瘞於其所主翁初不知爲何人也已而逃去爲盜坐法黥流又數年天下亂進鳩集黨類攺涅其面爲兩旗自號旗兒軍寇攘淮甸間人頗識之朝廷遣兵捕之遂以眾降後累立功至防禦使投轄錄章子厚惇初來京師赴省試年少美丰姿當日晚獨步禦街見雕輿數乘從衛甚都最後一輿有一婦人美而艷揭簾以目章章因信步隨之不覺至夕婦人以手招與同輿載至一甲第甚雄壯婦人以身蔽章雜眾人入一院甚深邃若無人居者少選前婦人始至備酒饌甚珍章因問其所婦人笑而不答自是婦人引儕輩疊相往來甚眾俱亦姝麗詢之皆不顧而言他每去則以巨鎖扃之如是累日夕章爲之體敝意甚仿徨一姬年差長忽發問曰此豈郎所遊之地何爲至此邪我主翁行迹多不循道理寵婢多而無嗣息每鉤致年少之徒與羣婢合久則斃之此地數人矣章惶駭曰果爾爲之柰何姬曰觀子之容蓋非碌碌者似必能脫主人翊日入朝甚早今夕解我之衣以衣子我且不復鎖門俟至五更吾來呼子亟隨我登廳事我當以廝役之服被子隨前騶以出可以無患矣爾後愼勿以語人亦勿復由此街不然吾與若皆禍不旋踵矣詰旦果來扣戶章用其術遂免於難及旣貴始以語族中所厚善者云後得其主翁之姓名但不欲曉於人耳少年輩不可不知戒也燕翼貽謀錄五代諸侯跋扈枉法殺人主家得自殺其奴僕太祖建國首禁臣下不得專殺至建隆三年三月己巳降詔郡國斷大辟錄案朱書格律斷詞收禁月日官典姓名以聞取旨行之自後生殺之權出於上矣然主家猶擅黥奴僕之面以快其忿毒眞宗咸平六年五月復詔士庶之家奴僕有犯不得黥面蓋重於戕人肌膚也樂善錄太尉劉文饒好行陰徳視民如子一日賜卮酒醉於上前醒乃謝曰臣非敢醉實以家奴驕縱略加責罵旣而入朝恐奴慚恚自殺憂心恍惚不覺如此上益奇之厚徳錄自王均李順之亂後凡官於蜀者多不挈家以行至今成都猶有此禁張忠定公詠知益州單騎赴任是時一府官屬憚張之嚴峻莫敢蓄婢使者張不欲絕人情遂自買一婢以侍巾幘自此官屬稍稍置姬屬矣張在蜀四年被召還闕呼婢父母出貲以嫁仍處女也楓小牘丁謂傾意以媚萊公冀得大拜然事未可必生平最尙禨祥每晨占鳴鵲夜看燈蕊𨿽出門歸邸亦必竊聽人語用卜吉兆時有無賴於慶貧寒不振計且必死凍餓謀於一落第老儒曰汝欲自振必易姓名當大濟耳幸無忘我慶拜而聽之老儒遂攺於爲丁易名宜祿使投身於謂謂大喜收之門下皆怪問之謂不答第曰吾得此人大拜必矣不旬月而謂果入相此人遂以寵冠紀綱𨿽大僚節使無弗倚之關說不逾年而宜祿家十萬矣老儒亦以引見竟得謂援大郡至今相傳不解所謂頃偶讀沈約宋書曰宰相蒼頭呼爲宜祿且復姓丁愈愜所念莫謂晉公眼不讀書也湘山野錄李丞相沆有長者譽一世僕逋宅金數十千忽一夕遁去有女將十歲美姿格自寫一券系於帶願賣於宅以償焉丞相大惻之祝夫人曰願如己子育於室訓教婦徳俟長成求偶嫁之止請夫人親結褵以主其婚然而務在明潔夫人如所誨及笄擇一亦頗良具奩幣歸之女範果堅白其二親後歸舊京聞之淪感心骨丞相病夫婦刲股爲羹饋之至夢衰絰三年熙寧丙辰歲交賊寇邕郡倅唐著作子正盡室遇害唐桂州人治平中赴京調舉至全州中途欲僦一僕得一肩夫乃遊袁州日所役舊奴也挈重擔勁若健羽𨿽鞭馬疾追常先百步之外恐他逸遂遣之其僕當日全州行至唐州凡二千七百餘里日午已到畱書祝驛吏曰候桂州唐秀才至付之君後月餘方到唐下馬於驛驛吏前曰君非桂州唐秀才否一月前有人畱一書在此因出示之書面云呈桂州唐秀才歸眞子謹封唐曰吾豈識歸眞子邪因啟封惟一詩曰袁山相見又之全不遇先生道未緣大抵有心求富貴到頭無分學神仙篋中靈藥宜頻施鼎內丹砂莫妄傳待得角龍爲燕會好來黃壁臥林泉唐得之頗怪因請其形貌乃全州黜僕也畱書之日卽全州所遣之日始悟僕神人寶詩於篋遇好事者則出之及遇害當丙辰正合詩中謂角龍也研北雜誌王元之有童名靑金史太祖本紀收國二年二月己巳詔曰比以歲凶庶民艱食多依附豪族因爲奴隸及有犯法徵償莫辦折身爲奴者或私約立限以人對贖過期則爲奴者並聽以兩人贖一爲良若元約以一人贖者卽從元約太宗本紀天會十年四月丁卯詔諸良人知情嫁奴者聽如故爲妻其不知而嫁者去住悉從所欲韓昉傳昉以儀同三司致仕天徳初加開府儀同三司薨年六十八昉性仁厚待物甚寬有家奴誣告昉以馬資送叛人出境考之無狀有司以奴還昉昉待之如初曰奴誣主人以罪求爲良耳何足怪哉人稱其長者宗弼傳宗弼子亨本名孛疊歷中京東京畱守家奴梁遵告亨與衛士符公弼謀反考驗無狀遵坐誅海陵疑之久之亨家奴六斤頗黠給使總諸奴老僧謂六斤曰爾渤海大族不幸坐累爲奴寧不念爲良乎六斤識其意六斤嘗與亨侍妾私通亨知之怒曰必殺此奴六斤聞之懼密與老僧謀告亨謀逆亨有良馬將因海陵生辰進之以謂生辰進馬者眾不能以良馬自異欲他日入見進之六斤言亨笑海陵不識馬不足進亨之奴有自京師來者具言徒單阿里出虎誅死亨曰彼有貸死誓券安得誅之奴曰必欲殺之誓券安足用哉亨曰然則將及我矣六斤卽以爲怨望遂誣亨欲因間刺海陵老僧卽捕系亨以聞工部尙書耶律安禮大理正忒裏等鞫之亨言嘗論鐵券事實無反心而六斤亦自引伏與妾私通亨嘗言欲殺之狀安禮等還奏海陵怒復遣與老僧同鞫之與其家奴並加搒掠皆不伏老僧夜至亨囚所使人蹴其陰間殺之耶律安禮傳安禮廉謹自將從帥府再伐宋寶貨人口一無所取貴爲執政奴婢止數人皆有契券時議賢之曹望之傳望之爲戶部侍郎家奴袁一言涉妖妄大興府鞫治望之恐使戶部令史劉公輔問其事於大興少尹王全全具其事語公輔公輔以語望之禦史臺劾奏劉公輔言泄獄情上曰妖妄之言交相傳說何也於是望之決杖一百王全杖八十劉公輔杖一百五十除名完顏伯嘉傳伯嘉調中都左警巡判官孝懿皇后妹晉國夫人家奴買漆不酬直伯嘉鉤致晉國用事奴數人系獄晉國白章宗章宗曰姨酬其價則奴釋矣由是豪右屏迹劉璣傳璣遷同知北京畱守事坐曲法放免奴婢訴良者左降管州刺史世宗謂宰臣曰璣爲人何如參知政事程輝曰璣執彊跋扈嘗追濟南府官錢以至委曲生意而害及平民上曰朕聞璣在北京凡奴隸訴良不問契券眞僞輒放爲良意欲邀福於冥冥則在己之奴何爲不放又曰璣放朕之家奴意欲以此邀福存心若是不宜再用完顏白撒傳白撒旣富貴婢妾百數皆衣金縷奴隸月廩與列將等猶以爲未足宗義傳宗義子襄襄子和尙封應國公賜名樂善左宣徽使許霖之子知彰與和尙鬥爭其母妃命家奴捽入陵辱之使人曳霖至第毆詈之明日霖訴於朝詔大興尹蕭玉左丞良弼權禦史大夫張忠輔左司員外郎王全雜治妃杖一百殺其家奴爲首者余決杖有差霖嘗跪於妃前失大臣體及所訴有妄笞二十大定間家奴小僧月一妄言和尙熟寢之次有異徵襄妃僧酷以爲信然召日者李端卜之端云當爲天子司天張有直亦云當大貴家奴李添壽上變僧酷和尙下吏驗問有狀皆伏誅陳顏傳顏衛州汲縣人世業農父光宋季擢武舉第調壽陽尉未赴值金兵取汴光病圍城中顏間關渡河往省其父因扶疾北歸光家奴謀良不可誣告光與賊殺人光系獄搒掠不勝因自誣服顏詣郡請代父死太守徐某哀之不敢決適帥臣至郡以其狀白帥曰此眞孝子也遂並釋之天會七年詔旌表其門閭元史察罕傳察罕西域板勒紇城人也縱奴爲民者甚眾故人多稱長者史天祥傳天祥喜稼穡好施予乙未括戶縱其奴千餘口俾爲民王玉傳玉假趙州慶源軍節度副使出家奴二百餘口爲良民玉子忱河北河南道提刑按察副使忱以江南子鬻子北方名爲養子實爲奴也乞禁之從之潁州朱喜嘗俘於兵旣自贖主家利其貲復欲以爲奴又有誣息州汪淸爲奴殺而奪其妻子及田宅者獄久不決忱皆正之趙迪傳迪眞定�城人也治軍嚴所過無犯先是眞定旣破迪亟入索�城人在城中者得男女千餘人諸將欲分取之迪曰是皆我所掠當以歸我諸將許諾迪乃召其人謂曰吾懼若屬爲他將所得則分奴之矣故索以歸之我今縱汝往以各遂生產爲良民眾感泣而去廉希憲傳希憲字善甫布魯海牙子也幼魁偉舉止異凡兒九歲家奴四人盜五馬逃去旣獲時於法當死父怒將付有司希憲泣諫止之俱得免死又嘗侍母居中山有二奴醉出惡言希憲曰是以我爲幼也卽送系府獄杖之皆奇其有職楊朵兒只傳朵兒只子不花除通政院判將行值陜西諸軍拒詔不花出禦陣潰見殺二僕亦見執曰吾主旣爲國死吾縱爲人奴今苟得生他日何以見吾主於地下不若死從吾主欲起殺讎讎要斬之呂思誠傳思誠授景州蓨縣尹翟彜自其大父因河南亂被掠爲人奴歲納丁粟以免作思誠知彜力學召其主與之約終彜身粟三十石仍代之輸彜得爲良民趙璉傳璉鎭泰州士誠復反璉力疾與鬥死之其僕揚兒以身蔽璉亦俱死趙一徳傳一徳龍興新建人至元十二年國兵南伐被俘至燕爲鄭畱守家奴歷三世號忠幹至大元年一日拜請於其主鄭阿思蘭及其母澤國太夫人曰一徳自去父母得全生依門下者三十餘年矣故鄕萬里未獲歸省𨿽思慕刻骨未嘗敢言今父母已老脫有不幸則永爲天地間罪人矣因伏地涕泣不能起阿思蘭母子皆感動許之歸期一歲而返一徳至家父兄已沒惟母在年八十餘一徳卜地葬二柩畢欲少畱事母懼得罪如期還燕阿思蘭母子嘆曰彼賤隸乃能是吾可不成其孝乎卽裂券縱爲良一徳將辭歸會阿思蘭以冤被誅詔簿錄其家羣奴各亡去一徳獨奮曰主家有禍吾忍同路人邪卽畱不去與張錦童詣中書訴枉狀得昭雪還其所籍太夫人勞一徳曰當吏籍吾家時親戚不相顧汝獨冒險以白吾枉疾風勁艸於汝見之令吾家業旣喪而復存者皆汝力也何以報汝因分美田廬遺之一徳謝曰一徳𨿽鄙人非有利於是也重哀吾主無罪而受戮故畱以報主今老母八十餘得歸侍養主之賜己厚矣何以田廬爲遂不受而去皇慶元年旌其門輟耕錄許魯齋先生在中書日命牙儈雇一僕役特選一能應對閒禮節者進卻之曰特欲老實耳他日領一蓬首垢面愚騃之人來遂用之儈請問其故先生曰諺云馬騎上等馬牛用中等牛人使下等人馬上等能致遠牛中等良善人下等易馴若其聰明過我則我反爲所使矣假如司馬溫公家一僕三十年止稱君實秀才蘇子瞻學士來謁聞而教之明日攺稱大參相公公驚問以實告公曰好一僕被蘇東坡教壞了這便是樣子劉信甫揚州人郡�商曹氏奴曹瀕死以孤托之孤漸長孤之叔利孤財妄訴於府曰某家貲產未嘗分析今悉爲侄所據郡守劉察其詐直之叔之子以父訟不勝慚且憤毒父死而復訴於府曰弟挾怨殺吾父適達魯花赤馬馬火者受署之初與守不和竟欲置孤法並得以中守引致百餘人皆抑使誣服曰孤俾某等殺叔守受孤賄若干末鞫信甫信甫曰殺人者某也孤實不知守亦無賄旣被鍛煉無完膚終無兩辭初信甫先遣人密送孤過京師避於一達宦家囑之曰愼毋出至是乃厚以金帛賂達魯花赤孤得無預而信甫減死旣而叩蹕陳告達魯花赤以罪罷去守復官凡獄訟道裏費蓋巨萬計孤歸悉算償信甫曰奴之富皆主翁之蔭也今主有難奴救脫之分內事耳寧望求報哉力辭不受本八剌字西瑛西域人其軀幹魁偉故人咸曰長西瑛一日方與妻對飯妻以小金鎞刺臠肉將入口門外有客至西瑛出肅客妻不及啖且置器中起去治茶比回無覓金鎞處時一小婢在側執作意其竊取拷問萬端終無認辭竟至損命歲餘召匠者整屋掃瓦瓴積垢忽一物落石上有聲取視之乃向所失金鎞也與朽骨一塊同墜原其所以必是貓來偸肉故帶而去婢偶不及見而含冤以死哀哉世之事有如此者甚多姑書焉以爲後人鑑也朵那者杭城東偉兀氏之女奴也年十九勤敏謹願主卒某郡官所朵那奉主婦日謹主婦亦委以腹心至正壬辰秋七月初十日寇陷杭劫官民府庫至偉兀氏家不得物乃反接主婦柱下拔刀礪頸上諸侍婢皆散走朵那獨以身覆主婦請代死且告曰將軍利吾財豈利殺人哉凡家之貨寶皆我所藏主母固弗知若免主母死我當悉與將軍不吝寇允解主婦縛朵那乃探金銀珠玉幣帛等散置堂上寇爭奪之竟又欲犯朵那身朵那持刀欲自屠曰我主二千石我誓不奴他姓主況汝賊乎寇驚異捨而去朵那泣拜主婦曰棄主貨全主命權也妾受命主鑰今失貨而全身非義也請從此死遂自殺時人莫不稱之曰義烈云夏雪蓑云嘗見優人杜生彥明說韶州旅邸有客柱上鎖一小猴形神精狡旣而縱使周旋席間忽番語遣之俄捧一楪至復番語詈之卽易一�至生驚異詢其故客曰某有婢得子彌月而亡時此猴生旬有五日其母斃於獵犬終日叫號可憐因令此婢就乳之及長成遂能隨人指使兼解番語耳山房隨筆趙靜齋淮被執於溧陽丰登莊至府辭家廟云祖父有功王室徳澤沾及子孫今淮計窮被執誓以一死報君刀鋸置上不問萬折忠義猶存急告先靈速引庶幾不辱家門卽登棹去至瓜州被刑無敢埋其屍者有一寵姬在焦僉省處此姬啟僉省云趙四知府今日已死妾元是他婢子望相公以妾之故夫許往將屍焚化也是相公一段陰騭焦許焉乃作一棺焚之又啟收骨散之於水亦許之遂以裙盛骨殖到江下大慟投江而死

奴婢部紀事三明外史花云傳云懷遠人帝立行樞密院於太平以云爲院判陳友諒以舟師來寇城陷罵賊死方戰急時妻郜氏祭家廟挈三歲兒會家人泣曰城且破吾夫必死吾義不獨存然不可使花氏無後若輩善撫育之云被執郜氏赴水死侍兒孫氏瘞畢抱兒行爲漢軍掠至九江軍中惡兒啼孫氏投漁家脫簪珥屬養之及漢兵敗孫氏往漁家負兒以走夜宿陶穴中天曙僦舟渡江遇潰軍奪舟棄江中遇斷木浮至孫氏抱兒附木入葦洲采蓮實哺兒七日不死夜半聞人聲呼之逢老父號雷老告之故與俱行明年二月達帝所孫氏抱兒拜泣帝亦泣置兒膝上曰將種也賜雷老衣忽不見�賜名煒累官水軍左衛指揮僉事世宗卽位之歲其五世孫爲遼東復州衛指揮請於朝郜氏贈貞烈夫人孫氏安人立祠致祭王敬臣傳敬臣字以道嘗以銀器質於人逾年往贖其人誤授以金器趣僕還之而其人更以布賚僕僕不受曰主行義而我爲利乎孝烈皇后方氏傳後世宗第三後也二十一年曹妃宮婢楊金英等謀弒逆賴後救得免磔金英等並及妃帝久之始知曹妃冤死初曹妃有色帝愛之冊爲端妃當金英等伺帝熟寢以組縊帝項誤爲死結气得不絕同事張金蓮等知事不就走告後後馳至解組帝蘇後命內監張佐等捕宮人雜治言金英等弒逆王寧嬪首謀又曰曹端妃𨿽不與亦知謀時帝病悸不能言後傳帝命收曹妃及金英等悉磔於市並收斬其族屬十餘人然妃實不知也以寵故及於難耳孝穆紀太后傳太后憲宗妃孝宗生母也賀縣人本蠻土官女成化中徵蠻俘入掖廷受女史警敏通文命守內藏時萬貴妃顓寵而妒後宮有娠者皆治使墮柏賢妃生悼恭太子亦爲所害帝行內藏妃應對稱旨說之一幸有身萬貴妃知而恚甚令婢鉤治之婢謬報曰病痞乃摘居安樂堂久之生孝宗使門監張敏溺焉敏驚曰上未有子柰何棄之稍哺粉餌飴蜜藏之他室貴妃日伺無所得至五六歲未敢剪胎發當是時吳后廢居西內近安樂堂密知其事往來哺養帝不知也帝自悼恭太子夢數數視影躑躅中外羣臣皆知以貴妃故恐皇嗣不可復望私爲帝憂成化十一年帝一日召敏櫛發照鏡嘆曰老將至而無子敏伏地曰死罪萬歲已有子也帝愕然問安在對曰奴言卽死萬歲當爲子主於是太監懷恩頓首曰敏言是皇子潛養西內今已六歲矣匿不敢聞帝大喜卽日幸西內遣使往迎皇子使至宣詔妃抱皇子泣曰兒去吾不得生兒見黃袍有須者卽兒父也皇子衣小緋袍乘小輿擁至�下發披地走投帝懷帝置之膝撫視久之悲喜泣下曰我子也類我使懷恩赴內閣具道其故羣臣皆大喜明日入賀頒詔天下移妃居永壽宮數召見萬貴妃日夜泣怨曰羣小紿我其年六月妃暴薨或曰貴妃使使賜妃死或曰自縊也賜謚恭恪莊僖淑妃敏懼亦吞金死敏同安人曹時中傳時中兄泰景泰五年進士僕竊其貲狎妓泰訟之刑部攝奴拷訊妓反誣泰坐是廢於時方向傳向字與義歷安陸知州不攜妻子止一僕自隨遷瓊州知府管珠池入覲不攜一物登舟時聞其僕私市一珠索而投諸海其淸操如此馬森傳森字孔養懷安人父俊晚有子家僮抱之墜殞焉俊紿其妻曰我誤也竟不之罪逾年而舉森嘉靖十四年成進士董策傳策字原漢進工部右侍郎免歸家居繩下過急竟爲家奴所害伍袁萃傳袁萃字聖起爲浙江提學僉事請謁不行有傅時者織造中官孫隆僕也其曾祖曾爲州佐求入鄕賢袁萃大怒譙責守令嚴飭學官盡黜諸生之公舉者時論大快有僕人子夤緣入學宮反噬其主袁萃怒核所部十一郡凡僕人子濫入者二百餘人盡斥之妙聰傳妙聰保安右衛指揮張孟�家婢也永樂中調兵操宣府孟�在行北寇入掠妻李謂夫妹曰我命婦與若皆宦門女義不可辱相挈投井中妙聰亦隨入見二人俱未死以李有娠恐水冷有所害遂負之於背賊退孟�弟仲�歸家求三人井中以索引嫂妹而出婢則死矣蔡烈女傳烈女上元人少孤與祖母居一日祖母出有逐僕爲僧者來乞食挑之不從挾以刃拒益堅賊逞其凶女徒手搏之受傷十數處罵不絕宛轉死下賊已遁去官行驗忽來首伏官怪問故賊曰女拘我至此遂抵罪邵氏傳邵氏丹陽大俠邵方家婢也方生子儀令婢𦇤褓之故相徐階髙拱並居家方以策幹階階不用卽走謁拱爲營復相名傾中外萬曆初拱罷張居正惡方屬巡撫張佳引捕殺之並逮儀捕者閉儀而守之儀甫三歲婢抱而泣方女夫武進沈應奎義烈士負气有力時爲諸生念此子死邵氏絕欲往救之而府推官與應奎善固邀飲夜分乃罷武進距方居五十里應奎度遲且不救逾城出抵方家夜過半門者假寐遂逾墻以入婢方太息泣下曰安得沈郎來應奎倉卒前婢立以儀授之頓首曰邵氏之祀在君矣此子生婢死無憾應奎匿儀去晨卽謁推官旦日捕者失儀系婢毒掠終無言怨者言於守曰必應奎匿之奎所善推官在坐大笑曰冤哉應奎夜飲於余晨又謁余也會有爲方解者事乃寢婢撫其子以老徐亞長傳亞長東莞徐添男女添男爲徐姓僕生亞長四歲而死母以亞長還其主去而別適比長貞靜寡言笑居羣婢中凜然有難犯之色家僮進旺欲私之不可亞長奉主命剃穢豆田中進旺迹而迫之力拒獲免因哭曰聞郎君讀書有寡婦手爲人所引斧斷其手況我尙女也何以生爲遂投江死汪睿傳睿字仲魯婺源人元末與弟同集義旅保障鄕邑庚子秋同爲張士誠所殺楚寇陷城妻程負幼子淮竄山中度難兩全棄之僕後至得赤子艸間顧無恙寄乳村媼逾旬子母復聚人以爲好徳之報石萬程傳萬程爲徽州知府歙人吳養春者家世素封輸貲爲中書舍人其家奴吳榮有罪養春欲置之死榮脫走京師投魏忠賢門下得�錦衣編修吳孔嘉之父養春族兄弟也爲養春理家政有所欺隱養春怒擲硯擊之中額死已孔嘉會試入都榮代爲營得及第兩人遂謀復仇誣養春世據黃山私其利積貲六十餘萬訐於東廠其實黃山一無所產且非養春家業也忠賢得之大喜逮養春拷訊坐贓六十萬其里人程夢庚亦坐十三萬遣工部主事呂下問督之忠賢以功世蔭錦衣指揮時養春已拷死其妻女亦自盡下問督責苛急贓無所徵則派之闔郡富室由是逮捕四出非刑搒掠破產隕命者甚多萬程不忍其酷數與爭辯不能得則棄官徑歸黃世淸傳世淸字澄海滕縣人分守商雒駐商州李自成犯商州城陷世淸危坐堂上麾其僕朱化鳳去化鳳願同死賊牽世淸下堂化鳳叱曰奴才不得無禮賊批其頰化鳳聲色愈厲執至賊帥袁宗第營世淸植立不跪賊欲屈之化鳳曰奴才眞不解事吾主堂堂憲司肯拜賊耶賊先殺之授世淸以防禦札怒罵不受與一家十三人皆遇害贈光祿寺卿李氏傳李氏蘄水諸生何之旦妻崇禎八年二月流賊至蘄執而逼之去不從賊斷其頸而死從婢阿來抱李幼女守哭賊奪女將殺之不與伏地以身庇之刺數十創婢女俱死婢素醜陋不爲人所喜及死貴賤皆霣涕薛瑄傳王振竊柄瑄無加禮爲振所銜下獄論死待決瑄讀書自如略無慍色子三人願一子代死二子充軍不允及當行刑振蒼頭忽泣於爨下振問故則益泣言與瑄同裏聞其當死是以泣因備述瑄賢行振大感動會刑科三覆奏兵部侍郎王偉亦申救乃免刑久之釋還劉源淸傳源淸字汝登授進賢知縣寧王宸濠反進賢縣小孤危士民皆欲竄源淸流涕誓眾鳩壯士繕軍械爲死守計一僕逾垣逸源淸手刃以徇由是人心始固袁應泰傳應泰字大來鳳翔人泰昌元年巡撫東天啟攺元三月十九日兵臨城從小西門入應泰佩印劍自縊死僕唐世明屍大慟縱火焚樓死施邦曜傳邦曜字爾韜余姚人嘗買一婢命灑掃至東隅捧篲凝視而泣怪問之曰此先人任禦史宅也兒時曾墮環玆地對之不覺淒愴耳邦曜憫焉卽分嫁女之貲擇士人歸之其見義必爲如此吳傳字源深增城人自幼端恪嘗讀書一室有婢戲於旁怒白於母必出之乃已張鐸妻於氏傳於氏汝州人崇禎十四年流賊破城入其門氏謂兩婢曰吾輩今日必死曷若先出擊賊苟殺賊而斃猶不失爲義烈鬼於是執挺而前賊先入者三出不意悉爲所踣羣賊怒攢刺之皆死先進遺風魯文恪公鐸爲舉人時屬遠行遇雪雨泥濘夜止旅捨宿憐馬卒寒苦卽令臥之衾下因賦詩云半破靑衫弱稚兒馬前怎得浪驅馳凡由父母皆爲子小異閭閻我卻誰事在世情皆可笑恩從吾幼未難推泥途還借來朝力伸縮相加莫漫疑其志趣如此今富貴家子弟鞭撻童僕不知輕重獨何心也哉灼艾集王達者屯田郎中李曇僕夫也事曇久曇親信之旣而去曇應募爲兵十年會曇以子孝學妖術事敗曇夫婦械系禦史臺獄怒甚獄急曇生平親友無一人敢向問者達獨旦夕守臺門不離給服供食者幾兩月曇貶恩州別駕諸子皆流嶺南仍使人監防出國門達追泣而隨之防者遏之達曰此我主人也豈不得相隨乎曇河朔人不習嶺南水土其家人皆辭去曰我不能從君之死鄕也達獨在左右不忍去數日曇自縊死旁無家人達使母守曇屍出爲之治喪事朝夕哭如親父子見者皆流涕及殯曇於城南佛捨然後歸虎薈詞舉人姓李不得名寄居宣州山中嘗使一奴奴頗慵惰李數鞭笞多有忿恨元和九年李與二友人會於別墅時呼奴奴已睡李大怒鞭之數十奴懷恚恨出謂同儕曰今是閏年人傳多虎何不食我言訖少頃漸出門多聞叫聲奴已尋逐無所旦尋虎迹十餘里溪邊奴已食訖一半其衣服乃至巾鞋皆壘折置於艸上蓋虎能役使所殺者魂神所爲也觚不觚錄分宜當國而家人永年專爲世蕃過錢署號曰坡無不稱坡者一禦史朱與之稱義兄弟而小九卿給事禦史投刺十蓋一二至江陵當國而家人子遊七司其出納署號曰楚濱無不稱楚濱者翰林一大僚爲記以贈之而二給事皆李姓與之通婚媾翰林諸公贈詩及文而九卿給事禦史投刺十至四五矣徹侯緹帥延飲必上坐衣冠躍馬洋洋長安中勢尢可畏後事敗一坐絞一坐斬人心𨿽快而士大夫之體則已糜爛不可收拾矣見聞錄榮襄公袁宗臯爲世宗日講官敷陳明鬯上喜欽賜公家奴女婢各六人初公爲長史時中酒晝寢偶夢一美姬扶�跪請曰妾備充李白洲下陳今願治相公帷幃公驚覺召黃夫人語異之旣而李以黨宸濠敗妻孥沒入官至是公所受賜女婢李姬果與焉則昔夢中人也嘉興屠漸山諭徳一日欲治僕某怒甚僕惶遽求解於夫人夫人笑謂置一大魚來莫測其指漸山公嗜魚見而詫其肥夫人從旁微哂曰但水寬耳僕以此獲免夫微言談笑可以解紛不謂閨合中諳此機緘也列女後傳會稽翟素者翟氏之女受聘未及配適賊欲犯之臨以刃曰不從者今卽死矣素曰我可得而殺不可得而辱素婢名靑靑乞代素賊遂殺素復欲犯靑靑靑靑曰向欲代素者恐被恥獲害耳今素已死我豈有欲哉賊復殺之松江府誌中翰陳獻之有僕李觀素敬愼主或垂橐輒出己貲佐之萬曆庚申秋獻之病劇觀衣不解帶及漸危篤乃剜胸間肉投劑中進之獻之頓覺神爽數日而愈或嗟異之曰主僕恩猶父子分內事也江陰縣誌承信趙孝子鉉家蒼頭也鉉祖彥珪於元至正甲午禦殺鹽盜朱定過當定悉眾來攻盡殺彥珪父子並其家眾焚廬掠貲而去信素忠勇思殺賊報主讎鳩千人搗巢定擁壕而陣信獨挺長槍突之斬首數級生搶數賊磔主死所而泣祭焉又保孤事見趙孝子鉉傳中羅政少鬻於毗陵大家及長辭主人遊淮浙逐魚鹽利致千金累散之無所惜言必推其主又擁護其後甚謹爲人古直見義必爲不怵禍福豪俊咸樂與交稱義漢云贛州府誌郭滿兒郭明周義子也嘉靖三十六年廣寇突至龍南大龍保獲明周欲殺之滿兒大呼曰畱我主寧殺我賊脇以刃滿兒延頸受刃無懼色賊竟殺之放明周還靖江縣誌義僕顧姓軼其名隱山團人其主與主母相繼死濱江田坍盡顧與妻乳其𦇤褓子長爲之婚配躬佃田事操作以養之其子有癲疾而騃顧不因之失主僕禮客至輒趣令陪坐茶飲而己侍立其傍執役聽驅使惟謹或有問則斂容直告之終其身不懈鳳陽府誌盧九華乃盧姓之義僕也因主被賊殺華持刃罵賊而死趙勤趙上捨天錫僕也流賊掠人口一家俱避錫偶返舍而寇至勤匿主積薪內而以身撼之賊搒掠無所不至仍以槍戮勤透地勤至死絕不言主所在及賊去主獲免勤亦蘇活竟以壽終胡世富參軍崇應第之僕也第少時赴府試至查家渡遇盜僕見主被執紿之曰金在吾橐執彼無益也因捨第得逃盜索金不得世富遇害王秋邑庠生王應芬僕也芬遨遊粵嶠歸患二豎刀圭不效秋�天刲股進主遂霍然無錫縣誌乃安者華仲儀僕仲儀戍淮久而貲盡自分無所得食則死安因求事干沒日以所得歸給其主必有餅餌魚肉而後卽安王朋者亦華氏傭主爲郡諸生而擊殺其族人之僕舉家倉黃不知所出朋徑詣官言主有事郡學去邑百里殺人者朋也歷訊任益力遂具爰書死於獄中李松者龔錫爵僕龔父暴卒有利其貲者謀賊殺其孤而取之松知之乘夜冒雪負孤而奔金沙村得免於難後輔其主勤苦二十餘年至錫爵登進士官工部郎松乃死姚祿者從其主姚期綱運入都期罹法東廠捕之亟期出祿守舍遂自言期子縛之去道遇期亂以他語期乃逸祿至官搒掠甚酷堅言父逃事久之得解乃歸江寧府誌黃老人江寧庠生黃淸家隸也淸以文學名讀書寺中挾老人與俱老人烹炊灑掃曲當主人意淸遘疾不起家徒壁立兩子弱不能庀終事老人辟踴悲號曰此老僕之責也夙夜拮據周身周棺皆盡誠敬黃氏貧不能育老人乃脫身外出爲傭每旬朔必謁主母問安否所得傭值悉以供饘粥值春秋伏臘則買豚蹄鬥酒走墓上哭奠盡哀或以他故不得往則遙望哭酹見者傷心淸家有數喪未葬老人減削衣食踵告於淸之親友醵錢懸封而旋葬焉傭於王生禹昉家勤愼一如事淸病將革生慰之曰汝無憂吾將買棺以窆汝笑而謝曰無庸也一籧篨足矣其達生又如此增華瀨水劉氏僕也居恆朴野劉氏以常奴畜之崇禎癸酉劉仲子道開補崖州幕偕其弟及二客二僕海邦多瘴癘無何二客二僕相繼死道開懼遣其弟還而道開亦死獨增華濱死復生乃間關萬里護五柩歸跪主母前且拜且泣出百金封識宛然曰此主人積俸也襆被蕭然衣骭不掩旁觀嘆服宣城縣誌侯來保者尙書陳迪家人也迪靖難中抗節當極刑六子同日死時姻戚四竄莫敢傍睨來保銜痛潛拾其遺骨還葬宣城計家橋人士多之蓋有林唐二義士風矣金俸醫官璞僕也本姓嚴嘉靖中璞輸歲額死金陵子校甫在𦇤褓俸破產走京師了公逋歸卽所贏百金營繕田廬與妻聶氏同撫藐孤勞苦萬狀卒克其家俸年七十餘其幼主集客必躬致食品如敬事官長云邑參政梅守徳言於羅郡守旌異之或遇俸必引與爲禮焉濟南府誌孫明沾化人丁大司馬老蒼頭也丁仲子懋正以事徙遼陽明從焉居半載丁夫婦俱沒遺一子才𦇤褓明日夜抱兒乞乳乳之或自嚼果食哺兒旋泣白於監司得放歸間關數千里又多懷口脂面藥澡豆之屬隨處持以乞村嫗乳竟抵裏中兒爲繼志後歲貢入太學其子鳴陛成癸丑進士至今明子孫丁氏厚遇之王好善新城人冏鄕耿鳴雷之僕人呼爲王老三辛未叛兵陷城呼之控馬怒罵曰王老三自有主肯爲汝曹作奴耶遂被害賈進忠新城舉人張儼然僕辛未城陷亂兵執儼然進忠解腰間二十金贖之以免後兵繼至加刃焉進忠抱主首鋒刃交下不肯捨去死之寶慶府誌張進新化張尙禮僕也己丑王進才之亂禮令進往偵被獲火炙招之竟日不言主所在俄冤家詣營指報進知不能隱乃曰主固有在但恐兵眾驚逃耳紿發二卒從往蹤迹至卽大呼速避緩則眾兵皆集矣我只辦一死耳禮舉家遁去頃兵大至二卒鎖進赴營割舌抉眼拔筋抽腸而死九江府誌柳文柱義僕來應徳安人八歲時鬻於中峯朱先生俾從事季子松培稍長語言進退循循有規矩一切使令咸稱意先生竊心異焉無何松培患痰疾久臥不能起僉謂登鬼籙直旦暮矣家人悉備後事無可如何矣來應泣曰主人以方壯之年而遘此虐疾可柰何可柰何於是不謀於眾大不告於妻子沐浴焚香誓天曰今者主人疾不幸而沈�醫無效某受恩深重何忍聽之其亡而莫之救耶請捐軀以報禱畢乃引刀刲其左股煎湯以進曰主人不飲食者幾日矣開水湯曷少嘗焉遂扶松培起而飲飲復臥神气稍寧少頃作呻吟聲思開水飲來應喜曰天垂念天垂念復以龍眼和股肉煎湯進之恙遂愈時人不之覺也後松培疾每發來應獨預有憂色人亦不知所以忽竊視股痕大異究其故乃曰曩見主人疾篤不得已�天刲股幸而得愈何足異但主人舊恙發時予股痕必先痛癢嘗以此驗之是以憂耳一家驚異白其事於中峯先生先生嘉其志惜其義命其歸宗而厚贈焉時中峯先生耄期事也松培至八十四歲乃終來應復姓田業裁縫尢精柳莊善繪畫其爲人極謹願凡遇松培子若孫如初若冠婚喪祭歲時伏臘猶奔走服役如故人爭異之

奴婢部雜錄書經大誥民養其勸弗救集

傳蘇氏曰養廝養也謂人之臣僕李氏刊誤奉陵內官內人固有舊制某自省事六十年來常見報狀云內官某以某過奉陵內人亦時有之伏見士大夫每選兒孫主守塋域必以謹良寡過者處之夫事生尙擇其人奉先尢宜盡敬且禮云父母愛一人焉子愛一人焉自衣服飲食無敢視父母所愛聖人垂教誠可企及今以罰過配陵實乖嚴奉之禮其奉陵內官伏請遵行舊制不用有過之人釵小志唐人有誚失婢榜詩詩曰撫養在香閨嬌癡教不依總然桃葉寵打得柳花飛曉露空調粉春羅枉賜衣內家方妒殺好處任君歸資暇錄呼奴爲邦者蓋舊謂僮僕之未冠者曰豎人不能直言其奴因號奴爲豎髙歡東魏用事時相府法曹卒子炎誤犯歡奴杖之歡諱樹而威權傾於鄴下當是郡寮以豎同音因目奴爲邦義取邦君樹塞門以句內有樹字假豎爲樹故歇後爲言今兼刪去君字呼之一說邦字類拜字言奴非惟郎主是賓則拜中山詩話李商隱有錦瑟詩人莫曉其意或謂是令狐楚家靑衣名也橫渠先生語錄婢奴始至者本懷勉勉敬心若到所提掇更謹則加謹慢則棄其本心便習以性成故仕者入治朝則徳日進入亂朝則徳日退只觀在上者有可學無可學爾宋劉沆述懷詩奴顏婢舌誠堪恥蕭參希通錄今以宮奴爲官奴卽官婢其字原於周禮天官酒人奚三百人注今之侍史官婢東坡史評王惇至石崇家如�脫故著新意色不怍�中婢曰此客必是作賊此婢乃知人而崇令執事�中是殆無知耶東坡志林漢武帝無道無足觀者惟據�見衛靑不冠不見汲長孺爲可佳爾若靑奴才雅宜舐痔據�見之正其宜也方李憲用事時士大夫或奴事之穆衍孫路至爲執袍帶王中正盛時兪充至令妻執板而歌以侑中正飲若此類不可勝數而彭孫本以劫盜招出气陵公卿韓持國至詣其第出妓飲酒酒酣慢持國持國不敢對然常爲李憲濯足曰太尉足何其香也憲以足踏其頭曰奴諂我不太甚乎懶眞子亳州祁家極收本朝前輩書帖僕嘗見其家所收孫宣公奭書尺有云行李鼎來蓋古之行李乃今之行使也魯僖公之三十年燭之武見秦伯曰若捨鄭以爲東道主行李之往來共其乏因注云行李使人也魯襄公之八年鄭及楚平晉責曰君有楚命亦不使一个行李告於寡君注云一个獨使也行李行人也然古之李字從山下人子作後人乃轉作李也一个行李謂一介行使今人以行李爲隨行之物失之遠矣容齋隨筆韓退之寄盧同詩云玉川先生洛城裏破屋數間而已矣一奴長須不裹頭一婢赤腳老無齒昨晚長須來下狀隔墻惡少惡難似每騎屋山下窺瞰渾捨驚怕走折趾立召賊曹呼伍伯盡取鼠輩屍諸市夫姦盜固不義然必有謂而發非貪慕貨財則挑暴子女如玉川之貧至於鄰僧乞米隔墻居者豈不知之若爲色而動窺見室家之好是以一赤腳老婢隕命也惡少可謂枉著一死予讀韓詩至此不覺失笑野客叢談隨筆云世言樂天侍兒惟小蠻樊素二人予讀集中有詩曰菱角執笙簧谷兒抹琵琶紅綃信手舞紫綃隨意歌自注云菱谷紫紅皆臧獲名若然紅紫二綃亦妓也則樂天之妓又不止此觀劉夢得集中有贈小樊一詩曰花面丫頭十三四春來綽約向人時終須買取名春艸處處將行步步隨又同州與樂天詩注曰春艸白君之舞妓也則如樂天姬侍又有本集所不言者白詩曰小奴捶我足小婢捶我背又不知小奴小婢者是何名也捫虱新話孔子以女子小人爲難養也曰近之則不遜遠之則怨此固中材之主之所不可柰何者然彼小人女子者亦自有固寵之術余讀漢唐書得二事可功爲世孝武李夫人病篤上自臨候之夫人蒙被謝曰妾久寢病形貌毀壞不可以見帝願以王及兄弟爲托上曰夫人病甚殆將不起第一見我將加賜千金與兄弟尊官夫人曰尊官在帝不在一見上復欲必見之夫人遂轉面歔欷不復言於是上不悅而起夫人姊妹讓之夫人曰所不欲見帝者乃以深托兄弟也我以容貌之好得由微賤愛幸於上夫以色事人者色衰而愛弛愛弛則恩絕上所以戀戀顧我者乃以平生容貌也今見我毀壞顏色非故必畏惡吐棄我意尙復肯追思憫錄其兄弟哉及卒帝竟思念不已仇士良之老眾人舉送還第謝曰謝君善事天子能聽老夫語乎眾唯唯士良曰天子不可令閒暇閒暇必觀書見儒臣則又納諫智慮深遠減玩好省遊幸若屬恩且薄而權輕矣爲諸君計莫若殖材貨盛鷹馬日以球獵聲色蠱其心極侈靡使晚不知息則必斥經術暗外事萬機在我恩澤權力欲焉往哉眾再拜卽此觀之可謂賊𨿽小人智過君子然孔子但言其難養而不言所以處之之術何也北夢瑣言唐咸通中前進士李昌符有詩名久不登第常歲卷軸怠於裝修因出一奇乃作婢僕詩五十首於公卿間行之有詩云春娘愛上酒家樓不怕歸遲總不畱誰道那家娘子臥且畱教住待梳頭又云不論秋菊與春花个个能�空肚茶無事莫教頻入庫一名閒物要些些諸篇皆中婢僕之諱浹旬京城盛傳其詩篇爲奶嫗輩怪罵騰沸盡要擊其面是年登第與夫桃杖虎靴事𨿽不同用奇卽無異也輟耕錄今蒙古色目人之臧獲男曰奴女曰婢總曰驅口蓋國初平定諸國日以俘到男女匹配爲夫婦而所生子孫永爲奴婢又有曰紅契買到者則其元主轉賣於人立券投稅者是也故買良爲驅者有禁又有倍送者則摽撥隨女出嫁者是也奴婢男女止可互相婚嫁例不許聘娶良家若良家願娶其女者聽然奴或致富主利其財則俟少有過犯杖而錮之席捲而去名曰抄估亦有自願納其財以求脫免奴籍則主署執憑付之名曰放良刑律私宰牛馬杖一百毆死驅口比常人減死一等杖一百七所以視奴婢與牛馬無異按周禮其奴男子入於皂隸女子入於舂�說文奴婢皆古罪人夫今之奴婢其祖父初無罪惡而世世不可逃亦可痛矣又奴婢所生子亦曰家生孩兒按漢書陳勝傳秦令少府章邯免驪山徒人奴產子師古曰奴產子猶人雲家生奴也則家生兒亦有所據吳中呼女子之賤者爲丫頭劉賓客寄贈小樊詩花面丫頭十二三春來綽約向人時世之鄙人之不肖者爲奴材郭子儀曰子儀諸子皆奴材也今以妓爲官妓卽官婢也周禮天官酒人奚三百人注今之侍史官婢凡婢役於婢者俗謂之重臺按左氏傳昭公五年日之數十故有十時亦當十位自王以下其二爲公其三爲卿注云日中爲王食時爲公平旦爲卿雞鳴爲士夜半爲皂人定爲輿黃昏爲隸日入爲僚晡時爲僕日昳爲臺中日出闕不在第尊王公曠其位又昭公七年天有十日人有十等故王臣公公臣大夫大夫臣士士臣皁皁臣輿輿臣臺則所謂臺者十等之至卑今豈亦本是與然加以重字尢有意凡納婢僕初來時曰擂盤珠言不撥自動稍久曰算盤珠言撥之則動旣久曰佛頂珠言終日凝然𨿽撥亦不動此𨿽俗諺實切事情眞臘風土記人家奴婢皆買野人以充其役多者百餘少者亦有一二十枚除至貧之家則無之蓋野人者山野中之人也自有種類俗呼爲撞賊到城中亦不敢出入人之家城間人相罵者一呼之爲撞則恨入骨髓其見輕於人如此少壯者一枚可直百布老弱者止三四十布可得祗許於樓下坐臥若執役方許登樓亦必跪膝合掌頂禮而後敢進呼主人爲巴�主母爲米巴�者父也米者母也若有過撻之則俯首受杖略不敢動其牝牡者自相配偶主人終無與之交接之理或唐人到彼久曠者不擇一與之接主人聞之次日不肯與同坐以其曾與野人接故也或與外人交至於有�養子主人亦不詰問其所從來蓋以其所不齒且利其得子仍可爲異日奴婢也或有逃者擒而復得必於面刺以靑或於項上帶鐵以錮之亦有帶於臂腿間者呂楠鷲峯東所語胡大器問僕僮多難使不免暴怒先生曰昔張思叔詈僕伊川曰何不動心忍性卽此是學且怒僕僮爲甚麼耶長者言凡奴僕得罪於人者不可恕也得罪於我者可恕也歸有園麈談內臣之奴易使只靠鞭笞弈棋擅國則奴隸可以升堂珍珠船契丹罵漢兒作十里鼻猶言奴婢也指月錄雲門云奴見婢殷勤眞如雲將勤補拙奴婢部外編後漢書五行志注博物記曰漢末發範明友奴冢奴猶活明友霍光女婿說光家事廢立之際多與漢書相應此奴常遊走居民間無正住處遂不知所在三國誌孫權傳太元元年夏五月立皇后潘氏大赦攺年初臨海羅陽縣有神自稱王表周旋民間語言飲食與人無異然不見其形又有一婢名紡績是月遣中書郎李崇賫輔國將軍羅陽王印綬迎表表隨崇俱出與崇及所在郡守令長談論崇等無以易所歷山川輒遣婢與其神相聞秋七月崇與表至權於蒼龍門外爲立第捨數使近臣賫酒食往表說水旱小事往往有驗冥祥記晉史世光者襄陽人也咸和八年於武昌死七日沙門支法山轉小品疲而微臥聞靈座上如有人聲史家有婢子張信見世光在靈上著衣帢具如平生語信云我本應墮龍中支和尙爲我轉經曇護曇堅迎我上第七梵天快樂處矣護堅並是山之沙彌已亡者也後支法山復往爲轉大品又來在坐世光生時以二旛供養時在寺中乃呼張信持旛送我信曰諾便絕死將信持旛俱西北飛上一靑山上如�璃色到山頂望見天門世光乃自提旛遣信令還與一靑香如巴豆曰以上支和尙信未還便遙見世光直入天門信復道而還倏忽蘇活亦不復見手中香也旛亦故在寺中世光與信去家時其六歲兒見之指語祖母曰阿爺飛上天婆爲見不世光後復與天人十餘俱還其家徘徊而去每來必見簪帢去必露髻信問之答曰天上有冠不著此也後乃著天冠與羣天人鼓琴行歌徑上母堂信問何用屢來曰我來欲使汝輩知罪福也亦兼娛樂阿母琴音淸妙不類世聲家人小大悉得聞之然聞其聲如隔壁障不得親察也惟信聞之獨分明焉有頃去信自見世光入一黑門有頃來出謂信曰舅在此日見搒撻楚痛難勝省視還也舅生犯殺罪故受此報可告舅母會僧轉經當稍免脫舅卽輕車將軍報終也晉書幹寶傳寶父瑩丹陽丞有所寵侍婢母甚妒忌及父亡母乃生推婢於墓中寶兄弟年小不之審也後十餘年母喪開墓而婢伏棺如生載還經日乃蘇言其父常取飲食與之恩情如生在家中吉凶輒語之考校悉驗地中亦不覺爲惡旣而嫁之生子五行志惠帝世杜錢家葬而婢誤不得出後十年開冢祔葬而婢尙生始如瞑有頃漸覺問之自謂再宿耳初婢之埋年十五六及開冢更生猶十五六也嫁之有子按宋書五行志杜錢作杜錫搜神記又作漢杜錫諸本互異未知孰是

