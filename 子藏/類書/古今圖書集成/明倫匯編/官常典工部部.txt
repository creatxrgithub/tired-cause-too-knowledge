

工部部匯考一

上古太昊伏羲氏命大庭治屋廬陰康治田裏栗陸主疏導泉源始立冬官按外紀太昊時有龍馬負圖出於河之瑞因而名官始以龍紀號曰龍師命大庭爲居龍氏治屋廬陰康爲土龍氏治田裏栗陸爲水龍氏繁滋艸木疏導泉源又命五官冬官爲黑龍氏按古三墳伏羲氏命水龍氏平治水土命火龍氏炮治器用按天皇伏羲氏策辭甲寅昜二月天王升傳教臺皇曰大庭主我屋室視民之未居者諭之借力同構其居無或寒凍庭曰順民之辭皇曰陰康子居水土俾民居處無或漂流勤於道達於下康曰順君之辭炎帝神農氏號冬官爲北火按外紀神農氏因火徳王故以火紀官爲火帝冬官爲北火黃帝有熊氏二十年以云紀官冬官爲黑雲始設陶正木正以利器用按史記五帝本紀不載按竹書紀年黃帝軒轅氏二十年景云見以云紀官按外紀帝初受命適有云瑞之應乃以云名官號爲云師命�封爲正赤將爲木正以利器用應劭曰冬官爲黑雲顓頊髙陽氏命冬官中官各司水土按左傳昭公二十九年蔡墨曰五行之官水正曰元冥土正曰后土少�氏有四叔曰重曰該曰修曰熙修及熙實能水使爲元冥共工氏有子曰勾龍爲后土注

共工在太�後神農前以水名官其子勾龍能平水土按杜佑通典顓頊五官冬官水正曰元冥中官土正曰后土少昊金天氏設鳲鳩氏爲司空鶻鳩氏爲司事又以五雉爲五工正按左傳昭公十七年秋郯子來朝公與之宴昭子問焉曰少�氏鳥名官何故也郯子曰吾祖也我知之昔者黃帝氏以云紀故爲云師而云名炎帝氏以火紀故爲火師而火名共工氏以水紀故爲水師而水名太�氏以龍紀故爲龍師而龍名我髙祖少�摰之立也鳳鳥適至故紀於鳥爲鳥師而鳥名鳳鳥氏歷正也元鳥氏司分者也伯趙氏司至者也靑鳥氏司啟者也丹鳥氏司閉者也祝鳩氏司徒也雎鳩氏司馬也鳲鳩氏司空也爽鳩氏司寇也鶻鳩氏司事也五鳩鳩民者也五雉爲五工正利器用正度量夷民者也九扈爲九農正扈民無淫者也注

鳲鳩鴶鵴也鳲鳩平均故爲司空平水土鶻鳩鶻雕也春來冬去故爲司事五雉雉有五種西方曰鷷雉東方曰鶅雉南方曰翟雉北方曰鵗雉伊洛之南曰翚雉夷平也疏賈逵云西方曰鷷雉攻

木之工也東方曰鶅雉摶埴之工也南方曰翟雉攻金之工也北方曰鵗雉攻皮之工也伊洛而南曰翚雉設五色之工也正義曰雉聲近夷夷爲平故以雉名工正之官使其利便民之器用正丈尺之度斗斛之量所以平均下民也

唐氏帝堯六十一載咨嶽命鯀治水而以共工爲工師按書經史記皆以共工事敍於命鯀之前玆以史記有試工師之語故附載於此

按書經堯典帝曰咨四嶽湯湯洪水方割蕩蕩懷山襄陵浩浩滔天下民其咨有能俾乂僉曰於鯀哉帝曰吁咈哉方命圯族嶽曰異哉試可乃已帝曰往欽哉九載績用弗成疏

正義曰周禮大宰職云歲終則令百官各正其治而詔王廢置三年則大計羣吏之治而誅賞然則考課功績必在歲終此言功用不成是九年歲終三考也下云朕在位七十載而求得虞舜歷試三載卽數登用之年至七十二年爲三載卽知七十載者與此異年此時堯在位六十九年鯀初治水之時堯在位六十一年按史記五帝本紀歡兜進言共工堯曰不可而試之工師共工果淫辟注

正義曰工師若今大匠卿也按竹書紀年帝堯唐氏六十有一年命崇伯鯀治河按通誌是時龍門未開呂梁未發河出孟門江淮通流無有平原髙阜故曰洪水滔天懷山襄陵堯憂民之憂而求治水者羣臣四嶽皆舉髙陽氏之子伯鯀堯封鯀爲崇伯使之治水鯀乃興徒役而作九仞之城訖無成功帝堯七十二載命禹作司空使平水土而以益佐之按竹書紀於七十五年今從通鑑紀於是年按書經舜典舜曰咨四嶽有能奮庸熙帝之載使宅百揆亮采惠疇僉曰伯禹作司空帝曰兪咨禹汝平水土惟時懋哉禹拜稽首讓於稷契曁臯帝曰兪汝往哉孔

傳四嶽同辭而對禹代鯀爲崇伯入爲天子司空治洪水有成功言可用之然其所舉稱禹前功以命之懋勉也惟居是百揆勉行之蔡

傳四嶽及諸侯言伯禹見作司空可宅百揆帝然其舉而咨禹使仍作司空而兼行百揆之事錄其舊績而勉其新功也按益稷禹曰洪水滔天浩浩懷山襄陵下民昏墊予乘四載隨山刊木曁益奏庶鮮食予決九川距四海浚畎距川曁稷播奏庶艱食鮮食懋遷有無化居烝民乃粒萬邦作乂孔

傳所載者四謂水乘舟陸乘車泥乘輴山乘樏隨行九州之山林刊槎其木開通道路以治水也按史記夏本紀堯用鯀治水九年不成於是帝堯乃求人更得舜舜登用攝行天子之政巡狩行視鯀之治水無狀乃殛鯀於羽山以死天下皆以舜之誅爲是於是舜舉鯀子禹而使續鯀之業堯崩帝舜問四嶽曰有能成美堯之事者使居官皆曰伯禹爲司空可成美堯之功舜曰嗟然命禹女平水土維是勉之禹拜稽首讓於契后稷臯舜曰女其往視爾事矣禹爲人敏給克勤其徳不違其仁可親其言可信聲爲律身爲度稱以出亹亹穆穆爲綱爲紀禹乃遂與益后稷奉帝命命諸侯百姓興人從以傅土行山表木定髙山大川禹傷先人父鯀功之不成受誅乃勞身焦思居外十三年過家門不敢入薄衣食致孝於鬼神卑宮室致費於溝淢陸行乘車水行乘船泥行乘橇山行乘左準繩右規矩載四時以開九州通九道陂九澤度九山令益予眾庶稻可種卑濕命后稷予眾庶難得之食食少調有餘相給以均諸侯禹乃行相地宜所有以貢及山川之便利按秦本紀秦之先大費與禹平水土已成帝錫元圭禹受曰非予能成亦大費爲輔帝舜曰咨爾費贊禹功其賜爾皂遊爾後嗣將大出乃妻之姚姓之玉女大費拜受佐舜調馴鳥獸鳥獸多馴服是爲柏翳﹝按舜典禹平水土是追述

前功之辭而史記敍於堯崩之後存以備考

按竹書紀年帝堯唐氏七十五年司空禹治河按通鑑前編書敍納於大麓爲舜歷試之終事今系之歷試之三年兼鯀以七十載殛死至是禹三年之喪畢而舜舉之也大紀命禹益棄皆系之此年今從之

有虞氏帝舜元載命垂作共工伯益作虞而佐益以朱虎熊羆按書經舜典帝曰疇若予工僉曰垂哉帝曰兪咨垂汝共工垂拜稽首讓於殳斨曁伯與帝曰兪往哉汝諧帝曰疇若予上下艸木鳥獸僉曰益哉帝曰兪咨益汝作朕虞益拜稽首讓於朱虎熊羆帝曰兪往哉汝諧孔

傳共謂供其職事上謂山下謂澤順施其政教取之有時用之有節言伯益能之虞掌山澤之官疏

正義曰堯典傳云共工官稱卽被以共工二字爲官名蔡

傳史記曰朱虎熊羆爲伯益之佐殳斨伯與當亦爲垂之佐也又按此以平水土若百工各爲一官而周制同領於司空大全

林氏曰益向𨿽掌火烈山

澤特爲禹之佐至此方正爲虞曾氏曰周禮有山虞澤虞等益蓋爲眾虞之長耳按史記五帝本紀舜曰誰能馴予上下艸木鳥獸皆曰益可於是以益爲朕虞益拜稽首讓於諸臣朱虎熊羆舜曰往矣汝諧遂以朱虎熊羆爲佐垂主工師百工致功益主虞山澤辟按通鑑前編虞帝舜元載春正月元日帝格於文祖踐天子位於蒲陂以土徳王咨二十有二人目

舜典孔傅曰禹垂益伯夷夔龍六人新命有職四嶽十二牧凡二十二人特敕命之

商商制五官有司空而以六府典司六職六工典制六材按禮記曲禮天子之五官曰司徒司馬司空司士司寇典司五眾通

典眾謂羣臣也周制司士屬司馬太宰司徒宗伯司馬司寇司空爲六官天子之六府曰司土司木司水司艸司器司貨典司六職陳

注府者藏物之所此府主藏六物之稅天子之六工曰土工金工石工木工獸工艸工典制六材陳

注六材者六工之所用也以上舊說皆爲殷制

周周制以司空掌邦土其屬六十按書經周官司空掌邦土居四民時地利

蔡傳

冬官卿主國空土以居士農工商四民順天時以興地利按周禮冬官則記考工之事與此不同蓋本闕冬官漢儒以考工記當之也按洪範三八政四曰司空

蔡傳

司空掌土所以安其居也按禮記王制司空執度度地居民山川沮澤時四時量地遠近興事任力凡使民任老者之事食壯者之食按月令季春之月命司空曰時雨將降下水上騰循行國邑周視原野修利堤防道達溝瀆開通道路毋有障塞是月也命工師令百工審五庫之量金鐵皮革筋角齒羽箭幹脂膠丹漆毋或不良注

五庫者金鐵爲一庫皮革筋爲一庫角齒爲一庫羽箭幹爲一庫脂膠丹漆爲一庫視諸物皆有舊法謂之量一說多寡之數也按周禮天官太宰之職掌建邦之六典以佐王治邦國六曰事典以富邦國以任百官以生萬民注

事典司空之職也小宰之職以官府之六屬舉邦治六曰冬官其屬六十掌邦事大事則從其長小事則專達按冬官闕

按訂義趙氏曰先王建官始於天官掌邦治至冬官而經理之事終矣名官以冬此其旨也工百工也考察也以其精巧工於制器故謂之工以其所制之器從而察其善不善故謂之考小宰六曰冬官其屬六十掌邦事則冬官之事不止於制器記者止謂之考工何也鄭注云此篇司空之官也司空篇亡漢興購求千金弗得此前世識其事者記錄以備大數爾然秦火之後司空居四民時地利之事亡矣先儒據所聞者記之而已今觀所記如營國爲溝洫等事尙有居四民時地利之遺意但不若制器之爲詳豈非當時諸儒於先王制器之法聞之頗悉故記之特備歟至於有一二可疑者意其古制不可悉聞則間自爲說以補其亡爾苟幹理未大戾當尊經可也王東巖按漢儒謂冬官亡補以考工記司空果亡乎以周官司空之掌考之司空未可以爲亡也夫周官言司空掌邦土居四民時地利凡經言田萊溝洫都邑塗巷者非邦土而何農工商賈市井裏室廬者非居民而何桑麻谷粟之所出山澤林麓之所生非地利而何及考小宰言六官設屬各有六十今治官之屬六十有三教官之屬七十有九禮官之屬七十有一政官之屬六十有六意者秦火之餘簡編脫落司空之屬錯雜五官之中先儒莫之能辧遂以考工記補之其實司空一官未嘗亡也夫考工記可以補周官者非三十工之制有合周之遺法也獨考工之序其議論有源委非深於道者莫能之夫論百工之事不止於工上立說上而本於王公士大夫則知工𨿽未伎非王公發明乎是理士大夫推而行之其藝固不能以自成下而及於商旅農婦則知工𨿽有巧非商旅之懋遷貨賄農夫之飭力地財婦工之化治絲麻其材於何而取給也創此者有知述此者有功業則傳於世守功則歸於聖人工何嘗獨立於天地間能使器利用便乎惟此等議論近古足以發明聖經之旨此所以取而爲補亡之書也如捨此而索於制度之末則論周人上輿奚及乎上梓上匠之制論周人明堂奚取乎世室重屋之制言溝卹川非遂人之制也言旗旗旟旐非司馬司常巾車之制也其他纖悉有不盡信者甚多槪以爲周家之制度豈其然乎﹝按工部四司其見於周禮者如地官山虞林衡川衡澤虞夏官掌固司險等職俱同於各司職掌其他有事營度散見於五官者不一未敢臆爲收錄恐括一反以漏百也﹞按史記管蔡世家周公舉康叔爲周司寇冉季爲周司空以佐成王治皆有令名於天下

漢漢承秦制設將作少府掌治宮室更名大匠而石庫東園諸令丞皆屬之又少府屬官有考工司空東園匠令丞及都水均官長丞上林十池監而太常屬官亦有均官都水兩長丞後攺禦史大夫爲大司空仍掌舉核不司營造又設水衡都尉以主都水及上林而上林均輸等九官令丞衡官水司空等七官長丞皆屬之按漢書百官公卿表將作少府秦官掌治宮室有兩丞左右中候景帝中六年更名將作大匠屬官有石庫東園主章左右前後中校七令丞又主章長丞武帝太初元年更名東園主章爲木工成帝陽朔三年省中候及左右前後中校五丞注

如淳曰章謂大材也舊將作大匠主材吏名章曹掾師古曰今所謂木鍾者蓋章聲之轉耳東園主章掌大材以供東園大匠也少府秦官掌山海池澤之稅以給共養有六丞屬官有考工室左右司空東園匠令丞又都水均官長丞又上林中十池監又尙方皆屬焉注

應劭曰名曰禁錢以給私養自別爲藏少者小也故稱少府師古曰大司農供軍國之用少府以養天子也臣瓚曰冬官爲考工主作器械也東園匠主作陵內器物者也師古曰三輔黃圖云上林中池上五所而此云十池監未詳其數尙方主作禁器物武帝太初元年更名考工室爲考工太常屬官有均官都水兩長丞

注服虔曰均官主山陵上�輸入之官也如淳曰律都水治渠堤水門三輔黃圖云三輔皆有都水也禦史大夫秦官位上卿銀印靑綬掌副丞相有兩丞秩千石一曰中丞在殿中蘭臺掌圖籍祕書外督部刺史內領侍禦史員十五人受公卿奏事舉劾按章成帝綏和元年更名大司空金印紫綬祿比丞相置長史中丞官職如故哀帝建平二年復爲禦史大夫元壽二年復爲大司空禦史中丞更名禦史長史水衡都尉武帝元鼎二年初置掌上林苑有五丞屬官有上林均輸禦羞禁圃輯濯鍾官技巧六�辯銅九官令丞又衡官水司空都水農倉又甘泉上林都水七官長丞皆屬焉上林有八丞十二尉均輸四丞禦羞兩丞都水三丞禁圃兩尉甘泉上林四丞成帝建始二年省技巧六�官王莽攺水衡都尉曰予虞初禦羞上林衡官及鑄錢皆屬少府注

應劭曰古山林之官曰衡掌諸池苑故稱水衡張晏曰主都水及上林苑故曰水衡主諸官故曰都有卒徒武事故曰尉師古曰衡平也主平其稅入如淳曰禦羞地名也輯濯船官也鍾官主鑄錢官也辯銅主分別銅之種類也師古曰禦宿則今長安城南禦宿川也不在藍田羞宿聲相近故或云禦羞或云禦宿耳羞者�羞所出宿者止宿之義輯讀與楫同音集濯音直孝反皆所以行船也漢舊儀雲天子六�未央承華騊駼騎馬輅軨大�也馬皆萬匹據此表太僕屬官已有大�未央輅軨騎馬騊駼承華而水衡又云六�技巧官是則技巧之徒供六�者其官別屬水衡也

後漢後漢設司空掌水土營建之事而列於三公攺民曹尙書主繕修功作又設將作大匠統左右校令掌土水工役之事按後漢書百官志司空公一人本注曰掌水土事凡營城起邑浚溝洫修墳防之事則議其利建其功凡四方水土功課歲盡則奏其殿最而行賞罰凡郊祀之事掌埽除樂器大喪則掌將校復土凡國有大造大疑諫爭與太尉同世祖卽位爲大司空建武二十七年去大屬長史一人千石掾屬二十九人令史及禦屬四十二人注

馬融曰掌營城郭主司空土以居民韓詩外傳曰三公之得者何曰司馬司空司徒也司馬主天司空主土司徒主人故陰陽不和四時不節星辰失度災變非常則責之司馬山陵崩阤川谷不通五穀不植艸木不茂則責之司空君臣不正人道不和國多盜賊民怨其上則責之司徒故三公典其職憂其分舉其辧明其得此之謂三公之事應劭漢官儀曰綏和元年罷禦史大夫官法周制初置司空議者又以縣道官獄司空故覆加大爲大司空亦所以別大小之文漢舊儀曰禦史大夫敕上計丞長史曰詔書殿下布告郡國臣下承宣無狀多不究百姓不蒙恩被化守長史到郡與二千石同力爲民興利除害務有以安之稱詔書郡國有茂才不顯者言殘民貪污煩擾之吏百姓所苦務勿任用方察不稱者刑罰務於得中惡惡止其身選舉民侈過度務有以化之問今歲善惡孰與往年對上問今年盜賊孰與往年得無有羣輩大賊對上臣昭案獻帝建安十三年又罷司空置禦史大夫禦史大夫郗慮慮免不得補荀綽晉百官表注曰獻帝置禦史大夫職如司空不領侍禦史漢官目錄云掾屬二十四人將作大匠一人二千石本注曰承秦曰將作少府景帝攺爲將作大匠掌修作宗廟路寢宮室陵園木土之功並樹桐梓之類列於道側丞一人六百石注蔡質漢儀曰位次河南尹光武中元二年省謁者領之章帝建初元年復置漢官篇曰樹栗椅桐梓胡廣曰古者列樹以表道並以爲林囿四者皆木名治宮室並主之左校令一人六百石本注曰掌左工徒丞一人注安帝復也右校令一人六百石本注曰掌右工徒丞一人注安帝復也

右屬將作大匠

注前書曰屬官又有左右中候右庫東園主章左右前後中校士令丞成帝省尙書六人六百石本注曰成帝初置尙書四人分爲四曹常侍曹尙書主公卿事二千石曹尙書主郡國二千石事民曹尙書主凡吏上書事注

蔡質漢舊儀曰民曹典繕治功作鹽池苑囿盜賊事客曹尙書主外國夷狄事世祖承遵後分二千石曹又分客曹爲南主客曹北主客曹凡六曹侍郎三十六人四百石本注曰一曹有六人主作文書起艸注

蔡質漢儀曰尙書郎初後三署詣臺試初上臺稱守尙書郎中歲滿稱尙書郎三年稱侍郎令史十八人二百石本注曰曹有三主書後增劇曹三人合二十一人注

古今注永元三年七月增尙書令史員功滿未嘗犯禁者以補小縣墨綬蔡質曰皆選蘭臺符節上稱簡精練吏有能爲之決錄注曰故事尙書郎以令史久缺補之世祖始攺用孝廉爲郎右屬少府按晉書職官志成帝建始四年罷中書宦者又置尙書五人一人爲僕射而四人分爲四曹通掌圖書祕記章奏之事各有其任其一曰常侍曹主丞相禦史公卿事其二曰二千石曹主刺史郡國事其三曰民曹主吏民上書事其四曰主客曹主外國夷狄事後成帝又置三公曹主斷獄是爲五曹后漢光武以三公曹主歲盡考課諸州郡事攺常侍曹爲吏部曹主選舉祠祀事民曹主繕修功作鹽池園苑事

魏魏復置司空列於三公攺民曹尙書爲左民尙書而尙書郎有虞曹水部民曹二千石曹之屬按晉書職官志太尉司徒司空並古官也自漢歷魏置以爲三公魏攺選部爲吏部主選部事又有左民客曹五兵度支凡五曹尙書二僕射一令爲八座魏尙書郎有殿中吏部駕部金部虞曹比部南主客祠部度支庫部農部水部儀曹三公倉部民曹二千石中兵外兵都兵別兵考功定課凡二十三郎靑龍二年尙書陳矯奏置都官騎兵合凡二十五郎每一郎缺白試諸孝廉能結文案者五人謹封奏其姓名以補之

晉晉承漢魏以司空列於三公設左右民尙書以廬舍器用歸之右丞而尙書郎又有左民右民虞曹屯田起部水部之屬將作大匠不時置按晉書職官志太尉司徒司空並古官也自漢歷魏置以爲三公及晉受命迄江左其官相承不替晉置吏部三公客曹駕部屯田度支六曹而無五兵咸寧二年省駕部尙書四年省一僕射又置駕部尙書太康中有吏部殿中及五兵田曹度支左民爲六曹尙書又無駕部三公客曹惠帝世又有右民尙書止於六曹不知此時省何曹也及渡江有吏部祠部五兵左民度支五尙書左右丞自漢武帝建始四年置尙書而便置丞四人及光武始減其二惟置左右丞左右丞蓋自此始也自此至晉不攺晉左丞主臺內禁令宗廟祠祀朝儀禮制選用署吏急假右丞掌臺內庫藏廬舍凡諸器用之物及廩振人租布刑獄兵器督錄遠道文書章表奏事八座郎初拜皆沿漢舊制並集都座交禮遷職又解交焉晉受命武帝罷農部定課置直事殿中祠部儀曹吏部三公比部金部倉部度支都官二千石左民右民虞曹屯田起部水部左右主客駕部車部庫部左右中兵左右外兵別兵都兵騎兵左右士北主客南主客爲三十四曹郎後又置運曹凡三十五曹置郎二十三人更相統攝及江左無直事右民屯田車部別兵都兵騎兵左右士運曹十曹郎康穆以後又無虞曹二千石二郎但有殿中祠部吏部儀曹三公比部金部倉部度支都官左民起部水部主客駕部庫部中兵外兵十八曹郎後又省主客起部水部餘十五曹云將作大匠有事則置無事則罷

宋宋以司空掌水土列於三公營造則置將作大匠起部尙書又設材官將軍主工匠土木而隸於起部其起部郎則隸於度支尙書按宋書百官志司空一人掌水土事郊祀掌掃除陳樂器大喪掌將校復土舜攝帝位以禹爲司空契之子曰冥亦爲夏司空殷湯以咎單爲司空周時司空爲冬官掌邦事漢西京初不置成帝綏和元年更名禦史大夫爲大司空哀帝建平二年復爲禦史大夫元壽二年復爲大司空光武建武二十七年去大字獻帝建安十三年又罷司空置禦史大夫禦史大夫郗慮免不復補魏初又置司空將作大匠一人丞一人掌土木之役秦世置將作少府漢因之景帝中六年更名將作大匠光武二年省以謁者領之章帝建初元年復置晉氏以來有事則置無則省尙書令任總機衡僕射尙書分領諸曹左僕射領殿中主客二曹吏部尙書領吏部刪定三公比部四曹祠部尙書領祠部儀曹二曹度支尙書領度支金部倉部起部四曹左民尙書領左民駕部二曹都官尙書領都官水部庫部功部四曹五兵尙書領中兵外兵二曹昔有騎兵別兵都兵故謂之五兵也五尙書二僕射一令謂之八座若營宗廟宮室則置起部尙書事畢省晉西朝則直事殿中祠部儀曹吏部三公比部金部倉部度支都官二千石左民右民虞曹屯田起部水部左主客右主客駕部車部庫部左中兵右中兵左外兵右外兵別兵都兵騎兵左士右士北主客南主客爲三十四曹郎後又置運曹凡三十五曹晉江左初無直事民按晉志民上有右字屯田車部別兵都兵騎兵左士右士運曹十曹郎而主客中兵各置一郎而已所餘十七曹也康穆以來又無虞曹二千石二郎猶有殿中祠部吏部儀曹三公比部按晉志比部下有金部倉部度支都官左民起部水部主客駕部庫部中兵﹝按晉志中兵下有外兵﹞十八曹郎後又省主客起部水部餘十五曹宋髙祖初加置騎兵主客起部水部四曹郎合爲十九曹太祖元嘉十年又省儀曹主客比部騎兵四曹郎十一年又並置十八年增刪定曹郎次在左民曹上蓋魏世之定科郎也三十年又置功論郎次都官之下在刪定之上太宗世省騎兵今凡二十曹郎以三公比部主法制度支主算支派也度景也都官王軍事刑獄其餘曹所掌各如其名材官將軍一人司馬一人主工匠土木之事漢左右校令其任也魏右校又置材官校尉主天下材木事晉江左攺材官校尉曰材官將軍又罷左校令今材官隸尙書起部及領軍

南齊南齊以司空列於三公將作大匠起部尙書皆主土木不常置起部曹統於度支水部曹統於都官材官將軍屬於起部按南齊書百官志太尉司徒司空三公舊爲通官將作大匠太僕大鴻臚三卿不常置將作掌宮廟土木有事權置兼官畢乃省度支尙書領度支金部倉部起部四曹都官尙書領都官水部庫部功論四曹起部尙書興立宮廟權置事畢省公車令一人太官令一人丞一人太醫令一人丞一人內外殿中監各一人內外驊驑�丞各一人材官將軍一人司馬一人屬起部亦屬領軍

梁梁承宋齊仍以司空列於三公起部尙書大營建則權置其起部諸曹事分屬都官左戶而左丞亦掌廬舍器用又設大匠卿以掌土木大舟卿以掌舟航堤渠按隋書百官志梁武受命之初官班多同宋齊之舊有司空官諸公及位從公開府者置官屬有長史司馬諮議參軍掾屬從事中郎記室主簿列曹參軍行參軍舍人等官尙書省置令左右僕射各一人又置吏部祠部度支左戶都官五兵等六尙書左右丞各一人吏部刪定三公比部祠部儀曹虞曹主客度支殿中金部倉部左戶駕部起部屯田都官水部庫部功論中兵外兵騎兵等郎二十三人令史百二十人書令史百三十人起部尙書營宗廟宮室則權置之事畢則省以其事分屬都官左戶二尙書右丞掌臺內藏及廬舍凡諸器用之物天監九年詔曰尙書五都職參政要非但總領眾局亦乃方軌二丞頃𨿽求才未臻妙簡可革用士流每盡時彥庶同持領秉此羣目於是以都令史視奉朝請其年以太學博士劉納兼殿中都司空法曹參軍劉顯兼吏部都太學博士孔虔孫兼金部都司空法曹參軍蕭軌兼左戶都宣毅墨曹參軍王顒兼中兵都五人並以才地兼美首膺玆選矣大匠卿位視太僕掌土木之工統左右校諸署大舟卿梁初爲都水臺使者一人參軍事二人河堤謁者八人七年攺焉位視中書郎列卿之最末者也主舟航堤渠梁初猶依宋齊皆無卿名天監七年以衛尉爲衛尉卿廷尉爲廷尉卿將作大匠爲大匠卿三卿是爲秋卿以光祿勛爲光祿卿大鴻臚爲鴻臚卿都水使者爲大舟卿三卿是爲冬卿皆置丞及功曹主簿

陳陳仍以司空列於三公旣設本曹尙書復置大匠大舟卿及材官將軍按隋書百官志陳承梁皆循其制官其所制品秩司空秩萬石品第一列曹尙書大匠大舟等卿中二千石品第三材官將軍六百石品第九

北魏明元帝泰常二年置北部大人按魏書太宗本紀不載按官氏志泰常二年夏置六部大人官有天部地部東西南北部皆以諸公爲之大人置三屬官文成帝永平二年都水臺置二使者按魏書髙宗本紀不載按官氏志永平二年正月尙書令髙肇奏都水臺請依舊二使者參軍事謁者並錄事令史亦隨事更立詔曰使者置二可如所奏其下屬司惟須充事耳亦何勞多也參軍錄事並更置一謁者加二令史依舊孝文帝太和十五年置虞曹按魏書髙祖本紀不載按官氏志云云太和

年詔議官制定尙書及將作等階品按魏書髙祖本紀不載按官氏志自太祖至髙祖初其內外百官屢有減置或事出當時不爲常目舊令亡失無所依據太和中髙祖詔羣寮議定百官著於令列曹尙書第二品中將作大匠從第二品下都水使者第四品中尙書郎中第五品上尙書郎水衡都尉從第五品下主事郎從第六品上都令史主書令史第七品上按杜佑通典後魏左民尙書有屯田郎虞曹掌地圖山川遠近園囿田獵雜木等事並屬虞衡尙書有水部屬都官尙書亦掌舟船津梁之事又有大匠卿置丞二人又後魏初有水衡都尉及河堤謁者都水使者官太和二十三年復次尙書將作等以下職令按魏書髙祖本紀不載按官氏志二十三年髙祖復次職令及帝崩世宗初班行之以爲永制列曹尙書第三品將作大匠從第三品都水使者從第五品上階尙書郎中第六品下階尙書都令史主書令史第八品上階監淮海津都尉從第九品上階

北齊北齊承魏以司空爲三公設將作寺掌營建以虞曹屯田起部隸祠部尙書以水部隸都官尙書而都水臺亦管津橋按隋書百官志後齊制官多循後魏置太尉司徒司空是爲三公將作寺掌諸營建大匠一人丞四人亦有功曹主簿錄事員若有營作則立將副將長史司馬主簿錄事等各一人又領軍主副幢主副等尙書省置吏部殿中祠部五兵都官度支等六尙書六尙書分統列曹祠部統祠部主客虞曹屯田起部五曹都官統都官二千石比部水部膳部五曹注虞曹掌地圖山川遠近園囿田獵殽膳雜味等事屯田掌籍田諸州屯田等事起部掌諸興造工匠等事水部掌舟船津梁公私水事都水臺管諸津橋使者二人參事十人又領都尉合昌坊城等三局尉皆分司諸津橋

北周北周依周禮建六官冬官府領司空等眾職而虞部則屬之大司馬按周書盧辯傳太祖欲行周官命蘇綽專掌其事未幾而綽卒乃令辯成之於是依周禮建六官置公卿大夫士冬官府領司空等眾職以魏恭帝三年始命行之按杜佑通典後周冬官大司空卿掌邦事以五材九範之徒佐皇帝富邦國大祭祀行灑埽廟社四望則奉牲其屬工部中大夫二人承司空之事掌百工之籍而理其禁令虞部中大夫一人掌山澤艸木鳥獸而阜蕃之又有小虞部並屬大司馬又夏官有司水大夫司水上士有匠師中大夫掌城郭宮室之制有司木中大夫掌木工之政令又有匠師中士有舟中士

隋隋始設工部尙書統工部屯田虞部水部侍郎設都水臺掌舟津又設將作寺以將作大匠統左右校之屬按隋書百官志髙祖旣受命攺周之六官其所制名多依前代之法置尙書省都水臺將作寺尙書省工部尙書統工部屯田侍郎各二人虞部水部侍郎各一人都水臺使者及丞各二人參軍三十人河堤謁者六十人錄事二人領掌船局都水尉二人又領諸津上津每尉一人丞二人中津每尉丞各一人下津每典作一人津長四人將作寺大匠一人丞主簿錄事各二人統左右校署令各二人丞左校四人右校三人各有監作左校十二人右校八人等員工部尙書爲正三品將作大匠爲從三品都水使者爲從五品尙書諸曹侍郎爲正六品將作丞爲從七品都水丞爲正八品左校右校署令上津尉掌船局都尉爲從八品都水參軍事中津尉爲正九品左校右校署丞上津丞中津丞左右校監作爲從九品文帝開皇三年工部諸曹侍郎加爲從五品廢都水臺入司農按隋書髙祖本紀不載按百官志云雲開皇六年置工部員外郎按隋書髙祖本紀不載按百官志六年尙書省二十四司各置員外郎一人以司其曹之籍帳侍郎闕則釐其曹事開皇十三年復置都水臺按隋書髙祖本紀不載按百官志云雲開皇十四年置工部主事令史員按隋書髙祖本紀不載按百官志十四年諸省各置主事令史員開皇二十年攺將作寺爲監以大匠爲太監初加置副監按隋書髙祖本紀不載按百官志云云仁壽元年攺都水臺爲監更名使者爲監按隋書髙祖本紀不載按百官志云云煬帝大業三年以更置曹郎攺工部郎爲起部郎將作寺攺爲監而以太監少監爲匠都水監爲使者按隋書煬帝本紀不載按百官志煬帝卽位多所攺革三年定令尙書省六曹各侍郎一人以貳尙書之職正四品諸曹侍郎並攺爲郎又攺吏部爲選部郎戶部爲人部郎禮部爲儀曹郎兵部爲兵曹郎刑部爲憲部郎工部爲起部郎以異六侍郎之名廢諸司員外郎而每增置一曹郎各爲二員都司郎各一人品同曹郎掌都事之職以都事爲正八品分隸六尙書諸司主事並去令史之名其令史隨曹閒劇而置每十令史置一主事不滿十者亦置一人尋又每減一郎置丞務郎一人同員外之職攺將作寺爲將作監太監少監爲大匠少匠丞加爲從六品統左右校及甄官署都水監攺爲使者增爲正五品丞爲從七品統舟�河渠二署舟�署每津置尉一人大業五年攺將作都水官俱爲監後又攺都水監爲令按隋書煬帝本紀不載按百官志五年又攺將作監大匠爲太監正四品少匠爲少監正五品又攺都水使者爲監四品加置少監爲五品後又攺監少監爲令從三品少令從四品大業十三年又攺將作監少監爲令少令丞加品至從五品按隋書煬帝本紀不載按百官志云云

工部部匯考二

唐唐仍設工部尙書侍郎佐之統工部屯田虞部水部之屬而土木又有將作監軍器又有軍器監河渠又有都水監按唐書百官志唐之官制其名號祿秩𨿽因時增損而大抵皆沿隋故尙書省其屬有六尙書六曰工部工部尙書一人正三品侍郎一人正四品下掌山澤屯田工匠諸司公廨紙筆墨之事其屬有四一曰工部二曰屯田三曰虞部四曰水部工部郎中一人從五品上員外郎一人從六品上掌城池土木之工役程式爲尙書侍郎之貳凡京都營繕皆下少府將作共其用役千功者先奏凡工匠以州縣爲團五人爲火五火置長一人四月至七月爲長功二月三月八月九月爲中功十月至正月爲短功雇者日爲絹三尺內中尙巧匠無作則納資凡津梁道路治以九月工部主事三人屯田主事二人虞部主事二人水部主事二人從九品上以主事令史書令史署覆文案以亭長啟閉傳禁約以掌固守當倉庫及陳設注

武徳三年攺起部曰工部龍朔二年曰司平屯田曰司田虞部曰司虞水部曰司川光宅元年攺工部曰冬官天寶十一載攺虞部曰司虞水部曰司水工部有令史十二人書令史二十一人計史一人亭長六人掌固八人屯田令史七人書令史十二人計史一人掌固四人虞部令史四人書令史九人掌固四人水部令史四人書令史九人掌固四人屯田郎中員外郎各一人掌天下屯田及京文武職田諸司公廨田以品給焉虞部郎中員外郎各一人掌京都衢哄苑囿山澤艸木及百官蕃客時蔬薪炭供頓畋獵之事每歲春以戶小兒戶婢仗內蒔種漑灌冬則謹其蒙覆凡郊祀神壇五嶽名山樵采芻牧皆有禁距壝三十步外得耕種春夏不伐木京兆河南府三百里內正月五月九月禁弋獵山澤有寶可供用者以聞水部郎中員外郎各一人掌津濟�艫渠梁堤堰溝洫漁捕運漕碾磑之事凡坑陷井穴皆有標京畿有渠長斗門長諸州堤堰刺史縣令以時檢行而�其決築有埭則以下戶分牽禁爭利者將作監監一人從三品少監二人從四品下掌土木工匠之政總左校右校中校甄官等署百工等監大明興慶上陽宮中書門下六軍仗捨閒�謂之內作郊廟城門省寺臺監十六衛東宮王府諸廨謂之外作自十月距二月休冶功自冬至距九月休土功凡治宮廟太常擇日以聞丞四人從六品下掌判監事凡外營繕大事則聽制敕小事則須省符功有長短役有輕重自四月距七月爲長功二月三月八月九月爲中功自十月距正月爲短功長上匠州率資錢以酬雇軍器則勒歲月與工姓名注

武徳初攺令曰大匠少令曰少匠龍朔二年攺將作監曰繕工監大匠曰大監少匠曰少監咸亨元年繕工監曰營繕監天寶十一載攺大匠曰大監少匠曰少監有府十四人史二十八人計史三人亭長四人掌固六人短蕃匠一萬二千七百四十四人明資匠二百六十人主簿二人從七品下掌官吏糧料俸食假使必由之諸司供署監物有闕舉焉錄事二人從九品上左校署令二人從八品下丞二人正九品下掌梓匠之事樂縣簨兵械喪葬儀物皆供焉宮室之制自天子至士庶有等差官修者左校爲之監作十人注有府六人史十二人監作十二人右校署令二人正八品下丞三人正九品下掌版築塗泥丹堊匽�之事有所須則審其多少而市之監作十人注

有府五人史十人典事二十四人中校署令一人從八品下丞三人正九品下掌供舟車兵械雜器行幸陳設則供竿柱閒�系秣則供行槽禱祀則供棘葛內外營作所須皆取焉監牧車牛有年支芻豆則受之以給車坊監事四人注

武后時攺曰營繕署垂拱元年復舊尋廢開元初復置有府二人史六人典事八人掌固二人甄官署令一人從八品下丞二人正九品下掌琢石土之事供石磬人獸碑柱碾磑瓶缶之器敕葬則供明器監作四人注

有府五人史十人典事十八人百工就谷庫谷斜谷太陰伊陽監監各一人正七品下副監一人從七品下丞一人正八品上掌采伐材木監作四人注

武徳初置百工監掌舟車及營造雜作有監少監各一人丞四人主簿一人又置就谷庫谷斜谷太陰伊陽五監貞觀中廢百工監髙宗置百工署掌東都土木瓦石之功開元十五年爲監有錄事二人府一人史三人典事二十人軍器監監一人正四品上丞一人正七品上掌繕甲弩以時輸武庫總署二一曰弩坊二曰甲坊主簿一人正八品下錄事一人從九品下注

武徳初有武器監一人正八品下掌兵仗�牧少監一人丞二人主簿一人七年廢軍器監八年復置九年又廢貞觀六年廢武器監開元以前軍器皆出在尙署三年置軍器監十一年復廢爲甲弩坊隸少府十六年復爲監有府八人史十二人亭長二人掌固四人弩坊署令一人正八品下丞一人正九品下掌出納矛�弓矢排弩刃鏃雜作及工匠監作二人注

有府二人史五人典事二人貞觀六年攺弓弩署爲弩坊署甲鎧署爲甲坊署甲坊署令一人正八品下丞一人正九品下掌出納甲冑綅繩筋角雜作及工匠監作二人注

有府二人史五人典事二人都水監使者二人正五品上掌川澤津梁渠堰陂池之政總河渠諸津監署凡漁捕有禁漑田自遠始先稻後陸渠長斗門長節其多少而均焉府縣以官督察丞二人從七品上掌判監事凡京畿諸水因灌漑盜費者有禁水入內之餘則均王公百官主簿一人從八品下掌運漕漁捕程會而糾舉之注武徳初廢都水監爲署貞觀六年復爲監攺令曰使者龍朔二年攺都水監曰司津監使者曰監武后垂拱元年攺都水監曰水衡監使者曰都尉開元二十五年不隸將作監有錄事一人府五人史十人亭長一人掌固四人初貞觀六年置舟楫署有令一人正八品下掌舟楫運漕漕正一人府三人史六人監漕一人漕史一人典事六人掌固八人上元二年置丞二人正九品下掌運漕隱失開元二十六年署廢河渠署令一人正八品下丞一人正九品上掌河渠陂池堤堰魚醢之事凡溝渠開塞漁捕時禁皆顓之饗宗廟則供魚祀昊天上帝有司攝事則供腥魚日供尙食及給中書門下歲供諸司及東宮之冬藏渭河三百里內漁釣者五坊捕治之供祠祀則自便橋至東渭橋禁民漁三元日非供祠不采魚注

唐有河堤使者貞觀初攺曰河堤謁者有府三人史六人典事三人每渠及斗門有長一人掌固三人魚師十三人初有監漕十人從九品上大歷後省興成五門六門龍首涇堰滋堤凡六堰皆有丞一人從九品下府一人史二人典事一人掌固二人貞觀六年皆廢河堤謁者六人正八品下掌完堤堰利溝瀆漁捕之事涇渭白渠以京兆少尹一人督視諸津令各一人正九品上丞二人從九品下掌天下津濟舟梁灞橋永濟橋以勛官散官一人�之天津橋中橋則以衛士拚掃凡舟渠之備皆先擬其半袽塞竹所在供焉注

唐攺津尉曰令有錄事一人府一人史二人典事三人津吏五人橋丁各三十人匠各八人京兆河南諸津隸都水監便橋渭橋萬年三橋有丞一人從九品下府一人史七人典事二人掌固二人貞觀中廢

遼遼初置北南宣徽院掌禦前祗應之事後設南面朝官尙書省始具工部長貳曹郎之職仍設將作都水太監少監丞簿諸員按遼史百官志遼國官制分北南院北面治宮帳部族屬國之政南面治漢人州縣租賦軍馬之事因俗而治得其宜矣初太祖分宣徽爲北南院其實所治皆北面之事宣徽視工部契丹宣徽北院太宗會同元年置掌北面禦前祗應之事北院宣徽使知北院宣徽事北院宣徽副使同知北院宣徽事宣徽南院會同元年置掌南院禦前祗應之事南院宣徽使知南院宣徽事南院宣徽副使同知南院宣徽事南面朝官遼有北面朝官矣旣得燕代十有六州乃用唐制復設南面三省六部臺院寺監諸衛之官尙書省工部職名總目尙書侍郎李澣穆宗朝累遷工部侍郎郎中員外郎將作監職名總目太監少監熙宗重熙十七年將作少監王企監丞主簿都水監職名總目太監少監監丞主簿

宋宋工部設尙書侍郎統工部屯田虞部水部郎中員外之屬而軍器所文思院提轄提點亦隸之其將作軍器都水三監仍各置監少監以下諸員按宋史職官志工部掌天下城郭宮室舟車器械符印錢幣山澤苑囿河渠之政凡營繕歲計所用財物關度支和市其工料則飭少府將作監檢計其所用多寡之數凡百工其役有程而善否則有賞罰兵匠有闕則隨以緩急招募籍坑冶歲入之數若攺用錢寶先具模制進禦請書造度量權衡則關金部印記則關禮部凡道路津梁以時修治舊制判部事一人以兩制以上充元丰並歸工部其屬三司曰屯田曰虞部曰水部設官十尙書侍郎各一人工部屯田虞部水部郎中員外郎各一人元佑元年省水部郎官一員紹聖元年詔屯田虞部互置郎官一員兼領尙書掌百工水土之政令稽其功緒以詔賞罰總四司之事侍郎爲之貳若制作營繕計置采伐所用財物按其程式以授有司郎中員外郎參掌之應官吏兵民緣本曹事有功賞罪罰則審實以上尙書省大祭祀則尙書薦俎與徹若諸監鼓鑄錢寶按年額而課其數因其登耗以詔賞罰凡車輦飭器印記之造則少府監文思院隸焉甲兵器械之制則軍器所隸焉有合支物料工價則申於朝以屬戶部建炎並將作少府軍器監並歸工部是時營繕未遑惟戎器方急紹興二年詔於行在別置作院造器甲令工部長貳提點郎官逐旬點檢少府監旣歸工部文思院上下界監官並從本部辟差又詔禦前軍器所隸工部自是營造稍廣宰臣議戶部以給財爲務工部以辦事爲能誠非一體欲令戶工部兼領其事卒未能合隆興以後宮室器甲之造寖稀且各分職掌部務益簡特提其綱要焉分案六曰工作曰營造曰財料曰兵匠曰檢法曰知雜又專立一案以禦前軍器案爲名裁減吏額共置四十二人侍郎掌貳尙書之事南渡初長貳互置隆興詔各置一員郎中員外郎舊制凡制作營繕計置采伐材物按程式以授有司則參掌之建炎三年詔工部郎官兼虞部屯田郎官兼水部隆興元年詔工部屯田共一員兼領自此四司合爲一矣淳熙九年以趙公廙爲屯田員外郎自是不復省屯田郎中員外郎掌屯田營田職田學田官莊之政令及其租入種刈興修給納之事凡塘濼以時增減堤堰以時修葺並有司修葺種植之事以賞罰詔其長貳而行之分案三置吏八虞部郎中員外郎掌山澤苑囿場冶之事辧其地產而爲之厲禁凡金銀銅鐵鉛錫鹽礬皆計其所入登耗以詔賞罰分案四置吏七水部郎中員外郎掌溝洫津梁舟楫漕運之事凡堤防決溢疏導壅底以時約束而計度其歲用之物修治不如法者罰之規畫措置爲民利者賞之分案六置吏十有三紹興累減吏額四司通置三十三人軍器所隸工部提點官二員紹興三十二年詔於邊臣內差提轄監造官各二員幹辦受給監門官各一員掌鳩工聚材制造戎器之政令舊就軍器監置別差提舉官以內侍領之紹興中攺隸工部罷提舉官日輪工部郎官軍器監官前去本所點驗監視後復以中人典領工部侍郎黃中以爲言請復隸屬從之孝宗卽位有旨增置提點官以內省都知李綽爲之攺稱提舉免隸工部後以禦史張震力爭復隸工部後攺隸步軍司尋復舊紹熙元年減省員額如上制文思院隸

工部提轄官一員監官三員內置一員文臣京朝官充監

門官一員掌金銀犀玉工巧及采繪裝鈿之飾凡儀物器仗權量輿服所以供上方給百司者於是出焉沿革附見榷貨務都茶場提轄官將作監舊制判監事一人以朝官以上充凡土木工匠之政京都繕修隸三司修造按本監但掌祠祀供省牲牌鎭石炷香盥手焚版幣之事元丰官制行始正職掌置監少監各一人丞主簿各二人監掌宮室城郭橋梁舟車營繕之事少監爲之貳丞參領之凡土木工匠版築造作之政令總焉辦其才幹器物之所須乘時儲積以待給用庀其工徒而授以法式寒暑早暮均其勞逸作止之節凡營造有計帳則委官覆視定其名數驗實以給之歲以二月治溝渠通壅塞乘輿行幸則預戒有司潔除均布黃道凡出納籍帳歲受而會之上於工部熙寧初以嘉慶院爲監其官屬職事稽用舊典已而盡追復之元佑七年詔攽將作監修成營造法式八年又詔本監營造檢計畢長貳隨事給限丞簿覆檢元符元年三省言將作監主簿二員乞將先到任一員攺充幹當公事候成資替罷從之崇寧五年詔將作監應承受前後特旨應副外路並府監修造差撥人工物料遵執元丰條格不得應副宣和五年詔罷營繕所歸將作監分案五置吏二十有七所隸官屬十修內司掌宮城太廟繕修之事東西八作司掌京城內外繕修之事竹木務掌修諸路水運材植及抽算諸河商販竹木以給內外營造之用事材場掌計度材物前期朴斫以給內外營造之用麥場掌受京畿諸縣夏租以給圬墁之用�務掌爲磚瓦以給繕營及瓶缶之器丹粉所掌燒變丹粉以供繪飾作坊物料庫第三界掌儲積材物以備給用退材場掌受京城內外退棄材物掄其長短有差其曲直中度者以給營造余備薪爨簾箔場掌抽算竹木蒲葦以供簾箔內外之用建炎三年詔將作監並歸工部紹興三年復置丞仍兼總少府之事十年置主簿一員十一年詔依司農太府寺置長貳一員隆興初宮室無所營繕職務簡省百工器用屬之文思院以隸工部本監惟置丞一員余官虛而不除乾道以後人材甚多監少丞簿無闕凡臺省之久次與郡邑之有聲者悉寄俓於此自是號爲儲才之地而營繕之事多俾府尹畿漕分任其責焉軍器監國初戎器之職領於三司冑曹案官無專職熙寧六年廢冑案乃按唐令置監以從官總判元丰正名始置監少監各一人丞二人主簿一人監掌監督繕治兵器什物以給軍國之用少監爲之貳丞參領之凡利器以法式授工徒其弓矢干戈甲冑劍戟戰守之具因其能而分任之量用給材旬會其數以考程課而輸於武庫委遣官詣所隸檢察凡用膠漆筋革財物必以時課百工造作勞逸必均歲終閱其良否多寡之數以詔賞罰器成則進呈便殿俟閱試而頒其樣式於諸道卽要會州建都作院分造器械從本監比較而進退其官吏焉元佑三年省丞一員紹聖中復置政和三年應禦前軍器所頒降軍器樣制非長貳當職官不得省閱及傳寫漏泄論以違制分案五置吏十有三所隸官屬四東西作坊造掌兵器旗幟戎帳什物辧其名色謹其繕作以輸於受藏之府兵校工匠其役有程視精粗利鈍以爲之賞罰作坊物料庫掌收鐵錫羽箭油漆之屬皮角場掌收皮革筋角以供作坊之用南渡置禦前軍器所建炎三年詔軍器監並歸工部東西作坊都作院並入軍器所紹興三年復置丞一員令工部相度合管職事歸之十一年詔復置長貳各一員十四年以朝奉大夫趙子厚守軍器監宗室爲寺監長貳自此始隆興初詔置造軍器已有軍器所隸工部本監惟置丞一員乾道五年復置少監及簿六年以少監韓玉往建康點檢物馬以奉使軍器少監爲名是年復置監一員淳熙初元詔戎器非進入毋輒出所由是呈驗寖省二年錢良臣以少監總領淮東財賦八年沈揆復以監長行諸監長貳自是始許總餉外帶然二人實初兼版曹職事嘉定十四年嶽珂獨以軍器監總餉淮東是後戎所作坊已備官於下宥府起部並提綱於上監居其間事務稀簡特爲儲才之所焉都水監舊隸三司河渠案嘉佑三年始專置監以領之判監事一人以員外以上充同判監事一人以朝官以上充丞二人主簿一人並以京朝官充輪遣丞一人出外治河之事或一歲再歲而罷其有諳知水政或至三年置局於澶州號曰外監元丰正名置使者一人丞二人主簿一人使者掌中外川澤河渠津梁堤堰疏鑿浚治之事丞參領之凡治水之法以防止水以溝蕩水以澮寫水以陂池瀦水凡江河淮海所經都邑皆頒其禁令視汴洛水勢漲涸增損而調節之凡河防謹其法禁歲計筊揵之數前期儲積以時頒用各隨其所治地而任其責興役以後月至十月止民功則隨其先後毋過一月若導水漑田及疏治壅積爲民利者定其賞罰凡修堤岸植楡柳則視其勤惰多寡以爲殿最南北外都水丞各一人都提舉官八人監埽官百三十有五人皆分職�事卽於機速非外丞所能治則使者行視河渠事元佑八年詔提舉汴河堤岸司隸本監先是導洛入汴專置堤岸司至是亦歸之有司元佑四年復置外都水使者五年詔南北外都水丞並以三年爲任七年方議回河東流乃詔河北東西漕臣及開封府界提點各兼南北外都水事紹聖元年罷祥符三年詔罷北外都水丞以河事委之漕臣三年復置宣和元年工部尙書王詔言乞選差曾任水官諳諫者爲南北兩外丞從之宣和三年詔罷南北外都水丞司依元丰法通差文武官一員分案七置吏三十有七所隸有街道司掌轄治道路人兵若車駕行幸則前期修治有積水則疏導之建炎三年詔都水監置使者一員紹興九年復治南北外都水丞各一員南丞於應天府北丞於東京置司十年詔都水事歸於工部不復置官

金金制工部設尙書侍郎統郎中員外掌修造工作山林川澤之政按金史百官志六部國初與左右司通署天眷三年始分治工部尙書一員正三品侍郎一員正四品郎中一員從五品掌修造營建法式諸作工匠屯田山林川澤之禁江河堤岸道路橋梁之事員外郎一員從六品

注貞佑五年兼覆實司官天徳三年增二員主事二員從七品

注令史十八人內女直四人譯史二人通事一人覆實司管勾一員從七品隸戶工部掌覆實營造材物工匠價直等事注

大安元年隸三司工部罷同管勾貞佑五年並罷之以工部主事兼興定四年復設從省擬不令戶工部舉右三部檢法司司正二員正八品檢法從八品二十二員

元元工部設尙書侍郎統郎中員外之屬掌營造百工之政令而諸屬提舉諸路雜造總管皆屬之按元史百官志工部尙書三員正三品侍郎二員正四品郎中二員從五品員外郎二員從六品掌天下營造百工之政令凡城池之修浚土木之繕葺材物之給受工匠之程式銓注局院司匠之官悉以任之世祖中統元年右三部置尙書二員侍郎二員郎中五員員外郎五員內二員專署工部事至元元年始分立工部尙書四員侍郎三員郎中四員員外郎五員三年復合爲右三部七年仍自爲工部尙書二員侍郎仍二員郎中三員員外郎如舊二十三年定尙書侍郎郎中員外郎各以二員爲額明年以漕務繁冗增尙書二員二十八年省尙書一員首領官主事五員蒙古必闍赤六人令史四十二人回回令史四人怯裏馬赤一人知印一人奏差三十人蒙古書寫一人典吏七人又司程官四員右三部照磨一員典吏七人其屬附見左右部架閣庫秩正八品管勾二員典吏十二人掌六部文卷簿籍架閣之事中統元年左右部各置二十三年並爲左右部架閣庫諸色人匠總管府秩正三品掌百工技藝至元十二年始置總管同知副總管各一員十六年置達魯花赤一員增同知副總管各一員二十八年省同知一員三十年省副總管一員後定置達魯花赤一員總管一員同知二員副總管二員經歷知事提控案牘各一員令史五人譯史一人奏差四人其屬十有一梵像提舉司秩從五品提舉一員同提舉一員副提舉一員吏目一員董繪畫佛像及土木刻削之工至元十二年始置梵像局延佑三年升提舉司設今官出蠟局提舉司秩從五品提舉一員同提舉一員副提舉一員吏目一員掌出蠟鑄造之工至元十二年始置局延佑三年升提舉司設今官鑄瀉等銅局秩從七品大使一員副使一員掌鑄瀉之工至元十年始置官三員二十八年省管勾一員後定置二員銀局秩從七品大使一員直長一員掌金銀之工至元十二年始置鑌鐵局秩從八品大使一員掌鏤鐵之工至元十二年始置瑪瑙玉局秩從八品直長一員掌琢磨之工至元十二年始置石局秩從七品大使一員管勾一員董攻石之工至元十二年始置木局秩從七品大使一員直長一員董攻木之工至元十二年始置油漆局副使一員用從七品印董髹漆之工至元十二年始置諸物庫秩正九品提領一員副使一員掌出納諸物之事至元十二年始置管領隨路人匠都提領所提領一員大使一員俱受省檄掌工匠詞訟之事至元十二年始置諸司局人匠總管府秩正三品達魯花赤一員總管一員副達魯花赤一員同知一員副總管一員經歷一員知事一員提控案牘一員令史四人領兩都金銀器盒及符牌等一十四局事至元十四年置二十四年以八局攺隸工部及金玉府止領五局一庫掌氈毯等事其屬有六收支庫秩正九品大使一員掌出納之物大都氈局秩從七品大使副使各一員管人匠一百二十有五戶大都染局秩從九品大使一員管人匠六千有三戶上都氈局秩從五品大使一員副使一員管人匠九十有七戶隆興氈局大使一員副使一員管人匠一百戶剪毛花毯蠟布局大使一員副使一員管人匠一百一十有八戶提舉右八作司秩正六品提舉二員同提舉一員副提舉一員吏目一人司吏九人司庫十三人譯史一人秤子一人掌出納內府漆器紅甕捎只等並在都局院造作鑌鐵銅鋼石東南簡鐵兩都支持皮毛雜色羊毛生熟斜皮馬牛等皮尾雜行沙裏陀等物中統三年始置提領八作司秩正九品至元二十五年攺升提舉八作司秩正六品二十九年以出納委積分爲左右兩司提舉左八作司秩正六品掌出納內府氈貨柳器等物其設置官員同上諸路雜造總管府秩正三品至元元年攺提領所爲提舉司十四年又攺工部尙書行諸路雜造局總管府定置達魯花赤一員總管一員同知一員副總管一員知事一員提控案牘一員令史六人譯史一人其屬二簾网局大使一員副使一員並受省札至元元年始置收支庫大使一員副使一員至元三十年始置茶疊兒局總管府秩正三品管領諸色人匠造作等事憲宗朝置至元十六年始設總管一員二十七年置同知一員後定置府官達魯花赤一員總管一員同知一員知事一員提控案牘一員司吏四人其屬二諸司局用從七品印提領一員相副官二員中統三年始置收支庫提領一員大使副使各一員掌造作出納之物大都人匠總管府秩從三品至元六年始置達魯花赤一員總管一員同知一員經歷一員提控案牘一員令史十人通事一人其屬四�局用從七品印大使一員副使一員掌�造諸王百官段匹紋錦總院提領一員大使一員副使一員掌織諸王百官段匹涿州羅局提領一員大使一員掌織造紗羅段匹尙方庫提領一員大使副使各一員掌出納絲金顏料等物隨路諸色民匠都總管府秩正三品掌仁宗�邸諸色人匠延佑六年撥隸崇祥院後又屬將作院至元三年歸隸工部後定置達魯花赤一員總管一員同知一員副總管一員經歷一員知事一員提控案牘一員照磨一員令史八人譯史二人知印通事各一人奏差四人其屬五織染人匠提舉司秩從七品至大二年設達魯花赤一員提舉一員同提舉一員副提舉一員吏目一員雜造人匠提舉司秩從七品設置官屬同上大都諸色人匠提舉司秩從五品達魯花赤一員提舉一員同提舉一員副提舉一員吏目一員大都等處織染提舉司秩從五品管阿難答王位下人匠一千三百九十八戶達魯花赤一員提舉一員同提舉一員副提舉一員吏目一員收支諸物庫秩從七品提舉一員大使一員副使一員庫子二人提舉都城所秩從五品提舉二員同提舉二員副提舉二員吏目一員照磨一員掌修繕都城內外倉庫等事至元三年置其屬一左右廂官四員用從九品印至元十三年置受給庫秩正八品提舉一員大使一員副使一員掌京城內外營造木石等事至元十三年置符牌局秩正八品大使一員副使一員直長一員掌造虎符等至元十七年置旋匠提舉司秩從五品提舉一員副提舉一員至元九年置撒答剌欺提舉司秩正五品提舉一員副提舉一員提控案牘一員至元二十四年以札馬剌丁率人匠成造撒答剌欺與絲綢同局造作遂攺組練人匠提舉司爲撒答剌欺提舉司別失八里局秩從七品大使一員副使一員掌織造禦用領袖納失失等段至元十三年始置忽丹八里局大使一員給從七品印至元三年置平則門�場提領一員大使一員副使一員給從六品印至元十三年置光熙門�場提領一員大使一員副使一員給從八品印至元二十五年置大都皮貨所提領一員大使一員副使一員用從九品印至元二十九年置通州皮貨所提領一員大使一員副使一員用從九品印延佑六年置晉寧路織染提舉司提舉一員照略案牘一員其屬提領所一系官織染人匠局一云內人匠東西局二本路人匠局一河中府襄陵翼城潞州隰州澤州云州等局七每局各設提領一員副提領一員惟澤州云州止設提領一員冀寧路織染提舉司眞定路織染提舉司各置提舉一員同提舉一員副提舉一員照略案牘一員其屬二開除局大使一員副使一員照略案牘一員眞定路紗羅兼雜造局大使一員副使一員南宮中山織染提舉司各設提舉一員同提舉副提舉一員照略案牘一員中山劉元帥局大使一員副使一員中山察魯局大使一員副使一員深州織染局大使一員副使一員照略案牘一員深州趙良局大使一員副使一員弘州人匠提舉司提舉一員同提舉一員副提舉一員照略案牘一員納失失毛段二局院長一員云內州織染局大使一員副使一員照略案牘一員大同織染局大使一員副使一員照略案牘一員朔州毛子局大使一員恩州織染局大使一員副使一員照略案牘一員恩州東昌局提領一員保定織染提舉司提舉一員同提舉一員副提舉一員照略案牘一員大名人匠提舉司提舉一員同提舉一員副提舉一員照略案牘一員永平路紋錦等局提舉司提舉一員同提舉一員副提舉一員照略案牘一員大寧路織染局大使一員副使一員照略案牘一員云州織梁提舉司提舉一員同提舉一員副提舉一員照略案牘一員順徳路織染局大使一員副使一員照略案牘一員彰徳路織染人匠局大使一員副使一員照略案牘一員懷慶路織染局大使一員副使一員照察案牘一員別失八里局官一員宣徳府織染提舉司提舉一員同提舉一員副提舉一員照磨案牘一員東聖州織染局院長一員局副一員宣徳八魯局提舉一員副使一員東平路�局直長一員興和路尋麻林人匠提舉司提舉一員同提舉一員副提舉一員照略案牘一員陽門天城織染局提領一員副使一員照磨案牘一員巡河提領所提領二員副提領一員世祖至元七年冬十二月辛酉以都水監隸大司農司按元史世祖本紀云云至元二十四年夏五月戶工兩部增尙書二員按元史世祖本紀云云至元二十八年夏五月癸丑增置工部司程正七品秋八月己巳置中書省檢校二員秩正七品俾考核戶工部文案�緩者按元史世祖本紀云云至元二十九年增定都水監及八作司官敕都水監分視黃河堤堰按元史世祖本紀二十九年春正月己亥命太史令郭守敬兼領都水監事少監丞經歷知事凡八員八作司官舊制六員今分爲左右二司增官二員三月壬子敕都水監分視黃河堤堰罷河渡司

明明工部設尙書侍郎統營繕虞衡都水屯田四司掌營造山林川澤之事按明會典工部尙書左右侍郎掌天下百工營作山澤采捕窯冶屯種榷稅河渠織造之政令其屬初曰營部曰虞部曰水部曰屯部後攺營部爲營繕虞部爲虞衡水部爲都水屯部爲屯田俱稱淸吏司正官尙書一員左右侍郎各一員注

舊有提督易州山場侍郎一員嘉靖八年攺用司官管理首領官司務二員屬官營繕司郎中一員員外郎三員

注內一員管重城一員管臨淸廠主事五員

注內一員管淸匠司一員管繕工司一員管修理京倉虞衡司郎中一員員外郎二員

注內一員管街道溝渠主事四員

注內一員管節愼庫一員管軍器局都水司郎中五員

注內一員管理沙河至儀眞河道一員管理靜海至濟寧河道一員督理通惠閘河並天津河道一員管徐淮河道員外郎一員主事七員

注內一員管器皿廠一員管六科廊一員管䢐徠等泉兼管濟寧閘一員管夏鎭閘屯田司郎中員外郎各一員主事三員

注內一員管易州山廠一員管臺基廠柴炭國初設子部四曰營部虞部水部屯部設郎中員外郎各一員後攺爲營繕虞衡都水屯田四淸吏司以首領官主事爲司官司各一員後陸續添設營繕司員外郎二員主事四員虞衡司郎中二員員外郎一員主事二員都水司郎中三員主事九員屯田司郎中一員主事一員嘉靖四十二年革虞衡司管盔甲廠郎中一員添主事一員管理四十四年革屯田司管易州山廠郎中一員攺設主事一員隆慶二年攺都水司沽頭閘主事於夏鎭閘三年革都水司管濟寧閘主事一員六年革都水司管淸江造船主事一員添設協理司事主事一員萬曆五年添設都水司管徐淮河道郎中一員革都水司管呂梁洪主事一員六年革都水司管徐州洪主事一員九年革虞衡司管遵化鐵冶郎中一員所屬衙門文思院大使一員副使二員

注洪熙元年添設大使副使共六員後裁革巾帽局

注今設於內府舊有大使副使各一員俱革鍼工局

注今設於內府舊有大使副使各一員俱革營繕所所正一員

注舊二員後革一員所副二員所丞二員

注舊有添設一員隆慶三年革皮作局大使一員

注舊有副使二員後革顏料局

注後革舊有大使一員革寶源局大使一員

注舊有副使一員嘉靖四十三年革鞍轡局

注舊有大使副使各一員隆慶元年革軍器局大使一員副使一員

注舊二員後革一員節愼庫

注嘉靖八年添設大使一員織染所雜造局大使副使各一員廣積抽分竹木局

注舊有大使副使各一員隆慶五年革通積抽分竹木局副使一員

注兼管廣濟白河二局舊有大使一員後革蘆溝橋抽分竹木局大使一員

注舊有副使一員後革通州抽分竹木局大使一員

注舊有副使一員後革白河抽分竹木局

注舊有大使副使各一員後革大通關提舉司

注舊有提舉一員萬曆二年革有副提舉二員典吏一員久革柴炭司大使副使各一員營繕司郎中員外郎主事分掌宮府器仗城垣壇廟經營興造之事虞衡司郎中員外郎主事分掌天下山澤采捕冶之事都水司郎中員外郎主事分掌川瀆陂池橋道舟車織造量衡之事屯田司郎中員外郎主事分掌屯種墳塋抽分柴炭之事凡提督修倉正統二年初差工部堂上官提督後復添設員外郎一員職專修倉仍以堂上官提督後又差內臣及戶部管倉堂上官提督南京工部尙書一員右侍郎一員

注萬曆三年革十一年復設司務一員營繕司郎中一員員外郎一員

注嘉靖三十七年革萬曆十一年復設主事二員

注舊有三員嘉靖三十七年革一員虞衡司郎中一員主事二員

注萬曆九年革一員十一年復設都水司郎中一員

注舊有員外郎一員嘉靖三十七年革主事二員

注內一員管新江口船隻屯田司郎中一員主事二員

注內一員嘉靖二年添設所屬衙門營繕所所正所副所丞各一員龍江提舉司提舉一員文思院

注舊有大使一員嘉靖三十七年革寶源局大使一員軍器局大使一員

注舊有副使一員後革織染所大使一員龍江抽分竹木局大使一員瓦屑壩抽分竹木局大使一員淸江提舉司提舉一員世宗嘉靖八年工部設節愼庫按春明夢餘錄嘉靖八年二月工部尙書劉麟上言本部設立衙門之時原有大庫一座規制頗閎在本部之後有堂二重並大墻限隔但有中正大路前通臣等相度本庫之北循鑾駕庫外墻而行正與東朝房一間相對查系兵馬司官住其房年久損漏可以攺爲門道庫官庫吏不必增添本部所屬皮作局其務甚簡可以攺爲庫官架閣庫吏並匠科典吏俱可攺爲庫吏庫門責委虞衡司掌管其未盡事宜聽臣等臨事損益具奏得旨允行麟又上言庫藏旣立當揭額定名以垂久遠本庫所貯本以奉國之公似當名曰奉公之庫若求設庫本意不宜濫興工作以節爲本不宜橫取悖出以愼爲尙名曰節愼意義亦通疏上定庫名曰節愼嘉靖十五年以修倉專委工部按明會典十五年奏準裁革京通二倉修倉內臣令工部堂上官並原委太倉通州員外郎主事督率各衛所官修理嘉靖四十三年令京倉修倉員外郎主事於就近公署居住督工裁革通州修倉主事行管通惠河郎中兼理按明會典云云皇淸大淸會典工部

國初設六部各以貝勒總理部務後俱撤順治八

年各部復令親王郡王兼攝九年亦撤漢銜

初稱承政者後攺爲尙書參政攺爲侍郎理事

官攺爲郎中副理事官攺爲員外郎額者庫攺

爲主事又初設滿洲漢軍啟心郎後俱裁又初

設他赤哈哈番筆帖式哈番後攺設六品七品

八品無頂帶筆帖式各部院衙門同

工部尙書左右侍郎掌天下百工營作山澤采

捕�冶榷稅河渠織造之政令其屬有四淸吏

司曰營繕曰虞衡曰都水曰屯田其首領則有

司務又有制造庫節愼庫等官

正官

滿漢尙書各一員初制增減不一順治五年定

滿漢各一員

滿漢左右侍郎各一員初制增減不一順治元

年定滿漢左右各一員

首領官

滿漢司務各一員初設漢司務二員順治四年

裁一員十五年定滿漢各一員

屬官

滿洲蒙古漢軍司官筆帖式不論司分悉聽堂

官調撥漢司官仍論司分

滿郎中十六員初設八員順治元年後增八員

一員管節愼庫蒙古郎中一員漢軍郎中二員

滿員外郎十七員初設九員順治十二年增八

員蒙古員外郎三員漢軍員外郎六員

滿主事十五員堂主事滿文二員滿漢文一員

司主事初設四員康熙二十二年增設每旗各

一員漢軍堂主事一員

節愼庫滿司庫二員舊有漢大使一員順治十

五年裁

營繕淸吏司漢郎中一員初設二員內管理三

山物料錢糧一員順治十五年裁十八年復設

康熙元年又裁

漢員外郎一員初設二員順治十五年裁一員

漢主事二員初設三員順治十四年增三員十

六年裁二員康熙元年裁一員六年裁一員

虞衡淸吏司漢郎中二員初設一員順治十六

年增一員管制造庫

漢員外郎一員初設二員順治十五年裁一員

漢主事二員初設三員康熙六年裁一員

都水淸吏司漢郎中一員

漢員外郎三員初設二員順治十五年裁一員

康熙十一年增二員一管京城內外河道一管

玉泉山河道

漢主事二員初設十一員順治十五年裁一員

康熙六年裁四員十二年裁四員

屯田淸吏司漢郎中一員

漢員外郎一員

漢主事一員初設三員康熙六年裁一員

滿筆帖式九十員內滿文五十七員滿漢文三

十三員漢軍筆帖式十四員

所屬衙門

制造庫滿郎中二員滿員外郎二員滿司庫二

員滿司匠二員滿筆帖式五員內滿文四員滿

漢文一員漢軍筆帖式一員

營繕所漢所丞一員順治十四年設二員一管

淸江廠一管臨淸磚廠十五年裁臨淸廠一員

舊設所正一員所副一員順治十五年裁

舊有文思院寶源局廣積庫柴炭司通州抽分

竹木局大使各一員後俱裁

營繕淸吏司郎中員外郎主事分掌宮府城垣

壇廟倉庫經營興造之事

虞衡淸吏司郎中員外郎主事分掌天下山澤

采捕冶軍裝量衡之事

都水淸吏司郎中員外郎主事分掌器仗織造

河渠水利橋道船隻之事

屯田淸吏司郎中員外郎主事分掌山陵墳塋

柴炭之事

盛京工部俱滿缺

正官

侍郎一員

屬官

郎中二員員外郎六員主事二員內滿文一員

滿漢文一員司庫二員司匠一員筆帖式十六

員內滿文十二員滿漢文四員國初建置

盛京設工部承政參政啟心郎筆帖式等官順治

元年裁並奉天將軍管理後復設滿洲侍郎一

員郎中二員員外郎六員主事二員司庫二員

筆帖式十七員烏林人七名管匠役官一員管

理修陵夫役物料漢軍四品官一員五品官一員管理各

項匠役漢軍六品官一員看守篤恭殿漢軍六品官一員分掌百工營作山澤采

捕等事世祖章皇帝順治元年大淸會典順治元年設節愼庫郎中等官分掌各項

收支之事

順治十八年大淸會典鹵簿車駕等項儀仗各設局分造職掌舊

屬營繕司順治十八年歸都水司凡遇制造修

理本部差官監督依式成造完備進赴鑾駕庫收貯供用

康熙十六年上諭工部尙書馬喇侍郎溫代爾等俱系特簡工部

近見工部事務獘端甚多各宜勉盡乃職釐剔

積獘以副朕委任之意康熙十六年十一月初

二日

康熙二十四年上諭大學士勒徳洪明珠王熙吳正治宋徳宜學士

麻爾圖牛鈕禪布穆成格吳興祖王起元徐幹

學韓菼近見工部凡於交送物件皆�延時日

抑勒不收獘端滋多此後其嚴禁之可傳諭工

部康熙二十四年十月二十三日

工部部名臣列傳一

有虞氏

伯益按書經舜典帝曰疇若予上下艸木鳥獸僉曰益哉帝曰兪咨益汝作朕虞益拜稽首讓於朱虎熊羆帝曰兪往哉汝諧

垂按書經舜典帝曰疇若予工僉曰垂哉帝曰兪咨垂汝共工垂拜稽首讓於殳斨曁伯與帝曰兪往哉汝諧

隋

宇文愷按隋書本傳愷字安樂杞國公忻之弟也在周以功臣子年三歲賜爵雙泉伯七歲進封安平郡公邑二千戶愷少有器局家世武將諸兄並以弓馬自達愷獨好學博覽書記解屬文多伎藝號爲名父公子初爲千牛累遷禦正中大夫儀同三司髙祖爲丞相加上開府中大夫及踐阼誅宇文氏愷初亦在殺中以其與周本別兄忻有功於國使人馳赦之僅而得免後拜營宗廟副監太子左庶子廟成別封甑山縣公邑千戶及遷都上以愷有巧思詔領營新都副監髙熲𨿽總大綱凡所規畫皆出於愷後決渭水達河以通運漕詔愷總督其事後拜萊州刺史甚有能名兄忻被誅除名於家久不得調會朝廷以魯班故道久絕不行令愷修復之旣而上建仁壽宮訪可任者右僕射楊素言愷有巧思上然之於是檢校將作大匠歲餘拜仁壽宮監授儀同三司尋爲將作少監文獻皇后崩愷與楊素營山陵事上善之復爵安平郡公邑千戶煬帝卽位遷都洛陽以愷爲營東都副監尋遷將作大匠愷揣帝心在宏侈於是東京制度窮極壯麗帝大悅進位開府拜工部尙書及長城之役詔愷規度之時帝北巡欲誇戎狄令愷爲大帳其下坐數千人帝大悅賜物千段又造觀風行殿上容侍衛者數百人離合爲之下施輪軸推移倏忽有若神功戎狄見之莫不驚駭帝彌悅焉前後賞賚不可勝紀自永嘉之亂明堂廢絕隋有天下將復古制議者紛然皆不能決博考羣籍奏明堂議表曰臣聞在天成像房心爲布政之宮在地成形景午居正陽之位觀云告月順生殺之序五室九宮統人神之際金口木舌發令兆民玉瓚黃琮式嚴宗祀何嘗不矜莊扆寧盡妙思於規摹凝晬冕旒致子來於矩矱伏惟皇帝陛下提衡握契禦辯乘幹咸五登三復上皇之化流凶去暴丕下武之緒用百姓之異心驅一代以同域康哉康哉民無能而名矣故使天符地寶吐醴飛甘造物資生澄源反朴九圍淸謐四表削平襲我衣冠齊其文軌茫茫上元陳珪璧之敬肅肅淸廟感霜露之誠正金奏九韶六莖之樂定石渠五官三雍之禮乃卜瀍西爰謀洛食辧方面勢仰�神謀敷土浚川爲民立極兼聿遵先言表置明堂爰詔下臣占星揆日於是采崧山之祕簡披汶水之靈圖訪通議於殘亡購冬官於散逸總集眾論勒成一家昔張衡渾象以三分爲一度裴秀輿地以二寸爲千里臣之此圖用一分爲一尺推而演之冀輪奐有序而經構之旨議者殊途或以綺井爲重屋或以圓楣爲隆棟各以臆說事不經見今錄其疑難爲之通釋皆出證據以相發明議曰臣愷謹案淮南子曰昔者神農之治天下也甘雨以時五穀蕃植春生夏長秋收冬藏月省時考終歲獻貢以時嘗谷祀於明堂明堂之制有蓋而無四方風雨不能襲燥濕不能傷遷延而入之臣愷以爲上古朴略刱立典刑尙書帝命驗曰帝者承天立五府以尊天重象赤曰文祖黃曰神斗白曰顯紀黑曰元矩蒼曰靈府注云唐虞之天府夏之世室殷之重屋周之明堂皆同矣尸子曰有虞氏曰總章周官考工記曰夏后氏世室堂修二七博四修一注云修南北之深也夏度以步今堂修十四步其博益以四分修之一則明堂博十七步半也臣愷按三王之世夏最爲古從質尙文理應漸就寬大何因夏室乃大殷堂相形爲論理恐不爾記云堂修七博四修若夏度以步則應修七步注云今堂修十四步乃是增益記文殷周二堂獨無加字便是其義類例不同山東禮本輒加二七之字何得殷無加尋之文周闕增筵之義研核其趣或是不然讎校古書並無二字此乃桑間俗儒信情加減黃圖議云夏后氏益其堂之大一百四十四尺周人明堂以爲兩杼間馬宮之言止論堂之一面據此爲準則三代堂基並方得爲上圓之制諸書所說並云下方鄭注周官獨爲此義非直與古違異亦乃乖背禮文尋文求理深恐未愜尸子曰殷人陽館考工記曰殷人重屋堂修七尋堂崇三尺四阿重屋注云其修七尋五丈六尺放夏周則其博九尋七丈二尺又曰周人明堂度九尺之筵東西九筵南北七筵堂崇一筵五室凡二筵禮記明堂位曰天子之廟復廟重檐鄭注云復廟重屋也注玉藻雲天子廟及露寢皆如明堂制禮圖云於內室之上起通天之觀觀八十一尺得宮之數其聲濁君之象也大戴禮曰明堂者古有之凡九室一室有四戶八牖以茅蓋上圓下方外水曰辟雍赤綴戶白綴牖堂髙三尺東西九仞南北七筵其宮方三百步凡人民疾六畜疫五穀災生於天道不順天道不順生於明堂不飾故有天災則飾明堂周書明堂曰堂方百一十二尺髙四尺階博六尺三寸室居內方百尺室內方六十尺戶髙八尺博四尺作洛曰明堂太廟露寢咸有四阿重亢重廊孔氏注云重亢累棟重廊累屋也禮圖曰秦明堂九室十二階各有所居呂氏春秋曰有十二堂與月令同並不論尺丈臣愷按十二階𨿽不與禮合一月一階非無理思黃圖曰堂方百四十四尺法坤之策也方象地屋圓楣徑二百一十六尺法幹之策也圓象天室九宮法九州太室方六丈法陰之變數十二堂法十二月三十六戶法極陰之變數七十二牖法五行所行日數八達象八風法八卦通天臺徑九尺法幹以九覆六髙八十一尺注黃鍾九九之數二十八柱象二十八宿堂髙三尺土階三等法三統堂四向五色法四時五行殿門去殿七十二步法五行所行門堂長四丈取大室三之二垣髙無蔽目之照牖六尺其外倍之殿垣方在水內法地陰也水四周於外像四海圓法陽也水闊二十四丈象二十四气水內徑三丈應覲禮經武帝元封二年立明堂汶上無室其外略依此制泰山通議今亡不可得而辧也元始四年八月起明堂辟雍長安城南門制度如儀一殿垣四面門八觀水外周堤壤髙四尺和會築作三旬五年正月六日辛未始郊太祖髙皇帝以配天二十二日丁亥宗祀孝文皇帝於明堂以配上帝及先賢百辟卿士有益者於是秩而祭之親扶三老五更袒而割牲跪而進之因班時令宣恩澤諸侯王宗室四夷君長匈奴西國侍子悉奉貢助祭禮圖曰建武三十年作明堂明堂上圓下方上圓法天下方法地十二堂法日辰九室法九州室八八九七十二法一時之王室有二戶二九十八戶法土王十八日內堂正壇髙三尺土階三等胡伯始注漢官云古淸廟蓋以茅今蓋以瓦瓦下籍茅以存古制東京賦曰乃營三宮布政頒常復廟重屋八達九房造舟淸池惟水泱決薛綜注云復重癅覆謂屋平覆重棟也續漢書祭祀志云明帝永平二年祀五帝於明堂五帝坐各處其方黃帝在未皆如南郊之位光武位在靑帝之南少退西面各一犢奏樂如南郊臣愷按詩云我將祀文土於明堂我將我享維牛維羊據此則備太牢之祭今云一犢恐與古殊自晉以前未有尾其圓墻璧水一依本圖晉起居注裴頠議曰尊祖配天其義明著廟宇之制理據未分直可爲一殿以崇嚴祀其餘碎一皆除之臣愷案天垂象聖人則之辟雍之星旣有圖狀晉堂方構不合天文旣闕重樓又無璧水空堂乖五室之義直殿違九階之文非古欺天一何過甚後魏於北臺城南造圓墻在璧水外門在水內迥立不與墻相連其堂上九室三三相重不依古制室間通巷違舛處多其室皆用墼累極成褊陋後魏樂志曰孝昌二年立明堂議者或言九室或言五室詔斷從五室後元又執政復攺爲九室遭亂不成宋起居注曰孝武帝大明五年立明堂其墻宇規範擬則太廟惟十二間以應�數依漢汶上圖儀設五帝位太祖文皇帝對饗鼎俎簠簋一依廟禮梁武卽位之後移宋時太極殿以爲明堂無室十二間禮疑議云祭用純漆俎瓦樽文於郊質於廟止一獻用淸酒平陳之後臣得目觀遂量步數記其尺丈猶見基內有焚燒殘柱毀斫之餘入地一丈儼然如舊柱下以樟木爲跗長丈餘闊四尺許兩兩相並瓦安數重宮城處所乃在郭內𨿽湫隘卑陋未合規摹祖宗之靈得崇嚴祀周齊二代闕而不修大饗之典於焉靡托自古明堂圖惟有二本一是宗周劉熙阮諶劉昌宗等作三圖略同一是後漢建武三十年作禮圖有本不詳撰人臣遠尋經傳傍求子史研究眾說總撰今圖其樣以木爲之下爲方堂堂有五室上爲圓觀觀有四門帝可其奏會遼東之役事不果行以度遼之功進位金紫光祿大夫其年卒官時年五十八帝甚惜之謚曰康撰東都圖記二十卷明堂圖議二卷釋疑一卷見行於世子儒童遊騎尉少子溫起部承務郎

何稠按隋書本傳稠字桂林國子祭酒妥之兄子也父通善斫玉稠性絕巧有智思用意精微年十餘歲遇江陵陷隨妥入長安仕周禦飾下士及髙祖爲丞相召補參軍兼掌細作署開皇初授都督累遷禦府監歷太府丞稠博覽古圖多識舊物波斯嘗獻金絲錦袍組織殊麗上命稠爲之稠錦旣成逾所獻者上甚悅時中國久絕琉璃之作匠人無敢厝意稠以綠瓷爲之與眞不異尋加員外散騎侍郎開皇末桂州俚李光仕聚眾爲亂詔稠召募討之師次衡嶺遣使者諭其渠帥洞主莫崇解兵降款桂州長史王文同�崇以詣稠所稠詐宣言曰州縣不能綏養致邊民擾叛非崇之罪也乃命釋之引崇共坐並從者四人爲設酒食而遣之崇大悅歸洞不設備稠至五更掩入其洞悉發俚兵以臨餘賊象州逆帥杜條遼羅州逆帥靖等相繼降款分遣建州開府梁暱討叛夷羅壽羅州刺史馮暄討賊帥李大檀並平之傳首軍門承制署首領爲州縣官而還眾皆悅服有欽州刺史�猛力帥眾迎軍初猛力倔彊山洞欲圖爲逆至是惶懼請身入朝稠以其疾篤因示無猜貳遂放還州與之約曰八九月間可詣京師相見稠還奏狀上意不懌其年十月猛力卒上謂稠曰汝前不將猛力來今竟死矣稠曰猛力共臣爲約假令身死當遣子入侍越人性直其子必來初猛力臨終誡其子長眞曰我與大使爲約不可失信於國士汝葬我訖卽宜上路長眞如言入朝上大悅曰何稠著信蠻夷乃至於此以勛受開府仁壽初文獻皇后崩與宇文愷參典山陵制度稠性少言善候上旨由是漸見親暱及上疾篤謂稠曰汝旣曾葬皇后今我方死宜好安置屬此何益但不能忘懷耳魂其有知當相見於地下上因攬太子頸謂曰何稠用心我付以後事動靜當共平章大業初煬帝將幸揚州謂稠曰今天下大定朕承洪業服章文物闕略猶多卿可討閱圖籍營造輿服羽儀送至江都也其日拜太府少卿稠於是營黃麾三萬六千人仗及車輿輦路皇后鹵簿百官儀服依期而就送於江都所役工十萬餘人用金銀錢物巨億計帝使兵部侍郎明雅選部郎薛邁等勾核之數年方竟毫釐無舛稠參會今古多所攺創魏晉以來皮弁有纓而無笄導稠曰此古田獵之服也今服以入朝宜變其制故弁施象牙簪導自稠始也又從省之服初無佩綬稠曰此乃晦朔小朝之服安有人臣謁帝而去印綬兼無佩玉之節乎乃加獸頭小綬及佩一隻舊制五輅於轅上起箱天子與參乘同在箱內稠曰君臣同所過爲相逼乃廣爲盤輿別構欄楯侍臣立於其中於內復起須彌平坐天子獨居其上自余麾幢文物增損極多事見威儀志帝復令稠造戎車萬乘鉤陳八百連帝善之以稠守太府卿後三歲兼理少府監遼東之役攝右屯衛將軍領禦營弩手三萬人時工部尙書宇文愷造遼水橋不成師不得濟右屯衛大將軍麥鐵杖因而遇害帝遣稠造橋二日而就初稠制行殿及六合城至是帝於遼左與賊相對夜中施之其城周回八里城及女垣合髙十仞上布甲士立杖建旗四圍置闕面別一觀觀下三門遲明而畢髙麗望見謂若神功是歲加金紫光祿大夫明年攝左屯衛將軍從至遼左十二年加右光祿大夫從幸江都遇宇文化及作亂以爲工部尙書化及敗陷於竇建徳建徳復以爲工部尙書舒國公建徳敗歸於大唐授將作小匠卒開皇時有劉龍者河間人也性彊明有巧思齊後主知之令修三爵臺甚稱旨因而歷職通顯及髙祖踐阼大見親委拜右衛將軍兼將作大匠遷都之始與髙熲參掌制度代號爲能大業時有黃亙者不知何許人也及其弟衮俱巧思絕人煬帝每令其兄弟直少府將作於時攺創多務亙衮每參典其事凡有所爲何稠先令亙衮立樣當時工人皆稱其善莫能有所損益亙官至朝散大夫衮官至散騎侍郎

唐

閻讓按唐書本傳讓字立徳以字行京兆萬年人父毗爲隋殿內少監本以工藝進故立徳與弟立本皆機巧有思武徳初爲秦王府士曹參軍從平東都遷尙衣奉禦制衮冕六服腰輿傘扇咸有典法貞觀初歷將作少匠大安縣男護治獻陵拜大匠文徳皇后崩攝司空營昭陵坐弛職免起爲博州刺史太宗幸洛陽詔立徳按爽塏建離宮淸署乃度地汝州西山控汝水睨廣成澤號襄城宮役凡百餘萬宮成煩燠不可居帝廢之以賜百姓坐免官未幾復爲大匠卽洪州造浮海大航五百艘遂從徵遼攝殿中監規築土山破安市城師還至遼澤亙二百里淖不可通立徳築道爲橋梁無畱行帝悅賜予良厚又營翠微玉華二宮擢工部尙書帝崩復攝司空典陵事以勞進爵大安縣公永徽五年髙宗幸萬年宮畱守京師領徒四萬治京城卒贈吏部尙書並州都督陪葬昭陵謚曰康

姜行本按唐書姜傳子確字行本以字顯貞觀中爲將作少匠護作九成洛陽宮及諸苑�以干力稱多所賚賞遊幸無不從遷宣威將軍太宗選趫才衣五色袍乘六閒馬直屯營宿衛仗內號曰飛騎每出幸卽以從拜行本左屯衛將軍分典之髙昌之役爲行軍副總管出伊州距柳谷百里依山造攻械增損舊法械益精其處有漢班超紀功碑行本磨去古刻更刊頌陳國威靈遂與侯君集進平髙昌戰有功璽書慰勞還爲金城郡公賜奴婢七十人帛一百五十帝將徵髙麗行本諫未宜輕用師不從至蓋牟城中流矢卒帝賦詩悼之贈左衛大將軍郕國公謚曰襄陪葬昭陵子簡嗣行本性恪敏所居官𨿽祈寒烈暑無懈容加有巧思凡朝之營繕所司必諮而後行魏徵見其倚暱恐啟侈端勸帝斥之帝賴其彊濟不斥也子柔遠美姿容敷奏詳辯武后時至左鷹揚衛將軍攝地官尙書通事舍人內供奉子皎晦

韋弘機按唐書本傳弘機京兆萬年人祖元禮隋浙江刺史弘機仕貞觀時爲左千牛冑曹參軍使西突厥冊拜同俄設爲可汗會石國叛道梗三年不得歸裂裾錄所過諸國風俗物產爲西徵記比還太宗問外國事卽上其書帝大悅擢朝散大夫累遷殿中監顯慶中爲檀州刺史以邊人陋僻不知文儒貴乃修學宮畫孔子七十二子漢晉名儒像自爲贊惇勸生徒由是大化契苾何力討髙麗次欒水會暴漲師畱三日弘機輸給資糧軍無饑髙宗善之擢司農少卿主東都營田苑宦者犯法杖乃奏帝嗟賞賜絹五十匹曰後有犯者治之毋奏遷司農卿太子弘薨詔蒲州刺史李衝寂治陵成而元堂�不容終具將更爲之役者過期不遣眾怨夜燒營去帝詔弘機嗣作弘機令開隧左右爲四便房撙制禮物裁工程不多攺作如期而辦帝嘗言兩都我東西宅然因隋宮室日僕不完朕將更作柰財用何弘機卽言臣任司農十年省惜常費積二十萬緡以治宮室可不勞而成帝大悅詔兼將作少府二官督營繕初作宿羽髙山等宮徙洛中橋於長夏門廢利涉橋人便之天子乃登洛北絕岸延眺良久嘆其美詔卽其地營宮所謂上陽者尙書左僕射劉仁軌謂侍禦史狄仁傑曰古天子陂池臺榭皆深宮復禁不欲百姓見之恐傷其心而今列岸謻廊亙王城外豈愛君哉弘機曰天下有道百官奉職任輔弼者則思獻替事我乃府藏臣守官而已仁傑非之俄坐家人犯盜劾免官初東都方士朱欽遂爲武后所寵姦贓狼籍弘機白欽遂假中宮驅策依倚形勢虧紊皇明爲禍亂之漸帝遣中使慰諭敕毋漏言逐欽遂於邊後恨之永淳中帝幸東都至芳桂宮召弘機使白衣檢校園苑將復任之爲後犄而止終檢校司農少卿事

姜師度按唐書本傳師度魏州人擢明經調丹陵尉龍岡令有淸白稱神龍初試爲易州刺史河北道巡察兼支度營田使好興作始廝溝於薊門以限奚契丹循魏武帝故迹並海鑿平虜渠以通餉路罷海運省功多遷司農卿出爲陜州刺史太原倉水陸運所湊轉屬諸河師度使依髙爲廥而注米於舟以故人不勞拜太子詹事元宗徙營州治柳城拜營田支度修築使進爲河中尹安邑鹽池涸廢師度大發卒洫引其流置鹽屯公私收利不貲徙同州刺史又派洛灌朝邑河西二縣閼河以灌通靈陂收棄地二千頃爲上田置十餘屯帝幸長春宮嘉其功下詔美加金紫光祿大夫賜帛三百匹進將作大匠左拾遺劉彤建榷天下鹽鐵利內之官免貧民賦詔戶部侍郎彊循與師度並假禦史中丞會諸道按察使議所以榷之之法俄爲議者沮閣不行卒年七十餘師度喜渠漕所至繇役紛紜不能皆便然所就必爲後世利是時太史令傅孝忠以知星顯時爲語曰孝忠知仰天師度知相地嘲所嗜也

宋

魏丕按宋史本傳丕字齊物相州人頗涉學問周世宗鎭澶淵辟司法參軍有盜五人獄具丕疑其冤緩之不數日果獲眞盜世宗嘉其明愼歷頓丘冠氏元城三縣令世宗卽位攺右班殿直自陳本以儒進願受本資官世宗曰方今天下未一用武之際藉卿幹事勿固辭也未幾出監明靈寨軍世宗徵淮甸丕獲江南諜者四人部送行在詔獎之賜錢十萬遷供奉官供備庫副使太祖卽位攺作坊副使時楊承信帥河中或言其反側未安命丕賜承信生辰禮物陰察之還言其無狀太祖嘗召對語丕曰作坊久積獘爾爲我修整之丕在職盡力以久次轉正使開寶九年領代州刺史凡典工作十餘年討澤潞維揚下荊廣收川峽徵河東平江南太祖皆先期諭旨令修刱器械無不精辦舊�子弩射止七百步令丕增造至千步及攺繡衣鹵簿亦專敕丕裁制丕撤本坊舊屋爲捨衢中收僦直及鬻死馬骨歲得錢七千餘緡工匠有喪者均給之太祖幸洛郊祀三司使王仁贍議雇民車牛運法物太祖以勞民不悅召丕議之丕請揀本坊匠少壯者二千餘分爲�鋪輸之時以爲便雍熙四年代郝正爲戶部使端拱初遷度支使是冬出爲黃州刺史還朝召對便坐賜禦書急就章朱邸集丕退作歌以獻因自述願授臺省之職太宗面諭曰知卿本儒生然淸望官奉給不若刺史之優也淳化初攺汝州刺史歷知鳳州攺襄州境內久旱丕以誠禱之二夕雨沾足明年召還屢求退居西洛不許四年表求致仕授左武衛大將軍仍領汝州刺史俄判金吾街仗初六街巡警皆用禁卒至是召左右街各募卒千人優以廩給使傳呼備盜丕以新募卒引對遂分四營營設五都一如禁兵之制五年攺領郢州刺史俄攺領復州遷左驍衛大將軍咸平二年卒年八十一丕好歌詩頗與士大夫遊接有時稱南唐主李煜妻卒遣丕充弔祭使且使觀其意趣煜邀丕登升元閣賦詩丕有朝宗海浪拱星辰之句以風動之太宗嘗賜詩令丕與柴禹錫和焉

元

賈魯按元史本傳魯字友恆河東髙平人幼負志節旣長謀略過人延佑至治間兩以明經領鄕貢泰定初恩授東平路儒學教授辟憲史歷行省掾除潞城縣尹選丞相東曹掾擢戶部主事未上一日覺心悸尋得父書筆勢顫縮卽辭歸比至家父已有風疾未幾卒魯居喪服闋起爲太醫院都事會詔修遼金宋三史召魯爲宋史局官書成選魯燕南山東道奉使宣撫幕官考績居最遷中書省檢校官上言十八河倉近歲淪沒官糧百三十萬斛其獘由富民兼並貧民流亡宜合先正經界然事體重大非處置盡善不可輕發書累數萬言切中其獘俄拜監察禦史首言禦史有封事宜專達聖聰不宜臺臣先有所可否升臺都事遷山北廉訪副使復召爲工部郎中言考工一十九事至正四年河決白茅堤又決金堤並河郡邑民居昏墊壯者流離帝甚患之遣使體驗仍督大臣訪求治河方略特命魯行都水監魯循行河道考察地形往復數千里備得要害爲圖上進二策其一議修築北堤以制橫潰則用工省其一議疏塞並舉挽河東行使復故道其功數倍會遷右司郎中議未及竟其在右司言時政二十一事皆舉行調都漕運使復言漕事二十事朝廷取其八事一曰京畿和糴二曰優卹漕司舊領漕戶三曰接連委官四曰通州總治豫定委官五曰船戶困於埧夫海運壞於埧戶六曰疏浚運河七曰臨淸運糧萬戶府當隸漕司八曰宣忠船戶付本司節制事未盡行旣而河水北侵安山淪入運河延袤濟南河間將隳兩漕司鹽�實妨國計九年太傅右丞相脫脫復相論及河決思拯民艱以塞詔旨乃集廷臣羣議言人人殊魯昌言河必當治復以前二策進丞相取其後策與魯定議且以其事屬魯魯固辭丞相曰此事非子不可乃入奏大稱帝旨十一年四月命魯以工部尙書總治河防使進秩二品授以銀章領河南北諸路軍民發汴梁大名十有三路民一十五萬廬州等戍十有八翼軍二萬供役一切大小軍民官咸稟節度便宜興繕是月鳩工七月鑿河成八月決水故河九月舟楫通十一月諸埽諸堤成水土工畢河復故道事見河渠志帝遣使報祭河伯召魯還京師魯以河平圖獻奏帝適覽臺臣疏奏請脫脫治河之績次論魯功超拜榮祿大夫集賢大學士賞賚金帛敕翰林承旨歐陽元制河平碑以旌脫脫勞績且載魯功且宣付史館並贈魯先臣三世尋拜中書左丞從脫脫平徐州脫脫旣旋師命魯追餘黨分攻濠州同總兵官平章月可察兒督戰魯誓師曰吾奉旨統八衛漢軍屯兵於濠七日矣爾諸將同心協力必以今日巳午時取城池然後食魯上馬麾進抵城下忽頭眩下馬且戒兵馬弗散病愈亟卻藥不肯汗竟卒於軍中年五十七十三年五月壬午也月可察兒躬爲治喪選士護柩還髙平有旨賜交鈔五百錠以給葬事

工部部名臣列傳二

明

秦逵按明外史本傳逵字文用宣城人洪武十八年進士歷事都察院奉檄淸理囚徒寬嚴得體帝嘉其能擢爲工部侍郎時國家初定營繕事繁部中缺尙書逵以侍郎署事大興作多領之初工部欲籍諸工匠驗其丁力定三年爲班更番赴京三月交代名曰輪班匠議未行逵復議量地遠近爲班次置籍爲勘合付之至期賫至部免其家徭役著爲令帝以逵勤詔有司復其家嘗命修闕裏聖廟二十二年進尙書古帝王廟界通衢帝患其命徙建於欽天山之陽廟成丹繪輝麗帝甚嘉之明年攺兵部尙書未幾復攺工部帝以學校爲國儲材而士子巾服無異吏胥宜甄別之命逵制式以進帝務求典雅凡三易其制始定賜監生藍衫各一以爲天下先明代士子衣冠蓋創自逵云洪武二十五年逵坐事自殺

趙翥按明外史秦逵傳趙翥永寧人有志節以學行聞由訓導舉賢良擢贊善大夫善啟迪帝嘉之拜工部尙書奏定天下歲造軍器之數及議定藩王宮城制度洪武十二年攺署刑部尋致仕去

趙俊按明外史秦逵傳趙俊不知何許人自工部侍郎進尙書帝以國子監藏書板刻歲久殘剝命諸儒考補工部督匠修治俊奉詔監理古籍始備洪武十七年免

陳壽按明外史本傳壽隨人洪武中由鄕舉入太學授戶部主事永樂元年選員外郎出爲山東參政用夏原吉薦召爲工部左侍郎皇太子監國南京壽日陳兵民困又乘間言左右幹恩澤者多恐累明徳太子深納之嘗目送之出顧侍臣曰侍郎中第一人也九年竟坐累死獄中逾年啟殯如生仁宗卽位贈工部尙書謚敏肅官其子�中書舍人亦至工部侍郎壽在獄時不能給朝夕官屬有饋之者拒不受其勵志如此

宋禮按明外史本傳禮字大本永寧人洪武中以國子監生擢山西按察司僉事左遷戶部主事建文初薦授陜西按察僉事復坐事左遷刑部員外郎成祖卽位命署禮部事以敏練擢禮部右侍郎永樂二年拜工部尙書七年丁母憂詔畱視事九年命開會通河會通河者元至元中以壽張尹韓仲暉言自東平安民山鑿河至臨淸引汶絕濟屬之衛河爲轉漕道然岸狹水淺不任重載故終元世海運爲多明初輸餉遼東北平專用海道洪武二十四年河決原武絕安山湖會通遂淤成祖初建北京河海兼運海運險遠多失亡而河運則由江淮達陽武發山西河南丁夫陸挽至衛輝入河歷八�運所民苦其勞至是濟寧州同知潘叔正上言舊會通河四百五十餘里淤者乃三之一浚之便於是命禮及刑部侍郎金純都督周長往治之至則發山東及徐州應天鎭江民三十萬蠲租一百十萬二千石有奇二十旬而河成初禮以會通之源必資汶水乃用汶上老人白英策築堽城及戴�壩橫亙五里遏汶流使無南入洸而北歸海匯諸泉之水盡出汶上至南旺中分之爲二道南流接徐沛十之四北流達臨淸十之六南旺者地勢髙決其水南北皆注所謂水脊也又相地置閘以時蓄泄自分水北至臨淸地降九十尺置閘十有七而達於衛南至沽頭地降百十有六尺閘二十有一而達於淮禮又奏浚沙河入馬常泊以益於汶是年興安伯徐亨工部侍郎蔣廷瓚浚祥符魚王口至中灤下復舊黃河道命禮兼董之明年命相度衛河水患奏請自魏家灣開支河二泄水人土河復自徳州西北開支河一泄水入舊黃河使至海丰大沽河入海帝命俟秋後成之禮等還京論漕渠功禮第一賜寶鏹文繡以潘叔正首建河議賜衣及鈔旌其功禮言海運經歷險阻每歲船輒損敗有漂沒者有司追補旣迫於期多科斂爲民病而船亦不堅又每海船一艘用百人而運千石計其費可辦二百石河船二十每船用十人而運四千石以此而論利病較然請撥鎭江鳳陽淮安揚州及兗州糧合百萬石從河運給北京其海道每三歲而兩運巳而平江伯陳瑄治江淮間諸河功亦相繼成於是河運大便利漕粟溢多十三年遂罷海運初帝將營北京命禮取材川蜀禮伐山通道奏言得大木十數圍皆尋丈一夕木自出谷中抵江上聲如雷不偃一艸朝廷以爲瑞禮自是屢入蜀十六年命治江西獄十七年造番舟自蜀召還十九年造黃冊明年卒於官禮性剛馭下嚴急故易集事然亦不爲人所親卒之日家無餘財洪熙攺元禮部尙書呂震請予葬祭如制弘治中主事王寵始請立祠詔祀之南旺湖上以金純周長配隆慶六年贈禮太子太保

藺芳按明外史本傳芳夏縣人洪武中舉孝廉爲刑部員外郎遷郎中永樂中出爲吉安知府寬厚廉潔民甚徳之吉水民詣闕言縣有銀礦帝遣官覆視父老遮芳訴曰聞宋季嘗有言此者卒以妄得罪今皆樹藝地安所得銀礦芳詰告者得實乃云貧不爲鄕裏所齒冀以此報耳芳具奏同官不肯署名芳請獨任之奏上帝曰吾固知妄也事得寢芳自奉甚約日蔬食母甚賢芳日所治事暮必告母有不當母輒教誡之芳受命惟謹由是爲良吏已坐事謫辦事官從宋禮治會通河復爲工部主事十年河決陽武灌中牟祥符尉氏遣芳按視芳言中鹽堤當暴流之衝請加築塞又言自中灤分導河流使由故道北入海誠萬世利又言新築岸埽止用艸索不能堅久宜編木成大囷貫樁其中實以瓦石復以木橫貫樁表牽築堤上則殺水固堤之長策也詔悉從之其後築堤者遵用其法以宋禮薦遷工部右侍郎亡何行太僕卿楊砥言吳橋東光興濟交河及天津屯田雨水決堤傷稼乞開徳州良店東南黃河故道以分水勢復命芳往治之所經郡邑有不便民者輒疏以聞仁孝皇后將葬芳治道路供頓未幾卒於官

趙榮按明外史本傳榮字孟仁其先西域人元時入中國家閩縣舅薩琦官翰林從入都以能書授中書舍人供事內閣正統十四年十月也先擁上皇至大同知府霍瑄謁見慟哭而返也先遂犯京師奉太上皇登土城邀大臣出迓眾相顧不敢行榮慨然自請大學士髙谷拊其背曰子忠義人也解所佩犀帶贈之卽擢大理右少卿充鴻臚卿偕右通政王復出城朝見進羊酒諸物也先以非大臣遣之還而邀於謙石亨王直胡出景帝不遣攺榮太常少卿仍供事內閣景泰元年七月擢工部右侍郎偕楊善等往敕書無奉迎語善口辯榮左右之竟奉上皇歸進左侍郎行人王晏請開沁河通漕運下所司咸以爲不便晏復陳地形水性再下廷議遣榮往勘還亦言不便尋奉敕會山東河南三司相度河道眾以榮不由科目慢之榮慍甚多所辱詈自攝衣探水有司稍慢輒予杖三司各上章言榮單馬馳駭軍民杖傷縣令鬻廩米多取其直撫按薛希璉張琛亦以聞章下治河都禦史徐有貞核奏法司言榮𨿽失大體終爲王事鬻米從人所爲諸臣侮大臣抗敕旨宜逮治希璉琛亦宜罪帝令按臣責取諸臣供狀宥之天順元年擢榮工部尙書曹欽反榮策馬大呼於市曰曹賊作逆壯者同我討罪果有至者卽率之往賊平英宗與李賢言嘆榮忠命兼大理寺卿食其俸七年以疾罷成化十一年卒賜卹如制

霍瑄按明外史趙榮傳霍瑄字廷璧鳳翔人由鄕舉入國學授大同通判用薦就擢知府也先擁上皇至城下瑄與理餉侍郎沈固等出謁奉命括金帛充犒固悉所有獻之已而復至郭登戒嚴弗應瑄號泣從水竇匍匐出叩馬嗚咽眾露刃叱之不爲動因獻上皇服物出金帛犒軍上皇嘉嘆密諭瑄與登堅守瑄還寇數出沒大同渾源伺軍民樵采輒驅掠或幸脫歸率殘傷肢體遺民相率入城無所棲又乏食瑄具爲奏之老弱聽暫徙發粟賑而所畱城守丁壯除賦役秩滿當遷鎭巡諸臣乞畱詔加山西右參政仍治府事英宗復位徳瑄及固徵拜瑄工部右侍郎而固亦以石亨薦起家爲戶部尙書旣而巡撫上瑄治行賜誥旌異初瑄在大同巡撫年富被逮瑄資其家還裏爲鎭守太監韋力轉所惡撻之十餘至是瑄以聞且言力轉每宴輒用妓樂服禦僭侈如王者彊取部民女爲妾帝怒逮力轉下詔獄力轉因訐瑄違法事帝兩釋焉其年轉左賜二品服成化初坐事言官交劾帝以瑄先朝有勞但停半載俸未幾攺督易州山廠被劾致仕卒於京師瑄初治郡有聲晚節不檢特以艱危時見知天子遂久列顯位固丹陽人永樂中起家鄕舉積官至侍郎其後爲尙書石亨敗乞休去

賈俊按明外史本傳俊字廷傑束鹿人以鄕舉入國學天順中選授禦史歷巡浙江山西陜西河南南畿所至有聲成化十三年超拜右僉都禦史巡撫寧夏在鎭七年軍民樂業召爲工部右侍郎二十一年奉敕賑饑河南尋轉左數月拜尙書時專重進士舉人無至六卿者俊獨以重望得之及孝宗踐阼尙書王恕李敏周洪謨餘子俊何喬新都禦史馬文升皆一時民譽俊參其間亦稱職諸王府第塋墓悉官予直而儀仗時繕修內官監欲頻興大工俊言王府旣有祿米莊田請給半直儀仗非甚敝不得煩有司公家所宜營惟倉庫城池餘皆停罷帝報可弘治四年中官奏修沙河橋請發京軍二萬五千及長陵五衛軍助役內府寶鈔司乞增工匠浙江及蘇松諸府方罹水災而織造錦綺至數萬匹俊皆執奏並得寢工部政務與內府監局相表裏而內官監專董工役職尢相關俊不爲所撓工役大省太廟後殿成加太子少保足疾致仕詔許乘傳歸給夫廩如制逾年卒俊廉愼居工部八年望孚朝野

劉璋按明外史賈俊傳劉璋字廷信延平人天順初進士歷官中外有聲居工部亦數有爭執名亞於俊

胡拱辰按明外史本傳拱辰字共之淳安人正統四年進士爲黟縣知縣有惠政擢禦史疏陳時獘八事父艱歸景帝卽位詔科道憂居者悉起復拱辰至屢疏多采納出爲貴州左參政行部安莊衛至白水堡犵狫頭目沈時保素梗化出謁大言所部多豪惡願得一號令爲約束拱辰叱曰斬爾頭籍爾財卽號令也時保股栗眾爲請命乃己還以告總兵官方瑛遣將往擒之一方遂寧過赤水衛女土官奢貴驕悍戒戢之至畢節平宣慰隴富亂威行邊僥母憂去禦史追劾其受賕事下浙江按臣執訊事白調廣東歷廣西四川左右布政使皆有平寇功成化八年拜南京右副都禦史提督操江尋攺南京兵部侍郎儲位久虛與尙書崔恭等請冊立言甚切復攺南京左副都禦史總理糧儲就進工部尙書節財省事人皆便之以年至乞歸弘治中巡按禦史陳銓言拱辰退休十餘年生平淸操如一日乞加禮異以勵臣節詔有司月給廩二石歲�四人正徳初年九十遣行人存問賚彩幣羊酒加賜廩隸又三年卒贈太子少傅謚莊懿

曾鑑按明外史本傳鑑字克明其先桂陽人以戍籍居京師天順末年成進士授刑部主事歷吏部驗封郎中擢右通政弘治初累遷工部左右侍郎十三年進尙書孝宗在位久海內樂業內府供奉漸廣司設監請攺造龍毯素毯一百有奇鑑等言毯𨿽一物然徵毛毳於山陜采綿紗諸料於河南召工匠於蘇松經累歲勞費百端祈賜停止不聽內府鍼工局乞收幼匠千人鑑等言往年尙衣監收匠千人而兵仗局效之收至二千人軍器局司設監又效之各收千人獘源一開其流無已於是命減其半太監李興請辦元夕煙火有詔裁省因鑑奏盡罷之十六年帝納諸大臣言召還織造中官中官鄧瑢以請帝又許之鑑等極言乃命減三之一其冬言諸省方用兵且水旱多盜賊乞罷諸營繕及明年煙火龍虎山上淸宮工作帝皆報從焉正徳元年雷震南京報恩寺塔守備中官傅容請修之鑑等諫止內織染局請開蘇杭諸府織造上供錦綺爲數二萬四千有奇鑑力請停罷得減三分之半孝宗末閣部大臣皆極一時選鑑亦持正及與韓文等請誅宦官不勝諸大臣畱者率巽順避禍鑑獨守故操有詔賜皇親夏儒第帝嫌其隘欲拓之鑑力爭不從明年春中官黃準守備鳳陽從其請賜旗牌鑑等言大將出徵及諸邊守將乃有旗牌內地守備無故事乃寢尋卒贈太子太保

楊守隨按明外史本傳守隨字維貞鄞人侍郎守陳從弟也舉成化二年進士授禦史巡視漕運核大同軍餉巡按江西所至以風采見憚疏陳六事言郕王受命艱危時削平禍亂功甚大歿乃謚以戾人心不平此非先帝意權姦逞私憾者爲之也亟宜攺易彰陛下親親之仁尙書李秉一時良臣爲蕭彥莊所逐乞卽召還律令犯公罪者不罷近禦史朱賢婁芳等�除名乞復其官且戒所司毋法外加罪西徵之役以數萬甲兵討出沒不常之寇千里轉輸曠日持久恐外患未平內地先敝乞速班師戒邊臣愼封守近例軍官犯罪未結正者遇赦卽原致此曹遷延以希幸免自今眾證明白者卽據律定案毋使逃罪在外官俸兵餉有逾年不給者由郡縣蓄積少也請於起運外量加存畱以濟乏匱疏奏時不能從太常少卿孫廣安母喪起復守隨與給事中李和等連章論之乃令守制八年冬以災異陳時政九事廷議四方災傷停遣刷捲禦史會昌侯孫繼宗請並停在京者守隨言繼宗等任情作姦多無案牘恐罪及假此祈免帝置繼宗不問而刷捲如故山東饑廷議吏納銀免考授冠帶守隨極言不可帝卽罷之擢應天府丞未上母憂歸服除補官初李孜省授太常寺丞因守隨言攺上林監副憾之至是譖於帝中旨責守隨不當添注貶南寧知府弘治初召爲應天府尹勘南京守備中官蔣琮罪琮嗾其黨郭鏞劾守隨按給事方向獄不公責遷廣西右參政久之進按察使八年召爲南京右僉都禦史提督操江歷兩京大理卿九載滿進工部尙書仍掌大理寺刑部獄送寺覆讞者多加刑主事朱論其非守隨言自永樂間寺已設刑具部囚多未得實安得不更訊帝乃寢奏孝宗崩中官張瑜等以誤用禦藥下獄守隨會訊杖之中官李興擅伐陵木論死令家人以銀四十萬兩求變其獄守隨持之堅獄不得解廷臣之爭餘鹽也中旨詰是何大事守隨語韓文曰事誠有大於是者文遂偕九卿伏闕論八黨文等旣逐守隨憤獨上章極論之曰左右近臣不能祇承徳意盡取先朝良法而更張之盡誣先朝碩輔而�汰之天下嗷嗷莫措手足致古今罕見之災交集數月以內陛下獨不思其故乎內臣劉瑾等八人姦險佞巧人目爲八虎而瑾尢甚日以荒縱導陛下或在西海擎鷹搏兔或於南城躡峻登髙禁內鼓鉦震於遠邇宮中火炮不間宵晨淆雜尊卑陵夷貴賤引車騎而供執鞭之役列市肆而親商賈之爲致陛下日髙未朝漏盡不寢此數人者方且竊攬威權詐傳詔旨放逐大臣刑誅臺諫邀阻封章廣納貨賂傳奉冗員多至千百招募武勇收及孩童紫綬金貂盡與爪牙之士蟒衣玉帶濫授心腹之人附己者進官忤意者褫秩內外臣僚但知畏瑾不知畏陛下向也二三大臣受遺夾輔今則有潛交默附漏泄事機者矣向也南北羣僚矢心痛疾今則有畫策主文倚阿時勢者矣而且數易邊境將帥之臣大更四方鎭守之職志欲何爲夫太阿之柄不可授人今陛下於兵刑財賦之區機務根本之地悉以委之或掌團營或主兩廠或典司禮或督倉場大權在手彼復何憚於是大行殺戮廣肆誅求府藏竭於上財力匱於下武勇疲於邊上下胥讒神人共憤陛下猶不覺悟方且謂委任得人何其舛也伏望大奮乾剛立置此曹重典遠鑑延熹之失毋使臣蹈蕃武已覆之轍天下幸甚宗社幸甚疏入帝不省瑾輩深銜之傳旨致仕守隨去李興遂以中旨免死矣瑾憾未釋坐覆讞失出逮赴京系獄罰米千石翰塞上復坐庇鄕人重獄除其名追毀誥命再罰米二百石守隨家立破瑾誅復官又十年卒年八十五贈太子少保謚康簡

趙璜按明外史本傳璜字廷實安福人少從父之官墜江中不死稍長行道上得遺金悉還其主舉弘治三年進士授工部主事攺兵部歷員外郎出爲濟南知府豪猾吏舞文璜擇願民教之律令得二十餘人逐吏而代之漢庶人牧場久籍於官募民佃徳王府復爭之璜勘還之民閱七年政績大著正徳初擢順天府丞未上劉瑾惡璜坐巡撫朱欽事逮下詔獄除名瑾誅復職尋遷右僉都禦史巡撫宣府尋調山東河灘地數百里賦流民墾而除其租番僧乞徵以充齋糧帝許之璜力爭得免曲阜爲賊破闕裏林廟在曠野璜請移縣就闕裏從之擢工部右侍郎總理河道以邊警攺理畿輔戎備事定命賑順天諸府饑還佐部事世宗卽位進左侍郎掌部事裁宦官賜葬費及禦用監料價革內府酒醋局歲徵鐵價銀嘉靖元年進尙書劉瑾創元明宮糜財數十萬瑾死姦人獻爲皇莊帝卽位斥以予民旣而中旨令仍舊璜言詔下數月而忽更示天下不信帝卽報許會方修仁壽淸寧宮費不繼璜因請與石經山諸房舍�斥賣以資用可無累民帝可之給事中徐景嵩等以詔書許還民官不當自鬻劾璜璜疏剖並發景嵩他事禦史張鵬翰言璜摭言官無大臣誼帝畱璜責鵬翰黨庇景嵩竟斥其同官陳江劾璜被責求去給事中章僑言璜一舉逐兩諫官甚損國體尙書彭澤復奏僑非是僑疏辧帝兩解之詔營後父陳萬言第估工值六十萬璜持之萬言怒訴於帝下郎中員外郎二人詔獄璜言二臣無與乞罪臣帝不聽其後論救踵至萬言不自安再請貸二人獲釋工價亦大減三年與廷臣伏闕爭大禮顯陵司香內官言陵制狹小請攺營視天壽山諸陵璜言陵制與山水相稱難�同帝納其言已帝欲遷顯陵璜不可乃寢詔建玉徳殿景福安喜二宮璜請俟仁壽宮成徐議其事帝不許頃之以災異申前請帝始從之並罷仁壽役江西建眞人府陜西督織造皆遣中使璜皆疏爭營建世廟中官所派物料戶部多裁省其人爲言帝以問璜璜言曩建乾淸坤寧兩宮所積余貲足移用帝遂報可璜爲尙書六年初值更化帝銳意釐剔中官不敢撓故得舉其職後論執不已諸權幸嫉者眾帝意亦寖疏璜素與秦金齊名考察自陳與金俱致仕廷臣乞畱不許馳驛給夫廩如故事璜有幹局多智慮事棼錯他人相顧愕眙璜立辧旣去人爭薦之召復故官未上卒贈太子太保謚莊靖

劉麟按明外史本傳麟字元瑞本安仁人世爲南京廣洋衛副千戶因家焉績學能文與顧璘徐禎卿稱江東三才子弘治九年成進士適言官龐泮等下獄麟偕同年生陸昆抗疏救除刑部主事進員外郎錄囚畿內平反三百九十餘人正徳初進郎中出爲紹興府知府劉瑾銜麟除官不謁謝甫五月摭前錄囚細故罷爲民士民醵金贐不受爲建小劉祠以配漢劉寵因寓湖州與吳琬施侃孫一元龍霓爲湖南五隱瑾誅起補西安遭父憂樂吳興山水奉父柩葬焉遂居湖州起陜西左參政督糧儲都禦史鄧璋督師議加賦充餉麟力爭會陜民詣闕訴得寢尋遷雲南按察使謝病歸嘉靖初召拜太僕卿進右副都禦史巡撫保定六府中官耿忠守備紫荊多縱麟劾奏之後父陳萬言乞武淸東安地麟與禦史任洛爭不納請捐天津三衛屯田課及出庫儲給河間三衛軍月餉徵逋課以償皆報可帝因諭戶部中外軍餉未給者悉補給之再引疾歸起大理卿拜工部尙書侍衛軍不給衣履錦衣帥駱安援紅盔軍例以請麟執不可詔量給銀自制後五載一給爲常四司財物悉貯後堂大庫司官出納多侵漁麟請特除一郎官主之帝稱善因賜名節愼庫已上節財十四事汰內府諸監局冒破錢中貴大恨及顯陵工竣執役者咸覬官麟止擬賚羣小愈怨會帝納諫官言停中外雜派工役麟牒停浙江蘇松織造而上供袍服在停中中官吳勛以爲言遂勒麟致仕久之顯陵殿閣雨漏追論麟落職麟淸修直節當官不撓居工部爲天子惜財謹費僅逾年而罷居郊外南坦賦詩自娛守爲築一臺令爲構堂始有息遊之所家居三十餘年廷臣頻論薦尙書李默造訪以乳羊易市沽歡飲達旦晚好樓居力不能構懸籃輿於梁曲臥其中名曰神樓文徵明繪圖遺之年八十七卒贈太子少保謚淸惠

蔣瑤按明外史本傳瑤字粹卿歸安人弘治十二年進士授行人正徳時歷兩京禦史陳時獘七事中言內府軍器局軍匠六千中官監督者二人今增至六十餘人人占軍匠三十他局稱是行伍安得不耗並言傳奉官及濫收校尉勇士�宜釐革劉瑾𨿽誅權猶在宦豎有旨詰問且言自今如瑤議者毋覆奏尋出爲荊州知府築黃潭堤調揚州武宗南巡中官吳經馳至揚擇甲第攺提督府以駐蹕大索嫠婦處女一夕女皆嫁瑤詣經祈免經大怒叱瑤去夜半忽妄傳駕至閉城門燃炬如白晝徧搜民家婦破垣屋必得乃已閉諸尼寺以金贖乃得歸有二人恚死瑤棺斂之比駕至瑤供禦取具而已無所贈遺諸嬖幸皆怒江彬欲奪富民居爲威武副將軍府瑤執不可彬閉瑤空捨挫辱之脇以帝所賜銅瓜不爲懾會帝漁獲一巨魚戲言直五百金彬卽瑤責其直瑤懷其妻簪珥�服以進曰庫無錢臣所有惟此帝笑而遣之府故有瓊花觀詔取瓊花瑤言自宋徽欽北狩此花已絕今無以獻又傳旨徵異物瑤具對非揚產帝曰薴白布亦非揚產耶瑤不得已爲獻五百匹當是時權幸以揚繁華要求無所不至微瑤民且重困駕旋瑤扈至寶應中官丘得用鐵系瑤數日始釋竟扈至臨淸而返揚人見瑤無不感泣迨遷陜西參政爭出貲建祠祀之名自此大震嘉靖初歷湖廣江西左右布政使以右副都禦史巡撫河南帝命桂萼等核巡撫官去畱令瑤歸候調已累遷工部尙書四郊工竣加太子少保西苑宮殿成帝置宴見瑤與王時中席在外命移殿內而移皇親於殿右以讓瑤曰親親不如尊賢其重瑤如此時土木繁興歲費數百萬計瑤規畫咸稱帝意數有賚予以憂去久之自南京工部尙書攺召北部帝幸承天瑤扈從京師營建率役京軍多爲豪家占匿至是大工頻仍歲募民充役費二百餘萬瑤以爲言因請停不急者豪家所匿軍畢出募直大減以老致仕去瑤端亮淸介旣歸僻處陋巷與尙書劉麟顧應祥輩結文酒社徜徉峴山間年幾九十而卒贈太子太保謚恭靖

胡松按明外史本傳松字茂卿績溪人累官工部尙書嚴嵩方用事伊王欲拓其洛陽府第計直十萬金以十二賕嵩期必得松據祖制爭乃止俺答入寇仇鸞以邊眾入衛欲悉召其眾實京師移武庫仗於營便給調松言防邊兵外也而內之武庫仗內也而外之非所以重肘腋杜微愼防也執勿許尋引疾歸居家以孝友稱

丁賓按明外史本傳賓字禮原嘉善人隆慶五年進士授句容知縣徵授禦史大學士張居正座主也誣劉臺以贓屬賓往遼東按之賓力辭忤居正意去官萬曆十九年用薦起故官復以憂去起南京大理丞累遷南京右僉都禦史兼督操江江防多懈賓率將校乘一舟往來周視增守兵戍要害部內宴然南衛世職率赴京師請襲畱滯不得官賓請就南勘襲妖民劉天緒左道事覺兵部尙書孫�欲窮治之詔下法司訊鞫賓兼攝刑部大理事力平反論七人死餘皆獲釋召拜工部左侍郎尋擢南京工部尙書自上元至丹陽道路盡易以石行旅頌之數引年乞罷光宗立始予致仕賓官南都三十年每遇旱潦輒請賑貸時出家財佐之受業王畿好良知學政暇卽講學守仁祠初以禦史家居及丁憂歸連三歲大饑咸捐貲以賑至天啟五年復捐粟三千石賑貧民以資三千金代下戶之不能輸賦者撫按錄上其先後事時已加太子少保詔進太子太保旌其門以年髙三被存問崇禎六年端坐卒年九十一謚淸惠

王汝訓按明外史本傳汝訓字古師聊城人隆慶五年進士除元城知縣萬曆初入爲刑部主事攺兵部累遷光祿少卿吏科都給事中海寧陳與郊者大學士王錫爵門生又附申時行恣甚汝訓抗疏數其罪言與郊今日薦巡撫明日薦監司每疏一出受賄狼籍部曹吳正志一發其姦身投荒僥吏部尙書楊巍亦嘗語侍郎趙煥謂爲小人乞速罷譴且科道以言爲職乃默默者顯諤諤者絀直犯乘輿屢荷優容稍涉當塗旋遭擯斥言官不難於批鱗而難於借劍此何爲也天下惟公足以服人今言者不論是非被言者不論邪正模稜兩可曲事調停而曰務存大體是懲議論之紛紜而反致政體之決裂也乞特敕吏部自後遷轉科道毋惡異喜同毋好諛醜正庶國是定朝政淸是時巍以政府故方厚與郊聞汝訓言引己且刺之大恚言臣未嘗詆與郊汝訓以寺臣攻言路正決裂政體之大者乃調汝訓南京頃之禦史王明復劾與郊並及巍詔奪明俸擢與郊太常少卿都人爲之語曰欲京堂須彈章與郊尋以憂去後禦史張應揚追劾其交通文選郎劉希孟考選納賄並免官未幾其子殺人論死與郊悒悒卒汝訓入爲太常少卿孟秋饗廟帝不親行汝訓極諫言頃邊報頻傳國勢累卵猶愛須臾之力不親祼享恐二祖列宗之靈戚然不樂陛下爲人子孫柰何慢至是帝甚慍以其言直不罪也尋進太僕卿調光祿汝訓先爲少卿寺中歲費二十萬至是濫增四萬有奇汝訓據會典請盡裁內府冗食不許二十二年攺左僉都禦史旋進右副都禦史巡撫浙江汝訓性淸介方嚴疾惡巡按禦史南昌彭應參亦雅以彊直名相與力鋤豪右烏程故尙書董份祭酒範應期裏居不法汝訓將繩之適應參行部至應期怨家千人遮道陳牒應參持之急檄烏程知縣張應望按之應期自縊死其妻吳氏詣闕訴冤帝大怒命逮應參應望詔獄革汝訓職詰吏部都察院任用非人尙書孫丕揚都禦史衷貞吉等引罪且論救帝意未釋謫救應參者給事中喬引等於外言官訟汝訓應參亦及引帝愈怒每疏入輒重引譴至除名而謫應望戍煙瘴應參爲民汝訓家居十五年起南京刑部右侍郎召攺工部署部事初礦稅興以助大工爲名後悉輸內帑不以供營繕而四方采木之需多至千萬費益不貲汝訓屢請發帑佐工皆不報在部歲餘力淸夙獘中官請乞輒執奏不予節冗費數萬卒贈工部尙書謚恭介

沈節甫按明外史本傳節甫字以安烏程人嘉靖三十八年進士授禮部儀制司主事歷祠祭郎中髙拱爲尙書性卞急以事詰責諸郎甚厲節甫曰上下之交有禮何至是使掾史以故事白拱不悅有詔建祠禁內令黃冠祝釐節甫持不可拱懼失帝意恚甚節甫遂移疾歸起光祿丞會拱掌吏部復移疾避之萬曆初召爲尙寶丞進少卿再出爲南京尙寶卿自初服官秩六品至是十九年始進二秩又居之畱都人頗嘆其淹滯節甫殊安之適張居正迎母侍養道南京公卿傾國迎送節甫獨不出逾年遂致仕歸十五年言官交薦始起南京通政參議歷南京太常卿疏言薦新諸物國初本取諸畿內今遠致數千里外安得謂新徒擾驛傳飽中人橐耳請攺之北地便不聽遷大理卿擢刑部右侍郎皆在南京二十年召爲工部左侍郎攝部事禦史髙舉言節甫素負難進之節士論稱賢今一歲三遷殊嫌躐進宜與休沐吏部以節甫有物望絀禦史議是時經費不支中官日誘帝興作織造亦益繁節甫憂之奏言今節愼庫所貯不過九十餘萬而歲出溢於所入者且十五萬不數年帑藏盡矣宜及時省浮費核虛冒停止一切興作又言江南兩浙歲比不登公私交困織造當寬減疏數上獲減五之一未幾復傳造蟒紗三千匹節甫復援四方水旱以請亦減三之一又以江西歲侵造磁器爲民累疏請停罷不允自節甫署事數有執爭中人憚其鯁直不敢屢撓間數月始一傳奉節甫輒持之多不報節甫引祖訓言凡內官傳旨諸司具疏覆奏再得旨然後施行今覆奏不得旨其不可行明甚疏入帝亦不報然竟節甫任事節省爲多故事商人預支金錢多姦獘節甫力禁之有王藎臣者挾貴近人居間節甫怒笞之言官不察謂不宜重困商人節甫慍曰吾以法杖一姦商何至煩白簡遂直疏其狀且言法不可撓寧罷臣毋令預支損國帑帝乃下詔嚴禁焉是時治河議起廷臣紛紛上便宜節甫謂大役所系不可逞臆求勝疏言河之爲患以河身日髙也髙在淸口則淮水不得出其憂在祖陵髙在鎭口則水無所泄其憂在運道臣謂今日之策疏治河身上也開腰鋪使黃水讓淮以安祖陵開韓家莊使泄水以保運道次也捨此而妄更制是爲無策今議者紛然多不可行請一切罷勿報可已而韓莊役浚漕舟得安流而腰鋪以倭警暫止祖陵之水果不得泄帝怒爲更置河臣而以節甫言爲當二十一年父憂歸不復出久之卒贈右都禦史天啟初賜謚端靖節甫爲人貞靜淡素當官任事不辭勞怨嘗曰人臣須挾眞爲國家之心不問毀譽恩怨而後可任天下事又曰吾官旦夕可去則能不負官朝廷有不可輕之大臣則能重朝廷人以爲不愧其言三子淙蘇州同知演同年進士官至大學士自有傳演南京刑部尙書淙子棨萬曆末進士爲職方郎有聲崇禎中官右僉都禦史巡撫宣府節甫弟之�亦舉進士官禮部主事

郭朝賓按明外史本傳朝賓字尙甫汶上人嘉靖十四年進士授戶部主事歷郎中督餉大同先是召商中鹽每爲勢豪所得朝賓曰璽書禁遊民占粥而郎中受貴近關請奪賈人利是獘由郎中始也乃令邊郎視力多少自占倉庾旣收券輒給引若銀無畱滯商爭趨之比代贏羨金二萬出爲西寧兵備副使諸羌多叛巡撫發兵剿之朝賓令吏士分別順逆毋妄殺全活甚眾歷陜西右參政韓府奪民田民訟久不直朝賓讞歸諸民宗室奴入市斗爲軍校所攝因夜入官舍擊傷校懼而殺一小兒以誣校校坐死朝賓曰軍校所攝有名無與兒事校安得殺兒遂雪其冤歷浙江按察使左右布政使隆慶五年入覲畱爲順天府尹旋拜右副都禦史巡撫浙江朝賓在浙久益諳民俗爲興利祛獘屬邑多陂塘歲久塡淤率爲豪家侵據朝賓檄所司修復之旋入爲戶部左侍郎攺督倉場初漕粟潰耗皆責之運卒往往死不能償朝賓請遵成議均之本幫本總輸額遂足萬曆二年擢工部尙書中官崔敏以服禦不充奏遣官織造給事中侯於趙禦史麻永吉等連章力爭朝賓言三年詔所派徵已九萬七千餘匹今復增五萬九千須銀六十萬兩安所取給乞減其半罷內官無遣帝遽命減之仍遣內臣如敏請故事賈人領藏金不時給朝賓按籍立予之賈得無困朝賓湛朴有器局善持大體口訥言詞而精敏廉潔人不敢欺在河南時治伊王獄扃捨不通請謁後諸治獄者多被污朝賓特灑如也五年以星變自陳予致仕

工部部藝文一

司空箴

漢揚雄普彼坤靈侔天作則分制五服劃爲萬國乃立地官空惟是職茫茫九州都鄙盈區綱以羣牧綴以方侯烈烈雋乂翼翼王臣臣當其官官宜其人九一之政七賦以均昔在季葉班祿遺賢掊克充朝而象恭滔天匪人斯力匪政斯敕流貨市寵而苞苴是鬻王路斯浮孰不傾覆空臣司土敢告在側

將作大匠箴

前人侃侃將作經構宮室墻以禦風宇以蔽日寒暑攸除鳥鼠攸去王有宮殿民有宅居昔在帝世茅茨土階夏卑宮觀在彼溝洫桀作瑤臺紂爲璇室人力不堪而帝業不卒詩詠宣王由儉攺奢觀丰上六大屋小家春秋譏刺書彼泉臺兩觀雉門而魯以不恢或作長府而閔子不仁秦築驪阿嬴姓以顚故人君無雲我貴榱題是遂毋云我富淫作極遊在彼墻屋而忘其國戮作臣司匠敢告執猷

授張錫工部尙書制

唐中宗明光畫省務總樞要建禮仙門職惟喉舌尙書左丞張錫白虹良寶紫電雄鋒家傳鵲印之祥世襲貂冠之緒文遒吐鳳思縟騰蛟質映南金材逾東箭自提綱左轄立帷中臺奏郭奕而無�射崔洪而不愧紫樞佇俊彤管須賢宜升賜劍之榮式表委珠之潔

工部箴

明宣宗虞舜之世垂若百工曁於成周乃設司空漢置水衡將作少府備物致用必謹其度我朝建官列次六卿率屬有四各底於成凡諸繕作儀品有秩辧其楛良去華就實凡厥有位宜愼其官順理而治勿苛以殘山澤之利羽毛齒革金�丹漆曁木與石爲所當爲毋耗於材逸所當逸毋殫其力毋縱己私縱則召災毋溺於賄溺則取敗必祗必勤必施以公百役具宜惟爾之功其懋敬哉視古仁智率履勿愆用保祿位工部部藝文二詩

賀楊巨源博士拜虞部員外

唐王建合歸蘭署已多時上得金梯亦未遲兩省郎官開道路九州山澤屬曹司諸生拜別收書卷舊客看來讀制詞殘著幾丸仙藥在分張還遣病夫知

寄前水部賈員外嵩

鄭谷謝病別文昌仙舟向越鄕貴爲金馬客雅稱水曹郎白鷺同孤潔淸波共渺茫相如辭賦外騷雅趣何長工部部紀事家語孔子初仕爲中都宰二年定公以爲司空乃別五土之性而物各得其所生之宜咸得厥所周書裴俠傳俠轉工部中大夫有大司空掌錢物典李貴乃於府中悲泣或問其故對曰所掌官物多有費用裴公淸嚴有名懼遭罪責所以泣耳俠聞之許其自首貴言隱費錢五百萬俠之肅遏姦伏皆此類也隋書閻毗傳髙祖受禪毗以伎藝侍東宮數以雕麗之物取悅於皇太子由是甚見親待每稱之於上尋拜車騎宿衛東宮上嘗遣髙熲大閱於龍臺澤諸軍部伍多不齊整惟毗一軍法制肅然熲言之於上特蒙賜帛俄兼太子宗衛率長史尋加上儀同太子服玩之物多毗所爲及太子廢毗坐杖一百與妻子俱配爲官奴婢後二歲放免爲民煬帝嗣位盛修軍器以毗性巧諳諫舊事詔典其職尋授朝請郎毗立議輦輅車輿多所增損擢拜起部郎帝嘗大備法駕嫌屬車太多顧謂毗曰開皇之日屬車十有二乘於事亦得今八十一乘以牛駕車不足以益文物朕欲減之從何爲可毗所爲臣初定數共宇文愷參詳故實據漢胡伯始蔡邕等議屬車八十一乘此起於秦遂爲後式故張衡賦曰屬車九九是也次及法駕三分減一爲三十六乘此漢制也又據宋孝建時有司奏議晉遷江左惟設五乘尙書令建平王宏曰八十一乘議兼九國三十六乘無所準憑江左五乘儉不中禮但帝王文物旗旒之數爰及冕玉皆同十二今宜準此設十二乘開皇平陳因以爲法今憲章往古大駕依秦法駕依漢小駕依宋以爲差等帝曰何用秦法乎大駕宜三十六法駕宜用十二小駕除之毗研精故事皆此類也長城之役毗總其事及帝有事恆嶽詔毗營立壇�尋轉殿內丞唐書李棲筠傳棲筠字貞一爲工部侍郎關中舊仰鄭白二渠漑田而豪戚壅上游取磑利且百所奪農用十七棲筠請皆撤毀歲得租二百萬民賴其入竇威傳威從兄子抗抗弟琎字之推貞觀初遷將作大匠詔修洛陽宮鑿池起山務極侈浮費不勝算太宗怒詔毀之免其官合璧事類宋柳永字耆卿識音律工小詞遊諸內侍門爲屯田員外郎未有差遣會太史奏老人星見時秋霽宴禁中仁宗命左右召詞臣爲新樂章內侍屬永應制冀因緣進用永以小詞擅名天下欣然走筆甚得意比進呈上見首有一漸字色若不悅讀至中乃與禦制眞宗挽詞暗合上慘然乃擲於地自此不復進用然至今天下稱爲柳屯田云老學庵筆記元佑初蘇子由爲戶部侍郎建言都水監本三司之河渠案將作監本三司之修造案軍器監本三司之甲冑案三司今戶部也而三監乃屬工部請三監皆兼�戶部凡有所爲戶部定其事之可否裁其費之多寡工部任其工之良楛程其作之遲速朝廷從其言爲法及紹聖中以爲害元丰官制罷之建中靖國中或欲復從元佑已施行矣丰相之爲工部尙書獨持不可曰設如都水監塞河軍器監造軍器而戶部以爲不可則已矣若以爲可則並任其事可也今戶部吝其費裁損之乃令工部任河之決塞器之利鈍爲工部者不亦難乎議遂寢編年備要宋元符三年曾布入相禦史中丞丰稷欲率臺屬論之遂遷稷工部尙書稷力丐補外不允其謝表中有內侍已成於怨府佞人方列於奏章之語上問佞人爲誰曰曾布陛下斥布則天下事定矣金史劉瑋傳瑋擢戶部尙書時河決於衛自衛抵淸滄皆被其害詔兼工部尙書往塞之或以謂天流行非人所能禦惟當徙民以避其衝瑋曰不然天生五材遞相休王今河決者土不勝水也俟秋冬之交水勢稍殺以漸興築庶幾可塞明年春瑋齋戒禱於河功役齊舉河乃復故元史唐仁祖傳仁祖遷工部尙書桑哥以曹務煩劇特重困之仁祖處之甚安尋出使雲中桑哥考工部織課稍緩怒曰誤國家歲用亟遣驛騎追還就見桑哥相府中遽命直吏拘往督工且促其期曰違期必致汝於法左右皆爲之懼仁祖退召諸署長從容諭之曰丞相怒在我不在爾也汝等勿懼宜力加勉眾皆感激晝夜倍其功期未及而辦乃罷自當傳自當攺工部員外郎中書省委開混河自當往視之以爲水性不常民力亦瘁難以成功言於朝河役乃罷會次三皇后殂命工部撤行殿車帳皆新作之自當未卽興工尙書曰此奉特旨員外有�則罪歸於眾矣自當曰卽有罪我獨任之未幾帝果問成否省臣乃召自當責問之自當請自入對旣見帝奏曰皇后行殿車帳尙新若攺作之恐勞民費財且先皇后無惡疾居之何嫌必欲捨舊更新則大明殿乃自世祖所禦列聖嗣位豈皆攺作乎帝大悅語省臣曰國家用人當擇如自當者庶不�大事特賜上尊金幣董文用傳文用字彥材至元十二年丞相安童奏爲工部侍郎代紇石裏紇石裏阿合馬私人也其徒旣讒間安童罷相卽仗鷹監奏曰自紇石裏去工部侍郎不給鷹食鷹且瘦死帝怒促召治之因急捕文用入見帝望見曰董文用乃爲爾治鷹食者耶置不問別令取給有司張思明傳思明延佑三年拜中書參知政事仁宗卽位近臣疾其持法峭直日構讒間出爲工部尙書帝問左右曰張士瞻居工部得無怏怏乎對曰勤政如初帝嘉嘆之命授宣政院副使獻徵錄秦逵升工部尙書帝以古帝王廟地界通衢而不嚴乃徙建於欽天山之陽逵奏廟功成自三皇五帝繼以三代兩漢唐宋元勛碩徳比侔者列像於庭冕輝煌上甚嘉之趙榮字孟仁景泰中遷工部侍郎張秋河決命榮董治之卒復故道天順初升本部尙書趙璜字庭實擢工部侍郎奏毀鎭國府元明宮及諸權姦廬舍以備國用升本部尙書毛伯溫升工部尙書奉命提督天壽山工程諸陵石柱道遠車摧勞費千萬公以意制八輪車前後聯絡隨地險夷低昂工作易就上聞之喜賜繡囊銀勺各一陸祥擢工部郎多巧思常用玉一方寸許刻鏤爲方池以獻凡水中所有魚龍荇藻之類皆備曲盡其巧工部部雜錄

