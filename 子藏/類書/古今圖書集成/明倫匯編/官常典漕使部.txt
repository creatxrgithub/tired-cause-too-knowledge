

漕使部名臣列傳一

漢

蕭何按史記蕭相國世家漢二年漢王與諸侯擊楚何守關中侍太子治櫟陽爲法令約束立宗廟社稷宮室縣邑輒奏上可許以從事卽不及奏上�以便宜施行上來以聞關中事計戶口轉漕給軍漢王數失軍遁去何常興關中卒輒補缺上以此專屬任何關中事漢三年漢王與項羽相距京索之間上數使使勞苦丞相鮑生謂丞相曰王暴衣露蓋數使使勞苦君者有疑君心也爲君計莫若遣君子孫昆弟能勝兵者悉詣軍所上必益信君於是何從其計漢王大說漢五年旣殺項羽定天下論功行封羣臣爭功歲餘功不決髙祖以蕭何功最盛封爲酇侯所食邑多功臣皆曰臣等身被堅執銳多者百餘戰少者數十合攻城略地大小各有差今蕭何未嘗有汗馬之勞徒持文墨議論不戰顧反居臣等上何也髙祖曰諸君知獵乎曰知之知獵狗乎曰知之髙帝曰夫獵追殺獸兔者狗也而發蹤指示獸處者人也今諸君徒能得走獸耳功狗也至如蕭何發蹤指示功人也且諸君獨以身隨我多者兩三人今蕭何舉宗數十人皆隨我功不可忘也羣臣皆莫敢言列侯畢已受封及奏位次皆曰平陽侯曹參身被七十創攻城略地功最多宜第一上已撓功臣多封蕭何至位次未有以復難之然心欲何第一關內侯鄂君進曰羣臣議皆誤夫曹參𨿽有野戰略地之功此特一時之事夫上與楚相距五歲常失軍亡眾逃身遁者數矣然蕭何當從關中遣軍補其處非上所詔令召而數萬眾會上之乏絕者數矣夫漢與楚相守滎陽數年軍無見糧蕭何轉漕關中給食不乏陛下𨿽數亡山東蕭何常全關中以待陛下此萬世之功也今𨿽亡曹參等百數何缺於漢漢得之不必待以全柰何欲以一旦之功而加萬世之功哉蕭何第一曹參次之髙祖曰善於是乃令蕭何賜帶劍履上殿入朝不趨

宋一

王明按宋史本傳明字如誨大名成安人歷遷荊湖轉運使開寶三年大舉南徵以明爲隨軍轉運使山路險絕舟車不通但以丁壯數萬人轉遞供億不闕每下一郡一城必先保其簿書守其倉庫旣而賀州未下明入與主帥計曰當急取之恐援兵至則我師勝負未可知諸將頗猶豫明乃擐甲冑率所部護送輜重卒百人擁丁夫數千畚鍤皆作堙其塹直抵城門城中懼開門納款遂據有之因抵廣州賊眾十餘萬拒戰是夕大風發屋折木眾乃驚懼明與都部署潘美等謀命丁夫數千人人持二炬間道先搗賊壘大軍蓐食陣以待之俄而萬炬皆發焚其柵賊驚果來犯大軍因迎擊之賊大敗斬首數萬劉鋹以城降廣州平爲本道轉運使太祖嘉其功擢授祕書少監領韶州刺史充轉運使俄以潘美尹崇珂爲嶺南轉運使以明爲副使明�歷部內視民疾苦舊無名科斂悉條奏除之嶺表遂安七年代歸帝召見勞問賜襲衣金帶鞍勒馬

劉蟠按宋史本傳蟠字士龍濱州渤海人漢幹佑二年舉進士解褐益都主簿宋初歷安遠軍及河陽節度推官保義軍掌書記幹徳五年召拜監察禦史典染院事初蘇曉掌京城市徵頗幹集及卒選蟠代之冬命爲太宗生辰使開寶七年與殿中丞劉徳言同知淮南諸州轉運事太平興國初就遷倉部員外郎攺轉運使歲漕江東米四百萬斛以給京師頗爲稱職秩滿部內僧道乞畱詔許再任賜金紫攺駕部員外郎八年丁內艱時以諸州綱運畱滯起復知京城陸路發運司事會河決韓村大發丁夫塞之命蟠調給其餉未幾河塞朝廷方議封禪以蟠爲東封水陸計度轉運使會詔罷其禮俄遷工部郎中充河北水陸轉運使攺刑部郎中就充水陸轉運使入判本部事籍田畢遷左諫議大夫淳化初兼同考京朝官差遣二年暴中風眩上遣太醫視之賜以金丹卒年七十三賜錢十萬給其喪事

楊允恭按宋史本傳允恭漢州綿竹人太宗以緣江多賊命督江南水運因捕寇黨行及臨江軍擇驍卒拿輕舟伺下江賊所止夜發軍城三鼓遇賊百餘拒敵久之悉梟其首又趣通州境上躡海賊賊系眾舟張幕發勁弩短�允恭兵刃所向多爲幕所縈�中允恭左肩流血及袖容色彌壯徐遣善泅者以繩連鐵鉤散擲之壞其幕士卒爭進賊赴水死者大半擒數百人自是江路無剽掠之患以功轉洛苑副使江淮兩浙都大發運擘畫茶鹽捕賊事賜紫袍金帶錢五十萬先是三路轉運使各領其職或廩庾多積而軍士舟楫不給𨿽以官錢雇丁男挽舟而土人憚其役以是歲上供米不過三百萬允恭盡籍三路舟卒與所運物數令諸州擇牙吏悉集允恭乃辦數授之江浙所運止於淮泗由淮泗輸京師行之一歲上供者六百萬淳化五年轉西京作坊使

樊知古按宋史本傳知古字仲師其先京兆長安人曾祖偁濮州司戶參軍祖知諭事吳爲金壇令父潛事李景任漢陽石埭二縣令因家池州知古嘗舉進士不第遂謀北歸乃漁釣采石江上數月乘小舟載絲繩維南岸疾棹抵北岸以度江之廣狹開寶三年詣闕上書言江南可取狀以求進用太祖令送學士院賜試本科及第解褐舒州軍事推官嘗啟於上言老母親屬數十口在江南恐爲李煜所害願迎至治所卽詔煜令遣之煜方聞命卽厚給賫裝護送至境上七年召拜太子右贊善大夫會王師徵江表知古爲鄕導下池州八年以知古領州事先是州民保險爲寇知古擊之連拔二寨擒其魁以獻餘皆潰散方議南徵命髙品石全振往湖南造黃黑龍船以大艦載巨竹�自荊南而下遣八作使郭守浚算率丁匠營之議者以爲江濤險壯恐不能就乃於石碑口試造之移至采石三日橋成不差尺寸從知古之請也金陵平擢拜侍禦史令乘傳按行江南諸州詢訪利民復命知江東南路轉運事數日攺授江南轉運使賜錢一百萬先是江南諸州官市茶十分之八復徵其餘分然後給符聽其所往商人苦之知古請蠲其稅仍差增所市之直以便於民江南舊用鐵錢十當銅錢之一物價翔踴民不便知古亦奏罷之先是李煜用兵權宜調斂知古悉奏爲常額豫章洪氏嘗掌升州榷酤逋鐵錢數百萬至是知古挾微時常辱於洪氏責償銅錢以快意太宗卽位授庫部員外郎召歸換金紫賜錢百萬命爲京西北路轉運使太平興國六年加虞部郎中就攺知邠州移鳳翔府入爲鹽鐵判官出領荊湖轉運使雍熙初遷比部郎中會河朔用兵分諸郡爲兩路以給漕挽遷知古爲東路轉運使遷駕部郎中賜錢五十萬知古本名若水字叔淸因召見上問之曰卿名出何書對曰唐尙書右丞倪若水亮直臣竊慕之上笑曰可攺名知古知古頓首奉詔倪若水實名若冰知古學淺妄引以對人皆笑之端拱初遷右諫議大夫河北東西路轉運使賜白金千兩兩路各置轉運副使都轉運使之名自知古始二年詔加河北西路招置營田使奏請修城木五百餘萬牛革三百萬上曰萬里長城豈在於此自古匈奴黃河互爲中國之患朕自卽位以來或疆埸無事則有修築圩堤之役近者邊烽稍警則黃河安流無害此蓋天意更疊垂戒常令惕勵然而預備不虞古之善教深溝髙壘亦王公設險之義也所請過當不亦重困吾民乎乃詔有司量以官物給之會度支使李惟淸上言河北軍儲無備請發河南十七軍州轉粟以赴太宗謂農事方殷豈可更興此役惟淸固以爲請上遣正言馮拯乘傳與知古計之知古卽言河北軍儲可以均濟足俟農隙令民轉餉拯復命太宗曰不細籌之則民果受獘矣未幾入朝奏事稱旨拜給事中俄爲戶部使知古有才力累任轉運使甚得時譽及在戶部頻以職事不治詔書切責名益減素與陳恕親善恕時參知政事太宗言及計司事有乖違者恕具以告後因奏事知古遂自解上問從何得知曰陳恕告臣上怒恕泄禁中語且嫉知古輕侻故兩罷之出知古知梓州未至攺西川轉運使知古自以嘗任三司使一旦掌漕運�外鬱鬱不得志嘗稱足疾未嘗按行郡縣蜀中富饒羅紈錦綺等物甲天下言事者兢商榷功利又土狹民稠耕種不足給繇是兼並者益糴賤販貴以規利淳化中靑城縣民王小波聚眾爲亂謂其眾曰吾疾貧富不均今爲汝輩均之附者益眾遂攻陷靑城縣掠彭山殺其令齊元振巡檢使張�與鬥於江源縣射小波中其額旋病創死�亦被殺眾遂推小波妻弟李順爲帥初小波黨與裁百人州縣失於備禦故所在�起至萬餘人攻蜀州殺監軍王亮及官吏十餘人陷�州害知州桑保紳通判王從式及諸僚吏逐都巡檢使郭允能允能率麾下與戰新津江口爲賊所殺同巡檢殿直毛儼徒步以身免賊勢益張眾至數萬人陷永康軍雙流新津溫江郫縣縱火大掠畱其黨守之往攻成都燒西部門不利引去陷漢州彭州旋陷成都時已詔知梓州右諫議大夫張雍代知古爲轉運使雍未至知古與知府郭載及屬官走東川詔復令掌兩川漕運知古具伏擅離所部制置無狀上特宥之以本官出知均州視事旬日憂悸卒年五十二上猶嗟憫賜其子漢公同學究出身知古明俊有吏幹辭辧捷給及在西川不能弭盜而逃𨿽獲宥終以慚死云

任中正按宋史本傳中正字慶之曹州濟陰人父載右拾遺中正進士及第爲池州推官歷大理評事通判邵州攺大府寺丞通判濮州以翰林學士錢若水薦遷祕書省著作佐郎通判大名府轉運使陳緯徙陜西舉中正自代太宗曰朕自知之召爲祕書丞江南轉運副使中正軀幹頎長帝擇大笏命內臣取緋衣之長者賜之至部歲大稔民出租賦平糴皆盈羨發運使王子輿欲悉調餉京師中正曰東南歲輸五百餘萬而江南所出過半今歲有餘或歲少歉則數不登患及吾民矣乃止擢監察禦史兩浙轉運使民饑中正不俟詔發官廩賑之按晉州盛梁獄論如法遷殿中侍禦史判三司憑由司旣而有與梁善者密中之出爲荊湖轉運使

李防按宋史本傳防字智周大名內黃人舉進士爲莫州軍事推官隨曹彬入契丹授忠武軍節度推官括磁相二州逃戶田增租賦十餘萬因請均定田稅又請縣有破逃五十戶者令佐降下考百戶殿三選二百戶停所居官能招攜者旌賞之攺祕書省著作佐郎通判潞州遷祕書丞體量二浙民饑建言逃戶田宜卽召人耕種使人不敢輕去甽畝而官賦常在又請京師置折中倉聽人入粟以江浙荊湖物償之擢開封府推官請與判官間三五日卽府司軍巡院察�獄出爲陜路轉運副使先是沿江水遞歲役民丁甚眾頗廢農作防悉以城卒代之會分川陜爲四路徙防梓州路轉運使累遷尙書工部員外郎爲三司戶部判官景徳初江南旱詔與張知白分東西路安撫上言秦羲嘗增江淮兩浙荊湖榷酤錢民頗煩擾江南以歲饑權罷而淮南荊湖未被徳音詔悉罷之仍詔羲等毋得復增榷酤之利遂爲江南轉運淮南舊不禁鹽制置司請禁鹽而官自鬻之使兵夫輦載江上且多漂失之患防請令商人入錢帛京師或輸芻糧西北邊而給以鹽則公私皆利後采用之徙知應天府鑿府西障口爲斗門泄汴水淤旁田數百畝民甚利之又徙興元府入爲三司鹽鐵判官失舉免官後起通判河南府徙知宿延亳三州爲利州路轉運使遷兵部郎中糾察刑獄擢右諫議大夫知永興軍進給事中復知延州更耀潞二州卒防好建明利害所至必有論奏朝廷頗施行之其精力過人防在江南晏殊以童子謁見防命賦詩使還薦之後至宰相

範正辭按宋史本傳正辭字直道齊州人父勞謙獲嘉令正辭治春秋公羊谷梁登第調補安陽主簿開寶中判入等遷國子監丞知戎州攺著作佐郎代還治逋欠於淄州轉運使稱其能轉左贊善大夫就知淄州太宗徵河東諸州部糧多不及期正辭所部長山縣吏張秀督民輸受錢二千卽杖殺之郡中畏服太平興國中攺殿中丞通判棣深二州遷國子博士禦史中丞劉保勛奏充臺直會有言饒州多滯訟選正辭知州事至則宿系皆決遣之胥吏坐淹獄停職者六十三人會詔令料州兵送京師有王興者懷土憚行以刃故傷其足正辭斬之興妻詣登聞上訴太宗召見正辭廷辧其事正辭曰東南諸郡饒實繁盛人心易動興敢扇搖苟失控馭則臣無待罪之地矣上壯其敢斷特遷膳部員外郎充江南轉運副使賜錢五十萬饒州民甘紹者積財巨萬爲羣盜所掠州捕系十四人獄具當死正辭按部至引問之囚皆泣下察其非實命徙他所訊鞫旣而民有告羣盜所在者正辭潛召監軍王願掩捕之願未至盜遁去正辭卽單騎出郭二十里追及之賊控弦持弰來逼正辭大呼以鞭擊之中賊雙目執之賊自刃不殊餘賊渡江散走追之不獲旁得所棄贓賊尙有餘息正辭卽載歸令醫傅藥創旣愈按其姦狀伏法而前十四人皆得釋端拱二年代歸與洛苑副使綦仁擇西京作坊副使尹宗諤同監折中倉先是令商人輸米豆而以茶鹽酬其直謂之折中復有言其獘罷之至是復置焉遷倉部員外郎同知幕府州縣官考課攺判刑部歷戶部鹽鐵二判官遷考功員外郎通判定揚杭三州眞宗卽位遷膳部郎中召判三司勾院俄復爲鹽鐵判官咸平二年出爲河東轉運使三年以本官兼侍禦史知雜事時李昌齡自忠武行軍起知梓州董儼知壽州王徳裔楊緘皆任轉運使後失官宰畿邑正辭上言昌齡輩貪墨著聞願陛下罷其民政詔追還儼敕余悉代之又言治民之官牧宰爲急舉吳奮等五人堪任大郡復請令奮等各舉知縣縣令從之坐鞫任懿獄貶滁州團練副使會赦復爲倉部考功員外郎通判鄆州知淮陽軍復膳部郎中以年老求監兗州商稅大中祥符三年四月卒年七十五子識諷並進士及第

胡則按宋史本傳則字子正婺州永康人果敢有材气以進士起家補許田縣尉再調憲州錄事參軍時靈夏用兵轉運使索湘命則部送芻糧爲一月計則曰爲百日備尙恐不支柰何爲一月耶湘懼無以給遣則遂入奏太宗因問以邊策對稱旨顧左右曰州縣豈乏人命記姓名中書後李繼隆討賊久不解湘語則曰微子幾敗我事一日繼隆移文轉運司曰兵且深入糧有繼乎則告湘曰彼師老將歸欲以糧乏爲辭耳姑以有餘報之已而果爲則所料湘爲河北轉運使奏攺祕書省著作佐郎簽書貝州觀察判官事後以太常博士提舉兩浙榷茶就知睦州徙溫州歲餘提舉江南路銀銅場鑄錢監得吏所匿銅數萬斤吏懼且死則曰馬伏波哀重囚而縱之吾豈重貨而輕數人之生乎籍爲羨余不之罪攺江淮制置發運使累遷尙書戶部員外郎眞宗幸亳還擢三司度支副使初丁謂舉進士客許田則厚遇之謂旣貴顯故則驟進用至是謂罷政事出則爲京西轉運使遷禮部郎中部內民訛言相驚至遣使安撫乃定坐是徙廣西路轉運使有番舶遭風至瓊州且告食乏不能去則命貸錢三百萬吏白夷人狡詐又風波不可期則曰彼以急難投我可拒而不與邪已而償所貸如期又按宜州重辟十九人爲辧活者九人復爲發運使累遷太常少卿幹寧初坐丁謂黨降知信州徙福州以右諫議大夫知杭州入權吏部流內銓坐失舉復爲太常少卿知池州未行復諫議大夫知永興軍徙河北都轉運使以給事中權三司使通京東西陜西鹽法人便之初則在河北殿中侍禦史王沿嘗就則假官舟販鹽又以其子爲名祈買酒場至是張宗誨擿發之按驗得實出則知陳州逾月授工部侍郎集賢院學士劉隨上疏言則姦邪貪濫聞天下比命知池州不肯行今以罪去驟加美職何以風勸在位後徙杭州再遷兵部侍郎致仕卒則無廉名喜交結尙風義丁謂貶崖州賓客隨散落獨則間遣人至海上饋問如平日在福州時前守陳絳嘗延蜀人龍昌期爲眾人講易得錢十萬絳旣坐罪遂自成都械昌期至則破械館以賓禮出俸錢爲償之昌期者嘗注易詩書論語孝經陰符經老子其說詭誕穿鑿至詆斥周公初用薦者補國子四門助教文彥博守成都召置府學奏攺祕書省校書郎後以殿中丞致仕著書百餘卷嘉佑中詔取其書昌期時年八十餘野服自詣京師賜緋魚絹百匹歐陽修言其異端害道不當推獎奪所賜服罷歸卒

李仕衡按宋史本傳仕衡字天鈞秦州成紀人後家京兆府進士及第調鄠縣主簿田重進守京兆命仕衡鞫死囚五人活者四人重進卽其家謂曰子有陰施此門當髙大之徙知彭山縣就加大理評事遷光祿寺丞父益以不法誅仕衡亦坐除名後會赦寇準薦其材盡復其官領渭橋輦運通判邠州再遷祕書丞徙知劍州王均反仕衡度州兵不足守卽棄城焚芻粟輦金帛東守劍門旣而賊陷漢州攻劍州州空無所資卽趨劍門仕衡預招賊眾得千餘人待之不疑賊將至與鈐轄裴臻迎擊之斬首數千級乃乘驛入奏擢尙書度支員外郎賜服緋魚已而使者言仕衡嘗棄城降監虔州稅召還判三司鹽鐵勾院度支使梁鼎言商人入粟於邊率髙其直而售以解鹽商利益博國用日耗請調丁夫轉粟而輦鹽諸州官自鬻之歲可得緡錢三十萬仕衡曰安邊無大於息民今不得已而調斂之又增以轉粟挽鹽之役欲其不困何可得哉不聽遂行鼎議而關中大擾乃罷鼎度支使以仕衡爲荊湖北路轉運使徙陜西初歲出內帑緡錢三十萬助陜西軍費仕衡言歲計可自辦遂罷給眞宗謁陵寢因幸洛仕衡獻粟五十萬斛又以三十萬斛饋京西朝廷以爲材召爲度支副使上言關右旣弛鹽禁而永興同華耀四州猶率賣鹽年額錢請減十之四詔悉除之累遷司封郎中爲河北轉運使又奏罷內帑所助緡錢百萬建言河北歲給諸軍帛七十萬而民艱於得錢悉預假於裏豪出倍償之息以是工機之利愈薄方春民不足請戶給錢至夏輸帛則民獲利而官用足矣詔優其直仍推其法於天下封泰山獻錢帛芻糧各十萬見於行宮遷右諫議大夫祀汾陰又助錢帛三十萬乃命同林特提舉西京陜西轉運事權知永興軍進給事中逾月以樞密院直學士知益州頃之河北闕軍儲議者以謂仕衡前過助封祀費眞宗聞之以爲河北都轉運使駕如亳州又貢絲綿縑帛各二十萬後集粟塞下至巨萬斛或言粟腐不可食朝廷遣使取視之而粟不腐也棣州污下苦水患仕衡奏徙州西北七十里旣而大水沒故城丈餘南郊復進錢帛八十萬先是每有大禮仕衡必以所部供軍物爲貢言者以爲不實仕衡乃條析進六十萬皆上供者二十萬卽其羨余帝不之罪謂王旦曰仕衡應猝有材人欲以此中之然朝廷所須隨大小卽辦亦其所長也明年旱蝗發積粟賑民又移五萬斛濟京西遷尙書工部侍郎權知天雄軍民有盜瓜傷主者法當死仕衡以歲饑奏貸之盜起淄靑間遷刑部侍郎知靑州前守捕羣盜妻子置棘圍中仕衡至悉縱罷之使去未幾其徒有梟賊首至者入爲三司使帝作寬財利論以賜之乃更陜西入粟法使民得受錢與茶舊市羊及木責吏送京師而羊多道死木至湍險處往往漂失吏至破產不能償仕衡乃許吏私附羊免其算使得補死者聽民自采木輸官用入粟法償其直遷吏部侍郎仁宗卽位拜尙書左丞以足疾攺同州觀察使知陳州州大水築大堤以障水患徙潁州復知陳州曹利用仕衡�也利用被罪降仕衡左龍武軍大將軍分司西京歲餘攺左衛大將軍卒其後諸子訴其父有勞於國非意左遷詔追復同州觀察使仕衡前後管計事二十年𨿽才智過人然素貧家貲至累巨萬建大第長安裏中嚴若官府子丕緒

曹�叔按宋史本傳�叔字秀之亳州譙人初名熙嘗夢之官府見�叔名遂更名�叔進士及第歷威勝軍判官渭州軍事推官禦史中丞蔡齊薦爲臺主簿攺大理寺丞韓億知亳州辟僉書節度判官事通判儀州韓琦文彥博薦其才徙夔州路轉運判官夔峽尙淫祠人有疾不事醫而專事神�叔悉禁絕之乃教以醫藥提點陜西路刑獄夏人納款詔與戶部副使夏安期轉運使柳灝減戍卒吏員之冗者爲開封府判官時禦史宋禧鞫衛士獄於內侍省禧不能辧及獄具內侍使禧自爲牒�叔言禧爲制使辱命請置之法元昊死爲夏國祭奠使除直史館知鳳翔府徙益州路轉運使權度支副使儂智髙寇嶺南朝議以閩中久弛兵備擢天章閣待制知福州累遷右司郎中爲陜西都轉運使自慶曆鑄大鐵錢行陜西民盜鑄不已三司上榷鐵之議�叔曰鐵錢輕而貨重不可久行況官自榷鐵乎請罷鑄諸郡鐵錢以三鐵錢當銅錢之一從之兩川和買絹給陜西兵而蜀人苦於煩斂�叔爲歲出本路緡錢五十萬以易軍衣之餘者兩川之民始無擾焉進龍圖閣直學士知永興軍然年老漸昏耄事頗壅積人或嘲誚之卒於官

張存按宋史本傳存字誠之冀州人舉進士爲安肅軍判官天禧中詔銓司以身言書判取士才得二人存預其選攺著作佐郎知大名府朝城縣寇準爲守異待之禦史中丞王曙屢薦爲殿中侍禦史遷侍禦史仁宗初親政罷百官轉對存請復之又言前者曹修古輩同忤旨廢黜布衣林獻可因上封事竄惡地恐自今忠直之言與夫理亂安危之機蔽而不達因歷引周昌朱云辛慶忌辛毗事以開帝意歷京東陜西河北轉運使戶部度支副使西邊動兵以天章閣待制爲陜西都轉運使黃徳和之誣劉平也存奏言平與敵接戰自辰至暮殺傷相當因徳和引卻以致潰敗方賊勢甚張非平搏戰其勢必不沮延州孤壘非平解圍其城必不守身旣陷沒而不幸又爲讒狡所困邊臣自此無復死節矣朝廷采其說始遣文彥博按治由是平得直而徳和誅元昊求款附議者猶執攻討之策存建言兵役不息生民疲獘敵旣有悛心𨿽名號未正頗羈縻之遷龍圖閣直學士知延州以母老憚行徙澤州還爲待制逾年知成徳軍復學士契丹與元昊結婚陰謀相首尾聚兵塞上而求關南存言河北城久不治宜畱意乃以爲都運使盡城諸州入知開封府復使河北王則反坐失察降知汀州存�李之弟李教因醉爲妖言事覺自縊死或言教不死在貝州父母私屬以存故得免禦史案驗無狀猶奪職知池州又徙郴久之乃復職以吏部侍郎致仕凡十五年積遷禮部尙書存性孝友嘗爲蜀郡得奇繒文錦以歸悉布於堂上恣兄弟擇取常曰兄弟手足也妻妾外舍人耳柰何先外人而後手足乎收卹宗屬嫁聘窮婺不使一人失所家居矜莊子孫非正衣冠不見與賓友燕接垂足危坐終日未嘗傾倚棗彊河決勢逼冀城或勸使他徙曰吾家眾所望也苟輕舉動使一州吏民何以自安訖不徙卒年八十八謚恭安

王鼎按宋史王沿傳沿子鼎字鼎臣以進士第累遷太常博士王堯臣領三司舉勾當公事數上書論時政得失時天子患吏治多弛監司不舉職而範仲淹等方執政擇諸路使者令按舉不法以鼎提點江東刑獄與轉運使楊紘判官王綽競擿發吏至微隱罪無所貸於是所部官吏怨之目爲三虎仁宗聞之不說後傅惟幾奉使江東戒以毋效三虎爲也仲淹等罷鼎與紘綽皆爲人所言時鼎提點兩浙刑獄降知深州王則以貝州反深卒龐旦以其徒謀以元日殺軍校劫庫兵應之前一日有告者鼎夜出檄遣軍校攝事外邑而陰爲之備翌日會僚吏置酒如常叛黨愕不敢動鼎刺得實徐捕首謀十八人送獄獄具候轉運使至審決未至軍中恟恟謀劫囚鼎因謂僚吏曰吾不以累諸君獨命取囚桀驁者數人斬於市眾皆失色一郡帖然轉運使至囚未決者半訊之皆伏誅明年河北大饑人相食鼎經營賑救頗盡力徙建州其俗生子多不舉鼎爲條教禁止時盜販茶鹽者眾一切杖遣之監司數以爲言鼎弗爲變徙提點河北刑獄治姦贓益急所劾舉不避貴勢召爲開封府判官攺鹽鐵判官累遷司封員外郎淮南兩浙荊湖制置發運副使內侍楊永徳奏請沿汴置鋪挽漕舟歲可省卒六萬鼎議以爲不可永徳橫猾執政重違其奏乃命三司判官一員將永徳就鼎議發八難永徳不能復鼎因疏言陛下幸察用臣不宜過聽小人妄有所攺以誤國計於是永徳言不用居二年遂以爲使前使者多漁市南物因奏計京師持遺權貴鼎一無所市獨悉意精吏事事無大小必出於己凡調發綱吏度漕路遠近定先後爲成法於是勞逸均吏不能爲重輕官舟禁私載舟兵無以自給則盡盜官米爲姦有能居販自贍者市人持以法不肯償所逋鼎爲移州縣督償之舟人有以自給不爲姦而所運米未嘗不足也入爲三司鹽鐵副使數與包拯爭議不少屈拯素彊然無如之何遷刑部郎中天章閣待制河北都轉運使徙使河東卒鼎性廉不欺嘗任其子族人欲增年以圖速仕鼎不可父死分諸子以財鼎悉推與其弟嘗知臨邛縣轉運使選攝新繁新繁多職田斗粟不以自入奉使契丹得千縑散之族人一日盡所至不擾惟市飲食日用物增直以償事繼母孝教育孤侄甚至自奉養儉約當官明敏彊直不可撓所薦士多知名有終身不識者然性猜忌其行部至於藥餌皆手自�鐍至潞州八義館疾作不知人事左右遑遽發藥奩悉無題識莫敢進以迄於卒初鼎與弟豫皆有才气好上書言事仁宗稱之以爲豫孟浪鼎所言多可用豫爲人不事羈檢以大理寺丞知伊闕縣有異政棄官浮游江湖間殖貨自給以卒

魏瓘按宋史本傳瓘字用之父羽奏補祕書省校書郎監廣積倉知開封府倉曹參軍持法精審明吏事上元起彩山闕前張燈與宦者護作宦者挾气視瓘年少輒誅索侵擾瓘密以聞詔杖宦者遣之瓘門人魏綱上疏詆天書流海島瓘亦坐是停官復監鄧州稅鄂州茶以大理寺丞知衡山縣通判壽州歷知循隨安州提點廣南西路刑獄邕州獠戶緣逋負沒婦女爲傭者一千餘人悉奏還其家就除轉運使劉鋹時計口以稅𨿽舟居皆不免至是而雷化欽廉髙州猶未除瓘爲除之減柳州無名役四百人召權度支判官尋以罪降知洪州徙梓州路轉運使還知蔡州潭州爲京西轉運使江淮制置發運使自主客郎中遷太常少卿知廣州築州城環五里疏東北門鑿東西澳爲水閘以時啟閉焉拜右諫議大夫再任臨江軍判官史沆性險詖嘗爲瓘所劾免會廣州封送貢余椰子煎等餉京師輒邀畱之飛奏指以爲珍貨詔遣內侍發驗無有沆坐不實廢瓘亦降知鄂州未逾年復爲陜西轉運使徙河北以給事中知開封府政事嚴明吏民憚之內東門索命婦車得賂遺掖庭物付府驗治獄未上內降釋罪諫官吳奎言法當執奏而瓘不卽奏行請以廢法論降知越州儂智髙寇廣東西獨廣州城堅守不能下於是論築城功遷工部侍郎集賢院學士復知廣州兼廣東經略安撫使給禁卒五千聽以便宜從事屬狄靑已破賊召還糾察在京刑獄議者請開六塔河塞商胡北流宰相主其說命瓘按視還奏以爲不可塞下溪州蠻彭士羲叛將發兵討除進龍圖閣直學士知荊南瓘以爲五溪之險師行鳥道諸將貪功生事於國家何所利因條上三策以招徠爲上守禦爲下攻取爲失不報後卒如瓘議徙澶州滑州又徙鄧州不行請老以吏部侍郎致仕卒瓘所至整辦與人置對未嘗屈史沆王逵以善訟名天下瓘旣廢沆又嘗奏抵逵罪專任機數不稱循吏

張景憲按宋史本傳景憲字正國河南人以父師徳任淮南轉運副使山陽令鄭昉贓累巨萬親戚多要人景憲首案治流之嶺外貪吏望風引去徙京西東轉運使王逵居鄆專持吏短長求請賄謝如所欲景憲上其惡編置宿州熙寧初爲戶部副使韓絳築撫寧羅兀兩城帝命景憲往視始受詔卽言城不可守固不待到而後知也未幾撫寧陷至延安又言羅兀邈然孤城鑿井無水將何以守臣在道所見師勞民困之狀非一願罷徒勞之役廢無用之城嚴飭邊將爲守計令邊郡召生羌與之金帛官爵恐黠羌多詐緩急或爲內應宜亟止之陜西轉運司議欲限半歲令民悉納錢於官而易以交子景憲言此法行於蜀耳若施之陜西民將無以爲命其後卒不可行加集賢殿修撰爲河東都轉運使議者欲分河東爲兩路景憲言本道地肥磽相雜州縣貧富亦異正宜有無相通分之不便議遂寢攺知瀛州上言比歲多不登民債逋欠今方小稔而官督使並償道路流言其禍乃甚於凶歲願以寬假帝從之仍下其事元丰初年知河陽時方討西南蠻景憲入辭因言小醜跳梁殆邊吏擾之耳且其巢穴險阻若動兵遠徵萬一饋餉不繼則我師坐困矣帝曰卿言是也然朝廷有不得已者明年徙同州以大中大夫卒年七十七景憲在仁宗朝爲部使者時吏治尙寬獨多深刺及熙寧以來吏治峻急景憲反濟以寬方新法之行不劾一人居官不畏彊禦非公事不及執政之門自負所守於人少許可母卒一夕須髮盡白世以此稱之

傅求按宋史本傳求字命之考城人進士甲科通判泗州淮水溢毀城朝廷遣中使護築絕淮取土道遠度用兵六十萬求相汴堤旁有髙埠夷之得土載以回舟省工費殆半徙大名府府守呂夷簡委以事夷簡入相薦其才擢知宿州提點江西益州刑獄爲梓州路轉運使夷獠寇合江鈐轄司會兵掩擊求馳往按所以狀乃縣吏冒取播州田獠故恐而叛卽黥吏置嶺南夷人聞之散去益州文彥博上其狀進秩徙陜西關中行當十鐵錢盜鑄不可計求請變法時州縣已散二百八十萬緡亟下令更爲當三民出不意蕩產失業多自經死然盜鑄遂止自康定用兵移稅輸邊民力大困求令輸本州而轉錢以供邊糴民受其惠而兵食亦足召爲戶部副使隴右蕃酋蘭氈獻古渭州地秦州範祥納之請繕城屯兵又括熟戶田諸羌靳之相率叛夏人欲得渭地又移文來索後帥張升以祥貪利生事請棄之詔求往視求以爲城已訖役且已得而棄非所以彊國威乃詔諭羌眾反其田報夏人以渭非其有不應索正其封疆而還兵遂解進天章閣待制陜西都轉運使加龍圖閣直學士知慶州環之定邊寨蕃官蘇恩以小過疑懼而遁將佐議致討涇原旣出師境上求謂恩非素攜二者乘以兵必起邊患但遣裨將從十數卒扣其帳開以禍福恩感泣還寨如初入判太常寺權發遣開封府遷樞密直學士知定州復以龍圖閣學士權開封求本有吏能幹局至是春秋寖髙且病瞶三司大將錢吉密殺妹爲鄰所告求不能決反坐告者又斷獄數差失禦史言其不勝任出知兗州卒年七十一

任顓按宋史本傳顓字誠之靑州壽光人舉進士得同學究出身至衛尉丞上其文乃賜第擢鹽鐵判官陜西鑄康定大銅錢顓曰懷五爲一以一當十恐犯者眾卒如其言夏人納款遣使要請十一事甚者欲去臣稱男顓押伴一切曉以義辭折而去又再遣使來欲自買賣且通靑鹽增歲賜詔許置榷場其議多顓所發出爲京西轉運使奏計京師元昊爲下所殺遣楊守素來告哀守素乃始爲元昊謀不稱臣納賜節者也仁宗記嘗屈其使者復使押伴顓問守素其主所以死不能對訖去不敢肆攺知鳳翔府帝語輔臣顓宜備朝廷委任畱判三司憑由司爲諒祚冊禮使采摭西夏風物山川道裏出入攻取之要爲治戎精要三篇上之進直史館遷河東轉運使帝嘗以禁帑金帛賜河北亦欲與河東顓辭曰受委制財用而先有求不敢顓爲使者每行部必擇僚佐之賢者一人與俱凡事必與議未嘗以胥吏自隨人安其政入爲鹽鐵副使擢天章閣待制儂賊犯嶺外以知潭州宣撫司以宣毅卒有功檄補軍校顓察其色動曰必有異志執按之具服爲賊內應搜其家得所記潭事甚悉梟首以徇詔書褒激賜白金五百兩進龍圖閣直學士知渭州坐在潭日賤市死商珠降爲待制時四路以邊警聞渭獨無所上朝廷疑斥候不密顓力言無他虞帝使覘之信乃還學士徙徐州以太子賓客致仕積官戶部侍郎卒年七十八

王舉元按宋史王化基傳化基子舉元字懿臣以上文章賜進士出身知潮州江水敗堤盜乘間竊發舉元夜召裏豪計事盜旣獲乃治堤爲河陰發運判官或言大河決將犯京師舉元適入對具論地形證其妄已而果然歷郡牧戶部判官京東轉運使沙門島多流人守吏顧貨橐陰殺之舉元請立監以較賞罰自是全活者眾徙淮南河東夏人來爭屈野地舉元從數騎度河設幕與之議示以赤心夏人咸服治平中又徙成都邙井鹽歲入二百五十萬爲丹稜卓个所侵積不售下令止之鹽登於舊召提舉在京修造英宗勞之曰官廬舍害於水僅有存者卿究心公家毋憚其勞俄進鹽鐵副使拜天章閣待制知滄州攺河北都轉運使知永興軍慶人夏人屯境上有窺我意舉元使二裨將以千騎扼其要害長安遣從事來會兵涇原戒勿輕舉大將竇舜卿銳意請行不聽舉元曰不過三日鹵去矣至期果去神宗以細札諮攻守策舉元請省官減戍益備去兵勿營亭障輿論不合遂引疾求解徙陳州未行而卒官至給事中年六十二子詔

陳安石按宋史陳貫傳貫子安石字子堅以蔭鎖廳及第嘉佑中爲夔陜轉運判官民畜蠱毒殺人捕誅其魁並得良藥圖由是遇毒者得不死提點陜西刑獄攝帥鄜延能用諜者敵動靜�先聞嘗敕邊民戒嚴旣而數萬騎奄至無所獲而去璽書嘉之歷使京西河東淮南京東知蘇州邠州河中府戶部副使韓絳鎭太原議行鹽法與監司多不合加安石集賢殿修撰爲河東都轉運使議始定謂其僚曰興事當有漸急則擾乃出鹽付民而俾之券使隨所得貿易鬻畢而歸券私販爲減進天章閣待制官軍西徵時遣縣令佐督餉安石謂文吏畏怯武人邀功乃但取敢行者申約束以防眾潰曰事不豫警俟其犯而誅之是罔民也王中正帥東師而西報安石持四十日糧而師駐白艸平彌月安石深念曰吾頓兵益久而秦甲未至倘不足於食將以乏軍興罪我卽擅發民再餉乃以聞李舜舉劾其專詔置獄於潞安石自麟州會逮俄而他路饋糧多不繼神宗察其無罪赦之尙書省初建召爲戶部侍郎常與右曹李定同奏事帝目畱之曰卿豈非在淮南日不肯保李定持服者乎對曰詔問臣臣不敢不以實奏帝曰以實事君朕所與也進吏部侍郎選人將攺京官須次久臨當引對率困於刑寺審問或沮以微文則一跌不復安石請罷再問以絕曩獘遂爲後法出知永興軍鄧襄陳鄭州河陽至龍圖閣直學士紹聖元年卒年八十一

唐義問按宋史唐介傳介子義問字士宣善文辭鎖廳試禮部用舉者召試祕閣父介引嫌罷之熙寧中辟京西轉運司管勾文字神宗覽本道章奏知義問所爲以其名訪輔臣因黃好謙領使事諭之曰唐義問風力彊敏行且用矣可面詔之尋以爲司農管當公事方行手實法所在騷然義問言今造簿甫二歲民不堪命不宜復攺爲從曾孝寬使河東還奏事記利害綱目於笏帝取而熟視之歷舉以問應析如流帝喜曰欲見卿非今日也擢湖南轉運判官一路敷免役錢又分戶五等儲其羨爲別賦號家力錢義問奏除之移使京西文彥博守西都義問求罷去彥博告以再入相時嘗薦其父晚同爲執政相得甚歡故義問乃止時陜西大舉兵多亡卒所至成聚義問請令詣官自陳給券續食人以爲便會有不悅之者免歸元佑中起知齊州提點京東刑獄河北轉運副使屬邑尉因捕盜誤遺火盜逸去民家被焚訟尉故縱火郡守執尉抑使服義問辧出之方旱而雨用彥博薦加集賢修撰帥荊南請廢渠陽諸寨蠻楊晟秀斷之以叛卽拜湖北轉運使討降之復寨爲州進直龍圖閣以集賢殿修撰知廣州章惇秉政治棄渠陽罪貶舒州團練副使後七年復故官知潁昌府卒

漕使部匯考

後漢光武帝建武七年二月辛巳罷護漕都尉官按後漢書光武帝本紀云云

晉孝武帝太元六年春正月初置督運禦史官按晉書孝武帝本紀云云

宋宋承晉制以都水使者兼督漕運按宋書百官志都水使者一人掌舟航及運部秦漢有都水長丞主陂池灌漑保守河渠屬太常漢東京省都水置河堤謁者魏因之漢世水衡都尉主上林苑魏世主天下水軍舟船器械晉武帝省水衡置都水使者而河堤爲都水官屬有參軍二人謁者一人令史減置無常員晉西朝有參軍而無謁者謁者則江左置也懷帝永嘉六年胡入洛陽都水使者爰浚先出督運得免然則武帝置職便掌運矣江左省河堤

唐太宗貞觀六年置舟�令以掌運漕按唐書太宗本紀不載按百官志注貞觀六年置舟�署有令一人正八品下掌舟�運漕漕正一人府三人史六人監漕一人漕史一人典事六人掌固八人元宗開元二十七年以李適之爲河北海運使按唐書元宗本紀不載按會要開元二十七年十二月以李適之爲幽州節度河北海運使天寶三載以長安令韋堅爲水陸運使及江淮租庸轉運等使按唐書元宗本紀不載按食貨志李齊物入爲鴻臚卿以長安令韋堅代之兼水陸運使按冊府元龜天寶三載左常侍兼陜州刺史韋堅開漕河自苑西引渭水因通渠至華陰縣入渭引永丰倉及三門倉米以給京師名曰廣運潭以堅爲天下轉運使初堅爲長安令以干濟稱天寶元年擢爲陜郡太守充水陸運使堅以漕運通於京師歲益巨萬乃召水工審地脈於咸陽渭水作興成堰截灞滻並渭而東至潼關永丰倉下與渭合遂於苑東望春樓下穿潭以通舟楫旣成帝親幸望春長樂宴羣臣堅素備東京船數百艘於潭側每船皆標榜曰某郡船中悉貯本郡貨物連亙數里觀者如堵帝甚歡下詔曰萬代之利一朝而成將允�於永圖豈苟求於縱觀韋堅始終檢校夙夜勤勞宜特與三品仍攺授三品官判官以下節級酬獎所役人夫酬庸外放一年地稅賜其潭以廣運爲名堅加銀靑光祿大夫左常侍其陜郡太守水陸運使及江淮租庸轉運使並如故肅宗上元二年置丞掌運漕隱失按唐書肅宗本紀不載按百官志注上元二年置丞二人正九品下掌運漕隱失寶應元年始以鹽鐵轉運使劉晏兼漕運按唐書肅宗本紀不載按舊唐書食貨志寶應元年五月元載以中書侍郎代呂諲是時淮河阻兵飛挽路絕鹽鐵租賦皆溯漢而上以侍禦史穆寧爲河南道轉運租庸鹽鐵使尋加戶部員外遷鄂州刺史以總東南貢賦是時朝議以寇盜未戢關東漕運宜有倚辦遂以通州刺史劉晏爲戶部侍郎京兆尹度支鹽鐵轉運使鹽鐵兼漕運自宴始也徳宗建中元年詔停轉運租庸使以杜佑權勾當江淮水陸運使按唐書徳宗本紀不載按舊唐書徳宗本紀建中元年春正月甲午詔東都河南江淮山南東道等轉運租庸靑苗鹽鐵等使尙書左僕射劉晏頃以兵車未息權立使名久勤元老集我庶務悉心瘁力垂二十年朕以徵稅多門鄕邑雕耗聽於羣議思有變更將置時和之理宜復有司之制晏所領使宜停三月癸巳以韓洄判度支令郎中杜佑權勾當江淮水陸運使貞元二年以韓滉爲江淮轉運使專領諸道轉運等使按唐書徳宗本紀不載按崔造傳貞元二年造以給事中同中書門下平章事乃建言天下兩稅請委本道觀察使刺史選官部送京師諸道水陸轉運使度支巡院江淮轉運使請悉停以度支鹽鐵務還尙書省六曹皆宰相分領於是齊映判兵部李勉刑部劉滋吏禮二部造戶工二部又以戶部侍郎元琇判諸道鹽鐵榷酒事吉中孚度支諸道兩稅事而浙江東西歲入米七十五萬石方歲饑更以兩稅準米百萬濠壽洪潭二十萬責韓滉杜亞漕送東渭橋諸道有鹽鐵處仍置巡院歲盡宰相計最殿以聞造厚元琇故首命之時滉方領轉運有寵於帝朝廷仰其須滉持不可攺帝重違之復以滉爲江淮轉運使餘如造請是秋江淮米大集帝美滉功以滉專領諸道鹽鐵轉運等使造懼托疾辭位

宋宋制諸路置發運使副判官掌山澤財貨轉漕之事而都轉運使掌一路財賦按宋史職官志發運使副判官掌經度山澤財貨之源漕淮浙江湖六路儲廩以輸中都而兼制茶鹽泉寶之政及專舉刺官吏之事熙寧初輔臣陳升之王安石領制置三司條例建言發運使實總六路之出入宜假以錢貨繼其用之不給使周知六路之有無而移用之凡上供之物皆得徙貴就賤用近易遠令預知在京倉庫之數所當辦者得以便宜蓄買以待上令稍收輕重斂散之權歸於公上則國用可足民財不匱矣從之旣又詔六路轉運使弗協力者宜攺擇且許發運使薛向自辟其屬又令舉眞楚泗守臣及兼提舉九路坑冶市舶之事元佑中詔發運使兼制置茶事至崇寧三年始別差官提舉茶鹽政和二年罷轉般倉六路上供米徑從本路直達中都以發運司所拘綱船均給六路宣和初詔發運司視六路丰歉和糴上供乃祖宗舊制曩緣姦吏侵用糴本遂壞良法自今每歲加糴一百萬石同年額輸京三年方臘初平江浙諸郡皆未有常賦乃詔陳亨伯以大漕之職經制七路財賦許得移用監司聽其按察於是亨伯收民間印契及鬻糟醋之類爲錢凡七色是後州縣有所謂經制錢自亨伯始六年詔復轉般倉命發運判官盧宗原措置尋以靖康之難迄不能復渡江後惟領給降糴本收糴米斛廣行儲積以備國用紹興二年用臣僚言省罷以其職事分委漕臣八年戶部復言廣糴儲積之便再置經制發運使以徽猷閣待制程邁充使專掌糴事邁上疏以租庸常平鹽鐵鑄各分於諸司而總於戶部發運使無所用之固辭不行九年遂廢發運司以戶部侍郎梁汝嘉爲經制使檢察中外失錢物與催未到綱運措置糴買總領常平爲職未幾復以臣僚言分其責於逐路監司乾道六年復置以戶部侍郎史正志爲兩浙京潮淮廣福建等路都大發運使是冬以奏課誕謾貶並廢其職都轉運使轉運使副使判官掌經度一路財賦而察其登耗有無以足上供及郡縣之費歲行所部檢察儲積稽考帳籍凡吏�民瘼悉條以上達及專舉刺官吏之事熙寧初詔河東河北陜西三路漕臣許乘傳赴闕畱毋過浹月旣又詔三路漕臣令自辟屬各二員以京朝官曾歷知縣者爲之二年詔川陜閩廣七路除堂選守臣外委轉運司依四選例立格就注免赴選具爲令元丰初詔河北淮南京東京西及陜右𨿽各析爲兩路許依未析時通治兩路之事錢榖聽其移用元佑初司馬光請漕臣除三路外余路毋得過二員其屬官溢員亦省之紹聖中詔淮浙江湖六路上供米計其遠近分三限自季冬至明年八月以次輸足大觀中陜西漕臣以四員爲額政和中又詔陜西以三員熙秦兩路各二員宣和初又詔陜西以都漕兩員總治於長安而漕臣三員分領六路中興後置官掌一路財賦之入按歲額錢物斛斗之多寡而察其稽違督其欠負以供於上間詣所部則財用之丰欠民情之休戚官吏之勤惰皆訪問而奏陳之有軍旅之事則供饋錢糧或令本官隨軍移運或別置隨軍轉運使一員或諸路事體當合一則置都轉運使以總之隨軍及都運廢置不常而正使不廢若副使若判官皆隨資之淺深稱焉其屬有主管文字幹辦官各一員文臣準備差遣武臣準備差使員多寡不一太祖建隆二年以盧俊爲京東發運副使按宋史太祖本紀不載按玉海建隆二年九月癸酉以盧俊爲京畿東路發運副使幹徳元年置諸道轉運使按宋史太祖本紀不載按玉海漧徳元年以沈義倫爲京西韓彥卿爲淮南轉運使諸道置轉運始見此幹徳二年以何幼沖充京畿東南水陸發運使按宋史太祖本紀不載按玉海云雲開寶六年春正月丙辰置蜀水陸轉運計度使按宋史太祖本紀云云太宗太平興國三年置轉運判官按宋史太宗本紀太平興國三年夏四月乙亥置諸道轉運判官太平興國七年詔別置水陸發運兩司以王賓等掌其事按宋史太宗本紀不載按王賓傳太平興國七年汴漕壅滯軍食不給詔別置水陸發運兩司以賓有心計會領演州刺史與儒州刺史許昌裔同掌其事雍熙四年並水陸發運爲一司按宋史太宗本紀雍熙四年夏四月丁未並水陸發運爲一司按燕翼貽謀錄皇朝初下江南置水路陸路發運二司運江南之粟以贍京師其後以陸路不便悉從水路雍熙四年四月詔合水路陸路發運爲一司以王繼升主之董儼爲同掌自此迄於宣和不攺端拱元年三月癸未廢水陸發運司按宋史太宗本紀云云按食貨志端拱元年罷京城水陸發運以其事分隸排岸司及下卸司按樊知古傳知古端拱初遷右諫議大夫河北東西路轉運使賜白金千兩兩路各置轉運副使都轉運使之名自知古始淳化五年秋七月癸亥置江淮兩浙發運使按宋史太宗本紀云云眞宗咸平四年詔轉運使回日先具薦舉奏絀若干議當否爲賞罰按宋史眞宗本紀不載按查道傳道知果州咸平四年代歸賜緋魚上言曰朝廷命轉運使副不惟審度金穀蓋以察廉郡縣庶臻治平以召和气今觀所至或匪盡公蓋無懲勸之科致有因循之獘望自今每使回日先令具任內曾薦舉才識者若干奏絀貪猥者若干朝廷議其否臧以爲賞罰從之大中祥符九年八月丙子令江淮發運司畱上供米五十萬以備饑年按宋史眞宗本紀云云仁宗景佑元年詔轉運使舉官以領常平又以轉運兼發運事按宋史仁宗本紀景佑元年七月壬子詔轉運使與長史舉所部官專領常平倉粟冬十月庚申罷淮南江浙荊湖制置發運使詔淮南轉運兼發運事寶元元年八月丁卯復淮南江浙荊湖制置發運使按宋史仁宗本紀云云徽宗重和元年五月乙酉詔諸路選漕臣一員提舉本路神霄宮按宋史徽宗本紀云云

金金中都路設都轉運司諸路設轉運司掌賦稅倉庫出納之事又設漕運司及提舉以掌河倉漕運按金史百官志都轉運司使正三品掌稅賦錢穀倉庫出納權衡度量之制同知從四品副使正五品都勾判官從六品紀綱眾務分判勾案惟南京勾判兼上林署丞戶籍判官二員從六品舊止一員承安四年增置一員不許別差專管拘收徵�等事支度判官二員從六品掌勾判分判支度案事鹽鐵判官一員從六品都孔目官二員勾稽文牘知法二員從八品注

都勾案戶籍案鹽鐵案支度案開拆案司吏女直八人漢人九十人抄事一人譯史三人通事一人押遞五十人監運諸物公使八十人惟中都路置都轉運司余置轉運司省戶度判官各一員南京西京北京遼東山東西路河北東路則置女直知法漢知法各一員山東東路河東南路北路河北西路陜西東西路則置漢知法一員余官皆同中都置女直司司吏遼東路十人西京北京山東西路各五人余路皆四人譯史遼東路三人餘各二人通事各一人漢人司司吏課額一百八十萬貫以上者五十人百五十萬貫以上四十五人百二十萬貫以上四十人九十萬貫以上三十五人六十萬貫以上三十人三十萬貫以上二十五人不及三十萬貫二十人公使人各七十人押遞南京山東東西路河東南路河北西路各五十人西京河東北路河北東路各四十人余路各三十人漕運司提舉一員正五品景州刺史兼領掌河倉漕運之事同提舉一員正六品勾當官從八品掌催督起運綱船司吏六人分掌課使起運兩科各設孔目官前後行各一人儤使科掌吏戶禮案起運科掌兵刑工案公使八十一人押綱官七十六人景州依此置肇州以提舉兼本州同知同提舉兼州判章宗泰和八年十一月丁酉詔諸路按察使並兼轉運使按金史章宗本紀云云宣宗貞佑三年秋七月庚申置陳潁漕運提舉官以戶部勾當官往來督察按金史宣宗本紀云云按河渠志貞佑三年旣遷於汴以陳潁二州瀕水欲借民船以漕不便遂依觀州漕運司設提舉官募船戶而籍之命戶部勾當官往來巡督

元元設京畿漕運使掌漕運事又設都漕運使掌禦河上下等處督運其屬秩各有差又諸倉各有監支納等員而押綱官系之以運糧萬戶府掌之按元史百官志京畿都漕運使司秩正三品運使二員正三品同知二員正四品副使二員正五品判官二員正六品經歷一員正七品知事一員從八品提控案牘兼照磨二員掌凡漕運之事世祖中統二年初立軍所尋攺漕運所至元五年攺漕運司秩五品十二年攺都漕運司秩五品十九年攺京畿都漕運使司秩正三品二十四年內外分立兩運司而京畿都漕運司之額如舊止領在京諸倉出納糧斛及新運糧提舉司站車攢運公事省同知運判知事各一員而押綱官隸焉延佑六年增同知副使運判各一員其後定置官員已上正官各二員首領官四員吏屬令史二十一人譯史二人回回令史一人通事一人知印二人奏差一十六人典吏二人其屬二十有四新運糧提舉司秩正五品至元十六年始置管站車二百五十輛隸兵部開設運糧埧河攺隸戶部定置達魯花赤一員都提舉一員同提舉二員副提舉一員吏目一員司吏八人奏差十二人京師二十一倉秩正七品萬斯北倉中統二年置

萬斯南倉至元二十四年置

千斯倉中統二年置

永平倉至元十六年置

永濟倉至元四年置

惟億倉

旣盈倉

大有倉並系皇慶元年置

屢丰倉

積貯倉並系皇慶元年增置

已上十倉每倉各置監支納一員正七品大使二員從七品副使二員正八品丰穰倉皇慶元年置

廣濟倉皇慶元年置

廣衍倉至元二十九年置

大積倉至元二十八年置

旣積倉

盈衍倉至元二十六年置

相因倉中統二年置

順濟倉至元二十九年置

已上八倉每倉各置監支納一員正七品大使一員從七品副使二員正八品通濟倉中統二年置

慶貯倉至元四年置

丰潤倉至元十六年置

丰實倉

已上四倉每倉各置監支納一員正七品大使一員從七品副使一員正八品通惠河運糧千戶所秩正五品掌漕運之事至元三十一年始置中千戶一員中副千戶二員都漕運使司秩正三品掌禦河上下至直沽河西務李二寺通州等處攢運糧斛至元二十四年自京畿運司分立都漕運司於河西務置總司分司臨淸運使二員正三品同知二員正四品副使二員正五品運判三員正六品經歷一員從七品知事一員從八品提控案牘二員內一員兼照磨司吏三十三人通事譯史各一人奏差一十六人典吏一人其屬七十有五河西務十四倉秩正七品

永備南倉

永備北倉

廣盈南倉

廣盈北倉

充溢倉

已上五倉各置監支納一員正七品大使二員從七品副使二員正八品崇墉倉

大盈倉

大京倉

大稔倉

足用倉

丰儲倉

丰積倉

恆足倉

旣備倉

已上九倉各置監支納一員正七品大使一員從七品副使一員正八品通州卞三倉秩正七品

有年倉

富有倉

廣儲倉

盈止倉

及秭倉

乃積倉

樂歲倉

慶丰倉

延丰倉

已上九倉各置監支納一員正七品大使二員從七品副使二員正八品足食倉

富儲倉

富衍倉

及衍倉

已上四倉各置監支納一員正七品大使二員從七品副使一員正八品河倉一十有七用從七品印

館陶倉

舊縣倉

陵州倉

傅家池倉

已上各置監支納一員從七品大使一員從八品副使一員秦家渡倉

尖冢西倉

尖冢東倉

長蘆倉

武彊倉

夾馬營倉

上口倉

唐宋倉

唐村倉

安陵倉

四柳樹倉

淇門倉

伏恩倉

以上各置監支納一員從八品大使一員從九品副使一員直沽廣通倉秩正七品大使一員

滎陽等綱凡三十曰濟源曰陵州曰獻州曰白馬曰陽曰完州曰河內曰南宮曰溯莒曰霸州曰東明曰獲嘉曰鹽山曰武彊曰膠水曰東昌曰武安曰汝寧曰修武曰安陽曰開封曰儀封曰蒲臺曰鄒平曰中牟曰膠西曰衛輝曰浚州曰曹濮州每綱皆設押綱官二員計六十員秩正八品每編船三十隻爲一綱船九百餘只運糧三百餘萬石船戶八千餘戶綱官以常選正八品爲之又按志海道運糧萬戶府至元二十年置秩正三品掌每歲海道運糧供給大都達魯花赤一員萬戶一員並正三品副萬戶四員從三品經歷一員從七品知事一員從八品照磨一員從九品鎭撫二員正五品其屬附見海運千戶所秩正五品達魯花赤一員千戶二員並正五品副千戶三員從五品若溫臺若慶元紹興若杭州嘉興若昆山崇明常熟江陰等處凡五所而平江又有海運香莎糯米千戶所世祖中統二年始立軍儲都轉運使司又�近倉官轉漕按元史世祖本紀中統二年秋七月辛酉朔立軍儲都轉運使司以馬力合乃爲使周鍇爲副使九月丙子�今歲田租輸沿河近倉官爲轉漕不可勞民至元三年六月丙子立漕運司按元史世祖本紀云云至元四年春正月戊午立開元等路轉運司按元史世祖本紀云云至元八年二月己亥罷諸路轉運司入總管府按元史世祖本紀云云至元十四年春三月癸巳以行都水監兼行漕運司事按元史世祖本紀云云至元十五年六月甲戌罷漕運司以其事隸行中書省各路總管府按元史世祖本紀云云至元十九年設南北兩漕運司及江浙行省漕運按元史世祖本紀至元十九年冬十月丙申設南北兩漕運司庚戌命遊顯專領江浙行省漕運按食貨志是年十二月立京畿江淮都漕運司二仍各置分司以督綱運每歲令江淮漕運司運糧至中灤京畿漕運司自中灤運至大都至元二十年立都漕運司按元史世祖本紀至元二十年八月丁未濟州新開河成立都漕運司至元二十三年以張瑄朱淸爲海道運糧萬戶按元史世祖本紀至元二十三年十一月乙丑中書省臣言朱淸等海道運糧以四歲計之總百一萬石斗斛耗折願如數以償風浪覆舟請免其徵從之遂以昭勇大將軍沿海招討使張瑄明威將軍管軍萬戶兼管海道運糧船朱淸並爲海道運糧萬戶仍佩虎符至元二十四年五月壬寅用桑哥言置上海福州兩萬戶府以維制沙不丁烏馬兒等海運船十一月甲寅命京畿濟寧兩漕運司分掌漕事按元史世祖本紀云云至元二十五年二月丁巳攺濟州漕運司爲都漕運司並領濟之南北漕京畿都漕運司惟治京畿按元史世祖本紀云云按食貨志至元二十五年內外分置漕運司二其在外者於河西務置司領接運海道糧事至元二十六年九月丙戌罷濟州泗汶漕運使司按元史世祖本紀云云至元二十八年春正月辛酉罷江淮漕運司並於海船萬戶府十一月甲辰罷海道運糧鎭撫司按元史世祖本紀云云按續文獻通考至元二十八年又用朱淸張瑄之請並四府爲都漕運萬戶二止令淸瑄二人掌之其屬有千戶百戶等官分爲各翼以督歲運淸瑄故海盜也故備知海道曲折舟行無患而時亦信任之舉全臺付之兩人黃金虎符萬戶以下出入其手召募徧東南矣成宗元貞二年秋七月癸酉詔運糧漕運司官仍舊以三年爲代按元史成宗本紀云云大徳七年十一月甲寅並海道運糧萬戶府爲海道都漕運萬戶府給印二按元史成宗本紀云云武宗至大三年以馬合謀但的等領海道運糧都漕運萬戶府事按元史武宗本紀至大三年冬十月壬申江浙省臣言曩者朱淸張瑄海漕米歲四五十萬至百十萬時船多糧少顧直均平比歲賦斂橫出漕戶困乏逃亡者有之今歲運三百萬漕舟不足遣人於浙東福建等處和顧百姓騷動本省左丞沙不丁言其弟合八失及馬合謀但的澉浦揚家等皆有舟且深知漕事乞以爲海道運糧都漕萬戶府官各以已力輸運官糧萬戶千戶並如軍官例承襲寬卹漕戶增給顧直庶有成效尙書省以聞請以馬合謀但的爲遙授右丞海外諸蕃宣慰使都元帥領海道運糧都漕運萬戶府事設千戶所十每所設達魯花赤一千戶三副千戶二百戶四制可仁宗皇慶元年十二月庚辰省海道運糧萬戶一員增副萬戶爲四員按元史仁宗本紀云云延佑三年十一月乙卯攺舊運糧提舉司爲大都陸運提舉司新運糧提舉司爲京畿運糧提舉司按元史仁宗本紀云云延佑六年十一月庚子增京畿漕運司同知副使各一員給分司印按元史仁宗本紀云雲英宗至治元年春正月壬午增置漷州都漕運司同知運判各一員按元史英宗本紀云云順帝至正十五年分置海道防禦運糧萬戶府按元史順帝本紀至正十五年秋七月升臺州海道巡防千戶所爲海道防禦運糧萬戶府九月乙酉立分海道防禦運糧萬戶府於平江路

明明設督運官員之制按明會典戶部漕運督運官員各年添革不一今書見存者於前而附各事例於後總督都禦史一員總兵官一員把總舊有遮洋總一員萬曆元年革南京二員中都畱守司一員浙江二員江西一員湖廣一員山東一員江北直隸二員江南直隸二員監兌戶部主事五員每歲於漕運議事畢選差請�分詣山東河南南直隸浙江江西湖廣督軍民有司依期交兌催攢起程南運督至儀眞與攢運官交接明白卽將各兌完起程並交接日期報部查考回日仍將兌完日期具奏攢運禦史一員舊用戶部郎中一員三月奏差今攺差禦史押運參政一員舊有協同漕運參將二員今革以一參政領漕務理刑刑部主事一員或員外郎三歲代萬曆二年革十一年復差運糧官軍南京把總二各領衛十三錦衣衛廣洋衛江陰衛龍虎衛鎭南衛神策衛府軍衛府軍右衛豹韜左衛龍江右衛金吾後衛虎賁左衛畱守左衛以上把總一員領旗手衛府軍左衛金吾前衛府軍後衛興武衛沈陽右衛應天衛橫海衛水軍左衛水軍右衛龍虎左衛龍江左衛羽林左衛以上把總一員領江南直隸把總二領衛所十九建陽衛新安衛安慶衛九江衛宣州衛鷹揚衛豹韜衛武徳衛畱守右衛虎賁右衛以上上江把總領鎭江衛太倉衛蘇州衛鎭海衛畱守中衛驍騎右衛羽林右衛嘉興守禦千戶所松江守禦千戶所以上下江把總領江北直隸把總二領衛所十五淮安衛大河衛泗州衛邳州衛壽州衛以上把總一員領揚州衛髙郵衛儀眞衛廬州衛六安衛滁州衛通州守禦千戶所泰州守禦千戶所鹽城守禦千戶所興化守禦千戶所以上把總一員領中都把總一領衛所十一畱守左衛畱守中衛鳳陽衛鳳陽右衛鳳陽中衛懷遠衛長淮衛宿州衛武平衛潁川衛洪塘湖屯田千戶所浙江把總二領衛所十三杭州前衛杭州右衛紹興衛海寧衛海寧守禦千戶所湖州守禦千戶所嚴州守禦千戶所以上浙西把總領寧波衛臺州衛溫州衛處州衛衢州守禦千戶所金華守禦千戶所以上浙東把總領山東把總一領衛所十九臨淸衛平山衛東昌衛濟寧衛兗州護衛東衛守禦千戶所濮州守禦千戶所以上系本總原領徐州衛徐州左衛歸徳衛徳州衛徳州左衛天津衛天津左衛天津右衛通州左衛通州右衛定邊衛神武中衛以上系裁革遮洋並入本總數湖廣把總一領衛所十舊有荊州左衛嘉靖間攺顯陵衛舊有安陸衛攺承天衛俱免運武昌衛武昌左衛蘄州衛黃州衛荊州衛荊州右衛嶽州衛襄陽衛沔陽衛徳安守禦千戶所江西把總一領衛所十一南昌衛袁州衛贛州衛吉安守禦千戶所安福守禦千戶所永新守禦千戶所撫州守禦千戶所建昌守禦千戶所鉛山守禦千戶所廣信守禦千戶所饒州守禦千戶所宣宗宣徳二年差官督催糧運按明會典宣徳二年差侍郎五員都禦史一員督催浙直等府軍民糧運宣徳三年令各都司衛所選委指揮官專一運糧按明會典凡官軍選補宣徳三年奏準各都司衛所選委指揮等官專一運糧不許別項差操軍士缺卽爲撥補如有不差原選委官及軍缺不補者正官並首領官俱罰俸半年宣徳五年選舉管運官員按明會典宣徳五年令巡按禦史布按二司漕運都指揮選舉管運官員軍多衛分指揮二員少者一員英宗正統十一年題差主事一員往各司府等處提督交兌按明會典云云代宗景泰元年設淮安漕運都禦史按明會典景泰元年設淮安漕運都禦史兼理通州至儀眞一帶河道景泰二年始置總督漕運都禦史按續文獻通考景泰二年始置欽差總督漕運都禦史一員駐淮安府景泰五年令河南山東布按二司官督理兌運按明會典云雲英宗天順元年添參將督運令監兌官赴總督漕運官處比較按明會典天順元年令總兵官兼理河道又題準添參將一員協同督運又令各處監兌民糧司府州官每歲承委後先行本部知會徑赴總督漕運官處比較天順二年題準設漕運理刑主事按明會典云云憲宗成化八年議準差官催攢糧儲按明會典成化八年議準差在京各衙門堂上官一員催攢糧儲成化十六年添設佐貳都指揮專管漕運按明會典凡有漕運地方成化十六年添設佐貳都指揮一員專管漕運不與軍政其考選推補附郭者鎭巡總兵三司掌印官主之若非附郭並遠方者鎭巡總兵分巡分守官主之成化二十年添設漕運各官按續文獻通考成化二十年始設管閘主事二員一駐沛縣沽頭閘一駐濟寧又管泉工部主事一員駐寧陽卽南旺閘淸江提舉一員在淸江浦衛河提舉一員在臨淸欽差攢運糧儲並鎭守地方總兵官一員協同漕運參將一員俱駐淮安成化二十一年令戶部差官督同各地方官徵兌按明會典成化二十一年令每年戶部差官一員於山東河南南京戶部差官四員於浙江江西湖廣南直隸地方督同各司府州縣正官並管糧官徵兌孝宗弘治二年令戶部推選官員催攢漕運按明會典弘治二年議準每歲於戶部郎中員外郎主事內推選一員領�催攢運船弘治十二年令漕運都禦史考察運糧官員並衛所指揮千百戶賢否按明會典弘治十二年令監兌攢運官將各衛所掌印並運糧官賢否遞年開送漕運都禦史總兵官三年匯送以憑考察又令戶部會同兵部及漕運都禦史等官考察運糧各衛所指揮千百戶廉幹有爲者存畱管事貪婪無爲者革退另選相應官代補弘治十三年令直省守巡道及各府佐貳官督運按明會典弘治十三年題準各省守巡道直隸各府佐貳官督理糧運世宗嘉靖七年議準考選及考察漕運官按明會典嘉靖七年題定考選運官三年一次又議準淮安淸江浦管廠指揮聽漕運衙門塡注賢否送戶兵二部與漕運官一體考察去畱嘉靖九年令糧運調取運糧官按明會典嘉靖九年題準運糧官員聽漕運衙門坐名調取不許擅自補換嘉靖二十一年準升廉幹運官實職按明會典嘉靖二十一年議準凡把總等官三年以上果有賢能幹濟依期完糧不至借債者準令於實職上升一級穆宗隆慶元年準差禦史監兌攢運按明會典隆慶元年題準差監察禦史一員前往浙江並南直隸蘇松常鎭四府監兌糧米催攢運船兼理濟寧迆南一帶河道隆慶三年以巡鹽禦史兼督漕務按明會典隆慶三年題準兩浙巡鹽禦史兼督浙江杭嘉湖三府直隸蘇松常鎭四府漕務革監兌官隆慶四年令都禦史等官經理督催給攢運把總關防按明會典隆慶四年題準漕船起行都禦史坐鎭淮安參將移駐瓜儀總兵駐徐州各分經理催督船糧又題準給攢運把總關防又議準南京巡屯禦史兼督應天太平寧國安慶池州五府及廣徳州糧務隆慶五年準設官員攢運及經理糧務按明會典隆慶五年以糧運遲誤漂失數多復題差禦史一員同戶部郎中一員催攢又隆慶五年題準差禦史攢運又題準裁革參將設參政一員每年正月移駐瓜儀經理糧船過閘過壩管押到京又令兩淮巡鹽禦史兼督廬鳳淮揚四府及滁徐和三州糧務神宗萬曆三年題準漕運把總等官許各衙門薦舉令升職賞優敍有差按明會典凡漕運把總等官萬曆三年題準把總管運糧三年以上果廉能幹濟依期完糧許各該衙門據實保薦準令於實職上升一級其運官依期過淮過洪完納巡倉禦史據實獎薦卽行賞仍擬升署職一級過洪後期完納依期者通候三年推升署職一級凡經薦舉運官兵部卽行紀錄候升遷日破格優敍若先犯降級不系侵欺掛欠許將所升職級準復原降之數若見有漂流並未掣通關不得濫舉萬曆五年題準仍差主事一員往蘇松常鎭監兌按明會典云云萬曆六年專差禦史催運定運官更番領運按明會典萬曆六年革催攢郎中專差禦史又停差攢運郎中又令南京二總各衛運官俱與軍政僉書更番領運責成掌印官先期料理仍差南京兵部主事一員專管選補軍旗事務萬曆九年復差主事一員往浙江監兌按明會典云云萬曆十二年免巡鹽禦史押送漕糧按明會典萬曆十二年令兩浙巡鹽禦史仍帶管漕糧只行文督催免其押送鎭江皇淸國朝督運官員大淸會典督運官員

總理

漕運總督一員

分轄

江安糧道一員

蘇松糧道一員

浙江糧道一員

江西糧道一員

湖北糧道一員

湖南糧道一員

山東糧道一員

舊有河南糧道一員今裁

監兌

江南各府廳官一十六員

江寧同知

蘇州同知

蘇州通判

松江同知

松江通判

常州通判

鎭江通判

淮安通判

揚州通判

徐州同知

安慶通判

寧國通判

池州通判

太平通判

廬州通判

鳳陽同知

舊有河南各府廳官今停監兌

浙江各府廳官三員

杭州通判

嘉興通判

湖州通判

江西各府廳官三員

南昌通判

吉安通判

以上二員監兌南昌廣信南康建昌撫州臨江

吉安瑞州八府

臨江通判監兌饒州

湖廣各府廳官九員

武昌通判

漢陽通判

安陸通判

徳安通判

黃州通判

荊州通判

嶽州通判

長沙通判

衡州通判

山東各府廳官三員

濟南通判

兗州通判

東昌通判

押運

江北通判一員

江南通判一員

浙江通判一員

江西通判一員

湖北通判一員

湖南通判一員

攢運

淮南沿江沿河鎭道將領等官

淮北沿河鎭道將領等官

運糧官丁

江安糧道屬

興武衛九幫領運千總十八員

江淮衛九幫領運千總十八員

淮安衛四幫領運千總八員

大河衛前幫二幫三幫領運千總六員

揚州衛四幫領運千總八員

儀眞衛江南幫領運千總二員

徐州衛一�領運千總二員

安慶衛領運千總二員

新安衛池州�領運千總二員

宣州衛領運千總二員

建陽衛太平�寧國�領運千總四員

廬州衛三�領運千總六員

滁州衛一�領運千總二員

鳳陽衛一�領運千總二員

鳳陽右衛二�領運千總四員

鳳陽中衛一�領運千總二員

長淮衛三�領運千總六員

宿州衛二�領運千總四員

泗州衛前�後�領運千總四員

蘇松糧道屬

蘇州衛前�後�領運千總四員

太倉衛前�後�領運千總四員

鎭海衛二�領運千總四員

金山衛一�領運千總二員

鎭江衛前�後�領運千總四員

浙江糧道屬

杭州前衛前�後�領運千總四員

杭州右衛前�後�領運千總四員

紹興衛前�領運守備一員千總一員後�領

運千總二員

海寧所領運千總二員

湖州所領運千總二員

嚴州所領運千總二員

嘉興所領運千總一員

寧波衛前�領運守備一員千總一員後�領

運千總二員

臺州衛前�後�領運千總四員

溫州衛前�後�領運千總四員

處州衛前�領運守備一員千總一員後�領

運千總二員

衢州所領運千總一員

金華所領運千總一員

江西糧道屬

南昌衛前�領運守備一員千總一員後�領

運千總二員

袁州衛領運守備一員千總一員

贛州衛領運守備一員千總一員

九江衛前�領運千總二員後�領運千總二

員

吉安所領運千總二員

安福所領運千總二員

永新所領運千總二員

撫州所領運千總二員

建昌所領運千總二員

鉛山所領運千總二員

廣信所領運千總二員

饒州所領運千總二員

湖北糧道屬

武昌衛領運守備一員千總一員

武昌左衛領運守備一員千總一員

蘄州衛領運守備一員千總一員

黃州衛領運守備一員千總一員

襄陽衛領運守備一員千總一員

沔陽衛領運守備一員千總一員

徳安所領運千總一員

荊州衛領運守備一員千總一員

荊州左衛領運守備一員千總一員

荊州右衛領運守備一員千總一員

湖南糧道屬

嶽州衛領運守備一員千總一員

山東糧道屬

臨淸衛山東�領運千總二員

東昌衛領運千總二員又濮州所領運千總二

員

濟寧衛前�後�領運千總四員

東平所領運千總二員

徳州衛領運千總二員

舊有河南糧道屬天津衛領運千總一員通州

所領運千總一員徳州左衛領運千總二員平

山衛前後�領運千總四員任城衛領運千總

二員

順治元年大淸會典順治元年設漕運總督一員駐札淮安又

設總理侍郎一員同總漕督理運務又設漕儲

道一員專轄糧運

順治二年大淸會典順治二年差禦史一員催攢漕運

順治七年大淸會典順治七年停差巡漕

順治八年大淸會典順治八年又題準裁總理侍郎又復差

巡漕禦史

順治十年大淸會典順治十年裁漕儲道添設江南江北浙江

江西糧道各一員輪徵輪解凡督徵漕糧修造

船�僉運交兌督押鈐束領運官丁俱系糧道

職掌別衙門不得干預有勢要把持及不服鈐

束者聽其指實奏聞撰給�諭

順治十二年大淸會典順治十二年特差部司官四員一員往臨淸一員往濟寧二員往

淮安同總漕催攢漕糧每員帶筆帖式一員通

事二員撥什庫四名又覆準漕船過淮總漕

親行掣驗不得委官又復設總理侍郎一員

順治十四年大淸會典順治十四年覆準江西舊例通省漕米詳

委推官一員總爲監兌押運至淮今定監兌仍

屬推官押運專責通判又覆準停差巡漕禦

史

順治十五年大淸會典順治十五年裁江南江北浙江江西糧道

各一員復設漕儲道一員

順治十六年大淸會典順治十六年覆準漕儲道催重攢空糧道

專司僉選追比督運諸務皆不能分身抵通督

押過淮盤驗後令回本省料理新漕除山東河

南糧道照舊押運外余省令總漕該撫於本省

管糧通判中遴選一員督押抵通

順治十七年大淸會典順治十七年覆準糧道不得別委使專司

漕務毋誤職掌

順治十八年大淸會典順治十八年裁總理侍郎

漕使部名臣列傳二

宋二

蔣之奇按宋史本傳之奇字�叔常州宜興人爲淮東轉運副使歲惡民流之奇募使修水利以食流者如揚之天長三十六陂宿之臨渙橫斜三溝尢其大也用工至百萬漑田九千頃活民八萬四千歷江西河北陜西副使之奇在陜西經賦入以給用度公私用足比其去庫緡八十餘萬邊粟皆支二年移淮南擢江淮荊浙發運副使元丰六年漕粟至京比常歲溢六百二十萬石錫服三品請鑿龜山左肘至洪澤爲新河以避淮險自是無覆溺之患詔增二秩加直龍圖閣升發運使凡六年其所經度皆爲一司故事

羅拯按宋史本傳拯字道濟祥符人第進士歷官知滎州州介兩江間每江漲輒犯城郭拯作東西二堤除其患選知秀州爲江西轉運判官提點福建刑獄泉州興化軍水壞廬舍拯請勿徵海運竹木經一年民居皆復其舊遷轉運使邵武之光澤不榷酒以課賦民號黃曲錢拯均之他三邑人以爲便攺江淮發運副使江淮故無積倉漕船系岸下俟糴入乃得行蓋官吏以淮南不受陳粟爲�譴計拯始請凡米至而不可上供者以廩軍又貯浙西米於潤倉以時運自是漕增而費省轉爲使拯使閩時泉商黃謹往髙麗館之禮賓省其王云自天聖後職貢絕欲令使與謹俱來至是拯以聞神宗許之遂遣金悌入貢髙麗復通中國自玆始加天意閣待制居職七年徙知永興軍靑潁泰三州卒年六十五拯性和柔不與人校曲直爲發運使時與副皮公弼不協公弼徙他道禦史劾其貸官錢拯力爲辧理錢公輔爲諫官嘗論拯短而公輔姻黨多在拯部內往往薦進之或譏以徳報怨拯曰同僚不協所見異也諫官所言職也又何怨乎時論服其長者

苗時中按宋史本傳時中字子居其先自壺關徙宿州以蔭主寧陵簿邑有古河久�請開導以漑田爲利甚博人謂之苗公河調潞州司法參軍郡守欲入一囚於死執不可守怒責甚峻時中曰寧歸田裏法不可奪守悟而聽之熙寧中以司農丞使梓州路密薦能吏十人後皆進用人卒莫之知交人犯邊擢廣西轉運副使師討交人罪次�良江久不進時中曰師無進討意賊必從間道來乘我不備冀萬一之勝勢窮然後降耳密備之旣而果從上流來戰敗始納款徙梓州轉運副使韓存寶討蠻乞弟逗𨖻不行時中曰師老矣將士暴露非計之善者存寶不聽卒坐誅林廣代存寶乞弟旣降復逸去將士相視失色及暮刁鬥不鳴時中問廣廣曰旣失賊故縱兵追之不暇卹爾時中曰天子以十萬眾相付豈以一死爲勇耶今入異境變且不測廣悟亟止追者整軍以進會得詔班師軍行時中以糧道遠創爲攢運法食以不乏遷兩階爲發運副使河東轉運使加直龍圖閣知桂州進寶文閣待制至戶部侍郎卒

李之純按宋史本傳之純字端伯滄州無棣人登進士第熙寧中爲度支判官江西轉運副使禦史周尹劾廣西提點刑獄許彥先受邕吏金命之純往究其端乃起於出婢之口之純以爲蕪俚之言不治彥先得免徙成都路轉運使成都歲發官米六千石損直與民言者謂惠民損上詔下其議之純曰蜀郡人恃此爲生百年柰何一旦奪之事遂已秩滿復畱凡數歲始還朝神宗勞之曰遐方不欲數易大吏使�外安靖年谷屢丰以彰朝廷綏遠之意汝知之乎以爲右司郎中轉太僕卿元佑初加直龍圖閣知滄州召爲戶部侍郎未至攺集賢殿修撰河北都轉運使進寶文閣待制知瀛州俄以直學士知成都府還爲戶部三遷禦史中丞卒年七十五

王宗望按宋史本傳宗望字磻叟光州固始人以蔭累擢夔州路轉運副使哲宗卽位行赦賞軍萬州彌旬不給庖卒朱明因眾怒白晝入府宅傷守臣左右驚散他兵籍籍謀兆亂宗望聞變自夔疾驅至先命給賞然後斬明以徇且竄視守傷而不救者乃自劾朝廷嘉之歷倉部郎中司農少卿江淮發運使楚州沿淮至漣州風濤險舟多溺議者謂開支氏渠引水入運河歲久不決宗望始成之爲公私利代吳安持爲都水使者自大河有東北流之異紛爭十年水官無所適從宗望謂回河有創立金堤七十里索緡錢百萬詔從之右正言張商英論其誕謾而宗望奏已有成績遂增秩三等加直龍圖閣河北都轉運使擢工部侍郎以集賢殿修撰知鄆州卒年七十七元符中治其導河東流事以爲附會元佑追所得恩典云

鮮幹侁按宋史本傳侁字子駿閬州人唐劍南節度使叔明裔孫也性莊重力學舉進士爲江陵右司理參軍慶曆中天下旱詔求直言侁推災變所由興又條當世之失有四其語剴切唐介與同鄕裏稱其名於上官文章論薦侁盛言左參軍李景陽枝江令髙汝士之美乞移與之介益以爲賢調黟令攝治婺源姦民汪氏�而狠橫裏中因事抵法羣吏羅拜曰汪族敗前令不少今不捨後當貽患侁怒立杖之惡類屏迹通判綿州綿處蜀左吏狃貪成風至課卒伍供薪炭芻豆鬻果蔬多取贏直侁一切弗取郡守以下效之趙抃使蜀薦於朝未及用從何郯辟簽書永興軍判官萬年令不任職系囚累百府使往治數日空其獄神宗詔求直言侁爲蔡河撥發應詔陳十六事神宗愛其文詔近臣舉所知範鎭以侁應選除利州路轉運判官初王安石居金陵有重名士大夫期以爲相侁惡其沽激要君語人曰是人若用必壞亂天下至是乃上書論時政曰可爲憂患者一可爲太息者二其他逆治體而召民怨者不可槪舉其意專指安石安石怒毀短之神宗曰侁有文學可用安石曰陛下何以知之神宗曰有章奏在安石乃不敢言初助役法行詔諸路各定所役緡錢利州轉運使李瑜定四十萬侁爭之曰利州民貧地瘠半此可矣瑜不從各以其事聞時諸路役書皆未就神宗是侁議諭司農曾布使頒以爲式因黜瑜而升侁副使仍兼提舉常平部民不請靑苗錢安石遣吏廉按且詰侁不散之故侁曰靑苗之法願取則與民自不願豈能彊之哉左藏庫使周永懿守利州貪虐不法前使者畏其凶莫敢問侁捕械於獄流之衡湘因請更以文臣爲守並易班行領縣事凡居部九年治所去閬中近姻戚旁午待之無所私各得其歡心蘇軾稱侁上不害法中不廢親下不傷民以爲三難二稅輸絹綿侁奏聽民以畸零納直其役有李元輔者輒變而多取之父老流涕曰老運使之法何可攺蓋侁之侄師中亦居是職故稱老以別之徙京東西路河決澶淵議欲勿塞侁言東州匯澤惟兩濼夏秋雨淫猶溢而害若縱大河注其中民爲魚矣作議河書上之神宗嘉納後兩路合爲一以侁爲轉運使時王安石呂惠卿當路正人多不容侁曰吾有薦舉之權而所列非賢恥也故凡所薦如劉摯李常蘇軾蘇轍劉攽範祖禹皆守道背時之士元丰二年召對命知揚州神宗曰廣陵重鎭久不得人今朕自選卿往宜善治之蘇軾自湖州赴獄親朋皆絕交道揚侁往見臺吏不許通或曰公與軾相知久其所往來書文宜焚之勿畱不然且獲罪侁曰欺君負友吾不忍爲以忠義分譴則所願也爲舉吏所累罷主管西京禦史臺哲宗立念東國困於役吳居厚掊斂虐害竄之復以侁使京東司馬光言於朝曰以侁之賢不宜使居外顧齊魯之區雕敝已甚須侁往救之安得如侁百輩布列天下乎士民聞其重臨如見慈父母召爲太常少卿侍從議神宗廟配享有欲用王安石吳充者侁曰先朝宰相之賢誰出�弼右乃用弼拜左諫議大夫侁見哲宗幼沖首言君子小人消長之理甚備又言制舉誠取士之要國朝尢爲得人王安石用事諱人詆訾新政遂廢其科今方搜羅俊賢廓通言路宜復六科之舊又乞罷大理獄許兩省諫官相往來減特奏言舉人嚴出官之法京東鹽得通商復三路義勇以寬保甲罷戎瀘保甲以寬民力事多施行在職三月以疾求去除集賢殿修撰知陳州詔滿歲進待制居無何卒年六十九侁刻意經術著詩傳易斷爲範鎭孫甫推許孫復與論春秋謂今學者不能如之作詩平淡淵粹尢長於楚辭蘇軾讀九誦謂近屈原宋玉自以爲不可及也

毛漸按宋史本傳漸字正仲衢州江山人第進士知寧鄕縣熙寧經理五溪漸條利害以上察訪使使者諉以區畫遂建新化安化二縣漸用是得著作佐郎知安化縣召爲司農丞提舉京西南路常平元佑初知髙郵軍遷廣東轉運判官渠陽蠻擾邊近臣言漸習知蠻事遷荊湖北路轉運判官時朝廷議棄地漸曰蠻猺畔服不常非稍威以兵未易懷徳今一犯邊卽棄地非計也不報渠陽旣棄蠻復大入抄略覆官軍荊土爲大擾漸歷提點江西刑獄江東兩浙轉運副使浙部水溢詔賜緡錢二百萬以賑之漸言數州被害卽捐二百萬儻仍歲如之將何以繼乃案錢氏有國時故事起長安堰至鹽官徹淸水浦入於海開無錫蓮蓉河武進廟堂港常熟疏涇梅裏入大江又開昆山七耳茜涇下張諸浦東北道吳江開大盈顧匯柘湖下金山小官浦以入海自是水不爲患加集賢校理入爲吏部右司郎中以祕閣校理爲陜西轉運使攝渭秦熙三州未幾復攝帥涇原日夜治兵乘夏人犯邊遣將搗其盧遂破沒煙寨進直龍圖閣知渭州命下卒年五十九優贈龍圖閣待制

顧臨按宋史本傳臨字子惇會稽人通經學長於訓詁皇佑中舉說書科爲國子監直講遷館閣校勘同知禮院熙寧初神宗以臨喜論兵詔編武經要略初命都副承旨提舉神宗謂臨館職攺提舉曰館幹且召臨問兵對曰兵以仁義爲本動靜之機安危所系不可輕也因條十事以獻出權湖南轉運判官提舉常平議事戾執政意罷歸攺同判武學進集賢校理開封府推官請知潁州入爲吏部郎中祕書少監以直龍圖閣爲河東轉運使元佑二年擢給事中朝廷方事回河拜臨天章閣待制河北都轉運使於是翰林學士蘇軾與李常王古鄧溫伯孫覺胡宗愈言臨資性方正學有根本慷慨中立無所回撓自處東省封駁論議凜然有古人之風僥幸之流側目畏憚忽去朝廷眾所嗟惜宜畱置左右以補闕遺別選深知河事者往使河北諫議大夫梁燾亦言都漕之職在外豈無其人在朝求如臨者恐不易得皆不報臨至部請因河勢回使東流復以給事中召還歷刑兵吏三部侍郎兼侍讀爲翰林學士紹聖初以龍圖閣學士知定州徙應天河南府中人梁惟簡坐嘗事宣仁太后得罪過洛轉運使郭茂恂徇時宰意劾臨與之宴集奪職知歙州又以附會黨人斥饒州居位卒年七十二徽宗立追復之

任諒按宋史本傳諒字子諒眉山人徙汝陽九歲而孤舅欲奪母志諒挽衣泣曰豈有爲人子不能養其親者乎母爲感動而止諒力學自奮年十四卽冠鄕書登髙第調河南戶曹以兵書謁樞密曾布布使人邀詣闕旣見覺不能合徑去布爲相猶欲用之諒予書規以李徳裕事布始怒蔣之奇章楶在樞府薦爲編修官布持其奏不下爲懷州教授徽宗見其所作新學碑曰文士也擢提舉夔路學事歷京西河北京東攺轉運判官著河北根本籍凡戶口之升降官吏之增損與一歲出納奇贏之數披籍可見上之朝張商英見其書謂爲天下部使者之最提點京東刑獄梁山濼漁者習爲盜蕩無名籍諒伍其家刻其舟非是不得輒入他縣地錯其間者鑱石爲表盜發則督吏名捕莫敢不盡力迹無所容加直祕閣徙陜西轉運副使降人李訛哆知邊廩不繼陰闕地窖粟而叛遺西夏統軍書稱定邊可唾手取諒諜知其謀亟輸粟定邊及諸城堡且募人發所窖得數十萬石訛哆果入寇失藏粟七日而退他日復圍觀化堡而邊儲已足訛哆遂解去加徽閣待制江淮發運使蔡京破東南轉般漕運法爲直達綱應募者率遊手亡賴盜用幹沒漫不可核人莫敢言諒入對首論之京怒會汴泗大水泗州城不沒者兩板諒親部卒築堤徙民就髙賑以米粟水退人獲全京誣以爲漂溺千計坐削籍歸田裏執政或言水災守臣職發運使何罪帝亦知其枉復右文殿修撰陜西都轉運使尋復徽猷閣待制進直學士童貫更錢法必欲鐵錢與銅錢等物價率十減其九詔諒與貫議諒言爲六路害寢其策加龍圖閣直學士知京兆府徙渭州以母憂去宣和七年提舉上淸寶籙宮修國史初朝廷將有事於燕諒曰中國其有憂乎乃作書貽宰相曰今契丹之勢其亡昭然取之當以漸師出不可無名宜別立耶律氏之宗使散爲君長則我有存亡繼絕之義彼有瓜分輻裂之弱與鄰崛起之金國勢相萬也至是又言郭藥師必反帝不聽大臣以爲病狂出提舉嵩山崇福宮是冬金人舉兵犯燕山藥師叛降皆如諒言乃復起諒爲京兆未幾卒年五十八

趙開按宋史本傳開字應祥普州安居人登元符三年進士第大觀二年權辟廱正用舉者攺秩卽盡室如京師買田尉氏與四方賢俊遊因詗知天下利病所當罷行者如是七年慨然有通變救獘志宣和初除禮制局校正檢閱官數月局罷出知鄢陵縣七年除講議司檢詳官開善心計自檢詳罷除成都路轉運判官遂奏罷宣和六年所增上供認額綱布十萬匹減�州下戶支移利州水腳錢十分之三又減蒲江六井元符至宣和所增鹽額列其次第謂之鼠尾帳揭示鄕戶歲時所當輸折科等實數俾人人俱曉鄕胥不得隱匿竄寄嘗言財利之源當出於一祖宗朝天下財計盡歸三司諸道利源各歸漕計故官省事理並廢以還漕司則利害可以參究而無牽掣窒礙之患矣因指陳榷茶買馬五害大略謂黎州買馬嘉佑歲額才二千一百餘自置司榷茶歲額四千且獲馬兵逾千人猶不足用多費衣糧爲一害嘉佑以銀絹博馬價皆有定今長吏旁緣爲姦不時歸貨以空券給夷人使待資次夷人怨恨必生邊患爲二害初置司榷茶借本錢於轉運司五十二萬緡於常平司二十餘萬緡自熙寧至今幾六十年舊所借不償一文而歲借乃準初數爲三害榷茶之初預俵茶戶本錢尋於數外更增和買或遂抑預俵錢充和買茶戶坐是破產而官買歲增茶日濫雜官茶旣不堪食則私販公行刑不能禁爲四害承平時蜀茶之入秦者十幾八九猶患積壓難售今關隴悉遭焚蕩仍拘舊額竟何所用茶兵官吏坐縻衣糧未免科配州縣爲五害請依嘉佑故事盡罷榷茶仍令轉運司買馬卽五害並去而邊患不生如謂榷茶未可遽罷亦宜並歸轉運司痛減額以蘇茶戶輕立價以惠茶商如此則私販必衰盜賊消弭本錢旣常在而息錢自足朝廷是其言卽擢開都大提舉川陜茶馬事使推行之時建炎二年也於是大更茶馬之法官買官賣茶並罷參酌政和二年東京都茶務所刱條約印給茶引使茶商執引與茶戶自相貿易攺成都舊買賣茶場爲合同場買引所仍於合同場置茶市交易者必由市引與茶必相隨茶戶十或十五共爲一保並籍定茶鋪姓名互察影帶販鬻者凡買茶引每一斤春爲錢七十夏五十舊所輸市例頭子錢並依舊茶所過每一斤徵一錢住徵一錢半其合同場監官除驗引秤茶封記發放外無得干預茶商茶戶交易事舊制買馬及三千匹者轉一官此但以所買數推賞往往有一任轉數官者開奏請推賞必以馬到京實收數爲格或死於道黜降有差比及四年冬茶引收息至一百七十餘萬緡買馬及逾二萬匹張浚以知樞密院宣撫川蜀素知開善理財卽承制以開兼宣撫處置使司隨軍轉運使專一總領四川財賦開見浚曰蜀之民力盡矣錙銖不可加獨榷貨稍存贏餘而貪猾認爲己有互相隱匿惟不卹怨詈斷而敢行庶可救一時之急浚銳意興復委任不疑於是大變酒法自成都始先罷公使賣供給酒卽舊撲買坊場所置隔槽設官主之曲與釀具官悉自買聽釀戶各以米赴官場自釀凡一石米輸三千並頭子雜用等二十二其釀之多寡惟錢是視不限數也明年遂�四路行其法又法成都府法於秦州置錢引務興州鼓鑄銅錢官買銀絹聽民以錢引或銅錢買之凡民錢當入官者並聽用引折納官支出亦如之民私用引爲市於一千並五百上許從便增髙其直惟不得減削法旣流通民以爲便初錢引兩科通行才二百五十萬有奇至是添印至四千一百九十餘萬人亦不厭其多價亦不削宣司獲僞引三十萬盜五十人浚欲從有司議當以死開白浚曰相君誤矣使引僞加宣撫使印其上卽爲眞黜其徒使治幣是相君一日獲三十萬之錢而起五十人之死也浚稱善悉如開言最後又變鹽法其法實視大觀東南東北鹽鈔條約置合同場鹽市與茶法大抵相類鹽引每一斤納錢二十五土產稅及增添等共納五錢四分所過每斤徵錢七分住徵一錢五分若以錢引折納別輸稱提勘合錢共六十初變榷法怨詈四起至是開復議更鹽法言者遂奏其不便乞罷之以安遠民且曰如謂大臣建設務全事體必須更制卽乞札與張浚照會詔以其章示浚浚不爲變時浚荷重寄治兵秦川經營兩河旬犒月賞期得士死力費用不貲盡取辦於開開悉知慮於食貨算無遺策𨿽支費不可計而贏資若有餘吳玠爲四川宣撫副使專治戰守於財計盈虛未嘗問惟一切以軍期趣辦與開異趣玠數以餉饋不繼訴於朝開亦自劾老憊丐去朝廷未許乃特置四川安撫制置大使之名命席益爲之益前執政詔位宣撫司上朝論恐未安仍詔張浚視師荊襄川陜六年罷宣撫司玠仍以宣撫治兵事軍馬聽玠移撥錢物則委開拘收尋除開徽閣待制加玠兩鎭節鉞復降旨都轉運使不當與四路漕臣同系�成都潼川兩路漕臣與都轉運使坐應副軍支錢物愆期各貶二秩朝廷故抑揚之使之交解間隙趣辦餉饋也而開復與席益不和抗疏乞將舊米宣撫司年計應副軍期不許他司分擘支用又指陳宣撫司截都漕運司錢就果閬糴米非是又言應副吳玠軍須紹興四年總爲錢一千九百五十五萬七千餘緡五年視四年又增四百二十萬五千餘緡蜀今公私俱困四向無所取給事屬危急實甚可憂乞許以茶馬司奏計詣闕下盡所欲言朝廷旣知開與玠及席益有隙乃詔開赴行在以李迨代之會疾作不行提舉江州太平觀七年復右文殿修撰都大主管川陜茶馬開已病累疏丐去詔從所乞提舉太平觀十一年卒

李迨按宋史本傳迨東平人也曾祖參仕至尙書右丞迨未冠入太學因居開封以蔭補官初調渤海縣尉時州縣團結民兵民起田畝中不閒坐作進退之節或嘩不受令迨立賞罰以整齊之累月皆精練部伍如法部刺史按閱無一人亂行伍者遂薦之朝攺合入官累遷通判濟州時髙宗以大元帥過濟郡守自以才不及遜迨行州事迨應辦軍須無闕會大元帥府勸進乘輿儀物皆未備迨諳熟典故裁定其制不日而辦上深嘆賞卽除隨軍輦運上卽位於南京授山東輦運攺金部郎從駕至維揚敵犯行在所卽取金部籍有關於國家經賦之大者載以行及上於鎭江時建炎三年二月也宰相呂頤浩言於上卽日召見未幾丁父喪詔起復以中散大夫直龍圖閣爲禦營使司參議官兼措置軍前財用苗傅劉正彥叛呂頤浩張浚集勤王之師迨流涕謂諸將曰君第行無慮軍食師行所至食皆先具事平同趙哲等入對上慰勞之詔轉三官辭不拜除權戶部侍郎四年加顯謨閣待制爲淮南江浙荊湖等路制置發運使尋以軍旅甫定乞持余服詔許之紹興二年知筠州明年移信州尋提舉江州太平觀五年十月以舊職除兩浙路轉運使言祖宗都大梁歲漕東南六百餘萬斛而六路之民無飛挽之擾蓋所運者官舟所役者兵卒故也今駐蹕浙右漕運地裏不若中都之遠而公私苦之何也以所用之舟大半取於民間往往鑿井沈船以避其役如溫明虔吉州等處所置造船場乞委逐州守臣措置募兵卒牽挽使臣管押庶幾害不及民可以漸復漕運舊制詔工部措置尋加徽猷閣直學士升龍圖閣直學士爲四川都轉運使兼提舉成都等路茶事並提舉陜西等路買馬自熙丰以來始卽熙秦戎黎等州置場買馬而川茶通於永興四路故成都府秦州皆有榷茶司至是關陜旣失迨請合爲一司名都大提舉茶馬司以省冗費從之逾年詔迨以每歲收支之數具旁通驛奏迨乃考其本永具奏曰紹興四年所收錢物三千三百四十二萬餘緡此所支關五十一萬餘緡五年收三千六十萬緡此所支關一千萬餘緡六年未見七年所收三千六百六十萬餘緡此所支關一百六十一萬餘緡自來遇歲計有闕卽添支錢引補助紹興四年添印五百七十六萬道五年添印二百萬道六年添印六百萬道見今泛料太多引價頓落緣此未曾添印兼歲收錢物內有上供進奉等窠名一千五百九十九萬系四川歲入舊額其勸諭激賞等項窠名錢物共二千六十八萬系軍興後來歲入所增比舊額已過倍其取於民可謂重矣臣嘗考劉晏傳是時天下歲入緡錢千二百萬而管榷居其半今四川榷鹽榷酒歲入一千九十一萬過於晏所榷多矣諸窠名錢已三倍劉晏歲入之數彼以一千二百萬贍中原之軍而有餘今以二千六百萬貫贍川陜一軍而不足又如折估及正色米一項通計二百六十五萬石止以紹興六年朝廷取會官兵數計六萬八千四百四十九人決無一年用二百六十五萬石米之理數內官員一萬一千七員軍兵五萬七百四十九人官員之數比軍兵之數約計六分之一軍兵請給錢比官員請給不及十分之一卽是冗濫在官員不在軍兵也計司𨿽知冗濫力不能裁節之𨿽是寬剩亦未敢除減此朝廷不可不知也蜀人所苦甚者糴買般運也蓋糴買不科敷則不能集其事苟科敷則不能無擾般運事稍緩則船戶獨受其獘急則稅戶皆被其害欲省漕運莫如屯田漢中之地約收二十五萬餘石若將一半充不系水運去處歲計以米一半對減川路糴買般發歲計米亦可少寬民力兼臣已委官於興元洋州就糴夏麥五十萬石岷州欲就糴二十萬石兼用營田所收一半之數十二萬石三項共計五十七萬石每年水運應付閬利州以東計米五十八萬石若得此三項可盡數免川路糴買般運此乃卹民之實惠守邊之良策也降詔獎諭以與吳玠不合與祠九年金人歸我三京命迨爲京畿都轉運使孟庾時爲權東京畱守潛通北使迨察其隱微庾不能平訟於朝且使人告迨曰北人以兵至矣迨曰我家食國家祿二百年荷陛下重任萬死不足報吾老矣豈能下穹廬之拜乎首可斷而膝不可屈也如果然吾將極罵以死告者悚然而去降聖節庾失於行禮爲迨所持庾自劾迨因此求罷去乃落職與祠歸而庾以京師降於金人迨尋復龍圖閣待制知洪州十六年以疾丐祠十八年卒

趙子淔按宋史宗室傳子淔字正之燕王五世孫父令鑠官至寶文閣待制子淔以蔭補承務郎累遷少府監主簿攺河南少尹時治西內子淔有幹才漕使宋�器之或事有未便子淔輒力爭�每攺容謝之除蔡河撥發綱運官會夏旱河水涸轉餉後期貶秩一級提舉三門白波輦運事除直祕閣丁內艱起復累進龍圖閣祕閣修撰除陜西轉運副使初蔡京鑄夾錫錢民病壅滯子淔請鑄小鐵錢以權之因範格以進徽宗大說禦書宣和通寶四字爲錢文旣成子淔奏令民以舊銅錢入官易新鐵錢旬日易得百餘萬緡帝手札以新錢百萬緡付五路均糴細麥命子淔領其事民苦限迫詣子淔訴者日數百人子淔奏請寬其期民便之會蔡京再相言者希京意論子淔亂錢法落職奉祠靖康初復祕閣修撰金人侵洛子淔奔荊南潰兵祝靖盛徳破荊南城子淔匿民家靖等知之來謁言京城已破子淔泣說之曰君輩宜亟還都城護社稷取功名無貪財擾州縣也皆應曰諾子淔因艸檄趣之翌日靖等遂北行紹興元年召見復徽猷閣直學士知西外宗正司攺江西都轉運使時建督府軍�浩繁子淔運餉不絕以功進寶文閣直學士再知西外宗正司三京新復除京畿都轉運使以疾辭卒於家年六十七子淔幼警悟蘇軾過其家抱置膝上謂其父曰此公家千里駒也及長善談論工詩然崇寧大觀間土木繁興子淔每董其役識者鄙之

元

張礎按元史本傳礎字可用其先渤海人金末曾祖琛徙燕之通州祖伯達從忽都忽那顏略地燕薊金守其蒲察斤以城降忽都忽承制以伯達爲通州節度判官遂知通州父範爲眞定勸農官因家焉礎業儒丙辰歲平章廉希憲薦於世祖潛邸時眞定爲諸王阿里不哥分地阿里不哥以礎不附己銜之遣使言於世祖曰張礎我分地中人當以歸我世祖命使者復曰兄弟至親寧有彼此之間且我方有事於宋如礎者實所倚任待天下平定當遣還也己未從世祖伐宋凡徵發軍旅文檄悉出其手中統元年立中書省以礎權左右司事尋出爲彰徳路拘榷官復入爲三部員外郎賜金符爲平陽路同知轉運使攺知獻州同知東平府事又攺知威州有婦人乘驢過市者投下官暗赤之奴引鳴鏑射婦人墜地奴匿暗赤家礎將以其事聞暗赤懼乃出其奴論如法至元十四年立諸道提刑按察司以礎爲江南浙西道提刑按察副使佩金符宣慰使失裏貪暴掠良民爲奴礎劾黜之遂安縣民聚眾負險爲亂命礎與同知浙西道宣慰使劉宣領兵捕之宣卽欲進兵礎曰江南新附守吏或失撫字宜遣人招諭以全眾命宣不可礎曰諭之不來加誅未晚遂遣人諭之逆黨果自縛請罪礎釋之宣乃嘆服遷嶺南廣西道提刑按察使廣西宣慰使也裏脫彊奪民財礎按其罪遷嶺北湖南道提刑按察副使授濱州路總管不赴拜國子祭酒尋出爲安丰路總管三十一年卒於官年六十三贈昭文館大學士正奉大夫封淸河郡公謚文敏子淑衛輝路推官

羅璧按元史本傳璧字仲玉鎭江人父大義爲宋將璧年十三而孤長從朱�孫入蜀累官武翼大夫利州西路馬步軍副總管�孫移荊湖璧從之至江陵右丞阿里海牙領軍江陵璧從�孫降授宣武將軍管軍千戶隸丞相阿朮麾下招收進軍討歙寇有功領本州安撫事至元五年從元帥張弘範定廣南賜金符升明威將軍管軍總管鎭金山居四年海盜屏絕徙鎭上海督造海舟六十艘兩月而畢至元十二年始運江南糧而河運弗便十九年用丞相伯顏言初通海道漕運抵直沽以達京城立運糧萬戶三而以璧與朱淸張瑄爲之乃首部漕舟由海洋抵楊村不數十日入京師賜金虎符進懷遠大將軍管軍萬戶兼管海道運糧二十四年乃顏叛璧復以漕舟至遼陽浮海抵錦州小淩河至廣寧十寨諸軍賴以濟加昭勇大將軍二十五年督漕至直沽倉潞河決水溢幾及倉璧樹柵率所部畚土築堤捍之升昭毅大將軍同知淮西道宣慰司事請兩淮荒閒之田給貧民耕墾三年而後量收其入從之歲得粟數十萬斛升鎭國上將軍海北海南道宣慰使都元帥大徳三年除饒州路總管攺廣東道宣慰使都元帥山海獠夷不沾王化負固反側乃誘致諸洞蠻夷酋長假以官位曉以禍福由是咸率眾以歸除都水監攺正奉大夫通州復多水患鑿二渠以分水勢又浚阜通河而廣之歲增漕六十餘萬石奉命括兩淮屯田得疾歸鎭江而卒年六十六子坤載

明

羅汝敬按明外史本傳汝敬名簡以字行吉水人永樂二年進士選庶吉士就學文淵閣成祖召使誦書不稱旨卽日遣戍江南數日復之自此刻厲爲學擢修撰滿九載進侍講仁宗時上言時政十五事忤旨下獄與李時勉同攺禦史直聲震朝廷宣宗初上書大學士楊士奇曰昔太祖髙皇帝不階尺土奄有四海太宗文皇帝乂安宗社再造寰區二聖功徳如此其盛然猶翼翼兢兢無敢豫怠先皇帝嗣統未及期年奄棄羣臣海內之民若喪考妣揆厥所由僉壬小人挾怪迂之術售金石之方以�聖躬而速之疾也去冬簡以愚戇應詔上書言涉不敬罪當萬死蒙先皇帝憐其孤直寬雷霆之誅俾居言路撫躬循省無可稱塞伏見今年六月車駕幸天壽山躬謁二陵京師之人瞻望咨嗟以爲聖天子大孝將以稱殷禮展孝思也旣而道路喧傳乃謂禮畢卽較獵講武且云先驅未成列路車不待駕而天閒六龍已載道矣又云扈從惟也先土幹與其徒數百人風馳電掣倏去忽來馳逐先後某聞此言心悸�落夫搜苗狝狩固有國之常經然以謁陵出而與降將較獵於山谷間竊謂垂堂之戒銜橛之虞不可不深慮也執事兩朝舊臣二聖元輔於此不言則孰得而言之者惟特加采納以弘靖獻之思光弼直之義尋擢工部右侍郎往安南撫諭黎利復再往封陳皓利言皓已死張筵設女樂汝敬叱曰爾主死乃宴樂耶碎其尊罍樂器會天大雨雷震利居室利懼遣使馳謝於朝汝敬還督兩浙漕運理陜西屯田多所建置坐受饋下獄尋免死充爲事官仍督陜西屯田英宗立遇赦汝敬誤引詔書復職復逮系以在陜西措置有勞宥死戍邊尋還其官�故任西邊有警督餉遇敵紅子城中流矢墜馬得免以疾告歸卒

李昂按明外史徐鏞傳先鏞督漕運者仁和李昂景州張瑋昂字文舉景泰中進士歷靑州知府墾田五千七百餘頃賑饑民一百二十萬人流亡復業者五萬三千家秩將滿民狀其善政三十四事詣禦史乞畱已遷福建參政去民思之不置生爲立祠歷山東河南左右布政使成化末以右副都禦史巡撫江西境內盜起立營堡練民兵數有斬獲患屬吏政弛槪以法痛繩之頗興謗議弘治二年攺督漕運逾年罷

張瑋按明外史徐鏞傳瑋字汝器成化初進士擢禦史屢遷陜西左布政使弘治攺元遷右副都禦史巡撫寧夏中官武將多侵據屯田私役健卒瑋奪田歸軍勒私役者還伍部民肅然尋代昂督運生平端謹自守不求人知獨爲王恕所器重歷官淸芳不殖生產致政歸卒

徐鏞按明外史本傳鏞字用和興國人成化五年進士授行人擢禦史巡通州倉念漕卒困掊�爲定收納常則奏之著爲例時浚大通河鏞獨疏言不便旣而漕舟果不達巡按福建振肅風紀上疏言所部星變地震歲旱海溢災變非常而歲貢魚鳥花木大擾民間請賜減免福州建寧二府歲徵礦銀萬三千餘兩民力絀不能辦乞停罷福建僧田一寺或至萬畝而貧民無立錐地請自五百畝以上收其半以業貧民鹽場諸使舊獨不給俸宜如例均給詔貢物如故銀課汰十之三餘從其請十九年與同官劾罷兵部侍郎李敏遼東巡撫王宗彜太僕卿楊穟少卿霍貴頃之復與同官劾汪直八罪並及其黨王越陳鉞戴縉張頤吳綬等諸人遂得罪明年正月帝以京師地震下詔修省旋復舉慶成宴鏞以爲非上下交修之義與同官何珖請罷之帝怒命錦衣衛執訊謫鎭原知縣歲饑言於上官移民就食又禱於神請罰止其身勿爲民咎修倉捨得窖錢數十萬緡籍之以賙貧乏代流亡輸逋課多復業者調繁臨潼父老泣送之弘治初用薦擢淮安知府歲侵民饑鏞亟修糴賑法循行鄕邑勸課農桑歲轉丰稔窮民無告者勸富室助其婚葬學校圮葺而大之淮故有廣盈倉歲收糧止四五萬石而設監收內官二人鏞疏乞召還不許歷遷河南左右布政使十二年以右副都禦史總督漕運兼巡撫鳳陽四府鏞守淮時素知漕政之獘於是劾貪墨懲姦�軍民胥悅僅數月卒淮人祀之

楊宏按明外史本傳宏字希仁西安左衛人初爲諸生通經史負才气後嗣世職本衛指揮使弘治初擢掌衛事練士馬均力役抑豪彊軍政淸肅部下有訴失馬者宏曰去盜將還汝明日果遺馬空室中以才檄守紅城尋守備固原十四年小王子大舉入寇官軍敗績於孔壩溝宏罪當戍總制秦紘爲言乃命立功自贖後楊一淸爲巡撫復薦宏知兵詔授指揮僉事隸一淸部下正徳二年再以薦擢署都指揮僉事復守備固原一淸築邊墻宏經度有勞尋攺掌陜西都司事漢南盜起討平之以右參將協守松潘五年冬就擢副總兵番酋雪郎王爲亂督兵擒斬以徇明年大盜鄢本恕等猖獗進宏署都督僉事充總兵官移鎭成都已本恕就擒方四自貴州來犯宏等遣兵討破之賊復奔貴州又明年宏督都指揮李蔭副使張敏等擊賊廖麻子曹甫於營山蓬州間賊大敗斬首千三百有奇旣而廖麻子並有甫眾連陷榮昌銅梁綿竹樂至金堂諸縣宏軍數敗被劾落職閒住十年用薦起故官僉書南京右府武宗儲位尙虛宏以爲言不報明年召入後府分典三千營操練世宗嗣位充總兵官督漕運鎭守淮揚時漕政多壞宏細心經畫多所釐正漕舟故有輕銀爲舟車僦費後盡入之官致領運者益困以宏請還給如故事漕舟至通州典倉吏卒例索葦席費𨿽少繁積不貲宏悉禁止居六年進署都督同知仍領漕事宏以天下軍官五年一黜陟獨漕運官戶兵二部歲一考選撫按官輒行更置而五歲大計復預致斥汰者眾領運缺人請自今歲一報績三年考選免其五年大計從之淮安大饑建請節民力寬商稅弛鹽禁減漕糧復乞帑金易米煮糜存活萬人九年攺僉書南京中府淮父老泣送載途尋爲都給事中張潤身等所劾詔罷歸道出淮安部下軍民相率涕泣追送立生祠祀焉

劉璽按明外史本傳璽字廷守南京龍驤衛人幼有孝行爲諸生力學襲世職指揮同知掌部旗手諸衛漕糧江彬以貨畀領運者令散漕卒而倍增其息璽置一棺舟中右持刀左招彬使嗔目呼曰犯吾舟必殺若言已嚼齒欲碎其人懼而走累進都指揮僉事嘉靖初攺掌江西都司尋擢參將協同督運璽歷官自常俸外不入一錢時以靑菜劉稱之十三年督漕總兵官缺人所司以璽名上帝喜曰是窮劉也卽擢都督僉事任之�事五年先後條漕政便宜三十餘疏軍民咸徳之攺僉書南京前府二十二年再被命督漕中讒被劾罷歸裝蕭然書數卷而已

傅希摯按明外史本傳希摯衡水人累官右僉都禦史巡撫山東隆慶末戶部以餉乏議裁山東河南民兵希摯爭之而止攺總理河道以茶城淤塞開梁山以下穿洋山出右洪口萬曆五年進右副都禦史巡撫陜西已遷戶部右侍郎坐隴右礦賊未靖論罷起總督漕運歷南京戶兵二部尙書召理戎政以老被劾加太子少保致仕

王宗沐按明外史本傳宗沐字新甫臨海人嘉靖二十三年進士授刑部主事與同官李攀龍王世貞�以詩文相友善宗沐尢習吏治歷江西提學副使修白鹿洞書院引諸生講習其中三遷山西右布政使所部歲侵宗沐因入覲上疏曰山西列郡俱荒太原尢甚三年於玆百餘里不聞雞聲父子夫婦互易一飽命曰人市宗祿八十五萬累歲缺支饑疫死者幾二百人夫山西京師右掖自故關出眞定自忻代出紫荊皆不過三日宣大之糧𨿽派各郡而運本色者皆在太原饑民一聚蹂踐劫奪歲供宣大兩鎭六十七萬餉誰爲之辦此可深念者一也四方奏水旱者以十分上部議常裁而爲三所免不過存畱者而已今山西所謂存畱者二鎭三關之輸也其所謂存畱乃反急於起運是山西終不蒙分毫之寬此可深念者二也開疆萬山之中巖阻巉絕太原民不得至澤潞安望就食他所獨眞定米稍可通然背負車運率二斗而致一斗甫至壽陽則價已三倍矣是可深念者三也饑民相聚爲盜招之不可勢必撲殺小則支庫金大則請內帑與其發帑以賞殺盜之人孰若發帑使不爲盜此可深念者四也近丘富往來誘惑邊民妄傳募人耕田不取租稅愚民何知急不暇擇長邊八百餘里誰要之者彼誘而眾我逃而虛此可深念者五也因請緩徵逋賦畱河東新增鹽課以給宗祿攺廣西左布政使再補山東隆慶五年給事中李貴和請開膠萊河宗沐以其功難成不足濟運遺書中朝止之拜右副都禦史總督漕運兼巡撫鳳陽極陳運軍之苦請旨優卹又以河決無常運道終梗欲復海運上疏曰自會通河開浚以來海運不講已久臣近官山東嘗條斯議巡撫都禦史梁夢龍毅然試之底績無壅而慮者輒苦風波夫東南之海天下眾水之委也茫渺無山趨避靡所近南水暖蛟龍窟宅故元人海運多驚以其起自太倉嘉定而北也若自淮安而東引登萊以泊天津是謂北海中多島嶼可以避風又其地髙而多石蛟龍有往來而無窟宅故登州有海市以石气與水气相搏映日而成石气能達於水面以石去水近故也北海之淺是其明驗可以佐運河之窮計無便於此者因條上便宜七事明年三月遂運米十二萬石自淮入海五月抵天津敍功與夢龍俱進秩賜金幣而南京給事中張煥言比聞八舟漂沒失米三千二百石宗沐預計有此私令人糴補夫米可補人命可補乎宗沐掩飾視聽非大臣誼宗沐疏辧求勘詔行前議習海道以備緩急未幾海運至卽墨颶風大起覆七舟都給事中賈三近禦史鮑希顏及山東巡撫傅希摯俱言不便遂寢時萬曆元年也宗沐以徐邳俗獷悍多姦猾濱海鹽徒出沒六安霍山礦賊竊發奏設守將又召豪俠巨室三百餘人充義勇責令捕盜後多以功給冠帶遷南京刑部右侍郎召攺工部尋進刑部左侍郎奉�閱視宣大山西諸鎭邊務母喪歸九年以京察拾遺罷不敍居家十餘年卒贈刑部尙書天啟初追謚襄裕子士崧士琦士昌從子士性皆進士士崧官刑部主事士琦歷重慶知府播州宣慰使楊應龍叛承總督邢玠檄躬往松坎撫定之遂進兵備副使治其地尋以山東參政監軍朝鮮有功超擢河南右布政使坐應龍復叛降湖廣右參政歷山東右布政使佐余宗浚封順義王進秩賜金擢右副都禦史巡撫大同被劾擬調未幾卒士昌由龍溪知縣擢兵科給事中寇犯固原甘肅方議諸將罪而延綏兩以捷聞兵部請告廟宣捷士昌奏止之攺禮科礦稅興疏言近日禦題黃纛徧布關津聖旨朱牌委蔀屋遂使三家之村雞大悉盡五都之市絲粟皆空且稅以店名無異北齊之市肆官從內遣何啻西苑之斜封不報二十九年帝將冊立東宮而故緩其期士昌偕同官楊天民極諫謫貴州鎭遠典史屢遷大理右丞署事與張問達共定張差獄旋進右少卿擢右僉都禦史巡撫福建卒

王廷瞻按明外史本傳廷瞻字稚表黃岡人父濟參政廷瞻舉嘉靖三十八年進士授淮安推官入爲禦史督畿輔屯政穆宗在裕邸欲易莊田廷瞻不可隆慶元年所部久雨請自三宮以下及裕府莊田攺入幹淸宮者悉蠲其租詔減十之五已言勛戚莊田太濫請於初給時裁量田數限其世次爵絕歸官制可巡按四川還朝髙拱再輔政廷瞻嘗論拱遂引疾歸神宗立起故官旋擢大理丞歷太僕卿萬曆五年以右僉都禦史巡撫四川番屢犯松潘令副使楊一桂總兵官劉顯剿之殲其魁羣蠻納款風村白艸諸番久踞二十八寨率男婦八千餘人來降復命總兵顯討建昌傀�洗馬姑宰鐵口諸叛番皆獻首惡出降增俸一級進右副都禦史撫南贛入爲南京大理卿歷兩京戶部左右侍郎以右都禦史出督漕運兼巡撫鳳陽諸府寶應汜光湖堤蓄水濟運平江伯陳瑄所築也下流無所泄決爲八淺匯成巨潭諸鹽場皆沒淮流復奔入勢益洶湧前巡撫李世達等議開越河避其險廷瞻承之鑿渠千七百七十六丈爲石閘三減水閘二石堤三千三十六丈子堤五千三百九十丈費公帑二十餘萬八月竣事詔旨褒嘉賜河名弘濟進廷瞻戶部尙書巡撫如故尋攺南京刑部尙書未卜乞歸久之卒贈太子少保兄廷陳見文苑傳

謝傑按明外史本傳傑字漢甫長樂人萬曆二年進士除行人偕光祿少卿蕭崇業冊封琉球卻其饋贐旣還朝其使入謝仍以金饋卒言於朝而返之以奉使勞擢光祿丞進少卿署寺事內庭有宣索多執奏歷兩京太常少卿故事南京歲祀懿文太子凡九率以祠祭署官奉祀傑言祝版署禦名而遣賤者將事於禮爲請如哀衝莊敬二太子例遣列侯代帝是之乃用南京五府僉書官累遷順天府尹二十一年以右副都禦史巡撫南贛時屬吏被薦者多賄謝傑曰賄而後薦干戈之盜薦而後賄衣冠之盜人以爲名言進南京刑部右侍郎二十五年春傑以帝荒於政事疏陳十規言前此媚於兩宮色養維一今則定省久曠慶賀亦疏孝安太后發引並不親送前此太廟時饗罔弗躬親今則每饗皆代前此經筵臨禦聖學日勤今則講官徒設講席久虛前此宵衣戒旦披星視朝今則髙拱深居累年不出前此旱魃爲虐步禱郊壇今則圜丘大報久缺齋居宸宮告災亦忘修省前此四方旱澇多發帑金今則采礦榷稅宇內騷然前此用財有節府庫充盈今則歲進月輸度支告匱而江右之磁江南之紵西蜀之扇關中之絨率取之逾額前此樂聞讜言獎用直諫今則封事甫陳嚴綸隨降但經廢棄永不賜環前此撫卹宗室恩義有加今則楚藩見誣中璫旋出以市井姦宄間骨肉懿親事旣烏有刑猶緩加前此官盛任使下無曠官今則大僚屢虛庶官不補政事怠廢百職不熙是陛下孝親尊祖好學勤政敬天愛民節用聽言親親賢賢皆不克如初也不報召爲刑部左侍郎三十年冬擢戶部尙書督倉場時四方遇災率請攺折是歲漕粟至者視舊額僅三之一傑大以爲憂請歲運必三百萬以上方許議折毋借口災傷輕隳祖制從之明年傑以漕舟逾期不至爲齋沐虔禱是冬河冰不合舟得畢達人以爲異又明年暴疾卒官初傑父教諭廷衮家居老矣族人假其名逋賦縣令贛人劉禹龍言於禦史逮之傑代訊幾斃後撫贛未嘗修釁時服其量漕使部藝文一

送水陸運使韓侍禦歸所治序唐韓愈六年冬振武軍吏走驛馬詣闕告饑公卿廷議以轉運使不得其人宜選才幹之士往換之吾族子重華適當其任至則出贓罪吏九百餘人脫其桎梏給耒耜與牛使耕其傍便近地以償所負釋其粟之在吏者四十萬斛不徵吏得去罪死假種糧齒平人有以自�莫不涕泣感奮相率盡力以奉其令而又爲之奔走經營相原隰之宜指授方法故連二歲大熟吏得盡償其所亡失四十萬斛者而私其贏餘得以蘇息軍不復饑君曰此未足爲天子言請益募人爲十五屯屯置百三十人而種百頃令各就髙爲堡東起振武轉而西過云州界極於中受降城出入河山之際六百餘里屯堡相望寇來不能爲暴人得肆耕其中少可以罷漕挽之費朝廷從其議秋果倍收歲省度支錢千三百萬八年詔拜殿中侍禦史錫服朱金銀緋其冬來朝奏曰得益開田四千頃則盡可以給塞下五城矣田五千頃法當用人七千臣令吏於無事時督習弓矢爲戰守備因可以制鹵庶幾可謂兵農兼事務一而兩得者也大臣方持其議吾以爲邊軍皆不知耕作開口望哺有司常僦人以車船自他郡往輸乘沙逆河遠者數千里人畜死蹄踵交道費不可勝計中國坐耗而邊吏恆苦食不繼今君所請田皆故秦漢時郡縣地其課績又已驗白若從其言其利未可遽以一二數也今天子方舉羣策以收太平之功寧使士有不盡用之嘆懷奇見而不得施設也君又何憂而中臺士大夫亦同言侍禦韓君前領三縣紀綱二州奏課常爲天下第一行其計於邊其功烈又赫赫如此使盡用其策西北邊故所沒地可指期而有也聞其歸皆相勉爲詩以推大之而屬余爲序

�荊湖北路轉運判官徐敷

宋徽宗朕分道置使參總漕輸聿求通敏之才以重耳目之寄爾性資英邁智識該明早見推稱宜加試用自湖而北民物阜繁比歲丰登財賦甚廣均調用度兼裕公私資爾心計之良副朕簡掄之意無忘夙夜嗣有寵升

淮南轉運使謝上表

蘇頌竊以州郡備官所以分釐於民務朝廷遣使將以布宣乎主恩付一道之事權用六條而舉察賦輿出入俾以均輸吏治否臧責之薦黜自匪綿更於事任詎能振肅於治綱若臣者始自書坊出分使竹俄從寰服入佐計籌粗收歲月之勞蔑著分毫之�豈謂伏遇皇帝陛下察庶工之任使矜人職之良勤拔於省僚授以利柄矧惟淮海之郡實搤東南之衝昔號奧區今逢樂歲五稼盈疇而遂茂庶人勤力以厚生料乎漕運之程無煩趣辦之急若乃事體貌以爲風采盡銖兩以斂民財顧在懦愚誠多闕略重念上慈天覆聖治日新官無內外之儲事息憂勤之系昨臣受任之始獲面於淸光陛下臨遣之言曲加於勉諭自省最爲疏遠何圖亦記淵衷豈非以委任之優故特示拊循之厚𨿽乾坤厚施非報謝之可言而犬馬微生第勛勞而思奮倘馳驅之有用期終始以勿渝

謝除成都轉運表

唐庚嶺表觀風已慚治�坤維按漕復玷寵靈引組知榮撫襟增靦伏念臣單貧冷系迂暗常才𨿽懷許國之孤忠非有過人之奇節偶緣冗宦被遇先皇擢任監僚猥承人乏出分使指益愧食浮才自脫於殿刑蔑可書之最目謬膺渙渥重忝皇華鼠能已盡於五窮鉛刀何堪於再割鴻恩未報俄驚重鼎之成浚哲肇興尙念遺簪之舊遂容屍素未卽棄捐伏遇陛下至健行天大明出震開並采兼收之路隆太平極治之基至此冥頑累蒙委寄粹美未瞻於天日狂私已佩於丘山敢不續短裨長免禍爲福登車興嘆𨿽微孟博之才叱馭遂行姑勵王尊之節錙銖可�糜粉爲期

河北糴使到任謝表

汪藻久迂郎選甘爲襆被之行擢領使華叨奉資糧之寄�命朝離於魏闕迎親夕至於封陲恩本曲成榮逾始願伏念臣向緣朴學冒處周行甫辭州縣之徒勞卽玷朝廷之臨遣寂無稱�積有悔尢黜持江外之麾收預省中之籍繄上皇保全之厚嗟孤生報塞之難逮諸煩使之乏人復以薄材而奉詔惟河朔襟喉之地實兵屯飛挽之衝欲貿新陳長有餘而實塞當權輕重無甚賤以傷農方大計之仰成豈至愚而能辦伏遇陛下鼎新庶政鈞播羣材因時內外而試以百爲隨器方圓而取之數路顧斷斷鼠窮之技𨿽匪才堪然拳拳烏哺之情可無祿養未投閒散仍獲便安臣敢不力�涓埃無忘夙夜金湯積粟上寬當寧之顧憂犬馬依人日俟乘軺之歸報

辭免湖南運使狀一

朱熹右熹十月九日準尙書省札子奉聖旨除熹荊湖南路轉運副使塡見闕不候受告疾速之任任滿前來奏事熹聞命震驚罔知所措已於當日望闕謝恩訖伏念熹前任假守漳州適緣長男物故輒丐閒秩歸治喪葬蒙恩得備祠官到任方及月餘凡百經營未有次第加以憂患摧頹精力衰耗𨿽欲痛自策勵勉赴事功終恐無以仰稱使令之意欲望朝廷特爲敷奏收還成命令熹且食祠祿以終餘年不勝千萬幸甚謹具狀申尙書省伏候鈞旨

與宰執札子

前人熹輒有愚懇仰幹公聽熹昨以私家患難乞歸治葬伏蒙矜憐鑄祠祿今來到任方及一月貧家舉動費力凡百尙未就緒今者忽被聖恩付以湖南將漕之節仰體皇慈不遺孤遠之意不勝感荷激切之至然熹之家事如前所陳而憂患以來精力雕耗竊恐無以仰副使令自速罪戾欲望某官特賜敷奏收還成命令熹且食祠祿以終餘年則熹不勝千萬幸甚冒瀆威嚴俯伏�罪

辭免湖南運使狀二

前人右熹昨具狀辭免新除荊湖南路轉運副使恩命近準尙書省札子奉聖旨不許辭免仍依已降指揮疾速之任熹已於當日望闕謝恩訖仰戴皇慈容覆之深恭體聖訓丁寧之切極知臣子之義不當復以家事爲辭便欲起發前去祗服職事以稱明詔顧竊惟念昨者蒙恩假守漳州伏值聖旨行下臣僚申請乞行本州經界令熹相度聞奏熹竊見本州紹興年中經界良法方行遽罷貧民產去稅存不堪追呼之擾富家業多稅少益長兼並之勢後來朝廷節次欲再舉行皆以豪右浮言阻撓而輟積至於今苦樂不均公私受獘有害國家發政施仁之實日甚一日無有窮已是以不勝憤懣卽以己見論其當行本路諸司審此曲折亦已條具申奏伏蒙聖恩特從所請貧民下戶欣幸方深而鄕官土豪已慘然不樂怨謗�起矣今者果聞已行住罷靜惟厥咎由熹愚昧思慮不審上誤朝廷得逭誅夷已爲幸免更叨寵擢益紊彜章熹𨿽不才粗識廉恥誠無心復�奔走無顏復臨吏民不宜復當委寄輒冒萬死自劾以聞伏望公朝特賜敷奏收還除命重行黜責以爲不度時勢生事擾民之戒謹具狀申尙書省伏候鈞旨

與宰執札子

前人熹輒罄愚衷再幹洪造熹昨以私家喪葬未畢懇辭湖南之行伏蒙聖恩未賜兪允仰惟詔令督遣之嚴俯念臣職驅馳之賤不敢更以家事爲講自求便安惟是伏思見識迂�思慮淺短中間被旨相度經界不量事勢上誤朝廷負犯已深何以復堪一道耳目之寄輒已具狀申省自劾欲望鈞慈俯垂聽察特爲敷奏收還成命重賜黜責使得退省前愆免罹後咎則熹不勝千萬幸甚

辭免湖南運使狀三

前人右熹今月二十日準尙書省札子以熹具狀自劾前任漳州相度經界不合妄乞施行上誤朝聽乞賜敷奏收還湖南轉運副使除命別行黜責奉聖旨漳州經界議行已久湖南使節事不相關可依已降指揮疾速之任者自罹罪戾當伏重誅上賴皇慈曲加容覆不惟赦其萬死而又申以訓詞慰諭丁寧趣令之任蓋𨿽慈父之於愛子其恩勤憫惻不過如此在熹一介�遠庸賤何以堪之是以聞命拜恩至於感泣便欲卽日就道祗服厥官以稱明詔而熹命窮福薄災病相延舊苦腳气今春發動腫痛寒熱倍於常年目今困重未能步履設使從今便得減差更加休養三數月間亦恐未堪上道曠日彌久旣乖承命之恭而本司闕官已是數月恐亦不無廢務在熹愚分尢所未安欲望朝廷特賜敷奏令熹補滿舊任宮觀差遣庶幾得以深省前愆免罹後咎不勝幸甚謹具狀申尙書省伏候鈞旨

與宰執札子

前人熹輒輸賤誠上瀆鈞聽熹昨以前任妄議經界罪戾自劾乞罷新除湖南將漕恩命伏蒙聖慈赦宥洗雪趣遣之官訓諭丁寧反復勤至�賤小臣何以得此所宜卽日引道以稱所蒙而腳气發動異於常年曉夕呻吟不能履地委實不容起發前去竊慮久稽詔命仰觸雷霆之怒已具狀申尙書省陳乞祠祿外區區愚悃欲望鈞慈憐憫早賜開陳得諧卑願以活余年千萬幸甚冒昧威嚴俯伏�罪

辭免江東運使狀一

前人右熹見任主管西京嵩山崇福宮忽於今年九月準尙書省札子奉聖旨朱熹除江東轉運副使塡見闕不候受告疾速之任任滿前來奏事熹聞命震驚不知所措伏念熹空�無取疾病早衰入仕四十餘年止是循常竊祿本無奇節可以逾人徒以屢蒙恩私橫加除用間有非其分之所當得與其力之所能堪者不得不控辭以干朝聽而傳聞不察指目多端獨荷壽皇天日之照臨許全素守又辱聖主云章之藻飾誤借寵褒遂得偸安裏閭畢願香火在於愚分已極叨逾不謂聖恩記憐遂加任使仰惟始初淸明之日正是賢智馳騖之秋顧𨿽殘廢之餘豈不願效尺寸實以積衰旣久百恙交攻心剿形疲視昏聽重竊自揣度決然不堪一路耳目之寄若不祈哀丐免必致自取顚隮兼熹祖鄕徽州正屬本路見有墳墓宗族田產在婺源竊慮在法亦合回避欲望朝廷洞照本末曲爲敷奏特與追寢新命令熹復還故官庶幾少安愚賤之迹則熹不勝千萬幸甚謹具狀申尙書省伏候鈞旨

與宰執札子

前人熹輒有愚誠仰千崇聽今者伏蒙聖恩除熹江南東路轉運副使此蓋廟堂光輔聖主圖起治功旣已並用羣材不忍獨遺一士之意非特熹之私幸然熹以久病積衰目昏耳重心力雕殘動多遺忘自度不堪公朝一道之寄已具狀申尙書省乞賜敷奏寢罷去訖其間所陳病證皆有實迹不敢輒有一詞之僞至於墳墓田產有嫌當避理亦明甚欲望洪造矜憐早賜將上曲爲開陳使得依舊竊食祠官以安賤迹實熹疾病孤危千萬之幸干冒威尊不勝俯伏震懼之至

辭免江東運使狀二

前人右熹十月二十一日準尙書省札子據熹辭免新除江南東路轉運副使恩命及回避祖鄕田產事十月五日奉聖旨免回避依已降指揮疾速之任熹已於當日望闕謝恩訖竊聞臣之事君猶子事父東西南北惟命之從熹𨿽至愚敢忘斯義又況平生碌碌初無奇節今者該遇覃恩轉官攺賜章服並是隨眾陳乞冒昧祗受豈敢獨於聖恩除授差遣乃飾它詞固爲遜避上干違命之誅下速近名之謗實以衰病支離不容勉彊且於眾疾之中目昏爲甚今但拜官入境便有吏民訴訟遮擁道路百十爲羣若但艸艸一觀備禮撥遣卽於愚心有所未安若欲子細披閱必期有以上副使令下慰民望則熹之目力實所不堪未論其它職業曠廢只此一事便見�虞在熹孤蹤固難逃於吏議而於公朝推擇之意亦豈不至上累聖明反復思維益增惶懼不免復此控訴祈免誤恩欲望朝廷特賜敷奏令熹仍舊奉祠竊祿以安愚分干冒威尊下情不任戰灼之至謹具申尙書省伏候鈞旨

與宰執札子

前人熹輒布腹心仰乾造化熹昨蒙聖恩擢貳江東將漕之寄自度衰朽不堪任使且有故里之嫌恐招物議卽已具狀辭免今乃蒙恩特免回避仍令疾速之任仰承隆指感極涕零但熹眾疾所攻目眚爲甚受理詞訴搜尋案牘皆有所不堪者竊恐黽勉到官必致曠闕上誤委寄爲罪益深已有公狀申尙書省欲望鈞慈特賜將上冀蒙聖慈矜憫追寢前命仍祠祿以安愚分則熹區區不勝幸甚干瀆崇嚴無任俯伏俟命之至

與宰執札子

前人熹輒以私懇仰幹公聽熹昨者懇辭江東恩命已蒙聖恩攺郡紱此蓋廟堂矜憐衰朽曲賜陶鎔有以及此幸甚幸甚但熹所苦目疾比復增劇自度決然不任郡事已具狀申省乞許辭免若蒙矜憐令熹依舊奉祠固爲幸甚或與攺一閒慢差遣使得少效微勞仰承徳意而免於曠職殃民之罪則於熹亦爲幸甚屢瀆威嚴俯伏戰汗

賀諸葛提刑除漕啟

劉克莊州選名儒就升計使𨿽三山父老惜郎宿之暫移然七聚生靈幸福星之未攺統臨所曁抃蹈惟均恭惟某官气塞兩間名髙九牧地負海涵之气貫穿百家日光玉潔之文流傳萬口科目足以發身而易退難進才業足以用世而深藏若虛晚遇先皇寖陪羣彥登車湖嶠凜白芷之風馨回首闕庭悵蒼梧之雲遠屬者睿明繼照耆舊且思乃從故楚之區來按全閩之境聞其風旨則善良吐气挹其標致則鄙暴革心於和气祥雲之中有嚴霜烈日之意玆移使指就駕漕車得非煮摘利饒轉輸權重上於鹽鐵之論有感方欲變通公於王霸之辧素嚴必知取予深鄙富彊之說痛懲聚斂之人養基本以厚黎元捐錐刀以惠商賈承風問俗修明此日之皇華足國裕民講貫他時之相業佇看環召式遄衮歸某猥以孤生試玆劇邑𨿽終年勞苦無赫赫之可書然一念拊摩有蒼蒼之在上日者躬負弩矢郊迎繡衣初乏先容頗垂異顧方念寒蹤之奚托所欣春腳之潛回繄昔教條謹遵承於下邑矧今命脈實操制於上臺矯首雲天委身造化願憫負山之力少推煮海之波同淵明歸去之風豈勝有愧處孟博澄淸之下或可無憂

江東漕謝到任表

眞徳秀兩螭夾侍久點近班四牡載馳叨分劇部假中祕隆儒之寵爲外臺將指之光望過所期感深以惕伏念某才非適用幸有逢辰屬漢廷更化之初首唐室登瀛之選金鑾夜直承密命者六期玉陛晨趨對淸光於再稔凡吮墨濡毫之任皆振纓峨弁其間吏責旣稀所願優遊於邇列王恩未報寧忘眷戀於本朝其如親闈喜懼之年當謹人子溫凊之職輒援公輔辭翰林之請庶幾潘嶽奉板輿之歡分太守之符日須成命出少府之節遽沐殊恩懷章而過裏門閱宿而臨封部敬卜中和之節重宣寬大之書軺傳初馳旄倪爭睹謂朝廷所以輟柱下之史蓋聖主所以安江左之民因博采於風謠頗究知其疾苦以垂罄之家而困追呼之日以屢丰之歲而多流徙之人官無足証之簿書裏有難平之徭役文移星火不勝胥吏之誅求牒訴丘山半爲賦租之煩重興言及此勿救可乎輒殫朝夕之咨諏兼體公私之緩急賦難遽省盍漸捐賦外之徵民未易蘇當先去民間之�竊自量其綿薄恐終負於選掄敢不以阜俗爲阜財之方以悅民爲悅親之本灌輸所仰愧初無鞭算之能撙節是先惟敬佩玉音之訓

賀張漕攺秩啟

史百禮驟駕轉漕久膺煩使飛郵傳命新陟崇階榮居六品之班光動二星之彩賓朋慶慰郡國歡呼凡屬獎題率增抃蹈恭惟某官天球薦瑞嶽鎭儲靈鄕評羣行之宗筆陣萬人之敵鵬程易舉驥足難畱閱樞府之牙簽捲王宮之絳帳便親東海出開千里之藩持節夜郎入奏九年之績英聲騰達夙望巍昂正柱下之法冠明陜中之刑鼎肅將忠敏歷踐淸華尙虛西掖之除復領東州之節云梯石棧不辭蜀道之難流馬木牛遠訪艸廬之制惠風扇物遊刃發硎奮澄淸之志於攬轡之中講水陸之運於鑿潭之始蘇一方之疲瘵權萬貨之低昂非獨有觀風聽吏之才又能善富國彊兵之術久勞心計簡在睿思降一札之璽書嘉三年之課最優加賞典榮進勛階汪洋玉冊之恩炳煥繡衣之寵表微一級𨿽含覽鑑之情車相九遷應有封侯之地甘泉上計宣室見思卽趨曳玉之班行慰彈冠之望某鯉庭餘子管席舊遊棲遲黃綬之蹤偃仰赤衡之影官資冷落幾成梅福之狂客路窮愁常恐長卿之病追想下車之揖側聆增秩之榮搦管操觚望風引領金蘭不攺旣協世契之私燕雀有依敢後廈成之賀

漕使部藝文二詩

送元中丞轉運江淮

唐王維薄賦歸天府輕徭賴使臣歡沾賜帛老恩及捲綃人去問珠官俗來經石春東南禦亭上莫使有風塵

奉和劉相公江淮催轉運

錢起國用資戎事臣勞爲主憂將徵任土貢更發濟川舟擁傳星還去過池鳳不畱惟髙飲水節稍淺別家愁落葉淮邊雨孤山海上秋遙知謝公興微月上江樓

送王瞻叔利路運判

宋王安石王孫舊讀五車書手把山陽太守符未駕朱轓辭輦轂卻分金節佐均輸人才自古常難得時論如君豈久孤去去便看歸奏計莫嗟行路有崎嶇

再至京口寄漕使曹郎中

前人漂流曾落此江邊憶與詩翁賦浩然鄕國去身猶萬里驛亭分首已三年北城紅出髙枝靚南浦靑回老樹圓還似昔時風露好只疑談笑在君前

謝鮮於君

蘇軾我懷元佑初珪璋滿淸班維時南隆老奉使獨未還迂叟向我言靑齊歲方艱斯人乃福星遣出虛危間

鄭工部陜西隨軍轉運

楊億西鄙攙搶未掃除營平慷慨請行初三軍粒食資心計一月星郵待捷書宣室喜聞延賈誼茂陵久嘆滯相如謗言盈篋親曾見反間千金計豈�遺愛道傍喧竹馬先聲塞外懾穹廬馮唐莫嘆淹郎署博望還忻擁使車隴右行收萬里地關中坐致九年儲牙籌羽檄皆吾事才思飄飄兩有餘

送韓希道移漕江東

周必大饋餉隨蕭不作難秦淮今視漢秦關天開虎踞龍蟠處地近雞翹豹尾間洗印先經三峽寺觀風偏踏九華山盡收奇秀歸詩稿卻聽賡供奉班

送周元吉顯謨將漕湖北

楊廷秀君詩日日話歸休忽解西風一葉舟黃鶴樓前作重九水晶宮裏過中秋職親六閣仍金馬喜入千屯看木牛繡斧光華誰不羨一賢去國欠人畱

送陳魯叟使君赴廣西漕

劉克莊闔郡畱無計��奪父師使君三月政遺老百年思遠宦生華髮輕裝裁舊碑海山應有恨未得謝公詩

送浙省都事曹徳輔運糧北上明貝瓊屯田未開歲未熟白粲一金才一斛將軍初下山東城使者復轉江南粟颶風五月西南回黃龍朱雀一時開雷霆夜捶海若死雲霧晝合天妃來黑洋北去五千里直沽近接金河水內廷傳�賜宮壺侍臣出報龍顏喜

運夫謠送方文玉督運

邊貢運船戶來何暮江上旱風多春濤不可渡運船戶來何暮裏有閘外有灘斷篙折纜愁轉盤夜防虫鼠日防漏糧冊分明算升斗官家但恨倉廩貧不知淮南人食人官家但知徵戍苦力盡誰憐運船戶運船戶願勿哀司農使者天邊來

送王戶部督餉延綏

董應舉延綏舊在綏徳控制河套爲易今在楡林失險矣米珠艸桂駱駝城一綫魚河百萬兵不信受降終隔鹵可能綏徳更移旌黃河漠漠笳聲壯朔气淒淒鐵騎鳴誰繼舊時崔少保直將輸挽作長纓

新秋同郡僚南旺舟中作

石九奏皇家輸挽浮千舸水國蒹葭寄一旌燈火窺鄰羣語細星辰滿座片懷明舟師計候家全載估客喧風夜半行不寐每思波浪惡徒慚祿食一身輕

漕使部紀事史記平準書孝文時匈奴數侵盜北邊屯戍者多邊粟不足給食當食者於是募民能輸及轉粟於邊者拜爵爵得至大庶長漢書息夫躬傳哀帝卽位躬爲光祿大夫天子使躬持節領護三輔都水躬立表欲穿長安城引漕注太倉下以省轉輸議不可成乃止朱博傳博字子元杜陵人家貧少時給事縣爲亭長稍遷爲功曹伉俠好交歷曹史列掾出爲督郵書掾大將軍王鳳舉爲櫟陽令遷冀州刺史徙並州刺史護漕都尉後漢書寇恂傳光武南定河內拜恂河內太守行大將軍事光武謂恂曰河內完富吾將因是而起昔髙祖畱蕭何鎭關中吾今委公以河內堅守轉運給足軍糧率厲士馬防遏他兵勿令北度而已光武於是復北徵燕代恂移書屬縣講兵肄射伐淇園之竹爲矢百餘萬養馬二千匹收租四百萬斛轉以給軍及光武上尊號卽位時軍食急乏恂以輦車驪駕轉輸前後不絕尙書升斗以�百官帝數策書勞問鄧訓傳訓永平中理滹沱石臼河從都慮至羊腸倉欲令通漕太原吏人苦役連年無成轉運所經三百八十九隘前後沒溺死者不可勝算建初三年拜訓謁者使監領其事訓考量隱括知大功難立具以上言遂罷其役更用驢輦歲省費億萬計全活徒士數千人蜀志李嚴傳嚴攺名平九年春亮軍祁山平催督運事秋夏之際值天霖雨運糧不繼平遣參軍狐忠督軍成藩諭指呼亮來還亮承以退軍平聞軍退乃更陽驚說軍糧饒足何以便歸欲以解己不辦之責顯亮不進之愆賈逵傳文帝卽位以逵爲豫州刺史逵遏鄢汝造新陂又斷山澑長溪水造小弋陽陂又通運渠二百餘里所謂賈侯渠者也晉書張華傳華武帝時拜中書令帝謀伐吳將大舉以華爲度支尙書量計運漕決定廟算魏書陸俟傳俟長子顯祖時封建安王車駕親討蠕蠕詔爲選部尙書錄畱臺事督兵運糧一委處分隋書宇文愷傳髙祖踐阼以愷領營新都副監後決渭水達河以通運漕詔愷總督其事蘇孝慈傳髙祖受禪拜孝慈爲太子右衛率明年上於陜州置常平倉轉輸京下以渭水多沙流乍深乍淺漕運者苦之於是決渭水爲渠以屬河令孝慈督其役渠成上善之文帝本紀開皇四年九月乙丑幸霸水觀漕渠賜督役者帛各有差閻毗傳煬帝嗣位毗拜起部郎帝將興遼東之役自洛口開渠達於涿郡以通運漕毗督其役冊府元龜武徳二年閏二月太府少卿李襲譽運劍南之米以實京師八月揚州都督李靖運江淮之米以實雒陽貞觀十七年令太僕少卿蕭銳於河南道諸州轉糧入海舊唐書韋挺傳挺爲太常卿貞觀十九年將有事於遼東擇人運糧馬周奏挺才堪粗使太宗從之挺以父在隋爲營州總管有經略髙麗遺文因此奏之太宗甚悅謂挺曰幽州以北遼水二千餘里無州縣軍行資糧無所取給卿宜爲此使但得軍用不乏功不細矣以人部侍郎崔仁師爲副使任自擇文武官四品十人爲子使以幽易平三州驍勇二百人官馬二百匹爲從詔河北諸州皆取挺節度許以便宜行事太宗親解貂裘及中廏馬二匹賜之挺至幽州令燕州司馬王安徳巡渠通塞先出幽州庫物市木造船運米而進自桑幹河下至盧思臺去幽州八百里逢安徳還曰自此之外漕渠壅塞挺以北方寒雪不可更進遂下米於臺側權貯之待開歲發春方事轉運度大兵至軍糧必足仍馳以聞太宗不悅詔挺曰兵尙拙速不貴工遲朕欲十九年春大舉今言二十年運漕甚無謂也乃遣繁畤令韋懷質往挺所取度支軍糧檢覆渠水懷質還奏曰挺不先視漕渠輒集工匠造船運米卽下至盧思臺方知渠閉欲進不得還復水涸乃便貯之通達平夷之區又挺在幽州日致飲會實乖至公陛下明年出師以臣度之恐未符聖策太宗怒令將作少監李道裕代之唐書姜師度傳神龍初師度爲易州刺史循魏武帝故迹並海鑿平鹵渠以通餉路罷海運省功多齊澣傳開元二十五年澣遷潤州刺史充江南東道采訪處置使潤州北界隔吳江至瓜步尾紆匯六十里船繞瓜步多爲風濤之所漂損澣乃移其漕路於京口塘下直渡江二十里又開伊婁河二十五里卽達揚子縣自是免漂損之災歲減腳錢數十萬又立伊婁埭官收其課迄今利濟焉王紹傳包佶領租庸鹽鐵使署判官時李希烈阻兵江淮輸物畱梗乃徙餉道自潁入汴紹入關徳宗已西狩乃督輕貨趣間道走洋州紹先見行在帝勞之曰吾軍乏春服朕且衣裘柰何紹流涕曰佶遣臣貢奉無慮五十萬當卽至帝曰道回遠經費方急何可望邪後五日繼至由是紓難韓滉傳滉爲鎭海軍節度使綏輯百姓均租調不逾年境內稱治帝在奉天淮汴震騷滉訓士卒分兵戍河南旣狩梁州又獻縑十萬匹請以鎭兵三萬助討賊有詔嘉勞進檢校尙書右僕射封南陽郡公李希烈陷汴州滉遣裨將王棲耀李長榮柏良器以勁卒萬人進討次雎陽而賊已攻寧陵棲耀等破走之漕路無梗完靖東南滉功多時裏胥有罪輒殺無貸人怪之滉曰袁晁本一鞭背史禽賊有負聚其類以反此輩皆鄕縣豪黠不如殺之用年少者惜身保家不爲惡又以賊非牛酒不嘯結乃禁屠牛以絕其謀婺州屬縣有犯令者誅及鄰伍坐死數十百人又遣官分察境內罪涉疑似必誅一判輒數十人下皆愁怖聞京都未平乃閉關梁禁牛馬出境築石頭五城自京口至玉山毀上元道佛祠四十區修塢壁起建業抵京峴樓雉相望以爲朝廷有永嘉南走事置館第數十於石頭城穿井皆百尺命偏將丘涔督役日數千人涔虐用其眾朝令夕辦先世丘壠皆發夷造樓艦三千柁以舟師由海門大閱至申浦乃還追李長榮等歸以親吏盧復爲宣州刺史增營壘教習長兵毀鐘鑄軍器陳少遊在揚州以甲士三千臨江大閱滉亦總兵臨金山與少遊會以金繒相餉酬然滉握彊兵遷延不赴難而調發糧帛以濟朝廷者𦇤屬當時實賴之李晟方屯渭北滉運米饋之船置十弩以相警捍賊不能剽始漕船臨江滉顧僚吏曰天子蒙塵臣下之恥也乃自舉一囊將佐爭負之貞元元年加檢校左僕射同中書門下平章事江淮轉運使封鄭國公以繕治石頭城人頗言有窺望意𨿽帝亦惑之會李泌間關辧數帝意乃解舊唐書懿宗本紀咸通三年廣州乏食潤州人陳磻石詣闕上書言江西湖南溯流運糧不濟軍師士卒食盡則散此宜深慮臣有奇計以饋南軍天子召見磻石因奏臣弟聽思曾任雷州刺史家人隨海船至福建往來大船一隻可致千石自福建裝船不一月至廣州得船數十艘便可致三萬石至廣府矣又引劉裕海路進軍破盧循故事執政是之以磻石爲鹽鐵巡官往揚子院專督海運於是康承訓之軍皆不闕供墨莊漫錄發運使淳化四年始建官焉六路轉輸於京師者至六百二十萬石通泰楚海四州煮海之鹽以供六路者三百二十餘萬石復運六路之錢以供中都者常不下五六十萬貫淳化四年以內殿崇班楊允恭爲都大管勾江南諸州綱船般運鹽糧錢帛茶貨當時殿直蔡崇道供奉官劉全信同管勾五年七月允恭授西京作坊使逐次添管職事乃立制置發運使額至幹興元年十二月文武官二員皇佑元年施昌言以天章閣待制充使自後多除兩制都統六路年額上供米六百二十萬石內四百八十五萬石赴闕一百三十五萬石南京畿送納淮南一百五十萬石赴闕二十萬石咸平尉氏五萬石大康江南東路九十九萬一千一百石七十四萬五千一百石赴闕二十四萬五千石赴拱州江南西路一百二十萬八千九百石一百萬八千九百石赴闕二十萬石赴南京湖南六十五萬石盡赴闕湖北三十五萬石盡赴闕兩浙一百五十五萬石八十四萬五千石赴闕四十萬三千三百五十二石陳畱二十五萬一千六百四十八石雍丘燕翼貽謀錄皇朝初下江南置水路陸路發運二使運江南之粟以贍京師其後以陸路不便悉從水路雍熙四年四月己亥詔合水路陸路發運爲一路以王繼升掌之董儼爲同掌自此迄於宣和不攺宋史西夏傳至道二年春命洛苑使白守榮等護送芻粟四十萬於靈州且令車重先後作三隊丁夫持弓矢自衛士卒布方陣以護之遇敵則戰可以無失復令會州觀察使田紹斌率兵應援而守榮乃並爲一運繼遷邀擊於浦洛河紹斌不救眾潰運饋盡爲繼遷所得太宗聞之怒張齊賢傳齊賢曹州冤句人爲江南西路轉運副使冬攺右補闕加正使齊賢至官詢知江南諸州小民居官地者有地房錢吉州緣江地𨿽淪沒猶納勾欄地錢編木而浮居者名水場錢皆前代獘政齊賢悉論免之初李氏據有江南民戶稅錢三千已上者戶出丁一人黥面自備器甲輸官庫出卽給之日支糧二升名爲義軍旣內附皆放歸農至是言者以爲此輩久在行伍不樂耕農乞遣使選充軍伍並其家屬送闕下齊賢上言江南義軍例皆良民橫遭黥配無所逃避克復之後便放歸農久被皇風並皆樂業若逐戶搜索不無驚擾法貴有常政尙淸淨前�旣放營農不若且仍舊貫齊賢居使職勤究民獘務行寬大江左人思之不忘召還拜樞密直學士擢右諫議大夫簽書樞密院事李溥傳溥河南人初爲三司小吏陰狡多智數時天下新定太宗勵精政事嘗論及財賦欲有所更革引三司吏二十七人對便殿問以職事溥詢其目請退而條上命至中書列七十一事以聞四十四事卽日行之餘下三司議可否於是帝以溥等爲能加合門祗候催運陜西糧艸赴淸遠軍還提舉在京倉艸�勾當北作坊江淮歲運米輸京師舊止五百餘萬斛至溥乃增至六百萬而諸路猶有餘蓄髙郵軍新開湖水散漫多風濤溥令漕舟東下者還過泗州因載石輸湖中積爲長堤自是舟行無患累遷北作坊使時營建玉淸昭應宮溥與丁謂相表裏盡括東南巧匠遣詣京且多致奇木怪石以傅會帝意建安軍鑄玉皇聖祖溥典其事丁謂言溥蔬食者周歲而溥亦數奏祥應遂以爲迎奉聖像都監領順州刺史遷獎州團練使溥言漕舟舊以使臣若軍大將人掌一綱多侵盜自溥並三綱爲一以三人共主之使更相司察大中祥符九年初運米一百二十五萬石才失二百石會溥當代詔畱再任特遷宮苑使旣專且貪繇是寖爲不法發運使黃震條其罪狀以聞罷知潭州命禦史鞫治得溥私役兵爲姻家林特起第附官舟販竹木姦贓十數事未論決會赦貶忠武軍節度副使盧之翰傳之翰字維周祁州人太平興國四年曆太常博士爲河東轉運副使徙京西轉運副使攺工部員外郎建議導潩河合於淮達許州以便漕運以勞加戶部員外郎又攺陜西轉運使至道初李順亂蜀命兼西川安撫轉運使賊平還任之翰嘗薦李憲爲大理丞憲坐贓抵死之翰當削三任左授國子博士領使如故尋復舊職會調發芻糧輸靈州詔分三道護送命洛苑使白守榮馬紹忠領其事之翰違旨擅並爲一爲李繼遷邀擊於浦洛河大失輜重詔國子博士王用和乘傳逮捕系獄鞫問之翰坐除名貶許州司馬明年起爲工部員外郎同勾當陜西轉運使眞宗卽位復吏部員外郎充轉運使以久次召拜禮部郎中賜金紫復遣之任咸平元年以疾命國子博士張志言代還未幾復出爲京西轉運使三年授廣南西路轉運使會廣州索湘卒就攺太常少卿知州事之翰無廉稱又與轉運使淩策不協陰發其事五年徙知永州未行卒年五十七仁宗本紀慶曆三年六月甲辰詔諸路漕臣令所部官吏條茶鹽礬及坑冶利害以聞蔣堂傳堂出爲江南東路轉運使徙淮南兼江南發運事時廢發運使上封者屢以爲非便堂言唐裴耀卿劉晏第五琦李巽裴休皆嘗爲江淮河南轉運使不聞別置使名國朝卞襄王嗣宗劉師道亦止爲轉運兼領發運司事而歲輸京師常足時𨿽用其議後卒復王安石傳安石爲翰林學士設措置河北糴使司廣積糧谷於臨流以備饋運盧知原傳知原累遷江西轉運副使先是綱運阻於重江吏卒�緣爲姦知原悉意經理故先諸道上京師進一官哲宗本紀元佑四年十一月辛卯攺發運轉運預妓樂宴會徒二年法元佑八年五月辛卯監察禦史董惇逸黃慶基以論蘇軾蘇轍罷爲湖北福建轉運判官紹聖二年十一月戊戌範鍔自轉運使入對言有捕盜功乞賜章服帝曰捕盜常職也何足言功黜知壽州徽宗本紀宣和六年十一月乙卯諸路漕臣坐上供錢物不足貶秩者二十二人玉海紹興八年十二月辛未參政李光請罷發運司令戶部侍郎專領乾道六年三月己卯以戶侍史正志爲都大發運使宋史光宗本紀紹熙元年潼川轉運判官王漑撙節漕計代輸井戶重額錢十六萬緡詔獎之紹熙三年春正月丁巳命夔路轉運使通融漕計糴米備荒咸淳二年二月戊寅詔免湖南漕司積年運上峽米耗折逋直咸淳三年秋七月甲午四川都統昝萬壽調統制趙寶楊立等率舟師護糧達渠城以功推賞咸淳七年六月癸巳臺臣劾朱善孫督綱運受贓四萬五千詔特貸死配三千里禁錮不赦金史粘葛奴申傳奴申天興元年授都招撫使佩金符召見乞往陳州運糧上從之元史世祖本紀至元元年二月壬子發北京都元帥阿海所領軍疏雙塔漕渠二十四年春正月辛卯命海道運糧萬戶張文虎等運糧十七萬石分道以討交趾十二月丁丑以朱淸張瑄海漕有勞遙授宣慰司搠思監傳至元三年搠思監拜江浙行中書省參知政事國用所倚海運爲重是歲搠思監被命督其役措置有方漕米三百餘萬石悉達京師無耗折者順帝本紀至正四年九月辛亥以南臺治書侍禦史秦從徳爲江浙行省參知政事提調海運樊執敬傳至正十年授江浙行省參知政事十二年二月督海運於平江十日將發官大宴犒於海口俄有客船自外至驗其券信令入而不虞其爲海寇也旣入港卽縱火鼓噪時變起倉猝軍民擾亂賊竟焚舟劫糧以去明外史方國珍傳國珍黃巖人聚眾數千人劫運艘梗海道元遣使招之數降數叛不可撫行省以聞於朝國珍使人浮海至京師賂諸權貴卒許降授徽州路治中令散其眾之官國珍不聽命擁船千艘攻陷臺州焚蘇之太倉元復以海道運糧萬戶府招之乃受官蒲圻縣誌王儼字民望歷官陜西右布政使總制王越屬儼督餉區畫芻糧摘發姦宄大宏政績陟副都禦史巡撫山東召爲戶部右侍郎攝太倉釐宿獘理漕政人多稱之以忤逆奄劉瑾瑾矯詔謫戍遼東三萬衛尋赦歸致仕卒兗州府誌張景華字時美郯城人舉正徳甲戌進士初授吉水知縣入爲監察禦史累官至左都禦史開閫薊遼總督漕運所條上邊防漕政皆關大計極力主持期於得請時嚴嵩柄國縉紳賄賂輻輳其門景華一無所饋嚴以雙縑問之報如其物嚴氏大恨諷言官以蜚語中之景華罷歸家居十餘年足迹不入城府卒後不數歲子孫至鬻田宅今祀學宮登州府誌洪武二十年封都督張赫爲航海侯朱壽爲舳艫侯自是每年一行軍食賴之太倉州誌洪武二十八年三月制諭都督朱信充總兵官宣信充副總兵官率舟師運糧赴遼東海運大小官軍悉聽節制濟南府誌李綱字廷張長淸人幼不與羣兒狎讀書日記數千言常侍父州判琮入京狹道中失足墜轍下車從綱身橫過而不傷人皆異之天順丁丑登進士授山西道禦史升太僕少卿轉僉都禦史出督漕運未及二載運事畢舉成化己亥以疾卒於官先平江伯陳鉞其下人多恃威橫肆綱悉繩以法鉞積不平至是假以經紀後事入署檢其篋笥惟圖書敝衣而已鉞翻然曰眞君子也具棺殮如禮爲上章乞祭葬許之畿輔通誌陳於陛字藎齋曲周人嘉靖己未進士歷官太常卿以忤張居正罷歸居正敗起右副都禦史尋以戶部侍郎總督漕運卻例金十三萬不受升南京戶部尙書以奉表過裏卒囊中俸餘八金而已賜葬贈宮保予蔭畿輔通誌邢孔陽字公昭文安人萬曆丁丑進士授行人晉戶部主事督代州餉羨金萬餘司吏以獻孔陽峻卻之以淸擢郎中管通州漕儲河道事時河決不時歲委數十萬於馮夷孔陽條議疏浚一勞永逸運官回空銀向多染指孔陽一銖不膩漕艘絕無逗𨖻會陜西災司農欲移京粟萬石餘由漕運達河南更陸運以給之孔陽上書司農曰移粟之役是以三十鍾而致一石有害於豫無濟於秦何若馳一吏糴粟關內京粟航至中州出糶以其鏹補關內借支之數是萬夫不勝者一吏代之足矣司農從其議有豪家木商由運河泛木簰大爲運害孔陽柅之豪將中傷焉因拂衣去屢薦不起

漕使部雜錄

