

閨淑部列傳一帝王后妃列於宮闈玆典列傳所載皆諸侯王妃夫人以下

商

周太姜按詩大雅�古公亶父來朝走馬率西水滸至於岐下爰及姜女聿來胥宇按劉向列女傳太姜者王季之母有呂氏之女太王娶以爲妃生太伯仲雍王季貞順率道靡有過失太王謀事遷徙必與太姜君子謂太姜廣於徳教徳教本也而謀事次之蓋太姜淵智非常𨿽太王之賢聖亦與之謀其知太王仁恕必可以比國人而景附矣

太任按詩大雅大明摯仲氏任自彼殷商來嫁於周曰嬪於京乃及王季維徳之行太任有身生此文王按詩大雅思齊思齊太任文王之母思媚周姜京室之婦按劉向列女傳太任任氏中女王季娶爲妃太任之性端一誠莊惟徳之行及其有娠目不視惡色耳不聽淫聲口不出敖言能以胎教溲於豕牢而生文王文王生而明聖太任教之以一而識百君子謂太任爲能胎教古者婦人�子寢不側坐不邊立不蹕不食邪味割不正不食席不正不坐目不視於邪色耳不聽於淫聲夜則令瞽誦詩道正事如此則生子形容端正才徳必過人矣故�子之時必愼所感感於善則善感於惡則惡人生而肖父母者皆其母感於物故形意肖之文王之母可謂知肖化矣

太姒按詩周南睢鳩關關睢鳩在河之洲窈窕淑女君子好逑按朱注周之文王生有聖徳又得聖女姒氏以爲之配宮中之人於其始至見其有幽閒貞靜之徳故作是詩按國風葛覃葛之覃兮施於中谷維葉萋萋黃鳥於飛集於灌木其鳴喈喈葛之覃兮施於中谷維葉莫莫是刈是獲爲絺爲綌服之無斁言告師氏言告言歸薄污我私薄澣我衣害澣害否歸寧父母按朱注蓋后妃旣成絺綌而追賦其事按國風樛木南有樛木葛藟累之樂只君子福履綏之按朱注后妃能逮下而無嫉妒之心故眾妾樂其徳而稱願之按國風螽斯螽斯羽詵詵兮宜爾子孫振振兮按朱注后妃不妒忌而子孫眾多故眾妾以螽斯之羣處和集而子孫眾多比之按劉向列女傳太姒有姒氏之女仁而明道文王親迎於渭造舟爲梁太姒思媚太姜太任旦夕勤勞以盡婦道生十男長伯邑考次武王發次周公旦次管叔鮮次蔡叔度次曹叔振鐸次霍叔武次康叔封次聃季載太姒誨十子自少及長未嘗見邪僻之事十子之中武王周公成聖本傳多引中庸武王周公事煩�不切今皆刪之

周南大夫之妻按劉向列女傳周南大夫之妻時大夫受命治水士妻恐其懈於王事與大夫言國家多難勉之毋致譴怒遺父母憂昔舜耕於歷山漁於雷澤陶於河濱非舜之事而舜爲之者爲養父母也家貧親老不擇官而仕親操井臼不擇妻而娶故父母在當與時小同無虧大義不罹患害而已夫鳳凰不罹於蔚羅麒麟不入於陷阱蛟龍不及於枯澤鳥獸之智猶知避害而況於人乎生於亂世不得道理而迫於暴虐不得行義然而仕者爲父母在故也乃作詩曰魴魚赬尾王室如毀𨿽則如毀父母孔邇此傳與朱注異向或有所據故存之

周

趙衰妻姬氏按左傳晉公子重耳奔狄狄人伐廧咎如獲二女叔隗季隗納諸公子公子收季隗生伯倏叔劉以叔隗妻趙衰生盾入晉狄人歸季隗於晉而請其二子二十四年文公妻趙衰生原同屏括樓嬰趙姬請逆盾與其母子余辭姬曰得寵而忘舊何以使人必逆之固請許之來以盾爲才固請於公以爲嫡子而使其三子下之以叔隗爲內子而己下之按劉向列女傳晉趙衰妻晉文公之女也號趙姬初文公爲公子時與趙衰奔狄狄人入其二女叔隗季隗於公子公子以叔隗妻趙衰生盾及反國文公以其女趙姬妻趙衰生原同屏括樓嬰趙姬請迎盾與其母而納之趙衰辭而不敢姬曰不可夫得寵而忘舊無義好新而嫚故無恩與人勤於隘厄富貴而不顧無禮君棄此三者何以使人𨿽妾亦無以侍執巾櫛詩不云乎采葑采菲無以下體徳音莫違及爾同死與人同寒苦𨿽有小過猶與之同死而不去況於安新忘舊乎又曰燕爾新婚不我屑以蓋傷之也君其逆之無以新廢舊趙衰許諾乃逆叔隗與盾來姬以盾爲賢請立爲嫡子使三子下之以叔隗爲內婦姬親下之及盾爲正卿思趙姬之讓恩請以姬之中子屏括爲公族大夫曰君姬氏之愛子也微君姬氏則臣狄人也何以至此成公許之屏括遂以其族爲公族大夫君子謂趙姬恭而有禮

孫叔敖母按劉向列女傳楚令尹孫叔敖爲嬰兒時出遊見兩頭蛇殺而埋之歸見其母泣母問其故對曰吾聞見兩頭蛇者死今者出遊見之母曰蛇安在對曰吾恐他人復見之殺而埋之矣其母曰汝不死矣夫有陰徳者陽報之徳勝不祥仁除百禍天處髙而聽卑必興於楚叔敖長爲令尹

柳下惠妻按劉向列女傳魯大夫柳下惠之妻者柳下惠處三黜而不去憂民救亂妻曰無乃瀆乎君子有二恥國無道而貴恥也國有道而賤恥也今當亂世三黜而不去亦近恥也柳下惠曰油油之民將陷於害吾能已乎且彼爲彼我爲我彼𨿽裸裎安能污我油油然與之處仕於下位柳下旣死門人將誄之妻曰將誄夫子之徳耶則二三子不如妾知之也乃誄曰夫子之不伐兮夫子之不竭兮夫子之信誠而與人無害兮屈柔從容不彊察兮蒙恥救民徳彌大兮𨿽遇三黜終不蔽兮愷悌君子永能厲兮嗟乎惜哉乃下世兮庶幾遐年今遂逝兮嗚呼哀哉神魂泄兮夫子之謚宜爲惠兮門人從之以爲誄莫能竄一字君子謂柳下惠妻能光其夫矣詩云人知其一莫知其他此之謂也

楚狂接輿妻按劉向列女傳楚狂接輿之妻者接輿躬耕以爲食楚王使使者持金百鎰車二駟往聘迎之曰王願請先生治淮南接輿笑而不應使者遂不得與語而去妻從市來曰先生以隱爲義豈將老而遺之哉門外車迹何其深也接輿曰王不知吾不肖也欲使我治淮南遣使者持金駟來聘其妻曰得無許之乎接輿曰夫富貴者人之所欲也子何惡我許之矣妻曰義士非禮不動不爲貪而易操不爲賤而攺行妾事先生躬耕以爲食親績以爲衣食飽衣暖據義而動其樂亦自足矣若受人重祿乘人堅良食人肥鮮而將何以待之接輿曰吾不許也妻曰君使不從非忠也從之又違非義也不如去之夫負釜甑妻載器變名易姓而遠徙莫知所之君子謂接輿妻爲樂道而遠害夫安貧賤而不怠於道者惟至徳者能之詩曰肅肅兔罝之丁丁言不怠於道也

魯季敬姜按國語季康子問公父文伯之母曰主亦有以語肥也對曰吾能老而已何以語子康子曰𨿽然肥願有聞於主對曰吾聞之先姑曰君子能勞後世有繼子夏聞之曰善哉商聞之古之嫁者不及舅姑謂之不幸夫婦學於舅姑者也公父文伯飲南宮敬叔酒以露睹父爲客羞�焉小睹父怒相延食�辭曰將使�長而後食之遂出文伯之母聞之怒曰吾聞之先子曰祭養屍饗養上賓�於何有而使夫人怒也遂逐之五日魯大夫辭而復之公父文伯之母如季氏康子在其朝與之言弗應從之及寢門弗應而入康子辭於朝而入見曰肥也不得聞命無乃�乎曰子弗聞乎天子及諸侯合民事於外朝合神事於內朝自卿以下合官職於外朝合家事於內朝寢門之內婦人治其業焉上下同之夫外朝子將業君之官職焉內朝子將庀季氏之政焉皆非吾所敢言也公父文伯退朝朝其母其母方績文伯曰以歜之家而主猶績懼幹季孫之怒也其以歜爲不能事主乎其母嘆曰魯其亡乎使童子備官而未之聞邪居吾語女昔聖王之處民也擇瘠土而處之勞其民而用之故長王天下夫民勞則思思則善心生逸則淫淫則忘善忘善則惡心生沃土之民不材淫也瘠土之民莫不向義勞也是故天子大采朝日與三公九卿祖識地徳日中考政與百官之政事師尹惟旅牧相宣序民事少采夕月與太史司載糾虔天刑日入監九禦使潔奉禘郊之粢盛而後卽安諸侯朝修天子之業命晝考其國職夕省其典刑夜儆百工使無慆淫而後卽安卿大夫朝考其職晝講其庶政夕序其業夜庀其家事而後卽安士朝而受業晝而講貫夕而習復夜而計過無憾而後卽安自庶人以下明而動晦而休無日以怠王后親織元紞公侯之夫人加之以紘綖卿之內子爲大帶命婦成祭服列士之妻加之以朝服自庶士以下皆衣其夫社而賦事烝而獻功男女效績愆則有辟古之制也君子勞心小人勞力先王之訓也自上以下誰敢淫心捨力今我寡也爾又在下位朝夕處事猶恐忘先人之業況有怠惰其何以避辟吾冀而朝夕修我曰必無廢先人爾今曰胡不自安以是承君之官余懼穆伯之絕祀也仲尼聞之曰弟子志之季氏之婦不淫矣公父文伯之母季康子之從祖叔母也康子往焉門與之言皆不逾閾祭悼子康子與焉酢不受徹俎不宴宗不具不繹繹不盡飫則退仲尼聞之以爲別於男女之禮矣公父文伯之母欲室文伯饗其宗老而爲賦綠衣之三章老請守龜卜室之族師亥聞之曰善哉男女之饗不及宗臣宗臣之謀不過宗人謀而不犯微而昭矣詩所以合意歌所以詠詩也今詩以合室歌以詠之度於法矣公父文伯卒其母戒其妾曰吾聞之好內女死之好外士死之今吾子夭死吾惡其以好內聞也二三婦之辱共先祀者請無瘠色無洵涕無掐膺無憂容有降服無加服從禮而靜是昭吾子也仲尼聞之曰女知莫如婦男知莫如夫公父氏之婦知也夫欲明其子之令徳也公父文伯之母朝哭穆伯而莫哭文伯仲尼聞之曰季氏之婦可謂知禮矣愛而無私上下有章按韓詩外傳魯公甫文伯死其母不哭也季孫聞之曰公甫文伯之母貞女也子死不哭必有方矣使人問焉對曰昔是子也吾使之事仲尼仲尼去魯送之不出郊贈之不與家珍病不見士之視者死不見士之流淚者死之日宮女衰絰而從者十人此不足於士而有餘於婦人也吾是以不哭也詩曰乃如之人兮徳音無良按孔叢子公父文伯死室人有從死者其母怒而不哭相室諫之其母曰孔子天下之賢人也不用於魯退而去是子素宗之而不能隨今死而內人從死者二人焉若此於長者薄於婦人厚也旣而夫子聞之曰季氏之婦尙賢哉子路愀然對曰夫子亦好人之譽己乎夫子死而不哭是不慈也何善爾子曰怒其子之不能隨賢所以爲尙賢者吾何有焉其亦善此而已矣按劉向列女傳魯季敬姜者莒女也號戴己魯大夫文公穆伯之妻文伯之母季康子之從祖叔母也博達知禮穆伯先死敬姜守養文伯出學而還歸敬姜側目而盻之見其友上堂從後�降而卻行奉劍而正履若事父兄文伯自以爲成人矣敬姜召而數之曰昔者武王罷朝而結絲絕左右顧無可使結之者俯而自申之故能成王道桓公坐友三人諫臣五人日舉過者三十人故能成伯業周公一食而三吐哺一沐而三握發所執贄而見於窮閭隘巷者七十餘人故能存周室彼二聖一賢者皆伯王之君也而下人如此其所與遊者皆過己者也是以日益而不自知也今以子年之少而位之卑所與遊者皆爲服役子之不益亦已明矣文伯乃謝罪於是乃擇嚴師賢友以事之所與遊處者皆黃耄倪齒也文伯引�攘袂而親饋之敬姜曰子成人矣君子謂敬姜備於教化詩云濟濟多士文王以寧此之謂也文伯相魯敬姜謂之曰吾語汝治國之要盡在經矣夫幅者所以正曲枉也不可不彊故幅可以爲將畫者所以均不均服不服也故畫可以爲正物者所以治蕪與莫也故物可以爲都大夫持交而不失出入不絕者捆也捆可以爲大行人推而往引而來者綜也綜可以爲開內主多少之數者均也均可以爲內史服重任行遠道正直而固者軸也軸可以爲相舒而無窮者摘也摘可以爲三公文伯再拜受教文伯卒敬姜戒止妾曰吾聞之好內女死之好外士死之今吾子夭亡吾惡其以好內聞也二三婦之辱共祀先祀者請毋瘠色毋揮涕毋陷膺毋憂容有降服毋加服從禮而靜是昭吾子仲尼聞之曰女知莫如婦男知莫如夫公父氏之婦知矣欲明其子之令徳詩曰君子有谷貽厥孫子此之謂也康子嘗至敬姜門而與之言皆不逾閾祭悼子康子與焉酢不受徹俎不燕宗不具不繹繹不盡飲飫則退仲尼謂敬姜別於男女之禮矣詩曰女也不爽此之謂也﹝按敬姜事詳於國語向此傳多同之亦從刪節但存國語所未及者﹞

宋鮑女宗按劉向列女傳女宗者宋鮑蘇之妻也養姑甚謹鮑蘇仕衛三年而娶外妻女宗養姑愈敬因往來者請問其夫賂遺外妻甚厚女宗姒謂曰可以去矣女宗曰何故姒曰夫人旣有所好子何畱乎女宗曰婦人一醮不攺夫死不嫁執麻枲治絲繭織組紃以供衣服以事夫室澈漠酒醴羞饋食以事舅姑以專一爲貞以善從爲順豈以專夫室之愛爲善哉若其以淫意爲心而扼夫室之好吾未知其善也夫禮天子十二諸侯九卿大夫三士二今吾夫誠士也有二不亦宜乎且婦人有七見去方無一去義七去之道妒正爲首淫僻竊盜長舌驕侮無子惡病皆在其後吾姒不教吾以居室之禮而反欲使吾爲見棄之行將安所用此遂不聽事姑愈謹宋公聞之表其閭號曰女宗君子謂女宗謙而知禮詩云令儀令色小心翼翼古訓是式威儀是力此之謂也

母師按劉向列女傳母師者魯九子之寡母也臘日休作者歲祀禮事畢悉召諸子謂曰婦人之義非有大故不出夫家然吾父母家幼稚歲時禮不理吾從汝謁往監之諸子頓首許諾又召諸婦曰婦人有三從之義而無專制之行少系父母長系於夫老系於子今諸子許我歸視私家𨿽逾正禮願與少子俱以備婦人出入之制諸婦其愼房戶之守吾夕而反於是率少子僕歸辦家事天陰還失早至閭外而止夕而入魯大夫從臺上見而怪之使人間視其居處禮節甚修家事甚理使者還以狀對於是大夫召母而問之曰一日從北方來至閭而止良久夕乃入吾不知其故甚怪之是以問也母對曰妾不幸早失夫獨與九子居臘月禮畢事間從諸子謁歸視私家與諸婦孺子期夕而反妾恐其酺豢醉飽人情所有也妾反太早恐不敢復故止閭外期盡而入大夫美之言於穆公賜母尊號曰母師使明請夫人夫人諸姬皆師之君子謂母師能以身教夫禮婦人未嫁則以父母爲天旣嫁則以夫爲天其喪父母則降服一等無二天之義也詩云出宿於濟飲餞於禰女子有行遠父母兄弟

孟母按劉向列女傳鄒孟軻之母號孟母其捨近墓孟子之少也嬉遊爲墓間之事踴躍築埋孟母曰此非吾所以居處子乃去捨市旁其嬉戲爲賈人衒賣之事孟母又曰此非吾所以居處子也復徙捨學宮之旁其嬉遊乃設俎豆揖讓進退孟母曰眞可以居吾子矣遂居之及孟子長學六藝卒成大儒君子謂孟母善以漸化詩云彼姝者子何以予之此之謂也自孟子之少也旣學而歸孟母方績問曰學所至矣孟子曰自若也孟母以刀斷其織孟子懼問其故孟母曰子之廢學若吾斷斯織也夫君子學以立名問則廣知是以居則安寧動則遠害今而廢之是不免於廝役而無以離於禍患也何以異於織績而食中道廢而不爲寧能衣夫子而長不乏�食哉女則廢其所食男則墮於修徳不爲竊盜則爲虜役矣孟子懼旦夕勤學不息師事子思遂成天下之名儒君子謂孟母知爲人母之道矣詩云彼姝者子何以告之此之謂也孟子旣娶將入私室其婦袒而在內孟子不悅遂去不入婦辭孟母而去曰妾聞夫婦之道私室不與焉今者妾竊惰在室而夫子見妾勃然不悅是客妾也婦人之義蓋不客宿請歸父母於是孟母召孟子而謂之曰夫禮將入門問孰存所以致敬也將上堂聲必揚所以戒人也將入戶視必下恐見人過也今子不察於禮責禮於人不亦遠乎孟子謝遂畱其婦君子謂孟母知禮而明於姑母之道孟子處齊而有憂色孟母見之曰子若有憂色何也孟子曰不敢異日閒居擁楹而嘆孟母見之曰鄕見子有憂色曰不也今擁楹而嘆何也孟子對曰軻聞之君子稱身就位不爲苟得而愛賞不貪榮祿諸侯不聽則不達其上聽而不用則不踐其朝今道不用於齊願行而母老是以憂也孟母曰夫婦之禮精五羃酒漿養舅姑縫衣裳而已矣故有閨內之修而無境外之志易曰在中饋無攸遂詩曰無非無儀惟酒食是議以言婦人無擅制之義而有三從之道也故年少則從父母出嫁則從乎夫夫死則從乎子禮也今子成人也而我老矣子行乎子義吾行乎吾禮君子謂孟母知婦道詩云載色載笑匪怒伊教此之謂也

後漢

鮑宣妻按後漢書列女傳勃海鮑宣妻桓氏之女也字少君宣嘗就少君父學父奇其淸苦以女妻之裝送資賄甚盛宣不悅謂妻曰少君生富驕習美飾吾實貧賤不敢當禮妻曰大人以先生修徳守約故使賤妾侍執巾櫛旣奉承君子惟命是從宣笑曰能如是是吾志也妻乃悉歸侍禦服飾更著短布裳與宣挽鹿車歸鄕裏拜姑禮畢提甕出汲修行婦道鄕邦稱之宣哀帝時官至司隸校尉子永中興初爲魯郡太守永子昱從容問少君曰太夫人寧復識挽鹿車時不對曰先姑有言存不忘亡安不忘危吾焉敢忘乎

崔實母劉氏按後漢書崔實傳實母劉氏有母儀淑徳博覽書傳初實在五原常訓以臨民之政實之善績母有助焉

王霸妻按後漢書列女傳太原王霸妻者不知何氏之女也霸少立髙節光武時連徵不仕妻亦美志行初霸與同郡令狐子伯爲友後子伯爲楚相而其子爲郡功曹子伯乃令子奉書於霸車馬服役雍容如也霸子方耕於野賓至投耒而歸見令狐子沮怍不能仰視霸目之有愧容客去久臥不起妻怪問其故始不肯告妻請罪而後言曰吾與子伯素不相若向見其子容服甚光舉措有適而我兒曹蓬發歷齒未知禮則見客而有慚色父子深恩不覺自失耳妻曰君少修淸節不顧榮祿今子伯之貴孰與君之髙柰何忘宿志而慚兒女子乎霸屈起而笑曰有是哉遂共終身隱遁

陳文矩妻漢中士女志作程祗妻

按後漢書列女傳漢中陳文矩妻者同郡李法之姊也字穆姜有二男而前妻四子文矩爲安眾令喪於官四子以母非所生憎毀日積而穆姜慈愛溫仁撫字益隆衣食資供皆兼倍所生或謂母曰四子不孝甚矣何不別居以遠之對曰吾方以義相道使其自遷善也及前妻長子興遇疾困篤母惻隱自然親調藥膳恩情篤密興疾久乃瘳於是呼三弟謂曰繼母慈仁出自天授吾兄弟不識恩養禽獸其心𨿽母道益隆我曹過惡亦已深矣遂將三弟詣南鄭獄陳母之徳狀已之過乞就刑辟縣言之於郡郡守表異其母蠲除家徭遣散四子許以修革自後訓導愈明並爲良士穆姜年八十餘卒臨終敕諸子曰吾弟伯度智達士也所論薄葬其義至矣又臨亡遺令賢聖法也令汝曹遵承勿與俗同增吾之累諸子奉行焉

梁鴻妻孟光按後漢書梁鴻傳梁鴻字伯鸞扶風平陵人鄕裏勢家慕其髙節多欲女之鴻並絕不娶同縣孟氏有女狀肥醜而黑力舉石臼擇對不嫁至年三十父母問其故女曰欲得賢如梁伯鸞者鴻聞而聘之女求作布衣麻屨織作筐緝績之具及嫁始以裝飾入門七日而鴻不答妻乃跪�下請曰竊聞夫子髙義簡斥數婦妾亦偃蹇數夫矣今而見擇敢不請罪鴻曰吾欲裘褐之人可與俱隱深山者爾今乃衣綺縞傅粉墨豈鴻所願哉妻曰以觀夫子之志耳妾自有隱居之服乃更爲椎髻著布衣操作而前鴻大喜曰此眞梁鴻妻也能奉我矣字之曰徳曜名孟光居有頃妻曰常聞夫子欲隱居避患今何爲默默無乃欲低頭就之乎鴻曰諾乃共入霸陵山中以耕織爲業詠詩書彈琴以自娛東出關過京師作五噫之歌肅宗求鴻不得易姓名與妻子居齊之間有頃又去適吳依大家臯伯通居廡下爲人賃舂每歸妻爲具食不敢於鴻前仰視舉案齊眉伯通察而異之曰彼傭能使其妻敬之如此非凡人也乃捨之於家鴻潛閉著書十餘篇疾且困告主人勿令我子持喪歸去及卒伯通等爲求葬地於吳妻子歸扶風

楊子拒妻劉氏按漢中士女志作劉巨公女楊相妻名泰瑛與此小異

按益都耆舊傳楊子拒妻者劉懿公女也字恭璞貞順達禮有四男二女拒早亡教遵閨門動有法則長子元琮常出飲酒自輿而歸母不見十日因諸弟謝過乃數責之曰夫飲食有節不至流湎者禮也汝乃沈荒慢而無禮自爲敗首何以帥先諸弟

季姜按梓潼士女志季姜梓潼文氏女將作大匠廣漢王敬伯夫人也少讀詩禮敬伯前夫人有子博女紀流二人季姜生康稚芝女始示凡前後八子撫育恩愛親繼若一堂祖母性嚴子孫𨿽見官二千石猶杖之婦跪受罰於堂歷五郡祖母隨之官後以年老不願遠鄕裏姜亦常侍養左右紀流出適分已侍婢給之博好寫書姜手爲作衮於是內門相化動行推讓博妻犍爲楊進及博子遵婦蜀郡張叔紀服姑之教皆有賢訓號之三母堂康稚芝婦事楊進如舅姑中外則之皆成令徳季姜年八十一卒四男棄官行服四女亦從官舍交赴內外官冕百有餘人當時榮之王氏遂世興

張禮修按漢中士女志禮修趙嵩妻張氏女也姑酷惡無道遇之不以禮修終無慍色及寧父母父母問之但引咎不道姑卒感悟更慈愛之鄕人相訓曰作婦不當如趙伯髙婦乎使惡婦知變可謂婦師矣後姑病女來省疾姑卻之曰我死固當絕於賢婦手中後遭米賊嵩死乃碧塗面亂首懷刀托言病賊不逼也養遺生女依父叔立義終身

杜泰姬按漢中士女志杜泰姬南鄭人趙宣妻也生七男七女若元珪珪有望五人皆令徳其教男也曰中人情性可上下也在其檢耳若放而不檢則入惡也昔西門豹佩韋以自寬宓子賤帶弦以自急故能攺身之恆爲天下名士戒諸女及婦曰吾之委身在乎正順及其生也恩字於撫愛其長之也威儀以先後之禮貌以左右之恭敬以監臨之勤恪以勸之孝順以內之忠信以發之是以皆成而無不善汝曹庶幾勿忘吾法也後七子皆辟命察舉州郡漢中太守南鄭令與七子同歲季考上計無不修敬泰姬執子孫禮

楊禮珪按漢中士女志禮珪成固陳省妻也楊元珍之女生二男長娶張度遼女惠英少娶荀氏皆貴家豪富從婢七八資財自富禮珪敕二婦曰吾先姑母師也常言聖賢必勞民者使之思善不勞則逸逸則不才吾家不爲貧也所以粗食給吾者使知苦難二婦再拜奉教從孫奉上微慢珪抑絕之感悟革行遭亂流行宗表欲見之必自嚴飾從子孫侍婢乃引見之曰此先姑法也四時祭禮自親養牲釀酒曰夫祭禮之尊也年八十九卒惠英亦有淑訓師母之行者也

吳

孟宗母按三國吳志孫皓傳注吳錄曰孟仁字恭武江夏人也本名宗避皓字易焉少從南陽李肅學其母爲作厚褥大被或問其故母曰小兒無徳致客學者多貧故爲廣被庶可得與气類接也其讀書夙夜不懈肅奇之曰卿宰相器也初爲驃騎將軍朱據軍吏將母在營旣不得志又夜雨屋漏因起涕泣以謝其母母曰但當勉之何足泣也據亦稍知之除爲鹽池司馬自能結网手以捕魚作鮓寄母母因以還之曰汝爲魚官而以鮓寄我非避嫌也遷吳令時皆不得將家之官每得時物來以寄母常不先食

魏

鍾會母張氏按三國魏志鍾會傳注會爲其母傳夫人張氏字昌蒲太原玆氏人太傅定陵成侯之命婦也世長吏二千石夫人少喪父母充成侯家修身正行非禮不動爲上下所稱述貴妾孫氏攝嫡專家心害其賢數讒毀無所不至孫氏辧博有知巧言足以飾非成過然竟不能傷也及�娠愈更嫉妒乃置藥食中夫人中食覺而吐之瞑眩者數日或曰何不向公言之答曰嫡庶相害破家危國古今以爲鑑誡假如公不信我眾誰能明其事彼以心度我謂我必言固將先我事繇彼發顧不快邪遂稱疾不見孫氏果謂成侯曰妾欲其男故飲以得男之藥反謂毒之成侯曰得男藥佳事暗於食中與人非人情也遂訊侍者具服孫氏由是得罪出成侯問夫人何能不言夫人言其故成侯大驚蓋以此賢之黃初六年生會恩寵愈隆成侯旣出孫氏更納正嫡賈氏又按成侯命婦傳云夫人性矜嚴明於教訓會𨿽童勤見規訓年四歲授孝經七歲誦論語八歲誦詩十歲誦尙書十一誦易十二誦春秋左氏傳國語十三誦周禮禮記十四誦成侯易記十五使入太學問四方奇文異訓謂會曰學猥則倦倦則意怠吾懼汝之意怠故以漸訓汝今可以獨學矣雅好書籍涉眾書特好易老子每讀易孔子說鳴鶴在陰勞謙君子藉用白茅不出戶庭之義每使會反復讀之曰易三百餘爻仲尼特說此者以謙恭愼密樞機之發行己至要榮身所由故也順斯術以往足爲君子矣正始八年會爲尙書郎夫人執會手而誨之曰汝弱冠見敍人情不能不自足則損在其中矣勉思其戒是時大將軍曹爽專朝政日縱酒沈醉會兄侍中毓宴還言其事夫人曰樂則樂矣恐難久也居上不驕制節謹度然後乃無危溢之患今奢僭若此非長守富貴之道嘉平元年車駕朝髙平陵會爲中書郎從行相國宣文侯始舉兵眾人恐懼而夫人自若中書令劉表侍郎衛瓘夏侯和等皆怪問夫人一子在危難之中何能無憂答曰大將軍奢僭無度吾常疑其不安太傅義不危國必爲大將軍舉耳吾兒在帝側何憂聞且出兵無他重器其勢必不久戰果如其言一時稱明會歷機密十餘年頗豫政謀夫人謂曰昔範氏少子爲趙簡子設伐邾計事從民悅可謂功矣然其母以爲乘僞作詐末業鄙事必不能久其識本深遠非近人所言吾常樂其爲人汝居心正吾知免矣但當修所志以輔益時化不先人常言人誰能皆體自然但力行不倦抑亦其次𨿽接鄙賤必以言信取與之間分畫分明或問閨淑部列傳四

明二

任可容妻楊氏按安慶府誌楊氏懷寧人大參任可容妻生而渾厚純靜其姊適張者至豪富每歸寧衣飾衒麗輿從赫然楊則荊布操作而前母家頗以是分厚薄楊處之恬如也及可容貴張姨貧窶楊待之有加可容通籍後授京秩楊年始二十四卽爲娶妾從宦自畱侍舅姑後子國禎復貴每家燕伎樂陳前楊�不觀及見人紡織輒歡坐達旦年七十餘尙自縫履封淑人八十八歲而卒

顏從仕母遊氏按安慶府誌遊氏懷寧人明經顏從仕母也端恪勤儉督諸子學無間昕夕諸婦晨起必整容問安否稍懈卽教之以禮諸子過帷外遊詢及必正襟稱名以對諸孫如銓部渾孝廉浩輩少就外傅夕歸必令誦晝所讀書苟遺亡卽命跪同室數百指平居不聞人聲秉性慈和治家嚴肅故令畏敬如此年八十餘卒

大場農家婦按蘇州府誌大場農家婦失其姓氏舉止修整姿容艷佚家貧罄裝具佐夫日與裏媼習田間勞苦無難色媼憐其勤執手慰藉則斂容謝曰兒家樂此不疲且非是無以奉舅姑也如是者十餘年竟以竭作故病瘵死死之前一日忽向其夫索筆硯夫故不識一字卽詣鄰家持至婦見嘆曰謝此已久何期今日遂成長別耶起題一絕云當年二八過君家刺繡無心但績麻今日對君無別語免教兒女衣蘆花語意淒婉不愧風雅其生平曉義命雅自韜晦亦可矜矣

繆熊妻崔氏按常熟縣誌崔氏貢生繆熊妻生成化癸卯迄萬曆壬午年百歲神明未衰是夏階前有萱不植而生吐花極妍因開百歲觴閭裏稱瑞又二年卒�陳莊靖志其墓略曰予間侍母聞母道曩時事曰夫少孤貧孑身來吾家曉�夜燭甚苦時念吾姑嫜吾憐之與俱還茅屋糲食怡如也今則有姍笑其人窶人子者吾事姑無敢失婦儀今則有目懾唇稽弗問所欲與所患苦者夫故豪不籌生事吾銖寸累生產得粟以炊數椽以棲今則務飾容觀以靡篋藏不爲終歲計者嗟吾仲子亨之無怙也俾學於伯子吉吉久諸生如羈而亨取一第如攜吾不爲仲喜而爲伯憫今仲捨吾去獨依伯以老吾不爲仲思而以伯自慰吾之初生歲穰人和有眚亦間值寧有告饑不止如今日者自吾作婦庭無胥迹今持牒而呼者至矣所遭乃爾令人厭世顧須於世僅日一臠歲一絮而足彼勞生好積不厭者欲何爲也子元吉年亦至九十二

汪用霖妻趙氏按徐州誌趙氏教授汪用霖妻廩生汪允醇母年二十嬪於汪甫數歲姑朱氏早亡與翁母李同寢食時李年七十有七氏奉養惟謹供姑遺像朝夕焚香瞻拜幼叔未娶氏勤紡織爲畢婚事歲大饑悉出�具佐公用分產以田宅之美者勸夫讓諸弟及霖秉鐸虞庠佐以廉潔虞士爲霖立石撫妾子卵翼撫卹不啻所生年六十九終

王道充妻董氏按泗州誌董氏王道充妻事姑孝爲夫納妾生子叔道弘析居蕩產勸夫復與同爨叔亡出裝資嫁其女如已女人稱其賢

金光昊妻謝氏按滁州誌謝氏文林郎金光昊妻性純孝姑吳氏疾廢氏寢處侍湯藥夫爲姑卜兆每購一地氏輒脫簪珥以成侄鑑早孤失乳以米汁食已女專乳之得永叔氏一�捐奩爲侄琮及甥胡維城聘婦贖胡氏女之流落者如此類事難以枚舉溫恭和下教子以義方後封孺人

江作楫繼母翟氏按滁州誌翟氏邑庠生江作楫繼母賢孝貞淑聲著大江南北詞賦家多傳之

張君恩妻李氏按上杭縣誌李氏邑隱士李春生女幼孝謹敏慧哭其母藍孺人累日弗食稍長益端好爲大父莊大母羅孺人所憐重曰必以嫁士人而是時張君恩方在提抱言笑已自殊穎遇相者曰兒有貴徵父大本母饒孺人亦復心異之曰求子室必得賢孝者乃可君恩年十六舉郡諸生髙等春生一見而心許之曰是始能�吾女者越四五年而始成言以歸蓋兩家皆邑望姓又各異其子女不以漫許人人多求者故言久而後合孺人歸不修珠珥之飾不聞笑語之聲事舅姑如父母恭敬有常度舅乃大喜曰是眞能儷吾子者平居操井臼甚勤能下其冢姒諸姑之屬而篤於宗姻慈其下人以比於其鄰無疾言遽容肅如也常以機杼縷績之務伴君恩課文恆至夜分君恩常以積思苦不寐者數月孺人亦不寐數月凡百憂喜罔不同之君恩年三十舉於鄕甫彌月而翁忽捐館捨孺人乃益傷悲曰何大人之不食其報也而日夜婉慰其姑太孺人曰有子可以仕無過傷歲甲午君恩及彊仕矣負才美必以一第春官爲艷孺人淒然語君恩曰恐吾姑之不逮祿也君恩不得已就除得山東靑州郡理苦北海地寒遠獨以孺人俱無何而太孺人之訃至矣孺人投地擗踴曰吾姑能終事四尊人拭巾捧匜而吾獨不逮視吾姑以終吾何以爲婦也數絕而後起未幾君恩伯兄訃又踵至奔以佐事能卒君恩之爲人子爲人弟者孺人之力也又三年而長子殤有遺孤婦戾不能爲其母孺人且泣且諭日夜撫孤孫相弔殊苦服除君起補東粵廉州理姒媼皆來賀曰廉池富珠而炎州多翠美矣哉孺人矍然謝曰在靑州吾能以吾夫淸徙廉不能以吾夫廉耶北海𨿽寒南海𨿽熱吾心一也比至民果有獻珠者孺人聞之曰先姑不能逮此而吾熒熒然以飾何以見先姑於地下汝必卻之比行部則又語君恩曰凡行爲大吏察吏民隱伏屑瑟而已得則大吏受其名不則汝承其禍喜事而裂寧畏事而完無以婦人之言怯也君恩欣然識之所至按吏事察繇俗稱廉平歸必謝曰孺人吾益友也比三年課最封制曰孺人恭綦縞之節贊羔絲之理稱賢助矣會內徵竟以中忌量移江以西貳守孺人悵然曰汝亦可以�遊矣未幾致仕去逾年而孺人病不起以年六十終

張寧母丁氏妻王氏附

按海鹽縣誌丁氏張寧母教子甚嚴寧以給事中使歸臨行出金錢與寧曰途中以此爲費毋妄取妨官箴寧娶妻王氏尢惇尙儉約從寧守汀州有同官妻私會服飾多珍異旣去語妾輩曰此婦好妝飾適彰夫醜耳不可慕之

屠應竣妻項氏按嘉興縣誌項氏襄毅公女孫歸屠康僖子諭徳應竣康僖捐館項孝事其姑姑嘗遘疾垂殆氏割股和羹以進病遂愈應竣受秩受封宜人生五子孟元仲律仲行叔方叔章而夫亡氏竭意課子弗少姑息仲律釋褐春官令弋陽氏訓以事上忠臨下惠寧拙毋巧罔隳家聲爲先人羞自後諸子入仕者咸遵是訓叔方曁孫謙後先成進士孟元以謙貴受封仲行子蒙叔章子大壯俱領鄕薦氏每泣曰我長汝父五年恨汝父不同一見也自幼至老動中矩矱子孫咸以爲式年八十餘疾作諸醫束手孫大壯密割股和粥食之得�

馮坤妻夏氏按嘉興縣誌夏氏秀水馮坤妻性莊潔慈儉克相夫子事翁姑以孝聞嫠居攻苦教其孫夢禎以詩書丙夜以女紅相對一燈熒然膏盡始息雞鳴卽促起率以爲常後孫爲萬曆丁丑南宮第一人

徐禘妻章氏按蘭溪縣誌章氏贈宜人徐禘妻用檢之嫡母也年十七歸徐逾十年無子因置簉楊氏生用檢是時章產不育乃乳用檢或曰乳兒妨娠章曰若然不當以妨楊娠也用檢年七歲授書於塾每雞鳴章常擁兒被間誦書數十徧旦起爲櫛簪戒而遣之年十一就其仲父孝廉學一日思見母甚起請嗚咽疾趨歸而章已候兒屏間復爲櫛發整衣履啖少果飴慰諭就館而己獨映門立使僮視兒誦如平時乃返然其教甚莊所簪兒角簪少損責之曰是簪吾畜之年久而汝壞之乎生平無剩語無露齒之笑事祖姑翁姑孝事夫敬治家勤而有理故內外悉服其賢年五十一而卒

郭堯幹妻徐氏按蘭溪縣誌徐氏禘之女郭堯幹妻夫性暴悍子復不循氏事夫婉委喜慍不形年六十二卒未嘗得半日之安萬曆十一年有司旌表

馬森妻任氏按閩書任氏名琛恭敏公馬森妻幼慧受女紅輒精𨿽盛寒暑不廢裏中有觳抵奇戲姊妹召之往觀對曰琛聞之越閨失度輟業失職非禮之事何觀焉固不往及旣笄歸森森舉進士家召賀客有請歌舞爲歡者任白姑曰森素約亦將有所樹耳聞之毋乃不安其姑命止之客莫不嘆其賢森仕宦所至任課童蒔蔬躬紉絲枲以儉佐廉所生二子曰熒曰燮有言尙書家願以女女熒謝曰我家宦薄敢逆女髙門乎後屬森之貧交道州大夫爲蹇修爲燮納世尙書林公女曰匪以其盛爲淸白耳倘天大吾後儀刑在玆所生四女爲治奩皆不及中人家每戒之曰吾昔嫁書生今汝輩公子同歸愼勿謂儉厚汝輩多矣燮以蔭遊太學貴遊多其文雅或嘲其短於奕且不識曲熒曰奕少頗善之而老母碎其枰不敢復作絲竹亦老母所禁又安知曲也人以是益賢其母云

金重寶妻陳氏按閩書封太安人陳氏廣東副使金時舒母也歸處士金重寶事繼姑盡孝姑嚴時加譴責罔不承順泉俗婦人旣老多斷遣家事拜佛持齋惟陳氏巫覡師婆絕不得通夫之仲弟絕嗣臨歿托陳氏以孤女常不使離左右於歸時陳疾革矣正襟危坐教之婦道而後遣之壽九十一歲

潘維城妻郭氏按閩書郭氏諸生潘維城妻方伯洙母也父立彥爲尙寶卿旣歸城事舅孝謹事妾姑如其姑事夫之兄弟和而敬佐城讀書非城休不敢休城病郭已老尙侍榻寢累月少受文史無所不徹通最好太上感應篇古今格言下至本艸通書亦經覽閱作詩示洙曰願子爲官廉以徳殊勝斑衣舞老萊又云人生名利等秋葉惟許丹心照天地少從父京邸一一能記當日朝政若嚴分宜張司馬王中丞陸錦衣始終成敗老而爲諸郎述之歷歷焉

張妙珠按福寧州誌張妙珠在坊髙紀妻歸紀執婦道孝事姑嫜睦處娣姒有賢譽中歲紀卒家貧艱苦萬狀克持門戶教諸孫讀書且戒曰人不讀書便虛生一世年七十二卒

繆某妻葉氏子一鳳妻郭氏附

按福安縣誌葉元煐年十八歸繆某爲繼室撫三歲子一鳳憐愛備至不啻己出鳳克成名人賢其母母性好施好賙人急有逋租將出妻者止之出贖金使完聚壽九十八一鳳妻玉彩鹿斗郭柏女通孝經列女傳初不育勸夫置側室課子皆有成好施與鄰里貧婦米鹽多仰給焉獨厭齋僧見緇流行募輒靳而辟之卒年七十八鄕人論婦徳必稱葉郭云

鄒衡妻上官氏按太寧縣誌上官氏和平望族貞順勤儉涉臘經傳適邑人鄒衡刻意教子力作以供束脩每夜課讀必至三更子應麟博皆登第封令人壽九十五終

黃友立繼室林氏按龍溪縣誌林氏東山黃友立繼室友立初娶王氏生子云及一女而卒繼娶林氏生子熒登進士第爲禦史封友立如其官及封林氏並追贈王氏俱孺人林有至性爲人恭愼慈惠視王氏所生子女無異己出王女嫁楊氏一日歸寧憶母哭不止林氏亦與偕哭云徙居新村距東山十里許或報云病時日巳西輒往視之及見無大病乃歸曰吾今夜得安寢矣熒爲西川按察副使念母老乞歸時母年九十餘兒孫滿眼人謂母食徳之報

葉世偉妻姚氏按歸善縣誌姚氏禦史祥裔孫諸生津女也年十六歸葉世偉謹內行不苟言笑夫婦如賓客事舅姑孝謹比舅姑沒居喪甚哀祭奠必親治物家無饒產又沒於賊諸姑叔俱幼弱食指復繁姚悉簪珥以一身拮據其間笄冠嫁娶無缺百口共炊無誶語者無子爲夫置媵恩撫有加夫中道歿哀毀幾絕彊起立嗣終喪三年斬衰之服未嘗暫解𨿽在憂苦中猶善調護妯娌不使萌分析念用是焦勞成疾而卒平居稱未亡人坐斗室不越戶限者十年榻爲之穿常時以孝友誨人沒齒不變里人爲之語曰姚家慶緒乃鍾此女

程正己妻朱氏按山西通誌朱氏兵部侍郎程正己妻性端方操井臼躬紡績以供二親甘旨相夫力學弱冠成進士歷顯要氏未嘗有貴倨之色程忤璫禍且不測氏曰與楊左諸君同節亦可無愧程抱疾五年藥餌飲食必親及卒幾不欲生教子孫頗嚴家聲賴以不墜

廖俊妻黃氏按武昌府誌黃氏蒲圻廖俊妻性至孝事翁姑惟謹隨俊之漠州時趙杲方璧周冕張敬四人俱童稚氏知非庸兒爲縫衣服炊給飲食後果各躋顯仕子漢生方弱齡卽訓以大義撫諸子溫滂濂澍不啻己出

張元方妻方氏按漢陽府誌方氏漢川登仕佐郎張元方妻元方四十無子方每日與夫對泣不輟會有江西曾氏女勸納之生丈夫子七人仲子緒以明經魁全楚爲理學名家季子績貢薦於國諸子亦各自立至今張氏多賢皆方氏遺澤焉

傅念妻陳氏按漢陽府誌陳氏漢川明經傅念妻念艱於嗣陳通寵澤廣慈惠鞠妾子恩勤教訓自壯至老不衰里人以爲儀表

王著妻彭氏按漢陽府誌彭氏漢川文林郎王著妻著領鄕薦彭二十年不育泣曰若此如王祀何力勸夫納二妾顏氏生光裕徐氏生光祚彭左提右挈撫愛無異己出比長皆不自知爲庶出也

楊漣妻詹氏按徳安府誌詹氏應山楊漣妻事繼姑王氏以孝聞天啟壬戌秋姑病危告天祈祖請代不應禱於神刲左股一臠進姑飲三飲而姑病大愈後八年姑沒漣罹璫禍妾陳氏之子環甫周氏撫之如己子分析田產僕婢財物悉厚環諸子感義亦不欲校其第三子之言妻余氏觀察女也亦讀書知禮遇妾子如姑教之讀書成名後封一品夫人

汪汝和妻葉氏按婺源縣誌葉氏名蘭芝外莊葉大珽女年十八歸坑口汪汝和和鮮兄弟體孱弱不甚篤學氏至脫奩具延師課和終歲不數見和屢試不利而好行其徳�財濟乏氏益助之生子松七歲能文章氏曰是在此子復延師課之隆禮極至松垂髫舉博學弘詞爲大聞人皆母教也氏事舅姑素以孝聞及舅姑歿每逢節序思所嗜躬調以獻至老不倦年八十有四無病而終

孔母姚氏按建徳縣誌姚氏父姚公有隱徳誕氏時異光燭廬姚公筮之遇離之家人曰離火振振附物而章媲於家人輔登明堂作勞以榮實協黃裳氏少而柔惠女史內則略皆上口姚公奇愛之曰我不以與田舍兒也無何氏兄遊於雍見今相國孔公年十四大奇之歸語姚公姚公大喜遂委禽焉相國父困諸生家貧欲令相國徙業姚公持之不可且時時出橐中貲助相國遂以童子擢試京兆而姚公促辦裝遣女歸焉旣廟見莊愼恭孝一宗皆頌其賢時翁簿蜀鄰水歸廉貧益甚氏勞苦操作以助於內相國教授於外得稍奉甘旨相國射策及第與其兄泰華同官翰林旣貴矣氏粗糲如常或誚之氏曰我夫子爲天子侍臣志礪冰霜我豈敢以婦人敗若事且珠玉甘脆少所不習意不樂此也相國常賫詔氏從出國門蒼頭犯中貴道提赤棒棒所持筐篋冀有重貲可以相中發之故楮敗絮而已中貴人嘆息去己巳都城戒嚴諸命婦多詭服遁氏曰臣從君婦從夫獨往將安之命僕妾鑿三坎於庭以示必死氏敏而孝儉而知大體明年翁病相國歸養親視醫藥相國一食夫人亦一食相國不解帶三月夫人亦三月翁沒天子諭祭葬會葬者雲集氏供具無不治辦曰無使觀禮者議也遂以此勤瘁而終年五十七相國晉師保加贈夫人女一人適金氏有母風子二人尙蒙尙萃賢而才夫人出也

殷尙禮妻潘氏按合肥縣誌潘氏殷尙禮妻事舅姑以孝事夫如對長上未嘗有怠容尙禮年六十患瘧潘侍湯藥彌月不解衣中夜潛起吁天刲股肉以進次日霍然

呂承麟妻何氏按新昌縣誌何氏大司馬鑑孫女大司馬呂光洵孫廣東髙州同知承麟室也事孀姑曲盡孝道隨夫任閩粵決政一由內助撫妾子友蘭金蘭金蘭方數月失生母氏尢憐之勝於己出至長婚娶析產與所生子銓並均焉族黨稱其有古淑女風誥封宜人以壽終

許克溫妻林氏按閩書林氏許克溫妻姑歿事舅盡婦道舅年老衰邁左右扶持如護嬰兒宋教諭叔明居隔一壁經年不聞其聲人咸服之

宋端儀妻黃氏按閩書黃氏宋端儀妻端儀提學廣東欲往謁陳文恭於新會安人出所手成二幣上端儀將之曰此婦所自治非虛物也及端儀沒於官同官憫其貧有欲其粥生徒以治具者安人曰如之何其賊人之子以羞其夫也宋𨿽貧乏可家於喪耶

宋儒母楊氏按永年縣誌楊氏舉人宋儒嫡母氏天性慈仁生子傑妾趙氏生儒楊愛之如己出傑娶王氏夫婦並忌儒害之百端楊曲爲防護無頃刻離左右儒得全後傑官於閩全家客死儒傾己產扶柩歸葬忘其宿怨楊氏所教也

王邵妻郭氏按保徳州誌郭氏翰林院簡討王邵妻崇禎戊辰流賊王嘉印據府谷窺保徳邵同州人死守氏脫簪珥犒師又嘗傾奩命子建永濟橋

韓彰繼室李氏按陽曲縣誌李氏推官韓彰繼妻彰先娶張氏生子紹繼娶李生子紘李氏遇紹有恩凡衣服飲食先紹後紘遇紹之子女亦加於紘紘微見慍氏叱曰若有母而彼無母欲使我作閔氏婦耶恩養始終不衰後紘登進士兩典州郡

李時春妻趙氏按延慶州誌趙氏李時春妻無子勸夫娶妾生子撫育教讀如己出母亡浼夫築小室迎父供養問寢食不懈里人稱賢

余開妻劉氏按武昌府誌劉氏蒲圻人余開妻少歸余奉翁姑極孝性嚴靜足不逾閫辛勤操作佐夫成進士及官京師溫凊一委於氏嘗撙節簠簋遠致京師以勗夫淸節

申在廷妻蔣氏按祁陽縣誌蔣氏祁陽申大參在廷妻碭山尉應春女春幼識大參爲寧馨許聘焉及歸不惜所有厚其奩蔣生不解人世窮苦事及爲婦卸簪珥卻綺羅從姑親井夜篝燈伴作饑寒不告明年小姑歸妺期迫力不能辦奩蔣曰婦嫁未一年諸所需皆備可用以遣妺廷曰非所冀也蔣嗔曰夫知爲妺乎固妾姑也諸妝飾服玩卮盂鞶橐一無吝宗黨稱焉伯姒亡兒女煢煢蔣育之逾己出衣食悉周之廷應試蔣爲剖路費伯再聘會廷第得坊金始爲畢娶蔣十年中饋翁姑妯娌童僕親鄰知與不知咸稱趙孝婦及卒親�無不淒惻後廷爲貴陽考成以覃恩贈恭人

申在廷繼室趙氏按祁陽縣誌趙氏大參申在廷繼室封恭人在廷少艱於嗣前妻蔣生子不育長女適鄧登云及蔣沒趙猶及事翁姑孝養備至生子翥翼妾梅氏生子某未周趙復生翃梅所生子不育卽就乳翃趙尢憐之越二年梅生翀趙育之過於己子趙相夫中饋蘋蘩不辭勞勩偶晨割豚作肉餅翀問曰母割阿堵物痛乎母曰癡兒幾上肉何痛翀復問割人必痛何也母曰生人非死肉比趙以語廷廷大奇之趙以諸子漸長夫性狷介祿薄恐累淸操自引身歸田勤儉撐持延師教子廷以是無內顧憂及出守貴陽廷欲不往趙勸之往謂曰嘗聞君言王陽孝子王尊忠臣今何畏而逃位遂起相夫宦貴陽廷知黔事將不靖固遣趙歸趙每西向啼曰吾幸脫羅剎鬼國如夫子何趙育四子皆克家長翥明經次翼次翃由邑庠入國學晚得翀成進士捧檄爲母壽女一適貢士曾三春趙年八十餘姻黨稱之

史書昌妻閔氏按饒州府誌閔氏史書昌妻諸生閔翼明女也翼明理學名儒持躬端肅故閔氏幼嫻禮儀言笑無苟年十五適書昌事姑惟謹姑病坐臥不離以孝聞夫婦相敬如賓恆以徳業相迪書昌學篤行修良由閔之內助昌沒撫諸孤以嚴燃膏繼晷督課不少懈後子登第官翰苑卽馳書都下曰汝受史職毋以七寸管蔑人後攺授諫垣假歸復誡曰汝爲言官毋以三寸舌陷人皆赫然典策語晚膺象服之榮而儉約不殊寒素平生戒殺造次言動必循古禮壽八十乃卒

朱翊我妻於氏按饒州府誌於氏朱翊我妻及笄歸我我世祿之家氏勤執女紅事姑以孝聞姑疾躬侍湯藥及卒啜粥飲水盡哀居家嚴整教二子各授一經皆克馳聲藝苑後遭兵荒二子相繼死履困如亨人稱賢母

孔一望繼室濮陽氏按髙淳縣誌濮陽氏諸生孔一望繼室事姑盡孝撫前室遺孤應長若己出己生應叢應震衣食不使先兄及析產長腴而叢震瘠年八十一子孫林林焉

戴新妻汪氏按婺源縣誌汪氏名愛容莒徑人淸華庠生戴新妻新恂恂長者不慕浮華氏亦甘淡泊無慍新以爲得賢助也生子思孝方童齡氏教督若嚴師卒能立名砥節爲世儒宗氏沒後思孝終身哀慕嘗肄業於雲巖之翠微軒燈殘睡熟山房火發幾及其身夢母起之而免每遭厄難母輒示靈異

劉若實妻阮氏按安慶府誌阮氏懷寧人鴻臚丞劉若實妻父邵武守自華禱嶽而生婉娩貞靜少通論語孝經凡內典過目卽能暗誦父手較書甚多氏罔勿讀微言大義契若夙聞及旣長適劉恪祇勤儉上承舅姑旁及娣姒下撫甥侄咸悅而安焉嘗侍若實讀性理曰太極圖是無字楞嚴西銘是減字華嚴父聞之以爲得己所未發性愷惻視奴婢如兒女終身不形怒色至老猶躬自除地常引陶淵明訓子之言曰此亦人子也可善視之家不畜貓每曰人窮則竊鼠窮則嚙非得已也諸室內俱備�以飼鼠其性固如此

吳檄妻陸氏按桐城縣誌陸氏參政吳檄妻儉而有禮子自峒舉孝廉邑令饋白金十兩陸問出里甲否答曰分祿乃許受之自峒豋第陸已封淑人年七十朝夕進見肅若朝典諸婦𨿽蒼艾猶侍側焉

盛可藩妻吳氏按桐城縣誌吳氏戶部郎盛可藩妻通政吳自峒女溫柔淑愼平居不妄語笑佐可藩主計通州代牙籌至漏盡不倦里人以爲賢年七十餘卒

張衝妻葉氏按長洲縣誌葉氏吳江汾湖世族張衝妻衝無子勸衝納良淑廣嗣得武林許氏舉三子一女葉親育之懷抱勝於所生遇微恙輒焦勞爲廢飲食諸子女不自知非葉出也

徐本髙妻王氏按松江府誌王氏錦衣徐有慶子太子太傅左都督本髙妻太倉大學士文肅公錫爵女孫編修衡女也性敏毅嗜書史能明大義其內齋嘗書一聯云金閨文作市玉匣气成虹及從本髙宦京師一切奏章文牒咸經手裁天啟中逆奄秉政金吾競奔其門有欲於馴象所建奄生祠氏聞謂本髙曰此眞冰山也不可遂以地隘拒之奄怒削職罷歸夫妻怡然就道崇禎初召本髙還掌鎭撫司印管街道廳晉太子太傅左都督氏封一品夫人所得俸薪輒勸本髙散贍族人曰同爲宗祖之裔我家以冢子襲職邀榮何可不使長幼諸從輩均被皇恩也自是歲以爲常年四十六卒

歐陽精妻孔氏按蕭縣誌孔氏昭女歐陽精妻年四十無子勸夫納媵生子以延宗祀夫遲疑未決遂毅然捐釵釧衣物爲之歐陽氏賴以不絕

冒起宗妻馬氏按如臯縣誌馬氏憲副冒起宗妻幼內則曉大義年十七歸宗事祖姑沙氏曲得其歡沙病革氏衣不解帶爲之調湯藥濯廁牏百餘日不倦事舅姑亦如之人咸稱孝婦宗由行人遷南考功出爲兗西髙肇衡永道所至皆廉潔氏實佐理之及監左寧南軍於襄陽時獻賊張甚襄漢阽危或諷之以病辭氏不可曰君素以忠貞自矢柰何爲苟免計乎叱馭行至軍殫力王事逾年得請歸氏相與撫松采藥終其身及宗沒撫育幼子益加愛養年八十有七無疾而逝子襄奉母不仕稱純孝

李長策妻徐氏按髙郵州誌徐氏孝廉春之孫女鴻臚李長策妻長策爲文定公之曾孫有孀母在堂氏相夫孝姑晨昏不少怠姑疾危刲股吁天願減己算十五年以益姑疾旋愈後姑沒恰符其禱州守旌之長策中年無嗣氏自捐簪珥爲置妾生顧復不啻已出及生子保抱亦如之後子補弟子員孫列賢書氏年五十有八而卒

湯本妻蔡氏按泗州誌蔡氏名淑敬州人湯本妻夫乏嗣爲置妾生一子二女蔡撫之如己出子民蘇亦以孝聞

戚伸妻蕭氏按泗州誌蕭氏戶部戚伸妻伸微時讀書聖人山氏操井臼事姑盡孝不以米鹽累夫多行陰騭建修寺橋樂施予有負逋者貧不能償悉遷其券以夫貴封安人年七十卒

張泰妻斯氏按山陰縣誌斯氏儒士張泰妻事翁姑以孝聞翁病割股作糜以進病遂愈姑病亦然生一男遂染瘋癇私念翁姑年老一子孤危爲夫納一側室生子以自慰里人莫不賢之錢象坤志其墓曰山有時頹川有時竭惟儒人之精誠亙千年而不滅

丁令金妻瞿氏按蕭山縣誌瞿氏諸生瞿京女年十七歸儒士丁令金金患癇疾時怒擊人家人多避匿獨氏遭箠楚至傷肢碎首不去母念女令氏歸寧氏泣謝不從逾三十載撫子紹會輩皆成立鄕族賢之

邵琳妻李氏按余姚縣誌李氏崇禎己卯舉人邵琳妻琳出貴冑性嗜學不問生產常遠館於外李氏孝養舅姑備極艱苦課子悉中繩墨及琳貢絡緯蕭然力勤如故

施堯佐妻童氏按縉雲縣誌童氏衡陽令施堯佐妻孝謹仁慈閭裏頌徳年八十子孫志其事實有淑世徽音錄邑令項施震序之

許丕顯妻崔氏按海鹽縣誌崔氏贈知縣許丕顯妻都督僉事天賜女也性慈淑撫前妻子翰如己子翁士奇官布政性嚴重崔善承無迕佐丕顯讀書晝夜同攻苦丕顯性卞急崔每事彌縫之臧獲莫不感徳士奇與父相繼沒家釁紛紜崔鎭靜不動聲色諸侮以戢教所生子全臨甚嚴師友厚其供億力勗成之全臨登第任昌邑令覃恩贈母孺人

夏迪母李氏按天臺縣誌李氏海寧人山陰教官李仲虞女左參政夏迪母也課子力學舉於鄕官大理李曰積徳可以裕後操人生死柄可不懼耶因戒勿苛刻迪升河南左參政歸省李曰爾荷國恩歸爲親榮而爾父不及見也大丈夫以忠爲孝誠能立身揚名以顯其親孝莫加焉後迪所至茂樹政績爲時名卿母教也

金玉章繼室欽氏按長興縣誌欽氏沛之女太學生金玉章繼室玉章冤系囹圄氏內綜家事外禦敵侮事舅姑以禮祭祀必誠訓子及孫俱列膠序宗黨羣從歲時修謁靡不儼如大賓奉母徐氏極孝年近古稀滫瀡問遺距始嫁如一事聞表其門

洪溱妻葉氏按閩書葉氏洪溱妻侍郎朝選母也嫁時舅已沒獨閨淑部列傳二

後梁

李講肅妻張氏按洛陽舊聞記太子少師李公講肅唐末西京畱守齊王張全義貴盛兼鎭河陽李公自雍之梁齊王見之愛其俊異以女妻之卽賢懿夫人所生王之適女也數歲而亡又以宅姬所生之女妻之𨿽非賢懿所出以其聰敏多伎藝王與賢懿惜憐之過於其姊音樂女工無不臻妙又知書容止迨神仙中人也性賢明有禮節自幼至老無惰容夫貴封淸和郡夫人治家甚嚴大畜姬僕且眾與夫別院李公院姬妾數十人夫人亦數十人潛令伺夫院中如姬妾稍忤夫指顧則召而撻之擇美少者侍之每夫生日必先畜童女曉音律者盛飾珠翠綺繡因捧觴祝壽並服玩物同獻之夫或辭以婢妾眾多卽復擇其常者歸已院執事稍久者嫁之夫入朝將歸具裙帔候之於中堂之前側令小蒼頭探之旣接見如賓禮夫若困倦則一見便退歸如相見稍從容令動樂迎引歸夫入院備酒果時新物多語及前代事夫愛而憚之未嘗敢失色於前李公嘗將命制置安邑解縣兩池鹽利旣至值戍卒竊發爲亂公乘機許以正庫錢十萬貫爲賞止罪其元惡者亂兵由是散去戮其同惡者數十人人心頓安當時用事者一人素與公通家求洛中一櫻桃園不與因而有隙常欲中傷之因是密上言曰李某擅盜用官庫物以買名欲求不次之賞於是乃命臺官就鞠之獄甚急夫人聞之乘步輦直詣朝門俟執權者出趨並於路側須臾叩馬聲甚厲且訴且泣援引古今寵辱禍福成敗可驗者數事哀怨淒苦左右聞者咸感動時當路者慚悔甚卽回馬入朝非時請對曲爲諭雪之且言有妻張氏卽齊王之女詣臣馬前號訴時王聞之駭愕曰如是賢夫人乎卽命馳驛出之李公由是免禍至晉朝北戎降王東丹王非命而死李公受命護東丹喪柩歸北公旣歸私第憂沮不知其計止於外廳獨坐久之夫人訝夫如是命侍人請入謂李公曰有不稱意差使乎夫默然泣下曰某已老男女又幼又涕泣哽噎未及再言夫人曰得毋使絕域乎若然不當效兒女輩啼泣李公收泣曰今奉命北使歸東丹喪東丹朝廷密害之北戎已知矣某不憚遠役念此去必不還矣夫人曰不然爲君計者戎王貪利某房內珠金等可得數十萬盡以送行厚賂其戎王左右及獻戎主萬全必歸非惟速歸兼恐厚得回禮李公如其言到蕃國賂其左右盡其所有以獻君臣果大喜命速遣公回賜名馬百餘匹別賜駝馬百餘頭衣服器皿稱是復命不敢畱悉進之由是遷官賜賚甚厚夫人之力也先是趙思綰在永興時使王赴款思綰主藍田副鎭有罪已發李公時爲環衛將兼雍耀三白渠使雍耀莊宅使節度副使權將軍事護而脫之來謝於李公公歸宅夫人詰之曰趙思綰庸賤人公何以免其過旣來謝又何必見之乎曰某比不言夫人問須言之思綰者𨿽賤類審觀其狀貌眞亂臣賊子恨位下未有朕迹不然除去之可也夫人曰旣不能除去何妨以小惠啖之無使銜怨自後夫人密遣人令思綰之妻來參夫人厚以衣物賜之前後與錢物甚多及漢朝公以上將軍告老歸雍未久思綰過雍遂閉門據雍城叛衣冠之族遭塗炭者眾公全家免禍終以計勸思綰納款遂拔雍城周祖素知公名與之歸叛攺官致仕於洛亦夫人之力也婦人之�財與妒忌悉常態也故以不妒忌�財者爲難況非治世叩馬面數權貴疊陳古昔陷害良善禍不旋踵將必見報應𨿽丈夫負膽气輕生者亦憚爲之況婦人女子者與不獨雪夫罪而能免全家之禍則昔之舉案齊眉如賓者何人哉不其賢乎與夫飾粉黛弄眉首蠱惑其夫竊魚軒之貴者豈同日而道哉夫人事迹可爲女訓母儀者甚多餘聊舉其殊尢者紀之於篇俾其令名千載之後不磨耳

宋

蘇易簡母薛氏按宋史蘇易簡傳易簡由知制誥入爲學士年未滿三十以親老急於進用因亟言時政闕失遂參大政蜀人何光逢易簡父之執友嘗任縣令坐賂削籍流寓京師會易簡典貢院光逢代人充試以取貲易簡於稠人中屏出之光逢遂造謗書斥言朝廷事且譏易簡易簡得其書以聞逮捕光逢獄且坐棄市易簡以殺光逢非其意居常怏怏母薛氏以殺父執切責之易簡泣曰不謂及此易簡罪也及易簡參知政事召薛氏入禁中賜冠帔命坐問曰何以教子成此令器對曰幼則束以禮讓長則教以詩書上顧左右曰眞孟母也

種放母按宋史隱逸種放傳放獨與母俱隱終南豹林谷之東明峯以講習爲業從學者眾得束脩以養母得辟穀術淳化三年詔使召之母恚曰嘗勸汝勿聚徒講學身旣隱矣何用文爲果爲人知而不得安處我將棄汝入窮山矣放遂稱疾不起母盡取筆墨焚之與放轉居窮僻人迹罕至太宗嘉其節諒京兆賜以緡錢使養母不奪其志有司歲時存問咸平元年母卒帝詔賜錢三百萬帛三十匹米三十斛助喪

蔣至母張氏按臨海縣誌張氏蔣至母至家居教授張年八十手錄經典以助之祥符六年至舉徳行授臺州助教詔賜其母帛

畢士安繼母按宋史畢士安傳士安字仁叟代州雲中人少好學事繼母祝氏以孝聞祝氏曰學必求良師友乃與如宋又如鄭得楊璞韓丕劉錫爲友因爲鄭人

陳質妻丁氏按蘇州府誌丁氏晉公謂之妹陳質妻博士之奇母也謂欲官二甥丁固辭俾自學以徳進謂然稱嘆之奇兄弟繼登科封長安縣君胡瑗著丁氏賢惠錄蘇舜欽書之里人張紳世與陳舊其婦而歿丁𦇤其嬰兒歸付乳媼親加撫視能言而還之謂旣南謫家日淪困有侄孫女幼孤丁訓養甚厚及歸馮氏子婦式淑甚宜其家知州黃宗旦聞之曰玆事可書於史贈孝感郡太君

陳世卿妻羅氏按延平府誌羅氏沙縣人祕書少監陳世卿妻有賢行事祖姑蕭氏順焉諸妣慕其所爲皆稱孝婦經紀內治至老不懈世卿行治勞烈稱天下有施於後世其子孫蕃衍能中其家法者由氏善相善教封仙遊縣太君卒王荊公爲銘墓

萬壽縣君徐氏按畿輔通誌萬壽縣君徐氏靜海人天章閣待制施昌言妻氏七歲喪母哀甚欲自投水火爲父兄抱持而止事繼母以孝聞歸施氏事姑謹紉縫烹飪必飭早暮寒暑飲食必時姑亡哀毀得疾逾年而後能起教五男一女不以愛故弛其勞遇外內婚姻宗族有禮而待妾媵僕婢甚恩旣沒咸悲哀思之

長安郡太君盧氏按仙遊縣誌長安郡太君盧氏蔡公琇妻端明襄母端明爲講讀時仁宗遇之甚厚嘗曰有子如此其母之賢可知賜冠帔以寵之萬安橋之建皆端明奉母意成之

任氏二女按墨莊漫錄任夢臣任四川路提點刑獄以廉節稱臥病不起家四壁立二女賢甚趙淸獻公守成都率僚屬以俸助之二女辭不受力拒之云豈敢以此污先君之淸徳趙倅成伯篤意勉之遂納於公宇之東廡旣行以元物若干榜於門壁付之守禦吏無毫髮所損二女之潔如此文章議論士夫所不逮後數年淸獻皆爲子侄娶之

章惇妻張氏按宋史章惇傳惇妻張氏甚賢惇之入相也張病且死屬之曰君作相幸勿報怨旣亡惇語陳瓘曰悼亡不堪柰何瓘曰與其悲傷無益曷若念其臨絕之言惇無以對

王平妻曾氏按閩書金華縣君曾氏曾會女嫁候官禦史王平生子五人回向固同囧皆有學行向囧尢有文身皆在隱約而聲震天下縣君受養於京師魯公方當國縣君處彌約及回向固同皆早世人謂不堪縣君能自廣以禮未嘗亂志教養子孫至男有立女有歸

檀婦樂氏按建徳縣誌樂氏建徳人曾祖度祖褒父倫世習進士業皆未仕父沒尢少氏年二十二適檀某方其在母家事寡母以孝聞及歸檀事舅姑及夫恭順勤儉接內外宗族敬而有禮同居異室之孤女未知女紅之事孜孜教導未嘗少懈紉縫烹�身親之不言勞夫亡號泣曰舅姑老諸子尙幼柰何承上禦下愈恭而和治諸子尢嚴而誨勉必於文學故諸子皆不失爲善士所生五男一女宗益爲通直郎宗孟宗傑宗元宗哲皆爲進士而宗傑早亡女適進士章康國諸孫男十一人儒佾偉伸價俅仲倬仔伋多以力學爲務孫女六人曾孫男女五人俱幼以子祿封永寧縣太君年七十有四以元佑八年四月卒於家紹聖元年十一月葬於本縣桃源之步頭山平居好誦佛經於物無所玩於財無所蓄有淑行有令名母之賢徳久而益著

李之儀妻胡氏按太平府誌胡氏名淑修字文柔晉陵李之儀妻侍郎胡宿女也儀仕編修以撰範純仁遺表蔡京系之獄淑修兼程至京僦居饋食儀有純仁手創稿寄姻家畏京不敢發淑修謁之賂其童得貯處入門破篋得所證以出之儀因得南遷後召還編管太平州遂家焉蘇軾遺書之儀曰行年坎坷賴魚軒賢淑曲爲順適不然人生寧復有佳味乎淑修純孝蔬食讀書葬親雲山躬負土淚落枯枝復生嘗從祖母入見柔儀殿光獻太后拊之曰是讀書能文之女乎後禦宣徳門觀燈淑修適侍賜冠帔

上谷郡君侯夫人按程頤上谷郡君家傳先妣夫人姓侯氏太原盂縣人行第二世爲河東大姓曾祖元嵩當五代之亂以武勇聞劉氏偏據日錫土於烏河川以控寇盜亡其爵位父道濟始以儒學中科第官潤州丹徒縣令贈尙書比部員外郎母福昌郡太君刁氏夫人幼而聰悟過人女功之事無所不能好讀書史博知古今成敗丹徒君愛之過於子每以政事問之所言雅合其意常嘆曰恨汝非男子七八歲時常教以古詩曰女子不夜出夜出秉明燭自是日暮則不復出房合刁夫人素有風厥之疾多夜作不知人者久之夫人涕泣扶持常連夕不寐年十九歸於我事舅姑以孝謹稱與先公相待如賓客徳容之盛內外親戚無不愛敬眾人遊觀之所往往捨所觀而觀夫人先公賴其內助禮敬尢至而夫人謙順自牧𨿽小事未嘗專必稟而後行仁恕寬厚撫愛諸庶不異己出從叔幼姑夫人存視常均己子治家有法不嚴而整不喜笞撲奴婢視小臧獲如兒女諸子或加呵責必戒之曰貴賤𨿽殊人則一也汝如是大時能爲此事否道路遺棄小兒屢取養之有小商出未還而其妻死兒女散逐人去惟幼者始三歲人所不取夫人懼其必死使抱以歸時聚甚眾人皆有不欲之色乃別糴以食之其父歸謝曰幸蒙收養得全其生願以爲獻夫人曰我本以待汝歸非欲之也好爲藥餌以濟病者嘗大寒有負炭而撽者家人欲呼之夫人止曰愼勿爲此勝則貧者困矣先公凡有所怒必爲之寬解惟諸兒有過則不掩也常曰子之所以不肖者由母蔽其過而父不知也夫人男子六人所存惟二其愛慈可謂至矣然於教之之道不少絕也才數歲行而或踣家人走前扶抱恐其驚啼夫人未嘗不呵責曰汝若安徐寧至踣乎飲食嘗置之坐側嘗食絮羹皆叱止之曰幼求稱欲長當如何𨿽使令輩不得以惡言罵詈之故頤兄弟平生於飲食衣服無所擇不能惡言詈人非性然也教之使然也與人爭忿𨿽直不右曰患其不能屈不患其不能伸及稍長常使從善師友遊𨿽居貧或欲延客則善而爲之具其教女常以曹大家女戒之常教告家人曰見人善則當如己善必共成之視他物如己物必加愛之先公罷尉廬陵赴調寓居歷陽會叔父亦解掾毗陵聚口甚眾儲備不足夫人經營轉易得不困乏先公歸問其所爲嘆曰良轉運使才也所居之處鄰婦裏姥皆願爲之用𨿽勞不怨始寓丹陽僦葛氏捨以居守舍王氏翁姥庸狡前後居者無不苦之夫人待之有道遂反柔良及遷去王姥涕戀不已夫人安於貧約服用儉素觀親戚間紛華相尙如無所見少女方數歲忽失所在乳姥�悲泣叫號夫人罵止之曰在當求得苟亡失矣汝如是將何爲在廬陵時公宇多怪家人告曰物弄扇夫人曰熱爾又曰物擊鼓夫人曰有槌乎可與之後家人不復敢言怪怪亦不復有遂獲安居夫人有知人之鑑姜應明者中神童第人競觀之夫人曰非遠器也後果以罪廢頤兄弟幼時夫人勉之讀書因書箋帖上曰我惜勤讀書兒又並書二行前曰殿前及第程延壽先兄幼時名也次曰處士及先兄登第頤以不才罷應科舉方悟夫人知於童中矣寶藏手澤使後世子孫知夫人之精鑑夫人好文而不爲辭章見世之婦女以文章筆札傳於人者深以爲非平生所爲詩不過三二篇皆不存獨記在歷陽時先公覲親河朔夜聞鳴雁至爲詩曰何處驚飛起雍雍過艸堂早是愁無寐忽聞意轉傷良人沙塞外羇妾守空房欲寄回文信誰能付汝將讀史見姦邪逆亂之事常掩卷憤嘆見忠孝節義之士則欽慕不已常稱唐太宗得禦戎之道其識慮髙遠有英雄之气夫人之弟可世稱名儒才智甚髙常自謂不如夫人夫人自少多病好方餌修養之術甚效從先公官嶺外偶迎涼露寢遂中瘴癘及北歸道中疾革召醫視�曰可治謂二子曰紿爾也未終前一日命頤曰今日百五爲我祀父母明年不復祀矣夫人以景徳元年甲辰十月十三日生於太原皇佑四年壬辰二月二十八日終於江寧享年四十九始封壽安縣君追封上谷郡君

呂希哲母按河南府誌呂希哲母申國夫人正獻公之元配也性嚴有法教希哲事事循蹈規矩甫十歲祁寒盛暑侍立終日不命之坐不敢坐日必冠帶見長者在父母長者之側不得去巾襪衣服無令入肆市鄭衛之音未嘗一經於耳不正之書非禮之色未嘗一接於目教誨之嚴如此故希哲徳器大異於人

鄭絳妻錢氏按蘇州府誌錢氏廣陵王元女孫幼秀悟適吏部郎鄭絳姑性嚴錢侍起居惟謹姑疾嘗藥不解衣者半年絳貧赴官陜右不能具行裝其姊自京師持贈金幣錢謝而歸之曰身受姊賜固可何以全吾夫之廉乎靖康初卒

陳宴妻丘氏按寧徳縣誌丘氏榕軒陳宴妻性慈孝姑嘗病篤丘刺血寫經以祈庇佑姑果感夢而愈平生輕財好義每給食以施囚徒初建寇葉儂以犯私鹽系尉司日久稔知丘之賢孝建炎間儂寇縣境戒其徒曰勿驚動孝婦丘氏勿焚蕩其家產勿誅戮其親屬古田杉洋有避寇者聞之奔依丘以居賴以全活縣西一帶免罹兵火者皆丘之庇其後孫言應元應俱登科以爲丘氏賢孝之報

吳夫人按閩書吳夫人者胡安國母仙州居士羨門之女也幼通詩書皆能析其大義旣歸胡克盡婦道姑余太君老得末疾寢食盥櫛皆待人夫人侍膳問衣委身同起臥者垂十載及沒足屈不伸宗長欲以羌夷法舉葬夫人泣曰姑不得以全體歸地下吾當與俱默禱於神以手徐摩頃之姑足遂伸安國稍能言卽遣就外傅且戒不得歸歸及信宿乃遣之學宗人曰兒弱少休之夫人曰休正在此安國自是感奮力學未冠遂預計偕迨罷歸宗人爲惋惜夫人獨喜因語之曰兒學短淺使亟竊名第必惰且驕難遠大期也安國旣登第復好奕夫人責之曰業止一第耶安國遂禁奕終身已典教荊州以事數忤守夫人曰人貴徳義耳不貴以气淩人安國益自飭勵母教居多焉

石龜山妻王氏按江津縣誌石龜山先生晚節不事事放懷文酒而家帑源源實夫人王氏之力夫人系出古井世有種徳衝粹閒雅笑不苟發甚明敏有穎邁翁云篤愛之聞龜山名許配焉龜山本眉之書臺石氏家法凜然夫人旣歸舉動有禮蘋藻修潔若素處其教者龜山所生母劉性尢嚴峻毫髮不可犯夫人怡顏下气朝夕順事得其歡心中外族黨恩意融溢一鄕士遠遊偶斃於或人之門人皆歸咎於或其家幾不能自辧龜山爲之營救卒免其冤又有議其家出金者鄕士還欲訴之官夫人毅然出金償之龜山益髙其義龜山先夫人八年卒夫人植其門戶愈加撙節畢龜山喪事丰儉適宜閨庭肅然𨿽羣�甥侄不得亟見迎送不逾閫常鑪香茗�澹如也淳熙丁未乙卯丙子染疾而終享年五十有二

饒幹母呂氏按建寧府誌饒幹母父希說中進士第剛介不苟合晚令劍浦以卒呂生而願�不妄戲笑未笄失母劍浦俾治家事撫弟妹如成人尋以歸邵武饒偉事舅姑甚得其歡及旣生幹中歲而寡無何劍浦及舅漳州府君皆卒而姑氏固前沒家無厚積諸叔妹皆未立呂持守門戶奉承賓祭和輯上下內外斬斬其出納用度具有籍記𨿽龠合分寸無遺漏命幹就學必時程其術業謹其出入交遊未嘗借顏色幹亦孝謹惇實能自力學問中淳熙進士

朱松妻祝氏按建寧府誌祝氏朱松妻逮事舅姑孝謹篤至松卒子熹年十有四祝辛勤撫教俾知所尙熹貧病困蹙人所不堪而祝處之怡然

虞道永按建寧府誌虞道永字無盡建陽人江錡妻本劉氏女其父處士棐同產有適虞恫者自幼而愛之攜以歸鞠於虞因冒其姓少長聰明識義理往來兩家愛敬曲盡長歸錡入門時舅姑年皆甚髙禮法峻整道永左右無違凡調胹烹飪之事旣躬服其勞而薪火之節亦必謹候視務爲敏給稱微指旣進饋退屏側立踧踖以聽惟恐少不中度或陰儲饌備更索𨿽在亂離乏絕中亦必多方營致錡仕宣教郎沒時諸子皆幼道永以禮法持門戶錡從官時先疇之入恣兄弟衣食無所問旣沒命諸子悉推與之虞恫老且失子道永歸養益謹送其終哀戚甚不沐浴鹽酪者三年性喜觀書讀易論語得其大意下至練養醫藥卜筮術數無不通曉平居處事詳練甚密與人言必以孝悌忠信晚學浮屠法屏簪珥卻酒肉布衣蔬食以終其身淳熙慶壽恩當得封諸子言於有司將上狀道永聞曰吾已棄人間事何此爲且命而不謝是爲欺君吾敢安乎竟畱不上

周瑄妻陳氏按建寧府誌陳氏周瑄妻建陽人父安世彊學博聞嘗立義齋縣南從學甚眾陳少喪其親哀慕不懈及嫁亦不逮舅姑而歲時烝享執事必親訖事常嗚咽流涕晚好浮屠法得其大旨遂不復問家事惡衣菲食逾二十年而憂人之憂賑其厄窮病苦𨿽極力不倦子明仲舉進士知光澤縣

黃崇妻遊氏按朱熹建安郡夫人遊氏墓志銘有宋建安郡夫人遊氏右宣義郎致仕贈金紫光祿大夫邵武黃公諱崇之妻而子端明殿學士諱中臺州使君諱章之所追爵也世爲建州建陽縣長平里人曾祖正卿祖希古父儀皆不仕而有隱徳鄕裏推長者夫人資稟靜淑族母阮氏婦徳爲女師夫人幼嘗學焉愛班昭女訓通其大義至他組紉筆札之藝皆不待刻意而能輒過人早孤其母鐘愛之以歸光祿公事舅姑承祭祀勤肅不懈舅喜賓客佳辰令節親舊滿門夫人供饋惟謹未嘗頃刻自逸以委勞於娣姒也姑性嚴諸婦侍旁有二十年不命坐者夫人獨能順適其意盥櫛溫凊略無遺闕姑有疾非夫人進藥不嘗每指以爲諸婦模楷遭舅喪光祿公素貧昆弟相顧謀鬻田以葬夫人曰毋隳爾先業退斥橐中裝以奉其役以故光祿公得以不煩於眾而襄大事光祿公爲人誠�莊重夫人以柔順堅正佐之相敬如賓謀無不協其遇族姻謙謹有禮樂道其善而不喜聞其過至其貧困則賙之必盡其力日以女訓及他經言以自箴警亦頗信尙浮屠法娠未娩則必端居靜室焚香讀儒佛書不疾呼不怒視曰此古人胎教法也故其子生皆賢才而夫人所以教之者又甚至稍能言則置膝上授以詩書少長卽爲迎師擇友教詔諄悉從兄禦史某學於河南程氏行業淳懿爲學者所宗夫人每語諸子曰視乃舅而師法之足以爲良士矣紹興壬子四月二十三日以疾卒病革光祿公泣視之夫人曰生死聚如夜旦然何以戚戚爲哉於時年五十有幾二子同舉進士而端明公實以第幾名賜第其後侍從兩朝出入二十餘年忠言直諫老而益壯退居於鄕天子閔勞以事常遣信使馳書就而問之其忠孝大節固已偉然而其言無巨細又皆可紀人以爲夫人之遺教也臺州亦以治行精敏議論慨慷有聞於時二公前後凡逢慶恩得追榮其母至今封里人艷之

任賢臣妻王氏按朱熹宜人王氏墓志銘右朝請大夫任公賢臣之妻宜人王氏明州慈溪縣人故朝奉大夫中書門下檢正諸房公事諱庭秀之女年十七歸任氏任氏世爲眉山人後徙蔡氏靖康之亂朝請昆弟迨其母魏國太夫人奔走南渡生理蕭然宜人嫁時裝甚厚盡捐以佐朝夕之用事太夫人盡愛敬甘旨無缺供無故未嘗輒去左右遇有疾衣不解帶粥藥嘗而後進伉儷相敬如賓所以輔佐之者甚至朝請嘗通守武昌久攝郡事前例攝事者受俸給與諸司問遺往來皆如眞太守朝請疑之以語宜人宜人曰異時貧甚宜不聊生亦且至今日矣今幸粗足何以是自污爲朝請以爲然皆謝不取大夫公曆守數郡晚歲奉祠以歸或以其精力未衰猶可以復任而宜人深以止足爲戒大夫乃不行宜人治家嚴而有法歲時祭祀先旬月戒具至期齋肅每事必親𨿽疾亦彊起中饋酒食之事蓋終身不以諉人教飭子孫甚嚴未嘗假以顏色而視其飲食時其寒燠皆有條理遇下有恩意然敝衣�亦不妄與旣病猶治家事不廢中外肅然者十年以淳熙九年十一月三日卒享年若干子男三人璜宣教郎知江州徳化縣事玠承務郎知臨江軍淸江縣事皆先卒璋迪功郎袁州萬載縣丞女一人適通直郎通判容州程說之孫男七人希夷舉進士調迪功郎建寧主簿圖南迪功郎嚴州建徳縣尉斗南應南鵬南摶南女三人璋希夷將以十年七月某日奉宜人之柩葬於邵武軍邵武縣長樂之原

王徳甫妻余氏按南昌郡乘余氏丰城王徳甫妻徳甫以訟傾貲欲攺嫁之餘泣曰溫飽而畱窶而去可乎一婦二夫去將安之卒辛苦以供薪米至乏絕不以干人居二十年行未嘗出閾咸淳中縣令嘉其賢賜之粟帛

賀戭妻聶氏按永寧州誌聶氏賀戭妻事舅姑以孝聞戭篤行苦節不仕親族語氏使勸戭氏曰吾不徳無以助君子矧敢彊其所不欲以累其髙哉

黃堂妻兪氏按贛州府誌兪氏贈祠部郎黃堂之妻憲副大節之母也兪氏生貴族幼隨父宦邸父口授以書輒通大義年十五爲新婦卽能順適舅姑意內外事罔不周給舅姑喜曰吾兒系獨子且孱今得良內助吾二人無憂矣已而再免身俱不育則從臾納妾堂謂婦少方屢孕姑待之兪氏不謂然亟爲置妾陸年尙未及笄也尋生子未幾而子母俱殞又爲更置妾姚舅患迵風姑患乳癰皆奇疾時堂爲諸生憂迷不知所出兪氏代秉家政供修藥餌朝夕舅姑側姑癰潰腥穢不可近兪侍若弗聞湔滌傅藥三年如一日舅先姑五月卒姑繼之周旋兩喪拮據佐夫不逮舅沒時呼天祝孝婦產佳兒以報自後兪連舉二男子姚已先舉子比再舉子而姚卒兪子之如己子分產亦如之日惟督次子大節學晚見大節成進士及大節告歸省久之未有行意兪趨之曰柰何以老婦故忘君恩比拜博士甫三月而兪卒初贈孺人覃恩加贈安人

劉宰繼室梁氏按金壇縣誌梁氏太常丞劉宰繼室世居處之麗水父爲吏部侍郎笄而擇配貴冑爭委禽焉母吳問所願不對屢問之曰吾視諸貴豪子怙勢以淩物殖貨以自丰豈能有遠志無寧歸寒士耳父聞異之屬張敏則擇�敏則謂無逾宰者遂以妻宰宰時調儀眞法曹儀眞俸祿皆脫粟由掾屬以上例責之倉吏俾易精鑿宰不可斗糴以奉親與家人糲食梁乍去膏粱卽甘之宰兄投筆從軍獲戾於父絕不復歸納婦軍中生一女二子宰官江寧時已歸其長子至儀眞又取歸其次子梁撫之如子衣服皆手自縫紉女長嫁之如己出及侍郎來總軍餉兄猶未去赤籍宰父卒始奉兄嫂以歸妯娌情誼有加宰前婦陶賢而夭梁誦其人未嘗不欷歔流涕器用有存者梁謹視之忌日必躬飭祀事盛服奠饋如姑人共賢之

王萬樞繼室蔡氏按金壇縣誌蔡氏知吉州王萬樞繼室裔出莆田蔡忠惠公歸王不逮事舅姑遇忌日齋戒奉薦奠悲戚竟日蘋藻必親晚歲子婦滿前或請授之蔡曰是不可以老故懈奉樞元配範氏之祭亦甚謹長女及子適逢皆範出撫之如己子萬樞有畏友曰趙善擇爲湖州錄事參軍淸介直諒蔡嘗以過從之疏數驗萬樞徳業之進否而進規焉

孫庭臣妻施氏按武進縣誌施氏晉陵孫中奉庭臣妻嘗書守身二字勉夫後臣第進士母廬陵郡君年九十餘氏奉養備至內外數百指鳴鼓會食五從同炊郡以事聞詔封仁壽縣君仍賜冠帔

王木叔妻何氏按溫州府誌何氏王木叔妻永嘉人苦力佐夫起家木叔旣通籍氏語之曰子爲官人貴顯矣柰子之弟妹貧寒何橐有餘資久蓄安用遂盡散之已又勸以先世田盡畀於季及卒王綽爲立傳

黃友母鄭氏按溫州府誌鄭氏平陽黃友母賢而有學友年十五在京師鄭寄詩勉之中有云經史多淹貫徳業加磨琢京國繁華地人心險丘壑切切遵予言勿爲外物爍友卒成名

莫子純母虞氏按紹興府誌莫子純母余姚虞氏女幼習詩書旣歸莫力任操作晝夜無所厭而髙筆雅韻常在事外夫死焚約棄責趣其子子純學子純發解南宮及廷試俱第一後子純連補外夫人無慍容常曰吾憂吾兒不及古人他復何覬

胡宗伋妻莫氏按紹興府誌莫氏胡宗伋妻余姚人讀書通經學年逾三十擇配未嫁聞宗伋賢許之姑有疾爇臂祈代鄕人爲作孝婦詞宗伋好義能急人莫副之無怠伋嘗挈莫就南宮試客久甚困莫以女紅助給衣食遭金兵犯闕倉卒南奔伋感疾良苦莫勉之曰丈夫當彊志勿自委頓報其弟侄書謂宗伋父子自恨儒生無可報國死生非所論也其引議慷慨類如此後以子沂貴封淑人

陳孔碩母黃氏按閩書陳孔碩母黃氏嫁陳衡謹事舅姑撫教諸子孔碩遂以進士中第補婺州戶掾黃見其閱具獄必戒曰人命至重毋使有冤聞當笞人戒輕之見其被檄考貢士曰加詳焉毋忘汝舉子時也初好佛書讀誦拜跪終日忘倦一日忽屏不事曰不在是無愧心足矣

劉愚妻徐氏按宋史隱逸劉愚傳愚字必明衢州龍遊人每以隱居學道爲樂妻徐氏在家時其母將以嫁姑子之富者徐泣曰爲富人妻不願也遂歸於愚居破屋中一事機杼愚嘗懷白金歸徐怒曰我以子爲賢而若是乎亟具歸愚出書以示束脩得也乃已有梁孟之風焉

章甫妻沈氏按閩書沈氏章甫妻經理家事無巨細皆有法甫襟度簡遠未嘗問生事然奮羈旅起家闔門千指有宅以居有田以食悉沈力也自政和以來四方無虞仕進者以攀附爲榮而沈每戒其子曰宜安素分遠權門盜賊且起無遠官貽吾憂諸子仕者謹奉其教卒以無患聞者服其遠識

遊酢妻呂氏按閩書呂氏遊酢妻有賢行事舅姑以孝聞友娣姒睦姻族人無間言酢素貧不治生產夫人攻苦食淡克宜其家

林髙妻王氏按福淸縣誌王氏員外郎林髙妻生子�仕集賢校理沒諸孫皆幼不能歸喪乃棲吳郡氏日夜課諸孫學及長遂多知名曰希曰旦曰邵曰顏皆舉進士爲宋顯宦

張維妻羅氏按延平府誌羅氏左司郎中張維妻沙縣人家法嚴整年二十二歸維事姑孝維故貧未仕將遣其女弟而無貲氏悉出囊中裝奉之事維二兄旦暮率諸幼稚以次問起居無一日闕禮子侄就學歸沐輒具湯餅會諸娣姒男女語次從容問所學業勞勉諸侄以勵其子油油如也姑嘗疾氏靜夜焚香致禱願損己壽以延姑年如是者數月姑疾頓差後三年氏一旦暴卒姑哭之慟至老念之不能忘與人言稱其孝至泣下氏儉約謙下好禮法有識度嫁時篋中有黲色絺衣忌日輒被以奉祭常所服禮衣橫帔如民間法或告以張公且通朝籍盍攺用命服氏曰常時何敢服也卒以禮終

黃中美妻林氏按延平府誌林氏尢溪人贈少師積之女邵武黃中美妻性渾厚靜專歸中美甚貧處之自若中美貴不攺其度事夫女兄如其姑中美沒於外歸其喪崎嶇川陸兵火中五年乃至教子務以忠言直節立其志年九十餘神明不衰起居無恙似有道者

翁福淸妻劉氏按建寧府誌劉氏崇安人翁福淸妻福淸爲人友愛劉能宜其家治內井井有規度福淸垂沒謂劉曰吾兄弟子姓日庶汝約束之毋令異心福淸沒劉益篤忠信家人歲鬻筍市竹之利必入於劉不敢私蓄一門八十口四世同居

蕭玠妻葉氏按泰寧縣誌葉氏祖洽孫女也適蕭玠生二子咨申孀居家貧紡績教子後二子居官潔淸有聲皆其訓也性儉約子貴尢布素紡績如平時子諫止之氏曰富貴而忘貧賤可乎生平無疾言遽色壽百歲而終

畱元剛母徐氏按永春縣誌徐氏恭之妻元剛之母爲處子時端簡有儀歸畱氏奉丞相無違禮邵陽之貶徐服勞中饋供子婦之職丞相忘其貶焉好觀經史見子勤勵則喜故子元剛亦登科甲而篤於孝云

黃彥臣繼室崔氏按龍溪縣誌崔氏蜀郡人黃彥臣繼室也初彥臣取陳氏生七子繼娶崔氏生二子凡九子崔氏均愛如一每見諸子必教以忠孝廉勤無爲門戶羞諸子皆奉承惟謹人謂黃氏諸子皆有成立𨿽彥臣善教而崔氏內助之功不可沒云

吳與母王氏按漳浦縣誌王氏吳與之母也與爲懷安令太孺人閨淑部藝文四詩

周南關睢三章

周之文王生有聖徳又得聖女姒氏以爲之配宮中之人於其始至見其有幽閒貞靜之徳故作是詩關關睢鳩在河之洲窈窕淑女君子好逑興

也

參差荇菜左右流之窈窕淑女寤寐求之求之不得寤寐思服悠哉悠哉輾轉反側興也

參差荇菜左右采之窈窕淑女琴瑟友之參差荇菜左右芼之窕窈淑女鐘鼓樂之興也

葛覃三章

后妃旣成絺綌而追賦其事葛之覃兮施於中谷維葉萋萋黃鳥於飛集於灌木其鳴喈喈賦也

葛之覃兮施於中谷維葉莫莫是刈是濩爲絺爲綌服之無斁賦也

言告師氏言告言歸薄污我私薄澣我衣害澣害否歸寧父母賦也

捲耳四章

后妃以君子不在而思念之故賦此詩采采捲耳不盈頃筐嗟我懷人置彼周行賦

也

陟彼崔嵬我馬虺隤我姑酌彼金罍維以不永懷賦也

陟彼髙岡我馬元黃我姑酌彼兕觥維以不永傷賦也

陟彼岨矣我馬瘏矣我僕痡矣云何吁矣賦

也

樛木三章

后妃能逮下而無嫉�之心故眾妾樂其徳而稱願之南有樛木葛藟累之樂只君子福履綏之興

也

南有樛木葛藟方之樂只君子福履將之興

也

南有樛木葛藟縈之樂只君子福履成之興

也

螽斯三章

后妃不妒忌而子孫眾多故眾妾以螽斯之羣處和集而子孫眾多比之言其有是徳而宜其有是福也螽斯羽詵詵兮宜爾子孫振振兮比

也

螽斯羽薨薨兮宜爾子孫繩繩兮比

也

螽斯羽揖揖兮宜爾子孫蟄蟄兮比

也

桃夭三章

文王之化自家而國男女以正婚姻以時故詩人因所見以起興而嘆其女子之賢知其必有以宜其室家也桃之夭夭灼灼其華之子於歸宜其室家興

也

桃之夭夭有蕡其實之子於歸宜其家室興

也

桃之夭夭其葉蓁蓁之子於歸宜其家人興

也

召南鵲巢三章

南國諸侯被文王之化能正心修身以齊其家其女子亦被后妃之化而有專靜純一之徳故嫁於諸侯而其家人美之維鵲有巢維鳩居之之子於歸百兩禦之興

也

維鵲有巢維鳩方之之子於歸百兩將之興

也

維鵲有巢維鳩盈之之子於歸百兩成之興

也

鄭風女曰�鳴三章

此詩人述賢夫婦相警戒之詞女曰�鳴士曰昧旦子興視夜明星有爛將翺將翔弋鳧與雁賦也

弋言加之與子宜之宜言飲酒與子偕老琴瑟在禦莫不靜好賦也

知子之來之雜佩以贈之知子之順之雜佩以問之知子之好之雜佩以報之賦也

思歸引逸

詩

涓涓流水流於淇兮有懷於衛靡日不思執節不移兮行不詭隨坎軻何辜兮離厥茨

隴西行樂府古辭

天上何所有歷歷種白楡桂樹夾道生靑龍對道隅鳳凰鳴啾啾一母將九雛顧視世間人爲樂甚獨殊好婦出迎客顏色正敷愉伸腰再拜跪問客平安不請客北堂上坐客氈氍毹淸白各異樽酒上正華疏酌酒持與客客言主人持卻略再拜跪後然持一杯談笑未及竟左顧敕中廚促令辦粗飯愼莫使稽畱廢禮送客出盈盈府中趨送客亦不遠足不過門樞取婦得如此齊姜亦不如健婦持門戶亦勝一丈夫

同聲歌

漢張衡邂逅承際會得充君後房情好新交接恐栗若探湯不才勉自竭賤妾職所當綢繆主中饋奉禮助蒸嘗思爲莞蒻席在下蔽匡�願爲羅衾幬在上衛風霜灑掃淸枕席鞮芬以狄香重戶結金扃髙下華燈光衣解巾粉卸列圖陳枕張素女爲我師儀態盈萬方眾夫所希見天姥教軒皇樂莫斯夜樂沒齒焉可忘

思文八章

晉陸云思文美祁陽也祁陽能明其徳刑於寡妻以至於家邦無思不服亦賴賢妃貞女以成其內教故作是詩焉思文祁陽祁陽克峻天錫純嘏宣玆義問徳音旣烈海外有奮旣奮斯音祇敬厥徳昭治其家覃及邦國永肇儀刑俾民維則文王在上太姒思齊魯侯克昌亦賴令妻鑑神有顧蘋蘩在斯祁陽載天作之伉儷在虞之冑實惟有姚穎艷玉秀華茂桃夭居顯祇明在靈格幽淸塵熠爍淑心綢繆爰及祁陽惟徳之周其徳伊何和貞虔告師氏履素言謀慮度鍾鼓思樂靖端夙效考休攸嬪來嫁於顧羔羊執贄玉帛有輝百兩集止之子於歸宗姻風從娣侄云回祁陽顧之煥其盈闈旣曰歸止式揚好音言觀河洲有集於林思樂葛藟薄采其蕈疾彼攸遂乃孚惠心惠心旣孚有恪中饋惇此眾斯永錫嗣類載延窈窕用和寤寐神之聽之裔祚來爾昔周之隆有任有姒內刑聖教外崇多士今我淑人實亮君子亹亹翼翼亦繼斯祉宜爾子孫福祿盈止

楚妃嘆

石崇蕩蕩大楚跨土萬里北據方城南接交趾西撫巴漢東被海涘五侯九伯是疆是理矯矯莊王淵渟嶽峙冕旒垂睛充纊塞耳韜光戢曜潛默恭己內委樊姬外任孫子猗猗樊姬體道履信旣絀虞丘九女是進杜絕邪廣啟令嗣割歡抑寵居之不吝不吝實難可謂知幾化自近始著於閨闈光佐霸業邁徳揚威羣後列辟式瞻洪規譬彼江海百川咸歸萬邦作歌身沒名飛

靜女歌

唐張南容靜女樂於靜動合古人則妙年工詩書弱歲勤組織端居愁若癡誰復理容色十五坐幽閨四鄰不相識大夫鄰家子百花裝首飾日日淇上游笑人不出閾河水自濁濟自淸仙臺蛾眉秦鏡明爲報齊王門下醜何如漢帝掌中輕

靜女吟

孟郊艷女皆妒色靜女獨檢蹤任禮恥任妝嫁徳不嫁容君子易求聘小人難自從此志與誰諒琴弦幽韻重

續古詩

白居易窈窕雙鬟女容徳俱如玉晝居不逾閾夜行常秉燭气如含露蘭心如貫霜竹宜當備嬪禦胡爲守幽獨無媒不得選年忽過三六歲暮望漢宮誰在黃金屋邯鄲進倡女能唱黃花曲一曲稱君心恩榮連九族

鮑宣妻

周曇君惡奢華意不歡一言從儉亦何難但能和樂同琴瑟未必恩情在綺紈

送薛氏婦歸絳州

宋梅堯臣在家勗爾勤女功無不喜旣嫁訓爾恭恭己乃遠恥我家本素風百事無有侈隨宜具奩箱不陋復不鄙當須記母言夜寐仍夙起愼勿窺窗戶愼勿輒笑毀妄非勿較競醜語勿辧理每順舅姑心勿逆舅姑耳爲婦若能此乃是儒家子看爾十九年門閭未嘗履一朝陟大行悲傷黃河水車徒望何處哭泣動鄰里生女不如男天親反由彼

貞女吟

文同身外無一簪何以供鉛華飭行不飭容濁水白藕花藕心亂如絲妾心圓如珠絲亂端緒多珠圓瑕颣無焉得偶君子奉之比髙節所生𨿽至親此意安可說

貧家女

金房�貧家女徳性溫柔寡言語終年辛苦不下機身上卻無絲一縷倡家女兒百不會只向人前賣嬌態繡裀端坐靑樓中銀燭熒煌照珠翠書言福善與禍淫未必天公有此心盜跖長年顏子夭古來顚倒非獨今髙處是昆侖低處是東溟昆侖摧不倒東海塡不平物之不齊物之情貧女莫羨倡女榮不義富貴浮雲輕持身但如冰雪淸徳耀荊釵有令名

小姑賢祠

元宋褧虎丘南地名小姑賢舊時民家有姑惡新婦欲織羅而去之者其小姑悉自取爲已過冀以悟母母悔而止鄕人祠之離鸞別鵠兩沈冥腸斷廬江焦仲卿不見虎丘南畔月至今常爲小姑明

濯濯江漢女

周霆震濯濯江漢女幽貞出良家十年守空帷夫婿天之涯良夜秉明燭悉心務絲麻憶昨秋風起河洛昏塵沙傷彼朱絲弦逸響趨淫哇朝爲禦溝柳暮作陌上花世態固應爾委置勿復嗟所悲在新春雨露凝朝華感此深閉門淵冰慮彌加藏玉萬仞岡守護盤龍蛇投珠千頃陂光焰驚魚蝦夫婿會有期豈問歲月賒寸心如皦日終始宜無瑕

閨淑部列傳五皇淸

申端敏妻靳氏

按永年縣誌申端敏妻靳涵光涵煜涵昐母也

性嚴明勤織相夫成名甲申之變端敏殉難

靳以未及從死爲憾恐姑耄老思子過傷委曲

承歡娛遣備至命涵光嚴督兩弟閉戶誦讀不

得幹一外事見一匪人及涵昐居翰苑約束尢

謹及隨子宦京邸經端敏盡節之地日夕悲痛

遂卒於京

車大敬妻範氏

按寶慶府誌範氏邵陽貢生車大敬妻司訓泌

書母也性貞毅女訓年及笄歸大敬工女紅

愼中饋挑燈佐讀𨿽私居無容敬信坦率不

問生產有所入悉以付氏氏理家丰嗇中節撫

前室子如己出教泌書兄弟嚴勝於慈晚歲敬

沒持門戶益峻居恆無笑容課孫萬備萬育夜

分然膏令環坐與紡績相對癸卯備育捷聞甲

辰育成進士入翰林氏亦無喜色年九十七終

管應蕭妻彭氏

按祁陽縣誌彭氏祁陽管應蕭妻廣文彭惇孫

女生而聰穎喜讀書好紙筆年十五歸管生子

元聲元和元韶課之甚嚴待先生忠敬而厚躬

操井臼甘貧如飴自約向丰而勤家益篤蕭性

豪俠彭實有以成之及卒莫不涕泣教子並有

聲文苑

張國祥妻王氏

按金溪縣誌王氏連橋文學張國祥妻性慈慧

簡穆幼通詩史默識不忘無疾言無遽容與人

溫溫不見其喜慍之色年十六歸國祥祥遊學

無虛日氏躬織以佐家食繼姑竇氏臥病數

歲親嘗藥食不解衣帶者三閱月夫沒內勤節

約外禮教族裏婦奉爲標式其有反唇相稽

者氏以一二語曉之卽斂衽謝𨿽極暴悍者聞

母至亦自斂退子甫數歲氏親課之至夜分

不輟時自外館來必問所業順治戊戌子捷

南宮隨受樵邑令不欲行氏勉之曰及吾之健

猶可盡力旣而時事搶攘催科峻急母輒戒之

曰兒忘吾昔日之言耶何汲汲若是也跽謝

始懌然丁未春攜諸孫歸汝上跪畱者再曰

兒誤矣寧不念狐死首丘耶年八十無病而卒

汪元鉉妻盧氏

按黟縣誌盧氏名蓮閨年十三許汪元鉉鉉得

瘋疾父母翁姑俱欲罷婚氏不可年十六適汪

事翁姑克盡婦職調養夫病始終如初撫幼叔

成立廢贍田爲叔完娶出簪珥爲叔謀生𨿽古

賢淑不是過也

黎民貴妻孫氏

按安慶府誌孫氏懷寧人廣州守黎民貴妻事

姑甚孝歲大祲姑罹劇疾氏夜分默禱姑旣死

復蘇民貴歷官郡守性豁達而略纖細氏每於

退食之餘箴以綜密故歷任多能聲覃恩封恭

人年五十而卒

徐顯達妻汪氏

按安慶府誌灊山人徐顯達妻汪氏生秉淑徳

不苟訾笑讀女孝經至婦徳婦言婦容婦工問

曰婦止貴徳工耳安用言容爲父異之曰言亦

徳言容亦徳容也汪拜受父教父爲擇�方伯

徐公堯莘聞其賢爲長子顯達委禽焉及爲婦

事舅姑以孝聞縫烹饋必飭早暮寒暑飲食

必時顯達讀書常達旦氏爲進茗易燭了無倦

容朋至氏嘗於屏後聽或論文講徳則脫簪珥

爲治肴顯達因是爲名下士姑亡哀毀得疾教

子益泰成明經益震益臨皆博士弟子不以愛

故弛其勞遇內外婚姻宗有禮待僕婢有恩

三黨稱之無間

石信古妻汪氏

按宿松縣誌汪氏鴻臚序班震濤女紹興司馬

汪應嶽女孫也性端慧不苟嚬笑通女誡孝經

諸書閨中稱爲女士及笄適蒼桐令石尙貞子

信古事夫以敬持己以莊信古爲邑增生有聲

汪儆雞贈佩稱內助焉初信古隨父之任姑潘

氏居家汪溫凊問視無間寒暑翁尋以入覲過

裏病亡宦橐垂垂不克營葬汪脫簪珥助之事

姑愈謹潘年老齒脫每食必親哺之潘臨終拊

汪背曰願汝婦亦如此汪治家勤毖自奉極儉

而主饋必丰禦眾寬育子恩慈而教嚴年八十

一日呼子姓前曰吾去矣善事汝翁端坐而逝

膝下凡三子九孫

朱光陛妻尹氏

按宿松縣誌尹氏廩生杼白女朱光陛妻甫歸

姑李亡氏撫育小姑紡績助陛力學明末兵荒

分余粟以濟同室舉家皆敬之楊賊作亂辟地

霍間尹矢志偕隱人奉爲母師生三子世忠

世質世文皆遵母訓气質惇厚黜遠浮澆事平

歸裏子所交遊皆邑俊士每登堂課藝氏徹夜

供具不倦陛亡過哀致疾卒年七十有四

夏寶忠妻繆氏

按江陰縣誌繆氏文貞公女夏寶忠妻撫妾子

如己出保諸外孫周旋兄弟力嫁幼妹濟貧乏

建庵宇人共徳之年七十餘卒

吳從鼎妻徐氏

按宜興縣誌徐氏太學生天澤女婉娩端靜有

賢聲適吳文肅公世冢孫從鼎年二十六鼎亡

先是從鼎遘惡疾氏親視湯藥飲食弗假手婢

僕五年及寡事孀姑秦氏甚孝謹姑性嚴毅卒

能得其歡遺孤定邦僅八歲鞠育教誨成名供

文肅祭必敬必丰歲時會族殽核必芳治文肅

祀田所入以贍貧族年三十八無疾而逝

陸奮翮妻蘇氏

按宿遷縣誌蘇氏鄕介陸奮翮妻翮字修翎孝

友性成豁達好義四十無子氏爲多方置妾生

子女撫如己出事伯嫂如舅姑凡諸姑吉凶無

不周卹幼侄侄孫婚嫁咸賴焉翮患病醫藥不

效氏禱天割股和藥以進誓衣單茹素終身以

祈病愈禱天之日夜夢神人錫壽二紀翮病果

愈邑令表其廬

方立禮妻洪氏

按揚州府誌洪氏歙人移居江都適方立禮立

禮篤於事親氏豪盛歸立禮事繼姑汪氏汪

有己生子媳於氏弗愛也淩虐備至氏怡然承

順久之汪感動遂相好無間言撫育長叔兩姒

子女皆成人誨諸子及孫嚴慈交至立禮沒氏

哀慟不欲生十餘年笑未嘗見齒淚常盈睫一

目遂枯

陳宗孔妻李氏

按儀眞縣誌李氏諸生陳宗孔妻性嚴正不屈

家素封不事紈綺訓子必以禮義謹侍太姑陸

不命之坐不敢坐不命之食不敢食寢不敢先

終始如一後孔以沙田破家李規切日至手口

卒瘏越四十年無怨言教子邦禎惟勵志篤學

不許外求年將五十孔亡苦守甘貧又二十八

年七十有六年卒

胡夢祖繼室張氏

按全椒縣誌張氏大賓胡夢祖繼室事姑盡孝

撫前室子如己出夫病吁天願以身代教子早

克成名

朱大采妻吳氏

按全椒縣誌吳氏進士吳國縉女武舉人朱大

采妻夙內則事翁姑備極孝養雞鳴戒旦相

夫成名嫂戚氏沒撫諸侄男女若己出尢知書

能文咸推爲巾幗祭酒

金新鼎妻魯氏

按全椒縣誌魯氏金新鼎妻性貞靜婉淑孝而

能敬馭下以慈相夫有道己亥夏海氛延擾姑

方寢疾氏扶避屯莊手調米�衣不解帶月餘

姑亡夫以哀毀致疾白衣入棺喪事不用浮屠

嗣遭翁喪卜葬襄事稱孝婦子二佐日佐巽皆

幼氏教之克自樹立家聲賴以不墜年五十有

五終

江用楫妻汪氏

按全椒縣誌汪氏諸生汪源澄女江用楫妻性

至孝善持家事舅姑治絲枲以供甘旨奉繼姑

醇謹撫前室遺子不啻己出鄕黨稱賢

金光極妻於氏

按滁州誌於氏光祿丞金光極妻極家貧姑早

喪翁最嚴氏事之惟謹幼叔姑俱賴氏撫育

井臼操作不委妯娌相夫爲善潔祭祀睦宗族

遠近賢之

金輝鼎妻馬氏

按滁州誌馬氏貢士金輝鼎妻歷陽轉運使犀

渚女屆婚夫疾篤眾議攺日氏奉母命怡顏禦

輪弛妝侍藥夫疾獲瘳事繼姑尢謹周旋諸妾

姑畢至訓八子皆以義方建祠餉工不辭勞肄

卒年四十八宗人曰按謚法五宗安之曰孝守

禮執義曰端咸以孝端稱之

邵希伯妻韓氏

按滁州誌韓氏廩生邵希伯妻奉姑熊氏竭孝

養諄諄以善教後人年七十二終

金光璧妻吳氏

按滁州誌吳氏太學金光璧妻性至孝初嫁值

奇荒盡脫簪珥以供乏翁遠宦家事一委於吳

旣溫且惠上下咸服爲夫娶側室韓氏生子鉞

撫如己出

朱宏憲妻曹氏

按滁州誌曹氏廩生文照女文林郎朱宏憲妻

以覃恩封孺人天性篤孝於歸時值姑魯病甚

氏親嘗湯藥衣不解帶盡出奩飾用供醫藥姑

得愈朝夕奉養滫瀡必潔自奉不厭粗糲姑沒

痛哭失聲夫染痰證凡五年時或劇氏手進飲

食湯藥倍極辛苦夫或怒怡顏受之長子大幹

發蒙讀書皆氏口授以壽終

葉正蓁妻劉氏

按滁州誌劉氏進士葉正蓁妻贈宜人性至孝

奉姑何竭力供甘旨上食必親姑病雞鳴卽起

問安否每歲暮出粟以給貧乏初終如一夫貴

猶衣澣衣禦紡績夫病嘗刲股愈之

魯近京妻曹氏

按滁州誌曹氏諸生魯近京妻性勤儉事繼姑

劉以孝聞夫孑立鮮兄弟氏委曲爲置媵以廣

嗣逮下極慈妾張亡遺三子俱幼氏撫育訓誨

不啻己出皆獲成立年六十有五終

陳遇麒妻徐氏

按海鹽縣誌徐氏孝廉陳遇麒妻郡增生元禮

母靜慧端麗女紅不習而能父文學徐云客珍

育之十歲失怙擗踴幾絕及笄歸陳事姑鍾曲

盡誠敬推及諸姑姒咸相親睦夫婦鴻案相莊

篝燈佐讀有樂羊氏之風年二十八以疾亡

姚允逵妻周氏

按會稽縣誌周氏姚允逵妻逵例入國學畱京

邸家貧氏奉舅姑盡禮嘗刲股以愈姑疾單居

五十餘年及子士鎭官長史封氏宜人女適余

增遠

章正宸妻沈氏

按會稽縣誌沈氏章正宸妻性篤孝賢而有气

節當正宸未第時以紡績佐夫讀及正宸登第

入諫垣兩下獄同官爲之危懼氏曰豈淸白如

此聖明終不鑑耶不爲變色殆正宸離家後布

衣茹素屢遭危險以義命自安鄕黨重之

黃道開妻上官氏

按光澤縣誌上官氏教諭忠公女諸生黃道開

妻性嗜古博覽羣書孝經內則諸篇洞徹無遺

舉止持重言笑不苟事翁姑以孝聞雞鳴佐讀

相夫成名長子建極髫年獲補弟子�訓子若

孫必引古爲據年八十有三終

巫如衡繼室伍氏

按寧化縣誌伍氏南海丞巫如衡繼室五歲解

女紅長而約寡言笑厭華飾父處士起霖珍

愛之值如衡失偶請爲繼室許之比歸事耄姑

最得歡心經畫家事井井如衡甚安之如衡性

木訥不甚治生家亦漸落以例授南海丞有廉

聲旣攝蒼梧令事不一月城陷以身殉之訃至

伍慟絕者再已而嘆曰君不負國吾敢負君但

保家之難與保城同耳言已復悲絕時前婦子

一庶出子二皆垂髫己一子未免於懷方鼎革

初以勝國殉難臣爲諱弁吏各挾短長誅求之

又連大饑爨恆絕焰作薄糜哺諸孤伍啜其滫

不怨也少暇輒督諸孤學復黽勉爲畢婚或讓

之曰家破歲凶求活不贍遑卹其他伍曰不然

莫貧於不知書莫賤於不習禮倘衣冠之裔降

爲傭隸柰何益拮據勉勵諸孤漸次有室前婦

子學展遂爲名諸生支子亦彬彬有徳己所生

子最爲惇弱教亦不弛及學旣就而厄於小試

騷怨每徵於聲色伍聞而譬之曰兒�矣讀書

須識其大者科名末也如爾父一卑官耳臨難

無苟亦何愧嵬科膴仕建節秉鈞者乎於裏兒

之熠耀何有君子聞之曰賢哉婦也

藍陳斌妻許氏

按漳州府誌許氏漳浦諸生藍陳斌妻也幼讀

書事翁姑以孝聞年二十九而寡家貧以女紅

經營家計誨子讀書教以立身行己至老不倦

有司旌之

蔡一橙妻黃二姐

按漳浦縣誌黃二姐孝廉蔡一橙妻性不喜侈

靡閨門之內肅肅雍雍儼如朝典敬事尊章和

諧妯娌容納媵侍克己下人壼範母儀無少虧

闕

陳應遇妻李氏

按廣州府誌李氏新會陳應遇妻性孝順溫睦

順治癸巳值歲荒忍饑捐賑裏中孤貧姑甘氏

久病癱瘓氏勤侍�褥頃刻不相離十餘年如

一日翁姑卒日夕悲號成病年四十七卒無子

里人哀之

馬稱旌妻冀氏

按廣平縣誌冀氏廩生馬稱旌妻十五歲歸旌

性純孝事祖姑及翁姑克盡婦道閱三十五年

翁沒事姑益謹問寢視膳益勤夫亡哀毀幾不

欲生久之始稍稍進湯粥孤苦伶仃教兩子四

孫皆入黌序篝燈紡織不輟寒暑克勤克儉仁

讓無爭鄰里化之

成靑壇妻蔣氏

按大名縣誌蔣氏山東臨淸州人肥鄕令弘於

女孫幼而失怙端靜寡言笑年十六歸成靑壇

事繼姑處妯娌克諧以孝翁文穆官翰林淸約

諸子分爨計口授食不能供朝夕靑壇少病常

臥山園蕭寺一切家事皆蔣勾當靑壇嘗不第

閱落卷不勝憤惋蔣曰懲今之所以失知後之

所以得何鬱鬱也靑壇感奮益力於學文穆忤

逆璫罷官學使者璫黨也靑壇欲避之蔣曰避

之則益疑柰何啟小人之疑從之已隨文穆至

京邸會京城被圍有勸靑壇攜蔣歸者蔣力爭

言無捨父母保妻子之理人皆嘆服文穆卒居

喪盡禮同靑壇茹素三年辛巳歲大饑儲谷僅

數十石悉出贍貧稱貸糊口蔣躬咽糠�茹野

蔌靑壇成進士久居館職蔣助理家事閫教肅

然癸巳靑壇入政府調劑風波惟蔣是賴丁酉

秋試仲子光文戰不捷蔣喜之旣而闈禍作人

服其識壬寅冬靑壇感疾蔣亦久病彊起侍湯

藥靑壇知其憊令少息蔣故示神旺不憚勞瘁

而病益劇竟至不起以康熙癸卯六月終

朱光妻王氏

按保安州誌王氏嶽州郡守朱光妻於歸時翁

天寵以風痺臥病氏親侍湯藥十餘年不怠事

姑唐氏先意承旨無不得歡心甲戌值大兵破

城姑唐死之氏欲與俱婢子救免光歷任嶽州

郡守多著績皆氏內徳之助氏先以己病慮不

起恐夫乏嗣爲娶妾李氏生子維熊愛同己出

後舉康熙壬子鄕薦歷任廣信太守王氏與妾

李並封太恭人年七十卒

劉曾惟妻馮氏

按開封府誌馮氏汴人潁州劉曾惟妻行一性

至孝父家故貧女助其母鍼紉井臼兼提攜諸

弟妹𨿽弱不勝衣恐傷親力一切皆身任之父

得危證女侍湯藥不解帶交睫者三十六日祈

天願以身代父竟愈及歸劉潁去汴六百里無

媵侍獨父送之女念母哭於途別父哭於室而

翁姑又前後異居分爨與其�田租少許以糊

口家庭參商日有繁言氏以事父母者事翁姑

曲折調和無所不至勤儉較前尢甚俾夫得專

志於書宗咸嘖嘖謂可爲新婦法以道遠不

能侍父母於翁姑又不能誠感竟鬱鬱苦心而

死死之時年二十有五潁汴之人無不哀之

劉大本妻康氏

按開封府誌康氏劉大本妻性至孝善事翁姑

愛幼叔過己子常以孝義勸夫鄕裏稱賢婦

王澤妻鄧氏

按汝寧府誌鄧氏王澤妻翁姑年老家素貧至

典衣鬻釵以供甘旨而自啖粗糲迨病沒號天

泣血喪葬如禮子嘉孝任鳳翔縣令囑云陜西

久旱當念百姓疾苦方不負祖父積徳教汝讀

書之意子五人孫十餘人克昌厥後

王仁升妻張氏

按定襄縣誌張氏王仁升妻歸升四載升棄俗

事佛翁姑以其年少無子數令別嫁氏不從又

四載升回復勸去又不從夫感其志還初服生

子名克誠甫百日復爲僧氏事翁姑孝敬愈篤

翁姑沒分產一切讓其叔自擇後叔蕩廢氏又

時周急之及叔夫妻俱沒遺侄克恭幼稚氏又

撫之與己子同娶婦外弟張修行妻產亡遺雛

失所氏往唁憐之抱歸令婦分乳以飼越四歲

還張

閆文炳妻馬氏

按文水縣誌馬氏貢士閆文炳妻事翁姑能盡

孝敬以嗣續艱難勸夫娶妾生二子

楊應芳妻郭氏

按文水縣誌郭氏貢士楊應芳妻以賢孝著聞

從夫官於秦每以淸廉勸勵其夫

髙雲路妻成氏

按臨縣誌成氏髙雲路妻夫婦相敬如賓有冀

缺風

喬千仞妻江氏

按介休縣誌江氏喬千仞妻千仞幹時落魄不

歸姑沒氏傾箱篋營葬無何翁復病癱便溺狼

籍氏攜幼子親浣濯歷久無厭生母董老病無

子江舁翁歸母家拮據供藥餌及董沒復舁翁

回先後凡十二年備極艱苦先是千仞從兄死

遺孤侄無歸亦賴氏成長鄕黨賢之

賈待旌妻趙氏

按襄垣縣誌趙氏賈待旌妻年三十無出爲夫

娶妾生三子撫養如己出訓之成名

趙雲梯妻崔氏

按襄垣縣誌崔氏趙雲梯妻性好善禮知書

翁姑先亡祖翁邦寧年已九十晨昏不辧氏奉

侍惟謹親飼飯三載無倦容每見必整服遭歲

荒備歷艱辛教三子成立孫曾繁衍年七十一

終有司表其門

王然妻唐氏

按絳州誌唐氏王然妻夫病癱瘓氏日夜紡績

以供藥食歷四十餘年無怨言

荊王朝妻趙氏

按臨晉縣誌趙氏荊王朝妻事翁姑以孝聞明

末遭歲洊饑翁與夫俱病疫氏獨奉湯藥翁亡

夫病未起氏傾箱篋以襄大事後年八十子孫

森立鄕黨稱賢

魏惟野妻王氏

按鄠縣誌王氏渭曲里人諸生魏惟野妻幼

女訓適野家貧氏晝夜紡績盡脫簪珥以佐舅

姑甘旨及姑沒事繼姑承顏順志不少有忤依

然如事先姑妯娌間數十年雍雍無間遠邇奉

爲女師

王振世妻張氏

按鄠縣誌張氏安太里人諸生王振世妻適振

時舅姑已喪氏撫姑遺女於歸時盡出己奩贈

之每伏臘薦先必手自潔治與子孫言及先人

輒泣數行下以未及孝養爲恨振先臥病氏日

夜憂煎成疾前後三日夫婦偕亡

曹國彥妻田氏

按長沙府誌田氏醴陵人貢士曹國彥妻璜母

也性端靜純孝年十八歸曹其姑嚴峻田曲事

務得其歡值世亂舅姑俱沒田慟哭周畫喪葬

如禮家素貧篝燈課子不少寬假甘粗糲躬操

作纖細不以委人客至𨿽蔬食必潔性慈愛對

婢僕無呵叱聲母年八十餘常饋甘旨不缺

馬世俊妻史氏

按溧陽縣誌史氏侍讀馬世俊妻封宜人溫恭

柔順治家有法俊及第後祕閣六年未反聚首

俊歿於京居家勤儉課子讀書如父師焉一日

城東失火頃刻數十家氏東向再拜火乃止

葉燾妻吳氏

按黟縣誌吳氏名素娥南屏葉燾妻詹事宗禹

曾孫女性溫良事翁姑以孝妯娌咸愛之歲荒

常以績紡所蓄周給鄰里和熊教子有賢母風

曁沒鄕黨爲之輟杵邑令旌之

汪學朱妻金氏

按休寧縣誌金氏中街女東門汪學朱妻事翁

姑至孝朱幼得心疾氏奉湯藥衣不解帶調攝

三十餘載不愈死無嗣氏殯葬盡禮人稱賢婦

縣令表其門

劉餘淸妻徐氏

按安慶府誌徐氏懷寧人訓導劉餘淸妻方伯

徐堯莘女孫也事翁姑至孝體素�弱因侍姑

疾成病幾不能起姑憐而訊之對曰婦無病翁

兄弟十二人諸姑聚一室徐氏皆謹事之得其

歡心後隨餘淸訓蕪湖諸學子悉其徳作母儀

頌以進徐笑而火之曰婦人無出壼聲敢以是

邀名乎善楷書常繡當學敬姜四字於帷帳余

淸罹黨禍徐勉之曰君當善事某公如同裏柄

臣不久自敗也何懼焉後皆如其言

顏渾妻林氏

按安慶府誌林氏懷寧人吏部顏渾妻性溫柔

怒不形於色渾𨿽世族家故淸素以貧諸生貢

南雍間歲或一歸林食苦勤紡績以佐甘旨不

敢缺養及渾貴一切不殊於昔迨受封舅姑已

俱下世氏泫然泣下家人問故曰堂上在時日

望子成名不能一沾天祿今見此龍章寵錫甚

痛於懷耳年八十四無疾而終

任之妻方氏

按安慶府誌方氏懷寧人贈僉憲任之妻素

姆訓動中禮法事舅姑先意承志曲盡孝養

翁國禎宦遊日久王姑楊不欲隨子之官姑命

氏代奉晨昏醴核酏羹必以手進極得王姑歡

性沈靜寡營一切皆氏區畫纖屑未嘗一攖

其懷故得專意讀書承先啟後號爲醇儒

沒教五子如嚴父伯子�業舉孝廉居恆兢兢

猶跪領進止及成進士任版曹迎養官邸氏念

姑老不就及姑黃卽世哀慟之餘聊自慰曰吾

幸未從兒請得以釋憾終天�再宦天中歸命

之曰聞汝督下過嚴夫爲上者苛細則下吏無

所措手愼毋以國家刑法爲喜怒資也�再拜

受教餘子皆令其尊師取友力學砥行次子塾

繼成進士氏猶及見之卒年七十有一冢婦韓

氏大參一光孫女賢淑養志一如其姑從�宦

十年還侍膝下執勞習勤無異初時先姑一年

卒姑婦俱封宜人

方孔佑妻黃氏

按宿松縣誌黃氏文鉉女諸生方孔佑妻性孝

敬仁慈寡言笑舉止皆中程度佑父際明爲太

平訓沒於學捨一氈寒甚黃佐佑扶櫬歸葬佑

生母曹尋沒黃脫簪珥治喪嫡姑彭素剛激好

潔黃先意以順適姑志送其終佑母弟三人父

喪時禔年十六禧九齡祺三歲黃撫長哺幼心

無不盡口不言勞相佑爲弟娶力勤所入均給

無私家近百口室無忤言中年勸佑納妾徐氏

妹畜之裏媼化焉

王用觀妻張氏

按宿松縣誌張氏王用觀妻觀性孝友張克助

之敬愛持家主中饋咸中壼則順治初西江有

警操撫李駐師江上廉觀直義委任招撫難民

張賙以衣糧多所全活性慈祥好靜有忤觀者

張必再三勸觀毋校人感其寬容輒造門謝過

禦卑幼任恩問饑寒均勞逸有過則善諭之攺

則已不宿怒子紼幼穎異擇師教之蚤有聲諸

生間張每解奩市書卷帙充牣資紼肄業年逾

七十事觀齊眉致敬不以老而怠焉

左國昌繼妻何氏

按桐城縣誌何氏諸生左國昌繼妻貢士應珽

女性端靜不妄語笑有古淑女風

江同淇妻楊氏

按懷寧縣誌楊氏通政村之孫州守應漸之女

庚戌進士新城令江同淇妻也年十六歸江克

盡婦道事翁廣信司馬夢鶴如嚴君於歸不逮

姑存事繼姑終身無間崇禎壬午兵變城危士

女懼各謀奔避時淇往應鄕試氏以死自誓流

涕辭舅姑囑以簪珥遺淇爲訣尋無恙夢鶴鑑

其誠篤益重之亂後攜家避山寨羣小將謀致

螫氏從容散之夢鶴感慟以銀杯酹酒祈天曰

願他日汝夫婦亦生如此兒媳則彼蒼之報不

爽矣卽賜杯以志其孝淇家貧舌耕爲業氏荊

布操作三十年嘗焚香禱神願減己算以成夫

名後淇登第而氏勤儉如疇昔淇宰新城而氏

已卒福不酬徳良足悲已其居恆秉禮不妄言

笑不越閨門而應事生三子以慈訓佐義方四

徳具贍裏閈尊爲賢母

韓世裘妻盛氏

按懷寧縣誌盛氏邑庠生韓世裘妻桐城人先

世皆名卿氏幼習姆訓長通經史性賢淑事翁

姑以孝姑早沒氏茹素寫經求資冥福歲時展

拜遺像必痛哭盡哀翁沒值歲大祲世裘赴省

鄕試氏百計經營斂務不貽余憾世裘𨿽貴室

公孫而家酷貧氏辛苦操作機絲佐讀舉案必

恭教子三人皆有聲庠序所著有杏花閣詩多

事親相夫訓子勗婦之言語極惇厚誦者感焉

張拱辰妻鄒氏

按武進縣誌鄒氏內鄕令張拱辰妻拱辰歷官

二十載氏以翁老畱家奉甘旨鬻簪珥買妾送

任所生子煥宿令抱歸撫如己出弱冠由郡增

生拔明經夫歿煥宿亦亡氏集宗親立一子二

孫使不絕後

陳雯燦妻錢氏

按武進縣誌錢氏陳雯燦妻性淑愼嘗勗夫行

善教二子俱入太學賢徳著聞邑令旌表

虞北鑰妻馮氏

按金壇縣誌馮氏廩生虞北鑰妻性淑愼助夫

勤學不以家事相關一切婚嫁皆自拮據竣事

以故北鑰得一意研究著五友堂詩集生四子

家貧織延師課子伯叔季皆有聲庠序北鑰

先亡馮以母兼父持家訓孫言不出壼與人無

爭凡百先讓鄕裏詬誶之風爲之頓息年逾九

十猶彊健勤女紅不休康熙十四年縣令旌其

閭

周黌妻吳氏

按宜興縣誌吳氏府庠生吳衍女及笄歸掌坊

周啟巂長子黌執婦道甚謹深得翁姑心一切

省問皆出於誠不徒崇尙虛文而已黌忽患血

甚危氏晨昏向大士像禱祝願以身代越數月

黌起而氏殂啟巂哀之作文以誄焉

何其安妻胡氏

按淸河縣誌胡氏何其安妻安母王氏早亡墓

址爲河決失所在數年胡歸安時夢一媼告之

曰吾身在妝臺右側次日語安簽之得王屍一

時稱爲新婦孝感王所遺小姑三人在室胡皆

善育之教以女紅資嫁不遺餘力安仗義好施

胡脫簪珥雜佩佐之歷久無倦持身嚴密𨿽比

鄰罕見其面年九十邑令楊必昌表其閭贈以

詩子漣成武進士漢文學漣任平陽守備例得

覃恩未及請誥而卒

盧士恆繼室張氏

按桃源縣誌張氏河南歸徳府夏邑縣令盧士

恆繼配本邑諸生從禮女合肥訓導東宿妹也

歸盧事翁姑以孝聞相夫子遇叔伯久敬不怠

撫前室尢氏遺孤邦定愛於己出教所生子邦

棟不加姑息邦定不祿長孫湛前媳田氏遺孤

年未冠仲孫甫二歲繼媳謝氏產氏親爲鞠育

俾孀媳得安其居二十餘年奉旨旌表建坊氏訓子孫皆入成均

陸奮勇妻朱氏

按宿遷縣誌朱氏性至孝年十七適諸生陸奮

勇勇母亡弟妹俱在𦇤褓氏爲縫紉櫛沐飲食

周至俱得成立爲夫置妾生子撫之如己出裏

人賢之

陸奮翼妻於氏

按宿遷縣誌於氏貢士陸奮翼妻性孝謹事繼

姑承順意旨得其心翼有異母弟三人撫之如

子飲食衣服皆先翼爲之備翼年四十無子爲

置妾梁氏生二子愛如己出翼亡梁尙幼氏委

曲護之得全其節

饒寬妻史氏

按揚州府誌史氏江都人饒寬妻寬好讀書不

事家人生產貧而好施家日以落姑疾革棺衾

不辦史質小婢以舉喪歲饑斗米千錢史日夜

勤女紅數日饔飧皆出十指冬衣不絮夜臥藉

艸數莖抱子眉挑燈縫紉不輟眉長好學能文

凡所習經書皆史所教夙多病會其母疾扶侍

勞瘁母沒哀慟病益篤家人環泣止之曰毋亂

我意長安王巖爲作行狀

金玉節妻張氏

按揚州府誌張氏前指揮張恆孫女也性沈靜

言笑不苟歸邑學生金玉節甘儒素謝鉛華躬

親井臼有古人提甕出汲之風不及事姑其事

翁三載余婦道曲盡事夫一歸於禮終身相對

如賓族黨比之孟光不虛也中年哭母成疾時

舉不復瘳後夫卒遇哀輒發相延三十餘年遂

殞論者稱女宗云

吳自亮妻汪氏

按儀眞縣誌汪氏吳自亮妻州司馬榮芝母性

至孝通女孝經內則諸書事翁姑溫凊如禮爲

妯娌表帥亮弟自亢娶胡氏生榮登胡沒繼娶

羅氏生榮達羅亡又娶程氏撫之亢弟自克亦

娶於羅生榮第一切教育婚葬亮悉身任汪實

佐之內外始終無間每娣

閨淑部藝文三

崔少尹夫人盧氏墓志

穆員嗚呼有唐河南少尹淸河崔府君諱徵從先大夫於北邙山平樂原卜年惟三而泉戶啟夫人歸歸而復閉閉而終此山矣禮也哀哉夫人諱某字某姓盧氏以府君爲大夫封範陽縣君其先自東漢中郎植十有三葉至於烈考皇朝大理司直孝孫代以禮樂婚姻相遺爲氏族冠冕縣君泉源發淸峻極憑厚孕和蘊粹吐芳如春其在弱笄雅有君子之度諸姑從母有若韋太師見素裴尙書寬二夫人稱之曰吾見此女使人思齊不自知其所爲長開元季年先舅尙書忠公尊顯於代髙明克家思配子之賢愼承我之重縣君以姬姜之盛發聞之美誕集嘉命旣而有行先姑隴西夫人才之傳之以政於是資顧復之報以孝舅姑推友於之愛以睦娣姒和琴瑟之樂以諧所從閱詩易之義以修所職婦儀母訓垂五十年不一日違仁不須臾忘禮溫顏和气物莫之侵朗識淸機道與之接雅好黃老且精禪惠嘗謂要本無二教焉有三吾將貫之以一守之以一蓋生知免習而寤寐以之是以寢疾恬然臨沒不亂謂生爲旅捨沒爲歸次而我行邁之得息焉壽六十有一終於洛陽毓徳裏之私第時貞元二年五月二十九日二孤漑泳殿中侍禦史陸渾尉恭合祔之禮卽命於蓍龜曰仲秋甲申吉先是漑泳執河南府君之喪一號三年旣逾月而縣君繼酷雅知漑者以今之宰政與中朝賢卿大夫多漑之遊侶其顯有時其養可待何昊天厭之之甚而縣君棄之之早蓋以不可知者曰天與命相弔焉員則漑等瀆交之執也見托銘石其銘曰北邙古原起新阡仁賢同穴閉下泉哀哀孝子不終養蒼蒼正色誰問天物之長久有貞石我以徳音志神宅千年丘隴不可期白日佳城俟來覿

祕書監穆公夫人裴氏元堂志

前人員不夭不死先公棄背迫先王制禮免喪五月太夫人河東郡太夫人以貞元十三年六月二十四日違養又不孝不滅以及龜筮遠期十月二十一日孤子贊洎質員賞奉遷靈座自東都歸義裏私第正寢歸於偃師首陽山北原先公之居第三子員伏念常稟慈訓撰述前志當時實聞不忍聞之命俾繼斯文不敢不茹血吐迷粗舉大略裴氏自漢魏以還蓋爲天下著姓外族之於本宗也若泉有源山有峯披圖按牒可明徵矣五代祖諱鴻琳周易郡太守髙祖諱客兒隋長平丞曾祖諱文行皇朝並州石芝縣丞祖諱元度絳州絳縣令父諱翔魏州朝城縣令世以懿徳令名淸風和气昭穆授受宜於家邦太夫人則朝城府君之季女也淳仁如天博厚如地精識如神中節如時少喪怙恃長於季母諸姑以孝友誠明俾見懿慈有天性之答所至家政輒聞我於未成人之年洎有行君子作配盛徳移內則之美盡家人之義居上齊下視人以身主祭祀以心爲馨香事賓客以手集中饋先公厄於未濟困於屢空太夫人以樂道爲貴肥家爲富先公初仕河朔蹈難平原太夫人以勤儉成淸白誠義佐名節先公出入崇貴間逢遷黜太夫人以天不假易自警處否以泰道自安先公直道髙義不容於時剝落當年優遊晚暮太夫人始則以不燐不緇何憂何懼爲韋弦焉中則以不容何病然後見君子爲塤箎焉終則以施於有政是亦爲政爲琴瑟焉先公孝以立家仁以合族太夫人輔佐之徳達於神明員伯姑元夫人髙明純至不幸早孀太夫人就養於堂服勤以力視色先意主於無違伯姑嘗顧小子同气曰自吾歸爾家安爾母也自忘孤寡自忘長老嘻嘻然如未笄之初承歡於父母之前夜夢吾先君則爲爾父夜夢吾先夫人則爲爾母豈爾父母乃吾宿世之父母乎不然何迷我心靈發於夢寐者三十年如此中外孤幼以先公之祿爲待哺待絮者其來如歸太夫人所以衣服飲食之蓋有竭無倦有不足無不均有孤惸老幼之先無親�厚薄之別若乃甥侄羣從之眾賢愚恭狠之差太夫人用不慍不校不欺不伐積爲至徳以嫗煦之不違直心而曲順其理不越中制而各厚其宜是故寢我無私有常之化者歸我懷我如服天地豈無忮戾之性多言之口不忍以造次幽昧遷焉員三從叔寂感太夫人少長子愛之慈以爲生成罔極之重及壯納室則先請於女氏之介曰吾嫂吾母也苟能服事如姑則爲某妻不者則否女氏許諾然後贄幣行焉太夫人自痛早孤終鮮兄弟惟周公蓋祔仲尼合葬之事咨於先公曰絳𨿽故鄕世乏喬木洛汭中土首陽家山今將奉先人於北原卜鄰舅姑吾與公存沒之志也命長子行之本族雕落蒸嘗殆曠鞠孤兄子以涕泣教之使學古入官承家主祭乃至宗從之祀興廢繼絕繄太夫人是賴者非一先公享懸車之榮太夫人受偕老之福河洛安宅京師就養板輿所至燕喜相從旬朔獻壽子孫成列歲時稱慶冠蓋盈門當時士族以爲榮羨晚年學道於聖善寺法疑大師所受方便平等則家政也忍辱悲慈則素行也眞如正覺則天性也皆異積舊習彼於徳施盡大師之法吾無得焉贊等從事守官世道多故太夫人以爲苟不虧先王先公之訓則義在不辱是爲無忝未始見責而姑勉之祿俸供養不給於家之經費太夫人每顧念有一饑一寒者則爲之不飫不暖其遇窮獨無告不獲其所輒心體以之不康是以甘旨輕鮮之獻未嘗以尊髙自異常有汲汲不足之患而不患焉初太夫人之從先公也公方褐衣家無數口太夫人以繁祉元福阜興徳門男女爲人父母爲人大父母爲人師者七內外孫洎曾孫四十有三食先公洎諸子之祿者五十一主家主祀者五十一年壽七十四封河東縣君先公故也河東郡太夫人贊故也列郡啟封爲妻爲母論者以兼命斯貴同時難之然天下公議稱先公位不稱徳雅知贊者亦謂贊等命不偶時而太夫人五福百祿之徵蓋上有所不充下有所未極贊質員賞皆自痛欲養欲報各孤其分號天訴天天不我聞伏念昔罹荼毒備承至誠以爲殺身無逮揚名有補忍死爲重徇情則輕煢獨苟至不敢自滅謹哀纂至徳密行之可傳者勒之貞石以永厚地嗚呼蒼天

嗣曹王故太妃鄭氏墓志銘

前人大唐貞元景寅歲七月己酉荊南節度觀察使戶部尙書禦史大夫江陵尹嗣曹王臯奉先太妃滎陽鄭氏之喪歸於先王贈尙書左僕射諱職之居實洛陽邙山之原先是皇帝使中謁者詔東京有司備鹵簿鼓吹洎祖載儀衛之物且監視之事之前日嗣王有虞乎山壤泉隧不常陵穴乃以百世之後貽厥來者之義屬於小生太妃諱仲字正和恆州司兵文恪之孫郴州司戶休璇之子鄭之於百族也如羣嶽之聳眾山焉溢於世間事不待紀太妃以禮之節爲質以樂之和爲性以詩之鵲巢采蘩小星殷雷易之坤蠱家人爲徳小大由之且以其餘施之於外夫是以賢子是以貴以利於家邦年十有四歸於公族又十四歲而先嗣王卽世王屋天壇之下有別墅焉太妃挈今之嗣王與女子子洎夫族之叔妹未冠笄者與本族雕喪之遺無告者合而家之居無生資勤儉自力仁以卹智以圖使夫饑待我粒寒待我纊婚姻宦學蒸嘗之禮待我以時嗣王年甫及笄其所以導成慈訓者則以父嚴師教之道兼而濟之於時天下晏然而事有將亂之兆太妃念嗣王之壯必及經綸不患不貞患不更踐不患不聞先王之訓患不知下人之生卒以仲尼鄙事爲教及其長也見其爲龔黃見其爲方召享其孝敬勛榮祿位三者日躋之報焉嗚呼月望而虧天之道也以建中三年冬十月九日遘疾薨於潭州官舍之寢壽七十有二嗣王奉喪歸葬達於南荊國難方興天下否塞朝廷倚宗周維城之固加於郡帥一等乃用魯公伯禽有爲之變俾復其位且使卽其次而窆焉嗣王銜卹奉詔以戰克以攻拔統江西援江陵其事墓也如生平之養其哀號也執干戈者悲之今玆龜筮�謀優詔惟允議者或曰東南之鎭荊州爲大降寇僅滅多虞未忘遺羊杜之重徇曾閔之節越三千里執喪釋位謂安危何員以爲嗣王之於朝廷也曩竭之以忠朝廷之於嗣王也今遂之以孝君臣家國之際於是乎古無以逾況其奉先之志不可以奪臨下之政必可以保且用崇厥孝理始於本枝使爲子者悅事君者勸以感人心以順天下不然何卒葬弔贈天王之錫命視於同盟有加等焉初湖南部將有王國良者嘗危疑負固歷年不下嗣王爲師恭太妃之教以子召之國良捧檄如歸撫之以信其後入衛中禁錫名維新乃曰爾來之生今日之寵罔極之徳也哀請赴葬上嘉而許之其執禮致慕視於苫�是以系之於篇銘曰抑抑母儀稟訓徳門來嬪王族慶集宗臣如彼崇山應時出云霈然作雨澤潤生人裕我之蠱啟玆寵勛匡載中興爲唐晉文宜爾百祿享玆萬春運奪其養天胡匪仁淸洛之陽修邙之阜我歸我居我徒我友維邙與洛將安宅之相久

息國夫人墓志銘

韓愈貞元十五年靈州節度使禦史大夫李公諱欒守邊有勞詔曰欒妻何氏可封息國夫人元和二年李公入爲戶部尙書薨夫人遂專家政公之男五人女二人而何氏出者二男一女夫人教養嫁娶如一𨿽門內親戚不覺有纖毫薄厚禦僮使治居第生產皆有條序居卑尊間無不順適命服在躬承祀孔時年若干元和七年甲子日南至以疾卒明年八月庚寅葬河陽夫人曾祖某綏州刺史祖某潞州別駕父某晉州錄事參軍戡彊以肅成敏以和女嫁興元參軍鄭博古將葬戡成以其事乞銘於其鄰韓愈愈乃爲之銘曰男主外事治不爲易施於其家難甚吏治又況公侯族大而貴夫人是專厥聲惟懿昔在貞元有錫自天啟封備服以疇時勛婉婉夫人有籍官門克承其後以嫁以婚隨葬東土在河之陽遙望公墳而不同藏

扶風郡夫人墓志銘

前人夫人姓盧氏範陽人亳州城父丞序之孫吉州刺史徹之女嫁扶風馬氏爲司徒侍中莊武公之冢婦少府監西平郡王贈工部尙書之夫人初司徒與其配陳國夫人元氏惟宗廟之尊重繼序之不易賢其子之才求婦之可與齊者內外親咸曰盧某舊門承守不失其初其子女聞教訓有幽閒之徳爲公子擇婦宜莫如盧氏媒者曰然卜者曰祥夫人適年若干入門而媼禦皆喜旣饋而公姑交賀克受成福母有多子爲婦爲母莫不法式天資仁恕左右媵侍常蒙假與顏色人人莫不自在杖婢使數未嘗過二三𨿽有不懌未嘗見聲气元和五年尙書薨夫人哭泣成疾後二年亦薨年四十有六九年正月癸酉祔於其夫之封長子殿中丞繼祖孝友以類葬有日言曰吾父友惟韓丈人視諸孤其往乞銘以其狀來愈讀曰嘗聞乃公言然吾宜銘銘曰陰幽坤從維徳之出爲辧彊乃匪婦能淑哉夫人夙有多譽來嬪大家不介父母有事賓祭酒食祗飭協幹尊章畏戒侍側及嗣內事亦莫有施齊其躬心小大順之夫先其歸其室有丘合葬有銘壼彜是收

陶母截髮賦

浩虛舟陶家客至兮方此居貧母氏心恥兮思無饌賓斷鬢髮以將貿庶珍羞而具陳欲明理內之心不求盡飾庶使趨庭之子得以親仁原夫蘭客方來蕙心斯至顧巾橐而無取俯杯盤而內愧啜菽飲水念雞黍而何求捨己從人𨿽發膚而可棄於是搔首心亂低眉恨生畏東閭之思薄歸北堂而計成拂撮凝睇抽簪注情解發而鳳髻花折發匣而金刀刃鳴喜乃有餘�無所藉窺在握而錯落撫垂領而綢直鋒鋩不礙翻似雪之孤光倭墮徐分散如雲之翠色已而展轉增思徘徊向隅元鬢垂顱而散亂靑絲委簟而盤紆象櫛重理蘭膏舊濡傷翠鳳之全棄駭盤龍之半無觀夫擢乃無遺斂之斯積凝光而粉黛難染盈握而鮏羴是易將成特達之意欲厚非常之客賓筵旣備空思一飯以無�匣鏡重窺豈念同心而可惜及乎宴罷空館閒成曉妝纚換新髻釵迷舊行誠伐木之可親�之是愧苟如珪之足慕斷亦何傷重義者情莫違原慈者身可毀語其決同勉虞之一戰思其仁逾訓孟之三徙昔咸曰陶氏所以成大名母賢如此

爲錢侍禦太夫人祭新婦文

符載嗚呼婦姑之間尊嚴而已情苟不至兩城千里吁嗟新婦徳禮具美心之所親如臂有指齒髮衰暮方用依倚天降鞠凶骨驚心死新婦門緒燻華泒流深遠貞淑端一聰明婉娩奉余以敬待夫有則舉案得如賓之禮均養實鳴鳩之徳勤勞絲枲吉蠲酒食自中閨之與外姻莫不盡其心力嗚呼爾之事吾善非一端柔聲順色迎意承歡晨雞初鳴風髙露寒環佩至止我心則安今也年髙人間意闌爾復捨我窮泉杳漫房帷空虛孤稚摧落深沈注視焦然肺肝嗚呼鄕關迢遞道路乖阻權厝玆地非爲永處壽堂猶近如聞晤語靈其慰安無或羈旅撫棺永訣持觴奠醑寫一慟於髙秋望素車以延佇

隋對女樂論

來鵠隋儒林有說髙祖謂羣臣曰自古天子有女樂否楊素以下莫知所出遂言無之房暉遠進曰臣聞窈窕淑女鐘鼓樂之此卽王者房中之樂著於雅頌不得言無隋文悅噫而史不刊者朝與職俱無人也夫秦齊晉皆有女樂由余去孔子行錫魏絳之謂也漢祖唐山夫人能楚聲又舊云祭天用女樂魏武有盧女能鼓琴特異於諸妓則女樂者秦齊晉漢魏俱有之而楊素以下皆不能言者豈以所問是古天子耶若是則有太昊使素女鼓五十弦瑟悲哀帝禁不止後之帝王遂能有之羣臣不能以是言但賢暉遠之說暉遠引詩臆對遂謂博古通知殊不明恣率一時之言頗昧二南之旨且詩曰參差荇菜左右芼之窈窕淑女鐘鼓樂之說者謂后妃有關睢之徳乃能供荇菜備虛物以事宗廟盛徳者宜有鐘鼓之樂也故琴瑟在庭荇菜羞之上下樂作以盛其禮耳謂以樂樂淑女非謂淑女執其樂也淑女爲后妃也安有後妃執樂也荇菜謂在宗廟用也安有謂王者房中樂耶是皆乖謬之甚暉遠瞽詩而繆對欺朝而罔君蓋由隋日無人浪言至是女樂之對猶可君道之問若何上下相蒙履霜於此悲夫

河南元府君夫人鄭氏墓志銘白居易有唐元和元年九月十六日故朝散大夫尙書比部郎中舒王府長史河南元府君諱寬夫人榮陽縣太君榮陽鄭氏年六十寢疾沒於萬年縣靖安裏私第越明年二月十五日權祔於咸陽縣奉賢裏洪瀆原從先姑之塋也夫人曾祖諱遠思官至鄭州刺史贈太常卿王父諱朝散大夫易州司馬父諱濟睦州刺史夫人卽睦州次女也其出範陽盧氏外祖諱平子京兆府涇陽縣令夫人有四子二女長曰沂蔡州汝陽縣尉次曰桓京兆府萬年縣尉次曰積同州韓城縣尉次曰稹河南府河南縣尉長女適吳郡陸翰爲監察禦史次爲比丘尼曰眞一二女不幸皆先夫人沒府君之爲比部也夫人始封滎陽縣君從夫之貴也天下有五甲姓滎陽鄭氏居其一鄭之勛徳官爵有國史在鄭之源泒婚姻有家牒在比部府君世祿官政文行有故京兆尹鄭云逵之志在今所敍者但書夫人之事而已初夫人爲女時事父母以孝聞友兄姊睦弟妹以悌聞發自生知不因師訓其淑性有如此者夫人爲婦時元氏世食貧然以丰潔家祠傳爲治訓夫人每及時祭則終夜不寢煎熬滌濯必躬親之𨿽隆暑沍寒之時而服勤親饋面無勞色其誠敬有如此者元氏鄭氏皆大族合而爲親姻表滋盛凡中外吉凶之禮有疑議者皆質於夫人夫人從而酌之靡不中禮其明達有如此者夫人爲母時府君旣沒積與稹方髫齔家貧無師以受業夫人親執詩書誨而不倦四五年間二子皆以通經入仕積旣第判入等授祕書省校書郎屬今天子始踐祚策三科以拔天下賢俊中第者凡十八人而稹冠其首焉由校書郎拜右拾遺不數月讜言直聲動於朝廷以是出爲河南尉長女旣適陸氏陸氏有舅姑多姻族於是以順奉上以惠逮下二紀而歿婦道不衰內外六姻仰爲儀範非夫人恂恂孜孜善誘所至則曷能使子達於邦女宜其家哉其教誨有如此者旣而諸子𨿽逮事祿秩甚薄每至日給食時給衣皆始自孤弱者次及�賤者由是衣無常主廚無異膳親者悅�者來故傭保乳母之類有凍餒垂白不忍去元氏之門者而況臧獲輩乎其仁愛有如此者自夫人母其家殆二十五年專用訓誡除去鞭撲常以正顏色訓諸女諸婦其戰戰兢兢如履於冰常以正辭气誡諸子諸孫諸子諸孫其心愧恥若撻於市由是納下於少過致家於大和婢僕終歲不聞忿爭童孺成人不識檟楚閨門之內熙熙然如古時人也其慈訓有如此者憶昔漆室緹縈之徒烈女也及爲婦則無聞伯宗梁鴻之妻哲婦也及爲母則無聞文伯孟氏之親賢母也爲女爲婦時亦無聞今夫人女美如此婦徳又如此母儀又如此三者具美可以冠古今矣嗚呼惟夫人之道移於他則何用不臧乎若引而伸之可以肥一國焉則關睢鵲巢之化斯不遠矣若推而廣之可以肥天下焉則姜嫄文母之道斯不遠矣豈止於訓四子以聖善化一家於仁厚者哉居易不佞辱以夫人之幼子稹爲執友故聆夫人之美最熟稹泣血孺慕哀慟他人托爲撰述書於墓石斯古孝子顯父母之志也嗚呼斯文之作豈直爲是而已哉亦使百代之下聞夫人之風過夫人之墓者使悍妻和嚚母慈不遜之女順云爾銘曰元和歲丁亥春咸陽道渭水濱云誰之墓鄭夫人

祭楊夫人文

前人維元和三年歲次戊子八月辛亥朔十九日己巳將仕郎左拾遺翰林院學士太原白居易謹以淸酌庶羞之奠敬祭於楊夫人之靈惟夫人柔明理性溫惠保身靜修言容動中規度洎承訓師氏作嬪良人茂四徳而蘭幽有香潔百行而玉瑩無玷發爲淑問著爲芳猷姻族有輝閨闈是式噫福行何昧積慶無徵宜享永年遽歸長夜浮生若此永痛如何嗚呼生必有涯如何不沒所甚感者其惟情乎故事劇者情易鍾感深者理難遣夫人𨿽從宜室竟未辭家畜和順之誠不得施於娣姒蘊孝恭之徳不得展於舅姑有志莫伸何恨過此況一嬰沈痼自夏䢐秋伏枕七旬姊妹視疾歸櫬千里弟兄主喪雕桃李之花夫遠不見失乳哺之愛女小未知其使哀情倍鍾血屬洛川迢遞秦野蒼茫日慘不見云愁無色妹孤且病親老尢慈哭別一聲聞者腸斷居易早聆懿範近接嘉姻維私之眷每深百慟之情何已恭陳薄奠庶鑑悲誠

海州刺史裴君夫人李氏墓志銘前人夫人贊皇縣君李氏趙郡髙邑人也六代祖素立安南都護五代祖休烈趙州刺史髙祖諱志遠天官侍郎曾祖諱畬國子司業祖諱承工部尙書湖南觀察使考諱藩門下侍郎同平章事贈戶部尙書夫人諱娥相國長女也適河東裴君克諒諒今爲海州刺史一子曰鐬左衛騎曹參軍一女適隴西李遂遂爲壽州刺史參軍由此而上得於國史家諜云夫人爲相門之女邦君之妻不以華貴驕人能用恭儉克己撫下若子敬夫如賓衣食之餘旁給五服親族之饑寒者又有餘散活先代僕使之老病者又有餘分施佛寺僧徒之不足者澣衣菲食服勤禮法禮法之外諷釋典持直言棲心空門等觀生死故治家之日欣然自適捐館之夕恬然如歸寶歷三年三月一日疾終於海州官第其歲十一月十四日歸祔於某所先塋享年五十有四夫人之從裴君也歷官九任凡三十一年族睦家肥輔佐之力也由此而上得於裴君狀云夫源遠者流長根深者枝茂噫李氏之世祿也徳有所從來矧相國端方廉雅孝友忠肅自從事彭城登庸宰府不以夷險而遷其道宜乎居極位享賢名也夫人敬恭勤儉柔順慈惠自女於室歸於家不以初終而怠其行宜乎啟封邑光徳門也裴君修文達政潔己愛人自佐邑從軍連牧二郡不以寒暑而易其心宜乎荷百祿號良二千石也嗚呼非此父不生其女非是夫不稱是妻斯所謂類以相從合而具美者也論撰表志其可闕乎銘曰髙邑之祥降於李氏相門之慶鍾於女子女子有行歸老裴君君亦良士宜賢夫人夫人𨿽歿風躅具存勒銘泉戶作範閨門

祭韓氏老姑文

李商隱猗歟我家世奉元徳讓弟受封勤王賜國名芳彜鼎勛盈史冊季孟國髙秦晉欒�恭惟柔範載稟淵塞旣作女師乃爲嬪則潁水波淸梁國月明言從百兩且拜雙旌計侯令弟配國名卿入從述職出輔專徵螽斯不妒鳳凰和鳴此時同慶東都分榮使者責梁公子專魏帝念元昆人思仲氏杖節赴敵斬芻盡瘁無以家爲或從王事禮優內子詩美夫人冕紘瑱紞山蕨澗蘋子元罕見冀缺如賓綠衣有感翟茀仍新遽嘆夜川遄聞晝哭原所舊署孟鄰斯卜閒居獻壽作賦之官弓裘望襲菽水承歡福善余墓好謙舊祉復自良人集於之子爰從上蔡去臨易水空報登壇未聞曳屨晁父先歸莫之能比趙母上言蓋不得已寒暄結恙濕燥爲疵徒虛百祿靡效三醫嗚呼壽夭所賦彭殤不移誰能了悟孰不憂悲何玆達識乃克先知同易簣以就正如買棺而指期苟有所累安能及斯道遠轘轅程遙河洛建兆臨塗移舟就壑日慘林嶺風淒灌薄積靄茫茫行煙漠漠某等誠深通舊情協先親始自童子至於成人年將二紀恩冠六姻念升堂之如昨慟幽夜之無晨歌停行路舂輟比鄰𨿽寓辭之有所終含酸而莫伸壺淸愧酹俎薄羞芹惟餘彤管有美淸塵嗚呼哀哉

南陽郡君謝氏墓志銘

宋歐陽修慶曆四年秋予友宛陵梅聖兪來自吳興出其哭內之詩而悲曰吾妻謝氏亡矣丐我以銘而葬焉予未暇作居一歲中書七八至未嘗不以謝氏銘爲言且曰吾妻故太子賓客諱濤之女希深之妹也希深父子爲時聞人而世顯榮謝氏生於盛族年二十以歸吾凡十七年而卒卒之夕斂以嫁時之衣甚矣吾貧可知也然謝氏怡然處之治其家有常法其飲食器皿𨿽不及丰侈而必精以旨其衣無故新而澣濯縫紉必潔以完所至官舍𨿽庳陋而庭宇灑掃必肅以嚴其平居語言容止必怡以和吾�於世久矣其出而幸與賢士大夫遊而樂入則見吾妻之怡怡而忘其憂使吾不以富貴貧賤累其心者抑吾妻之助也吾嘗與士大夫語謝氏多從戶屏竊聽之間則盡能商榷其人才之賢否及時事之得失皆有條理吾官吳興或自外歸必問曰今日孰與飲而樂乎聞其賢者也則悅否則嘆曰君所交皆一時賢雋今與是人飲而歡耶是歲南方旱仰見飛蝗而嘆曰今西兵未解天下重困盜賊暴起於兩淮而天旱且蝗如此我爲婦人死而得君葬我幸矣其所以能安吾貧而不困者其性識明而知道理多類此其生也迫吾之貧而歿也又無以厚焉謂惟文字可以著其不朽且其平生尢知文章爲可貴歿而得此庶幾以慰其魂且塞予悲此吾所以請銘於子之勤也若此予忍不銘夫人享年三十七用夫恩封南陽縣君二男一女以某年七月某日卒於髙郵梅氏世葬宛陵以貧不能歸也某年某月某日葬於潤州之某縣某原銘曰髙崖斷谷兮京口之原山蒼水深兮土厚而堅居之可樂兮卜者曰然骨肉𨿽土兮魂气則天何必故鄕兮然後爲安

皇侄右監門衛將軍克孝妻某氏可封仁和縣

君制

劉敞棠棣之詩其輯之亂曰宜爾家室樂爾妻孥知其爲治內之本也今夫宗婦則有湯沐之邑封君之號此其所以稱宜且樂不亦大章顯乎具官克孝妻某氏憑慶良奧作嬪懿近柔靜之操足儀閨壼莊肅之風能承祭禮俾疏列壤且擇令名尙無懈於夙夜思能對於休寵

朝請郎吳安度等故母廣陵郡太夫人王氏可

贈榮國太夫人制

劉攽邦君之徳具鵲巢騶虞之化孝子之思有凱風寒泉之感哀榮之典兼備愛敬之治維廣追崇懿行奚�光寵朝請郎吳安度等故母王氏輔佐君子挺幽閒之操宜其家室備均一之美遺芳未泯積慶方厚舉集門風伯仲幾乎萬石疏恩郡治湯沐近於百邑爰因合宮之祀申錫漏泉之澤俾封成國仍付滎名褕翟有光壤戶知貴

外祖母黃夫人墓表

王安石外祖母夫人黃氏生二十二年歸吳氏歸五十年而卒三月而葬康定二年十二月也夫人淵靜裕和不彊而安事舅姑夫撫子皆順適吳氏內外甚大朝夕相與居歲時以辭幣酒席相綴接卒夫人之世戚疏愚良無一間言又喜書史曉大致往往引以輔道處士信厚聞其鄕子爲士無虧行繄夫人之助夫人資寡言笑聲若不能出𨿽族人亦不知其曉書史也安石外孫也故得之詳明道中過舅家夫人春秋髙矣視其禮猶若女婦然視其色不知其有喜慍也病且革以薄葬命子億其可謂以正始終也已舅藩旣志其葬四年安石還自揚州復表其墓曰聖人之教必繇閨門始後世志於教者亦未之勤而已天下相重以戾相蕩以侈疣然斁矣自公卿大夫無完徳豈或女婦然或者女婦居不識廳屏笑言不聞鄰里是職然也置則悖矣然其死也聞人傳焉以美之是亦教之熄也人人之不能然也傳焉以美之宜也矧如夫人者有不可表耶於戲

呂公著妻魯氏贈國夫人制

蘇軾婦人之徳如玉在淵𨿽不可見必形諸外視其夫有羔羊之直相其子有麟趾之仁則內徳之茂從可知矣具官呂公著妻魯氏名臣之子元老之婦所資者深故志存乎仁所見者大故動協於禮環佩穆然閨門化之而降年不永祿不配徳其攺封大國正位小君庶幾爲女史之光非獨慰其夫子而已

祭歐陽文忠公夫人文

前人嗚呼文忠之薨十有八年士無所歸散而自賢我是用懼日登師門旣友諸子入拜夫人望之愀然有穆其言簡肅之肅文忠之文𨿽無老成典刑則存何以嗣之使世不忘諸子惟迨好學而剛夫人實使兄弟吾孫僥福文忠及我先公出守東南往違其顏病不能見卒以訃聞自斂及葬饋奠莫親匪愧於今有靦昔人寓詞千里侑此一樽尙享

祭滕大夫母楊夫人文

前人嗚呼士盛慶曆如漢武宣用兵西方故西多賢惟時滕公實顯於西文武殿邦尹範是齊功名不終有命有義我時童子知爲公喟四十餘年墓木卜圍乃識其子傾蓋不疑忠厚且文前人是以秉心平反慈訓則爾仰止徳人如岡如陵升堂而拜猶愧未能豈其微疾一慟永已胡不百年以慰其子壽祿在天考終非亡鵲巢之應子孫其昌

韓維母蒲氏王氏贈秦國夫人制前人愼終追遠仁也顯親楊名孝也得志行道澤可以及天下而富貴不能及其親天也𨿽不能及而追榮之典可以貫幽明褒大之訓可以表後世禮也嗚呼此亦仁之至義之盡矣具官韓維故母蒲氏王氏族爲世望徳爲女師恭儉以成其夫嚴敬以成其子使朕獲老成之佐以濟艱難之初宜推異恩以報舊徳

書程夫人墓志後

黃庭堅余觀長安君捆內之法知其外家淵深必有積累或鍾其美於女子耳余嘗病今世士大夫家旣去父母而從人矣及其夫得官於瘴癘之鄕妻輒不隨世俗亦以爲當然夫人不納族人之議從夫於南平此亦足以厚薄俗矣至於救人急難決事可否皆男子之事而長安君躬行之可謂健婦矣所聞不出房闥乃能啟手足而不亂又何其難也

跋劉慶子母胡夫人萱堂記

眞徳秀觀胡文定公傳家錄自聖學之源流治道之機括修己接物亡間細巨皆爲子弟言之故自致堂五峯昆弟至於西園或出或處皆能行天下之大道守古人之正法至於女子亦有如夫人者焉二南之詩以化行閨門爲極致家人彖辭曰利女貞蓋男正易女正難胡氏之教能使女子有賢者之行其道行於家者可知矣慶子以萱堂記示予謹再拜而書其後

跋陸氏墓志

劉克莊陸夫人之賢略似予妻世間悍婦不死乃使二婦死耶覽捲淒然系以小詩一夕死生異百年甘苦同孤身操井臼愁殺老梁鴻

安定郡夫人王氏墓志銘

元馬祖常夫人王氏故贈翰林直學士安定郡侯胡公諱某之夫人陜西諸道行禦史臺治書侍禦史彜之母也世爲浚都鄢陵人父諱貞伯始宅安陽兄諱�由地官屬出主襄陽谷城二縣簿夫人在父母家時𨿽鐘愛於其親而食與衣常後於兄嫂及歸胡氏事安定公持婦道終其身無懈容親紡績組紃之工弗好世之侈靡華飾以儉以勤相安定公家政卒能有成慈睦仁祥姻芘之夫人有子二人長卽治書次規儒業山東憲府辟署書吏補典寶監令史治書甫丱夫人謂安定公曰是兒天資穎悟可令早就學也遂求經師講先王禮樂詩書之義善屬文未冠令譽日著起家爲大都儒學錄大都四方髦俊輻輳於是治書學益碩大名益光顯省臺交薦於上歷監察禦史右司都事左司員外郎工部侍郎丁安定公艱吉服浹月卽拜今官使者及門致禮意惇請治書以侍夫人榮養爲辭夫人曰兒來前吾有訓汝承吾志吾逮事舅姑汝先考及我教汝胡氏之宗事其在汝乎今國家命汝爲臺臣西南四省四憲之評議屬之汝其速行毋以我養爲辭焉治書上事半月夫人訃至徒禦不戒號泣東出及安陽喪次銜哀具書告其友馬祖常曰彜不孝先妣安定郡夫人以至順元年六月六日卒將以七月三日祔葬於先考安定郡侯之墓里人杜愚爲之狀矣請吾友爲埋銘以刻之嗚呼人之生有男女焉幸而爲男子或有所樹立於世則不與百物俱盡幸而爲男子矣無所樹立使人惡之惟恐其久生而何死之卹也夫人女子也爲女而能賢爲婦而能孝爲母而能慈從其夫子有官有封其所樹立殆過男子矣宜乎富貴壽考享厚生之福也歟祖常與治書同學古文使爲銘義不得讓乃銘曰在相安陽有貞慈母啟封湯沐賦安定畝煒其輝光夫人像服柔嘉有儀百麗於福少也稚弱玉節閨房歸於夫家組紃含章教子俎豆不系於遷弗雕其全而人咸天詩書禮樂六藝之師起其施施居其孜孜乃成治書懋官臺臣又成典寶克昌克寅克昌克寅亦旣多淑善後無疑譬彼穜稑我稼則獲且痔錢鎛洹泉出山紆流相西��松柏薈蔚之隮允矣安定幽居是域夫人祔之協其龜食孫子爰殖我銘不泐

思州田晃忽而不花封二代制

前人先王制禮婦人之義飲食衣服祭祀而已非有與於外事也然或婦道母徳可以表率宗而成其夫子者顧宜有以顯賁之也具官祖母某氏早躬組紃克遵女戒作配令族柔閒有儀惟時聞孫扞我邊圉膺被爵祿光寵於時而爾可不疏封鄕國以廣彤管之訓乎贊書在門其告泉壤

書邢氏賢行

吳澄晉散騎侍郎賀喬妻子氏養其夫仲兄賀羣之子率爲子乳哺鞠育同於己生使喬廣置側媵後有妾子曰纂子亦子之今觀大同穆氏妻邢氏子夫兄之子與夫妾之子恩勤備極二事適相類然子氏爲士大夫之妻通經史能文章咸和五年上表於朝援引古今辭義蔚然以此婦人而有賢行固其宜也邢氏生長民間非有見聞之益學之功也而其賢不減於子可不謂難能者哉嗚呼近世士大夫不能正身以禦家縱其妻悍妒無道無子而不肯子兄弟之子鉗制其夫不令有妾阻隔其妾不令有子卒至絕嗣爲不祀之鬼者多矣聞邢氏之風獨不內愧於心乎夫婦人無非無儀豈欲善譽之聞於人而君子樂稱邢氏之賢亦將愧夫世之不賢者也

許衡妻敬氏封魏國夫人制

鄧文原魯國有眞儒實弘宣於道統周南得淑女必肇正於人倫肆予社稷之臣夙有閨門之化爰旌令則特示崇褒具官許衡妻敬氏性靜以貞行恭而順自職居主饋孝克奉於旨甘逮貴被展衣儉猶親於澣濯惟我宗工盡贊襄之道由爾內助秉柔正之儀𨿽善慶之報方來而哀榮之典未稱庸視茅封而進秩式頒芝檢以疏恩於戲夫婦相敬如賓亦旣追榮於偕老公侯必復其始尙其啟迪於後人

淇陽惠穆王妻啜思蠻公主封王夫人制

姚燧朕自踐祚於今三年洪惟天地祖宗之佑陰陽和平星緯咸若民物丰阜邊鄙不聳朕是用大賚於羣工凡嘗執政柄理者必追錫及於三世而伉儷之賢亦與嘉褒於戲是曠代之典也具官塔剌咍妻某毓秀朱邸作配相門少習儀訓閒於婦道貞順著稱垂範閨閫相厥夫子爲世英宰而芳蘭早萎不終榮顯懿彼宗戚失此女師開吉壤於淇陽正邦君之顯位服我新寵妥爾幽靈

順昌郡武敏王妻紮剌而氏封王夫人制

前人大帝立極之十五年嘗曰我太祖戡定中夏日不暇給由天未厭宋徳故帝制偏方命將出師一家天下令惟其時曾不三年墟其廟社𨿽曰睿算萬舉萬全亦大臣奉辭宣力死職忘身有以致玆厥功茂哉用是追崇故光祿大夫江西等處行中書省左丞相阿塔咍爲推忠翊運宣力功臣開府儀同三司太師上柱國順昌郡武敏王其故妻紮剌而氏在父母家幽閒而禮其相夫也淑愼有聞所可盡傷在不壽考以語媲徳不及見夫丞相建希世之功以語娠賢不得食子大夫糾官邪之祿非賁元壤曷慰貞魂可封順昌郡王夫人

封宣聖夫人制

虞集我國家惇典禮以彌文本閨門以成教乃眷素王之廟尙虛元媲之封有其舉之斯爲盛矣大成至聖文宣王妻亓官氏來嬪聖室垂裕世家籩豆出房因流風於殷禮琴瑟在禦存燕樂於魯堂功言邈若於遺聞儀範儼乎其合徳作爾褘衣之象稱其命鼎之銘秩秩彜倫吾欲廣關睢鵲巢之化皇皇文治天其興河圖鳳鳥之祥可特封大成至聖文宣王夫人

題陳秀伯碑陰

明葉適余旣銘陳君昂重言曰昂母林氏同縣林坳里人年十八歸先人林氏富陳氏貧父祖同宦學道裏相隔千餘母從姑窮捨中插籬自蔽嘆曰是可長處乎盡傾賫裝悉買田始治屋今礪碕東山西奧三�多遺疇焉余固疑陳君無所合於世何遽至給足而夫人能以枝葉庇本根克私成公信天下賢女子也有儒業無儒效衣食並日門單戶寒故昔人以爲誤悔之久矣自君髙及昂爲儒累累效無寸尺誤豈少耶母棄昂時未三歲爾然而上伸舅姑之養下隆子孫之托皆夫人力也不可以無傳因書畀昂使刻於銘側嘉靖八年正月

潘母吳伯姬傳

汪道昆故右司馬吳公寧居莘墟密邇吾裏公冢孫爲禦史瀚禦史冢孫爲太學生思誠太學受室於胡民部岐胡無息早世則客眞州納譚氏息女一息子二出於譚太學受業大司成潘汀州以文學髙第應鄕試汀州知太學有女而淑請昏次子召南太學蒙故貲家世傾縣於時愈益豪舉挾萬金受江壖田予民間太學垂橐歸病甚自度不起倉卒命伯姬歸於潘汀州嗃嗃居庭諸子婦一不當輒譙讓近屬謂新婦故席葆大懼不能奉舅姑歡而伯姬執事愈共終身譙讓不及姑程以爲敏事至輒從新婦晝便宜伯姬下冢婦而肩隨之內言無間逾年而太學病革則以二子屬伯姬吾家自司馬以及於吾世爲宗子吾不幸有子而晚幸有女而賢惟是坡若增髫齔未立卽女有字矣吾將望女而克吾家異日者當吾宗立吾孤宗女猶宗子也吾目瞑矣伯姬唯唯則代二弟主喪喪具不周則脫簪珥爲賵頃之家難起二弟益困株連中外率倚辦伯姬周應無詘鄰寇數入境伯姬從次君避地眞州必母弟舉室與俱然後往時繼母程嬰末疾固請畱則以坡婦黃事程於家二弟禦譚後車且載增婦則故王禦史獻芝女也與伯姬皆從公宮受詩書時伯姬子之恆生十年旣出而遠外傅於是命之恆侍庭內受毛詩每誦樛木谷風諸篇輒令三復伯姬語王曰婦人從人以順爲止樛木履其盛者也不失吾常變而谷風命也次君故多內嬖伯姬安之次君雅以好客聞客至輒呼酒顧性懁急一呼而取辦應聲再則作色而赬三則厲聲詬矣伯姬治具自若置弗聞卒盡客歡次君善客而勞中饋會姑程病伯姬謁譚而趣東歸譚語伯姬二息駸駸長矣寧使服下賈以糊其口毋寧母子傳食而家伯姬告次君輒受資斧當中賈爲之策曰蕪湖萬貨之會且近吾鄕第奉母居之於賈便伯姬歸侍姑疾務盡勞逾年姑亡務盡哀盡禮無何譚亦歿二息業已喪橐中裝賴伯姬使至而舉喪始得歸葬伯姬日夜號泣喪譚如喪程且曰生不及終養死不及視含吾二憾也視二弟如疇昔絕口不問母錢汀州舉季子道南庶也季少長於二嫂伯姬恩禮尢優卽遇汀州諸媵人意烝烝厚也汀州凡五醮女伯姬皆與衿鞶出處悉姊事之終始無失汀州旣得謝就養諸子捨中三家者遽以月更仲婦當仲月期至則夙夜治滫瀡供具必躬食上則屏而伺舅餐必宿飽汀州戒勿以口腹爽吾口第損之客謔汀州異日者過長公必以仲月先是汀州請以之恆字吳太學女余結其成吳亦世家家世傾縣之恆旣逆婦伯姬兒子畜之之恆負雋才博學好古其所遊先正先達皆大父行東學吳會北學成均比歸邑中其知交半寓內邑中諸茂材自負者爭願交之恆歡客過之恆之恆入白母母餉客視次君客卽卒爵如初筵己卯南國賓之恆廢勿舉母曰有命父益以此求多孺子薄博士家言廣交遊而稱古昔王父耄矣寧詎能待河之淸乎乃闔戶而鐍之旁捨中程督本業日急母曰而翁第趣而顯父母爾孝子先意承志不命而從從命次之衡命非孝也旣而蹙然太息曰勉之而母旦暮人也不逮而顯矣母凡十乳血敗而瘍始視卒易之浹辰而殆之恆帥幼弟之怡造膝下請遺言母及彌畱無以應母弟坡至泣下沾衣蓋坡長子從次君賈死眞州次子尋殤當阼岌岌矣母憂之甚卽死不輟哀云司馬氏曰處從父出從夫女徳之經也祭氏死雍糾而生祭足君子非之非之誠是也葛覃之歸寧淸人之歸唁學士至今誦之夫非聖賢者與家不忘室矣故家有急則急吾所事室有急則急吾所生各以其時行爾伯姬歸於潘家步康矣有舅而壽富康寧且貴有夫而良有子而才伯姬利在代終無庸蒿目有吳中否二息未及亢宗伯姬戮力以圖存惟是先人之治命在無論能婦能母其於能女尢賢往吾弟亡其室吾友王廷尉謚之共而傳之吾弟姻次君弟季君善之恆甚季君帥中外以爲請吾私謚之曰懿而傳亟稱伯姬謚法具吾弟議中載後乘

閨淑部列傳三

明一

馬大徳妻王氏按畿輔通誌王氏馬大徳妻永平人有淑問及卒有司旌曰賢徳可嘉

武維藩妻楊氏按永淸縣誌楊氏訓導武維藩妻侍舅姑寒暑不怠相夫勞苦備嘗和熊課子飲水持家人稱賢婦

索一貫妻趙氏按永淸縣誌趙氏廩生索一貫妻刑部其昌之妹性嚴而气和無成而有終仁壽之資純靜之品近世所罕覯

王顯祖妻谷氏按永平府誌谷氏王顯祖妻生而聰穎端重才徳皆出人右幼失恃卽能代父主家事及歸王不以世冑女傲夫家執婦道惟謹事孀姑十餘年無惰容相夫訓子讀書守正事伯兄伯姆恭敬盡禮無異翁姑疾病扶持竭力調護同居四十餘年略無嫌隙撫孤侄同己子禦下寬恕教子孫以和順勤儉處外內戚黨胥篤恩義奄逝日遠近悲悼如失怙恃淑範足法懿訓可垂夫顯祖爲貢士子基文傑孫欽銓鎭鈞曾孫徳溥徳洪俱成名父子祖孫書香繼美皆谷母孝慈所致卒年七十有二有司表其門

白圭母郭氏按南宮縣誌郭氏白圭母性端重言動容止爲親戚望及歸白值洪武時南北兵爭民艱於食郭恆采艸木食以自充預儲甘旨以奉舅姑流離之際舅姑不失甘飽先意承志無違言恆訓其子圭曰人子之孝莫大於顯親力學績文匪爲虛名必須建功立業造福蒼生得爲良臣斯可爲孝子圭謹受教後登進士居官所在有聲位極人臣功名垂於竹帛皆夫人貽教也

白圭繼室孟氏按南宮縣誌孟氏白圭繼室鉞之母也性端靜寡言笑年十八適圭撫前夫人所出子女不啻己生圭任陜西按察副使孟氏從於官鄕人有爲屬縣令者瞰圭出按事以重幣來孟曰公素勵淸操豈宜有此必妄也執卻之及圭轉浙江布政使公廨鄰織染局局夫盜緋綠羅數十匹色絨數十斤不得出擲之墻外家人取以告孟立命歸於官每以隨夫宦邸不得奉侍舅姑爲不樂歲時裁衣致遠必躬自縫紉方物嘉味非速壞者未寄不敢先嘗其篤孝如此常曰人家子弟所爲不善其母多爲庇護不聞於父則子之惡日縱而不可治故諸子有過必告圭懲之不少寬假其遇諸婦尢有禮法侍立終日無敢失容凡中饋之事皆使親執其勞𨿽居京師日躬事蠶績曰諸婦皆出自貴家吾將使其知成之不易庶幾能儉約也後累受恩命屢朝慈懿皇太后被賜賚圭先有軍功當蔭疾革遺命艸書陳情或以孟所生子爲言曰鑌非吾出實居長不可易卒以鑌名奏及圭卒後諸子家京師十餘年食逾千指內外肅然夫居將相子女皆貴內外姻婭之盛一時鮮儷而諸婦女無敢驕佚孟氏之教也

李宗理妻汪氏按貴溪縣誌汪氏李宗理妻年十七歸李克盡婦道洪武間宗理以公事詿誤逮至京下獄汪匍匐赴訴遂得釋旋爲宗理置二妾生五子科名奕世年九十有七直指王增祜爲作賢婦傳

姆師範氏按臨江府誌範氏淸江人�之孫博通經史洪武間召爲女史授孺人爲宮中姆師一日髙後問前代何后最賢家法何代最正對曰惟趙宋諸後多賢家法最正命錄進更聽之誦凡降內制多範爲定詔賜歸老於家

陳陛章妻譚氏按髙安縣誌譚氏諸生陳陛章妻新建孝廉譚守中之女也孝事舅姑善課子孫每遇歲荒出粟賑饑四子俱列膠庠壽六十四終人稱賢母

白應甲妻陳氏按江寧府誌陳氏江寧白應甲妻二子夢鼎夢鼐皆名士氏事繼姑如母嫁姑女如已女相夫教子克盡其道撫族孫外孫之孤無依者成立鼎鼐以公論忤貴人羅致於獄母怡然曰吾子範滂流也吾寧不爲滂母乎絕無慍色會國變得釋晚年伯子以明經選仲子舉於鄕母無喜色惟奉佛修善訓諸孫以讀書明理而已年八十四無疾而終女適王姓年二十夫歿歸侍母三十餘年

童釋卿妻羅氏按杭州府誌羅氏童賢母寧海童處士釋卿妻也羅爲縣舊族賢母少喪親丰姿端厚有識度年十三歸童氏時處士之祖母髙年而父母皆老賢母事之孝敬雍順治產業事女工甚得婦道舅姑喜家事一任之祖母晚病手足痺不能舉溲惡或時污�席賢母躬抱持洗滌飲食必執匙筋以進久而不懈祖姑心徳其所爲每私祝曰吾苦孫媳無以報願汝有子有婦咸若汝之孝敬賢母有知能遇女妹及族人親戚皆有恩祖姑及舅姑卒相夫奉喪葬於內外粗細指畫綜理皆有方略旣而家浸盛生四丈夫子長各有才智好學母訓以禮義忠厚尢得母道及處士早世諸子長娶婦生孫一聽賢母之教遂相與合食不分財異爨作先祠置祭器以奉祖考家庭之間出內有法長幼有倫遇人有惠待賓客有禮於是賢母遠邇皆稱焉初元季無政大家以貲結長吏田之租稅俾小民佃者代輸里正因而漁利每畝徵米四升小民以爲病會賢母家爲里正催民租稅命減其半不足寧出己粟以輸鄕閭貧弱賴以不困洪武初寧海及鄰縣饑裏中富人以麥貸貧乏者每麥一斗償谷二斗三升時賢母家有谷數廩召諸子謂曰饑者眾而吾家幸有餘安忍乘時取倍蓰之息若等無效他人宜減息一斗以爲鄕率於是長子遵母意與諸弟行之又白於縣請禁多取息以病民者數百里內貸麥者利其息少競奔走焉咸嘆息以爲童母恩己母好施予孤弱不能自守者給以錢粟不責其償爲之娶婦使成家業如是者二十餘人人或告饑推食以與之遇人有急度其事可解屬諸子爲解之後或背負絕不與較至不義事戒莫近於不可者戒弗爲其揣料世事明遠𨿽丈夫弗逮也家人婢僕人人察其饑飽苦樂與其才性所宜無有怨者今年幾八十子婦及諸孫婦男女數十人曾孫七八人奉養祗順不敢違果若祖姑所祝名人修士往來者皆致拜而去

毛彥淸妻葉氏按處州府誌葉氏毛彥淸妻長子三歲次在孕姑老彥淸好武出遊荊襄值元季兵亂莫知所之葉日夜奉姑撫子無不周至每以荊花榮茂事諭二子曰兄弟和气則家道昌大二子遂順母教克和厥家五世同爨

李宗長側室陳氏按廣東通誌陳氏新會李宗長側室也宗長生男女四人而陳氏無出宗長夫婦旣卒值元季亂陳乃收世系契券攜子女傭於鄕以糊其口明初稍復業數十百租皆陳掌之無所失其女請奩田笑曰汝先人無遺命妾敢自擅耶每宴集輒出主客客辭以太貶曰吾豈有坐次於堂上也其子與人博陳屢痛哭臨之博徒爲之動告其子曰與汝共博戲如汝母何子亦感悟病將死囑曰斂我布毋綺紈奠我廡下毋於正寢瘞我老孺人墓側毋髙我封於我足矣嗚呼謹名分辧上下春秋之法也小人之所以侵君子妾婦之所以制其夫者冠履倒置上下之分亡也陳氏豈知書者哉可以風世矣

蔡女官按番禺縣誌蔡氏邑人少有淑質通列傳洪武二十四年聞其孝敬選入宮擢爲女官因召其父碧山弟祖道詣闕賜宴俱授錦衣衛鎭撫賚以幣復其家

姚振玉妻陸氏按常熟縣誌陸氏姚振玉妻玉早亡陸教二子榛鶴讀書務農以成家翁伯善爲給事中永樂中采木沒於全州陸命榛鶴函骨歸葬有鄰婦寡而無子爲衣食之旣死棺葬之人皆以賢孝稱焉年九十一卒

呂九思妻兪氏按新昌縣誌兪氏呂九思妻九思遠宦逾三十年兪氏家居奉養舅姑易裝奩爲甘旨費旣沒買山營葬置祭田以供蘋蘩訓側室子同於己出九思槪不問焉

王伯塤妻張氏按寧波府誌張氏名相字敬助余姚人父云航有隱徳善識鑑每奇其女教之經義適慈溪王明白子伯塤爲金溪令有能聲云航嘗囑其女曰得甥當告我舉首子以告視之曰來矣名之曰來再舉子再告之曰復來矣名之曰復旣以第三甥告曰亦足與兄鼎足而立名之曰鼎來復同舉宣徳丙午孝廉來爲工部尙書復舉進士爲刑部主事鼎爲禦史終廣東僉事張封太夫人相夫教子一以古人爲法金溪歿氏每以敬姜之言勗諸子大書日新二字於書齋在官邸每手書箴訓諄諄以竭忠報主和僚友迪子姓爲規終不及其他來徵湖貴時手制汗衫遺之云非爲汝不足於此使汝知我尙健庶得安心王事不以我老爲念耳及凱還戒以毋自矜伐以全居美之道其手澤至今子孫寶焉

吳敍玆妻溫氏按金溪縣誌溫氏小字蘭娘厚山吳敍玆妻敍玆怠於學蘭娘數諫不聽引刀自斷其指不言亦不泣姑覺詰其故答曰嬉遊夫之過也指父母之遺也斷指而言是損親之遺以沽名且益彰夫過也妾曷敢焉由是敍玆勤學有成

金湖妻余氏按武昌府誌余氏嘉魚人少保金湖妻性敏惠克贊大業莊皇后聞其賢召進內殿親賜采桑衣一襲金剪桑筐各一事余因謂湖曰公力竭矣主上眷遇無以加矣嘗聞古大臣知止足而戒盛滿公盍乘時自引去保有完名公攺容謝遂上疏乞骸骨歸

陳邦達妻冷氏按寧州誌冷氏髙市陳邦達妻幼通孝經治家有法戒諸子去奢從儉諭出粟濟饑買地爲義冢以葬孤窮之無歸者年七十有四卒大學士張東白爲作墓志銘

王一光妻兪氏按婺源縣誌兪氏名瑞鳳三都余希文女適鄕賓王一光王家故饒而氏持儉素一光謙和長厚氏又以醇謹佐之故家日裕譽益隆光慷慨好施如輸義田興家塾焚券建橋等事不一而足要皆氏贊襄之力也誨子以正勿令驕惰皆能以忠厚相傳王氏世徳蓋有自焉

張員妻徐氏按紹興府誌徐氏余姚張員妻番陽進士徐勉女能讀書鼓琴爲詩歌員亦有奇節愛義好施家素丰後乃不給徐未嘗以貧苦嬰情與員終日靜坐橫琴一彈三嘆有遺世之想其姑老年被疾徐扶持起臥不少怠菽水得姑歡心姑每曰吾貧久然得今日母子熙熙而忘憂者婦之力也

馮蘭妻解氏按髙陽縣誌解氏吏部郎中馮蘭妻稽勛員外郎賓之仲女幼聰慧閒雅父母愛之爲擇�得蘭蘭年十九舉鄕試解年十五歸蘭未及旬姑亡事舅及繼姑得其歡心處三小姑如同胞馮固裏之巨室同爨不減百口解氏居其間能戢睦𨿽臧獲遇之有恩義門以內無少長貴賤皆愛重之相夫子隨事致勸戒每夜讀必候於側或挾女事以共其勤尢重賓祭禮蘭友至必喜爲具食畱之俾盡款曲歲時獻饗務底精腆至自奉則粗衣糲食一無所擇蘭嘗語人曰吾居官治家幸無大過者實內助之力

臨泉王妃邊氏按博野縣誌邊氏邊甫聖之女弘治中以淑徳選爲臨泉王妃

程�妻侯氏按博野縣誌侯氏程�妻孝養舅姑敬順夫子撫育諸庶及從叔幼孤不異己子凡所行事無不循理卒封上谷郡君

曹尙賓妻趙氏按續隆平縣誌趙氏曹尙賓妻氏性淳厚善事翁姑姑死余婦幼趙獨養其翁竭力致丰潔並撫其幼叔翁感泣對人稱不置口年三十無出勸夫納妾弗聽泣訴其意於翁翁感其誠亦爲下淚乃命納秦氏生二子珍珵趙愛若己出與秦終二十年無間言秦喪其父母貧委曲代爲之養並養其兄及侄夫亦不禁翁亡諸叔諸娣好爭趙密卹其貧者俾主簿初子珍早爲諸生夫亡教次子珵學亦入泮邑有兵變鄰里慕其賢共護之竟免於難年七十一終二子奉遺訓兄弟同居

李琰妻邊氏按定州誌邊氏定州人李琰妻家法嚴肅教二子滸溥讀書嘗至夜分恐其或倦呼置左右陪以紡績二子益勤勵聯登仕籍所在郡邑俱有旌表

王之繡妻楊氏按巨鹿縣誌楊氏副都憲賢甫女蔚州刺史王化行子之繡妻幼內則通列女傳富而能勤貴而能儉縞綦自好一切家事不以累夫俾專志於學翁姑暮年得子比見婦俱已篤老氏供滫瀡燂�罔不盡力無何先舅姑沒沒時猶諄諄以髙堂風燭囑其夫

王國禎妻宋氏按山西通誌宋氏大參王國禎妻封淑人歸禎盡婦道燈火佐讀履雪忘寒勉禎登第不禦華飾訓子凝祚亦成進士猶躬執炊下鄰婦見之訝曰安有翟冠煌煌如斯者賢矣哉

王紃妻崔氏按潞城縣誌崔氏王紃妻父兄皆死節無後氏焚修祭掃終身不輟事翁姑盡孝佐夫勤儉教三子俱成立人稱賢母

孟養素妻吳氏按武昌府誌吳氏咸寧人太僕丞孟養素妻婦節母儀著聞閭裏素壯歲艱嗣吳爲廣置姬妾晚乃得子應衡吳撫若己出未幾素歿吳撫卹諸姬嚴飭臧獲門內肅然邑令劉世科表其門

倪嶽妻盧氏按江寧縣誌盧氏名允貞布政盧雍女年十八歸倪文毅公嶽當翁文僖休致時文毅爲編修與盧歸省遇家回祿文僖不樂氏盡出奩貲購室建大楹以紓其憂生子不育爲文毅置妾略無妒忌早卒贈夫人

余泰元妻胡氏按婺源縣誌胡氏名廷懷沱州余泰元妻淸華胡文賓女性貞淑警敏知大義家貧克自勤儉相夫敬訓子嚴處妯娌和事舅姑膳必躬藥必嘗左右承志不少違逮姑疾篤禱天割臂肉啖姑事聞縣令旌表

何鎭寧妻陳氏按新昌縣誌陳氏諸生何鎭寧妻閒靜仁慈事姑曲盡孝道敬延師傅訓子以孝友勤儉爲務居家謹飭未嘗見其笑語鄰里困乏多方周卹不自以爲徳鄕黨咸頌之

劉寬繼室童氏按甌寧縣誌童氏名順指揮使劉寬繼室性淑愼賢明寬卒子鋹尙幼前妻子盡有其產或謂宜直之於官氏曰彰子之過以傷至情不可乃攜子鋹依弟訓以居辛苦操持幾三十年鋹旣成立時遣歸掃先塋以修兄弟之好人稱其賢

胡瓚母武氏按永年縣誌武氏尙書胡瓚母封太淑人瓚父文舉精理學每讀書至夜分雞鳴卽起氏紡績與共相得歡甚督諸子曰汝父力學而躓命也汝學未至而遽委諸命可乎子夜篝燈誦讀聲不絕乃喜稍懈則竟日不懌由是諸子俱有成仲瓚少登第自行人爲禦史當封文舉弗受瓚請於母母曰禦史諫諍爲職吾見汝爲禦史直言無諱卽無忝所生烏用翟茀乃爲光也文舉賫志太學捨氏受封淑人每朔望呼諸子婦至庭訓之曰無替若父教瓚�歷中外爲名臣母教之也

崇莊王妃成氏按汝寧府誌成氏光州人崇莊王妃也父允弼任經歷妃性貞淑寡言笑習閫儀選入藩誕一子二女莊王性行端嚴妃贊襄有道性復至孝祖姑靖妃李氏患目疾妃親舐之目遂明姑恭妃王氏疾篤妃親供湯藥衣不解帶祈天請代比薨水漿不入口者三日及莊王薨哀毀逾禮時歸徳王遺腹生懷慶崇慶二郡王皆妾媵所出妃皆曲爲撫育宗室有貧乏不能喪葬及嫁娶者捐粟帛賙之兼脫簪珥爲姻費母儀淑愼𨿽古之賢妃無以過也

劉澄印妻張氏按濟南府誌張氏萊蕪人州同知劉澄印妻年十七歸劉事翁姑篤孝印病奉湯藥幾忘寢食印父以印病欲其廢儒業氏泣不欲病痊鬻簪珥衣被爲束脩燈火資尋得入泮姑病泣禱願以長子代姑愈而子果死印父沒遺命捐田八百畝以贍族時印已窘乏氏力勸行之以成父志三子一庶出析產以肥讓庶出子諸子俱爲庠生孫十七人張年八十餘卒

陳維垣妻焦氏按山西通誌焦氏陳維垣妻維垣淫於錢氏圖逐氏而娶錢焦氏誓死不去亦不近夫但侍姑左右供飲饌而已未幾竟被垣害賢淑孝行人共憐之學使者題其墓

劉常吉妻龍氏按長沙府誌龍氏湘鄕人適鹽運同知劉常吉吉任關中攝藍田縣事子象賢方幼龍氏摩其頂謂常吉曰君爲民父母不當如妾之拊兒耶民受子愛之惠卽如此子之戀我也常吉肅然謝之在邑賢聲大著爲上官所薦擢已而常吉病亡龍氏扶櫬歷關山之險歸葬於鄕哀勞成疾執象賢手泣曰汝早丁孤兄弟不可據其勉自樹立毋以施報相準而薄所親毋急榮利而辱於進取毋令後人無食言已遂卒象賢長於祖母曾得計偕銓司懸膴仕授之不就裏居撫羣從篤�友修族譜揮金排難一奉母教

楊中正妻陳氏按崇仁縣誌陳氏楊中正妻年十八歸楊累生弗育捐首飾置妾數歲亦無出適媒婦攜一女來氏諗其資性醇謹復收之逾年遂生一子名奎氏撫如己出後中正歿氏所生女求奩田氏曰楊氏軍民二差恐汝弟弗能支卒無所與𨿽奎屢勸亦不聽年八十卒

陳說模妻李氏按寧州誌李氏陳說模妻散官九思之女歸陳克盡婦道說模艱於嗣爲廣置媵妾生子二視如己出說模授上林苑監錄事沒於京邸李攜諸孤扶柩越數千里抵家無虞咸謂賢孝所致事寡姑章氏至孝賑荒周乏賢行頗多有司屢表其閭卒年七十有六

狄星祥妻白氏按溧陽縣誌白氏康敏公昂孫女狄星祥妻狄世鼎貴媵傔多不習耕織白盡遣之事姑篤孝衣必親澣膳必親視所有一惟姑命不敢自私惟惓惓以善事大母訓諸子及媳夫亡義方教子尙勤儉好行其徳不信禱祀輸租令其自斛贏卽返之以子敬貴累贈恭人

陳獻策妻史氏按溧陽縣誌史氏都諫陳獻策妻金沙進士弼公侄女性寧靜不樂華侈年三十二陳任大行孺人力疾事舅姑家事悉委之側室夫亡子徳慶舉孝廉史終身布衣蔬食坐臥一小樓𨿽僕婢不加聲色兩封孺人年八十無疾而逝

謝孚妻馮氏按太平府誌馮氏禦史謝孚妻孚任福建副使尋巡陜西馮每以用刑失當爲懼孚信之始終憲節三十餘年矜卹愼審內助之力居多年八十封恭人

張灝妻薛氏按蘇州府誌薛氏名妙安長洲人張灝妻少敏慧甫笄喪母逾年喪父而弟妹皆幼薛哀痛中辦喪事盡禮歸灝事翁甚謹及事兩後姑皆曲盡婦道相灝以儉約處家教子治生之暇讀書誦史灝沒過時而悲遇父母忌日輒哀泣不食居常服勤履儉衣襦環瑱終老無所易澣濯諸事耄耋不廢子婦勸止則曰吾以此遣日耳自宣徳癸丑至嘉靖辛卯年九十九身歷八朝目擊四世郡守胡瓚宗顏其堂上其事於朝立人瑞坊以表之坊成北向拜謝無疾而終

汪之廣妻常氏按碭山縣誌常氏太學生汪之廣妻廩生汪止善之母負性溫恭存心慈惠嬪汪竭力持家孝事舅姑𨿽遇疾病猶必躬侍菽水及析爨不攺其素值歲大饑體翁姑意罄簪珥代夫弟之海之盈之浚畢婚之海與妻俱夭遺子性善甫四歲氏撫養成立人嫌其孤莫肯女焉氏懇其妹女爲之婦事夫無戾無亢夜勤紡緝伴夫讀書後爲諸生有名氏止生一子輒勸夫多娶以廣宗祀其禦妾有道妒忌不作實有樛木風視妾所生子與己所生均等無稍偏頗乳哺懷抱疾病顧復曲致其愛眞以賢婦而兼慈母子止善廩冠邑庠皆氏和熊畫荻之功也

李開來妻樊氏按處州府誌樊氏庠生李開來妻幽淑貞靜精女紅閒文墨解吟�事父母舅姑孝敬惟一母病衣不解帶者彌月母不起作痛母詩一絕夫授徒他郡姑病必親嘗藥餌不離左右居恆手無停又作勉夫詩一首所著有綠綺吟

鄭壽妻胡氏按處州府誌胡氏郡城人爲進士鄭公子壽繼室貞淑溫良動遵姆訓前室樊有子望齡側室黃有子舜齡俱在𦇤褓胡字之一如己出捧負提攜極其慈愛疾痛�癢必細爲體察二子亦忘其非胡出也及就外傅必考肄習幾何二子髫齔迄有成立胡嘗謂黃曰爾飭廚吾抱哺各相得也黃甚徳之壽未第胡已先逝壽心傷有奉倩之悲黃及二子歲時伏臘致奠楹間未嘗不涕泗嗚咽也

朱允光妻李氏按處州府誌李氏朱允光妻孝慈端靜貞順和平少失母事繼母克諧以孝處長幼間罔不輯睦及字朱姑性頗嚴氏事之惟謹歲時蒸嘗極致孝享琴瑟甚調勞勩無懟生男五女四拮據婚嫁諸媳一凜閨教脫簪珥佐館谷膝下諸孫彬彬成譽氏蓋少時磨煉困心衡慮所出故爲婦孝爲母慈敬順無違克家食報有以也

鄭讓妻李氏按海鹽縣誌李氏南莊先生女歸鄭讓生子延字東谷朱祚云李氏以道義相夫爲善人以詩書勗子爲名士

王俊妻沈氏按海鹽縣誌沈氏指揮王俊妻教諸子曰不能爲儒則習一藝以自養每見紈�子遇荒歲多死道路不可不戒後子軒妻黎氏三十孀居有婦節沈所化也

嚴大紀妻髙氏按余杭縣誌髙氏誥封夫人太常寺卿嚴大紀妻也歸太常時姑已亡髙痛姑不逮養歲時祭祀泣數行下事舅執婦道惟謹事妾姑如其姑生子殤遂爲太常置側室得三男善撫之如己出恩慈而教嚴務成於遠大與太常相對無惰容待諸媵以禮馭臧獲以恩而飭以威食不重味衣不重帛辧色而起丙夜不息人謂太常之居則爲孝爲義出則爲廉吏爲名卿策勵三子爲名士皆髙夫人之助也

李志學妻髙氏姊妹按余杭縣誌髙氏誥贈孺人長樂卿主薄髙節女南京兵部車駕司郎中李志學妻也家素貧髙盡脫簪珥椎布作苦佐之及成進士授婺源令甫蒞任而礦寇作焚掠攻城甚急髙謂曰夫子命吏也義不得復顧家妾任舅姑事矣遂間道崎嶇山谷中晝伏夜行老稚獲全歸焉志學羈紲六年氏事姑嫜拮據供甘旨比志學事白由尉補令寧陵髙隨任嚴扃鑰飭臧獲防範內外嚴撫諸子竟以勞瘁卒於途志學傷之矢不再娶節謂曰藐孤無恃吾次女可以奉箕帚以撫爾孤志學從之遂復娶焉次髙年十六兩從宦京邸姑病夜侍湯藥親浣牏廁姑沒佐夫襄大事夫病無嗣吁天刲股迨沒貧無以爲殮哭踴欲絕傾囊殯葬事叔母陸如姑遇娣王不啻手足教子長庚長房力學砥行無忝淸白人咸頌二母之徳云

趙榮妻金氏按閩書司空趙榮妻金氏聰穎善柔閒內訓精女紅歸榮事姑謹姑遘病吁天求代尋愈榮旣貴顯入覲中宮所得賜物必以分諸親舊榮染疾在告十有四年躬侍湯藥未嘗少懈榮卒哀毀成疾尋終

倪隆妻薛徳按閩書薛徳倪隆妻初許字隆年及笄會翁媼俱沒族人謀渴娶徳持不可終翁媼喪爲諸弟婚畢乃合�年二十七矣勤儉惠和大有造於倪氏

王禮娘按邵武府誌王氏字禮娘都憲陳泰妻泰嘗司訓安慶王侍姑謝抵安慶謝忽嬰病醫藥不效泰刲股肉爲湯以進王焚香吁天願減己算以增姑壽謝病尋愈泰居官廉甚王飭內外毫釐不苟以成其節有不足用出奩資佐之又以寬嚴相濟爲泰勸贊助良多時論賢之

章秀娘按邵武府誌章氏名秀娘王椿妻椿年十七足患瘋疾三載不能動履氏父章春出白金四十兩助王浼王族叔勸其罷婚椿父母謀曰此子終成痼疾恐�此女誠許罷婚可也氏聞之晝夜涕泣徐告父母曰許婚方有疾女命所致又誰怨予聞好女不嫁二夫遂私自縊嫂覺救蘇父知志不可奪亦遲畱未定父將終乃歸椿椿時病尢劇不克行合�氏勤執婦道略無怨於心一切藥食扶持皆躬親焉三載而椿疾愈氏復鬻奩裝勤紡績以資椿讀書爲博學聞人時同府陸公勉推府朱公彩相繼延爲子侄師氏生二子長曰煜次曰焞初焞應貢以母年過八旬欲畱終養母氏怒曰此非孝也予從幼教爾讀書入學爲明經願及我生前見爾冠帶一拜死且慰矣焞始北上領靑陽訓阻倭寇未克還家甫二年思母遂乞歸迨歸奉滫瀡僅二閱月而氏卒平生與人無長幼親�一皆敬愼𨿽久不形媟慢當其沒也無長幼親�一皆哀慟亦久而不忘氏年八十有六孫枝蕃衍以爲食徳之報云

鄭恭王妃王氏按懷慶府誌王氏鄭恭王妃武陟民天敍女恭王以建言獲罪妃與俱躬運薪水六十載隆慶初王復爵歸道經武陟命妃拜其家祠妃曰未謁慈姑先私父母非禮也比病亡王痛念之疏請贈爲繼妃章凡七上報可

程世昌繼室蘇氏按光山縣誌蘇氏中憲程世昌繼室有賢行姑吳性嚴毅氏奉命惟謹愉色承歡撫兩小姑遣嫁如禮吳臥病奉湯藥必先嘗侍�幃衣不解帶者數月送終盡禮追贈恭人

髙冔妻王氏按濟南府誌王氏髙冔妻淄川人封刑部郎中王逵女幼失母與弟崇義相依爲命弟就外傅歸輒令誦所受章句聽之能默識且曉大義互相勉勵及適髙修婦事尢謹訓子以義方後仲孫舉成進士歷官巡撫弟崇義亦爲寧波太守

楊潤妻齊氏按山西通誌齊氏楊潤妻孝養舅姑撫育侄孫周濟貧乏施棺衾掩胳埋胔裏中稱之年八十卒

閨淑部藝文二

陳州苑丘縣令髙府君夫人河南宇文氏墓志

銘

唐陳子昂夫人諱某河南郡人也昔吾君夏后氏之子霸有幽都皇運北興鼎國南起開寶符而帝天下撫璇璣而主中國則後周之受命武帝之云孫夫人四代祖也曾祖某失周子之封亡山陽之國𨿽在天子之裔已是咸陽布衣植徳早夭祖某隋朝官資至澧州澧陽縣令父某龍州司法皆承家席寵世有令名夫人賁穠華襲繁祉崇徽蕙穆秀色苕榮自於幼年有令儀也十四適於髙府君夫其溫慈惠和忠信肅穆行有法度動有禮經嚴恪以理家人僩瑟以和君子則以含乎光大矣若乃宗廟哀敬仁孝也娣姒祇和謙順也蠲潔酒食婦儀也黼黻元黃女工也弘此四徳而務六親鞶帨以文之雜佩以發之猗可以作範母儀昭宣壼則矣至於訓子以睦教女以順愛下以慈與人以讓外以贊府君之徳內以光中饋之政皆日聞其進不見其退也嗚呼仁而不壽生而永終永淳元年某月遇疾終於苑丘縣之官舍時年二十七嗚呼哀哉髙府君尋以公事罷職山塋未卜旌旐來歸府君思北海之魂畱東園而殯日月遂往九歲於玆府君乃崇樹先塋增封舊域以大周天授三年太歲辛卯二月癸卯啟殯於東園遷祔於洛州某原禮也哀哉夫人雅有髙行終而不忘以爲厚葬非禮也是以珠玉不飾磚瓦是藏髙府君聿遵其志率以薄葬於戲非古之明徳淑女金玉其光孰可以躋之吾門閭之賓睹其家道矣雍穆懿鑠實有淸風故敍之而未充徳也銘曰夭夭桃李有花兮灼灼淑人宜家兮修睦婦道不嘩兮窈窕嬪儀孔嘉兮何榮采之方茂兮而云落兮吁嗟

祭外姑宇文夫人文

前人維年月日朔女夫陳子昂謹以淸酌嘉疏之奠奉祭於故髙氏河南宇文夫人之靈恭聞夫人有淸穆之徳皓潔之行淳懿肅恭內外仰則而道風素範蕙敷蘭滋用能惠心光浮氛氳梁沚崇嚴壼訓芬郁母儀中饋柔嘉娣姒有則豈圖慈顏幽翳於今十年墓木已拱尊靈廓然今吉辰�應幽殯方開容象如在器質已灰攺卜有典宅兆方遷山園旣列祖載行焉哀子號咷女也蟬媛於天永訣泣血流連子昂謬承嘉惠預叨姻戚生事早暌送終空積竊聞精意以享黍稷非馨敢陳薄酹以獻明靈伏惟夫人明神尙饗

主簿博陵崔訥妻劉氏墓志銘

張說夫人劉氏其先彭城人也隋毗陵郡通守字予將之曾孫唐滁州刺史徳祖之孫汾陽刺史延嗣之女子昔武子處秦厥初命氏元王國楚是焉昌盛徳之門龍驥接彩世祿之冑龜虎聯華夫人璇室載蘭蕙林層秀喈喈黃鳥艷艷淸月明詩說禮竊比諸生茂行淵心實稱士母及鳳飛啟繇夫婦盡琴瑟之和雞鳴咸纚舅姑移橋梓之敬友愛洽乎姒媦任卹周乎姻戚豈惟禮備澄羃工深機杼固已能循法度宜其室家矣年若干以大定元年七月某日寢疾而卒粵二十九日某辰假葬於某里夫國喪賢嬪家亡淑媛母氏垂白殞奪所懷稚子始孩剪焉無恃嗚呼天道輔仁人道與順眷玆七徳不遐三壽何哉報應之理豈神食所言修短之期將事歸於命外姻畢萃累嘆不足夫人卽吾姨也今薄撰素履永刊幽石圖史之外有美存焉其銘曰崔實齊冑劉亦漢宗崇其顯媾望乃偶雙閫闈是穆饋奠斯恭貞歌浮漢孝室洄江珪璋其節桃李其容宜享偕老胡寧鞠凶朝槿飛陌春蘿墜松夫傷子慕去此何從百歲之後魂兮合封

滎陽夫人鄭氏墓志銘

前人夫人諱某字某滎陽開封鄭氏之女也有唐銀靑光祿大夫行少詹事博陵侯崔氏之妻中大夫中書舍人湜之母也髙祖述祖北齊吏部尙書太子太保滎陽平簡公曾祖武叔北齊洛州刺史中牟公祖道援隋宋城令父世基故吉陽令故左僕射安吉公杜淹太夫人之外王父也夫人家世徳門母氏鼎冑衣冠禮樂耳目所徵號之諸生實爲女士先夫人以崔出泰嶽之裔鄭祖周王之穆長源修麓比浚聯宗故夫人年十有七歸於我氏盡敬愛以安舅姑致友穆以諧娣姒性寬恕尙素雅文而不奢約而不陋故邑號光啟象服是宜博陵侯更事兩朝多歷官序居必大理去有遺愛𨿽毳衣善聽得非雞鳴之弼乎舍人及三弟長安尉泌藍田尉液左千牛滌咸有當代之名立無過之地滋液徳教琢磨禮範𨿽趨庭善稟得非閨門之誨乎夫樂得好逑關雎義也鞠成眾子鳴鳩仁也采蘋采藻修禮度也如山如河有徳容也婦禮旣成內則用貞母儀乃行家道以寧於是春秋髙矣雅好眞諦饜斁禪味減撤珍華被服慈衣捐斥文�總斯羣懿式是六姻故以嗣徽先姑垂裕來史詩所謂邦之媛也夫人有焉皇天難忱不享偕老年六十四神龍元年十一月九日遘疾終於洛陽之遵化裏其明年二月某日葬於富平縣之某原君侯傷神諸子銜卹置銘幽竁用存終古其詞曰東惟詹府西望綸闈吾夫鶚瞵吾子鵷飛靑綬赤茀魚軒翟衣橋梓灌墓堂堂榮輝如何不淑奄永泉扉漠漠元夜容容白日百歲之後同乎此室

右豹韜衛大將軍贈益州大都督汝陽公獨孤

公燕郡夫人李氏墓志銘

前人夫人諱某字某故代州東治府右男毅都尉幽州髙士李感之女也本姓張居於淸河郡大父元悊官至安東大都護長史與太宗有故賜姓李氏歷仕州司馬始家薊城是則帝寵舊臣乃命王族官乎朔野因爲郡人偉哉孝友淸白之仁基金鉤石印之靈慶必將光大別族繁衍淑女彩黛粉敷焜耀華若斯之盛也夫人幼而韶異長而婉穆金聲玉澤蕣榮蘭茂傳賢莊姜詩美仲氏無以尙也初汝陽公夫人元氏生一男四女而卒繼室以夫人封諸燕郡王元生立及長孫楊氏二女秉螽斯宜爾之徳著鳲鳩均養之仁色無偏和心無殊厚閨庭之內雍雍如也𨿽邑中五服之家門下三年之客莫能察其異焉永寧裏先人之舊廬也有通渠轉池巨石嵚噴險淙灂洄潭沈沈殊聲異狀爲形勝遊衍之處者十四五前夫人之孫蘇氏之婦弱歲嬉而墮焉舉家環流憚莫能救夫人投身赴水或沈或浮久之提挈僅免其行己也實多類此府君更郎將中郎將各一將軍大軍將凡四前後領左右羽林二軍禁營靑海鴨綠二道總管天子元老白首兵欄腹心爪牙朝無與二外受雕戈文馬之賞內委金璣寶貝之飾將軍旣頒於部曲夫人亦散於宗姻可謂貴而好禮富而能惠者已及君子晨歌夫人晝哭喪有過戚制無越禮其後法吏苛禮宗子遠遷窮荒一訣倚閭三歲炎山瘴海曷云其來施珍玩以奉佛徹滋味以奉道精意入冥明神與直中興昌歷無廢舊勛先公茂乎飭終愛子榮乎起滯天步方泰家屯適夷宜享南山之壽頓奄西泉之駕神龍元年十二月二十二日寢疾終於洛陽之徳懋裏春秋若干國墜邦媛宗傾母儀孤嗣孝孫哀哀欒棘有詔旨曰獨孤某妻亡還京日宜給靈輿並遞悼舊褒徳矜孤卹喪朝之大經者粵以明年十一月二十日卜葬於雍州之某原不從先塋古之道也夫計功伐勒鼎彜非婦人之事撰徳行存國史亦孝子之志乃爲之銘曰猗嗟昌兮月出之光如葉莫莫如華皇皇宜啟燕郡作合汝陽尊之象服錦衣褧裳以慈行訓曰仁之綱以命易難曰義之方婦有柔徳亦惟其常女之士行於何是臧彼天蒼蒼胡降百殃捨我媚子捐其髙堂丘隴芒芒風生白楊象物皆盡徳音不忘

上邽縣君李氏墓志

前人夫人太祖景皇帝之元孫西平郡王普定之女也賦靈陰徳資性柔嘉事舅姑盡其敬與娣姒致其睦茂行充乎內則懿聲溢於外姻𨿽王家長自傅保而能謙光庶類降心細物手成朝祭之服躬揉酒食之品凡婦人之所能事而夫人莫不備焉府君朱紱之歲也於是乎始受封邑象服盈門魚軒在路姬氏王者之後夫人帝室之親夫貴婦榮於此爲盛及帷堂而哭有敬姜之禮擇鄰而處有孟母之教入閭俟信有諸婦之期出言成章有眾女之誡受命不淑以某年月日卒於同州之私第以神龍元年十一月二十日合葬於萬年縣白鹿之舊塋有子愻殿中侍禦史檢身承家揚名爲孝思我母氏感秦伯之詩祈於府君取周公之禮仿�心迹志之幽石其銘曰茫茫萬姓朝宗於李婺星分極咸池派水后稷裔孫神貽女士動遵法度居觀圖史輔佐哲夫訓成賢子宜崇徽號以享介社髙堂奄空霜露方始儉用禮節葬非奢美鏡下穸臺衣緘泉笥壠煙不散松風長起摘果人迷侵林獸死永言惟孝事親終矣

李氏張夫人墓志

前人臨淄李伯魚妻者範陽張氏女諱徳性孝弟柔婉能日誦數千言習禮明詩達音妙繢徳言容工蓋出人也伯魚天下士善爲文擢校書郎出爲靑州司功而卒夫人寡居無子以歸宗焉長安二年年四十有八傾逝於康俗裏殯於永通門外景龍三年家疚居貧李弟說鬻詞取給冬十月安厝伯姊於萬安山陽蒼梧不從古之制也北望先隴西接丘明靈其嘉永安此室銜哀敍志嗚呼孔懷銘曰送送伯姊萬安之墳精靈何處爲雨爲雲彼臨淄兮千里望倏忽兮夫君

延州豆盧使君萬泉縣主薛氏碑前人或稱達性命者齊生死之域違憂怖者一修短之數斯蓋無心之倫耳焉足與議於精哉何則云虹滅彩辭人於是詠謠華秀從風君子爲之嘆息豈不以對仙麗之景懷變化而遺戀在昭棻之節悼零落而偏憤吾見豆盧氏之子於其伉儷有焉縣主諱宇姓薛氏河東汾陰人大父駙馬都尉奉宸將軍諱歡尙城陽公主考駙馬都尉散騎常侍諱紹尙鎭國太平公主其在昔也夏有車正先封周有薛侯爭長其在今也五宗姻於帝室重葉母於王姬河水經天上積星辰之气霍山鎭地下多珠玉之林縣主幼而敏慧長而洵淑貞孝義烈之傳吉凶賓祭之儀一聞成誦紘綖紃組之制湆毛醞羞之品一見懸解至乃鶴回淸泛蠶聚崩雲月韻玖砧花濃珠樹婦人能事咸臻妙焉大聖天后煉石補天有王母之神器分茅列地啟弄孫之美邑封由有禮義引而親天授三年四月內封萬泉縣主天愛下流曰新上簡乘龍之舉和鳳爲難絡八紘以選門奄千官而求俊夫以龍圖帝寶祈步搖之華源虎戟侯門襲燕京之雄冑人之信美帝用嘉焉以萬歲登封元年仲春旣望歸於豆盧氏六宮送行百寮供事迓以鑾輅遺以翟車環佩冕旒璆然在馭黼藻朱黛爛其盈門詔昏之禮於斯爲盛爾乃移其愛敬以事舅姑伸其友恭以諧公妹舉宗洽比如鼓琴瑟每至婚姻會同少長咸集珩璜節步金翠耀首有婉之心無驕矜之色晞盻睞者若遲日之泛漣漪瞻詞气者猶光風之轉蘅薄加以引納懷和饋分周賑�屬自附窮歸忘窘故蘭行彰信於閨門而蕙風滿盈於邦國諒惟琬琰之性自美抑亦劬勞之訓致焉中宗孝和皇帝云回南土龍見東京二儀更辟九族還敍望我兄兮公主贊陶鈞之力曰吾甥也縣主開井邑之賦神龍元年春加實封三百戶縣主旣通濟門闌奉禦又尙司殿省天子巡遊宮觀觴樂池臺我有周親無時不從主家外幸比齊後而聯恩子�中參與趙王而均禮或醉飽逾度寒燠未平何嘗不禦藥在門王人接路當時厚澤莫之尙也景龍四年二月以奉禦出爲丹延二州刺史保傅下堂隨朱輪而同去輜軿入郡與皂蓋而齊飛辭宮闕兮歲闌戀庭闈兮日遠肥泉永嘆邪气攻衷楚祝招而不來秦醫來而不及景云元年八月二十一日傾逝於延州之廨捨春秋二十有四美玉褫顏明珠晦色平陽舊宇遂無望於歸寧懷縣新文空流連於永逝有子三人西華南容東裏等或齕或岐呱呱而泣天何以罰神其忍之冬十有二月五日歸葬於長安之洪瀆原窀穸營護有命加等器服祖遺率由舊章生之也榮葬之也禮若夫柔加好治善之元也肅雍降貴謙之道也山河其徳容潤廣也熊羆其祥祚裔大也總眾美於修嫭落驕暉於小年此所以哀中之又哀也昔袁亡馬氏蔡筆斯奮鄭喪曹姬潘文亦作矧玆內範事華無愧砥望夫之石以表靈丘緝幼婦之辭將傳終古銘曰薛之皇祖冑軒國禹相陰侯周氏其土宇英英白雲郁彼河汾公門蕃衍銘鼎氛氳則仁則義則戚則勛餘慶介祉誕靈女士中宗之甥鎭國之子皎若霜雪華如桃李舜族爰敍堯封咸秩萬泉開賦三百其室守盛以儉居滿不溢亦旣鳴雁宜爾家人謙恭下下撫納親親傾財致客對饁如賓我有邸第前臨黃道我有池塘卻望靑艸漢輦停暮秦簫拂早歲月易忘歡娛難保良人出守將命比䢐與子偕往飲別東都望母腸絕辭家淚枯露萎莖艸霜酸眾雛魂兮何歸京師之野葬於何處杜陵之下巖巖雙闕列列行檟勒是徽音永觀來者

潁川郡太夫人陳氏神道碑

前人潁川郡太夫人者諱某字某雷州大首領陳元之女羅州大首領楊歷之妻驃騎大將軍兼左驍騎大將軍虢國公思勗之母也陳氏家富甲兵世奠嶠外夫人誕靈豪右淑問幽閒六行天至不因師氏之學四徳生知無待公宮之教原夫陳本嬀水楊承赤泉九貞爲郡良吏出守中國五馬浮江僑人占守南海兩州接縣二門齊望卜妻鳴鳳擇對乘龍楊翁有聘玉之祥應姬獲探金之慶虢公弱冠升仕鞠躬禁闈正性本乎胎教剛腸形乎義色神龍三年七月五日北軍作難西華失守騎入宮壼兵纏禦樓公孤劍淩鋒羣凶奪气倉卒之際安危是屬旣立殊常之勛遂蒙超次之命受銀靑光祿大夫上柱國弘農縣公行內常侍其後攺拜將軍太夫人是加爵邑堂髙九仞祿重萬鍾朝廷美其揚名州黨尊其遠聽夫人富而好儉貴而能勤身卻錦繡手親紡績公每昏定晨省夫人必誡之忠孝勸學文武常謂汝口稱思勗當心念其義父母名之欲汝三思而勗勵也故虢公便習干戈漁獵書史致命伐罪擒叛獠於百越寫誠誓眾破狂蠻於五溪斗子弟如使手足請風雷若應期契聖朝答髙秩於驃騎酬大封於虢略豈非以辭第之懇忠誠斷織之明訓臣節立矣君恩厚矣子孝成矣母慈著矣備此四者善孰加焉抑神道佑心而人倫興行詩曰母氏聖善又曰宜爾子孫斯實潁川太君之有也享年若干開元九年四月八日薨於長安之翊善裏先公早世丘墳故域古無合葬有禮從宜夫以體歸下地萬里豈殊乎黃壤魂何不之雙棺幸同乎元宅以其年十一月十六日招魂祔葬於萬年縣龍苜鄕神鹿裏申孝子不忍隔親之情也恩敕賜錢十萬絹布皆百段日磾忠厚漢武知其母教馮勤寵貴世祖稱其母徳克軫天情頗爲連類虢公生盡其禮沒盡其哀嗟閱水之日逝懼藏山之夜徙追鏤碑版遠貼圖傳烝烝至意有足感人悾悾信言故無愧色銘曰陳公舜後楊侯周裔去國何人南遷幾世酃淥嶂表朱岸海際兩族相髙材雄兵銳猗歟邦媛儷玆國士友善琴瑟華如桃李心契法度容和慍喜資敬從夫移忠訓子嘉此令子南溟北歸於天鶴唳拔湔鴻飛朱宮退散銅柱來威國家安寵魚軒翟衣子封虢略五公前宇母邑潁川三君舊土感激榮慶躊躕今古髙堂夜空弔客朝聚龍首山前前臨灞川招魂五嶺合葬三泉山山丘墓樹樹風煙孝碑不滅玆墳永傳

鄭國夫人神道碑

前人鄭國夫人者弘農楊氏之女開元神武皇帝惠妃之母也曾祖諱諶以禮樂習文爲越州司馬祖衍以折衝學武爲遊擊將軍父宏以門才入仕爲雍縣丞而早卒初則天之代夫人言歸武氏曰恆安郡王生惠妃及家令忠太子僕信開元十年三月終於通化裏其四月卜宅於少陵原哀子銜血號旻仰訴怨報徳之不待托思齊以永慕皇帝挹鑾殿之內憂悵鶴池之外慘揚淑聲而金石刻揭髙行而天地感國史司文命爲鄭志若淸明下濟嶽瀆上升祥惠徳門慶育邦媛神授孝徳之性天啟聰達之心加以潤澤詩書遊玩圖傳伯宗好直預誡將亡重耳羈遊先稱必霸豈知漢廷章奏假借仲長之才周官禮儀資稟宣文之學昌言嘉論有如此者螓首蠐領修眉橫波旣工嚬嘆易爲容止肅恭而不局舒和而不倨商周革命遇屯有怡懌之顏桑藿儆如在貴無驕矜之色端容一貌有如此者紘綖祭服翚翟朝衣纂組入神剪制驚國雕葫之飯露葵之羹五齊六淸三臡七醢皆一見而洞理或不習而知和女主中饋有如此者惠妃載誕皇子在者四人驪泉多龍丹穴多鳳克岐克嶷預見元凱之才實覃實吁早聞宵燭之艷亦關陰徳之潛襲胎教之密傳乎又名子以義成家以禮忠者以令徳爲忠信者以不欺爲信傳云去食存信信而有徵經云移孝爲忠孝則不匱周宗咸服紀季獨存至徳深圖有如此者辟司徒之妻邑其合禮南城侯之婦封其舊功況夫人愼徽四徳四徳咸舉經綸二儀二儀克從匿武收繼趙之勛產姚承配夏之慶吹凱風於椒掖外王母於梧宮盛徳大業窮光極寵啟國西鄭不亦宜乎十數年間二子榮立每至四時令節六參嘉會魚軒照門龜艾交室爲壽則珠貝山積侑幣則錦綺霞舒白玉滿堂聚姻親而同有黃金作穴散鄰里而無餘君子欽其市義聖人嘉其寶儉故寢疾則飲食天廚湯藥禦府匪日伊夕上宮駱驛於閨庭送終則威儀傾都車騎曀日自宮䢐野中使相望於道路哀榮之盛書記罕聞猗歟所謂小君之遺美聖善之髙烈者也如使後代考南史議西陵披簡牘而嘆息臨山原而茫昧旌賁之道不期闕而然則外甥之碑武檐之石非明淑之壠其何所設焉辭成進禦帝稱曰善顧謂尙札我其書之於是灑翰黃縑縷字靑琬雲橫波蹙神變艷爛於山門鶴倚鸞翔生气宛延於松路禮尊事絕恩榮迹遠斯又元徳動天幽誠回日之奇致也往昔未睹名言莫逮銘曰代有母徳厥氏揚兮祖考爲士夫爲王兮聖後中葉萬方兮天命未攺復歸唐兮賢淑啟祊繼絕亡兮宗周𨿽滅神女昌兮建號西鄭榮舊鄕兮魚軒翟茀盛寵光兮二子雙飛華綬章兮朱輪魚軒廷煒煌兮去此昭昭卽茫茫兮何處詔葬少陵阜兮貴妃慈親侯王舅兮寒暑流易山川久兮古墳坡�老樹朽兮壽宮靈域百代守兮頌石光華千載後兮

汾陽王妻霍國夫人王氏神道碑楊綰鵲巢配徳合好之義深象服建封寵光之至極況動循法度躬事蘋蘩揭四徳而表儀髙門秉一心而輔佐君子則有夫人王氏有唐元輔汾陽王之伉儷本其盛族著於太原髙祖長諧皇左武衛大將軍秦州都督平原郡公贈荊州大都督陪葬獻陵曾祖徳元銀靑光祿大夫唐州刺史祖士會河南府陸渾縣令父守一寧王府掾贈兗州大都督或勛閥可稱或理行尢異積仁儲慶奕葉聯華夫人卽兗州府君之長女敏悟生知孝慈天性誕含柔範光起韶儀親執組紃備詳圖史女宗之美燦然有光年旣及笄禮從納幣言告師氏歸於汾陽汾陽時寵祿未崇盛業猶晦夫人循節儉之行服澣濯之衣祗事舅姑恪恭朝夕視庖主饋未嘗假人下气怡聲率由至性生旣竭其養歿又極乎戚愼徽眾善惇敍六宗睦娣姒以仁接中表以義由是閨門以穆婦道有聞天寶中汾陽分鎭河東策勛王府夫人從夫之義封瑯琊縣君尋又進封太原郡君其後寇盜橫厲風雲元感汾陽乃首啟戎行宣力王室出則統一師旅入則燮贊臺階元勛旣崇殊賞斯至內訓之功也其子或位列通侯或室嬪貴主姻連右戚榮冠中朝門通河漢之津地成冠蓋之裏每令節嘉賞長筵髙會靑紫照庭環佩盈室燻灼人代莫之與京然約己尙柔從夫體順服仁不倦率禮無爲總是具美允膺多福亦嘗排鳳闕謁龍顏及承制曰汾陽王妻太原郡君王氏婉娩淑徳齋莊令容稟訓姆師友於琴瑟作賓君子宜爾室家克著艱難之勛實由輔助之力可封霍國夫人初汾陽受命東徵長驅河朔夫人處於西土三徙其居導諸子以義方規眾女於典則用能聿尊禮度叨加等之顧問奉殊常之寵錫容止合度威儀可觀帝嘉其賢尢所稱重宜其阜昌盛業蕃衍華緒荷恩渥於上天保榮耀於當代而夫人蘊髙世之度抱出塵之節以爲致盈必損理有固然誓棄浮華願歸正覺於是損其服玩斥其愛染思契理於勝因將息心於了義乃捨京城西別業奏置法雄寺又於法云寺寫藏經條塔院置經行之室立禪誦之堂景福所憑斯焉茫昧遐齡未及奄爾薨殂享年七十三以大歷十二年正月辛未終於平康裏之私第皇慈興嘆中使臨弔汾陽以暌偕老之期深遺掛之恨撫襟長慟悼亡何及耶以其年六月二日卜葬於萬年縣鳳棲之原恩詔贈賻率加常典哀榮之盛今昔罕儔有子六人長曰銀靑光祿大夫主詹事上柱國太原郡開國公曜次曰開府儀同三司行左散騎常侍趙國公晞次曰開府儀同三司行尙書吏部司封郎中上柱國樂平郡開國公晤次曰銀靑光祿大夫試殿中監駙馬都尉曖次曰銀靑光祿大夫守殿中少監曙幼曰朝散大夫守祕書省著作佐郎映有女八人長女適成都縣令盧讓金次女適鄂州觀察使吳仲孺次女適衛諸子以義方規眾女於典則用能聿尊禮度叨加等中鄭渾次女適邠州別駕張邕次女適和州刺史趙縱幼女適太常寺丞王宰並銜卹在疚是宗窀穸帝女降天人之貴從主婦之儀手制衣衾親臨祖載自宮䢐野徒行號擗此又盛徳所感明靈永慰者也汾陽屬當出鎭瞻望不及思刻金石以紀徽猷綰顧無贊美之能虛承敍徳之命式揚茂實以副永懷銘曰赫赫崇勛郁爲元臣��淑徳奄有方國夫貴妻尊恩深寵極聿修閫政以懋嬪則妥自中年嘉聲克宣魚軒昭曜翟茀嬋娟嬪從如雲歌鐘沸天永言浮世載悟貞筌元夜何速靑鳥斯卜惻愴笳簫蒼茫陵谷惟貞石之不朽庶斯言之可復

前左驍衛兵曹參軍河南獨孤公故夫人京兆

韋氏墓志

獨孤及夫人諱某字某楚王交傅孟裔孫唐許州司馬皎曾孫渭南縣主簿憼之孫兗州金鄕縣尉商伯季女祕書省著作郎偉睦州刺史�之妹其先自彭城郡徙京兆從丞相賢後九世至本州大中正穆始有東西眷之號二十五世至徵士敻居魏周二代出不降志處不遁俗時人號爲逍遙公夫人之七世祖也逍遙公生民部尙書建安公世恭建安生上大將軍宋州刺史仁將軍生給事中旅卽爲許州之禰也夫以四言之遺直一經之餘烈徵之髙風卓於今古宜其秉哲垂懿百代不殞地之華望之崇與春秋之唐杜範氏漢晉之袁楊王謝侔其熾大矣哉三十八葉之明徳茂祉降衷於夫人故孝慈貞儉溫惠淑愼文敏好禮三者皆天機生知不待師訓而至廣徳二年夏六月歸於我衣服飲食躬自菲薄夙夜戒敬致孝於荇菜接娣姒以謙馭幼賤以敬惇善勸義恕不知矜不能喜怒未嘗形於容止也其徳禮所化宗以睦兒童知讓生一子四歲而夭大歷四年夏六月癸丑再孕不育乙卯歿於舒城春秋若干人至而不福徳備而不壽是天不惠於我家也向使錫厥永年正家承筐宜爾子孫百福是享非夫人曷歸啟手足之日長幼號咷內外親姻皆行哭失聲也宜哉是歲九月甲申以輤裧裳帷遷於洛陽十一月丁巳安宅兆於舅姑先塋之西南隅恐時逝事遷景行不貽於後故刊石以志卒葬且謹而日之

杭州臨安縣令裴君夫人常山閻氏墓志

梁肅夫人姓閻氏皇朝考功郎懿道之孫銀靑光祿大夫尙書刑部侍郎伯玙之女河東薛氏之出前廷尉評領臨安令裴深之室也春秋若干以大歷乙卯歲五月寢疾卒於晉陵之私第來年月日窆於某原不獲吉卜未祔於皇姑禮從宜也先期臨安以夫人之徳善俾予銘其墓故得而撰云夫人貞順惠和恭明孝慈自天受也樂善睦親儉而好禮承家訓也循采蘋之度以助祭祀得婦道也四教行九族和秉內則也夫人有是淳懿故自致禮至於捐館大小無間言中外無異望鬱鬱詵詵一家興仁俟絕之際請辭其太夫人又辭其娣姒已而顧所生之四女曰母子之愛今也永絕夫中饋不可以無主吾已請爾父娶繼室矣其來也汝謹事之無貽我神羞辭气不惑言畢遂歿夫號母慟諸女孺慕聞一哀者行路出涕存歿之事其感人深矣哀哉乃爲銘曰穠矣蕣華茂蘊質兮配此良士如琴瑟兮嚴霜隕零曷其疾兮吁嗟碩人歸此室兮

監察禦史李君夫人蘭陵蕭氏墓志銘

前人夫人諱某字某南蘭陵人梁世宗明皇帝南海王珣自南海三葉至有唐太子太師某太師生中書侍郎某以文武之勤左右帝室世祚徐國疊耀臺階蓋夫人之大伯父也父中書之弟駙馬都尉太僕卿諱衡踐修舊徳尙某邑公主實生夫人元宗其外大父也宣皇其舅也天漢派流地靈騰茂蘊爲和气鍾我淑徳旣笄歸於公族李氏曰錪錪官至監察禦史以茂行聞於時上奉繼親旁羅羣族夫人內貞明而外柔順至於色養義充於輔佐仁見於周睦至乃冠婚賓祭之式組紃黼黻之事莫不能儀刑邦教律度姻戚洎禦史捐館夫人罷執笄之事訓道三女以禮自居二十年間母儀愈光內則愈彰知我者方紀美行貽諸彤史天不與善享年四十八而終時建中元年九月三日也初夫人無子晝哭之後歸於其宗仲弟禦史中丞復孝愛之徳聞於天下出守三州皆從而居焉是歲中丞由潭州遷左馮翊會夫人幼女從夫有江華之貶亦將欲沿三湘展母子之歡途次於晉陵遘疾而歿俄兵興不克反葬馮翊次子某以來歲某月日奉其姑之喪權窆於某鄕原嗚呼仁宜有壽善宜有後以夫人之賢且先代之裔與王室之出而其事並戾豈命也歟予忝遊馮翊之門也久見命爲之志其銘曰昔在帝祖承天命紀維皇歸妹光耀載起太師之孫魯元之子誕受休气實爲女士共伯旣沒敬姜道存訓成內則耀動髙門積徳所因其禮宜蕃碩人無子天道寧論將涉三湘奄歸九原生惟共盡有恨何言

潤州丹陽縣尉李公夫人盧氏墓志銘

權徳輿夫人姓盧氏範陽人北齊黃門侍郎思道之五代孫也曾祖悌皇道髙不仕祖綱皇城門郎父侑皇太原縣尉𨿽仕皆數命以至淪謝而皆飾行懿文有當時之譽明徳奕世誕生夫人旣笄嬪於李公李公爲烏程丹陽二縣尉夫人居貧守約動必由禮謙敬以睦中外吉蠲以奉蒸嘗甘糲粟服澣衣中饋式敍和樂嘻嘻有嘉聞而無攸遂一紀於玆矣嘗聞善餘慶謙受益豈前志之謬歟將有必定之數歟旣而奄忽遘疾不翌日而大漸以大歷十一年月日歿於丹陽之私第享年若干某月日權厝於縣之五里原從宜也生子數人早歲夭落今之存者女子三人長者生才大霜其次差以幼矣𨿽禮所未及而號不絕聲呱呱然行路爲之憯戚公以爲鼓盆傷神兩不中節而鍾情之哀可勝旣乎乃命權氏甥徳輿爲之銘曰去夏屋之渠渠兮卽孤丘之��往不可復兮沈痛如何薤露萬里兮古有哀歌

故義武軍節度支度營田易定等州觀察處置

等使檢校司空同中書門下平章事贈太傅上

谷郡王張公夫人鄧國夫人谷氏神道碑

前人皇帝以文明禦方夏以徳禮序人倫貞元十二年秋九月詔侍臣徳輿以故義武節度檢校司空同中書門下平章事贈上谷郡王張孝忠夫人谷氏淑行內則俾刻金石臣聞風有采蘋采蘩易曰中饋貞吉所以表柔明於內子昭節信於元侯宣力獻功抑有其助夫人之先魏郡樂昌縣人也在漢元成之代衛司馬吉以勛勞致命於絕域大司農永以文學盡規於本朝前史書之以勵臣節四代祖那律皇朝諫議大夫弘文館學士正直之道播於淸時曾祖補衮左羽林軍長史祖倚相祕書省正字仍代藏器晦而不耀考崇義天寶末有行師北鄙之勞累書勛伐至左金閨淑部紀事左傳晉侯嘗從亡者介之推不言祿祿亦弗及推曰獻公之子九人惟君在矣惠懷無親外內棄之天未絕晉必將有主主晉祀者非君而誰天實置之而二三子以爲己力不亦誣乎竊人之財猶謂之盜況貪天之功以爲己力乎下義其罪上賞其姦上下相蒙難與處矣其母曰盍亦求之以死誰懟對曰尢而效之罪又甚焉且出怨言不食其食其母曰亦使知之若何對曰言身之文也身將隱焉用文之是求顯也其母曰能如是與女偕隱遂隱而死外史韓王夢二姬與之遊王驚倚風侍寢而撫曰君寐弗寧何謂也王曰吾方與玉壺紫英遊於香圃臨翠華之池二姬乘舟采荷而墮吾是以驚嗟乎二姬死矣猶與夢寐何婉孌也倚風出幃秉燭而諫曰妾以爲君之夢商巖也而君云云是二姬旣死猶不愛君況其生乎妾亦臣僕也不敢以色誤君生不願爲二姬死不願爲二姬遊君之明徳胡可障也妾今得幸於君苟不自善則天下必以妾之故而笑君猶二姬也妾聞二姬有固寵之過有毀善之愆而又有怨君之戾以怨而死何徳焉今又蠱君於夢寐妾以爲君之思必深也以是心而思士其髙宗乎妾昧死瀆君君其念之王笑曰吾有汝以佐內徵君以佐外夫奚憂乎倚風曰妾聞關雎之詩何義也王異之曰汝聞殆及此乎吾聞徵君云夫風始於關雎基風化也哀窈窕而不淫其色思賢才而不傷乎善以之風諸民而民化以之和諸樂而樂隆周之王業原始要終罔非善也是故關雎者禮樂之原也文王以懿睿之徳猶不自聖惟后妃是求以佐陽政故正王宮而風天下則文王之爲也吾誦關雎而思文王乎事殷之心不渝於夫婦而化洽中國此所以爲文王也夫是之謂關雎倚風曰君奚不哀窈窕而思賢才乎王怒曰汝烏知吾之不哀而思也倚風頓足而言曰二姬怨於君而君哀之其死也負於君而君思之妾以是測君未能也王乃嘆曰吾不榖天賜以諍姬是吾福也遂置酒作樂命左右歌關雎之章噰噰堂下韓王與倚風撫瑟而和之王謂左右曰寡人無勾踐之恥而竊有志焉乃酹酒於楹左右皆觴之謝曰臣敢不盡命也是歲韓國大稔諸侯聞韓王得懿姬咸以千金購於四方如韓之倚風者於是國人薦於市農舉於野布令累月饋美女者乘載於路韓王聞之笑謂左右曰寡人得羅氏之女方諸二姬何如左右皆曰二姬美而未仁若倚風則仁美兼之豈惟傾韓之宮哉𨿽吳越燕趙之產不能匹也故諸侯咸以千金索其姬必欲如君之倚風而後爲美是以國鄙之女有一目一眉之麗者悉進於宮𨿽然如倚風者臣未之聞也夫倚風天下之寶也而君得之諸侯流聞皆慕君之詠關雎也君亦惟是儀刑於宮閫毋荒其色毋耽其宴毋淹其鄭聲以勤樹公室不亦顯乎漢書金日磾傳日磾匈奴休屠王太子也昆邪休屠謀歸漢休屠王後悔昆邪王殺之並將其眾降漢日磾與母閼氏弟倫俱沒入官輸黃門養馬時年十四日磾長八尺二寸容貌甚嚴上奇焉賜湯沐衣冠拜爲馬監遷侍中駙馬都尉光祿大夫日磾母教誨兩子甚有法度上聞而嘉之病死詔圖畫於甘泉宮署曰休屠王閼氏日磾每見畫常拜鄕之涕泣然後去雋不疑傳不疑字曼卿爲京兆尹每行縣錄囚還其母輒問不疑有所平反活幾何人卽不疑多所平反母喜笑爲飲食言語異於他時或無所出母怒爲之不食故不疑爲吏嚴而不殘翟方進傳方進字子威汝南上蔡人年十二三失父孤學給事太守府爲小史數爲掾史所辱乃從蔡父相問己能所宜蔡父大奇其形貌謂曰小史有封侯骨當以經術進努力爲諸生學問方進因歸家辭其後母欲西至京師受經母憐其幼隨之長安織屨以給方進讀經博士受春秋積十餘年經學明習以射策甲科爲郎蘇氏家語逸民戴良五女並賢每有求姻輒便許嫁練裳布被竹笥木屐以遣之五女並能遵其訓後漢書郭丹傳丹七歲而孤後母哀憐之爲鬻衣裝買產業從師之長安買符入函谷關沛獻王傳沛獻王輔在國節謹稱爲賢王立六十四年薨子釐王定嗣定薨子節王正嗣正薨子孝王廣嗣有固疾安帝詔廣祖母周領王家事周明正有法禮漢安中薨順帝下詔曰沛王祖母太夫人周秉心淑愼導王以仁使光祿大夫贈以妃印綬範滂傳建寧二年大誅黨人詔下急捕滂等督郵吳導至縣抱詔書閉傳捨伏�而泣滂聞之曰必爲我也卽自詣獄縣令郭揖大驚出解印綬引與俱亡曰天下大矣子何爲在此滂曰滂死則禍塞何敢以罪累君又令老母流離乎其母就與之訣滂白母曰仲博孝敬足以供養滂從龍舒君歸黃泉存亡各得其所惟大人割不可忍之恩勿增感戚母曰汝今得與李杜齊名死亦何恨旣有令名復求壽考可兼得乎滂跪受教再拜而辭陸續傳續以楚王英謀反徵詣洛陽詔獄續母遠至京師覘候消息獄事持急無緣與續相聞母但作饋食付門卒以進之續對食悲泣不能自勝使者怪而問其故續曰母來不得相見故泣耳使者大怒以爲獄門卒通傳意气召將案之續曰因食餉羹識母所自調和故知來耳非人告也使者問何以知母所作乎續曰母常截肉未嘗不方斷�以寸爲度是以知之使者問諸謁捨續母果來於是陰嘉之上書說續行狀帝卽赦還鄕裏三國魏志后妃傳注魏略曰太祖有丁夫人忿之遣歸家欲其家嫁之其家不敢初丁夫人旣爲嫡加有子修視卞后母子不足後爲繼室不念舊惡因太祖出行常四時使人饋遺又私迎之延以正坐而己下之迎來送去有如昔日丁曰廢放之人夫人何能常爾邪其後丁亡後請太祖殯葬許之乃葬許城南習鑿齒襄陽記黃承彥沔南名士也謂諸葛孔明曰君擇婦否有醜女黃頭黑色而才堪相配孔明許焉卽載送之時人爲笑樂鄕裏爲之嗟曰莫作孔明擇婦正得阿承醜女元晏春秋予年十七長七尺四寸未通史書與從姑子梁柳等或編荊爲楯執杖爲矛分陳相刺有若習兵母數譴予予出得瓜果歸以進母母投諸地曰孝經稱日用三牲之膳猶爲不孝何者孝莫大於欣親今爾年近乎二十志不存教心不入道曾無怵惕少慰我心修身篤學爾自得之於我何有因對予流涕予心少感遂伏讀史書世說新語謝遏絕重其姊張元常稱其姊欲以敵之有濟尼者並遊張謝二家人問其優劣答曰王夫人神情散朗故有林下風气顧家婦淸心玉映自是閨房之秀王汝南少無婚自求郝普女司空以其癡會無婚處任其意便許之旣婚果有令姿淑徳生東海遂爲王氏母儀或問汝南何以知之曰嘗見井上取水舉動容止不失常未嘗忤觀以此知之王司徒婦鍾氏女太傅曾孫亦有俊才女徳鍾郝爲娣姒雅相親重鍾不以貴陵郝郝不以賤下鍾東海家內則郝夫人之法京陵家內範鍾夫人之禮會稽典錄盛吉爲廷尉每至冬月罪囚當斷其妻執燭吉持丹筆相向垂泣盛吉字君達爲廷尉性多哀憐其妻謂吉曰君爲天下執法不可使一人濫罪殃及子孫其囚無後嗣者令其妻妾得入使有遺類視事十二年天下稱有恩鄭緝孝子傳吳隱之字處默少有孝行遭母喪哀毀過禮時與太常韓康伯鄰居康伯母揚州刺史殷浩之妹聰明婦人也隱之每哭康伯母輒輟事流涕悲不自勝終其喪如此謂康伯曰汝後若居銓衡當用此輩人後康伯爲吏部尙書乃進用之宋書隱逸朱百年傳百年會稽山陰人少有髙情親亡服闋妻孔氏入會稽南山以伐樵采篛爲業以樵篛置道傍輒爲行人所取明旦復如此人稍怪之積久方知是朱隱士所賣者隨其所堪多少畱錢取樵篛而去或遇寒雪樵篛不售無以自資輒自榜船送妻還孔氏天晴復迎之有時出山陰爲妻買繒彩三五尺孝建元年卒山中蔡興宗爲會稽太守餉百年妻米百斛妻遣婢詣郡門奉辭固讓時人美之以比梁鴻妻魏書北海王詳傳詳妃宋王劉昶女不見答禮詳烝於安定王燮妃髙氏嚴禁左右閉密始末後謀爲逆亂收禁南臺詳之初禁也乃以烝髙事告母母大怒詈之苦切曰汝自有妻妾侍婢少盛如花何忽共許髙麗婢姦通令致此罪我得髙麗當啖其肉乃杖詳背及兩腳百餘下自行杖力疲乃令奴代詳苦杖十餘日乃能立又杖其妃劉氏數十云新婦大家女門戶匹敵何所畏也而不檢校夫婿婦人皆妒獨不妒也劉笑而受罰卒無所言髙謙之傳謙之字道讓事後母李以孝聞李亦撫育過於己生人莫能辧其兄弟所出同異論者重之顏氏家訓王大司馬母魏夫人性甚嚴正王在湓城時爲三千人將年逾四十少不如意猶捶撻之故能成其勛業小名錄皇后郭氏眞定人父昌眞定恭王以女妻昌昌早終其妻號郭主好禮節儉以王女之富手常操作唐書裴行儉傳儉子光廷字連城早孤母庫狄氏有婦徳武后召入宮爲禦正甚見親寵光廷由是累遷太常丞趙彥昭傳彥昭父武孟少遊獵以所獲饋其母母泣曰汝不好書而敖蕩吾安望哉不爲食武孟感激遂力學淹該書記自長安丞爲右臺侍禦史張鎰傳鎰爲殿中侍禦史乾元初華原令盧樅以公事譙責邑人齊令詵令詵宦人也銜之構樅罪鎰按驗當免官有司承風以死論鎰不直之乃白其母曰今理樅樅免死而鎰坐貶嘿則負官貶則爲太夫人憂敢問所安母曰兒無累於道吾所安也遂執正其罪樅得流鎰貶撫州司戶參軍柳公綽傳綽子仲郢字諭蒙母韓卽臯女也善訓子故仲郢幼嗜學嘗和熊膽丸夜使咀咽以助勤玉泉子鄧敞封敖之門生初隨計以孤寒不中第牛蔚兄弟僧孺之子有勢力且富於財謂敞曰吾有女弟未出門子能婚乎當爲君展力寧靳一第乎時敞已婚李氏矣其父嘗爲福建從事官至評事有女二人皆善書敞之所行捲多二女筆迹敞顧己寒賤必不能致騰踔私利其言許之旣登第就牛氏親不日挈牛氏而歸將及家紿牛氏曰吾久不到家請先往俟卿可乎牛氏許之洎到家不敢泄其事明日牛氏之奴驅其輜�直入卽出居常牛氏所玩用供帳帷幕雜物列於庭廡之間李氏驚曰此何爲奴曰夫人將到令其陳之李氏曰吾卽妻也又何夫人爲卽撫膺大哭頃之牛氏至知其賣己也請見李氏曰吾父爲宰相兄弟皆在郎省縱嫌不能富貴豈無一嫁處耶其不幸豈惟夫人乎今願一切與夫人同之夫人縱憾於鄧郎寧忍不爲二女計耶時李氏將列於官二女方牽挽其袖而止後敞以祕書少監分司慳吝尢甚黃巢入洛避亂於河橋節度使羅元杲請爲副使從事後巢寇又來與元杲竄焉其金帛悉藏於地中並爲羣盜所得唐書藩鎭劉元佐傳元佐少亡命從永平軍稍爲牙將歷汴宋節度使元佐貴母尙在賢婦人也常月織絁一端示不忘本數教敕元佐盡臣節見縣令走廷中白事退戒曰長吏恐懼卑甚吾思而父吏於縣亦當爾而據案當之可安乎元佐感悟待下益加禮北夢瑣言蜀之士子莫不酤酒慕相如滌器之風陳會郎中家以當壚爲業爲不掃街官吏毆之其母甚賢勉以進修不許歸鄕以成名爲期每歲餱糧紙筆衣服僕馬皆自成都賫致郎中業八韻惟螗螂賦大行太和元年及第李相固言覽報狀處分廂界收下酒�闔其戶家人猶拒之逡巡賀登第乃聖善獎訓之力也後爲白中令宋史賈黃中傳淳化二年秋黃中與李沆並拜給事中參知政事太宗召見其母王氏命坐謂曰教子如是眞孟母矣作詩以賜之頒賜甚厚四年冬與沆並罷守本官明年知襄州上言母老乞畱京攺知澶州上因謂侍臣曰朕嘗念其母有賢徳七十餘年未覺老每與之語甚明敏黃中終日憂畏必先其母老矣因目參知政事蘇易簡曰易簡之母亦如之自古賢母不可多得黃中卒其母尙無恙旣葬入謝上謂之曰勿以諸孫爲念朕當不忘也呂希哲傳公著作相希哲滯管庫久乃判登聞鼓院力辭公著嘆曰當世善士吾收拾略盡爾獨以吾故置不試命也夫希哲母賢明有法度聞公著言笑曰是亦未知其子矣蘇軾傳軾母程氏親授以書程氏讀東漢範滂傳慨然太息軾請曰軾若爲滂母許之否乎程氏曰汝能爲滂吾顧不能爲滂母耶劉安世字器之初除諫官未拜命入白母曰朝廷不以安世不肖使在言路脫有觸忤禍譴立至主上方以孝治天下若以老母辭當可免母曰不然吾聞諫官爲天子諍臣汝父平生欲爲之而弗得汝幸居此地當捐身以報國恩苟得罪流放無問遠近吾從汝所之於是受命家世舊事少師厭河北五代兵戈及宰醴泉遂謀居焉徙葬少監於縣城之西旣顯𨿽賜第居京師囊橐至於禦書誥敕皆多在醴泉從髙祖太評事四評事治生事皆淳儉嚴整太評事家人未嘗見笑惟長孫始生一老嫗白曰承旨新婦生男微開顏曰善視之曾祖母崔夫人亦畱醴泉與從曾祖母雷氏奉視二叔舅姑晨夕敬畏平居必著長裙烹�少有失節則不食拱手而起二婦恐懼不敢問所由伺其食美取所餘嘗之然後知所嗜太髙祖母楊氏前卒四髙祖母李氏主內事性尢嚴峻二婦晝則供侍夜復課以女工之事雷氏不堪其勞有間則泣於後庭崔夫人每勸勉之竟得羸疾而終崔夫人怡怡如也叔舅姑遂加愛之後外祖崔駕部過雍見其艱苦之甚屬少師取至京師不撒帷帳盡置囊篋云暫往省覲叔舅姑方聽其來少師之待兄弟崔夫人之事叔舅姑後世所當法也國老談苑劉溫叟方正守道以名教爲己任幼孤事母以孝聞其母甚賢初爲翰林學士私庭拜母卽命二婢擎箱以公服金帶置於階下謂溫叟曰此汝父長興中入翰林時所賜也自先君子薨背以來常懼家門替墜今汝致身靑雲繼父之職可服之無愧矣因欷歔涕泣溫叟伏地號慟退就別寢素衣蔬食追慕數日然後服之士大夫以爲得禮辟寒楊誠齋夫人羅氏年七十餘居寒月黎明卽起詣廚躬作粥一釜徧享奴婢然後使之服役其子東山啟曰天寒何自苦如此夫人曰奴婢亦人子也淸晨寒冷須使其腹中略有火气乃堪使耳我自樂此不知寒也宋史道學尹焞傳焞字彥明一字徳充少師事程頤嘗應舉發策有誅元佑諸臣議焞曰噫尙可以干祿乎哉不對而出告頤曰焞不復應進士舉矣頤曰子有母在焞歸告其母陳母曰吾知汝以善養不知汝以祿養頤聞之曰賢哉母也葉夢鼎傳理宗崩太后垂簾進參知政事夢鼎力辭似道懇畱之不可咸淳三年再召參知政事進右丞相兼樞密使累辭不許乃與似道分任利州轉運使王價嘗以言去官非其罪也夢鼎明其無罪似道以爲恩不己出罷省吏數人夢鼎怒卽求去似道之母讓似道曰葉丞相安於家食未嘗希進汝彊與以相印今乃牽制至此若不從吾言吾不食矣瑞桂堂暇錄簡池劉先祖號後溪朱文公髙弟平生好施不顧家有無來謁者皆周之一日晨坐暖閣夫人方梳沐有舊友來訪公令夫人出閣迎士人者進夫人遂挈沐具偶遺金釵一公適起入內夫人從�隙中見士人拾所遺釵入懷未穩公將出夫人掣公衣袖止之少頃公乃出客退問其故夫人曰偶遺小釵彼方收之未穩士以貧得之可少濟不欲遽恐之公與夫人俱賢如此金史牛徳昌列傳徳昌字彥欽蔚州定安人父鐸遼將作大監徳昌少孤其母教之學有勸以就蔭者其母曰大監遺命不使作承奉也中皇統二年進士第調礬山簿遷萬泉令累官刑部侍郎元史陳祜傳祜字慶甫趙州寧晉人世業農少好學家貧母張氏嘗剪髮易書使讀之長遂博通經史輟耕錄前至元間杭州有鄭萬戶者天性峻急不能有所容而奉事母夫人備極孝道母誕日垂至預巿文繡氁段制袍爲壽鍼工持歸縫綴旣成爲油所污時估貴重工莫能償自經不死鄰婦有識其母者潛送入白之至日臥不起子至候問安否見有憂色請其故曰昨暮偶視新袍適幾上油缶�濺成玷情思殊不佳耳子告曰一袍壞復制一袍可也夫人何重惜乃爾母陽爲自解遂起受子孫拜賀如常歲儀人咸以此爲賢母而益見萬戶之孝庚己編鎭江衛左所軍士範某妻患瘵疾瀕死遇道人與之藥云用雀百頭以藥米飼之至三七日取其腦服之當差然一雀莫減也範如教買雀養之有死者則旋買以充數未旬日範以公差出妻睹嘆曰以吾一人殘物命至百甚不仁也吾寧死安忍爲此開籠放之夫歸怒責其妻亦不悔已而病差初久不產育是年忽有�生一男男兩臂上各有黑志如雀形一飛一俯而啄羽毛分明不減刻畫蓋冥道以此示放雀報云賢奕編周氏婦賢而有幹其翁才美令分理家事付與衡量各二出入異等婦不悅曰翁平日所爲逆天道妾不能爲婦願辭去才美曰汝言是今當出入但用其一餘皆毀之婦曰未也問其所用幾年曰約二十餘年婦曰今當反其所用以酬前日過取之數才美感悟忻然喜諾其婦後生二子皆少年登科福安縣誌劉紹侃妻趙通經史有賢聲臨終遺令訓其子曰我本名家汝父是配幸振家聲幾歷顚沛生汝七人一亡六在創業旣往守成是賴男當正外女當正內子孝父慈弟恭兄愛親以義交友以文會言必寡尢行必寡悔情當謙和性當耿介仲也應門忠勤靡懈毋負公需毋貽吾害季也在泮講學弗怠早擅科名俾光前代汝能服膺斯孝之大一或不謹死有餘憾欽之戒之餘言不再滄州誌武生季祖武妻鄭氏惟生一子因念夫兄季愾早死無後遂以子與姒爲夫兄後奉事孀姒恭謹不怠五十八年如一日廩生呂伯龍妻劉氏性貞靜婉娩無疾言遽色龍病目幾瞽氏朝夕拜禱以舌舐之經歲復明而氏已憂勞抑�致疾而殞鄕人稱曰淑媛

閨淑部藝文一

太傅胡公夫人靈表

後漢蔡邕夫人編縣舊章氏之長女也字曰顯章令儀小心秉操塞淵仁孝婉順率禮無遺體季蘭之姿蹈思齊之迹永初二年年十有五爰初來嫁誕成家道仰奉慈姑竭歡致敬俯誨膝下化導周悉至徳修於幾微徽音暢於神明故能參�姒之功兼生人之滎朝春路寢贊桑蠶宮光寵有祭祭服有珫前後奉斯禮者三十餘載夫人生五男長曰整伯齊次曰千億叔次曰寧�威次曰碩季睿伯仲各未加冠遭厲气同時夭折叔上郡孝廉季更歷州郡舉茂才葉令京令爲議郎季以髙第爲侍禦史諫議大夫侍中虎賁中郎將陳畱太守皆早卽世夫人哀悼劬悴由是被疾遭太夫人憂篤建寧三年薨夫人之存也契闊中饋婉孌供養依生奉仁紹述雅意其閏月祔於太夫人窀穸於玆地魂而有靈欽明定省神心欣焉其實寧之元女金盈追慕永思憯怛罔極遂及斯表鐫著堅頌曰悲母氏之不永懷殷卹以摧傷惟子道之無窮惜聞誨之未央庶黃耇以期頤胡委我以夙喪恆思心以激切亦割肝以絕腸昔先聖之遺辭言仁者其壽長嗟母氏之憂患體愷悌以慈良失延年之報祜獨何棄於穹蒼日月忽以將暮抱長結以含愁尋修念於在昔原疾病之所由遭元子之弱夭心傷悴以自憂曁叔季之殞終哀情結以彌綢皇姑沒而中感遂大漸兮速流疾焰焰而日遘气微微以長浮銷精魂以遐翔曾不可乎援畱爾乃順旨於冥冥繼存意於不違爰祔靈於皇姑尙魂魄之有依潛幽室之黯漠惜昭明之景輝一往超以末及傾䢐邈其彌遲顧新廟以累欷伏几筵而增悲嗟旣逝之益遠耿悠悠而莫追

司徒袁公夫人馬氏靈表

前人維光和七年司徒袁公夫人馬氏薨其十一月葬哀子懿達仁達銜卹哀痛靡所寫懷乃撰錄母氏之徳履示公之門人睹文感義采石於南山諮之羣儒假貞石以書焉夫人右扶風平陵人也曾祖中水侯祖將作大匠考南郡太守中水侯弟伏波將軍女在淑媛作合孝明誕生孝章婚姻帝室世爲名族夫人生應靈和徳精性妙角犀丰盈實有偉表溫慈惠愛愼而寡言幼從師氏四禮之教早達窈窕徳象之儀及笄求匹明哲供治婦業孝敬婉孌畢力中饋後生仰則以爲模憲自公曆據王官至宰相夫人克營家道扶翼政事聰明達乎中外隱括及乎無方不出其機化導宣暢童子無驕逸之尢婦妾無捨力之愆故能窮生人之光寵獲福祿之丰報朝春政於王室躬桑繭於蠶宮春秋六十有三寢疾不永懿等追想定省尋思仿�哀窮念極不知所裁乃申辭曰於穆母氏其徳孔休思齊先始百行聿修宣慈惠和恩澤並周義方之訓如川之流俾我小子蒙昧以滮不享遐年以永春秋往而不返潛淪大幽嗚呼哀哉幾筵虛設幃帳空陳品物猶在不見其人魂气飄飄焉所安神兄弟何依姊妹何親號咷忉怛曾不我聞吁嗟上天何辜而然傷逝不續往者不旋

議郎胡公夫人哀贊

前人議郎夫人趙氏字曰永姜允有令徳秉心塞淵舒詳閒雅儀節孔備女師四典窈窕徳象罔不習熟以供婦道議郎早世檢訓幼孤義方以導其性中禁以閒其情孤顥儉節用免咎悔少辟侍中襲先公之爵以議郎出爲濟陰太守是時夫人寢疾未薨而國家方有滎陽寇賊震驚帝師簡選州辟授任進衛不得辭王命親醫藥夫人乃自矜精稟气力俯起若愈以勸遣顥到官月餘所疾暴盛春秋五十八中平四年薨於京師顥有剖符之寄逼於國典疾篤不得顧親增感气絕不能自宥愼終之事闕焉永廢𨿽不毀以隨沒亦困悴而傷懷知我如此不如勿生號咷告哀以乞骸骨逾年然後獲聽追惟考君存時之命迎棺舊土同穴此域孤心摧割靡所底念仰瞻二親或有神誥靈表之文敢曰亮暗敍我憂痛作哀贊書之於碑湣予小子夙罹孔艱嚴考殞沒我在齠年母氏鞠育載矜載憐殷斯勤斯慈愛備存匪惟驕之範我軌度教誨嚴肅昭示好惡俾我克類畏威忌怒用免咎悔踐繼先祖卽爵其土二將是臨與帝剖符守幹濟陰夫人寢疾榮此寵休疾用歡痊翊日斯瘳將徵將邁從養陶丘景命䢐逝不湣少畱疾大漸以危亟兮精微微而浸衰逼王職於憲典兮子孫忽以替違目不臨此气絕兮手不親夫含飯陳衣衾而不省兮合綆棺而不見昔予考之卽世兮安宅兆於舊邦依存意以奉亡兮遷靈柩而同來考妣痛以慘兮離乖神柩集而移兮增哀黃壚密而無間兮出入�其無門舁柩在玆兮不知魂景之所存悼孤衷之不遂兮思情憭以傷肝幽情淪於後坤兮精哀達乎昊幹

漢交趾都尉胡夫人黃氏神誥

前人夫人江陵黃氏之季女字曰列嬴其先出自伯翳別封於黃以國氏焉髙祖父汝南太守曾祖父延城大尹祖父番禺令父以主簿嘗證太守事奉明君以立臣節漢南之士以爲美談初都尉君娶於故豫州刺史卽黃君之姊生太傅安樂侯廣及捲令康而卒繼室以夫人生童紀未齔而夭夫人懷聖善之姿韜慈母之仁撫育二孤導以義方思齊先姑神罔時恫故能迄用有成誕膺繁祉廣歷五卿七公再封之祿康亦由孝廉宰牧二城九鼎之義夫人是享爰曁孫更仕三宮或典百里或作虎臣銀艾貂蟬近侍顯尊受玆介福於我夫人自郡尉仕於京師及廣兄弟式敍漢朝夫人居京師六十有餘載其乘輅執贄朝皇后采柔桑於蠶宮手三盆於繭館者蓋三十年上有帝室寵光之休下有堂宇斤斤之祚心耽其榮體安其逸圖長慮迥用遺舊居欲畱此焉康寧之時亟以爲言太夫人年九十一建寧二年薨於太傅府是月辛酉公之季子陳畱太守碩卒於洛陽左池裏捨公銜哀悼祇愼其屬遵奉遺意不敢失墜乃俾元孫顯咨度羣儒以考其衷僉曰昔帝舜沒於蒼梧殯於虞郊二妃薨於江湘不卽兆於九疑延陵季子實惟吳人長子道終卜葬嬴博夫遭時而制不遠遷徙魂气所之不系丘壠帝舜以之神罔時怨季札以之仲尼嘉焉鑑帝籍之髙論綜精靈之幽情稽先人之遐迹順母氏之所寧玆事體通而義同允不可替於是公乃爲辭昭告先考然後卜定宅兆龜筮悉從遂營窀穸之事舉封樹之禮十月旣望粵翌日己酉葬我夫人黃氏及陳畱太守碩於此髙原雒陽東界關亭之阿天子使中常侍謁者李納弔且送葬持賻錢二十萬布二百匹再以中牢祠羣後畢會榮哀孔備於時濟陽故吏舊民中常侍勾陽於肅等二十三人思應慕化推本議銘著斯碑石俾諸昆裔瞻仰以知禮之用是爲神誥乃申頌曰於穆夫人家邦之媛昔在嬴代黃國氏建至於近祖亦降於漢天祚明徳福祿流衍旣作母儀履信思順登壽耄耋用永蕃孌子孫以仁追稽先典厝玆洛濱齊迹湘靈配名古人休矣耀光千億斯年

濟北相崔君夫人誄

前人維延熹四年故濟北相崔夫人卒嗚呼哀哉世喪母儀宗殞憲師哀哀孝子靡所瞻依凡百赴弔至止增悲投涕歔欷共敍赫姿乃爲誄曰淸和有鑠時惟哲母令儀令色爰以資始塞淵其心淑愼其止於母斯勤在子斯敏仰覽篇籍俯釐絲枲多才多藝於何不有休譽邈焉允女之英乃及崔君惟徳是行其徳伊何實粹實明虔恭事幾契闊中饋惇此婉順疾彼攸遂思齊徽音晨興夜寢穆穆其猷莫之與二天祚明徳底之方谷於赫崔君膺玆祉祿夫人有裔翼此淸淑仁風溫潤義惠優渥推恩中外施浹疏族食不兼膳服不纖縠以儉爲榮以奢爲辱堂堂其裔惟世之良於其令母受玆義方訓以柔和董以嚴剛怒不傷愛喜不亂莊納之軌度終焉允臧是用登隮享其寵光𨿽則崇盛猶匪寧息同其婦子茂師其職服貴無荒尊不捨力密勿不忘惟徳之極昔在共姜陪臣之母勞謙紡績仲尼是紀矧玆夫人帝室命婦猶日孜孜復禮克己人亦有言仁者壽長宜登永年黃無疆昊天不弔降此殘殃寢疾彌畱精爽悴傷慘怛孝子惴惴其惶靡神不舉無藥不將嗚呼哀哉於是孝子長叫气絕復蘇號呼告哀不知其辜昊天上帝忍弔遺孤尋想遊靈焉識所䢐嗚呼哀哉旣殯神柩薄言於歸冢宰喪儀循禮無遺切切喪主瘠羸哀哀情兮長慕涕兮無欷行旅揮涕千里吁咨乃謀卜筮言考其良建彼兆域於時翳藏冥冥窀穸無時有陽燈燭旣滅馬道納光形影不見定省何望嗟其哀矣不可弭忘日月代序古有如喪由斯夫人榮華有章配彼哲彥旣隆且昌顧景赫奕饋供孔將惟以慰懷庶無永傷嗚呼哀哉

昆弟誥

晉夏侯湛余聞之周之有至徳有婦人焉我母氏羊姬宣慈愷悌明粹篤誠以撫訓羣子厥乃我齔齒則受厥教於書學未遑惟寧惇詩書禮樂孳孳弗倦我有識惟與汝服厥誨惟仁義惟孝友是尙憂深思遠祇以防於微翳義形於色厚愛平恕以濟其寬裕用緝和我七子訓迪我五妺惟我兄弟姊妹束脩愼行用不辱於冠帶實母氏是憑余其爲政蕞爾惟母氏仁之不行是戚余其望色思寬獄之不情教之不泰是訓予其納戒思詳嗚呼惟母氏信著於不言行感於神明若夫恭事於蔡姬惇睦於九族乃髙於古之人

陽城劉氏妹哀辭

潘嶽鳥鳴於柏烏號於荊徘徊躑躅立聞其聲相彼羽族矧伊人情叩心長叫痛我同生誕育聖善發奇齒如彼名駒昂昂千里劉氏懷寶未曜隨和伊予輕弱弗克負荷祿微於朝貯匱於家俾我令妹勤儉備加珍羞罕禦器服靡華撫膺恨毒逝矣柰何哀哀母氏蒸蒸聖慈震動擗摽何痛如之魂而有靈豈不慕思嗟哉往矣當復何時

祭程氏妹文

陶淵明維晉義熙三年五月甲辰程氏妹服制再周淵明以少牢之奠俯而酬之嗚呼哀哉寒往暑來日月寖�梁塵委積庭艸荒蕪寥寥空室哀哀遺孤殽觴虛奠人逝焉如誰無兄弟人亦同生嗟我與爾特百常情慈妣早世時尙孺嬰我年二六爾才九齡爰從靡識撫髫相成咨爾令妹有徳有操靖恭鮮言聞善則樂能正能和惟友惟孝行止中閨可象可效我聞爲善慶自己蹈彼蒼何偏而不斯報昔在江陵重惟天罰兄弟索居乖隔楚越伊我與爾百哀是切黯黯髙云蕭蕭冬月白雲掩晨長風悲節感惟崩號興言泣血尋念平昔觸事未遠書疏猶存遺孤滿眼如何一往終天不返寂寂髙堂何時復踐藐藐孤女曷依曷恃煢煢遊魂誰主誰祀柰何程妹於此永已死如有知相見蒿裏嗚呼哀哉

爲諸姊祭阮夫人文

齊謝脁婉娩嬪徳幽閒婦性眄史弘箴陳詩陳詠嘉言足題淸暉可映契闊未幾音塵如昨中景遽傾芳木先落疇昔交觴享也虛薦帶上先結握中遺扇迸淚失聲潺湲如霰

建平王太妃周氏行狀

梁江淹竊聞侯服之譽非黃冠能敷玉食之門寧皂衣所述諒畏褒虛美於君後被空名於鼎貴然有漢臣誄行晉史書徳者亦雲實而已焉伏見國太妃稟靈惟嶽集慶自遠世擅淮汝族冠疇代故已載曜聲書式炳縢牒矣太妃誕巽離之正和函云露之中气凝采齠歲賁章笄年若乃彤管女圖之學纂組綺縞之工升降處謙之儀柔靜居順之節莫不中道若性不嚴而成故譽滿闈閾聲聞軒殿以元嘉某年歸於故司徒宣簡王旣而第髙恆倫秩逾外品靑軒華轂用光國輝素壁丹墀實隆家貴具惟姻娣靡不式瞻而居尊以簡訓卑以弘躬謹蘭閨身撝椒第若衛娥之炯行樊嬴之英操方之蔑如也大明二年宣簡王薨太妃藉悲用禮撫孤用慈柔懿之徳愈彰肅敬之問日被𨿽文伯之母言不逾閾莒相之主行存乎勤無以過也大明某年拜建平王太妃是時今王春秋方富徳業未隆藉玆金響終能玉播故綺襦出宰弱冠升朝者亦太妃劬勞之訓也謂天蓋髙降年不永以太豫元年二月三日薨於荊州之內寢凡厥遠邇以哀以嘆今祖行有期泉穸無遠素旗望路彩旌思歸所以垂宣徽容髣�金石者謹詳牒行狀具以申言

周譙國公夫人步陸孤氏墓志銘

北周庾信夫人諱某字某本姓陸吳郡人也天子拓境百越來庭丞相勒兵三江席捲髙祖載爲劉義眞長史畱鎭關中旣沒赫連因卽仕魏臨終誡其子孫曰樂操土風不忘本也言念爾祖無違此心祖政驃騎大將軍儀同三司恆州刺史父通柱國大將軍大司馬文安公匡贊經綸參謀揖讓名髙廣武功重長平夫人七徳含章四星連曜敬愛天情言容禮典九日登髙作銘秋菊三元告始或誦春椒年十有四娉於譙國友其琴瑟愈恭節儉之心伐其條枚實秉憂勤之徳鄴地登髙之錦自濯江波平陽采桑之津躬勞蠶月天和元年冊拜譙國夫人東武亭之妻旣稱有秩南城侯之婦還聞受封柱國殿下以名華分照增城峻土揚旌僰道問政�都白狼之溪途艱黃牛之�荔枝之山地險葡萄之國夫人別離親戚關河重阻夷歌一曲未足消憂猿鳴三聲沾衣無已是以天厲之疾遂成沈痼玉瀝難開金膏實遠建徳元年七月九日薨於成都私第春秋二十有一卽以其年十一月二十二日歸葬長安之北原詔贈譙國夫人禮也殿下傷神秋月掩淚長松周季直之畱書更深冥漠潘安仁之詞藻徒增哀怨豈直西河女子獨見銀臺東海婦人先逢金闕銘曰芟陵反�椒山止戈金精據嶺昌閣淩波西遊卿相東裂山河華亭冠冕谷水弦歌震維徙族燕陲從宦塞入飛狐關連鳴雁策預登阜功參臨澗寶鼎畱銘雕戈余贊應圖淑令秉禮言歸魚軒馮軾澤雉文衣明月照鏡仙石支機行雲細起回雪輕飛北降帝子南麾蜀守若水旣開靈山已鏤月峽猿啼江神牛斗星機北轉日轡西回陽泉服气陰律沈灰鶴辭吳市鳳去秦臺神光離合燈影徘徊雙流反葬百兩回旌少女離位夫人去城帷堂野設帳殿郊營山川奇事風月無情搖落丘隴荒涼封域樹樹秋聲山山寒色艸短逾平松長轉直節墳方固園陵永植

周趙國公夫人紇豆陵氏墓志銘前人夫人諱含生本姓竇扶風平陵人魏其朝議列侯則莫能抗禮安丰奉圖功臣則咸推上席外戚列傳旣聞建武之書仲山古鼎或表單於之獻祖略少保建昌郡公父熾柱國大將軍大宗伯鄧國公孟津太誓常預同徳之臣咸陽違約克贊先登之主並得位入六府功參八柄夫人有文在手有象應圖榮曜夙彰徽華早茂肅恭以禮受教於公宮言容以徳有聞於師氏及乎進賢君子內主邯鄲琴瑟在堂輜軿是服長久於節不無秋菊之銘履端於始或有椒花之頌豈止莊姬掩笑楚相知慚定姜問兆齊兵不入武成二年冊拜趙國公夫人漢王聞立義之婦邑以延鄕齊後見有禮之妻封之石異代同榮差無慚徳柱國殿下居若木之一枝在天漢之別派揚旌玉壘驅傳銅陵南通向日之民東被無龍之國夫人從政月峽贊徳雲門錦濯江波還臨織室山明石鏡卽對妝樓旣而玉律頻移金鑪不變胡香四兩嗟西域之使稀靈艸一枝恨瓊田之路絕天和五年四月二十二日薨於成都之錦城春秋二十孫子荊之傷逝怨起秋風潘安仁之悼亡悲深長簟況復仙臺永別無復簫聲傅母長歸惟畱琴曲七年二月日歸葬於長安之洪瀆原詺贈趙國夫人禮也雲雨去來旣畱連於楚後光陰離合實惆悵於陳王銘曰河西斗絕觀津孤起章武賢臣安丰賢仕木樓千仞金山萬里紹慶邢姨基昌宋子施衿趙北侍姆秦南紘綖禮數褕狄騑驂義超江汜仁流葛覃玉筐迎燕金籠助蠶敬愛純深端莊淑問有光國史無形喜慍舉案外恭停機下訓馨馥於蘭年華於舜風雨消散神靈離絕婺女還星姮娥歸月左楹夕奠髙堂朝發空揚淩波更無回雪下平曰隰髙平曰原西臨火井北望塞門猶垂雉服尙駕魚軒平原忽矣天道何言山回地市路沒滕城松悲鶴去艸亂螢生新云別起舊月孤明賢墳永式節隴常貞

周安昌公夫人鄭氏墓志銘

前人夫人諱某滎陽陽武人也周宣王之母弟俾侯於鄭鄭莊公之重世卿士於周以國爲自玆而始祖瓊太常恭侯父穆司空貞公西京賦詩奉常參柏梁之宴東都言讖司空爲武衛之官籍連帝譜旣同盤石門稱通徳無廢儒林夫人禮義閨門端莊令淑采采芣�萋萋葛覃及乎作配君子言事舅姑下气怡聲承巾奉親戚惟禮閨闈以睦保定二年冊拜滎陽郡君序戚升榮從夫有秩豈惟立義之婦邑以延鄕有禮之妻封之石大將軍沈犀二江夫人聞猿三峽明月靈關之阻秋風蜀道之難掩以瑤華先從春露天和十八年五月二十日薨於成都春秋三十六詔贈安昌國夫人禮也卽以其年十一月十六日歸葬於咸陽之白起原遂使山回反壤先封節婦之陵日入虞淵實掩賢姬之墓嗚呼哀哉乃爲銘曰天河開國分畿置政地有十城人居九命疇昔之邑今玆成姓識履傳風參輿畱慶三星在戶百兩言歸虔恭內政榮曜中闈承姑奉盥訓子停機桑園蠶績綿室鸞飛珩璜節步藻火文衣巴水幽咽猿鳴斷絕月落珠傷春枯桂折趙瑟長辭秦簫永別貞姬掩隧節女封墳洛濱無月荊臺失云鳥悲傷聽松聲愴聞千年遂古百代餘芬

周大將軍隴東郡公侯莫陳君夫人竇氏墓志

銘

前人夫人諱某扶風平陵人也章武開國名髙外戚之右安丰入朝位在功臣之上祖以孝昌之始主諾淮陽父以正光之初褰帷海岱夫人生於禮義之門宗於箴誡之徳虔恭惟禮令淑惟儀及乎百兩言歸三星在戶箴盥始事條枚是則有子從政猶無逸豫之心有夫出徵自識山陵之兆大統十六年冊授永安郡君婦以夫尊親由子貴朝章家慶兼而有之保定二年攺授隴國夫人車服禮數�褵典則有美河魴足光彤史旣而風霜所及灰管遂侵與善何言至於大漸天和六年四月七日薨春秋六十有六卽以其年十月十日遷葬於咸陽萬年縣之杜原山形起伏旣符白鶴之祥地勢風煙乃合靑烏之气銘曰觀津世族平陵豪姓四侯登仕三君從政白狼建功丹蛇襲慶漢之廣矣先聞淑令君子朝端賢才家政簪珥以禮軒車以命讓果成廉推珠止競百年超忽千金莫恃室謝賢夫庭辭貴子歸鞍輟露采蘩廢祀室委眠蠶衣畱畫雉云垂下澤日掩髙舂空帷舊館虛幕新封山回廣柳路沒深松遊魂幾變夫人何從

周冠軍公夫人烏石蘭氏墓志銘前人夫人諱某樂陵人也晉司徒樂陵公苞後子孫就封因卽家焉扶風舊城猶存鐵市河南故墅尙餘金穀或寓燕陲仍仕代郡祖行代郡尹父魏司空蘭陵郡公司空佐命魏朝少傅丞凝周室並爲大族俱蒙賜姓秦晉匹也是曰通家夫人年十七歸於宇文氏淑令端莊含章貞吉箴盥惟儀閨闈已正某年除金鄕郡君某年攺授冠軍夫人四徳小君宜其家室三事內主翻辭贊務以保定五年四月遘疾薨時年四十有四卽以其年某月日歸葬於京兆之某原人世風煙山川超忽陵波靑麥倘逢貞女之墳隴首白楊或表賢姬之墓乃爲銘曰三星麗天五嶽鎭地禮有其秩人居其位燕趙多奇山川雄气挺玆令淑惟此含章玉生庭照蘭開室香邢姨褧服宋子河魴百兩言歸九儀從聘褕狄七彩軒車六命鼎室辭親槐庭贊政世爲閱水人成大夢回帳山門移燈泉洞金棗長含銀蠶永送香塡柏槨路閉松城悲鸞獨影雄劍孤鳴畱連趙瑟淒愴秦笙

周太傅鄭國公夫人鄭氏墓志銘前人夫人諱某滎陽開封縣遠里人也七子賦詩足光賓客三卿從政實靜諸侯驂乘則晉後停輿來朝則漢君識履華冑蟬聯無虛史籍祖那秦州別駕父茂伯撫軍將軍�州刺史伯陽縣侯夫人令淑早聞芝蘭獨茂旣容旣徳言告言歸悌實溫凊恭惟箴盥太傅弼諧周室股肱攸寄夫人輔佐君子勤勞是司琴瑟旣友條枚無伐故得用之邦國成之孝敬某年月日封鄭國夫人褕狄旣加紘綖是務夫有安世之貴躬服浣濯子有文伯之尊無忘機杼表裏惟安閨闈且正醫門有疾藥對無徵天和三年三月二十日薨葬於長安之石安原世子某兄弟並勗慈訓咸遵母儀霜露深悲寒泉增慟銘曰居徳圃田當官教府置騎賓來開黌學聚福履家室賢才踵武棠棣之華螽斯之羽人倫七徳風化二南采采芣�萋萋葛覃節行聲玉副笄珈篸柳園秉杼桑津浴蠶春秋超忽零落無時家亡淑女國喪賢姬香墳永送舞鶴長辭山深月暗風急松悲千年開閉將驗靈龜

後魏驃騎將軍荊州刺史賀拔夫人元氏墓志

銘

前人在河之洲聞君子之配徳言采其蕨見夫人之有禮用之風化人倫厚焉夫人諱安字大羅河南洛陽人也祖某京兆康王父昭驃騎大將軍開府儀同三司錄尙書司州牧汝陽郡王跗雄圖�基霸迹公卿之室將相惟國惟家夫人能修法度無思犯禮恭儉節用任能進賢大統五年封樂安公主歸於賀拔氏時年十三思事憂勤化成婦徳彤管載暉棠棣早茂及乎謳歌有歸褕狄降等輔佐君子猶安其室周天和元年乃封章武郡君霜露不居風煙飄忽遘疾累旬奄捐館捨以周天和四年二月二十六日薨於長安萬年裏春秋五十有二詔贈頓丘國夫人禮也卽以其年三月二十日歸葬於咸陽之石安原旣異乘鸞翻然永去𨿽非舞鶴卽掩泉門欲志佳城乃爲銘曰逖矣雄謀悠哉霸轍九服潛運三川中竭卿相連鑣賢才舞絕琬琰令淑施衿結褵方之棠棣譬以螽斯旣全婦徳還稱母儀逝水滔滔危途冉冉問藥無對蒸丹不驗狄服空陳弦機虛掩郭門路轉哀挽途窮隴深結霧松髙聚風春蘭秋菊惟始惟終

周六都督陽林伯長孫夫人羅氏墓志銘

前人夫人諱某恆州代郡太平縣人祖某父協周大將軍南陽郡公夫人資於事親躬奉訓誡教於宗室足聞詩禮及乎言歸肅恭如事蘋藻維敬紘綖是勤內位克諧中閨以睦年齡不競霜露先侵更無延壽之杯遂闕長生之枕以周天和四年二月八日薨於長安之洪固鄕時年二十有三其年某月日葬於萬年縣之壽裏山非宋國翻爲節女之陵地異荊臺遂有賢妃之墓銘曰畢狼建國靈武開都地接天柱山臨寶符人資義烈世襲雄圖葛覃維萋棠棣早盛旣安淑徳爰從配命四教弘宣三星克正霜雕桂苑風落芝田三從闕性五福傷年歸安永絕言告長捐淒切郊野紆回隰原風慘云愁松悲露泣朗月空嗟傷神何及

周儀同松滋公夫人尉遲氏墓志銘

前人夫人諱某河南洛陽人也祖父太師柱國公魏室喪亂經綸夷阻周朝建國匡翊揖讓圖諜帝系卽有內外之親分裂山河仍爲舅甥之國夫人容範端莊儀形淑令六義觀徳南風有夫人之詩八卦成形東方有少女之位姆傅習言公宮教業箴管綫纊佩帨�蘭年十有二出適儀同拓跋競衣其翟服旣得宗婦之儀乘其魚軒還從列國之禮摽梅三實無闕其時夭桃九華能修其政某年某月冊拜回洛縣君母金明公主魏文帝長女春則帝女采桑秋則王姬築館夫人出入主家遨遊戚裏灌龍園苑長門宮殿旣而膏腴美疢華茂傷年沈痼�帳蒸離寒暑三世之術無乏於醫門百艸之本徒窮於藥性建徳三年五月七日亡春秋三十昔西河女子值九節之菖蒲東海婦人得三山之芝艸無由再遇悲矣如何卽以其年十月十五日葬於京兆之北陵原龜筮告辰丘陵啟奠西臨織女之廟南望湘妃之墳嗚呼哀哉乃爲銘曰父曰帝師母曰王姬車服不系江漢無思是生令淑觀禮惇詩聲超宋子徳茂邢姨繼世盛徳思賢克舉奠雁迎門濡蘋實俎奉盥如事移茵卽序春水浴蠶秋機秉杼帝鄕近親帝城近臣濯龍親戚平陽主人金波回月玉相臨春弄玉鳳凰昌容紫艸自此千年無人得道舜華榮曜飄零何早渭水北原平陵故園才通谷口卽望寒門吁嗟此地去矣歸魂孟冬十月長松九年親賓掩淚淒愴何言

周驃騎大將軍開府儀同三司冠軍伯柴烈李

夫人墓志銘

前人夫人諱某隴西狄道人也周有柱史夫子以之猶龍漢有將軍宛城以之輸馬復有西入上書仍爲秦國之相東向問計卽是韓王之師父宜使持節大將軍南北二華州刺史順陽郡公魏武皇帝之長舅也穰侯魏冉居咸陽之宮曲陽王根借明光之殿語其貴戚差足擬倫論其退謙彼多慚徳夫人幼而聰敏早聞令淑彤管有美賢才見稱弄其紙筆懼失諸兄之意剪其齠齡二字疑訛畏傷王母之心年十有一出適驃騎大將軍開府儀同柴烈烈以上將頒朔中臺受任軍國忠勤規模繁總夫人輔佐君子言容匡贊增耀三星欽明四徳授巾沃盥有謹於事姑斷織停機無忘於訓子保定二年冊授大夏縣君旣以夫尊又云子貴乃遷順陽攺郡君夫人之邑或用鄕名小君之號多從夫秩典冊光臨足稱榮寵本有風气之疾頻年增動略多枕臥飛龜之散遣疾無徵畫龍之符畱年不驗以今建徳四年三月日薨於館捨春秋四十九卽以其年八月日葬於長安之洪瀆原神光離合尙在河湄雲气徘徊猶歸樓下嗚呼哀哉乃爲銘曰上書秦相立功漢將隴水分流秦川遙望秋陸俗勇金行地壯廣武軍中安平河上妻者齊也謂嫁曰歸三星夜照百兩朝飛褕翟有典容禮無違臺庭等秩侯服同衣子奉母儀夫聞家政七族承和九閨連慶紛帨恭肅溫凊孝敬杼乘秋成蠶隨春令年華未落電影先過徒日气空飲天河星雕玉井月捐金波虞淵落日薤露哀歌寂寞虛奠荒涼象設幽隴龜封重泉蟻結秋色淒愴松聲斷絕百年何幾歸於此別

爲梁元帝祭王僧辯母貞敬太夫人文

王維爾世基武子徳懋陽元金相比映玉徳齊溫旣稱女則兼循婦言書圖鏡覽辭章討論教貽俎豆訓及平原楚發將兵孟軻成徳盡忠資敬自家刑國顯允其儀惟民之則反命師旅旣修我戎補玆衮職奄有龜蒙母由子貴亶爾斯崇嘉命允集寵章旣隆居髙能降處貴思衝慶資善始榮兼令終崦嵫旣夕蒹葭早秋奔駟難返衝濤詎畱背龍門而西顧過夏首而東浮越三宮之遐嶽經三江之派流鬱鬱增嶺浮雲蔽虧滔滔江漢逝者如斯銘旌故旐宇毀遺碑卽虛舟而設奠想䢐魂之有知嗚呼哀哉

閨淑部雜錄世說新語謝太傅問主簿陸張憑何以作母誄而不作父誄答曰故當是丈夫之徳表於事行婦人之美非誄不顯因話錄殿中侍禦史柳芳掌汾陽書記時有髙堂之慶王每因軍中大燕常戒左右曰柳侍禦太夫人就棚可先告我及趙夫人板輿至王降階與僚屬等立候到棚而退常謂柳君曰子儀早親戎事不盡奉養而孤今日幸重寄恩寵逾分𨿽爲貴盛實無侍禦之榮因嗚咽不勝又曰若太夫人許降顧子儀之家使南陽夫人已下執爨子儀自捧饌具供養足矣而趙夫人以淸素自居終不肯往崔吏部樞夫人大尉西平王女也西平生日中堂大宴方食有小婢附崔氏女耳語久之崔女頷之而去有頃復至王問有何事女對曰大家昨夜小不安適使人往候王擲筋怒曰我不幸有此女大奇事汝爲人婦豈有阿家體候不安不在家檢校湯藥而與父作生日耶吾有此女何用作生日爲遽遣擔子送歸身亦續至崔氏家問疾且拜謝教訓子女不至姻族聞之無不愧嘆故李夫人婦徳充備治家整肅貴賤皆不許時世妝梳勛臣之家特數西平禮法談苑李昭遇修撰自河中移知晉州雲母夫人年八十矣事姑二十年惟梳髮髻姑亡始戴冠今士大夫家子婦三日已冠而與姑宴飲矣孫明復先生退居太山之陽枯槁憔悴鬢髮皓白著春秋尊王發微十五篇爲春秋學者未有過之者也故相李文定公守兗就見之嘆曰先生年五十一室獨居誰侍左右不幸風雨飲食生疾柰何吾弟之女賢可以奉箕先生固辭文定曰吾女不妻先生不過一小官人妻先生徳髙天下幸婿李氏榮貴莫大於此先生曰宰相女不以妻公侯貴戚而因以嫁山谷衰老藜藿之人相國之賢古無有也不可不成相國之賢遂妻之其女亦甘淡薄盡婦道士大夫莫不賢之畫墁錄司馬溫公與龐元魯俱爲張存龍圖婿張夫人賢惠龐潁公帥太原溫公從辟是年三十餘未有子龐公與劉夫人欲有所置劉發之張欣然莫逆未幾得子宣和畫譜親王端獻魏王頵婦魏國夫人王氏自髙祖父中書令秦正懿王審琦以勛勞從藝祖定天下爲功臣之家而未聞閨房之秀復能接武光輝者端慧淑愼有古曹大家之風則魏越國夫人其後焉蓋年十有六以令族淑徳妻端獻王其所以柔順閒靚不復事珠玉文繡之好而日以圖史自娛至取古之賢婦烈女可以爲法者資以自繩作篆隸得漢晉以來用筆意爲小詩有林下泉間風气以淡墨寫竹整整斜斜曲盡其態見者疑其影落縑素之間也非胸次不凡何以臻此紫薇詩話孔毅甫平仲學士建中靖國間作吳正獻夫人挽詩云贊夫成相業聽子得忠言其子蓋傳正安詩舍人也傳正有賢行紹聖初以左史權中書舍人欲論事而懼其親老未敢夫人聞之屢促其子論列時事傳正由此遂貶夫人不以爲恨也同話錄歐陽文忠公奉母喪過州郡守屬一同官作祭文再三戒之畱意其人唯唯文忠來已逼期郡守索文觀不一再三索之對以但候其至比至出文令書寫云孟軻之賢母之賢也夫人有子如孟軻夫復何憾文忠公大喜之蜩笑偶言曾子之妻戲其子以殺彘而烹彘以實其戲孟子之母欺其子以啖肉而買肉以明其不欺古人養蒙規幼之法如此國老談苑曹璨彬之子也爲節度使其母一日閱宅庫見積錢數千�召璨指而示曰先侍中履歷中外未嘗有此積聚可知汝不及父遠矣侍兒小名錄東坡先生侍妾曰朝云字子霞姓王氏錢塘人敏而好義事先生二十有三年忠敬若一生子遁未�而夭老學庵筆記宣和中會稽天寧觀道士張若水爲�珠殿校籍贈其父爲朝奉大夫母封宜人嘗見其母賜誥云嘉其教子之勤寵以宜家之號家世舊聞遊祖母楚國鄭夫人撫庶子與己子等先君與四十二叔父提舉公同歲懷孕時祖母作𦇤褓二副付侍者曰先產者先用之已而八月祖母生先君九月杜支婆生叔父相距才二十餘日也﹝先世以來庶母皆稱支婆﹞

