

乞貸部匯考禮記

王制大夫祭器不假

陳注

大夫有田祿則不假借祭器於人無田祿者不設祭器則假之可也周禮

地官泉府掌以市之徵布斂市之不售貨之滯於民用者以其賈買之凡賒者祭祀無過旬日喪紀無過三月訂義

史氏曰民之急莫急於喪祭闕則貧者號呼乞貸而無所今官給其物以應之立其期使償之初無息也凡民之貸者與其有司辧而授之以國服爲之息注貸者謂從官借本訂

義陳止齋讀服如服公事之

服謂民之貸者還本之後更以服役公家幾日爲息

乞貸部總論禮記

少儀事君者量而後入不入而後量凡乞假於人爲人從事者亦然故上無怨而下遠罪也宋袁采世範

論假貸房族親戚鄰居其貧者才有所闕必請假焉𨿽米鹽酒醋計錢不多然朝夕頻頻令人厭煩如假借衣服器用旣爲損污又因以質錢借之者歷歷在心日望其償借者非惟不償又行行常自若且語人曰我未嘗有纖毫假貸於他此言一達豈不招怨怒假貸錢谷責令還息正是貧富相資不可闕者漢時有錢一千貫者比千戶侯謂其一歲可得息錢二百千比之今時未及二分今若以中制論之質庫月息自二分至四分貸錢月息自三分至五分貸谷以一熟論自三分至五分取之亦不爲虐還者亦可無詞而典質之家至有月息什而取一者江西有借錢約一年償還而作合子立約者謂借一貫文約還兩貫文衢之開化借一秤禾而取兩秤浙西上戶借一石米而收一石八斗皆不仁之甚有輕於舉債者不可借與必是無藉之人已懷負賴之意凡借人錢谷少則易償多則易負故借谷至五石借錢至百貫𨿽力可還亦不肯還寧以所還之資爲爭訟之費者多矣凡人之敢於舉債者必謂他日之寬余可以償也不知今日之無寬余他日何爲而有寬余譬如百里之路分爲兩日行則兩日皆辦若欲以今日之路使明日並行𨿽勞苦而不可至凡無遠識之人求目前寬余而那積在後者無不破家也切宜鑑此一應親戚故舊有所假貸不若隨力給與之言借則我望其還不免有所索索之旣頻而負償冤主反怒曰我欲償之以其不當頻索則姑已之方其不索則又曰彼不下气問我我何爲而彊還之故索亦不償不索亦不償終於交結怨而後已蓋貧人之假貸初無肯償之意縱有肯償之意亦何由得償或假貸作經營又多以命窮計拙而折閱方其始借之時禮甚恭言甚遜其感恩之心可指日以爲誓至他日責償之時恨不以兵刃相加凡親戚故舊因財成怨者多矣俗謂不孝怨父母欠債怨財主不若念其貧隨吾力之厚薄舉以與之則我無責償之念彼亦無怨於我呂豫石集

廣嚴禁假借愚嘗謂多言則多枝節多事則多口舌多營則多怨惡故以節言省事寡營爲主然而有借者有更借夫借者有因而借者有無因而亦借者每見鄕紳一而借者且百矣借者百而罹借之害不啻百矣君子不借人亦不爲人借矧愚綿力無可爲借亡論淸議所共棄而三尺亦可畏也執法之吏願施以一切而罹其害者其據理直之或以告我吾將破其僞以直汝乞貸部藝文一

爲人與蜀城父老書二首

唐王勃蓋聞天地作極不能遷否泰之期川嶽薦靈不能攺窮通之數豈非聖賢同業存乎我者所謂才榮辱異流牽乎彼者所謂命是以龍驤鳳峙伊周成翊贊之功含糗羹藜顏冉困棲遲之病或先號而後笑或始吉而終凶事不可量功未必定則知洪濤未接長鯨多陸死之憂曾風未翔大鵬有云傾之勢池井鮒亦將鼓鱗而輕之田鳩野鷃亦將騫翮而侮之及其衝溟渤接扶搖吹波則江漢倒流騰气則虹霓掩彩摩赤岸負蒼天然後知其力焉吁韓信之無津也昌亭之一餓夫耳馬卿之失路也臨邛之一食客耳武不足以服眾文不足以動時長劍屈於無知洪筆淪於不用洎乎雄圖躡運至尊納背水之謀麗藻升朝天子賞淩雲之作威加海嶽聲振廊廟彼淮陰之俠少成都之遺老也又焉能知遠近哉是以鑑物於肇不於成賞士於窮不於達是知卞和之得玉也精存於岸谷之間張華之得劍也气發於星辰之際夫豈琢磨成器然後知其寶剸斷爲能然後知其用哉仰惟鄕耆等並玉山髙族金堤勝侶列子弟於幹城耀衣冠於百代或以風雲去國公孫躍馬之年鐘鼎從王諸葛攀龍之日門庭相接雕甍將綺棟連陳機杼相和鳳攝將�梭交響金漿玉饌食客三千綠幘靑裳家僮數百衝襟渺識人多江漢之靈麗藻華文代有雲泉之气北齊開敞南館虛閒詩酒同歸琴書合契忘機得意恥嵇阮之交疏虛席延賓恨原常之客少實煙霞之藪澤風月之津梁者乎劉仲文之遠識不以干沒詣梁城閔仲叔之髙風不以口腹累安邑𨿽其已沒生气猶存況乎屬宇宙之明當天下之泰不能俯拾靑紫髙視縉紳攀北極而謁帝王入南宮而取卿相脇肩側足求哀鍾釜之間低首俯眉取齊鬥升之末嗟乎誠下官所以仰天漢而�拂臨江山而慷慨者也但時可以未遇道可以未行志願可以未成功業可以未就古之才足以輔王業躡迹屠釣之間功可以濟巨川藏身版築之下百里奚之負販陳湯之丐貸而況於庸者哉此僕所以駿奔於顧盼之餘自致於恩光之末也且夫精神所感尙動神明意气相交豈慚車馬倘能投心季子遙存素紵之恩援手應侯先立綈袍之贈豈人之情也能無報乎方今白藏紹序朱律謝期天髙而林野疏候肅而江山靜輕蟬送夏驚晚吹於風園旅雁乘秋動宵吟於露渚絲纊成於南畝�稷被於東阡時計有儲願履多福下官薄遊綿載飄寓淹時歡躓相仍憂虞自積陟梁鴻之峻嶽何暇長謠臨阮籍之長途惟知慟哭庶憑賙給以濟飄危輕訴短懷佇流嘉耗

二蜀都廣鎭岷粵壤山分玉宇水向金陵景貺有期英靈間出榮問休暢幸甚幸甚夫神有可逼淥波驚亡柱之音道有可符元霜叩九鐘之節豈道窮精祕妙聽察於無聲理實杳冥元應通於不測波流柱響波無入柱之因霜落鐘鳴霜非叩鐘之具矣況乎言忘意得臭味相求目擊道存神明已接鄭僑之逢吳札無謂殊方阮籍之對嵇康自然同气僕𨿽不敏嘗從事於斯矣嘗謂燻蕕不共器梟鸞不比翼是以類乎方者按風雲於千里乖乎類者起山川於一面抑嘗聞之士之生也其迹可擯而道不可藏其身可辱而志不可奪其有拂衣投臂遁形滄海之隅裂裳裹足獨立髙山之頂量腹而食度身而衣以鐘鼎爲芻豢以衣冠爲縲紲方欲策鸞鳳而撫雲英鞭虹霓而采煙液其次排玉闕詣金門成賈誼之謨樹終軍之策因機入務素懷將相之門沐露沾霜擁篲公侯之室然則拾靑紫於旦暮取功名於俄頃演文物而動寰中騰聲名而振天下若下官者可謂慚二途矣而斂手長揖彊顏髙視低心於蹇躓之辰忍恥於恓惶之日者哉渭濱畱釣鷹揚之業未萌淄源滯牧鴻漸之資蓋寡及其攀窮運接靈期乘雲雷而淸八極和陰陽而調萬品則知冥機所運吉凶在倏忽之間元命所移飛伏於斯須之際以日月自至聊復爾耳方今炎飆謝節爽候關辰風髙而宇宙淸霜下而亭郊肅歸云止雁流曙響於東津落照開鴻寫晴規於北岸螢疏夕砌蟬促朝林感序緣情故丰寄賞僕一違秦隴再革炎涼戒徵軸而無因指歸途而有倦故鄕超曠曾山重復吳宮尙遠頻驚去燕之心楚峽猶賒已下聞猿之淚徒以風猷未隔道義相存幸承知己之心稍緩他鄕之思昔者虞公再見懸光白璧之前季布一言猶定黃金之諾況乎交已成於杵臼道已茂於金蘭希照窮途遠流嘉貺若使恩裁口腹空畱安邑之賓惠闕始終取恨昌亭之客

上郎都督啟

前人某啟某聞古之君子重神交而貴道合者以其得披心胸而盡志義也是以叔牙苟在管仲分多而不貪無知尙存陳平受謗而非罪何則達其趣者能申其迹收其大者能讓其細也今某東鄙之一書生耳少懷耿亮頗慕髙烈俯仰相得則屠博可遊造次不諧則軒冕異路蒙君侯國士之遇受君侯長者之禮繾綣談謔殷勤誨誘今有情而不告是不盡也有窘而不托是有疑也將恐季布無侶於後葉孫臏獨稱於千古嗟乎可以竭誠矣敢不盡言乎勃家大人天下獨行者也性惡儲斂家無擔石自延國譴遠宰邊隅常願全雅志於沒齒揚素風於下邑而道裏敻遙資糧窘鮮秩寡鍾釜債盈數萬此某所以側目扼腕臨深履薄庶逢知己之厚以成大人之峻節也古人有言富觀其所與貧觀其所取又曰損有餘補不足於君侯何如哉然則定其交而後求敢無愧己易其心而後語夫何飾讓賑給之義旣惟其常厚薄之差伏希俯訪輕塵視聽伏增兢惕

謝江陵借客啟

羅衮某啟伏以衮荒扉夙掩蓽路今飄𨿽曳裾果在於朱門而握發何妨於白屋伏蒙令公獎以來能擇地去俟朝天恐馬援之災氛寧逃漏濕念揚雄之風雨須托帡特借華居俾安滯迹況復�分上下器備圓方障錦飄紅則土皆被繡幕云浮翠則木鮮呈材愛忽異於吾廬誤將同於君室遂得彌寬徯後更盡依劉宛如夫子之墻不在隸人之館揣循涯分抃戴恩光家𨿽喪而狗已如歸關欲度而雞不難學館開碣石略爲鄒衍之身臺認章華永荷楚王之徳下情無任感遇激切之至伏惟俯賜鑑察謹啟

乞筍於廖宣叔頌

宋黃庭堅龍脫骨掉蒼尾余戢戢漫蛇虺棄雨中心爛死攜長鑱戴簀子可盡髡馘左耳

與馮開之

明屠隆去年大潦歲饑不登入春連雨三月菜麥俱萎死鬥米一錢有奇海錯亦並踴貴�海民人十室九饑村落山澤之間艸無畱根樹無完皮城市衣冠子女牽連行乞甚或度不能活雉經於梁畢命河伯而富貴豪右自多其囷廩厚積深藏日增索髙價風景慘苦言之使人酸鼻弟家僅有谷數十鍾諸兄諸姊及諸子姓中表家枵腹而人待哺日相聚一室共啖此脫粟脫粟有限人饑無窮一老姊以病暫歸歸臥數日卽數日餒矣急以餔米餉之而生平故舊窮交復時時相向道民義不忍獨飽誓與眾生分苦惱計已無復之富家獨擁饒裕坐視生靈之窮而惟思乘時射利道民目擊時艱若處鍼氈之上而智計莫可如何獨不念五濁眾生諸苦皆從自身惡業而生現在之貧窮而餒死悉過去之富貴而慳貪者也目今得意曾不剎那轉眄之間溘焉銷滅墮爲焰口生爲餓夫鑿鑿如此若曹且不信有今生來世之理快意目前而足則亦無如之何矣若使富貴家盡好慈悲盡行施捨以眾富濟眾貧何憂百姓饑餒柰何必不能然所以業深而根損因在而果成展轉反復以積此轆轤之劫也夫上帝主張劫世者帝豈好造是劫以楚毒眾生哉皆眾生之惡業自取之不能逃也弟身旣隱矣遁於人外乃復以人世疾苦罣諸胸懷累伏累起妨我淨業漆室憂魯嫠不卹緯足下得無笑其私憂過計耶𨿽然東教以如傷爲愛西方以平等爲慈學道人卽息景蒲團那得便秦越眾生了不關念假令一朝而仳離板蕩道民𨿽攜妻孥雞犬入山谷猶恐邏者燻而出之寧得晏然偃臥長松修竹之下乎弟頃者深欲渡江與足下相見圖裹糧同如京口訪聶仙翁於烏衣乃去年聶翁云日下丹房未就秋以爲期而饑殍滿路道裏頗艱故不敢輕出遣使往候仙翁便訊足下足下邇者起居何似六時行道當遂精進幸示其狀虞長孺醇白是我輩人須與朝夕綢繆仲仁辯才無礙大似維摩詰猶惜其舌端太縱橫多知爲敗多言數窮此兩言者夫夫頂門鍼也何如入夏恐未免絕糧當告急足下足下囷有餘白粲幸不惜運西江之水

乞貸部藝文二詩

詞

就蒲州使君乞酒

北周庾信蕭瑟風聲慘蒼茫雪貌愁鳥寒棲不定池凝聚未流蒲城桑葉落灞岸菊花浮願持河朔飲分勸東陵侯

蒲州刺史中山公許乞酒一車未送

前人細柳望蒲臺長河始一回秋桑幾過落春蟻未曾開瑩角非難馭捶輪稍可催只言千日飲舊逐中山來

寄江滔求孟六遺文

唐劉�虛南望襄陽路思君情轉親偏知漢水廣應與孟家鄰在日貪爲善昨來聞更貧相如有遺艸一爲問家人

溪上要一隻白簟扇蓋頭垂釣去年就節推侍

禦請之蒙惠一柄紫花紋者𨿽則鱗華具甚紕

薄不及淸源所出因就南郡陳常侍請之遂成

拙句

徐夤難求珍箑過炎天遠就金貂乞月圓直在引風欹角枕且圖遮日上漁船但令織取無花簟不用挑爲飲露蟬莫道如今時較晚也應畱得到明年

友人許惠酒以詩徵之

皮日休野客蕭然訪我家霜威白菊兩三花子山病起無餘事只望蒲臺酒一車

寄王璠侍禦求蜀箋

鮑溶蜀川箋紙彩雲初聞說王家最有餘野客思將池上學石楠紅葉不堪書

乞酒

姚合聞君有美酒與我正相宜溢甕淸如水粘杯半似脂豈惟消舊病且要引新詩況此便便腹無非是滿卮

寄衛拾遺乞酒

前人老人罷卮酒不醉已經年自余君家酒一杯三日眠味輕花上露色似洞中泉莫厭時時寄須知法未傳

乞新茶

前人嫩綠微黃碧澗春采時聞道斷葷辛不將錢買將詩乞借問山翁有幾人

春社從李昉乞酒

宋李濤社公今日沒心情爲乞治聾酒一瓶惱亂玉堂將欲徧依稀巡到第三廳

乞笛竹栽於李少保宅

邵雍浪種閒花占地生未嘗容易暫畱情柰何苦愛淩霜節況是猶存鏤管名待鳳至時當有實學龍吟處豈無聲幽人願乞數枝種得自君家又更榮

問人丐酒

前人百病筋骸一老身白頭今日愧因循𨿽無紫詔還朝速卻有靑山入夢頻風月滿天誰是主林泉徧地豈無人市沽酒味難醇美長負襟懷一片春

次韻和不疑借書鄰幾遇其寢

沈遘嗟哉江湖人野性實疏簡況從衰病侵事事益以懶豈不思自彊所思乃有限但愛江夫子平生事髙散維於讀書勤晝夜不去眼每勞從事賢獨使簿書綰揮署曾不勞兼人信無赧有時倦欲休就席初不暖鄰友更借書丁丁叩門版尢厭吏捨喧牛羊哄棚棧不如歸吾廬靜對日晼晚詩成還示我足以驚幽孱

寄題玉笥觀兼簡道正求逐馬艸

郭祥正他梁飛去有遺壇融結工夫玉未幹一片碧煙鸞舞破數枝紅蕊鹿銜殘雨經梅澗芝田熟路入蕭家玉屋寒晚景自憐行六十欲求逐馬問黃冠

從張仲謀乞蠟梅

黃庭堅聞君寺後野梅發香蜜染成宮樣黃不擬折來遮老眼欲知春色倒池塘

簡江子之求茶

晁衝之政和密雲不作團小誇寸許蒼龍蟠金花絳囊如截玉綠面仿佛松溪寒人間此品那可得三年聞有終未識老夫於此百不忙飽食但苦夏日長北�無風睡不解齒頰苦澀思淸涼故人新除協律郎交遊多在白玉堂揀牙斗誇皆飫嘗幸爲傳聲李太府煩渠折簡買頭綱

從張聖塗乞石

李昭�先生築髙隱趣好淸且獨雲龍峯上石跋艸自鏨斸發竅號陰怪窮根攬坤腹山靈不敢愛鞭比滿崖谷危攀已穿履大載幾折軸直欲起巖巖未容買碌碌心營合天造指化出神速突兀傲中巓憑陵勇雙矗獸蹲目睥睨龍攫腰回蹙縮脰立幽鳥擎顱臥孤犢鯨鱗老廉利猊角怒撐觸軒昂鶴引珠贔屓黿跂足勝空快髙思排峭驚醉目伊余朅來遊步百吟周復願從乞其餘伴我東墻竹猿鶴莫相嗔此客豈非俗常令月色照敢使塵土辱日待風雨來起看空繞屋

求劉知錄澄泥香鑪

鄒浩千卷新書三疊琴靑燈��夜沈沈野人此外無餘好只欠澄泥一柱深

雪中簡次蕭求團茶

前人竹上松間敲玉花最宜石鼎薦靈芽蓬門不識蒼龍璧借問風流宰相家

從聖集乞黃巖魚鮓

範成大截玉凝膏膩白點酥粘粟輕紅千里來從何處想看舶浪帆風

借書一首別薛子長

陳傅良曲阿著柴扉陋甚誰盤桓美人此何求巨竹數十竿日閱書百篇尙覺目力寬欲從借我書我書何足觀辛勤抱遺經及此鬢髮斑一語未領會累日不自安𨿽更聖人手亦恐眾說謾況復秦漢下曾莫修與刪致之獲麟前存者今若干我無所取裁望洋久空嘆讀書固非易窮理良獨難昨來荷堤上嘗試及孟韓此語如涓埃此道如丘山

答曾伯玉借長編

黃幹白露下百艸迅商薄修林幽人起長嘆感此節物深攬衣自徘徊撫劍還悲吟丈夫各有志莫作兒女心涉遠當疾趨畏影須就陰願言理輕車去上南山岑

夏日從陳宗之借書偶成

張戈自從春去後少省出柴扉樹暗鴉巢隱檐空燕語稀憶山憐有夢當暑詠無衣案上書堆滿多應借得歸

客中從厚祿故人乞米

王琮範甑欲塵貧亦甚陶腰未折計何如小�獨對蕭蕭雨臨得唐人乞米書

乞石菖蒲

釋如璧香綠茸茸一寸根淸泉白石共寒溫道人好事能分我畱取斕斑舊蘚痕

從人借琴

金宇文虛中嶧陽慣聽鳳雛鳴瀉出泠然萬籟聲已厭笙簧非雅曲幸從炊爨脫餘生昭文不鼓緣何意靖節無弦且寄情乞與南冠囚縶客爲君一奏變春榮

徐夢弼以詩求蘆菔輒次來韻

劉迎昔聞趙州老老大有泛愛說法利人天機緣不勝載當年鎭府話蓋以小諭大具眼領略之於玆豈無待嗚呼後來者見趨遠不逮又聞東坡翁謫居飽鮭菜暮年海南住幾席溪山對自饌一杯羹老狂猶故態最喜霜露秋味出雞豚外乃知作詩本口腹無不賴風流二大士妙處無向背在家與出家相投若鍼芥先生今復然秀句筆端快誰云修法供遊戲出狼狽一飽待明年桑麻歌佩佩

從趙敷道�石橊

元徳明仙人囊中五色露得種昔與蒲萄俱猩猩染花開五月已覺秋實懸庭除張園一酸齒欲裂君家兩株蜜不如竹馬兒童厭�栗綠囊聊爲剝紅珠

戲答侯威卿覓墨

劉從益萬松火厄化緇塵依舊䢐徠雪裏春冷劑香螺夔一足破慳分與畫眉人

杜善甫乞炭

劉勛筆口酸嘶解說窮寒鑪隨手變春紅因君大笑涪翁拙費盡奇香得馬通

西域從王君玉乞茶

元耶律楚材酒仙飄逸不知茶可笑流涎見曲車玉杵如雲舂素月金刀帶雨剪黃芽試將綺語求茶飲特勝春衫把酒賒啜罷神淸淡無寐塵囂身世便雲霞

題趙徳輝宣慰代友人償債捲陳思濟人以利爲利利登丘山髙能以義爲利其利輕鴻毛偉哉趙使君重義輕幣刀周急乃君子而況同气交交遊負宿債代償曾不勞錐刀抵死競紛紛笑兒曹義風久不作千載空寥寥佳聲足傳播復有禦史謠余時亦安用但續金之貂尙願君侯心推之及蓬蒿又願君侯位鈞衡早持操躋民富壽域永永無逋逃

寄周平叔先生就求蒼耳子

成廷珪周侯久不通書問夜夜滄江入夢頻五月采來蒼耳子幾時分送白頭人沙頭酒熟田毛足港口船來海錯新南北相望千百里老來幽獨倍傷神

借琴

員怡然桐梓年深半裂開嶧陽道士獨憐才細磨蛇腹秋風起輕鑿龍池夜雨來此日銘邊重注字當年爨下欲成灰何時試鼓陽春曲預拂空山小石臺

寄陳以可乞米

明文徵明秋風百里夢姚城無限閒愁集短檠零落交遊懷鮑叔逡巡書帖愧眞卿謀身肯信貧難忍食指其如累不輕見說湖南風物好何時去買薄田耕

乞貓

前人珍重從君乞小貍女郎先已辦氍毹自緣夜榻思髙枕端要山齋護舊書遣聘自將鹽裹篛策勛莫道食無魚花陰滿地春堪戲正是蠶眠二月餘

漁家傲從叔父乞濕紅箋宋陳師道一舸姑蘇風雨疾吳箋滿載紅猶濕色斗朝花光觸日人未識街南小阮應先得靑入柳條初著色溪梅已露春消息擬作新詞酬帝力輕落筆秦黃去後無彊敵

乞貸部選句滿紙千金索酒柳眼窺人鶯聲刮耳不耐郁坐空齋作楚囚對泣也兄肯大放甕頭春色令弟醉倒於三臺洞口乎求聯新構一小樓俯瞰璜溪不佞日箕踞其上𨿽僅容膝然樓外景物柳垂碧色泉漾綠波誠不亞滕王芳渚也足下軒輊唐傑肯賜以孤鶩落霞句否求布竹窗易寒蘆花不暖環兄居者皆業乎蠶桑兄必能使我被挾纊之溫矣覓蟹幾年主事付之持螯已耳景值橙黃更飛輸芒之想特遣孔方兄就君覓也君其駿惠介士�余加乎甚毋謂此夫不熟爾雅者而以蟛�誤覓竹小構於甘溪之岸蓬門花徑盡遂幽居所缺者渭川景物令人大俗肯惠我三五根種之墻間風動簾開暗想丰神異日枕簟其底聆瑯玕搖金聲果爾六逸況味也足下君子哉莫�以此道與人如何如何求菊淒淒旅邸坐對無聊足下諾惠籬菊平分秋色夢侍花神者數數也幸移二種黃白爭妍香風當戶弟卽左持蟹右持新釀拉柴桑君坐地候賞也跂予望之覓柳舊日從隋堤過趺翠陰下聽黃鸝聲直悟得陶先生意伏齋頭覺時時神往君家絲縷列徑作雪含煙豈獨娛樂自私走緣而用索分種門前堪對君家少年風流也若曰九烈君彈汁了非所望求韭菜鍾乳者不亞指藜莧之腸曷可少此請分數十本與僕手自栽之異日者一食十八種荷君榮施矣且冒雨夜剪好作炊以款君也索酴�花名酴�滿架展此春風錦繡之機然蜂來蝶去鶯踏花翻又見繁華矣分惠數枝俾移富貴於綠窗作送春詩料何如索桂桂叢生兮巖之幽馥馥天香恍蟾宮飄來君於秋色平分時夜夜醉嫦娥曾念人爭扳摘乎否也就君募之狀元榜眼探花郎缺一不可借園學圃非大人之志灌園實仲子之心場多繞捨司馬之獨樂有餘地鮮立錐管寧之揮鋤何處謾云董相不窺租祈半畝足令黃生知味手種一蔬明月闌干稍酬苜蓿春風朝暮免對水精謝借馬自嗟薄命邅迍我馬瘏矣誰意深交慷慨借人乘之感情直至於兩忘應用且容夫再索共敝無憾在良友其必誠然久假不歸顧鄙人則何敢爾敬因回騎聊布謝鴻又廏無服馬方嗟徒步之艱行署有良朋忽假駿蹄而代乘公物眞侔乎季路借人已睹於宣尼倘開江閣以迎賓尙何孤杜老銀鞍之望若陟廟堂而待士必不靳裴翁寶騎之頒感戢雅情莫申寸報抒陳微悃姑綴數言更冀飛黃騰跨之時少容款段追隨之地勿以避驄而生異態接引須勤庶乎附驥而獲同遊締交惟永謝借舟客明州半月大半在雨聲中賴足下得畫鷁差委蛇不然行李生蒼苔矣借房觀書塵中多事竟不能抽身到書邊上方鎖白雲妄意暫假爲觀書地倘蒙慨許參考之次或掩卷行吟亦可共證孔墨相爲用處

乞貸部紀事韓非子外儲說左下篇管仲束縛自之齊道而饑渴過綺烏封人而乞食烏封人跪而食之甚敬封人因竊謂仲曰適幸及齊不死而用齊將何報我曰如子之言我且賢之用能之使勞之論我何以報子封人怨之左傳文公十四年子叔姬妃齊昭公生捨叔姬無寵捨無威公子商人驟施於國而多聚士盡其家貸於公有司以繼之昭公十三年晉合諸侯於平丘次於衛地叔鮒求貨於衛淫芻蕘者衛人使屠伯饋叔向羹與一篋錦曰諸侯事晉未敢攜貳況衛在君之宇下而敢有異志芻蕘者異於他日敢請之叔向受羹反錦曰晉有羊舌鮒者瀆貨無厭亦將及矣爲此役也子若以君命賜之其已客從之未退而禁之十六年三月韓起聘於鄭有環其一在鄭商宣子謁諸鄭伯子產弗與曰非官府之守器也寡君不知子大叔子羽謂子產曰韓子亦無幾求晉國亦未可以貳晉國韓子不可偸也若屬有讒人交斗其間鬼神而助之以興其凶怒悔之何及吾子何愛於一環其以取憎於大國也盍求而與之子產曰吾非偸晉而有二心將終事之是以弗與忠信故也僑聞君子非無賄之難而無令名之患僑聞爲國非不能事大字小之難無禮以定其位之患夫大國之人令於小國而皆獲其求將何以給之一共一否爲罪滋大大國之求無禮以斥之何饜之有吾且爲鄙邑則失位矣若韓子奉命以使而求玉焉貪淫甚矣獨非罪乎出一玉以起二罪吾又失位韓子成貪將焉用之且吾以玉賈罪不亦銳乎二十三年叔孫婼如晉晉人執之館諸箕範獻子求貨於叔孫使請冠焉取其冠法而與之兩冠曰盡矣定公三年蔡昭侯爲兩佩與兩裘以如楚獻一佩一裘於昭王昭王服之以享蔡侯蔡侯亦服其一子常欲之弗與三年止之唐成公如楚有兩肅爽馬子常欲之弗與亦三年止之唐人或相與謀請代先從者許之飲先從者醉之竊馬而獻之子常子常歸唐侯自拘於司敗曰君以弄馬之故隱君身棄國家羣臣請相夫人以償馬必如之唐侯曰寡人之過也二三子無辱皆賞之蔡人聞之固請而獻佩於子常子常朝見蔡侯之徒命有司曰蔡君之久也官不共也明日禮不畢將死蔡侯歸及漢執玉而沈曰余所有濟漢而南者有若大川蔡侯如晉以其子元與其大夫之子爲質焉而請伐楚四年晉人假羽旄於鄭鄭人與之明日或�以會晉於是乎失諸侯貧士傳北郭騷者齊人也結罟网捆蒲葦織屨履以養其母猶不足踵門見晏子曰願乞所以養母晏子之僕謂晏子曰此齊國之賢者也其義不臣乎天子不友乎諸侯於利不苟取於害不苟免今乞所以養母是說夫子之義也必與之晏子使人分倉粟府金遺之辭金而受粟有間晏子見疑幹君出奔北郭子曰吾聞之養及其親者身伉其難於是以身死白之莊子外物篇莊周家貧故往貸粟於監河侯監河侯曰諾我將得邑金將貸子三百金可乎莊周忿然作色曰周昨來有中道而呼者周顧視車轍中有鮒魚焉周問之曰鮒魚來子何爲者邪對曰我東海之波臣也君豈有斗升之水而活我哉周曰諾我且南遊吳越之王激西江之水而迎子可乎鮒魚忿然作色曰吾失我常與我無所處吾得斗升之水然活耳君乃言此曾不如早索我於枯魚之肆左傳哀公十三年吳申叔儀乞糧於公孫有山氏曰佩玉繠兮余無所系之旨酒一盛兮余與褐之父睨之對曰粱則無矣粗則有之若登首山以呼曰庚癸乎則諾韓非子內儲說下篇齊中大夫有夷射者禦飲於王醉甚而出倚於郎門門者刖跪請曰足下無意賜之餘瀝乎夷射曰叱去刑余之人何事乃敢乞飲長者刖跪走退及夷射去刖跪因捐水郎門澑下類溺者之狀明日王出而訶之曰誰溺於是刖跪對曰臣不見也𨿽然昨日中大夫夷射立於此王因誅夷射而殺之戰國策郢人有獄三年不決者故令人請其宅以卜其罪客因請之昭奚卹曰郢人某氏之宅臣願之昭奚卹曰郢人某氏不當服罪故其宅不得客辭而去昭奚卹已而悔之因謂客曰奚卹得事公公何爲以故與奚卹客曰非用故也曰請而不得有說色非故如何也漢書朱建傳建賜號平原君家徙長安辟陽侯欲知建建不肯見及建母死貧未有以發喪方假貣服具辟陽侯乃奉百金�列侯貴人以辟陽侯故往賻凡五百金司馬文園集自敍傳相如與臨�令王吉相善往捨都亭臨�卓王孫有女文君夜亡�相如相如乃與馳歸家居徒四壁立卓王孫大怒曰女至不材我不忍殺不分一錢也人或謂王孫王孫終不與文君久之不樂曰長卿第俱如臨�從昆弟假貸猶足爲生何至自苦如此三輔決錄平陵公孫奮富聞京師梁冀知奮儉�以一縷衢鞍遺奮從貸五千萬吳志魯肅傳肅富於財以賑窮敝結士爲務周瑜爲居巢長將數百人故過候肅並求資糧肅家有兩囷米各三千斛乃指一囷與周瑜世說新語和嶠性至儉家有好李王武子求之與不過數十王武子因其上直率將少年之能食者持斧詣園共飽啖畢伐之送一車枝與和公問曰何如君李和旣得惟笑而已表啟語林王右軍爲會稽謝公就乞箋紙庫中惟有九萬枚悉與之桓宣武云逸少不節世說新語桓元素輕桓崖崖在京下有好桃元連就求之遂不得佳者元與殷仲文書以爲嗤笑曰徳之休明肅愼貢其楛矢如其不爾籬壁間物亦不可得也世說補宋次道家多書劉道原就借觀宋日具酒饌爲主人禮道原曰此非吾所爲來也悉撤去閉閣抄讀旬日盡其書而去南史胡諧之傳諧之旣居權要多所徵求就梁州刺史範柏年求佳馬柏年患之謂使曰馬非狗子那可得爲應無極之求接使人薄使人致恨歸謂諧之曰柏年云胡諧是何傒狗無厭之求諧之切齒致忿時王元邈代柏年柏年稱疾推遷不時還諧之言於帝曰柏年恃其山川險固聚眾欲擅一州及柏年下帝欲不問諧之又言見獸格得而放上山於是賜死北史楊播傳播爲華州刺史至州借人田爲禦史王基所劾除官爵裴佗傳佗子諏之少好儒學嘗從常景借書百卷十許日便返疑其不能讀每捲策問應答無遺景嘆曰應奉五行俱下禰衡一覽便記今復見之於裴生矣崔亮傳光韶亮從父弟也家足於財資產皆弟光伯所營光伯亡悉焚其契河間邢子才曾貸錢數萬後送還之光韶曰此亡弟相貸僕不知也竟不納裴寬傳寬弟漢借人異書必躬自錄本北山錄唐徐世績討河北饋餉不給王師且羸貸糧於寺而僧曰常住不可也有惠休者聞而告其徒曰若此舉無功則國虞矣國虞而寺焉存遂發廩賑食神龍初欲罷釋教惟河北不被詔以曾貸糧故也唐書楊再思傳再思捨逆旅有盜竊其衣囊再思遇之盜窘謝再思曰而苦貧故至此囊中檄無所事幸畱它物可持去初不爲人言但假貸以還郭震傳震字元振魏州貴鄕人以字顯長七尺美須�少有大志十六與薛稷趙彥昭同爲太學生家嘗送資錢四十萬會有縗服者叩門自言五世未葬願假以治喪元振舉與之無少吝一不質名氏稷等嘆駭全唐詩話白樂天求馬裴度贈以馬因戲云君若有心求逸足我還畱意在名姝引妾換馬之事樂天答曰安石風流無柰何欲將赤驥換靑娥不辭便送東山去臨老何人與唱歌冊府元龜文宗太和五年六月貶右龍武大將軍李甚爲宣州別駕甚子貸回紇錢一萬一千四百貫不償爲回紇所訴故貶甚因下詔曰如聞頃來京城內衣冠子弟及諸軍使並商人百姓等多有舉諸蕃客本錢歲月稍深徵索不得致蕃客停滯市易不獲及時方務撫安須除舊獘免令受屈要與攺更自今以後應諸色人宜除準敕互市外�不得輒與蕃客錢物交關委禦史臺及京兆府切加捉搦仍卽作條件聞奏其今日已前所欠負委府縣速與徵理處分北夢瑣言杜徳祥侍郎昆弟力困要舉息利錢濟急用召同坊富民到宅且問曰子本對是幾錢其人拂袖而出揮麈餘話毋昭裔貧賤時嘗借文選於交遊間其人有難色發憤異日若貴當板以鏤之遺學者後仕王蜀爲宰遂踐其言刊之馬令南唐書蒯鰲傳鰲時有不給而躬謁於人苟愆其期後𨿽固予亦弗之受黃載傳載獲資鏹飲歠之外一無所蓄或有假貸則欣然予之不計其多少徐溫傳知訓溫長子也初學兵於朱瑾瑾力教之後因求馬於瑾瑾不與遂有隙遼史道宗本紀淸寧三年十二月庚戌禁職官於部內假貸貿易蕭兀納傳壽隆元年兀納拜北府宰相初天祚在潛邸兀納數以直言忤旨及嗣位出爲遼興軍節度使守太傅以佛殿小底王華誣兀納借內府犀角詔鞫之兀納奏曰臣在先朝詔許取帑錢十萬爲私費臣未嘗妄取一錢肯借犀角乎天祚愈怒奪太傅官降寧邊州刺史宋史張美傳美爲澶州糧料使周世宗鎭澶淵每有求取美必曲爲供給世宗卽位判三司以干敏稱世宗深委賴焉然以澶淵有所求假頗薄之美亦自愧李崇矩傳有鄭伸者客崇矩門下性險詖無行崇矩待之漸薄伸因上書告崇矩陰事崇矩子繼昌性謹厚鄭伸早死其母貧餓嘗詣繼昌乞丐家人競前詬逐繼昌召見與白金百兩時人稱之國老談苑浙帥開宴置金鐘以爲罰爵陶谷後因臥病浙帥使人問其所欲谷以金鐘爲請浙帥以十副贈之乃以詩謝云乞與金鐘病眼明其苟得無恥如此宋史魏仁浦傳仁浦字道濟衛州汲人幼孤貧母爲假黃縑制暑服仁浦年十三嘆曰爲人子不克供養乃使慈母求貸以衣我我能安乎因慷慨泣下辭母詣洛陽濟河沈衣中流誓曰不貴達不復渡此李沆傳雍熙三年右拾遺王化基上書自薦太宗謂宰相曰李沆宋湜皆嘉士也卽命中書並化基召試並除右補闕知制誥沆位最下特升於上各賜錢百萬又以沆素貧多負人錢別賜三十萬償之沈倫傳倫在相位日值歲饑鄕人假粟者皆與之殆至千斛歲餘盡焚其券王佑傳佑孫質家世富貴兄弟習爲驕侈而質克己好善自奉簡素如寒士不喜畜財至不能自給初旦爲中書舍人家貧與昆弟貸人息錢違期以所乘馬償之質閱書得故券召子弟示之曰此吾家素風爾曹當毋忘也張思鈞傳思鈞爲益州鈐轄兼綿漢九州都巡檢使咸平中以王鈞之亂出兵保綿州賊陷漢州思鈞進攻克之斬僞刺史苗進又與石普敗賊彌牟寨巴西尉傅翺有善馬思鈞求之翺不與思鈞平賊心恃功居多召翺至責以轉餉後期斬之上聞其事傳召付禦史臺鞫治罪當斬特貸之削籍流封州劉延世孫公談圃予嘗小釀公聞而見訪後度釀熟以詩見索云稍覺香燻鼻還思酒入唇盈缸止三斗可潑甕頭春予因和云紫貂寒擁鼻綠蟻細侵唇蓮燭當時事壺頭此日春靑瑣詩話大丞相呂夷簡一日有儒者張球獻詩曰近日廚中乏所供孩兒啼哭飯籮空母因低語告兒道爹有新詩上相公公見詩甚悅因以俸錢百緡遺之又爲引道貴門館得依棲之過庭錄建業進士某遊上都貧不能自給以詩幹韓相魏公一聯云建業江山千里遠長安風雪一家寒韓公憐之以百千賙焉東軒筆錄範文正公在睢陽掌學有孫秀才者索遊上謁文正贈錢一千明年孫生復道睢陽謁文正又贈十千因問何爲汲汲於道路孫秀才戚然動色曰老母無以養若日得百錢則甘旨足矣文正曰吾觀子辭气非乞客也二年僕僕所得幾何而廢學多矣吾今補子爲學職月可得三千以供養子能安於爲學乎孫生再拜大喜於是授以春秋而孫生學篤不捨晝夜行復修謹文正甚愛之明年文正去睢陽孫亦辭歸後十年聞泰山下有孫明復先生以春秋教授學者道徳髙邁朝廷召至太學乃昔日索遊孫秀才也文正嘆曰貧之爲累亦大矣倘因循索米至老則𨿽人才如孫明復者尢將汨沒而不見也墨莊漫錄蘇子由在政府子瞻爲翰苑有一故人與子由兄弟有舊者來幹子由求差遣久而未遂一日來見子瞻且云某有望內翰以一言爲助公徐曰舊聞有人貧甚無以爲生乃謀伐冢遂破一墓見一人裸而坐曰爾不聞漢世楊王孫乎裸葬以矯世無物以濟汝也復鑿一冢用力彌艱旣入見一王者曰我漢文帝也遺制壙中無納金玉器皆陶瓦何以濟汝復見有二冢相連乃穿其在左者久之方透見一人曰我伯夷也瘠羸面有饑色餓於首陽之下無以應汝之求其人嘆曰用力之勤無所獲不若更穿西冢或冀有得也瘠羸者謂曰勸汝別謀於他所汝視我形骸如此捨弟叔齊豈能爲人也故人大笑而去淡山雜識某年十三歲時見東坡過先君具言世有豪傑之士隱而不見於世者如余鄕隱居君子失其姓名世居眉山之中坡卽葬時會期日已迫而墓磚未足謀之於人皆曰當往見此君則立可辦也但多遊獵又所居山林敻絕未易見試往圖之東坡凡兩日始得至其居又俟至日暮伏於道左方見其從數騎歸乃少年也旣下馬始通謁少年易服出迎於門外執禮無違坐定問其所以東坡具以告少年曰易事爾請具飯且宿於此當令如期辦所須少頃數靑衣童跪進盤餐皆今日所擊之鮮也進酒數大白飲啖自若食兼數人飯畢始從容就榻翌日遣僕馬送坡下山三日無耗明日旦下手破土坡甚疑悔欲罪元告者是夕至晚磚猶無一口至者明曉視其墓地之側則五萬口斬斬然羅列矣眾皆驚嘆畢再往謁謝卒不得見送所直亦不得達豪哉宋史朱熹傳熹登第五十年仕於外者僅九考立朝才四十日家故貧少依父友劉子羽寓建之崇安後徙建陽之考亭簞瓢屢空晏如也諸生之自遠而至者豆飯藜羹率與之共往往稱貸於人以給用而非其道義則一介不取也朱子語類陳無己趙挺之邢和叔皆郭大夫婿陳在館職當侍祠郊丘非重裘不能禦寒气無己止有其一其內子爲於挺之家假以衣之無己詰所從來內以實告無己曰汝豈不知我不著渠家衣耶卻之旣而遂以凍病死謝克家作其文集序中有云篋無副裘又云此豈易衣食者蓋指此事桯史余裏中士每秋賦與計偕貧不能行者或仰給勸駕嘉泰辛酉永嘉周夢與呂齡宰徳化垂滿矣士有以故例請者弗報贄以啟束裝而俟又弗報怒而索其贄余適謁琴堂坐間夢與口占授札吏復之曰伏承寵翰見索長箋愛莫能畱感而且駭珠璣在側固知酬應之難筆硯生塵未免紓遲之咎趙客有辭而取璧楚人敢訝於亡弓所恨具舟已及瓜而代去無由洗眼觀奪錦之歸來更冀恢洪以基光大畢緘顧余作釋語曰予非摩訶薩埵乃諸公之提婆達多耳余笑莫敢答士擲其報章於門而去閽者白之曰正自乏楮君就席以爲室間書庋無所問齊東野語直齋陳先生云向爲紹興教官日有同官初至者偶問其京削欠幾何答云久一二紙數月聞有舉之者會間賀其成事則又曰尙欠一二紙又越月聞有舉者扣之則所答如前余頗怪之他日與王深甫言之深甫笑曰是何足怪子不見臨安丏者之乞房錢乎暮夜號呼於衢路曰吾今夕所欠十幾文耳有憐之者如數與之曰汝可以歸臥矣感謝而退去之數十步則其號呼如初焉子不彼之怪而此之怪何哉因相與大笑而罷宋史劉宰傳宰生理素薄見義必爲旣竭其力藉質貸以繼之無倦金史奧屯忠孝傳忠孝攺沁南軍坐前在衛州勾集妨農軍借民錢不令償由是貧富不相假貸軍民不相安降寧海州刺史世說補孔拯侍郎朝回遇雨避於一叟之廡下延入廳事叟烏帽紗巾逢迎甚恭因備酒肴一一精好孔公借油衣叟曰某寒不出熱不出風不出雨不出未嘗置油衣也孔公不覺頓忘宦情元史劉因傳因蚤喪父事繼母孝有父祖喪未葬投書先友翰林待制楊恕憐而助之始克襄事布魯海牙傳布魯海牙使眞定眞定富民出錢貸人者不逾時倍取其息布魯海牙正其罪使償者息如本而止後定爲令太宗本紀十二年以官民貸回鶻金償官者歲加倍名羊羔息其害爲甚詔以官物代還凡七萬六千錠仍命凡假貸歲久惟子本相侔而止著爲令輟耕錄吾鄕周待制先生仁榮字本心築一室才落成友人楊公道輿疾至門曰願假君新宅以死先生讓正寢居之妻子咸不然未幾楊死明外史黃鉞傳鉞家有田在葛澤陂鉞父令督耕其中鉞從友人家借書竊讀不廢縣舉賢良授宜章縣典史丘浚傳浚字仲深瓊山人幼孤母李氏教之讀書過目成誦家貧無書嘗走數百里借書必得乃已江南通誌吳汝憲字道卿無錫人朴茂方正言笑不苟與人交洞徹肺腑嘗稱貸薛氏金其人歿於倭訪得其兄弟盡歸之其存心不欺類如此明外史吳嶽傳嶽知廬州時去廬日假一蓋禦雨至卽命還之歸自南都假僧寮以見客裕山雜記故人胡文喬遷曠達不羈之士也家頗零落一日詣余出一詩於袖中云藿食鶉衣鬢已秋三喪淺土淚橫流登堂稽首無他語見說先生有麥舟讀之慘然爲賻之寧波府誌姚應龍字子翼嘗遊雲間積金三百餘爲商貸去逾年索之不能償願納其女應龍曰丈夫自有肝膽豈以錙銖割君愛女耶折券出門濟南府誌髙所蘊字爾施號宏室淄川人長山李司寇化熙嘗言當明萬曆癸丑年省大饑�友陳浣初偶相過有憂色詢之則曰宏室折簡相邀或爲予所逋耶翼日再過則有喜色又詢之則曰往歲予以試事曾貸宏室數金後止完其六昨抵其裏具酒款語移時乃出前金曰二不登得無苦炊煙斷耶前物幸完璧以歸他人恐有侵漁故煩枉駕耳張騰沾化人與張守禮交借騰四十金禮疾作且死囑家人曰吾負騰矣吾死可舉田宅償之家人如其指騰毅然曰人亡帳卽亡耳田宅何爲取袖中券裂之汝州誌李云蛟生員其父日榮於崇禎年貸某銀百兩遭寇變榮與銀主俱已物故並文約已無存矣云蛟慨然曰若以無憑不償吾父何以瞑目乎勉力湊還州人至今嘆服不置

乞貸部外編致虛雜俎昔有仙人鳳子者欲有所度隱於農夫之中一日大雨有鄰人來借艸履鳳子曰他人艸履則可借吾之艸履乃不借者也其人怒詈之鳳子卽以艸履擲與化爲鶴飛去故後世名艸履爲不借括異志秀州魏塘村方通判乳媼周氏臨安人爲人朴直自信不慮人欺村民或從假貸不問識不識隨意與之有蔡公者負最多每督取率托以他故經數年媼呼而責之每以妄言答雲實負婆錢累欲償輒爲官事所蕩願更寬今歲如再背約當爲八乳牝狗以報未幾蔡死而方家得一犬八乳周媼常戲呼曰汝是蔡公卽掉尾而前自是聞呼卽至十年乃死語怪濟瀆祠相傳神通人假貸前後事不一漫志其慨一二祠有大池凡欲假金者禱於神以珓決之神許則以契券投池中良久有銀浮出如其數貸者持去貿易利市加倍如期具子本祭謝而投之銀沒而原浮其券如人間式亦有中保之人若神不許則投券入水頃之券復浮還牛馬百物皆可假借投之復出故不死也嘗有不能償者捨其兒以盒子盛之投入俄頃盒浮起視之兒活於中無恙蓋神鑑其誠閔而貸其債也靑州府誌張邦直臨朐人篤志學古步趨言論動以先儒爲法尢好施予有族人稱貸者知其貧折券不索其人死公未知也一夕夢來還貸覺而報馬生駒矣公以爲偶然久之又夢來辭公疑焉以馬饋姻家輒病死公取而葬之其仁惠類如此

乞貸部雜錄新序雜事篇孔子曰吾聞取於臣謂之取不曰假顏氏家訓治家篇借人典籍皆須愛護先有缺壞就爲補治此亦士大夫百行之一也濟陽江祿讀書未竟𨿽有急速必待捲束整齊然後得起故無損敗人不厭其求假焉諧噱錄有借界尺筆槽而破其槽者白其主人曰韓直木如常孤竹君無恙但半面之交忽然折節矣主人大笑廬陵官下記今人云借書還書等爲二癡據杜荊州書告貺云知汝頗欲念學今因還車致副書可案錄受之當別置一宅中勿復以借人古諺云有書借人爲嗤借人書送還爲嗤也涑水家儀凡爲子婦者不敢私假不敢私與

