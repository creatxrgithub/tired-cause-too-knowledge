

拜謁部匯考﹝按拜跪之儀不獨行於交誼凡五倫中俱有之故凡君臣之間男女之辧吉凶之禮可備參考者皆采之﹞禮記

曲禮上侍食於長者主人親饋則拜而食主人不親饋則不拜而食大

全方氏曰凡以稱禮之施而已侍飲於長者酒進則起拜受於尊所

陳注

尊所置尊之所也凡遺人弓者若主人拜則客還辟音

辟辟

音避

拜

陳注

弓尙在客手故不容答主人之拜而少逡巡遷延以避之辟猶開也謂離其所立之處君言至則主人出拜君言之辱使者歸則必拜送於門外陳

注至則拜命歸則拜送皆敬君也臨喪不笑揖人必違其位

陳注

出位而揖禮以變爲敬也介者不拜爲其拜而蓌拜

注蓌則失容節蓌猶詐也疏

蓌挫也戎容曁曁著

甲而屈拜則挫損其戎威之容也一云蓌詐也言著鎧而拜形儀不足似詐也集說

長樂陳氏曰古者

介冑有不可犯之色介者不拜蓋介者所以服人拜者所以服於人服人者無所服於人故不拜焉不拜而周禮謂之肅拜是亦不拜之拜也兵法曰軍容不入國國容不入軍軍容入國則民徳廢國容入軍則民徳弱介者不拜不以國入軍也鄢陵之戰郤至不拜楚使崤之役蹇叔之子不拜其父細柳之屯周亞夫不拜其君可謂知此矣新安朱氏曰蓌猶言有所枝柱不利屈伸也

曲禮下大夫士見於國君君若勞之則還辟再拜稽首君若迎拜則還辟不敢答拜注

謂大夫士見君旣拜矣而復見勞也聘禮曰君勞使者及介君皆答拜還辟不敢答拜嫌與君亢賓主之禮迎拜謂君迎而先拜之疏自此至相答

拜也一節論君臣男女相答拜之法此謂大夫士出聘他國君之禮勞慰也還辟逡巡也稽首頭至地也初至行聘享私覿禮畢而主君又別慰勞己在道路之勤故逡巡而退辟也聘禮無還辟之文者文不備也君若迎拜謂聘賓初至大門外主君迎而拜之賓是使臣不敢當禮則逡巡不敢答主君之拜故聘禮云賓入門左公再拜賓辟不答拜是也集說

藍田呂氏曰還辟再拜稽首以君臣之禮

見他國之君也迎拜則還辟他國之君以賓主之禮接己而己不敢亢也馬氏曰禮莫盛於再拜拜莫重於稽首儀禮周官凡賓主君臣之接也皆以再拜爲節特鄕飲則主人三拜眾賓一拜而已士相見聘禮至於禮之殺者亦一拜而已再拜所以爲盛禮也周官九拜先稽首記曰稽首服之甚孟武伯曰非天子寡君無所稽首知武子曰天子在而君辱稽首寡君懼矣此稽首所以爲禮之重也所謂大夫者聘禮之賓也所謂士者聘禮之介也總而言之皆謂之客故周官司儀君勞客客再拜稽首是也然聘禮賓之受幾受幣私覿莫不稽首其於郊勞與歸饔餼者亦稽首則大夫之稽首於國君者非特拜勞而已記之所言特一端也聘禮卿勞賓於郊賓再拜勞者不答拜及歸饔餼賓再拜大夫不答拜昏禮賓奠雁再拜主人不答拜則不敢答拜者非特辟君之迎拜而已記之所言亦一端也葉氏曰用下敬上謂之貴貴故大夫士見於國君不敢答拜用上敬下謂之尊賢故下文貴賤𨿽不敵賓主相尊則先拜貴貴者禮也尊賢者義也江陵項氏曰荀子大略篇曰平衡曰拜謂磬折頭與腰平如衡也下衡曰稽首至地曰稽顙大夫之臣拜不稽首以是推之則今之折腰揖卽古之拜也今之低首揖卽古之稽首也今之拜伏其頭至地乃類古之稽顙耳然今之拜自是古之跪俯伏三事殊與古拜不類今之揖其形用古之拜其聲用今之喏亦是兩事皆與古之不類也古揖舉手而無聲大夫士相見𨿽貴賤不敵主人敬客則先拜客客敬主人則先拜主人注

尊賢也疏

此謂使臣行禮受勞已竟次見彼國

卿大夫也惟賢是敬不計賓主貴賤𨿽爲大夫而徳劣亦先拜有徳之士也謂異國則爾同國則否集說

藍田呂氏曰尊賢之義貴賤之勢有不得奪之也

馬氏曰相見貴於相下相下貴於相先士相見禮若先生異爵者請見之則辭辭不得命則先見之然則拜之禮蓋亦若此故主人敬客則先拜客客敬主人則先拜主人也燕禮賓升自西階主人先拜至聘禮賓入大門主君先拜迎則先拜之禮不特大夫士而已記之所言亦一端也凡非弔喪非見國君無不答拜者大夫見於國君國君拜其辱士見於大夫大夫拜其辱同國始相見主人拜其辱君於士不答拜也非其臣則答拜之大夫於其臣𨿽賤必答拜之男女相答拜也注

禮尙往來喪賓不答拜不自賓客也國君見士不答其拜士賤也自外來而拜拜見也自內來而拜拜辱也非其臣則答拜不臣人之臣也大夫答其臣之拜辟正君也男女嫌遠別不相答拜以明之疏禮尙往來己𨿽賢徳而必皆相答拜凡拜而

不答拜者惟弔喪與士見己君二條耳弔賓本來助執喪事非行賓主之禮士喪禮有賓則拜之賓不答拜是也君不答士拜聘禮士介四人君皆答拜者以其他國之士故也大夫見於國君謂見他國君也故聘禮云公在門左拜是拜其辱也士見於大夫大夫拜其辱者謂平常相答拜非加敬也故聘禮賓朝服問卿卿迎於廟門外再拜是也同國始相見主人拜其辱者前是異國此明同國同國則主人必先拜辱也若君於己士以其賤故不答拜他國之士非己尊所加故答之然聘禮云聘使還士介四人君旅答拜者敬其奉使而還士相見禮士見國君君答拜者以其初爲士敬之故也大夫爲君宜辟正君故不辧己臣貴賤皆答拜也男女相別或嫌其不相答故明𨿽別必宜答也集說

橫渠張氏曰弔喪不答拜主人拜伏以哭弔者難答故辟之君與士不答拜於大夫亦有時而答尊賢也講義曰舉弔喪及見國君二條以明拜之皆答耳藍田呂氏曰弔喪者主人拜賓賓不答少儀曰適有喪者曰比童子曰聽事適公卿之喪曰聽役於司徒諸侯使人相弔辭云寡君有宗廟之事不得承事則凡弔者非以賓客來獨主拜賓之辱而已賓不可申其敬也馬氏曰士喪禮弔者升自西階主人進中庭哭拜稽顙賓出主人拜送於門外三日成服主人拜眾賓此弔喪所以無答拜之禮也士之於君朝則不坐燕則不與大享則旅食而已此君與士所以無答拜之禮也君於他邦之人使介者還其幣則非其臣答拜之可矣大夫之臣不稽首於大夫所以辟君也則其臣𨿽賤必答拜之可知矣昏禮主婦一拜�答再拜則男女相答拜可知矣廬陵胡氏曰左傳哀十二年仲尼弔季孫放絰而拜則喪賓亦拜矣長樂劉氏曰大夫見於國君國君拜其辱者古之士進以道不以祿也道可以固國康民者非禮不足以安之君而無禮𨿽萬鍾之祿不顧也是故以祿致者不足以爲賢又況其君慢之而不顧者乎子曰君使臣以禮臣事君以忠孟子曰君視臣如艸芥臣視君如寇讎然則拜其辱爲國以致其忠非憚其屈己也矧其下者乎君於士不答拜者始升於鄕去民未遠也大夫之於士猶國君之於大夫焉男女相答拜人倫之義以敬爲本

內則凡男拜尙左手凡女拜尙右手

大全

嚴陵方氏曰尙左尊陽道也尙右尊陰道也

玉藻士於大夫不敢拜迎而拜送士於尊者先拜進面答之拜則走陳

注士於大夫尊卑有間若大夫詣士士不敢拜而迎之恐其答拜也去則拜送者禮賓出則主人再拜送之賓不答拜禮有終止故也士若見於大夫則先拜於門外然後進而見面若大夫出迎而答其拜則走避之君賜車馬乘以拜賜衣服服以拜賜

陳注

君賜及門旣拜受矣明日又乘服詣君所而拜謝其賜所謂再拜敬之至也君賜稽首據掌致諸地

陳注

據按也覆左手以按於右手之上致至也頭及手俱至地也酒肉之賜弗再拜凡獻於君大夫使宰士親皆再拜稽首送之大夫不親拜爲君之答己也大夫拜賜而退士待諾而退又拜弗答拜陳

注大夫往君門而拜君昨日所賜及門卽告小臣小臣入白大夫卽拜拜竟卽退不待小臣出報恐君召進之而答拜也君不答士之拜故士拜竟則待小臣傳君之諾報而後退也又拜者小臣傳諾報而出士又拜君之諾也弗答拜謂君終不答士之拜也大夫親賜士士拜受又拜於其室衣服弗服以拜敵者不在拜於其室陳

注其室大夫之家也衣服弗服以拜下於君賜也敵尊卑相等也其室獻者之家也若當時主人在家而拜受則不復往彼家拜謝今主人不在不得拜受還家必往而拜之也若朋友則非祭肉不拜親在人或賜之則稱父拜之大

全方氏曰不敢私受也

喪服小記爲父母長子稽顙大夫弔之𨿽緦必稽顙

陳注

服重者先稽顙而後拜賓服輕者先拜賓而後稽顙父母尊也長子正體也故從重大夫弔於士是以尊臨卑𨿽緦麻之喪亦必稽顙而後拜蓋尊大夫不敢以輕待之也婦人爲夫與長子稽顙其餘則否

陳注

其餘謂父母也大

全長樂陳氏曰稽顙猶稽首也

禮非至尊不稽首則喪非至重不稽顙矣

少儀聞始見君子者辭曰某固願聞名於將命者不得階主適者曰某固願見注

君子卿大夫若有異徳者固如故也將猶奉也卽君子之門而云願以名聞於奉命者謙遠之也重則云固奉命傳辭出入階上進者言賓之辭不得指斥主人敵當也願見願見於將命者謙也疏

此論見君子之法但此一篇明細小威儀不復局以科段記者謙退不敢自專制其儀而傳聞舊說故曰聞也辭客之辭也某客名也再辭曰固聞名謂名得通達也將命謂傳辭出入通主客之言語也客實願見君子而云願聞名於傳命者不敢必斥見君子但願將命者聞之而已不云初辭而云固者欲明主人不卽見己己乃再辭也若初辭則不云固惟云某願聞於將命者耳階進也人升階必上進主謂主人也客宜卑退不得進斥主人也敵者不謙故云願見亦應云願見於將命者因上已有故此略之固義亦同上集說

長樂劉氏曰古

者朋友往來賓主相覿同用一禮於是傳命共爲一辭若士相見載於儀禮用以一天下之禮俗也此少儀所以載於經乎曰聞者謂三代先王旣行其辭於舊俗間或衰墜而知禮者未盡殞滅故曰聞焉願聞名於將命者謂至於門外擯者請事答以辭不得階主述其崇徳之意不敢由階升堂直見主人之謂也金華應氏曰古禮廢壞辭命不審擯詔不嚴交際之義能盡其敬者固鮮然分勢之隆崇者又未免亢焉而不接人臣之見天子昧死而後言頓首而後請其辭曰陛下下僚之見上官庭趨而後進升階而屢降其辭曰閣下亦幾於阻絕而不通矣夫將命者人也人則有可通之情陛階門合地也地則無自通之路噫安得以少儀之辭而語之哉嚴陵方氏曰聞言所記之事非由於己見乃聞之於人爾君子者有位有徳者之通稱也辭則表記所謂無辭不相見是矣將命者蓋將奉主人之命而傳道之者也亦擯詔之類歟論語言將命者出戶是矣願見君子而曰願聞名於將命者以其尊而不可以遽見故先欲聞其名以其不可指斥而與之亢禮故止言將命者而已不得階主蓋言不可指斥主人升進而與之階也與之相敵故不必先聞其名直曰願見而已此隆殺之辧也山陰陸氏曰主主尊者階階敵者不得階主亦詞也若曰固願見不得階主而前爾邵氏曰諸家解釋不得階主未甚分曉以愚觀之階猶階梯之階主猶觀近臣以其所爲主之主求見君子者辭曰某固願聞名於將命者恐不得將命者導達爲之階主爾夷之因徐辟而求見孟子正此意罕見曰聞名亟見曰朝夕瞽曰聞名

注罕希也希相見𨿽於敵者猶爲尊主之辭如於君子也亟數也於君子則曰某願朝夕聞名於將命者於敵者則曰某願朝夕見於將命者瞽無目也以無目辭不稱見疏前二條明始相見此經明

已相見而疏者尊者敵者皆云願聞名於將命者然敵者始來曰願見重來而數�曰聞名者亦獎之使不疏也或云始來禮隆故尊卑宜異重來禮殺故宜同也亟見謂數相見者瞽者其來不問見貴賤則並通云願聞於將命者集說

嚴陵方氏曰罕

見以其相見之罕疑其情之不通𨿽於敵者亦曰聞名而已始入而辭曰辭矣卽席曰可矣排闔說屨於戶內者一人而已矣有尊長在則否注

可猶止也謂擯者爲賓主之節說屨於戶內者一人𨿽眾敵猶有所尊也在在內也尊長在則後來之眾皆說屨戶外疏此一節明賓主之入擯者

告之辭讓之節及說屨之儀始入門主人辭謝於賓擯者告主人曰辭謝賓矣謂辭讓賓令賓先入至階之時擯者亦應告主人曰辭讓賓先登矣此不言者始入之文包入門登階也至賓主升堂各就席而立擯者恐賓主辭讓卽席故告之曰可矣言止不須辭也賓主席眾入戶內𨿽尊卑相敵猶推一人爲尊闔謂門扉排推門扉說屨戶內者止尊者一人而已先有尊長在堂或室眾人後入不得說屨戶內也集說

山陰陸氏曰始入而辭曰辭矣

卽席曰可矣宜承道瞽亦然脫亂在此慶源輔氏曰物畜然後有禮故眾必有所尊也若說屨於尊長前非禮問品味曰子亟食於某乎問道藝曰子習於某乎子善於某乎不疑在躬疏

此一經明賓主相問飲食及道藝之事集

說嚴陵

方氏曰人之情品味有偏嗜道藝有異尙問品味不可斥之以好惡而昭其癖故曰子亟食於某乎問道藝不可斥之以能否而暴其短故曰子習於某乎子善於某乎信然後不疑有諸己之謂信則疑固不可以在躬矣不度民械不願於大家不訾重器

疏此一節因明賓主之禮客至主人之家不度民械使已亦有也大家謂富貴廣大之家謂大夫之家士往見彼富大不可願效之非分而願必有亂心也客不思玩主人珍物重器若思玩之則憎疾已貧賤生淫亂濫惡也介者不拜婦人吉事𨿽有君賜肅拜爲屍坐則不手拜肅拜爲喪主則不手拜注

肅拜拜低頭也手拜手至地也婦人以肅拜爲正凶事乃手拜耳爲屍爲祖姑之屍也士虞禮曰男男屍女女屍爲喪主不拜手者爲夫與長子當稽顙也其餘亦手拜而已𨿽或爲惟或曰喪爲主則不手拜肅拜也疏此論婦人拜儀婦人吉禮不

手拜但肅拜肅拜如今婦人拜也吉事及君賜悉然手拜則周禮空首鄭注周禮空首拜頭至手此云手至地不同者此手拜之法先以手至地而頭來至手兩注不同其實一也肅拜是婦人之常而昏禮婦拜扱地以其新來爲婦盡禮於舅姑故也左傳穆嬴頓首於宣子之門者有求於宣子非禮之正也下云爲喪主則不手拜明不爲喪主其餘輕喪凶事則手拜也周禮坐屍嫌婦人或異故記者明之屍坐謂虞祭若平常吉祭共以男子一人爲尸祭統云設同幾是也婦人爲屍或答拜時但肅拜而不手拜也集說

長樂陳氏曰肅拜俯其手而

肅之也婦人與介者之拜也手拜者手至地也士昏禮婦拜扱地是也嚴陵方氏曰肅拜者低頭屈膝以致其肅爾莫重於君賜吉事𨿽有之亦止於肅拜而已爲屍亦拜者以婦人容或答拜故也

慶源輔氏曰言𨿽有君賜肅拜以見肅拜非簡也自是婦人禮當然凶事變常故手拜爲屍坐爲喪主不手拜則又變於喪

雜記上爲妻父母在不杖不稽顙母在不稽顙稽顙者其贈也拜陳

注適子妻死而父母俱存故其禮如此然大夫主適婦之喪故其夫不杖若父沒母存母不主喪則子可以杖但不稽顙耳贈謂人以物來贈己助喪事也母在𨿽不稽首惟拜謝此贈物之人則可以稽顙故云稽顙者其贈也拜小斂大斂啟皆辯拜辯

音徧陳

注禮當大斂小斂及啟攢之時君來弔則輟事而出拜之若它賓客至則不輟事待事畢乃卽堂下之位而徧拜之故特舉此三節言之若士於大夫當事而大夫至則亦出拜之也

雜記下三年之喪以其喪拜非三年之喪以吉拜

陳注

拜問拜賜拜賓皆拜也喪拜稽顙而後拜也吉拜拜而後稽顙也今按檀弓鄭注以拜而後稽顙爲殷之喪拜稽顙而後拜爲周之喪拜疏云殷之喪拜自斬衰至緦麻皆拜而後稽顙以其質故也周制則杖期以上皆先稽顙而後拜不杖期以下乃作殷之喪拜此章疏義與檀弓疏互看乃詳

喪大記君拜寄公國賓大夫士拜卿大夫於位於士旁三拜夫人亦拜寄公夫人於堂上大夫內子士妻特拜命婦汜拜眾賓於堂上陳

注君謂遭喪之嗣君也寄公與國賓入弔卿大夫則拜之於位士則旁三拜而已旁謂不正向之也夫人亦拜寄公夫人於堂上其於卿大夫之內子士之妻則亦拜之但內子與命婦則人人各拜之眾賓則士妻也汜拜之而已亦旁拜之比也其無女主則男主拜女賓於寢門內其無男主則女主拜男賓於阼階下子幼則以衰抱之人爲之拜爲後者不在則有爵者辭無爵者人爲之拜儀禮

士冠禮冠者北面見於母母拜受子拜送母又拜

注婦人於丈夫𨿽其子猶俠拜疏

但是婦人於丈

夫皆使俠拜故舉子以見義也俠古洽反

士昏禮婦拜扱地

注扱地手至地也婦人扱地猶男子稽首

士相見禮

注鄭目錄云士以職位相親始承摯相見之禮士相見於五禮屬賓禮疏經亦有大夫及庶人見君

之禮亦有士見大夫之法獨以士相見爲名者以其兩士職位不殊同類暱近故以士相見爲目云執禽摯之法此新升爲士大夫之等同國執禽摯相見及見君之禮𨿽非出聘亦是賓主相見之法故屬賓禮也此篇內含卿大夫相見以其新升爲士或士自相見或士往見卿大夫或卿大夫下見士或見己國君或士大夫見他國君來朝者新出仕從微至著以士爲先後更有功乃升爲大夫已上故以士爲總號也又天子之孤卿大夫士與諸侯之孤卿大夫士執摯旣同相見之禮亦無別也

請見士相見之禮贄冬用雉夏用腒左頭奉之曰某也願見無由達某子以命命某見注

贄所執以至者君子見於所尊敬必執贄以將其厚意也士贄用雉者取其耿介交有時別有倫也雉必用死者爲其不可生服也夏用腒備腐臭也左頭頭陽也無由達言久無因緣以自達也某子今所因緣之姓名也以命者稱述主人之意今文頭爲脰疏釋曰自此至送於門外再拜論士與

士相見之事士贄用雉者對大夫已上所執羔雁不同也雉交接有時至於別後則雌雄不雜謂春交秋別也主人對曰某子命某見吾子有辱請吾子之就家也某將走見注

有又也某子命某往見今吾子又自辱來序其意也走猶往也疏釋曰云某子命某見者某子則

是紹介姓名以某子是中間之人故賓主共稱之也此上下皆言請不言辭辭而不受須相見故言請而已賓對曰某不足以辱命請終賜見

注命謂請吾子之就家主人對曰某不敢爲儀固請吾子之就家也某將走見注

不敢爲儀言不敢外貌爲威儀忠誠欲往也固如故也賓對曰某不敢爲儀固以請

注言如固請終賜見也主人對曰某也固辭不得命將走見聞吾子稱贄敢辭贄注

不得命者不得見許之命也走猶出也稱舉也辭其贄爲其大崇也凡賓主相見惟此新升爲士有贄又初不相識故有贄爲重對重相見則無贄爲輕是以始相見辭之爲大崇故也賓對曰某不以贄不敢見

注見於所尊敬而無贄嫌太簡主人對曰某不足以習禮敢固辭

注言不足習禮者不敢當其崇禮來見己疏

賓以

崇禮來見主人今主人不敢當其崇禮來見己故變文言不足以習禮也賓對曰某也不依於贄不敢見固以請

注言依於贄謙自卑也主人對曰某也固辭不得命敢不敬從出迎於門外再拜賓答再拜主人揖入門右賓奉贄入門左主人再拜受賓再拜送贄出注

右就右也左就左也受贄於庭旣拜受送則出矣疏釋曰凡門出則以西爲右以東爲左入則以

東爲右以西爲左依賓西主東之位也知受贄於庭者以其入門左右不言揖讓而升之事故知在庭也賓拜送贄訖出則去還家無意得待主人畱己也主人請見賓反見退主人送於門外再拜

注請見者爲賓崇禮來相接以矜莊歡心未交也賓反見則燕矣

復見主人復見之以其贄曰向者吾子辱使某見請還贄於將命者注

復見之者禮尙往來也以其贄謂向時所執來者也向曩也將猶傳也傳命者謂擯相也疏自此

至賓退送再拜論主人還於賓之事在國之臣自執贄相見𨿽禽贄皆還之臣見於君則不還出接賓曰擯入詔禮曰相一也故聘禮與冠義皆云每一門止一相是謂擯介爲相也主人對曰某也旣得見矣敢辭

注讓其來答己也疏

上言主人者據前爲主人而

言此云主人者謂前賓今在己家而說也賓對曰某也非敢求見請還贄於將命者

注言不敢求見嫌主人不敢當也疏

鄕者主人

見己今卽來見主人賓主頻見是也嫌主人不敢更相見也故直云還贄而已主人對曰某也旣得見矣敢固辭賓對曰某不敢以聞固以請於將命者注

言不敢以聞又益不敢當疏

上云非敢求見此

云不敢以聞耳聞疏於目見故云又益不敢當也主人對曰某也固辭不得命敢不從注

許受之也異日則出迎同日則否疏

釋曰下云

賓奉贄入不言主人出迎又不言厥明是與前相見同日知異日出迎者鄕飲酒禮云明日乃息司正主人出迎之司正猶迎之況同僚乎是知異日出迎也賓奉贄入主人再拜受賓再拜送贄出主人送於門外再拜

士見大夫士見於大夫終辭其贄於其入也一拜其辱也賓退送再拜注

終辭其贄以將不親答也凡不答而受其贄惟君於臣耳大夫於士不出迎入一拜正禮也送再拜尊賓疏事未至謂之將如上士相見賓來見士

後將親答就士家則辭而受其贄此將不親答終不受也經直云終辭其贄不言一辭再辭略而不言也

嘗爲臣若嘗爲臣者則禮辭其贄曰某也辭不得命不敢固辭注

禮辭一辭其贄而許也將不答而聽其以贄入有臣道也賓入奠贄再拜主人答壹拜

注奠贄尊卑異不親授也古文壹爲一賓出使擯者還其贄於門外曰某也使某還贄注還其贄者辟正君也辟

音避

賓對曰某也旣得見矣敢辭

注辭君還其贄也今文無矣擯者對曰某也命某某非敢爲儀也敢以請

注還贄者請使受之某也蓋主人之名賓對曰某也夫子之賤私不足以踐禮敢固辭注家臣稱私踐行也言某臣也不足以行賓客禮賓客所不答者不受贄擯者對曰某也使某不敢爲儀也固以請

注言使某尊君也或言命某傳言耳賓對曰某固辭不得命敢不從再拜受

注受其贄而去之疏

以其嘗爲臣爲輕旣不受其

贄又相見無饗燕之禮故鄭云而去之以絕之也大夫相見下大夫相見以雁飾之以布維之以索如執雉注雁取知時飛翔有行列也飾之以布謂裁縫衣其身也維謂系聯其足疏釋曰言下大夫者國皆

有三卿五大夫言上大夫據三卿則此下是五大夫也二十七士與五大夫轉相副貳則三卿宜有六大夫而五者何休云司馬事省闕一大夫雁木落南翔冰泮北䢐隨陽南北義取大夫能從君政教而施之飛翔有行列者義取大夫能依其位次尊卑有敍也上士執雉左頭奉之此云如執雉明執雁者亦左頭奉之也案曲禮云飾羔雁者以繢彼天子卿大夫非直以布上又畫之此諸侯卿大夫執贄𨿽與天子之臣同飾羔雁者直用布爲飾無繢彼不言士則天子之士與諸侯之士同亦無飾士賤故無別也上大夫相見以羔飾之以布四維之結於面左頭如麛執之注

上大夫卿也羔取其從帥羣而不黨也面前也系聯四足交出背上於�前結之也如麛執之者秋獻麛有成禮如之或曰麛孤之贄也其禮蓋謂左執前足右執後足今文頭爲脰疏釋曰卿也者

卽三卿也凡羔羊羣皆有引帥若卿之從君之命者也羊羔羣而不黨義取三卿亦皆正直𨿽羣居不阿黨也案大宗伯及大行人與聘禮皆云孤執皮帛謂天子之孤與諸侯之孤執皮帛今此執麛者謂新升爲孤見己君法至餘事則皆皮帛也如士相見之禮注

大夫𨿽贄異其儀猶如士疏

釋曰此下大夫及

卿其贄𨿽有羔雁之異其相見之儀則皆如士也或兩大夫或兩卿相見皆如上文某也願見無由達已下至主人拜送於門外也

相見而言凡言非對也妥而後傳言

注凡言謂己爲君言事也妥安坐也傳言猶出言也若君問可對則對不待安坐也古文妥爲綏與君言言使臣與大人言言事君與老者言言使弟子與幼者言言孝弟於父兄與眾言言忠信慈祥與居官者言言忠信注

博陳燕見言語之儀也言使臣者使臣之禮也大人卿大夫也言事君者臣事君以忠也祥善也居官謂士以下疏此總說尊卑言語之別君以使

臣爲主臣以事君爲正無妨更言餘事已下皆隨事爲主可也老者謂七十致仕之人大夫致仕爲父師士致仕爲少師教鄕閭子弟雷次宗云學生事師𨿽無服有父兄之恩故稱弟子也幼卽弟子之類眾非朝廷之臣但是鄕閭長幼共聚之處居官者在朝之士也

相見而視凡與大人言始視面中視抱卒視面毋攺眾皆若是注始視面謂觀其顏色可傳言未也中視抱容其思之且爲敬也卒視面察其納己言否也毋攺謂傳言見答應之間當正容體以待之毋自變動爲嫌解惰不虛心也眾謂諸卿大夫同在此者皆若是其視之儀無異也古文毋作無今文眾爲終

侍坐於君子凡侍坐於君子君子欠伸問日之早晏以食具告攺居則請退可也注

君子謂卿大夫及國中賢者也志倦則欠體倦則伸問日晏近於久也具猶辦也攺居謂自變動也古文伸作信早作蚤疏釋曰此陳侍坐於君子

之法夜侍坐問夜膳葷請退可也

注問夜問其時數也膳葷謂食之葷辛物蔥薤之屬食之以止臥古文葷作燻疏釋曰問其時數謂

若鐘鼓漏刻之數也

先生異爵者見若先生異爵者請見之則辭辭不得命則曰某無以見辭不得命將走見先見之注

先生致仕者也異爵謂卿大夫也辭辭其自降而來走猶出也先見之者出先拜也曲禮曰主人敬賓則先拜賓疏釋曰云異爵謂卿大夫也者此

士相見本文故以卿大夫爲異爵也

稱寡君不稱寡君非以君命使則不稱寡大夫士則曰寡君之老注謂擯贊者辭也不稱寡君不言寡君之某言姓名而已大夫卿士其使則皆曰寡君之某疏玉藻

云大夫私事使私人擯則稱名以其非聘問之禮也聘禮云若有言則以束帛如享禮是也大夫士則曰寡君之老爲公事使者也但士無特聘問或作介往他國亦有稱謂而云寡君之士某也

執幣執玉凡執幣者不趨容彌蹙以爲儀

注不趨主愼也以進而益恭爲威儀耳今文無容疏釋曰案小行人合六幣玉馬皮圭璧帛皆稱幣下文別云執玉則此幣謂皮馬享幣及禽贄皆是凡趨有二種有疾趨行而張足曰趨是也有徐趨則下文舒武舉前曳踵是也今云不趨者不爲疾趨故云主愼也旣不云疾趨又不爲下文徐趨但疾徐之間爲之故以進而益恭爲威儀也執玉者則惟舒武舉前曳踵

注惟舒者重玉器尢愼也武迹也舉前曳踵備

跲也疏

此篇直見在國以禽贄相見之禮無執玉

朝聘鄰國之事而云執玉者因執贄相見故兼言朝聘執玉之禮也案玉藻云執龜玉不趨不趨者不爲疾趨又曲禮云凡執主器執輕如不克故爲重玉器尢愼也周禮

春官樂師凡環拜以鐘鼓爲節

注環謂旋也拜直拜也訂

義鄭鍔曰環乃回環之義

羣臣環外而拜天子拜者眾惡其不齊故奏鐘鼓爲節使聞鼓而拜聞鐘而止黃氏曰漢何武舉方正召見盤辟雅拜有司劾其虛僞服虔曰盤辟雅拜行禮之容拜也師古曰盤辟猶盤旋也此儀至漢猶在大祝辯九一曰首二曰頓首三曰空首四曰振動五曰吉六曰凶七曰奇八曰褒九曰肅以享右祭祝

注稽首拜頭至地也頓首拜頭叩地也空首拜頭至手所謂拜手也吉拜拜而後稽顙謂衰不杖以下者言吉者此殷之凶拜周以其拜與頓首相近故謂之吉拜云凶拜稽顙而後拜謂三年服者奇讀爲奇偶之奇謂先屈一膝今雅拜是也或云奇讀曰倚倚拜謂持節持戟拜身倚之以拜鄭大夫云動讀爲董董以兩手相擊也奇拜謂一拜也褒讀爲報報拜再拜是也鄭司農云褒拜今時持節拜是也肅拜但俯下手今時�是也介者不拜故曰爲事故敢肅使者元謂振動戰栗變動之拜書曰王動色變一拜答臣下拜再拜拜神與屍享獻也謂朝獻饋獻也右讀爲侑侑勸屍食而拜疏

此九拜中四種是正拜五者逐事生名還依四種正拜而爲之也訂義

稽之爲言久也拜頭至地其畱

甚久此拜之最重者也頓之爲言暫也頭𨿽叩地頓而便起不久畱焉此稍重者也空首頭略至手其中空闊其禮輕矣

夏官司士孤卿特揖大夫以其等旅揖士旁三揖

注卿大夫士皆君之所揖禮也

秋官司儀詔王儀南鄕見諸侯土揖庶姓時揖異姓天揖同姓注

王揖之者定其位也庶姓無親也土揖推手小下之也異姓昏姻也時揖平推手也天揖推手小舉之訂義

鄭鍔曰土揖者猶今人俯而致恭其手至

地也時揖者不髙不下適乎正中如天道之運平分而爲四時也天揖者天位乎上舉手揖之舉而上也荀子

大略篇平衡曰拜下衡曰稽首至地曰稽顙大夫之臣拜不稽首非尊家臣也所以辟君也漢劉熙釋名

釋姿容跪危也兩膝隱地體危倪也跽忌也見所敬忌不敢自安也拜於丈夫爲跌跌然屈折下就地也於婦人爲扶自曲扶而上下也宋楊復儀禮圖

士相見受摯圖明會典

禮部儀制司庶人禮凡民庶以齒爲先後致仕官序爵爵同序齒至處親族則不論爵洪武五年凡鄕黨序齒民間士農工商人等平居相見及歲時宴會揖拜之禮幼者先施坐次之列長者居上如佃戶見佃主不論序齒並行以少事長之禮若親屬不拘主佃止行親屬禮十二年令內外官致仕居鄕惟於宗族序尊卑如家人禮於其外祖及妻家亦序尊卑若筵宴則設別席不許坐於無官者之下如與同致仕官會則序爵爵同序齒其與異姓無官者相見不須答禮庶民則以官禮謁見敢有淩侮者論如律二十六年定凡民間子孫弟侄甥婿見尊長生徒見師範奴婢見家長久別行四拜禮尋常近別行揖禮其餘親戚長幼照依等第久別行兩拜禮尋常近別行揖禮平交同大政紀

定揖拜及相見禮洪武四年十二月戊戌詔定官民揖拜禮五年三月辛亥命禮部重定官民相見禮

拜謁部藝文一

夏日諸公見尋訪詩序

唐王勃天地不仁造化無力授僕以幽憂孤憤之性稟僕以耿介不平之气頓忘山嶽坎坷於唐堯之朝傲想煙霞��於聖明之代情可知矣賴乎神交勝友得山澤之虯龍隱路幽居降雲霄之鸞鳳楊公沈公行之者仁義禮智用之者乾元亨利元經苦而白鳳翔素牒開而紫鱗降金門待詔謁天子於朝廷石室尋眞訪下官於丘壑幽人待士非無北壁之書隱士迎賓自有西山之饌席門蓬巷佇髙士之來遊叢桂幽蘭喜王孫之相對山南花囿澗北松林黃雀至而淸風生白鶴飛而蒼雲起停琴綠水仲長統之歡娛置酒靑山郭子期之賓客人探一字四韻成篇

楊明府過訪詩序

盧照鄰夫淸風動駕謁阮籍於山陽素雪乘舟訪戴逵於江路猶名髙好事迹標良史未有鶯臨綺月筵開許郭之談花聚繁星門枉荀陳之馭泛煙光於紫翻露色於丹滋亭臯一望平蕪千里萋萋芳艸童兒牧馬之場亹亹朝川野老休牛之塔釣臺隱隱先生之桑梓可知茨嶺巖巖隱士之風流尙在豈使臨邛樽酒歌賦無聲彭澤琴書田園寢詠

羣官尋楊隱居詩序

楊�若夫太華千仞長河萬里則吾土之山澤壯於域中西漢十輪東京四代則吾宗之人物盛於天下乃有渾金璞玉鳳戢龍蟠方圓作其輿蓋日月爲其扃牖天光下燭懸少微之一星地气上騰發大云之五色以不貪爲寶均珠玉以咳唾以無事爲貴比旗常於糞土諸侯不敢以交遊相得三府不敢以辟命相期與夫形在江海心遊魏闕迹混朝市名爲大隱可得同年而語哉天子巡於下都望於中嶽軒皇駐蹕將尋大塊之居堯帝省方終全潁陽之節羣賢以公私有暇休沐多閒忽乎將行指林壑而非遠莞爾而笑覽煙霞而在矚登坱圠踐莓苔阮籍之見蘇門止聞鸞嘯盧敖之逢髙士詎識鳶肩憶桑海而無時問桃源之易失寒山四絕煙霧蒼蒼古樹千年藤蘿漠漠誅茅作室掛席爲門石隱燐而環階水潺湲而匝砌乃相與旁求勝境徧窺靈迹論其八洞實惟明月之宮相其五山卽是交風之地仙臺可望石室猶存極人生之勝踐得林野之奇趣杯浮若聖已茂松喬淸論疑神坐驚河漢遊仙可致無勞郭璞之言招隱成文敢嗣劉安之作

士相見義

宋劉敞自天子至於庶人皆有摯摯者致也所以致其志也天子之摯鬯諸侯玉卿羔大夫雁士雉鬯也者言徳之遠聞也玉也者言一度不易也羔也者言柔而有禮也雁也者言進退之時也雉也者言死其節也故天子以遠徳爲志諸侯以一度爲志卿以有禮爲志大夫以進退爲志士以死節爲志明乎志之義而天下治矣故執斯摯也者執斯志者也君之摯以事神臣之摯以養人惟君受摯者惟君受養也非其君則辭摯不敢當養也古者非其君不仕非其師不學非其人不友非其大夫不見士相見之禮必依於介紹以言其不苟合者也必依於摯以言其以道親也苟而合惟小人而不恥者能之君子可見也不可屈也可親也不可狎也可遠也不可�也賓至門主人三辭見賓稱摯主人三辭摯所以致尊嚴也大夫以禮相接士以禮相諭庶人以禮相同然而爭奪興於末者未之有也人苟爲悅而相親若者未必爭苟爲簡而相親若者未必怨是故士相見之禮者人道之大也所以使人重其身而毋邇於辱也所以使人審其交而無邇於禍也惟仕於君者召而往未仕而見於君者冠而奠摯在邦曰市井之臣在野曰艸莽之臣君𨿽召不往也是故𨿽有南面之貴千乘之富士之所以結者禮義而已矣利之不足稱焉刑罰行於國所誅者好利之人也未有好利而其俗不亂者也無介而相見君子以爲諂故諸侯大國九介次國七介小國五介

與郭秀才書

歐陽修僕昨以吏事至漢東秀才見僕於叔父家以啟事二篇偕門刺先進自賓階拜起旋辟甚有儀坐而語諾甚謹讀其辭溫密華富甚可愛視秀才待僕之意甚勤而禮也古之相見必有歡欣交接之誠而不能達乃取羔雁雉鶩之類致其意爲贄而先旣致其意又恥其無文則以虎豹之皮繪畫之布以飾之然後意達情接客旣贄則主人必禮以答之爲陳酒殽幣篚壺矢燕樂之具將其意又爲賦詩以陳其情今秀才好學甚精博記書史務爲文辭不以羔禽皮布爲飾獨以言文其身而其贄旣美其意旣勤矣宜秀才責僕之答厚也僕旣無主人之具以爲禮獨爲秀才賦詩女曰雞鳴之卒章曰知子之來之雜佩以贈之取其知客之來豫儲珩璜琚瑀之美以送客𨿽無此物猶言之以致其意厚也僕誠無此物可謂空言之耳秀才年且少貌厚色揚志銳學敏因進其業修其辭暴練緝織之不已使其文采五色潤澤炳�若贄以見當世公卿大人非惟若僕空言以贈也必有分庭而禮加豆實幣篚延爲上賓者惟勉之不已不宣

與陳員外書

前人修本愚無似固不足以希執友之遊然而羣居平日幸得肩從齒序跪拜起居竊兄弟行寓書存勞謂宜有所款曲以親之之意柰何一幅之紙前名後書且狀且牒如上公府退以尋度非謙卽疏此乃世之浮道之交外陽相尊者之爲非宜足下之所以賜修也古之書具惟有鉛刀竹木而削札爲刺止於達名姓寓書於簡止於舒心意爲問好惟官府吏曹凡公之事上而下者則曰符曰檄問訊列對下而上者則曰狀位等相以往來曰移曰牒非公之事長吏或自以意曉其下以戒以飭者則曰教下吏以私自達於其屬長而有所候問請謝者則曰箋記書啟故非有狀牒之儀施於非公之事相參如今所行者其原蓋出唐世大臣或貴且尊或有權於時縉紳湊其門以傅響者謂舊禮不足爲重務稍增之然始於刺謁有參候起居因爲之狀及五代始復以侯問請謝加狀牒之儀如公之事然止施於官之尊貴及吏之長者其僞謬所從來旣遠世不根古以爲當然居今之世無不知此而莫以易者蓋常俗所爲積習已牢而不得以更之也然士或同師友締交遊以道誼相期者尙有手書勤勤之意猶爲近古噫候問請謝非公之事有狀牒之儀以施於尊貴長吏猶曰非古之宜用況又用之於肩從齒序跪拜起居如兄弟者乎豈足下不以道義交遊期我而惜手書之勤邪將待以牽俗積習者而姑用世禮以遇我之勤邪不然是爲浮道以陽相尊也是以不勝拳拳之心謹布左右

代楊推官洎上呂相公求見書

前人某聞古者堯舜禹之爲君也有臯夔益稷之徒者爲其臣而湯之王也亦有仲虺伊尹者周之始興也有周公召公其復興也有方叔邵虎申甫之徒下而至漢其初也功臣尢多而稱善相者曰蕭曹其後曰丙魏唐之始則曰房杜旣而曰姚宋者是皆能以爲功徳佐其君而卓然特以名出眾而見於世者夫詩書之所美莫大乎堯舜三代其後世之盛者莫盛乎漢與唐而其興也必有賢哲之臣出其際而能使其君之功業名譽赫然光顯於萬世而不泯故每一讀其書考其事量其功而想乎其人疑其傑奇怪若神人然非如今世之人可得而識也夫其人已亡其事已久去數千百歲之後徒得其書而一讀之猶灼然如在人耳目之際使人希慕稱述之不暇況得身出於其時親見其所爲而一識其人則𨿽奔走俯伏從妾圉執鞭撲猶爲幸歟某嘗誦於此而私自爲恨者有日矣國家之興七十有五年矣禮樂文章可謂太平而傑然稱王公大人於世者往往而出凡士之得身出於斯時者宜爲幸矣又何必忽近以慕遠違目而信耳且安知後之望今不若今之望昔者邪然其實有若不幸者某生也少賤而愚賤則不接乎朝廷之間愚故不能與於事則𨿽有王公大人者並出而欲一往識之乃無一事可因而進焉噫古之君子在上不幸而不得出其間今之君子在上幸而親見矣又以愚賤見隔而莫可望焉是眞可閔嘆也已然嘗獨念昔者有聞於先君大夫似有可以藉而爲說以干進於左右者試一陳之先君之生也好學勤力以孤直不自進於時其晚也始登朝廷享榮祿使終不困其志而少伸者蓋實出於大君子之門則相公之於楊氏不爲無恩矣某不肖莫能繼大先君之世而又苟欲藉之以有緒於閽人誠宜獲罪於下執事者矣然而不詢於長者不謀於蓍龜而決然用是以自進者蓋冀萬一得償其素所願焉𨿽及門而獲罪不猶愈於望古而自爲恨者耶言狂計愚伏惟聰明幸賜察焉

上余靑州書

蘇洵洵聞之楚人髙令尹子文之行曰三以爲令尹而不喜三奪其令尹而不怒其爲令尹也楚人爲之喜而其去令尹也楚人爲之怒已不期爲令尹而令尹自至夫令尹子文豈獨惡夫富貴哉知其不可以求得而安其自得是以喜怒不及其心而人爲之囂囂嗟夫豈亦不足以見己大而人小耶脫然爲棄於人而不知棄之爲悲紛然爲取於人而不知取之爲樂人自爲棄我取我而我之所以爲我者如一則亦不足以髙視天下而竊笑矣哉昔者明公之初自奮於南海之濱而爲天下之名卿當其盛時激昂慷慨論得失定可否左摩西羌右揣契丹奉使千里彈壓彊悍不屈之虜其辯如決河流而東注諸海名聲四溢於中原而磅礡於戎狄之國可謂至盛矣及至中廢而爲海濱之匹夫蓋其間十有餘年明公無求於人而人亦無求於明公者其後適會南蠻縱橫放肆充斥萬里而莫之或救明公乃起於民伍之中折尺箠而笞之不旋踵而南方又安夫明公豈有求而爲之哉適逢事變以成大功功成而爵祿至明公之於進退之事蓋亦綽綽乎有餘裕矣悲夫世俗之人紛紛於富貴之間而不知自止達者安於逸樂而習爲髙岸之節顧視四海饑寒困窮之士莫不嚬蹙嘔噦而不樂窮者藜藿不飽布褐不暖習爲貧賤之所摧折仰望貴人之輝光則爲之顚倒而失措此二人者皆不可語於輕富貴而安貧賤何者彼不知貧富貴賤之正味也夫惟天下之習於富貴之榮而狃於貧賤之辱者而後可以語此今夫天下之所以奔走於富貴者我知之矣而不敢以告人也富貴之極止於天子之相而天子之相果誰爲之名豈天爲之名耶其無乃亦人之自相名耶夫天下之官上自三公至於卿大夫而下至於士此四者皆人之所自爲也而人亦自貴之天下以爲此四者絕羣離類特立於天下而不可幾近則不亦大惑矣哉盍亦反其本而思之夫此四名者其初蓋出於天下之人出於私意以自相號呼者而已矣夫此四名者果出於人之私意所以自相號呼也則夫世之所謂賢人君子者亦何以異此有才者爲賢人而有徳者爲君子此二名者夫豈輕也哉而今世之士得爲君子者一爲世之所棄則以爲不若一命士之貴而況以與三公爭哉且夫明公昔者之伏於南海與夫今者之爲東諸侯也君子豈有間於其間而明公亦豈有以自輕而自重哉洵以爲明公之習於富貴之榮而狃於貧賤之辱其嘗之也蓋以多矣是以極言至此而無所迂曲洵西蜀之匹夫嘗有志於當世因循不遇遂至於老然其常所欲見者天下之士蓋有五六人五六人者已略見矣而獨明公之未嘗見每以爲恨今明公來朝而洵適在此是以不得不見伏惟加察幸甚

上王兵部書

蘇軾荊州南北之交而士大夫往來之衝也執事以髙才盛名作牧於此蓋亦嘗有以相馬之說告於左右者乎聞之曰騏驥之馬一日行千里而不殆其脊如不動其足如無所著升髙而不輊走下而不軒其技藝卓絕而效見明著至於如此而天下莫有識者何也不知其相而責其技也夫馬者有昂目而丰臆方蹄而密睫捷乎若深山之虎曠乎若秋後之兔遠望目若視日而志不存乎芻粟若是者飄忽騰踔去而不知所止是故古之善相者立於五達之衢一日而盼之聞其一鳴顧而循其色馬之技盡矣何者其相溢於外而不可蔽也士之賢不肖見於面顏而發泄於辭气卓然其有以存乎耳目之間而必曰久居而後察則亦名相士者之過矣夫軾西州之鄙人而荊之過客也其足迹偶然而至於執事之門其平生之所治以求聞於後世者又無所挾持以至於左右蓋亦易�而難合也然自蜀至於楚舟行六十日過郡十一縣三十有六取所見郡縣之吏數十百人莫不孜孜論執事之賢而教之以求通於下吏且執事何修而得此稱也軾非敢以求知而望其所以先後於仕進之門者亦徒以爲執事立於五達之衢而庶幾乎一日之盼或有以信其平生爾夫今之世豈惟王公擇士士亦有所擇軾將自楚遊魏自魏無所不遊恐他日以不見執事爲恨也是以不敢不進

見張文定公

黃庭堅雙井黃某再拜獻書致政宣徽少師閣下詩云瞻彼淇澳綠竹漪漪有斐君子如切如磋如琢如磨瑟兮僩兮赫兮喧兮有斐君子終不可諼兮惟古之徳人其髙明有臨其靚深有威其潤澤在下其光輝在上使人望之而鄙吝之意消亦不容聲也恭惟閣下道尊徳貴載之從來飯糗桑樞而山立乘軒委佩而超然出入諸公間如砥柱之屹中流也問學文章冰銷彼己惟道以爲體白首日新夙夜徳人之事如川之發源其貧無行義之儲不見比數於時輩無以爲左右重顧有事賢之心取與自信甚篤嘗與深識士大夫詠嗟盛徳相講勸以爲歸而身賤遠未得有足迹於門墻之下今日掃舍人之門非敢以小人固陋僭求言論風旨拜於庭而承顧盼進幾杖而見嚬呻得所以不言而飲人者則淇澳之所歌昔聞其聲今見其實操豚蹄以祝𨿽所欲者奢而可笑先至後去以來東壁之餘光不可謂無意者也蒙冒淸重俯以聽命不宣某再拜

與東川提舉

前人某名在不赦之籍長爲人間棄物胥疏隱約蓬蒿之下直偸生耳已無冠蓋可從人間禮數幅巾短褐僅目蓋纏不可以參謁使車道左竊惟盛徳之度可以存而不論言語鄭重老病之常態冒瀆情重悚仄無地

送雷季正序

元姚燧燧從魯齋先生遊最故且久於同門之士學爲最怠而不加進自親夏楚時猶爾況今載名仕版遠處數千里之外哉昔之怠者爲忘不加進者阤而爲退矣宜季正之恥友而羞際予之心安焉而不敢有憾不謂徒以從遊之久故願因鄙言獲進拜先生屨前嗚呼其志則勤其意則良惜所藉以爲介者非其人也是一也又先生自謝政而歸屏迹桑梓養安泉石家事不以干於心鄕人莫得見其面於時求欲如祭酒之授徒來則受之亦難也予則止之無行𨿽然以先生平昔樂教之心且熟子之兄伯靜之名嘗哀其願見未得竟抑志以卒有弟如此篤道而善學行己以化鄕岸然不流於今俗翹然自視以古人千里裹�而就正焉又觀夫人有可進成徳達才之具必不拒其見也予則勸之令行且景星鳳凰之爲物人或賭之猶爲生之幸況大人君子道徳之容可以興起一世仁義之言足以發輝百王者哉獲一進拜而聞其緒論必決滯爲通易暗爲明大有得於曩昔也有得而私之仁人之用心不然行哉予將須其歸而見告也

禁臣僚私謁往來交通詔天順三年

明英宗我太祖髙皇帝立綱陳紀照臨天下諄諄誥戒董正百官制鐵榜以諭功臣當時臣下凜凜然近來公侯駙馬伯五府六部都察院等衙門大臣及近侍官員多不遵禮禁私相交往甚至阿勢泄事因而結構百端卽如定遠侯彪圖謀鎭守令指揮等官假進奏詞事發被劾輒有情熟近侍潛報消息官之不正無此爲甚今後爾文武大臣無故不許往來互通給事中禦史亦不許私謁文武大臣敢有阿附漏泄輕則發戍重則處死錦衣衛指揮親軍近侍尢不合與諸臣交通他衛指揮以下非出徵時毋得輒候公侯門違者如鐵榜處治

與陳遜齋巡按

唐順之某迂拙無似然至於慕徳向賢之心未嘗不與人同而交際務報施尙往來之誼亦未嘗不與人同也自使節惠臨江南躬淸苦之行以率先屬吏嚴激揚之政以整齊習俗某𨿽在山澤亦竊聞風而慕焉久矣且使節蒞敝邑兩辱垂問野人之廬而士夫間亦每傳言執事以道義相愛因復自念僕未嘗一日得奉教於左右而乃辱降意先施若此則又竊感且愧焉久矣然則僕於執事不爲無所向往而執事於僕不爲無所下交矣其於所謂慕義之心報施之禮皆宜奔走自效於左右而乃缺然至今焉者非甚�狂當不若是故敢以鄙懷布於左右某被罪爲民人也諸公髙誼𨿽過以士禮相遇而固陋之私則不敢不以民禮自居編甿之役旣不可以僭於縉紳之交稼穡之論亦不可以參於政事之間是以八九年來其於公門未嘗敢一窺焉蓋非敢自爲偃蹇誠不敢以瀆尊者也艸莽之不敢見孟子之所謂不敢也且某多病早衰去冬復感陰寒遂成末疾兩足痿痺臥不能起颯然摧朽已成廢人惟屏迹村莊少藉藥物支持是以執事之門旣未及躬候而執事枉顧又不及擁篲以迎蓋坐此也然則僕於執事交際之禮旣拘於分之不敢自盡向往之殷又牽於病之不能自致惟有捫心懷�而已念無以自達於左右故敢以書上並以爲謝幸垂亮焉

復吳次尾

張自超兄數趣弟晤黃石齋弟堅不往蓋私有所見非固也石齋出獄次白門倦揖客遇閽者持刺入不辧名刺爲誰輒飾詞拒之弟因嘆石齋接人不誠處事不詳異時必不能爲賢宰相客何必絕問客何許人耳使客勝己致之恐不來見卽同己不必不與見惟此類則遠之可也弟鄕者數見楊機部未嘗一見石齋度其人不足與深言𨿽見無益兄後先見石齋不審議論果有助於兄否石齋以文章气節髙天下天下翕然稱之獨弟彊項如此不知者鮮不笑且怪幸兄知我耳

拜謁部藝文二詩

詞

贈郭桐廬出溪口見候余旣未至郭仍進村維

舟久之郭生方至

梁任昉朝發富春渚蓄意忍相思涿令行春返冠蓋溢川坻望久方來萃悲歡不自持滄江路窮此湍險方自玆疊嶂易成響重以夜猿悲客心幸自弭中道遇心期親好自斯絕孤遊從此辭

尋周處士弘讓

庾肩吾試逐赤松遊披林對一丘梨紅大谷晚桂白小山秋石鏡菱花發桐門琴曲愁泉飛疑度雨雲積似重樓王孫若不去山中定可畱

劉博士江丞朱從事同顧不值作詩云爾

何遜故人篤久要新知從暮室崎嶇枉道過邂逅幽人出心期不會面懷之成首疾向夕敞山扉臨�玩余帙蜘蛛正网戶落花紛入膝浸淫水上風蔽虧霞中日良辰一攜手住坐無儔匹劉侯務屬書江生勤下筆朱君博辭理去去追名實是顧一參差何能更蓬蓽吾人少拘礙得性便遊逸方欲俟褰裳相從歡道術

過龍灣五王閣訪友人不遇唐戴叔倫野橋秋水落江閣暝煙微白日又欲午髙人猶未歸靑林依古塔虛館靜柴扉坐久思題字翻憐柿葉稀

與韓侍禦同尋李七舍人不遇題壁畱贈

獨孤及三徑何寂寂主人山上山亭空檐月在水落釣磯閒藥院雞犬靜酒壚苔蘚斑知君少機事當待暮云還

野寺病居喜盧綸見訪

李端靑靑麥隴白雲陰古寺無人新艸深乳燕拾泥依古井鳴鳩拂羽歷花林千年駁蘚明山履萬尺垂蘿入水心一臥漳濱今欲老誰知才子忽相尋

訪許渾

殷堯藩去郭來尋隱者居柳陰假步小籃輿每期會面初償約卻計論心舊得書淺綠垣墻綿薜荔淡紅池沼映芙蕖爲言肯共畱連飲澗有靑芹罟有魚

春日喜友人至山捨

周賀鳥鳴春日曉喜見竹門開路自髙巖出人騎大馬來折花林影斷移石洞陰回更欲畱深語重城暮色催

謁李相不遇

平曾老夫三日門前立珠箔銀屏晝不開詩卷卻拋書袋里正如閒看華山來

江西投謁所知爲典客所阻因賦

劉魯風萬卷書生劉魯風煙波萬里謁文翁無錢乞與韓知客名紙毛生不肯通

訪許用晦

張祜遠郭日曛曛停橈一訪君小橋通野水髙樹入江云酒興曾無敵詩情舊逸羣怪來音信少五十我無聞

呂校書雨中見訪

趙嘏竹閣斜溪小檻明惟君來賞見山情馬嘶風雨又歸去獨聽子規千萬聲

春日訪李十四處士

溫庭筠花深橋轉水潺潺用裏先生自閉關看竹已知行處好望云空得暫時閒誰言有策堪經世自是無錢可買山一局殘�千點雨綠萍池上暮方還

秋晚訪李處士所居

皮日休門前襄水碧潺潺靜釣歸來不掩關書閣鼠穿廚簏破竹園霜後桔橰閒兒童不許驚幽鳥藥艸須教上假山莫爲愛詩偏念我訪君多得醉中還

屣步訪魯望不遇

前人雪晴墟裏竹欹斜蠟屐徐吟到陸家荒徑掃稀堆柏子破扉開澀染苔花壁閒定欲圖雙檜廚靜空如飯一麻擬受太元今不遇可憐遺恨似侯芭

訪山友

曹松一徑通髙屋重云翳兩原山寒初宿頂泉落未知根急雨洗荒壁驚風開靜門聽君吟廢夜苦卻建溪猿

拜訪陸處士

前人萬卷書邊人半白再來惟恐降元纁性靈比鶴爭多少气力登山較幾分吟鬢漸無前度漆寢衣猶有昨宵云將知谷口耕煙者低視齊梁楚趙君

郊居友人相訪

崔道融柴門深掩古城秋背郭緣溪一徑幽不有小園新竹色君來那肯暫淹畱

邑宰相訪翌日有寄

徐夤淵明深念�詵貧踏破莓苔看甑塵碧沼共攀紅金鞍不卸紫麒麟殘陽�害催歸客薄酒甘嘗罰主人夜半夢醒追復想欲長攀接有何因

山居喜友人見訪

李洞入云晴斸茯苓還日暮逢迎木石間看待詩人無別物半潭秋水一房山

冬日原居酬光上人見訪

熊皎吾道喪已久吾師何此來門無塵事閉卷有國風開野迥霜先白庭荒葉自堆寒暄吟罷後猶喜話天臺

山中訪人不遇

孟貫負琴兼杖藜特地過巖西已見竹軒閉又聞山鳥啼長松寒倚谷細艸暗連溪久立無人事煙霞歸路迷

夏日通濟裏居酬諸先輩見訪劉得仁君子遠相尋聯鑣到敝林有詩誰索和無酒可賒斟門列晴峯色堂開古木陰何因駐淸聽惟恐日西沈

喜韓少府見訪

胡令能忽聞梅福來相訪笑著荷衣出艸堂兒童不慣見車馬走入蘆花深處藏

友人見訪不值因寄

唐求門戶寒江近籬墻野樹深晚風搖竹影斜日轉山陰砌覺披秋艸�驚倒古琴更聞鄰捨說一隻鶴來尋

夏日酬祥松二公見訪

李建勛多謝空門客時時出艸堂從容非有約淡薄不相忘池映春篁老檐垂夏果香西峯正淸霽自與拂吟�

僻居謝何明府見訪

伍喬公退琴堂動逸懷閒披煙靄訪微才馬嘶窮巷蛙聲息轍到衡門艸色開風引柳花當坐起日將林影入庭來滿齋塵土一�蘚多謝從容水飯回

訪山叟畱題

李中策杖尋幽客相攜入竹扃野雲生晚砌病鶴立秋庭茶美睡心爽琴淸塵慮醒輪蹄應少到門巷艸靑靑

訪蔡文慶處士畱題

前人幽人棲息處一到滌塵心蘚色花陰闊�聲竹徑深籬根眠野鹿池面戲江禽多謝相畱宿開樽拂素琴

訪人不遇

宋張詠舊徑莓苔合兒童獨閉門踏霜歸遠店涼月照空樽雁響蒹葭浦風驚橘柚村知音在何處凝寂欲銷魂

訪徐衝晦

郎簡湖上訪髙士徑深行綠苔應聞山犬吠知是野人來岸幘出相接柴門自爲開林間淸話久薄暮傍舟回

訪陳處士

蔡襄橋畔修篁下碧溪君家原在此橋西來時不似人間世日暖花香山鳥啼

訪客至近郊

陸遊訪客西郊路停車小苑門閒雲寧有雨淡日不成暄鷺下靑蘋浦鴉啼綠樹村還家未索莫隨分共魚餐

謁客

張耒入門投謁吏翩翩我非欲見禮則然異哉賓主兩無語客起疾走如避燃我已不恭愧昔賢忍使塗炭朝衣冠人生暫聚鴻集川春風吹飛何后先

謁僧不值

前人古寺人閒僧掩扉客來下馬解塵衣雙松帶月風蟬噪髙閣鳴鐘夕鳥歸

訪原仲山居

劉子翚寂寂臨湖屋湖風爲掩門鳥聲幽谷樹山影夕陽村好事長畱客𨿽貧亦置尊平生枯淡意去此欲誰論

訪費山人

姜夔稻叢茁茁欲齊肩楊柳僛僛不蔽蟬忽憶石頭橋上路槿花斜壓釣魚船

訪髙僉判所居

黃幹遠樹分髙下平洲半有無短亭低密竹小艇隱寒蘆轉浪魚深入斜陽鴉亂呼自慚貴公子未老賦歸吳

鄭介道見訪

許棐步頭楊柳種多年今日方維勝客船掃石共看山色坐枕書同聽雨聲眠溪羹旋煮蒓絲滑野飯新炊芡玉圓不管歸心忙似箭彊畱吟過菊花天

訪詩人

徐集孫得得訪詩仙平湖水接天身輕如鶴羽路遠買魚船日上荷撐蓋春深柳脫綿造門人已出冷漱石山泉

孤山訪鄭渭濱不值

前人寂寞石琴臺香雲撥不開多知騎鶴出自欲買舟來葑岸春回艸山亭雨謝梅懷人成悵惘日暮惜空回

程楚翁見訪

馬廷鸞汗竹丹鉛側空花粉黛中尙懷丞相亮肯署大夫雄有客來今雨誇予邁古風幽情傾不竭渺渺碧雲東

謁趙東野

錢選水樹搖�榻見天空花換盡我依然吟情豁處因同道飲趣深來頗入禪不以耳聽何用洗且無琴在底須弦未知遇得開關否破費滄江月一船

藺五見訪

師嚴漢陰美人靑兕裘獨騎瘦馬尋荒丘花前下馬迎一笑珠玉在側形骸羞酒酣散發箕踞坐錦帶爛熳懸吳鉤斷蛟刺虎好身手碧瞳如水涵淸秋惜哉科目太脫略壯士豈爲章句囚中原格鬥困不已江波木落寒悠悠

訪友人

釋惠洪日暮荒城依瘦藤江南春思倍添增那知淮水黃塵路忽見廬山綠發僧乞食久辭煙際寺連�今對夜深燈明年我亦尋君去同陟天池最上層

訪耿君玉隱居

元楊奐居幽穿洞府岸狹束溪流細徑鄰翁熟懸崖遠客愁橋明山月上�暗野雲浮世事何曾到年侵亦白頭

承徳亨見訪

前人世事元無定人生只合閒君今悲白髮我亦負靑山廢郭官居冷荒年旅食慳最憐情意厚朝至暮方還

酬友人見訪不遇

何中荷笠深山采藥回荊扉石徑損秋苔花邊稚子相迎說昨日有人騎馬來

次韻米本初訪李漑之學士不遇虞集城南城北暖塵飛伐木相求若未歸吟到碧桃還細雨行尋芳艸又斜暉綺�彩筆題詩徧斗帳沈香入袖微共載小車勝上馬重遊莫待曉紅稀

訪子威都事不遇同年狀元

黃淸老淸曉抱綠綺來就夫君彈夫君久已出野水流花間石澗度微雨秋生湖上山松陰坐末日心與云俱閒人事有離合白鷗聊共還

贄監郡公

許希顏金章紫綬照南州身在陵陽最上頭曉雨桑麻吳地暖西風�楚鄕秋朱幡到處行雙鹿綠野何人佩一牛見說禦屏題姓字崇班早晚侍前旒

訪王君濟

李孝光好溪沙渚更停橈來訪仙人王子喬稚子候門如有喜故人索酒不須招門含古樹春先到簾映靑山雪未消老子紅顏如昔日只添白髮不相饒

訪道士不遇

吳炳元鶴衝開樹杪云靈風爲掩竹間門苦無柿葉書名姓惟有蒼苔記履痕

喜謝仲野見過

倪瓚階下櫻桃已著花�前野客獨思家故人攜手踏江路拄杖敲門驚夢華藉艸悲歌聲激烈停杯寫竹字攲斜新蒲細柳依依綠西北浮雲望眼遮

尋友人不遇

前人洲渚多落英溯流尋遠山輕舟載美酒搖蕩綠波間俯詠拾瑤艸遐思隘塵寰夤緣忽失遇悵望遂空還

懷友

呂誠長夏夜景靜齋閣臨前池當檐素月流舉扇涼颸吹參差丹棘花婀娜絲連枝玉人美無度耿耿勞我思

訪龍長史不遇

郭鈺鸚鵡�深鎖翠寒松花不掃紫苔幹自將名姓題修竹延桂樓前第五竿

江彥明來訪

趙汸敲門知有客已謂是君來亂後交遊少秋淸懷抱開劇談無可諱信筆不相猜木落山容淨樓居且莫回

張山人見訪畱宿艸堂

明髙啟夕陽欲沒靜沙墟喜子能來慰索居生事蕭條慚客裏交情契闊嘆兵余買魚急喚臨江艇炊黍深開映竹廚屈指故人能幾在莫辭同醉臥田廬

過北莊訪友

前人淺水平沙凍鴨眠秋聲和過石橋邊尋君兼得尋詩興野樹江云欲雪天

訪許文學不遇

張羽杖策思尋半日閒偶隨流水過前山林中不見童迎客竹外惟聞犬護關道服自懸虛牖下茶巾空掛夕陽間到門不遇君攜手惆悵荒村暮獨還

淸明日陳淳過訪

文徵明愁病春來次第加淸明寂寞類僧家畱人野飯新挑菜乞火鄰墻旋煮茶晴日檐楹楊柳色微風簾幕海棠花故人念我能相過不遣良辰負物華

待衡山先生過園居

湯珍朝來檐鵲送聲忙見說髙人過艸堂風動似聞門外屨晝長頻續案頭香暖烘韶麗花含笑雨閣輕�日弄光多少野橋東望意碧雲閒詠小山旁

訪葛徵君

謝榛西城閒訪葛洪家籬落秋餘白豆花髙枕自知無俗夢數椽茆屋在煙霞

同九�顧子訪漳河嶽山人

徐伯�多君棲鄭圃元室白雲陰此日逢迎處髙天倚樹吟竹香明幌靜山色暮簾深相送情無限餘音碧水琴

山中酬唐太史見訪

萬表山齋寂寞臘初深披衲朝朝聞梵音我已出家惟帶髮君來連榻與同心天涯避地因多病幻迹隨緣卽故林明月滿庭殘雪在那堪孤棹返山陰

季冬章少參見訪不值

莫叔明欲知何事不逢君閒向靑山與鶴羣安得玉缸香是酒但看靑案字成文天寒竹葉翻重翠歲晚松枝起片雲戶牖阿誰嫌寂寞自然人語絕相聞

訪楊逸人山居

李言恭野人髙臥處只在白雲顚絕壁疑無路深林忽有煙門開千樹上犬吠一峯前爾亦揚雄輩山中獨艸元

張左虞過訪漫答

陸治學稼甘吾老看花喜客畱鶴鳴童錯應鶯語妓先酬山水將身隱圖書足臥遊君家雙玉劍尙在匣中不

王雅適久居金陵過訪山中因贈居節春徧天涯芳艸多王孫裘馬意如何髻鬟山好初收雨羅綺江平暮不波韋曲花前千日醉杜鵑聲裏片帆過秋淸擬泛秦淮月與爾同聽玉樹歌

子建自楚歸過訪

前人湘君廟下鷓鴣啼芳艸王孫去路迷春水看消巴蜀雪桃花遊徧武陵溪朝云夢裏江南路風雨燈前夜半雞歸到故園秋未老一尊還唱白銅鞮

虎丘訪居士貞

王登芳日俄逢谷空山未見花因過處士宅宛是野僧家古井春無水衡門晚帶霞釜魚君莫嘆卜歲正盈車

訪董述夫不遇

前人扣戶無人問四鄰蕭然木榻滿黃塵知君只在長安市畫得燕山賣與人

同陸明府過陽山訪漳河嶽山人

袁昭暘泛舟入西山炎景照南陸梅霖歇崇岡積潤含林麓挈徒過修�訪友臻空谷川薄陽已微煙霏忽叢竹石竇注淸冷云蘿覆巖屋庖人饋鮮鯉童子進鼎餗翰墨情所投令人發深穆玆會難再洽艮趾蘭堂宿

訪朱邦肅不值

沈一貫馬蹄無力過重闉策蹇前來問隱淪池水已冰難受月梅花隔嶺不知春柴門倒鎖應髙臥艸閣斜開豈避人酒禁近來猶甚緊從誰顚倒性情眞

庚子正月吳子往見過同訪髙存之於漆湖

歸子慕令節思故人流光懼蹉跎心在隰桑篇三復當如何忽聞叩門聲良友遠見過攜我訪同志詰朝鼓輕艖情殷無遙路信宿逾關河依然漆湖上春山渺晴波主人愉愉如兼以風日和風和捲簾在開尊鳥來歌忘飲飲更適不覺芳顏酡階前山茶花落英何其多

答朱子暇見訪次韻二首

程嘉燧幽棲元不厭山深把臂何人共入林樹下涼風中散客�間白日上皇心靑苔果落空庭得流水花香別澗尋但恐鶴書知處所不容髙臥只如今招得無家一布袍畱連酒聖狎詩豪林端水聒歸潭靜雲裏峯來跂石髙曉案晴光研竹露夜瓢明月煮松濤山中入夏先涼冷便約湖心弄小舠

瓜州東郭訪王隱士同方平仲

前人安穩茅齋水郭東沙圍曲映綠楊中餘寒出浦三春酒片雨橫江五月風遠意幾因髙士發淸遊難得故人同斜陽醉眼憐歸路野翠煙嵐半彩虹

沈雨若自常熟過訪

鍾惺見君疑舊識不必故人書所念久離別欣聞近起居朋來鴻雁後雨止菊花初得問虞山樹寒紅三月如

春初雨雪新霽過烏龍潭訪謝少連

顧大猷林竹誰開徑春江蹔系船靑山君偶借滄海興應偏城闕畱晴雪衣裳淨夕煙泠然心賞得佳處若爲傳

過上莊訪笪居士

盛時泰獨行深樹裏細路繞茆堂山色迎人出梅花度水香燕泥畱雨气魚藻入天光住近石橋畔村沽夜可將

楊仲明見訪有贈

吳夢暘村僻相將學課農猶煩朋舊遠過從出門�取誰家酒隔水聞來何寺鐘往日姓名疑劍俠近來鄕曲號書傭自誇興到還多事手植荒庭一老松

訪王伯谷

王野流水方窮處茅堂空自開鳥啼春樹綠花發故人來白日待將夕靑山去未回題門吾豈敢此處寄莓苔

訪趙凡夫廬居

範汭無路�君去亂峯云若屯嵌空巢樹杪鑿石沼山根古帖從兒塌新詩與婦論閒門鄰拱木蒼翠自朝昏

訪葛震父

前人村村鷗鶩羣寺寺冷斜矄渡口獨來客巖中重訪君鼓聲魚市接帆影稻畦分看取前楹竹新枝礙白雲

訪沈逸人不遇

吳兆閒尋芳艸到門遲雲水無心本不期枕畔殘書猶自在主人出戶未多時

過鷲峯寺訪吳非熊

陳元引綠陰深寺獨經過有客孤吟寄薜蘿容易相逢容易去晚花歷亂鳥聲多

虞訪李孟芳

王人鑑下帆尋舊泊投暝識巖扉徑寂疑爲客燈明宛似歸隨風羣木響欲雨一峯微無計偕君隱空嗟握手稀

訪息云耘不遇

釋徳祥語聲了了出溪灣只隔桃波一步間自愛黃鸝春後至多愁燕子雨中還坡晴細艸平如剪花曙閒門半不關欲�行蹤云滿地人言采藥在他山

一斛珠葛實甫見訪

明陳繼儒筍兒初出閉門愁見遊人入是誰剝啄柴門急帶水拖泥花瓣埋雙屐艸堂幽靜桐陰碧定巢燕子曾相識酒槽紅丳珍珠滴不飲何爲空笑�如戟

滿庭芳歲暮過西村王叔遠

沈歲暮偸閒殘冬訪道隔溪扶過危橋癡情懶骨傲俗自逍遙�北�南景況完鄕社鄰父招邀眞閒甚開門汲水淺灌美人蕉客來山犬吠不通名姓直入書巢笑吟吟握手木榻相勞綠淨幽光�幾知交者野牧漁樵無今古淸談一席�我共蕭騷

拜謁部選句晉孫綽某太常碑贊仰拜髙範永播休聲傅亮爲宋公謁五陵表瞻拜之日憤慨交集梁武帝申飭選人表必須畫刺投狀然後彈冠則是驅迫廉撝獎成澆競簡文帝大法頌序頂拜金山歸依月面江淹爲蕭公拜相國齊公章肅恭文物翹拜榮禮陳徐陵傅大士碑乃起九層磚塔形相巍然六時虔拜巡繞斯托唐駱賓王上張司馬啟瞻言前古徒欲思齊俯惟當今空勞懷刺李嶠上髙長史書負書懷刺方致維桑之禮賁帛翹車行枉錯薪之薦韓愈上崔考功書欲事干謁則患不能小書困於投謁宋歐陽修與郭秀才書秀才見僕於叔父家以啟事二篇偕門刺先進又上胥學士啟殫重趼宿舂之勞懷漫刺署裏之字蘇軾書歐陽公黃牛廟詩後同年丁寶臣班元珍適來京師夢與予同舟溯江入一廟中拜謁堂下神像爲起朱熹跋伊川先生帖後傳君周旋周程師弟子間知所主友而伊川先生手刺謁謝爲禮亦恭則其人之賢可知晉潘尼詩道逢深識士舉手對吾揖陳徐陵詩桓經旣受業賀拜且尊儒杜甫詩幽棲地僻經過少老病人扶再拜難孟浩然詩仙穴逢羽人停艫向前拜髙適詩問津驚棄置投刺忽踟躕又

有才不肯學干謁何用年年空讀書韓愈詩裏儒拳足拜土怪閃眸偵又

司徒東鎭馳書謁丞相西來走馬迎孟郊詩候謁隨方語鏗詞芬蜀箋劉禹錫詩閣上掩書劉向去門前修刺孔融來又忽見夏木深惆悵憶吾廬復持州民刺歸謁專城居白居易詩賓拜登華席親迎障幰車姚合詩懶拜腰肢硬慵趨禮樂生又

宴余和酒拜魂夢共東行劉長卿詩世難慵干謁時閒喜放歸項斯詩鸚鵡隔簾呼再拜陸龜蒙詩惟有世塵中小兆夜來心拜七星壇司空曙詩莫使禰生剌空畱懷袖中杜荀鶴詩省出蓬蒿修謁初蒙知曾不見生�又近來參謁陡生�韋莊詩僻縣不容投刺客野陂時遇射雕郎宋梅堯臣詩未逢甪裏先生謁多見吳興太守迎蘇軾詩未許低頭拜東野蘇轍詩過門有意奉談笑幅巾懷刺無袍韡黃庭堅詩髙蓋如秋荷勢利相奔謁又

爲之街南居時通鈴下謁又

過閱王公袖中有漫刺楊萬里詩椒盤又頌一年初多拜猶欣未要扶陸遊詩踢歌作社約比鄰一飽今年可平揖戴復古詩攜刺投詩社移船傍酒家又

讀書增意气移刺減精神又

手攜漫刺訪朝官爭似滄洲把釣竿又

又把鄕人刺來投使者車張伯淳詩曾將漫刺投鈴下又報危檣過浙東王沂孫詞漸新痕懸柳淡影穿花依約破初暝深深拜相逢誰在香徑元黃溍詩謁拜陪諸彥躋攀展寸眸陳泰詩髙官坐揖小官拜九州四海知何人明髙啟詩竹下逢僧投杖揖蘿間候客抱琴行宋濂詩持刺望門拜不復資介紹

拜謁部紀事一左傳成公十六年郤至見楚子免冑趨風楚子使工尹襄問之以弓曰識見不谷而趨無乃傷乎郤至見客免冑承命曰君之外臣至從寡君之戎事以君之靈間蒙甲冑不敢拜命敢告不寧君命之辱爲事之故敢肅使者襄公四年穆叔如晉報知武子之聘也晉侯享之金奏肆夏之三不拜工歌文王之三又不拜歌鹿鳴之三三拜韓獻子使行人子員問之曰子以君命辱於敝邑先君之禮藉之以樂以辱吾子吾子捨其大而重拜其細敢問何禮也對曰三夏天子所以享元侯也使臣弗敢與聞文王兩君相見之樂也臣不敢及鹿鳴君所以嘉寡君也敢不拜嘉四牡君所以勞使臣也敢不重拜皇皇者華君教使臣曰必諮於周臣聞之訪問於善爲咨咨親爲詢咨禮爲度咨事爲諏咨難爲謀臣獲五善敢不重拜襄公二十九年齊髙子容與宋司徒見知伯女齊相禮賓出司馬侯言於知伯曰二子皆將不免子容專司徒侈皆亡家之主也知伯曰何如對曰專則速及侈將以其力斃專則人實斃之將及矣禮記檀弓伯髙死於衛赴於孔子孔子曰吾惡乎哭由賜也見我吾哭諸賜氏遂命子貢爲之主曰爲爾哭也來者拜之知伯髙而來者勿拜也孔叢子雜訓篇子思在魯使以書如衛問子上﹝孔白字子上子思之子也﹞子上北面再拜受書伏讀然後與使者宴遂爲復書返中庭北面再拜以授使者旣受書然後退使者還魯問子思曰吾子堂上南面立授臣書事畢送臣子上中庭拜授臣書而不送何也子思曰拜而不送敬也使而送之賓也儒服篇子髙遊趙平原君客有鄒文季節者與子髙相善及將還魯諸故人訣旣畢文節送行三宿臨別文節流涕交頤子髙徒抗手而已﹝子髙孔穿之字孔箕之子伋之元孫也﹞

韓詩外傳田子方之魏魏太子從車百乘而迎之郊太子再拜謁孔叢子獨治篇子魚名鮒甲陳人或謂之子鮒或稱孔甲陳勝旣立爲王其妻之父兄往焉勝以眾賓待之長揖不拜無加其禮其妻之父怒曰怙亂僭號而傲長者不能久矣不辭而去陳王跪謝遂不爲顧王心�焉遂適博士太師之館而言曰予𨿽丈夫哉然塞於禮義以啟於姻婭惟先生幸訓誨之使免於戾可乎子魚曰王所問者善也敢固無辭以對乎今以禮言耶則禮無不拜且宗族婚媾又與眾賓異敬者也敬而加親自古以然也王曰𨿽已失之於前庶欲收之於後也願先生修明其事必遵奉焉對曰昔唐堯內親九族外協萬邦禮以婚爲昆弟妻之父母爲外舅姑由是明之則拜之可知夫婚親之義非宗賢之類也𨿽自己臣莫敢不敬昔魏信陵君嘗以此質臣之父臣之父曰於諸母之昆弟妻之諸父則以親配徳年以上𨿽拜之可也幼於己者揖之可也此出於人情而可常者也史記髙祖本紀呂公善沛令從之客沛中豪桀吏聞令有重客皆往賀蕭何爲主吏主進令諸大夫曰進不滿千錢坐之堂下髙祖爲亭長素易諸吏乃紿爲謁曰賀錢萬不持一錢注謁謂以札書姓名若今之通刺也

漢書髙祖本紀沛公西過髙陽酈食其爲裏監門曰諸將過此者多吾視沛公大度乃求見沛公沛公方踞�使兩女子洗酈生不拜長揖曰足下必欲誅無道秦不宜踞見長者於是沛公起攝衣謝之史記酈生傳沛公至髙陽傳捨使人召酈生酈生至入謁沛公方踞�使兩女子洗足而見酈生酈生入則長揖不拜朱建傳初沛公引兵過陳畱酈生踵軍門上謁曰髙陽民酈食其竊聞沛公暴露將兵助楚討不義敬勞從者願得望見口畫天下便事使者入通沛公方洗問使者曰何如人也使者對曰狀貌類大儒衣儒衣冠側注沛公曰爲我謝之言我方以天下爲事未暇見儒人也使者出謝曰沛公敬謝先生方以天下爲事未暇見儒人也酈生瞋目案劍叱使者曰走復入言沛公吾髙陽酒徒也非儒人也使者懼而失謁跪拾謁還走復入報曰客天下壯士也叱臣臣恐至失謁曰走復入言而公髙陽酒徒也沛公據雪足杖矛曰延客入酈生入揖沛公曰足下甚苦暴衣露冠將兵助楚討不義足下何不自喜也臣願以事見而曰吾方以天下爲事未暇見儒人也夫足下欲興天下之大事而成天下之大功而以目皮相恐失天下之能士且吾度足下之智不如吾勇又不如吾若欲就天下而不相見竊爲足下失之沛公謝曰鄕者爲先生之容今見先生之意矣乃延而坐之問所以取天下者漢書張耳陳余傳陳涉起蘄至陳耳余上謁涉注上謁若今之通名韓信傳信嘗過樊將軍噲噲趨拜送迎言稱臣曰大王乃肯臨臣信出門笑曰生乃與噲等爲伍韓詩外傳齊有隱士東郭先生梁石君當曹相國爲齊相也客謂匱生曰夫東郭先生梁石君世之賢也隱於深山終不詘身下志以求仕者也吾聞先生得謁曹相國願先生爲之先史記齊悼惠王世家魏勃父以善鼓琴見秦皇帝及魏勃少時欲求見齊相曹參家貧無以自通乃常獨早夜掃齊相舍人門外相舍人怪之以爲物而伺之得勃勃曰願見相君無因故爲子掃欲以求見於是舍人見勃曹參因以爲舍人一爲參禦言事參以爲賢言之齊悼惠王悼惠王召見則拜爲內史汲黯傳太后弟武安侯蚡爲丞相中二千石來拜謁蚡不爲禮黯見蚡未嘗拜嘗揖之大將軍靑旣益尊姊爲皇后然黯與抗禮人或說黯曰大將軍尊重益貴君不可以不拜黯曰夫以大將軍有揖客顧不重耶袁盎傳盎告歸道逢丞相申屠嘉下車拜謁丞相從車上謝盎申屠嘉傳嘉爲人廉直門不受私謁漢書佞幸傳上令董賢私過孔光光聞賢來警戒衣冠出門待望拜謁送迎甚謹不敢以賓客鈞敵之禮雋不疑傳暴勝之爲直指使者素聞不疑賢至渤海遣吏請與相見不疑盛服至門上謁翟方進傳方進少子義年二十出爲南陽都尉宛令劉立素著名州郡輕義年少義行太守事行縣至宛丞相史在傳捨立持酒肴謁丞相史對飲未訖會義亦往外吏白都尉方至立語言自若須臾義至內謁徑入注師古曰內謁猶今之通名也薛宣傳宣入守左馮翊令楊湛謝遊皆貪猾不遜持郡短長及宣視事詣府謁宣設酒飯與相對接待甚備何武傳武爲司隸校尉徙京兆尹二歲坐舉方正所舉者召見盤辟雅拜有司以爲詭眾虛僞武坐左遷郭伋傳伋行部到西河美稷有童兒數百各騎竹馬道次迎拜伋問兒曹何自遠來對曰聞使君到喜故來奉迎後漢書王丹傳大司徒侯霸欲與交友及丹被徵遣子昱迎拜車下丹下答之昱曰家公欲與君結交何爲見拜丹曰君房有是言丹未之許也井丹傳丹字大春扶風郿人也少受業太學通五經善談論故京師爲之語曰五經紛綸井大春性淸髙未嘗書刺候謁人馬援傳援素與公孫述同裏閈相善以爲旣至當握手歡如平生而述盛陳陛衛以延援入交拜禮畢使出就館援嘗有疾梁松來候之獨拜�下援不答松去後諸子問曰梁公孫帝�貴重朝廷公卿已下莫不憚之大人柰何獨不爲禮援曰我乃松父友也楊政傳政嘗詣揚虛侯馬武武難見政稱疾不爲起政入戶徑升�排武把臂責之曰卿蒙國恩備位藩輔不思求賢以報殊寵而驕天下英俊此非養身之道也今日動者刀入脇武諸子及左右皆大驚以爲見劫操兵滿側政顏色自若會陰就至責數武令爲交友其剛果任情皆如此也臺佟傳刺史執贄見佟曰孝威居身如是甚苦如何佟曰佟幸保終性命存神養和如明使君奉宣詔書夕惕庶事反不苦耶王符傳度遼將軍皇甫規解官歸安定鄕人有以貨得雁門太守者亦去職還家書刺謁規規臥不迎旣入而問卿前在郡食雁美乎有頃又白王符在門規素聞符名乃驚遽而起衣不及帶屣履出迎援符手而還與同坐極歡時人爲之語曰徒見二千石不如一縫掖言書生道義之爲貴也周章傳章初仕郡爲功曹時大將軍竇憲免封冠軍侯就國章從太守行春到冠軍太守猶欲謁之章進諫曰今日公行春豈可越儀私交太守不聽遂便升車章前拔佩刀絕馬鞅於是乃止法眞傳眞爲關西大儒性恬靜寡欲不交人間事太守請見之眞乃幅巾詣謁張皓傳皓子綱時廣陵賊張嬰寇亂揚徐間綱單車之職徑造嬰壘慰安之嬰初大驚旣見綱誠信乃出拜謁梁統傳統元孫冀順帝拜爲大將軍弟不疑爲河南尹冀大起第捨多從倡伎鳴鐘吹管酣謳竟路或連繼日夜以騁娛恣客到門不得通皆請謝門者門者累千金百官遷召皆先到冀門箋檄謝恩然後敢詣尙書遼東太守侯猛初拜不謁冀托以他事腰斬之不疑好經書善待客冀疾之不欲令與賓客交通陰使人變服至門記往來者南郡太守馬融江夏太守田明初除過謁不疑冀諷州郡以它事陷之華嶠後漢書梁冀愛監奴秦宮宮威權大震二千石皆拜謁之後漢書袁安傳安元孫閎父賀爲彭城相閎往省謁變名姓徒行無旅旣至府門連日吏不爲通會阿母出見閎驚入白夫人乃密呼見種拂傳拂拜宛令時南陽郡吏好因休沐遊戲市裏爲百姓所患拂出逢之必下車公謁以愧其心髙彪傳彪字義方吳郡無錫人也家本單寒至彪爲諸生遊太學有雅才而訥於言常從馬融欲訪大義融疾不獲見乃覆刺遺融書曰承服風問從來有年故不待介者而謁大君子之門冀一見龍光以敍腹心之願不圖遭疾幽閉莫啟昔周公旦父文兄武九命作伯以尹華夏猶揮沐吐餐垂接白屋故周道以隆天下歸徳公今養屙傲士故其宜也融省書�追還之彪逝而不顧岑晊傳晊字公孝南陽棘陽人也父豫爲南郡太守以貪叨誅死晊年少未知名往候同郡宗慈慈方以有道見徵賓客滿門以晊非良家子不肯見晊畱門下數日晚乃引入慈與語大奇之遂將俱至洛陽因詣太學受業晊有髙才郭林宗朱公叔等皆爲友李膺傳膺性簡亢無所交接荀爽嘗就謁膺因爲其禦旣還喜曰今日乃得禦李君矣其見慕如此樊英傳英有疾妻使婢拜問英下�答拜陳實怪問英曰妻者齊也供奉祭祀禮無不答趙咨傳咨拜東海相之官道經滎陽令惇煌曹皓咨之故孝廉也迎路謁候咨不爲畱皓送至亭次望塵不及謂主簿曰趙君名重今過界不見必爲天下笑卽棄印綬追至東海謁咨畢辭歸家其爲時人所貴若此趙壹傳壹舉郡上計吏到京師司徒袁逢受計計吏數百人皆拜伏庭中壹獨長揖逢望而異之令左右往讓之曰下郡計吏而揖三公何也對曰昔酈食其長揖漢王今揖三公何遽怪哉逢則斂衽下堂延置上坐旣出往造河南尹羊陟不得見壹以公卿中非陟無足以托名者乃日往到門陟自彊許通尙臥未起壹徑入上堂遂前臨之曰竊伏西州承髙風舊矣乃今方遇而忽然柰何命也因舉聲哭門下皆驚奔入滿側陟知其非常人乃起延與語大奇之謂曰子出矣陟明旦大從車騎奉謁造壹時諸計吏多盛飾車馬帷幕而壹獨柴車艸屏露宿其傍延陟前坐於車下左右莫不嘆愕陟遂與言談至燻夕極歡而去執其手曰良璞不剖必有泣血以相明者矣陟乃與袁逢共稱薦之名動京師士大夫想望其風采及西還道經弘農過候太守皇甫規門者不卽通壹遂遁去門吏懼以白之規聞壹名大驚乃追書謝曰蹉跌不面企徳懷風虛心委質爲日久矣側聞仁者湣其區區冀承淸誨以釋遙悚今旦外白有一尉兩計吏不道屈尊門下更啟乃知已去如印綬可投夜豈待旦惟君明睿平其夙心寧敢慢傲加於所天事在悖惑不足具責倘可原察追修前好則何福如之謹遣主簿奉書下筆气結汗流竟趾壹報曰君學成師範縉紳歸慕仰髙希驥歷年滋多旋轅兼道渴於言侍沐浴晨興昧旦守門實望仁兄昭其懸遲以貴下賤握發垂接髙可敷玩墳典起發聖意下則抗論當世消弭時災豈悟君子自生怠倦失恂恂善誘之徳同亡國驕惰之志蓋見機而作不俟終日是以夙退自引畏使君勞昔人或歷說而不遇或思士而無從皆歸之於天不尢於物今壹自譴而已豈敢有猜仁君忽一匹夫於徳何損而遠辱手筆追路相尋誠足愧也壹之區區曷云量己其嗟可去謝也可食誠則頑薄實識其趣但關節疢動膝灸壞潰請俟他日乃奉其情輒誦來貺永以自慰遂去不顧東觀漢記陳遵使匈奴王丹曰子當之絕域無以相贈贈子以不拜遂揖而別遵甚喜後漢書邊讓傳讓善占射能辭對時賓客滿堂莫不羨其風府掾孔融王朗並修刺候焉禰衡傳衡字正平平原般人也少有才辯而气尙剛傲好矯時慢物興平中避難荊州建安初來遊許下始達潁川乃陰懷一刺旣而無所之適至於刺字漫滅宋書禮志陳蕃爲光祿勛範滂爲主事以公儀詣蕃皆執板入合至坐蕃不尊滂板滂投板振衣而去郭泰責蕃曰以階級言之滂宜有敬以類數推之至合宜省三輔決錄平陵孟他盡以家財賂張讓監奴奴�問所欲他曰欲得卿曹拜時賓客求見讓者車常數百乘累日不得通他後至諸奴迎拜徑將他車獨入眾謂他與讓善爭以物賂他他得以賂讓會稽典錄陳瑞字文象爲縣卒瑞謙恭敬讓行性謹敬及其居二千石九卿位少年童豎拜者皆正朝服與之抗禮若疾病不能答拜輒拊頰以謝之襄陽耆舊傳龐徳公襄陽人諸葛孔明每至公家獨拜公於�下公殊不令止魏志常林傳林七歲父黨造門曰伯先在否何不拜林曰臨子字父何拜之有華歆傳注孫策擊豫章先遣虞翻說歆歆葛巾迎策策曰府君年徳名望遠近所歸策年幼稚宜修子弟之禮便向歆拜夏侯淵傳注子榮字幼權幼聰慧經目輒識之文帝聞而請焉賓客百餘人人一奏刺悉書其鄕邑名氏世所謂爵裏刺也客示之一寓目使之徧談不謬一人張鎭持傳廣平太守盧毓到官吏白承前致版謁毓曰張先生豈此版謁可光飾哉但奉書致羊酒蜀志彭傳劉璋髡鉗爲徒隸會先主入蜀溯流北行欲納說先主乃往見龐統統與非故人又適有賓客徑上統�臥謂統曰須客罷當與卿善談統客旣罷往就坐又先責統食然後共語因畱信宿至於經日統大善之而法正宿自知遂並致之先主先主亦以爲奇吳志孫策傳注道士幹吉立精舍燒香讀道書策嘗於郡城門樓上集賓客吉趨度門下諸將賓客三分之二下樓迎拜策卽令收之曰妖妄惑眾心使諸將不復顧君臣之禮盡委策下樓拜之不可不除也朱治傳治每進見權嘗親迎執版交拜饗宴贈賜恩敬特隆晉書王祥傳武帝爲晉王祥與荀顗往謁顗曰相王尊重今便當拜也祥曰安有天子三司而輒拜人者世說新語嵇康與呂安善每一相思千里命駕安後來值康不在兄喜出戶延之不入題門上作鳳字而去喜不覺猶以爲忻故作鳳字凡鳥也晉書李重傳重遷尙書吏部郎務抑華競不通私謁庾衮傳衮嘗與諸兄過邑人陳準兄弟諸兄友之皆拜其母衮獨不拜準弟徽曰子不拜吾親何衮曰未知所以拜也夫拜人之親者將自同於人之子也其義至重衮敢輕之乎遂不拜孫楚傳楚參石苞驃騎軍事旣負其才气頗侮易於苞初至長揖曰天子命我參卿軍事張翰傳翰縱任不拘會稽賀循赴命入洛經吳閶門於船中彈琴翰初不相識乃就循言譚便大相欽悅問循知其入洛翰曰吾亦有事北京便同載卽去而不告家人晉陽秋石崇潘嶽諂事賈謐謐母廣成君出崇嶽降車路左望塵而拜晉書慕容廆載記廆幼而魁岸美姿貌安北將軍張華雅有知人之鑑廆童丱時往謁之華甚嘆異謂曰君至長必爲命世之器匡難濟時者也珍珠船桓伊詣王遵遵謂左右曰門何爲通桓氏我聞人姓木邊便欲殺之況諸桓乎晉書虞潭傳字思行潭之兄子也與譙國桓彜俱爲吏部郎情好甚篤彜遣溫拜使子答拜彜陶侃傳廬江太守張夔察侃爲孝廉至洛陽數詣張華華初以遠人不甚接遇侃每往神無忤色華後與語異之庾亮少有髙名以明穆皇后之兄受顧命之重蘇峻之禍職亮是由及石頭平懼侃致討亮用溫嶠謀詣侃拜謝侃遽止之曰庾元規乃拜陶士行邪世說新語陶公自上流來赴蘇峻之難令誅庾公謂必戮庾可以謝峻庾欲奔竄則不可欲會恐見執進退無計溫公勸庾詣陶曰卿但遙拜必無他我爲卿保之庾從溫言詣陶至便拜陶自起止之曰庾元規何緣拜陶士行畢又降就下坐陶又自要起同坐坐定庾乃引咎責躬深相遜謝陶不覺釋然桓公旣廢海西立簡文侍中謝公見桓公拜桓驚笑曰安石卿何事至爾謝曰未有君拜於前臣立於後晉書習鑿齒傳釋道安俊辯有髙才自北至荊州與鑿齒初相見道安曰彌天釋道安鑿齒曰四海習鑿齒當時以爲佳對王忱傳忱鎭荊州威風肅然殊得物和桓元時在江陵旣其本國且奕葉故義常以才雄駕物忱每裁抑之元嘗詣忱通人未出乘轝直進忱對元鞭門乾元怒去之忱亦不畱嘗朔日見客仗衛甚盛元言欲獵借數百人忱悉給之元憚而服焉宋書劉懷愼傳懷愼爲中領軍徵虜將軍𨿽名位轉優而恭恪愈至每所之造位任不逾己者皆束帶門外下車其謹退類如此南史孔淳之傳淳之少有髙尙會稽太守謝方明苦要之不能致使謂曰苟不入吾郡何爲入吾郭淳之笑曰潛遊者不識其水巢棲者非辧其林飛沈所至何問其主終不肯往臧燾傳燾從子質爲世子中軍參軍嘗詣護軍趙倫之倫之名位已重不相接質憤然起曰大丈夫各以老嫗作門戶何至以此中相輕倫之�謝質拂衣而去劉�傳�子悛彊濟有世調善於流俗蠻王田僮在山中年垂百餘歲南譙王義宣爲荊州僮出謁至是又謁悛宋書沈文秀傳白曜在城西南角樓裸縛文秀至曜前執之者令拜文秀曰各二國大臣無相拜之禮南史劉�傳�兄子繪出爲南康相郡人有姓賴所居名穢裏投刺謁繪繪嘲之曰君有何穢而居穢裏此人應聲曰未審孔丘何闕而居闕裏世說補張思光嘗詣吏部尙書何戢誤通尙書劉澄思光下車入門曰非是至戶外望澄又曰非是旣造席視澄曰都自非是乃去南史劉懷慰傳懷慰字彥泰懷珍從子也齊髙帝以懷慰爲輔國將軍齊郡太守至郡修城郭安集居人不受禮謁蕭思話傳思話子惠開琛字彥瑜惠開從子也少明悟有才辯起家齊太學博士時王儉當朝琛年少未爲儉所識負其才气候儉宴於樂遊乃著虎皮靴策桃枝杖直造儉坐儉與語大悅柳元景傳元景弟子世隆世隆次子惔好學工制文尢曉音律少與長兄悅齊名王儉謂人曰柳氏二龍可謂一日千里儉爲尙書左僕射嘗造世隆宅世隆謂爲詣己徘徊久之及至門惟求悅及惔遣謂世隆曰賢子俱有盛才一日見顧今故報禮若仍相造似非本意恐年少窺人劉瓛傳瓛姿狀纖小儒業冠於當時都下士子貴遊莫不下席受業當世推其大儒以比古之曹鄭性謙率不以髙名自居之詣於人惟一門生持胡�隨後主人未通便坐門待答住在檀橋瓦屋數間上皆穿漏學徒敬慕不敢指斥呼爲淸溪焉竟陵王子良親往修謁梁書範云傳云嘗侍燕髙祖謂臨川王宏鄱陽王恢曰我與範尙書少親善汝宜代我呼範爲兄二王下席拜與云同車還尙書省南史何之元傳之元好學有才思累遷信義令其宗人敬容位望隆重頻顧訪之元終不造焉或問其故之元曰昔楚人得寵於觀起有馬者皆亡夫徳薄任隆必近覆敗吾恐不獲其利而招其禍識者以是稱之王曇首傳曇首元孫承性簡貴有風格右衛朱異當朝用事每休下車馬塡門有魏郡申英者門寒才俊好危言髙論以忤權右嘗指異門曰此中輻輳皆爲利往能不至者惟大小王東陽耳小東陽卽承弟幼也時惟承兄弟及褚翔不至異門世並稱之孔休源傳休源會稽山陰人州舉秀才梁臺建與南陽劉之遴同爲太學博士當時以爲美選休源初到都寓於宗人少府孔登曾以祠事入廟侍中範云一與相遇深加褒賞後云命駕到少府登便拂筵整帶謂當詣己備水陸之品云駐筋命休源及至命取其常膳止有赤倉米飯蒸鮑魚云食休源食不舉主人之饌髙談盡日同載還家登深以爲愧尙書令沈約當朝貴顯軒蓋盈門休源或時後來必虛襟引接處之坐右商略文義其爲通人所推如此何思澄傳思澄東海郯人也少勤學工文天監十五年敕太子詹事徐勉舉學士入華林撰徧略勉舉思澄顧協劉杳王子云鍾嶼等五人以應選八年乃書成合七百卷思澄重交結分書與諸賓朋校定而終日造謁每宿昔作名一束曉便命駕朝賢無不悉狎狎處卽命食有人方之婁護欣然當之投晚還家所賫名必盡謝覽傳梁武平建鄴朝士王亮王瑩等數人揖自餘皆拜覽時年二十餘爲太子舍人亦長揖而已梁書諸葛璩傳江祀薦璩於明帝曰璩安貧守道說禮惇詩未嘗投刺邦宰曳裾府寺北史寇贊傳贊拜南雍州刺史進爵河南公初贊未貴嘗從相者唐文相文曰君額上黑子入幘位當至方伯封公及其貴也文以百姓禮拜謁乃賜文坐賜衣服良馬魏書任城王澄傳澄子順起家爲給事中時尙書令髙肇帝舅權重天下人士望塵拜伏順曾懷刺詣肇門門者以其年少答云在坐大有貴客不肯爲通順叱之曰任城王兒可是賤也及見直往登�捧手抗禮王公先達莫不怪懾而順辭吐傲然若無所睹肇謂眾賓曰此兒豪气尙爾況其父乎及出肇加敬送之澄聞之大怒杖之數十尋除給事黃門侍郎時領軍元威勢尢盛凡有遷授莫不造門謝謁順拜表而已曾不詣謂順曰卿何謂聊不見我順正色曰天子富於春秋委政宗輔叔父宜以至公爲心舉士報國如何賣恩責人私謝也裴叔業傳叔業兄子粲封舒縣子髙陽王雍曾以事屬粲粲不從雍甚爲恨後粲修謁雍含怒待之粲神情閒邁舉止抑揚雍不覺解顏時僕射髙肇勢傾一時朝士見者咸望塵拜謁粲候肇惟長揖而已北齊書神武帝紀神武自晉陽出口路逢朱榮妻北鄕公主自洛陽來馬三百匹盡奪之兆聞自追神武至襄垣漳水暴長橋壞神武隔水拜曰借公主馬備山東盜耳楊愔傳神武至信都愔遂投刺轅門便蒙引見署行臺郎中崔季舒傳崔暹嘗於朝堂屏人拜之曰暹若得僕射皆叔父之恩其權重如此北史薛辯傳辯五世孫端端從祖弟湖湖孫孝通曾與諸人同詣晉祠皆屈膝盡禮孝通獨捧手不拜顧而言曰此乃諸侯之國去吾何遠恭而非禮將爲神笑拜者�焉李元忠傳齊神武東出元忠乘露車載素箏濁酒奉迎神武聞其酒客未卽見之元忠下車獨坐酌酒擘脯食之謂門者曰本言公招延雋傑今聞國士到門不能吐哺輟洗其人可知還我刺勿復通也門者以告神武遽見之慕容儼傳儼遷五城太守見東雍州刺史潘相樂長揖而已丞尉已下數罹其罪乃謂儼曰府君少爲羣下屈節儼攘袂曰吾狀貌如此行望人拜豈可拜人齊漁陽王紹信傳紹信文襄第六子也行過漁陽與大富人鍾長命同�坐太守鄭道蓋來謁長命欲起紹信不聽曰此何物小人主人公爲起李義深傳義深弟幼廉和士開權重百寮盡傾幼廉髙揖而已梁昕傳昕從朱天光徵討拜右將軍周文帝迎魏孝武軍次雍州昕以三輔望族上謁周文見昕容貌瑋深賞異之房法壽傳法壽曾孫豹遷樂陵太守齊滅遂還本鄕丘園自養頻被徵命固辭以疾每牧守初臨必遣致禮官佐邑宰皆投刺申敬韓禽傳開皇初文帝潛有吞江南志拜禽廬州總管大舉伐陳以禽爲先鋒進攻姑孰半日而拔次於新林江南父老素聞其威信來謁軍門晝夜不絕韋孝寬傳孝寬兄子藝拜齊州刺史遷營州總管藝容貌瑋每蕃人參謁必整儀衛盛服以見之獨坐滿一榻蕃人畏懼莫敢仰視��客傳司空楊素守西京每公卿入言賓客上謁未嘗不踞�而見一日衛公李靖以布衣上謁獻奇策素亦踞見唐書劉武周傳武周稱疾臥家豪傑往候謁遂椎牛縱酒大言曰盜賊方起眾又饑官粟紅腐於倉誰能與我共取之諸惡少年皆願從陳希烈傳羣司要職悉走林甫之門臺省爲空希烈𨿽坐府卒無入謁謁亦無所言以爲常劇談錄李鄴侯策蹇驢入洛至中橋南遇大尹避道所乘驢忽驚逸而走徑入竇庭芝所居與僕者共造其門俄有人出來云此是分司竇員外宅所失驢收在馬廏請客入座員外嘗願修謁唐書宋璟傳嘗宴朝堂二張列卿三品璟階六品居下坐易之諂事璟虛位揖曰公第一人何下坐璟曰才劣品卑卿謂第一何耶會有喪告滿入朝公卿以次謁通禮意易之後至促步前璟舉笏卻揖唯唯故積怨常欲中傷唐國史補崔顥有美名李邕欲一見開館待之及顥至獻文首章曰十五嫁王昌邕叱起曰小子無禮乃不接之本事詩開元末宰相李適之�直坦夷時譽甚美李林甫惡之排誣罷免朝客來𨿽知無罪謁問甚稀適之意憤日飲醇酣且爲詩曰避賢初罷相樂聖且銜杯爲問門前客今朝幾个來林甫愈怒終遂不免幹子郎中李丹典濠州蕭復處士寄家楚州白田聞丹之義來謁之且無傭保棹小舟惟領一丱歲女僮時方寒衣復單敝女僮尢甚坐於客次女僮門外求火燎手且持其靴去客吏忽云郎中屈處士復卽芒屩而入丹揖之坐略話平素復忽悟足禮之闕矍然乃起曰某爲饑凍所迫髙堂慈母處分令入關投親知無奴僕有一小女僮便令將隨參謁朝至此僮騃恐懼公衙失所在客吏已通取靴不得去就�脫惟惶悚而已丹曰靴與履皆一時之禮古者解襪登席卽徒跣以爲禮靴始自趙武靈王又有何典據此不足介君子懷但請述所求意遂畱從容復頤旨趨乃云足下相才他日必領重事於是遣使於白田饋遺復母甚厚又餞復以馬匹束帛復後竟爲相唐書李訴傳入蔡州裴度至訴以櫜鍵見請度以宰相禮受謁蔡人聳觀耕余博覽盧杞遇馮盛於塗各攜一囊杞發盛囊有墨一枚杞大笑盛正色曰天峯煤和鍼魚腦入金溪子手中錄離騷古本比公日提綾文刺三百爲名利奴顧當孰勝已而�杞囊果是三百刺唐書李徳裕傳徳裕拜中書門下平章事故事丞郎詣宰相須少間乃敢通郎官非公事不敢謁李宗閔時往往通賓客李聽爲太子太傅招所善載酒集宗閔閣酣醉乃去至徳裕則諭禦史有以事見宰相必先白臺乃聽凡罷朝繇龍尾道趨出遂無輒至閣者馮定傳定字介夫偉儀觀與宿齊名人方漢二馮於�素善之�在襄陽定徒步上謁吏不肯白乃亟去�聞斥吏歸錢五十萬及諸境定返其遺以書讓�不下士�大�劇談錄元和中進士李賀善爲歌篇韓文公深所知重於縉紳之間每加延譽由此聲華藉甚時元相國稹年老以明經擢第亦攻篇什常願交結賀一日執贄造門賀覽刺不容遽令僕者謂曰明經擢第何事來看李賀相國無復致情�憤而退雲溪友議方雕云爲白太傅所知後遊涪州累爲閽人艱阻爲詩以獻盧尙書弘宣範陽公怒閽者而禮方生焉詩曰荷衣拭淚幾回穿欲謁朱門抵上天不是尙書輕下客山家無物與三權全唐詩話白樂天未冠以文謁顧況況睹姓名熟視曰長安米貴居大不易乃捲捲讀其芳艸詩至野火燒不盡春風吹又生嘆曰吾謂斯文遂絕今復得子矣前言戲之耳牛僧孺始至京置琴書灞滻間先以所業謁韓文公皇甫員外二公披捲卷首有說樂二章未閱其詞遽曰且以拍板爲什麼對曰樂句二公相顧大喜曰期髙文必矣公因謀所居二公良久曰可於客戶坊稅一廟院公如所教二公復誨之曰某日可遊靑龍寺薄暮而歸二公其日聯鑣至彼因大書其門曰韓愈皇甫湜同謁幾官先輩不遇翌日輦轂名士咸往觀焉奇章之名由是赫然矣或云僧孺登第與同輩登政事堂宰相曰掃廳奉候李播以郎中興蘄州有李生攜詩謁之播曰此吾未第時行捲也李曰頃於京師書肆百錢得此遊江淮間二十餘年欲幸見惠播遂與之因問何往曰江陵謁盧尙書播曰公又錯也盧是某親表李慚失次進曰誠若郎中之言與荊南表文一時乞取再拜而出劉節士也少放肆爲俠酋因酒殺人亡命會赦出更折節讀書能爲歌詩然恃故時所負不能俯仰貴人聞韓愈接天下士步謁之作冰柱雪車二詩出盧孟右樊宗師見爲獨拜後以爭語不能下賓客因持愈金數斤去曰此諛墓中人得耳不若與劉君爲壽愈不能止歸齊魯不知所終順宗實錄令狐峘爲吉州刺史齊映除江西觀察過吉州峘自以前輩懷怏怏不以刺史禮見入謁從容步進不�屬戎器映以爲恨去至府奏峘舉前刺史過失鞫不得眞無政事不宜臨郡貶衢州別駕全唐詩話劉魯風江南投謁所知頗爲典客所阻因賦一絕曰萬卷書生劉魯風煙波萬里謁文翁無錢乞與韓知客名紙毛生不肯通自正元後唐文甚振以文學科第爲一時之榮及其獘也士子豪气罵吻遊諸侯門諸侯望而畏之如劉魯風姚�傑柳棠胡曾之徒其文皆不足取余故載之者以見當時諸侯爭取譽於文士此蓋外重內輕之牙�如李益者一時文宗猶曰感恩知有地不上望京樓其後如李山甫輩以一名一第之失至挾方鎭劫宰輔則又有甚焉者矣一篇一韻初若虛文而治亂之萌系焉余以是知其不可忽也唐書襄邑恭王神符傳神符五世孫李從晦楊收方布衣進謁從晦一見如雅識待以公輔後果爲宰相李訓傳每進見佗宰相備位天子傾意宦官衛兵皆懾憚迎拜摭言平曾謁華州李相不遇吟曰老夫三日門前立珠箔銀屏晝不開詩卷卻拋書袋裏譬如閒看華山來李義山重九日謁令狐相不見題詩屏風而去詩曰曾共山公把酒�霜天白菊正離披十年泉下無消息九日尊前有所思莫學漢臣栽苜蓿還同楚客詠江蘺郎君官貴施行馬東閣無因更重窺盧氏雜說裴徳融諱臯值髙鍇知舉入試主司曰伊諱臯某某下就試與及第困一生事後除屯田員外郎盧簡求爲右丞裴與除郎官一人同參到宅右丞先屈前一人入從容多時前人啟云某與新除屯田裴員外同祗候右丞裴員外在門外多時盧遽使驅使官傳語曰員外是何人下及第偶有事不得奉見裴倉皇失錯騎前人馬出門去雲溪友議雍陶員外蜀川人也上第後稍薄於親黨其舅云安劉敬之罷舉歸三峽素事篇章讓陶不寄書曰山近衡陽𨿽少雁水連巴蜀豈無魚陶得書愧赧方有狐首之思後爲簡州牧自比之謝宣城柳吳興也賓至則折挫之閽者亦怠投贄者稀得見焉忽有馮道明下第請謁云與員外故舊閽者以報及引進陶訶曰與公昧平生何言相識道明曰誦員外之言仰員外之徳詩集中日得相見何乃昧平生也遂吟曰立當靑艸人先見行近白蓮魚未知又曰江聲秋入寺雨气夜侵樓又曰閉門賓到常推病滿院花開不似貧陶聞吟欣狎待道明如曩昔之交君子謂雍君矜詩而好媚馮子匪藝而求知其兩違之文園豈尙耶北夢瑣言古之制字卷紙題名姓號曰名紙大中年薛保遜爲舉場頭角人皆體仿方作門狀洎後仍以所懷列於啟事隨啟詣公相門號爲門狀門啟𨿽繁於名紙各便於時也書云謹祗候起居郎某官卽是起居在前某官在後至今顚倒無人攺更矣有朝廷攺之亦美事也蜀中庾傳昌舍人始爲永和府判官文才敏贍傷於冗雜因候相國張公有故未及見庾怒而歸艸一啟事僅數千字授於謁者拂袖而去唐進士曹唐遊仙詩才情縹緲嶽陽李遠員外每吟其詩而思其人一日曹往謁之李倒屣而迎曹生人質充偉李戲之曰昔者未睹標儀將謂可乘鸞鶴此際拜見安知壯水牛亦恐不勝其載時人聞而笑之皮日休曾謁歸融尙書不見因撰夾蛇龜賦譏其不出頭也詩人方幹亦吳人也王龜大夫重之旣延入內乃連下兩拜亞相安詳以答之未起間方又致一拜時號方三拜也十國春秋前蜀盧延讓傳延讓凡三十五舉方登第所業詩有狗觸店門開及饑貓臨鼠穴嚵犬舐魚砧句甚爲張浚成汭所賞及髙祖時復以詩語巧合擢用延讓告人曰平生投謁公卿不意得力於貓兒狗於聞者大噱

拜謁部紀事二五代史唐朱弘昭傳弘昭事明宗遷鳳翔節度使孟知祥反明宗遣安重誨督軍重誨至鳳翔弘昭迎謁禮甚恭延重誨於家使其妻妾侍飲食龍敏傳龍敏爲太常卿使於吳越是時使吳越者見吳越王皆下拜敏進揖之還遷工部侍郎馮行襲傳唐末山南盜孫喜以眾千人襲均州刺史不能禦行襲乃陰選勇士伏江南獨乘小舟逆喜告曰州中聞公至皆欲歸矣民懼擄掠請畱兵江北獨與腹心數人從行喜以爲然乃獨與行襲渡江軍吏前謁行襲擊喜僕地斬之伏兵發盡殺從行者冊府元龜明宗長興二年九月昭義縣主簿張廷詡上言應諸道州縣之內有在仕居閒衣冠不得與編民一例差遣及有假稱攝試抗禮公廳請賜條理敕旨凡曰士流州縣進應饒假詐稱門族長吏豈肯延容應是戶人皆編部籍如或爲其家富邀坐公廳顯從賓主之儀頗辱朝廷之任所在必無此事其中或有如斯須重衣冠以惇風俗州縣官或與富百姓同坐交通者隨處糾察使知事若不虛當行嚴斷其妄稱士族者亦議科罪馬令南唐書王彥儔傳彥儔自以發迹凶亂於是小心勤恪烈祖善之親至其家拜其父周彬傳彬授大理司直以母憂歸葬謁禾川令直造其廳署令詰之曰君𨿽朝省直寮其如桑梓何彬怒因自誓曰吾不歸令於玆有如白日服闋詣建康以前官出宰禾川前令靦顏而去韓熙載傳中原使至熙載接伴紿曰老夫竊觀吾子音容气貌一若先徳況忝世舊故不可跪使者因拜之熙載才髙气逸無所卑屈舉朝未嘗拜一人郭昭慶傳昭慶上書召對補楊子尉不受復歸禾川邑宰覽之修謁往候昭慶不與之見宰銜之昭慶常以才名自居徐鉉徐鍇尢嫉之鍇前通謁而不署名銜昭慶怒乃詬而擲之由是有隙陸遊南唐書申屠令堅傳劉茂忠爲袁州刺史金陵破後主歸京師茂忠遂降入朝舟次淮口謁關吏稱袁州刺史吏擲刺於地曰此亡國之俘何刺史也叱令執杖庭參至京師授登州刺史關吏抵罪適編管登州茂忠見之曰乃汝卽日責拜謁兩衙必令植立庭下吏慚憤死江表誌宋齊丘鎭鍾陵有布衣李匡堯累贄謁於宋知其忤物托以它故終不與之見一日宋公喪子匡堯隨弔客造謁賓司復卻之乃就賓次大署二十八字云安排唐祚挫彊吳盡見先生設廟謨今日喪雛猶自哭讓皇宮眷合如何能攺齋漫錄李佑晉臣初任河潮守官監司怒其喏太文對眾責之翌日請見遂極武監司愈怒稱文責問佑供狀云髙來不可低來不可乞指揮明降喏樣一个蓋用俚語也宋史張昭傳唐莊宗入魏河朔遊士多自效軍門昭因至魏攜文數十軸謁興唐尹張憲憲家富文籍每與昭燕語講論經史要事恨相見之晚卽署府推官賀惟忠傳惟忠少勇敢善騎射周祖將兵惟忠謁於道左自陳其有武藝周祖悅之卽畱置所部劉福傳福徐州下邳人少倜儻魁岸有膂力周顯徳中世祖徵淮南福徒步謁見於壽春世宗奇之因畱麾下南唐世家舒元潁州沈丘人少倜儻好學與道士楊訥講習於嵩陽通左氏及公谷二傳與訥同詣河中謁李守貞與語奇之俱館於門下陶谷傳谷嘗以書幹宰相李崧崧甚重其文時和凝亦爲相同奏爲著作佐郎集賢校理王溥傳溥好聚書萬餘卷子貽孫徧覽之又多藏法書名畫太祖嘗問趙普拜禮何以男子跪而婦人否普問禮官不能對貽孫曰古詩雲長跪問故夫是婦人亦跪也唐太后朝婦人始拜而不跪普問所出對云太和中有幽州從事張建章著渤海國記備言其事普大稱賞之李處耘傳開寶中太宗納處耘次女爲妃卽明徳皇后也處耘子繼隆多智用能謙謹保身上嘗命諸王詣第候謁繼隆不設湯茗第假王府從行茶鑪烹飲焉王嗣宗傳嗣宗少力學自奮遊京師以文謁王佑頗見優待開寶八年登進士甲科世說補郭昱狹中詭僻登進士恥赴常選獻書於宰相趙普自比巢由朝議惡其矯激故久不調後復伺普望塵自陳普笑謂人曰今日甚榮得巢由拜於馬首養�漫筆建隆中曹彬潘美伐江南城旣破李煜白衫紗帽見二公先見潘設拜潘答之次見曹設拜曹使人明語之曰介冑在身拜不及答識者善之靑箱雜記龔�自負文學少許人談論多所折難太宗朝知朗州士罕造其門獨丁謂贄文求見�倒屣延迓酬對終日以至忘食曰自唐韓柳後今得子矣宋史林特傳特字士奇十歲謁江南李璟獻所爲文璟奇之命作賦有頃而成授蘭臺校書郎李垂傳垂字舜工聊城人咸平中登進士第累遷著作郎修起居注丁謂執政垂未嘗往謁或問其故垂曰謂爲宰相不以公道副天下望而恃權怙勢觀其所爲必遊朱崖吾不欲在其黨中謂聞而惡之罷知亳州遷潁晉絳三州明道中還朝合門祗候李康伯謂曰舜工文學議論稱於天下諸公欲用爲知制誥但宰相以舜工未嘗相識盍一往見之垂曰我若昔謁丁崖州則幹興初已爲翰林學士矣今已老大見大臣不公常欲面折之焉能趨炎附熱看人眉睫以冀推挽乎道之不行命也執政知之出知均州卒魯宗道傳宗道少孤鞠於外家諸舅皆武人頗易宗道宗道益自奮勵讀書袖所著文謁戚綸綸器重之狄棐傳棐少隨父官徐州以文謁路振振器愛之妻以女馮元傳元性簡厚不治聲名非慶弔未嘗過謁二府張詠傳詠性躁果卞急病創甚飲食則痛楚增劇禦下益峻尢不喜人拜跪命典客預戒止有違者詠卽連拜不止或倨坐罵之王旦傳諫議大夫張師徳兩詣旦門不得見意爲人所毀以告向敏中爲從容明之及議知制誥旦曰可惜張師徳敏中問之旦曰累於上前言師徳名家子有士行不意兩及吾門狀元及第榮進素定但當靜以待之爾若復奔競使無階而入者當如何也敏中啟以師徳之意旦曰旦處安得有人敢輕毀人但師徳後進待我薄爾敏中固稱適有闕望公弗遺旦曰第緩之使師徳知聊以戒貪進激薄俗也馮拯傳拯气貌嚴重宦者傳詔至中書不延坐工部尙書林特嘗詣第累日不得通白以咨事使詣中書旣至又遣堂吏謂之曰公事何不自達朝廷卒不見特大愧而去胡順之傳順之爲靑州從事髙麗入貢中貴人挾以爲重使州官旅拜於郊順之曰靑大鎭也在唐押新羅渤海柰何卑屈如此獨不拜筆錄太尉王公旦祥符中在中書聖眷特厚嘗因便坐奏事上語及一省郎姓名旦曰斯人行履才幹俱有可采今方典郡宜與甄擢公及同列亦皆素知其爲人因共相薦之自是屢加嘆賞卽令記錄俾俟歸朝日亟命轉運使徐更別議升陟旣而代還至闕上復先省記之會外計闕官卽與同列擬定名氏約以次日奏補及晚歸私第斯人投刺來謁公方議委使辭而不見詰朝入對具道本末請授以轉漕之任上默然不許公退而嘆駭惕息累日乃知昨暮造請𨿽不之見已密爲伺察者所糾而此人訖眞宗世不能用公不欲指其名而每戒同列以私謁之嫌當須謹避庶幾免於悔吝退朝錄張唐公言徐常侍謫邠州時柳仲塗開爲守頃之鄭仲賢文寶爲陜西轉運使鄭卽騎省門人也到官卽來致謁而仲塗郡務不舉頗憚其來乃先懇於徐公鄭旣謁見徐曰柳侯甚奉畏鄭翌日而還湘山野錄王欽若鄕薦赴闕張齊賢時爲江南漕以書薦謁錢希白冷齋夜話講師遵式將謁王冀公乃過林逋逋以詩送之曰虎牙熊軾隱鈴齋堂樹陰陰長碧苔丞相望崇賓謁少淸談應喜道人來聞見前錄種先生放字明逸隱居終南山豹林谷聞華山陳希夷先生之風往見之希夷先生一日令灑掃庭除曰當有嘉客至明逸作樵夫拜庭下希夷挽之而上曰君豈樵者二十年後當爲顯官名聳聞天下明逸曰某以道義來官祿非所問也希夷笑曰人之貴賤莫不有命貴者不可爲賤亦猶賤者不可爲貴也君骨相當爾𨿽晦迹山林恐竟不能安異日自知之李文定公道爲學子時從種放明逸先生學將試京師從明逸求當塗公卿薦書明逸曰有知滑州柳開仲塗者奇才善士當以書通君之姓名文定攜書見仲塗以文卷爲贄與謁俱入久之仲塗出曰讀君之文須沐浴乃敢見因畱之門下談苑眞宗詔種放至闕韋布長揖宰執楊大年嘲曰不把一言裨萬乘秪叉雙手揖三公上召楊曰卿安知無一言裨朕乎出皂囊十軸書乃放所奏也書曰十議所謂議道議徳議仁議義議兵議刑議政議賦議安議危億曰臣當負荊謝之丁諷病廢常令兩女奴掖侍見客於堂中諷之病以好色旣廢亡賴益求妙年殊質以厭其心客出不能送又令一婢子送至中門曰謝訪以故賓客之至者加多乃愈於未病時蓋其來不專爲諷也聞見雜錄丁晉公嘗忌楊文公一日詣晉公旣拜而�拂地晉公曰內翰拜時須撇地揚起視其仰塵曰相公坐處幕漫天時人稱其敏而有理宋史馮京傳京爲翰林學士知開封府數月不詣丞相府韓琦語�弼以京爲傲弼使往見琦京曰公爲宰相從官不妄造請乃所以爲公重非傲也盛度傳度體肥大艱於拜起賓客有拜之者則俯伏不能興往往瞪視而詬詈之富弼傳弼恭儉好修與人言必盡敬𨿽微官及布衣謁見皆與之抗禮气色穆然不見喜慍張載傳載字子厚長安人少喜談兵至欲結客取洮西之地年二十一以書謁範仲淹一見知其遠器乃警之曰儒者自有名教可樂何事於兵因勸讀中庸載於是盡棄異學淳如也湘山野錄石曼卿謂祕演曰館俸淸薄不得痛飲柰何演曰非久引一酒主人奉謁不可不見聞見前錄韓參政億李參政若谷未第時皆貧同赴試京師每出謁更爲僕避暑錄話崔唐臣閩人也與蘇子容呂晉叔同學相好二公先登第唐臣遂罷舉久不相聞嘉佑中二公在館下一日忽見唐臣艤舟汴岸亟就見之邀與歸不可翌日自局中還唐臣有畱刺乃攜酒具再往謁之則舟已不知所在矣歸視其刺之末有細字小詩一絕雲集仙仙客問生涯買得漁舟度歲華案有黃庭樽有酒少風波處便爲家續湘山野錄一庸生張姓忘其名蝟�黑面項靑衣緇裘持一詩代刺搖袖以謁杜祁公曰昨夜雲中羽檄來按兵誰解埽氛埃長安有客面如鐵爲報君王早築臺祁公異之奏補幹佑一尉聞見前錄文潞公判北京有汪輔之者新除運判爲人褊急初入謁潞公方坐廳事閱謁置案上不問入宅久之乃出輔之已不堪旣見公禮之甚簡謂曰家人須令沐髮忘見運判勿訝輔之沮甚大名王荀龍字仲賢入洛見康節先公其議論勁正有過人者康節喜之和其詩曰旣辱佳章當墜刺豈無累句代通名靑瑣詩話李先生淸臣者北人也方束髮則才俊辭句驚人老儒輩莫不心服一日薄遊定州時韓魏公知定州先生攜刺往謁見其侄太祝吏報曰太祝方寢先生求筆爲詩一絕書於刺授其吏曰太祝覺而投之詩曰公子乘閒臥絳廚白衣老吏慢寒儒不知夢見周公否曾說當時吐哺無後魏公見詩云吾知此人久矣竟有東�之選淸尊錄富韓公謝事居洛一日邵康節來謁公已不通客惟戒門者曰邵先生來無早晚入報是日公適病足臥小室延康節至臥�前康節笑曰他客得至此邪公亦笑指康節所坐胡�曰病中心怦怦𨿽兒子來立語遣去此一胡�惟待君耳康節顧左右曰更取一胡�來公問故答曰日正中當有一綠衣少年騎白馬候公公𨿽病彊見之公薨後此人當秉史筆記公事公素敬康節神其言因戒閽人曰今日客至無貴賤立爲通旣午果範祖禹夢得來遂延入問勞稠疊且曰老病卽死念平生碌碌無足言然粗懷朴忠他時筆削必累君願少畱意夢得惶恐叵測避席謝後十餘年修裕陵實錄夢得竟爲修撰韓公傳名臣言行錄外集謝上蔡先生監西竹木場朱子發震自太學與弟子權偕往謁之坐定子發進曰某願見先生久矣今日之來無以發問不識先生何以見教先生曰好待與賢說一部論語子發私念日刻如何由親款其講說已而具飯酒五行只說他話及茶罷乃掀�曰聽說論語首舉子見齊衰者與冕衣裳者與瞽者見之𨿽少必作過之必趨又舉師冕見及階子曰階也及席子曰席也皆坐子曰某在斯某在斯子張問曰與師言之道與曰固相師之道也夫聖人之道無微顯無內外由灑掃應對進退而上達夫道本末一以貫之一部論語只恁地看謝上蔡先生嘗宰徳安府之應城胡文定以典學使者行部過之不敢問以職事顧因介紹請以弟子禮見入門見吏卒植立庭中如土木偶人肅然起敬稟學焉宋史張齊賢傳齊賢子宗誨以祕書監致仕嘗事干謁其子曰昔賀祕監以道士服東歸會稽明皇賜以鑑湖以爲休老之地今洛下𨿽無鑑湖而嵩少伊瀍天下佳處𨿽非朝廷所賜皆閒逸之人所有爾大夫盍衣羽服以優遊何必更事請謁乎宗誨曰吾作白頭老監祕書而眠何以賀老流沙之服爲哉時以爲名言王巖叟傳巖叟知定州安喜縣有法吏罷居鄕裏導人爲訟巖叟捕撻於市眾皆竦然定守呂公著嘆曰此古良吏也有詔近臣舉禦史舉者意屬巖叟而未及識或謂可一往見巖叟笑曰是所謂呈身禦史也卒不見蘇頌傳頌以集賢院學士知應天府呂惠卿嘗語人曰子容吾鄕裏先進苟一詣我執政可得也頌聞之笑而不應劉庠傳庠知開封府不肯屈事王安石安石欲見之戒典謁者曰今日客至勿納惟劉尹來卽告我有語庠者曰王公意如此盍一往見庠謂見之何所言自彼執政未嘗一事合人情脫問靑苗免役將何辭以對竟不往李周傳周通判施州司馬光將薦爲禦史欲使來見周曰司馬公之賢吾固願見但聞薦而往所謂呈身禦史也卒不往上官均傳自熙寧以來京師百司有謁禁均言以誠待人則人思竭忠以疑遇物則人思苟免願除開封大理外餘皆釋禁以明洞達不疑之意讀書鏡趙抃罷政閒居一士人以書贄見公讀之終捲正色謂士人曰朝廷有學校有科舉何不以卒業卻與閒退之人說他朝廷利害士人惶恐而退賢奕編富鄭公致政歸西都常跨驢出郊逢水南巡檢蓋中官也威儀呵引甚盛前卒呵騎者下公舉鞭促驢卒聲愈厲又唱言不肯下請官位公舉鞭稱名曰弼弼卒不曉所謂白其將曰前有一人騎驢衝節請官位不得口稱弼弼將方悟曰乃相公也下馬伏謁道左公舉鞭去聞見錄韓魏公畱守北京李稷以國子博士爲漕慢公俄潞公代魏公爲守稷謁見公著道服出語之曰汝父吾客也只八拜稷不得已如數拜之淸波志蔡忠懷持正初仕邠州理掾屬韓康公宣撫陜西喜其所撰樂語全用韓氏事薦之康公弟持國尹開封辟主左廂公事後尹劉公庠責蔡廷參蔡曰此禮起於藩鎭辟除掾屬輦轂之下比肩事主𨿽有故事亦不可用劉不能屈神宗聞而嘉之劉乃補外忠懷爲小官所守如此今州縣吏見長官典謁以例告違背禮制者多矣剡溪野語歐陽公作北轉運使過滑州訪劉羲叟於陋巷中羲叟時爲布衣人未有知者容齋續筆張蕓叟與石司理書云頃遊京師求謁先達之門每聽歐陽文忠公司馬溫公王荊公之論於行義文史爲多惟歐陽公多教吏事旣久之不免有請大凡學者之見先生莫不以道徳文章爲欲聞者今先生多教人以吏事所未諭也公曰不然吾子皆時才異日臨事當自知之司馬溫公作相日親書榜�揭於客位曰訪及諸君若睹朝政闕遺庶民疾苦欲進忠言者請以奏牘聞於朝廷光得與同僚商議擇可行者進呈取旨行之若但以私書寵諭終無所益若光身有過失欲賜規正卽以通封書簡分付吏人令傳入光得內自省訟佩服攺行至於整會官職差遣理雪罪名凡幹身計並請一面進狀光得與朝省眾官公議施行若在私第垂訪不請語及某再拜咨白宋史米芾傳無爲州治有巨石狀奇醜芾見大喜曰此足以當吾拜具衣冠拜之呼之爲兄王化基傳化基孫詔爲度支郎中使契丹入賀故事跪而飲蓋有誤拜者乃彊詔詔曰南北百年所守者禮其可紛更耶卒跪飲之陳淬傳淬字君銳興化軍莆田人紹聖初下第挾策西遊時呂惠卿帥鄜延淬戎服往見惠卿問相見何事淬曰大丈夫求見大丈夫又何事惠卿器之陳師道傳師道字履常彭城人少而好學苦志髙介有節安貧樂道初遊京師逾年未嘗一至貴人之門傅堯兪欲識之先以問秦觀曰是人非持刺字俯顏色伺候乎公卿之門者殆難致也堯兪曰非所望也吾將見之懼其不吾見也子能介於陳君乎知其貧懷金欲爲饋比至聽其論議益敬畏不敢出章惇在樞府將薦於朝亦屬觀延至師道答曰辱書諭以章公降屈年徳以禮見招不佞何以得此豈侯嘗欺之耶公卿不下士尙矣乃特見於今而親於其身幸孰大焉愚𨿽不足以齒士猶常從侯之後順下風以成公之名然先王之制士不傳贄爲臣則不見於王公所以成禮而其敝必至自鬻故先王謹其始以爲之防而爲士者世守焉師道於公前有貴賤之嫌後無平生之舊公𨿽可見禮可去乎且公之見招蓋以能守區區之禮也若昧冒法義聞命走門則失其所以見招公又何取焉𨿽然有一於此幸公之他日成功謝事幅巾東歸師道當禦款段乘下澤候公於東門外尙未晚也及惇爲相又致意焉終不往邵伯溫傳伯溫康節處士雍之子也監永興軍鑄錢監時元佑諸賢方南遷士鮮訪之者伯溫見範祖禹於咸平見範純仁於潁昌或爲之恐不顧也鄭雍傳雍爲禦史中丞時二府禁謁加嚴雍嘆曰旁招俊乂列於庶位宅百揆職也彼有足不及公卿之門者猶當物色致之柰何設禁若是且二府皆天子所攺容而禮貌之者乃復防閒其私如此乎於是援賈誼廉恥節行之說以諫詔弛其禁李周傳周曆官集賢殿修撰周自爲小官沈晦自匿未嘗私謁執政有公事公詣中書白之薛向使三司欲辟爲屬及相見卒不敢言退而嘆曰若人未易屈也以是不偶於世軒渠錄劉貢父爲館職節日同捨有令從者以書筒盛門狀徧散於人家貢父知之乃呼住所遣人坐於別室犒以酒炙因取書筒視之凡與貢父有一面之舊者盡易貢父門狀其人旣飲食再三致謝徧走陌巷實爲貢父投刺而主人之刺遂不得達蘇黃門子由南遷旣還居許下多杜門不通賓客有鄕人自蜀川來見之伺候於門彌旬不得通宅南有叢竹竹中爲小亭遇風日淸美或徜徉亭中鄕人旣不得見則謀之閽人閽人使待於亭旁如其言後旬日果出鄕人因趨進黃門見之大驚慰勞久之曰子姑待我於此翩然復入迨夜竟不復出範忠宣謫居永州客至必見之對設兩榻多自稱老病不能久坐徑就枕亦授客一枕使與己對臥數語之外往往鼻息如雷客待其覺有至終日迄不得交一談者世說補紹聖間馬從一監南京排岸司適漕使至隨眾迎謁漕一見卽怒叱之曰聞汝不職未欲按汝尙敢來見邪從一惶恐自陳湖湘人迎親竊祿求哀不已漕察其語南音也乃稍霽威云湖南亦有司馬氏乎從一答曰某姓馬監排岸司耳漕乃微笑曰然則勉力職事可也初蓋誤認爲溫公族人故欲害之自是從一刺謁但稱監南京排岸而已傳者皆以爲笑可談章惇性豪恣忽略士大夫紹聖間作相翰林學士承旨蔡京謁惇惇道衣見之蔡上言狀乃立宰相見從官法宋史衛膚敏傳膚敏爲祕書省校書郎宣和七年至金國知其兵已舉殊不爲屈及將還金人所答國書欲以押字代璽膚敏力爭曰押字豈所以交鄰國論難往復卒易以璽及受書欲令雙跪膚敏曰雙跪乃北朝禮安可令南朝人行之哉爭辯逾時卒單跪以受金人積不悅中道羈畱且半年至涿州新城與斡離不遇遣人約相見拒之不可遂語之曰必欲相見其禮當如何曰有例膚敏笑曰例謂趨伏羅拜此禮焉可用北朝止一君耳皇子郎君𨿽貴人臣也一介之使𨿽賤亦人臣也兩國之臣相見而用君臣之禮是北朝一國有二君也金人气折始曰惟所欲膚敏長揖而入靖康初始還進三官趙良嗣傳良嗣本燕人馬植世爲遼國大族仕至光祿卿行污而內亂不齒於人政和初童貫出使道蘆溝植夜見其侍史自言有滅燕之策因得謁童貫與語大奇之載與歸易姓名曰李良嗣薦諸朝卽獻策帝嘉納之賜姓趙氏以爲祕書丞圖燕之議自此始任諒傳諒爲河南戶曹以兵書謁樞密曾布布使人邀詣闕旣見覺不能合徑去布爲相猶欲用之諒予書規以李徳裕事布始怒梅執禮傳執禮官武學博士大司成彊淵明賢其人爲宰相言相以未嘗識面爲慊執禮聞之曰以人言而得必以人言而失吾求在我者而已卒不往謁龔夬傳夬弟大壯少有重名淸介自立從兄官河陽曾布欲見之不可得乃往謁夬邀之出從容竟日題詩壁間有得見兩龔之語名臣言行錄外集胡五峯先生宏字仲仁文定公之季子南軒見先生先生辭以疾它日見孫正孺而告之曰渠家好佛宏見他說甚南軒方悟前此不見之因於是再謁之語甚相契遂受業焉南軒曰栻若非正孺幾乎迷路閒燕常談錢中道帥太原一日武官謁見敍舊累數百言而退錢語坐客曰適來官人口不稱名但稱賤迹不已欲面折之便是要人避己名也客問似乎門下有舊錢曰舊識其公客曰某亦識之佳士也錢曰只那老賤迹一座皆笑宋史種師道傳童貫握兵柄而西翕張威福見者皆旅拜師道長揖而已揮麈前錄舊制監司𨿽官甚卑遇前執政宰藩亦肩輿升廳事宣和初薛肇明自兩地出守淮南有轉運判官年少新進輕脫之甚肇明每不堪之到官未幾肇明還舊廳因與首臺蔡元長語及之且雲乘轎直抵腳踏子始下呵輿之聲驚耳至今爲之重聽其他可知也元長大不平翊日降旨諸路監司遇前宰執帥守處卽入客位通謁自是爲例揮麈三錄鄭亨仲剛中爲川陜宣撫節制諸將極爲尊嚴吳璘而下每入謁必先�墀然後升廳就坐忽璘除少保來謝語主閽吏乞講鈞敵之禮吏以爲白亨仲亨仲云少保官𨿽髙猶都統制耳倘變常禮是廢軍容少保若欲反則取吾頭可矣�墀之儀不可易也璘皇恐聽命人皆韙之宋史李浩傳浩早有文稱紹興十二年擢進士第時秦�挾宰相子以魁多士同年皆見之或拉浩行毅然不往楊萬里傳萬里字廷秀吉州吉水人中紹興二十四年進士第爲贛州司戶調永州零陵丞時張浚謫永杜門謝客萬里三往不得見以書力請始見之浚勉以正心誠意之學萬里服其教終身乃名讀書之室曰誠齋賢奕楊東山言某筮仕爲零陵簿太守趙謐丞相元鎭子也初參時客將傳言待眾官退郤請主簿客退趙具冠裳端立堂上凡再請某不動三請某解其意遂趨一揖上階稟敍禮數旣畢一揖徑入更不延坐某退而抑�幾成疾以書白誠齋欲棄官歸誠齋曰此乃教誨吾子也他日得力處當在此某意猶未平後涉歷稍深方知此公善教人尙有前輩典刑趙徳莊常宰余幹趙忠定是其邑子忠定初冠多士適徳莊在朝忠定往謁謝徳莊語之曰愼勿以一魁先置�中時以爲名言宋史陳橐傳橐攝天臺臨海黃巖三邑易越州新昌令皆以愷悌稱呂頤浩欲援爲禦史約先一見橐曰宰相用人乃使之呈身耶謝不往仇悆傳悆端方挺特自初官訖通顯無所附麗令鄧城時丞相範宗尹方爲邑子以文謁悆悆他日語其父是子公輔器也宗尹旣當國未嘗以私見李朴傳朴歷官祕書監自爲小官天下髙其名蔡京將彊致之俾所厚道意許以禁從朴力拒不見京怒形於色然終不害也中書侍郎馮熙載欲邂逅見朴朴笑曰不能見蔡京焉能邂逅馮熙載邪黃中傳中除龍圖閣學士致仕凡邑裏後生上謁必訓以孝弟忠信朱熹裁書以見有曰今日之來將再拜堂下惟公坐而受之俾進於門弟子之列則某之志也其爲人敬慕如此養屙漫筆陳同甫名亮號龍川始聞辛稼軒名訪之將至門遇小橋三躍而馬三卻同甫怒拔劍揮馬首推馬僕地徒步而進稼軒適倚樓望見之大驚異遣人詢之則已及門矣遂定交宋史陳俊卿傳俊卿同知樞密院事時曾覿龍大淵怙舊恩竊威福士大夫頗出其門及俊卿館伴大淵副之公見外不交一語大淵納謁亦謝不接楊大全傳大全累遷司農寺丞修髙宗實錄充檢討官先是韓冑用事私臺諫之選爲己羽翼且欲得知名士借望以壓羣言一時之好進者恨不預此選也會禦史虛位有力薦大全者屬大全一往見且曰公朝見除目夕下矣大全笑謝決不往明日遂丐外時實錄將上矣上必推恩大全去不少待於是除知金州至姑蘇以病卒倪思傳思爲吏部侍郎兼直學士院禦史姚愈劾思出知太平州歷知泉州建寧府皆以言者論去久之召還試禮部侍郎兼直學士院冑先以書致殷勤曰國事如此一世人望豈宜專以潔己爲賢哉思報曰但恐方拙不能徇時好耳時赴召者未引對先謁冑或勸用近例思曰私門不可登矧未見君乎陸持之傳持之字伯微知荊門軍九淵之子也韓冑將用兵持之憂時不懌乃歷聘時賢將有以告見徐誼於九江時議防江持之請擇僚吏察地形孰險而守孰易而戰孰隘而伏毋專爲江守具言自古興事造業非有學以輔之往往皆以血气盛衰爲銳惰故三國兩晉諸賢多以盛年成功名公更天下事變多矣未舉一事而朝思夕維利害先入於中愚恐其爲之難也誼憮然又之鄂謁薛叔以項安世之荊謁吳獵爭欲畱之尋皆謝歸黃師雍傳師雍調婺州教授學政一以呂祖謙爲法李宗勉趙必願趙汝談皆薦之師雍慕徐僑有淸望欲謁之會其有召命師雍曰今不可往也僑聞而賢之至闕以其學最聞癸辛識余表舅吳四丈性滑稽適節日無僕可出徘徊門首恰友人沈子公僕送刺至漫取視之類皆親故於是酌之以酒陰以已刺盡易之沈僕不悟因往徧投之悉吳刺也鄕曲相傳以爲笑談然類說載陶谷易刺之事正與此相類恐吳效之爲戲耳姑蘇筆記賈秋壑柄國時浙漕朱峻深源每有札子稟事必稱云萬拜覆時人謂之朱萬拜深源晦翁曾孫宋史文天祥傳天祥至潮陽見張弘範左右命之拜不拜弘範遂以客禮見之闍婆國傳其王椎髻戴金鈴衣錦袍躡革履坐方�官吏日謁三拜而退金史唐括安禮傳安禮拜右丞上問宰臣議山東猛安貧戶如何安禮對曰猛安人與漢戶今皆一家彼耕此種皆是國人卽日簽軍恐妨農作上責安禮曰朕謂卿有知識每事專效漢人若無事之際可務農作國家有事農作奚暇卿習漢字讀詩書姑講本朝之法前日宰臣皆女直拜卿獨漢人拜是邪非邪所謂一家者一類也女直漢人其實則二可謂一類乎紇石烈良弼傳天會中選諸路女直字學生送京師良弼與納合椿年皆童丱俱在選中是時希尹爲丞相以事如外郡良弼遇之途中望見之嘆曰吾輩學丞相文字千里來京師固當一見乃入傳捨求見拜於堂下希尹問曰此何兒也良弼自贊曰有司所薦學丞相文字者也希尹大喜問所學良弼應對無懼色希尹曰此子他日必爲國之令器畱之數日宗室傳鎬王永中表乞閒居詔不許球獵遊宴皆有制限家人出入皆有禁防河東提刑判官把裏海坐私謁永中杖一百解職張暐傳暐子行簡言唐制僕射宰相生日百官通班致賀降階答拜國朝皇太子元正生日三師三公宰執以下須羣官同班拜賀皇太子立受不答拜今尙書省宰執生日分六品以下別爲一班揖賀宰執坐答揖左右司郎中五品官廷揖亦坐答之臣謂身坐舉手答揖近於坐受也宰執受賀其禮乃重於皇太子恐於義未安別嫌明微禮之大節伏請宰執生日令三品以下官同班賀宰執起立依三品官儀式通答揖上曰此事何不早辧正之如都省擅行卿論之是矣行簡對曰禮部蓋嘗參酌古今典禮擬定儀式省廷不從輒攺以奏下尙書省議遂用之宰執生日三品以下羣官通班賀起立答之自此始元史賽典赤贍思丁傳贍思丁拜平章政事行省雲南時宗王脫忽魯方鎭雲南以賽典赤至必奪其權具甲兵爲備賽典赤乃遣子納速剌丁先至王所王遣親臣撒滿位哈乃等至賽典赤問以何禮見對曰吾等與納速剌丁偕來視猶兄弟也請用子禮見皆以名馬爲贄拜跪甚恭觀者大駭劉賡傳賡拜監察禦史是時禦史中丞崔彧好盛气待人他禦史拜謁或平受之獨見賡則待以上客輟耕錄恆陽廉文正王字善父畏吾氏由父孝懿王官廉訪使氏焉國初拜爲平章政事秉政日中書右丞劉武敏公整以初附爲都元帥騎從甚都詣門求見王之弟兄凡十人後皆至一品內王弟昭文館大學士光祿大夫薊國公猶布衣爲通報王方讀書略不答薊公出整復浼入言之因令徹去坐椅自據中坐令整入整展拜起側立不予之一言整求退謂曰此是我私宅汝欲有所言明日當詣政事堂及出慚赧無人色頃之宋士之在羈旅者寒餓狼狽衣冠�縷袖詩求見王之弟兄皆揶揄之薊公復爲入言急令鋪設坐椅且戒內人備酒饌出至大門外肅入對坐出酒饌執禮甚恭且錄其居止諸儒但言困苦乞歸王明日遂言於世皇皆遂其請是夜諸兄弟問曰今日劉元帥者主上之所倚任反菲薄之江南窮秀才卻以禮遇如此其至我等不能無疑王曰我是國家大臣言動嚬笑系天下重輕整𨿽貴賣國叛臣也故折辱之令其知君臣義重若寒士數十皆誦法孔子者也在宋朝不坐燕不與何故而拘執於此況今國家起朔漠斯文不絕如�我更不尊禮則儒衛且將掃地矣王之作興文若此是大有功於名教者徐文獻公旣遷司至杭一日有本路總管與一萬戶謁公私第公以賓禮延之上坐適書吏從外來見而趨避伺其退入見曰總管萬戶皆屬官耳得無禮貌之過與公曰在公府則有尊卑之辧若私宅須明主客之分我輩能廉介則百司自然知懼何待恃威勢以驕淩之然後爲尊嚴乎吏赧甚江右胡存齋參政能折節下士賓客至如家焉故南北士大夫有經過其地無不願見者每虞閽人不爲通刺苟不出日卽於門首掛一牌云胡存齋在家周景遠先生馳名能文爲南臺禦史時分治過浙省每日與朋友往復其書吏不樂似有舉刺之意大書壁上曰禦史某日訪某人某日某人來訪禦史忽見呼謂曰我嘗又訪某人汝乃失記何也第補書之因復謂曰人之所以讀書爲士君子者正欲爲五常主張也使我今日謝絕故舊是爲禦史而無一常寧不爲禦史不可滅人理吏赧服而退武林錢思復先生嘗言年十六七時以詩見息齋李公於州橋寓居旣拜公公答拜命坐辭之再公曰仲尼之席童子隅坐因不敢辭徐永之先生爲江浙提舉日客往訪之者無間親�貴賤必送之門外凡客請納步則曰不可婦人送迎不逾閾右二事可見前輩諸老謙恭退抑汲引後進待人接物者如此太倉州誌朱淸盛時士人謁之報用泥金單帖輒爲銷金匠鬻去值五鐶明昭代典則洪武四年上以軍民行禮尙循舊俗飲宴行酒多以跪拜爲禮乃命省臣及禮部官定爲儀式申禁之洪武五年三月命禮部重定官民相見禮先是元俗官僚相見輒跪一足以爲禮拜則以叩頭爲致敬旣拜復跪一足屬官下人見上司官長與爲禮卽引手於後退卻若避之狀上甚厭之自卽位初卽加禁止然舊習不能盡革至是復定爲儀節令頒示之上謂禮部臣曰禮者所以美教化而定民志成周設大司徒以五禮防萬民之僞而教之中夫制中莫如禮修政莫如禮故有禮則治無禮則亂居家有禮則長幼序而宗族和朝廷有禮則尊卑定而等威辧今命爾稽考典禮合於古而宜於今者以頒布天下俾習以成化庶幾復古之治也正气紀王賓傳賓夙與廣孝善後廣孝功成旋裏賓見榮狀掩面走之廣孝謁之再賓閉戶不納乃屏騎從徒步造門彊請乃見語未卒忽墮茗甌而僕口目俱欹或曰廣孝三謁不肯見從門隙潛窺見賓呼之賓操吳音應曰和尙嗟哉顚蹶而死姚善傳隱士王賓居陋巷善往候捨車詣門賓問爲誰對曰姚善乃開門延語及賓報謁望門再拜而返善自邀還辭非公事不敢入湖廣通誌夏原吉遷民部尙書上北徵命輔皇孫畱守北京兼掌行在九卿事百官總己以聽庶政肅然西域法王朝見便殿羣臣皆拜吉獨長揖上笑曰卿欲效韓愈耶賢奕編楊文貞公士奇以元宰歸省過湖中邂逅一張參政者風駛舟上下則各舉手一笑竟別抵維揚郡守令先日候無耗翌日舟至守令竟不相聞過去昔祭酒陳公敬宗王振慕其名因巡撫周公求見公曰某爲人師而求謁中貴他日無以見諸生周乃謂振曰陳祭酒書法極髙以求書爲名先之禮幣彼將謁謝矣振然之乃遺彩緞羊酒來書程子四箴敬宗爲走筆書之而反其禮幣竟不往見以此故爲祭酒十八年不遷吳江縣誌正統初布政使何源家居一日詣府謁知府況鐘靑袍角帶從東門入閽人不識厲聲訶之源曰吾致仕官煩爲通報閽者曰汝官不過丞簿耳源曰不止此曰豈同知通判乎曰不止此曰然則太守乎曰亦不止此閽者驚疑源徐曰江西布政使也旣報鐘出門肅入成禮而別挽之由中道不從請乘車亦不從徒步而還源厚徳類如此客座新聞太倉陸孟昭爲刑部郎中嘗往一朝士家駕牛投刺不書名惟云東海釣鰲客過其士歸見之知孟昭也亦遞一帖云西番進象人來蓋孟昭黑面白齒人皆嘲爲象奴云常熟縣誌江陰卞戶部榮未第時訪錢謂閽人曰語汝主詩人相訪適席中有妓要賦贈妓詩仍以艎降湘爲韻卞揮一絕琵琶斜抱出艅艎貌與荷花兩不降今夜彩雲何處宿空畱明月照瀟湘倒屣迎入遂定交無錫縣誌李謨居無錫一日方與客飲有道人叩門曰吾自靑城山來劉髙尙先生使我見公有所言閽人辭寶文方飲酒不敢白再三請不可道人不樂乃索筆書戶上曰日轉庭槐影漸移重門復屋傳呼遲不如拂袖穿雲去說與落花流水知又曰吾所謂小郗者也謨聞悵恨累日見聞錄成化時中都鎭守中官欲謁者由旁門入且以文東武西榜於門徳興孫淸簡公需爲巡倉投刺將據其所榜以僭劾之中官憚公嚴卒正王客之禮列朝詩集桑悅字民懌常熟人爲博士弟子謁部使者書刺曰江南才子使者大駭延之較書預刊落以試悅校至不屬卽索筆請書足使者乃敬禮焉陜西通誌王億字本一鳳翔府人弘治末進士分巡遼東時太監於喜鎭守其地往僉事謁見如都禦史禮喜又怙寵悖慢億甬道入上坐抗禮喜始怒然畏其淸直卒下之王朝字仲冕正徳丁丑進士知三河縣東廠權璫張銳其縣人也新令謁銳必變服獻贄不往銳來謁復抗禮銳不悅江南通誌王艮泰州人字汝止時王守仁開府豫章以道學爲海內宗艮乃往謁持海濱生刺踞上坐與語艮知大悅服願爲弟子已稍疑則又卽上坐反復論難數日乃竟執弟子之禮焉近峯聞略劉瑾用事時百官門狀啟禮悉用紅紙故京師紙價頓十數倍𨿽元臣宿將必曰晚生曰門下生而稱瑾則有恩府恩主千歲公公之語濯纓亭筆記張公寧至汀以疾乞休閒居三十年絕迹不事干請藩臬士夫東西行者靡不造謁得一接見爲幸名震海外春明夢餘錄潘塤紀前輩風範云塤爲諸生時將郡吳先生命往見鄕先憲副行素韋公斌彥質先見其二子元冔季勉通刺公出面西南塤拜致郡博之意公唯唯覆數語而入命其子延坐啜以茶塤他日爲給事中歸謁行太僕貫初顧公達存道公時年七十有六聞塤至衣冠扶杖出塤再拜問起居公引之上坐三讓塤遜避至再曰老先生有三可尊何不虛此坐以勸後進使知長少之序公瞿然以杖戳地曰老夫今日乃得聞此語坐吾不敢復讓翼日之淸江浦見河陰令槐張公素元卿乃先謁倉曹同年戴君冠仲鶡倉曹曰子往見槐先生乎幸爲冠先容塤晨往值公盥櫛待於次而倉曹至公乃出冠甚古與倉曹修禮畢旣轉而南面塤拜公立受扶而起塤則再拜公嘖嘖有嘆勉語倉曹退塤復侍坐頃之奚奴拂几案出殽各二器酒三行飯二盂禮甚簡及塤避喧湖西公時八十七壽不遠三十里駕小舟過訪言笑竟日飯則飯飲則飲薄暮始歸暇日數貽以詩自署槐老素其風味意態近世未有也夫三公皆鄕先生杜門肥遁同一髙致素行未嘗與人輕接貫初槐尢索居離羣意更瀟散見行素則少長截然凜若師傅見貫初遲十五年已煩遜避增感慨其時可知矣見槐則超出流俗偃然以前輩自居以子弟蓄後進夫三公之行不同同一持風範勵風節若行素之嚴而正貫初之通而介槐之簡易而直皆可敬而仰者也非某之所能及也或曰先行素塤少也賤是不然使公居今日接見少年輩能復如前日否耶列朝詩集邢參字麗文沈靜有醞藉戶無寸田未嘗干謁𨿽朋友之門亦不輕步屧許谷字仲貽負時名盛年巖居三十年不通一字於政府縉紳至南都造門求見不一報謝曰此鄕前輩裏居之法不變也觚不觚錄相傳司禮首璫與內閣刺用單紅紙而內閣用紅折帖答之然彼此俱自稱侍生無他異也近有一二翰林云江陵於馮璫處投晚生刺而呂舍人道曦云在制�房侍江陵者三載每有投刺皆從本房出無所謂晚生也豈於致謝求托之際間一行之爲人所窺見耶明外史李默傳萬鏜幽錮勿用同年生嚴嵩柄政援引之鏜旣爲嵩所引每事委隨又頗通饋遺故事翰林編檢謁冢宰不敢均禮至是薄鏜始與爲賓主吏部之體統衰焉劉天和傳天和晚年內召陶仲文以刺迎稱戚屬天和返其刺曰�矣吾中外姻連無是人仲文恚其罷官有力焉鄭世威傳世威歷江西僉事大學士夏言裏居嘗謁言閽者令從角門入世威曰趣還我刺言爲啟中門乃入世威謝病歸家躬課耕作客遇諸田間曰爲我通主人翁世威諾而入須臾衣冠肅客卽向持刺入者也張永明傳永明攺右都禦史故事京官考滿自翰林外皆報名都察院修庭謁禮後吏部郎恃權張濂廢報名陸光祖廢庭謁永明榜令遵故事而郎中胡汝桂至院如故永明列儀節奏聞詔諸司遵守郎中羅良當考滿先詣永明邸約免報名庭謁乃過院永明怒疏言此禮行百年非臣所能損益且卿貳大臣考滿詣吏部與堂官相見訖卽詣四司門揖司官輒南面答揖夫卿貳致敬於司屬司屬乃不循禮於憲臣是尊卑易置而部院異體也良輕薄無狀當罷九卿揖司屬亦非禮當攺正良疏辧奪俸詔禮部會禮科議之奏言永明議是自今吏部郎其承舊制九卿翰林官揖四司當罷詔可眉公見聞錄嘉靖丙戌刑部趙尙書乃費閣老同年也每投謁費書年晚生同館屠公應�曰趙老眞神童問何故云費鵝湖二十作狀元年最少今渠稱年晚生非神童而何相對撫掌在當時乍見猶譏笑之是後則不以爲異矣玉池談屑孫太初玉立美�風神俊邁嘗寓居武林費文憲罷相東歸訪之值其畫寢孫故臥不起久之少師坐益恭孫乃出又了不謝送之及門第矯首東望曰海上碧雲起遂接赤城大奇大奇文憲出謂馭者曰吾一生未嘗見此人陜西通誌任璜任給事中典朝儀三月武職股栗適內閣有事當賀璜欲行二拜禮或者非之璜引諫閣相見之禮以辯卒如其言江南通誌董傳策字原漢嘉靖庚戌進士時嚴嵩父子怙寵不法傳策爲刑部主事偕吳時來張翀疏論六事上怒謫戍南寧時按東禦史爲嵩私人傳策戴大帽跪舟次呼曰軍董某見禦史趨迎之幾墮水有宣尉某賫寶劍玉幣相謁立戶外累日叱卻之隆慶復原官靖江縣誌周玉以人才薦知浮梁縣有治行識戴珊於髫年召讀書署中玉歸裏珊爲直指使者按江南辟騶從訪玉玉方與妻曝檐下諦視知爲珊呼其妻曰戴秀才來可設雞黍畱之問今何官答曰禦史珊欲割俸爲治第宅辭不受繾綣而別張祥鳶字道卿金壇人嘉靖己未進士嘗管臨淸稅務終年不得榷關一錢老於曹事者皆服其詳練聲益著張居正當國願見之會雜沓不得見乃毀刺以去居正憾之出爲鹽運司運同陜西通誌袁應春字元卿鳳翔縣人萬曆己卯舉人以靈石令調夏縣時太監張忠奉命開礦威福大張令長皆長跪白事應春獨抗禮曰公𨿽貴內侍也令𨿽卑臣子也無庭參禮忠大怒立劾之降永寧衛經歷湖廣通誌王一鳴字伯固黃岡人七歲郡舉神童萬曆丙戌進士與諸新第者同謁政府王太倉忽問誰爲齊安王生揖曰子天下才也劉敷仁字濟甫江夏人與景陵譚元春以文行相砥礪所交皆吳楚名士淩給諫茗柯林太史可任悉屏騶從戒徒隸曰劉先生門無雜賓勿以僕禦混髙士之廬也

拜謁部雜錄禮記問士之子長曰能典謁矣幼曰未能典謁也韓非子禮者所以貌情也中心懷而不逾故疾起卑拜以明之穆天子傳黃金之環三五朱帶貝飾三十吾乃膜拜而受注今之禮佛舉手加頭稱南膜拜卽此類也後漢書髙句驪傳相傳以爲夫余別種故言語法則多同而跪拜曳一腳行步皆走白虎通人所以相拜者何所以表情見意屈節卑禮尊事之者也獨斷漢承秦法羣臣上書皆言昧死言王莽慕古去昧死曰稽首光武因而不攺朝臣曰稽首頓首非朝臣曰稽首再拜風土記越俗率朴初與人交有禮封壇祭以白犬丹雞盟曰君乘車我戴笠後日相逢下車揖君擔簦我跨馬他日相逢爲君下顏氏家訓南人賓至不迎相見捧手而不揖送客下席而已北人迎送並至門相見則揖古之道也吾善其迎揖周書賀蘭祥傳鑿空萬里辟地千都荒服畏威膜拜厥角通典唐舊制禦史遭長官於塗皆免帽降乘長官戢轡辭而止焉幹封中王本立爲侍禦史意气頗髙塗逢長官端揖而已自是或降而立或一足至地或側鞍弛蹬輕重無常開元以來但舉鞭聳揖而已摭言狀元以下到主司宅下馬綴行而立斂名紙通呈與主司對拜李氏刊誤今代謁見尊崇皆謹祗候起居起居者動止理固不乖近者復云謹祗候起居某官某其義何在相承斯誤曾不經心夫郊天祭地止於再拜其禮至重尙不可加今代婦謁姑嫜其拜必四予輒詳之婦初再拜次則跪獻衣服文史承其筐篚則跪而受之常於此際授受多誤故四拜相屬因爲疑又婦拜夫家長老長老答之則又再拜卽其事也士林威儀豈可效諸下俚耶謁拜姑嫜宜修典故再申插地周禮婦拜插地拜儀可觀宰相權重位尊華夏瞻敬然與九品抗禮古之謂會昌已前不易斯制咸通已後每謁見丞相必先言中外申拜首乃盡具臣之儀韋庶人保衡爲相旣曰外進且非公望當時崇秩宿徳競造其門接迹排肩皆被傲然當其拜禮韋於中書命酒執爵揖讓之際師保尙書一時下拜自後羣官謁相府罕有不言中外曲申畢敬者昔汲黯不拜大將軍有揖客爲重豈不信哉夫爲弔者主人當踴弔者跪以手承主人而發弔詞其有主人官髙弔者位卑不敢手及尊者但跪而起起而致詞禮也今代不循其義皆先一拜謂之跪禮至有輕服主人無踴客亦先申一拜豈曰經心於展禮乎禮曰君有賜則拜而受之賜莫重於九錫衣服朱戶納陛乘輿樂縣虎賁弓矢鈇鉞秬鬯徧詳禮文未有拜衣服虎賁者也是物也故不宜拜若拜朱戶渠問宜謂之神禮記祭法累代祭名不聞有戟神是知無拜祭之禮也近代受節置於一室朔望必祭之非也凡戟天子二十四諸侯十今之藩鎭卽古之諸侯也在地則施於衙門𨿽罷守藩閫有爵位崇髙亦許列於私第上元元年宰相呂諲立戟有司載戟及門諲方慘服乃更吉服迎而拜之頗爲有識者所嗤則知辱君命拜賜可也拜戟祭節大乖於禮因話錄飲酒無起謝之禮但公揖酒赴朝偃息於待漏則有臥揖上馬有馬揖他悉以揖爲禮資暇錄夫拜者禮之特所以申敬恭之儀故周禮有稽首頓首振動吉凶奇褒肅九等之拜以示威靈而觀容止也其非至親行卑者拜則接捧示止之不敢當之意今卑謙太過反不敢接捧而鞠躬側立惕受翻令前人得以盡禮深拜又書狀弔慶辭則並削去拜字以敬尊官都乖古風門狀文宗朝以前無之自朱崖李相貴盛於武宗朝且近代稀有生一品百官無以希取其意以爲舊刺輕刺則今之名紙相扇畱具銜候起居狀而今又益競以善價紙如出印之字巧諂曲媚猶有未臻之遺恨井丹禰正平生於今日其亦如是乎遼志凡男女拜皆同其一足跪一足著地以手動爲節數止於三四彼言捏骨地者卽跪也宋史占城國傳王每日午坐官屬謁見膜拜一而止白事畢膜拜一而退澠水燕談錄國初襲唐末士風舉子謁見先達先投刺謂之請見旣與之見他日再投啟事謂之謝見又數日再投啟事謂之溫捲或先達以書謝或有稱譽卽別裁啟事委曲敍謝更求一見當時舉子之於先達者其禮如此之恭近歲不復行此禮而上官亦有延譽而進者夢溪筆談百官於中書見宰相九卿而下卽省吏髙聲唱一聲屈躬趨而入宰相揖及進茶皆抗聲贊唱謂之屈揖唐俗人在遠或閨門間則使人傳拜以爲敬本朝兩浙仍有此俗客至欲致敬於閨闥則立使人而拜之使人入見所禮乃再拜致命若有中外則答拜使人出復拜客客與之爲禮如賓主補筆談今之門狀稱牒件狀如前謹牒此唐人都堂見宰相之禮唐人都堂見宰相或參辭謝事先具事因申取處分有非一事故稱件狀如前宰相狀後判引方許見後人漸施於執政私第小說記施於私宅自李徳裕始近世諂敬者無髙下一例用之謂之太狀至如稽首之禮惟施於人君大夫家臣不稽首避人君也今則𨿽交遊皆稽首此皆生於諂事上官者始爲流傳至今不可復革靑箱記鄕人上官極累舉不第年及五十方得解赴省試遊相國寺買詩一冊紙已燻晦歸覽其表乃五代時門狀一幅曰�賜進士及第馬極右極伏蒙禮部放榜�賜及第謹詣談苑古者未有紙削竹木以書姓名故謂之刺後以紙書故謂之名紙唐李徳裕爲相極其貴盛人之加禮攺其銜後起居之狀謂之門狀傳講雜記竿牘講謁君子所重常人所輕甚者至云可削而去之蓋未之思也人之所以異於禽獸者以有禮也有禮則能交易曰天地交而萬物通也上下交而其志同也揚子曰天地交萬物生人道交功勛成夫能交則相敬而無害相敬而無害此廉讓所以興而爭奪相殺之禍不作是以重之或曰今之所謂竿牘請謁者徒以爲文爾而子重之何也答曰聖人之教有由中出者樂是也有自外作者禮是也由中出者其文見於外自外作者其情動乎內始則旣其文中則旣其實其於小人也始則革面命終則與之化矣是禮之教矣𨿽未能化不猶愈於觸情而徑行者歟而子欲投魚於淵置猿於木乎揮麈前錄諸路監司遇前宰執帥守處卽入客位通謁鶴林玉露朱文公云古者男子拜兩膝齊屈如今之道拜杜子春注周禮奇拜以爲先屈一膝如今之雅拜卽今拜也石林燕語唐舊事門狀淸要官見宰相及交友同列往來皆不書前銜止曰某謹祗候某官謹狀其人親在卽曰謹祗候某官兼起居謹狀祗候起居不�稱各有所施也至於府縣官見長吏諸司僚屬見官長藩鎭入朝見宰相及臺參則用公狀前具銜稱右某謹祗候某官伏聽處分牒件狀如前謹牒此乃申狀非門狀也元丰以前門狀尙帶牒件狀如前等語蓋沿習之久後𨿽去而祗候起居�稱猶不攺今從官而上於某官下稱謹狀去伏候裁旨四字略如唐制而具前銜謂之小狀他官則前銜與前四字兼具而不言謹狀不知有牒件狀如前謹牒七字則謹狀字自不應重出若旣去此七字則當稱謹狀以爲恭而反簡自元丰以來失之也老學庵筆記前輩遇通家子弟初見請納拜者旣受之則設席望其家遙拜其父祖乃就坐先君尙行之士大夫交謁祖宗時用門狀後結牒右件如前謹牒若今公文後以爲煩而去之元豊後又盛行手刺前不具銜上云某謹上謁某官某月日結銜姓名刺或云狀亦或不結銜止書郡名然皆手書蘇黃張諸公皆然今猶有藏之者後又止行門狀或不能一一作門狀則但畱語閽人云某官來見而苦於閽人匿而不告紹興初乃用榜子直書銜及姓名至今不廢陸遊入蜀記十二日早謁諭子材郎中樗子材來謝以兩夫荷轎不持胡�手自授謁朱子語類問稽顙而後拜拜而後稽顙曰兩手下地曰拜拜而後稽顙先以兩手伏地如常然後引手向前扣地稽顙而後拜開兩手先以首扣地卻交手如常頓首亦是引首少扣地稽首是引首稍久在地稽者稽畱之意稽顙而後拜謂先以頭至地而後下手此喪拜也若拜而後稽顙則今人常用之拜也稽顙而後拜稽顙者首觸地也拜字從兩手下古人之拜正如今道士拜二膝齊下唐人先下一膝謂之雅拜似有罪是不恭也今人不然叔器問昏禮溫公儀婦先拜夫程儀夫先拜婦或以爲妻者齊也當齊拜何者爲是曰古者婦人與男子爲禮皆俠拜每拜以二爲禮昏禮婦先二拜夫答一拜婦又一拜夫又答一拜冠禮𨿽見母母亦俠拜希通錄周亞夫細柳營見文帝不拜而揖人以爲耀軍威要之身擐甲冑亦所不能拜按公羊僖公三十三年晉人及姜戎敗秦師於殽百里子與蹇叔子送其子而戒之子揖師而行何休云揖其父於師中介冑不拜爲其拜如蹲觀此則知亞夫之不拜有由矣容齋三筆王順伯藏昔賢墨帖至多其一曰髙子允諸公謁刺凡十六人時公美徐振甫余中龔深父元耆寧秦少遊黃魯直張文潛晁無咎司馬公休李成季葉致遠黃道夫廖明略彭器資陳祥道皆元佑四年朝士惟器資爲中書舍人餘皆館職其刺字或書官職或書郡裏或稱姓名或只稱名旣手書之又斥主人之字且有同捨尊兄之目風流气味宛然非若後之士大夫一付筆吏也蔡忠惠公帖亦有其二一曰襄奉候子石兄起居朔旦謹謁一曰襄別洪州少卿學士蓋又在前帖三十年之先也名臣言行錄外集呂正獻嘗語張耒曰此子不欺暗室守官京師不謁臺諫遇遷轉卽一見執政過此不見也癸辛雜識節序交賀之禮不能親至者每以束刺僉名於上使一僕徧投之俗以爲常余表舅吳四丈性滑稽適節日無僕可出徘徊門首恰友人沈子公僕送刺至漫取視之類皆親故於是酌之以酒陰以己刺盡易之沈僕不悟因往徧投之悉吳刺也異日合並因出沈刺大束相與一笑鄕曲相傳以爲笑談然類說載陶谷易刺之事正與此相類恐吳效之爲戲耳又雜說載司馬公自在臺閣時不送門狀曰不誠之事不可爲之滎陽呂公亦言送門狀習以成風旣勞作僞且疏拙露見可笑則知此事由來久矣東谷所見每見近日簡翰動輒端肅百拜稟申惶懼僭躐九頓百拜稟申有官君子趨事長官則有狀申札申如申縣申州申監司申朝省之類吾輩家尋常書問往來何必用申字又有所謂加拜申稟尢爲可笑先王制禮無過不及拜豈可加也哉昔韓昌黎上宰相書只寫再拜本朝前輩簡翰或再拜或頓首昌黎諸公豈傲世者正以禮不可過也今之端拜肅拜加拜百拜又有覆帖申待平交如此事君父當如何其勢必千拜萬拜可也且如奏疏亦只忱惶忱懼頓首頓首而已何嘗百拜何嘗九頓吾不知習俗所尙果誠實耶抑虛僞耶果謙遜耶抑諂媚耶因有一說往年楊慈湖先生守吾邦嘗作一書付局兵令急出關未幾遣人追回吏輩將謂書所錯誤局兵至慈湖取書置中堂幾上焚香再拜畢復之蓋爲書中寫頓首再拜上覆偶遺忘故復追拜然後遣若加拜百拜此等書能寫得幾封今簡翰只寫再拜或頓首乃見古人相與之意貴耳集古人有言登公卿之門而不見公卿面目一辱也對公卿面目而莫測分卿之心二辱也識公卿之心不知我之心三辱也大丈夫寧就萬死不受一辱遊宦紀聞士大夫謁見刺字古制莫詳世南家藏石本元佑十六君子墨迹其間有觀敬賀子允學士尊兄正旦髙郵秦觀手狀庭堅奉謝子允學士同捨正月日江南黃庭堅手狀來謹候謝子允學士兄二月日著作郎兼國史院檢討張耒狀補之謹謁謝子允同捨尊兄正月日昭徳晁補之狀汝礪參候子允校書同捨以次凡十六人皆元佑四年時惟彭公爲中書舍人餘皆館職也刺字或書官職或書郡裏或稱姓名或只稱名旣手書之又稱主人字且有同捨尊兄之目風流气味將之以誠今人觀之宜泚顙矣野處先生嘗跋此碑謂子允不知爲誰嘗考之常立字子允當時亦在館中當是謁常無疑而野處偶未詳也世南家又藏彭公北山編紙皆治平四年士夫往還書狀有醫博士程昉謹祗候參節推狀元伏聽裁旨牒件如前謹牒治平四年九月日醫博士程昉牒如此類者數紙如冬至年節月旦凡在外官皆以狀至其長吏有賀冬狀一幅云泗州軍事推官將仕郎試祕書省校書郎權保信軍節度推官彭汝礪右某啟伏以晷運推移日南長至恭惟發運學士膺時納佑與國同休某限以職局所拘不遑躬詣�墀祗候陳賀下情無任惶懼之至謹具狀申聞謹錄狀上牒件狀如前謹牒年月日具位某牒今大異雞林類事國官月六參文班七百十員武班五百四十員六拜蹈舞而退國王躬身還禮稟事則膝行而前得旨復膝行而退至當級乃步國人卑者見尊者亦如之其軍民見國官甚恭尋常則朝跪而坐官民子拜父父亦答以半禮女僧尼就地低頭對拜野老記聞胡如村言嘉佑以前士風宰相與庶官書啟具銜前名後押字外封全寫銜封皮上頭乘簽子云書上某官士人用名紙有官卽不用弔慰人卽用名紙如見士人敬之者亦用門狀見常人卽以手狀淸波雜誌造請不避寒暑誠可譏誚若下位事上官朝造夕謁其可不循等威之分若初非地屬但恃雅素趄日進懷漫刺俯首與知客輩固多不自愛重者寧使訝其不來莫使厭其不去是爲知言男子施敬於婦女男一拜婦答兩拜名曰夾拜古禮也今則不然古之男女皆跪詩曰長跪問故夫或問婦跪如何嘗聞海上之國僧尼婦人皆作男子拜拜尙不以爲異則跪宜有之大父有手札藥方乃用舊門狀紙爲策積見元佑間僧道謁剌亦大書謹祗候起居某官伏聽處分或云謹狀官稱不過呼紹興初士大夫猶有以手狀通名止用小竹紙親書往還多以書簡莫非親筆小官於上位亦然自行札子禮𨿽至矣情則反�司馬溫公嘗言與貴官書簡有采紙數過三皆不謹又云居處隨用所出紙札未嘗他求所書止一二幅世多石本可見也捫虱新話陶淵明爲彭澤令郡遣督郵至吏白應束帶見之淵明曰安能爲五斗米折腰見鄕裏小兒卽日解印綬去近歐陽公方與客披襟酣飲次忽外白有客公遽著帽見之坐客曰何不呼入來公曰此俗人也不可以我輩禮待之世多怪二公之賢而用處相反如此予謂淵明不肯束帶見鄕裏小兒所謂眼不著砂歐公必著帽見俗人乃是泥亦有刺冷齋夜話前輩訪人不遇皆不書壁東坡作行不肯書牌其特地止書壁耳候人未至則掃墨竹野客叢談今遊士持朝士書走江淮謁州郡往往視書之輕重而次第之此風其來尙矣余觀沈亞之集有與路鄜州一書其間言某自某方來以某執事書視書爲之輕重書多者館善宇飽善味書之次者又次之其有無因而至者𨿽辯智過人尢以爲狂卽與偶然之輩僥幸之徒退棲陋室與百姓雜處飯惡味且是謁合下者不獨盡窮餓求粟帛者亦有抱其才智求臧否於合下今一貫以禮而以書不書爲輕重竊恐天下之士其來合下門者皆爭賫書爲糧受合下之惠而皆曰某官之書而禮我何有愧於合下不惟不愧且將憤怨合下勞費以無益觀亞之所言可以見當時遊謁之士西軒客談金源氏應奉翰林文字張廷有詩曰有客曳長裾袖刺謁豪閎低頭拜閽者始得通姓名主人厚眷顧開筵水陸並顧必承彼言語必順彼情不如茅檐下飽我藜藿羹讀是詩則於其人之所養可知矣近世欲求若是者不數數然也每取讀數過殊覺神爽飛越漸漬於心而有餘味焉金史禮志本朝拜禮其來久矣乃便服之拜也可令公服則朝拜便服則從本朝拜澄懷錄前輩訪人不遇皆不書壁書壁自東坡始遇訪客坐久候人未至則掃墨行觚不觚錄故事吏部尙書體最重六卿以下投皆用雙折刺惟翰林光學以單紅刺相往返至轉禮侍則如他九卿禮彼此皆用雙帖而此故事廢矣萬曆初吾鄕王公元馭以少詹事學士而仁和張公爲吏部以一單紅刺投之元馭拒不納必攺正乃已蓋確然能守其故獨念當時無爲元馭告者不必拒不納次日亦以單紅刺報之尢爲當也相傳六部尙書侍郎大小九卿於內閣用雙帖報之單紅五部及九卿於冢宰用雙帖亦報之單帖余舉進士時尙然及以太僕卿入都則惟內閣報單帖如故而六部自仁和張公以下皆以雙帖見報矣余等於各部屬中書行人等官皆用雙帖往返不知起自何時殊覺陵替所費紙亦不少暖姝由筆今人訪友偶無名帖及乏紙筆輒取土墼或石灰書其家壁板某人來拜此率易拙俗事耳閒居錄云蔣洎字景裴居葛嶺寶勝寺東廡名公士大夫多器之每一入城終日旣歸白土書門者又滿矣前此亦有之呂涇野集禮部北所語獻藎問諭解州略載君親師固四拜矣伯叔外父母母舅亦然者何先生曰叔伯父所同出母舅母所同出外父母妻所自出故四拜二拜則同於常人矣曰服何以不同也曰服𨿽不同拜不必拘古者父母亦再拜又問安再拜後人一齊拜了故四拜會典載伯叔等亦四拜兼情於分而制之也丹鉛總錄南史何點不入城府而性率到好狎人物時人重其通號曰遊俠處士然觀豫章王嶷命駕造點點從後門遁去竟陵王子良曰豫章王尙望塵不及吾當望岫息心則亦甚介矣隋劉臻爲儀同與劉訥同官退朝欲謁訥謂前驅曰識劉儀同家乎從者以爲臻欲引歸至家坐堂中呼曰劉儀同可出矣其子出臻曰汝亦來此乎今人傳以爲陳愧齋事亦好事者取此而易其名耳見聞搜玉趙宛丘官至財賦總管公委至吳因訪故舊戒其僕曰汝至人家須鞠躬屏气扣門問人有無汝但曰前路吏趙天錫愼毋曰趙總管蓋趙曾爲辟掾也其視世之自眩者有間矣傅欽之求介秦觀以見陳師道知其甚貧因懷金饋之及觀其貌聽其議論竟不敢出口賢矣哉二子巍巍乎師道哉範竹溪集一最可鄙者元旦拜年擊門投帖寫名門楣此極煩瑣果系同宗至親厚友必登堂面晤如�遠辭不一見何必投寫省無限紙筆勞擾吳素衣集宋王拱辰字君貺於周茂叔有尊分周見王納拜王遽受之坐定有談及易中風天小畜義者以問茂叔茂叔詳其說王驚曰向來不知卻納公拜如公者乃其所當納拜者也卽起拜茂叔趨而避之如茂叔雍容不露固不待言若王公之下賢重學此風可得於末世哉王公尢能重邵堯夫卽洛中爲園以邀致者也賢奕陸象孫謂投名刺旣稱頓首不當復言拜故爾然周禮辧九拜之儀一稽首二頓首注稽首拜頭至地也頓首拜頭叩地也又奇拜一拜也褒拜再拜也肅拜但俯下手卽今之揖也好奇者有稱肅拜不知其處於倨而稱頓首者亦無所不可若稱奇拜褒拜亦通偃曝談余近代尙質朝野之間皆用古折簡駸駸乎有先輩風度顧其相稱謂及諸儀式都未循體余考狀牒之原古惟鉛刀竹木而削札爲刺止達姓名寓書於簡止爲問好官有公事上而下者曰符曰檄下而上者曰狀位相等往來曰移曰牒非公事以意曉下曰教下私自候請謝曰牒記書啟唐世稍增始於刺謁有參候起因爲狀五代始復以候問請謝如牒之儀如公事又周禮九辧一曰稽首手引頭至地稽畱多時爲稽首臣拜君之拜也最重二曰頓首頭叩地卽舉不停畱爲頓首平敵拜也三曰空首頭至手不至地爲空首君答臣之拜也三者正拜也四曰振拜戰栗變動之拜五曰吉拜拜而後稽顙謂齊衰不杖以下者六曰凶拜稽顙而後拜謂三年服者七曰奇拜謂一拜答臣下八曰褒拜謂再拜神與屍亦謂答拜九曰肅拜但俯下手軍中拜及婦人拜也最輕讀書鏡韓魏公知中山李淸臣謁見其吏報曰太祝方寢李爲絕句曰公子乘閒臥絳廚白衣老吏慢寒儒不知夢見周公否曾說當年吐哺無李曾謁華州李相不遇吟曰老夫三日門前立珠箔銀屏晝不開詩卷卻拋書袋裏譬如閒看華山來劉魯風投謁所知爲典謁所阻吟曰萬卷書生劉魯風煙波萬里謁文翁無錢乞與韓知客名紙毛生不肯通自古公卿家專有此病故古人以將命典謁爲重然爲士者宜使王公聞其名而不得見則前詩又覺多事矣桓元嘗詣王忱通人未出乘轝直進忱對元便鞭門乾元怒去之忱亦不畱時苗字徳冑爲壽春令蔣濟爲治中苗初至謁濟濟素嗜酒適會其醉不能見苗恨刻木爲人書曰酒徒蔣濟置之墻下旦夕射之於嶠往見趙鳳鳳辭以沐髮嶠詬直吏又溺於從者直廬而去吁何其甚也昔胡存齋參政折節下士南北士大夫皆願見之公每患閽人不爲通是日不出卽懸一牌於門曰胡存齋在家然則三君子之詬詈公其見夫歐陽文公元歸於鄕省墓交謁公應接紛紛一日令勒馬入隘巷問某人家訪之乃治履者所居左右驚問公以其人亦嘗謁見故答其意耳江西甘矮梅先生通五經四方從學者甚眾一日其徒有行臺禦史者謁先生於家先生款語久之求退先生曰能少畱蔬食否及設饌惟蔥湯麥飯而已先生曰禦史豈啖此者第老夫易辦耳口占一詩畀之云蔥湯麥飯丹田暖麥飯蔥湯也可憐試向城樓髙處望人家幾處未炊煙先生之意深矣前輩重風誼而忘貴賤如此吁今亡已夫無錫縣誌過淇家藏邵文莊二札一云病不能爲舅母志故托之名公日來已減能任書丹矣可令毛傳同吾奴邵孝�石來三日可完就在此刻不妨一云甥書舅母志極宜肅拜而後舉筆特因膝瘡難於起跪竟省此禮故不敢妄書拜以欺人也前輩眞誠如此

拜謁部外編

