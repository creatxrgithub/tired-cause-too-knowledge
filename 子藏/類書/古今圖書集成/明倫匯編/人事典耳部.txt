

耳部匯考靈樞

陰陽二十五人篇手少陽之上血气盛則耳色美血气皆少則耳焦惡色方言

耳雜釋聳聾也半聾梁益之間謂之秦晉之間聽而不聰聞而不達謂之生而聾陳楚江淮之間謂之聳荊揚之間及山之東西雙聾者謂之聳聾之甚者秦晉之間謂之吳楚之外郊凡無有耳者亦謂之其言者若秦晉中土謂墮耳者明也釋名

釋形體耳耏也耳有一體屬著兩邊耏耏然

釋疾病聾籠也如在朦朧之內聽不察也析骨分經

耳耳爲腎竅巓至耳上角屬足太陽膀胱經耳後入耳中出上角屬手少陽三焦經耳後入耳中出目前至目銳眥屬足少陽膽經

頰耳下曲處爲頰屬手陽明大腸經本艸綱目

耳塞釋名耳垢綱

目腦膏日

華泥丸脂李時珍曰修眞指南云腎气從右畔上入於耳化爲耳塞耳者腎之竅也腎气通則無塞塞則气不通故謂之塞

耳垢气味鹹苦溫有毒

耳垢主治大明曰顚狂鬼神及嗜酒李時珍曰蛇虫蜈蚣螫者塗之良

附方蛇虫螫傷人耳垢蚯蚓屎和塗出盡黃水立愈壽域方

破傷中風用病人耳中膜並刮爪甲上末唾調塗瘡口立效儒門事親方

抓瘡傷水腫痛難忍者以耳垢封之一夕水盡出而愈鄭師甫云余常病此一丐傳此方疔疽惡瘡生人腦卽耳塞也鹽泥等分研勻以蒲公英汁和作小餅封之大有效聖惠方

一切目疾耳塞曬漧每以粟許夜夜點之聖

惠方

小兒夜啼驚熱用人耳塞石蓮心人參各五分乳香二分燈花一字丹砂一分爲末每薄荷湯下五分﹝普濟方﹞

耳部藝文一

荀子耳賦

晉祖臺之夫惡勞而希逸實萬物之至誠何斯耳之不辰寄荀子而宅形在瘠土而長勤無須臾之閒寧預淸談而閉塞聞鄙穢而聰明竭微聽於明閣采羣下之風聲

耳銘

齊蕭子良惟耳司聽仁愛是聞詳察巧言離辧異羣無迷邪諂炫惑莫分

耳箴

唐皮日休聽於無聽默默元性聞於無聞洋洋化源勿恃己善不服人仁勿矜己藝不敬人文勿聆鄭聲其亂乃神勿信美談其殛乃身聽誤多害聽妄多敗近賢則聰近愚則瞶堯居九重聽在民耳故得大舜授彼神器勿聽他富熒惑乃志勿聞他貴隳壞乃義愼正今非愼明古是舍是何適古樂而已

耳部藝文二詩

耳聾

唐杜甫生年鶡冠子嘆世鹿皮翁眼復幾時暗耳從前月聾猿鳴秋淚缺雀噪晚愁空黃落驚山樹呼兒問朔風耳部雜錄易經噬嗑象何校滅耳聰不明也按本義滅耳蓋罪其聽之不聰也若能審聽而早圖之則�此凶矣說卦九坎爲耳按正義坎北方之卦主聽故爲耳按大全丘氏曰耳輪內陷陽在內而聰朱氏曰坎爲耳陽陷乎陰也輪偶者陰也竅奇者坎中之陽也精脫腎水竭則槁說卦十一坎其於人也爲耳痛按正義坎爲勞卦也又北方主聽聽勞則耳病也大全鄭氏曰素問水在志爲恐恐則傷腎故爲耳痛書經洪範二五事四曰聽聽曰聰聰作謀詩經小雅小弁章君子無易由言耳屬於垣大雅抑十章匪面命之言提其耳按大全華谷嚴氏曰曲禮云負劍辟咡詔之注云傾頭與語又曰口耳之間曰咡提耳長者教誨之常左傳僖公二十四年�辰曰耳不聽五聲之和爲聾周禮秋官小司寇之職以五聲聽獄訟求民情四曰耳聽按注鄭鍔曰心有不直則耳所聽者必疑而不直道徳經檢欲篇五音令人耳聾按注好聽五音則和气去心不能聽無聲之聲列子仲尼篇耳將聾者先聞蚋飛鶡冠子夫耳主聽兩豆塞之則上不聞雷霆荀子勸學篇耳不兩聽而聰韓子和氏篇人主者非耳若師曠乃爲聰也不因其勢而待耳以爲聰所聞者寡矣非不欺之道也呂氏春秋貴生篇耳聞所惡不若無聞目見所惡不若無見故雷則掩耳電則掩目尊師篇天生人而使其耳可以聞不學其聞不若聾使其目可以見不學其見不若盲故凡學非能益也達天性也淮南子說山訓範氏之敗有竊其鐘負而走者槍然有聲懼人聞之遽掩其耳憎人聞之可也自掩其耳悖矣漢書楊惲傳惲報孫會宗書曰家本秦也能爲秦聲婦趙女也雅善鼓瑟奴婢歌者數人酒後耳熱仰天拊缶而呼烏烏春秋元命苞耳者心之候大戴禮記黈纊塞耳所以掩聰抱朴子耳能聞雷霆而不識蟻虱之音晉王羲之與人帖有雲天鼠膏治耳聾有驗不有驗者乃是要藥樊氏相法人耳囷長寸三分壽百二十歲一寸壽百歲如豆生卽死耳門前有仙人杖四理一百歲三理八十二理六十相書耳門小富而�續博物志耳者體之牖聽眾則牖閉釋常談聾謂之黈纊天子以綿壅其耳不聽人過珍珠船耳中忽聞金聲玉響是眞气來入道欲就也俗言社日酒治聾故李昉贈李濤云社翁今日沒心情爲乏治聾酒一瓶社翁李濤小字也

耳部外編魏略髙辛氏有老婦居王室得耳疾挑之乃得物大如繭婦人盛瓠中覆之以盤俄頃化爲犬其文五色因名盤瓠拾遺記燕昭王時沐胥國來朝有道術人名尸羅左耳出靑龍右耳出白虎始出才一二寸稍至八九尺俄而風至雲起卽以一手揮之龍虎皆入耳中元怪錄隋大業元年兗州佐史董愼性公直明法理嘗因授衣歸家出州門逢一黃衣使者曰太山君呼君爲錄事因出懷中牒示愼愼謂使者曰使君呼我豈有不行然不識府君名謂何使者曰錄事毋言到任卽知矣經過遠近忽聞大唱曰範愼追董愼到府君邀登階命左右取榻令坐曰藉君公正故有是請今有閩州司馬令狐實等六人置無間獄承天曹符以實是太元夫人三等親準令遞減三等昨罪人程翥一百二十人引例喧訟不可止遏已具名申天曹天曹以爲罰疑惟輕亦令量減二等餘恐後人引例多矣君謂宜何如愼曰天地刑罰豈宜恩貸姦慝然愼一胥吏耳素無文字𨿽知不可終語無條貫當州府秀才張審通辭采雋拔足得備君管記府君令帖召之俄頃至審通曰此易耳判曰天本無私法當畫一苟從恩貸是資姦行卽有黃衫人持狀而往少頃復持天符曰所申文狀多起異端奉主之宜但合遵守豈可使太元功徳不能庇三等之親仍敢愆違須有懲罰府君可罰不衣紫六十甲子余依前處分府君大怒審通曰君爲判辭使我受譴卽命左右取方寸肉塞其一耳審通訴曰乞更爲判申不允卽甘當再罰府君曰君爲我去罪卽更與君一耳審通又判曰天大地大本乃無親若使有親何由得一苟欲因情變法實將生僞喪眞令狐實等並請依正法黃衣人又持往須臾又有天符來曰再審所申甚爲允當府君可加六天副正使令狐實程翥等並正法處置府君卽謂審通曰非君不可正此獄因命左右割下耳中肉令一小兒擘之爲耳安於審通額上曰塞君一耳與君三耳何如卽送歸家審通數日額覺癢遂踴出一耳通前三耳而踴出者尢聰時人笑曰天有九頭鳥地有三耳秀才亦呼爲雞冠秀才幽怪錄薛君忽見二靑衣駕赤犢出耳中乃別有天地花木繁茂云兜元國靈應錄臺州有民姓王常祭�神一日至其所見著黃女子民問何許人答云非人�神也感君敬我今來相報乃曰君聞螻蟻言否民謝之非惟鄙人自古不聞此說遂懷中取小合子以指點少膏如口脂塗民右耳下戒之曰或見蟻子側耳聆之必有所得良久而滅民明日一見柱礎下羣蟻紛紜憶其言乃聽之果聞相語云移穴去暖處傍有問之何故云其下有寶甚寒住不安民伺蟻出訖尋之獲白金十鋌卽此後不更聞矣見聞錄無錫有談愉號十洲一日偶探耳耳中忽得銀一小塊重一分四釐是年肉價稱是買斤肉食之餘聞大奇之後觀祝枝山誌怪錄則耳中得物更有奇於此者往年葑門一媼年逾五十令人剔其耳耳中得少絹帛屑以爲偶遺落其中已而每治耳必得少物絲花穀粟稻穗之屬爲品甚多始大駭怪而無如之何久亦任之不甚驚已且每收貯之至年七十有八而卒算其所得耳物幾一斛焉又云祖母王孺人爲允明言永樂中吳城有一老父偶治耳於其中得五穀金銀衣服器皿等諸物凡得一箕後更治之無所得視其中已潔淨惟其正中有一小木校椅制度精妙椅上坐一人長數分亦甚有精气其後亦無別異

耳部紀事路史顓頊祖曰昌意生帝幹荒擢首而謹耳按注謹小也相書耳門不容麥壽過百髙士傳堯讓天下於許由由於是遁耕於中嶽潁水之陽箕山之下終身無經天下色堯又召爲九州長由不欲聞之洗耳於潁水濱時其友巢父牽犢欲飲之見由洗耳問其故對曰堯欲召我爲九州長惡聞其聲是故洗耳巢父曰子若處髙岸深谷人道不通誰能見子子故浮游欲聞求其名譽污吾犢口牽犢上流飲之路史巢父友許繇樊豎繇居沛澤其道日光堯朝焉而逭之父適聞之洗耳於潁豎方飲其牛乃驅而還淮南子修務訓禹耳三漏是謂大通興利除害疏河決江山海經聶耳之國在無腸國東使兩文虎爲人兩手聶其耳按注言耳長形則以手攝持之也列仙傳務光夏時人耳長七寸陽都女耳細而長眾皆言此天人也說苑雜言篇昔費仲惡來膠革長鼻決耳左傳僖公二十七年楚子將圍宋子玉治兵於蒍終日而畢鞭七人貫三人耳瀨鄕記老子耳有三門周語景王二十三年王將鑄無射而爲之大林單穆公曰不可鍾不過以動聲若無射有林耳不及也夫鍾聲以爲耳也耳所不及非鍾聲也耳之察龢也在淸濁之間其察淸濁也不過一人之所勝是故先王之制鍾也大不出鈞重不過石今王作鍾也聽之弗及將焉用之夫樂不過以聽耳聽樂而震患莫甚焉列子老聃之弟子有亢倉子者得聃之道能以耳視而目聽魯侯聞之大驚使上卿厚禮而致之亢倉子應聘而至魯侯卑辭請問之亢倉子曰傳之者妄我能視聽不用耳目不能易耳目之用魯侯曰此增異矣左傳昭公二十六年師及齊師戰於炊鼻林雍羞爲顏鳴右下羞爲右故下車戰苑何忌取其耳不欲殺雍但截其耳以辱之

顏鳴去之三十一年公在幹侯晉侯將以師納公召季孫季孫意如從知伯如幹侯荀躒以晉侯之命唁公且曰寡君使躒以君命討於意如意如不敢逃死君其入也公曰君惠顧先君之好施及亡人將使歸糞除宗祧以事君則不能見夫人已所能見夫人者有如河荀躒掩耳而走曰寡君其罪之恐敢與知魯國之難臣請復於寡君戰國策蘇子說李兌兌曰先生就捨明日復來見兌也蘇子出舍人謂兌曰臣竊觀君與蘇公談也其辯過君君能聽乎兌曰不能舍人曰君卽不能願君堅塞兩耳無聽其談明日復見終日談而去舍人出送蘇君蘇子謂舍人曰昨日我談粗而君動今日精而君不動何也舍人曰先生之計大而規髙吾君不能用也乃我請君堅塞兩耳無聽談者列士傳燕丹使田光往候荊軻值其醉唾其耳中軻覺曰此出口入耳之言必大事也卽往見光漢書韓信傳韓信使人言於漢王曰齊反復之國不爲假王以鎭之其勢不定漢王大怒張良陳平躡漢王足因附耳語曰漢方不利寧能禁信之自王乎史記呂后紀後斷戚夫人手足去眼燻耳使居�中命曰人彘漢書龔遂傳遂爲昌邑郎中令事王賀賀動作多不正遂面刺王過王至掩耳起走曰郎中令善愧人黃霸傳霸爲潁川太守許丞老病聾督郵白欲逐之霸曰許丞廉吏𨿽老尙能拜起送迎正頗重聽何傷且善助之毋失賢者列仙傳�先生毛身廣耳阮丘耳長六七寸後漢書列女傳劉長卿妻者同郡桓鸞之女也生一男五歲而長卿卒兒年十五晚又夭歿妻慮不免乃預刑其耳以自誓楊政傳範升嘗爲出婦所告坐系獄政乃肉袒以箭貫耳抱升子潛伏道傍候車駕哀泣辭請詔卽出升袁紹傳韓馥讓紹領冀州牧往依張邈紹遣使詣邈有所計議因共耳語馥時在坐謂見圖謀如�自殺董卓傳李傕郭汜理兵相攻汜謀迎天子幸其營傕知其計卽以車三乘迎天子皇后帝於是遂幸傕營汜引兵攻傕矢及帝前又貫傕耳南蠻傳交趾珠�儋耳二郡其渠帥貴長耳皆穿而縋之垂肩三寸西南彜哀牢人皆穿鼻儋耳其渠帥自謂王者耳皆下肩三寸庶人則至肩而已魏志荀攸傳注魏書曰攸年七八歲父衢曾醉誤傷攸耳而攸出入遊戲常避護不欲令衢見衢後聞之乃驚其夙智如此蜀志先主傳先主不甚樂讀書喜狗馬音樂美衣服身長七尺五寸垂手下膝顧自見其耳英雄記曹公擒呂布布顧謂劉備曰元徳卿爲座上客我爲降虜繩縛何急獨不可一言耶操曰縛虎不得不急乃命緩布縛備曰不可公不見布事丁建陽董太師乎操頷之布目備曰大耳兒最叵信蜀志秦宓傳吳張溫來聘宓至溫問曰天有耳乎宓曰天處髙而聽卑詩云鶴鳴九�聲聞於天若其無耳何以聽之魏志曹爽傳注皇甫謐列女傳曰爽從弟文叔妻譙郡夏侯文寧之女名令女文叔早死服闋自以年少無子恐家必嫁己乃斷髮以爲信其後家果欲嫁之令女聞卽復以刀截兩耳居止常依爽晉書孫楚傳楚少時欲隱居謂王濟曰當欲枕石漱流誤云漱石枕流濟曰流非可枕石非可漱楚曰所以枕流欲洗其耳所以漱石欲厲其齒前趙錄劉聰左耳有一白毫長二尺餘幼而聰悟究通經書百家之言孫吳兵法靡不誦之晉書石勒載記勒初力耕每聞鞞鐸之音歸以告其母母曰作勞耳鳴非不祥也張軌傳軌爲涼州刺史後患風口不能言使子茂攝州事軌別駕曲晁欲專威福遣使詣長安告南陽王模稱軌廢疾請賈龕代之治中楊淡馳詣長安割耳盤上訴軌之被誣模乃表停之陳訓傳王導多病每自憂慮以問訓訓曰公耳�垂肩必壽亦大貴殷仲堪傳仲堪父嘗患耳聰聞�下蟻動謂之牛斗帝素聞之而不知其人至是從容問仲堪曰患此者爲誰仲堪流涕而起曰臣進退惟谷帝有愧焉世說司空顧和與時賢共淸言張元之顧敷是中外孫年並七歲在�邊戲於時聞語神情如不相屬暝於燈下二兒共敍客主之言都不遺失顧公越席而提其耳曰不意衰宗復生此寶蜀錄李雄美容貌相工相之曰此君將貴其相有四目如重云鼻如飛龍口如方器耳如相望法爲大貴位過三公不疑長沙耆舊傳太尉劉壽少遇相師曰耳爲天柱今君耳有城郭必典家邦梁書陶弘景傳弘景神儀明秀朗目�眉細形長耳陳伯之傳伯之數爲劫盜嘗授面覘人船船人斫之獲其左耳舊唐書袁天綱傳天綱工相術馬周問天綱天綱曰馬侍禦富貴不可言近古已來君臣道合罕有如公者公耳後骨不起耳無根只恐非壽者周後位至中書令兼吏部尙書年四十八卒定命錄袁天綱見李嶠睡無喘息初大驚怪良久偵候其出入息乃在耳中遂起賀其母曰郎君必大貴壽是龜息也舊唐書李忠臣傳忠臣加檢校司空平章事建中初嘗因奏對徳宗謂之曰卿耳甚大眞貴人也忠臣對曰臣聞驢耳甚大龍耳甚小臣耳𨿽大乃驢耳也上悅之唐書殷踐傳踐族子成己晉州長史初母顏叔父吏部郎中敬仲爲酷吏所陷率二妹割耳訴冤敬仲得減死及成己生而左耳缺雲南唐書王輿傳輿少從軍攻潤州爲巨弩所射中右耳矢自左耳出又中旁一人猶立死輿扶歸營臥百餘日復起耳至老不瞶亦無瘢疾五代史劉處讓傳處讓少爲張萬進親吏萬進入梁爲泰寧軍節度使以處讓爲牙將萬進叛梁附晉梁遣劉鄩討之萬進遣處讓求救於晉晉王方與梁相距未能出兵處讓乃於軍門截耳而訴曰萬進所以見圍者以附晉故也柰何不顧其急苟不出兵願請死晉王壯之曰義士也爲之發兵王峻傳劉旻攻晉州峻爲行營都部署至陜州畱不進太祖遣翟守素馳諭峻欲親徵峻謂守素曰兗州慕容彥超反迹已露若陛下出汜水則彥超入京師陛下何以待之守素馳還具道峻言是時太祖已下詔西幸聞峻語遽自提其耳曰幾敗吾事乃止不行珍珠船寇萊公初生兩耳垂有肉鬟數歲方合自疑嘗爲異僧好遊佛捨聞見後錄仁皇帝慶曆年京師夏旱諫官王公素乞親行禱雨帝曰明日禱雨醴泉觀公曰醴泉之近猶外朝也豈憚暑不遠出耶帝每意動則耳赤耳已盡赤厲聲曰當西太乙宮明道雜誌歐陽文忠公應舉時嘗遊京師浴室院有一僧熟視公公因問之曰吾師能相人乎僧曰然足下貴人也然有二事耳白於面當名滿於天下須不掩齒一生常遭人謗罵東坡志林蘄州龐君安常善醫而聵與人語須書始能曉東坡笑曰吾與君皆異人也吾以手爲口君以眼爲耳非異人乎徐積字仲車古之獨行也耳聵甚畫地爲字乃始通語終日面壁坐不與人接而四方事無不周知其詳𨿽新且密無不先知侯鯖錄東坡云王晉卿嘗暴得耳疾意不能堪求方於僕僕答之曰君是將種斷頭穴胸當無所惜兩耳堪作底用割捨不得限三日疾去不去割取我耳晉卿灑然而悟三日病良已以詩示僕云老婆心急頻相勸性難只得三日限我耳已較君不割且喜兩家皆平善今定國所藏排耳圖得之晉卿聊識此耳石林燕語晁文元公初學道於劉海蟾得煉气服形之法後學釋氏嘗以二教相參終身力行之晚年耳中聞聲自言如樂中簧始隱隱如雷漸浩浩如潮或如行軒百子鈴或如風蟬曳緒澠水燕談錄晁文元公迥少聞方士之術凡人耳有靈響目有神光其後聽於靜中若鈴聲遠聞耆年之後愈覺淸徹公名之曰三妙音一曰幽泉漱玉二曰淸聲搖空三曰秋蟬曳緒嘗聞其裔孫端禮云墨客揮犀楊某尙書以耳聾致政居鄠縣別業同裏有髙氏者貲頗厚有二子小字大馬小馬者業明經屢上謁楊以裏閈之故𨿽庸下常待以溫顏一日裏中社小馬攜酒一榼就楊公曰此社酒善治聾願得侍杯杓之餘瀝楊瞑目良久呼小僕取箋書絕句與之曰數十年來聾耳聵可將社酒便能醫一心更願淸盲了免見髙家小馬兒老學庵筆記趙相挺之使虜方盛寒在殿上虜主忽顧挺之耳愕然急呼小胡指示之蓋閹也俄持一小玉合子至合中有藥色正黃塗挺之兩耳周匝而去其熱如火旣出殿門主客者揖賀曰大使耳若用藥遲且拆裂缺落甚則全耳皆墮而無血扣其玉合中藥爲何物乃不肯言墨客揮犀彭淵材初見範文正公畫像驚喜再拜乃引鏡自照又捋其須曰大略似之矣但只無耳毫數莖耳年大當十相俱足也又至廬山太平觀見狄梁公像眉目入鬢又前再拜熟視久之呼刀鑷者使剃其眉尾令作戟枝入鬢之狀家人輩望見驚笑淵材怒曰何笑吾前見範文正公恨無耳毫今見狄梁公不敢不剃眉何笑之乎耳毫未至天也剃眉人也君子修人事以應天柰何兒女子以爲笑悅生隨抄牛思進有膂力常以彊弩弓掛於耳以手極前張之令滿軍中咸異之泳化類編明主事薛機河東人言其鄕人有患耳鳴者時或作癢以物探之出虫蛻輕白如鵝翎管中膜一日與侶並耕忽雷雨交作語其侶曰今日耳鳴特甚何也未幾雷雨一震二人皆踣於地其一復蘇一腦裂而死卽耳鳴者乃知龍蟄其耳至是化去也名公像記余司成公孟麟耳髙於眉下微銳

