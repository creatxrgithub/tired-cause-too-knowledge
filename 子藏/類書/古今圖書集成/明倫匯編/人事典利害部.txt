

利害部雜錄國語祭公謀父曰先王之於民也茂正其徳而厚其性阜其財求而利其器用明利害之鄕以文修之使務利而避害懷徳而畏威故能保世以滋大魏陳思王魏徳論略孟春之旦從太陽方貴放鳥雀者加其祿也得者莫不馴而放之爲利人也得蚤者莫不靡之齒牙爲害身也容齋隨筆士大夫論利害固當先陳其所以利之實然於利之中而有小害存焉亦當科別其故使人主擇而處之乃合毋隱勿欺之義趙充國徵先零欲罷騎兵而屯田宣帝恐虜聞兵罷且攻擾田者充國曰虜小寇盜時殺人民其原未可卒禁誠令兵出而虜絕不爲寇則出兵可也卽今同是而釋坐勝之道非所以視蠻夷也班勇乞復置西域校尉議者難曰班將能保北虜不爲邊害乎勇曰今置州牧以禁盜賊若州牧能保盜賊不起者臣亦願以要斬保匈奴之不爲邊害也今通西域則虜勢必弱爲患微矣若勢歸北虜則中國之費不止十億置之誠便此二人論事可謂極利害之要足以爲法也容齋五筆今人出本錢以規利入俗語謂之放債又名生放予考之亦有所來漢書谷永傳云至爲人起責分利受謝顏師古注曰言富賈有錢假托其名代之爲主放與他人以取利息而共分之此放字所起也省心錄攫金於市者欲心勝而不知有羞惡求珠於淵者利心專而不顧其沈溺東谷所見利者害之對才謀利卽有害然謀利營生世所不免爲富不仁人所當戒有能於其間寡願少取殆庶幾焉最是不仁之甚者糶糴一節聚錢運本乘米粒狼戾之時賤價以糴翹首企足俟靑黃不接之時貴價以糶其糴也多方折挫以取贏其糶也雜糠�而虧斗斛天生百谷以存活一世而謀利之徒不欲其丰而幸其歉不喜其飽而願其饑逆天心拂人心以此致富而望綿遠萬萬無此理又有富貴之家積谷以邀價放債以取息開庫以解質與民爭利不一而足方且語人曰吾家支遣頗廣不得不如此耳吁倘用度果不足曷不減損環列之侍姬曷不謹節非分之費用乃甘爲是狼貪使水火盜賊之刑禍戮辱之危子孫蕩覆之報不在目前則在他日昭然有不能免者善乎孟子有言曰不仁者可與言哉不仁而可與言則何亡國敗家之有漁樵問對漁者垂釣於伊水之上樵者過之弛擔息肩坐於盤石之上而問於漁者曰魚可鉤取乎曰然曰鉤非餌可乎曰否曰非鉤也餌也魚利食而見害人利魚而蒙利其利同也其害異也敢問何故漁者曰子樵者也與吾異治安得侵吾事乎然亦可以爲子試言之彼之利猶此之利也彼之害亦猶此之害也子知其小未知其大魚之利食吾亦利乎食也魚之害食吾亦害乎食也子知魚終日得食爲利又安知魚終日不得食不爲害如是則食之害也重而鉤之害也輕子知吾終日得魚爲利又安知吾終日不得魚不爲害也如是則吾之害也重魚之害也輕以魚之一身當人之一食則魚之害多矣以人之一身當魚之一食則人之害亦多矣又安知鉤乎大江大海則無異地之患焉魚利乎水人利乎陸水與陸異其利一也魚害乎餌人害乎財餌與財異其害一也又何必分乎彼此哉樵者問漁者曰天何依曰依乎地地何附曰附乎天曰然則天地何依何附曰自相依附天依形地附气其形也有涯其气也無涯有無之相生形气之相息終則有始終始之間其天地之所存乎天以用爲本以體爲末地以體爲本以用爲末利用出入之謂神名體有無之謂聖惟神與聖能參乎天地者也小人則日用而不知故有害生實喪之患也夫名也者實之客也利也者害之主也名生於不足利喪於有餘害生於有餘實喪於不足此理之常也養身必以利貪夫則以身徇利故有害生焉立身必以名眾人則以身徇名故有實喪焉竊人之財謂之盜其始取之也惟恐其不多也及其敗露也惟恐其多矣夫賄之與贓一物也而兩名者利與害故也竊人之美謂之僥其始取之也惟恐其不多也及其敗露也惟恐其多矣夫譽與毀一事也而兩名者名與實故也凡言朝者萃名之所也市者聚利之地也能不以爭處乎其間𨿽一日九遷一貨十倍何害生實喪之有耶是知爭也者取利之端也讓也者趨名之本也利至則害生名興則實喪利至名興而無害生實喪之患惟有徳者能之天依地地附天豈相遠哉槎庵燕語興利除害皆當以漸興利太急恐失萬全之計除害太急易生不肖之心

利害部藝文一

連珠

晉陸機蓋聞名髙八俊傷於閹豎之黨智周三傑斃於婦女之計是以洪澤之蛟遂挫長饑之虎平臯之蟻能摧失水之龍

連珠

北周庾信蓋聞勢之所歸威之所假必能系風捕影暴虎馮河是以輕則鴻毛沈水重則盤石淩波

利害部紀事國語厲王說榮夷公芮良夫曰王室其將卑乎夫榮公好專利而不知大難夫利百物之所生也天地之所載也而或專之其害多矣天地百物皆將取焉胡可專也所怒甚多而不備大難以是教王王能久乎夫王人者將導利而布之上下者也使神人百物無不得其極猶日怵惕懼怨之來也故頌曰思文后稷克配彼天立我烝民莫匪爾極大雅曰陳錫載周是不布利而懼難乎故能載周以至於今今王學專利其可乎匹夫專利猶謂之盜王而行之其歸鮮矣榮公若用周必敗旣榮公爲卿士諸侯不享王流於彘十七年王降翟師以伐鄭王徳翟人將以其女爲後富辰諫曰不可夫婚姻禍福之階也利內則福由之利外則取禍今王外利矣其無乃階禍乎昔摯疇之國也由大任杞鄫由大姒齊許申呂由大姜陳由大姬是皆能內利親親者也昔鄢之亡也由仲任密須由伯姞鄶由叔妘聃由鄭姬息由陳嬀鄧由楚曼羅由季姬廬由荊嬀是皆外利離親者也王曰利何如而內何如而外對曰尊貴明賢庸勛長老愛親禮新親舊然則民莫不審固其心力以役上令官不易方而財不匱竭求無不至動無不濟百姓兆民夫人奉利而歸諸上是利之內也若七徳離判民乃攜貳各以利退上求不曁是其外利也王一舉而棄七徳臣故曰利外矣左傳僖公七年鄭殺申侯以說於齊初申侯申出也有寵於楚文王文王將死與之璧使行曰惟我知女女專利而不厭予取予求不女疵瑕也後之人將求多於女女必不免我死女必速行旣葬出奔鄭文公十三年邾文公卜遷於繹史曰利於民而不利於君邾子曰苟利於民孤之利也天生民而樹之君以利之也民旣利矣孤必與焉左右曰命可長也君何弗爲邾子曰命在養民死之短長時也民苟利矣遷也吉莫如之遂遷於繹晉書王戎傳惠帝反宮以戎爲尙書令戎性好興利廣收八方園田水碓周徧天下積食聚錢不知紀極每日執牙籌晝夜算計恆若不足而又儉嗇不自奉養天下人謂之膏肓之疾桓伊傳時謝安女婿王國寶專利無檢行安惡其爲人每抑制之獨異志隋楊素家富侈之極家僮數千人後庭曳羅綺之女亦數千都會之處邸店碾磑不知紀極性貪營利心無厭足時議鄙之大唐新語元軏髙宗子也嘗使國令徵封令曰請依諸王國賦貿易取利元軏曰汝爲國令當正吾失反說吾以利也令慚而退唐書盧從願傳從願爲東都畱守坐子起居郎論輸糴於官取利多貶絳州刺史裴冕傳冕拜左僕射同中書門下平章事俄兼河南江淮副元帥東都畱守領使旣眾吏白俸簿月二千緡冕顧視喜見顏間世訾其嗜利云東軒筆錄熙寧十年京師旱上焦勞甚樞密副使王韶言昔桑弘羊爲漢武帝籠天下之利是時卜式乞烹弘羊以致雨今市易務裒剝民利十倍弘羊而比來官吏失於奉行者多至黜免今之大旱皆由呂嘉問作法害人以致和气不召臣乞烹嘉問以謝天下宜甘澤之可致也聞見後錄王荊公好言利有小人諂曰決梁山泊八百里水以爲田其利大矣荊公喜甚徐曰策固善決水何地可容劉貢父在坐中曰自其旁別鑿八百里泊則可容矣荊公笑而止剡溪野語王荊公艸制詞極醜詆範蜀公公笑誦其詞曰材無任職之能某披襟當之內有謀利之實則夫子自道也辟寒王總管宋之老兵也宋亡失志嘗以蒲席爲衣或寄宿道院及市井人家自稱王總管然每到之處輒利故人爭邀之然多不往諸酒肆或遇其來急以酒與之乃滿飲擲杯於地而去則其家終日獲利倍於他日皆呼爲利市

利害部總論墨子

大取天之愛人也薄於聖人之愛人也其利人也厚於聖人之利人也大人之愛小人也薄於小人之愛大人也其利小人也厚於小人之利大人也以臧爲其親也而愛之非愛其親也以臧爲其親也而利之非利其親也以樂爲利其子而爲其子欲之愛其子也以樂爲利其子而爲其子求之非利其子也於所體之中而權輕重之謂權權非爲是也非非爲非也權正也斷指以存利之中取大害之中取小也害之中取小也非取害也取利也其所取者人之所執也遇盜人而斷指以免身利也其遇盜人害也斷指與斷腕利於天下相若無擇也死生利若一無擇也殺一人以存天下非殺一人以利天下也殺己以存天下是殺己以利天下於事爲之中而權輕重之謂求求爲之非也害之中取小求爲義非爲義也爲暴人語天之爲是也而性爲暴人歌天之爲非也諸陳執旣有所爲而我爲之陳執執之所爲因吾所爲也若陳執未有所爲而我爲之陳執陳執因吾所爲也暴人爲我爲天之以人非爲是也而性不可正而正之利之中取大非不得已也害之中取小不得已也所未有而取焉是利之中取大也於所旣有而棄焉是害之中取小也淮南子

說山訓聖人不先風吹不先雷毀不得已而動故無累月盛衰於上則嬴蠪應於下同气相動不可以爲遠執彈而招鳥揮梲而呼狗欲致之顧反走故魚不可以無餌釣也獸不可以虛器召也剝牛皮以爲鼓正三軍之眾然爲牛計者不若服於軛也狐白之裘天子被之而坐廟堂然爲狐計者不若走於澤亡羊而得牛則莫不利失也斷指而免頭則莫不利爲也故人之情於利之中則爭取大焉於害之中則爭取小焉將軍不敢騎白馬亡者不敢夜揭炬保者不敢畜噬狗雞知將旦鶴知夜半而不免於鼎俎山有猛獸林木爲之不斬園有螫虫藜藿爲之不采爲儒而踞裏閭爲墨而朝吹竽欲滅迹而走雪中拯溺者而欲無濡是非所行而行所非

人間訓眾人皆知利利而病病也惟聖人知病之爲利知利之爲病也夫再實之木根必傷掘藏之家必有殃﹝掘藏謂發冢得伏藏﹞以言大利而反爲害也張武教智伯奪韓魏之地而擒於晉陽張武智伯臣也爲趙襄子所殺申叔時教莊王封陳氏之後而霸天下申叔時楚大夫孔子讀易至損益未嘗不憤然而嘆曰益損者其王者之事與事或欲以利之適足以害之或欲害之乃反以利之利害之反禍福之門戶不可不察也陽虎爲亂於魯魯君令人閉城門而捕之得者有重賞失者有重罪圍三匝而陽虎將舉劍而伯頤伯迫也門者止之曰天下探之不窮我將出子陽虎因赴圍而逐揚劍提戈而走門者出之顧反取其出之者以戈推之攘袪薄腋袪袂也出之者怨之曰我非故與子反也爲之蒙死被罪而乃反傷我宜矣其有此難也魯君聞陽虎失大怒問所出之門使有司拘之以爲傷者受大賞而不傷者被重罪此所謂害之而反利者也何謂欲利之而反害之楚恭王與晉人戰於鄢陵戰酣恭王傷而休﹝晉人射恭王中目﹞司馬子反渴而求飲豎陽谷奉酒而進之﹝豎小使陽谷名也﹞子反之爲人也嗜酒而甘之不能絕於口遂醉而臥恭王欲復戰使人召司馬子反辭以心痛王駕而往視之入幄中而聞酒臭恭王大怒曰今日之戰不榖親傷不榖人君自謂所恃者司馬也而司馬又若此是亡楚國之社稷而不率吾眾也不榖無與復戰矣於是罷師而去之斬司馬子反爲僇故豎陽谷之進酒也非欲禍子反也誠愛而欲快之也而適足以殺之此所謂欲利之而反害之者也夫病溫而彊之食病暍而飲之寒此眾人之所以爲養也而良醫之所以爲病也快於目悅於心愚者之所利也然而有道者之所辟也故聖人先忤而後合眾人先合而後忤潛夫論

遏利篇世人之論也靡不貴廉讓而賤財利焉及其行也多釋廉甘利之於人徒知彼之可以利我也而不知我之得彼亦將爲利人也知脂蠟之可明燈也而不知其甚多則冥之知利之可娛己也不知其稱而必有也前人以病後人以競庶民之愚而衰暗之至也予故嘆曰何不察也願於道勿鑑於水象以齒焚身蚌以珠剖體匹夫無辜懷璧其罪嗚呼問哉無徳而富貴者固可豫弔也且夫利物莫不天之財也天之制此財也猶國君之有府庫也賦賞奪與各有眾寡民豈得彊取多哉故人有無徳而富貴是凶民之竊官位盜府庫者也終必覺覺必誅矣盜人必誅況乃盜天乎得無受禍焉鄧通死無簪勝跪伐其身是故天子不能違天富無功諸侯不能違帝厚私勸非違帝也非違天也帝以天爲制天以民爲心民之所欲天必從之是故無功庸於民而求盈者未嘗不力巓也有勛徳於民而謙損者未嘗不光榮也自古於今上以天子下至庶民蔑有好利而不亡者好義而不彰者也昔周厲王好專利芮良夫諫而不入退賦桑柔之詩以諷言是大風也必將有遂是貪民也必將敗其類王又不悟故遂流死於彘虞公屢求以失其國公叔戌崇賄以爲罪相魋不節飲食以見弒此皆以貨自止用財自滅楚斗文子三爲令尹而有饑色妻子凍餒朝不及夕季文子相四君馬不餼粟妾不衣帛子罕歸玉晏子歸宅此皆能棄利約身故無怨於人世厚天祿令聞不止伯夷叔齊餓於首陽白駒介推遁逃於山谷顏原公析困饉於郊野守志篤固秉節不虧寵祿不能固威勢不能移𨿽有南面之尊公侯之位徳義有殆禮義不班撓志如芷負心若芬固弗爲也是故𨿽有四海之主弗能與之方名列國之君不能與之鈞重守志於一廬之內而義溢乎九州之外信立於千載之上而名傳乎百世之際人物志

利害蓋人業之流各有利害夫節淸之業著於儀容發於徳行未用而章其道順而有化故其未達也爲眾人之所進旣達也爲上下之所敬其功足以激濁揚淸師範僚友其爲業也無獘而常顯故爲世之所貴法家之業本於制度待乎成功而效其道前苦而後治嚴而爲眾故其未達也爲眾人之所忌已試也爲上下之所憚其功足以立法成治其獘也爲羣枉之所讎其爲業也有獘而不常用故功大而不終術家之業出於聰思待於謀得而章其道先微而後著精而且元其未達也爲眾人之所不識其用也爲明主之所珍其功足以運籌通變其退也藏於隱微其爲業也奇而希用故或沈微而不章智意之業本於原度其道順而不忤故其未達也爲眾人之所容矣已達也爲寵愛之所嘉其功足以贊明計慮其獘也知進而不退或離正以自全其爲業也諝而難持故或先利而後害臧否之業本乎是非其道廉而且貶故其未達也爲眾人之所識已達也爲眾人之所稱其功足以變察是非其獘也爲詆訶之所怨其爲業也峭而不裕故或先得而後離眾伎倆之業本於事能其道辧而且速其未達也爲眾人之所異已達也爲官司之所任其功足以理煩糾邪其獘也民勞而下困其爲業也細而不泰故爲治之末也新論

利害利害者得失之本也得失者成敗之源也故就利而避害愛得而憎失物之恆情也人皆知就利而避害莫知緣害而見利皆識愛得而憎失莫識由失以至得有知利之爲害害之爲利得之成失失之成得則可與談利害而語得失矣夫內熱者之飲毒藥非不害也疽痤用砭石非不痛也然而爲之者以小痛來而大痛滅則細害至巨害除也饑而倍食渴而大飲熱而投水寒而入火𨿽暫怡性必爲後患菖蒲去蚤虱而來蚰蜒礬石止齒齲之痛而朽牙根躁痛𨿽餌必至生害此取小利而忘大利惟去輕害而負重害也瘕疾塡胸而不敢鈹蠆尾螫跗而不敢斫非好疾而愛毒以破斫之患疾螫也鴆酒盈卮渴者弗飲非不渴也飲之立死銷金在鑪盜者弗掬非不欲也掬而灼爛虓虎在前地有隋珠𨿽貪如盜跖則手不暇拾懸彀向心路有西施𨿽淫如景陽則目不暇視非不愛寶而悅色然而不顧者利緩而害急也昔齊有貨美錦於市盜於眾中而竊之吏執而問曰汝何盜錦於眾中對曰吾但見錦不見有人故取之耳若斯人者眩於利而忘於害黃口以貪餌而忘害故擒於羅者異鵲以見利而忘身且怵於莊周是以智者見利而思難暗者見利而忘患思難而難不至忘患而患反生以是觀之利害之道去就之理亦以明矣

貪愛小利大利之小大禍之津苟貪小利則大利必亡不遺小則大禍必至昔蜀侯性貪秦惠王聞而欲伐之山澗峻崄兵路不通乃琢石爲牛多與金帛置牛後號牛糞之以遺蜀侯蜀侯貪之乃塹山塡谷使五丁力士以迎石牛秦人率師隨後而至滅國亡身爲天下所笑以貪小利失其大利也楚白公勝其性貪旣殺子西據有荊國積斂財寶塡之府庫不以分眾石乞諫曰今患至國將危不顧勝敗存亡之機固以形於胸中矣不能散財以求人心則不如焚之無令彼眾還以害我又不能從及葉公入乃發大府之財以與眾出府之寶以賜人因而攻之十有九日白公身滅財非己有而欲有之以此小而大禍生焉寒山有獸其名曰其角當心俯而磨之憒心而死炎州有鳥其名曰梟傴伏其子百日而長羽翼旣成食母而飛蜀侯之貪石牛牛逾近而身轉危何異磨其角角逾利而身速亡乎白公之貪財財逾積而身逾滅何異梟之養子子逾長而身就害也是以達人睹禍福之機鑑成敗之源不以苟得自傷不以過自害老子云多藏必厚亡禮云積而能散皆明止足之分祛貪之萌也漁樵問對

論利害漁者謂樵者曰人之所謂親莫如父子也人之所謂�莫如路人也利害在心則父子過路人遠矣父子之道天性也利害猶或奪之況非天性者乎夫利害之移人如是之深也可不愼乎路人之相逢則過之固無相害之心焉無利害在前故也有利害在前則路人與父子又奚擇焉路人之能相交以義又何況父子之親乎夫義者讓之本也利者爭之端也讓則有仁爭則有害仁與害何相去之遠也堯舜亦人也桀紂亦人也人與人同而仁與害異爾仁因義而起害因利而生利不以義則臣弒其君者有焉子弒其父者有焉豈若路人之相逢一旦而交袂於中逵者乎性理會通

利張子曰利利於民則可謂利利於身利於國皆非利也利之言利猶言美之爲美利誠難言不可一槪而言

利害部藝文二詩

