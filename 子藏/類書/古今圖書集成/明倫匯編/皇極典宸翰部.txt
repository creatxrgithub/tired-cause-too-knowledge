

宸翰部藝文一聖

藝附

爲納言姚等謝敕賜飛白書表

唐李嶠臣等言今月十一日侍宴蒙恩作飛白書題臣等名字垂賜跪承寶貺仰戴瓊文如披七曜之圖似發五神之檢九霄靈澤與垂露而同沾千載嘉祥共回鸞而並集冠六文而首出掩八體而孤騫眇乎若遊霧之拂春林靄乎似輕雲之上秋漢頡皇之始模虫篆未足多奇劉后之嘗學史書孰云能擬固已工逾懸帳妙盡刻符鍾繇竭力而難比伯英絕筋而不逮則知乃神乃聖包眾智而同歸多藝多材總羣方而兼善諒天機之獨運豈凡識之能窺臣等才埒瓶筲任叨衡石器滿之誡每切於愚心棟隆之吉實�於明代而大慈曲獎聖造不遺厚祿尊官旣殫恩而極寵良辰美景又蒙歡而接宴慶方行而未已澤未溥而先加殊恩與骨肉等深縟禮共衣冠相絕今復親侍禦筵特流宸翰嬴氏之魂遊天上未比超升闞生之名在日中詎方遐邈昔者韓稜深博肇蒙於署劍田鳳名流僅聞於題柱未有芝英艸聖近縟於彩箋合璧連珠俯光於掌握在臣叨忝獨冠古今方且示彼記言傳諸貽訓表一人之殊寵畱百代之榮觀手舞足蹈徒申踴躍之心摩頂至踵豈答生成之施無任欣戴之至謹詣闕奉表陳謝以聞

仁宗禦飛白記

宋歐陽修治平四年夏五月餘將赴亳假道於汝陰因得閱書於子履之室而云章爛然輝映日月爲之正冠肅容再拜而後敢仰視蓋仁宗皇帝之禦飛白也曰此寶文閣之所藏也胡爲於子之室乎子履曰曩者天子宴從臣於羣玉而賜以飛白余幸得與賜焉余窮於世久矣少不悅於時人流離竄斥十有餘年而得不老死江湖之上者蓋以遭時淸明天子向學樂育天下之材而不遺一介之賤使得與羣賢並遊於儒學之館而天下無事歲時丰登民物安樂天子優遊淸閒不邇聲色方與羣臣從容於翰墨之娛而余於斯時竊獲此賜非惟一介之臣之榮遇亦朝廷一時之盛事也子其爲我志之餘曰仁宗之徳澤涵濡於萬物者四十餘年𨿽田夫野老之無知猶能悲歌思慕千壠畝之間而況儒臣學士得望淸光蒙恩寵登金門而上玉堂者乎於是相與泫然流涕而書之夫玉韞石而珠藏淵其光气常見於外也故山輝而白虹水變而五色者至寶之所在也今賜書之藏於子室也吾知將有望气言榮光起而燭天者必賜書之所在也

謝賜禦書詩表

蘇軾臣軾言今月十五日賜宴東宮伏蒙聖恩賜臣禦書詩一首者玉斝金尊霈若雲天之澤寶章宸翰煥乎奎壁之文喜溢心顏光生懷袖伏念臣猥緣末技獲玷淸流早歲數奇已老江湖之上餘生何幸得依日月之光入侍燕閒與聞講學卒桓榮之業因人而成登劉洎之�則臣豈敢夫何珍賜亦及微軀此蓋伏遇皇帝陛下道本生知才惟天縱文不數於遊夏書已逼於鍾王心慕手追陋文皇之曲學筆縱字大笑宋武之未工知臣遭遇之難欲以顯榮其老鏤之金石庶傳玩於人人付與子孫俾輸忠於世世

仁宗飛白禦書記

前人問世之治亂必觀其人問人之賢不肖必以世考之孟子曰誦其詩讀其書不知其人可乎是以論其世也合抱之木不生於步仞之丘千金之子不出於三家之市臣嘗逮事仁宗皇帝其愚不足以測知聖徳之所至獨私竊覽觀四十餘年之間左右前後之人其大者固已光明�偉深厚雄傑不可窺較而其小者猶能惇朴愷悌靖恭持重號稱長者當是之時天人和同上下歡心才智不用而道徳有餘功業難名而福祿無窮升遐以來十有二年若臣若子罔有內外下至深山窮谷老婦稚子外薄四海裔夷君長見當時之人聞當時之事未有不流涕稽首者也此豈獨上之澤與凡在庭者與有力焉太子少傅安簡王公諱舉正臣不及見其人矣而識其爲人其流風遺俗可得而稱者以世考之也熙寧六年冬以事至姑蘇其子誨出慶曆中所賜公端敏二字飛白筆一以示臣且謂臣紀之將刻石而傳諸世臣官在太常職在太史於法得書且以爲抱烏號之弓不若藏此筆保曲阜之履不若傳此書考追蠡以論音聲不若推點畫以究觀其所用之意存昌歜以追嗜好不若因褒貶以想見其所與之人或藏於名山或流於四方凡所見者皆當聳然而作如望旄頭之塵而聽屬車之音相與勉爲忠厚而恥爲浮薄或由此夫

題太宗皇帝禦書

黃庭堅熙陵以武定四方載櫜弓矢文治之餘垂意翰墨妙盡八法當時士大夫皆親承指畫嘗稱獎忠懿王筆法入神品中外書學不能出其右仰觀英鑑大不可誣

仁宗皇帝禦書記

前人臣某元佑中待罪太史氏竊觀金匱石室之書論載仁宗皇帝在位四十有二年幼小遂生至於耆老安樂田裏不憂不懼百姓皆如芻狗無謝生之心又言上天徳純粹無聲色畋遊之好平居時禦筆墨尢喜飛白書一書之成左右扶持爭先乞去稍稍散落人間慶雲景星光被萬物士大夫家或得隻字片楮相與傳玩比於河圖洛書敬愛所在如臨父母此豈與周人思召伯愛其甘棠同年而語哉恭惟昭陵復土垂四十年至今父老言之未嘗不霣涕後生聞說前朝事無不踴躍恨不身當其時嗚呼可謂有徳君子者耶竊嘗深求太平之源而仁祖在位時未嘗出奇變古垂衣拱手以天下之公是公非進退大臣而百官修職四裔承風臣亦不能識其所以然故祕閣校理臣張公裕所藏書其子臣浩以示臣臣冒昧論著如此譽天地之髙厚贊日月之光華臣自知其不能也

仁宗禦書後序

陳師道人皆有所好其上勝之其次任之其下蘊崇之也惟至人無好有所好者同於人也神文聖武皇帝其好之與人同其勝之與人異同以爲徳異以爲法邇聲色而欲不勝理寶珠玉而利不勝義時遊田而逸不勝度故其在位四十餘年而四方百物無所損益顧好飛白書明窗淨幾時一爲之以侈其好於是將相宗戚家有藏焉臣不知書不能頌其美而竊有所嘆也凡藝不滯古則徇今滯古則捨己而就規矩徇今則略法而逐世好故其獘君臣爭名而禍亂從之臣竊窺觀皇帝會法而忘世會理而忘法故工拙偏正不足論也所謂有其道而進於技者王者之於藝蓋如此彭城王氏世爲貴將故其家有傳焉其從孫萬壽主簿臣有基以皇帝所書六大字以示臣臣蓋望而知也臣不知書然望而知之者臣以理得之也臣惟皇帝卻天下之好而畱神翰墨乃帝者之懿徳來世之偉聞而臣實懼焉臣聞故老言當斯之時二府百吏內宗外姻下逮近習莫不好書夫士大夫阿主之好而爲書未害於政而臣懼小人因書以進也故君子於其好又有愼焉臣惟皇帝之知此故世無其傳而臣之愚不得不懼也

徽宗雪江歸棹圖記

蔡京臣伏觀禦制雪江歸棹水遠無波天長一色羣山皎潔行客蕭條鼓棹中流片帆天際雪江歸棹之意盡矣天地四時之气不同萬物生天地間隨气所運炎涼晦明生息榮枯飛走蠢動變化無方莫之能窮皇帝陛下以丹靑妙色備四時之景色究萬物之情態於四圖之內蓋神智與造化等也大觀庚寅春朔太師楚國公致仕臣京謹記

仁宗飛白書序

文同仁宗皇帝飛白書乃聖人不可窮之大藝而無所擬之絕學者也法傳之於天義授之於神淵情睿思下寓豪墨揮灑變動函負藏蓄齊陰陽之功合造化之巧宜乎世人莫得窺其至精極妙之端涯者已若夫皇居奧瑑貴室珍列有容摹肖時亦飄墮其能於此以幸而獲之者自將別爲祕�盡略他玩流畀後嗣傳於無極而況密繇嚴從躬被寵錫將宜何如以奉其休榮者哉嘉佑七年冬十二月戊申帝召侍臣二十有八人觀書於龍圖天章閣又幸寶文閣是日上親禦寶跗縱寫華楮貂璫遞薦簪笏環視雲飛霧散之狀龍蟠鳳矯之勢震聳驚眩流動眾目旣而遂命以書分賜左右太子賓客掌公禹錫時預此集乃蒙帝子之殊渥焉懷歸有光展對猶濕觀其點分璽角下壓秦寶畫立圭植髙掩周瑞仰惟祥符之書氏陽之詔始可相與配其瑰麗而並其崇嚴者歟熙寧五年十月其孫文紀爲陵州貴平縣令襲衍復櫝載以臨治願將刊鏤布示於遠謀奉堅琰畱置佛廟見求短引以著其下懿哉侈君之賜揚祖之美乃文紀爲人子之道於是乎至矣故爲題此初八日謹序

髙宗賜趙延康禦書跋

陸遊右知金壇縣趙君師錄髙宗賜其大父延康公書及延康移僞楚書共爲一編以示史官陸某某曰延康在宣和靖康間聲望風采震曜一時及守宛丘百戰禦狂寇卒全其城視唐代張巡許遠顏眞卿皆過之來朝行在髙皇蓋欲以左轄命之議者謂宗室輔政非故事遂止方公之南徙也謝表有云臣本支百世侍從三朝又云堅壁以保近畿慨前功之俱廢登壇而陪盛禮懷曩遇以自憐讀者悲之某又嘗於公從孫師嚴有翼家見公建炎奏議稿一編皆人所至難言不知此稿皆在鑑堂集中否或可訪於有翼院中以補逸遺敢並以告嘉泰癸亥歲三月丙申臣某謹識

髙宗禦書跋

前人臣某少時與胡尙書之子杞同學於雲門山中見髙皇帝賜尙書禦題扇曰文物多師古朝廷半老儒蓋黃體也與此手詔絕相類後數年蒙收召得面天顏距今四十四年矣伏讀霣涕不知所云嘉泰癸亥五月一日史官臣陸某謹題

宋徽宗摹唐人明皇訓子圖題跋

元趙孟俯宣和帝手摹唐明皇訓子圖設色不甚深而人物古雅筆意精巧圖中隱幾而坐者天顏肅穆目力注視奕奕有生气童子媚好靜秀展捲畏篤一武將拱立丰下而謹若不敢肆者然可想其搴旗殺將之力餘一侍童一介士皆各得其意風神態度可與顧陸爭衡眞英筆也後跋亦出手書所謂瘦金體天骨遒美逸趣藹然細玩之信不在李重光下誠足珍矣元貞四年八月旣望吳興趙孟俯書

宋徽宗紅欄鸂鶒圖題跋

明王世貞宣和帝遊後苑龍翔池見雙鸂翹足紅欄之上因戲爲此圖設色不甚深而目睛羽文駢棲自得之狀描寫都盡復作數百言敍其事書眞所謂瘦金體乍看不得佳結法亦時時露疏雅而天骨遒美逸趣藹然於細玩得之信不在李重光下也按鄧公壽畫繼稱宣和五年賜宰臣以下燕瓊林侍從皆預酒半遣中使持大杯宣勸因以此圖示羣臣靡不環立聳嘆稱服神妙然則當其時帝固自寶愛之若此而四百餘年後乃入吾手爲遊目助不大幸邪

宋徽宗畫水圖題跋

王登宋徽廟長於繪畫聖藝天縱余嘗見其所作花鳥無慮數十而山水則僅見溪山雪霽圖在故太傅朱公家嘆其絕妙此卷畫水全作平波無一筆濺瀑而汪溏漾瀚有咫尺千里之勢信乎卓犖不羣奇之又奇者矣溪山捲有米南宮長歌此圖亦南宮跋二卷可當太白殘月皆生平快觀者也卷首有奎章後有天歷二印蓋元文宗好古置奎章閣以虞集爲學士柯九思爲博士鑑定書畫一時所藏號稱武庫此卷出自尙方無疑天歷者文宗所紀年也萬曆癸未秋仲十又一日太原王登敬書

宋徽宗竹禽捲題跋

項元汴徽宗萬機之暇雅好書畫興學校藝如取士法丹靑卷軸眞天縱之妙有晉唐逸韻尢善墨花叢密處微露白道自家成趣不履襲古人軌轍極注思花鳥點睛每用墨黑漆隱然豆許髙出縑素間幾欲飛動畫中押字天水及宣和政和小璽或用瓢印虫魚篆文汴也重購得此竹禽圖展玩不忍釋手爲其有生气也墨林主人項元汴謹題

宋徽宗雪江歸棹圖題跋

董其昌宣和主人寫生花鳥時出殿上捉刀𨿽著瘦金小璽眞贗相錯十不一眞至於山水惟見此卷觀其行筆布置所謂雲峯石色迥出天機筆意縱橫參乎造化者是右丞本色宋時安得其匹也余妄意當時天府收貯維畫尙夥或徽廟借名而楚公曲筆君臣間自相唱和而翰墨一段簸弄未可知耳王元美兄弟藏爲世寶𨿽權相迹之不得季白得之若過溪上吳氏出右丞雪霽長卷相質便知餘言不謬二卷足稱雌雄雙劍瑞生莫生嗔妒否戊午夏五董其昌題

文華殿禦書頌

支大綸粵玆元黃昉判七政羅錯斷鰲補石穹規載廓巢風永頹羲埃綿邈惟彼陶唐有此冀方虞舜入禪並曜重光睦族徽典之紀之綱旣緝玉帛爰同律曆惟時惟幾聿修厥徳禹乃嗣興敬承弗忒湯纘禹祀肇修人紀風愆永戒奄甸疆理周王代之如矢如砥三壤經國九疇敍倫周禮周官鬱鬱其文條分縷析典則斯存昭玆遐躅爛焉汗竹浹深極髙民熙物育吁謨懿範永植君鵠於鑠我皇侔徳昊蒼睿思忡忡昧爽靡遑躋唐埒虞肩夏踵殷鑑於有周乃武乃文黼座髙敞璇臺迥矗鳳藻云回龍章電燭法言在禦載畱神矚稽古立則日幹日惕左右天經張弛民極覆之幬之無怠無斁寶綸輝映幹度永正勉勉我皇四方其靖保我奉符式昭靈慶

宸翰部藝文二詩

奉述飛白書勢

唐岑文本六文開玉篆八體曜銀書飛毫列錦繡拂素起龍魚鳳舉崩云絕鸞驚遊霧疏別有臨池艸恩沾垂露余

羽林恩召觀禦書王太尉碑

張說隴首名公石來承聖札歸魚龍生意態鉤劍動鋩輝字得神明保詞�少女徽誰家羽林將又逐鳳書飛

天章閣觀禦飛白書五言十韻宋韓琦內閣開淸曉中天對邇臣唐虞遺典在河洛奧書陳二聖勤勞舊千齡矩法新帝暉方咫尺宸翰復躬親鸞拂宮綃舞花隨禦筆春奎光連璧府劍影動龍津今古神功絕頒宣上意均玉峯羅俎豆黼座拱星辰魚藻符亨會蓬瀛寄此身霞流仙飲罷又賜一杯醇

臣伏蒙聖恩今月二日就瓊林苑特遣中使寵

賜禦詩仰味聖言恭披宸翰曲推恩禮過將愚

臣感愧之深負荷弗克輒課愚陋恭和聖制

文彥博老臣爲感聖恩殊趣治輕裝覲帝居錫宴便蕃親鳳扆賜章重疊捧龜書康時有志才終短報國無功術己疏身在洛陽心魏闕願傾丹懇上公車

謝上賜飛白書

歐陽修至治臻無事丰年樂有成圖書開祕府宴飫集羣英論道皇墳奧貽謀寶訓明九重多暇豫八體極研精筆力千鈞勁毫端萬象生飛箋金拜灑落賜玉鏘鳴盛際崇儒學愚臣濫寵榮惟能同舞獸聞樂識和聲

依韻恭和聖制龍圖天章閣觀三聖禦書

王珪半夜傳君召西淸閱帝文筆回丹穴鳳歌起沛鄕云禦幄金虯轉仙墀羽仗分君王自天縱況復睿心勤

和禦制觀三聖禦書

蔡襄聖業存功徳宸毫冠藝文勢開千里浪光動九天云法駕乘時至仙都與世分皇心欽寶訓求治益精勤

奉題延佑宸翰並序

元鄧文原

欽惟仁宗上承祖武搜羅俊彥求治靡寧尢尊禮儒臣務惇風化由是治書侍禦史臣郭貫擢禮部尙書凡在選者六人惟貫進秩有加親灑宸翰昭示龍光忝備臣僚咸增鼓舞集賢直學士臣鄧文原謹拜手稽首而作詩曰宵旰需賢表薦紳秩宗首選贊華勛官聯天府璇璣象帝闡河圖琬琰文曾聽簫韶瞻曉日仰攀弓劍泣秋云小臣作頌稱仁聖湛露承恩未足云

次韻筠軒司徒足成旦公所藏英宗禦題之句

元題曰日光照吾民月色淸我心又題琴曰至

治之音

虞集化國多長日髙人侍紫宸觀書從上相屬筆念生民云漢文章備風雷號令新惟應靑簡在能載古風淳

又禦翰龍池曉翻經鷲殿陰雲依淸靜葉月印妙明心千載堂堂去諸天肅肅臨朱弦誰爲鼓至治有遺音

玉隆宮所藏宋乾道宸翰云壑二字

前人昔者雲歸壑天章自九重日華常映鳳山气盡成龍俯仰遺陳迹髙深儼徳容飄然化春雨結想在髙松

奎章閣有靈壁石奇絕名世禦書其上曰奎章

元玉有敕命臣集賦詩臣再拜稽首而獻詩曰

前人禹貢收浮磬堯階望矞云自天承雨露拔地起絪縕擊拊磬音合衡從玉兆分巨鰲三島力威鳳九苞文辧位資乾坎爲山塡幅員固知興寶藏不假運神斤書帙侵春潤香鑪借宿燻煙光晴冉冉波影晝沄沄融結繇元化登崇荷聖君瑞於龜出洛重若鼎來汾柱立尊皇極盤安廣帝勛詎云陳祕玩因願獻前聞

敬書宸翰後

丁鶴年神龍歸臥北溟波愁絕陰山敕勒歌惟有遺珠光奪目萬年畱得照山河

中都龍興寺伏睹禦書第一山三大字碑有作

明周啟九重宸翰麗天文三字穹碑壓厚坤山色不知今古異地靈惟戴帝王尊蛟龍絕巘盤亭構獅象諸天拱寺門千載鍾王誇健筆敢同羲畫與時論

謝賜禦書責難陳善四大字

於愼行龍箋一幅日星光天藻昭垂自尙方久向橫經窺聖蘊還因納誨奉奎章瑯函想見仙臺動蓬室驚聞禦墨香儒術承恩逢景運非同常侍漫登�

宸翰部紀事聖

藝附墨藪太昊庖犧氏獲景龍之瑞始作龍書炎帝神農氏因上黨羊頭山始生嘉禾八穗作八穗書用頒行時令黃帝時卿云常見鬱鬱紛紛作云書雲笈七簽黃帝服齋中宮有大鳥銜圖體備五色三文成字又至翠嬀之泉有黃龍負圖而出於河其圖五色畢具白圖蘭葉而朱文帝令侍臣寫之以示天下曰河圖書帝旣得龍鳳之圖書倉頡之文卽制文章始代結繩之政以作書契黃帝嘗以金鑄器皆有名題上古之字也黃帝以四嶽皆有佐命之山乃命潛山爲衡嶽之副帝乃造山躬寫形象以爲五嶽眞形之圖墨藪少昊金天氏以鳥紀官作鸞鳳書文章衣服取以爲象書序孔壁得科斗文字書始云髙陽氏作金壺記髙陽氏狀科斗之形作科斗書亦曰篆文墨藪髙辛氏以人紀事象仙人形作人書車服書器皆爲之陶唐氏因軒轅靈龜負圖作龜書夏后氏作鍾鼎書以鍾鼎形爲象也法帖神品目衡山岣嶁峯神禹治水碑在長沙凡七十七字小孤山禹刻在揚子江中廬山洞中禹刻在廬山上霄峯七十二字僅有鴻荒漾六字可辧陽明洞禹書淳化閣帖禹書十二字夏禹書石壁篆文在平江縣昌江山古今篆隸周武王因丹烏入室作鳥書又因白魚之慶作魚書壇山石刻記贊皇縣壇山上有周穆王石刻四字曰吉日癸巳筆力遒勁有劍拔弩張之狀金石錄吉日癸巳四字世傳周穆王書按穆王時所用皆古文科斗書此字筆畫反類小篆文漢書盧綰傳髙祖綰同日生及髙祖綰壯學書相愛墨藪漢武代有靈芝三莖植於殿前遂歌芝房之曲因述爲靈芝書又名英芝武帝有鼎小篆汾陰得鼎而作也漢書元帝本紀贊元帝多材藝善史書鼓琴瑟吹洞簫自度曲被歌聲分刌節度窮極幼眇注應劭曰史書周宣王太史史籀所作大篆蔡希綜法書論光武手賜萬國者皆一札十行細書成文畫史會要後漢明帝雅好圖畫別立畫室又創立鴻都學以積奇藝詔博洽之士班固賈逵取諸經史事命上方畫工圖畫謂之畫贊後漢書安帝本紀安帝年十歲好學史書和帝常稱之數見禁中法書要錄章艸本漢章帝書也今淳化官帖有海鹹河淡其書爲後世章艸宗魏志文帝本紀注典論帝自敍曰余年五歲上以世方擾亂教余學射六歲知射又教余騎馬八歲能騎射以時之多故每徵余常從建安初上南徵荊州至宛張繡降旬日而反亡兄孝廉子修從兄安民遇害時余年十歲乘馬得脫夫文武之道各隨時而用生於中平之季長於戎旅之間是以少好弓馬於今不衰逐禽輒十里馳射常百步日多體健心每不厭建安十年始定冀州濊貊貢良弓燕代獻名馬時歲之暮春勾芒司節和風扇物弓燥手柔艸淺獸肥與族兄子丹獵於鄴西終日手獲獐鹿九雉兔三十後軍南徵次曲蠡尙書令荀彧奉使犒軍見余談論之末彧言聞君善左右射此實難能餘言執事未睹夫項發口縱俯馬蹄而仰月支也彧喜笑曰乃爾余曰埒有常徑的有常所𨿽每發輒中非至妙也若馳平原赴丰艸要狡獸截輕禽使弓不虛彎所中必洞斯則妙矣時軍祭酒張京在坐顧彧拊手曰善余又學擊劍閱師多矣四方之法各異惟京師爲善桓靈之間有虎賁王越善斯術稱於京師河南史阿言昔與越遊具得其法余從阿學之精熟嘗與劉勛鄧展等共飲宿聞展善有手臂曉五兵又稱其能空手入白刃余與論劍良久謂言將軍法非也余顧嘗好之又得善術因求與余對時酒酣耳熱方食芊蔗便以爲杖下殿數交三中其臂左右大笑展意不平求更爲之餘言吾法急屬難相中面故齊臂耳展言願復一交余知其欲突以取交中也因僞深進展果尋前余卻腳鄛正截其顙坐中驚視余還坐笑曰昔陽慶使淳於意去其故方更授以祕術今余亦願鄧將軍捐棄故技更受要道也一坐盡歡夫事不可自謂己長余少曉持復自謂無對俗名雙戟爲坐鐵室鑲楯爲蔽木戶後從陳國袁敏學以單攻復每爲若神對家不知所出先曰若逢敏於狹路直決耳余於他戲弄之事少所喜惟彈棋略盡其巧少爲之賦昔京師先工有馬合鄕侯東方安世張公子常恨不得與彼數子者對上雅好詩書文籍𨿽在軍旅手不釋卷每每定省從容常言人少好學則思專長則善忘長大而能勤學者惟吾與袁伯業耳余是以少誦詩論及長而備歷五經四部史漢諸子百家之言靡不畢覽博物志文帝善彈棋能用手巾角時有一書生又能低頭以所冠著葛巾角撇棋胡衝吳歷文帝以素書所著典論及詩賦餉孫權又以紙寫一通與張昭歷代名畫記少帝曹髦幼好學善書畫初封髙貴鄕公後卽帝位曹髦之迹獨髙魏代有祖二疏圖盜圖黃河流勢新丰放雞犬圖傳於代又有於陵子黔婁夫妻圖宣和書譜晉武帝喜作字於艸書尢工落筆雄健挾英勇之气毅然爲一代祖晉書杜預傳預啟請伐吳之期帝報待明年方欲大舉預表陳至計時帝與中書令張華圍�而預表適至華推枰斂手曰陛下聖明神武朝野淸晏國富兵彊號令如一吳主荒淫驕虐誅殺賢能當今討之可不勞而定帝乃許之語林王武子與武帝圍棋孫皓在側武子問孫歸命何以好剝人面皮皓曰見無禮於君者則剝之武子乃舉棋局下述書賦元帝豪翰英異用筆可觀注

今見潛潤正書七行晉書明帝本紀明帝幼而聰哲爲元帝所寵異雅好文辭又習武藝按張彥昭云善書畫最善畫佛像

蔡謨傳彭城王紘上言樂賢堂有先帝手畫佛像經歷寇難而此堂猶存宜敕作頌歷代名畫記明帝幼有對日之奇及長善書畫有識鑑明帝有豳詩七月圖毛詩圖二列女二史記列女圖二雜鳥獸五遊淸池圖息徒蘭圃圖雜畏鳥圖洛神賦圖遊獵圖雜禽獸圖東王公西王母圖洛中貴戚圖穆王宴瑤池圖漢武回中圖瀛洲神圖人物風土圖傳於代又畫列女禹會塗山殷湯伐桀圖淸河書畫舫明帝畫本師王廙而沈著過之宋忠僖家畫本以穆天子燕瑤池圖爲第一神品上上系晉明帝眞筆述書賦成帝艸勁力外爽古風內含注

今見艸批謝艸張澄啟七行述書賦注康帝今見行書批答劉訥啟七行法帖釋文淳化法帖有哀帝行書四行淳化法帖有簡文帝行書六行述書賦孝武不規不矩气有餘髙體無所主注

今見行書一紙宋書劉穆之傳武帝書素拙穆之曰公但縱筆爲大字一字徑尺無嫌大旣足有所包其勢亦偉帝從之一紙不過六七字便滿南史宋少帝本紀少帝膂力絕人善騎射解音律法書要錄宋文帝善隸書次及行艸規模大令自謂不減於師書斷文帝隸書入妙行艸入能南史宋孝武帝本紀孝武帝少機�才藻甚美長於騎射述書賦注孝武帝今見正書啟十行又行書四紙書法要錄虞龢論書表云陛下爰凝睿思淹畱艸法擬效漸妍賞析彌妙字之美惡書之眞僞剖判體趣窮微入神按此謂宋明帝

南史齊髙帝本紀髙帝工艸隸書奕棋第二品𨿽經夷險不廢素業法書要錄齊髙帝善艸書篤好不已祖述子敬稍乏風骨嘗與王僧虔賭書書畢曰誰爲第一對曰臣書臣中第一陛下書帝中第一帝笑曰卿可謂善自謀矣然太祖與簡穆賭書亦猶雞之搏貍稍不自知量力也集事淵海齊髙帝性寬大嘗與直閣將軍周覆給事中褚思莊共棋累局不倦覆乃抑上手不許易行其弘厚如此書史會要武帝工行艸嘗睹落英茂木作瑞華書爲辭紀之南史齊廢帝本紀郁林王好隸書武帝特所鐘愛敕皇孫手書不得妄出以貴之梁書武帝本紀帝六藝備閒棋登逸品艸隸尺牘騎射弓馬莫不奇妙陳慶之傳慶之字子云義興國山人也幼而隨從髙祖髙祖性好棋每從夜達旦不輟等輩皆倦寐惟慶之不寢聞呼卽至甚見親賞劉孝綽傳髙祖雅好虫篆南史柳惲傳梁武帝好奕棋使惲品定棋譜登格者二百七十八人第其優劣爲棋品三卷惲爲第二焉法書要錄梁武帝好艸書狀貌亦古乏於筋骨旣無奇姿異態有減於齊髙矣述書賦注簡文帝今見正書四紙並寫禪師碑文及行書四行南史梁元帝本紀元帝工書善畫自圖宣尼像爲之贊而書之時人謂之三絕梁宗室傳臨川王宏子正信常執白團扇湘東王取題八字銘唐詩紀事梁元帝爲湘東王時好學著書常紀忠臣義士及文章之美者筆有三品或以金銀雕飾或用斑竹爲管忠孝全者用金管書之徳行淸粹者用銀管書之文章贍麗者以斑竹管書之金樓子梁元帝畫職貢圖外國酋渠諸番土俗本末仍各圖其來貢者之狀歷代名畫記梁元帝任荊州刺史日畫番客入朝圖武帝極稱善又有遊春苑白麻紙圖鹿圖師利圖鶼鶴陂澤圖芙蓉醮鼎圖並有題印傳於後注李廌畫品云所畫粉本魯國而上三十五國皆寫其使者欲見天下一家要荒種落共來王之職狀貌各不同王氏畫苑梁元帝撰山水松石格畫史會要梁元帝嘗畫聖僧武帝親爲贊之書史會要陳武帝涉獵史籍善書陳文帝畱意經史號能書南史陳宣帝本紀宣帝有勇力善騎射孫瑒傳後主題孫瑒銘後四十字遣左戶尙書蔡徵就宅宣敕鐫之述書賦注後主今見行書一紙魏書太武帝本紀太武帝始光二年初造新字千餘詔曰篆隸艸楷並行於世然經歷久遠傳習多失其眞今制定文字頒下遠近永爲楷式歷代名畫記隋煬帝撰古今藝術圖五十卷旣畫其形又說其事墨池璅錄張天錫艸書韻會有煬帝艸書大業拾遺記煬帝將幸江都命越王侑畱守東都宮女半不隨駕爭泣畱帝攀車惜別指血染鞅帝不回因飛白題二十字畱賜宮妓云我夢江都好徵遼亦偶然但畱顏色在離別止今年金石表隋鄭州刺史李淵爲子祈疾疏大業二年行書在鄠縣述書賦注髙祖書師王褒得其妙故有梁朝風格創業起居注髙祖特善書工而且疾眞艸不拘常體而艸迹韶媚可愛嘗一日注授千許人官更案遇得好紙走筆若飛食頃而訖得官人等不敢取告符乞寶神筆之迹遂各分所授官名而去歷代名畫記唐髙祖神武聖哲藝亡不周書畫備能宣和書譜唐太宗諱世民髙祖之次子有隋末首建大義起太原入長安取天下如運諸掌故史稱除隋之亂比迹湯武致治之美庶幾成康夫可謂近古之英主方天下混一四方無虞乃畱心翰墨粉飾治具雅好王羲之字心慕手追出內帑金帛購人間遺墨得眞行艸二千二百餘紙來上萬機之餘不廢摸仿先是釋智永善羲之書而虞世南師之頗得其體太宗乃以書師世南世南旣亡以褚遂良侍書凡人間所上羲之帖惟遂良究其眞贗故所學尢勝嘗謂朝臣曰書學小道初非急務時或畱心猶勝棄日然亦未有不學而得者朕少時臨陣料敵以形勢爲主今吾學書亦然又嘗作筆法指意筆意三說以訓學者蓋所得其在是歟復善飛白一日宴三品以上於元武門作飛白以賜臣下乘酒爭取以爲娛樂置弘文館選貴遊子弟有字性者出禁中所藏書令學焉海內有善書者亦許遣入館由是十年間翕然向化一日作眞艸屏幛以示羣臣其筆力遒勁尢爲一時之絕又嘗贊羲之傳痛論字學固亦見其仿�觀夫淵源變態出於筆端者信非一日之習所由來遠矣今禦府所藏一十有四正書詔敕行書詔敕道徳敕禊宴詩江叔帖藝韞帖好謙帖眞迹帖枇杷子帖魏仲思攺名敕艸書九仙門敕晚來敕手敕無爲帖書斷太宗書受之於史陵武平一徐氏法書記太宗於右軍之書特畱眷賞貞觀初下詔購求殆盡遺逸萬幾之暇備加執玩蘭亭樂毅尢聞寶重唐會要貞觀十四年四月二十二日太宗自爲眞艸書屏風以示羣臣筆力遒勁爲一時之絕初募人求人間書凡眞行二百九十紙裝爲七十卷艸二幹紙裝爲八十卷每觀政之暇則臨看之嘗謂宰臣曰凡諸藝業未有不學而得者也病在心力懈怠不能專精耳今吾臨古人書殊不學其形勢惟在求其骨法及得骨力而形勢自生耳吾之所爲皆先作意是以果能成也金壺記太宗爲飛白書鸞鳳螭龍四字筆勢驚絕謂司徒長孫無忌吏部尙書楊師道曰朔旦舊俗必用衣及物相賀今各賀卿飛白書金石錄唐晉祠銘溫泉銘貞觀中太宗禦制並行書舊唐書魏徵傳貞觀十七年鄭國公太子太師魏徵薨帝親制碑文並爲書石通鑑貞觀十八年四月劉洎上書上飛白答之曰今聞讜言虛懷以攺唐會要太宗攻羲之書尢善飛白貞觀十八年二月十七日辛酉召三品以上賜宴於元武門太宗操筆作飛白書羣臣乘酒就太宗手中競取散騎常侍劉洎登�引手然後得之其不得者咸稱洎登�罪當死請付法太宗曰昔聞婕妤辭輦今見常侍登�唐書李靖傳靖五代孫芳彥太和中爲鳳翔司錄參軍家故藏髙祖太宗賜靖詔書數函上之一曰兵事節度皆付公吾不從中治也一曰有晝夜視公疾大老嫗遣來吾欲熟知公起居狀皆太宗手墨他大略如此馬周傳太宗嘗以飛白書賜周曰鸞鳳衝霄必假羽翼股肱之寄要在忠力寓簡唐文皇帝妙於翰墨常病戈法難精乃作戩字空其右而命虞永興塡之以示魏鄭公曰朕學世南似盡其法鄭公曰天筆所臨萬象不能逃其形非臣下可擬然惟戩字戈法乃逼眞太宗驚嘆墨莊漫錄潤州蘇氏家書畫甚多書之絕異者有太宗賜簡易禦書歷代名畫記太宗書畫備能酉陽雜俎太宗虯須嘗戲張弓掛矢好用四羽大笴長常箭一膚射洞門闔上髙宗初扶�將戲弄筆左右試置紙於前乃亂畫滿紙角邊畫處成艸書敕字太宗遽令焚之不許傳外舊唐書髙宗本紀永徽七年夏四月禦安福門觀僧元奘迎禦制並書慈恩寺碑文墨池編髙宗雅善眞艸隸飛白唐會要龍朔二年四月上自爲書與遼東諸將謂許敬宗曰許圉師嘗自愛書可於朝堂開示圉師見而驚私謂朝官曰圉師見古迹多矣魏晉以後惟稱二王然逸少多力而少妍子敬多妍而少力今觀聖迹兼絕二王鳳翥鸞回實古今書聖唐書戴冑傳冑無子以兄子至徳爲後至徳幹封中累遷西臺侍郎同東西臺三品閱十數年父子繼爲宰相世詫其榮髙宗嘗爲飛白書賜侍臣賜至徳曰泛洪源俟舟楫郝處俊曰飛九霄假六翮李敬元曰資啟沃罄丹誠崔知悌曰仗忠節贊皇猷皆見意於辭云金石錄唐登封紀號文幹封元年髙宗撰並行書碑側正書又小字書裴漼嵩嶽少林寺碑髙宗咸亨中禦飛白書題金字波若碑永淳中禦札又飛白書一飛字題寺壁東觀餘論宋淳化閣帖第一卷

弔江叔帖叔藝韞多材帖答進枇杷並移營五橋南二帖皆髙宗書舊唐書明崇儼傳潤州棲霞寺是梁處士明山賓故宅帝特爲制碑文親書於石論者榮之唐書田遊巖傳帝營奉天宮田遊巖舊宅直宮左詔不聽毀天子自書榜其門曰隱士田遊巖宅宣和書譜唐則天順聖皇后武氏凜凜英斷考其出新意持臆說增減前人筆畫自我作古爲十九字曰而天�

地日

囝月

星君

年正

臣曌

縣

戴載

�國

初證

授人

聖生

當時臣下章奏與天下書契咸用其字然獨能行於一世而止唐之石刻載其字者知其在則天時也𨿽然亦本於喜作字初得晉王導十世孫方慶者家藏其祖父二十八人書迹摹拓把玩自此筆力益進其行書駸駸稍能有丈夫勝气今禦府所藏行書一夜宴詩歷代名畫記薦福寺天后飛白題額崇福寺武后題額舊唐書周允元傳延載初允元除鳳閣鸞臺平章事證聖元年卒則天爲七言詩傷之又自繕寫時以爲榮金石錄周登封元年升中述志碑武后自撰睿宗書碑極壯偉立於嵩山之巓周升仙太子碑聖歷二年武后撰並行書唐述聖記文明元年武后撰中宗正書唐詩紀事正月八日立春內出彩花賜近臣武平一應制詩成中宗手敕批云平一年𨿽最少文甚警新今更賜花一枝以彰其美歷代名畫記中宗書畫備能金石錄唐龍興聖教序神龍元年中宗撰相王旦正書唐書睿宗本紀帝好學通訓詁工艸隸書述書賦注睿宗書法正體不尙浮華圖畫見聞志唐延和元年七月攺故建國寺爲大相國寺睿宗禦書碑額爲一絕舊唐書元宗本紀帝性英斷多藝善八分書宣和書譜唐明皇英武該通臨軒之餘畱心翰墨初見翰苑書體狃於世習銳意作章艸八分書遂擺脫舊學觀其批張九齡表賜裴耀卿詩與夫嘉賓之敕五王之贊議者言其丰茂英特斯亦天亶如八分書北京義堂與東嶽封禪碑𨿽出於當時學士共相摹勒然其風格大體皆有所授竇臮賦其書以謂風骨巨麗碑板崢嶸思如泉而吐鳳筆爲海以吞鯨亦足以狀其瑰偉也今禦府所藏二十有五隸書五王贊法空寺喜雪篇太一字行書賜趙宣王等敕訪道敕嘉賓敕賜李含光敕二批答李含光表謝賜批答李含光表投璧批答李含光表起居批答李含光表香信批答李含光表謝修功徳批答張九齡謝知制誥表批答楊勵俗等表批答裴耀卿等奏謝宣示聖旨賜裴耀卿等詩鶺鴒頌送虛己赴蜀川詩春臺望雜言柳氏舊聞元宗善八分書將命相先以禦體書其姓名置案上古今法書苑唐明皇工八分章艸丰茂英特初張說爲麗正殿學士獻詩明皇自於彩箋上八分書贊演繁露元宗開元中親注孝經並制序八分書之立於國學以層樓覆之金石錄唐鶺鴒頌天寶中明皇撰並行書天臺山桐柏觀頌天寶元年明皇正書篆額舊唐書司馬承禎傳開元十五年以司馬承禎王屋所居爲陽臺觀上自題額唐詩紀事開元十六年帝自擇廷臣爲諸州刺史詔宰相諸王禦史以上祖道洛濱盛具奏太常樂帛舫水嬉命髙力士賜詩令題座右帝親書且給筆紙令自賦唐書宋璟傳開元十七年璟爲尙書右丞相張說爲左丞相源乾曜爲太子少傅同日拜有詔大官設饌太常奏樂會百官尙書省吏堂帝賦三傑詩自寫以賜張說傳說嘗自制其父贈丹州刺史騭碑文元宗聞之禦書其碑額賜之曰嗚呼積善之墓又元宗爲說自制神道碑文禦筆賜謚曰文貞舊唐書盧懷愼傳上幸東都還京師因校獵於城南經盧懷愼別業遣中書侍郎蘇頲爲其碑文上自書焉盧奐傳開元中盧奐爲陜州刺史元宗幸京師次陜城頓審其能政於廳事題贊而去唐書韓思復傳思復祖倫貞觀中封長山縣男思復襲祖封拜太子賓客卒天子親題其碑曰有唐忠孝韓長山之墓鄭嵎津陽門詩注紅樓中有元宗題詩艸八分每一篇一體明皇雜錄拾遺蔡孚進龍池篇其詞甚美上爲八分書賜岐王王因制龍池曲以其篇爲樂章張彥遠歷代名畫記元宗皇帝神武聖哲藝亡不周書畫備能大唐新語元宗朝張說爲麗正殿學士常獻詩曰東壁圖書府西垣翰墨林誦詩聞國政講易見天心元宗深佳賞之優詔答曰得所進詩甚爲佳妙風雅之道斯焉可觀並據才能略爲贊述具如別紙宜各領之元宗自於彩箋上八分書說贊曰徳重和鼎功逾濟川詞林秀發翰苑光鮮其徐堅已下並有贊述文不盡載張說旣致仕在家修養乃乘間往景山之陽於先塋建立碑表元宗仍賜禦書碑額以寵之玉海開元間明皇書六大字賜醴陵縣登眞宮又賜禦書飛白字宋史方技傳宋道士柴通元居承天觀卽唐軒遊宮有明皇詩石及所書道徳經二碑九域志亳州有道徳經碑明皇書舊唐書元宗本紀元宗多藝尢知音律墨竹記墨竹肇自明皇宣和書譜肅宗早歲時明皇爲選佳士如賀知章等侍讀左右气味漸摩曾非一日又當明皇在禦以行書八分章艸爲時矜式肅宗以子職侍東宮方溫凊定省間得無過庭之訓是宜行書亦有家法而其气韻與能字者爭衡也今禦府所藏行書七賜李含光敕二批答郭子儀表批答李季卿表批答李含光表修齋批答李含光表修功徳批答李含光表錫縑金石錄唐多心經天寶九載皇太子亨書工部尙書來曜碑上元二年肅宗禦篆額潘氏紀聞明皇與貴妃采戲將北惟重四可轉敗爲勝上擲連叱呼之骰子宛轉而成重四上大悅命髙力士賜四緋宣和書譜唐代宗諱豫肅宗長子也明皇諸孫百餘人代宗最長爲嫡皇孫聰明寬厚喜怒不形於色好學彊記深於易象宵旰之暇畱心翰墨於行書益工大抵有唐自太宗以還世相祖襲至代宗家學未墜論其筆力則非有太宗明皇超邁之气然亦有足觀者今及見者春日雨晴燕諸王與夫秋中月夜之詩筆法勁媚尙可以追配昔人云今禦府所藏行書七南郊口號歲功贊守歲詩秋中月夜詩秋日詩重陽詩春日雨晴燕諸王詩舊唐書郭子儀傳代宗卽位郭子儀上表進肅宗所賜前後詔敕曰臣受恩塞下制敵行間東西十年前後百戰自靈武河北河南彭原鄜坊河東鳳翔兩京絳州臣所經行賜手詔敕書凡二十卷金石錄唐慈恩寺常住莊地碑大歷六年代宗篆額金石略唐批答沙門佛藏表代宗書在京兆府宣和書譜徳宗諱適代宗長子也性識彊敏羣臣章奏來上皆卽批答筆無滯思翰墨落落可觀今禦府所藏行書一批答趙惠伯表舊唐書馬燧傳貞元元年河中平燧還太原徳宗賜燧宸扆臺衡二銘燧至太原乃勒二銘於起義堂西偏帝爲題額金石略唐批答河中尹渾瑊賀表徳宗書在京兆府唐書順宗本紀順宗諱誦徳宗長子也爲人寬仁喜學藝善隸書順宗實錄建中元年爲皇太子徳宗之爲詩並他文賜大臣者皆令上書之舊唐書李晟傳貞元五年晟與侍中馬燧見於延英殿詔有司各圖其像於舊臣之次仍令皇太子書是命紀於壁焉復命皇太子書其文以賜晟晟刻石於門左唐書李晟傳帝至自梁晟以戎服見三橋帝紀其功自文於碑敕皇太子書立於東渭橋以示後世又令太子錄副以賜金石錄唐段秀實碑貞元元年徳宗撰皇太子誦行書麟徳殿宴羣臣詩貞元四年徳宗撰皇太子誦行書韋臯紀功徳碑貞元二十年徳宗撰皇太子誦正書天中記唐順宗在春宮日甚好彈棋時有吉達髙釴崔同楊同願之徒悉爲名手後竇深崔長孺甄偶獨孤遼亦爲亞焉舊唐書順宗本紀贊順宗爲太子畱心藝術善隸書徳宗工爲詩每賜大臣方鎭詩制必命書之憲宗本紀元和四年秋七月朔禦制前代君臣事迹十四篇書於六扇屏風出書屏以示宰臣李藩等表謝之韋綬傳元和十年綬充太子諸王侍讀憲宗嘗召對綬奏曰太子學書至依字輒去旁人臣問之太子云君父以此可天下奏事臣子不合全書上益嘉太子之賢文宗本紀太和八年禦寫周易義五道示羣臣裴度傳開成四年上已曲江賜宴羣臣賦詩度以疾不能赴文宗遣中使賜度詩仍賜禦札曰朕詩集中欲得見卿唱和詩故令示此書史會要文宗開奎章閣自寫閣記甚有晉人法度云漢昭回非臣庶所能及也宣和書譜唐宣宗精於聽斷專事明察至於手寫詔敕而人一被識擢則爲時之榮遇大扺傷於太察而無復仁恩之意自是唐室至宣宗而復蹇矣當時法書之盛如裴休輩尙能追步顏柳故諸宗承襲太宗之學皆以翰墨流傳至宣宗復以行書稱蓋其典刑猶在也今禦府所藏行書三賜李叢敕賜李叢手敕賜李叢手詔陸友研北雜誌嘉興天聖寺有唐宣宗眞迹冊府元龜宣宗惇睦九族於諸侯王尢盡友愛卽位後於十六宅起雍和殿每月三兩幸與諸侯王擊鞠合樂賜宴有差天中記唐僖宗自普王卽位素不曉棋一日夢人以棋經三卷焚而使吞之及覺命待詔觀棋凡所指畫皆出人意賢奕編唐僖宗頗工眾藝於音律蒱博蹴踘鬥鷄無不精妙尢善擊球嘗謂優人石野豬曰朕若應擊球進士舉須爲狀元野豬對曰若遇堯舜作禮部侍郎恐陛下不免駁放宣和書譜唐昭宗爲人明倩多藝喜作書初有志興復慨然思得非常之材相圖回治具惜無以助之當是時錢鏐以節制領浙右𨿽稱臣不乏貢賦而實霸有一方信英雄也然昭宗於此乃能籠絡駕馭推赤心置人腹中使鏐終唐室而不二心者昭宗實有以歸之也觀其以衣襟書賜鏐當時不能無意其書𨿽不稱於世而興復之志於斯可見矣今禦府所藏行書一賜錢鏐衣襟書舊唐書昭宗本紀帝攻書好文尢重儒術五代史韓建傳光化元年昭宗還長安自爲韓建畫像宣和書譜梁太祖朱氏諱溫批答賀表行書字體𨿽純熟然乏气韻當是筆吏所書方時溫以唐之臣子盜竊神器故多引瑞物爲受命之符唐王天下以土徳而繼王者莫若金於是梁以金承之而色尙白所有之郡縣至有以白烏白兔白鸚鵡白鹿爲獻者此表獻白鹿也今禦府所藏行書一禦批祥瑞表梁末帝諱瑱太祖溫第四子也以唐文徳元年生於東京美容儀爲人沈厚未嘗妄語言喜與聞人儒士遊唐光化元年授河南府參軍溫受禪封瑱均王僞鳳歷元年二月瑱卽位瑱無他伎喜弄翰墨多作行書批敕大者或近盈尺筆勢結密有王氏羲獻帖法流傳到今覽之便知非侍書者所能及也今禦府所藏行書一正明敕五代史唐莊宗本紀莊宗善騎射膽勇過人尢喜音律歌舞俳優之戲義兒傳李存賢少爲軍卒善角抵太祖擊黃巢於陳州得之養爲子後爲義兒莊宗卽位拜右武衛上將軍莊宗亦好角抵嘗與王都較而屢勝頗以自矜因顧存賢曰爾能勝我與爾一鎭存賢博而勝之金石表千峯禪院敕後唐明宗行書天成元年立在山西澤州五代史晉出帝本紀出帝少而謹厚善騎射周世宗本紀世宗器貌英奇善騎射通書史宣和書譜世宗神武之略氤氳盤礡發於筆端其運用處過人遠甚賜張昭詔有行書法亦可見其略也今禦府所藏行書一賜張昭詔書史會要遼太祖多用漢人教以隸書之半增損之制契丹字數千以代刻木之約遼史太祖本紀天顯五年二月丙辰上與人皇王朝皇太后太后以皆工書命書於前以觀之世宗本紀世宗儀觀丰偉善騎射聖宗本紀聖宗幼喜書翰旣長精射法曉音律好繪畫統和四年冬十月甲子上與大臣分朋擊鞠興宗本紀興宗幼而聰明長而魁偉善騎射好儒術通音律圖畫見聞志郭若虛曰皇朝與大遼馳禮繼好息民曠古未有慶曆中其主號興宗以五幅縑畫千角鹿圖爲獻旁題年月禦畫上命張圖於太淸樓下召近臣縱觀次日又敕中闈宣命婦觀之畢藏於天章閣書史會要道宗喜作字嘗有所書秦越大長公主捨棠陰坊第爲大昊天寺碑及額今在燕京舊城古今碑帖考遼大昊天寺碑道宗皇帝書遼史馬人望傳人望判南京三司使事以年老攺南院宣徽使天祚手書宣馬宣徽四字詔之書史會要末帝亦能書嘗奉道宗敕寫五子之歌行於時雲煙過眼錄張氏收宋太祖禦書一紙前據殿前軍馬數次有禦筆兩行雲我自別勾當公事誰要汝具人數來後復有太祖禦書字其下封禪鹵簿使印印上書臣陳康伯四字書史會要太祖嘗有所書詩數幅天下一統四大字處分手札楷書三行傳世人知寶愛宋史太祖本紀太祖學騎射輒出人上嘗試惡馬不試銜勒馬逸上城斜道額觸門楣墜地人以爲首必碎太祖徐起更追馬騰上一無所傷又嘗與韓令坤博土室中雀斗戶外因競起掩雀而室隨壞玉海開寶九年太祖幸西都因行郊禮嘗戲彈於門之北壁其迹三存焉宋史太宗本紀太宗性嗜學工文業多藝能山堂考索五代以來筆札無體鍾王之法幾乎絕矣太宗在南宮畱意翰墨自是學者書體丕變黃山谷集熙陵妙盡八法當時士大夫皆親承指畫米芾海嶽名言太宗眞造八法艸入三昧行書無對飛白入神墨池編太宗方在躍淵畱神墨妙斷行片簡已爲時人所寶及旣卽位區內砥平朝廷燕寧萬幾之暇學書至於夜分巧倍前古體兼數妙英气奇采飛動超舉聖神絕藝無得而名焉帝善篆隸艸行飛白八分而艸書冠絕嘗語近臣曰朕君臨天下亦有何事於筆研特中心好耳江東人能小艸累召詰之殊不知向背也小艸字學難究飛白字勢罕工我亦恐自此廢絕矣蓋深慮書法之闕墜而勤以興之也太宗實錄太宗嘗夜召書學葛湍問徐鉉艸書如何湍曰鉉畱心篆籀不聞艸聖上曰鉉嘗見朕書否湍曰臣僚非詔賜無由得觀上喜於軸中出禦艸書二紙曰一以賜汝一以賜鉉宋史王著傳著授隆平主簿凡十一年不代著善攻書筆迹甚媚頗有家法太宗以字書訛舛欲令學士刪定少通習者太平興國三年轉運使侯陟以著名聞攺衛寺丞史館祇候委以詳定篇韻六年召見賜緋加著作佐郎翰林侍書與侍讀更直於禦書院太宗聽政之暇嘗以觀書文筆法爲意諸家字體洞臻精妙嘗令中使王仁睿持禦札示著著曰未盡善也太宗臨學益勤又以示著著答如前仁睿詰其故著曰帝王始攻書或驟稱善則不復畱心矣久之復以示著著曰功已至矣非臣所能及其後眞宗嘗對宰相語其事且嘉著之善於規益於侍書待詔中亦無其比李至傳太宗嘗臨幸祕閣出艸書千字文賜李至勒石上曰千字文乃梁武得破碑鍾繇書命周興嗣次韻而成理無足取若有資於教化莫孝經若也乃書以賜至玉海太平興國五年三月戊子會鞠於大明殿上獲多算禦制擊球五七言詩各一首詔近臣屬和彭百川太平治迹統類雍熙三年十月朔上出飛白書賜宰相李昉等因謂曰朕退朝未嘗虛度光陰讀書外畱意眞艸書近又學飛白昉等頓首謝山堂考索端拱二年以禦書急就章藏於祕閣刻石賜近臣玉海淳化二年艸書飛白賜近臣上謂之曰夫欲學書當須澄神靜慮具在筆端方臻其要飛白近少習者朕因得一古飛白障子仿而書之盡用筆之法是知筆札至難五年五月戊寅賜近臣飛白書各二軸十一月丙辰賜近臣禦飛白書各一軸別賜參政寇準飛白艸書各十八軸先是宰相呂蒙正等皆已得賜準出使在外至是始及焉談苑前世錢文未有艸書者淳化中太宗始以宸翰爲之旣成以賜近臣王元之有詩云謫官無俸突無煙惟擁琴書盡日眠還有一般勝趙壹囊中猶貯禦書錢宋史胡仲堯傳仲堯洪州奉新人累世聚居至數百口構學捨於華林山別墅聚書萬卷大設廚廩以延四方遊學之士雍熙二年詔旌其門閭仲堯詣闕謝恩賜白金器二百兩淳化五年遣弟仲容來賀壽寧節召見仲容特授試校書郎賜袍笏犀帶又以禦書賜之公卿多賦詩稱美魏丕傳丕出爲黃州刺史還朝召對便坐賜禦書急就章朱邸集丕退作歌以獻因自述願授臺省之職太宗面諭曰知卿本儒生然淸望官奉給不若刺史之優也謝絳傳太宗肇修三館更立祕閣於升龍門左右親爲飛白書額作贊刻石閣下蘇易簡傳帝嘗以輕綃飛白大書玉堂之署四字命易簡榜於廳額易簡會韓伾畢士安李至等往觀上聞遣中使賜宴甚盛至等各賦詩紀其事趙普傳普卒上撰神道碑銘親八分書以賜之向敏中傳太宗飛白書敏中洎張詠二名付中書曰此二人名臣也朕將用之左右因稱其材並命爲樞密直學士洪文撫傳文撫南康建昌人六世義居室無異爨就所居雷湖北創書捨招來學者至道中本軍以聞遣內侍裴愈賫禦書百軸賜其家文撫遣弟文舉詣闕貢土物爲謝太宗飛白一軸曰義居人以賜之山堂考索至道二年六月出飛白書二十軸賜宰相呂端等人五軸又以四十軸藏祕閣字皆方圓數尺上曰飛白依小艸書體與隸不同朕好之旣久遂盡其法玉海太宗嘗出飛白書四字占四幅廣袤數尺先以一幅賜宰臣呂端俄而樞密趙鎔相繼進帝曰昔聞劉洎登�信有之矣國老談苑太宗一日寫書筆滯思欲滌硯中宿墨顧左右咸不在因自俯銅池滌之旣畢左右方至上徐顧曰爾輩何處來蓬山誌太宗每當暑月禦書團扇賜館閣學士石林燕語太宗當天下無書畱意藝文而琴棋亦皆造極品時從臣應制賦詩皆用險韻往往不能成篇而賜兩制棋勢亦多莫究所以故不得已則相率上表乞免和訴不曉而已王元之嘗有詩云分題宣險韻翻勢得仙棋又云恨無才應副空有表虔祈蓋當時事也湘山野錄太宗喜奕棋諫臣有乞編竄棋待詔賈元於南州者且言元每進新圖妙勢悅惑明主而萬機聽斷大致壅遏復恐坐馳睿襟神气郁滯上謂言者曰朕非不知聊避六宮之惑耳卿等不須上言宋史潘愼修傳愼修直祕閣善奕棋太宗屢召對奕因作棋說以獻太宗覽而稱善國老談苑眞宗在東宮太宗勗令學艸書法帖釋文眞宗皇帝善艸聖書史會要眞宗善書甚得晉人風度宋史劉筠傳筠愛廬江築室城中構閣藏前後所賜書帝飛白書曰眞宗聖文祕奉之閣潘仲驂大名府誌眞宗幸大名題詩宮壁數十篇字可大如斗遒健有法雲煙過眼錄眞宗禦書封泰山禁音樂批玉海咸平四年上禦龍圖閣召輔臣觀太宗艸行飛白篆籀八分書會要大中祥符七年四月己巳羣臣詣國子監觀太宗禦書及新刻禦制辧論遂宴本監幹興元年三月丙子賜輔臣禦飛白書各一軸初上未嘗爲飛白書一日見飛白筆遂取試書其體勢遒勁有如夙習因以分賜焉十二月甲辰親書唐賢詩分賜續聞見近錄仁宗在春宮乘間時畫馬爲戲內臣多乞之張文懿爲太子諭徳亦從乞之上曰師父豈可與馬也乃大書寅亮天地弼予一人八字以遺之文懿奏聞內中交賀玉海天聖元年九月戊寅召輔臣於崇政殿西廡觀馮元講論語賜禦飛白書三年四月己未賜輔臣禦飛白書人十軸仍刻石賜近臣四年五月庚辰以端午賜輔臣禦飛白書羅扇各二五年九月癸卯召輔臣至崇政殿西廡觀孫奭等講書賜織成禦飛白字圖己酉召輔臣觀禦飛白書慈孝寺崇眞殿牓於承明殿十一月上親篆慈孝寺碑額以寶相佛閣爲慈尊閣禦飛白書榜賜之天聖八年八月詔觀瑞谷於元眞殿命從臣賦詩賜禦飛白書字各一軸宋史仁宗本紀景佑二年置邇英延義二閣寫尙書無逸篇於屏玉海寶元元年作舍人院閣上親篆其榜曰紫微閣以賜之宋史張士遜傳士遜以兵部尙書入相康定初累上章請老乃拜太傅封鄧國公致仕詔朔望朝見及大朝會綴中書門下班與一子五品服士遜辭朝朔望間遣中使勞問禦書飛白千歲字賜之士遜因建千歲堂張觀傳觀平生書必爲楷字無一行艸如其爲人仁宗飛白書淸字賜觀以賞其節孫奭傳仁宗時奭爲龍圖閣學士三請致仕不得求近郡優拜工部尙書復知兗州詔須宴而後行又畱數月侍宴太淸樓近臣皆預帝作飛白大字以賜二府而小字賜諸學士獨奭與晁迥兼賜大小字詔羣臣卽席賦詩李璋傳章懿皇太后弟用和子累遷武勝軍節度使殿前都指揮使仁宗書忠孝李璋字賜之李昭亮傳昭亮以宣徽北院使判河陽徙延州以南院使判澶州徙並州成徳軍拜同中書門下平章事判大名府仁宗以塗金紋羅書曰李昭亮親賢勛舊命其子惟賢持以賜宗室傳宗望字子國仁宗嘗禦延和殿試宗子書以宗望爲第一賜塗金紋羅禦書好學樂善四字賜之卽所居建禦書閣帝爲題其榜宗立從張揆學春秋太淸樓侍宴預坐悉賦祼玉詩宗立詩先成仁宗稱善屢賜飛白書旌其文雅王欽若傳欽若知江寧府仁宗嘗爲飛白書適欽若有奏至因大書王欽若字是時馮拯病太后有再相欽若意卽取字緘置湯藥合遣中人賫以賜且口宣召之至國門而人未有知者旣朝復拜司空門下侍郎同平章事蔡襄傳襄字君謨仁宗時進知制誥每除授非當職輒封還之帝遇之益厚賜其母冠帔以示寵又親書君謨兩字遣使持詔予之張洞傳洞轉太常博士判登聞鼓院仁宗方向儒術洞在館閣久數有建明仁宗以爲知經會覆考進士崇政殿因賜飛白善經字寵之洞獻詩謝復賜詔獎諭李珣傳珣知相州仁宗賜禦制詩飛白字寵其行王珪傳珪爲侍讀學士仁宗宴寶文閣作飛白書分賜侍臣命珪識歲月姓名再宴羣王又使爲序以所禦筆墨箋硯賜之老學庵筆記仁宗皇帝慶曆中嘗賜遼使劉六符飛白書八字曰南北兩朝永通和好會六符知貢舉乃以兩朝永通和好爲賦題而以南北兩朝永通好和爲韻云出南朝皇帝禦飛白書其尊戴中國如此聞見前錄京城南湣賢寺溫成張妃墳院也寺中有帝禦飛白書溫成帳影聞見後錄李處度藏仁皇帝飛白四民安樂四字旁題化成殿醉書賜貴妃雲煙過眼錄仁宗飛白便面六枚圖畫見聞志宋仁宗皇帝天資穎悟聖藝神奇遇興援毫超逾庶品伏聞齊國獻穆大長公主喪明之始親畫龍樹菩薩命待詔鏤板印施舊有家藏禦畫禦馬一匹其毛赭白玉銜勒上有宸翰題云慶曆四年七月十四日禦畫兼有押字印寶兼曾見張文懿家有小猿一軸仍聞禁中有天王菩薩像懶眞子仁宗道徳如古帝王然禪學亦自髙遠僕遊阿育王山見皇佑中所賜大覺禪師懷璉禦書五十三卷而偈頌極多內有一頌畱懷璉住京師云虛空本無礙智解來作祟山卽如如體不落偏中位玉海至和元年九月王洙爲學士仁宗嘗以塗金龍水箋爲飛白詞林二字賜之二年飛白鳳翔上淸宮榜歸田錄仁宗萬機之暇無所玩好惟親翰墨而飛白尢爲神妙凡飛白以點畫像物形而點最難工至和中有書待詔李唐卿撰飛白三百點以進自謂窮盡物象上亦頗佳之乃特爲淸淨二字以賜之其六點尢爲奇絕又出三百點外玉海嘉佑中禦書五臺眞容院寶章閣榜禦篆文宣王廟門並殿碑嘉佑六年三月乙酉禦崇政殿召輔臣觀禦書兗州文宣王廟榜上巾櫛而書其恭如是轉運使張師中進寶奎輝文歌宋史呂夷簡傳夷簡爲世名相始王旦奇夷簡謂王曾曰君其善交之卒與曾並相後曾家請禦篆墓碑帝因慘然思夷簡書懷忠之碑四字以賜之歸田錄皇佑二年嘉佑七年季秋大享皆以大慶殿爲明堂明堂額禦篆以金塡字門牌亦禦飛白皆皇佑中所書神翰雄偉勢若飛動餘詩云寶墨飛雲動金文耀日晶者謂二牌也宋史禮志嘉佑七年十二月特召兩府近臣三司副使臺諫官皇子宗室駙馬都尉管軍臣僚至龍圖天章閣觀三聖禦書及寶文閣爲飛白分賜下逮館閣官制觀書詩賜韓琦以下和進遂宴羣玉殿傳詔學士王珪撰詩序刊石於閣數日再會天章閣觀三朝瑞物復宴羣玉殿酒行上曰天下久無事今日之樂與卿等共之宜盡醉勿復辭因召韓琦至禦榻前別賜一大�出禁中名花金盤貯香藥令各持歸莫不沾醉至暮而罷後山談叢嘉佑之末宴二府兩制三館於羣玉殿禦書飛白以徧賜之蔡襄王珪同爲學士襄有書名而仁宗使珪題所賜兩人各自得也澠水燕談錄仁宗天縱多能尢精書學凡宮殿門觀多帝飛白題榜勛賢神道率賜篆螭首王曾之碑曰旌賢寇準曰旌忠李迪曰遺直晏殊曰舊學丁度曰崇儒王旦曰全徳元老文彥博父均曰教忠積慶李用和曰親賢範仲淹曰褒賢曹利用曰旌功呂夷簡曰懷忠張士遜曰舊徳狄靑曰旌忠元勛其餘不可悉記或云初王子融守河中模唐明皇題裴耀卿碑額獻之仁宗乃賜文正碑曰旌賢大臣碑額賜篆蓋始於此其後英廟神考亦屢有賜者山堂考索仁宗字勢皆有法度崇政延英之宣示飛白揭琳宮之榜篆額動感應之碑皆足以顯一時之榮遇畫史張丞相孫徳淑收仁宗畫黑猿上有小禦寶畫奇甚法帖釋文英宗皇帝最喜書儒臣王廣淵以書得侍從玉海治平元年英宗召輔臣觀禦篆孝嚴殿額於迎陽門又禦篆賈昌朝碑文禦書四民安康字賜司馬光宋史外戚傳髙士林字才卿宣仁聖烈皇后之弟也累官內殿崇班殿直英宗書謹守法律四字誨之曰能此則爲良吏矣髙繼勛傳繼勛子遵甫官至北作坊副使嘉佑八年遵甫女正位皇后神宗卽位冊皇太后累贈繼勛太師尙書令兼中書令追封康王謚穆武熙寧九年帝詔宰相王珪爲神道碑禦篆碑首曰克勤敏功鍾慶之碑鄭淸之傳熙寧三年淸之封申國公四年遣中使賜禦書輔徳明謨之閣雲煙過眼錄遊氏家藏徐熙山水人物一騎從數人上有神宗飛白徐熙二字法帖釋文神宗皇帝喜徐浩書熙寧元丰間天下化之宋史哲宗本紀哲宗神宗第六子元丰五年封延平郡王八年皇太后垂簾諭宰相王珪等曰皇子性莊重從學穎悟手寫佛書爲帝祈福因出以示珪等所書字極端謹珪等遂稱賀奉制立爲皇太子戊戌卽皇帝位禮志元佑二年九月經筵講論語徹章賜宰臣執政經筵官宴於東宮帝親書唐人詩賜之東坡集邇英講論語終篇賜執政講讀史官燕於東宮又遣中使就賜禦書詩各一首臣軾得紫薇花絕句玉海元佑五年召講讀官講書讀寶訓賜禦書詩一首上親書姓名於後雲煙過眼錄哲宗禦書便面掬水月在手弄花香滿衣中有禦押李西臺古篆並行書風後廟碑甚佳駙馬都尉王晉卿家物也老學庵筆記禁中有哲宗皇帝宸翰四大字曰罰弗及嗣更無他語此紹聖元符間有欲害元佑黨人子孫者故帝書此言蔡絳鐵圍山叢譚國朝諸王弟多嗜富貴獨佑陵在藩時嗜玩早不凡所事者多筆研丹靑圖史射禦而已當紹聖元符間年始十六七於是盛名聖譽布在人間識者已疑其當辟矣初與王晉卿詵宗室大年令穰往來二人者皆喜作文辭妙圖畫而大年又善黃庭堅故佑陵作庭堅書體後自成一法也時亦就端邸內知客吳元瑜弄丹靑元瑜者畫學崔白書學薛稷而靑出於藍者也後人不知往往謂佑陵畫本崔白書學薛稷凡斯失其源派宋史徽宗本紀崇寧元年籍元佑及元符末宰相文彥博等侍從蘇軾等餘官秦觀等內臣張士良等武臣王獻可等凡百有二十人禦書刻石端禮門燕瑛傳瑛以徽猷閣待制提舉醴泉觀拜戶部侍郎徽宗賜書仁人義士之家以表之蓋取王安石贈其曾大父肅詩語也宗室傳子淔請鑄小鐵錢因範格以進徽宗大悅禦書宣和通寶四字爲錢文老學庵筆記徽宗嘗乘輕舟泛曲江有宮嬪持寶扇乞書者上攬筆亟作艸書一聯云渚蓮參法駕沙鳥犯鉤陳俄復取筆塗去犯鉤陳三字曰此非佳語此聯實李商隱東宮詩亦不祥也李耕道云玉海政和七年國子監辟雍禦書大成殿榜宣和四年幸祕書省宣示禦書千文十體書洛神賦行艸近詩洞天淸錄徽宗禦府所儲書其前必有禦筆金書小楷標題鐵圍山叢談裕陵作黃庭堅書體後自成一法書史會要徽宗行艸正書筆勢勁逸初學薛稷變其法度自號瘦金書揮麈餘話政和建艮嶽異花奇石來自東南不可名狀忽靈壁縣貢一巨石髙二十餘丈周圍稱是舟載至京師毀水門樓以入千夫舁之不動或啟於上云此神物也宜表異之佑陵親灑宸翰云慶雲萬態奇峯仍以金帶一條掛其上石遂可移省夫之半頃刻至苑中鄧椿畫繼徽宗皇帝天縱將聖藝極於神卽位未幾因公宰奉淸閒之宴顧謂之曰朕萬幾餘暇別無他好惟好畫耳故祕府之藏充牣塡溢百倍先朝又取古今名人所畫上自曹弗興下至黃居采集爲一百帙列十四門總一千五百件名之曰宣和睿覽集蓋前世圖籍未有如是之盛者也於是聖鑑周悉筆墨天成妙體眾形兼備六法獨於翎毛尢爲注意多以生漆點睛隱然豆許髙出紙素幾欲活動眾史莫能也政和初嘗寫仙禽之形凡二十題曰筠莊縱鶴圖或戲上林或飲太液翔鳳躍龍之形警露舞風之態引吭唳天以極其思刷羽淸泉以致其潔並立而不爭獨行而不倚閒暇之格淸迥之姿寓於縑素之上各極其妙而莫有同者焉已而又制奇峯散綺圖意匠天成工奪造化妙外之趣咫尺千里其晴巒疊秀則閬風羣玉也明霞紓彩則天漢銀潢也飛觀倚空則仙人樓居也至於祥光瑞气浮動於縹緲空明之間使覽之者欲跨汗漫登蓬瀛飄飄焉峣峣焉若投六合而隘九州也五年三月上已賜宰臣以下燕於瓊林侍從皆預酒半上遣中使持大杯勸飲且以龍翔池鸂圖並題序宣示羣臣凡預宴者皆起立環觀無不仰聖文睹奎畫贊嘆乎天下之至神至精也其後以太平日久諸福之物可致之祥湊無虛日史不絕書動物則赤烏白鵲天鹿文禽之屬擾於禁植物則檜芝珠蓮金柑駢竹瓜花來禽之類連理並蒂不可勝紀乃取其尢異者凡十五種寫之丹靑亦目曰宣和睿覽冊復有素馨末利天竺娑羅種種異產究其方域窮其性類賦之於詠歌載之於圖繪續爲第二冊已而玉芝競秀於宮闥甘露宵零於紫篁陽烏丹兔鸚鵡雪鷹越裳之雉玉質皎潔鸑鷟之雛金色煥爛六目七星巢蓮之龜盤螭翥鳳萬歲之石並榦雙葉連理之蕉亦十五物作冊第三又凡所得純白禽獸一一寫形作冊第四增加不已至累千冊各命輔臣題跋其後實亦冠絕古今之美也畫史會要徽宗尢善墨花石作墨竹緊細不分濃淡一色焦墨叢密處微露白道自成一家畫後押字用天水及宣和政和小璽或用瓢印虫魚篆文淸河書畫舫王敬美氏嘗以百千購藏宋徽宗雪江歸棹圖捲絹本細著色禦題璽押全其布景用筆大有晉唐風韻當爲宸翰中第一宋史黃友傳欽宗卽位召友直徽猷閣制置司參謀官同種師中解太原圍友遣兵三千奪楡次得糧萬餘斛明日大軍進楡次十里而止友亟白師中地非利將三面受敵論不合仰天嘆曰事去矣迨曉兵果四合矢石如雨敵益以鐵騎士卒奔潰敵執友謂曰降則赦汝友厲聲曰男兒死耳遂遇害帝書忠節傳家四字旌其閭李綱傳靖康元年上手書裴度傳賜李綱玉海乾道七年吳敏孫楠進一百軸劉愈進二軸八年毛奎孫勸進十軸毛勤進一百軸九年陳過庭孫述進十四軸張伯成進詔旨一軸程邵進禦筆八十八軸及東宮詩賦各一軸並欽宗禦書宋史趙鼎傳鼎守左僕射知樞密院事建炎初上諭之曰神宗哲宗兩朝史事多失實非所以傳信後世宜加刊定鼎以宰相監修二史是非各得其正上親書忠正徳文四字賜鼎又以禦書尙書一帙賜之曰書所載君臣相戒飭之言所以賜卿欲共由斯道雲煙過眼錄髙宗禦書損齋二字並禦制損齋記左僕射沈該已下聯名親書表在後髙宗禦題李伯時畫歸去來辭薛紹彭逐段書調詞又跋其後伯時天馬圖生意飛動有王晉卿蘇子瞻和詩在後太平淸話項希憲家馬和之邠風一卷七月至狼跋凡七段皆髙宗補書經文髙宗每云寫字當寫經不惟學字又得經書不忘或每書毛詩虛其後命和之圖焉揮麈後錄吳傅朋說知信州朝辭上殿髙宗云朕有一事每以自慊卿書九里松牌甚佳向來朕自書易之終不逮卿所書當令仍舊說皇恐稱謝是日降旨令根尋舊牌尙在天竺寺庫堂中卽復令張掛取宸奎榜入禁中說所書至今揭於松門仰見聖徳謙仁之不伐也四朝聞見錄髙宗禦書六經嘗以賜國子監及石本予諸州庠上親書翰墨稍倦卽命吳后憲聖續焉至今皆莫能辧懶眞子紹興三年夏六月明州阿育王山住持淨曇以宸奎閣所藏仁宗禦書詣行在所獻書凡五十三軸字體有三一曰眞書二曰飛白三曰梵書且上二書世多見之而梵書亦自奇古可駭愕也又有團扇三柄皆有禦書一長柄者三尺許恐是打扇用白藤縛柄而三扇皆以靑箋紙爲上下承萼制度極艸艸今中產之民所恥也大哉仁宗之盛徳也玉海興紹五年四月庚戌上諭輔臣曰昨日範衝論仁宗建邇英閣命蔡襄等書無逸孝經圖列於左右元佑初衝父祖禹爲侍講乞檢尋二圖如仁宗故事哲宗從之衝勸朕手寫無逸爲二圖設於講殿之壁今已寫就趙鼎曰衝以世官侍經筵乞修祖宗故事宜也陛下親禦翰墨不崇朝而圖成仰見從善汲汲之意髙宗詔書親札云章奎畫超古冠今中興紀事本永髙宗以禦書眞艸孝經賜秦檜紹興九年檜請刻之金石以傳於後上曰世人以十八章童蒙書不知聖人精微之學皆出乎此朕因學艸聖遂以賜卿豈足傳後檜再三請乃從之渭南集思陵妙悟八法畱神古雅訪求法書名畫不遺餘力淸閒之燕展玩摹拓不少怠玉海髙宗皇帝龍飛之初頗喜黃庭堅體格後又采米芾已而皆置不用顓意羲獻父子手追心摹曾不數年直與之齊驅並轡紹興十年禦書太后玉冊上曰學書必以鍾王爲法然後出入變化自成一家宋史秦檜傳紹興十五年檜除翰林學士十月帝親書一徳格天扁其閣曾惇石刻鋪敍髙宗卽位十九年干戈之日居多乃能親書翰墨作小楷以書周易尙書毛詩春秋左傳全帙又節禮記中庸儒行大學經解學記五篇章艸語孟悉送成均玉堂雜記太上嘗書玉堂二字賜學士周茂振鱗之刻石廳上干淳起居注淳熙五年太上賜少保禦書四軸隨駕宮人內官並賜金絲禦書扇齊東野語集芳園堂榭有名者曰蟠翠古

松雪香古

梅翠

巖奇

石倚繡雜

花挹露海

棠玉蕊瓊花荼蘼淸勝假

山皆髙宗禦扁老學庵筆記髙廟嘗臨蘭亭賜壽皇於建邸云可依此臨五百本圖畫寶鑑髙宗書畫皆妙作人物山水竹石自有天成之趣上用幹封印晚居北內多用太上皇帝之寶徳壽殿寶禦府圖書宋史鎭王竑傳沂王未有後選宗室子昀繼之教授鄭淸之日教昀爲文購髙宗書俾習焉虞允文傳隆興三年虞允文使蜀太上賜禦書聖主得賢臣頌上又爲之制跋範成大傳隆興中上書崔實政論賜輔臣蕭燧傳燧知樞密院孝宗每稱其全護善類誠實不欺手書二十八將傳以賜楊存中傳存中以太師致仕嘗營居鳳山十年而就極山川之勝後獻於朝廷更築室焉又葺園亭於湖山之間髙宗爲書水月二字所居建閣以藏禦書孝宗題曰風雲慶會之閣玉海乾道八年賜進士黃定等禦書益稷謨淳熙中禦書旅獒篇賜進士姚穎等書唐元稹牡丹詩扇賜吳琚書劉禹錫詩賜張子仁書楊傑二軒記賜子仁書白居易七徳舞賜翰林學士周必大禦書梅詩賜步帥嶽建壽禦書扇賜殿帥郭棣書杜牧戰論賜皇太子禦書詩賜濮王士輵永陽王居廣書瑯邪山詩賜吳琚書蘇軾四詩石湖二字賜範成大幹淳起居注淳熙三年太上賜官家禦書急就章並金剛經官家卻進禦書眞艸千宇文太上甚喜云大哥近日筆力甚進上起謝同皇太子蟠松下看禦書詩玉海淳熙十二年洪邁直禁林賜宸翰唐白居易詩一首宋鮑照舞鶴賦一軸南宋宮殿記聚景園淸波門外堂扁皆孝宗禦書洪邁野處猥�孝宗筆法之妙明堂嚴宗祀之恭經閣崇奎章之奉賜書懋進士之訓詩篇侈臣工之榮鉤珥昭回超冠八法書史會要孝宗書有家庭法度貴耳集孝宗萬機餘暇畱心棋局詔國手趙鄂供奉由是遭際官至武功大夫性理會通劉恭甫奏便殿常見一馬在殿廷間不動疑之一日問王公明公明曰此刻木爲之者上孝宗萬

機之暇卽禦之以習據鞍騎射宋史史浩傳浩進太師紹熙五年薨年八十九封會稽郡王寧宗登極賜謚文惠禦書純誠厚徳元老之碑賜焉寧宗本紀趙汝愚請立皇子嘉王爲太子奉禦批八字以奏太皇太后曰旣有禦筆卿當奉行何晏九江志皇甫履隱廬山光宗在東宮特書神泉二字玉海慶元二年五月詔詳定官許及之編次太上領尹日禦筆爲七十一冊總目一冊禦筆六十五軸兵籍一冊十一月上詣壽康宮恭進聖安壽仁太上皇帝領尹禦筆案牘共七十一卷宋史黃裳傳裳爲嘉王府翊善每歲誕節則陳詩以寓諷其後又以王所講三經爲詩三章以進王喜爲置酒手書其詩以賜之吳淵傳淵拜資政殿大學士封金陵侯賜錦繡堂忠勤樓大字渭南集開禧皇帝親禦翰墨書崇道庵三字賜妙行先生包道成文徵明甫田集史守之退處月湖與慈湖諸公講肄爲樂寧宗書碧沚字賜之湖山勝槪靈隱觀寧宗禦書衝隱庵書史會要寧宗書學髙宗癸辛雜識理宗被選時史衛王當國私引入書院中試令寫字卽大書朕聞上古衛王栗而起曰此天命也於是立儲之意遂定宋史趙與歡傳與歡授安徳軍節度使開府儀同三司萬壽觀使日食應詔言事益切月賜內帑與歡辭不取理宗書安貧樂道植節秉忠字賜之楊畋傳畋歷右諫議大夫卒家無餘貲特賜黃金二百兩其後端平贈講讀官禦飛白書扇遣使特賜置其柩齊東野語西湖一曲奇勛理宗禦書崇仁縣誌禦書閣李梅亭造小港下居第後宋理宗嘗賜宸翰曰雪壓喬林晚欲堆南枝何處得春來初無急急爭春意自是千花不敢開又書藏修經訓竹閣梅亭八字表四軸皆有禦璽余誥制亦多刱髙層三層貯之其揭帖云敕書盈閣光增日制艸藏家气吐霓又云吾家欲問寶天子數封書又云云漢爲章天咫尺江山如畫閣三重玉海端平二年禦書張九齡進金鏡事賜眞徳秀淳佑元年讀仁皇訓典終篇親禦奎章以禮記大學張載西銘呂大臨克己銘程顥顏樂亭分賜輔臣齊東野語秋壑遂初客堂度宗禦書書史會要度宗書法體制不失家教金史太祖本紀太祖十歲好弓矢甫成童卽善射一日遼使坐府中顧見太祖手持弓矢使射羣鳥連三發皆中遼使矍然曰奇男子也太祖嘗宴紇石烈部活離罕家散步門外南望髙阜使眾射之皆不能至太祖一發過之度所至逾三百二十步宗室謾都訶最善射遠其不及者猶百步也天徳二年立射碑以識焉完顏希尹傳熙宗制女直字與完顏希尹所制字俱行希尹所撰謂之女直大字熙宗所撰謂之女直小字世宗本紀世宗體貌奇偉善騎射國人推爲第一每出獵耆老皆隨而觀之遺山集世宗禦書田不伐望月婆羅門引元好問有詩云承平舊物霓裳譜寶气輝輝映千古金史章宗本紀章宗明昌元年敕外路求世宗禦書癸辛雜識金章宗之母乃徽宗某公主之女也故章宗凡嗜好書札悉效宣和字畫尢爲逼眞金國之典章文物惟明昌爲盛春明夢餘錄慶壽寺舊有石刻金章宗飛渡橋飛虹橋六大字書史會要章宗喜作字專師宋徽宗瘦金書繪事備考海陵煬王以才藝自矜好寫方竹亦有奇致嘗遣使入宋藏畫工於眾中潛寫西湖圖歸國而繪己象於吳山最髙處因有立馬吳山第一峯之句元史李孟傳孟賜爵秦國公帝親授以印章命學士院降制又圖其像敕詞臣爲之贊及禦書秋谷二字識以璽而賜之鄧文原巴西集鄧文原題延佑宸翰詩序云仁宗親灑宸翰昭示龍光忝備臣僚咸增鼓舞書史會要英宗怡情觚翰嘗見宋宣和手敕卷首禦題四字又別楮日光照我民月色淸我心十字一琴上至治之音四字皆雄健縱逸而剛毅英武之气發於筆端黃文獻公集至治二年命國工繪中書右丞相拜住像敕翰林侍講學士袁桷爲之贊禦書唐皮日休詩我愛房與杜魁然眞宰輔黃閣三十年淸風億萬古之詩以賜之湖廣通誌泰定間陳楚舟使南番番王遺以金珠舟卻之使還上廉其卻賂狀禦書雪蓬二字賜之以爲舟號敕建禦書閣以旌之書史會要文宗作字有晉人法度輟�錄文宗居金陵潛邸時命臣房大年畫京都萬歲山大年辭以未嘗至其地上索紙爲運筆布畫位置令按�圖上大年得�敬藏之意匠經營格法遒整𨿽積學專工所莫能及道園學古錄奎章閣有靈壁石奇絕名世禦書其上曰奎章元玉趙汸東山集天歷二年文宗建奎章閣命虞集撰記禦書刻石識以天歷之寶或加用奎章閣寶應賜者必閣學士持詣榻前四復奏然後予之袁中道遊居錄元文宗臨唐太宗永懷二字以賜子山余闕靑陽集上順

帝潛邸廣西時書方谷二字賜臣毛遇順謹贊曰皇徳淵靚泊如太虛海上浴日惟書爲娛李存俟庵集元統元年皇帝禦明仁殿特書閒閒看云四大字賜元教大宗師特晉上卿吳全節於是摸刻飾以金碧賫歸而揭之布衣臣李存言曰聖心之安神气之和蓋溢於筆墨之外不但度越前代有非專門白首所能企及謹稽首而爲之贊曰皇帝踐祚尙於文徳偉哉天遊先此翰墨惟大宗師實方外臣應時順事豈必隱淪故山之西有宇明靜異其扁揭昭乃修省燕閒特書龍相鳳並煥乎天章誰其能名微臣何有四海頌聲書史會要庚申帝攺奎章閣爲宣文畱心翰墨所書大字嚴正結密名山藏臣林記熊鼎字伯穎吳元年爲起居注上精求禮樂之事嘗召翰林學士朱升等陳樂器於庭上擊磬命升辧五音升對忤旨上大怒欲置之法鼎從容論解上曰升每謂審音顧不辧宮徵耶鼎對曰石音難辧自古而然唐虞惟後夔能和磬聲書曰於予擊石拊石百獸率舞上曰任此�儒治樂樂何繇和鼎具言樂之和繇人所致人君能致中和則萬民和萬民和而音樂和矣上怒乃解升旣出謝曰非熊君吾屬幾殆上嘗字鼎不名一日以弓矢授鼎射鼎一發中鵠上喜勺湩飲以賜明日又射召至榻前俯身禦弓矢爲射容以教鼎鼎跪受弓左執之右手�一矢鞬二矢向鵠三發連三中上嘉勞久之宋學士集義烏黃昶引見於西苑上愛昶有俊才揮毫賦一詩贈之字大如斝雙槐歲抄休寧朱學士允升預參帷幄嘗請畱宸翰以光後圃書樓上親書梅花初月樓以賜之朱國禎湧幢小品太祖賜臣下禦札甚多如中山王宋學士者勿論方駐蹕徽州禦書一札賜汪同子孫寶藏於家書史會要太祖神明天縱默契書法禦書第一山三大字於鳳陽龍興寺端嚴遒勁妙入神品劉五石瓠萬曆中閣臣申時行於故牘中得髙皇帝禦筆七十六道裝演以進金臺紀聞周元素太倉人善畫太祖一日命畫天下江山圖於便殿壁元素頓首曰臣粗能繪事天下江山非臣所諳陛下東徵西伐熟知險易請陛下規模大勢臣從中潤色之太祖卽援毫左右揮灑畢顧元素成之元素從殿下頓首賀曰陛下江山已定臣無所措手矣太祖笑而頷之李贄續藏書董倫典教滇南建文在東宮憐其老且遠去賜白金若干鎰及卽位召拜禮部侍郎兼翰林學士禦書怡老堂扁及髹幾玉鳩杖各一以賜之倫上表謝略云桓榮設幾杖於太常不聞宸翰之賜晏殊題舊學於神道未見幾杖之頒列朝詩集成祖賜太子少師姚廣孝七十壽詩二首禦書用紫粉金龍箋題云八月十三日有爲善最樂圖書少師攜至常熟入餘慶書院謁文靖公祠其守僧淨心少同衣�謂之曰禦書有餘慶畱此永鎭山門今在院中名山藏典謨記永樂四年正月上謂侍臣曰朕閒中肄書愛毫穎精妙稱順人意因嘆匠藝如此本之素治前代大儒君子皆是積勤造極今人學力未至便謂道難豈求道易匠藝也仁宗與宮僚鄒濟王汝玉徐善述等講說詩書詞賦之業辭翰並精書史會要仁宗萬幾之暇畱意翰墨嘗臨蘭亭帖賜沈度意法神韻唐之太宗不能過也名山藏典謨記宣宗讀書一目數行盡�皆舉經史百家莫不涉意翰墨圖畫隨意所在盡極精妙宣宗禦制集宣宗賜程南云艸書歌云朕幾務之暇遊心載籍及徧觀古人翰墨有契於懷嘗賦艸書歌以寓意焉以爾日侍之勞書以賜之艸書所自何所授初變楷法爲章奏當時作者最得名崔瑗杜度張伯英三人眞迹已罕見後來繼之有羲獻筆端變化妙入神逸態雄姿看勁健風驚電掣浮雲飛蛟龍奮躍猛虎馳漢晉艸法千載師張顚藏眞亦絕奇一代精藝才數輩遺墨千人萬人愛固知頓挫出腕力亦用飛動生神采古來篆今已何況隸艸愈多吾書豈必論工致誠懸有言當默識藝苑�言宣宗書出沈華亭兄弟而能於圓熟之外以遒勁發之書史會要宣宗時三楊蹇夏諸賢輔政泰交之際常有禦制詩歌必親灑宸翰賜之行雲流水飛動筆端眞天藻也其上紫泥爲廣運之寶袁中道遊居錄宣廟畫蟾吸樹上蟬禦書賜楊溥列朝詩集宣宗萬幾之暇遊戲翰墨點染寫生遂與宣和爭勝宣宗禦制山水圖歌序曰長春眞人劉淵然志存閒佚辭歸南京朕重其去也因取孔子仁智壽樂之旨援筆作山水圖賜之列卿紀貝泰爲祭酒宣廟召見便殿賜禦制招隱歌及翎毛二十四幅震澤集夏原吉誕辰上親繪壽星圖又親繪秋香梅竹二圖文禽非熊春霽魚遊春水圖賜焉圖繪寶鑑續纂宣廟禦筆有山水有人物有花果翎毛有艸虫上有年月及賜臣寶用不一有廣運之寶武英殿寶雍熙世人等圖書珊瑚网宣宗九鷥蘆雁二圖章皇帝聖能天縱一出自然若化工之於萬物因物賦形不待矯揉而各遂生成也敬觀二圖柳絲鳥毣細過於發一種生動之致又居然寫意家神逸品湧幢小品墨兔圖宣宗皇帝禦筆也圖以淡墨微圍其旁似碧空滿月上有丹桂花子垂垂下有瑞艸作紫白色兔居中間意態安閒眞是神物萬曆九年上禦文華殿宣召入直史臣王家屏沈懋張元忭劉元震鄧以贊入見取圖示之令賦詩復命曰輔臣以下皆可賦親書於軸並得自用圖記越三日詩成自大學士張居正而下三十有五人進禦上覽之甚喜彭公筆記景泰庚辰年四月六日辰刻上禦南燻殿召王翺李賢馬昂彭時呂原五人入侍命內侍鼓琴鼓者凡三人皆年十五六者上曰琴音和平足以養性情曩在南宮自撫一二曲今不暇及矣所傳曲調傳於太監李永昌永昌歷事先帝最精於琴是三人者皆不及也賢等對曰由此不輟亦可精妙因皆叩頭曰願皇上歌南風之詩以解民慍幸甚上起人賜金鑲鶴頂博帶一條皆親授五人者皆叩頭而出名山藏典謨記憲宗時禦翰墨作爲詩賦以賜大臣諸司章奏手自披閱字畫差錯亦蒙淸問臣下益兢業職事莫敢或欺書史會要憲宗嘗手題張三丰畫像聖藻仙容兩絕塵表圖繪寶鑑續纂憲廟孝廟禦筆皆神像上識以年月及寶書史會要孝宗酷愛沈度筆迹日臨百字以自課又令左右內侍書之畫史會要孝宗萬幾之暇遊筆自娛點刷精研妙得形似震澤集王鏊孝廟禦書贊云奮毫落紙思入混茫气吞顏柳勢壓鍾王淵停嶽峙玉質金相永陵編年史嘉靖五年八月上禦書十二字曰法祖安民奉天行道福善禍淫頒示輔臣國朝列卿紀嘉靖五年刑部尙書趙鑑致仕陛辭上特制詩一首書於龍箋賜之以寵其行名山藏典謨記嘉靖十二年五月上演馬南城還禦環碧殿召孚敬時獻夫鑾同觀之馬爲玉麟飛白玉馴碧玉驕照夜璧銀河練瑤池駿飛雲白凡七因使中官領四臣看花嘉樂館上乘玉麟飛轉禦重華殿召論時政賜灑饌服色賦君臣同遊詩世廟識余錄禦書視日儀刻石禮部寅淸堂前餐微子集昌平九龍池上有粹澤亭亭池兩榜世宗皇帝禦書也昌平山水記昌平東山口有小山曰平臺山成祖常駐蹕焉嘉靖十七年上幸平臺山禦題聖迹二字列朝詩集神宗諱翊鈞穆宗子畱心翰墨每攜大令鴨頭九帖虞世南臨樂毅論米芾文賦以自隨勸學詩一章禦書賜太監孫隆刻石吳中於愼行谷城山房筆麈上神

宗初卽位好爲大書內使環立求書者嘗數十紙而外廷臣僚得受賜者惟內閣講臣而已所賜江陵如弼予一人永保天命爾惟曲�汝作鹽梅及捧日精忠堂閣之扁字畫遒勁鸞回鳳舞時聖齡十餘歲矣甲戌四月賜輔臣張公居正宅揆保衡四字呂公調陽同心夾輔四字六卿正己率屬各一講臣六人責難陳善各一六人者丁公士美何公洛文陳公經邦許公國申公時行王公家屏也丙子張公位及愼行補入講幄上顧相君曰新講官二人尙未賜與大字內使已濡墨�上遂大書二幅賜位及愼行字畫比賜諸公者稍大莊勁勝前時禦齡已十五矣神廟聖學紀要萬曆二年三月辛丑頒給禦書於會極門責難陳善五幅賜日講官丁士美等敬畏二幅賜正字官徐繼申等燕都遊覽志武淸侯別業西北水中起髙樓五楹樓上復起一臺俯瞰玉泉諸山禦書靑天白日四字於中東西光華乾坤相對字各長二尺餘五石瓠神宗皇帝序艸韻辧體一書頗備古今翰墨之變又禦書金折扇賜諸宮人則行體也嘉善志毛尙忠爲工部主事光宗在東宮識其才手書承恩堂額賜之崇禎遺錄崇禎元年書敬天法祖扁額懸大殿兩楹書人心惟危道心惟微惟精惟一允執厥中十六字五石瓠崇禎皇帝艸書秀潤娟好自題視民如傷望道未見八字於便殿

宸翰部雜錄揚子聖人肆筆而成書唐會要劉洎上書曰紆寶思於天文則長河韜映摛玉筆於仙札則流霞成采固已錙銖萬代冠冕百王崔融集於鑠大禹顯允天徳龍畫傍分螺書匾刻竇臮述書賦我巨唐之膺休一六合而闡幽武功定文徳修髙祖運龍爪陳睿謀自我雄其神貌冠梁代之徽猷太宗則備集王書聖鑑旁啟𨿽躡閭井未登階陛質詎勝文貌能全體無風骨總法禮武后君臨藻翰時欽順天經而永保先業從人欲而不顧兼金睿宗垂文規模尙古飛五云而在天運三光以窺屍開元應干神武聰明風骨巨麗碑版崢嶸思如泉而吐鳳筆爲海而吞鯨夢溪筆談新五代史書唐昭宗幸華州登齊雲樓西北顧望京師作菩薩蠻辭三章其卒章曰野煙生碧樹陌上行人去安得有英雄迎歸大內中今此辭墨木猶在陜州一佛寺中紙札甚艸艸予頃年過陜曾一見之後人題跋多盈巨軸矣法書要錄宋文帝有子敬風骨翕煥爲美

