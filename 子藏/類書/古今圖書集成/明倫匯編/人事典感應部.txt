

感應部紀事韓詩外傳有殷之時�生湯之庭三日而大拱湯問伊尹曰何物也對曰谷樹也湯問何爲而生於此伊尹曰谷之出澤野物也今生天子之庭殆不吉也湯曰柰何伊尹曰臣聞妖者禍之先祥者福之先見妖而爲善卽禍不至見祥而爲不善則福不臻湯乃齋戒靜處夙興夜寐弔死問疾赦過賑窮七日而谷亡妖孽不見國家其昌說苑君道篇湯之時大旱七年雒坼川竭煎沙爛石於是使人持三足鼎祝三川教之祝曰政不節耶使人疾耶苞苴行耶讒夫昌耶宮室營耶女謁盛耶何不雨之極耶蓋言未已而天大雨故天之應人如影之隨形響之效聲者也帝王世紀湯時大旱殷史曰卜當以人禱湯曰吾所謂自當遂齋戒剪髮斷爪己爲牲禱於桑林之野告於上天已而雨大至博物志武王伐紂至孟津渡河大風波武王操戈秉麾麾之風波立霽書經金縢王出郊天乃雨反風禾則盡起二公命邦人凡大木所偃盡起而築之歲則大熟按注王出郊者成王自往迎公天乃反風感應如此之速洪範庶徵孰謂其不可信哉賈誼新書春秋篇晉文公出畋前驅還白前有大蛇髙若堤橫道而處文公曰還車而歸其禦曰臣聞祥則迎之妖則淩之今前有妖請以從君者攻之文公曰不可吾聞之曰天子夢惡則修道諸侯薨惡則修政大夫夢惡則修官庶人夢惡則修身若是則禍不至今我有失行而天昭以戒我若攻之是逆天命也乃歸齋宿而請於廟孤實不不能尊道吾罪一執政不賢左右不良吾罪二飾政不謹民人不信吾罪三本務不修以咎百姓吾罪四齊肅不莊粢盛不潔吾罪五請興賢遂能而章徳行善以導百姓毋復前過乃退而修政居三日而夢天誅大蛇曰爾何敢當明君之路文公覺使人視之蛇已魚爛矣博物志魯陽公與韓戰酣而日暮援戈麾之日反三捨燕太子丹質於秦秦王遇之無禮不得意思欲歸請於秦王王不聽謬言曰令烏頭白馬生角乃可丹仰而嘆烏卽頭白俯而嗟馬生角秦王不得已而遣之爲機法之橋欲陷丹丹驅馳過之而橋不發遁到關關門不開丹爲�鳴於是眾�悉鳴遂歸說苑貴徳篇於公爲縣獄吏決曹掾決獄平法未嘗有所冤東海有孝婦無子少寡養其姑甚謹其姑欲嫁之終不肯其姑告鄰之人曰孝婦養我甚謹我哀其無子守寡曰久我老累丁壯柰何其後母自經死母女告吏曰孝婦殺我母吏捕孝婦孝婦辭不殺姑吏欲毒治孝婦自誣服具獄以上府於公以爲養姑十年以孝聞此不殺姑也太守不聽竟殺孝婦郡中枯旱三年後太守至卜求其故於公曰孝婦不當死前太守彊殺之咎當在此於是殺牛祭孝婦冢太守以下自至焉天立大雨歲丰熟後漢書耿恭傳恭屯金蒲城北單於擊車師恭遣司馬將兵三百人救之皆爲所歿恭以疏勒城傍有澗水可固乃引兵據之匈奴來攻遂於城下擁絕澗水恭於城中穿井十五丈不得水吏士渴乏笮馬糞汁而飲之恭仰嘆曰聞昔貳師將軍拔佩刀剌山飛泉湧出今漢徳神明豈有窮哉乃整衣服向井再拜爲吏士禱有頃水泉奔出眾皆稱萬歲乃令吏士揚水以示虜虜出不意以爲神明遂引去宋均傳均遷九江太守郡多虎暴數爲民害常幕設檻�而猶多傷害均到下記屬縣曰夫虎豹在山黿鼉在水各有所托且江淮之有猛獸猶北士之有�豚也今爲民患咎在殘吏而勞勤張捕非憂卹之本也其務退姦貪思進忠善可一去檻�除削課制其後傳言虎相與東遊渡江中元元年山陽楚沛多蝗其飛至九江界者輒東西散去由是名稱遠近諒輔傳輔字漢儒廣漢新都人也仕郡爲五官掾時夏大旱太守自出祈禱山川連日無所降輔乃自暴庭中慷慨�曰輔爲股肱不能進諫納忠薦賢退惡和調陰陽承順天意至令天地否隔萬物焦苦百姓喁喁無所訴告咎盡在輔今郡太守攺服責己爲民祈福精誠懇到未有感徹輔今敢自祈請若至日中不雨乞以身塞無狀於是積薪柴聚茭茅以自環構火其傍將自焚焉未及日中時而天云晦合須叟澍雨一郡沾潤世以此稱其至誠孟嘗傳嘗字伯周會稽上虞人也其先三世爲郡吏並伏節死難嘗少修操行仕郡爲戶曹史上虞有寡婦至孝養姑姑年老壽終夫女弟先懷嫌忌乃誣婦厭苦供養加鴆其母列訟縣庭郡不加尋察遂結竟其罪嘗先知枉狀備言之於太守太守不爲理嘗哀泣外門因謝病去婦竟冤死自是郡中連旱二年禱請無所獲後太守殷丹到官訪問其故嘗詣府具陳寡婦冤誣之事因曰昔東海孝婦感天致旱於公一言甘澤時降宜戮訟者以謝冤魂庶幽枉獲申時雨可期丹從之卽刑訟女而祭婦墓天應澍雨稼穡以登戴封傳封遷西華令時汝潁有蝗災獨不入西華界時督郵行縣蝗忽大至督郵其日卽去蝗亦頓除一境奇之其年大旱封禱請無獲乃積薪坐其上以自焚火起而大雨暴至林邑記王範文先是爲人牧牛洞中得鯉魚私將還欲食之其主檢求文恐紿曰將礪石還非魚也主往看果是石文知異看石有鐵鑄石爲兩刀祝曰魚爲刀若斫石入者文當爲此國王斫石卽入人情漸附之佛國記摩竭提國王作地獄治罪人比丘爲說法王得信解卽壞地獄悔前所作眾惡由是信重三寶常至貝多樹下悔過自責受八齋王夫人問王常遊何處羣臣答言恆在貝多樹下夫人伺王不在時遣人伐其樹倒王來見之迷悶�地諸臣以水灑面良久乃蘇王卽以磚累四邊以百罌牛乳灌樹根身四布地作是誓言若樹不生我終不起誓已樹便卽根上而生以至於今今髙減十丈晉書石勒載記勒僭卽皇帝位時大旱勒親臨廷尉錄囚徒五歲刑以下皆輕決遣之重者賜酒食聽沐浴一須秋論還未及宮澍雨大降隋書張季珣傳季珣父祥開皇中累遷並州司馬仁壽末漢王諒舉兵反遣其將劉建略地燕趙至井陘祥勒兵拒守建攻之復縱火燒其郭下祥見百姓驚駭其城側有西王母廟祥登城望之再拜號泣而言曰百姓何罪致此焚燒神其有靈可降雨相救言訖廟上雲起須臾驟雨其火遂滅大唐新語張楚金爲周興構陷將刑仰天嘆曰皇天后土豈不察忠臣乎柰何以無辜獲罪因泣下市人爲之歔欷須臾陰雲四塞若有所感旋降敕免刑宣未訖天開朗慶雲紛郁時人感其忠正孝悌之報張柬之旣遷則天於上陽宮中宗猶以皇太子監國告武氏之廟時累日陰翳侍禦史崔渾奏曰方今國命初復正當徽號稱唐順萬姓之心柰何告武氏廟廟宜毀之復唐鴻業天下幸甚中宗深納之制命旣行陰雲四除萬里澄廓咸以爲天人之應云仙雜記樂工廉郊師於曹綱綱曰教授人多矣未有此性靈弟子也郊常池上彈蕤賓調忽聞芰荷間有物跳躍出岸乃方響一片有知者識是蕤賓鐵也指撥精妙致律呂相應物類相感耳酉陽雜俎李彥佐在滄景太和九年有詔詔浮陽兵北渡黃河時冬十二月至濟南郡使擊冰延舟冰觸舟舟覆詔失李公驚懼不寢食六日鬢髮暴白至貌侵膚削從事亦訝其儀形也乃令津吏不得詔盡死吏懼且請公一祝沈浮於河吏憑公誠明以死索之李公乃令具爵酒言祝傳語詰河伯其旨曰明天子在上川瀆山嶽祝史咸秩予境之內祀未嘗匱爾河伯洎鱗之長當衛天子詔何返溺之予或不獲予齋告於天天將謫爾吏酹冰辭已忽有聲如震河冰中斷可三十丈吏知李公精誠已達乃沈鉤索一釣而出封角如舊惟篆印微濕耳李公所至令務嚴簡推誠於物著於官下如河水色渾駛流大木與纖芥頃而千里矣安有舟覆六日一酹而堅冰陷一釣而沈詔獲得非精誠之至乎南唐近事升元格盜物直三緡者處極法廬陵村落間有豪民暑雨初霽曝衣篋於庭中失新潔衾服不少許計其資直不下數十千居遠僻遠人罕經行惟一貧人鄰垣而已周訪蹤狀必爲鄰人盜之乃訴於邑邑白郡郡命吏按驗歸罪於貧人詐服爲盜詰其贓卽言散鬻於市蓋不勝捶掠也赴法之日冤聲動人長吏察其詞色似非盜者未卽刑戮遂具案聞於朝廷烈祖命員外郎蕭儼覆之儼持法明辧甚有理聲受命之日乃絕葷茹蔬齋戒自理冥禱神祇晝夜兼行佇雪冤枉至郡之日索案詳酌始末迄無他狀儼是夕復焚香於庭稽首冥禱願降儆戒將行大辟翊日天气融和忽有雷雨自西北起至失物之家震死一牛盡剖其腹腹中得所失衣物乃是爲牛所啖猶未消潰遂赦貧民而儼獲大用劉信攻南康終月不下義祖譴信使者而杖之詈曰語劉信要背卽背何疑之甚也信聞命大怖並力急攻次宿而下凱旋之日師至新林浦犒錫不至亦無所存勞他日謁見義祖命諸元勛爲六博之戲以紓前意信酒酣掬六骰於手曰令公疑信欲背者傾西江之水終難自滌不負公當一擲徧赤誠如前旨則眾彩而已信當自拘不煩刑吏耳義祖免釋不暇投之於盆六子皆赤義祖賞其精誠昭感復待以忠貞焉虛谷閒抄太祖天性不好殺其取江南也戒曹秦王潘鄭王曰江南本無罪但朕欲大一統容他不得卿等勿妄殺人曹潘兵臨城久不下乃奏曰兵久無功不殺無以立威太祖覽之赫怒批還其奏曰朕寧不得江南不可妄殺也詔至城已破計城破日乃批狀時也天人相感如此東軒筆錄熙寧十年夏京輔大旱上以祈禱未應聖慮焦勞一夕夢異僧吐雲霧致雨翊日甘澍滂足遂以其像求之旁閣中乃第十尊羅漢也上之精虔感應如此時集賢王丞相珪有賀雨詩略曰良弼爲霖孤宿望神僧作霧應精求卽其事也

感應部藝文一

演連珠

晉陸機臣聞鑑之積也無厚而照有重淵之深目之察也有畔而�周天壤之際何則應事以精不以形造物以神不以器是以萬邦凱樂非悅鐘鼓之娛天下歸仁非感玉帛之惠臣聞積實𨿽微必動於物崇虛𨿽廣不能移心是以都人冶容不悅西施之影乘馬班如不輟泰山之陰臣聞觸非其類𨿽疾不應感以其方𨿽微則順是以商飆漂山不興盈尺之雲谷風乘條必降彌天之潤故暗於治者唱繁而和寡審乎物者力約而功峻

範連珠

宋顏延之蓋聞匹夫履順則天地不違一物投誠則神明可交事有微而愈著理有暗而必昭是以魯陽傾首離光爲之反舍有鳥拂波河伯爲之不潮蓋聞北邙之髙魏君不能削谷洛之斗周王不能攺是以愚公何徳遂荷鍤而移山精衛何禽欲銜石而塞海

連珠二首

梁沈約臣聞烈風𨿽震不斷蔓艸之根朽壤誠微遂霣崇山之峭是以一夫不加威於赫怒千乘必致亡於巧笑臣聞鳴籟受響非有志於要風涓流長邁寧厝心於歸海是以萬竅怒號不叩而咸應百川是納用卑而爲宰

象耕鳥耘辧

唐陸龜蒙世謂舜之在下也田於歷山象爲之耕鳥爲之耘聖徳感召也如是余曰斯異術也何聖徳與孔子敍書於舜曰浚哲文明聖徳止於是而足矣何感召之云云乎然象耕鳥耘之說吾得於農家請試辧之吾觀耕者行端文粹有而字徐起撥欲深獸之形魁者無出於象行必端履必深法其端深故曰象耕耘者去莠舉手務疾而畏晚鳥之啄食務疾而畏奪法其疾畏故曰鳥耘試禹之績大成而後薦之於天其爲端且深非得於象耕乎去四凶恐害於政其爲政疾且畏非得於鳥耘乎不然則雷澤之漁河濱之陶一無感召何也豈聖人有時而不徳耶孟子曰堯舜與人同耳而好事者張以就其�非聖人之意也吾病其說之近於異端驅之使合於道人其從我乎𨿽不從吾亦不能變其說

感應部總論易經

幹卦九五曰飛龍在天利見大人何謂也子曰同聲相應同气相求水流濕火就燥雲從龍風從虎聖人作而萬物�本乎天者親上本乎地者親下則各從其類也本

義作起也物猶人也�釋利見之意也本乎天者謂動物本乎地者謂植物物各從其類聖人人類之首也故興起於上則人皆見之大全

朱子曰本乎

天者親上凡動物首向上是親乎上人類是也本乎地者親下凡植物本向下是親乎下艸木是也禽獸首多橫生所以�智此本康節說臨川吳氏曰鶴鳴而子和雄鳴而雌應一�鳴而眾�皆鳴同聲相應也日火之精而取火於日月水之精而取水於月磁石鐵之母而可以引鐵同气相求也濕者下地故水之流趨之燥者幹物故火之然就之龍興則致云雲從龍也虎嘯則風生風從虎也凡此六者皆同類相感召聖人與人亦同類故作於上而萬物咸�之

咸卦咸亨利貞取女吉

程傳

咸感也不曰感者咸有皆義男女交相感也物之相感莫如男女而少復甚焉本義

艮止則感之專

兌說則應之至彖曰咸感也柔上而剛下二气感應以相與止而說男下女是以亨利貞取女吉也天地感而萬物化生聖人感人心而天下和平觀其所感而天地萬物之情可見矣程

傳旣言男女相感之義復推極感道以盡天地之理

中孚九二九二鳴鶴在陰其子和之我有好爵吾與爾靡之本義

九二中孚之實而九五亦以中孚之實應之故有鶴鳴子和我爵爾靡之象鶴在陰謂九居二好爵謂得中靡與縻同言懿徳人之所好故好爵𨿽我之所獨有而彼亦系戀之也書經

洪範曰休徵曰肅時雨若曰乂時暘若曰哲時燠若曰謀時寒若曰聖時風若曰咎徵曰狂恆雨若曰僭恆暘若曰豫恆燠若曰急恆寒若曰蒙恆風若注

在天爲五行在人爲五事五事修則休徵各以類應之五事失則咎徵各以類應之自然之理也然必曰某事得則某休徵應某事失則某咎徵應則亦膠固不通而不足與語造化之妙矣天人之際未易言也失得之機應感之微非知道者孰能識之哉大全

朱子曰人主之行事與天地相爲流通

故行有善惡則气各以類而應然感應之理非謂行此一事卽有此一應統而言之一徳修則凡徳必修一气和則凡气必和固不必曰肅自致雨無與於暘乂自致暘無與於雨但徳修而气必和矣分而言之則徳各有方气各有象肅者雨之類乂者暘之類求其所以然之故固各有所當也管子

宙合篇夫天地一險一易若鼓之有揨擿擋則擊言苟有唱之必有和之和之不差因以盡天地之道景不爲曲物直響不爲惡聲美是以聖人明乎物之性者必以其類來也故君子繩繩乎愼其所先文子

上徳老子曰山致其髙而雲雨起焉水致其深而蛟龍生焉君子致其道而徳澤流焉夫有陰徳者必有陽報有隱行者必有昭名樹黍者不獲稷樹怨者無報徳孔子家語

六本孔子曰無體之禮敬也無服之喪哀也無聲之樂歡也不言而信不動而威不施而仁志夫鐘之音怒而擊之則武憂而擊之則悲其志變者聲亦隨之故志誠感之通於金石而況人乎荀子

勸學篇物類之起必有所始榮辱之來必象其徳肉腐出虫魚枯生�怠慢忘身禍乃作彊自取柱柔自取束邪穢在身怨之所構施薪若一火就燥也平地若一水就濕也艸木疇生禽獸羣焉物各從其類也是故質的張而弓矢至焉林木茂而斧斤至焉樹成蔭而眾鳥息焉酰酸而蚋聚焉故言有召禍也行有招辱也君子愼其所立乎春秋繁露

同類相動篇今平地注水去燥就濕均薪施火去濕就燥百物其去所與異而從其所與同故气同則會聲比則應其驗皦然也試調琴瑟而錯之鼓其宮則他宮應之鼓其商則他商應之五音比而自鳴非有神其數然也美事召美類惡事召惡類類之相應而起也如馬鳴則馬應之帝王之將興也其美祥亦先見其將亡也妖孽亦先見物故以類相召也故以龍致雨以扇逐暑軍之所處以棘楚美惡皆有從來以爲命莫知其處所天將陰雨人之病故爲之先動是陰相應而起也天將欲陰雨又使人欲睡臥者陰气也有憂亦使人臥者是陰相求也有喜者使人不欲臥者是陽相索也水得夜益長數分東風而酒湛溢病者至夜而疾益甚�至幾明皆鳴而相薄其气益精故陽益陽而陰益陰陽陰之气因可以類相益損也天有陰陽人亦有陰陽天地之陰气起而人之陰气應之而起人之陰气起而天地之陰气亦宜應之而起其道一也明於此者欲致雨則動陰以起陰欲止雨則動陽以起陽故致雨非初也而疑於神者其理微妙也非獨陰陽之气可以類進退也𨿽不祥禍福所從生亦由是也無非己先起之而物以類應之而動者也故聰明聖神內視反聽言爲明聖內視反聽故獨明聖者知其本心皆在此耳故琴瑟報彈其宮他宮自鳴而應之此物之以類動者也其動以聲而無形人不見其動之形則謂之自鳴也又相動無形則謂之自然其實非自然也有使人之然者矣物固有實使之其使之無形尙書傳言周將興之時有大赤鳥�谷之種而集王屋之上者武王喜諸大夫皆喜周公曰茂哉茂哉天之見此以勸之也恐恃之淮南子

天文訓物類相動本標相應故陽燧見日則燃而爲火方諸見月則津而爲水虎嘯而谷風至龍舉而景云屬麒麟斗而日月食鯨魚死而彗星出蠶珥絲而商弦絕賁星墜而勃海決人主之情上通於天故誅暴則多飄風枉法令則多虫螟殺不辜則國赤地令不收則多淫雨

覽冥訓昔者師曠奏白雪之音而神物爲之下降風雨暴至平公癃病晉國赤地庶女叫天雷電下擊景公臺隕支體傷折海水大出夫瞽師庶女位賤尙權輕飛羽然而專精厲意委務積神上通九天激厲至精由此觀之上天之誅也𨿽在曠虛幽閒遼遠隱匿重襲石室界障險阻無所逃之亦明矣武王伐紂渡於孟津陽侯之波逆流而擊疾風晦冥人馬不相見於是武王左操黃鉞右秉白旄瞋目而撝之曰余任天下誰敢害吾意者於是風濟而波罷魯陽公與韓構難戰酣日暮援戈而撝之日爲之反三捨夫全性保眞不虧其身遭急迫難精通於天若乃未始出其宗者何爲而不成夫死生同域不可脇淩勇武一人爲三軍雄彼直求名耳而能自要者尙猶若此又況夫宮天地懷萬物而友造化含至和值偶於人形觀九鉆一知之所不知而心未嘗死者乎昔雍門子以哭見孟嘗君已而陳辭通意撫心發聲孟嘗君爲之增欷歍唈流涕狼戾不可止精神形於內而外諭哀於人心此不傳之道使俗人不得其君形者而效其容必爲人笑故蒲且予之連鳥於百仞之上而詹何之鶩魚於大淵之中此皆得淸淨之道太浩之和也夫物類之相應元妙深微知不能論辯不能解故東風至而酒湛溢蠶珥絲而商弦絕或感之也畫隨灰而月運闕鯨魚死而彗星出或動之也故聖人在位懷道而不言澤及萬民君臣乖心則背譎見於天神气相應徵矣故山云艸莽水雲魚鱗旱雲煙火涔雲波水各象其形類所以感之夫陽燧取火於日方諸取露於月天地之間巧歷不能舉其數手徵忽恍不能覽其光然以掌握之中引類於太極之上而水火可立致者陰陽同气相動也此傅說之所以騎辰尾也故至陰飂飂至陽赫赫兩者交接成和而萬物生焉眾雄而無又何化之所能造乎

主術訓至精之所動若春气之生秋气之殺也𨿽馳傳騖置不若此其亟故君人者其猶射者乎於此毫末於彼尋常矣故愼所以感之也夫榮啟期一彈而孔子三日樂感於和鄒忌一徽而威王終夕悲感於憂動諸琴瑟形諸音聲而能使人爲之哀樂縣法設賞而不能移風易俗者其誠心弗施也�戚商歌車下桓公喟然而寤矣至精入人深矣湯之時七年旱以身禱於桑林之際而四海之云湊千里之雨至抱質效誠感動天地神諭方外令行禁止豈足爲哉

說山訓行合趨同千里相從行不合趨不同對門不通海水𨿽大不受胔芥日月不應非其气君子不容非其類也人不愛倕之手而愛己之指不愛江漢之珠而愛己之鉤以束薪爲鬼以火煙爲气以束薪爲鬼朅而走以火煙爲气殺豚烹狗先事如此不如其後

說林訓山云蒸柱礎潤茯苓掘兔絲死一家失熛百家皆燒讒夫陰謀百姓暴骸行者思於道而居者夢於�慈母吟於巷適子懷於荊赤肉懸則烏鵲集鷹隼鷙則眾鳥散物之散聚交感以然

修務訓秦楚燕魏之也異轉而皆樂九夷八狄之哭也殊聲而皆悲一也夫者樂之徵也哭者悲之效也憤於中則應於外故在所以感

泰族訓聖人者懷天心聲然能動化天下者也故精誠感於內形气動於天則景星見黃龍下祥鳳至醴泉出嘉榖生河不滿溢海不溶波論衡

感虛篇儒者傳書言堯之時十日並出萬物燋枯堯上射十日九日去一日常出此言虛也夫人之射也不過百步矢力盡矣日之行也行天星度天之去人以萬里數堯上射之安能得日使堯之時天地相近不過百步則堯射日矢能及之過百步不能得也假使堯時天地相近堯射得之猶不能傷日傷日何肯去何則日火也使在地之火附一把炬人從旁射之𨿽中安能滅之地火不爲見射而滅天火何爲見射而去此欲言堯以精誠射之精誠所加金石爲虧蓋誠無堅則亦無遠矣夫水與火各一性也能射火而滅之則當射水而除之洪水之時泛濫中國爲民大害堯何不推精誠射而除之堯能射日使火不爲害不能射河使水不爲害夫射水不能卻水則知射日之語虛非實也或曰日气也射𨿽不及精誠滅之夫天亦遠使其爲气則與日月同使其爲體則與金石等以堯之精誠滅日虧金石上射日則能穿天乎世稱桀紂之惡射天而毆地譽髙宗之徳政消桑谷今堯不能以徳滅十日而必射之是徳不若髙宗惡與桀紂同也安能以精誠獲天之應也傳書言武王伐紂渡孟津陽侯之波逆流而擊疾風晦冥人馬不見於是武王左操黃鉞右執白旄瞋目而麾之曰余在天下誰敢害吾意者於是風霽波罷此言虛也武王渡孟津時士眾喜樂前歌後舞天人同應人喜天怒非實宜也前歌後舞未必其實麾風而止之迹近爲虛夫風者气也論者以爲天地之號令也武王誅紂是乎天當安靜以佑之如誅紂非乎而天風者怒也武王不奉天令求索己過瞋目言曰余在天下誰敢害吾者重天怒增己之惡也風何肯止父母怒子不攺過瞋目大言父母肯貰之乎如風天所爲禍气自然是亦無知不爲瞋目麾之故止夫風猶雨也使武王瞋目以旄麾雨而止之乎武王不能止雨則亦不能止風或時武王適麾之風偶自止世褒武王之徳則謂武王能止風矣傳書言魯襄公與韓戰戰酣日暮公援戈而麾之日爲之反三捨此言虛也凡人能以精誠感動天專心一意委務積神精通於天天爲變動然尙未可謂然襄公志在戰爲日暮一麾安能令日反使聖人麾日日終不反襄公何人而使日反乎鴻範曰星有好風星有好雨日月之行則有冬有夏月之從星則有風雨夫星與日月同精日月不從星星輒復變明日月行有常度不得從星之好惡也安得從襄公之所欲星之在天也爲日月捨猶地有郵亭爲長吏廨也二十八捨有分度一捨十度或增或減言日反三捨乃三十度也日日行一度一麾之間反三十日時所在度也如謂捨爲度三度亦三日行也一麾之間令日卻三日也宋景公推誠出三善言熒惑徙三捨實論者猶謂之虛襄公爭鬥惡日之暮以此一戈麾無誠心善言日爲之反殆非其意哉且日火也聖人麾火終不能卻襄公麾日安能使反或時戰時日正卯戰迷謂日之暮麾之轉左曲道日若卻世好神怪因謂之反不道所謂也傳書言荊軻爲燕太子謀刺秦王白虹貫日衛先生爲秦畫長平之事太白蝕昴此言精感天天爲變動也夫言白虹貫日太白蝕昴實也言荊軻之謀衛先生之畫感動皇天故白虹貫日太白蝕昴者虛也夫以筋撞鐘以算擊鼓不能鳴者所用撞擊之者小也今人之形不過七尺以七尺形中精神欲有所爲𨿽積銳意猶筋撞鐘算擊鼓也安能動天精非不誠所用動者小也且所欲害者人也人不動天反動乎問曰人之害气能相動乎曰不能豫讓欲害趙襄子襄子心動貫髙欲篡髙祖髙祖亦心動二子懷精故兩主振感曰禍變且至身自有怪非適人所能動也何以驗之時或遭狂人於途以刃加己狂人未必念害己身也然而己身先時已有妖怪矣由此言之妖怪之至禍變自凶之象非欲害己者之所爲也且凶之人卜得惡兆筮得凶卦出門見不吉占危睹禍气禍气見於面猶白虹太白見於天也變見於天妖出於人上下適然自相應也傳書言燕太子丹朝於秦不得去從秦王求歸秦王執畱之與之誓曰使日再中天雨粟令烏白頭馬生角廚門木象生肉足乃得歸當此之時天地佑之日爲再中天雨粟烏白頭馬生角廚門木象生肉足秦王以爲聖乃歸之此言虛也燕太子丹何人而能動天聖人之拘不能動天太子丹賢者也何能致此夫天能佑太子生諸瑞以免其身則能和秦王之意以解其難見拘一事而易生瑞五事而難捨一事之易爲五事之難何天之不憚勞也湯困夏臺文王拘羑里孔子厄陳蔡三聖之困天不能佑使拘之者睹佑知聖出而尊厚之或曰拘三聖者不與三誓三聖心不願故佑聖之瑞無因而至天之佑人猶借人以物器矣人不求索則弗與也曰太子願天下瑞之時豈有語言乎心願而已然湯閉於夏臺文王拘於羑里時心亦願出孔子厄陳蔡心願食天何不令夏臺羑里關鑰毀敗湯文涉出雨粟陳蔡孔子食飽乎太史公曰世稱太子丹之令天雨粟馬生角大抵皆虛言也太史公書漢世實事之人而云虛言近非實也傳書言杞梁氏之妻向城而哭城爲之崩此言杞梁從軍不還其妻痛之向城而哭至誠悲痛精气動城故城爲之崩也夫言向城而哭者實也城爲之崩者虛也夫人哭悲莫過雍門子雍門子哭對孟嘗君孟嘗君爲之於邑蓋哭之精誠故對向之者淒愴感慟也夫雍門子能動孟嘗之心不能感孟嘗衣者衣不知惻怛不以人心相關通也今城土也土猶衣也無心腹之藏安能爲悲哭感慟而崩使至誠之聲能動城土則其對林木哭能折艸破木乎向水火而泣能湧水滅火乎夫艸木水火與土無異然杞梁之妻不能崩城明矣或時城適自崩杞梁妻適哭下世好虛不原其實故崩城之名至今不滅傳書言鄒衍無罪見拘於燕當夏五月仰天而嘆天爲隕霜此與杞梁之妻哭而崩城無以異也言其無罪見拘當夏仰天而嘆實也言天爲之雨霜虛也夫萬人舉口並解吁嗟猶未能感天鄒衍一人冤而一嘆安能下霜鄒衍之冤不過曾子伯奇曾子見疑而吟伯奇被逐而歌疑與拘同吟歌與嘆等曾子伯奇不能致寒鄒衍何人獨能雨霜被逐之冤尙未足言申生伏劍子胥刎頸實孝而賜死誠忠而被誅且臨死時皆有聲辭聲辭出口與仰天嘆無異天不爲二子感動獨爲鄒衍動豈天痛見拘不悲流血哉伯奇冤痛相似而感動不同也夫熯一炬火爨一鑊水終日不能熱也倚一尺冰置庖廚中終夜不能寒也何則微小之感不能動大巨也今鄒衍之嘆不過如一炬尺冰而皇天巨大不徒鑊水庖廚之醜類也一仰天嘆天爲隕霜何天之易感霜之易降也夫哀與樂同喜與怒均衍興怨痛使天下霜使衍蒙非望之賞仰天而笑能以冬時使天熱乎變復之家曰人君秋賞則溫夏罰則寒寒不累時則霜不降溫不兼日則冰不釋一夫冤而一嘆天輒下霜何气之易變時之易轉也寒溫自有時不合變復之家且從變復之說或時燕王好用刑寒气應至而衍囚拘而嘆嘆時霜適自下世見適嘆而霜下則謂鄒衍嘆之致也傳書言師曠奏白雪之曲而神物下降風雨暴至平公因之癃病晉國赤地或言師曠淸角之曲一奏之有雲從西北起再奏之大風至大雨隨之裂帷幕破俎豆墮廊瓦坐者散走平公恐懼伏乎廊室晉國大旱赤地三年平公癃病夫白雪與淸角或同曲而異名其禍敗同一實也傳書之家載以爲是世俗觀見信以爲然原省其實殆虛言也夫淸角何音之聲而致此淸角木音也故致風而如木爲風雨與風俱三尺之木數弦之聲感動天地何其神也此復一哭崩城一嘆下霜之類也師曠能鼓淸角必有所受非能質性生出之也其初受學之時宿昔習弄非直一再奏也審如傳書之言師曠學淸角時風雨當至也傳書言瓠芭鼓瑟淵魚出聽師曠鼓琴六馬仰秣或言師曠鼓淸角一奏之有元鶴二八自南方來集於廊門之危再奏之而列三奏之延頸而鳴舒翼而舞音中宮商之聲聲吁於天平公大悅坐者皆喜尙書曰擊石拊石百獸率舞此𨿽奇怪然尙可信何則鳥獸好悲聲耳與人耳同也禽獸見人欲食亦欲食之聞人之樂何爲不樂然而魚聽仰秣元鶴延頸百獸率舞蓋具其實風雨之至晉國大旱赤地三年平公癃病殆虛言也或時奏淸角時天偶風雨風雨之後晉國適旱平公好樂喜笑過度偶發癃病傳書之家信以爲然世人觀見遂以爲實實者樂聲不能致此何以驗之風雨暴至是陰陽亂也樂能亂陰陽則亦能調陰陽也王者何須修身正行擴施善政使鼓調陰陽之曲和气自至太平自立矣傳書言湯遭七年旱以身禱於桑林自責以六過天乃雨或言五年禱辭曰餘一人有罪無及萬夫萬夫有罪在餘一人天以一人之不敏使上帝鬼神傷民之命於是剪其發麗其手自以爲牲用祈福於上帝上帝甚說時雨乃至言湯以身禱於桑林自責若言剪髮麗手自以爲牲用祈福於帝者實也言雨至爲湯自責以身禱之故殆虛言也孔子疾病子路請禱孔子曰有諸子路曰有之誄曰禱爾於上下神祇孔子曰丘之禱久矣聖人修身正行素禱之日久天地鬼神知其無罪故曰禱久矣易曰大人與天地合其徳與日月合其明與四時合其敍與鬼神合其吉凶此言聖人與天地鬼神同徳行也卽須禱以得福是不同也湯與孔子俱聖人也皆素禱之日久孔子不使子路禱以治病湯何能以禱得雨孔子素禱身猶疾病湯亦素禱歲猶大旱然則天地之有水旱猶人之有疾病也疾病不可以自責除水旱不可以禱謝去明矣湯之致旱以過乎是不與天地同徳也今不以過致旱乎自責禱謝亦無益也人形長七尺形中有五常有癉一作瘴熱之病深自克責猶不能愈況以廣大之天自有水旱之變湯用七尺之形形中之誠自責禱謝安能得雨邪人在層臺之上人從層臺下叩頭求請臺上之物臺上之人聞其言則憐而與之如不聞其言𨿽致誠區區終無得也夫天去人非徒層臺之髙也湯𨿽自責天安能聞知而與之雨乎夫旱火變也湛水異也堯遭洪水可謂湛矣堯不自責以身禱祈必舜禹治之知水變必須治也除湛不以禱祈除旱亦宜如之由此言之湯之禱祈不能得雨或時旱久時當自雨湯以旱久亦適自責世人見雨之下隨湯自責而至則謂湯以禱祈得雨矣傳書言倉頡作書天雨粟鬼夜哭此言文章興而亂漸見故其妖變致天雨粟鬼夜哭也夫言天雨粟鬼夜哭實也言其應倉頡作書虛也夫河出圖洛出書聖帝明王之瑞應也圖書文章與倉頡所作字畫何以異天地爲圖書倉頡作文字業與天地同指與鬼神合何非何惡而致雨粟神哭之怪使天地鬼神惡人有書則其出圖書非也天不惡人有書作書何非而致此怪或時倉頡適作書天適雨粟鬼偶夜哭而雨粟鬼神哭自有所爲世見應書而至則謂作書生亂敗之象應事而動也天雨谷論者謂之從天而下變而生如以雲雨論之雨谷之變不足怪也何以驗之夫雲雨出於丘山降散則爲雨矣人見其從上而墜則謂之天雨水也夏日則雨水冬日天寒則雨凝而爲雪皆由雲气發於丘山不從天上降集於地明矣夫谷之雨猶復云布之亦從地起因與疾風俱飄參於天集於地人見其從天落也則謂之天雨谷建武三十一年中陳畱雨谷谷下蔽地案視谷形若茨而黑有似於稗實也此或時夷狄之地生出此谷夷狄不粒食此谷生於艸野之中成熟垂委於地遭疾風暴起吹揚與之俱飛風衰谷集墜於中國中國見之謂之雨谷何以效之野火燔山澤山澤之中艸木皆燒其葉爲灰疾風暴起吹揚之參天而飛風衰葉下集於道路夫天雨谷者艸木葉燒飛而集之類也而世以爲雨谷作傳書者以變怪天主施气地主產物有葉實可啄食者皆地所生非天所爲也今谷非气所生須土以成𨿽云怪變怪變因類生地之物更從天集生天之物可從地出乎地之有萬物猶天之有列星也星不更生於地谷何獨生於天乎傳書又言伯益作井龍登元云神棲昆侖言龍井有害故龍神爲變也夫言龍登元雲實也言神棲昆侖又言爲作井之故龍登神去虛也夫作井而飲耕田而食同一實也伯益作井致有變動始爲耕耘者何故無變神農之橈木爲耒教民耕耨民始食穀谷始播種耕土以爲田鑿地以爲井井出水以救渴田出谷以拯饑天地鬼神所欲爲也龍何故登元云神何故棲昆侖夫龍之登元云古今有之非始益作井而乃登也方今盛夏雷雨時至龍多登云云一有風興字龍相應龍乘雲雨而行物類相致非有爲也堯時五十之民擊壤於塗觀者曰大哉堯之徳也擊壤者曰吾日出而作日入而息鑿井而飲耕田而食堯何等力堯時已有井矣唐虞之時豢龍禦龍龍常在朝夏末政衰龍乃隱伏非益鑿井龍登云也所謂神者何神也百神皆是百神何故惡人爲井使神與人同則亦宜有飲之欲有飲之欲憎井而去非其實也夫益殆不鑿井龍不爲鑿井登云神不棲於昆侖傳書意妄造生之也傳書言梁山崩壅河三日不流晉君憂之晉伯宗以輦者之言令景公素縞而哭之河水爲之流通此虛言也夫山崩壅河猶人之有癰腫血脈不通也治癰腫者可復以素服哭泣之聲治乎堯之時洪水滔天懷山襄陵帝堯吁嗟博求賢者水變甚於河壅堯憂深於景公不聞以素縞哭泣之聲能厭勝之堯無賢人若輦者之術乎將洪水變大不可以聲服除也如素縞而哭悔過自責也堯禹之治水以力役不自責梁山堯時山也所壅之河堯時河也山崩河壅天雨水踴二者之變無以殊也堯禹治洪水以力役輦者治壅河用自責變同而治異人鈞而應殊殆非賢聖變復之實也凡變復之道所以能相感動者以物類也有寒則復之以溫溫復解之以寒故以龍致雨以刑逐暑皆緣五行之气用相感勝之山崩壅河素縞哭之於道何意乎此或時河壅之時山初崩土積聚水未盛三日之後水盛土散稍壞沮矣壞沮水流竟注東去遭伯宗得輦者之言因素縞而哭哭之因流流時謂之河變起此而復其實非也何以驗之使山恆自崩乎素縞哭無益也使其天變應之宜攺政治素縞而哭何政所攺而天變復乎傳書言曾子之孝與母同气曾子出薪於野有客至而欲去曾母曰願畱參方到卽以右手搤其左臂曾子左臂立痛卽馳至問母臂何故痛母曰今者客來欲去吾搤臂以呼汝耳蓋以至孝與父母同气體有疾病精神輒感曰此虛言也夫孝悌之至通於神明乃謂徳化至天地俗人緣此而說言孝悌之至精气相動如曾母臂痛曾子臂亦輒痛曾母病乎曾子亦病曾母死曾子輒死乎考事曾母先死曾子不死矣此精气能小相動不能大相感也世稱申喜夜聞其母歌心動開關問歌者爲誰果其母蓋聞母聲聲音相感心悲意動開關而問蓋其實也今曾母在家曾子在野不聞號呼之聲母小搤臂安能動子疑世人頌成聞曾子之孝天下少雙則爲空生母搤臂之說也世稱南陽卓公爲緱氏令蝗不入界蓋以賢明至誠虫不入其縣也此又虛也夫賢明至誠之化通於同類能相知心然後慕服蝗虫閩之類也何知何見而能知卓公之化使賢者處深野之中閩能不入其捨乎閩不能避賢者之舍蝗虫何能不入卓公之縣如謂蝗虫變與閩異夫寒溫亦災變也使一郡皆寒賢者長一縣一縣之界能獨溫乎夫寒溫不能避賢者之縣蝗虫何能不入卓公之界夫如是蝗虫適不入界卓公賢名稱一有偶字於世世則謂之能卻蝗虫矣何以驗之夫蝗之集於野非能普博盡蔽地也往往積聚多少有處非所積之地則盜跖所居所少之野則伯夷所處也集過有多少不能盡蔽覆也夫集地有多少則其過縣有畱去矣多少不可以驗善惡有無安可以明賢不肖也蓋時蝗自過不謂賢人界不入明矣新論

類感方以類聚物以羣分聲以同應气以異乖其類苟聚𨿽遠不離其羣苟分𨿽近未合故銅山崩蜀鐘鳴於晉淄澠共川色味異質感應必類自然之數也是以飛行者陽之羣也蟄伏者陰之類也故曰夏至而鹿角解月虧而蚌蛤胎麒麟斗而日蝕鯨魚死而彗星出東風至而酒盈溢蠶含絲而商弦絕新谷祭而舊谷缺龍舉一井而云彌九天虎嘯一谷而風扇萬里陽燧在掌而太陽火方珠運握而少陽水類感之也箕麗於月而飄風起畢動於天而驟雨散天將風也纖塵不動而自鳴旦且雨也寸云未布而蟻蚓移矣巢居知風穴處識雨風雨方至而鳥虫應之太白暉芒�必夜鳴火精光盛馬必晨驚�爲兌禽金爲兵精馬者離畜火爲武神干戈戢興介駟將動而禽獸應之�鳴於野�應於淵騰�雄鳴於上風雌鳴於下風而化成形以斯至精相應不待召而自感者類之所應也若呼之與響形之與影故抱薪投火燥者先燃平地注水濕者先濡彈角則目搖鼓舟而波湧物以類相感神以气相化也豈以人情者哉冊府元龜

感應書曰惟徳動天又曰至諴感神是知爲善者降祥好謙者受福天人相與之際交感欣合如律之命呂云之從龍未嘗斯須而不應也故古者聖賢之君莫不通三統之要重萬靈之命思惟往古窮極至治兢兢業業罔敢暇豫徳之盛也合於天地誠之至也通於幽明神以知來聰以知遠善行無迹有開必先則感而應之乃自然之理也乃若商湯桑林之禱大雨斯降漢武竹宮之祀神光屢燭宣帝建祖廟而白鶴集元宗封泰山而勁風止策書所紀其流實繁斯皆淸衷元感靈貺昭答髙明聽卑若響之應也董仲舒有言曰王者修五常之道故受天之祜而享鬼神之靈徳施於方外延及羣生也豈不韙與

感應部雜錄易經蒙彖蒙亨以亨行時中也匪我求童蒙童蒙求我志應也按大全東萊呂氏曰志應二字此無以感之彼安得而應之應生於感也古之教人𨿽不區區先求學者然就不求之中自有感發之理不然學者之志何自而應乎尙書大禹謨惟徳動天無遠弗屆按注惟徳可以動天其感通之妙無遠不至益稷惟動丕應徯志君陳至治馨香感於神明按注馨香者精華之上達者也至治之極馨香發聞感格神明不疾而速管子小稱篇明王懼聲以感耳懼气以感目以此二者有天下矣可毋愼乎匠人有以感斤欘故繩可得料也羿有以感弓矢故彀可得中也造父有以感轡策故遫獸可及遠道可致天下者無常亂無常治不善人在則亂善人在則治在於旣善所以感之也荀子不苟篇君子潔其辧而同焉者合矣善其言而類焉者應矣故馬鳴而馬應之非知也其勢然也淮南子泰族訓夫濕之至也莫見其形而炭已重矣風之至也莫見其象而木已動矣日之行也不見其移騏驥倍日而馳艸木爲之靡懸蓬未轉而日在其前故天之且風艸木未動而鳥已翔矣其且雨也陰曀未集而魚已噞矣以陰陽之气相動也故寒暑燥濕以類相從聲響疾徐以音相應也故易曰鳴鶴在陰其子和之博物志嬰兒號婦乳出和气相感則生朱艸山出象車澤出神馬陵出黑丹阜出土怪江出大貝海出明珠仁主壽昌民延壽命天下太平續博物志虎嘯風生龍吟雲起磁石引鍼琥珀拾芥漆得蟹而散麻得漆而湧玉得�而軟樹得桂而枯戎鹽累卵獺膽分杯其气爽之相關感也無能子眞修篇夫水流濕火就燥雲從龍風從虎自然感應之理也故神之召气气之從神猶此也知自然之相應專元牝之歸根則幾乎懸解矣墨莊漫錄禁中舊有鴨腳子四本俗謂之銀杏大皆合抱其三在翠芳亭之北歲收實至數斛而所托陰隘無可臨賞之所其一在太淸樓之東得地顯敞可以就賞而未嘗著花也裕陵嘗臨觀而興嘆以爲事有不能適人意者如此越明年一枝遂花而結實至十餘瑩大可愛裕陵大悅命宴大淸樓賞之分賜禁從有差迨次年則不復花矣中官帶禦器械石璘者老於禁掖供奉常爲何正臣去非言之正臣嘗記是事且謂凡艸木之華實蓋有常性人主者爲起一念乃能感格穹壤使陰陽造化之功爲之巧順曲從以適其一時之所欲豈爲天子者凡一言動致穹髙之鑑聽若影響之速耶由是觀之爲人上者使有宋景公之言時發於誠心則召應豈俟終日哉正臣所論如此邦基嘗以正臣之子薳子楚見其手書因復記之

感應部藝文二詩

