

君臣部總論易經

泰卦泰小往大來吉亨彖曰泰小往大來吉亨則是天地交而萬物通也上下交而其志同也內陽而外陰內健而外順內君子而外小人君子道長小人道消也本義

泰通也爲卦天地交而二气通故爲泰正月之卦也小謂陰大謂陽大全

丘氏曰天地之形不可交

而以气交气交而物通者天地之泰也上下之分不可交而以心交心交而志同者人事之泰也

否卦否之匪人不利君子貞大往小來彖曰否之匪人不利君子貞大往小來則是天地不交而萬物不通也上下不交而天下�邦也內陰而外陽內柔而外剛內小人而外君子小人道長君子道消也象曰天地不交否君子以儉徳辟難不可榮以祿

臨卦九二咸臨吉�不利

程傳

二方陽長而漸盛感動於六五中順之君其交之親故見信任得行其志所臨吉而�不利也

又六五知臨大君之宜吉

程傳

五以柔中順體居尊位而下應於二剛中之臣是能倚任於二不勞而治以知臨下者也本義

以柔

居中下應九二不自用而任人乃知之事而大君之宜吉之道也象曰大君之宜行中之謂也

程傳

君臣道合蓋以气類相求五有中徳故能倚任剛中之賢得大君之宜成知臨之功蓋由行其中徳也人君之於賢才非道同徳合豈能用也

蹇卦六二王臣蹇蹇匪躬之故

程傳

二以中正之徳與五相應是中正之人爲中正之君所信任故謂之王臣𨿽上下同徳而五方在大蹇之中致力於蹇難之時其艱蹇至甚故爲蹇於蹇也二𨿽中正以陰柔之才豈易勝其任所以蹇於蹇也志在濟君於蹇難之中其蹇蹇者非爲身之故也𨿽使不勝志義可嘉故稱其忠藎不爲已也

又九五大蹇朋來

程傳

五居君位而在蹇難之中是天下之大蹇也二在下以中正相應是其朋助之來也自古聖王濟天下之蹇未有不由賢聖之臣爲之助者湯武得伊呂是也中常之君得剛明之臣而能濟大難者則有矣劉禪之孔明唐肅宗之郭子儀徳宗之李晟是也大全

或問大蹇朋來之義朱子曰處九五尊

位而居蹇之中所以爲大蹇所謂遺大投艱於朕躬人君當此之時須屈羣策用羣力乃可濟也書經

虞書大禹謨曰若稽古大禹曰文命敷於四海祗承於帝曰後克艱厥後臣克艱厥臣政乃乂黎民敏徳

臯陶謨同寅協恭和衷哉政事懋哉懋哉

蔡傳

君臣當同其寅畏協其恭敬誠一無間融會流通而民彜物則各得其正所謂和衷也爵賞刑罰乃人君之政事君主之臣用之當勉勉而不可怠者也

益稷帝曰吁臣哉鄰哉鄰哉臣哉禹曰兪

大全

孔氏曰鄰近也君臣道近相須而成陳氏經曰臣當親近我而助我故曰臣哉鄰哉親我助我乃盡爲臣之道故曰鄰哉臣哉鄒氏補之曰臣謹其分也鄰忘其分也臣而復鄰嚴不至於苛鄰而又臣和不至於流帝曰臣作朕股肱耳目予欲左右有民汝翼予欲宣力四方汝爲予欲觀古人之象日月星辰山龍華虫作會宗彜藻火粉米黼黻絺繡以五采彰施於五色作服汝明予欲聞六律五聲八音在治忽以出納五言汝聽蔡

傳此言臣所以爲鄰之義也君元首也君資臣以爲助猶元首須股肱耳目以爲用也言我欲左右有民則資汝以爲助欲宣力四方則資汝以有爲也汝明者汝當明其小大尊卑之等差也在察也忽治之反也言汝當審樂而察政治之得失者也

又帝庸作歌曰�天之命惟時惟幾乃歌曰股肱喜哉元首起哉百工熙哉臯陶拜手稽首揚言曰念哉率作興事愼乃憲欽哉屢省乃成欽哉乃賡載歌曰元首明哉股肱良哉庶事康哉又歌曰元首叢脞哉股肱惰哉萬事墮哉帝拜曰兪往欽哉蔡

傳此舜將欲作歌而先述其所以歌之意臯陶將欲賡歌而先述其所以歌之意舜作歌而責難於臣臯陶賡歌而責難於君君臣之相責難者如此有虞之治玆所以爲不可及也

商書太甲上惟嗣王不惠於阿衡伊尹作書曰先王顧諟天之明命以承上下神祇社稷宗廟罔不祗肅天監厥徳用集大命撫綏萬方惟尹躬克左右厥辟宅師肆嗣王丕承基緒蔡

傳伊尹言成湯常目在是天之明命以奉天地神祗社稷宗廟無不敬肅故天視其徳用集大命以有天下撫安萬邦我又身能左右成湯以居民眾故嗣王得以大成其基業也惟尹躬先見於西邑夏自周有終相亦惟終其後嗣王罔克有終相亦罔終嗣王戒哉祗爾厥辟辟不辟忝厥祖

太甲下君罔以辯言亂舊政臣罔以寵利居成功邦其永孚於休蔡

傳君臣各盡其道邦國永信其休美也

咸有一徳惟尹躬曁湯咸有一徳克享天心受天明命以有九有之師蔡

傳君臣皆有一徳故能上當天心受天明命而有天下

說命中明王奉若天道建邦設都樹後王君公承以大夫師長不惟逸豫惟以亂民蔡

傳制爲君臣上下之禮以尊臨卑以下奉上非爲一人逸豫之計而已也惟欲以治民焉耳惟天聰明惟聖時憲惟臣欽若

孔傳

言聖王法天以立教臣敬順而奉之

說命下股肱惟人良臣惟聖

蔡傳

手足備而成人良臣輔而君聖

又惟後非賢不乂惟賢非後不食

蔡傳

君非賢臣不與共治賢非其君不與共食言君臣相遇之難如此

周書呂刑穆穆在上明明在下灼於四方罔不惟徳之勤蔡傳

穆穆者和敬之容也明明者精白之容也灼於四方者穆穆明明輝光發越而四達也君臣之徳昭明如是故民皆觀感動蕩爲善而不能自已也詩經

大雅假樂假樂君子顯顯令徳宜民宜人受祿於天保右命之自天申之朱

注君子指王也民庶民也人在位者也

又威儀抑抑徳音秩秩無怨無惡率由羣匹受福無疆四方之綱朱

注言有威儀聲譽之美又能無私怨惡以任眾賢是以能受無疆之福爲四方之綱大全

輔氏曰率由

羣匹能盡用天下之賢也之綱之紀燕及朋友百辟卿士媚於天子不解於位民之攸�朱

注解惰�息也言人君能綱紀四方而臣下賴之以安則百辟卿士媚而愛之維欲其不解於位而爲民所安息也東萊呂氏曰君燕其臣臣媚其君此上下交而爲泰之時也泰之時所憂者怠荒而已此詩所以終於不解於位民之攸�也方嘉之又規之者蓋臯陶賡歌之意也

捲阿有馮有翼有孝有徳以引以翼豈弟君子四方爲則朱注

馮謂可爲依者翼謂可爲輔者孝謂能事親者徳謂得於己者引導其前也翼相其左右也言得賢以自輔如此則其徳日修而四方以爲則矣顒顒卬卬如圭如璋令聞令望豈弟君子四方爲綱朱注

承上章言得馮翼孝徳之助則能如此而四方以爲綱矣鳳凰於飛翽翽其羽亦集爰止藹藹王多吉士維君子使媚於天子鳳凰於飛翽翽其羽亦傅於天藹藹王多吉人維君子命媚於庶人大

全疊山謝氏曰媚於天子愛君也媚於庶人爲王愛其民也

烝民天監有周昭假於下保玆天子生仲山甫

朱注

天之監視有周能以昭明之徳感格於下故保佑之而爲之生此賢佐曰仲山甫焉

又王命仲山甫式是百辟纘戎袓考王躬是保出納王命王之喉舌賦政於外四方爰發朱

注王躬是保所謂保其身體者也出承而布之也納行而復之也喉舌所以出言也發發而應之也肅肅王命仲山甫將之邦國若否仲山甫明之旣明且哲以保其身夙夜匪懈以事一人

又衮職有闕仲山甫補之

朱注

衮職王職也天子龍衮不敢斥言王闕故曰衮職有闕也禮記

表記子言之君子之所謂義者貴賤皆有事於天下天子親耕粢盛秬鬯以事上帝故諸侯勤以輔事於天子

又子曰惟天子受命於天士受命於君故君命順則臣有順命君命逆則臣有逆命詩曰鵲之姜姜鶉之賁賁人之無良我以爲君

緇衣子曰爲上可望而知也爲下可述而志也則君不疑於其臣而臣不惑於其君矣尹告曰惟尹躬及湯咸有壹徳詩云淑人君子其儀不忒

又子曰上人疑則百姓惑下難知則君長勞故君民者章好以示民俗愼惡以禦民之淫則民不惑矣臣儀行不重辭不援其所不及不煩其所不知則君不勞矣詩云上帝板板下民卒小雅曰匪其止共維王之�

又君毋以小謀大毋以遠言近毋以內圖外則大臣不怨邇臣不疾而遠臣不蔽矣淮南子

主術訓夫臣主之相與也非有父子之厚骨肉之親也而竭力殊死不辭其軀者何也勢有使之然也昔者豫讓中行文子之臣智伯伐中行並吞其地豫讓背其主而臣智伯智伯與趙襄子戰於晉陽之下身死爲戮國分爲三豫讓欲報趙襄子漆身爲厲吞炭變音擿齒易貌夫以一人之心而事兩主或背而去或欲身徇之豈其趨捨厚薄之勢異哉人之恩澤使之然也紂兼天下朝諸侯人迹所及舟�所通莫不賓服然而武王甲卒三千人擒之於牧野豈周民死節殷民背叛哉其主之徳義厚而號令行也夫風疾而波興木茂而鳥集相生之气也是故臣不得其所欲於君者君亦不能得其所求於臣也君臣之施者相報之勢也是故臣盡力死節以與君君計功垂爵以與臣是故君不能賞無功之臣臣亦不能死無徳之君性理會通

歷代龜山楊氏曰天下之禍莫大乎不明分分之不明由較材程力之過也予觀韓彭之亡皆以此歟蓋西漢之初髙皇帝以匹夫起阡陌之中一時名將非屠販亡命輕猾之徒則里巷齠�布衣之交也其平居握手素非有君臣等威也論其材力亦豈足相過哉天下未平而大者已王小者已侯皆連城數郡一搖足則秦項之爭復構矣漢方收民於百戰雕瘵之餘而臨諸侯王之上凜乎其猶蹈春冰而常恐其潰也故疑隙一開則葅醢隨之矣嗚呼是豈知先王所以維持天下者哉𨿽朝委裘植遺腹而不亂者亦有名義以正其分耳故君君臣臣而天下治如將較材程力以彊弱勝負爲君臣則天下之禍何時已哉漢之君臣不知出此卒至相夷而不悟悲夫

君臣程子曰君貴明不貴察臣貴正不貴權華陽範氏曰書曰元首明哉股肱良哉庶事康哉又曰元首叢脞哉股肱惰哉萬事墮哉此舜臯陶所以賡歌而相戒也夫君以知人爲明臣以任職爲良君知人則賢者得行其所學臣任職則不賢者不得苟容於朝此庶事所以康也若夫君行臣職則叢脞矣臣不任君之事則惰矣此萬事所以隳也當舜之時禹平水土稷播百谷土谷之事舜不親也契敷五教臯陶明五刑教刑之事舜不治也伯夷典禮夔典樂禮樂之事舜不與也益爲虞垂作共工虞工之事舜不知也禹爲一相總百官自稷以下分職以焉君人者如天運於上而四時寒暑各司其序則不勞而萬物生矣君不可以不逸也所治者大所司者要也臣不可以不勞也所治者寡所職者詳也不明之君不能知人故務察而多疑欲以一人之身代百官之所爲則𨿽聖智亦日力不足矣故其臣下事無大小皆歸之君政有得失不任其患賢者不得行其志而持祿之士得以保其位此天下所以不治也五峯胡氏曰人君剛健中正純粹首出庶物者也人臣柔順利貞順承乎天而時行者也寡欲之君然後可與言王道無欲之臣然後可與言王佐自三代之道不行君臣之義不明君誘其臣以富貴臣幹其君以文行夫君臣相與之際萬化之原也旣汨於利矣末流其可禁乎三代之治所以不復也朱子曰君臣之際權不可略重才重則無君且如漢末天下惟知有曹氏而已魏末惟知有司馬氏而已魯當莊僖之際也得个季友整理一番其後季氏遂執其權歷三四世魯君之勢全無了但有一季氏而已葉賀孫問也是合下君臣之間其識慮不遠曰然所以聖人垂戒謂非一朝一夕之故其所由來者漸矣由辧之不早辧也這个事體初間只爭些小到後來全然只有一邊聖人所以一日二日萬幾常常戒謹恐懼詩稱文王之盛於後便云殷之未喪師克配上帝宜鑑於殷駿命不易此處甚多問忠只是實心人倫日用皆當用之何獨只於事君上說忠字曰父子兄弟夫婦皆是天理自然人皆莫不自知愛敬君臣𨿽亦是天理然是義合世之人便自易得苟且故須於此說忠卻是就不足處說如莊子說命也義也天下之大戒看這說君臣自是有不得已意思問君臣父子同是天倫愛君之心終不如愛父何也曰離畔也只是庶民賢人君子便不如此韓退之云臣罪當誅兮天王聖明此語何故程子云是好文王豈不知紂之無道卻如此說是非欺誑眾人直是有說須是有轉語方說得文王心出看來臣子無說君父不是底道理此便見得是君臣之義處莊子雲天下之大戒二命也義也子之於父無適而非命也臣之於君無適而非義也無所逃於天地之間東萊呂氏曰畢公弼亮四世爲周父師而康王之冊尙有罔曰弗克罔曰民寡之戒康王非敢少畢公蓋規警勉飭此是君臣間常法初不以耆艾廢也大學衍義補

敬大臣之禮周易晉康侯用錫馬蕃庶晝日三接

臣按侯而謂之康者以其有康民安國之功而得爲侯者也賢哲之君在上臣下順附而奉承之而有康民安國之功是以人君必錫之以寵數車馬至於眾多接之以親禮晝日至於三接在外之侯且然則內之公卿可知也後世人主於在外之諸侯曠世不一再見於內之公卿或五日一朝或間日視朝其勤者𨿽一日一朝然惟應故事而已顏面之不親情意之不孚況望其晝日之間三接乎夫惟接見之頻然後其情可以通其言可以入勢分不至於懸隔而上下無壅蔽之患內外無廢墜之事也有志任賢求治之主尙念之哉虞書帝曰吁臣哉鄰哉鄰哉臣哉禹曰兪

臣按先儒謂臣以分言鄰以情言君臣之間一於分則離一於情則故帝舜於大禹旣欲其盡臣道以親助於我曰臣哉鄰哉又欲其親助我以盡臣道曰鄰哉臣哉反復詠嘆之不置舜嘆而言之禹兪而然之君臣之際其交相親近有如此者後世人君之於臣下不過於嚴則過於瀆此上下之情所以不孚而治功之成恆不若於古歟帝庸作歌曰�天之命惟時惟幾乃歌曰股肱喜哉元首起哉百工熙哉臯陶拜手稽首揚言曰念哉率作興事愼乃憲欽哉屢省乃成欽哉乃賡載歌曰元首明哉股肱良哉庶事康哉又歌曰元首叢脞哉股肱惰哉萬事墮哉帝拜曰兪往欽哉臣按虞廷君臣相與賡歌以元首股肱爲言以見君臣一體之意君之歌則先股肱臣之歌則先元首於詠歌歡樂之中寓推尊致敬之意當是時也一堂之間君臣之際臣敬君則拜稽以揚其言君敬臣則致拜以兪其語君臣一心上下忘勢此虞廷之君臣所以爲萬世法而其治效所以爲不可及歟詩大雅捲阿其首章曰有捲者阿飄風自南豈弟君子來遊來歌以矢其音次章曰伴奐爾遊矣優遊爾休矣豈弟君子俾爾彌爾性似先公酋矣臣按本朝學士朱善曰天下之可樂者莫如泰和盛治之時而可慮者亦莫如泰和盛治之時曷爲其可樂而又可慮也蓋泰和盛治之時以三光則得其明以四時則得其序以庶類則得其所是誠可樂也然治極而不戒則亂亦於此乎兆天地盈虛與時消息而謂治可保其常不亂乎此其所可慮也夫惟慮之於極治之時此有虞所以有臯陶之賡歌有周所以有召公之捲阿也第三章

曰爾土宇昄章亦孔之厚矣豈弟君子俾爾彌爾性百神爾主矣第四章

曰爾受命長矣茀祿爾康矣豈弟君子俾爾彌爾性純嘏爾常矣臣按此二章朱熹所謂極言壽考福祿之盛以廣王心而歆動之者也宋儒有言漢文之時賈誼爲之痛哭流涕如禍患之迫乎其後誼之憂國誠深矣然其言太過而無優遊不迫之意帝退而觀天下之勢不至於此則一不之信然後知康公之戒君其言亦有法也由是以觀則知人臣之告君懼之以禍患不如歆之以福壽可知矣𨿽然此爲人臣告君者言爾若夫人君畏天命而悲人窮者固當求賢法祖以迓福壽於方來尢當戒謹恐懼以消禍患於將萌二者不可偏廢也第五章

曰有馮有翼有孝有徳以引以翼豈弟君子四方爲則其卒章曰君子之車旣庶且多君子之馬旣閒且馳矢詩不多維以遂歌臣按此詩先儒謂召公從成王遊歌於捲阿之上而作其卒章所謂維以遂歌猶書臯陶賡帝舜之載歌也則是自古聖帝明王所以敬禮其臣相與遊歌者有自來矣洪惟我太祖髙皇帝萬幾之暇條成大誥三編以示天下臣民其初編之首卽托始以君臣同遊爲第一其言曰昔者人臣得與君同遊者竭其忠成全其君飲食夢寐未嘗忘其政所謂政者何惟務爲民造福拾君之失箴君之過補君之闕顯祖宗於地下歡父母於生前榮妻子於當時身名流芳千萬載不磨噫聖祖之心所以爲聖子神孫慮者深矣蓋君尊如天臣卑如地其分至嚴矧繼世之君生長深宮其於臣下尢易懸絕蓋一日之間視朝之際僅數刻耳退朝之後所親接者宦官宮人所謂賢士大夫者無由親近也於是乎發爲君臣同遊之訓謂之遊者則凡便殿燕閒之所禁�行幸之處無不偕焉如臯陶賡明良之歌召公從捲阿之遊是已然尢恐其臣之同遊也或啟君之怠荒或長君之淫縱於是又教之曰務在成全其君飲食夢寐不忘其政惟務爲民造福拾君之失箴君之過補君之闕又恐其臣不知所以感發而歆動者於是又期之以顯祖宗歡父母榮顯生前流芳後世噫聖祖之心所以感發其臣而爲聖子神孫慮一何深且遠哉臣於是尢有以見古今聖君賢相其心千萬世而相通也何則召公作詩以臣而告君也故以壽考福祿之盛以歆動其君之心俾其興起於善求賢用善以爲法祖致治之基聖祖作誥以君而告臣也故以顯榮流芳之效以歆動其臣之心使其感發於善盡忠福民以爲成全其君之地可見君臣之義千古一心聖賢之心萬世一理後之踐聖祖之位以奉天出治者尙當以聖祖之心爲心居召公之位以從君遊歌者尙當以召公之心爲心臣不勝惓惓周書召誥今衝子嗣則無遺壽曰其稽我古人之徳矧曰其有能稽謀自天臣按蔡沈言無遺壽君天下者之要務蓋壽之人閱世久而涉歷深於凡前王之政祖宗之典古今興衰治亂之迹當世沿革廢舉之由莫不有以知其所當然及其所以然如此則是如此則非如此則成如此則敗如此則治如此則亂灼然於心胸之間了然於見聞之際燦然於指畫之頃於事有所證非徒爲是空言也於理無所遺非徒爲此駕說也人君爲治誠能不遺斯人惟其言之是咨是用則其治效之臻視夫用彼新進少年不經事者其相去奚趐十百哉畢命惟公懋徳克勤小物弼亮四世正色率下罔不祗師言嘉績多於先王予小子垂拱仰成臣按史漸曰忠厚近迂闊老成若遲鈍先王終不以此易彼者蓋世臣舊徳功業已見於時聞望已孚於人商功利課殿最𨿽不若新進者至於雍容廊廟天下想聞其風采足以廉頑立懦惇薄厲偸如泰山喬嶽初無運動之勞而功之及人厚矣畢公四世元老𨿽有不可及之盛徳常有不自足之誠心小物不以不必勤而不勤嘉績不以已多於前時而或怠正色斂容而使人之非意自消出辭吐气而使天下之羣心胥服吁斯人也其書所謂壽詩所謂老成人歟人君誠能得斯人而付倚毗之任以正朝綱以惇雅俗垂衣拱手以仰其成尙何政教之不孚彊暴之不服哉蕩之什曰匪上帝不時殷不用舊𨿽無老成人尙有典刑曾是莫聽大命以傾臣按爲治之具在人與法而已有人以爲咨詢謀爲之用有法以爲持循憑借之資用老成之人行見成之法則凡所以咨詢而見於謀爲者皆先王之舊政成憲用之久而事無獘行之習而民相安者由是而循守之以爲憑借之資則可以存國體安民生保天命千萬年如一日也不幸而老成雕喪而先王之舊法幸有存者持循而憑借之猶可以系人心延國祚而不至於傾覆苟驟用新進輕變舊法其不至於喪亂也者幾希若宋神宗捨韓琦富弼聽用王安石變祖宗舊法以馴致靖康之禍玆其明驗歟禮記內則凡養老五帝憲三王有乞言

臣按年之貴乎天下久矣五帝三王莫不有養老之禮然其所以養之者有國老焉有庶老焉所謂國老者國家耆舊之臣蓋嘗執政服役食君之祿任君之事者也非徒加之以執漿執爵之儀祝噎祝哽之禮實欲法其善行體之於己以爲美徳求其善言服之於行以爲良法焉中庸子曰敬大臣則不眩又曰官盛任使所以勸大臣也臣按敬大臣九經之一也敬大臣本於尊賢尊賢本於修身而修身則又本於誠焉誠者眞實無妄之謂心有不誠則所以修身者無實徳所以尊賢者無實禮所以敬大臣者貌敬而心不孚言入而實不繼皆爲虛文矣故曰凡爲天下國家有九經所以行之者一也一者誠而已矣漢賈誼上文帝疏曰廉恥節禮以治君子故有賜死而亡戮辱是以黥劓之�不及大夫禮不敢齒君之路馬蹴其芻者有罰所以爲主上豫遠不敬也所以體貌大臣而厲其節也臣聞之履𨿽鮮不加於枕冠𨿽敝不以苴履夫嘗已在貴寵之位天子攺容而禮貌之矣吏民嘗俯伏以敬畏之矣今而有過令廢之可也退之可也賜之死可也若夫束縛之系�之輸之司寇編之徒官小吏詈罵而榜笞之殆非所以合眾庶見也夫卑賤者習知尊貴者之一旦吾亦乃可以加此也非所以尊尊貴貴之化也臣按賈誼此言蓋爲當時大臣多以罪下獄而發文帝果深納其言養臣下有節是後大臣有罪皆自殺不受刑嗚呼誼之此言非特以救當時之獘蓋人君待臣之禮所當然也史謂文帝深納其言養臣下有節養之云者蓋欲其同入於徳善之中而不至於罹吾之法也孟子曰以善養人文帝其庶幾乎

君臣部紀事一說苑尊賢篇晉文侯行地登隧大夫皆扶之隨會不扶文侯曰會夫爲人臣而忍其君者其罪奚如對曰其罪重死文侯曰何謂重死對曰身死妻子爲戮焉隨會曰君奚獨問爲人臣忍其君者而不問爲人君而忍其臣者耶文侯曰爲人君而忍其臣者其罪何如隨會對曰爲人君而忍其臣者智士不爲謀辯士不爲言仁士不爲行勇士不爲死文侯援綏下車辭大夫曰寡人有腰髀之病願諸大夫勿罪也反質篇齊桓公謂管仲曰吾國甚小而財用甚少而羣臣衣服輿馬甚汰吾欲禁之可乎管仲曰臣聞之君嘗之臣食之君好之臣服之今君之食也必桂之槳衣練紫之衣狐白之裘此羣臣所以奢大也管子小稱篇桓公管仲鮑叔牙寧戚四人飲飲酣桓公謂鮑叔牙曰盍不起爲寡人壽乎鮑叔牙奉杯而起曰使公毋忘出如莒時也使管子毋忘束縛在魯也使寧戚毋忘飯牛車下也桓公避席再拜曰寡人與二大夫能毋忘夫子之言國之社稷必不危矣孔子家語曲禮子貢問篇子貢問於孔子曰晉文公實召天子而使諸侯朝焉夫子作春秋雲天王狩於河陽何也孔子曰以臣召君不可以訓亦書其率諸侯事天子而已說苑臣術篇秦穆公使賈人載鹽徵諸賈人賈人買百里奚以五羖羊之皮使將車之秦秦穆公觀鹽見百里奚牛肥曰任重道遠以險而牛何以肥也對曰臣飲食以時使之不以暴有險先後之以身是以肥也穆公知其君子也令有司具沐浴爲衣冠與坐公大悅異日與公孫支論政公孫支大不寧曰君耳目聰明思慮審察君其得聖人乎公曰然吾悅夫奚之言彼類聖人也公孫支遂歸取雁以賀曰君得社稷之聖臣敢賀社稷之福公不辭再拜而受明日公孫支乃致上卿以讓百里奚曰秦國處僻民陋以愚無知危亡之本也臣自知不足以處其上請以讓之公不許公孫支曰君不用賓相而得社稷之聖臣君之祿也臣見賢而讓之臣之祿也今君旣得其祿矣而使臣失祿可乎請終致之公不許公孫支曰臣不肖而處上位是君失倫也不肖失倫臣之過進賢而退不肖君之明也今臣處位廢君之徳而逆臣之行也臣將逃公乃受之故百里奚爲上卿以制之公孫支爲次卿以佐之也新序雜事篇晉人伐楚三捨不止大夫曰請擊之莊王曰先君之時晉不伐楚及孤之身而晉伐楚是寡人之過也如何其辱諸大夫也大夫曰先君之時晉不伐楚及臣之身而晉伐楚是臣之罪也請擊之莊王俯泣而起拜諸大夫晉人聞之曰君臣爭以過爲在己且君下其臣猶如此所謂上下一心三軍同力未可攻也乃夜還師左傳宣公十五年春公孫歸父會楚子於宋宋人使樂嬰齊告急於晉晉使解揚如宋使無降楚曰晉師悉起將至矣鄭人囚而獻諸楚楚子厚賂之使反其言不許三而許之登諸樓車使呼宋人而告之遂致其君命楚子將殺之曰非我無信女則棄之對曰臣聞之君能制命爲義臣能承命爲信信載義而行之爲利義無二信信無二命君之賂臣不知命也臣之許君以成命也死而成命臣之祿也寡君有信臣下臣獲考死又何求楚子捨之以歸昭公二十年齊侯至自田晏子侍於遄臺子猶馳而造焉公曰惟據與我和夫晏子對曰據亦同也焉得爲和公曰和與同異乎曰異和如羹焉君子食之以平其心君臣亦然君所謂可而有否焉臣獻其否以成其可君所謂否而有可焉臣獻其可以去其否是以政平而不幹民無爭心今據不然君所謂可據亦曰可君所謂否據亦曰否若以水濟水誰能食之若琴瑟之專壹誰能聽之同之不可也如是晏子問上篇景公問晏子曰昔吾先君桓公有管仲夷吾保乂齊國能遂武功而立文徳糾合兄弟撫存翌州吳越受令荊楚惛憂莫不賓服勤於周室天子加徳先君昭功管子之力也今寡人亦欲存齊國之政於夫子夫子以佐佑寡人彰先君之功烈而繼管子之業晏子對曰昔吾先君桓公能任用賢國有什伍治徧細民貴不淩賤富不傲貧功不遺罷佞不吐愚舉事不私聽獄不阿內妾無羨食外臣無羨祿鰥寡無饑色不以飲食之辟害民財不以宮室之侈勞人力節取於民而普施之府無藏倉無粟上無驕行下無諂徳是以管子能以齊國免於難而以吾先君參乎天子今君欲彰先君之功烈而繼管子之業則無以多辟傷百姓無以嗜欲玩好怨諸侯臣孰不承善盡力以順君意今疏遠賢人而任讒諛使民若不勝藉斂若不得厚取於民而薄其施多求於諸侯而輕其禮府藏朽蠹而禮悖於諸侯菽粟藏深而怨積於百姓君臣交惡而政刑無常臣恐國危失而公不得享也又惡能彰先君之功烈而繼管子之業乎景公問晏子曰爲君身尊民安爲臣事治身榮難乎易乎晏子對曰易公曰何若對曰爲君節養其餘以顧民則君尊而民安爲臣忠信而無逾職業則事治而身榮公又問爲君何行則危爲臣何行則廢晏子對曰爲君厚藉斂而托之爲民進讒諛而托之用賢遠公正而托之不順君行此三者則危爲臣比周以求進逾職業防下隱利而求多從君不陳過而求親人臣行此三者則廢故明君不以邪觀民守則而不虧立法儀而不犯苟有所求於民而不以身害之是故刑政安於下民心固於上故察士不比周而進不爲苟而求言無陰陽行無內外順則進否則退不與上行邪是以進不失廉退不失行也雜上篇景公飲酒夜移於晏子前驅款門曰君至晏子被元端立於門曰諸侯得微有故乎國家得微有事乎君何爲非時而夜辱公曰酒醴之味金石之聲願與夫子樂之晏子對曰夫布薦席陳簠簋者有人臣不敢與焉公曰移於司馬穰苴之家前驅款門曰君至穰苴介冑操戟立於門曰諸侯得微有兵乎大臣得微有叛者乎君何爲非時而夜辱公曰酒醴之味金石之聲願與將軍樂之穰苴對曰夫布薦席陳簠簋者有人臣不敢與焉公曰移於梁丘據之家前驅款門曰君至梁丘據左操瑟右挈竽行歌而出公曰樂哉今夕吾飲也微彼二子者何以治吾國微此一臣者何以樂吾身君子曰聖賢之君皆有益友無偸樂之臣景公弗能及故兩用之僅得不�晏子侍於景公朝寒公曰請進暖食晏子對曰嬰非君奉饋之臣也敢辭公曰請進服裘對曰嬰非君茵席之臣也敢辭公曰然夫子之於寡人何爲者也對曰嬰社稷之臣也公曰何謂社稷之臣對曰夫社稷之臣能立社稷別上下之義使當其理制百官之序使得其宜作爲辭令可分布於四方自是之後君不以禮不見晏子晏子使魯仲尼命門弟子往觀子貢反報曰孰謂晏子習於禮乎夫禮曰登階不歷堂上不趨授玉不跪今晏子皆反此孰謂晏子習於禮者晏子旣已有事於魯君退見仲尼仲尼曰夫禮登階不歷堂上不趨授玉不跪夫子反此乎晏子曰嬰聞兩檻之間君臣有位焉君行其一臣行其二君之來�是以登階歷堂上趨以及位也君授玉卑故跪以下之且吾聞之大者不逾閒小者出入可也晏子出仲尼送之以賓客之禮不計之義惟晏子爲能行之外篇景公遊於災聞晏子死公乘侈輿服繁駔驅之而因爲遲下車而趨知不若車之�則又乘比至於國者四下而趨行哭而往伏屍而號曰子大夫日夜責寡人不遺尺寸寡人猶且淫泆而不收怨罪重積於百姓今天降禍於齊不加於寡人而加於夫子齊國之社稷危矣百姓將誰告夫晏子死景公操玉加於晏子而哭之涕沾襟章子諫曰非禮也公曰安用禮乎昔者吾與夫子遊於公邑之上一日而三不聽寡人今其孰能然乎吾失夫子則亡何禮之有免而哭哀盡而去韓子難一篇晉平公與羣臣飲飲酣乃喟然而嘆曰莫樂爲人君惟其言而莫之違師曠侍坐於前援琴撞之公被衽而避琴壞於壁公曰太師誰撞師曠曰今者有小人言於側者故撞之公曰寡人也師曠曰啞是非君人者之言也左右請除之公曰釋之以爲寡人戒或曰平公失君道師曠失臣禮夫非其行而誅其身君之於臣也非其行則陳其言善諫不聽則遠其身者臣之於君也今師曠非平公之行不陳人臣之諫而行人主之誅舉琴而親其體是逆上下之位而失人臣之禮也夫爲人臣者君有過則諫諫不聽則輕爵祿以待之此人臣之禮義也今師曠非平公之過舉琴而親其體𨿽嚴父不加於子而師曠行之於君此大逆之術也臣行大逆平公喜而聽之是失君道也故平公之迹不可明也師曠之行亦不可明也不可謂兩明此爲兩過故曰平公失君道而師曠亦失臣禮難二篇晉平公問叔向曰昔者齊桓公九合諸侯一匡天下不識臣之力也叔向對曰管仲善制割賓胥無善削縫隰朋善純緣衣成君舉而服之亦臣之力也君何力之有師曠伏琴而笑之公曰太師奚笑也師曠對曰臣笑叔向之對君也凡爲人臣者猶炮宰和五味而進之君君弗食孰敢彊之也臣請譬之君者壤地也臣者艸木也必壤地美然後艸木碩大亦君之力也臣何力之有吳越春秋吳王召越王入見越王伏於前範蠡立於後吳王謂範蠡曰寡人聞貞婦不嫁破亡之家仁賢不官絕滅之國今越王無道國已將亡社稷壞崩身死世絕爲天下笑而子及主俱爲奴僕來歸於吳豈不鄙乎吾欲赦子之罪子能攺心自新棄越歸吳乎範蠡對曰臣聞亡國之臣不敢語政敗軍之將不敢語勇臣在越不忠不信今越王不奉大王命號用兵與大王相持至今獲罪君臣俱降蒙大王鴻恩得君臣相保願得入備掃除出給趨走臣之願也此時越王伏地流涕自謂遂失範蠡矣吳王知範蠡不可得爲臣謂曰子旣不移其志吾復置子於石室之中範蠡曰臣請如命吳王起入宮中越王範蠡趨入石室越王服犢鼻著樵頭夫人衣無緣之裳施左關之襦夫斫銼養馬妻給水除糞灑掃三年不慍怒面無恨色吳王登遠髙望見越王及夫人範蠡坐於馬糞之旁君臣之禮存夫婦之儀具王顧謂太宰嚭曰彼越王者一節之人範蠡一介之士𨿽在窮厄之地不失君臣之禮寡人傷之太宰嚭曰願大王以聖人之心哀窮孤之士吳王曰爲子赦之國語越滅吳反至五湖範蠡辭於王曰君王勉之臣不復入於越國矣王曰不谷疑子之所謂者何也範蠡對曰臣聞之爲人臣者君憂臣勞君辱臣死昔者君王辱於會稽臣所以不死者爲此事也今事已濟矣蠡請從會稽之罰王曰所不掩子之惡揚子之美者使其身無終沒於越國子聽吾言與子分國不聽吾言身死妻子爲戮範蠡對曰臣聞命矣君行制臣行意遂乘輕舟以浮於五湖莫知其所終極呂氏春秋自知篇魏文侯燕飲皆令諸大夫論己或言君之智也至於任座任座曰君不肖君也得中山不以封君之弟而以封君之子是以知君之不肖也文侯不說任座趨而出次及翟黃翟黃曰君賢君也臣聞其主賢者其臣之言直今者任座之言直是以知君之賢也文侯喜曰可反歟翟黃對曰奚爲不可臣聞忠臣畢其忠不敢遠其死座殆尙在於門翟黃往視之任座在於門以君令召之任座入文侯下階而迎之終以座爲上客文侯微翟黃則幾失忠臣矣上順乎主心以顯賢者其惟翟黃乎孔叢子抗志篇衛君言計是非而羣臣和者如出一口子思曰以吾觀所爲君不君臣不臣者也公丘懿子曰何乃若是子思曰人主自臧則眾謀不進事是而臧之猶卻眾謀況和非以長乎夫不察事之是非而悅人之贊己暗莫甚焉不度理之所在而阿諛求容諂莫甚焉君暗臣諂以居百姓之上民弗與也若此不已國無類矣子思謂衛君曰君之國事將日非矣君曰何故對曰有由然焉君出言皆自以爲是而卿大夫莫敢矯其非卿大夫出言亦皆自以爲是而士庶莫敢矯其非君臣旣自賢矣而羣下同聲賢之賢之則順而有福矯之則逆而有禍故使如此如此則善安從生詩曰具曰予聖誰知烏之雌雄抑亦似衛之君臣乎衛君問子思曰寡人之政何如答曰無非君曰寡人不知其不肖亦望其如此也子思曰希旨容媚則君親之中正弼非則君疏之夫能使人�貴貧賤者君也在朝之士孰捨所以見親而取其所以見疏者乎是故競求射君之心而莫敢有非君之非者此臣所謂無非也公曰然乎寡人之過也今知攺矣答曰君弗能焉口順而心不懌者臨其事必疣君𨿽有命臣未敢受也對魏王篇齊王行車裂之刑羣臣諍之弗聽子髙見於齊王曰爲人臣見主非而不諍以陷主於危�罪之大者也人主疾臣之弼己而惡之資臣以箕子比干之忠惑之大者也齊王曰謹聞命遂除車裂之法新序雜事篇趙簡子上羊腸之�羣臣皆偏袒推車而虎會獨擔戟行歌不推車簡子曰寡人上�羣臣皆推車會獨擔戟行歌不推車是會爲人臣侮其主爲人臣侮其主其罪何若虎會對曰爲人臣而侮其主者死而又死簡子曰何謂死而又死虎會曰身死妻子又死若是謂死而又死君旣已聞爲人臣而侮其主者之罪矣君亦聞爲人君而侮其臣者乎簡子曰爲人君而侮其臣者何若虎會對曰爲人君而侮其臣者智者不爲謀辯者不爲使勇者不爲鬥智者不爲謀則社稷危辯者不爲使則使不通勇者不爲斗則邊境侵簡子曰善乃罷羣臣不推車爲士大夫置酒與羣臣飲以虎會爲上客按此與說苑所載事同而人異故兩存之

說苑尊賢篇魏文侯觴大夫於曲陽飲酣文侯喟然嘆曰吾獨無豫讓以爲臣蹇重舉酒進曰臣請浮君文侯曰何以對曰臣聞之有命之父母不知孝子有道之君不知忠臣夫豫讓之君亦何如哉文侯曰善受浮而飲之嚼而不讓曰無管仲鮑叔以爲臣故有豫讓之功也趙簡子曰吾欲得範中行氏良臣史黶曰安用之簡子曰良臣人所願也又何問焉曰君以爲無良臣故也夫事君者諫過而薦可章善而替否獻能而進賢朝夕誦善敗而納之聽則進否則退今範中行氏之良臣也不能匡相其君使至於難出在於外又不能入�而棄之何良之爲若不棄君安得之夫良將營其君使復其位死而後止何日以來若未能乃非良也簡子曰善善說篇魏文侯與大夫飲酒使公乘不仁爲觴政曰飲不嚼者浮以大白文侯飲而不盡嚼公乘不仁舉白浮君君視而不應侍者曰不仁退君已醉矣公乘不仁曰周書曰前車覆後車戒蓋言其危爲人臣者不易爲君亦不易今君已設令令不行可乎君曰善舉白而飲飲畢曰以公乘不仁爲上客復恩篇趙襄子見圍於晉陽罷圍賞有功之臣五人髙赫無功而受上賞五人皆怒張孟談謂襄子曰晉陽之中赫無大功今與之上賞何也襄子曰吾在拘厄之中不失臣主之禮惟赫也子𨿽有功皆驕寡人與赫上賞不亦可乎仲尼聞之曰趙襄子可謂善賞士乎賞一人而天下之人臣莫敢失君臣之禮矣新序雜事篇昔者魏武侯謀事而當羣臣莫能逮朝而有喜色吳起進曰今者有以楚莊王之語聞者乎武侯曰未也莊王之語柰何吳起曰楚莊王謀事而當羣臣莫能逮朝而有憂色申公巫臣進曰君朝而有憂色何也莊王曰吾聞之諸侯自擇師者王自擇友者霸足己而羣臣莫之若者�今以不谷之不肖而議於朝且羣臣莫能逮吾國其幾於�矣吾是以有憂色也莊王之所以憂而君獨有喜色何也武侯逡巡而謝曰天使夫子振寡人之過也天使夫子振寡人之過也

君臣部紀事二漢書蕭何傳何事惠帝何病上親自臨視何疾因問曰君卽百歲後誰可代君對曰知臣莫若主帝曰曹參何如何頓首曰帝得之矣何死不恨矣汲黯傳武帝卽位黯爲主爵都尉列於九卿爲人性倨少禮其諫犯主之顏色上方召文學儒者上曰吾欲云云黯對曰陛下內多欲而外施仁義柰何欲效唐虞之治呼上怒變色而罷朝公卿皆爲黯懼上退謂人曰甚矣汲黯之戇也黯多病病且滿三月上常賜告者數終不愈最後嚴助爲請告上曰汲黯何如人也曰使黯任職居官無以愈人然至其輔少主守成𨿽自謂賁育弗能奪也上曰然古有社稷之臣至如汲黯近之矣大將軍靑侍中上距�視之丞相弘宴見上或時不冠至如見黯不冠不見也上嘗坐武帳黯前奏事上不冠望見黯避帷中使人可其奏其見敬禮如此霍光傳武帝年老寵姬鉤弋趙倢有男上欲以爲嗣察羣臣惟光任大重可屬社稷乃使黃門畫者畫周公負成王朝諸侯以賜光後元二年上病篤光涕泣問曰如有不諱誰當嗣者上曰君未諭前畫意邪立少子君行周公之事光頓首受遺詔輔少主上官桀位在光右與光爭權燕王旦自以昭帝兄常懷怨望禦史大夫桑弘羊欲爲子弟得官亦怨恨光於是蓋主上官桀安及弘羊皆與燕王旦通謀詐令人爲燕王上書言光擅調益莫府校尉疑有非常書奏帝不肯下明旦光聞之止畫室中不入上召光入免冠頓首謝上曰將軍冠朕知是書詐也將軍亡罪光曰陛下何以知之上曰將軍調校尉以來未能十日燕王何以得知時帝年十四左右皆驚而上書者果亡後桀黨與有譖光者上輒怒曰大將軍忠臣先帝所屬以輔朕身敢有毀者坐之自是桀等不敢復言張禹傳禹每病輒以起居聞車駕自臨問之上親拜禹�下禹頓首謝恩歸誠言老臣有四男一女愛女甚於男遠嫁爲張掖太守蕭咸妻不勝父子私情思與相近上卽時徙咸爲弘農太守又禹小子未有官上臨候禹禹數視其小子上卽禹�下拜爲黃門郎給事中禹𨿽家居以特進爲天子師漢中士女志元帝當廟祭濟渭欲禦樓船禦史大夫薛廣徳當車免冠乞頸血污車輪陛下不得廟祭矣帝不悅張猛進曰主聖則臣直今乘船危就橋安聖主不乘危故大夫言之帝曰曉人不當如是耶後漢書馮異傳異自以久在外不自安上書思慕闕廷願親帷幄帝不許後人有章言異專制關中斬長安令威權至重百姓歸心號爲咸陽王帝使以章示異異惶懼上書謝曰臣本諸生遭遇受命之會充備行伍過蒙恩私位大將爵通侯受任方面以立微功皆自國家謀慮愚臣無所能及臣伏自思惟以詔敕戰攻每輒如意時以私心斷決未嘗不有悔國家獨見之明久而益遠乃知性與天道不可得而聞也當兵革始起擾攘之時豪傑競逐迷惑千數臣以遭遇托身聖明在傾危混淆之中尙不敢過差而況天下平定上尊下卑而臣爵位所蒙巍巍不測乎誠冀以謹敕遂自終始見所示臣章戰栗怖懼伏念明主知臣愚性固敢因緣自陳詔報曰將軍之於國家義爲君臣恩猶父子何嫌何疑而有懼意六年春異朝京師引見帝謂公卿曰是我起兵時主簿也爲吾披荊棘定關中旣罷使中黃門賜以珍寶衣服錢帛詔曰倉卒無蔞亭豆粥滹沱河麥飯厚意久不報異稽首謝曰臣聞管仲謂桓公曰願君無忘射鉤臣無忘檻車齊國賴之臣今亦願國家無忘河北之難小臣不敢忘巾車之恩後數引燕見定議圖蜀畱十餘日令異妻子隨異還西馬援傳建武四年冬隗囂使援奉書洛陽援至引見於宣徳殿世祖迎笑謂援曰卿遨遊二帝間今見卿使人大慚援頓首辭謝因曰當今之世非獨君擇臣也臣亦擇君矣臣與公孫述同縣少相善臣前至蜀述陛戟而後進臣臣今遠來陛下何知非刺客姦人而簡易若是帝復笑曰卿非刺客顧說客耳援曰天下反復盜名字者不可勝數今見陛下恢廓大度同符髙祖乃知帝王自有眞也帝甚壯之祭遵傳建武八年從車駕上隴遵疾詔賜重茵覆以禦蓋卒於軍帝憫悼之尢甚遵喪至河南縣詔遣百官先會喪所車駕素服臨之望哭哀慟還幸城門過其車騎涕泣不能已喪禮成復親祠以太牢如宣帝臨霍光故事詔大長秋謁者河南尹護喪事大司農給費至葬車駕復臨贈以將軍侯印綬朱輪容車介士軍陳送葬謚曰成侯旣葬車駕復臨其墳存見夫人室家其後會朝帝每嘆曰安得憂國奉公之臣如祭徵鹵者乎遵之見思如此鄧禹傳顯宗旣位以禹先帝元功拜爲太傅進見東向甚見尊寵居歲餘寢疾帝數自臨問﹝臣當北面尊如賓故令東向﹞

左雄傳雄爲尙書令是時大司農劉據以職事被譴召詣尙書傳呼促步又加以捶撲雄上言九卿位亞三事班在大臣行有佩玉之節動有庠序之儀孝明皇帝始有撲罰皆非古典帝從而攺之其後九卿無復捶撲者楊震傳震長子牧牧孫奇靈帝時爲侍中帝嘗從容問奇曰朕何如桓帝對曰陛下之於桓帝亦猶虞舜比徳唐堯帝不悅曰卿彊項眞楊震子孫死後必復致大鳥矣蜀志諸葛亮傳先主與亮情好日密關羽張飛等不悅先主解之曰孤之有孔明猶魚之有水也願諸君勿復言羽飛乃止霍峻傳峻爲梓潼太守裨將軍在官三年年四十卒還葬成都先主甚悼惜乃詔諸葛亮曰峻旣佳士加有功於國欲行酹遂親率羣僚臨會弔祭因畱宿墓上當時榮之委巷叢談劉先主破成都置酒爲樂龐統諫曰伐人之國而樂之非仁也先主怒曰武王勝商前歌後舞旣而悔曰向者之論阿誰爲失統曰君臣皆失言魏志程昱傳昱性剛戾與人多迕人有告昱謀反太祖賜待益厚郭嘉傳潁川戲志才籌畫士也太祖甚器之早卒太祖與荀彧書曰自志才亡後莫可與計事者汝潁固多奇士誰可以繼之彧薦嘉召見論天下事太祖曰使孤成大業者必此人也嘉出亦喜曰眞吾主也表爲司空軍祭酒荀攸傳攸字公達太祖每稱曰公達外愚內智外怯內勇外弱內彊不伐善無施勞智可及愚不可及𨿽顏子寧武不能過也文帝在東宮太祖謂曰荀公達人之師表也汝當盡禮敬之攸嘗病世子問病獨拜�下其見尊異如此攸從徵孫權道薨太祖言則流涕注魏書載太祖令曰孤與荀公達周遊二十餘年無毫髮可非者又曰荀公達眞賢人也所謂溫良恭儉讓以得之孔子稱晏平仲善與人交久而敬之公達卽其人也吳志魯肅傳周瑜薦肅才宜佐時當廣求其比以成功業不可令去權卽見肅與語甚悅之眾賓罷退乃獨引肅合榻對飲因密議天下之務張昭非肅謙下不足頗訾毀之云肅年少粗疏未可用權不以介意益貴重之會權得曹公欲東之問與諸將議皆勸歡迎之而肅獨不可權嘆息曰諸人持議甚失孤望卿正與孤同此天以卿賜我也諸葛瑾傳劉備伐吳時或言瑾別遣親人與備相聞權曰孤與子瑜有死生不易之誓子瑜之不負孤猶孤之不負子瑜也注江表傳曰瑾之在南郡人有密讒瑾者此語頗流聞於外陸遜表保明瑾無此宜以散其意權報曰子瑜與孤從事積年恩如骨肉深相明究其爲人非道不行非義不言元徳昔遣孔明至吳孤嘗語子瑜曰卿與孔明同產且弟隨兄於義爲順何以不畱孔明孔明若畱從卿者孤當以書解元徳意自隨人耳子瑜答孤言弟亮已失身於人委質定分義無二心弟之不畱猶瑾之不往也其言足貫神明今豈當有此乎孤前得妄語文疏卽封示子瑜並手筆與子瑜卽得其報論天下君臣大節一定之分孤與子瑜可謂神交非外言所間也知卿意至輒封來表以示子瑜使知卿意呂蒙傳荊州旣定以蒙爲南郡太守封孱陵侯封爵未下會蒙疾發權時在公安迎置內殿所以治護者萬方募封內有能愈蒙疾者賜千金時有鍼加權爲之慘戚欲數見其顏色又恐勞動常穿壁瞻之見小能下食則喜顧左右言笑不然則咄唶夜不能寐病中瘳爲下赦令羣臣畢賀後更增篤權自臨視命道士於星辰下爲之請命年四十二遂卒於內殿時權哀痛甚爲之降損蒙未死時所得金寶諸賜盡付府藏敕主者命絕之日皆上還喪事務約權聞之益以悲感淩統傳統卒時年四十九權聞之拊�起坐哀不能自止數日減膳言及流涕使張承爲作銘誄二子烈封年各數歲權內養於宮愛待與諸子同賓客進見呼示之曰此吾虎子也及八九歲令葛光教之讀書十日一令乘馬追錄統功封烈亭侯朱然傳然寢疾二年後漸增篤權晝爲減膳夜爲不寐中使醫藥口食之物相望於道然每遣使表疾病消息權輒召見口自問訊入賜酒食出送布帛自創業功臣疾病權意之所鍾呂蒙淩統最重然其次矣晉書羊祜傳祜卒時年五十八帝素服哭之甚哀是日大寒帝涕淚沾須鬢皆爲冰焉王導傳元帝登尊號百官陪列命導升禦�共坐導固辭至於三四曰若太陽下同萬物蒼生何由仰照帝乃止輔幼主成帝冬烝詔歸胙於導曰無下拜導辭疾不敢當初帝幼沖見導每拜又常與導書手詔則云惶恐言中書作詔則曰敬問於是以爲定制自後元正導入帝猶爲之興焉時大旱導上疏遜位詔曰夫聖王禦世動合至道運無不周故能人倫攸敍萬物獲宜朕荷祖宗之重托於王公之上不能仰陶元气俯洽宇宙亢陽逾時兆庶胥怨邦之不臧惟予一人公體道明哲弘猷深遠勛格四海翼亮三世國典之不墜實仲山甫補之而猥崇謙光引咎克讓元首之愆寄責宰輔祇增其闕博綜萬機不可一日有曠公宜遺履謙之近節遵經國之遠略門下速遣侍中以下惇諭導固讓詔累逼之然後視事導簡素寡欲倉無儲谷衣不重帛帝知之給布萬匹以供私費導有羸疾不堪朝會帝幸其府縱酒作樂後令輿車入殿其見敬如此紀瞻傳瞻除尙書右僕射明帝嘗獨引瞻於廣室慨然憂天下曰社稷之臣殆無復十人如何因屈指曰君便其一瞻辭讓帝曰方欲與君善語復云何崇謙讓邪慕容徳載記徳燕其羣臣酒酣笑而言曰朕𨿽寡薄恭己南面而朝諸侯在上不驕夕惕於位可方自古何等主也其靑州刺史鞠仲曰陛下中興之聖後少康光武之儔也徳顧命左右賜仲帛千匹仲以賜多爲讓徳曰卿知調朕朕不知調卿乎卿飾對非實故亦以虛言相賞賞不謬加何足謝也韓範進曰臣聞天子無戲言忠臣無妄對今日之論上下相欺可謂君臣俱失徳大悅賜範絹五十匹自是昌言競進朝多直士矣宋書沈慶之傳世祖嘗歡飲普令羣臣賦詩慶之手不知書眼不識字上逼令作詩慶之曰臣不知書請口授師伯上令顏師伯執筆慶之口授之曰微命值多幸得逢時運昌朽老筋力盡徒步還南岡辭榮此聖世何愧張子房上甚悅眾坐稱其辭意之美王曇首傳曇首卒太祖爲之慟中書舍人周起侍側曰王家欲衰賢者先殞上曰直是我家衰耳王元謨傳元謨爲雍州刺史雍土多僑寓元謨請土斷流民當時百姓不願屬籍罷之其年元謨又令九品以上租使貧�相通境內莫不嗟怨民間訛言元謨欲反時柳元景當權元景弟僧景爲新城太守以元景之勢制令南陽順陽上庸新城諸郡並發兵討元謨元謨令內外晏然以解眾惑馳啟孝武具陳本末帝知其虛馳遣主書吳喜公撫慰之又答曰梁山風塵初不介意君臣之際過足相保聊復爲笑伸卿眉頭元謨性嚴未嘗妄笑時人言元謨眉頭未曾伸故帝以此戲之南齊書劉悛傳悛遷侍中車駕數幸悛宅宅盛治山池造甕牖世祖著鹿皮冠被悛菟皮衾於牖中宴樂以冠賜悛至夜乃去後悛從駕登蔣山上數嘆曰貧賤之交不可忘糟糠之妻不下堂顧謂悛曰此況卿也世言�貴好攺其素情吾𨿽有四海今日與卿盡布衣之適悛起拜謝梁書範云傳云遷散騎常侍吏部尙書以佐命功封霄城縣侯邑千戶云以舊恩見拔超居佐命盡誠翊亮知無不爲髙祖亦推心任之所奏多允嘗侍燕髙祖謂臨川王宏鄱陽王恢曰我與範尙書少親善申四海之敬今爲天下主此禮旣革汝宜代我呼範爲兄二王下席拜與云同車還尙書下省時人榮之曹景宗傳景宗拜侍中領軍將軍給鼓吹一部髙祖數燕見功臣共道故舊景宗醉後謬忘或�稱下官髙祖故縱之以爲笑樂鄭紹叔傳天監初紹叔爲衛尉卿忠於事上外所聞知纖毫無隱每爲髙祖言事善則曰臣愚不及此皆聖主之策其不善則曰臣慮出淺短以爲其事當如是殆以此�朝廷臣之罪深矣髙祖甚親信之紹叔卒贈散騎常侍護軍將軍後髙祖嘗潸然謂朝臣曰鄭紹叔立志忠烈善則稱君過則歸己當今殆無其比其見賞惜如此魏書於栗磾傳栗磾子洛拔洛拔子烈封聊城縣開國子食邑二百戶穆泰陸睿謀反舊京髙祖幸代泰等伏法代鄕舊族同惡者多惟烈一宗無所染預髙祖嘉其忠操益器重之嘆曰元儼決斷威恩深自不惡然而爲臣盡忠猛決不如烈也爾日烈在代都必卽斬其五三元首耳烈之節槪不謝金日磾也詔除領軍將軍李衝傳衝遷中書令轉南部尙書賜爵順陽侯是時循舊王公重臣皆呼其名髙祖常謂衝爲中書而不名之衝竭忠奉上知無不盡出入憂勤形於顏色髙祖亦深相仗信親敬彌甚君臣之間情義莫二衝卒時年四十九髙祖爲舉哀於懸瓠發聲悲泣不能自勝詔曰衝貞和資性徳義樹身訓業自家道素形國太和之始朕在弱齡早委機密實康時務鴻漸瀍洛朝選開淸升冠端右惟允出納忠肅柔明足敷睿範仁恭信惠有結民心可謂國之賢也朝之望也方升寵秩以旌功舊奄致喪逝悲痛於懷旣畱勤應陟兼良宿宜褒可贈司空公給東園祕器朝服一具衣一襲贈錢三十萬布五百匹蠟三百斤有司奏謚曰文穆葬於覆舟山近杜預冢髙祖之意也後車駕自鄴還洛路經衝墓左右以聞髙祖臥疾望墳掩泣久之詔曰司空文穆公徳爲時宗勛簡朕心不幸䢐逝托墳邙嶺旋鑾覆舟躬睇塋域悲仁惻舊有慟朕衷可遣太牢之祭以申吾懷及與畱京百官相見皆敍衝亡沒之故言及流涕髙祖得畱臺啟知衝患狀謂右衛宋弁曰僕射執我樞衡總釐朝務淸儉居躬知寵已久朕以仁明忠雅委以臺司之寄使我出境無後顧之憂一朝忽有此患朕甚懷愴慨其痛惜如此古弼傳弼爲尙書令弼頭尖世祖常名之曰筆頭是以時人呼爲筆公車駕畋於山北獲麋鹿數千頭詔尙書發牛車五百乘以運之世祖尋謂從者曰筆公必不與我汝�不如馬運之速遂還行百餘里弼表至曰今秋谷懸黃麻菽布野豬鹿竊食鳥雁侵費風波所耗朝夕參倍乞賜矜緩使得收載世祖謂左右曰筆公果如朕所卜可謂社稷之臣盧魯元傳魯元從徵赫連昌世祖親追擊之入其城門魯元隨世祖出入是日微魯元幾至危殆從徵平涼以功拜徵北大將軍加侍中後遷太保錄尙書事世祖貴異之常從徵伐出入臥內每有平殄輒以功賞賜僮隸前後數百人布帛以萬計世祖臨幸其第不出旬日欲其居近易於往來乃賜甲第於宮門南衣食車馬皆乘輿之副眞君三年冬車駕幸陰山魯元以疾不從侍臣問疾送醫藥傳驛相屬於路及薨世祖甚悼惜之還臨其喪哭之哀慟東西二宮命太官日送奠晨昏哭臨訖則備奏鐘鼓伎樂輿駕比葬三臨之喪禮依安成王故事而賵送有加贈襄城王謚曰孝葬於崞山爲建碑闕自魏興貴臣恩寵無與爲比屈遵傳遵子須須長子恆恭宗在東宮恆領太子少傅世祖信任之委以大政車駕出徵常居中畱鎭與襄城公盧魯元俱賜甲第世祖數臨幸賞賜隆厚眞君四年墜馬卒時年五十五時世祖幸陰山恭宗遣使乘傳奏狀世祖甚悼惜之謂使人曰汝等殺朕良臣何用乘馬遂令步歸崔光傳正光三年光進位太保光年耆多務疾病稍增自彊不已常在著作疾篤不歸四年十月肅宗親臨省疾詔斷賓客中使相望爲止聲樂罷諸遊眺拜長子勵爲齊州刺史十一月疾甚而薨年七十三肅宗聞而悲泣中使相尋詔給東園溫明祕器朝服一具衣一襲錢六十萬布一千匹蠟四百斤鴻臚監護喪事車駕親臨撫屍慟哭禦輦還宮流涕於路爲減常膳言則追傷每至光誦讀之處未嘗不攺容淒悼五年正月贈太傅領尙書令驃騎大將軍開府冀州刺史侍中如故又敕加後部鼓吹班劍依太保廣陽王故事謚文宣公肅宗祖喪建春門外望�哀感儒者榮之周書宇文測傳測字澄鏡大統六年除使持節驃騎大將軍開府儀同三司大都督行汾州事或有告測與外境交通懷二心者太祖怒曰測爲我安邊吾知其無貳志何爲間我骨肉生此貝錦乃命斬之仍許測以便宜從事隋書蘇威傳威字無畏髙祖受禪徵拜太子少保與髙熲參掌朝政尋兼大理卿京兆尹禦史大夫本官悉如故治書侍禦史梁毗以威領五職安繁戀劇無舉賢自代之心抗表劾威上曰蘇威朝夕孜孜志存遠大舉賢有闕何遽迫之顧威曰用之則行舍之則藏惟我與爾有是夫因謂朝臣曰蘇威不值我無以措其言我不得蘇威何以行其道楊素才辯無雙至若斟酌古今助我宣化非威之匹也蘇威若逢亂世南山四皓豈易屈哉其見重如此薛世雄傳煬帝嗣位世雄遷右監門郎將從帝徵吐谷渾進位通議大夫世雄性廉謹凡所行軍破敵之處秋毫無犯帝由是嘉之帝嘗從容謂羣臣曰我欲舉好人未知諸君識否羣臣咸曰臣等何能測聖心帝曰我欲舉者薛世雄羣臣皆稱善帝復曰世雄廉正節槪有古人之風於是超拜右翊衛將軍唐書裴寂傳隋帝禪位唐公固讓寂開陳符命以勸又督太常具儀撰日唐公卽位曰使我至此者公也拜尙書右僕射賜服玩不貲詔尙食日給禦膳視朝必引與同坐入閣則延臥內言無不從呼爲裴監不名也劉文靜傳唐公踐天子位擢納言時多引貴臣共榻文靜諫曰今率土莫不臣而延見羣下言尙稱名帝座嚴尊屈與臣子均席此王導所謂太陽俯同萬物者也帝曰我𨿽應天受命宿昔之好何可忘公其無嫌尉遲敬徳傳武徳二年秦王戰柏壁敬徳與尋相舉地降引爲右一府統軍從擊王世充會尋相叛諸將疑敬徳且亂囚之行臺左僕射屈突通尙書殷開山曰敬徳慓敢今執之猜貳已結不卽殺後悔無及也王曰不然敬徳必叛寧後尋相者邪釋之引見臥內曰丈夫以气相許小嫌不足置胸中我終不以讒害良士因賜之金曰必欲去以爲汝資隱太子嘗以書招之贈金皿一車辭曰敬徳起幽賤會天下喪亂久陷逆地秦王實生之方以身徇恩今於殿下無功其敢當賜若私許則懷二心徇利棄忠殿下亦焉用之哉太子怒而止敬徳以聞王曰公之心如山嶽𨿽積金至斗豈能移之舊唐書孫伏伽傳武徳二年髙祖謂裴寂曰隋末無道上下相蒙主則驕矜臣惟佞上不聞過下不盡忠至使社稷傾危身死匹夫之手朕撥亂反正志在安人平亂任武臣守成委文吏庶得各展器能以匡不逮比每虛心接待冀聞讜言然惟李綱善盡忠款孫伏伽可謂誠直餘人猶踵獘風俯首而已豈朕所望哉裴矩傳太宗初卽位務止姦吏或聞諸曹案典多有受賂者乃遣人以財物試之有司門令史受饋絹一匹太宗怒將殺之矩進諫曰此人受賂誠合重誅但陛下以物試之卽行極法所謂陷人以罪恐非導徳齊禮之義太宗納其言因召百僚謂曰裴矩遂能廷折不肯面從每事如此天下何憂不治薛萬徹傳太宗嘗召司徒長孫無忌等十餘人宴於丹霄殿各賜以膜皮萬徹預焉太宗意在賜萬徹而誤呼萬均因愴然曰萬均朕之勛舊不幸早亡不覺呼名豈其魂靈欲朕之賜也因令取膜皮呼萬均以同賜而焚之於前侍坐者無不感嘆岑文本傳文本拜中書令太宗伐遼凡所籌度一皆委之文本受委旣深神情頓竭言辭舉措頗異平常太宗見而憂之謂左右曰文本今與我同行恐不與我同返及至幽州遇暴疾太宗親自臨視撫之流涕尋卒其夕太宗聞嚴鼓之聲曰文本殞逝情深惻怛今宵夜警所不忍聞命停之魏徵傳太宗新卽位勵精政道數引徵入臥內訪以得失徵雅有經國之才性又抗直無所屈撓太宗與之言未嘗不欣然納受徵亦喜逢知己之主思竭其用知無不言太宗嘗勞之曰卿所陳諫前後二百餘事非卿至誠奉國何能若是或有言徵阿黨親戚者帝使禦史大夫溫彥博案驗無狀彥博奏曰徵爲人臣𨿽存形迹不能遠避嫌疑遂招此謗𨿽情在無私亦有可責帝令彥博讓徵且曰自今後不得不存形迹他日徵入奏曰臣聞君臣協契義同一體不存公道惟事形迹若君臣上下同遵此路則邦之興喪或未可知帝瞿然攺容曰吾已悔之徵再拜曰願陛下使臣爲良臣勿使臣爲忠臣帝曰忠良有異乎徵曰良臣稷契咎陶是也忠臣龍逢比干是也良臣使身獲美名君受顯號子孫傳世福祿無疆忠臣身受誅夷君陷大惡家國並喪空有其名以此而言相去遠矣帝深納其言賜絹五百匹會皇孫誕育召公卿賜宴太宗謂侍臣曰貞觀以前從我平定天下周旋艱險元齡之功無所與讓貞觀之後盡心於我獻納忠讜安國利民犯顏正諫匡朕之違者惟魏徵而已古之名臣何以加也於是親解佩刀以賜二人十六年拜太子太師知門下省事如故徵自陳有疾詔答曰漢之太子四皓爲助我之賴公卽其義也知公疾病可臥護之其年稱綿惙中使相望徵宅先無正寢太宗欲爲小殿輟其材爲徵營構五日而成遣中使賫素褥布被而賜之遂其所尙也及病篤輿駕再幸其第撫之流涕問所欲言徵曰嫠不卹緯而憂宗周之亡後數日太宗夜夢徵若平生及旦而奏徵薨太宗親臨慟哭廢朝五日贈司空相州都督謚曰文貞給羽葆鼓吹班劍四十人賻絹布千段米粟千石陪葬昭陵及將祖載徵妻裴氏曰徵平生儉素今以一品禮葬羽儀甚盛非亡者之志悉辭不受竟以布車載柩無文彩之飾太宗登苑西樓望喪而哭詔百官送出郊外帝親制碑文並爲書石後追思不已賜其子實封九百戶嘗臨朝謂侍臣曰夫以銅爲鏡可以正衣冠以古爲鏡可以知興替以人爲鏡可以明得失朕常保此三鏡以防己過今魏徵䢐逝遂亡一鏡矣虞世南傳世南轉祕書監賜爵永興縣子太宗重其博識每機務之�引之談論共觀經史世南𨿽容貌儒懦若不勝衣而志性抗烈每論及古先帝王爲政得失必存規諷多所補益太宗嘗謂侍臣曰朕於暇日與虞世南商略古今有一言之失未嘗不悵恨其懇誠若此朕用嘉焉羣臣皆若世南天下何憂不理世南卒太宗舉哀於別次哭之甚慟賜東園祕器陪葬昭陵贈禮部尙書謚曰文懿手敕魏王泰曰虞世南於我猶一體也拾遺補闕無日暫忘實當代名臣人倫準的吾有小失必犯顏而諫之今其云亡石渠東觀之中無復人矣痛惜豈可言邪未幾太宗爲詩一篇追述往古興亡之道旣而嘆曰鍾子期死伯牙不復鼓琴朕之此詩將何以示令起居郎褚遂良詣其靈帳讀訖焚之冀世南神識感悟後數歲太宗夜夢見之有若平生翼日下制曰禮部尙書永興文懿公虞世南徳行淳備文爲辭宗夙夜盡心志在忠益奄從物化倏移歲序昨因夜夢忽睹其人兼進讜言有如平生之日追懷遺美良增悲嘆宜資冥助申朕思舊之情可於其家爲設五百僧齋並爲造天尊像一區又敕圖其形於淩煙閣王珪傳珪拜諫議大夫貞觀元年太宗嘗謂侍臣曰正主禦邪臣不能致理正臣事邪主亦不能致理惟君臣相遇有同魚水則海內可安也昔漢髙祖田舍翁耳提三尺劍定天下旣而規模弘遠慶流子孫者此蓋任得賢臣所致也朕𨿽不明幸諸公數相匡救冀嘉謀致天下於太平耳珪對曰臣聞木從繩則正後從諫則聖故古者聖主必有諍臣七人言而不用則相繼以死陛下開聖慮納芻蕘臣處不諱之朝實願罄其狂瞽太宗稱善珪每推誠納忠多所獻替太宗顧待益厚賜爵永寧縣男長孫無忌傳貞觀元年無忌轉吏部尙書以功第一進封齊國公實封千三百戶太宗以無忌佐命元勛地兼外戚禮遇尢重常令出入臥內其年拜尙書右僕射或有密表稱無忌權寵過盛太宗以表示無忌曰朕與卿君臣之間凡事無疑若各懷所聞而不言則君臣之意無以獲通因召百寮謂之曰朕今有子皆幼無忌於朕實有大功今者委之猶如子也疏間親新間舊謂之不順朕所不取也無忌深以盈滿爲誡懇辭機密文徳皇后又爲之陳請太宗不獲已乃拜開府儀同三司解尙書右僕射是歲太宗親祠南郊及將還命無忌與司空裴寂同升金輅五年與房元齡杜如晦尉遲敬徳四人以元勛各封一子爲郡公七年冊拜司空無忌固辭不許詔曰昔黃帝得力牧而爲五帝先夏禹得咎繇而爲三王祖齊桓得管仲而爲五霸長朕自居藩邸公爲腹心遂得廓淸宇內君臨天下以公功績才望允稱具瞻故授此官無宜多讓也太宗嘗謂無忌等曰朕聞主賢則臣直人苦不自知公宜面論攻朕得失無忌奏言陛下武功文徳跨絕古今發號施令事皆利物孝經云將順其美臣順之不暇實不見陛下有所愆失太宗曰朕冀聞己過公乃妄相諛悅朕今面談公等得失以爲鑑誡言之者可以無過聞之者可以自攺因目無忌曰善避嫌疑應對敏速求之古人亦當無比而總兵攻戰非所長也髙士廉涉獵古今心術聰悟臨難旣不攺節爲官亦無朋黨所少者骨鯁規諫耳唐儉言辭便利善和解人酒杯流行發言啟齒事朕三十載遂無一言論國家得失楊師道性行純善自無愆過而情實怯懦未甚任事緩急不可得力岑文本性道惇厚文章是其所長而持論常據經遠自當不負於物劉洎性最堅貞言多利益然其意尙然諾於朋友自能補闕亦何以尙馬周見事敏速性甚貞正至於論量人物直道而行朕比任使多所稱意褚遂良學問稍長性亦堅正旣寫忠誠甚親附於朕譬如飛鳥依人自加憐愛杜如晦傳貞觀三年如晦遇疾表請解職許之祿賜特依舊太宗深憂其疾頻遣使存問名醫尙藥相望於道四年疾篤令皇太子就第臨問上親幸其宅撫之流涕賜物千段及其未終見子拜官遂超遷其子左千牛構爲尙捨奉禦尋薨年四十六太宗哭之甚慟廢朝三日贈司空徙封萊國公謚曰成太宗手詔著作郎虞世南曰朕與如晦君臣義重不幸奄從物化追念勛舊痛悼於懷卿體吾此意爲制碑文也太宗後因食瓜而美愴然悼之遂輟食之半遣使奠於靈座又嘗賜房元齡黃銀帶顧謂元齡曰昔如晦與公同心輔朕今日所賜惟獨見公因泫然流涕又曰朕聞黃銀多爲鬼神所畏命取黃金帶遣元齡親送於靈所其後太宗忽夢見如晦若平生及曉以告元齡言之歔欷令送禦饌以祭焉明年如晦亡日太宗復遣尙官至第慰問其妻子其國官府佐並不之罷終始恩遇未之有焉唐書房元齡傳元齡以權寵隆極累表辭位詔不聽頃之進司空仍總朝政元齡固辭帝遣使謂曰讓誠�徳也然國家相眷賴久一日去良弼如亡左右手顧公筋力未衰毋多讓元齡疾甚帝命鑿苑垣以便候問親握手與訣詔太子就省溫大有傳大有與兄大雅同掌機近不自安請徙他職帝曰我虛心待卿何所自疑舊唐書張行成傳行成累遷給事中太宗嘗臨軒謂侍臣曰我爲人主兼行將相之事豈不是奪公等名昔漢髙祖得蕭曹韓彭天下寧宴舜禹湯武有稷契伊呂四海又安此事朕並兼之行成退而上書諫曰有隋失道天下沸騰陛下撥亂反正拯生人於塗炭何周漢君臣之所能擬陛下聖徳含光規模弘遠𨿽文武之烈實兼將相何用臨朝對眾與之校量以萬乘至尊共臣下爭功哉太宗深納之李績傳績拜兵部尙書績時遇暴疾驗方云須灰可以療之太宗乃自剪須爲其和藥績頓首見血泣以懇謝帝曰吾爲社稷計耳不煩深謝十七年髙宗爲太子轉績太子詹事太宗謂曰吾兒新登儲貳卿舊長史今以宮事相委故有此授𨿽屈階資可勿怪也太宗又嘗間宴顧績曰朕將屬以幼孤思之無越卿者公往不遺於李密今豈負於朕哉績雪涕致辭因噬指流血俄而沈醉乃解禦服覆之其見委信如此張公謹傳公謹爲襄州都督卒官太宗聞而嗟悼出次發哀有司奏言準陰陽書日子在辰不可哭泣又爲流俗所忌太宗曰君臣之義同於父子情發於衷安避辰日遂哭之贈左驍衛大將軍通鑑綱目有上書請去佞臣者太宗問佞臣爲誰對曰願陛下與羣臣言或陽怒以試之彼執理不屈者直臣也畏威順旨者佞臣也上曰君源也臣流也濁其源而求其流之淸不可得矣君自爲詐何以責臣下之直乎朕方以至誠治天下見前世帝王好以權譎小數接其臣下者常竊恥之卿策𨿽善朕所不取也隋唐嘉話太宗會朝罷怒曰會殺此田舍翁文徳後問誰觸忤陛下帝曰豈過魏徵每事廷辱我使我常不自得後退而具朝服立於庭帝驚曰皇后何爲若是對曰妾聞主聖臣直今陛下聖明故魏徵得直言妾幸備數後宮安敢不賀開元天寶遺事明皇在便殿甚思姚元崇論時務七月十五日苦雨不止泥濘盈尺上令侍禦者�步輦召學士來時元崇爲翰林學士中外榮之自古急賢待士帝王如此者未之有也宋璟爲宰相朝野人心歸美焉時春禦宴帝以所用金筋令內臣賜璟曰所賜之物非賜汝金蓋賜卿筋表卿之直也璟下殿拜謝明皇每朝政有闕則虛懷納諫大開士路早朝百辟趨班帝見張九齡風威秀整異於眾僚謂左右曰朕每見九齡使我精神頓生柳氏舊聞蕭嵩爲宰相引韓休與同列及在相位稍與嵩不協嵩因乞骸骨上慰曰朕未厭卿卿何庸去嵩俯伏曰臣待罪宰相爵位已極幸陛下未厭臣得以乞身如陛下厭臣臣首領不保又安得自遂因隕涕上爲之動容曰卿言切矣朕思之未決卿歸第至夕當有使如無使明日宜如常朝請及日暮命力士詔嵩曰朕惜卿欲固畱而君臣始終貴全大義亦國家之美事今除卿右丞相是日荊州始進黃柑子上以素羅帕苞苴其二以賜焉元宗體貌大臣賓禮故老尢注意於姚崇與宋璟引見便殿皆爲之興罷去輒臨軒以送其餘他相優寵莫及舊唐書楊綰傳元載伏誅拜綰中書侍郎同中書門下平章事綰疾亟上日發中使就第存問尙藥禦醫旦夕在側上聞其有間喜見容色數日而薨中使馳奏於上代宗震悼久之輟朝三日詔曰王者之於大臣也存則寄其腹心均於肢體參於軍國之重敍以陰陽之和歿則誄其事功加之命數告於宗廟之祭襚以紱冕之章則九原可歸百辟知勸故朝議大夫守中書侍郎同中書門下平章事集賢殿崇文館大學士監修國史上柱國賜紫金魚袋楊綰性合元和身齊律度道匡雅俗器重宗彜寬柔敬恭協於九徳文行忠信弘於四教內無耳目之役以孝悌傳於家外無車服之容以貞實形於代西掖專宥密之地南宮領選舉之源以儒術首於國庠以禮度掌於髙廟簡廉其質條職同休頃以任非其才毒流於政爰登淸淨之輔庶諧至理之期道風旣穆於朝班儉徳已行於海內𨿽賢人之業冀於可久而夫子之命末如之何方有憑依遽此淪謝屏予之嘆震悼良深所懷莫從長想何及況歷官有素絲之節庀家無匹帛之餘故飾以華衮增其法賻備膺典策載賁朝經可贈司徒又詔文武百寮臨於其第遣內常侍吳承倩會弔贈絹千匹布三百端上深惜之顧謂朝臣曰天不使朕致太平何奪我楊綰之速也俯及大斂與卿等悲悼同之賻贈恩遇哀榮之盛近年未有其比杜希全傳希全爲靈鹽丰夏等州節度使將赴靈州獻體要八章多所規諫徳宗深納之乃著君臣箴以賜之其辭曰夫惟徳惠人惟辟奉天從諫則聖共理惟賢皇立有極駿命不易總萬幾以成務齊六合之殊致一心不能獨鑑一目不能周視敷求哲人式序在位於戲君之任臣必求一徳臣之事君咸思正直何啟沃之所宜自古今而未得且以讜言者逆耳讒諛者伺側故下情未通而上聽已惑俾夫忠賢敗於凶慝�彼涇舟烝徒楫之亦有和羹宰夫膳之孰云理國不自得師覆車之軌予其懲而髙以下升和由甘受惟君無良亦臣之咎聞諸辛毗牽裾魏後則有禽息竭忠碎首勉思獻替以平可否勿謂無傷自微而彰勿謂何害積小成大事有隱而必見令旣出而焉悔鼓鐘在宮聲聞於外浩然涉水朕未有艾將負扆以虛心期盡忠而納誨在昔稷契實匡舜禹近玆魏徵佑我文祖君臣協徳混一區宇肆予寡昧獲纘丕緒臣哉鄰哉爾翼爾輔髙秋始肅我武惟揚輟此禁衛殿於大邦戀闕方甚嘉言乃昌是規是諫金玉其相辭髙理要入徳知方總彼幹櫓備於八章宣父有言起予者商殷有盤銘周有欹器或誡以辭或警以事披圖演義發於爾志與金鏡而髙懸將座右而同置人皆有初鮮愼厥終汝其夙夜明保朕躬無曰爾身在外而爾誠不通一言之應千里攸同導彼遐徐達餘四聰華裔仰徳時乃之功旣往旣來懷賢忡忡唱予和汝式示深衷尋兼夏綏節度都統馬燧傳燧爲太原節度使與侍中渾瑊鎭國軍節度使駱元光同討河中貞元元年河中平詔書褒美還太原是行也徳宗賜燧宸扆臺衡二銘序曰朕每覽上古之書及唐虞之際君臣相得聖賢同時日夕孜孜講論至道或陳其鑑誡或諷以詠歌煥乎典謨百代是式有以見啟沃之道理化之端意甚慕之而未能迨也頃靈鹽節度使杜希全著書上獻多所規諫聊爲君臣箴用答其意河東等道副元帥司徒燧固請勒石貽厥後人朕以文旣非工義又非備垂諸來裔良所恧焉起予者商因之有作庶朝夕自儆且俾後代知我文武殿邦之臣歟臺衡銘曰天列臺星垂象於人聖人則天亦建輔臣以翼以弼爲衡爲鈞如耳目應心如股肱運身是則同體孰云非親陰陽相推四序成歲君臣相得萬邦作乂感同風雲合若符契以道匡救盡規獻替木必從繩金其用礪帝者之盛時惟陶唐乃聞疇咨側陋明揚洎乎有虞二八騰芳爰迨伊尹相於成湯載生薑牙諒彼武王道無不行謀無不臧君聖臣賢運泰時康漢髙旣興蕭曹亦彰烈烈我祖應期而昌�滅羣凶砥平四方惟衛及英啟辟封疆曰房與杜振理維綱亦有魏徵忠謇昂昂偉玆眾材爲棟爲梁蕩蕩巍巍邦家有光是知道之廢興系於時主主之得失資於臺輔經之以文緯之以武出爲方伯入作申甫絕維載張闕衮斯補惟徳是倚惟才是求人不易知徳亦難周傅說版築夷吾射鉤任之不疑千載垂休體於至公何鄙何讎追惟哲主必賴良弼矧予不徳暗於理術師旅繁起政刑多失遘玆艱屯夙夜祇栗翊我戴我實惟勛賢內熙庶績外總十連威武載揚謀猷日宣長城壓境巨艦濟川同徳同心扶危持顚予嘉爾誠爾相予理惟後失道亦臣之恥自昔格言愼終如始功藏鼎彜道冠圖史無俾伊傅克專厥美作鑑勒銘永世是紀燧至太原乃勒二銘於起義堂西偏帝爲題額其崇寵如此九年七月燧對於延英殿初上以燧足疾不令朝謁是日燧以冬首入朝敕許不拜而坐燧旣退足疾僕於地上親掖起之送及於陛燧頓首泣謝李晟傳貞元五年九月晟與馬燧見於延英殿上嘉其勛力詔曰昔我烈祖乘乾坤之蕩滌掃隋季之荒屯體元禦極作人父母則亦有熊罷之士不二之臣左右經綸參翊締構昭文徳恢武功威不若康不乂用端命於上帝付畀四方宇宙旣淸日月旣貞王業旣成泰階旣平乃圖厥容列於斯閣懋昭績效式表儀型一以不忘於朝夕一以永垂乎來裔君臣之義厚莫重焉貞元己巳秋九月我行西宮瞻宏閣崇構見老臣遺像顒然肅然和敬在色想雲龍之協應感致業之艱難睹往思今取類非遠且功與時並才爲代生苟蘊其才遇其時尊主庇人何代不有在中宗則桓彥範等著輔戴之績在元宗則劉幽求等申翼奉之勛在肅宗則郭子儀掃殄氛祲今則李晟等保寧朕躬咸宣力肆勤光復宗社訂之前烈夫豈多謝闕而未錄孰謂旌賢況念功紀徳文祖所爲也在予曷其敢怠有司宜敍年代先後各圖其像於舊臣之次仍令皇太子書朕是命紀於壁焉庶播嘉庸式昭於下俾後來者尙揖淸顏知元勛之不朽復命皇太子書其文以賜晟刻石於門晟貞元九年八月薨時年六十七上震悼出涕廢朝五日令百官就第臨弔命京兆尹李充監護喪事官給葬具賻加等比大斂上手書致意送柩前曰皇帝遣宮闈令第五守進致旨於故太尉中書令西平王贈太師之靈曰天祚我邦是生才傑稟陰陽之粹气實山嶽之降靈弘濟患難保佑王室掃蕩氛祲廓淸上京忠誠感於人神功業施於社稷匡時定亂實賴元勛洎領上臺克諧中外吁謨帝道�贊皇猷常竭嘉言以匡不迨情所親重義無間然方期與國同休永爲邦翰比嬰疾恙𨿽歷旬時日冀痊除重期相見弼予在位終致和平豈圖藥餌無徵奄至薨逝喪我賢哲虧我股肱天不�遺痛惜何極嗚呼大廈方構旋失棟梁巨川未濟遂亡舟楫君臣之義追痛益深循省舊章倍增感切卿一門裔嗣朕必終始保持況願等弟兄承卿教訓朕之志義豈忘平生縱卿不言朕亦存信比者卿在之日卻未見朕深心今卿與朕長乖方冀知朕誠志無以爲念發言涕零是用躬述數行貴寫所懷得盡臨紙遣使不能飾詞魂而有知當體朕意冊贈太師謚曰忠武晟薨後城鹽州復鹽池上賜宰臣新鹽惻然思晟乃令致鹽於靈座又時遣中使至晟第存撫諸子教戒備至聞願等有一善上喜形於色眷遇終始無與晟比李絳傳絳因奏對極論中官縱恣方鎭進獻之事憲宗怒厲聲曰卿所論奏何太過耶絳前論不已曰臣所諫論於臣無利是國家之利陛下不以臣愚使處腹心之地豈可見事虧聖徳致損淸時而惜身不言仰屋竊嘆是臣負陛下也若不顧患禍盡誠而論旁忤幸臣上犯聖旨以此獲罪是陛下負臣也且臣與中官素不相識又無嫌�祇是威福太盛上損聖朝臣所以不敢不論耳使臣緘默非社稷之福也憲宗見其誠切攺容慰諭之曰卿盡節於朕人所難言者卿悉言之使朕聞所不聞眞忠正誠節之臣也他日南面亦須如此絳拜恩而退宣宰臣令與攺官乃授中書舍人依前翰林學士翼日面賜金紫帝親爲絳擇良笏賜之容齋三筆唐憲宗元和二年制君臣事迹屏風上以天下無事畱意典墳每覽前代興�得失之事皆三復其言遂采尙書春秋後傳史記漢書三國誌晏子春秋吳越春秋新序說苑等書君臣行事可爲龜鑑者集成十四篇自制其序寫於屏風列之禦座之右書屏風六扇於中宣示宰臣李藩等皆進表稱賀唐書李玨傳杜悰領度支有勞帝欲拜戶部尙書以問宰相陳夷行答曰恩權予奪願陛下自斷玨曰祖宗倚宰相天下事皆先平章故官曰平章事君臣相須所以致太平也苟用一吏處一事皆決於上將焉用彼相哉崔植傳植同平章事穆宗問貞觀中治道最盛何致而然植曰太宗資上聖興民間知百姓疾苦故勵精思治又以房元齡杜如晦魏徵王珪爲之佐君明臣忠聖賢相維治致升平固其宜也卻掃編蔣伸爲翰林學士宣宗雅愛信一日因語合旨三起三畱曰他日不復獨對卿矣伸不諭未幾以本官同平章事冊府元龜後唐莊宗初入汴時張全義自雒赴覲泥首待罪莊宗撫慰久之以其年老令人掖而升殿宴賜盡歡詔皇子繼岌皇弟存紀等皆兄事之世宗顯徳四年四月壬午司空門下侍郎平章事李谷扶疾見於便殿宣令不拜坐於禦座側谷始以車駕南徵大捷爲賀次以抱疾旣久請辭祿位帝怡然以勉之且曰譬如家有四子一子有疾棄而不養非父之道也朕君臨萬方卿處輔相之位君臣之間分義斯在柰何以祿俸爲言哉谷愧謝而退周太祖時翟光鄴權知京兆尹光鄴卒帝初聞訃至慘然驚嘆曰天不助余爲治賢良之臣遽此奄忽非獨予之不幸亦民之不幸也傷哉世宗顯徳六年三月樞密使王朴暴卒帝聞之駭愕卽時幸其第及柩前以所執玉鉞卓地而慟者數四南唐近事元宗少躋大位天性謙謹每接臣下恭愼威儀動循禮法𨿽布素僚友無以加也一日禦小殿欲道服見諸學士必先遣中使數使宣諭或訴以小苦巾裹不及冠褐可乎常目宋齊丘爲子嵩李建勛爲史館皆不之名也君臣之間待遇之禮率類於此

君臣部紀事三遼史耶律弘古傳弘古討阻卜有功聖宗嘗刺臂血與弘古盟爲友禮遇尢異拜南府宰相攺上京畱守重熙六年遷南院大王禦制誥辭以寵之十三年加於越帝憫其勞復授武定軍節度使宋史石守信傳幹徳初帝因晚朝與守信等飲酒酒酣帝曰我非爾曹不及此然吾爲天子不若爲節度使之樂吾終夕未嘗安枕而臥守信等頓首曰今天命已定誰復敢有異心陛下何爲出此言耶帝曰人孰不欲富貴一旦有以黃袍加汝之身𨿽欲不爲其可得乎守信等謝曰臣愚不及此惟陛下哀矜之帝曰人生駒過隙爾不如多積金帛田宅以遺子孫歌兒舞女以終天年君臣之間無所猜嫌不亦善乎守信謝曰陛下念及此所謂生死而肉骨也明日皆稱病乞解兵權帝從之皆以散官就第賞甚厚趙普傳普出爲武勝軍節度檢校太尉兼侍中帝作詩以餞之普奉而泣曰陛下賜臣詩當刻石與臣朽骨同葬泉下帝爲之動容翌日謂宰相曰普有功國家朕昔與遊今齒髮衰矣不容煩以樞務擇善地處之因詩什以導意普感激泣下朕亦爲之墮淚宋琪對曰昨日普至中書執禦詩涕泣謂臣曰此生餘年無階上答庶希來世得�犬馬力臣昨聞普言今復聞宣諭君臣始終之分可謂兩全薛居正傳居正自參政至爲相凡十八年恩遇始終不替先是太祖嘗謂居正曰自古爲君者鮮克正己爲臣者多無遠略𨿽居顯位不能垂名後代而身陷不義子孫罹殃蓋君臣之道有所未盡吾觀唐太宗受人諫疏直詆其非而不恥以朕所見不若自不爲之使人無異詞又觀古之人臣多不終始能保全而享厚福者由忠正也開寶中居正與沈倫並爲相盧多遜參知政事九年冬多遜亦爲平章事及居正卒而沈倫責授多遜南流論者以居正守道蒙福果符太祖之言王全斌傳全斌入蜀適屬冬暮京城大雪太祖設氈幃於講武殿衣紫貂裘帽以視事忽謂左右曰我被服如此體尙覺寒念西徵將士衝犯霜雪何以堪處卽解裘帽遣中使馳賜全斌仍諭諸將以不徧及也全斌拜賜感泣通鑑宋以竇儀爲翰林學士宋主嘗召儀艸制至苑門儀見宋主岸幘跣足而坐卻立不肯進宋主遽索冠帶而後召入儀曰陛下創業垂統宜以禮示天下恐豪傑聞而解體宋主斂容謝之自是對近臣未嘗不冠帶歸田錄太祖時郭進爲山西巡檢有告其陰通河東劉繼元將有異志者太祖大怒以其誣害忠臣命縛其人予進使自處置進得而不殺謂曰爾能爲我取繼元一城一寨不止贖爾死當請賞爾一官歲餘其人誘其一城來降進具其事送之於朝請賞以官太祖曰爾誣害我忠良此才可贖死爾賞不可得也命以其人還進進復請曰使臣失信則不能用人矣太祖於是賞以一官君臣之間蓋如此陶尙書谷爲學士嘗晚召對太祖禦便殿陶至望見上將前而復卻者數四左右催宣甚急谷終仿徨不進太祖笑曰此措大索事分顧左右取袍帶來上已束帶谷遽趨入劉氏雜誌蘇易簡內直宋太宗謂曰君臣千載遇易簡應聲曰忠孝一生心可謂的對宋史曹彬傳彬咸平二年被疾上趣駕臨問手爲和藥仍賜白金萬兩問以後事對曰臣無事可言臣二子材器可取臣若內舉皆堪爲將上問其優劣對曰璨不如瑋薨上臨哭之慟對輔臣語及彬必流涕贈中書令追封濟陽郡王王旦傳旦疾甚遣內侍問者日或三四帝手自和藥並薯蕷粥賜之靑箱雜記眞宗任王旦爲相常倚以決事旦𨿽荷眞宗眷委之重每愼密遠權以自防故君臣之間略無纖悉可窺談苑李侍讀仲容善飲號李萬回眞宗飲量無敵欲對飲則召公一夕上命巨觥仲容曰告官家免巨觥上因問何故謂天子爲官家仲容對曰蔣濟萬機論三皇官天下五帝家天下兼皇帝之徳故曰官家上大喜曰眞所謂君臣千載一遇也三朝聖政錄眞宗召大理評事馮元說周易泰卦元敷衍卦體謂天气下降地气上騰然後交泰猶君下接於臣臣上承於君然後君臣道通若天以髙亢居上則地無由得交於天天地不交何由得泰君以尊大自持臣無由得接於君君臣不接何由得泰夢溪筆談陳文忠爲樞密一日日欲沒時忽有中人宣召旣入右掖已昏黑遂引入禁中屈曲行甚久時見有簾幄燈燭煒煌皆莫知何處已而到一小殿殿前有兩花檻已有數人先至皆立廷中殿上垂簾蠟燭十餘炬而已相繼而至者凡七人中使乃奏班齊惟記文忠丁謂杜鎬三人其四人忘之杜鎬時尙爲館職良久乘輿自宮中出燈燭亦不過數十而已宴具甚盛捲簾令不拜升殿就坐禦座設於席東設文忠之座於席西如常人賓主之位堯叟等皆惶恐不敢就位上宣諭不已堯叟懇陳自古未有君臣齊列之禮至於再三上作色曰本爲天下太平朝廷無事思與卿等共樂之若如此何如就外朝開宴今日只是宮中供辦未嘗命有司亦不召中書輔臣以卿等機密及文館職任侍臣無嫌且欲促坐語笑不須多辭堯叟等皆趨下稱謝上急止之曰此等禮數且皆置之堯叟悚栗危坐上語笑極歡酒五六行膳具中各出兩絳囊置羣臣之前皆大珠也上曰時和歲丰中外康富恨不得與卿等日夕相會太平難遇此物助卿等燕集之費羣臣欲起謝上云且坐更有如是酒三行皆有所賜悉良金重寶酒罷已四鼓時人謂之天子請客文忠之子述古得於文忠頗能道其詳此略記其一二耳容齋四筆眞宗初命儒臣編修君臣事迹後謂輔臣曰昨見宴享門中錄唐中宗宴飲韋庶人等預會和詩與臣寮馬上口摘含桃事皆非禮也已令削之又曰所編事迹蓋欲垂爲典法異端小說咸所不取墨客揮犀張相�爲禦史數上封章論及兩府仁廟因謂曰卿本孤寒何故屢言近臣公奏曰臣安得謂之孤寒臣自布衣不數年致身淸近曳朱腰金如陛下乃孤寒也帝曰何爲孤寒曰陛下內無賢相外無名將官冗而失黜陟兵多而少教習孤立朝廷之上此所以孤寒也帝喜而優容之近侍皆爲之懼自此名重朝野宋史傅堯兪傳堯兪爲監察禦史仁宗春秋髙皇嗣未立堯兪請建宗室之賢以慰天下望及英宗爲皇子有司闕供饋仁宗未知堯兪言陛下旣以宗社之重建皇嗣宜以家人禮使皇子朝夕侍�左右以通慈孝之誠今禮遇有闕非所以隆親親重國本也於是詔有司供具甚厚英宗卽位轉殿中侍禦史遷起居舍人皇太后與英宗同聽政英宗有疾旣平堯兪上書皇太后請還政久之聞內侍任守忠有讒間語堯兪諫皇太后曰外間物論紛惑兩宮之情未通臣謂天下之可信者無大於以天下與人亦無大於受天下以公況皇帝以明睿之資貫通古今而受人之天下乎如誅竄讒人則慈孝之聲並隆矣於是皇太后還政逐守忠堯兪言於英宗曰皇太后給事左右之人宜頗錄其勤勞少加恩惠上慰母后下安反側且守忠已去其餘不問可也遷右司諫同知諫院英宗眷遇堯兪嘗雪中賜對堯兪自東廡升英宗傾身東向以待每奏事退多目送之甲申雜記先公自太原罷歸朝旣引對神宗諭來日前殿引旣對上曰昨日在後殿卿仁宗舊臣不欲裹帽子見卿嗚呼上之禮遇臣下也如此宋史蘇軾傳軾除翰林學士鎖宿禁中召入對便殿宣仁後問曰卿前年爲何官曰臣爲常州團練副使曰今爲何官曰臣今待罪翰林學士曰何以遽至此曰遭遇太皇太后皇帝陛下曰非也曰豈大臣論薦乎曰亦非也軾驚曰臣𨿽無狀不敢自他途以進曰此先帝意也先帝每誦卿文章必嘆曰奇才奇才但未及進用卿耳軾不覺哭失聲宣仁後與哲宗亦泣左右皆感涕已而命坐賜茶徹禦前金蓮燭送歸院蘇頌傳頌爲相上章辭位紹聖四年拜太子少師致仕方頌執政時見哲宗年幼諸臣太紛紜常曰君長誰任其咎耶每大臣奏事但取決於宣仁後哲宗有言或無對者惟頌奏宣仁後必再稟哲宗有宣諭必告諸臣以聽聖語及貶元佑故臣禦史周秩劾頌哲宗曰頌知君臣之義無輕議此老孫固傳固拜觀文殿學士知河陽尋提舉嵩山崇禧宮哲宗卽位以正議大夫知河南府徙鄭州元佑二年召除侍讀提舉中太一宮遂拜門下侍郎哲宗與太皇太后矜其年髙每朝會豫節拜儀聽休於幄次固數乞骸骨太皇太后曰卿先帝在東宮時舊臣今帝新聽政勉畱輔導或體中未安取文書於家治之可也固感激彊起視事復知樞密院事累官右光祿大夫五年卒年七十五哲宗太皇太后皆出聲泣時文彥博致仕歸洛將宴餞崇政殿以固在殯罷之輟視朝二日贈開府儀同三司謚曰溫靖固宅心誠粹不喜矯亢與人居久而益信故更歷夷險而不爲人所疾害嘗曰人當以聖賢爲師一節之士不足學也又曰以愛親之心愛其君則無不盡矣揮麈餘話明淸頃於蔡微處得觀佑陵與蔡元長賡歌一軸皆眞迹也今錄於後己亥十一月十三日南郊祭天齋宮卽事賜太師報本精禋自國南先期淸廟宿齋嚴層霄初擴同雲霽暖吹俄回海日暹十萬軍容冰作陣九街鴛瓦玉爲檐肅雍顯相同元老行慶均釐四海沾太師臣京恭和雪晴至日日初南帝舉明禋祀事嚴萬瓦溝中寒色在一輪空外曉光暹云和龍軫開冰轍風暖鸞旗拂凍檐共喜天心扶聖徳珠璣更誤寵恩沾展采齊明拱面南濃云深入夜更嚴風和不放瓊英落日暖髙隨玉漏暹照地神光臨午陛鳴臯仙羽下重檐五門回仗如天上看舉雞竿雨露沾衮龍朱履午階南大輦鸞鳴羽衛嚴玉軫乍回黃道穩金烏初上白雲暹五門曉吹開旗尾萬騎花光入帽檐已見神光昭感格鶴書恩下萬邦沾飲福初回八陛南凝旒裒對百神嚴晛消塵入康衢潤神應光隨北陛暹丹檻雉開中扇影朱繩鶴下五門檐羣生鼓舞明禋畢卻憶花飛舞袖沾淸廟齋幄嘗有詩賜太師已曾和進禋祀禮成以目擊之事依前韻再進今亦用元韻復賜太師非特以此相困蓋淸時君臣賡載亦一時盛事耳靈鼓黃麾道指南紫壇蒼璧示凝嚴聯翩玉羽層霄下烜赫神光愛景暹爲喜鸞輿回鳳闕故畱芝蓋出虯檐禮天要作斯民福解雨今當萬物沾太師以被賜暹字韻詩前後凡三次進和蓋欲示其韻愈嚴而愈工耳復以前韻又賜太師天位迎陽轉斗南千官山立盡恭嚴共欣奠玉煙初達爭奉回鑾日已暹歸問雪中誰詠絮冥搜花底自巡檐禮成卻喜歌盈尺端爲來麰萬沾﹝唐杜甫詩巡檐索共梅花笑蓋雪事也﹞太師臣京題神霄宮下馬神霄第一回

晴空宮殿九秋開月中桂子看時落云外仙軿特地來參差碧瓦切昭回繡戶云輀次第開仙伯九霄曾付托得隨眞主下天來神霄玉淸萬壽宮慶成卿以使事奉安聖像聞有二詩書俯同其韻復賜太師碧落金風爽气回叢霄乍喜瑞霞開經營欲致黎元福敢謂詩人詠子來曈曚日馭曉光回金碧相宜玉府開步武煙霞還舊觀百神應喜左元來昨日召卿等自卿私第泛舟經景龍江遊擷芳園靈沼聞卿有小詩今俯同其韻賜太師景龍江靜喜安流玉色閒看浴翅鷗已覺西風頗無事何妨穩泛濟川舟登山想見畱雲際賞日還能傍水涯對此已多重九興先輸黃髮賞黃花錦繡煙霄碧玉山縈紆靜練照晴川畱連不惜厭厭去雅興難忘旣醉篇上淸寶籙宮立冬日講經之次有羽鶴數千飛翔空際公卿士庶眾目仰瞻卿時預榮觀作詩紀實來上因俯同其韻賜太師以下上淸講席郁蕭臺俄有靑田萬侶來蔽翳晴空疑雪舞低徊轉影類雲開翻翰淸唳遙相續應瑞移時尙不回歸美一章歌盛事喜今重見謫仙才又上巳日賜太師金明春色正芳妍修禊佳辰集眾賢久矣愆陽罹暵旱沛然膏雨潤農田乘時剩挾花盈帽胥樂何辭酒滿船所賴燮調功有自佇期髙廩報丰年微元長之孫自云當其父祖富貴鼎盛時悉貯於隆儒亨會閣此百分之一二焉國禍家艱之後散落人間不知其幾也佑陵癸巳歲蔡元長自錢唐趨召再拜詔特錫燕於太淸樓極承平一時之盛元長作記以進云政和二年三月皇帝制詔臣京宥過眚愆復官就第命四方館使榮州防禦使臣童師敏賫詔召赴闕臣京頓首辭繼被禦札手詔責以大義惶怖上道於是飲至於郊曲燕於垂拱殿祓禊於西池寵大恩隆念無以稱上曰朕考周宣王之詩吉甫燕喜旣多受祉來歸自鎬我行永久飲禦諸友炰�膾鯉其可不如古者詔以是月八日開後苑太淸樓命內客省使保大軍節度觀察畱後帶禦器械臣譚稹同知入內內侍省事臣楊戩內客省使保康軍節度觀察畱後帶禦器械臣賈祥引進使晉州管內觀察使勾當內東門司臣梁師成等五人總領其事西上合門使忠州刺史尙藥局典禦臣鄧忠仁等一十三人掌典內謁者職有司請辦具上帝弗用前三日幸太淸相視其所曰於此設次於此陳器皿於此置尊罍於此膳羞於此樂舞出內府酒尊寶器琉璃馬瑙水精玻�翡翠玉曰以此加爵致四方美味蠃蛤蝦鱖白南海瓊枝東陵玉�與海物惟錯曰以此加頒禦府寶帶宰相親王以玉執政以通犀餘花犀曰以此實篚教坊請具樂奏上弗用曰後庭女樂肇自先帝隸業天臣未之享其陳於庭上曰不可以燕樂廢政是日視事垂拱殿退召臣何執中臣蔡京臣鄭紳臣吳居厚臣劉正夫臣侯蒙臣鄧洵仁臣鄭居中臣鄧洵武臣髙俅臣童貫崇政殿閱弓馬所子弟武伎引彊如格各命以官遂賜坐命宮人擊鞠臣何執中等辭請立侍上曰坐乃坐於是馳馬舉仗翻手覆手丸素如綴又引滿馳射妙絕一時賜有差乃由景福殿西序入苑門就次以憩詔臣蔡京曰此跬步至宣和卽昔言者所謂金柱玉戶者也厚誣宮禁其令子攸掖入觀焉東入小花徑南度碧蘆叢又東入便門至宣和殿止三楹左右挾中置圖書筆硯古鼎彜罍洗陳几案榻漆以黑下宇純朱上棟飾綠無文采東西廡側各有殿亦三楹東曰瓊蘭積石爲山峯巒間出有泉出石竇注於沼北有禦札靜字榜梁間以洗心滌慮西曰凝芳後曰積翠南曰瑤林北洞曰玉宇石自壁隱出�巖峻立幽花異木扶疏茂密後有沼曰環碧兩旁有亭曰臨漪華渚沼次有山殿曰雲華閣曰太寧左躡道以登中道有亭曰琳霄垂云騫鳳層巒不大髙峻俯視削壁攢峯如深山大壑次曰會春閣下有殿曰玉華玉華之側有禦書榜曰三洞瓊文之殿以奉髙眞旁有種玉緣云軒相峙臣奏曰宣和殿閣亭沼縱橫不滿百步而修眞觀妙發號施令仁民愛物好古博雅玩芳綴華咸在焉楹無金瑱壁無珠璫�無玉砌而沼池巖谷溪澗原隰太湖之石泗濱之磬澄竹山茶崇蘭香葩華而紛郁無犬馬射獵畋遊之奉而有鷗鳧雁鶩鴛鴦鸂鶒龜魚馴馴雀飛而上下無管弦絲竹魚龍曼衍之戲而有松風竹韻鶴唳鶯啼天地之籟適耳而自鳴其潔齊淸靈雅素若此則言者不根蓋不足卹日午謁者引執中以下入女童樂四百靴袍玉帶列排場肅然無敢謦咳者宮人珠籠巾玉束帶秉扇拂壺巾劍鉞持香球擁禦�以次立亦無敢離行失次皇子嘉王楷起居升殿側侍進趨莊重儼若成人臣執中等前賀曰皇子侍燕宗社之慶樂作節奏如儀聲和而繹上曰君臣同樂宜略去苛禮飲食起坐當自便無間執事者以寶器進上量滿酌以賜命皇子宣勸羣臣惶恐飲釂又以惠山泉建溪毫盞烹新貢太平嘉瑞鬥茶飲之上曰日未晡可命樂殿上笙簧琵琶箜篌方響箏簫登陛合奏宮娥妙舞進禦酒上執爵命掌樽者注羣臣酒曰可共飲此杯羣臣俯伏謝上又曰可觀羣臣�陛以觀又頓首謝又命宮娥撫琴擘阮已而羣臣盡醉臣竊考鹿鳴之�冠於小雅而忠臣嘉賓得盡其心旣醉太平之時醉酒飽徳人有士君子之行在昔君臣施報之道在於飲食燕樂之間太淸自眞祖開宴以迄於今飲食之設供張之盛樂奏之和前此未有勸侑之恩禮意之厚相與無間之情亦今昔所無實君臣千載之遇而臣徳輶智殫曾不足仰報萬分昔仲甫䢐齊式遄其歸而吉甫作誦穆如淸風召虎受命錫以圭瓚虎拜稽首對揚王休作召公考天子萬壽然則上之施光下之報宜厚而臣老矣論報無所切不自量慕古人之風謹稽首再拜誦曰皇帝在禦政若稽古昔周宣王燕嘉吉甫曰來汝京實始予輔厥初有爲唱予和汝式遄其歸遠於吳楚勞還於庭飲至於露旣又享之其開禁�有來帝車相視其所於此膳羞於此樂舞海物惟錯於以加俎何錫予之實篚及筥簫鼓鏘鏘後庭委女帝曰宣和不遠跬步人昔有言金柱玉戶帝命子攸爾掖爾父乃瞻庭除乃歷殿廡綠飾上棟漆朱下宇梁無刻雕檻不采組有石巖巖有泉湑湑體道淸心於此燕處彼言厚誣何卹何慮帝執帝爵勸酬交舉毋相其儀毋間笑語有喜惟王飲之俾飫臣拜稽首千載之遇君施臣報式燕且譽臣拜稽首明命是賦天子萬年受天之祜蔡元長所述太淸樓侍燕記旣列於前又得保和殿曲燕延福宮曲燕二記今復載於左方宣和元年九月十二日皇帝詔臣蔡京臣王黼臣越王臣燕王似臣嘉王楷臣童貫臣嗣濮王仲忽臣馮熙載臣蔡攸燕保和殿臣蔡鯈臣蔡翛臣蔡鞗東曲水朝於玉華殿上步西曲水循�架至太寧閣登層巒琳霄騫鳳垂云亭景物如前林木蔽蔭加勝始至保和殿三楹楹七十架兩挾閣無彩繪飾侈落成於八月而髙竹崇檜已森然蓊�中楹置禦榻東西二間列寶玩與古鼎彜器玉左挾閣曰妙有設古今儒書史子楮墨右曰日宣道家金櫃玉笈之書與神霄諸天隱文上步前行稽古閣有宣王石鼓歷邃古尙古鑑古作古傳古博古祕古諸閣藏祖宗訓謨與夏商周尊彜鼎鬲爵斝卣惇盤盂漢晉隋唐書畫多不知識駭見上親指示爲言其槪因指閣曰此藏卿表章字札無遺者命開櫃櫃有朱隔隔內置小匣匣內覆以繒綺得臣所書撰淑妃劉氏制臣進曰札惡文鄙不謂襲藏如此念無以報稱頓首謝抵玉林軒過宣和殿列岫軒天眞閣凝徳殿之東崇石峭壁髙百丈林壑茂密倍於昔見過翠翹燕閣諸處賜茶全眞殿上親禦擊注湯出乳花盈面臣等惶恐前曰陛下略君臣夷等爲臣下烹調震悸惶怖豈敢啜頓首拜上曰可少休乃出瑤林殿中使馮皓傳旨畱題殿壁諭臣筆墨已具乃題曰瓊瑤錯落密成林檜竹交加午有陰恩許塵凡時縱步不知身在五云深頃之就坐女童樂作坐間則荔子黃橙金柑相間布列前後命師文浩剖橙分賜酒五行再休許至玉眞軒軒在保和西南廡卽安妃妝閣命使傳旨曰雅燕酒酣添逸興玉眞軒內看安妃詔臣賡補成篇臣卽題曰保和新殿麗秋輝詔許塵凡到綺闈方是時人自謂得見妃矣旣而但畫像掛西垣臣卽以謝奏曰玉眞軒檻暖如春只見丹靑未有人月裏嫦娥終有恨鑑中姑射未應眞須臾中使召臣至玉華閣上手持詩曰因卿有詩況姻家自當見臣曰頃緣葭莩已得拜望故敢以詩請上大笑妃素妝無珠玉飾綽約若仙子臣前進再拜敍謝妃答拜臣又拜妃命左右掖起上手持大觥酌酒命妃曰可勸太師臣奏曰禮無不報不審酬酢可否於是持瓶注酒授使以進再坐徹女童去羯鼓禦侍奏細樂作蘭陵王揚州散古調酬勸交錯上顧羣臣曰桂子三秋七里香七里香桂子名也臣楷頃許對曰麥云九夏兩岐秀臣攸曰雞舌五年千歲棗臣曰菊英九日萬齡黃乃賡載歌曰君臣燕衎升平際屬句論文樂未央臣奏曰陛下樂與人同不間髙卑日且莫久勤聖躬不敢安上曰不醉無歸更勸疊進酒行無算上忽憶紹聖春宴口號二句問曰卿所作否餘句云何臣曰臣所進詩歲久不記上曰是時以疾告假哲宗召至宣和西閣問所告假者對曰臣有負薪之疾不果預需云之燕哲宗曰蔡承旨有隹句曰紅蠟靑煙寒食後翠華黃屋太微間不可不赴上曰臣敢不力疾遵奉是日待漏東華哲宗已遣使詢來否語罷命郝隨持杯以勸凡三酬大醉免謝扶出因沈吟曰記上下句有曰集英班者繼而曰牙牌曉奏集英班日照雲龍下九關紅蠟靑煙寒食後翠華黃屋太微間繼又曰三春樂奏三春曲萬歲聲連萬歲山欲識君臣同樂意天威咫尺不違顏臣頓首謝曰臣操筆注思於今二十年陛下語及方省仿�然不記一字陛下藩邸已知臣蓋非今日豈勝榮幸再拜謝上輪指曰二十四年矣左右皆大驚非聖人孰與夫此臣又謝曰臣被知藩邸受眷紹聖兩朝遭遇臣駑下衰老無毫髮稱報上曰屢見哲宗道卿但爲章惇輩沮忌不及用朕時年八歲垂髫侍側一日哲宗疑慮默若有所思問曰大臣以謂不當紹述朕深疑之奏曰臣聞子紹父業不當問人何疑之有哲宗駭曰是兒有大志如此由是劉摯呂大防相繼斥逐紹述自此始臣奏曰陛下曲燕禦酒樂欣交通而時追惟哲宗付托與紹述之始孝友篤於誠心非臣之幸社稷天下之幸因再拜賀黼已下皆再拜上又曰嘗記合食與卿否臣謝曰是時大禮禁嚴廚饔不得入貿食端邸蒙陛下賜之臣被遇自玆終身不敢忘又曰崇政殿試卿在西幕詳定時因入持扇求書得二詩皆杜甫所作詩曰戶外昭容紫袖垂雙瞻禦座引朝儀香飄合殿春風轉花覆千官淑景移又五夜漏聲催曉箭九重春色醉仙桃旌旗日暖龍蛇動宮殿風微燕雀髙臣曰崇寧初蒙宣諭扇猶在上曰今尙在也臣曰自古人臣遭遇或以一能一技見知當時名顯後世臣章句片言二十年前已蒙收錄崇寧以來被遇若此君臣千載豈非一日君之施厚臣之報丰臣無尺寸孤負恩紀但知感涕上曰卿可以安矣臣又奏曰樂奏繽紛酒觴交錯方事燕飲上及繼述下及故老若朋友相與銜杯酒接殷勤之歡道舊論新顧臣何足以當臣請序其事以示後世知今日燕樂非酒食而已夜漏已二鼓五籌眾前奏丐罷始退十三日臣京序延福宮曲宴記宣和二年十二月癸巳召宰執親王等曲宴於延福宮特召學士承旨臣李邦彥學士臣宇文粹中與示異恩也是日初禦睿謨殿設席如外廷賜宴之禮然器用殽品奇精致非常宴比仙韶執樂和音曼聲合變爭節亦非教坊工人所能髣�上遣殿中監蔡行諭旨曰此中不同外廷無彈奏之儀但飲食自如食味果實有餘者可攜歸酒五行以碧玉盞宣諭﹝侍宴諸臣云前此曲宴早坐未嘗宣勸今出異數﹞少憩於殿門之東廡晚召赴景龍門觀燈玉華閣飛升金碧絢耀疑在雲霄間設衢樽鈞樂於下都人熙熙且醉且戲繼以歌誦示天下與民同樂之恩侈太平之盛事次詣穆淸殿後入崆峒洞天過霓橋至會寧殿有八合東西對列曰琴棋書畫茶丹經香臣等熟視之自崆峒入至八合所陳之物左右上下皆琉璃也映徹焜煌心目俱奪合前再坐小案玉斝珍異如海陸羞鼎又與睿謨不同酒三行甚速起詣殿側縱觀上謂保和殿學士蔡翛曰引二翰苑子細看一一說與諄諭再三次詣成平殿鳳燭龍燈燦然如畫奇偉萬狀不可名言上命近侍取茶具親手注湯擊拂少頃白乳浮盞面如疏星澹月顧諸臣曰此自布茶飲畢皆頓首謝旣而命坐酒行無算復出宮人合曲妙舞蹁躚態有餘妍凡目創見上諭臣邦彥臣粹中曰此盡是嬪禦自來翰林不曾與此集自卿等始又曰翰林誌誰修太宰王黼奏云承旨李邦彥上顧臣邦彥曰好翰林誌可以盡載此事此卿等榮遇臣邦彥謝不敏瓊瑤玉舟宣勸非一上每親臨視使釂復顧臣某曰李承旨善飲仍數被特勸夜分而罷臣仰惟陛下加惠親賢共享太平肆念詞臣許陪鼎席宗工之末周於待遇略去常儀臣邦彥粹中首膺異數親承玉音俾編載榮遇以侈北門之盛蓋陛下崇儒右文表異鰲禁用示眷矚之意誠千載幸會也竊伏惟念一介微臣粵自布衣叨膺識擢凡所蒙被度越倫�曾微毫忽以助山嶽玆侍燕衎咫尺威顏獨誤睿獎至官而不名豈臣糜捐所能稱塞臣竊觀文武之盛始於憂勤而逸樂繼之鹿鳴之燕羣臣嘉賓得盡其心故天保之報永永無極臣𨿽�陋敢忘歸美之義輒揚盛迹備載於篇使視艸之臣知聖主曲宴內務自臣等始謹錄進呈伏取進止齊東野語庚子九月上宣諭宰執云已有指揮閣門令今後常朝宰臣免宣名他朝會則否且云朕記得老蘇議論贊儀之臣呼名如胥吏非禮貌之意也宋史徐誼傳誼字子宜一字宏父溫州人乾道八年進士累官太常丞孝宗臨禦久事皆上決執政惟奉旨而行羣下多恐懼顧望誼諫曰若是則人主日聖人臣日愚陛下誰與共功名乎及論樂制誼對以宮亂則荒其君驕商亂則陂其官壞上遽攺容曰卿可謂不以官自惰矣金史熙宗本紀皇統元年五月梁宋國王宗幹薨庚戌上親臨日官奏戌亥不宜哭泣上曰君臣之義骨肉之親豈可避之遂哭之慟命輟朝七日六月甲戌詔都元帥宗弼與宰執同入奏事庚寅行臺平章政事耶律暉致仕壬辰有司請舉樂上以宗幹新喪不允甲午紀王宗彊薨上親臨輟朝如宗幹喪髙汝礪傳上嘗謂汝礪曰朕每見卿侍朝恐不任其勞許坐殿下而卿終不從何哉夫君臣相遇貴在誠實小謹區區朕固不較也汝礪以君臣之分甚嚴不敢奉命徒單克寧傳皇太孫爲皇帝是爲章宗徙封爲東平郡王詔克寧朝朔望朝日設坐殿上克寧固辭詔近臣勉諭克寧涕泣謝曰憐憫老臣幸免常朝豈敢當坐禮其後每朝必爲克寧設坐克寧侍立益敬卽位詔文凡除名開落官吏並量材錄用張汝霖奏眞盜枉法不可恕克寧曰陛下初卽位行非常之典贓吏誤沾恩宥其害小國之大信不可失也章宗深然之無何進拜太傅兼尙書令賜尙衣玉帶乞致仕不許詔譯諸葛孔明傳賜之詔尙書省曰太傅年髙旬休外四日一居休大事錄之細事不須親也賜金五百兩銀五千兩錢千萬重彩二百端絹二千匹粘割斡特剌傳斡特剌拜參知政事世宗謂宰臣曰朕素知此人極有識慮貌𨿽柔而心甚剛直所行不率易也孫鐸傳泰和二年上召鐸戶部侍郎張復亨議交鈔復亨曰三合同鈔可行鐸請廢不用詰難久之復亨議詘上顧謂侍臣曰孫鐸剛正人也𨿽古魏徵何以加焉僕散揆傳揆爲宣撫河南軍民使上諭之曰朕卽位以來任宰相未有如卿之久者若非君臣道合一體同心何以及此元史博爾朮傳爾朮阿兒剌氏始祖孛端察兒以才武雄朔方父納忽阿兒闌與烈祖神元皇帝接境惇睦鄰好博爾朮志意沈雄善戰知兵事太祖於潛邸共履艱危義均同气徵伐四出無往不從時諸部未寧博爾朮每警夜帝寢必安枕寓直於內語及政要或至達旦君臣之契猶魚水也初要兒斤部卒盜牧馬博爾朮與往追之時年十三知眾寡不敵乃出奇從旁夾擊之盜捨所掠去及戰於大赤兀裏兩軍相接下令殊死戰跬步勿退博爾朮系馬於腰跽而引滿分寸不離故處太祖嘉其勇膽又嘗潰圍於怯列太祖失馬博爾朮擁帝累騎而馳頓止中野會天雨雪失牙帳所在臥艸澤中與木華黎張氈裘以蔽帝通夕植立足迹不移及旦雪深數尺遂免於難篾裏期之戰亦以風雪迷陣再入敵中求太祖不見急趨輜重則帝已還臥憩車中聞博爾朮至曰此天贊我也丙寅歲太祖卽皇帝位君臣之分益密嘗從容謂博爾朮及木華黎曰今國內平定多汝等之力我之與汝猶車之有轅身之有臂汝等宜體此勿替不忽木傳不忽木以天下之重自任知無不言世祖嘗語之曰太祖有言人主理天下如右手持物必資左手承之然後能固卿實朕之左手也每侍燕間必陳說古今治要世祖每拊髀嘆曰恨卿生晚不得早聞此言然亦吾子孫之褔臨崩以白璧遺之曰他日持此以見朕也許國禎傳國禎子扆字君黼一名忽魯火孫從其父國禎事世祖於潛邸進退莊重世祖喜之賜今名俾從許衡學入備宿衛忠愼小心嘗因事忤旨欲罪之帝後悔謂近侍帖哥曰朕欲罪忽魯火孫汝何不言汝二人自今結爲兄弟有所譴責則更相進諫乃置金酒中賜二人飲以爲盟時裕宗居東宮帝又諭忽魯火孫曰若太子罪汝將誰諫耶遂命東宮臣慶山奴亦同飲金酒海上紀聞宋公訥病髙廟遣中使諭曰卿稟天命之性發仲尼之誠施己之幽徳修道教人所以病不久而速瘥以其有神也又嘗言宋祭酒骨格必壽適有畫工至命繪公像甚肖上喜吏部尙書余熂不喜公以事逐公去上怒誅熂念公老召其子望江縣主簿麟侍養二十年卒於官年八十上爲文祭之故事文臣四品無給喪費者給自公始又遣行人祭於家爲治墳塋官其次子復祖爲司業一時君臣之契莫倫焉明良錄略上嘗與宋濂飲濂辭上彊之至三觴面如赭行不成步上歡笑親禦翰墨賦楚詞一章以賜仍命侍臣咸賦醉學士歌曰俾後世知朕君臣同樂若此也九年乃拜學士承旨上謂曰朕以布衣爲天子卿亦起艸萊列侍從爲開國文臣之首俾世世與國同休不亦美乎輒令取子孫官之特召太子選良馬以賜濂上親作馬歌以寵耀焉上又嘗稱濂寵辱不驚始終無異可以爲賢人君子十年致仕歸臨行賜緡幣及禦制文集皇太子贈以衣三襲上諭曰朕最愼於賞予嘉卿忠誠故有是賜又曰卿年幾何曰六十有八上曰藏此幣俟三十二年後作百歲衣也是年九月入朝上降敕遣儀曹奉醪膳諸物抵寓館以賜自是日侍上游歷觀闕盤旋禁�便殿侍食日晏始退上喟然嘆曰純臣哉歲暮辭還上謂其子璲曰爾父𨿽去朕嘗見諸夢寐中書舍人史靖可太子正字桂良彥等皆爲詩歌以紀之龍興慈記武寧達疾亟聖祖幸其第至榻前問之占二句曰聞說君王鑾駕來一花未謝百花開蓋諷待用英賢之眾戀主之思乎執聖祖手不放聖祖曰卿欲朕緊掌山河達就榻上頭勉主之忠乎嗚呼君臣始終兩得之矣靑溪暇筆洪武間翰林應奉唐肅有應制賦海東靑一絕云雪翮能追萬里風坐令狐兔艸間空詞臣不敢忘規諫卻憶當時魏鄭公自記云是日上禦奉天門外西鷹房觀海東靑翰林學士宋濂因諫曰禽荒古所戒上曰朕聊玩之耳不甚好也濂曰亦當防微杜漸上遂起嗚呼我太祖聖明天縱固非唐太宗所能肖然宋公之眞誠不在鄭公之下而肅之詩亦可謂善於規諷矣此𨿽一事可以見當時君臣相得之際如此其盛也吾學編上嘗召劉大夏諭曰事有不可每欲召卿議又以非卿部事而止後有當行罷者卿揭帖啟朕公對不敢上問何也曰先朝李孜省可戒上曰朕與卿論政事豈孜省比曰臣下以揭帖密進朝廷以揭帖顯行何異前代斜封墨敕事之可否外付府部內咨內閣可也上稱善遵聞錄陶安爲翰林學士賜以門對曰國朝謀略無雙士翰苑文章第一家後又以安爲江西參政而卒聖祖親制文遣使祭之其蒙被寵眷終始不衰如此視諸宋濂其間幸與不幸相去遠矣明外史楊士奇傳時藩司守令皆朝京師尙書李慶言於帝請發軍伍余馬給有司歲課其駒士奇力言不可不報有頃按察司陳智亦上章言畜馬非是帝乃禦思善門召士奇謂曰朕聞李慶呂震皆不樂卿朕念卿孤立恐爲所傷不欲因卿言罷耳因出智章使艸敕行之士奇頓首曰陛下知臣臣不孤矣仰山脞錄楊文懿公登第入翰林每進講必傅經義以納忠誨一日講說命有曰明君圖治常患其臣不言忠臣進言惟恐其君不行臣不言則君徒負聰明而罔聞乎治要君不行則臣徒費講說而無補乎上徳臣言之而君行之若髙宗傅說可以爲萬世法矣公語他學士曰萬一蒙上過聽不賢於優孟滑稽之談乎溪山餘話我朝君臣隔絕實以憲廟口喫之故至孝宗末年有意召見大臣與議機務李西涯文正公東陽載在燕對錄比來南劍聞之蕭少卿九成韶言一日孝廟嘗問司禮監祖宗時召見大臣其禮如何當在何處蕭敬對雲英宗多在文華殿嘗見臨殿前楹見吏部尙書王公翺問對畢王公辭去顧見其衣後破損再呼還問衣破何不令家人補之王公答曰今日偶服此到部適聞命不及更衣英廟撫掌笑命賜一綺孝廟聞之曰朕不能如祖宗簡易若此數日間遂召見兵部尙書劉公大夏見後稱好好向見邃庵楊公一淸亦談一事云時甘肅闕總兵官會推恭順侯吳瑾英廟以爲得人召問王公何如王公以爲不可用英廟遽曰老王執拗外廷皆道此人好獨爾以爲不可何也王公叩頭曰吳瑾是色目人甘肅地近西域多回回雜處豈不笑我中國乏人英廟卽撫掌曰還是老王有見識卽命另推祖宗時君臣之間契會如此孝廟有意修復眞聖政也戶部尙書杏岡李公瓚嘗爲兵部主事言東山劉公大夏當孝宗之朝最爲得君公亦以天下爲任議汰冗食凡軍職皆以軍功爲準通查裁革旣得旨議之而一時侍衛將軍力士之流皆以才藝選初無軍功該司失於照詳類行報罷一時哄然時駙馬都尉樊凱管紅盔將軍特過兵部爲言此�不宜裁革東山槪拒之凱積不平適當駕升殿凱立午門外語諸人曰爾�不用了昨已奉旨裁革𨿽我亦無地位矣蓋激之也眾人遂散出孝宗上殿平昔執瓜帶刀之人皆不在儀衛簡寂恐恐不安屢顧左右問故旣退遂宣樊駙馬面究凱奏昨兵部已行裁革去矣孝宗大聲曰劉大夏敢如此玉色不怡復宣兵部東山至走急气促不能了了而裁革之事悉罷聖眷遂衰矣夫以東山之公忠與孝廟之有爲事機一失乃至於此信乎臣不密則失身一時疏略甚可惜也該司可謂無人矣諺云幸門如鼠穴此言可以諭名山藏典謨記宣徳四年四月薦鰣魚奉先殿分嘗大學士楊士奇楊榮金幼孜賜酒制詩士奇等和上曰今日君臣當以捲阿相勗嘉靖十四年八月上召費宏無逸殿東室曰朕取稼穡艱難之意構玆殿今日召卿庶幾君臣同遊盛美永陵編年史嘉靖十年三月禦制視谷先蠶壇位賦手授張孚敬曰朕偶有作卿等刪潤和之以寓儆戒之意孚敬請上手書賜爲世寶許之復諭孚敬曰朕惟君臣之際固不可不嚴此在朝當愼若燕處則猶家人漢文帝前席賈生迄今以爲美政君臣不交治功不成卿於朕猶周公愛成王公以孝訓於朕他特餘事耳夙夜在公事君盡禮輔道大臣與他臣不同故曰道之教訓傅之徳義保其身體今後凡有令謨入奏不時面對交修朕志今春朕奉兩宮春遊後與卿一遊仰遵聖祖丕訓

君臣部藝文一

論時政疏

漢賈誼人主之尊譬如堂羣臣如陛眾庶如地故陛九級上廉遠地則堂髙陛亡級廉近地則堂卑髙者難攀卑者易陵理勢然也故古者聖王制爲等列內有公卿大夫士外有公侯伯子男然後有官師小吏延及庶人等級分明而天子加焉故其尊不可及也裏諺曰欲投鼠而忌器此善諭也鼠近於器尙憚不投恐傷其器況於貴臣之近主乎廉恥節禮以治君子故有賜死而亡戮辱是以黥劓之�不及大夫以其離主上不遠也禮不敢齒君之路馬�其芻者有罰見君之幾杖則起遭君之乘車則下入正門則趨君之寵臣𨿽或有過刑戮之�不加其身者尊君之故也此所以爲主上豫遠不敬也所以體貌大臣而厲其節也今自王侯三公之貴皆天子之所攺容而禮之也古天子之所謂伯父伯舅也而今與眾庶同黥劓髡刖笞傌棄市之法然則堂不亡陛呼被戮辱者不泰迫呼廉恥不行大臣無乃握重權大官而有徒隸亡恥之心呼夫望夷之事二世見當以重法者投鼠而不忌器之習也臣聞之履𨿽鮮不加於枕冠𨿽敝不以苴履夫嘗已在貴寵之位天子攺容而體貌之矣吏民嘗俯伏以敬畏之矣今而有過帝令廢之可也退之可也賜之死可也滅之可也若夫束縛之系�之輸之司寇編之徒官司寇小吏詈罵而榜笞之殆非所以令眾庶見也夫卑賤者習知尊貴者之一旦吾亦乃可以加此也非所以習天下也非尊尊貴貴之化也夫天子之所嘗敬眾庶之所嘗寵死而死耳賤人安得如此而頓辱之哉豫讓事中行之君智伯伐而滅之移事智伯及趙滅智伯豫讓釁面吞炭必報襄子五起而不中人問豫子豫子曰中行眾人畜我我故眾人事之智伯國士遇我我故國士報之故此一豫讓也反君事讎行若狗彘已而抗節致忠行出乎列士人主使然也故主上遇其大臣如遇犬馬彼將犬馬自爲也如遇官徒彼將官徒自爲也頑頓亡恥奊詬亡節廉恥不立且不自好苟若而可故見利則逝見便則奪主上有敗則因而挻之矣主上有患則吾苟免而已立而觀之耳有便吾身者則欺賣而利之耳人主將何便於此羣下至眾而主上至少也所托財器職業者粹於羣下也俱亡恥俱苟妄則主上最病故古者禮不及庶人刑不至大夫所以厲寵臣之節也古者大臣有坐不廉而廢者不謂不廉曰簠簋不飾坐污穢淫亂男女無別者不曰污穢曰帷薄不修坐罷�不勝任者不謂罷�曰下官不職故貴大臣定有其�矣猶未斥然正以呼之也尙遷就而爲之諱也故其在大譴大何之域者聞譴何則白冠犛纓盤水加劍造請室而請�耳上不執縛系引而行也其有中�者聞命而自弛上不使人頸盭而加也其有大罪者聞命則北面再拜跪而自裁上不使捽抑而刑之也曰子大夫自有過耳吾遇子有禮矣遇之有禮故羣臣自�嬰以廉恥故人矜節行上設廉恥禮義以遇其臣而臣不以節行報其上者則非人類也故化成俗定則爲人臣者主耳亡身國耳忘家公耳忘私利不苟就害不苟去惟義所在上之化也故父兄之臣誠死宗廟法度之臣誠死社稷輔翼之臣誠死君上守圄扞敵之臣誠死城郭封疆故曰聖人有金城者此物此志也彼且爲我死故吾得與之俱生彼且爲我亡故吾得與之俱存夫將爲我危故吾得與之皆安顧行而忘利守節而仗義故可以托不禦之權可以寄六尺之孤此厲廉恥行禮誼之所致也主上何喪焉此之不爲而顧彼之久行故曰可爲長太息者此也按此物此志如淳作比顏師古作此今從顏注

聖主得賢臣頌

王褒夫荷旃被毳者難與道純綿之麗密羹藜唅糗者不足與論太牢之滋味今臣僻在西蜀生於窮巷之中長於蓬茨之下無有遊觀廣覽之知顧有至愚極陋之累不足以塞厚望應明旨𨿽然敢不略陳愚心而抒情愫記曰恭惟春秋法五始之要在乎審己正統而已夫賢者國家之器用也所任賢則趨捨省而功施普器用利則用力少而就效眾故工人之用鈍器也勞筋苦骨終日矻矻及至巧冶鑄幹將之朴淸水淬其鋒越砥斂其鍔水斷蛟龍陸剸犀革忽若篲汜畫塗如此則使離婁督繩公輸削墨𨿽崇臺五層延袤百丈而不混者工用相得也庸人之禦駑馬亦傷吻敝策而不進於行胸喘膚汗人極馬倦及至駕嚙膝驂乘旦王良執靶韓哀附輿縱馳騁騖忽如景靡過都越國蹶如歷塊追奔電逐遺風周流八極萬里一息何其遼哉人馬相得也故服絺綌之涼者不苦盛暑之郁燠襲貂狐之暖者不憂至寒之淒愴何則有其具者易其備賢人君子亦聖王之所以易海內也是以嘔諭受之開寬裕之路以延天下之英俊也夫竭智附賢者必建仁策索人求士者必樹伯迹昔周公躬吐握之勞故有圄空之隆齊桓設庭燎之禮故有匡合之功由此觀之君人者勤於求賢而逸於得人人臣亦然昔賢者之未遭遇也圖事揆策則君不用其謀陳見悃誠則上不然其信進仕不得施效斥逐又非其愆是故伊尹勤於鼎俎太公困於鼓刀百里自鬻寧子飯牛離此患也及其遇明君遭聖主也運籌合上意諫諍則見聽進退得關其忠任職得行其術去卑辱奧渫而升本朝離疏釋蹺而享膏粱剖符錫壤而光祖考傳之子孫以資說士故世必有聖智之君而後有賢明之臣故虎嘯而冽風龍興而致云蟋蟀俟秋吟蜉蝣出以陰易曰飛龍在天利見大人詩曰思皇多士生此王國故世平主聖俊乂將自至若堯舜禹湯文武之君獲稷契臯陶伊尹呂望之臣明明在朝穆穆布列聚精會神相得益章𨿽伯牙操遞鍾逢門子彎烏號猶未足以諭其意也故聖主必待賢臣而弘功業俊士亦俟明主以顯其徳上下俱欲歡然交欣千載一會論說無疑翼乎如鴻毛遇順風沛乎如巨魚縱大壑其得意若此則胡禁不止曷令不行化溢四表橫被無窮遐夷貢獻萬祥畢臻是以聖主不徧窺望而視已明不殫傾耳而聽已聰恩從祥風翺徳與和气遊太平之責塞優遊之望得遵遊自然之勢恬淡無爲之場休徵自至壽考無疆雍容垂拱永永萬年何必偃仰詘信若彭祖呴噓呼吸如喬松眇然絕俗離世哉詩云濟濟多士文王以寧蓋信乎其以寧也

演連珠

晉陸機臣聞日薄星回穹天所以紀物山盈川衝後地所以播气五行錯而致用四時運而成歲是以百官恪居以赴八音之離明君執契以要克諧之會臣聞髦俊之才世所希乏丘園之秀因時則揚是以大人基命不擢才於后土明主聿興不降佐於昊蒼

屈突通尉遲敬徳張公謹傳後合贊

唐書屈突通盡節於隋而爲唐忠臣何哉惟其一心故事兩君而無嫌也敬徳之來太宗以赤心付之桑蔭不徙而大功立君臣相遇古人謂之千載顧不諒哉投幾之會間不容穟公謹所以抵龜而決也

房杜傳贊

同前太宗以上聖之才取孤隋攘羣盜天下已平用元齡如晦輔政興大亂之餘紀綱雕弛而能興僕植僵使號令典刑粲然罔不完𨿽數百年猶蒙其功可謂名宰相然求所以致之之迹逮不可見何哉唐柳芳有言帝定禍亂而房杜不言功王魏善諫而房杜讓其直英衛善兵而房杜濟以文持眾美效之君是後新進更用事元齡身處要地不吝權善始以終此其成令名者諒其然乎如晦𨿽任事日淺觀元齡許與及帝所親款則謨謀果有大過人者方君臣明良志�議從相資以成固千載之遇蕭曹之勛不足進焉

段平仲傳贊

同前君有常尊臣有定卑自然之勢也然臣不自通於上君不降而逮諸下則治不得成而功不彰反是而天下之務粲焉幾矣徳宗察察欲折伏臣下自爲聰明而治愈疏段平仲一忤上倉皇失對而猶以取名何哉下知所職而上喪其所以爲上也故聖王屈己從諫君臣兩得其美知道之本歟

君臣同徳賦

闕名曰若稽古巨唐累聖重光盛烈貫於千古英聲超於百王爾乃羣瑞呈祥眾靈�慶神降休祉天垂寶命鳳籙於是薦臻龜書以之疊映萬姓忻東戶之日一人奏南風之詠至矣哉媺無徳而稱焉臣聞非常之主必有非常之臣是以元凱升而唐徳茂稷用而虞化淳武丁夢徵兮求版築之士文王卜兆兮得垂釣之賓豈直星精之誕方朔維嶽之降甫申故能殷周嘆其多士皇漢歌其得人亦有九合稱齊三分號蜀猶傳善政尙畱芳躅方鴻翼以濟時比魚水而惇俗誠小國之邊鄙亦順時而自足豈若我聖明之有天下也六合以爲家籠八荒而建國旣垂拱而敷化諒偃兵而興徳爲百代之規模立萬邦之軌則於是大君端冕而多暇羣臣奉職而有方巍巍蕩蕩濟濟鏘鏘咸有一徳視人如傷夔龍在位鵷鷺成行君臣同徳而均美聖母臨人而永昌豈徒超五臣而逾十亂固將六五帝而四三皇小臣微淺才智疏越濫吹紫庭獻賦絳闕敢同輿頌竊爲歌曰元首明哉股肱良哉盛徳至矣大業廣矣我一人兮化無窮臨萬國兮道旣融同心同徳君聖臣忠子子孫孫永代克隆

賜劉基歸老靑田書

明太祖朕聞古人有云君子絕交惡言不出忠臣去國不潔其名爾劉基括蒼之士少有英名海內聞之及元末羣雄鼎峙熟辧眞僞者誰歲在戊戌天下正當擾亂之秋朕親率六軍下雙溪而有浙左獨爾括蒼未附惟知爾名耳吾將謂白面書生不識時務不久而括蒼附朕已還京何期仰觀俯察獨斷無疑千里之餘兼程而至謁朕陳情百無不當至如用徵四方摧堅撫順爾亦助焉不數年間天下一統當定功行賞之時朕不忘爾從未定之秋是用加以顯爵特使垂名於千萬年之不朽�歸老於桑梓以盡天年何期禍生於有隙致使不安若明以憲章則輕重有不可恕若論相從之始則國有八議故不奪其名而奪其祿此國之大體也然若愚蠢之徒必不克己將謂己是而國非卿善爲忠者所以不辧而趨朝一則釋他人之餘論況親君之心甚切此可謂不潔其名者歟惡言不出口者歟卿今年邁居京數載近聞老病日侵不以筋力自彊朕甚憫之於戲禽鳥生於叢木翎翅幹而揚去戀巢之情時時而復顧禽鳥如是況於人乎若商不亡於道官終老於家世人之萬幸也今也老病未篤可速往括蒼共語兒孫以盡考終之道豈不君臣兩盡者歟

君臣部藝文二詩

柏梁臺詩

武帝元封三年作柏梁臺詔羣臣二千石有能爲七言詩乃得上坐日月星辰和四時帝

驂駕駟馬從梁來梁孝王武郡國士馬羽林材大

司馬總領天下誠難治丞相石慶和撫四夷不易哉大將軍衛靑刀筆之吏臣執之禦史大夫兒寬撞鐘伐鼓聲中詩太常周建徳宗室廣大日益滋宗正劉安國周衛交戟禁不時衛尉路博徳總領從宗柏梁台光祿勛徐自爲平理淸讞決嫌疑廷尉杜周修飾輿馬待駕來太僕公孫賀郡國吏功差次之

大鴻臚壺充國乘輿禦物主治之少府王溫舒陳粟萬石揚筥箕

大司農張成僥道宮下隨討治執金吾中尉豹三輔盜賊天下危

左馮翊盛宣盜阻南山爲民災右扶風李成信外家公主不可治

京兆尹椒房率更領其材詹事陳掌蠻夷朝賀常捨其﹝典屬國﹞柱欂櫨相枝持大

匠枇杷橘栗桃李梅大

官令走狗逐兔張罘罳上

林令嚙妃女唇甘如飴郭

舍人迫窘詰屈幾窮哉東

方朔

華林都亭曲水聯句

宋孝武帝九宮盛事予旒纊帝三輔務根誠難亮揚州刺史江夏王義恭

策拙枌鄕慚恩望南徐州刺史竟陵王誕折衝莫效興民謗﹝領軍將軍元景﹞侍禁衛儲恩逾量太子右率暢臣謬叨寵九流曠﹝吏部尙書莊﹞喉唇廢職方思讓侍

中偃明筆直繩天威諒﹝禦史中丞顏師伯﹞

聯句

北魏節閔帝帝使薛孝通等相嘲以酒爲韻旣逢堯舜君願上萬年壽孝

通平生好元默慚爲萬國首

帝

帝曰卿所謂壽豈得徒然便命酌酒仍命更嘲孝通以忠爲韻聖主臨萬幾享世永無窮元

翽豈惟被丰艸方亦及昆虫

孝通

朝賢旣濟濟野苖又芃芃元

翌君臣體魚水書軌一華戎帝

微臣信慶渥何以答華嵩孝

通

奉和賜詩

隋許善心帝道屬升平天文預觀象玆生荷化育博施多含養正始振皇風端居畱眷想夕拜參近侍朝恩濫弘獎溫樹貴不言克艱庶無爽

十月誕辰內殿宴羣臣效柏梁體聯句

唐中宗紀事云帝謂侍臣曰今天下無事朝野多歡欲與卿等詞人時賦詩宴樂可識朕意不須惜醉大學士李嶠宗楚客等跪奏曰臣等多幸同遇昌期謬以不才策名文館思勵駑朽庶裨河嶽旣陪天歡不敢不醉此後每遊別殿幸離宮駐蹕芳苑鳴笳仙禁或戚裏宸筵王門�席無不畢從潤色鴻業寄賢才帝

叨居右弼愧鹽梅李

嶠運籌帷幄荷時來宗

楚客職掌圖籍濫蓬萊劉

憲兩司謬忝謝鍾裴崔

湜禮樂銓管效涓埃鄭

愔陳師振旅淸九垓趙

彥昭欣承顧問侍天杯李

適�恩獻壽柏梁臺蘇

頲黃縑靑簡奉康哉

廬藏用鯫生侍從忝王枚李

乂右掖司言實不才馬

懷素

宗伯秩禮天地開薛

稷帝歌難續仰昭回﹝宋之問景龍文館記作謬司考能宸綱該﹞微臣捧日變寒灰陸

景初遠慚班左愧遊陪上

官倢

端午三殿宴羣臣探得神字並

序元宗

律中蕤賓獻酬之象著火在盛徳文明之義燀故以式宴陳詩上和下暢者也朕宵衣旰食輯聲教於萬方卜戰行師總兵鈐於四海勤貪日給憂忘心勞聞蟬聲而悟物變見槿花而驚候攺所賴濟濟朝廷視成鵷鷺桓桓邊塞責辦熊羆喜麥秋之有登玩梅夏之無事時雨近霽西郊靃靡而一色炎云作峯南山嵯峨而異勢正當召儒雅宴髙明廣殿肅而淸气生列樹深而長風至廚人嘗散熱之饌酒正行逃暑之飲庖捐惡鳥俎獻肥龜新筒裹練香蘆角黍恭儉之儀有序慈惠之意溥洽諷味黃老致息心於眞妙抑揚遊夏滌煩想於詩書超然元覽自足爲樂何止柏枕桃門驗方術於經記彩花命縷觀問遺於風俗感婆娑於孝女憫枯槁之忠臣而已哉嘆節气之循環美君臣之相樂凡百在會咸可賦詩五言紀其日端七韻成其火數豈獨漢武之殿盛朝士之連章魏文之臺壯辭人之�作云爾五月符天數五音調夏鈞舊來傳五日無事不稱神穴枕通靈气長絲續命人四時花競巧九子�爭新方殿臨華節圓宮宴雅臣進對一言重遒文六義陳股肱良足詠風化可還淳

春晚宴兩相及禮官麗正殿學士探得風字並序

同前朕以薄徳祗膺歷數正天柱之將傾紉地維之已絕故得承奉宗廟垂拱巖廊居海內之尊處域中之大然後祖述堯典憲章禹績惇睦九族會同四海猶恐烝黎未乂徭役未安禮樂之政虧師儒之道喪乃命使者衣繡服行郡縣因人所利擇其可勞所以便億兆也乃命將士擐介冑礪矢石審山川之向背應歲月之孤虛所以靜邊陲也乃命禮官考制度稽典則序文昭武穆享天地神祇所以申嚴潔也乃命學者繕落簡緝遺編纂魯壁之文章綴秦坑之煨燼所以修文教也故能使流寓返枌楡之業遐裔稱藩屏之臣神祇歆其禋祀庠序闡其經術旣家六合時巡兩京函秦則委輸斯遠鼎邑則朝宗所利封畿四塞從來測景之都城闕千門自昔交風之地陰陽代謝日月相推豈可使春色虛捐韶華�歇乃置旨酒命英賢有文苑之髙才有掖垣之良佐舉杯稱慶何樂如之同吟湛露之篇宜振淩雲之藻於時歲在乙丑開元十三年三月二十七日乾道運無窮恆將人代工陰陽調歷象禮樂報元穹介冑淸荒外衣冠佐域中言談延國輔詞賦引文雄野霽伊川綠郊明鞏樹紅冕�多暇景詩酒會春風

首夏花萼樓觀羣臣宴寧王山亭回樓下又申

之以賞樂賦詩並序

同前

萬物莫不气兆乎上而形視乎下鐵石異品云蒸�濕艸木無心春來咸喜故聖人弘道先王法天酒星主獻酬之義需卦陳飲食之象近命羣官欣時樂宴盡九春之麗景匝三旬之暇日暢飲桂山棹歌沁水醇以養徳味以平心本將導達陽和助成長育亦朝廷多慶軍國餘閒者也前月之晦細風飄雨繁弦中止列席半醉佳辰易失絕興難追良可惋也今年帶閏節候全晚暑气猶淸芳艸未歇申布雅意復敍初筵披樂善之邸坐忘憂之觀東郊跬步南山在目足以締夏首之新賞補春餘之墜歡朕登覽上宮俯臨長陌暢眾心之怡虞歡歸騎之逶迆鼓之以琴瑟侑之以筐篚衢尊意洽場藿思苗賦我有嘉賓之詩奏君臣相悅之樂踟躕西日吟玩乘風不知衷情之發於翰墨也今年通閏月入夏展春輝樓下風光晚城隅宴賞歸九歌揚政要六舞散朝衣天喜時相合人和事不違禮中推意厚樂處感心微別賞陽臺樂前旬暮雨飛

同二相已下羣官樂遊園宴二相謂張說宋璟

同前巽日巖廊暇需云宴樂初萬方朝玉帛千品會簪裾地入南山近城分北斗餘池塘垂柳密原隰野花疏帟幕看逾暗歌鐘聽自虛興闌歸騎轉還奏弼違書

集賢書院成送張說上集賢學士賜宴得珍字

同前廣學開書院崇儒引席珍集賢招衮職論道命臺臣禮樂沿今古文章革舊新獻酬尊俎列賓主位班陳節變云初夏時移气尙春所希光史冊千載仰玆晨

端午武成殿宴羣臣

同前端午臨中夏時淸日復長鹽梅已佐鼎曲�且傳觴事古人畱迹年深縷積長當軒知槿茂向水覺蘆香億兆同歸壽羣公共保昌忠貞如不替貽厥後昆芳

春中興慶宮酺宴並序

同前

夫抱器懷才含仁蓄徳可以坐而論道者我於是乎辟重門以納之作扞四方折衝萬里可運籌帷幄者我於是乎懸重祿以待之是故外無金革之虞朝有搢紳之盛所以巖廊多暇垂拱無爲不言而海外知歸不教而寰中自肅元亨之道其在玆乎況乎天地交而萬物通陰陽和而四時序所寶者粟所貴者賢故以宵旰爲懷黎元在念盡力溝洫不知宮室之已卑致敬鬼神不知飲食之斯薄往以仲冬建子南至初陽爰詔司存式陳郊祀挹中外之誠請答人神之厚眷煙歸太乙禮備上元足以申昭報之情足以極嚴禋之道然心融萬類歸雷雨之先春慶洽百僚象雲天而髙宴歲二月地三秦水泛泛而龍池滿日遲遲而鳳樓曙靑門左右軒庭映梅柳之春紫陌東西帟幕動煙霞之色撞鐘伐鼓雲起雪飛歌一聲而酒一杯舞一曲而人一醉詩以言志思吟湛露之篇樂以忘憂�運臨汾之筆九達長安道三陽別館春還將聽朝暇回作豫遊晨不戰要荒服無刑禮樂新合酺覃土宇歡宴接羣臣玉斝飛千日瓊筵薦八珍舞衣云曳影歌扇月開輪伐鼓魚龍雜撞鐘角抵陳曲終酣興晚須有醉歸人

左丞相說右丞相璟太子少傅乾曜同日上官

命宴東堂賜詩

同前赤帝收三傑黃軒舉二臣由來丞相重分掌國之鈞我有握中璧雙飛席上珍子房推道要仲子訝風神復輟臺衡老將爲調護人鵷鸞同拜日車騎擁行塵樂聚南宮宴觴連北斗醇俾予成百揆垂拱問彜倫

中和節賜百官燕集因示所懷

徳宗至化恆在宥保和玆息人推誠撫諸夏與物長爲春仲月風景暖禁城花柳新芳時協金奏賜宴同羣臣絲竹豈云樂忠賢惟所親庶洽朝野意曠然天地均

重陽日賜宴曲江亭賦六韻詩用淸字並序

同前朕在位僅將十載實賴忠賢左右克致小康是以擇三令節錫玆宴賞俾大夫卿士得同歡洽也夫共其戚者同其休有其初者貴其終咨爾羣寮順朕不暇樂而能節職思其憂咸若時則庶乎理矣因重陽之會聊示所懷早衣對庭燎躬化勤意誠時此萬機暇適與佳節並曲池潔寒流芳菊舒金英乾坤爽气滿臺殿秋光淸朝野慶年丰髙會多歡聲永懷無荒戒良士同斯情

麟徳殿宴百寮

同前憂勤承聖緒開泰喜時康恭己臨羣後垂衣禦八荒務閒春向暮朝罷日猶長紫殿初筵列彤庭廣樂張成功歸輔弼致理賴忠良共此歡娛事千秋樂未央

中和節賜羣臣宴賦七韻

同前東風變梅柳萬匯生春光中和紀月令方與天地長耽樂豈予尙懿玆時景良庶遂亭育恩同致寰海康君臣永終始交泰符陰陽曲沼水新碧華林桃稍芳勝賞信多歡戒之在無荒

恩制賜食於麗正殿書院宴賦得林字

張說東壁圖書府西園翰墨林誦詩聞國政講易見天心位竊和羹重恩叨醉酒深緩歌春興曲情竭爲知音

三月二十日詔宴樂遊園賦得風字

前人樂遊形勝地表裏望郊宮北闕連天頂南山對掌中皇恩貸芳月旬宴美成功魚戲芙蓉水鶯啼楊柳風春光看欲暮天澤戀無窮長�招斜日畱光待曲終

奉和聖制同二相已下羣官樂遊園宴

崔尙春日照長安皇恩寵庶官合錢承罷宴賜帛復追歡供帳憑髙列城池入迥寬花催相國醉鳥和樂人彈北闕雲中見南山樹杪看樂遊宜締賞舞詠惜將闌

恩賜樂遊園宴應制

張九齡寶筵延厚命供帳序羣公形勝宜春接威儀建禮同晞陽人似露解慍物從風朝慶千齡始年華二月中輝光徧艸木和气髮絲桐歲歲無爲化寧知樂九功

奉和聖制賜史供奉曲江宴應制王維侍從有鄒枚瓊筵就水開言陪柏梁宴新下建章來對酒山河滿移舟艸樹回天文同麗日駐景惜行杯

羣玉殿賜宴並序

宋蔡襄

臣蒙恩宣召再至龍圖閣觀書羣玉殿曲宴伏以數千年間無此盛事臣忝職翰墨榮遇非常謹賦拙詩一首備載本末上干聖覽無任戰越之至治道承炎歷皇基亙萬年深仁涵海嶽至徳著坤乾文物歸元首臣鄰悉巨賢蓼蕭思及下奕葉力追先昕色方羣進臚音忽四傳衣冠紛雜沓臺殿郁蟬蜎寶字藏三聖瑤圖祕九天榮河祥气徹昭漢曉光旋磊砢珠璣在崢嶸歲月遷家聲終卓越上意益恭虔書觀開鋪首宸毫落彩箋煙雲初不定鸞鳳互相鮮拜賜兼金重珍藏尺璧全人人皆自得事事獨超前睿藻惇風教冥搜出化權來從玉山府遠過柏梁篇回馭臨髙館推恩錫廣筵迷魂遊帝所休應動星躔申命嚴樽俎新章被管弦千齡叨際會曠古絕夤緣大施難論報精神第祝延惟應歌盛美藥石可磨鐫

冬至日賜右春坊贊善梁潛

明仁宗侍從有佳士朝端斯得人夙昔自鄕至接見情益親旦夕資論納豈獨詞華新仲冬風日喧和气如陽春湛湛樽中酒歡然對良晨

冬至賜贊善徐好古

同前淸朝盛文治輔徳資儒耆念彼筋力倦趨朝諒非宜賦詩有佳致納誨多良規起予得深趣歡懷浩無涯新陽屆初復況此承平時酬勞有尊酒庶以勞期頤

二年十一月和暖如春上游觀上苑召侍臣危

素宋濂詹同吳琳及觀等賜宴於奉天門東紫

閣蒙禦制一序賜之曰卿等各賦一詩以述今

日之樂觀詩曰

魏觀深冬晴暖動逾旬內苑遊觀詔侍臣五色慶雲開鳳尾九重麗日繞龍鱗和鸞喜奉彤車禦式燕慚叨紫閣賓淑气已從天上轉人間無地不陽春

君臣部雜錄禮記禮運君臣相正國之肥也左傳襄公二十二年晏子曰君人執信臣人執共忠信篤敬上下同之天之道也昭公二十六年晏子曰君令臣共禮也君令而不違臣共而不貳禮之善物也孝經廣要道章敬其君則臣悅管子宙合篇夫天地一險一易若鼓之有揨擿擋則擊天地萬物之橐宙合有橐天地左操五音右執五味此言君臣之分也君出令佚故立於左臣任力勞故立於右夫五音不同聲而能調此言君之所出令無妄也而無所不順順而令行政成五味不同物而能和此言臣之所任力無妄也而無所不得得而力務財多故君出令正其國而無齊其欲一其愛而無獨與是王施而無私則海內來賓矣臣任力同其忠而無爭其利不失其事而無有其名分敬而無妒則夫婦和勉矣君失音則風律必流流則亂敗臣離味則百姓不養百姓不養則眾散亡君臣各能其分則國寧矣故名之曰不徳法法篇凡人君之徳行威嚴非獨能盡賢於人也曰人君也故從而貴之不敢論其徳行之髙卑有故爲其殺生急於司命也富人貧人使人相畜也貴人賤人使人相臣也人主操此六者以畜其臣人臣望此六者以事其君君臣之會六者謂之謀六者在臣期年臣不忠君不能奪在子期年子不孝父不能奪故春秋之際臣有�其君子有�其父者得此六者而君父不智也君臣篇爲人君者修官上之道而不言其中爲人臣者比官中之事而不言其外君道不明則受令者疑權度不一則修義者惑民有疑惑貳豫之心而上不能匡則百姓之與閒猶揭表而令之止也是故能象其道於國家加之於百姓而足以飾官化下者明君也能上盡言於主下致力於民而足以修義從令者忠臣也上惠其道下惇其業上下相希若望參表則邪者可知也天有常象地有常形人有常禮一設而不更此謂三常兼而一之人君之道也分而職之人臣之事也君失其道無以有其國臣失其事無以有其位然則上之畜下不妄而下之事上不虛矣上之畜下不妄則所出法制度者明也下之事上不虛則循義從令者審也上明下審上下同徳代相序也君不失其威下不曠其產而莫相徳也是以上之人務徳而下之人守節義禮成形於上而善下通於民則百姓上歸親於主而下盡力於農矣故曰君明相信五官肅士廉農愚商工願則上下體而外內別也民性因而三族制也夫爲人君者蔭徳於人者也爲人臣者仰生於上者也爲人上者量功而食之以足爲人臣者受任而處之以教布政有均民足於產則國家丰矣以勞受祿則民不幸生刑罰不頗則下無怨心名正分明則民不惑於道道也者上之所以導民也是故道徳出於君制令傳於相事業程於官百姓之力也胥令而動者也是故君人也者無貴如其言人臣也者無愛如其力言下力上而臣主之道畢矣是故主畫之相守之相畫之官守之官畫之民役之則又有符節印璽典法策籍以相揆也此明公道而滅姦僞之術也論材量能謀徳而舉之上之道也專意一心守職而不勞下之事也爲人君者下及官中之事則有司不任爲人臣者上共專於上則人主失威是故有道之君正其徳以�民而不言智能聰明智能聰明者下之職也所以用智能聰明者上之道也上之人明其道下之人守其職上下之分不同任而復合爲一體是故知善人君也身善人役也君身善則不公矣人君不公常惠於賞而不忍於刑是國無法也治國無法則民朋黨而下比飾巧以成其私法制有常則民不散而上合竭情以納其忠是以不言智能而順事治國患解大臣之任也不言於聰明而善人舉姦僞誅視聽者眾也是以爲人君者坐萬物之原而官諸生之職者也選賢論材而待之以法舉而得其人坐而取其福不可勝收也官不勝任�走而奉其敗事不可勝救也而國未嘗乏於勝任之士上之明適不足以知之是以明君審知勝任之臣者也故曰主道得賢材遂百姓治治亂在主而已矣故曰主身者正徳之本也官治者耳目之制也身立而民化徳正而官治治官化民其要在上是故君子不求於民是以上及下之事謂之矯下及上之事謂之勝爲上而矯悖也爲下而勝逆也國家有悖逆反迕之行有十主民者失其紀也是故別交正分之謂理順理而不失之謂道道徳定而民有軌矣有道之君者善明設法而不以私防者也而無道之君旣已設法則捨法而行私者也爲人上者釋法而行私則爲人臣者援私以爲公公道不違則是私道不違者也行公道而托其私焉寖久而不知姦心得無積乎姦心之積也其大者有侵逼殺上之禍其小者有比周內爭之亂此其所以然者由主徳不立而國無常法也主徳不立則婦人能食其意國無常法則大臣敢侵其勢大臣假於女之能以規主情婦人嬖寵假於男之知以援外權於是乎外夫人危太子兵亂內作以召外寇此危君之徵也有道之君上有五官以牧其民則眾不敢逾軌而行矣下有五橫以揆其官則有司不敢離法而使矣朝有定度衡儀以尊主位衣服緷絻盡有法度則君體法而立矣君據法而出令有司奉命而行事百姓順上而成俗著久而爲常犯俗離教者眾共姦之則爲上者佚矣天子出令於天下諸侯受令於天子大夫受令於君子受令於父母下聽其上弟聽其兄此至順矣衡石一稱斗斛一量丈尺一綧制戈兵一度書同名車同軌此至正也從順獨逆從正獨辟此猶夜有求而得火也姦僞之人無所伏矣此先王之所以一民心也是故天子有善讓徳於天諸侯有善慶之於天子大夫有善納之於君民有善本於父慶之於長老此道法之所從來是治本也是故歲一言者君也時省者相也月稽者官也務四支之力修耕農之業以待令者庶人也是故百姓量其力於父兄之間聽其言於君臣之義而官論其徳能而待之大夫比宮中之事不言其外而相爲常具以給之相總要者官謀士量實義美匡請所疑而君發其明府之法瑞以稽之立三階之上南面而受要是以上有餘日而官勝其任時令不淫而百姓肅給惟此上有法制下有分職也四稱篇桓公問於管子曰寡人幼弱惛愚不通諸侯四鄰之義仲父不當盡語我昔者有道之君乎吾亦鑑焉管子對曰夷吾之所能與所不能盡在君所矣君胡有辱令桓公又問曰仲父寡人幼弱惛愚不通四鄰諸侯之義仲父不當盡告我昔者有道之君乎吾亦鑑焉管子對曰夷吾聞之於徐伯曰昔者有道之君敬其山川宗廟社稷及至先故之大臣收聚以忠而大富之固其武臣宣用其力聖人在前貞廉在側競稱於義上下皆飾形正明察四時不貸民亦不憂五穀蕃殖外內均和諸侯臣伏國家安寧不用兵革受其幣帛以懷其徳昭受其令以爲法式此亦可謂昔者有道之君也桓公曰善哉桓公曰仲父旣已語我昔者有道之君矣不富盡語我昔者無道之君乎吾亦鑑焉管子對曰今若君之美好而宣通也旣宮職美道又何以聞惡爲桓公曰是何言邪以緣吾何以知其美也以素緣素吾何以知其善也仲父已語我其善而不語我其惡吾豈知善之爲善也管子對曰夷吾聞之於徐伯曰昔者無道之君大其宮室髙其臺榭良臣不使讒賊是舍有家不治借人爲圖政令不善墨墨若夜辟若野獸無所朝處不修天道不鑑四方有家不治辟若生狂眾所怨詛希不滅亡進其諛優繁其鐘鼓流於博塞戲其工瞽誅其良臣敖其婦女獠獵畢弋暴遇諸父馳騁無度戲樂笑語式政旣輮刑罰則烈內削其民以爲攻伐辟猶漏釜豈能無竭此亦可謂昔者無道之君矣桓公曰善哉桓公曰仲父旣已語我昔者有道之君與昔者無道之君矣仲父不當盡語我昔者有道之臣乎吾以焉管子對曰夷吾聞之徐伯曰昔者有道之臣委質爲臣不賓事左右君知則仕不知則已若有事必圖國家徧其發揮循其祖徳辯其順逆推育賢人讒慝不作事君有義使下有禮貴賤相親若兄若弟忠於國家上下得體居處則思義語言則謀謨動作則事居國則富處軍則克臨難據事𨿽死不悔近君爲拂遠君爲輔義以與交廉以與處臨官則治酒食則慈不謗其君不毀其辭君若有過進諫不疑君若有憂則臣服之此亦可謂昔者有道之臣矣桓公曰善哉桓公曰仲父旣已語我昔者有道之臣矣不當盡語我昔者無道之臣乎吾亦鑑焉管子對曰夷吾聞之於徐伯曰昔者無道之臣委質爲臣賓事左右執說以進不蘄亡己遂進不退假寵鬻貴尊其貨賄卑其爵位進曰輔之退曰不可以敗其君皆曰非我不仁羣處以攻賢者見賢若貨見賤若過食於貨賄競於酒食不與善人惟其所事倨敖不恭不友善士讒賊與鬥不彌人爭惟趣人詔湛湎於酒行義不從不修先故變易國常擅創爲令迷惑其君生奪之政保貴寵矜遷損善士捕援貨人入則乘等出則黨駢貨賄相入酒食相親俱亂其君君若有過各奉其身此亦謂昔者無道之臣桓公曰善哉明法解人主者擅生殺處威勢操令行禁止之柄以禦其羣臣此主道也人臣者處卑賤奉主令守本任治分職此臣道也故主行臣道則亂臣行主道則危故上下無分君臣共道亂之本也故明法曰君臣共道則亂人主之所以制臣下者威勢也故威勢在下則主制於臣威勢在上則臣制於主夫蔽主者非塞其門守其戶也然而令不行禁不止所欲不得者失其威勢也故威勢獨在於主則羣臣畏敬法政獨出於主則天下服徳故威勢分於臣則令不行法政出於臣則民不聽故明主之治天下也威勢獨在於主而不與臣共法政獨制於主而不從臣出故明法曰威不兩錯政不二門制羣臣擅生殺主之分也縣令仰制臣之分也威勢尊顯主之分也卑賤畏敬臣之分也令行禁止主之分也奉法聽從臣之分也故君臣相與髙下之處也如天之與地也其分畫之不同也如白之與黑也故君臣之間明別則主尊臣卑如此則下之從上也如響之應聲臣之法主也如影之隨形故上令而下應主行而臣從以令則行以禁則止以求則得此之謂易治故明法曰君臣之間明別則易治晏子問上篇景公問晏子曰爲君身尊民安爲臣事治身滎難乎易乎晏子對曰易公曰何若對曰爲君節養其餘以顧民則君尊而民安爲臣忠信而無逾職業則事治而身榮公又問爲君何行則危爲臣何行則廢晏子對曰爲君厚藉斂而托之爲民進讒諛而托之用賢遠公正而托之不順君行此三者則危爲臣比周以求進逾職業防下隱利而求多從君不陳過而求親人臣行此三者則廢故明君不以邪觀民守則而不虧立法儀而不犯苟有所求於民而不以身害之是故刑政安於下民心固於上故察士不比周而進不爲苟而求言無陰陽行無內外順則進否則退不與上行邪是以進不失廉退不失行也景公問晏子曰臣之報其君何以晏子對曰臣𨿽不知必務報君以徳士逢有道之君則順其令逢無道之君則爭其不義故君者擇臣而使之臣𨿽賤亦得擇君而事之景公問晏子曰臨國�民所患何也晏子對曰所患者三忠臣不信一患也信臣不忠二患也君臣異心三患也是以明君居上無忠而不信無信而不忠者是故君臣同欲而百姓無怨也鄧析子君有三累臣有四責何謂三累親所信一累也以名取士二累也近故疏親三累也何謂四責受重賞而無功一責也居大位而不治二責也爲理而不平三責也寬以禦軍陳而奔北四責也君無三累臣無四責可爲安國家也荀子王霸篇人主不公人臣不忠也人主則外賢而偏舉人臣則爭職而妒賢是其所以不合之故也呂氏春秋圜道篇天道園地道方聖人法之所以立上下主執圜臣處方方圜不易其國乃昌任數篇古之王者其所爲少其所因多因者君術也爲者臣道也爲則擾矣因則靜矣韓子功名篇至治之國君若桴臣若鼓春秋孔演圖正气爲帝間气爲臣孔叢子對魏王篇魏王問何如可謂大臣子髙答曰大臣者事成主裁其賞事敗臣執其咎主任之而無疑臣當之而勿避君總其美臣行其義然則君不猜於臣臣不隱於君故動無過計舉無敗事是以臣主並各有得也大戴禮衛將軍文子篇君𨿽不量於臣臣不可不量於其君是故君擇臣而使之臣擇君而事之有道順命無道橫命晏平仲之行也淮南子主術訓主道員者運轉而無端化育如神虛無因循常後而不先也臣道員者運轉而無方論是而處當爲事先倡守職分明以立成功也是故君臣異道則治同道則亂各得其宜處其當則上下有以相使也夫人主之聽治也虛心而弱意淸明而不暗是故羣臣輻輳並進無愚智賢不肖莫不盡其能者則君得所以制臣臣得所以事君治國之道明矣人主所任得其人則國家治上下和羣臣親百姓附所任非其人則國家危上下乖羣臣怨百姓亂故一舉而不當終身傷得失之道權要在主是故繩正於上木直於下非有事焉所緣以修者然也故人主誠正則直士任事而姦人伏匿矣人主不正則邪人得志忠者隱蔽矣權勢者人主之車輿也大臣者人主之駟馬也體離車輿之安而手失駟馬之心而能不危者古今未有也是故輿馬不調王良不足以取道君臣不和唐虞不能以爲治也說山訓上求材臣殘木上求魚臣幹谷上求楫而下致船上言若絲下言若綸上有一善下有二譽上有三衰下有九殺繆稱訓君根本也臣枝葉也根本不美枝葉茂者未之聞也董子上臣事君以人中臣事君以身下臣事君以貨春秋繁露天髙其位而下其施藏其形而見其光髙其位所以爲尊也下其施所以爲仁也藏其形所以爲神見其光所以爲明故位尊而施仁藏神而見明者天之行也故爲人主者法天之行是故內深藏所以爲神外博觀所以爲明也任羣賢所以爲受成乃不自勞於事所以爲尊也泛愛羣生不以喜怒賞罰所以爲仁也故爲人主者以無爲爲道以不私爲寶立無爲之位而乘備具之官足不自動而相者導進口不自言而擯者贊辭心不自慮而羣臣效當故莫見其爲之而功成矣此人主所以法天之行也爲人臣者法地之道暴其形出其情以示人髙下險易堅要剛柔肥臞美惡累可就財也故其形宜不宜可得而財也爲人臣者比地貴信而悉見其情於主主亦得而財之故王道威而不失爲人臣常竭情悉力而見其短長使主上得而器使之而猶地之竭竟其情也故其形宜可得而財也潛夫論明忠篇人君之稱莫大於明人臣之譽莫美於忠此二徳者古來君臣所共願也然明不繼踵忠不萬全者非必愚暗不逮而惡名揚也所道求之非其道之爾夫明據下起忠依上成二人同心其利斷金能如此者兩譽俱具要在於明操法術自握權秉而已矣所謂術者使下不得欺也所謂權者使勢不得亂也術誠明則𨿽萬里之外幽冥之內不得不求�權誠用則遠近親�貴賤賢愚無不歸心矣周室之末則不然離其術而捨其權怠於己而恃於人是以公卿不思忠百僚不盡力君王孤蔽於上兆黎冤亂於下故遂衰微侵奪而不振也夫帝王者其利重矣其威大矣徒懸重利足以勸善徒設嚴威可以懲姦乃張重利以誘民操大威以驅之則舉世之人可令冒白刃而不恨赴湯火而不難豈云但率之以共治而不宜哉若鷹也然獵夫禦之猶使終日奮擊而不敢怠豈有人臣而不可使盡力者乎詩云伐柯伐柯其則不遠夫神明之術其在君身而忽之故令臣鉗口結舌而不敢言此耳目所以蔽塞聰明所以不得也制下之權日陳君前而君釋之故令君臣懈弛而背朝此威徳所以不照而功名所以不建也詩云我𨿽異事及爾同僚我卽爾謀聽我敖敖夫惻隱人皆有之是故耳聞啼號之音無不爲之慘淒悲懷而傷心者目見危殆之事無不爲之惻怛驚而赴救之者君臣義重行路禮輕過耳悟目之交未恩未徳非貧非貴而猶若此則又況於北面稱臣被寵者乎是故進忠扶危者賢不肖之所共願也誠皆願之而行違者常苦其道不利而有害言未得言而身敗爾歷觀古來愛君憂主敢言之臣治勢一成君自不能亂也況臣下乎法術不明而賞罰不必者𨿽曰號令然勢自亂亂勢一成君自不能治也況臣下乎是故勢治者𨿽委之不亂勢亂者𨿽勤之不治也堯舜恭己無爲而有餘勢治也胡亥王莽馳騖勢亂也故曰善者求之於勢弗責於人是以明王審法度而布教令不行私以欺法不黷教以辱命故臣下敬其言而奉其禁竭其心而稱其職此由法術明而威權任也夫術之爲道也精微而神言之不足而行有餘有餘故能兼四海而照幽明權之爲勢也健悍以大不待貴賤操之者重重故能奪主威而順當也是以明君未嘗示人術而借下權也孔子曰可與權是故聖人顯諸仁藏諸用神而化之使民宜之然後致其治而成其功功業�於民美譽傳於世然後君乃得稱明臣乃得稱忠此所謂明據下作忠依上成二人同心其利斷金也申鑑雜言或問致治之要君乎曰兩立哉非天地不生物非君臣不成治首之者天地也統之者君臣也哉先王之道致訓焉故亡斯須之間而違道矣昔有上致聖由教戒因輔弼欽順四鄰故檢柙之臣不虛於側禮度之典不曠於目先哲之言不輟於身非義之道不宣於心是邪僻之气末由入也缺有間缺

必有入之者矣是故僻志萌則僻事作僻事作則正塞正塞則公正亦末由入也矣不任不愛謂之公惟公是從謂之明齊桓公中材也永能成功業由有異焉者矣妾媵盈宮非無愛幸也羣臣盈朝非無親近也然外則管仲射己衛姬色妾非愛也任之也然後知非賢不可任非智不可從也夫此之舉弘矣哉膏肓純白二豎不生玆謂心寧省闥淸淨嬖孽不生玆謂政平夫膏肓近心而處厄鍼之不達藥之不中攻之不可二豎藏焉是謂篤患故治身治國者惟是之畏人主之患常立於二難之間在上而國家不治難也治國家則必勤身苦思矯情以從道難也有難之難暗主取之無難之難明主居之大臣之患常立於二罪之間在職而不盡忠直之道罪也盡忠直之道焉則必矯上拂下罪也有罪之罪邪臣由之無罪之罪忠臣置之人臣之義不曰吾君能矣不我須也言無補也而不盡忠不曰吾君不能矣不我識也言無益也而不盡忠必竭其誠明其道盡其義斯已而已矣不已則奉身以退臣道也故君臣有異無乖有怨無憾有屈無辱人臣有三罪一曰導非二曰阿失三曰屍寵以非引上謂之導從上之非謂之阿見非不言謂之屍導臣誅阿臣刑屍臣絀進忠有三術一曰防二曰救三曰戒先其未然謂之防發而止之謂之救行而責之謂之戒防爲上救次之戒爲下下不鉗口上不塞耳則可有聞矣有鉗之鉗猶可解也無鉗之鉗難矣哉有塞之塞猶可除也無塞之塞其甚矣或曰在上有屈乎曰在上者以義申以義屈髙祖𨿽能申威於秦項而屈於商山四公光武能申於莽而屈於彊項令明帝能申令於天下而屈於鍾離尙書若秦二世之申欲而非笑唐虞若定陶傅太后之申意而怨於鄭是謂不屈不然則趙氏不亡而秦無愆尢故人主以義申以義屈也喜如春陽怒如秋霜威如雷霆之震惠若雨露之降沛然莫能禦也或問人君人臣之戒曰莫非戒也請問其要曰君戒專欲臣戒專利患之甚矣原本缺五字城重譯而獻珍非寶也腹心之人匐匍而獻善寶之至矣故明王愼內守除外寇而重內寶雲從於龍風從於虎鳳儀於韶麟集於孔應也出於此應於彼善則祥祥則福否則眚眚則咎故君子應之鹽鐵論君篤愛臣盡力上下交讓而天下平說文君者尊也臣者牽也心常牽於君也黃憲外史夫君者大臣之表也故明主有擊壤之歌則大臣有輿人之誦上有畫一之諺則下有五�之謠此表樹而影必從者也抱朴子官理篇夫君猶器也臣猶物也器小物大不能相受矣文中子問易篇忠臣之事君也盡忠補過君失於上則臣補於下臣諫於下則君從於上此王道所以不跌也兩同書君者舟也臣者水也水能浮舟亦能覆舟臣能輔君亦能危君是以三傑用而漢興六卿彊而晉滅陶朱在而越霸田氏盛而齊亡𨿽任使之同而成敗尢異也鹿門隱書不以堯舜之心爲君者具君也不以伊尹周公之心爲臣者具臣也吹劍錄君之視臣如艸芥則臣視君如寇讎君𨿽不君臣不可不臣何至如此不如賈誼云主上遇其臣如犬馬彼將犬馬自待劉公摯亦云謂人以犬馬彼將以犬馬自爲林下偶談堯典有君道焉猶易之幹也舜典有臣道焉猶易之坤也詩周南召南亦然冊府元龜良臣之於君也有股肱之諭有腹心之寄故存則倚任沒則追思此哲王之所同也漢氏而下乃有懷其勛烈念其才徳形於震悼發乎喟嘆以至申命文學頌其畫像親枉輿駕臨其館捨或裒述其懿範或存記其讜言稱詠發於章句賵賻越於彜等逮夫罷宴停樂驚食流涕靡涓日而發哀遙望車而增慟極云亡殄瘁之痛深慭遺予之嗟斯足以篤愛賢之心厚同體之義者傳所謂聽鼓鼙琴瑟而必有所思焉其是之謂矣夫琴瑟是聽君子有志義之思卿佐或虧元首有股肱之痛君臣之道不亦重乎粵若天歷余分鼎峙立國宋齊而下互專霸業必有良士勤宣令圖或經武以著能或緯俗而底績及夫守節死義先時物故竭誠率職奄忽淪謝是用震悼上心悲涕斯集形於嗟嘆發乎言諭乃至撤去盛食具乃素服托深辭幹文誄攄哀興於風什躬設祖奠親臨弔祭易徽名而表行加異數以報功賜予便蕃追�優渥諒非徳侔咸一情惇終始者疇克以當之哉傳曰禮大臣則不眩蓋夫勛徳之重位望尊顯旣注意而屬任又攺容而體貌斯哲王之懿範也至有虛懷宴見前席咨訪或尊以官呼或異其禮數亦有告歸謝病加渥縟之賜引年上綬進優崇之秩寵靈煥赫度越彜等皆所以眷待舊老褒顯純懿厚股肱之禮增堂陛之峻者也非夫茂功懿行雋臣碩望其何以當之哉漁樵對問樵者謂漁者曰國家之興亡與夫才之邪正則固得聞命矣然則何不擇其人而用之漁者曰擇臣者君也擇君者臣也賢愚各從其類而爲柰何有堯舜之君必有堯舜之臣有桀紂之君必有桀紂之臣堯舜之臣生於桀紂之世猶桀紂之臣生於堯舜之世必非其所用也西疇常言君臣相與謀謨各由其心之相契而入文帝天資渾厚聞張釋之長者之言而悅景帝資稟不及而晁錯術數之說得以投之故以徳化民克成刑錯之風以智馭物循致七國之變一言契合治體以分可不謹夫文膾天下大器也有有此器者有負此器者君者有此器者也臣者負此器者也匹夫有百金之器則必擇其負擇其負故重其人續志林漢髙帝旣定天下謂羣臣曰運籌幃幄之中決勝千里之外吾不如子房鎭國家撫百姓給饋餉不絕糧道吾不如蕭何連百萬之眾戰必勝攻必取吾不如韓信三者皆人傑吾能用之此所以取天下也君子曰知人善任使此帝王之略也夫以髙帝之雄姿大度而當其任使者又皆天下之才其得天下不亦宜乎𨿽然髙帝固善知人爲可尙抑所以任使之道則未免持駕禦之術以束縛馳驟之蓋有無足多者當韓信爲治粟都尉蕭何數言其奇而髙帝故不用殆欲激之使亡爾旣亡而追得之則信以爲必死矣反遽拜之爲大將使其以任遇太重爲過望效死以酬恩不復叛而信遂謂漢遇我厚也此在其術中而不知者也酈食其爲漢謀撓楚欲立六國後髙帝非不知六國後不可立也而以問良是特以嘗其心焉耳蓋良始惟爲韓報仇又嘗說項梁立韓諸公子橫成君成爲王而己爲韓司徒而後又自褒中去漢而歸韓髙帝恐良終爲韓不爲漢故因疑其謀以嘗良豈果不知六國後不當立哉而子房固且力陳其難以爲不可此又在其術中而不知者也蕭何與髙帝同起事膺專任守關中漢廷諸臣功無與比盛髙帝恐其脫自驕以取禍故遣卒爲衛又系之廷尉以抑折之使自謹守以保令終非誠疑何也設誠疑之則已以待韓彭者待之矣而何至自污以求免此又在其術中而不知者也嗟乎三子者皆人傑然役於髙帝術中而皆不知而髙帝旣知三子之爲人傑矣乃徒以術禦之不復知有忠信之爲道君臣之際其不俱可惜哉且吾聞之舜之於十二牧武王之於十臣其君臣之相與無非忠信之道焉上以誠求下下以誠事上元首股肱視同一體烏有所謂相持之術哉嗚呼此古帝王之所以爲盛也髙帝非不得天下也然其君臣之際如此其有愧於古帝王也夫魏徵嘗言於唐太宗曰願陛下俾臣爲良臣無俾臣爲忠臣也君子曰人臣委質以事君其義一也而以爲有良臣忠臣之異者則以其君有道無道有不同焉耳人君有道人臣直道以事之而得明哲以保身故謂之良臣君臣之名兩全而無失此處君臣之常者也人君無道人臣不容於直道而殺身以殉之故謂之忠臣君臣之名兩敗而不全此處君臣之變者也是故有禹湯文武之爲君則臯陶伊尹周召之流因而爲良臣有夏桀殷紂之爲君則龍逢比干之流因而爲忠臣嗚呼使其君爲桀紂而己爲龍逢比干之爲此豈人臣之所願乎宜乎魏徵拳拳焉以爲太宗告也且三代而下受諫如太宗之爲君盡諫如魏徵之爲臣可謂各極其志無愧乎君明臣良者矣而徵猶爲是言何哉嗚呼此政徵之所爲善諫者也徵之意以謂君有道則臣得爲良臣君無道則臣必爲忠臣願陛下爲有道無爲無道苟爲無道則臣將必爲忠臣矣是殆欲繩其君使不得爲無道云耳不然則忠良𨿽異稱要皆美名而徵亦何擇焉蓋徵非爲其身謀實爲其君計藉令其君以無道見醜於天下後世而已獨以忠節聞孰與君都顯號臣荷美名而臣主之善兩立也抑徵之爲是言蓋亦深知太宗之足以爲有道矣苟太宗果不足與爲有道也則與龍逢比干遊於地下徵其寧有貶哉幸而太宗力致貞觀之治而終爲有道之君𨿽徵之所以諫之者非一端安知非忠臣良臣之論有以啟之也𨿽然良臣未始不爲忠而忠臣未有不爲良者也徵之此言抑有所矯而言之世有庸回之臣韋脂塞默惟以持祿固位爲務者將必坐視其君之昏愚暴戾而無所匡救因據魏徵良臣之言以爲解卒致臣主有兩敗之禍嗚呼此又徵之罪人也哉野航史話人主假少君之術以見所嬖者有矣無如唐太宗假以見馬周眞君臣知契千古一人也寓簡人臣𨿽得君要須使人主尊敬而憚不可狎也故言聽諫行而不敢忽汲長孺之於漢武帝魏鄭公之於唐文皇正如此使其身得以親近而易之則其言亦輕矣宮之奇少長於君君暱之𨿽諫將不聽已爲敵國所料矣稿簡贅筆阮嗣宗�懷詩云周周尙銜羽蛩蛩亦念饑周周鳥名垂頭屈尾飲於河則沒常銜鳥羽然後得飲北有獸曰蛩蛩蛩蛩能擇美艸距虛負之而走以諭君臣相須而濟書蕉宋君崇禮儒臣過於漢唐正史所遺有二其一眞宗臨楊礪之喪降輦步弔重其淸介也其一富弼母卒仁宗爲之罷春宴𨿽三代令主不過此也其後徽宗之於蔡京王黼南宋之待秦檜冑似道恩禮倍此其前之如蕩子之交狎客後之則如弱主之畏豪奴書之秪辱耳賢奕王先生鏊曰上下交而其志同不交之獘未有如近世之甚者君臣相見止於視朝數刻章奏批答相關接刑名法度相維持而已非獨沿襲故事亦其地勢使然則莫若復內朝之法蓋天有三垣天子象之正朝象太微也外朝象天下也內朝象紫微也自古然矣國朝奉天殿卽古之正朝也奉天門卽古之外朝也華蓋謹身武英等殿則內朝之遺制乎洪武永樂以來常奏對便殿今內朝無復臨禦常朝之後人臣無復進見故上下之情壅而不通天下之獘由是而積矣夫外朝以正上下之分內朝以通遠近之情大臣或三日五日一次起居侍從臺諫各一員上殿輪對諸司有事咨決與大臣面議之不時引見羣臣凡謝恩辭見之類皆得上殿陳奏虛心而問之和顏色而道之𨿽身居九重而天下之事燦然畢陳於前矣

