

升沈部藝文一

與何�書

梁王僧孺近別之後將隔暄寒思子爲勞未能忘弭昔季叟入秦梁生適越猶懷悵恨且或吟謠況岐路之日將離嚴网辭無可憐罪有不測蓋畫地刻木昔人所惡叢棘旣累於何可聞所以握手戀戀離別珍重弟愛同鄒季淫淫承睫吾猶復抗手分背羞學婦人素鍾肇節金戒序起居無恙動靜履宜子云筆札元瑜書記信用旣然可樂爲甚且使目明能祛首疾甚善甚善吾無昔人之才而有其病癲眩屢動消渴頻增委化任期故不復呼醫飲藥但恨一旦離大辱蹈明科去皎皎而非自污抱�結而無誰告丁年蓄積與此銷亡徒竊髙價厚名橫叨公器人爵智能無所報筋力未之酬所以悲至撫膺泣盡而繼之以血顧惟不肖文質無所底蓋困於衣食迫於饑寒依隱易農所志不過鍾庾久爲尺板斗食之吏以從皂衣黑綬之役非有奇才絕學雄略髙謨吐一言可以匡俗振民動一議可以固邦興國全璧歸趙飛矢救燕偃息藩魏甘臥安郢腦日逐髓月支擁十萬而橫行提五千而深入將使執圭裂壤功勒景鐘錦繡爲衣朱丹被轂斯大丈夫之志非吾曹之所能及也直以章句小才虫篆末藝含吐緗縹之上翩躚�俎之側委曲同之鍼縷繁碎譬之米鹽孰致顯榮何能至到加性�澀拙於進取未嘗去來許史遨遊梁竇俯首脇肩先意承旨是以三葉靡遘不與運並十年未徙孰非能薄及除舊布新淸晷方旦抱樂�圖訟謳有主而猶限一吏於岑石隔千里於泉亭不得奉板中涓預衣裳之會提戈後勁�龍豹之謀及其投劾歸來恩均舊隸升文石登玉陛一見而降顏色再觀而接話言非藉左右之容無勞羣公之助又非同席共研之夙逢笥餌�酒之早識一旦陪武帳仰文陛備聃佚之柱下充嚴朱之席上入班九棘出專千里據操撮之雄官參人倫之顯職𨿽古之爵人不次取士無名未有躡景追風奔驟之若此者也蓋基薄墻髙塗遙力躓傾蹶必然顚匐可俟竟以福過災生人指鬼瞰將均宥器有驗傾�是以不能早從曲影遂乃取疑邪徑故司隸懍懍思得應弦譬縣廚之獸如離繳之鳥將充庖鼎以餌鷹鸇𨿽事異鉆皮文非刺骨猶復因玆舌杪成此筆端上可以投北方次可以論輸左校變爲丹赭充彼舂薪幸聖主畱善貸之徳紆好生之施解网祝禽下車泣罪湣玆恚詬憐其觳觫加肉朽胔布葉枯株輟薪止火得不銷爛所謂還魂斗極追气泰山止復除名爲民幅巾家巷此五十年之後人君之賜焉木石感陰陽犬馬識厚薄圜首方足孰不戴天而竊自有悲者蓋士無賢不肖在朝見嫉女無美惡入宮見妒家貧無苞苴可以事朋類惡其鄕原恥彼戚施何以從人何以徇物外無奔走之友內乏彊近之親是以構市之徒隨相媒�及一朝捐棄以快怨者之心悲可知矣蓋先貴後賤古富今貧季倫所以發此哀音雍門所以和其悲曲又迫以嚴秋殺气具物多悲長夜展轉百憂俱至況復霜銷艸色風搖樹影寒虫夕叫合輕重而同悲秋葉晚傷雜黃紫而俱墜蜘蛛絡幕熠耀爭飛故無車轍馬聲何聞鳴雞吠犬俯眉事妻子舉手謝賓遊方與飛走爲鄰永用蓬蒿自沒愾其長息忽不覺生之爲重素無一廛之田而有數口之累豈曰匏而不食方當長爲傭保糊口寄身溘死溝渠以實螻蟻悲夫豈復得與二三士友抱接膝之歡履足差肩摛綺縠之淸文談希微之道徳惟吳馮之遇夏馥範式之值孔嵩湣其畱賃憐此行乞耳倘不以垢累時存寸札則𨿽先犬馬猶松喬焉去矣何生髙樹芳烈裁書代面筆淚俱下

感舊賦並序

唐岑參

參相門子五歲讀書九歲屬文十五隱於嵩陽二十獻書闕下嘗自謂曰雲霄坐致靑紫俯拾金盡裘敝蹇而無成豈命之過歟國家六葉吾門三相矣江陵公爲中書令輔太宗鄧國公爲文昌右相輔髙宗汝南公爲侍中輔睿宗相承寵光繼出輔弼易曰物不可以終泰故受之以否逮乎武后臨朝鄧國公由是得罪先天中汝南公又得罪朱輪翠轂如夢中矣今王道休明噫世葉淪替猶欽若前徳將施於後人參年三十未及一命昔一何榮矣今一何悴矣直念昔者爲賦云其詞曰吾門之先世克其昌赫矣烈祖輔於周王啟封受楚佐命克商二千餘載六十餘代繼厥美而有光其後辟土宇於荊門樹桑梓於棘陽吞楚山之神秀與漢水之靈長猗盛徳之不隕諒嘉聲而允臧慶延自遠祜洽無疆自天命我唐始滅暴隋挺生江陵傑出輔時爲國之翰斯文在玆一入麟閣三遷鳳池調元气以無忒理蒼生而不虧典絲言而作則闡綿蕝以成規革亡國之前政贊聖代之新軌捧堯日以雲從扇舜風而艸靡洋洋乎令聞不已繼生鄧公世實須才盡忠致君極武登臺朱門復啟相府重開川換新�羹傳舊梅何糾纏以相軋惡髙門之禍來當其武后臨朝姦臣竊命百川沸騰四國無政昊天降其薦瘥靡風發於時令藉小人之榮寵墮賢良於檻�苟惛怓以相蒙胡醜厲以職競旣破我室又壞我門上帝懵懵莫知我冤眾人��不爲我言泣賈誼於長沙痛屈平於湘沅夫物極則變感而遂通於是日光回照於覆盆之下陽气復暖於寒谷之中上天悔禍贊我伯父爲邦之傑爲國之輔又治陰陽更作霖雨伊廊廟之故事皆祖父之舊矩朱門不攺畫戟重新暮出黃閣朝趨紫宸�轂照路玉珂驚塵列親戚以髙會沸歌鐘於上春無小無大皆爲縉紳顒顒卬卬逾數十人嗟乎一心弼諧多樹綱紀羣小見醜獨醒積毀鑠於眾口病於十指由是我汝南公復得罪於天子當是時也逼側崩波蒼黃反復去鄕離土隳宗破族雲雨流離江山放逐愁見蒼梧之云泣盡湘潭之竹或投於黑齒之野或竄於文身之俗嗚呼天不可問莫知其由何先榮而後悴曷曩樂而今憂盡世業之陵替念平昔之淹畱嗟予生之不造常恐墮其嘉志學業其荼蓼弱冠幹於王侯荷仁兄之教導方勵己以增修無負郭之數畝有嵩陽之一丘幸逢時主之好文不學滄浪之垂鉤我從東山獻書西周出入二郡蹉跎十秋多遭脫輻累遇焚舟雪凍穿屨塵緇獘裘嗟世路之其阻恐歲月之不畱眷城闕以懷歸將欲返雲林之舊遊遂撫劍而歌曰東海之水化爲田北溟之魚飛上天城有時而復陵有時而遷理固常矣人亦其然觀夫陌上豪貴當年髙位歌鐘沸天鞍馬照地積黃金以自滿矜靑雲之坐致髙館招其賓朋重門疊其車騎及其髙堂傾曲池平雀羅空悲其處所門客肯念其平生已矣夫世路崎嶇孰爲後圖豈無疇日之光榮何今人之棄予彼乘軒而不卹爾後曾不愛我之羈孤嘆君門兮何深顧盛時而向隅攬蕙艸以惆悵步衡門而踟�彊學以待知音不無思達人之惠顧庶有望於亨衢升沈部藝文二詩

短歌行

晉傅休奕長安髙城層樓亭亭干云四起上貫天庭蜉蝣何整行如軍徵蟋蟀何感中夜哀鳴蚍蜉愉樂粲粲其榮寤寐念之誰知我情昔君視我如掌中珠何意一朝棄我溝渠昔君與我如影如形何意一去心如流星昔君與我兩心相結何意今日忽然兩絕

鞠歌行

唐李白玉不自言如桃李魚目笑之卞和恥楚國靑蠅何太多連城白璧遭讒毀荊山長號泣血人忠臣死爲刖足鬼聽曲知�戚夷吾因小妻秦穆五羊皮買死百里奚洗拂靑雲上當時賤如泥朝歌鼓刀叟虎變磻溪中一舉釣六合遂荒營丘東平生渭水曲誰識此老翁柰何今之人雙目送飛鴻

東武吟

前人好古笑流俗素聞賢達風方希佐明主長揖辭成功白日在髙天回光燭微躬恭承鳳凰詔�起雲羅中淸切紫霄迥優遊丹禁通君王賜顏色聲價淩煙虹乘輿擁翠蓋扈從金城東寶馬麗絕景錦衣入新丰依巖望松雪對酒鳴絲桐因學揚子云獻賦甘泉宮天書美片善淸芬播無窮一朝去金馬飄落塵飛蓬賓客日�散玉樽亦已空才力猶可倚不慚世上雄閒作東武吟曲盡情未終書此謝知己吾尋黃綺翁

古行路難

李頎漢家名臣楊徳祖四代五公享茅土父子兄弟綰銀黃躍馬鳴珂朝建章火浣單衣繡方領茱�錦帶玉鞶囊賓客塡街復滿座片言出口生輝光世人逐勢爭奔走瀝膽隳肝惟恐後當時一顧登靑雲自謂生死長隨君一朝謝病還鄕裏窮巷蒼苔絕知己秋風落葉閉重門昨日論交竟誰是薄俗嗟嗟難重陳深山麋鹿可爲鄰魯連所以蹈東海古往今來稱達人

長安道

崔顥長安甲第髙入云誰家居住霍將軍日晚朝回擁賓從路傍拜揖何紛紛莫言炙手手可熱須臾火盡灰亦滅莫言貧賤卽可欺人生富貴自有時一朝天子賜顏色世事悠悠應始知

遣興

杜甫漆有用而割膏以明自煎蘭摧白露下桂折秋風前府中羅舊尹沙道尙依然赫赫蕭京兆今爲時所憐

莫相疑行

前人男兒生無所成頭皓白牙齒欲落眞可惜憶獻三賦蓬萊宮自怪一日聲輝赫集賢學士如堵墻觀我落筆中書堂往時文彩動人主此日饑寒趨路傍晚將末契托年少當面輸心背面笑寄謝悠悠世上兒不爭好惡莫相疑

古興

沈徽蔓艸自細微女蘿始夭夭夤緣至百尺榮耀非一朝蕙色髙碧嶺流芳薄丹霄如何摧秀木正爲餘波漂莖葉落巖迹英蕤從風�洪柯不足恃況乃托陵苕長安富豪右信是天下樞戚裏笙歌發禁門冠蓋趨攀云無醜士唾地盡成珠日晏下雙闕煙花亂九衢恩榮在片言零落亦須臾何意還自及曲池今已蕪

白沙亭逢吳叟歌

韋應物龍池宮裏上皇時羅衫寶帶香風吹滿朝豪士今已盡欲話舊遊人不知白沙亭上逢吳叟愛客脫衣且沽酒問之執戟亦先朝零落艱難卻負樵親觀文物蒙雨露見我昔年侍丹霄冬狩春祠無一事歡遊洽燕多頒賜嘗陪夕月竹宮齋每返溫泉灞陵醉星歲再周十二辰爾來不語今爲君盛時忽去良可恨一身坎壈何足云

升沈部雜錄容齋三筆杜詩云大賢之後竟陵遲蕩蕩古今同一體乃贈狄梁公曾孫者至雲飄泊岷漢干謁王侯則其衰微可知矣近見余幹寓客李氏子云本朝三李相文正公昉文靖公沆文定公迪皆一時名宰子孫亦相繼達宦然數世之後益爲蕭條又經南渡之厄今三裔�居余幹無一人在仕版文定濮州之族今有居越者𨿽曰不顯猶簪纓僅傳而文正文靖無聞可爲太息讀書鏡唐人功名富貴之盛未有出郭汾陽之上者然三四傳而支冑不復振及宋慶曆四年訪求厥後得裔孫元亨於布衣中僅爲永興軍助教而已狄梁公曾孫飄泊岷漢干謁王侯宋相三李文正公昉文靖公沆文定公迪皆一時名宰子孫亦相繼達宦乃數世後漸益蕭條南渡轉徙三裔�居余幹無一人在仕版者而文正文靖寂絕無聞尢可太息至於靖康之變帝子王孫官門仕族之家陷入金虜沒爲奴婢使供作務每人一月支稗子五升令自舂米米得一斗八升用爲餱糧歲支麻五把令緝爲裘此外不聞一錢一帛之入矣男子不能緝者終歲裸體虜或哀之使之執爨𨿽微有暖气旋出取柴歸坐火邊皮肉脫落惟喜醫人繡工之類尋常團坐地上襯以敗席客至開筵引能樂者環列奏技酒闌客散各復其初依舊環坐刺繡往往餒病相枕而死嗟乎此皆帝王之苗裔將相之名冑耳逢時不辰顚越至此今遭際太平生長樂土𨿽家徒壁立而書富五車白衣一裘黃虀半甕天付兒曹可謂多矣我復尙安求哉其各書一通以置座隅以代擊壤之樂

升沈部紀事說苑復恩篇東閭子嘗富貴而後乞人問之曰公何爲如是曰吾自知吾嘗相六七年未嘗薦一人也吾嘗富三千萬者再未嘗富一人也不知士出身之咎然也史記李斯傳斯爲秦丞相長男由爲三川守諸男皆尙秦公主女悉嫁秦諸公子三川守李由告歸咸陽李斯置酒於家百官長皆前爲壽門庭車騎以千數李斯喟然而嘆曰嗟乎吾聞之荀卿曰物禁太盛夫斯乃上蔡布衣閭巷之黔首上不知其駑下遂擢至此當今人臣之位無居臣上者可謂富貴極矣物極則衰吾未知所稅駕也二世二年七月具斯五刑論腰斬咸陽市斯出獄與其中子俱執顧謂其中子曰吾欲與若復牽黃犬俱出上蔡東門逐狡兔豈可得乎遂父子相哭而夷三族魏書馮熙傳馮聿廢後同產兄也位黃門郎崔光之兼黃門也與聿俱直光每謂之曰君家富貴太盛終必衰敗聿云我家何負四海乃咒我也光云以古推之不可不愼也時熙爲太保誕司徒太子太傅修侍中尙書聿黃門廢後在位禮愛未弛是後歲餘修以罪棄熙誕喪亡後廢聿退時人以爲盛必衰也北夢瑣言周仁矩者卽蜀相庠之子爲駙馬都尉有才藻而庸劣國亡後與貧丐者爲伍俾一人先道爵裏於市肆酒坊之間人有哀者日獲三二百錢與其徒飲啖而已成都人皆嗟嘆之樂善錄江南國主鐘愛其女嘗從容謂大臣曰吾止有一女資儀智識特異於人不可不爲擇佳婿須得少年美風儀廣才學而門閥髙者或曰洪州劉生爲郡參謀年方弱冠丰骨秀美又大門第嘗任貳師博學有文足以充選主命召至一見大悅尋尙主拜駙馬都尉鳴珂鏘玉豪華富貴冠於一時未周歲皇主忽告殂國主不勝其哀怒曰吾不欲復見劉生其一官物不與遣歸洪州生恍疑夢覺觸目如故丁謂當政日忽舉此以語客曰某他日亦不失爲劉參謀坐中失色未幾果有海康之行家籍於官孑然南歸回視前日亦一夢也劉承勛事江南爲徳昌宮使李氏金帛多在徳昌文簿淆亂不可勾考劉旣專宮事乃盜用無算侍妾數百富於一時及李氏歸朝劉失職破敗晚年乞食街中凍餒而死方其富貴之時安知有今日事畫墁錄嘉佑末余在太學有傭書陳逵者攜一子方孩饑凍不可支書亦不佳或曰此陳彭年嫡孫也其父彥博守汀州以贓敗杖脊流海島遂至無賴余方冠未知彭年之爲人獨念祖爲執政而孫已若是耶旣而見劉貢父盡得彭行事所謂九尾野狐者乃知天之報也不差後逵困甚與其弟歸發彭年冢取金帶分貨抵罪云墨莊漫錄宣和間朱�應奉進爲節度使子汝賢慶陽軍承宣使汝功靜江軍承宣使汝文合門宣贊舍人弟績合門宣贊舍人汝翼朝奉大夫直龍圖閣汝舟明州觀察使汝楫華州觀察使汝明滎州刺史孫絺繹約絢緯綬�合門宣贊舍人綽紳�合門祗候一時軒裳之盛未之有也靖康之初籍其家�追奪悉竄嶺外楓�小牘余邸寓於錢氏之舊鄕蒼山碧樹想見衣錦風煙因念余昔家京邑每遇南宮城大學左方禮賢宅未嘗不欽仰忠懿之賢𨿽喬木垂楊朱門雕砌宛若猶在於時子姓貧寒至有衣食不周者嘗讀兩朝供奉錄太祖太宗𨿽所賜金器六萬四千七百餘兩銀器四十萬八千八百餘兩玉石器皿一萬七千事寶玉帶四十二條錦綺一十六萬六千三百餘匹然忠懿入貢如赭黃犀龍鳳龜魚仙人鰲山寶樹等通犀帶凡七十餘條皆希世之寶也玉帶二十四紫金獅子帶一金九萬五千餘兩銀一百一十萬二千餘兩錦綺二十八萬餘匹色絹七十九萬七千餘匹金飾玳瑁器一千五百餘事水晶碼瑙玉器凡四千餘事珊瑚十髙三尺五寸金銀飾陶器一十四萬餘事金銀飾龍鳳船舫二百艘銀器械七十萬事白龍腦二百餘斤及歸國之初舉朝文武閹寺皆有饋遺蓋有國已來所積一空矣遂昌雜錄義興嶽君仲遠家唐門其上世本田家至仲遠所生父與其肆皆送京學上捨家貲產非過厚而能折節下士賓客至如家焉故南北士大夫無不至其家者南士若牟誠甫蔣泰軒蔣竹軒姚子敬羅壺秋其顯者若趙文敏公至與之婚姻當世貴官如髙房山廉端甫國公李息齋學士其從兄李信庵處士鮮於伯機經歷仲遠皆傾心與之交然自至治已後郡縣如狼牧羊家事日不如日後爲漢陽縣尹坐掠死非辜遭降黜��而沒仲遠昆季凡十三人皆陵替不振回首未二十年宜興諸富家亦相次淪落是皆廢興𨿽有命然爲官司所朘剝𨿽積銅爲山尙不給況齊民乎剪勝野聞陶學士安旣歿其子尋以事見僇家人四十餘人悉坐罪從軍喪亡之餘軍衛收完伍而家無餘丁安妻莫可控訴乃裹素裳赴京師擊鼓求見帝異其容儀問曰今媼爲誰安妻頓首曰妾陶安之妻也帝泫然曰是陶先生之嫂乎言及陶先生使人心懷愴然又曰嫂有子乎對曰妾不肖子二人咸伏辜死家人四十餘悉補軍伍今以缺丁州司督妾就道犬馬餘年無足顧惜惟陛下念先學士安一日之勞使妾得保首領入溝壑帝允之立召兵部臣諭之曰朕渡江之初陶先生首與先後蒙涉諸難功在鼎彜形神入土子姓殘落深可憫念今卽赦四十餘軍還養老嫂汝其毋緩於是安妻辭謝而出樂郊私語天仙湖急遞鋪在城西十里僅一大漾耳湖旁相傳有徐灣故居灣得仙道者後以委蛻仙去故以名河然復有神廟稱徐王蓋誤以徐灣爲徐王也廟後有老人甚�縷問之姓郭氏乃宋樞相愼求之後貧無以資充鋪長以自給因出樞相誥身像贊相示余攝衣冠拜之乃分裹糧之餘爲贈始知韓昌黎不見三公後饑寒出無驢之句爲不誣也

