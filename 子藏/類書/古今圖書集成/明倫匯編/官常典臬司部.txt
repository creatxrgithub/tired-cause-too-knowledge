

臬司部匯考

唐唐設觀察使掌所部善惡後攺名巡察使又爲按察使按察采訪處置使𨿽隨時增攺而職掌則一按唐書百官志觀察處置使掌察所部善惡舉大綱凡奏請皆屬於州注

貞觀初遣大使十三人巡省天下諸州水旱則遣使有巡察安撫存撫之名神龍二年以五品以上二十人爲十道巡察使按舉州縣再周而代景云二年置都督二十四人察刺史以下善惡置司舉從事二人秩比侍禦史揚益並荊四州爲大都督汴兗魏冀蒲綿秦洪潤越十州爲中都督皆正三品齊鄜涇襄安潭遂通梁夔十州爲下都督從三品當時以爲權重難制罷之惟四大都督府如故置十道按察使道各一人開元二年曰十道按察采訪處置使至四年罷十七年復置十道京都兩畿按察使二十年曰采訪處置使分十五道天寶末又兼黜陟使乾元元年攺曰觀察處置使

遼遼設按察諸道刑獄使按遼史百官志按察諸道刑獄使開泰五年遣劉涇等分路按察刑獄采訪使太宗會同三年命於骨鄰爲采訪使按續文獻通考遼南面有按察諸道刑獄使有分決諸道刑獄使官不常設有詔則選才望官充之

宋太宗淳化二年五月庚子置諸路提點刑獄官按宋史太宗本紀云云按職官志提點刑獄公事掌察所部之獄訟而平其曲直所至審問囚徒詳覆案牘凡禁系淹延而不決盜竊逋竄而不獲皆劾以聞及舉刺官吏之事淳化四年冬十月壬戌罷諸路提點刑獄司按宋史太宗本紀云云眞宗景徳四年七月癸巳復置諸路提點刑獄按宋史眞宗本紀云云大中祥符二年詔提點刑獄官不舉察官吏者坐按宋史眞宗本紀大中祥符二年十一月甲子詔諸路官吏�政害民轉運使提點刑獄官不舉察者坐之大中祥符七年十二月丁巳詔川陜閩廣轉運提點刑獄官察屬吏貪墨慘刻者按宋史眞宗本紀云云仁宗天聖四年二月甲寅詔吏犯贓至流按察官失舉者並劾之三月甲申詔轉運使提點刑獄按宋史仁宗本紀云雲天聖六年春正月戊午罷提點刑獄按宋史仁宗本紀云雲天聖八年八月癸丑復置諸路提點刑獄官按宋史仁宗本紀云云明道二年十二月丙申復置提點刑獄按宋史仁宗本紀云云景佑元年七月辛丑詔文武提刑毋得互相薦論按宋史仁宗本紀云云景佑二年八月己卯置提點刑獄鑄錢官按宋史仁宗本紀云云慶曆二年春正月癸亥詔磨勘院考提點刑獄功罪爲三等以待黜陟按宋史仁宗本紀云云慶曆三年冬十月戊申詔二府同選諸路提刑按宋史仁宗本紀云云慶曆七年五月戊寅詔武臣非歷知州軍無過者毋授同提點刑獄按宋史仁宗本紀云云慶曆八年六月乙未詔館閣官須親民一任方許入省府及轉運提點刑獄差遣按宋史仁宗本紀云云皇佑元年六月戊子詔轉運使提點刑獄所部官吏受贓失覺察者降黜按宋史仁宗本紀云云至和元年三月壬申置京畿提點刑獄按宋史仁宗本紀云云嘉佑二年秋七月辛卯命孫抃張�磨勘提點刑獄課績按宋史仁宗本紀云云嘉佑四年六月癸酉詔諸路提點刑獄各舉本部官有行實政事者三人以備升擢按宋史仁宗本紀云云嘉佑五年八月乙酉罷諸路同提點刑獄使臣按宋史仁宗本紀云云神宗熙寧年罷武臣提點刑獄按宋史神宗本紀不載按職官志提點刑獄公事舊制參用武臣熙寧初神宗以武臣不足以察所部人材罷之熙寧二年十一月丙子罷諸路提刑按宋史神宗本紀云云熙寧六年三月戊辰置刑獄檢法官按宋史神宗本紀云云按職官志熙寧六年置諸路提刑司檢法官哲宗元佑元年三月癸酉置開封府界提點刑獄一員按宋史哲宗本紀云云紹聖年以提刑兼坑冶事按宋史哲宗本紀不載按職官志云云元符二年四月庚辰令廣西提點刑獄司兼領鹽事按宋史哲宗本紀云云徽宗崇寧四年春正月丙申詔京畿路攺置轉運使提點刑獄官按宋史宗本紀云云崇寧五年十一月辛亥並京畿提刑入轉運司按宋史徽宗本紀云云宣和年以盜賊未衰增置武提刑一員按宋史宗本紀不載按職官志宣和初詔江西廣東增置武提刑一員然遇闕帥不許武憲兼攝中興以盜賊未衰諸路無武臣提刑處權添置一員髙宗紹興元年十二月己卯詔兩浙分東西路置提點刑獄按宋史髙宗本紀云云按職官志紹興初兩浙路以封疆闊遠差提刑二員淮南東路罷提刑令提舉茶鹽官監領蓋因事之煩簡而損益焉紹興二年七月甲戌罷淮東路提點刑獄司按宋史髙宗本紀云云孝宗乾道六年置諸路武臣提刑按宋史孝宗本紀云云按職官志詔諸路分置武臣提刑一員須選差公廉曉習法令民事之人如無聽闕其後稍橫遂不復除乾道八年用臣僚言諸路經總制錢並委提點刑獄官督責按宋史孝宗本紀不載按職官志云云淳熙九年夏四月乙卯詔諸路提刑文武通置一員按宋史孝宗本紀云云寧宗嘉泰二年三月己未初命諸路提刑以五月按部理囚按宋史寧宗本紀云云嘉泰四年秋七月己巳命諸路提刑從宜斷疑獄戊子命諸路提刑提舉司措置保伍法按宋史寧宗本紀云雲開禧元年秋七月壬午詔諸路提刑提舉司措置保甲按宋史寧宗本紀云雲開禧三年命諸路提刑司從宜斷刑獄按宋史寧宗本紀云云嘉定十五年以臣僚言就郁林州與靜江府兩處置司按宋史寧宗本紀不載按職官志嘉定十五年臣僚言廣西所部州軍最多提刑合照元降指揮分上下半年就郁林州與靜江府兩處置司無使僻地貧民有冤莫吐從之其屬有檢法官幹辦官嘉定十七年八月理宗卽位冬十月戊戌詔諸路提點刑獄以十一月按理囚徒按宋史理宗本紀云云

金金諸路設提刑司攺爲按察使設提刑使或兼宣撫安撫勸農轉運等使按金史百官志按察司本提刑司承安三年以上京東京等提刑司並爲一提刑使兼宣撫使勸農采訪事爲官稱副使判官以兼宣撫副使判官爲名復攺宣撫爲安撫各設安撫判官一員提刑一員通四員安撫司掌鎭撫人民譏察邊防軍旅審錄重刑事安撫判官則銜內不帶勸農采訪事令專管千戶謀克安撫使副內差一員於咸平一員於上京分司承安四年罷咸平分司使在上京副在東京各設簽事一員承安四年攺按察司貞佑三年罷止委監察采訪使一員正三品掌審察刑獄照刷案牘糾察濫官污吏豪猾之人私鹽酒並應禁之事兼勸農桑與副使簽事更出巡按副使正四品兼勸農事簽按察司事正五品承安四年設判官二員從六品大定二十九年設明昌元年以陜西地闊添一員知事正八品承安三年上京者兼經歷安撫司使泰和八年十一月省議以轉運司權輕州縣不畏不能規措錢谷遂詔中都都轉運依舊專管錢谷事自余諸路按察使並兼轉運使副使兼同知簽按察並兼轉運副添按察判官一員爲從六品中都西京路按察司官止兼西京路轉運司事遼東路惟上京按察安撫使及簽事依舊署本司事遼東轉運使兼按察副使同知轉運使兼簽按察司事轉運副使兼按察判官添知事一員知法二員從八品書史四人書吏十人抄事一人公使四十人右中都西京並依此置陜西上京兩路設簽按察司事二員上京簽安撫司事上京東京等路按察司並安撫司使正三品鎭撫人民譏察邊防軍旅之事仍專管猛安謀克教習武藝及令本土純願風俗不致攺易副使二員正四品簽安撫司事正五品簽按察司事正五品知事兼安撫司事正八品知法四員從八品書史四人上京東京書吏十八人女直十二人漢人六人中都西京女直五人漢人五人北京臨潢女直三人漢人五人南京女直二人漢人七人山東女直三人漢人七人大名女直三人漢人六人抄事一人公使十人右按察使於上京副使於東京各路設簽事一員分司勾當惟安撫司不帶勸農字內知事於上京自余並於兩處分減存設世宗大定二十九年正月章宗卽位六月初置提刑司又令提刑官於便殿聽旨又以提刑司舉劾諭臺臣按金史章宗本紀大定二十九年春正月章宗卽位六月乙未初置提刑司分按九路並兼勸農采訪事丁巳命提刑官除後於便殿聽旨每十月使副內一員入見議事如止一員則令判官入見其判官所掌煩劇可升同隨朝職任十二月壬子諭臺臣曰提刑司所舉劾多小過行則失大體不行則恐有所沮其以此意諭之章宗明昌二年十一月壬申�提刑司官自今每十五日一朝按金史章宗本紀云云明昌三年宰臣請罷提刑司不許命議察監司任職之法按金史章宗本紀明昌三年六月癸卯宰臣請罷提刑司上曰諸路提刑官止三十餘員猶患不得其人州郡三百餘處其能盡得人乎弗許丁巳定提刑司條制九月庚午謂宰臣曰隨路提刑司舊止察老病不任職及不堪親民者如得其實卽攺除他路若他路提刑司覆察得實勿復注親民之職卿等其議行之承安三年並上京兩路提刑司按金史章宗本紀承安三年春正月丁巳並上京兩路提刑司爲一提刑使副兼安撫使承安四年罷諸路提點刑獄置按察司按金史章宗本紀承安四年三月乙卯司空襄右丞匡參知政事揆請罷諸路提點刑獄從之夏四月攺提刑司爲按察使司宣宗貞佑二年二月丙辰罷按察司按金史宣宗本紀云云

元世祖至元六年立四道提刑按察司按元史世祖本紀至元六年春正月癸丑立四道按察司二月壬午以立四道提刑按察司詔諭諸道至元十一年夏四月辛亥分陜西隴右諸州置提刑按察司治鞏昌按元史世祖本紀云云至元十二年秋七月己卯增置燕南河北道提刑按察司按元史世祖本紀云云至元十四年春正月癸卯復立諸道提刑按察司五月癸卯各道提刑按察司兼勸農事七月丙午置八道提刑按察司按元史世祖本紀云云至元十五年增設提刑按察使司按元史世祖本紀至元十五年秋七月甲申江南湖北道嶺南廣西道福建廣東道並增設提刑按察使司八月己卯復立按察使司於畏吾兒分地至元十六年二月乙巳命西蜀四川道立提刑按察司五月丙辰按察司添副使僉事各一員按元史世祖本紀云云至元十八年五月戊申罷霍州畏兀按察司按元史世祖本紀云云至元十九年二月乙巳立廣東按察司秋七月庚申命行禦史臺揀汰各道按察司官按元史世祖本紀云云至元二十年正月攺廣東廣西福建鞏昌按察司爲道省北京副使僉事官增設各道判官按元史世祖本紀至元二十年正月壬午攺廣東提刑按察司爲海北廣東道廣西按察司爲廣西海北道福建按察司爲福建閩海道鞏昌按察司爲河西隴北道五月丙子省北京提刑按察司副使僉事各一員十月庚戌各道提刑按察司增設判官二員至元二十二年正月攺按察司爲提刑轉運司二月復立按察司按元史世祖本紀至元二十二年春二月辛酉攺按察司爲提刑轉運司己巳復立按察司詔各道提刑按察司能遵奉條畫蒞事有成者任滿升職髒污不稱任者罷黜除名至元二十三年詔按察司參用南人又徙江東浙西二司罷諸道判官按元史世祖本紀至元二十三年三月己巳禦史臺臣言近奉旨按察司參用南人非臣等所知宜令侍禦史行禦史臺等程文海與行臺官博采公潔知名之士具以名聞帝命詔以往五月甲戌徙江東按察司於宣州冬十月甲午徙浙西按察司治杭州罷諸道提刑按察司判官至元二十四年以三道按察隸禦史臺分置提刑按察司官又按道分治按元史世祖本紀至元二十四年春正月辛卯以淮東淮西山南三道按察司隸行禦史臺閏二月乙丑省隴右河西道提刑按察司分置鞏昌者入甘州設官五員以鞏昌攺隸京兆提刑按察司設官六員省太原提刑按察司分置西京者入太原五月庚子以燕南按察司治大名南京按察司治南陽太原按察司治西京至元二十五年二月省遼東江南提刑按察司入北京京南按元史世祖本紀至元二十五年二月壬戌省遼東海西道提刑按察司入北京江南湖北道提刑按察司入京南至元二十六年徙廣州按察司尋立雲南按察司又徙浙東河東山西按察司各分所治按元史世祖本紀至元二十六年春正月戊申徙廣州按察司於韶州以荊南按察司所統遼遠割三路入淮西二路入江西六月辛巳復立雲南提刑按察司八月甲戌徙浙東道提刑按察司治婺州河東山西道提刑按察司治太原至元二十七年三月庚申增提刑按察司僉事二員十一月甲子徙河北河南道提刑按察司治許州按元史世祖本紀云云至元二十八年攺提刑按察司爲肅政廉訪司按元史世祖本紀至元二十八年二月丙戌詔攺提刑按察司爲肅政廉訪司每道仍設官八員除二使畱司以總制一道餘六人分臨所部如民事錢谷官吏姦獘一切委之俟歲終省臺遣官考其功效至元三十年十一月丁巳立海北海南道肅政廉訪司按元史世祖本紀云云成宗大徳二年十一月丙申罷雲南行禦史臺置肅政廉訪司按元史成宗本紀云云大徳三年冬十月甲寅復立海北海南道肅政廉訪司按元史成宗本紀云云大徳六年以中書省臣言許廉訪司依舊體察按元史成宗本紀大徳六年春正月乙卯中書省臣言禦史臺廉訪司體察體覆前後不同初立臺時止從體察後立按察司事無大小一皆體覆由是憲司之事積不能行請自今除水旱災傷體覆余依舊例體察爲宜從之大徳九年五月戊午攺各道肅政廉訪司爲詳刑觀察使十月辛丑復以詳刑觀察司爲廉訪司按元史成宗本紀云云仁宗延佑二年六月乙未徙陜西肅政廉訪司於鳳翔按元史仁宗本紀云云

明明設提刑按察司並所屬官按明會典各提刑按察司正官按察使一員副使舊各二員後添設兵備海道等項副使員數不一今福建二員貴州四員廣西五員廣東浙江江西河南各六員四川七員湖廣雲南各八員山西十員山東十三員陜西十六員僉事

員數不一今廣西貴州各二員江西陜西雲南各三員浙江廣東各四員福建河南山東山西各五員湖廣四川各六員以上副使僉事臨時照資敍互用無定銜提學官每省各一員或副使或僉事無定銜首領官經歷知事照磨檢校各一員

內檢校浙江廣東山東貴州俱革所屬衙門司獄一員皇淸國朝外官大淸會典在外直省各官惟山西陜西甘肅按察使

康熙七年定爲滿缺其餘俱系漢軍漢人補授

直隸爲畿輔地不置藩臬設大名巡道兼河南

按察司銜通永天津巡道俱兼山東按察司銜

霸昌井陘巡道俱兼山西按察司銜

各提刑按察使司

正官

按察使江南湖廣陜西各二員余省各一員

副使各省員數因事添革不一今陜西九員

廣東五員江西湖廣福建四川各三員江南浙

江河南雲南各二員山東廣西各一員余省無

僉事各省員數因事添革不一今江南山東

各二員浙江湖廣福建陜西四川廣西貴州各

一員余省無

提學道每省各一員或副使或僉事無定銜

首領官

經歷一員

知事一員江西福建山

西廣東廣西各一員他省無

照磨所

照磨一員

檢校一員江西福建山

西陜西各一員他省無

所屬衙門

司獄司

司獄江南湖廣各二員浙江江西山東河南陜

西廣東廣西雲南貴州各一員他省無

西寧道所屬倉

大使一員舊設五員後裁四員

舊有肅州靖遠兩道所屬倉大使各一員後裁

舊有倉副使艸�大使後俱裁

西寧道所屬各驛

驛丞六員舊設七員康熙六年裁一員

寧夏道所屬各驛

驛丞三員

臬司部名臣列傳

唐

薛季昶按唐書本傳季昶絳州龍門人武后時上書自布衣擢監察禦史以累左遷平遙尉復拜禦史屢按獄如旨擢給事中夏官郎中侯味虛將兵討契丹不利妄言賊行有蛇虎導軍後惡其詭拜季昶爲河北道按察使季昶馳至軍斬味虛以聞威震北方�城尉吳澤射殺驛使髡民女發爲�州不能劾季昶杖殺之然後布恩信甄表善良或傳季昶曩爲味虛笞辱故深文報怨自給事中數月爲禦史中丞坐事左遷久乃入爲雍州長史遷文昌左丞爲洛州長史預誅易之等功進戶部侍郎五王失柄出季昶荊州長史貶儋州司馬初季昶與昭州首領周慶立廣州司馬光楚客不�懼二怨不敢往嘆曰吾至是耶卽具棺沐浴仰藥死葬昭州睿宗立詔贈左禦史大夫同彥範等賜一子官季昶剛烈然喜入先語以爲實後𨿽有辧理不能得也而惇愛故舊禮有名士其長可蓋所缺云

宋

呂居簡按宋史呂蒙正傳蒙正子居簡殿中丞慶曆中提點京東刑獄時夏竦有憾於石介介死竦言於上曰介未嘗死北走鄰國矣乃遣中使發棺驗之居簡謂曰萬一介果死則朝廷爲無故發人之墓柰何中使曰於君何如居簡曰介死當時必有內外親族及門生會葬問之可也中使乃令結狀保證以聞介事乃白居簡長者其行事多類此徐州妖人孔直溫挾左道誘軍士爲變或詣轉運使告不受詞居簡令易其牒盡捕究黨與貸詿誤者請於朝斬直溫等濮州復叛都民驚潰居簡馳往獲首惡誅之因大閱兵享勞姦不得發用二事遷秩鹽鐵判官拜集賢院學士知梓州應天府徙荊南進龍圖閣直學士知廣州陶甓甃城人以爲便以兵部侍郎判西京禦史臺卒年七十二

杜杞按儀眞縣誌杞以祖鎬蔭補官將作監主簿以太子中捨知建陽縣除民無名租以萬計累遷尙書虞部員外郎知橫州時安化蠻寇邊殺知宜州王世寧朝議出兵討之杞言嶺南諸郡無城郭甲兵之備願擇文臣識權變練達嶺外事者以爲牧守使經制邊事當自安慶曆初盜起京西焚光化軍逐守吏上問誰可任者宰相言杞名家子通知古今宜可用乃授京西轉運按察使居數月賊平明年廣西蠻區希範蒙趕反破環州宰相憶杞守橫時言宜知蠻利害召對稱旨擢廣南西路轉運按察安撫使先以書諭蠻聽其自新次宜州蠻無至者乃勒兵乘其怠急擊之攻破白崖黃泥九居山寨及五洞盡焚其山林積聚斬首百餘級復環州希範走趕來降杞謀諸將佐曰威不足以致則恩不能以懷此其所以數叛也今兵𨿽幸勝蠻特敗而來豈眞降者耶啖之以利後必復動吾先威而後信庶幾信可立也乃爲曼陀羅酒大會環州卽坐中生致六百餘人誅之後三日兵破荔波洞擒希範至醢之賜諸溪洞羣蠻懾伏威暢南海禦史劾杞殺降失信詔戒諭之遷兩浙轉運使築錢塘堤以除海患明年徙河北召見奏事拜天章閣待制環慶路經略安撫使知慶州杞上言殺降者臣也得罪不敢辭將吏勞未錄臣未敢受命因爲行賞時賊首率眾千餘人內附夏人以兵索之有詔責杞杞言彼違誓舉兵不可與因移檄夏人不償所掠則不可得旣而兵亦罷去杞博覽兼通陰陽術數自言吾年四十六死矣至皇佑二年果卒天子震悼賻卹其家仍官其子兵部員外郎階朝奉郎勛護軍杞有文集奏議行世其治邊有方條夏人不敢復動

孫錫按儀眞縣誌錫字昌齡天聖二年進士任歷陽無爲巢縣主簿部使者及兩制以禦札舉者十餘人攺鎭江軍節度推官知仁和縣籍取凶惡戒以不悛必窮究按治其餘一以仁恕故人多畏愛之後選薊王宮伴讀教導有法宗室召燕飲未嘗往頃之以事謫出會明堂恩詔還同判尙書刑部奏赦逮捕親屬系獄者凡百二十三人復爲開封府推官嘗隨尹奏事仁宗問大辟幾何且以愼刑愛人爲戒於是貴戚女使有奏讞上薄其罪付錫見決曰此人平恕可任也尋以錫提點淮南路刑獄在任二年所活大辟十三人考課爲天下第一知舒州發常平廣惠倉以活陳許潁蔡流人及歸計口量遠近給食遣去去者卒聚錢買香焚之府門以祝錫感泣焉神宗卽位遷司封郎卒年七十八錫爲學敢勵奮激誦習忘寢食終身未嘗言利老而貧不以爲悔充國子直講校史記前後漢書南北史集韻有文集二十卷行世

羅仲舒按寧波府誌仲舒字宗之登淳熙十四年進士授安慶教授調常徳學政修舉升宣教郎遷祕書郎時寶玉來歸議舉慶典仲舒言三邊未靖不宜重費累遷至福建提舉常平茶鹽會大水編筏救溺以萬計仍發粟賑之攺提點江東刑獄黠吏獻議於饒守更鬻鹽法而官專其利舟運不通民數月不得鹽仲舒責吏曰奪民而絕其利者汝罪也笞而流之饒人感其徳仲舒先壠在鄞之東湖山水秀麗史彌遠當軸欲脇而得之以書諷焉仲舒答曰官可削臂可斷祖宗之墓不可移也彌遠卒不能迫晉國子司業上章告老紹定初拜宗正少卿以直顯謨閣致仕

髙斯得按宋史本傳斯得字不妄稼之子也遷浙東提點刑獄遂劾知處州趙善瀚知臺州沈塈等七人以勢厲民疏上不報攺江西轉運判官斯得具辭免上奏曰臣劾奏趙善瀚等七人未聞報可固疑必有黨與營救惑誤聖聽今奉恩除乃知中臣所料善瀚者侍禦史周坦之婦翁也贓吏之魁錮於聖世鄭淸之與之有舊復與州符沈塈者簽書樞密院事史宅之妻黨也祖宗以來未有監司按吏一不施行者壞法亂紀未有甚此臣身爲使者劾吏不行反叨易節若貪榮冒拜則與世之頑頓無恥者何異乞並臣鑴罷以戒奉使無狀者章旣上坦自謂己任臺諫而反見攻徧懇同列論斯得同列難之計急自上章劾罷斯得新任未幾坦亦罷七人竟罷去移湖廣提點刑獄薦通判潭州徐經孫等六人攸縣富民陳衡老以家丁糧食資彊賊劫殺平民斯得至有訴其事者首吏受賕而左右之衡老造庭首吏拱立斯得發其姦械首吏下獄羣胥失色股栗於是研鞫具得其狀乃黥配首吏具白朝省追毀衡老官資簿錄其家會諸邑水災衡老願出米五萬石賑濟以贖罪衡老婿吳自性與衡老館客太學生馮煒等謀中傷斯得盜拆官櫝斯得白於朝復正其罪出一篋書具得自性等交通省部吏胥情狀斯得並言於朝下其事天府索出賕銀六萬餘兩黥配自性及省寺髙鑄等二十餘人初自性厚賂宦者言於理宗曰斯得以緡錢百萬進願易近地一節理宗曰髙某硬漢安得有是而斯得力求去淸之以書畱之又薦李晞顏等五人加直祕閣湖南轉運判官攺尙右郎官

孫子秀按宋史本傳子秀字元實越州余姚人紹定五年進士歷浙西提點刑獄兼知常州淮兵數百人浮寓貢院給餉不時死者相繼子秀請於朝創名忠衛軍置寨以居截撥上供贍之盜劫吳大椿前使者諱其事誣大椿與兄子�爭財自劫其家追毀大椿官編置千里外徙黥其臧獲子秀廉得實乃悉平反之尋以兼郡則行部非便得請專臬事擊貪舉廉風采凜然犴獄爲淸進大理少卿直華文閣浙東提點刑獄兼知婺州婺多勢家有田連阡陌而無賦稅者子秀悉核其田書諸牘勢家以爲厲己嗾言者罷之尋遷湖南轉運副使以迎養非便辭移浙西提點刑獄子秀冒暑周行八郡三十九縣獄爲之淸安吉州有婦人訴人殺其夫與二僕郡守捐賞萬緡逮系考掠十餘人終莫得其實子秀密訪之乃婦人賂宗室子殺其夫僕救之並殺以滅口一問卽伏誅又釋僞會之連逮者遠近稱爲神明初獄訟之滯皆由期限之不應使者下車或親書戒州縣勿違而違如故則怒之怒之攺匣又違則又重怒之至再三而專卒四出巡尉等司繳限抱匣費不貲則其勢必違子秀與州縣約到限者徑詣庭下吏不得要索亦無違者其後創循環總匣屬各州主管官凡管內諸司報應皆並入匣一日一遣公移則又總實於匣以往於是事無小大纖悉畢具而風聞者反謂專卒淩州縣劾罷之子秀笑而已移江東提點刑獄度宗卽位進太常少卿兼右司尋兼知臨安府以言罷起知婺州卒子秀少從上虞劉漢�遊磊落英發抵掌極談神采飛動與人交久而益親死生患難營救不遺力聞一善則手錄之

路彬按廣西通誌彬字質夫晉陽人提點廣西刑獄所至輕身輒先詣獄悉記所系名數隨取到館按問之枉者立釋或諷以憲體宜肅彬曰天子設提刑豈欲盡驅人死地乎州縣不良或倚勢立威吾不親往爲理非行部使者職也且肅在淸政豈在深文哉人皆服其言時上供布錢過重帥漕皆不言彬獨抗章請減一路稍輕桂人張仲宇追述其事鐫之中隱山壁

元

胡祗遹按元史本傳祗遹字紹聞磁州武安人少孤旣長讀書見知於名流中統初張文謙宣撫大名辟員外郎明年入爲中書詳定官至元元年授應奉翰林文字尋兼太常博士調戶部員外郎轉右司員外郎尋兼左司時阿合馬當國進用羣下官冗事煩祗遹建言省官莫如省吏省吏莫如省事以是忤權姦出爲太原路治中兼提舉本路鐵冶將以歲賦不辦責之及其蒞職乃以最聞攺河東山西道提刑按察副使宋平爲荊湖北道宣慰副使有佃民訴其田主謀爲不軌者祗遹察其冤坐告者十九年爲濟寧路總管上八事於樞府言軍政曰役重曰逃戶曰貧難曰正身入役曰僞署文牒曰官吏保結曰有名無實曰合並偏頗樞府是之以其言著爲定法濟寧移治巨野縣自國初經兵戈其廢已久民居未集風俗朴野祗遹選郡子弟擇師教之親爲講論期變其俗久之治效以最稱升山東東西道提刑按察使所至抑豪右扶寡弱以惇教化以厲士風民有父子兄弟相訟者必懇切諭以天倫之重不獲己則繩以法召拜翰林學士不赴攺江南浙西道提刑按察使未幾以疾歸二十九年朝廷徵耆徳者十人祗遹爲之首以疾辭三十年卒年六十七延佑五年贈禮部尙書謚文靖子持太常博士

只必按元史塔塔兒臺傳塔塔兒臺孔溫窟哇第三子帶孫郡王之後父曰忙哥從憲宗徵伐累立戰功歲己未攻合州憲宗崩命塔塔兒臺護靈駕赴北會阿里不哥叛拘畱數日逃歸追騎執以北還將殺之親王阿速臺玉龍塔思曰塔塔兒臺乃太師國王之裔不可殺遂獲免至元元年從阿速臺來歸世祖嘉之授懷遠大將軍佩金虎符世襲東平達魯花赤命宿衛士四十人給驛送之官所蒞官一紀鎭靜不擾鄆人賴以安卒年四十二子四人只必幼嗜讀書習翰墨至元十四年監東平官少中大夫多善政以淸白稱嘗出家藏書二千餘卷置東平廟學使學徒講肄之尋授嘉議大夫江南湖北道提刑按察使攺浙西大徳四年入覲賜金段十匹明年春卒年五十一子三人皆早喪自只必除按察使弟禿不申嗣其職禿不申性淳靖喜怒不形知民疾苦而能以善導之旱嘗致禱卽雨歲饑請於朝發廩以賑之睦同僚興學校加大中大夫士民刻石紀其政績云卒年五十一子五人長不老赤次塔實脫因次阿魯灰次完者不花次畱住馬皆以次嗣爲東平達魯花赤

髙源按元史本傳源字仲淵晉州人髙祖揖爲州法吏用法公平父汝霖爲眞定廉訪司照磨使東平道髙唐遇盜死源幼力學事母孝補縣吏中統初擢衛輝路知事累升齊河縣尹有遺愛去官十年民猶立碑頌之遷行臺都事僉江南浙西道提刑按察司事劾常州路達魯花赤馬恕奪民田及他不法事恕懼走賂權臣阿合馬以他事誣源旣系獄一日忽釋之莫知所由先時源所居鄰里多阿合馬姻戚素知源事母至孝至是聞源坐非辜悉詣阿合馬曰源孝子也非但我知之天必知之況媒孽之罪非實若妄殺源悖天不祥阿合馬感悟得不死尋除河間等路都轉運副使撫治有條戶逃者皆復業常賦外羨餘幾十萬緡至元二十四年爲江東道勸農營田使二十八年遷都水監開通惠河由文明門東七十里與會通河接置閘七橋十二人蒙其利授同知湖南道宣慰司事卒年七十七子夢�良�公�

雷膺按元史本傳膺字彥正渾源人父淵金監察禦史膺生七歲而孤金末母侯氏挈膺北歸渾源艱險備嘗織以爲業課膺讀書膺篤志於學事母以孝聞太宗時詔郡國設科選試凡占儒籍者復其家膺年甫弱冠得與其選愈自砥礪遂以文學稱丞相史天澤鎭眞定辟爲萬戶府掌書記世祖卽位初置十路宣撫司詔選耆舊使副子弟爲僚屬授膺大名路宣撫司員外郎中統二年翰林承旨王鶚王盤薦膺爲翰林修撰同知制誥兼國史院編修官五年調陜西西蜀四川按察司參議至元二年攺陜西五路轉運司諮議四年用兵於蜀佩金符參議左壁總帥府事師還升承務郎同知恩州事憲府表薦其能遂入拜監察禦史首以正君心正朝廷百官爲言又斥聚斂之臣不宜作相十一年加奉議大夫僉河東山西道提刑按察司事以稱職聞十四年進朝列大夫山南湖北道提刑按察副使是時江南新附諸將市功且利俘獲往往濫及無辜或彊籍新民以爲奴隸膺出令得還爲民者以數千計十八年轉淮西江北道提刑按察副使以母老辭二十年遷行臺侍禦史奉母之官分司湖廣江西奏劾按察使二人及行省官吏之不法者二十二年丁母憂去官明年起復授中議大夫江南浙西道提刑按察使時蘇湖多雨傷稼百姓艱食膺請於朝發廩米二十萬石賑之江淮行省以發米太多議存三之一膺曰布宣皇澤惠養困窮行省臣職耳豈可效有司出納之吝耶行省不能奪悉給之時年六十二卽致仕歸老於山陽二十九年徵拜集賢學士成宗卽位朝會上都召諸故老諮詢國政膺爲稱首多所建白一日延見便殿奏對稱旨賜白玉帶環一明年賜鈔五千貫進秩二品大徳元年夏六月以疾卒於京師年七十三贈通奉大夫河南江北等處行中書省參知政事護軍追封馮翊郡公謚文穆子肇順徳路總管府判官孫豫南陽府穰縣尹

王忱按元史王玉傳玉子忱字允中幼讀書明敏有才識平章趙璧引見裕宗潛邸語稱旨命宿衛掌錢谷計簿授山北遼東道提刑按察司副使駙馬伯忽里數馳獵蹂民田忱以法繩之憲吏耿熙言徵北京宣慰司積年逋負計可得鈔二十萬錠帝遣使核實熙懼事露擅增制語有並打算大小一切諸衙門等事凡十二字追系官吏至數百人忱驗問知其詐熙乃款伏裕宗薨於潛邸忱建言陛下春秋髙當早建儲嗣平章不忽木以聞帝嘉納焉攺河北河南道提刑按察副使忱以江南人鬻子北方名爲養子實爲奴也乞禁之又省部以正軍余田出調發忱言士卒衝冒寒暑遠涉江海宜加優卹皆從之潁州朱喜嘗俘於兵旣自贖主家利其貲復欲以爲奴又有誣息州汪淸爲奴殺而奪其妻子及田宅者獄久不決忱皆正之劾罷鎭南帥唐兀臺唐兀臺結援大臣誣奏於帝系忱至京師得面陳其事世祖大悟抵唐兀臺罪按察司攺廉訪司起忱爲燕南河北道肅政廉訪副使累遷嶺南廣西河東山西兩道肅政廉訪使江陵汴梁兩路總管至大三年拜中奉大夫雲南行省參知政事未行卒

明

隨贇按明外史本傳贇字從禮卽墨人性果敢有材略洪武初以元故官赴京授英山主簿陳友諒餘黨王玉兒以妖言聚眾至數百人州帥剿之不克贇集民兵以方略捕之擒玉兒及其黨送京師帝悅召見宴之除知縣以能遷袁州通判袁屢經兵革贇招徠流亡教以農桑田野墾辟民刻石頌之擢廣東按察使當贇爲令時民有死於虎者贇移牒城隍之神忽有虎斃民死處斷其首懸神祠虎患遂息人皆異之

陶垕仲按明外史本傳垕仲名鑄以字行鄞人洪武十六年以國子生擢監察禦史尙气敢言劾刑部尙書開濟至死直聲動天下未幾擢福建按察司使至卽誅贓吏數十人興學勸士撫卹軍民帝下詔褒異時布政使薛大方貪暴自恣垕仲劾奏之大方詞連垕仲因並逮至京歷訊坐大方罪詔垕仲還官垕仲上言臣父昔爲方氏部曲以故官例徙鳳陽臣幼弱依兄撫養至於有成今兄亦爲鳳陽軍吏臣叨聖恩備位司憲欲推祿養以報生育之恩使父母兄弟得復聚處實戴天子孝治天下之意帝特許迎養去徙籍垕仲淸介自持祿入悉以贍賓客未幾卒官

周新按明外史本傳新南海人初名志新字日新成祖常獨呼新遂爲名因以志新字洪武中以諸生貢入太學授大理寺評事成祖卽位攺監察禦史敢言多所彈劾貴戚震懼目爲冷面寒鐵長安中至以其名怖小兒輒皆奔匿永樂元年巡按福建奏請都司衛所不許淩府州縣府衛官相見均禮武人爲之戢次年攺按北京時發吏民罪徒流者發北京耕閒田然監禁詳擬往復待報罪人多瘐死新請從北京行部或巡按詳允就遣以免淹滯帝諭都察院曰新言是也從之且命畿內罪人應決者許收贖帝知新所奏請無不允者還朝卽擢爲雲南按察使不赴攺浙江冤民系久聞新至喜曰我得生矣至果雪之初新入境羣蚋迎馬頭聚而前行迹其後得死人於榛中身系小印一新不言廣市布視印文合者捕之盡獲諸盜抵法蓋所殺者布賈也一日視篆忽旋風吹樹葉墜案前視其葉異他樹詢左右獨一僧寺有之寺去城遠新意僧殺人發樹見婦人屍鞫之果然磔之於市商人妻與人私商驟歸其人驚匿商告其妻曰今日歸迫暮獨行恐遇劫藏金某祠石下其人逸去夜取之旦日商往探無有訴於新新治得實商妻與所私皆論死浙多山虎傷路人新爲文譙責城隍神虎自出搖尾就屠遠近傳以爲神新行部微服至縣忤縣令欲拷治之聞廉使且至收系獄詢於囚得令貪污狀告獄吏曰我按察使也令大驚謝罪竟劾之去錢塘知縣葉宗行有廉聲新微服爲執役者入其署蕭然無長物惟家寄笠澤魚臘一束系於廚間袖少許還次日召令飲烹臘饗之以旌其廉宗行死爲文以祭入而哭之哀由是屬吏多感激攺行永樂十年新奏浙西水潦田苗盡沒通政趙居任匿不以聞惟迫民輸稅帝以問夏原吉原吉曰居任嘗奏民多隱熟冒荒新言恐未盡然帝曰水潦爲災人所共見按察使寧敢妄奏愚民卽有欺謾可以一二廢千百乎命覆視蠲其稅被災甚者賑之民力以寬嘉興賊倪弘三作亂流劫旁郡黨眾數千人官軍討之累敗新立嘗格躬督兵搜捕遏其奔軼賊趨北河新簡壯士躡之桃源縶弘三等以獻數郡皆安新貧約甚僚友饋以鵝炙懸於室他人受遺者必問冷面寒鐵公知否當是時周廉使名聞天下錦衣千戶往浙緝事招搖攫吏賄新欲治之遁去新賫文冊入京遇諸涿州捕禁之州獄千戶脫走文致新罪誣奏帝怒命馳騎逮之旗校皆錦衣私人在道搒掠無完膚旣至伏陛前抗聲曰陛下詔按察司行事與都察院同臣奉詔擒姦惡柰何罪臣臣死且不憾帝愈怒命戮之臨刑大呼曰生爲直臣死當作直鬼竟殺之他日帝悔問侍臣曰周新何處人對曰南海帝嘆曰嶺外乃有此好人枉殺之矣後帝嘗見一人緋衣立日中叱問汝誰耶曰臣周新也臣已爲神當爲陛下治姦貪吏言已不見新嗜學能文好善嫉惡所至必有惠政妻有節操新未遇時縫紉自給新貴同官妻內燕邀新妻至則荊布如田家婦諸婦慚盡易其衣飾新死無子妻歸貧甚廣東巡撫楊信民語人曰周志新當代第一人吾黨少及可使其夫人終日餒耶時時賙給之妻死浙人仕廣東者皆會葬

黃翰按松江府誌翰字汝甲華亭人永樂壬辰進士授江西按察僉事宣徳庚戌升參議奉璽書與都禦史賈諒巡撫江西攺參廣東升山東按察使罷歸卒翰爲人豪傑多權略始冠擢第觀政都察院有疑獄一問卽決爰辭如老吏臺中皆驚居官所至能舉職江西人以妖術惑眾廣東畜蠱毒采生殺人皆捕誅之仍刻石著蠱毒方及所以解之者自是術不得行俗爲一變然負其才气不能就矩矱旣失官家居頗自恣常乘白騾入城市見者皆斂避焉詩文豪健敏捷操筆立就未嘗起艸字畫亦遒勁行艸題署得名

李宗信按安陸府誌宗信監生洪武中授監察禦史多所建白累賜璽書攺大理評事出守保寧府躬均賦役驗丁核實民利賴之會銓司奏績出特旨曰李宗信能臣也不在考例永樂間擢交趾按察使時交趾初附宗信忠義自奮約矢天日吏民畏服以老乞歸賜鈔俸年八十終祀鄕賢

胡智按紹興府誌智字宗愚會稽人少�悟兼通藝學與鐂績王誼輩爲友永樂中舉進士拜監察禦史益稜稜掌院顧佐深器之謂可屬大事已而出按部多所平反中貴人某怙寵觸法連引齊魯楚蜀數郡智奉詔往訊一鞫得其情擢福建按察副使墨吏望風解綬遷廣西按察使龍川與交趾思郎州連歲交兵爭地智定以公議交人不敢復爭宣宗特加賞進左布政使異政尢多景泰初乞歸杜門謝俗守令鮮窺其面居地苦隘守欲以閒曠之地益之辭不受

虞信按安陸府誌信字尙忱沔陽人永樂中以歲貢拜監察禦史立朝有直聲擢四川按察副使先是蜀有悍民爲鄕邑患當道皆莫敢發信首除之人服其剛遷山東按察使九年吏畏民懷終河南左布政使卒於家信性伉直人不敢幹以私在山東有屬吏犯法以金研遺其子信覺系其子上之朝英宗命付信自治信竟撲殺其子

龔鐩按南昌郡乘鐩字子諫南昌人洪武鄕舉授兵科給事中遷雲南僉事永樂間至京條陳民瘼所司詆爲過訐下錦衣衛狀上嘉其直而宥之攺廣西蠻酋煽亂親率官軍進討生凶渠追還被掠男女數千口宣徳初調廣東擢四川按察使引年歸鐩平生耿介持法不少徇若情有可原必反復詳讞常令法不勝情在蜀釋死罪囚五十餘人性淸約歷官垂四十年田廬無所加拓閒居布袍芒屩與野父爲伍閭閈化其徳夫人相從宦邸僅治一金珥鐩驟見之駭曰安得此污吾素風矣亟取而投之江子海浩俱舉於鄕海官韶州知府廉直不避彊禦有父風浩自有傳

章聰按金華府誌聰字俊民金華人登永樂甲辰進士宣徳二年拜監察禦史彈劾不避權貴銓曹稱爲禦史甲乙嘗奉�撫諭南夷及監軍討罪西戎規畫得宜相率歸化朝廷嘉其能升廣西按察使奏徙南丹衛於賓州奉議衛於貴縣士卒免煙瘴之患議置巡司於潯梧柳慶要害之地民免團軍之擾升右布政使尋丁內外艱卒於家

呂昌按紹興府誌昌字好隆新昌人正統中舉進士授禦史屢言時政得失監收京倉糧剔剜�耗民皆便之遷福建按察僉事事有切於軍民者銳志勇爲大盜嘯聚山谷間昌率兵深入反復開諭皆感服散去遷江西按察副使聽訟明決臨川令嘗被誣昌爲白之間以私饋來謝昌拒之曰汝以我執法爲徇情耶其人愧去中貴葉鎭守橫甚其僕白日殺人市中昌捕得論死會淮邸責民子錢甚急昌視其券久入息多者卽焚之葉乃謾語激怒王王疏奏昌侵侮宗室事下禦史禦史素賢昌抗章訟之事乃白再遷陜西按察使值邊備方急民困供輸累疏便宜十餘事上悉嘉納陜爲漢唐故都其謠俗喜伉壯巨俠司千戶貲雄一方怙勢殺人昌至聲冤者數十百人司懼要當路以書抵昌昌按其事有驗卽上狀逮系斃之獄中於是直聲震中外然遲徊不徙者數年疾且革乃召其子議議至而昌卒篋無遺金寮采將以公錢賻忽夢議而呼之曰若父爲吏三十年未嘗私一錢乃今欲以遺骨爲利耶議覺而痛泣旦日卽奉櫬行所著有恥齋集仲子諶有東臯集

楊瑄按杭州府誌瑄字廷獻江西丰城人景泰甲戌進士成化初擢浙江按察司巡海副使先是瀕海塘堤屢圮海鹽地卑鹵當大海衝尢善決瑄至建議修築延袤二千餘丈塹山堙壑築爲大堤民數世賴之瑄嘗居臬署忽報倭船數百入寇同僚驚問瑄徐曰彼果來犯吾將盡誅之乃按部至寧波時守令已戒嚴召集民兵瑄曰海上軍兵自足今農事方殷急散之至定海數日乃知僅兩倭船入貢耳蓋瑄防禦偵探法素周密故臨事不爲倉皇一時服其鎭定進按察使明察姦吏風紀振揚及屬疾垂盡猶諄諄語海塘事民懷其徳建祠東海上歲時祀之

王秩按蘇州府誌秩字循伯昆山人成化丁未進士授永康知縣縣有富民業其腴田移稅貧戶官不能決秩按籍履�甲乙而賦之其獘頓淸歷官刑部法不撓時逆瑾用事凡入爲京官者例有贄秩獨否瑾使人迹之果無資裝竟不問轉廣東僉事會廣西蠻寇猖獗臺司檄往剿之懷戢黎人威名頓起升江西副使備兵南�有劇盜張士錦竊據名號秩設計生擒之僞黨悉平遷本省按察使會桃源盜起副使周憲敗於華林洞陷賊死秩督兵進討被甲躍馬立斬害憲者進搗其巢且戒軍無屠戮全活甚多方秩之按察江右也寧庶人折節爲恭嘗邀秩幼子入抱置膝上許以郡主妻之秩謝不敢當每謂家人曰寧邸志滿气揚陰養任俠不出十年江右必騷動矣尋擢雲南布政予告侍養歸暴疾卒

張賓按明外史本傳賓字廷賓單縣人成化十三年進士除睢寧知縣歲大水不待報發廩賑饑較戶貧富第徭役民服其平禦史張淮行部至民狀賓善政將入陳適爲賓所見取而裂之禦史疑民訟賓召訊故始嘆異稱其賢攺補金壇歲亦大水以全災報巡撫怒遣他官驗之言災及九分坐誤報罰粟句容有冤獄久不決囚訴於上官願下賓治上官曰彼非我屬也囚頓首言非張金壇疇不愛錢者上官爲轉檄他司下之果得直課最徵爲禦史核寧夏餉巡山海關按眞定諸府咸有風槪弘治初南京禦史與中官蔣琮互相訐諸禦史皆下吏謫賓率同列極言刑政失平因劾琮帝不聽尋出爲湖廣僉事有知縣以佞得巡撫歡後被訟巡撫下賓治屬曰此賢吏訟者宜罪賓竟置之法攺山西僉事太原城北廣袤百里無水賓爲相地掘井王府人暴橫制之使不得逞民咸徳之遷浙江副使代其長入覲同列言君無所何以見朝貴有鄕人爲所部知府因有所獻賓不納垂�而行擢江西按察使巡按禦史喬恕方嚴能斷三司畏之卑諂過甚賓獨以豸服見或止之賓曰此命服也如覲天子又當何如耶每見禦史請事必坐而盡詞禦史不悅或以爲言賓曰吾向亦爲禦史又數歷監司體當如是可枉己求媚哉布政使林泮謁禦史而趨賓急止之曰公藩伯也何可效驛吏其伉直不回皆此類也正徳初入爲南京光祿卿大理卿缺廷推賓劉瑾惡賓不通問遺中旨罷歸家素貧及卒至不能舉殯

黃光升按廣東通誌光升字明舉晉江人習易得蔡淸之傳嘉靖己丑進士究心典籍律例令長興有政聲徵爲刑科給事中以剛直忤時相出爲浙江僉事進參議歷廣東按察副使廣民與彜市於洋海中互相剽掠則爲置符籍以勾稽之嚴踐更以防閒之先是番舶稅重商人欲計免光升爲制減十之六商乃樂輸且躬自淸白錙銖不染而歲盈數萬後罕有能繼其廉者交趾莫正中與宏瀷爭立其酋以兵攻欽州索正中急光升計挫之斬其酋乃定已復討連山崖山猺黎獲功督府上其最遷蜀藩參三載復遷粵東按察使以嚴爲治胥吏畏若神明新會賊陳文伯倡亂光升檄兵往援而牒二兵憲夾攻之俘其黨甚眾獲一緋袍者於羣屍中眾謂文伯也光升以狄武襄事止之聲績益著歷刑部尙書卒贈太子少保謚恭肅

趙睿按涇縣誌睿字若思號湛泉東隅人數歲能占對弱冠舉南中登嘉靖壬戌進士授浙江蕭山縣知縣以績最行取四川道禦史屬視十庫一日庫璫報駕且幸西上門觀獅子請公暫避公正色曰臣備員執法職在補過拾遺主上來正宜班侍何避爲璫惶恐馳白上卽斂轡徐還其見憚如此差監鹺河東補湖廣承天府知府歷山東副使廣西右布政四川左布政睿眞誠朴茂躬行與言語同符勤儉淸廉始終一節年六十五卒於家

張憲臣按蘇州府誌憲臣字欽伯昆山人家世力田父洪嘗得遺金數餅於道俟亡者還之憲臣嘉靖己未進士授南昌縣縣故巖邑多積案黠吏每操牘雜進以嘗令憲臣權其緩急無敢混者吏皆懾服段禦史行縣問庫羨幾何吾欲有所饋謂嚴嵩相也憲臣曰縣無他羨有之乃三殿工羨耳禦史怒嵩聞之亦怒遺書總憲欲罷之亡何嵩敗會議行取吏部以憲臣無薦難之總憲出嵩書曰此不足當薦牘耶遂拜兵科給事中卽上賦役水利等四事而於東南財賦尢加意焉又論武庫甲仗不宜盡屬中官三上疏論國漕大計悉下所司行之出爲浙江參政先是礦寇之平多藉義烏人力後乃驕橫不可問憲臣至錄其豪者自隨躬爲訓練而餼之由是人知自愛遷雲南按察使尋甸土酋婦安移文欲得四川酋某爲夫憲臣知其詐不許俄而詐露無不服其明都禦史某以憲臣前在省中曾有糾劾修卻論免歸孫魯惟萬曆癸丑進士福建左布政使魯得天啟乙丑進士知縣

周浩按杭州府誌浩字養正仁和人嘉靖四十一年進士知衡州府一切苞苴請托不行講道石鼓書院倡明正學善政洋溢衡人徳之立生祠與白石蔡公配享累遷按察使服官二十年淸節如一日時江陵輔幼主書百官名於禦屏大計方嶽召賢能官賜宴以寵其行浩兩與焉浩奉母孝母聞民罹法蹙頞不怡浩輒長跪候母色喜乃已故能推孝治民罔不盡善曾孫逢源篤行誼能紹其學

徐用檢按明外史本傳用檢字克賢蘭溪人嘉靖四十一年進士授刑部主事歷禮部儀制郎中疏請穆宗躬行郊祀太子及期出閣擢山東副使坐大計不及調江西參議萬曆初攺陜西提學副使講道論藝諸生化焉遷浙江參政分守蘇松歲饑吳江民羣嘩於軍門巡撫欲罪之用檢曰人有急則呼天呼父母此嗷嗷者是也竟從寬釋坐失囚議調以內艱歸廬墓側芝生於階起福寧兵備副使歷廣東按察使暹邏占城諸國航海行賈眾且萬人姦民復與婚媾遠近以爲憂用檢設策防禦患乃弭由河南左布政使拜南京太僕卿攺太常乃告歸年八十四卒用檢爲人方毅廉直所至有惠愛少受業錢徳洪宗良知之學後見學者務爲虛遠乃以志學爲教日就平實門人羅大紘曰先生身任斯文之責垂五十年所謂仁爲己任死而後已者劉一曰先生自意念達於言動居家及於守官堅定其志實踐其功所謂不易乎世不見知而無悶者也其爲學人尊服如此

麻溶按明外史本傳溶字如水宣城人萬曆十一年擢第授戶部主事用淸望調吏部稽勛司曆文選員外郎稽勛郎中時同官趙南星以忤柄臣去國溶抗疏曰南星斥必不可縱之姦迕必不可攖之勢何負於朝廷而放逐不旋踵乞召還以重計典否則閣臣托專擅之談竊明旨以攬魁柄臺諫承閣臣之指借彈章以亂官方銓臣畏羣毀而迫於無可柰何啟扶同蒙蔽之禍將趨附成風奉公之士危罔上之患興疏入政府惡之尋出爲山西參政分守汾州歲饑溶以地產鐵采之可以招流移少弛其禁民甚賴之率屬吏捐贖鍰置倉積谷視丰歉出納一方遂爲永利遷山東按察使稅使馬堂肆虐臨淸民不堪命市人數千環噪其門堂懼令人從內發矢射殺二人眾遂大嘩火其署格殺其爪牙三十四人堂窘甚賴守備王煬救免堂初甚徳煬業以狀聞有疾煬者謂煬實主謀易牘上奏煬遂被逮死於獄時捕治亂民急眾多逃亡有王朝佐者雅仗義輕生獨詣吏自承曰殺人者我也無與眾人事請獨當之當事猶欲株連溶爭曰稅使實激變柰何濫殺吾民執不可卒以朝佐名上得旨報允比行刑朝佐引頸受刃顏色不變鄕人義之爲立祠奉祀溶治獄務得情讞牘山積批閱每至夜分遂積勞成疾會遷河南右布政使卒於道貧不能殮僚友資給歸其喪吏部尙書李戴等頌其淸節於朝詔贈太僕卿溶四歲而孤性孝友拜吏部歸姊適卒親友出迓數十里獨吳氏兩甥不至溶問故或以母疾尋且至及郭又不見溶訝曰得非吾姊有故乎急易服間道泣而奔時長吏及鄕縉紳冠蓋鱗集忽失溶皆愕眙聞以姊喪故皆咨嗟太息而散孫三衡字孟璇

方震孺按廣東通誌震孺字孩未桐城人徙居壽春母孔氏夢方孝孺至而生因以命名舉萬曆癸丑進士宰相葉向髙器之訂以館選聞母小病一夕遁歸相國爲之驚異令州縣以最擢禦史天啟初上三朝艱危疏忤權璫魏忠賢恨之刺骨會忠賢甥傅應星彊奪人妻又下之獄已而遼陽失守請出犒師遂有巡按河西之命及還主事吳淳夫徐大化等逢璫意劾震孺攘差乃移病歸宰相魏廣微與璫表裏又諷其黨郭興治誣以贓私矯旨逮問坐贓至六千四百一日一比幾斃杖下已又誣其在獄與揚州守劉鐸交通遂擬斬決期已近會皇太子生有旨停刑崇禎初忠賢伏誅得釋與給事惠世揚同日出獄兒童婦女觀者如堵羣呼萬歲後累官至廣東按察使爲政淸嚴率屬凜不可犯然持法平恕吏民敬而愛之升廣西巡撫以病卒於官

臬司部藝文一

�按察使制

唐蘇頲�苛慝不作人斯無怨寬猛相濟政是以和周禮以官刑糾邦理以官敍正羣吏允迪前烈式惟舊章且夫寰宇至大不可以周覽黎甿至殷不可以獨化熙我庶政實惟具寮苟非其才罔以稱理朕惟夙夜不遑晏寧言念政道載深宵旰頃開元之初分遣按部糾摘姦犯頗聞懲息以其事久則煩尋亦並從停廢綿以歲月浸成寬弛今聞在外官僚多違憲法牧守則寄任玆重令長則祿秩且優亟聞侵竊屢有章奏𨿽賜金爲惠未愧張武之心而還珠表徳罕見孟嘗之政豈惇諭之言未孚於就列將貞髙之節有謝於前修永懷於此良用沈嘆且政寬而漫法獘則弛通而張之庶其可理禦史大夫王晙等並識通政要位以才達茂其聲實弘此憲章宜分命巡按以時糾察巡內有長吏貪擾獄訟冤滯暗懦屍祿苛虐在官卽宜隨事按舉所犯罪狀並推勘準格斷覆訖聞奏仍覆便囚夫牧宰之任教道是先錄曹之職糾綱斯舉其有政績殊尢淸直獨立者咸以薦舉余官有淸白著聞及諸色不善各別爲科目同狀奏聞其尋常平狀並不須通俾夫善取其尢罰無所濫�而不漏密不爲苛必將正其源流弘彼綱目不可此煩碎擾其吏入應是州縣常務是非損益者更不須干預其百姓交下不支濟應處分訖奏聞事有不便於人須釐革者與州縣商量處分訖奏聞宜副虛佇之懷以光澄淸之舉其外官充使者至明年冬入朝京官須奏任量事來去判官任使簡擇各依前件

請置諸路按察使疏

宋歐陽修臣伏見天下官吏員數極多朝廷無由徧知其賢愚善惡審官三班吏部等處又呈主差除月日人之能否都不可知諸路轉運使等除有贓吏自敗者臨時舉行外亦別無按察官吏之術致使年老患病者或懦弱不才者或貪殘害物者此等之人布在州縣並無黜陟因循積獘冗濫者多使天下州縣不治者十有八九今兵戎未息賦役方煩百姓嗷嗷瘡痍未復救其疾苦擇吏爲先臣今欲乞特立按察之法於內外朝官中自三丞以上至郎官中選彊幹廉明者爲諸路按察使自來𨿽差安撫使緣管他事不端按察今請令進奏院各錄一州官吏姓名爲空行簿以授之使至州縣徧見官吏其公廉才幹明著實狀及老病不才顯有不治之迹者皆以朱書於姓名之下其中才之人別無奇效亦不至曠敗者則以墨書之又有𨿽是常材能端長於一事亦以朱書別之使還具奏則朝廷可以坐見天下官吏賢愚善惡不遺一人然後別議黜陟之法如此足以澄淸天下年歲之間可望致治只勞朝廷選二十餘人充使別無難行之事取進止

權提點成都府路刑獄齊恢度支郎中制

王安石�某朝廷選置才臣以使諸路而察庶獄之不辜厥有庸勛朕當甄序爾才能行義士論所稱會課有司實應遷法往膺休顯其愈懋哉可

提點福建路諸州刑獄公事王祠部郎中制

前人�某朕選置使者淸明於諸路所以待之非輕也爾踐更眾矣才美有稱備在遠方能修其職進遷位等往愈懋哉可

權提點廣南西路刑獄杜千能祠部郎中制

前人�某朕初卽位羣臣朝者皆增位一等有功當遷又皆得以序進爾材諝行治見稱於眾奉使於外治聲流聞會課進官往其祗服可

權梓州路提刑都官員外郎張師顏可司封員

外郎制

前人�某爾修潔精敏達於從政嘗更任使皆以才稱故以一路之庶獄寄之督察方行就事會課當遷往懋厥修以求稱職可

通直郎著作佐郎丰稷可權發遣提舉利州路

刑獄公事

王震爾以儒學有聞而頗稱淡默試之蒞事其殆不煩度此祥刑訓於厥屬若予欽卹爾則有辭

通直郎河北西路提刑呂溫卿可依前官充河

北東路提刑奉議郎河北東路提刑呂仲甫可

依前官充河北西路提刑

前人朕析河朔爲兩道而各置使者蓋祥刑惟察非若財臣之欲周知而利用也揣權稱事其任惟均�易攸司咸祗厥守

賀提刑上官正言狀

曾肇審奉詔書攺臨淮甸端人所至善類交欣竊以提刑正言學有本原行無緇涅鴻筆麗藻兼大夫之九能直道正言過士師之三黜少緩追鋒之召復爲攬轡之行內顧缺然居常仰止豈意偸安之迹獲依善貸之仁未卽趨風�深企徳

朝奉郎石賡京東路提刑制

前人朕於用刑寧失有罪而歲報大辟有加無損意法网尙密使民難避易犯歟抑吏之不良猶有遷情以就法者歟故於臨遣使臣尢欲使知朕意以爾質厚而識明宜能導民以遠罪哀矜而折獄矧齊魯之俗易與爲善往祇朕訓其盡爾心

永興提刑謝到任啟

李昭�委轡下車勤吏民之趨走據案涉筆擁文墨之紛紜將何補於事功徒有慚於面目伏念昭�迂�末學鄙野孤生賦才不長聞道最晚棲遲日月僅成九轉之功蹭蹬風塵未蒙一顧之價再預充庭之貢謾爲入格之遊敢意斐文偶塵精覽初乏靑錢之作宜置下陳誤經黃絹之評遽超數等叨從祿仕擢備儒官詎能握管以窺天良愧奔蜂之化燭屬大明之繼照延舊徳以亮功博收人才盛集冊府開合之始豈乏異能備員者誰乃出下客人共榮於入彀時皆謂之登瀛正始諸賢濫陪武步石渠祕籍頓發見聞惟知反己以自求敢覬因人而幸進謂有昭昭之明者必有冥冥之志無赫赫之熱者亦無凜凜之寒欲寡過而未能恐修名之不立以愚自信曷常稱博而毀丹與世何尢不暇去嬰而歸蚡安有本同而末異奚嘗先痛而後瘳處衝季孟之間僅知所立甘陵南北之部適幸兩忘能不能各自其人得不得必屍諸命洋然迎餌詎爲宓氏之魚兀若畏人反類羊公之鶴嘆源泉之有本驚蒲柳之先衰一傳未終恍已迷其姓氏片文屢過幾不辧其偏旁但縻廩粟以偸安何罪書魚之成�久玷外庭之列聊從別乘之行迨及更書復還舊直竟無他異莫追終賈之才名必有可觀竊預趙張之政事捨丹鉛之點勘視鞭撲之喧囂精神僅及於目前智慮或遺於意表蠅紛訴牒驅卽復來雁集吏行守之不置間關畏罪黽勉赴功入水必濡每憂揭厲遇風知退冀免摧頹𨿽殫十駕之勞蔑有尺寸之補閒以私門艱窘多事侵陵祿未逮於孤窮歲已驚於遲暮田無附郭久負潛之歸盜不過門素多張禹之愛屢申愚懇願守方州猥沾造物之私特假祥刑之任地占河關之勝道連雍陜之雄小民尙气而喜爭巨猾瀕山而爲盜素稱劇部尢藉長才自非水鏡無疵權衡不爽則何以吏知守法人不稱冤顧煩暗之無堪適選掄之誤及此蓋某官元功播物一徳亮天見遠業於有爲期太平之可致論事必同於善使人樂盡其才引傴僂以升髙徒煩假手削輪囷而成器幾誤揮斤敢不愼守官箴勉思民事不近名而邀福無倚法以作威槪以中平得之安靜少圖裨報上副成美蔭方休曾未虞於巨臂不才自養終願托於長年過此以還未知所措

與陳憲使札子

朱熹熹輒有愚悃仰幹臺聽昨以漳浦黃尉不納軍糧營私廢職致寨兵饑餓狼狽事有可憂不免具狀申省部諸司例皆不蒙行下獨荷使臺畱意差官前來推勘官吏聞風無不震悚今者忽被使檄乃問本人有無情獘固已愕然續得勘官關報又云已奉臺旨往行起發不惟熹竊疑之一郡士民無不驚怪以爲使臺舉措不應如此熹𨿽已具回申具言本人罪狀明白不待更有情獘然後可按故本州前此申狀初不謂其別有他罪乞照已行事理施行不審已蒙臺察與否如何也然兩日以來竊伏思之此事本非區區敢容私意正爲州郡差使不行以至欠闕軍糧事勢危迫若不懲治深恐官吏習見州郡事體削弱不能使人向後疊相仿效無所稟畏萬一一旦稍有緩急事將有不可勝慮者所以勢不得已須至按劾然猶以諸司在上不欲遽爾具奏旣見使臺特加究治竊料臺意必有所處而不意一旦自爲縱弛以至於此也伏惟提刑郎中以淸名直道有聞於時必不肯容請托之私以廢公法不知此何意也熹昨已具狀申省部諸司乞避此尉又念臺慈顧遇過厚不應遽爾妄發遂且引卻區區衰病𨿽已求去然一郡之防則有不當以熹之將去而遂廢者是用不能已而一言之伏惟髙明少賜矜察果於去惡而無爲因循中輟之計以壞紀綱以損名譽則非熹之幸乃此邦之幸乃閣下之光也頃年嘗讀鄱陽去郡之章至有𨿽鼎鑊有所不辭之語嘗竊壯之以爲此眞今世之古人其剛大正直之气不可屈撓乃如此而亦意其必能有以容夫度外逆耳之言也是以不敢不盡其愚伏惟幸察

賀範提刑啟

陳傅良握別吳門未知後會來宣楚甸乃與傍觀爰方拂篆之初不任盍簪之喜恭惟某官淸朝聞望昭代典刑富貴功名𨿽今多士風流蘊藉如公幾人蚤結聖明之知寖躋華要之路過家上冢陳義固髙攬轡登車須賢爲急言念江湖之阻嘗煩廊廟之憂玆惟祥刑可以弭盜苟吾使無訟用能鞠艸於圜扉則人自不冤安得弄兵之赤子少屈以此遄歸有期某嘗托下風又聯小事平生久要誠知不遐棄之心世事多違恐有毋疾驅之詔

賀提刑陳寺丞啟

鄭厚陽回獻歲可覘道長之機治應期年已著風淸之效龍躔初紀繡節增明恭惟某官气養直剛學根純正文騰五色交輝泰運之更華令信四時允合歲功之有序自六轡如絲之在手覺三軍挾纊以歸心籌密運於戶庭之間情自得於江山之外霜露無非教豈專肅殺之威天地大曰生中寓孳萌之徳空寇巢於乘雪振王旅以如雷羣陰力排萬類气吐茂對歲華之盛豫占鼎輔之和某分教無能受知特異孤根培植喜逢梅嶺之先春暖律吹噓頓釋芹池之獨冷仳月毫而展望敬云宇以馳神

賀寺丞陳提刑啟

前人肅膺褒制來按祥刑內通玉筍之班丞聯月寺外秉繡衣之斧節建霜臺方一道福星之臨如六月甘雨之降先聲所至僉望已蘇恭惟某官淸冷似冰量寬如海六奇贊畫追戶牖之密謀九葉流芳踵古靈之舊學不求梯援獨立巖稜涉歷江淮表裏之區諳究荊襄便宜之奏功成制幕夢發州刀親提百萬眾熊羆之師盡獲十一州牛斗之鎭傳檄而定易地皆然就加按察之權將底輯寧之效師失厥律民被其殃天子遣皇華豈但咨詢而已名公肅王命正觀方略所先蔓固貴於預圖器亦虞於所忌子孔欲著載籍國僑去之而眾心向安裴豹將焚丹書宣子從之而勇夫竭節必參權義可正紀綱馬首是瞻狙詐作使惟沈幾於掌運之際自消患於指顧之間昌黎一入而鎭州平令公載驅而回紇拜不有君子其能國乎必用眞儒斯無敵者茂凝績用益固簡知如某本是書生豈閒武事未除鶚集良難木鐸之宣適值鴟張寧顧席氈之冷不免弧矢之爲備敢云俎豆則嘗聞所幸六轡啟塗萬物吐气登車澄淸天下請自近邦行部課試諸生首迎都騎心之所蘊言則難宣

賀陳提刑兼安撫啟

王邁龍門髙峻屢容寒畯之攀麟序荒涼後受使華之察豈造物憐其困躓使末路有此遭逢敬飭墨卿晉漧簽帥恭惟某官淸融冰柱峻拔斗鈞石堂夫子之云孫學問有本北山先生之嫡嗣名節傳家方當杲日未東之時已有伊吳以北之志披肝許國掉舌籌邊雪衣貂裘慷慨辦太原之檄風聲鶴唳笑談卻淮甸之兵艸木知其威名戎羌問其年貌屬當鼪鼯之爲梗羣然鴻雁之離居嗟懦俗之脂韋仗元戎之斧鉞毅然以身任朝廷責誓不以賊爲君父憂卯受命辰卽行有崇文之勇決申上奏寅報可從充國之便宜南丹嚴保障之雄西帥習號令之素如醫師之治廢疾半劑而蘇如國手之救危棋一著卽活凱奏紛紜而載路巋祠突兀以連云上甚念功就以繡衣之命時方謀帥復假之牙纛之權兵刑之脈絡相通臺府之風稜益壯所以寬宵衣之顧慮豈徒誇晝錦之熒煌如聞邊頭交馳露布知取勝而莫知持勝易納降而未易處降安保今日饑鷹之來歸不如向者猛獸之反噬金亡可待韃勢方張當趣公入覲之時要佐宋中興之烈濟時方略已優南渡之諸賢蓋世功名更了北方之大事伏念某老之將至銳者已磨一罹語�以來三閱歲籌之久士不得志宜追誓墓之風貧能驅人至艸問鈞之賦無力可營於熱屬抗顏甘就於冷官若何免蜀雪之嘲所恃有蘇天之庇腐儒無用宜束髙閣以待太平來事可爲敬磨石崖而頌大業

賀李提刑啟

李劉重光單閼載新一歲之元五善六條誕布九重之意與時偕極何福不臻恭惟某官徳配春融气排冬凜編儀兵衛之畫戟出當霄漢之繡衣皇皇者華遣使臣喚起曲肱之夢行行且止避禦史遹觀直指之威仁風梅放與柳舒和气竹苞而松茂某自憐苦李獲芾甘棠我有二天正托故人之芘士更三日尙希舊雨之恩

賀樂提刑啟

前人緹陽襲管�晷延圭明謹用刑克廣好生之徳靖共介福諒裒滋至之休恭惟某官淸徹冰壺和鍾玉律棠陰晝永訟已息於楚氛葭室灰浮暖自回於嶰谷某偶叨分閫正阻造門端策拂龜七日已占於不遠聽筒鳴鳳九成更佇於來儀

故提刑趙公夫人楊君新阡碣銘

元姚燧維蔚州蜚狐趙氏系不可遠本繇今江西湖東道肅政廉訪使秉政而上推得二世祖昆金帥府評事卒葬其鄕二子珪�珪將萬夫戍蜚狐後遷刺蠡州畱�在鄕守舍天馬南牧度形勢不支倡縣民以城下之從太師國王徇地至蠡其刺猶城守�殺王悍將蕭大夫王恚欲坑城公請以身贖母兄死王哀之並全蠡民以戰績每最進冀州元帥虎符復推與其兄廷議多其悌讓攺公冀州軍民總管別錫虎符入覲受知睿宗承制監易州再遷行省中都金平監中山府當憲廟世世祖方淵龍收召聞望之臣求治道之宜今者置經略司於河之南宣撫司從宜府於陜之西行部於秦都漕於衛東西二千里道不拾遺而邢則今中書右丞相之祖封國政弛民散最號弗治求潛藩制官惟歲入其貢賦爲置安撫司後邢易爲順徳升州爲府乃以近故太師廣平王從祖脫兀妥與公爲斷事官位安撫上公年盛彊俾與開國勛臣苗冑爲友則潛藩期任公者已不小矣世祖踐極制監眞定路位總管上俄遷順天路宣慰使肇置四道提刑按察司以公使燕南河北轉使河北河南累章請老不可年七十九始聽歸卒年八十三以監中山有田朱固鄕不返葬飛狐卽塋是鄕堯封原亦昭時崇顯壽考人也夫人旣同享有其樂公當不恙亦以官植業順徳盡析秉政夫人從養及子貴食其祿以終年八十二不及公才一年何壽考萃是一門哉因惟女子天父天夫者也父不能必子之貴能之者夫子焉耳而難其全今之儲才將相系望海內者每在乎風紀之官夫人以提刑使之妻而母廉訪使詩曰教誨爾子式谷似之彼奕葉襲芳不隕世徳夫人之功亦鮮儷哉古邦君之妻邦人曰小君禮士喪妾不得匹其夫必曰君妻曰女君後世封羊祜妻爲萬歲鄕君則令甲郡縣君之原可爲今不敢氏夫人而君君之凡其不反葬中山卽別塋順徳李馬村若不同穴記稱合葬非古也因求之吾家嶲州都督文獻公開元宰相考也葬陜之峽石百官咸會焉及妣夫人劉卒則葬萬安山萬安嵩髙西趾去峽石二百里耳以唐相之貴月入俸錢三千緡有力不足於至哉則不合祔者亦從古也今秉政斯兆未必始亦由此燧以其於古有徵爲發之夫人生三男二女男秉政秉彜秉衷女適焦簡周某孫男女九人秉政又曰吾他日亦域是嘗聞諸師古人不諱死惟不趨取死之途今之人鼎鼎焉惟死途之趨復苦諱死亦惑哉如師之言則秉政不徇流俗語身後事於其生亦庶幾古達者也銘曰襄國所直趙南魏北其西太行冀方四塞求田惟良宜莫如襄衍沃平平千里其疆生家其間沒卽斯瘞奚取日者風水焉泥孰陪平原如阜而尊左之右之昭婦穆孫天厚其門旣壽旣祉流澤淵淵未艾來只世生顯人如夫如子

臬司部藝文二詩

送羅著作兩浙按獄

唐李頻使印星車適舊遊潛今日在瀛洲科條盡曉三千罪囹圄應空十二州舊綬有香籠驛馬皇華無暇狎沙鷗歸來重過姑蘇郡莫忘題名在虎丘

送宣武從事越中按獄

陸龜蒙曉看呈使範知欲敕星軺水國難驅傳山城便倚橈秉籌先獨立持法稱髙標旌�臨危堞金絲髮麗譙別愁當翠巘冤望隔風潮木落孤帆迥江寒疊鼓飄客鴻吳島盡殘雪剡汀消坐想休秦獄春應到柳條

和張按察秋山詩

宋何夢桂錢塘日夜水東流回首孤山綠尙稠千載老仙隨鶴去百年此地少人遊相逢柳色還靑眼說著梅花總白頭身後閒名推不去當年誤識薛杭州

送魯子翚廉使之漢中

元虞集封上頌臺禮輕車入漢中節旄吹渭雨木葉動秦風把酒臺基古馳書歲事丰朝回倚西閣日日數歸鴻

送韓伯髙僉憲浙西

前人正月樓船過大江海風吹雨灑船�云消虹霓橫山閣潮落黿鼉避石矼闕下最書誰第一濟南名士舊無雙湖陰暑退多魚鳥應勝愁吟對怒瀧

送陳都事雲南銓選兼簡李廉訪

趙孟俯送君銓選使滇池部落諸夷自品題明月夢回夔子北長風吹度夜郎西山連塞雨驊驑滑花落蠻雲杜宇啼爲問霜臺李學士白頭官滿尙羈棲

送趙伯常淮西副憲

泰不華東華晨霧正霏霏使者分符向合淝封事尙畱靑瑣闥蒙恩近出紫宸闈江涵曉日明樓艓風引春云上繡衣珍重故人千里別綠尊須盡莫相違

寄福建廉訪使君

範�臬府羣公表言官百世工君王資稷禹臺閣起黃龔吳越連閩服蠻彜偃漢風九州諸道右一柱眾流中虎豹精神肅豺狼道路通靑冥行勁銳白日貫精忠斧繡揚秋隼泉阿達夜蛩壺冰原自潔瘴雨不勞空

送惲員外按察郢中

明李攀龍醉擁驪駒不可畱送君花發鳳凰樓靑春開府西陵色到日登臺北雁愁寒雨遠分荊楚望白雲無盡漢江流共知人世悲難合倘得隋珠莫暗投

送魏按察之潞

前人壺關上黨切雲霄憲府中天插漢標山勢西臨三晉險地形東控兩河遙名從出守髙郎署策本和戎寵聖朝盡道疆�懸節鉞尢能書札滿漁樵

送杜靑州按察楚中

前人東方千騎古諸侯憲府初開大樹秋北海淸風猶滿座武昌明月更登樓五云過郢朝佳气三峽吞江擁上游此地功名誰得似君家元凱自荊州

臬司部雜錄東軒筆錄舊制轉運使官�帶按察二字慶曆中沈邈薛坤爲京東轉運使欲盡究吏民之情乃取部吏之憸猾者四人尙同李孝先徐九思孔宗旦俾偵伺一路而四人怙權頗致搔擾時謂之山東四倀王達楊紈王鼎皆爲轉運按察尢苛暴虐時謂之江東三虎仁宗知其事下詔戒�削去按察二字後澆風漸革而士大夫務祟寬厚無復暴察之名矣至熙寧中執政建言天下官吏皆持祿養交政事頹靡務相容貸蓋由在上無督責之實於是出臺閣新進分按諸路謂之察訪旣而又分三院禦史爲六察官領六察按以督舉中外事自是按察之政復行矣澠水燕談錄舊制枷惟二等以二十五斤二十斤爲限景徳初陳綱提點河北路刑獄上言請制杖罪枷十五斤爲三等詔可其奏遂爲常法景徳中眞宗禦筆六事以示近輔三曰提點刑獄乃於朝臣及武臣使副中選淸幹者使提點一路刑獄按舉官吏賢否後又加勸農使迨今不廢春明夢餘錄唐置觀察使貞觀初遣大使十人巡省天下諸州水旱則有巡察安撫存撫之名神龍二年置十道巡察使按舉州縣再周而代景云二年置十道按察使開元二十年分天下爲十五道攺爲察訪處置使天寶末年又兼黜陟使乾元元年又攺爲觀察處置使皆以朝官爲之而藩鎭大使皆在所察之中元於各路立行省中書以總大政卽今布政使也又立行禦史臺以司糾劾卽今按察使也至元中議以行臺隸行省尙書董文用曰禦史臺譬之臥虎𨿽未噬人人猶畏之若加摧抑則風采蕭然無復可望矣宋文恪訥曰考今提刑按察周命人以巡天下之遺意也自唐虞五載一巡狩考制度於諸侯至周封建廣五載巡狩之禮弗克行而人之制始興蓋以道國之政事而使萬民和悅秦起廢周制漢興𨿽不能復遣掾史行部郡國之治悉達於上無人之名法人之意逮孝武初置部刺史以六百石之微而察二千石之尊卑其職使自厲重其權使自行誠一代美意良法也綏和以來制不遵古始更部刺史爲州牧職重權專遂流爲藩鎭之獘而古制泯矣夫按察始於唐提刑始於宋唐則三年以遣使宋則諸轉運以兼職名起於近而意沿於遠也皇明旣一四海卽分天下爲十有三道立提刑按察使司有司有僉周適天下巡行風俗上以宣帝命下以求民瘼按其官吏能否而進退之本唐虞之考績法漢家之分行此我國家統紀之有經歟明初置提刑按察司謂之外臺與都察院並重故大明按察司都察院並列不視之爲外官也洪武時諭曰治吏之獘莫甚於貪墨而庸鄙者次之今天下府州縣官於斯二者往往有之是以獘政日滋民受其害故命爾等按治其地凡官吏賢否軍民利病皆得兼問糾舉建文中攺爲十三道肅政按察司永樂中定今制按察使掌一省刑名按劾之事糾察官邪擒治貪酷禁詰彊暴平讞刑獄雪理冤枉以振揚風紀故當時巡歷所及貪墨之吏伏首受法民困爲之一蘇迨後撫按之權重而憲司僅爲承行之官此吏職所以日隳也

臬司部紀事

