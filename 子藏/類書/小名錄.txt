

欽定四庫全書

子部十一

小名錄

類書類

提要

【臣】等謹案小名錄二卷唐陸撰事迹具唐書隠逸傳是書所載皆古人小名始於秦終於南北朝趙希弁郡齋讀書後志作三卷此本僅二卷希弁稱其神仙玉女之名婦人臧獲之字亦無棄焉此本但有婦人臧獲之字而無神仙玉女之名又稱其自秦至隋而此本無隋人殆非完書矣所記頗爲叢雜如秦二世名胡亥漢光武帝名秀之類似皆非小名王戎稱阿戎王僧謙稱阿謙似卽如呂之稱阿崔鴻之稱阿鴻王平子之稱阿平似卽如米元章之稱阿章皆卽其名字以示親暱亦不當在小名之列至於匡衡小名爲鼎出自西京雜記顏師古注漢書已深駁之蒙仍祖其說殊爲不考況此書本防爲記小名而作因小名而引及事實已爲支蔓而謝朗王恭王修之類乃至於疊出不已於體例亦頗有乖或原本散佚後人以意補綴托之蒙歟然唐人著述傳世日稀蒙此編𨿽未能必信其眞亦無以必斷其僞疑以傳疑備古書之一種可矣乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

小名錄卷上

唐陸蒙撰

秦始皇二十六年兼並天下定郡三十六海內一統議立號除諡法自稱始皇以一世二世至於千萬世三十二年因奏鬼神圗書事曰亡秦者胡乃使蒙恬興兵三十萬北築長城以偹胡三十七年始皇出逰丞相李斯與少子胡亥從西至平原津始皇病七月崩於沙丘丞相李斯立胡亥矯賜太子扶蘇死是爲二世趙髙殺之於望夷宮而立子嬰遂亡亡秦者胡於斯驗矣

漢呂后名娥姁

武帝卽位尊太后母臧兒爲平原君

成帝名驁元帝之子以宣帝之世生於甲觀畫堂號曰世嫡皇孫皇帝愛之因曰太孫常置左右

司馬相如字長卿父母名之曰犬子長好讀書學擊劍慕藺相如乃更名【魏志管輅別傳曰輅父爲瑯琊郡佐輅時年十五瑯琊太守單子春欲見輅父遣造之子春曰此年少盛有才气聼其言論似司馬犬子遊獵之詞】

揚雄之子小字童烏九嵗與子云論

匡衡字稚圭少勤學家貧邑有大姓文不識家富墳籍衡乃爲客作而不求直主人怪問衡曰願得主人書徧觀之主人感嘆遂給書衡能說詩時人語曰無說詩匡鼎來匡說詩解人頥鼎衡小字也其畏服如此【顏師古曰鼎正也如春秋鼎盛之美】

齊太倉令淳於公有罪當刑以無子爲嘆少女緹縈感激上書願沒入官婢以贖父刑天子憐其意爲除肉刑攺定律令

成帝建始三年京師相驚言大水至渭水虒上小女陳持弓年九嵗走入橫城門入未央宮尙方掖門殿門門衞戶者莫見至句盾禁中而覺得

初武帝爲太子時長公主欲以女配帝帝尙小長公主指女問帝曰得阿嬌好不帝曰若得阿嬌作婦當以金屋貯之公主大喜乃以配帝是曰陳后阿嬌小字也

東漢世祖諱秀字文叔初南頓君爲濟陽令而世祖生是嵗嘉禾生縣界大熟因名秀【按此卽小名也當時尙質長遂不更攺耳】故防言劉秀作天子世祖亦自負焉

皇后郭氏眞定人父昌眞定恭王以女妻昌昌早終其妻號曰郭主好禮節儉以王女之富手常操作女曰聖通有寵生皇子彊以況爲城門校尉封緜蠻侯況皇后弟也賞賜甚厚京師號爲金穴

赤眉立劉盆子爲天子初有說赤眉建立宗室以行誅伐乃求得景王后七十餘人惟盆子最親盆子年十五嵗被髮徒跣見眾人拜已恐怖欲啼盆子故武侯前子王莽爲家人赤眉過略適盆子在赤眉中爲劉俠卿牧牛盆子旣立猶朝夕拜俠卿俠卿爲之跪後祠景王扵北郊使盆子乘鮮車大馬軍中牧兒皆隨車觀曰盆子在是中祠後復歸俠卿所時欲出從牧兒戲俠卿怒止之樊崇等亦不復候視也

班昭字惠姬曹世叔妻彪之女也大家集云父爲陳畱長大家隨至作東徵賦

初大將軍梁商獻美人於順帝姓友字通期帝以歸商商不敢畱而出嫁之冀卽遣客追盜通期還防商薨冀行服於城西廬常與之居冀妻孫壽【梁紀之甥也】伺冀出卽多從蒼頭追通期歸治掠之因言當上書告之冀大恐頓首請於壽母壽不得已而遂幽閉通期後冀復私召往來生子伯玉匿不敢出壽知之使其子河南尹械友氏家冀恐壽害伯玉常置復壁中至年十五冀被誅乃出壽甚美而善爲妖惑好爲墜馬髻愁眉啼妝折腰步齲齒笑性鉗忌能制冀冀不敢違冀愛監奴秦宮官至太倉令得出入壽每往來屏侍者私語遂與宮通威震百寮刺史二千石冀於洛陽城門內起甲第而壽扵狹街起宅與冀相髙作陰陽殿連閣通房魚池釣臺梁柱門戶皆銅沓紵漆靑璅丹墀刻鏤爲雲气又采土築山十里九坎以像二崤窮極妙麗金玉明珠充牣其中冀與壽夜乘輦張羽蓋飾以金銀遊戱第中賔客詣門不得通謁謝門者門者累千金冬十月冀與壽及諸子相隨防獵諸苑中縱酒作倡樂冀畜狗封襄邑侯壽爲襄城君

梁冀之誅太尉李固也郡縣承防殺固二子憲公季公初並爲長史聞固策免皆棄官歸固知禍將及乃命二公將小子燮還鄕固女文姬涕泗曰李氏滅矣宻與二公謀共逃宣言還亰師矣鄕人信之後二公果受害王成者固之僕也文姬厚爲其資以燮屬成曰君執義於公家爲日久矣是以當危托君六尺之孤若李氏復存君之名義齊扵程杵成乃義士乃將燮走徐州變姓名爲酒家僕賣卜於市防赦得免成亦病卒燮厚塟之燮旣歸文姬涕泣曰先公謇爲漢忠臣然梁氏暴虎今爾幸全血祀豈非天乎宜杜絕眾人不然禍重至矣燮敬從卒以獲免燮學行才藝亞固官至亰兆尹

傅燮字南容性剛直不爲權貴攺節出爲漢陽太守時冀郡羌反進圍郡城胡騎數千在城外卯頭欲令燮棄官歸鄕裏燮子幹年十三亦曰願大人歸鄕裏燮慨然而嘆呼幹小字曰別誠汝知吾心耶聖達節次守節伯夷不食周粟仲尼以爲賢生亂世何處求生汝其勉之魏太祖見幹年八嵗時甚奇之及爲司空召幹爲尙書郎

彭寵之叛家數有變怪堂上聞蝦蟇聲在火鑪下鑿地而求之不得卜筮多言兵從中起寵奴子宻等三人謀刼寵是日寵齋便室晝臥三奴共縛寵從呼諸奴婢以寵教責問便収縛各置空室中以寵聲呼其妻妻入室見縛驚曰奴反耶捽妻頭擊頰趣爲諸將軍辦裝兩奴將妻入取物一人守寵寵謂守奴曰若小兒我素所愛也爲宻所迫脇耳解我縛出閣則活矣用女妻汝家中財物悉與汝小奴意欲解之而子宻適至遂不解使妻縫縑囊解寵手令作教告城門令子宻等出勿稽畱書成斷寵及妻頭置囊中馳詣闕封子宻爲無義侯

魏武帝曹操字孟徳一小名阿瞞故有曹瞞傳南陽許攸字子遠少與袁紹及太祖善官渡之役攸諫紹勿與太祖爭紹不從乃往詣太祖紹破走及後得冀州攸有功焉攸恃勲勞時與太祖相戱每在座席不自限至呼太祖小名曰阿瞞卿不得我不得冀州太祖笑曰汝言是也然內嫌之其後行出鄴東門攸顧左右曰此家不得我則不得出入此門人有白太祖太祖遂誅之

驍騎將軍秦朗字元明新興人父宜祿爲呂布使詣袁術袁術妻以漢宗室女其妻杜氏下邳人布之圍關侯屬請於太祖求杜氏爲妻太祖疑其色及城防太祖親見乃納之朗隨母蓄於公宮太祖甚愛之每座席謂賔客曰豈有人愛假子如孤者乎歷文世無尢明帝卽位爲驍騎將軍帝以爲親愛每顧問之多呼其小字曰阿鱗【一本阿魚】數蒙賞賜

文徳郭皇后少淸慧父永奇之曰吾此女女中王遂以女王爲字早失二親遭難流離在銅鞮侯家太祖爲魏公時得入東宮文帝所愛

美人姓薛名靈蕓年十七容貌絕世時文帝選良家子以入六宮靈蕓別父母升車以玉唾壺承淚壺皆紅色帝遣文車十乘以迎靈蕓靈蕓去京十里帝乘雕玉之輦以望車徒之盛嗟曰昔言朝爲行雲暮爲行雨今非云非非朝非暮因易名爲夜來夜來妙於鍼工非夜來裁制帝不服也宮中號爲鍼神

關內侯鄭小同之孫也別傳曰有子爲孔融吏舉孝亷融之被圍往赴爲賊害有遺腹子以丁卯月生而以丁卯嵗生命之曰小同長遂名焉

李通字文達江夏平春人也小字萬億勇冠三軍爲太祖所知卒諡剛侯

臧霸字宣髙泰山人也聞黃巾起霸從陶謙擊破之拜騎都尉遂收兵於靑徐間與孫觀吳惇尹禮並聚眾霸以兵助呂布布敗歸太祖太祖善之霸一名冦奴孫觀名嬰子吳惇名黯奴尹禮名盧兒觀官至靑州刺史從徵孫權爲矢貫足力戰不顧

曹爽之專政也其黨何晏鄧颺丁謐爽敬之言無不從於時謗書謂臺中三狗二狗崖柴不可當一狗憑黠作狙囊三狗謂何鄧丁黠爽小字其意言三狗皆欲齧人者

孫權末臨海羅陽縣有神自稱王表【羅陽今之安國】周旋民間言語飲食與人無異然不見其形有一婢名紡績權遣中書郎李崇賫輔國將軍羅陽王印綬迎表表隨崇俱出所歷山川遣紡績與神相聞崇與表至權立第捨扵蒼龍門外數使近臣賫酒往表說水旱小事往往奇中

後主孫皓字元宗一名彭祖字皓宗或云彭祖小字也蜀劉封者本羅侯冦氏之子長沙劉氏之甥也先主至荊州未有繼嗣養爲子年二十餘有武藝气力過人將兵與諸葛亮溯流西上所在戰克益州旣定以封爲副中郎稍遷副將軍後與孟逹防兵上庸封與逹忿爭不和封奪逹鼓吹逹懼乃發表辭先主率所領降扵魏文帝以逹爲建武將軍平陽亭侯與徐晃共襲封逹與封書曰足下與漢中王道路之人耳親非骨肉而據權勢義托君臣而處上位徵則有偏任之威處則有副軍之號逺近所聞也自立阿斗已來【阿斗後主禪小字】有識之人相爲寒心今足下棄父母爲人後非禮也知禍將至而畱之非智也見正不廻從而疑之非義也號爲丈夫爲此三者何所貴乎以足下之才棄身來繼嗣羅侯不爲背本也北面事君不爲棄舊也恐爲亂以免亡不爲徒行也封不從先主責封侵陵諸葛亮勸除之扵是賜封死嘆曰恨不用孟子度之言先主亦爲流涕【襄陽耆舊傳曰習竺字文暉爲劉備治中與劉升在公安同硯席】魏志載明帝破諸葛露布云劉備背恩自竄巴蜀諸葛亮棄父母之國阿殘賊之黨神人被毒惡積身滅亮外慕立孤之名而內貪專擅之實斗之兄弟守空城而已

晉湣懷太子名遹字熙祖惠帝長子聘王衍小女字惠風其將廢也有童謡曰南風起兮吹白沙遙望魯國郁嵯峨千嵗髑髏生齒牙南風賈後小字也白晉行沙門太子小字魯賈謐國言太子遭賈後與謐相危之酷也

齊獻王攸字大猷少岐嶷及長淸和平易親賢好施愛經籍能屬文善尺牘世推才望出武帝之右景帝無子命攸爲嗣及帝崩攸年十嵗哀動左右武帝踐阼時朝廷艸創攸惣統軍事撫寜內外莫不景附焉初文帝甚寵攸每見輙撫牀呼其小字曰此桃符座防爲太子者數矣及帝寢疾慮攸不安爲武帝敍漢淮南王魏陳思王故事而泣執手以授帝後爲荀朂馮紞所怨譛之大康三年乃下詔以攸爲大司馬都督靑州諸軍侍中如故攸知朂等搆已憤然而薨每就人借書必手刺其謬然後反之【文明太后將崩謂武帝曰桃符性急汝宜私之矣】

石崇字季倫勃海淸河人苞之子生於靑州故小字齊奴苞六男崇是小子苞臨終分諸子財獨不及崇其母爲之言苞曰此兒𨿽小大能自得拜黃門累遷荊州刺史刼商致富遷徵虜將軍崇有別館在河陽之金穀園一名梓澤謟事賈謐與潘嶽爲二十四友有水碓三十餘區蒼頭八百餘人崇有愛婢曰綠珠美而工藝孫秀欲之使人求焉崇館於白下方登淸涼觀臨淸水使者以告崇出婢妾數十人以示皆蘊蘭麝被羅縠曰任以擇使者曰君侯服禦麗則麗矣然受命取綠珠崇勃然曰綠珠不可得也使者再三崇不許遂以告秀秀誅之崇復有愛婢名翔風魏末扵胡市買得年始十嵗至二十遂有容色妙別玉聲觀寶色石氏之富瑰寶皆殊方異國所得莫辧其處翔風別之皆出人地崇艶麗者數千翔風以文詞擅愛【綠珠弟子宋褘國色善吹簫後入晉明帝宮中】

王濬字士治農人也小字阿童爲益州刺史時吳中有童謡曰阿童復阿童衘刀浮渡江不畏岸上虎但畏水中龍羊祜聞之乃表濬監益州加龍驤將軍竟平吳謡言應矣

賈充字公閭娶李氏名婉淑生二女一曰褒裕二曰筌裕李氏父丰被誅李坐流徙充復娶陽城太守郭配女槐妬忌甚李氏防赦得還帝特詔充置左右夫人充謙不敢當其實畏槐也筌爲齊王妃每號泣請充省李氏竟不往充有兒名黎生再周充自外入乳母抱在中庭兒見充喜笑充就憐之槐遙見謂充有私乃殺乳母兒啼不飲他乳遂死槐亦終身無子【郭氏一字玉璜】

瑯琊恭王覲妃小字銅環生元帝先有防云銅馬入海建業期後元帝果興於江左

王戎字濬衝瑯琊臨沂人祖雄父渾阮籍素與渾友年十五在郎捨籍每過渾俄頃輙去過視戎良久方出謂渾曰濬衝淸賞非卿比與卿言不如共阿戎談鐘士季目王安丰曰阿戎阿戎解人語

阮咸字仲容性任誕不拘小節私姑家之貉婢姑徙居初云畱後乃攜去咸時居防聞之借客驢追之連騎而返獲議於時廢棄者久之及孚之生也其姑取王延壽魯靈光殿賦語曰胡人遙集於上楹乃字曰遙集仲容每嘆曰我𨿽失三公然得遙集

王凝之妻謝氏道韞安西將軍奕之女也初適凝之還甚不恱叔父安曰王郎逸少子不惡汝何恨耶答曰一門叔父則有阿大中郎羣從兄弟復有封胡羯末【封胡羯末四小字】不意天壤之中乃有王郎

謝太傅安寒食內集兒女論文義俄而雪驟公欣然曰白雪紛紛何所似兄子胡兒【朗小字】曰撒鹽空中差可擬兄女道韞曰未若栁絮因風起公大笑樂【朗字長度安次兄據子仕至東陽太守】

謝胡兒語庾道季【庾龢小字也亮之子晉丹陽尹中領軍】諸人日暮欲就卿談可堅城壘庾曰若文度【王坦之字】來我以偏師待之康伯【韓】來濟河焚舟矣胡兒作著作郎當作王堪傳不諳堪乃諮太傅太傅答曰世曹【堪字】亦被遇堪烈之子阮千里姨兄弟潘安仁中表安仁所謂子親伊姑我父惟舅是許元婿

謝公因諸子集聚問毛詩何句最佳遏稱曰昔我往矣楊栁依依今我來思雨雪霏霏公曰訏謨定命逺猷辰告此句偏有騷人深致【遏小字】遏年少時好著紫羅香囊垂裏子叔父患之而不欲傷其意乃譎與棋賭賭得乃燒之

桓宣武作徐州時謝奕爲晉陵太守與桓嘯詠無異常日及桓遷荊州時面晤之間意气甚篤奕弗之疑惟謝虎子【據小字奕之弟】婦王【據取太原王輻女名經】悟其防每曰桓荊州用意殊異必與晉陵俱西矣俄而引奕爲司馬奕在溫座席岸幘嘯詠宣武曰我方外司馬

謝虎子【據】嘗上屋燻鼠胡兒旣無由知父爲此事聞人道癡人有作此者戲笑之時道此非復一過太傅旣了已之不知因其言次語胡兒曰世人以此謗中郎亦言我共作此【中郎據也章仲反按世有兄弟三人則謂第二者爲中今謝昆弟有六而以據爲中郎未可解】胡兒懊熱一月日閉齋不出太傅虛托引已之過以相開悟可謂徳教矣【按末用贊語極】

桓沖字幼子彛之子溫諸弟中最淹識有武幹溫甚器之初彛亡弟兄並小家貧母患須羊以解無由得之溫乃以衝爲質羊主甚富言不欲爲質幸爲養買徳郎【衝小字】及衝爲江州出射羊主於射堂邊防衝識之謂曰我買徳也遂厚報之衝性儉素常浴後其妻送以新衣衝怒促持去其妻曰衣不經新何緣得故衝笑而服之

桓字敬道大司馬溫孽子其母馬氏嘗與同軰夜坐月下見流星墜銅盆中如二寸火珠冏然明淨競以瓢接取獨馬氏得而吞之若有感遂娠及生有光照室占者曰此兒生有奇輝宜字爲天宣武嫌其三文復字爲神靈寶猶復同三旣嘆重前卻減神一字名靈寶南郡被召作洗馬泊船荻渚王大【王大忱小字也】服散已小醉往看桓爲設酒【或云忱字佛大】王不能冷飲顧左右令溫酒來以手巾掩淚王求去因謂王曰犯我家諱何預卿事王嘆曰靈寶故自逹【語林日不立忌日止立忌時其逹而不拘皆此類也】桓循少爲所侮每言論常鄙薄之循深以爲憾及將簒循請於母庾夫人計襲庾曰靈寶視我如骨肉忍相圗耶循乃止【循小字阿厓】

劉毅字希樂彭城人破桓以功授都督淮南五郡軍事豫州刺史封南平郡開國公都督宣城軍事初桓在南州起齋悉畫盤龍號盤龍齋毅小字盤龍至是居焉

桓石虔小字鎭惡豁之子有材幹趫防絕倫從父在荊州於獵圍中有猛獸被箭而伏諸督將素知其勇戱令拔箭獸跳石虔亦跳髙於獸獸伏復拔一箭以歸有患瘧者呼石防來疾者多愈【虔年十八九未被舉童幹常呼爲鎭惡郎】

禇爽字茂河南人太傅裒之孫祕書監歆之子太傅謝安見其少嘆曰若期生【爽小字】不佳我不復論事及長果俊邁有風气好老子當世榮譽弗之屑也惟與殷仲謀交善遷中書郎義興太守

王忱字元達坦之子王恭隨父蘊在防稽王大【忱小字】都來拜墓恭暫往墓下看之二人素善遂十餘日方還父問何故多日對曰與阿大語蟬連不得歸因語之曰恐非爾之友中乖愛好後爲王緒所間終成怨隙果如其言

司馬太傅爲二王題目曰孝伯亭亭直上阿大羅羅淸疎王恭始與建武甚有情後遇袁恱之閭遂致疑隙然每有興防故有相思時恭常行散至京口射堂於時淸露晨流新桐初發王因嘆曰王大故自濯濯王恭從防稽還王大看之見其坐六尺簟因語恭曰東來故應有此物可以一領與我恭無言及王大去後舉所坐簟送之旣無餘席便坐薦上大後聞甚驚曰吾本謂卿多故求取對曰大人不悉恭恭作人無長物

王澄字平子髙風不羣曠逹獨傲每聞玠談名理輙絕倒人曰衛玠談道平子三倒後王惇爲大將軍鎭豫章玠避亂投惇與之談彌日信宿惇曰昔王輔嗣吐金聲於中朝此子復玉振於江表微言之緒絕而復續不悟永嘉之末復聞正始之音阿平【澄小字】若在當復絕倒矣

王衍嘗爲天下人士題目曰阿平第一子嵩【庾敳】第二處仲宜第三【王惇】王孝伯【恭字】問王大曰阮籍何如司馬相如王大曰阮籍胸中壘塊故須酒澆之王佛大笑曰三日不飲酒便覺形神不復相親

謝遏夏日常仰臥謝公淸晨卒來不暇著衣跣出房外躡履問訊公曰汝可謂前倨後恭也謝太傅未冠時始出詣王長史蒙與淸談良久去後苟子【王修小字】問曰向客何如尊長史曰向客亹亹風采逼人【修字敬仁蒙之子】

許掾少時人以比王茍子許大不平後因會稽西寺講王理遂屈僧意在瓦官寺中王茍子來與共語使者唱禮便謂王曰聖人有情否王曰無重問聖人如柱耶王曰如籌算耳𨿽無情運之者有情意曰誰運聖人也茍子不得答而去

庾統字長仁衞將軍懌之子也少有令名仕至潯陽太守簡文目庾赤玉省率除理謝仁祖常云庾赤玉胸中無宿物【統小字赤玉】王坦之弱冠與郗超俱有重名時人爲之語曰盛徳絕倫郗嘉賔江東獨步王文度嘉賓超小字【超字景興髙平人司空愔之子】超少有才气超世邁俗常檢語曰大才槃槃謝家安盛徳日新郗嘉賔桓公語曰嘉賔阿源【殷浩字巨源小字阿源】有徳有言向使便作令僕足以儀刑百揆朝廷用違其才耳嘉賔欽崇釋道安徳問餉米千斛修書累紙意寄殷勤道安答云損米彌覺有待之爲煩

郗嘉賔書與袁虎【寵小字】戴安道謝居士云恆任之風當有所引耳以無常以此激之

範啟與嘉賔書曰子敬舉體無饒縱掇皮無餘潤郗答曰舉體無餘潤何如舉體非眞也範性矜假多煩嘲之郗融小字倉融卽嘉賔弟也郗司空拜北府【舊徐督以束爲稱晉氏南遷徐州刺史王舒加北中郎將北府之號自此起】王黃門【徽之字子猷】詣郗門拜云應變將略非其所長驟詠之不已郗倉謂嘉賔曰公今拜子猷言殊不遜深不可容嘉賔曰此是陳壽作諸葛亮評人以汝家比武侯復何所言

王臨之字仲產僕射彪之子位至東城太守王右軍曰我家阿林【臨之小字】淸章太出

郗恢字道小字阿乞王子猷詣郗雍州郗在內見有防云阿乞那得物勅左右送還家郗出覓之曰向有大力者負之而趨郗無忤色

王胡之子循齡淸約以風操自居才器率眾舉有秀悟小字阿齡謝太傅語劉長卿曰阿齡於此事欲大屬劉曰亦名士之髙操者也

王蘊恭之父也小字阿興世稱苟子秀出阿興淸和王珣字元琳小字法防一云阿瓜謝公領中書監王東亭有事應同上省王后至坐促王謝𨿽不通太傅猶斂膝容之王神意甚閒暢謝公傾目還謂劉夫人【安娶沛國劉耽女字安國眞長之妹】曰向見王瓜故自未易有𨿽不相關正自使人不能已王瑉字季琰珣之弟子小字僧珍有才藝善行書名出凡流故有語曰僧珍難爲兄法防難爲弟累遷侍中中書令王大爲吏部嘗爲選艸臨當奏王僧珍來卽出視之僧珍得便以己意攺所選者近半主人甚以爲佳卽冩更奏

僧珍謝車騎共集王小奴許小奴【小奴小字】僧珍舉酒勸謝云奉使君一觴【言曽爲徐州故云使君】謝曰可爾僧珍勃然起作色曰汝故吳興溪中釣碣耳何敢侜張【叔父曽在吳興少時從之逰王瑉故云】謝徐撫掌而笑曰衛君珎殊不肅省乃淩上國

提婆初至【僧伽提婆罽賔國人姓瞿曇氏】爲王東亭第講阿毗曇【晉言無此法也】始發講才半僧珍便云都已曉卽於坐分數四有意道人便就余屋自講講竟東亭珣問法門道人曰弟子都來未解阿珍那得已講所得云何尢狙也【尢狙不可解】

吳孫權步夫人臨淮陰淮陰以美麗得幸生二女長曰魯班字虎前配周瑜子循後配全琮少曰魯育字小虎前配朱據後配劉纂

孫休字子烈權第六子卽位立子爲太子乃下詔曰人之有名以相紀別長爲作字憚其名矣禮名子欲令難犯易避今爲四男作名字太子名【音如湖水灣瀬之灣】字【音如迅令之迅】次名【音如兕輗之兕】字【音如首之】次名壾【音如艸葾之�】字昷【音如舉物之舉】次名【音如裒寛大之裒】字焚【音如擁特有所之特】此都不與世所用同故鈔舊文今造此字旣不相配又字但一庶易避也普告天下咸使聞知【此名之奇怪故附於此】

孫亮字子明權少子權薨卽尊號亮有愛姬四人皆振古絕倫一名朝姝二名麗居三名潔華四名洛寶又作綠琉璃屏風甚薄而徹每月下淸夜舒之使四姬坐屏風內而外望之如無隔惟气不通耳爲四姬合四气香皆異國所出香气在衣歷年彌盛百濯不歇因名百濯香聞曰大略全是故未嘗有精覈耳

王恬字敬豫小字阿螭少好武不爲文公所重丞相每見長豫【恱字】則喜見敬豫則瞠阿螭璽爲中興第一謝公嘗與謝萬共出西過吳阿欲相與萃王恬所【恬時爲吳郡】太傅曰恐汝不必酬汝意不足爾萬猶苦要太傅堅不廻萬獨往坐少時王便入內謝殊有忻色以爲厚待已良久乃沐頭散髮而出亦不坐仍據胡牀在中庭曬頭神气傲邁無相酬對意萬於是乃還未至船乃逆太傅曰阿螭不作璽

王彭之字安壽小字虎防彪之字叔武小字虎犢皆彬之子彪之年二十鬢皓白時人號爲生白髮爲會稽內史豪右斂手是時桓溫廢海西公百寮莫知所爲彪之謂溫曰取霍光傳來禮度儀注定於須防嘆曰元彪不當如是也

王右軍在南丞相與書每嘆子侄不令云虎防虎犢還其所知

王司州【胡之】嘗乘雪往王螭許司州言气有小相忤逆於螭螭便作色不怡司州覺惡便舉牀就之持其臂曰汝詎復與兄老計也螭撥其手曰冷如鬼手彊來捉人臂

王文度弟阿智【王度之小字】不翅年長而無人與婚孫興公有一女小字阿桓亦僻錯又無嫁娶禮綽因詣文度求見阿智旣見便揚言此定可殊不如所傳那至今未婚我有一女但吾寒士不宜與卿計文度欣然而啟藍田述【述文度父名也】驚喜成婚女之頑嚚更過阿智文度爲桓公長史桓爲兒求王女王許諾咨藍田旣還藍田愛念文度𨿽長大猶抱膝上文度因言之述大怒排文度下膝曰兵那可嫁女與之文度還報雲家中得婚處桓曰吾知矣此尊府君不肯耳後桓女遂嫁文度兒王氏譜坦之子愷娶桓第二女女字伯子愷仕至丹陽尹

庾翼字稚恭爲荊州臨終自表以子園客【庾之字仲直小字】自代朝廷慮其不從命未知所爲乃共議桓溫劉恢曰使伊去必能克定荊州恐不可復制後果如恢言

桓伊字叔夏譙國銍人父景防將軍伊少有才藝善音律爲劉恢王蒙所知有蔡邕柯亭笛常自吹之王徽之赴召亰師泊舟於靑溪側伊素不與徽之相識伊於岸上過船中客稱伊小字曰桓王也徽之使人謂伊曰聞君善吹笛試爲我一奏伊時貴顯素聞徽之名便下車踞胡牀作三調弄上車便去主客不交一言一云字子野也桓公問子野謝安石知萬石必敗何以不諫子野曰固當出於相難桓作色曰萬石橈弱凡才有何顏難犯【桓野每聞淸歌輙喚柰何謝公聞之曰子野可謂一往有深情】

桓嗣字祖恭衝之子也小字豹奴人或謂之桓豹奴是王丹陽【王混】外甥形似其舅桓甚諱之宣武云不恆似時似耳恆似是形時似是神桓愈不恱

桓允素輕桓崖【桓修小字】家在亰下有好桃連就之遂得佳者與殷仲文書曰徳之休明肅愼貢其楛矢如其不爾籬壁間物亦不可得

陶範字道則侃第十九子諸子中最知名王修齡嘗在東甚貧乏陶胡奴【範小字】爲烏程令送一舟米遺之卻不肯取直答語王修齡若饑自當就謝仁祖索不須陶胡奴米

袁宏始作東徵賦都不道陶公胡奴誘之狹室中臨以白刄曰先公勲業如是君作東徵賦云何相忽略宏窘蹇無計便云我曽大道何以云無因語曰精金百鏈在割能斷功則治民職思靖亂長沙之勲爲史所讚

江敳字仲愷濟陽人父彪僕射敳歷黃門侍郎禦驃騎諮議王恭請盧奴【敳小字】爲長史晨往詣江江猶在帳中王坐不敢卽言良久乃得及江不應直呼人取酒自飲一椀又不與王王且笑且言

後趙石季龍殺勒子僣位大饗羣臣於太武殿佛圖澄吟曰殿乎殿乎棘子成林將壊人衣季龍令發殿石下視之有棘生焉諸石後爲冉閔滅略盡閔小字棘奴

石季龍立子爲太子字大淵少而雄慧帝深愛之及爲嗣每顧左右曰馬家父子兄弟自爲殘滅若其不然吾豈有今日如我當有殺阿防理乎防小字及邃總百揆荒耽酒色驕恣無道不堪儲嗣乃廢爲庶人防及張妃男女共六人其夜賜死合一棺埋之

前燕慕容衝初苻堅之滅慕容暐衝妹爲淸河公主年十四有殊色堅納之衝年十二有龍陽之姿堅又幸之長安歌曰一雌復一雄雙飛入紫宮咸懼爲亂王猛切諫乃出衝長安又謡曰鳯凰鳯凰止阿房堅曰鳯凰非梧桐不棲非竹實不食乃各植數千株於阿房以待之衝小字鳯凰是終爲堅賊入止阿房後衝進攻長安堅登城責之曰爾軰羣奴止可牧牛羊何爲送死衝曰旣厭奴苦取爾見代衝竟僣位於阿房前

秦苻生之嗣僞位酷暴夜對侍婢曰阿法【淸河王小字】兄弟亦不可信明當除之是夜淸河王苻法夢神人告之曰旦將禍集汝門先覺者可以免之寤而心悸防婢來告乃率壯士數百人潛入雲龍門苻堅率麾下鼓噪生猶昏睡堅眾旣至引置之別堂廢之爲越王俄而殺之苻堅字永固一字文玉小字肩頭祖洪父雄伯父防西入關夢天神使者赤冠朱衣拜肩頭爲龍驤將軍防因爲壇於曲沃以授之防泣謂堅曰汝祖昔受此號汝爲神明所授可不勉歟苻生旣殘虐無度堅殺之遂僣號秦王

後涼呂纂字永緒光庶子殺光長子紹僣卽尊號有若畨太守呂超擅伐鮮卑思盤纂見超曰胡奴卿恃兄弟恆欲欺吾耶要當腰斬然後天下定超頓首謝曰不敢纂引超及諸州臣燕扵內殿呂隆屢勸纂酒遂至昏醉超取劍擊之洞胸奔於宣徳堂將軍魏益多人斬纂首以狗初纂與沙門羅什棋殺什曰必殺爾乃止答曰爾難殺我我則必殺爾也於是纂竟被殺其言驗矣

天水太守史稷暴疾而死五旬乃蘇云見涼光殿中皆生白瓜至秦使梁熈至熈小字白苽西涼武超王李暠字盛小字長生後立歆字士業盛夢爲涼公領涼州牧代沮渠爲蒙遜所殺士業之未敗也燉煌父老令狐熾家見白頭翁衣祫識曰南風動吹長木胡桐推木中轂言訖不見士業小字桐推至是乃亡

後燕慕容農字厚小字頴慧垂第三子也年九嵗問太史黃紭曰俗稱參辰相見萬人相食各自一宿何爲如是紭曰昔髙辛氏有二子長曰伯閼主辰次曰實沈主參日尋干戈自相徵討後帝不臧使伯閼主辰實沈主參別而離之相見則爭故代傳言然農曰天有定宿以人甄之而成憎愛二子之前參辰云何紭不能對埀深奇之

小名錄卷上

欽定四庫全書

小名錄卷下

唐陸蒙撰

宋髙祖劉裕字徳輿小字寄奴

少帝義符小字車兵武帝長子立二年昏悖太后召羣臣廢帝爲滎陽王

文帝名義隆小字車兒武帝第三子立三十年爲太子劭元凶所殺

孝武帝駿字休龍小字道民文帝第三子討元凶立十一年崩

前廢帝子業小字法師孝武長子殘忍無道湘東王彧廢之在位一年

明帝彧字休炳小字榮期文帝第十一子立七年崩後廢帝昱字徳融小字慧震明帝長子無道淫虐蕭道成廢之

順帝淮字仲謀小字智觀立三年禪位於齊封汝陰王廣陵王義眞字車士爲揚州刺史太后謂帝曰道鄰汝布衣時兄弟宜用爲揚州上曰寄奴於道鄰豈有所惜但揚州根本所寄事務至多非道鄰所了太后曰道鄰年出五十不如汝十嵗兒也上曰車士𨿽爲刺史事無大小皆由寄奴道鄰年長不親其事則於聽不足太后黙然

王愉小字駒晉尙書僕射江右冠族子綏亦有重名以髙祖起自布衣甚忽之裕晚得志悉誅之惟司徒王謐有舊恩𨿽爲桓佐命終保持之不得誅謐從弟湛謂駒無罪義旗誅之此是剪除勝已以絕民望兄桓氏黨阿而名位如此欲求免得乎謐懼奔扵曲阿髙祖迎還復位

劉穆之字道和小字道民髙祖初尅亰城謂何無忌曰急須得一府主簿如何何無忌曰無過劉道民也

劉秀之小字阿秀瑀族叔秀之爲丹陽尹瑀與親故書曰吾家黒面阿秀遂居劉安眾處朝廷不爲多士

王鎭惡祖猛父休五月五日生家以俗忌欲以出繼疏宗猛見曰此非常兒昔孟嘗君以五月五日生兒將興吾門矣遂用爲嗣鎭惡後封博陵侯進號徵虜將軍

向靖小名稱與髙祖諱同攺稱小字今傳稱向彌是也蔡廓常器其小子與親故書小兒四嵗神器似可不入非類不與小人逰故以興宗爲之名興宗爲之字褚渾之小字佛佛髙祖以舊功愛之會稽郡偶缺朝議欲蔡廓爲之髙祖曰彼自是蔡家佳兒千我何事不如與禇佛佛

傅亮秉政將拜蔡廓爲吏部尙書因傅隆問廓廓曰若以選事悉付我我則爲之不然卽不拜亮語徐羨之曰黃門郎以下當盡委於蔡羨不復措手矣以上則共參同異廓曰我不能與徐幹木【羨之小字】署紙尾遂不拜吏部黃紙案吏部尙書與錄尙書連名故廓云署紙尾

劉敬宣爲靑州都督諸葛長民招以同叛敬宣遂遣使呈髙祖曰阿壽【敬宣小字】正謂不負我也

謝述與劉湛爲異常之交湛羙甚有風度謂人曰我見謝道兒未嘗足【道兒述小字】

謝靈運小字客兒初錢塘杜明師夜夢中向有人來入館是夕卽靈運生於會稽旬日而謝亡其家以子難得遂送靈運於杜治養之十五方還郡故名曰客兒【明師名昊字不恭性敏悟宗事正一少參天師治錄陸納爲尙書年三十患創昊爲奏章延至七十】

袁粲字景倩父灌早卒祖母哀其防孤名之曰湣孫有風操著妙徳先生傳以續嵇康髙士傳敏孫少慕茍奉倩爲人乃白太祖字景倩

始興王濬字休明將產之夕有鵩鳥鳴於屋上巫蠱事發上謂潘淑妃曰太子圖富貴更是一理虎頭【濬小字也】復如此非思慮所及汝母子豈可一日無我也皆賜死

謝防父思武昌太守從叔峻無子峻以微爲嗣本名宻犯所繼內諱故以字稱與族子靈運瞻曜並以文義賞防居烏衣巷同逰叔父混敬賞之嘗曰阿逺【瞻小字】剛而負气阿客博而無檢阿多【曜小字】恃才而持操不篤宣明【晦小字】自知而納善不周設復功濟三才終亦以此爲恨至如防子吾無間然

王微字景瑯琊人也善屬文能書畫爲吏部郎弟僧謙亦有才幹爲太子舍人遇疾防躬自處治而謙服藥失度遂卒微深自咎恨發疾不治哀痛不已以書告靈曰吾素好醫術不能使爾得全又尋思不精至使枉遇痛酷柰吾罪何阿謙何圖至此誰復視我誰復憂我他日寶吝三光割嗜好以祈年今也惟速化耳後謙四十日卒

謝靈運解職東歸惠連防有才悟而輕薄不爲父方明所知靈運去永嘉還始寧時方明爲防稽郡靈運見惠連大相知賞何長瑜教惠連讀書亦在郡靈運又以爲絕倫謂方明曰阿連少悟如此而尊以常兒遇之何長瑜當今仲宣飴以下客之食尊旣不能禮賢宜以長瑜還靈運遂載之而去

劉湛字仁小字班虎太祖自豫州長史徴爲太子詹事時彭城王義康權傾中外湛與推崇之無復人臣禮上稍不平湛初入朝夕引接不夕不出晚節上意稍離而接遇不攺上嘗謂所親曰劉班初自西還吾嘗防日早晚慮其當去比入朝亦看日早晚慮其不去遷丹陽尹竟伏誅殷景仁與湛俱爲太守任遇初相欵洽後漸猜隙義康専權而湛昔爲上佐以舊情自結傾黜景仁義康盡屬湛諸人附欵無復至殷氏門湛黨劉敬文父成未悟其機詣景仁求郡敬文遽往謝湛曰老父悖耄遂就殷鐡求郡有負生成闔門慚懼其姦諂如此阿鐡景仁小字

範煜字蔚宗父泰母如厠產之額爲磚所傷故小字防而徐湛之小字仙僮初魯國孔熈先有異才爲散騎常侍以父黙之受義康恩欲伸報徳又以範煜不得志因煜外甥謝綜結煜湛之爲丹陽尹悉約太子送南平王鑠出鎭於虎帳崗祖道日作亂而差互不得發湛之乃上表發之且以自明及収入獄煜隔壁遙問綜曰始被收時疑誰所告綜曰不知曄曰徐仙僮也悉伏誅

魯爽小字女生祖宗之南陽郡公宗之子軌一名象齒卽爽之父也爽少有武藝弟秀字天念才力過爽建安中義宣謀反戰飲酒過度敗斬之

劉南陽泹陽人本字拗胡以其顏面拗黒似胡及長乃單爲胡出牙郡將捷口善處分稍至隊主蠻甚畏之小兒啼怖之曰劉胡來便止

陶潛字元亮一字淵明集載責子詩云白髮披兩鬢肌膚不復實𨿽有五男兒總不好紙筆阿舒已十二懶惰故無匹阿宣行志學而不好文術雍端年十三不識六與七通子垂九齡但覓梨與栗天運茍如此且進杯中物又載與儼等疏云告儼俟份修等云云又有命子詩云三千之罪無後爲急我誠念哉呱聞爾泣卜云嘉日占亦良時名汝曰儼字汝求思按此儼卽阿舒也

鮑照字明逺妹字令暉有才思亞於明遠著香茗賦集行於世

齊髙帝名道成字紹伯小字鬭將世祖皇帝熈字宣逺太祖長子生於建康靑溪宅其夕陳孝後劉昭後同夢龍據因小字曰龍兒初髙祖在府夢著屐上太極殿三人從一人武帝一人明帝一人張天地圗而不識意言是梁太祖子弟及踐阼常與梁太祖宻晏謂曰我辛苦得天下而祚不傳孫我死龍子當得【龍兒也】龍子死當屬阿度【度也】此後當還卿子

郁林王昭業字文尙文惠太子長子小字法身文惠薨立爲皇太孫美容止好書世祖勑皇孫手書不得妄出意貴重之嘗呼爲法身坐之重幄別撫問卽位不君以罪廢

髙宗明皇帝鸞字棲景始安王道生子小字度自宣城王卽位

文惠太子長懋字云喬世祖長子小字白澤

前湘州刺史王蘊太后兄弟有膽力以父楷名宦不達將欲自奮每撫劍曰龍泉太阿汝知我者叔父景文曰阿答滅我門戶蘊答曰與童烏貴賤覺異童烏景文子絢小字阿答蘊小字後與劉康粲謀反死

王琨祖薈【音衛】將軍父懌不慧初不爲娶家以獠婢侍之生琨遂名昆侖懌後娶南陽樂女無子攺名琨立以爲嗣性淸愼官至侍中

長沙威王晃字宣明太祖第四子有武力太祖愛之臨崩以晃屬世祖晃愛武飾罷徐州還私載數百人仗還都爲禁司所覺棄之江水世祖大怒豫章王嶷禦前稽首涕泣曰晃罪誠不足宥陛下當憶先朝念白象上亦垂泣舎之白象晃小字

武陵昭王曄字宣照太祖第五子母羅氏以罪誅曄見愛世祖卽位曄數以言語忤防世祖嘗幸豫章王嶷東田宴諸王獨不召曄嶷曰風景殊美今日甚憶武陵上乃令呼之曄善射屢發命中顧四座曰手如何上神色甚怪嶷曰阿五常日不爾今日可謂仰借天威帝意乃釋阿五曄小字

鄱陽王鏘字宣韶太祖第七子有寵於世祖鏘雍容得物情上爲鬰林心疑髙宗諸王問訊獨畱鏘問曰鸞於法身【鬰林小字】何如鏘曰臣鸞於宗戚長且受寄先帝臣等年皆少朝廷之幹惟鸞一人願陛下無以爲慮鬰林退謂徐龍駒曰我欲與公共計取鸞公旣不同我不能獨辦且復少聽郁林爲髙宗所廢鏘竟不知初髙宗東府權勢稍異鏘每常屣履奉迎鏘語及家國言淚俱下鸞以此推信之鏘竟被害

東昏侯潘淑妃小字玉兒帝爲潘起神仙永壽玉殿鑿爲蓮花貼地上令潘妃行曰步步生蓮花常市琥珀釵一隻直百七十萬

劉瓛字子珪沛郡相人晉丹陽尹惔六世孫少篤學博通五經聚徒教授常有數千性至孝祖母病疽經年手持膏藥潰指皆爛母孔氏甚嚴明謂所親曰阿稱【瓛小字】便是今世曽子諡貞簡先生

王思逺晏之從弟父羅云平西長史有節操竟陵王子良薦爲吏部尙書郎初髙宗廢立之際晏預其謀思遠謂晏曰兄蒙世祖厚恩今一旦贊人如此事彼或以計相須兄將來何以自立若及此引決猶可後悔無及晏不納及髙宗卽位拜驃騎爵爲王遙光勸除之晏集防子弟謂思防曰隆昌之末阿戎勸吾自裁若從其語豈有今日思遠遽應曰如阿戎所見猶未晚耳晏竟誅思逺遷侍中【阿戎逺小字】

廬陵王子卿小字鳥熊世祖第三子出爲南豫州刺史帝謂司徒竟陵王子良曰鳥熊癡如熊不得天下第一人行事無以厭一州旣而曰吾思得其人矣乃使陸惠曉爲長史行事臨別帝問惠曉曰卿何以輔廬陵王惠曉對曰靜以修身儉以養性靜則身不擾儉則民不煩𨿽庸者猶當知勉況廬陵以帝子之尊耶帝大悅

袁彖字偉才陳郡夏陽人父覬武陵太守少有風气好屬文談舉秀才歷諸王府參軍不就覬臨終與兄顗書曰史公才識可喜足懋先基彖有孝節累遷侍中史公彖小字彖形體充腴有異於眾每從車騎射雉郊野數人推扶乃能徒步

張衝字思約吳人衝出繼伯父景徹景徹字樝父邵小字梨宋文帝戱景徹曰樝何如梨徹答曰梨是百果之宗樝何敢及

張敬兒南陽冠軍人也父醜爲郡將母常在田捃拾困極乃臥於瀆間夢有物如犬子頭有角抵之因感而有娠故小字狗兒宋明帝以其名鄙攺焉年少便馬有膽气好射虎發無不中累以軍功爲南陽守斬桂陽王休範遷雍州刺史驍騎將軍封襄陽侯狗兒後更名敬而不肯出官嘗居南保村中與居民不異敬兒竟爲世祖所誅

巴東王子向爲荊州刺史直閣將軍董蠻奴粗有气力子向要與同行蠻奴曰殿下癲如雷敢相隨乎子向笑曰君敢出此言亦復奇癲上聞而不恱曰人名蠻奴復何容得蘊借乃攺名仲舒

梁武帝衍字叔達小字練兒

簡文帝諱綱字世讚髙祖第三子小字六通

元帝諱繹字世誠髙祖第七子小字七符

敬帝方智字惠相世祖第九子小字法眞

昭明太子統字徳施髙祖長子母曰丁貴嬪小字維摩蕭藻字靖藝少立名行志操淸潔善屬文好古體詩髙祖每曰子弟並如迦業吾復何憂累遷尙書左僕射【迦業統小字】

豫章王綜初綜母吳淑媛本齊東昏宮人復爲髙祖所幸生綜媛嘗私謂綜曰我齊宮懷汝入梁七月而生實永元遺體綜深信之宻有異志及爲南徐州刺史有練樹並令斫伐之以髙祖名練故也竟以彭城降於索虜

馬仙琕字靈馥小名仙婢長乃攺名仙琕善爲將與士卒同勞苦居無帷幕衾屏與廝養最下者同

任昉字彥升樂安人文章之美冠絕一時官至太常昉有四子東裏西華南容北叟並無學術墜其家業劉孝標見昉諸子流離不能自振平生舊交莫有収防者西華冬月著葛帔練裙路逢峻峻惕然矜之乃廣朱公叔絕交論到漑見其論抵幾於地終身爲恨

栁仲禮小字申子故庾信哀江南賦云申子奮發勇气咆勃實惣元戎身先士卒冑落魚門兵塡馬窟累犯通中頻遭刮骨功業夭枉身名埋沒【栁於淸塘一戰遭重創至於城防不時復戰】

謝覽弟舉與王筠王泰俱有令名時人爲之語曰王有養矩謝有覽舉養矩筠泰小字也

劉孝綽字孝綽防聰敏能屬文舅王融深賞異之每言曰天下文章若無我當歸阿士阿士綽小字也父繪友人任昉沈約範云等皆造之官至祕書監綽少有盛名仗气負才多所淩忽詞藻爲當時所宗每作一篇朝成暮徧傳冩絕域綽弟侄羣從七十人皆善文近古未之有也有三妹嫁王叔英張乘徐悱皆有才學悱妻尢爲淸防也昭明太子好文士常逰晏圃執王筠袖撫孝綽肩曰可謂左挹浮丘袂右拍洪崖肩其見重如此

羊偘字祖忻少瑰偉身長七尺八寸愛文雅博渉書記關弓至十石嘗於兗州堯廟墻直上至五尋橫行七迹性豪侈善音律自造采蓮歌甚有新致姬妾列侍窮極侈靡有彈箏人名大喜著鹿角爪長七寸舞人張靜婉腰圍一尺六寸時人咸推能掌上舞又有孫景玉能反腰帖地銜得席上玉簮大同中魏使楊裴同宴賔客三百餘人食器皆金玉奏三部女樂至夕侍女百餘人皆執金花燭偘不飲酒而好賔逰終日獻酬同其醒醉

陳髙祖霸先字興國小字法生吳興長興人漢太丘長寔之後也

廢帝伯宗字奉業小字藥王世祖長子也仁弱無人君體太后廢爲臨海王

宣帝頊字紹世小字師利始興王第二子身長八尺二寸手埀過膝嘗張燈夜寢見者乃是大龍無不驚走避於他室世祖踐阼封安成王及廢帝乃卽帝位梁大同二年元帝徴髙祖入侍累遷中書侍郎永定二年襲封始興王十四年崩遺制以瓦器寧顯陵廟號髙宗

後主叔寶字元秀小字黃奴宣帝長子立而嗜酒賦詩不卹國事工文爲長夜之飲常在庭任用中書舎人沈客卿等又起臨春結綺望仙三閣華麗侈靡自古未有隋晉王入臺城百萬之眾不戰而亡

司馬暠字文叔河內溫人也防有至性十二丁內艱水漿不入口殆將一旬梁帝見暠羸瘦謂其父子產曰昨見羅兒傷其憔悴使人惻然便是不墮家風有子矣羅兒暠小字

徐陵字孝穆摛之子防聰敏善屬文爲兒時沙門寶志見之驚曰天上麒麟何因至此因小字僧恱陵母臧氏嘗夢五色云化爲鳯集左肩上已而誕陵陵目有靑睛時人以爲聰慧之相自有陳創業文檄及禪授詔策皆陵所作爲一代文宗子份九嵗作夢賦陵見之語所親曰吾防時屬文亦不如此

任忠字奉誠小字蠻奴汝陰人少孤微不爲鄕裏所重及長詭譎多計後累以戰功進鎭南將軍及隋兵入忠出戰敗入見後主啟云陛下惟當具舟檝上流羣臣以死衛后主信之時隋將韓擒虎自新林入忠乃降隨軍入南掖門至長安授開府卒

周文育字景徳義興人本姓項名猛奴居新安壽昌裏年十一能反覆防水中數里跳髙五六尺與羣兒聚戲莫能及者周薈爲壽昌浦口戍主見而奇之乞爲己子請周捨爲制名字命兄子譲教之書計文育曰誰能學此取富貴有大槊耳讓壯之乃教騎射從髙祖破侯景累功爲鎭南將軍

陳子髙防稽人世祖時爲吳興守髙年十六爲總角容貌美麗狀似婦人世祖見而問之能事我乎髙許諾本名蠻子世祖攺命今名執備身刀世祖寵之

後魏元父字伯擕小字長義父妻林太后之妹太后臨朝以父妹夫除通直郎常侍妻封馮翊君拜女侍郎父以此意勢日盛遷侍中加領軍旣在門下兼總禁軍深爲太后所信太傅淸河王澤親賢輔政後太后寵稍薄因解侍中除名初咸陽王禧以逆見誅子樹奔梁梁封爲鄴王又叉擅權樹乃遺魏公卿書曰元叉本名夜叉元羅本名羅剎夜叉羅剎此鬼食人非遇黒風事同飄墮嗚呼魏景罹此二災昆季此名必能噬物未防有人告義謀叛得其手書並賜死

防雅字伯度小字黃頭廣平任人也太武時與渤海髙允俱知名徴拜中書博士雅性剛戇好自矜誕淩躐人物髙允重雅雅輕允允不以爲恨允將昏邢氏雅勸允昏其族允不從雅曰人貴河間邢不勝廣平防人自棄伯度我自敬黃頭貴己賤人皆此類也

小名錄卷下

