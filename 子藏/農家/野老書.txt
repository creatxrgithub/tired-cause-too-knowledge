野老書玉函山房輯佚書農家書目

目錄

序

上農篇

任地篇

辯土篇

審時篇

序

《野老書》一卷﹐撰人名氏闕。案《漢志農家》有《野老》十七篇﹐注「六國時在齊楚間。」應邵曰「年老居田野﹐相民耕種﹐故號野老。」《隋》《唐志》皆不著錄﹐書佚已久。考《呂氏春秋》載《上農》《任地》《辯土》《審時》四篇﹐家宛斯先生《繹史》云「蓋古農家野老之言﹐而呂子述之。」玆據補錄。書中稱后稷語﹐古奧精微﹐其論得時失時﹐形色情狀﹐洵非老農不能道。以此勞民﹐勸相洵堪﹐矜式宜。呂氏賓客取載多篇﹐與周公月令相輔而行也。歷城馬國翰竹吾甫。上農篇

古先聖王之所以導其民者﹐先務於農。民農非徒爲地利也﹐貴其志也。民農則朴﹐朴則易用﹐易用則邊境安﹐主位尊﹝次易用《呂氏春秋》舊本脫﹐用字﹐據《太平禦覽》卷七十七補﹞。民農則重﹐重則少私義﹐少私義則公法立﹑力專一。民農則其產復﹝《禦覽》復作厚﹐《亢倉子。農道篇》作復﹞﹐其產復則重徙﹐重徙則死處而無二慮。民捨本而事末則不令﹐不令則不可以守﹑不可以戰。民捨本而事末則其產約﹐其產約則輕遷徙﹐輕遷徙則國家有患﹐皆有遠志無居心。民捨本而事末則好智﹐好智則多詐﹐多詐則巧法令﹐以是爲非﹐以非爲是。后稷曰「所以務耕織者﹐以爲本教也。」是故天子親率諸侯耕帝籍田﹐大夫士皆有功業。是故當時之務﹐農不見於國﹐以教民尊地產也。后妃率九嬪蠶於郊﹐桑於公田。是以春秋冬夏皆有麻枲絲繭之功﹐以力婦教也。是故丈夫不織而衣﹐婦人不耕而食﹐男女貿功以長生﹐此聖人之制也。故敬時愛日﹐非老不休﹐非疾不息﹐非死不捨。上田﹐夫食九人。下田﹐夫食五人。可以益﹐不可以損。一人治之﹐十人食之﹐六畜皆在其中矣。此大任地之道也。故當時之務﹐不興土功﹐不作師徒﹐庶人不冠弁﹑娶妻﹑嫁女﹑享祀﹐不酒醴聚眾﹐農不上聞﹐不敢私籍於庸﹐爲害於時也。然後制野禁﹐苟非同姓﹐農不出禦﹐女不外嫁﹐以安農也。野禁有五﹕地未辟易﹐不操麻﹐不出糞。齒年未長﹐不敢爲園囿。量力不足﹐不敢渠地而耕。農不敢行賈﹐不敢爲異事。爲害於時也。然後制四時之禁﹕山不敢伐材下木﹐澤人不敢灰僇﹐繯网罝罦不敢出於門﹐罛罟不敢入於淵﹐澤非舟虞﹐不敢緣名﹐爲害其時也。若民不力田﹐墨乃家畜﹐國家難治﹐三疑乃極﹐是謂背本反則﹐失毀其國。凡民自七尺以上﹐屬諸三官。農攻粟﹐工攻器﹐賈攻貨。時事不共﹐是謂大凶。奪之以土功﹐是謂稽﹐不絕憂惟﹐必喪其米比。奪之以水事﹐是謂鑰﹐喪以繼樂﹐四鄰來虛。奪之以兵事﹐是謂厲﹐禍因胥歲﹐不舉銍艾。數奪民時﹐大饑乃來。野有寢耒﹐或談或歌﹐旦則有昏﹐喪粟甚多。皆知其末﹐莫知其本眞。﹝《呂氏春秋》卷二十六﹞任地篇

后稷曰﹕子能以窐爲突乎﹖子能藏其惡而揖之以陰乎﹖子能使吾士靖而甽浴士乎﹖子能使保濕安地而處乎﹖子能使雚夷毋淫乎﹖子能使子之野盡爲冷風乎﹖子能使槁數節而莖堅乎﹖子能使穗大而堅﹑均乎﹖子能使粟圜糠薄乎﹖子能使米多沃而食之彊乎﹖無之若何﹖凡耕之大方﹕力者欲柔﹐柔者欲力。息者欲勞﹐勞者欲息。棘者欲肥﹐肥者欲棘。急者欲緩﹐緩者欲急。濕者欲燥﹐燥者欲濕。上田棄畝﹐下田棄甽。五耕五耨﹐必審以盡。其深殖之度﹐陰土必得﹐大艸不生﹐又無螟蜮。今玆美禾﹐來玆美麥。是以六尺之耜﹐所以成畝也﹔其博八寸﹐所以成甽也﹔耨柄尺﹐此其度也﹔其耨六寸﹐所以閒稼也。地可使肥﹐又可使棘。肥必以澤﹐使苗堅而地隙﹔人耨必以旱﹐使地肥而土緩。艸諯大月。冬至後五旬七日﹐菖始生﹐菖者百艸之先生者也﹐於是始耕。孟夏之昔﹐殺三葉而獲大麥﹝徐堅《初學記》卷二十七引作「孟夏之山﹐百谷三葉而獲大麥」﹞。日至﹐苦菜死而資生﹐而樹麻與菽﹐此告民地寶盡死。凡艸生藏日中出﹐狶首生而麥無葉﹐而從事於蓄藏﹐此告民究也。五時見生而樹生﹐見死而獲死。天下時﹐地生財﹐不與民謀。有年瘞土﹐無年瘞土。無失民時﹐無使之治下。知貧富利器﹐皆時至而作﹐渴時而止。是以老弱之力可盡起﹐其用日半﹐其功可使倍。不知事者﹐時未至而逆之﹐時旣往而慕之﹐當時而薄之﹐使其民而郤之。民旣郤﹐乃以良時慕﹐此從事之下也。操事則苦﹐不知髙下﹐民乃逾處。種稑禾不爲稑﹐種重禾不爲重﹐是以粟少而失功。﹝同上﹞辯土篇

凡耕之道﹕必始於壚﹐爲其寡澤而後枯﹔必厚其革內﹐爲其惟厚而及﹔缶食者之﹐堅者耕之﹐澤其革內而後之﹔上田則被其處﹐下田則盡其污。無與三盜任地﹕夫四序參發﹐大甽小畝﹐爲靑魚胠﹐苗若直獵﹐地竊之也﹔旣種而無行﹐耕而不長﹐則苗相竊也﹔弗除則蕪﹐除之則虛﹐則艸竊之也。故去此三盜者﹐而後粟可多也。所謂今之耕也﹐營而無獲者﹐其蚤者先時﹐晚者不及時﹐寒暑不節﹐稼乃多菑實。其爲畝也﹐髙而危則澤奪﹐陂則埒﹐見風則﹐髙培則拔﹐寒則雕﹐熱則修﹐一時而五六死﹐故不能爲來。不俱生而俱死﹐虛稼先死﹐眾盜乃竊。望之似有餘﹐就之則虛。農夫知其田之易也﹐不知其稼之疏而不適也﹔知其田之際也﹐不知其稼居地之虛也﹔不除則蕪﹐除之則虛﹐此事之傷也。故畝欲廣以平﹐甽欲小以深﹝《文選。王元長策秀才文》李善注引此深作淸。《亢倉子》作「甽欲深以端」﹞﹔下得陰﹐上得陽﹐然後咸生。稼欲生於塵﹐而殖於堅者。愼其種﹐勿使數﹐亦無使疏。於其施土﹐無使不足﹐亦無使有餘。熟有耰也﹐必務其培。其耰也植﹐植者其生也必先。其施土也均﹐均者其生也必堅。是以畝廣以平﹐則不喪本莖﹔生於地者﹐五分之以地。莖生有行﹐故遫長﹔弱不相害﹐故遫大。衡行必得﹐縱行必術。正其行﹐通其風﹐夬心中央﹐帥爲泠風﹝《文選》注引作「夬必中央﹐師爲泠風。」又引注云「必於苗中央師﹐帥然肅泠風以搖長也」﹞。苗﹐其弱也欲孤﹐其長也欲相與居﹝賈思勰《齊民要術》引居作俱﹞﹐其熟也欲相扶。是故三以爲族﹐乃多粟﹝《亢倉子》作「稼乃多谷」﹞。凡禾之患﹐不俱生而俱死。是以先生者美米﹐後生者爲秕。是故其耨也﹐長其兄而去其弟。樹肥無使扶疏﹐樹磽不欲專生而族居。肥而扶疏則多秕﹐磽而專居則多死。不知稼者﹐其耨也去其兄而養其弟﹐不收其粟而收其秕﹐上下不安﹐則禾多死﹐厚土則孽不通﹐薄土則蕃轓而不發。壚埴冥色﹐剛土柔種﹐免耕殺匿﹐使農事得。﹝同上﹞審時篇

凡農之道﹐厚之爲寶﹕斬木不時﹐不折必穗﹔稼就而不獲﹐必遇天菑。夫稼爲之者人也﹐生之者地也﹐養之者天也。是以人稼之容足﹐耨之容耨﹐據之容手﹝《亢倉子》作「耨之容耰﹐耘之容手」﹞。此之謂耕道。是以得時之禾﹐長禾同長穗﹐大本而莖殺﹐疏穖而穗大﹐其粟圓而薄糠﹐其米多沃而食之彊﹐如此者不風。先時者﹐莖葉帶芒以短衡﹐穗巨而芳奪﹐秮米而不香。後時者﹐莖葉帶芒而末衡﹝《亢倉子》末作小莖﹞﹐穗閱而靑零﹝《亢倉子》閱作銳﹞﹐多米比而不滿。得時之黍﹐芒莖而徼下﹐穗芒以長﹝《亢倉子》穗下有不字﹞﹐摶米而薄糠﹐舂之易﹐而食之不噮而香﹐如此者不飴﹝《禦覽》卷八百四十二作不餲﹞。先時者﹐大本而華﹐莖殺而不遂﹐葉槁短穗﹝《禦覽》作葉髙﹞。後時者﹐小莖而麻長﹐短穗而厚糠﹐小米鉗而不香﹝《禦覽》作米令注云令新也﹞。得時之稻﹐大本而莖葆﹐長禾同疏穖﹐穗如馬尾﹐大粒無芒﹐摶米而薄糠﹐舂之易而食之香﹐如此者不益﹝《禦覽》卷八百三十九益作﹞。先時者﹐本大而莖葉格對﹐短禾同短穗﹐多米比厚糠﹐薄米多芒。後時者﹐纖莖而不滋﹐厚糠多秕﹐﹝廣走﹞辟米﹐不得恃﹝《禦覽》無﹝廣走﹞字﹞定熟﹐卬天而死。得時之麻﹐必芒以長﹐疏節而色陽﹐小本而莖堅﹐厚枲以均﹐後熟多榮﹐日夜分復生﹐如此者不蝗。得時之菽﹐長莖而短足﹐其莢﹝舊訛作芙﹐據《初學記》《禦覽》攺正﹞二七以爲族﹐多枝數節﹐競葉蕃實﹐大菽則圓﹐小菽則摶以芳﹐稱之重﹐食之息以香﹐如此者不虫。先時者﹐必長以蔓﹐浮葉疏節﹐小莢不實。後時者﹐短莖疏節﹐本虛不實。得時之麥﹐禾同長而頸黑﹐二七以爲行而服﹐薄禾羔而赤色﹐稱之重﹐食之致香以息﹐使人肌澤且有力﹐如此者不蚼蛆。先時者﹐暑雨未至胕動﹐蚼蛆而多疾﹐其次羊以節。後時者﹐弱苗而穗蒼狼﹐薄色而美芒。是故得時之稼興﹐失時之稼約。莖相若稱之﹐得時者重﹐粟之多。量粟相若而舂之﹐得時者多米。量米相若而食之﹐得時者忍饑。是故得時之稼﹐其臭香﹐其味甘﹐其气章﹐百日食之﹐耳目聰明﹐心意叡智﹐四衛變彊﹐歹凶气不入﹐身無苛殃。黃帝曰「四時之不正也﹐正五穀而已矣。」﹝同上﹞

