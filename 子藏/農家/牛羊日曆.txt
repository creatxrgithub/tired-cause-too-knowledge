牛羊日曆

﹝唐﹞劉軻撰

大和九年七月一日甲辰﹐貶京兆尹楊虞卿爲虔州司馬。虞卿字師臯﹐祭酒寧之子。弟﹐漢公。兄弟元和中並登進士第。二十年來﹐上撓宰政﹐下幹有司。若黨附者﹐朝爲布衣﹐暮拾靑紫﹔其或能輸金袖璧﹐可以不讀書爲名儒﹐不識字爲博學﹑傳業。乃白居易《六帖》以爲「不語先生。」常曰「人生一世﹐成童之後﹐精气方壯﹐遽能結客交遊﹐識時知變﹐傾心面北﹐事三五要人﹐可以不下牀﹐使名譽若轉丸走阪﹐又何必如老書生輩﹐矻矻於筆硯間﹐暗記六經﹐思溺詩賦﹐發白齒落﹐曾不沾寸祿﹐而饑窮不暇﹖如此﹐豈在讀書業文乎﹖」由是﹐輕薄奔走﹐以關節緊慢爲甲乙﹐而三史六經曾不一面。風俗頹靡﹐波及舉子﹐分鑣竟路﹐爭趨要害﹐故有東甲﹑西甲之說。主司束手﹐公道盡矣﹗其或遇文儒之士﹐則拱默峭揖﹐深作城池﹔其私約束﹐自知不以文學進取﹐有敢出書論文者﹐罰之無赦。常嫉不附己者﹐令其黨赤舌而攻之。輦下謂三楊爲「通天狐」。三十餘年爲朝廷之陰蠹。

敕﹕守明州刺史李宗閔﹐可處州長史﹐馳驛前去。宗閔字損之﹐故宗正卿朔之子。與牛僧孺更相和﹐抽擢私暱﹐廣納貨財﹐幸門大啟﹐而公道喪矣。僧孺外惟簡嘿﹐內多詭詐﹐甚竊當時之譽。辛祕爲考官﹐時以女妻之。有應科目人楊承和﹐當祕爲考官時與登科第﹐中書覆落。承和甚感祕恩。一日乃爲內官以至朱紫﹐祕不之知。元和中﹐祕爲禮官﹐習禮於宣政殿。方與承和相見﹐且曰「座主記得門生否﹖」旣知之曰「老夫不忘也。有一子婿仰累。」承和且言於帝﹐呼爲牛郎。乃罄室相結。元和未﹐僧孺又引三楊與承和結識。穆宗之立也﹐承和有定策之功﹐僧孺預焉。洎承和掌樞密﹐僧孺不數年登臺座。李逢吉惡其爲人﹐常視之﹐咸呼爲「醜座」﹐或爲「太牢」。僧孺乃與虞卿兄弟驅駕輕薄﹐毀短逢吉。又惡裴度之功﹐曾進《曹馬傳》以謀陷害。虞卿又結李宗閔。宗閔之門人盡驅之牛門。此外有不依附者﹐皆潛被瘡痛﹐遭之者謂之「陰毒傷寒」。故京師語曰「太牢筆﹐少牢口﹐南北東西何處走﹗」﹝太牢僧孺﹐少牢虞卿﹞又曰「門生故吏﹐不牛則李。」又曰「醜侯■﹝目農﹞■﹝目農﹞﹝汝江切﹞﹐多用牛裝。」﹝言僧孺取人多取登朝及宗閔之門生。故謂之牛裝﹞及宗閔爲相﹐又引僧孺。凡在宗閔門生﹐𨿽卑亢﹐不周歲皆至大僚。自云「內有奧主。」﹝謂承和也﹞凡在朋黨﹐四十餘人。僧孺新昌裏第與虞卿夾街對門﹐虞卿別起髙榭於僧孺之墻東﹐謂之南亭。列燭往來﹐里人謂之「半夜客」﹐亦號此亭爲「行中書」。裴度大和中再在中書﹐薦引宗閔﹐宗閔旣得志﹐長譖度。度謂人曰「養蝦蟆﹐得水病報。」其附下罔上如此。

十四日丁巳﹐出司封郎中楊漢公爲舒州刺史。寶歷中﹐李願﹐太尉晟之子也﹐早以勛蔭入仕﹐累任方面﹐性甚奢豪﹐而多內寵。晚得一靑衣﹐乃色中之尢者。乃字之曰「眞珠」﹐意取季倫綠珠﹐未臻於此。及願年老﹐眞珠轉名著﹐乃謀於親友曰「匹夫無罪﹐懷璧其罪。願今老矣﹐乃家藏一女寶﹐曾不上聞﹐恐非臣子所宜。如得一善文者﹐若登徒子能狀其妍艷﹐希一表以進﹐吾死無恨矣﹗」其所親乃求表於漢公。漢公辭不能文﹐乃告於虞卿。虞卿欲自圖之﹐曰「須一見﹐俾容態志在一目﹐然後可以操文。」願從之。虞卿一見此姬﹐恍���﹐終不可得。乃語於僧孺﹐僧孺方持國柄﹐且曰「吾能致之﹐亦何必上聞﹗」虞卿曰「願意已決矣。相公若直取之﹐恐不如意。若計取之﹐萬萬得也。」乃薦漢公爲行人曰「是子掉三寸﹐能易人五藏。」僧孺然之。漢公乃往見願曰「竊聞司空欲貢一妓﹐誠有之乎﹖」願曰「然。」漢公曰「竊爲司空危之。」願驚曰「何至危也﹖」漢公曰「今主上春秋鼎盛﹐後宮如西子者數千﹐司空方更一眞珠投之﹐何異擲一米於太倉乎﹖若眞珠承寵上意﹐勢傾六宮﹐必責司空久自寵憐﹐歷年不進之故﹗退思之﹐乃爲司空危矣。」願翻然曰「柰何﹖」漢公曰「大凡尢物必能禍人。眞珠進與不進﹐恐終與司空爲禍。然向外竊知司空欲進此妓久矣﹐一旦罷之﹐人必謂司空惑溺而未能捨也。爲司空計﹐不若別與一人。」願曰「誰可與也﹖」漢公曰「牛相訪求一美色久矣。今司空不過求大鎭﹐冀欲回天心。不若將與牛相﹐牛相得妓﹐司空得鎭﹐不亦可乎﹖」願乃甚悅。乃以眞珠歸於僧孺。漢公遂爲狎客﹐以眞珠爲賞心之具。𨿽公卿候謁﹐四方有急﹐切要一見﹐而終不可得。故京師號虞卿爲「宰相牙郎」﹐蓋由此也。

穆宗不愈﹐宰臣議立敬宗爲皇太子。時牛僧孺獨懷異圖﹐欲立諸子。僧孺乃昌言於朝曰「梁守謙﹑王守澄將不利於上。」又使楊虞卿﹑漢公輩宣言於外曰「王守澄欲謀廢立。」又令其徒於街衢門墻上施榜﹐每於穆宗行幸處路傍﹐或苑內艸間削白而書之﹐冀謀大亂﹐其凶險如此。太牢旣交惡黨﹐潛豫姦謀。太牢乃元和中靑衫外郎耳﹐穆宗世因承和薦﹐不三二年位兼將相。憲宗仙駕至灞上﹐以從官召知制誥。當時宰臣未盡兼職﹐而獨綜集賢史館。兩司出鎭﹐未盡佩相印﹐而太牢同平章事出夏口﹐夏口去節十五年﹐由太牢而加節焉。太牢早孤﹐母周氏﹐冶蕩無檢﹐鄕裏云云﹐兄弟羞赧﹐乃令攺醮。旣與前夫義絕矣。及貴﹐請以出母追贈。《禮》云「庶氏之母死﹐何爲哭於孔氏之廟乎﹖」又曰「不爲伋也妻者﹐是不爲白也母。」而李淸心妻配牛幼簡﹐是夏侯銘所謂「魂而有知﹐前夫不納於幽壤﹔歿而可作﹐後夫必訴於玄穹」。使其母爲失行無適從之鬼。上罔聖朝﹐下欺先父﹐得曰忠孝智識者乎﹖作《周秦行紀》呼徳宗爲「沈婆兒」﹐謂睿眞皇太后爲「沈婆」﹐此乃無君甚矣﹗

