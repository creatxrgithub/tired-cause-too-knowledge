

威王聘朱公問之曰「聞公在湖爲漁父﹐在齊爲鴟夷子皮﹐在西戎爲赤精子﹐在越爲範蠡﹐有之乎﹖」曰「有之。」曰「公任足千萬家﹐累億金﹐何術﹖」朱公曰「夫治生之法有五﹐水畜第一。水畜﹐所謂魚池也。以六畝地爲池﹐池中有九洲。求懷子鯉魚長三尺者二十頭﹐牡鯉魚長三尺者四頭﹐以二月上庚日內池中令水無聲﹐魚必生。至四月內一神守﹐六月內二神守﹐八月內三神守。神守者﹐鱉也。所以內鱉者﹐魚滿三百六十﹐則蛟龍爲之長﹐而將魚飛去﹐內鱉則魚不復去。在池中周繞九洲無窮﹐自謂江湖也。至來年二月﹐得鯉魚長一尺者一萬五千枚﹐三尺者四萬五千枚﹐二尺者萬枚。枚值五十﹐得錢一百二十五萬。至明年得長一尺者十萬枚﹐長二尺者五萬枚﹐長三尺者五萬枚﹐長四尺者四萬枚。畱長二尺者二千枚作種﹐所餘皆取錢﹐五百二十五萬錢。候至明年﹐不可勝稈也。」王乃於後苑治地﹐一年得錢三十餘萬。池中九洲八谷﹐谷上立水二尺。又谷中立水六尺﹐所以養鯉者。鯉不相食﹐又易長也。又作魚池法﹐三尺大鯉﹐非近江湖﹐倉促難求。若養小魚﹐積年不大。欲令生大魚法﹐要須截取藪澤陂湖饒大魚處﹐近水際土沙十數載﹐以布池底。二年之內﹐卽生大魚。蓋由土中先有大魚子﹐得水卽生也。

