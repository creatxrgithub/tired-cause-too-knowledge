

四時纂要

﹝唐﹞韓鄂撰

●目錄

序

春令卷之一

春令卷之二

夏令卷之三

秋令卷之四

冬令卷之五

跋

●四時纂要序

夫有國者莫不以農爲本者家者莫不以食爲本舜禹胝胼神農憔悴后稷播植百谷帝堯恭受四時是以徳邁百王澤流萬世者也復有商鞅務耕織遂成秦帝之基範蠡開土田卒報越王之恥下及相龍狼顧四海蠶食諸侯遂焚詩書欲愚黔首惟種樹之法卜筮之支免升秦坑不藏魯壁故和賢愚共守之道也管子曰倉廩實知禮節衣食足知榮辱誠哉是言也若父母凍於前妻子餓於後而爲彥閔之行亦萬無一焉設此帶甲百萬金城湯池軍無積糧其何以守𨿽有羲軒之徳龔黃之仁民無粒儲其何以知貨殖之術實教化先且商辛之有八荒而國用不足姬昌之王百里而兵食有餘非夫天雨菽粟於周而降水旱於紂蓋不務勸農之術而無節財之方余是以編閱農書搜羅雜訣廣雅爾雅則定其土產月令家令則敍彼時宜采範勝種樹之書掇雀寔試谷之法而又韋氏月錄傷於簡閱齊民要術獘在迃疎今則刪兩氏之繁蕪撮諸家之術數諱

可口��孔子速富則安問陶朱加以占八節之風雲五穀之貴賤手試必成之�酉兮皿�醢家傳立效之方書至於相馬醫牛飰雞彘旣貴博識豈可棄遺事出千門編成五卷𨿽慚老農老圃但冀傳子傳孫仍希好事英賢庶幾不罪於此故因之爲四時纂要云耳

●四時纂要春令卷之一

正月

○正月

﹝正月﹞孟春建寅自立春卽得正月節凡陰陽避忌宜依正月法昏昴中曉心中【日入後二刻半爲昏日出前二刻半爲曉】雨水爲正月中气昏畢中曉尾中凡出行要知昏曉上梁架屋所爲百事莫不順其早晚是以列於篇首實爲切務

○天道是月天道南行修造出行宜南方吉

○晦朔占朔旦晴明無雲而溫不風至暮蠶善而宋賤若有疾風盛雨折木發屋揚沙走石絲綿貴蠶敗而谷不成晦與旦風雨者皆谷貴朔日霧歲饑朔日雷雨者下田與麥善禾黍小熟朔日雨水猛獸見狼如狗朔日立春民不安

○歲首雜占月令占侯圖曰自元日至八日占禽獸一日爲雞天晴气人安國泰四夷來貢二日爲狗無風雨卽大熟三日爲豬天气明朗君安四日爲羊气色和暖無災臣順君命五日爲馬如晴明天下丰稔六日爲牛日月光晴歲大熟七日爲人從旦至暮日色晴朗夜見星辰民安國寧君臣和會八日爲谷如晝晴夜見星辰五穀丰熟其日晴明則所主之物蕃息陰晦則衰耗

○月內雜占是月一日值甲米賤人疫值乙米麥貴人病死值丙四十日旱人安【一云四月】值丁絲綿六十日貴值戊粟麥魚塩貴又旱四十五日值己米貴蠶凶多風雨值庚金銅貴谷熟人多病值辛麻麥貴谷熟值壬米麥賤絹布大豆貴值癸谷傷人病多雨月內甲戌大風從東南來折樹稻熟甲寅庚寅風從西北來亦稻貴幸深卽麥賤午深卽桑貴又常以冬至數至正月上午日滿五十日人食長一日餘一月食少一日卽少一月食此有據朔日溫正月糴賤以十二日占十二月取最風最寒之日爲最貴之月若自一日至五日已來不風雨調和無寒穀賤正月戊寅己卯日小風谷小貴大風大貴在六十日上卯日風從東北來谷三倍貴東來一倍西來賤月內有甲子蠶善而桑貴已日溫麥善丑日溫禾善寅日溫稻善卯日溫豆善此月虹出七月谷貴月蝕粟賤人多災

○立春雜占常以入節日日中時立一丈表竿度影得一尺大疫大旱大暑大饑二尺赤地千里三尺大旱四尺小旱五尺下田熟六尺髙下熟七尺善八尺澇九尺及一丈大水若其日不見日爲上次立八尺表日中時影得一丈三尺七分半宜大豆凡春夏影短爲旱長爲病爲水秋冬短爲旱長爲水霜雷如度卽吉他節準此其日陰者前後十日同占

○占月影十五夜月中時立七尺表影得一丈九尺八尺並澇而多雨七尺善六尺普善五尺下田吉並有熟處四尺饑而虫三尺旱二尺大旱一尺大病大饑又上下弦月色占之靑黑�明主旬有雨黃赤無其雨餘月仿此

○占雲气立春日艮卦用事雞鳴丑時艮上有黃雲气艮气至也宜大豆艮气不至萬物不成應在其衝【衝在七月】朔旦四面有黃雲气其歲大丰四方普熟有靑雲气雜黃雲气有蝗虫赤气大旱黑气大水又朔旦東方有靑气春多雨人民疫白雲八月凶赤云春旱黑雲春多雨黃雲春多土功興南方有赤云夏旱谷貴黑雲靑雲夏多雨白雲夏凶黃雲夏土功興西方占秋北方占冬並準此占之又朔旦日初出時有赤云如霞蔽日蠶凶綿帛貴又四面並有赤云歲猶善但小旱

○占風立春日艮風來宜大豆又熟坤來多寒大豆貴貴在四十五日中兌來疾病巽來多風離來多旱震來霜傷物幹來亦霜害物而谷貴坎來春寒立春以金尢寒大饑而疾立春雨傷五禾春甲乙日必有風雨無風雨人民不耕又朔日風從南來夏糴賤年中旱西來春夏糴貴豆熟東來糴賤北來澇西北來小豆熟又夏糴貴東北來大熟東南來疾疫朔日無風沈陰不見日而溫歲美十倍若大風寒菜甚貴從旦至巳卽正月貴從巳至申卽二月貴從申至酉卽三月貴一日占至三月他皆仿此風悲鳴疾起災深若小小微動葉災輕又旦日至三日已來不風空陰不見日其年大善十倍又月旦決八風風從北方爲中歲東北爲上歲聽都邑人民之聲聲宮則歲美商則有兵徵則旱羽則水角則歲凶【宮吉居中屬土商口開張屬金角舌縮卻屬木羽唇撮聚屬水徵舌拄齒屬火】

○占雷元日雷鳴主禾黍麥大吉正月有雷人民不炊甲子雷主五穀丰稔

○占雨朔日雨春旱人食一升二日雨人食二升三日雨人食三升四日雨人食四升五日雨主大熟如此至七日已來驗也數至十二日直其月占水旱春雨甲子赤地千里五日內霧谷傷民饑朔日霧歲必饑又春三雨甲寅乙卯夏糴貴一倍夏雨丙寅丁卯秋谷貴一倍秋雨庚寅辛卯冬谷貴一倍冬雨壬寅癸卯春谷貴一倍若四時皆雨米一石直金一斤皆以入地五寸爲侯凡甲申風雨五穀大貴小雨小貴大雨大貴若溝瀆皆滿者急聚五穀甲申至己丑已來風雨皆谷貴庚寅至癸巳風雨皆主糴折皆以入地五寸爲侯五月爲麥六月爲黍七月爲粟八月爲菽九月爲谷以此則之假如五月雨庚寅卽麥折錢他月仿此春夏三雨辰虫生三雨未虫死虫生虫死非獨蝗蜚百蔬五果之虫同占

○占六子正月上旬有甲子則雨丙子則旱戊子則虫蝗庚子則凶縱收得半惟壬子丰稔

○地元按師曠曰其年一物先生主一年之侯薺先生主丰葶藶先生主苦藕先生主水蒺藜先生主旱蓬先生主流亡藻先生疾又月所離列宿日風雲占其國然必察大歲所在金穰水毀木饑火旱此其大經也

○占八谷萬物凡八谷各自爲陰陽主一貴一賤稻與小麥爲陰陽黍與小豆爲陰陽粟與大豆爲陰陽此八物一貴一賤常以入節日審察其價上增三下減四先一日後一日亦同占若相貴十四五已上可積百倍又入節之日五穀價下一增三萬不失一期在四十五日中又萬物入市候之人言賤者則聚之百姓棄者急之其貴不過一時皆以數倍矣近則一時【九十日】遠則三時【二百七十日】

○元日備新曆日爆竹於庭前以辟【出荊楚歲時記】進屠蘇酒【方具十二門】造仙木卽今桃符也玉燭寶典云仙木象欝壘山桃樹百鬼所畏歲旦置門前插柳枝門上以畏百鬼又歲旦服赤小豆二七粒面東以虀汴下卽一年不疾病合家悉令服之又歲旦投麻子二七粒小豆二七粒於井中辟瘟又上椒酒五辛盤於家長以獻壽朔旦可受符錄又元日理敗履於庭中家出印綬之子又曉夜子初時凡家之敗箒俱燒於院中勿令棄之出院令人倉庫不虛又縷懸葦炭芝麻稽排插門戶上卻疫癘禁一切之鬼

○上會日七日也可齋戒早起男吞赤小豆一七粒女吞二七粒一年不病又初七日夜俗謂鬼鳥過行人家槌牀打戶技狗耳滅燈以禳之鬼鳥九頭虫也其血或羽毛落人家凶壓之則吉又凡人無子者夫婦同於富人家盜燈盞以來安於牀下則當月有孕矣

○上元日十五日也可齋戒讀黃庭度人經則令人能資福壽

○月內占吉凶地天徳在丁月徳存丙月空在壬月合在辛月厭在戌月殺在丑凡修造宜於天徳月徳月合上取土吉厭殺凶凡藏衣安產婦或一切掩穢事月空上吉修造取土月空吉他月不復編敍取此爲例

○黃道子爲靑龍丑爲明堂辰爲金匱已爲天徳未爲玉堂戍爲司命凡出軍遠行商賈移徙嫁娶吉凶百事出其下卽得天福不避將軍大歲刑禍姓墓月建等若疾病移往黃道下卽差不堪移者轉面向之亦吉

○黑道寅爲夭刑卯爲朱雀午爲白虎申爲天牢酉爲玄武亥爲句陳已上不可犯犯之必有死亡失財劫盜刑獄之事切宜愼之凡用黃道更與天徳月徳月空月合日者用之尢吉若值大歲黑方五鬼將軍並者𨿽云不避亦宜且罷世人尙不欲以威力臨之卽凶神亦不可以天福淩之也他月仿此

○天赦春三月在戊寅吉

○出行日凡春三月不東行犯王方又立春後七日爲往【並立春日數之】不可遠行移徙正月丑爲歸忌不可出行還家嫁娶埋葬立春前一日並癸亥日正月六日七日二十日是窮日寅日爲天羅亦名往亡土公不可遠行動土傷人凶晦朔亦忌出行

○臺土時正月每日禺中巳時是行者往而不返

○四殺沒時四孟之月用甲時寅後卯前丙時已後午前庚時申後酉前壬時亥後子前已上四時鬼神不見可爲百事架屋埋葬上官並宜用之

○諸凶日子爲狼籍已爲天剛亥爲河魁不可爲百事嫁娶埋葬尢忌他月仿此辰爲九焦又爲九空不可種蒔上官求財爲坎坷丑爲血忌不可鍼灸出血子爲天火巳爲地火不可起造種蒔

○嫁娶日求婦成日吉天雄在寅地雌在午不可嫁娶新婦下車壬時吉此月生男不可娶四月十一月生女害夫大凶是月納財火命女宜子孫水命女吉木命女自如土命女凶金命女孤寡是月納財壬子癸卯壬寅乙卯吉是月行嫁卯酉女吉丑未女妨夫寅申女自妨辰戌女妨父母巳亥女妨舅姑子午女妨首子媒人又天地相去日戊午己未庚辰五亥不可嫁娶主生離又春甲子乙亥害九夫又陰陽不將日丙寅丁卯丙子丁丑己卯丁亥己丑庚寅辛卯己亥庚子辛丑辛亥已上十三日不將日嫁娶吉

○喪葬此月死者妨寅申巳亥人不可臨屍凶斬艸丁卯辛卯癸卯乙卯壬子吉殯壬子吉葬壬申癸酉壬午丁酉丙申丙午己酉辛酉吉

○推六道死道甲庚天道乙辛地道乾巽兵道丙壬人道丁癸鬼道坤艮地道鬼道葬送往來吉天道人道嫁娶往來吉他月仿此

○五姓利年宮姓丑未巳午申酉年吉商子亥申酉年角寅卯子亥年吉徵寅卯巳午丑永年羽申酉子亥寅卯年吉五姓用月日時同此

○起土飛廉在成土符在丑月刑在已大禁北方地囊庚子庚午已上地不可起土修造凶日辰亦避之吉寅爲土公月福徳在酉取土吉月財地在午此黃帝招財致福之地若起屋令人得財大富疾者愈系者出如不起造卽掘其地方圓三尺取土泥屋四壁令人富出金匱訣

○移徙大耗在申小耗在未五富在亥五貧在巳貧耗日移徙往其方立致亡財口五富日吉余具出行門

○架屋日甲子乙丑丙子戊寅辛巳丁亥癸巳己亥辛亥辛卯己巳壬辰庚午庚辰庚子乙巳丙午已上架屋吉

○禳鎭正旦元日以鵲巢燒之著廁辟矢又廁前艸月初上寅日燒中庭令人一家不著天行月三日買竹筒四枚置家中四壁上令田蠶萬倍錢財自來十五日以殘餻糜熬令焦和谷種﹣種之辟虫月內甲子拔白晦日汲井花水服令髭發不白元日取五辛食之令人開五臟去伏熱元日取小便洗腋下治腋气大效四日淩晨拔白永不生神仙拔白日他月仿此【拔白髭發】八日沐浴去災禍神仙沐浴日

○禳鼠日此月辰日塞穴鼠當自死又取前月所斬鼠尾於此月一日日未出時家長於蠶室祝曰制斷鼠虫切不得行三祝而置於壁上永無鼠暴

○食忌此月勿食虎豺貍肉令人傷神勿食生蔥令人起遊風勿食蓼

○是月也命童子入學之暇習方術止博弈合諸九散煎膏藥余有二膏方手試神效救人甚多已載在十二月中

○祀門戶土地歲時記云望日以柳枝插戶上致酒脯祭之齊諧記云吳縣張成夜於宅東見一婦人曰我是地神明日月半宜以餻糜白粥祭我令君家蠶桑萬倍後果如言令人效之謂之黏錢財

○辟五果虫法正月旦雞鳴時把火徧照五果及桑樹上下則無虫時年有桑果災生虫者元日照者必免也

○嫁樹法元日日未出時以斧斑駁椎斫果木等樹則子繁而不落謂之嫁樹晦日同嫁李樹則以石安樹丫間

○種藕初春掘取藕根取藕根頭著泥中種之當年著花

○附地刈楮事具二月種楮門中若種楡此月亦同此法

○治薤畦此月上辛日掃去薤畦中枯葉下水加糞

○貯神水立春日貯水謂之神水釀酒不壞

○耕地齊民要術云比月耕地一當五

○鋤麥是月鋤麥再徧爲良又種春麥

○壠瓜地是月以犂壠其地法冬中取瓜子每數介內熱牛糞中凍之拾取聚置陰地至正月耕地逐場布種之一步一下糞塊耕而覆之瓜生則茂而早熟

○種冬瓜是月晦日傍墻區種之區圓二寸深五寸著糞種之苗生以柴引上墻每日午後澆之

○種葵晦日種之神仙種法臨種必須幹�﹝日煞﹞子其子千歲不暍地不厭良故彌善薄則糞之葵須畦種水澆畦長兩步闊一步大則水難勻他畦仿此深掘以熟糞和中半以鐵齒杷耬之令熟足躡令堅平下水令微濕滲下葵子又取和糞土蓋之厚一寸葵生葉然後一澆澆以早暮每一槄卽爬耬地令起下以加糞三掐卽更種秋掐須俟露晞收葵子須俟霜降若以穰艸蓋經冬收子謂之冬葵子入藥用

○接樹右取樹本如斧柯大及臂大者皆可接謂之樹砧砧若稍大卽去地一尺截之若去地近截之則地力大壯矣夾煞所接之木稍小卽去地七八寸截之若砧小而髙截則地气難應須以細齒鋸截鋸齒鹿卽損其砧皮取快刀子於砧緣相對側劈開令深一寸每砧對接兩枝候俱活卽待葉生去二枝之弱者所接樹選其向陽細嫩枝如筯大者長四五寸許陰枝卽小實其枝須兩節兼須是二年枝方可接接時微批一頭入砧處插入砧緣劈處令入五分其入須兩邊批所接枝皮處插了令與砧皮齊切令寬急得所寬卽陽气不應急卽力大夾殺全在細意酌度插枝了別取本色樹皮一片闊半寸纏所接樹砧緣瘡口恐雨入纏了卽以黃泥封之其砧面並枝頭並令如法泥訖仍以紙裹頭麻纏之恐其泥落故也砧上有菜生卽旋去之仍以灰糞擁其砧根外以刺棘遮護勿使有物撥動其根枝春雨得所尢易活其實內子相類者林擒梨向木瓜砧上栗向櫟砧上皆活蓋是類也

○秧薤每一科一莖

○雜種是月種豍豆蔥芋蒜瓜瓠葵蓼苜蓿薔薇之類

○栽樹凡栽樹須記南北枝坑中著水作泥卽下樹栽搖令泥入根中卽四面下土堅築上畱三寸浮土埋須是深澆令常潤勿令手近及六畜抵觸凡一切樹正月十五日已前上時無多子

○種桑收魯桑椹水淘取子曝漧熟耕地畦種如葵法土不得厚厚卽不生待髙一尺又上糞土一徧當四五尺常耘令淨來年正月移之白桑無子壓條種之才收得子便種亦可只須於陰地頻澆爲妙

○移桑正月二月三月並得熟耕地五六徧五步一株著糞二三升至秋初斸根下更著糞培土三年卽堪采每年及時科斫以繩系石墜四向枝令婆娑中心亦屈卻勿令直上難采

○種梓以此月下子明年以此月移之同桑法也

○種竹宜髙平處取西南引根者去梢葉院中東北角栽種之坑深二尺許作稀泥於坑中卽下竹栽以土覆之杵築定勿將腳踏踏則筍不生土厚五寸竹忌手把及洗手面肥水澆著卽枯死竹性好西南故於東北種之

○種柳取靑嫩枝如臂大長六七尺燒下頭三二寸埋二尺已來常以水澆苗俱出畱一茂者豎一木作依以繩縳定勿令風動一年便大但旋去傍枝尢宜濕地

○松柏雜木此月並是良時惟果樹從朔及望而止過卽少子俗云一年計樹之以谷十年計樹之以木又云一日之計在一晨一年之計在一春故知時不可失也

○種楡楡性好陰地其下不植五穀種者宜於園北背陰之處秋熟耕其地以楡漫散澇之明年正月附地刈卻艸覆放火燒之一根上必數十莖條生只畱一根彊者余悉去之一年便長八九尺後年移栽之叢長直而且速故三年乃可移初生三年勿采葉亦勿斫剝之須畱距二寸許三年外賣葉五年堪作椽十五年堪作車轂年年科揀爲柴之利已自無算況堪充諸器物其利十倍斫而復生不勞更種一頃地歲收千匹只用一人守護旣省人工又無水旱虫蝗之災比之餘田勞逸萬倍男女初生各乞與小樹二十株種之洎至成立嫁娶所用之資粗得充事夾樹刺楡三種之法略同

○種白楊林法秋耕熟地正二三月犂壠中逆順一正一倒使寬斫白楊枝如指大長二尺屈壠中壓上令兩頭出二尺成株明年正月剪去惡枝一畝三壠七百二十株六畝四千二百二十株三年堪爲蠶椽五年堪作屋椽十年堪作棟梁歲種三十畝三年種九十畝歲賣三十畝永世無窮矣

○投臘酒前月所釀此月投

○合醬此月爲上時法已具十二月中若晦日造取初夜於北墻下和面北銜枚勿語虫卽不生

○備種子農事將興此月具農器種子

○辟虫�子蚄虫法具在九月中

○辟蝗虫法以原蠶矢雜禾種種則禾虫不生又取馬骨一莖碎以水三石煮之三五沸去滓以汁浸附子五个三四日去附子以汁和蠶矢各等分攪合令勻如稠粥去下種二十日已前將溲種如麥飰狀常以晴日溲之布上攤攪令一日內幹明日復溲三度卽止至下種日以余汁再拌而種之則苗稼不柀蝗虫所害無馬骨則全用雪水代之雪者五穀之精也使禾稼耐旱冬中宜多收雪貯用所收必倍煮繭蛹汁和溲亦耐旱而肥一畝可倍常收

○五穀忌日凡種五穀常以生長日種吉老死日收薄忌日種傷敗用成滿平定開日佳九焦死日不收範勝書曰禾生於寅壯於午長於甲老於戍死於申惡於壬癸忌於丙丁又大小豆生於申壯子子長於壬老於丑死於寅惡於甲乙忌於丙丁又大小麥生於亥壯於卯長於辰老於巳死於午惡子戊己忌於子丑又黍穄生於巳壯於酉長於戌老於亥死於醜惡於丙丁忌子寅卯小豆忌卯麻忌辰林忌未寅小麥忌戍喬麥忌除大豆忌卯按大史曰陰陽之家拘而多忌不可不知俗曰以時及澤爲上策然忌日種之多傷敗非虛言也如燒穰則害瓠理不可知

○揀耕牛法耕牛眼去角近眼欲得大眼中有白脈貫瞳子頸骨長大後腳股開並主使快旋毛當眼下無壽兩角有亂毛起妨主初買時牽來牛口開者凶不可買赤牛黃牛烏眼者妨主白頭牛白過耳主羣倚腳不正者病毛欲得短密疎長者不耐寒耳多長毛不耐寒尿射前腳者快直下者不快毛不用至地頭不用多肉尾骨鹿大少毛者有力角欲得細身欲得圓鼻如鏡鼻者難牽口方易飼筋欲密鼻欲大而張易牽仍易使陰虹屬頸者千里牛也陰虹屬頸而白尾者昔寧戚所飰著陽塩欲廣陽塩者夾尾前兩尻上當陽中間脊欲得窊如此者佳若窊則爲雙膂主多力不窊者則爲單膂少力

○治牛疫方當取人參細切水煎取汁冷灌口中五升已來卽差又取眞安息香於牛欄中燒如焚香法如初覺一頭至兩頭是疫卽牽出令鼻吸其香气立止又方十二月免頭燒作灰和水五升灌口中差

○牛欲死腸腹脹方取婦人陰毛艸中與牛食卽差又方研麻子汁五升溫令熱灌口中卽愈此治食生豆脹欲死者方甚妙

○牛鼻脹方以醋灌耳中立差

○牛疥方煮鳥豆汁熱洗五度【一本云鳥頭汁】

○牛肚脹及嗽方取楡白皮水煮令熟甚滑以三五升灌之卽差

○牛虱方以胡麻油塗之卽愈豬肚亦得六畜塗之亦差

○牛中熱方取兔腹膍【音毗獸之百葉也】去糞以艸裹令吞之不過再服卽差

○收羔種要術云羔正月生者爲上以其母含重之時足乳食母乳適盡卽得春艸而羊兒不瘦是故十二月及正月生者爲上十一月者次之收爲種放羊勿近水傷水則蹄甲膿出但二日一飲緩驅行急行

則傷春夏宜早放秋冬宜晚冬日收圈圈不厭寬架北墻爲廠圈中立臺開竇勿使停水二日一飲除糞圈內須傍豎柴棚圈匝令棚出墻勿令狼虎得越又恐羊揩墻土卽毛不堪入用羊有疥者卽須別著

○羊疥方藜蘆根歊打令皮破以泔浸之瓶盛塞口安於竈畔令當暖數日味酸便中用以磚瓦刮疥處令赤若堅硬者湯洗之去痂拭令幹以藥汁塗之再上卽愈疥若多逐日漸漸塗之勿一頓塗恐不勝痛也又方豬脂和臭黃塗之愈

○羊中水方羊膿鼻眼不淨者皆以水洗治之其方用湯和塩杓中研令極醎候冷取淸者以角子可受一雞子者灌兩鼻各一角五日後必肥以眼鼻爲侯未差再灌

○羊膿鼻方羊膿鼻及口頰生瘡如幹癬者相染多致絕羣治之方豎長竿圈中竿頭致板令獼猴居上辟狐貍而益羊差病也

○羊夾蹄方取羖羊脂和煎令熟燒鐵令微熱勻脂烙之勿令入泥水不日而差

○凡羊經疥疥差後至夏肥時宜速賣之不爾春再發

○引羊法家政令曰養羊以瓦器盛塩一二升掛羊欄中羊喜塩數歸啖之則羊不勞人收也

○別羊病法當欄前後作坑深二尺廣四尺【荊湖江浙以南多是山羊可廣王尺】往來皆跳過者不病如有病入坑行宜便別著恐相染也

○貯羊糞牛羊糞正月貯之充煎乳大軟而無患柴火則易致幹焦也

○雜事豎籬落糞田開荒租教地修蠶屋織蠶箔舂米【此月人閒】造桑朹造麻鞋放人工築垣墻

○孟春行夏令則雨水不時艸木先落

○行秋令則人有大疫飄風暴雨摠至黎莠蓬蒿並興

○行冬令則水潦爲敗雪霜大摯首種不入

○是月也宜蔬齋持戒課誦經文謂之三長月【三長月正五九月是也】

﹝見圖﹞

四時纂要春令卷之一

●四時纂要春令卷之二

二月

三月

○二月﹝二月﹞仲春建卯自驚蟄卽得二月節陰陽避忌並宜用二月法昏東井中曉箕中春分爲二月中气昏東井中曉南斗中【事具正月門中】

○天道是月天道西行修造出行宜西方吉

○晦朔占朔日雨稻惡糴貴晦日雨多疾病

○月內雜占是月無三卯稻爲上早種之有三卯宜豆無丙午夏禾稼不長是月虹見八月谷貴出西方棺木貴朔驚蟄蝗虫朔春分歲凶

○占雨月內甲寅乙卯兩甲申至己丑雨庚寅至癸巳雨雨三辰雨三未巳上並同正月占又春雨甲子旱皆以入地五寸爲侯

○占雷凡雷聲初發和雅歲善聲擊烈驚異者有災害起艮糴賤起震棺木貴歲主丰起巽霜卒降蝗虫起離主旱起坤有蝗災起兌金鐵貴起幹民多疾起坎歲多雨春甲子雷五穀丰稔

○春分占先立一丈表占影【已具正月】次立八尺表日午時得影長七尺四寸五分宜麥或長短已具正月中其日陰前後一日同占

○占气春分之日震卦用事日出正東有雲气靑色震气至也宜麥歲大善若無靑雲气震气不至年中小雷萬物不實人民熱疾應在八月謂其衝也其日晴明萬物不成陰不見日爲上

○占風春分日西方有疾風來小麥貴貴在四十五日中震風來小麥賤而年丰兌風來春寒人疫巽風來虫生四月多暴風漧風來歲中多寒離風來五月先水後旱坎風來小水艮風來其年米貴一倍春分以金歲多風

○別寢驚蟄前後各五日別寢否則生子不備

○月內吉凶地天徳在坤月徳在甲月空在庚月合在巳月厭在酉月殺在戍

○黃道寅爲靑龍卯爲明堂午爲金匱未爲天徳酉爲玉堂子爲司命

○黑道辰爲天刑巳爲朱雀申爲白虎戍爲天牢亥爲玄武醜爲句陳【事並具正月注中】

○天赦春三月戊寅

○出行日春不東行驚蟄後十四日爲往亡又二日七日十四日爲窮日亥爲天羅寅爲歸忌巳日亦爲往亡亦爲土公春分前一日春分日乙亥並不可遠行

○臺土時二月辰時是行者往而不返

○四殺沒特四仲月用幹特戌後亥前艮時丑後寅前坤時未後申前巽時辰後巳前已上四時可爲百事架屋埋葬上官皆吉

○諸凶日子爲天剛午爲河魁卯爲狼籍丑爲九焦未爲血忌卯爲天火酉爲地火【並具正月注中】

○嫁娶日求婦收成日大吉天雄在亥地雌在未不可嫁娶新婦下車幹時吉此月生男不可娶五月十一月生女害夫此月納財火命女宜子孫水命女大吉土命女凶木命女自如金命女孤寡納財日己卯壬寅癸卯壬子乙卯此月行嫁寅申女吉辰戌女妨夫巳亥女妨首子子午女妨舅姑丑未女妨父母卯酉女妨媒人天地相去日【已具正月】春甲子乙亥害九夫陰陽不將日可以結婚乙丑丙寅丁卯乙亥丙子丁丑己卯丙戌丁亥己丑庚寅己亥庚子庚戌並大吉

○喪葬此月死者妨子午卯酉生人不可臨屍凶斬艸丙子庚子壬子吉殯丙寅甲午庚寅庚子甲寅大吉葬庚午壬申癸酉壬子甲申丙申壬午己酉庚申吉

○推六道死道乙辛天道乾巽地道丙壬兵道丁癸人道坤艮鬼道甲庚

○五姓利月徵羽商角皆爲利月【其利日與年並具在正月門中】宮姓凶

○起土飛廉在巳土符在巳土公在巳月刑在子大禁西方地囊在癸亥癸丑已上地不可起土建造月福徳在申月財地在乙取土吉

○移徙大耗在酉小耗在申五富在寅五貧在申移徙不可往貧耗方凶春甲子乙亥並不可移徙婚娶入宅凶

○架屋甲子丙子戌寅丁亥甲午己亥庚子辛亥癸卯庚辰庚午辛丑己巳乙未癸巳辛巳丁巳已上並大吉良日五酉日不架屋

○禳鎭桃杏花此月丁亥日收陰榦爲末戊子日用井花水服方匕日三服療婦人無子大驗又此月乙酉日日中時北首臥合陰陽有子卽貴上丑日取土泥蠶屋宜蠶上辰日取道中土泥門戶辟官事八日沐浴【注具正月】八日拔白神仙良日上卯日沐髮愈疾疾南陽太守目盲太原王景有沈痾用之皆愈

○食忌是月勿食蓼傷腎勿食兔傷神勿食雞子令人惡心九日勿食鮮魚仙家大忌

○習射順陽气也

○耕地此月耕地一當五也

○種谷是月上旬爲上時凡春種欲深遇小雨接濕種遇大雨待艸生先鋤艸而後下子春種卽用秋耕之地得仰壠待雨苗出壠則深鋤鋤不厭頻無艸亦鋤鋤滿十徧粟得入米【種谷良日已具正月】

○種大豆是月仲旬爲上時每畝用種八升種欲深再鋤之三四月種亦得但用費子耳肥田欲稀豆地不求熟熟地則葉茂少實若地熟則稀種之葉落盡然後刈之不盡則難治刈訖則速耕大豆性炒不秋耕則地無澤

○區種法坎方深各六寸相去二尺許坎內好牛糞一升攪和注水三升下豆三粒覆土勿令厚以掌輕抑之令土種相親每畝用種三升糞十三石五斗生五六葉卽鋤之旱則澆至秋每畝合收十六石

○收豆法莢黑莖蒼便須收之過熟則莢落損折太多收豆靑莢在上黑莢在下也

○種早稻此月中旬爲上時先浸令開口耬耩【音講】掩種而科大再鋤澇若歲旱慮時晚卽勿浸種恐芽焦不生若春有雨依此種又勝擲者如摡者五六月中霖雨時拔而栽之苗長者亦可拔之去葉端數寸勿令傷心

○種瓜是月當上旬爲上時先淘瓜子以塩和之著塩則不籠死先開方圓一尺淨去浮土坑𨿽深大若𨿽以就土令瓜不生深五寸納瓜子四介大豆三介於坑傍瓜性弱苗不能獨生故得大豆以起土瓜生則掐去豆苗

○治瓜籠法旦起露未幹以杖舉瓜蔓起撒灰根下後一兩日復以土培根瓜則回矣鋤則著子多不鋤則少子五穀蔬果皆此例也

○種胡麻宜白地是月爲上時四月爲中五月爲下月半前種實多而成月半後少子而多秕種欲截雨腳【若不因雨濕則不生】一畝用子二升撒種者先以耬耩然後撒子空曳澇【澇上著人土厚不生】耩時用炒沙中年和沙下之不爾卽﹣不勻不過三徧刈束欲小【束大難幹】五六束爲一叢相倚之候口開乘車詣田逐束倒豎小杖輕打之斗藪取了還聚之三日一打四五徧乃盡耳【八稜爲胡麻而多油世言黑者爲胡麻非也】油麻每科相去一尺爲法若能區種每畝收百石

○種芋芋宜近水肥地和糞種之區方深三尺取豆萁內區中足踐之厚五寸取區上濕土和糞蓋豆萁上厚二寸以水澆之足踐令保澤每區安五芋置四角及中央各一芋足踐旱則澆之萁爛芋生一區可收一石芋可以備凶年宜畱意焉

○種韭韭畦欲深下水和糞與葵同法剪之初歲惟一剪每剪卽加糞須深其畦要容糞故也韭勾頭第一番割棄之主人勿食韭不如栽作行令通鋤割一徧以杷耬之令根﹣不相接爲佳如此當葉闊如薤

○種薤宜白軟良地耕三徧佳二月三月種八月九月亦得長一尺一根爲本必須幹�﹝日煞﹞切去彊根葉生則鋤鋤不厭多葉不用剪剪則損白

○種茄法畦水如葵法其茄著五葉因雨移之

○蜀芥蕓薹並因雨種之二物不耐寒故春種而五月收子

○揠蒜條拳者揠之否則獨顆而黃中旬鋤三徧無艸亦鋤

○種署預山居要術云擇取白色根如白米粒成者預收子作三五所坑長一丈闊三尺深五尺下密布磚坑四面一尺許亦倒布磚防別入土中根卽細也作坑子訖塡少糞土三行下子種一半土和之塡坑滿待苗著架經年已後根甚鹿一坑可支一年食根種者截長一尺已下種

○又法地利經云大者折二寸爲根種當年便得子收子後一冬埋之二月初取出便種忌人糞如旱放水澆又不宜苦濕須是牛糞和土種卽易成

○造署藥粉法二三月內天晴日取署預洗去土小刀子刮去外黑皮後又削去第二重白皮約厚一分已來於淨紙上著安竹箔上�﹝日煞﹞至夜收於焙籠內以微火養之至來日又�﹝日煞﹞如陰卽以微火養以幹爲度如久陰卽如火焙漧便成幹署藥入丸散便用其第二重白皮依前別�﹝日煞﹞幹取爲面甚補益

○又方山廚錄云去皮於篣籬中磨涎投百沸湯中當成一塊取出批爲炙臠雜乳腐爲罨炙素食尢珍入臛用亦得

○種地黃法已具八月收根門中

○下魚種上庚之日下種法具四月種魚門中

○種栗法具九月收栗種門中

○種桐靑桐九月收子二月三月作畦種之治畦下水種如葵法五寸一子熟糞和土覆生則數數澆令潤性至宜濕當年髙一丈至冬豎艸樹間令滿中外復厚加艸十重束之明年二三月植廳堂前雅淨可愛大則不用艸裹已後每樹收子一石其子生於葉上炒食之甚良白桐無子遶大樹掘坑取栽其木堪爲樂器車板盤合等用

○移楸楸無子亦大樹掘坑取栽兩步一樹種之楸作樂器亦堪作盤合堪爲棺材更勝松柏

○種櫟宜山阜地三徧熟耕漫撒橡子再徧澇生則耨治令淨十年中作椽二十年作屋棟伐而復生凡有家者向來之木皆宜植十年後無求不給

○移椒移大椒樹二三月先作熟穰泥出卽和根泥卻行百里猶生若冬移卽須艸裹或先生陰巖映日之地者少稟寒气尢須裹之木尙以性成朱藍能不易質故知觀鄰識士見友知人者也

○種紅花二月三月初雨後速種如種麻法具五月收紅花子門中

○種牛蒡熟耕肥地令深平二月末下子苗出後耘旱卽澆灌八月已後卽取根食若取子卽須畱卻來年方有子凡是閒地須是種之不但畦種也

○漧菜脯枸杞甘艸牛膝車前五茄當陸合歡決明槐芽並堪入用爛蒸碎搗入椒醬脫作餅子多作以備一年

○種木取根子劈破畦中種上糞下水一年卽稠苗亦可爲菜若作煎宜多種之

○種黃菁援取葉相對生者是眞黃箐劈長二寸許稀種之一年後甚稠種子亦得其葉甚美入菜用其根堪爲煎術與黃箐仙家所重故附於此

○種決明春取子畦種同葵法葉生便食直至秋間有子若嫌老作畚種亦得若入藥不如種馬蹄者

○種百合此物尢宜雞糞每坑深五寸著雞糞糞上著百合瓣如種蒜法【百合蚯蚓所化而反好雞糞理不可知】

○百合面取根曝漧搗作面細篩甚益人

○種枸杞作畦種法具十月收枸杞子門中

○種園籬凡作籬於地畔方整深耕三壠中間相去各三尺刺楡莢壠中種之二年後髙三尺間斸去惡者一尺畱一根令稀稠勻行伍直又至來年剔去橫枝畱距如不畱距瘡大卽冬死剔去訖夾截爲籬來年更剔夾之便足用焉豈獨蛇鼠不通兼有龍鳳之勢非直姧人慚笑亦令行者嗟稱次以五茄忍冬羅摩植其下采綴且免遠求又助藩籬蓊欝尢宜存意山居要術用枳殼今謂之臭橘也人家不宜此物爲籬

○種大胡蘆二月初掘地作坑方四五尺深亦如之實塡油麻綠豆黠及爛艸等一重糞土一重艸如此四五重向上尺餘著糞土種下十來顆子待生後揀取四莖肥好者每兩莖肥好者相貼著相貼處以竹刀子刮去半皮以刮處相貼用麻皮纏縳定黃泥封裹一如接樹之法待相著活後各除一頭又取所活兩莖準前刮半皮相著一如前�待活後惟畱一莖左者四莖合爲一本待著子揀取兩个周正好大者余有旋旋除去食之如此一斗種可變爲盛一石物大此莊子魏惠王大瓠之法

○種茶二月中於樹下或北陰之地開坎圓三尺深一尺熟斸著糞和土每坑種六七十顆子蓋土厚一寸彊任生艸不得耘相去二尺種一方旱卽以米泔澆此物畏日桑下竹陰地種之皆可二年外方可耘治以小便稀糞蠶沙澆擁之又不可太多恐根嫩故也大槪宜山中帶坡峻若於平地卽須於兩畔深開溝壠泄水水浸根必死三年後每科收茶八兩每畝計二百四十科計收茶一百二十斤茶未成開四面不妨種雄麻黍穄等

○收茶子熟時收取子和濕沙土拌筐籠盛之穰艸蓋不爾卽乃凍不生至二月出種之

○種牛膝已具八月收子門中

○續命湯主半身不遂口喎心昏角弓反張不能言方麻黃六分【去節】獨活防風各六分升麻漧葛各五分羚羊角【屑】桂心甘艸各四分右件藥各切辟用水二大升先煎麻黃六七沸掠去沫次下諸藥漫一宿明日五更煎取八大合去滓分爲兩服溫溫服畢以衣被蓋臥如人行十里更一服準前蓋臥晚起避風每年春分後隔日服一劑服三劑卽不染天行傷寒及諸風邪等疾忌生蔥菘菜生冷等物

○神明散方具十二月中春分後宜將施人

○雜事栽柳舒蒲桃上架解栗裹縳去石橊裹縳造醬【是月合爲中特】造油衣收羔種收幹牛羊糞買氈褥綿衣此月賤【三月亦同】寒食前後收柴炭造漆器造弓矢造布放麥價浣冬衣采桑螵蛸可糶粟大小麥麻子等收毛物【回四月】

○仲春行夏令則歲大旱暖气早來虫螟爲害

○行秋令則有大水寒气摠至

○行冬令則陽气不勝麥乃不熟

○三月

﹝三月﹞季春建辰自淸明卽得三月節陰陽使用宜依三月法昏柳中曉南斗中谷雨爲三月中气昏張中曉南斗中【事具正月】

○天道是月天道北行起造出行宜北方吉

○晦朔占朔日風雨民多病晦雨麥惡朔日淸明竹木再榮朔日谷雨多雷震或旱炎爍石朔風從北來申時不止粟貴

○月內雜占此月無三卯宜種麻黍有三卯宜豆虹出九月谷貴魚塩中五倍月蝕糴貴人饑此月雷爲上歲五穀熟【旦爲上歲日中爲中歲暮爲下歲】四日雷五穀丰稔則谷價五穀�取賤月測之若春最賤貴在來年夏冬最賤貴在來秋凡春貴去年秋冬每斗利七到夏復貴於秋冬每斗利九者是陽道之極急糶之必值賤大法正月二月合貴不貴卽三月四月必貴三四月不貴卽五六月必貴當貴不貴卽封倉待之必大儉兆也

○占雨春雨甲寅乙卯甲申至己丑雨庚寅至癸巳雨三雨辰三雨未【並同正月占】甲子雨【同二月占】皆以入地五寸爲侯

○月內吉凶地天徳在壬月徳在壬月空在丙月合在丁月厭在申月殺在末

○黃道辰爲靑龍巳爲明堂申爲金匱酉爲天徳亥爲玉堂寅爲司命

○黑道午爲天刑卯爲句陳未爲朱雀戌爲白虎子爲天牢丑爲玄武【已具正月】

○天赦在戊寅

○出行日四季月不往四維方犯王方也淸明後三七日爲往亡甲申丙申爲行很不可出行上官多窒塞已爲天羅子爲歸忌八日二十一日爲窮日四季巳亥申日爲往亡爲土公並不可出行

○臺土時每日日出時是也

○四殺沒時四季月用乙時卯後辰前丁時午後未前辛時酉後戌前癸時子後丑前【已具正月】

○諸凶日未爲天剛丑爲河魁午爲狼籍戌爲九焦寅爲血忌午爲天火申爲地火

○嫁娶日求婦成日吉天雄在申地雌在寅不可嫁娶新婦下車辛時吉此月生男不宜娶六月十二月生女妨夫此月納財金命女宜子孫火命女吉土命女自如水命女大凶木命女孤寡此月行嫁巳亥女吉卯酉女妨首子媒人丑未女妨舅姑夫主辰戌女妨自身寅申女妨父母子午女吉天地相去日【已具正月門中】甲子乙亥損九夫陰陽不將日乙丑甲戌乙亥丙子丁丑乙酉丙戌丁亥己丑丁酉己亥己酉並大吉

○喪葬此月死者妨辰戌丑未人斬艸丁卯辛卯甲午庚子壬子乙卯殯丙寅丙子甲寅庚寅丁酉葬庚子壬申癸酉甲申乙酉丙申壬寅庚申辛酉大吉

○推六道死道乾巽天道丙壬地道丁癸兵道艮坤人道甲庚鬼道乙辛

○五姓利月宮戊辰大墓徵丙辰小墓羽壬辰大墓商角利月其利日與年已備正月宮羽凶

○起土飛廉午土符酉土公申月刑辰大禁南方地囊甲子申寅已上不可動土月福徳子月財地在已取土吉

○移徙大耗戌小耗酉五富巳五貧亥不可移往貧耗方凶春甲子乙亥不可嫁娶移徙入宅凶

○架屋甲子庚午庚子辛亥己巳乙丑癸巳丙子戊寅辛巳庚寅已上架屋吉又五酉日不架屋凶

○禳鎭六日申時洗頭令人利官七日平旦及日入時浴並招財此月庚午日斬鼠尾血塗屋梁辟鼠三日天陰或雨蠶善此月采桃花未開者陰漧百日與赤椹等分搗和臘月豬脂塗禿瘡神效三日取桃花收之方具十月中三日收桃葉�﹝日煞﹞幹搗篩井花水服一錢治心痛寒食日取黍穰於月徳上取土脫塹一百二十口安宅福徳上令人致福術具二宅經六日沐浴除百病十三日拔白同正月注中

○食忌是月勿食脾土王在脾故也勿食雞子令人一生昏亂勿食鳥獸五臟及百艸仙家大忌此月庚寅日勿食魚大凶

○種谷是月爲上時【虫食桃者卽谷貴】大豆此月上旬爲中時一畝用子一斗

○種麻子範勝書云取肥良地耕三徧一畝用子三升種須斑麻子謂之雌麻【若只求皮卽不必斑麻子】三月爲上時二尺畱一根【稠卽不成科若只求皮不用鋤去】鋤常淨待谷卽去雄者【末谷而去雄者卽雌不成實】愼不得於大豆地上種少子

○種黍穄此月上旬爲上時四月上旬爲中時五月上旬爲下時凡五穀百果上旬種卽多子十五日已後種卽少子矣其地宜開荒大豆下爲次谷下爲下其地欲熟再轉乃佳若春耕者下種後再澇惟熟爲良一畝用子四升苗與壠平卽爬澇之鋤三徧乃止其地鋤治皆如禾法但欲種疎於禾耳刈穄欲早刈黍欲晚穄多零落黍早卽米不成

○種瓜此月上旬爲中時法具二月中

○種水稻此月爲上時先放水十日後碌軸打十徧淘種子經三宿去浮者漉裛又三宿芽生種之每畝下三斗美田稀種瘠田宜稠矣

○胡麻此月爲上時法具二月

○柴艸宜良軟黃白地靑沙尢善開荒黍穄下尢佳不耐水必須髙田秋耕後至春又轉耬地逐壠手下之一畝良地用子一斗半薄地用子二斗下訖澇之鋤如谷法惟淨爲佳【壠底艸手扻之】九月子收熟刈之候秿幹【秿音文禾積名】其艸以茆縳束之四把爲一頭當日斬齊顚倒十重許爲長行置堅平地以板石鎭壓之令褊【及濕壓長而直】壓兩三宿豎頭日中曝令浥浥【不幹則黑暍太幹則稱折】五十頭作洪著廠下陰處涼棚收之忌驢馬糞人溺【人溺人尿】煙入並令艸失色此利勝藍若人家停之五月須入屋塞穴令密若風入則艸色黑立秋乃開

○種藍良地三徧細耕此月中浸種令芽理畦下水一如葵法三葉出則澆之晨夜爲準耨令淨候可栽卽遇雨後拔而栽三莖作一科相去七八寸並工急手栽勿令地幹鋤五徧爲良

○冬瓜萵苣並下旬種

○種姜宜白沙地和少糞耕不厭熟七八徧佳此月種之闊一步作畦長短任地形橫作壠壠相去一尺餘深五六寸壠中一尺一科帶芽大如三指闊蓋土厚三寸許以蠶沙蓋之糞亦得牙出後有艸卽耘漸漸加土已後壠中卻髙壠外加深不得並上土鋤不厭頻五月六月作棚蓋之性不耐熱與寒故也九月中掘窖以谷稗合埋之不爾卽凍死

○蘭香荏�蓼此月並上時荏雀多嗜之宜近人種荏一名紫蘇花斷卽須收遲則於落盡不可待黃也蔥薤壠中分種之

○種石橊此月上旬取直枝如大拇指大斬一尺長八九條共爲一科燒下頭二寸作坑深一尺餘口徑一尺豎枝坑畔周布令勻置佑骨礓石於枝間下土令實一重石骨一重土出枝頭一寸水澆卽生又以石置枝間卽茂

○種諸名果此月上旬斫取直好枝如大拇指長一尺五寸插芋頭中種之若無芋頭用蘿卜蔓菁根插亦得全勝種核當年便茂

○栽杏將熟杏和肉埋糞土中至春旣生移栽實地旣移不得更於糞地必致少實而味苦移須合土三步一樹穊卽味甘服食之家尢宜種之須防霜著若五果花盛時遭霜卽少子可預於園中貯備惡艸遇天雨初晴夜北風寒緊必燒熅艸煙以免霜凍

○種菌子取爛構木及葉於地埋之常以泔澆令濕兩三日卽生又法畦中下爛糞取構木可長六七尺截斷磓碎如種菜法於畦中勻布土蓋水澆長令潤如初有小菌子仰杷推之明旦又出亦推之三度後出者甚大卽收食之本自構木食之不損人【構又名楮】種蘘荷宜樹陰下種一種永生且不須鋤但加糞而已八月初踏其苗令死不爾根不盛十月以糠覆之二月掃去

○種薏苡熟地相去二尺種一科一種數年不問髙下但肥卽堪種尢宜下糞收子後苗可充薪

○煎餳法糯米一斗揀去粳者淨淘爛蒸出置盆中入少湯拌令勻如粥狀候冷如人體下大麥糵半升節碎如曲入飯中熟拌令相入如著手及黏物卽入半盌湯洗刮物手免令生水入和拌了布蓋暖處安天寒微火養之數看候銷以袋濾之細卽用絹爲袋鹿則用布爲袋然後銅銀器及石鍋中煎杓揚勿停手候稠卽止【鐵鍋亦得】

○是月收合龍駒合驢馬之牝牡此月三日爲上準令季春之月乃合騾牛驢馬遊牝於牡仲夏之月遊牝別羣則縶騰駒仲冬之月牛馬畜獸放逸者取之不詰

○相馬法馬經驢馬生墮地無毛日行千里溺舉一足行五百里又數其肋骨得十莖凡馬也十一者五百里十三者千里也過十三者天馬也白額入口白喙名的盧目下有橫毛旋毛名盛淚旋毛在吻後名銜禍旋毛在項白馬黑髦鞍下有旋毛名負屍腋下有旋毛名挾屍左脇下有白毛直上名帶劍汗溝過尾本者踏殺人後腳左右白白馬四蹄黑已上不利主人

○馬所忌石灰泥馬槽及系驢馬於門上令馬損駒常系獼猴於馬坊內辟惡消百病令馬不患疥

○治牛馬溫病方獺肉肝肚煮汁灌之不用糞

○治馬喉腫方以肉纏刀子露刃鋒一寸許刺咽喉潰卽愈又方取幹馬糞置瓶子中頭髮覆之火燒馬糞及發煙出著馬鼻燻令煙入鼻中須臾卽差又方豬脊引脂亂髮燒煙燻鼻同上法又療馬心結熱起臥寒戰不食水艸方黃連二兩【杵末】白鮮皮一兩【杵末】油五合豬脂四兩【細切】右以溫水一升半和藥調停灌下牽行拋糞卽愈

○馬疥方臭黃頭髮臘月豬脂煎令頭髮消及熱塗之立效

○馬傷水用蔥塩油相和槎成團子內鼻中以手捉馬鼻令不通气良久待眼淚出卽止

○馬傷料多用生蘿卜三五个切作片子啖之立效

○馬卒熱腹脹起臥欲死方藍汁二升和冷水二升灌之立效

○治新生小駒子瀉肚方蒿本末三錢匕大麻子研汁調灌下喉咽便效次以黃連末大麻汁解之

○驢馬磨打破瘡馬齒菜石灰一處搗爲團�﹝日煞﹞幹後再搗羅爲末先口捨塩漿水洗淨用藥永貼之驗

○裹馬附骨藥粉霜石�罔砂硫黃砒黃水鱉子右以黃蠟融和傅骨上候骨消急去之

○常啖馬藥欝金大黃甘艸山桅子貝母白藥子黃藥子黃芩款冬花秦膠黃檗黃連知母桔梗蒿本右件一十五味各等分同搗羅爲末每一匹馬每啖藥末二兩許用油蜜豬脂雞子飯少許同和調啖之啖後不得飲水至夜方可餒飼

○馬气藥方靑橘皮當歸桂心大黃芍藥木通郁李仁矍麥白芷牽牛子右件十味各等分同搗羅爲末用溫酒調灌每匹馬藥末半兩

○裹熁馬藥浪蕩子烏頭芫花茱萸狗脊蒼術木鱉子葶藶子右件八味各等分搗羅爲末每匹馬藥末半兩大蒜二顆碎搗醋調面椒少多同藥調煎熁之

○治馬肺藥蜀升麻琵琶葉【拭去塵土】馬兜零漧地黃人參漢防已貝母黃連幹署藥麥門冬桔梗欝金大黃甘艸款冬花白藥子黃藥子黃檗山桅子秦膠右件二﹣十味各等分搗羅爲末每匹馬用末二兩糯米三合杏仁一兩【去尖皮】大麻子四合研麻杏汁煮糯米粥入蜜六兩調藥放冷啖之

○點馬眼藥靑籃黃連馬牙硝蕤仁右件四味各等分同研爲末用蜜煎入瓷瓶子盛或點時旋取少多以井水浸化點之

○治馬急起臥取壁上多年石灰細杵羅則油酒調二兩已來灌之立效

○治馬食槽內艸結方好白礬末一兩分爲二服每貼和飲水後啖之不過三兩度卽內消卻此法神驗

○收蔓菁花是月收得治小兒疳瘡甚妙

○收桃花是月多收修術具七月門中

○淸明日修蠶具蠶室宜蠶又淸明前二日夜雞鳴時取炊湯澆井口及飰甕四面辟馬蚿百虫

○造酪是月牛羊飽艸好造矣

○造氈春毛秋毛相半趕造爲上二年鋪後小有垢黑九月十月以水踏洗了�﹝日煞﹞幹明年更洗永存不敗

○合裛衣香零陵一斤丁香半斤蘇合半斤甘松三兩龍脛二兩【無則以甲香代之】麝香半兩欝金二兩右件並須新好者一味惡則損諸香物都搗如麻豆以夾絹袋子盛或安衣箱中或帶於身上

○收甲香右取大甲香如昆侖耳者水煮令甚軟又以酒煮取冰【去聲】暖水淨刮洗去皮膜次用蜜熬令色勻黃時取少許指橪之隨手如碎麩金更暖水洗去蜜�﹝日煞﹞幹入諸香使用

○造油衣法具六月

○剪羊毛是月候毛牀動則鉸鉸訖以河水洗則生毛潔白

○收楡子此月收種宜於塹坑中以陳屋艸布墼中敝楡莢於其上以土輕覆之卽生

○雜事是月順陽气宜布徳賑乏絕利溝瀆葺垣墻治屋室以待霖雨修門戶設守備以防春饑之寇糶黍粟博布貨百日油【子丑造者】放鋤刈工價脫墼移越瓜茄子收蔓菁花作漧菜

○季春行夏令則人多疾疫時雨不降

○行秋令則天多陰沈淫雨早降

○行冬令則寒气時發艸木皆肅

○種木綿法節進則谷雨前一二日種之退則後十日內樹之大槪必不違立夏之日又種之時前期一日以綿種雜以溺灰兩足十分揉之又田不下三四度翻耕令土深厚而無塊則萠葉善長而不病何者木綿無橫根只有一直根故未盛時少遇風露善死而難立苗又種之後覆以牛糞水易長而多實若先以牛糞糞之而後耕之則厥田二三歲內土虛矣立苗後鋤不厭多須行四五度又法七月十五日於木綿田四隅摑金錚終日吹角則書桃不殞

四時纂要春令卷之二

●四時纂要夏令卷之三

四月

五月

六月

○四月

﹝四月﹞孟夏建已自立夏卽得四月節陰陽避忌悉宜依四月法昏翼中曉牽牛中小滿四月中气昏軫中曉女中

○天道是月天道西行【事具正月】

○晦朔占朔日當熱而反有風雨者米貴人食艸木風起西北方大荒人相食

○師曠占朔日風從南來西來糴賤東來則秋糴賤風從東南來黍善從旦至夜半大佳五穀熟風從西南來至十日不止者賣牛以��居【音居貯也】谷朔日云蒼白色者麥善靑色大蝗虫麥損半風從東來豆善朔日風雨麥惡赤地千里朔日立夏地震朔小滿凶晦朔大雨大蝗

○月內雜占此月凡辰雨皆爲蝗虫庚辰辛巳雨尢甚大雨大虫小雨小虫二日雨百艸旱五穀不成三日雨小旱風從西來麻善四日雨五穀貴五日六日雨有旱處四日至七日風者大豆善八日微雨熟俗云八日雨班闌髙低盡可憐此月自一日至十四日惡風者皆不可種豆此月虹見谷貴月蝕人饑有三卯麻不成

○占雨夏三月甲乙丙丁日無雨民不耕夏雨丙寅丁卯秋糴貴一倍又月內甲申至己丑雨者麥大貴庚寅至癸巳日雨者麥大賤貯麥者必折夏三雨辰虫生三雨未虫死皆以入地五寸爲侯甲申大雨五穀大貴急聚五穀夏甲子庚辰辛巳雨蝗虫死雷同占

○立夏雜占立夏日立一丈表占影【法同正月】次立八尺表度影【法同正月】一尺五寸三分宜林若天气晴明必旱立夏以木夏寒民和而令行立夏以金五穀成夏多風

○占气立夏巽卦用事以禺中巳時候東南方雲气如難子宜黍秫東南有靑气見卽巽气至也年中大丰巽气不至歲多大風發屋應在十月巽气黃赤而厚者秫黍尢善皆以巳時候之

○占風立夏日東南風來謂之巽風其年丰而民安幹來年凶人饑災霜麥不刈離來夏旱木焦坎來大水魚行人道坤來萬物妖傷艮來泉湧出而地動人疫兌來蝗虫人不安震來雷電非時擊物

○月內吉凶地天徳在辛月徳在庚月空在甲月合在乙月厭在未月殺在辰【注具正月】

○黃道靑龍在午明堂在未金匱在戌天徳在亥玉堂在丑司命在辰

○黑道天刑在申朱雀在酉白虎在子天牢在寅玄武在卯句陳在巳

○天赦夏三月甲午日是也

○出行日夏三月不南行犯王方立夏後八日爲往亡立夏前一日爲窮日丑爲歸忌亥爲往亡爲土公【已具正月注中】又夏丁亥此月乙未丁未爲行很已上並不可遠行

○臺土時是月平旦寅時是也

○四殺沒時四孟之月用甲時寅後卯前內時巳後午前庚時申後酉前壬時亥後子前已上四時鬼神不見可爲百事架屋埋葬上官並宜用之

○諸凶日河魁在申天剛在寅狼籍在酉九焦在未【種蒔凶】血忌在申【不可鍼灸出血】天火在酉【不架屋】地火在未【不種蒔他皆仿此】

○嫁娶日求婦丑日平章辰戌上來吉天雄在巳地雌在酉不可嫁娶新婦下車壬時吉此月生男不可娶正月七月生女害夫此月納財土命女宜子孫本命女言火命女自如水命女自妨金命女孤寡納財吉日己卯庚寅辛卯壬辰癸卯壬子乙卯行嫁辰戌女大吉卯酉女妨嫁人巳亥女妨自身天地相去日戊午己未庚辰日嫁娶主離夏丙子丁亥害九夫陰陽不將日甲子甲戌乙亥丙子甲申乙酉丙戌丁亥戊子丁酉戊戌戊甲已上嫁娶大吉

○喪葬此月死者妨寅申巳亥人斬艸率卯甲午庚子癸卯甲寅日吉殯丁卯唐寅乙卯吉葬庚午癸酉甲申乙酉丁酉庚申辛酉日吉

○推六道死道壬丙天道丁癸地道甲庚兵道坤艮人道乙辛鬼道乾巽地道鬼道葬送往來吉余凶天道人道嫁娶往來吉

○五姓利月徵姓大吉年與日利寅卯午申丑吉商姓大利年與日利子卯辰巳申酉吉角姓大利年與日利子寅卯辰巳午吉宮姓小吉羽姓凶

○起土飛廉在未土符在寅土公在亥月刑在申大禁東方地囊己卯己丑已上動土凶月福徳在戌月財地在未已上取土吉

○移徙大耗在亥小耗在戌五富在申五貧在寅不可往貧耗上夏丙子丁亥不可嫁娶移徙入宅凶

○架屋甲子丙寅戊寅辛巳庚寅甲午癸卯乙卯壬辰庚辰癸未乙未乙丑已上日吉五酉不可架屋

○禳鎭四月七日沐髮令人大富九日日沒時浴令人長命十六日拔白生黑髮八日勿殺生伐艸木仙家大忌

○食忌勿食雉令人气逆勿食鮮魚害人勿食蒜傷气損神

○鋤禾禾生半寸則一徧鋤二寸則兩徧三寸四寸令畢功一人限四十畝終而復始

○種谷要術云棗葉生地黃花落爲下時

○法具工月【此月上旬爲下時】若三月種每畝用子一斗若四月種每畝一斗二升

○黍稻胡麻並上旬爲中時惟稻爲下時術具二月

○移椒此月初娶椒熟時所收得黑子畦種之同葵法方三寸不一子篩土蓋之厚一寸後又篩過糞蓋常澆令潤髙數寸連雨時移之先作小坑圓深三寸刀子圍合土移於坑中萬不失一椒不耐寒一二年栽子冬中以艸裹護霜雪樹大卽不用矣

○斫楮此月爲次時具二月中

○剪冬葵此月八日後剪葵種賣之已後日日剪之而鋤其地令起水澆煮蓋之直至八月社日止畱長作秋葉種子

○造醋四日爲良日

○壓油此月收蔓菁子壓年支油

○收茶收貯年支喫茶時不可失

○收蠶沙河圖云收蠶沙於宅內亥地埋之令人大富得蠶又甲子日以一石三斗鎭宅令家財千萬

○貯麥種要術云是月擇大小麥熟穗曝漧白艾雜之大約麥一石艾一把藏以瓦器順時種之則收倍於常【詳此法合在五月中】上庚日種魚齊威王聘陶朱公問曰何術可以速富對曰夫治生之法有五所謂水畜者第一其法以地六畝爲池池置九洲卽下懷妊鯉魚長三尺者二十頭雄鯉四頭以二月上庚日放池中令水無聲魚必生四月上庚日內一神守【神守者鱉也以守其魚】六月上庚日內二神守八月上庚日內三神守凡魚滿三百六十頭則蛟龍爲其長將魚飛去內神守則不復飛去周遶九洲自謂江湖也至來年二月得魚長一尺者一萬五千頭三尺者萬頭二尺者萬頭每頭計五十文得錢一百七十五萬至明年長一尺者十萬頭二尺者萬頭四尺者萬頭畱長二尺者二千頭作種余可貨得五百一十五萬錢復至明年不可稱紀矣齊威王一依此法乃於後苑治地爲池逐年歲獲錢三千餘萬矣

○養魚池要須載水取陂湖產大魚之處近水際土十餘車以布池底三年之中卽有魚以土中先有魚子故也

○收毛物一切毛物此月已後收拾卽不蛀損氈無人坐臥卽取角黃【一名角蒿】五六月著角後拌曝漧布氈內捲收之置棚上十年不蛀又方取柞柴桑柴灰入夏羅過布厚五分卷束涼處閣之無虫

○是時也是謂乏月冬谷旣盡宿麥未登宜賑乏絕救饑窮九族不能自活者救無固蘊畜而忍人之貧貪貨殖之宜忘種福之利君子不取也

○雜事收絲綿【詳此合在五月六月】買氈收蔓菁芥蘿卜等子收幹椹子鋤蔥收幹筍藏筍此月伐木不蛀修堤防開水竇正屋漏以備暴雨

○孟夏行春令則虫蝗爲災暴風來格秀艸不實

○行秋令則苦雨數來五穀不滋

○行冬令則艸木早枯後乃大水敗其城郭

○五月﹝五月﹞仲夏建午自芒種卽得五月節用忌宜依五月法昏角中曉危中夏至五月中气昏亢中曉室中

○夫道是月天道北行修造出行宜北方言

○晦朔占朔日當熱而反風雨者大貴人食艸木晦風雨春糴貴又雲天雨五朔不出一年人民饑人食艸木而蝗虫風從北來人民相食糴大貴風從東來半日不止吉朔夏至米大貴朔芒種六畜哀鳴

○月內雜占此月庚辰是金錢相求日宜得人錢財不宜出財上辰雨蝗虫皆隨雨道食禾其驗如神巳日雨亦蝗虫與四月庚辰同占虹出麥貴此月無三卯早種豆有三卯大小豆善其餘占雷占雨並同四月

○夏至雜占先立一丈表已見正月夏至日次立八尺之表得影一尺六寸宜黍夏至日以水有妖以金大暑毒以丙寅丁卯粟貴

○占雲气夏至之日離卦用事日中時南方有赤雲气如馬者離气至也宜黍離气不至日月無光五穀不成人病目痛冬中無冰應在十一月

○占風夏至之日風從離來爲順風其歲大熟坎來山水暴出坤來六月水橫流大道兌來秋多霖雨震來八月人多疾疫幹來傷萬物巽來九月風落萬物若風雨從北來谷大貴貴在四十五日又云黍貴若晴明無雲旱

○月內吉凶地天徳在幹月徳在丙月空在壬月合在辛月厭在午月殺在丑

○黃道靑龍在申明堂在酉金匱在子天徳在丑玉堂在卯司命在午

○黑道天刑在戌朱雀在亥白虎在寅天牢在辰玄武在巳句陳在未

○天赦甲午日是也

○出行日夏三月不南行自芒種後十六日謂之往亡寅爲歸忌卯爲天羅卯爲往亡又爲土公夏至前一旦夏至後十日十六日爲窮日又丁亥日並不可遠行

○臺土時是月每日雞鳴丑時是也忌出行

○四殺沒時四仲之月用幹時戌後亥前艮時丑後寅前坤時未後申前巽時辰後巳前已上四時可爲百事架屋埋葬上官皆吉

○諸凶日河魁在卯天剛在酉狼籍在子九焦在卯血忌在卯天火在子地火在午

○嫁娶日求婦丑日吉天雄在寅在雌在戌不可嫁娶新婦下車時幹時吉此月生男不可娶二月八月生女妨夫此月納財土命女宜子孫木命女富貴火命女自如金命女大凶水命女孤寡納財吉日庚子己卯庚寅辛卯壬寅癸卯乙卯並吉行嫁丑未女大凶卯酉女妨舅姑子午女妨自身巳亥女妨夫寅申女妨父母辰戌女妨媒人首子天地相去日已具四月中夏丙子丁亥害九夫陰陽不將日癸酉甲戌乙亥癸未甲申乙酉丙戌乙未丙申戊戌戊申癸亥巳上嫁娶大吉

○喪葬此月死者妨子午卯酉生人斬艸丙子庚寅庚子壬子乙卯日吉殯丙寅甲寅日吉葬壬申甲申乙酉丙申壬寅乙卯庚申辛酉日吉

○推六道死道丁癸天道坤艮地道甲庚兵道乙辛人道乾巽鬼道丙壬【注已具四月中】

○五姓利月徵姓大利年與日用丑寅卯巳午申吉角姓大利年與日用子寅卯辰己午吉宮小吉商羽凶

○起土飛廉在寅土符在午土公在卯月刑在午大禁北方地囊在戊辰戊寅巳上日不可動土凶月福徳在亥月財地在酉已上取土吉

○移徙大耗在子小耗在亥五富在亥五貧在已移徙不可往貧耗上又夏丙子丁亥不可嫁娶移徙八宅凶

○架屋此月切不可起造

○端午日禳鎭附此日午時取蝦蟆陰漧百日以其足畫地成水流【出枹朴子】午日采艾收之治百病一日沐浴令人吉利枹朴子云午日造赤靈符著心前辟兵歲時記云午日以彩綫五色造長命縷系臂上辟兵又以艾蒜爲人安門上辟瘟【出風土記】收蟾蜍合一切疳瘡藥蜀葵赤白者各收陰漧治婦人赤白帶下【赤治赤白治白】爲末酒服之甚妙又午日采桑上木耳白如魚鱗者患喉痺者搗碎綿裹如彈丸大蜜浸含之立差

○金瘡藥午日日未出時采百艸頭惟藥苗多卽尢佳不限多少搗取濃汁又取石灰三五升以艸汁相和搗脫作餅子曝漧治一切金刃傷瘡血卽止蒹治小兒惡瘡

○淋藥午自取葵子驍作灰收之有患砂石淋者水調方寸匕服之立愈

○心痛藥取獨頭蒜五顆黃丹二兩午日午時搗蒜如泥相和黃丹爲丸丸如雞頭大曝漧患心痛醋磨一丸服之

○瘧藥名四神丹朱砂一分麝香一分黃丹二兩砒半分右各研細又同一處研令相合卽研飯爲丸如梧桐子大曝漧有患者得三發已後第四發日五更以井花水吞一丸一日內忌熱物若是勞瘧更一髮稍重便差痰瘧卽大吐吐甚者卽研小菉豆漿服之卽止思瘧便定有孕婦人不可服【緣有砒故也】一月內忌毒物雞豬肉鮮魚酒果油膩等

○痢藥阿膠散子當歸【剉碎酒熬】黃連【去毛淨洗】訶子【煨取肉】阿膠【慢火灸令泡起卽止】甘艸【漿水浸灸之】右件五味各等分細搗羅爲末黃丹三兩白礬二兩【二味相和細研入瓶子內以炭火斷之通灸良久教冷卽出細研之】此藥與前艸藥等和合爲散每服三錢匕米飲調下若要作丸子以麵糊和爲丸丸如豌豆大一服十丸一散蒹治一切瘡及小兒瘡以人乳調塗余瘡幹用

○木瓜餅子治冷气藿亂痰逆方靑木香甘艸【灸】白檳榔訶梨勒人參陳橘皮芎藭吳茱萸髙良姜當歸益智子艸豆蔻桂心【已上各半兩細杵爲末】桑白皮一兩白朮生薑各二兩大腹五介【四味別搗】右先以四味用水三升並前藥篩不盡鹿滓末同入煎之煎至二升許去滓入淨塩一升又煎似藥塩令幹先以好土木瓜十顆去皮核爛蒸入砂盆內細研入藥﹣塩及前藥末同研取勻細曝漧脫作餅子火焙漧忽遇藿亂咬一片子喫便定遠近出入將行隨身用防急疾或是酒筵下出香美而且風流

○壓鎭一日沐浴吉利二十日拔白髮【已具正月門中】雜忌此月君子齋戒節嗜欲薄滋味無食肥濃無食煮餅

○別寢是月五日六日十六日別寢犯之三年致卒

○暵麥地是月不暵【音漢】而種則寡矣同六月

○小豆此月爲上時但加熟耕樓下澤多者耬耩漫擲澇之如麻法再徧鋤之候桑落刈之

○種槐槐子熟時收擘取曝漧勿令虫生【數數曝不妨】夏至前十餘日水浸六七日芽生如浸麻子法勿令傷皮如好雨種麻時和麻子撒之當年與麻齊豎木繩欄之【當繩艸裹勿令傷皮】明年斸地令熟還於地上種麻賀令速長二年正月移植之亭亭條直千百如一

○種苴麻夏至前十日爲上時夏至日爲中時夏至後十日爲下時熟耕地縱橫七徧已上生則無葉良田一畝用子三升薄田二升麥黃時種種亦良候也【麻子有兩般一般自麻子爲雄卽少子此月種一般黑斑謂之苴麻卽宜依三月中法種之】待地白背以耬耩漫擲子空曳澇若截雨腳種者地濕令麻瘦若待白背而種卽麻肥如少雨卽略浸而種不可令芽生樓頭中難下也麻生數日常驅雀葉靑卽止布葉而鋤勃如灰便收未勃而收者皮不成若放勃而收遇雨卽離束欲小鋪欲薄其爲易幹故一宿輒翻之得霜卽麻黃撲卽欲淨有葉者愛爛澻欲水淸

○種麻良日丙申戊申戊寅壬辰癸卯乙巳四季則辰戌丑戊己並吉日

○浸麻子法安麻子於水中如炊二石米久便漉出著席上布之令厚二寸頻攪之令勻得地气一宿卽芽生若澇沛卽不用生芽也

○辧麻種麻子顏色𨿽白齒咬破幹無膏潤者秕子也不中種口含少時顏色如舊者佳色變異者暍子也

○胡麻此月上旬爲下時

○肥田法菉豆爲上小豆胡麻爲次皆以此月及六月穊種之七八月耕殺之春種谷卽一畝收十石其美與蠶沙熟糞同矣

○晚越瓜此月至六月上旬種之以供冬藏法具二月

○收紅花子齊民要術云種紅花地欲良熟二月末三月初雨後速種耬下如種麻法鋤培種者省子而科又易斷治花開日日乘涼摘必須淨盡畱余卽隨合去不復吐花也去五月子熟收幹打取子不得令暍五月種晚花還用春子七月摘之任爲燭及脂車並得

○殺花法摘得花卽熟挼令勻入器中布蓋經一宿明日趁早筲席上�﹝日煞﹞取苗內幹脫作餅子不早幹者多致暍矣

○燕脂法紅花不限多少淨柔洗一二十徧去黃汁盡卽取灰汁退取濃花汁以醋漿水點染布一丈依染紅法惟深爲上要作燕脂卻以灰汁退取布上紅濃汁於淨器中盛取醋石橊子搗碎以少醋水和之布絞取汁卽瀉置花汁中【無石橊用烏梅】卽下英粉大如酸棗【看花子多小入粉粉多明白】澄著良久瀉去淸汁至醇處傾絹角袋中懸令浥浥撚作小瓣如麻子粒幹【用葛粉作亦得】

○種晚紅花若舊收得子入此月便種若待新花子卽太晚而花少七月摘之其色鮮濃耐久不暍勝春種者多用人並摘頃收三百斛

○栽藍因雨而接濕拔栽之

○栽早稻此月霖雨時拔而栽之栽欲淺植根四散不必須此月隨處鄕風早晚

○種桑椹是月取椹淘淨陰漧以肥地每畝和黍子各三升種之候桑黍俱生看稀稠鋤之長與黍齊和黍刈��致曝漧順風燒至來春生葉每一畝飼蠶三箔

○移竹此月十三日神日可移之

○種諸果種梅杏等法並同桃李取核種之經接者核不堪種又杏熟時和肉埋糞中至春旣生則移栽實地旣移不得更安糞地必致少實而味苦梅杏皆可多種作油可以度荒歲俗曰木奴千無凶年

○漚麻夏至後二十日漚麻水欲淸水小則麻脆浸生則難剝過爛則不任持惟在恰好得溫泉而漚者最爲柔��忍

○作杏酪五六月杏熟時收核至冬中取仁一汁揀去山杏仁及雙仁有毒者去尖皮搗研濾於淨釜中煎令苦味盡接沸數數揚勿住手卽入好白粳米二升候汁濃出貯之更入少蘇蜜若有气疾入加蘇子薏苡汁二升同煎一切風及百病咳嗽上气金瘡奔肫气驚悸心中煩熱風頭痛悉宜服之下气不可言

○務糶糴糴大小麥收布糶大小豆胡麻黍秫糯

○笐油衣不笐則暑濕相粘

○曝畫裘衣服匹叚圖障書籍每晴明則曬直至八月

○籠炕皮物弓矢馬鞭刀劍及諸皮毛物入此月後常以火籠如人體常旋漆熟炭火以灰蓋勿令太甚秋霖罷乃止

○拭弓劍劍須常以帛子幹拭刃鞘宜數歇見風不得�﹝日煞﹞�﹝日煞﹞卽緊窄準律令人家得畜弓劍短槍八尺已下自余器械不合畜

○焙茶藥茶藥以火閣上及焙籠中長令火气至茶又忌與藥及香同處

○雜事灰藏毛羽物氈須人臥不臥晴則曬苕箒掃剪羊毛同三月收蠶種豌豆蜀芥胡荽子

○仲夏行春令則五穀晚熟百螣時起

○行秋令則艸木零落果實早成人殃於疫

○行冬令則雹傷谷

○六月

﹝六月﹞季夏建未自小暑卽得六月節陰陽使用宜依六月法昏氐中曉東壁中大暑六月中气昏尾中曉奎中

○天道是月天道東行修造遠行宜東方吉

○晦朔占朔日風雨糴貴晦同朔日夏至急糴歲必大饑饉朔日大暑多死亡朔日小暑山崩河不流

○月內雜占此月虹見麻子貴月蝕旱月內雷雨同四月占

○月內吉凶地天徳在甲月徳在甲月空在庚月合在巳月厭在巳月殺在戌【並解具正月門中】黃道靑龍在戌明堂在亥金匱在寅天徳在卯玉堂在巳司命在申

○黑道天刑在子朱雀在丑白虎在辰天牢在午玄武在未句陳在酉

○天赦甲午日是也

○出行日夏三月不南行自小暑後二十四日謂之往亡夏不南行四季月亦不宜往四維方子爲歸忌又午爲往亡及土公【已具正月注中】丑爲天羅巳亥日十二日二十四日窮日並不可遠行嫁娶還家

○臺土時是月每日夜半子時是也行者往而不返

○四殺沒時四季之月用乙時卯後辰前丁時午後未前辛時酉後戌前癸時子後丑前【已具四月注中】

○諸凶日河魁在戌天剛在辰狼籍在卯九焦在子血忌在酉天火在卯地火在巳

○嫁娶日求婦丑日吉天雄在亥地雌在卯不可嫁娶新婦下車戌時吉此月生男不可娶三月九月生女妨夫此月納財金命女宜子孫火命女孤寡木命女凶水命女

土命女自如納財丙子己卯庚寅辛卯壬寅癸卯壬子乙卯日並吉此月行嫁子午女大吉卯酉女妨子媒人寅申女妨夫巳亥女妨父母丑未女妨自身辰戌女妨舅姑天地相去日戊午巳未又夏丙子丁亥害九夫陰陽不將日壬申癸酉甲戌甲申乙酉甲午乙未戊戌戊申戊午壬戌壬午癸未並吉

○喪葬此月死者妨辰戌丑未人斬艸丙寅丙子乙卯甲子庚子壬子日吉殯丁卯辛卯癸卯甲寅吉葬庚午壬申癸酉庚寅丙申丁酉丙午壬午甲申乙酉辛酉壬寅庚申日吉

○推六道死道坤艮兵道乾巽天道甲庚地道乙辛人道丙壬鬼道丁癸【注具四月】

○五姓利月角姓乙未大墓商辛未小墓徵吉年與日利丑寅卯巳午申吉羽吉年與日利子寅卯未申吉宮大利年與日利申酉丑未吉

○起土飛廉在卯土符在戌土公在午月刑在丑大禁西方地囊己巳己未已上皆不可動土其方位與日辰同月福徳在卯【卯上及卯日動土吉】月財地在亥並動土吉

○移徙大耗在丑小耗在子五富在寅五貧在申移徙不可往貧耗上又夏丙子丁亥不可嫁娶移徙入宅凶

○架屋甲子丙寅丁卯辛巳甲午丁巳己巳己丑庚午並吉

○禳鎭一日沐吉七日八日二十一日浴令人去病除災二十四日十九日拔白永不生

○食忌是月勿食生葵宿疾尢不可食食露葵者犬噬終身不差勿食諸脾勿飲澤水令人病鱉癥六日勿起土仙家大忌

○伏日進湯餅【歲時記云食之辟惡】

○腎瀝湯治丈夫虛羸玉勞七傷風濕賢藏虛竭耳目聾暗方漧地黃黃蓍白茯苓各六分五味子羚羊角【屑】桑螵蛸防風麥門冬【去心】各五分地骨皮桂心各四兩磁石三兩【打破如碁子洗去十數徧令黑汁盡】白羊腎一對【豬腎亦得去脂膜切作柳葉片子】右以水四大升先煮腎耗水升半許卽去水上肥沫去腎滓取腎汁煎諸藥取八大合絞去滓澄淸分爲三服三伏日各服一劑極補虛復治丈夫百病藥亦可以隨人加減忌大蒜生蔥冷陳滑物平旦空心服之伏日切不可近婦婦死已不還家

○種小豆上伏種之爲中時每畝用子一斗中伏爲下時每畝用子一斗二升

○晚瓜早稻【並同五月】

○種柳是月取春生小枝種之皮靑气壯長倍矣

○種秋葵此月一日種之白莖者佳紫者劣

○宿根蔓菁是月於麻中散子惟只收根幹�﹝日煞﹞可備凶年矣

○蘭香此月連雨中拔栽九月收作葅

○胡荽欲黑良地三徧耕每畝下子一斗須早種逢雨卽生畦種卽須牙子如葵法

○黃蒸臼��【音伐舂也】生小麥細磨水溲蒸之气澑下攤冷蒿蓋之一如黃衣法勿楊簸之

○罨黃衣淨淘小麥於甕中浸令醋漉出熟蒸之於箔上鋪席攤厚二寸許先一日刈蒿或荊葉構葉皆可薄覆蓋之待黃衣上徧便出曝之令榦去葉愼勿揚簸凡合造以仰黃衣爲熱爾

○種蕎麥立秋在六月卽秋前十日種立秋在七月卽秋後十日種定秋之遲疾宜細詳之

○六日造法曲小麥三石一石生一石蒸曬漧一石炒炒勿令焦各別磨羅取面其麩畱取入曲使取蒼耳蓼爛搗絞取汁溲和五更和取了若天明後則無力溲欲剛搗欲熟於平板上以範子緊踏脫之淨掃東向戶室密牎牖泥封隙使不通風地上鋪蒿艸厚三王寸豎曲如隔子眼以艸覆之令厚【若立秋前削平鋪上及開取之日當陷入地乃知力大而實重】閉戶封泥之二七日開翻之至二七日聚﹣之一宿明日出曝曬夜則露之遇雨則收極幹乃止七月上寅日作亦得

○造神曲法小麥三石生蒸炒各一石同前法但不用羅面生麥搗持須精細先搗蒼耳等汁又六月上寅或七月上寅日日未出時使童子著靑衣面向殺地破地汲水二十斛使水不盡卻瀉卻愼勿令使用忌之面向地和絕硬搗令熟入屋室內淨掃勿令地濕畫地爲阡陌作曲人各置巷中此古之法令作五小曲人又作五小曲人又作五曲王中心安著一王四方各一王守阡陌王令稍大於曲人其曲熟搗脫如前法鋪曲畢以曲人及王字中央四方了則祭之以脯湯餅主人親自祭文曰謹請東方靑帝土公威神南方赤帝土公威神北方黑帝土公威神西方白帝土公威神中央黃帝土公威神某年月日辰謹啟五帝五土公之靈某謹以六月上寅造作麥曲建立五王各布封境酒脯之醮以相祈請願垂神力明鑑所領令使飛虫絕蹤穴虫潛影衣色徧布或蔚或炳煞熱火焚以烈以猛芳越神燻殊趨調領君子酣暢小人恭靜虔告三神望垂允聽急急如律令讀文三徧各再拜泥戶後二七日準前曬露

○煞米法神曲末一斗煞黍秫米二石一斗神曲末一斗煞糯米一石八鬥法曲第一年一斗米用曲八兩二年一斗米用曲四兩第三年一石米用曲一斤

○醎豉大黑豆一斗淨淘擇去惡著爛蒸一依罨黃衣法黃衣徧卽出簸去黃衣用熟水淘洗瀝漧每斗豆用塩五升生薑半斤切作細條子靑椒一升楝淨卽作塩湯如人體同入甕器中一重豆一重椒姜入盡卽下塩水取豆面深五七寸乃止卽以椒葉蓋之密泥於日中著二七日出�﹝日煞﹞幹汁則煎而別貯之點素食尢美

○麩豉麥麩不限多小以水勻拌熟蒸攤如人體蒿艾罨取黃上徧出攤�﹝日煞﹞令幹卽以水拌令浥浥卻入缸甕中實捺安於庭中倒合在地以灰圍之七日外取出攤�﹝日煞﹞若顏色末深又拌依前法入甕中色好爲度色好黑後又蒸令熱及熱入甕中築泥卻一冬取喫溫暖勝豆豉

○收楮實此月六日收爲上

○造法油衣油大麻油一斤荏油半斤不蚛皁角一挺【槌破去皮子】朴硝一兩塩花半兩右取盛熱時以瓷瓶盛油以綿裹皁角朴硝塩花等同於瓶子中日煎取三分耗去一分卽油堪使如不是盛夏要油卽以油瓶子於鐺釜中重湯煮取油耗一分卽堪使用

○制油衣取好緊薄絹搗練如法後制造以生絲綫夾縫縫上油每度幹後以皁角水淨洗又再上如此水試不漏卽止卽油�常軟兼明白且薄而光透

○雜事命女工織紬絹艸茂燒蓼灰染紺靑雜色收芥子【中秋後種】收花藥子【便種之】收李核【便種之】收苜蓿收槐花【曝漧】斫竹【此月後至八月不蛀】內二神守【養魚法�四月門中】曬氈褥書裘種小蒜蘿卜糶蕎麥別大蔥造麥飯

○季夏行春令則谷實鮮落國多風人多遷

○行秋令則丘隰水潦禾稼不熟乃多女災

○行冬令則寒气不時鷹隼早鷙

四時纂要夏令卷之三

●四時纂要秋令卷之四

七月

八月

九月

○七月

﹝七月﹞孟秋建申自立秋卽得七月節陰陽使用宜依七月法昏尾中曉婁中處暑七月中气昏箕中曉昴中

○天道是月天道此行修造出行宜北方吉

○晦朔占朔日風雨糴貴【晦同】朔日立秋多死亡朔日處暑民病疽癰

○月內雜占此月虹見稻貴月蝕牛馬貴【應在來年二月】此月無三卯早種麥有三卯爲上

○占雷雨七日大雨糴倍貴小雨大貴秋雨甲子禾頭生耳秋三月雨庚寅辛卯粟大貴不出一時【一時九十日】秋甲子雷卽是雷不藏民暴死

○立秋日雜占立秋之日立一丈表【注具正月】次立八尺表度影四尺五寸二分不宜粟立秋天气淸明萬物不成有小雨吉大雨傷五穀立秋以火不宜老人雷風折木注多怪

○占气立秋日坤卦用事日晡時西南有赤黃雲如羣羊者坤气至宜粟坤气不至萬物不成地多震牛羊死應在衝【衝在來年正月】

○占風立秋日風從艮來瑴貴貴在四十五日中從震來歲多瘟疫艸木更榮坤來年丰兌來秋雨巽來凶離來秋旱凶幹來暴寒坎來冬多陰雪

○月內吉凶地天徳在坎月徳在壬月空在丙月合在丁月厭在辰月殺在末

○黃道子爲靑龍丑爲明堂辰爲金匱巳爲天徳未爲玉堂戍爲司命凡出軍遠行商賈移徙嫁娶吉凶百事出其下卽得天福不避將軍大歲刑禍姓墓月建等若疾病移往黃道下卽差不堪移者轉面向之亦吉

○黑道寅爲天刑卯爲朱雀午爲白虎申爲天牢酉爲玄武亥爲句陳已上不可犯犯之必有死亡失財劫盜刑獄之事切宜愼之凡用黃道更以天徳月徳月空月合者用之尢吉若值大歲黑方五鬼將軍𨿽云不避亦宜且罷世人尙欲威力臨之卽凶神不可以天福制之也他皆效此

○天赦戊申日是也

○出行日秋三月不西行犯王方立秋後九日爲往亡立秋前一日立秋日並不可行七月丑爲歸忌又辛亥日卯爲天羅酉爲土公十二日爲窮日並不可出行

○臺土時是月每日人定亥時是也

○四殺沒時四孟之月宜用甲時寅後卯前丙時巳後午前庚時申後酉前壬時亥後子前已上四時鬼神不見百事可爲架屋埋葬上官並用之吉

○諸凶日河魁在巳天剛在亥狼籍在午九焦在酉血忌在辰天火在午地火在辰

○嫁娶日求婦辰巳日吉天雄在申地雌在子不可嫁娶新婦下車壬時吉此月生男不可娶四月十月生女害夫此月納財金命女自如木命女凶水命女富貴火命女孤寡土命女大吉納財吉日丙子己卯庚寅辛卯壬寅癸卯壬子丁卯是月行嫁卯酉女大吉丑未女妨夫寅申女妨自身辰戌女妨父母子午女妨首子巳亥女妨舅姑天地相去日戊午己未庚辰五亥並不可嫁娶主生離秋庚子辛亥害九夫陰陽不將日壬申癸酉壬午癸未甲申乙酉癸巳甲午乙未乙巳戊申戊午日

○喪葬此月死者妨寅申巳亥人斬艸丙子丙寅辛卯癸卯壬子日葬癸酉壬午乙酉壬寅庚午己酉日吉

○推六道死道甲庚兵道丙壬天道乙辛地道乾巽人道丁癸鬼道坤艮

○五姓利日羽姓大利年與月同用子寅卯申酉吉宮大利年與月同申酉丑未吉商年與月同子卯辰巳申酉吉徵亦通利角凶

○起土飛廉在辰土符在卯土公在酉月刑在寅大禁南方地囊丙辰丙午已上不可動土凶月福徳在丑月財地在午巳上日及方位動土吉

○移徙大耗在寅小耗在丑五富在巳五貧在亥移徙不可往貧耗方日辰亦忌之秋庚子辛亥亦不可移徙入宅嫁娶凶

○架屋日丁卯庚午丙午丙戌庚子壬戌癸卯乙丑壬辰庚辰己卯癸未巳上吉

○禳鎭七日乞巧乞富貴隨人所願三年必應七日取蜘蛛网一枚著衣領中令人不忘七日取麻勃一升人參半升合蒸气盡令徧服一刀圭令人知未然之事十五日取佛座下土著臍中令人多智二十三日沐令發不白二十五日浴令人長壽二十八日拔白終身不白

○食忌此月勿食蒓是月蠋虫著上人不見勿食生蜜令人發霍亂

○七日乞巧是夕於家庭內設筵席伺河鼓織女二星見天河中有奕奕白气光明五色者便拜乞貴子【乞只可乞一般三年必應】穿七孔鍼以求巧乞聰慧【出風土記】

○作曲曝書裘此月辟虫七日吞小豆男吞一七女吞二七歲無病【出河圖記】此日勿念惡事仙家大忌

○耕茅田齊民要術云凡開荒之地先縱牛羊踐踏令根浮動候七月耕之則必死矣非七月復生矣

○開荒田凡開荒山澤田皆以此月芟其艸幹放火燒至春而開之則根朽而省工若林木絕大者罃��殺之【罃��烏莖反】葉死不扇便任耕種三年之後根枯莖朽燒之則入地盡矣耕荒必以鐵爬漏湊之徧爬之漫擲黍穄再徧澇明年乃於其中種谷也

○煞谷地五六月種美田菉豆此月殺之【事具五月】不獨肥田菜地亦同

○種苜蓿畦種一如韭法亦剪一徧加糞爬起水澆

○種蔥薤欲種蔥先種菉豆五月中耕掩殺之頻耕令熟至此月種之每畝用字五升又取谷五升先炒谷令焦卽與蔥子同攪令勻而耬一眼中種之塞其耬一眼他月蔥出取其塞耬一眼之地中土培之疎密恰好又不勞移種薤法具二月中

○胡荽同六月

○種蔓菁地須肥良耕六七徧此月上旬種之欲陳者以干鰻鱧魚汁浸之曝漧種必無虫矣至冬收苗後收根窖藏之冬至後爬熟上糞間拾畱子者不斸【出山居要術】燭芥蕓薹是月中旬爲上時芥每畝子一升蕓薹每畝四升

○種桃柳柳同六月桃熟時墻南暖處寬深爲坑收濕牛糞內在坑中好桃核十數介尖頭向上安坑中糞土蓋厚一尺深春牙生和土移種之萬不失一桃皮急四年已上刀麗��破皮得速大不爾速死七八年便老十年多枯死宜歲歲種之

○造藍澱先作地坑可受百束許作麥筋泥泥之可厚五寸以苫蔽四壁刈藍倒豎於坑中下水浸以木石壓之令沒熱月一宿稍涼再宿漉去藍滓取汁內於十石甕中以石灰一斗五升並手急打【沬聚收作澱花】食頃上澄淸瀉去水別作小坑貯藍澱著坑中候如粥還入甕盛之則成【若是只於甕中澄如粥亦得隨其土風所宜其浸藍亦隨土風用艇舩及大甕不必作坑】種禾一頃不敵藍十畝

○面藥七日取烏雞血和三月桃花末塗面及身二三日後光白如素【大平公主祕法】

○造豉要術云造豉以四孟月大約自四月至八月皆得然六七月最佳易得成黃衣【法具六月門中】

○造幹酪取酪日中�﹝日煞﹞曝令皮成掠取更�﹝日煞﹞無皮乃止得一升許鐺中炒片時出盤中日曝漧令浥浥時便乘闊團之如梨更曝令極幹得數年不壞遠年要喫的入水中煮沸卻成酪

○上寅造曲【法已具六月中】

○敗酒作醋春酒停貯失味不中飲者但一斗酒以一斗水合﹣和入甕中置日中曝之雨卽蓋晴卽去蓋或衣生勿攪動待衣沈則香美成醋凡釀酒失味不中者便以熱飯投之密封泥卽成好醋

○米醋法又先六月中取糙米三五斗�了細磨取蒼耳汁和溲踏作曲一如麥曲法又取三五斗糙米炊了隔宿於甕中熱湯浸來日早蒸蒸了攤開篙覆如黃衣法至造醋時人炒糙米三五斗向星露下以沸湯潑經宿來日蒸之亦無剩水依常炊飯候熟每斗用湯一斗亦蒸米了便下湯中待如人體卽下黃衣及曲末大約每斗米用黃衣曲末共二斤七三日成放至四十九日成更佳【造用寅辰戌日】

○暴米醋糙米一斗炒令黃湯浸軟後熟蒸水一鬥曲末一升攪和下潔淨甕器稍熱爲妙夏一月冬兩月密封頭日未足不可開

○醫醋凡醋甕下須安磚石以隔濕气又忌雜手取又忌生水器取及醎器貯皆致易敗又醋因妊娠女人所壞者取車轍中土一掬著甕中卽還好

○麥醋取大麥一石舂取一糙取一半完人一半帶皮便止取五斗爛蒸罨黃一如作黃衣法五斗炒令黃熟浸一宿明日爛蒸攤如人體並前黃衣一時入甕中以蒸水沃之拌令勻其水於麥上深三五寸卽得密封蓋七日便香熟卽中心著蒭取之頭者別收貯余以水淋旋喫之齊民要術云造麥醋米酘之此恐難成成亦不堪蓋失其類矣

○暴麥醋大麥一斗熟舂插炒令香焦黃磨中掣破水拌濕後熱水一斗五升冷如人體以曲一升攪和入罌甕中封頭斷气二七日熟淋如前法

○醋泉面一石七月六日造淡溲作��丕飥熟煮漉出箔上攤�﹝日煞﹞令幹勿令虫鼠喫著收��丕飥湯入斗已來小麥曲末二大斗結尖量於二石甕中先下��丕飥一重卽下曲末一重又下��丕飥曲末如此重重下之以盡爲度卽一時瀉��丕飥湯八斗入甕中更不得動著仍先以磚石磹甕底夏月令日照著先以七介紙單子初下日一重紙單子蓋頭密系之一七日加一重至四十九日七重足又七日去一重厚衣以竹刀割作二孔南北對開須帖甕唇每以胡蘆杓南邊取一杓北邊入一杓新汲水每日長出五升卽入水五升如此至三十年不竭然則須一手取切忌殗污立壞又初造時忌人喫著��丕飥片子切防家人背食之卽不成矣【造多小在臨時】

○八味丸張仲景八味地黃丸治男子虛羸百病眾所不療者久服輕身不老加以攝養則成地仙方大約立秋後宜服漧地黃半斤幹署藥四兩白茯苓牧丹皮澤舄附子【炮】肉桂已上五味各二兩山茱萸四兩【湯泡五徧】右件一處搗羅爲末煉蜜爲丸丸如梧桐子大每日空腹暖酒下二十丸如稍覺熱卽大黃丸一服通轉爲妙

○收角蒿置氈褥書籍中辟蛀虫

○藏瓜桃醬糟並佳

○收瓜子此月擇好瓜截兩頭出子和糠日�﹝日煞﹞幹挼簸取作種

○十日醬法豆黃一斗淨淘三徧宿浸漉出爛蒸傾下以面二斗五升相和拌令面悉裹卻豆黃又再蒸令面熟攤卻大气候如人體以谷葉布地上置豆黃於其上攤又以谷葉布覆之不得令大厚三四日衣上黃色徧卽�﹝日煞﹞幹收之要合醬每斗面豆黃用水一斗塩五升並作塩湯如人體澄濾和豆黃入甕內密封七日後攪之取漢椒三兩絹袋盛安甕中又入熟冷油一斤酒一升十日便熟味如肉醬其椒三兩月後取出�﹝日煞﹞幹調鼎尢佳

○收谷楮法【構谷楮三名一木也】谷楮子熟時七月八月收子淨淘曝漧耕地熟二月耬耩和麻子漫撒種子卽澇至秋乃畱麻子爲楮子作暖不和麻種多凍死明年正月附地刈火燒一歲卽沒人三年便中斫斫法十二月爲上時四月次之【非此兩月斫必�死】二月斸去惡根則地熟又楮成科兼且苗澤移栽者二月亦得三年一斫種三十畝一年斫十畝三年一徧歲收絹百匹永無盡期

○雜事是月也收楮子浣故衣制新衣作夾衣以備始涼糶大小豆糴麥博縑素糶喬麥耕冬葵刈蒿艸種小蒜蜀芥分薤漚晚麻耕菜地伐木斫竹葦�﹝日煞﹞棗務機杼拭漆器五月至此月盡經雨後漆器圖盡箱篋須�﹝日煞﹞幹則不損收荷葉陰漧收瓜蒂收蒺黎子

○孟秋行春令則其國乃旱陰气復還五穀無實

○行夏令則其民火災寒熱不節人多瘧疾

○行冬令則陰气大勝介虫敗谷

○八月

﹝八月﹞仲秋建酉自白露卽得八月節陰陽使用宜依八月法昏南斗中曉畢中秋分八月中气昏南斗中曉東井中

○天道是月天道東行修造出行宜東方吉

○晦朔占朔日陰雨宜麥而布貴麻子貴十倍占之直至三日止朔與晦大風春旱夏水朔陰雨年大熟朔無雲麥小實云蒼白色如魚鱗相次東方來麥善有長云正黃如羊羣麥善黑色麥不成皆空合赤色麥枯死【已上並占來年夏麥者也】

○月內雜占此月多雨牛貴虹出春粟大貴三月尢甚月內雨與雷事具七月門中此月無三卯不可種麥

○秋分雜占秋分先立一丈表注已具正月門中次立八尺表度影得七尺三寸七分宜麻此日以火地動以水溫疫此日晴明萬物更生若小雨天陰善

○占气秋分日兌卦用事日入西方有白雲如羊者謂之兌气至宜稻年丰有白黑气渾厚者麻善兌气不至歲中多霜人多疥疾應在來年二月

○占風秋分日風從震來萬物不實谷貴黃在四十五日中兌來民安而歲稔幹來歲多風人相掠巽來多風坎來冬酷寒艮來十二月多陰離來凶坤來土工興

○月內吉凶地天徳在艮月徳在庚月空在甲月合在乙月厭在卯月殺在辰

○黃道寅爲靑龍卯爲明堂午爲金匱未爲天徳酉爲玉堂子爲司命

○黑道辰爲天刑巳爲朱雀申爲白虎戌爲天牢亥爲玄武醜爲句陳

○天赦戊申日是也

○出行日秋不西行自白露後十八日爲往亡寅爲歸忌又子爲往亡及土公又十八日十三日五日辛亥日癸卯爲天羅並不可遠行嫁娶凶

○臺土時是月黃昏戌時是也

○四殺沒時四仲月用幹時戌後亥前艮時丑後寅前坤時未後申前巽時辰後巳前已上四時可爲百事架屋埋葬上官皆吉

○諸凶日河魁在子天剛在午狼籍在酉九焦在午血忌在戌天火在酉地火在子

○嫁娵日求婦辰巳日吉天雄在巳地雌在丑不可嫁娶新婦下車幹時吉此月生男不可娶五月十一月生女此月納財金命女自如土命女吉水命女宜子孫火命女凶木命女孤寡納財吉日丙子乙卯庚寅辛卯壬寅癸卯是月行嫁寅申女吉卯酉女妨自身辰戌女妨夫子午女妨舅姑巳亥女妨首子媒人丑未妨父母天地相去日戊午己未庚辰五亥日並不可嫁娶主生離庚子辛亥害九夫陰陽不將日戊辰辛未壬申壬午癸未甲申壬辰癸巳甲午甲辰戊申戊午辛巳

○喪葬此月死者妨子午卯酉人斬艸丙寅丁卯庚午丙子甲午丙申壬子甲寅日吉殯庚子癸卯吉葬壬申壬午甲申庚戌壬寅庚申丙午日吉

○推六道死道乙辛天道乾巽地道丙壬兵道丁癸人道坤艮鬼道甲庚

○五姓秋月徵吉年與日利丑寅卯巳午申吉羽吉年與日利子寅卯未申酉吉宮大利年與日利申酉丑未吉商大利年與日利子卯辰巳申酉吉角凶

○起土飛廉在亥土符在未土公在子月刑在酉大禁東方地囊丁卯丁亥已上不可動土日辰亦凶月福徳在寅月財地在乙巳上取土吉

○架屋己巳癸卯庚戌壬戌辛未庚辰辛巳戊戌已上架屋吉

○移徙大耗在卯小耗在寅五富在申五貧在寅移徙不可往貧耗上秋庚子辛亥不可移徙入宅嫁娶凶

○禳鎭七日沐令人聰明多智三日二十五日沐浴【同正月】十九日拔白永不生勿以四日市附足物仙家大忌

○食忌此月勿食姜蒜損壽減智勿食雞子傷神

○殺春谷地同七月法

○種大麥此月中戊社前並上時每畝用子二升半下戊前爲中時每畝用子三升下旬及九月初爲下時每畝用子三升半

○種小麥宜下田齊民要術歌云髙田種小麥終久不成穗男兒在他鄕那得不憔悴上戍前爲上時種者一畝用子一升半中戊前爲中時一畝二升下戊前爲下時一畝二升半此月初相爭十日而用種便相違如此力田者得不務及時

○漬麥種若天旱無雨澤以醋漿水並蠶矢薄漬麥種夜半漬露卻向辰速收之令麥耐旱若麥生色黃者傷折太稠稠者鋤令稀以棘柴耬之以擁麥根則麥茂大小麥皆須五六月暵地不暵收必薄

○種麥忌日【已具正月門中】

○苜蓿若不作畦種卽和麥種之不妨一時熟

○蔥薤蔥同五月法薤同二月法

○種蒜良軟地耕三徧以耬耩逐壠下之五寸一株二月半鋤之滿三徧止無艸亦須鋤不鋤卽不作窠作行上糞水澆之一年後看稀稠更移苗鹿如大筯三月中卽折頭上糞當年如雞子旱卽澆年年須作糞次種不可令絕矣

○種薤同二月此月下子卽春末生

○諸菜萵苣蕓薹胡荽並良時

○罌粟尢宜山坡亦可畦種

○斷瓜梢正月區種冬瓜此月斷其梢

○踏蘘荷二月種者此月上旬踏令苗死不爾卽窠不茂大

○耕薤此月上旬耩不耩則白短勿剪葉恐損白旋要食者別種之

○枿葵中旬枿葵畱歧去地一二寸枿之生肥嫩至老葉莖俱美

○牙麥蘗大麥淨淘於甕中浸令水才淹得著日中曝之一日一度著水腳生卽布於牀下席上厚二寸許一日一度以水灑之牙生寸長卽�﹝日煞﹞幹若要煮白餳牙與麥身齊便�﹝日煞﹞幹勿令成餅卽不堪矣若煮黑餳卽待牙靑成餅卽以刀子利開幹之要餳作虎珀色者以小麥爲之術已具三月中

○造三勒漿訶黎勒毗黎勒庵摩勒已上並和核用各三大兩搗如麻豆大不用細以白蜜一斗新汲水二斗熟調投漧淨五斗甕中卽下三勒末攪和勻數重紙密封三四日開更攪以干淨帛拭去汗候發定卽止但密封此月一日合滿三十日卽成味至甘美飲之醉人消食下气須是八月合卽成非此月不佳矣

○剪羊毛候葉子未成時剪之不爾則損毛中旬後剪則勿洗恐寒气損羊

○牧豕豕入此月卽放不要餵直至十月所有糟糠畱備窮冬飼之豬性便水生之艸收浮萍水藻飼之則易肥又法閹豬了待瘡口漧平復後取巴豆兩粒去殼爛搗和麻籸糟糠之類飼之半日後當大瀉之後日見肥大

○養彘獖豬喙短毛柔者良啄長牙多三牙已土不煩養難肥故也牝者子母不同圈同圈之喜相傷死又食難足所以子宜別飼之故宜埋車輪爲場令��屯子出入自由則肥健

○掐尾法��屯子生三日便須掐尾則不畏風揵豬死者皆尾風所致小小撻者骨細而易養

○肥豚法麻子二升搗十餘杵塩一升同煮後和糠三斗飼之立肥

○干酒法干酒治百病方糯米五斗炊好曲七斤半附子五介生烏頭五介生漧薑桂心蜀椒各五兩右件搗合爲末如釀酒法封頭七日酒成壓取糟蜜溲爲丸如雞子大投一斗水中立成美酒春酒時造更好

○地黃酒地黃酒變白速效方肥地黃切一大斗搗碎糯米五升爛炊曲一大升右件三味於盆中熟揉相入內不津器中封泥春夏三七日秋冬五七日日滿開有一盞淥液是其精華宜先飲之餘用生布絞貯之如稀餳極甘美不過三劑發當如漆若以牛膝汁拌炊飰更妙切忌三白

○作諸粉藕不限多小淨洗搗取濃汁生布濾澄取粉芡蓮鳧茈澤瀉葛蒺藜茯苓署藥百合並皆去黑逐色各搗水浸澄取爲粉已上當服補益去疾不可名言又不妨備廚饌悉宜畱意

○收棠梨葉天晴時采摘薄攤�﹝日煞﹞幹幹卽更摘多收不妨遇雨淹損不中染緋

○收地黃要術云種地黃熟斸地取竹刀子斷之每根一寸餘畦種上糞下水經年後滿畦可愛此物宿根采卻還生秋收之以充冬用二三月種五月苗生八九月根成一畝可收三十石

○作生漧地黃取地黃一百斤揀取好者二十斤半寸長切每日曝令幹餘者埋之待前二十斤全幹卽候晴明日出埋者五斤或十斤搗汁浸拌前幹二十斤曝之其汁每須支料令當日浸盡隔宿卽醋惡天陰卽停住愼勿令塵土入八十斤盡爲度成一十斤漧地黃忌蕪荑豬肉蒜藕蘿卜

○收牛膝子要術云秋間收子春間種之如生菜法宜下濕地上糞澆水苗生剪食之常須多畱子直至秋中一徧種之但割卻卽上糞不勞更種

○收牛膝根收根者別宜深耕熟犂然後下子耬令土平荒則耘旱則澆至初秋刈取莖收其子九月末十月初用刃鍬深掘取根水中浸二宿置密節中挼去皮排齊頭�﹝日煞﹞令浥浥卽手握令直如要气力不如勿去皮便曝漧如去皮卽挼出白汁便致力少矣

○雜事是月收薏苡收蒺藜子收角蒿收韮花以備醬醋所用曝書盡�﹝日煞﹞膠收胡桃棗開蜜糶麥種貨百日油打墻造墨造筆壓年支油下旬造油衣收油麻秫江豆習射命童子入學備冬衣刈莞葦居柴炭又內三神守【術具四月種魚門中】

○仲秋行春令則秋雨不降艸木生榮

○行夏令則其國及旱蟄虫不藏五穀復生

○行冬令則風災數起收雷先行艸木旱死

○九月

﹝九月﹞季秋建戌自寒露卽得九月節陰陽使用宜依九月法昏牽牛中曉東井中霜降九月中气昏女中曉柳中

○天道是月天道南行修造出行宜南方吉

○晦朔占朔日風雨者春旱夏水麻子貴十倍二日雨五倍朔日風從東來半日不止者穀麥不收朔寒露寒溫不時朔霜降歲饑

○月內雜占此月多雨牛貴此月月蝕凶此月上卯日風從此來糴三倍貴貴在來年三月十月東來三倍貴西來賤九月雷谷大貴【其餘占雷同七月占】

○月內吉凶地天徳在丙月徳在丙月空在壬月合在辛月厭在寅月殺在丑

○黃道辰爲靑龍巳爲明堂申爲金匱酉爲天徳亥爲玉堂寅爲司命

○黑道午爲天刑未爲朱雀戌爲白虎子爲天牢丑爲玄武卯爲句陳

○天赦戊申是日也

○出行日秋三月不西行四季之月亦不宜往四維方自寒露後二十七日爲往亡日丑爲歸忌未爲天羅酉爲刑獄又辰爲往亡及土公又十一日十四日爲窮日已上皆不可遠行此月庚寅爲行很了戾不可上官出行多窒塞

○臺土時是月日入酉時是也不可出行往而不返

○四殺沒時四季之月用乙時寅後卯前丁時午後未前辛時酉後戌前癸時子後丑前已上四時可爲百事架屋埋葬上官並吉

○諸凶日河魁在未天剛在丑狼籍在子九焦在寅血忌在巳天火在子地火在丑

○嫁娶日求婦辰日吉新婦下車辛時吉此月生男不可娶六月十二月生女妨夫此月納財金命女多子木命女孤寡水命女大凶火命女大吉土命女自如納財吉日丙子己卯壬子乙卯是月行嫁己亥女大吉辰戌女妨身卯酉女妨夫寅申女妨首子媒人丑未女妨舅姑子午女妨父母天地相去日戊午己未庚辰五亥不可嫁娶主生離秋庚子辛亥害九夫陰陽不將日戊辰庚午辛未庚辰辛巳壬午癸未辛卯壬辰癸巳癸卯戊午已上日利嫁娶

○喪葬此月死者妨辰戌丑未人斬艸丙寅丁卯丙子庚寅辛卯庚子壬午甲寅日吉葬庚午癸酉壬午甲申乙酉壬寅丙午庚申辛酉日吉

○推六道死道乾巽天道丙壬地道丁癸兵道坤艮人道甲庚鬼道乙辛

○五姓利月徵姓丙戌大墓宮姓戊戌小墓羽姓壬戌小墓角姓大利年與日同利用子寅卯辰巳午商姓通用年與日利用子卯辰巳申酉

○起土飛廉在子土符在亥土公在辰月刑在未大禁北方地囊戊子戊辰已上不可動土日辰亦同月福徳在午月財地在巳已上取土吉

○移徙大耗在辰小耗在卯五富在亥五貧在巳移徙不可往貧耗方凶日辰亦同秋庚子辛亥不可嫁娶移徙入宅凶

○架屋丙寅丁卯庚午庚子丙午戊申己卯癸卯日吉

○禳鎭二十日沐辟兵二十八日浴九日采荏子餵雞令速肥而不暴園法宜別築墻匡小開作小廠雌雄皆斬去翅翮不得令飛出多收稗谷及小槽子貯水以飼之荊藩爲棲去地一尺數掃其糞鑿墻爲窠亦去地一尺冬天著艸他時不用生子則移出外籠養之如鴿鶉大卻內墻中蒸麥飰飼之三七日便肥大也河圖云雞白首有六指雞有五色食之並殺人

○收五穀種是月五穀擇好穗刈之髙釣別打幹�﹝日煞﹞以穰艸窖之勿貯器中

○辟虫�子蚄虫法凡五穀種牽馬就谷堆食數口以馬殘爲種無虫�子蚄虫

○備冬藏凡藏蔓菁荏韭輩脆美而不耐停若旱園菜稍硬停得直至二月

○收菜子是月收韭子茄子種

○收枸杞子九日收子浸酒飲不老不白去一切風

○收梓實下旬收梓實摘角曝漧秋耕地熟作壠漫撒再澇明年春生有艸拔之勿令蕪沒後年五月移之五行書云捨西種梓或云楸木各五株令子孫孝順消口舌此木貴材又易長

○收栗種栗初去殼卽於屋下埋著濕土必須深勿令凍徹路遠者可韋囊內盛可停二日見風則不生春二月悉牙生而種之卽生以棘圍不用穿近三年之內冬常須艸裹二月卽解去【凡木忌掌近栗性尢忌之】

○收幹栗法食經云取栗蒲【殼也】燒灰淋汁漬栗二宿出之又以沙覆之令厚一二尺至後芽生而不蚛榛與栗同又法栗一石塩二斤作水淹栗一宿�﹝日煞﹞幹收之不蛀不硬栗性利筋骨生腎气久服跛者皆差不益瘡疽作粉治痔疾血痢等有栗園者但和蒲收之不蚛【要食旋出其殼】

○雜事是月糶大麥斫竹拭漆器造火鑪煮膠同二月收豕賣故氈收裛衣香收皁莢貯麻子油麻采菊花收木瓜披蘭香

○季秋行春令則暖風來至人气懈惰

○行夏令則其國大水冬藏殃敗人多鼽啑

○行冬令則國多盜賊

四時纂要秋令卷之四

●四時纂要冬令卷之五

十月

十一月

十二月

○十月

﹝十月﹞孟冬建亥自立冬卽得十月節陰陽使用宜依十月法昏虛中曉張中小雪爲十月中气昏危中曉翼中

○天道是月天道東行修造出行宜東方吉

○晦朔占朔日風雨春旱夏水麻子貴十倍二日雨貴五倍一云來年麥善晦日同朔立冬雨血地生毛朔小雪凶朔日風從東來春糴賤從西來春糴貴朔日風寒正月米貴朔大雨大貴小雨小貴

○月內雜占月內有三卯豆賤無三卯大豆貴月內虹出麻貴兼五月谷貴月蝕秋穀賤

○占雨冬雨壬寅癸卯春粟大貴甲申至己丑已來雨糴貴庚寅至癸巳雨糴折皆以入地五寸爲侯冬庚戌辛亥雷卽知來年正月米貴冬夜同占冬雨甲子飛雪千里

○冬至雜占冬至日先立一丈表得影一尺大疫大旱大暑大饑二尺赤地千里三尺大旱四尺小旱五尺下田熟六尺髙下熟七尺善八尺澇九尺一丈大水若不見日爲上

○占影次立八尺表度影得丈三尺七分宜麻

○占气立冬之日幹卦用事人定時西北有白气如龍如馬者幹气至也宜麻幹气不至大寒傷萬物人當大疫應在來年四月人定時西北方有黑气渾厚者麻子貴

○占風立冬日風從西北來五穀熟東南來小麥貴貴在四十五日中凡八節占皆前後一日同占之立冬日風從震來冬雷凶巽來冬溫來年夏旱坎來冬雪殺走獸離來來年五月大疫艮來人多病地气泄坤來魚塩大貴兌來凶

○月內吉凶地天徳在乙月徳在甲月空在庚月合在巳月厭在丑月殺在戌

○黃道靑龍在午明堂在未金匱在戌天徳在亥玉堂在丑司命在辰

○黑道天刑在申朱雀在酉白虎在子天牢在寅玄武在卯句陳在巳

○天赦甲子日是也

○出行日冬三月不可北行犯王方立冬後二日爲往亡丑爲歸忌申爲天羅酉爲天獄未爲往亡土公已上並不可遠行又立冬前一日此月十日二十日爲窮日又癸亥日皆不可出行嫁娶上官凶又此月辛丑癸丑爲行很了戾不可出行上官多窒塞

○�土時每日申時是也行者往而不返

○四殺沒時四孟之月甲時寅後卯甫丙時巳後午前庚時申後酉前壬時亥後子前已上四時可爲百事架屋埋葬上官吉

○諸凶日河魁在寅天剛在申狼籍在卯九焦在亥天火在卯地火在寅血忌在亥九焦地火不宜種蒔天火不架屋血忌不宜鍼灸出血餘日不可爲百事【他月依此】

○嫁娶日求婦成日吉天雄在亥地雌在卯不可嫁娶凶新婦下車乙時吉此月生男不宜娶正月七月生女此用納財金命女大吉木命女宜子水命女自如火命女凶土命女孤寡納財吉日丙子壬子乙卯是月行嫁辰戌女大吉巳亥女妨身子午女妨夫丑未女妨首子媒人寅申女妨舅姑卯酉女妨父母天地相去日戊午己未庚辰五亥不可嫁娶主生離冬壬子妨九夫陰陽不將日己巳庚午己卯庚辰辛巳壬午庚寅辛卯壬辰癸巳壬寅癸卯

○喪葬此月死者妨寅申巳亥人斬艸丁卯庚寅辛卯甲午庚子癸卯甲寅日吉殯乙卯葬庚午癸酉甲申丁酉庚申辛酉

○推六道死道丙壬天道丁癸地道甲庚人道乙辛兵道坤艮鬼道乾巽地道鬼道葬送往來吉余凶天道人道嫁娶往來吉

○五姓利月徵吉年與日利用丑寅卯己午申羽吉年與日利用子寅卯未申酉宮大利年與日利用申酉丑未商大利年與日利用子卯辰巳申酉吉角大利年與日利子寅卯辰己午吉

○起土飛廉在丑土符在甲土公在未月刑在亥大禁西方地囊在庚午庚子已上不可動土月福徳在辰月財地在未已上取土吉

○移徙大耗在巳小耗在辰五富在寅五貧在申移徙不可往貧耗上凶方與日辰同又冬壬子癸亥不可移徙入宅嫁娶

○架屋日癸酉辛卯庚午壬辰癸卯吉

○禳鎭此月四日勿責罰仙家大忌一日沐浴十日拔白永不生

○食忌勿食豬肉發宿疾勿食椒損心

○鹿骨酒治百體虛勞大風諸風虛損諸疾久服長骨畱年久久自知枸杞二十斤淨洗歇幹剉碎鹿骨一眞剉碎右件以水四石煎取一石五斗去滓經宿淨掠去脂沫澄澱取如常水浸曲投糯米二石分爲三四酘候熟壓取飲之

○枸杞子酒補虛長肌肉益顏色肥健延年方枸杞子二升好酒二斗搦碎浸七日漉去滓日飲三合

○鍾乳酒主補骨髓益气力逐濕方漧地黃八分巨勝一升【煞別爛搗】牛膝五茄皮地骨皮各四兩桂心防風各二兩仙靈脾三兩鍾乳五兩【甘艸湯浸三宿以半斤牛乳瓷瓶中沒炊】於炊飯上蒸之牛乳盡出以暖水淨淘洗碎如麻豆右件諸藥並細剉布袋子貯用好酒三斗浸五日後可取飲出一升卽入一升淸酒量其藥味減則止卽出去藥起十月一日服至立春止忌生蔥陳臭物

○地黃煎生地黃十斤淨洗漉出一宿後搗壓取汁鹿角膠一斤紫蘇子二大升好蘇一斤半生薑半斤【緌取汁】蜜二大升好酒四升右先以文武火煎地黃汁數揚卽以酒研蘇子濾取汁下之又煎二十沸已來下膠膠消盡下蘇蜜同煎良久候稠如餳貯淨潔器中每日空心暖酒調一匙頭飲之甘美而補虛益顏色發白更黑充健不極忌三白

○糜茸丸補虛益心彊志麋茸八分【炎】枸杞子十二分伏神人參各六分漧薑八分桂心二分遠志三分【去心】搗篩爲末取地黃煎於臼中搗合爲丸每日食後服十丸加至二十丸暖酒下忌蕪荑蒜大醋生蔥

○翻區瓜田術具正月中

○耕冬葵地是月中旬三徧耕畢下旬漫撒種之宜稠每畝下子六升每雪時一澇無雪卽至臘月沒井水澆之一徧便蓋覆之豌豆是月種之

○區種瓠如區瓜法聚雪區中勝春種

○種麻是月翻地四徧下旬種之

○區種茄如瓜法不移栽亦堆雪區中

○覆胡荽是月霜降收藏畱根艸覆旋供食

○冬瓜收麥麥�戈蓋之蘘荷同蓋之不爾凍死

○收冬瓜區種者此月飽霜後收之於煙灰上安【或便修藏所得】

○苞栗樹栗樹種經三年內並須此月穰艸裹之

○造百日油是月取大麻油率一石以窯盆十六介均盛日中以椽木閣上曝之風塵陰雨則墮疊其盆以一窯盆蓋其上時以竹篦攪之至二月成耗三斗三月五月賣每升直七百文三月造者七月成每升直三百文其油入漆家用其曝油盆大如盤深四五寸底平闊形如壘子百枝緣出橋北五窯新盆每底輕塗小漆慮其津矣

○塗甕凡甕七月壞爲上八月爲次他月者不堪凡甕大小須塗脂不塗則津滲所造物多壞特宜畱意新買甕勿使盛水及著雨塗法掘地爲小坑傍開兩道以引火生炭於坑中合甕口於上披而燻之火盛則破少則難熱務令調適數以手拭之熱灼人手便下瀉熱脂於甕中回轉令極周徧脂冷不復滲乃止羊脂第一豬脂爲次俗云用麻子脂大悞人若脂不濁流只一徧拭者亦不佳俗以蒸甕水气亦不佳脂煞訖以熱湯數升刷之卻盛冷水數日後用用時更淨洗日中曝漧冬藏宜依此法

○收枸杞子秋冬間收得子先於水盆中挼令散曝漧候春先熟地作畦畦中去卻五寸土勻作五壠壠中縳艸稕如臂長短畦卽以泥塗艸稕上裹令徧能卽以枸杞子布於泥上令稀稠得所卽以細土蓋一重令徧又以爛牛糞一重又以一重土令畦平待苗出時以水澆之堪喫便剪如韭法每種用二月初一年只可五度剪欲種取甘者種之若種根葉厚大無剌者有刺葉小者名枸棘不堪

○雜事築垣墻墐北戶賈縑帛布絮糴粟及大小豆麻子五穀等可出薪炭可縳薦遮掩牛馬屋收槐實梓實收牛膝地黃造牛衣可買驢馬京中選人少時有可揀又買緋紫帛衫叚蕉葛簟席賣故氈綿絮等盤瘞蒲桃包裹栗樹不爾卽凍死收諸谷種大小豆種煮膠牧豕石橊樹亦包裹不爾凍死

○孟冬行春令則凍閉不密地气上泄人多流亡

○行夏令則國多暴風方冬不寒蟄虫復出

○行秋令則霜雪不時

○十一月

﹝十一月﹞仲冬建子自大雪卽得十一月節陰陽使用宜依十一月法昏室中曉軫中冬至十一月中气昏壁中曉角中

○天道是月天道南行修造出行宜南方吉

○晦朔占朔日有風麥善風從西來半日不止賊起晦日風雨春旱朔日冬至朔日蝕朔日大雪並年饑有疾有災凶

○月內雜占月內有雪米賤賤在來秋或今冬虹出大豆善

○占雨冬雨壬寅癸卯春谷大貴甲申至己丑巳來雨皆糴貴庚寅癸巳風雨皆糴折皆以入地五寸爲侯

○冬至雜占冬至日先立一丈表得影一尺大疫大旱大暑大饑二尺赤地千里三尺大旱四尺小旱五尺中田熟六尺髙下熟七尺善八尺澇九尺及一丈大水若不見日爲上次立八尺表度影得一丈三寸宜小豆

○占气冬至日坎卦用事夜半時北方有黑气者坎气至也小豆賤坎气不至夏大寒而大水應在來年五月

○占云冬至日有靑雲從北方來者歲美人安無雲凶赤云旱黑雲水白雲兵及疾黃雲土功興子時候之

○冬至後占冬至後一日得壬炎旱千里二日壬小旱三日壬平常四日壬五穀丰熟五日壬小水六日大水七日壬河決八日壬海翻九日壬大熟十日十一日十二日壬五穀不成

○占風冬至日風寒者小豆賤冰堅者吉不堅者夏有雹天气晴明物不成多風寒則年丰人安冬至日風從離來谷貴貴在四十五日中而小豆貴前後一日同占【入節並同】坎來人安歲稔震來乳母多死水旱不時冬溫人疫艮來正月多陰坤來虫傷禾稼人民不安其處兌來秋多雨人大愁巽來虫生傷物幹來夏多寒冬至以水溫疫盛行以土雷聲如水流凡入節占風雲日影遇陰晦前後一日同占

○月內吉凶地天徳在巽月徳在壬月空在丙月合在丁月厭在子月殺在未

○黃道靑龍在申明堂在酉金匱在子天徳在丑玉堂在卯司命在午

○黑道天刑在戌朱雀在亥白虎在寅天牢在辰玄武在巳句陳在未

○天赦甲子是日也

○出行日寅爲歸忌巳爲天羅酉爲刑獄二十日窮日癸亥日並不可遠行嫁娶上官皆凶

○臺土時此月每日日昳未時是也行者往而不返

○四殺沒時四仲之月用幹時戌後亥前艮時丑後寅前坤時未後申前巽時辰後巳前巳上四時可爲百事架屋埋葬上官皆吉

○諸凶日河魁在酉天剛在卯狼籍在午九焦在申血忌在午天火在午地火在子【注具正月門中】

○嫁娶日求婦末日吉天雄在申地雌在戌不可嫁娶新婦下車幹時吉此月生男不可娶二月八月生女此月納財金命女宜家人吉木命女宜子水命女自如火命女凶土命女孤寡納財吉日丙子癸卯乙卯是月行嫁丑未女吉子午女妨身巳亥女妨夫卯酉女妨舅姑辰戌女妨首子寅申女妨父母天地相去日戊午巳未庚辰五亥日不可嫁娶主生離冬壬子害九夫陰陽不將日丁卯己巳己卯庚辰辛巳庚寅辛卯壬辰辛丑壬寅丁巳

○喪葬此月死者妨子午卯酉人斬艸辛卯甲午甲寅殯丙寅庚子丙申乙卯辛酉葬壬申甲申壬午乙酉庚寅壬寅丙午庚子己酉吉

○推六道天道艮坤死道丁癸地道甲庚兵道乙辛人道乾巽鬼道丙壬

○五姓利月羽吉年與日利用子寅卯未申酉商大利年與日利用子卯辰巳申酉吉

○起土飛廉在申土符在辰土公在戌月刑在卯大禁南方地囊辛酉辛卯已上不動土凶月福徳在巳月財地在酉已上取土並吉

○移徙大耗在午小耗在巳五富在巳五貧在亥移徙不可往貧耗方凶【日辰亦同】冬壬子癸亥不可移徙入宅嫁娶凶

○架屋甲子己巳壬申庚寅辛丑辛未庚辰乙亥辛巳甲申已上日架屋吉

○禳鎭共工氏有不才子以冬至日死爲疫鬼畏赤小豆故冬至日以赤小豆粥厭之十六日沐浴吉十日十一日拔白髮永不生勿以十一日沐浴仙家大忌

○食忌是月勿食龜鱉令人水病勿食陳脯勿食鴛鴦令人惡心勿食生菜患同九月

○試谷種崔寔種谷法以冬至日平均五穀各一升布囊盛北墻陰下埋之冬至後十五日發取平均之取多者歲宜之【一云五十日】

○貯雪水要術云是以器貯雪埋地中以水浸谷種之則收倍

○羔種是月生者爲上時同正月

○蒸��屯子是月生者不蒸則脛凍而死宜以籠盛��屯子置甑中微火蒸之汗出則止

○別寢是月陰陽爭冬至前後各五日別寢

○雜事貨薪炭綿絮糴粳稻粟大小豆麻子胡麻等伐木取竹箭此月堅成造什物農具折麻放麻刈蒿棘貯年支艸於隙地至六月及秋霖時俱利倍

○仲冬行春令則虫蝗爲敗水泉減湯人多疥癘

○行夏令則其國乃旱氛霧冥冥雷乃聲發

○行秋令則天時雨泔瓜瓠不成

○十二月

﹝十二月﹞季冬建丑自小雪卽得十二月節陰陽使用宜依十二月法昏奎中曉亢中大寒十二月中气昏婁中曉氐中

○天道是月天道西行修造出行宜西方吉

○晦朔占朔晦風雨者春旱朔日風從西來半日不止者六類大疫朔大寒白兔見

○月內雜占虹見黍貴一云八月谷貴月蝕凶雜占風同十月占之

○月內吉凶地天徳在庚月徳在庚月空在甲月合在乙月厭在亥月殺在辰

○黃道靑龍在戌明堂在亥金匱在寅天徳在卯玉堂在已司命在申

○黑道天刑在子朱雀在丑白虎在辰天牢在午玄武在未句陳在酉

○天赦甲子日是也

○出行日自小寒後三十日爲往亡子爲歸忌酉爲天獄丑爲土公不可遠行動土殺人己亥日三十日爲窮日並不可遠行

○臺土時是月每日午時是也

○四殺沒時四季之月用乙時卯後辰前丁時午後未前辛時酉後戌前癸時子後丑前已上四時可爲百事架屋埋葬上官並吉

○諸凶日河魁在辰天剛在戌狼籍在酉九焦在巳血忌在子天火在酉地火在亥九焦地火不種蒔天火不架屋血忌不鍼灸出血餘日不可爲百事

○嫁娶日求婦寅卯日吉天雄在巳地雌在乙不可嫁娶凶新婦下車辛時吉此月生男不可娶三月九月生女此月納財金命女吉木命女孤寡水命女凶火命女宜子土命女自如納財吉日己卯壬寅癸卯丁卯是月行嫁子午女吉丑未女妨身寅申女妨夫巳亥女妨父母卯酉女妨首子媒人辰戌女妨舅姑天地相去日戊午己未庚辰五亥不可嫁娶主生離冬壬子害九夫陰陽不將日丙寅丁卯丙子丁丑己卯庚辰己丑庚寅辛卯庚子辛丑丙辰大吉

○喪葬此月死者妨辰戌丑未人斬艸丙子辛卯庚子癸卯甲寅吉殯丁卯庚午丁酉乙卯葬丙寅壬午癸酉壬申甲申乙酉庚寅丙申壬寅丙午庚申辛酉

○推六道天道甲庚死道坤艮地道乙辛兵道乾巽人道丙壬鬼道丁癸地道鬼道葬送往來吉天道人道嫁娶往來吉

○五姓利月商姓辛丑爲大墓角姓乙丑爲小墓宮羽姓吉年與日同

○起土飛廉在酉土符在子土公在丑月刑在戌大禁東方地囊乙丑乙未巳上地不可修造起土凶日辰亦同月福徳在酉月財地在亥巳上取土吉

○移徙大耗在未小耗在午五富在申五貧在寅移徙不可往貧耗上冬壬子癸亥不可入宅嫁娶凶

○架屋己巳癸巳甲午己亥乙巳乙卯甲子庚午乙亥辛巳吉

○穰鎭二十三日沐二日十三日三十日浴吉又云十五日沐浴已上去災七日拔白永不生

○祀竈搜神記陰子方臘日見竈神因以黃羊木�巳之家乃暴富後人行之多獲吉馬

○食忌是月勿食葵發痼疾勿食薤勿食蟹勿食諸脾勿食龜鱉必害人勿食牛肉凡烏牛自死者若北首死者害人構枝及桑柴灸牛肉者並令人生虫食自死豕肉令人體癢

○造臘酒臘日取水一石置不津器中浸曲末三斗便下四斗米飯至來年正月十五日又下三斗米飯又至二月二日又下三斗米飯至四月二十八日外開之其甕但露著不用穰艸則三伏停之不敗

○造醬將炒黃浸一宿後入釜中煮令軟硬得所漉出將煮黃水澄取每豆黃一斗用黃衣末六升神曲四升塩五升半煮黃水調和勻後封閉如幹厚卽入熟水相添

○又造醬豆黃簸去碎惡者磨細一石黃衣一石豆黃淨淘一徧又淘之取再淘豆水盛於甕中卽入豆黃次下黃衣熟打封閉三日後入塩一斗其塩曝漧篩去泥土正月已後漸漸【諸法內所言黃衣者卽是以麥罨黃衣者見六月內罨黃衣法】更入塩直至四月醬熟都入塩九斗卽足矣寒食時入熟油及��念頭之類甚佳

○魚醬鯔魚魦魚第一鯉鯽鱧魚次之切如鱠條子一斗攤曝令去水脈卽入黃衣末五升好酒小許塩五升和如肉醬法腹腴之處最居下寒卽曝之熱卽涼處可以經夏食之月錄云用曲末恐不停久宜減之

○免醬剉兔取肉切如鱠脊及頸骨細剉相和肉每一斗黃衣末五升塩五升漢椒五合去子塩須乾方下好酒和如前法入瓷甕子中又以黃衣末蓋之封泥五月熟骨與肉各別作亦得

○澹脯取鹿�章鹿肉如常脯厚作片陰漧勿著塩卽成脆脯至佳

○白脯此月中造者爲上時牛羊獐鹿等精肉破作片冷水浸一宿出搦之去血候水淸乃止卽用塩和椒末浥經再宿出陰漧捧打踏令緊自死牛羊亦得

○免脯先作白塩湯煮熟去浮沫欲出釜時尢急火火急幹易置箔上陰漧卽成脆美無比若造生者卽依脯法如五味者先須塩腌兩三宿後猛火焙熟幹味甚佳矣

○幹臘肉取牛羊獐鹿肉五味淹二宿又以蔥椒塩湯中猛火煮之令熟後掛著陰處經著不敗遠行卽致麨

○造英粉第一梁米第二粟米須一色不得令雜去碎者揀去黍米木槽中下水踏十徧水淸乃止大甕中多以水浸夏三十日春六十日不用易水臭爛乃佳勿令日灸著日滿汲水就甕中沃之攪令酸气盡乃止稍稍出研之水攪挼取白汁絹袋濾著別甕鹿者更研令盡以小杷子甕中打良久抨澄之去淸水以濃汁著盆中以杖一向旋之三百轉乃止盆蓋勿令塵污良久抨澄淸徐徐去水盡以三重布帖粉上簿著粟糠糠上安灰灰灰濕更易幹乃止然後削去四畔鹿無光者用中心圓如缽形光潤者以布鋪牀上刀麗��如梳大曝漧碎挼收之入用擬客食及隔油衣中使及作香粉摩身是月作寒食出之勝他月

○紅雪朴消十斤【馬牙者尢佳並須精煉】升麻大靑桑根白皮槐花各三兩犀角【屑】一兩淡竹葉一握蘇木三兩【錘碎別煎】訶梨勒三十介檳榔二十介朱砂一兩【先細研藥成乃下】右件升麻等七味剉以水二斗浸一宿煎取一大斗絞去滓去澱卽下朴消於藥汁中煎以杓揚不得停手候無水卽下蘇木汁朱砂攪和致於盆中冷硬收成療一切病冷以水下之產後病以酒調服之以湯投之忌熱肉面蒜等

○犀角丸療癰腫並發背一切毒腫服之腫化爲水神驗方犀角一十二分【屑】蜀升麻黃芩防風人參當歸黃蓍漧薑蓼籃黃連【去毛】甘艸【灸】桅子仁已上各四兩大黃三分巴豆二十介【醋熬令黃去心瞙】右先搗巴豆如泥又研令極細餘十三味並爲散入巴豆膏同研令至勻煉蜜同搗令巴豆勻細爲丸如梧桐子大患者飲服三丸通利三兩行喫冷漿水粥止之如不利加至四五丸惟初服快利後漸減丸數取溏痢爲度老少以意增減腫消皮皺痢黃水盡乃止忌熱面魚蒜豬肉菘菜生冷粘食等

○溫白丸治癖塊等心腹積聚心胸痛喫食不消婦人帶下淋瀝羸瘦困悶無力方川烏頭十分【炮】紫菀吳茱萸菖蒲柴胡厚薄【姜灸】桔梗皂角【去皮子】茯苓漧薑黃連【去毛】蜀椒【出汗】人參巴豆【醋熬黃去皮心】右件十四味等分搗羅入巴豆研令極細勻以白蜜和搗二千杵丸如梧桐大一服二丸不痢加至十丸十五日後惡濃血如雞肝等下勿怪忌生冷醋滑豬魚雞大牛馬鵝五辛油膩熱面豆糯米陳臭等物

○備急丸治腹內諸卒暴百病方大黃漧薑巴豆已上等分【巴豆去心皮醋熬令黃搗如泥又研令細勻】右件大黃漧薑搗羅爲散和巴豆膏研至勻煉蜜爲丸更搗三千杵若中惡客忤心腹脹滿刺痛气急口噤停尻死者以暖水或酒服如大豆許大三四枚捧頭起令得下卽愈若口噤定研丸成汁乃傾口中令從齒間入至腹良驗忌蘆筍豬肉冷水

○茵陳丸治瘴疫時气溫黃等若嶺表行往此藥常隨身茵陳四兩大黃五兩豉心五合恆山桅子仁【熬】芒消杏仁【去皮尖熟研後入之】已上各三兩鱉甲三兩【去膜酒及醋塗灸】巴豆一兩【熬別研入用】右件九味搗羅爲末煉蜜爲丸初得時气三日旦飲服五丸如梧桐子大如行十里許或痢或汗或吐如不吐不汗不痢更服一丸五里久不覺卽以熱飲促之老少以意酌度凡黃病痰癖時气傷寒瘧疾小兒熱欲發癇服之無不差療瘴神驗赤白痢亦妙春初一服一年不病忌人莧蘆筍豬肉已前諸藥臘月合收瓶中以蠟紙固口置髙處逐時減出【可二三年一合】

○面脂香附子大者十介白芷三兩零陵香二兩白茯苓一兩並須新好者細剉研以好酒拌令浥浥蔓菁油二升先文武火於瓶器中養油一日次下藥又煮一日候白芷黃色綿濾去滓入牛羊髓各一升白蠟八兩【白蠟是蜜中蠟】麝香二分先研令極細又都暖相和合熱攪勻冷凝卽成

○澡豆糯米二升浸搗爲粉曝令極幹若微濕卽損香黃明膠一斤灸令通起搗篩餘者炒作珠子又搗取盡須過熟皂角一斤【去皮後秤】白芨白芷白蘝白術蒿本芎藭細辛甘松香零陵香白檀香十味各一大兩幹構子一升【一名楮子】右件搗篩細羅都勻相合成澡豆方甚眾此方最佳李定所傳

○香油療頭風白屑頭癢頭旋妨悶等方蔓荊子三大合香附子三十介【此地者佳】蜀附子大猛羊躑躅花各一大兩旱蓮子艸零陵香各一大兩葶藶子一大兩半已上六味細剉綿裹故鏵鐵半斤【碎】右都浸於一大升生麻油中七日後塗頭旋添油如藥气盡卽換燻衣香方甚眾此最妙沈香一斤昆侖者甲香二兩半蘇合香一兩半白檀香【屑】丁香各一兩麝香半兩右件並須新好一味惡卽損諸香並搗以鹿紗羅篩之蜜二大升六月收者煉之入朴消一兩同煉掠去沫候冷和香作劑令可九瓷油瓶盛密封入地窨一月出之收貯久尢佳惟在鹿細幹濕得所幹則難丸燒須與香煙共盡不可焦臭香气

○烏金膏治一切惡瘡腫方油麻油一斤黃丹四兩【冬月六兩】蠟四兩頭髮一團【雞子大】右先炒黃丹令黑卽下油及發手不住攪之從旦至午取一點滴於水中候可�便卽成也乃下蠟蠟消後一兩沸卽盛於瓶中

○烏蛇膏療惡瘡生好肉去濃水風毒气腫方油麻油一斤黃丹二大兩烏蛇二大兩【灸搗末】鼠一介【臘月者佳】蠟四兩右先以油煎鼠令消去滓入黃丹並蛇未以微火更煎攪沸後下蠟更煎十沸膏卽成下入瓷器中盛封塗瘡一日一易爾

○辟瘟法養生術云臘夜持椒三七粒臥井傍勿與人言投椒井中除瘟疫病

○是月碾米數人口漧碾米貯於新瓦甕中盆蓋泥封一甕甕關可終一年甕下側磚支令通風

○斷鼠尾雜術云臘月捕鼠斷其尾至來年正月斬之制鼠暴也

○臘炙是月收臘祀余炙以杖頭穿豎瓜田角去虫

○掛豬耳是月收豬耳釣堂梁上令人致富

○收豬脂臘日收買豬脂勿令經水新瓷器盛埋亥地百日治療癰疽【此月中收者亦得】

○貯糯米是月貯之夏中糶之【食禁云孕婦食糯米令子多白虫】

○畱羊種同正月

○蒸��屯子同十一月

○務斬伐竹木此月不蛀

○造農器收連加犂耬磨鏵鑿鋤鎌刀斧向春人忙宜先備之

○神明散蒼術桔梗附子【炮】各二兩烏頭四兩【炮】細辛一兩右搗篩爲散絳囊盛帶之方寸匕一人帶一家不病右染時气者新肖水調方寸匕服之取汗便差春分後宜施之

○雜事造車貯雪收臘糟造竹器碓磑糞地造餳糵刈�束屯墻貯艸貯皂莢縳笤箒

○藝田要術云是月燒荒正月開之

○漑冬葵汲水澆之有雪卽不用

○燒苜蓿苜蓿之地此月燒之訖二年一度耕壠外根斬覆土掩之卽不衰凡苜蓿春食作漧菜至益人紫花時大益馬六月已後勿用餵馬馬喫著蛛网吐水損馬

○掃蔥去其枯葉不去則至春不茂

○嫁果樹同正月

○瘞果栽貯桃李之核此月瘞之至春深芽生出後移之

○斸樹栽此月爲佳斫葉樹剝桑皮此月爲上時

○斬構取皮此月爲上時四月爲中時非此兩月卽枯死至正月燒之

○屠蘇酒大黃蜀椒桔梗桂心防風各半兩白術虎杖各一兩烏頭半分右八味剉以絳囊貯歲除日薄晚掛井中令至泥正旦出之和囊浸於酒中東向飲之從少起至大逐人各飲小許則一家無病候三日棄囊並藥於井中此軒轅黃帝之神方矣

○庭燎歲除夜積柴於庭燎火辟災而助陽气

○禳鎭投麻豆辟溫法魚龍河圖云除夜四更取麻子小豆各二七粒家人髮小許投井中終歲不遭傷寒溫疫

○齋戒是月晦日前兩日通晦日三日齋戒燒香淨念經文仙家重之

○季冬行春令則胎夭多傷人多痐疾

○行夏令則水潦爲敗時雪不降冰凍消釋

○行秋令則白露早降介虫爲妖

○又臘日取皂角燒爲末遇時疾晨旦以井花水調一錢匕服之必差

○又此月好合藥餌經久不暍耳

四時纂要冬令卷之五終

●跋

余今雕印此書蓋欲盛傳於世廣利於人助國勸農冀萬姓同躋富壽者也凡百君子依而行之則乃子乃孫定無饑凍橫夭之患

大宋至道大歲丙申九月十五日記施元吉雕字

余甞得四時纂要於客中尋常間俯而讀仰而思則實是農家書也其耕種耘獲之侯風雨霜露之節與夫蠶桑醫藥家忌俗諱無不備載今甚愛之以爲𨿽百金不願易也而第恨卽本無傳知者蓋寡遂絕人事而書得之欲入其梓壽其傳與一國公共之而間或有無稽怪誕之說不經虛僞之言故欲撰抄要語以便考覽而測海之心𨿽明於涇渭之分相馬之眼尙暗於驪黃之辧則有志未就者日月多矣僚友朴宣氏分憂朔州求得書本以充行橐余知朴侯謹愨好書人也其不祕於家而刊行於世可知矣�慶其夙好之篤於是乎副而�共之心庶幾伸矣萬曆五年丁丑中元日儒州後裔八十歲老翁通訓大夫行繕工監副正柳希潛謹跋

纂【作管反】胼【部田反】胝【於尼反】憔【昨焦反】悴【秦醉反】稷【子力反】鞅【於兩】蠡【音禮】黔【巨淹】羲【許羈】龔【音恭】酉�盆【呼雞】醢【呼攺】彘【直例】蔽【必袂】溝【古侯】瀆【徒谷】蜚【扶沸】行�童【尺容】爆【北教】插【楚洽】欝【紆物】壘【力軌】齏【祖雞】塒【音侍】囊【奴當】腋【羊益】駁【北角】薤【介胡】壠【力種】椎【直追打也】臼�【音伐舂也】釀【女亮】糞【方問】爬【蒲巴】掐【若給】晞【音希】嫩【奴困】抵【都禮】觸【尺玉】叢【祖紅】揀【音簡】滓【阻史】攤【他幹】攪【古巧】繭【古典】蛹【音勇】耐【奴代】溲【疎有】瞳【音同】尿【奴弔】尻【苦刀】窊【烏瓜】膂【音呂】廠【尺亮】咸【音咸】蟄【直立】刈【魚肺】韭【書九】揠【烏拔】罨【烏合】臛【呼各】耨【奴豆】曝【薄報】喎【苦媧】劑【在細】爍【書勺】禿【他各】褊【方免】窖【古孝】稗【皮賣】核【下華】穊【居致】趕【音罕】痺【必至】臒【虛郭】脆【淸歲】剝【北角】圌【市緣】簸【補過】芟【音衫】麗��【郎計】譚【定念】漬【姒賜】翮【下革】鼽【渠牛】啑【音帝】窒【陟栗】跛【布火】酘【音豆】餳【徐盈】窯【音遙】稕【之閏】

杭州潘家雕

往在丁丑歲餘以繕工判官授朔州之歸同官柳正希潛氏袖一書屬余曰君其壽傳爲一國公共之資吾觀是書信農家纂要之說也昔孟軻氏曰𨿽有鎡基不如乘時夫察寒暑之气占風霜之侯耕種及時鋤耘有節其有補於三農之事豈不大哉與夫樹植畜牧卜筮忌諱微不俱載最所切於日用之中者也余謹授而歸寶而愛之期布於世以售吾君不祕之志也第以朔邑凋獘無以爲措厥後連任邊帥��無暇每恨未酬吾君付托之意尋常耿耿於懷蹔不忘心未幾柳君亦捐世嗚呼痛哉今者幸忝授鉞於玆聖明在上不見兵革籌邊之餘捐俸鳩工以鋟於梓不月而訖功於是自喜其平生寶藏之書得以刊行而吾君地下之魂亦可以慰矣時萬曆十八年庚寅仲春慶尙左兵使朴宣謹跋慶尙左兵營開刊

