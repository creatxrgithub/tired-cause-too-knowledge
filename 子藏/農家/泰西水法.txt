欽定四庫全書

子部四

泰西水法

農家類

提要

﹝臣﹞等謹案泰西水法六卷明萬曆壬子西洋熊三拔撰是書皆記取水蓄水之法一卷曰龍尾車用挈江河之水二卷曰玉衡車附以専筩車曰恆水車附以雙升車用挈井泉之水三卷曰水庫記用蓄雨雪之水四卷曰水法附餘皆尋泉作井之法而附以療病之水五卷曰水法或問備言水性六卷則諸器之圖式也西洋之學以測量步算爲第一而奇器次之奇器之中水法尢切於民用視他器之徒矜工巧爲耳目之玩者又殊固講水利者所必資也四卷之末有附記云此外測量水地度形勢髙下以決排江河蓄泄湖澱別爲一法或於江湖河海之中欲作橋梁城垣宮室永不圯壞別爲一法或於百里之逺疏引源泉附流灌注入於國城分枝析脈任意取用別爲一法皆別有備論玆者専言取水未暇多及云云則其法尙有全書今未之見也

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

泰西水法卷一

﹝明﹞熊三拔撰

用江河之水爲器一種

龍尾車記

龍尾車者河濱挈水之器也治田之法旱則挈江河之水入焉潦則挈田間之水出焉治水之法淺涸則挈水而入方舟焉疏浚則挈水而出畚鍤焉不有水之器不得水之用三代而上僅有桔橰東漢以來盛資龍骨龍骨之制日灌水田二十畝以四二人之力旱歲倍焉髙地倍焉駕馬牛則功倍費亦倍焉溪澗長流而用水大澤平曠而用風此不勞人力自轉矣枝櫛一蓌全車悉敗焉然而南土水田支分櫛比國計民生於焉是賴卽玆器所在不爲無功已獨其人終歲勤動尙憂衣食乃至北土旱災赤地千里欲拯斯患且有進焉今作龍尾車物省而不煩用力少而得水多其大者一器所出若決渠焉累接而上可使在山是不憂髙田築爲堤塍而出之計日可盡是不憂潦歲與下田去大川數里數十里鑿渠引之無論水稻若諸水生之種可以必濟卽黍稷菽麥木棉蔬菜之屬悉可灌漑是不憂旱浚治之功出水當五分之一今省十九焉是不憂疏鑿龍蟠之斗旱熯之年上源枯竭穿渠旁引多用此器下流之水可令復上是不憂漕也蓋水車之屬其費力也以重水車之重也以障水以帆風以運旋本身龍尾者入水不障水出水不帆風其本身無銖兩之重且交纒相發可以一力轉二輪遞互連機可以一力轉數輪故用一人之力常得數人之功又向所言風與水能敗龍尾之車也在鶴膝斗板龍尾者無鶴膝無斗板器居水中環轉而已湍水疾風彌增其利故用風水之力而常得人之功若有水之地悉皆用之竊計人力可以半省天災可以半免歲入可以倍多財計可以倍足方於龍骨之類大略勝之然而千慮之一以當起予可也智士用之曲盡其變不盡方來或者無煩覼縷焉

龍尾者水象也象水之宛委而上升也龍尾之物有六一曰軸軸者轉之主也水所由以下而爲上也二曰墻墻者以束水也水所由上也三曰圍圍者外體也所以爲固抱也四曰樞樞者所以爲利轉也五曰輪輪者所以受轉也六曰架架者所以制髙下也承樞而轉輪也六物者具斯成器矣或人焉或水焉風馬牛焉巧者運之不可勝用也

一曰軸

圜木爲軸長短無定度視水之淺深斟酌焉而爲之度二十五分其軸之長以其二爲之徑木之圜必中規而上下等以八繩附臬之法八平分其軸之周直繩而施之墨軸之兩端因直繩之兩端而施之墨八繩之交得軸之心也以八平分之一分爲度以度八繩之墨皆平行相等而爲之界以句股求弦之法兩界斜相望而墨爲之弦弦之竟軸而得一螺旋之墨因螺旋之墨而立之墻爲螺墻墻之間而得螺旋之溝爲螺溝螺溝者水道也軸得一墨焉則得一墻焉一溝焉水得一道焉或二之或三之四之以上同於是多則均一則専惟所爲之旣墻而圍之旣建而迆之而轉之水則自螺旋之孔入也水之入於螺旋之孔也水自以爲已下也而不自知其已上也故曰軸者轉之主也水所由以下而爲上也

注曰圜與圓同量水淺深者下文言句四股三弦五則岸髙九尺者軸之長當一丈五尺也凡作軸皆度岸髙以三五之法準之二十五分之二者如軸長一丈則徑八寸如本篇第一軸立面圖己丁長一丈則丁丙之徑八寸也此略言軸欲大耳若徑至三寸以上不嫌長丈八寸以上不嫌長二丈也軸過小則水爲之不升八繩附臬者周禮樹八尺之臬縣八繩下垂皆附於臬今軸身作綫大略似之也八平分者如軸兩端圖甲乙丙丁戊圏爲軸之周所分甲乙乙丙等八分者平分度也軸之兩端臥其軸各作己甲過心綫依法分之卽上下合也次於軸兩端之邊依所分各界兩兩相對各作平行直綫八綫附木皆平直是爲八平分軸之周如立面圖己丁庚丙諸綫是也次於兩端各作甲己丁丙諸綫則得軸兩端之各庚心也以八平分之一爲度者謂以甲乙爲度從庚至辛作庚辛辛壬等短界綫至丙而止八綫皆如之各綫之短界綫皆平行皆相等也墨爲之弦者從庚向癸依句股法作庚癸斜弦綫內纒之至子外纒之至醜至寅至卯至辰斜纒軸面竟軸而止則得一螺旋綫也單綫則爲單墻單溝也若欲爲雙溝者則平分庚丑綫得午從午外上向巳內下向未亦依法作螺旋綫也若作四槽者又平分庚午於壬依法作之欲作三槽六槽九槽者先分軸爲九平分欲作五槽十槽先分軸爲十平分依法作之

二曰墻

軸之上因各螺旋之繩而立之墻墻之法或編之或累之皆塗之墻之兩端不至於軸之兩端其至也無定度惟所爲之以樞之短長稱之八分其軸長以其一爲墻之髙可減也不可加也墻其累之也欲堅而無墮也其編之也欲密而平也其塗之也欲均而無罅也兩墻之間謂之溝溝水道也水行溝中而墻制之使無下行也故曰墻者所以束水也水所由上也

注曰編墻之法削竹爲柱依螺旋之綫而立之每立一柱卽與軸面之八平分長綫爲直角如立柱於本篇一圖之午卽柱爲垂綫與庚丙長綫爲直角也而又與軸兩端之丙丁爲一直綫也若本篇二圖之癸丙是也削柱欲均安柱欲正列柱欲順立柱欲齊旣畢則以繩編之略如織箔之勢繩以麻或紵或菅或布或篾惟所爲之旣畢以瀝靑和蠟或和熟桐油融而塗之或以生桐油和石灰瓦灰塗之或以生漆和石灰瓦灰塗之凡瀝靑加蠟與桐油取和澤而止石灰瓦灰相半桐油或漆和之取燥濕得宜而止累墻之法取柔木之皮如桑槿之屬剝取皮裁令廣狹相等以瀝靑和蠟依螺旋之綫層層塗而積之累畢如前法塗之旣畢而兩墻之間成螺旋之溝水從溝行而墻不漏者是墻之善也八分之一者如軸長八尺則墻髙一尺此亦略言髙之所至也一以下任意作之故曰可減不可增一法若欲爲長軸則墻之髙與軸之徑等

三曰圍

墻之外削版而圍之版欲無厚墻之兩端順墻柱之勢穿軸而立四柱焉依墻之髙而束之環圍板之端入於環圍之外以鐵爲環而約之長者中分圍之長以鐵環約之又長者三分其長以兩環約之圍之版其相合也與其合於墻之上也皆合之以塗墻之齊圍之外皆塗之以受雨露也圍其合也欲無罅圍之合於墻也欲無罅有圍故水入螺旋之孔而不絕無罅故水行於螺旋之溝而不泄則水旋而上也故曰圍者外體也所以爲固抱也

注曰圍之板量圍徑之大小與其長酌全體之重輕而制厚薄焉其長竟墻其廣一寸以上視圍徑之小大增損之太廣而合之則角見也其內面稍刳之以就墻之圓外面者圍旣合而削之當墻之盡穿軸爲四柱者所以居環而受圍也如本篇三圖之卯寅辰午等是也環以堅韌之木爲四弧弧各加於環柱之上合之成環焉環之下方或爲溝焉居中以受圍板之端或居外或居內爲刻而受之如爲溝於未此居中也爲刻於申此居外也於酉居內也鐵環之束在兩端者與木環相抵卯午也戌亢也或中分約之者心斗是也若兩中環者則在尾與箕也或不用鐵環以繩約之而塗之齊與劑同合以塗墻之劑者瀝靑和蠟或油灰或漆灰也若塗圍之周者則漆灰爲上油灰次之瀝靑和蠟者恐不耐暑日也爲下而欲速成則用之欲解而時修則用之是者暑日架之則以苫蓋之水入於螺旋之孔者孔在環之內軸之外四柱之中戌亥角亢之間是也𨿽下向必入者以迆故水趨於圍也旣其出則在卯寅辰午之間矣一法墻之兩端以二圓版蓋之開圍板之下端而水入之開上端之圓版而出之其效同焉

四曰樞

軸之兩端鐵爲之樞當心而立之樞之用在圜輪在圍若在軸者皆圜之輪在上樞方其上樞之上輪在下樞方其下樞之下方之者以居輪立樞欲正欲直不正不直者輕重不倫也旣正旣直輕重均轉之如將自轉焉則𨿽大而無重也故曰樞者所以爲利轉也

注曰當心者本篇一圖之庚心也樞之大小長短無定度量全體之輕重制大小焉量輪之所在與地之所宜制短長焉輪所在者有七下方詳之也方則止故可以居輪正者當庚之心直者與軸端圓面爲直角與軸上八平分綫俱爲一直綫也求正尙有軸端諸綫可憑求直稍難焉今立一試法視一圖軸兩端諸分綫以規一抵軸端邊之乙一抵樞之頂心爲度次去乙抵戊量之又去戊抵己量之皆至於樞之頂心者卽樞直也如將自轉者戚速之甚也

五曰輪

輪有七置輪有三式七置者當圍之中焉圍之兩端焉軸之兩端焉兩樞焉在圍者夾其圍而設之輻輻之末周之以輞焉輞樹之齒焉在軸與樞者方其處而入之轂轂樹之齒焉凡輪皆以他輪之齒髮之其疾徐之數視輪與他輪之大小焉其齒之多寡焉故輪欲密附而少爲之齒輪附而齒少他輪大而齒多則其出水也必疾矣故曰輪者所以爲受轉也

注曰輪有七置者因地勢也量物力也相大小而制徐疾也在圍之中者本篇四圖之丁是也在圍之兩端者丙與戊是也在軸之兩端者乙與己是也在兩樞者甲與庚是也若車大而軸長出水之地髙則在丁矣若平地受水而用人力畜力風力者當在甲乙丙矣用水力當在戊己庚矣夾圍之輻子丑之類是也辛者容圍之空也壬癸輞也寅卯之類齒也方其處者軸與樞當受轂之處也辰入樞之空也戌入軸之空也午轂也酉亦轂也未申亥角之類皆齒也他輪者或人車或馬牛騾車或風車或水車之輪也此諸車之輪者非謂其大臥輪也蓋指接輪焉接輪者農家所謂撥子是也試言人車則有臥軸也臥軸之一端有接輪臥軸之上有拐木也今於甲乙丙任置一輪焉如置在軸之乙輪卽以臥軸之接輪交於乙輪人踐拐木而轉之接輪與乙輪相發也若馬牛騾車及風車則有臥軸也臥軸之兩端皆有接輪今以其一交於乙輪以其一交於彼車之大臥輪駕畜焉颿風焉而轉之接輪與乙輪相發也若水轉之車則有臥軸也臥軸之一端有接輪臥軸之上有立輪立輪之外有受水之箑也今於戊己庚任置一輪焉如置在軸之己輪卽以臥輪之接輪交於己輪水激於箑而臥軸爲之轉接輪與己輪相發也疾徐之數與他輪相視者如乙己之輪齒十二人車之接輪齒十二是拐木一轉而得一轉也如樞輪之齒八而人車之接輪齒十六是拐木一轉而得二轉也人車之接輪齒二十四是一轉而得三轉也若樞輪之齒八而駕畜颿風之臥輪齒七十二是一轉而得九轉也故曰輪欲密附密附則齒爲之少他輪欲大大則齒多然而密者過密焉則力爲之不任大者過大焉則遲故曰因地勢量物力相大小而制徐疾焉今圖樞輪之齒八軸輪十二圍輪十六約略作之非定率也趣欲使兩輪之交疎密相等焉長短相入焉相闗相發而不滯則足矣其小者欲無用輪方其樞之末別爲衡衡之一端入於樞焉其一端植之柱焉柱之體圓又爲之掉枝而首爲圓孔焉以掉枝之圓孔入於柱而轉之若大者而欲無用輪則以兩掉枝同加於柱兩人對執而轉之最大者兩掉枝之末各爲持衡四人或六人對持其衡而轉之

六曰架

架者一上一下皆爲砥柱或木焉或石焉或瓴甋焉柱之植欲堅以固也下柱居水中以鐵爲管施之柱首迆而上向以受下樞之末制管髙下量水之勢令得入於螺溝之下孔而止也上者居岸以鐵爲管施之柱首迆而下向以受上樞之末若輪與衡在上樞之末者則中樞而設之頸以鐵爲山口而架樞其上出其樞之末以受輪與衡也制髙下之數以句股爲法而軸心爲之弦弦五焉則句四焉股三焉過偃則不髙過髙則不升

注曰瓴甋磚也堅者其本體堅固者其立基固也上柱者本篇五圖之甲乙是也下柱者丙丁是也上管以受上樞戊也下管以受下樞己也句股法者一髙一下如四圖之亢房綫而置之令上樞之末在亢下樞之末在房也三四五者如上樞之末爲亢至下樞之末爲房長一丈如法置之則自下樞之末房依地平作並行綫自上樞之末亢作垂綫而兩綫相遇於氐其亢氐綫必長六尺氐房綫必長八尺也若迆建於岸之側謂無從作垂綫者則以句股法反用之以圍板爲倒弦別作一尾箕垂綫爲股尾爲直角作尾心橫綫爲倒句若尾箕長一尺五寸偃仰移就之令尾心長二尺卽心箕必二尺五寸而亢房綫必合三四五之句股法也凡圍板長一丈水髙必六尺求多焉不可得相水度地制器者以此計之若水過深岸過髙器不得過長則累接而上之累接之法亦以接輪交而相發也

泰西水法卷一

●欽定四庫全書

泰西水法卷二

﹝明﹞熊三拔撰

用井泉之水爲器二種

玊衡車記【專筩車附】

玊衡車者井泉挈水之器也旣逺江河必資井養井汲之法多從綆缶饔飱朝夕未覺其煩所見髙原之處用井灌畦或加轆轤或藉桔橰似爲便矣乃俛仰盡日潤不終畝聞三晉最勤汲井灌田旱熯之歲八口之力晝夜勤動數畝而止他方習惰旣見其難不復問井灌之法歲旱之苗立視其槁饑成已後非殍則流吁可憫矣今爲此器不施綆缶非藉轆轤無事桔橰一人用之可當數人若以灌畦約省夫力五分之四髙地植糓家有一井縱令大旱能救一夫之田數家共井亦可無饑餓流亡之患若資飲食則童幼一人足供百家之聚矣且不須俛仰無煩提挈略加幹運其捷若抽故煙火會集之地一井之上尙可活一煢民也

玉衡者以衡挈柱其平如衡一升一降井水上出如趵突焉玉衡之物有七一曰雙筩雙筩者水所由代入也二曰雙提雙提者水所由代升也三曰壺壺者水之總也水所由續而不絕也四曰中筩中筩者壺水所由上也五曰盤盤者中筩之水所由出也六曰衡軸衡軸者所以挈雙提下上之也七曰架架者所以居庶物也七物者備斯成器矣更爲之機輪焉巧者運之不可勝用也

注曰趵突泉水上出也

一曰雙筩

煉銅或錫爲雙筩其圜中規而上下等半其筩之長以爲之徑下有底中底而爲之圜孔以其底之半徑爲孔之徑筩之旁齊於底而樹之管管外出而上迆也管之容其圜中規管之下端抒之以合於筩開筩之下端爲爲�﹝隋﹐扌代阝﹞孔融錫而合之於管管之上端亦抒之旣樹之則與筩之邊爲平行三分其底之徑以其一爲管之徑底之圜孔爲之舌以揜之舌者方版方版之旁爲之樞底孔之旁爲之紐樞入於紐如戶焉而開闔之舌之開闔與管之孔無相背也紐居左則管居右舌其合於底也欲密管之孔合於筩之孔欲利而無罅樞紐之動也欲不滯凡水之入也必從其底之孔也有舌焉而開闔之開之則入闔之則不出左開則右闔矣是左入而右不出也是恆有一孔焉入而終無出也故曰雙筩者水所由代入也

注曰凡徑皆言圓孔也肉不與焉如本篇一圖甲至乙丙至丁是也半長爲徑者徑三寸則筩長六寸如丁丙廣三寸則甲丁長六寸也半徑爲孔者徑三寸孔徑一寸五分如丁丙三寸則辛壬一寸五分也上迆者斜迆而上如戊至己丙至庚也抒者斜削之如戊至丙己至庚是也�﹝隋﹐扌代阝﹞長圓也欲與戊丙之孔合也融錫合之小焊也管之上邊與筩邊平行將以合於壺之下孔也己庚是也三分之一者底徑三寸則管徑一寸未至申之度也方板者丑寅卯午是也樞者卯辰午是也紐者癸子是也舌如槖鑰之舌以樞合紐令丑卯之板恆加於辛壬孔之上向丙而開闔之也

二曰雙提

旋堅木以爲砧其圜中規而上下等曷知其中規而上下等也砧之大入於雙筩也欲其密切而無滯也展轉之上下之猶是也斯之謂中規而上下等當砧之心而立之柱三分其砧之徑以其一爲柱之徑柱之短長無定度以水之深也井之髙也斟酌焉而爲之度柱之上端爲之方枘而入於衡凡水之入也入於雙筩之孔也孔有舌焉砧升則舌開而水爲之入砧降則舌合而水爲之不出水之入而不出者舌也舌之開闔者砧也砧之上下者柱也舌闔矣水不出矣砧又下焉水將安之則由筩之管而升於壺左右相禪也故曰雙提者水所由代升也

注曰砧形如截�﹝庶﹞本篇一圖酉戌亥角是也其髙不言度者趣其入於筩也不轉側動搖而已矣若爲鼎足之柱以固之卽無厚可也三分之一者砧徑三寸則柱徑一寸如酉角三寸則亢氐一寸也凡雙筩入井近下則水濁近上則水竭故柱之短長宜量水深與井髙也枘筍也當房心之上刻而方之爲尾箕是也

三曰壺

煉銅以爲壺壺之容半加於雙筩之容其形�﹝隋﹐扌代阝﹞圜腹廣而上下弇之弇之度視廣之度殺其十之二當其弇而設之蓋壺之底爲�﹝隋﹐扌代阝﹞圜之長徑設二孔焉皆在其徑孔之�﹝隋﹐扌代阝﹞圜其大小也與管之上端等融錫而合之壺之兩孔各爲之舌而揜之舌之制如筩中之舌也壺之內當兩孔之中而設之紐兩舌之樞悉系焉而開闔之左右相禪也當蓋之中爲圜孔焉而合於中筩蓋之合於壺也欲其無罅也旣成以鐵爲雙環而交纒束之當其合而錮之以錫以備繕治夫水之入於管也左右禪也而終無出也水從管入者以提柱之逼之也則上衝而壺之舌爲之開以入於壺水勢盡而彼舌開則此闔矣是代入於壺也而終無出也其代入也壺爲之恆滿而上溢其終無出也而有筩之容以俟其底之入也故曰壺者水之總也水所由續而不絕也

注曰半加容者如之又加半焉如雙筩共容四升則壺容六升也弇斂也腹廣而上下弇如本篇二圖甲乙丙丁形是也蓋者戊己庚辛也�﹝隋﹐扌代阝﹞圓之長徑底圖之乙丙是也二孔者未申也酉戌也皆在其徑者二孔之心在乙丙綫之上也二孔�﹝隋﹐扌代阝﹞圓者如酉戌短幹亥長以合於一圖之未申己庚也二舌者寅卯也辰午也紐者子丑也以樞合紐令寅卯之板恆加於未申孔之上向丙而開闔之也辰午加於酉戌亦如之左右相禪也蓋之圓孔庚辛是也蓋合於壺者己戊加於甲丁也雙環纒束者本篇三圖之角亢氐房是也旣錮之又束之者水力大而易渫也

四曰中筩

煉銅或錫以爲中筩中筩之徑與長筩旁管之徑等中筩之下端爲敞口以闗於蓋上之孔融錫而合之其長無定度量水之出於井也斟酌焉而爲之度或銅錫之中筩裁數尺其上以竹木焉續之竹木之筩之徑必與下筩之徑等其上出之徑寧縮也無贏也水之入於壺也代入也而終無出也則無所復之也必由中筩而上故曰中筩者壺水所由上也

注曰中筩者本篇三圖之坎艮庚辛是也上出之徑必縮於下合之徑者所以爲出水之勢也

五曰盤

煉銅或錫以爲盤中盤之底而爲之孔以當中筩之上端融錫而合之盤底之旁爲之孔而植之管管外出而下迆也盤之容與壺之容等管之徑與中筩之徑等管之長無定度其下迆也及於索水之處也中筩之水其上溢也盤畜之管泄之故曰盤者中筩之水所由出也

注曰本篇四圖之甲乙丙丁盤也丙丁爲孔以合於中筩之上端上端者三圖之坎艮也底旁之孔者戊己也下迆者己庚也

六曰衡軸

直木爲衡衡之長無過井之徑雙提之柱其相去也視雙筩雙提之上枘入於衡之兩端其相去也視雙提直木爲軸軸長於衡而無定度圜其尾去首二尺而圜其徑當徑尾之中而設之鑿當衡之中而設之枘衡衡也軸縱也鑿枘而合之欲其固也軸展側焉衡低昻焉提上下焉左右相禪也故曰衡軸者所以挈雙提下上之也

注曰衡之長本篇四圗之壬辛是也枘入於衡者子丑是也軸之長卯午是也卯尾午首辰頸也衡軸鑿枘之合寅是也鑿孔也衡橫軸縱卯辰子丑之交加也

七曰架

井之兩旁爲之柱或石焉或瓴甋焉或木焉柱之上端爲山口山口者容軸之圜也以利轉也軸之首設之小衡與衡平行也長二尺或三尺小衡之兩端設二木而三合之如句股以小衡爲弦句股之交立之柄持其柄而搖之以轉軸也水之中穿井之脇而設之梁橫亙焉梁之上爲二陷以居雙筩之底欲其固也中其陷而設之孔稍大於雙筩之底孔水所從入也梁居水中其木必楡楡爲木也無味水不受之變梁在其下柱在其上車所由孔安而利用也故曰架者所以居庶物也

注曰本篇四圖之卯亥也辰幹也柱也當辰卯爲山口者以容軸之圓也小衡者申未也三合者未申酉爲三角形也酉戌柄也立之柄者立柄於酉戊酉未爲直角也坎艮梁也角亢氐房陷也心尾陷中孔也

若欲爲專筩之車則爲專筩專柱而入之中筩如恆升之法而架之而升降之其得水也當玊衡之半井狹則爲之

注曰專一也架法見恆升篇

恆升車記【雙升車附】

恆升車者井泉挈水之器也其用與玉衡相似而更速焉更易焉以之灌畦治田致爲利益矣若爲之復井井之底爲竇而通之以大井瀦水以小井爲筩而出之則無用筩也若江河泉澗索水之處過髙龍尾之力有不能至則用是車焉挈水以升架槽而灌之或迆而建之以當龍尾

恆升者從下入而不出也從上出而不息也恆升之物有四一曰筩筩者水所由入也所以束水而上也二曰提柱提柱者水所由恆升也三曰衡軸衡軸者所以挈提柱上下之也四曰架架者所以居庶物也四物者備斯成器矣更爲之機輪焉巧者運之不可勝用也

一曰筩

刳木以爲筩筩之長無定度下端所至居水之中已上則易竭巳下則易濁上端所至出井之上度及於索水之處而止筩之徑無定度因井之大小索水之多寡斟酌焉而爲之度筩之容任圜與方其圜中規其方中矩而上下等筩之周以鐵環約之環無定數視筩短長斟酌焉而爲之數筩之下端爲之底欲其密而無漏也中底而爲之孔孔之方圜反其筩若圜筩而方孔七分底之徑以其四爲孔之徑若方筩而圜孔七分底之徑以其五爲孔之徑孔之上象孔之方圜爲之舌而掩之如玉衡之雙筩掩之欲其密而無漏也開闔之欲其無滯也筩之上端爲之管管外出而下迆也本廣而末狹也水從孔入焉旣入而提柱之勢能以舌掩之旣掩而提之提之則從管而出也故曰筩者水所由入也所以束水而上也

注曰玉衡之雙筩與中筩爲二此則合之筩入於井量井淺深筩長短而置之近上趣恆得水而止近下趣無受濁而止與玉衡同也圓筩用竹尢簡用木則方筩爲易焉如本篇一圖甲乙丙丁圓筩也丙丁其底也戊己底方孔也庚辛壬癸方筩也壬癸其底也子丑底圜孔也寅方舌也酉圜舌也甲卯辛卯管也辰午未申之屬環也環之多寡疎密趣不漏而止余見玉衡篇

二曰提柱

煉銅以爲砧圜者中規方者中矩砧之大入於筩也欲其密切而無滯也展轉之上下之猶是也當砧之心而設之孔孔之方圜孔之徑皆與筩底之孔等孔之上爲之舌以掩之舌之制如筩底之舌也直木以爲柱柱有二式一用長一用短用長者爲實取之柱用短者爲虛取之柱實取之柱其砧入於水而升降焉其長之度下及於筩之底上出於筩之口其出於筩之口無定度趣及於衡而止虛取之柱無用長入筩數尺而止升降於無水之處以气取之欲挈之先注水於砧之上髙數寸以閉其罅而噏之凡井淺者實取焉井深者虛取焉五分其筩之徑以其一爲柱之徑砧之合於柱也煉銅或鐵爲四足隅立於方砧之四維方孔之四旁而皆上聚之聚之度趣不害於舌之開闔而止以其聚合於柱之下端合之欲其固也砧之厚以其枝於隅足也可無厚旣合而入於筩砧降而底之舌爲之掩砧升則開之開之則水入掩之則水不出一升一降是水恆入而不出也旣入之水而砧降焉則無復之也則上衝於舌而入於砧之孔砧升而砧之舌爲之掩一升一降是水恆入而不出也兩入而不出則溢於筩而出常如是虛者實者同於是故曰提柱者水所由恆升也

注曰玉衡之提柱與壺之孔之舌爲二此則合之又玉衡之水皆實取此有虛取之法焉气法也凡砧之入於筩求密切而無滯也求密切之法成砧而入之能無漏者國工也不能無漏者稍弱其砧之徑以氈罽之屬皮革之屬附於砧之四周焉附之法若砧厚者稍剡其周之上下如鼓木當其剡而刻爲陷環旣附而堅束之砧薄者則爲兩重之砧夾其氈或革以隅足貫之而槷之柱如本篇二圖之甲乙是也四足者丙丁戊酉也砧者己庚辛壬也砧之孔癸子也其舌丑寅也砧可無厚無厚則輕余見玉衡篇

三曰衡

直木以爲衡衡之長無定度量筩之大小水之淺深多寡焉長則輕衡之兩端皆綴之石以爲重其兩重等五分其衡二在前三在後而設之鑿直木以爲軸軸之長無定度圜其兩端中分其長而設之枘衡衡也軸縱也鑿枘而合之欲其固也軸之兩端各爲山口之木而架之中分其衡之前而綴之提柱綴之欲其密切而利轉也抑其後重而提柱爲之升揚其後重則前重降而提柱隨之也提柱之降也實取者挹水而升於砧也其升也則下入於筩而上出於筩也虛取者降而得气焉气盡而水繼之故曰衡者所以挈提柱上下之也

注曰气盡而水繼之者天地之間悉無空際气水二行之交無間也是謂气法是謂水理凡用水之術率此一語爲之本領焉本篇三圖之甲乙衡也丙丁兩石重也戊己衡也子衡軸之交也庚辛壬癸山口之木也寅提柱也綴之於丑卯辰筩上端也午管也余見玊衡篇

四曰架

木爲井幹以持筩持之欲其固也筩之下端爲盤以承之盤與筩合之欲其固也中盤而爲之孔孔之徑稍彊於筩底之孔之徑盤之下爲鼎足而置之井底

注曰本篇四圖之卯未辰午井幹也加於地平之上申戌酉亥之間爲正方之空夾筩而持之丁戊井面地平也己庚井底也辛壬癸盤也辛子壬丑癸寅盤足也

若欲爲雙升之車則雙筩焉如玊衡之法而架之而升降之此升則彼降用力一而得水二也是倍利於恆升也尢宜於江河

注曰力一水二者一升一降各得水一焉無虛用力也恆升者一升一降而得水一也架法見玊衡篇

泰西水法卷二

●欽定四庫全書

泰西水法卷三

﹝明﹞熊三拔撰

用雨雪之水爲法一種

水庫記

水庫者積水之處也澤國下地水之所都平原易野厥田中中引河鑿井斯足用焉若乃重山復嶺陡澗迅流乘水之急激而自上廢人用器厥利尢大矣別有天府金城居髙乘險江河溪澗境絕路殊鑿井百尋盈車載綆時逢亢旱涓滴如珠或乃絕徼孤懸恆須逺汲長圍久困人馬乏絕若斯之類世多有之臨渴爲謀豈有及哉計莫如恆儲雨雪之水可以禦窮而人情狃近未或先慮及其巳至坐槁而已亦有依山掘地造作塘池以爲旱備而彌旬不雨已成龜坼徒傷挹注之易窮不悟滲漏之實多矣西方諸國因山爲城者其人積水有如積谷谷防紅腐水防漏渫其爲計慮亦略同之以故作爲水庫率令家有三年之畜𨿽遭大旱遇彊敵莫我難焉又上方之水比於地中陳久之水方於新汲其蠲煩去疾益人利物往往勝之彼山城之人遇江河井泉之水猶鄙不肯嘗也今以所聞造作法著於篇請先諗之秦晉諸君子焉

水庫者水池也曰庫者固之其下使無受渫也羃之其上使無受損也四行之性土爲至幹甚於火矣水居地中風過損焉日過損焉夏之日大旱金石流土山焦而水獨存乎故固之故羃之水庫之事有九一曰具具者庀其物也二曰齊齊所以爲之和也三曰鑿鑿所以爲之容也四曰築築所以爲之地也五曰塗塗所以爲之固守也六曰蓋蓋所以爲之羃覆也七曰注注所以爲之積也八曰挹挹所以受其用也九曰修修所以爲之彌縫其闕也

注曰羃防耗損亦防不潔古人井故有羃易曰井收勿幕齊與劑同

一曰具

水庫之物有六以備築也蓋也塗也築與蓋之物有三曰方石曰瓴甋曰石卵塗之物有三曰石灰曰砂曰瓦屑塗之物三合謂之三和之灰或砂或瓦去一焉謂之二和之灰煉灰之石或靑或白欲密理而色潤否者疏而不暱煉之以薪或石炭焉火不絕二日有半而後足試之法先取一石權之雜眾石而煉之旣成而出之權之損其初三分之一此石質美而火齊得也砂有三種或取之湖或取之地或取之海海爲上地次之湖又次之砂有三色赤爲上黑次之白又次之辧砂之法有三揉之其聲楚楚焉純砂也諦視之各有廉隅圭角純砂也散之布帛之上抖擻之悉去之不畱塵坌者純砂也否則有土雜焉以爲齊則不固瓦之屑以出陶之毀瓦瓴甋鐵石之杵臼舂之而簁之無新焉而用其舊者水濯之日暴之極幹而後舂之而簁之簁之爲三等細與石灰同體爲細屑稍大焉與砂同體爲中屑再簁之餘其大者如菽爲查

注曰方石瓴甋者以豫爲墻爲蓋二物皆無定度也爲墻之石取正方焉廣狹短長厚薄無定度墻厚則堅堅則久爲蓋者或穹之穹之石合之其圓半規穹之法有三詳見下方也石卵者鵝卵之石也以豫爲底也無之以小石代之大者無過一斤小者任雜焉凡石卵或小石欲堅潤而密理否者不固眤黏也二日有半三十時足也陶窯竈也瓴甋磚也凡瓦之土勝磚之土用磚則謹擇之簁俗作篩羅也查滓也查無用簁擇其過大者去之三和之灰今匠者多用之其一則土也用土不堅以瓦屑故勝之以後法爲之劑又勝之西國別有一物似土非土似石非石生於地中掘取之大者如彈丸小者如菽色黃黑孔竅周通狀如蛀窠儼然石也而體質甚輕揉之成粉舂以代砂或代瓦屑灰汁在其空中委宛相入堅凝之後逾於鋼鐵近數十年前有發故水道者啟土之後鍬鐝不入百計無所施旣而穴其下方乃壊墮焉視其甃塗之灰用是物也厚半寸許耳此道由來甚久以歷年計之在漢武之世矣後此凡用和灰甚貴是物焉或作室模和灰塗之崇閎窈窕惟意所爲旣成之後絕勝冶銅鑄鐵矣然所在不乏計秦晉隴蜀諸髙陽之地必多有之其形大段如浮石而顆細色赤黃質脆爲異耳以本艸質之殆土殷孽之類也其生在漧燥之處土作硫黃气者或產硫黃者或近溫泉者火石者火井者或地中時出燐火者卽有之求之法視其處艸不蕃盛茸茸短瘠又淺艸之中忽有少分如斗許如席許大不生寸艸者依此掘地數尺當可得也西國名爲巴初剌那求得之大利於土石之工或並無瓦屑及砂以靑白石末代之其細大之等與瓦屑同

二曰齊

凡齊以斗斛槪其物水和之三分其凡而灰居一砂居二湅之如糜謂之甃齊三分其甃齊加水一焉而調之謂之築齊塗之齊有三湅之皆如糜四分其凡而瓦查居二砂居一灰居一謂之初齊三分其凡而中屑居二灰居一謂之中齊五分其凡而細屑居三灰居二謂之末齊凡湅齊熟之又熟無亟於用無惜於力日再湅五日而成爲新齊新齊積之恆以水潤之下濕之處窖藏而土封之久而益良

注曰凡量灰必出窯之灰凡量瓦屑必出臼之屑凡量砂必日暴之砂皆言幹也如糜者今匠人所用甃墻塗墻挑而槪之之劑也太燥則不附太濕則不居加水爲築劑則如稀糜沃而灌之之劑也凡治宮室築城垣造壙域皆以諸劑斟酌用之和之水以泉水江水雨水雜鹵與鹻勿用也雪水之新者勿用也凡總數也

三曰鑿

池有二曰家池曰野池家以共家野以共野共家者飲饌焉澡滌焉共野者畜牧焉漑灌焉爲家池計眾澑而曲聚之承而鍾之爲野池計岡阜原田水道之委而聚之而鍾之爲家池必二以上代積焉代用焉爲野池專可也隨積而用之皆計歲用之數而爲之容積二年以上者遞倍之或倍其容或倍其處爲家池平其底中底而爲之坎坎深二尺以渟其垢三分其底之徑以其一爲坎之徑墻方則稱圜則固大者圜之小者方之大者圜而方者小則不畏深也墻之周或壁立或下侈而上弇之侈弇之數無定度𨿽爲之土蘘之口可也若上侈而下弇則寡容也中侈而上下弇則難爲墻也無所取之或爲之復池限之以墻中墻而爲之竇以通之小者槷之大者閘之互輸寫之可抒淸而去濁也代積而代用也若山麓原田陂陁之地則爲壺漏之池髙下相承互輸寫之爲野池利淺以羣飲六畜以漑田方其墻迆其一面以爲塗欲爲深者迆其底漸深之無坎爲野池擇磽確之地不宜稼而水輳焉者可也是化無用爲有用也

注曰共與供同澑檐溝也容者通髙下廣狹所容受多寡之數也度池尺寸計容多寡用盤量倉窖術在九章算之粟米篇專獨也遞倍者二年則二倍三年則三倍也倍容者倍其大倍處者倍其多也倍大法亦用立方立圓術酌量作之在九章算之少廣篇方則稱者或稱其室或稱其庭兩方相稱也方墻而大懼或墮焉圓如井周相恃爲固上弇不墮亦此理也侈廣弇斂也如本篇一圖之甲乙丙丁方池也辛壬癸子圓池也二形之外或有爲長方者方之屬也有六角八角以上諸角形者圓之屬也惟所爲之未暇詳也戊己丑寅底坎也乙庚辛壬壁立之墻也卯辰午未戌房氐亢上弇之池也卯未戌角土蘘之口也復池兩池並也墻之竇多寡大小髙下任意作之槷木杙也凡閘與槷或旁渫者附之以煗木之皮而塞之壺漏之池者從上而下位置如刻漏之壺其開竇輸寫亦若漏水相承也如本篇二圖之甲乙復池也丙丁限墻也午壬申竇也戊己庚辛壺漏之復池也壬其竇也癸子丑寅卯辰壺漏之三復池也酉與戌皆其竇也三以上任意作之其連接之處如庚至己丑至子淺深髙下亦任意作之迆之以爲塗令人畜皆邐迆而下恆及水際也凡岡阜之下山陵之麓其地瀝脂故不宜稼其勢建瓴水則輳之牲降於阿取飲旣便掣以灌田趨下易達也

四曰築

築有二下築底旁築墻築底者旣作池平其底則以木杵杵之或以石碪碪之杵之碪之欲其堅也依池之周而爲之墻或方石焉或瓴甋焉甃之以甃齊之灰甃必乘其界墻量池之小大淺深而爲之厚不厭厚若復池則爲共池而中甃其限墻仍甃爲行水之竇壺漏之復池則各爲池而穿行水之竇也墻畢以鵝卵之石或小石墊之其底厚五寸以上不厭厚旣墊之復杵之或碪之不厭堅無惜其力亦欲其平也旣堅旣平以築齊之灰灌之又灌之滿焉實焉平焉浮於石而止復杵之或碪之有隙焉復灌之滿實平而止中底之坎亦杵之亦墻之亦墊之而灌之如法作之凡底與墻之交碪杵或不及焉則以邊杵築之其墊與灌必謹察之而加功焉壺漏之竇居水之衝必謹察之而加功焉凡墻皆以方長之石爲之緣若遇大石焉而鑿之池以石爲之底與墻與緣徑塗之有闕焉而爲之縫亦杵之而墻之而緣之而墊之而灌之如法作之野池或土或石皆如之

注曰乘界俗言騎縫也緣池面壓口也縫補也本篇三圖之甲乙丙木杵也丁邊杵也戊石碪也巳辛已庚甃墻也庚辛石墊也本篇二圖之甲乙卽其池也以意度之江海之濱平原易野土疏善壊必以甃墻處於山者如秦如晉厥土騂剛陶復陶穴壁立不墮若斯之處掘地爲池𨿽無甃墻而徑塗之不亦可乎同志者請嘗試之

五曰塗

築畢候池之底旣幹其十之八掃除之過幹則水沃之而後塗之塗之先以初齊厚五分池大者加二分之一池之底及周連塗之連塗之則周與底之交無罅也塗畢以木擊擊之欲其平以實也次日又擊之有罅焉以鐵槪槪之幹則以水沃而槪之無罅而止三日以後皆如之俟其幹十分之六而塗之中齊中齊之厚減其初二分之一亦擊之槪之次日以後皆如之候其幹十分之六而塗之末齊末齊之厚減其次二分之一亦擊之槪之次日以後皆如之候其幹十分之五以鐵槪摩之有罅焉以水沃而摩之周與底中坎之周與底復池之水竇皆同之凡周與底之交若竇必謹察之而加功焉凡塗瓴甋之墻或燥而不眤以石灰之水徧灑之作堊色幹而後塗之則眤凡塗石池與土池野池與家池皆同法凡擊欲其堅如石也摩欲其密如脂也欲其瑩如鏡也堅密以瑩更千萬年不渫也

注曰本篇四圖之甲木擊也乙鐵槪也凡三和之灰無所不可用欲厚則四塗之五塗之任意加之四塗者初一中二末一五塗者初一中三末一末塗以飾宮室之墻欲令光潤者以雞子淸或桐油和之如法擊摩之欲設色以所用色代瓦屑而和之石色爲上艸木爲下

六曰蓋

家池之蓋有二曰平之曰穹之平有二曰石版曰木版皆平而羃之爲之孔以出入水穹有三曰券穹曰鬥穹曰蓋穹方池皆券穹正方者或爲斗穹圜池之屬皆蓋穹劵穹者形覆券也又如截竹析其半而覆之兩和爲之立墻斗穹者形覆斗也方其隅而四墻之趨其頂也皆以圜蓋穹者其形蓋也中髙而旁周皆下垂凡穹之空皆半規皆去緣尺而甃之甃之法皆架木以爲模緣而成之甃以石則治之以趨規若瓴甋亦以趨規之模造之無之則以甃齊加損而合之穹之下爲之竇以出入水在野者或穹之不則苫之或露之

注曰平蓋出入之孔有二一居中當底坎之上以挹其渟汗也一近池之緣注水入之挈水出之大小皆無定度也本篇四圖之丙丁戊己庚券穹也丁戊戊己方池兩緣也丁丙戊和墻也丙庚穹背也辛壬癸子丑斗穹也辛壬癸丑方池緣也子穹頂也依醜辛直綫爲墻漸狹而上以趨子其丑子辛子皆圓綫餘三同之而結於子也寅卯辰午未蓋穹也寅卯未辰圓池緣也午穹頂也旁周趨上皆爲圓綫其全空正如立圓之半也空皆半規者謂丁丙戊丑子壬未午寅皆半圜形也如是則固去緣尺者池口爲道將跨池以居梁也趨規之勢今工人謂之橘房形也

七曰注

凡家池以竹木爲承澑展轉達之其將入於池也爲之露池迎輻輳之水蹔積焉以渟其滓旣澱而後輸之露池之緣爲竇焉以入於池露池之底爲竇焉而他渫之皆以閘或以槷而節宣之凡雨之初零也必有滓也長夏之雨也必有酷熱之气也則啟其下竇而池渫焉度可入也則塞之啟其上竇而輸之若水之來與地平不能爲下竇者則澱其滓以時出之爲新池候幹極而注之新注之水不食也旣浹月更注之而後食之爲二池者歲食經年之水爲三池者歲食三年之水是恆得陳水焉水陳者良若爲復池者旣注之澄而後啟中墻之竇而輸之空池復注之如是更積之是恆得澄水焉凡池旣盈而閉之則畜之金魚數頭是食水虫或鯽魚是食水垢野池注之山原之水遂以畜諸魚可也魚之性有與牛羊相長者也

注曰澱下凝也露池不羃也如本篇五圖之甲乙丙露池也丁上竇也戊下竇也新注不食灰气入焉味惡也魚與牛羊相長者如鯶食羊豕之惡而肥鰱食鯶之惡而肥也

八曰挹

家池之水深其挈之則以龍尾之車更深者爲之玊衡之車恆升之車無立其足則以大石爲墜闗巨木而置之無夾其筩則跨池爲梁而置之旣出而爲槽以達之若挈瓶施繘焉亦從其梁中底之坎旣澱焉爲噏筩以去其澱噏筩者截竹而通其節或捲銅錫焉兩端塞之中底而爲之孔孔之徑當底三分之一上端之旁爲之孔無過三分一指可揜也揜其上孔而入之水至於底而啟之則自下孔入者皆澱也旣盈揜而出之而傾之如是數入焉澱盡而止凡施筩亦從其梁野池之灌畦若田也亦以三車挈之置車亦如之池大者無跨其梁則跨之隅

注曰足謂龍尾之下樞也玊衡之雙筩恆升之筩底也筩者玊衡之中筩恆升之筩上端也繘汲井繩也本篇五圖之己庚辛石闗巨木也壬癸梁也子丑噏筩也寅噏筩之底孔也卯旁孔也未申梁跨其隅也

九曰修

池無新故或渫焉修之則用細潤之石舂之簁之與灰同體亦與同量煮水百沸而投之和之日幹之復舂之簁之煮水投之如是四焉舂而簁之牛乳汁和之以塗其隙或以生漆和而塗之

注曰同體等細也同量等分也

泰西水法卷三

●欽定四庫全書

泰西水法卷四

﹝明﹞熊三拔撰

水法附余

髙地作井未審泉源所在其求之法有四

第一气試

當夜水气恆上騰日出卽止今欲知此地水脈安在宜掘一地窖於天明辧色時人入窖以目切地望地面有气如煙騰騰上出者水气也气所出處水脈在其下

第二盤試

望气之法曠野則可城邑之中室居之側气不可見宜掘地深三尺廣長任意用銅錫盤一具淸油微微徧擦之窖底用木髙一二寸以搘盤偃置之盤上干艸蓋之艸上土蓋之越一日開視盤底有水欲滴者其下則泉也

第三缶試

又法近陶家之處取瓶缶坯子一具如前銅盤法用之有水气沁入瓶缶者其下泉也無陶之處以土甓代之或用羊絨代之羊絨者不受濕得水气必足見也

第四火試

又法掘地如前篝火其底煙气上升蜿蜒曲折者是水气所滯其下則泉也直上者否

鑿井之法有五

第一擇地

鑿井之處山麓爲上蒙泉所出陰陽適宜園林室屋所在向陽之地次之曠野又次之山腰者居陽則太熱居陰則太寒鑿井者察泉水之有無斟酌避就之

第二量淺深

井與江河地脈通貫其水淺深尺度必等今問鑿井應深幾何宜度天時旱澇河水所至酌量加深幾何而爲之度去江河逺者不論

第三避震气

地中之脈條理相通有气伏行焉彊而密理中人者九竅俱塞迷悶而死凡山鄕髙亢之地多有之澤國鮮焉此地震之所由也故曰震气凡鑿井遇此覺有气颯颯侵人急起避之俟泄盡更下鑿之欲候知气盡者縋燈火下視之火不滅是气盡也

第四察泉脈

凡掘井及泉視水所從來而辧其土色若赤埴土其水味惡赤埴黏土也中爲甓爲瓦者是若散沙土水味稍淡若黑墳土其水良黑墳者色黑稍黏也若沙中帶細石子者其水最良

第五澄水

作井底用木爲下磚次之石次之鉛爲上旣作底更加細石子厚一二尺能令水淸而味美若井大者於中置金魚或鯽魚數頭能令水味美魚食水虫及土垢故

試水美惡辧水髙下其法有五【凡江河井泉雨雪之水試法並同】

第一煮試

取淸水置淨器煮熟傾入白磁器中候澄淸下有沙土者此水質惡也水之良者無滓又水之良者以煮物則易熟

第二日試

淸水置白磁器中向日下令日光正射水視日光中若有塵埃絪縕如遊气者此水質惡也水之良者其澄澈底

第三味試

水元行也元行無味無味者眞水凡味皆從外合之故試水以淡爲主味佳者次之味惡爲下

第四稱試

有各種水欲辧美惡以一器更酌而稱之輕者爲上

第五紙帛試

又法用紙或絹帛之類色瑩白者以水蘸而幹之無迹者爲上也

以水療病其法有二

第一溫泉

溫泉可以療病者何也凡治病之藥皆以其味四元行皆無味故眞水不能爲藥以水爲藥必藉他味焉溫泉出於硫黃硫黃爲藥多所主治而過於酷烈醫方謂其效𨿽緊其患更速難可服餌溫泉本水而得硫之精气故爲勝之又溫泉療病用之燻浴者什九用之湯飲者什一燻沐者其熱毒不致入於腸胃而性力卻能達於腠理則利多而害少焉第同一溫泉性味各異其所主治亦悉不同西國一大郡其山間所出溫泉數十道每道各有主治昔有國主徵集名醫辧其性理又多用罪囚患諸對癥者累試累驗然後定爲方術是何泉水本何性味主何疾病作何燻蒸或是沐浴或是湯飲用何藥物以爲佐助設立燻蒸器具沐浴盆池刋刻石碑詳著方法樹之本所凡染病者依方療治多得差焉今溫泉所在有之亦有沐浴而得愈疾者若更講求試驗如前所云所拯救疲癃當復不少也

第二藥露

凡諸藥系艸木果蓏谷菜諸部具有水性者皆用新鮮物料依法蒸餾得水名之爲露今所用薔薇露則以薔薇花作之其它藥所作皆此類也凡此諸露以之爲藥勝諸藥物何者諸藥旣幹旣久或失本性如用陳米作酒酒多無力小西洋用葡萄幹作酒味亦薄焉若以諸藥煎爲湯飲味故不全間有因煎失其本性者若作丸散並其查滓下之亦恐未善凡人飲食蓋有三化一曰火化烹煮熟爛二曰口化細嚼緩咽三曰胃化蒸變傳送二化得力不勞於胃故食生食冷大嚼急咽則胃受傷也胃化旣畢乃傳於脾傳脾之物悉成乳糜次乃分散達於周身其上妙者化气歸筋其次妙者化血歸脈用能滋益精髓長養肌體調和榮衛所云妙者飲食之精華也故能宣越流通無處不到所存糟粕乃下於大腸焉今用丸散皆幹藥合成精華已耗又須受變於胃傳送於脾所沁入宣布能有幾何其餘悉成糟粕下墜而已病人脾胃有如老弱秖應坐享見成飲食而乃令操臼執爨責以化治乎今用諸水皆諸藥之精華不待胃化脾傳已成微妙裁下於咽卽能流通宣越沁入筋脈禆益弘多又蒸餾所得旣於諸物體中最爲上分復得初力則气厚勢大焉不見燒酒之味醲於他酒乎西國市肆中所鬻藥物大半是諸露水每味用器盛置醫官止主立方持方詣肆和藥付之然且有不堪陳久者國主及郡邑長吏歲時遣官巡視諸肆令取過時之藥是水料者卽傾棄之是幹料者卽雜燒之蓋慮陳久之藥無益於疾或反致損也其制法先造銅鍋平底直口下稍廣上稍斂不論大小皆髙四五寸次造錫兜牟用鉛或銀尢勝也制如兜牟上爲提梁下口適合銅鍋之口罩在其外錫口內去口一寸許周遭作一錫槽槽底欲平無令積水錫口外去口一寸許安一錫管管通於槽其勢斜下管之底平於槽之底寧下無髙以利水之出也次造竈與常竈同法安鍋之處用大磚蓋之四旁以磚甃成一窩塗之黏土以銅鍋底爲模銅鍋底入於竈窩深二寸窩底大磚並泥厚二寸欲作諸露以物料治淨長大者剉碎之花則去蒂與心置銅鍋中不須按實按實气不上行也置銅鍋入竈窩內兜牟蓋之文火燒之磚熱則鍋底熱熱气升於兜牟卽化爲水沿兜牟而下入於溝出於管以器承之兜牟之上以布蓋之恆用冷水濕之气升遇冷卽化水物料旣幹而易之所得之水以銀石甆器貯之日曬之令減其半則水气盡能久不壊玻瓈尢勝透日易耗故也他凡爲香以其花艸作之如薔薇木樨茉莉梅蓮之屬凡爲味以其花艸作之如薄荷茶茴香紫蘇之屬諸香與味用其水皆勝其物若藥肆多作諸藥露者則爲大竈髙數層每層置數器凡數十器或平作大竈置數十器皆爇火一處數十器悉得水焉其薪火人力俱省數倍矣

注曰如本圖之甲壬癸子銅鍋也乙庚辛兜牟也戌提梁也庚辛錫口也戊己槽也丙丁管也丑卯辰竈也丑寅竈面也申酉窩也申酉與壬癸相入甲子與庚辛相入也午未竈門也亥角亢大竈也氐房心尾平竈也

此外測量水地度形勢髙下用以決排江河蓄泄湖澱開浚溝渠疆理田畝捍大患興大利者別爲一法

或於江湖河海之中欲作橋梁欲作城垣欲作宮室樓臺令千萬年不致圯壊別爲一法

或於山泉溪澗去城郭數里或數十里乃至百里疏引原泉伏流灌注入於國城或至大內或至官府或至園囿或至人家分枝析脈任意取用別爲一法

已上三法別有備論玆者專言取水未暇多及

泰西水法卷四

●欽定四庫全書

泰西水法卷五

﹝明﹞熊三拔撰

水法或問

旣作水器諸公見之每辱奬嘆時及水理有所酬對序而錄之第四行論辧更僕未悉垂問所至則舉一二若絲抽蔓引爲緒又長故每從截說非能連貫也

或問海爲水之本所何謂也曰造物之初渾淪剖判四行之物各有本所火之體質最爲輕妙居最上矣气輕於水居火之次水之體質稍輕於土附地居焉惟地形質獨爲至重凝結水下萬形萬質莫不就之水旣在地地有崇卑海之爲處於地甚卑故百川會焉匯爲巨壑也

問地居水下卽水之下全爲頑土乎曰不然四行之中惟火至純不受餘物而能入於餘物其外三行皆能相容相受矣水受三行如海水夜明燒酒能爇有火分也水體同重爲酒則輕有气分也積雪消之沙土下凝有土分也气受三行如雲气上升激成雷電有火分也陰霾晝晦黃霧四塞有土分也雨露雪霜虛升實降有水分也地體𨿽重於重之中又分虛實地中最重蓋在其心自心而外漸有虛所虛所之內三行得入試觀山下洞穴宛轉相通大地空所亦同斯類矣空虛之中是气本所气與水火皆相接無際而能相化地旣空虛空虛之所無不是气故地中有气也气與水接水隨气到卽水所不到而土情本冷气遇其冷亦化爲水故地中有水也日爲大光萬光之主光徹於地則生溫熱溫熱入地積成燥漧燥幹之極乘气爲火積火所然土石爲燼復乘气出共成炎上隔於雲雨郁爲雷霆升於晶明上成彗孛此二物者火之精微別有洞穴上通全體俱出則爲西國大山蜀中火井若遇石气滋液發生則成硫黃泉源經之卽爲溫泉火道所經鎭壓不出則爲火石故地中有火也气水在地皆因空虛𨿽居洞穴終是地上實亦未嘗離其本所火在地中非從本所而降蓋由熱生以成濟萬物因緣上升仍歸本所遂其本性焉

問海水必咸何也曰咸者生於火也火然薪木旣已成灰用水淋灌卽成灰鹵燥幹之極遇水卽咸此其驗也地中得火旣多燥漧燥幹遇水卽成鹹味鹹者之性尢多下墜試觀五味辛甘酸苦皆寄艸木獨是鹹味寄於海水足徵四味浮輕鹹性沈重矣今蜀道鹽井先鑿得泉悉是淡水以筩隔之更鑿數丈乃得鹵焉又鹽池雨多水味必淡作爲斗門泄其淡水下乃鹵焉鹹重淡輕亦其證也海於地中爲最卑下諸咸就之積鹹旣多淡入亦化非獨水也海中山嶽或悉是鹽故咸重歸海海水爲鹽也

問咸旣因火火因於日日徧大地大地之下悉有鹽乎曰豈不然乎蜀道鹽井三晉鹽池西國有海名曰地中實不通海而是咸水西戎北狄多有鹽澤彼以咸故悉名爲海足徵大地之下無不有鹽矣

問鹽旣下墜蜀井可徵則凡鹽所出宜悉在下乃今鹽池鹽澤去地非遙不如蜀中之井深數十丈何也曰咸生於火火淺咸淺火深咸深平原澤國火不地見鹽不地出惟是髙山峻嶺上多亢陽下多洞穴地中有火卽成咸焉今蜀中鑿井求鹽或得火井井中之火覆蓋則滅然火投之隨而上焉是則井火在下與水同深遇水成鹵不遇成火矣晉中河曲乃有火石火石恆熱大行河西亦產硫黃可見晉中火淺故晉有鹽池亦在淺土又有小鹽刮地作之略加硝鹻也西地中海其水亦鹵周數千里在其側近遂有火山髙數千丈其上火穴徑千餘步厥火炎上古今不絕足徵鹽之與火相切則成亦復相視以爲淺深也

問水遇於火旣得成咸云何不熱溫泉乃熱旣由於火雲何不咸曰鹵水不熱向言之矣火熱所炎旣成灰燼水經其燼因而得咸云何有熱今火燼成灰漉灰得鹵無有熱也然而海水不冰亦具有熱性矣火在地中助於土气發生萬物五金八石及諸珍寶皆由於火陶煉而成自余諸物不可數計諸物之中最近火性者無如硫黃硫黃所在水從過之則成溫泉故溫泉沐浴所能療者冷气虛痺與硫同治然火能成硫硫卽非火水因硫溫隔越於火如鐺煮水火爲鐺隔水不遇灰不成鹵矣今溫泉嗅之多作硫气亦有不作硫气者是水來之處復與硫隔如重湯煮物但得其熱不染其味也或云不作硫气者本之朱砂礜石無是理焉

問咸旣火生何不隨火炎上顧令下墜火所在上何以抑遏使居地中造物之主豈有意乎曰豈無意乎咸能固物使之不腐卻能斂物使之不生火在地中藉其溫暖多所變化儻居地上任其焚燒有何不滅若火與咸俱令在地動植之物悉皆泯矣故日光生熱因熱生火旋用水土壅閼恆使在下助生萬物有時有處間一發見卽歸本所不得一時遊行地上偶一遊行目爲災異也因火生咸亦令性重恆居在下歸藏於海爲人作味不令侵出地上以爲物害也且海益於人不止作味鹹水生物美於淡水故海中之魚旨於江河之魚咸水厚重載物則彊故入江河而沈者或入海而浮也此皆用海爲人利益故咸水恆重因重歸海也

問海水潮汐者何也曰察物審時窮理極數卽應月之說無可疑焉月爲陰精與水同物凡寰宇之內濕潤陰寒皆月主之旣其同物勢當相就月爲濕本濕能下施故方諸對月而得水焉月旣下濟水亦上行欲就於月故月輪所至水爲之長而成潮汐也當潮長時江河溪澗以及盆盎無處不長長則气入水爲之輕潮降气出水復故重今人以缾盛水每日權之輕重不等則潮升時輕潮降時重耳獨小水之處升降甚微人所不覺海水旣大灌注江河升降盈涸事理顯然故獨稱海潮也不獨水矣凡水族之物月望气盈晦卽气縮故月虛而魚腦減月滿而蚌蛤實也又不獨水族矣艸木百昌茍資濕潤以爲生气無不應月虧盈月滿气滋月虛气燥故上弦以後下弦以前不宜伐竹與木以爲材用是者易蠧生气在中也下弦以後上弦以前伐而爲材卽不作蠧爲少脂潤空質而已亦猶春夏气滋秋冬气斂斧斤時入之意也由此而言月爲水主月輪所在諸水上升海潮應月斯著明矣

問江河之水則能滅火海水入大火如益膏油旣不能滅而反熾盛何也曰海水之咸本從熱幹而生由燼灰而出卽自具有熱幹之性亦且挾有燼灰之體凡物熱幹多易生火硝硫之類是也灰水作咸本從火出人溺亦咸蓋由身中具有火行畜溺亦咸犬馬火畜積溺所成絕似硝鹻故鹻者火情也鹵不減火而反熾盛以此故焉

問海水浮物彊於江河之水嘗見海舟載物未增入於江河驗其水痕頓深尺許又見海濱煎戶以石蓮試鹵鹵未成時投蓮必沈及至鹵成蓮悉浮矣三入三浮乃登牢盆以見咸性愈重載物愈彊此爲何故曰海水由火而生今用沐浴膚皆赤色或至皴裂燥熱之效亦已明矣燥熱之情本自堅勁加有鹹味中挾燼灰微妙之分比之凡水稠而密理故載物獨彊也

問鹵水之燥因於燼灰信其然矣今以干灰一升別置水一升挹水入灰水盡不溢灰亦如故旣是寒灰豈能損水水旣不損灰豈無質二升並一絕不加多其故何也曰灰𨿽有形而質器已盡多是虛體體中無處不虛故水皆滲入其質存者亦有微分緣其燥情略能損水水損微分與灰存質適足相當故二升並一不加多也

問人溺作咸人汗亦咸其故何也曰人飲水漿茶酒之屬其中精粹是爲上分上分者因於眞火宣越流通化爲四液【略見四元行論】筋脈受之髓骨肌肉賴其長養此如水气成云離於燥咸矣其中粗濁是爲下分下分者重墜沈墊燥咸在焉筋脈不受入於膀胱由下竅出故溺味恆鹹也若暑月炎酷或作務煩勞中外皆熱眞火所煉去其上分所存下分挾有燥咸不入筋脈未下膀胱因於熱煎橫溢而出則成汗矣汗亦溺類故夏月汗多則溺少冬月汗少則溺多也譬於大地咸之本所故是大海熱幹所化宜流於海火盛煎逼溢地而出鹽池鹽井汗之屬乎膀胱水海義亦相類矣

問人熱而汗於理允矣人病亦汗此爲何因病中之汗又分冷熱久病汗冷新病汗熱又何故也曰人身水飲上分爲液下分爲溲略言之矣若恣飲無節過其度量或本無過度而脾胃虛弱二者皆不及運化運化所餘上不成液下不成溲因而畱滯是名剩液剩液者液之不良分也此物畱滯客於脾胃實惟眞火可以消之若節嗇珍養眞火力盛漸次消盡安隠無疾若有積無消而致溢出必化爲汗積液過多眞火又微不能勝之其汗則冷冷汗多淡爲火微故積液旣少眞火能勝汗乘火出亦熱亦咸液盡疾瘳也醫家或以吐下當汗皆求去其剩液而已

問海爲水所水性就下歸於海矣江河之地視海爲髙江河之水反從髙出何自來乎曰江河者生於海者也何以知之曰江河終古入海而海不溢故知海水之下地脈潛通復爲江河也海水旣咸復爲江河其味則淡何也曰水爲元行元行無味鹹非水體從外合焉凡可合者卽復可離海水入地經砂石土滋液滲漉去其鹹味又水性在下不可得上其從下而上得爲江河者或受日溫隨气上騰或受月攝因時而長當其上時皆如蒸餾今用鹻鹵之水如法蒸之所得餾水其味悉淡海中之水蒸气成雲海雲作雨雨亦淡焉足徵咸性就下不隨淡升矣有此二端故江河復淡也亦有山下出泉積聚成川沿流會合成其深廣今人疑江河之水悉本山泉不知江河之底以及平地隨處出泉開河鑿井足爲徵驗不盡由山也若雨雪之水山阜田原悉歸江河以注於海此理甚著無勞詮說

問山下出泉者何也曰凡物之情皆欲化異類爲己同類也兩物相切弱者受變兩彊相切少者受變故四行俱能相變焉凡山皆以石爲體自非石體昔當胚渾之際不成山也因其石體下有洞穴洞穴之內純得土性其處最寒矣天地之間悉無空際凡有空處气悉滿焉洞穴旣空爲气所入气情本暖暖气遇寒變成水體積久而泄尋求石罅乘气出焉亦有洞穴深長潛引地脈海水相通因而攝受不須气化積漸而成者故曰山澤通气山下出泉也

問掘井得泉何也曰凡地之中必有水伏流焉其源也或本於海或本於泉其委也或入於河或入於海皆有條理宛如人身脈絡砂土之脈其行散漫俗稱溝水溝水之來廣或尋丈深一二寸山石之脈其流專一俗稱泉眼泉眼所出或經寸許乃至數寸故掘井者惟下地澤國所在得泉不論脈理其它山鄕髙亢必尋水脈不得水脈終不及泉尋脈之法略見上方矣有工於井者辧視石色卽知泉眼所在如玊人辧璞也旣知泉眼卽畱取不鑿迨下方工畢鑿石出泉用力旣省積水甚多

問近海出鹵而掘地得泉有鹵有甘何也曰地中之脈有萬不齊掘井得水視所由來若此泉脈由河入海則是甘泉由海入河卽鹵泉也

問井中之水夏寒冬熱何也曰三夏之月日暴於地地上數尺其熱欲焦冬月气寒加以飄風夏熱在土爲寒所逼下入於地井水成暖三冬之月積寒於地迨夏暑熱冬寒在土復爲熱逼下入成寒非冬暖夏寒各從下上也暖情爲火气火气無時不上升焉寒情爲水土水土無時不下降焉

問雨者何也曰日光照地旣成溫熱溫熱薄於水土蒸爲濕气气情本暖暖者欲升復得日溫郁隆騰起是有火行火所燔爇飄揚如煙復挾土體相輔上行气行三際【略見四元行論】中際甚冷气升離地漸近冷際因於水土本情是冷是濕結而成云是一云體中具有四行也凡物體具四行及將變化勝者爲主云至冷際冉冉將化本多濕情濕情若勝卽化爲水水旣成質必復於地地爲大質萬質所歸有質之物無緣離地可得頓置也正如蒸水因熱上升騰騰作气云之屬也上及於蓋蓋是冷際就化爲水旣已成水便復下墜云爲行雨卽此類焉若水土濕气旣淸且微日中上升卽爲風日所幹迨至夜時升至冷際乃凝爲露夜半以後去昨已逺寒气微深亦如一歲之寒盛於日至之後也當其寒時气升稍重故晨露尢繁夜有烈風亦受風損故風盛卽露微矣若長夏大旱了無濕气則夜中並無露焉

問云生必爲雨乎有密雲不雨者有旱云益旱者何也曰气升不等所具四行各有偏勝故或爲霾霧或爲雷霆彗孛也豈必气升皆雨乎風之爲物亦是熱幹與雷霆彗孛一本所生但不得直升橫騖地上此爲異耳云𨿽濕熱上升遇冷凝結所成變化爲雨是其常分但旱暵之時气行大體多是燥幹雲起於地孤行獨上𨿽至中際無有濕性與相協助尙未化雨濡滯之間或遇大風飄向他方成他方之雨或本體之中濕情旣微風性燥烈遂泯其濕徒存燥幹上爲奔星耳所以晴日云髙而反不雨大旱之年山云屹峙行復散失徒見流光有嘒其明也若气行大體濕性旣多雲起於地遇其冷濕不能直上遽化爲水故云近於地反得雨焉每有髙山之上俯瞰雲雨皆在其下下視震雷如水發漚也

問雨水勝於地上之水何也曰日照於地水土之气蒸而成雲是水之精華如燒酒藥露皆以淸升徵其粹美也其中有火土气之情旣化爲水各相分背矣凡水略經撓動卽淸升濁降雨之爲物上騰下降撓動已極全得其淸故雨水爲良也地上之水美惡不等地中所有以及所生水一過之卽爲染著受其气味蓋地上元行眞水百無一二比之雨水故爲劣焉

問雪者何也曰雪者與雨同理故將雪之日必先微溫不溫气不上升也惟冬之月冷際甚冷气至其際變爲雪焉露之爲霜其理略同也

問雪花六出何也曰凡物方體相等聚成大方必以八圍一圓體相等聚成大圓必以六圍一此定理中之定數也凡水居空中在气行體內气不容水急切圍抱不令四散水則聚而自保自保之極必成圓體此定理中之定勢也气升成云云遇冷際變而成雨因在气中一一皆圓初圓甚微以漸歸並成爲點滴雨旣水體旣並復圓未至地時悉皆圓點冬時气升成爲同云遇冷而變亦成圓體旣受冷侵一一凝沍悉是散圓及至下零欲求歸並卻因凝沍不可得合聊相依附求作大圓以六圍一卽成花矣曰旣因依附求成圓體就不相合亦宜摶聚雲何成片而復六出平輳卽合直輳卽離其故何也曰地體不動天行左旋日行一周火在气上亦隨天運气體近地依地不動上近火者隨火旋焉冷際亦動動勢神速難可思惟有物遇之如鋸出屑雪旣凝結受其摩蕩平中輳合尙得自由直處逢迎勢不可得正如濕米磨粉易令作片難以成摶也

問雨水與雪水熟勝曰雨水勝何故曰水爲元行不雜他味方爲眞水雨從雲出雲從气升气非日蒸不致上騰當其上騰挾有火情火情熱幹熱幹炎上其勢壯猛土之精者亦隨而上故興气成云一云之中具有四行但時有偏勝水勝時多耳間或火土合气水情絕少力勢旣盛土之次分亦隨而上上遇冷際力勢稍微土之次分復歸於地則成霾霧若火土自升水雲復盛火土上行阻於陰雲難歸本所陰雲逼迫旣不相容火土之勢上下不得亦無就滅之理則奮迅決發激爲雷霆是其破裂之聲電是火光火迸上騰土經火煉凝聚成質質降於地是爲劈歷之楔矣就其陰雲之中亦有火土二體上遇冷際爲水所勝气變成水火情挾土能在气中與之俱上是則土之上妙者也熱燥輕微與火爲體火性炎上初隨气升气旣變水水將就下火土二體不復從之如蒸水成气气至甑蓋化而爲水仍歸釡中若其熱性自能透甑而出不復就下矣旣與雨分火土相挾決起而上亦有火土自升不遇陰雲不成雷電淩空直突者此二等物至於火際火自歸火挾上之土輕微熱幹略似炱煤乘勢直衝遇火便燒狀如藥引今夏月奔星是也其土勢太盛者有聲有迹下及於地或成落星之石與霹歷同理焉若更精更厚結聚不散附於火際卽成彗孛附麗旣久勢盡力衰漸乃微滅矣是則雨從雲降分於火土亦無有气故雨爲元行眞水其味特勝也若雪天之雲與雨雲等亦具四行獨是冬月冷際甚冷火至其處勢亦稍殺土𨿽輕微其勢不能挈與俱上一時雲气驟凝爲雪土亦與焉火𨿽獨歸其所雪中之土仍與同性略如灰燼炱煤之屬故大雪時試取純雪融化爲水下有微細沙土所融雪水仍作燥幹之味不然雪徧大地塵土被壓所取淨雪不雜地上之土融水得沙自何而來故雪水不如雨水中有火土二情也若融化旣久澱去沙土離於二情亦成元行眞水與雨水同焉又气方上升未盡化水遽凝爲雪有气雜揉雪體輕虛職由於此矣

問冬云成雪旣由冷際極冷春秋成雨當由冷勢稍減乎卽三夏之月愈宜減矣乃夏月之雹有絕大者傷及人畜壓損田苗比於冬雪十百倍之敢問雹由冷乎熱乎若由冷也冬何不雹若由熱也熱反凝冰此理何由請聞其說曰气有三際中際爲冷卽此冷際下近地溫上近火熱極冷之處乃在冷際之中自下而上漸冷漸極二時之雨三冬之雪蓋至冷之初際卽已變化下零矣不必至於極冷之際也所以然者冬月气升其力甚緩非大地興雲不能相扶以成其勢故云足甚廣云生甚遲必同云累日徐徐而起漸至冷際漸亦凝沍因而結體甚微細也自餘二時凡云足廣闊云生遲緩卽雨勢舒徐雨滴微細亦皆變於冷之初際矣獨是夏月郁積濃厚決起上騰力專勢鋭故云足促俠隔塍分壠而晴雨頓異雲起坌湧膚寸暫合而溝澮旋盈蓋因其專鋭故能徑至於冷之深際若升气愈厚卽騰上愈速入冷愈深變合愈驟結體愈大矣若其濃厚專鋭之極遽升遽入抵於極冷極冷之處比於冬之初際殆有甚焉以此驟凝爲雹雹體小大又因入冷深淺爲其等差愈速愈深當愈大也是以雹災所至自有畦畛因其專狹雹云上升與雨雲異因其迅猛善審觀者見云生有異知當是雹可得亟避矣雹興夏月火土之體加雪數倍雹因驟凝土隨在焉故雹中沙土更多於雪因其驟結並气包焉故雹體中虛虛者是气惟雪與雹皆體具四行未相分背與雨水特異也

問器中貯水曽無漏渫貯以冰雪外成濕潤何也曰水土而上气行充塞凡器之外悉皆气也冰雪甚寒气暖在外暖因寒逼漸變成水雲至冷際而變爲雨气入地中而變爲泉是其類焉

問灌漑艸木不論用河用井皆須早晚而避午中何也曰灌漑艸木多在夏月正午炎歊於時用水如以熱湯則傷其根故灌必早暮或作池畜水乘夜發之如是說者旱種則然若水種者惟懼過寒是生食節之虫故不避日中而忌夜灌積雨太冷宜泄去之山泉初出匯以塘池旣受日暘而後灌之或作池畜水晝日發之

問向者水法委屬利便力少功多矣第江河不得求之井泉井泉不得求之雨雪兼之江河井泉亦待雨雪以增其潤究竟農民所急當在雨矣然而雨暘時若不可歲得水旱虫蝗或居彊半不知何術可得豫知以爲其備乎曰天災流行事非偶值造物之主自有深意若諸天七政各有本徳所主本情所屬因而推測災變歷家之說亦頗有之然而有驗不驗焉蓋數術之贅余君子弗道也儻居人上者果有意養民欲爲其備則經理山川興修水利勸課農桑廣儲粟糓阜通財貨卽水旱災傷自可消弭太半脫值不虞有備無患矣又何事前知爲乎且水旱不齊大略一災二稔十年之中宜爲三年之備必於不免知與不知又何異焉

問田家有術以知一時晴雨有之乎曰此則無闗數術殆四行之實理也究極言之百端未罄略舉一二餘可推焉其一曰竈突發煙平逺望之亭亭直上旱徵也蜿蜒而起如欲上不得者雨徵也何故曰水土之气上騰爲云云凝在上未成爲雨空中气行悉皆燥幹故令火煙直上無礙云將成雨空中气行皆成濕性煙爲濕礙不得上升令其宛曲也將雨土石先潤以此將雨礎潤以此將雨燈爆以此

又問曰朝日出光黯淡色蒼白者雨徵也何故曰晴明之辰气行淸淨作玻瓈色日則晶明無有障隔將雨水濕上升气稍稠濁光則黯淡也蒼白者水色也

又問曰日出時云多破漏日光散射者雨徵也何故曰气升作云未成爲雨體凝質密及至成雨體質消化故輕薄透漏也

又問曰密雲四布牛羊齕艸如常者不雨若啖食匆遽似求速飽雨徵也蠅蚋蚊虻匆遽咂食雨徵也蠉蜎之屬倉皇飛騖雨徵也穴處之虫羣出於外雨徵也何故曰濕气上升凡是諸物皆能先覺也

又問曰朔日至於上弦視月兩角近日一角稍稍丰滿雨徵也月暈白主晴赤主風色如鉛者雨徵也何故曰月輪在上本無有暈受气籠罩是生暈焉若气行淸淨星月皎然乃無暈矣因气而暈若白色者水分猶少乃得不雨赤是火分故爲烈風若如鉛者气受水濕其色然也月角厚薄者日暴水土其气上騰近日則厚也

泰西水法卷五

●欽定四庫全書

泰西水法卷六

﹝明﹞熊三拔撰

﹝圖略﹞

泰西水法卷六

