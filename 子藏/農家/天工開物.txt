天工開物明宋應星

●乃粒第一宋子曰﹕上古神農氏若存若亡﹐然味其徽號﹐兩言至今存矣。生人不能久生而五穀生之﹐五穀不能自生而生人生之。土脈歷時代而異﹐種性隨水土而分。不然﹐神農去陶唐﹐粒食已千年矣。耒耜之利﹐以教天下﹐豈有隱焉。而紛紛嘉種﹐必待后稷詳明﹐其故何也﹖紈褲之子﹐以赭衣視笠蓑﹔經生之家﹐以農夫爲詬詈。晨炊晚餉﹐知其味而忘其源者眾矣﹗夫先農而系之以神﹐豈人力之所爲哉﹗○總名凡谷無定名﹐百谷指成數言。五穀則麻﹑菽﹑麥﹑稷﹑黍﹐獨遺稻者﹐以著書聖賢起自西北也。今天下育民人者﹐稻居什七﹐而來﹑牟﹑黍﹑稷居什三。麻﹑菽二者﹐功用已全入蔬餌膏饌之中﹐而猶系之谷者。從其朔也。○稻凡稻種最多。不粘者﹐禾曰亢﹐米曰粳。粘者﹐禾曰余﹐米曰糯。﹝南方無粘黍﹐酒皆糯米所爲。﹞質本粳而晚收帶粘﹝俗名婺源光之類﹞不可爲酒﹐只可爲粥者﹐又一種性也。凡稻穀形有長芒﹑短芒﹑﹝江南名長芒者曰瀏陽早﹐短芒者曰吉安早。﹞長粒﹑尖粒﹑圓頂﹑扁圓面不一﹐其中米色有雪白﹑牙黃﹑大赤﹑半紫﹑雜黑不一。濕種之期﹐最早者春分以前﹐名爲社種﹐﹝遇天寒有凍死不生者。﹞最遲者後於淸明。凡播種﹐先以稻麥稿包浸數日﹐俟其生芽﹐撒於田中﹐生出寸許﹐其名曰秧。秧生三十日卽撥起分栽。若田畝逢旱漧﹑水溢﹐不可插秧。秧過期﹐老而長節﹐卽栽於畝中﹐生谷數粒﹐結果而已。凡秧田一畝所生秧﹐供移栽二十五畝。凡秧旣分栽後﹐早者七十日卽收獲﹐﹝粳有救公饑﹑喉下急﹐糯有金包銀之類﹐方語百千﹐不可殫述。﹞最遲者歷夏及冬二百日方收獲。其冬季播種﹑仲夏卽收者﹐則廣南之稻﹐地無霜雪故也。凡稻旬日失水﹐卽愁旱漧。夏種冬收之谷﹐必山間源水不絕之畝﹐其谷種亦耐久﹐其土脈亦寒﹐不催苗也。湖濱之田﹐待夏潦已過﹐六月方栽者﹐其秧立夏播種﹐撒藏髙畝之上﹐以待時也。南方平原﹐田多一歲兩栽兩獲者。其再栽秧﹐俗名晚糯﹐非粳類也。六月刈初禾﹐耕治老膏田﹐插再生秧。其秧淸明時已偕早秧撒布。早秧一日無水卽死﹐此秧歷四五兩月﹐任從烈日幹無憂﹐此一異也。凡再植稻遇秋多晴﹐則汲灌與稻相終始。農家勤苦﹐爲春酒之需也。凡稻旬日失水則死期至﹐幻出旱稻一種﹐粳而不粘者﹐卽髙山可插﹐又一異也。香稻一種﹐取其芳气以供貴人﹐收實甚少﹐滋益全無﹐不足尙也。○稻宜凡稻﹐土脈焦枯﹐則穗實蕭索。勤農糞田﹐多方以助之。人畜穢遺﹑搾油枯餅﹑﹝枯者﹐以去膏而得名也。胡麻﹑萊菔子爲上﹐蕓苔次之﹐大眼桐又次之﹐樟﹑桕﹑棉花又次之。﹞艸皮木葉﹐以佐生機﹐普天之所同也。﹝南方磨綠豆粉者﹐取溲漿灌田肥甚。豆賤之時﹐撒黃豆於田﹐一粒爛土方寸﹐得谷之息倍焉。﹞土性帶冷漿者﹐宜骨灰蘸秧根﹐﹝凡禽獸骨。﹞石灰淹苗足﹐向陽暖土不宜也。土脈堅緊者﹐宜耕隴﹐疊塊壓薪而燒之﹐塡墳松土不宜也。○稻工﹝耕耙磨耙耘耔具圖﹞凡稻田刈獲不再種者﹐土宜本秋耕墾﹐使宿稿化爛﹐敵糞力一倍。或秋旱無水及怠農春耕﹐則收獲損薄也。凡糞田若撒枯澆澤﹐恐霖雨至﹐過水來﹐肥質隨漂而去。謹視天時﹐在老農心計也。凡一耕之後﹐勤者再耕﹑三耕﹐然後施耙﹐則土質勻碎﹐而其中膏脈釋化也。凡牛力窮者﹐兩人以扛懸耜﹐項背相望而起土。兩人竟日僅敵一牛之力。若耕後牛窮﹐制成磨耙﹐兩人肩手磨軋﹐則一日敵三牛之力也。凡牛﹐中國惟水﹑黃兩種。水牛力倍於黃。但畜水牛者﹐冬與土室禦寒﹐夏與池塘浴水﹐畜養心計亦倍於黃牛也。凡牛春前力耕汗出﹐切忌雨點﹐將雨則疾驅入室。候過谷雨﹐則任從風雨不懼也。吳郡力田者﹐以鋤代耜﹐不藉牛力。愚見貧農之家﹐會計牛值與水艸之資﹐竊盜死病之變﹐不若人力亦便。假如有牛者﹐供辦十畝。無牛用鋤而勤者半之。旣已無牛﹐則秋獲之後﹐田中無復芻牧之患﹐而菽麥麻蔬諸種﹐紛紛可種﹐以再獲償半荒之畝﹐似亦相當也。凡稻分秧之後數日﹐舊葉萎黃而更生新葉。靑葉旣長﹐則耔可施焉。﹝俗名撻禾。﹞植杖於手﹐以足扶泥壅根﹐並屈宿田水艸﹐使不生也。凡宿田﹝B072﹞艸之類﹐遇耔而屈折。而ㄗ﹑稗與荼﹑蓼非足力所可除者﹐則耘以繼之。耘者苦在腰手﹐辧在兩眸。非類旣去﹐而嘉谷茂焉。從此泄以防潦﹐漑以防旱﹐旬月而「奄觀釒至刈」矣。○稻災凡早稻種﹐秋初收藏﹐當午曬時烈日火气在內﹐入倉廩中關閉太急﹐則其谷粘帶暑气。﹝勤農之家﹐偏受此患。﹞明年田有糞肥﹐土脈發燒﹐東南風助暖﹐則盡發炎火﹐大壞苗穗﹐此一災也。若種谷晚涼入廩﹐或冬至數九天收貯雪水﹑冰水一甕﹐﹝交春卽不驗。﹞淸明濕種時﹐每石以數碗激灑﹐立解暑气﹐則任從東南風暖﹐而此苗淸秀異常矣。﹝祟在種內﹐反怨鬼神。﹞凡稻撒種時﹐或水浮數寸﹐其谷未卽沈下﹐驟發狂風﹐堆積一隅﹐此二災也。謹視風定而後撒﹐則沈勻成秧矣。凡谷種生秧之後﹐防雀聚食﹐此三災也。立標飄揚鷹俑﹐則雀可驅矣。凡秧沈腳未定﹐陰雨連綿﹐則損折過半﹐此四災也。邀天晴霽三日﹐則粒粒皆生矣。凡苗旣函之後﹐畝上肥澤連發﹐南風薰熱﹐函內生虫﹐﹝形似蠶繭。﹞此五災也。邀天遇西風雨一陣﹐則虫化而谷生矣。凡苗吐穡之後﹐暮夜「鬼火」遊燒﹐此六災也。此火乃朽木腹中放出。凡木母火子﹐子藏母腹﹐母身未壞﹐子性千秋不滅。每逢多雨之年﹐孤野墳墓多被狐貍穿塌。其中棺板爲水浸﹐朽爛之極﹐所謂母質壞也。火子無附﹐脫母飛揚。然陰火不見陽光﹐直待日沒黃昏﹐此火衝隙而出﹐其力不能上騰﹐飄遊不定﹐數尺而止。凡禾穡葉遇之立刻焦炎。逐火之人則他處樹根放光﹐以爲鬼也。奮梃擊之﹐反有鬼變枯柴之說。不知向來鬼火見燈光而已化矣。﹝凡火未經人間傳燈者﹐總屬陰火﹐故見燈卽滅。﹞凡苗自函活以至穎栗﹐早者食水三斗﹐晚者食水五斗﹐失水卽枯﹐﹝將刈之時少水一升﹐谷數𨿽存﹐米粒縮小﹐入碾臼中亦多斷碎。﹞此七災也。汲灌之智﹐人巧已無餘矣。凡稻成熟之時﹐遇狂風吹粒殞落﹐或陰雨竟旬﹐谷粒沾濕自爛﹐此八災也。然風災不越三十里﹐陰雨災不越三百里﹐偏方厄難亦不廣被。風落不可爲。若貧困之家﹐苦於無霽﹐將濕谷升於鍋內﹐燃薪其下﹐炸去糠膜﹐收炒糗以充饑﹐亦補助造化之一端矣。○水利﹝筒車牛車踏車拔車桔橰皆具圖﹞凡稻防旱藉水﹐獨甚五穀。厥土沙﹑泥﹑磽﹑膩﹐隨方不一。有三日卽幹者﹐有半月後幹者。天澤不降﹐則人力挽水以濟。凡河濱有制筒車者﹐堰陂障流﹐繞於車下﹐激輪使轉﹐挽水入筒﹐一一傾於梘內﹐流入畝中。晝夜不息﹐百畝無憂。﹝不用水時﹐拴木礙止﹐使輪不轉動。﹞其湖池不流水﹐或以牛力轉盤﹐或聚數人踏轉。車身長者二丈﹐短者半之。其內用龍骨拴串板﹐關水逆流而上。大抵一人竟日之力﹐灌田五畝﹐而牛則倍之。其淺池﹑小澮不載長車者﹐則數尺之車﹐一人兩手疾轉﹐竟日之功可灌二畝而已。揚郡以風帆數扇﹐俟風轉車﹐風息則止。此車爲救潦﹐欲去澤水以便栽種。蓋去水非取水也﹐不適濟旱。用桔橰﹑轆轤﹐功勞又甚細已。○麥凡麥有數種﹐小麥曰來﹐麥之長也﹔大麥曰牟﹑曰廣﹔雜麥曰雀﹑曰蕎﹔皆以播種同時﹑花形相似﹑粉食同功而得麥名也。四海之內﹐燕﹑秦﹑晉﹑豫﹑齊魯諸道﹐民粒食﹐小麥居半﹐而黍﹑稷﹑稻﹑粱僅居半。西極川﹑云﹐東至閩﹑浙﹐吳﹑楚腹焉﹐方長六千里中種小麥者﹐二十分而一﹐磨面以爲撚頭﹑環餌﹑饅首﹑湯料之需﹐而饔飧不及焉。種余麥者五十分而一﹐閭閻作苦以充朝膳﹐而貴介不與焉。廣麥獨產陜西﹐一名靑稞﹐卽大麥﹐隨土而變。而皮成靑黑色者﹐秦人專以飼馬﹐饑荒人乃食之。﹝大麥亦有粘者﹐河洛用以釀酒。﹞雀麥細穗﹐穗中又分十數細子﹐間亦野生。蕎麥實非麥類﹐然以其爲粉療饑﹐傳名爲麥﹐則麥之而已。凡北方小麥﹐歷四時之气﹐自秋播種﹐明年初夏方收。南方者種與收期﹐時日差短。江南麥花夜發﹐江北麥花晝發﹐亦一異也。大麥種獲期與小麥相同﹐蕎麥則秋半下種﹐不兩月而卽收。其苗遇霜卽殺﹐邀天降霜遲遲﹐則有收矣。○麥工﹝北耕種耨具圖﹞凡麥與稻初耕墾土則同﹐播種以後則耘耔諸勤苦皆屬稻﹐麥惟施耨而已。凡北方厥土墳壚易解釋者﹐種麥之法耕具差異﹐耕卽兼種。其服牛起土者﹐耒不用耕﹐並列兩鐵於橫木之上﹐其具方語曰鏹。鏹中間盛一小斗﹐貯麥種於內﹐其斗底空梅花眼。牛行搖動﹐種子卽從眼中撒下。欲密而多﹐則鞭牛疾走﹐子撒必多﹔欲稀而少﹐則緩其牛﹐撒種卽少。旣播種後﹐用驢駕兩小石團﹐壓土埋麥。凡麥種緊壓方生。南地不與北同者﹐多耕多耙之後﹐然後以灰拌種﹐手指拈而種之。種過之後﹐隨以腳根壓土使緊﹐以代北方驢石也。耕種之後﹐勤議耨鋤。凡耨艸用闊面大﹐麥苗生後﹐耨不厭勤﹐﹝有三過四過者。﹞余艸生機盡誅鋤下﹐則竟畝精華盡聚嘉實矣。功勤易耨﹐南與北同也。凡糞麥田﹐旣種以後﹐糞無可施﹐爲計在先也。陜﹑洛之間憂虫蝕者﹐或以砒霜拌種子﹐南方所用惟炊燼也。﹝俗名地灰。﹞南方稻田有種肥田麥者﹐不糞麥實。當春小麥﹑大麥靑靑之時﹐耕殺田中﹐蒸罨土性﹐秋收稻穀必加倍也。凡麥收空隙﹐可再種他物。自初夏至季秋﹐時日亦半載﹐擇土宜而爲之﹐惟人所取也。南方大麥有旣刈之後乃種遲生粳稻者。勤農作苦﹐明賜無不及也。凡蕎麥﹐南方必刈稻﹐北方必刈菽﹑稷而後種。其性稍吸肥腴﹐能使土瘦。然計其獲入﹐業償半谷有餘﹐勤農之家何妨再糞也。○麥災凡麥防患抵稻三分之一。播種以後﹐雪﹑霜﹑晴﹑潦皆非所計。麥性食水甚少﹐北土中春再沐雨水一升﹐則秀華成嘉粒矣。荊﹑揚以南惟患黴雨。倘成熟之時晴幹旬日﹐則倉稟皆盈﹐不可勝食。揚州諺云「寸麥不怕尺水」﹐謂麥初長時﹐任水滅頂無傷﹔「尺麥只怕寸水」﹐謂成熟時寸水軟根﹐倒莖沾泥﹐則麥粒盡爛於地面也。江南有雀一種﹐有肉無骨﹐飛食麥田數盈千萬﹐然不廣及﹐罹害者數十里而止。江北蝗生﹐則大之歲也。○黍稷粱粟凡糧食﹐米而不粉者種類甚多。相去數百里﹐則色﹑味﹑形﹑質隨方而變﹐大同小異﹐千百其名。北人惟以大米呼粳稻﹐而其餘槪以小米名之。凡黍與稷同類﹐粱與粟同類。黍有粘有不粘﹐﹝粘者爲酒。﹞稷有粳無粘。凡粘黍﹑粘粟統名曰秫﹐非二種外更有秫也。黍色赤﹑白﹑黃﹑黑皆有﹐而或專以黑色爲稷﹐未是。至以稷米爲先他谷熟﹐堪供祭祀則當以早熟者爲稷﹐則近之矣。凡黍在《詩》《書》有﹝B290﹞﹑芑﹑﹑丕等名﹐在今方語有牛毛﹑燕頷﹑馬革﹑驢皮﹑稻尾等名。種以三月爲上時﹐五月熟﹔四月爲中時﹐七月熟﹔五月爲下時﹐八月熟。揚花結穗總與來﹑牟不相見也。凡黍粒大小﹐總視土地肥磽﹑時令害育。宋儒拘定以某方黍定律﹐未是也。凡粟與粱統名黃米。粘粟可爲酒﹐而蘆粟一種名曰髙粱者﹐以其身髙七尺如蘆﹑荻也。粱粟種類名號之多﹐視黍稷猶甚﹐其命名或因姓氏﹑山水﹐或以形似﹑時令﹐總之不可枚舉。山東人惟以穀子呼之﹐並不知粱粟之名也。已上四米皆春種秋獲﹐耕耨之法與來﹑牟同﹐而種收之候則相懸絕云。○麻凡麻可粒可油者﹐惟火麻﹑胡麻二種。胡麻卽脂麻﹐相傳西漢始自大宛來。古者以麻爲五穀之一﹐若專以火麻當之﹐義豈有當哉﹖窈意《詩》《書》五穀之麻﹐或其種已滅﹐或卽菽﹑粟之中別種﹐而漸訛其名號﹐皆未可知也。今胡麻味美而功髙﹐卽以冠百谷不爲過。火麻子粒壓油無多﹐皮爲疏惡布﹐其值幾何﹖胡麻數龠充腸﹐移時不餒。Х餌﹑飴餳得粘其粒﹐味髙而品貴。其爲油也﹐發得之而澤﹐腹得之而膏﹐鮏羴得之而芳﹐毒厲得之而解。農家能廣種﹐厚實可勝言哉。種胡麻法﹐或治畦圃﹐或壠田畝。土碎艸淨之極﹐然後以地灰微濕﹐拌勻麻子而撒種之。早者三月種﹐遲者不出大暑前。早種者花實亦待中秋乃結。耨艸之功惟鋤是視。其色有黑﹑白﹑赤三者。其結角長寸許有四稜者﹐房小而子少﹐八稜者房大而子多。皆因肥瘠所致﹐非種性也。收子搾油每石得四十斤余﹐其枯用以肥田。若饑荒之年﹐則畱供人食。○菽凡菽種類之多﹐與稻﹑黍相等﹐播種收獲之期﹐四季相承。果腹之功在人日用﹐蓋與飲食相終始。一種大豆﹐有黑﹑黃兩色﹐下種不出淸明前後。黃者有五月黃﹑六月爆﹑冬黃三種。五月黃收粒少﹐而冬黃必倍之。黑者刻期八月收。淮北長徵騾馬必食黑豆﹐筋力乃彊。凡大豆視土地肥磽﹑耨艸勤怠﹑雨露足慳﹐分收入多少。凡爲豉﹑爲醬﹑爲腐﹐皆於大豆中取質焉。江南又有髙腳黃﹐六月刈早稻方再種﹐九十月收獲。江西吉郡種法甚妙﹕其刈稻田竟不耕墾﹐每禾稿頭中拈豆三四粒﹐以指扌及之﹐其稿凝露水以滋豆﹐豆性充發﹐復浸爛稿根以滋。已生苗之後﹐遇無雨亢幹﹐則汲水一升以灌之。一灌之後﹐再耨之餘﹐收獲甚多。凡大豆入土未出芽時﹐防鳩雀害﹐驅之惟人。一種綠豆﹐圓小如珠。綠豆必小暑方種﹐未及小暑而種﹐則其苗蔓延數尺﹐結莢甚稀。若過期至於處暑﹐則隨時開花結莢﹐顆粒亦少。豆種亦有二﹐一曰摘綠﹐莢先老者先摘﹐人逐日而取之。一曰拔綠﹐則至期老足﹐竟畝拔取也。凡綠豆磨澄曬漧爲粉﹐蕩片搓索﹐食家珍貴。做粉溲漿灌田甚肥。凡畜藏綠豆種子﹐或用地灰﹑石灰﹑馬蓼﹐或用黃土拌收﹐則四五月間不愁空蛀。勤者逢晴頻曬﹐亦免蛀。凡已刈稻田﹐夏秋種綠豆﹐必長接斧柄﹐擊碎土塊﹐發生乃多。凡種綠豆﹐一日之內遇大雨扳土則不復生。旣生之後﹐防雨水浸﹐疏溝澮以泄之。凡耕綠豆及大豆田地﹐耒耜欲淺﹐不宜深入。蓋豆質根短而苗直﹐耕土旣深﹐土塊曲壓﹐則不生者半矣。「深耕」二字不可施之菽類。此先農之所未發者。一種豌豆﹐此豆有黑斑點﹐形圓同綠豆﹐而大則過之。其種十月下﹐來年五月收。凡樹木葉遲者﹐其下亦可種。一種蠶豆﹐其莢似蠶形﹐豆粒大於大豆。八月下種﹐來年四月收。西浙桑樹之下徧環種之。蓋凡物樹葉遮露則不生﹐此豆與豌豆﹐樹葉茂時彼已結莢而成實矣。襄﹑漢上流﹐此豆甚多而賤﹐果腹之功不啻黍稷也。一種小豆﹐赤小豆入藥有奇功﹐白小豆﹝一名飯豆﹞當冫食助嘉谷。夏至下種﹐九月收獲﹐種盛江淮之間。一種﹝音呂﹞﹐此豆古者野生田間﹐今則北土盛種。成粉蕩皮可敵綠豆。燕京負販者﹐終朝呼豆皮﹐則其產必多矣。一種白﹝B17J﹞豆﹐乃沿籬蔓生者﹐一名蛾眉豆。其他豇豆﹑虎斑豆﹑刀豆﹐與大豆中分靑皮﹑褐色之類﹐間繁一方者﹐猶不能盡述。皆充蔬代谷以粒民者﹐博物者其可忽諸﹗

●乃服第二宋子曰﹕人爲萬物之靈﹐五官百體﹐賅而存焉。貴者垂衣裳﹐煌煌山龍﹐以治天下。賤者衤豆褐﹑裳﹐冬以禦寒﹐夏以蔽體﹐以自別於禽獸。是故其質則造物之所具也。屬艸木者爲﹑麻﹑檾﹑葛﹐屬禽獸與昆虫者裘褐﹑絲綿。各載其半﹐而裳服充焉矣。天孫機杼﹐傳巧人間。從本質而見花﹐因繡濯而得錦。乃杼柚徧天下﹐而得見花機之巧者﹐能幾人哉﹖「治亂」﹑「經綸」字義﹐學者童而習之﹐而終身不見其形象﹐豈非缺憾也﹗先列飼蠶之法﹐以知絲源之所自。蓋人物相麗﹐貴賤有章﹐天實爲之矣。○蠶種凡蛹變蠶蛾﹐旬日破繭而出﹐雌雄均等。雌者伏而不動﹐雄者兩翅飛撲﹐遇雌卽交﹐交一日﹑半日方解。解脫之後﹐雄者中枯而死﹐雌者卽時生卵。承藉卵生者﹐或紙或布﹐隨方所用。﹝嘉﹑湖用桑皮厚紙﹐來年尙可再用。﹞一蛾計生卵二百餘粒﹐自然粘於紙上﹐粒粒勻鋪﹐天然無一堆積。蠶主收貯﹐以待來年。○蠶浴凡蠶用浴法﹐惟嘉﹑湖兩郡。湖多用天露﹑石灰﹐嘉多用鹽鹵水。每蠶紙一張﹐用鹽倉走出鹵水二升﹐參水浸於盂內﹐紙浮其面﹝石灰仿此﹞。逢臘月十二卽浸浴﹐至二十四﹐計十二日﹐周卽漉起﹐用微火烘漧。從此珍重箱匣中﹐半點風濕不受﹐直待淸明抱產。其天露浴者﹐時日相同。以篾盤盛紙﹐攤開屋上﹐四隅小石鎭壓﹐任從霜雨﹑風雨﹑雷電﹐滿十二日方收。珍重待時如前法。蓋低種經浴﹐則自死不出﹐不費葉故﹐且得絲亦多也。晚種不用浴。○種忌凡蠶紙用竹木四條爲方架﹐髙懸透風避日梁枋之上﹐其下忌桐油﹑煙煤火气。冬月忌雪映﹐一映卽空。遇大雪下時﹐卽忙收貯﹐明曰雪過﹐依然懸掛﹐直待臘月浴藏。○種類凡蠶有早﹑晚二種。晚種每年先早種五六日出﹐﹝川中者不同。﹞結繭亦在先﹐其繭較輕三分之一。若早蠶結繭時﹐彼已出蛾生卵﹐以便再養矣。﹝晚蛹戒不宜食。﹞凡三種浴種﹐皆謹視原記。如一錯誤﹐或將天露者投鹽浴﹐則盡空不出矣。凡繭色惟黃﹑白二種。川﹑陜﹑晉﹑豫有黃無白﹐嘉﹑湖有白無黃。若將白雄配黃雌﹐則其嗣變成褐繭。黃絲以豬胰漂洗﹐亦成白色﹐但終不可染漂白﹑桃紅二色。凡繭形亦有數種。晚繭結成亞腰葫盧樣﹐天露繭尖長如榧子形﹐又或圓扁如核桃形。又一種不忌泥塗葉者﹐名爲賤蠶﹐得絲偏多。凡蠶形亦有純白﹑虎斑﹑純黑﹑花紋數種﹐吐絲則同。今寒家有將早雄配晚雌者﹐幻出嘉種﹐一異也。野蠶自爲繭﹐出靑州﹑沂水等地﹐樹老卽自生。其絲爲衣﹐能禦雨及垢污。其蛾出卽能飛﹐不傳種紙上。他處亦有﹐但稀少耳。○抱養凡淸明逝三日﹐蠶少卽不偎衣衾暖气﹐自然生出。蠶室宜向東南﹐周圍用紙糊風隙﹐上無棚板者宜頂格﹐值寒冷則用炭火於室內助暖。凡初乳蠶﹐將桑葉切爲細條。切葉不束稻麥鎬爲之﹐則不損刀。摘葉用甕壇盛﹐不欲風吹枯悴。二眠以前﹐騰筐方法皆用尖圓小竹筷提過。二眠以後則不用箸﹐而手指可拈矣。凡騰筐勤苦﹐皆視人工。怠於騰者﹐厚葉與糞濕蒸﹐多致壓死。凡眠齊時﹐皆吐絲而後眠。若騰過﹐須將舊葉些微揀淨。若粘帶絲纏葉在中﹐眠起之時﹐恐其卽食一口﹐則其病爲脹死。三眠已過﹐若天气炎熱﹐急宜搬出寬涼所﹐亦忌風吹。凡大眠後﹐計上葉十二冫食方騰﹐太勤則絲糙。○養忌凡蠶畏香﹐復畏臭。若焚骨灰﹑淘毛圊者﹐順風吹來﹐多致觸死。隔壁煎鮑魚﹑宿脂﹐亦或觸死。竈燒煤炭﹐鑪沈﹑檀﹐亦觸死。懶婦便器搖動气侵﹐亦有損傷。若風則偏忌西南﹐西南風太勁﹐則有合箔皆僵者。凡臭气觸來﹐急燒殘桑葉煙以抵之。○葉料凡桑葉無土不生。嘉﹑湖用枝條垂壓﹐今年視桑樹傍生條﹐用竹鉤掛臥﹐逐漸近地面﹐至冬月則拋土壓之﹐來春每節生根﹐則剪開他栽。其樹精華皆聚葉上﹐不復生葚與開花矣。欲葉便剪摘﹐則樹至七八尺卽斬截當頂﹐葉則婆娑可扳伐﹐不必乘梯緣木也。其他用子種者﹐立夏桑葚紫熟時取來﹐用黃泥水搓洗﹐並水澆於地面﹐本秋卽長尺餘。來春移栽﹐倘灌糞勤勞﹐亦易長茂。但間有生葚與開花者﹐則葉最薄少耳。又有花桑葉薄不堪用者﹐其樹接過﹐亦生厚葉也。又有柘葉三種以濟桑葉之窮。柘葉浙中不經見﹐川中最多。寒家用浙種桑葉窮時﹐仍啖柘葉﹐則物理一也。凡琴弦﹑弓弦絲﹐用柘養蠶﹐名曰棘繭﹐謂最堅韌。凡取葉必用剪﹐鐵剪出嘉郡桐鄕者最犀利﹐他鄕未得其利。剪枝之法﹐再生條次月葉愈茂﹐取資旣多﹐人工復便。凡再生條葉﹐仲夏以養晚蠶﹐則止摘葉而不剪條。二葉摘後﹐秋來三葉復茂﹐浙人聽其經霜自落﹐片片掃拾以飼綿羊﹐大獲絨氈之利。○食忌凡蠶大眠以後﹐徑食濕葉。雨天摘來者﹐任從鋪地加冫食﹔晴日摘來者﹐以水灑濕而飼之﹐則絲有光澤。未大眠時﹐雨天摘葉用繩懸掛透風檐下﹐時振其繩﹐待風吹漧。若用手掌拍榦﹐則葉焦而不滋潤﹐他時絲亦枯色。凡食葉﹐眠前必令飽足而眠﹐眠起卽遲半日上葉無妨也。霧天濕葉甚壞蠶﹐其晨有霧﹐切勿摘葉。待霧收時﹐或晴或雨﹐方剪伐也。露珠水亦待於幹而後剪摘。○病癥凡蠶卵中受病﹐已詳前款。出後濕熱積壓﹐妨忌在人。初眠騰時﹐用漆合者不可蓋掩逼出气水。凡蠶將病﹐則腦上放光﹐通身黃色﹐頭漸大而尾漸小﹔並及眠之時﹐遊走不眠﹐食葉又不多者﹐皆病作也。急擇而去之﹐勿使敗羣。凡蠶彊美者必眠葉面﹐壓在下者或力弱或性懶﹐作繭亦薄。其作繭不知收法﹐妄吐絲成闊窩者﹐乃蠢蠶﹐非懶蠶也。○老足凡蠶食葉足候﹐只爭時刻。自卵出少多在辰巳二時﹐故老足結繭亦多辰巳二時。老足者﹐喉下兩夾通明﹐捉時嫩一分則絲少。過老一分﹐又吐去絲﹐繭殼必薄。捉者眼法髙﹐一隻不差方妙。黑色蠶不見身中透光﹐最難捉。○結繭﹝山箔具圖﹞凡結繭必如嘉﹑湖﹐方盡其法。他國不知用火烘﹐聽蠶結出﹐甚至叢桿之內﹐箱匣之中﹐火不經﹐風不透。故所爲屯﹑漳等絹﹐豫﹑蜀等綢﹐皆易朽爛。若嘉﹑湖產絲成衣﹐卽入水浣濯百餘度﹐其質尙存。其法析竹編箔﹐其下橫架料木約六尺髙﹐地下擺列炭火﹝炭忌爆炸﹞﹐方圓去四五尺卽列火一盆。初上山時﹐火分兩略輕少﹐引他成緒﹐蠶戀火意﹐卽時造繭﹐不復緣走。繭緒旣成﹐卽每盆加火半斤﹐吐出絲來隨卽漧燥﹐所以經久不壞也。其繭室不宜樓板遮蓋﹐下欲火而上欲風涼也﹐凡火頂上者不以爲種﹐取種寧用火偏者。其箔上山用麥稻稿斬齊﹐隨手糾捩成山﹐頓插箔上。做山之人最宜手健。箔竹稀疏用短稿略鋪灑﹐妨蠶跌墜地下與火中也。○取繭凡繭造三日﹐則下箔而取之。其殼外浮絲一名絲匡者﹐湖郡老婦賤價買去﹐﹝每斤百文。﹞用銅錢墜打成綫﹐織成湖綢。去浮之後﹐其繭必用大盤攤開架上﹐以聽治絲﹑擴綿。若用廚箱掩蓋﹐則郁而絲緒斷絕矣。○物害凡害蠶者﹐有雀﹑鼠﹑蚊三種。雀害不及繭﹐蚊害不及早蠶絲﹐鼠害則與之相終始。防驅之智是不一法﹐惟人所行也。﹝雀屎粘葉﹐蠶食之立刻死爛。﹞○擇繭凡取絲必用圓正獨蠶繭﹐則緒不亂。若雙繭並四五蠶共爲繭﹐擇去取綿用。或以爲絲則粗甚。○造綿凡雙繭並繅絲鍋底零余﹐並出種繭殼﹐皆緒斷亂不可爲絲﹐用以取綿。用稻灰水煮過﹐﹝不宜石灰。﹞傾入淸水盆內。手大指去甲淨盡﹐指頭頂開四个﹐四四數足﹐用拳頂開又四四十六拳數﹐然後上小竹弓。此《莊子》所謂糸光也。湖綿獨白淨淸化者﹐總緣手法之妙。上弓之時惟取快捷﹐帶水擴開。若稍緩水流去﹐則結塊不盡解﹐而色不純白矣。其治絲餘者名鍋底綿﹐裝綿衣衾內以禦重寒﹐謂之挾纊。凡取綿人工﹐難於取絲八倍﹐竟日只得四兩余。用此綿墜打綫織湖綢者﹐價頗重。以綿綫登花機者名曰花綿﹐價尢重。○治絲﹝繅車具圖﹞凡治絲先制絲車﹐其尺寸器具開載後圖。鍋煎極沸湯﹐絲粗細視投繭多寡﹐窮日之力一人可取三十兩。若包頭絲﹐則只取二十兩﹐以其苗長也。凡綾羅絲﹐一起投繭二十枚﹐包頭絲只投十餘枚。凡繭滚沸時﹐以竹簽撥動水面﹐絲緒自見。提緒入手﹐引入竹鍼眼﹐先繞星丁頭﹐﹝以竹棍做成﹐如香筒樣。﹞然後由送絲竿勾掛﹐以登大關車。斷絕之時﹐尋緒丟上﹐不必繞接。其絲排勻不堆積者﹐全在送絲竿與磨木之上。川蜀絲車制稍異﹐其法架橫鍋上﹐引四五緒而上﹐兩人對尋鍋中緒﹐然終不若湖制之盡善也。凡供治絲薪﹐取極燥無煙濕者﹐則寶色不損。絲美之法有六字﹕一曰「出口漧」﹐卽結繭時用炭火烘。一曰「出水漧」﹐則治絲登車時﹐用炭火四五兩盆盛﹐去車關五寸許。運轉如風轉時﹐轉轉火意照幹﹐是曰出水漧也。﹝若晴光又風色﹐則不用火。﹞○調絲凡絲議織時﹐最先用調。透光檐端宇下以木架鋪地﹐植竹四根於上﹐名曰絡篤。絲匡竹上﹐其傍倚柱髙八尺處﹐釘具斜安小竹偃月掛鉤﹐懸搭絲於鉤內﹐手中執﹛矍﹜旋纏﹐以俟牽經織緯之用。小竹墜石爲活頭﹐接斷之時﹐扳之卽下。○緯絡﹝紡車具圖﹞凡絲旣﹛矍﹜之後﹐以就經緯。經質用少而緯質用多﹐每絲十兩﹐經四緯六﹐此大略也。凡供緯﹛矍﹜﹐以水沃濕絲﹐搖車轉鋌而紡於竹管之上。﹝竹用小箭竹。﹞○經具﹝澑眼掌扇經耙印架皆具圖﹞凡絲旣﹛矍﹜之後﹐牽經就織。以直竹竿穿眼三十餘﹐透過篾圈﹐名曰澑眼。竿橫架柱上﹐絲從圈透過掌扇﹐然後纏繞經耙之上。度數旣足﹐將印架捆捲。旣捆﹐中以交竹二度﹐一上一下間絲﹐然後扌及於筘內。﹝此筘非織筘。﹞扌及筘之後﹐然的杠與印架相望﹐登開五七丈。或過糊者﹐就此過糊。或不過糊﹐就此卷於的杠﹐穿綜就織。○過糊凡糊用面﹤角力﹥內小粉爲質。紗羅所必用﹐綾綢或用或不用。其染紗不存素質者﹐用牛膠水爲之﹐名曰淸膠紗。糊漿承於筘上﹐推移染透﹐推移就幹。天气晴明﹐頃刻而燥﹐陰天必藉風力之吹也。○邊維凡帛不論綾羅﹐皆別牽邊﹐兩傍各二十餘縷。邊縷必過糊﹐用筘推移梳幹。凡綾羅必三十丈﹑五立十丈一穿﹐以省穿接繁苦。每匹應截畫墨於邊絲之上﹐卽知其丈尺之足。邊絲不登的杠﹐別繞機梁之上。○經數凡織帛﹐羅紗筘以八百齒爲率。綾絹筘以一千二百齒爲率。每筘齒中度經過糊者﹐四縷合爲二縷﹐羅紗經計三千二百縷﹐綾綢經計五千六千縷。古書八十縷爲一升﹐今綾絹厚者﹐古所謂六十升布也。凡織花文必用嘉﹑湖出口﹑出水皆幹絲爲經﹐則任從提挈﹐不憂斷接。他省者卽勉彊提花﹐潦艸而已。○花機式﹝具全圖﹞凡花機通身度長一丈六尺﹐隆起花樓﹐中托衢盤﹐下垂衢腳。﹝水磨竹棍爲之﹐計一千八百根。﹞對花樓下掘坑二尺許﹐以藏衢腳。﹝地气濕者﹐架棚二尺代之。﹞提花小廝坐立花樓架木上。機末以的杠捲絲﹐中間疊助木兩枝﹐直穿二木﹐約四尺長﹐其尖插於筘兩頭。疊助﹐織紗羅者﹐視織綾絹者減輕十餘斤方妙。其素羅不起花紋﹐與軟紗綾絹踏成浪梅小花者﹐視素羅只加桄二扇。一人踏織自成﹐不用提花之人﹐閒住花樓﹐亦不設衢盤與衢腳也。其機式兩接﹐前一接平安﹐自花樓向身一接斜倚低下尺許﹐則疊助力雄。若織包頭細軟﹐則另爲均平不斜之機。坐處斗二腳﹐以其絲微細﹐防遏疊助之力也。○腰機式﹝具圖﹞凡織杭西﹑羅地等絹﹐輕素等綢﹐銀條﹑巾帽等紗﹐不必用花機﹐只用小機。織匠以熟皮一方置坐下﹐其力全在腰尻之上﹐故名腰機。普天織葛﹑薴﹑棉布者﹐用此機法﹐布帛更整齊堅澤﹐惜今傳之猶未廣也。○結花本凡工匠結花本者﹐心計最精巧。畫師先畫何等花色於紙上﹐結本者以絲綫隨畫量度﹐算計分寸杪忽而結成之。張懸花樓之上﹐卽織者不知成何花色﹐穿綜帶經﹐隨甚尺寸度數提起衢腳﹐梭過之後居然花現。蓋綾絹以浮輕而見花﹐紗羅以糾緯而見花。綾絹一梭一提﹐紗羅來梭提﹐往梭不提。天孫機杼﹐人巧備矣。○穿經凡絲穿綜度經﹐必用四人列坐。過筘之人﹐手執筘耙先插以待絲至。絲過筘則兩指執定﹐足五七十筘﹐則絳結之。不亂之妙﹐消息全在交竹。卽接斷﹐就絲一扯卽長數寸。打結之後﹐依還原度﹐此絲本質自具之妙也。○分名凡羅﹐中空小路以透風涼﹐其消息全在軟綜之中。衮頭兩扇打綜﹐一軟一硬。凡五梭三梭﹝最厚者七梭﹞之後﹐踏起軟綜﹐自然糾轉諸經﹐空路不粘。若平過不空路而仍稀者曰紗﹐消息亦在兩扇衮頭之上。直至織花綾綢﹐則去此兩扇﹐而用桄綜八扇。凡左右手各用一梭交互織者﹐曰縐紗。凡單經曰羅地﹐雙經曰絹地﹐五經曰綾地。凡花分實地與綾地﹐綾地者光﹐實地者暗。先染絲而後織者曰緞。﹝北土土屯絹﹐亦先染絲。﹞就絲綢機上織時﹐兩梭輕﹐一梭重﹐空出稀路者﹐名曰秋羅﹐此法亦起近代。凡吳越秋羅﹐閩廣懷素﹐皆利紳當暑服﹐屯絹則爲外官﹑卑官遜別錦繡用也。○熟練凡帛織就猶是生絲﹐煮練方熟。練用稻稿灰入水煮。以豬胰脂陳宿一晚﹐入湯浣之﹐寶色燁然。或用烏梅者﹐寶色略減。凡早絲爲輕﹑晚絲爲緯者﹐練熟之時每十兩輕去三兩。經緯皆美好早絲﹐輕化只二兩。練後日幹張急﹐以大蚌殼磨使乖鈍﹐通身極力刮過﹐以成寶色。○龍袍凡上供龍袍﹐我朝局在蘇﹑杭。其花樓髙一丈五尺﹐能手兩人扳提花本﹐織來數寸卽換龍形。各房斗合﹐不出一手。赭黃亦先染絲﹐工器原無殊異﹐但人工愼重與資本皆數十倍﹐以效忠敬之誼。其中節目微細﹐不可得而詳考云。○倭緞凡倭緞制起東夷﹐漳﹑泉海濱效法爲之。絲質來自川蜀﹐商人萬里販來﹐以易胡椒歸裏。其織法亦自夷國傳來。蓋質已先染﹐而斫綿夾藏經面﹐織過數寸卽刮成黑光。北虜互市者見而悅之。但其帛最易朽污﹐冠弁之上頃刻集灰﹐衣領之間移日損壞。今華夷皆賤之﹐將來爲棄物﹐織法可不傳云。○布衣﹝趕彈紡具圖﹞凡棉布禦寒﹐貴賤同之。棉花古書名麻﹐種徧天下。種有木棉﹑艸棉兩者﹐花有白﹑紫二色。種者白居十九﹐紫居十一。凡棉春種秋花﹐花先綻者逐日摘取﹐取不一時。其花粘子於腹﹐登趕車而分之。去子取花﹐懸弓彈化。﹝爲挾纊溫衾襖者﹐就此止功。﹞彈後以木板擦成長條以登紡車﹐引緒糾成紗縷。然後繞﹛矍﹜牽經就織。凡紡工能者一手握三管紡於鋌上。﹝捷則不堅。﹞凡棉布寸土皆有﹐而織造尙松江﹐漿染尙蕪湖。凡布縷緊則堅﹐緩則脆。碾石取江北性冷質膩者﹐﹝每塊佳者值十餘金。﹞石不發燒﹐則縷緊不松泛。蕪湖巨店首尙佳石。廣南爲布藪而偏取遠產﹐必有所試矣。爲衣敝浣﹐猶尙寒砧搗聲﹐其義亦猶是也。外國朝鮮造法相同﹐惟西洋則未核其質﹐並不得其機織之妙。凡織布有云花﹑斜文﹑象眼等﹐皆仿花機而生義。然旣曰布衣﹐太素足矣。織機十室必有﹐不必具圖。○著凡衣衾挾纊禦寒﹐百有之中止一人用繭綿﹐餘皆著。古袍今俗名胖襖。棉花旣彈化﹐相衣衾格式而入裝之。新裝者附體輕暖﹐經年板緊﹐暖气漸無﹐取出彈化而重裝之﹐其暖如故。○夏服凡薴麻無土不生。其種植有撒子﹑分頭兩法。﹝池郡每歲以艸糞壓頭﹐其根隨土而髙。廣南靑麻撒子種田茂甚。﹞色有靑﹑黃兩樣。每歲有兩刈者﹐有三刈者﹐績爲當暑衣裳﹑帷帳。凡薴皮剝取後﹐喜日燥幹﹐見水卽爛。破析時則以水浸之﹐然只耐二十刻﹐久而不析則亦爛。薴質本淡黃﹐漂工化成至白色。﹝先用稻灰﹑石灰水煮過﹐入長流水再漂﹐再曬﹐以成至白。﹞紡薴紗能者用腳車﹐一女工並敵三工﹐惟破析時窮日之力只擔三五銖重。織薴機具與織棉者同。凡布衣縫綫﹐革履串繩﹐其質必用薴糾合。凡葛蔓生﹐質長於薴數尺。破析至細者﹐成布貴重。又有м麻一種﹐成布甚粗﹐最粗者以充喪服。卽薴布有極粗者﹐漆家以盛布灰﹐大內以充火炬。又有蕉紗﹐乃閩中取芭蕉皮析緝爲之﹐輕細之甚﹐值賤而質枵﹐不可爲衣也。○裘凡取獸皮制服統名曰裘。貴至貂﹑狐﹐賤至羊﹑麂﹐值分百等。貂產遼東外徼建州地及朝鮮國。其鼠好食松子﹐夷人夜伺樹下﹐屏息悄聲而射取之。一貂之皮方不盈尺﹐積六十餘貂僅成一裘。服貂裘者立風雪中﹐更暖於宇下。瞇入目中﹐拭之卽出﹐所以貴也。色有三種﹐一白者曰銀貂﹐一純黑﹐一黯黃。﹝黑而毛長者﹐近值一帽套已五十金。﹞凡狐﹑貂亦產燕﹑齊﹑遼﹑汴諸道。純白狐腋裘價與貂相仿﹐黃褐狐裘值貂五分之一﹐禦寒溫體功用次於貂。凡關外狐取毛見底靑黑﹐中國者吹開見白色以此分優劣。羊皮裘母賤子貴。在腹者名曰胞羔﹐﹝毛文略具。﹞初生者名曰乳羔﹐﹝皮上毛似耳環腳。﹞三月者曰跑羔﹐七月者曰走羔﹐﹝毛文漸直。﹞胞羔﹑乳羔爲裘不膻。古者羔裘爲大夫之服﹐今西北紳亦貴重之。其老大羊皮硝熟爲裘﹐裘質癡重﹐則賤者之服耳﹐然此皆綿羊所爲。若南方短毛革﹐硝其享如紙薄﹐止供畫燈之用而已。服羊裘者﹐鮏羴之气習久而俱化﹐南方不習者不堪也。然寒涼漸殺﹐亦無所用之。麂皮去毛﹐硝熟爲襖褲禦風便體﹐襪靴更佳。此物廣南繁生外﹐中土則積集聚楚中﹐望華山爲市皮之所。麂皮且禦蠍患﹐北人制衣而外﹐割條以緣衾邊﹐則蠍自遠去。虎豹至文﹐將軍用以彰身﹔犬豕至賤﹐役夫用以適足。西戎尙獺皮﹐以爲毳衣領飾。襄黃之人窮山越國射取而遠貨﹐得重價焉。殊方異物如金絲猿﹐上用爲帽套﹔扯裏猻禦服以爲袍﹐皆非中華物也。獸皮衣人此其大略﹐方物則不可殫述。飛禽之中有取鷹腹﹑雁脇毳毛﹐殺生盈萬乃得一裘﹐名天鵝絨者﹐將焉用之﹖○褐氈凡綿羊有二種﹐一曰蓑衣羊﹐剪其毳爲氈﹑爲絨片﹐帽襪徧天下﹐胥此出焉。古者西域羊未入中國﹐作褐爲賤者服﹐亦以其毛爲之。褐有粗而無精﹐今日粗褐亦間出此羊之身。此種自徐﹑淮以北州郡無不繁生。南方惟湖郡飼畜綿羊﹐一歲三剪毛。﹝夏季稀革不生。﹞每羊一隻﹐歲得絨襪料三雙。生羔牝牡合數得二羔﹐故北方家畜綿羊百隻﹐則歲入計百金雲。一種﹛矛ぁ﹜﹛艸刁﹜羊﹝番語﹐﹞唐末始自西域傳來﹐外毛不甚蓑長﹐內毳細軟﹐取織絨褐﹐秦人名曰山羊﹐以別於綿羊。此種先自西域傳入臨洮﹐今蘭州獨盛﹐故褐之細者皆出蘭州。一曰蘭絨﹐番語謂之孤古絨﹐從其初號也。山羊毳絨亦分兩等﹐一曰ㄐ絨﹐用梳櫛ㄐ下﹐打綫織帛﹐曰褐子﹑把子諸名色。一曰拔絨﹐乃毳毛精細者﹐以兩指甲逐莖ㄎ下﹐打綫織絨褐。此褐織成﹐揩面如絲帛滑膩。每人窮日之力打綫只得一錢重﹐費半載工夫方成匹帛之料。若ㄐ絨打綫﹐日多拔絨數倍。凡打褐絨綫﹐冶鉛爲錘﹐墜於緒端﹐兩手宛轉搓成。凡織絨褐機大於布機﹐用綜八扇﹐穿經度縷﹐下施四踏輪﹐踏起經隔二拋緯﹐故織出文成斜現。其梭長一尺二寸﹐機織﹑羊種皆彼時歸夷傳來﹐﹝名姓再詳。﹞故至今織工皆其族類﹐中國無典也。凡綿羊剪毳﹐粗者爲氈﹐細者爲絨。氈皆煎燒沸湯投於其中搓洗﹐俟其粘合﹐以木板定物式﹐鋪絨其上﹐運軸趕成。凡氈絨白黑爲本色﹐其餘皆染色。其氍兪﹑氆魯等名稱﹐皆華夷各方語所命。若最粗而爲毯者﹐則駑馬諸料雜錯而成﹐非專取料於羊也。

●彰施第三宋子曰﹕霄漢之間雲霞異色﹐閻浮之內花葉殊形。天垂象而聖人則之﹐以五彩彰施於五色﹐有虞氏豈無所用其心哉﹖飛禽眾而鳳則丹﹐走獸盈而麟則碧﹐夫林林靑衣﹐望闕而拜黃朱也﹐其義亦猶是矣。君子曰「甘受和﹐白受采。」世間絲﹑麻﹑裘﹑褐皆具素質﹐而使殊顏異色得以尙焉﹐謂造物不勞心者﹐吾不信也。○諸色質料大紅色﹑﹝其質紅花餅一味﹐用烏梅水煎出。又用碱水澄數次﹐或稻稿灰代碱﹐功用亦同。澄得多次﹐色則鮮甚。染房討便宜者﹐先染蘆木打腳。凡紅花最忌沈﹑麝﹐袍服與衣香共收﹐旬月之間其色卽毀。凡紅花染帛之後﹐若欲退轉﹐但浸濕所染帛﹐以碱水﹑稻灰水滴上數十點﹐其紅一毫收轉﹐仍還原質。所收之水藏於綠豆粉內﹐放出染紅﹐半滴不耗。染家以爲祕訣﹐不以告人。﹞蓮紅﹑桃紅色﹑銀紅﹑水紅色﹑﹝以上質亦紅花餅一味﹐淺深分兩加減而成。是四色皆非黃繭絲所可爲﹐必用白絲方現。﹞木紅色﹑﹝用蘇木煎水﹐入明礬﹑子。﹞紫色﹑﹝蘇木爲地﹐靑礬尙之。﹞赭黃色﹑﹝制未詳。﹞鵝黃色﹑﹝黃蘗煎水染﹐靛水蓋上。﹞金黃色﹑﹝蘆木煎水染﹐復用麻稿灰淋﹐碱水漂。﹞茶褐色﹑﹝蓮子殼煎水染﹐復用靑礬水蓋。﹞大紅官綠色﹑﹝槐花煎水染﹐藍澱蓋﹐淺深皆用明礬。﹞豆綠色﹑﹝黃蘗水染﹐靛水蓋。今用小葉莧藍煎水蓋者﹐名艸豆綠﹐色甚鮮。﹞油綠色﹑﹝槐花薄染﹐靑礬蓋。﹞天靑色﹑﹝入靛缸淺染﹐蘇木水蓋。﹞蒲萄靑色﹑﹝入靛缸深染﹐蘇木水深蓋。﹞蛋靑色﹑﹝黃蘗水染﹐然後入靛缸。﹞翠藍﹑天藍﹝二色俱靛水分深淺。﹞玄色﹑﹝靛水染深靑﹐蘆木﹑楊梅皮等分煎水蓋。又一法﹐將藍芽葉水浸﹐然後下靑礬﹑子同浸﹐令布帛易朽。﹞月白艸色二色﹑﹝俱靛水微染﹐今法用莧藍煎水﹐半生半熟染。﹞象牙色﹑﹝蘆木煎水薄染﹐或用黃土。﹞藕褐色。﹝蘇木水薄染﹐入蓮子殼﹐靑礬水薄蓋。﹞附﹕染包頭靑色。﹝此黑不出藍靛﹐用栗殼或蓮子殼煎煮一日﹐漉起﹐然後入鐵砂﹑皂礬鍋內﹐再煮一宵卽成深黑色。﹞附﹕染毛靑布色法。﹝布靑初尙蕪湖千百年矣。以其漿碾成靑光﹐邊方外國皆貴重之。人情久則生厭。毛靑乃出近代﹐其法取松江美布染成深靑﹐不復漿碾﹐吹漧﹐用膠水參豆漿水一過。先蓄好靛﹐名曰標缸。入內薄染卽起﹐紅焰之色隱然。此布一時重用。○藍澱凡藍五種﹐皆可爲澱。茶藍卽菘藍﹐插根活﹔蓼藍﹑馬藍﹑吳藍等皆撒子生。近又出蓼藍小葉者﹐俗名莧藍﹐種更佳。凡種茶藍法冬月割獲﹐將葉片片削下﹐入窖造澱。其身斬去上下﹐近根畱數寸。薰漧﹐埋藏土內。春月燒淨山土使極肥松﹐然後用錐鋤﹐﹝其鋤勾末向身長八寸許。﹞刺土打斜眼﹐插入於內﹐自然活根生葉。其餘藍皆收子撒種畦圃中。暮春生苗﹐六月采實﹐七月刈身造澱。凡造澱﹐葉者莖多者入窖﹐少者入桶與缸。水浸七日﹐其汁自來。每水漿一石下石灰五升﹐攪衝數十下﹐澱信卽結。水性定時﹐澱沈於底。近來出產﹐閩人種山皆茶藍﹐其數倍於諸藍。山中結篛簍﹐輸入舟航。其掠出浮沫曬漧者曰靛花。凡靛入缸必用稻灰水先和﹐每日手執竹棍攪動﹐不可計數﹐其最佳者曰標缸。○紅花紅花場圃撒子種﹐二月初下種﹐若太早種者﹐苗髙尺許卽生虫如黑蟻﹐食根立斃。凡種地肥者﹐苗髙二三尺。每路打橛﹐縛繩橫闌﹐以備狂風拗折。若瘦地尺五以下者﹐不必爲之。紅花入夏卽放綻﹐花下作求匯多﹐刺花出求上。采花者必侵晨帶露摘取。若日髙露旰﹐其花卽已結閉成實﹐不可采矣。其朝陰雨無露﹐放花較少﹐旰摘無妨﹐以無日色故也﹐紅花逐日放綻﹐經月乃盡。入藥用者不必制餅。若入染家用者﹐必以法成餅然後用﹐則黃汁淨盡﹐而眞紅乃現也。其子煎壓出油﹐或以銀箔貼扇面﹐用此油一刷﹐火上照幹﹐立成金色。○造紅花餅法帶露摘紅花﹐搗熟以水淘﹐布袋絞去黃汁。又搗以酸粟或米泔淸。又淘﹐又絞袋去汁﹐以靑蒿覆一宿﹐捏成薄餅﹐陰漧收貯。染家得法﹐我朱孔揚﹐所謂猩紅也﹐﹝染紙吉禮用﹐亦必紫礦﹐不然全無色。﹞○附﹕燕脂燕脂古造法以紫礦染綿者爲上﹐紅花汁及山橊花汁者次之。近濟寧路但取染殘紅花滓爲之﹐值甚賤。其滓幹者名曰紫粉﹐丹靑家或收用﹐染家則糟粕棄也。○槐花凡槐樹十餘年後方生花實。花初試未開者曰槐蕊﹐綠衣所需﹐猶紅花之成紅也。取者張度﹛與﹜稠其下而承之。以水煮一沸﹐漉幹捏成餅﹐入染家用。旣放之。花色漸入黃﹐收用者以石灰少許曬拌而藏之。

●粹精第四宋子曰﹕天生五穀以育民﹐美在其中﹐有黃裳之意焉。稻以糠爲甲﹐麥以﹤麥夫﹥爲衣﹐粟﹑粱﹑黍﹑稷毛羽隱然。播精而擇粹﹐其道寧終祕也。飲食而知味者﹐食不厭精。杵臼之利﹐萬民以濟﹐蓋取諸《小過》。爲此者豈非人貌而天者哉﹖○攻稻﹝擊禾軋禾風車水碓石碾臼碓篩皆具圖﹞凡稻刈獲之後﹐離稿取粒。束稿於手而擊取者半﹐聚稿於場而曳牛滚石以取者半。凡束手而擊者﹐受擊之物或用木桶﹐或用石板。收獲之時雨多霽少﹐田稻交濕﹐不可登場者﹐以木桶就田擊取。晴霽稻幹﹐則用石板甚便也。凡服牛曳石滚壓場中﹐視人手擊取者力省三倍。但作種之谷﹐恐磨去殼尖﹐減削生機。故南方多種之家﹐場禾多藉牛力﹐而來年作種者則寧向石板擊取也。凡稻最佳者九穰一秕﹐倘風雨不時﹐耘耔失節﹐則六穰四秕者容有之。凡去秕﹐南方盡用風車扇去﹔北方稻少﹐用揚法﹐卽以揚麥﹑黍者揚稻﹐蓋不若風車之便也。凡稻去殼用礱﹐去膜用舂﹑用碾。然水碓主舂﹐則兼並礱功。燥幹之谷入碾亦省礱也。凡礱有二種﹕一用木爲之﹐截木尺許﹐﹝質多用松。﹞斫合成大磨形﹐兩扇皆鑿縱斜齒﹐下合植┺穿貫上合﹐空中受谷。木礱攻米二千餘石﹐其身乃盡。凡木礱﹐谷不甚燥者入礱亦不碎﹐故入貢軍國漕儲千萬﹐皆出此中也。一土礱析竹匡圍成圈﹐實潔淨黃土於內﹐上下兩面各嵌竹齒。上合ド空受谷﹐其量倍於木礱。谷稍滋濕者入其中卽碎斷。土礱攻米二百石﹐其身乃朽。凡木礱必用健夫﹐土礱卽孱婦弱子可勝其任。庶民饔飧皆出此中也。凡旣礱﹐則風扇以去糠秕﹐傾入篩中團轉。谷未剖破者浮出篩面﹐重復入礱。凡篩大者圍五尺﹐小者半之。大者其中心偃隆而起﹐健夫利用。小者弦髙二寸﹐其中平窪﹐婦子所需也。凡稻米旣篩之後﹐入臼而舂﹐臼亦兩種。八口以上之家堀地藏石臼其上﹐臼量大者容五斗﹐小者半之。橫木穿插碓頭﹐﹝碓嘴冶鐵爲之﹐用醋滓合上。﹞足踏其末而舂之。不及則粗﹐太過則粉﹐精糧從此出焉。晨炊無多者﹐斷木爲手杵﹐其臼或木或石以受舂也。旣舂以後﹐皮膜成粉﹐名曰細糠﹐以供犬豕之豢。荒歉之歲﹐人亦可食也。細糠隨風扇播揚分去﹐則膜塵淨盡而粹精見矣。凡水碓﹐山國之人居河濱者之所爲也。攻稻之法省人力十倍﹐人樂爲之。引水成功﹐卽筒車灌田同一制度也。設臼多寡不一。值流水少而地窄者﹐或兩三臼。流水洪而地室寬者﹐卽並列十臼無憂也。江南信郡水碓之法巧絕。蓋水碓所愁者﹐埋臼之地卑則洪潦爲患﹐髙則承流不及。信郡造法卽以一舟爲地﹐橛樁維之。築土舟中﹐陷臼於其上﹐中流微堰石梁﹐而碓已造成﹐不煩木壅坡之力也。又有一舉而三用者﹐激水轉輪頭﹐一節轉磨成面﹐二節運碓成米﹐三節引水灌於稻田﹐此心計無遺者之所爲也。凡河濱水碓之國﹐有老死不見礱者﹐去糠去膜皆以臼相終始﹐惟風篩之法則無不同也。凡砌石爲之﹐承藉﹑轉輪皆用石。牛犢﹑馬駒惟人所使﹐蓋一牛之力日可得五人。但入其中者﹐必極燥之谷﹐稍潤則碎斷也。○攻麥﹝磨羅具圖﹞凡小麥其質爲面。蓋精之至者﹐稻中再舂之米﹔粹之至者﹐麥中重羅之面也。小麥收獲時﹐束稿擊取如擊稻法。其去秕法北土用﹐蓋風扇流傳未徧率土也。凡不在宇下﹐必待風至而後爲之。風不至﹐雨不收﹐皆不可爲也。凡小麥旣之後﹐以水淘洗塵垢淨盡﹐又復曬漧﹐然後入磨。凡小麥有紫﹑黃二種﹐紫勝於黃。凡佳者每石得面一百二十斤﹐劣者損三分之一也。凡磨大小無定形﹐大者用肥健力牛曳轉﹐其牛曳磨時用桐殼掩眸﹐不然則眩暈。其腹系桶以盛遺﹐不然則穢也。次者用驢磨﹐斤兩稍輕。又次小磨﹐則止用人推挨者。凡力牛一日攻麥二石﹐驢半之。人則彊者攻三斗﹐弱者半之。若水磨之法﹐其詳已載《攻稻》「水碓」中﹐制度相同﹐其便利又三倍於牛犢也。凡牛﹑馬與水磨﹐皆懸袋磨上﹐上寬下窄。貯麥數鬥於中﹐澑入磨眼。人力所挨則不必也。凡磨石有兩種﹐面品由石而分。江南少粹白上面者﹐以石懷沙滓﹐相磨發燒﹐則其﹤麥夫﹥並破﹐故黑參和面中﹐無從羅去也。江北石性冷膩﹐而產於池郡之九華山者美更甚。以此石制磨﹐石不發燒﹐其﹤麥夫﹥壓至扁秕之極不破﹐則黑疵一毫不入﹐而面成至白也。凡江南磨二十日卽斷齒﹐江北者經半載方斷。南磨破﹤麥夫﹥得面百斤﹐北磨只得八十斤﹐故上面之值增十之二﹐然面﹤角力﹥﹑小粉皆從彼磨出﹐則衡數已足﹐得值更多焉。凡麥經磨之後﹐幾番入羅﹐勤者不厭重復。羅匡之底用絲織羅地絹爲之。湖絲所織者﹐羅面千石不損﹐若他方黃絲所爲﹐經百石而已朽也。凡面旣成後﹐寒天可經三月﹐春夏不出二十日則郁壞。爲食適口﹐貴及時也。凡大麥則就舂去膜﹐炊飯而食﹐爲粉者十無一焉。蕎麥則微加舂杵去衣﹐然後或舂或磨以成粉而後食之。蓋此類之視小麥﹐精粗貴賤大徑庭也。○攻黍稷粟粱麻菽﹝小碾枷具圖﹞凡攻治小米﹐揚得其實﹐舂得其精﹐磨得其粹。風揚﹑車扇而外﹐簸法生焉。其法篾織爲圓盤﹐鋪米其中﹐擠勻揚播。輕者居前﹐簸棄地下﹔重者在後﹐嘉實存焉。凡小米舂﹑磨﹑揚﹑播制器﹐已詳《稻》《麥》之中。惟小碾一制在《稻》《麥》之外。北方攻小米者﹐家置石墩﹐中髙邊下﹐邊沿不開槽。鋪米墩上﹐婦子兩人相向﹐接手而碾之。其碾石圖長如牛趕石﹐而兩頭插木柄。米墮邊時隨手以小掃上。家有此具﹐杵臼竟懸也。凡胡麻刈獲﹐於烈日中曬漧﹐束爲小把﹐兩手執把相擊。麻粒綻落﹐承藉以簟席也。凡麻篩與米篩小者同形﹐而目密五倍。麻從目中落﹐葉殘角屑皆浮篩上而棄之。凡豆菽刈獲﹐少者用枷﹐多而省力者仍鋪場﹐烈日曬漧﹐牛曳石趕而壓落之。凡打豆枷﹐竹木竿爲柄﹐其端錐圓眼﹐拴木一條長三尺許﹐鋪豆於場﹐執柄而擊之。凡豆擊之後﹐用風扇揚去莢葉﹐篩以繼之﹐嘉實灑然入稟矣。是故舂磨不及麻﹐碾不及菽也。

●作咸第五宋子曰﹕天有五气﹐是生五味。潤下作咸﹐王訪箕子而首聞其義焉。口之於味也﹐辛酸甘苦經年絕一無恙。獨食鹽禁戒旬日﹐則縛雞勝匹倦怠懨然。豈非「天一生水」﹐而此味爲生人生气之源哉﹖四海之中﹐五服而外﹐爲蔬爲谷﹐皆有寂滅之鄕﹐而斥鹵則巧生以待。孰知其所已然。○鹽產凡鹽產最不一﹐海﹑池﹑井﹑土﹑崖﹑砂石﹐略分六種﹐而東夷樹葉﹐西戎光明不與焉。赤縣之內﹐海鹵居十之八﹐而其二爲井﹑池﹑土碱。或假人力﹐或由天造。總之﹐一經舟車窮窘﹐則造物應付出焉。○海水鹽凡海水自具咸質﹐海濱地髙者名潮墩﹐下者名艸蕩﹐地皆產鹽。同一海鹵傳神﹐而取法則異。一法髙堰地﹐潮波不沒者﹐地可種鹽。種戶各有區畫經界﹐不相侵越。度詰朝無雨﹐則今日廣布稻麥稿灰及蘆茅灰寸許於地上﹐壓使平勻。明晨露气沖騰﹐則其下鹽茅勃發﹐日中晴霽﹐灰﹑鹽一並掃起淋煎。一法潮波淺被地﹐不用灰壓。候潮一過﹐明日天晴﹐半日曬出鹽霜﹐疾趨掃起煎煉。一法逼海潮深地﹐先掘深坑﹐橫架竹木﹐上鋪席葦﹐又鋪沙於葦席上。俟潮滅頂衝過﹐鹵气由沙滲下坑中﹐撤去沙﹑葦﹐以燈燭之﹐鹵气沖燈卽滅﹐取鹵水煎煉。總之功在晴霽﹐若淫雨連旬﹐則謂之鹽荒。又淮場地面有日曬自然生霜如馬牙者﹐謂之大曬鹽。不由煎煉﹐掃起卽食。海水順風飄來斷艸﹐勾取煎煉名蓬鹽。凡淋煎法﹐掘坑二个﹐一淺一深。淺者尺許﹐以竹木架蘆席於上﹐將掃來鹽料﹝不論有灰無灰﹐淋法皆同﹞鋪於席上。四圍隆起作一堤當形﹐中以海水灌淋﹐滲下淺坑中。深者深七八尺﹐受淺坑所淋之汁﹐然後入鍋煎煉。凡煎鹽鍋古謂之牢盆﹐亦有兩種制度。其盆周闊數丈﹐徑亦丈許。用鐵者以鐵打成葉片﹐鐵釘栓合﹐其底平如盂﹐其四周髙尺二寸﹐其合縫處一以鹵汁結塞﹐永無隙漏。其下列竈燃薪﹐多者十二三眼﹐少者七八眼﹐共煎此盤。南海有編竹爲者﹐將竹編成闊丈深尺﹐糊以蜃灰﹐附於釜背。火燃釜底﹐滚沸延及成鹽。亦名鹽盆﹐然不若鐵葉鑲成之便也。凡煎鹵未卽凝結﹐將皂角椎碎﹐和粟米糠二味﹐鹵沸之時投入其中攪和﹐鹽卽頃刻結成。蓋皂角結鹽猶石膏之結腐也。凡鹽淮揚場者﹐質重而黑。其他質輕而白。以量較之。淮場者一升重十兩﹐則廣﹑浙﹑長蘆者只重六七兩。凡蓬艸鹽不可常期﹐或數年一至﹐或一月數至。凡鹽見水卽化﹐見風卽鹵﹐見火愈堅。凡收藏不必用倉廩﹐鹽性畏風不畏濕﹐地下疊稿三寸﹐任從卑濕無傷。周遭以土磚泥隙﹐上蓋茅艸尺許﹐百年如故也。○池鹽凡池鹽﹐宇內有二﹐一出寧夏﹐供食邊鎭﹔一出山西解池﹐供晉﹑豫諸郡縣。解池界安邑﹑猗氏﹑臨晉之間﹐其池外有城堞﹐周遭禁禦。池水深聚處﹐其色綠沈。土人種鹽者池傍耕地爲畦隴﹐引淸水入所耕畦中﹐忌濁水﹐參入卽淤澱鹽脈。凡引水種鹽﹐春間卽爲之﹐久則水成赤色。待夏秋之交﹐南風大起﹐則一宵結成﹐名曰顆鹽﹐卽古志所謂大鹽也。以海水煎者細碎﹐而此成粒顆﹐故得大名。其鹽凝結之後﹐掃起卽成食味。種鹽之人。積掃一石交官﹐得錢數十文而已。其海丰﹑深州引海水入池曬成者﹐凝結之時掃食不加人力﹐與解鹽同。但成鹽時日﹐與不藉南風則大異也。○井鹽凡滇﹑蜀兩省遠離海濱﹐舟車艱通﹐形勢髙上﹐其咸脈卽韞藏地中。凡蜀中石山去河不遠者﹐多可造井取鹽。鹽井周圍不過數寸﹐其上口一小盂覆之有餘﹐深必十丈以外乃得鹵性﹐故造井功費甚難。其器冶鐵錐﹐如碓嘴形﹐其尖使極剛利﹐向石山舂鑿成孔。其身破竹纏繩﹐夾懸此錐。每舂深入數尺﹐則又以竹接其身使引而長。初入丈許﹐或以足踏錐梢﹐如舂米形。太深則用手捧持頓下。所舂石成碎粉﹐隨以長竹接引﹐懸鐵盞挖之而上。大抵深者半載﹐淺者月餘﹐乃得一井成就。蓋井中空闊﹐則鹵乞遊散﹐不克結鹽故也。井及泉後﹐擇美竹長丈者﹐鑿淨其中節﹐畱底不去。其喉下安消息﹐吸水入筒﹐用長ㄌ系竹沈下﹐其中水滿。井上懸桔橰﹑轆轤諸具﹐制盤駕牛。牛曳盤轉﹐轆轤絞ㄌ﹐汲水而上。入於釜中煎煉﹐﹝只用中釜﹐不用牢盆。﹞頃刻結鹽﹐色成至白。西川有火井﹐事奇甚。其井居然冷水﹐絕無火气﹐但以長竹剖開去節合縫漆布﹐一頭插入井底﹐其上曲接﹐以口緊對釜臍﹐注鹵水釜中。只見火意烘烘﹐水卽滚沸。啟竹而視之﹐絕無半點焦炎意。未見火形而用火神﹐此世間大奇事也﹐凡川﹑滇鹽井逃課掩蓋至易﹐不可窮詰。○末鹽凡地碱煎鹽﹐除並州末鹽外﹐長蘆分司地土人﹐亦有刮削煎成者﹐帶雜黑色﹐味不甚佳。○崖鹽凡西省階﹑鳳等州邑﹐海井交窮。其巖穴自生鹽﹐色如紅土﹐恣人刮取﹐不假煎煉。

●甘嗜第六宋子曰﹕气至於芳﹐色至於﹤靑色﹥﹐味至於甘﹐人之大欲存焉。芳而烈﹐﹤靑色﹥而艷﹐甘而甜﹐則造物有尢異之思矣。世間作甘之味什八產於艸木﹐而飛虫竭力爭衡﹐采取百花釀成佳味﹐使艸木無全功。孰主張是﹐而頤養徧於天下哉﹖○蔗種凡甘蔗有二種﹐產繁閩﹑廣間﹐他方合並得其什一而已。似竹而大者爲果蔗﹐截斷生啖﹐取汁適口﹐不可以造糖。似荻而小者爲糖蔗﹐口啖卽棘傷唇舌﹐人不敢食﹐白霜﹑紅砂皆從此出。凡蔗古來中國不知造糖﹐唐大歷間﹐西僧鄒和尙遊蜀中遂寧始傳其法。今蜀中種盛﹐亦自西域漸來也。凡種荻蔗﹐冬初霜將至將蔗斫伐﹐去杪與根﹐埋藏土內。﹝土忌窪聚水濕處。﹞雨水前五六日﹐天色晴明卽開出﹐去外殼﹐斫斷約五六寸﹐以兩个節爲率。密布地上﹐微以土掩之﹐頭尾相枕﹐若魚鱗然。兩芽平放﹐不得一上一下﹐致芽向土難發。芽長一二寸﹐頻以淸糞水澆之﹐俟長六七寸﹐鋤起分栽。凡栽蔗必用夾沙土﹐河濱洲土爲第一。試驗土色﹐掘坑尺五許﹐將沙土入口嘗味﹐味苦者不可栽蔗。凡洲土近深山上流河濱者﹐卽土味甘﹐亦不可種。蓋山气凝寒﹐則他日糖味亦焦苦。去山四五十里﹐平陽洲土擇佳而爲之。﹝黃泥腳地毫不可爲。﹞凡栽蔗治畦﹐行闊四尺﹐犁溝深四寸。蔗栽溝內﹐約七尺列三叢﹐掩土寸許﹐土太厚則芽發稀少也。芽發三四个或六七个時﹐漸漸下土﹐遇鋤耨時加之。加土漸厚﹐則身長根深﹐庶免欹倒之患。凡鋤耨不厭勤過﹐澆糞多少視土地肥磽。長至一二尺﹐則將胡麻或蕓苔枯浸和水灌﹐灌肥欲施行內。髙二三尺則用牛進行內耕之。半月一耕﹐用犁一次墾土斷傍根﹐一次掩土培根﹐九月初培土護根﹐以防斫後霜雪。○蔗品凡荻蔗造糖﹐有凝冰﹑白霜﹑紅砂三品。糖品之分﹐分於蔗漿之老嫩。凡蔗性至秋漸轉紅黑色﹐冬至以後由紅轉褐﹐以成至白。五嶺以南無霜國土﹐蓄蔗不伐以取糖霜。若韶﹑雄以北十月霜侵﹐蔗質遇霜卽殺﹐其身不能久待以成白色﹐故速伐以取紅糖也。凡取紅糖﹐窮十日之力而爲之。十日以前其漿尙未滿足﹐十日以後恐霜气逼侵﹐前功盡棄。故種蔗十畝之家﹐卽制車釜一付以供急用。若廣南無霜﹐遲早惟人也。○造糖﹝具圖﹞凡造糖車﹐制用橫板二片﹐長五尺﹐厚五寸﹐闊二尺﹐兩頭鑿眼安柱﹐上┺出少許﹐下┺出板二三尺﹐埋築土內﹐使安穩不搖。上板中鑿二眼﹐並列巨軸兩根﹐﹝木用至堅重者。﹞軸木大七尺圍方妙。兩軸一長三尺﹐一長四尺五寸﹐其長者出┺安犁擔。擔用屈木﹐長一丈五尺﹐以便駕牛團轉走。軸上鑿齒分配雌雄﹐其合縫處須直而圓﹐圓而縫合。夾蔗於中﹐一軋而過﹐與棉花趕車同義。蔗過漿流﹐再拾其滓﹐向軸上鴨嘴扌及入﹐再軋﹐又三軋之﹐其汁盡矣﹐其滓爲薪。其下板承軸﹐鑿眼﹐只深一寸五分﹐使軸腳不穿透﹐以便板上受汁也。其軸腳嵌安鐵錠於中﹐以便捩轉。凡汁漿流板有槽﹐梘汁入於缸內。每汁一石下石灰五合於中。凡取汁煎糖﹐並列三鍋如「品」字﹐先將稠汁聚入一鍋﹐然後逐加稀汁兩鍋之內。若火力少束薪﹐其糖卽成頑糖﹐起沫不中用。○造白糖凡閩﹑廣南方經冬老蔗﹐用車同前法。搾汁入缸﹐看水花爲火色。其花煎至細嫩﹐如煮羹沸﹐以手撚試﹐粘手則信來矣。此時尙黃黑色﹐將桶盛貯﹐凝成黑沙。然後以瓦澑﹝教陶家燒造﹞置缸上。共澑上寬下尖﹐底有一小孔﹐將艸塞住﹐傾桶中黑沙於內。待黑沙結定﹐然後去孔中塞艸﹐用黃泥水淋下。其中黑滓入缸內﹐澑內盡成白霜。最上一層厚五寸許﹐潔白異常﹐名曰洋糖﹐﹝西洋糖絕白美﹐故名。﹞下者稍黃褐。造冰糖者將洋糖煎化﹐蛋靑澄去浮滓﹐候視火色。將新靑竹破成篾片﹐寸斬撒入其中。經過一霄﹐卽成天然冰塊。造獅﹑象﹑人物等﹐質料精粗由人。凡白糖有五品﹐石山爲上﹐團枝次之﹐甕鑑次之﹐小顆又次﹐沙腳爲下。○飴餳凡飴餳﹐稻﹑麥﹑黍﹑粟皆可爲之。《洪範》云「稼穡作甘。」及此乃窮其理。其法用稻麥之類浸濕﹐生芽暴漧﹐然後煎煉調化而成。色以白者爲上﹐赤色者名曰膠飴﹐一時宮中尙之﹐含於口內卽溶化﹐形如琥珀。南方造餅餌者謂飴餳爲小糖﹐蓋對蔗漿而得名也。飴餳人巧千方以供甘旨﹐不可枚述。惟尙方用者名「一窩絲」﹐或流傳後代不可知也。○蜂蜜凡釀蜜蜂普天皆有﹐惟蔗盛之鄕則蜜蜂自然減少。蜂造之蜜出山巖土穴者十居其八﹐而人家招蜂造釀而割取者﹐十居其二也。凡蜜無定色﹐或靑或白﹐或黃或褐﹐皆隨方土花性而變。如菜花蜜﹑禾花蜜之類﹐百千其名不止也。凡蜂不論於家於野﹐皆有蜂王。王之所居造一臺如桃大﹐王之子世爲王。王生而不采花﹐每日羣蜂輪值﹐分班采花供王。王每日出遊兩度﹐﹝春夏造蜜時。﹞遊則八蜂輪值以待。蜂王自至孔隙口﹐四蜂以頭頂腹﹐四蜂傍翼飛翔而去﹐遊數刻而返﹐翼頂如前。畜家蜂者或懸桶檐端﹐或置箱牖下﹐皆錐圓孔眼數十﹐俟其進入。凡家人殺一蜂二蜂皆無恙﹐殺至三蜂則羣起螫人﹐謂之蜂反。凡蝙蝠最喜食蜂﹐投隙入中﹐吞噬無限。殺一蝙蝠懸於蜂前﹐則不敢食﹐俗謂之梟令。凡家蓄蜂﹐東鄰分而之西捨﹐必分王之子去而爲君﹐去時如鋪扇擁衛。鄕人有撒灑糟香而招之者。凡蜂釀蜜﹐造成蜜脾﹐其形鬣鬣然。咀嚼花心汁吐積而成。潤以人小遺﹐則甘芳並至﹐所謂臭腐神奇也。凡割脾取蜜﹐蜂子多死其中。其底則爲黃蠟。凡深山崖石上有經數載未割者﹐其蜜已經時自熟﹐土人以長竿刺取﹐蜜卽流下。或未經年而攀緣可取者﹐割煉與家蜜同也。土穴所釀多出北方﹐南方卑濕﹐有崖蜜而無穴蜜。凡蜜脾一斤煉取十二兩。西北半天下﹐蓋與蔗漿分勝云。○附﹕造獸糖凡造獸糖者﹐每巨釜一口受糖五十斤。其下發火慢煎﹐火從一角燒灼﹐則糖頭滚旋而起。若釜心發火﹐則盡盡沸溢於地。每釜用雞子三个﹐去黃取淸﹐入冷水五升化解。逐匙滴下用火糖頭之上﹐則浮漚黑滓盡起水面﹐以笊籬撈去﹐其糖淸白之甚。然後打入銅銚﹐下用自風慢火溫之﹐看定火色然後入模。凡獅象糖模﹐兩合如瓦爲之﹐杓寫糖入﹐隨手覆轉傾下。模冷糖燒﹐自有糖一膜靠模凝結﹐名曰享糖﹐華筵用之。

●陶埏第七宋子曰﹕水火旣濟而土合。萬室之國﹐日勤千有而不足﹐民用亦繁矣哉。上棟下室以避風雨﹐而瓴建焉。王公設險以守其國﹐而城垣雉堞﹐寇來不可上矣。泥甕堅而醴酒欲淸﹐瓦登潔而醯醢以薦。商周之際俎豆以木爲之﹐毋亦質重之思耶。後世方土效靈﹐人工表異﹐陶成雅器﹐有素肌玉骨之象焉。掩映幾筵﹐文明可掬﹐豈終固哉﹖○瓦凡埏泥造瓦﹐掘地二尺餘﹐擇取無沙粘土而爲之。百里之內必產合用土色﹐供人居室之用。凡民居瓦形皆四合分片﹐先以圓桶爲模骨﹐外畫四條界。調踐熟泥﹐疊成髙長方條。然後用鐵綫弦弓﹐綫上空三分﹐以尺限定﹐向泥﹛一个﹜平戛一片﹐似揭紙而起﹐周包圓桶之上。待其稍幹﹐脫模而出﹐自然裂爲四片。凡瓦大小古無定式﹐大者縱橫八九寸﹐小者縮十之三。室宇合溝中﹐則必需其最大者﹐名曰溝瓦﹐能承受淫雨不溢漏也。凡坯旣成﹐漧燥之後﹐則堆積窯中燃薪舉火﹐或一晝夜或二晝夜﹐視窯中多少爲熄火久暫。澆水轉氵幼﹝音右﹞與造磚同法。其垂於檐端者有滴水﹐不於脊沿者有云瓦﹐瓦掩覆脊者有抱同﹐鎭脊兩頭者有鳥獸諸形象﹐皆人工逐一做成﹐載於窯內受水火而成器則一也。若皇家宮殿所用﹐大異於是。其制爲琉璃瓦者﹐或爲板片﹐或爲宛筒。以圓竹與斫木爲模逐片成造﹐其土必取於太平府﹝舟運三千里方達京師﹐參沙之僞﹐雇役擄舡之擾﹐害不可極。卽承天皇陵亦取於此﹐無人議正﹞造成。先裝入琉璃窯內﹐每柴五千斤澆瓦百片。取出﹐成色以無名異﹑棕櫚毛等煎汁塗染成綠﹐黛赭石﹑松香﹑蒲艸等塗染成黃。再入別窯﹐減殺薪火﹐逼成琉璃寶色。外省親王殿與仙佛宮觀間亦爲之﹐但色料各有配合﹐采取不必盡同﹐民居則有禁也。○磚凡埏泥造磚﹐亦掘地驗辧土色﹐或藍或白﹐或紅或黃﹐﹝閩﹑廣多紅泥﹐藍者名善泥﹐江﹑浙居多。﹞皆以粘而不散﹑粉而不沙者爲上。汲水滋土﹐人逐數牛錯趾﹐踏成稠泥﹐然後塡滿木匡之中﹐鐵綫弓戛平其面﹐而成坯形。凡郡邑城雉民居垣墻所用者﹐有眠磚﹑側磚兩色。眠磚方長條﹐砌城郭與民人饒富家﹐不惜工費直壘而上。民居算計者則一眠之上施側磚一路﹐塡土礫其中以實之﹐蓋省嗇之義也。凡墻磚而外地者名曰方墁磚。榱桷上用以承瓦者曰皇板磚。圓鞠小橋梁與圭門與窀穸墓穴者曰刀磚﹐又曰鞠磚。凡刀磚削狹一偏面﹐相靠擠緊﹐上砌成圓﹐車馬踐壓不能損陷。造方墁磚﹐泥入方匡中﹐平板蓋面﹐兩人足立其上﹐研轉而堅固之﹐澆成效用。石工磨斫四沿﹐然後地。刀磚之直視墻磚稍溢一分﹐皇板磚則積十以當墻磚之一﹐方墁磚則一以敵墻磚之十也。凡磚成坯之後﹐裝入窯中﹐所裝百鈞則火力一晝夜﹐二百鈞則倍時而足。凡燒磚有柴薪窯﹐有煤炭窯。用薪者出火成靑黑色﹐用煤者出火成白色。凡柴薪窯巓上偏側鑿三孔以出煙﹐火足止薪之候﹐泥固塞其孔﹐然後使水轉氵幼。凡火候少一兩則氵幼色不光﹐少三兩則名嫩火磚。本色雜現﹐他日經霜冒雪﹐則立成解散﹐仍還土質。火候多一兩則磚面有裂紋﹐多三兩則磚形縮小拆裂﹐屈曲不伸﹐擊之如碎鐵然﹐不適於用。巧用者以之埋藏土內爲墻腳﹐則亦有磚之用也。凡觀火候﹐從窯門透視內壁﹐土受火精﹐形神搖蕩﹐若金銀熔化之極然﹐陶長辧之。凡轉氵幼之法﹐窯巓作一平田樣﹐四圍稍弦起﹐灌水其上。磚瓦百鈞用水四十石。水神透入土膜之下﹐與火意相感而成。水火旣濟﹐其質千秋矣。若煤炭窯視柴窯深欲倍之﹐其上圓鞠漸小﹐並不封頂。其內以煤造成尺五徑闊餅﹐每煤一層隔磚一層﹐葦薪墊地發火。若皇居所用磚﹐其大者廠在臨淸﹐工部分司主之。初名色有副磚﹑券磚﹑平身磚﹑望板磚﹑斧刃磚﹑方磚之類﹐後革去半。運至京師﹐每漕舫搭四十塊﹐民舟半之。又細料方磚以正殿者﹐則由蘇州造解。其琉璃磚色料已載《瓦》款。取薪臺基廠﹐燒由黑窯云。○罌甕凡陶家爲缶屬﹐其類百千。大者缸甕﹐中者缽孟﹐小者瓶罐﹐款制各從方土﹐悉數之不能。造此者必爲圓而不方之器。試土尋泥之後﹐仍制陶車旋盤。工夫精熟者視器大小掐泥﹐不甚增多少﹐兩人扶泥旋轉﹐一捏而就。其朝遷所用龍鳳缸﹝窯在眞定曲陽與揚州儀眞﹞與南直花缸﹐則厚積其泥﹐以俟雕鏤﹐作法全不相同﹐故其直或百倍或五十倍也。凡罌缶有耳嘴者皆另爲合﹐上以氵幼水塗粘。陶器皆有底﹐無底者則陜以西炊甑用瓦不用木也。凡諸陶器精者中外皆過釉﹐粗者或釉其半體。惟沙盆齒缽之類其中不釉﹐存其粗澀﹐以受研擂之功。沙鍋沙罐不釉﹐利於透火性以熟烹也。凡釉質料隨地而生﹐江﹑浙﹑閩﹑廣用者蕨藍艸一味。其艸乃居民供竈之薪﹐長不過三尺﹐枝葉似杉木﹐勒而不棘人。﹝其名數十﹐各地不同。﹞陶家取來燃灰﹐布袋灌水澄濾﹐去其粗者﹐取其絕細。每灰二碗參以紅土泥水一碗﹐攪令極勻﹐蘸塗坯上﹐燒出自成光色。北方未詳用何物。蘇州黃罐釉亦別有料。惟上用龍鳳器則仍用松香與無名異也。凡瓶窯燒小器﹐缸窯燒大器。山西﹑浙江省分缸窯﹑瓶窯﹐余省則合一處爲之。凡造敞口缸﹐旋成兩截﹐接合處以木椎內外打緊﹐匝口﹑壇甕亦兩截﹐接合不便用椎﹐預於別窯燒成瓦圈如金剛圈形﹐托印其內﹐外以木椎打緊﹐土性自合。凡缸﹑瓶窯不於平地﹐必於斜阜山岡之上﹐延長者或二三十丈﹐短者亦十餘丈﹐連接爲數十窯﹐皆一窯髙一級。蓋依傍山勢﹐所以驅流水濕滋之患﹐而火气又循級透上。其數十方成窯者﹐其中苦無重值物﹐合並眾力眾資而爲之也。其窯鞠成之後﹐上鋪覆以絕細土﹐厚三寸許。窯隔五尺許則透煙窗﹐窯門兩邊相向而開。裝物以至小器﹐裝載頭一低窯﹐絕大缸甕裝在最末尾髙窯。發火先從頭一低窯起﹐兩人對面交看火色。大抵陶器一百三十費薪百斤。火候足時﹐掩閉其門﹐然後次發第二火。以次結竟至尾云。○白瓷﹝附﹕靑瓷﹞凡白土曰堊土﹐爲陶家精美器用。中國出惟五六處﹐北則眞定定州﹑平涼華亭﹑太原平定﹑開封禹州﹐南則泉郡徳化﹑﹝土出永定﹐窯在徳化。﹞徽郡婺源﹑祁門。﹝他處白土陶範不粘﹐或以掃壁爲墁。﹞徳化窯惟以燒造瓷仙﹑精巧人物﹑玩器﹐不適實用﹔眞﹑開等郡瓷窯所出﹐色或黃滯無寶光﹐合並數郡不敵江西饒郡產。浙省處州麗水﹑龍泉兩邑﹐燒造過釉杯碗﹐靑黑如漆﹐名曰處窯﹐宋﹑元時龍泉琉山下﹐有章氏造窯出款貴重﹐古董行所謂哥窯器者卽此。若夫中華四裔馳名獵取者﹐皆饒郡浮梁景徳鎭之產也。此鎭從古及今爲燒器地﹐然不產白土。土出婺源﹑祁門兩山﹕一名髙梁山﹐出粳米土﹐其性堅硬﹔一名開化山﹐出糯米土﹐其性粢軟。兩土和合﹐瓷器方成。其土作成方塊﹐小舟運至鎭。造器者將兩土等分入臼舂一日﹐然後入缸水澄﹐其上浮者爲細料﹐傾跌過一缸﹐其下沈底者爲粗料。細料缸中再取上浮者﹐傾過爲最細料﹐沈底者爲中料。旣澄之後﹐以磚砌方長塘﹐逼靠火窯以借火力。傾所澄之泥於中﹐吸漧然後重用淸水調和造坯。凡造瓷坯有兩種﹐一曰印器﹐如方圓不等瓶甕鑪合之類﹐禦器則有瓷屏風﹑燭臺之類。先以黃泥塑成模印﹐或兩破或兩截﹐亦或囫圇。然後埏白泥印成﹐以釉水塗合其縫﹐澆出時自圓成無隙。一曰圓器﹐凡大小億萬杯盤之類乃生人日用必需﹐造者居十九﹐而印器則十一。造此器坯先制陶車。車豎直木一根﹐埋三尺入土內使之安穩﹐上髙二尺許﹐上下列圓盤﹐盤沿以短竹棍撥運旋轉﹐盤頂正中用檀木刻成盔頭冒其上。凡造杯盤無有定形模式﹐以兩手棒泥盔冒之上﹐旋盤使轉﹐拇指剪去甲﹐按定泥底﹐就大指薄旋而上﹐卽成一杯碗之形。﹝初學者任從作廢﹐破坯取泥再造。﹞功多業熟﹐卽千萬如出一範。凡盔冒上造小杯者不必加泥﹐造中盤﹑大碗則增泥大其冒﹐使漧燥而後受功。凡手指旋成坯後﹐覆轉用盔冒一印﹐微曬畱滋潤﹐又一印﹐曬成極白幹﹐入水一汶﹐漉上盔冒﹐過利刀二次﹐﹝過刀時手脈微振﹐燒出卽成雀口。﹞然後補整碎缺﹐就車上旋轉打圈。圈後或畫或書字﹐畫後噴水數口﹐然後過釉。凡爲碎器與千鐘粟與褐色杯等﹐不用靑料。欲爲碎器﹐利刀過後﹐日曬極熱。入淸水一蘸而起﹐燒出自成裂紋。千鐘粟則釉漿捷點﹐褐色則老茶葉煎水一抹也。﹝古碎器日本國極珍重﹐眞者不惜千金。古香鑪碎器不知何代造﹐底有鐵釘﹐其釘掩光色不銹。﹞凡饒鎭白瓷釉用小港嘴泥漿和桃竹葉灰調成﹐似淸泔汁﹐﹝泉郡瓷仙用松毛水調泥漿﹐處郡靑瓷釉未詳所出。﹞盛於缸內。凡諸器過釉﹐先蕩其內﹐外邊用指一蘸塗弦﹐自然流徧。凡畫碗靑料總一味無名異。﹝漆匠煎油﹐亦用以收火色。﹞此物不生深土﹐浮生地面﹐深者掘下三尺卽止﹐各省直皆有之。亦辧認上料﹑中料﹑下料﹐用時先將炭火叢紅煆過。上者出火成翠毛色﹐中者微靑﹐下者近土褐。上者每斤煆出只得七兩﹐中下者以次縮減。如上品細料器及禦器龍鳳等﹐皆以上料畫成﹐故其價每石值銀二十四兩﹐中者半之﹐下者則十之三而已。凡饒鎭所用﹐以衢﹑信兩郡山中者爲上料﹐名曰浙料﹐上髙諸邑者爲中﹐丰城諸處者爲下也。凡使料煆過之後﹐以乳缽極研﹐﹝其缽底畱粗﹐不轉釉。﹞然後調畫水。調研時色如皂﹐入火則成靑碧色。凡將碎器爲紫霞色杯者﹐用胭脂打濕﹐將鐵綫紐一兜絡﹐盛碎器其中﹐炭火炙熱﹐然後以濕胭脂一抹卽成。凡宣紅器乃燒成之後出火﹐另施工巧微炙而成者﹐非世上殊砂能畱紅質於火內也。﹝宣紅元末已失傳。正徳中歷試復造出。﹞凡瓷器經畫過釉之後﹐裝入匣缽。﹝裝時手拿微重﹐後日燒出卽成坳口﹐不復周正。﹞缽以粗泥造﹐其中一泥餅托一器﹐底空處以沙實之。大器一匣裝一个﹐小器十餘共一匣缽。缽佳者裝燒十餘度﹐劣者一二次卽壞。凡匣缽裝器入窯﹐然後舉火。其窯上空十二圓眼﹐名曰天窗。火以十二時辰爲足。先發門火十个時﹐火力從下攻上﹐然後天窗擲柴燒兩時﹐火力從上透下。器在火中其軟如棉絮﹐以鐵叉取一以驗火候之足。辧認眞足﹐然後絕薪止火。共計一坯工力﹐過手七十二方克成器﹐其中微細節目尙不能盡也。○附﹕窯變回靑正徳中﹐內使監造禦器。時宣紅失傳不成﹐身家俱喪。一人躍入自焚。托夢他人造出﹐競傳窯變﹐好異者遂妄傳燒出鹿﹑象諸異物也。又回靑乃西域大靑﹐美者亦名佛頭靑。上料無名異出火似之﹐非大靑能入洪鑪存本色也。

●冶鑄第八宋子曰﹕首山之采﹐肇自軒轅﹐源流遠矣哉。九牧貢金﹐用襄禹鼎﹐從此火金功用日異而月新矣。夫金之生也﹐以土爲母﹐及其成形而效用於世也﹐母模子肖﹐亦猶是焉。精粗巨細之間﹐但見鈍者司舂﹐利者司墾﹐薄其身以媒合水火而百姓繁﹐虛其腹以振蕩空靈而八音起。願者肖仙梵之身﹐而塵凡有至象。巧者奪上淸之魄﹐而海宇徧流泉﹐卽屈指唱籌﹐豈能悉數﹗要之﹐人力不至於此。○鼎凡鑄鼎﹐唐虞以前不可考。惟禹鑄九鼎﹐則因九州貢賦壤則已成﹐入貢方物歲例已定﹐疏浚河道已通﹐禹貢業已成書。恐後世人君增賦重斂﹐後代侯國冒貢奇淫﹐後日治水之人不由其道﹐故鑄之於鼎。不如書籍之易去﹐使有所遵守﹐不可移易﹐此九鼎所爲鑄也。年代久遠﹐末學寡聞﹐如珠﹑曁魚﹑狐貍﹑織皮之類皆其刻畫於鼎上者﹐或漫滅攺形未可知﹐陋者遂以爲怪物。故《春秋傳》有使知神姦﹑不逢魑魅之說也。此鼎入秦始亡。而春秋時郜大鼎﹑莒二方鼎﹐皆其列國自造﹐卽有刻畫必失禹貢初旨。此但存名爲古物﹐後世圖籍繁多﹐百倍上古﹐亦不復鑄鼎﹐特並志之。○鐘凡鐘爲金樂之首﹐其聲一宣﹐大者聞十里﹐小者亦及裏之餘。故君視朝﹑官出署必用以集眾﹐而鄕飲酒禮必用以和歌﹐梵宮仙殿必用以明攝謁者之城﹐幽起鬼神之敬。凡鑄鐘髙者銅質﹐下者鐵質。今北極朝鐘則純用響銅﹐每口共費銅四萬七千斤﹑錫四千斤﹑金五十兩﹑銀一百二十兩於內。成器亦重二萬斤﹐身髙一丈一尺五寸﹐雙龍蒲牢髙二尺七寸﹐口徑八尺﹐則今朝鐘之制也。凡造萬鈞鐘與鑄鼎法同﹐掘坑深丈幾尺﹐燥築其中如房舍﹐埏泥作模骨﹐用石灰﹑三和土築﹐不使有絲毫隙拆。漧燥之後以牛油﹑黃蠟附其上數寸。油蠟分兩﹕油居什八﹐蠟居什二﹐其上髙蔽抵晴雨。﹝夏月不可爲﹐油不凍結。﹞油蠟墁定﹐然後雕鏤書文﹑物象﹐絲髮成就。然後舂篩絕細土與炭末爲泥﹐塗墁以漸而加厚至數寸﹐使其內外透體幹堅﹐外施火力炙化其中油蠟﹐從口上孔隙熔流淨盡﹐則其中空處卽鐘鼎托體之區也。凡油蠟一斤虛位﹐塡銅十斤。塑油時盡油十斤﹐則備銅百斤以俟之。中旣空淨﹐則議熔銅。凡火銅至萬鈞﹐非手足所能驅使。四面築鑪﹐四面泥作槽道﹐其道上口承接鑪中﹐下口斜低以就鐘鼎入銅孔﹐槽傍一齊紅炭織圍。洪鑪熔化時﹐決開槽梗﹐﹝先泥土爲梗塞住。﹞一齊如水橫流﹐從槽道中梘注而下﹐鐘鼎成矣。凡萬鈞鐵鐘與鑪﹑釜﹐其法皆同﹐而塑法則由人省嗇也。若千斤以內者則不須如此勞費﹐但多捏十數鍋鑪。鑪形如箕﹐鐵條作骨﹐附泥做就。其下先以鐵片圈筒直透作兩孔﹐以受杠穿。其鑪墊於土墩之上﹐各鑪一齊鼓鞲熔化。化後以兩杠穿鑪下﹐輕者兩人﹐重者數人擡起﹐傾注模底孔中。甲鑪旣傾﹐乙鑪疾繼之﹐丙鑪又疾繼之﹐其中自然粘合。若相承迂緩﹐則先入之質欲凍﹐後者不粘﹐釁所由生也。凡鐵鐘模不重費油蠟者﹐先埏土作外模﹐剖破兩邊形或爲兩截﹐以子口串合﹐翻刻書文於其上。內模縮小分寸﹐空其中體﹐精美而就。外模刻文後以牛油滑之﹐使他日器無粘﹐然後蓋上﹐泥合其縫而受鑄焉。巨磬﹑云板﹐法皆仿此。○釜凡釜儲水受火﹐日用司命系焉。鑄用生鐵或廢鑄鐵器爲質。大小無定式﹐常用者徑口二尺爲率﹐厚約二分。小者徑口半之﹐厚薄不減。其模內外爲兩層﹐先塑其內﹐俟久日漧燥﹐合釜形分寸於上﹐然後塑外層蓋模。此塑匠最精﹐差之毫釐則無用。模旣成就漧燥﹐然後泥捏冶鑪﹐其中如釜﹐受生鐵於中﹐其鑪背透管通風﹐鑪面捏嘴出鐵。一鑪所化約十釜﹑二十釜之料。鐵化如水﹐以泥固純鐵柄杓從嘴受注。一杓約一釜之料﹐傾注模底孔內﹐不俟冷定卽揭開蓋模﹐看視罅綻未周之處。此時釜身尙通紅未黑﹐有不到處卽澆少許於上補完﹐打濕艸片按平﹐若無痕迹。凡生鐵初鑄釜﹐補綻者甚多﹐惟廢破釜鐵熔鑄﹐則無復隙漏。﹝朝鮮國俗破釜必棄之山中﹐不以還鑪。﹞凡釜旣成後﹐試法以輕杖敲之﹐響聲如木者佳﹐聲有差響則鐵質未熟之故﹐他日易爲損壞。海內叢林大處﹐鑄有千僧鍋者﹐煮糜受米二石﹐此眞癡物也。○像凡鑄仙佛銅像﹐塑法與朝鐘同。但鐘鼎不可接﹐而像則數接爲之﹐故寫時爲力甚易﹐但接模之法分寸最精云。○炮凡鑄炮﹐西洋﹑紅夷﹑佛郎機等用熟銅造﹐信炮﹑短提銃等用生熟銅兼半造﹐襄陽﹑盞口﹑大將軍﹑二將軍等用鐵造。○鏡凡鑄鏡﹐模用灰沙﹐銅用錫和。﹝不用倭鉛。﹞《考工記》亦云「金錫相半﹐渭之鑑﹑燧之劑。」開面成光﹐則水銀附體而成﹐非銅有光明如許也。唐開元宮中鏡盡以白銀與銅等分鑄成﹐每口值銀數兩者以此故。朱砂斑點乃金銀精華發現。﹝古鑪有入金於內者。﹞我朝宣鑪亦緣某庫偶災﹐金銀雜銅錫化作一團﹐命以鑄鑪。﹝眞者錯現金色。﹞唐鏡﹑宣鑪皆朝廷盛世物云。○錢凡鑄銅爲錢以利民用﹐一面刊國號通寶四字﹐工部分司主之。凡錢通利者﹐以十文抵銀一分值。其大錢當五﹑當十﹐其獘便於私鑄﹐反以害民﹐故中外行而輒不行也。凡鑄錢每十斤﹐紅銅居六七﹐倭鉛﹝京中名水錫﹞居三四﹐此等分大略。倭鉛每見烈火必耗四分之一。我朝行用錢髙色者﹐惟北京寶源局黃錢與廣東髙州鑪靑錢﹐﹝髙州錢行盛漳泉路。﹞其價一文敵南直江﹑浙等二文。黃錢又分二等﹐四火銅所鑄曰金背錢﹐二火銅所鑄曰火漆錢。凡鑄錢熔銅之罐﹐以絕細土末﹝打碎漧土磚妙﹞和炭末爲之。﹝京鑪用牛蹄甲﹐未詳何作用﹐﹞罐料十兩﹐土居七而炭居三﹐以炭灰性暖﹐佐土使易化物也。罐長八寸﹐口徑二寸五分。一罐約載銅﹑鉛十斤﹐銅先入化﹐然後投鉛﹐洪滬扇合﹐傾入模內。凡鑄錢模以木四條爲空匡。﹝木長一尺一寸﹐闊一寸二分。﹞土炭末篩令極細﹐塡實匡中﹐微灑杉木炭灰或柳木炭灰於其面上﹐或燻模則用松香與淸油﹐然後以母百文﹝用錫雕成﹞或字或背布置其上。又用一匡如前法塡實合蓋之。旣合之後﹐已成面﹑背兩匡﹐隨手覆轉﹐則母錢盡落後匡之上。又用一匡塡實﹐合上後匡﹐如是轉覆﹐只合十餘匡﹐然後以繩捆定。其木匡上弦原畱入銅眼孔﹐鑄工用鷹嘴鉗﹐洪鑪提出熔罐﹐一人以別鉗扶擡罐底相助﹐逐一傾入孔中。冷定解繩開匡﹐則磊落百丈﹐如花果附枝。模中原印空梗﹐走銅如樹枝樣﹐挾出逐一摘斷﹐以待磨釒差成錢。凡錢先錯邊沿﹐以竹木條直貫數百文受釒差﹐後釒差平面則逐一爲之。凡錢髙低以鉛多寡分﹐其厚重與薄削﹐則昭然易見。鉛賤銅貴﹐私鑄者至對半爲之﹐以之擲階石上﹐聲如木石者﹐此低錢也。若髙錢銅九鉛一﹐則擲地作金聲矣。凡將成器廢銅鑄錢者﹐每火十耗其一。蓋鉛質先走﹐其銅色漸髙﹐勝於新銅初化者。若琉球諸國銀錢﹐其模卽鑿鍥鐵鉗頭上﹐銀化之時入鍋夾取﹐淬於冷水之中﹐卽落一錢其內。圖並具後。○附﹕鐵錢鐵質賤甚﹐從古無鑄錢。起於唐藩鎭魏博諸地﹐銅貨不通﹐始冶爲之﹐蓋斯須之計也。皇家盛時則冶銀爲豆﹐雜伯衰時則鑄鐵爲錢。並志博物者感慨。

●舟車第九宋子曰﹕人羣分而物異產﹐來往懋遷以成宇宙。若各居而老死﹐何藉有羣類哉﹖人有貴而必出﹐行畏周行﹔物有賤而必須﹐坐窮負販。四海之內﹐南資舟而北資車。梯航萬國﹐能使帝京元气充然。何其始造舟車者不食屍祝之報也。浮海長年﹐視萬頃波如平地﹐此與列子所謂禦泠風者無異。傳所稱奚仲之流﹐倘所謂神人者非耶﹗○舟凡舟古名百千﹐今名亦百千﹐或以形名﹐﹝如海鰍﹑江鯿﹑山梭之類。﹞或以量名﹐﹝載物之數。﹞或以質名﹐﹝各色木料。﹞不可殫述。遊海濱者得見洋船﹐居江湄者得見漕舫。若局趣山國之中﹐老死平原之地﹐所見者一葉扁舟﹑截流亂筏而已。粗載數舟制度﹐其餘可例推云。○漕舫凡京師爲軍民集區﹐萬國水運以供儲﹐漕舫所由興也。元朝混一﹐以燕京爲大都。南方運道由蘇州劉家港﹑海門黃連沙開洋﹐直抵天津﹐制度用遮洋船。永樂間因之。以風濤多險﹐後攺漕運。平江伯陳某始造平底淺船﹐則今糧船之制也。凡船制底爲地﹐枋爲宮墻﹐陰陽竹爲覆瓦。伏獅前爲閥閱﹐後爲寢堂。桅爲弓弩﹐弦﹑篷爲翼﹐櫓爲車馬﹐﹛﹜纖爲履鞋﹐糸聿索爲鷹雕筋骨﹐招爲先鋒﹐舵爲指揮主帥﹐錨爲紮車營寨。糧船初制﹐底長五丈二尺﹐其板厚二寸﹐采巨木楠爲上﹐栗次之。頭長九尺五寸﹐梢長九尺五寸。底闊九尺五寸﹐底頭闊六尺﹐底梢闊五尺﹐頭伏獅闊八尺﹐梢伏獅闊七尺﹐梁頭一十四座。龍口梁闊一丈﹐深四尺﹐使風梁闊一丈四尺﹐深三尺八寸。後斷水梁闊九尺﹐深四尺五寸。兩廒共闊七尺六寸。此其初制﹐載米可近二千石。﹝交兌每只止足五百石。﹞後運軍造者私增身長二丈﹐首尾闊二尺餘﹐其量可受三千石。而運河閘口原闊一丈二尺﹐差可度過。凡今官坐船﹐其制盡同﹐第窗戶之間寬其出徑﹐加以精工彩飾而已。凡造船先從底起﹐底面傍靠檣﹐上承棧﹐下親地面。隔位列置者曰梁。兩傍峻立者曰檣。蓋檣巨木曰正枋﹐枋上曰弦。梁前豎桅位曰錨壇﹐壇底橫木夾桅本者曰地龍﹐前後維曰伏獅﹐其下曰拿獅﹐伏獅下封頭木曰連三枋。船頭面中缺一方曰水井。﹝其下藏纜索等物。﹞頭面眉際樹兩木以系纜者曰將車柱。船尾下斜上者曰艸鞋底﹐後封頭下曰短枋﹐枋下曰挽腳梁﹐船梢掌舵所居其上者野雞篷。﹝使風時﹐一人坐篷巓﹐收守篷索。﹞凡舟身將十丈者﹐立桅必兩﹐樹中桅之位﹐折中過前二位﹐頭桅又前丈餘。糧船中桅長者以八丈爲率﹐短者縮十之一二。其本入窗內亦丈餘﹐懸篷之位約五六丈。頭桅尺寸則不及中桅之半﹐篷縱橫亦不敵三分之一。蘇﹑湖六郡運米﹐其船多過石甕橋下﹐且無江漢之險﹐故桅與篷尺寸全殺。若湖廣﹑江西省舟﹐則過湖衝江無端風浪﹐故錨﹑纜﹑篷﹑桅必極盡制度而後無患。凡風篷尺寸﹐其則一視全舟橫身﹐過則有患﹐不及則力軟。凡船篷其質乃析篾成片織就﹐夾維竹條﹐逐塊折疊﹐以俟懸掛。糧船中桅篷合並十人力方克湊頂﹐頭篷則兩人帶之有餘。凡度篷索先系空中寸圓木關捩於桅巓之上﹐然後帶索腰間緣木而上﹐三股交錯而度之。凡風篷之力其末一葉﹐敵其本三葉。調勻和暢順風則絕頂張篷﹐行疾奔馬。若風力氵存至﹐則以次減下。﹝遇風鼓急不下﹐以鉤搭扯。﹞狂甚則只帶一兩葉而已。凡風從橫來名曰搶風。順水行舟﹐則掛篷之玄遊走﹐或一搶向東﹐止寸平過﹐甚至卻退數十丈。未及岸時捩舵轉篷﹐一搶向西﹐借貸水力兼帶風力軋下﹐則頃刻十餘里。或湖水平而不流者亦可緩軋。若上水舟則一步不可行也。凡船性隨水﹐若艸從風﹐故制舵障水使不定向流﹐舵板一轉﹐一泓從之。凡舵尺寸﹐與船腹切齊。其長一寸﹐則遇淺之時船腹已過﹐其梢尼舵使膠住﹐設風狂力勁﹐則寸木爲難不可言。舵短一寸則轉運力怯﹐回頭不捷。凡舵力所障水﹐相應及船頭而止﹐其腹底之下儼若一派急順流﹐故船頭不約而正﹐其機妙不可言。舵上所操柄名曰關門棒﹐欲船北則南向捩轉﹐欲船南則北向捩轉。船身太長而風力橫勁﹐舵力不甚應手﹐則急下一偏披水板以抵其勢。凡舵用直木一根﹝糧船用者圍三尺﹐長丈餘﹞爲身﹐上截衡受棒﹐下截界開銜口﹐納板其中如斧形﹐鐵釘固拴以障水。梢後隆起處﹐亦名曰舵樓。凡鐵錨所以沈水系舟。一糧船計用五六錨﹐最雄者曰看家錨﹐重五百斤內外﹐其餘頭用二枝﹐梢用二枝。凡中流遇逆風不可去又不可泊﹐﹝或業已近岸﹐其下有石非沙﹐亦不可泊﹐惟打錨深處。﹞則下錨沈水底﹐其所系糸聿纏繞將軍柱上﹐錨爪一遇泥沙扣底抓住﹐十分危急則下看家錨。系此錨者名曰本身﹐蓋重言之也。或同行前舟阻滯﹐恐我舟順勢急去有撞傷之禍﹐則急下梢錨提住﹐使不迅速流行。風息開舟則以云車紋纜提錨使上。凡船板合隙縫以白麻斫絮爲筋﹐鈍鑿扌及入﹐然後篩過細石灰﹐和桐油舂杵成團調念。溫﹑臺﹑閩﹑廣卽用蠣灰。凡舟中帶篷索﹐以火麻稭﹝一名大麻﹞絞。粗成徑寸以外者卽系萬鈞不絕。若系錨纜則破析靑篾爲之﹐其篾綫入釜煮熟然後糾絞。拽繾﹛﹜亦煮熟篾綫絞成十丈以往﹐中作圈爲接區﹐遇阻礙可以掐斷。凡竹性直﹐篾一綫千鈞。三峽入川上水舟﹐不用糾絞﹛﹜繾﹐卽破竹闊寸許者﹐整條以次接長﹐名曰火杖。蓋沿崖石稜如刃﹐懼破篾易損也。凡木色桅用端直杉木﹐長不足則接﹐其表鐵箍逐寸包圍。船窗前道皆當中空闕﹐以便樹桅。凡樹中桅﹐合並數巨舟承載﹐其未長纜系表而起。梁與枋檣用楠木﹑櫧木﹑樟木﹑楡木﹑槐木。﹝樟木春夏伐者﹐久則粉蛀。﹞棧板不拘何木。舵桿用楡木﹑榔木﹑櫧木。關門棒用周木﹑榔木。櫓用杉木﹑檜木﹑楸木。此其大端云。○海舟凡海舟﹐元朝與國初運米者曰遮洋淺船﹐次者曰鉆風船﹝卽海鰍。﹞所經道裏﹐止萬里長灘﹑黑水洋﹑沙門島等處﹐皆無大險。與出使琉球﹑日本曁商賈爪哇﹑篤泥等船制度﹐工費不及十分之一。凡遮洋運船制﹐視漕船長一丈六尺﹐闊二尺五寸﹐器具皆同﹐惟舵桿必用鐵力木﹐念灰用魚油和桐油﹐不知何義。凡外國海舶制度大同小異﹐閩﹑廣﹝閩由海澄開洋﹐廣由香奧﹞洋船截竹兩破排柵﹐樹於兩傍以抵浪。登﹑萊制度又不然﹐倭國海舶兩傍列櫓手欄板抵水﹐人在其中運力。朝鮮制度又不然。至其首尾各安羅經盤以定方向﹐中腰大橫梁出頭數尺﹐貫插腰舵﹐則皆同也。腰舵非與梢舵形同﹐乃闊板斫成刀形插入水中﹐亦不捩轉﹐蓋夾衛扶傾之義。其上仍橫柄栓於梁上﹐而遇淺則提起﹐有似乎舵﹐故名腰舵也。凡海舟以竹筒貯淡水數石﹐度供舟內人兩日之需﹐遇島又汲。其何國何島合用何向﹐鍼指示昭然﹐恐非人力所祖。舵工一羣主佐﹐直是識力造到死生渾忘地﹐非鼓勇之謂也。○雜舟江漢課船。身甚狹小而長﹐上列十餘倉﹐每倉容止一人臥息。首尾共槳六把﹐小桅篷一座。風濤之中恃有多槳挾持。不遇逆風﹐一晝夜順水行四百餘里﹐逆水亦行百餘里﹐國朝鹽課淮﹑揚數頗多﹐故設此運銀﹐名曰課船。行人欲速者亦買之。其船南自章﹑貢﹐西自荊﹑襄﹐達於瓜﹑儀而止。三吳浪船。凡浙西﹑平江縱橫七百里內盡是深溝小水灣環﹐浪船﹝最小者曰塘船﹞以萬億計。其舟行人貴賤來往以代馬車﹑履。舟卽小者必造窗牖堂房﹐質料多用杉木。人物載其中﹐不可偏重一石﹐偏卽欹側﹐故俗名天平船。此舟來往七百里內﹐或好逸便者徑買﹐北達通﹑津﹐只有鎭江一橫渡﹐俟風靜涉過﹐又渡淸江浦﹐溯黃河淺水二百里則入閘河安穩路矣。至長江上流風浪﹐則沒世避而不經也。浪船行力在梢後﹐巨櫓一枝兩三人推軋前走﹐或恃繾﹛﹜。至於風篷﹐則小席如掌所不恃也。東浙西安船。浙東自常山至錢塘八百里﹐水徑入海﹐不通他道﹐故此舟自常山﹑開化﹑遂安等小河起﹐至錢塘而止﹐更無他涉。舟制篛篷如捲瓦爲上蓋。縫布爲帆﹐髙可二丈許﹐綿索張帶。初爲布帆者﹐原因錢塘有潮湧﹐急時易於收下。此亦未然﹐其費似侈於篾席﹐總不可曉。福建淸流﹑梢篷船。其船自光澤﹑崇安兩小河起﹐達於福州洪塘而止﹐其下水道皆海矣。淸流船以載貨物﹑客商﹐梢篷船大差可坐臥﹐官貴家屬用之。其船皆以杉木爲地。灘石甚險﹐破損者其常﹐遇損則急艤向岸搬物掩塞。船梢徑不用舵﹐船首列一巨招﹐捩頭使轉。每幫五隻方行﹐經一險灘則四舟之人皆從尾後曳纜﹐以緩其趨勢。長年卽寒冬不裹足﹐以便頻濡。風篷竟懸不用云。四川八櫓等船。凡川水源通江﹑漢﹐然川船達荊州而止﹐此下則更舟矣。逆行而上﹐自夷陵入峽﹐挽繾者以巨竹破爲四片或六片﹐麻繩約接﹐名曰火杖。舟中鳴鼓若競渡﹐挽人從山石中聞鼓聲而咸力。中夏至中秋川水封峽﹐則斷絕行舟數月。過此消退﹐方通往來。其新灘等數極險處﹐人與貨盡盤岸行半里許﹐只餘空舟上下。其舟制腹圓而首尾尖狹﹐所以辟灘浪云。黃河滿篷梢。其船自河入淮﹐自淮溯汴用之。質用楠木﹐工價頗優。大小不等﹐巨者載三千石﹐小者五百石。下水則首頸之際﹐橫壓一梁﹐巨櫓兩枝﹐兩傍推軋而下。錨﹑纜﹑﹛﹜﹑帆制與江﹑漢相仿云。廣東黑樓船﹑鹽船。北自南雄﹐南達會省﹐下此惠﹑潮通漳﹑泉則由海汊乘海舟矣。黑樓船爲官貴所乘﹐鹽船以載貨物。舟制兩傍可行走。風帆編蒲爲之﹐不掛獨竿桅﹐雙柱懸帆不若中原隨轉。逆流馮藉繾力﹐則與各省直同功云。黃河秦船﹝俗名擺子船。﹞造作多出韓城﹐巨者載石數萬鈞順流而下﹐供用淮﹑徐地面。舟制首尾方闊均等﹐倉梁平下不甚隆起﹐急流順下﹐巨櫓兩傍夾推﹐來往不馮風力。歸舟挽繾多至二十餘人﹐甚有棄舟空返者。○車凡車利行平地﹐古者秦﹑晉﹑燕﹑齊之交﹐列國戰爭必用車﹐故千乘﹑萬乘之號起自戰爭國。楚﹑漢血爭而後日辟。南方則水戰用舟﹐陸戰用步馬﹐北膺胡虜交使鐵騎﹐戰車逐無所用之。但今服馬駕車以運重載﹐則今日騾車卽同彼時戰車之義也。凡騾車之制有四輪者﹐有雙輪者﹐其上承載支架﹐皆從軸上穿斗而起。四輪者前後各橫軸一根﹐軸上短柱起架直梁﹐梁上載箱。馬止脫駕之時﹐其上平整﹐如居屋安穩之象。若兩輪者駕馬行時﹐馬曳其前則箱地平正﹐脫馬之時則以短木從地支撐而住﹐不然則欹卸也。凡車輪一曰轅。﹝俗名車陀。﹞其大車中轂﹝俗名車腦﹞長一尺五寸﹐﹝見《小戎》車注。﹞所謂外受輻﹑中貫軸者。輻計三十片﹐其內插轂﹐其外接輔。車輪之中內集輪外接輞﹐圓轉一圈者是曰輔也。輞際盡頭則曰輪轅也。凡大車脫時則諸物星散收藏。駕則先上兩軸﹐然後以次間架。凡軾﹑衡﹑軫﹑軛皆從軸上受基也。凡四輪大車量可載五十石﹐騾馬多者或十二掛或十掛﹐少亦八掛。執鞭掌禦者居箱之中﹐立足髙處。前馬分爲兩班﹐﹝戰車四馬一班﹐分驂﹑服。﹞糾黃麻爲長索分系馬項﹐後套總結收入衡內兩旁。掌禦者手執長鞭﹐鞭以麻爲繩﹐長七尺許﹐竿身亦相等﹐察視不力者鞭及其身。箱內用二人踹繩﹐須識馬性與索性者爲之。馬行太緊則急起踹繩﹐否則翻車之禍從此起也。凡車行時遇前途行人應避者﹐則掌禦者急以聲呼﹐則羣馬皆止。凡馬索總系透衡入箱處﹐皆以牛皮束縛﹐《詩經》所謂「脇驅」是也。凡大車飼馬不入肆捨﹐車上載有柳盤﹐解索而野食之。乘車人上下皆緣小梯。凡過橋梁中髙邊下者﹐則十馬之中擇一最彊力者系於車後。當其下阪﹐則九馬從前緩曳﹐一馬從後竭力抓住﹐以殺其馳趨之勢﹐不然則險道也。凡大車行程﹐遇河亦止﹐遇山亦止﹐遇曲徑小道亦止。徐﹑兗﹑汴梁之交或達三百里者﹐無水之國所以濟舟楫之窮也。凡車質惟先擇長者爲軸﹐短者爲轂﹐其木以槐﹑棗﹑檀﹑楡﹝用榔楡﹞爲上。檀質太久勞則發燒﹐有愼用者合抱棗﹑槐﹐其至美也。其餘軫﹑衡﹑箱﹑軛則諸木可爲耳。此外﹐牛車以載芻糧﹐最盛晉地。路逢隘道則牛頸系巨鈴﹐名曰報君知﹐猶之騾車羣馬盡系鈴聲也。又北方獨轅車﹐人推其後﹐驢曳其前﹐行人不耐騎坐者﹐則雇覓之。鞠席其上以蔽風日。人必兩旁對坐﹐否則欹倒。此車北上長安﹑濟寧徑達帝京。不載人者﹐載貨約重四五石而止。其駕牛爲轎車者﹐獨盛中州。兩旁雙輪﹐中穿一軸﹐其分寸平如水。橫架短衡列轎其上﹐人可安坐﹐脫駕不欹。其南方獨輪推車﹐則一人之力是視。容載兩石﹐遇坎卽止﹐最遠者止達百里而已。其餘難以枚述。但生於南方者不見大車﹐老於北方者不見巨艦﹐故粗載之。

●錘鍛第十宋子曰﹕金木受攻而物象曲成。世無利器﹐卽般﹑亻垂安所施其巧哉﹖五兵之內﹐六樂之中﹐微鉗錘之奏功也﹐生殺之機泯然矣。同出洪鑪烈火﹐大小殊形。重千鈞者系巨艦於狂淵。輕一羽者透繡紋於章服。使冶鑄鼎之巧﹐束手而讓神功焉。莫邪﹑幹將﹐雙龍飛躍﹐毋其說亦有徵焉者乎﹖○治鐵凡治鐵成器﹐取已炒熟鐵爲之。先鑄鐵成砧﹐以爲受錘之地。諺云「萬器以鉗爲祖」﹐非無稽之說也。凡出鑪熟鐵名曰毛鐵。受鍛之時﹐十耗其三爲鐵華﹑鐵落。若已成廢器未銹爛者名曰勞鐵﹐攺造他器與本器﹐再經錘煆﹐十止耗去其一也。凡鑪中熾鐵用炭﹐煤炭居十七﹐木炭居十三。凡山林無煤之處﹐鍛工先擇堅硬條木燒成火墨。﹝俗名火矢﹐揚燒不閉穴火。﹞其炎更烈於煤。卽用煤炭﹐也別有鐵炭一種﹐取其火性內攻﹐焰不虛騰者﹐與炊炭同形而有分類也。凡鐵性逐節粘合﹐塗上黃泥於接口之上﹐入火揮槌﹐泥滓成枵而去﹐取其神气爲媒合。膠結之後﹐非灼紅斧斬﹐永不可斷也。凡熟鐵﹑鋼鐵已經鑪錘﹐水火未濟﹐其質未堅。乘其出火時﹐入淸水淬之﹐名曰健鋼﹑健鐵。言乎未健之時﹐爲鋼爲鐵﹐弱性猶存也。凡焊鐵之法﹐西洋諸國別有奇藥。中華小焊用白銅末﹐大焊則竭力揮錘而彊合之﹐歷歲之久終不可堅。故大炮西番有鍛成者﹐中國惟恃冶鑄也。○斤斧凡鐵兵薄者爲刀劍﹐背厚而面薄者爲斧斤。刀劍絕美者以百煉鋼包裹其外﹐其中仍用無鋼鐵爲骨。若非鋼表鐵裏﹐則勁力所施卽成折斷。其次尋常刀斧﹐止嵌鋼於其面。卽重價寶刀可斬釘截凡鐵者﹐經數千遭磨礪﹐則鋼盡而鐵現也。倭國刀背闊不及二分許﹐架於手指之上不復欹倒﹐不知用何錘法﹐中國未得其傳。凡健刀斧皆嵌鋼﹑包鋼﹐整齊而後入水淬之。其快利則又在礪石成功也。凡匠斧與椎﹐其中空管受柄處﹐皆先打冷鐵爲骨﹐名曰羊頭﹐然後熱鐵包裹﹐冷者不粘﹐自成空隙。凡攻石椎日久四面皆空﹐熔鐵補滿平塡﹐再用無獘。○鋤凡治地生物﹐用鋤﹑之屬﹐熟鐵鍛成﹐熔化生鐵淋口﹐入水淬健﹐卽成剛勁。每鍬﹑鋤重一斤者﹐淋生鐵三錢爲率﹐少則不堅﹐多則過剛而折。○釒差凡鐵釒差純鋼爲之﹐未健之時鋼性亦軟。以已健鋼釒斬劃成縱斜文理﹐劃時斜向入﹐則文方成焰。劃後澆紅﹐退微冷﹐入水健。久用乖平﹐入水退去健性﹐再用釒斬劃。凡釒差開鋸齒用茅葉釒差﹐後用快弦釒差。治銅錢用方長牽釒差﹐鎖鑰之類用方條釒差﹐治骨角用劍面釒差。﹝朱注所謂釒慮錫。﹞治木末則錐成圓眼﹐不用縱斜文者﹐名曰香釒差。﹝劃釒差紋時﹐用羊角末和鹽醋先塗。﹞○錐凡錐熟鐵錘成﹐不入鋼和。治書編之類用圓鉆﹐攻皮革用扁鉆。梓人轉索通眼﹑引釘合木者﹐用蛇頭鉆。其制穎上二分許﹐一面圓﹐一面剜入﹐傍起兩稜﹐以便轉索。治銅葉用雞心鉆﹐其通身三稜者名旋鉆﹐通身四方而末銳者名打鉆。○鋸凡鋸熟鐵鍛成薄條﹐不鋼﹐亦不淬健。出火退燒後﹐頻加冷錘堅性﹐用釒差開齒。兩頭銜木爲梁﹐糾篾張開﹐促緊使直。長者刮木﹐短者截木﹐齒最細者截竹。齒鈍之時﹐頻加釒差銳而後使之。○刨凡刨磨礪嵌鋼寸鐵﹐露刃秒忽﹐斜出木口之面﹐所以平木﹐古名曰準。巨者臥準露刃﹐持木抽削﹐名曰推刨﹐圓桶家使之。尋常用者橫木爲兩翅﹐手執前推。梓人爲細功者﹐有起綫刨﹐刃闊二分許。又刮木使極光者名蜈蚣刨﹐一木之上﹐銜十餘小刀﹐如蜈蚣之足。○鑿凡鑿熟鐵鍛成﹐嵌鋼於口﹐其本空圓﹐以受木柄。﹝先打鐵骨爲模﹐名曰羊頭﹐杓柄同用。﹞斧從柄催﹐入木透眼﹐其末粗者闊寸許﹐細者三分而止。需圓眼者則制成剜鑿爲之。○錨凡舟行遇風難泊﹐則全身系命於錨。戰船﹑海船有重千鈞者﹐錘法先成四爪﹐以次逐節接身。其三百斤以內者用徑尺闊砧﹐安頓鑪傍﹐當其兩端皆紅﹐掀去鑪炭﹐鐵包木棍夾持上砧。若千斤內外者則架木爲棚﹐多人立其上共持鐵鏈。兩接錨身﹐其末皆帶巨鐵圈鏈套﹐提起捩轉﹐咸力錘合。合藥不用黃泥﹐先取陳久壁土篩細﹐一人頻撒接口之中﹐渾合方無微罅。蓋鑪錘之中﹐此物其最巨者。○鍼凡鍼先錘鐵爲細條。用鐵尺一根﹐錐成綫眼﹐抽過條鐵成綫﹐逐寸剪斷爲鍼。先釒差其末成穎﹐用小槌敲扁其本﹐鋼錐穿鼻﹐復釒差其外。然後入釜﹐慢火炒熬。炒後以土末入松木火矢﹐豆豉三物罨蓋﹐下用火蒸。畱鍼二三口插於其外﹐以試火候。其外鍼入手撚成粉碎﹐則其下鍼火候皆足。然後開封﹐入水健之。凡引綫成衣與刺繡者﹐其質皆剛。惟馬尾刺工爲冠者﹐則用柳條軟鍼。分別之妙﹐在於水火健法云。○治銅凡紅銅升黃而後熔化造器﹐用砒升者爲白銅器﹐工費倍難﹐侈者事之。凡黃銅﹐原從鑪甘石升者不退火性受錘﹔從倭鉛升者出鑪退火性﹐以受冷錘。凡響銅入錫參和﹝法具《五金》捲﹞成樂器者﹐必圓成無焊。其餘方圓用器﹐走焊﹑炙火粘合。用錫末者爲小焊﹐用響銅末者爲大焊。﹝碎銅爲末﹐用飯粘和打﹐入水洗去飯。銅末具存﹐不然則撒散。﹞若焊銀器﹐則用紅銅末。凡錘樂器﹐錘鉦﹝俗名鑼﹞不事先鑄﹐熔團卽錘。錘鐲﹝俗名銅鼓﹞與丁寧﹐則先鑄成圓片﹐然後受錘。凡錘鉦﹑鐲皆鋪團於地面。巨者眾共揮力﹐由小闊開﹐就身起弦聲﹐俱從冷錘點發。其銅鼓中間突起隆炮﹐而後冷錘開聲。聲分雌與雄﹐則在分釐起伏之妙。重數錘者﹐其聲爲雄。凡銅經錘之後﹐色成啞白﹐受釒差復現黃光。經錘折耗﹐鐵損其十者﹐銅只去其一。气腥而色美﹐故錘工亦貴重鐵工一等云。

●燔石第十一宋子曰﹕五行之內﹐土爲萬物之母。子之貴者﹐豈惟五金哉。金與水相守而流﹐功用謂莫尙焉矣。石得燔而成功﹐蓋愈出而愈奇焉。水浸淫而敗物﹐有隙必攻﹐所謂不遺絲髮者。調和一物以爲外拒﹐漂海則衝洋瀾﹐粘則固城雉。不煩歷候遠涉﹐而至寶得焉。燔石之功﹐殆莫之與京矣。至於礬現五金色之形﹐硫爲羣石之將﹐皆變化於烈火。巧極丹鉛鑪火﹐方士縱焦勞唇舌﹐何嘗肖像天工之萬一哉﹗○石灰凡石灰經火焚煉爲用。成質之後﹐入水永劫不壞。億萬舟楫﹐億萬垣墻﹐窒隙防淫﹐是必由之。百里內外﹐土中必生可燔石﹐石以靑色爲上﹐黃白次之。石必掩土內二三尺﹐掘取受燔﹐土面見風者不用。燔灰火料煤炭居什九﹐薪炭居什一。先取煤炭泥和做成餅﹐每煤餅一層疊石一層﹐鋪薪其底﹐灼火燔之。最佳者曰礦灰﹐最惡者曰窯滓灰。火力到後﹐燒酥石性﹐置於風中久自吹化成粉。急用者以水沃之﹐亦自解散。凡灰用以固舟縫﹐則桐油﹑魚油調厚絹﹑細羅﹐和油杵千下塞念。用以砌墻石﹐則篩去石塊﹐水調粘合。墁則仍用油灰。用以堊墻壁﹐則澄過入紙筋塗墁。用以襄墓及貯水池﹐則灰一分﹐入河沙﹑黃土二分﹐用糯粳米﹑羊桃藤汁和勻﹐輕築堅固﹐永不隳壞﹐名曰三和土。其餘造澱造紙。功用難以枚述。凡溫﹑臺﹑閩﹑廣海濱石不堪灰者﹐則天生蠣蠔以代之。○蠣灰凡海濱石山傍水處﹐咸浪積壓﹐生出蠣房﹐閩中曰蠔房。經年久者長成數丈﹐闊則數畝﹐崎嶇如石假山形象。蛤之類壓入巖中﹐久則消化作肉團﹐名曰蠣黃﹐味極珍美。凡燔蠣灰者﹐執椎與鑿﹐濡足取來﹐﹝藥鋪所貨牡蠣﹐卽此碎塊。﹞疊煤架火燔成﹐與前石灰共法。粘砌成墻﹑橋梁﹐調和桐油造舟﹐功皆相同。有誤以蜆灰﹝卽蛤粉﹞爲蠣灰者﹐不格物之故也。○煤炭凡煤炭普天皆生﹐以供鍛煉金石之用。南方禿山無艸木者﹐下卽有煤﹐北方勿論。煤有三種﹐有明煤﹑碎煤﹑末煤。明煤大塊如斗許﹐燕﹑齊﹑秦﹑晉生之。不用風箱鼓扇﹐以木炭少許引燃﹐熾達晝夜。其傍夾帶碎屑﹐則用潔淨黃土調水作餅而燒之。碎煤有兩種﹐多生吳﹑楚。炎髙者曰飯炭﹐用以炊烹﹔炎平者曰鐵炭﹐用以治鍛。入鑪先用水沃濕﹐必用鼓鞲後紅﹐以次增添而用。末煤如面者﹐名曰自來風。泥水調成餅﹐入於鑪內﹐旣灼之後﹐與明煤相同﹐經晝夜不滅﹐半供炊爨。半供熔銅﹑化石﹑升朱。至於燔石爲灰與礬﹑硫﹐則三煤皆可用也。凡取煤經歷久者﹐從土面能辧有無之色﹐然後掘挖﹐深至五丈許方始得煤。初見煤端時﹐毒气灼人。有將巨竹鑿去中節﹐尖銳其末﹐插入炭中﹐其毒煙從竹中透上﹐人從其下施拾取者。或一井而下﹐炭縱橫廣有﹐則隨其左右闊取。其上枝板﹐以防壓崩耳。凡煤炭取空而後﹐以土塡實其井﹐以二三十年後﹐其下煤復生長﹐取之不盡。其底及四周石卵﹐土人名曰銅炭者﹐取出燒皂礬與硫黃。﹝詳見後款﹞凡石卵單取硫黃者﹐其气薰甚﹐名曰臭煤﹐燕京房山﹑固安﹑湖廣荊州等處間有之。凡煤炭經焚而後﹐質隨火神化去﹐總無灰滓。蓋金與土石之間﹐造化別現此種云。凡煤炭不生茂艸盛木之鄕﹐以見天心之妙。其炊爨功用所不及者﹐惟結腐一種而已。﹝結豆腐者用煤鑪則焦苦。﹞○礬石白礬凡礬燔石而成。白礬一種﹐亦所在有之。最盛者山西晉﹑南直無爲等州﹐值價低賤﹐與寒水石相仿。然煎水極沸﹐投礬化之﹐以之染物﹐則固結膚膜之間﹐外水永不入﹐故制糖餞與染畫紙﹑紅紙者需之。其末幹撒﹐又能冶浸淫惡水﹐故濕瘡家亦急需之也。凡白礬﹐掘土取磊塊石﹐層疊煤炭餅鍛煉﹐如燒石灰樣。火候已足﹐冷定入水。煎水極沸時﹐盤中有濺溢如物飛出﹐俗名蝴蝶礬者﹐則礬成矣。煎濃之後﹐入水缸內澄﹐其上隆結曰弔礬﹐潔白異常。其沈下者曰缸礬。輕虛如棉絮者曰柳絮礬﹐燒汁至盡﹐白如雪者﹐謂之巴石。方藥家鍛過用者曰枯礬云。○靑礬紅礬黃礬膽礬凡皂﹑紅﹑黃礬﹐皆出一種而成﹐變化其質。取煤炭外礦石﹝俗名銅炭﹞子﹐每五百斤入鑪﹐鑪內用煤炭餅﹝自來風不用鼓鞲者﹞千餘斤﹐周圍包裹此石。鑪外砌築土墻圈圍﹐鑪巓空一圓孔如茶碗口大﹐透炎直上﹐孔傍以礬滓厚罨。﹝此滓不知起自何世﹐欲作新鑪者﹐非舊滓罨蓋則不成。﹞然後從底發火﹐此火度經十日方熄。其孔眼時有金色光直上。﹝取硫﹐詳後款。﹞鍛經十日後﹐冷定取出。半酥雜碎者另揀出﹐名曰時礬﹐爲煎礬紅用。其中淸淬如礦灰形者﹐取入缸中浸三个時﹐漉入釜中煎煉。每水十石煎至一石﹐火候方足。煎幹之後﹐上結者皆佳好皂礬﹐下者爲礬滓。﹝後鑪用此蓋。﹞此皂礬染家必需用。中國煎者亦惟五六所。原石五百斤成皂礬二百斤﹐其大端也。其揀出時礬﹝俗又名雞屎礬﹞每斤入黃土四兩﹐入罐熬煉﹐則成礬紅。圬墁及油漆家用之。其黃礬所出又奇甚﹐乃卽煉皂礬鑪側土墻﹐春夏經受火石精气﹐至霜降﹑立冬之交﹐冷靜之時﹐其墻上自然爆出此種﹐如淮北磚墻生焰硝樣。刮取下來﹐名曰黃礬﹐染家用之。金色淡者塗炙﹐立成紫赤也。其黃礬自外國來﹐打破﹐中有金絲者﹐名曰波斯礬﹐別是一種。又山﹑陜燒取硫黃山上﹐其滓棄地﹐二三年後雨水浸淋﹐精液流入溝麓之中﹐自然結成皂礬。取而貨用﹐不假煎煉。其中色佳者﹐人取以混石膽云。石膽一名膽礬者﹐亦出晉﹑隰等州﹐乃山石穴中自結成者﹐故綠色帶寶光。燒鐵器淬於膽礬水中﹐卽成銅色也。《本艸》載礬𨿽五種﹐並未分別原委。其昆侖礬狀如黑泥﹐鐵礬狀如赤石脂者﹐皆西域產也。○硫黃凡硫黃﹐乃燒石承液而結就。著書者誤以焚石爲礬石﹐逐有礬液之說。然燒取硫黃﹐石半出特生白石﹐半出煤礦燒礬石﹐此礬液之說所由混也。又言中國有溫泉處必有硫黃﹐今東海﹑廣南產硫黃處又無溫泉﹐此因溫泉水气似硫黃﹐故意度言之也。凡燒硫黃石﹐與煤礦石同形。掘取其石﹐用煤炭餅包裹叢架﹐外築土作鑪。炭與石皆載千斤於內﹐鑪上用燒硫舊渣罨蓋﹐中頂隆起﹐透一圓孔其中。火力到時﹐孔內透出黃焰金光。先教陶家燒一缽盂﹐其盂當中隆起﹐邊弦捲成魚袋樣﹐覆於孔上。石精感受火神﹐化出黃光飛走﹐遇盂掩住不能上飛﹐則化成汁液靠著盂底﹐其液流入弦袋之中﹐其弦又透小眼流入冷道灰槽小池﹐則凝結而成硫黃矣。其炭煤礦石澆取皂礬者﹐當其黃光上走時﹐仍用此法掩蓋以取硫黃。得硫一斤則減去皂礬三十餘斤﹐其礬精華已結硫黃﹐則枯滓逐爲棄物。凡火藥﹐硫爲純陽﹐硝爲純陰﹐兩精逼合﹐成聲成變﹐此乾坤幻出神物也。硫黃不產北狄﹐或產而不知煉取亦不可知。至奇炮出於西洋與紅夷﹐則東䢐西數萬里﹐皆產硫黃之地也。其琉球土硫黃﹑廣南水硫黃﹐皆誤紀也。○砒石凡燒砒霜﹐質料似土而堅﹐似石而碎﹐穴土數尺而取之。江西信郡﹑河南信陽州皆有砒井﹐故名信石。近則出產獨盛衡陽﹐一廠有造至萬鈞者。凡砒石井中﹐其上常有濁綠水﹐先絞水盡﹐然後下鑿。砒有紅﹑白兩種﹐各因所出原石色燒成。凡燒砒﹐下鞠土窯﹐納石其上﹐上砌曲突﹐以鐵釜倒懸覆突口。其下灼炭舉火。其煙气從曲突內燻貼釜上。度其已貼一層厚結寸許﹐下復息火。待前煙冷定﹐又舉次火﹐燻貼如前。一釜之內數層已滿﹐然後提下﹐毀釜而取砒。故今砒底有鐵沙﹐卽破釜滓也。凡白砒止此一法。紅砒則分金鑪內銀銅腦气有閃成者。凡燒砒時﹐立者必於上風十餘丈外﹐下風所近﹐艸木皆死。燒砒之人經兩載卽攺徙﹐否則須髮盡落。此物生人食過分釐立死。然每歲千萬金錢速售不滯者﹐以晉地菽麥必用拌種﹐且驅田中黃鼠害﹐寧﹑紹郡稻田必用蘸秧根﹐則丰收也。不然火藥與染銅需用能幾何哉﹗

●膏液第十二宋子曰﹕天道平分晝夜﹐而人工繼晷以襄事﹐豈好勞而惡逸哉﹖使織女燃薪﹐書生映雪﹐所濟成何事也。艸木之實﹐其中韞藏膏液﹐而不能自流。假媒水火﹐馮藉木石﹐而後傾注而出焉。此人巧聰明﹐不知於何稟度也。人間負重致遠﹐恃有舟車。乃車得一銖而轄轉﹐舟得一石而罅完﹐非此物之爲功也不可行矣。至﹛艸俎﹜蔬之登釜也﹐莫或膏之﹐猶啼兒失乳焉。斯其功用一端而已哉﹖○油品凡油供饌食用者﹐胡麻﹝一名脂麻﹞﹑萊菔子﹑黃豆﹑菘菜子﹝一名白菜﹞爲上﹐蘇麻﹝形似紫蘇﹐粒大於胡麻﹞﹑蕓苔子﹝江南名菜子﹞次之﹐茶子﹝其樹髙丈餘﹐子如金罌子﹐去殼取仁﹞次之﹐莧菜子次之﹐大麻仁﹝粒如胡荽子﹐剝取其皮﹐爲糸聿索用者﹞爲下。燃燈則桕仁內水油爲上﹐蕓苔次之﹐亞麻子﹝陜西所種﹐俗名壁虱脂麻﹐气惡不堪食﹞次之﹐棉花子次之﹐胡麻次之﹐﹝燃燈最易竭﹞。桐油與桕混油爲下。﹝桐油毒气燻人﹐桕油連皮膜則凍結不淸。﹞造燭則桕皮油爲上﹐蓖麻子次之﹐桕混油每斤入白蠟結凍次之﹐白蠟結凍諸淸油又次之﹐樟樹子油又次之﹐﹝其光不減﹐但有避香气者。﹞冬靑子油又次之。﹝韶郡專用﹐嫌其油少﹐故列次。﹞北土廣用牛油﹐則爲下矣。凡胡麻與蓖麻子﹑樟樹子﹐每石得油四十斤。萊菔子每石得油二十七斤。﹝甘美異常﹐益人五臟。﹞蕓苔子每石得油三十斤﹐其耨勤而地沃﹑搾法精到者﹐仍得四十斤。﹝陳歷一年﹐則空內而無油。﹞茶子每石得油一十五斤。﹝油味似豬脂﹐甚美﹐其枯則止可種火及毒魚用。﹞桐子仁每石得油三十三斤。桕子分打時﹐皮油得二十斤﹐水油得十五斤﹐混打時共得三十三斤﹐﹝此須絕淨者。﹞冬靑子每石得油十二斤。黃豆每石得油九斤。﹝吳下取油食後﹐以其餅充豕糧。﹞菘菜子每石得油三十斤。﹝油出淸如綠水。﹞棉花子每百斤得油七斤。﹝初出甚黑濁﹐澄半月淸甚。﹞莧菜子每石得油三十斤。﹝味甚甘美﹐嫌性冷滑。﹞亞麻﹑大麻仁每石得油二十餘斤。此其大端﹐其他未窮究試驗﹐與夫一方已試而他方未知者﹐尙有待云。○法具凡取油﹐搾法而外﹐有兩鑊煮取法﹐以治蓖麻與蘇麻。北京有磨法﹐朝鮮有舂法﹐以治胡麻。其餘則皆從搾出也。凡搾木巨者圍必合抱﹐而中空之。其木樟爲上﹐檀與杞次之。﹝杞木爲者﹐防地濕﹐則速朽。﹞此三木者脈理循環結長﹐非有縱直文。故竭力揮椎﹐實尖其中﹐而兩頭無璺拆之患﹐他木有縱文者不可爲也。中土江北少合抱木者﹐則取四根合並爲之。鐵箍裹定﹐橫拴串合而空其中﹐以受諸質﹐則散木有完木之用也。凡開搾﹐空中其量隨木大小。大者受一石有餘﹐小者受五斗不足。凡開搾﹐辟中鑿劃平槽一條﹐以宛鑿入中﹐削圓上下﹐下沿鑿一小孔﹐犀刂一小槽﹐使油出之時流入承藉器中。其平槽約長三四尺﹐闊三四寸﹐視其身而爲之﹐無定式也。實槽尖與枋惟檀木﹑柞子木兩者宜爲之﹐他木無望焉。其尖過斤斧而不過刨﹐蓋欲其澀﹐不欲其滑﹐懼報轉也。撞木與受撞之尖﹐皆以鐵圈裹首﹐懼披散也。搾具已整理﹐則取諸麻菜子入釜﹐文火慢炒﹝凡桕﹑桐之類屬樹木生者﹐皆不炒而碾蒸﹞透出香气﹐然後碾碎受蒸。凡炒諸麻菜子﹐宜鑄平底鍋﹐深止六寸者﹐投子仁於內﹐翻拌最勤。若釜底太深﹐翻拌疏慢﹐則火候交傷﹐減喪油質。炒鍋亦斜安竈上﹐與蒸鍋大異。凡碾埋槽土內﹐﹝木爲者以鐵片掩之。﹞其上以木竿銜鐵陀﹐兩人對舉而椎之。資本廣者則砌石爲牛碾﹐一牛之力可敵十人。亦有不受碾而受磨者﹐則棉子之類是也。旣碾而篩﹐擇粗者再碾﹐細者則入釜甑受蒸。蒸气騰足﹐取出以稻稭與麥稭包裹如餅形。其餅外圈箍﹐或用鐵打成﹐或破篾絞刺而成﹐與搾中則寸相穩合。凡油原因气取﹐有生於無。出甑之時﹐包裹怠緩﹐則水火鬱蒸之气遊走﹐爲此損油。能者疾傾﹐疾裹而疾箍之﹐得油之多﹐訣由於此﹐搾工有自少至老而不知者。包裹旣定﹐裝入搾中﹐隨其量滿﹐揮撞擠軋﹐而流泉出焉矣。包內油出滓存﹐名曰枯餅。凡胡麻﹑萊菔﹑蕓苔諸餅﹐皆重新碾碎﹐篩去稭芒﹐再蒸﹑再裹而再搾之。初次得油二分﹐二次得油一分。若桕﹑桐諸物﹐則一搾已盡流出﹐不必再也。若水煮法﹐則並用兩釜。將蓖麻﹑蘇麻子碾碎﹐入一釜中﹐注水滚煎﹐其上浮沫卽油。以杓掠取﹐傾於幹釜內﹐其下慢火熬幹水气﹐油卽成矣。然得油之數畢竟減殺。北磨麻油法﹐以粗麻布袋捩絞﹐其法再詳。○皮油凡皮油造濁法起廣信郡﹐其法取潔淨桕子﹐囫圇入釜甑蒸﹐蒸後傾入臼內受舂。其臼深約尺五寸﹐碓以石爲身﹐不用鐵嘴﹐石以深山結而膩者﹐輕重斫成限四十斤﹐上嵌衡木之上而舂之。其皮膜上油盡脫骨而紛落﹐挖起﹐篩於盤內再蒸﹐包裹入搾皆同前法。皮油已落盡﹐其骨爲黑子。用冷膩小石磨不懼火者﹐﹝此磨亦從信郡深山覓取。﹞以紅火矢圍壅鍛熱﹐將黑子逐把灌入疾磨。磨破之時﹐風扇去其黑殼﹐則其內完全白仁﹐與梧桐子無異。將此碾蒸﹐包裹入搾﹐與前法同。搾出水油淸亮無比﹐貯小盞之中﹐獨根心艸燃至天明﹐蓋諸淸油所不及者。入食饌卽不傷人﹐恐有忌者﹐寧不用耳。其皮油造燭﹐截苦竹筒兩破﹐水中煮漲﹐﹝不然則粘帶。﹞小篾箍勒定﹐用鷹嘴鐵杓挽油灌入﹐卽成一枝。插心於內﹐頃刻凍結﹐捋箍開筒而取之。或削棍爲模﹐裁紙一方﹐捲於其上而成紙筒﹐灌入亦成一燭。此燭任置風塵中﹐再經寒暑﹐不敝壞也。

●殺靑第十三宋子曰﹕物象精華﹐乾坤微妙﹐古傳今而華達夷﹐使後起含生﹐目授而心識之﹐承載者以何物哉﹖君與民通﹐師將弟命﹐馮藉占占口語﹐其與幾何﹖持寸符﹐握半捲﹐終事詮旨﹐風行而冰釋焉。覆載之間之藉有楮先生也﹐聖頑咸嘉賴之矣。身爲竹骨爲與木皮﹐殺其靑而白乃見﹐萬卷百家基從此起。其精在此﹐而其粗效於障風﹑護物之間。事已開於上古﹐而使漢﹑晉時人擅名記者﹐何其陋哉﹗○紙料凡紙質用楮樹﹝一名谷樹﹞皮與桑穰﹑芙蓉膜等諸物者爲皮紙﹐用竹麻者爲竹紙。精者極其潔白﹐供書文﹑印文﹑柬啟用﹔粗者爲火紙﹑包裹紙。所謂「殺靑」﹐以斬竹得名﹔「汗靑」以煮瀝得名﹔「筒」卽已成紙名﹐乃煮竹成筒。後人遂疑削竹片以紀事﹐而又誤疑韋編爲皮條穿竹札也。秦火未經時﹐書籍繁甚﹐削竹能藏幾何﹖如西番用貝樹造成紙葉﹐中華又疑以貝葉書經典。不知樹葉離根卽焦﹐與削竹同一可哂也。○造竹紙凡造竹紙﹐事出南方﹐而閩省獨專其盛。當筍生之後﹐看視山窩深淺﹐其竹以將生枝葉者爲上料。節界芒種﹐則登山斫伐。截斷五七尺長﹐就於本山開塘一口﹐注水其中漂浸。恐塘水有涸時﹐則用竹梘通引﹐不斷瀑流注入。浸至百日之外﹐加功槌洗﹐洗去粗殼與靑皮﹐﹝是名殺靑。﹞其中竹穰形同薴麻樣。用上好石灰化汁塗漿﹐入皇桶下煮﹐火以八日八夜爲率。凡煮竹﹐下鍋用徑四尺者﹐鍋上泥與石灰捏弦﹐髙闊如廣中煮鹽牢盆樣﹐中可載水十餘石。上蓋皇桶﹐其圍丈五尺﹐其徑四尺餘。蓋定受煮八日已足。歇火一日﹐揭皇取出竹麻﹐入淸水漂塘之內洗淨。其塘底面﹑四維皆用木板合縫砌完﹐以防泥污。﹝造粗紙者不須爲此。﹞洗淨﹐用柴灰漿過﹐再入釜中﹐其上按平﹐平鋪稻艸灰寸許。桶內水滚沸﹐卽取出別桶之中﹐仍以灰汁淋下。倘水冷﹐燒滚再淋。如是十餘日﹐自然臭爛。取出入臼受舂﹐﹝山國皆有水碓。﹞舂至形同泥面﹐傾入槽內。凡抄紙槽﹐上合方斗﹐尺寸闊狹﹐槽視簾﹐簾視紙。竹麻已成﹐槽內淸水浸浮其面三寸許。入紙藥水汁於其中﹐﹝形同桃竹葉﹐方語無定名。﹞則水漧自成潔白。凡抄紙簾﹐用刮磨絕細竹絲編成。展捲張開時﹐下有縱橫架框。兩手持簾入水﹐蕩起竹麻入於簾內。厚薄由人手法﹐輕蕩則薄﹐重蕩則厚。竹料浮簾之頃﹐水從四際淋下槽內。然後覆簾﹐落紙於板上﹐疊積千萬張。數滿則上以板壓。俏繩入棍。如搾酒法﹐使水气淨盡流漧。然後以輕細銅鑷逐張揭起焙漧。凡焙紙先以土磚砌成夾巷地面﹐下以磚蓋地面﹐數塊以往﹐卽空一磚。火薪從頭穴燒發﹐火气從磚隙透巷外。磚盡熱﹐濕紙逐張貼上焙漧﹐揭起成帙。近世闊幅者名大四連﹐一時書文貴重。其廢紙洗去朱墨污穢﹐浸爛入槽再造﹐全省從前煮浸之力﹐依然成紙﹐耗亦不多。南方竹賤之國﹐不以爲然﹐北方卽寸條片角在地﹐隨手拾取再造﹐名曰還魂紙。竹與皮﹐精與細﹐皆同之也。若火紙﹑糙紙﹐斬竹煮麻﹐灰漿水淋﹐皆同前法。惟脫簾之後不用烘焙﹐壓水去濕﹐日曬成幹而已。盛唐時鬼神事繁﹐以紙錢代焚帛﹐﹝北方用切條﹐名曰板錢。﹞故造此者名曰火紙。荊楚近俗﹐有一焚侈至千斤者。此紙十七供冥燒﹐十三供日用。其最粗而厚者曰包裹紙﹐則竹麻和宿田晚稻稿所爲也。若鉛山諸邑所造柬紙﹐則全用細竹料厚質蕩成。以射重價。最上者曰官柬﹐富貴之家通刺用之。其紙惇厚而無筋膜﹐染紅爲吉柬﹐則先以白礬水染過﹐後上紅花汁云。○造皮紙凡楮樹取皮﹐於春末夏初剝取。樹已老者﹐就根伐去﹐以土蓋之。來年再長新條﹐其皮更美。凡皮紙﹐楮皮六十斤﹐仍入絕嫩竹麻四十斤﹐同塘漂浸﹐同用石灰漿塗﹐入釜煮糜。近法省嗇者﹐皮竹十七而外﹐或入宿田稻稿十三﹐用藥得方﹐仍成潔白。凡皮料堅固紙。其縱文扯斷綿絲﹐故曰綿紙﹐衡斷且費力。其最上一等﹐供用大內糊窗格者﹐曰欞紗紙。此紙自廣信郡造﹐長過七尺﹐闊過四尺。五色顏料先滴色汁槽內和成﹐不由後染。其次曰連四紙﹐連四中最白者曰紅上紙。皮名而竹與稻稿參和而成料者﹐曰揭貼呈文紙。芙蓉等皮造者統曰小皮紙﹐在江西則曰中夾紙。河南所造﹐未詳何艸木爲質﹐北供帝京﹐產亦甚廣。又桑皮造者曰桑穰紙﹐極其惇厚﹐東浙所產﹐三吳收蠶種者必用之。凡糊雨傘與油扇﹐皆用小皮紙。凡造皮紙長闊者﹐其盛水槽甚寬﹐巨簾非一人手力所勝﹐兩人對舉蕩成。若欞紗﹐則數人方勝其任。凡皮紙供用畫幅﹐先用鞏水蕩過﹐則毛茨不起。紙以逼簾者爲正面﹐蓋料卽成泥浮其上者﹐粗意猶存也。朝鮮白︴紙﹐不知用何質料。倭國有造紙不用簾抄者﹐煮料成糜時﹐以巨闊靑石覆於炕面﹐其下火﹐使石發燒。然後用糊刷蘸糜﹐薄刷石面﹐居然頃刻成紙一張﹐一揭而起。其朝鮮用此法與否﹐不可得知。中國有用此法者亦不可得知也。永嘉蠲糨紙﹐亦桑穰造。四川薛濤箋﹐亦芙蓉皮爲料煮糜﹐入芙蓉花末汁。或當時薛濤所指﹐遂畱名至今。其美在色﹐不在質料也。

●五金第十四宋子曰﹕人有十等﹐自王公至於輿臺﹐缺一焉而人紀不立矣。大地生五金以利用天下與後世﹐其義亦猶是也。貴者千里一生﹐促亦五六百里而生﹔賤者舟車稍艱之國﹐其土必廣生焉。黃金美者﹐其值去黑鐵一萬六千倍﹐然使釜﹑ň﹑斤﹑斧不呈效於日用之間﹐卽得黃金﹐直髙而無民耳。懋遷有無﹐貨居《周官》泉府﹐萬物司命系焉。其分別美惡而指點重輕﹐孰開其先而使相須於不朽焉﹖○黃金凡黃金爲五金之長﹐熔化成形之後﹐住世永無變更。白銀入洪鑪𨿽無折耗﹐但火候足時﹐鼓鞲而金花閃爍﹐一現卽沒﹐再鼓則沈而不現。惟黃金則竭力鼓鞲﹐一扇一花﹐愈烈愈現﹐其質所以貴也。凡中國產金之區﹐大約百餘處﹐難以枚舉。山石中所出﹐大者名馬蹄金﹐中者名橄欖金﹑帶胯金﹐小者名瓜子金。水沙中所出﹐大者名狗頭金﹐小者名﹤麥夫﹥麥金﹑糠金。平地掘井得者﹐名面沙金﹐大者名豆粒金。皆待先淘洗後冶煉而成顆塊。金多出西南﹐取者穴山至十餘丈見伴金石﹐卽可見金。其石褐色﹐一頭如火燒黑狀。水金多者出雲南金沙江﹐﹝古名麗水﹐﹞此水源出吐蕃﹐繞流麗江府﹐至於北勝州﹐回環五百餘里﹐出金者有數截。又川北潼川等州邑與湖廣沅陵﹑漵浦等﹐皆於江沙水中淘沃取金。千百中間有獲狗頭金一塊者﹐名曰金母﹐其餘皆﹤麥夫﹥麥形。入冶煎煉﹐初出色淺黃﹐再煉而後轉赤也。儋﹑崖有金田﹐金雜沙土之中﹐不必深求而得﹐取太頻則不復產﹐經年淘煉﹐若有則限。然嶺南夷獠洞穴中金﹐初出如黑鐵落﹐深挖數丈得之黑焦石下。初得時咬之柔軟﹐夫匠有吞竊腹中者亦不傷人。河南蔡﹑礬等州邑﹐江西樂平﹑新建等邑﹐皆平地掘深井取細沙淘煉成﹐但酬答人功所獲亦無幾耳。大抵赤縣之內隔千里而一生。《嶺南錄》云居民有從鵝鴨屎中淘出片屑者﹐或日得一兩﹐或空無所獲。此恐妄記也。凡金質至重﹐每銅方寸重一兩者﹐銀照依其則﹐寸增重三錢。銀方寸重一兩者﹐金照依其則﹐寸增重二錢。凡金性又柔﹐可屈折如枝柳。其髙下色﹐分七靑﹑八黃﹑九紫﹑十赤。登試金石上﹐﹝此石廣信郡河中甚多﹐大者如斗﹐小者如拳﹐入鵝湯中一煮﹐光黑如漆。﹞立見分明。凡足色金參和僞售者﹐惟銀可入﹐餘物無望焉。欲去銀存金﹐則將其金打成薄片剪碎﹐每塊以土泥裹塗﹐入坩鍋中硼砂熔化﹐其銀卽吸入土內﹐讓金流出以成足色。然後入鉛少許﹐另入坩鍋內﹐勾出土內銀﹐亦毫釐具在也。凡色至於金﹐爲人間華美貴重﹐故人工成箔而後施之。凡金箔每金七分造方寸金一千片﹐粘鋪物面﹐可蓋縱橫三尺。凡造金箔﹐旣成薄片後﹐包入烏金紙內﹐竭力揮椎打成。﹝打金椎﹐短柄﹐約重八斤。﹞凡烏金紙由蘇﹑杭造成﹐其紙用東海巨竹膜爲質。用豆油點燈﹐閉塞周圍﹐止畱鍼孔通气﹐燻染煙光而成止紙。每紙一張打金箔五十度﹐然後棄去﹐爲藥鋪包朱用﹐尙末破損﹐蓋人巧造成異物也。凡紙內打成箔後﹐先用硝熟貓皮繃急爲小方板﹐又鋪綫香灰撒墁皮上﹐取出烏金紙內箔覆於其上﹐鈍刀界畫成方寸。口中屏息﹐手執輕杖﹐唾濕而挑起﹐夾於小紙之中。以之華物﹐先以熟漆布地﹐然後粘貼。﹝貼字者多用楮樹漿。﹞秦中造皮金者﹐硝擴羊皮使最薄﹐貼金其上﹐以便剪裁服飾用﹐皆煌煌至色存焉。凡金箔粘物﹐他日敝棄之時﹐刮削火化﹐其金仍藏灰內。滴淸油數點﹐伴落聚底﹐淘洗入鑪﹐毫釐無恙。凡假借金色者﹐杭扇以銀箔爲質﹐紅花子油刷蓋﹐向火燻成。廣南貨物以蟬蛻殼調水描畫﹐向火一微炙而就﹐非眞金色也。其金成器物呈分淺淡者﹐以黃礬塗染﹐炭火炸炙﹐卽成赤寶色。然風塵逐漸淡去﹐見火又卽還原耳。﹝黃礬詳《燔石》捲。﹞○銀凡銀中國所出﹐浙江﹑福建舊有坑場﹐國初或采或閉。江西饒﹑信﹑瑞三郡有坑從末開。湖廣則出辰州﹐貴州則出銅仁﹐河南則宜陽趙保山﹑永寧秋樹坡﹑盧氏髙嘴兒﹑嵩縣馬槽山﹐與四川會川密勒山﹑甘肅大黃山等﹐皆稱美礦。其他難以枚舉。然生气有限﹐每逢開采﹐數不足則括派以賠償。法不嚴則竊爭而釀亂﹐故禁戒不得不苛。燕﹑齊諸道﹐則地气寒而石骨薄﹐不產金﹑銀。然合八省所生﹐不敵雲南之半﹐故開礦煎銀﹐惟滇中可永行也。凡雲南銀礦﹐楚雄﹑永昌﹑大理爲最盛﹐曲靖﹑姚安次之﹐鎭沅又次之。凡石山硐中有鉚砂﹐其上現磊然小石﹐微帶褐色者﹐分丫成徑路。采者穴土十丈或二十丈﹐工程不可日月計。尋見土內銀苗﹐然後得礁砂所在。凡樵砂藏深土﹐如枝分派別﹐各人隨苗分徑橫挖而尋之。上耆橫板架頂﹐以防崩壓。采工篝燈逐徑施﹐得礦方止。凡土內銀苗﹐或有黃色碎石﹐或土隙石縫有亂絲形狀﹐此卽去礦不遠矣。凡成銀者曰礁﹐至碎者如砂﹐其面分丫若枝形者曰鉚﹐其外包環石塊曰礦。礦石大者如斗﹐小者如拳﹐爲棄置無用物。其礁砂形如煤炭﹐底襯石而不甚黑﹐其髙下有數等。﹝商民鑿穴得砂﹐先呈官府驗辧﹐然後定稅。﹞出土以斗量﹐付與冶工﹐髙者六七兩一斗﹐中者三四兩﹐最下一二兩。﹝其礁砂放光甚者﹐精華泄露﹐得銀偏少。﹞凡礁砂入鑪﹐先行揀淨淘洗。其鑪土築巨墩﹐髙五尺許﹐底鋪瓷屑﹑炭灰﹐每鑪受礁砂二石。用栗木炭二百斤﹐周遭叢架。靠鑪砌磚墻一朵﹐髙闊皆丈餘。風箱安置墻背﹐合兩三人力﹐帶拽透管通風。用墻以抵炎熱﹐鼓鞲之人方克安身。炭盡之時﹐以長鐵叉添入。風火力到﹐礁砂溶化成團。此時銀隱鉛中﹐尙未出脫﹐計礁砂二石溶出團約重百斤。冷定限出﹐另入分金鑪﹝一名蝦蟆鑪﹞內﹐用松木炭匝圍﹐透一門以辧火色。其鑪或施風箱﹐或使交Ψ。火熱功到﹐鉛沈下爲底子。﹝其底已成陀僧樣﹐別入鑪煉﹐又成扁擔鉛。﹞頻以柳枝從門隙入內燃照﹐鉛气淨盡﹐則世寶凝然成像矣。此初出銀﹐亦名生銀。傾定無絲紋﹐卽再經一火﹐當中止現一點圓星﹐滇人名曰「茶經」。逮後入銅少許﹐重以鉛力熔化﹐然後入槽成絲。﹝絲必傾槽而現﹐以四圍匡住﹐寶气不橫溢走散。﹞其楚雄所出又異﹐彼硐砂鉛气甚少﹐向諸郡購鉛佐煉。每礁百斤﹐先坐鉛二百斤於鑪內﹐然後煽煉成團。其再入蝦蟆鑪沈鉛結銀﹐則同法也。此世寶所生﹐更無別出。方書﹑本艸﹐無端妄想妄注﹐可厭之甚。大抵坤元精气﹐出金之所三百里無銀﹐出銀之所三百里無金﹐造物之情亦大可見。其賤役掃刷泥塵﹐入水漂淘而煎者﹐名曰淘釐錙。一日功勞輕者所獲三分﹐重者倍之。其銀俱日用剪﹑斧口中委余﹐或鞋底粘帶布於衢市﹐或院宇掃屑棄於河沿﹐其中必有焉﹐非淺浮土面能生此物也。凡銀爲世用﹐惟紅銅與鉛兩物可雜入成僞。然當其合瑣碎而成鈑錠﹐去疵僞而造精純﹐髙鑪火中﹐坩鍋足煉。撒硝少許﹐而銅﹑鉛盡滯鍋底﹐名曰銀銹。其灰池中敲落者﹐名曰鑪底。將銹與底同入分金鑪內﹐塡火土甑之中﹐其鉛先化﹐就低溢流﹐而銅與粘帶余銀﹐用鐵條逼就分撥﹐井然不紊。人工﹑天工亦見一斑云。鑪式並具於後。○附朱砂銀凡虛僞方士以鑪火惑人者﹐惟朱砂銀愚人易惑。其法以投鉛﹑朱砂與白銀等分﹐入罐封固﹐溫養三七日後﹐砂盜銀气﹐煎成至寶。揀出其銀﹐形有神喪﹐塊然枯物。入鉛煎時﹐逐火輕折﹐再經數火﹐毫忽無存。折去砂價﹑炭資﹑愚者貪惑猶不解﹐並志於此。○銅凡銅供世用﹐出山與出鑪只有赤銅。以鑪甘石或倭鉛參和﹐轉色爲黃銅﹐以砒霜等藥制煉爲白銅﹔礬﹑硝等藥制煉爲靑銅﹔廣錫參和爲響銅﹔倭鉛和寫爲鑄銅。初質則一味紅銅而已。凡銅坑所在有之。《山海經》言出銅之山四百六十七﹐或有所考據也。今中國供用者﹐西自四川﹑貴州爲最盛。東南間自海舶來﹐湖廣武昌﹑江西廣信皆饒銅穴。其衡﹑瑞等郡﹐出最下品曰蒙山銅者﹐或入冶鑄混入﹐不堪升煉成堅質也。凡出銅山夾土帶石﹐穴鑿數丈得之﹐仍有礦包其外﹐礦狀如姜石﹐而有銅星﹐亦名銅璞﹐煎煉仍有銅流出﹐不似銀礦之爲棄物。凡銅砂在礦內﹐形狀不一﹐或大或小﹐或光或暗﹐或如石﹐或如姜鐵。淘洗去土滓﹐然後入鑪煎煉﹐其燻蒸傍溢者﹐爲自然銅﹐亦曰石髓鉛。凡銅質有數種。有全體皆銅﹐不夾鉛﹑銀者﹐洪鑪單煉而成。有與鉛同體者﹐其煎煉鑪法﹐傍通髙低二孔﹐鉛質先化從上孔流出﹐銅質後化從下孔流出。東夷銅又有托體銀礦內者﹐入鑪煉時﹐銀結於面﹐銅沈於下。商舶漂入中國﹐名曰日本銅﹐其形爲方長板條。漳郡人得之﹐有以鑪再煉﹐取出零銀﹐然後瀉成薄餅﹐如川銅一樣貨賣者。凡紅銅升黃色爲錘鍛用者﹐用自風煤炭﹝此煤碎如粉﹐泥糊作餅﹐不用鼓風﹐通紅則自晝達夜。江西則產袁郡及新諭邑﹞百斤﹐灼於鑪內﹐以泥瓦罐載銅十斤﹐繼入鑪甘石六斤坐於鑪內﹐自然熔化。後人因鑪甘石煙洪飛損﹐攺用倭鉛。每紅銅六斤﹐入倭鉛四斤﹐先後入罐熔化﹐冷定取出﹐卽成黃銅﹐惟人打造。凡用銅造響器﹐用出山廣錫無鉛气者入內。鉦﹝今名鑼﹞﹑鐲﹝今名銅鼓﹞之類﹐皆紅銅八斤﹐入廣錫二斤。鐃﹑鈸﹑銅與錫更加精煉。凡鑄器﹐低者紅銅﹑倭鉛均平分兩﹐甚至鉛六銅四。髙者名三火黃銅﹑四火熟銅﹐則銅七而鉛三也。凡造低僞銀者﹐惟本色紅銅可入。一受倭鉛﹑砒﹑礬等气﹐則永不和合。然銅入銀內﹐使白質頓成紅色﹐洪鑪再鼓﹐則淸濁浮沈立分﹐至於淨盡云。○附﹕倭鉛凡倭鉛古書本無之﹐乃近世所立名色。其質用鑪甘石熬煉而成。繁產山西太行山一帶﹐而荊﹑衡爲次之。每鑪甘石十斤﹐裝載入一泥罐內﹐封裹泥固以漸砑幹﹐勿使見火拆裂。然後逐層用煤炭餅墊盛﹐其底鋪薪﹐發火煆紅﹐罐中鑪甘石熔化成團﹐冷定毀罐取出。每十耗去其二﹐卽倭鉛也。此物無銅收伏﹐入火卽成煙飛去。以其似鉛而性猛﹐故名之曰倭云。○鐵凡鐵場所在有之﹐其鐵淺浮土面﹐不生深穴﹐繁生平陽﹑岡埠﹐不生峻嶺髙山。質有土錠﹑碎砂數種。凡土錠鐵﹐土面浮出黑塊﹐形似枰錘。遙望宛然如鐵﹐之則碎土。若起冶煎煉﹐浮者拾之﹐又乘雨濕之後牛耕起土﹐拾其數寸土內者。耕墾之後﹐其塊逐日生長﹐愈用不窮。西北甘肅﹐東南泉郡﹐皆錠鐵之藪也。燕京﹑遵化與山西平陽﹐則皆砂鐵之藪也。凡砂鐵一拋土膜卽現其形﹐取來淘洗﹐入鑪煎煉﹐熔化之後與錠鐵無二也。凡鐵分生﹑熟﹐出鑪未炒則生﹐旣炒則熟。生熟相和﹐煉成則鋼。凡鐵鑪用鹽做造﹐和泥砌成。其鑪多傍山穴爲之﹐或用巨木匡圍﹐朔造鹽泥﹐窮月之力不容造次。鹽泥有罅﹐盡棄全功。凡鐵一鑪載土二千餘斤﹐或用硬木柴﹐或用煤炭﹐或用木炭﹐南北各從利便。扇鑪風箱必用四人﹑六人帶拽。土化成鐵之後﹐從鑪腰孔流出。鑪孔先用泥塞。每旦晝六時﹐一時出鐵一陀。旣出卽叉泥塞﹐鼓風再熔。凡造生鐵爲冶鑄用者﹐就此流成長條﹑圓塊﹐範內取用。若造熟鐵﹐則生鐵流出時相連數尺內﹐低下數寸築一方塘﹐短墻抵之。其鐵流入塘內﹐數人執持柳木棍排立墻上﹐先以污潮泥曬漧﹐舂篩細羅如面﹐一人疾手撒扌艷﹐眾人柳棍疾攪﹐卽時炒成熟鐵。其柳棍每炒一次﹐燒折二三寸﹐再用則又更之。炒過稍冷之時﹐或有就塘內斬劃成方塊者﹐或有提出揮椎打圓後貨者。若濟陽諸冶﹐不知出此也。凡鋼鐵煉法﹐用熟鐵打成薄片如指頭闊﹐長寸半許﹐以鐵片束尖緊﹐生鐵安置其上﹐﹝廣南生鐵名墮子生鋼者妙甚。﹞又用破艸履蓋其上﹐﹝粘帶泥土者﹐故不速化。﹞泥塗其底下。洪鑪鼓鞲﹐火力到時﹐生鋼先化﹐滲淋熟鐵之中﹐兩情投合﹐取出加錘。再煉再錘﹐不一而足。俗名團鋼﹐亦曰灌鋼者是也。凡倭夷刀劍有百煉精純﹑置日光檐下則滿室輝曜者﹐不用生熟相和煉﹐又名此鋼爲下乘雲。夷人又有以地溲淬刀劍者﹐﹝地溲乃石腦油之類﹐不產中國。﹞云鋼可切玉﹐亦末之見也。凡鐵內有硬處不可打者名鐵核﹐以香油塗之卽散。凡產鐵之陰﹐其陽出慈石﹐第有數處不盡然也。○錫凡錫中國偏出西南郡邑﹐東北寡生。古書名錫爲「賀」者﹐以臨賀郡產錫最盛而得名也。今衣被天下者﹐獨廣西南丹﹑河池二州居其十八﹐衡﹑永則次之。大理﹑楚雄卽產錫甚盛﹐道遠難致也。凡錫有山錫﹑水錫兩種。山錫中又有錫瓜﹑錫砂兩種﹐錫瓜塊大如小瓠﹐錫砂如豆粒﹐皆穴土不甚深而得之。間或土中生脈充刃﹐致山土自頹﹐恣人拾取者。水錫衡﹑永出溪中﹐廣西則出南丹州河內﹐其質黑色﹐粉碎如重羅面。南丹河出者﹐居民旬前從南淘至北﹐旬後又從北淘至南。愈經淘取﹐其砂日長﹐百年不竭。但一日功勞淘取煎煉不過一斤。會計鑪炭資本﹐所獲不多也。南丹山錫出山之陰﹐其方無水淘洗﹐則接連百竹爲梘﹐從山陽梘水淘洗土滓﹐然後入鑪。凡煉煎亦用洪鑪﹐入砂數百斤﹐叢架木炭亦數百斤﹐鼓鞲熔化。火力已到﹐砂不卽熔﹐用鉛少許勾引﹐方始沛然流注。或有用人家炒錫剩灰勾引者。其鑪底炭末﹑瓷灰鋪作平地﹐傍安鐵管小槽道﹐熔時流出鑪外低池。其質初出潔白﹐然過剛﹐承錘卽拆裂。入鉛制柔﹐方充造器用。售者雜鉛太多﹐欲取淨則熔化﹐入醋淬八九度﹐鉛盡化灰而去。出錫惟此道。方書云馬齒莧取艸錫者﹐妄言也﹔謂砒爲錫苗者﹐亦妄言也。○鉛凡產鉛山穴﹐繁於銅﹑錫。其質有三種﹐一出銀礦中﹐包孕白銀。初煉和銀成團﹐再煉脫銀沈底﹐曰銀礦鉛﹐此鉛雲南爲盛。一出銅礦中﹐入烘鑪煉化﹐鉛先出﹐銅後隨﹐曰銅山鉛﹐此鉛貴州爲盛。一出單生鉛穴﹐取者穴山石﹐挾油燈尋脈﹐曲折如采銀礦﹐取出淘洗煎煉﹐名曰艸節鉛﹐此鉛蜀中嘉﹑利等州爲盛。其餘雅州出釣腳鉛﹐形如皂莢子﹐又如蝌斗子﹐生山澗沙中。廣信郡上饒﹑饒郡樂平出雜銅鉛﹐劍州出陰平鉛﹐難以枚舉。凡銀礦中鉛﹐煉鉛成底﹐煉底復成鉛。艸節鉛單入烘鑪煎煉﹐鑪傍通管注入長條土槽內﹐俗名扁擔鉛﹐亦曰出山鉛﹐所以別於凡銀鑪內頻經煎煉者。凡鉛物值𨿽賤﹐變化殊奇﹐白粉﹑黃丹﹐皆其顯像。操銀底於精純﹐勾錫成其柔軟﹐皆鉛力也。○附﹕胡粉凡造胡粉﹐每鉛百斤﹐熔化﹐削成薄片﹐捲作筒﹐安木甑內。甑下甑中各安醋一瓶﹐外以鹽泥固濟﹐紙糊甑縫。安火四兩﹐養之七日。期足啟開﹐鉛片皆生霜粉﹐掃入水缸內。未生霜者﹐入甑依舊再養七日﹐再掃﹐以質盡爲度﹐其不盡者畱作黃丹料。每掃下霜一斤﹐入豆粉二兩﹑蛤粉四兩﹐缸內攪勻﹐澄去淸水﹐用細灰按成溝﹐紙隔數層﹐置粉於上。將幹﹐截成瓦定形﹐或如磊鬼﹐待幹收貨。此物古因辰﹑韶諸郡專造﹐故曰韶粉﹝俗誤朝粉﹞。今則各省直饒爲之矣。其質入丹靑﹐則白不減。摣婦人頰﹐能使本色轉靑。胡粉投入炭鑪中﹐仍還熔化爲鉛﹐所謂色盡歸皂者。○附﹕黃丹凡炒鉛丹﹐用鉛一斤﹐土硫黃十兩﹐硝石一兩。熔鉛成汁﹐下醋點之。滚沸時下硫一塊﹐少頃入硝少許﹐沸定再點醋﹐依前漸下硝﹑黃。待爲末﹐則成丹矣。其胡粉殘剩者﹐用硝石﹑礬石炒成丹﹐不復用醋也。欲丹還鉛﹐用蔥白汁拌黃丹饅炒﹐金汁出時﹐傾出卽還鉛矣。

●佳兵第十五宋子曰﹕兵非聖人之得已也。虞舜在位五十載﹐而有苗猶弗率。明王聖帝﹐誰能去兵哉﹖弧矢之利﹐以威天下﹐其來尙矣。爲老氏者﹐有葛天之思焉。其詞有曰「佳兵者﹐不詳之器。」蓋言愼也。火藥機械之竅﹐其先鑿自西番與南裔﹐而後乃及於中國。變幻百出﹐日盛月新。中國至今日﹐則卽戎者以爲第一義﹐豈其然哉﹖𨿽然﹐生人縱有巧思﹐烏能至此極也﹖○弧矢凡造弓﹐以竹與牛角爲正中幹質﹐﹝東北夷無竹﹐以柔木爲之。﹞桑枝木爲兩梢。弛則竹爲內體﹐角護其外﹔張則角向內而竹居外。竹一條而角兩接﹐桑肖則其末刻鍥﹐以受弦區﹐其本則貫插接筍於竹丫﹐而光削一面以貼角。凡造弓﹐先削竹一片﹐﹝竹宜秋冬伐﹐春夏則朽蛀。﹞中腰微亞小﹐兩頭差大﹐約長二尺許。一面粘膠靠角﹐一面鋪置牛筋與膠而固之。牛角當中牙接﹐﹝北邊無修長牛角﹐則以羊角四接而束之。廣弓則黃牛明角亦用﹐不獨水牛也。﹞固以筋膠。膠外固以樺皮﹐名曰暖靶。凡樺木關外產遼陽﹐北土繁生遵化﹐西陲繁生臨洮郡﹐閩﹑廣﹑浙亦皆有之。其皮護物﹐手握如軟綿﹐故弓靶所必用。卽刀柄與槍幹亦需用之。其最薄者﹐則爲刀劍鞘室也。凡牛脊梁每只生筋一方條﹐約重三十兩。殺取曬漧﹐復浸水中﹐析破如薴麻絲。北邊無蠶絲﹐弓弦處皆糾合此物爲之。中華則以之鋪護弓幹﹐與爲棉花彈弓弦也。凡膠乃魚脬雜腸所爲﹐煎治多屬寧國郡﹐其東海石首魚﹐浙中以造白鯗者﹐取其脬爲膠﹐堅固過於金鐵。北邊取海魚脬煎成﹐堅固與中華無異﹐種性則別也。天生數物﹐缺一而良弓不成﹐非偶然也。凡造弓初成坯後﹐安置室中梁閣上﹐地面勿離火意。促者旬日﹐多者兩月﹐透幹其津液﹐然後取下磨光﹐重加筋膠與漆﹐則其弓良甚。貨弓之家﹐不能俟日足者﹐則他日解釋之患因之。凡弓弦取食柘葉蠶繭﹐其絲更堅韌。每條用絲綫二十餘根作骨﹐然後用綫橫纏緊約。纏絲分三停﹐隔七寸許則空一二分不纏﹐故弦不張弓時﹐可折疊三曲而收之。往者北邊弓弦﹐盡以牛筋爲質﹐故夏月雨霧﹐妨其解脫﹐不相侵犯。今則絲弦亦廣有之。塗弦或用黃蠟﹐或不用亦無害也。凡弓兩肖系區處﹐或以最厚牛皮﹐或削柔木如小棋子﹐釘粘角端﹐名曰墊弦﹐義同琴軫。放弦歸返時﹐雄力向內﹐得此而抗止﹐不然則受損也。凡造弓﹐視人力彊弱爲輕重﹐上力挽一百二十斤﹐過此則爲虎力﹐亦不數出。中力減十之二三﹐下力及其半。彀滿之時皆能中的。但戰陣之上洞胸徹札﹐功必歸於挽彊者。而下力倘能穿楊貫虱﹐則以巧勝也。凡試弓力﹐以足踏弦就地﹐稱鉤搭掛弓腰﹐弦滿之時﹐推移稱錘所壓﹐則知多少。其初造料分兩﹐則上力挽彊者﹐角與竹片削就時﹐約重七兩。筋與膠﹑漆與纏約絲繩﹐約重八錢。此其大略。中力減十之一二﹐下力減十之二三也。凡成弓﹐藏時最嫌黴濕。﹝黴气先南後北﹐嶺南谷雨時﹐江南小滿﹐江北六月﹐燕﹑齊七月。然淮﹑揚黴气獨盛。﹞將士家或置烘廚﹑烘箱﹐日以炭火置其下。﹝春秋霧雨皆然﹐不但黴气。﹞小卒無烘廚﹐則安頓竈突之上。稍怠不勤﹐立受朽解之患也。﹝近歲命南方諸省造弓解北﹐紛紛駁回﹐不知離火卽壞之故﹐亦無人陳說本章者。﹞凡箭﹐中國南方竹質﹐北方萑柳質﹐北邊樺質﹐隨方不一。竿長二尺﹐簇長一寸﹐其大端也。凡竹箭削竹四條或三條﹐以膠粘合﹐過刀光削而圓成之。漆絲纏約兩頭﹐名曰「三不齊」箭桿。浙與廣南有生成箭竹﹐不破合者。柳與樺桿﹐則取彼圓直枝條而爲之﹐微費刮削而成也。凡竹箭其體自直﹐不用矯揉。木桿則燥時必曲﹐削造成時以數寸之木﹐刻槽一條﹐名曰箭端。將木桿逐寸戛拖而過﹐其身乃直。卽首尾輕重﹐亦由過端而均停也。凡箭﹐其本刻銜口以駕弦﹐其末受鏃。凡鏃冶鐵爲之。﹝《禹貢》石乃方物﹐不適用。﹞北邊制如桃葉槍尖﹐廣南黎人矢鏃如平面鐵鏟﹐中國則三稜錐象也。響箭則以寸木空中錐眼爲竅﹐矢過招風而飛鳴﹐卽《莊子》所謂嚆矢也。凡箭行端斜與疾慢﹐竅妙皆系本端翎羽之上。箭本近銜處剪翎直貼三條﹐其長三寸﹐鼎足安頓﹐粘以膠﹐名曰箭羽。﹝此膠亦忌黴濕﹐故將卒勤者﹐箭亦時以火烘。﹞羽以雕膀爲上﹐﹝雕似鷹而大﹐尾長翅短。﹞角鷹次之﹐鴟鷂又次之。南方造箭者﹐雕無望焉﹐卽鷹﹑鷂亦難得之貨﹐急用塞數﹐卽以雁翎﹐甚至鵝翎亦爲之矣。凡雕翎箭行疾過鷹﹑鷂翎﹐十餘步而端正﹐能抗風吹。北邊羽箭多出此料。鷹﹑鷂翎作法精工﹐亦恍惚焉。若鵝﹑雁之質﹐則釋放之時﹐手不應心﹐而遇風斜竄者多矣。面箭不及北﹐由此分也。○弩凡弩爲守營兵器﹐不利行陣。直者名身﹐衡者名翼﹐弩牙發弦者名機。斫木爲身﹐約長二尺許﹐身之首橫拴度翼。其空缺度翼處﹐去面刻定一分﹐﹝稍厚則弦發不應節。﹞去背則不論分數。面上微刻直槽一條以盛箭。其翼以柔木一條爲者名扁擔弩﹐力最雄。或一木之下加以竹片疊承﹝其竹一片短一片﹞﹐名三撐弩﹐或五撐﹑七撐而止。身下截刻鍥銜弦﹐其銜傍活釘牙機﹐上剔發弦。上弦之時惟力是視。一人以腳踏彊弩而弦者﹐《漢書》名曰「蹶張材官」。弦送矢行﹐其疾無與比數。凡弩弦以薴麻爲質﹐纏繞以鵝翎﹐塗以黃蠟。其弦上翼則謹﹐放下仍松﹐故鵝翎可扌及首尾於繩內。弩箭羽以篛葉爲之。析破箭本﹐銜於其中而纏約之。其射猛獸藥箭﹐則用艸烏一味﹐熬成濃膠﹐蘸染矢刃。見血一縷則命卽絕﹐人畜同之。凡弓箭彊者行二百餘步﹐弩箭最彊者五十步而止﹐卽過咫尺﹐不能穿魯縞矣。然其行疾則十倍於弓﹐而入物之深亦倍之。國朝軍器造神臂弩﹑克敵弩﹐皆並發二矢﹑三矢者。又有諸葛弩﹐其上刻直槽﹐相承函十矢﹐其翼取最柔木爲之。另安機木隨手扳弦而上﹐發去一矢﹐槽中又落一矢﹐則又扳木上弦而發。機巧𨿽工﹐然其力綿甚﹐所及二十餘步而已。此民家妨竊具﹐非軍國器。其山人射猛獸者名曰窩弩﹐安頓交迹之衢﹐機傍引綫﹐俟獸過﹐帶髮而射之。一發所獲﹐一獸而已。○幹凡干戈名最古﹐干與戈相連得名者﹐後世戰卒﹐短兵馳騎者更用之。蓋右手執短刀﹐左手執幹以蔽敵矢。古者車戰之上﹐則有專司執幹﹐並抵同人之受矢者。若雙手執長戈與持戟﹑槊﹐則無所用之也。凡幹長不過三尺﹐杞柳織成尺徑圈置於項下﹐上出五寸﹐亦銳其端﹐下則輕竿可執。若盾名中幹﹐則步卒所持以蔽矢並拒槊者﹐俗所謂傍牌是也。○火藥料火藥﹑火器﹐今時妄想進身博官者﹐人人張目而道﹐著書以獻﹐未必盡由試驗。然亦粗載數葉﹐附於捲內。凡火藥以硝石﹑硫黃爲主﹐艸木灰爲鋪。硝性至陰﹐硫性至陽﹐陰陽兩神物相遇於無隙可容之中。其出也﹐人物膺之﹐魂散驚而魄齏粉。凡硝性主直﹐直擊者硝九而硫一。硫性主橫﹐爆擊者硝七而硫三。其佐使之灰﹐則靑楊﹑枯杉﹑樺根﹑篛葉﹑蜀葵﹑毛竹根﹑茄稭之類﹐燒使存性﹐而其中篛葉爲最燥也。凡火攻有毒火﹑神火﹑法火﹑爛火﹑噴火。毒火以白砒﹑砂爲君﹐金汁﹑銀銹﹑人糞和制。神火以朱砂﹑雄黃﹑雌黃爲君。爛火以硼砂﹑磁末﹑牙皂﹑秦椒配合。飛火以朱砂﹑石黃﹑輕粉﹑艸烏﹑巴豆配合。劫營火則用桐油﹑松香。此其大略。其狼糞煙晝黑夜紅﹐迎風直上﹐與江豚灰能逆風而熾﹐皆須試見而後詳之。○硝石凡硝﹐華夷皆生﹐中國則專產西北。若東南販者不給官引﹐則以爲私貨而罪之。硝質與鹽同母﹐大地之下潮气蒸成﹐現於地面。近水而土薄者成鹽﹐近山而土厚者成硝。以其入水卽硝熔﹐故名曰「硝」。長淮以北﹐節過中秋﹐卽居室之中﹐隔日掃地﹐可取少許以供煎煉。凡硝三所最多﹕出蜀中者曰川硝﹐生山西者俗呼鹽硝﹐生山東者俗呼土硝。凡硝刮掃取時﹐﹝墻中亦或迸出。﹞入缸內水浸一宿﹐穢雜之物浮於面上﹐掠取去時﹐然後入釜﹐注水煎煉。硝化水漧﹐傾於器內﹐經過一宿﹐卽結成硝。其上浮者曰芒硝﹐芒長者曰馬牙硝﹐﹝皆從方產本質幻出。﹞其下猥雜者曰朴硝。欲去雜還純﹐再入水煎煉。入萊菔數枚同煮熟﹐傾入盆中﹐經宿結成白雪﹐則呼盆硝。凡制火藥﹐牙硝﹑盆硝功用皆同。凡取硝制藥﹐少者用新瓦焙﹐多者用土釜焙﹐潮气一干﹐卽成研末。凡研硝不以鐵碾入石臼﹐相激火生﹐則禍不可測﹐凡硝配定何藥分兩﹐入黃同研﹐木灰則從後增入。凡硝旣焙之後﹐經久潮性復生。使用巨泡﹐多從臨期裝載也。○硫黃﹝詳見《燔石》捲﹞凡硫黃配硝﹐而後火藥成聲。北狄無黃之國﹐空繁硝產﹐故中國有嚴禁﹐凡燃炮拈硝與木灰爲引綫﹐黃不入內﹐入黃卽不透關。凡碾黃難碎﹐每黃一兩﹐和硝一錢同碾﹐則立成微塵細末也。○火器西洋炮熟銅鑄就﹐圓形若銅鼓。引放時﹐半里之內﹐人馬受驚死。﹝平地引炮有關捩﹐前行遇坎方止。點引之人反走墜入深坑內﹐炮聲在髙頭﹐放者方不喪命。﹞紅夷炮鑄鐵爲之﹐身長丈許﹐用以守城。中藏鐵彈並火藥數斗﹐飛激二里﹐膺其鋒者爲齏粉。凡炮引內灼時﹐先往後坐千鈞力﹐其位須墻抵住﹐墻崩者其常。大將軍二將軍﹝卽紅夷之次﹐在中國爲巨物。﹞佛郎機﹝水戰舟頭用。﹞三眼銃百子連珠炮地雷埋伏土中﹐竹管通引﹐衝土起擊﹐其身從其炸裂。所謂橫擊﹐用黃多者。﹝引綫用礬油﹐炮口覆以盆。﹞混江龍﹐漆固皮囊炮沈於水底﹐岸上帶索引機。囊中懸弔火石﹑火鐮﹐索機一動﹐其中自發。敵舟行過﹐遇之則敗。然此終癡物也。鳥銃。凡鳥銃長約三尺﹐鐵管載藥﹐嵌盛木棍之中﹐以便手握。凡錘鳥銃﹐先以鐵梃一條大如箸爲冷骨﹐裹紅鐵錘成。先爲三接﹐接口熾紅﹐竭力撞合。合後以四稜鋼錐如箸大者﹐透轉其中﹐使極光淨﹐則發藥無阻滯。其本近身處﹐管亦大於末﹐所以容受火藥。每銃約載配消一錢二分﹐鉛鐵彈子二錢。發藥不用信引﹐﹝嶺南制度﹐有用引者。﹞孔口通內處露消分釐﹐捶熟薴麻點火。左手握銃對敵﹐右手發鐵機逼薴火於消上﹐則一發而去。鳥雀遇於三十步內者﹐羽肉皆粉碎﹐五十步外方有完形﹐若百步則銃力竭矣。鳥槍行遠過二百步﹐制方仿佛鳥銃﹐而身長藥多﹐亦皆倍此也。萬人敵。凡外郡小邑乘城卻敵﹐有炮力不具者﹐卽有空懸火炮而癡重難使者﹐則萬人敵近制隨宜可用﹐不必拘執一方也。蓋消﹑黃火力所射﹐千軍萬馬立時糜爛。其法﹕用宿幹空中泥團﹐上畱小眼築實消﹑黃火藥﹐參入毒火﹑神火﹐由人變通增損。貫藥安信而後﹐外以木架匡圍﹐或有卽用木桶而塑泥實其內郭者﹐其義亦同。若泥團必用木匡﹐所以妨擲投先碎也。敵攻城時﹐燃灼引信﹐拋擲城下。火力出騰﹐八面旋轉。旋向內時﹐則城墻抵信﹐不傷我兵。旋向外時﹐則敵人馬皆無幸。此爲守城第一器。而能通火藥之性﹑火器之方者﹐聰明由人。作者不上十年﹐守土者畱心可也。

●丹靑第十六宋子曰﹕斯文千古之不墜也﹐注玄尙白﹐其功孰與京哉﹖離火紅而至黑孕其中﹐水銀白而至紅呈其變。造化鑪錘﹐思議何所容也。五章遙降﹐朱臨黑而大號彰。萬卷橫披﹐墨得朱而天章煥。文房異寶﹐珠玉何爲﹖至畫工肖像萬物﹐或取本姿﹐或從配合﹐而色色咸備焉。夫亦依坎附離﹐而共呈五行變態﹐非至神孰能與於斯哉﹖○朱凡朱砂﹑水銀﹑銀朱﹐原同一物﹐所以異名者﹐由精細老嫩而分也。上好朱砂出壓辰﹑錦﹝今名麻陽﹞與西川者﹐中卽孕Е﹐然不以升煉。蓋光明﹑箭鏃﹑鏡面等砂﹐其價重於水銀三倍﹐故擇出爲朱砂貨鬻。若以升水﹐反降賤值。惟粗次朱砂方以升煉水銀﹐而水銀又升銀朱也。凡朱砂上品者﹐穴土十餘丈乃得之。始見其苗﹐磊然白石﹐謂之朱砂牀。近牀之砂﹐有如雞子大者。其次砂不入藥﹐只爲研供畫用與升煉水銀者。其苗不必白石﹐其深數丈卽得。外牀或雜靑黃石﹐或間沙土﹐土中孕滿﹐則其外沙石多自折裂。此種砂貴州思﹑印﹑銅仁等地最繁﹐而商州﹑秦州出亦廣也。凡次砂取來﹐其通坑色帶白嫩者﹐則不以研朱﹐盡以升Е。若砂質卽嫩而爍視欲丹者﹐則取來時﹐入巨鐵碾槽中﹐軋碎如微塵﹐然後入缸﹐注淸水澄浸。過三日夜﹐跌取其上浮者﹐傾入別缸﹐名曰二朱。其下沈結者﹐曬漧卽名頭朱也。凡升水銀﹐或用嫩白次砂﹐或用缸中跌出浮面二朱﹐水和槎成大盤條﹐每三十斤入一釜內升Е﹐其下炭質亦用三十斤。凡升Е﹐上蓋一釜﹐釜當中畱一小孔﹐釜傍鹽泥緊固。釜上用鐵打成一曲弓澑管﹐其管用麻繩纏通梢﹐仍用鹽泥塗固。煆火之時﹐曲澑一頭插入釜中通气﹐﹝插處一絲固密。﹞一頭以中罐注水兩瓶﹐插曲澑尾於內﹐釜中之气在達於罐中之水而止。共煆五个時辰﹐其中砂末盡化成Е﹐布於滿釜。冷定一日﹐取出掃下。此最妙玄﹐化全部天機也。﹝《本艸》胡亂注﹐「鑿地一孔﹐放碗一个盛水」。﹞凡將水銀再升朱用﹐故名曰銀朱。其法或用磬口泥罐﹐或用上下釜。每水銀一斤入石亭脂﹝卽硫黃制造者﹞二斤﹐同研不見星﹐炒作靑砂頭﹐裝於罐內。上用鐵盞蓋定﹐盞上壓一鐵尺。鐵綫兜底捆縛﹐鹽泥固濟口縫﹐下用三釘插地鼎足盛罐。打火三炷香久﹐頻以廢筆蘸水擦盞﹐則銀自成粉﹐貼於罐上﹐其貼口者朱更鮮華。冷定揭出﹐刮掃卽用。其石亭脂沈下罐底﹐可取再用也。每升水銀一斤得朱十四兩﹐次朱三兩五錢﹐出數藉硫質而生。凡升朱與研朱﹐功用亦相仿。若皇家﹑貴家畫彩﹐則卽同辰﹑錦丹砂研成者﹐不用此朱也。凡朱﹐文房膠成條塊﹐石硯則顯﹐若磨於錫硯之上﹐則立成皂汁。卽漆工以鮮物彩﹐惟入桐油調則顯﹐入漆亦晦也。凡水銀與朱更無他出﹐其Е海﹑艸Е之說無端狂妄﹐耳食者信之。若水銀已升朱﹐則不可復還爲Е﹐所謂造化之巧已盡也。○墨凡墨燒煙凝質而爲之。取桐油﹑淸油﹑豬油煙爲者居十之一﹐取松煙爲者居十之九。凡造貴重墨者﹐國朝推重徽郡人﹐或以載油之艱﹐遣人僦居荊﹑襄﹑辰﹑沅﹐就其賤值桐油點煙而歸。其墨他日登於紙上﹐日影橫射有紅光者﹐則以紫艸汁浸染燈心而燃炷者也。凡油取煙﹐每油一斤得上煙一兩余。手力捷疾者﹐一人供事燈盞二百付。若刮取怠緩則煙老﹐火燃質料並喪也。其餘尋常用墨﹐則先將松樹流去膠香﹐然後伐木。凡松香有一毛未淨盡﹐其煙造墨﹐終有滓結不解之病。凡松樹流去香﹐木根鑿一小孔﹐炷燈緩炙﹐則通身膏液就暖傾流而出也。凡燒松煙﹐伐松斬成尺寸﹐鞠篾爲圓屋如舟中雨篷式﹐接連十餘丈。內外與接口皆以紙及席糊固完成。隔位數節﹐小孔出煙﹐其下掩土砌磚先爲通煙道路。燃薪數日﹐歇冷入中掃刮。凡燒松煙﹐放火通煙﹐自頭徹尾。靠尾一二節者爲淸煙﹐取入佳墨爲料。中節者爲混煙﹐取爲時墨料。若近頭一二節﹐只刮取爲煙子﹐貨賣刷印書文家﹐仍取研細用之。其餘則供漆工﹑堊工之塗玄者。凡松煙造墨﹐入水久浸﹐以浮沈分淸愨。其和膠之後﹐以捶敲多寡分脆堅。其增入珍料與漱金﹑銜麝﹐則松煙﹑油煙增減聽人。其餘《墨經》《墨譜》﹐博物者自詳﹐此不過粗紀質料原因而已。○附胡粉﹝至白色﹐詳《五金》捲。﹞黃丹﹝紅黃色﹐詳《五金》捲。﹞澱花﹝至藍色﹐詳《彰施》捲。﹞紫粉﹝糸辰紅色﹐貴重者用胡粉﹑銀朱對和﹐粗者用染家紅花滓汁爲之。﹞大靑﹝至靑色﹐詳《珠玉》捲。﹞銅綠﹝至綠色﹐黃銅打成板片﹐醋塗其上﹐裹藏糠內﹐微藉暖火气﹐逐日刮取。﹞石綠﹝詳《珠玉》捲。﹞代赭石﹝殷紅色﹐處處山中有之﹐以代郡者爲最佳。﹞石黃﹝中黃色﹐外紫色﹐石皮內黃﹐一名石中黃子。﹞

●曲蘗第十七宋子曰﹕獄訟日繁﹐酒流生禍﹐其源則何辜﹗祀天追遠﹐沈吟《商傾》《周雅》之間﹐若作酒醴之資曲蘗也﹐殆聖作而明述矣。惟是五穀菁華變幻﹐得水而凝﹐感風而化﹐供用岐黃者神其名﹐而堅固食羞者丹其色。君臣自古配合日新﹐眉壽介而宿痼怯﹐其功不可殫述。自非炎黃作祖﹑末流聰明﹐烏能竟其方術哉。○酒母凡釀酒必資曲藥成信。無曲卽佳米珍黍﹐空造不成。古來曲造酒﹐蘗造醴﹐後世厭醴味薄﹐遂至失傳﹐則並蘗法亦亡。凡曲﹐麥﹑米﹑面隨方土造﹐南北不同﹐其義則一。凡麥曲﹐大﹑小麥皆可用。造者將麥連皮﹐井水淘淨﹐曬漧﹐時宜盛暑天。磨碎﹐卽以淘麥水和作塊﹐用楮葉包紮﹐懸風處﹐或用稻稭罨黃﹐經四十九日取用。造面曲用白面五斤﹑黃豆五升﹐以蓼汁煮爛﹐再用辣蓼末五兩﹑杏仁泥十兩和踏成餅﹐楮葉包懸與稻稭罨黃﹐法亦同前。其用糯米粉與自然蓼汁溲和成餅﹐生黃收用者﹐罨法與時日﹐亦無不同也。其入諸般君臣艸藥﹐少者數味﹐多者百味﹐則各土各法﹐亦不可殫述。近代燕京﹐則以薏苡仁爲君﹐入曲造薏酒。浙中寧﹑紹則以綠豆爲君﹐入曲造豆酒。二酒頗擅天下佳雄。﹝別載《酒經》。﹞凡造酒母家﹐生黃未足﹐視候不勤﹐盥拭不潔﹐則疵藥數丸動輒敗人石米。故市曲之家必信著名聞﹐而後不負釀者。凡燕﹑齊黃酒曲藥﹐多從淮郡造成﹐載於舟車北市。南方曲酒﹐釀出卽成紅色者﹐用曲與淮郡所造相同﹐統名大曲。但淮郡市者打成磚片﹐而南方則用餅團。其曲一味﹐蓼身爲气脈﹐而米﹑麥爲質料﹐但必用已成曲﹑酒糟爲媒合。此糟不知相承起自何代﹐猶之燒礬之必用舊礬滓云。○神曲凡造神曲所以入藥﹐乃醫家別於酒母者。法起唐時﹐其曲不通釀用也。造者專用白面﹐每百斤入靑蒿自然汁﹑馬蓼﹑蒼耳自然汁相和作餅﹐麻葉或楮葉包罨如造醬黃法。待生黃衣﹐卽曬收之。其用他藥配合﹐則聽好醫者增入﹐苦無定方也。○丹曲凡丹曲一種﹐法出近代。其義臭腐神奇﹐其法气精變化。世間魚肉最朽腐物﹐而此物薄施塗抹﹐能固其質於炎暑之中﹐經歷旬日蛆蠅不敢近﹐色味不離初﹐蓋奇藥也。凡造法用燦稻米﹐不拘早晚。舂杵極其精細﹐水浸一七日﹐其气臭惡不可聞﹐則取入長流河水漂淨。﹝必用山河流水﹐大江者不可用。﹞漂後惡臭猶不可解﹐入甑蒸飯則轉成香气﹐其香芬甚。凡蒸此米成飯﹐初一蒸半生卽止﹐不及其熟。出離釜中﹐以冷水一沃﹐气冷再蒸﹐則令極熟矣。熟後﹐數石共積一堆拌信。凡曲信必用絕佳紅酒糟爲料﹐每糟一斗入馬蓼自然汁三升﹐明礬水和化。每曲飯一石入信二斤﹐乘飯熱時﹐數人捷手拌勻﹐初熱拌至冷。候視曲信入飯﹐久復微溫﹐則信至矣。凡飯拌信後﹐傾入籮內﹐過礬水一次﹐然後分散入篾盤﹐登架乘風。後此風力爲政﹐水火無功。凡曲飯入盤﹐每盤約載五升。其屋室宜髙大﹐防瓦上暑气侵逼。室面宜向南﹐防西曬。一个時中翻拌約三次。候視者七日之中﹐卽坐臥盤架之下﹐眠不敢安﹐中宵數起。其初時雪白色﹐經一二日成至黑色。黑轉褐﹐褐轉赭﹐赭轉紅﹐紅極復轉微黃。目擊風中變幻﹐名曰生黃曲﹐則其價與入物之力皆倍於凡曲也。凡黑色轉褐﹐褐轉紅﹐皆過水一度。紅則不復入水。凡造此物﹐曲工盥手與洗淨盤簟﹐皆令極潔。一毫滓穢﹐則敗乃事也。

●珠玉第十八宋子曰﹕玉韞山輝﹐珠涵水媚﹐此理誠然乎哉﹐抑意逆之說也﹖大凡天地生物﹐光明者昏濁之反﹐滋潤者枯澀之仇﹐貴在此則賤在彼矣。合浦﹑於闐行程相去二萬里﹐珠雄於此﹐玉峙於彼﹐無脛而來﹐以寵愛人寰之中﹐而輝煌廊廟之上﹐使中華無端寶藏折節而推上坐焉。豈中國輝山﹑媚水者﹐萃在人身﹐而天地菁華止有此數哉﹖○珠凡珍珠必產蚌腹﹐映月成胎﹐經年最久﹐乃爲至寶。其云蛇蝮﹑龍頷﹑鮫皮有珠者﹐妄也。凡中國珠必產雷﹑廉二池。三代以前﹐淮揚亦南國地﹐得珠稍近《禹貢》「淮夷珠」﹐或後互市之便﹐非必責其土產也。金采蒲裏路﹐元采楊村直沽口﹐皆傳記相承之妄﹐何嘗得珠。至云忽呂古江出珠﹐則夷地﹐非中國也。凡蚌孕珠﹐乃無質而生質。他物形小而居水族者﹐吞噬弘多﹐壽以不永。蚌則環包堅甲﹐無隙可投﹐卽吞腹﹐囫圇不能消化﹐故獨得百年千年﹐成就無價之寶也。凡蚌孕珠﹐卽千仞水底﹐一逢圓月中天﹐卽開甲仰照﹐取月精以成其魄。中秋月明﹐則老蚌猶喜甚。若徹曉無雲﹐則隨月東升西沒﹐轉側其身而映照之。他海濱無珠者﹐潮汐震撼﹐蚌無安身靜存之地也。凡廉州池自烏泥﹑獨攬沙至於靑鸞﹐可百八十里。雷州池自對樂島斜望石城界﹐可百五十里。戶采珠每歲必以三月﹐時牲殺祭海神﹐極其虔敬。戶生啖海腥﹐入水能視水色﹐知蛟龍所在﹐則不敢侵犯。凡采珠舶﹐其制視他舟橫闊而圓﹐多載艸薦於上。經過水漩﹐則擲薦投之﹐舟乃無恙。舟中以長繩系沒人腰﹐攜籃投水。凡沒人以錫造彎環空管﹐其本缺處對掩沒人口鼻﹐令舒透呼吸於中﹐別以熟皮包絡耳項之際。極深者至四五百尺﹐拾蚌籃中。气逼則撼繩﹐其上急提引上﹐無命者或葬魚腹。凡沒人出水﹐煮熱毳急覆之﹐緩則寒栗死。宋朝李招討設法以爲耩﹐最後木柱扳口﹐兩角墜石﹐用麻繩作兜如囊狀。繩系舶兩傍﹐乘風揚帆而兜取之﹐然亦有漂溺之患。今戶兩法並用之。凡珠在蚌﹐如玉在璞。初不識其貴賤﹐剖取而識之。自五分至一寸一分經者爲大品。小平似覆釜﹐一邊光彩微似鍍金者﹐此名珠﹐其值一顆千金矣。古來「明月」﹑「夜光」﹐卽此便是。白晝晴明﹐檐下看有光一綫閃爍不定﹐「夜光」乃其美號﹐非眞有昏夜放光之珠也。次則走珠﹐置平底盤中﹐圓轉無定歇﹐價亦與珠相仿。﹝化者之身受含一粒﹐則不復朽壞﹐故帝王之家重價購此。﹞次則滑珠﹐色光而形不甚圓。次則累珠﹐次官雨珠﹐次稅珠﹐次蔥符珠。幼珠如粱粟﹐常珠如豌豆。卑而碎者曰璣。自夜光至於碎璣﹐譬均一人身而王公至於氓隸也。凡珠生止有此數﹐采取太頻﹐則其生不繼。經數十年不采﹐則蚌乃安其身﹐繁其子孫而廣孕寶質。所謂珠徙珠還﹐此煞定死譜﹐非眞有淸官感召也。﹝我朝弘治中﹐一采得二萬八千兩。萬曆中﹐一采止得三千兩﹐不償所費。﹞○寶凡寶石皆出井中﹐西番諸域最盛﹐中國惟出雲南金齒衛與麗江兩處。凡寶石自大至小﹐皆有石牀包其外﹐如玉之有璞。金銀必積土其上﹐韞結乃成﹐而寶則不然﹐從井底直透上空﹐取日精月華之气而就﹐故生質有光明。如玉產峻湍﹐珠孕水底﹐其義一也。凡產寶之井卽極深無水﹐此乾坤派設機關。但其中寶气如霧﹐氤氳井中﹐人久食其气多致死。故采寶之人﹐或結十數爲羣﹐入井者得其半﹐而井上眾人共得其半也。下井人以長繩系腰﹐腰帶叉口袋兩條﹐及泉近寶石﹐隨手疾拾入袋。﹝寶井內不容蛇虫。﹞腰帶一巨鈴﹐寶气逼不得過﹐則急搖其鈴﹐井上人引ㄌ提上﹐其人卽無恙﹐然已昏瞢。止與白滚湯入口解散﹐三日之內不得進食糧﹐然後調理平復。其袋內石﹐大者如碗﹐中者如拳﹐小者如豆﹐總不曉其中何等色。付與琢工釒慮錯解開﹐然後知其爲何等色也。屬紅黃種類者﹐爲貓精﹑羯芽﹑星漢砂﹑琥珀﹑木難﹑酒黃﹑喇子。貓精黃而微帶紅。琥珀最貴者名曰﹛玉﹜﹝音依﹐此值黃金五倍價﹐﹞紅而微帶黑﹐然晝見則黑﹐燈光下則紅甚也。木難純黃色﹐喇子純紅。前代何妄人﹐於松樹注茯苓﹐又注琥珀﹐可笑也。屬靑綠種類者﹐爲瑟瑟珠﹑且母綠﹑鴉鶻石﹑空靑之類。﹝空靑旣取內質﹐其膜升打爲空靑。﹞至玫瑰一種如黃豆﹑綠豆大者﹐則紅﹑碧﹑靑﹑黃數色皆具。寶石有玫瑰﹐如珠之有璣也。星漢砂以上﹐猶有煮海金丹。此等皆西番產﹐亦間气出。滇中井所無。時人僞造者﹐惟琥珀易假。髙者煮化硫黃﹐低者以殷紅汁料煮入牛羊明角﹐映照紅赤隱然﹐今亦最易辧認。﹝琥珀磨之有漿。﹞至引燈艸﹐原惑人之說﹐凡物借人气能引拾輕芥也。自來《本艸》陋妄﹐刪去毋使災木。○玉凡玉入中國﹐貴重用者盡出於闐﹑﹝漢時西國號﹐後代或名別失八里﹐或統服赤斤蒙古﹐定名未詳。﹞蔥嶺。所謂藍田﹐卽蔥嶺出玉別地名﹐而後世誤以爲西安之藍田也。其嶺水發源名阿耨山﹐至蔥嶺分界兩河﹐一曰白玉河﹐一曰綠玉河。後晉人髙居海作《於闐國行程記》載有烏玉河﹐此節則妄也。玉璞不藏深土﹐源泉峻急激映而生。然取者不於所生處﹐以急湍無著手。俟其夏月水漲﹐璞隨湍流徙﹐或百里﹐或二三百里﹐取之河中。凡玉映月精光而生﹐故國人沿河取玉者﹐多於秋間明月夜﹐望河候視。玉璞堆聚處﹐其月色倍明亮。凡璞隨水流﹐仍錯雜亂石淺流之中﹐提出辧認而後知也。白玉河流向東南﹐綠玉河流向西北。亦力把力地﹐其地有名望野者﹐河水多聚玉。其俗以女人赤身沒水而取者﹐云陰气相召﹐則玉畱不逝﹐易於撈取﹐此或夷人之愚也。﹝夷中不貴此物﹐更流數百里﹐途遠莫貨﹐則棄而不用。﹞凡玉惟白與綠兩色。綠者中國名菜玉。其赤玉﹑黃玉之說﹐皆奇石﹑瑯之類﹐價卽不下於玉﹐然非玉也。凡玉璞根系山石流水﹐未推出位時﹐璞中玉軟如棉絮﹐推出位時則已硬﹐入塵見風則愈硬。謂世間琢磨有軟玉﹐則又非也。凡璞藏玉﹐其外者曰玉皮﹐取爲硯托之類﹐其值無幾。璞中之玉有縱橫尺餘無瑕玷者﹐古者帝王取以爲璽。所謂連城之璧﹐亦不易得。其縱橫五六寸無瑕者﹐治以爲杯﹐此亦當世重寶也。此外惟西洋瑣裏有異玉﹐平時白色﹐晴日下看映出紅色。陰雨時又爲靑色﹐此可謂之玉妖﹐尙方有之。朝鮮西北太尉山有千年璞﹐中藏羊脂玉﹐與蔥嶺美者無殊異。其他𨿽有載志﹐聞見則未經也。凡玉由彼地纏頭回﹐﹝其俗人首一歲裹布一層﹐老則臃腫之甚﹐故名纏頭回子。其國王亦謹不見發。問其故﹐則云見發則歲凶荒﹐可笑之甚。﹞或溯河舟﹐或駕橐駝﹐經莊浪入嘉峪﹐而至於甘州與肅州。中國販玉者﹐至此互市而得之﹐東入中華﹐卸萃燕京。玉工辧璞髙下定價﹐而後琢之。﹝良玉𨿽集京師﹐工巧則推蘇郡。﹞凡玉初剖時﹐冶鐵爲圓盤﹐以盆水盛沙﹐足踏圓盤使轉﹐添沙剖玉﹐逐忽劃斷。中國解玉沙﹐出順天玉田與眞定邢臺兩邑﹐其沙非出河中﹐有泉流出﹐精粹如面﹐藉以攻玉﹐永無耗折。旣解之後﹐別施精巧工夫﹐得鑌鐵刀者﹐則爲利器也。﹝鑌鐵亦出西番哈密衛礪石中﹐剖之乃得。﹞凡玉器琢余碎﹐取入鈿花用。又碎不堪者﹐碾篩和灰塗琴瑟﹐琴有玉音﹐以此故也。凡鏤刻絕細處﹐難施錐刃者﹐以蟾酥塡畫而後鍥之。物理制服﹐殆不可曉。凡假玉以充者﹐如錫之於銀﹐昭然易辧。近則搗舂上料白瓷器﹐細過微塵﹐以白斂諸汁調成爲器﹐漧燥玉色燁然﹐此僞最巧云。凡珠玉﹑金銀﹐胎性相反。金銀受日精﹐必沈埋深土結成。珠玉﹑寶石受月華﹐不受土寸掩蓋。寶石在井上透碧空﹐珠在重淵﹐玉在峻灘﹐但受空明﹑水色蓋上。珠有螺城﹐螺母居中﹐龍神守護﹐人不敢犯。數應入世用者﹐螺母推出人取。玉初孕處﹐亦不可得。玉神推徙入河﹐然後恣取﹐與珠宮同神異云。○附﹕瑪瑙水晶琉璃凡瑪瑙非石非玉﹐中國產處頗多﹐種類以十餘計。得者多爲簪﹛度﹜﹑鉤﹝音扣﹞結之類﹐或爲棋子﹐最大者爲屏風及棹面。上品者產寧夏外徼羌地砂磧中﹐然中國卽廣有﹐商販者亦不遠涉也。今京師貨者多是大同﹑蔚州九空山﹑宣府四角山所產﹐有夾胎瑪瑙﹑截子瑪瑙﹑錦紅瑪瑙﹐是不一類。而神木﹑府谷出漿水瑪瑙﹑錦纏瑪瑙﹐隨方貨鬻﹐此其大端云。試法以砑木不熱者爲眞。僞者𨿽易爲﹐然眞者值原不甚貴﹐故不樂售其技也。凡中國產水晶﹐視瑪瑙少殺﹐今南方用者多福建漳浦產﹝山名銅山﹐﹞北方用者多宣府黃尖山產﹐中土用者多河南信陽州﹝黑色者最美﹞與湖廣興國州﹝潘家山﹞產﹐黑色者產北不產南。其他山穴本有之而采識未到﹐與已經采識而官司厲禁封閉﹝如廣信懼中官開采之類﹞者尙多也。凡水晶出深山穴內瀑流石罅之中﹐其水經晶流出﹐晝夜不斷﹐流出洞門半里許﹐其面尙如油珠滚沸。凡水晶未離穴時如棉軟﹐見風方堅硬。琢工得宜者﹐就山穴成粗坯﹐然後持歸加功﹐省力十倍云。凡琉璃石﹐與中國水精﹑占城火齊其類相同﹐同一精光明透之義。然不產中國﹐產於西域。其石五色皆具﹐中華人艷之﹐遂竭人巧以肖之。於是燒瓴﹤商瓦﹥轉釉成黃綠色者曰琉璃瓦。煎化羊角爲盛油與籠燭者爲琉璃碗。合化硝﹑鉛寫珠銅綫穿合者爲琉璃燈。捏片爲琉璃瓶袋。﹝硝用煎煉上結馬牙者。﹞各色顏料汁任從點染。凡爲燈﹑珠皆淮北齊地人﹐以其地產硝之故。凡硝見火還空﹐其質本無﹐而黑鉛爲重質之物。兩物假火爲媒﹐硝欲引鉛還空﹐鉛欲畱硝住世﹐和同一釜之中﹐透出光明形象。此乾坤造化隱現於容易地面。《天工》卷末﹐著而出之。

