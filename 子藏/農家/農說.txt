農說溧陽孟河馬一龍輯

農爲治本食乃民天天畀所生人食其力

周書無逸曰君子所其無逸爰知稼穡之艱難則知小人之依故聖人治天下必本於農神農之教歷山不攺其業禹稷之後莘野猶振其風蓋斯民之生以食爲天而人無穀气七日則死者其天絕也天之生人必賦以資生之物稼穡是也物產於地人得爲食力不致者資生不茂矣故世有浮食之民則民窮而財盡況以供無厭之欲而欲天下安生樂業以無叛也得乎古者一夫授田百畝不奪其時仰事俯育皆有賴也其上不求其民不爭以力足食而已至於後世人皆厭於力食而務以其力食人是以獸相食矣而天下常不治嗚呼君以民爲重民以食爲天食以農爲本農以力爲功所因如此而司農之官教農之法勸農之政憂農之心見諸詩書者惓惓焉

力不失時則食不困知時不先終歲僕僕爾故知時爲上知土次之知其所宜用其不可棄知其所宜避其不可爲力足以勝天矣知不踰力者𨿽勞無功

此總言用力體要政典曰先時者殺無赦不及者殺無赦時其可失乎時一失則緩急先後之序皆倒行而逆施矣安得順暢而不困苦哉困者無所舒展之意僕僕者瞢然無知手忙腳亂不得休息也然時言天時土言地脈所宜主稼穡力之所施視以爲用不可棄若欲棄之而不可也不可爲亦然合天時地脈物性之宜而無所差失則事半而功倍矣知其可不先乎故儒者之學亦必先於致知否則發不中節其繆千里勞無功者以足僕僕之義

故畜陽不極發生乃微

此以下詳說知時之義皆用不可棄避不可爲之事上云時者主陰陽之候而言陽主發生陰主斂息物之生息隨气升降然生物之功全在於陽陽之生物欲盛必畜畜之極而通之大盛而後始衰者气之終也不然散漫遊佚之精安能萃而基命根苗花實之體無所待而成物矣故冬至之後一陽起於下則羣陰推而漸出寒凝固結於上所以遏其泄耳及陽气出地物生呈露流衍布濩而不窮畜之盛大致然使冬不寒凝气無所畜安得盛大流行而發生萬物哉是以桃李冬花無冰不殺艸春秋紀之以病愆陽農家者有云冬耕宜早春耕宣遲云早其在冬至之前云遲其在春分之後冬至前者地中陽气未生也春分後者陽气半於土之上下也其意皆在陽榮陰衛欲使微陽之气不泄求其壯盛而已於此不知所避一則初升而踣其踵一則方啟而裂其膚豈非童而牿未壯而先亢者乎亢則害牿則亡傷气殆盡其生安得不微〇畜陽之意不止於冬凡日爲陽雨爲陰和暢爲陽沍結爲陰展伸爲陽斂詘爲陰動爲陽靜爲陰淺爲陽深爲陰晝爲陽夜爲陰繁殖之道惟欲陽含土中運而不息陰乘其外謹毖而不出若陽泄於外而陰實其中生機轉爲殺機矣說見下文

凝陰在土其气固嗇

陰陽往復無停機進退乘除流行者未嘗斷續充塞者未嘗空缺大而天地之全體小而一物之微區無不皆然故陽泄殆盡而陰卽凝其中矣何以言之冬至一陽生於地中陰气盡在外也時當寒凝而反和暢則固閉不密陽气發泄陽泄一分於外陰入一分於中生與殺機並藏而覆與培者同出矣夫大塊生物之功以太和流行耳其間直遂而施翕合而受必陽居陰中乃能健運淸虛之神煆煉陰精以成形質反是則斂而固嗇固者滯而不通嗇者吝而不與而欲物各付物遂其暢茂條達之性以成丰亨裕大之體得乎是以小人之使爲國家亦必以公滅私不能開誠以通天下之志狥利忘義不能捨己以廣天下之業否泰之義復姤之幾聖人所以示訓也嚴矣〇歲久不耕之地純陰固結非假太陽之力追攝何以得散又冬春二時不見天陽亦猶是耳今夫圖埴之土未嘗生物正以內不含陽陰不外固而火煆之地藏冰不融者絕其地脈而中無陽气來至也竊窺神化之妙陽根陽物之所以生也陰根陽物之所以成也生者謂之化成者謂之變下詳之

諸陽皆生者陽自下起發其內之一本以出於外諸陰皆死者陰自下起斂其外之散殊以入於內

此二气分布一元循環六卦相乘萬匯始終之定理也諸陽謂自復以至夬也復十一月之卦也夫三月之卦也十二月爲臨正月爲泰二月爲大壯復自坤中來一陽始生成位於冬至至泰而開開而壯壯而夬四月復全乎幹矣諸陰謂自姤以至剝也姤五月之卦也剝九月之卦也六月爲遁七月爲否八月爲觀姤自幹中來一陰始生成位於夏至至否而塞塞而觀觀而剝十月復全乎坤矣上下者乾坤分列之位升降者陰陽往來之气內外者神化合辟之妙斂發者萬物生成之機出入者循環無窮之端一本散殊相禪以爲始終者也夫一元之气升則爲陽降則爲陰進則爲陽退則爲陰初非截然二物故一日之間子前爲陽日進而上升卒後爲陰日退而下降今言陰陽皆自下起蓋乾坤互相爲物之用反復道也大抵二气陰陽之至當主日月爲義春秋二分晝夜相半气之平也春分後晝漸永日在地下之刻少秋分後夜漸永日在地下之刻多陰陽消長系於是矣太虛生物之功不過日月之代明四時之錯行水火相射五行雜糅而萬物之爲物也無盡藏觀乾坤所乘四子以周一歲之气而坎離不與焉日月之職大矣哉故冬至井汲則溫夏至井汲則寒其實如此內之出於外外之入於內者亦非臆說萬物不離乎陰陽陽爲乾陰爲坤乾體一坤體二乾主辟坤主合一故神兩故化辟戶自內而出於外也合戶自外而入於內也驗之物理自然陽道生陰道成剝之旣盡生者一終矣致成於坤而旋生於復成者至是又基其始也故谷種之生色𨿽未見而生理已完具於其中厥後散殊於外不減舊物不過自其中之一本者發之耳及其成也復如之夬之旣盡成者一終矣致生於幹旋成於姤生者至是又基其始也故歸根之狀𨿽未形而殺機已窺伺於其外厥後根本於中渾然全體不過自其外之散殊者斂之耳及其生也復如之

陽上而不抑遂以精泆陰下而不濟亦難以形堅

損有餘補不足則精不泆而形可堅矣天地之間陽常有餘陰常不足故醫家補陰之論後世本之然扶陽抑陰古聖至言言不師古君子不以爲妄乎易曰亢龍有悔又曰下濟而光以是見陽之精泆由於不抑陰之形脆者由於無所濟也今有上農土地饒糞多而力勤其苗勃然興之矣其後徒有美穎而無實粟俗名肥﹤月曷﹥此正不知抑損其過而精泆者耳其法何以斷其浮根剪其附葉去田中積污以燥裂其膚理則抑矣及其總稭俱成農功已畢或土力旣衰潤滋不斷淫濁未去淸气有傷此正不知補助故粒米有空頭枯漧粉黛諸病也

是故含生者陽以陰化逹生者陰以陽變察陰陽之故參變化之機其知生物之功乎

此言陰陽變化之殊以足上文生成之義化者化生也變者變易也陽變陰化气之定分儒者論著詳矣生則化成則變然必成而後有生陽根陰也生而後有成陰根陽也成者謂之變脫其本根易其故體生者謂之化融液所畜暢茂其緒夫生者陽也生不自生而含於成物之生也陽含陰中陽𨿽總生而實以陰化爲質本於所成者陰耳成者陰也成不自成而達之自於生物之成也陰代陽體陰𨿽總成而實以陽變立命本於所生者陽耳故冬至之後生意皆含夏至之後生色皆達含者化之機達者變之漸陰陽互爲其根求其所以然微妙而難悉也一化一變理不盡顯物自相形機緘所存非審察參詳則天地生物之功莫之有知矣〇含生者先天也以後天爲之體達生者後天也以先天爲之神養生家欲求先天之气當思化裏一變非化不能變非變則化者終於化矣推之事理亦然凡事之立其始甚幾微充廣必盛大盛必衰衰必敝敝則變不變則毀毀則熄此知道者之所深憂乎圖善變而不毀者其諸取法於農

故聖人推日星定四時分節候而示民以則

陰陽列於四時早晚見於節候歲气系於日星期三百有六旬有六日也日窮於次月離於紀星回於天此一歲之終也日行速而月遲故有餘日而以閏月收之天行健而日月不能及故有歲差而以六十年約之一歲之中春而夏夏而秋秋而冬四時順布也四時有八節立春春分立夏夏至立秋秋分立冬冬至也冬至以後陽漸長立春陽之出也春分陽气之中也立夏得陽三之二至夏至而極矣夏至以後陰漸長立秋陰之出也秋分陰气之中也立冬得陰三之二至冬至而極矣堯命羲和日中星鳥以殷仲春日永星火以正仲夏宵中星虛以殷仲秋日短星昴以正仲冬不詳其餘者以一中一極前後測之耳冬至一陽生主生主長夏至一陰生主殺主成故曰生者陽也成者陰也含𨿽未見其生達𨿽未見其殺而幾已在矣易曰知幾其神乎神者造化之良能妙萬物而爲言者也得之可以把握陰陽主張造化而無難與焉〇發其生者與其晚也寧早收其成者與其早也寧晚此陽進而前陰退而後之道也故九爲老陽七爲少陽八爲少陰六爲老陰也

眾知膏瘠不如原隰眾知蕪平不如淺深

肥饒爲膏砂瘦爲瘠髙者爲原下者爲隰蕪荒而不治者也平成熟也農家栽禾啟土九寸爲深三寸爲淺土之生物膏則茂瘠則不茂而人之相地成熟則美荒廢則不美此皆易知而莫不知也至如地之髙下有气脈所行而生气鍾其下者有气脈所不鍾而假天陽以爲生气者故原之下多土骨而隰之下皆積泥啟原宜深啟隰宜淺深以接其生气淺以就其天陽蓋土骨如人身之經絡而積泥如人身之餘肉耳經絡者气血流行之所餘肉者塊然附贅之區也

常治者气必衰再易者功必倍患因無備命在有滋將衰而沃之助其力也欲倍而壯焉收其全矣沃莫妙於滋源壯須求其固本

此因土材而以人力輔相之衰者上力衰也倍者所獲倍也患言水暵虫傷之類溝堰陂洫桔橰蓑笠潤燥以時濟及浚築制造爲之預者則有備而無患矣命言生發收藏之元所滋之事有二以人力者灌漑鋤耘塗蕩也以物力者泥糞灰﹤米凡﹥稿卉也禾苗資土以生土力乏則衰沃之所以助土力之乏易田並兩歲之力不壯則不能兼收所生以致倍然沃助其衰壯求其倍勢也猶有不待其衰未禾而先沃之白塊之間者此素問所謂滋化源之意耳滋其衰者過滋或至於不能勝而病矣滋源則無是也固本者要令其根深入土中法在禾苗初旺之時斷去浮面絲根略燥根下土皮俾頂根直生向下則根深而气壯可以任其土力之發生實穎實粟矣

亢而過泄者水奪

此謂獨陽不長者濟之以陰也何爲亢如旣獲之後犁土在田冬春二時皆無雨雪太陽燥烈破塊之間盡爲枯體陰不外周陽不內畜气之過泄矣水奪者以水奪之也奪其過泄之陽籍其潤澤之液包含融結以成發生之功蓋天一生水水爲陰气之微遇火俱化化則合並爲用不惟不爲害而反爲利焉故君子貴不驕富不侈賢智不先人處崇髙而憂履盛滿而戒不待以水奪之而自能不至於亢也

斂而固結者火攻

此謂獨陰不生者濟之以陽也何爲斂失於鋤墾蕪蘪蔽其天陽污濁淫其膚理陰沍久而不開生意塞而不達气之固結矣火攻者以火攻之也攻其固給之陰假其焚燎之力疏導蒸騰以宣發育之气蓋地二生火火爲陽气之微遇水俱變變則轉易死气以爲生亦不害矣水雲奪者必久浸而後可奪火雲攻者必猛烈而後可攻然奪之欲其過泄於外者返而攻之欲其固結於內者去也陰陽善惡其用捨去畱之分有不可誣者如此

鎡﹤金基﹥寸隙不立一毛鬱蒸所至並鍾五賊

此又揭工力時气所害爲甚者言也鎡﹤金基﹥寸隙墾之不徧也𨿽所餘徑寸他日禾根適當之則詰屈不入葉𨿽叢生亦必以漸消盡而至於濯濯然今俗云縮科是已故犁鋤者必使翻抄數過田無不耕之土則土無不毛之病五賊食禾之虫也熱气積於土塊之間暴得雨水醞釀蒸濕未得信宿則其气不去禾根受之遂生蟊烈日之下忽生細雨灌入葉底﹤八田﹥注節幹或當晝汲太陽之气得水激射熱與濕相蒸遂生蠈朝露浥日蒙雨日中點綴葉間單則化气合則化形遂生螣熱踵根下濕行於稿夾日與雨外薄其膚遂生螟歲交熱化不雨不暘晝晦夜暍而風气不行遂生﹤世虫﹥五賊不去則嘉禾不興故灌田者先須以水徧過收其熱气旋卽去之然後易以新水栽禾無害不過一徧易去者𨿽久浸不免日中雨露或以長牽或以疎齒披拂勿令凝著則虫不生近者田家治虫之法多以石灰桐油布於葉上亦可殺也

知天之時識地之宜昧其苞命亦無以善其後

此承上以起下也苞命見下

故祖气不足母胎有虧其踵不踵胎气不完其胎不胎𨿽成必敗蓋親下之本旣久去地而傷母之體豈能全天哉

祖气主穀子之在稭者言也母胎主穀子之脫稭者言也祖气不足謂未及冬至而先刈者其一成之气旣未充足以之爲種母胎有虧矣艸木之生其命在土生成化變不離土气踵踵相接生生無已焉若脫土久气不連屬生之𨿽具於胎成之則不全其數或半途而剝或成穗而秕故收種者當於冬至之後熟治髙土散布其上覆以疎艸障蔽鳥雀壅以盫灰滋潤燥枯至淸明時沃之使芽除艸濩糞頻助其長此第一義也其次艸裹美穗縣之風檐季春之始置諸深注勿令近泥半月气足布地而芽此𨿽不傷已落第二義矣但世俗浸種盡沈夜晾盫釀鬱蒸逼之使速胎中受病拔不可去長芽嫩脆拋撒下田跌蹼拆損種種不免迷而不悟不知何見耳

夫善本者斯圖末慮終者貴謀始推陳而致新气以交並積盛脫胎而洗髓精以剝換化生

上言天時土性人力谷種備矣此下言治禾也種得水始芽芽得土始苗移苗置之別土二土之气交並於一苗生气積盛矣然其始不脫則陳腐之體猶存體不洗則濁淫之气終在欲其種而壯壯而盛盛而不衰也得乎故天地之間气之積盛者力在交並精之化生者功在剝換不然同類而異形一本而殊末果何故哉此在交並與剝換者得不得之差耳

達順則豊覆逆乃稿縱橫成列紀律不違密﹤辶瓜葛﹥爲儔尺寸如範

栽苗者當如是也先以一指搪泥然後以二指嵌苗置其中則苗根順而不逆縱橫之列整則易於耘蕩疎密各因其地之肥瘠爲儔疎者每畝約七千二百科密則數踰於萬地肥而密所收倍於疎者矣

但害生於蒗莠法謹於芟耘與其滋蔓而難圖孰若先務於決去故上農者治未萌其次治已萌矣已萌不治農其農何

蒗莠惡艸之害苗者芟耘皆去艸之事蔓艸之延生也恣益甚也蔓難圖也出左氏皆務決去而求必得之亦古語引此以見惡不可縱漸不可長之意上農深於農理勤於農事者也未萌根株在土也上農者智力兼至知蒗莠之害苗不惟不容其延蔓於根芽未萌之時先有以治之矣是以用力少而成功多不使其害及於苗所養至而所以生全者大也已萌而治之其功次於是矣已萌而不治者必至於蔓而不可圖爲農也何以謂之農哉嘆而哀之之詞知道者可以深長思矣

夫薙艸之法數與艸齊南稉北黍天所生地所宜人所賴以養者種之良也物之良者必貴貴非賤等良畏惡朋

薙治也惡艸之害苗者不可勝數而其爲物也尢易生焉所治之法不多則不可去南稉以下原其當治之故蓋貴賤殊類善惡不可同居同居則善者必爲惡者所害矣天生五穀所以養人可貴之物也貴者難成而易傷賤者易起而難制於此辧之不早竢其潛滋暗長而後治之則其根株深固枝葉暢茂盤結而輔翼者勢盛於苗矣𨿽有上農亦無如之何

故農家者流思其力不足以盡圖之備假諸物其始也直木而耒其次也橫木而耜又其次徧木而齒曲木末而鏟鑿木首而鋤繼之以掇終之以塗無不加以鐵焉以木直而鐵堅也攻之無遺類矣

艸之滋生無窮而人之用力有限不能不假於物以爲力勝之具耳今之耒而耕者有大耕小耕開挄罨倫大抵勤與惰之殊也翻抄徧過之說已見於前其耙者亦多不求細熟平整粗塊臃泥凸則曝日先燥窪則注水過深是以一坵之間禾之丰瘁頓異且又妙在旋抄旋耙旋耙旋蒔則燥濕和均渾水澄泥聚於根坎有壅培之力也移苗新土黃色轉靑萬用搗蕩搗蕩𨿽以去艸實以固苗蓋田之浮泥易行橫根而下之實土難入頂本項本入土不深橫根布於泥面則得土之生气不厚枝葉𨿽繁抽心不茂矣搗欲斷其泥面橫根使其頂根入土深受積厚多生之气其後抽心始髙而結穗長碩也鏟鋤皆削艸器掇以手拾去余艸塗以泥壅蔽田皮旣掇則泄去多水畱少水在田夾泥爲塗塗時以手撚去禾心宿水候田中有燥裂卽上水灌之禾心宿水旣去燥時免其濕釀漬入新水又助潤滋淸气矣養苗至此除艸以盡物不能再假力不可再加然意外之虞尙不保其無也

如是而猶有存者可不畏夫

此又申言蒗莠之難去可畏之甚也蓋惡艸賤而易生有一根踵遺於地忽不覺其蔓矣

衛生固難成功亦不易華而欲實風雨不作時將獲矣燥則多損侵以成腐

此言養之系於人而成之系於天也稻花必在日色中始放雨久則閉其竅而不花風烈則損其花而不實二者皆粃谷之患也及其成谷將獲土太燥則米粒幹損水多而過沒則斑黑成腐二者又皆毀成之病也陰晴燥濕是豈人力可致哉農家至此猶不得自盡況以委之蕪蘙而求其不敗也可乎

故可貴之物不產非時不安非類欲其至足以遂斯民之天而農也如之何不力

此總結通篇旨意蓋谷不足則食不足食不足則民之所天不遂物之可貴如此苟非順時調護何以得之農者當知其力矣

