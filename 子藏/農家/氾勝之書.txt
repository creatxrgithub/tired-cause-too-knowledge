一﹑耕田

凡耕之本﹐在於趣時和土﹐務糞澤﹐早鋤早獲。

春凍解﹐地气始通﹐土一和解。夏至﹐天气始暑﹐陰气始盛﹐土復解。夏至後九十日﹐晝夜分﹐天地气和。以此時耕田﹐一而當五﹐名曰膏澤﹐皆得時功。

春地气通﹐可耕堅硬彊地黑壚土﹐輒平摩其塊以生艸﹐艸生復耕之﹐天有小雨復耕和之﹐勿令有塊以待時。所謂彊土而弱之也。

春候地气始通﹕椓橛木長尺二寸﹐埋尺﹐見其二寸﹕立春後﹐土塊散﹐上沒橛﹐陳根可拔。此時二十日以後﹐和气去﹐卽土剛。以此時耕﹐一而當四。和气去耕﹐四不當一。

杏始華榮﹐輒耕輕土弱土。望杏花落﹐復耕。耕輒藺之。艸生﹐有雨澤﹐耕重藺之。土甚輕者﹐以牛羊踐之。如此則土彊。此謂弱土而彊之也。

春气未通﹐則土歷適不保澤﹐終歲不宜稼﹐非糞不解。愼無旱耕。須艸生﹐至可耕時﹐有雨卽耕﹐土相親﹐苗獨生﹐艸穢爛﹐皆成良田。此一耕而當五也。不如此而旱耕﹐塊硬﹐苗穢同孔出﹐不可鋤治﹐反爲敗田。秋無雨而耕﹐絕土气﹐土堅垎﹐名曰臘田。及盛冬耕﹐泄陰气﹐土枯燥﹐名曰脯田。脯田與臘田﹐皆傷田﹐二歲不起稼﹐則二歲休之。

凡麥田﹐常以五月耕﹐六月再耕﹐七月勿耕﹐謹摩平以待種時。五月耕﹐一當三。六月耕﹐一當再。若七月耕﹐五不當一。

冬雨雪止﹐輒以藺之﹐掩地雪﹐勿使從風飛去﹔後雪復藺之﹔則立春保澤﹐凍虫死﹐來年宜稼。

得時之和﹐適地之宜﹐田𨿽薄惡﹐收可畝十石。

二﹑收種

牽馬令就谷堆食數口﹐以馬踐過爲種﹐無虸蚄﹐厭虸蚄虫也。

種傷濕郁熱則生虫也。

取麥種﹐候熟可獲﹐擇穗大彊者﹐斬束立場中之髙燥處﹐曝使極燥。無令有白魚﹐有輒揚治之。取幹艾雜藏之﹐麥一石﹐艾一把﹔藏以瓦器竹器。順時種之﹐則收常倍。

取禾種﹐擇髙大者﹐斬一節下﹐把懸髙燥處﹐苗則不敗。

欲知歲所宜﹐以布囊盛粟等諸物種﹐平量之﹐埋陰地。冬至後五十日﹐發取量之。息最多者﹐歲所宜也。

虫食桃者粟責。

三﹑溲種法

薄田不能糞者﹐以原蠶矢雜禾種種之﹐則禾不虫。

又馬骨銼一石﹐以水三石﹐煮之三沸﹔漉去滓﹐以汁漬附子五枚﹔三四日﹐去附子﹐以汁和蠶矢羊矢各等分﹐撓令洞洞如稠粥。先種二十日時﹐以溲種如麥飯狀。常天旱燥時溲之﹐立幹﹔薄布數撓﹐令易幹。明日復溲。天陰雨則勿溲。六七溲而止。輒曝謹藏﹐勿令復濕。至可種時﹐以余汁溲而種之。則禾不蝗虫。無馬骨﹐亦可用雪汁﹐雪汁者﹐五穀之精也﹐使稼耐旱。常以冬藏雪汁﹐器盛埋於地中。治種如此﹐則收常倍。

驗美田至十九石﹐中田十三石﹐薄田一十石﹐尹擇取減法﹐神農復加之骨汁糞汁溲種。銼馬骨牛羊豬麋鹿骨一斗﹐以雪汁三斗﹐煮之三沸。以汁漬附子﹐率汁一斗﹐附子五枚﹐漬之五日﹐去附子。搗麋鹿羊矢等分﹐置汁中熟撓和之。候晏溫﹐又溲曝﹐狀如后稷法﹐皆溲汁幹乃止。若無骨者﹐繰蛹汁和溲。如此則以區種﹐大旱澆之﹐其收至畝百石以上﹐十倍於后稷。此言馬蠶皆虫之先也﹐及附子令稼不蝗虫﹔骨汁及繰蛹汁皆肥﹐使稼耐旱﹐使稼耐旱﹐終歲不失於獲。

四﹑區田法

湯有旱災﹐伊尹作爲區田﹐教民糞種﹐負水澆稼。

區田以糞气爲美﹐非必須良田也。諸山陵近邑髙危傾阪及丘城上﹐皆可爲區田。

區田不耕旁地﹐庶盡地力。

凡區種﹐不先治地﹐便荒地爲之。

以畝爲率﹐令一畝之地﹐長十八丈﹐廣四丈八尺﹔當橫分十八丈作十五町﹔町間分十四道﹐以通人行﹐道廣一尺五寸﹔町皆廣一丈五寸﹐長四丈八尺。尺直橫鑿町作溝﹐溝一尺﹐深亦一尺。積壤於溝間﹐相去亦一尺。嘗悉以一尺地積壤﹐不相受﹐令弘作二尺地以積壤。

種禾黍於溝間﹐夾溝爲兩行﹐去溝兩邊各二寸半﹐中央相去五寸﹐旁行相去亦五寸。一溝容四十四株。一百合萬五千七百五十株。種禾黍﹐令上有一寸土﹐不可令過一寸﹐亦不可令減一寸。

凡區種麥﹐令相去二寸一行。一行容五十二株。一百凡九萬三千五百五十株。麥上土令厚二寸。

凡區種大豆﹐令相去一尺二寸。一行容九株。一百凡六千四百八十株。

區種荏﹐令相去三尺。

胡麻相去一尺。

區種﹐天旱常漑之﹐一百常收百斛。

上農夫區﹐方深各六寸﹐間相去九寸。一畝三千七百區。一日作千區。區種粟二十粒﹐美糞一升﹐合土和之。畝用種二升。秋收區別三升粟﹐畝收百斛。丁男長女治十畝。十畝收千石。歲食三十六石﹐支二十六年。

中農夫區﹐方九寸﹐深六寸﹐相去二尺。一畝千二十七區。用種一升。收粟五十一石。一日作三百區。

下農夫區﹐方九寸﹐深六寸﹐相去三尺。一畝五百六十七區。用種半升。收二十八石。一日作二百區。

區中艸生﹐茇之。區間艸以剗剗之﹐若以鋤鋤。苗長不能耘之者﹐以﹝句刂﹞鐮比地刈其艸矣。

五﹑禾

種禾無期﹐因地爲時。三月楡莢時雨﹐髙地彊土可種禾。

小豆忌卯﹐稻麻忌辰﹐禾忌丙﹐黍忌丑﹐秫忌寅未﹐小麥忌戌﹐大麥忌子﹐大豆忌申卯。凡九谷有忌日﹐種之不避其忌﹐則多傷敗﹐此非虛語也。其自然者﹐燒黍穰則害瓠。

稙禾﹐夏至後八十九十日﹐常夜半候之﹐天有霜若白露下﹐以平明時﹐令兩人持長索相對﹑各持一端﹐以槪禾中﹐去霜露﹐日出乃止。如此﹐禾稼五穀不傷矣。

獲不可不速﹐常以急疾爲務。芒張葉黃﹐捷獲之無疑。

獲禾之法﹐熟過半斷之。

六﹑黍

黍者暑也﹐種者必待暑。先夏至二十日﹐此時有雨﹐彊土可種黍。一畝三升。黍心未生﹐雨灌其心﹐心傷無實。

黍心初生﹐畏天露。令兩人對持長索﹐搜去其露﹐日出乃止。

凡種黍﹐覆土鋤治﹐皆如禾法﹔欲疏於禾。

七﹑麥

凡田有六道﹐麥爲首種。種麥得時無不善。夏至後七十日﹐可種宿麥。早種則虫而有節﹐晚種則穗小而少實。

當種麥﹐若天旱無雨澤﹐則薄責麥種以酢漿並蠶矢﹐夜半漬﹐向晨速投之﹐令與白露俱下。酢漿令麥耐旱﹐蠶矢令麥忍寒。

麥生黃色。傷於太稠。稠者鋤而稀之。

秋鋤以棘柴耬之﹐以壅麥根。故諺曰「子欲富﹐黃金覆。」黃金覆者﹐謂秋鋤麥曳柴壅麥根也。至春凍解﹐棘柴曳之﹐突絕其榦葉。須麥生復鋤之。到楡莢時﹐注雨止﹐候土白背復鋤。如此則收必倍。

冬雨雪止﹐以物輒藺麥上﹐掩其雪﹐勿令從風飛去。後雪復如此。則麥耐旱﹑多實。

春凍解﹐耕和土﹐種旋麥。麥生根茂盛﹐莽鋤如宿麥。

區種麥﹐區大小如上農夫區。禾收﹐區種。凡種一畝﹐甩子二升﹔覆土厚二寸﹐以足踐之﹐令種土相親。麥生根成﹐鋤區間秋艸。緣以棘柴律土壅麥根。秋旱﹐則以桑落時澆之。

秋雨澤適﹐勿澆之。春凍解﹐棘柴律之﹐突絕去其枯葉。區間艸生鋤之。大男大女治十畝。至五月收﹐區一百。得百石以上﹐十畝得千石以上。

小麥忌戌﹐大麥忌子﹐除日不中種。

八﹑稻

種稻﹐春凍解﹐耕反其土。種稻區不欲大﹐大則水深淺不適。冬至後一百一十日可種稻。稻地美﹑用種畝四升。始種稻欲溫﹑溫者缺其塍﹐令水道相直﹔夏至後太熱﹐令水道錯。

三月種粳稻﹐四月種秫稻。

九﹑稗

稗旣堪水旱﹐種無不熟之時﹐又特滋茂盛﹐易生蕪穢。良田畝得二三十斛。宜種之備凶年。

稗中有米﹐熟時搗取米炊食之。不減粱米﹔又可釀作酒。

1O﹑大豆

大豆保歲易爲﹐宜古之所以備凶年也。謹計家口數﹐種大豆﹐率人五畝﹐此田之本也。

三月楡莢時有雨﹐髙田可種大豆。土和無塊﹐畝五升﹔土不和﹐則益之。種大豆﹐夏至後二十日尙可種。戴甲而生﹐不用深耕。種之上﹐土才令蔽豆耳。厚則折項﹐不能上達﹐屈於土中則死。

大豆須均而稀。

豆花憎見日﹐見日則黃爛而根焦也。

獲豆之法﹐莢黑而莖蒼﹐輒收無疑﹔其實將落﹐反失之。故曰﹐豆熟於場。於場獲豆﹐卽靑莢在上﹐黑莢在下。

區種大豆法﹕坎方深各六寸﹐相去二尺﹐一百得千二百八十坎。其坎成﹐取美糞一升﹐合坎中土攪和﹐以內坎中。臨種沃之﹐坎三升水。坎內豆三粒﹔覆上土。勿厚﹐以掌抑之﹐令種與土相親。一畝用種二升﹐用糞十二石八斗。豆生五六葉﹐鋤之。旱者漑之﹐坎三升水。丁夫一人﹐可治五畝。至秋收﹐一畝中十六石。

一一﹑小豆

小豆不保歲﹐難得。

椹黑時﹐注雨種﹐畝五升。豆生布葉﹐鋤之﹔生五六葉﹐又鋤之。

大豆小豆不可盡治也。古所以不盡治者﹐豆生布葉﹐豆有膏﹐盡治之則傷膏﹐傷則不成。而民盡治﹐故其收耗折也。故曰﹐豆不可盡治。

一二﹑枲

種枲﹕春凍解﹐耕治其土。春艸生﹐布糞田﹐復耕﹐平摩之。

種枲太早﹐則剛堅﹑厚皮﹑多節﹔晚則皮不堅。寧失於早﹐不失於晚。獲麻之法﹐穗勃如灰﹐拔之。夏至後二十日漚枲﹐枲和如絲。

一三﹑麻

種麻﹐豫調和田。二月下旬﹐三月上旬﹐傍雨種之。麻生布葉﹐鋤之。率九尺一樹。樹髙一尺﹐以蠶矢糞之﹐樹三升﹔無蠶矢﹐以混中熟糞糞之亦善﹐樹一升。天旱﹐以流水澆之﹐樹五升﹔無流水﹐曝井水﹐殺其寒气以澆之。雨澤時適﹐勿澆。澆不欲數。養麻如此﹐美田則畝五十石﹐及百石﹐薄田尙三十石。獲麻之法﹐霜下實成﹐速斫之﹔其樹大者﹐以鋸鋸之。

一四﹑瓜

區種瓜﹕一畝爲二十四科。區方圓三尺﹐深五寸。一科用一石糞﹐糞與土合和﹐令相半。以三斗瓦甕埋著科中央﹐令甕口上與地平。盛水甕中﹐令滿。種瓜甕四面各一子。以瓦蓋甕口。水或減﹐輒增﹐常令水滿。種常以冬至後九十日﹑百日﹐得戊辰日種之。又種薤十根﹐令周回甕﹐居瓜子外。至五月瓜熟﹐薤可拔賣之﹐與瓜相避。又可種小豆子瓜中﹐畝四五升﹐其藿可賣。此法宜平地﹐瓜收畝萬錢。

一五﹑瓠

種瓠法﹐以三月耕良田十畝。作區方深一尺。以杵築之﹐令可居澤。相去一步。區種四實。蠶矢一斗﹐與土糞合。澆之﹐水二升﹔所漧處﹐復澆之。

著三實﹐以馬箠嗀其心﹐勿令蔓延﹔多實﹐實細。以稿薦其下﹐無令親土多瘡瘢。度可作瓢﹐以手摩其實﹐從蒂至底﹐去其毛﹐不復長﹐且厚。八月微霜下﹐收取。

掘地深一丈﹐薦以槁﹐四邊各厚一尺。以實置孔中﹐令底下向。瓠一行﹐覆上土厚三尺。二十日出﹐黃色好﹐破以爲瓢。其中白膚﹐以養豬致肥﹔其瓣﹐以作燭致明。

一本三實﹐一區十二實﹐一畝得二千八百八十實﹐十畝凡得五萬七千六百瓢。瓢直十錢﹐並直五十七萬六千文。用蠶矢二百石﹐牛耕﹑功力﹐直二萬六千文。余有五十五萬。肥豬﹑明燭﹐利在其外。

區種瓠法﹐收種子須大者。若先受一斗者﹐得收一石﹔受一石者﹐得收十石。先掘地作坑﹐方圓﹑深各三尺。用蠶沙與土相和﹐令中半﹐著坑中﹐足攝令堅。以水沃之。候水盡﹐卽下瓠子十顆﹔復以前糞覆之。旣生﹐長二尺餘﹐便總聚十莖一處﹐以布纏之五寸許﹐復用泥泥之。不過數日﹐纏處便合爲一莖。畱彊者﹐余悉掐去。引蔓結子。子外之條﹐亦掐去之﹐勿令蔓延。畱子法﹐初生二﹑三子不佳﹐去之﹔取第四﹑五﹑六子﹐畱三子卽足。旱時須澆之﹐坑畔周匝小渠子﹐深四五寸﹐以水停之﹐令其遙潤﹐不得坑中下水。

一六﹑芋

種芋﹐區方深皆三尺。取豆萁內區中﹐足踐之﹐厚尺五寸。取區上濕土與糞和之﹐內區中萁上﹐令厚尺二寸﹐以水澆之﹐足踐令保澤。取五芋子置四角及中央﹐足踐之。旱數澆之。其爛。芋生子﹐皆長三尺。一區收三石。

又種芋法﹐宜擇肥緩土近水處﹐和柔糞之。二月注雨﹐可種芋﹐率二尺下一本。芋生根欲深。斸其旁以緩其土。旱則澆之。有艸鋤之﹐不厭數多。治芋如此﹐其收常倍。

一七﹑桑

種桑法﹐五月取椹著水中﹐卽以手潰之﹐以水灌洗﹐取子陰漧。治肥田十畝﹐荒田久不耕者尢善﹐好耕治之。每畝以黍﹑椹子各三升合種之。黍﹑桑當俱生﹐鋤之﹐桑令稀疏調適。黍熟獲之。桑生正與黍髙平﹐因以利鐮摩地刈之﹐曝令燥﹔後有風調﹐放火燒之﹐常逆風起火。桑至春生。

一畝食三箔蠶。

一八﹑雜項

神農之教﹐𨿽有石城湯池﹐帶甲百萬﹐而無粟者﹐弗能守也。夫谷帛實天下之命。衛尉前上蠶法﹐今上農事﹐人所忽略﹐衛尉勤之﹐可謂忠國憂民之至。

農士惰勤﹐其功力相什倍。

吳王濞開茱萸溝﹐通運至海陵倉﹐北有茱萸村﹐以村立名。故史記云「祁溝卽吳王夫差所開﹐漕運以通上國。」

