農歌集鈔

戴昺

侍屏翁遊屏山分得水字

攜琴入空山﹐修竹翠相倚。一曲千古心﹐泠泠寄流水。拂云臥白石﹐冥搜契玄理。有時采薪人﹐歌聲隔林起。

秋日過屏山庵

淒切抱葉蟬﹐問關棲樹禽。入山本避喧﹐復愛聆此音。微颸動夕爽﹐薄雲散秋陰。眾籟闃以靜﹐片月生東林。

逐瘧鬼

咄哉瘧鬼何冥愚﹐沈魄猶滯江流居。孰云冑出髙陽氏﹐而乃不肖如此歟。爲妖常闖秋令動﹐作威又竊炎官余。今年恣睢逞暴虐﹐十戶九室聞嗟吁。人生一歲一寒暑﹐自有大瘧纏其軀。翻手爲涼覆手暖﹐笑爾禍福才須臾。癡兒騃女或汝怖﹐那能嚇我烈丈夫。汝不記少陵詩句有神語﹐子璋髑髏血模糊。昌黎遣逐更多術﹐灌毒炷艾揮靈符。今來古往共憎疾﹐柰何長惡終不渝。胡不學鮫人﹐細織冰綃制云裾﹐胡不從湘君﹐緩移桂棹搴芙蕖。乃甘卑渫賈眾怨﹐厭禳唾罵無時無。爾來經旬瞰吾室﹐再三謝遣猶踟躕。吾詩吾酒旣不廢﹐汝窮汝技將何如。大江秋色正瀟灑﹐明月皎皎風疏疏。便須悟悔速歸去﹐嘯儔呼侶相嬉娛。夜闌吟徹欲就睡﹐燈花照眼團如珠。夢回病思砉然散﹐颯颯風籟生庭梧。

辛亥九日被檄視澇遂爽同官飲菊之約夜宿荒驛風雨達曙

孤負重陽菊﹐愁懷不肯寬。郵亭一夜雨﹐客枕五更寒。腳健從渠老﹐心低到處安。獨行誰可語﹐時把古詩看。

納涼卽事

炎蒸欣傍晚﹐掃地坐寬涼。入竹風逾冷﹐生荷水亦香。蟻行緣食幾﹐螢照落書牀。聽得農人語﹐今年稻穗長。

偕兄侍屏翁探梅屏山分得空字

踏破登山屐﹐來尋傍水叢。眼明千樹底﹐春在數花中。格瘦詩難寫﹐香寒酒易空。狂歌歸秉燭﹐驚怪走兒童。

安居

安居元自好﹐春晝更遲遲。雪湧煎茶鼎﹐云生浴硯池。栽荷塡廢沼﹐移竹補疏籬。猶有閒光景﹐欹眠續舊詩。

次韻屏翁新秋

檢點新秋事﹐天公賜已丰。秋牀梧葉雨﹐曉袂竹林風。閱世心先老﹐傷時酒易中。誰將和戰議﹐細與問元戎。

己亥十月晦大雷雨

舛運頻年見﹐憂時百慮灰。入冬常苦雨﹐昨夜又轟雷。土爛麥難種﹐虫傷菜失栽。兒童不解事﹐喜報海棠開。

次韻屏翁冬日

曉起衝寒出﹐霜明日未昕。麥丰來歲本﹐梅漏早春機。水涸魚深隱﹐蜜成蜂倦飛。靜中參物理﹐一一見精微。

自武林還家道由剡中

一筇雙不借﹐役役又東還。野渡淺深水﹐夕陽髙下山。光陰虛我老﹐造物靳人閒。髙躅思吾祖﹐鳴琴獨閉關。

次韻君玉弟春事

海棠紅未了﹐又近牡丹時。送日多忙事﹐酬春欠好詩。暖風催麥早﹐晴晷轉花遲。不盡淸遊興﹐重爲上巳期。

次韻晚春二首

一襟塵欲滿﹐刮眼得新詩。風絮遺春恨﹐煙花隔歲期。筍抽虫半蝕﹐櫻熟鳥先窺。光景渾如此﹐心閒卽好時。

田園深有趣﹐已分隱柴扃。老去情多感﹐春來夢少靈。遊絲捲晴日﹐飛絮入空庭。預識今年好﹐啼鵑枕上聽。

春晚卽事

春郊農務急﹐野岸水痕髙。蒲渚鳴姑惡﹐桑林囀伯勞。整欄扶芍藥﹐搴网護櫻桃。不攺窮居樂﹐何妨見二毛。

次韻屏翁初夏會芳小集

一觴還一詠﹐竟日醉難成。坐石驚云濕﹐臨池愛水平。密林宜午蔭﹐啼鳥尙春聲。更有櫻桃約﹐明朝且願晴。

夏初郊行

晴雨天難測﹐寒暄气未齊。連村多綠樹﹐終日囀黃鸝。田水沖塍斷﹐山云著地低。偶隨農叟語﹐不覺遇橋西。

僻居

地僻塵囂遠﹐身閒趣味深。淸池涵竹色﹐老樹帶藤陰。引鶴隨閒步﹐招蟬伴醉吟。有時燃古鼎﹐隱幾自觀心。

亦龍弟覆簣累石作亭其陰屏翁名曰野亭索詩謾賦

髙懷抗塵外﹐林杪著三間。綠繞村邊樹﹐靑浮海上山。目窮天變化﹐心靜地寬閒。鷗鳥知人樂﹐忘機亦往還。

秋晚

西風澄曉气﹐凝觀愜幽情。艸潤蛩聲滑﹐松涼鶴夢淸。吟懷依水靜﹐病思得秋輕。忽憶登髙近﹐循籬看菊英。

鄭安道終歲相聚臨別以詩見貽次韻爲謝

解把詩言別﹐那無計可畱。梅花兩心事﹐寒雁五更愁。我亦髙懸榻﹐君須獨臥樓。後回相憶處﹐莫返雪中舟。

夏曼卿作新樓扁曰瀟湘片景來求拙畫且索詩

有此一樓足﹐悠然萬慮忘。拓開風月地﹐壓斷水雲鄕。四野畱春色﹐千峯明夕陽。眼前無限景﹐何處認瀟湘。

幽棲

幽棲頗喜隔囂喧﹐無客柴門盡日關。汲水灌花私雨露﹐臨池疊石幻溪山。四時有景常能好﹐一世無人放得閒。淸坐小亭觀眾妙﹐數聲黃鳥綠陰間。

此生

此生畢竟已蹉跎﹐有酒何妨醉且歌。人世盡緣愁得老﹐春花偏被雨相魔。艸欺蘭瘦能香否﹐杏笑梅殘柰俗何。試上東樓看霽景﹐海山無數列靑螺。

書房

書房淸曉焚香坐﹐轉覺幽棲趣味眞。怪石一根云態度﹐早梅半樹雪精神。池魚自樂誰知我﹐林鳥相忘不避人。得喪由來天自定﹐莫將閒慮惱閒身。

移古梅植於貯淸之側已有生意喜而賦之

剝盡皮毛眞實在﹐幾年孤立小溪潯。人來人去誰靑眼﹐花落花開自苦心。不是野夫同臭味﹐難教君子出山林。巡檐日日窺生意﹐一朵先春直萬金。

再得古梅小而益怪首蒙屏翁品題因次韻

愛渠怪怪復奇奇﹐冒雪遙憑健步移。竹外池邊栽恰好﹐山巓水際夢多時。百年死質餘生意﹐一片孤槎帶好枝。寄語花神勤守護﹐品題莫負老仙詩。

觀敗棋者戲作

看人出著笑人低﹐及至當枰卻自迷。角上僅全輸了腹﹐東邊才活喪於西。欲裝劫去多難補﹐待算徵來恰又提。天下未應無妙手﹐勸君莫愛墨狻猊。

閒居幽事

閒居幽事屬田園﹐何必山林始避喧。足水早禾分母子﹐多年修竹見翁孫。欣然勝敗無心弈﹐兀爾醉醒隨意樽。昨夜一番雷雨過﹐綠波微漲曲池痕。

己亥九日屏翁約諸孫登髙西嶼阻風舟行不前遂會於吾家山海圖之上酒邊翁有詩畱題因次韻

良辰樂事兩相關﹐喜我樓臺便往還。不用移舟過西嶼﹐只消把酒對南山。風於破帽如相約﹐菊爲新芻欲笑顏。畱作千年佳話處﹐詩翁醉墨照楣間。

秋日獨倚東樓

重陽過了秋逾爽﹐自豁樓窗眺晚西。野外倒涵天影動﹐海云平壓雁行低。興來頻放深杯飲﹐吟到須還大字題。近喜書房添一寶﹐陶泓買得古端溪。

次韻屏翁壬寅九日再題小樓

佳節相過共舉觴﹐爲萸菊醉亦何妨。須知我輩襟懷事﹐不是時人酒肉狂。落雁影邊寒水碧﹐歸鴉啼處夕陽黃。詩翁樽俎風流在﹐老气橫吞年少場。

初冬梅花偸放頗盛

淸樽才了黃花債﹐又被梅花惱殺人。妝點南枝無數雪﹐探支東帝幾分春。精神全向疏中足﹐標格端於瘦處眞。徹夜苦吟無好語﹐夢隨雙月步溪漘。

四月節景

茶歌才了又田歌﹐節物眞成一鳥過。蒼竹招風涼意足﹐碧梧畱雨夜聲多。瓜緣茅屋抽長蔓﹐藕過蔬畦出矮荷。最喜白鷗相狎久﹐對人自在浴淸波。

次韻鄭安道懷君玉弟遊東嘉

好山好水東嘉郡﹐兩月淸遊樂可知。遠想池塘頻夢汝﹐還當風雨對眠誰。別時菊蕊方宜酒﹐幾日梅花已索詩。雁影參差霜正冷﹐寄言歸計莫遲遲。

春事

春事關心常早起﹐愛看景物試憑欄。戲魚池面微添綠﹐啼鳥枝頭尙帶寒。斬棘重樊新插柳﹐泉頻灌自栽蘭。年來剩有園林興﹐每恨廬邊地不寬。

賞茶

自汲香泉帶落花﹐漫燒石鼎試新茶。綠陰天气閒庭院﹐臥聽黃蜂報晚衙。

夜過監湖

推篷四望水連空﹐一片蒲帆正飽風。山際白雲雲際月﹐子規聲在白雲中。

喜小兒學步

對周尙有六十日﹐舉足已能三五移。世路只今巇險甚﹐須教步步著平夷。

夏晝小雨

小牀蘄簟展琉璃﹐窗外新篁一尺圍。正午云橋疏雨遇﹐冬靑花上蜜蜂歸。

裏中小漁舟被差防江有感而賦

著身平地更多憂﹐一棹思爲泛宅謀。昨夜西風邊報急﹐防江也要釣魚舟。

天臺道上早行

箯輿軋軋過淸溪﹐溪上梅花壓水低。月影漸收天半曉﹐兩山相對竹雞啼。

五禽言

提葫蘆﹐沽美酒﹐人世光陰春電走。一日得醉一日閒﹐綠鬢幾曾俱白首。沽酒沽酒有酒沽﹐生前不飲眞愚夫。

不如歸去﹐不如歸去﹐千山萬水家鄕路。今年又負故園花﹐來歲花開定歸否。歸去歸去須早歸﹐近日江湖非舊時。

泥滑滑﹐泥滑滑﹐客路迢迢雨不歇。我僕十步九步蹶﹐我馬﹤馬巤﹥﹤馬﹥如跛鱉泥滑泥滑君莫愁﹐秧爛麥損尢堪憂。

脫卻破袴﹐脫卻破袴﹐蠶熟繅成霜雪縷。小姑織絹未落機﹐縣家火急催官賦。輸了官賦無零落﹐破袴破袴還更著。

麥熟鍛磨﹐麥熟鍛磨﹐村南村北聲相和。大男小女總欣欣﹐煮餅蒸糜任渠做。鍛磨鍛磨莫等閒﹐去年糠秕無得餐。

小畦

小畦尋丈許﹐鑿壁置柴扉。雨後菜虫死﹐秋來花蝶稀。插籬新種菊﹐抱甕已忘機。俗客忽相訪﹐妨人洗布衣。

有感

浩浩海風勁﹐滔滔河水渾。古人皆去世﹐喬木自當門。族黨諸孫盛﹐吾宗一綫存。興衰知有數﹐心事與誰論。

十日取野菊從酒

野徑菊仍好﹐村壚酒亦嘉。未應今日蕊﹐便是背時花。心在家千里﹐身猶客九華。官程難久駐﹐風雨暮山斜。

山家小憩卽景效藥名體

柴門通艸徑﹐茅屋桂枝間。修竹連翹木﹐髙松續斷山。仰空靑蔭密﹐掃石綠花斑。傍澗牽牛飲﹐白頭翁自閒。

從板橋買舟上靑陽

卸馬板橋西﹐扁舟逆上溪。水鎪巖骨斷﹐煙截樹頭齊。野鴨驚人起﹐村雞上樹啼。老農頭雪白﹐猶自把鋤犁。

抵池陽未入關泊於齋山數日因窮巖壑之勝山有翠微亭﹐杜牧之登髙處

瘦策相扶上翠微﹐眼驚奇怪足忘疲。三十六洞猶昔者﹐四百餘年無牧之。漲水渺彌春雨後﹐遠山重疊夕陽時。幾多江北江南恨﹐問著沙鷗總不知。

秋暮出關卽事

俗塵汩汩負淸遊﹐重出城來已暮秋。水洗柳根欹斷岸﹐霜摧蘆葉擁荒洲。鄕音不到愁來雁﹐野性無拘羨去鷗。可惜一堤明月好﹐隔關難作夜深畱。

歸途過麻姑山

山行十里少人家﹐客子貪程怕日斜。倦坐松根需足力﹐輕風滿面落藤花。

五松山太白祠堂太白讀書之地﹐詩有「要回長舞袖﹐盡拂五松山」﹐卽此山也

艤舟來訪寶云寺﹐快上山頭尋五松。捉月仙人呼不醒﹐一間老屋戰西風。

歸途過銅官山

山徑崎嶇落葉黃﹐靑松疏處漏斜陽。鳴禽無數聲相應﹐一陣微風野菊香。

農歌集補鈔

戴昺

春日偕兄弟侍屏翁遊晉原分得外字因集句而成

春雨晴亦佳﹐適與賞心會。初日照髙林﹐幽泥化輕壒。步屟隨春風﹐始覺天宇大。牽懷到空山﹐逍遙白雲外。靑松夾路生﹐童童狀車蓋。淸川帶華薄﹐陰壑生虛籟。性達形迹忘﹐傲然脫冠帶。薄暮方來歸﹐月光搖淺瀨。

上立齋先生一首以有官居鼎鼐無宅起樓臺爲韻

靈巖一片雲﹐曾爲作雨起。風吹還故山﹐松筠澹相倚。秋髙霜露寒﹐酒熱鱸魚美。少寬憂世懷﹐微醉有妙理。

雜言

提壺勸我飲﹐布谷催我耕。我酒瓶已罄﹐我田艸正生。荷鋤理荒穢﹐及時新雨晴。秋來刈吾秫﹐庶得雨遂情。

侍屏翁領客遊雪峯分得生字

雪峯峯頂寺﹐來此定詩盟。山瀑分云影﹐松風亂雨聲。眼明春樹綠﹐心醒曉鐘淸。未好言歸去﹐塵中事又生。

謝趙山臺見訪

寂寞海東頭﹐殷勤貴客舟。如何經歲約﹐只作一宵畱。淸玩分行篋﹐髙吟壓小樓。更須謀再會﹐同醉菊花秋。

項宜父涉趣園

四面山回合﹐中間百畝畦。入門惟見竹﹐繞屋半栽梅。果熟霜前樹﹐魚肥雨後溪。秋來饒景物﹐斟酌費詩材。

玉峯登眺得初字

玉峯奇絕處﹐短策步崎嶇。海近潮聲壯﹐山空樹影疏。吟情危眺外﹐飲興薄寒初。數點新來雁﹐髙飛不羨渠。

初遊方巖山

圖志舊嘗看紀載﹐杖藜今得徧經行。漁翁化石幾年釣﹐仙客有田何世耕。千尺枯崖蛻龍骨﹐一簾飛瀑撼雷聲。相傳逸少曾來此﹐惜不鐫巖記姓名。

如京至西興阻風雨

月將圓夜出鄕關﹐才到西興月又殘。老去問名先已懶﹐近來行路覺猶難。雲煙漠漠吳山暗﹐風雨瀟瀟浙水寒。識破人生眞逆旅﹐此身何處不堪安。

嚴於陵

赤伏君王訪舊遊﹐富春男子只羊裘。一竿本爲逃名去﹐何意虛名上釣鉤。

