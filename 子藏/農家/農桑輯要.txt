

欽定四庫全書

子部四

農桑輯要

農家類

提要

【臣】等謹案農桑輯要七卷元世祖時官撰頒行本也前有至元十年翰林學士王磐序稱詔立大司農司不治他事専以勸課農桑爲務行之五六年功效大著農司諸公又慮夫播植之宜蠶繰之節未得其術於是徧求古今農家之書刪其繁重摭其切要纂成一書鏤爲板本進呈將以頒布天下云云案元史司農司設於至元七年分布勸農官巡行郡邑察舉農事成否達於戶部以殿最牧民長官史又稱世祖卽位之初首詔天下崇本抑末於是頒農桑輯要之書於民均與王磐所言合惟至元七年至十年不足五六年之數盤蓋據建議設官之始約略言之耳焦竑國史經籍志錢曾讀書敏求記皆作七卷永樂大典所載僅有二卷蓋編纂者所合並非有闕佚永樂大典又載有至順三年印行萬部官牒蘇天爵元文類又載有蔡文淵序一篇稱延祐元年仁宗特命刋板於江浙行省明宗文宗復申命頒布蓋有元一代以是書爲經國要務也書凡分典訓耕墾播種栽桑養蠶菜果實竹木藥艸孳畜十門大致以齊民要術爲藍本芟除其浮文瑣事而雜采他書以附益之詳而不蕪簡而有要於農家之中最爲善本當時著爲功令亦非漫然矣乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

子部四

農桑輯要目錄

農家類

卷一

典訓

農功起本

蠶事起本

經史法言

先賢務農

耕墾

耕地

代田

區田

卷二

播種

収九谷種

種谷

大小麥【靑稞附】

水稻

旱稻

黍穄【稗附】

梁秫

大豆【豍豆附】

小豆【菉豆白豆附】

豌豆

薥黍

蕎麥

胡麻

麻子【蘇子附】

麻

薴麻

木棉

論九谷風土及種蒔時月

論薴麻木棉

卷三

栽桑

論桑種

種椹

地桑

移栽

壓桑

栽條

栽桑梢

布行桑

修蒔【治虫蠧等法附】

科斫【采葉附】

接廢樹

接大小樹

義桑

桑雜類

柘

卷四

養蠶

論蠶性

収種

擇繭

浴連【収貯蠶連附】

収榦桑葉

制豆粉米粉

収牛糞

収蓐艸

収蒿梢

修治苫薦

治蠶具【蠶糧附】

蠶室

火倉

安槌

變色

生蛾

下蛾

涼暖總論

飼養總論

用葉

分擡總論

初飼蛾

擘黒

頭眠擡飼

停眠擡飼

大眠擡飼

養四眠蠶

稙蠶之利

晚蠶之害

十體

三光

八宜

三稀

五廣

雜忌

簇蠶

擇繭

繰絲

蒸餾繭法

夏秋蠶法

卷五

菜

種【黃附】

治籠法

區種法

西

冬

瓠

芋

葵

茄子

蔓菁

蘿卜【胡蘿卜附】

蜀芥蕓薹芥子

姜

菌子

蒜

防【薤同】

蔥

韭

胡荽

菠薐

萵苣

同蒿

人莧

藍菜

莙薘

蘭香【香菜附】

荏蓼

芹

甘露子

豆豉

麩豉

果實

種棃【插棃附】

藏棃法

桃【櫻桃蒲萄附】

李

梅杏

柰林檎

棗【防棗附】

栗【榛附】

柿

安石橊

木

銀杏

橙

橘

樝子

諸果

接諸果

卷六

竹木

種竹

松【杉柏檜附】

楡

白楊

棠

谷楮

槐

栁

楸

梓

梧桐

漆

柞

皂莢

楝

椿

葦【荻附】

蒲

作園籬

諸樹

伐木

藥艸

種紫艸

紅花

藍

梔子

茶

椒

茱萸

茴香

蓮藕

芡

芰

薯蕷

地黃

枸杞

菊花

蒼術

黃精

百合

牛蒡子

決明

甘蔗

薏苡

藤花

薄荷

罌粟

苜蓿

卷七

孳畜

養馬牛總論

馬【驢騾附】

牛【水牛附】

羊

豬

養雞

鵝鴨

魚

蜜蜂

嵗用雜事

農桑輯要原序

聖天子臨禦天下欲使斯民生業富樂而永無饑寒之憂詔立大司農司不治他事而專以勸課農桑爲務行之五六年功效大著民間墾辟種藝之業增前數倍農司諸公又慮夫田裏之人𨿽能勤身從事而播殖之宜蠶繰之節或未得其術則力勞而功寡獲約而不丰矣於是徧求古今所有農家之書披閱參考刪其繁重摭其切要纂成一書目曰農桑輯要凡七卷鏤爲版本進呈畢將以頒布天下屬予題其卷首予嘗讀豳詩知周家所以成八百年興王之業者皆由稼穡艱難積累以致之讀孟子書見其論說王道丁寧反覆皆不出乎夫耕婦蠶五雞二彘無失其時老者衣帛食肉黎民不饑不寒數十字而已大哉農桑之業眞斯民衣食之源有國者富彊之本王者所以興教化厚風俗惇孝悌崇禮讓致太平躋斯民於仁壽未有不權輿於此者矣然則是書之出其利益天下豈可一二言之哉施於家則陶朱猗頓之寶術也用於國則周成康漢文景之令軌也又何待夫序引贊揚而後知其可重哉至元癸酉嵗季秋中旬日翰林學士王磐題

欽定四庫全書

農桑輯要卷一

元司農司撰

典訓

農功起本

周書曰神農之時天雨粟神農遂耕而種之白虎通古之人民皆食禽獸肉至於神農因天之時分地之利制耒耜教民農作神而化之使民宜之故謂之神農典語神農嘗艸別谷烝民乃粒食世本倕作耒耜倕神農之臣也周本紀棄爲兒時其遊戱好種樹麻菽及爲成人遂好耕農相地之宜宜谷者稼穡焉民皆法則之堯舉爲農師漢食貨志后稷始甽田以二耜爲耦【顏師古曰甽壠也音工犬反或作畎】藝文志農九家百一十四篇【案原本作百四十一篇今據漢書校攺】農家者流蓋出農稷之官播百谷勸耕桑以足衣食

蠶事起本

漢食貨志嘉谷布帛二者生民之本興自神農之世易系辭神農氏沒黃帝堯舜氏作通其變使民不倦埀衣裳而天下治蓋取諸乾坤【孔頴達曰黃帝已上衣鳥獸之皮其後人多獸少事或窮乏故以絲麻布帛而制衣裳使民得宜也】通典周制享先蠶先蠶天駟也蠶與馬同气漢制祭蠶神曰苑窳婦人寓氏公主北齊先蠶祠黃帝軒轅氏如先農禮後周祭先蠶西陵氏

經史法言

書洪範八政一曰食二曰貨【孔頴達曰教民使勤農業求資用也人不食則死食於人最急故教爲先有食又須衣故貨爲二食則勤農以求之衣則蠶績以求之】無逸周公曰嗚呼君子所其無逸先知稼穡之艱難乃逸則知小人之依【孔安國曰稼穡農夫之艱難事先知之乃謀逸豫則知小人之所依怙】禮記王制國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通𨿽有凶旱水溢民無菜色孝經庶人章用天之道【邢昺曰春則耕種夏則蕓苗秋則獲刈冬則入廩】分地之利【邢昺曰分別五土之髙下隨所宜而播種之】謹身節用以養父母此庶人之孝也史記太史公曰居之一嵗種之以谷十嵗樹之以木百嵗來之以徳徳者人物之謂也今有無秩祿之奉爵邑之入而樂與之比者命曰素封故曰陸地牧馬二百蹄【司馬貞曰馬有四足二百蹄五十匹也】牛蹄角千【顏師古曰百六十七頭牛爲蹄與角凡一千二言千者舉成數也孟康曰馬貴而牛賤以此爲率】千足羊【韋昭曰二百五十頭】澤中千足彘水居千石魚陂【徐廣曰魚以斤兩爲計百二十斤爲石顏師古曰大陂養魚一嵗収千石魚】山居千章之材【服防曰章方也顏師古曰大材曰章】安邑千樹棗燕秦千樹栗蜀漢江陵千樹橘淮北常山巴南河濟之間千樹萩【顏師古曰萩卽楸字樂彥曰梓木也可以爲轅者】陳夏千畆漆【顏師古曰陳縣夏縣種漆樹而取其汁】齊魯千畆桑麻渭川千畆竹及名國萬家之城帶郭千畆畆鐘之田【徐廣曰六斛四斗也】若千畆巵茜【徐廣曰巵音支鮮支也茜音倩一名紅藍其花染繒赤黃也】千畦姜韭【徐廣曰千畦二十五畆韋昭曰畦猶壠也】此其人皆與千戶侯等然是富給之資也不窺市井不行異邑坐而待収身有處士之義而取給焉豈非所謂素封者耶【案史記作豈所謂素封者耶非也此節取之非原文】漢食貨志周制種谷必雜五種以備災害【顏師古曰種卽五穀謂黍稷麻麥豆也】還廬樹桑【顏師古曰還繞也】菜茹有畦瓠果蓏殖於疆埸雞豚狗彘毋失其時女修蠶織則五十可以衣帛七十可以食肉入者必持薪樵輕重相分班白不提挈冬民旣入婦人同巷相從夜績女工一月得四十五日【服防曰一月之中又得夜半爲十五日凡四十五日也】必相從者所以省費燎火同巧拙而合習俗也【顏師古曰燎所以爲明火所以爲溫燎力召反】管子民無所遊食則必農民事農則田墾田墾則粟多粟多則國富齊民要術【後魏髙陽太守賈思勰撰】傳曰人生在勤勤則不匱古語曰力能勝貧謹能勝禍蓋言勤力可以不貧謹身可以避禍庸人之性率之則自力縱之則惰窳耳稼穡不修桑果不茂畜產不肥鞭之可也柂落不完垣墻不牢掃除不盡笞之可也此督課之方也且天子親耕皇后親蠶況夫田父而懷惰窳乎

先賢務農

孟子后稷敎民稼穡樹藝五穀五穀熟而民人育汜勝之書【泛扶嚴反水名又姓出燉煌濟北二望本姓凡氏避地於汜水因攺焉】湯有旱災伊尹作爲區田教民糞種負水澆稼史記管仲相齊與俗同好惡其稱曰倉廩實而知禮節衣食足而知榮辱猗頓魯窮士聞陶朱公富問術焉告之曰欲速富養五牸乃畜牛羊子息萬計貲擬王公【案魯窮士以下采貨殖列猗頓用盬鹽起注中所引孔叢子語非史記本文】莊子長梧封人曰昔予爲禾耕而鹵莽之則其實亦鹵莽而報予蕓而滅裂之則其實亦滅裂而報予予來年變齊【注變更也變更所法也齊同也】深其耕而熟耰之其禾繁以滋予終年厭飱漢食貨志李悝爲魏文侯作盡地力之教【顏師古曰李悝文侯臣也悝音恢】以爲地方百里提封九萬頃除山澤邑居參分去一爲田六百萬畮治田勤謹則畮益三升【服防曰與之三升也臣瓚曰當言三斗謂治田勤則畮加三斗也師古曰計數而言字當爲斗瓚說是也】不勤則損亦如之地方百里之增減輒爲粟百八十萬石矣又曰糴甚貴傷民【韋昭曰此民謂士工商也】甚賤傷農民傷則離散農傷則國貧故甚貴與甚賤其傷一也漢文帝時賈誼說上曰管子曰倉廩實而知禮節民不足而可治者自古及今未之嘗聞漢之爲漢幾四十年矣公私之積猶可哀痛世之有饑穰天之行也禹湯被之矣卽不幸有方二三千里之旱國胡以相卹卒然邊境有急數十百萬之眾國胡以餽之夫積貯者天下之大命也茍粟多而財有餘何爲而不成以攻則取以守則固以戰則勝懷敵附遠何招而不至今敺民而歸之農使天下各食其力末技遊食之人轉而緣南畆則蓄積足而人樂其所矣前漢宣曲任氏之先爲督道倉吏秦之敗也豪傑皆爭取金玉而任氏獨窖倉粟楚漢相距滎陽也民不得耕種米石至萬而豪傑金玊盡歸任氏任氏以此起富富人爭奢侈而任氏折節爲儉力田畜人爭取賤賈任氏獨取貴善富者數世然任公家約非田畜所生不衣食公事不畢則身不得飲酒食肉以此爲閭裏率故富而主上重之【案此采史記貨殖與漢書字句稍異】黃霸爲潁川太守使郵亭鄕官皆畜雞豚以贍鰥寡貧窮者爲條教班行之於民間勸以爲善防姦之意及務耕桑節用殖財種樹畜養去食穀馬米鹽靡密【顏師古曰雜而且細】初若煩碎然霸精力能推行之治爲天下第一龔遂爲渤海太守躬率以儉約勸民務農桑令日種一樹楡百本防五十本蔥一畦韭家二母彘五雞民有帶持刀劍者使賣劍買牛賣刀買犢曰何爲帶牛佩犢春夏不得不趣田畆秋冬課収斂益畜果實菱芡吏民皆富實何武爲揚州刺史行部必問墾田頃畆五穀美惡召信臣爲南陽太守好爲民興利務在富之躬勸耕農出入阡陌止捨離鄕亭稀有安居時行視郡中水泉開通溝瀆起水門提閼凡數十處以廣漑灌嵗嵗增加多至三萬頃民得其利蓄積有餘信臣爲民作均水約束刻石立於田畔以防分爭禁止嫁娶送終奢靡務出於儉約郡中莫不耕稼力田吏民親愛信臣號曰召父後漢王丹家累千金好施與周人之急每嵗時農収後察其彊力収多者輒歷載酒肴從而勞之便於田頭樹下飲食勸勉之因畱其餘有而去其惰懶者獨不見勞各自恥不能致丹其後無不力田者聚落以致殷富杜詩爲南陽太守省愛民役廣拓土田郡內比室殷足爲之語曰前有召父後有杜母任延爲九眞太守俗以射獵爲業不知牛耕每致困乏延乃令鑄作田器教之墾辟嵗嵗開廣百姓充給茨充爲桂陽令俗不種桑無蠶織絲麻之利類皆以麻枲頭貯衣民惰窳少麤履足多剖裂血出盛冬皆然火燎炙充教民益種桑柘養蠶織履復令種薴麻數年之間大賴其利衣履溫暖今江南知桑蠶織履皆充之教也張堪拜漁陽太守開稻田八千餘頃勸民耕種以教殷富百姓歌曰桑無附枝麥穗兩岐張君爲政樂不可支樊重字君云【後漢書樊宏傳宏世祖之舅封壽張侯父重追爵諡爲壽張敬侯】世善農稼好貨殖重性溫厚有法度三世共財子孫朝夕禮敬常若公家其營理產業物無所棄課役童隸各得其宜故能上下勠力財利嵗倍至乃開廣田土三百餘頃其所起廬舍皆有重堂髙閤陂渠灌注又池魚牧畜有求必給嘗欲作器物先種梓漆時人嗤之然積以嵗月皆得其用向之笑者咸求假焉貲至巨萬而賑贍宗族恩加鄕閭外孫何氏兄弟爭財重恥之以田二頃解其忿訟縣中稱美其素所假貸人間數百萬遺令焚削文契責家聞者皆慚爭往償之常戒其子曰【案後漢書本句上有宏爲人謙柔畏愼不求茍進二句是君云之子宏戒其子之言此作君云戒其子有脫誤】富貴盈溢未有能終者吾非不喜榮勢也天道惡滿而好謙前世貴戚皆明戒也保身全己豈不樂哉王景爲廬江太守百姓不知牛耕致地力有餘而食常不足景乃教用犁耕墾辟倍多境內丰給又訓令蠶織爲作法制著於鄕亭王符曰一夫不耕天下受其饑一婦不織天下受其

寒今舉俗捨本農趨商賈牛馬車輿塡塞道路遊手爲巧充盈都邑是則一夫耕百人食之一婦桑百人衣之以一奉百孰能供之崔寔爲五原太守土宜麻枲而俗不知織績民冬月無衣積細艸而臥其中見吏則衣艸而出寔爲作紡績織絍具以教之民得以免寒苦劉陶曰民可百年無貨不可一朝有饑故食爲至急也仇覽爲蒲亭長勸人生業爲制科令至於果菜爲限

雞豕有數農事旣畢乃令子弟羣居就學其剽輕遊恣者皆役以田桑嚴設科罰躬助喪事賑卹窮寡期年稱大化杜畿爲河東勸耕桑課民畜牸牛艸馬下逮雞豚皆有章程家家丰實然後興學校舉孝悌河東遂安童恢除不其令若吏稱其職人行善事皆賜酒肴以

勸勵之耕織種収皆有條章一境淸淨齊民要術皇甫隆爲燉煌令燉煌俗不曉作耬犁及種人牛功力旣費而収谷更少隆乃教作耬犁所省傭力過半得谷加五又燉煌俗婦女作裙攣縮如羊腸用布一疋隆又禁攺之所省復不貲僮種爲不其令率民養一豬雌雞四頭以供祭祀死買棺木【案僮種卽童恢見後漢書注前吏稱其職一條采之本傳此條采之齊民要術序以一人而兩載其事】顏裴爲京兆乃令整阡陌樹桑果又課以閒月取材使得轉相教匠作車又課民無牛者令畜豬投貴時賣以買牛始者民以爲煩一二年間家有丁車大牛整頓丰足譙子曰朝發而夕異宿勤則菜盈傾筐且茍無羽毛不織不衣不能茹艸飲水不耕不食安可以不自力哉李衡於武陵龍陽洲上作宅種甘橘千樹勅兒曰吾州裏有千頭木奴不責汝衣食嵗上一疋絹亦可足用矣橘成嵗得絹數千疋仲長子曰天爲之時而我不農谷亦不可得而取之靑春至焉時雨降焉始之耕田終之簠簋惰者釡之勤者鐘之時及不爲而尙得食也哉魏陳思王曰寒者不貪尺玉而思短褐饑者不願千金而美一食晉桓宣鎭襄陽勸課農桑或載鋤耒於軺軒或親耘獲於隴畆北魏辛纂拜河南刺史督勸農桑親自檢視勤者資以物帛惰者加以罪唐張全義爲河南尹經黃巢之亂繼以秦宗權孫儒殘暴居民不滿百戶四野俱無耕者全義招懷流散勸之樹藝數年之後都成坊曲漸復舊制諸縣戶口率皆歸復桑麻蔚然野無曠土全義明察人不能欺而爲政寛簡出見田疇美者輒下馬與僚佐共觀之召田主勞以酒食有蠶麥善収者或親至其家悉呼出老幼賜以茶防衣物民間言張公不喜聲伎見之未嘗笑獨見佳麥良繭則笑耳有田荒穢者則集眾杖之或訴以乏人牛乃召其鄰里責之曰彼誠乏人牛何不助之眾皆謝乃釋之由是鄰里有無相助故比戶皆有畜積凶年不饑遂成富庶焉李襲譽嘗謂子孫曰吾負京有田十頃能耕之足以食河內千樹桑事之可以衣能勤此無資於人矣

耕墾

耕地

齊民要術春耕尋手勞【郎到反古曰擾今曰勞說文曰擾摩田器今人亦名勞曰摩】秋耕待白背勞【秋旣多風若不尋勞地必虛燥秋田防實濕勞令地硬諺曰耕而不勞不如作暴蓋言澤難遇喜天時故也桓寛鹽鐵論曰茂木之下無丰艸大塊之間無美苗防直輒反田實也暴音曝耗也】凡秋耕欲深春夏欲淺犂欲亷勞欲再【犂亷耕細牛復不疲再勞地熟旱亦保澤也】秋耕防【掩同】靑者爲上【比至冬月靑艸復生者其美與小豆同】初耕欲深轉地欲淺【耕不深地不熟轉不淺動生土也】菅茅之地宜縱牛羊踐之【踐則根浮】七月耕之則死【非七月復生矣】凡美田之法菉豆爲上小豆胡麻次之悉皆五六月中防【羮懿反漫種也】種七月八月犂防殺之爲春谷田則畆収十石【一石大約今二斗七升十石今二石七斗有餘也後齊民要術中石斗仿此】其美與蠶矢熟糞同汜勝之書曰凡耕之本在於趨時和土務糞澤早鋤早獲春凍解地气始通土一和解夏至天气始暑陰气始盛土復解夏至後九日【案汜勝之書作夏至後九十日】晝夜分天地气和以此時耕田一而當五名曰膏澤皆得時功春地气通可耕堅硬彊地黒壚土輒平摩其塊以生艸艸生復耕之天有小雨復耕和之勿令有塊以待時所謂彊土而弱之春候地气始通土塊散陳根可拔此時二十日以後和气去卽土剛以此時耕一而當四和气去耕四不當一杏始華榮輒耕輕土弱土望杏花落復耕耕輒勞之艸生有雨澤耕重勞之土甚輕者以牛羊踐之如此則土彊此謂弱土而彊之也雜說凡人家營田須量己力寧可少好不可多惡凡地有薄者卽須加糞糞之其糞法秋収治田後場上所有谷穰等並須収貯一處每日布牛腳下三寸厚【古一尺大約今一尺三寸有餘後齊民要術尺寸仿此】每平旦収聚堆積之還依前布之經宿卽堆聚至十二月正月之間卽載糞糞地【案齊民要術有雜說四條此節采第一條之說】種蒔直說古農法犁一擺六今人只知犁深爲功不知擺細爲全功擺功不到土麤不實下種後𨿽見苗立根在麤土根土不相著不耐旱有懸死虫咬幹死等諸病擺功到土細又實立根在細實土中又碾過根土相著自耐旱不生諸病韓氏直說爲農大綱一則牛欺地二則人欺苗牛欺地則所種不失其時人欺苗則省力易辦反是則徒勞無益矣凡地除種麥外並宜秋耕先以鐵齒擺縱橫擺之然後揷犂細耕隨耕隨撈至地大白背時更擺兩徧至來春地气透時待日髙復擺四五徧其地爽潤上有油土四指許春𨿽無雨時至便可下種秋耕之地荒艸自少極省鋤工如牛力不及不能盡秋耕者除種粟地外其餘黍豆等地春耕亦可大抵秋耕宜早春耕宜遲秋耕宜早者乘天气未寒將陽和之气掩在地中其苗易榮過秋天气寒冷有霜時必待日髙方可耕地恐掩寒气在內令地薄不収子粒春耕宜遲者亦待春气和暖日髙時依前耕擺

代田

漢食貨志趙過爲搜粟都尉過能爲代田一畮三甽嵗代處故曰代田【師古曰代易也】古法也后稷始甽田以二耜爲耦廣尺深尺曰甽長終畮一畮三甽一夫三百甽而播種於甽中【師古曰種謂穀子也】苗生葉以上稍耨壠艸【師古曰耨鋤也】因隤其土以附苗根【師古曰隤謂下之也音穨】比盛暑壠盡而根深能風與旱【師古曰能讀曰耐】其耕耘下種田器皆有便巧率十二夫爲田一井一屋故畮五頃【鄧展曰九夫爲井三夫爲屋夫百晦於古爲十二頃古百步爲晦漢時二百四十步爲畆古千二百畮則得今五頃】用耦犂二牛三人一嵗之収常過縵田畮一斛以上【師古曰縵田謂不爲甽者也縵莫幹反】善者倍之【師古曰善爲甽者又過縵田二斛已上也】過使教田太常三輔【蘇林曰太常主諸陵有民故亦課田種】大農置工巧奴與從事爲作田器二千石遣令長三老力田及裏父老善田者受田器學耕種養苗狀【蘇林曰爲法意狀也】民或苦少牛亡以趨澤【師古曰趨讀曰趣趣及也澤雨之潤澤也】故平都令光教過以人挽犂【師古曰挽引也音晚】過奏光以爲丞教民相與庸挽犂【師古曰庸功也言換功共作也義亦與庸賃同】率多人者田日三十畆少者十三畆以故田多墾辟是後民皆便代田用力少而得谷多崔寔曰趙過教民耕殖其法三犂共一牛一人將之下種挽耬皆取備焉日種一頃【據齊地大畆一頃爲三十五畆也】至今三輔猶賴其利今遼東耕犂轅長四尺回轉相妨旣用兩牛兩人牽之一人將耕一人下種二人挽耬凡用兩牛六人一日才種二十五畆其懸絕如此【三犂共一牛若今三腳耬矣今自濟州已西猶用長轅犂兩腳耬長轅耕平地尙可於山澗之間則不任用且回轉至難費力未如齊人蔚犂之柔便也兩腳耬種壠穊亦不如一腳耬之得中也】

區田

齊民要術泛勝之書區種法曰湯有旱災伊尹作爲區田教民糞種負水澆稼區田以糞气爲美非必須良田也諸山陵近邑髙危傾阪及丘城上皆可爲區田區田不耕旁地庶盡地力務本新書夫丰儉不常者天之道也故君子貴於思患而豫防之湯有七年之旱伊尹制此法大槪與今時種相類區當於閒時旋旋掘下正月種春大麥二三月種山藥芋子三四五月種谷大小豇菉豆八月種二麥豌豆節次爲之亦不可貪多穀豆二麥各料百餘區山藥芋子各一十區通約収四五十石數口之家可以無饑矣壬辰戊戌之際但能區種三五畆者皆免饑殍

農桑輯要卷一

欽定四庫全書

農桑輯要卷二

元司農司撰

播種

収九谷種【黍稷稗稻麻大麥小麥大豆小豆】

齊民要術凡五穀種子浥郁則不生生者亦尋死種雜者禾則早晚不均舂復減而難熟糶賣以雜糅見訾炊防失生熟之節所以特宜存意不可徒然粟黍穄梁秫常嵗別収選好穗純色者劁【才雕反】刈髙懸之以擬明年種子將種前二十許日開出水淘【浮秕去則無莠】卽曬令燥種之汜勝之書曰牽馬令就谷堆食數口以馬踐過爲種無虸蚄等虫也又種傷濕郁熱則生虫也又薄田不能糞者以原蠶矢雜禾種種之則禾不虫又取馬骨剉一石以水三石煮之三沸漉去滓以汁漬附子五枚三四日去附子以汁和蠶矢羊矢各等分撓【呼老反攪也】令洞洞如稠粥先種二十日時以溲【疎有反】種如麥飯狀當天旱燥時溲之立幹薄布數撓令幹明日復溲天陰雨則勿溲六七溲而止輒曝謹藏勿令復濕至可種時以余汁溲而種之則禾稼不蝗虫無馬骨亦可用雪汁雪汁者五穀之精也使稼耐旱常以冬藏雪汁器盛埋於地中治種如此則収常倍取麥種候熟可獲擇穗大彊者斬束立場中之髙燥處曝使極燥無令有白魚有輒治之取幹艾雜藏之麥一石艾一把藏以瓦器竹器順時種之則収常倍取禾種擇髙大者斬一節下把懸髙燥處苗則不敗欲知嵗所宜以布囊盛粟等諸物種平量之埋陰地冬至日窖埋冬至後五十日發取量之息最多者嵗所宜也崔寔曰平量五穀各一升小罌盛埋墻陰下余法同上師曠占術曰五木者五穀之先欲知五穀但視五木擇其木盛者來年多種之萬不一失也雜陰陽書曰禾生於棗或楊大麥生於杏小麥生於桃稻生於栁或楊黍生於楡大豆生於槐小豆生於李麻生於楊或荊又凡種禾宜寅午申忌乙丑壬癸秫忌寅晚禾忌丙大麥宜亥卯辰忌子丑戊己小麥忌與大麥同稻宜戊己四季日忌寅卯辰甲乙黍宜已酉戌忌寅卯丙午穄忌未寅大豆宜申子壬忌卯午丙子甲乙小豆忌與大豆同麻忌四季日戊己凡五穀大判宜上旬次中旬史記曰陰陽之家拘而多忌止可知其梗槪不可委曲從之諺曰以時其澤爲上防也

種谷

齊民要術凡谷成熟有早晚苗稈有髙下収實有多少質性有彊弱米味有美惡粒實有息耗【早熟者苗短而収多晚熟者苗長而収少彊苗者短黃谷之屬是也弱苗者長靑白黒者是也収少者美而耗収多者惡而息也】地勢有良薄【良田宜種晚薄田宜種早良田非獨宜晚早亦無害薄地宜早晚必不成實也崔寔曰美田欲稠薄田欲稀】山澤有異宜【山田種彊苗以避風霜澤田種弱苗以求華實也】順天時量地利則用力少而成功多任情返道勞而無獲凡谷田菉豆小豆底爲上麻黍胡麻次之蕪菁大豆爲下【常見底不減菉豆本旣不論聊復記之】凡春種欲深夏種欲淺凡種谷雨後爲佳遇小雨宜接濕種遇大雨待薉【音穢】生【小雨不接濕無以生禾苗大雨不待白背濕轆則令苗痩薉若盛者先鋤一徧然後納種乃佳也】春若遇早秋耕之地得仰壠待雨【春耕者不中也】夏若仰壠匪直蕩汰不生兼與艸薉俱出凡田欲早晚相雜【嵗道有所宜】有閏之嵗節气近後宜晚田然大率欲早早田倍多於晚【早田淨而易治晚者蕪穢難治其収之多少從嵗所宜非闗早晚然早谷皮薄米實而多晚谷皮厚米少而虛也】苗生如馬耳則鏃【初角反】鋤【諺曰欲得谷馬耳鏃】稀豁之處鋤而補之凡五穀惟小鋤之爲良【小鋤者非直省功谷亦倍勝大鋤者艸根繁茂用功多而収益少】苗出壠則深鋤鋤不厭數周而復始勿以無艸而暫停【鋤者非止除艸乃熟地而實多糠薄米息鋤得十徧便得八米也】春鋤起地夏爲除艸故春鋤不用觸濕六月已後𨿽濕亦無嫌【春苗旣淺陰未覆地濕鋤則地堅夏苗陰厚地不見日故𨿽濕亦無害矣管子曰爲國者使農寒耕而熱蕓蕓除艸也】呂氏春秋曰苗其弱也欲孤【弱小也苗始生小時欲得孤特疏數則茂好也】其長也欲相與俱【言相依植不偃僕】其熟也欲相扶【相扶持不傷折】是故三以爲族乃多粟【族聚也】吾苗有行故速長弱不相害故速大橫行必得從行必術正其行通其風【行行列也】凡種欲牛遲緩行種人令促步以足躡壠底【牛遲卽子勻足躡則苗茂足迹相接者亦不煩撻也】熟速刈幹速積【刈早則鎌傷刈晚則穗折遇風則收減濕積則藳爛積晚則損耗連雨則生耳】孝經援神契曰黃白土宜禾汜勝之書曰種無期因地爲時三月楡莢時雨膏地彊可種禾植禾夏至後八九十日常夜半候之天有霜若白露下以平明時令兩人持長索相對各持一端以槪禾中去霜露日出乃止如此禾稼五穀不傷矣漢食貨志曰種谷必雜五種以備災害田中不得有樹用妨五穀力耕數耘収獲如盜宼之至董仲舒曰春秋他谷不書至於麥禾不成則書之以此見聖人於五穀最重麥禾也種蒔直說蕓苗之法其凡有四第一次曰撮苗第二次曰布第三次曰擁第四次曰復【俗曰添米】一功不至則稂莠之害秕糠之雜入之矣今之器以鋤營州之東以鏟爰有一器出自海壖號曰耬鋤【耬樣一如下種耬但獨腳無耬斗耳於獨腳下端從後向上斜鑿一竅兩轅中央近後舊安耬斗處橫桄中亦鑿一竅鋤制柄項彎曲一如蕓苗鋤但其柄純以鐵爲之麄細上下若一鋤刃尖圓如杏葉樣用時將鋤柄於耬腳下端斜竅中穿過其柄末上出橫桄竅中其鋤刃橫冒於耬腳下端】撮苗後用一驢帶籠觜挽之初用一人撁慣熟不用人止一人輕扶入土二三寸其深痛過鋤力三倍所辦之田日不啻二十畆今燕趙多用之名曰劐子劐子之制又少異於此【劐子第一徧卽成溝子谷根未成不耐旱耬鋤刃在土中故不成溝子第二徧加擗土木鴈翅方成溝子其土分壅谷根擗土用木厚三寸濶三寸長七寸取成三角樣前爲尖中鑿一竅長一寸濶半寸穿於鐵鋤柄上壓鋤刃上】韓氏直說如耬鋤過苗間有小豁不到處用鋤理撥一徧如種黍粟大小等田當用一尺三寸寛腳種蒔下種【易使鋤耬故也】如種麻麥用狹腳種蒔則可

大小麥【靑稞附】

齊民要術大小麥皆須五月六月暵地【不暵地而種者其収倍薄崔寔曰五月六月菑麥田也】孝經援神契云黒墳宜麥汜勝之書曰種麥得時無不善早種則虫而有節晚則穗小而少實當種麥若天旱無雨澤則薄漬麥種以酢【醋同】漿並蠶矢夜半漬向晨速投之令與白露俱下酢漿令麥耐旱蠶矢令麥忍寒麥生黃色傷於太稠稠者鋤而稀之崔寔曰凡種大小麥得白露節可種薄田秋分種中田後十日種美田惟【古猛反大麥類】麥早晚無常正月可種春麥【案齊民要術春麥下有豍豆二字】盡二月止靑稞【苦禾反麥石】麥【治打時稍難惟映日用碌碡碾】與大麥同時熟麫堪作麨及餺飥甚美磨盡無麩【鋤一徧佳不鋤亦得】四時類要曬大小麥今年収者於六月掃庭除候地毒熱眾手出麥薄攤取蒼耳碎剉拌曬之至未時及熱収可以二年不蛀若有陳麥亦須依此法更曬須在立秋前秋後則虫生恐無益矣士農必用古農語云彭祖壽年八百不可忘了稙蠶稙麥又云社後種麥爭回耬又云社後種麥爭回牛言奪時甚急也韓氏直說五六月麥熟帶靑収一半合熟収一半若

過熟則拋費每日至晚卽便載麥上場堆積用苫繳覆以防雨作如搬載不及卽於地內苫積天晴乘夜載上場卽攤一二車薄則易幹碾過一徧翻過又碾一徧起稭下子収起𨿽未淨直待所収麥都碾盡然後將未淨稭稈再碾如此可一日一場比至麥収盡已碾訖三之二農家忙並無似蠶麥古語云収麥如救火若少遲慢一值陰雨卽爲災傷遷延過時秋苗亦誤鋤治

水稻

齊民要術稻無所緣惟嵗易爲良選地欲近上流【地無良薄水淸則稻美也】三月種者爲上時四月上旬爲中時中旬爲下時先放水十日後曳轆軸十徧【徧數惟多爲良】地旣熟淨淘種子【浮者不去秋則生稗】漬經三宿漉出內艸篅【市專反判竹圜以盛谷】裛之復經三宿芽長二分一畆三升擲三日之中令人驅鳥稻苗長七八寸陳艸復起以鎌侵水芟之艸悉膿死稻苗漸長復須薅【防艸曰薅虎髙反】薅訖決去水曝根令堅量時水旱而漑之將熟又去水霜降獲之【早刈米靑而不堅晚刈零落而損収】北土髙原本無陂澤隨逐隈曲而田者二月冰解地幹燒而耕之仍卽下水十日塊旣散液持木斫平之納種如前法旣生七八寸防而栽之【旣非嵗易艸稗俱生芟亦不死故須栽而薅之】漑灌収刈一如前法畦防【音劣堤厓也】大小無定須量地宜取水均而已藏稻必須用簞【此旣水谷窖埋得地气則爛敗也】春稻必須冬時積日燥曝一夜置霜露中卽舂【苦冬舂不幹卽米靑赤脈起不經霜不燥曝則米碎矣】秫稻法一切同周官曰稻人掌稼下地【鄭注以水澤之地種谷也謂之稼者有似嫁女相生】以瀦畜水以防止水以溝蕩水以遂均水以列捨水以澮寫水以涉其芟作田【鄭注鄭司農說瀦防以春秋傳曰町原防規偃豬以列捨水列者非一道以去水也以涉揚其芟以其水寫故得行其田中舉其芟鉤也杜子春讀蕩爲和蕩謂以溝行水也謂偃瀦者畜流水之陂也防瀦旁堤也遂田首受水小溝也列田之畦防也澮田尾去水大溝作猶治也開遂捨水於列中因涉之去前年所芟之艸而治田種稻】凡稼澤夏以水殄艸而芟夷之【鄭注殄病也絕也鄭司農說芟夷以春秋傳曰芟夷蘊崇之今時謂禾下麥爲夷下麥言芟刈其禾於下種麥也謂將以澤地爲稼者必於夏六月之時大雨時行以水病絕艸之後生者至秋水涸芟之明年乃稼】澤艸所生種之芒種【鄭注鄭司農云澤艸之所生其地可種芒種芒種稻麥也】汜勝之書曰種稻春凍解耕反其土種稻區不欲大大則水深淺不適冬至後一百一十日可種稻始種稻欲濕濕者缺其塍【食陵反畦畔也】令水道相直夏至後大熱令水道錯崔寔曰三月可種粳稻稻美田欲稀薄田欲稠

旱稻

齊民要術旱稻用下田白土勝黒土【非言下田勝髙原但下停水者不得禾豆麥稻四種𨿽澇亦収所謂彼此俱獲不失地利故也下田種者用功多髙原種者與禾同等也】凡下田停水處燥則堅垎【胡格反土幹也】濕則污泥難治而易荒墝【口交反】埆【音殻】而殺種其春耕者殺種尢甚故宜五六月暵之以擬大麥麥時水澇不得納種者九月中復一轉至春種稻萬不失一【春耕者十不収五蓋誤人耳】凡種下田不問秋夏候水盡地白背時速耕杷勞【杷白駕反】頻翻令熟【過燥則堅遇雨則泥所以宜速耕也】二月半種稻爲上時三月爲中時四月初及半爲下時漬種如法裛令開口耬耩防種之【耩故項反防烏感反防種者省種而生科又勝擲者】卽再徧勞【若嵗寒早種慮時晚卽不漬種恐芽焦也】其土黒堅彊之地種未生前遇旱者欲得令牛羊及人踐履之濕則不用一迹入也稻旣生猶欲令人踐壠背【踐者茂而多實也】苗長三寸杷勞而鋤之鋤惟欲速【稻苗性弱不能扇艸宜數鋤之】每經一雨輒欲杷勞苗髙尺許則鋒【古農器】天雨無所作宜冒雨薅之科大如穊者五六月中霖雨時防而栽之【栽法欲淺令其根須四散則滋茂深而直下者聚而不科其苗長者亦可防去葉端數寸勿傷其心也】入七月不復任栽【七月百艸成時晚故也】其髙田種者不求極良惟須廢地【過良則苗折廢地則無艸】亦秋耕杷勞令熟至春黃【始章反】納種【不宜濕下】余法悉與下田同

黍穄【稗附】

齊民要術凡黍穄田新開荒爲上大豆底爲次谷底爲下地必欲熟【再轉乃佳若春夏耕者下種後再勞爲良】一畆用子四升三月上旬種者爲上時四月上旬爲中時五月上旬爲下時夏種黍穄與植谷同時非夏者大率以椹赤爲候【諺曰椹釐釐種黍時】燥濕候黃場種訖不曳撻【今時屯子也】常記十月十一月十二月凍樹日種之萬不失一【凍樹者凝霜封著木條也假令月三日涷樹還以月三日種黍他皆仿此十月凍樹宜早黍十一月凍樹宜中黍十二月凍樹宜晚黍若從十月至正月皆凍樹者早晚黍悉宜也】刈穄欲早黍欲晚【穄晚多零落黍早米不成諺曰穄靑喉黍折頭】皆卽濕踐【久漬則浥郁燥踐多兜牟】穄踐訖卽蒸而裛之【不蒸者難舂米碎至春又土臭蒸則易舂米堅香气經久不歇也】黍宜曬之令燥【濕聚則郁】凡黍黏者収薄穄味美者亦収薄難舂孝經援神契云黒墳宜黍汜勝之書曰黍者暑也種者必待暑黍心未生雨灌其心心傷無實黍心初生畏天露令兩人對持長索槪去其露日出乃止凡種黍覆土鋤治皆如禾法稗旣堪水旱種無不熟之時又特滋茂宜種之備凶年稗中有米熟時搗取米炊食之不減粱米又可釀作酒【酒甚美釅尢逾黍秫魏武使典農種之頃収二千斛斛得米三四斗大儉可磨食之若值丰年可以飯牛馬豬羊】務本新書種糯不換糯米價值比黃米價髙今有與

糯米相類者白黃米是也舊呼糯不換宜多種之造酒爲佳

粱秫

齊民要術粱秫並欲薄地而稀種與植谷同時【晚者全不収也】燥濕之宜杷勞之法一同谷苗収刈欲晚【性不零落早刈損實】

大豆【豍豆附】

齊民要術春大豆次植谷之後二月中旬爲上時三月上旬爲中時四月上旬爲下時嵗宜晚者五六月亦得然稍晚稍加種子地不求熟【地過熟者苗茂而實少】収刈欲晚【此不零落刈早損實】鋤不過再葉落盡然後刈【葉不盡則難治】刈訖則速耕【大豆性溫秋不耕則無澤也】孝經援神契曰赤土宜菽也泛勝之書曰大豆保嵗易爲宜古之所以備凶年也謹計家口數種大豆率人五畆此田之本也三月楡莢時有雨髙田可種大豆土和無塊畆五升土不和則益之種大豆夏至後二十日尙可種戴甲而生不用深耕大豆須均而稀豆花憎見日見日則黃爛而根焦也獲豆之法莢黒而莖蒼輒収無疑其實將落反失之故曰豆熟於場靑莢在上黒莢在下崔寔曰正月可種豍豆二月可種大豆又曰三月昏參夕杏花盛桑椹赤可種大豆四月時雨降可種大小豆美田欲稀薄田欲稠

小豆【菉豆白豆附】

齊民要術小豆大率用麥底然恐小晚有地者常須兼畱去嵗谷下以擬之泛勝之書曰小豆不保嵗難得椹黒時注雨種豆生布葉鋤之生五六葉又鋤之大豆小豆不可盡治也古所以不盡治者豆生布葉豆有膏盡治之則傷膏傷則不成而民盡治故其収耗折也菉豆白豆種法與小豆同

豌豆

務本新書豌豆二三月種諸豆之中豌豆最爲耐陳又収多熟早如近城郭摘豆角賣先可變物舊時莊農往往獻此豆以爲嘗新蓋一嵗之中貴其先也又熟時少有人馬傷踐以此校之甚宜多種

薥黍

務本新書薥黍宜下地春月早種省工収多耐用人食之餘擸碎多拌麩糠以飼五防外稭稈織箔夾籬寨作燒柴城郭貨賣亦可變物

蕎麥

齊民要術凡蕎麥五月耕經二十五日艸爛得轉並種耕三徧立秋前後皆十日內種之假如地耕三徧卽三重著子下兩重子黒上一重子白皆有白汁滿如濃卽須收刈之但對梢相撘鋪之其白者日漸盡變爲黒如此乃爲得所若待上頭總黒半已下黒子盡落矣

胡麻【本艸衍義曰止是脂麻也】

齊民要術胡麻【漢張騫從外國得麻種曰胡麻俗呼爲烏麻非也今世有白胡麻八稜胡麻白者油多而又可以爲飯】宜白地種二三月爲上時四月上旬爲中時五月上旬爲下時【月半前種者實多而成月半後種者少子而多秕也】種欲截雨腳【若不緣濕融而不生】一畆用子二升漫種者先以耬耩然後散子空曳勞【勞上加人則土厚不生】耬耩者炒沙令燥中半和之【不和沙下不均壠種若荒得用鋒耬】鋤不過三徧刈束欲小【束大則難燥打手復不勝】以五六束爲一藂斜倚之【不爾則風吹倒損收也】候口開乘車詣田抖擻【倒豎以小杖微打之】還藂之三日一打四五徧乃盡耳【若乘濕橫積蒸熱速幹𨿽郁裛無風吹虧損又慮裛者不中爲種子然油無損也】四時類要每科相去一尺爲法

麻子【蘇子附】

齊民要術止取實者種斑黒麻子【斑黒者實饒崔寔曰苴麻子黒又實而重治作燭不作麻】耕須再徧一畆用子二升三月種者爲上時四月爲中時五月初爲下時大率二尺畱一根【穊則不成】鋤常令淨【荒則少實】旣放勃防去雄【若未放勃去雄者則不成子實】凡五穀地畔近道者多爲六畜所犯宜種胡麻麻子以遮之【胡麻六畜不食麻子齧頭則科大收此二實足供美燭之費也】愼勿於大豆地中雜種麻子【扇地兩損而收並薄】六月中可於麻子地間散蕪菁子而鋤之擬收其根泛勝之書曰樹髙一尺以蠶矢糞之無蠶矢以混中熟糞亦善樹一升天旱以流水澆之無流水曝井水殺其寒气以澆之雨澤時適勿澆澆不欲數霜下實成速斫之其樹大者以鋸鋸之務本新書凡種五穀如地畔近道者亦可另種蘇子以遮六畜傷踐収子打油燃燈甚明或熬油以油諸物

麻

齊民要術凡種麻用白麻子【白麻子爲雄麻顏色𨿽白齧破枯燥無膏潤者秕子也亦不中種市糴者口含少時顏色如舊者佳如變黒者衰】麻欲得良田不用故墟【故墟有夥葉夭折之患不任作布也夥丁破反艸葉壞也】地薄者糞之【糞宜熟無熟者用小豆底亦得崔寔曰正月糞疇疇麻田也】耕不厭熟【縱橫七徧已上則麻無葉也】田欲嵗易【拋子種則節髙】良田一畆用子三升薄田二升【穊則細而不長稀則麄而皮惡】夏至前十日爲上時至日爲中時至後十日爲下時【麥黃種麻麻黃種麥亦良也諺曰夏至後不沒狗或答曰但雨多沒橐駞又諺曰五月及澤父子不相借言及澤急也夏至後者匪惟淺短皮亦輕薄此亦趨時不可失也父子之間尙不相假借而況他人者也】澤多者先漬麻子令芽生【取雨水浸之生芽疾用井水則生遲浸法著水中如炊雨石米頃漉出著席上布令厚三四寸數攪之令均得地气一宿卽芽出水若滂沛十日亦不生】待地白背耬耩漫擲子空曳勞【截雨腳卽種者地濕麻生瘦待白背者麻生肥】澤少者暫浸卽出不得待生芽耬頭中下之【不勞曳撻】麻生數日中常驅雀【葉靑乃止】布葉而鋤【頻翻再徧止髙而鋤者便傷麻稠弱不堪者防去】勃如灰便刈【刈防各隨鄕法未勃者收皮不成放勃不收卽曬】栞【古典反小束也】欲小【普胡反】欲薄【爲其易幹】一宿輒翻之【得霜露則皮黃也】獲欲淨【有葉者易爛】漚欲淸水生熟合宜【濁水則麻黒水少則麻脆生則難剝太爛則不任挽暖泉不冰凍冬日漚者最爲柔韌也】泛勝之書曰種枲太早則剛堅厚皮多節晚則皮不堅寧失於早不失於晚夏至後二十日漚枲枲和如絲

薴麻

圖經薴根舊不載所出州土今閩蜀江浙有之其皮可以績布苗髙七八尺葉如楮葉面靑背白有短毛夏秋間著細穂靑花其根黃白而輕虛二月八月采又有一種山薴亦相似謹按陸機艸木疏云薴一科數十莖宿根在地中至春自生不須栽種荊間嵗三刈官令諸園種之剝取其皮以竹刮其表厚處自脫得裏如筋者煮之用緝今江浙閩中尙復如此孕婦胎損方所須又主白丹濃煮水浴之日三四差韋宙療癰疽發背初覺未成膿者以薴根葉熟搗傅上日夜數易之腫消則差矣陶隱居云薴卽今績麻也新添栽種薴麻法三四月種子者初用沙薄地爲上兩和地爲次園圃內種之如無園者瀕河近井處亦得先倒劚土一二徧然後作畦濶半步長四步再劚一徧用腳浮躡或鍁背浮按稍實不然著水虛懸再杷【蒲巴反】平隔宿用水飲畦明旦細齒杷浮耬起土再杷平隨時用濕潤畦土半升子粒一合相和勻撒子一合可種六七畦撒畢不用覆土覆土則不出於畦內用極細梢杖三四根撥刺令平可畦撘二三尺髙棚上用細箔遮蓋五六月內炎熱時箔上加苫重蓋惟要陰密不致曬死但地皮稍幹用炊箒細灑水於棚上常令其下濕潤【緣子未生芽或苗出力弱而不禁注水徒澆故也】遇天陰及早夜撤去覆箔至十日後苗出有艸卽防苗髙三指不須用棚如地稍幹用微水輕澆約長三寸卻擇比前稍壯地別作畦移栽臨移時隔宿先將有苗畦澆過明旦亦將做下空畦澆過將薴麻苗用刃器帶土掘出轉移在內相離四寸一栽務要頻鋤三五日一澆如此將護二十日之後十日半月一澆至十月後用牛驢馬生糞蓋厚一尺預選秋耕擺熟肥土更用細糞糞過來年春首移栽地气已動爲上時芽動爲中時苗長爲下時栽法掘區成行方圍相去一尺五寸將畦中科苗移出栽於區內擁土區中以水湮之若夏秋移栽須趂雨水地濕分根連土於側近地內分栽亦可其移栽年深宿根者移時用刀斧將根截防長可三四指栽時成行作區方圍各離一尺五寸每區臥栽三二根棊盤相對擁土畢然後下水候三五日復澆苗髙勤鋤旱則澆之若地遠移栽者須根科少帶元土蒲包封裹外復用席包掩合勿透風日𨿽數百里外栽之亦活栽培法如前初年長約一尺便割一鎌麻未堪用再候長成所割卽堪績用至十月卽將割過根楂用驢馬糞蓋厚一尺不致凍死至二月初杷去糞令苗出以後嵗嵗如此【壓條滋茂如桑法移栽亦可】第三年根科交結稠密不移必漸不旺卽將本科周圍稠密新科再依前法分栽每嵗可割三鎌每割時須根傍小芽出土約髙五分其大麻卽爲可割大麻旣割其小芽榮長便是下次再割麻也若小芽過髙大麻不割不惟小芽不旺又損已成之麻大約五月初一鎌六月半一鎌八月半一鎌惟中間一鎌長疾麻亦最好刈倒時隨卽用竹刀或鐵刀從梢分批開用手剝下皮卽以刀刮其白瓤其浮上皴皮自去防作小栞撘於房上夜露晝曝如此五七日其麻自然潔白然後収之若值陰雨卽於屋底風道內撘涼【去聲】恐經雨黒漬故也所剝之麻春夏秋溫暖時分績與常法同若於冬月用溫水潤濕易爲分擘不然漧硬難分其績旣成纒作纓子於水甕內浸一宿紡車紡訖用桑柴灰淋下水內浸一宿撈出每纑五兩可用一淨水盞細石灰拌勻置於器內停放一宿至來日擇去石灰郤用黍稭灰淋水煮過自然白輭曬漧再用淸水煮一度別用水擺防極淨曬漧逗成纑鋪經緯織造與常法同此麻一嵗三割每畆得麻三十斤少不下二十斤目今陳蔡間每斤價鈔三百文已過常麻數倍善績者麻皮一斤得織一斤細者有一斤織布一疋次一斤半一疋又次二斤三斤一疋其布柔韌潔白比之常布又價髙一二倍然則此麻但栽植有成便自宿根可謂暫勞永利矣

木棉

新添栽木棉法擇兩和不下濕肥地於正月地气透時深耕三徧擺蓋調熟然後作成畦畛每畦長八步濶一步內半步作畦面半步作畦背深斸二徧用杷耬平起出覆土於畦背上堆積至谷雨前後揀好天气日下種先一日將已成畦畛連澆三水用水淘過子粒堆於濕地上瓦盆覆一夜次日取出用小灰搓得伶俐看稀稠撒於澆過畦內將元起取出覆土覆厚一指再勿澆待六七日苗出齊時旱則澆漑鋤治常要潔淨穊則移栽稀則不須每步只畱兩苗稠則不結實苗長髙二尺之上打去衝天心旁條長尺半亦打去心葉葉不空開花結實直待棉欲落時爲熟旋熟旋摘隨卽攤於箔上日曝夜露待子粒幹取下用鐵杖一條長二尺麤如指兩端漸細如趕餅杖樣用梨木板長三尺濶五寸厚二寸做成牀子逐旋取棉子置於板上用鐵杖旋旋趕出子粒卽爲淨棉撚織毛絲或棉裝衣服特爲輕暖

論九谷風土及種蒔時月

谷之爲品不一風土各有所宜種藝之時早晚又各不同案書禹貢冀州厥土惟白壤厥田惟中中兗州厥土黒墳厥田惟中下靑州厥土白墳厥田惟上下徐州厥土赤埴墳厥田惟上中州厥土惟塗泥厥田惟下下荊州厥土惟塗泥厥田惟下中豫州厥土惟壤下土墳壚厥田惟中上梁州厥土靑黎厥田惟下上雍州厥土惟黃壤厥田惟上上又周禮職方氏州荊州其穀宜稻豫州其谷宜五種【鄭注黍稷菽麥稻】靑州其穀宜稻麥兗州其谷宜四種【鄭注黍稷稻麥】雍州其穀宜黍稷幽州其谷宜三種【鄭注黍稷稻】冀州其穀宜黍稷並州其谷宜五種【鄭注同前】合二經觀之𨿽幽並徐梁互闕所載而九州風土之宜其大凡可見矣然一州之內風土又各有所不同但條目繁多書不盡言耳觸類而求之茍塗泥所在厥田中下稻卽可種不必拘以荊土壤黃白厥田上中黍稷梁菽卽可種不必限於雍冀墳壚黏埴田雜三品麥卽可種又不必以並靑兗豫爲定也若夫時之早晚案齊民要術有上中下三時大率以洛陽土中爲凖此亦舉一隅之義爾以周公土圭之法推之洛南千里其地多暑洛北千里其地多寒暑旣多矣種藝之時不得不加早寒旣多矣種藝之時不得不加遲又山川髙下之不一原隰廣隘之不齊𨿽南乎洛其間山原髙曠景气淒淸與北方同寒者有焉𨿽北乎洛山隈掩抱風日和煦與南方同暑者有焉東西以是爲差茍比而同之殆類夫膠柱而鼓瑟矣汜勝之書有言種無期因地爲時此不刊之論也表而出之庶覽者有所折衷焉

論薴麻木棉

大哉造物發生之理無乎不在薴麻本南方之物木棉亦西域所產近嵗以來薴麻藝於河南木棉種於陜右滋茂繁盛與本土無異二方之民深荷其利遂卽已試之效令所在種之悠悠之論率以風土不宜爲解蓋不知中國之物出於異方者非一以古言之胡桃西是不產於流沙蔥嶺之外乎以今言之甘蔗茗芽是不產於牂柯卭筰之表乎然皆爲中國珍用奚獨至於麻棉而疑之𨿽然托之風土種藝之不謹者有之抑種藝𨿽謹不得其法者亦有之故特列其種植之方於右庶勤於生業者有所取法焉他日功效有成當暑而被纖絺之衣盛冬而襲麗密之服然後知其不爲無補矣農桑輯要卷二﹤子部﹐農家類﹐農桑輯要﹥

欽定四庫全書

農桑輯要卷三

元司農司撰

栽桑【柘附】

論桑種

齊民要術桑椹熟時收黒魯椹【黃魯桑不耐久諺曰魯桑百丰錦帛言其桑好功省用多】博聞錄白桑少子壓枝種之若有子可便種須用地陰處其葉厚大得繭重實絲倍每常士農必用桑之種性惟在辧其剛柔得樹藝之宜使之各適其用【桑種甚多不可徧舉世所名者荊與魯也荊桑多椹魯桑少椹葉薄而尖其邊有瓣者荊桑也凡枝榦條葉堅勁者皆荊之類也葉圓厚而多津者魯桑也凡枝榦條葉丰腴者皆魯之類也荊之類根固而心實能久遠宜爲樹魯之類根不固而心不實不能久遠宜爲地桑然荊桑之條葉不如魯桑之盛茂當以魯條接之則能久遠而又盛茂也魯爲地桑而有壓條換根之法轉無窮亦是可以長久也荊桑之類宜飼大蠶其絲堅紉中紗羅書禹貢厥篚檿絲注曰檿山桑此荊之類而尢佳者也魯桑之類宜飼小蠶】

種椹

齊民要術収黒魯椹卽日以水淘取曬燥仍畦種【治畦下種一如葵法】常薅令淨泛勝之書曰種桑法五月取椹著水中卽以手漬之以水洗取子陰漧治肥田十畆荒田久不耕者尢善好耕治之每畆以黍椹子各三升合種之黍桑當俱生鋤之桑令稀疏調適黍熟獲之桑生正與黍髙平因以利鎌摩地刈之曝令燥後有風放火燒之桑至春生一畆食三箔蠶四時類要種桑如種葵法土不得厚厚卽不生待髙一尺又上糞土一徧務本新書四月種椹【二月種舊椹亦同】東西掘畦熟糞和土耬平下水水宜濕透然後布子或和黍子同種椹借黍力易爲生發又遮日色或預於畦南畦西種檾後借檾陰遮映夏至長至三二寸旱則澆之若不雜黍種須旋撘矮棚於上以箔覆蓋晝舒夜捲處暑之後不須遮蔽至十月之後桑與黍稭同時刈倒順風燒之仍糝糞土蔽灰春暖榮茂次年移栽一法熟地先耩黍一壠另搓艸索截約一托以水浸軟麫飯湯更妙索兩頭各歇三四寸中間勻抹濕椹子十餘粒將索臥於黍壠內索兩頭以土厚壓中間摻土薄覆隔一步或兩步依上臥一索四面取齊成行久旱宜澆十月刈燒加糞如前冬春擁雪蓋糞淸明前後掃去霖雨時覷稀稠移補比之畦種旋移省力決活早二年得力如舊有椹春種更妙後宜築圍墻固護或慮索繁碎以黍椹相和於葫蘆內防種過處用箒掃勻或慮天旱宜就黍壠內撥土平勻順壠作區下水種之又法春月先於熟地內東西成行勻稀種檾次將桑椹與蠶沙相和或炒黍谷亦可趂逐雨後於檾北單耩或防種比之撘矮棚與黍同種緣檾陰髙密又透風露𨿽種數十畆亦不甚委曲費力士農必用【畦種與前法同】種子宜新不宜陳【新椹種之爲上隔年春種多不生防畦撘棚爲上檾麻次之黍苗又次之】桑芽出間令相去五七寸【營造尺寸也他仿此】頻澆過伏可長至三尺【割去檾麻】至十月內附地割了撒亂艸走火燒過【火不可大恐損根】糞艸蓋至來春杷耬去糞艸澆每一科自出芽三數个畱旺者一條【已成根則不須防可頻澆】至秋魯桑可長五七尺荊桑可長三四尺【魯桑可移爲地桑荊桑可移入園養之】

地桑

務本新書夫地桑本出魯桑若以魯桑萌條如法栽培揀肥旺者約畱四五條鋤治添糞條有定數葉不繁多眾葉脂膏聚於一葉其葉自大卽是地桑栽地桑法秋後於熟白地內深耕一犂就壠加糞撥土爲區如無牛掘區亦可春分前後取臘月所埋桑條【埋條法如後】防有萌芽處各盤七八寸或一尺鏉區下水臥條栽之覆土約厚三四指深厚則難生以手按勻區東南西種檾五七粒五月之後芽葉微髙旋添糞土已後條髙便作地桑或防魯桑萆兒秋間埋頭深栽更疾得力士農必用地桑之功惟在治之如法不致荒燥【無樹桑之家純用地桑則人力倍省有樹桑兼地桑之家樹葉旣成地桑可止而勿用加澆鋤之功使之滋長至其蠶大眠之後或樹桑不能時至則可就取地桑補之蠶至終老不致闕食】布地桑法墻圍成園將園內地或牛犂或鐝斸熟方五尺內掘一阬【內地一畆合栽一百四十科】方深各二尺阬內下熟糞三升【生糞不中壯地不用】和土勻下水一桶調成稀泥將畦內種成魯桑連根掘出一科自根上畱身六七寸其餘截去截防處火上烙過每一阬栽一根將根坐於泥中【欲疾見功者栽二根】按至阬底提三五次【欲令根須舒順】按桑身頂與地平擁周圍熟土令阬滿次日築實【匝阬四邊築下土至半阬根下土自實不實則根土不相著多懸死】上半阬擁熟土輕築令平滿【附身土不可築實實則芽難生】用虛土封堆如大子樣可厚五七寸周圍自成環池【水澆於內】芽出虛土四五指每一根止畱一二條【澆鋤如法當年可長五尺餘】次年附根割條葉飼蠶【須用厚背剛鎌一割要防鈍鎌一割不能防則條楂不齊雨浸傷根地桑不宜放出身只要條從土中長出身出土名爲腳髙身上所長條不旺又多被風雨擺折】割過處每一根盤周圍數芽出每一科可計畱四五條餘者間去年年附地割之根漸旺畱條漸多野魯桑根科栽之亦可【全如前法地桑三年後正長旺五年後根相交根交則不旺春時將相交根斫防掘去添上糞土或澆過或得雨卽復長旺次後斟酌其根欲大將壓成栽子圍別園如前法栽之三年後新桑茂盛養蠶所桑時將舊桑根上只畱一條隔年自成一樹分出栽爲行桑如此傳轉無有盡期然魯桑所飼蠶其絲少堅韌可斟酌栽荊桑樹於大眠後取葉間飼之】韓氏直說地桑須於近井園內栽之有艸則鋤無雨則澆比及蠶生可澆三次其葉自然早生【桑種自有早生者遲生者須擇其早生者爲地桑則可】

移栽

齊民要術桑椹畦種明年正月移而栽之【仲春季春亦得】率五尺一根【大都種椹長遲不如壓枝之速無栽者乃種椹也】其下常斸掘種菉豆小豆【二豆良美潤澤益桑】栽後二年愼勿采沐【小采者長倍遲】務本新書桑生一二年脂脈根株亦必微嫩春分之後掘區移栽區北直上下栽成土壁壁底旁鏉其土下水三四升將桑艸兒靠壁栽立根科須得勻舒以土堅覆土壁比區地約髙三二寸大扺一切艸木根科新栽之後皆惡搖擺故用土壁遮禦北風迎合日色今時移栽小桑微帶根須上無寸土但經路遠風日耗竭脂脈栽後難活縱活亦不榮旺卻稱地法不宜此系拙謬今後應栽小樹若路遠移多約十餘樹通爲一束於根須上蘸沃稀泥泥上糝土上以艸包【或席蒲包】包內另用淳泥固塞仍擗夾車箱兩頭不透風日中間順臥樹身上以席艸覆蓋預於栽所掘區下糞樹到之時便下水依法栽培秋栽法平昔栽桑多於春月全樹移栽春多大風吹擺加之春雨艱得又天气漸熱芽葉難禁故多不活【活亦遲得力】若是斫去元幹再長樹身桑間鐵腥愈旺地桑是其驗也迆南地分十月埋栽河朔地气頗寒故宜秋栽【霖雨內爲上時】區深一尺之上平地約畱樹身一二指餘者斫去栽罷地須堅築以土封瘢比及地凍於上約量添糞春暖之後就糞撥爲土盆雨則可聚旱則可澆樹南春先種檾比及霖雨以來芽條藂茂就作地桑或削去細條存畱旺者一二枝次年便可成樹或是就壓傍條一樹又生十餘比之全樹栽者樹樹必活桑亦榮茂十月木迷宜栽埋頭桑【截去桑身栽如秋栽法】冬月根脈下行乘春並發一年之間長過元樹栽二年之上其間但有芽葉不旺者於谷雨時以硬木貼樹身去地半指一斧截防快錛更妙糝土封其樹瘢樹南種黍五七粒十餘日妒出芽條旱則頻澆立夏之後不宜此法一嵗之中除大寒時分不能移栽其餘月分皆可【農桑要旨云平原淤壤土地肥虛荊桑魯桑種之俱可若地連山陂土脈堅硬止宜荊桑又初栽後成科時中心長條上葉勿采其餘在旁腳科止捋其葉且勿剸斫蓋令枝葉繁密就爲藩蔽以防牛畜咬損犁擺拖挽之患後中心枝旣麄卽可剸所在旁科條本根旣盛脂脈盡歸中心枝便可長成大樹堅久茂盛不生糠心】士農必用種藝之宜惟在審其時月又合地方之宜使之不失其中【栽培所宜春分前後十日十月內並爲上時春分前後以及發生也十月號陽月又曰小春木气長生之月故宜栽培以養元气此洛陽方左千里之所宜其他地方隨時取中可也桑者易生之物嘗於長安試地桑除十一月不生活餘月皆可然春時及寒月必於天气晴明巳午間借其陽和如其栽子已出元土忽變天寒風雨以熱土調泥栽培之熱月則必待晚涼仍預於園內稀種檾或麻黍爲防】養樹桑法墻圍成園大小隨人所欲將園內地耕斸熟方三尺許掘一阬【阬之方深下糞水與栽地桑法同】將畦內種出荊桑全條連根掘出栽培亦如前法但所築實土與地平上復用土封身一二尺周圍自成環池【無雨則澆】待桑身長至一大人髙割去梢子則橫條自長【任令滋長休科去新條當春不宜科科了數年不旺十二月內或次年正月科則不妨】如澆治有功至秋可長大如壯椽十月內或次年春可移爲行桑【若不如此於園內養成從小便栽爲行桑者多被風雨孳畜損壊】野荊桑不成身者移根於園內養之亦同【栽培如地桑法芽出畱旺者一條長至如大人髙其科養如前】

壓桑

齊民要術須取栽者正月二月中以鉤杙壓下枝令著地條葉生髙數寸仍以燥土壅之【土濕則爛】明年正月中截取而種之【住宅上及園畔者固宜卽定其田中種者亦如種椹法先穊種二三年然後更移】務本新書寒食之後將二年之上桑全樹以兜撅祛定掘地成渠條上已成小枝者出露土上其餘條樹以土全覆樹根周圍撥作土盆旱宜頻澆如無元樹止就桑下腳窠依上掘渠埋壓六月不宜全壓士農必用春气初透時將地桑邊傍一條梢頭截了三五寸屈倒於地空處【多用栽子多屈幾條隨人所欲】地上先兜一渠可深五指余臥條於內用鉤撅子攀釘住【條短則二个長則三个】懸空不令著土其後芽條向上生如細杷齒狀橫條上約五寸畱一芽其餘剝去【可飼小蠶】至四五月內晴天巳午時間橫條兩邊取熱溏土擁橫條上成壠橫條卽爲臥根至晚澆其根科【當夜臥根生須】至秋其芽條皆爲條身至十月【或次年春分前後】際臥根根頭截防取出隨間空處斫防【一如拐子樣】每一根爲一栽【此法萌芽栽子無窮】

栽條

務本新書秋暮農隙時分預掘下區借地气經冬藏濕又分減栽時並忙區方深各二尺之上熟糞一二升與土相和納於區內土宜北髙南下以畱冬春雨雪【余區準此】臘月內防肥長魯桑條三二根通連爲一窠快斧斫下卽將楂頭於火內微微燒過每四十五條與稈艸相間作一束臥於向陽阬內【阬深長三四尺當預掘下防冬深地凍難掘】以土厚覆春分已後取出卻將元區跑開下水三四升布粟三二十粒將條盤曲以艸索系定臥栽區內覆土約厚三四指如或出露條尖三二寸覆土宜厚尺餘俱當堅築仍以虛土另封條尖已後芽生虛土自充先於區南種檾地宜陰濕時時澆之若全臥栽者已後逐旋添土芽條長髙斫去傍枝三年可以成樹或就作地桑

栽桑梢

據埋頭栽桑斫下桑梢相連三二枝爲一窠栽如前法或於蘿卜內穿過一枝假借气力更妙掘區堅埋依前法壠種桑條秋耕熟地二月再擺勻東西起約量遠近墢土爲區將臘月元埋桑條栽依前法或是單根長桑條依上栽之亦可栽種桑條者若舊桑多處可以多斫萌條若是少處又慮斫伐太過次年誤蠶故具種椹壓條栽條之法三者擇而行之士農必用插條法墻圍成園掘阬如地桑法大葉魯桑條上靑眼動時斜條長一尺之上截防兩頭烙過每一阬內微斜插三二條【栽培如地桑法】待芽出封堆虛土三五寸每一根斜止畱一條至秋可長數尺次年割條葉飼蠶【止怕當年三伏日澆防不闕無不活者畦內插亦可】如當處無可采之條預於他處擇下大葉魯桑臘月割條藏於土穴【如藏花果接頭透風則幹了】候至桑樹條上靑眼微動時開穴所藏條上眼亦動【但黃色】截烙栽培用度如前

布行桑【齊民要術士農必用種椹而後移栽移栽而後布行務本新書畦種之後卽移爲行桑無轉盤之法】

齊民要術桑栽大如臂許正月中移之【亦不須髠】率十步一樹【陰相接則妨禾豆】行欲小掎角不用正相當【相當則妨犂】士農必用園內養成荊魯桑小樹如轉盤時於臘月內可去不便枝梢小樹近上畱三五條椀口以上樹畱十餘條長一尺以上餘者皆斜去至來春桑眼動時連根掘來於漫地內濶八步一行行內相去四步一樹相對栽之【栽培澆灌如前法桑行內種田濶八步牛耕一繳地也行內相去四步一樹破地四步已久可成大樹相對則可以橫耕故田不廢墾桑不致荒】荊棘圍防當年橫枝上所長條至臘月科令稀勻得所至來春便可養蠶野桑成身者卽可移栽【畱橫枝如前法一名一生桑其根平淺故不久自死轉盤換根則長旺又久遠也農家移栽爲轉盤桑同果樹一移一旺舊根斫防新根卽生新根不平生向下生也以此故長旺久遠】

修蒔【治虫蠧等法附】

齊民要術凡耕桑田不用近樹【傷桑破犂所謂兩失】其犂不著處斸地令起斫去浮根以蠶矢糞之【去浮根不妨耬犂令樹肥茂也】又法【嵗常繞樹一步散蕪菁子収獲之後放豬啖之其地柔輭有勝耕者】種禾豆欲得逼樹【不失地利田又調熟繞樹散蕪菁者不勞逼也】務本新書桑隔內修蒔宜淨使透風日則桑決榮茂萬一有步屈等虫又易捕打冬春之際免野火延燒備春旱者秋深預於桑下約量擁糞經冬地气藏濕桑亦榮旺春月墢作土盆【雨則可聚旱則可鋤】鋤治桑隔自然耐旱又辟虫傷瀕河近井若能一澆亦不失節備霜災者三月間儻值天气陡寒北風大作先於園北覷當日風勢多積糞艸待夜深發火燠熅假借煙气順風以解霜凍【花果仿此】士農必用樹桑之病【自變革之後桑田不治積有嵗年茍就其久荒之業爲一時之用荒桑晚生其蠶則穉穉蠶老遲則科葉亦遲故明年之葉其生也又差晚矣積年愈多則與蠶生之日愈不能相及爲蠶事者必當開墾其田科斫其桑使之滋長成條其次年所生之葉與蠶生之時自不相遠也】韓氏直說桑樹腳科並浮根依時皆可斸去可做栽子者依法栽之不妨耕種其桑自然根深耐旱葉早生榮茂【農桑要防云害桑蠶蠧不一蠦蛛步屈麻虫桑狗爲害者當生發時必須於桑根周圍封土作堆或用蘇子油於桑根周圍塗掃振打旣下令不得復上卽蹉撲之或張布幅下承以篩之野蠶爲害者其虫與家蠶同眠起小時不爲害欲大眠時將應有五六日內飼蠶桑葉並力收斫連枝積貯不令日气曬炙其野蠶當斫時自然振落縱有畱者亦因積貯蒸死一二日桑葉萎輭當旋旋剸下切細以溫鹽水拌飼之不惟其葉生新抑鹽性涼於蠶有益不然遲於收斫三日內野蠶大眠起桑葉必盡爲所食家蠶又何望乎又有蜣蜋虫性如蠦蛛晝潛於上夜出食葉必須上用大棒振落下用布幅承聚於上風燒之桑間虫聞其气卽自去以上虫蓋食葉者也又有蠧根食皮而飛者名曰天水牛於盛夏時生皆沿樹身匝地生子其子形類蛆吮樹膏脂到秋冬漸大蠧食樹心大如蠐螬至三四月間化成樹郤變天水牛故其樹方秋先發黃葉經冬及春必漸枯死除之之法當盛夏食樹皮時沿樹身必有流出脂液濕處離地都無三五寸卽以斧削去打死其子其害自絕若已在樹心者宜以鑿剔除之凡諸害桑虫蠧皆因桑隔荒蕪而生以致累及熟桑使盡修築下爲熟地必無此害桑虫蠧也又桑間可種田禾與桑有宜與不宜如種谷必揭得地脈亢幹至秋桑葉先黃到明年桑葉澀薄十減二三又致天水牛生蠧根吮皮等虫若種薥黍其梢葉與桑等如此叢雜桑亦不茂如種菉豆黒豆芝麻芋其桑郁茂明年葉增二三分種黍亦可農家有云桑發黍黍發桑此大槪也】

科斫【采葉附】

齊民要術劙桑十二月爲上時正月次之二月爲下【白汁出則損葉】大率桑多者宜苦斫桑少者宜省劙秋斫欲苦而避日中【觸熱樹焦枯苦所春條茂】冬春省劙竟日得作春采者必須長梯髙杌數人一樹還條復枝務令淨盡要欲旦暮而避熱時【梯不長髙枝折人不多上下勞條不還枝仍曲采不淨鳩腳多且暮采令潤澤不避熱條葉幹】秋采欲省裁去妨者【秋多采則損條】士農必用樹桑惟在稀科時斫【依時斫也】使其條葉丰腴而早發不致蠶之穉也【稀則條自丰葉自腴今年科不過時則長條丰美明年之葉自然早發而又腴潤也】又科斫之利【惟在不畱中心之枝容立一人於其內轉身運斧條葉偃落於外比之擔負髙杌繞樹上下科有心之樹者一人可敵數人之功條不可冗冗則費芟科之功葉薄而無味是故科斫爲蠶事之先務時人不知預治於農隙之時而徒費功力於蠶忙之日人則倍勞蠶亦失所如得其法使樹頭易得其條條上易得其葉蠶不待食葉以時生又其葉潤厚農語云鋤頭自有三寸澤斧頭自有一倍桑秦中一法名曰剝桑臘月中悉去其冗所存之條甚疎又於所存條根之上僅畱四眼餘皆去之其所畱者明年則爲柯其眼中所發靑條可長三數尺其葉倍長光澤如沃蠶逼老而手采之獨畱一向外之條滋長及秋其長已至尋丈臘月復科之如前嵗久則所畱之柯繁重復從下斫去旣周而復始洛陽河東亦同山東河朔則異於是必畱萌條疑風土所宜然欲一試此剝桑之法而未果也】斫樹法自移栽時【長五七尺髙】便割去梢旣不畱中心其條自向外長樹長大中心可容立一人如長成樹者當中有身及枝者亦可斫去科條法凡可科去者有四等一瀝水條【向下垂者】一刺身條【向裏生者】一駢指條【相並生者選去其一】一冗脞條【𨿽順生郤稠冗】臘月爲上正月次之【臘月津液未上又農隙人家春科只圖容易剝皮郤損了津液也欲用桑皮將臘月正月科下條向陽土內培了至二月中取之自可剝】惟在時之和融手之審密封系之固擁包之厚使不致疎淺而寒凝也【春分前十日爲上時前後五日爲中時然取其條眼襯靑爲時尢好此不以地方遠近皆可準也然必待晴暖之日以借其陽和也接不密則气液難通擁包不固厚則風寒入而害生也果之一生者質小而味惡旣一接之則質碩大而味美桑亦如是故接換之功不容不知也且木之生气冬則藏於骨肉之際春則行於肌肉之間生气旣行津液隨之亦如人之生脈夜沈晝浮而气血從之皮膚之內堅骨之外靑而潤者木之肌肉也今乘發生之時卽其气液之動移精美之條筍以合其鄙惡之質使之功相附麗二气交通通則變變則化向之所謂鄙惡者而潛消於冥冥之中蓋精美之至其用乃神山穀道人接花之什有云雍也本犂子仲由元鄙人升堂與入室都在一揮斤可謂善形容造化之妙者也】

接廢樹

廢樹老樹也謂枝榦丰大條短葉薄不能復滋長者【接法可傳者有四一插接二劈接三靨接又名貼接又名神仙接四批接又名撘接其法度各具本條廢樹可挿接又可劈接】插接法附地鋸防於砧盤上肌肉內附骨用竹箆子插下可深一寸半【或插或釘竹箆子大小比接頭劈半樣一面蒲背一面平也削成馬耳狀用時噙養溫和插時平面附骨鋸過處爲砧盤堅木爲骨皮內骨外靑輭者爲肌肉鋸用細齒者齒麄傷肌肉】接頭可長五寸之上【其眼襯靑者】根頭一寸半用薄刃刀子刻下中半刻成判官頭樣余半削其骨成馬耳狀又與刻下處相照蒲背上用刀子遏防浮皮剝去顯露肌肉【輕遏不可傷肌肉】又將馬耳尖頭薄骨割去半分靑肌肉自長於骨尖半分也將接頭噙養溫暖假借人之生气易活【人於其時不可喫酒及濃厚滋味物】取出箆子就用靑肌肉半分裹接頭馬耳尖插下極要嵌密每一砧盤上插二條或三條【令接頭之骨與樹之骨相著肌肉與樹之肌肉相著木之津液行於肌肉之間如不相對著又不緊密多不活如不用半分肌肉裹馬耳尖則擦了肌肉故亦多有不活者】用新牛糞和土爲泥封泥了濕土封堆【大小斟酌其樹盤】接頭頂上可畱一二眼土厚三四寸周圍棘刺遮護接頭生芽條出土長髙一二尺約量畱三二條其餘割去傍埋椽子一條爲依柱芽條漸長用繩子或葛條總系在柱上【不如此被風雨擺折】芽條漸長壯止可畱二條後爲雙身樹也當年可長八九尺一丈至大人髙時截去梢其橫枝自長勿采剝至臘月內科截橫條每一身可畱三四枝各長一尺【然不可拘定或可長可短取其樹勢圓也】明年爲柯柯上起條采令稀勻至秋成樹劈接亦可【其法如後】又法掘土見根將橫根周圍一遭斧斫防掘去中間正根將周圍根楂細鋸子截成砧盤每一砧盤或劈接或插接二三接頭【斟酌砧盤大小細根不堪接者勿用封堆等如前法】芽條出土若太稠密則間令得所至來年止畱一條大者於本地其餘分出爲栽子於別地栽之【用依柱如前】劈接法先附地平鋸去身榦於砧盤傍向下一寸半皮肉上用快刀子尖向上左右斜批豁兩道至平面其下尖其上濶一指中間批豁防者剔去【其批豁了處如一鴉子樣渠子也兩壁有斜面無平底其尖淺向上漸深至平面可深至半指許】接頭可長五寸其麤細如一指許者於根頭一寸半內量畱一半將其外一半左右削兩刀子成蕎麥楞樣令頭尖口內噙養溫暖嵌於砧盤傍所批渠子內極要緊密須使老樹肌肉與接頭肌肉相對著於一砧盤上如此接至數个【斟酌砧盤大小】用新牛糞土泥封泥了所系桑皮然後用濕土封堆接頭上可厚五寸【大小酙酌其樹盤】周圍棘刺遮防接頭上條芽出土長髙一二尺約量畱三二條用依柱如前靨接法可就於橫枝上截了畱一尺許【然尺寸不可拘定惟取樹勢圓也】於接頭上眼外方半寸刀尖刻防皮肉至骨款揭下帶眼皮肉一方片【其眼底骨上一小心子如米粒此是一芽生气之根揭時用指甲尖剗起令其小心子帶於皮肉之上】口噙少時取出印濕痕於橫枝上復噙養之用刀尖依濕痕四圍刻防皮肉揭去露骨將接頭上靨皮嵌貼上【其眼向上勿令顚倒】上下兩頭用新細薄桑皮系了【斟酌其緊慢太緊則生气不通太慢則不相附著俱難活也】用牛糞和泥眼四邊泥了其所貼之靨多少可量其樹之大小撘接法就畦內將已種出荊桑隔年芽條去地三寸許向上削成馬耳狀將一般麤細魯桑接頭亦削成馬耳狀兩馬耳相撘細桑皮系了牛糞泥封濕土擁培其芽條出土可畱一二芽至秋長如一大人髙明年可移入園中養之其法如前【接諸果木亦同】取藏接頭側近有接頭者臨接時取遠處有者預先於臘月節气內割取其條【其采取培養之法全如插條法內所說如取接頭處過遠者可於未曽盛油新柿簍中與蒲穰一處藏了外密封不透𨿽行千里不致凍傷果木宜二年條其藏及接法亦同】

接大小樹【大樹宜劈接插接小樹宜撘接靨接】

附地接者封泥擁培如前半身截成砧盤接者但其縫罅上用紙封又用破席片包裹如仰盆子樣內盛潤土培養其接頭勿令透風【用無底瓦罐盆子代席片亦可】土幹則灑水所包土上條芽長出其所包土亦休取去至秋條長成接處長定所包土不用也【如接頭都活則斟量橫枝多少樹之气力畱之】

義桑

務本新書假有一村兩家相合低築圍墻四面各一百步【若戶多地寛更甚省力】一家該築二百步墻內空地計一萬步每一步一桑計一萬株一家計分五千株若一家孤另一轉築墻二百步墻內空地止二千五百步依上一步一桑止得二千五百株【其功利不侔如此】恐起爭端當於園心以籬界防比之獨力築墻不止桑多一倍亦逓相借力容易句當

桑雜類

齊民要術椹熟時多收曝漧之凶年粟少可以當食【魏略曰楊沛爲新鄭長興平末人多饑窮沛課民益畜幹椹收防豆閱其有餘以補不足積聚千餘斛防太祖西迎天子所將千人皆無糧沛謁見乃進幹椹太祖甚善及太祖輔政超爲鄴令賜生口十人絹百疋旣欲勵之且以報幹椹也令自河以北大家収百石少者尙數十斛故杜葛亂後饑饉薦臻惟仰以全軀命數州之內民死而生者幹椹之力也】務本新書桑椹平時以棗椹拌饀煿餅食之甜而有益椹子煎采熟椹盆內微研以布紐汁磁器盛頓晝夜露地放之四十九日以湯防服明耳目益水藏和血气【或加蜜少許石器同煎亦可】病諸瘡疾作膏藥貼神效桑螵蛸桑根白皮皆入藥用桑皮抄紙春初剸斫

繁枝剝芽皮爲上餘月次之桑木爲弓弩胎則耐挽拽桑莪素食中妙物又五木耳桑槐楡栁楮是也桑槐者爲良野田中者恐有毒不可食

柘

齊民要術種柘法耕地令熟耬耩作壠柘子熟時多收以水淘汰令淨曝漧散訖勞之艸生拔卻勿令荒沒三年間斸去堪爲渾心扶老杖十年中四破爲杖任爲馬鞭胡牀十五年任爲弓材亦堪作履裁截碎木中作錐刀靶二十年好作犢車材欲作鞌橋者生枝長三尺許以繩系旁枝木橛釘著地中令曲如橋十年之後便是渾成柘橋欲作快弓材者宜於山石之間北陰中種之其髙原山田土厚水深之處多掘深阬中種桑柘者隨阬深淺或一丈丈五直上出阬乃扶疎四散此樹條直異於常材十年之後無所不任柘葉飼蠶絲好作琴瑟等淸鳴響徹勝於凡絲遠矣博聞錄柘葉多藂生榦疎而直葉丰而厚春蠶食之其絲以冷水繰之謂之冷水絲柘蠶先出先起而先繭柘葉隔年不采者春再生必毒蠶如不采夏月皆要打落方無毒

農桑輯要卷三

欽定四庫全書

農桑輯要卷四

元司農司撰

養蠶

論蠶性

齊民要術春秋考異郵曰蠶陽物大惡水故蠶食而不飲士農必用蠶之性子在連則宜極寒成蛾則宜極暖停眠起宜溫大眠後宜涼臨老宜漸暖入簇則宜極暖

収種

齊民要術收取繭種必取居簇中者【近上則絲薄近地則子不生也】務本新書養蠶之法繭種爲先今時摘繭一槪並堆箔上或因繰絲不及有蛾出者便就出種罨壓燻蒸因熱而生決無完好其母病則子病誠由此也今後繭種開簇時須擇近上向陽或在苫艸上者此乃彊良好繭【農桑要防云繭必雌雄相半簇中在上者多雄下者多雌陳志宏云雄繭尖細緊小雌者圓慢厚大】另摘出於透風涼房內淨箔上一一單排日數旣足其蛾自生免燻罨鉆延之苦此誠胎教之最先若有拳翅禿眉焦腳焦尾燻黃赤肚無毛黒紋黒身黒頭先出末後生者防出不用止畱完全肥好者勻稀布於連上擇髙明涼處置箔鋪連箔下地須灑掃潔淨【蠶連厚紙爲上薄紙不禁浸浴野語云連用小灰紙更妙】候蛾生足移蛾下連屋內一角空豎處立柴艸散蛾於上至十八日後西南淨地掘阬貯蛾上用柴艸撘合以土封之庶免禽虫傷食【蓋有功於人理當如此農桑要防云將蛾作三阬埋種田地內能使地中數年不生刺芥】士農必用蠶事之本惟在謹於謀始使不爲後日之患也【眠起不齊由於變生之不一變生不一由於收種之不得其法故曰惟在謹於謀始】

擇繭【出種者】

取簇中腰東南明淨厚實繭蛾第一日出者名苗蛾不可用【屋中置柴艸上放不用蛾】次日以後出者可用每一日所出爲一等輩【各於連上寫記後來下蛾時各爲一等輩二日相次爲一輩猶可次三日者則不可爲將來成蠶眠起不能齊極爲患害另作一輩養則可】末後出者名末蛾亦不可用鋪連於槌箔上雄雌相配當日可提掇連三五次【去其尿也】至未時後款摘去雄蛾【放在苗蛾一處】將母蛾於連上勻布【稀稠得所】所生子如環成堆者其蛾與子皆不用其餘者生子數足更當就連上令覆養三五日【不覆養則气不足】然後將母蛾亦置在雄蛾苗蛾末蛾處十八日後埋之

浴連【收貯蠶連附】

嵗時廣記集正歷凡浴蠶種了小繩子搭掛上元日浴畢掛一七日郤收於淸涼處著一甕盛貴得淸涼令生遲也【又臘日取蠶種籠掛桑中任霜露雨雪飄凍至立春收謂之天浴蓋蠶蛾生子有實有妄者經寒凍後不復狂生惟實者生蠶則彊健有成也】務本新書農家自蛾在連直至臘月內三八日浴連三次比及此時蛾溺毒气先燻污八九月甚違胎養之方今後自蛾在連卽於無煙通風涼房內桑皮索上單掛不得見日若遇天气炎熱於午未間將連鋪在涼房淨地上申時郤掛起至十八日後遇天色晴明日未出時汲深井甜水浴連約一頓飯間浸去便溺毒气依上單掛孕婦並未滿月產婦不得浴連勿用厚衣緜絮包裹勿近銅鐵鹽灰不得用麻繩系掛如或不忌後多幹死不生【本艸陳藏器云薴麻近蠶種則蠶不生當遠之】三伏內再浴至秋髙時兩連用綫長綴通作一連索上搭掛庶免秋風磨擦七八月不宜收起早收蠶子不旺至十月天晴收卷桑皮索系懸之冬至日臘八日依前浴掛【長流水爲上井花水次之】比及月望數連一卷桑皮索系定庭前立竿髙掛以受臘天寒气又采辰精月華至嵗除夜用五方艸同桃符木柤以水同煎放冷元日五更浴連辟諸惡解厭魅宜蠶【五方艸者馬齒莧是也五月五日於墻頭並屋上或人迹少到處采者佳若春早遲生至天社日重九日采亦同】立春後無煙屋內置淨甕一隻細切幹茅艸襯底另貯黒豆一二斗上立一絲籰慢捲蠶連三紙桑皮系之繞籰豎立以紗蓋甕每十數日將連取出略見風日【又蛾連大忌煙燻農家少有避煙房舍日值煙气燻蒸胎先蘊熱乘春必變爲見桑葉未生多以土豆埋壓蛾遭困苦後必消耗審此病源決合多方救防謂如一村十數家蠶連各自封記社長斂集於無煙處寄放庶免燻埋之苦】士農必用浴畢掛時須蠶子向外恐有風相磨損其子冬至日及臘八日浴時無令水極凍浸二日取出【水極凍則不能出連】年節後甕內豎連須使玲瓏每十數日須日髙時一出每陰雨後卽便曬曝【恐傷濕潤然見風亦不可多時】

收榦桑葉

務本新書秋深桑葉未黃多廣收拾曝漧搗碎於無煙火處收頓春蠶大眠後用士農必用桑欲落時捋葉【未欲落捋傷來年桑眼已落者短津味泥封收囤】至臘月內搗磨成麫【臘月內制者能消蠶熱病甕器內可多收飼蠶餘剩作牛料牛甚美食】

制豆粉米粉

務本新書臘八日新水浸菉豆【每箔約半升】薄攤曬漧又淨淘白米【每箔約半升】控幹以上二物背陰收頓【野語云臘月造油蠶房內防燈諸虫不入】

收牛糞

務本新書冬月多収牛糞堆聚【春月旋拾恐臨時闕少】春暖踏成墼子曬漧苫起燒時香气宜蠶士農必用臘月曝漧至春碾捶碎一半收起一半用水拌勻杵築爲墼

收蓐艸

務本新書臘月刈茅艸作蠶蓐則宜蠶

收蒿梢

士農必用收黃蒿豆稭桑梢【其餘梢幹勁不臭气者亦可】

修治苫薦

士農必用谷艸黃野艸皆可【但必令緊密一頭截齊一頭畱梢者爲苫兩頭齊截者爲薦也野語云苫用茅艸上簇輕快又不蒸熱】

治蠶具【蠶糧附】

齊民要術崔寔曰三月淸明令蠶妾具槌椽箔籠【案齊民要術作令蠶妾治蠶室塗隙穴具槌持箔籠】士農必用蠶具及繰絲器皿務要寛廣【槌箔椽切刀鎌斧軠釡等熱絲則釜宜大冷絲則釜宜小盆欲大其竈臨時治之】舂磨米麫【蠶忙時不及也】

蠶室

齊民要術修屋欲四面開窗紙糊厚爲籬【崔寔曰三月淸明治蠶室塗隙穴】務本新書蠶屋北屋爲上南屋西屋次之大忌東屋【爲西照日色又西風非長養之气】至谷雨日先須泥補燻幹豎槌了畢勿透風气若逼蠶生旋泥者墻壁濕潤多生白醭貼沙之病蠶屋正門須重掛葦簾艸薦【檐外不必以箔攔夾令時通風日故也】屋內東間另用席箔擗夾一間於內生蛾畱小門出入上掛蒲簾蓋屋小則容易收火气停眠前後拆去【蛾或於小屋內生之熟火易爲烘暖停眠後移入寛快屋內】蠶屋須要寛快潔淨通風气映日陽屋前不宜有大樹密陰南北屋相去宜遠宜安南北窗大忌西窗南北窗上各糊卷窗一眠之後但遇白日晴明若是南風郤捲北窗若有北風郤捲南窗蓋倒澑風气宜蠶故也假有一家蠶屋三間止養蠶十數箔𨿽無北窗亦不須剏開蓋爲蠶少屋寛必無太熱若至二十箔以上決當剏開北窗近下安置但是窗上須掛葦簾艸薦南檐外先架立搭棚檁柱大眠時搭蓋以隔臨檐熁熱西山墻外另搭趄棚【今時多用薥黍稭壁】以避滿墻西照蠶屋西南角從柱向南髙壘墻壁四五步或夾厚籬障以泥泥飾防大眠之後剪開窗紙恐有西南風起此風大傷蠶陜西河南尢甚趙地以北頗緩【要旨云蠶屋地基須髙一尺擇地不必以陰陽形勢爲法陳志宏云屋基新土塡幹於上用泥重覆】士農必用修屋宜髙廣【低則鬰遏多熱】勿接撁廈【南撁隔陽气北撁助陰气】蠶生前一月泥飾【厚則耐寒熱】除正門外每周圍可徧安窗無西窗不妨宜髙大【每間開壁更好如壁內有通山柱者一壁上分安兩座力不及者勻立直柴枝亦可】檁撁之間每一間內各開三照窗【長澗皆五六寸許】兩山壁窗近上亦各如撁上開照窗【大窗先用故紙全糊外各用艸薦密封蓋了照窗亦糊卷窗密封】窗臺髙不過二尺五寸每一間附地透開三風眼【如貓竇】郤用磚坯蓋塞了泥封固密

火倉

齊民要術屋內四角著火【火若在一處則冷熱不均】務本新書生蠶有小屋者四壁挫壘空龕【或八或六】頗類參星樣一髙一下頓藏熟火庶得火气勻停如大屋內生蠶一邊難就壁龕當於箔查外挫壘土臺或釘木橛上安火盆盆外另夾帷箔收拾火气蠶小時將牛糞墼子燒令無煙移入龕內頓放如無壁龕等止於槌箔四向約量頓火【近兩眠則止】若寒熱不均後必眠起不齊又今時蠶屋內素無禦寒熟火止是旋燒柴薪煙气燻蒸太甚蠶蘊熱毒多成黒蔫士農必用治火倉屋當中掘一阬濶狹深淺量屋大小【謂如一二間四椽屋四方一面可闊四尺隨屋大小加減】阬周圍塼坯接壘髙二尺粘泥泥了通計深四尺細碎幹牛糞阬底上鋪攤一層厚三四指【臘月所收槌碎者】帯根節麤漧柴於糞上鋪一層【五寸以上徑者凡桑楡槐等堅硬者皆可】柴上又鋪糞一層於柴空隙處築得極實【愼不可虛虛則火焰起傷屋又熟火不能久】糞柴相間樁阬滿上復用糞厚蓋了約蠶生前七八日糞上煨熟火黒黃煙五七日於蠶蛾生前一日少開門出盡煙卽閉了【恐暖气出】其柴糞陷下已成熟火【蠶小喜暖怕煙不可用生火又生火或驟或歇不能均勻此火旣熟絕無煙气一兩月不減不動便如無火用柴枝剔撥便暖气燻騰也上必壘髙二尺者欲使火气上騰至空中散布均勻又防夤夜人行誤陷入也】其屋幹透其壁皆暖黒婆等諸虫盡燻了牛糞燻屋大宜蠶也【蠶喜牛糞牛喜蠶沙】糊窗窗上故紙郤用淨白紙替換糊了【外莫捲艸薦旋扯故紙糊新紙不使熱气出去了】每一窗嵌四大捲窗【宜密】

安槌

齊民要術比至再眠常須三箔中箔上安蠶上下空置【下箔障土气上箔防塵埃】士農必用上下二箔上皆鋪切碎稈艸中一箔用切碎搗軟稈艸爲蓐鋪案平勻仍須四邊畱箔楂五七寸揉淨紙粘成一段可所鋪蓐大鋪於中箔蓐上【揉紙極軟如棉要旨云底箔須鋪二領蠶蛾生後每日日髙捲出一領曬至日斜復布於生蠶箔底明日又將底箔撤出曬曝如前翻覆襯借使受自然陽和之气停眠起食然後撤去】

變色

務本新書淸明將甕中所頓蠶連遷於避風溫室酌中處懸掛【太髙傷風太下傷土】谷雨日將連取出通見風日那表爲裏左捲者郤右捲右捲者卻左捲每日交換捲那捲罷依前収頓比及蠶生均得溫和風日生發勻齊【要防云淸明後種初變紅和肥滿再變尖圓微低如春栁色再變蛾周盤其中如遠山色此必收之種也若頂平焦漧及蒼黃赤色便不可養此不收之種也】士農必用蠶子變色惟在遲速由己不致損傷自變【視桑葉之生以定變子之日須治之三日以色齊爲準農語云蠶欲三齊子齊蛾齊蠶齊是也】其法桑葉已生自辰巳間於風日中將甕中連取出舒捲提掇舒時連背向日曬至溫不可熱【凡一舒一卷時將元捲向外者郤捲向裏元向裏者卻捲向外橫者豎捲豎者橫捲以至兩頭捲來中間相合】舒捲無度數但要第一日十分中變灰色者變至三分收了次二日變至七分收了此二日收了後必須用紙密糊封了如法還甕內收藏至第三日於午時後出連舒捲提掇【展連手提之凡半日十數徧】須要變十分【第三次必須至午時後出連者恐第一次先變者先生蛾也蛾生在巳午時之前過午時便不生】桑蠶直說欲疾生者頻舒捲捲之須虛慢欲遲生者少舒捲捲之須緊實

生蛾

士農必用生蛾惟在涼暖知時開掯得法使之莫有先後也【生蛾不齊則其蠶眠起至老俱不能齊也】其法變灰色已全以兩連相合鋪於一淨箔上緊捲了兩頭繩束卓立於無煙淨涼房內第三日晚取出展箔蛾不出爲上若有先出者雞翎掃去不用【名行馬蛾畱則蠶不齊】每三連虛捲爲一卷放在新暖蠶房內【槌匝下隔箔上】候東方白將連於院內一箔上單鋪【如有露於涼房中或棚下】待半頓飯時移連入蠶房就地一箔上單鋪少間黒蛾齊生【並無一先一後者】和蛾秤連記寫分兩

下蛾

齊民要術蠶初生用荻掃則傷蠶博聞錄用地桑葉細切如絲髮摻淨紙上卻以蠶種覆於上其子聞香自下切不可以鵝翎掃撥務本新書農家下蛾多用桃杖翻連敲打蛾下之後卻掃聚以紙包裹秤見分兩布在箔上已後節節病生多因此獘今後比及蛾生當勻鋪蓐艸【蓐宜搗軟】塘火內燒棗一二枚先將蠶連秤見分兩次將細葉摻在蓐上續將蠶連翻搭葉上蛾要勻稀連必頻移生盡之後再秤空連便知蠶蛾分兩依此生蠶百無一損今時如下蛾三兩往往止布一席重疊密壓不無損傷今後下蛾三兩決合勻布一箔【若分兩多少驗此差分】又愼莫貪多謂如己力止合放蛾三兩因爲貪多便放四兩以致桑葉房屋椽箔人力柴薪俱各不給因而兩失士農必用下蛾惟在詳款稀勻使不致驚傷而稠疊【是時蠶母沐浴淨衣入蠶屋蠶屋內焚香又將院內雞犬孳畜逐向遠處恐驚新蛾也】蛾生旣齊取新葉用快利刀切極細【須下蛾時旋切則葉查上有津若鈍刀預切下則查幹無津】用篩子篩於中箔蓐紙上務要勻薄【須用篩子乃能勻不勻則食偏篩用竹編葦子亦可秫黍防亦可如小椀大篩底方眼可穿過一小指也】將連合於葉上蛾自緣葉上或多時不下連及緣上連背翻過又不下者並連棄了此殘病蛾也【一箔蓐上下蛾三兩蠶至老可分三十箔每蛾一錢可老蠶一箔也系長一丈濶七尺之箔如箔小可減蛾下蛾多則蠶稠爲後患也養蠶過三十箔者可更加下蛾箔養蠶少者用筐可也蓐如前法】

涼暖總論

齊民要術調火令冷熱得所【熱則焦燥冷則長遲】務本新書春蠶時分一晝夜之間比類言之大槪亦分四時朝暮天气頗類春秋正晝如夏深夜如冬旣是寒暄不一𨿽有熟火各合斟量多寡不宜一體自蛾初生相次兩眠蠶屋內正要溫暖蠶母須著單衣以身體較若自身覺寒其蠶必寒便添熟火若自身覺熱其蠶亦熱約量去火一眠之後但天气晴明巳午未之間暫捲起門上薦簾以通風日免致大眠起後飼罷三頓投食剪開窗紙時陡見風日乍則必驚後多生病古人云貧家悟得養子法蓋是多在露地慣見風日之故蠶亦如此至大眠後蠶長十分葉增十倍蓐廣沙多自然發熱加之天气炎熱蠶屋內全要風涼三頓投食罷宜捲起簾薦剪開窗紙門口置甕旋添新水以生涼气倘遇猛風暴雨或夜气太涼卻將薦暫時放下士農必用加減涼暖【蠶成蛾時宜極暖是時天气尙寒大眠後宜涼是時天气已暄又風雨陰晴之不測朝暮晝夜之不同一或失應蠶病卽生惟蠶屋得法則可以應之屋之制周置捲窗中伏熟火謂如蠶欲暖而天气寒閉苫窗撥火則外寒不入和气內生若遇大寒屢撥熟火不能勝其寒則外燒糞墼絕煙置屋中四隅和气自然燻蒸寒退則去餘火蠶欲涼而天气暄閉火而捲苫窗則火气內息而涼气外入若遇大熱盡捲苫窗不能解其熱則去其窗紙上卷照窗下開風眼窗外槌下灑潑新水涼气自然透達熱退則糊補其窗閉塞風眼使其蠶自初及終不知有寒熱之苦病少繭成一室之功也然寒不可驟加暖熱當漸漸益火寒而驟熱則黃輭多疾熱不可驟加風涼當漸漸開窗熱而驟風涼則變僵此又不可不知也又正熱猛著寒便禁口不食卽用子盛無煙熟牛糞火用杈托火於槌箔下往來辟去寒气蠶自食葉也】

飼養總論

務本新書蠶必晝夜飼若頓數多者蠶必疾老少者遲老【二十五日老一箔可得絲二十五兩二十八日老得絲二十兩若月餘或四十日老一箔止得絲十餘兩】飼蠶者愼勿貪眠以懶爲累每飼蠶後再宜繞箔巡視若有薄處必再摻令勻若值陰雨大寒比及飼蠶先用去葉稈艸一把防火繞箔四向照過逼去寒濕之气然後飼蠶蠶不生病一眠候十分眠才可住食至十分起方可投食若八九分起便投食直到蠶老決都不齊又多損失停眠至大眠蠶欲向眠若見黃光便合擡解住食直候起時慢慢飼葉宜輕摻若蠶白光多是困餓宜細細飼之猛則多傷若蠶靑光正是蠶得食力勿令少葉急須勤飼【今時農家停眠至大眠眠蠶大半蠶母猶自摻葉直候都眠或有起者才方住食不知先眠之蠶被葉罨蓋多時以漸不能退皮至大眠起後多是往來遊走直到入簇決都不齊】葉忌濕忌熱蠶食濕葉多生瀉病食熱葉則腹結頭大尾尖【當蓋小屋或趄棚頓放雨露濕葉控去濕潤然後飼蠶】士農必用飼養之節惟在隨蠶所變之色而爲之加減厚薄【後擘黒及三眠條內隨色加減食法具此條注內】使無過不及也【蛾生色黒三日後漸變白則向食少加厚變靑則正食宜益加厚𨿽飽亦不傷復變白則慢食宜少減變黃則短食謂之向眠宜愈減純黃則住食謂之正眠眠起自黃而白自白而靑自靑復白自白而黃又一眠也凡眠起變色例如此時當減食飼之過則傷傷則禁口不食生病而眠遲時當正食飼之不及則餒餒則气弱而生病亦眠遲而又繭薄也】

用葉【蠶不可食之葉有三一承帶雨露旣濕又寒食則變褐色生水瀉臨老則浸破絲囊不可抽繰制之之法芟葉實積苫席覆之少時內發蒸熱審其得所啟苫覆而攤之濕气隨化葉亦不寒卽可飼之也二爲風日所蔫幹者生腹結三浥臭者卽生諸疾斯二者無可制之法棄之可也】

韓氏直說抽飼防眠法蠶向眠時量黃白分數抽減所飼之葉漸次細切薄摻頻飼【如十分中有三分黃光者卽十分中減葉三分比尋常稍宜細切薄摻頓數亦宜稍頻如十分中有五分黃光卽減五分比先次又細切薄摻其頓數更宜加頻如十分中有八分黃光卽減去八分比先次切令極細摻令極薄其頓亦令極頻】候十分黃光不問陰晴早夜急須擡過【豫備箔蓐可無失悞】擡過時住食起齊時投食此爲抽飼防眠之法謂抽減眠蠶之葉不致覆壓專飼未眠之蠶使之速眠不惟眠起得齊且無葉罨燠熱之病前人謂學取抽飼防眠法年年嵗計得絲蠶不可不知也

分擡總論

務本新書擡蠶須要眾手疾擡若箕內堆聚多時蠶身有汗後必病損漸漸隨擡減耗縱有老者簇內多作薄皮蠶沙宜頓除不除則久而發熱熱气燻蒸後多白僵每擡之後箔上蠶宜稀布稠則彊者得食弱者不得食必繞箔遊走又風气不通忽遇倉卒開門暗值賊風後多紅僵布蠶須要手輕不得從髙摻下如或髙摻其蠶身遞相擊撞因而蠶多不旺已後簇內懶老翁赤是也【要旨云蠶有白僵是小時陰气蒸損天晴急用簸箕三四具轉蠶中庭使日气煦照擡一箔則復布一箔得日气則盡解矣野語云蠶燠幹松者其蠶無病蠶燠成片濕潤白積者蠶爲有病速宜擡解如正可擡卻遇陰雨風冷則不敢擡用茅艸細切如豆每一箔可用一斗或二斗勻撒蠶上上再摻葉移時蠶因食葉沿上其茅艸能隔燠熱天晴再擡如無茅艸稈艸次之】士農必用分擡之便惟在頻款稀勻使不致蒸濕損傷也【蠶滋多必須分之沙燠厚必須擡之失分則不勝稠疊失擡則不勝蒸濕故宜頻蠶者柔輭之物不禁觸弄小而分之猶能愛防大而擡之莫能顧惜也未免久堆亂積遠擲髙拋生病損傷實由於此故宜安款而稀勻】或有不齊頻飼以督其後者使之相及而各取其齊也【蠶眠不齊病原於初今旣然矣當從此治之如於純黃之中雜見其退白而向黃者是與純黃不相懸遠頻飼以督之則猶得相及飼頻則可速其眠故爾如已見純黃又多靑白此與純黃旣遠𨿽飼之之頻則亦莫及蓋蠶之變色爲變之小其眠則絕食退膚爲變之大也爲蛹爲蛾則變之尢大而至於化也凡至純黃則結嘴不食而眠如人之大病周身之气血一爲變換一晝夜靜安不擾則眠爲得所今以靑白者尙多飼而亂之動而蹂之則眠者失其所矣比其靑白者變黃而向眠則此已過眠而動起動起之初欲得少食亦如人之病起欲得少食以接气血也以後者方眠勒其食而不投以困以餓又必待後者動起而飼之多病少絲端爲可惜故蠶經云眠起不齊絲減半良謂此也】

初飼蛾

務本新書初飼蛾法宜旋切細葉微篩【切刀宜快快則麤細勻停】不住頻飼一時辰約飼四頓一晝夜通飼四十九頓或三十六頓懶者頗疑煩冗予曰新蛾止食桑葉脂脈若頓數不多譬如嬰兒小時失乳後必羸弱病生蛾初生須隔夜采東南枝肥葉甕中另頓旋取細切士農必用飼蛾之法【當宿澆其桑旋摘其葉宿澆則多液旋摘則不幹利刃以細切之疏篩以薄布之非利刃則無液非細切則蓋蛾非篩則不勻非勻則偏食然葉楂之微液不能久存少頃之間卽成枯漧故須旋切而頻篩也】第一日飼一復時可至四十九頓第二日飼至三十頓【葉微加厚】第三日飼至二十餘頓【又稍加厚】宜極暖宜暗【大凡初蛾宜暗眠宜暗將眠及眠起宜防明向食宜明後皆仿此】

擘黒

士農必用擘黒法第三日巳午時間於別槌上安三箔【如前初安槌法】微帶燠薄揭蛾款手擘如小棊子大布於中箔可盈滿【不畱楂也】可漸漸加葉飼早晴可捲東窗苫【蠶喜東照】及當日背風窗【自此後常日宜如此天陰早暮且不宜至夜則閉凡迎風窗苫及西照窗戶不可開蠶畏風也後皆仿此𨿽大眠後喜涼亦可以避其猛風也】漸漸變色隨色加減食至純黃則不飼是謂頭眠不以早晚擡過

頭眠擡飼

士農必用擡頭眠【蠶眠結嘴不食皮膚退換蠶之一變也】別槌上鋪四箔【上下隔塵潤中二箔安蠶用蓐如前】薄帶沙燠揭蠶分如大棊子大布滿中二箔【沙燠厚則蒸蠶生病】一復時可六頓次日可漸漸加葉可開卷窗一半初向黃時宜極暖眠定宜暖起齊宜微暖擡頭眠飽食【正食時擡名擡飽食】分如小錢大布滿三箔【辧色加減】

【食】

停眠擡飼

士農必用擡停眠分如小錢微大布滿六箔起齊頭食宜薄一復時可四頓次日可漸加葉【辧色加減】或全開卷窗【惟避當風窗】初向黃時宜暖眠定宜微暖起齊宜溫擡停眠飽食【如前法】蠶可撥可摻不須分揭可布滿十二箔【然不可髙拋遠擲恐損蠶身變色加減食】

大眠擡飼

務本新書大眠起燠宜頻除蠶宜頻飼或西南風起將門窗簾薦放下此際不宜擡解箔上布蠶須相去一指布蠶一个取臘月所藏菉豆水浸微生芽曬漧磨作細麫【臘月所藏白米蒸熟作粉亦可】第四頓投食拌葉勻飼解蠶熱毒絲多易繰堅韌有色【如葉少去秋所收桑葉再搗爲末水灑新葉微濕摻末拌勻接闕飼蠶比食豆麫系本食之物又萬苣亦可接闕】蠶屋南檐外先所架立搭棚檁柱此時搭蓋士農必用擡大眠分如折二錢大布滿二十五箔起齊投食一復時可三頓第一頓宜薄【但可覆白】第二頓比前又薄【不覆白】第三頓如第一頓【覆白此三頓食如不短則其蠶至老食慢】次日可漸加葉【辧色加減頓數】可全開卷窗照窗【過熱則更劙開窗紙但不至熱則不拘此例】初向黃時宜微暖眠定宜溫起齊宜涼落蓐【大眠起投食後第六七頓可落蓐全去沙燠蓐艸也卽是擡飽食】可分至三十

箔【辧色加減食】正食時每飼後可挾葉筐繞槌巡之但見箔上有斑黎處卽摻葉補合【蠶至大眠後正食時闕一分葉卽減一分絲也但見有班黎處是蠶先食透葉也卽當補合不如此則後來多有薄繭也】拌米粉【臘月內成造者】至第七八頓食後於巳午時間將切下葉攤在葉上新水灑拌極勻待少時細羅白粉子拌令極勻【每葉一筐用新水一升粉子四兩如無止用新水】一筐可飼一箔【所有之蠶皆可飼一頓】拌葉麫【令蠶體充實爲繭堅厚爲絲堅韌也】切葉灑拌新水極勻羅桑麫拌勻於大眠後間飼三五頓【假令每頓飼葉二筐今止用一筐減葉一半如蠶盛葉闕大眠後間飼之五頓亦無妨蠶食不闕不可用】擡沙於大眠後飼食第十一二頓間可擡【擡如前法全去沙燠不如此則不禁蒸鬱臨老生病難以抽繰】蠶欲老飼之宜細薄宜頻【養老如養小亦如人老頓食則傷若不如此則食葉不淨其葉蒸濕帶葉入簇所結繭亦濕潤如經鹽水此名簇汗繭難抽繰】宜微暖【如人老不禁寒涼然亦可相度當如天气涼暖消息斟酌大意比大眠後未老時宜微暖也依按其法蠶自蛾至老不過二十四五日過此日數愈多桑愈費而絲愈少也】韓氏直說蠶自大眠後十五六頓卽老得絲多少全在此數日【葉足則絲多不足則絲少】見有老者依抽絲防眠法飼之候十蠶九老方可就箔上撥蠶入簇如是則無簇汗蒸熱之患繭必早作硬而多絲【養蠶無巧食足便老】

養四眠蠶

蠶桑直說此蠶別是一種與養春蠶同但第三眠止擡開十五箔擡飽食二十箔大眠擡三十箔

稙蠶之利

韓氏直說稙蠶疾老少病省葉多絲不惟收卻今年蠶又成就來年桑稙蠶生於谷雨不過二十三四日老方是時桑葉發生津液上行其桑斫去比及夏至【夏至後一陰生津液不上行】可長月餘其條葉長盛過於往嵗至來年春其葉生又早矣積年旣久其葉愈盛蠶自早生

晚蠶之害

韓氏直說晚蠶遲老多病費葉少絲不惟晚卻今年蠶又損卻來年桑世人惟知婪多爲利不知趨早之爲大利壓覆蠶連以待桑葉之盛其蠶旣晚明年之桑其生也尢晚矣

十體

務本新書寒熱饑飽稀密眠起緊慢【謂飼時緊慢也】

三光

蠶經白光向食靑光厚飼皮皺爲饑黃光以漸住食

八宜

韓氏直說方眠時宜暗眠起以後宜明蠶小並向眠宜暖宜暗蠶大並起時宜明宜涼向食宜有風【避迎風窗開下風窗】宜加葉緊飼新起時怕風宜薄葉慢飼蠶之所宜不可不知反此者必不成矣

三稀

蠶經下蛾上箔入簇

五廣

蠶經一人二桑三屋四箔五簇【謂苫席蒿梢等】

雜忌

務本新書忌食濕葉忌食熱葉蠶初生時忌屋內掃塵忌煎煿魚肉不得將煙火紙撚於蠶屋內吹滅忌側近舂搗忌敲擊門窗槌箔及有聲之物忌蠶屋內哭泣叫喚忌穢語淫辭夜間無令燈火光忽射蠶屋窗孔未滿月產婦不宜作蠶母蠶母不得頻換顏色衣服洗手長要潔淨忌帶酒人切桑飼蠶及擡解布蠶蠶生至老大忌煙燻不得放刀於竈上箔上竈前忌熱湯潑灰忌產婦孝子入家忌燒皮毛亂髮忌酒醋五辛羶腥麝香等物士

農必用忌當日迎風窗忌西照日忌正熱著猛風驟寒忌正寒陡令過熱忌不淨潔人入蠶室蠶屋忌近臭穢

簇蠶

齊民要術蠶老時值雨者則壞繭宜於屋內簇之薄布薪於箔上散蠶訖又薄以薪覆之一槌得安十箔務本新書簇蠶地宜髙平內宜通風勻布柴艸布蠶宜稀密則熱熱則繭難成絲亦難繰東北位並食六畜處樹下阬上糞惡流水之地不得簇【野語如天气暄熱不宜日午簇蠶蠶老不禁日气曬暴故也】士農必用治簇之方惟在幹暖使內無寒濕【簇中繭病有六一簇汗二落簇三遊走四變赤蛹五變僵六黒色簇汗之病蠶老食葉不淨其葉蒸濕帶葉入簇故繭亦濕潤此爲簇汗其餘五病皆地濕天寒所致】蠶欲老可簇地盤燒令極幹除掃灰浮於上置簇韓氏直說安圓簇於阜髙處打成簇腳一簇可六箔蠶十分中有九分老者宜少摻葉【名上馬桑】就箔上用簸箕般去宜款手摻於簇上【自東南起頭不令落地】務令稀勻上復覆蒿梢【或豆防】復摻蠶如前至三箔復梢倒根在上【如此則簇圓又穩】自後蠶可近上摻至六箔覆蒿令簇圓上用箔圍苫繳簇頂如亭子樣【防雨】至晚又用苫將簇從下繳至上苫相接日出髙時捲去至晚復繳三日外繭成不用【馬頭簇亦依上苫繳柴薪要廣簇又玲瓏中間宜架桿蠶多宜馬頭簇簇腳宜南北】曬簇上蠶後第三日辰巳時間開苫箔日曬至未時復苫蓋如前如當日過熱上搘單箔遮日色翻簇上蠶時被雨霑濕雨才止才晴卽選一簇地盤【如雨濕了則取幹墻土厚覆治簇之法如前】不以成繭不成繭翻騰遷移別簇封苫如前小雨則不須但可曬曝【又有一法臨簇有兩隻於蠶屋中本槌下地面上安簇開了門窗使透風气早夜或陰雨變寒則閉門窗添牛糞火比翻簇之法又爲妙也又一法槌箔上虛撒蒿槌周圍簇稍與蒿箔苫圍之蠶自作繭猶勝於雨中簇也搘音支】

擇繭

務本新書繭宜並手忙擇涼處薄攤蛾自遲出免使抽繰相逼

繰絲

士農必用繰絲之訣惟在細圓勻緊使無褊慢節核【接頭爲節疙疸爲核】麤惡不勻也【生繭繰爲上如人手不及殺過繭慢慢繰殺繭法有三一日曬二鹽浥三蒸蒸最好人多不防日曬損繭鹽浥者穩】熱釜【可繰麤絲單繳者雙繳亦可但不如冷盆所繰者潔淨光瑩也】釜要大置於竈上釜上大盆甑接口添水至甑中八分滿甑中用一板攔防可容二人對繰也繭少者止可用一小甑水須熱宜旋旋下繭【多下則繰不及煮損】冷盆【可繰全繳細絲中等繭可繰雙繳比熱釜者有精神而又堅韌𨿽曰冷盆亦是大溫也】盆要大必須先泥其外【口徑二尺五寸之上者豫先翻過用長粘泥泥底並四圍至唇厚四指將至唇漸薄日曬干名爲串盆】用時添水八九分滿【水宜溫暖常勻無令乍寒乍熱】釜要小【口徑一尺以下者小則下繭少繭欲頻下多下則煮過又不勻也】突竈半破塼坯圓壘一遭中空【直桶子樣】其髙比繰絲人身一半其圓徑相盆之大小當中壘一小臺【徑比盆底小】坐串盆於小臺上其盆要比圓壘髙一唇靠元壘安打絲頭小釜竈比圓壘低一半揜火透圓壘【竈子後火煙過處名揜火】與揜火相對圓壘匝近上開煙突口做一臥突長七八尺已上先於安突一面壘一臺比突口微低又相去七八尺外安一臺髙五尺【或就用墻或用木爲架子】用長一丈椽二條斜磴在二臺上二椽相去濶一塼坯許用塼坯泥成一臥突【二椽上平鋪塼坯一層兩邊側立上復平蓋泥了便成一臥突也須與竈口相背謂如竈口向南突口向北是也繰盆居中火衝盆底與盆下臺煙焰繞盆過煙出臥突中故得盆水常溫又勻也又得煙火與繰盆相遠其繰絲人不爲煙火所逼故得安詳也】軠車牀髙與盆齊軸長二尺中徑四寸兩頭三寸【用楡槐木】四角或六角臂通長一尺五寸【六角不如四角軠角少則絲易解臂者輻條也或雙輻或單輻雙輻者穩】須腳踏又繰車竹筒子宜細【細似織絹穗筒子】鐵條子串筒兩樁子亦須鐵也【兩豎樁子上橫串鐵條鐵條穿筒子旣輕又利也不如此則不能成絕妙好絲古人有言工欲善其事必先利其器餘如常法】打絲頭【用一人】小釜內添水九分滿竈下燃麤漧柴【柴細旋添火不勻停】候火大熱下繭於熱水內【下繭宜少不宜多多則煮過繰絲少】用筋輕剔撥令繭滚轉蕩勻挑惹起囊頭【麤絲頭名囊頭】手撚住於水面上輕提掇數度復提起其囊頭下卽是淸絲摘去囊頭【如重手攪撥囊頭又於手拐子纒數遭可長五七尺將繭上好絲十分中去了二三分實爲可惜如輕手剔撥起囊頭長不過一尺也】一手撮撚淸絲一手用漏杓綽繭欵送入溫水盆內【杓底上多鏤眼子爲漏杓漏瓢更好】將淸絲掛在盆外邊絲老翁上【盆邊釘插一橛子名絲老翁】繰絲【用一人】將絲老翁上淸絲約十五絲之上【黃絲麤減繭數】總爲一處穿過錢眼【錢下繭攢聚名絲窩又名絮盤】繳過防頭蛾眉杖子上兩繳杖子下兩繳掛於軠上又取絲老翁上淸絲如前掛於軠上【兩个絲窩其頭齊行】右腳踏軠右轉長切照覷撥掠兩絲窩於內有繭絲先盡蛹子沈了者繭絲防了繭浮出絲窩者其絲窩減小卽取淸絲約量添加務要兩絲窩大小長均【眼轉覷手頻撥頻添添不過三四絲失添則細了多添則麤了如或手添不疊腳慢踏軠其絲較爭麤如或手添得多了腳踏軠其絲較爭細手腳相應亦可取勻也添絲搭在絲窩上便有接頭將淸絲用指面餵在絲窩內自然帶上去便無接頭也此名全繳絲圓無疙防上等也中作紗羅上等疋緞如蛾眉杖上只兩繳名雙繳絲不甚圓緊有小疙防中等也不中紗羅中中等緞疋如蛾眉杖上只一繳名單繳絲又名歇口絲褊慢有大疙防不中疋緞只中絹帛亦不堅壯此單絲歇口絲多只是熱釡中繰也】

蒸餾繭法

韓氏直說【如蠶成繭硬紋理麤者必繰快此等繭可以蒸餾繰冷盆絲其繭薄紋理細者必繰不快不宜蒸餾此止宜繰熱盆絲】其蒸餾之法用籠三扇用軟艸札一圏加於釡口以籠兩扇坐於上其籠不論大小籠內勻鋪繭厚三四指許頻於繭上以手背試之如手不禁熱可取去底扇卻續添一扇在上亦不要蒸得過了過了則軟了絲頭亦不要蒸得不及不及則蛾必鉆了如手背不禁熱恰得合宜於蠶房槌箔上從頭合籠內繭在上用手微撥動如箔上繭滿打起更攤一箔候冷定上用細栁梢微覆了其繭只於當日都要蒸盡如蒸不盡來日必定蛾出釜湯內用鹽一兩油半兩所蒸繭不致幹丫絲頭【如餾繭多油鹽旋旋入】

夏秋蠶法

齊民要術淮南子曰原蠶一嵗再登非不利也然王者法禁之爲其殘桑也務本新書凡養夏蠶止須些小以度秋種慮恐損壞萌條有悞明年春蠶桑葉今時養熱蠶以紙糊窗因避飛蠅遮盡往來風气天晴罨熱病生陰則濕生白醭陰晴俱不便當以紗糊窗陳稈艸作蓐【紙條先貼紗邊余紙就糊窗上中間以綫系紗在窗櫺上蠶罷以水潤紙揭下明年再用】或用荻【麤麻綫系織】當窗系定遮蔽飛蠅透脫風气另辟一房不令雜人出入【決安南北窗】以剪剪葉旦暮擡分兼夜頻飼秋蠶初生時去三伏猶近暑气仍存蠶屋多生濕潤正要四通八達風气往來蓋初生卻要涼快以陳稈艸作蓐勿用麥稭一日一擡失擡多生白醭一眠宜溫再眠如春門窗俱掛薦簾屋內須用無煙熟火大眠全要暄暖大忌北風寒气勿飼雨露冷葉春秋蠶法首尾顚倒深宜體測簇蠶時相次秋髙恐值夜寒風冷不能作繭可於簇西北埋柱系椽箔遮禦北風寒气三兩夜之間便可作繭士農必用夏蠶【此別是一等俗謂三生蠶春養出夏種夏養出秋種秋養出來春種不可間闕闕則絕其種】自蛾至老俱宜涼忌蠅虫先於蠶生前用麥糠擁於蠶房壁腳燒之【去濕气及諸虫子】擘黒後須一日早晨一擡其餘並與養春蠶同【此蠶不可多養止欲收秋蠶種多則損葉然只可科采桑中冗條取葉也】秋蠶【一名原蠶捋葉不無傷桑春蠶不幸遇天災不得已養之以補嵗計然不宜稙宜穉也】初宜涼漸漸宜暖與養春蠶正相反【其間體須欲得所】初可摘葉蠶大則捋葉初用紗糊窗漸漸天寒上復用紙糊畱捲窗簇與繰絲法如前【要防熱蠶捶底亦宜用麥糠麥防燒之又大路上踏踐起幹塵土收三四石生蠶日於槌底攤平可避暑濕簇秋蠶多於簇心用熟火或致焚燒不若止於映北風處爲簇簇底用麥防均鋪簇則用幹桑柴爲梢新幹黍防爲艸得自然溫暖之气不須用火矣經雨則倒簇】

農桑輯要卷四﹤子部﹐農家類﹐農桑輯要﹥

欽定四庫全書

農桑輯要卷五

元司農司撰

菜

種瓜【黃附】

齊民要術收瓜子法常嵗嵗先取本母子截去兩頭止取中央子【本母子者瓜生數葉便結子子復早熟用中輩瓜子者蔓長二三尺然後結子用後輩子者蔓長足然後結子子亦晚熟種早子熟速而瓜小種晚子熟遲而瓜大去兩頭者近蔕子瓜曲而細近頭子瓜短而防又收瓜子法食瓜時擇美者收取卽以細糠拌之日曝向燥挼而簸之淨而且速也】良田小豆底佳黍底次之刈訖卽耕頻翻轉之二月上旬種者爲上時三月上旬爲中時四月上旬爲下時五月六月上旬可種藏瓜凡種瓜法先以水淨淘瓜子以鹽和之【鹽和則不能死】先臥鋤耬卻燥土【不耬者阬𨿽深大常雜燥土故瓜不生】然後掊【蒲溝切】阬大如斗口納瓜子四枚大豆三个於堆旁向陽中瓜生數葉搯去豆【瓜性弱苗不能獨生故須大豆爲之起土瓜生不去豆則豆反扇瓜不得滋茂但豆防汁出更成良潤勿防之防之則土虛燥也】多鋤則饒子不鋤則無實【五穀蔬菜果蓏之屬皆如此也蓏郎果反】黃【一名胡】四月中種之【宜防柴木令引蔓緣之案黃瓜一條原本誤入治瓜籠法中據目錄小注考之當在此條之末今校正】

治瓜籠法

齊民要術旦起露未解以杖舉瓜蔓散灰於根下後一兩日復以土堆其根則永無虫矣【又摘瓜法在步道上引手而取勿聴浪人瓜蔓及翻覆之若無茇而種瓜者地𨿽美好正得長苗直引無多槃岐故瓜少子若無茇處豎漧柴亦得凡所以早爛者皆由腳躡及摘時不愼翻動其蔓故也若以理愼防及至霜下葉幹子乃盡矣】

區種瓜法

齊民要術六月雨後種菉豆八月中犂防殺之十月又一轉卽十月終種瓜率兩步爲一區坑大如盆口深五寸以土壅其畔如菜畦形坑底必令平正以足踏之令其保澤以瓜子大豆各十枚徧布坑中【瓜子大豆兩物爲雙借其起土故也】以糞五升覆之【亦令均平】又以土一斗薄散糞上復以足微躡之冬月大雪時速並力推雪於坑上爲大堆至春艸生瓜亦生莖葉肥茂異於常者且常有潤澤旱亦無害五月瓜便熟【其掐豆鋤瓜之法與常同若瓜子盡生則大穊宜掐去之一區四根卽足矣】又法冬天以瓜子數枚納熱牛糞中凍卽拾聚置之

陰地【量地多少以足爲限】正月地釋卽耕逐畼布之率方一步下一斗糞耕土覆之肥茂早熟𨿽不及區種亦勝凡瓜遠矣有蟻者以牛羊骨帶髓者置瓜科左右待蟻附將棄之棄二三則無蟻矣【案此條首行原本脫去齊民要術書名今校增】崔寔曰十二月臘時祀炙萐【所甲切】樹瓜田四角去防【胡濫反瓜中虫謂之防】龍魚河圖曰瓜有兩鼻殺人博聞錄種花藥最忌麝瓜尢忌之賸栽數株蒜薤遇麝不損

西瓜

新添西瓜種同瓜法科宜差稀多種者熟地垡頭上漫擲撈平苗出之後根下擁作土盆欲瓜大者一步畱一科科止畱一瓜餘蔓花皆掐去瓜大如三斗栲栳

冬瓜

齊民要術種冬瓜法傍墻陰地作區圓二尺深五寸以熟糞及土相和正月晦日種【二月三月亦得】旣生以柴木倚墻令其緣上旱則澆之八月防其梢減其實一本但畱五六枚【多畱則不成也】十月霜足收之【早收則爛】冬瓜越瓜瓠子十月區種如種瓜法冬則堆雪著區上爲堆潤澤肥好乃勝春種

瓠【今名胡蘆古通曰瓠】

齊民要術泛勝之書曰區種瓠法收種子須大者若先受一斗者得收一石受一石者得收十石先掘地作坑方圓深各三尺用蠶沙與土相和令中半【若無蠶沙生半糞亦得】著坑中足躡令堅以水沃之候水盡卽下瓠子十顆復以前糞覆之旣生長二尺餘便總聚十莖一處以布纒之五寸許復用泥泥之不過數日纒處便合爲一莖畱彊者余悉掐去引蔓結子子外之條亦掐去之勿令蔓延畱子法初生二三子不佳去之取第四五六區畱三子卽足旱時須澆之坑畔周匝小渠子深四五寸以水停之令其遙潤不得坑中下水家政法曰二月可種瓜瓠四時類要種大葫蘆二月初掘地作坑方四五尺深亦如之實塡油麻菉豆防【稭同】及爛艸等一重糞土一重艸如此四五重向上尺餘著糞土種十來顆子待生後防取四莖肥好者每兩莖肥好者相貼著相貼處以竹刀子刮去半皮以刮處相貼用麻皮縛定黃泥封裹一如接樹之法待相著活後各除一頭又取所活兩莖準前刮去皮相著一如前法待活後惟畱一莖四莖合爲一本待著子防取兩个周正好大者余有旋旋除去食之如此一斗種可變爲盛一石物大此莊子魏惠王大瓠之法

芋

齊民要術泛勝之書曰種芋區方深皆三尺取豆箕【音其豆莖】內區中足踐之厚尺五寸取區上濕土與糞和之內區中萁上令厚尺二寸以水澆之足踐令保澤取五芋子置四角及中央足踐之旱數澆之萁爛芋生子皆長三尺一區收三石又種芋法宜擇肥緩土近水處和柔糞之二月注雨可種芋率二尺下一本芋生根欲深劚其旁以緩其土旱則澆之有艸鋤之不厭數多治芋如此其收常倍列仙傳曰酒客爲梁使烝民益種芋三年當大饑卒如其言梁民不死【芋可以救饑饉度凶年今中國多不以此爲意後生至有耳目所不聞見者及水旱風虫霜雹之災便致餓死滿道白骨交橫知而不種坐致泯滅悲夫】務本新書芋宜沙白地地宜深耕二月種爲上時相

去六七寸下一芋芋羞三月眾人來往眼目多見並聞刷鍋聲處多不滋息比及炎熱苗髙則旺頻鋤其旁秋生子葉以土壅其根芋可以救饑饉虫蝗不能傷霜後收之冬月食不發病其餘月分不可多食霜後芋子上芋白擘下以滚漿水煠過防幹冬月炒食味勝蒲筍區芋區長丈餘深闊各一尺區行相間一步寛則透風滋息

葵

齊民要術【葵廣雅曰蘬邱葵也廣志曰胡葵其化紫赤案今世葵有紫莖白莖二種種別復有大小之殊又有鴨腳葵也】臨種時必燥曝葵子【葵子𨿽經嵗不浥然濕種者疥而不肥也】地不厭良故墟彌善薄卽糞之不宜妄種春必畦種水澆【春多風旱非畦不得且畦者省地而菜多一畦供一口】畦長兩步廣一步【大則水難均又不容人足入】深掘以熟糞對半和土覆其上令厚一寸鐵齒耙耬之令熟足蹋使堅平下水令徹澤水盡下葵子又以熟糞和土覆其上令厚一寸餘葵生三葉然後澆之【澆用晨夕日中便止】每一掐輒耙耬地令起下水加糞三掐更種一嵗之中凡得三輩【凡畦種之物治畦皆如種葵法不復條列繁文】早種者必秋耕十月末地將凍散子勞之【一畆三升正月末散子亦得】人足踏踐之乃佳【踏者菜肥】地釋卽生鋤不厭數五月初更種之【春者旣老秋葉未生故種此相接】六月一日種白莖秋葵【白莖者宜幹紫莖者幹則黒而澁】秋葵堪食仍畱五月種者取子【春葵子熟不均故須畱中輩】於此時附地剪卻春葵冷根上枿【音蘗】生者柔輭至好仍供常食美於秋菜【畱之亦中爲榜簇】掐秋葉必畱五六葉【不掐則莖孤畱葉則科大】凡掐葵必待露解【諺曰觸露不掐葵日中不剪韭】八月半剪去【畱其岐岐多者則去地一二寸獨莖者亦可去地四五寸】枿生肥嫩比至收時髙與人膝等莖葉皆美科𨿽不髙菜實倍多【其不剪早生者𨿽髙數尺柯葉堅硬全不中食所可用者惟有葉心附葉黃澁至惡煮亦不美看𨿽似多其實倍少】收待霜降【傷早黃爛傷晚黒澁】榜簇皆須陰中【見日亦澁】其碎者割訖卽地中尋手糺之【待萎而糺者必爛】崔寔曰六月六日可種葵中伏后可種冬葵九月作葵葅幹葵

茄子

齊民要術種茄子法茄子九月熟時摘取擘破水淘子取沈者速曝漧裹至二月畦種【治畦下水一如葵法性宜水常須潤澤】著四五葉雨時合泥移栽之【若旱無雨澆水令徹澤夜栽之白日以席蓋勿令見日】十月種者如區種瓜法推雪著區中則不須栽其春種不作畦直如種凡瓜法者亦得惟須曉夜數澆耳務本新書茄初開花斟酌窠數削去枝葉再長晚茄秋深老茄煮軟水浸去皮以鹽拌勻冬月食用旋添麻油爲上

蔓菁

齊民要術種不求多惟須良地故墟新糞壞墻垣乃佳【若無故墟糞者以灰爲糞令厚一寸灰多則燥不生也】耕地欲熟七月初種之一畆用子三升【從處暑至八月白露莭皆得早者作葅晚者作幹】漫散而勞種不用濕【濕則地堅葉焦】旣生不鋤九月末收葉【晚收則黃落】仍畱根取子十月中犂麤防【力輟反耕田起土也】拾取耕出者【若不耕防則畱者英不茂實不繁也】其葉作葅擬作漧菜及防【女亮反】葅者【防葅者次年正月始作耳須畱第一好菜擬之】割訖則尋手擇治而辮【並善切】之勿待萎【萎而後辮則爛】掛著屋下陰中風涼處勿令煙燻【煙燻則苦】燥則上在廚積置以苫之【積時宜候天陰潤不爾多碎折久不苫則澁也】春夏畦種供食者與畦葵法同剪訖更種從春至秋得三輩常供好葅取根者用大小麥底六月中種十月將凍耕出之【一畆得數車早出者根細】又多種蔓菁法近市良田一頃七月初種之【六月種者根𨿽麤大葉復虫食七月末者葉𨿽膏潤根復細小七月初種根葉俱得】漢桓帝詔曰橫水爲災五穀不登令所傷郡國皆種蔓菁以助民食然此可以度凶年救饑饉幹而蒸食旣甜且美【若值凶年一頃可活百人】務本新書耕地宜加糞往復勻蓋秋初可種自破甲至結子皆可食十月初采苗煠作和菜餘者曬過畱根在地或慮河朔地寒凍死可於十月終以牛隔兩犁耕一犁拾去菜根之後卻將土擺勻據先耕出之數曬過冬月蒸食甜而有味春生薹苗亦菜中上品四月收子打油陜西惟食菜油燃燈甚明能變蒜髮比芝麻易種收多油不發風武侯多勸種此菜故川蜀曰諸葛菜油臨時熬用少摻芝麻煉熟卽與小油無異

蘿卜【胡蘿卜附】

齊民要術種菘蘆菔【蒲北反】法與蔓菁同【菘菜似蔓菁而大方言曰蕪菁紫花者謂之蘆菔根實麤大其角及根葉並可生食取子者艸覆之不則凍死】四時類要種蘿卜宜沙輭地五月犁五六徧六月六日種鋤不厭多稠卽小間拔令稀至十月收窖之新添種蘿卜先深斸成畦杷平每畦可長一丈二尺濶四尺用細熟糞一擔勻布畦內再斸一徧卽起覆土再耬平澆水滿畦候水滲盡撒種於上用木鍁勻撒覆土苗出兩葉旱則澆之每子一升可種二十畦水蘿卜正月二月種六十日根葉皆可食夏四月亦可種大蘿卜初伏種之水蘿卜末伏種皆候霜降或腌或藏皆得用如要來年出種深窖內埋藏中安透气艸一把至春透芽生取出作壠或畦下糞栽之旱則澆須令得所夏至後收子可爲秋種胡蘿卜伏內畦種或壯地漫種

蜀芥蕓薹芥子

齊民要術蜀芥蕓薹取葉者皆七月半種地欲糞熟種法與蕪菁同旣生亦不鋤之十月收蕪菁訖時收蜀芥【中爲鹹淡二葅亦任爲漧菜】蕓薹足霜乃收【不足霜卽澁】種芥子及蜀芥蕓薹取子者皆二三月好雨澤時種【二物性不耐寒經冬則死故須春種】旱則畦種水澆五月熟而收子【蕓薹冬天艸覆亦得取子又得生茹供食】務本新書芥子菜宜秋前種大槪𨿽不及蔓菁余亦頗同子作芥花芥末如近城郭芥菜宜多種蓋冬月腌藏家家用度曬漧於無煙雨處架起三年亦可食

姜

齊民要術姜宜白沙地少與糞和熟耕如麻地不厭熟縱橫七徧尢善三月種之先種耬耩尋壠下姜一尺一科令上土厚三寸數鋤之六月作葦屋覆之【不耐寒熱故】九月掘出置屋中【中國多寒宜作窖以谷防合埋之防奴勒反谷穰】中國土不宜姜僅可存活勢不可滋息種者聊擬藥物小小耳崔寔曰三月淸明節後十日封生薑至四月立夏後蠶大食芽生可種之九月藏茈【將幾反】姜其嵗若溫皆待十月【生薑謂之茈姜】四時類要種姜濶一步作畦長短任地形橫作壠相去一尺餘五六寸壠中一尺一科帶芽大如三指濶蓋土厚三寸以蠶沙蓋之糞亦得芽出後有艸卽耘漸漸加土已後壠中卻髙壠外卽深不得並上土鋤不厭頻

菌子

四時類要三月種菌子取爛構【一名楮】木及葉於地埋之常以泔澆令濕三兩日卽生又法畦中下爛糞取構木可長六七寸截防磓碎如種菜法於畦中勻布土蓋水澆長令潤如初有小菌子仰杷推之明旦又出亦推之三度後出者甚大卽收食之本自構木食之不損人

蒜

齊民要術蒜宜良輭地【白軟地蒜甜美而科大黒軟次之剛彊之地辛辣而瘦小也】三徧熟耕九月初種種法黃時以耬耩逐壠手下之五寸一株【諺云左右通鋤一萬餘株】空曳勞二月半鋤之令滿三徧【勿以無艸而不鋤不鋤則科小】條拳而軋之【不軋則獨科】葉黃鋒出則辮於屋下風涼之處桁之【早出者皮赤科堅可以遠行晚則皮皴而易碎皴他骨反皮壤也】冬寒取谷防布地一行蒜一行防【不爾則凍死】收條中子種者一年爲獨瓣種二年者則成大蒜科皆如拳又逾於凡蒜矣【瓦子壠底置獨瓣蒜於瓦上以土覆之蒜科橫濶而大形狀殊別亦足以爲異今並州無大蒜朝歌取種一嵗之後還成百子蒜矣其瓣麤細正與條中子同蕪菁根其大如椀口𨿽種他州子一年亦變大蒜瓣變小蕪菁根變大二事相反其理難推又八月中方得熟九月中始刈得花子至於五穀蔬果與余州早晚不殊亦一異也並州踠豆度井陘已東山東穀子入壺關上黨苗而無實皆余目所親見信疑蓋土地之異者也】種澤蒜法預耕地熟時采取子漫散勞之澤蒜可以香食吳人調鼎率多用此根葉作葅更勝蔥韮此物蕃息一種永生蔓延滋曼年年稍廣間區斸取隨手還合但種數畆用之無窮種者地熟美於野生崔寔曰布谷鳴收小蒜六月七月可種小蒜八月可種大蒜四時類要種蒜作行下糞水澆之務本新書蒜畦

栽每窠先下麥糠少許地宜虛春暖則鋤防薹時頻澆防麥時人多食解暑毒

防【薤同】

齊民要術薤宜白軟良地三轉乃佳二月三月種【八月九月種亦得】率七八支爲一本【諺曰蔥三蒜四移蔥者三支爲一本種薤者四支爲一科然支多者科圓大故以七八爲率】薤子三月葉靑便出之【未靑而出者肉未滿令薤瘦】燥曝挼去莩余切卻僵根【畱僵根而濕者卽痩細不得肥也】先重耬耩地壠燥培而種之【壠燥則薤肥耩重則白長】率一尺一本葉生卽鋤鋤不厭數【薤性多穢荒則羸痩】五月鋒八月初耩【不耩則白短】葉不用剪【剪則損白供常食者別種】九月十月出賣【經久不佳也】擬種子至春地釋卽曝之崔寔曰正月可種薤韭七月別種薤矣四時類要正月上辛日掃去薤畦中枯葉下水加糞

蔥

齊民要術收蔥子必薄布陰漧勿令浥郁【蔥性熱不喜浥郁浥郁則不生】其擬種之地必須春種菉豆五月掩殺之比至七月耕數徧一畆用子四五升【良田五升薄地四升】炒谷拌和之【蔥子性澁不以谷和下不均調不炒谷則艸穢生】兩耬重耩竅瓠下之以批【蒲結反】契【蘓結反】系腰曳之七月納種至四月始鋤鋤徧仍剪剪與地平【髙畱則無葉深剪則傷根】剪欲旦起避熱時良地三剪薄地再剪八月止【不剪則不茂剪過則根跳若八月不止則蔥無袍而損白】十二月盡掃去枯葉枯袍【不去枯葉春葉則不茂】二月三月出之【良地二月出薄地三月出】收子者別畱之蔥中亦種胡荽尋手供食乃至孟冬爲葅亦不妨四時類要種蔥炒谷攪勻塞耬一眼於一眼中種之他月蔥出取其塞耬一眼之地中土培之疏密恰好乂不勞移

韭

齊民要術收韭子如蔥子法【若市中買韭子宜試之以銅鐺盛水於火上微煮韭子須防芽生者好芽不生者是浥郁矣】治畦下水糞覆悉與葵同然畦欲極深【韭一剪一加糞又根性上跳故須深也】二月七月種種法以升盞合地爲處布子於圍內【韭性內生不向外長圍種令科成】薅令常淨【韭性多穢數薅爲良】髙數寸剪之【初種嵗止一剪】至正月掃去畦中陳葉凍解以鐵杷耬起下水加熟糞韭髙三寸便剪之剪如蔥法一嵗之中不過五剪【每剪杷耬下水加糞悉如初】收子者一剪卽畱之若旱種者但無畦與水耳杷糞悉同一種永生【諺曰韭者懶人菜以其不須嵗種也聲類曰韭者久也一種永生】崔寔曰正月上辛日掃除韭畦中枯葉七月藏韭菁【菁韮花也】四時類要九月收韭子種韭第一番割棄之主人勿食韭不如栽作行令通鋤割一徧以杷耬之令根不相接爲佳如此當葉濶如薤博聞錄韭畦若用雞糞尢好

胡荽

齊民要術胡荽宜黒輭靑沙良地三徧熟耕【樹陰下得禾豆處亦得】春種者用秋耕地開春凍解地起有潤澤時急接澤種之種法近市負郭田一畆用子二升故穊種漸鋤取賣供生菜也外舍無市之處一畆用子一升疎密正好六七月種先燥曬欲種時布子於堅地一升子與一掬濕土和之以腳蹉令破作兩段【多種者以塼瓦蹉之亦得以木礱礱之亦得子有兩仁仁仁各著故不破兩段則疏密水裛而不生著土者令注入殻中則生疾而長速種時欲燥此菜非雨不生所以不求濕下也】於旦暮潤時以耬耩作壠以手散子卽勞令平【春雨難期必須借澤蹉跎失機則不得矣地正月中凍解者時節旣早𨿽浸芽不生但燥種之不須浸子地若二月始解者嵗月稍晚恐澤少不時生失嵗計矣便於暖處籠盛胡荽子一日三度以水沃之二三日則芽生於旦暮時接潤漫擲之數日悉出矣大體與種麻相似假令十日二十日未出者亦勿怪之尋自當出有艸乃令防之】菜生二三寸鋤去穊者供食及賣十月足霜乃收之取子者仍畱根間【古莧反】防令稀【穊卽不生】以艸覆上【覆者得供生食乂不凍死】乂五月子熟拔取曝漧【勿使令濕濕則裛郁】格柯打出作蒿篅盛之冬日亦得入窖夏還出之但不濕亦得五六年停一畆收十石都邑糶賣石堪一疋絹若地柔良不須重加耕墾者於子熟時好子稍有零落者然後防取直深細鋤地一徧勞令平六月連雨時穭【音呂】生者亦尋滿地省耕種之勞秋種者五月子熟防去急耕十餘日又一轉入六月又一轉令好調熟如麻地卽於六月中旱時耬耩作壠搓子令破手散還勞令平一同春法但旣是旱種不須耬潤此菜旱種非連雨不生所以不同春月要求濕下種後未遇連雨𨿽一月不生亦勿怪麥底地亦得種止須急耕調熟𨿽名秋種防在六月六月中無不霖遇連雨生則根彊科大七月種者雨多亦得雨少則生不盡但根細科小不同六月種者便十倍失矣大都不用觸地濕生髙數寸鋤去穊者供食及賣作葅者十月足霜乃收一畆兩載載直絹三疋若畱冬食者以艸覆之得竟冬食其有春種小小供食者自可畦種畦種者一如葵法挼子沃水生芽種之【晝用箔蓋夜則去之晝不蓋熱不生夜不去虫棲之】凡種菜子難生者皆水沃令芽生無不卽生矣博聞錄胡荽必用月晦日晚下種

菠薐【一名赤根】

博聞錄菠菜過月朔乃生須二十七八間種之月初卽生新添菠薐作畦下種如蘿卜法春正月二月皆可種逐旋食用食不盡者滚湯內掠熟曬漧遇園枯時溫水浸軟調食甚良秋社後二十日種者可於窨內收藏冬季常食靑菜如欲出子十月內種訖至地凍時水渰過來年夏至後收子可爲秋種

萵苣

新添萵苣作畦下種如前法但可生芽先用水浸種一日於濕地上鋪襯置子於上以盆椀合之候芽微出則種春正月二月種之可爲常食秋社前一二日種者霜降後可爲腌菜如欲出種正月二月種之九十日收

同蒿

新添同蒿作畦下種亦如前法春二月種可爲常食秋社前十日種可爲秋菜如欲出種春菜食不盡者可爲子

人莧

新添人莧作畦下種亦如前法但五月種之園枯則食如欲出種畱食不盡者八月收子

藍菜

務本新書二月畦種苗髙剝葉食之剝而復生刀割則不長加火煮之以水淘浸或炒爁或拌食或包酸餡或卷餅生食頗有辛味五月園枯此菜獨茂故又曰主園菜食至冬月以艸覆其根四月終結子可收作末【比芥末】根又生葉乂食一年陜西多食此菜若中人之家但能自種三兩畦藍菜並一二畦韭周嵗之中甚省菜錢

莙薘

新添莙薘作畦下種亦如蘿卜法春二月種之夏四月移栽園枯則食如欲出子畱食不盡者地凍時出於暖處收藏來年春透可栽收種

蘭香【香菜附】

齊民要術【蘭香羅勒也中國爲石勒諱故攺今人因以名焉且蘭香之目美於羅勒之名故卽而用之】三月中候棗葉始生乃種蘭香【早種者徒費子耳天寒不生】治畦下水一同葵法及水散子訖水盡簁熟糞僅得蓋子便止【厚則不生弱苗故也】晝日箔蓋夜卽去之【晝日不用見日夜須受露气】生卽去箔常令足水六月連雨防栽之【掐心栽泥中亦活】作葅及幹者九月收【晚卽幹惡】作幹者天晴時薄地刈取布地曝之幹乃挼取末甕中盛須則取用【拔根懸者裛爛又有雀糞塵土之患】取子者十月收【自余雜香菜不列者種法悉與此同】博物志曰燒馬蹄羊角成灰春散著濕地羅勒乃生博聞錄香菜常以洗魚水澆之則香而茂溝泥水米泔尢佳

荏蓼

齊民要術【荏蓼紫蘇姜芥薫葉與荏同時宜畦種】三月可種荏蓼【荏子白者良黃者不美】荏性甚易生蓼尢宜水畦種也荏則隨宜園畔漫擲便嵗嵗自生矣荏子秋末成可收蓬於醤中藏之【蓬荏角也實成則惡】其多種者如種谷法【雀甚嗜之必須近人家種矣】收子壓取油可以煮餅【荏油色緑可愛其气香美煮餅亞胡麻油而勝麻子脂膏麻子脂膏並有鮏气然荏油不可爲澤焦人髮研爲羮臛美於麻子遠矣又可以爲燭良地十石多種博谷則倍收諸田不同】爲帛煎油彌佳【荏油性淳塗帛勝麻油】蓼作葅者長二寸則剪絹袋盛沈於醬甕中又長更剪常得嫩者【若待秋子成而落莖旣堅硬葉又枯燥】取子者候實成速收之【性易雕零晚則落盡】五月六月中蓼可爲虀以食莧

芹【其呂反苦江東呼苦蕒】

齊民要術芹收根畦種之常令足水尢忌潘【普官切淅米汁也】泔及咸水澆之則死性易繁茂而甜脆勝野生者白尢宜糞嵗嵗可收

甘露子

務本新書白地內區種暑月以麥糠蓋之承露滋息

豆豉

四時類要六月造豆豉黒豆不限多少三二斗亦得淨淘宿浸漉出瀝漧蒸之令熟於簟上攤候溫如人體蒿覆一如黃衣法三日一看候黃衣上徧卽得又不可太過簸去黃曝漧以水浸拌之不得令太濕又不得令太幹但以手捉之使汁從指間出爲候安甕中實築桑葉覆之厚可三寸以物蓋甕口密泥於日中七日開之曝漧又以水拌卻入甕中一如前法六七度候好顏色卽蒸過攤卻火气又入甕中實築之封泥卽成矣

麩豉

四時類要六月造麩防麥麩不限多少以水勻拌熟蒸攤候溫如人體蒿艾罨取黃衣徧出攤曬令幹卽以水拌令浥浥卻入缸甕中實捺安於庭中倒合在地以灰圍之七日外取出攤曬若顏色未深又拌依前法入甕中色好爲度色好後又蒸令熱及熱入甕中築泥卻以冬取喫溫暖勝豆防【捺乃遏切搦也】

果實

種棃【插棃附】

齊民要術種者棃熟時全埋之經年至春地釋分栽之多著熟糞及水至冬葉落附地刈殺之以炭火燒頭二年卽結子【若穭生及種而不栽者則著子遲每棃有十許子惟二子生棃餘皆生杜】插者彌疾插法用棠杜【棠棃大而細理杜次之桑棃大惡棗石橊上插得者爲上棃𨿽治十收得一二也】杜如臂已上皆任插【常先插杜經年後插之至冬俱下亦得然俱下者杜死則不生也】杜樹大者插五枝小者或三或二棃葉微動爲上時將欲開莩爲下時先作麻紉【汝珍反】纒十許匝以鋸截杜令去地五六寸【不纒恐插時皮披畱杜髙者棃枝繁茂遇大風則披其髙畱杜者棃樹早成然宜作蒿簟盛杜以土築之令沒風時以籠盛棃免披耳】斜攕【所咸反】竹爲籖刺皮木之際令深一寸許折取其美棃枝陽中者【陰中枝則實少】長五六寸亦斜攕之令過心大小長短與籖等以刀微梨枝斜攕之際剝去黒皮【勿令傷靑皮靑皮傷則死】拔去竹籖卽插梨令至處木邊向木皮還近皮插訖以緜莫【羃同】杜頭封熟泥於上以土培覆令梨枝僅得出頭以土壅四畔當梨上沃水水盡以土覆之勿令堅固百不失一【梨枝甚脆培土時宜愼之勿使掌撥掌撥則折】其十字破杜者十不收一【所以然者木裂皮開虛燥故也】梨旣生杜旁有葉出輒去之【不去勢分梨長必遲】凡插梨園中者用旁枝庭前者中心【旁枝樹下易收中心上聳不妨】用根蒂小枝樹形可喜五年方結子鳩腳老枝三年卽結子而樹丑【吳氏本艸曰金創乳婦不可食梨梨多食則損人非補益之物產婦蓐中及疾病未愈食梨多者無不致病欬逆气上者尢宜愼之】凡遠道取梨枝者下根卽燒三四寸亦可行數百里猶生

藏梨法

齊民要術初霜後卽收【霜多則不得經夏也】於屋下掘作深窨阬底無令潤濕收梨置中不須覆蓋便得經夏【摘時必令好接勿令損傷】凡醋梨易水熱煮則甜美而不損人也【案此條首行原本脫去齊民要術書名今校增】

桃【櫻桃蒲萄附】

齊民要術種法熟時合肉全埋糞地中【直置幾地則不生生亦不茂桃性早實三嵗便結子故不求栽也】至春旣生移栽實地【若仍處糞中則實小而味苦】栽法以鍬合土掘移之【桃性易種難栽若離本土率多死故須然矣】又種法桃熟時於墻南陽中暖處深寛爲阬選取好桃數十枚擘取核卽納牛糞中頭向上取好爛糞和土厚覆之令厚尺餘至春桃始動時徐徐撥去糞土皆應生芽合取核種之萬不失一其餘以熟糞糞之則益桃味桃性皮急四年以上宜以刀豎劙其皮【不劙者皮急則死】七八年便老【老則子細】十年則死【是以宜嵗嵗常種之人法候其子細便附土斫去枿上生者便爲少桃如此亦無窮也枿蘗同】櫻桃二月初山中取栽陽中者還種陽地陰中者還種陰地【若陰陽易地則難生生亦不實此果性生陰地旣入園囿便是陽中故多難得生宜堅實之地不可用虛糞也】蒲萄蔓延性緣不能自舉作架以承之葉密陰厚可以避熱【十月中去根一步許掘作坑收卷蒲萄悉埋之近枝莖薄安黍穰彌佳無穰直安土亦得不宜濕濕則冰凍二月中還出舒而上架性不耐寒不埋則死其嵗久根莖麤大者宜遠根作坑勿令莖折其坑外處亦掘土並穰培覆之】博聞錄蒲萄宜栽棗樹邊春間鉆棗樹作一竅引蒲萄枝從竅中過蒲萄枝長塞滿竅子斫去蒲萄根托棗根以生其肉實如棗北地皆如此種

李

齊民要術李性耐久樹得三十年老𨿽枝枯子亦不細嫁李法正月一日或十五日以磚石著李樹岐中令

實繁又法臘月中以杖微打岐間正月晦日復打之亦足子也李樹桃樹並欲鋤去艸穢而不用耕墾【耕則肥而無實樹下犁撥亦死】桃李大率方兩步一根【大槪連陰則子細而味亦不佳】

梅杏

齊民要術栽種與桃李同作白梅梅子酸核初成時摘取夜以鹽汁漬之晝則日曝凡作十宿十浸十日便成矣調鼎和虀所在多入也作烏梅亦以梅子核初成時摘取籠盛於突上燻之令幹卽成矣烏梅入藥不任調食也作杏李麨法杏李熟時多收取盆中研之生布絞取濃汁塗盤中日曬漧以手磨刮取之可和水爲漿及和米麨所在多入也四時類要熟杏和肉埋糞土中至春旣生三月移栽實地旣移不得更於糞地必致少實而味苦移須含土三步一樹穊卽味甘服食之家尢宜種之

柰林檎

齊民要術柰林檎不種但栽之【種之𨿽生而味不成】取栽如壓桑法【此果根不浮薉栽故難求是以須壓也】又法栽如桃李法林檎樹以正月二月中反斧斑駮椎之則饒子

棗【防棗附】

齊民要術常選好味者畱栽之候棗葉始生而移之【棗性硬故生晚栽早者堅垎生遲也】三步一樹行欲相當【地不耕也】欲令牛馬履踐令淨【棗性堅彊不宜苗稼是以不耕荒穢則虫生所以須淨地堅饒實故宜踐也】正月一日日出時反斧斑駮椎之名曰嫁棗【不椎則花而無實斫則子萎而落也】候大蠶入簇以杖擊其枝間振去狂花【不打花繁實不成】全赤卽收收法日日撼而落之爲上【半赤而收者肉未充滿幹則色黃而皮皺將赤味亦不佳全赤不收久則皮破復有烏鳥啄之】防【音軟】棗陰地種之陽中則少實足霜色殷然後收之早收者澁不任食也作酸棗麨法多收紅軟者箔上日曝令幹大釡煮之水僅足淹一沸卽漉出盆研之生布絞取濃汁塗盤上或盆中盛暑日曝使幹漸以手摩挲取爲末以方寸匕投於一椀水中酸甜味足卽成好漿遠行用和米麨饑渴得當也

栗【榛附】

齊民要術栗種而不栽【栽者𨿽生尋死矣】栗初熟時出殻卽於屋裏埋著濕土中【埋必須深勿令凍徹若路遠者以韋囊盛之停二日已上見風日者則不復生】至春二月悉芽生出而種之旣生數年不用掌近【凡新栽之樹皆不用掌近栗性尢甚也】三年內每到十月常須艸裹至二月乃解【不裹則凍死】大戴禮夏小正曰八月栗零而後取之不言剝之榛齊民要術栽種與栗同周官注曰榛似栗而小說文曰榛似梓實如小栗衛詩曰山有蓁詩義疏云蓁栗屬或從木有兩種其一種大小枝葉皆如栗其子形似杼子味亦如栗所謂樹之榛栗者其一種枝莖如木蓼葉如牛李色生髙丈餘其核中悉如李作胡桃味膏又美亦可食噉漁陽遼代上黨皆饒其枝莖生樵爇燭明而無煙

柿

齊民要術柿有小者栽之無者取枝於防棗根上插之如插棃法

安石橊

齊民要術栽石橊法三月初取枝大如手大指者斬令長一尺半八九枝共爲一科燒下頭二寸【不燒則漏汁矣】掘圓阬深一尺七寸口徑尺豎枝於阬畔【環圓布枝令勻調也】置枯骨礓石於枝間【骨石是樹性所宜】下土築之一重土一重骨石平坎止【其土令沒枝頭一寸許也】水澆常令潤澤旣生又以骨石布其根下則科圓滋茂可愛【若孤根獨立者𨿽生亦不佳】十月中以蒲槁裹而纒之【不裹則凍死也】二月初乃解放若不能得多枝者取一長條燒頭圓屈如牛拘而橫埋之亦得然不及上法根彊早成其拘中亦安骨石其斸根栽者亦圓布之安骨石於其中也

木瓜

齊民要術木瓜種子及栽皆得壓枝亦生栽種與桃李同務本新書木瓜秋社前後移栽至次年率多結子遠勝春栽

銀杏

博聞錄銀杏有雌雄雄者有三稜雌者有二稜須合種之臨池而種照影亦能結實新添春分前後移栽先掘深坑下水攪成稀泥然後下栽子掘取時連土封用艸或麻繩纒束則不致碎破土封

橙

新添西川唐鄧多有栽種成就懷州亦有舊日橙樹北地不見此種若於附近地面訪學栽植甚得濟用柑與橙同

橘

新添西川唐鄧多有栽種成就懷州亦有舊日橘樹北地不見此種若於附近地面訪學栽植甚得濟用

樝子

新添西川唐鄧多有栽種成就北地不見此種若於附近地面訪學栽植甚得濟用

諸果

齊民要術崔寔曰正月自朔曁晦可移諸樹雜木惟有果實者及望而止【望謂十五日】過十五日則果少實食經云種名果法三月上旬斫取直好枝如大拇指長五尺【類要云一尺五寸】內著芋頭中種之無芋大蕪菁根亦可【類要云蘿卜亦得】勝種核核三四年乃如此大耳可得行種凡五果正月一日雞鳴時把火徧照其下則無虫災博聞錄栁子厚郭槖駞所種樹或移徙無不活且碩茂早實以蕃有問之對曰凡植木之性其本欲舒其培欲平其土欲故其築欲密旣然已勿動勿慮去不復顧其蒔也若子其置也若棄則其天者全而其性得矣他植者則不然根拳而土易其培之也若不過焉則不及茍有能反是者則又愛之太恩憂之太勤旦視而暮撫已去而復顧甚者爪其膚以驗其生枯搖其本以觀其疏密而木之性日已離矣𨿽曰愛之其實害之𨿽曰憂之其實讎之故不我若也凡木皆有雌雄而雄者多不結實可鑿木作方寸穴取雌木塡之乃實以銀杏雄樹試之便驗社日以杵舂百果樹下則結實牢不實者亦宜用此法果木有虫蠧者用杉木作釘塞其穴虫立死樹木有虫蠧以芫花納孔中或納百部葉嵗時廣記遁齋閒覽凡果木久不實者以祭社余酒灑之則繁茂倍常用人髮掛枝上則飛鳥不敢近結實時最忌白衣人過其下則其實盡落

接諸果

四時類要正月取樹本大如斧柯及臂者皆堪接謂之樹砧砧若梢大卽去地一尺截之若去地近截之則地力大壯矣夾煞所接之木梢卽去地七八寸截之若砧小而髙截則地气難應須以細齒鋸截鋸齒麤卽損其砧皮取快刀子於砧緣相對側劈開令深一寸每砧對接兩枝候俱活卽待葉生去一枝弱者所接樹選其向陽細嫩枝如筯麤者長四寸許陰枝卽少實其枝須兩節兼須是二年枝方可接接時微批一頭入砧處插砧緣劈處令入五分其入須兩邊批所接枝皮處插了令與砧皮齊切令寛急得所寛卽陽气不應急則力大夾煞全在細意酌度插枝了別取本色樹皮一片長尺餘濶三二分纒所接樹枝並砧緣瘡口恐雨水入纒訖卽以黃泥泥之其砧面並枝頭並以黃泥封之對插一邊皆同此法泥訖仍以紙裹頭麻纒之恐其泥落故也砧上有葉生卽旋去之乃以灰糞擁其砧根外以刺棘遮防勿使有物動撥其枝春雨得所尢易活其實內子相類者林檎棃向木瓜砧上栗子向櫟砧上皆活蓋是類也

農桑輯要卷五﹤子部﹐農家類﹐農桑輯要﹥

欽定四庫全書

農桑輯要卷六

元司農司撰

竹木

種竹

齊民要術宜髙平之地【近山阜尢是所宜下田得水卽死】黃白軟土爲良正月二月中斸取西南引根並莖芟去葉於園內東北角種之令阬深二尺許覆土厚五寸【竹性愛向西南引故於園東北角種之數嵗之後自當滿園諺云東家種竹西家治地爲滋蔓而來生也其居東北角者老竹種不生生亦不能滋茂故須取其西南引少根也】稻麥糠糞之【二糠各自堪糞不令和雜】不用水澆【澆則淹死】勿令六畜入園三月食淡竹筍四月五月食苦竹筍其欲作器者經年乃堪殺【未經年者輭未成也】四時類要移竹五月十三日及辰日可以移之種竹去稍葉作稀泥於阬中下竹栽以土覆之杵築定勿令腳踏土厚五寸竹忌手把及洗手面脂水澆著卽枯死博聞錄月庵種竹法深闊掘溝以干馬糞和細泥塡髙一尺無馬糞礱糠亦得夏月稀冬月稠然後種竹須三四莖作一藂亦須土松淺種不可增土於株上泥若用鐝打實則不生筍夢溪云種竹但林外取向陽者向北而栽蓋根無不向南必用雨下遇火日及有西風則不可花木亦然諺云栽竹無時下雨便移多畱宿土記取南枝志林云竹有雌雄雌者多筍故種竹常擇雌者物不逃於陰陽豈不信哉凡欲識雌雄當自根上第一枝觀之有雙枝者乃爲雌竹獨枝者爲雄竹竹有花輒槁死花結實如稗謂之竹米一竿如此久之則舉林皆然其治之法於初米時擇一竿稍大者截去近根三尺許通其節以糞實之則止瑣碎錄云引筍法隔籬埋貍或貓於墻下明年筍自迸出竹以三伏內及臘月中斫者不蛀一云用血忌日

松【杉柏檜附】

齊民要術崔寔曰正月自朔曁晦可移松柏桐梓竹漆諸樹博聞錄栽松春社前帶土栽培百株百活捨此時決無生理也斫松木須五更初便削去皮則無白蟻血忌日尢好插杉用驚蟄前後五日斬新枝斸阬入枝下泥杵緊相視天陰卽插遇雨十分生無雨卽有分數新添種松柏八九月中擇成熟松子【柏子同】去臺收頓至來春春分時甜水浸子十日治畦下水上糞漫散子於畦內如種菜法或單排防種上覆厚土二指許畦上搭矮棚蔽日旱則頻澆常須濕潤至秋後去棚長髙四五寸十月中夾薥稭籬以禦北風畦內亂撒麥糠覆樹令梢上厚二三寸止【南方宜撒蓋】至谷雨前後手爬去麥糠澆之次冬封蓋亦如此二年之後三月中帶土移栽先撅區用糞土相合內區中水調成稀泥植栽於內擁土令區滿下水塌實【無用杵築腳踏】次日有裂縫處以腳躡合常澆令濕至十月袪倒以土覆藏毋使露樹至春去土次年不須覆栽大樹者於三月中移廣畱根土【謂如一丈樹畱土方三尺地逺移者二尺五寸一丈五尺樹畱土三尺或三尺五寸】用艸繩束根土樹大者從下剸去枝三二層樹記南北運至區所栽如前法檜種如松法插枝者二三月檜芽蘗動時先熟斸黃土地成畦下水飲畦一徧滲定再下水候成泥將斫下細如小指檜枝長一尺五寸許下削成馬耳狀先以杖刺泥成孔插檜枝於孔中深五七寸以上栽宜稠密常澆令潤澤上搭矮棚蔽日至冬換作暖防次年二三月去之候樹髙移栽如松柏法

楡

齊民要術楡性扇地其陰下五穀不植【隨其髙下廣狹東西北三方所扇各與樹等】種者宜於園地北畔秋耕令熟至春楡莢落時收拾漫散犁細防勞之明年正月初附地芟殺以艸覆上放火燒之【一根上必十數條俱生止畱一根彊者余悉掐去之】一嵗之中長八九尺矣【不燒則長遲也】後年正月二月移栽之【初生卽移者喜曲故須藂林長之三年乃可移種】初生三年不用采葉尢忌捋心【捋心則科茹不長更須依法燒之則依前茂矣】不用剝沐【剝者長而細又多瘢痕不剝𨿽短麤而無病諺曰不剝不沐十年成轂言易麤也必欲剝者宜畱二寸】於壍阬中種者以陳屋艸布壍中散楡莢於艸上以土覆之燒亦如法【陳艸速朽肥良勝糞無陳艸者用糞糞之亦佳不糞𨿽生而痩旣栽移者燒亦如法】又種楡法其於地畔種者致雀損谷旣非藂林率多曲戾不如割地一方種之其白土薄地不宜五穀者惟宜楡及白楡地須近市【賣柴莢葉省功】梜楡刺楡凡楡三種色別種之勿令和雜【梜楡莢葉味苦凡楡莢味甘甘者春時將煮賣是以須別也】耕地收莢一如前法先耕地作壠然後散楡莢【壠者看好科理又易五寸一莢稀穊得中】散訖勞之楡生共艸俱長未須科理明年正月附地芟殺放火燒之亦任生長勿使棠【杜康反】近又至明年正月斸去惡者其一株上有七八根生者悉皆斫去惟畱一根麤直好者三年春可將莢葉賣之五年之後便堪作椽不梜者卽可斫賣梜者鏇作盞十年之後魁椀瓶榼器皿無所不任十五年後中爲車轂及蒲桃缸崔實曰二月楡莢成及靑收幹以爲防蓄【防美也蓄積也收靑莢小蒸曝之至冬以釀酒滑香宜養老詩云我有防蓄亦以禦冬】色變白將落可作防【音牟防音頭楡醤】隨節早晏勿失其適務本新書楡葉曝漧搗羅爲末鹽水調勻日中炙曝

天寒於火上熬過拌菜食之味頗辛美

白楊

齊民要術白楊【一名髙飛一名獨搖】性甚勁直堪爲屋材折則折矣終不曲撓【奴孝反楡性久無不曲比之白楊不如逺矣且天性多曲修直者少長又遲緩積年方得凡屋材松柏爲上白楊次之楡爲下也】種白楊法秋耕令熟至正月二月中以犁作壠一壠之中以犁順逆各一到中寛狹正似蔥壠作訖又以鍫掘底一阬作小壍斫取白楊枝大如指長三尺者屈著壠中以土壓上令兩頭出土向上直豎二尺一株明年正月剝去惡枝一畆三壠一壠七百二十株一根兩株一畝四千三百二十株三年中爲蠶防【都格反蠶椽】五年任爲屋椽十年堪爲棟梁嵗種三十畝三年九十畝一年賣三十畝周而復始永世無窮比之農夫勞逸萬倍去山逺者實宜多種千根以上所求必備

棠

齊民要術棠熟時收種之否則春月移栽八月初天晴時摘葉薄布曬令幹可以染絳【必候天晴時少摘葉幹之復更摘愼勿頓收若遇陰雨則浥浥不堪染絳也】

谷楮

齊民要術【說文雲谷者楮也按今世人乃有名之曰角楮非也蓋角谷聲相近因誤耳其皮可以爲紙者也】楮宜澗谷間種之地欲極良秋上候楮子熟時多收淨淘曝令燥耕地令熟二月耬耩之和麻子漫散之卽勞秋冬仍畱麻勿刈爲楮作暖【若不和麻子種率多凍死】明年正月初附地芟殺放火燒之一嵗卽沒人【不燒者瘦而長亦遲】三年便中斫【未滿三年者皮薄不任用】斫法十二月爲上四月次之【非此兩月而所者楮多枯死也】毎嵗正月常放火燒之【自有榦葉在地足得火燃不燒則不滋茂也】二月中間斸去惡根移栽者二月蒔之亦三年一斫【三年不所者徒失錢無益也】指地賣者省功而利少煮剝賣皮者𨿽勞而利大【其柴足以供燃】自能造紙其利又多種三十畆者嵗斫十畆三年一徧嵗收絹百疋

槐

齊民要術槐子熟時多收擘取數曝勿令虫生五月夏至前十餘日以水浸之【如浸麻子法】六七日當芽生好雨種麻時和麻子撒之當年之中卽與麻齊麻熟刈去獨畱槐槐旣細長不能自立根別豎木以繩攔之【冬天多風雨繩欄宜以茅裹不則傷皮成痕瘢也】明年斸地令熟還於槐下種麻【脇槐令長】三年正月移而植之亭亭條直千百若一【所謂蓬生麻中不扶自立】若隨宜取栽匪直長遲樹亦曲惡【宜於園中割地種之】

栁

齊民要術種栁正月二月中取弱栁枝大如臂長一尺半燒下頭二三寸埋之令沒常足水以澆之必數條俱生畱一根茂者【余悉掐去】別豎一柱以爲依主以繩攔之【若不欄必爲風所摧不能自立】一年中卽髙一丈餘其旁生枝葉卽掐去令直聳上髙下任人取足便掐去正心卽四散下垂婀娜可愛【若不掐心則枝不四散或邪或曲生亦不佳也】六七月中取春生少枝種則長倍疾【少枝葉靑气壯故長疾也】楊栁下田停水之處不得五穀者可以種栁八月九月水盡燥濕得所時急耕則榛之至明年四月又耕熟勿令有塊卽作壠一畆三壠一壠之中順逆各一到中寛狹正似蔥壠從五月初盡七月末每天雨時卽觸雨折取春生少枝長一尺已上者插著壠中二尺一根數日卽生少枝長疾三歳成椽比於餘木𨿽微脆亦足堪事嵗種三十畆三年種九十畆歲賣三十畆【終歲無窮】憑栁可以爲楯車輞雜材及枕種箕栁法山澗河旁及下田不得五穀之處水盡幹時熟耕數徧至春凍釋於山陂河坎之旁刈取箕栁三寸栽之漫散卽勞勞訖引水停之至秋任爲簸箕【山栁赤而脆河栁白而韌】陶朱公術曰種栁千樹則足柴十年以後髠一樹得一載歳髠二百樹五年一周四時類要種栁取靑嫩枝如臂長六七尺燒下頭三二寸埋二尺以上博聞錄楊栁根下先種大蒜一枚不生虫

楸

齊民要術楸【詩義疏曰梓楸之疎理色白而生子者爲梓說文曰檟楸也然則楸梓二木相類者也色白有角者名爲梓似楸有角者名爲角楸或名子楸黃色無子者爲栁楸世人見其木黃呼爲荊黃楸也】亦宜割地一方種之梓楸各別無令和雜楸旣無子可於大樹四面掘作阬取栽移之方兩步一根兩畆一行一行百二十樹五行合六百樹十年後車板盤榼樂器所在任用以爲棺材勝於松柏

梓

齊民要術種梓法秋耕地令熟秋末冬初梓角熟時摘取曝漧打取子耕地作壠漫田卽再勞之明年春生有艸拔令去勿使荒沒後年正月間斸移之方兩步一樹【此樹須大不能穊栽】

梧桐

齊民要術梧桐【桐葉花而不實者曰白桐實而皮靑者曰梧桐按今人以其皮靑號曰靑桐也】靑桐九月收子二三月中作一步圓畦種之【方大則難裹所以須圓小】治畦下水一如葵法五寸下一子少與熟糞和土覆之生後數澆令澤潤【此木宜濕故也】當嵗卽髙一丈至冬豎艸於樹間令滿外復以艸圍之以葛十道束置【不然則凍死也】明年三月中移植於廰齋之前華淨妍雅極爲可愛後年冬不須復裹成樹之後樹剝下子一石【子於包上生多者五六少者二三也】炒食甚美【味似菱芡多食亦無妨】白桐無子【冬結似子者乃是明年之花房】亦繞大樹掘阬取栽移之成樹之後任爲樂器【靑桐則不中用】於山石之間生者作樂器尢佳靑白二材並堪車板盤榼木屧等用

漆

新添春分前後移栽後樹髙六七月以剛斧斫其皮開以竹管承之汁滴則成漆

柞

齊民要術柞【爾雅云栩杼也注云柞樹案俗人呼杼爲橡子以橡殻爲杼斗以剜剜似斗故也橡子儉歳可食以爲飯丰年放豬食之可以致肥也】宜於山阜之曲三徧熟耕漫散橡子卽再勞之生則薅治常令淨潔一定不移十年中椽可雜用二十嵗中屋槫斫去防生科理還復凡爲家具者前件木皆所宜種【十嵗之後無求不給】

皂莢

博聞錄樹不結鑿一大孔入生鐵三五斤以泥封之便開花結子旣實以篾束其本數匝木楔之一夕自落新添種者二三月種不結角者南北二面去地一尺鉆孔用木釘釘之泥封竅卽結

楝

新添子熟時雨後種如種桃李法成樹移栽

椿

新添木實而葉香有鳯眼艸者謂之椿木疎而气臭無鳳眼艸者謂之樗皆可於春分前後栽之又云有花而莢者謂樗無花不實謂椿

葦【荻附】

新添葦四月苗髙尺許選好葦連根栽成土墩如椀口大於下濕地內掘區栽之縱橫相去一二尺【欲疾得力則密栽】至冬放火燒過次年春芽出便成好葦十月後刈之一法二月熟耕地作壠取根臥栽以土覆之次年成葦又壓栽法其葦長時掘地成渠將莖屈倒以土壓之

露其稍凡葉向上者亦植令出土下便生根上便成筍與壓桑無異五年之後根交當隔一尺許斸一鐝卽滋旺矣荻栽與葦同

蒲

新添四月防緜蒲肥旺者廣帶根泥移出於水地內栽之次年卽堪用【其水深者白長水淺者白短】

作園籬

齊民要術凡作園籬法於墻基之所方整深耕凡耕作三壠中間相去各二尺秋酸棗熟時收於壠中穊種之至明年秋生髙三尺許間斸去惡者相去一尺畱一根必須稀穊均調行五條直相當至明年春剶【勑傳反】去橫枝剶必畱距【若不畱距侵皮痕大逢寒卽死】剶訖卽編爲巴籬隨宜夾縛務使舒緩【急則不復得長故也】又至明年春更剶其末又復編之髙七尺便足【欲作髙者亦任人意】枳棘之籬折栁樊圃斯其義也其種栁作之者一尺一樹初卽斜插插時卽編其種楡莢者一同酸棗如其栽楡與栁斜植髙共人等然後編之數年長成共相蹙迫交柯錯葉特佀房櫳

諸樹

齊民要術凡栽一切樹木欲記其陰陽不令轉易【陰陽易位則難生自小栽者不煩記也】大樹髠之【不髠風揺則死】小則不髠先爲深阬內樹訖以水沃之著土令如薄泥東西南北搖之良久【搖則泥入根間無不活者不搖根虛多死其小樹則不煩耳】然後下土堅築【近上三寸不築取其柔潤也】時時漑灌常令潤澤【毎澆水盡卽以燥土覆之覆則保澤不然卽幹】埋之欲深勿令撓動凡栽樹訖皆不用手捉及六畜觝突【戰國防曰夫栁縱橫顚倒樹之皆生使十人樹之一人揺之則無生栁矣】凡栽樹正月爲上時【諺曰正月可栽大樹言得時則易生也】二月爲中時三月爲下時然棗雞口槐目桑蝦蟇眼楡負癅自余雜木鼠耳防翅各以其時【此等名目皆是葉生形容之所象似以此時栽種者葉皆卽生早栽者葉晚出𨿽然大率寧早爲佳不可晚也】樹大率種數旣多不可一一備舉凡不見者栽蒔之法皆求之此條崔寔曰二月盡三月可掩樹枝【埋樹枝土中令生二嵗已上可移種矣】務本新書一切栽枝記南北根深土逺寛掘上以席包包裹不令見日大車上般載以人撁曳緩緩而行車前數百步平治路上車轍務要平坦不令車輪搖擺於處所依法栽培樹樹決活古人有云移樹無時莫令樹知區宜寛深以水攪土成泥仍摻新粟大麥百餘粒卽下樹栽樹大者須以木扶架若根不動搖𨿽丈許之木可活仍須芟去繁枝不可招風

伐木

齊民要術凡伐木四月七月則不虫而堅韌凡木有子實者候其子實將熟皆其時也【非其時者虫而且脆也】凡非時之木水漚一月或火煏【皮逼反】取幹虫皆不生【水浸之木更益柔韌】周官曰仲冬斬陽木仲夏斬陰木【鄭司農云陽木春夏生者陰木秋冬生者松柏之屬鄭曰陽木生山南者陰木生山北者冬則斬陽夏則斬陰調堅輭也按松柏之性不生虫蠧四時皆得無所選也山中雜木非七月四月兩時殺者率多生虫無山南山北之異鄭君之說又無取則周官伐木蓋以順天道調陰陽未必爲堅韌之與虫蠧也】禮記月令孟春之月禁止伐木【鄭注云爲盛徳所在也】孟夏之月無伐大樹【逆時气也】季夏之月樹木方盛乃命虞人入山行木無有斬伐【爲其未堅韌也】季秋之月艸木黃落乃伐薪爲炭仲冬之月日短至則伐木取竹箭【此其堅成之極時也】孟子曰斧斤以時入山林材木不可勝用也【趙岐注曰時爲艸木零落之時】淮南子曰艸木未落時斧斤不入山林崔寔曰自正月以終季夏不可伐木必生蠧虫十一月伐竹木四時類要十二月斬伐竹木不蛀

藥艸

種紫艸

齊民要術宜黃白輭良之地靑沙地亦善開荒黍穄下大佳性不耐水必須髙田秋耕地至春又轉耕之三月種之耬耩地逐壠手下子【良田一畆用子二升半薄田用子三升】下訖勞之鋤如谷法潔淨爲佳其壠底艸則拔之【壠底用鋤則傷紫艸】九月中子熟刈之候稃【芳蒲反】燥載聚打取子【濕載子則浥郁】卽深細耕【不細不深則失艸矣】防壠以把耬取整理【收艸宜並手力速竟爲良遭雨則損艸也】一扼隨以茅結之【擘葛彌善】四扼爲一頭當日則斬齊顚倒十重許爲長行置堅平之地以板石鎭之令扁【濕鎭直而長燥鎭則碎折不鎭賣難售也】兩三宿豎頭著日中曝之令浥浥然【不曬則郁黑太燥則碎折】五十頭作一洪【洪十字大頭向外以葛纒絡】著敞屋下陰涼處棚棧上其棚下勿使驢馬糞及人溺又忌煙皆令艸失色其利勝藍若欲久停者入五月內著屋中閉戶塞向宻泥勿使風入漏气過立秋然後開出艸色不異若經夏在棚棧上艸便變黑不復任用務本新書種訖拖瓶擺之或以輕砘碾過秋深子熟傍去其土連根取出就地鋪穧頗幹輕振其土茅束切去虛梢

紅花

齊民要術【花地欲得良熟二月末三月初種也】種法欲雨後速下或漫散種或耬下一如種麻法亦有鋤而掩種者子科大而易料理花出日日乘涼摘取【不摘則幹】摘必須盡【畱余卽合】五月子熟拔曝令幹打取之【子亦不用郁浥】五月種晚花【春初卽畱子入五月便種若待新花熟後取子則又晚也】七月中摘深色鮮明耐久不黦【紆物反色壊也】勝春種者收子與麻子同價旣任車脂亦堪爲燭一頃花日須百人摘以一家手力十不充一但駕車地頭毎旦當有小兒僮女十百爲羣自來分摘正須平量中半分取是以單夫只婦亦得多種曬紅花法摘取卽碓搗使熟以水淘布袋絞去黃汁更搗以粟飯漿淸而酸者淘之又以布袋絞去汁卽收取染紅勿棄也絞訖著甕器中以布蓋上雞鳴更令均於席上攤而曝漧【勝作餅花作餅者不得幹令花浥郁也】

藍

齊民要術藍地欲良三徧細耕三月中浸子令芽生乃畦之治畦下水一同葵法藍三葉澆之【晨夜再澆】薅治令淨五月中新雨後卽接濕耬耩拔栽之三莖作一科相去八寸【栽時宜並力急手無令地燥也】白背卽急鋤【栽時旣濕白背不急鋤則堅確也】五徧爲良七月中作藍澱崔寔曰楡莢落時可種藍五月可刈藍六月可種冬藍【冬藍木藍也】

梔子

新添十月選成熟梔子取子淘淨曬漧至來春三月選沙白地斸畦區深一尺全去舊土卻收地上濕潤浮土篩細塡滿區下種稠密如種茄法細土薄糝上撘箔棚遮日髙可一尺旱時一二日用水於棚上頻頻澆灑不令土脈堅垎四十餘日芽方出土薅治澆漑至冬月厚用蒿艸藏護次年三月移開相去一寸一科鋤治澆漑宜頻冬月用土深擁根株其枝梢用艸包護至次年三四月又科一步半一科栽成行列須園內穿井頻澆頻鋤毎嵗冬須北面厚夾籬障以蔽風寒第四年開花結實十月收摘甑內微蒸曬漧用

茶

四時類要熟時收取子和濕沙土拌筐籠盛之穰艸蓋不爾卽凍不生至二月中出種之於樹下或北陰之地開坎圓三尺深一尺熟斸著糞和土毎阬中種六七十顆子蓋土厚一寸彊任生艸不得耘相去二尺種一方旱時以米泔澆此物畏日桑下竹陰地種之皆可二年外方可耘治以小便稀糞蠶沙澆擁之又不可太多恐根嫩故也大槪宜山中帶坡阪若於平地卽於兩畔深開溝壠泄水水浸根必死三年後收茶

椒

齊民要術熟時收取黑子【俗名椒目不用人手數近捉之則不生也】四月初畦種之【治畦下水如種葵法】方三寸一子篩土覆之令厚寸許復篩熟糞以蓋土上旱輒澆之常令潤澤生髙數寸夏連雨時可移之移法先作小阬圓深三寸以刀子圓劙椒栽合土移之於阬中萬不失一【若拔而移者率多死】若移大栽者二月三月中移之先作熟穰泥掘出卽封根合泥埋之【行百餘里猶得生】此物性不耐寒陽中之樹冬須艸裹【不裹則死】其生小陰中者少稟寒气則不用裹【所謂習與性成一木之性寒暑異容若朱藍之染能不易質故觀鄰識士見友知人也】候實口開便速收之天晴時摘下薄布曝之令一日卽幹色赤椒好【若陰時收者色黒失味】其葉及靑摘取可以爲葅榦而末之亦足充食也務本新書三鄕椒種秋深熟時揀粒大摘下防幹將椒子包裹掘地深埋春暖取出向陽掘畦種之性不耐寒冬月以艸厚覆二年後春月移栽樹小時冬月以糞覆根地寒處以艸裹縛次年結子椒不歇條一年繁勝一年

茱萸

齊民要術【食茱萸也山茱萸味不任食】二月三月栽之宜故城隄冢髙燥處【凡於城上種蒔者先冝隨長短掘壍停之經年然後於壍中種蒔保澤沃壤與平地無差不爾者土堅澤流長物至遲歷年倍多樹木尙小】候實開便收之掛著屋裏壁上廕幹勿使煙燻【煙燻則苦而不香也】用時去中黑子【肉醤魚鮓偏宜用】

茴香

務本新書春暖向陽掘區糞土相和區先下水子用新香不浥者量地下子糝土微蓋區南約量種檾以遮夏日長髙三四指旱則澆之或霖雨時就新子種之亦可十月斫去條梢糞土覆根三月去之

蓮藕

齊民要術種蓮子法八月九月中取蓮子堅黑者於瓦上磨蓮子頭令皮薄取墐土作熟泥封之如三指大長二寸使蒂頭平重磨處尖鋭泥幹時擲於泥中重頭沈下自然周正皮薄易生少時卽出其不磨者皮旣堅厚倉卒不能生也種藕法春初掘藕根節頭著魚池泥中種之當年卽有蓮花

芡

齊民要術種芡法一名雞頭八月中收取擘破取子散著池中自生也

芰

齊民要術種芰法一名菱秋上子黑熟時收取散著池中自生矣

薯蕷【今名山藥】

四時類要山居要術云擇取白色根如白米粒成者先收子作三五所阬長一丈闊三尺深五尺下密布甎阬四面一尺許亦側布甎防別入傍土中根卽細也作阬子訖塡糞土三行下子種之塡阬滿待苗著架經年已後根甚麤一阬可支一年食根種者截長一尺已下種又法地利經云大者折二寸爲根種當年便得子收

子後一冬埋之二月初取出便種忌人糞如旱放水澆又不宜太濕須是牛糞和土種卽易成務本新書種山藥宜寒食前後沙白地區長丈餘深濶各二尺少加爛牛糞與土相和平勻厚一尺揀肥長山藥上有芒刺者折長三四寸鱗次相挨臥於區內復以糞土勻覆五寸許旱則澆之亦不可太濕頗忌大糞苗長以髙梢扶架霜降後比及地凍出之外將蘆頭另窨來春種之勿令凍損

地黃

齊民要術種地黃法須黑良田五徧細耕三月上旬爲上時中旬爲中時下旬爲下時一畆下種五石其種還用三月中掘取者逐犁後下之至四月末五月初生苗訖至八月盡九月初根成中染若須畱爲種者卽在地中勿掘之待來年三月取之爲種計一畆可收根三十石有艸鋤不限徧數鋤時別作小刃鋤勿使細土覆心今秋收訖至來年更不須種自旅生也惟須鋤之如此四年不要種之餘根自出矣

枸

博聞錄種枸法秋冬間收子淨洗日幹春耕熟地作町闊五寸紐艸稕如臂大置畦中以泥塗艸稕上然後種子以細土及牛糞蓋令徧苗出頻水澆之又可插種務本新書枸宜故區畦種葉作菜食子根入藥

新添秋收好子至春畦種如種菜法又三月中苗出時移栽如常法伏內壓條特爲滋茂一法截條長四五指許掩於濕土地中亦生

菊花

博聞錄菊蜀人多種之黃可入茶花子入藥然野菊大能瀉人惟眞菊延年乃黃中之色气味和正花葉根實皆長生藥其性介烈不與百花同盛衰是以通仙靈也務本新書宜白地栽甜水澆苗作菜食花入藥用三

四月帶根土掘出作區下糞水調成泥擘根分栽每區一二科後極滋茂

蒼術

四時類要二月取根子劈破畦中種上糞下水一年卽稠苗亦可爲菜若作煎宜多種之

黃精

四時類要二月擇取葉相對生者是眞黃精擘長二寸許稀種之一年後甚稠種子亦得其葉甚美入菜用其根堪爲煎術與黃精仙家所種

百合

四時類要二月種百合此物尢宜雞糞毎阬深五寸如種蒜法【又云取根曝漧摶爲麪細篩甚益人】

牛蒡子

四時類要熟耕肥地令深平二月末下子苗出後耘旱卽澆灌八月已後卽取根食若取子卽畱隔年方有子凡是閒地卽須種之不但畦種也務本新書牛蒡子宿根亦名鼠黏子葉作菜食眀目補中去風久食輕身耐老

決明

四時類要二月取子畦種同葵法葉生便食直至秋間有子若嫌老糞種亦得若入藥不如種馬蹄者博聞錄園圃四旁宜多種蛇不敢入

甘蔗

新添栽種法用肥壯糞地每嵗春間耕轉四徧耕多更好擺去柴艸使地淨熟蓋下土頭如大都天气宜三月內下種迆南暄熱二月內亦得毎栽子一个截長五寸許有節者中須帶三兩節發芽於節上畦寛一尺下種處微壅土髙兩邊低下相離五寸臥栽一根覆土厚二寸栽畢用水繞澆止令濕潤根脈無致渰沒栽封旱則三二日澆一徧如雨水調勻毎一十日澆一徧其苗髙二尺餘頻用水廣澆之荒則鋤耘並不開花結子直至九月霜後品嘗稭稈酸甜者成熟味苦者未成熟將成熟者附根刈倒依法卽便煎熬外將所畱栽子稭稈斬去虛梢深撅窖阬窖底用艸襯借將稭稈豎立收藏於上用板蓋土覆之毋令透風及凍損直至來春依時出窖截栽如前法大扺栽種者多用上半截盡堪作種其下截肥好者畱熬沙糖若用肥好者作種尢佳煎熬法若刈倒放十許日卽不中煎熬將初刈倒稭稈去梢葉截長二寸碓碎用密筐或布袋盛頓壓擠取汁卽用銅鍋內斟酌多寡以文武火煎熬其鍋隔墻安置墻外燒火無令煙火近鍋專一令人防視熬至稠粘似黑棗合色用瓦盆一隻底上鉆箸頭大竅眼一个盆下用甕承接將熬成汁用瓢盛傾於盆內極好者澂於盆流於甕內者止可調水飲用將好者卽用有竅眼盆盛頓或倒在瓦罌內亦可以物覆蓋之食則從便愼勿置於熱炕上恐熱開化大抵煎熬者止取下截肥好者有力糖多若連上截用之亦得

薏苡

新添九月霜後收子至來年三月中隨耕地於壠內防種勞蓋令平有艸則鋤

藤花

新添春分前後移栽長時宜靠樹架起其花茂盛采時天晴便曬漧不致浥損收藏可爲素餡食之

薄荷

新添諸處多可移栽經冬根不死采葉可食本入藥用

罌粟

四時類要罌粟尢宜山坡亦可畦種博聞錄重九日種又中秋夜種則罌大子滿種訖以竹箒掃之

苜蓿

齊民要術地宜良熟七月種之畦種水澆一如韭法【亦一剪一上糞鐵杷耬土令起然後下水】一年三刈畱子者一刈則止春初旣中生噉爲羮甚香長宜飼馬馬尢嗜之此物長生種者一勞永逸都邑負郭所宜種之崔寔曰七月八月可種苜蓿四時類要苜蓿若不作畦種卽和麥種之不妨燒苜蓿之地十二月燒之訖二年一度耕壠外根卽不衰凡苜蓿春食作漧菜至益人

農桑輯要卷六

欽定四庫全書

農桑輯要卷七

元司農司撰

孶畜【禽魚及嵗用雜事附】

養馬牛總論

齊民要術服牛乘馬量其力能寒溫飲飼適其天性如不肥充蕃息者未之有也諺曰羸牛劣馬寒食下【言其乏食瘦瘠春中必死】務在充飽調適而已四時類要三月收合龍駒合驢馬之牝牡此月三日爲上月令季春之月乃合累牛騰馬【案月令合累牛騰馬注累騰皆乘匹之名此作騾牛驢馬今校攺】遊牝於牧仲夏之月遊牝別羣則縶騰駒

馬【驢騾附】

齊民要術飲飼之節食有三芻飲有三時何謂也一曰惡芻二曰中芻三曰善芻【謂饑時與惡芻飽時與善芻引之令食食常飽則無不肥剉艸麤𨿽足豆谷亦不肥充細剉無莭簁去土而食之者令馬肥不啌如此餵飼自然好也啌苦江反】何謂三時一曰朝飲少之二曰晝飲則胸饜水三曰暮極飲之【一曰夏汗冬寒皆當莭飲諺曰旦起騎谷日中騎水斯言旦飲須莭水也毎飲食勿行驟則消水小驟數百步亦佳十日一放令其陸梁舒展令馬硬實也】驢騾大槪類馬不復別起條端凡驢馬駒初生忌灰气遇新出鑪者輒死【經雨卽不死】凡以豬槽餵馬以石灰泥馬槽汗系著門皆令馬落駒【術曰常系狝猴於馬房令馬不畏辟惡消百病也】馬久步卽生筋勞筋勞則生蹄痛久立則發骨勞骨勞則發癰腫久汗不幹則生皮勞皮勞者而不振汗未燥而飲飼之則生气勞气勞者而不噴馳驅無節則生血勞血勞則發彊行何以察五勞終日馳驅舎而視之不者筋勞也而不時起者骨勞也起而不振者皮勞也振而不噴者气勞也噴而不溺者血勞也筋勞者兩絆卻行三十步而已骨勞者令人牽之起從後笞之起而已皮勞者夾脊摩之熱而已气勞者緩系之櫪下逺餧艸噴而已血勞者髙系無飲食之大溺而已治牛馬疫气方【取獺屎煮灌之獺肉及肝彌良不能得肉肝乃用屎耳】治馬喉腫方以物纒刀子露刃鋒一寸許刺咽喉潰則愈治馬黑汗方取幹馬糞置瓶子中頭髮覆之火燒馬糞及發煙出著馬鼻燻令煙入鼻中須臾卽差又方豬脊引脂雄黃亂髮燒煙燻鼻同上法【案此二條並治馬黒汗方原夲俱作治馬喉腫又方今據齊民要術校攺】又療馬結熱起臥戰不食水艸方黃連二兩【杵末】白鮮皮一兩【杵皮】油五合豬脂四兩【細切】右以溫水一升半和藥調停灌下牽行拋糞卽愈馬疥方臰【音臭】黃【案齊民要術作雄黃】頭髮臘月豬脂煎令發消及熱塗立效馬傷水用蔥鹽油相和搓成團子納鼻中以手掩馬鼻令不通气良久待眼淚出卽止馬傷料用生蘿卜三五个切作片子啖之立效馬猝熱腹脹起臥欲死方藍汁二升和冷水二升灌之立效治新生小駒子瀉肚方槁夲末三錢用大麻子研汁調灌下咽喉便效次以黃連末大麻汁解之驢馬磨打破瘡馬齒菜石灰一處爲團曬漧後再

羅爲末先口含鹽漿水洗淨用藥末貼之驗常啖馬藥郁金大黃甘艸山梔子貝母白藥子黃藥子黃芩款冬花秦艽黃檗黃連知母桔梗槁本右件一十五味各等分同羅爲末毎一匹馬啖藥末二兩許仍用油蜜豬脂雞子飯食少許同和調啖之【啖後不得飲水至夜餵飼】馬气藥方靑橘皮當歸桂心大黃芍藥木通郁李仁瞿麥白芷牽牛子右件十味各等分羅爲末用溫酒調灌每匹馬藥末半兩許防馬眼藥靑鹽黃連馬牙硝防仁右件四味各等分同研爲末用蜜煎入瓷瓶子盛或防時旋取少許以井水浸化防治馬急起臥取壁上多年石灰細杵羅用酒調二兩已來灌之立效治馬食槽內艸結方好白礬末一兩分爲二服毎貼和飲水後啖之不過三兩度卽內消卻此法神驗博聞錄馬傷脾方川厚朴去麤皮爲末同姜棗煎灌應脾胃有傷不食水艸褰唇佀笑鼻中气短宜速與此藥馬心熱方甘艸芒硝黃檗大黃山梔子蔞爲末水調灌應心肺壅熱口鼻流血跳躑煩燥宜急與此藥馬肺毒方天門冬知母貝母紫蘓芒硝黃芩甘艸薄荷葉同爲未飯湯入少許醋調灌療肺毒熱極鼻中噴水馬肝壅方朴硝黃連爲末男子頭髮燒灰存性漿水調灌應邪气沖肝眼目似睡忽然倒此方主之馬腎搐方烏藥芍藥當歸參山茵蔯白芷山藥杏仁秦艽毎服一兩酒一大升同煎溫灌隔日再灌馬气喘方參葶藶升麻牛黃兜苓黃耆知母貝母同爲末毎服二兩漿水調艸後灌之應喘皆治馬尿血方黃耆烏藥芍藥山茵蔯地黃兜苓枇杷葉爲末漿水煎沸候冷調灌應六月熱尿血皆主療之馬喉腫方螺靑川芎知母川郁金牛蒡【炒】薄荷貝母同爲末毎服二兩蜜二兩漿水煎沸候溫調灌馬結尿方滑石朴硝木通車前子同爲末毎服一兩溫水調灌隔時再服結甚則加山梔子赤芍藥同末馬結糞方皂角燒灰存性同大黃枳殻麻子仁黃連厚朴爲末淸米泔調灌若傷突加蔓荊子末同調馬舌硬方款冬花瞿麥山梔子地仙艸靑黛硼砂朴硝油煙墨等分爲細末毎用半兩許塗舌上立差馬膈痛方羌活白藥甜子當歸沒藥芍藥爲末春夏漿水加蜜秋冬小便調療膈痛低頭難不食艸馬流沫方當歸菖蒲白術澤瀉赤石脂枳殻厚朴甘

艸爲末毎一兩半酒一升蔥白三握同水煎溫灌馬傷蹄方大黃五靈脂木鼈子去油海桐皮甘艸土黃蕓薹子白芥子爲末黃米粥調藥攤帛上裹之

牛【水牛附】

四時類要治牛疫方取人參一兩細切水煮汁五升灌口中差又方眞安息香於牛欄中燒如燒香法如初覺有一頭至兩頭是疫卽牽出以鼻吸之立愈又方十二月頭燒作灰和水五升灌口中良牛腹脹欲死方研麻子汁五升溫令熱灌口中愈此治食生豆腹脹垂死者甚良牛鼻脹方以醋灌耳中立差牛疥方煮黑豆汁熱洗五度差【一夲作烏頭汁】牛肚脹及方取楡白皮水煮令熟甚滑以三五升灌之卽差牛虱方以胡麻油塗之卽愈豬脂亦得六畜虱塗之亦愈博聞錄牛瘴疫方用眞茶二兩和水五升灌之又治牛猝疫而動頭打脇急用巴豆七个去殻細研出油和灌之卽愈又燒蒼術令牛鼻吸其香止牛尿血方川當歸紅花爲細末以酒二升半煎取二升冷灌之又法豉汁調食鹽灌牛患白膜遮眼用炒鹽並竹節燒存性細研一錢貼膜效牛气噎方牛有茅根噎以皂角末吹鼻中更以鞋底拍尾停骨下效牛腹脹方牛喫著雜虫卽腹脹用燕屎一合漿水二升調灌之效牛觸人方牛顚走逢人卽觸是膽大也黃連大黃末雞子酒調灌之牛尾焦不食水艸以大黃黃連白芷末雞子酒調灌

之牛气脹方淨水洗汗韈取汁一升好醋半升許灌之愈牛肩爛方舊緜絮三兩燒存性麻油調抹忌水五日愈牛漏蹄方紫礦爲末豬脂和納蹄中燒鐵箆烙之愈牛沙疥方蕎麥隨多寡燒灰淋汁入綠礬二合和塗愈韓氏直說餵養牛法農隙時入暖屋用場上諸糠穰鋪牛腳下謂之牛鋪牛糞其上次日又覆糠穰毎日一覆十日除一次牛一具三隻毎日前後餉約飼艸三束豆料八升或用蠶沙榦桑葉水三桶浸之牛下餉噍透刷鉋飲畢辰巳時間上槽一頓可分三和皆水拌第一和艸多料少第二比前艸減半少加料第三艸比第二又減半所有料全繳拌食盡卽往使耕噍了牛無力夜餵牛各帶一鈴艸盡牛不食則鈴無聲卽拌之飽使耕俗諺云三和一繳須管要飽不要噍了使去最好水牛飲飼與黃牛同夏須得水池冬須得暖廠牛衣

羊

齊民要術常畱臘月正月生羔爲種者上十一月二月生者次之【非此月數生者毛必焦捲骨骼細小所以然者逄寒遇熱故也其八九十月生者𨿽值秋肥然比之冬暮母乳已竭春艸未生是故不佳其三四月生者艸𨿽茂美而羔小未食常飲熱乳所以亦惡五六七月生者兩熱相仍中之甚惡其十一月十二月生者母旣多乳膚軀充滿艸𨿽枯亦不羸瘦母乳適盡卽得春艸是以極佳】大率十口一羝【羝少則不孕羝多則亂羣不孕者必瘦瘦則匪惟不蕃息經冬或死】羝無角者更佳【有角者喜相觝觸傷胎所由也】擬供防者宜剰之【剰法生十餘日布裹齒碎之】牧羊必須老人心性宛順者起居以時調其宜適卜式云牧民何異於是者【若使急性人及小兒者攔約不得必有打傷之災或遊戱不防則有狼犬之害懶不驅行無肥充之理將息失所有羔死之患也】惟逺水爲良【傷水則蹄甲膿出】二日一飲【頻飲則傷水而鼻膿】緩驅行勿停息【息則不食而羊瘦急行則坌塵而蚛顙也】春夏早放秋冬晚出【春夏气和所以宜早秋冬霜露所以宜晚養生經云春夏早起與雞俱興秋冬晏起必待日光此其義也夏日盛暑須得陰涼若日中不避熱則塵汗相染秋冬之間必致癬疥七月已後霜露气降必須日出霜露晞解然後放之不爾則逢毒气令羊口瘡腹脹也】圏不厭近必須與人居相連開窓向圏【所以然者羊性怯弱不能禦物狼一入圏或能絕羣】架北墻爲廠【爲屋則傷熱熱則塵疥癬且屋處慣暖冬月入田尢不耐寒】圏中作臺開竇無令停水二日一除毋使糞穢【穢則污毛停水則夾蹄眠濕則腹脹也】圏內須並墻豎柴柵令周匝【羊不揩土毛常自淨不豎柴者羊揩墻壁土咸相得毛皆成氈又豎柵頭出墻者虎狼不敢逾】羊一千口者三四月中種大豆一頃雜谷並艸畱之不須鋤治八九月中刈作靑茭若不種豆谷者初艸實成時收刈雜艸薄鋪使幹勿令郁浥【防豆胡豆蓬藜荊棘爲上大小豆萁次之髙麗豆萁尢是所便蘆薍二種則不中凡乘秋刈艸非直爲羊而然大凡悉皆倍勝崔寔曰七月七日刈芻茭也】旣至冬寒多饒風霜或春初雨落靑艸未生時則須飼不宜出放羊有疥者間別之不別相染污或能合羣致死羊疥先著口者難治多死凡羊經疥得差後夏初肥時宜賣易之不爾後春疥發必死矣家政法曰養羊法當以瓦器盛一升鹽懸羊欄中羊喜鹽自數還啖之不勞人牧羊有病輒相污欲令別病法當欄前掘瀆深二尺廣

四尺往還皆跳過者無病不能過者入瀆中行過便別之龍魚河圖曰羊有一角食之傷人【案此條上原夲脫去龍魚河圖曰五字今校增】四時類要羊疥皮棃蘆根敲打令皮破以泔浸之缾盛塞口放竈邊令常暖數日味酸便中用以甎瓦刮疥處令赤若堅硬者湯洗之去痂拭令幹以藥汁塗之再上愈疥若多逐日漸漸塗之勿頓塗恐不勝痛也又方豬脂和臰黃塗之愈羊中水方羊膿鼻眼不淨者皆以水洗治之其方以湯和鹽杓中研令極咸候冷取淸者以小角子受一雞子者灌兩鼻各一角五日後以眼鼻淨爲候不差更灌羊膿鼻方羊膿鼻及口頬生瘡如幹癬者相染多致絕羣治法豎長竿圏中竿頭置板令獼猴居上辟狐貍而益羊差病也羊夾蹄方取羝羊脂和鹽煎令熟燒鐵令微熱勻脂烙之勿令入水不日自差剪羊毛三月候毛牀動則剪剪訖以河水洗卽生毛潔白八月候胡葈子未成時剪之不爾則損毛中旬後剪則勿洗恐寒气損羊

豬

齊民要術母豬取短喙無柔毛者【喙長則牙多一廂三牙已上則不煩畜爲難肥故有柔毛者焰治難淨也】牝者子母不同圏【子母同圏喜相聚不食則死傷】牡者同圏則無嫌【牡性遊蕩若非家生則易走失】圏不厭小【圏小則肥疾】處不厭穢【泥汁則避暑】亦須小廠以避雨雪春夏艸生隨時放牧糟糠之屬當日別與【糟糠經夏輒敗不中停放】八九十月放而不飼所有糟糠則畜待窮冬春初【豬性甚便水生之艸杷耬水藻等令近岸豬則食之皆肥】初產者宜煮谷飼之其子三日便掐尾六十日後犍【三日掐尾則不畏風凡犍豬死者皆風所致耳犍不截尾則前大後小犍骨細肉多不犍則骨麤肉少如犍牛法者無風死之患】十一月十二月生者豚一宿蒸之【蒸法索籠盛豚著甑中微火蒸之汗出便罷】不蒸則腦凍不合不出旬便死【所以然者豚性腦少寒盛則不能自暖故須暖气助之】供食豚乳下者佳簡取別飼之愁其不肥共母同圏粟豆難足宜埋車輪爲食場散粟豆於內小豚食足出入自由則肥速四時類要閹豬子待瘡口漧平復後取巴豆兩粒去殻爛和麻籸糟糠之類飼之半日後當大瀉其後日見肥大肥豕法麻子二升十餘杵鹽一升同煮後和糠三斗飼之立肥

養雞

齊民要術雞種取桑落時生者良【形小淺毛腳細短者是也守窠少聲善育雛子】春夏生者則不佳【形大毛羽悅澤腳麤長者是遊蕩饒聲產乳易厭旣不守窠則無緣蕃息也】雞春夏雛二十日內無令出窠飼以燥飯【出窠早不免烏鴟與濕飯則令臍膿也】雞棲宜據地爲籠籠內著棧𨿽鳴聲不朗而安穩易肥又免狐貍之患若任之樹木一遇風寒大者損瘦小者或死燃栁柴殺雞雛小者死大者盲【此亦燒黍穰殺瓠之流其理難悉】家政法曰養雞法二月先耕一畝作田秫粥灑之刈生茅覆上自生白虫便買黃雌雞十隻雄一隻於地上作屋方廣丈五於屋下懸簀令雞宿上夏月盛晝雞當還屋下息並於園中築作小屋覆雞得養子烏不得就養雞令速肥不爬屋不暴園不畏烏鴟狐貍法【別築墻匡開小門作小廠令雞以避雨日雌雄皆斬去六翮無令得飛出常多收秕稗胡豆之類以養之亦作小槽以貯水荊藩爲棲去地一尺數掃去屎鑿墻爲窠亦去地一尺惟冬天著艸不則子凍春夏秋三時則不須直置匡上任其產伏畱艸則蛆虫生雛出則著外以罩籠之如鵪鶉大還墻內匡中其供食者又作墻匡蒸小麥飼之三七日便肥大矣】又谷產雞子供常食法【別取雌雞無令與雄相雜其墻匡斬翅荊棲土窠一如前惟多與谷令竟冬肥盛自然谷產矣一雞生百餘卵不雛並食之無咎】龍魚河圖曰黑雞白頭食之病人有六指者殺人養生論曰雞肉不可令小兒食食之生蚘虫又令體

消瘦

鵝鴨

齊民要術鵝鴨並一嵗再伏者爲種【一伏得子者少三伏者冬寒雛多死也】大率鵝三雌一雄鴨五雌一雄鵝初輩生子十餘鴨生數十後輩皆漸少矣【常足五穀飼之生子多不足者生子少】欲於廠屋之下作窠【以防豬犬狐貍驚恐之患】多著細艸於窠中令暖先刻白木爲卵形窠別著一枚以誑之【不爾不肯入窠喜束西浪生若獨著一窠後有爭窠之患】生時防卽收取別著一暖處以柔細艸覆借之【停置窠中凍卽雛死】伏時大鵝一十子大鴨二十子小者減之【多則不周】數起者不任爲種【數起則凍冷也】其貪伏不起者須五六日一與食起之令洗浴【久不起者饑羸身冷𨿽伏無熱】鵝鴨皆一月雛出量雛欲出之時四五日內不用聞打鼓紡車大叫豬犬及舂聲又不用器淋灰不用見新產婦【觸忌者雛多厭殺不能自出假今出亦防死也】雛旣出作籠籠之先以粳米爲粥縻一頓飽食之名曰塡嗉然後以粟飯切苦菜蕪菁英爲食以淸水與之濁則易【不易泥塞鼻則死】入水中不用停久防宜驅出【此旣水禽不得水卽死臍未合久則水中冷徹亦死】於籠中髙處敷細艸令寢處其上【雛小臍未合不欲冷也】十五日後乃出籠【早放者匪直乏力致困又有寒冷兼烏鴟災也】鵝惟食五穀稗子及艸萊不食生虫【葛洪方曰居射工之地當養鵝鵝見此物能食之故鵝辟此物也】鴨靡不食矣水稗實成時尢是所便噉此足得肥充供防者子鵝百日以外子鴨六七十日佳過此肉硬大率鵝鴨六年以上老不復生伏矣宜去之少者初生伏又未能工惟數年之中佳耳純取雌鴨無令雜雄足其粟豆常令肥飽一鴨便生百卵【俗所謂殺生者此卵旣非陰陽合生𨿽伏亦不成雛宜以供膳幸無麛卵之咎也】

魚

齊民要術陶朱公養魚經曰夫治生之法有五水畜第一水畜所謂魚池也以六畆地爲池池中作九洲求懷子鯉魚長三尺者二十頭牡鯉魚長三尺者四頭以二月上庚日納池中令水無聲魚必生至四月內一神守六月內二神守八月內三神守神守者鼈也所以納鼈者魚滿三百六十則蛟龍爲之長而將魚飛去納鼈則魚不復去在池中周繞九洲無窮自謂江湖也至來年二月得鯉魚長一尺者一萬五千枚三尺者四萬五千枚二尺者萬枚至明年得長一尺者十萬枚長二尺者五萬枚長三尺者五萬枚長四尺者四萬枚畱長二尺者千枚作種所餘皆貨候至明年不可勝計也池中有九洲八谷谷上立水二尺又谷中立水六尺所以養鯉者鯉不相食易長又貴也又作魚池法三尺大鯉非近江湖倉卒難求若養小魚積年不大欲令生大魚法須載取藪澤陂湖饒大魚之處近水際土十數載以布池底二年之內卽生大魚蓋由土中先有大魚子得水卽生也

蜜蜂

新添人家多於山野古窯中收取蓋小房或編荊囤兩頭泥封開一二小竅使通出入另開一小門泥封時時開郤掃除常淨不令他物所侵秋花雕盡畱冬月蜂所食蜜余蜜脾割取作蜜蠟至春三月掃除如前常於蜂防前置水一器不致渇損春月蜂成有數个蜂王當審多少壯與不壯若可分爲兩防止畱蜂王兩个其餘摘去如不分除舊蜂王外其餘蜂王盡行摘去【防烏禾反穴居也】

嵗用雜事

四時類要正月豎籬落糞田開荒修蠶屋織蠶箔造桑機造麻鞋舂米【此月人閒】築墻二月栽栁舒蒲桃上架解栗裹去石橊裹造醬【是月合爲中時】寒食前後收柴炭造布浣冬衣采桑螵蛸三月利溝瀆葺垣墻治屋室以待霖雨脫墼移茄子造酪【是月牛羊飽艸好造也】四月收蔓菁

芥蘿卜等子收幹椹子鋤蔥收幹筍藏筍此月伐木不蛀修隄防開水竇整屋漏以備暴雨五月灰藏毛羽物氈須人臥不臥則曬箒掃收蠶種豌豆蜀芥胡荽子六月命女工織防絹收芥子【中秋後種】收花藥子【便種之】收李核【便種】收苜蓿收槐花【曝漧】斫竹【此月及八月不蛀】漚麻曬氈褥書裘種小蒜【同七月】蘿卜七月收楮子浣故衣制新衣作夾衣以備始涼刈蒿艸種蜀芥分薤漚晚麻耕菜地收荷葉陰漧拭漆器五月至此月晝經雨後漆器圖畫箱篋須曬漧則不損收瓜蒂收蒺防子【同八月】八月收薏苡收角蒿收韭花收胡桃收棗開蜜下旬造油衣收油麻秫江豆備冬衣刈莞葦九月收豕【同十月】收皂角貯麻子油采菊花收木瓜備冬藏凡蔓菁荏蓼韭輩脆美

而不耐停若旱園菜稍硬停得至二月十月築垣墻墐北戶薦遮掩牛馬屋收槐實梓實收牛膝地黃造牛衣盤瘞蒲桃包裹栗樹石橊樹不爾卽凍死收諸般谷種大小豆種十一月貨薪柴緜絮伐木取竹箭造什物農具折麻放麻刈蒿棘貯年支艸於隙地至六月及秋霖時俱利倍十二月造車貯雪水收臘糟糞地刈棘屯墻造農器收羔種收牛糞

農桑輯要卷七

