種芋法﹝明﹞黃省曾撰

一之名

芋﹐說文曰﹕大葉實根﹐駭人﹐故謂之芋。徐鍇曰﹕芋﹐猶吁。吁﹐驚辭也。故曰駭人。齊人謂之莒。孝經援神契謂之莒芋。廣雅謂之渠芋葉﹐謂之耿。載廣志。凡十四等﹐有曰君子芋﹐大如斗﹐魁如杵旅。有曰車轂芋﹐有曰鋸子芋﹐有曰旁巨芋﹐有曰靑邊芋。此四芋是多子。有曰談芋魁﹐大如瓶﹐小子﹐葉如散蓋﹐紺色而紫莖﹐其長丈餘﹐易熟長﹐是爲芋之最善者。莖可作羹﹐臛肥澀﹐得飲乃下。有曰蔓芋﹐緣枝而生。有曰雞子芋﹐色黃。有曰百果芋﹐魁大而子繁多﹐畝收百斛﹐種以百畝﹐葉以養彘。有曰旱芋﹐七月熟。有曰九面芋﹐大而不美。有曰象空芋﹐大而弱﹐使人易饑。有曰靑芋﹐有素芋子﹐皆不可食。

唐本注云﹕芋有六種﹐靑芋細長毒多﹐初煮要須灰汁易水﹐熟乃堪食爾﹔白芋﹑圓芋﹑連禪芋﹑紫芋﹐毒少並正爾﹐蒸煮啖之。員白連禪﹐又可兼肉作羹﹔野芋大毒﹐不可啖也。陶隱居謂之老芋﹐形葉相似如一根﹐並殺人垂死者。飲以土漿糞汁可活。本艸謂之土芝﹐蜀謂之蹲鴟。前漢謂之芋魁﹐後漢謂之芋渠葉。兪縣有百子芋﹐新鄭有博士芋﹐蔓生而根如鵝鴨卵。今有南京芋﹐煮之可拈皮而食﹐甘滑異於它品。茅山有紫芋﹐吳郡所產大者﹐謂之芋頭﹐旁生小者謂之芋你。種之水田者爲水芋。但廣雅曰﹕藉姑﹐水芋也﹐亦曰烏芋。本艸﹕烏芋一名水萍﹐一名槎牙﹐一名茨菇﹐一名鳧茨。毗陵錄謂之燕尾艸﹐以其葉如椏也。又名田酥﹐狀如澤瀉﹐不正﹐似芋﹐根黃而小﹐恐自爲一種﹐非土芝之水芋也。吉安錄有幹濕二種﹐濕名水芋﹐干名黃芋﹐味差劣。松志﹕蘇之西境多水芋﹐以芋魁爲旱芋。嘉定名之博羅。又有皮黃肉白﹐甘美可食﹐莖葉如扁豆而細﹐謂之香芋。又有引蔓開花﹐花落卽生﹐名之曰落花生﹐皆嘉定有之。

二之食忌

本艸云﹕有毒。陶隱居曰﹕生則有毒﹐性滑﹐尢爲服餌家之所忌。博物志云﹕野芋狀小於家芋﹐食之殺人。蓋蘞也。家芋種之三年不收﹐旅生亦不可食。劉禹錫云﹕十月後曬漧收之﹐冬月食﹐不發病。它時月不可食。久食則虛勞無力。圖經曰﹕食之過多﹐則有損傷。唐本云﹕多食動宿冷。

三之藝法

種芋之古法﹐汜勝之書曰﹕區方深皆三尺﹐取豆箕納區中﹐足踐之﹐厚尺五寸。取區上濕土和糞納區中﹐箕上厚尺二寸﹐以水澆之﹐足踐令保澤。取五芋子置四角及中央﹐足踐之﹐旱則數澆。箕爛芋生﹐子皆長三尺﹐一區收三石。

齊民要術云﹕宜擇肥緩土近水處﹐和柔糞之﹐二月注雨可種。率二尺下一本芋﹐生根欲深﹐斸其旁以緩。其土旱則澆之﹐有艸鋤之﹐不厭數多。治芋如此﹐其收常倍。

崔寔曰﹕正月可菹芋。

家政法曰﹕二月可種芋。

務本新書曰﹕芋宜沙白地﹐地宜深耕。二月種爲上。時相去六七寸下一芋。芋羞三目﹐眾人來往眼目多見﹐並聞刷鍋聲處﹐多不滋胤。比及炎熱﹐苗髙則旺﹐頻鋤其旁﹐秋生子葉以上壅其根﹐霜後收之。又云﹕區長丈餘﹐深闊各一尺﹐區行相間一步﹐寬則透風滋胤。

物類相感志﹕江湖所生土芋﹐磊塊自實。若天雷頻則多生﹐若耕種欲取﹐不得名之。若呼芋字﹐則逡巡不見矣。

種芋之今法﹕十月收芋子﹐不必芋魁﹐恐妨鬻食。但擇旁生圓全者﹐每畝約畱三千子﹐掘地尺五寸﹐窖藏之﹐上覆以土。若不藏﹐經凍則疏壞無力矣。至開春地气通﹐可耕。先鋤地摩塊﹐曬得白背﹐又倒土以曬二三次﹐去其艸﹐每畝用圊糞二十擔勻澆﹐候糞入土﹐卽再鋤轉。否則糞見日而力薄。臨種下水之後﹐再下豆餅五斗﹐淸明後下秧。秧田種田﹐皆宜加以新土和柔之﹐否則蒔插硬礫損子。秧田鋤過﹐曬得白背﹐車水作平﹐出所窖芋子﹐有芽者以芽﹐其上無芽者以根在下﹐密布田中﹐以稻艸蓋之﹐日曝其芽蔞瘁﹐日澆水一次﹐或隔日亦可。待芽間吐發三四葉長二三寸﹐卽可種矣。葉多而太長﹐則種之必盡落。故葉而重吐發﹐是爲失時。種時相去一尺八寸下一芋子﹐或一尺六寸。種必在小滿前﹐種後肥土必沫沸﹐宜去其艸。幹一二日其根乃行﹐不幹則根腐黃而不生。幹至小小﹐土坼卽上水。若大坼﹐則幹壞矣﹐常常使潤澤。種時以陰天乃爲佳﹐至七月乃塘。塘法在芋子四角之中掘其土﹐徧畝皆然﹐壅在根上﹐則土緩而結子圓大。霜後起之。芋魁每千可鬻白金一兩﹐芋你千斤可鬻白金一兩五錢。田之有瓦礫者不可種。凡種二歲必再易田﹐不然則不長旺。所易之田﹐種禾仍佳。

凡種旱芋﹐於二三月間往杭州買白者方是﹐須求松土淺耕下秧﹐俟秧出﹐復耕地﹐懸開三四寸﹐種後以土厚壅其根﹐日漑之以水糞﹐苗長不必糞﹐則旁生小者尢多。於水芋﹐其種就畱於地﹐冬間覆以稻艸﹐至明年二三月間起曬漧﹐再下秧﹐復如前種。

四之事

史記﹕卓王孫曰﹕岷山之下沃野﹐下有蹲鴟﹐至死不饑。蹲鴟者﹐大芋也。

左思三都賦﹕所謂蹲鴟之沃﹐則以爲濟世。陽九是也。袁安爲陰平長﹐時年饑﹐租入不畢﹐安聽使輸芋。曰﹕百姓饑困﹐長何得食穀﹖先自引芋而食。

薛包歸先人塳側種稻芋。稻以祭先﹐芋以自給。

李雄克成都﹐眾甚饑餒﹐乃將民就谷於剚掘野芋而食之。

列仙傳曰﹕酒客爲梁﹐使蒸民益種芋﹐三年當大饑。卒如其言﹐梁民不死。

齊民要術曰﹕芋可以度饑饉﹐度凶年。今中國多不以此爲意﹐後生有耳目所不見聞者﹐及水旱風虫霜雹之災﹐便能餓死。滿道白骨交橫﹐知而不種﹐坐致泯滅。悲夫﹗人君者安可不督課之哉。

