蠶經明﹟黃省曾撰

一之藝桑有地桑出於南潯﹐有條桑出於杭之臨平﹐其鬻之時﹐以正月之上中旬﹔其鬻之地﹐以北新關內之江將橋。旭旦也﹐擔而至陳於梁之左右﹐午而散﹝大者﹐株以二釐﹐其長八尺﹞。其種也﹐耨地而糞之﹐截其枚﹐謂之嫁。畱近本之餘尺餘許﹐深埋之﹐出土也寸焉。培而髙之﹐以泄水﹐墨其瘢﹐或覆以螺殼﹐或塗以蠟﹐而瀝靑油煎封之﹐是防梅雨之所侵。糞其周圍﹐使其根四達。若直灌其本﹐則聾而死﹐未活也。不可灌水﹐灌以和水之糞﹐二年而盛。其在土也﹐月一鋤焉﹐或二起。翻也必尺許﹐灌以純糞﹐徧沃於桑之地﹐使及其根之引者﹐不摘葉也﹐三年則其發茂。禁損其枝之奮者﹐桑之下厥艸不畱﹐則茂。午日不可以鋤。蠶之時﹐其摘也叢潔淨﹐遂剪焉﹝南潯之剪﹐價以七分﹞。必於交湊之處空其幹焉﹐則來年條滋而葉厚。歲歲剪條則盛。禁原蠶之飼﹐飼則來年枝纖而葉薄。其占桑葉之貴賤也﹐以正月之上旬﹐木在一日也則爲蠶食一葉爲甚貴﹐木在九日也則爲蠶食九葉爲甚賤﹐又以三月之三日有雨則貴﹐四日尢貴。諺曰「三日尢可﹐四日殺我。」陰而不雨﹐則蠶大善。其壅也﹐以糞﹐以蠶沙﹐以稻艸之灰﹐以溝池之泥﹐以肥土。其初藝之壅也﹐以水藻﹑以綿花之子壅其本﹐則暖而易發。初春而修也﹐去其枝之枯者﹑樹之低小者﹐啟其根而糞泥壅之﹐不然則葉遲而薄。凡擇桑之本也﹐皺皮者﹐其葉必小而薄﹔白皮而節疏芽大者﹐爲柿葉之桑﹐其葉必大而厚﹐是堅繭而多絲。髙而白者﹐宜山岡之地﹐或墻隅而籬畔。五月也﹐收桑椹而水淘少曬焉﹐畦而種之。至冬而焚其梢﹐及明年而分種之。短而靑者﹐宜水鄕之地。正二月也﹐木鉤攀之﹐土壓期年而截之﹐移而種之﹐歲糞也二﹐其壓也﹐濕土則條爛﹐焦土則根生。撒子而種﹐不若條而壓。其爲桑之害也﹐有桑牛。尋其穴﹐桐油抹之﹐則死﹐或以蒲母艸。艸之狀也﹐如竹葉。其桑葉之葉癩也﹐亦以艸汁而沃之。桑之下﹐可以藝蔬。其藝桑之園﹐不可以藝楊﹐藝之多楊甲之虫﹐是食桑皮而子化其中焉。二月而接也﹐有插接﹐有劈接﹐有壓接﹐有搭接﹐有換接。谷而接桑也﹐其葉肥大﹔桑而接梨也﹐則脆美﹔桑而接楊梅也﹐則不酸。勿用雞腳之桑﹐其葉薄﹐是薄繭而少絲。其葉之生黃衣而皺者﹐木將就槁﹐名曰金桑﹐蠶則不食。先椹而後葉者﹐其葉必少。有柘蠶焉﹐是食柘而早繭。其靑桑無子而葉不甚厚者﹐是宜初蠶。望海之桑﹐種之術與白桑同。是皆臘月開塘而加糞﹐卽壅之以土泥﹐或二或三。六﹑七月之間﹐乃去其虫。開塘﹑加糞﹑壅上宜遲。紫藤之桑﹐其種髙大﹐是不用剪。其葉厚人﹐尢早種之也。宜邇於竈屋﹐不必開塘而糞壅。惟幼稚之時﹐待冬而糞﹐或二或三﹐以臘月爲佳。

二之宮宇蠶之性喜靜而惡喧﹐故宜靜室﹗喜暖而惡濕﹐故宜版室。室靜可以辟人聲之喧鬧﹐室密可以辟南風之吹襲﹐室版可以辟地气之蒸鬱。

三之器具其切桑之刀﹐宜闊而利。其方筐之制﹐縱八尺﹐廣六尺。其圓箔之造﹐在盤門張公之橋﹐價以十五文。有火箱﹐歪之白蟻而三眠也﹐用之。

四之種連其在簇也﹐擇繭之尖細堅小者﹑腰小者﹐雄也﹔圓慢厚者﹑腰大者﹐雌也﹐相兼而收。以簇中爲佳﹐近上則絲薄﹐近下則子不生。其蛾之生也﹐取其同時者﹐擇而對焉﹐自辰而亥乃拆﹐厥气乃全。其放子也﹐必覆而暗之﹐見光則其子遊散。其爲連也﹐必桑皮之紙﹝出於南潯﹞。母娥之覆也﹐四五日厥气乃固﹐沃之以絲之湯﹐則子不落。其子之如環如堆者﹐棄之。貫之以桑皮﹐忌麻蘭之綫﹔懸之於涼處﹐忌煙薰日炙之所至。端午也﹐以蒲以艾以柳﹐和井水而授少時焉﹐去其尿以懸。其畱繭十斤也﹐可以得三眠之蠶四十斤焉。至臘之十二﹐浸之於鹽之鹵﹐至二十四出焉﹐則利於繰絲。或曰﹐臘之八日﹐以桑柴之灰﹐或艸之灰﹐淋之汁﹐以蠶連浸焉。一日耐出﹐繼以雪之水浸之﹐懸而幹之﹔或懸桑木之上﹐以冒雨雪﹐二宿而收之﹐剛耐養。二月十二浴焉﹐淸明之曉則綿紙裹之﹐藏於廚之內﹐俟桑之芽如茶匙之大﹐則綿絮裹之﹐暮也覆以所服之暖衣﹐晨也覆以所蓋之暖被。旣出也﹐溫以火﹐未出也﹐禁以火焙。其浸也﹐用桑條之灰﹐濕其連而後摻之﹐摺而授之於鹵中﹐卽鹽化之水有分兩﹐恐其浮也。以磁器壓之﹐其至二十四出也﹐用河水滌去其灰。或置之扁中而沃之﹐而後涼之掛之﹐則至春也者生。否者陰﹐不至於費葉。至二月十二浴也﹐以菜之花﹑野菜之花﹑韭之花﹑桃之花﹑白豆之花﹐揉之水中而浴之。蛾之放子也﹐一夜而此﹐否則生蟻也﹐不齊。

五之育飼其蠶之白蟻而二眠也﹐俱用切葉。其替擡也﹐用糠籠之灰糝焉﹐則蠶體快而無疾。或布网而擡替。其飼火蠶也必勤﹐葉盡卽飼﹐毋使饑。吞火气而病。其替蠶也﹐食半而替﹐則功省而蠶不勞。其三眠之起也﹐斤分於一筐。一筐之蠶﹐可以得繭八斤﹐爲絲一車而十六兩。其蟻之初出也﹐以薔薇之葉焙燥操碎之﹐糝之蟻上﹔聞香而集之於上﹐乃以鵝翎拂下。其厝火也﹐炭之團也﹐爇之﹐而灰以遏之﹐瓦以覆之﹐溫溫然而巳。綿被以隔之﹐而後置之於被之上焉。若熾焉﹐或饑焉﹐則傷於火﹐其長也焦黃﹐不食而死。勿食水葉﹐食則放白水而死。雨中之所采也﹐必拭而乾之﹐或風戾之。

六之登簇簇以稻之艸爲之﹐殺疏之﹐必潔﹐則不牽絲。乃握而束之厚﹐籍以所殺疏之艸殼﹐可以禦地濕﹐可以承墜蠶﹐乃以握許登之﹐勿覆以紙。至次之日﹐少以稻之稈糝焉﹐以屬其作綴之未成者。勿用菜之箕﹐善絆擾而薄繭。七日而摘﹐半月而蛾生﹝交五月節﹐梅風吹之則生﹞。凡蠶矢之靑也﹐爲考之。候其在簇而有雷﹐則以退紙覆之﹐以護其畏。

七之擇繭長而瑩白者﹐細絲之繭﹔大而晦色靑蔥者﹐粗絲之繭﹐皆撏去其蒙戎之衣。其內潰而漬濕者﹐謂之陰繭﹔及薄而雜者﹐綿之繭。可爲粗絲﹐不可以經日。經日則絲爛而難抽。不可以焚香﹐焚香則蛆穴而難抽。大者謂之磨工。

八之繰拍其繰之不及也﹐淹而甕之﹐泥之﹝每大缸用鹽四兩﹐荷葉包之於缸甕之口﹐又塞實荷葉﹞。至七日而蛾死。泥之也﹐仍數視之﹐有少罅則蛾生。凡拈絲綿之綫一分銀﹐是拈一兩。其爲綿也﹐蛾口爲最﹐上岸次之﹐黃繭又次也。繭衣者﹐爲最下。蛾口者﹐出蛾之繭也﹔上岸者﹐繰湯無緒﹐撈而出者也﹔繭衣﹐繭外之蒙戎﹐蠶初作繭而營者也。

九之戒宜不可以受油鑊之气﹐不可以受煤气﹐不可以焚香﹐亦不可以佩香﹐零陵香亦在所忌﹐否則焦黃而死。不可以入生人﹐否則遊走而不安箔。蠶室不可以食姜曁蠶豆。養之人﹐後髙爲善﹐以筐計﹐凡二十筐﹐庸金一兩。看繰絲之人﹐南潯爲善﹐以日計﹐每日庸金四分﹐一車也六分。其上簇也而無火﹐則繰之也必不淨。蠶婦之手不可以擷苦蕒﹐手有苦蕒之气﹐令蠶靑爛﹔食之者亦不可以入蠶之室。

