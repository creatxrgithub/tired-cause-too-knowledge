老圃良言明嘉興巢鳴盛止庵述

生世業緣芟除殆盡村居荒僻祇鄰並一二老圃相與往還嘗爲餘言種植之事大要有十依法試之罔有不效嘉蔬美果實叨其惠因述爲老圃良言以告世之從事灌園者

一曰下種

核宜排子宜撒其法收投頭漧實懸通風處臨種少曬擇向陽所以肥土鋪半將核尖向上排定再以肥土蓋之欲種蓮實亦如此法子則不然須以灰泥各半將子雜拌於中按法撒之幹濕得所爲妙

二曰分插

先築肥地以水滲定擇根傍小枝連處截斷次年移之或用末鉤將條釘地以肥土壅之或將貓竹一節劈開納泥於中合縛枝上或剪尺許以濕紙包裹及插芋卜內埋土中置陰處勿令幹卽活

三曰接換

接換必須相稱貼大宜髙截貼小宜低截對接上下各正去半片偶接上下各斜去半片插接截平本根削斜分枝插皮內合接同種兩枝各削去半邊俱用麻縛篾幫泥封籜裹四圍扡棘以防鳥雀常將水灑更避日色若遇狂風大雨急宜遮護否則不活

四曰移植

先記枝之所向將竹刀掘起下勿傷根上勿損葉如前種之再加肥土塡滿四邊又以小竹扡定麻皮縛牢以防風搖又以石子鋪面以防泥濺如泥一濺葉卽黃脫仍須澆灌得宜謹避風日數日卽活或云移栽果木宜在望前則子繁多

五曰修補

須得意趣去瀝水枝向下者刺身枝向內者駢紐枝連結者宂雜枝多亂者風枝細長者傍枝新發者仍將大枝截去以蜜塗之虫窠其上自饒古意復以馬糞和泥罨其潤處或用魚鮏水澆之便生苔蘚尢助野趣如欲曲折略割其皮隨意轉折以椶縛之

六曰保護

務令適時倘風日相侵寒熱暴至當以布帳遮之或篾籃覆之如遇輕陰細雨淡日和風出架庭中勿令著地恐致根長及引虫蟻盆花之法莫過於此或云花果忌麝當雜種蔥蒜若旣爲所觸急於上風燒硫黃气以解之

七曰催養

須於冬日將樹掘起洗淨勿傷根芽當量樹之老嫩於日中曬數日幹極則灑水後用肥泥拌宿壤種之若天暖澆糞數次亦可但不可曬一面犯則三面無花矣又於元旦子時將斧斑駁擊之則結子不落澆社酒則子繁又以社日杵百果根則子大

八曰卻虫

每於元旦將火徧照植物上或淸明子時將稻艸一根縛樹上或種時將大蒜一枝甘艸一寸先放根下永無諸虫之患若有蛀眼以硫黃或芫花塞之有蟻窠以香油或羊骨引之有蚓穴以鴨糞或灰水澆之

九曰貯土

須鋤靑艸以糞澆之煨過再澆如此數次搗碎篩淨揀去磚瓦艸收藏缸內安頓日照雨灑處或將黃泥浸臘糞中年餘取出曬漧用之復將炭屑及瓦片浸糞窖中以爲鋪盆用

十曰澆灌

澆灌必分早晚早宜肥水澆根其法鋤嫩靑艸拌陰溝泥同罨缸內久則自然流出靑水澆晚宜淸水灑葉其法取天落水或河池水置缸內投石子數枚澄過灑之若晚間驟雨切勿令見恐烈日曬後熱气蒸花故也或云如欲催花以馬糞浸水澆之數日後開者次日卽開

