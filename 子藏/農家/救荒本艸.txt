

欽定四庫全書

子部四

救荒本艸目錄

農家類

卷一

艸部【二百四十五種】

卷二

艸部

卷三

艸部

卷四

艸部

卷五

木部【八十種】

卷六

木部

卷七

米谷部【二十種】

果部【二十三種】

卷八

菜部【四十六種】

【臣】等謹案救荒本艸八卷明周王朱橚撰橚明太祖第五子洪武十一年封十四年就藩開封建文時廢徙雲南成祖復其爵洪熙元年薨諡曰定明史本稱橚好學能詞賦嘗作元宮詞百章以國土夷曠庶艸蕃廡考核其可佐饑饉者四百餘種繪圖上之卽是書也李時珍本艸綱目以此書及普濟方俱云洪武初周憲王著攷憲王有燉於仁宗初始嗣封其說殊誤是編爲嘉靖乙夘陸柬所重刋毎捲又分爲前後共成四卷其見諸舊本艸者一百三十八種新增者二百七十六種皆詳核可據前有柬自序亦稱周憲王著蓋當時以親藩貴重刋書皆不題名故輾轉訛有所不免今特爲糾正焉乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

救荒本艸原序

植物之生於天地間莫不各有所用茍不見諸載籍𨿽老農老圃亦不能盡識而可亨可芼者皆躪借於牛羊鹿豕而已自神農氏品嘗艸木辧其寒溫甘苦之性作爲醫藥以濟人之天札後世賴以延生而本艸書中所載多伐病之物而於可茹以充腹者則未之及也敬惟周王殿下體仁遵義孳孳爲善凡可以濟人利物之事無不畱意嘗讀孟子書至於五穀不熟不如荑稗因念林林總總之民不幸罹於旱澇五穀不熟則可以療饑者恐不止荑稗而已也茍能知悉而載諸方冊俾不得已而求食者不惑甘苦於荼薺取昌陽棄烏喙因得以裨五穀之缺則豈不爲救荒之一助哉於是購田夫野老得甲坼勾萌者四百餘種植於一圃躬自閱視俟其滋長成熟乃召畫工繪之爲圗仍防其花實根榦皮葉之可食者彚次爲書一帙名曰救荒本艸命臣同爲之序臣惟人情於飽食暖衣之際多不以凍餒爲虞一旦遇患難則莫知所措惟付之於無可柰何故治已治人鮮不失所今殿下處富貴之尊保有邦域於無可虞度之時乃能念生民萬一或有之患深得古聖賢安不忘危之防不亦善乎神農品嘗艸木以療斯民之疾殿下區別艸木欲濟斯民之饑同一仁心之用也𨿽然今天下方樂雍熈泰和之治禾麥產瑞家給人足不必論及於荒政而殿下亦豈忍覩斯民仰食於艸木哉是編之作蓋欲辧載嘉植不沒其用期與圗經本艸並傳於後世庶防萍實有徵而凡可以亨芼者得不躪借於牛羊鹿豕茍或見用於荒嵗其及人之功利又非藥石所可擬也尙慮四方所產之多不能盡錄補其未備則有俟於後日云永樂四年嵗次丙戌秋八月奉議大夫周府左長史臣卞同序

欽定四庫全書

救荒本艸卷一

明周王朱橚撰

艸部

葉可食【本艸原有四十種】

刺薊菜本艸名小薊俗名靑刺薊北人呼爲千鍼艸出冀州生平澤中今處處有之苗髙尺餘葉似苦苣葉莖葉俱有刺而葉不皺葉中心出花頭如紅藍花而靑紫色性涼無毒一云味甘性溫

救饑采嫰苗葉煠熟水浸淘淨油鹽調食甚美除風熱

治病文具本艸艸部大小薊條下

大薊

舊不著所出州土云生山谷中今鄭州山野間亦有之苗髙三四尺莖五稜葉似大花苦苣菜葉莖葉俱多刺其葉多皺葉中心開淡紫花味苦性平無毒根有毒

救饑采嫰苗葉煠熟水淘去苦味油鹽調食

治病文具本艸艸部大小薊條下

山莧菜

本艸名牛膝一名百倍俗名腳斯蹬又名對節菜生河內川谷及臨胊江淮閩粵闗中蘇州皆有之然皆不及懷州者爲眞蔡州者最長大柔潤今鈞州山野中亦有之苗髙二尺已來莖方靑紫色其莖有節如鶴膝又如牛膝狀以此名之葉似莧菜葉而長頗尖【音哨】葉皆對生開花作穂根味苦酸性平無毒葉味甘微酸惡螢火陸英甲畏白前

救饑采苗葉煠熟換水浸去酸味淘淨油鹽調食治病文具本艸艸部牛膝條下

欵冬花

一名橐【音托】石一名顆凍一名虎須一名莵奚一名氐冬生常山山谷及上黨水傍闗中蜀北宕【音蕩】昌秦州雄州皆有今鈞州宻縣山谷間亦有之莖靑微帶紫色葉似葵葉甚大而叢生又似石葫蘆葉頗團開黃花根紫色圗經云葉如荷而斗直大者容一升小者容數合俗呼爲蜂鬥葉又名水鬥葉此物不避冰雪最先春前生雪中出花世謂之鉆凍又云有葉似萆薢開黃花靑紫萼去土一二寸初出如菊花萼通直而肥實無子陶隠居所謂出髙麗百濟者近此類也其葉味苦花味辛甘性溫無毒杏仁爲之使得紫菀良惡皂莢硝石元參畏貝母辛夷麻黃黃芩黃連靑箱

救饑采嫰葉煠熟水浸淘去苦味油鹽調食

治病文具本艸艸部條下

萹蓄

亦名萹竹生東萊山谷今在處有之布地生道傍苗似石竹葉微闊嫰緑如竹赤莖如釵股節間花出甚細淡桃紅色結小細子根如蒿根苗葉味苦性平一云味無毒

救饑采苗葉煠熟水浸淘淨油鹽調食

治病文具本艸艸部條下

大藍

生河內平澤今處處有之人家園圃中多種苗髙尺餘葉類白菜葉微厚而狹窄尖淡粉靑色莖義梢間開黃花結小莢其子黒色本艸謂菘藍可以爲靛染靑以其葉似菘菜故名菘藍又名馬藍爾雅所謂葴馬藍是也味苦性寒無毒

救饑采葉煠熟水浸去苦味油鹽調食

治病文具本艸艸部藍實條下

石竹子

本艸名瞿麥一名巨句麥一名大菊一名大蘭又名杜母艸燕麥蘥【音藥】麥生大山川谷今處處有之苗髙一尺已來葉似獨掃葉而尖小又似小竹葉而細窄莖亦有節梢間開紅白花而結蒴內有小黒子味苦辛性寒無毒蓑艸牡丹爲之使惡螵蛸

救饑采嫰苗葉煠熟水浸淘淨油鹽調食

治病文具本艸艸部瞿麥條下

紅花菜

本艸名紅藍花一名黃藍出梁漢及西域滄魏亦種之今處處有之苗髙二尺許莖葉有刺似刺薊葉而潤澤窊【五化切】面梢結梂彚【音求胃】亦多刺開紅花蘂出梂上圃人采之采已復出至盡而罷梂中結實白顆如小豆大其花暴漧以染眞紅及作胭脂花味辛性溫無毒葉味

救饑采嫰葉煠熟油鹽調食子可笮【音乍】作油用治病文具本艸艸部紅藍花條下

萱艸花

俗名川艸花本艸一名鹿蔥謂生山野花名宜男風土記云懷姙婦人佩其花生男故也人家園圃中多種其葉就地叢生兩邊分垂葉似菖蒲葉而柔弱又似粉條兒菜葉而肥大葉間攛葶開金黃花味甘無毒根涼亦無毒葉味

救饑采嫰苗葉煠熟水浸淘淨油鹽調食

治病文具本艸艸部條下

車輪菜

本艸名車前子一名當道一名芣苢【音浮以】一名蝦蟆衣一名牛遺一名勝舄【音昔】爾雅云馬舄幽州人謂之一舌艸生滁州及眞定平澤今處處有之春初生苗葉布地如匙面累年者長及尺餘又似玉簮葉梢大而薄葉叢中心攛葶三四莖作長穂如鼠尾花甚宻靑色微赤結實如葶藶子赤黒色生道傍味甘鹹性寒無毒一云味甘性平葉及根味甘性寒常山爲之使救饑采嫰苗葉煠熟水浸去涎沫淘淨油鹽調食治病文具本艸艸部車前子條下

白水葒苗

本艸名葒艸一名鴻防【音纈】有赤白二色爾雅云紅蘢古其大者蘬鄭詩云隰有遊龍是也所在有之生水邊下濕地葉似蓼葉而長大有澁毛花開紅白又似馬蓼其莖有節而赤味鹹性微寒無毒

救饑采嫩苗葉煠熟水浸淘淨油鹽調食洗淨蒸食亦可

治病文具本艸艸部葒艸條下

黃耆

一名戴糝一名戴椹一名獨椹一名茇艸一名蜀脂一名百本一名王孫生蜀郡山谷及白水漢中河東陜西出綿上呼爲綿黃耆今處處有之根長二三尺獨莖叢生枝其葉扶疏作羊齒狀似槐葉微尖小又似蒺防葉闊大而靑白色開黃紫花如槐花大結小尖角長寸許味甘性微溫無毒一云味苦微寒惡甲白蘚皮

救饑采嫰苗葉煠熟換水浸淘洗去苦味油鹽調食藥中補益呼爲羊肉

治病文具本艸艸部條下

威靈仙

一名能消出商州上洛華山幷平澤及陜西河東河北河南河湖石州寧化等州郡不聞水聲者良今宻縣梁家衝山野中亦有之苗髙一二尺莖方如釵股四稜莖多細茸白毛葉似栁葉而闊邊有鋸齒又似旋覆花葉其葉作層生每層六七葉相對排如車輪樣有六層至七層者花淺紫色或碧白色作穂似蒲臺子亦有似菊花頭者結實靑色根稠宻多須味苦性溫無毒惡茶及麵湯以甘艸梔子代飲可也

救饑采葉煠熟換水浸去苦味再以水淘淨油鹽調食

治病文具本艸艸部條下

馬兜鈴

根名雲南根又名土靑木香生闗中及信州滁州河東河北江淮防【音馗】浙州郡皆有今髙阜【音負】去處亦有之春生苗如藤蔓葉如山藥葉而厚大背白開黃紫花頗類枸花結實如鈴作四五瓣葉脫時鈴尙垂之其狀如馬項鈴故得名味苦性寒又云平無毒救饑采葉煠熟用水浸去苦味淘淨油鹽調食治病文具本艸艸部條下

旋覆花

一名戴椹一名金沸艸一名盛椹上黨田野人呼爲金錢花爾雅云蕧盜庚出隨州生平澤川谷今處處有之苗多近水傍初生大如紅花葉而無刺苗長二三尺已來葉似栁葉稍寛大莖細如蒿開花似菊花如銅錢大深黃色花味鹹甘性溫微冷利有小毒葉味苦性涼

救饑采葉煠熟水浸去苦味淘淨油鹽調食

治病文具本艸艸部條下

防風

一名銅蕓一名茴艸一名百枝一名屏風一名蕳根一名百蜚生同州沙苑川澤邯鄲瑯邪上蔡陜西山東處處皆有今中牟田野中亦有之根上黃色與蜀葵根相類梢細短莖葉俱靑緑色莖深而葉淡葉似靑蒿葉而闊大又似米蒿葉而稀疏莖似茴香開細白花結實似胡荽子而大味甘辛性溫無毒殺附子毒惡漧薑藜蘆白斂芫花又有石防風亦療頭風痛又有義頭者令人發狂義尾者發痼疾

救饑采嫩苗葉作菜茹煠食極爽口

治病文具本艸艸部條下

欝臭苗

本艸茺蔚子是也一名益母一名益明一名大札一名貞蔚皆云蓷【音推】益母也亦謂蓷臭穢生海濱池澤今田野處處有之葉似荏子葉又似艾葉而薄小色靑莖方節節開小白花結子黒茶褐色三稜細長味辛甘微溫一云微寒無毒

救饑采苗葉煠熟水浸淘淨油鹽調食

治病文具本艸艸部茺蔚子條下

澤漆

本艸一名漆莖大防苗也生大山川澤及冀州鼎州明州今處處有之苗髙二三尺科義生莖紫赤色葉似栁葉微細短開黃紫花狀似杏花而瓣頗長生時摘葉有白汁出亦能嚙【音咬】人故以爲名味苦辛性微寒無毒一云有小毒一云性冷微毒小豆爲之使惡薯蕷今嘗葉味澁苦食過回味甜

救饑采葉及嫩莖煠熟水浸淘淨油鹽調食采嫩葉蒸過曬漧做茶喫亦可

治病文具本艸艸部條下

酸漿艸

本艸名酢【與醋字同】漿艸一名醋母艸一名鳩酸艸俗爲小酸茅舊不著所出州土今處處有之生道傍下濕地葉如初生小水萍每莖端皆叢生三葉開黃花結黒子南人用苗揩鍮【音偸】石器令白如銀色光艷味酸性寒無毒

救饑采嫩苗葉生食

治病文具本艸艸部酢漿條下

蛇牀子

一名蛇粟一名蛇米一名虺牀一名思益一名繩毒一名棗棘一名墻蘼爾雅一名盱生臨淄川谷田野今處處有之苗髙二三尺靑碎作叢似蒿枝葉似黃蒿葉又似小葉蘼蕪又似槁本葉每枝上有花頭百餘結同一窠開白花如傘蓋狀結子半黍大黃褐色味苦辛甘無毒性平一云有小毒惡牡丹巴豆貝母救饑采嫩苗葉煠熟水浸淘洗淨油鹽調食

治病文具本艸艸部條下

桔梗

一名利如一名房圗一名白藥一名梗艸一名薺苨生嵩髙山谷及寃句和州解州今鈞州宻縣山野亦有之根如手指大黃白色春生苗莖髙尺餘葉似杏葉而長撱四葉相對而生嫩時亦可煮食開花紫碧色頗似牽牛花秋後結子葉名隠忍其根有心無心者乃薺苨也根葉味辛苦性微溫有小毒一云味苦性平無毒節皮爲之使得牡礪逺志療恚怒得硝石石膏療傷寒畏白芨龍眼龍膽

救饑采葉煠熟換水浸去苦味淘洗淨油鹽調食治病文具本艸艸部條下

茴香

一名蘹【音懷】香子北人呼爲土茴香茴蘹聲相近故云耳今處處有之人家園圃多種苗髙三四尺莖麄如筆管傍有淡黃袴葉抪莖而生袴葉上發生靑色細葉似細蓬葉而長極疏細如糸發狀袴葉間分生義枝梢頭開花花頭如傘蓋黃色結子如蒔蘿子微大而長亦有綫瓣味苦辛性平無毒

救饑采苗葉煠熟換水淘淨油鹽調食子調和諸般食味香美

治病文具本艸艸部蘹香子條下

夏枯艸

本艸一名夕句一名乃東一名燕靣生蜀郡川谷及河淮浙滁平澤今祥符西田野中亦有之苗髙二三尺其葉對節生葉似旋覆葉而極長大邊有細鋸齒背白上多气脈紋路葉端開花作穂長二三寸許其花紫白似丹參花葉味苦微辛性寒無毒土爲之使俗又謂之欝臭苗非是

救饑采嫩葉煠熟換水浸淘去苦味油鹽調食治病文具本艸艸部條下

槁本

一名鬼卿一名地新一名防莖生崇山山谷及西川河東兗州杭州今衛輝輝縣栲栳圏山谷間亦有之俗名山園荽苗髙五七寸葉似芎防葉細小又似園荽葉而稀疏莖比園荽莖頗硬直味辛微苦性溫微寒無毒惡防茹畏靑箱子

救饑采嫩苗葉煠熟水浸淘淨油鹽調食

治病文具本艸艸部條下

柴胡

一名地薰一名山菜一名茹艸葉一名蕓蒿生農川谷及寃句壽州淄州闗陜江湖間皆有銀州者爲勝今鈞州宻縣山谷間亦有苗甚辛香莖靑紫堅硬微有細綫楞葉似竹葉而小開小黃花根淡赤色味苦性平微寒無毒半夏爲之使惡皁莢畏女菀藜蘆又有苗似斜蒿亦有似麥門冬苗而短者開黃花生丹州結靑子與他處者不類

救饑采苗葉煠熟換水浸淘去苦味油鹽調食治病文具本艸艸部條下

漏蘆

一名野蘭俗名莢蒿根名鹿驪根俗呼爲鬼油麻生喬山山谷及秦州海州單州曹兗州今鈞州新鄭沙崗間亦有之苗葉就地叢生葉似山芥菜葉而大又多花叉亦似白屈菜葉又似大蓬蒿葉及似風花菜腳葉而大葉中攛葶上開紅白花根苗味苦鹹性寒大寒無毒連翹爲之使

救饑采葉煠熟水浸淘去苦味油鹽調食

治病文具本艸艸部條下

龍膽艸

一名龍膽一名陵遊俗呼艸龍膽生齊胊山谷及寃句襄州吳興皆有之今鈞州新鄭山崗間亦有根類牛膝而根一本十餘莖黃白色宿根苗髙尺餘葉似栁葉而細短又似小竹開花如牽牛花靑碧色似小鈴形樣陶隠居注云狀似龍葵味苦如膽因以爲名味苦性寒大寒無毒貫眾小豆爲之使惡防葵地黃又云浙中又有山龍膽艸味苦澁此同類而別種也救饑采葉煠熟換水浸淘去苦味油鹽調食勿空腹服餌令人溺不禁

治病文具本艸艸部條下

鼠菊

本艸名鼠尾艸一名葝【音勍】一名陵翹出黔州及所在平澤有之今鈞州新鄭崗野間亦有之苗髙一二尺葉似菊花葉微小而肥厚又似野艾蒿葉而脆色淡緑莖端作四五穂穂似車前子穂而極疏細開五瓣淡粉紫花又有赤白二色花者黔中者苗如蒿爾雅謂葝鼠尾可以染皁味苦性微寒無毒

救饑采葉煠熟換水浸去苦味再以水淘令淨油鹽調食治病文具本艸艸部鼠尾艸條下

前胡

生陜西漢梁江淮荊襄江寧成州諸郡相孟越衢婺睦等州皆有今宻縣梁家衝山野中亦有之苗髙一二尺靑白色似斜蒿味甚香美葉似野菊葉而瘦細頗似山蘿卜葉亦細又似蕓蒿開黲白花類蛇牀子花秋間結實根細靑紫色一云外黒裏白味甘辛微苦性微寒無毒半夏爲之使惡皁莢畏藜蘆

救饑采葉煠熟換水浸淘淨油鹽調食

治病文具本艸艸部條下

豬牙菜

本艸名角蒿一名莪蒿一名蘿蒿又名防【音廩】蒿舊云生髙崗及澤田漸洳處多有今在處有之生田野中苗髙一二尺莖葉如靑蒿葉似斜蒿葉而細又似蛇牀子葉頗壯梢間開花紅赤色鮮明可愛花罷結角子似蔓菁角長二寸許微彎中有子黒色似王不畱行子味辛苦性溫無毒一云性平有小毒

救饑采嫩苗莖葉煠熟水浸去苦味淘淨油鹽調食治病文具本艸艸部角蒿條下

地楡

生桐柏山及寃句山谷今處處有之宻縣山野中亦有此多宿根其苗初生布地後攛葶直髙三四尺對分生葉葉似楡葉而狹細頗長作鋸齒狀靑色開花如椹子紫黒色又類防故名玉豉其根外黒裏紅似栁根亦入釀酒藥燒作灰能爛石味苦甘酸性微寒一云沈寒無毒得發良惡麥門冬

救饑采嫩葉煠熟用水浸去苦味換水淘淨油鹽調食無茶時用葉作飲甚觧熱

治病文具本艸艸部條下

川芎

一名芎防一名胡防一名香果其苗葉名蘼蕪一名薇蕪一名茳蘺生武功川谷斜谷西嶺雍州川澤及寃句其闗陜蜀川江東山中亦多有以蜀川者爲勝今處處有之人家園圃多種苗葉似芹而葉微細窄卻有花義又似白芷葉亦細又如園荽葉微壯又有一種葉似蛇牀子葉而亦麄壯開白花其芎人家種者形塊大重實多脂潤其裏色白味辛甘性溫無毒山中出者瘦細味苦辛其節大莖細狀如馬銜謂之馬衘芎狀如雀腦者謂之雀腦芎此最有力白芷爲之使畏黃連其蘼蕪味辛香性溫無毒

救饑采葉煠熟換水浸去辛味淘淨油鹽調食亦可煮飲甚香

治病文具本艸艸部條下

葛勒子秧

本艸名葎艸亦名葛勒蔓一名葛葎蔓又名澁蘿蔓南人呼爲攬藤舊不著所出州土今田野道傍處處有之其苗延蔓而生藤長丈餘莖多細澁刺葉似萆麻葉而小亦薄莖葉極澁能抓挽人莖葉間開黃白花結子類山絲子其葉味甘苦性寒無毒

救饑采嫩苗葉煠熟換水浸去苦味淘淨油鹽調食治病文具本艸艸部葎艸條下

連翹

一名異翹一名蘭華一名折根一名軹【音紙】一名三亷爾雅謂之連一名連苕【音條】生太山山谷及河中江寧澤潤淄兗鼎嶽利州南康皆有之今宻縣梁家衝山谷中亦有科苗髙三四尺莖桿赤色葉如楡葉大而光色靑黃邊微細鋸齒又似金銀花葉微尖【音哨】開花黃色可愛結房狀似山梔子蒴微匾而無稜瓣蒴中有子如雀舌樣極小其子折之間片片相比如翹以此得名味苦性平無毒葉亦味苦

救饑采嫩葉煠熟換水浸去苦味淘洗淨油鹽調食治病文具本艸艸部條下

仙靈脾

本艸名淫羊藿一名剛前俗名黃徳祖千兩金幹雞筋放杖艸棄杖艸俗又呼三枝九葉艸生上郡陽山山谷及江東陜西泰山漢中湖湘汾州等郡並永康軍皆有之今宻縣山野中亦有苗髙二尺許莖似小豆莖極細緊葉似杏葉頗長近蔕皆有一缺又似菉豆葉亦長而光梢間開花白色亦有紫色花作碎小獨頭子根紫色有須形類黃連狀味辛性寒一云性溫無毒生處不聞水聲者良薯蕷紫芝爲之使

救饑采嫩葉煠熟水浸去邪味淘淨油鹽調食治病文具本艸艸部淫羊藿條下

靑

本艸名蜀羊泉一名�泉一名羊飴俗名漆姑生蜀郡山谷及所在平澤皆有之今祥符縣西田野中亦有苗髙二尺餘葉似菊葉稍長花開紫色子類枸子生靑熟紅根似逺志無心有槮【疎錦切】味苦性微寒無毒

救饑采嫩葉煠熟水浸去苦味淘洗淨油鹽調食治病文具本艸艸部蜀羊泉條下

野生薑

本艸名劉寄奴生江南其越州滁州皆有之今中牟南沙崗間亦有之莖似艾蒿長二三尺餘葉似菊葉而瘦細又似野艾蒿葉亦瘦細開花白色結實黃白色作細筒子蒴兒蓋蒿之類也其子似稗而細苗葉味苦性溫無毒

救饑采嫩葉煠熟水浸淘去苦味油鹽調食

治病文具本艸艸部劉寄奴條下

馬蘭頭

本艸名馬蘭舊不著所出州土但云生澤傍如澤蘭北人見其花呼爲紫菊以其花似菊而紫也苗髙一二尺莖亦紫色葉似薄荷葉邊皆鋸齒又似地兒葉微大味辛性平無毒又有山蘭生山側似劉寄奴葉無椏不對生花心微黃赤

救饑采嫩苗葉煠熟新汲水浸去辛味淘洗淨油鹽調食

治病文具本艸艸部條下

狶薟【音鍁】

俗名占糊菜俗又呼火鍁艸舊不著所出州郡今處處有之苗髙三四尺金稜銀綫素根紫稭莖義對節而生莖葉頗類蒼耳莖葉紋脈竪直梢葉間開花深黃色又有一種苗葉似芥葉而尖狹開花如菊結實頗似鶴虱科苗味苦性寒有小毒

救饑采嫩苗葉煠熟水浸去苦味淘洗淨油鹽調食治病文具本艸艸部條下

澤瀉

俗名水防菜一名水瀉一名及瀉一名芒芋一名鵠瀉生汝南池澤及齊州山東河陜江淮亦有漢中者爲佳今水邊處處有之防生苗葉其葉似牛舌艸葉紋脈竪直葉防中間攛葶對分莖義莖有綫楞梢間開三瓣小白花結實小靑細子味甘葉味微鹹俱無毒救采嫩葉煠熟水浸淘淨油鹽調食

治病文具本艸艸部條下

救荒本艸卷一﹤子部﹐農家類﹐救荒本艸﹥

欽定四庫全書

救荒本艸卷二

明周王朱橚撰

艸部

葉可食【新增八十二種】

竹節菜

一名翠蝴蝶又名翠娥眉又名笪竹花一名倭靑艸南北皆有今新鄭縣山野中亦有之葉似竹葉微寛短莖淡紅色就地叢生攛節似初生嫩葦節梢葉間開翠碧花狀類蝴蝶其葉味甜

救饑采嫩苗葉煠熟油鹽調食

獨掃苗

生田野中今處處有之葉似竹形而柔弱細小抪【音布】莖而生莖葉梢間結小靑子小如粟粒科莖老時可爲掃帚葉味甘

救饑采嫩苗葉煠熟水浸淘淨油鹽調食曬漧煠食不破腹尢佳

治病今人多將其子亦作地膚子代用

歪頭菜

出新鄭縣山野中細莖就地叢生葉似豇豆葉而狹長背微白兩葉並生一處開紅紫花結角比豌豆角短小匾瘦葉味甜

救饑采葉煠熟油鹽調食

兔兒酸

一名兔兒漿所在田野中皆有之苗比水葒矮短莖葉皆類水葒其莖節宻其葉亦稠比水葒葉稍薄小味酸性寒

救饑采苗葉煠熟以新汲水浸去酸味淘淨油鹽調食

鹻【音減】蓬

一名鹽蓬生水傍下濕地莖似落防亦有綫楞葉似蓬而肥壯比蓬葉亦稀疏莖葉間結靑子極細小其葉味微鹹性微寒

救饑采苗葉煠熟水浸去鹻味淘洗淨油鹽調食

防蒿

田野中處處有之苗髙二尺餘莖似艾其葉細長鋸齒葉抪【音布】莖而生味微苦性微溫

救饑采嫩苗葉煠熟水浸淘淨油鹽調食

水萵苣

一名水菠菜水邊多生苗髙一尺許葉似麥藍葉而有細鋸齒兩葉對生每兩葉間對義又生兩枝梢間開靑白花結小靑蓇葖如小椒粒大其葉味微苦性寒

救饑采苗葉煠熟水淘淨油鹽調食

金盞菜

一名地冬菜生田野中苗髙二三尺莖初微赤而有綫路葉似綿栁葉微厚抪莖而生莖葉稠宻開花紫色黃心其葉味甘微鹹

救饑采苗葉煠熟水淘淨油鹽調食

水辣菜

生水邊下濕地中苗髙一尺餘莖圓葉似雞兒腸葉頭微齊短又似馬蘭頭葉亦更齊短其葉抪莖生梢間出穂如黃蒿穂其葉味辣

救饑采嫩苗葉煠熟換水淘去辣气油鹽調食生亦可食

紫雲菜

生宻縣付家衝山野中苗髙一二尺莖方紫色對節生義葉似山小菜葉頗長抪梗對生葉頂及葉間開淡紫花其葉味微苦

救饑采嫩苗葉煠熟水浸淘去苦味油鹽調食

鴉蔥

生田野中葉瓣尖長搨地而生葉似初生薥秣葉而小又似初生大藍葉細窄而尖其葉邊皆曲皺葉中攛葶上結小蓇葖後出白英味微辛

救饑采苗葉煠熟油鹽調食

匙頭菜

生宻縣山野中作小科苗其莖面窊【五化切】背圓葉似團匙頭樣有如杏葉大邊微鋸齒開淡紅花結子黃褐色其葉味甜

救饑采葉煠熟水浸淘淨油鹽調食

雞冠菜生田野中苗髙尺餘葉似靑莢菜葉而窄小又似山菜葉而窄梢間出穂似兔兒尾穂卻微細小開粉紅花結實如莧菜子苗葉味苦

救饑采苗葉煠熟水浸淘去苦气油鹽調食

水蔓菁

一名地膚子生中牟縣南沙崗中苗髙一二尺葉彷佛似地兒葉卻甚短小捲邊窊靣又似雞兒腸葉頗尖梢頭出穂開淡藕絲褐花葉味甜救饑采苗葉煠熟油鹽調食

治病今人亦將其子作地膚子用

野園荽【音錐】

生祥符西北田野中苗髙一尺餘苗葉結實皆似家胡荽但細小瘦窄味甜微辛香

救饑采嫩苗葉煠熟油鹽調食

牛尾菜

生輝縣鴉子口山野間苗髙二三尺葉似龍須菜葉葉間分生義枝及出一細絲蔓又似金剛刺葉而小紋脈皆竪莖葉梢間開白花結子黒色其葉味甘

救饑采嫩葉煠熟水浸淘淨油鹽調食

山萮菜

生宻縣山野中苗初搨地生其葉之莖背圓靣窊【五化切】葉似初出冬蜀葵葉稍小五花義鋸齒邊又似蔚臭苗葉而硬厚頗大後攛莖義莖深紫色梢葉頗小味微辣

救饑采苗葉煠熟換水浸淘淨油鹽調食

綿絲菜

生輝縣山野中苗髙一二尺葉似兔兒尾葉但短小又似栁葉菜葉亦比短小梢頭攢生小蓇葖開黲白花其葉味甜

救饑采嫩苗葉煠熟水浸淘淨油鹽調食

米蒿

生田野中所在處處有之苗髙尺許葉似園荽葉微細葉叢間分生莖義梢上開小靑黃花結小細角似葶藶角兒葉味微苦

救饑采嫩苗煠熟水浸過淘淨油鹽調食

山芥菜

生宻縣山坡及崗野中苗髙一二尺葉似家芥菜葉瘦短微尖而多花義開小黃花結小短角兒味辣微甜

救饑采苗葉揀擇淨煠熟油鹽調食

舌頭菜

生宻縣山野中苗葉搨地生葉似山白菜葉而小頭頗團葉靣不皺比山白菜葉亦厚狀類豬舌形故以爲名味苦

救饑采葉煠熟水浸去苦味換水淘淨油鹽調食

紫香蒿

生中牟縣平野中苗髙一二尺莖方紫色葉似邪蒿葉而背白又似野胡蘿卜葉微短莖葉梢間結小靑子比灰菜子又小其葉味苦

救饑采葉煠熟水浸去苦味油鹽調食

金盞兒花

人家園圃中多種苗髙四五寸葉似初生萵苣葉比萵苣葉狹窄而厚抪【音布】莖生葉莖端開金黃色盞子樣花其葉味酸

救饑采苗葉煠熟水浸去酸味淘淨油鹽調食

六月菊

生祥符西田野中苗髙一二尺莖似鐵桿【音桿】蒿莖葉似雞兒腸葉但長而澁又似馬蘭頭葉而硬短梢葉間開淡紫花葉味微酸澁

救饑采葉煠熟水浸去邪味油鹽調食

費菜

生輝縣太行山車箱衝山野間苗髙尺許葉似火焰艸葉而小頭頗齊上有鋸齒其葉抪【音布】莖而生葉梢上開五瓣小尖淡黃花結五瓣紅小花蒴兒苗葉味酸

救饑采嫩苗葉煠熟換水淘去酸味油鹽調食

幹屈菜

生田野中苗髙二尺許莖方四楞葉似山梗菜葉而不尖又似栁葉菜葉亦短小葉頭頗齊葉皆相對生梢間開紅紫花葉味甜

救饑采嫩苗葉煠熟水浸淘淨油鹽調食

栁葉菜

生鄭州賈峪【音欲】山山野中苗髙二尺餘莖淡紅色葉似栁葉而厚短有澁毛梢間開四瓣深紅花結細長角兒其葉味甜

救饑采苗葉煠熟油鹽調食

婆婆指甲菜

生田野中作地攤【音灘】科生莖細弱葉像女人指甲又似初生棗葉微薄細莖梢間結小花蒴苗葉味甘

救饑采嫩苗葉煠熟油鹽調食

鐵桿蒿

生田野中苗莖髙二三尺葉似獨掃葉微肥短又似萹蓄葉而短小分生莖義梢間開淡紫花黃心葉味苦

救饑采葉煠熟淘去苦味油鹽調食

山甜菜

生宻縣韶華山山谷中苗髙二三尺莖靑白色葉似初生棉花葉而窄花義頗淺其莖葉間開五瓣淡紫花結子如枸子生則靑熟則紅色葉味苦救饑采葉煠熟換水浸淘去苦味油鹽調食

剪刀股【音古】

生田野中處處有之就地作小科苗葉似嫩苦苣葉而細小色頗似藍亦有白汁莖義梢間開淡黃花葉味苦

救饑采苗葉煠熟水浸淘去苦味油鹽調食

水蘇子

生下濕地莖淡紫色對生莖義葉亦對生其葉似地葉而窄邊有花鋸齒三義尖葉下兩傍又有小義葉梢開花深黃色其葉味辛

救饑采苗葉煠熟油鹽調食

風花菜

生田野中苗髙二尺餘葉似芥菜葉而瘦長又多花義梢間開黃花如芥菜花味辛微苦

救饑采嫩苗葉煠熟換水浸淘去苦味油鹽調食

鵝兒腸

生許州水澤邊就地妥莖而生對節生葉葉似豌豆葉而薄又似佛指甲葉微葉間分生枝義開白花結子似葶藶子其葉味甜

救饑采苗葉煠熟油鹽調食

粉條兒菜

生田野中其葉初生就地叢生長則四散分垂葉似萱艸葉而瘦細微短葉間攛葶開淡黃花葉味甜

救饑采葉煠熟淘洗淨油鹽調食

辣辣菜

生荒野中今處處有之苗髙五七寸初生尖葉後分枝莖上出長葉開細靑白花結小匾蒴其子似米蒿子黃色味辣

救饑采嫩苗葉煠熟水浸淘淨油鹽調食生揉亦可食

毛連菜

一名常十八生田野中苗初搨地生後攛莖義髙二尺許葉似刺薊葉而長大梢尖其葉邊褗【音堰】曲皺上有澁毛梢間開銀褐花味微苦

救饑采葉煠熟水浸淘淨油鹽調食

小桃紅

一名鳳仙花一名夾竹桃又名海蒳【音納】俗名染指甲艸人家園圃多種今處處有之苗髙二尺許葉似桃葉而窄邊有細鋸齒開紅花結實形類桃樣極小有子似蘿卜子取之易迸【北諍切】散俗名急性子葉味苦微澁

救饑采苗葉煠熟水浸一宿做菜油鹽調食

靑莢兒菜

生輝縣太行山山野中苗髙二尺許對生莖義葉亦對生其葉靣靑背白鋸齒三義葉腳葉花義頗大狀似荏子葉而狹長尖莖葉梢間開五瓣小黃花眾花攢開形如穂狀其葉味微苦

救饑采嫩苗葉煠熟換水浸淘去苦味油鹽調食

八角菜

生輝縣太行山山野中苗髙一尺許苗莖甚細其葉狀類牡丹葉而大味甜

救饑采嫩苗葉煠熟水浸淘淨油鹽調食

耐驚菜

一名蓮子艸以其花之蓇葖狀似小蓮蓬樣故名生下濕地中苗髙一尺餘莖紫赤色對生莖義葉似小桃紅葉而長梢間開細瓣白花而淡黃心葉味苦

救饑采苗葉煠熟油鹽調食

地棠菜

生鄭州南沙岡中苗髙一二尺葉似地棠花葉甚大又似初生芥菜葉微狹而尖味甜

救饑采嫩苗葉煠熟油鹽調食

雞兒腸

生中牟田野中苗髙一二尺莖黒紫色葉似薄荷葉微小邊有稀鋸齒又似六月菊梢葉間開細瓣淡粉紫花黃心葉味微辣

救饑采葉煠熟換水淘去辣味油鹽調食

雨防兒菜

生田野中就地叢生其莖腳紫稍靑葉如細栁葉而窄【音側】小抪【音布】莖而生又似石竹子葉而頗硬梢間開小尖五瓣【音辦】紫花結角比蘿卜角又大其葉味甘

救饑采葉煠熟水浸作過淘洗令淨油鹽調食

白屈菜

生田野中苗髙一二尺初作叢生莖葉皆靑白色莖有毛刺梢頭分義上開四瓣黃花葉頗似山芥菜葉而花義極大又似漏蘆葉而色淡味苦微辣救饑采葉和淨土煮熟撈出連土浸一宿換水淘洗淨油鹽調食

扯根菜

生田野中苗髙一尺許莖色赤紅葉似小桃紅葉微窄小色頗緑又似小栁葉亦短而厚窄其葉周圍攢莖而生開碎瓣小靑白花結小花蒴似蒺藜樣葉苗味甘

救饑采苗葉煠熟水浸淘淨油鹽調食

艸零陵香

又名芫香人家園圃中多種之葉似苜蓿葉而長大微尖莖葉間開小淡粉紫花作小短種其子小如粟粒苗葉味苦性平

救饑采苗葉煠熟換水淘淨油鹽調食

治病今人遇零陵香缺多以此物代用

水落藜

生水邊所在處處有之苗髙尺餘莖色微紅葉似野灰菜葉而瘦小味微苦澁性涼

救饑采苗葉煠熟換水浸淘洗淨油鹽調食曬漧煠食尢好

涼蒿菜

又名甘菊芽生宻縣山野中葉似菊花葉而細長尖【音哨】又多花義開黃花其葉味甘

救饑采葉煠熟換水浸淘淨油鹽調食

粘魚須

一名龍須菜生鄭州賈峪【音欲】山及新鄭山野中亦有之初先發筍其後延蔓生莖發葉毎葉間皆分出一小義又出一絲蔓葉似土茜葉而大又似金剛刺葉亦似牛尾菜葉不澁而光澤味甘

救饑采嫩筍葉煠熟油鹽調食

節節菜

生荒野下濕地科苗甚小葉似鹻【音減】蓬又更細小而稀疏其莖多節堅硬【兀諍切】葉間開粉紫花味甜

救饑采嫩苗揀擇淨煠熟水浸淘過油鹽調食

野艾蒿

生田野中苗葉類艾而細又多花義葉有艾香味苦

救饑采葉煠熟水淘去苦味油鹽調食

堇堇菜

一名箭頭艸生田野中苗初搨地生葉似鈹【音批】箭頭樣而葉蒂甚長其後葉間攛葶開紫花結三瓣蒴兒中有子如芥子大茶褐色葉味甘

救饑采苗葉煠熟水浸淘淨油鹽調食

治病今人傳說根葉諸腫毒

婆婆納

生田野中苗搨地生葉最小如小面花黶【音掩】兒狀類初生菊花芽葉又團邊微花如雲頭樣味甜救饑采苗葉煠熟水浸淘淨油鹽調食

野茴香

生田野中其苗初搨地生葉似抪【音布】娘蒿葉微細小後於葉間攛【七官切】葶分生莖義梢頭開黃花結細角有小黒子葉味苦

救饑采苗葉煠熟水浸淘去苦味油鹽調食

蠍子花菜

又名虼【音喫】蚤花一名野菠菜生田野中苗初搨地生葉似初生菠菜葉而瘦細葉間攛生莖義髙一尺餘莖有綫楞梢間開小白花其葉味苦

救饑采嫩葉煠熟水淘淨油鹽調食

白蒿

生荒野中苗髙二三尺葉如細絲似初生松鍼色微靑白稍似艾香味微辣

救饑采嫩苗葉煠熟換水浸淘淨油鹽調食

野同蒿

生荒野中苗髙二三尺莖紫赤色葉似白蒿色微靑苗又似初生松鍼而茸【音戎】細味苦

救饑采嫩苗葉煠熟換水浸淘淨油鹽調食

野粉團兒

生田野中苗髙一二尺莖似鐵桿【音桿】蒿莖葉似獨掃葉而小上下稀疏枝頭分義開淡白花黃心味甜辣

救饑采嫩苗葉煠熟水浸淘淨油鹽調食

蚵蚾菜【音軻婆】

生宻縣山野中科苗髙二三尺許葉似連翹葉微長又似金銀花葉而尖紋皺卻少邊有小鋸齒開粉紫花黃心葉味甜

救饑采嫩苗葉煠熟水浸淘洗淨油鹽調食

狗掉尾苗

生南陽府馬鞍山中苗長二三尺拖蔓而生莖方色靑其葉似歪頭菜葉稍大而尖色深緑紋脈微多又似狗筋蔓葉梢間開五瓣小白花黃心眾花攢開其狀如穂葉味微酸

救饑采嫩葉煠熟換水浸去酸味淘淨油鹽調食

石芥

生輝縣鴉子口山谷中苗髙三尺葉似地棠菜葉而闊短每三葉或五葉攢生一處開淡黃花結黑子苗葉味苦微辣

救饑采嫩葉煠熟換水浸去苦味油鹽調食

獾耳菜【音歡】

生中牟平野中苗長尺餘莖多枝義其莖上有細綫楞葉似竹葉而短小亦軟又似萹蓄葉卻頗闊大而又尖莖葉俱有微毛開小黲白花結細灰靑子苗葉味甘

救饑采嫩苗葉煠熟水浸淘淨油鹽調食

回回蒜

一名水胡椒又名蠍虎艸生水邊下濕地苗髙一尺許葉似野艾蒿而硬又甚花義又似前胡葉頗大亦多花義苗莖梢頭開五瓣黃花結穂如初生桑椹子而小又似初生蒼耳實亦小色靑味極辛辣其葉味甜

救饑采葉煠熟換水浸淘淨油鹽調食子可爛調菜用

地槐菜

一名小虫兒麥生荒野中苗髙四五寸葉似石竹子葉極細短開小黃白花結小黒子其葉味甜救饑采葉煠熟水浸淘淨油鹽調食

螺黶兒【音羅掩】

一名地桑又名痢見艸生荒野中莖防紅葉似野人莧葉微長窄而尖開花作赤色小細穂兒其葉味甘

救饑采苗葉煠熟水浸淘去邪味油鹽調食

治病今人傳說治痢疾采苗用水煮服甚效

泥胡菜

生田野中苗髙一二尺莖梗繁多葉似水芥菜葉頗大花義甚深又似風花菜葉卻比短小葉中攛葶分生莖義梢間開淡紫花似刺薊花苗葉味辣救饑采嫩苗葉煠熟水浸淘淨油鹽調食

兔兒絲

生田野中其苗就地拖蔓節間生葉如指頂大葉邊似雲頭樣開小黃花苗葉味甜

救饑采嫩苗葉煠熟水浸淘淨油鹽調食

老鸛筋

生田野中就地拖棘而生莖微紫色莖義繁稠葉似園荽葉而頭不尖又似野胡蘿卜葉而短小葉間開五瓣小黃花味甜

救饑采嫩苗葉煠熟水浸去邪味淘洗淨油鹽調食

絞股藍

生田野中延蔓而生葉似小藍葉短小軟薄邊有鋸齒又似痢見艸葉亦軟淡緑五葉攢生一處開小黃花又有開白花者結子如豌豆大生則靑色熟則紫黒色葉味甜

救饑采葉煠熟水浸去邪味涎沫淘洗淨油鹽調食

山梗菜

生鄭州賈峪【音欲】山山野中苗髙二尺許莖淡紫色葉似桃葉而短小又似栁葉菜葉亦小梢間開淡紫花其葉味甜

救饑采嫩葉煠熟淘洗淨油鹽調食

抪【音布】娘蒿

生田野中苗髙二尺許莖似黃蒿莖其葉碎有茸細如鍼色頗黃緑嫩則可食老則爲柴苗葉味苦

救饑采嫩苗葉煠熟換水浸淘去蒿气油鹽調食

雞腸菜

生南陽府馬鞍山荒野中苗髙二尺許莖方色紫其葉對生葉似菱葉樣而無花義又似小灰菜葉形樣微匾開粉紅花結碗子蒴兒葉味甜

救饑采苗葉煠熟水淘淨油鹽調食

水葫蘆苗

生水邊就地拖蔓而生每節間生四葉而葉如指頂大其葉尖上皆作三義味甘

救饑采葉連嫩秧煠熟水浸淘淨油鹽調食

胡蒼耳

又名回回蒼耳生田野中葉似皂莢葉微長大又似望江南葉而小頗硬色微淡緑莖有綫楞結實如蒼耳實但長【音哨】味微苦

救饑采嫩苗葉煠熟水浸去苦味淘淨油鹽調食治病今人傳說治諸般瘡采葉用好酒熬喫消腫

水棘鍼苗

又名山油子生田野中苗髙一二尺莖方四楞對分莖義葉亦對生其葉似荊葉而軟鋸齒尖葉莖葉紫緑開小紫碧花葉味辛辣微甜性溫

救饑采苗葉煠熟水淘洗淨油鹽調食

沙蓬

又名雞爪菜生田野中苗髙一尺餘初就地婆娑生後分莖義其莖有細綫楞葉似獨掃葉狹窄而厚又似石竹子葉亦窄莖葉梢間結小靑子小如粟粒其葉味甘性溫

救饑采苗葉煠熟水浸淘淨油鹽調食

麥藍菜

生田野中莖葉俱深萵苣色葉似大藍梢葉而小頗尖其葉莖對生毎一葉間攛生一義莖義梢頭開小肉紅花結蒴有子似小桃紅子苗葉味微苦救饑采嫩苗葉煠熟水浸淘淨油鹽調食

女婁菜

生宻縣韶華山山谷中苗髙一二尺莖義相對分生葉似旋覆花葉頗短色微深緑抪莖對生梢間出靑蓇葖開花微吐白蘂結實靑子如枸微小其葉味苦

救饑采嫩苗葉煠熟換水浸去苦味淘淨油鹽調食

委陵菜

一名翻白菜生田野中苗初搨地生後分莖叉莖節稠宻上有白毛葉彷佛類栢葉而極闊大邊如鋸齒形靣靑背白又似雞腿兒葉而卻窄又類鹿蕨葉亦窄莖葉梢間開五瓣黃花其葉味苦微辣

救饑采苗葉煠熟水浸淘淨油鹽調食

獨行菜

又名麥稭菜生田野中科苗髙一尺許葉似水棘鍼葉微短小又似水蘇子葉亦短小狹窄作瓦隴樣梢出細葶開小黲白花結小靑蓇葖小如菉豆粒葉味甜性溫

救饑采嫩苗葉煠熟換水淘淨油鹽調食

山蓼

生宻縣山野間苗髙一二尺葉似芍藥葉而長細窄【音側】又似野菊花葉而硬厚又似水胡椒葉亦硬開碎瓣白花其葉味微辣

救饑采嫩葉煠熟換水浸去辣气作成黃色淘洗淨油塩調食

救荒本艸卷二﹤子部﹐農家類﹐救荒本艸﹥

欽定四庫全書

救荒本艸卷三

明周王朱橚撰

艸部

葉可食【新增四十二種】

根可食【本艸原有九種新增十五種】

花蒿

生荒野中苗葉就地叢生葉長三四寸四散分垂葉似獨掃葉而長硬其頭頗齊微有毛澁味微辛救饑采葉煠熟水浸淘淨油鹽調食

葛公菜

生密縣韶華山山谷間苗髙二三尺莖方窊面四楞對分莖叉葉亦對生葉似蘇子葉而小又似荏子葉而大梢間開粉紅花結子如小米粒而茶褐色味甜微苦

救饑采葉煠熟水浸去苦味換水淘淨油鹽調食

鯽魚鱗

生密縣韶華山山野中苗髙一二尺莖方而茶褐色對分莖叉葉亦對生葉似雞腸菜葉頗大又似桔梗葉而微軟薄葉面卻微紋皺梢間開粉紅花結子如小粟粒而茶褐色其葉味甜

救饑采葉煠熟水浸淘淨油鹽調食

尖刀兒苗

生密縣梁家衝山野中苗髙二三尺葉似細柳葉更又細長而尖葉皆兩兩抪【音布】莖對生葉間開淡黃花結尖角兒長二寸許麄如蘿卜角中有白穰及小匾黒子其葉味甘

救饑采葉煠熟水淘洗淨油鹽調食

珍珠菜

生密縣山野中苗髙二尺許莖似蒿稈微帶紅色其葉狀似栁葉而極細小又似地梢瓜葉梢頭出穗狀類鼠尾艸穗開白花結子小如菉豆粒黃褐色葉味苦澁

救饑采葉煠熟換水浸去澁味淘淨油鹽調食

杜當歸

生密縣山野中苗髙一尺許莖圓而有綫楞葉似山芹菜葉而硬邊有細鋸齒刺又似蒼術葉而大每三葉攢生一處開黃花根似前胡根又似野胡蘿卜根其葉味甜

救饑采葉煠熟水浸作成黃色換水淘洗淨油鹽調食

治病今人遇當歸缺以此藥代之

風輪菜

生密縣山野中苗髙二尺餘方莖四楞色淡緑微白葉似荏子葉而小又似威靈仙葉微寛邊有鋸齒叉兩葉對生而葉節間又生子葉極小四葉相攢對生開淡粉紅花其葉味苦

救饑采葉煠熟水浸去邪味淘洗淨油鹽調食

拖白練苗

生田野中苗搨地生葉似垂盆艸葉而又小葉間開小白花結細黃子其葉味甜

救饑采苗葉煠熟油鹽調食

透骨艸

一名天芝麻生中牟荒野中苗髙三四尺莖方窊面四楞其莖腳紫對節分生莖叉葉似防蒿葉而多花叉葉皆對生莖節間攢開粉紅花結子似胡麻子葉味苦

救饑采嫩苗葉煠熟水浸去苦味淘淨油鹽調食治病今人傳說采苗搗傅腫毒

酸桶筍

生密縣韶華山山澗邊初發筍葉其後分生莖叉科苗髙四五尺莖稈似水葒莖而紅赤色其葉似白槿葉而澁又似山格刺菜葉亦澁紋脈亦麄味甘微酸

救饑采嫩筍葉煠熟水浸去邪味淘淨油鹽調食

鹿蕨菜

生輝縣山野中苗髙一尺許其葉之莖背圓而面窊【五化切】葉似紫香蒿腳葉而肥濶頗硬又似胡蘿卜葉亦肥硬味甜

救饑采苗葉煠熟水浸淘淨油鹽調食

山芹菜

生輝縣山野間苗髙一尺餘葉似野蜀葵葉稍大而有五叉又似地牡丹葉亦大葉中攛生莖叉梢結刺毬如鼠粘子刺毬而小開花黲白色葉味甘救饑采苗葉煠熟水浸淘淨油鹽調食

金剛刺

又名老君須生輝縣鴉子口山野間科條髙三四尺條似刺防【音梅】花條其上多刺葉似牛尾菜葉又似龍須菜葉比此二葉俱大葉間生細絲蔓其葉味甘

救饑采葉煠熟水浸淘淨油鹽調食

栁葉靑

生中牟荒野中科苗髙二尺餘莖似蒿莖葉似栁葉而短抪【音布】莖而生開小白花銀褐心其葉味微辛

救饑采嫩葉煠熟水浸淘淨油鹽調食

大蓬蒿

生密縣山野中莖似黃蒿莖色微帶紫葉似山芥菜葉而長尖極多花叉又似風花菜葉花叉亦多又似漏蘆葉卻微短開碎瓣黃花苗葉味苦

救饑采葉煠熟水浸淘去苦味油鹽調食

狗筋蔓

生中牟縣沙崗間小科就地拖蔓生葉似狗掉尾葉而短小又似月芽菜葉微尖而軟亦多紋脈兩葉對生葉梢間開白花其葉味苦

救饑采葉煠熟水浸淘去苦味油鹽調食

兒傘

生滎陽塔兒山荒野中其苗髙二三尺許每科初生一莖莖端生葉一層有七八葉每葉分作四叉排生如傘蓋狀故以爲名後於葉間攛生莖叉上開淡紅白花根似牛膝而疏短味苦微辛

救饑采嫩葉煠熟換水浸淘去苦味油鹽調食

地花菜

又名墓頭灰生密縣山野中苗髙尺餘葉似野菊花葉而窄細又似鼠尾艸葉亦痩細梢葉間開五瓣小黃花其葉味微苦

救饑采葉煠熟水浸淘洗淨油鹽調食

杓兒菜

生密縣山野中苗髙一二尺葉類狗掉尾葉而窄頗長黑緑色微有毛澁又似耐驚菜葉而小軟薄梢葉更小開碎瓣淡黃白花其葉味苦

救饑采葉煠熟水浸去苦味淘洗淨油鹽調食

佛指甲

生密縣山谷中科苗髙一二尺莖微帶赤黃色其葉淡緑背皆微帶白色葉如長匙頭樣似黑豆葉而微寛又似鵝兒腸葉甚大皆兩葉對生開黃花結實形如連翹微小中有黑子小如粟粒其葉味甜救饑采嫩葉煠熟換水淘洗淨油鹽調食

虎尾艸

生密縣山谷中科苗髙二三尺莖圓葉頗似栁葉而痩短又似兒尾葉亦痩窄又似黃精葉頗軟抪莖攢生味甜微澁

救饑采嫩苗葉煠熟換水淘去澁味油鹽調食

野蜀葵

生荒野中就地叢生苗髙五寸許葉似葛勒子秧葉而厚大又似地牡丹葉味辣

救饑采嫩葉煠熟水浸淘淨油鹽調食

蛇葡萄

生荒野中拖蔓而生葉似菊葉而小花叉繁碎又似前胡葉亦細莖葉間開五瓣小銀褐花結子如豌豆大生靑熟則紅色苗葉味甜

救饑采葉煠熟換水浸淘淨油鹽調食

治病今人傳說搗根傅貼瘡腫

星宿菜

生田野中作小科苗生葉似石竹子葉而細小又似米布袋葉微長梢上開五瓣小尖白花苗葉味甜

救饑采苗葉煠熟水浸淘淨油鹽調食

水蓑衣

生水泊邊葉似地稍瓜葉而窄【音側】小每葉間皆結小靑蓇葖【音骨突】其葉味苦

救饑采苗葉煠熟水浸淘去苦味油鹽調食

牛你菜

出輝縣山野中拖藤蔓而生葉似牛皮硝葉而大又似馬兜鈴葉極大葉皆對節生梢間開靑白小花其葉味甜

救饑采嫩苗葉煠熟水浸淘淨油鹽調食

小虫兒臥艸

一名鐵綫艸生田野中苗搨地生葉似苜蓿葉而極小又似雞眼艸葉亦小其莖色紅開小紅花苗味甜

救饑采苗葉煠熟水浸淘淨油鹽調食

兒尾苗

生田野中苗髙一二尺葉似水葓葉而狹短其尖頗齊梢頭出穗如尾狀開花白色結紅蓇葖如椒目大其葉味酸

救饑采嫩苗葉煠熟水浸淘淨油鹽調食

地錦苗

生田野中小科苗髙五七寸苗葉似園荽【音𨿽】葉間開紫花結小角兒苗葉味苦

救饑采苗葉煠熟水浸淘淨油鹽調食

野西瓜苗

俗名禿漢頭生田野中苗髙一尺許葉似家西瓜葉而小頗硬葉間生蔕開五瓣銀褐花紫心黃蘂花罷作蒴蒴內結實如楝子大苗葉味微苦救饑采嫩苗葉煠熟水浸去邪味淘過油鹽調食治病今人傳說采苗搗傅瘡腫拔毒

香茶菜

生田野中莖方窊【五化切】面四楞葉似薄荷葉微大抪葉對生梢頭出穗開粉紫花結蒴【音朔】如蕎麥蒴而微小葉味苦

救饑采葉煠熟水浸去苦味淘洗淨油鹽調食

薔防【音墻梅】

又名刺防今處處有之生荒野崗嶺間人家園圃中亦栽科條靑色莖上多刺葉似椒葉而長鋸齒又細背頗白開紅白花亦有千葉者味甜淡

救饑采芽葉煠熟換水浸淘淨油鹽調食

毛女兒菜

生南陽府馬鞍山中苗髙一尺許葉似綿絲菜葉而微尖又似兒尾葉而小莖葉皆有白毛梢間開淡黃花如大黍粒十數顆攢成一穗味甘酸救饑采苗葉煠熟水浸淘淨油鹽調食或拌米麵蒸食亦可

牛兒苗【音厖】又名鬭牛兒苗生田野中就地拖秧而生莖蔓細弱其莖紅紫色葉似園荽葉瘦細而稀疎開五瓣小紫花結靑蓇葖【音骨突】兒上有一嘴【卽委切】甚尖銳【音芮】如細錐【音追】子狀小兒取以爲鬭戲葉味微苦救饑采葉煠熟換水浸去苦味淘淨油鹽調食

鐵掃箒

生荒野中就地叢生一本二三十莖苗髙三四尺葉似苜蓿葉而細長又似細葉胡枝子葉亦短小開小白花其葉味苦

救饑采嫩苗葉煠熟換水浸去苦味油鹽調食

山小菜

生密縣山野中科苗髙二尺餘就地叢生葉似酸漿子葉而窄小面有細紋脈邊有鋸齒色深緑又似桔梗葉頗長味苦

救饑采葉煠熟水浸淘去苦味油鹽調食

羊角苗

又名羊你科亦名合鉢兒俗名婆婆鍼紮兒又名紐絲藤一名過路黃生田野下濕地中拖藤蔓而生莖色靑白葉似馬兜鈴葉而長大又似山藥葉亦長大面靑背頗白皆兩葉相對生莖葉折之俱有白汁出葉間出穗開五瓣小白花結角似羊角狀中有白穰其葉味甘微苦

救饑采嫩葉煠熟換水浸去苦味邪气淘淨油鹽調食

耬斗菜

生輝縣太行山山野中小科苗就地叢生苗髙一尺許莖梗細弱葉似牡丹葉而小其頭頗團味甜

救饑采葉煠熟水浸淘淨油鹽調食

甌菜

生輝縣山野中就地作小科苗生莖叉葉似山莧菜葉而有鋸齒又似山小菜葉其鋸齒比之卻小味甜

救饑采嫩苗葉煠熟水浸淘淨油鹽調食

變豆菜

生輝縣太行山山野中其苗葉初作地攤【音灘】科生葉似地牡丹葉極大五花叉鋸齒尖其後葉中分生莖叉梢葉頗小上開白花其葉味甘

救饑采葉煠熟作成黃色換水淘淨油鹽調食

和尙菜

田野處處有之初生搨地布葉葉似野天茄兒葉而大背微紅紫色後攛苗髙二三尺葉似莙薘葉短小而尖又似紅落蔾葉而色不紅結子如灰菜子葉味辛酸微醎

救饑采嫩葉煠熟換水浸去邪味淘淨油鹽調食或曬漧煠食亦可或云不可多食久食令人面腫

萎蕤

本艸一名女萎一名熒一名地節一名玉竹一名馬薰生太山山谷及舒州滁州均州今南陽府馬鞍山亦有苗髙一二尺莖斑葉似竹葉濶短而肥厚葉尖處有黃防又似百合葉卻頗窄小葉下結靑子如椒粒大其根似黃精而小異節上有須味甘性平無毒救饑采根換水煮極熟食之

治病文具本艸艸部條下

百合

一名重箱一名摩羅一名中逢花一名彊瞿生荊州山谷今處處有之苗髙數尺幹麄如箭四面有葉如雞距又似大栁葉而寛靑色稀疎葉近莖微紫莖端碧白開淡黃白花如石檀觜而大四垂向下覆長蘂花心有檀色每一顚須五六花子色圓如梧桐子生於枝葉間每葉一子不在花中此又異也根色白形如松子殻四向攢生中間出苗又如葫蒜重疊生二三十瓣味甘性平無毒一云有小毒又有一種開紅花名山丹不堪用

救饑采根煮熟食之甚益人气又云蒸過與蜜食之或爲粉尢佳

治病文具本艸艸部條下

天門冬

俗名萬歳藤又名娑羅樹本艸一名顚勒或名地門冬或名筵門冬或名巓棘或名淫羊食或名管松生奉髙山谷及建州漢州今處處有之春生藤蔓大如釵股長至丈餘延附艸木上葉如茴香極尖細而疎滑有逆刺亦有澁而無刺者其葉如絲杉而細散皆名天門冬夏生白花亦有黃花及紫花者秋結黑子在其根枝傍入伏后無花暗結子其根白或黃紫色大如手指長二三寸大者爲勝其生髙地根短味甜气香者上其生水側下地者葉細似蘊而微黃根長而味多苦气臭者下亦可服味苦甘性平大寒無毒垣衣地黃及貝母爲之使畏曽靑服天門冬誤食鯉魚中毒浮萍解之

救饑采根換水浸去邪味去心煮食或曬漧煮熟入蜜食尢佳

治病文具本艸艸部下

章栁根

本艸名蔏陸一名【音湯】根一名夜呼一名白昌一名當陸一名章陸爾雅謂之蓫薚【音逐湯】廣雅謂之馬尾易謂之莧陸生咸陽川谷今處處有之苗髙三四尺麄似雞冠花微有綫楞色微紫赤葉靑如牛舌微濶而長根如人形者有神亦有赤白二種花赤根亦赤花白根亦白赤者不堪服食傷人乃至痢血不已白者堪服食又有一種名赤昌苗葉絕相類不可用須細辧之商陸味辛酸一云味苦性平有毒一云性冷得大蒜良

救饑取白色根切作片子煠熟換水浸洗淨淡食得大蒜良凡制薄切以東流水浸二宿撈出與豆葉隔間入甑蒸從午至亥如無葉用豆依法蒸之亦可花白者年多仙人采之作脯可爲下酒

治病文具本艸艸部蔏陸條下

沙參

一名知母一名苦心一名志取一名虎須一名白參一名識美一名文希生河內川谷及寃句般陽續山並淄齊潞隨歸州而江淮荊湖州郡皆有今輝縣太行山邊亦有之苗長一二尺叢生崖坡間葉似枸杞葉微長而有叉牙鋸齒開紫花根如葵根赤黃色中正白實者佳味微苦性微寒無毒惡防已反蔾蘆又有杏葉沙參及細葉沙參气味與此相類但圖經內不曾該載此二種葉苗形容未敢並入本條今皆另條開載救饑掘根浸洗極淨換水煮去苦味再以水煮極熟食之

治病文具本艸艸部條下

麥門冬

本艸云秦名羊韭齊名愛韭楚名馬韭越名羊蓍一名禹葭【音加】一名禹餘糧生隨州陸州及函谷堤阪土石間久廢處有之今輝縣山野中亦有葉似韭葉而長冬夏長生根如穬【音礦】麥而白色出江寧者小潤出新安者大白其大者苗如鹿蔥小者如韭味甘性平微寒無毒地黃車前爲之使惡欵冬苦瓠苦芙畏木耳苦參靑蘘

救饑采根換水浸去邪味淘洗淨蒸熟去心食治病文具本艸艸部條下

薴根

舊云閩蜀江浙多有之今許州人家田園中亦有種者皮可績布苗髙七八尺一科十數莖葉如楮葉而不花義面靑背白上有短毛又似蘇子葉其葉間出細穗花如白楊而長每一朶凡十數穗花靑白色子熟茶褐色其根黃白色如手指麄宿根地中至春自生不須藏種荊揚間一歳二三刈剝其皮以竹刀刮其表厚處自脫得裏如筋者煮之用緝以薴近蠶種之則蠶不生根味甘性寒

救饑采根刮洗去皮煮極熟食之甜美

治病文具本艸艸部條下

蒼術

一名山薊一名山姜一名山連一名山精生鄭山漢中山谷今近郡山谷亦有嵩山茅山者佳苗淡靑色髙二三尺莖作蒿葉抪莖而生梢葉似棠葉腳葉有三五義皆有鋸齒小刺開花紫碧色亦似刺薊花或有黃白花者根長如指大而肥實皮黒茶褐色味苦甘一云味甘辛性溫無毒防風地楡爲之使

救饑采根去黑皮薄切浸二三宿去苦味煮熟食亦作煎餌久服輕身延年不饑

治病文具本艸艸部條下

菖蒲

一名堯韭一名昌陽生上洛池澤及蜀郡嚴道戎衛衡州並嵩嶽石磧上今池澤處處有之葉似蒲而匾有脊一如劍刃其根盤屈有節狀如馬鞭大根傍引三四小根一寸九節者良節尢密者佳亦有十二節者露根者不可用又一種名蘭蓀又謂溪蓀根形气色極似石上菖蒲葉正如蒲無脊俗謂之菖蒲生於水次失水則枯其菖蒲味辛性溫無毒秦皮秦艽爲之使惡地膽麻黃不可犯鐵令人吐逆

救饑采根肥大節稀水浸去邪味制造作果食之治病文具本艸艸部條下

葍子根

俗名打碗花一名兒苗一名狗兒秧幽薊間謂之鷰葍根千葉者呼爲纒枝牡丹亦名穰花生平澤中今處處有之延蔓而生葉似山藥葉而狹小開花狀似牽牛花微短而圓粉紅色其根甚多大者如小筋麄長一二尺色白味甘性溫

救饑采根洗淨蒸食之或曬漧杵碎炊飯食亦好或磨作面作燒餅蒸食皆可久食則頭暈破腹間食則宜

防防根【音冒嫂】俗名面碌碡【音祿讀】生水邊下濕地其葉就地叢生葉似蒲葉而肥短葉背如劍脊樣葉叢中間攛葶上開淡粉紅花俱皆六瓣花頭攢開如傘蓋狀結子如韭花蓇葖【音骨突】其根如鷹爪黃連樣色似墐泥色味甘

救饑采根揩去皴【音逡】毛用水淘淨蒸熟食或曬漧炒熟食或磨作面蒸食皆可

野胡蘿卜

生荒野中苗葉似家胡蘿卜但細小葉間攛生莖義梢頭開小白花眾花攢開如傘蓋狀比蛇牀子花頭又大結子比蛇牀子亦大其根比家胡蘿卜尢細小味甘

救饑采根洗淨蒸食生食亦可

綿棗兒

一名石棗兒出密縣山谷中生石間苗髙三五寸葉似韭葉而濶瓦隴樣葉中攛葶出穗似雞冠莧穗而細小開淡粉紅花微帶紫色結小蒴兒其子似大藍子而小黑色根類獨顆蒜又似棗形而白味甜性寒

救饑采取根添水久煮極熟食之不換水煮食後腹中鳴有下气

土圝兒

一名地栗子出新鄭山野中細莖延蔓而生葉似菉豆葉微尖每三葉攢生一處根似土瓜兒根微團味甜

救饑采根煮熟食之

野山藥

生輝縣太行山山野中妥【他果切】藤而生其藤似葡萄條稍細藤頗紫色其葉似家山藥葉而大微尖根比家山藥極細痩甚硬皮色微赤味微甜性溫平無毒

救饑采根煮熟食之

治病今人與本艸艸部下薯蕷同用

金瓜兒

生鄭州田野中苗似初生小葫蘆葉而極小又似赤雹兒葉莖方莖葉俱有毛刺每葉間出一細藤延蔓而生開五瓣尖碗子黃花結子如馬防【音雹】大生靑熟紅根形如雞彈微小其皮土黃色內則靑白色味微苦性寒與酒相反

救饑掘取根換水煮浸去苦味再以水煮極熟食之

細葉沙參

生輝縣太行山山衝間苗髙一二尺莖似蒿【音稈】葉似石竹子葉而細長又似水蓑【與莎同音梭】衣葉亦細長梢間開紫花根似葵根而麄如拇【音母】指大皮色灰中間白色味甜性微寒本艸有沙參苗葉莖狀所說與此不同未敢並入條下今另爲一條薄載於此

救饑掘取根洗淨煮熟食之

治病與本艸艸部下沙參同用

雞腿兒

一名翻白艸出鈞州山野中苗髙七八寸細長鋸齒葉硬【玉諍切】厚背白其葉似地楡葉而細長開黃花根如指大長三寸許皮赤內白兩頭尖鮹味甜救饑采根煮熟食生喫亦可

山蔓菁

出鈞州山野中苗髙一二尺莖葉皆萵苣色葉似桔梗葉頗長而不對生又似山小菜葉微窄根形類沙參如手指麄其皮灰色中間白色味甜救饑采根煮熟食生亦可食

老鴉蒜

生水邊下濕地中其葉直生出土四垂葉狀似蒲而短背起劍脊其根形如蒜瓣味甜

救饑采根煠熟水浸淘淨油鹽調食

山蘿卜

生山谷間田野中亦有之苗髙五七寸四散分生莖葉其葉似菊葉而闊大微有艾香每莖五七葉排生如一大葉梢間開紫花根似野胡蘿卜根而黲白色味苦

救饑采根煠熟水浸淘去苦味油鹽調食

地參

又名山蔓菁生鄭州沙崗間苗髙一二尺葉似初生桑科小葉微短又似桔梗葉微長開花似鈴鐸樣淡紅紫色根如拇指大皮色蒼肉黲白色味甜救饑采根煮食

獐牙菜

生水邊苗初搨地生葉似龍須菜葉而長窄葉頭頗團而不尖其葉嫩薄又似牛尾菜葉亦長窄其根如茅根而嫩皮色灰黒味甜

救饑掘根洗淨煮熟油鹽調食

雞兒頭苗

生祥符西田野中就地妥【他果切】秧生葉甚稀疎每五葉攢生狀如一葉其葉花義有小鋸齒葉間生蔓開五瓣黃花根義甚多其根形如香附子而須長皮黒肉白味甜

救饑采根換水煮熟食

救荒本艸卷三﹤子部﹐農家類﹐救荒本艸﹥

欽定四庫全書

救荒本艸卷四

明周王朱橚撰

艸部

實可食【本艸原有四種新增十六種】

葉及實皆可食【本艸原有六種新增六種】

根葉可食【本艸原有四種新增七種】

筍葉可食【本艸原有三種】

根及花皆可食【本艸原有二種】

根及實皆可食【本艸原有一種新增一種】

花葉皆可食【本艸原有二種新增二種】

莖可食【本艸原有一種新增一種】

筍及實皆可食【本艸原有一種】

雀麥

本艸一名鷰麥一名蘥【音藥】生於荒野林下今處處有之苗似鷰麥而又細弱結穗像麥穗而極細小每穗又分作小義穗十數个子甚細小味甘性平無毒

救饑采子舂去皮搗作面蒸食作餅食亦可

治病文具本艸艸部條下

回回米

本艸名苡薏仁一名解蠡【音離】一名屋菼【音毯】一名起實一名【音紺】俗名艸珠兒又呼爲西番薥秫【音蜀述】生眞定平澤及田野交趾生者子最大彼土人呼爲珠今處處有之苗髙三四尺葉似黍葉而稍大開紅白花作穗子結實靑白色形如珠而梢長故名薏珠子味甘微寒無毒今人俗亦呼爲菩提子

救饑采實舂取其中仁煮粥食取葉煮飲亦香治病文具本艸艸部苡薏仁條下

蒺防子

本艸一名旁通一名屈人一名止行一名犲【音柴】羽一名升推一名卽防一名茨生馮翊平澤或道傍今處處有之布地蔓生細葉開小黃花結子有三角刺人是也性苦辛性溫微寒無毒烏頭爲之使又有一種白蒺防出同州沙苑開黃紫花作莢子結子狀如腰子樣小如黍粒補腎藥多用味甘有小毒

救饑收子炒微黃搗去刺磨面作燒餅或蒸食皆可治病文具本艸艸部條下

檾子

本艸名檾【與檾同】實處處有之北人種以打繩索苗髙五六尺葉似芋葉而短薄微有毛澁開金黃花結實殻似蜀葵實殻而圓大俗呼爲檾饅頭子黑色如豆大味苦性平無毒

救饑采嫩檾饅頭取子生食子堅實時收取子浸去苦味曬漧磨麵食

治病文具本艸艸部檾實條下

稗子

有二種水稗生水田邊旱稗生田野中今皆處處有之苗葉似防子葉色深緑腳葉頗帶紫色梢頭出匾穗結子如黍粒大茶褐色味微苦性微溫

救饑采子搗米煮粥食蒸食尢佳或磨作麵食皆可

防子

生水田中及下濕地內苗葉似稻但差短梢頭結穗彷佛稗子穗其子如黍粒大茶褐色味甘救饑采子搗米煮粥或磨作面蒸食亦可

川谷

生汜水縣田野中苗髙三四尺葉似初生薥秫【音蜀述】葉微小葉間叢開小黃白花結子似艸珠兒微小味甘

救饑采子搗爲米生用冷水淘淨後以滚水湯三五次去水下鍋或作粥或作炊飯食皆可並堪造酒

莠艸子

生田野中苗葉似谷而葉微痩梢間結茸【音戎】細毛穗其子比谷細小舂米類折米熟時卽收不收卽落味微苦性溫

救饑采莠穗揉【音柔】取子搗米作粥或作水飯皆可食

野黍

生荒野中科苗皆類家黍而莖葉細弱穗甚痩小黍粒亦極細小味甜性微溫

救饑采子舂【音衝】去粗糠或搗或磨面蒸糕食甚甜

雞眼艸

又名搯【音恰】不齊以其葉用指甲搯之作劐【音霍】不齊故名生荒野中搨地生葉如雞眼大似三葉酸漿葉而圓又似小虫兒臥艸葉而大結子小如粟粒黒茶褐色味微苦气味與槐相類性溫

救饑采子搗取米其米靑色先用冷水淘淨卻以滚水湯三五次去水下鍋或煮粥或作炊飯食之或磨面作餅食亦可

鷰麥

田野處處有之其苗似麥攛【七官切】葶但細弱葉亦痩細抪【音布】莖而生結細長穗其麥粒極細小味甘

救饑采子舂去皮搗磨爲麵食

潑盤

一名杔盤生汝南荒野中陳蔡間多有之苗髙五七寸莖葉有小刺其葉彷佛似艾葉稍團葉背亦白每三葉攢生一處結子作穗如半柿大類小盤堆石橊顆狀下有蔕承如柿蔕形味甘酸性溫

救饑以撥盤顆粒紅熟時采食之彼土人取以當果

絲瓜苗

人家園籬邊多種之延蔓而生葉似栝樓葉而花義大每葉間出一絲藤纒附艸木上莖葉間開五瓣大黃花結瓜形如黃瓜而大色靑嫩時可食老則去皮內有絲縷可以擦洗油膩器皿味微甜

救饑采嫩瓜切碎煠熟水浸淘淨油鹽調食

地角兒苗

一名地牛兒苗生田野中搨地生一根就分數十莖其莖甚稠葉似胡豆葉微小葉生莖面每攢四葉對生作一處莖傍另又生葶梢頭開淡紫花結角似連翹而小中有子狀似豆顆味甘

救饑采嫩角生食硬角煮熟食

馬防兒【音雹】生田野中就地拖秧而生葉似甜瓜葉極小莖蔓亦細開黃花結實比雞彈微小味微酸

救饑摘取馬防熟者食之

山黧豆

一名山豌豆生密縣山野中苗髙尺許其莖窊面劍脊葉似竹葉而齊短兩兩對生開淡紫花結小角兒其豆匾如豆味甜

救饑采取角兒煮食或打取豆食皆可

龍芽艸

一名瓜香艸生輝縣鴨子口山野間苗髙一尺餘莖多澁毛葉形如地棠葉而寛大葉頭齊團每五葉或七葉作一莖排生葉莖腳上又有小芽葉兩兩對生梢間出穗開五瓣小圓黃花結靑毛蓇葖有子大如黍粒味甜

救饑収取其子或搗或磨作麵食之

地稍瓜

生田野中苗長尺許作地攤科生葉似獨掃葉而細窄尖硬又似沙蓬葉亦硬周圍攢莖而生莖葉間開小白花結角長大如蓮子兩頭尖【音峭】又似鴉嘴形名地稍瓜味甘

救饑其角嫩時摘取煠食角若皮硬剝取角中嫩穰生食

錦荔技

又名癩葡萄人家園籬邊多種之苗引藤蔓延附艸木生莖長七八尺莖有毛澁葉似野葡萄葉而花叉多葉間生細絲蔓開五瓣黃碗子花結實如雞子大尖紋縐狀似荔枝而大生靑熟黃內有紅瓤味甜

救饑采荔枝黃熟者食瓤

雞冠果

一名野楊梅生密縣山谷中苗髙五七寸葉似潑盤葉而小又似雞兒頭葉微團開五瓣黃花結實似紅小楊梅狀味甜酸

救饑采取其果紅熟者食之

羊蹄苗

一名東方宿一名連虫陸一名鬼目一名蓄俗呼豬耳朶生陳畱川澤今所在有之苗初搨地生後攛生莖義髙二尺餘其葉狹長頗似萵苣而色深靑又似大藍葉微濶莖節間紫赤色其花靑白成穗其子三稜根似牛蒡而堅實味苦性寒無毒

救饑采嫩苗葉煠熟水浸淘淨苦味油鹽調食其子熟時打子搗爲米以滚水湯三五次淘淨下鍋作水飯食微破腹

治病文具本艸艸部條下

蒼耳

本艸名葈【音徙】耳俗名道人頭又名喝起艸一名胡葈一名地葵一名葹【音詩】一名常思一名羊負來詩謂之捲耳爾雅謂之苓耳生安陸川谷及六安田野今處處有之葉靑白類粘糊菜葉莖葉秋間結實比桑椹短小而多刺其實味苦甘性溫葉味苦辛性微寒有小毒又云無毒

救饑采嫩苗葉煠熟換水浸去苦味淘淨油鹽調食其子炒微黃搗去皮磨爲面作燒餅蒸食亦可或用子熬油防燈

治病文具本艸艸部葈耳條下

姑娘菜

俗名燈籠兒又名掛金燈本艸名酸漿一名醋漿生荊楚川澤及人家田園中今處處有之苗髙一尺餘苗似水莨而小葉似天茄兒葉窄小又似人莧葉頗大而尖開白花結房如囊似野西瓜蒴形如撮口布袋又類燈籠樣囊中有實如櫻桃大赤黃色味酸性平寒無毒葉味微苦別條又有一種三葉酸漿艸與此不同治證亦別

救饑采葉煠熟水浸淘去苦味油鹽調食子熟摘取食之

治病文具本艸艸部酸漿條下

土茜苗

本艸根名茜根一名地血一名茹蘆【音閭】一名茅搜【音搜】一名蒨【與茜同】生喬山川谷徐州人謂之牛蔓西土出者佳今北土處處有之名土茜根可以染紅葉似棗葉形頭尖下闊紋脈竪直莖方莖葉俱澁四五葉對生節間莖蔓延附艸木開五瓣淡銀褐花結子小如菉豆粒生靑熟紅根紫赤色味苦性寒無毒一云味甘一云味酸畏鼠姑葉味微酸

救饑采葉煠熟水浸作成黃色淘淨油鹽調食其子紅熟摘食

治病文具本艸艸部茜根條下

王不畱行

又名剪金艸一名禁宮花一名剪金花生太山山谷今祥符沙堈間亦有之苗髙一尺餘其莖對節生義葉似石竹子葉而寛短抪莖對生腳葉似槐葉而狹長開粉紅花結蒴如松子大似罌粟殻樣極小有子如葶藶子大而黑色味苦甘性平無毒

救饑采嫩葉煠熟換水淘去苦味油鹽調食子可搗爲麵食

治病文具本艸艸部條下

白薇

一名白幕一名薇艸一名春艸一名骨美生平原川谷並陜西諸郡及滁州今鈞州密縣山野中亦有之苗髙一二尺莖葉俱靑頗類栁葉而闊短又似女婁腳葉而長硬毛澁開花紅色又云紫花結角似地稍瓜而大中有白瓤根狀如牛膝根而短黃白色味苦鹹性平大寒無毒惡黃耆大黃大防漧薑漧漆山茱萸大棗

救饑采嫩葉煠熟水浸淘淨油鹽調食並取嫩角煠熟亦可食

治病文具本艸艸部條下

蓬子菜

生田野中所在處處有之其苗嫩時莖有紅紫綫楞葉似鹻【音減】蓬葉微細苗老結子葉則生出義刺其子如獨掃子大苗葉味甜

救饑采嫩苗葉煠熟水浸淘淨油鹽調食曬漧煠食尢佳及采子搗米靑色或煮粥或磨面作餅蒸食皆可

胡枝子

俗亦名隨軍茶生平澤中有二種葉形有大小大葉者類黑豆葉小葉者莖類蓍艸葉似苜蓿葉而長大花色有紫白結子如粟粒大气味與槐相類性溫

救饑采子微舂卽成米先用冷水淘淨復以滚水湯三五次去水下鍋或作粥或作炊飯皆可食加野菉豆味尢佳及采嫩葉蒸曬爲茶煮飲亦可

米布袋

生田野中苗搨地生葉似澤漆葉而窄其葉順莖排生梢頭措結三四角中有子如黍粒大微匾味甜

救饑采角取子水淘洗淨下鍋煮食其嫩苗葉煠熟油鹽調食亦可

水慈菇

俗呼爲剪刀艸又名箭搭艸生水中其莖面窊背方背有綫楞其葉三角似剪刀形葉中攛生莖義梢間開三瓣白花黃心結靑蓇葖如靑楮桃狀頗小根類蔥根而麄大其味甜

救饑采近根嫩筍莖煠熟油鹽調食

天茄兒苗

生田野中苗髙二尺許莖有綫楞葉似姑娘艸葉而大又似和尙菜葉卻小開五瓣小白花結子似野葡萄大紫黑色味甜

救饑采嫩葉煠熟水浸去邪味淘淨油鹽調食其子熟時亦可摘食

治病今人傳說采葉傅貼腫毒金瘡拔毒

苦馬豆

俗名羊尿胞生延津縣郊野中在處亦有之苗髙二尺許莖似黃耆苗莖上有細毛葉似胡豆葉微小又似蒺防葉卻大枝葉間開紅紫花結殻如拇指項大中間多虛俗呼爲羊尿胞內有子如檾【音頃】子大茶褐色子葉俱味苦

救饑采葉煠熟換水浸去苦味淘淨油鹽調食及取子水浸淘去苦味曬漧或磨或搗爲面作燒餅蒸食皆可

豬尾把苗

一名狗腳萊生荒野中苗長尺餘葉似甘露兒葉而甚短小其頭頗齊莖葉皆有細毛每葉間順條開小白花結小蒴兒中有子小如粟粒黒色苗葉味甜

救饑采嫩葉煠熟換水浸淘淨油鹽調食子可搗爲麵食

黃精苗

俗名筆管菜一名重樓一名菟竹一名雞格一名救窮一名鹿竹一名萎防一名仙人餘糧一名垂珠一名馬箭一名白及生山谷南北皆有之嵩山茅山者佳根生肥地者大如拳薄地者猶如拇指葉似竹葉或兩葉或三葉或四五葉俱皆對節而生味甘性平無毒又云莖光滑者謂之太陽之艸名曰黃精食之可以長生其葉不對節莖葉毛鉤子者謂之太陰之艸名曰鉤吻食之入口立死又云莖不紫花不黃爲異救饑采嫩葉煠熟換水浸去苦味淘洗淨油鹽調食山中人采根九蒸九暴食甚甘美其蒸暴用甕去底安釡上裝置黃精令滿密蓋蒸之令气澑卽暴之如此九蒸九暴令極熟若不熟則刺人喉咽久食長生辟穀其生者若初服只可一寸半漸漸增之十日不食他食能長服之止三尺服三百日後盡見鬼神餌必升天又云花實極可食罕得見至難得

治病文具本艸艸部條下

地黃苗

俗名婆婆你一名地髓一名芐【音戶】一名芑【音杞】生咸陽川澤今處處有之苗初搨地生葉如山白菜葉而毛澁葉面深靑色又似芥菜葉而不花義比芥菜葉頗厚葉中攛莖上有細毛莖梢開筒子花紅黃色北人謂之牛你子花結實如小麥粒根長四五寸細如手指皮赤黃色味甘苦性寒無毒惡貝母畏蕪荑得麥門冬淸酒良忌鐵器

救饑采葉煮羮食或搗絞根汁搜面作防飥及冷淘食之或取根浸洗淨九蒸九暴任意服食或煎以爲煎食久服輕身不老變白延年

治病文具本艸艸部條下

牛旁子

本艸名惡實未去蕚名鼠粘子俗名夜義頭根謂之牛菜生魯山平澤今處處有之苗髙二三尺葉如芋葉長大而澁花淡紫色實似葡萄而褐色外殻如栗捄而小多刺鼠過之則綴惹不可脫故名殻中有子如半麥粒而匾小根長尺餘麄如拇指其色灰黲味辛性平一云味甘無毒

救饑采苗葉煠熟水浸去邪气淘洗淨油鹽調食及取根水浸洗淨煮熟食之久食甚益人身輕耐老治病文具本艸艸部惡實條下

逺志

一名棘菀一名葽【音腰】繞一名細艸生太山及寃句川谷河陜商齊泗州亦有俗傳夷門逺志最佳今密縣梁家衝山谷間多有之苗名小艸葉似石竹子葉又極細開小紫花亦有開紅白花者根黃色形如蒿根長及一尺許亦有根黑色者根葉俱味苦性溫無毒得茯苓冬葵子龍骨良殺天雄附子毒畏珍珠藜蘆蜚蠊齊蛤蠐螬

救饑采嫩苗葉煠熟換水浸去苦味淘淨油鹽調食及掘取根換水煮浸淘去苦味去心再換水煮極熟食之不去心令人心悶

治病文具本艸艸部條下

杏葉沙參

一名白面根生密縣山野中苗髙一二尺莖色靑白葉似杏葉而小邊有義牙又似山小菜葉微尖而背白梢間開五瓣白碗子花根形如野胡蘿卜頗肥皮色灰黲中間白色味甜性微寒本艸有沙參苗葉根莖其說與此形狀皆不同未敢並入條下乃另開於此其杏葉沙參又有開碧色花者

救饑采苗葉煠熟水浸淘淨油鹽調食掘根換水煮食亦佳

治病與本艸艸部下沙參同用

藤長苗

又名旋菜生密縣山坡中拖蔓而生苗長三四尺餘莖有細毛葉似滴滴金葉而窄小頭頗齊開五瓣粉紅大花根似打碗花根根葉皆味甜

救饑采嫩苗葉煠熟水淘淨油鹽調食掘根換水煮熟亦可食

牛皮消

生密縣山野中拖蔓而生藤蔓長四五尺葉似馬兜鈴葉寛大而薄又似何首烏葉亦寛大開白花結小角兒根類葛根而細小皮黒肉白味苦

救饑采葉煠熟水浸去苦味油鹽調食及取根去黑皮切作片換水煮去苦味淘洗淨再以水煮極熟食之

菹艸【上音鮓】卽水藻也生陂塘及水泊中莖如麄綫長三四尺葉形似栁葉而狹長故名栁葉菹又有葉似蓬子葉者根麄如釵股而色白味微鹹性微寒

救饑撈取莖葉連嫩根揀擇洗淘潔淨剉碎煠熟油鹽調食或加少米煮粥食尢佳

水豆兒

一名葳菜生陂塘水澤中其莖葉比菹艸又細狀類細綫連綿不絕根如釵股而色白根下有豆如退皮菉豆瓣味甜

救饑采秧及根豆擇洗潔淨煮食生腌食亦可

艸三柰

生密縣梁家衝山谷中苗髙一尺許葉似蓑艸而狹長開小淡紅花根似雞爪形而麄亦香其味甘微辛

救饑采根換水煮食近根嫩白袴葉亦可煠食

水蔥

生水邊及淺水中科苗彷佛類家蔥而極細長梢頭結蓇葖彷佛類蔥蓇葖而小開黲白花其根類蔥根皮色紫黒根苗俱味甘微鹹

救饑采嫩苗連根揀擇洗淨煠熟水浸淘淨油鹽調食

蒲筍

本艸名其苗爲香蒲卽甘蒲也一名睢一名醮俚俗名此蒲爲香蒲謂菖蒲爲臭蒲其香蒲水邊處處有之根比菖蒲根極肥大而少節其葉初未出水時葉莖紅白色采以爲筍後攛梗於叢葉中花抱梗端如武士捧杵故俚俗謂蒲棒蒲黃卽花公蘂屑也細若金粉當欲開時有便取之市防間亦采之以蜜捜作果食貨賣甚益小兒味甘性平無毒

救饑采近根白筍揀剝洗淨煠熟油鹽調食蒸食亦可或采根刮去麄皴【七倫切】曬漧磨面打餅蒸食皆可治病文具本艸艸部香蒲及蒲黃條下

蘆筍

其苗名葦子艸本艸有蘆根爾雅謂之葭菙【上音佳下是防切】生下濕陂澤中其狀都似竹但差小而葉抱莖生無枝義花白作穗如茅花根如竹根亦差小而節疎露出浮水者不堪用味甘一云甘辛性寒

救饑采嫩筍煠熟油鹽調食其根甘甜亦可生咂食之

治病文具本艸艸部蘆根條下

茅芽根

本艸名茅根一名蘭根一名茹根一名地菅【音姦】一名地筋一名兼杜又名白茅菅其芽一名茅鍼生楚地山谷今田野處處有之春初生苗布地如鍼夏生白花茸茸然至秋而枯其根至潔白亦甚甘美根性寒茅鍼性平花性溫俱味甘無毒

救饑采嫩芽剝取嫩穰食甚益小兒及取根咂食甜味久服利人服食此可斷谷

治病文具本艸艸部茅根條下

葛根

一名雞齊根一名鹿藿一名黃斤生汶山川谷及成州海州浙江並澧鼎之間今處處有之苗引藤蔓長二三丈莖淡紫色葉頗似楸葉而小色靑開花似豌豆花粉紫色結實如皂防而小根形如手臂味甘性平無毒一云性冷殺野葛巴豆百藥毒

救饑掘取根入土深者水浸洗淨蒸食之或以水中揉出粉澄濾成塊蒸煮皆可食及采花曬漧煠食亦可

治病文具本艸艸部條下

何首烏

一名野苗一名交藤一名夜合一名地精一名陳知白又名桃栁藤亦名九眞藤出順州南河縣其嶺外江南許州及防州皆有以西洛嵩山歸徳柘城縣者爲勝今鈞州密縣山谷中亦有之蔓延而生莖蔓紫色葉似山藥葉而不光嫩葉間開黃白花似葛勒花結子有稜似蕎麥而極細小如粟粒大根大者如拳各有五楞瓣狀似甜瓜樣中有花紋形如鳥獸山嶽之狀者極珍有赤白二種赤者雄白者雌又云雄者苗葉黃白雌者赤黃色一云雄苗赤生必相對逺不過三四尺夜則苗蔓相交或隠化不見凡修合藥須雌雄相合服有驗宜偶日服二四六八日是也其藥本無名因何首烏見藤夜交采服有功因以采人爲名耳又云其爲仙艸五十年者如拳大號山奴服之一年髭發烏黑一百年如碗大號山哥服之一年顏色紅悅百五十年如盆大號山伯服之一年齒落重生二百年如斗栲栳大號山翁服之一年顏如童子行及奔馬三百年如三斗栲栳大號山精服之一年延齡純陽之體久服成地仙又云其頭九數者服之乃仙味苦澁性微溫無毒一云味甘茯苓爲之使酒下最良忌鐵器豬羊血及豬肉無鱗魚與蘿卜相惡若並食令人髭鬢早白腸風多熱救饑掘根洗去泥土以苦竹刀切作片米泔浸經宿換水煮去苦味再以水淘洗淨或蒸或煮食之花亦可煠食

治病文具本艸艸部條下

瓜樓根

俗名天花粉本艸有栝樓實一名地樓一名果臝【音裸】一名天瓜一名澤姑一名黃瓜生農川谷及山陰地今處處有之入土深者良生鹵地者有毒詩所謂果蓏【音裸】之實是也根亦名白藥大者細如手臂皮黃肉白苗引藤蔓葉似甜瓜葉而窄花義有細毛開花似葫蘆花淡黃色實在花下大如拳生靑熟黃根味苦性寒無毒枸杞爲之使惡漧薑畏牛膝漧漆反烏頭

救饑采根削皮至白處寸切之水浸一日一次換水浸經四五日取出爛搗研以絹袋盛之澄濾令極細如粉或將根曬漧搗爲面水浸澄濾二十餘徧使極膩如粉或爲燒餅或作煎餅切細面皆可食采栝樓穰煮粥食極甘取子炒幹搗爛用水熬油用亦可治病文具本艸艸部栝樓條下

磚子苗

一名闗子苗生水邊苗似水蔥而麄大內實又似蒲葶梢開碎白花結穗似水莎艸穗紫赤色其子如黍粒大根似蒲根而堅實味甜子味亦甜

救饑采子磨麵食及采根擇洗淨換水煮食或曬漧磨爲麵食亦可

菊花

一名節華一名日精一名女節一名女華一名女莖一名更生一名周盈一名延年一名陰成生雍州川澤及鄧衡齊州田野今處處有之味苦甘性平無毒術枸杞桑根白皮爲之使

救饑取莖紫气香而味甘者采葉煠食或作羮皆可靑莖而大气味作蒿苦者不堪食名苦薏其花亦可煠食或炒茶食

治病文具本艸艸部條下

金銀花

本艸名忍冬一名鷺鷥藤一名左纒藤一名金釵股又名老翁須亦名忍冬藤舊不載所出州土今輝縣山野中亦有之其藤淩冬不凋故名忍冬艸附樹延蔓而生莖微紫色對節生葉葉似薜荔葉而靑又似水茶臼葉頭微團而軟背頗澁又似黒豆葉而大開花五出微香蔕帶紅色花初開白色經一二日則色黃故名金銀花本艸中不言善治癰疽發背近代名人用之奇效味甘性溫無毒

救饑采花煠熟油鹽調食及采嫩葉換水煮熟浸去邪气淘淨油鹽調食

治病文具外科精要及本艸艸部忍冬條下

望江南

其花名茶花兒人家園圃中多種苗髙二尺許莖微淡赤色葉似槐葉而肥大微尖又似胡蒼耳葉頗大及似皂角葉亦大開五瓣金黃花結角長三寸許葉味微苦

救饑采嫩苗葉煠熟水浸淘去苦味油鹽調食花可炒食亦可煠食

治病今人多將其子作艸決明子代用

大蓼

生密縣梁家衝山谷中拖藤而生莖有綫楞而頗硬對節分生莖義葉亦對生葉似山蓼葉微短而拳曲節間開白花其葉味苦微辣

救饑采葉煠熟換水浸去辣味作成黃色淘洗淨油鹽調食花亦可煠食

黑三稜

舊云河陜江淮荊襄間皆有之今鄭州賈峪山澗水邊亦有苗髙三四尺葉似菖蒲葉而厚大背皆三稜劍脊葉中攛葶葶上結實攢爲刺毬狀如楮桃樣而大顆瓣甚多其顆瓣形似艸決明子而大生則靑熟則紅黃色根狀如烏梅而頗大有須蔓延相連比京三稜體微輕治療並同其葶味甜根味苦性平無毒救饑采嫩葶剝去麄皮煠熟油鹽調食

治病文具本艸艸部京三稜條下

荇絲菜

又名金蓮兒一名藕蔬菜水中拖蔓而生葉似初生小荷葉近莖有椏劐【音鴉霍】葉浮水上葉中攛莖上開金黃花莖味甜

救饑采嫩莖煠熟油鹽調食

茭筍

本艸有菇根又名菇蔣艸江南人呼爲茭艸俗又呼爲茭白生江東池澤水中及岸際今在處水澤邊皆有之苗髙二三尺葉似蔗荻又似茭葉而長大濶厚葉間攛葶開花如葦結實靑子根肥剝取嫩白筍可噉久根盤厚生菌【音窘】細嫩亦可噉名菇菜三年已上心中生葶如藕白軟中有黑脈甚堪噉名菇首味甘性大寒無毒

救饑采茭菇筍煠熟油鹽調食或采子舂爲米合粟煮粥食之甚濟饑

治病文具本艸艸部菇根條下

救荒本艸卷四﹤子部﹐農家類﹐救荒本艸﹥

欽定四庫全書

救荒本艸卷五

明周王朱橚撰

木部

葉可食【本艸原有八種新增三十三種】

茶樹

本艸有茗苦【與茶字同】圖經云生山南漢中山谷閩浙蜀荊江湖淮南山中皆有之惟建州北苑數處產者性味獨與諸方不同今宻縣梁家衝山谷間亦有之其樹大小皆類梔子春初生芽爲雀舌麥顆又有新芽一發便長寸餘微麄如鍼漸至環腳軟枝條之類葉老則似水茶白葉而長又似初生靑岡橡葉而少光澤又云冬生葉可作羮飲世呼早采者爲【與茶字同】晚取者爲茗一名荈【音喘】蜀今謂之苦今通謂之茶茶荼聲近故呼之又有研治作餅名爲臘茶者皆味甘苦性微寒無毒加茱萸蔥姜等良又別有一種防山中頂上淸峯茶云春分前後多聚人力雷初發聲並手齊采若得四兩服之卽爲地仙

救饑采嫩葉或冬生葉可煮作羮食或蒸焙作茶皆可

治病文具本艸木部茗苦條下

夜合樹

本艸名合歡一名合昏生益州及維洛山谷今鈞州鄭州山野中亦有之木似梧桐其枝甚柔弱葉似皂莢葉又似槐葉極細而宻互相交結毎一風來輒似相解了不相牽綴其葉至暮而合故名合昏花發紅白色瓣上若絲茸然散垂結實作莢子極薄細味甘性平無毒

救饑采嫩葉煠熟水浸淘淨油鹽調食曬漧煠食尢好治病文具本艸木部合歡條下

木槿樹

本艸云木槿如小葵花淡紅色五葉成一花朝開暮斂花與枝兩用湖南北人家多種植爲籬障亦有千葉者人家園圃多栽種性平無毒葉味甜救饑采嫩葉煠熟泠水淘淨油鹽調食

治病文具本艸木部條下

白楊樹

本艸白楊樹皮舊不載所出州土今處處有之此木髙大皮白似楊故名葉圓如梨肥大而尖葉背甚白葉邊鋸齒狀葉蒂小無風自動也味苦性平無毒

救饑采嫩葉煠熟作成黃色換水淘去苦味洗淨油鹽調食

治病文具本艸木部條下

黃櫨

生商洛山谷今鈞州新鄭山野中亦有之葉圓木黃枝莖色紫赤葉似杏葉而圓大味苦性寒無毒木可染黃

救饑采嫩葉煠熟水淘去苦味油鹽調食

治病文具本艸木部條下

椿樹芽

本艸有椿木樗木舊不載所出州土今處處有之二木形幹大扺相類椿木實而葉香可噉樗木疏而气臭膳夫熬去其气亦可噉北人呼樗爲山椿江東人呼爲虎目葉脫處有痕如樗蒲子又如眼目故得此名夏中生莢樗之有花者無莢有莢者無花莢常生臭樗上未見椿上有莢者然世俗不辧椿樗之異故俗名爲椿莢其實樗莢耳其無花不實木大端直爲椿有花而莢木小幹多迂矮者爲樗椿味苦有毒樗味苦有小毒性溫一云性熱無毒

救饑采嫩葉煠熟水浸淘淨油鹽調食

治病文具本艸木部椿木樗木及椿莢條下

椒樹

本艸蜀椒一名南椒一名巴椒一名蓎藙【音唐毅】生武都川谷及巴郡歸峽蜀川陜洛間人家園圃多種之髙四五尺似茱萸而小有鍼刺葉似刺防葉微小葉堅而滑可煮食甚辛香結實無花但生於葉間如豆顆而圓皮紫赤此椒江淮及北土皆有之莖實皆相類但不及蜀中者皮肉厚腹裏白气味濃烈耳又云出金州西城者佳味辛性溫大熱有小毒多食令人乏气口閉者殺人十月勿食椒損气傷心令人多忘杏仁爲之使畏欵冬花

救饑采嫩葉煠熟換水浸淘淨油鹽調食椒顆調和百味香美

治病文具本艸木部蜀椒條下

椋子樹【上音良】

本艸有椋子木舊不載所出州王今宻縣山野中亦有之其樹有大者木則堅重材堪爲車輞初生作科條狀類荊條對生枝義葉似柿葉而薄小兩葉相當對生開白花結子細圓如牛李子大如豌豆生靑熟黒味甚鹹性平無毒葉味苦

救饑采葉煠熟水浸淘去苦味洗淨油鹽調食治病文具本艸木部條下

云桑

生宻縣山野中其樹枝葉皆類桑但其葉如雲頭花義又似木欒樹葉微闊開細靑黃花其葉味微苦

救饑采嫩葉煠熟換水浸淘去苦味油鹽調食或蒸曬作茶尢佳

黃楝樹

生鄭州南山野中葉似初生椿樹葉而極小又似楝葉色微帶黃開花紫赤色結子如豌豆大生靑熟亦紫赤色葉味苦

救饑采嫩芽葉煠熟換水浸去苦味油鹽調食蒸芽曝漧亦可作茶煮飲

凍靑樹

生宻縣山谷間樹髙丈許枝葉似枸骨子樹而極茂盛淩冬不凋又似樝【音柤】子樹葉而小亦似穁芽葉微窄頭頗團而不尖開白花結子如豆粒大靑黒色葉味苦

救饑采芽葉煠熟水浸去苦味淘洗淨油鹽調食

穁芽樹【上音冗】

生輝縣山野中科條似槐條葉似冬靑葉微長開白花結靑白子其葉味甜

救饑采嫩葉煠熟水淘淨油鹽調食

月芽樹

又名芿【音仍】芽生田野中莖似槐條葉似歪頭菜葉微短稍硬又似穁芽葉頗長其葉兩兩對生味甘微苦

救饑采嫩葉煠熟水浸淘淨油鹽調食

女兒茶

一名牛李子一名牛筋子生田野中科條髙五六尺葉似郁李子葉而長大稍尖葉色光滑又似白棠子葉而色微黃緑結子如豌豆大生則靑熟則黒茶褐色其葉味淡微苦

救饑采嫩葉煠熟水浸淘淨油鹽調食亦可蒸曝作茶煮飲

省沽油

又名珎珠花生鈞州風谷頂山谷中科條似荊條而圓對生枝義葉亦對生葉似驢駞布袋葉而大又似葛藤葉卻小每三葉攢生一處開白花似珎珠色葉味甘微苦

救饑采葉煠熟水浸淘淨油鹽調食

白槿樹

生宻縣梁家衝山谷中樹髙五七尺葉似茶葉而甚闊大尢潤又似初生靑岡葉而無花義又似山格刺樹葉亦大開白花其葉味苦

救饑采嫩葉煠熟換水浸去苦味油鹽調食

回回醋

一名淋朴生宻縣韶華山山野中樹髙丈餘葉似兜櫨樹葉而厚大邊有大鋸齒又似厚椿葉而亦大或三葉或五葉排生一莖開白花結子大如豌豆熟則紅紫色味酸葉味微酸

救饑采葉煠熟水浸去酸味淘淨油鹽調食其子調和湯味如醋

槭樹芽【槭音色】

生鈞州風谷頂山谷間木髙一二丈其葉狀類野葡萄葉五花尖義亦似綿花葉而薄小又似絲葉卻甚小而淡黃緑色開白花葉味甜救饑采葉煠熟以水浸作成黃色換水淘淨油鹽調食

老葉兒樹

生宻縣山野中樹髙六七尺葉似茶葉而窄瘦尖又似李子葉而長其葉味甘微澁

救饑采葉煠熟水浸去澁味淘洗淨油鹽調食

靑楊樹

在處有之今宻縣山野間亦多有其樹髙大葉似白楊樹葉而狹小色靑皮亦頗靑故名靑楊其葉味微苦

救饑采葉煠熟水浸作成黃色換水淘淨油鹽調食

龍栢芽

出南陽府馬鞍山中此木久則亦大葉似初生橡櫟【音歷】小葉而短味微苦

救饑采芽葉煠熟換水浸淘淨油鹽調食

兜櫨樹

生宻縣梁家衝山谷中樹甚髙大其木枯朽極透可作香焚俗名壊香葉似回回醋樹葉而薄窄又似花楸樹葉卻少花義葉皆對生味苦

救饑采嫩芽葉煠熟水浸去苦味淘洗淨油鹽調食

靑岡樹

舊不載所出州土今處處有之其木大而結橡斗者爲橡【音歷】小而不結橡斗者爲靑岡其靑岡樹枝葉條幹皆類橡櫟但葉色頗靑而少花義味苦性平無毒

救饑采嫩葉煠熟以水浸漬【音自】作成黃色換水淘洗淨油鹽調食

檀樹芽

生宻縣山野中樹髙一二丈葉似槐葉而長大開淡粉紫花葉味苦

救饑采嫩芽葉煠熟換水浸去苦味淘洗淨油鹽調食

山茶科

生中牟土山田野中科條髙四五尺枝梗灰白色葉似皂莢葉而團又似槐葉亦團四五葉攢生一處葉甚稠宻味苦

救饑采嫩葉煠熟水淘洗淨油鹽調食亦可蒸曬漧做茶煮飲

木葛

生新鄭縣山野中樹髙丈餘枝似杏枝葉似杏葉而團又似葛根葉而小味微甜

救饑采葉煠熟水浸淘淨油鹽調食

花楸樹

生宻縣山野中其樹髙大葉似回回醋葉微薄又似兜櫨樹葉邊有鋸齒義其葉味苦

救饑采嫩芽葉煠熟換水浸去苦味淘洗淨油鹽調食

白辛樹

生滎陽塔兒山崗野間樹髙丈許葉似靑檀樹葉頗長而薄色微淡緑又似月芽樹葉而大色亦差淡其葉味甘微澁

救饑采葉煠熟水浸淘去澁味油鹽調食

木欒樹

生宻縣山谷中樹髙丈餘葉似楝葉而寛大稍薄開淡黃花結薄殻中有子大如豌豆烏黒色人多摘取串作數珠葉味淡甜

救饑采嫩芽葉煠熟換水浸淘淨油鹽調食

烏稜樹

生宻縣梁家衝山谷中樹髙丈餘葉似省沽油樹葉而背白又似老婆布防葉微小而開白花結子如梧桐子大生靑熟則烏黒其葉味苦

救饑采葉煠熟換水浸去苦味作過淘洗淨油鹽調食

刺楸樹

生宻縣山谷中其樹髙大皮色蒼白上有黃白斑防枝梗間多有大刺葉似楸葉而薄味甘救饑采嫩芽葉煠熟水浸淘淨油鹽調食

黃絲藤

生輝縣太行山山谷中條類葛條葉似山格刺葉而小又似婆婆枕頭葉頗硬背微白邊有細鋸齒味甜

救饑采葉煠熟水浸淘淨油鹽調食

山格刺樹

生宻縣韶華山山野中作科條生葉似白槿樹葉頗短而尖【音肖】又似茶樹葉而闊大及似老婆布防葉亦大味甘

救饑采葉煠熟水浸作成黃色淘洗淨油鹽調食

樹【杭去聲】

生輝縣太行山山谷中其樹髙丈餘葉似槐葉而大卻頗軟薄又似檀樹葉而薄小開淡紅色花結子如菉豆大熟則黃茶褐色其葉味甜

救饑采葉煠熟水浸淘淨油鹽調食

報馬樹

生輝縣太行山山谷間枝條似桑條色葉似靑檀葉而大邊有花義又似白辛葉頗大而長硬葉味甜

救饑采嫩葉煠熟水淘淨油鹽調食硬葉煠熟水浸作成黃色淘去涎沫油鹽調食

椵樹

生輝縣太行山山谷間樹甚髙大其木細膩可爲桌器枝義對生葉似木槿葉而長大微薄色頗淡緑皆作五花椏【音鴉】義邊有鋸齒開黃花結子如豆粒大色靑白葉味苦

救饑采嫩葉煠熟水浸去苦味淘洗淨油鹽調食

臭【臭去聲】

生宻縣楊家衝山谷中科條髙四五尺葉似杵葉而尖【音哨】又似金銀花葉亦尖五葉攢生如一葉開花白色其葉味甜

救饑采葉煠熟水浸淘淨油鹽調食

堅莢樹

生輝縣太行山山谷中其樹枝榦堅勁可以作棒皮色烏黒對分枝義葉亦對生葉似拐葉而大微薄其色淡緑又似土欒樹葉極大而光潤開黃花結小紅子其葉味苦

救饑采嫩葉煠熟水浸去苦味淘洗淨油鹽調食

臭竹樹

生輝縣太行山山野中樹甚髙大葉似楸葉而厚頗卻少花義又似拐棗葉亦大其葉面靑背白味甜

救饑采葉煠熟水浸去邪臭气味油鹽調食

馬魚兒條

俗名山皂角生荒野中葉似初生刺防花葉而小枝梗色紅有刺似棘鍼微小葉味甘微酸救饑采葉煠熟水浸淘淨油鹽調食

老婆布防

生鈞州風谷頂山野間科條淡蒼黃色葉似匙頭樣色嫩緑而光俊又似山格刺葉卻小味甘救饑采葉煠熟水浸作過淘淨油鹽調食

救荒本艸卷五﹤子部﹐農家類﹐救荒本艸﹥

欽定四庫全書

救荒本艸卷六

明周王朱橚撰

木部

實可食【本艸原有六種新增十四種】

葉及實皆可食【本艸原有五種新增三種】

花可食【新增五種】

花葉皆可食【本艸原有一種】

花葉實皆可食【新增二種】

葉皮及實皆可食【本艸原有二種】

筍可食【本艸原有一種】

米谷部

實可食【新增七種】

防核樹

俗名防李子生函谷川谷及巴西河東皆有今古崤闗西茶店山谷間亦有之其木髙四五尺枝條有刺葉細似枸杞葉而尖長又似桃葉而狹小亦薄花開白色結子紅紫色附枝莖而生狀類五味子其核仁味甘性溫微寒無毒其果味甘酸

救饑摘取其果紅紫色熟者食之

治病文具本艸木部條下

酸棗樹

爾雅謂之樲棗出河東川澤今城壘坡野間多有之其木似棗而皮細莖多棘刺葉似棗葉微小花似棗花結實紫紅色似棗而圓小核中仁微扁名酸棗仁入藥用味酸性平一云性微熱惡防已

救饑采取其爲果食之亦可釀酒熬作燒酒飲未紅熟時采取煮食亦可

治病文具本艸木部條下

橡子樹

本艸橡實櫟【音歷】木子也其殻一名杼【土與切】斗所在山谷有之木髙二三丈葉似栗葉而大開黃花其實橡也有梂彚【音胃】自裹其殻卽橡斗也橡實味苦澁性微溫無毒其殻斗可染皂

救饑取子換水浸煮十五次淘去澁味蒸極熟食之厚腸胃肥健人不饑

治病文具本艸木部橡實條下

荊子

本艸有牡荊實一名小荊實俗名黃荊生河間南陽寃句山谷並眉州蜀州平壽都鄕髙岸及田野中今處處有之卽作箠杖者作科條生枝莖堅勁對生枝義葉似麻葉而疎短又有葉似防葉而短小卻多花義者開花作穗花色粉紅微帯紫結實大如黍粒而黃黒色味苦性溫無毒防風爲之使惡石膏烏頭陶隠居登眞隱訣云荊木之華葉通神見鬼精

救病采子換水浸淘去苦味曬漧搗磨爲麵食之治病文具本艸木部牡荊實條下

實棗兒樹

本艸名山茱萸一名蜀棗一名雞足一名鬾【音妓】實一名鼠矢生漢中川谷及瑯琊寃句東海承縣海州今鈞州宻縣山谷中亦有之木髙丈餘葉似楡葉而寛稍團紋脈微麄開淡黃白花結實似酸棗大微長兩頭尖色赤旣幹則皮薄味酸性平微溫無毒一云味鹹辛大熱蓼實爲之使惡桔梗防風防已救饑摘取實紅熟者食之

治病文具本艸木部山茱萸條下

孩兒拳頭

本艸名莢蒾【音迷】一名擊蒾一名弄先舊不著所出州土但云所在山谷多有之今輝縣太行山山野中亦有其木作小樹葉似木槿而薄又似杏葉頗大亦薄澁枝葉間開黃花結子似溲疏兩兩切並四四相對數對共爲一攢生則靑熟則赤色味甘苦性平無毒蓋檀楡之類也其皮堪爲索

救饑采子紅熟者食之又煮枝汁少加米作粥甚美治病文具本艸木部莢蒾條下

山防兒

一名金剛樹又名鉄刷子生鈞州山野中科條髙三四尺枝條上有小刺葉似杏葉頗團小開白花結實如葡萄顆大熟則紅黃色味甘酸

救饑采果食之

山裏果兒

一名山裏紅又名映山紅果生新鄭縣山野中枝莖似初生桑條上多小刺葉似菊花葉稍團又似花桑葉亦團開白花結紅果大如櫻桃味甜救饑采樹熟果食之

無花果

生山野中今人家園圃中亦栽葉形如葡萄葉頗長硬而厚梢作三義枝葉間生果初則靑小熟大狀如李子色似紫茄色味甜

救饑采果食之

治病今人傳說治心痛用葉煎湯服甚效

靑捨子條

生宻縣山谷間科條微帶柿黃色葉似胡枝子葉而光俊微尖枝條梢間開淡粉紫花結子似枸子微小生則靑而後變紅熟則紫黑色味甜救饑采摘其子紫熟者食之

白棠子樹

一名沙棠棃兒一名羊你子樹又名剪子果生荒野中枝梗似棠梨樹枝而細其色微白葉似棠葉而窄小色亦頗白又似女兒茶葉卻大而背白結子如豌豆大味酸甜

救饑其子甜熟時摘取食之

拐【上古買切】

生宻縣梁家衝山谷中葉似楮葉而無花又卻更尖面多紋脈邊有細鋸齒開淡黃花結實狀似生薑拐義而細短深茶褐色故名拐味甜救饑摘取拐棗成熟者食之

木桃兒樹

生中牟土山間樹髙五尺餘枝條上气脈積聚爲疙瘩達狀類小桃兒極堅實故名木桃其葉似楮葉而狹小無花義卻有細鋸齒又似靑檀葉梢間另又開淡紫花結子似梧桐子而大熟則淡銀褐色味甜可食

救饑采取其子熟者食之

石岡橡

生汜水西茶店山谷中其木髙丈許葉似橡櫟葉極小而薄邊有鋸齒而少花義開黃花結實如橡斗而極小味澁微苦

救饑采實換水煮五七水令極熟食之

水茶臼

生宻縣山谷中科條髙四五尺莖上有小刺葉似大葉胡枝子葉而有尖又似黒豆葉而光厚亦尖開黃白花結果如杏大狀似甜瓣而色紅味甜酸救饑果熟紅時摘取食之

野木

一名八月樝【音柤】又名杵出新鄭縣山野中蔓延而生妥【他果切】附艸木上葉似黒豆葉微小光澤四五葉攢生一處結如肥皂大味甜

救饑采嫩換水煮食樹熟者亦可摘食

土欒樹

生汜水西茶店山谷中其木髙大堅勁人常采斫以爲秤簳【音稈】葉似木葛葉微狹而厚背頗白微毛又似靑楊葉亦窄開淡黃花結子小如豌豆而扁生則靑色熟則紫黒色味甘

救饑摘取其實紫熟者食之

驢駝布袋

生鄭州沙崗間科條髙四五尺枝梗微帶赤黃色葉似郁李子葉頗大而光又似省沽油葉而尖頗齊其葉對生開花色白結子如菉豆大兩兩並生熟則色紅味甜

救饑采紅熟子食之

婆婆枕頭

生鈞州宻縣山坡中科條髙三四尺葉似櫻桃葉而長開黃花結子如菉豆大生則靑熟紅色味甜

救饑采熟紅子食之

吉利子樹

一名急防子科荒野處處有之科條髙五六尺葉似野桑葉而小又似櫻桃葉亦小枝葉間開五瓣小尖花碧玉色其心黃色結子如椒粒大兩兩並生熟則紅色味甜

救饑其子熟時采摘食之

枸杞

一名杞根一名枸忌一名地輔一名羊乳一名卻暑一名仙人杖一名西王母杖一名地仙苗一名托盧或名天精或名卻老一名枸檵【音繼】一名苦杞俗呼爲甜菜子根名地骨生常山平澤今處處有之其莖幹髙三五尺上有小刺春生苗葉如石橊葉而軟薄莖葉間開小紅紫花隨便結實形如棗核熟則紅色味微苦性寒根大寒子微寒無毒一云味甘平白色無刺者良陜西枸杞長一二丈圍數寸無刺根皮如厚朴甘美異於諸處生子如櫻桃全少核曝漧如餅極爛有【闕】救饑采葉煠熟水淘淨油鹽調食作羮食皆可子紅熟時亦可食若渇煮葉作飲以代茶飲之

治病文具本艸木部條下

栢樹

本艸有栢實生太山山谷及陜州宜州其幹州者最佳宻州側栢葉尢佳今處處有之味甘一云味甘辛性平無毒葉味苦一云味苦辛微溫無毒牡蠣及桂子爲之使畏菊花羊蹄艸諸石及面麯

救饑列仙傳云赤松子食栢子齒落更生采栢葉新生並嫩者換水浸其苦味初食苦澁入蜜或棗肉和食尢好後稍易喫遂不復饑冬不寒夏不熱

治病文具本艸木部栢實條下

皂防樹

生雍州川谷及魯之鄒縣懷孟產者爲勝今處處有之其木極有髙大者葉似槐葉瘦長而尖枝間多刺結實有三種形小者爲豬牙皂防良又有長六寸及尺二者用之當以肥厚者爲佳味辛鹹性溫有小毒枯實爲之使惡麥門冬畏空靑人參苦參可作沐藥不入湯

救饑采嫩芽煠熟換水浸洗淘淨油鹽調食又以子不以多少炒舂去赤皮浸軟煮熟以糖漬之可食治病文具本艸木部條下

楮桃樹

本艸名楮實一名谷【音構】實生少室山今所在有之樹有二種一種皮有斑花紋謂之斑谷人多用皮爲冠一種皮無花紋枝葉大相類其葉似葡萄葉作瓣義上多毛澁而有子者爲佳其桃如彈大靑緑色後漸變深紅色乃成熟浸洗去穰取中子入藥一云皮斑者是楮皮白者是谷皮可作紙實味甘性寒葉味甘性涼俱無毒

救饑采葉並楮桃帶花煠爛水浸過握幹作餅焙熟食之或取樹熟楮桃紅蘂食之甘美不可久食令人骨軟

治病文具本艸木部楮實條下

柘樹

本艸有柘木舊不載所出州土今北土處處有之其木堅勁皮紋細宻上多白防枝條多有刺葉比桑葉甚小而薄色頗黃淡葉稍皆三義亦堪飼蠶綿柘刺少葉似柿葉微小枝葉間結實狀如楮桃而小熟則亦有紅蘃味甘酸葉味甘微苦柘木味甘性溫無毒救饑采嫩葉煠熟以水浸洳作成黃色換水浸去邪味再以水淘淨油鹽調食其實紅熟甘酸可食治病文具本艸木部條下

木羊角科

又名羊桃科一名小桃花生荒野中紫莖葉似初生桃葉光俊色微帶黃枝間開紅白花結角似豇豆角甚細而尖毎兩角並生一處味微苦酸救饑采嫩稍葉煠熟水浸淘淨油鹽調食嫩角亦可煠食

靑檀樹

生中牟南沙崗間其樹枝條有紋細薄葉形類棗葉微尖背白而澁又似白辛樹葉微小開白花結靑子如梧桐子大葉味酸澁實味甘酸

救饑采葉煠熟水浸淘去酸味油鹽調食其實成熟亦可摘食

山檾樹

生宻縣梁家衝山谷中樹髙丈餘葉似初生檾葉又似芙蓉葉而小又似牽牛花葉葉肩兩傍卻又有角義開白花結子如枸杞子大熟則紫黒色味甘酸葉味苦

救饑采葉煠熟水浸去苦味淘洗淨油鹽調食其子熟時摘取食之

藤花菜

生荒野中沙崗間科條叢生葉似皂角葉而大又似嫩椿葉而小淺黃緑色枝間開淡紫花味甘救饑采花煠熟水浸淘淨油鹽調食微焯過曬漧煠食尢佳

欛齒花【上音罷】

本名錦雞兒花又名醬瓣子生山野間人家園宅間亦多栽葉似枸杞子葉而小毎四葉攢生一處枝梗亦似枸杞有小刺開黃花狀類雞形結小角兒味甜

救饑采花煠熟油鹽調食炒熟喫茶亦可

楸樹

所在有之今宻縣梁家衝山谷中多有樹甚髙大其木可作琴瑟葉類梧桐葉而薄小葉梢作三角尖義開白花味甘

救饑采花煠熟油鹽調食及將花曬漧或煠或炒皆可食

臘梅花

多生南方今北土亦有之其樹枝條頗類李其葉似桃葉而寛大紋脈微麄開淡黃花味甘微苦救饑采花煠熟水浸淘淨油鹽調食

馬棘

生滎陽崗野間科條髙四五尺葉似夜合樹葉而小又似蒺防葉而硬【玉諍切】又似新生皂莢科葉亦小稍間開粉紫花形狀似錦雞兒花微小味甜

救饑采花煠熟水浸淘淨油鹽調食

槐樹芽

本艸有槐實生河南平澤今處處有之其木有極髙大者爾雅云槐有數種葉大而黒者名櫰【公回切】槐晝合夜開者名守宮槐葉細而靑緑者但謂之槐其功用不言有別開黃花結實似豆角狀味苦酸鹹性寒無毒景天爲之使

救饑采嫩芽煠熟換水浸淘洗去苦味油鹽調食或采槐花炒熟食之

治病文具本艸木部槐實條下

棠梨樹

今處處有之生荒野中葉似蒼術葉亦有團葉者有三義葉者葉邊皆有鋸齒又似女兒茶葉其葉色頗黲白開白花結棠梨如小楝子大味甘酸花葉味微苦

救饑采花煠熟食或曬漧磨面作燒餅食亦可及采嫩葉煠熟水浸淘淨油鹽調食或蒸曬作茶亦可其棠梨經霜熟時摘食甚美

文冠花

生鄭州南荒野間陜西人呼爲崖木樹髙丈許葉似楡樹葉而狹小又似山茱萸葉亦細短開花彷佛似藤花而色白穗長四五寸結實狀似枳殻而三瓣中有子二十餘顆如肥皂角子子中瓤如栗子味微淡又似米麵味甘可食其花味甜其葉味苦

救饑采花煠熟油鹽調食或采葉煠熟水浸淘去苦味亦用油鹽調食及摘實取子煮熟食瓤

桑椹樹

本艸有桑根白皮舊不載所出州土今處處有之其葉飼蠶結實爲桑椹有黒白二種桑之精英盡在於椹桑根白皮東行根益佳肥白者良出土者不可用殺人味甘性寒無毒制造忌鐵器及鉛葉椏者名雞桑最堪入藥續斷麻子桂心爲之使桑椹味甘性暖或云木白皮亦可用

救饑采桑椹熟者食之或熬成膏攤於桑葉上曬漧搗作餅收蔵或直取椹子曬漧可蔵經年及取椹子淸汁置瓶中封三二日卽成酒其色味似葡萄酒甚佳亦可熬燒酒可蔵經年味力愈佳其葉嫩老皆可煠食皮炒幹磨面可食

治病文具本艸木部桑根白皮條下

楡錢樹

本艸有楡皮一名零楡生潁川山谷秦州今處處有之其木髙大春時未生葉其枝條間先生楡莢形狀似錢而薄小色白俗呼爲楡錢後方生葉似山茱萸葉而長尖潤澤楡皮味甘性平無毒

救饑采肥嫩楡葉煠熟水浸淘淨油鹽調食其楡錢煮糜羮食佳但令人多睡或焯過曬漧備用或爲醬皆可食楡皮刮去其上干燥皴澁者取中間軟嫩皮剉碎曬漧炒焙極幹搗磨爲面拌糠麧艸末蒸食取其滑澤易食又云楡皮與檀皮爲末服之令人不饑根皮亦可搗磨爲麵食

治病文具本艸木部楡皮條下

竹筍

本艸竹葉有防【音謹又音允】竹葉苦竹葉淡竹葉本經並不載所出州土今處處有之竹之類甚多而入藥者惟此三種人多不能盡別防竹堅而促節體圓而質勁成白如霜作笛者有一種亦不名防竹苦竹亦有二種一種出江西及閩中本極麄大筍味甚苦不可噉一種出江浙近地亦時有之肉厚而葉長濶筍微苦味俗呼甜苦筍食所最貴者亦不聞入藥用淡竹肉薄節間有粉南人以燒竹瀝者醫家只用此一品又有一種薄殻者名甘竹葉最勝又有實中竹篁竹並以筍爲佳於藥無用凡取竹瀝惟用淡竹苦竹防竹爾陶隠居云竹實出藍田江東乃有花而無實而頃來斑斑有實狀如小麥堪可爲飯圗經云竹筍味甘無毒又云寒救饑采竹嫩筍煠熟油鹽調食焯過曬漧煠食尢好治病文具本艸木部竹葉條下

野豌豆

生田野中苗初就地拖秧而生後分生莖義苗長二尺餘葉似胡豆葉稍大又似苜蓿葉亦大開淡粉紫花結角似家豌豆角但秕【音比】小味苦

救饑采角煮食或收取豆煮食或磨面制造食用與家豆同

豆

生平野中北土處處有之莖蔓延附艸木上葉似黒豆葉而窄小微尖開淡粉紫花結小角其豆似黒豆形極小味甘

救饑打取豆淘洗淨煮食或磨爲面打餅蒸食皆可

山扁豆

生田野中小科苗髙一尺許稍葉似蒺防葉微大根葉比苜蓿葉頗長又似初生豌豆葉開黃花結小匾角兒味甜

救饑采嫩角煠食其豆熟時收取豆煮食

回回豆

又名那合豆生田野中莖靑葉似蒺防葉又似初生嫩皂莢葉而有細鋸齒開五瓣淡紫花如蒺防花樣結角如杏仁樣而肥有豆如牽牛子微大味甜救饑采豆煮食

胡豆

生田野間其苗初搨地生後分莖義葉似苜蓿葉而細莖葉梢間開淡蔥白褐花結小角有豆如豆狀味甜

救饑采取豆煮食或磨麵食皆可

蠶豆

今處處有之生田園中科苗髙二尺許莖方其葉狀類黒豆葉而團長光澤紋脈竪直色似豌豆頗白莖葉梢間開白花結短角其豆如豇豆而小色赤味甜

救饑采豆煮食炒食亦可

山菉豆

生輝縣太行山車箱衝山野中苗莖似家菉豆莖微細菉比家菉豆葉狹窄尖開白花結角亦瘦小其豆黲緑色味甘

救饑采取其豆煮食或磨麵攤煎餅食亦可

救荒本艸卷六﹤子部﹐農家類﹐救荒本艸﹥

欽定四庫全書

救荒本艸卷七

明周王朱橚撰

米谷部

葉及實皆可食【本艸原有五種新增八種】

果部

實可食【本艸原有十種新增四種】

葉及實皆可食【本艸原有四種新增一種】

根可食【本艸原有二種】

根及實皆可食【本艸原有二種】

蕎麥苗

處處種之苗髙二三尺許就地科義生其莖色紅葉似杏葉而軟微開小白花結實作三稜蒴兒味甘平性寒無毒

救饑采苗葉煠熟油鹽調食多食微防其麥或蒸使气餾【音澑】於烈日中曬令口開舂取仁煮作飯食或磨爲面作餅蒸食皆可

治病文具本艸米谷部條下

禦米花

本艸名甖子粟一名象谷一名米囊一名囊子處處有之苗髙一二尺葉似靛葉色而大邊皺多有花義開四瓣紅白花亦有千葉花者結殻似骲【音炮】箭頭殻中有米數千粒似葶藶子色白隔年種則佳米味甘性平無毒

救饑采嫩葉煠熟油鹽調食取米作粥或與面作餅皆可食其米和竹瀝煮粥食之極美

治病文具本艸米谷部甖子粟條下

赤小豆

本艸舊云江淮間多種蒔今北土亦多有之苗髙一二尺葉似豇豆葉微團開花似豇豆花微小淡銀褐色有腐气人故亦呼爲腐婢結角比菉豆角頗大角之皮色微白帶紅其豆有赤白黧色三種味甘酸性平無毒合鮓食成消渇爲醬合鮓食成口瘡人食則體重

救饑采嫩葉煠熟水淘洗淨油鹽調食明目豆角亦可煮食又法赤小豆一升半炒大黃豆一升半焙二味搗末毎服一合新水下日三服盡三升可度十一日不饑又說小豆食之逐津液行小便久服則虛人令人黒瘦枯燥

治病文具本艸米谷部條下

山絲苗

本艸有麻蕡【音焚】一名麻勃一名茡【音字】一名麻母生太山川谷今皆處處有之人家園圃中多種蒔績其皮以爲布苗髙四五尺莖有細綫楞葉形狀似柳葉而邊皆有義牙鋸齒毎八九葉攢生一處又似荊葉而狹色深靑開淡黃白花結實小如菉豆顆而匾圖經云麻蕡此麻上花勃勃者味辛性平有毒麻子味甘性平微寒滑利無毒入土者損人畏牡蠣白薇惡茯苓救饑采嫩葉煠熟換水浸去邪惡气味再以水淘洗淨油鹽調食不可多食亦不可久食動風子可炒食亦可打油用

治病文具本艸米谷部麻蕡條下

油子苗

本艸有白油麻俗名脂麻舊不著所出州土今處處有之人家園圃中多種苖髙三四尺莖方窊面四楞對節分生枝義葉類蘇子葉而長尖邊多花義葉間開白花結四稜蒴兒每蒴中有子四五十餘粒其子味甘微苦生則性大寒無毒炒熟則性熱壓笮爲油大寒

救饑采嫩葉煠熟水浸淘洗淨油鹽調食其子亦可炒熟食或煮食及笮爲油食皆可

治病文具本艸米谷部白油麻條下

黃豆苗

今處處有之人家田園中多種苗髙一二尺葉似黒豆葉而大結角比黒豆角稍肥大其葉味甘救饑采嫩苗葉煠熟水浸淘淨油鹽調食或摘角煮食或收豆煮食及磨爲麵食皆可

刀豆苗

處處有之人家園籬邊多種之苗葉似豇豆葉肥大開淡粉紅花結角如皂角狀而長其形似屠刀樣故以名之味甜微淡

救饑采嫩苗葉煠熟水浸淘淨油鹽調食豆角嫩時煮食豆熟之時收豆煮食或磨麵食亦可

眉兒豆苗

人家園圃中種之妥【他果切】蔓而生葉似菉豆葉而肥大闊厚潤澤光俊毎三葉攢生一處開淡粉紫花結扁角毎角有豆止三四顆其豆色黒匾而皆白眉故名味微甜

救饑采嫩苗葉煠食豆角嫩時采角煮食豆成熟時打取豆食

紫豇豆苗

人家園圃中種之莖葉與豇豆同但結角色紫長尺許味微甜

救饑采嫩苗葉煠熟油鹽調食角嫩時采角煮食亦可做菜食豆成熟時打取豆食之

蘇子苗

人家園圃中多種之苗髙二三尺莖方窊【五化切】面四楞上有澁毛葉皆對生似紫蘇葉而大開淡紫花結子比紫蘇子亦大味微辛性溫

救饑采嫩葉煠熟換水淘洗淨油鹽調食子可炒食亦可笮油用

豇豆苗

今處處有之人家田園中多種就地拖秧而生亦延籬落葉似赤小豆葉而極長開淡粉紫花結角長五七寸其豆味甘

救饑采嫩葉煠熟水浸淘淨油鹽調食及采嫩角煠食亦可其豆成熟時打取豆食

山黒豆

生宻縣山野中苗似家黒豆毎三葉攢生一處居中大葉如菉豆葉傍兩葉似黒豆葉微圓開小粉紅花結角比家黒豆角極瘦小其豆亦極細小味微苦

救饑苗葉嫩時采取煠熟水淘去苦味油鹽調食結角時采角煮食或打取豆食皆可

舜芒谷

俗名紅落防生田野及人家田莊窠【音科】上多有之科苗髙五尺餘葉似灰菜葉而大微帶紅色莖亦髙麄可爲拄杖其中心葉甚紅葉間出穗結子如粟米顆灰靑色味甜

救饑采嫩苗葉曬漧揉【音柔】去灰煠熟油鹽調食子可磨面做燒餅蒸食

櫻桃樹

處處有之古謂之含桃葉似桑葉而狹窄微軟開粉紅花結桃似郁李子而小紅色鮮明味甘性熱

救饑采果紅熟者食之

治病文具本艸果部條下

胡桃樹

一名核桃生北土舊云張騫從西域將來陜洛間多有之今鈞鄭間亦有其樹大株葉厚而多陰開花成穗花色蒼黃結實外有靑皮包之狀似梨大熟時漚去靑皮取其核是胡桃味甘性平一云性熱無毒救饑采核桃漚去靑皮取瓤食之令人肥健

治病文具本艸果部條下

柿樹

舊不載所出州土今南北皆有之然華山者皮薄而味甘珍宣歙荊襄閩廣諸州但生噉不堪爲幹椑柿壓丹石毒烏柿宣越者性溫諸柿食之皆善而益人其樹髙一二丈葉似軟棗葉頗小而頭微團結實種數甚多有牛心柿蒸餅柿蓋柿防柿蒲楪紅柿黃柿朱柿椑柿其幹柿火幹者謂之烏柿諸柿味甘性寒無毒救饑摘取軟熟柿食之其柿未軟者摘取以溫水醂【音攬】熟食之麄心柿不可多食令人腹痛生柿彌冷尢不可多食

治病文具本艸果部條下

梨樹

出鄭州及宣城今處處有之其樹葉似棠葉而大色靑開花白色結實形樣甚多鵝梨出鄭州極大味香美而漿多乳梨出宣城皮厚而肉實味極長水梨出北都皮薄而漿多味差短又有消梨紫煤梨赤梨甘棠禦兒梨紫花梨靑梨茅梨桑梨之類不能盡具其名梨實味甘微酸性寒無毒

救饑其梨結硬未熟時摘取煮食已經霜熟摘取生食或蒸食亦佳或削其皮曬作梨糝收而備用亦可治病文具本艸果部條下

葡萄

生隴西五原惇煌山谷及河東舊云漢張騫使西域得其種還而種之中國始有蓋北果之最珍者今處處有之苗作藤蔓而極長大盛者一二本綿被山谷葉類絲葉頗壯而邊多花義開花極細而黃白色其實有紫白二色形之圓鋭亦二種又有無核者味甘性平無毒又有一種蘡薁【音嬰郁】眞相似然蘡薁乃是千嵗虆但山人一槪收而釀酒

救饑采葡萄爲果食之又熟時取汁以釀酒飲治病文具本艸果部條下

李子樹

本艸有李核人舊不載所出州土今處處有之其樹大髙丈餘葉似郁李子葉微尖而潤澤光俊開白花結實種類甚多見爾雅者有休無實李李之無實者一名趙李李痤接慮李卽今之麥李細實有溝道與麥同熟故名之駁赤李其子赤者是也又有靑李緑李赤李房陵李朱仲李馬肝李黃李紫李水李散見書傳美其味之可食皆不入藥今有穿條紅禦黃子其李實味甘微苦一云味酸核人味苦性平俱無毒救饑摘取李實色熟者食之不可臨水上食亦不可和蜜食損五臓及與雀肉同食和漿水食令人霍亂澁气多食令人虛熱

治病文具本艸果部李核人條下

木

生蜀中並山陰蘭亭而宣州者佳今處處有之其樹枝狀似柰花深紅色葉又似柿葉微小而厚爾雅謂之楙【音茂】其實形如小又似栝樓而小兩頭尖長淡黃色味酸性溫無毒

救饑采成熟木食之多食亦不益人

治病文具本艸果部條下

樝子樹

舊不著所出州土今鞏縣趙峯山野中多有之樹髙丈許葉似冬靑樹葉稍闊厚背色微黃葉形又類棠梨葉但厚結果似木稍團味酸甜微澁性平救饑果熟時采摘食之多食損齒及筋

治病文具本艸果部木條下

郁李子

本艸郁李人一名爵李一名車下李一名雀梅卽奧【音郁】李也俗名藲【音歐】梨兒生隰州髙山川谷丘陵上今處處有之木髙四五尺枝條花葉皆似李惟子小其花或白或赤結實似櫻桃赤色其人味酸性平一云味苦辛其實味甘酸根性涼俱無毒

救饑其實紅熟時摘取食之酸甜味美

治病文具本艸木部郁李人條下

菱角

本艸名芰【音技】實一名菱【音陵】處處有之水中拖蔓生葉浮水上三尖鋸齒葉開黃白花花落而實生實有二種一種四角一種兩角兩角中又有嫩皮而紫色者謂之浮菱食之尢美味甘性平無毒一云性冷救饑采菱角鮮大者去殻生食殻老及雜小者煮熟食或曬其實火燔以爲米充糧作粉極白潤宜人服食家蒸曝蜜和餌之斷谷長生又云雜白蜜食令人生虫一云多食臓冷損陽气痿莖腹脹滿暖姜酒飲或含吳茱萸咽津液卽消

治病文具本艸果部芰實條下

軟棗

一名丁香柿又名牛乳柿又呼羊矢棗爾雅謂之梬【音影】舊不載所出州土今北土多有之其樹枝葉條幹皆類柿而結實甚小幹熟則紫黒色味甘性溫一云微寒無毒多食動風發冷風咳

救饑采取軟棗成熟者食之其未熟結硬時摘取以溫水漬養醂【盧感切】去澁味另以水煮熟食之

野葡萄

俗名煙黒生荒野中今處處有之莖葉及實倶似家葡萄但皆細小實亦稀疎味酸

救饑采葡萄顆紫熟者食之亦中釀酒飲

梅杏樹

生輝縣太行山山谷中樹髙丈餘葉似杏葉而小又頗尖微澁邊有細鋸齒開白花結實如杏實大生靑熟則黃色味微酸

救饑摘取黃熟梅果食之

野櫻桃

生鈞州山谷中樹髙五六尺葉似李葉更尖開白花似李子花結實比櫻桃又小熟則色鮮紅味甘微酸

救饑摘取其果紅熟者食之

石橊

本艸名安石橊一名丹若廣雅謂之若橊舊云漢張騫使西域得其種還今處處有之木不甚髙大枝柯附幹自地便生作叢種極易成折其枝條盤土中便生其葉似枸杞葉而長微尖葉緑微帶紅色花有黃赤二色實亦有甘酸二種甘者可食酸者入藥味甘酸性溫無毒又有一種子白瑩澈如水晶者味亦甘謂之水晶石橊

救饑采嫩葉煠熟油鹽調食橊果熟時摘取食之不可多食損人肺及損齒令黒

治病文具本艸果部條下

杏樹

本艸有杏核人生晉山川谷今處處有之其實有數種黃而圓者名金杏熟最早扁而靑黃者名木杏其子皆入藥又小者名山杏不堪入藥其樹髙丈餘葉頗圓淡緑頗帶紅色葉似木葛葉而光嫩微尖開花色紅結實金黃色核人味甘苦性溫冷利有毒得火良惡黃芩黃耆葛根解錫毒畏蘘艸杏實味酸性熱救饑采葉煠熟以水浸漬作成黃色換水淘淨油鹽調食其杏黃熟時摘取食不可多食令人發熱及傷筋骨

治病文具本艸果部杏核人條下

棗樹

本艸有大棗漧棗也一名美棗一名良棗生棗出河東平澤及近北州郡靑晉絳蒲州者特佳江南出者堅燥少肉樹髙一二丈葉似酸棗葉而大比皂角葉亦大尖光澤葉間開靑黃色小花結實種數甚多爾雅云壺棗江東呼棗大而鋭上者爲壺壺猶瓠也邊腰棗一名細腰又謂轆轤棗櫅【音賫】白棗卽今棗子白乃熟遵羊棗實小而圓紫黒色俗又呼爲羊矢棗洗太棗河東猗氏縣出大如雞卵蹶泄苦棗云子味苦晳無實云不著子者還味稔云還味短味也又有水菱棗禦棗卽撲落蘇也又有牙皆味甘美其餘不能盡別其名大味甘性平無毒殺烏頭毒牙齒有病人切忌食生味甘辛多食令人寒熱腹脹羸瘦人不可食蒸煮食補腸胃肥中益气不宜合蔥食

救饑采嫩葉煠熟水浸作成黃色淘淨油鹽調食其棗紅熟時摘取食之其結生硬未紅時煮食亦可治病文具本艸果部大條下

桃樹

本艸有桃核人生太山川谷河南陜西出者尢大而美今處處有之樹髙丈餘葉狀似柳葉而闊大又多紋脈開花紅角結實品類甚多其油桃光小金桃色深黃昆侖桃肉深紫紅色又有餅子桃面桃鷹嘴桃鴈過紅桃凍桃之類名多不能盡載山中有一種桃正是月令中桃始華者謂山桃不堪食啗但中入藥桃核人味苦甘性平無毒

救饑采嫩葉煠熟水浸作成黃色換水淘淨油鹽調食桃實熟軟時摘取食之其結硬未熟時亦可煮食或切作片曬漧爲糝收藏備用

治病文具本艸果部桃核人條下

沙果子樹

一名花紅南北皆有今中牟崗野中亦有之人家園圃亦多栽種樹髙丈餘葉似櫻桃葉而色深緑又似急防【音梅】子葉而大開粉紅花似桃花瓣微長不尖結實似李而甚大味甘微酸

救饑摘取紅熟果食之嫩葉亦可煠熟油鹽調食

芋苗

本艸一名土芝俗名芋頭生田野中今處處有之人家多栽種葉似小荷葉而偏長不圓近蔕邊皆有一劐【音霍】兒根狀如雞彈大皮色茶褐其中白色味辛性平有小毒葉冷無毒

救饑本艸芋有六種靑芋細長毒多初煮須要灰汁換水煮熟乃堪食白芋眞芋連禪芋紫芋毒少蒸煮食之又宜冷食療熱止渇野芋大毒不堪食也治病文具本艸果部條下

鉄葧臍【葧音孛】本艸名烏芋又名【音夫】茨一名借姑一名水萍一名槎【音查】牙亦名茨菇又名燕尾艸爾雅謂之芍有二種根黒皮厚肉硬白者謂之豬葧臍皮薄色淡紫肉軟者謂之羊葧臍生水田中葉似莎艸而厚肥稍又長窄葉間生葶其葶三稜稍頭開花醬褐色根卽葧臍味苦甘性微寒

救饑采根煮熟食制作粉食之厚人腸胃不饑服丹石人尢宜食解丹石毒孕婦不可食

治病文具本艸果部烏芋條下

蓮藕

本艸有藕實一名水芝丹一名蓮生汝南池澤今處處有之生水中其葉名荷圓徑尺餘其花世謂之蓮花色有紅白二種花中結實謂之蓮房俗名蓮蓬其蓮靑皮裏白子爲的卽蓮子也的中靑心爲薏其的至秋表皮色黒而沈水就蓬中幹者謂之石蓮其根謂之藕爾雅云荷芙蕖其莖茄其葉蕸其本蔤【音宻】云是莖下白蒻【音若】在泥中藕節間初生萌芽也其花菡萏其實蓮其根藕其中的的中薏是也芙蕖其緫名別名芙蓉又云其花未發爲菡萏已發爲芙蓉蓮實莖味甘性平寒無毒

救饑采藕煠熟食生食皆可蓮子蒸食或生食亦可又可休糧仙家貯石蓮子幹藕經千年者食之至妙又以實磨爲麵食或屑爲米加粟煮飯食皆可治病文具本艸果部藕實條下

雞頭實

一名芡一名鴈喙實幽人謂之鴈頭出雷澤今處處有之生澤中葉大如荷而皺背紫有刺俗謂雞頭盤花結實形類雞頭故以名之中有子如皂莢子大艾褐色其近根莖【音耿】嫩者名爲【音葦】人采以爲菜茹實味甘性平無毒

救饑采嫩根莖煠食實熟采實剝人食之蒸過烈日曬之其皮卽開舂去皮搗人爲粉蒸煠作餅皆可食多食不益脾胃气兼難消化生食動風冷气與小兒食不能長大故駐年耳

治病文具本艸果部條下

救荒本艸卷七﹤子部﹐農家類﹐救荒本艸﹥

欽定四庫全書

救荒本艸卷八

明周王朱橚撰

菜部

葉可食【本艸原有十三種新增十九種】

根可食【新增二種】

根葉皆可食【本艸原有一種新增四種】

葉及實皆可食【本艸原有三種新增三種】

蕓臺菜

今處處有之葉似菠菜葉比菠菜葉兩傍多兩義開黃花結角似蔓菁角有子如小芥子大味辛性溫無毒經冬根不死辟蠧【音渡】

救饑采苖葉煠熟水浸淘洗淨油鹽調食

治病文具本艸菜部條下

莧菜

本艸有莧實一名馬莧一名莫實細莧亦同一名人莧幽【闕】

馬齒莧菜

又名五行艸舊不著所出州土今處處有之以其葉靑梗赤花黃根白子黒故名五行艸耳味甘性寒滑

救饑采苗葉先以水焯【音綽】過曬漧煠熟油鹽調食治病文具本艸菜部條下

苦蕒菜

俗名老鸛菜所在有之生田野中人家園圃種者爲家苦蕒腳葉似白菜小葉抱莖而生梢葉似鴉嘴形毎葉間分義攛葶如穿葉狀稍間開黃花味微苦性冷無毒

救饑采苗葉煠熟以水浸洗淘淨油鹽調食出蠶蛾時切不可取抝令蛾子赤爛蠶婦忌食

治病文具本艸菜部條下

莙蓬菜

所在有之人家園圃中多種苗葉搨地生葉類白菜而短葉莖亦窄葉頭稍團形狀似糜匙樣味鹹性平寒微毒

救饑采苗葉煠熟以水浸洗淨油鹽調食不可多食動气破腹

治病文具本艸菜部條下

邪蒿

生田園中今處處有之苗髙尺餘似靑蒿細軟葉又似葫蘿卜葉微細而多花義莖葉稠宻梢間開小碎瓣黃花苗葉味辛性溫平無毒

救饑采苗葉煠熟水浸淘淨油鹽調食生食微動風气作羮食良不可同胡荽【音𨿽】食令人汗臭气治病文具本艸菜部條下

同蒿

處處有之人家園圃中多種苗髙三尺葉類葫蘿卜葉而肥大開黃花似菊花味辛性平

救饑采苗葉煠熟水浸淘淨油鹽調食不可多食動風气燻人心令人气滿

治病文具本艸菜部條下

冬葵菜

本艸冬葵子是秋種葵覆養經冬至春結子故謂冬葵子生少室山今處處有之苗髙二三尺莖及花葉似蜀葵而差小子及根俱味甘性寒無毒黃芩爲之使根解蜀椒毒葉味甘性滑利爲百菜主其心傷人

救饑采葉煠熟水浸淘淨油鹽調食服丹石人尢宜食天行病後食之頓喪明熱食亦令人熱悶動風治病文具本艸菜部條下

蓼芽菜

本艸有蓼實生雷澤川澤今處處有之葉似小藍葉微尖又似水葒葉而短小色微帶紅莖微赤梢間出穗開花赤色莖葉味辛性溫

救饑采苗葉煠熟換水浸去辣气淘淨油鹽調食治病文具本艸菜部蓼實條下

苜蓿

出陜西今處處有之苖髙尺餘細莖分義而生葉似錦雞兒花葉微長又似豌豆葉頗小毎三葉攢生一處梢間開紫花結彎角兒中有子如黍米大腰子樣味苦性平無毒一云微甘淡一云性涼根寒

救饑苗葉嫩時采取煠食江南人不甚食多食利大小腸

治病文具本艸菜部條下

薄荷

一名雞蘇舊不著所出州土今處處有之莖方葉似荏子葉小頗細長又似香菜葉而大開細碎黲白花其根經冬不死至春發苗味辛苦性溫無毒一云性平東平龍腦崗者尢佳又有胡薄荷與此相類但味少甘爲別生江浙間彼人多作茶飲俗呼爲新羅薄荷又有南薄荷其葉微小

救饑采苗葉煠熟換水浸去辣味油鹽調食與薤作虀【音賫】食相宜煎豉湯暖酒和飲煎茶並宜新病瘥人勿食令人虛汗不止貓食之卽醉物相感爾治病文具本艸菜部條下

荊芥

本艸名假蘇一名防蓂一名姜芥生漢中川澤及嶽州歸徳州今處處有之莖方窊面葉似獨掃葉而狹小淡黃緑色結小穗有細小黒子鋭圓多野生以香气似蘇故名假蘇味辛性溫無毒

救饑采嫩苗葉煠熟水浸去邪气油鹽調食初生香辛可噉人取作生菜腌食

治病文具本艸菜部假蘇條下

水【音勤】

俗作芹菜一名水英出南海池澤今水邊多有之根莖離地二三寸分生莖義其莖方窊面四楞對生葉似痢見菜葉而闊短邊有大鋸齒又似薄荷葉而短開白花似蛇牀子花味甘性平無毒又云大寒春秋二時龍帶精入芹菜中人遇食之作蛟龍病救饑發英時采之煠熟食芹有兩種秋芹取根白色赤芹取莖葉並堪食又有渣【音柤】芹可爲生菜食之治病文具本艸菜部條下

香菜

生伊洛間人家園圃種之苗髙一尺許莖方窊【醜化切】面四稜莖色紫稔葉似薄荷葉微小邊有細鋸齒亦有細毛梢頭開花作穗花淡藕褐色味辛香性溫救饑采苗葉煠熟油鹽調食

銀條菜

所在人家園圃多種苗葉皆似萵苣細長色頗靑白攛葶髙二尺許開四瓣淡黃花結蒴似蕎麥蒴而圓中有子如油子大淡黃色其葉味微苦性涼救饑采苗葉煠熟水浸淘淨油鹽調食生揉【音柔】亦可食

後庭花

一名鴈來紅人家園圃多種之葉似人莧葉其葉中心紅色又有黃色相間亦有通身紅色者亦有紫色者莖葉間結實比莧實微大其葉眾葉攢聚狀如花朶其色嬌紅可愛故以名之味甜微澁性涼救饑采苗葉煠熟水浸淘淨油鹽調食曬漧煠食尢佳

火焰菜

人家園圃多種苗葉俱似菠菜但葉梢微紅形如火焰結子亦如菠菜子苗葉味甜性微冷救饑采苗葉煠熟水淘洗淨油鹽調食

山蔥

一名隔蔥又名鹿耳蔥生輝縣太行山山野中葉似玉簪葉微團葉中攛【七官切】葶似蒜葶甚長而澁稍頭結蓇葖【音骨突】似蔥蓇葖微小開白花結子黒色苗味辣

救饑采苗葉煠熟油鹽調食生腌食亦可

背韭

生輝縣太行山山野中葉頗似韭菜而甚寛大根似蔥根味辣

救饑采苗葉煠熟油鹽調食生腌食亦可

水芥菜

水邊多生苗髙尺許葉似家芥菜葉極小色微淡緑葉多花義莖義亦細開小黃花結細短小角兒葉味微辛

救饑采苗葉煠熟水浸去辣气淘洗過油鹽調食

遏藍菜

【上音惡】生田野中下濕地苗初搨地生葉似初生菠菜葉而小其頭頗團葉間攛葶分義上結莢兒似楡錢狀而小其葉味辛香微酸性微溫

救饑采苗葉煠熟水浸取酸辣味復用水淘淨作虀油鹽調食

牛耳朶菜

一名野芥菜生田野中苗髙一二尺苗莖似萵苣色葉似牛耳朶形而小葉間分攛葶義開白花結子如粟粒大葉味微苦辣

救饑采苗葉淘洗淨煠熟油鹽調食

山白菜

生輝縣山野中苗葉頗似家白菜而葉莖細長其葉尖邊有鋸齒義又似莙薘菜葉而尖瘦亦小味甜微苦

救饑采苗葉煠熟水淘淨油鹽調食

山宜菜

又名山苦菜生新鄭縣山野中苗初搨地生葉似薄荷葉而大葉根兩傍有義背白又似靑莢兒菜葉亦大味苦

救饑采苗葉煠熟油鹽調食

山苦蕒

生新鄭縣山野中苗髙二尺餘莖似萵苣葶而節稠其葉甚盛花有三五尖義似花苦苣葉甚大開淡棠褐花表微紅味苦

救饑采嫩苗葉煠熟水淘去苦味油鹽調食

南芥菜

人家園圃中亦種之苗初搨地生後攛葶義葉似芥菜葉但小而有毛澁莖葉稍頭開淡黃花結小尖角兒葉味辛辣

救饑采苗葉煠熟水浸淘去澁味油鹽調食生焯過腌食亦可

山萵苣

生宻縣山野間苗葉搨地生葉似萵苣葉而小又似苦苣葉而卻寛大葉腳花又頗少葉頭微尖邊有細鋸齒葉間攛葶開淡黃花苗葉味微苦

救饑采苗葉煠熟水浸淘去苦味油鹽調食生揉亦可食

黃鵪菜

生宻縣山谷中苗初搨地生葉似初生山萵苣葉而小葉腳邊微有花義又似孛孛丁葉而頭頗團葉中攛生葶義髙五六寸許開小黃花結小細子黃茶褐色葉味甜

救饑采苗葉煠熟換水淘淨油鹽調食

鷰兒菜

生宻縣山澗邊苗葉搨地生葉似匙頭樣頗長又似牛耳朶菜葉而小微澁又似山萵苣葉亦小頗硬而頭微團味苦

救饑采苗葉煠熟換水浸淘淨油鹽調食

孛孛丁菜

又名黃花苗生田野中苗初搨地生葉似苦苣葉微短小葉叢中間攛葶梢頭開黃花莖葉折之皆有白汁味微苦

救饑采苗葉煠熟油鹽調食

柴韭

生荒野中苗葉形狀如韭但葉圓細而瘦葉中攛葶開花如韭花狀粉紫色苗葉味辛

救饑采苗葉煠熟水浸淘淨油鹽調食生腌食亦可

野韭

生荒野中形狀如韭苗葉極細弱葉圓比柴韭又細小葉中攛葶開小粉紫花似韭花狀苗葉味辛救饑采苗葉煠熟油鹽調食生腌食亦可

甘露兒

人家園圃中多栽葉似地兒葉甚闊多有毛澁其葉對節生色微淡緑又似薄荷葉亦寛而皺開紅紫花其根呼爲甘露兒形如小指而紋節甚稠皮色黲白味甘

救饑采根洗淨煠熟油鹽調食生腌食亦可

地兒苗

生田野中苗髙二尺餘莖方四楞葉似薄荷葉微長大又似澤蘭葉抪莖而生根名地形類甘露兒更長味甘

救饑掘根洗淨煠熟油鹽調食生腌食亦可

澤蒜

又名小蒜生田野中今處處有之生山中者名蒿【力的切】苗似細韭葉中心攛葶開淡粉紫花根似蒜而甚小味辛性溫有小毒又云熱有毒

救饑采苗根作羮或生腌或煠熟油鹽調皆可食治病文具本艸菜部小蒜條下

樓子蔥

人家園圃中多栽苗葉根莖俱似蔥其葉稍頭又生小蔥四五枝疊生三四層故名樓子蔥不結子但搯【音恰】下小蔥栽之便活味甘辣性溫

救饑采苗莖連根擇去細須煠熟油鹽調食生亦可食

治病與本艸菜部下蔥同用

薤韭

一名石韭生輝縣太行山山野中葉似蒜葉而頗窄狹又似肥韭葉微闊花似韭花頗大根似韭根甚麄味辣

救饑采苗葉煠熟油鹽調食生亦可食冬月采取根煠食

水蘿卜

生田野下濕地中苗初搨地生葉似薺菜形而厚大鋸齒尖花葉又似水芥葉亦厚大後分莖義梢間開淡黃花結小角兒根如白菜根而大味甘辣救饑采根及葉煠熟油鹽調食生亦可食

野蔓菁

生輝縣栲栳【音考老】圏山谷中苗葉似家蔓菁葉而薄小其葉頭尖葉腳花義甚多葉間攛出枝義上開黃花結小角其子黒色根似白菜根頗大苗葉根味微苦

救饑采苗葉煠熟水浸淘淨油鹽調食或采根換水煮去苦味食之亦可

薺菜

生平澤中今處處有之苗榻地生作鋸齒葉三四月出葶分生莖義梢上開小白花結實小似菥蓂子苗葉味甘性溫無毒其實亦呼菥蓂【音錫覓】子其子味甘性平患气人食之動冷疾不可與面同食令人背悶服丹石人不可食

救饑采子用水調攪良久成塊或作燒餅或煮粥食味甚粘滑葉煠作菜食或煮作羮皆可

治病文具本艸菜部條下

紫蘇

一名桂荏又有數種有勺蘇魚蘇山蘇出簡州及無爲軍今處處有之苗髙二尺許莖方葉似蘇子葉微小莖葉背面皆紫色而气甚香開粉紅花結小蒴其子狀如黍顆味辛性溫又云味微辛甘子無毒救饑采葉煠食煮飲亦可子研汁煮粥食之皆好葉可生食與魚作羮味佳

治病文具本艸菜部蘇子條下

荏子

所在有之生園圃中苗髙一二尺莖方葉似薄荷葉極肥大開淡紫花結穗似紫蘇穂其子如黍粒其枝莖對節生東人呼爲防【音魚】以其蘇字但除禾邊故也味辛性溫無毒

救饑采嫩苗葉煠熟油鹽調食子可炒食又研之雜米作粥甚肥美亦可笮油用

治病文具本艸菜部條下

灰菜

生田野中處處有之苗髙二三尺莖有紫紅綫楞葉有灰【音勃】結靑子成穂者甘散穗者微苦性暖生墻下樹下者不可用

救饑采苖葉煠熟水浸淘淨去灰气油鹽調食曬漧煠食尢佳穂成熟時采子搗爲米磨面作餅蒸食皆可

丁香茄兒

亦名天茄兒延蔓而生人家園籬邊多種莖紫多刺藤長丈餘葉似牽牛葉甚大而無花義又似初生嫩檾葉卻小開粉紫邊紫色心筒子花狀如牽牛花樣結小茄如丁香樣而大有子如白牽牛子亦大味微苦

救饑采茄兒煠食或腌作菜食嫩葉亦可煠熟油鹽調食

山藥

本艸名薯蕷一名山芋一名諸薯一名修脆【音翠】一名兒艸秦楚名玉延鄭越名土藷【音諸】出明州滁州生嵩山山谷今處處有之春生苗蔓延籬援莖紫色葉靑有三尖角似千葉狗兒秧葉而光澤開白花結實如皂莢子大其根皮色黲黃中則白色人家園圃種者肥大如手臂味美懷孟間產者入藥最佳味甘性溫平無毒紫芝爲之使惡甘遂

救饑掘取根蒸食甚美或火燒熟食或煮食皆可其實亦可煮食

治病文具本艸艸部薯蕷條下

救荒本艸卷八

