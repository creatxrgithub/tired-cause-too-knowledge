《農桑衣食撮要》

﹝元﹞魯明善撰

欽定四庫全書

子部四

農家類

農桑衣食撮要二卷

提要

臣等謹案農桑衣食撮要二卷元魯明善撰明善元史無傳其始末未詳此本有其幕僚導江張栗序一篇稱明善輝和爾【舊作畏吾兒今依元國語解攺正】人以父字魯爲氏名鐵柱以字行於延佑甲寅出監壽陽郡始撰是書且鋟諸梓又有明善自序則稱叨憲紀之任取所蔵農桑撮要刋之學宮末署至順元年六月蓋自壽陽刋板之後閱十有七年而重付剞劂者也考豳風所紀皆陳物候夏小正所紀亦多切田功古來四民月令四時纂要諸書蓋其遺意而今多不傳至元中頒行農桑輯要扵耕種樹畜之法言之頗詳而歲用雜事僅列爲卷末一篇未爲賅備明善此書分十二月令件系條別簡明易曉使種藝斂蔵之節開卷了然蓋以陰補農桑輯要所未備亦可謂畱心民事講求實用者矣

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●魯明善農桑衣食撮要原序

農桑衣食之本務農桑則衣食足衣食足則民可教以禮義民可教以禮義則家國天下可久安長治也虞夏殷周之興罔不由此秦漢而降知卹鮮哉我世祖皇帝中統建元之初首詔有司歲時勸課以厚民生立大司農司以專其任列聖相承式遵祖訓凡我臣子孰敢不虔乃者叨蒙憲紀之任因思衣食之本取所藏農桑撮要刋之學宮所以欽承上意而教民務本也凡天時地利之宜種植斂藏之法纖悉無遺具在是書茍爲民者人習其業則生財足食之道仰事俯育之資將隨取而隨足庶乎教可行而民安於下矣固久安長治之策也其可以農圃細事而忽之哉𨿽然遊末是趨捨是書而不務以自取貧困固吾民之罪而奪其時以落其事使是書爲徒設則有司之咎也於戲時和歲丰家給人足與吾民相忘於謡衢擊壤之域顧不美歟謹題其篇端以告來者庶牧民者知所勸也至順元年六月甲申謹敍

●欽定四庫全書

農桑衣食撮要卷上

﹝元﹞魯明善撰

○正月元旦宜齋戒焚香點燭拜謝天地日月星辰國王水土祖宗父母社稷六神勿興惡念每月若遇朔望之日依上焚香拜謝福徳必厚驗

歲朝

一日雞二日犬三日豕四日羊五日牛六日馬七日人八日榖日色晴明溫暖則蕃息安泰風雨陰寒慘冽則疾病衰耗以各日驗之

驗歲艸

薺菜先生歲欲甘葶藶先生歲欲苦藕先生歲欲雨蒺藜先生歲欲旱蓬先生歲欲荒水藻先生歲欲惡艾先生歲欲病皆孟春占之

教牛

牛者農之本爲家長者須當畱心提調每日水艸不可失時水牛夏間下水坑不可觸熱冬間要溫暖切忌雪霜凍餓家有一牛可代七人力𨿽然畜類性與人同切宜愛惜保養

嫁樹

元日五更點火把照桑棗果木等樹則無虫以刀斧班駁敲打樹身則結實此謂之嫁樹

移栽諸色果木樹

古人云移樹無時莫教樹知多畱宿土記取南枝宜寛深開掘用少糞水和之成泥漿根有宿土者栽於泥中候水喫定次日方用土覆蓋根無宿土者深栽於泥中輕提起樹根與地平則根舒暢易得活三四日後方可用水澆灌上半月移栽則多實宜愛護勿令動揺

騸諸色果木樹

樹芽未生之時於根傍掘土須要寛深尋纂心釘地根截去畱四邊亂根勿動卻用土覆蓋築令實則結果肥大勝挿接者謂之騸樹

栽桑樹

耕地宜熟移栽時行須用寛橫行闊八步長行相離四步對栽桑行中間可用牛耕故田不廢桑不致荒二月內移栽亦可臘月亦得

移栽諸樹

自朔曁晦可移松栢槐楡等樹二三月亦得

修桑

削去枯枝及低小亂枝條根傍開掘用糞土培壅與臘月同此月不修理則葉生遲而薄

種麻

古人云十耕蘿卜九耕麻地要肥熟以土灰拌種或撒子以土灰和腐艸蓋宻則細疎則粗布葉則刪耘宜帯露撒灰耘糞三兩次二三月皆可種之宜早不宜遲臘月八日亦得

種茄匏冬瓜葫蘆黃瓜菜瓜

此月預先以糞和灰土以瓦盆盛或桶盛貯候發熱過以瓜茄子挿於灰中常以水灑之日間朝日景夜間収於竈側暖處候生甲時分種於肥地常以少糞水澆灌上用低棚蓋之待長茂帶土移栽則易活社後亦可種之

芋秧

先將園地鉏過一徧又以新黃土覆在鉏過地上卻將芋芽向上宻排種之用艸覆蓋候發出三四葉約四五寸髙於三月間移栽之

修諸色果木樹

削去低小亂枝條勿令分力結果自然肥大

栽蔥韭薤

去冗須微曬漧疏行宻排栽之宜雞糞培壅

種苦蕒萵苣生菜芥

二三月皆可移種宜用盫過熟灰糞培壅之

合小豆醤

小豆蒸爛冷定團成餅盫出黃衣穿掛當風處至三四月內用黒豆或黃豆炒過磨去皮簸淨煮熟撈出每小豆黃子一斗熟豆一石用鹽四十餘斤拌勻搗爛入甕每日攪動曬過七日後便可食用合醤時斟酌豆黃用之

修農具

築墻圍

開溝渠

修蠶屋

整屋漏

移栽諸般花窠

織蠶箔

○二月月內三夘有則宜豆無則早種禾農家每歲經驗之言驚蟄日以石灰摻於門限墻壁外則辟除諸般虫蟻

種舊椹

宜熟耕地打成畦以舊椹撒於畦中常用水澆灌候芽出時如法愛護冬間附地割去其窠用柴艸薄蓋以走火燒過火大則傷根糞艸蓋至春杷耬去糞艸用水澆灌每一窠出芽數枝畱旺者一枝余枝削去至秋長五六尺來春可移於熟地內相對作大寛行栽之

籖諸色菓木

揀好嫩枝條籖於芋頭或蘿卜頭上栽易活腦上用篛葉包之若籖諸般花枝接頭亦得

種黍穄

新開荳田爲上一畝用子四升春分前後宜用灰土和子種頻鉏三五窠作一叢書曰黍心未生雨灌其心心傷無實黍心初生畏天露次日早用檾麻散絟長繩上令兩人對持於黍上牽拽抹去其露則不傷黍刈穄欲早黍欲晚諺曰穄靑喉黍折頭黍穄熟時炊飯又可釀酒搗碎蒸餻以備日用春後皆可種

種椒

擇濕潤肥地深耕杷勻取上年元埋地中椒子種之用灰糞和細土覆蓋則易生來年依時分開每株約離七八尺地用麻籸灰糞栽之忌水浸根三年後換嫩枝方結實辟蛇喫椒宜種香白芷或以髮纒樹根種生菜亦得

種茶

宜斜坡陰地走水處用糠與焦土種每一圏可用六七十粒覆土厚一寸出時不要耘艸旱以米泔澆常以小便糞水或蠶沙壅之水浸根必死三年後可采茶相離二尺種一叢

種西瓜

宜肥地種掘地作坑如斗大每坑納瓜子四枚多種則漫撒苗出後根下壅作土盆多鉏則饒子不鉏則無實余蔓花搯去則瓜肥大

種葫蘆黃瓜菜瓜冬瓜茄子

宜晴明日中種之每日早以少糞水澆灌此月下旬栽五月中旬結實若三月種之已遲

種藕蓮

取藕接頭時就用帶艸濕泥包裹卻於池塘中栽之或用煮酒缾頭上泥栽種當年開花種蓮子用堅黒者於磚石上磨蓮子頭令皮薄則易生取墐土作泥包裹蓮子在內蓮子頭上作尖樣約三指大長二寸底下務要平重候泥幹時擲於池中重頭沈下自然周正

摘茶

略蒸色小變攤開搧气通用手揉以竹篛燒煙火气焙榦以篛葉収諺云茶是艸篛是寶

種蘿卜菘菜

上旬撒種三月中旬可食宜肥地以熟糞蓋

種蜀葵

院內路傍墻畔種之候花開盡帶靑収其稭勿令枯槁水中漚一二日取皮作繩索用度

挿芙蓉

候芙蓉花開盡帶靑稭漚過取皮可代麻檾

種大豍豆

宜疏種用灰蓋地要肥頻澆灌芽出鉏去艸

壓桑條

濕土壓則條爛不生根燥土壓之則易生根

種紅花

種時欲雨或漫撒或耬耩如種麻法至五月収子便種晚花秋間八月種亦得臘月亦可

種豌烏豆

社前大麥根邊種之以盫過灰糞勻蓋頻鉏

種苕箒【卽獨掃】

屋側路傍皆可種嫩芽可做菜食以艸繩腰束九月間刈取以石壓匾収之三月亦可種

種銀杏

於肥地內用灰糞種之候長成小樹次年移栽時連土用艸包或麻纒束栽之則易活

種紫蘓

於瓜畦邊成行撒子每叢長髙可以得兩利

種蘓子

於五榖地邊近道處種収子打油燃燈甚明

挿蒲萄

預先於去年冬間截取藤枝旺者約長三尺埋窖於熟糞內候春間樹木萌芽發時取出看其芽生以藤籖蘿卜內栽之埋二尺在土中則生根畱三五寸在土外候苗長牽藤上架根邊常以煮肉肥汁放冷澆灌三日後以淸水解之天色漧旱輕鉏根邊土澆之冬月用艸包護防霜凍損二三月間皆可挿栽

接諸般果木

熟地內打畦成行用山桃子種芽出長成小樹次年分開相離兩步栽一株候二年樹枝削去梢將桃杏李諸般果木接頭削尖似馬耳尖樣兩枝樹皮相合著就用本色樹皮一片長尺餘闊三分纒所接樹枝用桑皮裹縛以泥封之輕攀枝梢埋於地內用木鉤釘之土培接頭上用艸標記以刺棘遮護則易活

腰接驗其樹身大者離地一尺截作木砧小者離地七八寸截時須用細齒鋸截鋸齒粗則傷樹皮於砧相對側劈開令深一寸每砧對接兩枝俱用兩樹皮相合以黃泥封之候活待發出葉去一枝弱者若接棃或林檎宜杜樹砧上接之若接栗子宜於櫟樹砧上挿接之

根接附地截去劈開接頭削尖挿之黃泥封固用糞壅以艸標記勿令他物動揺頻澆水卽活

○三月月內三卯有則宜豆無則宜麻麥此農家經驗之言也

収薺菜花

三月三日収席鋪牀下去蚤鋪竈上去虫蟻

種大豆

宜上旬種杏花盛桑椹赤夏至後二十日皆可種肥地則宜疏痩地則宜宻才出便耘莢赤莖蒼則収槐樹不生虫宜豆忌申卯日種

犂秧田

其田須犂杷三四徧用靑艸厚鋪於內盫爛打平方可撒種爛艸與灰糞一同則秧肥旺

浸稻種

早稻淸明節前浸晚稻榖雨前後浸其種用稻艸包裹每裹包一斗或斗五投於池塘水內浸不用長流水難得生芽浸三四日微見白芽如鍼尖大然後取出擔歸家於陰處陰漧宻撒於秧田內候八九日秧靑放水浸之糯稻出芽較遲可浸八九日如前微見白芽出時方可種或於缸甕內用水浸數日撈出以艸盫生芽依前法撒種候芒種前後挿秧

種粟榖

浸榖用臘雪水浸過耐旱辟虫傷春種欲深夏種欲淺凡種榖遇小雨宜趂濕種大雨鉏一徧然後耩種鉏不厭頻多鉏則不秕細而結實熟則宜速刈幹則宜速積過熟則拋費

種山藥

預先鉏地成坑壠以芝麻稭鋪塡揀山藥上有白粒芒刺者用竹刀切下一二寸作一叚相挨排臥種覆土五寸旱則澆忌人糞宜牛糞麻籸生苖鉏耘以竹木扶架霜降後収子種亦得立冬後根邊四圍寛掘深取則不碎一名黃獨其味與山藥同以菉豆殻麻籸腐艸或小便艸鞋包種之四畔用灰則無虫傷

種香菜

常以洗魚水澆之則香而茂溝泥米泔尢佳

種芋子

宜近水肥地種每窠根邊用盫過菉豆殻壅之或用麻灰糞牛羊踏過爛艸壅其周圍則易長大有艸宜頻鉏之旱以水澆灌人家園邊水側皆可種忽值饑年可接糧食用

種紵麻

此月內於肥地內撒之以艸蓋用蠶沙壅二年後移疏行宻栽用灰糠拌之寒露後収子十月以後用牛馬糞勻蓋其根則免致凍死

種秫黍

種宜下地春月早種収多其子可食稭稈可夾籬寨又作柴燒城郭間貨賣多得濟益也

種藍

將平地耕熟下種用鐡杷勻上用荻簾蓋之每日早用水灑至生苖去荻簾長至四寸髙以熟肥地成畦打溝成行每五寸地栽一窠每日用水澆灌如地痩則用薄糞水澆一二次至七月間収刈揉藍取汁之方開載七月

種■﹝黑﹝殿﹐去殳﹞【■﹝黑﹝殿﹐去殳﹞音殿俗作靛】

此月宜下種比及種時先於年前八九月間耕地一徧杷平臘月間復耕杷一徧臨種時又耕一次撒種後橫豎復杷三四次生四五葉時卽鉏後有艸再鉏至五月間収刈打■﹝黑﹝殿﹐去殳﹞

種姜

淸明後三日封姜立夏後蠶大食時生芽未可移種先用蠶沙麻籸灰糞盫熟過以大麥地上做壠則四畔泥不流下每壠闊三尺揀有芽者一尺一窠欹斜種坑內用灰糞蓋厚三寸上用土一寸以腐艸蓋之六月棚蓋或挿蘆蔽日東西爲坑坑口種芋頭以遮日色

種甜瓜

鹽水洗子用盫過糞土種之仍將洗子鹽水澆灌候拖秧時搯去苦心再用糞土壓根實

種茭筍茈菇

先掘地深用蘆席鋪塡排茈菇於上用泥覆水浸之種茭筍不用蘆席止於水邊深栽之

種紅豇豆白豇豆

榖雨前後種六月収子便種再生八月又収子

種芝麻

宜肥地內種此月爲上時每畝用子二升上半月種者莢多頻鉏艸淨収刈束欲小大則難幹以五六束爲一叢斜倚之則不被風雨所倒候口開抖下依舊叢倚之三日一次敲打白者油多四五月間亦可種之又云胡麻

種黒豆

種時熟耕杷地手內握豆半抄行一步一撒苗旺便鉏艸淨爲佳四月亦可種其豆可作醤及馬料稭稈可以作柴城郭中貨賣得濟

種木綿

先將種子用水浸灰拌勻候生芽於糞地內每一尺作一穴種五七粒候芽出時稠者間去止存旺苖二三窠勤鉏常時搯去苖尖勿要苗長髙若苗旺者則不結至八月間収綿

種茴香

収子陰漧向陽掘地糞土和子種之種麻一窠以遮日色十月斫去枯梢以糞土壅其根

移梔子

帶花移易活梅雨時挿嫩枝易生根要鉏淨

鉏蒜

候苗髙尺餘頻鉏澆灌拔去薹則結實肥大

種枸杞

鉏肥熟地作平畦紐艸稕如臂大【按原本作細艸■﹝衤享﹞如臂大■﹝衤享﹞字無考愽聞錄載種枸杞法作紐艸稕如臂大說文稕束稈也今並據攺正】鋪塡於畦中以泥塗稕上然後種子用細土及牛糞覆令勻苖出頻澆之春間嫩芽葉可作菜食

移石橊

葉未生時用肥土於嫩枝條上以席艸包裹束縛用水頻沃自然生根葉全截下栽之用骨石之類覆壓則易活或於盆內栽亦得

養蠶法

繭種爲先開簇時先將好繭擇出於淨箔上薄攤開日數至自然生蛾若有拳翅禿眉焦尾赤肚無毛等蛾揀去不用止畱無病者勻布連上生子旣足待二三日移蛾下連至十八日後早辰汲井水浴一次浸去蛾便溺毒气夏秋於通風涼房內連背相靠釣掛至十月內捲収於無煙淨屋內頓放臘八日依前浴畢於中庭用竿髙掛以受辰精月華之气

○四月月內三卯有則宜麻無則麥不収此是農家經驗之言初八日雨下則無麥十三日亦然此老農有驗之言

防露傷麥

但有沙霧用檾麻散絟長繩上侵晨令兩人對持其繩於麥上牽拽抹去沙霧則不傷麥

斫楮皮

非此月而斫者多致枯死十二月斫者亦可

做筍幹

筍肉一百斤用鹽五升水一小桶候沸湧拗取汁候幹旋添汁煮熟撈出壓之或用手揉在鍋隔夜則黒熟曬則枯一日曬漧則硬不揉則不軟臨食時取浸筍汁煮筍則有味

煮新筍

以沸湯煮則易熟而脆味尢羙若蔫者少入薄荷同煮則不蔫與豬羊肉同煮不用薄荷

収諸色菜子

斫倒就地曬打収之用缾罐盛貯標記名號

虫不蛀皮貨

用莞花末摻之不蛀或以艾捲於皮貨內放於甕中泥封其甕或用花椒在內捲収亦得

虫不蛀氈毛物

用莞花末摻之或取角黃又名黃蒿五月収角曬漧布撒或毛物氈內捲収之則不蛀

収杏子

杏熟時収核至秋冬間敲取仁揀去山杏仁及雙仁有毒者去尖皮惟取極細収貯食用

造酪

你子半勺鍋內炒過後傾余你熬數十沸盛於罐中候溫用舊酪少許於你子內攪勻以紙封罐口冬月暖處夏月涼處頓放則成酪

○五月

午日浸蠶種

以蒲艾揉井水略浸去尿収掛勿令煙燻損

午日嫁棗

用斧於樹上班駁敲打徧則結實肥大味美

挿稻秧

芒種前後挿之拔秧時輕手拔出就水洗根去泥約八九十根作一小束卻於犂熟水田內挿栽每四五根爲一叢約離五六寸挿一叢腳不宜頻那舒手只挿六叢卻那一徧再挿六叢再那一徧逐旋挿去務要窠行整直

斫桑

斫桑不可畱觜角比及夏至開幄根下可用糞或蠶沙培壅此時不斫則枝條來春不旺

収椹

椹子熟時摘取以水淘過略曬漧便種同二月法或畦種之便生實時多収椹子以待來春種尢佳収貯勿近濕壁墻邊則浥損不生

種桃杏李梅核

宜和肉於肥地內種來年成小樹帶土移栽

移竹

五月十三日謂之竹迷日可用馬糞和糠泥做漿栽之切忌用腳踏推打則次年便出筍

刈紵麻

看根赤便刈刈畢宜用蠶沙麻籸糠秕或糞壅之盛旺於此月刈一鐮六月半刈一鐮八月半刈一鐮隨卽用竹刀從梢分批開剝下皮以刀刮去白瓤浮上粗皮自然脫去縛作小束搭於房上夜間得露水露之則麻潔白

収小麥

麥半黃時趂天晴著緊収刈過熟則拋費每日至晚載上場堆積農家忙並無似蠶麥若遲慢遇雨多爲災傷又秋田苖稼亦誤鉏治

収紅花

侵晨采花微搗細去黃汁用靑蒿覆蓋一宿撚成薄餅子曬漧収之勿近濕墻壁則浥損

種夏蘿卜菘菜

上旬撒子用灰糞蓋頻澆灌六月中旬可食

壅田

以靑艸踏於泥內則地肥秧窠旺與灰糞同

収豌豆

諸豆之中豌豆耐陳収多熟早如近城郭摘豆角賣先可變物舊時農荘往往獻此豆以爲嘗新蓋一歲之中貴其先也【按此條舊本有脫文今從務本新書補入】

刈■﹝黑﹝殿﹐去殳﹞

夏至前後看葉上有皺紋方可収刈每五十斤用石灰一斤於大缸內水浸次日變黃色去梗用木杷打轉粉靑色變過至紫花色然後取淸水成■﹝黑﹝殿﹐去殳﹞種■﹝黑﹝殿﹐去殳﹞之方先於三月中具載

造酥油

以酪盛於桶內或甕中安置近屋柱邊可將竹篾或桑條作二小圏或用二小木板各鑿一孔亦得於木柱或樹旁上下以繩絟定二小圏或二木板別作一木鑽下釘圓板一半放置桶中一半套於上下圏內卻於兩圏中間木鑽上以皮條或繩子纏兩遭兩手牽拽鑽之令轉生沫傾於涼水中凝定候聚得多卻於慢火煉過去浮上焦沫卽成好酥

曬漧酪

將好酪於鍋內慢火熬令稠去其淸水攤於板上曬成小塊候極幹収貯切忌生水濕器

○六月

合醤法

用豆一石炒熟磨去皮煮軟撈出用白面六十斤就熱捜面勻於案上以篛葉鋪塡攤開約二指厚候冷用楮葉或蒼耳葉搭蓋發出黃衣爲度去葉涼一日次日曬漧簸淨搗碎約量用鹽四十斤無根水二擔或稀者用白面炒熟候冷和於醤內若稠者用甘艸同鹽煎水候冷添之於火日晚間點燈下醤則不生虫加蒔蘿茴香香艸蔥椒物料其味香美

做麥醋

大麥一石或三五斗炒過取一半細碎取一半完全先以細碎者浸一宿次日蒸成飰用楮葉蓋盫成黃子七日後以完全者浸一宿炊成飰以炊湯半鑊候溫將黃子同釀宻封蓋如不宻封則生虫過七日後則成醋二七日後出頭醋煮過収貯二糟有味再釀之

做老米醋

將陳倉秔米三斗或五斗淘淨水浸七日每日換水一徧七日後蒸熟候飰冷於席箔上攤開以楮葉蓋覆發黃衣徧曬漧臨下時簸淨每黃子一斗用水二斗入甕內又用紅曲一合溫水泡下將甕口封閉二十日看一徧候白衣面墜下或白衣不下澄淸以味酸爲度去白衣將醋鍋內熬一沸又炒鹽少許候冷用潔淨缾甕収貯以泥封之可畱一二年

做米醋

用秈榖三斗每日換水浸七日蒸熟攤開盫成黃子曝曬漧極三伏內以糙糯米一斗五升水略浸蒸熟候冷以榖黃搗碎拌和蒸熟糯米缸底先用蓼子數莖然後入缸內用水五升上又用蓼子數莖以米糠蓋之宻糊封閉一月然後篘出用烏梅數个鹽少許同入缾內煮數沸泥封収貯切忌生水濕器盛頓

做蓮花醋

白面一斤蓮花三朶搗細水和成團用紙包裹掛於當風處一月後取出以糙米一斗水浸一宿蒸熟用水一斗釀之用紙七層宻封定每層寫七日字過七日掲去一層至四十九日然後開封篘出煎數沸収之如二糟有味用瀼水再釀盡有日用忌生水濕器収貯

做豆豉

大黒豆淘淨煮熟漉出篩面拌勻攤於席上放冷用楮葉盫成黃子候黃衣上徧曬漧用瓜茄切片二件每一斤用淨鹽一兩入生薑橘皮紫蘓蒔蘿小椒甘艸切碎同拌一宿次日將豆黃簸去黃衣同入甕內用元汁勻拌上用篛葉蓋覆磚石壓定紙泥宻封曬半月後可開取豆瓜茄曬漧略蒸气透再曬収貯

造麩豆

麥麩不限多少以水勻拌熟蒸出放溫蒿艾盫出黃衣曬漧以水勻拌帶潤卻入缸甕實捺定倒合庭中地上以少灰圍之七日外取出攤曬若顏色不深又拌依前法色好爲度色黒又蒸熱入甕捺實泥封至冬取食溫暖

醤腌瓜茄

新摘瓜茄鹽腌二三日於醤內腌之則肥美

耕麥地

此月初旬四五更時乘露水未幹陽气在下宜耕之牛得其涼耕過地內稀種菉豆候七月間犂翻豆秧入地勝如用糞則麥苗易茂

収椒

中伏后遇天色晴明帶露収陰一日之後曬三日則紅而裂遇雨薄攤當風處頻翻若盫則黒又不香仍収椒子用漧土和拌攪勻埋於避雨水地內約深一尺勿令水浸生芽至來年二月內取出於肥地深耕依前法種之

種菉豆

立秋前宜刈了麻地上種太早不生角若預占豆収否當年李不蛀則宜豆忌夘日下種

刈麻

麻稈上生白■﹝衤咅﹞【按■﹝衤咅﹞字無考羣芳譜引此條云麻稈上生白膩時便刈則此■﹝衤咅﹞字應作膩字】時卽刈攤宜薄束宜小漚宜淸水生熟要浸宜帶骨麻一斤可取皮四兩

耘稻

稻苗旺時放去水漧將亂艸用腳踏入泥中則四畔潔淨用灰糞麻籸相和撒入田內曬四五日土漧裂時放水淺浸稻秧謂之戽田此月正宜加力六月一次七月一次依上耘

曬小麥

宜三伏日曬極乾方収用蒼耳辣蓼同収之

種蘿卜

宜肥地撒種沙地尢效痩地用糞作壠種帶露耙地則生虫鉏不厭頻苗稠則小拔令稀則肥大霜降後或腌或藏窖皆可

農桑衣食撮要卷上

●欽定四庫全書

農桑衣食撮要卷下

﹝元﹞魯明善撰

○七月

種胡蘿卜

宜於伏內畦種或肥地漫種頻澆灌則肥大

種晚瓜

諸般瓜子於肥地內種則瓜肥大可以糟藏

收紫艸

用火燒其根陰漧用艸包収掛之則葉不落

種菠菜【又名赤根菜】

用水拌子浸二三日看殻軟撈出控幹就地以盆合蓋候生芽宜肥地虛土內種之則茂

做葫蘆茄匏幹

茄切片葫蘆匏子削條曬漧収依做漧菜法

取漆

以斧斫破其皮用竹管承之滴下則成漆

○八月

種大麥小麥

田宜熟耕犂古人云無灰不種麥兩經社日佳白露節後逢上戊日每畝種子三升中戊日每畝種子五升下戊日每畝種子七升以灰糞勻拌宻種之若當年杏多不蛀則宜大麥忌子日種桃多不蛀則宜小麥忌戌日種

防霧傷棗

棗熟著霧則多損用檾麻散絟於樹枝上則可辟霧气或用稭稈於樹上四散絟縛亦得

糟姜

社前取姜用布擦去皮每一斤用鹽二兩臘糟一升腌藏用漧淨缾罐盛頓忌生水濕器

種蔥子

上旬治畦用灰糞勻細撒子來年三月移栽

分韭菜

韭根多年交結則不茂別作畦分栽摘去花根微畱嫩根栽之用雞糞壅或幹豬糞亦可

種雞頭

秋間子熟時収取擘子撒於池內來年自生

種菱

秋間菱角黒時収取撒在池中則自然生之

種蒜

宜熟地耕三次以耬耩成溝二寸一窠種之候苖出時鉏不厭頻常令根傍潔淨須要鉏地令虛以糞水澆灌則瓣肥大不然則痩小

放芋根

此月芋苗正旺鉏開根邊土卻上別泥及蟠稈葉則力回芋頭與子肥大不然苖盛芋小

栽木瓜

秋社前後移栽之次年便結子勝如春間栽壓枝亦生栽種與桃李法同霜降後摘取

収柿漆

每柿子一升搗碎用水半升釀四五時搾取漆令漧漆水再取亦得可以供做傘者用度

鉏竹園

以稻糠或麥糠壅不可雜用或添河泥蓋之

収鵝鴨彈

水鄕居者宜飬之雌鴨無雄若足其豆麥肥飽則生卵可以供廚甚濟食用又可以腌藏

○九月

寒露収茶子紵麻子

熟時収子曬漧以濕沙拌勻筐內盛貯用艸蓋覆凍損則不生候來年二月間依法種之

栽諸般冬菜

栽時每窠根下須用熟糞移栽並在寒露前

刈紫艸

子熟卽刈之曬漧打子濕則浥杷耬要整理収艸宜速遇雨則損每一小束茅艸束之當日斬齊一顚一倒十層堆垜平地上以板石壓令匾於屋下陰涼處棚上頓放勿令煙薫

収芝麻稈

芝麻稈収入米倉內則米不蛀幹曬可點火

収栗

和殻収用沙缸內盛頓種時揀大栗埋屋檐下用糠沙蓋石壓至二月移以芽向下栽之

收茄種

熟時摘取擘破水淘子取沈者曬令幹収之

収諸色豆稈

冬間可餵牛馬損爛者畱以種芋頭山藥

収五榖種

揀擇好穗刈之曬漧打下簸去浮秕以穰艸裹収勿貯器中亦不得近墻壁濕地恐浥損

種油菜

宜肥地種之以水頻澆灌十月種則無根腳

腌芥菜

取紫靑白芥菜切細於沸湯內灼過帶湯撈於盆內與生萵苣同熟油芥花或芝麻白鹽約量拌勻按於甕內熟則攪動按下待二三日變黃色可食至春間味不變十月亦可

腌腌藏諸般菜

蔥韭胡荽冬瓜茄子胡蘿卜等菜可依時候腌藏所用物料宜者爲佳忌生水濕器収貯

藏姜

宜掘深窖以榖稗糠秕合埋之則不致凍損

收雞種

霜降時収者爲良形小毛淺腳細短者佳小雞出時宜餧漧飯若餧濕飯則臍生膿而死燒栁柴其煙損雞大者目盲小者多死餧小麥飯則易大有病灌淸油則愈勿令失其時

○十月

腌蘿卜

蘿卜不論多少削去根須淨洗以鹽擦之放於甕內腌五六日下水時復攪勻一月後可食用一二鵝棃則香脆春間有食不盡者就以鹵水將蘿卜煮透控幹入醤或切作細條曬漧収起候臨食之時熱湯浸透炒食味美

腌咸菜

白菜削去根及黃老葉洗淨控幹每菜十斤鹽十兩用甘艸數莖放在潔淨甕盛將鹽撒入菜丫內排頓甕中入蒔蘿少許以手實捺至半甕再入甘艸數莖候滿甕用磚石壓定腌三日後將菜倒過拗出鹵水於漧淨器內另放忌生水卻將鹵水澆菜內候七日依前法再倒用新汲水渰浸仍用磚石壓之其菜味美香脆若至春間食不盡者於沸湯內灼過曬漧収貯夏間將菜溫水浸過壓水盡入香油勻拌以瓷椀盛頓飰上蒸之其味尢美

収莙薘菜

此月地將凍宜於暖處藏窖來春可栽

収冬瓜

宜地面髙燥處安頓忌鹽醋掃箒貓犬蔕彎曲貼肉是雌者可種來年春間依法種之

藏収諸色菓子

以新瓦甕和沙拌宻封蓋収之或芝麻亦得

壅紵麻

宜用牛馬糞或廨泥糠秕之類免致凍死根

耘麥

麥地內有艸鉏去尢佳不耘鉏者其麥少収

包裹木瓜石橊諸般等樹

以榖艸或稻艸將樹身包裹用艸繩或檾麻絟定泥封以糠秕培壅其根免致霜雪凍損

割蜜

天气漸寒百花已盡宜開蜂■﹝穴上委下﹞後門用艾燒煙微燻其蜂自然飛向前去若怕蜂蜇用薄荷葉嚼細塗在手面上其蜂自然不蜇或用紗帛蒙頭及身上截或用皮五指套手尢妙約量存蜜自冬至春其蜂食之餘者揀大蜜脾用利刀割下卻封其■﹝穴上委下﹞將蜜脾用新生布紐淨不見火者爲白沙蜜見火者爲紫蜜入簍盛頓卻將紐下蜜柤入鍋內慢火煎熬候融化拗出柤再熬預先安排錫旋或盆瓦各盛冷水次傾蠟汁在內凝定自成黃蠟以祖內蠟盡爲度要知其年収蜜多寡則看當年雨水如何若雨水調勻花木茂盛其蜜必多若雨水少花木稀其蜜必少或蜜不敷蜜蜂食用宜以艸雞或一隻或二隻退毛不用肚腸懸掛■﹝穴上委下﹞內其蜂自然食之又力倍常至來春二月間開其封視之止存雞骨而已

収豬種

取短喙無柔毛者良【喙音穢俗稱觜】一廂有三牙者難畱難肥小時餧糟不長豬瘟病灌以黃梔或斷毛尖啖以水艸菉豆或灌米泔或灌鹽水卽愈

造牛衣

將蓑艸間蘆花如織蓑衣法上用蓑艸結綴則利水下用蘆花結絡則溫暖相連織成四方一片遇極寒鼻流淸涕腰軟無力將蓑衣搭在牛脊背用麻繩絟系可以敵寒免致凍損

泥飾牛馬屋

天色晴明修補屋漏又泥飾墻壁預備雨雪

○十一月

壅椒

宜用焦土幹糞培壅與艸蓋免致凍死頻以水澆灌此物乃陽中之樹所以不耐寒凍也

種松杉檜栢等樹

自冬至後至春社前皆可種之則易得生活

鉏油菜

鉏淨加糞壅其根此月不培壅來年無根腳

試榖種

冬至平日量五榖種各一升【按崔寔曰平量五榖各一升據此則應作冬至日平量五榖種各一升】用布囊盛頓於北墻陰下埋之於冬至後十五日又云四十九日取出平量息最多者來歲好収宜多種之

鹽鴨子

自冬至後至淸明前每一百个用鹽十兩灰三升米飲調成團収幹甕內可畱至夏間食

収牛糞

多収堆聚春間踏成墼坯於蠶房內燒宜蠶

修池塘

宜於農隙之時塡補埂岸令髙中間要挑掘令深則聚水寛廣可以防備漧旱澆灌田禾

○十二月

栽桑

掘坑深闊約二小尺卻於坑畔取土糞和成泥漿將桑根埋定再用糞土培壅微將桑栽向上提起則根舒暢復用土壅與地平次日築實切不可動揺其桑加倍榮旺勝如春栽

修桑

削去小枝條則枝葉茂盛去其枯枝則不荒

浴蠶連

臘月八日以水浴之遇雪水尢佳歲除夜用五方艸卽馬齒菜也同桃符木柤以水煎之放冷於元日五更浴之辟諸惡厭魅則宜蠶

収蓐艸

刈茅艸幹蒿収積勿令雨損來春作蠶蓐則宜蠶簇作繭加倍厚實其絲更好

種麻檾

宜犂熟肥地臘八日種者爲佳與正二月同

搗磨榦桑葉

臘月內制者能消蠶熱病搗磨成面入潔淨甕內収貯飼蠶餘剩者可做牛料甚美食之

伐竹木

此月伐竹木則不蛀而堅與七月間斫者同

収雪水

雪者天地之气五榖之精浸諸色種子耐旱不生虫淋豬淸治小兒癍疹調蛤粉治疿子

造油

臘月所搾淸油収貯蠶屋內點燈諸虫不入熬膏藥大有神效婦人搽頭黒光更無虱蟣

収臘酵渾頭【酵音教】

幹糟用鹽水拌捺實泥封則香帶酒則酸不香酵子渾頭曬漧爲細末用淨鹽拌勻捺入甕中曬旬日間自然成醤其味甘美並無蠅虫

収鱖魚

臘八日収鱖魚治小兒癍疹不出燒存性研極細用淡酒調服卽發懸廁上不生虫

収豬肪脂

背陰處懸掛能治諸般瘡疥敷湯火瘡及六畜瘡疥去蛆蠅熟諸般皮條不爛加倍壯韌

臘肉

肉一斤鹽一兩半擦之【擦參入聲】壓五六日入酒糟或濁酒翻轉了再壓五日背陰處■﹝日良﹞幹若生白殕以泥封一宿煮如故黒豆中藏可過夏月

収羊種

臘月生者良正月亦好春夏早放早収若収晚遇巳午時熱必汗出有塵土入毛內卽生瘡疥秋冬晚放若放早喫露水艸口內生瘡又鼻生膿久在泥中則生繭蹄性好鹽常以鹽啖爲妙若有疥便宜間出則免致相染

農桑衣食撮要卷下

