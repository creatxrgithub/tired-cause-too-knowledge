神農書玉函山房輯

目錄

序

神農書

八谷生長篇

占篇

數篇

法篇

敎篇

求雨篇

雜篇

全上古三代文

炎帝

序

神農之禁

神農之數

神農之法

神農之敎

神農書

神農占

有焱氏頌

序

《神農書》一卷﹐相傳炎帝神農氏撰。案《漢書。藝文志。農家。神農》二十篇﹔《兵陰陽家。神農兵法》一篇﹔《五行家。神農大幽五行》二十六卷﹔《雜占家。神農敎田相土耕種》十四卷﹔《經方家。神農黃帝食禁》七卷﹔《神仙家。神農雜子技道》二十三卷。其農家二十篇注「六國時﹐諸子疾時﹐怠於農業﹐道耕農事﹐托之神農。」師古曰「劉向《別錄》云﹕『疑李悝及商君所說。'」由此類推﹐凡志所載篇目﹐大抵皆依附爲之﹐今其書並佚。考唐《開元占經》載有《八谷生長》一篇﹐差爲完具﹐又亟引神農占數節。《管子》《淮南子》《漢食貨志》等書或引神農之數﹐或引神農之法﹐或引神農之敎。又《藝文類聚》引神農《求雨書》。得有篇目可稱者凡六篇﹐其它佚文散句時見傳﹑注所引﹐倂據輯錄﹐不可區分﹐統入農家。至他書所引《食禁》別﹐采集與《本艸》相次﹐不錄於玆云。歷城馬國翰竹吾甫。

神農書

八谷生長篇

禾生於棗﹐出於上黨羊頭之山右谷中。生七十日秀﹐六十日熟﹐凡一百三十日成。忌於寅卯。﹝瞿曇悉達《開元占經》卷一﹞

黍生於楡﹐出於大梁之山左谷中。生六十日秀﹐四十日熟﹐凡一百日成。忌於醜。﹝同上﹞

大豆生於槐﹐出於沮石之山谷中。九十日華﹐六十日熟﹐凡一百五十日成。忌於卯。﹝同上﹞

小豆生於李﹐出於農石之山谷中。生六十日華﹐五十日熟﹐凡一百一十日成。忌於卯。﹝同上﹞

秫生於楊﹐出於農石之山谷中。七十日秀﹐六十日熟。凡一百三十日成。忌於午。﹝同上﹞

蕎麥生於杏﹐出於農石之山谷中。生二十五日秀﹐五十日熟。凡七十五日成。忌於子。﹝同上﹞

麻生於荊﹐出於農石之山谷中。生七十日秀﹐六十日熟﹐凡一百三十日成。忌於未午辰亥日。﹝同上﹞

小麥生於桃﹐出於須石之山谷中。生二百日秀﹐六十日熟﹐凡二百六十日成。忌於子。﹝同上﹞

稻生於柳﹐出於農石之山谷中。生八十日秀﹐七十日熟﹐凡一百五十日成。忌於亥。﹝同上﹞

五穀以生長日種者多實﹐以老死日種者無實﹐又難生。以忌日種之﹐一人不實。﹝同上﹞

禾生於巳﹐疾於酉﹐長於子﹐老於戍﹐惡於丙丁﹐忌於寅卯。﹝同上﹞

黍生於寅﹐疾於午﹐長於丙丁﹐老於戍﹐死於申﹐惡於壬﹐忌於醜。﹝同上﹞

豆生於申﹐疾於子﹐長於壬﹐老於醜﹐惡於甲乙﹐忌於丙丁。﹝同上﹞

麥生於酉﹐疾於卯﹐長於辰﹐老於午﹐死於巳﹐惡於戌﹐忌於子。﹝同上﹞

太歲在四孟﹐葶藶子熟時可種禾豆﹐夏至時百五十日﹐地气上時可種麥﹐丑﹑未﹑辰﹑戌是也。﹝同上﹞

太歲在四仲﹐椹熟時可種禾豆﹐夏至可種麥麻﹐夏至後九十日﹐地气上可種麥﹐子﹑午﹑卯﹑酉是也。﹝同上﹞

太歲在四季﹐以蠶臥起時可種禾豆﹐夏至前五十日可種稻黍糜。夏至後八十日﹐地气上可種麥。寅﹑申﹑巳﹑亥是也。﹝同上﹞

占篇

正月上朔﹐有風雨。三月谷貴﹐石五百錢。﹝同上﹞

八月有三卯﹐麥大善。無三卯﹐麥不善。﹝同上﹞

凡虫食李﹐則黍貴。食棗﹐粟貴。食杏﹐麥貴。食荊﹐麻貴。食桑﹐絲貴。

正月上朔日﹐風從東來﹐植禾善。從南來﹐植黍善。風從北來﹐稚禾善。四月四日﹐風從東來﹐植豆善。西來﹐四日至七日﹐中善。七日至十日﹐稚善。十四日無風﹐不可種豆。從冬至日到來年﹐滿六十日﹐有大風雨折樹﹐麥大善。從平朔至食時﹐植麥善。至日中﹐中麥善。至日入﹐稚麥善。常以夏至後九十日可種。四月朔日﹐風從東來﹐從平明至辰時﹐植麥善。至日中﹐中黍善。至日入﹐稚黍善。正月朔日入﹐淸明蠶善。﹝同上﹞

正月有甲子﹐糴初貴後賤。﹝同上﹞

正月上辛﹐溫者善﹐風寒者不好。﹝同上﹞

數篇

一谷不登﹐減一谷﹐谷之法什倍。二谷不登﹐減二谷﹐谷之法再什倍。夷疏滿之﹐無食者予之陳﹐無種者貸之新。故無什倍之賈﹐無倍稱之民。﹝《管子。輕重十一。揆度第七十八》引神農之數。﹞

法篇

丈夫丁壯不耕﹐天下有受其饑者﹔婦人當年不織﹐天下有受其寒者﹝《呂氏春秋》作「士有當年而不耕者﹐則天下或受其饑矣﹔女有當年而不織者﹐則天下或受其寒矣」﹞。故天子親耕﹐后妃親織﹐以爲天下先﹝劉子《新論》有此三句。《呂氏春秋》作「故夫親耕﹑妻親織」﹞。不貴難得之貨﹐不器無用之物﹝《淮南子》有此二句﹞。是故其耕不彊者﹐無以養生﹔其織不力者﹐無以揜形﹝劉子《新論》作「是以其耕不彊﹐無以養其生﹔其織不力﹐無以蓋其形」。《後漢書》注故上無是字﹐揜作衣﹞。有餘不足各歸其身﹝淮南子有此二句﹞。衣食饒溢﹝劉子《新論》作足﹞﹐姦邪不生﹐安樂無事﹐而天下均平﹝劉子《新論》無而字﹐均作和﹞。智者無所施其策﹐勇者無以行其威。故衣食爲民之本﹐而工巧爲其末也。﹝劉子《新論》有此四句。《淮南子。齊俗訓》﹑劉子《新論。貴農篇》《後漢書。王符傳》注引《文子》﹐並作神農之法。文句互有詳略異同﹐《呂氏春秋。愛類篇》引首六句作神農之敎。﹞

敎篇

有石城十仞﹐湯池百步﹐帶甲百萬﹐而無粟者﹐不能守也。﹝《漢書。食貨志》引神農之敎。歐陽詢《藝文類聚》卷八十五﹔昭明《文選》卷三十六《王元長永明九年策秀才文》李善注引汜勝之書曰「神農之敎﹕𨿽有石城湯池﹐帶甲百萬﹐而無粟者﹐不能守也。」《後漢書。光武紀》贊章懷太子注引無帶甲句﹐脫有字﹑而字。﹞

民爲邦本﹐食爲民天。農不正﹐食不充﹐民不正﹐用不衷。﹝羅泌《路史後紀》卷三《炎帝神農氏紀》引「又設敎曰」云云。案此見《三憤書。神農政典》僞篇﹐本不足取。徵羅氏引此文丰作充﹑專作衷﹐校《三墳》有異字﹐或別據神農佚篇﹐故僅取錄此節﹐餘皆不錄。﹞

求雨篇

春夏雨日而不雨﹐甲乙﹐命爲靑龍﹐又爲火龍東方﹐小童舞之。丙丁不雨﹐命爲赤龍南方﹐壯者舞之。戊己不雨﹐命爲黃龍﹐壯者舞之。庚辛不雨﹐命爲白龍﹐又爲火龍西方﹐老人舞之。壬癸不雨﹐命爲黑龍北方﹐老人舞之。如此不雨﹐潛處闔南門﹐置水其外﹔開北門﹐取人骨埋之。如此不雨﹐命巫祝而曝之﹐曝之﹝《路史》引作「如此」﹞不雨﹐神山﹝《路史》訛作仙﹞積薪﹐擊鼓而焚之。﹝歐陽詢《藝文類聚》卷一百﹐《路史。餘論卷二》並引《神農求雨書》。﹞

雜篇

夏日成。﹝虞世南《北堂書鈔》卷一百五十四﹞

湛濁爲地。﹝藝文類聚卷六﹞

冬至﹐陰陽合精﹐天地交讓。天爲屍濕﹐地爲不凍﹐君爲不朝﹐百官爲不親事﹐不可出遊﹐必有憂悔。﹝《太平禦覽》卷二十八﹑羅蘋《路史》注。﹞

承爲民賦二十而一。﹝《路史》注﹞全上古三代文

炎帝

序

帝生於薑水﹝《說文》﹞﹐因姓姜。以火徳王﹐稱炎帝。一云赤帝﹐一云有焱氏。始作耒耜﹐號神農氏。一云農皇。以起烈山﹐亦號烈山氏。一云厲山氏﹐一云連山氏﹐一云朱襄氏。初都陳﹐後居曲阜。在位百二十年﹐傳八世五百三十年。一云傳十七世﹐一云七十世。﹝謹案《漢書。藝文志》「農家」有《神農》二十篇﹐本《注》云「六國時﹐諸子疾時﹐怠於農業﹐道耕農事﹐托之神農。」師古引劉向《別錄》云「疑李悝及商君所說。」兵陰陽家又有《神農兵法》一篇﹐五行家有《神農大幽五行》二十七卷﹐雜占家有《神農敎田相土耕種》十四卷。經方家有《神農黃帝食禁》七卷﹐《周禮。醫師疏》引《食禁》作《食藥》。神仙家有《神農雜子技道》二十三卷。獨《本艸》不見﹐見《平帝紀》及《樓護傳》﹐蓋《食禁》《食藥》卽《本艸》矣。倉頡造宇在黃帝時﹐前此未有文字。神農之言﹐皆後人追錄。晁錯所引﹐顯是六國時語。卽《六韜》及《管子》《文子》所載﹐亦不過謂神農之法﹐相傳如是。豈謂神農手撰之文哉﹖今除《本艸》見存外﹐皆入錄。﹞

神農之禁

春夏之所生﹐不傷不害。﹝《羣書治要》《六韜。虎韜篇》引《神農之禁》﹞

神農之數

一谷不登﹐減一谷﹐谷之法什倍。二谷不登﹐減二谷﹐谷之法再什倍。夷疏滿之﹐無食者予之陳﹐無種者貸之新。﹝《管子。揆度》﹞

神農之法

丈夫丁壯不耕﹐天下有受其饑者﹔婦人當年不織﹐天下有受其寒者。﹝《文子。上義》《淮南子。齊俗訓》「不耕不織」上皆有「而」宇。又《呂氏春秋。愛類》引《神農之敎》曰「士有當年而不耕者﹐則天下或受其饑矣﹔女有當年而不織者﹐則天下或受其寒矣。」﹞

神農之敎

有石城十仞﹐有湯池百步﹐帶甲百萬﹐而亡粟﹐弗能守也。﹝《漢書。食貨志》晁錯引《神農之敎》﹞

神農書

禾生於棗﹐出於上黨羊頭之山右谷中。生七十日秀﹐六十日熟﹐凡一百三十日成。忌於寅卯。黍生於楡﹐出於大梁之山左谷中。生六十日秀﹐四十日熟﹐凡一百日成。忌於丑。大豆生於槐﹐出於沮石之山谷中。九十日華﹐六十日熟﹐凡一百五十日成。忌於卯。小豆生於李﹐出於農石之山谷中。生六十日華﹐五十日熟﹐凡一百一十日成。忌於卯。秫生於楊﹐出於農石之山谷中。七十日秀﹐六十日熟。凡一百三十日成。忌於午。蕎麥生於杏﹐出於農石之山谷中。生二十五日秀﹐五十日熟。凡七十五日成。忌於子。麻生於荊﹐出於農石之山谷中。生七十日秀﹐六十日熟﹐凡一百三十日成。忌於未午辰亥。小麥生於桃﹐出於須石之山谷中。生二百日秀﹐三十日熟﹐凡二百三十日成。忌於子。稻生於柳﹐出於農石之山谷中。生八十日秀﹐七十日熟﹐凡一百五十日成。忌於亥。五穀以生長日種者多實﹐以老死日種者無實﹐又難生。以忌日種之﹐一人不食。禾生於巳﹐疾於酉﹐長於子﹐老於戍﹐惡於丙丁﹐忌於寅卯。黍生於寅﹐疾於午﹐長於丙丁﹐老於戍﹐死於申﹐惡於辰﹐忌於丑。豆生於申﹐疾於子﹐長於壬﹐老於醜﹐惡於甲乙﹐忌於丙丁。麥生於酉﹐疾於卯﹐長於辰﹐老於午﹐死於巳﹐惡於戌﹐忌於子。太歲在四季﹐葶藶子熟時可種禾豆﹐夏至時可種黍麻。夏至後百日﹐地气上時可種麥﹝丑﹑未﹑戌是也﹞。太歲在四仲﹐椹熟時可種禾豆﹐夏至可種黍麻﹐夏至後九十日﹐地气上可種麥﹝子﹑午﹑丑﹑酉是也﹞。太歲在四盂﹐以蠶眠起時可種禾豆﹐夏至前五十日可種稻黍麻。夏至後八十日﹐地气上可種麥。﹝寅﹑申﹑巳﹑亥是也。《開元占經》一百十一﹞

神農占

正月上朔﹐有風雨。三月谷貴﹐石五百錢。八月有三卯﹐旱﹐麥大善。無三卯﹐麥不善。凡虫食李﹐則黍貴。食棗﹐粟貴。食杏﹐麥貴。食荊﹐麻貴。食桑﹐絲貴。正月上朔日﹐風從東來﹐植禾善。從南來﹐植黍善。從北來﹐稚禾善。四月四日﹐風從東來﹐植豆善。西來﹐四日至七日﹐中豆善。七日至十日﹐稚豆善。十四日無風﹐不種豆。從冬至日到來年﹐滿六十日﹐有大風雨折樹木﹐麥大善。從平朔至食時﹐植麥善。至日中﹐中麥善。至日入﹐稚麥善。常以夏至後九十日可種。四月朔日﹐風從東來﹐從平明至辰時﹐植黍善。至日中﹐中黍善。至日入﹐稚黍善。月朔日入﹐淸明蠶善。正月有甲子﹐糴初貴後賤。正月上辛﹐溫者善﹐風寒者不好。﹝《開元占經》一百十一﹞

有焱氏頌

聽之不聞其聲﹐視之不見其形。充滿天地﹐苞裹六極。﹝《莊子。天運》引「有焱氏爲之頌」。《釋文》「焱亦作炎」。﹞

