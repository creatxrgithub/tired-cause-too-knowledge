

養羊法﹝漢﹞卜式撰

常畱臘月正月生羔爲種者上十一月二月生者次之大率十口一羝羝無角者更佳供廚者宜刺之羊必須老人及心性宛順者起居以時調其宜適牧民何異於是惟遠水爲良二日一飲緩驅行勿停息春夏早放秋冬晚出圈不厭近必須與人居相連開窗向圈架北墻爲廠圈中作臺開竇無令停水二日一除勿使糞穢圈內須並墻豎柴柵令周匝羊一千口者三四月中種大豆一頃雜谷並艸畱之不須鋤治八九月終刈作靑茭若不種豆谷者初艸實成時收刈雜艸薄鋪使幹勿令郁邑旣至冬寒多饒風霜或春初雨落靑艸未生時則須飼不宜出放積茭之法於髙燥之處豎桑棘木作兩圓柵各五六步許積茭著柵中髙一丈亦無嫌任羊繞柵指食竟日通夜口常不住終冬過春無不肥充若不作柵假有千車茭擲與十口羊亦不得飽羣羊踐躡而已不得一莖入口不收茭者初冬乘秋似如有膚羊羔乳食其母比至正月母皆瘦死羔小未能獨食水艸尋亦俱死非直不滋息或滅羣斷種矣寒月生者須然火於其邊凡初產者宜煮穀豆飼之白羊畱母二三日卽母子俱放羖羊但畱母一日寒月者內羔子坑中日父母還乃出之十五日後方喫艸乃放之白羊三月得艸力毛牀動則鉸之五月毛牀將落鉸取之八月初胡葈子未成時又鉸之﹝賈思勰齊民要術卷六﹞

