農書宋陳敷

提要農書序卷上卷中卷下後序跋

蠶書

提要

《農書》三卷﹑附《蠶書》一卷﹐此書影宋抄木﹐題曰陳旉撰。《宋史藝文志》亦同。陳振孫《書錄解題》作西山隱居全眞子陳雱撰﹐未詳何人。《永樂大典》所載則作陳敷。考漢郊祀歌朱明旉與﹐顏師古注曰﹐旉古敷字。《永樂大典》蓋攺古文從今文。陳氏作雱﹐則字形相近而誤也。首有自序﹐佚其前二頁。末有洪興祖後序﹐及旉自跋。興祖序稱西山陳居士﹐於六經諸子百家之書﹑釋老氏﹑黃帝神農氏之學﹐貫穿出入﹐往往成誦。下至術數小道﹐亦精其能。平生讀書﹐不求仕進﹐所至卽種藥治圃以自給。又稱其紹興己巳年七十四﹐則南北宋間處士也。自跋稱此書成於紹興十九年﹐眞州𨿽曾刊行﹐而當時傳者失其眞﹐首尾顚倒﹐意義不貫者甚多﹐又爲或人不曉旨趣﹐妄自刪攺﹐徒事絺章繪句﹐而理致乖越。故取家藏副本﹐繕寫成帙﹐以待當世之君子﹐采取以獻於上。則興祖所刊之本﹐有所點竄﹐旉蓋不以爲然。其自序又稱﹐此書非騰口空言﹐誇張盜名﹐如《齊民要術》《四時纂要》﹐迂疏不適用之比。其自命殊髙。今觀其書﹐上卷泛言農事﹐中卷論養牛﹐下卷論養蠶。大抵泛陳大要﹐引經史以證明之﹐虛論多而實事少﹐殊不及《齊民要術》之典核詳明。遽詆前人﹐殊不自量﹐然所言亦頗有入理者。宋入舊帙﹐久無刊本﹐姑存備一家可也。末有《蠶書》一卷﹐宋秦湛撰。湛字處度﹐髙郵人﹐秦觀之子也。所言蠶事頗詳。《宋志》與旉書各著錄。不知何人綴旉書後﹐合爲一編。其說與旉書下篇可以互相補苴﹐今亦仍並錄之焉。

農書序

古者四民﹐農處其一。洪範八政﹐食貨居其二。食謂嘉谷可食﹐貨謂布帛可衣﹐蓋以生民之本﹐衣食爲先﹐而王化之源﹐飽暖爲務也。

上自神農之世﹐斲木爲耜﹐揉木爲耒﹐耒耜之利﹐以敎天下﹐而民始知有農之事。堯命羲和﹐以欽授民時﹐東作﹑西成﹐使民知耕之勿失其時。舜命后稷﹐黎民阻饑﹐播時百谷﹐使民知種之各得其宜。及禹平洪水﹐制土田﹐定貢賦﹐使民知田有髙下之不同﹐土有肥磽之不一﹐而又有宜桑宜麻之地﹐使民知蠶績亦各因其利。股周之盛﹐書詩所稱﹐井田之制詳矣。

周衰﹐魯宣稅畝﹐《春秋》譏之。洎李悝盡地力﹐商君開阡陌﹐而井田之法失之﹐至於秦始而蕩然矣。

漢唐之盛﹐損益三代之制﹐而孝弟力田之舉﹐猶有先王之遺意焉。此載之史冊﹐可考而知也。

宋興﹐承五代之獘﹐循唐漢之舊﹐追虞周之盛﹐列聖相繼﹐惟在務農桑﹐足衣食﹐此禮義之所以起﹐孝弟之所以生﹐教化之所以成﹐人情之所以固也。

然士大夫每以耕桑之事爲細民之業﹐孔門所不學﹐多忽焉而不復知﹐或知焉而不復論﹐或論焉而不復實。

旉躬耕西山﹐心知其故﹐撰爲《農書》三卷﹐區分篇目﹐條陳件別而論次之。是書也﹐非苟知之﹐蓋嘗允蹈之﹐確乎能其事﹐乃敢著其說以示人。孔子曰﹐蓋有不知而作者﹐我無是也。多聞擇其善者而從之﹐多見而識之﹐以言聞見𨿽多﹐必擇其善者乃從﹐而識其不善者也。若徒知之﹐𨿽多﹐曾何足用。文中子曰﹐蓋有慕名掠美﹐攘善矜能﹐盜譽而作者﹐其取譏後世﹐寧有已乎。若葛抱朴之論神仙﹐陶隱居之疏木艸﹐其謬悠之說﹐荒唐之論﹐取誚後世﹐不可勝紀矣。僕之所述﹐深以孔子不知而作爲可戒﹐文中子慕名而作爲可恥﹐與夫葛抱朴陶隱居之述作﹐皆在所不取也。此蓋敍述先聖王撙節愛物之志﹐固非騰口空言﹐誇張盜名﹐如《齊民要術》《四時纂要》﹐迂疎不適用之比也。實有補於來世云爾。

自念人微言輕﹐𨿽能爲可信可用﹐而不能使人必信必用也。惟藉仁人君子﹐能取信於人者﹐以利天下之心爲心﹐庶能推而廣之﹐以行於此時而利後世﹐少裨吾聖君賢相財成之道﹐輔相之宜﹐以左右斯民﹐則旉飲天和﹐食地徳﹐亦少效物職之宜﹐不虛爲太平之幸老爾。

西山隱居全眞子陳旉序。卷上

○財力之宜篇第一

凡從事於務者﹐皆當量力而爲之﹐不可苟且﹐貪多務得﹐以致終無成遂也。傳曰「少則得﹐多則惑」﹐況稼穡在艱難之尢者﹐詎可不先度其財足以贍﹐力足以給﹐優遊不迫﹐可以取必效﹐然後爲之。倘或財不贍﹐力不給﹐而貪多務得﹐未免苟簡滅裂之患﹐十不得一二﹐幸其成功﹐已不可必矣。𨿽多其田畝﹐是多其患害﹐未見其利益也。若深思熟計﹐旣善其始﹐又善其中﹐終必有成遂之常矣﹐豈徒苟徼一時之幸哉。《易》曰「君子以作事謀始」﹐誠哉是言也。

且古者分田之制﹐一夫一婦﹐受田百畝﹐艸萊之地稱焉。以其地有肥磽不同﹐故有不易﹑一易﹑再易之別焉。不易之地﹐上地也﹐家百畝﹐謂可歲耕之也。一易之地﹐中地也﹐家二百畝﹐謂間歲耕其半﹐以息地气﹐且裕民之力也。再易之地﹐下地也﹐家三百畝﹐謂歲耕百畝﹐三歲而一周也。先王之制如此﹐非獨以謂土敝則艸木不長﹐气衰而生物不遂也﹐抑欲其財力優裕﹐歲歲常稔﹐不致務廣而俱失。故皆以深耕易耨﹐而百谷用成﹐國裕民富可待也﹐仰事俯育可必也。

諺有之曰「多虛不如少實﹐廣種不如狹收」﹐豈不信然。竊嘗有以諭之﹕蒲且子﹐古之善弋者也﹐挽纖弱之弓﹐連雙鶬於靑雲之際﹐蓋以挽弓之力有餘﹐然後可以巧中而必獲也。若乃力弱而弓彊﹐則戰掉惴栗之不暇﹐何暇思獲。舉是以推﹐則農之治田﹐不在連阡跨陌之多﹐惟其財力相稱﹐則丰穰可期也審矣。

○地勢之宜篇第二

夫山川原隰﹐江湖藪澤﹐其髙下之勢旣異﹐則寒燠肥瘠各不同。大率髙地多寒﹐泉冽而土冷﹐傳所謂髙山多冬﹐以言常風寒也﹔且易以旱漧。下地多肥饒﹐易以渰浸。故治之各有宜也。

若髙田視其地勢﹐髙水所會歸之處﹐量其所用而鑿爲陂塘﹐約十畝田卽損二三畝以瀦畜水﹔春夏之交﹐雨水時至﹐髙大其堤﹐深闊其中﹐俾寬廣足以有容﹔堤之上﹐疎植桑柘﹐可以系牛。牛得涼蔭而遂性﹐堤得牛踐而堅實﹐桑得肥水而沃美﹐旱得決水以灌漑﹐潦卽不致於彌漫而害稼。髙田早稻﹐自種至收﹐不過五六月﹐其間旱漧不過灌漑四五次﹐此可力致其常稔也。又田方耕時﹐大爲塍壠﹐俾牛可牧其上﹐踐踏堅實而無滲漏。若其塍壠地勢﹐髙下適等﹐卽並合之﹐使田坵闊而緩﹐牛犂易以轉側也。

其下地易以渰浸﹐必視其水勢衝突趨向之處﹐髙大圩岸環遶之。

其欹斜坡陁之處﹐可種蔬茹麻麥粟豆﹐而傍亦可種桑牧牛。牛得水艸之便﹐用力省而功兼倍也。

若深水藪澤﹐則有葑田﹐以木縛爲田坵﹐浮系水面﹐以葑泥附木架上而種藝之。其木架田坵﹐隨水髙下浮泛﹐自不渰溺。《周禮》所謂「澤艸所生﹐種之芒種」是也。

芒種有二義﹐鄭謂有芒之種﹐若今之黃綠谷是也﹔一謂待芒種節過乃種。今人占候﹐夏至小滿至芒種節﹐則大水已過﹐然後以黃綠谷種之於湖田。則是有芒之種與芒種節候二義可並用也。黃綠谷自下種至收刈﹐不過六七十日﹐亦以避水溢之患也。

稻人掌稼下地﹐以瀦畜水﹐使其聚也﹔以坊止水﹐使不溢也﹔以遂均水﹐使勢分也﹔以列含水﹐使其去也﹔以澮寫水﹐溝之大者也。其制如此﹐可謂備矣。尙何水溢之患耶。

《詩》稱「多黍多稌」﹐以言髙下咸得其宜。今𨿽未能盡如古制﹐亦可參酌依仿之也。

○耕耨之宜篇第三

夫耕耨之先後遲速﹐各有宜也。

早田獲刈才畢﹐隨卽耕治曬暴﹐加糞壅培﹐而種豆麥蔬茹﹐因以熟土壤而肥沃之﹐以省來歲功役﹐且其收又足以助歲計也。

晚田宜待春乃耕﹐爲其藳稭柔韌﹐必待其朽腐﹐易爲牛力。

山川原隰多寒﹐經冬深耕﹐放水漧涸﹐雪霜凍沍﹐土壤蘇碎﹔當始春﹐又徧布朽薙腐艸敗葉以燒治之﹐則土暖而苗易發作﹐寒泉𨿽冽﹐不能害也。若不然﹐則寒泉常侵﹐土脈冷而苗稼薄矣。詩稱「有冽氿泉﹐無浸獲薪」﹐「冽彼下泉﹐侵彼苞稂……苞蕭……苞蓍」﹐蓋謂是也。

平陂易野﹐平耕而深浸﹐卽艸不生﹐而水亦積肥矣。俚語有之曰「春濁不如冬淸」﹐殆謂是也。將欲播種﹐撒石灰渥漉泥中﹐以去虫螟之害。

○天時之宜篇第四

四時八節之行﹐气候有盈縮踦贏之度。五運六气所主﹐陰陽消長有太過不及之差。其道甚微﹐其效甚著。蓋萬物因時受气﹐因气發生﹔其或气至而時未至﹐或時至而气未至﹐則造化發生之理因之也。若仲冬而李梅實﹐季秋而昆虫不蟄藏﹐類可見矣。天反時爲災﹐地反物爲妖。災妖之生﹐不虛其應者﹐气類召之也。陰陽一有愆忒﹐則四序亂而不能生成萬物。寒暑一失代謝﹐卽節候差而不能運轉一气。

在耕稼盜天地之時利﹐可不知耶﹖

傳曰「不先時而起﹐不後時而縮。」故農事必知天地時宜﹐則生之﹑蓄之﹑長之﹑育之﹑成之﹑熟之﹐無不遂矣。

由庚﹑萬物得由其道﹐崇丘﹑萬物得極其髙大﹐由儀﹑萬物之生各得其宜者﹐謂天地之間﹐物物皆順其理也。故堯命羲和﹐歷象日月星辰﹐以欽授民時﹐俾咸知東作﹑南訛﹑西成﹑朔易之候。稽之天文﹐則星鳥﹑星火﹑星虛﹑星昴﹐於是乎審矣。驗之物理﹐則鳥獸孳尾﹑希革﹑毛毨﹑氄毛亦詳矣。而厥民析﹑因﹑夷﹑隩﹐可得而稽仿之也。大則取象乎天地﹐無乖升降之機。明則取法乎日月﹐不亂經營之度。定之以時﹐應之以數。此欽天勤民旨意﹐豈率然哉。其所以時和歲丰﹐良由此也。

今人雷同以建寅之月朔爲始春﹐建巳之月朔爲首夏﹐殊不知陰陽有消長﹐气候有盈縮﹐冒昧以作事﹐其克有成耶﹖設或有成﹐亦幸而已﹐其可以爲常耶﹖

聖王之蒞事物﹐皆設官分職以掌之﹐各置其官師以教導之。農師之職﹐其可已耶﹖

春秋之時﹐法度並廢﹐宜凶荒薦至﹐乃書有年﹐書大有年﹐蓋幸而書之。抑見天道有常﹐而人自愆忒也。詩稱「丰年穰穰」﹐「其崇如墉﹐其比如櫛」﹐以言其得法度時宜﹐故丰登有常也。

洪範九疇﹐彜倫攸敍﹐則百谷用成﹔彜倫攸斁﹐則百谷不成。然則順天地時利之宜﹐識陰陽消長之理﹐則百谷之成﹐斯可必矣。古先哲王所以班朔明時者﹐匪直大一統也﹐將使斯民知謹時令﹐樂事赴功也。故農事以先知備豫爲善。

○六種之宜篇第五

種蒔之事﹐各有攸敍。能知時宜﹐不違先後之序﹐則相繼以生成﹐相資以利用﹐種無虛日﹐收無虛月。一歲所資﹐綿綿相繼﹐尙何匱乏之足患﹐凍餒之足憂哉。

正月種麻枲。間旬一糞。五六月可刈矣。漚剝緝績以爲布﹐婦功之能事也。

二月種粟。必疎播種子﹐碾以轆軸﹐則地緊實﹐科本鬯茂﹐穡穟長而子顆堅實。七月可濟乏絕矣。

油麻有早晚二等。三月種早麻﹐才甲拆﹐卽耘鉏﹐令苗稀疏。一月凡三耘鉏﹐則茂盛。七八月可收也。

四月種豆﹐耘鉏如麻。七月成熟矣。

五月中旬後種晚油麻﹐治如前法﹐九月成熟矣。不可太晚。晚則不實﹐畏霧露蒙冪之也。早麻白而纏莢者佳﹐謂之纏莢麻。晚麻名葉裏熟者佳﹐謂之烏麻﹐油最美也。其類不一﹐惟此二者人多種之。凡收刈麻﹐必堆罨一二夕﹐然後卓架曬之﹐卽再傾倒而盡矣。久罨則油暗。

五月治地﹐惟要深熟﹐於五更承露鉏之五七徧﹐卽土壤滋潤。累加糞壅﹐又復鉏轉。七夕已後﹐種蘿卜﹑菘菜﹐卽科大而肥美也。篩細糞和種子﹐打壠撮放﹐惟疏爲妙。燒土糞以糞之﹐霜雪不能雕。雜以石灰﹐虫不能蝕。更能以鰻鱺魚頭骨煮汁漬種﹐尢善。

七月治地﹐屢加糞鉏轉。八月社前卽可種麥。宜屢耘而屢糞。麥經兩社﹐卽倍收而子顆堅實。

《詩》曰「十月納禾稼﹐黍稷穜稑﹐禾麻菽麥」﹐無不畢有﹐以資歲計﹐尙何窮匱乏絕之患耶。

○居處之宜篇第六

先王居四民時﹐地利亦必有道矣。制農居五畝﹐以二畝半在鄽﹐《詩》云「入此室處」者是也﹔以二畝半在田﹐《詩》云「中田有廬」者是也。

方於耜﹑舉趾之時﹐出居中田之廬﹐以便農事﹔俾采荼薪樗﹐以給農夫。治埸爲圃﹐以種蔬茹﹐《詩》所謂「疆埸有瓜」是也。又墻下植桑﹐以便育蠶。古人治生之理﹐可謂曲盡矣。至九月築圃爲場﹐十月而納禾稼﹐則歲事畢矣。

春耕種﹐形足以勞動﹐秋收斂﹐亦可休息矣。於是扶老攜幼﹐入此室處。以久居中田之廬﹐則鄽居荒而不治﹐於是穹窒燻鼠﹐塞向墐戶也。

《國語》載管仲居四民﹐各有攸處﹐不使龐雜﹐欲其專業﹐不爲異端紛更其志也。

違寒就溫﹐去勞就逸﹐所以處之各得其宜﹐此先王愛民之政也。

今𨿽不能如是﹐要之﹐民居去田近﹐則色色利便﹐易以集事。俚諺有之曰「近家無瘦田﹐遙田不富人」﹐豈不信然。

________________________

鄽卽廛字。《周禮》「載師」鄭玄注﹕「廛﹑民居之區域也。」

《詩經》豳風七月﹕「十月蟋蟀入我牀下﹐穹窒燻鼠﹐塞向墐戶。嗟我婦子﹐曰爲攺崴﹐入此室處。」

《詩經》小雅信南山﹕「中田有廬﹐疆埸有瓜﹐是剝是菹。」鄭玄箋﹕「中田﹐田中也﹐農人作廬焉﹐以便其田事。」埸音亦﹐疆埸指田界。

《詩經》七月﹕「三之日於耜﹐四之日舉趾。」周正三月﹝卽夏曆正月﹞修耒耜﹐四月﹝夏曆二月﹞用腳踏耜而耕。

此段是雜采《詩經》七月﹝「七月食瓜﹐八月斷壺﹐九月叔苴﹐采荼薪樗﹐食我農夫。九月築埸圃﹐十月納禾稼。」﹞信南山﹝「疆埸有瓜」﹞和《孟子》﹝「樹墻下以桑」﹞的文意寫成的。

○糞田之宜篇第七

土壤气脈﹐其類不一﹐肥沃磽埆﹐美惡不同﹐治之各有宜也。

且黑壤之地信美矣﹐然肥沃之過﹐或苗茂而實不堅﹐當取生新之土以解利之﹐卽疏爽得宜也。蹺埆之土信瘠惡矣﹐然糞壤滋培﹐卽其苗茂盛而實堅栗也。𨿽土壤異宜﹐顧治之如何耳﹐治之得宜﹐皆可成就。

《周禮》艸人「掌土化之法以物地﹐相其宜而爲之種」﹐別土之等差而用糞治。且土之騂剛者糞宜用牛﹐赤緹者糞宜用羊﹐以至渴澤用鹿﹐咸舄用貆﹐墳壤用麋﹐勃壤用狐﹐埴壚用豕﹐彊■﹝鑑﹐木代金﹞用蕡﹐輕爂用犬﹐皆相視其土之性類﹐以所宜糞而糞之﹐斯得其理矣。俚諺謂之糞藥﹐以言用糞猶藥也。

凡農居之側﹐必置糞屋﹐低爲檐楹﹐以避風雨飄浸。且糞露星月﹐亦不肥矣。糞屋之中﹐鑿爲深池﹐甃以磚甓﹐勿使滲漏。

凡掃除之土﹐燒燃之灰﹐簸揚之糠粃﹐斷稿落葉﹐積而焚之﹐沃以糞汁﹐積之旣久﹐不覺其多。凡欲播種﹐篩去瓦石﹐取其細者﹐和勻種子﹐疎把撮之。待其苗長﹐又撒以壅之。何患收成不倍厚也哉。

或謂土敝則艸木不長﹐气衰則生物不遂﹐凡田土種三五年﹐其力已乏。斯語殆不然也﹐是未深思也。若能時加新沃之土壤﹐以糞治之﹐則益精熟肥美﹐其力常新壯矣﹐抑何敝何衰之有。

○薅耘之宜篇第八

《詩》云「以薅荼蓼﹐荼蓼朽止﹐黍稷茂止。」記禮者日﹕季夏之月﹐利以殺艸﹐可以糞田疇﹐可以美土疆。今農夫不知有此﹐乃以其耘除之艸﹐拋棄他處﹐而不知和泥渥濁﹐深埋之稻苗根下﹐漚罨卽久﹐卽艸腐爛而泥土肥美﹐嘉谷蕃茂矣。

然除艸之法﹐亦自有理。《周官》薙氏掌殺艸。於春始生而萌之。於夏日至而夷之﹐謂夷剗平治之﹐俾不茂盛也﹔日至謂夏時艸易以長﹐須日日用力。於秋繩而芟之﹐謂芟刈去其實﹐無俾易種於地也。於冬日至而耜之﹐謂所種者已收成矣﹐卽倂根荄犁鉏轉之﹐俾雪霜凍沍﹐根荄腐朽﹐來歲不復生﹐又因得以糞土田也。《春秋》傳曰﹐農夫之務去艸也﹐芟夷蘊崇之﹐絕其本根﹐勿使能殖﹐則善者信矣﹐以言盡去稂莠﹐卽可以望嘉谷茂盛也。古人畱意如此﹐而今人忽之﹐其可乎﹖

且耘田之法﹐必先審度形勢﹐自下及上﹐旋幹旋耘。先於最上處收滀水﹐勿致水走失。然後自下旋放令幹而旋耘。不問艸之有無﹐必徧以手排摝﹐務令稻根之傍﹐液液然而後已。所耘之田﹐隨於中間及四傍爲深大之溝﹐俾水竭涸﹐泥坼裂而極幹。然後作起溝缺﹐次第灌漑。夫已漧燥之泥﹐驟得雨卽蘇碎﹐不三五日間﹐稻苗蔚然﹐殊勝於用糞也。又次第從下放上耘之﹐卽無鹵莽滅裂之病。田幹水暖﹐艸死土肥﹐浸灌有漸﹐卽水不走失。如此思患預防﹐何爲而不得乎﹖

今見農者不先自上滀水﹐自下耘上﹐乃頓然放令幹﹐務令速了。及工夫不逮﹐恐泥幹堅﹐難耘摝﹐則必率略﹐未免滅裂。土未及幹﹐艸未及死﹐而水已走失矣。不幸無雨﹐因循幹甚﹐欲水灌漑﹐已不可得﹐遂致旱涸焦枯﹐無所措手。如是失者十常八九﹐終不省悟﹐可勝嘆哉。

○節用之宜篇第九

古者一年耕﹐必有三年之食。三年耕﹐必有九年之食。以三十年之通﹐𨿽有旱漧水溢﹐民無菜色者﹐良有以也。

冢宰眂年之丰凶以制國用﹐量入以爲出﹐丰年不奢﹐凶年不儉﹐祭用數之仂﹐而又九賦﹑九貢﹑九式均節﹐各有條敍﹐不相互用﹐此理財之道﹐故有常也。

國無九年之蓄曰不足﹐無六年之蓄曰急﹐無三年之蓄曰國非其國也。治家亦然。今歲計常用﹐與夫備倉卒非常之用﹐每每計置﹐萬一非常之事出於意外﹐亦素有其備﹐不致侵過常用﹐以至闕乏﹐亦以此也。

今之爲農者﹐見小近而不慮久遠﹐一年丰稔﹐沛然自足﹐棄本逐末﹐侈費妄用﹐以快一日之適。其間有收刈甫畢﹐無以餬口者﹐其能給終歲之用乎﹖衣食不給﹐日用旣乏﹐其能守常心而不取非義者乎﹐蓋亦鮮矣。

傅曰「收斂蓄藏﹐節用禦欲﹐則天不能使之貧﹔養備動時﹐則天不能使之病」。豈不信然。又曰「約有者囷窖箱篋之藏﹐然而衣不敢有絲帛﹐行不敢有輿馬﹐非不欲也﹐幾不長慮而恐無以繼之也。」

《春秋》傳曰「儉﹐徳之共也﹐侈﹐惡之大也。」《語》曰「禮與其奢也寧儉。」「奢則不孫﹐儉則固﹐與其不孫也寧固。」《易》曰﹕君子用過乎儉。聖人之訓誡如此。儉𨿽若固陋﹐然不猶愈於奢而不孫爲惡之大者耶﹖

然以禮制事﹐而用之適中﹐俾奢不至過泰﹐儉不至過陋﹐不爲苦節之凶﹐而得甘節之吉﹐是謂稱事之情而中理者也。

《國語》云﹕儉以足用﹐言惟儉爲能常足用﹐而不至於匱乏。《語》云「以約失之者鮮矣」﹐亦此之謂也。

《易》傅曰「君子安不忘危﹐存不忘亡﹐治不忘亂﹐是以身安而國家可保也。」又曰「理財正辭﹐禁民爲非曰義。」以謂理財之道﹐在上以率之﹐民有侈費妄用則嚴禁之﹐夫是之謂制得其宜矣。

老子曰﹕能知其所不知者上也。不能知其所不知者病矣。夫惟病病﹐是以不病。聖人不病﹐以其病病﹐是以不病。夫能如此﹐孰有倉卒窘迫之患哉。

○稽功之宜篇第十

好逸惡勞者﹐常人之情。偸惰苟簡者﹐小人之病。殊不知勤勞乃逸樂之基也。《詩》不云乎﹐「始於憂勤﹐終於逸樂﹐故美萬物盛多。」

彼小人務知小者近者﹐偸惰苟簡﹐狃於常情。上之人倘不知稽功會事﹐以明賞罰﹐則何以勸沮之哉。譬之駕馭駑蹇﹐鞭策不可弛廢也。

《易》曰「君子以勞民勸相。」大司徒之職曰﹐以擾萬民。勞之﹐乃所以逸之﹔擾之﹐乃所以安之也。載師﹕「凡宅不毛者有裏布」﹐謂罰以一里二十五家之泉也﹐「凡田不耕者出屋粟」﹐謂空田者罰以三家之稅粟也﹔「凡民無職事者出夫家之徵」﹐謂𨿽有閒民無職事者﹐猶當出夫稅家稅也。閭師﹕「凡無職者出夫布﹐凡庶民不畜者祭無牲﹐不耕者祭無盛﹐不植者無槨﹐不蠶者不帛﹐不績者不衰。」此先王之於民﹐困之如此﹐■﹝難﹐厄代隹﹞之又如此﹐夫孰爲厲己哉﹐凡欲振發而飭興其蠱獘﹐俾率作興事耳。此其所以地無遺利﹐土無不毛。尙豈有惰遊﹑徇末忘本﹑而田萊多荒之患哉。斯民也﹐寧復有餓莩流離困苦之患哉。

昔漢文帝下勸農之詔曰﹕雕文刻鏤﹐傷農事也。錦繡纂組﹐害女工也。農事傷﹐則饑之本也。女工害﹐則寒之原也。一夫不耕﹐天下有受其饑者。一婦不蠶﹐天下有受其寒者。然崇本抑末之道﹐安在明勸沮之方而已。

況國家之於農﹐大則遺使﹐次財命官主管其事﹐然則在其位者﹐可不舉其職而任其責哉。

○器用之宜篇第十一

工欲善其事﹐必先利其器。器苟不利﹐未有能善其事者也。利而不備﹐亦不能濟其用也。

《詩》曰「偫乃錢鎛﹐奄觀銍艾。」傳曰﹕收而場工﹐偫而畚梮。時雨旣至﹐挾其槍刈耨鎛﹐以旦暮從事於田野。當是時也﹐器可以不備具以供其用耶﹖

故凡可以適用者﹐要當先時豫備﹐則臨時濟用矣。苟一器不精﹐卽一事不舉﹐不可不察也。

○念慮之宜篇第十二

凡事豫則立﹐不豫則廢。求而無之實難﹐過求何害﹖農事尢宜念慮者也。孟子曰「農夫豈爲出疆捨其耒耜哉。」

常人之情﹐多於閒裕之時﹐因循廢事。惟志好之﹐行安之﹐樂言之﹐念念在是﹐不以須臾忘廢﹐料理緝治﹐卽日成一日﹐歲成一歲﹐何爲而不充足備具也。

彼惑於多歧而不專一﹐溺於苟且而不精致﹐旋得旋失﹐烏知積小以成大﹐積微以至著﹐在吾志之不少忘哉。若夫閒暇之時﹐放逸委棄﹐臨事之際﹐勉彊應用﹐愚未知其可也。

大率常人之情﹐志驕於業泰﹐體逸於時安﹔有能沐浴膏澤﹐而歌詠勤苦﹐則眾必指以爲汩汩不適時者也﹖其亦不思之甚矣。

右十有二宜﹐或有未曲盡事情者﹐今再敍論數篇於後﹐庶纖悉畢備﹐而無遺闕以乏常用云爾。

○祈報篇

記曰﹐有其事必有其治﹐故農事有祈焉﹐有報焉﹐所以治其事也。載芟之詩﹐春籍田而祈社稷。良耜之詩﹐於秋冬所以報也。則祈報之義﹐凡以治事者可知矣。

匪直此也﹐凡法施於民者﹐以勞定國者﹐能禦大菑者﹐能捍大患者﹐皆在所祈報也。故山川之神﹐則水旱癘疫之災﹐於是乎禜之。日月星辰﹐則雪霜風雨之不時﹐於是乎禜之。是以先王載之典禮﹐著之令式而秩祀焉。凡以爲民祈報也。

鑰章﹕「凡國祈年於田祖﹐則吹豳雅﹐擊土鼓﹐以樂田畯。」《爾雅》謂田畯﹐乃先農也。於先農有祈焉﹐有報焉。則神農﹑后稷與夫俗之流傳所謂田父田母﹐舉在所祈報可知矣。

大田之詩言「去其螟螣﹐及其蟊賊﹐無害我田穉﹔田祖有神﹐秉畀炎火。有渰淒淒﹐興雨祁祁﹐雨我公田﹐遂及我私。」是又祈之之辭也。甫田之詩言「以我齊明﹐與我犧羊﹖以社以方﹐我田旣臧﹐農夫之慶。」是又報之之禮也。繼而曰「琴瑟擊鼓﹐以禦田祖﹐以祈甘雨﹐以介我稷黍﹐以谷我士女。……饁彼南畝﹐田畯至喜。」於此又以見祈報之事也。

噫嘻之詩言「春夏祈谷於上帝」者﹐春祈谷於上帝﹐夏大雩於上帝之樂歌也。「噫嘻成王﹐卽昭格爾」者﹐嗟嘆以告於上帝也。言天之所以成王之業者﹐莫不自於遂百谷以富其民也。於是欽授民事﹐而率是農夫﹐播厥百谷﹐「駿發爾私﹐終三十里﹐亦服爾耕﹐十千維耦」焉。其詩嗟嘆不敢後於天時﹐所以虔於天澤也。溥天之下﹐莫不如是﹐則歲有不丰者乎。此王者所以上能順於天﹐下能順於民﹐以成王業﹐故曰「明昭上帝﹐迄用康年」也。

若丰年之詩﹐言「秋冬報」者﹐蓋五行得性而萬物適其宜﹐五气若時而百谷倍其實。故陸禾之數非一﹐而多者黍也﹔水谷之品亦非一﹐而多者稌也﹔則其它從可知矣。故「亦有髙廩﹐萬億及秭」﹐於是「爲酒爲醴﹐烝畀祖妣﹐以洽百禮」﹐莫不腆厚﹐有以報其盛而薦其誠。是以神降之福﹐及於兆民焉。

大祝「掌六祝之辭﹐以事鬼神示﹐祈福祥﹐求永貞。」「掌六祈以同鬼神示」﹐則類﹑造﹑攻﹑說﹑禬﹑禜﹐於是乎治其事矣。小祝「掌小祭祀﹐將事侯禳禱祠之祝號﹐以祈福祥﹐順丰年﹐逆時雨﹐寧風旱﹐弭災兵﹐遠罪疾。」舉是以言﹐則順時祈報禬禳之事﹐先王所以媚於神而和於人﹐皆所以與民同吉凶之患者也。凡在祀典﹐烏可廢耶﹖禳田之祝﹐烏可已耶﹖

記不云乎﹐昔伊耆氏之始爲蠟也﹐於歲之十二月合聚萬物而索饗之也。「主先嗇而祭司嗇也﹐祭之以百種﹐以報嗇也。饗農及郵表﹐畷禽獸﹐仁之至義之盡也。古之君子﹐使之必報之。迎貓爲其食田鼠也﹐迎虎爲其貪田豕也﹐迎而祭之也。」繼而曰「祭坊與水庸事也。」其祝之之辭曰「土反其宅﹐水歸其壑﹐昆虫無作﹐艸木歸其澤。」凡此皆祈之之辭也。

《春秋》有一虫獸之爲災害﹐一雨暘之致愆忒﹐則必雩禜之而特書之﹐以見先王勒卹民隱﹐無所不用其至也。夫惟如此﹐此其所以萬物之生﹐各得其宜﹐各極其髙大﹐各由其道﹐物無夭閼疵癘﹐民無札瘥災害者﹐莫不由神降其福以相之而然也。

今之從事於農者﹐類不能然。借或有一焉﹐則勉彊苟且而已﹐烏能悉循用先王之典故哉。其於春秋二時之社祀﹐僅能舉之﹐至於祈報之禮﹐蓋蔑如也。其所以頻年水旱虫蝗爲災害﹐饑饉薦臻﹐民卒流亡﹐未必不由失祈報之禮﹐而匱神乏祀以致其然。

夫養馬一事也﹐於春則祭馬祖﹐夏祭先牧﹐秋祭馬社﹐冬祭馬步﹐此所以馬得其牧養而無疫癘﹐抑以四時祭祀祈禱而然也。

至於牛﹐最農事之急務﹐田畝賴是而後治。其牧養盍亦如馬之祈禱以祈禍祈福﹐則必博碩肥腯﹐不疾瘯蠡矣。年來耕牛疫癘殊甚﹐至有一鄕一里靡有孑遺者﹐農夫困苦﹐莫此爲甚。因附其說﹐幸覽者繹味而深察之﹐以祈福禳災於救獘﹐其庶幾焉。

○善其根苗篇

凡種植﹐先治其根苗以善其本﹐本不善而末善者鮮矣。欲根苗壯好﹐在夫種之以時﹐擇地得宜﹐用糞得理﹐三者昔得﹐又從而勤勤顧省修治﹐俾無旱漧﹑水潦﹑虫獸之害﹐則盡善矣。根苗旣善﹐徒植得宜﹐終必結實丰阜。若初根苗不善﹐方且萎顇微弱﹐譬孩孺胎病﹐气血枯瘠﹐困苦不暇﹐𨿽日加拯救﹐僅延喘息﹐欲其充實﹐蓋亦難矣。

今夫種谷﹐必先修治秧田。於秋冬卽再三深耕之﹐俾霜雪凍沍﹐土壤蘇碎。又積腐稾敗葉﹐剗薙枯朽根荄﹐徧鋪燒治﹐卽土暖且爽。於始春又再耕耙轉﹐以糞壅之﹐若用麻枯尢善。但麻枯難使﹐須細杵碎﹐和火糞窖罨﹐如作曲樣﹔候其發熱﹐生鼠毛﹐卽攤開中閒熱者置四傍﹐收斂四傍冷者置中閒﹐又堆窖罨﹔如此三四次﹐直待不發熱﹐乃可用﹐不然卽燒殺物矣。切勿用大糞﹖以其甕腐芽蘗﹐又損人腳手﹐成瘡痍難療。惟火糞與燖豬毛及窖爛麤谷殼最佳。亦必渥漉田精熟了﹐乃下糠糞﹐踏入泥中﹐蕩平田面﹐乃可撒谷種。

又先看其年气候早晚寒暖之宜﹐乃下種﹐卽萬不失一。若气候尙有寒﹐當且從容熟治苗田﹐以待其暖﹐則力役寬裕﹐無窘迫滅裂之患。得其時宜﹐卽一月可勝兩月﹐長茂且無疎失。多見人才暖便下種﹐不測其節候尙寒﹐忽爲暴寒所折﹐芽蘗凍爛甕臭。其苗田已不復可下種﹐乃始別擇白田以爲秧地﹐未免忽略。如此失者十常三四﹐閒歲如此﹐終不自省﹐乃復罪歲﹐誠愚癡也。

若不得已而用大糞﹐必先以火糞久窖罨乃可用。多見人用小便生澆灌﹐立見損壞。

大抵秧田愛往來活水﹐怕冷漿死水﹐靑苔薄附﹐卽不長茂。又須隨撒種闊狹﹐更重圍繞。作堘貴闊﹐則約水深淺得宜。若才撒種子﹐忽暴風﹐卻急放漧水﹐免風浪淘蕩﹐聚郤谷也﹔忽大雨﹐必稍增水﹐爲暴雨漂颭﹐浮起谷根也﹔若晴﹐卽淺水﹐從其曬暖也。然淺不可太淺﹐太淺卽泥皮幹堅。深不可太深﹐太深卽浸沒沁心而萎黃矣。惟淺深得宜乃善。卷中

○牛說序

或問﹕牛與馬適用於世﹐孰先孰後﹐孰緩孰急﹐孰輕孰重﹖是何馬之貴重如彼﹐而牛之輕慢如此﹖

答曰﹕二物皆世所資賴。而馬之所直﹐或相倍蓰﹐或相什伯﹐或相千萬﹔以夫貴者乘之﹐三軍用之﹐芻秣之精﹐教習之適﹐養治之至﹐駕馭之良﹐有圉人﹑校人﹑馭夫﹑馭僕專掌其事。此馬之所以貴重也。

牛之爲物﹐駕車之外﹐獨用於農夫之事耳。牧之於蒿萊之地﹐用之於田野之間。勤者尙或顧省之﹐惰者漫不加省﹐饑渴不之知也﹐寒暑不之避也﹐疫癘不之治也﹐困踣不之卹也。豈知農者天下之大本﹐衣食財用之所從出﹐非牛無以成其事耶﹗較其輕重﹑先後﹑緩急﹐宜莫大於此也。

夫欲播種而不深耕熟耰之﹐則食用何自而出。食用乏絕﹐卽養生何所賴。傳曰「衣食足﹐知榮辱﹐倉廩實﹐知禮節。」又曰「禮義生於富足﹐盜竊起於貧窮。」惟富足貧窮﹐禮義盜竊之由﹐皆農畝之所致也。馬必待富足﹐然後可以養治。由此推之﹐牛之功多於馬也審矣。

故愚著爲之說﹐以次農事之後。

○牧養役用之宜篇第一

夫善牧養者﹐必先知愛重之心﹐以革慢易之意。然何術而能俾民如此哉﹖必也在上之人貴之重之﹐使民不敢輕﹔愛之著之﹐使民不敢殺﹔然後慢易之意不生矣。視牛之饑渴﹐猶己之饑渴。視牛之困苦羸瘠﹐猶己之困苦羸瘠。視牛之疫癘﹐若己之有疾也。視牛之字育﹐若己之有子也。若能如比﹐則牛必蕃盛滋多﹐奚患田疇之荒蕪﹐而衣食之不繼乎﹖

且四時有溫涼寒暑之異﹐必順時調適之可也。於春之初﹐必盡去牢欄中積滯蓐糞。亦不必春也﹐但旬日一除﹐免穢气蒸鬱﹐以成疫癘﹔且浸漬蹄甲﹐易以生病。又當祓除不祥﹐以淨爽其處乃善。

方舊艸朽腐﹐新艸未生之初﹐取潔淨稾艸細剉之﹐和以麥麩﹑谷糠或豆﹐使之微濕﹐槽盛而飽飼之。豆仍破之可也。稾艸須以時暴漧﹐勿使朽腐。天气凝凜﹐卽處之燠暖之地﹐煮糜粥以啖之﹐卽壯盛矣。亦宜預收豆楮之葉﹐與黃落之桑﹐舂碎而貯積之﹐天寒卽以米泔和剉艸糠麩以飼之。

春夏艸茂放牧﹐必恣其飽。每放必先飲水﹐然後與艸﹐則不腹脹。又刈新芻﹐雜舊稾剉細和勻﹐夜餧之。至五更初﹐乘日未出﹐天气涼的用之﹐卽力倍於常﹐半日可勝一日之功。日髙熱喘﹐便令休息﹐勿竭其力﹐以致困乏。時其饑渴﹐以適其性﹐則血气常壯﹐皮毛潤澤﹐力有餘而老不衰矣。

其血气與人均也﹐勿犯寒暑。情性與人均也﹐勿使太勞。此要法也。當盛寒之時﹐宜待日出晏溫乃可用﹔至晚天陰气寒﹐卽早息之。大熱之時﹐須夙餧令飽健﹐至臨用不可極飽﹐飽卽役力傷損也。如此愛護調養﹐尙何困苦羸瘠之有。所以困苦羸瘠者﹐以苟目前之急﹐而不顧卹之也。

古人臥牛衣而待旦﹐則牛之寒蓋有衣矣。飯牛而牛肥﹐則牛之瘠餒蓋啖以菽粟矣。衣以褐薦﹐飯以菽粟﹐古人豈重畜如此哉﹐以此爲衣食之根本故也。

彼稾稭不足以充其饑﹐水漿不足以禦其渴﹐天寒嚴凝而凍栗之﹐天時酷暑而曬暴之﹐困瘠羸劣﹐疫癘結瘴﹐致斃踣﹐則田畝不治﹐無足怪者。

且古者分田之制﹐必有萊牧之地﹐稱田而爲等差﹐故養牧得宜﹐博碩肥腯﹐不疾瘯蠡也。觀宣王考牧之詩可知矣。其詩曰「誰謂爾無牛﹐九十其犉。……爾牛來思﹐其耳濕濕。」以見其牧養得宜﹐故字育蕃息也。「或降於阿﹐或飲於池﹐或寢或訛。」以見其水艸調適而遂性也。「爾牧來斯﹐……矜矜兢兢﹐……揮之以肱﹐畢來卽升。」以見其愛之重之﹐不驚擾之也。

後世無萊牧之地﹐動失其宜。又牧人類皆頑童﹐苟貪嬉戲﹐往往慮其奔逸﹐系之隱蔽之地﹐其肯求牧於丰芻淸澗﹐俾無饑渴之患耶﹖饑渴莫之顧卹﹐及其瘦瘠﹐從而役使困苦之﹐鞭撻趁逐﹐以徇一時之急。日云莫矣﹐气喘汗流﹐其力竭矣﹐耕者急於就食﹐往往逐之水中﹐或放之山上。牛困得水﹐動輒移時﹐毛竅空疎﹐因而乏食﹐則瘦瘠而病矣。放之髙山﹐筋骨疲乏﹐遂有顚跌僵僕之患。愚民無知﹐乃始祈禱巫祝﹐以幸其生﹐而不知所以然者﹐人事不修﹐以致此也。

○醫治之宜篇第二

《周禮》「獸醫掌療獸病。……凡療獸病﹐灌而行之﹐……以發其惡﹐然後藥之養之。」其來尙矣。

然牛之病不一﹐或病艸脹﹔或食雜虫﹐以致其毒﹔或爲結脹﹐以閉其便溺。冷熱之異﹐須識其端。

其用藥﹐與人相似也﹐但大爲之劑以灌之﹐卽無不愈者。其便溺有血﹐是傷於熟也﹐以便血溺血之藥﹐大其劑灌之。冷結﹐卽鼻幹而不喘﹐以發散藥投之。熱結﹐卽鼻汗而喘﹐以解利藥投之。脹卽疏通﹐毒卽解利。若每能審理以節適﹐何病之足患哉。

今農家不知此說﹐謂之疫癘。方其病也﹐燻蒸相染﹐盡而後已。俗謂之天行﹐惟以巫祝禱祈爲先﹔至其無驗﹐則置之於無可柰何。又已死之肉﹐經過村裏﹐其气尙能相染也。欲病之不相染﹐勿令與不病者相近。能適時養治﹐如前所說﹐則無病矣。今人有病風﹑病勞﹑病腳﹐昔能相傳染﹐豈獨疫癘之气燻蒸也哉。

傳曰﹐養備動時﹐則天不能使之病。然已病而治﹐猶愈於不治也。

卷下

○蠶桑敍

古人種桑育蠶﹐莫不有法。不知其法﹐未有能得者﹐縱或得之﹐亦幸而已矣。蓋法可以爲常﹐而幸不可以爲常也。今一或幸焉﹐則曰是無法也。或未盡善而失之﹐則亦曰法不足恃也。故愚備論之﹐以次牛說之後。

○種桑之法篇第一

種桑自本及末﹐分爲三段。

若欲種椹子﹐則擇美桑種椹﹐每一枚翦去兩頭。兩頭者不用﹐爲其子差細﹐以種卽成雞桑﹑花桑﹐故去之。惟取中閒一截﹐以其子堅栗特大﹐以種卽其幹彊實﹐其葉肥厚﹐故存之。所存者﹐先以柴灰淹揉一宿﹐次日以水淘去輕秕不實者﹐擇取堅實者﹐略曬漧水脈﹐勿令甚燥﹐種乃易生。預擇肥壤土﹐鉏而又糞﹐糞畢復鉏﹐如此三四轉﹐踏令小緊。平整了﹐乃於地面勻薄布細沙﹐約厚寸許。然後於沙上勻布椹子﹐令疎密得所。下子了﹐又以薄沙摻蓋其上﹐卽疎爽而子易生﹐芽蘗不爲泥甕腐﹐而根漸蝕下所踏實者肥壤中﹐則易以長茂矣。每畦闊參尺﹐其長稱焉。一畦只可種四行﹐卽便於澆灌﹐又易采除艸。畦上作棚﹐髙三尺﹐棚上略薄著艸蓋卻﹐如種姜棚樣﹐以防黃梅時連雨後﹐忽暴日曬損也。待苗長三五寸﹐卽勤剔摘去根幹四傍朴蔌小枝葉﹐只存直上者榦標葉。五七日一次﹐以水解小便澆沃﹐卽易長。此第一段也。

至當年八月上旬﹐擇陽顯滋潤肥沃之地﹐深鉏。以肥窖燒過土糞以糞之﹐則𨿽久雨﹐亦疎爽不作泥淤沮洳﹔久幹亦不致堅硬磽埆也﹔𨿽甚霜雪﹐亦不凝凜凍沍。治溝壠町畦﹐須疎密得宜。然後取起所種之苗﹐就根頭盡削去幹﹐只畱根﹐又削去對幹一條直下者命根﹐只畱四傍根。每三根合作一株﹐若品字樣﹐系縛著一竹筒底下。筒各長三尺﹐大如腳拇指﹐盡劚去中心節﹐令透徹底。一一系縛了﹐然後行列﹐並竹筒植之﹐可相距二尺許一株。俾三根日久﹐竹筒朽腐﹐自然三幹合爲一干﹐以三根共蔭一干﹐植未逾數月﹐幹力專厚﹐易長大矣。每一竹筒口﹐尋常以瓦子一片蓋卻﹐免雨水得入潰爛之也。覺久須澆灌﹐卽揭起瓦片子﹐以瓶酌小便﹐從竹筒中下﹐直至根底矣﹔澆畢﹐依前以瓦片子蓋筒口。但不必如前種苗樣作棚也。又須時時摘去幹之四傍枝葉﹐謂之妒芽﹐恐分其力以害幹。此第二段也。

於次年正月上旬﹐乃徙植。削去大半條幹。先行列作穴﹐每相距二丈許﹐穴廣各七尺。穴中塡以碎瓦石﹐約六七分滿。乃下肥火糞三兩擔於穴中所塡者碎瓦石上。然後於穴中央植一株﹐下土平塡緊築﹐免風搖動。更四畔以椀口大木子四五條﹐長三尺餘﹐斫槧周回牢釘﹐以輔助其幹。仍以棘刺絆縛遶護﹐免牛羊挨拶損動也。根下得瓦石﹐卽虛疏不作泥﹔糞落其中﹐又引其根易以行。待數月﹐根行矣﹐乃於四傍﹐以大木斫槧周回釘穴搖動爲十數穴﹐穴可深三四尺。又四圍略髙作塘塍﹐貴得澆灌時不流走了糞﹐且蔭注四傍﹐直從穴中下至根底﹐卽易發旺而歲久難摧也。又時時看虫﹐恐蝕損。仍剔摘去細枝葉﹐謂之妒條。若桑圃在曠野處﹐卽每歲於六七月閒﹐必鉏去其下艸﹐免引虫援上蝕損。至十月﹐又並其下腐艸敗葉﹐鉏轉蘊積根下﹐謂之罨萚﹐最浮泛肥美也。至來年正月閒﹐斫剔去枯摧細枝﹐𨿽大條之長者﹐亦斫去其半﹐卽气浹而葉濃厚矣。大率斫桑要得漿液未行﹐不犯霜雪寒雨斫之﹐乃佳。若漿液已行而斫之﹐卽滲澑損﹐最不宜也。才斫了﹐便鉏開根下糞之﹐謂之開根糞﹐則是每歲兩次鉏糞耳。此第三段也。

又有一種海桑﹐本自低亞。若欲壓條﹐卽於春初相視其低近根本處條﹐以竹木鉤鉤釘地中﹐上以肥潤土培之﹐不三兩月生根矣。次年鑿斷徙植﹐尢易於種椹也。

若欲接縛﹐卽別取好桑直上生條﹐不用橫垂生者﹐三四寸長﹐截如接果子樣接之。其葉倍好﹐然亦易衰﹐不可不知也。湖中安吉人昔能之。

彼中人惟藉蠶辦生事。十口之家﹐養蠶十箔。每箔得繭一十二斤。每一斤取絲一兩三分。每五兩絲織小絹一匹。每一匹絹易米一碩四■﹝豆斗﹞﹐絹與米價常相侔也。以此歲計衣食之給﹐極有準的也。以一月之勞﹐賢於終歲勤動﹐且無旱漧水溢之苦﹐豈不優裕也哉。

前所謂每歲兩次糞鉏﹐乃桑圃之遠於家者如此。若桑圃近家﹐卽可作墻籬﹐仍更疎植桑﹐令畦壠差闊﹐其下徧栽薴。因糞薴﹐卽桑亦獲肥益矣﹐是兩得之也。桑根植深﹐薴根植淺﹐並不相妨﹐而利倍差。且薴有數種﹐惟延薴最勝﹐其皮薄白細軟﹐宜緝績﹐非麤澀赤硬比也。糞薴宜甕爛谷殼糠稾。若能勤糞治﹐卽一歲三收﹐中小之家﹐只此一件﹐自可了納賦稅﹐充足布帛也。

聚糠稾法﹐於廚棧下深闊鑿一池﹐結甃使不滲漏﹐每舂米卽聚礱簸谷殼﹐及腐稾敗葉﹐漚漬其中﹐以收滌器肥水﹐與滲漉泔澱﹐漚久自然腐爛浮泛。

一歲三四次出以糞薴﹐因以肥桑﹐愈久而愈茂﹐寧有荒廢枯摧者。作一事而兩得﹐誠用力少而見功多也。僕每如此爲之﹐此鄰莫不嘆異而胥效也。

○收蠶種之法篇第二

人多收蠶種於篋中﹐經天時雨濕熱蒸﹐寒燠不時﹐卽罨損﹐浙人謂之蒸布﹐以言在卵布中已成其病﹐其苗出必黃﹐苗黃卽不堪育矣。譬如嬰兒﹐在胎中受病﹐出胎便病﹐難以治也。

凡收蠶種之法﹐以竹架疎疎垂之﹐勿見風日。又擘綿冪之﹐勿使飛蝶綿虫貪之。待臘日或臘月大雪﹐卽鋪蠶種於雪中﹐令雪壓一日﹐乃復攤之架上﹐冪之如初。

至春﹐候其欲生未生之閒﹐細研朱砂﹐調溫水浴之﹐水不可冷﹐亦不可熱﹐但如人體斯可矣﹐以辟其不祥也。

次治明密之室﹐不可漏風﹐以糠火溫之﹐如春三月。然後置種其中﹐以無灰白紙藉之﹐斯出齊矣。

先未出時﹐秤種寫記輕重於紙背。

及已出齊﹐愼勿掃。多見人才見蠶出﹐便卽以箒刷或以雞鵝翎掃之。夫以微渺如絲髮之弱﹐其能禁箒刷之傷哉。必細切葉﹐別布白紙上﹐務令勻薄﹐卻以出苗和紙覆其上﹐蠶喜葉香﹐自然下矣。

卻再秤元種紙﹐見所下多少﹐約計自有葉看養﹐寧葉多而蠶少﹐卽優裕而無窘迫之患乃善。今人多不先計料﹐至闕葉則典質貿鬻之無所不至﹐苦於蠶受饑餒﹐𨿽費資產﹐不敢恪也﹐縱或得之﹐已不償所費﹐且狼籍損壞﹐枉損物命多矣。一或不得﹐遂失所望﹐可不戒哉。

又有一種原蠶﹐謂之兩生﹐言放子後隨卽再出也﹐切不可育。卽損壞葉條﹐且狼籍作踐﹐其絲且不耐衣著﹐所損多而爲利少﹐育之何益也。

○育蠶之法篇第三

凡育蠶之法﹐須自摘種。若買種﹐鮮有得者。何哉﹗

夫蠶蛾有隔一二日出者﹐有隔三五日出者﹐蛾出不齊﹐則放子先後亦不齊矣。

其收種者﹐取參差未齊之時﹐別紙摘之﹔及正中間放子齊時﹐又別作一紙摘之﹔及末後放子稍遲﹐又別作一紙摘之。凡鬻與人﹐皆首尾前後不齊者﹐而中閒齊者﹐畱以自用。

始摘不齊﹐則苗出不齊﹐蠶之眠起遂分數等﹐有正眠者﹐有起而欲食者﹐有未眠者。放食不齊﹐此所以得失相半也。

若自摘種﹐必擇繭之早晚齊者﹐則蛾出亦齊矣。蛾出旣齊﹐則摘子亦齊矣。摘子旣齊﹐則出苗亦齊矣。出苗卽齊﹐勤勤疎撥﹐則食葉勻矣。食葉卽勻﹐則再眠起等矣。

三眠之後﹐晝三與食。葉必薄而使食盡﹐非惟省葉﹐且不罨損。蠶將飽﹐必勤視去糞薙。此育蠶之法也。

○用火采桑之法篇第四

蠶火類也﹐宜用火以養之。而火之法﹐須別作一小鑪﹐令可擡舁出入。蠶卽鋪葉餵矣﹐待其循葉而上﹐乃始進火。火須在外燒令熟﹐以谷灰蓋之﹐卽不暴烈生焰。才食了﹐卽退火。

鋪葉然後進火﹐每每如此﹐則蠶無傷火之患。若蠶饑而進火﹐卽傷火。若才鋪葉﹐蠶猶在葉下﹐未能循授葉上而進火﹐卽下爲糞薙所蒸﹐上爲葉蔽﹐遂有熱蒸之患。

又須勤去沙薙。最怕南風。若天气鬱蒸﹐卽略以火溫解之﹐以去其濕蒸之气﹐略疏通窗戶以快爽之。沙薙必遠放﹐爲其蒸熱作气也。

最怕濕熱及冷風。傷濕卽黃肥﹐傷風卽節髙﹐沙蒸卽腳腫﹐傷冷卽亮頭而白蜇﹐傷火卽焦尾。又傷風亦黃肥﹐傷冷風郎黑白紅僵。能避此數患乃善。

又須先治葉室﹐必深密涼燥而不蒸濕﹐下作架髙五六寸﹐上鋪新簟﹐然後置葉其上﹐勿使通風。通風卽葉易漧槁。常收三日葉﹐以備雨濕﹐則蠶常不食濕葉﹐且不失饑矣。外采葉歸﹐必疎爽於葉室中﹐以待其熱气退﹐乃可與食。若便與食﹐則上爲葉熱﹐下爲沙濕﹐蠶居其中遂成葉蒸矣。蒸而黃﹐𨿽救之亦失半。

○簇箔藏繭之法篇第五

簇箔宜以杉木解枋﹐長六尺﹐闊三尺﹐以箭竹作馬眼福﹐插茅﹐疎密得中﹐復以無葉竹筱﹐縱橫搭之。又簇背鋪以蘆箔﹐而以篾透背面縛之。卽蠶可駐足﹐無跌墜之患﹐且其中深穩稠密。

旋放蠶其上﹐初略欹斜﹐以竢其糞盡。微以熟灰火溫之﹐待入网﹐漸漸加火﹐不宜中輟﹐稍冷卽遊絲亦止﹐繰之卽斷絕﹐多煮爛作絮﹐不能一緒抽盡矣。

才拆下箔﹐卽急剝去繭衣﹐免致蒸壞。如多﹐卽以鹽藏之﹐蛾乃不出﹐且絲柔韌潤澤也。

藏繭之法﹐先曬合燥﹔埋大甕地上﹐甕中先鋪竹簣﹐次以大桐葉覆之﹐乃鋪繭一重﹐以十斤爲率﹐摻鹽二兩﹔上又以桐葉平鋪﹐如此重重隔之﹐以至滿甕﹔然後密蓋﹐以泥封之。

七日之後﹐出而澡之﹐頻頻換水﹐卽絲明快﹐隨以火焙漧﹐卽不黯斁而色鮮潔也。

後序

致治之要﹐在夫民由常道。欲民由常道﹐必先使之有常心。欲使民有常心﹐必先制之有常產。有常產﹐則家給人足﹐養備動時﹐斯乃能有常心矣。有常心﹐則父父﹑子子﹑兄兄﹑弟弟﹑夫夫﹑婦婦﹐上下輯睦﹐斯乃能行常道矣。

苟無常產﹐則衣食不給﹐饑寒交迫﹐父母兄弟妻子離散﹐而禮義不率﹐其能守常心耶﹖因無常心﹐則放僻邪侈﹐無所不爲﹐尙何常道之能行耶﹖

是故聖王以服田力穡﹑勤勞農桑爲急先務。其所以著爲法式﹐布在方策﹐教之委曲纖悉﹐施用於始中終﹐無所不用其至而誠盡者﹐誠以崇本之術﹐莫大乎是也。

傳不云乎﹐民之大事在農﹐上帝之粢盛於是乎出﹐民之蕃庶於是乎生﹐事之供給於是乎在﹐和協輯睦於是乎興﹐財用蕃殖於是乎始﹐厚龐純固於是乎成﹐則民爲邦本﹐本固邦寧之道廣﹐至治之要﹐其有不在玆乎。

𨿽然﹐農事備載方冊﹐聖人或因時以設教﹐因事而爲辭﹐其文散在六籍子史﹐廣大浩博﹐未易倫類而究覽也。賢士大夫固常熟復之矣﹐宜不待申明然後知。乃若農夫野叟﹐不能盡皆周知﹐則臨事不能無錯失。

故余纂述其源流﹐敍論其法式﹐詮次其先後﹐首尾貫穿﹐俾覽者有條而易見﹐用者有序而易循﹐朝夕從事﹐有條不紊﹐積日累月﹐功有章程﹐不致因循苟簡﹐倒置先後緩急之敍﹐𨿽甚慵惰疲怠者﹐且將曉然心諭志適﹐欲罷不能。知夫聖王務農重谷﹐勤勤在此﹐於是見善明而用心剛﹐卽忘好之﹐行安之﹐父敬子習﹐知世守而愈勵﹐不爲異端紛更其心﹐亦管子分四民﹐羣萃而州處之意也。

跋

此書成於紹興十九年。眞州𨿽曾刊行﹐而當時傳者失眞﹐首尾顚錯﹐意義不貫者甚多。又爲或人不曉旨趣﹐妄自刪攺﹐徒事絺章繪句﹐而理致乖越。是書也﹐將以曉農事之大﹐使人人心諭志解。今乃反惑其說﹐使老於農圃而視效於斯文者﹐方且嗤鄙不暇﹐其肯轉相讀說﹐勸勉而依仿之耶﹖僕誠憂之。故取家藏副本﹐繕寫成帙﹐以待當世君子﹐采取以獻於上﹐然後鍥版流布﹐必使天下之民﹐咸究其利﹐則區區之志願畢矣。後五年甲戌元日如是庵全眞子題。蠶書

子閒居﹐婦善蠶。從婦論蠶﹐作《蠶書》。

考之《禹貢》﹐揚﹑梁﹑幽﹑雍不貢繭物﹐兗篚織文﹐徐篚玄纎縞﹐荊篚玄纁璣組﹐豫篚纎纊﹐靑篚檿絲﹐皆繭物也。而桑土旣蠶﹐獨言於兗。然則九州島蠶事﹐兗爲最乎﹖予遊濟河之間﹐見蠶者豫事時作﹐一婦不蠶﹐比屋詈之﹐故知兗人可爲蠶師。今予所書有與吳中蠶家不同者﹐皆得兗人也。

種變

臘之日﹐聚蠶種﹐沃以牛溲﹐浴於川。毋傷其籍﹐乃縣之始雷。臥之五日﹐色靑六日﹐白七日﹐蠶已蠶﹐尙臥而不傷。

時食

蠶生明日﹐桑或柘葉風戾以食之﹐寸二十分﹐晝夜五食。九日不食﹐一日一夜謂之初眠。又七日﹐再眠如初。旣食葉寸十分﹐晝夜六食。又七日﹐三眠如再。又七日﹐若五日不食﹐二日謂之眠。食半葉﹐晝夜八食。又三日﹐健食乃食全葉。晝夜十食﹐不三日遂繭。凡眠已初食布葉勿擲﹐擲則蠶驚﹐毋食二葉。

制居

種變方尺﹐及乎將繭﹐乃方四丈。織萑葦範以蒼筤竹﹐長七尺﹐廣五尺﹐以爲筐。建四木宮梁之以爲槌﹐縣筐中﹐間九寸。凡槌十縣以居食。蠶時分其居﹐糞其葉﹐余必時去之。萑葉爲籬﹐勿密屈。槀之長二尺者﹐自後茨之爲簇﹐以居繭蠶﹐凡繭七日而采之。居蠶欲溫﹐居繭欲涼﹐故以萑鋪繭﹐寒之以風﹐以緩蛾變。

化治

常令煮繭之鼎湯如蟹眼﹐必以筯其緒附於先引﹐謂之餵頭。毋過三系﹐則系麤不及則脆﹐其審舉之。凡系自鼎道﹐錢眼升於鏁星﹐星應車動﹐以過添梯﹐乃至於車。

錢眼

爲版長過鼎面﹐廣三寸﹐厚九黍。中其厚挿大錢﹐一出其端﹐橫之鼎耳。後鎭以石﹐緒總錢眼而上之﹐謂之錢眼。

鎖星

爲三蘆管﹐管長四寸。樞以圓木﹐建兩竹夾鼎耳﹐縳樞於竹中。管之轉以車﹐下直錢眼謂之鎖星。

添梯

車之左端置環繩﹐其前尺有五寸﹐當車牀左足之上﹐建柄長寸有半匼。柄爲鼓﹐鼓生其寅以受環繩﹐繩應車運。如環無端鼓﹐因以旋鼓上爲魚﹐魚半出鼓﹐其出之中建柄半寸。上承添梯﹐添梯者二尺五寸。片竹也其上﹐揉竹爲鉤﹐以防系竅左端以應柄﹐對鼓爲耳﹐方其穿以閒添梯﹐故車運以牽環繩﹐繩簇鼓﹐鼓以舞魚﹐魚振添梯﹐故系不過偏。

車

臥種如轆轤﹐必活其兩輻﹐以利脫系。

禱神

臥種之日﹐升香以禱天駟﹐先蠶也﹐割雞設醴以禱婦人寓氏。公主蓋蠶神也。毋治堰﹐毋誅艸﹐毋沃灰﹐毋室入外人﹐四者神實惡之。

戎治

唐史載於闐﹐初無桑蠶﹐丐鄰國不肯出其王﹐卽求婚許之﹐將迎乃告曰「國無帛﹐可持蠶﹐自爲衣。」女聞﹐置蠶帽絮中﹐闗守不敢驗﹐自是始有蠶。女刻石約無殺蠶﹐蛾飛盡乃得治繭。言蠶爲衣﹐則治繭可爲絲矣。世傳繭之未蛾而竅者﹐不可爲絲﹐頃見鄰家誤以竅繭雜全繭治之﹐皆成系焉。疑蛾蛻之繭也﹐欲以爲絲而其中空不復可治。嗚呼﹗世有知於闐治絲法者﹐肯以教人則貸蠶之死﹐可勝計哉﹖予作《蠶書》﹐哀蠶有功而不免﹐故錄唐史所載以俟博物者。

