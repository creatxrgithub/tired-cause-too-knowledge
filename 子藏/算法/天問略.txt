

欽定四庫全書

子部六

天問略

天文算法類一【推之屬】提要

【臣】等謹案天問略一卷明萬曆乙夘西洋人陽瑪諾撰是書於諸天重數七政部位太陽節气晝夜永短交食本原地影麤細防气映漾蒙影畱光皆設爲問答反覆以明其義末載蒙影刻分表並詳解晦朔望交食淺深之故亦皆具有度說指證詳明與熊三拔所著表度說次第相承淺深相系蓋互爲表裏之書前有陽瑪諾自序其說乃捨其本術而盛稱所謂天主者且謂第十二重不動之天爲諸聖之所居天堂之所在信奉天主者乃得升之以歆動下愚蓋欲借推測之有驗以證天主天堂之誣其用意極爲詭譎然其考驗天象則實較古法爲善今置其荒誕售欺之說而但取其精宻有據之術削去原序以免熒聴其書中間涉妄謬者刋之則文義或不相續姑存其舊而辟其邪說如右焉乾隆四十六年十月恭校上

總纂官【臣】紀昀【臣】陸鍚熊【臣】孫士毅

總校

官【臣】陸費

墀

欽定四庫全書

天問略

明陽瑪諾撰

天有幾重及七政本位

問貴邦多習歷法敢問太陽太陰之說何居且天有幾重太陽太陰位置安屬曰敝國歷家詳論此理設十二重焉最髙者卽第十二重爲天主上帝諸神聖處永靜不動廣大無比卽天堂也其內第十一重爲宗動天其第十第九動絕微僅可推算而甚微妙故先論九重未及十二也十二重天其形皆圓各安本所各層相包如裹蔥頭日月五星列宿在其體內如木節在板一定不移各因本天之動而動焉

問人居地上依其目力所及獨見一重自東而西一日一周耳今設十二重何徵曰萬物或靜或動靜者獨有一靜是靜無動動者獨有一動是動無靜終古以來未有一息之內能動靜互現者也未有二動並出能此動東去彼動西行者也於其運動相反可知其體有同異矣今恆見日月五星列宿其運動各各相反便知所麗之天原非一重日月相反運動於朔望見之朔日月共躔一度望日月相逺半周月毎日自西而東行十三度有奇日每日約行一度五星所離日月列宿毎日各異其相近相逺亦各時刻不同因知各有其本重所麗之天可證五星之有五重天也列宿諸星相近相逺終古恆同因知其所麗天終古恆同而可證其有第八重天也夫日月諸星本動之天皆自西而東也天左旋日月五星右行貴國先儒亦已晰之矣今舉目而視之日生於東沒於西月與諸星隨之以旋其自東而西者又昭昭然此必有一天焉爲之主宰爲之牽屬而日月諸星之天因之則九重天是也故自東而西者宗動天也自西而東者日月諸星之天也自西而東者日月諸星之本動也自東而西者日月諸星之帶動也明乎二動得天體也第九第十重天其說甚長宜有專書備論

問自東而西自西而東二動旣相反矣今宗動天自東而西日月諸星之天自西而東何不爲相反運動哉曰所謂相反運動是一物自發二動非有自外轉動如一人在中順風自東而西人逆行自西而東則自西而東人之動也自東而西人之因帶動也𨿽有二動非相反動又如車輪上有蟻行自南而北其輪之轉自北而南實見此蟻行有二動而非相反何也一從自動一從外帶故也日月諸星之動何不其然

問今觀有異運動從星而出星行於天如鳥於空中如魚於水內矣天何所沓九重焉分曰魚鳥一時獨有一動諸星之動則非一也蓋星行一時之際自西而東亦自東而西焉所謂相反運動也特有九重天以斡之故非一物自發二動耳且天體甚堅非水可比胡能穿之兩天之連不容一物又焉分哉

問旣有十二重天敢問太陽何位曰自下往上在第四位七政之中也日得其中爲其本所光及余政暄及下地

故也爲其本所者七

政之中日最貴尊貴

尊之物得其中位一

定之勢也光及余政

者星月無光恆借日

之光以爲光試觀月

之於日合則魄逺則

對則望隨其近逺

以爲明闇焉五星列宿亦復如是蓋日居其中適得上下照映也暄及下地者日光在中下濟萬物气以暄之乃得調和若居最上則溫暖不及諸物難以滋生若居最下則燥熱太甚諸物受其暵損故日得中正中和之理萬物之宜也諸天本位可視右圖

日天本動及日距赤道度分

赤道則第十一重宗動天之分中也周天三百六十度去南極九十度去北極亦九十度爲赤道所謂天之中而

其南北二極天之極

也黃道則第四重日

天之分中也周天三

百六十度南北亦各

距九十度爲黃道所

謂日天之中也日天

本動自西而東其南

北二極離宗動天赤

道之極二十三度半黃道以南以北離赤道二十三度半爲冬夏至黃道以東以西與赤道相交爲春秋分

如上圖甲乙爲赤道宗動天之中丙丁爲赤道南北二極己戊爲黃道日天之中庚辛爲黃道南北二極日天庚辛二極離宗動天丙丁二極各二十三度半日天己戊黃道離宗動天甲乙赤道二十三度半而爲冬夏至黃道赤道相交於壬癸而爲春秋分

宗動天自東而西一日一周因而帶動其下十重諸天亦自東而西一日一周日一日約行一度一嵗一周故自戊冬至至壬春分爲九十度九十日自壬春分至己夏至自己夏至至癸秋分自癸秋分至戊冬至亦然略論三百六十五日有奇一周天也宗動天自東而西一日一周卽此周日之間日之自西而東自行一度人只見其自東而西左旋而已初不見其右行者何也以其外動之自東而西者甚疾內動之自西而東者甚遲故也然而因其近逺天頂可以証之春分以後日過赤道北而上秋分以後日過赤道南而下其上其下非日有偏行緣與宗動天不同極耳試看上圖庚辛爲日天之極若日輪在戊冬至以至壬春分漸上以至己夏至亦上過己夏至至癸秋分卽下至戊冬至亦下上下由於本天之極原離赤道之極二十三度半故日輪居本天之中亦離赤道南北二十三度半而春秋分必相交乃知气不參差無以成化時不寒暑無以合序物不錯雜無以生文儻日天二極與宗動天同則日動恆在赤道下絕無距度安得有東西運行之異以行變化而稱貞觀貞明之體哉

日輪正居日天之中日天動而日輪亦動日天運行之一周如於宗動天畫一道焉所謂黃道也終古如是故日輪恆躔黃道一道不出入於南北界非如月五星之出入於十二度內也其上下四時各有定度不稍前後也黃道周天三百六十度分爲四分毎分九十度爲四象限又一象限分六分毎分十五度爲一節气共二十四節气

如上圖自冬至至春

分則周天象限也分

得九十度每節气十

五度則六節气也自

春分至夏至自夏至

至秋分自秋分至冬

至亦然日輪躔冬至

初度至九十度在赤

道外而最逺於天頂故自立冬至立春皆寒而冬至在其九十度之中故其寒尢甚自立春至立夏因日漸近赤道而稍近於天頂故其時暖於冬至涼於夏至正交赤道謂春分也自立夏至立秋因日在赤道上而夏至則最近於天頂故其時甚熱自立秋至立冬日漸下而離天頂其時稍冷於夏至甚暖於春分亦交赤道所謂秋分也夫春秋分皆躔二道之交其離天頂同則其成寒暑宜亦同緣春日陰气塞滿大地日光𨿽照難成溫熱秋日陽气焦灼無所不暴日輪𨿽下難成寒气故春秋二季日離天頂並同而寒暑不同也

日自春分至夏至行九十度爲六節气自夏至至秋分亦然四象限𨿽各行九十度而其距赤道之緯度則非九十度遊移不出二十三度半也故九十度爲黃道自東而西之度數而二十三度半爲黃道距赤道南北之度數也蓋春秋分日日躔二道之交過春分日離赤道向夏至而漸逺赤道過此則又漸近赤道矣自秋分至冬至自冬至至春分亦然

如左圖甲乙爲赤道丙丁爲冬夏二至距赤道二十三度半假如日輪在春分則於赤道無距度自春分至淸明則日行十五度而其距度非十五度乃六度十九分也自立夏至小滿此十五日之間其逺非六度而爲四度也自芒種至夏至亦非四度而爲一度弱也故近交差多近至差少而其差非同也欲知每節气及毎日日躔黃道距赤道幾何度分依上圖可得焉假如淸明初日

日距赤道度分上是

淸明初度下是白露

初度兩界相對次用

一綫或界尺隱取兩

界循直綫視所當丙

丁綫度分得六度因

知淸明白露初日日

距赤道六度也又淸

明五日處暑十日其離甲乙赤道亦同故檢取淸明五度處暑十度爲兩界次依法視於丙丁得七度彊卽其距度也餘仿此

問太陽平行一日一度一嵗三百六十五度自春分至秋分半嵗宜行一百八十二度半半周天自秋分至春分亦然今不其然大綂歷太陽自春分至秋分有空度自秋分至春分有隔度卽今甲寅年春分至秋分四月二十二日空一度五月二十日六月十四日亦有空度秋分至春分十月十一日二十二日皆隔一度十一月十二日十二月十五日亦隔一度其非平行何也曰此理甚廣非可易罄凡求日距赤道度分測北極出地多寡定諸節气眞日算二食之眞時刻皆以此理爲最急也今姑舉其略依上論七政各有本天所麗各有異動然其本天之中心不與地之中心同一心也故其行轉於地體之面一周自非可謂平行也宗動天之黃道心與地球心一也則其行於地面一周恆爲平行矣則七政

之天𨿽不平行轉於

地體之面然於其本

天之中心平行轉也

如上圖甲爲宗動天

之黃道乙爲太陽之

天丙爲太陽天之中

心丁爲地及宗動天

之中心則視宗動天

與地球同心其上半天於其下半天實爲平分故其行轉於地面必亦平行也日天中心乃與地中心不同一處其上半天與其下半天亦非平分故其轉行於地面必非平行蓋日行從戊過乙至己在地球止行其半周分在太陽本天則己行大半周矣此以上之黃道亦然故自春分至秋分太陽之天大分在上自秋分至春分其在下之分不及半也自春分至秋分行十二節气半周天而多八度自秋分至春分以黃道論亦行十二節气而於本天則其行不及半周也因知日行半黃道自春分至秋分必遲而自秋分至春分必速此非日天不平行以與宗動天黃道非同心故也

問日天此理何以徵乎曰其所以然自有別論今獨徵定節气之日也西國歷家測驗節气測得太陽自春分至秋分必須一百八十七日自秋分至春分止須一百七十八日大綂歷半周共有一百八十二度故太陽行夏至節气以其本天毎日一度一百八十七日則行一百八十七度而黃道半周原當行一百八十二度以毎日一度算之爲有餘故於夏至節气有空度日行冬至節气黃道自秋分至春分亦當行一百八十二度而本天止行一百七十八日乃依毎日一度之算而不足故有隔日乃知春分至秋分黃道一百八十二度本天行一百八十七日日多度寡必須空日可以合之秋分至春分黃道一百八十二度本天一百七十八日度多日寡必須隔日可以合之因此冬夏節气於周天度數亦不平分蓋節气太陽行黃道之十五度也日行夏節气其所行十五日而於黃道非行十五度故不可以十五日定其一節也冬節气亦然欲得其眞確須依上法而定其限焉故於夏有以十六日日行黃道之十五度而一節气足於冬有以十四日日行黃道之十五度而一節气足

問大綂歷自春分至秋分恆算得一百八十二日非一百八十七日也如甲寅年春分日爲二月十四日秋分日爲八月十八日乃扣至一百八十二日足者自秋分至春分亦然其皆爲平分何也曰定節气法有二其一以太陽所行於本天度分其一以所行黃道度分大綂歷定節气非依黃道度分乃以日行本天度分定之若論黃道度則所謂春秋分必在日躔二道之交今大綂歷恆前三日而得春分後三日而得秋分日輪於本天已行至一百八十二日然實未躔二道之交故諸節气俱因此有前後西洋歷家則依太陽所行黃道度分而定諸節气矣此法以得眞確本日甚便蓋測驗以得日輪

髙下爲急而日輪髙

下由於其所躔黃道

度分也

日蝕

問日蝕所以曰日蝕

非日失其光乃月掩

其光也月之天在日

天之下朔時月輪正

過日輪之下南北同

經東西同緯故揜其

光若有失之耳

如上圖甲爲日乙爲

月丙爲人居地面月

輪隔在其中使日光

不能照地面而人目

不能見日輪也因知

日食非各處共有之或一處見食別處見光或一處全食別處半食皆目隨地異也聞貴國先時一年日食司天言當幾分艸澤言當幾分後卒如艸澤言說者以爲算法疎宻使然實不爾也

如右圖丙地面乙月輪甲日輪居丁者正見月於日故見全食居戊者斜見月於日故見半日食居己者不見月於日故全不見食如欲得日食時刻最凖先須得七政經緯度及正斜視法不然卽交食分數測驗躔度悉不可算悉不可定故吾國歷家窮究此理以爲歷凖別有備論今特略言食理也試觀居房內者房中有燭以照四方若於東方有揜光者必坐東者不見其光而坐南北西方者得光也各方如是如滅其光則居諸房內者四方見燭無光矣與食同理也若月食則所食全缺分秒萬人萬目共作是觀別無同異與日不同

問日蝕由於月揜其光凡毎朔時日月同度又正過其下宜皆得食今不盡然何也曰日躔惟一黃道終古無出其外也月於黃道有時在南在北故月道半出黃道北半出黃道南而爲南北二交吾國所謂龍頭龍尾是也朔時若月在二交之外或南或北與日非經緯同度不能揜日光也南北爲經東西爲緯凡是朔日經度必同如更同緯度適在二交之上乃能揜其光而食耳

如左圖月道交黃道於龍頭龍尾甲爲月道在黃道南丙在北試使月朔時在龍頭則經緯同度月正過日輪之下揜其光而食焉如朔時月在甲黃道之南日乃在乙

黃道之上而緯不同

度則日在北月在南

矣故不食也

問日食若因月天在

日天之下則水星金

星天亦在日天之下

而不見揜其光且月

天在金水二星之下

月亦宜揜其光而金水有食如日矣今其食不顯何也曰水星金星𨿽正過日輪之下而有與日同度時然金星大於水星而日大於金星一百倍二星之體比日體甚小豈能揜其光而使人不見日也吾國歷家遇金水二星與日同度恆見日輪中有黒防以星體不能全揜日體故也月輪正過二星之下亦宜揜其星光使人不見今不顯其食如日者非月不能揜之乃二星之光甚微其體甚小故不明顯也

問天地渾儀說曰地球大於金星

三十六倍又二十七分之一大於

月輪三十八倍又三分之一是金

星大於月輪也夫月球能揜日光

則金星更大亦何不揜日光乎曰

凡物以形相揜非惟論其大小又

當計其逺近蓋人目視物之時自

目至物之體射兩直綫爲直角形

故愈近於目其物𨿽小而徑愈大愈逺於目其物𨿽大而徑愈小

如上圖甲爲人目庚爲物體甲乙甲巳爲人目所射兩直綫則徑愈近愈小愈逺愈大故戊大於丁而丁大於丙也試以人手隔目手愈近於目則愈揜物體矣是故金星𨿽大於月乃在月天之上去人目甚逺故不能揜日光也月𨿽小於金星乃在金星天之下去人目最近故能揜日光也此其理也

問日大於月固矣日輪較地球不知其大有幾曰吾國歷家著明此理有論甚廣測七政髙下及大小之度分有器甚凖日大於地一百六十五倍又八分之三欲徵之宜知圓光照圓體之影也圓光若照圓體同大其影廣恆等而無窮若照圓體更大其影漸大而亦無窮若照圓體更小其影漸小而有盡

試觀上圖甲爲圓光乙爲圓體丙爲體影第一圖甲圓與乙圓體相等丙影亦等無窮盡矣第二圖甲圓光大於

乙圓體丙影漸小

而有盡矣第三圖

甲圓光小於乙圓

體丙影漸寛大而

亦無窮矣太陽照

地之時地影非恆

等亦非漸大譬之

物影蓋爲漸小而

有盡如第二圖也則以日輪圓光大於地形照地之影漸鋭而小至有盡焉甚明也凡星月無光借日之光太陽照及其體則光生焉不然則否儻日與地等地或更大焉則其影爲無窮之影宜射防直過諸星之天必見諸星有食焉者矣今惟地體甚小鋭影有盡不到諸星之天故日光無礙照及木火土以及列宿諸天而諸星恆明光無朦也其地影之盡可過第一第二重天至第三重天而不及第四重天所以月因地影得食而諸星不食也地球一周三百六十度每度二百五十里日天一周亦三百六十度其每一度有數萬餘里焉吾國歷家有器量得日天之度毎半度爲日一全徑因知其圓形亦得數萬餘里而非地形可比譬如山髙二十餘里上有人焉居下者視之如小鳥也日天之髙自地面至太陽中心相隔一千六百萬餘里今視日輪如小車輪猶之二十里髙山視人如鳥矣

問太陽早晚出入時近於地平見大午時近於天頂見小何也曰地球懸於空際居中無著其四際離天諸方同一無近逺也以理論之其在東西出入方也太陽離地凡一千六百萬餘里矣而人立地面或自東視西或自西視東半徑幾一萬五千里焉以一千六百萬餘里又加以一萬五千里人之視日宜小也日在午方從下視上止一千六百萬餘里人之視日宜大也今宜小而反大宜大而反小者此非由於地之逺近也濕气使然也蓋夜中水气恆上騰气行空中悉成濕性濕以太陽自下而上映帶而來晃漾焉蓬勃焉人望之以爲如是其大耳若太陽當空浮翳盡掃無所映隔眞體明淨較之旦暮爲小凡月與諸星見於地平必有濕气障隔爾時所見亦必大於午時試觀水中所見或石或木必大於水外者皆濕性之勢也

問人在地面視東視西者半徑各得一萬五千里豈以人之所立恰在地中乎曰地是圓體人之所立無論逺近中邊從其所立分之各得一半

晝夜時刻隨北極出地各有長短

問晝夜長短不一時刻亦異何也曰晝夜長短由於太陽及南北極出入地平也北極出地卽夏至晝長夜短冬至晝短夜長南極出地反是其時勢異也爲此夏至爲彼冬至故晝短夜長爲此冬至爲彼夏至故晝長夜短南北二極與地平則其地晝夜恆平故晝夜長短由於太陽及極出入地也南北爲緯度東西爲經度各一周三百六十度人在地面凡居經度一帶之內者其晝夜長短恆同其日出入及晝夜時刻則異蓋經度之自東而西者人之所居或東或西𨿽各不同而緯度之三十度者皆爲三十度四十度者皆爲四十度也此同緯度者也若緯度之異者自赤道以至極下其晝夜長短各異矣

如左圖地爲圓體懸於空際上下四旁皆有人居四方之人各以所居子午綫爲午時太陽在東方甲居東方者爲午時日輪在其天頂故也乙居西方者卽爲夘時日輪至天頂須三時故也丙亦居西方者卽爲子時日輪

以至天頂須六時故

也諸地相去自東而

西莫不皆然地球自

南而北三百六十度

一周毎一度二百五

十里日輪毎刻平行

天度三度四十五分

如兩地相去九百三

十七里半則相隔爲一刻相去七千五百里則相隔爲一時因知居東方者若得午時自此逐漸往西卽爲巳爲辰爲夘爲寅爲丑爲子天下自東而西時刻各異各以日輪到本處子午綫爲午正初刻晝夜長短恆同者蓋以北極出地多寡定爲時刻多少所以自東而西一帶但經度相同地方其離北極皆同則晝夜長短亦同

南北緯度自赤道至極下晝夜時刻隨地各有長短蓋居赤道下者以赤道爲天頂而其南北二極正與地面相

平地平之交於諸

節气綫皆當正中

故其晝夜長短恆

平也北極出地則

地平之交節气非

其正中矣故所分

上下亦非平分夏

至則其綫大分在

上而晝長夜短冬至則其綫小分在上而晝短夜長今欲知赤道之下晝夜常平

如右圖卽見人居此地以赤道爲天頂又南北極不出入地次見地平綫相交於諸節气之綫正當中而六時在地平上六時在下故太陽或行夏至或冬至或春秋分綫上必六時在地面上而爲晝六時在下而爲夜其諸節气日出必夘正初刻日入必酉正初刻卽晝夜常平可知也但其曚曨影稍異冬夏二至略長於春秋分之時此有別論今不詳之自赤道北行二百五十里見北極出地一度赤道離天頂南亦一度若行二千五百里卽北極出地南極入地赤道離天頂南俱差十度自赤道下至北極下毎行二百五十里皆差一度其赤道綫偏在天頂南卽諸節气綫亦偏於南不與地平綫相交於正中以爲平分故晝夜時刻各有長短焉晝夜長短皆從北極出地而生今以北極出地四十度作法餘可推焉

如上圖北極出地南

極入地四十度赤道

在天頂南亦四十度

地平綫交於諸節气

綫非其正中其交夏

至綫也於寅正二刻

四分故晝長五十九

刻七分毎日九十六

刻其餘三十六刻八分爲夜甚短因其綫大半在地平上故自春分經夏至至秋分皆爲晝長而夜短地平綫交冬至在辰初一刻十一分故夜長五十九刻七分其餘三十六刻八分爲晝甚短因其綫大半在地平下故自秋分歷冬至至春分皆爲夜長而晝短可知晝夜長短由於南北二極出入地也

如右圖欲知順天府毎節气晝夜刻各幾何則視本日節气在地平綫上時刻卽書在下時刻卽夜也假如於夏至綫視地平綫交於寅正二刻以上得二十九刻十一分是從日出至午正初刻數加一倍卽從午正初至日入得五十九刻七分爲晝刻分所餘刻分卽夜刻分也諸節气亦然又欲知日出入時刻卽視地平綫於本節气相交某時刻卽得欲知隨節气朦朧影刻各幾何亦視本節气自朦朧綫以上至地平綫皆黃昏昧爽刻分也

凡晝夜長短時刻由於南北極出入地與所居緯度之不同也天頂近於赤道則北極出地度數少卽晝夜長短

亦少天頂逺於赤道

則北極出地度分多

卽晝夜長短亦多

故應天府北極出地

三十二度半順天府

四十度彊卽多七度

半其晝夜長短亦自

不同欲知所差幾何

試觀北極出地四十度彊圖地平綫交夏至綫於寅正二刻四分故順天府夏至晝長五十九刻七分觀北極出地三十二度半圖地平綫交夏至綫於寅正三刻十二分故應天府夏至晝長五十六刻六分計差三刻其餘節气以法對之亦然又欲知日出入及曚曨影時刻各異如上法可求

因上三圖卽知晝夜時刻隨北極出地各有長短北極不出地因赤道爲天頂左右節气半在地上半在地下故晝夜必恆平也北極出地或二十度其赤道在天頂南二十度左右節气皆偏於南二十度故晝夜必有長短也蓋人居赤道下者恆見半天若北極出地二十度南極必入地二十度人居赤道北二十度者其所見天北方必多二十度而能見赤道下者之所不見南方必少二十度而不見赤道下者之所得見人恆得見半天故也夏至節气在赤道北其二十度之分現在地面上故得晝長冬至在赤道南其二十度之分隱在地面下故得晝短其北極出地三十四十五十度者其理並同獨至出地六十七度半則不同也試觀渾儀若北極出地十度夏至晝長二刻若出二十度長五刻出三十度長八刻出四十度長十二刻出五十度長十八刻出六十度長二十六刻出六十七度長四十八刻其長四十八刻者夏至綫不交地平而全見在地平上冬至全在地平下故夏至日太陽行地面上不入地平晝長九十六刻無夜冬至日太陽行地面下不出地平夜長九十六刻無晝北極出地七十度五夏節气綫小滿芒種夏至小暑大暑皆在地平上五冬節气綫小雪大雪冬至小寒大寒皆在地平下其北極出地七十度者從小滿歷夏至夏至歷大暑凡六十日太陽斜行地上不入地下卽六十日全爲晝無夜小雪以後歷冬至冬至歷大寒凡六十日太陽斜行地下不出地上卽六十日全爲夜無晝若北極出地八十度則夏十節气皆在地平上冬在下晝夜長短全爲百二十餘日若北極出地九十度

則此地以北極爲天

頂以赤道爲地平赤

道北諸節气全在地

平上赤道南諸節气

全在地平下而半年

爲晝半年爲夜矣

試觀上圖北極在天

頂赤道爲地平從春

分歷夏至迄秋分諸節气在地平上從秋分歷冬至迄春分諸節气在地平下卽見此地日躔赤道春分以後出地日輪漸髙至夏至二十三度半以後漸下至秋分故半年恆周行於地平之上而全爲一晝秋分以後入地日輪漸下至冬至二十三度半以後漸髙至春分故半年恆周行於地平之下而全爲一夜日出入地平十八度內皆爲防朧影時刻故此地春分以前月半爲昧爽秋分以後月半爲黃昏也

或曰一年半爲晝半爲夜何以証之曰吾西國人親所經歷其愈近北極者夏至日晝愈長夜愈短夏至日有全十二時爲晝有全三十日爲晝全六十日爲晝全六月爲晝歷歷身涉不可疑也依渾天儀論之其理不得不然也試於中國亦可見焉中國本境自南十八度起至北四十二度止人從最南北行毎二百五十里必更一度漸北漸移夏至日晝長夜短而京師北土之夏至日長於廣東南土之夏至廣州北極出地二十三度半夏至日五十三刻十一分爲晝餘四十二刻四分爲夜又以江西較之南昌府北極出地二十九度夏至日五十五刻七分爲晝餘四十刻八分爲夜視廣東晝夜長短差二刻南京北極出地三十二度半夏至日五十六刻六分爲晝餘三十九刻九分爲夜視廣東晝夜長短差三刻視江西差一刻山東濟南府北極出地三十七度晝長五十八刻四分余爲夜卽晝長於廣東五刻於江西三刻於南京二刻京師北極出地四十度其晝夜長短所差愈多從此可推自十八度以至四十二度各處不同又推知自四十二度至九十度晝夜漸長漸短以至半年爲晝半年爲夜足徵矣

晝夜長短日出入時刻朦朧影刻分皆以北極出地多寡及所交節气之日爲凖宜隨地隨气立算不可執一處以槪他方也故爲列圖如左圖中最上橫書一行爲諸節气本日從冬至至夏至次第一直行爲各省所宜用本圖及其地北極出地多寡次得日出一行此行橫書作二行一爲日出刻數一爲日出分數次日入一行及晝夜長短朦朧影其行各橫書作二行一爲刻數一爲分數假如欲知順天府立冬或立春日日出入時刻晝夜長短朦朧影刻分則視左各圖而例得第一圖爲其本圖次檢取圖中立冬本行及右日出行相對得夘正三刻十三分其餘相對如是而得日入申正四刻二分晝長短四十刻四分夜長短五十五刻十一分朦朧影六刻七分其餘節气亦然余圖視法亦然依西曆毎日九十六刻毎時八刻算

北京及鄰近地方晝夜長短日出日入曚曨影刻分

南京及鄰近地方晝夜長短日出日入曚曨影刻分

山東省城及鄰近地方晝夜長短日出日入蒙曨影刻分

山西省城及鄰近地方晝夜長短日出日入曚曨影刻分

陜西省城及鄰近地方晝夜長短日出日入曚曨影刻分

河南省城及鄰近地方晝夜長短日出日入曚曨影刻分

浙江省城及鄰近地方晝夜長短日出日入曚曨影刻分

江西省城及鄰近地方晝夜長短日出日入曚曨影刻分

湖廣省城及鄰近地方晝夜長短日出日入曚曨影刻分

四川省城及鄰近地方晝夜長短日出日入曚曨影刻分

福建省城及鄰近地方晝夜長短日出日入曚曨影刻分

廣東省城及鄰近地方晝夜長短日出日入曚曨影刻分

廣西省城及鄰近地方晝夜長短日出日入曚曨影刻分

雲南省城及鄰近地方晝夜長短日出日入曚曨影刻分

貴州省城及鄰近地方晝夜長短日出日入曚曨影刻分

月天爲第一重天及月本動

問太陰在何重天曰第一重天最近於地者是也吾徵之日食由於月掩其光且恆見月體能揜水與金星則月天必居其下矣依表影之理亦可徵也立表取影光體逺於地面得景短光體近於地面得景長今西國歷家以表景測驗日月髙下日輪髙於地平五十度月輪亦髙於地平五十度然而所得日光表景則短月光表景則長也

如左圖甲乙爲地平丙爲表視日輪髙於地平五十度月

輪亦髙五十度卽日

光從表端至丁月光

從表端至戊戊影長

於丁影明也是知月

天必在其下而近於

地面也

月天南北二極各離

宗動天之極二十三

度半與日天同故月行亦交黃道而其躔黃道非如日輪也日輪恆行黃道一路月輪之路非一乃出入黃道南北五度故中國歷家曰月有九道其出入相交處謂之龍頭龍尾詳見前日食圖月本動自西而東毎日約行十三度有奇朔時日月同度至第三日及第四日卽見月輪在日輪之東至上離太陽九十度望日正相對百八十度半周天非月行最疾何能離日如是乎然其自東而西日月諸星其動並同無有疾遲以其皆爲宗動天所帶故也

問月光每日不同何故曰月體及諸星之體與本天之體一也第天體透光如玻瓈而月與星之體堅凝不能透光耳故日光全照月天天體直透不能發光月星堅凝【闕】

﹤子部﹐天文算法類﹐推步之屬﹐天問略﹐天問略﹥

無光月在丁𨿽日光皆照其半然大半居天內目力獨見其小分也月在戊在已亦然月在庚乃正相對於日輪日光全照其向下之半目力得見而其向上者無光人目俱所不及焉故望日月光滿全也過望日後目力漸不能及月光漸消以至無光焉

問月借日光光有消長乃諸星之光恆見滿圓而無消長何也曰諸星與月其借日光不同也月天在日天之下月受其光近遠一異消長不同諸星之天居日天之上日光照星恆照其下面𨿽或近或遠於日而其下面恆有光故居地上者視星恆有光也

如左圖甲爲日輪乙爲諸星之天居日天之上丁爲地形丙爲地影卽見日光恆照諸星下面而居地上者恆見

其下面有光且月食

由於地影地影之鋭

有盡不及諸星之天

故諸星之光不朦也

月食

問望日月與日正對

則月光當滿圓矣然

而或全無光或一分

有光一分無光其故何也曰地球懸於十二重天之中央如雞卵黃在靑之中央故日由西照地地必有影射東照東必有影射西夫日輪恆在黃道上若遇望日而月輪亦在黃道上與日正對望則地球障隔日月之間月輪必入地景之內太陽不能照之故失光而食矣漸出地景之外太陽能照之乃漸復得原光也若渾然相對全失光若一分對一分不對對者失光不對者否矣因知月輪失光而食悉由於地景也

如上圖甲爲日輪乙

爲地球丙爲地影丁

爲月輪卽見日月正

對故月輪全居地影

之內而居地上者視

月無光月無光則食

也

問日輪值望必與月

正相對相對月必過地影過影必當毎望食矣今月之遇食不過什一焉地影之說毋乃礙乎曰日輪恆行黃道上不出入內外地體之影正對於日亦恆在黃道上不出入內外焉月輪惟行龍頭龍尾之上乃行黃道故望時月輪適當龍頭龍尾適過地影之內則食若出黃道內外或南或北地影不便不能食卽食亦分秒不同此望日日月𨿽對而亦不能常食也

問日月正對則相逺必百八十度半周天也故月在地平上日必居其下日在地平上月必居其下然有月食而日月皆在地平上則月食非由地影矣何也曰從古至今凡月食皆以望日爲限其相逺必半周天不然不食也月食時日月俱在地平上者或日在西以將入月在東以始出或月入而日出也夫月將出而日將入其視月在地平者非月全出也則海水或濕气所影映也蓋地平傍近恆有濕气淸微如煙或空中對月輪偶有輕薄白雲或値當海水皆能令月影映於其內而目力所成宛一月焉此視法之理也固有別論今試於空盤若盤底內置一錢人漸逺於盤或八步或十餘步盤內之錢已不見矣令斟水滿盤卽仍八步或十餘步而錢忽見之何也所視非錢體也錢影也然則地平之見月非月體也月影也

問月食時刻不同或所食時長或時短何也曰月食長短由於地體之影及月輪之行也月天之內別有小輪以帶月爲帶月輪此小輪之動與月天之本動非同一也乃月天行自西而東小輪其上半周行自東而西其下半周行自西而東故月輪近逺於地心恆異也月輪若居小輪之下必近於地若居小輪之上必逺於地也地景漸鋭而有盡其愈近於地愈寛愈至於鋭愈狹若月行小輪之下所經影界寛故食久若行小輪之上所經影界狹故食暫也小輪之說及其上半周何得行自東而西其下半周自西而東別有正論

如左圖甲爲日輪乙爲地形丙爲小輪丁爲地影漸鋭故

影寛於戊而狹於巳

月行地影之內在戊

小輪之下必久於在

巳在巳小輪之上必

速於在戊故其時刻

長短異也因知二食

之時刻長短由於地

影及月輪之行也

朔日旣過月光漸長望日以後其光漸消則月行地平上其光非同也蓋月輪毎日自西而東約行十三度朔日以後毎日離日輪亦十三度故朔日日輪入地平而月在日東十三度爲三刻未入地也次日又離十三度次日亦然以至於望月與日正相對故日入地下而月出地上也望日以後月漸近於日以至合璧焉因知居地面者其有月光朔日以後毎日多三刻望日以後毎日少三刻欲知毎日多寡試觀左圖第一上圏月日自初

一日至第三十日也

第二中圏月在地上

毎日有光幾刻也第

三內圏一刻之分也

假如初六日欲知日

入以後月光照地幾

何刻分視上圏第六

日卽得第二圏六日

正下十九刻與三圏三分

問旣朔日以後月光漸長又毎日離日輪十三度則第二日日入地平月在日東十三度遠則月髙於地平亦十三度逺自第二日以後宜無不見月光者乃今之見光或在朔後二日或在三日或在四日其不同何也曰其故由於地平及黃道也人居地面而以見月光者必月輪在地平上髙十二度方可得見不然則否蓋月之度數有離日輪之度有離地平之度月光之見否由於離

地平之髙低不由於離日輪之

逺近也故黃道交於地平不同

有斜相交有正相交朔時日月

同度若其同度在於斜交之宮

則居地面者遲見月光也若在

於正交之宮則速見其光也

視上二圖甲乙爲地平丙丁爲

黃道戊爲月輪在地平上巳爲

日輪將入地平第一圖乃甲乙地平斜相交於丙丁黃道戊月輪𨿽離巳日輪十三度或十五度乃其髙於地平非十二度故合朔之次日其月𨿽離日輪十三餘度因未至地平十二度髙故居地面者第二日不能見其光或在第三第四日之間也第二圖甲乙地平乃正相交於黃道戊月輪之離日輪及地平並同也故均爲行十三度而其第二日已髙於地平十二度故得卽見月光云又月因有逆順行亦有離太陽遲速逆行時必遲離太陽順行時必速離太陽此其故也

天問略

