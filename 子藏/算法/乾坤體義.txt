

欽定四庫全書

子部六

乾坤體義

天文算法類一【推之屬】提要

【臣】等謹案乾坤體義三卷明利瑪竇撰利瑪竇西洋人萬曆中航海至廣東是爲西法入中國之始利瑪竇兼通中西之文故凡所著書皆華字華語不煩再譯是書上中卷皆言天象以人居寒暖爲五帶日月星天爲九重以水火土气爲四大元行以日月地影三者定薄蝕至於恆星七曜與地各有倍數日月出入各有映蒙多發前人所未發其多方罕譬亦皆委曲詳明下卷皆言算術以邊綫面積平圜撱圜互相容較補古方田之所未及爲今綫面體之造端𨿽篇帙無多而其言皆驗諸實測其法皆具得變通所謂詞簡而義賅者我

朝

禦制數理精蘊多因其說而推闡之當明季歷法乖舛之餘鄭世子載堉邢雲路諸人皆力斥其非而所學未足以相勝自徐光啟等攺用新法乃漸由防入宻至

本朝而益爲研究始盡精防則是書固亦大輅之椎輪矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

乾坤體義卷上

明利瑪竇撰

天地渾儀說

地與海本是圓形而合爲一球居天球之中誠如雞子黃在靑內有謂地爲方者語其徳靜而不移之性非語其形體也天旣包地則彼此相應故天有南北二極地亦有之天分三百六十度地亦同之天中有赤道自赤道而南二十三度半爲南道赤道而北二十三度半爲北道據中國在北道之北日行赤道則晝夜平行南道則晝短行北道則晝長故天球有晝夜平圏列於中晝短晝長二圏列於南北以著日行之界地球亦有三圏對於下焉但天包地外爲甚大其度廣地處天中爲甚小其度狹此其差異者耳查得直行北方者每路二百五十里覺北極出髙一度南極入低一度直行南方者每路二百五十里覺北極入低一度南極出髙一度則不特審地形果圓而並徴地之每一度廣二百五十里則地之東西南北各一周有九萬里實數也是南北與東西數相等而不容異也夫地厚二萬八千六百三十六里零三十六丈上下四旁皆生齒所居渾淪一球原無上下蓋在天之內何瞻非天總六合內凡足所佇卽爲下凡首所向卽爲上其専以身之所居分上下者未然也且予自太西浮海入中國至晝夜平綫已見南北二極皆在平地略無髙低道轉而南過大浪峯已見南極出地三十六度則大浪峯與中國上下相爲對待矣而吾彼時只仰天在上未視之在下也故謂地形圓而周圍皆生齒者信然矣以天勢分山海自北而南爲五帶一在晝長晝短二圏之間其地甚熱則謂熱帶近日輪故也二在北極圏之內三在南極圏之內此二處地俱甚冷則謂寒帶逺日輪故也四在北極晝長二圏之間五在南極晝短二圏之間此二地皆謂之正帶不甚冷熱日輪不逺不近故也又以地勢分輿地爲五大州曰歐邏巴曰利未亞曰亞細亞曰南北亞墨利加曰墨瓦蠟泥加其各州之界當以五色別之令其便覽各國繁夥難悉大約各州共有百餘國原宜作圓球惟其入圖不便不得不易圓爲平反圏爲綫耳欲知其形必須相合連東西二海爲一方可也其經緯綫本宜每度畫之今且惟每十度爲一方以免雜亂依是可分置各國於其所東西緯綫數天下之長自晝夜平綫爲中而起上數至北極下數至南極南北經綫數天下之寛自福島起爲十度至三百六十度復相接焉試如察得南京離中綫以上三十二度離福島以東一百二十八度則安之於其所也凡地在中綫以上至北極則實爲北方凡在中綫以下則實爲南方焉釋氏謂中國在南贍部洲並計須彌山出入地數其繆可知也又用緯綫以著各極出地幾何蓋地離晝夜平綫度數與極出地度數相等但在南方則著南極出地之數在北方則著北極出地之數也故視京師隔中綫以北四十度則知京師北極髙四十度也視大浪峯隔中綫以南三十六度則知大浪峯南極髙三十六度也凡同緯之地其極出地數同則四季寒暑同態焉若兩處離中綫度數相同但一離於南一離於北其四季並晝夜刻數均同惟時相反焉蓋此之夏爲彼之冬焉耳且長晝夜愈離中綫愈長也余以式之推計於圖濵每五度其晝夜長何如則西東上下隔中綫數一則皆可通用也用經綫以定兩處相離幾何辰也蓋日輪一日作一周則每辰行三十度而兩處相違三十度並謂差一辰故視女直離福島一百四十度而緬國離一百一十度則明女直於緬國差一辰而凡女直爲夘時緬方爲寅時也其餘仿是焉設差六辰則兩處晝夜相反焉如又離中綫度數同而差南北則兩地人對足氐反行故南京離中綫以北三十二度離福島一百二十八度而南亞墨利加之瑪八作離中綫以南三十二度離福島三百零有八度則南京於瑪八作人相對反足氐行矣從此可曉同經綫處並同辰而同時見日月蝕矣此其大略也其詳則備於圖並其後書云

地球比九重天之星逺且大幾何

余嘗畱心於量天地法且従太西庠天文諸士討論已久玆述其各數以便覽焉夫地球旣每度二百五十里則知三百六十度爲地一周九萬里又可以計地面至其中心隔一萬四千三百一十八里零十八丈地心至第一重謂月天四十八萬二千五百二十二餘里至第二重謂辰星卽水星天九十一萬八千七百五十餘里至第三重謂太白卽金星天二百四十萬零六百八十一餘里至第四重謂日輪天一千六百零五萬五千六百九十餘里至第五重謂熒惑卽火星天二千七百四十一萬二千一百餘里至第六重謂歳星卽木星天一萬二千六百七十六萬九千五百八十四餘里至第七重謂塡星卽土星天二萬五百七十七萬零五百六十四餘里至第八重謂列宿天三萬二千二百七十六萬九千八百四十五餘里至第九重謂宗動天六萬四千七百三十三萬八千六百九十餘里此九層相包如蔥頭皮焉皆硬堅而日月星辰定在其體內如木節在板而只因本天而動第天體明而無色則能通透光如琉璃水晶之類無所礙也若二十八宿星其上等每各大於地球一百零六倍又六分之一其二等之各星大於地球八十九倍又八分之一其三等之各星大於地球七十一倍又三分之一其四等之各星大於地球五十三倍又十二分之十一其五等之各星大於地球三十五倍又八分之一其六等之各星大於地球十七倍又十分之一夫此六等皆在第八重天也土星大於地球九十倍又八分之一木星大於地球九十四倍又一半分火星大於地球半倍日輪大於地球一百六十五倍又八分之三地球大於金星三十六倍又二十七分之一大於水星二萬一千九百五十一倍大於月輪三十八倍又三分之一則日大於月【下闕】

渾象圖說

渾象圖以見日月運行寒暑大意精銅爲之外一環名子午環取凖南北三向兩頭各用一樞在南者借作南極在北者借作北極勻分三百六十度隨地而移如北極出地一度則南極入地一度也中橫環名曰赤道日行至此則晝夜平矣稍南北二十三度半各一環爲日行離赤道南北最逺之極此三環當用一闗捩貫於南北二極之中俾其運轉者最中一小球乃地海全形也自赤道下北方諸國觀之日行北道則晝長夜短至夏至而極極則返而南日行南道則夜長晝短至冬至而極極則返而北其赤道以南諸國則反是焉

﹤子部﹐天文算法類﹐推步之屬﹐乾坤體義﹐卷上﹥

四元行論

或問於余曰中國類重五行而貴國重四行何也余答之曰竊謂中國論五行古與今不同矣所謂行者乃萬象之所出則行爲元行乃至純也宜無相雜無相有矣故謂水火土爲行則可如以金木爲元行則不知何義矣試觀萬物之成多不以金木焉如人虫鳥獸諸類是也則金木不得爲萬物之達行也又誰不知金木者實有水火土之雜乎雜則不得爲元行矣設雜者可爲行則艸石等皆可置之於行之列不獨五行也何獨取金木耶吾觀古唐虞開物大禹陳謨特以與谷列之爲六府只云其切於民生者未嘗謂水火金木土爲元行質萬物之本也後儒言水而木木而火火而土土而金夫乃曰木由水生火由木生土由火生金由土生水由金生耳此說誠難順之夫木兼有火土何獨由水生而火土未生時木安得自成乎如生木時土未生先原樹於何地植乎夫物相生宜今無異於昔也然今水無土無太陽之火莫能生木木乃先有種入土後以水淋以太陽和下生根上萌芽而長成樹則古並如是何無據考而殊之乎又木如生火則木性至熱水以吾常視凝凍則冰本至冷以至冷生至熱是理不通矣水旣生木而木生火水乃祖火乃孫何祖如此不像何其祖之如此不仁恆欲滅孫也耶初未有土木金則獨水用何器藏之乎金由土生則於木何異金生土內木生土上本皆自土發矣且易注天一生水地二生火天三生木地四生金天五生土則五者之生若有先後一定之數矣今曰金生水則金四當先於水一矣曰木生火則木三當先於火二矣曰土生金則土五當先於金四矣火二𨿽居土五之前然隔三四何以生土木三𨿽居水一之後然隔火二何以承生於水一乎是其序均非義矣或問貴邦必有元行之眞論敢問其指余曰元行之論事甚煩而理甚廣不可以片論悉之且約爲子言之吾西庠儒謂自不相生不相有而結萬像質乃爲行也天下凡有形者俱從四行成其質曰火气水土是也其數不可闕增也夫行之本情並爲四也曰熱幹冷濕是也四元行每二元情配合爲性而成焉若冷與熱幹與濕直相背而不可同居以爲二行矣惟熱幹相合爲火火性甚熱次幹也濕熱相合爲气气性甚濕次熱也冷濕相合爲水水性甚冷次濕也幹冷相合爲土土性甚幹次冷也此四行之性也於下圖可便覽

當初造物者欲創作萬物於寰宇先混沌造四行然後因其情勢布之於本處矣火情至輕則躋於九重天之下而止土情至重則下凝而安天地之當中水情比土而輕則浮土之上而息气情不輕不重則乘水土而火焉所謂土爲四行之濁渣火爲四行之淨精也火在其本處近天則隨而環動每日偕作一周此系元火故極淨甚炎而無光焉無光者何無薪炭等體以傅其光故爾若遇一外物衝照則著而發矣比而窯旣久燒而方除薪炭𨿽內弗現火光而熱气甚盛可速防爇物矣天下萬象之初皆以四行結行之每偶相背則常胥敵而終一勝勝則四行皆解散而歸本焉是以物之形自函壊已之緣豈我以門虛術彊能免之乎哉若天星形異性於下者而亦有所屬四行焉其七政之太陽熒惑屬火太陰太白屬水辰星鎭星屬土維歳星屬气也二十八宿各有其性而難辧矣若十二房者白羊獅子人馬稟火性金牛磨羯室女稟土性雙兄天秤寶瓶稟气性巨蟹天蠍雙魚稟水性【雙兄室女歷家錯爲陰陽雙女今正之】若四季者春乃濕暑則屬气焉秋乃旱寒則屬土焉夏乃暑旱則屬火焉冬乃寒濕則屬水焉其歳二十四節亦以四季分類矣若四方之气卻不可以天下四時爲一槪定焉此乃隨地勢及嵗季移也變異也若中國之中大抵北風有土情南風有火情西風有水情東風有气情若人內四液者血屬气黃痰屬火白痰屬水黒痰屬土也四液者下民皆所備有之以養生而人人得一二盛以名其性也斯可因外行動明驗之黙暗寥寂少言者必盛於黑液矣性速反復易怒者必盛於黃液矣愉容寛恕和气者必盛於紅液矣愁色多憂過慮者必盛於白液矣此生而所稟性吾不能防脫惟能遏掩之耳人發病疾蓋四液不調耳已故醫家以四者分課則先訪審所傷者後以相背藥治之也釋氏小西域人也若已聞太西儒所論四行而欲之於中國謂地水火風乃四大也然吾太西庠儒惟名之四大體焉蓋天下海內海底通爲土一體也天下江河連四海並爲水一體自水地至火處其中所謂空者共爲气一體夫气以上其餘空屆月天皆爲火一體也夫以形言之宇內大者無大乎四行體也但日輪宿星及各天重愈大又天也星也四行也以事人類爲職則人尢大矣其謂風者固不可以當气也動而始有風耳靜則無焉如是詎世界無風便少一大乎人及鳥獸非吹呵啑際便缺一大乎釋氏何不知風者𨿽盛於气而雜有水火爲不純之類則不宜例乎四純體矣其謂地又非所論也地乃對天抱山水萬森之總名孰爲純體而列之於四元行哉不若以中國之理譯之爲火气水土乃四元行四純體也按其各情定其所居指其所屬截然不混矣或曰自地至天其中常人謂空然吾知其爲气者所實焉試觀鳥之動翅而飛如舟之搖撐而行則气當水矣且水聊有色而气竟無之气體態尢幽是故不克以目見焉觀之於人同與飛走之物並處宇內其呼吸非息使然乃出入其气耳又以聲亦的然可徴之夫聲者惟二有形物相撞爲所發耳倘有以長薄棍擊空必聞響豈非棍形撞气形之效乎勉齋黃氏曰天下無些空缺處愚人見天在上地在下則說中間有缺處也不知天地間逼實無空吾身之外皆是气如旣脫衣卽覺寒气襲體又如寓一間屋兩頭垂簾右手掲簾左亦掣動此皆覘气實處矣則中國儒者亦識有气在左右獨不爲之行且今所謂气者於孟子對志之气不同故先生傳元行之數及情性果爲可從吾意貴邦所談四元行是乃五行六府之體焉我古唐虞謂五行六府是乃四體之用焉世儒欲混之而不分體用眞不可矣但先生定气之性爲熱吾未明其理也吾見湯水𨿽無寒風吹自能去熱致冷則本性謂冷宜矣視彼土和水成泥𨿽無烈日薰炙自克去濕致幹則其本性爲幹效矣火性之本爲熱孰疑之焉然气者竊意其性非熱而反爲涼故𨿽夏日炎亢便或搖扇必出涼風脫衣遂覺寒气侵身斯气本性似非熱矣又气之廣大無物不有無所不在故火有火气水有水气土有土气是以气似不可以別設行焉余曰吾前定气性甚濕次熱則其性獨非熱者執益熱之物不覺已熱而反覺涼如焉如吾以已熱手揣摩他人愈熱之手必覺已手爲涼非我手誠涼也乃他手之熱有甚故也故或搖扇而挹淸風或脫衣而侵寒冷此因吾身甚熱遂覺夏气似涼焉非气之不自熱矣又曰气之本性自熱因近著水土之冷而變已本情偶成涼耳比溫泉下生硫黃則所發水滚熱者水之本性乎天亦於是處備涼气以資民之呼吸而調冷心內火矣故每息更气以出熱而致涼焉故魚類恆潛水中而水本性甚冷自外能透涼內心多無呼吸資也夫气處所又有上中下三域上之因邇火則常太熱下之因邇水土而水土恆爲太陽所射以光輝有所發暖則气並暖中之上下遐離熱者則常太寒冷以生霜雪之類也其三般气又廣窄弗等若南北二極之下因違逺太陽者陰气盛則上下熱暖處窄而中寒冷處廣若赤道之下因近太陽者陰气微則反然二熱暖處廣而寒冷處窄其三處及余行之處所便可於後圖覽之

視此則知气行有本處而有界何曰無所不在乎然人常以物切情爲气焉故以熱幹爲火气以濕冷爲水气以干冷爲土气吾今謂气者惟言一行本濕熱不輕重居水土之上天火之下也不言各物情气物之情气於物不殊也或問曰先生謂火聚在天九重下此乃新說吾中國前未聞焉願聞貴邦據何理而言之蓋彼處懸逺乎壤則人足不得而踵人目不得而覩也況火具於彼若閒然無所益於世界者余曰夫火在上其體視气更幽渺而無些光故人難得覩之以目也惟有不可違之理爲徴焉其一曰气水土三行各獲其本處以歸聚曰空曰海曰地是也何獨火者散居而無所會處哉旣有本處而非水土間必在气上矣輕者浮重之上常理焉其二曰凡物在本處外自就其處故水在空中自落下而流至於海始止也石在水上自沈溺而至底方休也气在水下自漚而上浮也吾觀火恆性輕而自發土水气上則驗其本處非下而在气上矣又若設有在空中寓而見水土恆性欲下則可證水土本處在气下也其三曰夜間數見空中火似星隕橫直飛流其誠非星乃煙气從地衝騰而至火處著防耳蓋天星自古迄今原有定數而成數宿象不能減虧焉如夜夜果落幾星何以計其數乎何像之成乎天星不幾於盡亡乎況天上事不克壊豈落之有乎逹此理者先須識其由也日輪廣大乎山海地總球一百六十餘倍【日輪大乎地後有一篇明論証之請視之以免誕笑我也】而晝夜圍照之必常發煙气躋上如火煮鍋焉其气或乃厚而冷濕少熱則重而無力以出山頂外且內變水以合沙土幹石所致水而生江河源泉也或薄而淸則上不髙夏時化爲露冬時化爲霜或乃濕熱則登髙至半空值寒气卽凝而爲云云隨時爲雪者也若玆气余滓無汁便爲霧矣常有幹熱气自旱地發如肥煙則或橫飛而爲風或直升也升際如或值云云本冷濕則圍迫之而欲滅之彼被逼則奮力生光火發聲響而爆烈出上下此乃霹靂雷電之緣耳有曰自地而升吾不知所據也如彼气無逢阻者則逾气域臻火疆便防著若微者速走而消落似星若厚者久懸於是而爲孛星焉人在下而逺望之如其在天而爲眞星不亦謬乎夫火齊居彼者大有利乎宇內一以盈滿天下四大體而相調和焉使缺火之大體其水土之冷可悉泯气之微熱而止罷生生矣蓋气本弱維借火之力方能敵彼二行以存本體而保萬森者也一以銷化從下沛然恆上穢煙也否則朽壊气以生熅病於世也一以防彗星屬而設百象於智者占卜將來防嵗災禍而免之也一以暖天所降生气而使之和民體者也旣有此等大益於世之物誠不可謂徒在彼也或問曰如雲大火近天天豈不燒壊乎余答曰天也自不能壊也於天之下諸物大異矣然天下有金剛石不受火之累豈惟石耶西土產有火木以爲屯寨有火艸以織火布竟不懼火而天者猶懼之乎噫理本無窮言各有當自伏羲畫易以後文王圖位已錯綜互異矣玆行也遡其原則四之以立體別其流則五之以達用何害其心之一理之同耶中庸謂及其至也𨿽聖人有所不知焉上國名儒何嘗自是其見也如信不及姑存而不論可矣

乾坤體義卷上

欽定四庫全書

乾坤體義卷中

明利瑪竇撰

日球大於地球地球大於月球

夫測量法借方矩植表視物以句股推其逺近髙低固實無疑也惟髙逺甚目力殺混矩表度纎淆則法不效故三四百里之外縱假髙臺崇山庸法皆無利矣古者不知是法之病卽用器以量天曰違地八萬里測日球廣闊曰一千里豈不悞乎或問曰天文氏有量天尺有平儀有渾天儀以測七政星辰豈皆虛具乎曰量天尺以察日至之景平儀渾天儀以審日月諸星髙之分及其方位固無謬也借使之以量天逺近髙低星之大小尺分里數此乃大悞耳夫天以辰星測之有九重以恆旋推之有十一重以速遲進退見伏言之共有三十八端【在天地儀書】夫欲量天先量地地爲量天之堦也欲量地球先測其徑以徑推其周圍便知其大矣【下卷四題圏書首卷三十二題】欲量日月辰星球之大【日月辰星視之如輪而實爲球是故以後通謂曰球】先推天各重逺近厚薄【在多羅謀氏大造書】而度各球徑也

假如甲乙丙丁爲地球戊爲其心甲戊爲地球半徑己爲月戊庚眞地平甲辛地面地平也從甲地面欲測己戊綫乃月離地心之里數幾何矣先以法測此時刻月出眞地平綫幾度則知己戊庚角幾大夫甲戊庚爲直角故除己戊庚則甲戊己角之大審矣【推甲戊己角大幾何多羅謀氏別有方】次自甲以平儀等噐視月則得己甲戊角大幾何此己甲戊三角形之己戊甲己甲戊兩角旣明則其第三角甲己戊亦明矣【一卷三十一題】辛地半徑己測爲一萬四千三百一十八里零十八丈【地儀書載二三法以測地球徑】則若別作三角形於己甲戊相似而體勢等【六卷十八題】旣兩三角形相當角比例等【六卷四題何爲比例及比例之類在幾何原本五卷界說第十】用勾股三數法可測自戊地心至己月體有四十八萬二千五百二十二餘里夫日月星體違地心幾何旣審則以法推其徑之長也兩球之比例有其徑三加之比例【十二卷十八題】則旣知地球大何如因而日月諸星比地之幾何大亦審矣多羅謀氏又有恪法因日月之蝕測二球之大也人所最疑上卷之論惟其曰日球大於地球一百六十倍地球大於月球三十九倍蓋曰吾視日月大不逾大甕之底而俱等何以知其異而相大幾倍乎今余不設量幾倍之法惟明徴日球大於地球地球大於月球借視照法六題易曉者以破其疑故先解六題而後可指三球之大小相比何如雲

第一題

物形愈離吾目愈覺小

解曰吾視物如作一三角形焉形以物徑綫爲底邊以底邊兩端至目兩綫而結一角爲二腰邊則夫內角益大吾覺物益大益小吾覺物益小也等則吾覺之等矣

論曰首圖目在甲視乙丙一球則如作甲乙丙三角形其乙丙卽球之徑綫爲底邊乙甲丙甲二條視綫爲兩旁腰邊乙甲丙角爲目內角也又視逺球丁戊甲三角形𨿽乙丙丁戊二球大等而吾覺近者大於逺者無他惟乙甲丙角大於丁甲戊角故耳又視第二圖目在甲而乙丙近球小丁戊逺球大吾覺兩球者等無他惟乙甲丙角於丁甲戊角等故耳又視第三圖目在甲而乙丙近球小丁戊逺球大更逺則吾覺乙丙小球大於丁戊大球無他乃爲乙甲丙角大於丁甲戊角故耳﹤子部﹐天文算法類﹐推步之屬﹐乾坤體義﹐卷中﹥

第二題

光者照目者視惟以直綫巳

解曰光之所能及無礙者卽照之目之力所能迄無隔之者則視之便自目自光可以射直綫至於物體便無有隔礙之而可以照視之

論曰如以上圖或光或目在甲而照視乙丙體之前者乙丙自甲至乙丙之間無所不可作直綫則無不可照視之而乙丙之外無乙丙體乙丁丙戊之內竟不可照視無他惟自甲至丁乙丙戊間不可作直綫耳茍以曲綫可以照視物非但物之前者其後者並能現明焉而無所礙也

後論曰如以上圖自甲可通以曲綫至己而設並可照視之則乙丙之後乙丁丙戊之內猶可照視而乙丙之體隔不能爲之礙也然物之背不移光不選目不可著照視則以曲綫竟不能照視也

第三題

圓尖體之底必爲環使眞切之數節其俱乃環而環彌離底者彌小而皆小乎底環者

解曰試觀上圖有甲乙丙圓尖體若犀若牛直角然而切之丁戊己庚辛壬三處題云其底甲乙爲環丁戊己庚辛壬並爲環又云丁戊環大於己庚己庚大於辛壬而各小於甲乙環也

論曰設甲乙底非環其體也非圓也又圓體之節於其底平離則甲乙旣環丁戊己庚辛壬並爲環也又甲丙二綫愈就丙愈相近則其環之徑愈短而環愈小也其底之猶甚大可知也

第四題

圓光體者照一般大圓體必明其半而所爲影廣於體者等而無盡

解曰試觀後圖題云甲乙光體者照丙丁前半體竟受光而後影一般廣而無盡也

論者照者以直綫照【在第二題】甲乙體於丙丁體者等則甲乙徑於丙丁徑亦等而可自甲乙丙丁間射光之直綫則其前者畢明其後者畢陰也又甲丙乙丁二綫平行一般近則其直出丙丁之外不克相近而相遇【幾何原本解說三十四】丙丁之後旣竟爲則丙丁之影無盡而於丙丁之原體廣並等焉

第五題

光體大者照一小圓體必其大半明而其影有盡益近原體益大

解曰試觀後圖大光體甲乙照小圓體丙丁題云戊己以前大半有明而其影戊庚己盡於庚而益近原體丙丁益大矣

論曰光體所照體者等惟能照其半【在第四題】則今旣光體大於所照者必照大半也又照惟以直綫爲【在第二題】則自甲乙體之界可射二直綫於戊己受光之界今令二綫出戊己之外必相遇於庚何者大光體之徑甲乙大於小體之徑丙丁而平行則甲丙乙己二綫不爲平行綫使二綫上加戊己縱綫向大體甲戊己乙己戊兩角大於兩直角其外角庚戊己庚己戊小於兩直角則甲戊乙己兩綫愈長愈相近必有相遇之處【幾何原本公論十一】相遇於庚則影有盡夫戊庚己之內惟有影其外竟光則丙丁體之影漸尖而卒有盡也

第六題

光體小者照圓體者大惟照明其小半而其影益離原體益大而無盡

解曰試觀後圖甲乙光體小者照丙丁圓體大者題云惟其小半戊己受明而後大半其影愈離原體愈大而無盡焉

論曰光體所照體者等惟能照其半【在第四題】今光體小則不及照其半也又甲乙體旣小於丙丁體則甲乙徑小於丙丁徑而自甲乙界射綫於丙丁界直出此二綫益離甲乙益大則不克相值而其內影益逺益大而並無盡也【用第五題論而反之】夫月球離地四十八萬二千五百二十二餘里日球離地一千五百九十一萬二千三百八十二里則𨿽吾視覺二形一般大不可謂之等焉【在第一題】

徴日球大於地球地球大於月球皆由日月之蝕故先須明二蝕之所以然日蝕非他惟朔時月或至黃道日所恆在也則旣在日之下便掩其光而吾不能見日謂日蝕也且日球者了無失光故其蝕非天下各國共有之而或一處日蝕而別處光焉或一處全蝕而他處惟蝕其半焉所見正斜異故也月蝕天下皆同蓋月球並諸辰星之體本無光皆借太陽之光也地球懸九重之當中如雞子黃在靑中然惟望時月或至黃道於太陽正相對則地球障隔其光而不得照之故月失光矣且月蝕乃地影蒙之也月已出地影卽復光或以爲抗日非其理矣其日月蝕圖設於後以便覽

﹤子部﹐天文算法類﹐推步之屬﹐乾坤體義﹐卷中﹥

或問曰有夘酉時月蝕者而日月俱現地平上以爲地形中隔似不如是曰春分至秋分日出地恆在夘正前故月朢對酉正後秋分至春分日出恆在夘正後故月朢對酉正前夫月蝕特於朢朢時日月何得而同現地平上乎蓋其半沈半吐之際人見雙形實非並現倘月蝕時日月全見地平上必月或在西始入地或在東將出地而海水影映並水土之气發浮地上現出月影此時月體實在地下爲地所隔此理可試於空盂若盂底內置一錢逺視之不見試令斟水滿之錢不上移而宛可見焉盂邊旣隔吾目則吾所見非錢體乃其影耳玆豈非月在地下而景現地上之諭乎或又謂月影映水可見日影映水亦可見地上何獨言月不言日曰日體極大違地極逺此理諭日於義不合圖設於上以便覽觀

論日球大於地球

夫日球於地球或大或等或小焉如雲大則無用辧等並小不可不辧論曰日球或小或等於地球地球之影宜無盡【在第四第六題】則必能及火木土星並二十八宿而蝕之矣然未見火木土星並二十八宿之蝕或曚之則地球影不臻其體而有盡焉旣有盡則日球不可謂或小或等於地球者而必大也況地影克至三星二十八宿之體必每夜宜見蝕曚星之大半而竟不見之也此理設圖於後以細玩焉

﹤子部﹐天文算法類﹐推步之屬﹐乾坤體義﹐卷中﹥

又地球之影益逺地益小則日球大於地球者也【在第四題】若非益逺地益小或益大或等焉則影至星而非見星之蝕必見其甚曚焉又如月在龍頭其離地逺如在龍尾其離地近也然月在龍頭其蝕時短在龍尾其蝕時長則地影益逺益小著矣

論地球大於月球

然地球大於月球何驗之耶論曰地影依前論爲一尖圓體而地之半球爲底之環也月球蝕時全在其尖體之內而久行其中【乃其全黒之時】則月球之徑甚小於地球徑也【在第三題】此以日月蝕論之若量法又可以測二形之大而較之焉今略舉是姑明其意云爾

附徐太史地圜三論

西泰子之言天地圓體也猶二五之爲十也【地形之圜乃歐羅巴諸儒千年定論非竇創爲是說】或疑焉作正戲別三論解之正論曰古法北極出地三十六度此自中州言耳唐人雲南北相去每三百五十一里八十步而差一度宋人云自交南至於嶽臺六千里而差十五度此定說也夫地果平者卽南北相去百億萬里其北極出地之度宜恆爲三十六不能差毫末也猶山髙千尺以周髀量之自此山之下稍移之平地數十里外宜恆爲千尺不能差毫末也以郭若思之精辧南北測驗二萬里北極之差至五十度而不悟地爲平體移量北極之不能差毫末何也又因而抑札馬魯丁使其術不顯何也戲論曰嵩髙之下北極出地三十六度自此以北每三百五十一里八十步而差一度則嵩髙之北一萬八千九百六十六里正當北極之下矣近世渾天之說明卽天爲圓體無疑也夫天爲圓體地能爲平體北極又能爲逓差則以周髀計之北極之下自天至地才一萬三千八百二十九里而已次以弧矢截圓法計之則北極之下更北行四千四百七十六里有奇而地與天俱盡也合計之卽自嵩髙以北二萬三千四百四十里有奇而地與天俱盡也倍之則東西廣南北袤各四萬六千八百八十五里有奇而地與天俱盡也此三者以爲可不可也別論曰揚子云主蓋天桓君山詘之是也然蓋天能知地平則北極不能爲差故云北極之下髙於中國六萬里但知其說者又不能爲圓天爲圓天則髙於中國六萬里之處旣與天相及矣故曰天之北極髙於四周亦六萬里斜倚之令天與地不相及也若言圓天而不言圓地政不足以服周髀

乾坤體義卷中﹤子部﹐天文算法類﹐推步之屬﹐乾坤體義﹥

欽定四庫全書

乾坤體義卷下

明利瑪竇撰

容較圖義

萬形有全體目視惟一面卽面可以推全體也面從界顯界從綫結總曰邊綫邊綫之最少者爲三邊形多者四邊五邊乃至千萬億邊不可數盡也三邊形等度者其容積固大於三邊形不等度者四邊以上亦然而四邊形容積恆大於三邊形多邊形容積恆大於少邊形恆以周綫相等者驗之邊之多者莫如渾圜之體渾圜者多邊等邊試以周天度剖之則三百六十邊等也又剖度爲分則二萬一千六百邊等也乃至秒忽毫釐不可勝算萬形愈多邊則愈大故造物者天也造天者圜也圜故無不容無不容故爲天試論其槪

凡兩形外周等則多邊形容積恆大於少邊形容積假如有甲乙丙三角形其邊最少就底綫乙丙兩平分於丁作甲丁綫其甲乙甲丙兩腰等丁乙丁丙又等甲丁丙角甲丁乙角皆等則甲丁綫爲乙丙之垂綫【幾何原本一卷八】次作甲戊丙丁直角形而甲戊與丁丙平行戊丙與甲丁平行視前形增一角者【一卷四又三十六】旣甲丁丙甲丁乙兩形等而甲丙戊與甲丁乙亦等【一卷三十四】則甲丁丙戊方形與甲乙丙三角形自相等矣以周論之其甲戊戊丙丙丁甲丁四邊皆與乙丁相等甲丙邊爲其綫稍長試引丙戊至己引丁甲至庚皆與甲丙甲乙綫等而作庚丁己丙形與甲乙丙三角形同周則贏一甲庚己戊形故知四邊形與三邊形等周者四邊形容積必大於三邊形

凡同周四直角形其等邊者所容大於不等邊者假有直角形等邊者每邊六共二十四其中積三十六另有直角形不等邊者兩邊數十兩邊數二其周亦二十四與前形等周而其邊不等故中積只二十又設直角形其兩邊各九其兩邊各三亦與前形同周而中積二十七又設一形兩邊各八兩邊各四亦與前同周而中積三十二或設以兩邊爲七以兩邊爲五亦與前同周而中積三十五是知邊度漸相等則容積固漸多也

試作直角長方形令中積三十六同前形之積然周得三十與前周二十四者迥異今以此周作四邊等形則中積必大於前形

﹤子部﹐天文算法類﹐推步之屬﹐乾坤體義﹐卷下﹥

凡同周四角形其等邊等角者所容大於不等邊等角者

設甲乙丙丁不等角形從丙丁各作垂綫又設引甲乙至己作戊丙己丁四角相等形【一卷三十五】與不等角形同底原相等【一卷十九又三十四】甲乙亦同戊己而乙丁及甲丙綫則贏於己丁戊丙綫是甲乙丙丁之周大於戊丙己丁之周試引丁己至辛與乙丁等引丙戊至庚與甲丙等而作庚丙辛丁形則多一庚戊辛己形因顯四等角形大於不等角形

以上四則見方形大於長形而多邊形更大於少邊形則圜形更大於多邊形此其大略若詳論之則另立五界說及諸形十八論於左

第一界等周形

謂兩形之周大小等

第二界有法形

謂不拘三邊四邊及多邊但邊邊相等角角相等卽爲有法其攲邪不就規矩者爲無法形

第三界求各形心

但從心作圜或形內切圜或形外切圜皆相等者卽系圜與形同心

第四界求形面

謂周綫內所容人目所見乃形之一面

第五界求形體

如立方立圜三乘四乘諸形乃形之全體

第一題

凡諸三角形從底綫中分作垂綫與頂齊髙以中分綫及髙綫作矩內直角方形必與三角形所容等

解曰有甲乙丙三角形平分乙丙於丁於庚作垂綫至甲至辛作甲丁己丙及辛庚己丙直角題言直角與三角形等

先論曰甲乙丙三角形平分乙丙於丁作甲丁綫次從甲作戊己綫與乙丙平行又作己丙戊乙二綫成直角形此直角倍大於甲丁丙己形亦倍大於甲乙丙角形【一卷四一】故甲乙丙三角形與甲丁丙己形等【一卷二十六】

次論曰作甲丁垂綫而第二圖丁非甲乙之平分第三圖甲在方形之外皆從甲作戊己綫引長之與乙丙平行成戊己丙乙方形及甲己丙丁方形而各以丙乙平分於庚作庚辛垂綫視甲丁爲平行亦相等【一卷三十四】其戊己丙乙倍大於辛庚丙己卽倍大於三角形何者以辛庚丙己長方形分三角形底綫半故【一卷三十六】

第二題

凡有法六角等形自中心到其一邊之半徑綫作直角形綫其半徑綫及以形之半周綫舒作直綫爲矩內直角長方形亦與有法形所容等

解曰有甲乙丙丁戊己法形其心庚自庚至甲乙作直角綫爲庚辛另作壬癸綫與庚辛等作癸子與甲乙丙丁綫等卽半周綫也題言壬癸子丑直角形與甲乙丙丁戊己形之所容等

論曰自庚到各角皆作直綫皆分作三角形皆相等【一卷八】其甲乙庚三角形與甲辛辛庚二綫所作矩內直角形等【以甲辛分甲乙之半故見本篇一題】若以甲乙丙丁半形之周綫爲癸子綫以與壬癸綫共作矩內直角形卽與有法全形等蓋此半邊三个三角形照甲乙庚形作分中垂綫其矩綫內直角形俱倍本三角形故

第三題

凡有法直綫形與直角三邊形並設直角形傍二綫一長一短其短綫與有法形半徑綫等其長綫與有法形周綫等則有法形與三邊形正等

解曰甲乙丙有法形其心丁從丁望甲乙作垂綫又有丁戊己直角形其邊丁戊與法形丁戊等其戊己綫又與甲乙丙之周綫等題言丁戊己三角之體與甲乙丙全形等

論曰試作丁戊己庚直角形兩平分於壬辛作直綫與丁戊平行則丁戊辛壬直角形與甲乙丙形相等【本篇二題】何者戊辛綫得甲乙丙之半周而又在丁戊矩內卽與有法形全體等故也其丁戊己三角形與丁戊壬辛直角形等則丁戊己三角形與甲乙丙全形亦等

第四題

凡圜取半徑綫及半周綫作矩內直角形其體等解曰有甲乙丙圜其半徑爲丁乙又有丁乙戊己直角形兩丁乙等半圜綫與戊乙等題言甲乙丙所容與丁乙戊己直角形所容等

論曰試以乙戊引長到庚令庚戊與乙戊等則乙庚與圜周全等次從丁望庚作直綫旣丁乙庚三角形之地與全圜地相等【在圜書一題】而丁乙戊己又與丁乙庚三角形等【本篇四又一卷四十注】則丁乙戊己自與全圜體等

第五題

凡直角三邊形任將一銳角於對邊作一直綫分之其對邊綫之全與近直角之分之比例大於全銳角與所分內鋭角之比例

解曰有甲乙丙直角三邊形丙爲直角從甲鋭角望所對丙乙邊任作甲丁綫題言丙乙綫與丙丁綫之比例大於乙甲丙角與丁甲丙角之比例

論曰甲丁綫大於甲丙而小於甲乙【一卷十九】若以甲爲心以丁爲界作半規必分甲己綫於乙之內而透甲戊綫於丙之外其甲乙丁三角形與甲己丁三角形之比例大於甲丁丙三角形與甲丁戊之比例何者一爲甲乙丁大形與甲己丁小形比一爲甲丁丙小形與甲丁戊大形比也則更之乙甲丁形與丁甲丙形之比例大於己甲丁形與丁甲戊形之比例【五卷二十七】合之則乙甲丙形與丁甲丙形卽是乙丁綫與丁丙綫之比例【形之比例與底綫之比例相等在六卷一】固大於甲己戊形與甲丁戊形之比例其甲己戊圜分與甲丁戊圜分之比例原若己甲戊角與丁甲戊角之比例【六卷三十三系】則乙丙綫與丁丙綫之比例大於乙甲丙角與丁甲丙角之比例也

﹤子部﹐天文算法類﹐推步之屬﹐乾坤體義﹐卷下﹥

第六題

凡直綫有法形數端但周相等者多邊形必大於少邊形

解曰設直綫有法形二爲甲乙丙爲丁戊己其圜周等而甲乙丙形之邊多於丁戊己【不拘四邊六邊𨿽十邊與十一二邊皆同此論】題言甲乙丙之體大於丁戊己之體

論曰試於兩形外各作一圜而從心望一邊作庚壬作辛癸兩垂綫平分乙丙於壬分戊己於癸【三卷三】其甲乙丙形多邊者與丁戊己形少邊者外周旣等而以乙丙求周六而徧以戊己求周四而徧則乙丙邊固小於戊己邊而乙壬半綫亦小於戊癸半綫矣玆截癸子與壬乙等而作辛子綫又作辛戊辛己及庚丙庚乙諸綫次第論之其己丁戊圜內各切綫等卽勻分各邊俱等而全形邊所倍於戊己一邊數與全圜切分所倍於戊己切分地亦等則甲乙丙內形全邊所倍於乙丙一邊與其全圜切分所倍於乙丙切分不俱等乎其戊己圜切分與戊丁己全圜之切分若戊辛己角之與全形四直角【六卷三十三題之系】則以平理推之移戊己邊於甲乙丙全邊亦若戊辛己角之於四直角也而甲乙丙內形周與乙丙一邊猶甲乙丙諸切圜與乙丙界之一切圜亦猶四直角之與庚乙丙角也【六卷三十三之二系】則又以平理推戊己與乙丙卽戊癸與乙壬而乙壬卽是癸子又以平理推而戊辛己角與乙庚丙角亦若戊辛癸之與乙庚壬也【五卷六五】夫戊癸與癸子之比例原大於戊辛癸角與子辛癸角之比例【本篇五】則戊辛癸與乙庚壬之比例大於癸辛戊與癸辛子之比例【五卷十三】而癸辛子角大於壬庚乙角【五卷十】其辛癸子與庚壬乙皆系直角而辛子癸角明小於庚乙壬角【一卷三十二】令移壬乙庚角於癸子上而作癸子醜角則其綫必透癸辛到丑其庚壬乙三角形之壬與乙兩角等於丑癸子三角形之癸子兩角而乙壬邊亦等於子癸邊則丑癸綫亦等於庚壬綫而庚壬實贏於辛癸【一卷二十六】今以庚壬

綫及甲乙丙半周綫作矩內直角形必大於辛癸綫及丁戊己半周綫所作矩內直角形也【本篇二】然則多邊直綫形之所容豈不大於等周少邊直綫形之所容乎

﹤子部﹐天文算法類﹐推步之屬﹐乾坤體義﹐卷下﹥

第七題

有三角形其邊不等於一邊之上另作兩邊等三角形與先形等周

解曰有甲乙丙三角形其甲乙大於丙乙兩邊不等欲於甲丙上另作三角形與甲乙丙周等兩邊又等其法作丁戊綫與甲乙乙丙合綫等兩平分於己甲乙乙丙兩邊並旣大於甲丙邊【一卷十】則丁己己戊兩邊並亦大於甲丙而丁己己戊甲丙可作三角形矣【一卷三十二】以作甲庚丙得所求蓋庚甲庚丙自相等而甲丙同邊則二形之周等而甲庚丙與甲乙丙爲兩邊等之三角形【此庚防必在甲乙綫外若在甲乙邊上遇辛則辛丙綫小於辛乙乙丙合綫卽不得同周】

﹤子部﹐天文算法類﹐推步之屬﹐乾坤體義﹐卷下﹥

第八題

有三角形二等周等底其一兩邊等其一兩邊不等其等邊所容必多於不等邊所容

解曰有甲乙丙形其甲乙邊大於乙丙令於甲丙上更作甲丁丙三角形與甲乙丙等周【本篇七】而丁甲丁丙兩腰等亦與甲乙乙丙合綫等題言甲丁丙角形大於甲乙丙

論曰試引甲丁至戊令丁戊與丁甲等亦與丁丙等又作丁乙乙戊綫夫甲乙乙戊合綫旣大於甲戊卽大於甲丁丁丙合綫亦大於甲乙乙丙合綫此兩率者令減一甲乙則乙戊大於乙丙而丁戊乙三角形之丁戊丁乙兩邊與丁丙乙三角形之丁丙丁乙兩邊等其乙戊底大於乙丙底則戊丁乙角大於丙丁乙角而戊丁乙角逾戊丁丙角之半【一卷三十二】令別作戊丁己角與丁甲丙角等則丁己綫在丁乙之上而與甲丙平行【一卷二十八】又令引長丁己與甲乙相遇而作己丙綫聨之其甲丁丙甲己丙旣在兩平行之內又同底是三角形相等也【六卷一】因顯甲己丙大於甲乙丙而甲丁丙兩邊等三角形必大於等周之甲乙丙矣【問戊丁乙角何以逾戊丁丙角之半曰丁甲丙與丁丙甲兩角等而戊丁丙爲其外角凡外角必兼兩內角故也】

第九題

相似直角三邊形並對直角之兩綫爲一直綫以作直角方形又以兩相當之直綫四並二直綫各作直角方形其容等

解曰有甲乙丙及丁戊己三角形二相似其乙戊兩角爲直角而甲與丁丙與己角各相等甲丙與丁己相當甲乙與丁戊相當題言並甲丙丁己爲一直綫於上作直角方形與並甲乙丁戊作直綫及並乙丙戊己作直綫各於其上作直形方形兩並等

論曰引長丁戊至庚令戊庚與甲乙同度次從庚作綫與戊己平行又引丁己長之令相遇於辛從己作己壬綫與戊庚平行【一卷二十九】則己壬辛之角形與丁戊己相似而丁戊己與甲乙丙相似矣【一卷三十二】何者己壬辛角與庚角等庚角與丁戊己角等己角又與乙角等而辛角與丁己戊角及丙角俱等壬己辛角與甲角亦等【一卷三十四】又己壬邊與戊庚相等則亦與甲乙相等而壬辛與乙丙己辛與甲丙俱相等【一卷二十六】故丁辛綫兼丁己甲丙之度丁庚綫兼丁戊甲乙之度而庚辛亦兼戊己乙丙之度庚壬卽戊己也【一卷三十四】然則丁辛上直角方形與丁庚及庚辛上兩直角方形並自相等矣

﹤子部﹐天文算法類﹐推步之屬﹐乾坤體義﹐卷下﹥

第十題

有三角形二其底不等而腰等求於兩底上另作相似三角形二而等周其兩腰各自相等

解曰甲乙丙丁不等兩底上有甲戊乙及丙己丁三角形二其戊甲戊乙腰與己丙己丁腰俱相等若甲乙大於丙丁者則戊角大於己角【一卷二十五】而兩三角形不相似求於兩底上各作三角形相似而兩腰各相等其周亦等

法曰作庚辛綫與甲戊戊乙丙己己丁四綫等而分之於壬令庚壬與壬辛之比例若甲乙與丙丁【六卷十】甲乙旣大於丙丁則庚壬亦大於壬辛而平分庚壬於癸平分壬辛於子庚壬與壬辛旣若甲乙與丙丁則合之而庚辛之視壬辛若甲乙丙丁並之視丙丁矣【五卷】夫庚辛並旣大於甲乙丙丁並【兩邊必大於一邊在一卷二十】則壬辛大於丙丁而庚壬大於甲乙也【五卷十四】甲乙庚癸癸壬三綫每二綫必大於一綫而丙丁壬子子辛亦然令於甲乙上用庚癸癸壬綫作甲醜乙三角形爲兩腰等而其周在甲戊乙形之外【以戊甲戊乙得庚辛之半而庚壬之度過之故】於丙丁上用壬子子辛綫作丙寅丁三角形亦兩腰等而其周在丙己丁之內【己丙己丁亦得庚壬之半而壬辛之度不及故俱一卷二十二】

論曰並甲戊戊乙丙己己丁四綫之度旣與並甲醜醜乙丙己己丁四綫之度相等則甲丑乙丙寅丁兩形自與甲戊乙丙己丁兩形同周而其兩腰亦自相同至於兩形相似何也甲乙與丙丁若庚壬與辛壬而減半之庚壬與壬子【五卷十五】又若丑甲與寅丙丑乙與寅丁也則更之而甲乙與甲丑若丙丁與丙寅而甲丑與丑乙若丙寅與寅丁是兩形爲同邊之比例自相似【六卷五】

﹤子部﹐天文算法類﹐推步之屬﹐乾坤體義﹐卷下﹥

第十一題

有大小兩底令作相似平腰三角形相並其所容必大於不相似之兩三角形相並其底同其周同又四腰俱同而不相似形並必小於相似形並

解曰甲丙丙戊兩底上設有甲乙丙及丙丁戊兩三角形而甲乙乙丙丙丁丁戊四綫俱等令於兩底上依前題別作甲己丙及丙庚戊兩形相似而與前兩三角形相並者等周題言甲己丙丙庚戊並大於甲乙丙丙丁戊並

論曰將甲丙丙戊作一直綫而甲丙底大於丙戊底乃從巳過乙作己壬綫兩分甲丙於壬又從丁過庚作丁辛綫兩分丙戊於辛其甲己乙三角形之甲己己乙兩邊與乙己丙三角形之己丙己乙兩邊等而甲乙乙丙兩底又等則甲己乙角與丙己乙角亦等【一卷八】又甲己壬三角形之甲己己壬兩邊與丙己壬三角形之丙己己壬兩邊等則甲己壬角與丙己壬角等而甲壬壬丙之兩底亦等【一卷四】壬之左右皆直角因顯丙辛辛戊亦等而辛之左右角亦直角矣次引丁辛至癸令辛癸與丁辛同度而從癸過丙作癸丑直綫則丁丙辛三角形之丁辛辛丙兩邊與辛癸丙三角形之辛癸辛丙兩邊等而辛之上下角亦等爲直角丁丙丙癸兩底等而丁丙辛角與癸丙辛角俱等【一卷四】丁丙辛角旣大於庚丙辛角而庚丙辛角相似與己丙壬角卽相等【一卷五】而丁丙辛卽癸丙辛總大於己丙壬其癸丙辛角等於對角之醜丙壬【一卷十五】是醜丙壬亦大於己丙壬而引癸丑綫當在於丙己之外也若夫癸丙丙乙二綫涵癸丙乙角向壬試作癸乙綫以分壬丙於子而並乙丙丙癸二綫必大於癸乙綫【一卷二十】則己丙丙庚並亦大於乙癸綫何也此四形者兩兩相並爲等周則甲乙乙丙丙丁丁戊四綫並與甲己己丙丙庚庚戊四綫並原相等而減半之乙丙丙丁卽乙丙丙癸與己丙丙庚亦相等故也並己丙丙庚二綫爲一直綫就綫上作直角方形必大於乙癸綫上之直角方形夫己丙丙庚並之直角方形與己壬庚辛並之直角方形及壬丙丙辛上之直角方形並相等【九題】而癸乙上之直角方形與乙壬並辛丁【卽辛癸】上之直角方形及壬子子辛上直角方形並又自相等【九題從子上分兩對角其角等而壬與辛俱爲直角相似之形令移置辛癸與乙壬之下移置壬辛爲癸垂綫則乙壬辛癸爲股壬辛爲勾乙癸爲矣】此己壬庚辛綫並之直角方形及壬丙丙辛上之直角方形並明大於乙壬丁辛並之直角方形及壬子子辛上之直角方形並也此兩率者每減一壬辛上直角方形則己壬庚辛共綫上之直角方形大於乙壬丁辛共綫上直角方形矣而己壬庚辛兩綫並大於乙壬丁辛兩綫並矣此兩率者令一減乙壬一減庚辛則己乙豈不大於丁庚乎壬丙原大於丙辛【以甲丙原大於丙戊故】則己乙與壬丙矩內直角形大於丁庚與辛丙矩內直角形而乙己丙三角形爲己乙壬丙矩內直角形之半何者令從壬丙作垂綫與乙己平行而以乙己爲底就作直角形此謂己乙壬丙矩內直角形其中積倍於己乙丙三角形反之則己乙丙角形爲己乙壬丙矩形之半其丁庚丙三角形亦然乃丁庚及辛丙矩內直角形之半也則己乙丙三角形大於丁庚丙三角形而甲己丙乙甲形爲丙乙己三角之倍者亦大於丙庚戊丁形爲丁庚丙三角之倍者矣此兩率者又每加甲乙丙與丙庚戊之三角形則甲己丙及丙庚戊之兩三角形並豈不大於甲乙丙及丙丁戊之兩三角形並哉

第十二題

同周形其邊數相等而等角等邊者大於不等角等邊者

先解曰有甲乙丙丁戊己多邊形與他形同周同角者較必邊邊相等乃爲最大之形

論曰若謂不然先設甲乙乙丙不等邊如第一圖又作甲丙綫於上作等邊三角爲甲庚丙形與甲乙丙等周【本篇七】則甲庚丙丁戊己形亦與甲乙丙丁戊己形等周而甲庚丙三角形必大於甲乙丙三角形【本篇八】令每加丙丁戊己角形則甲庚丙丁戊己形亦大於甲乙丙丁戊己形故知不等邊者不爲最大其他如丙丁邊之類或不等者亦如此推

次解曰又設甲乙丙丁戊己等邊形與他形同周同邊者較必角角相等乃爲最大之形

論曰依上論各邊俱等則甲乙丙丙丁戊爲等邊三角形【邊角俱等】而甲乙乙丙與丙丁丁戊相等若謂不然而乙角可大於丁角則甲丙綫必大於丙戊綫【一卷二十四】試於甲丙丙戊兩底上別作三角形爲甲庚丙爲丙辛戊如第十題相似形令與甲乙丙丙丁戊並者等周則甲庚丙並丙辛戊者大於甲乙丙並丙丁戊【本篇十一】而每加丙戊己角形則甲庚丙辛戊己必大於甲乙丙丁戊己也何得以等周等邊而不等角者爲最大乎

﹤子部﹐天文算法類﹐推步之屬﹐乾坤體義﹐卷下﹥

第十三題

凡同周形惟圜形者大於眾直綫形有法者

解曰有甲乙丙圜形又有丁戊己多邊有法形其周等題言甲乙丙大於丁戊己

論曰庚爲甲乙丙之心辛爲丁戊己之心甲乙丙外另作壬乙丙癸多邊形與丁戊己相似【四卷十六注】而從壬癸切圜於甲者作半徑綫於庚則庚甲爲壬癸垂綫而分壬癸之半【三卷十八】又從辛作子丑垂綫則辛丁亦分子丑之半【三卷三此設於兩多邊形外作切形圜而以壬癸子丑爲切圜綫向心作垂綫則垂綫必分切綫之中故說在四卷十二】兩形相似其壬全角與子全角等則半之而甲壬庚角與丁子辛角亦等壬甲庚直角與子丁辛直角亦等【一卷三十二】然乙壬癸丙之周大於圜周而圜周與丁戊己形相同則是乙壬癸丙周原大於丁戊己周矣夫兩形相似而壬癸邊大於子丑邊則半之而壬甲亦大於子丁又壬甲與甲庚若子丁與丁辛之比例【六卷四】而壬甲大於子丁則甲庚亦大於丁辛【五卷十四】是故取甲庚綫與半圜周綫以作矩內直角形其與圜地等也大於取丁辛綫與丁戊己半周綫以作矩內直角形其與形地等也【本篇四】系曰推此見圜形大於各等周直綫形【第五題證有法形同周者多邊爲大又十二題證等周及邊數之等者有法爲大又本題證等周之有法形惟圜爲大則圜爲凡形等周者之最大】

第十四題

銳觚全形所容與鋭頂至邊垂綫及三分底之一矩內直角立形等

解曰有觚形不拘幾面如甲乙丙丁戊底其頂巳又有寅庚直角立方形者其底庚辛壬癸得甲乙丙丁戊底三之一其髙庚子與觚等髙題言此寅庚形與觚形所容等

論曰從立形底諸角與相對一角如子角者皆作綫以成庚辛壬癸子觚形此形與寅庚形同底同髙又同己甲鋭觚之髙旣己甲形兼庚辛壬癸子觚之三【十二卷六注言兩觚形同髙者其所容之比例如其底底等亦等底倍亦倍】寅庚全形亦兼庚辛壬癸子觚之三【以同底同髙故在十二卷七系】則寅庚全方與己甲觚等

第十五題

平面不拘幾邊其全體可容渾圜切形者設直角立形其底得本形三之一其髙得圜半徑卽相等【可容渾圜切形者必圜形與諸面相切若長廣不切諸面者不在此論】

解曰有甲乙丙丁形內含戊己庚辛圜其心壬而外綫甲乙切圜於戊【十一卷三題】試從戊壬割圜之半作戊己庚辛圜【圜形書一卷一題】從壬心望各切圜之防作壬戊爲甲乙垂綫【三卷十八】壬己爲乙丙垂綫壬庚爲丙丁垂綫壬辛爲甲丁垂綫別一直角立方形午子其底子丑寅癸得甲乙丙丁體三之一而其髙辰子與圜半徑等題言此直角立方形與甲乙丙丁全體等論曰從壬心與甲乙丙丁各角作直綫卽分其體爲數觚形其面卽爲觚底而皆以壬心爲觚銳頂此各觚皆以其三分底之一及至銳髙之數爲直角立方形皆與觚所容等【本篇十四】又並爲一形卽與甲乙丙丁體等亦與午子等以午子底正得甲乙全形三之一而其髙分圜半徑也

﹤子部﹐天文算法類﹐推步之屬﹐乾坤體義﹐卷下﹥

第十六題

圜半徑及圜面三之一作直角立方形以較圜之所容等

解曰有甲乙丙渾圜其心爲丁又有直角立形之戊在甲丁徑及甲乙丁渾圜三之一矩內題言戊形所容與甲乙丙渾圜等

論曰若言不等謂戊大於渾圜形其較有巳者合以丁爲心外作庚辛壬渾圜大於甲乙丙而勿令大於戊第令或等或小以驗之而於庚辛壬內試作有法形勿切甲乙丙圜【十二卷十七】自丁心至形邊各作垂綫則垂綫必長於甲丁又自丁心至形各角作直綫以分此形爲幾觚其庚辛壬法形諸直綫爲觚底而垂綫至丁心爲觚鋭頂試取各觚底三之一及丁垂綫之髙以作直角立形與觚等【本篇十四】則並爲大直角立形亦與庚辛壬內之法形等【本篇十五】如雲以甲乙爲髙而以各觚底三之一爲直角立形並爲大形則必小於前形因顯庚辛壬三之一大於甲乙丙三之一而戊形甲丁徑及甲乙丙圜三之一內小於庚辛壬體而謂庚辛壬不大於戊形則向庚辛壬之內形尙大於戊形也

又論曰戊形小於甲乙丙渾圜體者其較爲己試從丁心再作癸子丑圜小於甲乙丙而勿令小於戊或大或等者以驗之於甲乙丙圜內作有法形不令切癸子丑【十二卷十七】而従丁至甲乙丙各面爲垂綫此垂綫大於丁癸之半徑又從丁向法形諸角作直綫以分此形爲數觚以形之各面爲觚底庚辛爲觚鋭頂而取觚底三之一及底至丁之垂綫以作直角立形與觚等若使以甲丁爲髙而以各觚三之一爲底以作直角立形則其形必髙於前形旣甲乙丙圜之面大於其內形之面則圜面三之一大於內形面三之一而直角立方形在甲丁髙及甲乙丁面三之一固卽戊體矣愈大於甲乙丁之內形矣而云癸子丑圜或等或大於戊豈癸子丑圜大於甲乙丙圜而分大於全歟則戊體不小於甲乙丙矣從後論不可爲小從前論不可爲大故曰等也

第十七題

圜形與平面他形之容圜者其周同其容積圜爲大解曰有甲圜其心甲其半徑甲乙又丙形與甲等周其周內可作諸切邊圜形而從心至邊爲丙丁題言甲圜大於丙形

論曰甲圜外試作與丙相似形【十二卷】而從甲心至各邊切處作半徑垂綫皆等【本篇十五有解】其一爲甲乙甲圜外形大於甲圜其周面亦大於丙面而甲乙垂綫亦大於丁丙垂綫以甲半徑爲髙乃以三分圜體之一作直角立方形卽與甲圜形等【本篇十六】以丙丁綫爲髙而以三分丙形之一作直角立方形亦與丙形等而甲之立方固大於丙之立方【本篇十五】則甲圜與丙形𨿽同周而甲圜所容爲大矣

﹤子部﹐天文算法類﹐推步之屬﹐乾坤體義﹐卷下﹥

第十八題

凡渾圜形與圜外圜角形等周者渾圜形必大於圜角形

解曰有甲乙丙丁圜外作戊己庚辛等法形率以四數相偶若八面十二面十六面二十面及二十四二十八之類等邊等角近於圜形者又作戊壬過心綫爲樞以轉甲乙丙圜及戊己庚辛法形使平面旋爲立圜之體則其形爲圜外圜角之形而角與邊周遭皆等【圜書一卷二十二及二十七】又有渾圜形寅與圜角形等周題言寅圜大於圜角形

論曰圜角外形旣大於內之甲乙丙圜形則寅圜亦大於甲乙丙圜寅圜之半徑亦大於甲乙丙圜之半徑也夫渾圜中剖是爲過心最大之圜此過心大圜之面恆得渾體四分之一【圜書一卷三十一題】令倍寅徑以作夘辰徑其圜面四倍大於寅之圜面【此専以圜面相較也夘辰徑旣倍寅徑則夘辰圜固四倍於寅圜以圜與圜爲徑與徑再加之比例故也在六卷附一增題】則夘辰圜與寅渾圜等【此夘辰圜爲欲見角故畫作扁圜實正圜也】次作未申圜與夘辰等作未酉申圜角形而取寅半徑爲酉戌之髙又於夘辰上亦作夘巳辰圜角形而取甲乙丙圜半徑爲巳午之髙兩圜體等而未酉申圜角形髙於夘巳辰圜角形則亦大於夘巳辰圜角形【圜角形同底之比例若其髙之比例在十二卷十四題】夫割寅渾圜之中半以爲底【卽過心大圜也】而以其半徑之髙爲圜角形恆得寅渾圜四分之一【此旋轉所成尖頂半圜形非只論其一面也在圜書一卷三十二十】則是一寅圜恆兼四圜角之形而未申圜原四倍大於寅圜則未酉申圜角形固與寅之渾圜形等矣【圜角形同髙之比例若其底之比例故也在十二卷十一題】其夘巳辰圜角形底原等戊己庚形之面【戊己庚之面與寅圜之面等故】而巳午之髙亦等於甲圜半徑卽戊己庚辛角形自與夘巳辰圜角形等【圜書一卷二十九題論凡圜外有圜角形如甲乙丙外有戊己庚形者以圜體過心大圜爲底而以圜半徑爲髙旋作圜角形卽與圜外諸圜各等】夘巳辰圜角形旣小於未酉申圜角形而戊己庚辛壬癸子醜形寧大於同周之寅乎

乾坤體義卷下

