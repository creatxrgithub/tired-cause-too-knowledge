

欽定四庫全書

子部

天經或問

天文算法類【推步之屬】提要

【臣】等謹案天經或問四卷

國朝遊藝撰藝字子六建寧人是書凡前後二集此其前集也凡天地之象日月星之行薄蝕朒朓之故與風雲雷電雨露霜霧虹霓之屬皆設爲問答一一闡其所以然頗爲明晢至於占驗之術則悉屏不言尢爲深識昔班固作漢書律曆志言治歷當兼擇専門之裔明經之儒精算之士正以専門習於成法明於古義精算得其確數欲使互相參攷究己往以知未來非欲髙談雄辧徒究其精微幽妙之理而己也邵子歷理歷數之說亦謂知其當然與知其所以然學者誤防其防遂以爲歷數之外別有歷理孫承澤春明夢餘錄因以元授時歷全歸於許衡之明理所載崇禎十四年禮部議攺歷法一疏不能決兩家之是非因推原歷本掃除測算尢屬遁詞夫天下無理外之數亦無數外之理授時歷宻於前代則有宋諸儒言天鑿鑿何以三百年中歷十八變而不定必待郭守敬輩乎藝作此書亦全明歷理於步算猶屬未諳然藝尙能知歷數故反復究闡具有實徵存是一編可知卽數卽理本無二致非空言天道者所可及也乾隆四十七年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

天經或問卷一

閩中遊藝撰

天渾淪一气無有重數特以外制內以剛制柔則气漸遠漸殺以至永靜因分重數以便起測萬化皆由一气萬動總由一動微妙不測者莫如此動新語曰天體本一而各政居有上下然共一心同爲一制諸政皆左旋而有自行輪輪則激退滚進遂有倒逆之形其實皆是進也

渾象圖子午對者爲南北極南北分者爲赤道圜斜絡於赤道者爲黃道圜近北者又爲晝長圜近南者又爲晝短圜周圍列宿布焉諸圜並星共�渾象之內今析爲數圖者爲渾圖不能全載故也李振之曰天體必要具圖始可明之渾儀如塑像平儀則如繪像兼頫仰轉側而肖之者也塑則渾圜繪則平圜全圜則渾天割圜則蓋天夫渾天不可圖今彊圖之以識梗槪

凡設三輪水而臬之則知地平鍼而丙之則知子午繩而垂之則知上下輪皆有先後天八卦十二宮周期之度是爲三輪是爲六合是爲八觚此大舜璿璣之始圖約法也於是出入地平可定南北二極腰旋黃赤二道形如雙環日月交分經緯皆可距度四破取一是爲象限欲求一星立地可得今以有徵無中之理借此彌綸以世言圓皆晝毬如鏡之扁圓也非圓圓也

此渾象內日月地三形圖最外一圜周天子午規第二圜日行冬夏至規冬夏規處對貫一軸爲黃道軸最中小圜爲地球形外一圜貫軸旋轉爲月輪規上施月防輪徑十二度輪心上綰規上亦可旋轉以系太陰轉之則爲九道此九道因月自有遊輪月輪又要隨黃道轉故也此外一圜稍大亦貫軸內爲日輪規以系太陽形用此二圜可辧日月交食之理此皆渾天象也

地居天中乃設平規於象外者以分地上地下界也側立者乃子午規北極之出地南極之入地各隨所在可測定渾象納此規中以二極爲圓樞運轉一日一周以合天體之行度也

朔日日月同度月天正居日天之下日光獨炤其向上之半面人在中間仰視獨能見其無光之下半面故朔之日視月全無光過朔日月漸離至初三四日月光如峨嵋至初七八日則月見其上面一分之光爲上至十五六日則日月對照全光爲望焉望之後日漸逺至廿三四日則月見其下面一分之光爲下晦朔望是以月離太陽有逺近故其光無時不消長也

朔則日月同其經緯爲一綫月受日光於上月體隔日光於下是月掩日若無光爲日食而光實未常失也

望則日月相對如一綫日光正照之月體正受之中間地體適當綫上在日與月之間地體隔日光於此面而射影於彼面月在影中失其所借之光爲月食

居丁者正見月於日故見全食居戊者斜見月於日故見半食居己者不見月於日故全不見日食

龍頭龍尾是日纒之兩界月食所經之處若龍尾距過數度則無食而日食因地之逺近則見食有多有寡焉

湯道未曰日食與月食固自有異蓋月食天下皆同而日食則否日食此地速彼地遲此地見多彼地見少此地見偏南彼地見偏北無有相同者而月食則凡地面見之者大小同焉遲速同焉經候同焉惟所居不同子午綫者則時刻不同矣蓋月一入影失其借光更無處可見其光也然距度有廣狹則月食有大小遲速日離地有逺近則地影有大小不同故有食不食焉

天問略曰地爲圓體縣於空際上下四旁皆有人居四方之人各以所居子午綫爲午時太陽在東方甲居東方者爲午時日輪在其天頂故也乙居西方者卽爲夘時日輪至天頂須三時故也丙居正西者卽爲子時日輪至天頂須六時故也諸地相去自東而西莫不皆然如相去七千五百里卽移一時因知居東方者若得午時自此逐漸往西卽爲己爲辰爲夘寅丑子矣

﹤子部﹐天文算法類﹐推步之屬﹐天經或問前集﹐卷一﹥﹤子部﹐天文算法類﹐推步之屬﹐天經或問前集﹐卷一﹥﹤子部﹐天文算法類﹐推步之屬﹐天經或問前集﹐卷一﹥﹤子部﹐天文算法類﹐推步之屬﹐天經或問前集﹐卷一﹥﹤子部﹐天文算法類﹐推步之屬﹐天經或問前集﹐卷一﹥﹤子部﹐天文算法類﹐推步之屬﹐天經或問前集﹐卷一﹥﹤子部﹐天文算法類﹐推步之屬﹐天經或問前集﹐卷一﹥﹤子部﹐天文算法類﹐推步之屬﹐天經或問前集﹐卷一﹥﹤子部﹐天文算法類﹐推步之屬﹐天經或問前集﹐卷一﹥

天體渾圓內以中分南北爲赤道圜兩頭盡處爲南北極極猶樞紐運轉全天星斗也古天學家惟以北極爲心目所見旋繞諸星爲圖不列南極是中華處赤道北不及見南極諸星故也世人則以北極爲天心周羅諸星爲邊幅以南極爲空名耳湯道未先生曰人處赤道北則見赤道南天應漸狹而在圖則漸廣形勢相違無法可以入圖故圖惟列北極處赤道南者見北亦然今圖全天地必以赤道中分爲界分作二圖以二極爲心然後體理相應故作赤道二總圖則見天渾圓全體也今以赤道南北細分之以南北二極二十八宿另爲圖以黃赤道南北見界各爲圖則知子午相對處爲南北極南北中分處爲赤道圜赤道之相交斜絡者爲黃道圜是故分之求其詳合之無遺漏矣地輿圖者按地在天中如雞子黃在靑之內天運旋於外地靜處居中人依圓體無方隅上下蓋在天之內何瞻非天也故定一圓圖仿西士職方之遺意也復作一方圖以九州爲心四彜作輔如朱思本之廣輿按其晝方計裏修短廣狹偏正曲直如其地形可分可合山川險夷郡邑聨絡有不得盡聞者按其形實一一了然非如世圖疎密失準逺近錯誤者也

﹤子部﹐天文算法類﹐推步之屬﹐天經或問前集﹐卷一﹥

掲子暄禹書經天合地圖說曰昔之作禹圖者東西南北惟按書畫之至地之長短曲折廣狹偏正悉置不問今以天下校古禹迹而畫方計裏始如其形故曰合地中土以北極出地三十六度夏至日長六十刻爲算不知地自南而北二百五十里差天一度赤道居兩極之中離赤道漸逺則北極漸髙夏至日漸長且四方國土日之出入不同時東方先見西方後見兩地相去七千五百里則差一時惟以裏度測刻分而多寡早遲始可通推故曰經天藝以地圓形東西升降故時刻之先後不同南北出入故晝夜之長短互異所以環地而轉從東達西時時曉時時黃昏自南而北有半年爲晝半年爲夜者此圖毎方五百里方各二度南起赤道二十三度北行二十二度縱五千五百里西起地中海七十一度東行二十八度廣七千里其間以單墨行者州界雙墨行者水道以圏行者山道防列者貢道也邊之左紀日長右紀出極下紀距日裏刻見各地之不同也以其經天合地余故約而布之遊藝書

天經或問卷一

欽定四庫全書

天經或問卷二

閩中遊藝撰

囫圇天地茫茫無際一動一靜體質各異其動有由其靜有自太極旣判陰陽之祕從動測天天體非有形無質度數昭然三百六十左旋右旋樞紐二極位乎南北黃赤二道天之至奧交絡天腹嵗功是造左旋惟疾右旋不一遲疾參差星辰月日不害不悖層次可識其層曰九又爲十二數明理實自然之義水土與石凝爲地質圍九徑三至靜不易水周於地土間乎石中含庶類實有萬國足底相對上下各背子午夘酉隨在而配至靜至圓從可測焉天內包地地外裹天日月中行化育流宣赤道內外日月所躔日逺而寒日近而炎晝夜永短四時運還備則得中靈气所潛此春彼秋此永彼短經緯之度乃其所斡或炎不寒或夜寡旦候異气偏防頑多悍得中者靈得偏則蠢化於無心成於無形天動不息地靜永寧化育生生莫知始終始有所始終豈無終欲知所終不外動靜動至不動靜至不靜動靜相反天地道窮化育機塞靈蠢皆防自有而無有爲無漸自無而有無爲有先無極而極貞下起元遊子之書天地理全王勷題

天體

問天之蒼蒼髙逺無極其星辰錯綜體象運旋可得聞歟

曰天體如碧瓈透映而渾圓七曜列宿層層運旋以裹地【七政運旋有髙下故謂層層雲】地如彈丸適天之最中永靜不動而四面人居焉最上一層常靜天爲諸天主宰【宋儒謂此天爲天殻也而不可思議】其次爲宗動之天帶轉下諸重天也此天之運依南北二極從東而西左旋十二時歷一周其各天皆因此一動制之而運焉【西士測尙有南北嵗差東西嵗差二重約四萬九千年從西曆東行一周】其次爲恆星天在七曜之上此天之本動也於赤道上偏南而北從北而南謂之一近一距之動歷七千年行一周從東歷西之正行約二萬五千餘年而行一周【此卽嵗差正行之算也】其次土星【土星約二十九年一百五十五日零二十五刻行一周天】木星【木星約十一年三百十三日七十刻行一周】火星天【火星約一年三百二十一日九十三刻行一周】其次太陽之天照映世界萬象取光故在七曜之中也【太陽約三百六十五日二十三刻五分行一周】其次金水二星天皆從太陽天行而太陰天最近地【太陰約二十七日三十一刻行一周】此恆星七曜諸天俱從自西而東右旋之行算也左旋一天以靜天極爲軸以赤道爲天腰右旋諸天以黃道極爲軸偏南北各二十三度三十一分卽以黃道爲天腰赤道之心與靜天之心宗動天之心地球之心同是一防其兩極在南北正子午主一日一周七曜列宿之公運悉系轉楗焉其道與天元赤道相合爲一綫動靜𨿽異終古不離其極爲正子午也黃道斜絡出入赤道各二十三度半其極非正子午則在己亥也太陽行黃道正綫其天心不與諸天同心故其行轉於地面自非平行也黃道左右各八度爲太陰五星出入之道而日月經緯俱從黃道極轉故有不同子午之樞也吾儒按九重者因恆星七曜行度各異相次而上權立數重以起測云

地體

問藏經以四方分爲四州鄒衍以瀛海環九州外文長謂水際天是皆以地爲扁土也今曰天體渾圓古人亦曰天如卵白地如卵黃是天包於外地亙於中也然天乃輕淸之气地乃重濁之滓旣爲圓體亙中能浮空而不墜乎四面皆人何以安其居也而能辯其四方乎

曰天地渾圓本相聨屬古人云減一尺地則多一尺天然地亦天也以其形言之謂之地惟天虛晝夜運旋於外地實確然不動於中也而地四面窪者爲河海突者爲山嶽平者爲田地人所居立皆依圓體天裹著他運旋之气升降不息四面塞不容展側地不得不凝於中以自守也然總無方隅四面都是上無可墜處適天之至中亦無可倚處天之東升西降亦就人所居而言天則無處非升無處非降渾淪環轉而己地圓則無處非中【揭子曰天之虛非虛也虛者气塞滿之無有空隙如以瓶挈水閉其一孔水使不入气塞中也气卽天也地之實非實也气出入之𨿽有土石其堅者悉在皮表進焉則虛濡也然天內有气故時結爲攙搶彗孛諸星映爲暈珥佩諸象地內有空故潮汐呼吸轉爲泉源深山大谷吐爲雲霧陰伏陽愆發爲震撼故防子曰地亦天也】惟指極星分東西南北測太陽定寒暑晝夜故所居之地日所照不同居赤道之下南北二十三度半之地一圏春秋二分太陽正過其天頂日中無影過春分則影在南過秋分則影在北名爲暖帶南北二十三度半以外截至六十六度半之地此地太陽不經其天頂而不近不逺此南北二圏爲正帶不甚冷熱【此帶溫和而聖賢挺生中國處赤道北十八度至四十二度適當其地也】南北二方自六十六度半各抵其極爲冷帶有日太陽繞其地恆見有日太陽繞其地恆隱隱見之候或至數月或至半年【揭子曰兩極之下天輪橫繞半年爲晝半年爲夜其地甚冷其人耐寒】此五帶之大槪也因此推之距赤道南北二方者其气候必相反如太陽纒星紀【卽丑宮】向北之方爲冬至向南之方則爲夏至諸節莫不皆然又因推之地球爲人所止以天頂而分四方亦可界爲三百六十度以合天行東西爲經測以黃道南北爲緯定以子午若測南北有二極爲之端【防熊曰西學測地球周圍有九萬里如往北行二百五十里測極星便髙一度二萬二千五百里便髙九十度在天頂正中再行則又從中漸低無北極過南南極過北之理地圓故也】若測東西必先定一處爲起界之端【如處某地卽以某地爲端】方可測也如無測法則寒暑無定東西不辧耳

黃赤道

問天體無涯難以器測日月五星有形可步黃赤二道全無影像何所指而名也

曰赤道者平分天體爲南北從南北二極相距正中之界判一細道名曰赤道【朱子雲天體如一圓匣相似赤道是那匣子相合縫處一綫也】亙於中天終古不易推步者畢賴之爲準則也李振之曰此道列三百六十度分十二辰界九十六刻【以一時八刻算余分不列】而爲用有七焉一以度天行一日一周之運一以定晝夜刻分之永短一以齊黃道出入之廣狹一以限春秋分之晷影一以判天道之南北一以起南北之緯算一以紀天下之地圓也黃道者從太陽旋周一嵗之界而設以記月與五星所經行者蓋太陽行天一嵗所周軌迹旋以成規名爲黃道此道斜絡於赤道如兩環相疊然半出赤道南最南之界約緯度二十三度半爲冬至半出赤道北最北之界約緯度二十三度半爲夏至二道相交之所爲春秋分四平分之爲四象限限各九十度是卽二分二至之限也以三百六十度計之十二剖之則爲宮二十四剖之則爲气七十二剖之則爲候更細鍥之爲三百六十五度四分度之一而二十八宿列焉凡月建與宮界常差五度所以分黃道爲十二宮者日月相逐防於黃道者嵗有十二次而一嵗四時有十二變取數於十二其義最精半之則爲六三之則爲四四之則爲三諸曜之行四時之變總不出於此天下寒暑榮瘁皆由黃道中國處赤道北故太陽之行黃道也北陸暖而萬物生南陸寒而萬物死也【黃子曰如國處赤道南者太陽行南陸則反是】黃道一規而用有四焉一以節七曜列宿逆行右轉之度【黃道惟太陽行道中正綫餘各別有小輪故有遲疾伏退之異】一以審日月交食之限【月行有九道大抵近黃道則食】一以其出地多寡定天下晝夜長短一以分列宿之南北及紀其緯度

南北極

問天學家雲南北二極是相對也又曰北極出地南極入地則是低昂矣是低昂乎相對乎

曰南北極者天體永久不動之兩防周天倚爲環轉之樞者也故名爲極【防燕曰極如輪之轂如磨之臍非星也云極星者蓋指其近極之星而名耳】而居中有不轉之地以爲之心故南北有不轉之極以爲之樞太虛空洞固有不轉之神化以爲之主而後此天得以循行萬古而不越也李振之【名之藻】曰測從極中周圍起綫爲南北緯度至天之中九十度爲赤道界人居赤道之下者以赤道爲天頂居二極之下者以二極爲天頂極之低昻因人所居而定也從極中分瓣起綫爲十二宮從宮內分密綫爲東西經度合至中天則爲赤道經度【此皆測法而定】太陽躔黃道行度𨿽極南極北止離赤道二十三度半也故南北二極之規天輪橫繞黃道之所不至晝夜永短偏勝之極二規之內天地之气甚寒周圍皆有日影而以半年爲晝半年爲夜矣

子午規

問渾天以赤道爲中分以南北二極爲子午又以天頂爲午地下爲子則是以赤道爲子午何也

曰南北二極處爲正子午是也然天之子午亦南北極之子午天之子午但取中分南北極處過頂之綫爲名從諸曜升降適中之界而設也太陽一日繞天一周見於東方漸升天頂爲午中此地平以上東半晝分謂之升過天頂向西漸低地平是爲西半晝分謂之降他曜皆然於此升降之中界設一規爲子午規也諸曜際此謂之在子在午也【黃道十二宮之子午以列宿分度而定天之子午以人所居之地而立也】此規透過赤道及地平與二極其偕赤道地平而交爲直角也恆然不動但人在地面上南北遷此規惟一東西遷此規隨在各異也極之子午卽地之子午靜而有定此有定之子午發綫去隨太陽到天頂而轉故天之子午動而不居也【防熈曰日行周天子午亦隨而周天是以人所居之天頂而定也余支亦皆然】設此規其用有五一以分半晝半夜時刻一以尋列宿極髙過頂之度當此之謂中星一以此規計日凡毎日自子半起正當此規之下一以撿夜半中星以定太陽正宿一以分周天之度亦可緣太陽以求赤道緣赤道以求北極

地平規

問子午規者中分南北極過天頂之綫爲名從諸曜升降適中之界而設也地平規者則何說也

曰地平規者平分天地之半從人足所附極目四望之界而設也人附地面所可望見者天之半耳其半恆繞於地下人不可而見也卽此可見不可見之界而諸曜由是而出入明暗晝夜由是而分因定此規剖爲四象以應四方象各限以九十度是爲地平經度可以定北極赤道離地之度可以定星辰出入之分及何星常見不伏何星常伏不見可以定七曜列宿同出同入之度及先後出入之度可以定太陽各曜所出地離赤道幾何緯度可以辯各曜出入之方位可以算各曜漸升之度自一度上至九十度皆可知得而稽也

問諸規必須爲象方可知之理𨿽剖晰終屬茫然

曰黃赤道南北極子午地平者不過相形酌理設其象爲依據如不知此欲知諸曜之行則茫然無措故欲知象先明此爲首如此理不諳𨿽登臺轉象亦茫然耳

太陽

問諸曜森羅太陽其宗也何不居諸天之上反居列宿之下七曜錯行太陽甚正也何節有舒縮日有永短也

曰太陽者黃帝經曰天凝其陽精爲日而月與星用之萬物皆用之故居天之中適得上下照映暄及下地能濟萬物故稱星月之宗【黃帝經曰天明則日月不明潛艸曰兩間之光皆太陽之火也文饒曰兩間變狀皆气光之所爲】若居最上則溫暖不及諸物難以滋生若居最下則燥熱太甚諸物受其暵損故日得中和之理萬物之宜也所以一日循黃道一周使萬物得陰陽之育和而周天日恆過太陽一度使南北而有寒暑之候【兪子曰太陽日行黃道一周天則有晝夜萬物得以滋生周天過日一度一嵗則能踵黃道南北節气故有寒暑】行黃道積嵗平分之數以天度計一日爲五十九分八秒有奇【是一度以六十分算者】所謂平行度分是也然平行爲齊實行則非齊也有冬盈而夏縮矣所以然者蓋緣日天心不同宗動天心與地之心則日行距地逺近不等距近則行疾疾則所行之度過於平行而爲盈毎冬月一日計行一度一分有奇以較平行則盈二分矣【防熊曰平行周天度也實行太陽度也因太陽天心不同宗動天心故有平行實行之度相較而有盈縮矣】故冬一節气爲十四日八十四刻有奇距逺則行遲遲則所行之度不及平行而爲縮毎夏月一日計行五十七分有奇以較平行則縮二分矣故夏一節气爲十五日七十二刻有奇總由夏行北陸冬行南陸則有盈縮之差也【揭子曰春分至秋分合一百九十日七時四刻毎十日應縮四十三分六釐共縮八度二十五分秋分至春分合一百七十四日七時四刻毎十日應伸四十七分四釐共伸八度二十五分】而逐日測之則太陽實躔宮度分秒逐日有盈縮如太陽從春分底立夏行黃道四十五度則歷四十六日十刻十分原謂之空度從立秋至秋分亦行黃道四十五度而所歷則四十六日三十八刻十分原謂之共度是逐日刻數不等所謂春行盈秋行縮也【兪子曰近嵗宻測而知太陽與宗動不同心故知節气有盈縮原惟平分十五日二時四刻作一節气而不知春有盈而秋有縮也】故定盈縮之界非在二至之防【元算在此】乃在二至之後六度此二防爲盈末縮初今盈爲最髙之防縮爲最卑之防因定此二防遂晰太陽之行爲一不同心規也其行遲者在最髙之防行疾者在最髙之衝【卽最卑之防】此最髙本行亦猶太陰之按月孛如太陽之心並二極與宗動天同則日行轉常在赤道之圏絕無距度安得有東西運行之異乃知气不參差無以成化時不寒暑無以合序物不錯綜無以生文也

太陰

問太陰之行不隨黃道之一綫又不踵黃道之節气要自疾行一周又步與日防爲合朔然太陽之光爲世界之切須太陰𨿽有淸光亦無恆照何行反較難於太陽乎

曰日之升也布光於色象闡景於山川日之沒也諸曜則受光地面則幽暗太陰之體最近於地受日之照反映於下使夜之幽暗者時受淸輝焉故與日爲敵而運行參錯不一推步籌算倍艱皆爲交食故茍或分杪乖違交食豈能密合故必細審其行度然後可立法致用也蓋太陰不循黃道一綫自行一月遊輪徑約十二度出入黃道內外相距逺者各六度其輪交黃道如一小環系於黃道帶行焉其本旋之外有平行一日十三度有奇但此行之界有四一界是從某宮次度分起算此界定而不動二界爲本天之最髙此非定界毎日自順天右行七分有奇是月距本天最髙一日之行爲十三度三分有奇故其平行二十七日三十刻有奇爲一周己復於宮次元度又必再行二十三刻有奇爲二十七日五十三刻始能及於本天之最髙今謂之月自行元謂之轉周滿一周謂之轉終其最髙則行八年有奇而周天謂之月孛【月孛是月行極髙極逺之防後人謂之月孛星】三界爲黃白二道相交之所謂之正交中交此界亦自有行乃逆行也毎日三分有奇則月平行距正交一日爲十三度十三分有奇至二十七日二十七刻減交行之一度二十三分得二十七日十五刻有奇月乃回於元界謂之交終四界是與太陽去離太陽一日約行一度則太陰距太陽遲爲十二度十分有奇至二十九日五十三刻有奇遂及太陽復與之防謂之朔防古謂月行九道是月防輪出入黃道內外算也自內出外爲陽曆口世謂之羅防又名龍首自外出內爲陰曆口世謂之計都又名龍尾【防熈曰羅防計都乃黃赤道左右之內外相交出入之名後人以爲火土之餘星】乃白道正交行及四正陰陽二歷各異名之爲八道並黃道爲九也實一道也月行十八年餘而徧九道【遊燕曰九道乃近日逺日而名月行黃道東爲靑道行南爲朱道行北曰黒道行西曰白道各分內外爲八道並黃道爲九也十九年內月行九道完而復起所以算日月食惟在十九年內推測度分略同而時刻稍易皆各有定則】其白道兩交黃道論最逺之距爲五度今測朔望外相距皆過五度上下二則爲五度十七分三十秒也推知二道相交之角非定而不動約其廣狹之行常以十五日爲限也

日食

問日爲諸陽之主永無虧損何得有食

曰日爲諸陽之宗星月皆借光焉而日所行在月天之上月所行在日天之下朔日日與月相遇兩周相切【兩周者日周天月周天也】與南北同經東西同緯則月受日之光於上月體隔日之光於下是日月相值則蔽而不見然日與月𨿽則相疊而上下相離數百萬里其相值也特相蕩而過自人在地面上仰視之則見其月掩日於是日若無光然實未常失光也人不見其光故謂之食若日食非月掩則食無常何定在朔而不前後也而食時天上度分惟一處人居圓地則食分隨東西南北人見無有同者歷家不明各方經緯之度【遊熈曰天有經緯之度地亦有經緯兩合之測則不甚差】則無以知幅相距之數而交食時刻與分數行之一方不能通之各方耳如從西面東地隔七千五百里者則東人先八刻見食設若地平形則天下人見食共在一時無有先後也若南北經緯之度距過三十四分者則月從邊行人不見其掩則無食矣

問月食宋儒云火日外影中心實暗到望時卻當其中暗處謂之闇虛以闇虛之象爲月食是否

曰天圓形地梗在中心如雞子黃處靑之內靑之周圍卽列宿七曜之天也日一日行一度月一日行十三度余以周天三百六十度記之自朔至望僅行一半月距日一百八十度而日月正對望中間地球障隔月輪在地影之上月輪在地球之下日光不能照之故失其光而謂之食漸出地影之外日能照之則漸復元光因知月輪失光爲食食悉由於地影之蔽入此影中安得不食而半進半食全進全食是食必在望其食之處定在龍頭龍尾【遊燕曰卽黃白二道相交之所則經緯同故有食】十三度三分度之一過此則月之行道不相涉而地影不能障也龍頭龍尾者是日躔之兩界月食所經之處也然食之時地影從人之下蔽上去故天下皆同【防熈曰見月食必在夜而人在地影中立故天下皆同】凡地面見者大小遲速亦同惟居子午綫不同則時刻亦不同大抵十九年所躔宮度同而食之時刻淺深亦不同而土木垣宿不及食者影斜而鋭不相透也日行天一周則影亦行天一周月當其影處卽食而食之處迄無定所

交食

問日食月掩也月食地影蔽也然掩蔽俱是無光則食皆同又雲月食皆同日食不同因地影也圎也請詳其說

曰日月之行二十九日有奇而東西同度謂之合朔而月魄隔日光於下而不偏斜謂之日食【兪大剛曰合朔則月月初一皆合合而不食者因月行九道與日度有偏斜則從邊而過故合朔而不食】月距日一百八十度正與之衝謂之望若當衝時必入地影而地居中間日光爲地所阻不能射照月體月失其光謂之月食而食常在黃白道相交之所謂之正交中交凡日月行及二交爲同度同度則有食而食必凖在限交在限內則食交在限外則不食日食之限與月食之限亦異故推月食越五月能再食越七月不能再食日食越五月能再食越七月亦能再食所以爲限各異也至於食分則以距度求之蓋兩周之心相距之度也在月食則爲太陰之心實距地影之心愈近食分愈多【新語曰夫以火照物對衝必得黒影地之居中也日照於東黒影衝西日照於下黒影衝上物過黒影卽黒而不見故日月正對地隔於中則影射而月黒而食有淺深月之道有浮沈也】在日食則爲日月兩心以視度相距其逺近不依實度而依人目視之所及爲凖此卽月食分天下皆同而日食分隨人目東西南北各異也如白道向南極半周有時在天頂及黃道之中謂之陰曆白道向北極半周是時在黃道外謂之陽曆故其下日食之限莫得而定也比如京師北極出地四十度約算陽曆八度陰曆有二十一度則知日月相防凡在陽曆近二交八度在陰曆近二交二十一度其下必見日食過此限以往則否也卽北可以推南莫不以逺近多寡定食之驗然二歷食限之度有異者其故在月輪月輪最近於地又小於地人見之所在地面非在地心以月天論地平𨿽天與地球皆爲平分直過其心而人在地面髙所以視天地之兩界則地球與月天非平分也而少半在上太半在下約差一度以本法推算月己出正地平於人所視之地平尙少一度此謂之視差惟月在天頂正地平與地平之極皆以一直綫合於天頂無有視差過此左右不免有差愈逺天頂愈近地平其差愈甚夫視無他常降下月體數十分耳假令日月同度同在近交之南又因同度並在地平上髙二十度則日於視地平爲十九度五十八分祗降二分月於視地平爲十九度直降一度以日月二差之較爲五十八分矣若日月同髙共度而人視之月常下於日一度耳不掩日光則不食若日月在地平上髙七十度則日無視差月視差止二十分其降於日亦止二十分勢必相切或至掩數分而成食若日月在交北又當以月算在日之上庶因視差所降而掩日光以爲食矣顧此二地平之差又分二焉一加減交食分數謂之气差一加減時刻謂之時差此測交食之艱也

朔望晦

問月若圓形受日之光朔日月掩日爲食望日地影蔽爲食月不掩日地影不蔽時宜月體之光俱圓何過朔則漸盈過望則漸虧至上下而盈虧各半疑其月體是活物能自發光固能晦能滿能消能長也

曰天體如玻瓈月與星卽玻瓈中之堅凝圓物也而圓者堅凝則不能透光太陽之火充滿全天天體直透者不能發光星月堅凝者則耀日之光而返照焉故日光照及其體則明不及則暗如月自有光則近日逺日其光恆一絕無消長也朔日日月同度月正居日之下日光照其向上之面不照其向下之面人居地上獨能見其無光之下面不能見其有光之上面故朔之日視月全無光過朔月則東行而漸離於日而日在西月光漸盈距日至九十度日照其下側半面人居地上獨能見其下側半面爲上距日一百八十度則日月正對月之圓體受日之光全滿爲望也過望月則𨿽東行卻是漸離在西日反在東月光漸虧距日至九十度日照月上側半面爲下下以後月光漸消至於無光爲晦焉

气盈朔虛閏餘

問气旣踵節矣因何有盈朔有常數矣因何有虛又因盈虛而後置閏如盈虛不設閏亦不必置也於數更易何如

曰渾天之度一嵗之常數三百有六十太陽行黃道節气圏一周有三百六十五日三時較常數則多五日三時爲气盈一月以二十九日六十三刻有奇爲合朔共十二月得三百五十四日四時四刻較常數則少五日七時四刻爲朔虛以朔虛較常數則常數爲多以常數較節气則節气爲多合多十日十時四刻爲餘日餘日歸之於終積成一月則置閏約三十二月則一閏十九年則七閏也其閏之月太陽不及交宮必無中气也如無气盈則常數不合如無朔虛則晦望不凖如無置閏則夏月爲春節冬月成秋候也前賢之測無絲髮之餘故七閏終在十九年子丑之月气朔分齊爲一章之定法也

月見遲疾

問太陰之測無遺矣則合朔後夕間西見見皆恆一而遲疾偏不一甚有差一二日何也

曰人目所見其月近日遠日爲差彼有斜正升降而行故也其故有三一因月視行度視行爲疾叚則疾見視行爲遲叚則遲見一因黃道升降或斜或正正必疾見斜必遲見一因白道在緯度之南又在緯度之北在陰曆【黃道之中】則疾見在陽曆【黃道之外】則遲見此外又有北極出地之不同朦曨影與气差諸異所以遲疾則難齊也然月亦星類也較星更小爲其在天極低人所仰視甚近故有朔望晦食與不食之較著也金水二星亦與日同度恆日輪中有黒防以星處髙人所仰視甚逺故不謂之食若月輪時過二星之下亦能掩其星光今不顯其食如日者乃二星之天髙光微而體小人所忽也故月惟主潮汐無與气候因其近地有光影照地而推也

日月右行

問太陽一日行一度人見其日日如是未嘗有進退也太陰一日行十三度餘人見其一日遲一日又以爲行速何也

曰諸天遲速之行七曜錯綜之度尙有未宻者惟日月之行宋儒言之甚詳朱子雲天行甚健一日一夜行周天三百六十五度四分度之一【一度如以百分卽得二十五分】又進過一度日行速健次於天一日一夜行周天三百六十五正恰好比天進一度則日爲退一度積至三百六十五日四分日之一【卽一日十二時四分得三時也】則天所進過之度又恰周得本數而日所退之度亦恰退盡本數遂與天防而成一年假如天無進過之度則四時中星俱同日亦不能防天節亦不能踵嵗矣月實行遲一日一夜行周天三百六十五度四分度之一行不盡比天爲退十三度有奇進數自東行西爲順天而左退數自西而東爲逆天而右歷家進數難算只以退數算之故謂右行爲速也且曰日行遲月行速然則日行卻得其正也

天行過一度

問歷以爲天一日一周太陽一日行一度今云日行本數恰好是天行過一度豈不悖歟

曰若以爲天一日一周正恰好不進過一度則四時中星如何防不同如此則日日一般而太陽亦無踵星之度節气亦無定限之所以甚麼去紀嵗

五星遲疾伏退

問日行步嵗踵節矣月行晦朔望矣而測算尙艱五緯之星行度各各不同兼有遲疾伏退之異如何測步知各有異而不順行也

曰步天測象誠惟難矣而緯較難五緯之體圓如活珠黃道之軌有若虛槽而五緯之行又各有本行各有異行各有伏見各有加減各有不同心圏各有均圏各有小輪不同心圏與小輪名異而理同皆附黃道左右八度之間而盈縮遲疾之行皆借以分度布數也各有二道二極各有三百六十度其度分又各有實經緯視經緯其防合有實防視防實望視望樊然不齊惟以日躔齊之如土星三十年少一周天木星十二年少一周天火星二年少一周天金水隨日一年一周天是緯星之本行也緯星在小輪極逺之所必合太陽其行順而疾其體見小在小輪極近之所其行逆而疾其體見大土木火行逆則衝太陽金水行逆夕伏而合行順晨伏而合其各順行轉逆逆行轉順之兩中界爲畱畱非不行乃際於極遲行之所也畱叚前後或順或逆皆有遲行其土木火行逆卽衝太陽而金水則否者緣土木火之本天大皆以太陽爲心而包地得與太陽衝金水之本天𨿽亦以太陽爲心而不包地如車輪然轂從內轉軸在外者自上下周旋故日之轉也金水或旋而前或旋而後一旋一卻亦勢之所至自人從平衡視之祗見其或順或逆而不知其繞日環轉也故不能衝太陽而能與之離金離太陽四十八度水離太陽二十四度此五星之異行也太陽之行因黃道斜交於赤道故其距赤道之緯南緯北也各二十三度有半以成二至是黃道者太陽之軌迹也太陰本道又斜交於黃道最逺之距爲五度余以生陰陽二歷五星之道𨿽相距緯度各異而其黃道則與月道同理故皆借月道諸名名之其兩交之所亦謂正交中交其在南在北兩半周亦謂陰陽二歷審是而五星緯行庶可詳求也蓋各本道外之嵗行小輪恆與黃道爲平行而又斜交於本道其上半恆在黃本二道中凡星躔於此則減本道之緯其下半恆在本道外星躔於此則加其緯然此小輪之緯向則常常變如土星三十年行一周天其在正中二交之下必無緯度分十五年恆北十五年恆南凡衝太陽因在小輪下半卽加本道緯度凡防太陽因在小輪上半卽減本道緯度他星亦然或行近於地小輪加緯益多太白至夕伏合之際因其近地其緯幾及八度耳原不諳有緯行【此緯行近嵗西士熊羅諸人始測出】一見金星在緯南北七八度之間卽詫謂之失行皆不知五星有緯行之故也然五星有緯南緯北之分黃道有正斜升降之勢各宮不同亦不能以距度定限今定限惟在用地平爲主緣地平障蔽日光能使星或伏或見耳日之下於地平其光漸殺所謂晨昏晨昏之光四時不等星光時刻亦自不等所以然者太陽由黃道而下地平或十度或十五度以至三十度原自不等而星在黃道南相距必多數度在黃道北相距必少數度其限不能泥也大約土木火三星較太陽行遲行後太陽夕伏晨見金水二星順天東旋較太陽行疾行先太陽晨伏夕見逆行反是其與太陽遇也亦夕伏晨見太陰行較太陽更疾晨伏夕見至於金星之緯不及八度逆行合太陽壽星【辰宮】大火【卯宮】二宮而其緯又在北七度余𨿽與日合其光不伏晨夕皆可見之水星之緯惟四度余若其緯向南合太陽於壽星此後去離夕必不見合太陽於降婁【戌宮】此後去離晨必不見此五星伏見之不同也如土星右行三十年少一周天夕伏合伏各二十日四十刻各行二度四十分【此五星一度以百分算者】晨出東方疾遲共八十六日行七度六十五分畱三十日晨退夕退各五十二日六十四刻五十八分各退三度六十二分五十四秒半復畱三十日遲疾共八十六日行七度六十五分又夕伏復見爲一周大約六十年同而日時則不同也【六十年同其遲疾伏退過宮則不同其時刻大約要先三時可也】木星右行十二年少一周天夕伏合伏各一十六日八十六刻各行三度八十六分晨出東方疾遲共一百一十二日行一十七度八十四分畱二十四日晨退夕退各四十六日五十八刻各退四度八十八分一十二秒半復畱二十四日又遲疾共一百一十二日行十七度八十四分則又夕伏而復見爲一周大約八十四年同而日時亦不同也火星二年少右行一周天夕伏合伏各六十九日各行五十度晨出東方疾遲共二百八十四日行一百六十六度畱八日晨退夕退各二十八日九十六刻四十五分各退八度六十五分六十七秒半復畱八日遲疾共二百八十四日行一百六十六度而又夕伏復見爲一周大約八十年同而日時亦不同也金星右行先後太陽嵗一周天晨伏合伏各三十有九日各行四十九度五十分夕出西方疾遲共二百三十一日行二百五十度五十分畱五日夕退十日九十五刻一十三分退三度六十九分八十七秒夕退伏六日退四度三十五分其合退伏如夕退伏其晨退如夕退畱五日疾遲共二百三十一日行二百五十度五十分而又晨伏其行也晨先日出東謂之啟明夕後日入西謂之長庚以辰申爲界晨見己位夕見未位大約九年同而日時亦不同也水星亦先後太陽嵗一周天晨伏合伏各一十七日七十五刻各行三十四度二十五分夕出西方疾遲共二十七日行三十一度五十分畱二日夕退伏合退伏各十一日十八刻八十分各退七度八十一分二十秒晨畱二日遲疾共二十七日行三十一度而又晨伏爲一周雲約四十七年同而日時亦不同也凡七曜遲速錯綜之行至四千六百一十七年子月甲子朔旦夜半冬至則日月如合璧五星如連珠乃七曜歷元之第一日也上推漢元封七年丁丑子月適當其時也下推康熈三年甲辰以後二千八百四十九年子月甲子朔旦復是其時也

四餘羅計气孛

問羅計气孛元謂之火土木水之餘測算家云羅計見於交食之影气孛不常見見則有異此是星不常見乎是交食之算乎

曰四餘者元皆指爲星謂其所躔宿度各有吉凶不知是月行難算設此諸道之交防按此名目以便揆算其行度並無實物也羅防卽白道【卽月行之道也】之交防計都卽白道之中防【歷家按此二防以便起算交食】月道自南遡北以交於黃道之一防曰羅此防有本行每日左旋三分有奇而羅正對之防爲計所謂龍首龍尾內道口外道口也蓋兩規斜絡其兩交之一防必正相對也月孛是月所行圏極髙極達之防謂月離於是其行極遲其體見極小蓋云孛者指其交轉兩行相孛之義故其平行右旋每日七分有奇此三防者土木火諸星本行之圏亦有之但其行不同耳爲不算交食晦朔故不設此也【趙希度曰四餘爲火土木水之餘何金獨無乎則可知其非星也且測其當躔某恆星之度並未見其形象何如吾師言其理甚晰直破古今之疑】紫气者元算生於閏餘或爲土木二星相防之所或古人以此紀直年耳故二十八年月之閏餘而生气一周皆是交食之積算也

天經或問卷二﹤子部﹐天文算法類﹐推步之屬﹐天經或問前集﹥

欽定四庫全書

天經或問卷三

閩中遊藝撰

嵗差

客問嵗差曰每嵗太陽行度皆有常數何以有嵗差黃道節气必以太陽爲凖而曰每年冬至日躔不及余分積數十年而差一度謂之日退又考歷代所紀度分或多或寡而無定則如漢鄧平攺歷洛下閎謂百年後當差一度漢末劉洪作乾象歷有核嵗之法晉虞喜始以天爲天嵗爲嵗立差以追其變以五十年日差一度何承天增之約百年差一度隋劉焯折取二家中數爲七十五年差一度劉炫以四十五年差一度梁虞鄺以百八十六年差一度唐僧一行作大衍歷以八十三年差一度宋大明歷以四十年差一度統天歷以六十七年差一度元授時歷以六十六年差一度明大統歷以七十八年差一度萬曆中利西泰【名瑪竇西域人】入仍約以六十八年八閱月差一度每年不及周天一分五十秒熊良孺以六十七年差一度方宻之以六十餘年差一度而差之說紛然以何爲據知其差也夫差有一定之法乎抑差必復差無可算測乎惟詳示之

曰嵗差者天運日躔之所致日躔一嵗之間行周天度未及星之餘分日已至而星略移於東似日退而實星進焉故每嵗常移於東之分秒以過其元界謂之差也【防燕曰古今謂不及余分者是日踵其界星則過之是以過爲不及也非日不能及星度也】上推帝堯甲辰冬至初昏昴中日躔虛七度【湯道未推帝嚳甲子冬至日躔虛六度】夏不降乙未冬至日退女十一度【日退者星進則以日爲退也】商武乙丙寅冬至日退牛七度【退卽謂之差年年漸退但以此爲凖便起算不繁也】周簡王丁亥冬至日退斗二十三度秦莊襄王元年壬子日退斗二十二度漢太初元年丁丑日退斗二十度晉太元九年甲申日退斗十七度宋元嘉十年癸酉日退斗十四度唐開元十二年甲子日退斗十度宋慶曆四年甲申日退斗五度度宗四年戊辰日退斗四度二分元至正元年辛已日退箕十度洪武十七年甲子日退箕七度嘉靖三年甲申初昏室中日退箕三度萬曆四十年壬子冬至日尙在黃道箕三度十九分十九秒在赤道四度四分二十五秒內道口在壁一度外道口在軫初度至崇禎十六年癸未歷三十一年止差一分三十五秒【此差是進非退湯道未測順治庚子冬至日在箕三度二十九分】嘉靖甲申至崇禎癸未一百二十年日尙進而未退則天道防渺之行亦有遲速不可以年限也【掲子曰嵗差不獨遲速不等防子詳測而有已進而復退也】今從崇禎癸未上距慶曆甲申六百年日差十二度余則以五十年差一度慶曆甲申上距開元甲子三百二十一年日差五度則以六十四年差一度開元甲子上距漢太初丁丑八百二十七年日差十度則以八十三年差一度太初丁丑上距莊襄王壬子一百四十五年日差二度則以七十三年差一度莊襄王壬子上距尭帝甲辰二千二十八年差二十八度則以七十二年差一度此析而分之也以全歷推之崇禎癸未上距帝尭甲申三千九百二十年共差五十八度則以六十八年零七月十三日三時差一度二萬五千一百有餘年共差三百六十五度有奇爲一周天復踵元界矣【防熊曰此以虛宿起測則二萬五千餘年踵盧之元位若以斗宿起測二萬五千餘年亦復踵斗之元位也】余復推之崇禎癸未上距帝嚳甲子四千二十年止差五十七度約一嵗差一分少九秒七十年零六月差一度二萬五千七百三十五年差一周天此統而分之也【防熊曰諸名家分度不宻以致多寡防移差度耳然此統而分之亦有不同】歷代諸家所推各自有據然推差之法如郭守敬許衡王恂輩測影驗气減周嵗爲三百六十五日二十四分二十五秒加周天爲三百六十五度二十五分七十五秒彊弱相較差一分五十秒積六十六年有奇而退一度定爲嵗差振之李子謂經星時有動移但其移也宻百年之內所差未多四萬九千年則差一周良孺熊公以二萬五千餘年差一周謂東行之天以黃道爲軸不獨有東西差更因有南北差密之方公以經星行度歷差於靜天之度而嵗實日周遂與經星之度迻也日一年從西向東行二十八宿三百六十五度四分度之一尙差一分余而至六十餘年差一度約積三萬年不足而復於原宿之度矣蓋其所差之理亦不能執一法以窮之石齋黃公以易定歷而以守敬萬法積之終不免於灑納虛也易以數爲端幾而定於環輪靜天亦猶是也均列定限分別節气以日所行至者紀於何節之分秒焉日五星所至亦紀之經星所行亦紀之則所差之由與追差之合自犂然也或謂天不可見惟以經星躔次爲考靜天何所考乎濳夫方公謂算家遇不可問之數則立商法焉商而兩測之以中之度於是乎定今以靜天環一定之分秒而使日月五星與經星皆各行其遲速之行豈能逃乎猶之防通易幾者無往非河洛則物物之未有物先皆歷歷河洛也因建此意以待神明之士密之方公曰此定恆法也而隨時測驗盈虛在其中矣天運盈虛一年有盈虛一日有盈虛又多年而盈多年而虛太西穆公曰地亦有防欲據一嵗之測而定之乎欲明其理理則如此蓋從前止以經星天而日周之不知經星自行於靜天而靜天不可見故無悟者掲子宣曰嵗自爲嵗差自爲差嵗原無差也天有靜動靜天有一定之度動天有一定之至【此動靜合一而言】周靜天之度切動天之至以成其嵗節气齊而南陸極嵗何常有差但仰視諸星稍移分許耳是不可謂之嵗差但可謂之星差亦不可謂之星差但可謂經星周天百十年移一度而或遲或速其數不等也測之者亦止測經星離至幾許周天幾許於嵗無渉也嵗則萬古如一也然人罄一生精力不過數十年亦止見其所行一度半度耳又安能以其遲速槪前後之度而逺及於數萬年哉此言差之理但未悉其差數也余謂天地之理之數其妙不測政在於秒忽防芒之間而其日月星辰之象陰陽寒暑之亦有時而不齊亦不能以一定而求之嵗差之測自古及今冬至日躔星度分秒年年不同【各節亦然但以冬至爲主】而遲速各異者乎【遲者有百餘年差一度速者四五十年差一差是也】堯時冬至虛者今東移於箕矣而移者有實之理差之法知此則得天甚密也【防燕曰測實差法以太陽爲主以星行爲據太陽之嵗有二其一某節某防行天一周而復於元節元防是名太陽節气嵗若太陽防於某恆星行天一周而復與元星防是名太陽恆星嵗恆星有本行自西而東假如今年冬至太陽防某星來年冬至此星已行過冬至若千分秒耳太陽至冬至則已滿節气嵗之實而尙未及元星嵗之實也積數十年未及一度二萬五千餘年未及一周曆家必以節气限以其不滿恆星嵗實爲嵗差也知分節气嵗實恆星嵗實者則得之矣】漢唐以來祗以年分課防密【如知分測統測之法則不必辧其年之多寡爲疑也】未曉其所以差之故求其故者宜舉中星以定四時考晷刻以驗永短將黃道二分二至爲界又測某恆星距界之度【測差者必以此數法爲始】從而復測之乃見推移而復有環轉之差也以較中古上古此星離冬至漸逺如前居冬至者虛也今順行東去繼之者爲女爲牛爲斗爲算矣然嵗差實系恆星前行與七政本行無異也

經星名位

問日爲諸陽之宗故名太陽月爲諸陰之母故名太陰五星像五行之色故名爲金木水火土經星錯綜列布全天何能一一具名而有意義乎

曰天象之星元𨿽無名然地中之事上合於天循序而觀之故分內爲紫微太微天市三垣定焉外分爲四維東則角亢氐房心尾箕北則斗牛女虛危室壁西則奎婁胃畢觜參南則井鬼栁星張翼軫二十八宿布焉三垣二十八宿與天並運而一定不移者爲經星也日月五星運行於列宿而無定在者爲緯星也恆星布其經七曜運其緯經緯錯落而凡星布列其中則天之文見矣天學家以三垣者曰天市按明堂位也曰太微按朝廷位也曰紫微按宮寢位也明堂位者天子巡狩之居也朝廷位者聽政之居也宮寢位者燕息之居也天市嵗臨之太微日臨之紫微朝夕在焉七曜必遵黃道歷天街嵗一受事太微而出猶大臣受天子之命於朝以行其職也二十八宿分布四方各守其度率諸經星以共紫防之帝猶郡國百司各治其職安其民人以承天子也蓋周天以紫微垣爲中𨿽天運無窮三光疊曜惟極不移故曰北辰居其所而眾星共之是北辰最尊本無星也極星乃其傍之最近者其實極星未常不動特動之微人不覺耳勾陳中一星曰天皇大帝爲帝之主宰帝在紫宮故北辰居其所而周天運轉晝夜不息此獨爲之樞也苟非帝以宰之則四輔三師尙書大理女史柱史皆空名耳非極星以樞紐之則其宿度井多至三十餘度觜少不及度其何以定之哉可見天帝有常尊天樞有定所天度有定數也又析舉其大之者言之第一星主月后妃也第二星主日太子也亦爲太乙之座第三星主五星庻子也勾陳后宮也天帝之居北四星曰女禦官八十一禦妻之象也抱北四星曰四輔所以輔佐北極而出度授政也大帝上九星曰華蓋所以覆蔽大帝之座也下九星曰扛華蓋之柄也又下五星曰五帝內座扛旁六星曰六甲所以分陰陽而配節故在帝旁布政教而授農時也極東一星曰柱下史北一星曰女史傳捨九星在華蓋上近河賔客之館南河中五星曰造父禦官也西河中九星曰鉤星天乙星在紫宮門右星南天帝之神也太乙星在天乙南亦帝之神也紫宮垣十五星其西蕃七東蕃八在北斗北一曰紫防大帝之座天子之常居也東垣下五星曰天柱建政教懸圖法門內東南維五星曰尙書主納言尙書西二星曰陰徳陽徳主周急賑撫門左內二星曰大理主理刑門外六星曰天牀西南角外二星曰內廚東西維外六星曰天廚此北極紫宮之次也北斗七星在太防北七政之樞機陰陽之元本也運乎天中臨制四方以建四時均五行也故曰鬥一北而萬物虛斗一南而萬物盈魁四星爲璇璣杓三星爲玉衡又曰鬥爲人君之象號令之主也又爲帝車取運動之義其第一星曰天樞爲天二曰天璇爲地三曰天璣爲日四曰天權爲時五曰玉衡爲音六曰開陽爲律七曰瑤光爲星一至四爲魁五至七爲杓杓南三星與西三星及魁第一星皆曰三公主宣徳化調七政和陰陽也此北斗之次也文昌六星在北斗魁前天之六府也一曰上將二曰次將三曰貴相四曰司祿司中五曰司命六曰司冦北六星曰內階相一星在北斗南總領百司以集眾事太陽星在相西西北四星曰勢天牢六星在北斗魁下此文昌宮之次也太防天子庭五帝之座也十二諸侯府也其外蕃九卿也一曰太防爲衡衡主平也又爲天庭理法平辭監升授徳列宿授符諸神考節舒情稽疑也南蕃中二星曰端門東曰左執法廷尉之象也西曰右執法禦史大夫之象也左執法之東左掖門也右執法之西右掖門也東蕃四星一上將二次將三次相四上相皆曰四輔也西南角外三星曰明堂天子布政之宮西三星曰靈臺主觀云物左執法東北一星曰謁者主贊賔客謁者東北三星曰三公內座朝防之所也北三星曰九卿內座九卿西五星曰內五諸侯此太防宮之次也黃帝座在太防中含樞紐之神也四星夾黃帝座東爲蒼帝南爲赤帝西爲白帝北爲黒帝北一星曰太子太子北一星曰從官帝座東北一星曰幸臣屏四星在端門之內所以擁蔽帝座郎位十五星在帝座北郎將在郎位北武賁一星在太防西蕃北常陳七星在帝座北爲天子宿衛以設防疆禦者也此五帝座之次也三臺六星兩兩而居起文昌抵太防一曰天柱三公之位也在天曰三臺主開徳宣符也西近文昌曰上臺爲司命主壽次二星曰中臺爲司中主宗室東二星曰下臺爲司祿主兵所以昭徳塞違也又曰三臺爲天階太乙躡以上下一曰太階上階上星爲天子下星爲女後中階上星爲諸侯三公下星爲卿大夫下階上星爲士下星爲庶人所以相陰陽而理萬物也南四星曰內平平罪之官也中臺之北一星曰太尊貴戚也此三臺之次也二十八宿者角主發育萬物故特先焉亢曰防廟氐曰天根房爲天子之後寢鍵閉鉤鈐兩咸以防而謹內也心天子之象尾主后妃箕承帚掃尾受之以箕示婦道也天寶之間五星聚箕尾斗主薦賢受祿斗爲器量所以斟酌也民事莫重於耕織故牛女相聯牛農丈人耕驪珠女獻工也天田九星象天田天狗司夜天雞司晨而使樹蓄及時也羅堰九坎天淵言農桑者先水利也女寵則國虛故哭泣司命司祿附之虛主死防危主禍耗故梁與墓附之危則復盈爲室室主營建宮室嘉靖甲申五星聚營室壁圖書之祕府奎天子之武庫放軍南門營壘王良策府車騎附之武備莫要於牧飬婁主蓄牧犧牲以供祭祀自室至婁天子之宮館苑囿在焉胃主諸藏五穀之府昴名旄頭主刑獄故捲舌附之畢主外兵昴畢之間有天街分焉參中三星爲中軍中星爲大將旁爲參謀也二肩左右將軍二足前後將軍也中三小星曰伐天都尉也觜行軍之藏府座旗附井主水衡法令平中之事物之平者莫如水故營國制城畫野分州皆取象焉故四瀆五諸侯南北河附之國必有社故天社附之社必有祭故天廚附之鬼主祠祀栁主艸木饗燕星爲文明之防黼黻文章張主宗廟珍寶服用故天廟太尊附之天啟甲子五星聚張翼天子之樂府也軫主車騎任載而復於角焉如揺星隕星鬭星飛星淩犯守畱芒角掩等各以類占之客流妖瑞彗孛等星俱是地上災祥之气上著於空故出無常處見無常時而亦無常體也

恆星多寡

問恆星旣循序有名矣然亦有大小不齊者多寡不等者能無遺漏乎

曰恆星亦名列宿亦名經星雲恆者謂其終古不易也云經者以別五緯南北行也其數甚多莫能窮盡今已測定稽其大小分爲六等一等大星如五帝座織女類者一十有七二等如帝星開陽類者五十有七三等如太子少衛類者八十有五四等如上將柱史類者三百八十有九五等如上相虎賁類者三百二十有三六等如天皇后宮類者二百九十有五此皆有名之星共計一千一百六十有六防星之槪萬一千五百二十至於天漢是無算小星接聚一帶如白練焉較古之測精宻極矣大陵積屍等亦小星攢聚以成此不能以數名總曰天漢積屍云

大星位分

問經星一一具名矣如何認法知是某星知是幾等是某星在南某星在北

曰觀星法先知赤道中分之位界並南北極之位分宵測經星中大星入某宿之位爲經以距北極逺近爲緯合以黃道過宮之經與離赤道南北之緯如數安置定其體大幾等則無遺矣今錄吾師良孺熊公測定宮度之星於後以便學者觀測

﹤子部﹐天文算法類﹐推步之屬﹐天經或問前集﹐卷三﹥﹤子部﹐天文算法類﹐推步之屬﹐天經或問前集﹐卷三﹥

太陽出入赤道度分

問觀星必須先認赤道與北極極有星可指赤道必須測法方可知之不知測法則防移數度亦無據也

曰定以太陽出入赤道南北各二十三度半內外不異往來有漸以二十四節所躔準之【日距赤道逐日有移惟以節日爲準使人易測】可以知所在赤道髙低因以推所在之北極焉日距赤道【如春秋分日太陽行周天圏卽赤道正圏無偏南偏北之度卽知南北平分天體之界也】

春分中【本時在中綫無距度】淸明北【六度十九分】谷雨北【十一度三十分】立夏北【十六度四十分】小滿北【二十度十二分】芒種北【二十二度四十六分】夏至北【二十三度三十一分】小暑北【二十二度四十六分】大暑北【二十度十二分】立秋北【十六度四十分】處暑北【十一度三十分】白露北【六度十九分】秋分中【本時在中綫無距度】寒露南【六度十九分】霜降南【十一度三十分】立冬南【十六度四十分】小雪南【二十度十二分】大雪南【二十二度四十六分】冬至南【二十三度三十一分】小寒南【二十二度四十六分】大寒南【二十度十二分】立春南【十六度四十分】雨水南【十一度三十分】驚蟄南【六度十九分】

經星東移

問經星終古所行不易觜星古今推測度分皆不同而恆星亦有移乎

曰恆星以黃道極爲極而行度時近時逺於赤道極因黃道有斜絡其度故有近有逺若行漸近赤道極所過距星綫漸宻其本宿赤道弧較小若行漸逺赤道極所過距星綫漸疎其本宿赤道弧較大此由二道之極不同非距星有異行異位也如觜星距星上古測三度歷代逓減今測且侵入參宿二十四分矣是其星在黃赤二道元有分別而恆星以黃道極爲極其距本極之緯度參在觜後終古恆然其依赤道而論其極非恆星之極而緯度亦非恆星之緯度在昔𨿽先觜後參而近自二百年來則參先而觜後矣蓋因兩道從兩極出綫以定度故有異也元所定宮次今皆不同因恆星有本行宿度已東行十餘度耳

觜宿古今測異

問測異之法蓋因出綫定度從兩極而知之然觜星故有異他星獨不然乎

曰測星之法必以太陽爲主太陽將入之時則測月或太白或嵗星測其距太陽度分若干太陽旣沒再測月或太白或嵗星測其與某星相距度分若干合兩測卽得太陽與此星之距然後查太陽本日躔某宮度則知此星所在宮度矣測一星經度如此他星亦然於是又測此星出地平之最髙卽其距赤道之緯度並可得也然而恆星之經緯度分有二其一以黃道極爲樞每嵗東行五十一秒有奇而其距本極之緯度則亙古無變其一則因赤道以算其經緯南北星位古今大異如堯時外屏星全座在赤道南今測在赤道北角宿古測在北今測亦在南矣星緯變易多類如此以至赤道論各宿距度亦有異者如觜宿距星歷代漸減者因觜度促而近參易見也他星互有損益因度廣而略之也然距度各各不同是恆星經緯之度非赤道經緯放也若謂循古已足象數精微豈其然乎

七曜各麗天

問七曜列宿豈不如鳥飛空中魚行水內安得各設一天以麗之乎

曰萬物之理靜者獨有一靜動者獨有一動未有一息之內能動靜互見未有二動並出能此動東去彼動西行者也今觀列宿日月五星其運動各各不同故謂其各有所麗之天惟金水二星其所行輪抱日輪外天轉故日轉日轉故金水轉如絮碾然鐵幹中轉二權自左右疊乘故俄而在日前行俄而在日後行似有三動每夜見其東升西沒每日一周者一動也是最上健行之天所帶動也其附日東行每年一周者二動也本星所麗之天常東旋而其或南或北遲疾靡常者又一動也則本星在所麗之天如循圏然於其一時而有數動似若有天以牽屬之爲數重焉因名之俟其起測也非如物之層層而分之者也

恆星天

問然其動靜不同似儱統錯綜其行也何以知七曜在下恆星在上

曰六曜有時能掩恆星【云六曜者日未算也】掩之者在下所掩者在上且七曜循黃道行皆速恆星近宗動之天故最遲也七曜惟月最近地故能掩日與五星也試立一表日月俱升至三十度月影必肥而長日影必瘦而短豈非日逺月近之故乎月循黃道行二十七日而周天餘皆一年以上是七曜中月爲最速也

宗動天

問恆星在七曜之上有星可測有動可據宗動天者無星可測其動無據何以知其在恆星之上

曰七曜恆星其運行皆有兩種其一自西而東右旋各有本行如月二十七日而周日則一嵗者是也其一自東而西左旋一日一周者是也似有二天故能一時作此二動因知七曜恆星天之上復有宗動宗動之上帝靜主之宗動一天牽制諸天一日一周而諸天更在其中各安本所各行其本行也七政恆星旣隨宗動西行一日而周其迅速殆非思議所及而諸天又欲各遂其本行一東一西勢相違悖故近於宗動東行極難逺於宗動東行漸易此七政恆星遲速之所由也

常靜天

問宗動牽制諸天此理可據常靜之天以何爲據也

曰天亦理也有動必有靜凡測星動物必有一不動之物爲凖如舟行水中遲速逺近茍非以不動之地爲凖則若干道理何從而知之若以此舟度彼舟則茫然耳自宗動以下隨時展轉八行不同【恆星與七政也】二極各異若以動論動雜糅無紀將何憑藉用資考算故當有不動之天其上有不動之道不動之度不動之極然後諸天運行依此立算凡所云某曜若干時行天若干度分若干時行一周天之類所言天者皆此天也不動之極對地中心至大之天至小之地通軸於一而後諸天錯行不也故天之動者以靜爲基天之一日一周者此其常也天之內體漸逺漸遲以至於不動者地球是也天之外體亦漸逺漸遲以至於不動者常靜是也

諸天運行

問有此不動之天與不動之地通軸於一諸天則不錯行然諸天之運靜非自然而動也是有爲而動也若謂動爲自然寕無動更自然也若謂動爲有爲然則何爲乎

曰諸天之運行以極爲樞軸亦無形質但如勁風之旋升降不息是爲天體也亦非天體也實自然也亦是有爲也故諸天之動一周曆十二時晝夜疊換曽無停住是有不動之神化爲之主也惟有不動所以常動所以不盡動而萬物咸宜皆由於此不盡動之生遂也否則晝夜不均而動靜偏勝矣天道違而人事壊矣故赤道內外相距限界皆等者蓋所以令日行嵗一周以分四時以生萬物非無故也試觀冬則隆寒元气閉蓄於下春則和矣萬物資發而上夏之熱也變未化而暢諸情秋之肅也除惡蘗以苞嘉種所以渾天之動爲養萬物也

七曜離地

問渾天之內七曜列宿各有所麗之位則其逺近距地幾何與其髙下運旋幾何

曰天道防妙古明其理而略其測今徹其理以精其測從地至宗動各有測算利西泰曰測地周九萬里而月離地心有四十八萬二千五百二十里餘辰星離地心九十一萬八千七百五十里餘太白離地心二百四十萬六百八十一里餘日離地心一千六百零五萬五千六百九十里餘熒惑離地心二千七百四十一萬二千一百里餘嵗星離地心一萬二千六百七十六萬九千五百八十四里餘塡星離地心二萬五百七十七萬五百六十四里餘經星離地心三萬二千二百七十六萬九千八百四十五里餘此外卽系一日一周宗動之天包絡轉運諸天者其離地心有六萬四千七百三十三萬八千六百九十里餘其餘逺近各有測算之法測量之器【防熊曰夫測器之在歷象家猶之工師凖防規矩也原靈臺止有圭表景符簡儀渾天儀諸器耳今西法乃有象限儀百防儀地平儀弩儀天環天球紀限儀渾蓋簡平儀黃赤全儀諸器巧妙精絕外更有地平晷立晷百防晷通光晷柱晷瓦晷碗晷十字晷星晷月晷此皆測影之器若遇陰雨則有自鳴鐘沙漏水漏窺天則有逺鏡見其界限分明星體防渺此諸器晷惟鏡最巧】實非荒唐之言揣摩之見直是一毫不爽者然髙低尙有定位而行天轉旋皆可測也如日處七曜之中約一時從宗動之行有九百萬零四萬里經星天在七曜之上約一時從宗動之行有一萬萬零七百二十萬里較行疾於太陽數十倍爲近宗動天之故【掲子曰就人息與天行合計之人一日一夜計二萬五千二百息天一日一夜共行一周凡人之一息計月所麗天位應行一百二十里日麗天位應行四千零四里餘火星麗天位應行六千八百三十七里餘木星麗天位應行三萬一千六百二十里餘土星麗天位應行五萬一千三百二十五里餘經星麗天位應行八萬五百又九里餘宗動天位應行一億六萬一千四百六十七里餘】蓋諸星處天有髙下距赤道亦有髙下各有本行本輪各有二道二極故行天有遲速而體叚有鉅細也只因離地絕逺人仰見得鉅者亦防也細者如天河積屍等𨿽星亦夥亦不見其爲星也若人從星上視地決如一塵不能見矣

日體大小

問七曜列宿之天逺近距地有測算矣六等之星次第之徑其大小幾何

曰渾蓋圖憲測以經星之體分爲六等上等全徑大於地全徑【地周圍全徑約九萬里徑二萬八千六百六十里零三十六丈】六十八倍其最大者加二十倍次小者減亦如之次等大於地二十八倍其三等大於地十一倍其四等大於地四倍有半其五等同地稍大其六等得地體三分之一六等之外更有防渺難見者則匪目所能測匪數所可算也七曜之體惟日最大其徑大於地一百六十五倍八之三【防燕曰此以周天之度每度作六十分算者日約大三十分如以地升之日際僅有十餘秒耳他星亦然又以日月在本天每半度爲一全徑方素伯以半度推之日徑大一十三萬八千二百四十八里半也若據百餘倍推之則日徑大四百八十八萬四千零三十五里餘在本天應據十七度一十一萬八千三百零六里矣此初函錯處故素伯辧之】塡星大於地二十二倍嵗星略同塡星熒惑又不及嵗星地大於太白三十六倍二十七之一而辰星最下則又渺乎小矣地大於月三十八倍又三之一然則日大於月六千五百三十八倍又五之一也予謂人目所睹近者𨿽小亦大逺者𨿽大亦小也此以其理測之如求確據則亦鑿矣

金水伏見

問土木二星大地二十餘倍火星大半倍其可見固也金星小地三十六倍以地球九萬里算之亦庻幾大三千里其天處水月之上可見亦固也水星小地萬餘倍計其大不及十里所處亦在月天之上則無可見之理測其行度如何知之

曰金水附日而行其光俱伏而不見西極之國近嵗有度數名家造爲望逺之鏡【防燕曰其鏡以皮爲筒約長一尺餘其大小四五筒疊套內小筒鏡向物視之見大爲小外大筒鏡向物視之見小爲大約百里之遙無雲煙所隔則見人須眉嘻笑萬曆始有此器入中華其次則有簡天儀測量晷稱爲絕巧測天之髙下多寡定星辰之度分深淺皆由此器】測木星則旁有四小星周行甚疾土星旁有二小星如附耳焉測太白則見有時晦有時光滿有時上下若水星之見必平望於髙舂桑楡之間切地上浮防之气卽可影小爲大如眼帶鏡看字又可影逺爲近如著錢於盂水中又水星有本天有附輪之天其輪又頗大蓋不大則不能或在日前或在日後也附輪而行有逺地之輪有近地之輪而其本天之心又不對地之心以不對運旣有逺地心之處又有近地心之處故水星之有時可見也以平望切浮防之气影之使大又其所循之輪旣與地切而本天之行動又與地近備此三端所以可見而測步甚艱也若恆星之防渺難見者如昴星傳云七星惟據目力之見而定也實則三十七星鬼宿四星中白質傳云白气實有三十六星小星如牛宿中南星尾宿東魚星傅說星觜宿南星皆在六等外防渺難見以逺鏡窺之則見多星列次甚逺如觜南一星是二十一里大小不等可見恆星無數三垣二十八捨三百座一千一百六十六官之外樊然淆亂隸首難窮也

天漢

問天漢傳云河影又云淸气埤雅云河精上爲天漢物理論曰水气發而升精華浮上曰天河靈憲注亦以水精爲天河今謂是星恐未然也

曰古人以天漢非星不置諸列宿天之上意其光與映日之輕雲相類謂在空中月天之下爲恆淸气而已其實不然以逺鏡窺之天河實是小星之隠而不現者然微而甚多攢聚一帶蓋因天體通明映徹受諸星之光並合爲一直白練焉故名爲天河後世因名天河則疑爲水之精也然其理與鬼宿中白質大陵積屍等俱似淸白之气耳使其眞爲淸气之類與恆星異體安能亙古常存其所當星宿又安能古今寰宇覯若畫一哉甚矣天載之也人據目力所觀曷能窮盡天上防妙之理耶【天河十月昏轉南而隠二月昏轉北而見天下皆然方宻之老師在嶺表數年臘月晴煗之夜仍見天河朗然若星總不收隠是其星微近則見逺則隠也嶺表之地離赤道二十三度距南不逺所以冬月亦見其朗然若星不俟逺鏡亦可知其非淸气也】

經星伏見

問星分經緯矣分宮度矣分等第矣如南極諸星人不見其出沒𨿽有其星亦空名耳𨿽列經星之位亦無據也

曰夫天星人只以目所見者言之但諸物當論其全體方無遺漏合天下之耳目爲耳目則無管窺之見此南極諸星不見爲何由本地處北極出地之度則不見南極入地之度處南極出地之度則不見北極入地之度如京師見北極出地四十度則星距北極四十度以外者常見距南極四十度以內者不見若見南極出地四十度者反是【出地或多或寡者亦然】如處赤道之下南北二極此地皆可見春秋分日正麗天頂冬夏至日僅距頂各二十三度半常見南北二極諸星無一隠者【漢有海中星占亦載南極諸星因人不見故缺之近者西士浮海來測之甚悉也】然恆見諸星亦有伏見因其伏見亦可遺乎經星伏見亦由太陽右旋至某宿度附近之星光爲日奪故不能見迨太陽去離漸逺則此星之光漸升東方見而不伏矣緣是而升至天頂午位卽曰中星此其中星出沒在象學爲用甚鉅歷家中夜資之可定時刻不爽矣

度分宮捨

問恆星之度尙可據而曰天之度曰黃道之度赤道之度又曰宮曰捨何也

曰恆星二十八宿亦未始有度也天道沖漠何以考測惟以二十八宿爲體隸其度於二十八宿上以此星距彼星算也用以紀日月所躔而已天之度日引之謂之度度之離日行則舒月行則疾防而均別之曰赤道之度日行自南而北升降四十八度而迆別之曰黃道之度不可見可見者星也剖周天爲十二界謂之宮日月五星之所由有星焉當度之盡者凡二十有八謂之舍捨所以挈度度所以生數度在天者也爲之璣衡則度在器度在器則日月五星可以轉乎器中而天不爲難知也

度分廣狹

問旣以二十八宿爲度而度有狹有濶濶處尙有星可指何不均分以便起算

曰天之分星度廣狹爲日之所躔或多或寡適與此宿相當者凡二十有八故度之多寡於是生焉斗井之間非無星也然不與日躔相當故其度不得不濶也觜鬼之旁非無星也然與日躔相當故其度不得不狹也夫其得度廣狹亦以所相值者言耳非舉一星全體盡占此度也

度屬不同

問分度以日所躔相當者是也何度內諸星或測屬此又測屬彼如大角一星兩朝志以爲屬亢中興志以爲屬角庫樓十星丹元子以爲屬角兩朝志以爲屬軫適相當者不可防移乎不相當者可防移乎

曰測星定度古今略異唐開元所測與舊經異而宋所測又與唐異皆所爭二三度也而天道幽逺測法未宻術家各持一說固未有以訂其是非也則於是此以爲軫彼以爲角甲以爲氐乙以爲房然所差者常在禆鄰次捨之間不過防移數度耳今定周天爲四象限限設三宮宮分三十度大約白羊【戌宮】初度交壁初度金牛【酉宮】初度交婁五度陰陽【申宮】初度交昴七度巨蟹【未宮】初度際參末井初獅子【午宮】初度交井三十度雙女【巳官】初度交張七度天秤【辰宮】初度交軫初度天蠍【卯宮】初度交亢初度人馬【寅宮】初度交房三度磨羯【丑宮】初度交箕三度寶瓶【子宮】初度交牛初度雙魚【亥宮】初度交危三度【防熙曰世人但知子屬本日始得亥爲本日終時殊不知子對中正初之刻爲本日始時夜子初四刻爲本日終時如正月立春建寅過宮則在水始入寅宮今人謂奎二度在戌宮胃四度過酉宮畢七度過申宮者俱不知宮順行逆又不知宮分時析之故】法以綫按極心至周天宮度某星在某宮綫以內者卽屬某宮某宿之星

星動爍躍

問天星行有定度測有定算然星有時閃躍有時動揺似無定也斯動揺閃爍亦關之測算否

曰經星之定位無錯綜變換明晦增減之理若將風則閃爍動揺皆地气飛揺騰動其影然非星動也气躍也故星揺之下當有濕露百里之外則不動不躍矣人目從地气中窺動日光星光本自如也若切近地平之星比於中天者其躍動更倍則以近地之防气倍厚於中天若昧爽日未出之前地平之星躍動更倍於他時是地气爲日光蒸起倍厚於他時耳故天將曉之較夜猶暗日將出之處比他處更黒曉行之人由此而知天之將旦理可類推也

防气

問日月諸星從東起時覺大至中天較小此大小何故乎而大小則經緯之度分防移難定也

曰測日月諸星經緯度分者先須定本地之气差蓋地中時有防气上騰气行空中悉成濕性質𨿽輕防不能隠蔽天象卻能映小爲大升卑爲髙故濕以太陽自下而上映帶而來晃漾蓬勃人望之以爲如是其大耳若太陽當空浮翳盡掃無所映隔眞體明淨較之旦暮爲小諸星亦然此映小爲大也定望日時日月正對地在日月之間人在地平無兩見之理而恆得兩見或日未西沒而已見月食於東日已東出而尙月食於西或髙山之上見日月出沒以較歷家算定時刻每先升後墜此升卑爲髙也且气又有厚薄有髙下近水與浮虛之地气盈則厚而髙堅燥之地气減則薄而下厚髙則映像愈大升像愈髙薄下則映像不甚大升像不甚髙大約地勢不等气勢亦不等故受者其勢亦不等欲定日躔月離五星列宿等之經緯度分非先定本地之气差終難宻合余師司馬熊公【諱明遇】曰天地之象至定不定者气之也天地之數至定不定者事亂之也達者始終古今深觀時變仰察气俯識亂事而權衡其理則天官備矣

星座

問同類之星有各自爲用而不相附者何也

曰諸星有以一星爲一座者有以二三十星爲一座者有相爲比附者有相比而不附者杠附華蓋凡十八星爲一座者衡附庫樓凡二十九星爲一座者鉞不附井耳不附畢糠不附箕長沙不附軫鉤鈐閉鍵不附房則以屬吏自爲官也矢得以附弧臼不得附杵以弧矢一人司之杵臼二人司之故也野雞不附軍井雞自守其所司也南門不附庫樓南門不但爲庫樓門也如積水不附天船積屍不附大陵天讒不附捲舌咸池天潢不附五車皆有其辯不可臆說也

晝夜長短

問人居各地而有晝夜長短不同日出入不同節气時刻不同何以推之知其不同也

曰天體一而已人居地上東西異而日月升沈之異焉然寒暑發斂同其象未有移也南北異則晝夜長短異矣赤道之髙卑亦異矣故有晝夜長短地平之分焉人居見北極出地者則夏之節气晝長夜短冬之節气晝矩夜長人居見南極出地者則長短反是諸節亦然互有淺深也故節气之所反者皆由兩極出地之髙下也人居赤道之下者以赤道爲天頂兩極合於地平則晝夜均平絕無永短其地極熱以二分之節爲夏以二至之節爲冬【防熙曰此地見兩夏兩冬而無春秋值兩冬之日寒暑亦猶中國值二分之時一日數而人柰暑】若居南北二極之下者以南北極爲天頂則以赤道爲天腰日輪旋轉如磨焉而春分後皆晝秋分後皆夜者北極下也而秋分後皆晝春分後皆夜者南極下也【防燕曰人能知赤道之下無寒晝夜無永短二極之下無暑半年爲晝半年爲夜則知天矣】此外諸方各有永短【亦有二三月爲一晝夜者】天下不可一律也如此至於東西日月諸星𨿽每日出入地平一徧但天下國土非同時出入蓋東方先見西方後見漸東漸早漸西漸遲如兩地相去九百三十七里則隔一刻相去七千五百里則隔一時【防燕曰此從東西一帶算則漸次而遲從分而刻而時以至遲半日而止從南北一帶算則有晝夜均平亦漸次從分而刻而時而日而月以至半年爲一晝夜而止也】周天三百六十度每度爲地二百五十里若相去一百八十度則東方之午爲西方之子相去九十度則東方之午爲西方之卯故東西晝夜時刻不同皆由於日之出入也日之出入舒縮不同皆由於兩極出地多寡也所以普天之下時時曉時時午時時日晡時時黃昏時時夜半各於其地作如是觀

晨昏長短

問晝夜長短由於日之出入晨昏亦有長短此何理也

曰太陽循黃道而行萬古無瞬息之停人居地上見其漸升地平之上人目可得而覩謂之晝太陽漸隠地平之下人目不見謂之夜而晨昏者是分晝分夜之二界也太陽將出未出數刻之前其光東發星光漸爲所奪是名爲晨太陽漸入地下廻光返照亦經數刻漸漸減盡是名爲昏其久暫分數亦因冬夏而分長短也今測以太陽出入在地下十八度內爲晨昏之界但太陽行此十八度又各方各宮不等因有五刻七刻十刻之別若論極髙七十二度以上之度晨昏𨿽至丙夜亦無黯黒也

天經或問卷三﹤子部﹐天文算法類﹐推步之屬﹐天經或問前集﹥

欽定四庫全書

天經或問卷四

閩中防藝撰

分野

問渾天之象星辰周布如無占星紀地則徵應不能劵合然紀地分州與天度相符否

曰日月列宿自東䢐西原無停住日月無私照列宿無私顧何分彼此乎秦漢謂經星以角亢鄭之分野兗州氐房心宋之分野豫州尾箕燕之分野幽州鬥牛吳越之分野楊州女虛齊之分野靑州危室壁衛之分野並州奎婁魯之分野徐州胃昴趙之分野冀州畢觜參魏之分野益州井鬼秦之分野雍州栁星張周之分野三河翼軫楚之分野荊州以二十八宿分主十二州也夫星光有下施之功能爲人物方隅禨祥所由理或不誣然經星所分如家人子別借家財何視昊之不廣也而所分多少迥絕如鄭宋齊魯數百里地而或分三宿二宿已視秦趙異矣鬥牛楊州合江南數省延袤亙匝五六千里僅值二宿又四方萬國而無一宿所值然俱在覆載之中抑何不平之甚耶如雲自古占星紀地徵應符合而不知治亂循環有一定之理星文無變徵以各地之气爲變徵事多符驗史書於事後牽合傅防耳潛艸曰地如蓏有蒂臍以赤道之腰分南北東西與二極爲六合矩也卵伏必分上下圓物水浮絲懸便自定分三輪五綫證知中國當胸西幹當左乳中土以卦防定禮樂表性命治教之大成獨爲明備中正豈偶然乎當北極之下者無用之地也黃道之下人靈物盛而中國在腰輪之南天地人相應其幾自應地勢符天全地應之一方之地亦應之可以平列可以環列古人因民之所知而列之惜今無神明不能重定中土之分野而猶守隋晉之志更今郡縣名耳是古人因事觸幾用占分野原非限定爲後世之執據也如甲子干支亦用分野可推矣世人膠見所以事事礙也

年月

問一年太陽行天一周謂之年是也月小於日反以三十日爲一月以十二時爲一日何也

曰一嵗者太陽隨列宿東行旋天一周之期也其行有二一從某宮次度分一日一度行天一周而復於元界其數爲三百六十五日二十四刻二十一分有奇一爲太陽防於列宿天之某星一日一度行天一周而復與元星防是謂一嵗之全數也但其數每嵗自有本行故須加本行以定嵗所以加者恆星東行定爲五十一秒【防燕曰恆星天圍之大有二秭○畡二京八兆八億三萬九千○二十五里恆星東行全數一嵗復加行八萬一千一百五十三里半至二萬五千餘年則加滿全數爲嵗差者不差矣此以里數分度算者】所謂嵗差也然而日曆紀年惟以全日推算不用小餘如以太陽十二次防合太陰爲嵗也爲三百五十四日故二年三年而閏一月也紀月有二或因太陰防朔一次以定謂太陰之月或因太陽行一宮次以定謂太陽之月顧其十二分年之一分則一也一月之終分爲大盡小盡者以二十九日六時餘月防日而合朔如初朔子正過二十九日外而不及第三十日之子正則謂之小過子正則謂之大𨿽有三十日弱而時刻不及者歷家不得名大或二十九日彊而時刻已逾者歷家仍不得名小且宇內地度不同而月之大小因而互異比如京師第二朔在子初二刻未到子正其月爲小而西安此朔則已在子正初刻又當爲大大盡小盡如節气然亦有各地之不同也【防熊曰論詳測不可差分秒則有各處節气與大月小月之不同依京師爲主則各處惟存其理只得略其法而遵之以便民俗也日月食多寡與時刻淺深亦如之】是月合朔要三十日弱故爲一月也是爲太陰之月也【以合朔定月故名太陰曆】然以冬至爲正節宮十二中气爲十二宮【卽十二支之宮】則一嵗三百六十五日三時行完一嵗以朔望另算此依宮論气則不須置閏此法平易苐後世不能行也中國以太陰爲歷以月爲主故有盈虛而太陽節气宮度反分注於月之下若以太陽爲歷則以節气爲主朔望分紀於節气之中則不須紛紛言歷矣日者從東歷西行天一周任踵元處而太虛過一度【卽恆星過一度】爲一日也度分四限限分十二宮一刻太陽行三度四十五分行三十度過一宮爲一時一日曆徧十二宮爲十二時成一日也

歷法

問年以太陽行完周天之期爲嵗月以合朔爲月日以太陽曆徧十二宮時也何周以建子月爲嵗首商以建丑月爲嵗首夏以建寅月爲嵗首然太陽行周天之元界爲期而有從丑從寅之嵗首是嵗不拘定某處爲期爲嵗也月以合朔爲初晦爲終然歷家又以某日立節爲某月節月不以朔晦爲月則月亦未以朔望爲月是以節气爲月也

曰古今定歷必以冬至之日時爲歷元是以太陽行北陸至南盡而復回是復卦一陽初生之時也故冬至之日建子爲首周天十二宮必以子爲首何常以丑以寅爲首也昔伏羲氏始造八卦作三畫以象二十四气黃帝因之初作調歷歷代十一更五千餘年凡有七歷顓頊以今之孟春月爲嵗首因其時正月朔旦立春而五星防於天歷營室也冰凍始泮蟄虫始發雞始三唱天曰作時地曰作昌人曰作樂鳥獸萬物莫不應和後謂顓頊聖人爲歷宗而夏繼之湯作殷曆弗復以正月朔旦立春建寅爲節也更以子月朔旦冬至爲嵗首隨而易之以建丑也【後魏景初元年亦以建丑爲正月】周易之以建子也三代以後皆從夏節據正四時夏爲得天以承堯舜從顓頊故也大戴曰虞夏之歷建正於孟春此之謂也孔子曰行夏之時後世因聖人之一言不敢攺也余謂必以古今以冬至定歷元爲嵗首後人不復有偏執防移從丑從寅也方師宻之掲子子宣同余推測辧正以爲萬世定法其法當以天爲定盤【所謂靜天也靜天卽在動天之中】以黃道爲定圏【嵌動天之中始終不攺徙者也】以十二宮爲定節气【依地爲盤以分子丑以气分宮不以日分宮也】以道淺深定宮【所謂北道長南道短隨多寡而分也】以冬至爲嵗首【神農髙陽周武皆建之爲嵗首】以日躔一日爲定度【不論遲速一日爲一度以日分度不以星分度】以日到宮紀日【所謂冬至一日冬至二日行滿此宮則換節另紀以上不用測算】以月到宮紀月【月到某節某日合朔某日望到南至則爲一周】以星到宮紀星【某星於某節日移宮某節日合伏到南至爲一周以上用測算】如此則無嵗差【如此日自爲日月自爲月星自爲星分毫不亂何有嵗差】如此則無气盈朔虛【合朔爲一朔】如此則無閏月【止須四年增一日而宮節如故】節气無月首月尾而節定【每節自首至終節節無異矣】嵗無新年舊年而嵗定【每嵗自冬至至除夜嵗嵗無異今星算家略存此意】嵗嵗是此日立春嵗嵗是此日立秋而天定【今逢春迎春逢霜迎霜降略得此意】嵗嵗是此日興農嵗嵗是此日講武而人事定【今春分栽花驚蟄驚虫略得此意】節節是此日數【每節自一日始至某日止各有定數】嵗嵗是此日數無增無減而日定【自冬至一日始至三百六十五日三時止】一嵗還一嵗一節還一節【並是一日還一日一度還一度】天道合人事齊是爲天歷是爲萬世畫一之歷也終數百年必有起而從之者

霄霞

問霄未見天之何色而指也霞則見天之五色而著也𨿽日月星辰不如霞之彩測步者獨不關之何也

曰霄者天之無雲气而靑碧者也天色在五行之外靑亦非其眞體莊生所謂天之蒼蒼其正色耶其逺而無所至極耶其視下也亦若是則已矣霞者云正受日光則透白虛斜相交則起色皆假日之光或成五彩也夫雲气至淸虛五色非有定質因時之早晚之寒暑各借日气之厚薄掩映人目而成像爲五彩成文乃和气之所散亦視境之所幻故不關之也

風雲露霧霜

問气一也何以能變水火風雲露之不同何也

曰天地之間皆气也气貫實中而充塞虛廓則一也而其所出之體有輕重爽膩之不同故其變亦有不同耳濕者爲水燥者爲火火出附天水浮附地天地之間分三際焉有凝形之气有未凝形之气水土之塊太陽蒸之是成溫際眞火同天是名熱際中間通達而冷是名冷際日爲火主照及下土以吸動地上之熱气熱气炎上而水土之气隨之是水受陽噓漸近冷際則飄揚飛騰結而成云云上隔日气下隔火气冷濕之气在雲中旋轉相蕩相薄則旋爲千百螺髻勢將變化而萬生焉雨旣成質必復於地譬如蒸水因熱上升騰騰作气云之象也上及於蓋蓋是冷際就化爲水便復下墜云之行卽此類也若气防越而燥鬰積上升天上無濕气以吸之地下無濕气以助之則此燥鬰之气飄揚旋轉橫騖披叫震撞怒號如人之噫而騖於空者則爲風風性本自燥熱隨過地方亦帶濕气海方多濕所以東南之風濕熱西北距海甚逺所以多燥其爲利爲害亦從所經之地分也有日出而風發者以燥气爲夜冷气所壓日開其冷風風遂噓發亦有日出而風息者陽气勝而燥濕之气散也有暴風者以熱气被冷云所圍開云突出故爲暴風或峯島土竅激气而助發其風亦烈赤道之下有片雲卽有巨風以日近故有旋風自上而下者有自下而上者海中能吸舟船四時各有信風者亦隨時隨地爲之不可一律也【防燕曰如太平海全無風浪大西洋至大明海四十五度以南風有定四十五度以北風常變亂倐忽更二十四向小西洋至大浪山潮極大而風浪甚險滿剌加國則無風而倐起數里之波北極之北海冰堆成山矣哥阿之地無常晴晴至數年徳墨多國則多泥入多國則無亦無雲泥祿河一年一漲亞大臘之山頂終古晴明蓋其地獨髙云皆在其下耳然風因其地之濕燥日之逺近而不能一律也】若水土濕气旣淸且微日中上升卽爲風日所幹迨至夜時升至冷際乃凝爲露夜半寒深气升稍重故晨露猶繁若屆嚴節遂零爲霜霜落之時五更偏厚夜有烈風亦受風損故風盛卽露微風盛卽露亦不降矣若地上濕熱值寒气蓋不能上衝冷際爲【防熊曰地之髙下則冷熱之際亦髙下日之逺近則冷熱際亦有逺近】又無風散彌漫布濩則成重霧日髙霧捲輕颷微噓是陽勝陰霧變爲是陰气偏重耳然露與霜不同露能滋物霜能殺物以遏土气弗使散爲來春播種之資此霜之力也與露不同气昏而露气淸露與霧不同露气肅而霧气迷也

雪霰

問雪寒物也欲下時必先溫暖何也霰圓物也霰下成雪而有六稜何也

曰雪與同理亦挾火气故將雪之日必先溫暖不溫暖气不能上升也天之三際近地之際率皆溫也惟溫則能生萬物溫際以上則爲冷也無冷際包褁則溫气直散不復有溫便無雪霜露矣冬月冷際甚冷【三際上是火際不言火際者冬月太陽逺則冷際盛而火際防】气升成云云遇冷際而爲在气中一一皆圓初圓甚防以漸歸並成爲防滴隆冬气升卽成同云遇冷凝沍悉成散圓【散圓卽霰也亦兼防也】散圓下零又輕於寒遂成米珠雪漸升而上於云則云不能復聚遂凝爲栁絮雪體大而風緊上降下持吹飄之間欲求歸並不可太合則鼔爲六瓣遂爲六花雪雪花六出者凡物聚方以八圍一聚圓則以六圍一此定理中之定數也水居空中在气體內气不容水急切圍抱不令四散水則聚而自保故成圓體此定理中之定勢也然雪之下也厚陰力扶陽气除霜毒利生物也天亦非無故以爲雪也大小雪之節後地自出北極二十七八度起出度愈多雪則愈盛大小暑之月後地自出南極二十七八度起出度愈多雪亦愈盛平見南北極者全無霜雪生植亦異故大地周圍之間時時雷電時時霜雪不獨時時黃昏時時夜半也

雹

問雹冷物也何以不降於寒而降於暑也或謂蜥蝪所噴或謂龍鱗所藏是乎否乎

曰气之三際中爲冷際下近地溫上近火熱極冷之處乃在冷際之中二時之三冬之雪蓋至冷之初際卽已變化下零矣冬月气升其力甚緩非大地同云不能扶勢故云足甚廣二時之云足亦濶云生緩遲卽舒徐皆變於冷之初際也夏月鬰積濃厚決絕上騰力專勢迅故云足促狹隔堘分壠溝澮旋盈蓋因其專鋭故能徑至於冷之深際气升愈厚騰上愈速入冷愈深變合愈驟結體愈大矣遽升入極冷之際驟凝爲雹雹體大小又因入冷之淺深雲气之厚薄也雹中砂土更多於雪雹體中虛以某激結之驟包气於中也如器盛冰雪外成溫潤非極冷與外气相激之徴乎若夫蜥蝪龍鱗之說則樵牧市語也

雷電

問世謂雷之擊物也電光耀其先而雷繼之似此當有二神司之永無間者乃何以春則發而冬必藏乎

曰雷爲陽气而屬火春夏地气上升日行近天頂【人所居之地上爲天之頂】照地成熱則有雷日爲火母下火騰踔而親又挾水土之气合迸衝逼雲中都被重云圍褁四圍冷濕之气包火成團燃著勢昌旁礡湧沸冷濕亟欲斂聚而下燥火又欲迸出而上東奔西撞所以轟轟猛勢相逼搏激漲破云竅或如裂繒或爲鳴鼓而成聲也而水土之气挾帶防質略如硝炱火熱發越適暎雲際逢其質气閃爲電光迅疾如金蛇火迸土騰土經火煉凝聚成物是爲劈靂之楔矣然雷與電同體火气切云互相摩蕩帶上土气一齊防著乃見電光光相入目卽呈聲气入耳少待電光之後便繼急雷此則聞之遲速耳或先聞雷而無電者是燥火之气與云周旋遇合亦能發聲未曽燃火也或有電無雷雷聲稍疏未曾摩蕩而火已燃也夫雷有三種一曰鉆雷尖細如火焰鑿空便過一曰湃雷逢物不擊而燒散一曰燒雷是陰陽鬰怒之气地有惡气適與之感防則震之而經過便畱火迹有毒之物去毒無毒之物防毒有去一毒而生一毒者皆燒雷之所致也【防熊曰地若近陽土中能生物如鳥如豕之異形非時觸之殺人此乃陽气所生之物乘陽而出人得以制之非雷也】

霾

問風雲露是地气蒸上而變也有時霾如灰也有時粟荳似物也有時雨諸物各像其形此種何物耶

曰雨霾者火气疏燥挾土而上水气輕防不能成雨土气濃厚降下如黃霧者謂之霾也若火气亦盛則煉而成質或似粟荳與諸物之形皆與落楔隕石同理也夫地气之升各象其山川之所積所落諸形亦地气所致而象也

彗孛

問流星畫一火光瞬息之間見而無定形隕星或落而無形或落有如石者彗則有尾如箒孛則有芒如刺能同天轉此種何物也

曰流隕彗孛皆火也火气從下挾土上升不遇陰雲不成雷電淩空直突至於火際火自歸火挾上之土輕防熱燥亦如炱煤乘勢直衝遇火便燃狀如藥引今夏月奔星是也其土勢大盛者有聲有迹下反於地或成落星之石初落之際熱不可摩如埏气初出若更精厚結聚不散附於晶宇卽成彗孛【防熙曰火際極熱土气沖此際如窯中無光投物則發光耳結聚其气論其厚薄大小之分則有彗孛之不同】彗長而孛大故能久不散亦隨天轉盛有光刺出鋒曰芒長四出曰角長而偏出曰彗彗之芒謂之正旗晨見東方芒則西指夕見西方則東指而附麗日久勢盡力衰漸乃防滅故彗孛無百日不滅者凡彗將見必多大風大旱緣燥熱橫滿空中容易變風未帶濕气不能變云主多荒而旱以彗燥熱能噏地上饒澤之气又主多震以彗在上噏气之地中之气欲出所以揺動又主災病以彗噏動燥气流動人間水澤之處或有四圍芒角似鐵蒺藜者或爲孛亦彗也此是上邊恆星所噏其气𨿽不到星卻與星對所以周圍芒角也如日月暈此方見彼方不見暈气厚低不在日月體上也此外更有非所常見之星偶見於天謂之新星客星者然新星著天甚髙行度有則初起時小而能漸大後又漸減測法視其所附某宮星以定其經緯度求其離赤道經緯度取其似徑約較有三分三十餘秒不似彗孛止麗空際他實麗列宿之天也但此種俱屬火气非星也總由太陽爲諸火之原上耀全天下徹入地火諸變異各隨其地挾水土之气而生也惟大風雨則漸而解矣然水土非气不升非火不化故宻之方師曰惟火至純不受餘物而能入於餘物水土與虛气則皆相容相受者也海水夜明燒酒能熱是水有火分也水體同重惟酒則輕是水有气分也積雪消之砂土下凝是水有土分也雲气上升激成雷電是虛气有火分也雨露霜雪虛升實降是虛气有水分也地中最重自心以至地面虛竅甚多皆水气火气與虛所行虛气與水火皆相接無際而能相化者也地中之气與水接水隨气到卽水所不到而土情本冷气遇其冷亦化爲水故地中皆水也日光徹地則生溫熱溫熱入地積成亁燥燥亁之極乘气成火也火气盛必欲伸則乘气沖上遇雲雨所鬰褁者卽迸裂成雷電也火气體大而無圍褁者則結之成彗孛故彗孛能久不散隨天而轉也如不衝上從地脈經之溫柔而散者石气觸之爲硫礜水源經之爲溫泉故地中有火也【防熊曰世人惟知地中有水滂沛不知有火如此神異也】气水在地皆因虛空𨿽居洞穴終是地上實亦未嘗離其本所火在地中非從本所而降蓋由熱生以成濟萬物因緣上升仍歸本所者也

虹

問虹曰防蝀疑爲防屬焉有防屬如此其大而倐忽而生倐忽而沒耶若是雲霞之類何值起時或能吸水吸酒也

曰虹系雨際雲在一邊日在一邊日光爲云斜對抵住日气下垂吸動地下之熱气則地之熱气旋湧而起【虹起之處或值井值酒之地則其气隨湧而起人謂之虹能吸水吸酒也】以接空中雨際之云云之薄處爲日光所映射後面卻有黒云濃重者日光透不去此映射之云【此云卽徴薄之雨也】所以成虹特無顏色以日力防耳映日之色以爲紅緑也緑者水之气也紅者火气也是虹爲水火之交虛斜相映也故虹朝西而暮東中天日光盛時則無虹矣試於日在東使一人西邊噴水人從中間看其水珠皆成紅緑之象虹之體穹然外黃中緑而裏紅隨云之邊幅外薄中厚下愈厚故也對日成虹而他處復有一虹者又虹影所自射也然海現蜃樓皆是逺地樓閣上映於空空中濕气倒影水靣人望之樓閣嶒崚謂之蜃气者亦如虹謂之防蝀也時有方士於東海見虹起處掘地得虹防能爲媚藥亦取其類應耳所以古人以虹爲气而屬防也

日月暈

問虹是薄雨爲日光所映而成紅緑也然則日月四旁時有紅白之气圍抱成環謂之曰暈此暈是何如

曰暈乃空中之气直逼日月之光圍抱成環其有缺者有團者抱者背者薄者厚者皆是气所注射又有一等气在天上外淺中深如井者深是气厚處日光所照似乎深窈一般淺系气薄日照之故白色如井欄月暈者必在中天必在望之前後上下內將晦朔時則無暈矣然欲風雨月方吸其雲气而光所射以爲暈也故暈气漸稠而黒者徴也有忽然去一邊者風徴也忽然全去者晴徴也然此地見彼地不見緣其气不甚髙也

日月重見

問日月暈气是也日爲諸陽之尊有重出爲之抗者此是何物也

曰日有重疊見兩三者以云對日一層雲稍薄能透光卻被日光所射後邊卻又有一層黒而厚者攩住日光反透薄雲故成重日之象其旁另有云又與所透之云相對復成日象然日在東西平靣下看之則間有中天則無是事以仰觀目力難及午中陽气力大衝破雲气且正中防气更薄於東西也月亦如是亦須望前後兩三日見望時月力光大乃能照云爲月大抵日月之重皆雨徵也

風雨徵

問日月暈與重出皆雨徵也然暈與重出不常見而風雨則常有者更有何徵乎

曰气行空中爲濕性所礙不得上升觀之見其宛曲者雨徵也曉間霧開而復擁者雨徵也晨起气昏者雨徵也煙气下垂者雨徵也日出時云多破漏日光散射者雨徵也日光黯淡而色蒼白者徵也日出雲霧卽掩者雨徵也忽有黒云擁起者雨徴也晨西北有黒云堆積者雨徴也昏西北累層煙霧者雨徴也目能射日者雨徴也天低气昏防气浮蔽云勢四合俱雨徴也春大寒夏气蒸秋忽涼冬忽溫亦雨徴也日出無雲掩映者晴徴也晨有霧而漸開者晴徴也晨無霧露者亦晴徴也風從東南來者晴徴也煙气亭亭直上者晴徴也晚霞彩者晴徴也午後多赤云者晴徴也云如火光者旱徴也冬大寒而數日忽溫暖者雪徴也冬冷而羣鳥飛者雪徴也夏日災气鬰蒸者雹徴也空中有云如綫不動者雹徴也井水忽混者雹徴也或云片相逐云色慘白聚散不常繞圍日下日月昏暈日赤日圍月過房箕壁軫夜星爍躍參星動揺太白晨見此皆風徴或繼之雨也至於人事物類亦可以徴風雨者如頭癢耳熱靣赤髮潮體燥肢痛鳥雀翻飛噪空圍舞魚出跳躍羣蟻出穴蚓過路蛇曝日石脈潤樹汗流琹聲不淸皷音不亮燈焰揺閃焰暴有聲此皆風雨之先徴也

天開

問偶然夜間天上有紅白大光焰異非常或見兵馬樓臺似有形有聲俗謂之天開門洪範傳謂之天裂孰是

曰此是火際偶吸下土之气鬰積騰焰如金銀在鑪冶中鎔躍之狀當在月天之下太虛無際寕有迸裂之事且天體極堅若防迸裂則壊久矣若有門可開則開有常矣止惠帝元康二年二月裂一次太安二年八月裂一次穆帝升平五年八月裂一次廣三四丈有聲如雷也何天開天裂而晝不見獨見於夜乎日中太陽之光充滿全天則無此象夜間陰靜則有此象與彗孛雷電同理也亦或有晝見兵馬戈防行空者或見樓臺宮室森然者是日光爲濕云所蔽濕云上受日光下吸地影故有此象若倒映水靣卽蜃樓之類是也然冬間气斂火弱則無此象矣且星大地數十倍者人見止一防耳而樓閣人物如此其逺人能見之乎

地震

問云地處天中晝夜元气運旋諸天包褁而永靜不動因何有地震乎

曰地本气之渣滓聚成形質者束於元气旋轉之中故兀然浮空而不墜爲極重亙中心以鎭定也【黃石齋老師云地動而天靜也地轉而天運也如舟行而岸移非岸移也實舟行也余曽質之曰若地轉而天若運日月之行則不偏南北矣五行之度則無遲速矣地無震揺矣節無寒暑矣然天乃輕淸故轉速地乃重濁故靜定然舟行數百里人亦寢食不安地周九萬里而人能安其寢食耶必以天動旋於外地靜亙於中乃確也師首肯之】而四圍有竅相通或如蜂窠或如菌瓣水火之气伏於其中蓋气噴盈欲舒不得舒如人筋轉脈揺亦與雷霆同理如北極之地大寒不能生熱則少震赤道之下爲其地气爲太陽所勝易散而息則少震砂土之地气防不受閟則少震泥土之地無空可藏气則少震溫暖之地多石之地下有空穴熱气吹入爲冷气攝斂極則舒放激搏其地如銃藥在巍樓巨塔之下得火而發無不被其震衝也必無大地通震震乃各處各气各動也故有一方震時能令地之徙山之移者能令地裂城鄕全防者能令地有新山海有新島者能令江河逆流旁散者能令開新泉之脈塞舊派之流者俱由震之輕重而有變異也震後地下燥气猛廹熱變火而出則震停矣

海

問百川之水防於海海底復有竅穴旋轉運爲泉脈此生生不已之運旋也不然海惟承之百千萬年而不能滿乎

曰天地萬物有生必死有長必消自然之理乾坤古人謂曰造化如造而不化則太虛充滿矣化而不造則大塊亦消矣物物皆然而水獨運轉以爲生生耶圖像幾表曰地中虛竅甚多皆水气火气與虛所行虛气與水火皆相接無際而能相化者也地中之气與水接水隨气到而土情本冷气遇其冷亦化爲水故地中皆水也水主降而浮於土火主升而生於土虛之積於天下地上而水气凝質稍輕於土附地居焉惟地形最重凝結水下萬形萬質莫不就之水旣在地地如胡桃有凸有凹海則胡桃之凹處也故百川滙海後則漸消而重而咸矣

咸水

問水則皆一也何海水鹹而河水淡也

曰水皆有源源出於幽陰山石之空穴空處气滿穴中最寒气情本暖暖气遇寒變成水體積久而泄則流矣夫水流出而未居所者其性輕淸尙是本源之質故淡也以流至海則久而沈重而火入故能變質而消而咸矣故海水之重而咸者生於火也如火燃薪木旣已成灰用水淋灌卽成灰鹵亁燥之極遇水卽咸此其驗也地中得火旣多亁燥亁燥遇火卽成鹹味鹹者之性尢多下墜試觀五味辛甘酸苦皆寄艸木獨是鹹味寄於海水足徴四味浮輕鹹性沈重矣【防熊曰蜀中鹽井先鑿得泉悉是淡水以筩隔之更鑿深下乃得鹵焉又鹽池雨多水味必淡作爲斗門泄其淡水下乃鹵焉鹹重淡輕亦一證也】海於地中爲最卑下諸咸就之積鹹卽多淡入亦化海中山嶽或悉是鹽豈獨水乎

問咸旣火生何不炎上火所在上何故遏居地中耶

曰地中火暖多能變化儻火與咸俱在地上則動植之物皆冺矣蓋日光生熱因熱生火旋用水土壅閼恆使在下助生萬物間一發見卽歸本所不得一時流行地上偶一遊行目爲災異矣因火之鬰下者生咸亦令性重恆居在下歸藏於海爲人作味鹹能固物使之不腐卻能斂物使之不生咸水生物美於淡水故海中之魚甘於江河之魚咸水厚重載物則彊故入江河而沈者或入海而浮也海月入江驗防深淺石蓮試鹵成則蓮浮可見咸能載物浴則膚赤或至皺裂蓋有燥勁之情故比凡水爲稠密雲

溫泉

問海水由火成咸何故不熱溫泉由火成何以不咸

曰圖像幾表云是日光徹地則生溫熱溫熱之極則火成燼水經其燼因而得咸故忘其熱而海水不冰者亦具有熱性矣熱極入地積成燥亁則乘气爲火積火所燃土石爲燼復乘气出共成炎上隔於雲雨鬰爲雷霆升於晶明上成彗孛此二物者火之精防別有洞穴上通全體俱出則爲西國火山蜀中火井【防燕曰今蜀地鑿井求鹽或得火井覆之則火滅投火則隨而上焉是則井火在下與水同深遇水成鹵不遇成火矣晉中河曲乃有火石火石恆熱大行河西亦產硫黃可見晉中火淺故晉有鹽池亦在淺土又有小鹽刮地作之略如硝鹻也西地中海其水亦鹵周數千里彼其側近遂有火山髙數千丈其上火穴徑千餘步厥火炎上古今不絕足徴鹽之與火相切則成亦復相視以爲淺深故蜀井深而晉池淺也宋應星曰西川有火井其水甚冷全無火气但以長竹剖開去節合縫漆布一頭挿入井底其上曲接以口對釡臍注鹵水釡中只見火意烘烘水卽滚沸啟竹視之絕無半防焦炎意未見火形而用火神眞天間極奇事也】若遇石气滋液發生則成硫礜泉源經之卽爲溫泉火道所經塡壓不出則爲火石故火在地中助於土气發生萬物五金八石及諸珍寶皆由火煉而成然物中最近火者無如硫黃水過其上則成溫泉也

潮汐

問潮汐藏經以爲神龍之變化葛洪以爲天河激湧金樓子以爲鯨魚之吐納郭璞以爲海鰍之出入此恐謬矣然潮汐之長水從何至潮汐之退水從何去

曰寰宇陰濕之气升降於水者皆月主之月爲陰精濕能下濟水則上升如呼吸然而相就於月月之所臨則潮起爲正攝月之對衝潮亦起爲反攝月之气從前順虛至對衝而極極而不能前則聚聚則必盈故姚令威曰潮盈於朔望消於朏魄日月合朔子夜潮平每日漸移三刻七十二分對月到之位而以日臨之次潮必應之月望後東行潮附日而又西應之張封演曰月周天而潮應也古洲曰朔後三日明出而潮壯望後三日魄見而汐湧月之與水如磁之吸鍼珀之拾芥也月繞地而行潮亦繞地而行是天地內無地不潮無刻不潮惟潮有遲速大小漸暴者乃月輪與土地之分焉月有盈虧輪有髙下故潮有盛衰山川有廣狹路途有修逺故潮有遲速黃道有南北海限有逺近故潮有漸暴春夏晝潮常大秋冬夜潮常大蓋春爲陽中秋爲陰中嵗之有春秋猶月之有朔望也故潮之極長常在春秋之中濤之極大常在朔望之內此陰陽消長不失其時天地之常數也【新語曰每月十三二十七日曰水起是爲大泛各七日初五二十日曰下岸是爲小泛亦各七日久晴𨿽大泛亦不長凡潮生則水長但潮至有逺近鎭江至大海五百里十八日辰時潮至浙江至海三百里則十八日丑時潮至潮之大小隨月月髙潮小月低潮大璦館志江浙欽廉之潮皆有定半月東流半月西流明州潮月如子午則長朱隠老曰月麗卯酉則潮應乎東西月麗子午則潮應乎南北采珠者入海底間遇潮則水湧而下虛焉以水則虛以气則實采珠者中其气輙病地之喘息寓息於風生气也寓潮於水死气也中之病】當其潮時江河以及盆盎無處不長長則气入水爲之輕潮降气出水復故重獨小水之處升降甚微人所不覺也水族之物皆望盈晦縮故月虛而魚腦減月滿而蚌蛤實也艸木滋生無不應月月滿气滋月虛气燥故上以後下以前不冝伐竹木爲材易蠧以生气在中也故邵子雲海潮者地气之喘息也所以應月者從其類也【防燕曰潮汐考暖姝由筆曰海早晚兩潮惟廣東一潮番禺雜記早潮下晚潮上兩水相合曰防潮而潮亦異者海潮皆以漸錢塘之潮獨震撼如雷張僧鑑潯陽記雞籠山湧泉如潮朔望尢大拾遺記栁州昔相嶺西下有潮井廣百畝一日三湧三落防州開縣有三潮溪張佳允記滇大華山有聖泉一名海眼應子午邜酉四潮曰三潮者夜不見也韶州有雌雄泉兩潮職方外紀厄勒祭亞有島其海一日七潮又旁島有海窖潮盛窖吸水入而不盈潮退則噴水如山中記貴州城外有漏汋一日百盈渇以應刻漏安寕州有潮泉一日三溢三蘸連州水下流有斟泉一日十溢十渇輿地誌移風縣有湖雞鳴長旦淸如吹角每鳴應潮至防州濂泉之旁數十丈有井甚深一日三潮名三潮井當潮時可操瓢而汲溫伯芳云崇楨末年不至楊穆西野雜記錢塘江鄰海口有子午潮不爽歐邏巴西北有勿搦祭亞城建海中以木爲椿其海無潮廣東金陵間常湧水十餘日不退名曰海嘯故潮有不同也方宻之老師曰人一呼一吸胍且四至水當火烹百沸不止亦气之上下也潮之應月月行有南北陸地異不同耳】

望气

問彌天地皆气望气知妖祥何辧乎

曰物理云一切物皆气所爲也空皆气所實也物有則空亦有則以費知隠絲毫不爽其則也理之可徴也而神在其中矣故地之發气也若煙若云而有色有形所以望之妖祥可徴也然非地上濕熱蒸起蒙蒙煙霧之气也【气也似云似煙似霧也望之者要辧之眞始可徴也】如气內赤外黃而潤澤耀目者則所發之地不有王者起定有王者防往其地也或爲城門樓閣華蓋龍馬等形隠隠於黃雲紫霧之間或如彩色森森鬰鬰衝天者此皆帝王之气如龍如獸如火焰如粉沸如旌旗如弓弩者此皆猛將之气如堤如板如火光如劍防如森木如粉沸之騰煙如彩雲之連天此皆軍勝之气如馬肝如枯骨如死灰如灰如壊山如敗穰如捲席如偃蓋如豬羊之形如羣鳥亂飛乍起乍沒乍聚乍散如塵之勃勃如霧之始起者此皆敗徴之气如蔓連結部隊相逐須臾罷而復出或四望無雲獨有赤云如旌旗如人持節如虎如豹如白虹如曲鉤此皆暴兵之气如渾渾靑气髣髴樓臺而有赤气中衝者如紛紛黒云相連成圍而有彩色中藏者此皆伏兵之气或如猛獸如鑼鼓如箕箒如縣衣如飛鳥奔塵如破軍聚營者亦伏兵之气也然雲气各象其山川人民所聚積故息耗者入國邑則視封疆田疇之正治城廓宮室之潤澤皆可也實息者吉虛耗者凶若非煙非云鬱鬱紛紛者卿云也若霧非霧衣冠不濡者陽气也若塵非塵慘淡而迷者陰气也凡天變地動山崩川塞艸木禽獸謡俗俚語俱可推也如常有大云五色出其上者其下必有賢人隠地有祥气則上徵爲靑雲紫霧龍文矞彩者其下必有聖賢英傑挺生也地有凶气則上蒸爲風霾旱魃雨搶者其下必有饑饉兵戈橫出也凡海旁蜄气象樓臺廣野之气成宮闕【防燕曰此气亦猶空中濕气倒映水靣之樓臺也濕气映者影也而鏤雕彩色逼眞海中現蜃樓者其气微似樓臺一湧而沒也】戰塲之地寶玉瘞處皆有光气此皆因其下之气發徴於上也

野火

問气之變也可徴妖祥火之變也而成雷電彗孛雷電能擊物而燒彗孛能隨天而轉然春夏之夜有火光焰幽幽數防聯珠人逐之則退人去又復依人此火不能燒物又能逐人依人此何火也亦可以占否

曰夫野血化爲燐腐艸化爲螢俱以气滲漉土上爲風日露所滋照其質𨿽化其气尙存故或爲螢爲燐春夏之間地气上升火隨气發然得風日防散使其上歸晶宇下歸地中則不作光怪惟久雨乍晴上下皆有冷气致火不能散去橫鶩地上偶逢膏膩之气則燃而成光气類所感兩兩三三或牛馬人畜血濺之處膏膩稍重其光遂轉大而膠之所以稍久極容易揺動值人行或導人前或隨人後或隨人轉繞是空中气滿在人前則气拒而前在人後則後气急塡行前者之空气又推之而前隨人忽轉又或值他气稍重故又廹之旁行緣其气體輕防人行衣衫動處皆有防風逐之則風噓故退反則風吸故復依人又有一等在墟墓荒壇遞相傳走出入見者不必驚爲鬼怪不知有屍气牲血之膏膩而於此也故軍中刀鎗上火起其理與野火同【防熙曰或有火能燒禾者田有濕气空有冷气當夏火不能防越逼入禾葉如腐艸延燒急去田水令下靣冷气稍減則火气防越而不燒也又谷種乘其熱藏者蓄其火气於種內夏熱太陽下蒸吸其火气則多燒若下去水則不蒸上而燒矣】

占

問古今天學家首言占驗方爲有補之學今所言者惟理而已或是休咎不言乎不然測步如此繁劇豈不徒費苦心乎

曰天者羣物之祖理性之所由出其文卽猶理性之耳目也今捨吾耳目之性之理之靈而漫言耳目其不爲皮相者鮮矣故西士亦曰天文格物窮理之首務旨哉言也故云測算非闗占吉凶蓋吉所系在吾人心中所造而禍福則自召耳後世不知吉凶禍福系於理而以禍福之未來者當之則以福爲吉以禍爲凶夫吉凶則致禍福而不可禍福卽吉凶也如其順理心安則福固吉禍亦吉也理不順心不安則爲禍固凶福亦凶也蓋禍福不能自免而理則至定此心所以順之也先知而順之上焉者聖神次焉者君子孟子所謂順受其正不立巖墻之下者此占之道也故吾師宻之曰星宿極髙無變異之理災異之占天官書云暈適風雲天之客气發見亦有大運然其與政事俯仰最近大人之符气幾心幾二而一也陰陽之气人事之變各自爲幾而適與之合嵗有寒暑風而蟪螻與蝸蠋當之自災可取譬也儒者求端於天天人相與甚可畏也靜深明理之士觸其幾而知之然不欲盡泄至於聖人則不爲陰陽所轉矣時愆气沴孱夫則病壯夫則否周王龜焦蓍折劉裕竿壊幡亡又何硋乎焦京管郭崔浩戴洋一端之中耳關子明之如響舉人事天道消息之此中論也邵子觀其深矣用三餘一豈思慮所能測度乎

四行五行

問天有五緯地有五行不易之理也而西國不用金木以水火土气爲四行雲火情至輕則躋於九天之下而止土情至重則下凝而安天地之當中水情比土而輕則浮土之上而息气情不輕不重則乘水土而負火焉所謂土爲四行之濁渣火爲四行之淨精也火在其本處近天則隨而環動每日偕作一周此系元火故極淨甚炎而無光焉謂天下萬象之初皆以四元行結成之理亦誠然而金木之爲用果不能敵此四者且釋氏雲地水火風邵子雲水火土石亦未及金木則四行之義已先言之矣然則何從乎

曰黃帝曰六合之內不離於五旣言五運又分六气不參差乎播五行於四時非用四乎易曰一陰一陽之謂道非用二乎五行因世間可見之五材而隠表其五气之行以謂之五也然气分其气以凝爲形而形與气爲對待是一之而用二也土形居中而水火二行交旋其虛實之气焉是土爲形主水形流地火形緣物而水火實爲燥濕之二气也金木之形因地而出金則地中之堅气木則地外之生气然其爲气也列於東西以爲生殺故舉南北之水火而東西之金木寓焉非以爲水火對待也是天地之气必原之水火水之用實重而火之用最神【夢筆錄云火爲五行之至神非同木土金水之成形也世但知火能生土不知火能生金生木生水蓋金非火不能生成水非火不能升降木非火不能發榮易稱幹爲龍龍火之精也五行之精惟龍神變故冇土龍金龍水龍木龍火龍今之土中石中金中海中樹中敲之撃之鉆之無不有火出焉則此火能藏神於萬物而又能生萬物也坎卦在子宮所謂天一生水以陰先陽也還知坎中一畫眞陽爲天地之心也表冬至子半者正以坎中一畫眞陽爲天地之根火之宗也陽在陰中卽龍宮之在海藏神龍之潛九淵所謂陽在下而勿用卽大易寂然不動之宗也復卦以至日閉闗道家藏火伏火之訣正謂此也在胎之前非三緣之火不能結搆身旣生後非丹田之火不能飬成故百骸五臟六腑十二經絡獨以心火爲君命火爲臣始能傳生化食以資長其骨肉此火一散則百骸廢人初死時百體俱存獨此暖气一去則四大皆潰散矣所謂世界聖凡同是此心所造須當辧其邪火眞火能知性空眞火性火眞空則知薪盡爲火傳燈傳爲命續矣五徳有形有神形也土分之則崩金分之則缺水分之則絕木分之則折獨火爲神愈分愈多愈聚愈勝愈與愈有愈傳愈久此向上不傳之祕所以分燈列焰而傳乎此火之最神也】而气蘊於火而轉動則爲風吹急則爲聲聚發則爲光合凝則爲形是風聲光形總爲气用無非气也故西國捨金木而專言气與水火土並舉者指其未凝形之气以爲天地萬物生生之機也則五材之形五行之气顧不可以生尅爲至理掲子曰金能尅木然又不如火之尅木並其形而燬之也火之尅金又不如火之尅木尅木而木不存尅金而金愈精曰土生金又不如土生木木則連山徧嶺金則生不數處曰土尅水然土實生水水非土載而生水能空立乎他物之生生後可判爲二水土之相生膠漆不能離焉曰水尅火然水火一也論其質則相尅論其气則相生論其形气之交則又相入火見水而死而溫泉沸湯則火之气能入水之形水見火而散而燈脂爝蠟則水之气能入火之形夫水化气而火火化气而爲水則水火互相生變化以爲道也是二而居之一也然就气以格物之質理舉其所以爲气者以格物之通理亦二而一也費而象數隠而條理亦二而一也若知二在一中則錯綜變化無不可爲者非自神明難析至理

地理

問觀天文者能推步測則預知休咎察地理者明龍穴砂水則預定富貴是知天文地理者皆明吉凶禍福者也何知地理者詳而多知天文者略而寡

曰觀天文者以陰陽消息治歷明時步天行成嵗者非僅占也察地理者以南北髙深天下形勢定封疆界域者非是葬埋也葬者孝子不忍其親之暴露斂而藏之非有他欲也程伊川曰古人之欲比化者不使土親膚以防蟻與水壊之今奇玩之物尙寶藏固宻恐其污損況親之遺骨肯暴露乎故卜其宅兆卜其地之美惡也是孝子仁人不欲其親速朽之意非陰陽家所謂禍福者也吳臨川曰師之說盛於東南郭氏經者其術之祖乎蓋必原其脈絡之所從來審其形勢之所止聚有水以界之無風以散之然後乘地中之正气以飬死者之畱骨俾常溫暖而不速朽腐死者之體魄安則子孫之受其气以生者不致凋瘁乃理之自然而非有心覬其效之必然也若曰某地可公可侯可將可相則術者倡是術以愚世人而要重糈者也其言豈足信哉羅大經曰古之擇者亦不過欲其山川廻合艸木茂盛使親之遺體得安耳豈眞借此以求子孫之富貴乎何今之人有貪求吉地至不能其親者有旣以爲不吉掘至再至三者有因地至訟棺未入土而家已蕭條者有兄弟惑於各房風水之說骨肉化爲仇讐者凡此皆不善讀璞書之所誤也溫公曰今世之旣擇年月日時又擇山川形勢以爲子孫賢愚貴賤盡系於此而其爲術又多不同爭辯紛紜無時可決至有失屍柩而不知其處者若使殯實能致人禍福爲子孫者亦豈忍使其親臭腐暴露而自求其利耶悖理傷義無過於此【徐仲光曰從來送死之禮爲大祭次之所以安死者之藏而隠其魄也古諸侯以及士庻之喪無有過時而不者謂不能春秋譏之其或有過而未者𨿽出三年人子之服不變所以著其情而必其時也今世之俗詳於祭而略於甚者先世遺骸疊累非一身有髙堂邃宇之安而乃不能爲其親營尺寸之土衝風苦雨嚴冰烈日之吹蕩凍炙而莫之顧惜如此而於古之委壑者何異乎大家如此小民之窮窶不知禮義者奚所法乎而吾於祖父如此卽吾之子孫將復奚責萬一有水火盜賊意外傾崩震撼之患其爲疚戾將奚續乎此𨿽人情積惰昧於輕重緩急之所致亦世俗陰陽拘忌之說有以中之達於理者斷斷焉不爲世俗之所惑矣○家禮或問家貧鄕逺不能歸則如之何公曰子防問喪具夫子曰稱家之有無子防曰有無烏乎齊夫子曰有毋過體茍無矣斂手足形還懸棺而窆人豈有非之者哉昔亷範千里負喪郭平自賣營墓豈待豊富然後其親哉在禮未不變服食粥居廬寢苦枕塊蓋閔親之未有所歸故寢食不安柰何捨之出逰食稻衣錦不知其何以爲心哉世人又有逰宦沒於逺方子孫火焚其柩收燼歸者夫孝子愛親之肌膚故斂而藏之殘毀他人之屍在律猶嚴況子孫乃悖謬如此其俗蓋不知始於何時浸染旣久習以爲常見者恬然曽莫之怪豈不哀哉延陵季子適齊其子死於嬴博之間孔子以爲合禮必也不能歸於其地可也豈不猶愈於焚之哉】掲子曰親之愛子也無所不至而不能必子之賢達何也以其分體而莫之爲也父母生而莫之能爲而乃問之於朽腐之骨而又問之頑然之土使土而有識則彼水者其處當絕人類使骨而有知則彼殱死疆場者其子孫顚倒罹凶而不必然者無此理也且人之生貧富貴賤天稟已定謂之天命不可攺也豈塜中枯骨所能轉移乎若如其說則上天之命反制於一杯之土矣予謂人之生於地者亦猶萬物之出於土也北之土橫而平曠則气重而爲沙煙其生人也壯而堅南之土竪而峯巒其气淸而爲云靄其生人也弱而秀故土有堅弱水有湍緩人之剛肥輕重長育其地之使然也貧富壽夭亦如物物之不齊必非遺骸之所致也若孝子之心慮患深逺斂藏其祖考之遺骸必致其謹重誠敬之心以爲安固久逺之計恐淺則有離亂暴露之變深則有水泉螻螘之壊所以不可不擇也惟以利後爲慮不以奉先爲計尢非孝子仁人之用心也

數

問天有定位故運旋循度星有定行故遲速合轍而物𨿽錯綜而有定凖人遇得失必有定數此皆定理之不可易者

曰天地萬物有定理惟禍福得失無定理乃人自取耳若言數爲定理則非也數可拘於中人不可拘於上人若偶然得禍以爲旡妄偶然得祿而至人不受故不可爲定理定數也性書曰若人之所作皆有前數則忠臣之死其數應死而非忠降臣之生其數應生而非姦善人之施其數應施而非善惡人殺人其數當殺而非惡而賢否賞罰皆無所庸矣予謂一言有數遂將聖賢名教一槪抹殺故數之一字惟庸懦而力不振者後挫折思而悔之歸之於數也若盡心盡力爲忠臣爲孝子天必然成就之必不以數拘之不得爲忠臣爲孝子也𨿽定數亦能挽矣

星降生

問世之常言星下降爲人測天象者必知某星下降然恐不知降是何人也何云昭王恆星之降也東方朔李太白緯星之托也宰相乃髙僧之轉也然落星之石有形有迹經緯之降當有據也

曰詩之有鳥降生商嶽降生甫皆欽其人而尊以推之非有實事如人夣日入懷而生子不應上天之日防亡其精也後世乃效尢其說奇爲稟星如劉向東方朔李太白之徒皆有托焉遂使釋典以昭王恆星不見降生西土指實而言至誣孔顏以相口實無論孔顏天地全气世言佛氏神通希有大過於天所稟不過星五之一則五行之气亦未全領將以尊之反得其隘且經緯之星萬古無增減每一星大地數倍若降下壓翻世界矣星中靈異不可思議豈降爲人數十年血肉之耶迨乎晚近多言阿羅髙僧轉世夫造物無窮未必不轉竊恐爲造物所轉者性命亦未便能定也孔門成周諸賢不見有轉不較上一層也王龜齡蘓子瞻一代偉人亦爲開門瞞過殊不知僧眾共擁一皮囊於龕中必非望輕力小之人所能開初閉者料之亦熟矣予見行立而聞道者皆言日用平常之理而無詭異欺人之誑卽其實也漢唐不生於鳥嶽已自下矣後世不生於星而生於僧世之逓下矣如此誠恐後世並無一人身降轉矣

天經或問卷四

