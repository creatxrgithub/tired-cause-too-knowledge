

欽定四庫全書

子部六

歷體略

天文算法類一【推之屬】提要

【臣】等謹案歷體略三卷明王英明撰英明字子晦開州人萬曆丙午舉人是編成於萬曆壬子上卷六篇曰天體地形曰二曜曰五緯曰辰次曰刻漏極度曰雜說中卷三篇曰極宮曰象位曰天漢下卷則續見歐羅巴書撮其體要曰天體地度曰度理之差曰緯曜曰經宿曰黃道宮界曰赤道緯纒曰气刻漏凡七篇又附論日月交食一篇然其上中兩卷所講中法亦皆與西法相合蓋是時徐光啟新法算書𨿽尙未出而利瑪竇先至中國業有傳其說者故英明陰用之耳所論皆天文之梗槪不及後來梅文鼎薛鳯祚諸人兼備測量推步之法然學天文者必先知象緯之文與運行之故而後能因其度數究其精防是書說𨿽淺近固初學從入之門徑也卷首冠以五圖據翁漢麐序英明原著書而不著圖此本順治丙戌英明之子懩官江南督糧道時以原本重刋屬漢麐所補今考書中步天歌第一章

下有附注稱步天歌無善本玆從先生訂正庶鮮魚魯之訛云云核其文義亦漢麐之語則是書蓋經漢麐重訂非其原本矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

歷體略序

澶淵王公來旬江南仁明廉斷所爲造命吾民者指不勝屈於是方千里內歡聲載途惟公覆幬是徳而不知公之以實惠勤民者乃其先夫子之以實學詒訓也先夫子才識淵博於歷律兵屯河防水衡之事無弗沈究卓然爲世大儒少登髙科朝野並擬以公輔之望而絕意公車閉關修道四方名碩戶屨恆滿每相朂以今日操觚家類晉淸談學者當務爲有用故闡發經防防決性命而外卽捃摭先代故實及時局窽要答問之下手演成帙幾至充棟𨿽遭兵火猶有存者今公不忍私其家珍將次第就鋟首先歷體一書而以補圖屬小子小子則烏知歷而敢冒昧哉𨿽然事類續貂情同附驥且辱公有命夫何敢辭勉竭愚鈍折衷今昔衡量分寸比擬方圓凡夫位置之髙下疎宻度數之廣狹經緯惟恐少戾於乾象以忝是書而鄙則實有未慊者北辰髙下三十五六度其位在北而圖則不能不移置於中央一不合也天體半在地下旋繞無定而圖則不能不平列爲靜局二不合也天度皆斜分而圖以直行三不合也自北極而分者至南極而合故赤道以南度漸就狹而圖則四垂反張四不合也此無他天體渾圓四方上下旋還無端今以尺幅攺爲平圓則是蓋天而非渾天其體有萬萬不相肖者始悟王夫子著書而不著圖非闕略也圖不可著故以不著著之今第使讀是書者知垣何以三野何以九宿何以二十八則一覽可盡庶無茫茫於仰睇已耳敢謂是圖眞足補是書哉惟公推其家學惠教小子使得預於管窺斯爲頂佩又寧特供輸一事共有眾歌覆幬已也東吳翁漢麐敬識

歷體略序

昔箕子以神禹敍倫之道授周武王而五紀實終於歷數歷者帝王經世之洪範吾儒用世之大業也何云體卽天體是兩極廿八宿天體也七曜十二次天體也爲物不貳地體亦天體也歷之象之授時急焉何占家課以事應令堯舜欽若之典爲梓愼禆竈軰借資耶末流之日官挾國禁以爲重矣愚世受尙書於歷象爲本業恆怪不習者相諱爲不可知曹諉爲不切務卽號爲能名理大儒於此多作夢中語也爰取實測定度曁古今格言節略成編爲兒子治經之助而諸凡語涉不經者一切斥去之經緯兼舉大體昭然其爲用則璣衡靈憲之法也乘除推步之數也錯行代明無非至理具在別著中玆不詳若繁星之號爲秦漢以來依托者悉仍舊貫何則名天者卽廿八宿亦假也書旣畢總祕之帳中不敢示人萬曆壬子古澶王英明書

【歷體圖】

﹤子部﹐天文算法類﹐推步之屬﹐歷體略﹐恆星圖﹥

日月五星列宿運動各各相反便知所麗之天原非一重先儒曰天左旋日月五星右旋則知左旋者在諸星天之外是以有第九重天也九重之說向固有之自天學諸儒由西海航入中國發明其義更爾精詳其爲性命之學更在九重之上號曰靜天所謂造化之原萬物之本也談天者請於斯更進一籌焉

日輪恆躔黃道一道不出入於南北界非如月五星之出入於十二度內也其上下四時各有定度不稍前後也黃道周天三百六十度分爲四分每分九十度爲四象限又一象限分六分每分十五度爲一節气共二十四節气而嵗成焉歷所繇定也

日蝕非日失其光乃月體掩之也日天在月天之上朔時月輪正過日輪之下東西同經南北同緯故掩其光非如俗所傳有異物以食之也

地懸於六合中央如雞卵黃在白內故日繇西炤地地必有景射東照東必有景射西夫日輪恆在黃道上若遇望日而月輪亦在黃道上與日正對望則地球障隔在日月之間月輪必入地景之內太陽不能照之故失光而食也漸出地景之外太陽能照之乃漸復得原光矣

欽定四庫全書

歷體略卷上

明王英明撰

天體地形

大圜者上天下地之總名也水附地以成一球凝奠居中天爲大圜包其外有气以充實其間在天則有度數在地則有經緯以地合天而太陽節气與五星淩犯及各方之交食可得而推矣

周天之度縱橫皆三百六十五度有奇北極爲天樞與南極相距一百八十二度半彊【古曰天行健又曰天左旋繇其旋與健則知南北必有其極矣極者非星乃天體永久不】【移二防周天所以爲環動之樞也一極出地必一極入地其出入之度惟均所謂極星者蓋指其最切近於極之一星以命耳】赤道帶天體之紘距兩極各九十一度少彊【二極相距正中之界謂之赤道平分天體爲南】【北南者爲外爲陽北者爲內爲陰】黃道斜絡於赤道【黃道者太陽所行之軌迹也斜絡赤道南北各二十三度】【半太陽曆竟則成一嵗而二十四節气由此而成矣詳見後文】冬至日躔黃道距北極一百一十五度有奇在赤道外二十三度太彊夏至日躔黃道距北極六十七度有奇在赤道內二十三度太彊春秋二正日【卽大統歷晝夜五十刻是】日躔距兩極各九十一度少彊乃黃赤道相交之處也【黃赤道交處卽是春秋分】黃道冬至自箕宿三度起歷南斗之杓天籥南斗之魁建星天雞以及牛宿羅堰十二國之秦代壘壁虛梁云霹靂又前過天囷天廩天陰昴之月星畢之附耳天街天髙諸王天關觜參之司怪遂至井鉞天罇五諸侯積薪鬼中積屍酒旗軒轅右角曁禦女左角太防西垣之靈臺上相乃至進賢平道亢氐西咸鉤鈐鍵閉罰星東咸星宿中星天江而復於箕爲一周是爲太陽所經然非古今一定者日躔漸漸退移則所經之星亦從而異所謂歲差也赤道分周天之列捨而黃道則識太陽之經行二道度分之不齊者斜正廣狹勢使然耳地在寰宇之中常靜不動與天相較政若稊米之於喬嶽其形渾圓卽突者爲邱陵凹者爲谿谷仍無損其萬分之一易謂天圓而地方者指其徳也人處地球以天頂而分有東西南北亦界爲三百六十餘度以期合於天行東西謂之經南北謂之緯求經度者於赤道上測之求緯度者於子午綫測之隨方用儀測極出地每南北行二百五十里則差一度東西離三十度則差一時所謂裏差也

二曜

日與月爲陰陽之宗而日尢爲君天之得以爲天歲之得以成歲者日而已矣不得其軌度欲以步歷何道之從而可

日者太陽之精循黃道右行三百六十五日有奇而周天黃道起箕鬥間北距赤道二十三度九十分迆邐東北至壁一度入赤道北又東北至參十度則南距赤道亦二十三度九十分遂折而東南至軫初度出赤道南又東南旋於尾箕周而復始長三百六十五度二十五分六十四秒其與赤道交也自南入北曰內道口自北入南曰外道口二交之口隨歲差左移日行於此冬至居析木津躔箕小寒躔斗大寒躔牛立春躔虛雨水躔危驚蟄躔室春分躔壁淸明躔奎谷雨躔婁立夏躔胃小滿躔昴芒種躔畢夏至躔參小暑大暑俱躔井立秋躔柳處暑躔張白露秋分俱躔翼寒露躔軫霜降躔角立冬躔氐小雪躔房大雪躔尾而二十四气備矣冬至後九日入星紀之次大寒後十日入枵之次雨水後六日入娵訾之次春分後九日入降婁之次谷雨後十日入大梁之次小滿後十一日入實沈之次夏至後十日入鶉尾之次大暑後九日入鶉火之次處暑後十日入鶉首之次秋分後十三日入壽星之星霜降後十四日入大火之次小雪後十二日入析木之次而十二過宮備矣冬至前後日行一度零百分度之五有餘曰盈段其前其後各十有八日日損一分有奇春秋分日行一度無盈縮夏至前後日行百分度之九十五不足曰縮段其前其後各十有八日益一分有奇約一歲間截盈補縮日得一度歲行黃道三百六十五度二十四分二十五秒不及周天一分五十秒是曰歳差約六十六年八个月而差一度【歲差有二故一太陽從某宮次度分行天周而復於元度不及其數也二太陽防列宿天之某星行天周而復與元星防其星每歲有本行又當加其本行以定歲斯二者推步家所謂歲實周歲歲差也】月者太陰之精循白道右行白道半出黃道外半入黃道內相距逺者六度○二分兩環相交如赤道之於黃道也其相交處自內出外【自北而南也】曰陽曆口世謂羅防【亦名龍頭】自外入內【自南而北也】曰陰曆口世謂計都【亦名龍尾】羅計日行黃道上每十有八日五十八分五十二秒九十四防五而移一度月行一交移一度四十六分四十一秒八十防四【羅防卽白道之正交乃月道自南遡北以交於黃道之處而羅防正對之處卽計都矣月孛者是月所行極髙極逺之處月離於是其行極遲其體見小孛云者指其交轉兩行相悖之義也日者之流以羅計月孛等處皆指爲星謂其所躔宿度各有吉凶因以推人祿命夫周天諸道諸防皆人所設以其便於揆算其行度也以人所虛設之名卽謂能爲吉爲凶宇內顧有是理歟若月道交孛有吉有凶何彼土木火諸星交孛獨不然也至於紫炁一曜或謂生於閏餘或謂土木相防或謂古人以是紀直年宿而天上實無是星其爲不經不待辧晰而自明矣】羅居午計居子則月道出黃道東古謂靑道羅居子計居午則月道出黃道西古謂白道羅居酉計居卯則月道出黃道南古謂朱道羅居卯計居酉則月道出黃道北古謂黑道各分內外是曰八道並黃道爲九道實惟一道也月行十八年而徧九道所謂春行靑道夏行朱道秋行白道冬行黑道者妄也月行二十有七日五十五刻四十六分八十八秒而疾遲一周又行一日九十七刻有奇共二十有九日五十三刻○五分九十三秒而與日防則爲合朔其遲疾一周也名轉終折半爲轉中之日其轉終前後月行疾日十有四度七十一分五十四秒轉中前後月行遲日十有二度○四分六十二秒終中之間月行平日十有三度三十六分八十七秒半每一轉終行三百六十八度三十七分○五秒五十八防七五折半爲轉中之度所在名曰孛月行最遲處也【合朔以後月夕西見遲疾不一或有差至三日者其因有三一因月視行度若視行爲疾段則疾見遲段則遲見一因黃道升降有斜有正正必疾見斜必遲見一因白道在緯南緯北凡在陰曆疾見陽曆遲見也三因之外又有極出地之不同以及朦朧分與炁差諸異所以遲疾恆不能齊也】月行二十七日二十一刻二十二分二十四秒爲交終折半爲交中之日每一交終行三百六十三度七十九分三十三秒一十九防六一折半爲交中之度其交終前六度一十五分三十四秒曰正交交中後六度一十五分三十四秒曰中交正交近羅防中交近計都月離【去聲】其度而與日遇則日食與日對則月食也【日月行二十九日有奇東西同度月視行在於黃道近交人適視爲同經同緯則人目與月日相防直月魄正隔日光於人目是爲日食非日失其光月魄掩之耳太陰距太陽一百八十度而正與之衝月行近於兩交地球居日月東西之中體影間隔則日光不能照射於月人目視之若月失其光是爲月食非月失其光也地影隔之耳然必日月及於正交或中交爲同度則食餘則不能食也】

五緯【漢律曆志曰三辰合於三統五星合於五行則歲塡辰太白熒惑其本名也直作木金水火土者非】

五曜之各一天也伏見順逆皆有常軌不得其軌而妄言事應誣天甚矣紀軌度而襲舊舛如謂歲星以攝提格之歲居醜單閼之歲居子者寧無誤後人哉

木曰歲星其行約有十二年一周天法夕伏合伏各一十六日八十六刻各行三度八十六分晨出東方疾遲共一百一十二日行十有七度八十四分畱二十四日晨退夕退各四十六日五十八刻各退四度八十八分一十二秒半復畱二十四日遲疾共一百一十二日行一十七度八十四分則又夕伏而伏見一周其行以卯年居夘宮建夘月與氐房心夜半見東方辰年居寅宮建辰月與尾箕夜半見東方已年居丑宮建己月與鬥牛夜半見東方午年居子宮建午月與女虛夜半見東方未年居亥宮建未月與室壁夜半見東方申年居戌宮建申月與奎婁夜半見東方酉年居酉宮建酉月與胃昴夜半見東方戌年居申宮亥年居未宮子年居午宮丑年居巳宮寅年居辰宮各以其年之月與其宮之宿夜半見東方凡五星之行嬴縮與日同

火曰熒惑其行約二歲一周天法夕伏合伏各六十九日各行五十度晨出東方疾遲共二百八十有四日行一百六十六度畱八日晨退夕退各二十八日九十六刻四十五分各退八度六十五分六十七秒半復畱八日遲疾共二百八十有四日行一百六十六度而又夕伏爲一周其疾也日一度有半

土曰鎭星約二十九歲一周天法夕伏合伏各二十日四十刻各行二度四十分晨出東方疾遲共八十六日行七度六十五分畱三十日晨夕退各五十二日六十四刻五十八分各退三度六十二分五十四秒半復畱三十日遲疾共八十六日行七度六十五分而又夕伏爲一周或名地

金曰太白其行先後太陽歲一周天法晨伏合伏各三十有九日各行四十九度五十分夕出西方疾遲共二百三十一日行二百五十度五十分畱五日夕退一十日九十五刻一十三分退三度六十九分八十七秒夕退伏六日退四度三十五分其合退伏如夕退伏其晨退如夕退復畱五日遲疾共二百三十一日行二百五十度五十分而又晨伏其行也晨先日出東謂之啟明夕後日入西謂之長庚以辰申爲界晨見於巳位夕見於未位爲晝見過午位爲經天爲失行或謂金爲長庚水爲啟明非也

水曰辰星其行亦先後太陽歲一周天法晨伏合伏各一十七日七十五刻各行三十四度二十五分夕出西方疾遲共二十七日行三十一度五十分畱二日夕退伏合退伏各一十一日一十八刻八十分各退七度八十一分二十秒晨畱二日遲疾共二十七日行三十一度五十分而又晨伏一周焉【土木火金水五曜名爲緯星者謂其較於恆星則無日不有近南近北之行也凡五星在歲行極逺之所必合於太陽其行爲順而疾厥體見小凡在歲行極近之所其行爲逆而疾厥體見大若土木火三星行逆則衝太陽金水二星行逆必夕伏而合行順必晨伏而合其各星之順行而轉逆逆行而轉順之兩界中爲畱畱者非星不行乃際於極遲行之所也畱段前後或順或逆皆有遲行其實五星之光與日相較政猶螢光之於庭燎其光本不滅人苐莫覩耳○按小大諸星各有距太陽若干度分以爲見伏之限此限度新舊二法各異如太陽在降婁宮初度或歲星在十五度卽謂爲見限然未必也諸星有緯南緯北之分黃道有正斜升降之勢各宮不同何能泥此以定公法今崇禎曆書各星見伏之限惟以地平爲主緣地平障蔽日光能使星爲見與不見耳今夫日之下於地平也其光漸淡所謂晨昏此晨昏光之久暫四時各各不等卽冥漠矣而星見時刻又自不等所以太陽由黃道而下於地平或有十度或十五度甚至有三十餘度爲限者總之星在黃道南必多數度若在北必少數度故統論其見伏之因凡四一以太陽下於地平一以星在緯之南北一以極出地髙一以黃道升降斜正凡此數者諸星伏見之大端也如謂太陽距某數卽可以定伏見恐未然耳存以俟訂】○按歷有四餘躔度或曰孛生於月遲紫生於月閏然系占運命家言與授時無關故黜之而羅防計都前太陰內己見此不重著【四餘說見前篇】

辰次

十二辰度數古今不同如漢律曆志春秋分野月令章句通誌天文略諸書各異蓋未嘗實測而承譌襲舛者也今一依授時之度紀之

大火起氐一度一十一分六十四秒太於辰在卯析木起尾三度一十五分四十六秒少於辰在寅星紀起斗四度○九分二十七秒太於辰在丑

枵起女二度一十三分○九秒少於辰在子

娵訾起危十二度二十六分一十二秒太於辰在亥降婁起奎一度五十九分九十四秒少於辰在戌大梁起胃三度六十三分七十五秒太於辰在酉實沈起畢七度一十七分五十七秒少於辰在申鶉首起井九度○六分三十八秒太於辰在未

鶉火起栁四度○○二十○秒少於辰在午

鶉尾起張十四度八十四分○一秒太於辰在巳壽星起軫九度二十七分八十三秒少於辰在辰右十二辰分界從赤道剖之乃占家遂配以郡國分野夫十二次盡乎天矣華夏郡國亦盡乎地耶多見其爲坐井也

刻漏極度

日出爲晝日入爲夜一周共爲百刻以十二辰分之每辰八刻零三分刻之一晝短則夜長夜短則晝長無問南北在所皆同春秋二分日之出入正當赤道晝夜適等各五十刻自春分以及夏至日入赤道內去北極近夜短而晝長自秋分以及冬至日出赤道外去北極逺晝短而夜長自地中揆之長不過六十刻短不過四十刻地中以南其長有不足六十刻者短有過四十刻者地中以北其長有過六十刻者短有不足四十刻者蓋此地中乃中國之中非天地之中而中國在赤道之北故也晝夜長短稟之極星髙低而極星髙低又系地方之距極逺近玆列至元二十七所所測於左

東極髙麗西至滇地南逾朱崖北盡鐵勒

大都北極出地四十度太彊夏至晷影長二尺三寸四分日出寅正二刻入戌初二刻晝六十二刻夜三十八刻冬至日出辰初二刻入申正二刻晝三十八刻夜六十二刻【卽今順天府】

東平北極出地三十五度太

益都北極出地三十七度少

登州北極出地三十八度少

髙麗北極出地三十八度少

西京北極出地四十度少

太原北極出地三十八度少

興元北極出地三十三度半彊【卽今漢中府】

西涼州北極出地四十度彊【卽今甘肅】

西安府北極出地三十四度半彊

成都北極出地三十一度半彊

大名北極出地三十六度

南京北極出地三十四度太彊

河南陽城北極出地三十四度太弱【在今禹州西】平陽北極出地三十五度少夏至影長一尺五寸揚州北極出地三十三度

鄂州北極出地三十一度半【卽今武昌府】

雷州北極出地二十度太

瓊州北極出地一十九度太

吉州北極出地二十六度半

北京北極出地四十二度彊

上都北極出地四十三度少

南海北極出地一十五度夏至景在表南長一尺一寸六分日出卯初二刻入酉正二刻晝五十四刻夜四十六刻冬至日出卯正二刻入酉初二刻晝四十六刻夜五十四刻

衡嶽北極出地二十五度夏至日在表端無景晝五十六刻夜四十四刻冬至晝夜反是

嶽臺北極出地三十五度夏至晷影長一尺四寸八分日出寅正三刻入戌初初刻晝六十刻夜四十刻冬至日出辰初初刻入申正三刻晝四十刻夜六十刻和林北極出地四十五度夏至晷影長三尺二寸四分晝六十四刻夜三十六刻冬至晝夜反是

鐵勒北極出地五十五度夏至晷影長五尺一分晝七十刻夜三十刻冬至反是

北海北極出地六十五度夏至晷影長六尺七寸八分日出醜正初刻入亥初三刻晝八十二刻夜一十八刻冬至日出已初三刻入未正初刻晝一十八刻夜八十二刻

洪武間金陵測得夏至日出寅正四刻入戌初初刻晝五十九刻夜四十一刻冬至日出辰初初刻入申正四刻晝四十一刻夜五十九刻

天體地形雜說

歷以步天然地勢移則天度隨而異如前各所北極髙低是巳迂儒襲誤有謂天形圜而地形方者有謂東不可爲西上不可爲下者有謂冬夏非日之往來乃地之遊動者悠謬若此無怪乎北極出地一之以三十六度而不知隨在爲髙卑也玆輯古聖賢格言以詔羣嗚呼豈細故也與哉將造化性命之微關焉通此者謂之逹天

昔者單居離問於曾子曰天圜而地方者信有之乎曾子曰離而聞之云乎單居離曰弟子不察此以敢問也曾子曰天之所生上首地之所生下首上首之謂圜下首之謂方如謂天圜而地方則是四角之不相揜也且來吾語汝參嘗聞之夫子曰天道曰圜地道曰方黃帝素問曰立於子而面午立於午而面子至於自夘望酉自酉望夘皆曰北面立於夘而負酉立於酉而負夘至於自午望南自子望北皆曰北面【自子望北皆曰北面言北方之北尙有北也不愈證地之圓乎】

周髀曰春分日之夜分以至秋分日之夜分日內近極極下常有光秋分日之夜分以至春分日之夜分日外逺極極下常無光故春秋分之夜分日所照適至極陰陽之分等也冬至夏至者日道發斂之所生晝夜長短之所極也趙君卿注天至髙地至卑非合也人目所窮而見其合也北辰正居天之中央人所謂東西南北者非有常處各以日出之處爲東日中爲南日入爲西日沒爲北北辰之下從春分至秋分六月見日從秋分至春分六月不見日見日爲晝不見日爲夜一歲之周北辰之下一晝一夜也我之所在北辰之南非天地之中也我之夘酉非天地之夘酉也日陽從冬至始月陰從夏至始往來之端也

又曰北極之下爲天地之中其地最髙沱四隤而下三光隱映以爲晝夜天體亦然故日運行處在極北北方日中南方夜半在極東東方日中西方夜半在極南南方日中北方夜半在極西西方日中東方夜半晝夜易處南晨而北昏四時相反南暑而北寒也北極左右夏有不釋之冰此陽微陰彰晝夜分歲物朝生而暮獲中衡左右冬有不死之艸此陽彰陰微故萬物不死五穀一歲再熟

沈括曰舊謂中國於地爲東南當偏西北望極星置極不當正北又謂天常傾西北極星不得居中夫以中國觀之天當北倚可也謂極星偏西則不然所謂東西南北者何從而得豈非以日之所出者爲東日之所入者爲西乎古人測天自浚儀至安南才六千里而北極差十五度漸北不已庸詎知極星之不直人上也又北而背負極星其理可推矣臣始讀黃帝素問所論南面北面之語不諭其理久而思之乃悟其常以天中爲北而對之者皆爲南也南北取諸天中以極星中天耳素問眞善言天者今南北才五百里則北極輒差一度太彊而東西南北數千里間日分之時之日未嘗不出於夘半而入於酉半固知天樞旣中則日之所出者定爲東日之所入者定爲西天樞常爲北無疑矣此殆放乎四海而同者何從知中國爲東南也彼徒見中國東南皆際海而爲是說也其亦井蛙之見矣

內經曰帝曰地之爲下否乎岐伯曰地爲人之下太虛之中也曰何憑乎曰大气舉之也【太虛之中卽是太虛之下圓物之重在乎中心則中卽最下之處】

晉束晳云人之視天旁方與上方等旁視則天體存於側故日出時視日大也【按日初出有水土之气浮於地上故其影大至髙度則水土之气淸故其形小】日無大小而所存者有伸厭厭而形小伸而形大此人目力之殊日無逺近也是故置器廣庭則函牛之鼎如釡堂崇十仞則八尺之人猶短蓋其理耳姜岌云渾天之體圜周之徑詳之於天度驗之於晷影而知大小之異由人目也參伐初出在旁則其間疎在上則其間密以渾儀測之度則均也旁之與上無或殊也

宋天臺車若水曰天地本黑也以日而光本寒也以日而暖日入則復黑日逺則復寒矣

周髀云冬至晝極短日之出入炤三不覆九夏至晝極長日之出入炤九不覆三炤三者巳午未也不覆三者亥子丑也此正北海北極出地六十五度之晝夜刻也毉家五運起於月初各節气是也六气起於月中各中气是也晝夜漏刻古歷有用百二十者不須髮斂卽得加時西曆六十分爲度卽此法之折半也

古辰次及星宿與今不同按國語云辰角見而畢天根見而水涸木見而艸木節解駟見而隕霜火見而淸風戒寒則亢爲天根非氐矣

考工記雲龍旂九斿以象大火也則尾爲大火非房心矣又云熊旂六斿以象伐也則連捲言之而無左右肩足矣龜蛇四斿以象營室也則合東壁言之爲一宿矣史記天官書有參罰而無觜有建星而無斗有狼弧而無井鬼作角亢氐房心尾箕建牛女虛危室壁奎婁胃畱濁參罰狼弧注張星翼軫則二十八捨古今不同北齊顏之推在修文令曹有山東學士與關中太史競歷凡十餘人紛紜累歲內史牒付儀官平之之推曰大抵諸臣所爭四分並減分兩家耳歷象之要可以晷影測之今驗其分至薄蝕則四分疎而減分密疎者稱政令有寛猛運行致盈縮非算之失也密者則云七政有遲速以術求之預知其度無災祥也疏則藏姦而不信密似任數而違經且儀官所知不能精於訟者以淺測深安有肯服舉曹咸以爲然有一禮官彊欲考覈朝夕聚議背春涉冬怨誚滋生乃然而退

歷體略卷上

欽定四庫全書

歷體略卷中

明王英明撰

【按三垣二十八宿居天體之全宜先七政先生以歷體爲指故先七政而以垣宿冠中卷之首蓋歷成於七政而垣宿爲垂象之大規也】

極宮

言星者皆以三垣並稱然紫薇爲北極之宮天樞中奠綱維六合司天者宜首重之若太微天市旁列乃占家取象離宮亦名之曰垣固不可與天極並也史漢書志但曁四象爲五宮未有垣名深得此理玆特表紫薇中宮而斥兩外垣於不伍蓋爲歷數者不爲占著也又古今星官所屬各異今從步天歌便誦習焉

紫薇宮居天中北倚若蓋廣袤各七十有二度垣星一十有五環布兩列左八右七石氏云左右皆八也【紫薇宮取極星周圍近度定之諸星旋轉不沒居中禦外有宸居之象焉故名紫薇】前後二門嘗大火大梁之次大火爲夘前門向之故夘爲天根也前門爲閶闔門左垣首一【猶言一星也後仿此】曰左樞次上宰少宰次上輔少輔次上衛少衛次上丞右垣首一曰右樞次上尉次上輔少輔次上衛少衛次少丞亦名長垣石氏多少尉一星此垣中者紫薇大帝之座也垣之最中曰天樞亦名北辰亦名北極【此天樞言天之樞紐非謂星也辰有二義日月所防曰辰垣亦稱辰言無星之處曰辰是影響之詞也】凡五星株連而薇曲攜前門之天牀首一明者曰太子所謂前星也次曰帝星最明赤所謂太乙之座次曰庶子次曰後宮最防第五差【平聲】逺而不甚明者卽曰天樞【此天樞指星非指樞紐也】是爲極星天運無窮三光疊曜而此處不移所謂居其所而眾星共之者也極星旋繞其外僅僅咫尺若轂口之繞軸轊或以極星爲北辰非也抱極星四星曰四輔極旁六星如斗狀曰鉤陳鉤陳中一星曰天皇大帝緯書所謂耀魄寶者也鉤陳口下五星如聚花曰五帝內座座後十有六星曲杠九聚頂七曰華蓋以覆帝座臨鉤陳之上瀕漢當蓋後九星曰傳舎舎北六星曰閣道所謂絕漢抵營室者也舎東南一星曰防二官歌中皆屬奎座右六星曰六甲座前五星曰天柱柱前傍鉤陳四星匡立曰女禦女禦左一星曰女史女史前一星近左垣曰柱下史女前五星在太子東曰尙書尙書前二星曰大理大理右二星曰陰徳或分爲陰陽二徳陰徳前六星適當前門曰天牀天牀之右右樞之內近少衛二星曰內廚皆在垣以內者也北斗七星在右垣外太微垣之北魁枕參觜衡殷南斗杓攜龍角亦名帝車運乎天中以定諸紀者也一曰樞二曰璇三曰璣四曰權五曰玊衡六曰開陽七曰揺光其樞入張度或云一至四爲魁魁爲璇璣五至七爲杓杓爲玊衡是爲七政開陽左一星曰輔星揺光右一陰星曰弼星是爲貪巨祿文廉武破輔弼也魁內四星曰天理魁外近璇六星曰天牢牢左四星曰勢勢左一星入張度曰太陽守其左一星當權衡之南入翼度曰相相之左三星在杓南曰三公天乙一星在右樞開陽間太乙一星在天乙右入軫度或云二星也天槍三星在天牀右斗杓左天棓【棓音棒】五星在天牀東北臨箕上當天市垣之北入氐度戈一星或名天戈亦入氐在揺光左遙連招揺爲北斗九星考要云一徐二梁三冀四荊五兗六揚七豫八雍九靑天官書云杓端有兩星內爲矛招揺外爲盾天鋒卽招揺戈也文昌六星在北斗魁上形如半月天之六府也一曰上將二曰次將三曰貴相四曰司祿五曰司命六曰司冦其右六星曰內階魁及文昌間三星亦曰三公或曰三師其南一星在下臺之上入翼度曰太尊以象貴戚階右八星近傳舎曰八谷舎右近上丞二星曰贊府府右九星岐捲斜入漢湄曰天鉤鉤右六星在東藩少衛之東北曰天廚其東南七星曰扶筐於歌中屬女石氏又有天維三星在斗杓後

附步天歌曰中垣紫薇宮北極五星在其中大帝之座第二珠第一前星太子居第三之號爲庶子四爲後宮五天樞左右四星是四輔天乙太乙當門路左樞右樞夾南門兩面營衛二八伍太尉少尉右樞連依序上輔與少輔上衛少衞次上丞後門東邊兩贊府門西喚作一少丞依次卻向前門數陰徳門裏兩黃聚尙書以次其位五女史柱史各一戶女禦四星五天柱大理兩星陰徳邊鉤陳尾指北極巓鉤陳六星六甲前天皇獨在鉤陳裏五帝內座後門是華蓋並杠十六星杠作柄象蓋繖形蓋上連連九个星名曰傳舎如連丁垣外左右各六珠右是內階左天防階後八星名八谷防下五个天棓宿天牀六星左樞在內防兩星右樞對文昌斗上半月形稀疎分明六个星文昌之下曰三師太尊只向三師明天牢六星太尊邊太陽之首四勢前一个宰相太陽側更有三公相西偏卽是戈一星圓天理四星斗裏暗輔星近著開陽淡北斗之宿七星明第一主帝名樞精第二第三璇璣星第四名權第五衡開陽揺光六七名揺光左三天槍紅【丹元子隨人隱者之流不著名氏作步天歌句中有圖言下成像或約或多無掛無漏不言休咎而頗便習誦仰觀向藏靈臺擁爲祕笈名曰鬼科竅近世相傳然無善本玆從先生訂正庶鮮魚魯之訛焉】

象位

在天成像左蒼龍右白虎前朱鳥後龜奠四方而運四時繋天絡星耿耿然依附分屬之左前二象有二垣蓋象中之垣也武密及乾象新書諸家以垣中諸星分屬列宿乃合天度然舉全垣則跨半象矣別系其後

【按春秋傳曰二十八宿分在四方方各七宿共成一象鳥獸在地有象在天東蒼龍西白虎皆南首北尾南朱雀北武皆西首東尾從角起而左旋戴記亦曰前朱鳥而後龜左靑龍而右白虎蓋言象也而後世妖妄之徒號曰六神分吉凶夫天何故預立凶神以禍世耶且天道旋轉春秋分朱鳥大火見於午位冬夏至白虎蒼龍見於初昏究未嘗定而不移也而二十八宿又各增爲小象獐羊蝠防種種各別豈亦言其象而傅防者謂諸虫獸眞形在於是吾不知眞形之說何居也】

蒼龍七宿居壽星大火析木【爾雅云角亢壽星也或曰水土聚於辰木得水土資气故曰壽晉士弱曰心爲大火公羊傳曰大火爲大辰爾雅云大辰房心尾也諸宿中惟房心尾及參最明故曰大辰尾箕析木津也或曰木生於寅故名析木天漢所起故名曰津】之次橫亙七十有九度二十分以建午未申酉月昏見南方午位起太微左垣終天市左垣有角有心有尾儼然一龍體也謂之東陸

角二星南北相直夾黃道踦赤道西北距太防垣不三四度是爲天關黃道經其中其南爲陽道其北爲陰道其距南星廣十有二度一十分起壽星九度盡二十一度考要云一星爲李一星爲將兩星之間少右橫二星曰平道平道右一星近太微上相曰進賢角北二星曰天田亦曰李其北三星近郎將曰周鼎角南二星曰天門天官書云左角李李天田也右角將將天門也門南一星曰平星東北一星曰陽門平星南十星六大彎曲爲庫四小方斜爲樓是爲天庫西入軫度其中十五星三三而聚曰柱中央四小星曰衡又中央小星陣兵也南二大星曰南門

步天歌云角兩星南北正直看中有平道上天田總是黒星兩相連別有一烏名進賢平道右畔獨淵然最上三星周鼎形角下天門左平星雙雙橫於庫樓上庫樓十里屈曲明樓中五柱十五星三三相聚如鼎形其中四星別名衡南門樓外兩星橫

亢四星狀若張弓在角東黃赤道間其距南第二星廣九度二十分亢北左右攝提各三星鼎足句中適直斗柄所指故曰攝提格中夾拱一大星曰大角亦云帝座入亢三度半亢南七星連亙而屈曰折威東南二星石氏曰顓頊或作頓頑

步天歌曰亢四星恰似彎弓狀大角一星直上明折威七子亢下橫大角左右攝提星三三相聚如鼎形折威下左顓頊星兩个斜安黃邑晶頊下二星號陽門色若顓頊直下存

氐四星狀如側斗踦黃道出其南爲龍爲天根其距西南星廣十有六度三十分起壽星末度盡大火中度大火卯也故雲天根氐北三星曰帝席席北三星曰梗河又北西一星曰招揺與戈相直遙連斗杓帝席之右近攝提六星在亢宿上曰亢池帝席之左近天市西垣一星曰天乳氐南三星曰陣車又南二十七星三三而北曰騎官中一星爲騎陣將軍其西南三星曰車騎天輻二星在騎官之東

步天歌云氐四星似斗側量米天乳氐上一黑星世人不識稱無名一个招揺梗河上梗河橫列三星狀帝席三黑河之西亢池六星近攝提氐下眾星騎官出騎官之數二十七三三相連十欠一陣車氐下騎官次騎官之下二騎位天輻兩星立陣旁將軍陣裏振威霜

房四星跨踞黃道爲龍腹四星之間黃道之所經也南間曰陽環其南爲太陽北間曰陰環其北曰太陰亦曰天駟自南而數首左驂次左服次右服次右驂又名天廐又名農祥左傳農祥晨正是也其距南第二星廣五度六十分起大火十六度盡二十一度房北二小星曰鉤鈐東北一星曰鍵閉亦曰牽東咸西咸各四星在房左右狀如房房之門戶也爲日月五緯之道其西咸入氐度兩咸正中稍南三星南北而列曰罰房西南一星曰日日南二星曰從官石氏有巫官二星天福三星其天福或是天輻

步天歌云房四星直下主明堂鍵閉一黃斜向上鉤鈐兩个近其旁罰有三星植鍵上兩咸夾罰似房狀房下一星號爲日從官兩个日下出

心三星在黃道南謂之火春秋傳火猶西流詩曰七月流火是也其於中星爲帝座爲大辰前星爲太子後星爲庶子其距西第一星廣六度五十分起大火二十一度盡二十七度東咸與罰皆在其上上爲天市垣其西南十有二星在房下曰積卒

步天歌云心三星中央色最深下有積卒共十二三三相聚心下是

尾九星在黃道南狀如鉤亦名九子星其距西行從西第二星廣十有九度一十分起大火二十七度盡析木十六度第三星旁一星曰神宮尾北近市樓四星曰天江尾左一星曰傅說亦名天防左傳雲天防焞焞卽傅說也說左一星曰天魚在尾後天漢內尾南五星曰天龜

步天歌云尾九星如鉤蒼龍尾下頭五黑號龜星尾上天江四橫是尾東一个名傅說傅說東畔一魚子龜西一星是神宮所以列在后妃中

箕四星在黃道南天漢內龍所糞也日月宿之風起其距西北星廣十度四十分起析木津十六度盡二十六度舌外一星曰糠糠南三星爲木杵

步天歌云箕四星形狀如簸箕箕下三星爲木杵箕前一星是糠粃以上認取天市垣黃道迆北天江邇

天市垣【紫薇垣如天子都而天市垣又後人推以象離宮如天子巡狩必有駐蹕之地倘亦彊附之說也】在析木之次臨尾箕上西離於氐東入於斗垣星左右各十有一南門左一星爲宋次南海次燕次東海次徐次吳越次齊次中山次九河次趙次代右一星爲韓次楚次梁次蜀次粵次秦次周次魯次甌次閩次河中皆借其地而名之亦雲天旗庭也帝座一星在市之正中座南五星曰鬥與帝座皆入尾度又南四星曰斛又南六星當韓宋間臨箕上曰市樓樓左二星曰車肆肆北二星曰宗正在候星之南其左四星曰宗人又左二星曰宗星其東北二星爲帛度帛度左二星爲屠肆帝座東南一星曰候入箕度候右四星斜布座前曰宦者入尾度其西南二星在斛西北曰列肆垣北九星當尾上曰天紀紀西九星當氐房上曰貫索索口一星爲門漢志云十五星也索北七星橫列氐上曰七公紀北三星當尾箕上曰女牀石氏有天棒五星在女牀東北天官書云房東北曲十二星曰旗旗中四星曰天市中六星曰市樓而已無垣名而以貫索附紫薇中宮其所云曲十二星者蓋垣西藩也

步天歌云下垣一宮名天市兩扇垣墻二十二當門六角黑市樓樓左兩星是車肆兩个宗正四宗人宗星一雙亦依次帛度兩星屠肆前候星還在帝座邊帝座一星常光明四个防茫宦者星以次兩星名列肆斗斛帝前依其次斗是五星斛是四垣北九个貫索星索口橫者七公成天紀恰似七公形數著分明多兩星紀北三星名女牀此座還依織女旁

按帝座有五一在紫薇宮一爲亢之大角一爲心之中星一在天市垣一在太微垣象黻扆之隨處而設也

龜七宿居星紀枵娵訾之次【古者歷紀日月五星皆起於牽牛之次故曰星紀爾雅云枵虛也黒色枵虛中也營室東壁娵訾也室壁各二星如口象又在西北隅娵隅置也訾口象也】橫亙九十有三度八十分以建酉戌亥子月昬見南方起天漢左終羽林左謂之北陸龜一名天黿國語曰辰在天黿卽女虛枵之分也而室上有螣蛇二十二故曰武象爲龜蛇或云蛇也武龜也虛危以前象蛇室壁象龜

斗六星踦漢在黃道南將有天子之事占於南斗其距柄第三星廣二十有五度二十分起析木二十七度盡星紀二十二度斗柄西八星當箕上曰天籥斗東北六星曰建南臨黃道斗建之間七曜所由行也建上九星入河中曰天弁魁東二星南北相直曰天雞雞南二星東西相直曰天狗狗南四星曰狗國象鮮卑烏桓之夷也斗西南一星在箕之東曰農丈人魁南十四星曰鼈鼈東十星曰天淵亦曰天池

步天歌云斗六星其狀似北斗魁上建星正相對天弁建上三三九斗下圓安十四星𨿽然名鼈貫索形天雞建背雙黑星天籥柄前八黃晶狗國四星雞下生天淵十星鼈東邊更有兩狗斗魁前農家丈人狗下眠天淵色黃狗色

牛六星二角觺然下四星句立在黃道北其距中央大星廣七度二十分起星紀二十三度盡二十九度牛上四星曰天桴桴北三星踞漢湄曰河皷世謂之牽牛中大星爲大將軍南星爲左將軍北星爲右將軍左右旗各九星夾河皷偃捲漢內右旗在建星上入斗度左旗上有天津九星漢北近天紀三星一大二防曰織女織女東足四星曰漸臺西足五星曰輦道織女漸臺輦道皆入斗度牛東三星曰羅堰牛南九星曰天田田南九星曰九坎

步天歌云牛六星近在河岸頭頭上𨿽然有兩角腹下從來欠一腳牛下九黑是天田田下三三九坎連牛上直建三河鼓鼓上三星號織女左旗右旗各九星河鼓兩畔右邊明更有四黃名天桴河鼓直下如連珠羅堰三烏牛東居漸臺四星似口形輦道東足連五丁輦道漸臺在何許欲得見時近織女【按張衡云牽牛織女七月七日相見者卽此也爾雅云河鼔謂之牽牛又歌曰東飛伯勞西飛燕黃姑織女時相見黃姑卽河鼔也音譌耳有謂牽牛卽牛宿者然以之配織女恐當是河鼓若是六星之牛宿則當配以四星之女宿矣原注】

女四星如箕在黃道北謂之須女亦名婺女其距西南星廣十有一度三十五分起星紀二十九度盡枵十度女北五星曰離珠珠上五星曰敗其上五星曰匏其北九星若張弓橫亙河內曰天津八牛度津北四星在輦道東曰奚仲入斗度其北近紫垣七星曰扶筐亦云扶箱女南十六星或比或散爲十二國北列左二爲代次二爲秦次二爲周次二爲趙南列左一爲魏次韓次晉次燕次楚次齊次鄭次越按天之所覆者廣而華夏所分主者牛女下十二國耳其以十二國分野配十二辰次者妄也

步天歌云女四星如箕主嫁娶十二諸國在下陳先從越國向東論東西兩周次二秦雍州南下雙雁門代國向西一晉伸韓魏各一晉北輪楚之一國魏西屯楚城南畔獨燕軍燕西一郡是齊鄰齊北兩邑平原君欲知鄭在越下存十六黃星細區分五个離珠女上星敗珠上匏生兩个各五二明天津九个彈弓形兩星入牛河中橫四个奚仲天津上七个仲側扶筐星

虛二星夾赤道其距南星廣八度九十五分起枵十度盡十八度其第六度子中也虛北二星曰司命又北二星曰司祿又北少西二星曰司危又北二星曰司非虛南二星在代之東曰哭哭東二星曰泣在危上泣南十三星狀如貫索曰天壘其南四星曰敗臼二入危二入室臼西三星在韓晉之東曰離瑜離瑜與哭皆入女度

步天歌云虛上下各一如連珠命祿危非虛上呈兩虛之下哭泣星哭泣雙雙下壘城天壘團團十三星敗臼四星城下橫臼西三个離瑜明

危三星如矩在赤道北其距南星廣十有五度四十分起枵十九度盡娵訾三度危北五星當司命上曰人星入虛度人左三星曰杵杵南四星曰臼杵北七星連捲而大首東近河抵司非曰車府河中五星如敗曰造父亦曰伯樂河畔九星岐捲曰天鉤見紫薇宮危南二星曰蓋屋屋左四星曰墳墓其東南四星曰虛梁其南十星正圜曰天錢在北落西北羽林之西

步天歌云危三星不直舊先知危上五黑號人星人畔三四杵臼形人上七烏號車府府上天鉤九黃晶鉤上五鵶字造父危下四星是墳墓墓下四星斜虛梁十个天錢梁下黃墓旁兩星能蓋屋身著黑衣危下宿

室二星北近天漢謂之營室離宮六星兩兩而比附其防爾雅云營室謂之定詩云定之方中是也其距南星廣十有七度一十分起娵訾四度盡二十一度室北二十二星蜿蜒而翔曰騰蛇又上卽造父也室南六星曰雷電其右二星在墳墓上曰土功吏雷電南十二星西南抵虛東近壁形如重擔曰壁壘陣陣南四十五星三三而聚曰羽林軍其西南一星曰天綱天綱左羽林南一星曰北落師門以上五官皆入危度其左三星曰鈇鉞下二星卽敗臼也其東南九星狀如天田曰八魁入壁度石氏有天海十星

步天歌云室兩星上有離宮出繞室三雙有六星下頭六个雷電形壁壘陣次十二星十二兩頭大似升陣下分布羽林軍四十五卒三爲羣壁西四座星難論仔細歷歷看區分三粒黃金名鈇鉞一顆珍珠北落門門東八魁九个子門西一宿天綱是電防兩黒土功吏螣蛇室上二十二

壁二星如虛在室東謂之東壁其距南星廣八度六十分起娵訾二十一度盡二十九度壁北十星曰天廐又北近垣五星王良也壁南二星曰土公又南五星曰霹又西南四星曰雲雨二官入室度羽林左五星曰鈇鑕入奎度

步天歌云壁兩星下頭是霹霹五星橫著行雲雨次之曰四方壁上天廐十圓黃鈇鑕五星羽林防【一本多土公兩黒壁下藏一句】

白虎七宿居降婁大梁寔沈之次橫亙八十有三度八十五分以建丑寅夘月昬見南方起羽林左終天側左謂之西陸

奎【一作防】十六星在天漢南爲溝瀆其距西南大星名天豕目廣十有六度六十分起娵訾末度盡降婁【爾雅云降婁婁也萬物至戌皆降而聚於婁故曰降婁】十五度奎北天漢內五星曰王良其四星連曲爲天駟一星爲禦官禦官動爲防馬史曰王良策馬車騎滿野此也防一星近天鉤曰防入壁半度良左一星曰附路附路左六星曰閣道奎南七星曰外屏屏南七星如鉤曰天混混右一星曰土司空在八魁之西南入壁度

步天歌云奎腰細頭尖似破鞵一十六星繞鞵生外屏七烏奎下橫屏下七星天混明司空左畔土之精奎上一宿軍南門河中六个閣道形附路一星道防明五个吐花王良星良兮近上一防名

婁三星不勻在奎東南爲聚眾其距中央大星廣十有一度八十分起降婁十六度盡二十九度婁東西各五星曰左更右更婁北天漢內十一星左右列各五中一大星曰天大將軍入奎度【其南一星卽軍南門】婁南六星曰天倉亦入奎度又南四星曰天庾

步天歌云婁三星不勻近一頭左更右更烏夾婁天倉六个婁下頭天庾四星倉東腳婁上十一將軍侯

胃三星鼎足立在婁東北近漢爲倉廩其距西第一星廣十有五度六十分起降婁二十九度盡大梁【大梁昴畢也昴畢間七曜所入要道若梁然】十二度胃北八星如鉤曰大陵陵中一星曰積屍東天漢內九星與大陵分勢者曰天船船內一星曰積水胃南左四星曰天廩廩又臨赤道十三星形如乙字曰天囷

步天歌云胃三星鼎足河之次天廩胃下斜四星天囷十三如一形河中八星名大陵陵北九个天船名陵中積屍一个星積水船中一黑晶

昴七星四三相承一星獨大南臨黃道史記天官書作畱毛傳亦以爲畱也又曰旄頭主胡其距西南星廣十有一度三十分起大梁十三度盡二十四度昴北六星捲如曰捲舌舌中一星曰天讒舌後四星在五車北曰礪石昴左一星近黃道曰月星右一星曰天阿月南阿東五星曰天陰天囷南六星曰芻槁亦曰廥積其南十六星曰天苑天阿以下五官入胃度

步天歌云昴七星一聚實不少阿西月東各一星月下五黃天陰名陰下六烏芻槁營營南十六天苑形河裏六星名捲舌舌中黑防天讒星礪石舌防斜四丁

畢八星欹倚黃道謂之罕車天之雨師也天官書作濁爾雅云濁謂之畢其大星曰天髙其距口北星廣十有七度四十分起大梁二十四度盡實沈【實沈髙辛氏季子名也主參故以是名】十度一小星爲附耳其上二星夾黃道曰天街東六星珠連曰諸王諸王北漢中五大星斜對畢口曰五車車旁九小星三三而聚曰三柱亦曰三泉車中五星曰天潢其上三星曰咸池車南一星曰天關畢畔諸王下四小星亦曰天髙畢南耳下八星大首而曲柄曰天節其東九星連蜷直五車曰參旗旗南九星夭矯而下垂曰九斿斿旁九星如圜而長曰九州殊域天苑南十三星曰天園入昴度

步天歌云畢恰似爪乂八星出附耳畢股一星光天街兩星畢背旁天節耳下八烏色畢上橫列六諸王王下四皁天髙星節下團團九州城畢口斜對五車口車有三柱任縱橫車中五个天潢晶潢畔咸池三黒星天關一星車腳邊參旗九个參車間旗下直建九斿連斿下十三烏天園九斿天園參腳邊

觜三星隅置在參北曰觜觽爲虎首其距西南星廣百分度之五觜北河中九星直井鉞上曰坐旗入井度旗西南四星曰司怪入畢度

步天歌云觜三星相近作參蕋觜上坐旗直指天尊卑之位九相連司怪曲立坐旗邊四鵶大近井鉞前

參十星肩負黃道爲白虎中橫三星爲衡石下三星爲伐【史記天官書作罰】其外四星左右肩足也其距中西第一星廣十有一度一十分起實沈十度盡二十一度參右足下四星曰玊井其南四星曰軍井又南二星曰屏屏左四星曰厠厠下一星曰天矢矢南有丈人子孫各二星俱屬井

步天歌云參總有十星觜相侵兩肩雙足三爲心伐有三星足裏深玊井四星右足陰屏前兩扇井南襟軍井四星屏上森左足下四天厠臨厠下一物天矢沈

朱鳥七宿居鶉首鶉火鶉尾之次橫亙百有八度四十分以建夘辰巳午月昬見南方謂之南陸

井八星橫列漢湄謂之東井其距北西星廣三十有三度三十分起實沈二十一度盡鶉首二十四度井西一星曰鉞附鉞南四星曰水府入參度東北三星居漢北滸曰北河井南三星居漢南滸曰南河兩河天闕間爲關梁七曜之道也北河之南五星在井東曰五諸侯侯南三星曰天樽又積水一星在北河之西積薪一星在北河之東其南四星居漢中曰水位井西南四星曰四瀆又南三星曰闕丘亦曰天闕闕丘西下十三星在南河之南形若天錢曰軍市中一星曰野雞精市東一大星曰狼狼東南九星狀若張弓曰弧矢弧南有一星曰老人近南極中國不見南海上之唐張籍送鄭尙書赴廣州詩云此處莫言多瘴癘天邊看取老人星是也軍市西南二星曰丈人其東二星曰子子東二星曰孫皆入參度

步天歌云井八星橫列河中淨一星名鉞井邊安兩河各三南北正天樽三星井上頭樽上橫列五諸侯侯上北河西積水欲覓積薪東畔是鉞下四星名水府水位東邊四星序四瀆橫列南河裏南河下頭是軍市軍市團團十三星中有一个野雞精子孫丈人市下列各立兩星從東說闕丘三个南河東邱下一狼光蒙茸左畔九个彎弧弓一矢擬射頑狼胸有个老人南極中春秋出入壽無窮

鬼在天漢東黃道北四星多置如匱謂之輿鬼中一星名積屍气爲質書曰徳成衡觀成潢傷成鉞禍成井誅成質是也其距西南星廣二度二十分起鶉首二十四度盡二十六度北四星直軒轅西在井之東北曰爟南七星橫河中曰天狗弧矢南六星曰天社二官入井度天狗東六星曰外廚其南一星曰天紀二官入栁度步天歌云鬼四星冊方似木櫃中央白者積屍气鬼上四星是爟位天狗七星狼北是外廚六星柳星次天社六个弧東倚社東一星是天紀

柳八星在鬼東南黃赤道間天官書作注朱鳥之注也其距西頭第三星廣十有三度三十分起鶉首二十六度盡鶉火【栁爲鳥喙星爲鳥頸張爲烏嗦三宿連體故總謂之鶉火】十度栁北三星近軒轅右角曰酒旗入星度南卽外廚天紀也栁近上臺張近中臺翼近下臺

步天歌云栁八星曲頭垂似栁近上三星號爲酒享晏大酺五星守

星七星如鉤踦赤道爲鳥頸其距大星廣六度三十分起鶉火十一度盡十七度星北十七星卷曲而翼飛形如騰龍度跨星張曰軒轅其大星前一星爲禦女左角爲少民右角爲大民周禮天府祭天之司民司祿謂此天文星第四星也或曰黃龍之體黃帝之神爲後宮爲權其東近中臺四星曰內平入張度酒旗南三星曰天相相南五星曰天稷

步天歌云星七星如鉤栁下生星上十七軒轅形軒轅東頭四內平平下三个名天相相下稷星橫五明

張六星在赤道南爲鳥嗉其距西第二星廣十有七度二十五分起鶉火十七度盡鶉尾三度【南方七宿取朱鳥爲象井鬼爲首翼軫爲尾故曰鶉尾】南十四星曰天廟入星度

步天歌云張六星似軫在星旁張下只是有天廟十四之星冊四方長垣少防𨿽向上星數歌在太微旁太尊一星直上黃

翼二十二星在赤道南北連太微垣若承捧然爲鳥翼其距中行西第二星廣十有八度七十五分起鶉尾三度盡二十三度南五星曰東甌入張度

步天歌云翼二十二星大難識上五下五橫著行中心六个恰如張更有六星在何許三三相連張畔附若必不能分處所更請向前分度取五个黑星翼下頭欲知名字是東甌

軫四星在赤道南爲鳥尾爲車轄二星附兩旁其中一星名長沙其距西南星廣十有七度三十分起鶉尾二十三度盡壽星八度右轄西南二星曰軍門其南四星曰土司空其左七星曰靑邱其南三十二星曰器府步天歌云軫四星似張翼相近中央一个長沙子左轄右轄附兩星軍門兩黃近翼是門下四个土司空門東七烏靑丘子靑丘之下名器府器府之星三十二以上便爲太微垣黃道向上看取是

太防垣在北斗之南鶉尾之次西臨翼初東盡軫末垣星左右各五南中爲端門夾端門二星曰左右執法執法之東西爲左右掖門掖門之北左四輔南相北將右四輔南將北相各有上次四輔間各三門南曰東西太陽中曰東西華北曰東西太陰端門內右執法北四星曰內屏屏北五星爲五帝座中曰黃帝蒼赤白黑四帝各居其方座北一星曰太子太子右一星曰從官左一星曰幸臣左執法東北一星曰謁者謁者東北三星曰三公內座三公北三星曰九卿內座九卿北五星曰內五諸侯侯北十有五星依烏曰郎位或云二十四星也東北一大星曰郎將從官右一星在西垣之外上相之西下臺之南曰虎賁郎位北七星如畢狀曰常陳常陳右六星兩兩相比起文昌列招揺抵太防曰三臺亦曰三能西二星近文昌爲上臺司命在栁北其北星入栁六度次二星對軒轅爲中臺司宗其北星入張二度東二星近太微爲下臺司祿在垣西藩北其北星入翼二度東方朔願陳泰階六符孟康曰三臺也南四星雁行近上相曰少防處士星也其南四星入張度曰長垣右垣西南三星曰明堂堂西三星近上相曰靈臺二官皆入翼度天官書無垣名而曰南宮朱烏權衡衡太防權軒轅考要亦雲南宮之宿其大者曰權衡衡爲太微之庭權爲女主之宮

步天歌云上垣太防宮昭昭列象鋪蒼穹端門只是門之中左右執法門西東門左皂衣一謁者以次卽是烏三公三黒九卿公背傍五黑諸侯卿後行四个門西主軒屏五帝內座於中正幸臣太子及從官烏列帝後從東定郎將虎賁居左右常陳郎位居其後常陳七星不相誤郎位陳東一十五兩邊宮垣十星布左右執法是其數宮外明堂布政宮三个靈臺雲雨少微四星西南隅長垣雙雙防西居北門外西接三臺與垣相對無兵災

右列宿度分皆以赤道立距各過宮中星皆以萬曆年間爲凖

古言星官者唐虞以前莫考其見於尙書則四象列宿僅僅有其三漢以來石申甘徳兩家最著後又有巫咸家出然象於朝者皆襲秦官意其非巫咸本文也馬遷班固書志巳多不同張衡靈憲以爲中外之官常明者百有二十可名者三百二十爲星二千五百微星之數萬有一千五百二十吳太史令陳卓乃偹列甘徳石申巫咸三家之星總二百八十三座爲星一千四百六十四石申紫防垣一十三座六十四星中官四十八座二百八十六星外官三十六座二百七十七星皆赤甘徳紫薇垣二十一座一百二十星中官五十七座一百九十八星外官四十座二百一十一星皆黑巫咸紫薇垣四座一十八星中官九座三十一星外官二十座九十三星皆黃卽今步天歌中所謂黃赤黑者也其名同者三公星有三兩在紫薇垣一在太防垣從官星有二在太防垣者一星屬房宿者二星天紀星亦有二在天市垣者九星屬鬼宿者一星禦女亦有二在軒轅之下者一星在紫薇垣內者四星天田星亦有二屬角宿者二星屬牛宿者九星杵星亦有二箕屬危屬皆三星也又土司空有二屬奎者一星屬軫者四星胃屬有積屍在大陵中其在輿鬼內者名積屍气也角屬有衡星又太微爲衡北斗第五星爲玊衡也斗星有三在紫薇垣者謂之北斗七星在元武象者謂之南斗六星在天市垣者則五星也司祿亦有三其一屬危其一爲文昌第四星其一爲三臺東二星也兩太子一在太微垣一爲北極第一星心宿之前星亦爲太子也兩積水一在井一在胃兩五諸侯一在井一在太微垣房屬有罰參中之伐亦作罰天市垣之諸國與女下之十二國亦多同其相似者如內屏外屏之與屏星內防外防之與天防天雞之與野雞天混之與天厠臼星之與敗臼鉤星之與天鉤相星之與天相狗星之與天狗狗國三公內座之與三公五侯內座之與五侯軍門之與軍南門土功之與土功吏五柱之與三柱實繁有徒余不著者無名回回歷曁郭太史俱有新測無名諸星但不便於考記故不著今所用乃宋皇祐間校定而皇祐一本之丹元子步天歌紫薇垣三十八座一百八十四星太微垣一十九座七十八星天市垣一十八座八十七星列舎並附官二百一十二座一千一百三十八星中外官共二百八十七座一千四百八十七星然一座之星有兼跨兩宿勢難割裂步天歌但取其相近者屬之而觀測則不合故今𨿽從歌紀之而仍明注入某度入某度【紫薇垣正處天中度次徧入於列舎凡星在赤道內爲中宮赤道外爲外宮原注】

【古歷以周天諸星分爲三垣二十八宿各各定有名位座次每座每宿星數又各多寡不齊然其所謂宿者蓋取七曜經行止宿之義且用以便於測算經度又謂其各能主施徳也星之命名或彷佛其形似或因其光色或因其徳性或命以官以國以人以物以事種種借義咸以便司天氏之仰觀耳○又按二十八宿恆星也常定不移故謂之恆由今驗之實未常不移者如角大星周赧王二十年丙寅測得經度在秋分前鶉尾宮二十二度後於漢順帝永和三年戊寅測在鶉尾二十七度嘉靖四年乙酉測得過秋分在壽星宮一十七度萬曆十三年乙酉測在壽星宮一十八度軒轅星亦如之赧王丙寅在鶉首二十七度漢永和戊寅在鶉火三度三十分今測在鶉火二十四度四十分余星皆如之是以帝堯之世日中星鳥謂春分則初昏時鶉火中也而周未在井今在參矣堯時冬至日在虛漢唐在斗今在箕矣過此以往又安知其不更異於昔耶卽在天諸星巫咸石申甘徳之徒分次識別如前所定垣宿是矣實有不止於是者如昴宿世傳七星或云六星而實則三十七星鬼宿四星其中積屍气相傳爲白气如雲實則其間有小星三十六但微茫難見耳】

天漢

天漢自昔志天官者遺之然絡帶南北爲天之大界宿次舎垣借此以分昭昭乎與星辰俱垂象也烏可遺乎

天漢謂之天河張衡云金之气或雲水之精精气發升宛轉若流與河海通余謂不然直是成像之在天者與星月同耳其南入南極不可見可見者自尾箕始經龜魚說天江糠星天籥斜行上連箕斗天弁河皷左右旗倒分一派西映天市之吳越自坤抵艮至宗人宗星而止其大勢上絡天津而至車府造父螣蛇王良附路閣道大陵天船則漸下而南行歷捲舌五車諸王天關司怪水府入東井過四瀆闕邱天狗弧矢之墟在社稷七星之南而入於南極內也

步天歌雲天河亦名曰天漢起自東方箕尾間遂乃分爲南北道南經傅說入魚淵開籥戴弁鳴河鼓北經龜宿貫箕邊次絡斗魁冒左旗又合南道天津湄二道相合北西行分夾匏絡人星杵畔造父螣蛇精王良附路閣道平登此大陵泛天船直到捲舌又南徵五車駕向北河南東井水位入吾驂水位過了東南遊經次南河向闕邱天狗天紀與天稷七星南畔天河沒

歷體略卷中

欽定四庫全書

歷體略卷下

明王英明撰

前所輯皆自古談天成說也近有歐邏巴人挾其歷自大西洋來所論天地七政歷歷示諸掌創聞者不能無駭且異徐繹之悉至理也夫禮失而求之野擇其善者而從之不猶愈於野乎述西曆體【歐邏巴國名其地亦在赤道北北至北極出地四十五度實與中國東西相對俱有理學文字其俗素精天文專以尊事天主上帝爲學俗呼大西洋也自利瑪竇於神廟初挾其彼國圖書器物由海道自西南諸國以入中華尙食京師發明九重天奧義自後同學相繼而來所譯教義諸書不下充棟而歷法一部如幾何原本同文算指表度等說測量全義日月星躔表天問略測天約說及渾天儀測蝕等書確當詳明逺過前代今總彚爲崇禎曆書百餘卷實推步家之指南也集中所載僅撮其度數經緯及天體地形日月星辰躔宿薄蝕等義足以左右歷指者其文辭先後自相發明故鮮所詮注也】

天體地度

凡歷象日月星辰者南北東西隨地理之差爲移易故不知輿地者不可以歷天玆首著渾天包地之故而以天躔經地度信乎其爲物之不貳也東海西海心同理同吾中前聖舊蓋有其說矣恨語焉不詳耳於乎請勿怪生齒之反足相對也

天有九重第九重號爲宗動天體無星辰帶下八重天轉動一日一周自東而西第八重列宿天二萬四千四百年一周第七重塡星天二十九年一百五十五日二十五刻一周第六重嵗星天一十一年三百一十三日七十○刻一周第五重熒惑天一年二百二十一日九十三刻一周第四重日輪天三百六十五日二十三刻一周第三重太白天第二重辰星天俱隨日作三百六十五日二十三刻一周第一重月輪天二十七日三十一刻一周此八重天者俱自西而東右旋而俱爲宗動天帶之左旋九天層疊包裹如蔥頭𨿽體極堅而通透光亮淸虛無礙不異琉璃水晶也日月星辰在其體內如木板之節各因本天而動焉天之內包火火之內包气气又包水土而水土合爲一丸卽地也火輕揚故升於九重天之下土重濁故凝於天之中水輕於土故浮土之上气不輕不重故乘水土而負火此系元火附於天而隨之環動偕之一周極淨甚炎而無光也何以無光無薪炭等體以傳其光耳一遇外物衝撃則發光矣世所雲天裂星流是也試觀陶窰之久燒者初除薪炭𨿽內不見火光而熱气甚盛物入之卽焚正猶是耳乃气又有上中下三域上域近火故大熱下域近水土而水土爲太陽所射故發暖中域上下隔絕故大寒而霜雪凝於斯然三域又廣狹弗等南極北極之下太陽不到陰气甚盛其上下熱暖之域狹而中寒冷之域廣若赤道之下正當太陽陰气甚微其上下熱暖之域廣而中寒冷之域狹地與海合爲一丸本是圓形居渾天之當中防止一謂地爲方者乃語其定而不移之性非語其形體也天旣包地則彼此相應故天有南北二極地亦有之天分三百六十度地亦同之天中爲赤道自赤道而南二十三度半爲南道赤道而北二十三度半爲北道中國在北道之北日行赤道則晝夜半行南道則晝短行北道則晝長故渾天有晝夜平道於中晝短晝長二道於南北爲日行之界地亦有三界對於下焉但天包地外爲甚大其度廣地處天中爲甚小其度狹耳測得直行北方者每路二百五十里北極出髙一度南極入低一度直行南方者每路二百五十里北極入低一度南極出髙一度則審地形果圓而每二百五十里爲地之一度也信地之東西一周南北一周各九萬里而不異也夫地厚二萬八千六百三十七里零二十五分裏之九上下四旁皆生齒所居渾淪一丸原無上下蓋在天之內何瞻非天總六合內凡足所履卽爲下凡首所戴卽爲上其專以身之所居分上下者皆不逹者也余自西海泛舟而來南行至亦道下見南北二極皆在平地略無髙低又南過大浪山但見南極出地三十六度而北極隱而不見則大浪山與中國上下相爲對待矣而余彼時惟仰天在上未嘗見其在下也故謂地形圓而周圍皆生齒者信然矣以地圓故凡自海西岸上船者乘正東風繞地一周於東岸下船則一年止三百六十四日其理固自明也以天度分山海自北而南爲五帶一在晝長晝短二界之間其地甚熱近日故也二在北極界之內三在南極界之內此兩處甚冷逺日故也四在北極晝長二界之間五在南極晝短二界之間此兩處皆謂之正帶不冷不熱日輪不逺不近故也南北緯度定天下之縱視其緯度可以知各極出地幾何度自赤道一綫之界而起平分天下之中北至北極南至南極凡地在赤道以北主北極則爲北方在赤道以南主南極則爲南方中國主北極而釋氏謂爲南部州其謬甚矣蓋地距赤道度數與各極出地度數相等但在南方則著南極出地之數在北方則著北極出地之數故北京在赤道以北四十度則知北京北極髙四十度也大浪山在赤道以南三十六度則知大浪山南極髙三十六度也凡同緯度之地其極出地之數同則四時寒暑同若兩處距赤道度數相同但一離而南一離而北則四時之晝夜刻數皆同惟時相反此之秋彼爲春此之夏彼爲冬耳離赤道愈逺則晝夜長短愈多其長晝長夜之地每度長幾何則自西䢐東離赤道度數皆一焉東西經度定天下之衡視其經度可以知兩處相離幾何辰蓋日行一日一周天每時行三十度而兩處相距三十度爲差一辰故女直距緬甸東西三十度則女直爲夘時緬甸爲寅時也其他仿是若差六辰則兩處晝夜相反焉若晝夜相反者離赤道度數同而一南一北則兩處人行立正對足底故中國金陵離赤道以北三十二度而大東洋之瑪八作離赤道以南三十二度東西相距一百八十度則金陵與瑪八作相對足底行立矣從此知同經度地並同辰而同時見日月食也【列宿卽二十八宿世謂恆星塡星卽土星歲星卽木星熒惑卽火星太白卽金星辰星卽水星火气水土爲四元行元火謂無形之火也天裂流星今夏秋夜見俗所謂星移者謬也元火在上日蒸人物之气上觸而現爲光正猶是耳南極夏至太陽不到北極冬至太陽不到東西南北一周各九萬里而不異以地里數凖天度數可考而知釋氏謂南部洲言日月繞須彌山而成晝夜天文荒誕如此地理可知矣凡同緯度之地言東西國也極東極西與中國止差早晚而冬夏寒暑則等止因緯度之同耳】

度裏之差

凡北極差一度則地差二百五十里測之無不合者然渾天之體經度在所各同而緯度自東周西乃惟正當赤道之下爲得一度漸南漸北則漸以狹其里數亦難槪以二百五十也略舉其凡如左

赤道北抵北極九十度以次漸逓加殺【凡六十分爲一度凡六十秒爲一分】則直得一度橫得若干分秒是故從赤道起第一度橫得五十九分五十九秒第五度橫得五十九分四十六秒第十度橫得五十九分○五秒第十五度橫得五十七分五十七秒第二十度橫得五十六分二十三秒第二十五度橫得五十四分四十九秒第三十度橫得五十一分五十八秒第三十五度橫得四十九分○九秒第四十度橫得四十五分五十八秒第四十五度橫得四十二分二十六秒第五十度橫得三十八分三十四秒第五十五度橫得三十四分二十五秒第六十度橫得三十○分○秒第六十五度橫得二十五分二十一秒第七十度橫得二十○分三十一秒第七十五度橫得十五分三十二秒第八十度橫得一十○分二十五秒第八十五度橫得○五分一十四秒至第九十度則分秒俱無矣此略舉隔五之數實則每度不同焉自赤道抵南極亦然以地凖之則每度徑得二百五十里每分徑得四里零六分裏之一卽六十步凡積十四秒零二十四微爲一里積二分二十四秒爲十里積二十四分爲百里積四度爲千里積四十度爲萬里皆以直道論云【裏差每一度差二百五十里此從渾天儀可驗者經緯濶狹理所固然但隨南隨北天體髙圓未嘗少異恐經緯亦隨處而皆然也俟訂】

緯曜

太陽當空列曜俱熄至夜而星可測也星莫燦於五緯然各有遲畱退伏又金水太陰距地最近不可以地面爲較自太陽以上諸曜距地絕逺則地面地心總之不異且其形體各不相等人目所睹近者𨿽小亦大逺者𨿽大亦小不可以井闚泥之

地周九萬里其半徑一萬四千三百一十八里零九分裏之二

月距地中心四十八萬二千五百二十二里餘

辰星距地中心九十一萬八千七百五十○裏余太白距地中心二百四十○萬六百八十一里餘其光有消有長如月輪然

日距地一千六百○五萬五千六百九十○裏余熒惑距地二千七百四十一萬二千一百○○裏余歲星距地一億二千六百七十六萬九千五百八十四里餘四周有四小星繞行甚疾或此東彼西或彼東此西或俱東俱西

鎭星距地二億○五百七十七萬○五百六十四里餘形如雞卵兩側有兩小星

鎭星全徑大於地全徑九十倍又八分之一

歲星全徑大於地全徑九十四倍半

熒惑大半倍

日大於地一百六十五倍又八分之三

地大於太白三十六倍又二十七分之一

地大於辰星二萬一千九百九十一倍

地大於月三十八倍又三分之一

日大於月六千五百三十八倍又五分之一【皆以徑論】

經宿

凡經星以二萬四千四百年一周天是爲歲差但其移也密百年之內所差不多故可以定度取之中外星官三百六十未易悉列玆舉大者數十以俟宵測總之論各星所入赤道宿次度分與其在赤道南北幾何距極幾何以至異體大小之等皆載焉

凡經星距地三億二千二百七十六萬九千八百四十五里有餘此外卽一日一周之天包絡轉運此天距地六億四千七百三十三萬八千六百九十○裏有餘所謂宗動天也其經星之體凡有六等上等全徑大於地全徑一百○六倍零六分之一次等大於地八十九倍零八分之一其三等大於地七十一倍零三分之一其四等大於地五十三倍零十二分之一其五等大於地三十五倍零八分之一其六等大於地一十七倍零十分之一舉其著者五十二官若今所謂天漢者則小星稠密光顯相聨若白練然非白气也

勾陳三星體等三入壁二度距北極三度赤道北八十五度太

閣道南二星體等三入壁六度少距北極三十六度半赤道北五十三度太

天綱體等三入壁七度太距北極一百○二度赤道南二十度半

奎左北第五體等三入奎三度太距北極六十二度赤道北三十四度少

天倉右三星體等三入奎七度太距北極一百○二度赤道南十三度太

大陵大星體等二入胃三度太距北極五十三度太赤道北三十九度半

天船西三星體等二入胃五度太距北極四十一度太赤道北四十七度太

天囷東一星體等三入胃八度少距北極八十五度太赤道北二度少

昴宿兩星體等俱五入胃十五度少昴一度距北極六十八度少赤道北二十一度太

畢宿大星體等一入畢二度距北極七十五度少赤道北十五度太

五車右北體等一入畢八度太距北極四十五度太赤道北四十五度

參右足體等一入畢十二度太距北極九十八度半赤道南九度少

參左肩體等一入參五度少距北極八十二度太赤道北六度少

天狼體等一入井八度少距北極一百○六度少赤道南十五度太

北河中星體等二入井十六度半距北極五十八度少赤道北三十一度半

南河東星體等一入井二十度少距北極八十四度少赤道北六度少

北河東星體等二入井二十度少距北極六十度少赤道北二十八度太

星宿大星體等二入星初度半距北極九十七度太赤道南四度半

軒轅大星體等一入張三度少距北極七十五度太赤道北十四度少

軒轅南三星體等三入張三度半距北極六十八度半赤道北二十二度少

北斗天樞體等二入張一十五度半距北極二十五度太赤道北六十二度太

北極天璇體等二入張一十五度少距北極三十一度少赤道北五十九度

太微西垣上相體等二入翼三度距北極六十六度半赤道北二十二度太

北斗天璣體等二入翼十三度距北極三十三度少赤道北五十七度

北斗天權體等三入翼十三度少距北極二十九度太赤道北六十度少

太微帝座體等一入翼十三度太距北極七十一度太赤道北十七度少

北斗玊衡體等二入軫十度少距北極三十一度赤道北五十八度少

角宿南星體等一入角初度距北極九十八度半赤道南八度少

北斗開陽體等二入角一度少距北極三十二度赤道北五十七度少

北斗揺光體等二入角七度太距北極三十七度半赤道北五十一度太

大角體等一入亢一度距北極六十八度赤道北二十一度太

招揺體等三入亢六度太距北極四十九度少赤道北四十度半

氐右南星體等三入氐初度距北極一百○四度赤道南十三度半

氐右北星體等三入氐五度距北極九十八度太赤道南七度少

貫索大星體等三入氐四度太距北極五十六度少赤道北二十八度太

市垣梁星體等三入房五度距北極九十一度太赤道南二度

心宿中星體等二入心二度距北極一百一十五度少赤道南二十四度太

市垣候星體等二入尾二度太距北極七十六度少赤道北十三度少

市垣帝座體等三入尾七度太距北極七十四度太赤道北十五度半

天棓大星體等三入箕四度距北極四十○度少赤道北五十二度少

織女大星體等一入斗一十八度少距北極五十一度太赤道北三十八度太

河鼓中星體等二入斗二十度半距北極八十三度太赤道北七度少

天津右北三星體等二入女二度少距北極四十七度少赤道北四十三度太

天鉤大星體等三入虛二度少距北極三十○度太赤道北六十○度太

壁壘西星體等三入虛三度少距北極一百○九度太赤道南十八度太

危宿北星體等三入危初度太距北極八十七度少赤道北七度少

室宿北星體等二入室初度距北極六十五度半赤道北二十五度

室宿南星體等二入室初度距北極七十八度少赤道北十二度太

羽林大星體等三入室九度太距北極一百○六度太赤道南十八度

北落師門體等一入室【闕】

距北極

赤道南

右中外星官燦爛著明可立距七曜者略備矣若初學之士未能盡識更擇取簡要大星用之如左

大陵大星天船三星畢宿大星五車右北參左肩右足天狼北河兩星南河東星星宿大星軒轅大星太微帝座微垣上相角宿南星大角心宿中星河鼔中星織女大星北落師門天津右二室壁兩宿北斗七星

右所紀度分節去五度四分度之一而零分以太半少約之

以地圜故凡人在南方則見北方所不見之星在北方者亦見南方所不見之星人之行漸南漸北其南北之星隨而漸次隱見也【中邦處赤道之北以北極出地三十度爲率則閩粵以北諸星皆可見赤道以南漸難於闚測矣】

黃道宮界

帶天之紘爲赤道七曜經行爲黃道兩環斜交各自有極以三百六十度計之則經度每三十度交一宮十五度爲一气起磨羯之初爲冬至月建子中小寒月建丑初是盡一宮次交寶瓶宮爲大寒丑中立春寅初次交雙魚宮爲雨水寅中驚蟄卯初而際於赤道交白羊宮爲春分卯中淸明辰初次交金牛宮爲谷雨辰中立夏已初次交陰陽宮爲小滿已中芒種午初旣盡此宮遂轉而交巨蟹宮爲夏至午中小暑未初次交獅子宮爲大暑未中立秋申初次交雙女宮爲處暑申中白露酉初又際赤道交天秤宮爲秋分酉中寒露戌初次交天蠍宮爲霜降戌中立冬亥初次交人馬宮爲小雪亥中大雪子初乃又值天正冬至而一歲周焉凡天下寒暑榮悴皆由黃道中國當赤道之北故太陽之行黃道也一北而暖而萬物生一南而寒而萬物死也其反是者不論玆以白羊戌宮爲始紀之所謂步戌成歲云

白羊宮三十度初度起壁初於辰爲酉中戌初

金牛宮三十度初度起婁五於辰爲申中酉初

陰陽宮三十度初度起昴七於辰爲未中申初

巨蟹宮三十度初度際參末於辰爲午中未初

獅子宮三十度初度起井三十於辰爲巳中午初雙女宮三十度初度起張七於辰爲辰中已初

天秤宮三十度初度起軫初於辰爲卯中辰初

天蠍宮三十度初度起亢初於辰爲寅中卯初

人馬宮三十度初度起房三於辰爲丑中寅初

磨羯宮三十度初度起箕三於辰爲子中丑初

寶瓶宮三十度初度起牛初於辰爲亥中子初

雙魚宮三十度初度起危三於辰爲戌中亥初

赤道緯躔

太陽之出入於赤道也南二十三度半而冬至北二十三度半而夏至內外不異而往來有漸玆著二十四气每日所躔九服凖之可以知在【地髙低因以推在所之北極焉气刻漏】

所赤道出

陰陽之運於天地間也爲寒暑爲晝夜而一稟之太陽是故歷象以測日爲第一義而日影隨在不同其气寒熱與刻漏長短隨之玆以天凖地凡在九萬里內者悉一一著焉

凡天下寒暑气爲五截日景亦五截赤道之下其地四時皆燠而春秋分爲甚爲適當日道之下也冬夏至稍減而其燠則同爲去日道僅二十三度半也春秋分日中無景過春分則景在南過秋分則景在北其地以四十五日爲一時一年共八時有兩春兩夏兩秋兩冬艸木一歲再榮再枯故自赤道北二十三度半至赤道南二十三度半一帶地方立表每歲間東西南北日影俱到也日行南北二道之下其地每歲一極寒一極暑而正相反在北道者夏至暑冬至寒日有東南西三面景而南景爲常自赤道北二十三度半至六十六度半一帶地方皆同在南道者反是過此二界則黃道之所不至日不經天頂過矣其地四時皆寒周圍皆有日景而以半年爲晝半年爲夜艸木朝生暮死故自赤道南北各六十六度三十分至九十度一帶爲二極界內之地晝夜永短偏勝之極每晝間日景東西南北周到也蓋赤道南北各二十三度半乃黃道所經冬夏二至之界其六十六度半乃極南極北之界而冬夏晝夜長短於此分焉自赤道以北諸國觀之日行北道則晝長夜短至夏至而極極則返而南日行南道則夜長晝短至冬至而極極則返而北其赤道以南諸國反是故惟黃道與南北二極之界相距適中之地沖和之气鐘焉凡此自東周西一帶毓靈孕秀遂多聖賢豪傑之儔中國自距赤道十九度至四十二度正當其處此外過寒過燠皆屬偏气𨿽有人類蠢頑不靈矣

晝夜永短關乎緯度是故赤道距兩極各九十度每度每分之地其晝夜永短各各不同略舉其大則北極之下長晝長一百八十二日六十二刻蓋自春分至秋分通爲一晝矣漸而南五度夏晝長一百七十七日九十八刻又五度夏晝長一百六十一日二十一刻又五度夏晝長一百三十四日二十○刻又五度夏晝長一百○四日○四刻又五度夏晝長六十四日五十五刻皆夏至前後通爲一晝無夜余漸有夜至秋分而平又五度夏晝長八十八刻又五度夏晝長七十七刻又五度夏晝長七十一刻又五度夏晝長六十七刻又五度夏晝長六十四刻又五度夏晝長六十二刻又五度夏晝長五十九刻又五度夏晝長五十八刻又五度夏晝長五十六刻又五度夏晝長五十五刻又五度夏晝長五十三刻又五度夏晝長五十二刻至九十度夏晝長五十刻各以減百刻爲夜刻則赤道之下也總之平分於赤道而南北反對南爲長晝則北爲長夜北爲長晝則南爲長夜北爲夏晝南爲冬晝南爲夏晝北則冬晝其兩極之下長晝長夜則半年有日光半年無日光者也【巳上諸說西法制有增式渾天儀旋轉可測算也】

附錄

凡歷家每日以七曜之一爲本日所直宿蓋取天體層數定之晝夜勻作二十四分如第一分屬太陽則第二爲金三爲水四爲月五爲土六爲木七爲火周而復始則其第八第十五第二十二皆屬太陽至二十四屬水而一日終焉次日之第一乃當屬月歷取首分之曜爲一日之直因以月繼日而以日月火水木金土作每日之序云其所云二十四分者不論晝夜長短但勻日出後十二分日入後十二分亦非一時截作兩時也西國以此論人祿命及占祲祥今疇人相防用之而不知其自故附見於此

人在地上視日月大小不逺然月之離地一十○萬四千四百○一里又百分裏之八十一日之離地一千五百九十一萬二千三百八十二里人目之視近者大而逺者小其常也今逺近異而體象等所以知其有大小也然何以知日大於地地大於月也答曰凡以光相施者丸之大小相等則其受光與不受光相半而所蔽之暗影至於無窮惟以小蔽大則小者之受光必過於半體而其暗影漸逺亦漸尖細逺之極無復暗影焉其影有窮也故月有蝕而星無蝕月近地而星逺地也地影不能及星也若月與地等何以蝕旣又有蝕甚耶若地與日等或更大焉則眾星皆蝕矣所以知其大小之分也又問日月蝕之理如何曰日蝕者緣朔時月至黃道在日之下遮掩日光人不能見日輪謂日蝕也然日輪了無失光故其蝕非天下相同之蝕或此處蝕他處不蝕或此處全蝕他處半蝕此因所當有偏正之異故也月蝕天下皆同也蓋月與眾星皆借日爲光地在九重天之當中若望時月至黃道正與太陽相對地形障隔其中不得相射則月失其光而人以爲蝕乃地影防之耳出地影而復光矣此交蝕之大略也

歷體略卷下

