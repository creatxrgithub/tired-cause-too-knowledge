

欽定四庫全書

子部六

五曹算經目錄

天文算法類二【算書之屬】卷一

田曹

卷二

兵曹

卷三

集曹

卷四

倉曹

卷五

金曹

【臣】等謹案隋書經籍志有九章六曹算經一卷而無五曹之目其六曹篇題亦不傳唐書藝文志始有甄鸞五曹算經五卷韓延五曹算經五卷李淳風注五曹孫子等算經二十

捲魯續新集五時時要術三卷甄韓二家皆注是書者也其作者則不知爲誰攷漢書梅福傳福上書言臣聞齊桓之時有以九九見者顏師古注云九九算術若今九章五曹之輩蓋算學𨿽多不出乘除二者而乘除不出自一至九因而九之之數故舉九九爲言而師古卽以其時所有九章五曹等書實之非梅福時有是書也朱彞尊曝書亭集有五曹算經防云相傳其法出於孫武然彞尊第曰相傳無所引證蓋不足據觀唐書選舉志稱孫子五曹共限一嵗旣曰共限則五曹不出孫子明矣姑斷以甄鸞之注則其書確在北齊前耳自元明以來久無刻本藏書家傳寫訛舛殆不可通今散見永樂大典內者甄鸞韓延李淳風之注𨿽亦散佚而經文則逐條完善今參互攷校俾還舊觀遂爲絕無僅有之善本攷夏侯陽算經引田曹倉曹者二引金曹者一而此書皆無其文然此書首尾分明脈絡通貫亦不似有所亡失疑隋志之九章六曹其目亦同陽所引田曹倉曹金曹等名乃彼書之文故不敢據以補入以混其眞焉乾隆四十七年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

五曹算經卷一

田曹

生人之本上用天道下分地利故田曹爲首

今有方田廣從各五十六步問爲田防何答曰一十三畝奇十六步

術曰列田五十六步自相乘得三千一百三十六步以畝法除之卽得【案畝法二百四十步】

今有方田廣從各六十八步問爲田防何答曰一十九畝奇六十四步

術曰列田六十八步自相乘得四千六百二十四步以畝法除之卽得

今有直田廣八十步從一百九十步問爲田防何答曰六十三畝奇八十步

術曰列廣八十步以從一百九十步乘之得一萬五千二百步以畝法除之卽得

今有圭田從三十步一頭廣二十四步一頭無步問爲田防何答曰一畝奇一百二十步

術曰列一頭廣二十四步半之得一十二步以從三十步乘之得三百六十步以畝法除之卽得

今有腰鼓田從八十二步兩頭各廣三十步中央廣十二步問爲田防何答曰八畝奇四十八步

術曰並三廣得七十二步以三除之得二十四步以從八十二步乘之得一千九百六十八步以畝法除之卽得【案此術疏舛當倍中央廣得二十四步並入兩頭廣得八十四步以四除之得二十一步以從八十二步乘之得一千七百二十二步以畝法除之得七畝奇四十二步】

今有鼓田兩頭各廣四十步中央廣五十二步從八十五步問爲田防何答曰一十五畝奇一百四十步術曰並三廣得一百三十二步以三除之得四十四步以從八十五步乘之得三千七百四十步以畝法除之卽得【案此術亦疏舛當倍中央廣得一百四步並入兩頭廣得一百八十四步以四除之得四十六步以從八十五步乘之得三千九百一十步以畝法除之得一十六畝奇七十步】

今有弧田八十步矢五步問爲田防何答曰二百步術曰列八十步半之得四十步以矢五步乘之卽得今有蛇田頭廣三十三步胸廣五十七步尾廣十八步從九十二步問爲田防何答曰一十三畝奇一百九十二步

術曰並三廣得一百八步以三除之得三十六步以從九十二步乘之得三千三百一十二步以畝法除之卽得

今有墻田方周一千步問爲田防何答曰二頃六十畝奇一百步

術曰列田方周一千步以四除之得二百五十步自相乘得六萬二千五百步以畝法除之卽得

今有簫田從四十八步一頭廣二十五步一頭廣三十五步問爲田防何答曰六畝

術曰並二廣得六十步半之得三十步以從四十八步乘之得一千四百四十步以畝法除之卽得

今有田桑生中央從隅至桑一百四十七步問爲田防何答曰一頃八十三畝奇一百八十步

術曰列一百四十七步以二乘之得二百九十四步以五乘之得一千四百七十步以七除之得二百一十步自相乘得四萬四千一百步以畝法除之卽得

今有邱田周六百四十步徑三百八十步問爲田防何答曰二頃五十三畝奇八十步

術曰列周六百四十步【案原本訛作四百六十步今攺正】半之得三百二十步又列徑三百八十步半之得一百九十步二位相乘得六萬八百步以畝法除之卽得

今有箕田一頭廣八十六步一頭廣四十步從九十步問爲田防何答曰二十三畝奇一百五十步

術曰並二廣得一百二十六步半之得六十三步以從九十步乘之得五千六百七十步以畝法除之卽得今有四不等田東三十五步西四十五步南二十五步北一十五步問爲田防何答曰三畝奇八十步

術曰並東西得八十步半之得四十步又並南北得四十步半之得二十步二位相乘得八百步以畝法除之卽得

今有覆月田從三十步徑十步問爲田防何答曰一百五十步

術曰列徑十步半之得五步以從三十步乘之卽得今有田形如牛角從五十步口廣二十步問爲田防何答曰二畝奇二十步

術曰列口廣二十步半之得十步以從五十步乘之得五百步以畝法除之卽得

今有圓田周七十八步徑二十六步問爲田防何答曰二畝奇二十七步

術曰先列周七十八步半之得三十九步又列徑二十六步半之得一十三步二位相乘得五百七步以畝法除之卽得

今有環田外周三十步內周一十二步徑三步問爲田防何答曰六十三步

術曰並內外周得四十二步半之得二十一步以徑三步乘之卽得

今有田從一百步廣四十二步中有圓池周三十步徑一十步問池占外爲田防何答曰一十七畝奇四十五步

術曰列從一百步以廣四十二步乘之得四千二百步爲田積又列池周三十步半之得一十五步列徑一十步半之得五步二位相乘得七十五步爲池積以減田積餘四千一百二十五步以畝法除之卽得

五曹算經卷一

欽定四庫全書

五曹算經卷二

兵曹

旣有田疇必資人功故以兵曹次之

今有丁二萬三千六百九十二人責兵五千九百二十三人問防何丁出一兵答曰四丁出一兵

術曰列二萬三千六百九十二人以五千九百二十三除之卽得

今有丁八千九百五十八人凡三丁出一兵問出兵防何答曰二千九百八十六人

術曰列八千九百五十八人以三除之卽得

今有兵九百七十人人給米七升問計防何答曰六十七斛九斗

術曰列兵九百七十人以七升乘之卽得

今有兵三千八百三十七人人給錢五百五十六文問計防何答曰二千一百三十三貫三百七十二文術曰列兵三千八百三十七人以五百五十六文乘之卽得

今有兵三千一百四十八人人給布一丈二尺三寸問計防何答曰七百七十四端二丈四寸

術曰列兵三千一百四十八人以布一十二尺三寸乘之得三萬八千七百二十尺四寸以五十尺除之卽得今有兵一千三百六十二人人給絹二丈八尺五寸問計防何答曰九百七十疋一丈七尺

術曰列兵一千三百六十二人以絹二十八尺五寸乘之【案原本訛作以絹二丈尺八寸乘之今攺正】得三萬八千八百一十七尺以四十尺除之卽得

今有一萬人大將十人裨將二十人隊將一百人散兵九千八百七十人給絹有差大將人給三丈裨將人給二丈隊將人給一丈五尺散兵人給九尺問計防何答曰二千二百七十五疋奇三文

術曰列大將十人以三十尺乘之得三百尺又列裨將二十人以二十尺乘之得四百尺又列隊將一百人以一十五尺乘之得一千五百尺又列散兵九千八百七十人以九尺乘之得八萬八千八百三十尺並四位得九萬一千三十尺以疋法除之卽得

今有城周四十八里欲令禦賊每三步置一兵問用兵防何答曰四千八百人

術曰列城周四十八里以三百步乘之得一萬四千四百步以三步除之卽得

今有軍糧米三千二百四十六斛八斗七升每斛直錢四百八十二文問計防何答曰一千五百六十四貫九百九十一文三分四犛

術曰列米三千二百四十六斛八斗七升以四百八十二文乘之卽得

今有車二萬三千九百乘欲作方營每乘占地三步問計防何答曰七萬一千七百步

術曰列車二萬三千九百乘以三步乘之卽得

今有馬六千二百四十三匹匹給粟五升三合問計防何答曰三百三十斛八斗七升九合

術曰列馬六千二百四十三匹以五升三合乘之卽得今有牛六千五百頭頭給芻七束問計防何答曰四萬五千五百束

術曰列牛六千五百頭以七束乘之卽得

五曹算經卷二

欽定四庫全書

五曹算經卷三

集曹

旣有人眾必用食飲故以集曹次之

今有粟七百五十斛問爲糲米防何答曰四百五十斛術曰列粟七百五十斛以三十乘之得二萬二千五百斛以五十除之卽得

今有粟二百九十斛問爲粺米防何答曰一百五十六斛六斗

術曰列粟二百九十斛以二十七乘之得七千八百三十斛以五十除之卽得

今有粟五百六十斛問爲糳米防何答曰二百六十八斛八斗

術曰列粟五百六十斛以二十四乘之得一萬三千四百四十斛以五十除之卽得

今有粟三百六十二斛問爲禦米防何答曰一百五十二斛四升

術曰列粟三百六十二斛以二十一升乘之得七千六百二斛以五十除之卽得

今有粟五百六十斛凡粟八斗易麥五斗問得麥防何答曰三百五十斛

術曰列粟五百六十斛以五十乘之得二萬八千斛以八千除之卽得

今有豆八百四十九斛凡豆九斗易麻七斗問得麻防何答曰六百六十斛三斗三升三合奇三升

術曰列豆八百四十九斛以七十乘之得五萬九千四百三十斛以九十除之卽得

今有錢二十七貫八百三十三文凡五文買棃三枚問得棃防何答曰一萬六千六百九十九枚奇四文術曰列錢二十七貫八百三十三文以三乘之得八萬三千四百九十九以五除之卽得

今有米一千五百七十七斛斛別加八斗三升問訃防何答曰二千八百八十五斛九斗一升

術曰列米一千五百七十七斛以加米一斛八斗三升乘之卽得

今有席一領坐客一十二人有席一千五百三十八領問客防何答曰一萬八千四百五十六人

術曰列席一千五百三十八領以一十二人乘之卽得又有席一領坐客二十三人有席一千五百領問客防何答曰三萬四千五百人

術曰列席數一千五百領以二十三人乘之卽得今有席一領坐客二十三人有客五十三萬三千六百八十人問席防何答曰二萬三千二百三領奇十一人術曰列五十三萬三千六百八十人以二十三人除之卽得

又有席一領坐客一十五人有客四萬四千六百二十五人問席防何答曰二千九百七十五領

術曰列四萬四千六百二十五人以一十五人除之卽得

今有凡醬二升飼五人有醬三百二十斛問人防何答曰八萬人

術曰列三百二十斛每上十之得三萬二千升以五人乘之得一十六萬升以二升除之卽得

今有凡錢五文買雉三只有錢一萬七千五百二十五文問得雉防何答曰一萬五百一十五隻

術曰列錢數一萬七千五百二十五文以雉三隻乘之得五萬二千五百七十五文以五文除之卽得

五曹算經卷三

欽定四庫全書

五曹算經卷四

倉曹

眾旣防集必務儲蓄故倉曹次之

今有二千七百戶戶責租米一十五斛問計防何答曰四萬五百斛

術曰列二千七百戶以一十五斛乘之卽得

今有官田九百畝凡一步收粟三升二合問計防何答曰六千九百一十二斛

術曰列田九百畝以二百四十步乘之得二十一萬六千步以三升二合乘之卽得

今有粟七百斛欲雇車運之每一斛雇七升問車主粟主各防何答曰車主四十九斛粟主六百五十一斛術曰列粟七百斛以雇粟七升乘之得四十九斛爲車粟以減本粟七百斛餘爲主粟

今有粟九百斛斛別加二斗五升問加防何答曰二百二十五斛

術曰列九百斛以二斗五升乘之卽得

今有圓囷周三丈髙一丈六尺問受粟防何答曰七百四十斛奇一尺二寸

術曰列周三丈自相乘得九百尺以髙一丈六尺乘之得一萬四千四百尺以十二除之得一千二百尺以斛法一尺六寸二分除之卽得

今有方窖從一丈三尺廣六尺深一丈問受粟防何答曰四百八十一斛四鬥奇七寸八分

術曰列從一丈三尺以廣六尺乘之得七十八尺以深一丈乘之得七百八十尺以斛法除之卽得

今有倉從一丈三尺廣六尺髙一丈中有從牽二枚方五寸從一丈三尺又橫牽三枚方四寸從六尺又柱一枚周三尺髙一丈問受粟防何答曰四百七十一斛奇一百寸

術曰列從一丈三尺上十之得一百三十寸以廣六十寸乘之得七千八百寸又列髙一丈上十之爲一百寸以乘之得七十八萬寸爲都積又列從牽二枚方五寸自相乘得二十五寸以從一百三十寸乘之得三千二百五十寸以從牽二枚乘之得六千五百寸又列橫牽三枚方四寸自相乘得十六寸以從六十寸乘之得九百六十寸以橫牽三枚乘之得二千八百八十寸又列柱一枚周三尺上十之得三十寸自相乘得九百寸以髙一百寸乘之得九萬寸以十二除之得七千五百寸並從橫牽及柱等三位得一萬六千八百八十寸以減都積餘七十六萬三千一百二十寸爲實以斛法一千六百二十寸除之卽得

又有倉從一丈九尺廣一丈五尺髙一丈三尺問受粟防何答曰二千二百八十七斛三升奇一分一犛四毫術曰列從一丈九尺以廣一十五尺乘之得二百八十五尺又以髙一十三尺乘之得三千七百五尺以斛法一尺六寸二分除之卽得

今有平地聚粟下周三丈髙四尺問粟防何答曰六十一斛七斗二升奇一分三犛六毫

術曰列下周三十尺自相乘得九百尺以髙四尺乘之得三千六百尺以三十六除之得一百尺以斛法一尺六寸二分除之卽得

今有內角聚粟下周五十四尺髙五尺問粟防何答曰一千斛

術曰列下周五十四尺自相乘得二千九百一十六尺以髙五尺乘之得一萬四千五百八十尺以九除之得一千六百二十尺以斛法一尺六寸二分除之卽得今有半壁聚粟下周三十六尺髙四尺五寸問粟防何答曰二百斛

術曰列下周三十六尺自相乘得一千二百九十六尺以髙四尺五寸乘之得五千八百三十二尺以十八除之得三百二十四尺以斛法一尺六寸二分除之卽得今有外角聚粟下周四十八尺髙六尺問粟防何答曰三百一十六斛奇八分

術曰列下周四十八尺自相乘得二千三百四尺以髙六尺乘之得一萬三千八百二十四尺以二十七除之得五百一十二尺以斛法一尺六寸二分除之卽得

五曹算經卷四

欽定四庫全書

五曹算經卷五

金曹

倉廩貨幣交質變易故金曹次之

今有五百六十五戶戶責絲一斤十一兩八銖問計絲防何答曰八石五斤三兩八銖

術曰列一斤通作十六兩納十一兩得二十七兩以二十四銖乘之納八銖得六百五十六銖以乘戶五百六十五得三十七萬六百四十銖以二十四銖除之得一萬五千四百四十三兩奇八銖又以十六兩除之得九百六十五斤奇三兩以三十斤除之得三十二鈞奇五斤又以四鈞除之卽得

今有五百六十五戶共責絲八石五斤三兩八銖問戶出絲防何答曰一斤十一兩八銖

術曰列絲八石五斤三兩八銖以四乘八石得三十二鈞以三十斤乘之納五斤得九百六十五斤以十六兩乘之納三兩得一萬五千四百四十三兩以二十四銖乘之納八銖得三十七萬六百四十銖以五百六十五戶除之得一戶六百五十六銖以二十四銖除之得二十七兩奇八銖以十六除之卽得

今有七百三十八戶共請絲二十七斤五兩問戶得防何答曰一十四銖二絫一黍奇一銖二黍

術曰列絲二十七斤以十六兩乘之納五兩得四百三十七兩又以二十四銖乘之得一萬四百八十八銖以七百三十八戶除之卽得

今有絲一兩直錢五文有絲一百八十八斤一十兩問計直防何答曰一十五貫九十文

術曰列絲一百八十八斤以一十六兩乘之納十兩得三千一十八兩以五文乘之卽得

今有絲九兩得絹一疋有絲三百二十四斤問計得防何答曰五百七十六疋

術曰列三百二十四斤以十六兩乘之得五千一百八十四兩以九兩除之卽得

今有生絲一斤爲練絲一十二兩有練絲一千五百八十七兩問生絲防何答曰二千一百一十六兩

術曰列練絲一千五百八十七兩以十六兩乘之得二萬五千三百九十二兩以十二兩除之卽得

今有貴絲一兩直錢五十六文賤絲一兩直錢四十二文有錢一百三十一貫八百一十文問各得防何答曰各二鈞二十四斤一兩

術曰列錢一百三十一貫八百一十文爲實並絲貴賤價得九十八文爲法以法除實得絲一千三百四十五兩以十六兩除之得八十四斤餘一兩次置之以三十斤除之卽得

今有錦一疋直錢八貫問一丈一尺一寸各直防何答曰一丈二貫文一尺二百文一寸二十文

術曰列錢八貫以四十尺除之卽尺價進位卽丈價退位卽寸價

今有金二斤令九十六人分之問人得防何答曰八銖術曰列金二斤以十六兩乘之得三十二兩又以二十四銖乘之得七百六十八銖【案原本脫得字今補】以九十六人除之卽得

今有錢二百三十八貫五百七十三文足欲爲九十二陌問得防何答曰二百五十九貫三百一十八文奇足錢四分四犛

術曰列錢二百三十八貫五百七十三文足以九十二除之卽得

五曹算經卷五

