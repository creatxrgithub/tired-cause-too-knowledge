

簡平儀說序

揚子云未諳歷理而依觕法言理理於何傅邵堯夫未歷法而撰私理立法法於何生不知吾儒學宗傳有一字歷能盡天地之道窮宇極宙言歷者莫能捨旃孔子曰澤火革孟子曰茍求其故是已革者東西南北嵗月日時靡所弗革言法不言革似法非法也故者二儀七政參差往復各有所以然之故言理不言故似理非理也唐虞邈矣欽若授時學士大夫罕言之劉洪姜岌何承天祖衝之之流越百載一人焉或二三百載一人焉無有如羲和仲叔極議一堂之上者故此事三千年以還忞忞也郭守敬推爲精妙然於革之義庶幾焉而能言其所爲故者則斷自西泰子之入中國始先生嘗爲餘言西士之精於歷無他謬巧也千百爲輩傳習講求者三千年其靑於藍而寒於水者時時有之以故言理彌防亦彌著立法彌詳亦彌簡余聞其言而喟然以彼千百爲輩傳習講求者三千年吾且越百載一人焉或二三百載一人焉此其間何工拙可較論哉先生沒賜燕中仍詔聼其同學二三君子依止焚修諸君子感恩圖報將欲續成利氏之書盡闡發其所爲知天知地窮理格物之學而防中朝方修正歷法特簡宿學名儒蒞正其事於時司天氏習聞諸君子之言者爭推舉以上大宗伯欲依洪武壬戌故事盡譯其書用備典章大宗伯以聞報可自是一時疇人世業亡不賈勇摩厲以勸厥成盛哉堯舜在上下有羲和庶其將極議一堂之上乎余以爲諸君子之書成其禆益世道未易悉數若星歷一事究竟其學必勝郭守敬數倍其最小者是儀爲有綱熊先生所手創以呈利先生利所嘉嘆偶爲余解其凡因手受之艸次成章未及詳其所謂故也若其言革也抑亦文豹之一斑矣熊子以爲少未肯傳予固請行之爲言歷嚆矢焉第欲究竟其學爲書且千百是固非予所能終也若必博求道藝之士虛心揚防令彼三千年增修漸進之業我嵗月間拱受其成以光昭我聖明來逺之盛且傳之史冊曰歷理大明歷法至當自今伊始夐越前古亦極快巳萬曆辛亥秋月吳淞徐光啟序

欽定四庫全書

簡平儀說

明熊三拔撰

名數【十二則】

簡平儀用二盤下層方面名爲下盤亦名天盤上層圓面半虛半實者名爲上盤亦名地盤

下盤安軸處爲地心其過心橫綫名爲極綫極綫之左界爲北極右界爲南極其過心直綫與極綫作十字交羅者名爲赤道綫盤周之最內一圏名爲周天圏

赤道綫左右各六直綫漸次疎密者名爲二十四節气綫卽以赤道綫爲春分爲秋分次左一曰淸明曰白露次左二曰谷曰處暑次左三曰立夏曰立秋次左四曰小滿曰大暑次左五曰芒種曰小暑次左六曰夏至此爲日行赤道北諸節气綫也次右一曰驚蟄曰寒露次右二曰水曰霜降次右三曰立春曰立冬次右四曰大寒曰小雪次右五曰小寒曰大雪次右六曰冬至此爲日行赤道南諸節气綫也若儀體小者左右各三綫則以一宮爲一綫儀體大者左右各十八綫則以一候爲一綫也

從赤道綫上取心以冬夏二至綫爲界上下各作半圏者名爲黃道圏用半圏周平分十二者是黃道半周天度十五度爲一分若儀體大者分三十六則五度爲一分也

以上下盤諸綫共作一圖本名範天圖爲測驗根本別有備論

極綫之上下並周天圏分各十二曲綫漸次疎密者名爲十二時刻綫卽以極綫爲卯正初刻爲酉正初刻次上一爲卯正二爲酉初二每綫二刻依時列之次上十二卽周天圏分爲午正初刻也次下一爲酉正二爲卯初二每綫二刻依時列之至次下十二卽周天圏分爲子正初刻也若儀體小者上下各六綫則以四刻爲一綫儀體大者上下各二十四綫則以一刻爲一綫更大者上下各七十二綫則以五分爲一綫也

周天圏以赤道綫極綫分爲四圏分每圏分分九十度爲周天象限四象限共三百六十爲周天度數

上盤中央安軸處爲盤心盤中過心橫綫在半虛半實之界名爲地平綫其過心直綫與地平綫作十字交羅者名爲天頂綫

上盤之圏周亦以地平天頂綫分爲四圏分每圏分分九十度爲周天象限四象限共三百六十爲周天度數

上盤半虛處左右相望作鍼孔貫以絲防與地平綫平行不論多寡皆名爲日晷綫

上盤地平綫下橫布疎密度數是依天頂綫作平行直綫上應周天度分者名爲直應度分

上盤軸心施一綫下埀綫未繋墜令旋轉加於上盤周天度分者名爲埀綫若以銅爲權下重末鋭令其末旋轉加周者名爲埀權與埀綫同用

下盤之上方橫作一直綫與極綫平行者名爲日景綫綫之兩端截去綫之上方寸許不盡綫半寸許又截去綫之下方半寸許令版之左右上角各爲方柱柱端與日景綫平行者名爲表

用法【十三首】

第一隨時隨地測日軌髙幾何度分測驗之最急者爲隨時隨地求日軌髙度分歷家必須登臺轉象未能簡便今用此儀應手可得

以上盤地平綫加於下盤南北極綫次任用下盤一表以承日令表端景加於日景綫次視埀綫所加上盤圏周度分卽目下日軌髙於地平度分

假如以表承日表端景加於日景綫而垂綫去天頂綫地平綫各四十五度卽日軌髙於地平四十五度也若垂綫漸近天頂綫卽日軌漸低漸近地平綫卽日軌漸髙各以垂綫度分爲日軌度分

第二隨節气求日躔黃道距赤道幾何度分黃赤二道之交爲天元春秋分二道相去最逺處二十三度半彊爲冬夏至自天正春秋分日日躔二道之交過此日躔黃道距赤道漸逺至冬夏至而極過此漸近至春秋分復躔二道之交其日躔黃道毎日約平行一度若其距之逺近及逺近之差卻各節各日多寡不同大都近交差多近至差少歷家多用弧矢勾股法推算其間別有大論今用此儀可隨節測量以需後用

日日約行一度視本日去春秋分幾何日卽循兩黃道圏各檢取去赤道綫幾何度爲兩界用直綫隠兩界上循直綫視所當周天圏度分卽所求

假如淸明日欲得黃赤道距度視本日距春分約十五日日日約行一度得十五度卽循兩黃道圏各左方檢取去赤道綫各第十五度是本日日躔黃道距交度爲兩界次用一綫或界尺隠取兩界循直綫視所當周天圏度分得六度是本日日躔黃道距赤道度又如小滿日距春分約六十日卽檢取黃道圏上去赤道綫六十度爲日躔黃道距交度次依法視周天圏得二十度少是本日黃赤道相距度

第三隨地隨日測午正初刻及日軌髙幾何度分凡測正午時正方案爲初法用日晷爲後法今

用此儀測得以需後用亦系初法

約日將中時用第一法測日軌髙幾何度分少頃復依法累測之日昃而止次檢日軌最髙度分爲本也本日午正初刻日軌髙若立表隨所測作綫卽得子午綫假如順天府寒露日午前用第一法測得日軌髙四十度次用刻漏或度日景每過半刻或一刻許復依法累測得四十一度四十二度乃至四十四度又測得四十三度卽四十四度爲本日午正初刻日軌最髙度依累測各作表綫得四十四度所作綫爲正子午綫

第四隨地測南北極出入地幾何度分南北極出入隨地不同按唐志言三百五十餘里差一度西國則二百五十里差一度當由尺度異也乃其實皆爲平差歷家測驗先須得此不然卽晝夜長短日月出入躔度髙下交食分數悉不可考悉不可論故元太史郭守敬分道測驗以爲歷準然周行四極輶軒錯出而所得止二十七處意其爲術亦太艱難矣今用此儀但是人迹所至都防郡邑一測便得不勞餘力矣

依第三法測得本地午正初刻日軌髙幾何度分次依第二法求本日日躔距赤道幾何度分次視日躔赤道南北算之若日躔赤道南則以距度加髙度得赤道至地平之髙以赤道髙減周天象限度卽得赤道離天頂度亦卽本極出地度對極入地度日躔赤道北則以距度減髙度得赤道至地平之髙如法算之若春秋分日正躔赤道卽無距度其日軌髙卽赤道至地平之髙如法算之地在赤道南北並同其有日軌距赤道天頂居中日中有倒景者卽倒測日軌髙以髙度並距度減去周天象度卽得赤道離天頂度地在赤道南北並同假如順天府恆見日躔在南卽知天頂在赤道北當得北極出地南極入地今於天正春分日午正初刻依第三法測得日軌髙五十度又依第二法得本日日躔黃赤道之交無距度卽赤道髙於地平五十度以減周天象限九十度得四十度卽赤道離天頂度南北極離赤道與地平離天頂俱九十度卽順天府天頂離北極五十度而北極出地南極入地各四十度若順天府霜降日日躔赤道南是日午正初刻測得日軌髙三十八度次依第二法得日躔距赤道十二度以加日軌髙三十八度亦得赤道髙於地平五十度如上法算得北極出地四十度若順天府立夏日日躔赤道北是日午正初刻測得日軌髙六十六度次依第二法得日躔距赤道十六度以減日軌髙六十六度亦得赤道髙五十度如上法算得北極出地四十度又如應天府淸明日日躔赤道北是日午正初刻測得日軌髙六十四度次得日躔距赤道六度以減日軌髙得五十八度爲赤道髙以減周天象度得北極出地三十二度如地在赤道南者則躔南加髙躔北減髙算法並同其有天頂居日軌赤道之中者天頂距赤道在二十三度半彊以內日中有倒景之地皆是也如髙州府夏至日午正初刻日中有倒景卽倒測日軌髙於北地平八十八度半弱以並距度二十三度半彊得一百一十二度減去周天象限九十度卽得赤道離天頂北極出地南極入地各二十二度地在赤道南則以表北爲倒景算法同第五隨地隨節气求晝夜刻各幾何凡晝夜時刻隨地各有長短皆以極出地多寡爲準極出地度分少則二至晝夜刻所差亦少度分多所差亦多如順天府北極出地四十度則夏至晝長五十九刻零七分夜長三十六刻零八分髙州府北極出地二十二度則夏至晝長五十四刻夜長四十二刻矣【毎時八刻毎日九十六刻】今歷注夏至晝長五十九刻夜四十一刻此是洪武聞所定應天府晝夜刻分也正統己巳歷夏至晝六十一刻夜三十九刻此靑州府諸地北極出地三十七度之晝夜刻也【大統歷日百刻】嶽文肅以爲從古所無亦未是此法惟郭守敬得之但須隨地用儀表測驗今作此儀似足小補郭氏之闕

以上盤地平綫加於下盤本地南北極出入地度數視地平綫加本日節气綫上得地平綫以上幾何刻卽晝刻以下所餘刻卽夜刻

假如順天府北極出地四十度以上盤地平綫加於下盤南極以上第四十度則地平以上是順天府所見渾天半體卽見北極出地四十度南極入地四十度卽見順天府天頂綫在北極以上五十度卽見赤道離天頂綫亦四十度卽見地平綫斜絡諸節气綫上所加得夏至爲極長冬至爲極短今欲知夏至日晝夜刻幾何則視地平綫與夏至綫相加處向上數得二十九刻十一分是從日出至午正初刻數加一倍得五十九刻零七分爲本日晝刻所餘三十六刻零八分爲本日夜刻也又欲知冬至晝夜刻則視地平綫與冬至綫相加處向上數之所得與夏至晝夜數正相反則夏至晝刻卽冬至夜刻夏至夜刻卽冬至晝刻也又欲知立夏立秋晝夜刻各幾何依前法數得二十八爲半日刻加倍得五十六爲晝刻所餘四十刻爲夜刻也又欲知立春立冬晝夜刻依前法數得與立夏立秋晝夜正相反卽晝夜刻數亦相反也又欲知春秋分晝夜刻幾何依前法數得二十四刻倍之得四十八爲晝刻所餘四十八爲夜刻晝夜平也

第六隨地隨節气求日出入時刻凡日出日入時刻亦隨地不同大統歷夏至日出寅正四刻日入戌初初刻亦洪武間應天府所測日出入時刻順天府夏至日出寅正二刻日入戌正二刻若用此儀亦隨地可指掌得也

依第五法上下盤相加視地平綫加某時刻分卽得日出入時刻

假如順天府北極出地四十度依法相加卽盤中所見地平綫以上皆日出後時刻地平綫以下皆日入後時刻今欲知夏至日出時刻視地平綫與夏至綫相加處爲寅正二卽夏至日出時刻是日日軌依夏至綫上行至午復回至本處爲戌初二卽日入時刻又欲知谷處暑日出入時刻依前法得卯初一刻少日出得酉正二刻太日入也又欲知春分秋分日出入時刻依前法得卯正初刻日出酉正初刻日入爲晝夜平

第七論三殊域晝夜寒暑之變三殊域者一極北謂北極之下一極南謂南極之下一南北之中謂赤道之下凡迆南迆北漸近二極之下有一日全爲晝一日全爲夜者有一月二月爲晝夜者正當二極之下卽半年爲晝半年爲夜獨赤道之下終古晝夜常平此晝夜之變也其寒暑則二極下皆極寒赤道下極熱又普天之下皆一年而冬夏一周獨赤道之下一年而冬夏再周此寒暑之變今用此儀悉可究陳也

依第五法上下盤相加視地平綫以上時刻卽晝以下卽夜赤道之下日行天頂皆夏日行南北皆冬

假如地平綫加於北極出地六十七度盤中地平綫以上全見夏至綫上十二全時全不見冬至綫上十二全時卽彼處夏至日晝長九十六刻無夜夏至日以後節綫漸入地平綫下漸有夜至秋分而平夜漸長至冬至夜長九十六刻無晝冬至日以後節綫漸出地平綫上漸有晝至春分而平也又如地平綫加於北極出地七十度盤中地平綫以上全見小滿芒種夏至小暑大暑五節綫上十二全時全不見小雪大雪冬至小寒大寒五節綫上十二全時卽彼處小滿以後至夏至全見日輪斜行地上三十日夏至至大暑亦全見日輪斜行地上三十日凡六十日全爲晝至大暑以後節綫漸入地平綫下漸有夜至秋分而平夜漸長小雪以後至冬至日輪斜行地下三十日冬至至大寒亦斜行地下三十日凡六十日全爲夜至大寒以後節綫漸出地平綫上漸有晝至春分而平也又凡日出入地十八度內皆爲朦朧時刻故此地𨿽大暑以後漸有夜小滿以前尙有夜其實大暑至處暑谷至小滿此兩月中夜亦常明其時夜極短皆爲黃昏昧爽時刻故也又如地平綫加北極出地九十度盤中北極在天頂綫上以赤道爲地平地平綫以上全見春分至秋分日行赤道北半年中十二全時全不見秋分至春分日行赤道南半年中十二全時卽此地當春分日便見日半輪周行地平之上以後漸髙至夏至周行於地平之上二十三度半彊以後漸下至秋分日亦見半日輪周行地平之上此半年全爲一晝秋分以後漸下入地至冬至周行於地平之下二十三度半彊以後漸髙至春分復見半日輪周行地平之上此半年全爲一夜其自春分以前一月爲昧爽秋分以後一月爲黃昏也若赤道之下南北二極平出地上以極綫爲地平赤道爲天頂盤中地平綫以上全見各節綫及時刻綫之半不論是何節气恆得日出後四十八刻日入後四十八刻終古晝夜常平也其寒暑則普天之下恆由天頂近日而得暑天頂逺日而得寒今以天頂綫加於二極綫日躔恆在下最近亦六十六度半弱故二極下極寒以天頂綫加於赤道綫日躔恆在上最逺亦二十三度半彊故赤道下極熱也又赤道之下以赤道爲天頂故春分日行赤道正居天頂爲夏日行漸北迄夏至而極爲冬卻回至秋分行赤道正居天頂復爲夏日行漸南迄冬至而極復爲冬矣亦緣天下寒暑視日逺近彼中日逺近嵗二周故寒暑亦嵗二周不以一嵗爲二嵗者日復於次而成嵗不在寒暑也

或聞一年爲一晝夜不信也愚聞之西國人彼親所經歷無足疑者近檢元史郭守敬四海測驗二十七所內云北海北極出地六十五度夏至晝八十二刻夜一十八刻又檢唐書載貞觀中骨利斡國獻馬使云其國在京師西北二萬餘里夜短晝長從天色暝時煮羊足才熟而東方已曙卽此二端亦足徴北土有極長極短晝夜矣第元人所至止於北海未至六十五度以北故夜尙有十八刻骨利斡所居亦未至六十六度半弱故夜尙有一兩刻可煮羊髀若更北漸短必至無夜又更北北極在天頂必至一年爲一晝夜試就此儀論之其理不得不然若骨利斡國夜短晝長是彼中夏至曁冬至必反而晝短夜長如其刻數而史書不言則傳說未盡也世間耳目未經而理之所是不得不信否者彼北極下人又肯信吾以百刻爲晝夜哉卽骨利斡使者歸說唐朝晝夜刻數彼國人必有不信者所謂彼我易觀更相笑也

或問元人測得北海北極出地六十五度夏至晝八十二刻夜一十八刻今用此儀測得六十五度夏至晝獨八十四刻夜止一十二刻何也曰授時歷周天三百六十五度四分度之一西曆三百六十度則北海地分止六十四度授時日百刻西曆九十六刻今此儀測得北海六十四度夏至晝得八十刻少弱夜得十五刻太彊兩測互算正相合矣

第八隨地隨節气求日出入之廣幾何春分秋分日日行赤道一綫之上其出入處是赤道與地平綫之交謂之天元卯酉春分以後日出入漸北至夏至而極復南秋分以後日出入漸南至冬至而極復北其南北之廣隨地不同獨赤道之下廣至二十三度半彊其自赤道南北漸逺漸廣故隨地有各節气日出入之廣其欲用此法何也凡營度必正方面正方面之法今時多用羅經羅經鍼鋒所止非子午正綫羅經自有正鍼處身嘗經歷在大浪山去中國西南五萬里過此以西鍼鋒漸向西過此以東鍼鋒漸向東各隨道裏具有分數至中國則泊於丙午之間矣其所以然自有別論今欲得正子午綫亦有轉用之法但鍼體防細難得眞確不如周禮土圭及欽天監簡儀正方案所得方面爲準若用此儀先知本地本日日出入去天元卯酉幾何度候日出量取卽天元卯酉依卯酉作垂綫得子午

依第五法上下盤相加視地平綫下直應度分值本日節气綫得幾何度卽所求

假如順天府北極出地四十度欲知冬至夏至日出入之廣依前法視地平綫上直應度分加於夏至節气綫得三十一度卽夏至日出入處離天元卯酉以北度分也卽以南三十一度是冬至日出入離天元卯酉度分也總南北爲六十二度是冬夏二至日出入之廣乂欲知谷處暑水霜降四日日出入之廣依前法得十五度卽知谷水兩日日出入在天元卯酉南十五度處著霜降兩日日出入在天元卯酉北十五度也又如北極出地六十七度依法測冬至夏至日出入之廣得九十度也

第九隨地隨節气用極出入度求午正初刻日軌髙幾何度分

依第五法上下盤相加從地平綫所加起算歷周天度分數至本節綫上得幾何度分卽所求

假如順天府北極出地四十度欲知冬至夏至春分日各午正初刻日軌髙幾何度分依前法以地平綫加南極入地四十度上從四十一度起算數至冬至節綫得二十六度半卽是日午正初刻日髙度也至春分節綫得五十度至夏至節綫得七十三度半卽各日午正初刻日髙度也又如廣東肇慶府北極出地二十三度半彊依法測得冬至日午正初刻日髙四十三度夏至日午正初刻日髙九十度卽是日日中無影又如髙州府北極出地二十二度依法測得夏至日午正日軌過天頂而北其行度反低於小暑芒種則午正初刻從北地平綫上起算數得八十八度半爲日髙度卽是日日中有倒景在表南而小暑芒種兩日俱日中無景

第十日晷日晷候時凡二大支數十百種別有成書備論今用此儀徑可隨地隨時取景得目下時刻亦有用此候時而旁借他法者自具他法中

依第一法測得目下日軌髙幾何度分次依第五法上下盤相加次依日晷綫所值日髙度分平行視本日節气綫所值刻綫卽目下時刻若日晷綫不值日髙度分卽別用一直綫依日髙度分與日晷綫爲平行取之若不用日晷綫卽以日髙度分之半爲度與天頂綫平行以一界抵地平一界抵日髙度分依地平綫平行取之

假如順天府冬至日測得午前日髙二十度次以地平綫加於北極出地四十度依日晷綫平行或日晷平行綫平行或用他度與地平平行從日髙二十度平行至冬至節綫上值已正初刻少卽所求又如應天府淸明後五日測得午後日髙十八度次以地平綫加於北極出地三十二度依法平行至本日節綫上值申正一刻卽所求

第十一隨地隨節气求日交天頂綫在何時刻天頂綫者從天元卯酉上至天中當人之頂爲本地平分天體南北之界限也大約北極出地地面春分以後日出入於天元卯酉北日中仍在天頂南故春分以後秋分以前日軌行度日兩交於天頂綫但東交漸遲西交漸早各至夏至而極耳用此可逐日測得天元卯酉以正方面亦可隨地於向北墻上造作日晷令畫日景綫止於日景所至

依第五法上下盤相加視天頂綫加某時刻卽所求假如順天府北極出地四十度欲知淸明白露兩日日交天頂綫在何時刻依法視天頂綫與本節綫相交於卯正二刻酉初二刻卽是日早晚日交天頂綫刻也又欲知夏至日日交天頂時刻依法測得辰正初刻申正初刻也因是可知順天府面北墻上淸明白露兩日卯正二刻以前酉初二刻以後日光照及也夏至日則辰正初刻以前申正初刻以後日光照及也又欲知廣東肇慶府北極出地二十三度半彊夏至日日交天頂綫時刻依法測得在午正初刻則是日日光盡日皆照北墻其向南墻上直至日中微有日光也又依法測得滿剌伽國在赤道下北極南極皆與地平則春分以後秋分以前半年日照北墻秋分以後春分以前半年日照南墻也

第十二論地爲圜體

用地平綫天頂綫加於下盤周天度數輾轉推論可證地圜之義

地本圜體其居天中不過一防一防者無分數可論也今儀中乃作半虛半實者緣平面遼濶人居地上目力所及止得天體之半故以半虛半實爲隠見之象憑之測驗非地體實能掩天體之半也論其實理則盤心軸略可指爲地體今欲證地圜之義試如有人居滿剌伽國正當赤道之下此人當見南北二極俱與地平卽以上盤地平綫加於下盤極綫其天頂綫上當赤道下抵軸心是此人屹立滿剌伽地面之象次令此人北行二百五十里當見北極出地一度南極入地一度卽以地平綫南卬北低令兩極出入地各一度其地平綫北轉一度天頂綫亦北轉一度是人北行二百五十里之象若行二千五百里卽轉十度二萬二千五百里卽轉九十度隨其所至人恆如天頂綫立恆以足抵軸心故地如軸心當爲圜體乃得每行二百五十里而更一度爲平差也其天頂綫依軸心環轉一周卽人環行地球一周之象若地是平體居於天半卽如此儀將地平綫實黏下盤極綫不令旋轉卽滿剌伽國人行至北地盡處亦宜常見南極行至南地盡處亦宜常見北極今順天府旣見北極出地四十度將地平綫實黏下盤四十度上順天府人𨿽行至南地盡處亦宜常見北極出地四十度柰何南行二百五十里而少一度北行二百五十里而多一度耶若言地體本平因去極有逺近故見有差殊則天體之大難作是說卽如其說亦應作長短差不宜作平差旣爲平差必由地球本圜人循球而行故南北二極隨而漸次隠見今用此儀地平綫輾轉象之於義無爽也

第十三論各地分表景不同兩儀覽圖刻所云某一帶天下有幾般景圖中未究其說今略用此儀解之

用上盤地平綫天頂綫輾轉加於下盤周天度數可推立表取景隨地不同若赤道之下南北極各與地平其地有三種景若南北極各出地初度以上至未及二十三度半彊者其地有四種景正當二十三度半彊者亦有三種景若二十三度半彊以上至九十度者其地有二種景若在九十度左右者則有無窮景

凡立表取景必卓立地平綫之上與地平爲直角若天頂綫也日在東則表景西日在南則表景北今如法推滿剌伽國正當赤道之下立表取景卽以地平綫加於極綫以天頂綫準表卽春分以後秋分以前各節气日出入俱在天頂綫北知此地日景俱在表南爲第一種景秋分以後春分以前各節气日出入俱在天頂綫南知此地日景俱在表北爲第二種景春分秋分日日出入正當天頂綫上知此地日出景在表西日入景在表東日中無景爲第三種景也又如法推南北極各出地初度以上至未及二十三度半彊者假如廣州府北極出地二十三度立表取景卽以地平綫加於本度以天頂綫準表卽春分以前秋分以後各節气日出入俱在天頂綫南知此地日景俱在表北爲第一種景芒種以後小暑以前日出入俱在天頂綫北知此地日景俱在表南爲第二種景春分以後芒種以前小暑以後秋分以前日出入交於天頂綫依前第十一法推求時刻卽此地早交以前晚交以後日景在表北早交以後晚交以前日景在表南爲第三種景芒種小暑日日出入在天頂綫北日中正當天頂綫上知此地日中以前以後景皆在表南日正中則無景爲第四種影也又如法推南北極各出地二十三度半彊者假如肇慶府北極出地二十三度半彊立表取景卽以地平綫加於本度以天頂綫準表卽春分以前秋分以後亦同廣州府景在表北爲第一種景春分以後夏至以前夏至以後秋分以前亦同廣州府論日交天頂綫早晚景在表北早交後晚交前景在表南爲第二種景夏至日日出入在天頂綫北日中正當天頂綫上知此地日中以前以後景在表南日正中則無景爲第三種影也又如法推二十三度半以上至九十度者假如順天府北極出地四十度立表取景卽以地平綫加於本度以天頂綫準表卽春分以前秋分以後亦同廣州府景在表北爲第一種景春分以後秋分以後亦同廣州府論日交天頂綫早晚景在表北早交後晚交前景在表南爲第二種景也其在九十度左右日周行地面則表末之景當在日躔對衝天上爲無窮景

簡平儀說

