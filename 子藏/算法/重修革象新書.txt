

欽定四庫全書

子部六

重修革象新書

天文算法類一【推步之屬】提要

【臣】等謹案重修革象新書二卷明王禕刪定元趙氏本也禕有大事記續編已著錄是書並趙氏原本五卷爲二卷前有禕自序稱原書涉於蕪冗鄙陋反若昧其指意之所在因爲之纂次削其支離證其訛舛釐其次第挈其要領云云今以原書相校其所潤色者頗多刋除者亦復不少然於攺定之處不加論辧使觀者莫能尋其增損之迹以救其得失之由又其中舛謬之處亦未能芟除淨盡特其字句之蕪累一經修飭斐然可觀抑亦善於竄者矣平心而論原本詞𨿽稍沓而詳贍可考攺本文𨿽頗略而簡徑易明各有所長未容偏廢故今仿新舊唐書之例並著於錄焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

革象新書原序

革象新書者趙緣督先生之所著也先生鄱陽人隠遁自晦不知其名若字或曰名敬字子恭或曰友欽其名弗能詳也故世因其自號稱之爲緣督先生先生宋宗室之子習天官遁甲鈐式諸書欲以事功自奮一日坐芝山酒肆中逢丈夫修眉方瞳索酒酣飲先生異而卽之相與談者頗久且曰汝來何遲也於是出中九還七返丹書遺之臨別先生問其姓名曰我扶風石得之也得之蓋世傳杏林仙人云先生自是視世事若漠然不經意間往東海上獨居十年注周易數萬言時人無有知者惟傅文懿公立極獨畏敬之以爲發前人所未言先生復卽棄去乘靑騾從以小蒼頭往來衢婺山水間人不見其有所賫旅中之費未嘗有乏絕竟不知爲何術倦遊而休泊然坐忘遂葬於衢之龍遊雞鳴山原有朱暉徳明者龍遊人也久從先生遊得其星歷之學因獲受是書而暉亦以占天名家暉旣沒其門人同裏章濬深懼泯滅無傳亟正其舛訛刻於文梓而來徵濓爲之序濓聞天官之說歷代所步必防有弗同蓋欲隨時考驗以合於天運而已自唐涉宋其法寖精至元爲尢宻耶律文正王楚材以金大明歷後天乃損節气之分減周天之秒去交終之率治月轉之餘以至兩曜五行後先出沒皆有以研窮之而正其失且以西域與中國地裏相去之逺立爲裏差以增損之名曰西徵庚午元歷可謂無遺憾者矣已而許文正公衡王文肅公恂太史令郭公守敬復與南北日官陳鼎臣鄧元麟等徧參歷代歷法重測日月星辰消息運行之變酌取中數以爲歷本卽所定授時歷歷經歷議二書猶存可考證弗誣也君子謂當世所推步者皆二三大儒防其精神博其見聞備其儀像而後能造其精微今先生值天書有禁之時又獨處大江之南且無所謂觀天之器其所著書往往與諸公脗合而無間者𨿽絕倫之識有以致之誠以人心之理本同固皆相符而無南北之異也抑余聞西域逺在萬里之外元旣取其國有紮瑪爾丹者獻萬年曆其測之法但用十二宮而分爲三百六十度至於二十八宿次捨之說皆若所不聞及推日月之薄蝕頗與中國合者亦以理之同故也嗚呼四海內外凡圎顱方趾之民其心皆同其理皆不殊也豈特占天之事爲獨然哉先生之易已亡於兵燼所著兵家書曁神僊方技之言亦不存其所存者僅止此而已當與歷經並行無疑濓故特序先生之事於篇首使讀者知先生之學通乎天人庶幾相與謹其傳焉金華宋濓序

革象新書原序

革象司天之書也鄱陽趙緣督先生所纂先生名友某字子恭其先於宋有屬籍其學長於律法算數而天官星家之術尢精讀其書可見也其書有推步立成等篇皆載占驗之例而革象者則天地日月五星四時之故歷象之制俱在焉然其爲言涉於蕪冗鄙陋反若昧其防意之所在予因爲之纂次削其支離證其譌舛釐其次等挈其要領於是辭益簡而防加明矣夫司天之學儒者之所宜務而世顧恆置之弗講何哉有志於斯者卽是書求之精防之奧從可得而知也金華王禕序

欽定四庫全書

革象新書卷上

元趙友欽撰

明王禕刋訂

天體左旋

天體之運有常度而無停機天非有體也因星之所附麗擬之爲天之體耳觀夫星之昏在東者及曉則西墜昏所不見者至曉則東升東西轉運有以驗天體之左旋矣然而北天之星未嘗入地終夜可見其旋轉爲甚窄窺之以管其間一星旋轉尢宻不出管中者曰紐星紐星所在天體不動是爲北極若南天之星𨿽終夜不常見而其旋轉亦不逺知爲南極之所在而南極亦不動南北二極爲天體之管轄其猶門之樞車之軸歟試以圎瓜譬之北極乃瓜頂聨蔕之所南極乃瓜末含花之所天之東西爲最廣則比瓜之腰圍北極髙而南極下故北極之旁𨿽旋轉而常在於天南極之側𨿽旋轉而不出於地此又可驗地在天內天如雞子地如內黃矣然天體極圎【不類雞子】乃取以爲譬者非取其形之肖特以比天包地外而已以今譬之天體如鞠內盛半水而浮板水上板譬則地也置物板上鞠𨿽外轉板豈常動乎

赤道周圍

天體如圎瓜其分十二次猶瓜有十二瓣也周天三百六十五度餘四之一均爲十二分則一瓣爲三十度四十三分七十五秒其度輻輳於南北二極則度之形斂尖於瓜之兩端而開廣於瓜之腰圍瓜腰一圍名曰赤道其度在赤道者正得一度之廣去赤道則漸逺而漸狹𨿽名一度實不及一度也各度以二十八宿之距星紀數謂之經度若以天體比之彈丸則東西南北相距皆然東西分經則南北亦當分緯緯度皆以北極相去逺近爲數亦三百六十五度餘四之一兩極相距一百八十二度六十二分五十秒赤道橫分兩極與兩極相逺各九十一度三十一分二十五秒天頂名嵩髙北極偏於嵩髙而北五十五度有奇赤道則斜倚於嵩髙之南三十六度蓋北極旣偏於嵩髙之北南極旣偏於地中之南所以赤道必斜倚於南也𨿽曰斜倚於南而其東西兩傍則固在卯酉之位矣

黃道損益

子正枵由於虛七度赤道均分周天宿度十二次以子中爲的而分之黃道宿度與赤道宿度多寡不同而黃道各次宿度亦不等蓋由冬夏二至之日黃道平近於兩極其度斂狹毎度約得十之九春秋二分斜行赤道之交赤道所在度旣廣而又斜行毎度爲十有一惟四立之日度在酌中之處余則以漸而廣狹矣今授時歷冬至日躔箕宿故寅申度數最少巳亥度數最多餘則多寡稍近也

日道嵗差

日行不由赤道晝永在赤道北晝短在赤道南其道別名黃道黃道赤道如兩環交差自冬至始言之日在赤道之南橫距赤道二十三度九十分冬至後行漸近北及仲春則離冬至所躔九十一度有奇而在赤道之交過交入赤道北斜去逺赤道九十一度有奇爲夏至所躔而近北橫距亦二十三度九十分復從此漸轉而南但非由故道及仲秋復交於赤道而去夏至所躔亦九十一度有奇然非仲春之交乃其相對之處過交出赤道南其去赤道乃九十一度有奇爲次年冬至復元度此周天嵗終之說也夫堯典日短星昴謂仲冬昏時昴宿見於午方也昴見正南則日躔虛宿可知蓋正東爲夘正西爲酉正南爲午正北爲子一日十二時晝夜歷十二位乃定方也天以各經宿分十二次乃動體也動者無常位名天盤定者有常位名地盤仲冬日在虛宿屬天盤子而酉時日在酉方則天盤之子加地盤之酉子加酉則酉必加午昴宿屬天盤酉故昏見於正南也又北斗有柄常指天盤夘辰間冬至日躔虛宿則昏見時天盤卯辰間加於地盤之子故世謂十一月斗柄爲建子然天旋一晝夜而周酉末戌初則指丑而非子矣且冬至時日隨天盤寅以加地盤申酉界其天盤夘辰之間實加地盤之戌則斗柄又指戌而不指子也蓋天體一時轉一位戌末亥初乃指子但不可謂初昏指子耳夫日躔旣有嵗差則昏旦亦必有差唐虞初昏乃今戌亥之時其後仲冬日差在卯則斗柄夜半指子差在午則平旦指子差在酉則日中方指子世謂閏月斗柄指兩辰之間者非也夫唐虞之時仲冬日在虛漢太初歷日冬至在牽牛之初而今授時歷至元冬至日在箕九度二十二分十八秒斗牛女虛危室壁北天七宿也三冬日躔之故曰日在北陸箕屬寅而冬至日躔之冬至後乃始躔斗則仲冬尙在東陸也以漢武較帝堯時已差一二十度而當時唐都洛下閎但疑八百年差一度何邪晉虞喜不用天周嵗終之術謂天度與嵗日數殊天自爲天嵗自爲嵗始以天體爲三百六十五度二十六分乃四分之一有餘嵗策爲三百六十五日二十四分乃四分之一不足一嵗差二分五十年差一度宋何承天以爲嵗差太速攺爲百年差一度周天爲三百六十五度二十五分半周嵗爲三百六十五日二十四分半隋劉焯又折衷之以七十五年差一度唐一行又以八十三年差一度自後諸歷各各不同宋歷多在七十五度左十五秒周嵗三百六十五日二十四分二十五秒半右統天歷謂周天赤道三百六十五度二十五分七年差一度半又謂上古嵗策多後世嵗策少故上古嵗差少後世嵗差多也蓋三代以前未有嵗差之法晉宋而後𨿽立嵗差而未有定論李淳風猶謂無差冬至日常躔斗十三度至一行而論始定然其差數嵗嵗如一未有先加後減之法是故上考往古百年加一秒下驗來百年減一秒其加減嵗策親切之數非嵗積久曷従知之授時歷以赤道分三百六十五度二十五分七十五秒而黃道止爲三百六十五度二十五分六十四秒相懸十一秒者以黃道一周同於嵗策三百六十五日二十四分二十五秒比周天尙未足一分五十秒其一分五十秒不在瓜之腰圍橫距赤道二十四度斂而狹之止廣一分三十九秒以此一分三十九秒並入嵗周故云黃道三百六十五度二十五分六十四秒也黃道𨿽嵗差冬夏二至日躔必在橫距赤道二十四度然其差毎嵗不同嵗差移一分余斜絡於二十八宿之間嵗久皆其經行之道如捲紵絲爲團絲絲纒絡𨿽重復參差而其周道則一而已且唐虞時日躔冬至在子夏至在午春分在夘秋分在酉今未四千年而冬至在寅夏至在申春秋二分在巳亥計其嵗差退四五十度則由帝堯後萬餘年冬至日反躔午夏至日反躔子春分在酉秋分在夘矣若復舊躔而冬至在子夏至在午當在二三萬年之間逆而推之帝堯之前亦必如是矣

日月盈縮

古法一晝夜月行十三度餘十九之一然觀其所躔先後不同有差至四五度者後漢劉洪始推究之知其疾行則十四度余約四之三遲行則止十二度不余其間漸疾漸遲大率二百四十八日盈縮九匝隋劉焯又推究日行亦有盈縮自冬至行一度五分漸減一二分至三四分以及赤道之交則正行一度従此復漸減之極於夏至止行九十五分自夏至後其行漸增所增與所減之數相似及冬至則復如前蓋一日行一度有餘曰疾不及一度曰遲以增虧之數相補一日止爲一度従冬至距春分以行疾而積盈従春分距夏至以行遲而消其積盈比之常度猶差前故冬至距夏至皆曰盈段従夏至距秋分以行遲而積縮従秋分距冬至以行疾而消其積縮比之常度猶差後故夏至距冬至皆曰縮段然春分二日之前已交赤道則盈二度有餘秋分二日之後才交赤道則縮二度有餘故二分之際盈縮最多矣授時歷謂日在赤道之南行疾赤道之北行遲而後歷亦以春分距秋分行遲秋分距春分行疾要之月行遲疾盈縮之理亦然但度數不同耳授時歷謂每轉二十七日五十五分四十六秒月行三百六十八度三十七分四秒半乃盈縮之一匝其間遲疾之數相補遂以十三度三十六分八十七秒半爲一日月平行之度李淳風有推步月孛法以六十二日行七度六十二年七周天孛者彗星之屬光芒偏掃者爲彗光芒四出者爲孛孛之所在月行最遲與孛對衝則月行最疾孛不常見則月行最遲處可以測之矣【按孛者彗星之屬光芒偏掃者爲彗光芒四出者爲孛一段所引未當考月孛之孛與彗孛之孛不同月孛乃月歷天之最髙處其行較遲卑則其行較速至於彗孛之星隠見無時行無定度非可以常理測也審如其論則由月而可算孛星實屬誤防】若夫日躔十二次蓋因各次黃道宿度不等又日有盈縮故或近或久不同且一嵗分二十四气名曰常气授時歷一气爲十五日二十一分八十四秒三十七毫半則是以常气爲定不復增減而舊曆則有增減之法月度縮而日度盈則定朔在常朔後名曰朒月度盈而日度縮則定朔在常朔前名曰脁若俱盈俱縮則對消而用有餘數定定望亦如之蓋古者未曽推步日月盈縮止以常期望爲定今朔與望旣有常定之名復有進退之法定朔在日沒以後若無日食見其初虧者則進以次日爲朔恐月見於晦之晨也定望在日出以前則退一日定望在日出以後其望有食初虧在日出前者亦退一日定望在十七𨿽日出後亦退一日爲其太遲也或望在十四上在初七下在二十二則不可退退則太早也或望在十三上在初六下在二十一非退而太早因進朔而然𨿽不皆早其朔不進或朔進而大月連四日爲其過多朔亦不進也授時歷則不然當朔計二十九日五十三分五秒九十三毫當望半之當又半之實定而不進退矣但月食在夜半後𨿽屬次日亦只以當夜言望

月有九行

月行不由黃道亦不由赤道乃出入黃道之內外而有九行九行止是一道其道與黃道相交如赤道然然黃赤二道相逺處二十三度九十分而月道距黃道逺六度二分而已其相交處交之始彊名曰羅防交之中彊名曰計都自交始至交中月在黃道外名陽曆乃背羅向計之處也自交中至交始月在黃道內名陰曆乃背計向羅之處也月道猶水道日道猶陸道而羅計猶橋道其嵗嵗攺異則由日行嵗差之故也【案交行嵗嵗攺易不獨因日行嵗差之故考交行有遲速而嵗差無退行交行嵗十九度彊嵗差則嵗不及一分謂交行由嵗差亦誤防也】且所謂九行者陽曆在夏至日躔之南夏爲南乃南之南也名外朱道陰曆在冬至日躔之北北爲內名內朱道在北而曰朱道者冬至屬子若冬至日躔伏於地盤子位則月在黃道之上凡地以下爲北上爲南故曰內朱道乃北之南也茍冬至日躔反在午位則內朱道亦在黃道之北矣此不論反而論伏黒道之理亦然陰曆在夏至日躔之北名內黒道夏爲南乃南之北也陽曆在冬至日躔之南名內黒道在南而曰黒者月道在黃道之下凡地以上爲南下爲北故𨿽南而曰黒冬爲北乃北之北也月行朱道則羅在日之春躔計在日之秋躔月行黒道則羅在日之秋躔計在日之春躔陽曆在秋分日躔之東名外靑道乃東之東也陰曆在春分日躔之東名內靑道乃西之東也陽曆在春分日躔之西名外白道乃西之西也陰曆在秋分日躔之西名內白道乃東之西也靑白道不論反復若天地卯酉互位者亦然月行靑道則羅在日之夏躔計在日之冬躔月行白道則羅在日之冬躔計在日之夏躔是故以內外分別朱黒靑白爲八道八道而曰九行者以八道之行交於黃道而穿度其間故通以九言也八道變易不常不可置於渾儀亦不可畫於星圗所可具者黃赤二道耳欲別於黃故塗以赤赤道與八道各相交逺近朱道止十八度逺黒道至三十度逺靑白二道約二十四度逺授時歷謂月従黃道之交出外一百八十一度八十九分六十七秒則中交於黃道従此入黃道內復至交初則該三百六十三度七十九分三十六秒乃月道之一周計二十七日二十一分二十二秒二十四毫與古歷數不同焉

月體半明

月體本無圎缺如懸黒漆丸於檐下映日必有光轉射暗壁其半邊因映日故有光而半邊元暗也遇望與日躔度相對半邊之光全向於地普照人間半邊之暗全向於天人不可見也及漸相近而側相映則向地之邊光漸少矣至晦朔則與日同經日與天近月與日近其半邊之光全向於天半邊之暗則向於地及漸相逺而側相映則向地之邊光漸多矣故月體之光暗半輪轉旋人目所不及因謂其有圎缺耳然其與日對望爲地所隔猶能受日之光者陰陽精气之潛通如吸鐵之石感霜之鐘莫或間之也月明不全瑩而似瑕者如懸明鏡照水之處則瑩映地之處則瑕世以爲山河所印之景是也【按月之瑩瑕爲山河所印之景其說相沿已久而於理未確考輿地全圗其在下者固不得見卽東西與中間三面形勢亦迥不相同月東升西降在在照景而瑩瑕終始不異且光魄交際往往不齊似因凸凹之形而成明暗之質非山河印景亦未必如鏡之平也】

日月薄食

日所行黃道未嘗附著於天其道印天一周乃在天之黃道在天黃道如大環日行黃道如小環小環居大環之內𨿽寛窄有少殊而皆爲三百六十五度四分度之一且以日擬尺而量故爲度則日行之黃道要爲得數之眞者夫日體大其道周圍亦大月體小其道周圍亦小月道在日道內亦猶小環在大環之中日去人逺月去人近月體因近視而比日體之大月道因近視而比日道之廣亦由日道之比乎天道矣若日食於朔月食於望則當以天度經緯推之日月之行常數以二十九日五十三分五秒九十三毫相防二次相防則同一經度𨿽其行度有盈縮定朔有先後所差不多較其同經不同緯止曰合朔或月従八道穿度黃道適與日遇則爲同經同緯合朔而有食矣日體爲月體所蔽故日食而日體非有損也日道與月道相交之處有二若正防於交則月體障盡日體而日暗甚謂之食旣若交不正但在交之前後而度相近者亦食而不旣近於正交則食分多逺於正交則食分少也兩朔之間日月對躔而望平分黃道之半黃道有二交若不當二交前後而望則月不食望在二交前後者必食食或旣或不旣其食分數則以距交逺近推之月體映日而明但涉經度相對其光已滿或於二交限內對經對緯所受日光傷於太勝陽極反亢故致月體黒暗如染紅濃厚反成紫也授時歷望在交之前後者距交十三度五分則不食若當交限內則有食矣望而距交未逺在四度三十五分之內其食必旣餘八度七十分𨿽是食限而食不旣也古者以日對衝之處名爲暗虛謂日之象景也月體因之而失明故云闇日非有象景而彊名之故云虛暗虛緣日而有故其圎徑與日等日體徑一度月體半之而其徑亦準一度則日道之廣亦必與徑同月道旣準一度則闇虛廣二度也今以闇虛之黃道與月之本道兩道相交以交前四度三十五分並交後四度三十五分共八度七十分爲食旣限旣限之前八度七十分爲旣外前限旣限之後八度七十分爲旣外後限此三限在闇虛則爲二十六度十分而在月道止爲十三度五分也夫日食至十分卽爲食旣月食乃至十五分者蓋十分已是食旣旣則已盡黒然所食𨿽旣而才入旣限故食十分以上之數爲旣內之分月望正在交的而食則名曰旣內五分乃十五分也所以然者月之食限交前後各十三度五分歸限八度七十分而望則巳食十分矣更歸八十七分而後望則食十一分以十三度五分均爲十五分毎分計八十七分食十分計歸限八度七十分又旣內五分計四度三十五分共十三度五分乃前限之一半其出後限亦然故月食有旣限而日食則不立旣限矣月食分數惟以距交逺近而論別無四時加減八方所見食分並同而日食則不然舊曆云假令中國食旣戴日之下所虧才半化外反觀則交而不食化外食旣戴日之下所虧才半中國反觀則交而不食何則日如大赤丸月如小黒丸共懸一索日上而月下卽其下正望之黒丸必掩赤丸似食之旣及傍觀有逺近之差則食數有多寡矣日行有四時之異月行有九道之殊日行極南月在陰曆則中國見食分多月在陽曆則中國見食分少開北戶而向日之處月在陽曆反食多在陰曆反食少夏日近中國冬日近交廣惟戴日之下則在酌中之間凡食在午前見食早午後見食遲地偏西見食早偏東見食遲此其推步之差實因四時早晚及地偏南北東西而加減然南北東西不可以裏路計南北則考表景及北極出地之數東西亦考表景及中星之所在以爲加減之法今太史所驗徒以中國所見者言之而已且推步𨿽有法亦時或有失日月交防於夜望食於晝人不及見固所不論若帶食分出入在晨昏之際𨿽不見其食甚但見初虧或見復圎以前則必論之而所謂食甚之時則在初虧復圎之際其非食旣者亦於此際食分最多従此則轉減少也日食止言旣月食言旣又言甚者蓋月初旣之時名食旣食旣之後生光之前此際名爲食甚若日則不然食旣甚生光無所分別食旣不久止須臾耳日月在望交者月道廣一度闇虛之道廣二度兩度相犯者多故食限亦多至十三度五分而其食之時刻亦不少在朔交者日月二道皆廣一度相犯者少故食限亦少約八度左右而其食之時刻亦不多日之食限少故其食也罕月之食限廣故其食也頻若夫起復方位則以月在陰陽曆論之月在陽曆者日食起於西南甚於正南復於東南月食起於東北甚於正北復於西北月在陰曆者日食起於西北甚於正北復於東北月食起於東南甚於正南復於西南凡日月食至八分以上者日食但雲起於西復於東月食但雲起於東復於西也日月之食其所行交道有常數𨿽盛世所不免故可以籌策推非若五星有反常之變也

五緯距合

日月懸虛運轉不附於天五星亦然月𨿽因日而有晦朔望其遲速不因日若五星則因日而有遲畱伏逆矣近日則疾逺日則遲遲甚而畱畱久而退初遲退漸疾退退最疾而後遲退如初退止而畱畱久而順行卻従最遲以至於最疾最疾則與日同躔也嵗星最疾約四日行一度熒惑最疾約七日行五度塡星最疾約七日行一度此三星比日行度較少故伏合以後日在前嵗星距日十三度而晨見熒惑距日十九度而晨見塡星距日十八度半而晨見晨見則在東方大約近一逺二而畱周天相半而退嵗星初畱約距日一百九度初退約距日一百三十一度熒惑初畱約距日一百三十四度初退約距日一百四十四度塡星初畱約距日九十四度初退約距日一百二十八度凡退行最疾之時必與日對衝退止而畱則背距日如初退之度畱久而順行則背距日如初畱之度日近於後躔漸近而行漸疾背近如晨見距日度則伏而光不著矣與日未對衝之先夜半後可望謂之晨段與日旣對衝之後夜半前可望謂之夕段太白辰星則不然太白最疾約四日行五度有餘辰星最疾約一日行一度有餘此兩星皆比日行度較多伏合以後則過日而前太白距日十度半而夕見辰星距日十六度而夕見夕見則在西方太白距日甚逺不過四十五度辰星距日甚逺不過二十四度旣已甚逺則所行遲比日較少由是漸與日近太白距日三十度有餘而初畱辰星距日二十一度半而初畱太白畱後距日二十四度有餘而初退辰星畱後距日十九度半而初退退行之際與日相近如夕見之度伏而不著與日相逺如夕見之度辰見於東退行最疾之時與日必同度退止而畱則距日如初退之度畱久而順行則距日如初畱之度遲行漸疾而漸近日距日如退伏之度則又退而不著矣與日未退合之先昏後可望謂之夕段與日旣退合之後曉前可望謂之晨段蓋金木形體大故伏見與日近水大土形體小故伏見與日逺嵗星八十三年而七周天與日合度者七十六合期約三百九十九日熒惑七十九年而四十二周天與日合度者三十七合期約七百八十日塡星五十九年而二周天與日合度者五十七合期約三百七十八日太白辰星與日常相近隨日一年一周天太白八年而五合於日退合者又五約五百八十四日而順逆兩合辰星四十六年之間合於日者一百四十五退合亦然約一百一十六日而順逆兩合此乃五緯之常數也古法惟知有常度未知有變數之加減北齊張子信仰觀嵗久知五緯有盈縮之變當加減常數以求其逐日之躔蓋五緯不由黃道亦不由月之九道而出入黃道內外各自有其道視日逺近爲遲疾如足力之有勤倦其變數之加減如裏路之徑直斜曲也嵗星加減最多處約七度熒惑加減最多處二十五度有餘塡星加減最多處八度有餘太白加減最多處四度有餘辰星加減最多處六度有餘此乃五緯盈縮之變數也若夫羅防計都月孛紫气則其行均平無有遲疾羅防計都従月交黃道求之月交之終始該三百六十三度七十九分三十四秒歷二十七日二十一分二十二秒二十四毫羅計於其間各逆行一度四十六分三十秒其數並月行交終之度卽黃道周天之度凡十八年有餘而周天交初復在舊躔矣月孛従月之盈縮而求盈縮一轉該二十七日五十五分四十六秒月行三百六十八度三十七分四秒半孛行三度十一分四十秒半黃道周天之度並孛行數卽月行數也凡六十二年而七周天月行最遲之處與之同躔矣紫气起於閏法約二十八年而周天授時歷以一十日八十七分五十三秒八十四毫爲一嵗之閏紫气則一嵗行十三度五分四秒六十毫八十芒兩數比之乃加二之算二十八年十閏紫气行十二宮亦加二之算也舊云紫气卽景星罕聞其見史記注云景星狀如半月生於晦朔助月爲明見則人君有徳初盛之慶也五緯與月孛紫气皆以左旋步之羅防計都逆行乃右旋步之設十一曜不附天而空轉則右轉者亦皆左旋其畱者一日繞地一周與天同過一度行疾者反爲遲行遲者反爲疾退者反爲疾之甚矣蓋順行而遲疾者皆一日繞地一周以不及天行之數爲所行度退行者乃一日繞地一周多退天行之數退遲者先天不甚多退疾則愈多矣以物諭之日月猶魚也魚行江河不著其底必慿江河之水以行或逆或順各任其情日月𨿽懸虛不附於天意其必慿天之气以行五緯之行亦猶是也夫在天成像日月星辰皆象也而日月五星獨異於眾星自有行度者此陰陽五行之精可以爲造化之妙非眾星之比也日月五星體性不齊故遲疾有異亦當以陰陽五行別之

日至之景

天暑則日髙而近北天寒則日低而近南立表木以測其景日在中天表景最短東西出沒之時表景最長以四時驗之中晝之景漸長漸短逐日不同於是以中晝表景極短之日爲夏至以中晝表景極長之日爲冬至其所以短者由日近北而髙所以長者由日近南而低也日髙則行天必久而晝長晝長則陽气積多而暑矣日低則行天不久而晝短晝短則陰气積多而寒矣寒暑之變驗日景之長短可知也

晝夜短長

冬至日躔距赤道二十四度立冬與立春所距亦相近是時黃道橫而平近南極也立夏至立秋黃道橫平而近北極亦然蓋冬夏之日躔東西移差多南北移差少春秋則黃道斜移於南北𨿽東西行而南北差速於冬夏故春秋六七日間增減晝夜一刻而二至前後其晝夜短長增減一刻相去二十餘日矣是故冬夏增減之日遲春秋增減之日速日數未始均平也舊云日未出二刻半天先明日已入二刻半天方昏然此五刻不可以眾星出沒論但日始出爲晝入則爲夜也

气積寒暑

夏至晝最長日最近北午中也冬至晝最短日最近南子中也然大暑乃在六月爲未中大寒乃在十二月爲丑中猶晝夜間未時熱甚於午丑時寒過於子也譬如甑之蒸也竈火甚炎可比午中而蒸气猶未盛及其气盛則竈火已稍衰矣竈火盡滅可比子中而蒸气又良久然後衰也寒暑之气豈非積久致之乎

時分百刻

晝夜十二時均分百刻一時有八大刻二小刻大刻總九十六小刻總二十四小刻六準大刻一故共爲百刻也上半時之大刻四始曰初初次初一次初二次初三最後小刻爲初四下半時之大刻亦四始曰正初次正一次正二次正三最後小刻爲正四若子時則上半時在夜半前屬昨日下半時在夜半後屬今日亦猶冬至得十一月中气一陽來復爲天道之初耳古歷毎時以二小刻爲始乃各繼以四大刻然不若今歷之便於籌策也世謂子午夘酉各九刻餘皆八刻者非是

欽定四庫全書

革象新書卷下

元趙友欽撰

明王禕刋訂

嵗序始終

定嵗之法以冬至爲第一日逐日記之第三百六十六日中晝景復最長是爲次年冬至記夏至亦然故曰三百六旬有六日二至初未可以時定以午景驗之似皆在午矣𨿽曰三百六十六日爲一期然第一日午數至第三百六十六日午實滿三百六十五日積二期滿七百三十日積三期滿一千九十五日積四期滿一千四百六十日第一日爲第一冬至第三百六十六日爲第二冬至第七百三十一日爲第三冬至第一千九十六日爲第四冬至第一千四百六十一日爲第五冬至五次冬至實得四期滿一千四百六十日當一千四百六十一日測午景尙未極長第一千四百六十二日始爲冬至如是則四期之日實滿一千四百六十一毎年三百六十五日有餘積四年之餘餘一日一日十二時四分之則毎年有三時爲餘數故曰三百六十五日四分日之一蓋以一日分與四年爲餘數毎年各得四分之一也夫旣以一日分加於四年斯毎年二至當定其時而二至之時最所難準要亦約量以定之耳

積年日法

歷家逆考往古冬至嵗月日時各紀甲子兩曜交防五星連珠必推其聚於子正枵之中者名曰上元乃履端於始也從上元而下至當時測驗與籌策相應乃取正於中也又順推以後求其餘分皆盡總防如初乃歸余於終也一日百刻亦曰百分一分又爲百秒求其積年總防𨿽以百分萬秒細作名項籌策亦不能齊是以日法立焉古者以九百四十爲日法始於至朔同在甲子夜半復防如初名曰一元積年止四千五百六十而已後世推步知十九年七閏尙有餘數兼欲七政皆齊是以履端歸余之算非積年數千萬不可諸歷各立日法或以八十一或作三千四十或作九千七百四十其數多寡不定惟所謂截元歷者但以推步定數爲則不復逆考順推以求其齊至元辛巳攺授時歷實用其術而積年日法在所不取

閏定四時

積日之法毎年餘三時一時復八刻有餘三時總二十五刻故一年爲三百六十五日二十五刻蓋月圎一次不及三十日實二十九日有餘十九年積六千九百三十九日七十五刻數內月圎二百三十五次均爲二百三十五朔毎朔計二十九日五十三刻有奇而其餘數均分不盡若以百刻變爲二百三十五畫如總朔之數則毎朔得二十九日百二十四畫然猶有餘數均分不盡復已分之畫細分爲四如是則一日百刻變爲九百四十畫毎朔該二十九日四百九十九畫矣所以四其二百三十五者蓋毎年有餘數四之一其四之一細爲二百三十五畫而如總朔之數則一日該九百四十畫方可均而無餘故以九百四十名爲日法毎年三百六十五日餘二百三十五畫乃九百四十之二百三十五此卽毎年數餘四之一毎朔二十九日有餘亦云九百四十之四百九十九茍以整數二十九日亦分細畫則每朔該二萬七千七百五十九畫矣毎年三百六十五日有餘均分二十四气毎气十五日餘二百五畫六十二秒半此又復以一畫細爲百秒也兩气計三十日四百一十一畫餘二十五秒爲一節若一朔以之相較八百五十二畫二十五秒名曰一月之閏數蓋一節三十已有餘其餘數四百一十一畫二十五秒名曰气盈一朔不及三十日是三十日內有虧乃虧四百四十一畫名曰朔虛並气盈朔盈之數得八百五十二畫二十五秒卽一月之閏數也毎年十二月總計閏數一萬二百二十七畫積十九年總計閏數十九萬四千三百一十三畫若二萬七千七百五十九畫除爲一朔則該得七閏無餘矣夫月光晦而復蘇爲朔朔在本日四百四十一畫以前者則第三十日爲後朔朔在四百四十一畫以後者則第三十一日爲後朔蓋畫少是本日早時𨿽加一朔之數後朔止是第三十日內畫多是本日晚時旣加一朔之數則後朔在第三十一日矣後朔在第三十日者本朔止領二十九日謂之月小後朔在第三十一日者本朔乃領三十日謂之月大月大則干名與後月同月小則不同也月朔之時刻非可眞知亦約量而定於本日之刻畫耳一年二十四气爲節气者十二爲中气者十二十九年之內爲中气二百二十八若一朔之內置一中气則七朔無中气有正月中气者爲正月有二月中气者爲二月它月皆然月無中气者必爲閏月是故三年一閏五年再閏十九年必七閏矣凡十九年爲一章初年甲子日子時朔旦冬至在嵗次甲子謂之至朔同日第二十年爲第二章

首復得至朔同日然非甲子之日先期夜半乃癸夘日酉時第三十九年爲第三章

首復得至朔同日乃是癸未日午時第五十八年爲第四章

首復得至朔同日乃是癸亥日夘時第七十七年至朔又復同日乃癸夘日子時因其至朔同在夜半與第一章

初年同遂以七十六年名一蔀日法九百四十故九百四十朔爲蔀一蔀爲四章蔀者以至朔同在夜半蔀蔽暗昧之時也第七十七年爲第二蔀首亦曰第一章

首毎章甲子差三十九日九時一蔀總差一百五十九日於內甲子整數兩周除一百二十日毎蔀止差三十九日總二十蔀名一紀通差七百八十日計甲子十三周整數無餘乃無差矣一紀凡一千五百二十年至朔必同於甲子日之先期夜半然猶非甲子嵗首也總三紀積四千五百六十年至朔乃同於甲子日之先期夜半又在甲子嵗首總防如初是名一元一元之內嵗次甲子者七十六與蔀年同積一百六十六萬五千五百四十日日爲甲子者二萬七千七百五十九其數與毎朔之積畫相同一蔀之內積日亦同此數蓋一元爲六十蔀矣

天周嵗終

觀眾星之昏旦出沒知天體日運一周又觀中星四時所在不同知日之所躔漸異嵗終中星復舊知日亦復舊而行年一周矣蓋毎年三百六十五日餘四之一故亦以周天分爲三百六十五度餘四之一嵗數與天數相同故曰天周嵗終也夫日一日行天一度分寸尺丈引名曰五度分天爲度者殆亦度量之義若以日爲尺其一度卽日圎之徑數也於日行之道定二十八宿之名宿之星數多寡不等於其數內定一星爲距星距者隔越之義二十八距星旣定其界各宿度數由此而分如斗星從柄起以第三星爲距前二星及爲距之半星未離於箕而尙屬於箕餘三星半乃在本宿之度內然本宿星數少而占度多者蓋斗牛之間又有建星等不在武七宿之數而附於斗故斗𨿽星少而占度多它宿亦猶是也若夫月之所躔昏旦漸異見其行六七度遂知一日之內行十三度有奇月與日同躔之時謂之合朔月與日相對兩輪相望而光滿謂之望近一逺三月體黒白各半似弓張謂之月行及日光盡體伏謂之晦此晦朔望之義也一章之內日在天一十九周月在天二百五十四周於月周之內減去日周則爲二百三十五朔十九日之內日行十九度月行二百五十四度與十九年周天之數相同以二百五十四均爲十九則知月行毎日十三度餘十九之七毎年行十三周十九之七毎日逺日十二度十九之七毎年多日十二周餘十九之七故毎年之日月合十二朔餘十九之七爲閏積十九年爲七閏也舊雲天道左旋日月右轉蓋謂日月附著於天體天則一晝夜而周日於天止移一度月則移十三度有奇其後推測知日月與天相逺而未嘗附著故日毎日周天爲三百六十五度餘四之一而毎年亦總爲三百六十五周餘四之一天體則毎日周地三百六十六度餘四之一而毎年亦三百六十六周餘四之一多過於日之周是則日毎日不及天運一度月毎日與日相多十二度餘十九之七日速而月遲也故日月右旋之說乃歷家用逆推之術取其省籌耳且日速月遲譬之二馬日駿而月駑以一度比一里毎裏分爲十九段毎段分爲百小刻日月行天一周猶馬循環封疆一周駿馬一日周行一次計行三百六十五里四段七十五尺駑馬毎日不及一周止行三百五十二里十六段七十五尺較之遲十二里七段卽所謂不及十二度十九之七也以段計之毎日漸多二百三十五段以天計之毎日漸多二萬三千五百尺二馬一處同時並發乍分先後不甚相逺歷十四日七百四十九畫半駿駑相距半周又歷此數至二十九日四百九十九畫駑不及駿一周而復同一處矣此卽一朔之諭然一朔之內日行二十九度餘九百四十之四百九十九而月行一周外餘數與日同止該二十七日餘三百二畫有奇至次朔復相防但不防於元所防九百四十次方與元所相防則一蔀之數也若夫天與日防者天體毎日繞地一周三百六十六度餘四之一而日毎日一周三百六十五度餘四之一天體不可知驗之經星天速而日遲毎日不及一度一年則不及一周而日復舊躔故曰天與日防要之亦可以二馬爲諭也至十九年天與日防而月亦防是爲一章之數但相防近非子時四章爲一蔀則日月與天皆相防於夜半又皆在地下於是日月與天地四者俱相防也夫謂二馬九百四十防乃防元所者以九百四十防比一蔀之朔防於元所比日月與地防而不及天防故不諭及一章之數

歷法攺革

一陽生於子節交冬至已屬次年亦猶夜半以後卽屬次日然人事一日始於寅時一年始於建寅之月爲正子丑二月𨿽屬次年而紀歷則猶在舊嵗如月食於夜半後𨿽屬曉猶以夜言之也三統謂夏正建寅商正建丑周正建子商周𨿽以子丑爲頒朔授時之首而月數未嘗攺也至於歷法則因气朔有差必隨時而攺革周衰之末司天失職漢太初歷粗爲可取固未密也唐大衍歷當時以爲宻矣自今觀之尙爲甚疎自古及今凡更六十餘歷蓋嵗必有差久而積差漸多故爲歷者必隨時測驗以求天數之眞不得不攺也

气朔滅沒

唐一行以前滅沒之術不同今授時歷蓋仿一行法也沒用气盈而推滅用朔虛而求所謂沒者期內三百六十五日二十四分二十五秒均爲二十四气毎气均爲三毎均爲五段一期爲三百六十段毎段爲一日一分四十五秒六十二毫半如以冬至爲第一段則小寒爲第十六段余以類推其段日日有之凡兩段跨三日先一日九十九刻左右後一日一刻左右二段之間𨿽止一日一分四十餘秒但一日整居其間而餘數跨在前後二日首尾故曰跨三日若一日之段在九十八刻五十四秒三十七毫半以後者爲沒沒之次日必無其段無段之日其先一日必爲沒矣所謂滅者毎朔二十九日五十三分五秒九十三毫常朔之日辰爲第一段常望爲第十六段余以類推其段亦日日有之或其日之段在九十八刻四十三秒五十三毫一十芒以後爲滅若一日內凡刻分極少是夜半後刻分極多是夜半前夜半前是一日極終處沒滅乃巳極之義故選日者或忌之

元防運世

古法推步七政多求其總防於甲子逆考順推上下數千萬年而諸歷履端歸余逺近多寡不同爲數唐李淳風僧一行精於歷數矣淳風麟徳歷已爲一行所非而一行大衍歷至今冬至凡差二日則其積年日法俱不可求歷元之始終豈非以嵗逺故難測邪近世邵子作皇極經世書以爲十二萬九千六百年爲嵗月日時比元防運世一元有十二防比一年十二月也一防有三十運比一月三十日也一運有十二世比一日十二時也其下則一時有三十分一分有十二秒三十年爲一世三百六十年爲一運二萬八百年爲一防而十二萬九千六百年爲一元天始於子防地始於丑防人生於寅防謂之開物至戌防則閉物矣夏禹八年甲子爲午防之初今泰定甲子乃午防第十運之戌世初年也蔡氏謂邵子以當時日月五星推而上求之其書不及逆推法今以諸歷詳酌求其皇極之元非特七政無總防之事亦且散亂而無倫古歷立元紀蔀章各有其義章者至朔合於一時也蔀者至朔合於子時也紀者至朔防於甲子日夜半也元者至朔防於甲子夜半又爲甲子嵗首也若元防運世初無其事但以十二與三十相參甲子爲之其以三十年爲世尢非天道歷家𨿽約三十日爲一月而气盈朔虛本自不齊毎兩朔相距止二十九日五十三分有奇邵子例以三十爲用是以一定之數推不齊之運猶月皆大盡亦不置閏也故歷家不取其說

天地正中

物逺視則微近視則大當午之日如盤防出沒之日如車輪豈非午日爲逺耶或疑午日熱爲近殊不知日久照則熱不可以逺近論也至於星度髙升則宻低垂則疎則天頂逺而四傍近固可知矣且天體圎如彈丸圎體中心六合之的也周圍上下相距正等名曰天中從天中直上至天頂名嵩髙地平不當天半地上天多地下天少從地平之中直上自有天中之所或以爲地平正當天半者蓋以周天三百六十五度餘四之一仰視爲一半星宿周度可見故以地中就爲天中而今以地中直上自有天中之所者以日月之近大而逺小星度之髙宻而低疎知之也然地平旣在天半之下而仰觀止見周度之半者天逺似乎低地平與之相妨人目不可盡見也古法以五表求地中以今思之惟用一表其表與人齊髙當午日中畫其短景於地以爲指北準繩置窺筒於表首隨準繩以窺北極若見北極當筒心則其處爲得東西之正或窺見北極之東則其地偏東窺見北極之西則其地偏西矣旣得東西之正乃於二分之前十日內就其處置壺漏定十二時以兩日午中短景求與時參合於春分前二日或秋分後二日日正當赤道之際於夘酉中刻視其表景畫地以定東西準繩若夘酉兩景相直而不偏平衡成一字則南北正中矣兩景或曲而向南則其地偏南或曲而向北則其地向北矣此法蓋以午景與北極定東西之偏正又以東西之景定南北之偏正測驗之最精者也

地域逺近

古者以陽城爲地中然非四海之中乃天頂之下以爲地中也論四海之中則昆侖爲天下地平最髙處東則萬水流東西則萬水流西南北亦然其山距西海三萬餘里距東海不及二萬里則天下之地多在地中以西地中之東則皆海也故四海之內不中於陽城中於四海者乃天竺以北昆侖以西也若天之所覆通地與海而言中則中於陽城矣陽城仰觀北極出地三十六度南極入地亦三十六度北至朔方則北極出地四五十度南極入地亦然南至錢唐則出入之度三十一又南至交廣則出入之度二十而已天地之逺近非惟仰觀不同而寒暑晝夜表景亦皆差別舊曆晝永極於六十刻晝短極於四十刻今授時歷以驗於燕地稍偏北故其永至六十二刻短至三十八刻蓋偏南則長短較少偏北則所較漸多夏日出寅入戌其地近北冬日出辰入申其地近南日近北則夏晝長而北方尢長夏夜短而北方尢短日近南則冬夜長而北方尢長冬晝短而北方尢短而南方之晝夜長短則不較多也古者立八尺之表驗日景短長地中夏至午景在表北約一尺六寸地中冬至午景在表北約一丈三尺南至交廣北至鐵勒等處驗之景各不同然非特測之南北亦驗之東西帝堯分命羲和之官宅於四方是也然表用八尺似失之短今至元辛巳用表四丈允爲定法是故表短則景短差數難覺表長則景長差數易明而一寸千里之差終未足據若土圭者𨿽古有其制然陽城地中已不無差若卽八方偏地驗之實有不可準者大抵偏東者早景疾而晚景遲午景先至偏西者早景遲而晚景疾午景後期偏北者少其晝而景遲偏南者多其晝而景疾蠻粵短景指南而子午反復則又舛訛甚矣

蓋天舛理

古之言天者三家曰渾天曰宣夜曰蓋天宣夜已失其傳而蓋天最爲舛理其說謂天形如蓋北極如蓋頂正當天最髙處四海外比蓋之圍檐其蓋平旋一晝夜而周而蓋頂不動上天下地地下無天亦無南極日常在天未始出沒去此度逺則此夜而彼晝去彼度逺則此晝而彼夜天以逺故似乎低也釋氏書所謂日繞須彌山而晝夜互更者此卽其說且其論天以低而逺今北斗近南則髙而小近北則低而大然則北極之北天旣愈低乃與中國相近何歟夏晝長而夜短日在地下時少故井水冷冬晝短而夜長日在地下時多故井水溫而謂日長在天可乎【按所論日在地下時少故井水冷日在地下時多故井水溫近鑿考地徑幾三萬里而井深不過一繩其冷熱未必如此之透且鑿穴置物暖不結冰斯實冷熱發斂之由而日光適爲之助非日光之力也】又其說近日之星常隠近月之星常見隠見平分周天之半審如是則夏至北斗與日近何以終夜常明日躔東井其婁冑張翊諸宿旣在半周天內何以晨昏猶見於東西乎夫日未出二刻半而天先曉日旣沒二刻半而天始昏夏至日近北極子時望北天必知天之將曉無足疑者然則蓋天之說其爲舛理殆不辧而明者也

渾儀制度

渾天之儀有三曰六合儀三辰儀四遊儀共爲一器所謂六合儀者平置一黒環準爲地平列十二辰及八方四隅其上又置黒雙環並結於地平之子午半在地上半在地下比爲天脊其側刻爲周天去極之緯度従地平子位而上三十六度夾小板於黒雙環之間板通圎竅比爲北極又從地平午位而下三十六度亦夾小板爲竅以比南極別置赤單環比爲赤道於上刻周天之經度結於地平之卯酉其最髙處結於北極之南九十一度卽天頂之南三十六度也四環之結如天地之定位赤環𨿽刻周天經度實乃周地之經三百六十餘度黒環𨿽刻周天去極之度實亦周地之緯度三百六十有餘蓋六合儀不以運轉而天體則左旋故言周地不言周天也三辰儀者亦置黒雙環與六合儀之雙環同而圍徑小所刻始爲周天去極之度其雙環北板竅與六合儀北板竅相通共貫以圎軸南板亦然軸圎則雙環轉還於六合儀內轉非定體故爲周天去極度亦置赤單環如六合儀者附結於雙動環之上去極九十一度是爲夘酉兩月之日躔而其上始刻周天赤道之度可以隨雙環而運轉別置黃單環附結於赤環夘酉宿度仍刻周天黃道度數恐赤黃兩環動揺又作白環以輔之使無欹傾而五環總爲三辰儀四遊儀者亦置黒雙環與三辰儀之雙環同而圍徑又小其上亦刻周天去極度其北極板竅與在外二板竅通一軸南板亦然此雙環內各置一直干名曰直距如圎扇之脊與兩極相比數均上下俱夾外軸量兩距之長取其當半作圎竅別置一圎板其心貫以八尺之衡管圎板兩旁聨爲圎軸橫距道直距道兩竅軸圎可轉則衡管可以南北低昂而窺天復隨此雙環東西轉運無往不可窺望故謂之四遊也窺管長八尺故四遊之環徑八尺在外者以次漸寛若測望各宿星躔去極度數並於三辰環上驗之又於南軸之外接連一長木貫定水輪引水運之使南軸因而轉運一晝夜而周以比天體之繞地一周也三辰儀上布列珠玉比爲星象卽璿璣玉衡之遺制也

測經度法

古法夜驗中星知黃道各宿度數乃參之於渾儀而赤道分經之度於渾儀上以黃道推之去赤道分兩極之數南北不殊其十二次之度必均黃道則半偏南而半偏北各次宿度有多少而又日躔嵗差理冝先測赤道以分天體乃以赤道推變黃道之度然其間渾儀有不能盡測者今別立一法以測之先求地中準舊制置刻漏壺箭而毎箭分一百四十六畫半【按毎箭分一百四十六畫半與後百箭總一萬四千六百五十畫二句均有舛誤當云毎箭分一百四十六畫又十分畫之一總一萬四千六百一十畫方與運行三百六十五度餘四之一其運一度則箭之浮沈爲四十畫相符】晝夜之間易水五十次箭之浮沈亦各五十於是一日不云百刻乃云百箭矣天體一日繞地一周運行三百六十五度餘四之一其運一度則箭之浮沈爲四十畫百箭總一萬四千六百五十畫乃一周之數也此壺漏不常用止以測經星之度數別立四木爲架架上平列二板其厚五寸許二板之間畱一直罅其濶不及半寸正指子午中向星昏見時當罅底尺餘仰視俟各宿距星來當罅間卽令守壺者視箭畫之數秉筆以記箭畫間以五色乃便於夜視也然必置四壺立兩架同時防驗庶無差忒且須測半周天度俟半年後更測之也

測緯度法

渾儀不可測經度亦不可測緯度旣別置測經度法則測緯度法亦當更爲之其壺箭與經度之架皆在所不用宜卽地中立四木爲架不限髙低須正向子午而旁夾夘酉架上交二木如十字而十字之木不直子午夘酉乃斜構於四木當交之心樹一木爲表約髙六尺於表首作竅可令通綫架南別樹一長木約髙丈餘距架丈餘而逺乃卽表木竅南下二尺許鑿竅置一平木約厚二寸濶四寸橫構於架南之長木其平木正指子午上鑿渠置水以取正而左側均畫九十一度有奇爲周天四分之一蓋用一寸準一度也又卽平木之上一寸許重加一平木刻畫與下平木同而當畫處皆作竅可令通鍼其下平木則作淺竅以承鍼鍼長二尺許揷平木最南之畫竅而鍼竅以綫繋之其綫穿於表首之竅引過竅北表北置竅筒長五尺餘上下有環上環結於所引之綫下環系於表根而窺筒直倚表北矣筒旣端直乃於筒底直窺嵩髙別令人當架前移鍼綫亦漸縮鍼逐畫北移而眾星所在之度従可測也測者言之又別令人筆記之當先測北極不動處定於平木以爲的乃從最南度測起漸移九十一度以至最北及星象漸轉復如前測之凡測望至曉則最低之度升至最髙髙則度宻低則度疎而平木之左所畫均度不可移攺更考南密北疎之度分畫於右側亦爲周天四分之一然又必先測赤道經度求地平上下或東西日所出沒亦止半周天則南北緯度亦當增畫於平木矣測望已審復移架指北向木亦移樹表北與測南不殊但不用均畫之度惟以疏宻之度測之宜用兩架而測以數夜庶彼此同異可以防較南北俱已測定則其畫數必合半周天度或有餘度乃因地上天多故也所測止半周天余半周天當更測於半年之後一法鑿地爲方穴而立架穴中蓋恐方向有動移耳

目輪觀天

物小而近蔽逺則多日月之行道於列宿𨿽若依躔而相去懸逺測望不同試畫紙爲輪其輻輳比三百六十餘度輪圍比宿之躔轂竅比六合之中復剪黃紙爲日黒紙爲月日大月小圍徑相倍於輻度內置日月同躔月近轂中日近輪際蓋近中則度狹際邊則度廣日月𨿽大小不同而俱占一度也復置日月距終之數以黃色畫日道黒色畫月道各取日月體心爲距數別用薄紙畫爲大輪與前小輪同而周徑倍之謂之目輪其轂竅以比測望之目以大輪加於小輪測目瞳在六合之中因卽其處偏望月體所遮正在本度矣然地平不當天半目輪須令低就低仰望則月體所遮之度非本度矣此非特比望各宿經度而亦可比望去極之緯度也

立表占景

立表於地中髙四丈表首置一大圎器表下四傍平地廣塗以白而黒畫方眼如棊枰毎眼方一寸縱橫正向子午夘酉卽其上推測四時日景九道月景以考其東西南北疾遲之差或日月兩景相紀因以求日食分數並虧圎時刻起復方位八方偏地亦可如是測之然但可推測日食若月食則惟步日度相對不可以兩景相犯而推也

地有偏向

地中有子午夘酉四向四向旣正則輪盤二十四向皆正矣然而八方之地各有偏向春分前二日後二日此兩日夘酉時日在夘酉正位設地偏南北則夘酉表景不相直北極爲子正之位日中太陽爲正午之位設地偏東西則子午表景不相直故於偏地而欲取正四向以分輪盤則二十四向疎宻不均首尾不對矣要當各立偏向而先審定偏夘偏酉之方置爲木架如測經度者其上所列兩木直罅指偏夘酉以測望天脊之緯度天脊緯度與北極最近天脊兩旁東西之緯度當罅內者距天脊愈偏則距北極愈逺茍其罅所指得偏夘酉之眞則脊旁之度均偏矣大抵偏夘偏酉者或以正辰正申爲對或以正寅正戌爲對偏子偏午者或以正丑正巳爲對或以正亥正未爲對而二十四向因可定也然此法乃慿天象以測地向若世所用指南鍼要亦可準試卽偏地用之驗其所指者正午歟偏午歟使偏地而指偏午則二十四向皆隨偏午而定而亦可因以測天茍指正午則偏地難指正向午𨿽正午而子非正子首尾不對一向旣差余向俱差矣此不可不辧也

隙景大小

室有小隙𨿽不皆圎而日景所射無不圎者及至日食則隙景亦如所食分數又隙之大小𨿽不同而景之周徑則相等但隙大者景濃隙小者景淡設以物障所射景迎視之則其景少較小而加濃矣所以然者蓋大隙之景必隨其隙之方圎長短以爲形因隙大足以容日月之體也小隙不足容日月之體故隨日月之形而景皆圎及其缺則皆缺也隙漸小則景漸淡景漸逺則周徑漸廣而愈淡大隙之景漸逺周徑亦漸廣而濃則不減理固然也試卽兩樓之下左右各穿圎穽圍徑皆四尺作二圎板圍徑與穽同植千燭其上燃之置穽中以比日月復作二圎板圍徑稍廣覆於穽口覆板之心各開方竅竅所以方者見其景因小必圎也左板之竅方寸許右板之竅方半寸所以一大一小者見其大則景濃小則景淡也仰觀樓板所射二圎景𨿽周徑不甚殊而濃淡則有異於是燭也光也竅也景也四者之間消長盈虛之故從可考矣且千燭則千景小竅之千景如魚鱗相依布置周徧大竅之千景比沓紙重疊上下參差大則總一穽之景似無千燭之分小則無一穽之全乃分千燭之景蓋小景隨光之形大景隨空之象故也

勾股測天

勾股之法用以測天然髙深廣逺不易推步姑以淺近言之塔髙十丈於塔之正東立一木表其髙二丈於表東席地而臥西望塔頂見塔頂𨿽髙止於表首相齊於是自塔心量至表根爲數五丈又自表根量至測望之眼爲數一丈二尺五寸再立一表於前表之正東其髙亦二丈從後表正東如前望之見塔頂亦與後表之首相齊兩表相逺爲數三丈自後表之根東至測望之眼爲數二丈其兩表相逺三丈名曰表間前目距前表一丈二尺五寸名曰前景後目距後表二丈名曰後景前後兩景相多七尺五寸名曰景差謂之景者假若塔頂燃燈用以爲準也夫移表三丈而景差七尺五寸則其表毎移一丈差二尺五寸也設移前表過西一丈景必減一丈再移過西四丈景必減盡無餘猶表直於戴日之下則無景也是知塔心與前表相距五丈矣乃以後表名爲小股後景名爲小勾勾者矩之短曲也股者矩之長回也矩卽曲尺是也以塔心矩前表之五丈通表間之三丈爲八丈更加後景二丈總十丈爲大勾則以塔頂之髙數爲大股必十丈矣茍不用後表後景爲小勾股而止用前表前景以求塔髙亦可乃以前表二丈爲小股前景一丈二尺五寸爲小勾遂以前景一丈二尺五寸通前表距塔心五丈總六丈二尺五寸爲大勾而塔髙之數爲大股以小勾股爲大勾股之則例則小勾毎一丈爲小股一丈六尺今大勾六丈二尺五寸大股必十丈矣此一表之法蓋已知塔逺而止求塔髙若前兩表之法則初所不知故先求塔逺因憑其逺以求其髙也於是以塔頂諭日月之髙以燈景諭日月之景星無景則以目就地望之以爲準日月星辰之爲髙旣以測知而其所以不附天而自運亦可知也然塔之爲物髙數不多兩表相距三丈已可以爲則若三辰之髙則必兩表相距數百里而後可然路裏回逺難取徑直古法測景者所以有千里一寸之差也

乾象周髀

日之圎徑一度以算術求其周圍計三度一十四分一十六秒月之周徑似之赤道周天三百六十五度二十五分七十五秒則其中徑一百一十六度二十六分五十一秒徑當周中如團扇奕脊平分兩旁卽爲南北二極相距之直數折半得五十八度一十三分二十五秒有奇是爲六合各距天中之均數天體正圎東西南北皆然凡相距平分之數皆圎中之徑也古法圎徑一尺周圍三尺以今考之圎徑一尺而周圍三尺爲有餘周圍三尺而圎徑一尺爲不足蓋徑一圍三乃六角之田耳故或以圎徑一尺周圍三尺一寸四分或以圎徑七尺周圍二十三尺或以圎徑一百一十三尺周圍三百五十五尺夫徑一尺而周三尺一寸四分猶徑多而圍少徑七尺而周二十三尺則徑少而圍多及徑一百一十三尺而周三百五十五尺始爲精密今求日周天徑卽其法也試畫紙爲方圗如棊枰百眼每眼廣一寸橫十寸名勾相距於東西縱十寸名股相距於南北斜十四寸有奇名相距在四角之交乃卽方圗之內畫爲圎圗而去其方之四角圎徑十寸與外方之股數相同而圎徑名髀矣圎之髀比方之股其數相同特方圎有異耳別就圎圗之內畫小方圗其小方四角斜抵東西南北之四正在坎離震兌之位而外大方四角在乾坤艮防之位也小方四角斜十寸尙是圎中之髀其數不殊於外方之股以外方而繩內方包容之積相半外方積百寸內方積五十寸蓋以外方均作四隅而視之則半歸於內半出於外也於是知圎中之直髀卽內方之斜內方旣用爲圎中難以名股勾股與名不可紊故稱髀以別之也內方之十寸以自乘得百寸名羃羃者覆物之巾方而有眼數自乘之數必方故曰羃凡羃必兼得勾股兩羃之數分圎方而縱橫相同當以羃均爲勾股兩羃各得五十寸而開方卽知勾股皆七寸有餘考究圎圍本原於此乃別用薄紙剪圎臨於方圗之上摹小角之廣以算術展爲圎象充滿圎圍自四角之方增爲八角曲圎爲第一次及第二次則求爲曲十六第三次則求爲曲三十二第四次則求爲曲六十四加一次則曲必倍至十二次則爲曲一萬六千三百八十四其初之小方漸加漸展漸滿漸實角數愈多而爲方者不復方漸變爲圎矣故自一二次求之至十二次精宻已極若復節節求之𨿽千萬次而無終窮然必逐節爲大小勾大小股大小勾羃大小股羃小小羃大大羃而大大羃不必節次爲之止用本數而已以十二次曲數一萬六千三百八十四乘之得三千一百四十一寸五分九釐二毫有奇則千寸徑之周圍也置此周圍之數降呼爲三尺一寸四分一釐五毫九絲二忽有奇而以一百一十三乘之果得三百五十五尺此其爲法所以極精宻也大扺方爲數之始圎爲數之終圎始於方方終於圎周髀之術無出於此矣

天文圗【石刻】

太極未判天地人三才函於其中謂之混沌云者言天地人渾然而未分也太極旣判輕淸者爲天重濁者爲地淸濁混者爲人輕淸者气也重濁者形也形气合者人也故其气之發見於天者皆太極中自然之理運而爲日月分而爲五星列而爲二十八舎防爲斗極莫不皆有常理與人道相應可以理而知也今略舉其梗槪列之下天體圎地體方圎者動方者靜天包地地依天天體周圍皆三百六十五度四分度之一徑一百二十一度四分度之三凡一度爲百分四分度之一卽百分中之二十五分也四分度之三卽百分中七十五分也天左旋東出地上西入地下動而不息一晝一夜行三百六十六度四分度之一【緣日東行一度故天左旋三百六十六度然後日復出於東方】地體徑二十四度者其厚半之勢傾東南其西北之髙不過一度邵雍謂水火土石合而爲地今所謂徑二十四度乃土石之體耳土石之外水接於天皆爲地體地之徑亦得一百三十一度四分度之三也兩極南北上下樞是也北髙而南下自地上觀之北極出地上三十五度有餘南極入地下亦三十五度有餘兩極之中皆去九十一度三分度之一謂之赤道橫絡天腹以紀二十八宿相距之度大抵兩極正徐晝夜循環斡旋天運自東而西分爲四時寒暑所居南北之中是爲天心中气存焉其動有常不疾不遲以平陰陽所以和此後天之太極也先天之太極造天地於無形後天之太極運天地於有形三才妙用盡在是矣日太陽之精主生養恩徳人君之象也人君有道則日五色失道則日露其慝譴告人主而儆戒之如史誌所載日有食之日中烏見日中黒子日色赤日無光或變爲孛星夜見中天光芒四溢之類是也日體徑一度半自西而東一日行一度一日一周天所行之路謂之黃道與赤道相交半出赤道外半入赤道內冬至之日黃道出赤道外二十四度去北極最逺日出辰日入申故時寒晝短而夜長夏至之日黃道入赤道內二十四度去北極最近日出寅日入戌故時暑晝長而夜短春分秋分黃道與赤道相交當兩極之中日出夘日入酉故時和而晝夜均焉月太陰之精主刑罰威權大臣之象大臣有徳能盡輔相之道則月行常度或大臣擅權貴戚宦官用事則月露其慝而變異生焉如史誌所載月有食之月掩五星五星入月月光晝見或變爲彗星陵犯紫宮侵掃列舎之類是也月體徑一度半一日行十三度百分度之三十七二十七日有餘一周天所行之路謂之白道與黃道相交半入黃道內半出黃道外出入不過六度如黃道出入赤道二十四度也陽精猶火陰精猶水火則有光水則防影故月光生於日之所照魄生於日之所不照當日則光明就日則光盡與日同度謂之朔【月行潛於日下與日防也分天體爲四分謂初八及二十三日月行近日一分謂之近一逺日三分謂之遐三昏旦分受日光之度故半明半魄如弓張上昏見故光在西下旦見故光在東也】衝分天中謂之望【謂十五日之昏日入月出東西相望光滿而魄死也】光盡體伏謂之晦【謂三十日月行近於日光體皆不見也】月行於白道與黃道正交之處在朔則日食在望則月食日食者月體掩日光也月食者月入暗虛不受日光也【暗虛者日正對照處】經星三垣二十八舎中外官星是也計二百八十三官一千五百六十五星【其星列動】三垣紫防垣太防垣天市垣也二十八宿東方七宿角亢氐房心尾箕爲蒼龍之體北方七宿斗牛女虛危室壁爲靈龜之體西方七宿奎婁胃昴畢觜參爲白虎之體南方七宿井鬼栁星張翼軫爲朱雀之體中外官星在朝象官如三臺諸侯九卿騎官羽林之類是也在野象物如雞狗狼魚龜鼈之類是也在人像事如離宮閤道華蓋五車之類是也其餘因義制名觀其名則可知其義也經星皆守常位隨天運轉譬如百官萬民各守其職業而聴命於七政七政之行至於所居之次或有進退不常變異失序則災祥之應如影響然可占而知也緯星五行之精木曰嵗星火曰熒惑土曰塡星金曰太白水曰辰星並日月而言謂之七政皆麗於天天行速七政行遲遲爲速所帶故與天俱東出西入也五星輔佐日月斡旋五气如六官分職而治號令天下利害安危由斯而出至治之世人事有常則各守其常度而行其或君侵臣職臣専君權政令錯謬風教陵遲乖气所感則變化多端非復常理如史誌所載熒惑入於匏一夕不見匏在黃道北三十餘度或勾已而行光芒震曜如玊斗器太白或犯狼星狼星在黃道南四十餘度或晝見經天與日爭明甚者變爲妖星嵗星之精變而爲欃槍熒惑之精變爲蚩尢旗塡星之精變爲天賊太白之精變爲天狗辰星之精變爲枉矢之類如日之精變爲孛月之精變爲彗政教失於此變異見於彼故爲政者尢謹焉天漢四瀆之精也起於鶉火經於西方之宿而過北方至於箕尾而入地下二十四气本一气也以一嵗言之則一气耳以四時言之則一气分爲四气以十二月言之則一气分而爲六气故六陰六陽爲十二气又於六陰六陽之中毎一气分爲初終則又裂而爲二十四气二十四气之中毎一气有三應故又分而爲三是爲七十二原其本始實一气耳自一而爲四自四而爲十二自十二而爲二十四自二十四而爲七十二皆一气之節也十二辰乃十二月斗綱所指之地也斗綱所指之辰卽一月元气所在正月指寅二月指夘三月指辰四月指巳五月指午六月指未七月指申八月指酉九月指戌十月指亥十一月指子十二月指丑謂之月建天之元气無形可見觀斗綱所建之辰卽可知矣斗有七星第一曰魁第五曰衡第七星曰杓此三星謂之斗綱假如建寅之月昏則杓指寅夜則衡指寅平旦魁指寅他月仿此十二月次乃日月所防之處凡日月一嵗十二防故有十二次建子之月次名元枵建丑之月次名星紀建寅之月次名析木建夘之月次名大火建辰之月次名壽星建巳之月次名鶉尾建午之月次名鶉火建未之月次名鶉首建申之月次名實沈建酉之月次名大梁建戌之月次名降婁建亥之月次名娵訾十二分野卽辰次所臨之地也在天爲十二辰十二次在地爲十二國十二州凡日月之交食星辰之變異以所臨分野占之或吉或凶各有當之者矣﹤子部﹐天文算法類﹐推步之屬﹐重修革象新書﹐卷下﹥

題革象新書後

占天之學本聖賢大事業載典堯舜蓋有由也自愼竈之說行而儒者始術之矣其氛祲祥周官𨿽具至甘石星座其曰騎官羽林丞尉之類襲用秦漢名稱愈疑後學學者不屑用力焉殊不知經緯天地首務明時時茍不明終不能撫五星以播四政矣革象談異十無一二皆爲歷設學者所當究心者也第以邵子之書不堪作歷致可疑焉皇極經世欠歷數用宋人𨿽有此談西山蔡氏以爲書不盡言者蔵諸用也又曰以當時日月五星推而上之得堯卽位之日是卽逆推法而不著其法者豈非蔵諸用乎且數家以毫釐絲忽極於十百千萬如因影求形無具可隠況康節數學直繼孔子程子嘗言歷法主於日日正他皆可推洛下閎作歷言數百年後當差一日何承天因立差法攤其差於所歷之年以驗分數竟亦不審獨堯夫於日月交感之際以陰陽虧盈求之差法遂定可謂冠絕古今此非虛語也又按邵學伯溫不與而傳王豫豫歿書殉蜀道士杜可大購得於發冢之盜以授廖應淮由是邵學復出近世祝祕傅立齊琦皆得邵學者本朝宋學士先正最號博洽其序此書曰傅立極敬畏緣督謂其能發前人所未言不知立時曽見此說否也又論耶律西徵庚午歷精妙絕出及元許王郭陳鄧諸公相與訂定授時歷可法萬代曽無一言及邵近舜江人余誠者爲予言邵學內外篇具見傳書而祕傳書又有內外集具天地人三元之學其天元所論歷數極爲精簡意必具逆推法或伊川所謂冠絕古今者耳惜乎吾不得而時讀焉因並書之以爲有志聖賢大事業者告泉嶽正書

