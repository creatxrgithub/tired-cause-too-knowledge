《無能子》﹝唐﹞無能子撰

序

無能子余忘形友也﹐少博學寡欲﹐長於窮理盡性﹐以至於命。黃巢亂﹐避地流轉﹐不常所處﹐凍餒淡如也。光啟三年﹐天子在褒﹐四方猶兵﹐無能子寓於左輔景氏民捨﹐自晦也。民捨之陋﹐雜處其間﹐循循如也。晝好臥不寐﹐臥則筆札一二紙﹐興則懷之﹐而不余示。自仲春壬申至季春巳亥﹐盈數十紙捲而囊之﹐似有所著者。余竊得之﹐多記所傳所見﹐或嘗與昆弟朋友問答之言﹐其旨歸於明自然之理﹑極性命之端﹐自然無作﹑性命無欲﹐是以略禮教而外世務焉。知之者不待諭而信﹐不知者能無罪乎。余因析爲品目﹐凡三十四篇﹐編上中下三卷﹐自與知之者共之爾。余蓋具審無能子行止中藏﹐故不述其姓名﹐遊宦焉。

無能子卷上

聖過笫一

天地未分﹐混沌一炁。一炁充溢﹐分爲二儀。有淸濁焉﹐有輕重焉﹐輕淸者上爲陽爲天﹐重濁者下爲陰爲地矣。天則剛健而動﹐地則柔順而靜。炁之自然也﹐天地旣位﹐陰陽气交﹐於是裸虫鱗虫毛虫羽虫甲虫生焉。人者裸虫也﹐與夫鱗毛羽虫俱焉﹐同生天地﹐交炁而已﹐無異者也。或謂有所異者﹐豈非乎人自謂異於鱗羽毛甲諸虫者﹖豈非乎能用智慮耶﹖言語耶﹖夫自鳥獸迨乎蠢蠕﹐皆好生避死﹐營其巢穴﹐謀其飲啄﹐生育乳養﹐其類而護之﹐與人之好生避死﹑營其宮室﹑謀其衣食﹑生育乳養﹑其男女而私之無所異也。何可謂之無智慮耶﹖夫自鳥獸迨乎蠢蠕者﹐號鳴啅噪皆有其音﹐安知其族類之中非語言耶﹖人以不諭其音而謂其不能言﹐又安知乎鳥獸不諭人言﹐亦謂人不能語言耶﹖則其號鳴啅噪之音必語言爾﹐又何可謂之不能語言耶﹖智慮語言﹐人與虫一也。所以異者形質爾。夫鱗毛羽甲中形質亦有不同者﹐豈特止與人不同耶﹖人之中形質亦有同而異者﹑異而同者﹐豈特止與四虫之形質異也﹖嗟乎﹐天與地﹐陰陽气中之巨物爾﹗裸鱗羽毛甲﹐五靈因巨物合和之气﹐又物於巨物之內﹐亦猶江海之舍魚鱉﹐山陵之包艸木爾。所以太古時﹐裸虫與鱗毛羽雜處﹐雌雄牝牡自然相合﹐無男女夫婦之別﹑父子兄弟之序。夏巢冬穴﹐無宮室之制﹔茹毛飲血﹐無百谷之食。生自馳﹐死自僕﹐無奪害之心﹐無瘞藏之事﹐任其自然﹐遂其天眞﹐無所司牧﹐濛濛淳淳。其理也居且久矣。無何﹐裸虫中繁其智慮者﹐其名曰人﹐以法限鱗毛羽諸虫﹐又相教播種以食百谷﹐於是有耒耜之用。構木合土以建宮室﹐於是有斤斧之功。設婚嫁以析雌雄牝牡﹐於是有夫婦之別﹑父子兄弟之序。爲棺槨衣衾以瘞藏其死﹐於是有喪葬之儀。結罝罘网羅以取鱗毛羽諸虫﹐於是有刀俎之味。濛淳以之散﹐情意以之作﹐然猶自彊自弱﹐無所制焉。繁其智慮者﹐又於其中擇一以統眾﹐名一爲君﹐名眾爲臣。一可役眾﹐眾不徳淩一。於是有君臣之分﹑尊卑之節。尊者隆﹐眾者同。降及後世﹐又設爵祿以升降其眾﹐於是有貴賤之等用其物﹐貧富之差得其欲。乃謂繁智慮者爲聖人﹐旣而賤慕貴﹑貧慕富﹐而人之爭心生焉。謂之聖人者憂之﹐相與謀曰﹕彼始濛濛淳淳﹐孰謂之人﹐吾彊名之曰人﹐人虫乃分。彼始無卑無尊﹐孰謂之君臣﹐吾彊建之﹐乃君乃臣。彼始無取無欲﹐何謂爵祿﹐吾彊品之﹐乃榮乃辱。今則醨眞淳﹑厚嗜欲﹐而包爭心矣。爭則奪﹐奪則亂﹐將如之何﹖智慮愈繁者曰﹕吾有術焉。於是立仁義忠信之教﹑禮樂之章以拘之。君苦其臣曰苛﹐臣侵其君曰叛﹐父不愛子曰不慈﹐子不尊父曰不孝﹐兄弟不相順爲不友不悌﹐夫婦不相一爲不貞不和。爲之者爲﹐非不爲之者爲是。是則榮﹑非則辱﹐於是樂是恥非之心生焉﹐而爭心抑焉。降及後代嗜欲愈熾﹐於是背仁義忠信﹑逾禮樂而爭焉﹐謂之聖人者悔之﹐不得已乃設刑法與兵以制之。小則刑之﹐大則兵之﹐於是縲紲桎梏鞭笞流竄之罪充於國﹐戈鋌弓矢之伐充於天下﹐覆家亡國之禍綿綿不絕﹐生民困貧夭折之苦漫漫不止。嗟乎﹐自然而虫之﹐不自然而人之﹐彊立宮室飲食以誘其欲﹐彊分貴賤尊卑以激其爭﹐彊爲仁義禮樂以傾其眞﹐彊行刑法徵伐以殘其生。俾逐其末而忘其本﹐紛其情﹑伐其命﹐迷迷相死﹐古今不復。謂之聖人者之過也﹗

明本笫二

夫所謂本者﹐無爲之爲心也。形骸依之以立也﹐其爲常而不殆也﹐如火之可用以焚﹐不可奪其炎也﹔如水之可用以潤﹐不可奪其濕也。取之不有﹐忘之不無﹐動之則察秋毫之形﹑審蚊蚋之音﹐靜之則不見丘山。不聞雷霆﹔大之可以包天壤﹐細之可以入眉睫。惚惚恍恍﹐不來不往﹔希希夷夷﹐不盈不虧。巢由之隱﹑園綺之遁﹐專其根而獨善也。堯授舜﹑舜授禹﹑禹授啟﹑湯放桀﹑武王伐紂﹐張其機而兼濟也。明之者可藏則藏﹐可行則行﹐應物立事﹐曠乎無情﹔昧之者嗜欲是馳﹐耳目是隨﹐終日忘用﹐不識不知。孰能照以無滯之光﹐委以自然之和﹐則無名之元﹐見乎無見之中矣。

析惑第三

夫性者神也﹐命者气也。相須於虛無﹐相生於自然﹐猶乎塤篪之相感也﹑陰陽之相和也。形骸者性命之器也﹐猶乎火之在薪﹐薪非火不炎﹐火非薪不光。形骸非性命不立﹐性命假形骸以顯﹐則性命自然﹐衝而生者也。形骸自然﹐滯而死者也。自然生者﹐𨿽寂而常生﹔自然死者﹐𨿽搖而常死。今人莫不好生惡死﹐而不知自然生死之理。睹乎不搖而偃者則憂之﹐役其自然生者﹐務存其自然死者。存之愈切﹐生之愈疏。是故沈羽而浮石者也﹐何惑之甚歟﹗

無憂第四

夫人大惡者死也。形骸不搖而偃者也。夫形骸血肉耳目不能虛而靈﹐則非生之具也。故不待不搖而偃則曰死﹐方搖而趨本死矣。所以搖而趨者﹐憑於本不死者耳﹐非能自搖而趨者。形骸本死﹐則非今死﹐非今死無死矣。死者人之大惡也﹐無死可畏﹐則形骸之外﹐何足洞吾之至和哉。

質妄第五

天下人所共趨之而不知止者﹐富貴輿美名爾。所謂富貴者﹐足於物爾。夫富貴之亢極者﹐大則帝王﹐小則公侯而已。豈不以被衮冕﹑處宮闕﹑建羽葆警蹕﹐故謂之帝王耶﹖豈不以戴簮纓﹑喧車馬﹑仗旌旃鈇鉞﹐故謂之公侯耶﹖不節之以衮冕宮闕羽葆警蹕簮纓車馬鈇鉞﹐又何有乎帝王公侯哉﹗夫衮冕羽葆簮纓鈇鉞旌旃車馬﹐皆物也。物足則富貴﹐富貴則帝王公侯。故曰富貴者足物爾。夫物者﹐人之所能爲者也。自爲之反爲不爲者惑之﹐乃以足物者爲富貴﹐無物者爲貧賤。於是樂富貴﹑恥貧賤﹑不得其樂者無所不至。自古及今﹐醒而不悟。壯哉物之力也﹗夫所謂美名者﹐豈不以居家孝﹑事上忠﹑朋友信﹑臨財廉﹑充乎才足乎﹖藝之類耶﹐此皆所謂聖人者尙之﹐以拘愚人也。夫何以被之美名者﹐人之形質爾﹐無形質廓乎太空﹐故非毀譽所能加也。形質者囊乎﹐血輿乎。滓者也﹐朝合而暮壞﹐何有於美名哉﹗今人莫不失自然正性而趨之﹐以至於詐僞激者何也﹖所謂聖人者誤之也。古今之人謂其所親者血屬﹐是情有所專焉。聚則相歡﹐離則相思﹐病則相憂﹐死則相哭。夫天下之人與我所親﹐手足腹背耳目口鼻頭頸眉髮一也﹐何以分別乎彼我哉﹖所以彼我者必名字爾﹐所以疏於天下之人者不相熟爾﹐所以親於所親者相熟爾。嗟乎﹐手足腹背耳目口鼻頭頸眉髮﹐俾乎人人離析之﹐各求其謂之身體者﹐且無所得﹐誰謂所親耶﹖誰謂天下之人耶﹖取於名字彊爲者也。若以名所親之名名天下之人﹐則天下之人皆所親矣﹔若以熟所親之熟熟天下之人﹐則天下之人皆所親矣。胡謂情所專耶﹖夫無所孝慈者孝慈天下﹐有所孝慈者孝慈一家。一家之孝慈未獘﹐則以情相苦﹐而孝慈反爲累矣。獘則僞﹐僞則父子兄弟將有嫌怨者矣。莊子曰﹕魚相處於陸﹐相煦以沫﹐不如相忘於江湖。至哉是言也﹗夫魚相忘於江湖﹐人相忘於自然﹐各適矣﹗故情有所專者﹐明者不爲。

第六

眞修第七

夫衡鏡物也﹐成於人者也。人自成之﹐而反求輕重於衡﹑妍醜於鏡者﹐何也﹖衡無心而平﹐鏡無心而明也。夫無心之物且平且明﹐則夫民之有心者﹐研之以無﹑澄之以虛﹐涵澈希夷﹐不知所如。吾見其偕天壤以無疆﹐淪顥气而不疲﹐而天下莫能與之爭矣。夫水之性﹐壅之則澄﹐決之則流﹐升之雲則雨﹐沈之土則潤﹐爲江海而不務其大﹐在坎穴而不恥其小﹐分百川而不疲﹐利萬物而不辭﹐至柔者也。故老聃曰﹕柔弱勝剛彊﹐則捨神體虛﹑專气致柔者﹐得乎自然之元者也。夫水流濕﹐火就燥﹐雲從龍﹐風從虎﹐自然感應之理也﹐故神之召气﹑气之從神猶此也。知自然之相應﹐專玄牝之歸根﹐則幾乎懸解矣。夫鳥飛於空﹐魚遊於淵﹐非術也﹐自然而然也。故爲鳥爲魚者﹐亦不自知其能飛能遊﹐苟知之﹐立心以爲之﹐則必墮必溺矣。亦猶人之足馳手捉﹑耳聽目視﹐不待習而能之也。當其馳捉聽視之際﹐應機自至﹐又不待思而施之也者。久得其常者濟夫浩然﹐而虛者心之自然也。今人手足耳目﹐則任其自然而馳捉聽視焉﹐至於心﹐則不任其自然而撓焉。欲其至和而靈通也難矣。

無能子卷中

文王說第一

呂望釣於渭濱﹐西伯將畋﹐筮之﹐其繇曰﹕非熊非羆﹐天遺爾師。及畋得望﹐西伯再拜﹐望釣不輟﹐西伯拜不止。望箕踞笑曰﹕汝何爲來哉﹖西伯曰﹕殷政荒矣﹐生民荼矣﹐愚將拯之。思得賢士。望曰﹕殷政自荒﹐生民自荼﹐胡與於汝﹖汝胡垢予﹖西伯曰﹕夫聖人不藏用﹐以獨善於已。必盡智以兼濟萬物﹐豈無是耶﹖望曰﹕夫人與鳥獸昆虫共浮於天地中﹐一气而已。猶乎天下城郭屋舍﹐皆峙於空虛者也。盡壞城郭屋舍﹐眞空常空﹔若盡殺人及鳥獸昆虫﹐其气常炁。殷政何能荒耶﹖生民何謂荼耶﹖𨿽然﹐城郭屋舍已成不必壞﹐生民已形不必殺﹐予將拯之矣。乃許西伯同載而歸。太顚﹑閎夭私於西伯曰﹕公劉后稷之積徳﹐累功以及於王。王之徳充乎祖宗矣。今三分天下﹐王有其二﹐亦可謂隆矣。呂望漁者爾﹐王何謂下之甚耶﹖西伯曰﹕夫無爲之徳﹐包裹天地﹔有爲之徳﹐開物成事。軒轅﹑陶唐之爲天子也﹐以有爲之徳﹐謁廣成子於崆峒﹑叩許由於箕山﹐而不獲其一顧。矧吾之徳未迨乎軒﹑堯﹐而卑無爲之徳乎﹖太顚﹑閎夭曰﹕如王之說﹐望固無爲之徳也。何謂從王之有爲耶﹖西伯曰﹕天地無爲也﹐日月星辰運於晝夜﹐雨露霜雪零於秋冬﹐江河流而不息﹐艸木生而不止﹐故無爲則能無滯﹐若滯於有爲﹐則不能無爲矣。呂望聞之﹐知西伯實於憂民﹐不利於得殷天下。於是乎率與之興周焉。

首陽子說第二

文王歿﹐武王伐紂滅之。伯夷﹑叔齊叩馬諫曰﹕父死不葬﹐而起大事﹑動大眾﹐非孝也﹔爲臣弒君﹐非忠也。左右欲兵之。武王義而釋之。伯夷﹑叔齊乃反隱首陽山﹐號首陽子。夫天下自然之時﹐君臣無分乎其間。爲之君臣以別尊卑﹐謂之聖人者以智欺愚也。以智欺愚﹐妄也。吾與汝嘗言之矣。妄爲君臣之中﹐妄殷有稱妄殷之中﹐妄辛有稱妄辛之中﹐妄暴妄虐以充妄欲﹐姬發之動亦欲也。欲則妄﹐所謂以妄取﹐妄者也。夫無爲則淳正而當天理﹐父子君臣何有哉﹖有爲則嗜欲而亂人性﹐孝不孝﹐忠不忠﹐何異哉﹗今汝妄吾之嘗言﹐又以妄說突其妄兵﹐是求義聲也以必朽之骨﹐而迎虛聲﹐是以風掇焰也。姬發不兵汝幸也﹐兵之而得義聲﹐朽骨何有哉。夫龍暴其鱗﹑鳳暴其翼﹐必同於漁者弋者。悲乎﹐殆非吾之友也﹗夷齊於是逃入首陽山﹐罔知所終。後人以爲餓死。

老君說第三

孔子定禮樂﹑明舊章﹑刪詩書﹑修春科﹐將以正人倫之序﹑社亂臣賊子之心﹐往告於老聃。老聃曰﹕夫治大國者若烹小鮮﹐蹂於刀幾則爛矣。自昔聖人創物立事。誘動人情﹐人情失於自然﹐而夭其性命者紛然矣。今汝又文而縟之﹐以繁人情。人情繁則怠﹐怠則詐﹐詐則益亂。所謂伐天眞而矜已者也。天禍必及。孔子懼﹐然亦不能遂已﹐旣而削迹於衛﹐伐樹於宋﹐饑於陳蔡﹐圍於匡。皇皇汲汲﹐幾於不免。孔子顧謂顏回曰﹕老聃之言﹐豈是謂乎﹗

孔子說笫四

孔子圍於匡﹐七日弦歌不輟。子路曰﹕由聞君子包周身之防﹐無一朝之患﹐夫子聖人也﹐而饑於陳。圍於匡﹐何也﹖然而夫子弦歌不輟﹐罔有憂色﹐豈有術乎﹖孔子曰﹕由來語汝﹐夫是非邪正由乎人﹐厚薄懸乎分﹐通塞存乎時。日月之照﹐不能免薄蝕之患﹔聖賢之智﹐不能移厚薄通塞之數。君子能仁於人﹐不能使人仁於我。我能義於人﹐不能使人義於我。匡之圍﹐非丘之罪也﹐丘亦不能使之不圍焉。然而可圍者﹐丘之形骸也。丘方惚無形於沖漠﹐淪無情於杳冥﹐不知所以憂﹐故偶諧於弦歌爾﹗言未幾﹐匡人解去。

原憲居陋巷﹐子貢方相於衛﹐結騎聯駟訪憲焉。憲攝獘衣﹐子貢曰﹕夫子病耶﹖憲曰﹕憲聞徳義不修謂之病﹐無財謂之貧。憲貧也﹐非病也。子貢恥其言﹐終身不敢復見憲。仲尼聞之曰﹕賜也言失之也。夫拘於形者不虛﹐存於心者不淳。不虛則思之﹐不淸不淳則其心不貞。賜也近於驕欲﹐憲近於堅白﹐比之淸濁﹐將去幾何﹗

第五

範蠡說第六

範蠡佐越王句踐滅吳﹑殺夫差﹐與大夫種謀曰﹕吾聞陰謀人者﹐其禍必復。夫姑蘇之滅﹑夫差之死﹐由吾與子陰謀也。況王之爲人也﹐可與共患﹐不可共樂﹐且功成名遂身退﹐天之理也。吾將退﹐子其偕乎﹖大夫種曰﹕夫天地之於萬物也﹐春生冬殺﹐萬物豈於冬殺而反禍天地乎﹖吾聞聖人不貴乎獨善﹐而貴乎除害成物。苟成於物﹐除害可也。是以黃帝殺蚩尢﹐舜去四凶﹐我今除吳之亂﹐成越之霸﹐亦成物除害爾﹐何禍之復我哉﹖況王方以滅吳﹐得子與我必相始終﹐子無遽於退也。範蠡曰﹕不然﹐夫天地無心﹐且不自宰﹐況宰物乎﹖天地自天地﹐萬物自萬物﹐春以和自生﹐冬以寒自殺﹐非天地使之然也。聖人𨿽有心其用也﹐體乎天地﹐天地𨿽無心﹐機動則應﹐事迫則順﹐事過則逆﹐除害成物﹐無所憎愛﹐故害除而無禍﹐物成而無福。今王以怨吳之心﹐祿我與子﹐以取其謀。我與子利其祿﹐而謀吳以滅人爲功﹐以報祿我者。人之姦也。自謂天地之生殺﹐聖人之除害成物﹐不其欺耶﹖大夫種不悅﹐疑之不決﹐範蠡競辭勾踐﹐泛扁舟於五湖。俄而越殺大夫種。

宋玉說第七

屈原仕楚爲三閭大夫﹐楚襄王無徳﹐侫臣靳尙有寵﹐楚國不治。屈原憂之﹐諫襄王﹐請斥靳尙﹐王不聽﹐原極諫﹐其徒宋玉止之曰﹕夫君子之心也﹐修乎已不病乎人﹐晦其用不曜於眾﹐時來則應﹐物來則濟。應時而不謀己﹐濟物而不務功﹐是以惠無所歸﹐怨無所集。今王方眩於侫口﹐酣於亂政﹐楚國之人﹐皆貪靳尙之貴而響隨之。大夫乃孑孑然挈其忠信﹐而叫譟其中﹐言不從﹑國不治﹐徒彰乎彼非我是﹐此賈仇而釣禍也。原曰﹕吾聞君子處必孝悌﹑仕必忠信﹐得其志𨿽死猶生﹐不得其志𨿽生猶死。諫不止。靳尙怨之﹐讒於王而逐之﹐原彷徨湘濱﹐歌吟悲傷。宋玉復諭之曰﹕始大夫孑孑然挈忠信﹐而叫噪於羣侫之中﹐玉爲大夫危之﹐而言之舊矣。大夫不能從﹐今胡悲耶﹖豈爵祿是思﹑國壞是念耶﹖原曰﹕非也﹐悲夫忠信不用﹑楚國不治也。玉曰﹕始大夫以爲死孝悌忠信也﹐又何悲乎﹖且大夫貌容形骸﹐非大夫之有也﹐美不能醜之﹐醜不能美之﹐長不能短﹐短不能長﹐彊壯不能尪弱之﹐尪弱不亂彊壯之。病不能排﹐死不能畱﹐形骸似乎我者也﹐而我非可專一一身。尙若此乃欲使楚人之國由我理﹐大夫之惑亦甚矣﹗夫君子寄形以處世﹐虛心以應物﹐無邪無正﹑無是無非﹑無善無惡﹑無功無罪﹐虛乎心﹐𨿽桀紂蹻跖非罪也﹔孝乎心﹐𨿽堯舜夔契非功也。則大夫之忠信﹑靳尙之邪侫﹐孰分其是非耶﹖無所分別﹐則忠信邪侫一也。有所分則分者﹐自妄也。而大夫離眞以襲妄﹑恃己以黜人﹐不待王之棄逐﹐而大夫自棄矣。今求乎忠信而得乎忠信﹐而又悲之﹐而不能自止﹐所謂兼失其妄心者也。玉聞上達節﹑中守節﹑下失節﹐夫虛其心而遠於有爲者﹐達節也﹔存其心而分是非者﹐守節也﹔得其所分又悲而撓之者﹐失節也。原不達﹐競沈汨羅而死。

商隱說第八

漢髙帝嬖於戚姬﹐欲以趙王如意易太子盈﹐大臣不能爭﹐呂后危之﹐謀於畱侯張良。良曰﹕夫有非常之人﹐然後成非常之事。良聞商洛山遁者四人﹐曰夏黃公﹑甪裏先生﹑東園公﹑綺裏季﹐上嘗召不能致﹐今太子實能自卑以求之﹐四人且來﹐來而賓太子﹐此善助也。呂后如良計﹐遣呂澤迎之。四人始恥之﹐旣而相謂曰﹕劉季大度﹐又知所以髙我﹐求我不得﹐慚已而已矣。呂雉女子﹐性復慘忍﹐其子盈不立﹐必迫於危﹐危而求我﹐安危卜於我也。求我不得﹐必加禍於我﹐姑兪之可也。乃來。一日偕太子進﹐髙祖見而問之﹐四人咸自名﹐帝愕然曰﹕吾嘗求之而不從吾﹐何謂從太子﹖四人曰﹕陛下慢人﹐我義不受辱。太子尊人﹐我卽以賓遊。帝謝之﹐指謂戚姬曰﹕太子羽翼成矣﹐不可搖也。呂后徳之﹐將尊爵之。四人相謂曰﹕我之來﹐遠禍也﹐非欲於心也。盈立則如意黜﹐呂雉得志則戚姬死﹐今我懼禍﹐成盈而敗如意﹐歡呂后而愁戚姬﹐所謂廢人而全己﹐殆非殺身成仁者也。復將忍恥爵於女子之手﹐以立於廷﹐何異賊人夕入人室﹐得金而矜富者耶﹗乃復商山。呂后不能畱﹐張良亦悟於是﹐屏气絕谷而退居爾。

嚴陵說第九

光武微時﹐與嚴陵爲布衣之交。及卽位﹐而陵方釣於富春渚。光武思其舊﹑慕其賢﹐躬往聘之。陵不從。光武曰﹕吾與子交也﹐今吾貴爲天子﹐而子猶漁﹐吾爲子恥之。吾有官爵可以貴子﹐金玉可以富子﹐使子在千萬人上﹐舉動可以移山嶽﹐叱吒可以興雲雨﹐榮宗華族﹐聯公繼侯﹐丹臒宮室﹐雜沓車馬﹐美衣服﹐珍飲食﹐擊鐘鼓﹐合歌舞﹐身樂於一世﹐名傳於萬祀﹐豈與垂餌終日﹑汩沒無聞﹐校其升沈榮辱哉﹖可爲從於我也。陵笑曰﹕始吾交子之日﹐而子修志﹐意樂貧賤﹐似有可取者。今乃誇吒眩惑妄人也。夫四海之內﹐自古以爲至廣大也。十分之中﹐山嶽江海有其半﹐蠻夷戎狄有其三﹐中國所有一二而已。背叛侵淩徵伐戰爭未嘗貼息﹐夫中國天子之貴﹐在十分天下一二分中﹐徵伐戰爭之內自尊者爾。夫所謂貴且尊者﹐不過於一二分中﹐徇喜怒﹑專生殺而已﹔不過一二分中﹐擇土木以廣宮室﹑集繒帛珍寶以繁車服﹑殺牛羊﹑種百谷以美飲食﹐列姝麗﹑敲金石以悅視聽而已。嗜欲未厭﹐老至而死。丰肌委於螻蟻﹐腐骨淪於土壤。匹夫匹婦一也﹐天子之貴何有哉﹖所謂貴我以官爵者﹐吾知之矣。自古帝王與公侯卿大夫之號﹐皆聖人彊名以等差貴賤﹐而誘愚人爾。且子今之帝王之身﹐昔之布衣之身也﹐今人𨿽帝子﹐而子自視之何異於昔﹖蓋以誘我於彊名﹐而使子悅而誇吒也。今又欲以彊名公侯卿大夫誘我﹐非愚我耶﹖夫彊名者眾人皆能爲之﹐我苟悅此﹐當自彊名曰公侯卿大夫可矣。何須子之彊名哉﹖子必曰官爵者﹐以其富貴其身也。官爵實彊名也﹐自我則有富貴之實﹐不自我則富貴何有哉﹖夫所謂官爵富貴者﹐亦不過於峨冠鳴玉﹑驅前殿後﹑坐大廈被鮮服﹑耳倦絲竹﹑口飫膏鮮﹐皆子所誘我之說而已。子所誘我者﹐不過充欲之物而已。夫車馬代勞也﹐騏驥款段一也﹔屋宇庇風雨也﹐丹臒篷茅一也﹔衣服蔽形也﹐綺紈韋布一也﹔食粒卻饑也﹐椒蘭藜藿一也。況吾汩乎太虛﹐咀乎太和﹐動靜不作﹐陰陽同波﹐今方自忘其姓氏﹐自委其行止﹐操竿投縷﹐泛然如寄﹐又何暇梏其肢體﹑愁其精神﹑貪乎彊名而充乎妄欲哉﹗且王莽更始之有天下﹐與子之有天下何異哉﹖同乎求爲中國所尊者爾﹐豈憂天下者耶﹖今子戰爭殺戮不知紀極﹐盡人之性命﹐得己之所欲﹐仁者不忍言也﹐而子不恥﹐反以我漁爲恥耶﹖光武慚﹐於是不敢臣陵焉。

孫登說第十

孫登先生隱蘇門山﹐嵇康慕而往見之﹐曰﹕康聞蜉蝣不能知龜齡﹐燕雀不能與鴻期。康之心﹐實不足以納眞誨﹐然而日月之照﹐何限乎康莊墝埆﹔雨露之潤﹐罔擇乎蘭蓀蕭艾。先生理身固命之餘﹐願以及康﹐俾康超乎有涯﹐遨乎無垠。登久應之曰﹕夫杳杳冥冥﹐有精非精﹔渾渾淳淳﹐有神非神。精神甚眞﹐離之不分﹐畱之不存﹐孰謂固命﹐孰謂理身﹐孰爲有涯﹐孰爲無垠﹖然而虛無之中﹐綿綿相循﹐出入無迹﹐爲天地之根。知之者明﹐得之者尊。凡汝所論﹐未窺其門。吾聞諸老聃曰﹕良賈深藏若虛﹐君子盛徳容貌若愚﹐且夫蚌以珠剖﹐象以齒焚﹐蘭煎以膏﹐翠拔以文。常人所知也。汝有藻飾之才﹐亡冥濛之機﹐如執明燭﹐煌煌光輝﹐穹蒼所惡也。吾嘗得汝貽山巨源絕交書﹐其間二大不可﹑七不堪﹐皆矜己疵物之說﹐時之所憎也。夫虛其中者朝市不喧﹐欲其中者巖谷不幽。仕不能奪汝之情﹐處不能濟汝之和。仕不累﹐不仕則已﹐而又絕人之交﹐增以矜己疵物之說﹐啅噪於塵世之中﹐而欲探乎永生﹐可謂惡影而走於日中者也。何足聞吾之誨哉。康眩然如醒﹐後果以刑死。

無能子卷下

答通問第一

無能子貧﹐其昆弟之子且寒而饑﹐嗟吟者相從焉。一日兄之子通謂無能子曰﹕嗟寒吟饑有年矣﹐夕則多夢祿仕﹐而丰乎車馬金帛。夢則樂﹐寤則憂﹐何可獲置其易哉﹗無能子曰﹕晝憂夕樂均矣﹐何必易哉。通曰﹕夕樂夢爾。無能子曰﹕夫夢之居屋室乘車馬被衣服進飲食悅妻子憎仇讎﹐憂樂喜怒﹐與夫寤而所欲所有爲者﹐有所異耶﹖曰﹕無所異。無所異﹐則安知寐而爲之者夢耶﹖寤而爲之者夢耶﹖且人生百歲﹐其間晝夕相半﹐半憂半樂﹐又何怨乎﹖夫冥兮虛而專常者﹐王侯不能爲之貴﹐廝養不能爲之賊﹐玉帛子女不能爲之富﹐藜羹襤縷不能爲之貧﹐則憂樂無所容乎其間矣。動乎情而屬乎形者﹐感物而已矣。物者﹐所謂富貴之具也﹔形與物﹐朽敗之本也﹐情感之而憂樂之﹐無常也。以無常之情縈朽敗之本﹐寤猶夢也﹐百年猶一夕也。汝能冥乎虛而專乎常﹐則不知所以饑寒富貴矣。動乎情而屬乎形﹐則晝夕俱夢矣。汝其思之。

答華陽子問第二

無能子形骸之友華陽子﹐爲其所知迫以仕。華陽子疑問無能子曰﹕吾將學無心久矣﹐仕則違心矣﹐不仕則忿所知﹐如何其可也﹖無能子曰﹕無心不可學﹐無心非仕﹐不仕心疑念深﹐所謂見瞽者臨井而教之前也。夫無爲者無所不爲也﹐有爲者有所不爲也。故至實合乎知常﹐至公近乎無爲﹐以其本無欲而無私也。欲於中漁樵耕牧﹐有心也﹔不欲於中帝車侯服﹐無心也。故聖人宜處則處﹐宜行則行﹐理安於獨善﹐則許由善捲不恥爲匹夫﹔勢便於兼濟﹐則堯舜不辭爲天子。其爲無心一也。堯舜在位﹐不以天子之貴貴乎身﹐是以垂衣裳而天下治。及朱均不肖﹐則以之授舜﹐舜授禹﹐捨其子如疣贅﹐去天下如涕唾﹐是以歷萬祀而天下思。周公﹐文王之子﹑武王之弟﹐天下熟其徳矣。以成王在﹐其勢不便於已﹐故不爲天子。以成王幼其勢﹐宜於居攝﹐故不敢辭。是以全周之祀﹐活周之民﹐巍巍成功﹐其徳不虧。此皆不欲於中而無所不爲也。子能達此﹐𨿽鬥鷄走狗於屠肆之中﹐搴旗斬將於兵陣之間﹐可矣。況仕乎﹖

答愚中子問第三

無能子心友愚中子病心﹐祈藥於無能子。無能子曰﹕病何﹖曰﹕痛。曰﹕痛在何﹖曰﹕在心。曰﹕心在何﹖愚中子告病已間矣。無能子曰﹕此人可謂得天之具﹐而神光不昧者也。

魚說第四

河有龍門﹐隸古晉地﹐禹所鑿也。懸水數十仞﹐淙其聲雷。然一捨之間﹐河之巨魚﹐春則連羣集其下﹐力而上溯。越其門者﹐則化爲龍﹐於是拿雲拽雨焉。河壖纖鱗﹐望之相謂曰﹕彼亦魚也﹐而超變如此﹐豈與我撥撥然壖而遊﹐戢戢然穴而藏哉﹗其一曰﹕惑矣汝之思也﹐夫天地之內﹐物之頒形者千萬焉﹐形之巨細﹑分之大小相副焉﹐隨其形﹑足其分﹐各適矣。彼超變者﹐河之時﹐波則與之驚﹐澄則與之平。意順力渾﹐沈浮安定。及其思變也﹐連羣而妒﹐溯瀑而怒﹐意撓力困﹐乃雲乃雨。夫雲雨來﹐隨蒸潤之气自相感爾﹐於彼何有哉。彼若有心於雲雨之間﹐有時而墮矣。無心自感﹐又何功乎。角其上﹑足其下﹐與吾須鬛一也。吾須鬛而遊﹐彼角足而騰﹐未嘗不順也。豈以吾壖遊之無爭﹑穴藏之無虞﹑人不知而害不加之﹐樂易其角足雲雨之勞乎﹖

鴆說第五

鴆與蛇相遇﹐鴆前而啄之﹐蛇謂曰﹕世人皆毒子矣。毒者﹐惡名也。子所以有惡名者﹐以食我也。子不食我則無毒﹐不毒則惡名亡矣。鴆笑曰﹕汝豈不毒於世人哉﹖指我爲毒﹐是欺也。夫汝毒於世人者﹐有心嚙人也。吾怨汝之嚙人﹐所以食汝﹐示刑也。世人審吾之能刑汝﹐故畜吾以防汝﹔又審汝之毒染吾毛羽肢體﹐故用殺人。吾之毒﹐汝之毒也。吾疾惡而蒙其名爾。然殺人者﹐人也﹔猶人持兵而殺人也。兵罪乎﹖人罪乎﹖則非吾之毒也﹐明矣。世人所以畜吾而不畜汝﹐又明矣。吾無心毒人﹐而疾惡得名﹐爲人所用。吾所爲﹐能全身者也。全身而甘惡名﹐非惡名矣。汝以有心之毒﹐盱睢於艸莽之間﹐伺人以子快。今遇我﹐天也。而欲詭辯苟免耶﹖蛇不能答﹐鴆食之。夫昆虫不可以有心﹐況人乎﹖

答魯問第六

無能子從父之弟魯﹐求學於無能子。無能子曰﹕何學﹖曰﹕學行學文。無能子曰﹕吾不知所以之其言。曰﹕行行也﹐行其心之所善也﹔文儀也﹐飾其所行之善也。喪者本乎哀﹐哀行也﹐齊縗之服﹑祭祀之具﹔文也禮者﹐本乎敬﹐敬行也。升降揖讓﹐文也。樂者本乎和﹐和行也﹐陶匏絲竹﹐文也。文出於行﹐行出於心﹐心出於自然﹐不自然則心生﹐心生則行薄﹐行薄則文縟﹐文縟則僞﹐僞則亂﹐亂則聖人所以不能救也。夫總其根者不求其末﹐專其源者不尋其流﹐汝能證以無心﹐還其自然﹐前無聖人﹐上無玄天﹐行與文在乎無學之中矣。

魯他日又問曰﹕魯嘗念未得而憂﹐追已往而悲﹐得酒酣醉﹐陶然不知今﹐則不能忘乎酒矣。無能子曰﹕汝之憂﹑汝之悲﹐自形乎﹖自心乎﹖曰﹕自心。曰﹕心可睹乎﹖曰﹕不可睹。無能子曰﹕不可睹者﹐憂悲之所生也。求憂悲之所生且不可睹﹐憂悲何寄哉﹖憂悲無寄﹐則使汝遂其未﹑得還其已往﹐又將誰付耶﹖今汝隨而悲憂之﹐是欲系風擒影也。汝無憂悲之所寄﹐而有味酒之陶然﹐不能自得﹐反浸漬於麯蘗﹐豈釀器乎﹖

第七

紀見第八

秦市幻人﹐有能烈鑊膏而溺其手足者﹐烈鑊不能壞﹐而幻人笑容焉。無能子召而問之﹐幻人曰﹕受術於師﹐術能卻火之熱。然而訣曰﹐視鑊之烈其心﹐先忘其身﹐手足枯枿也。旣忘枯枿手足﹐然後並從之。悸則術敗。此吾所以得之。無能子顧謂其徒曰﹕小子志之﹐無心於身﹐幻人可以寒烈鑊﹐況上徳乎。

無能子寓於秦村景氏民捨﹐一夕梟鳴其樹﹐景氏色憂將彈之。無能子止之。景氏曰﹕梟凶鳥也﹐人將家凶則來鳴﹐殺之則庶幾無凶。無能子曰﹕人之家因其鳴而凶﹐梟罪也。梟可凶﹐人殺之亦不能弭其已凶。將凶而鳴﹐非梟忠而先示於人耶﹖凶不自梟﹐殺之害忠也。矧自謂人者﹐與夫毛羣羽族﹐俱生於天地無私之气﹐橫目方足﹑虛飛實走﹐有所異者﹐偶隨气之淸濁厚薄﹐自然而形也。非宰於愛憎者也。誰令梟司其凶耶﹖謚梟之凶﹐誰所自耶﹖天地言之耶﹖梟自言之耶﹖天地不言﹐梟自不言﹐何爲必其凶耶﹖謚梟之凶﹐不知所自﹐則羽儀五色謂之鳳者未必祥﹐梟未必凶。景氏止。家亦不凶。

樊氏之族有美男子﹐年三十﹐或被髮疾走﹐或終日端居不言﹐言則以羊爲馬﹑以山爲水﹐凡名一物﹐多失其常名。其家及鄕人狂之﹐而不之罪焉。無能子亦狂之。或一日遇於藂翳間﹐就而嘆曰﹕壯男子也﹐貌復丰碩﹐惜哉病如是﹗狂者徐曰﹕吾無病。無能子愕然曰﹕冠帶不守﹐起居無常﹐失萬物之名﹐忘家鄕之禮﹐此狂也﹐何謂無病乎﹖狂者曰﹕被冠帶節起居﹑愛家人敬鄕裏﹐豈我自然哉﹗蓋昔有妄作者﹐文之以爲禮﹐使人習之﹐至於今﹐而薄醪固醇酎也。知之而反之者﹐則反以爲不知﹐又名之曰狂且。萬物之名亦豈自然著哉﹖淸而上者曰天﹐黃而下者曰地﹐燭晝者曰日﹐燭夜者曰月﹐以至風雲雨露煙霧霜雪﹐以至山嶽江海艸木鳥獸﹐以至華夏夷狄帝王公侯﹐以至士農工商皂隸臧獲﹐以至是非善惡邪正榮辱﹐皆妄作者彊名之也。人久習之﹐不見其彊名之初﹐故訟之而不敢移焉。昔妄作者或謂淸上者曰地﹑黃下者曰天﹑燭晝者月﹑燭夜者日﹐今亦訟之矣。彊名自人也﹐我亦人也﹐彼人何以彊名﹐我人﹐胡爲不可哉﹗則冠帶起居﹐吾得以隨意取捨﹔萬狀之物﹐吾得以隨意自名。狂不狂﹐吾且不自知﹐彼不知者﹐狂之亦宜矣。

固本第十一

五兵者殺人者也﹐羅网者獲鳥獸虫魚者也﹐聖人造之﹐然後人能相殺﹐而又能取鳥獸魚虫焉。使之知可殺﹑知可取﹐然後制殺人之罪﹑設山澤之禁焉。及其衰世﹐人不能保父子兄弟﹑取鳥獸魚虫﹐不暇育麛鹿鯤鮞﹐法令滋彰﹐而不可禁五兵。羅网教之也。造之者復出﹐其能自已乎﹖棺槨者濟死甚矣﹐然其工之心﹐非樂於濟彼也﹐迫於利﹐欲其日售則幸死。幸死非怨於彼也﹐迫於利也。醫者樂病幸其必瘳﹐非樂於救彼而又徳彼也﹐迫於利也。棺槨與醫﹐皆有濟救幸死幸生之心﹐非有憎愛﹐各諧其所欲爾。故無爲之仁天下也﹐無棺槨與醫之利在其濟死瘳病之間而已。

角觸蹄踏﹑蛇首蠍尾﹐皆用其所長也。審其所用﹐故得防其所用而制之﹐是以所用長者﹐不如無用。食桑之虫絲其腸者曰蠶﹐以絲自捨曰繭﹐繭伏而化﹐於是羽而蛾焉。其稟也宜如此﹐猶獸之胎﹑鳥之卵﹐俱非我由也。智者知其絲可縷﹐縷可織﹐於是烹而縷之﹑機杼以織之﹑幅而繪之﹑繪而衣之。夫蠶自繭將爲蛾也﹐非爲乎人謀其衣而甘乎烹也﹐所以烹者﹐絲所累爾。烹之者又非嫉其蠶也﹐利所系爾。夫獸之胎﹑鳥之卵﹑蠶之繭﹐俱其所稟也。蠶所稟獨乎絲﹐絲必烹﹐似乎不幸也。不幸似乎分也。故無爲者無幸無不幸﹐何分乎有爲﹖善不必福﹐惡不必禍﹐或制於分焉。故聖人貴乎無爲﹐垤蟻井蛙示以虎豹之山﹑鯨鯢之海﹐必疑熟其所見也。嗜欲世務之人﹐語以無爲之理﹐必惑宿於所習也。於是父不能傳其子﹐兄不能傳其弟﹐沈迷嗜欲以至於死﹐還其元而無所生者﹐舉世無一人焉。嗟乎﹐無爲在我也﹐嗜欲在我也。無爲則靜﹐嗜欲則作。靜則樂﹐作則憂。常人惑而終不可使之達者﹐所習癥之也。明者背習焉。

第十二第十三第十四闕

