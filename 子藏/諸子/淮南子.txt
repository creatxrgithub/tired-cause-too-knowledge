淮南子﹝西漢﹞劉安

卷一原道訓

夫道者﹐覆天載地﹐廓四方﹐柝八極﹐髙不可際﹐深不可測﹐包裹天地﹐稟授無形﹔原流泉浡﹐衝而徐盈﹔混混滑滑﹐濁而徐淸。故植之而塞於天地﹐橫之而彌於四海﹔施之無窮﹐而無所朝夕。舒之幎於六合﹐捲之不盈於一握。約而能張﹐幽而能明﹐弱而能彊﹐柔而能剛﹐橫四維而含陰陽﹐紘宇宙而章三光。甚淖而滒﹐甚纖而微。山以之髙﹐淵以之深﹐獸以之走﹐鳥以之飛﹐日月以之明﹐星歷以之行﹐麟以之遊﹐鳳以之翔。

泰古二皇﹐得道之柄﹐立於中央。神與化遊﹐以撫四方。是故能天運地滯﹐轉輪而無廢﹐水流而不止﹐與萬物終始。風與云蒸﹐事無不應﹔雷聲雨降﹐並應無窮。鬼出電入﹐龍興鸞集﹐鈞旋轂轉﹐周而復匝﹐已雕已琢﹐還反於朴﹐無爲爲之而合於道﹐無爲言之而通乎徳﹐恬愉無矜而得於和﹐有萬不同而便於性﹐神托於秋豪之末﹐而大宇宙之總﹐其徳優天地而和陰陽﹐節四時而調五行﹐呴諭覆育﹐萬物羣生﹐潤於艸木﹐浸於金石﹐禽獸碩大﹐豪毛潤澤﹐羽翼奮也﹐角觡生也。獸胎不毈﹐鳥卵不贕﹐父無喪子之憂﹐兄無哭弟之哀﹐童子不孤﹐婦人不孀﹐虹蜺不出﹐賊星不行﹐含徳之所致也。夫太上之道﹐生萬物而不有﹐成化像而弗宰﹐跂行喙息﹐蠉飛蠕動﹐待而後生﹐莫之知徳﹐待之後死﹐莫之能怨。得以利者不能譽﹐用而敗者不能非﹐收聚畜積而不加富﹐布施稟授而不益貧﹐旋縣而不可究﹐纖微而不可勤﹐累之而不髙﹐墮之而不下﹐益之而不眾﹐損之而不寡﹐斫之而不薄﹐殺之而不殘﹐鑿之而不深﹐塡之而不淺。忽兮怳兮﹐不可爲象兮﹔怳兮忽兮﹐用不屈兮﹔幽兮冥兮﹐應無形兮﹔遂兮洞兮﹐不虛動兮﹔與剛柔捲舒兮﹐與陰陽俯仰兮。

昔者馮夷﹑大丙之禦也﹐乘雲車﹐入云霓﹐遊微霧﹐鶩怳忽﹐歷遠彌髙以極往。經霜雪而無迹﹐照日光而無景。扶搖抮抱羊角而上﹐經紀山川﹐蹈騰昆侖﹐排閶闔﹐淪天門。末世之禦﹐𨿽有輕車良馬﹐勁策利鍛﹐不能與之爭先。是故大丈夫恬然無思﹐澹然無慮﹐以天爲蓋﹐以地爲輿﹐四時爲馬﹐陰陽爲禦﹐乘雲陵霄﹐與造化者俱。縱志舒節﹐以馳大區。可以步而步﹐可以驟而驟。令雨師灑道﹐使風伯掃塵﹔電以爲鞭策﹐雷以爲車輪。上遊於霄﹛雨兆﹜之野﹐下出於無垠之門﹐劉覽偏照﹐復守以全。經營四隅﹐還反於樞。故以天爲蓋﹐則無不覆也﹔以地爲輿﹐則無不載也﹔四時爲馬﹐則無不使也﹔陰陽爲禦﹐則無不備也。是故疾而不搖﹐遠而不勞﹐四支不動﹐聰明不損﹐而知八九野之形埒者﹐何也﹖執道要之柄﹐而遊於無窮之地。是故天下之事﹐不可爲也﹐因其自然而推之﹔萬物之變﹐不可究也﹐秉其要歸之趣。夫鏡水之與形接也﹐不設智故﹐而方圓曲直弗能逃也。是故響不肆應﹐而景不一設﹐叫呼仿佛﹐默然自得。人生而靜﹐天之性也﹔感而後動﹐性之害也﹔物至而神應﹐知之動也﹔知與物接﹐而好憎生焉。好憎成形﹐而知誘於外﹐不能反己﹐而天理滅矣。故達於道者﹐不以人易天﹐外與物化﹐而內不失其情﹐至無而供其求﹐時騁而要其宿。小大修短﹐各有其具﹐萬物之至﹐騰踴肴亂而不失其數。是以處上而民弗重﹐居前而眾弗害﹐天下歸之﹐姦邪畏之﹐以其無爭於萬物也。故莫敢與之爭。

夫臨江而釣﹐曠日而不能盈羅﹐𨿽有鉤箴芒距﹑微綸芳餌﹐加之以詹何﹑娟之數﹐猶不能與网罟爭得也。射鳥者扌幹鳥號之弓﹐彎棋衛之箭﹐重之羿﹑逢蒙子之巧﹐以要飛鳥﹐猶不能與羅者競多。何則﹖以所持之小也。張天下以爲之籠﹐因江海以爲罟﹐又何亡魚失鳥之有乎﹖故矢不若繳﹐繳不若無形之像。夫釋大道而任小數﹐無以異於使蟹捕鼠﹐蟾蠩捕蚤﹐不足以禁姦塞邪﹐亂乃逾滋。昔者夏鯀作三仞之城﹐諸侯背之﹐海外有狡心。禹知天下之叛也﹐乃壞城平池﹐散財物﹐焚甲兵﹐施之以徳﹐海外賓伏﹐四夷納職﹐合諸侯於塗山﹐執玉帛者萬國。故機械之心藏於胸中﹐則純白不粹﹐神徳不全。在身者不知﹐何遠之所能懷﹖是故革堅則兵利﹐城成則衝生。若以湯沃沸﹐亂乃逾甚。是故鞭噬狗﹐策蹄馬﹐而欲教之﹐𨿽伊尹﹑造父弗能化。欲寅之心亡於中﹐則饑虎可尾﹐何況狗馬之類乎﹖故體道者逸而不窮﹐任數者勞而無功。夫峭法刻誅者﹐非霸王之業也﹔箠策繁用者﹐非致遠之術也。離朱之明﹐察箴末於百步之外﹐不能見淵中之魚﹔師曠之聰﹐合八風之調﹐而不能聽十里之外。故任一人之能﹐不足以治三畝之宅也。修道理之數﹐因天地之自然﹐則六合不足均也。是故禹之決瀆也﹐因水以爲師﹔神農之播谷也﹐因苗以爲教。夫萍樹根於水﹐木樹根於土﹐鳥排虛而飛﹐獸跖實而走﹐蛟龍水居﹐虎豹山處﹐天地之性也。兩木相摩而然﹐金火相守而流﹐員者常轉﹐窾者主浮﹐自然之勢也。是故春風至則甘雨降﹐生育萬物﹐羽者嫗伏﹐毛者孕育﹐艸木榮華﹐鳥獸卵胎﹔莫見其爲者﹐而功旣成矣。秋風下霜﹐倒生挫傷﹐鷹雕搏鷙﹐昆虫蟄藏﹐艸木注根﹐魚鱉湊淵﹔莫見其爲者﹐滅而無形。木處榛巢﹐水居窟穴﹐禽獸有芄﹐人民有室﹐陸處宜牛馬﹐舟行宜多水﹐匈奴出穢裘﹐於﹑越生葛絺。各生所急﹐以備燥濕﹔各因所處﹐以禦寒暑﹔並得其宜﹐物便其所。由此觀之﹐萬物固以自然﹐聖人又何事焉﹖

九疑之南﹐陸事寡而水事眾﹐於是民人被髮文身﹐以像鱗虫﹔短綣不絝﹐以便涉遊﹔短袂攘捲﹐以便刺舟﹔因之也。雁門之北﹐北狄不谷食﹐賤長貴壯﹐俗尙气力﹔人不馳弓﹐馬不解勒﹔便之也。故禹之裸國﹐解衣而入﹐衣帶而出﹔因之也。今夫徙樹者﹐失其陰陽之性﹐則莫不枯槁。故橘樹之江北﹐則化而爲枳﹔鴝鵒不過濟﹔﹝豸舟﹞渡汶而死﹔形性不可易﹐勢居不可移也。是故達於道者﹐反於淸靜﹔究於物者﹐終於無爲。以恬養性﹐以漠處神﹐則入於天門。所謂天者﹐純粹朴素﹐質直皓白﹐未始有與雜糅者也。所謂人者﹐偶差智故﹐曲巧詐僞﹐所以俯仰於世人而與俗交者也。故牛岐蹄而戴角﹐馬被髦而全足者﹐天也﹔絡馬之口﹐穿盾之牛者﹐人也。循天者﹐與道遊者也﹔隨人者﹐與俗交者也。夫井魚不可與語大﹐拘於隘也﹔夏虫不可與語寒﹐篤於時也﹔曲士不可與語至道﹐拘於俗﹑束於教也。故聖人不以人滑天﹐不以欲亂情﹐不謀而當﹐不言而信﹐不慮而得﹐不爲而成﹐精通於靈府﹐與造化者爲人。

夫善游者溺﹐善騎者墮﹐各以其所好﹐反自爲禍。是故好事者未嘗不中﹐爭利者未嘗不窮也。昔共工之力﹐觸不周之山﹐使地東南傾。與髙辛爭爲帝﹐遂潛於淵﹐宗族殘滅﹐繼嗣絕祀。越王翳逃山穴﹐越人燻而出之﹐遂不得已。由此觀之﹐得在時﹐不在爭﹔治在道﹐不在聖。土處下﹐不在髙﹐故安而不危﹔水下流﹐不爭先﹐故疾而不遲。昔舜耕於歷山﹐期年而田者爭處磽埆﹐以封壤肥饒相讓﹔釣於河濱﹐期年而漁者爭處湍瀨﹐以曲隈深潭相予。當此之時﹐口不設言﹐手不指麾﹐執玄徳於心﹐而化馳若神。使舜無其志﹐𨿽口辯而戶說之﹐不能化一人。是故不道之道﹐莽乎大哉﹗夫能理三苗﹐朝羽民﹐徒裸國﹐納肅愼﹐未發號施令而移風易俗者﹐其惟心行者乎﹖法度刑罰﹐何足以致之也﹗是故聖人內修其本﹐而不外飾其末﹐保其精神﹐偃其智故。漠然無爲﹐而無不爲也﹔澹然無治也﹐而無不治也。所謂無爲者﹐不先物爲也﹔所謂無不爲者﹐因物之所爲。所謂無治者﹐不易自然也﹔所謂無不治者﹐因物之相然也。

萬物有所生﹐而獨知守其根﹔百事有所出﹐而獨知守其門。故窮無窮﹐極無極﹐照物而不眩﹐回應而不乏。此之謂天解。故得道者志弱而事彊﹐心虛而應當。所謂志弱而事彊者﹐柔毳安靜﹐藏於不敢﹐行於不能﹐恬然無慮﹐動不失時﹐與萬物回周旋轉﹐不爲先唱﹐感而應之。是故貴者必以賤爲號﹐而髙者必以下爲基。托小以包大﹐在中以制外﹐行柔而剛﹐用弱而彊﹐轉化推移﹐得一之道﹐而以少正多。所謂其事彊者﹐遭變應卒﹐排患扞難﹐力無不勝﹐敵無不淩﹐應化揆時﹐莫能害之。是故欲剛者﹐必以柔守之﹔欲彊者﹐必以弱保之。積於柔則剛﹐積於弱則彊﹔觀其所積﹐以知禍福之鄕。彊勝不若己者﹐至於若己者而同﹔柔勝出於己者﹐其力不可量。故兵彊則滅﹐木彊則折﹐革固則裂﹐齒堅於舌而先之獘。是故柔弱者﹐生之幹也﹔而堅彊者﹐死之徒也﹔先唱者﹐窮之路也﹔後動者﹐達之原也。

何以知其然也﹖凡人中壽七十歲﹐然而趨捨指湊﹐日以月悔也﹐以至於死。故蘧伯玉年五十﹐而有四十九年非。何者﹖先者難爲知﹐而後者易爲攻也。先者上髙﹐則後者攀之﹔先者逾下﹐則後者蹶之﹔先者隤陷﹐則後者以謀﹔先者敗績﹐則後者違之。由此觀之﹐先者則後者之弓矢質的也。猶錞之與刃﹐刃犯難而錞無患者﹐何也﹖以其托於後位也。此俗世庸民之所公見也﹐而賢知者弗能避也。所謂後者﹐非謂其底滯而不發﹐凝結而不流﹐貴其周於數而合於時也。夫執道理以耦變﹐先亦制後﹐後亦制先。是何則﹖不失其所以制人﹐人不能制也。時之反側﹐間不容息﹐先之則太過﹐後之則不逮。夫日回而月周﹐時不與人遊。故聖人不貴尺之璧﹐而重寸之陰﹐時難得而易失也。禹之趨時也﹐履遺而弗取﹐冠掛而弗顧﹐非爭其先也﹐而爭其得時也。是故聖人守淸道而抱雌節﹐因循應變﹐常後而不先。柔弱以靜﹐舒安以定﹐攻大靡堅﹐莫能與之爭。

天下之物﹐莫柔弱於水﹐然而大不可極﹐深不可測﹐修極於無窮﹐遠淪於無涯﹐息耗減益﹐通於不訾。上天則爲雨露﹐下地則爲潤澤﹔萬物弗得不生﹐百事不得不成。大包羣生﹐而無好憎﹔澤及蚑蟯﹐而不求報﹔富贍天下而不旣﹐徳施百姓而不費﹔行而不可得窮極也﹐微而不可得把握也。擊之無創﹐刺之不傷﹐斬之不斷﹐焚之不然﹐淖溺流遁﹐錯繆相紛﹐而不可靡散。利貫金石﹐彊濟天下。動溶無形之域﹐而翺翔忽區之上﹔邅回川谷之間﹐而滔騰大荒之野。有餘不足﹐與天地取與﹐授萬物而無所前後。是故無所私而無所公﹐靡濫振蕩﹐與天地鴻洞﹔無所左而無所右﹐蟠委錯紾﹐與萬物始終。是謂至徳。夫水所以能成其至徳於天下者﹐以其淖溺潤滑也。故老聃之言曰「天下至柔﹐馳騁天下之至堅﹐出於無有﹐入於無間。吾是以知無爲之有益。」

夫無形者﹐物之大祖也﹔無音者﹐聲之大宗也。其子爲光﹐其孫爲水。皆生於無形乎﹗夫光可見而不可握﹐水可循而不可毀。故有像之類﹐莫尊於水。出生入死﹐自無跖有﹐自有跖無而爲衰賤矣﹗是故淸靜者﹐徳之至也﹔而柔弱者﹐道之要也﹔虛無恬愉者﹐萬物之用也。肅然應感﹐殷然反本﹐則淪於無形矣。所謂無形者﹐一之謂也。所謂一者﹐無匹合於天下者也。卓然獨立﹐塊然獨處﹐上通九天﹐下貫九野。員不中規﹐方不中矩。大渾而爲一﹐棄累而無根。懷囊天地﹐爲道開門。穆忞隱閔﹐純徳獨存﹐布施而不旣﹐用之而不勤。是故視之不見其形﹐聽之不聞其聲﹐循之不得其身﹔無形而有形生焉﹐無聲而五音鳴焉﹐無味而五味形焉﹐無色而五色成焉。是故有生於無﹐實出於虛﹐天下爲之圈﹐則名實同居。音之數不過五﹐而五音之變﹐不可勝聽也﹔味之和不過五﹐而五味之化﹐不可勝嘗也﹔色之數不過五﹐而五色之變﹐不可勝觀也。故音者﹐宮立而五音形矣﹔味者﹐甘立而五味亭矣﹔色者﹐白立而五色成矣﹔道者﹐一立而萬物生矣。

是故一之理﹐施四海﹔一之解﹐際天地。其全也﹐純兮若朴﹔其散也﹐混兮若濁。濁而徐淸﹐衝而徐盈。澹兮其若深淵﹐泛兮其若浮雲﹔若無而有﹐若亡而存。萬物之總﹐皆閱一孔﹔百事之根﹐皆出一門。其動無形﹐變化若神﹔其行無迹﹐常後而先。是故至人之治也﹐掩其聰明﹐滅其文章﹐依道廢智﹐與民同出於公。約其所守﹐寡其所求﹐去其誘慕﹐除其嗜欲﹐損其思慮。約其所守則察﹐寡其所求則得。夫任耳目以聽視者﹐勞形而是明﹔以知慮爲治者﹐苦心而無功。是故聖人一度循軌﹐不變其宜﹐不易其常﹐故準循繩﹐曲因其當。夫喜怒者﹐道之邪也﹔憂悲者﹐徳之失也﹔好憎者﹐心之過也﹔嗜欲者﹐性之累也。人大怒破陰﹐大喜墜陽﹐薄气發喑﹐驚怖爲狂。憂悲多恚﹐病乃成積﹔好憎繁多﹐禍乃相隨。故心不憂樂﹐徳之至也﹔通而不變﹐靜之至也﹔嗜欲不載﹐虛之至也﹔無所好憎﹐平之至也﹔不與物散﹐粹之至也。能此五者﹐則通於神明﹔通於神明者﹐得其內者也。是故以中制外﹐百事不廢﹔中能得之﹐則外能收之。中之得則五藏寧﹐思慮平﹐筋力勁彊﹐耳目聰明﹔疏達而不悖﹐堅彊而不貴﹐無所大過而無所不逮。處小而不逼﹐處大而不窕。其魂不躁﹐其神不嬈﹐湫寂寞﹐爲天下梟。大道坦坦﹐去身不遠﹐求之近者﹐往而復反。迫則能應﹐感則能動﹐物穆無窮﹐變無形像﹐優遊委縱﹐如響之與景。登髙臨下﹐無失所秉﹐履危行險﹐無忘玄伏﹐能存之此﹐其徳不虧。萬物紛糅﹐與之轉化﹐以聽天下﹐若背風而馳﹐是謂至徳。至徳則樂矣。

古之人有居巖穴而神不遺者﹐末世有勢爲萬乘而日憂悲者。由此觀之﹐聖亡乎治人﹐而在於得道﹔樂亡乎富貴﹐而在於徳和。知大己而小天下﹐則幾於道矣。所謂樂者﹐豈必處京臺﹑章華﹐遊雲夢﹑沙丘﹐耳聽《九韶》《六瑩》﹐口味煎熬芬芳。馳騁夷道﹐鈞射鷫鷞之謂樂乎﹖吾所謂樂者﹐人得其得者也。夫得其得者﹐不以奢爲榮﹐不以廉爲悲﹐與陰俱閉﹐與陽俱開。故子夏心戰而臞﹐得道而肥。聖人不以身役物﹐不以欲滑和﹐是故其爲歡不忻忻﹐其爲悲不惙惙。萬方百變﹐消搖而無所定﹐吾獨慷慨﹐遺物而與道同出。是故有以自得之也﹐喬木之下﹐空穴之中﹐足以適情﹔無以自得也﹐𨿽以天下爲家﹐萬民爲臣妾﹐不足以養生也。能至於無樂者﹐則無不樂﹔無不樂﹐則至極樂矣﹗

夫建鐘鼓﹐列管弦﹐席旃茵﹐傅旄象﹐耳聽朝歌北鄙靡靡之樂﹐齊靡曼之色﹐陳酒行觴﹐夜以繼日﹐彊弩弋髙鳥﹐走犬逐狡兔﹐此其爲樂也。炎炎赫赫﹐怵然若有所誘慕﹐解車休馬﹐罷酒徹樂﹐而心忽然﹐若有所喪﹐悵然若有所亡也。是何則﹖不以內樂外﹐而以外樂內。樂作而喜﹐曲終而悲。悲喜轉而相生﹐精神亂營﹐不得須臾平。察其所以﹐不得其形﹐而日以傷生﹐失其得者也。是故內不得於中﹐稟授於外而以自飾也。不浸於肌膚﹐不浹於骨髓﹐不畱於心志﹐不滯於五藏。故從外入者﹐無主於中﹐不止﹔從中出者﹐無應於外﹐不行。故聽善言便計﹐𨿽愚者知說之﹔稱至徳髙行﹐𨿽不肖者知慕之。說之者眾﹐而用之者鮮﹔慕之者多﹐而行之者寡。所以然者何也﹖不能反諸性也。夫內不開於中而彊學問者﹐不入於耳而不著於心﹐此何以異於聾者之歌也﹗效人爲之而無以自樂也。聲出於口﹐則越而散矣。夫心者﹐五藏之主也﹐所以制使四支﹐流行血气﹐馳騁於是非之境﹐而出入於百事之門戶者也。是故不得於心﹐而有經天下之气﹐是猶無耳而欲調鐘鼓﹐無目而欲喜文章也。亦必不勝其任矣﹗

故天下神器﹐不可爲也。爲者敗之﹐執者失之。夫許由小天下而不以己易堯者﹐志遺於天下也。所以然者﹐何也﹖因天下而爲天下也。天下之要﹐不在於彼而在於我﹐不在於人而在於我身﹐身得則萬物備矣﹗徹於心術之論﹐則嗜欲好憎外矣﹗是故無所喜而無所怒﹐無所樂而無所苦﹐萬物玄同也。無非無是﹐化育玄耀﹐生而如死。夫天下者亦吾有也﹐吾亦天下之有也﹐天下之與我﹐豈有間哉﹗夫有天下者﹐豈必攝權持勢﹐操殺生之柄﹐而以行其號令邪﹖吾所謂有天下者﹐非此謂也﹐自得而已。自得﹐則天下亦得我矣。吾與天下相得﹐則常相有﹐己又焉有不得容其間者乎﹖所謂自得者﹐全其身者也。全其身﹐則與道爲一矣。故𨿽遊於江潯海裔﹐馳要褭﹐建翠蓋﹐目觀掉羽﹑武象之樂﹐耳聽滔朗奇麗激抮之音﹐揚鄭﹑衛之浩樂﹐結激楚之遺風﹐射沼濱之髙鳥﹐逐苑囿之走獸﹐此齊民之所以淫泆流湎。聖人處之﹐不足以營其精神﹐亂其气志﹐使心怵然失其情性。處窮僻之鄕﹐側溪谷之間﹐隱於榛薄之中﹐環堵之室﹐茨之以生茅﹐蓬戶甕牖﹐揉桑爲樞﹐上漏下濕﹐潤浸北房﹐雪霜滖灖﹐浸潭﹝艸瓜﹞蔣﹐逍遙於廣澤之中﹐而仿洋於山峽之旁﹐此齊民之所爲形植黎黑﹐憂悲而不得志也。聖人處之﹐不爲愁悴怨懟﹐而不失其所以自樂也。是何也﹖則內有以通於天機﹐而不以貴賤﹑貧富﹑勞役失其志徳者也。故夫烏之啞啞﹐鵲之唶唶﹐豈嘗爲寒暑﹑燥濕變其聲哉﹗是故夫得道已定﹐而不待萬物之推移也。非以一時之變化而定吾所以自得也。

吾所謂得者﹐性命之情處其所安也。夫性命者﹐與形俱出其宗。形備而性命成﹐性命成而好憎生矣。故士有一定之論﹐女有不易之行﹐規矩不能方圓﹐鉤繩不能曲直。天地之永﹐登丘不可爲修﹐居卑不可爲短。是故得道者﹐窮而不懾﹐達而不榮﹐處髙而不機﹐持盈而不傾﹐新而不朗﹐久而不渝﹐入火不焦﹐入水不濡。是故不待勢而尊﹐不待財而富﹐不待力而彊﹐平虛下流﹐與化翺翔。若然者﹐藏金於山﹐藏珠於淵﹐不利貨財﹐不貪勢名。是故不以康爲樂﹐不以慊爲悲﹐不以貴爲安﹐不以賤爲危﹐形神气志﹐各居其宜﹐以隨天地之所爲。

夫形者﹐生之所也﹔气者﹐生之元也﹔神者﹐生之制也。一失位﹐則三者傷矣。是故聖人使人各處其位﹐守其職﹐而不得相干也。故夫形者非其所安也而處之則廢﹐气不當其所充而用之則泄﹐神非其所宜而行之則昧。此三者﹐不可不愼守也。夫舉天下萬物﹐蚑蟯貞虫﹐蠕動蚑作﹐皆知其喜憎利害者﹐何也﹖以其性之在焉而不離也。忽去之﹐則骨肉無倫矣。今人之所以眭然能視﹐﹝﹞然能聽﹐形體能抗﹐而百節可屈伸﹐察能分白黑﹑視醜美﹐而知能別同異﹑明是非者﹐何也﹖气爲之充而神爲之使也。何以知其然也﹖凡人之志﹐各有所在﹐而神有所系者﹐其行也﹐足蹪趎埳﹑頭抵植木而不自知也﹐招之而不能見也﹐呼之而不能聞也。耳目非去之也﹐然而不能應者﹐何也﹖神失其守也。故在於小則忘於大﹐在於中則忘於外﹐在於上則忘於下﹐在於左則忘於右﹔無所不充﹐則無所不在。是故貴虛者﹐以毫末爲宅也。

今夫狂者之不能避水火之難﹐而越溝瀆之險者﹐豈無形神气志哉﹖然而用之異也。失其所守之位﹐而離其外內之舍﹐是故舉錯不能當﹐動靜不能中﹐終身運枯形於連嶁列埒之門﹐而蹪蹈於污壑阱陷之中。𨿽生俱與人鈞﹐然而不免爲人戮笑者﹐何也﹖形神相失也。故以神爲主者﹐形從而利﹔以形爲制者﹐神從而害。貪饕多欲之人﹐漠昏於勢利﹐誘慕於名位﹐冀以過人之智植於髙世﹐則精神日以耗而彌遠﹐久淫而不還﹐形閉中距﹐則神無由入矣。是以天下時有盲妄自失之患。此膏燭之類也﹐火逾然而消逾亟。

夫精神气志者﹐靜而日充者以壯﹐躁而日耗者以老。是故聖人將養其神﹐和弱其气﹐平夷其形﹐而與道沈浮俯仰。恬然則縱之﹐迫則用之。其縱之也若委衣﹐其用之也若發機。如是﹐則萬物之化無不遇﹐而百事之變無不應。

卷二俶眞訓

有始者﹐有未始有有始者﹐有未始有夫未始有有始者﹔有有者﹐有無者﹐有未始有有無者﹐有未始有夫未始有有無者。所謂有始者﹐繁憤未發﹐萌兆牙櫱﹐未有形埒垠無無蠕蠕﹐將欲生興而未成物類。有未始有有始者﹐天气始下﹐地气始上﹐陰陽錯合﹐相與優遊競暢於宇宙之間﹐被徳含和﹐繽紛蘢蓯﹐欲與物接而未成兆朕。有未始有夫未始有有始者﹐天含和而未降﹐地懷气而未揚﹐虛無寂寞﹐蕭條霄雿﹐無有仿佛﹐气遂而大通冥冥者也。有有者﹐言萬物摻落﹐根莖枝葉﹐靑蔥苓蘢﹐萑蔰炫煌﹐蠉飛蠕動﹐蚑行噲息﹐可切循把握而有數量。有無者﹐視之不見其形﹐聽之不聞其聲﹐捫之不可得也﹐望之不可極也﹐儲與扈冶﹐浩浩瀚瀚﹐不可隱儀揆度而通光耀者。有未始有有無者﹐包裹天地﹐陶冶萬物﹐大通混冥﹐深閎廣大﹐不可爲外﹐析毫剖芒﹐不可爲內﹐無環堵之宇而生有無之根。

有未始有夫未始有有無者﹐天地未剖﹐陰陽未判﹐四時未分﹐萬物未生﹐汪然平靜﹐寂然淸澄﹐莫見其形﹐若光耀之間於無有﹐退而自失也﹐曰「予能有無﹐而未能無無也。及其爲無無﹐至妙何從及此哉﹗」夫大塊載我以形﹐勞我以生﹐逸我以老﹐休我以死。善我生者﹐乃所以善我死也。夫藏舟於壑﹐藏山於澤﹐人謂之固矣。𨿽然﹐夜半有力者負而趨﹐寐者不知﹐猶有所遁。若藏天下於天下﹐則無所遁形矣。物豈可謂無大揚攉乎﹖一範人之形而猶喜﹐若人者﹐千變萬化而未始有極也。獘而復新﹐其爲樂也﹐可勝計邪﹗譬若夢爲鳥而飛於天﹐夢爲魚而沒於淵。方其夢也﹐不知其夢也﹔覺而後知其夢也。今將有大覺﹐然後知今此之爲大夢也。始吾未生之時﹐焉知生之樂也﹖今吾未死﹐又焉知死之不樂也。昔公牛哀轉病也﹐七日化爲虎。其兄掩戶而入覘之﹐則虎搏而殺之。是故文章成獸﹐爪牙移易﹐志與心變﹐神與形化。方其爲虎也﹐不知其嘗爲人也﹔方其爲人也﹐不知其且爲虎也。二者代謝舛馳﹐各樂其成形。狡猾鈍惛﹐是非無端﹐孰知其所萌﹖夫水向冬則凝而爲冰﹐冰迎春則泮而爲水﹔冰水移易於前後﹐若周員而趨﹐孰暇知其所苦樂乎﹗是故形傷於寒暑燥濕之虐者﹐形苑而神壯﹔神傷乎喜怒思慮之患者﹐神盡而形有餘。故疲馬之死也﹐剝之若槁﹔狡狗之死也﹐割之猶濡。是故傷死者其鬼嬈﹐時旣者其神漠。是皆不得形神俱沒也。夫聖人用心﹐杖性依神﹐相扶而得終始。是故其寐不夢﹐其覺不憂。古之人有處混冥之中﹐神气不蕩於外﹐萬物恬漠以愉靜﹐攙槍衡杓之气莫不彌靡﹐而不能爲害。當此之時﹐萬民猖狂﹐不知東西﹐含哺而遊﹐鼓腹而熙﹐交被天和﹐食於地徳﹐不以曲故是非相尢﹐茫茫沈沈﹐是謂大治。於是在上位者﹐左右而使之﹐毋淫其性﹔鎭撫而有之﹐毋遷其徳。是故仁義不布而萬物蕃殖﹐賞罰不施而天下賓服。其道可以大美興﹐而難以算計舉也。是故日計之不足﹐而歲計之有餘。夫魚相忘於江湖﹐人相忘於道術。古之眞人﹐立於天地之本﹐中至優遊﹐抱徳煬和﹐而萬物雜累焉﹐孰肯解構人間之事﹐以物煩其性命乎﹖

夫道有經紀條貫﹐得一之道﹐連千枝萬葉。是故貴有以行令﹐賤有以忘卑﹐貧有以樂業﹐困有以處危。夫大寒至﹐霜雪降﹐然後知松柏之茂也。據難履危﹐利害陳於前﹐然後知聖人之不失道也。是故能戴大員者﹐履大方﹐鏡太淸者視大明﹐立太平者處大堂。能遊冥冥者與日月同光。是故以道爲竿﹐以徳爲綸﹐禮樂爲鉤﹐仁義爲餌﹐投之於江﹐浮之於海﹐萬物紛紛孰非其有。夫挾依於跂躍之術﹐提挈人間之際﹐撣掞挺挏世之風俗﹐以摸蘇牽連物之微妙﹐猶得肆其志﹐充其欲﹐何況懷環瑋之道﹐忘肝膽﹐遺耳目﹐獨浮游無方之外﹐不與物相獘摋﹐中徙倚無形之域﹐而和以天地者乎﹗若然者﹐偃其聰明﹐而抱其太素﹐以利害爲塵垢﹐以死生爲晝夜。是故目觀玉輅琬象之狀﹐耳聽白雪﹑淸角之聲﹐不能以亂其神﹔登千仞之谷﹐臨蝯眩之岸﹐不足以滑其和。譬若鐘山之玉﹐炊以鑪炭﹐三日三夜而色澤不變。則至徳天地之精也。是故生不足以使之﹐利何足以動之﹖死不足以禁之﹐害何足以恐之﹖明於死生之分﹐達於利害之變﹐𨿽以天下之大﹐易骭之一毛﹐無所槪於志也﹗

夫貴賤之於身也﹐猶條風之時麗也﹔毀譽之於己﹐猶蚊虻之一過也。夫秉皓白而不黑﹐行純粹而不糅﹐處玄冥而不暗﹐休於天鈞而不爲﹐孟門﹑終隆之山不能禁﹐惟體道能不敗。湍瀨旋淵﹐呂梁之深不能畱也﹔太行石澗﹐飛狐﹑句望之險不能難也。是故身處江海之上﹐而神遊魏闕之下。非得一原﹐孰能至於此哉﹗是故與至人居﹐使家忘貧﹐使王公簡其富貴而樂卑賤﹐勇者衰其气﹐貪者消其欲﹔坐而不教﹐立而不議﹐虛而往者實而歸﹐故不言而能飲人以和。是故至道無爲﹐一龍一蛇﹐盈縮捲舒﹐與時變化。外從其風﹐內守其性﹐耳目不耀﹐思慮不營。其所居神者﹐臺簡以遊太淸﹐引楯萬物﹐羣美萌生。是故事其神者神去之﹐休其神者神居之。道出一原﹐通九門﹐散六衢﹐設於無垓坫之宇﹐寂寞以虛無。非有爲於物也﹐物以有爲於己也。是故舉事而順於道者﹐非道之所爲也﹐道之所施也。夫天之所覆﹐地之所載﹐六合所包﹐陰陽所呴﹐雨露所濡﹐道徳所扶﹐此皆生一父母而閱一和也。是故槐楡與橘柚合而爲兄弟﹐有苗與三危通爲一家。夫目視鴻鵠之飛﹐耳聽琴瑟之聲﹐而心在雁門之間。一身之中﹐神之分離剖判﹐六合之內﹐一舉而千萬里。是故自其異者視之﹐肝膽胡越﹔自其同者視之﹐萬物一圈也。百家異說﹐各有所出。若夫墨﹑楊﹑申﹑商之於治道﹐猶蓋之無一橑﹐而輪之無一輻。有之可以備數﹐無之未有害於用也﹔己自以爲獨擅之﹐不通之於天地之情也。今夫冶工之鑄器﹐金踴躍於鑪中﹐必有波溢而播棄者﹐其中地而凝滯﹐亦有以象於物者矣。其形𨿽有所小用哉﹐然未可以保於周室之九鼎也﹐又況比於規形者乎﹖其於道相去亦遠矣﹗

今夫萬物之疏躍枝舉﹐百事之莖葉條蘗﹐皆本於一根﹐而條循千萬也。若此則有所受之矣﹐而非所授者。所受者無授也﹐而無不受也。無不受也者﹐譬若周云之蘢蓯﹐遼巢鼓濞而爲雨。沈溺萬物﹐而不與爲濕焉。今夫善射者有儀表之度﹐如工匠有規矩之數﹐此皆所得以至於妙。然而奚仲不能爲逢蒙﹐造父不能爲伯樂者﹐是曰諭於一曲﹐而不通於萬方之際也。今以涅染緇﹐則黑於涅﹔以藍染靑﹐則靑於藍。涅非緇也﹐靑非藍也。玆𨿽遇其母﹐而無能復化已。是何則﹖以諭其轉而益薄也。何況夫未始有涅﹑藍造化之者乎﹖其爲化也﹐𨿽鏤金石﹐書竹帛﹐何足以舉其數﹗由此觀之﹐物莫不生於有也﹐小大優遊矣﹗夫秋毫之末﹐淪於無間而復歸於大矣﹔蘆苻之厚﹐通於無﹖５而復反於惇龐。若夫無秋毫之微﹐蘆苻之厚﹐四達無境﹐通於無圻﹐而莫之要禦夭遏者﹐其襲微重妙﹐挺挏萬物﹐揣丸變化﹐天地之間何足以論之。夫疾風孛攵木﹐而不能拔毛髮﹔雲臺之髙﹐墮者折脊碎腦﹐而蚊虻適足以翺翔。夫與蚑蟯同乘天機﹐夫受形於一圈﹐飛輕微細者﹐猶足以脫其命﹐又況未有類也﹗由此觀之﹐無形而生有形﹐亦明矣。是故聖人托其神於靈府﹐而歸於萬物之初。視於冥冥﹐聽於無聲。冥冥之中﹐獨見曉焉﹔寂漠之中﹐獨有照焉。其用之也以不用﹐其不用也而後能用之﹔其知也乃不知﹐其不知也而後能知之也。

夫天不定﹐日月無所載﹔地不定﹐艸木無所植﹔所立於身者不寧﹐是非無所形。是故有眞人然後有眞知。其所持者不明﹐庸詎知吾所謂知之非不知歟﹖今夫積惠重厚﹐累愛襲恩﹐以聲華嘔苻嫗掩萬民百姓﹐使知之欣欣然﹐人樂其性者﹐仁也。舉大功﹐立顯名﹐體君臣﹐正上下﹐明親疏﹐等貴賤﹐存危國﹐繼絕世﹐決挐治煩﹐興毀宗﹐立無後者﹐義也。閉九竅﹐藏心志﹐棄聰明﹐反無識﹐芒然仿佯於塵埃之外﹐而消搖於無事之業﹐含陰吐陽﹐而萬物和同者﹐徳也。是故道散而爲徳﹐徳溢而爲仁義﹐仁義立而道徳廢矣﹗百圍之木﹐斬而爲犧尊。鏤之以剞﹝屈刂﹞﹐雜之以靑黃﹐華藻鎛鮮﹐龍蛇虎豹﹐曲成文章﹐然其在斷溝中﹐壹比犧尊﹐溝中之斷﹐則醜美有間矣。然而失木性鈞也。是故神越者其言華﹐徳蕩者其行僞﹐至精亡於中﹐而言行觀於外﹐此不免以身役物矣。夫趨捨行僞者﹐爲精求於外也。精有湫盡﹐而行無窮極﹐則滑心濁神而惑亂其本矣。其所守者不定﹐而外淫於世俗之風﹐所斷差跌者﹐而內以濁其淸明﹐是故躊躇以終﹐而不得須臾恬澹矣。

是故聖人內修道術﹐而不外飾仁義﹐不知耳目之宣﹐而遊於精神之和。若然者﹐下揆三泉﹐上尋九天﹐橫廓六合﹐揲貫萬物﹐此聖人之遊也。若夫眞人﹐則動溶於至虛﹐而遊於滅亡之野。騎蜚廉而從惇圄。馳於外方﹐休乎宇內﹐燭十日而使風雨﹐臣雷公﹐役誇父﹐妾宓妃﹐妻織女﹐天地之間何足以畱其志﹗是故虛無者道之舍﹐平易者道之素。夫人之事其神而嬈其精﹐營慧然而有求於外﹐此皆失其神明而離其宅也。是故凍者假兼衣於春﹐而暍者望冷風於秋﹐夫有病於內者﹐必有色於外矣。夫暍岑木色靑翳﹐而蠃愈蝸睆﹐此皆治目之藥也。人無故求此物者﹐必有蔽其明者。聖人之所以駭天下者﹐眞人未嘗過焉﹔賢人之所以矯世俗者﹐聖人未嘗觀焉。夫牛蹄之涔﹐無尺之鯉﹔塊阜之山﹐無丈之村﹐所以然者何也﹖皆其營宇狹小﹐而不能容巨大也。又況乎以無裹之者邪﹗此其爲山淵之勢亦遠矣﹗夫人之拘於世也﹐必形系而神泄﹐故不免於虛﹐使我可系羈者﹐必其有命在於外也。至徳之世﹐甘瞑於混澖之域﹐而徙倚於汗漫之宇。提挈天地而委萬物﹐以鴻蒙爲景柱﹐而浮揚乎無畛之際。是故聖人呼吸陰陽之气﹐而羣生莫不顒顒然仰其徳以和順。當此之時﹐莫之領理﹐決離隱密而自成。渾渾蒼蒼﹐純朴未散﹐旁薄爲一﹐而萬物大優﹐是故𨿽有羿之知而無所用之。及世之衰也﹐至伏羲氏﹐其道昧昧芒芒然﹐吟徳懷和﹐被施頗烈﹐而知乃始昧昧﹝林﹞﹝林﹞﹐皆欲離其童蒙之心﹐而覺視於天地之間。是故其徳煩而不能一。乃至神農﹑黃帝﹐剖判大宗﹐竅領天地﹐襲九窾﹐重九﹝﹞﹐提挈陰陽﹐嫥捖剛柔﹐枝解葉貫﹐萬物百族﹐使各有經紀條貫。於此萬民睢睢盱盱然﹐莫不竦身而載聽視。是故治而不能和下。棲遲至於昆吾﹑夏后之世﹐嗜欲連於物﹐聰明誘於外﹐而性命失其得。施及周室之衰﹐澆淳散朴﹐雜道以僞﹐儉徳以行﹐而巧故萌生。周室衰而王道廢﹐儒墨乃始列道而議﹐分徒而訟﹐於是博學以疑聖﹐華誣以脇眾﹐弦歌鼓舞﹐緣飾《詩》《書》﹐以買名譽於天下。繁登降之禮﹐飾紱冕之服﹐聚眾不足以極其變﹐積財不足以贍其費。於是萬民乃始慲觟離跂﹐各欲行其知僞﹐以求鑿枘於世而錯擇名利。是故百姓曼衍於淫荒之陂﹐而失其大宗之本。夫世之所以喪性命﹐有衰漸以然﹐所由來者久矣﹗

是故聖人之學也﹐欲以返性於初﹐而遊心於虛也。達人之學也﹐欲以通性於遼廓﹐而覺於寂漠也。若夫俗世之學也則不然﹐內愁五藏﹐外勞耳目﹐乃始招蟯振繾物之毫芒﹐搖消掉捎仁義禮樂﹐暴行越智於天下﹐以招號名聲於世。此我所羞而不爲也。是故與其有天下也﹐不若有說也﹔與其有說也﹐不若尙羊物之終始也﹔而條達有無之際。是故舉世而譽之不加勸﹐舉世而非之不加沮﹐定於死生之境﹐而通於榮辱之理。𨿽有炎火洪水彌靡於天下﹐神無虧缺於胸臆之中矣。若然者﹐視天下之間﹐猶飛羽浮芥也。孰肯分分然以物爲事也﹗水之性眞淸﹐而土汩之﹔人性安靜﹐而嗜欲亂之。夫人之所受於天者﹐耳目之於聲色也﹐口鼻之於芳臭也﹐肌膚之於寒燠﹐其情一也﹔或通於神明﹐或不免於癡狂者﹐何也﹖其所爲制者異也。是故神者智之淵也﹐淵淸則明矣﹔智者心之府也﹐智公則心平矣。人莫鑑於流沫﹐而鑑於止水者﹐以其靜也﹔莫窺形於生鐵﹐而窺於明鏡者﹐以睹其易也。夫惟易且靜﹐形物之性也。由此觀之﹐用也必假之於弗用也。是故虛室生白﹐吉祥止也。夫鑑明者﹐塵垢弗能霾﹔神淸者﹐嗜欲弗能亂。精神已越於外﹐而事復返之﹐是失之於本﹐而求之於末也。外內無符而欲與物接﹐獘其元光﹐而求知之於耳目﹐是釋其昭昭﹐而道其冥冥也﹐是之謂失道。心有所至﹐而神喟然在之﹐反之於虛﹐則消鑠滅息﹐此聖人之遊也。故古之治天下也﹐必達乎性命之情。其舉錯未必同也﹐其合於道一也。

夫夏日之不被裘者﹐非愛之也﹐燠有餘於身也﹔冬日之不用翣者﹐非簡之也﹐淸有餘於適也。夫聖人量腹而食﹐度形而衣﹐節於己而已。貪污之心奚由生哉﹗故能有天下者﹐必無以天下爲也﹔能有名譽者﹐必無以趨行求者也。聖人有所於達﹐達則嗜欲之心外矣。孔﹑墨之弟子﹐皆以仁義之術教導於世﹐然而不免於儡﹐身猶不能行也。又況所教乎﹖是何則﹖其道外也。夫以末求返於本﹐許由不能行也﹐又況齊民乎﹗誠達於性命之情﹐而仁義固附矣。趨捨何足以滑心﹗若夫神無所掩﹐心無所載﹐通洞條達﹐恬漠無事﹐無所凝滯﹐虛寂以待﹐勢利不能誘也﹐辯者不能說也﹐聲色不能淫也﹐美者不能濫也﹐智者不能動也﹐勇者不能恐也﹐此眞人之道也。若然者﹐陶冶萬物﹐與造化者爲人﹐天地之間﹐宇宙之內﹐莫能夭遏。夫化生者不死﹐而化物者不化。神經於驪山﹑太行而不能難﹐入於四海九江而不能濡﹐處小隘而不塞﹐橫扃天地之間而不窕。不通此者﹐𨿽目數千羊之羣﹐耳分八風之調﹐足蹀陽阿之舞﹐而手會綠水之趨﹐智終天地﹐明照日月﹐辯解連環﹐澤潤玉石﹐猶無益於治天下也。靜漠恬澹﹐所以養性也﹔和愉虛無﹐所以養徳也。外不滑內﹐則性得其宜﹔性不動和﹐則徳安其位。養生以經世﹐抱徳以終年﹐可謂能體道矣。若然者﹐血脈無郁滯﹐五藏無蔚气﹐禍福弗能撓滑﹐非譽弗能塵垢﹐故能致其極。非有其世﹐孰能濟焉﹖有其人不遇其時﹐身猶不能脫﹐又況無道乎﹗且人之情﹐耳目應感動﹐心志知憂樂﹐手足之桘疾﹝﹞﹑辟寒暑﹐所以與物接也。蜂蠆螫指而神不能憺﹐蚊虻噬膚而知不能平。夫憂患之來攖人心也﹐非直蜂蠆之螫毒﹐而蚊虻之慘怛也﹐而欲靜漠虛無﹐柰之何哉﹖

夫目察秋毫之末﹐耳不聞雷霆之聲﹔耳調玉石之聲﹐目不見太山之髙。何則﹖小有所志﹐而大有所忘也。今萬物之來﹐擢拔吾性﹐扌蹇取吾情﹐有若泉源﹐𨿽欲勿稟﹐其可得邪﹗今夫樹木者﹐灌以瀿水﹐疇以肥壤。一人養之﹐十人拔之﹐則必無餘蘗﹐又況與一國同伐之哉﹗𨿽欲久生﹐豈可得乎﹖今盆水在庭﹐淸之終日﹐未能見眉睫﹐濁之不過一撓﹐而不能察方員﹔人神易濁而難淸﹐猶盆水之類也。況一世而撓滑之﹐曷得須臾平乎﹗古者至徳之世﹐賈便其肆﹐農樂其業﹐大夫安其職﹐而處士修其道。當此之時﹐風雨不毀折﹐艸木不夭﹐九鼎重味﹐珠玉潤澤﹐洛出丹書﹐河出綠圖。故許由﹑方回﹑善捲披衣得達其道。何則﹖世之主有欲天下之心﹐是以人得自樂其間。四子之才﹐非能盡善﹐蓋今之世也﹐然莫能與之同光者﹐遇唐﹑虞之時。逮至夏桀﹑殷紂﹐燔生人﹐辜諫者﹐爲炮烙﹐鑄金柱﹐剖賢人之心﹐析才士之脛﹐醢鬼侯之女﹐菹梅伯之骸。當此之時﹐峣山崩﹐三川涸﹐飛鳥鎩翼﹐走獸擠腳。當此之時﹐豈獨無聖人哉﹖然而不能通其道者﹐不遇其世。夫鳥飛千仞之上﹐獸走叢薄之中﹐禍猶及之﹐又況編戶齊民乎﹖由此觀之﹐體道者不專在於我﹐亦有系於世矣。

夫歷陽之都﹐一夕反而爲湖﹐勇力聖知與疲怯不肖者同命﹐巫山之上﹐順風縱火﹐膏夏紫芝與蕭艾俱死。故河魚不得明目﹐稚稼不得育時﹐其所生者然也。故世治則愚者不能獨亂﹐世亂則智者不能獨治。身蹈於濁世之中﹐而責道之不行也﹐是猶兩絆騏驥﹐而求其致千里也。置猿檻中﹐則與豚同﹐非不巧捷也﹐無所肆其能也。舜之耕陶也﹐不能利其裏﹔南面王﹐則徳施乎四海。仁非能益也﹐處便而勢利也。古之聖人﹐其和愉寧靜﹐性也﹔其志得道行﹐命也。是故性遭命而後能行﹐命得性而後能明﹐烏號之弓﹑溪子之弩﹐不能無弦而射﹔越舲蜀艇﹐不能無水而浮。今矰繳機而在上﹐﹝亡﹞罟張而在下﹐𨿽欲翺翔﹐其勢焉得﹖故《詩》云「采采捲耳﹐不盈傾筐﹐嗟我懷人﹐置彼周行。」以言慕遠世也。

卷三天文訓

天墜未形﹐馮馮翼翼﹐洞洞灟灟﹐故曰太昭。道始生虛廓﹐虛廓生宇宙﹐宇宙生气。气有涯垠﹐淸陽者薄靡而爲天﹐重濁者凝滯而爲地。淸妙之合專易﹐重濁之凝竭難﹐故天先成而地後定。天地之襲精爲陰陽﹐陰陽之專精爲四時﹐四時之散精爲萬物。積陽之熱气生火﹐火气之精者爲日﹔積陰之寒气爲水﹐水气之精者爲月﹔日月之淫爲精者爲星辰﹐天受日月星辰﹐地受水潦塵埃。

昔者共工與顓頊爭爲帝﹐怒而觸不周之山。天柱折﹐地維絕。天傾西北﹐故日月星辰移焉﹔地不滿東南﹐故水潦塵埃歸焉。天道曰圓﹐地道曰方。方者主幽﹐圓者主明。明者﹐吐气者也﹐是故火曰外景﹔幽者﹐含气者也﹐是故水曰內景。吐气者施﹐含气者化﹐是故陽施陰化。天之偏气﹐怒者爲風﹔地之含气﹐和者爲露。陰陽相薄﹐感而爲雷﹐激而爲霆﹐亂而爲霧。陽气勝則散而爲雨露﹐陰气盛則凝而爲霜雪。

毛羽者﹐飛行之類也﹐故屬於陽﹔介鱗者﹐蟄伏之類也﹐故屬於陰。日者﹐陽之主也﹐是故春夏則羣獸除﹐日至而麋鹿解。月者﹐陰之宗也﹐是以月虛而魚腦減﹐月死而蠃蛖膲。火上蕁﹐水下流﹐故鳥飛而髙﹐魚動而下。物類相動﹐本標相應﹐故陽燧見日﹐則燃而爲火﹔方諸見月﹐則津而爲水。虎嘯而谷風至﹐龍舉而景云屬。麒麟斗而日月食﹐鯨魚死而彗星出﹐蠶珥絲而商弦絕﹐賁星墜而勃海決。

人主之情﹐上通於天﹐故誅暴則多飄風﹐枉法令則多虫螟﹐殺不辜則國赤地﹐令不收則多淫雨。四時者﹐天之吏也﹔日月者﹐天之使也﹔星辰者﹐天之期也﹔虹霓﹑彗星者﹐天之忌也。天有九野﹐九千九百九十九隅﹐去地五億萬里。五星﹑八風﹑二十八宿﹑五官﹑六府﹑紫宮﹑太微﹑軒轅﹑咸池﹑四守﹑天阿。

何謂九野﹖中央曰鈞天﹐其星角﹑亢﹑氐﹔東方曰蒼天﹐其星房﹑心﹑尾﹔東北曰變天﹐其星箕﹑斗﹑牽牛﹔北方曰玄天﹐其星須女﹑虛﹑危﹑營室﹔西北方曰幽天﹐其星東壁﹑奎﹑婁﹔西方曰顥天﹐其星胃﹑昴﹑畢﹔西南方曰朱天﹐其星觜嶲﹑參﹑東井﹔南方曰炎天﹐其星輿鬼﹑柳﹑七星﹔東南方曰陽天﹐其星張﹑翼﹑軫。

何謂五星﹖東方﹐木也﹐其帝太﹐其佐句芒﹐執規而治春﹔其神爲歲星﹐其獸蒼龍﹐其音角﹐其日甲乙。南方﹐火也﹐其帝炎帝﹐其佐朱明﹐執衡而治夏﹔其神爲熒惑﹐其獸朱鳥﹐其音徵﹐其日丙丁。中央﹐土也﹐其帝黃帝﹐其佐后土﹐執繩而制四方﹔其神爲鎭星﹐其獸黃龍﹐其音宮﹐其日戊己。西方﹐金也﹐其帝少昊﹐其佐蓐收﹐執矩而治秋﹔其神爲太白﹐其獸白虎﹐其音商﹐其日庚辛。北方﹐水也﹐其帝顓頊﹐其佐玄冥﹐執權而治冬﹔其神爲辰星﹐其獸玄武﹐其音羽﹐其日壬癸。太陰在四仲﹐則歲星行三宿﹐太陰在四鉤﹐則歲星行二宿﹐二八十六﹐三四十二﹐故十二歲而行二十八宿。日行十二分度之一﹐歲行三十度十六分度之七﹐十二歲而周。熒惑常以十月入太微﹐受制而出行列宿﹐司無道之國﹐爲亂爲賊﹐爲疾爲喪﹐爲饑爲兵﹐出入無常﹐辯變其色﹐時見時匿。鎭星以甲寅元始建斗﹐歲鎭行一宿﹐當居而弗居﹐其國亡土﹐未當居而居之﹐其國益地﹐歲熟。日行二十八分度之一﹐歲行十三度百一十二分度之五﹐二十八歲而周﹐太白元始以正月建寅﹐與熒惑晨出東方﹐二百四十日而入﹐入百二十日而夕出西方﹐二百四十日而入﹐入三十五日而復出東方﹐出以辰戌﹐入以丑未。當出而不出﹐未當入而入﹐天下偃兵﹔當入而不入﹐當出而不出﹐天下興兵。辰星正四時﹐常以二月春分效奎﹑婁﹐以五月下﹐以五月夏至效東井﹑輿鬼﹐以八月秋效角﹑亢﹐以十一月冬至效斗﹑牽牛﹐出以辰戌﹐入以丑未﹐出二旬而入。晨候之東方﹐夕候之西方。一時不出﹐其時不和﹔四時不出﹐天下大饑。

何謂八風﹖距日冬至四十五日﹐條風至﹔條風至四十五日﹐明庶風至﹔明庶風至四十五日﹐淸明風至﹔淸明風至四十五日﹐景風至﹔景風至四十五日﹐涼風至﹔涼風至四十五日﹐閶闔風至﹔閶闔風至四十五日﹐不周風至﹔不周風至四十五日﹐廣莫風至。條風至﹐則出輕系﹐去稽畱﹔明庶風至﹐則正封疆﹐修田疇﹔淸明風至﹐則出幣帛﹐使諸侯﹔景風至﹐則爵有位﹐賞有功﹔涼風至﹐則報地徳﹐祀四郊﹔閶闔風至﹐則收懸垂﹐琴瑟不張﹔不周風至﹐則修宮室﹐繕邊城﹔廣莫風至﹐則閉關梁﹐決刑罰。

何謂五官﹖東方爲田﹐南方爲司馬﹐西方爲理﹐北方爲司空﹐中央爲都。

何謂六府﹖子午﹑丑未﹑寅申﹑卯酉﹑辰戌﹑己亥是也。

太微者﹐太一之庭也。紫宮者﹐太一之居也。軒轅者﹐帝妃之舍也﹐咸池者﹐水魚之囿也。天阿者﹐羣神之闕也。四宮者﹐所以守司賞罰。太微者﹐主朱雀﹐紫宮執斗而左旋﹐日行一度﹐以周於天﹐日冬至峻狼之山﹐日移一度﹐凡行百八十二度八分度之五﹐而夏至牛首之山﹐反復三百六十五度四分度之一而成一歲。天一元始﹐正月建寅﹐日月俱入營室五度﹐天一以始建七十六歲﹐日月復以正月入營室五度無餘分﹐名曰一紀。凡二十紀﹐一千五百二十歲大終﹐日月星辰復始甲寅元。日行一度﹐而歲有奇四分度之一﹐故四歲而積千四百六十一日而復合﹐故捨八十歲而復故曰。子午﹑卯酉爲二繩﹐丑寅﹑辰巳﹑未申﹑戌亥爲四鉤。東北爲報徳之維也﹐西南爲背陽之維﹐東南爲常羊之維﹐西北爲蹄通之維。日冬至則斗北中繩﹐陰气極﹐陽气萌﹐故曰冬至爲徳。日夏至則斗南中繩﹐陽气極﹐陰气萌﹐故曰夏至爲刑。陰气極﹐則北至北極﹐下至黃泉﹐故不可以鑿地穿井﹐萬物閉藏﹐蟄虫首穴﹐故曰徳在室。陽气極﹐則南至南極﹐上至朱天﹐故不可以夷丘上屋﹐萬物蕃息﹐五穀兆長﹐故曰徳在野。日冬至則水從之﹐日夏至則火從之﹐故五月火正而水漏﹐十一月水正而陰勝。陽气爲火﹐陰气爲水。水勝﹐故夏至濕﹔火勝﹐故冬至燥﹔燥故炭輕﹐濕故炭重。日冬至﹐井水盛﹐盆水溢﹐羊脫毛﹐麋角解﹐鵲始巢﹐八尺之修﹐日中而景丈三尺。日夏至而流黃澤﹐石精出﹐蟬始鳴﹐半夏生﹐蚊虻不食駒犢﹐鷙鳥不搏黃口﹐八尺之景﹐修徑尺五寸。景修則陰气勝﹐景短則陽气勝。陰气勝則爲水﹐陽气勝則爲旱。

陰陽刑徳有七捨。何謂七捨﹖室﹑堂﹑庭﹑門﹑巷﹑術﹑野。十二月徳居室三十日﹐先日至十五日﹐後日至十五日﹐而徙所居各三十日。徳在室則刑在野﹐徳在堂則刑在術﹐徳在庭則刑在巷﹐陰陽相徳﹐則刑徳合門。八月﹑二月﹐陰陽气均﹐日夜分平﹐故曰刑徳合門。徳南則生﹐刑南則殺﹐故曰二月會而萬物生﹐八月會而艸木死﹐兩維之間﹐九十一度十六分度之五而升﹐日行一度﹐十五日爲一節﹐以生二十四時之變。斗指子﹐則冬至﹐音比黃鍾。加十五日指癸﹐則小寒﹐音比應鍾。加十五日指丑﹐則大寒﹐音比無射。加十五日指報徳之維﹐則越陰在地﹐故曰距日冬至四十六日而立春﹐陽气凍解﹐音比南呂。加十五日指寅﹐則雨水﹐音比夷則。加十五日指甲﹐則雷驚蟄﹐音比林鍾。加十五日指卯中繩﹐故曰春分則雷行﹐音比蕤賓。加十五日指乙﹐則淸明風至﹐音比仲呂。加十日指辰﹐則谷雨﹐音比姑洗。加十五日指常羊之維﹐則春分盡﹐故曰有四十六日而立夏﹐大風濟﹐音比夾鍾。加十五日指巳﹐則小滿﹐音比太蔟。加十五日指丙﹐則芒種﹐音比大呂。加十五日指午﹐則陽气極﹐故曰有四十六日而夏至﹐音比黃鍾。加十五指丁﹐則小暑﹐音比大呂。加十五日指未﹐則大暑﹐音比太蔟。加十五日指背陽之維﹐則夏分盡﹐故曰有四十六日而立秋﹐涼風至﹐音比夾鍾。加十五日指申﹐則處暑﹐音比姑洗。加十五日指庚﹐則白露降﹐音比仲呂。加十五日指酉中繩﹐故曰秋分雷臧﹐蟄虫北向﹐音比蕤賓。加十五日指辛﹐則寒露﹐音比林鍾。加十五日指戌﹐則霜降﹐音比夷則。加十五日指蹄通之維﹐則秋分盡﹐故曰有四十六日而立冬﹐艸木畢死﹐音比南呂。加十五日指亥﹐則小雪﹐音比無射。加十五日指壬﹐則大雪﹐音比應鍾。加十五日指子。故曰﹕陽生於子﹐陰生於午。陽生於子﹐故十一月日冬至﹐鵲始加巢﹐人气鍾首。陰生於午﹐故五月爲小刑﹐薺麥亭歷枯﹐冬生艸木必死。

斗杓爲小歲﹐正月建寅﹐月從左行十二辰。咸池爲太歲﹐二月建卯﹐月從右行四仲﹐終而復始。太歲迎者辱﹐背者彊﹐左者衰﹐右者昌﹐小歲東南則生﹐西北則殺﹐不可迎也﹐而可背也﹐不可左也﹐而可右也﹐其此之謂也。大時者﹐咸池也。小時者﹐月建也。天維建元﹐常以寅始起﹐右徙一歲而移﹐十二歲而大周天﹐終而復始。淮南元年冬﹐太一在丙子﹐冬至甲午﹐立春丙子。二陰一陽成气二﹐二陽一陰成气三﹐合气而爲音﹐合陰而爲陽﹐合陽而爲律﹐故曰五音六律。音自倍而爲日﹐律自倍而爲辰﹐故日十而辰十二。月日行十三度七十六分度之二十六﹐二十九日九百四十分日之四百九十九而爲月﹐而以十二月爲歲。歲有餘十日九百四十分日之八百二十七﹐故十九歲而七閏。日冬至子午﹐夏至卯酉﹐冬至加三日﹐則夏至之日也。歲遷六日﹐終而復始﹐壬午冬至﹐甲子受制﹐木用事﹐火煙靑。七十二日﹐丙子受制﹐火用事﹐火煙赤。七十二日﹐戊子受制﹐土用事﹐火煙黃。七十二日﹐庚子受制﹐金用事﹐火煙白。七十二日﹐壬子受制﹐水用事﹐火煙黑。七十二日而歲終﹐庚子受制。歲遷六日﹐以數推之﹐七十歲而復至甲子。甲子受制﹐則行柔惠﹐挺羣禁﹐開闔扇﹐通障塞﹐毋伐木。丙子受制﹐則舉賢良﹐賞有功﹐立封侯﹐出貨財。戊子受制﹐則養老鰥寡﹐行稃鬻﹐施恩澤。庚子受制﹐則繕墻垣﹐修城郭﹐審羣禁﹐飾兵甲﹐儆百官﹐誅不法。壬子受制﹐則閉門閭﹐大搜客﹐斷刑罰﹐殺當罪﹐息關梁﹐禁外徙。

甲子气燥濁﹐丙子气燥陽﹐戊子气濕濁﹐庚子气燥寒﹐壬子气淸寒﹐丙子幹甲子﹐蟄虫早出﹐故雷早行。戊子幹甲子﹐胎夭卵﹤卵段﹥﹐鳥虫多傷。庚子幹甲子﹐有兵。壬子幹甲子﹐春有霜。戊子幹丙子﹐霆。庚子幹丙子﹐夷。壬子幹丙子﹐雹。甲子幹丙子﹐地動。庚子幹戊子﹐五穀有殃。壬子幹戊子﹐夏寒雨霜。甲子幹戊子﹐介虫不爲。丙子幹戊子﹐大旱﹐﹛艸瓜﹜封。壬子幹庚子﹐大剛﹐魚不爲。甲子幹庚子﹐艸木再死再生。丙子幹庚子﹐艸木復榮。戊子幹庚子﹐歲或存或亡。甲子幹壬子﹐冬乃不藏。丙子幹壬子﹐星墜。戊子幹壬子﹐蟄虫冬出其鄕。庚子幹壬子﹐冬雷其鄕。

季春三月﹐丰隆乃出﹐以將其雨。至秋三月﹐地气不藏﹐乃收其殺﹐百虫蟄伏﹐靜居閉戶﹐靑女乃出﹐以降霜雪。行十二時之气﹐以至於仲春二月之夕﹐乃收其藏而閉其寒。女夷鼓歌﹐以司天和﹐以長百谷禽鳥艸木。孟夏之月﹐以熟谷禾﹐雄鳩長鳴﹐爲帝候歲。是故天不發其陰﹐則萬物不生﹔天不發其陽﹐則萬物不成。天圓地方﹐道在中央﹐日爲徳﹐月爲刑﹐月歸而萬物死﹐日至而萬物生。遠山則山气藏﹐遠水則水虫蟄﹐遠木則木葉槁。日五日不見﹐失其位也﹐聖人不與也。日出於谷﹐浴於咸池﹐拂於扶桑﹐是謂晨明。登於扶桑﹐爰始將行﹐是謂フ明。至於曲阿﹐是謂旦明。至於曾泉﹐是謂蚤食。至於桑野﹐是謂晏食。至於衡陽﹐是謂隅中。至於昆吾﹐是謂正中。至於鳥次﹐是謂小還。至於悲谷﹐是謂時。至於女紀﹐是謂大還。至於淵虞﹐時謂髙舂。至於連石﹐是謂下舂。至於悲泉﹐爰止其女﹐爰息其馬﹐是謂懸車。至於虞淵﹐是謂黃昏。至於蒙谷﹐是謂定昏。

日入於虞淵之汜﹐曙於蒙谷之浦﹐行九州島七捨﹐有五億萬七千三百九里。禹以爲朝﹑晝﹑昏﹑夜。夏日至則陰乘陽﹐是以萬物就而死。冬日至則陽乘陰﹐是以萬物仰而生。晝者陽之分﹐夜者陰之分。是以陽气勝則日修而夜短﹐陰气勝則日短而夜修。帝張四維﹐運之以斗﹐月徙一辰﹐復反其所。正月指寅﹐十二月指丑﹐一歲而匝﹐終而復始。指寅﹐則萬物寅々也﹐律受太蔟。太蔟者﹐蔟而未出也。指卯﹐卯則茂茂然﹐律受夾鍾。夾鍾者﹐種始莢也。指辰﹐辰則振之也﹐律受姑洗。姑洗者﹐陳去而新來也。指巳﹐巳則生已定也﹐律受仲呂。仲呂者﹐中充大也。指午﹐午者﹐忤也﹐律受蕤賓。蕤賓者﹐安而服也。指未﹐未﹐昧也﹐律受林鍾。林鍾者﹐引而止也。指申﹐申者﹐呻之也﹐律受夷則。夷則者﹐易其則也﹐徳以去矣。指酉﹐酉者﹐飽也﹐律受南呂。南呂者﹐任包大也。指戌﹐戌者﹐滅也﹐律受無射。無射﹐入無厭也。指亥﹐亥者﹐閡也﹐律受應鍾。應鍾者﹐應其鍾也。指子﹐子者﹐玆也﹐律受黃鍾。黃鍾者﹐鍾巳黃也。指醜﹐醜者﹐紐也﹐律受大呂。大呂者﹐旅旅而去也。其加卯酉﹐則陰陽分﹐日夜平矣。故曰規生矩殺﹐衡長權藏﹐繩居中央﹐爲四時根。

道曰規﹐道始於一﹐一而不生﹐故分而爲陰陽﹐陰陽合和而萬物生。故曰「一生二﹐二生三﹐三生萬物。」天地三月而爲一時﹐故祭祀三飯以爲禮﹐喪紀三踴以爲節﹐兵重三罕以爲制。以三參物﹐三三如九﹐故黃鍾之律九寸而宮音調﹐因而九之﹐九九八十一﹐故黃鍾之數立焉。黃者﹐土徳之色﹔鍾者﹐气之所鍾也。日冬至徳气爲土﹐土色黃﹐故曰黃鍾。律之數六﹐分爲雌雄﹐故曰十二鍾﹐以副十二月。十二各以三成﹐故置一而十一﹐三之﹐爲積分爲十七萬七千一百四十七﹐黃鍾大數立焉。凡十二律﹐黃鍾爲宮﹐太蔟爲商﹐姑洗爲角﹐林鍾爲徵﹐南呂爲羽。物以三成﹐音以五立﹐三與五如八﹐故卵生者八竅。律之初生也﹐寫鳳之音﹐故音以八生。黃鍾爲宮﹐宮者﹐音之君也。故黃鍾位子﹐其數八十一﹐主十一月。下生林鍾。林鍾之數五十四﹐主六月﹐上生太蔟。太蔟之數七十二﹐主正月﹐下生南呂。南呂之數四十八﹐主八月﹐上生姑洗。姑洗之數六十四﹐主三月﹐下生應鍾。應鍾之數四十二﹐主十月﹐上生蕤賓﹐蕤賓之數五十七﹐主五月﹐上生大呂。大呂之數七十六﹐主十二月﹐下生夷則。夷則之數五十一﹐主七月。上生夾鍾。夾鍾之數六十八﹐主二月﹐下生無射。無射之數四十五﹐主九月﹐上生仲呂。仲呂之數六十﹐主四月﹐極不生。徵生宮﹐宮生商﹐商生羽﹐羽生角﹐角生姑洗﹐姑洗生應鍾﹐比於正音﹐故爲和。應鍾生蕤賓﹐不比正音﹐故爲繆。日冬至﹐音比林鍾﹐浸以濁。日夏至﹐音比黃鍾﹐浸以淸。以十二律應二十四時之變﹐甲子﹐仲呂之徵也﹔丙子﹐夾鍾之羽也﹔戊子﹐黃鍾之宮也﹔庚子﹐無射之商也﹔壬子﹐夷則之角也。古之爲度量輕重﹐生乎天道。黃鍾之律修九寸﹐物以三生﹐三九二十七﹐故幅廣二尺七寸。音以八相生﹐故人修八尺﹐尋自倍﹐故八尺而爲尋。有形則有聲﹐音之數五﹐以五乘八﹐五八四十﹐故四丈而爲匹。匹者﹐中人之度也。一匹而爲制。秋分蔈定﹐蔈定而禾熟。律之數十二﹐故十二蔈而當一粟﹐十二粟而當一寸。律以當辰﹐音以當日﹐日之數十﹐故十寸而爲尺﹐十尺而爲丈。其以爲量﹐十二粟而而當一分﹐十二分而當一銖﹐十二銖而當半兩。衡有左右﹐因倍之﹐故二十四銖爲一兩﹐天有四時﹐以成一歲﹐因而四之﹐四四十六﹐故十六兩而爲一斤。三月而爲一時﹐三十日爲一月﹐故三十斤爲一鈞。四時而爲一歲﹐故四鈞爲一石。其以爲音也﹐一律而生五音﹐十二律而爲六十音﹐因而六之﹐六六三十六﹐故三百六十音以當一歲之日。

故律曆之數﹐天地之道也。下生者倍﹐以三除之﹔上生者四﹐以三除之。太陰元始建於甲寅﹐一終而建甲戌﹐二終而建甲午﹐三終而復得甲寅之元。歲徙一辰﹐立春之後﹐得其辰而遷其所順。前三後五﹐百事可舉。太陰所建﹐蟄虫首穴而處﹐鵲巢鄕而爲戶。太陰在寅﹐朱鳥在卯﹐勾陳在子﹐玄武在戌﹐白虎在酉﹐蒼龍在辰。寅爲建﹐卯爲除﹐辰爲滿﹐巳爲平﹐主生。午爲定﹐未爲執﹐主陷。申爲破﹐主衡。酉爲危﹐主杓。戌爲成﹐主少徳。亥爲收﹐主大徳。子爲開﹐主太歲。醜爲閉﹐主太陰。太陰在寅﹐歲名曰攝提格﹐其雄爲歲星﹐捨斗﹑牽牛﹐以十一月與之晨出東方﹐東井﹑輿鬼爲對。太陰在卯﹐歲名單閼﹐歲星捨須女﹑虛﹑危﹐以十二月與之晨東方﹐柳﹑七星﹑張爲對。太陰在辰﹐歲名曰執除﹐歲星捨營室﹑東壁﹐以正月與之晨出東方﹐翼﹑軫爲對。太陰在巳﹐歲名曰大荒落﹐歲星捨奎﹑婁﹐以二月與之晨出東方﹐角﹑亢爲對。太陰在午﹐歲名曰惇牂﹐歲星捨胃﹑昴﹑畢﹐以三月與之晨出東方﹐氐﹑房﹑心爲對。太陰在未﹐歲名曰協洽﹐歲星捨觜嶲﹑參﹐以四月與之晨出東方﹐尾﹑箕爲對。太陰在申﹐歲名曰涒灘﹐歲星捨東井﹑輿鬼﹐以五月與之晨出東方﹐斗﹑牽牛爲對。太陰在酉﹐歲名作鄂﹐歲星捨柳﹑七星﹑張﹐以六月與之晨出東方﹐須女﹑虛﹑危爲對。太陰在戌﹐歲名曰閹茂﹐歲星捨翼﹑軫﹐以七月與之晨出東方﹐營室﹑東壁爲對。太陰在亥﹐歲名大淵獻﹐歲星捨角﹑亢﹐以八月與之晨出東方﹐奎﹑婁爲對。太陰在子﹐歲名困惇﹐歲星捨氐﹑房﹑心﹐以九月與之晨出東方﹐胃﹑昴﹑畢爲對。太陰在醜﹐歲名曰赤奮若﹐歲星捨尾﹑箕﹐以十月與之晨出東方﹐觜嶲﹑參爲對。太陰在甲子﹐刑徳合東宮﹐常徙所不勝﹐合四歲而離﹐離十六歲而復合。所以離者﹐刑不得入中宮﹐而徙於木。

太陰所居﹐日爲徳﹐辰爲刑。徳﹐綱日自倍因﹐柔日徙所不勝。刑﹐水辰之木﹐木辰之水﹐金﹑火立其處。凡徙諸神﹐朱鳥在太陰前一﹐鉤陳在後三﹐玄武在前五﹐白虎在後六﹐虛星乘鉤陳而天地襲矣。凡日﹐甲剛乙柔﹐丙剛丁柔﹐以至於癸。木生於亥﹐壯於卯﹐死於未﹐三辰皆木也。火生於寅﹐壯於午﹐死於戌﹐三辰皆火也。土生於午﹐壯於戌﹐死於寅﹐三辰皆土也。金生於巳﹐壯於酉﹐死於丑﹐三辰皆金也。水生於申﹐壯於子﹐死於辰﹐三辰皆水也。故五勝生一﹐壯五﹐終九。五九四十五﹐故神四十五日而一徙﹐以三應五﹐故八徙而歲終。凡用太陰﹐左前刑﹐右背徳﹐擊鉤陳之衝辰﹐以戰必勝﹐以攻必克。欲知天道﹐以日爲主﹐六月當心﹐左周而行﹐分而爲十二月﹐與日相當﹐天地重襲﹐後必無殃。

星﹐正月建營室﹐二月建奎﹑婁﹐三月建胃﹐四月建畢﹐五月建東井﹐六月建張﹐七月建翼﹐八月建亢﹐九月建房﹐十月建尾﹐十一月建牽牛﹐十二月建虛。星分度﹐角十二﹐亢九﹐氐十五﹐房五﹐心五﹐尾十八﹐箕十一四分一﹐斗二十六﹐牽牛八﹐須女十二﹐虛十﹐危十七﹐營室十六﹐東壁九﹐奎十六﹐婁十二﹐胃十四﹐昴十一﹐畢十六﹐觜二﹐參九﹐東井三十三﹐輿鬼四﹐柳十五﹐星七﹐張﹑翼各十八﹐軫十七﹐凡二十八宿也。

星部地名﹐角﹑亢鄭﹐氐﹑房﹑心宋﹐尾﹑箕燕﹐斗﹑牽牛越﹐須女吳﹐虛﹑危齊﹐營室﹑東壁衛﹐奎﹑婁魯﹐胃﹑昴畢魏﹐觜﹑參趙﹐東井﹑輿鬼秦﹐柳﹑七星﹑張周﹐翼﹑軫楚。歲星之所居﹐五穀丰昌﹐其對爲衝﹐歲乃有殃。當居而不居﹐越而之他處﹐主死國亡。太陰治春﹐則欲行柔惠溫涼﹔太陰治夏﹐則欲布施宣明﹔太陰治秋﹐則欲修備繕兵﹔太陰治冬﹐則欲猛毅剛彊。三歲而攺節﹐六歲而易常﹐故三歲而一饑﹐六歲而一衰﹐十二歲一康。甲齊﹐乙東夷﹐丙楚﹐丁南夷﹐戊魏﹐己韓﹐庚秦﹐辛西夷﹐壬衛﹐癸越。子周﹐丑翟﹐寅楚﹐卯鄭﹐辰晉﹐巳衛﹐午秦﹐未宋﹐申齊﹐酉魯﹐戌趙﹐亥燕。甲乙寅卯﹐木也﹔丙丁巳午﹐火也﹔戊己四季﹐土也﹔庚辛申酉﹐金也﹔壬癸亥子﹐水也。水生木﹐木生火﹐火生土﹐土生金﹐金生水。子生母曰義﹐母生子曰保﹐子母相得曰專﹐母勝子曰制﹐子勝母曰困。以勝擊殺﹐勝而無報﹐以專從事﹐而有功。以義行理﹐名立而不墮。以保畜養﹐萬物蕃昌﹐以困舉事﹐破滅死亡。北斗之神有雌雄﹐十一月始建於子﹐月從一辰﹐雄左行﹐雌右行﹐五月合午謀刑﹐十一月合子謀徳。太陰所居辰爲厭日﹐厭日不可以舉百事﹐堪輿徐行﹐雄以音知雌﹐故爲奇辰。數從甲子始﹐子母相求﹐所合之處爲合﹐十日十二辰﹐周六十日﹐凡八合。合於歲前則死亡﹐合於歲後則無殃。甲戌﹐燕也﹔乙酉﹐齊也﹔丙午﹐越也﹔丁巳﹐楚也﹔庚申﹐秦也﹔辛卯﹐戎也﹔壬子﹐代也﹔癸亥﹐胡也﹔戊戌﹑己亥﹐韓也﹔己酉﹑己卯﹐魏也﹔戊午﹑戊子﹐八合天下也。太陰﹑小歲﹑星﹑日﹑辰五神皆合﹐其日有雲气風雨﹐國君當之。

天神之貴者﹐莫貴於靑龍﹐或曰天一﹐或曰太陰。太陰所居﹐不可背而可向﹐北斗所擊﹐不可與敵﹐天地以設﹐分而爲陰陽﹐陽生於陰﹐陰生於陽。陰陽相錯﹐四維乃通。或死或生﹐萬物乃成。支行喙息﹐莫貴於人﹐孔竊肢體﹐皆通於天。天有九重﹐人亦有九竊﹔天有四時以制十二月﹐人亦有四肢以使十二節﹔天有十二月以制三百六十日﹐人亦有十二肢以使三百六十節。故舉事而不順天者﹐逆其生者也。以日冬至數來歲正月朔日﹐五十日者﹐民食足﹔不滿五十日﹐日減一斗﹔有餘日﹐日益一升。有其歲司也。

攝提格之歲﹐歲早水晚旱﹐稻疾﹐蠶不登﹐菽麥昌﹐民食四升寅。在甲曰閼蓬。單閼之歲﹐歲和﹐稻﹑菽﹑麥﹑蠶昌﹐民食五升。卯。在乙曰旃蒙。執徐之歲﹐歲早旱晚水﹐小饑﹐蠶閉﹐麥熟﹐民食三升。辰。在丙曰柔兆。大荒落之歲﹐歲有小兵﹐蠶小登﹐麥昌﹐菽疾﹐民食二升。巳。在丁曰彊圉。惇﹤爿羊﹥之歲﹐歲大旱﹐蠶登﹐稻疾﹐菽麥昌﹐禾不爲﹐民食二升。午。在戊曰著邕。協洽之歲﹐歲有小兵﹐蠶登﹐稻昌﹐菽麥不爲﹐民食三升。未。在己曰屠維。氵君灘之歲﹐歲和﹐小雨行﹐蠶登﹐菽麥昌﹐民食三升。申。在庚曰上章。作鄂之歲﹐歲有大兵﹐民疾﹐蠶不登﹐菽麥不爲﹐禾虫﹐民食五升。酉。在辛曰重光。掩茂之歲﹐歲小饑﹐有兵﹐蠶不登﹐麥不爲﹐菽昌﹐民食七升。戌。在壬曰玄﹤黑弋﹥。大淵獻之歲﹐歲有大兵﹐大饑﹐蠶開﹐菽麥不爲﹐禾虫﹐民食三升。困惇之歲﹐歲大霧起﹐大水出﹐蠶登﹑稻疾﹑菽麥昌﹐民食三升。子。在癸曰昭陽。赤奮若之歲﹐歲有小兵﹐早水﹐蠶不出﹐稻疾﹐菽不爲﹐麥昌﹐民食一升。

正朝夕﹐先樹一表東方﹐操一表卻去前表十步﹐以參望日始出北廉。日直入﹐又樹一表於東方﹐因西方之表以參望日﹐方入北廉則定東方。兩表之中﹐與西方之表﹐則東西之正也。日冬至﹐日出東南維﹐入西南維。至春﹑秋分﹐日出東中﹐入西中。夏至﹐出東北維﹐入西北維﹐至則正南。欲知東西﹑南北廣袤之數者﹐立四表以爲方一里﹤止巨﹥﹐先春分若秋分十餘日﹐從﹤止巨﹥北表參望日始出及旦﹐以候相應﹐相應則此與日直也。輒以南表參望之﹐以入前表數爲法﹐除舉廣﹐除立表袤﹐以知從此東西之數也。假使視日出﹐入前表中一寸﹐是寸得一里也﹐一里積八千寸﹐得從此東萬八千里。視日方入﹐入前表半寸﹐則半寸得一里﹐半寸而除一里積寸﹐得三萬六千里﹐除則從此西里數也。並之東西里數也﹐則極徑也。未春分而直﹐已秋分而不直﹐此處南也。未秋分而直﹐已春分而不直﹐此處北也。分﹑至而直﹐此處南北中也。從中處欲知中南也﹐未秋分而不直﹐此處南北中也。從中處欲知南北極遠近﹐從西南表參望日﹐日夏至始出與北表參﹐則是東與東北表等也。正東萬八千里﹐則從中北亦萬八千里也。倍之﹐南北之里數也。其不從中之數也﹐以出入前表之數益損之﹐表入一寸﹐寸減日近一里﹐表出一寸﹐寸益遠一里。欲知天之髙﹐樹表髙一丈﹐正南北相去千里﹐同日度其陰﹐北表一﹝二﹖﹞尺﹐南表尺九寸﹐是南千里陰短寸﹐南二萬里則無景﹐是直日下也。陰二尺而得髙一丈者﹐南一而髙五也﹐則置從此南至日下里數﹐因而五之﹐爲十萬里﹐則天髙也。若使景與表等﹐則髙與遠等也。

卷四墜形訓

墜形之所載﹐六合之間﹐四極之內﹐照之以日月﹐經之以星辰﹐紀之以四時﹐要之以太歲﹐天地之間﹐九州島八極﹐土有九山﹐山有九塞﹐澤有九藪﹐風有八等﹐水有六品。

何謂九州島﹖東南神州曰農土﹐正南次州曰沃土﹐西南戎州曰滔土﹐正西弇州曰並土﹐正中冀州曰中土﹐西北臺州曰肥土﹐正北泲州曰成土﹐東北薄州曰隱土﹐正東陽州曰申土。

何謂九山﹖會稽﹑泰山﹑王屋﹑首山﹑太華﹑岐山﹑太行﹑羊腸﹑孟門。何謂九塞﹖曰太汾﹑澠厄﹑荊阮﹑方城﹑肴阪﹑井陘﹑令疵﹑句注﹑居庸。何謂九藪﹖曰越之具區﹐楚之云夢澤﹐秦之陽紆﹐晉之大陸﹐鄭之圃田﹐宋之孟諸﹐齊之海隅﹐趙之鉅鹿﹐燕之昭余。

何謂八風﹖東北曰炎風﹐東方曰條風﹐東南曰景風﹐南方曰巨風﹐西南曰涼風﹐西方曰飂風﹐西北曰麗風﹐北方曰寒風。

何謂六水﹖曰河水﹑赤水﹑遼水﹑黑水﹑江水﹑淮水。

闔四海之內﹐東西二萬八千里﹐南北二萬六千里﹐水道八千里﹐通谷其名川六百﹐陸徑三千里。禹乃使太章步自東極﹐至於西極﹐二億三萬三千五百里七十五步。使豎亥步自北極﹐至於南極﹐二億三萬三千五百里七十五步。凡鴻水淵藪﹐自三百仞以上﹐二億三萬三千五百五十里﹐有九淵。禹乃以息土塡洪水以爲名山﹐掘昆侖虛以下地﹐中有增城九重﹐其髙萬一千里百一十四步二尺六寸。上有木禾﹐其修五尋﹐珠樹﹑玉樹﹑琁樹﹑不死樹在其西﹐沙棠﹑瑯玕在其東﹐絳樹在其南﹐碧樹﹑瑤樹在其北。旁有四百四十門﹐門間四里﹐裏間九純﹐純丈五尺。旁有九井玉橫﹐維其西北之隅﹐北門開以內不周之風﹐傾宮﹑旋室﹑縣圃﹑涼風﹑樊桐在昆侖閶闔之中﹐是其疏圃。疏圃之池﹐浸之黃水﹐黃水三周復其原﹐是謂丹水﹐飲之不死。河水出昆侖東北陬﹐貫渤海﹐入禹所導積石山﹐赤水出其東南陬﹐西南注南海丹澤之東。赤水之東﹐弱水出自窮石﹐至於合黎﹐餘波入於流沙﹐絕流沙南至南海。洋水出其西北陬﹐入於南海羽民之南。凡四水者﹐帝之神泉﹐以和百藥﹐以潤萬物。

昆侖之丘﹐或上倍之﹐是謂涼風之山﹐登之而不死。或上倍之﹐是謂懸圃﹐登之乃靈﹐能使風雨。或上倍之﹐乃維上天﹐登之乃神﹐是謂太帝之居。扶木在陽州﹐日之所曊。建木在都廣﹐眾帝所自上下﹐日中無景﹐呼而無響﹐蓋天地之中也。若木在建木西﹐末有十日﹐其華照下地。

九州島之大﹐純方千里﹐九州島之外﹐乃有八殥﹐亦方千里。自東北方曰大澤﹐曰無通﹔東方曰大渚﹐曰少海﹔東南方曰具區﹐曰元澤﹔南方曰大夢﹐曰浩澤﹔西南方曰渚資﹐曰丹澤﹔西方曰九區﹐曰泉澤﹔西北方曰大夏﹐曰海澤﹔北方曰大冥﹐曰寒澤。凡八殥八澤之云﹐是雨九州島。

八殥之外﹐而有八紘﹐亦方千里﹐自東北方曰和丘﹐曰荒土﹔東方曰棘林﹐曰桑野﹔東南方曰大窮﹐曰眾女﹔南方曰都廣﹐曰反戶﹔西南方曰焦僥﹐曰炎土﹔西方曰金丘﹐曰沃野﹔西北方曰一目﹐曰沙所﹔北方曰積冰﹐曰委羽。凡八紘之气﹐是出寒暑﹐以合八正﹐必以風雨。

八紘之外﹐乃有八極﹐自東北方曰方土之山﹐曰蒼門﹔東方曰東極之山﹐曰開明之門﹔東南方曰波母之山﹐曰陽門﹔南方曰南極之山﹐曰暑門﹔西南方曰編駒之山﹐曰白門﹔西方曰西極之山﹐曰閶闔之門﹔西北方曰不周之山﹐曰幽都之門﹔北方曰北極之山﹐曰寒門。凡八極之云﹐是雨天下﹔八門之風﹐是節寒暑。八紘﹑八殥﹑八澤之云﹐以雨九州島而和中土。

東方之美者﹐有醫毋閭之珣玗琪焉﹔東南方之美者﹐有會稽之竹箭焉﹔南方之美者﹐有梁山之犀象焉﹔西南方之美者﹐有華山之金石焉。西方之美者﹐有霍山之珠玉焉﹔西北方之美者﹐有昆侖之球琳﹑瑯玕焉。北方之美者﹐有幽都之筋角焉﹔東北方之美者﹐有斥山之文皮焉﹔中央之美者﹐有岱嶽以生五穀桑麻﹐魚鹽出焉。

凡地形﹐東西爲緯﹐南北爲經﹐山爲積徳﹐川爲積刑﹐髙者爲生﹐下者爲死﹐丘陵爲牡﹐溪谷爲牝。水圓折者有珠﹐方折者有玉。淸水有黃金﹐龍淵有玉英。土地各以其類生﹐是故山气多男﹐澤气多女﹐障气多喑﹐風气多聾﹐林气多癃﹐木气多傴﹐岸下气多腫﹐石气多力﹐險阻气多癭﹐暑气多夭﹐寒气多壽﹐穀气多痺﹐丘气多狂﹐衍气多仁﹐陵气多貪。輕土多利﹐重土多遲﹐淸水音小﹐濁水音大﹐湍水人輕﹐遲水人重﹐中土多聖人。皆象其气﹐皆應其類。故南方有不死之艸﹐北方有不釋之冰﹐東方有君子之國﹐西方有形殘之屍。寢居直夢﹐人死爲鬼﹐磁石上飛﹐雲母來水﹐土龍致雨﹐燕雁代飛。蛤蟹珠龜﹐與月盛衰﹐是故堅土人剛﹐弱土人肥﹐壚土人大﹐沙土人細﹐息土人美﹐毛土人醜。食水者善游能寒﹐食土者無心而慧﹐食木者多力而﹐食艸者善走而愚﹐食葉者有絲而蛾﹐食肉者勇敢而悍﹐食气者神明而壽﹐食穀者知慧而夭。不食者不死而神。

凡人民禽獸萬物貞虫﹐各有以生﹐或奇或偶﹐或飛或走﹐莫知其情﹐惟知通道者﹐能原本之。天一地二人三﹐三三而九﹐九九八十一。一主日﹐日數十﹐日主人﹐人故十月而生。八九七十二﹐二主偶﹐偶以承奇﹐奇主辰﹐辰主月﹐月主馬﹐馬故十二月而生。七九六十三﹐三主斗﹐斗主犬﹐犬故三月而生。六九五十四﹐四主時﹐時主彘﹐彘故四月而生。五九四十五﹐五主音﹐音主猿﹐猿故五月而生。四九三十六﹐六主律﹐律主麋鹿﹐麋鹿故六月而生。三九二十七﹐七主星﹐星主虎﹐虎故七月而生。二九十八﹐八主風﹐風主虫﹐虫故八月而化。鳥魚皆生於陰﹐陰屬於陽﹐故鳥魚皆卵生。魚遊於水﹐鳥飛於云﹐故立冬燕雀入海﹐化爲蛤。

萬物之生而各異類﹐蠶食而不飲﹐蟬飲而不食﹐蜉蝣不飲不食﹐介鱗者夏食而冬蟄﹐嚙吞者八竅而卵生﹐嚼咽者九竅而胎生﹐四足者無羽翼﹐戴角者無上齒﹐無角者膏而無前﹐有角者指而無後﹐晝生者類父﹐夜生者似母﹐至陰生牝﹐至陽生牡。夫熊羆蟄藏﹐飛鳥時移。是故白水宜玉﹐黑水宜砥﹐靑水宜碧﹐赤水宜丹﹐黃水宜金﹐淸水宜龜﹐汾水蒙濁而宜麻﹐泲水通和而宜麥﹐河水中濁而宜菽﹐雒水輕利而宜禾﹐渭水多力而宜黍﹐漢水重安而宜竹﹐江水肥仁而宜稻。平土之人﹐慧而宜五穀。東方川谷之所注﹐日月之所出﹐其人兌形小頭﹐隆鼻大口﹐鳶肩企行﹐竅通於目﹐筋气屬焉﹐蒼色主肝﹐長大早知而不壽﹔其地宜麥﹐多虎豹。南方﹐陽气之所積﹐暑濕居之﹐其人修形兌上﹐大口決﹐竅通於耳﹐血脈屬焉﹐赤色主心﹐早壯而夭﹔其地宜稻﹐多兕象。西方髙土﹐川谷出焉﹐日月入焉﹐其人面末僂﹐修頸卬行﹐竅通於鼻﹐皮革屬焉﹐白色主肺﹐勇敢不仁﹔其地宜黍﹐多旄犀。北方幽晦不明﹐天之所閉也﹐寒水之所積也﹐蟄虫之所伏也﹐其人翕形短頸﹐大肩下尻﹐竅通於陰﹐骨榦屬焉﹐黑色主腎﹐其人蠢愚﹐禽獸而壽﹔其地宜菽﹐多犬馬。中央四達﹐風气之所通﹐雨露之所會也﹐其人大面短頤﹐美須惡肥﹐竅通於口﹐膚肉屬焉﹐黃色主胃﹐慧聖而好治﹔其地宜禾﹐多牛羊及六畜。木勝土﹐土勝水﹐水勝火﹐火勝金﹐金勝木﹐故禾春生秋死﹐菽夏生冬死﹐麥秋生夏死﹐薺冬生中夏死。木壯﹐水老火生金囚土死﹔火壯﹐木老土生水囚金死﹔土壯﹐火老金生木囚水死﹔金壯﹐土老水生火囚木死。音有五聲﹐宮其主也﹔色有五章﹐黃其主也﹔味有五變﹐甘其主也﹔位有五材﹐土其主也。是故煉土生木﹐煉木生火﹐煉火生云﹐煉雲生水﹐煉水反土。煉甘生酸﹐煉酸生辛﹐煉辛生苦﹐煉苦生咸﹐煉咸反甘。變宮生徵﹐變徵生商﹐變商生羽﹐變羽生角﹐變角生宮。是故以水和土﹐以土和火﹐以火化金﹐以金治木﹐木得反土。五行相治﹐所以成器用。

凡海外三十五國﹐自西北至西南方﹐有修股民﹑天民﹑肅愼民﹑白民﹑沃民﹑女子民﹑丈夫民﹑奇股民﹑一臂民﹑三身民﹔自西南至東南方﹐結胸民﹑羽民﹑歡頭國民﹑裸國民﹑三苗民﹑交股民﹑不死民﹑穿胸民﹑反舌民﹑豕喙民﹑鑿齒民﹑三頭民﹑修臂民﹔自東南至東北方﹐有大人國﹑君子國﹑黑齒民﹑玄股民﹑毛民﹑勞民﹔自東北至西北方﹐有跂踵民﹑句嬰民﹑深目民﹑無腸民﹑柔利民﹑一目民﹑無繼民。雒棠﹑武人在西北陬﹐蛖龍魚在其南﹐有神二人連臂爲帝候夜﹐在其西南方﹐三珠樹在其東北方﹐有玉樹在赤水之上。昆侖﹑華丘在其東南方﹐爰有遺玉﹐靑馬﹑視肉﹑楊桃﹑甘樝﹑甘華﹐百果所生。和丘在其東北陬﹐三桑﹑無枝在其西﹐誇父﹑耽耳在其北方。誇父棄其策﹐是爲鄧林。昆吾丘在南方﹐軒轅丘在西方﹐巫咸在其北方﹐立登保之山﹐暘谷﹑榑桑在東方﹐有娀在不周之北﹐長女簡翟﹐少女建疵。西王母在流沙之瀕﹐樂民﹑拏閭﹐在昆侖弱水之洲。三危在樂民西﹐宵明﹑燭光在河洲﹐所照方千里。龍門在河淵﹐湍池在昆侖﹐玄耀﹑不周﹑申池在海隅。孟諸在沛。少室﹑太室在冀州。燭龍在雁門北﹐蔽於委羽之山﹐不見日﹐其神人面龍身而無足。后稷壠在建木西﹐其人死復蘇﹐其半魚﹐在其間。流黃﹑沃民在其北方三百里﹐狗國在其東。雷澤有神﹐龍身人頭﹐鼓其腹而熙。江出岷山﹐東流絕漢入海﹐左還北流﹐至於開母之北﹐右還東流﹐至於東極。河出積石。睢出荊山。淮出桐柏山。睢出羽山。淸漳出楬戾﹐濁漳出發包。濟出王屋。時﹑泗﹑沂﹑出臺﹑臺﹑術。洛出獵山﹐汶出弗其﹐西流合於濟。漢出嶓冢。涇出薄落之山。渭出鳥鼠同穴。伊出上魏。雒出熊耳。浚出華竅。維出覆舟。汾出燕京。衽出濆熊。淄出目飴。丹水出髙褚。股出嶕焦山。鎬出鮮於。涼出茅廬﹑石梁﹐汝出猛山。淇出大號。晉出龍山結結﹐合出封羊。遼出砥石﹐釜出景﹐岐出石橋﹐呼沱出魯平﹐泥塗淵出樠山﹐維濕北流出於燕。

諸稽﹑攝提﹐條風之所生也﹔通視﹐明庶風之所生也﹔赤奮若﹐淸明風之所生也﹔共工﹐景風之所生也﹔諸比﹐涼風之所生也﹔臯稽﹐閶闔風之所生也﹔隅彊﹐不周風之所生也﹔窮奇﹐廣莫風之所生也。厃生海人﹐海人生若菌﹐若菌生聖人﹐聖人生庶人。凡厃者生於庶人。羽嘉生飛龍﹐飛龍生鳳皇﹐鳳皇生鸞鳥﹐鸞鳥生庶鳥﹐凡羽者生於庶鳥。毛犢生應龍﹐應龍生建馬﹐建馬生麒鹿麟﹐麒麟生庶獸﹐凡毛者﹐生於庶獸。介鱗生蛟龍﹐蛟龍生鯤鯁﹐錕鯁生建邪﹐建邪生庶魚﹐凡鱗者生於庶魚。介潭生先龍﹐先龍生玄黿﹐玄黿生靈龜﹐靈龜生庶龜﹐凡介者生於庶龜。暖濕生容﹐暖濕生於毛風﹐毛風生於濕玄﹐濕玄生於羽風﹐羽風生嬤介﹐嬤介生鱗薄﹐鱗薄生暖介。五類雜種興乎外﹐肖形而蕃。日馮生陽閼﹐陽閼生喬如﹐喬如生幹木﹐幹木生庶木﹐凡根拔木者生於庶木。根拔生程若﹐程若生玄玉﹐玄玉生醴泉﹐醴泉生皇辜﹐皇辜生庶艸﹐凡根茇艸者生於庶艸。海閭生屈龍﹐屈龍生容華﹐容華生蔈﹐蔈生萍藻﹐萍藻生浮艸﹐凡浮生不根茇者生於萍藻。

正土之气也﹐禦乎埃天﹐埃天五百歲生缺﹐缺五百歲生黃埃﹐黃埃五百歲生黃澒﹐黃澒五百歲生黃金﹐黃金千歲生黃龍﹐黃龍入藏生黃泉﹐黃泉之埃上爲黃雲﹐陰陽相搏爲雷﹐激揚爲電﹐上者就下﹐流水就通﹐而合於黃海。

偏土之气﹐禦乎淸天﹐淸天八百歲生靑曾﹐靑曾八百歲生靑澒﹐靑澒八百歲生靑金﹐靑金八百歲生靑龍﹐靑龍入藏生靑泉﹐靑泉之埃上爲靑雲﹐陰陽相薄爲雷﹐激揚爲電﹐上者就下﹐流水就通﹐而合於靑海。

壯士之气﹐禦於赤天﹐赤天七百歲生赤丹﹐赤丹七百歲生赤澒﹐赤澒七百歲生赤金﹐赤金千歲生赤龍﹐赤龍入藏生赤泉﹐赤泉之埃上爲赤云﹐陰陽相薄爲雷﹐激揚爲電﹐上者就下﹐流水就通﹐而合於赤海。

弱土之气﹐禦於白天﹐白天九百歲生白礜﹐白礜九百歲生白澒﹐白澒九百歲生白金﹐白金千歲生白龍﹐白龍入藏生白泉﹐白泉之埃上爲白雲﹐陰陽相薄爲雷﹐激揚爲電﹐上者就下﹐流水就通﹐而合於白海。

牝土之气﹐禦於玄天﹐玄天六百歲生玄砥﹐玄砥六百歲生玄澒﹐玄澒六百歲生玄金﹐玄金千歲生玄龍﹐玄龍入藏生玄泉﹐玄泉之埃上爲玄云﹐陰陽相薄爲雷﹐激揚爲電﹐上者就下﹐流水就通﹐而合於玄海。

卷五時則訓

孟春之月﹐招搖指寅﹐昏參中﹐旦尾中。其位東方﹐其日甲乙﹐盛徳在木﹐其虫鱗﹐其音角﹐律中太蔟﹐其數八﹐其味酸﹐其臭膻﹐其祀戶﹐祭先脾。東風解凍﹐蟄虫始振蘇﹐魚上負冰﹐獺祭魚﹐候雁北。天子衣靑衣﹐乘蒼龍﹐服蒼玉﹐建靑旗﹐食麥與羊﹐服八風水﹐爨萁燧火。東宮禦女靑色﹐衣靑采﹐鼓琴瑟﹐其兵矛﹐其畜羊﹐朝於靑陽左个﹐以出春令。布徳施惠﹐行慶賞﹐省徭賦。立春之日﹐天子親率三公﹑九卿﹑大夫以迎歲於東郊﹐修除祠位﹐幣禱鬼神﹐犧牲用牡﹐禁伐木﹐母覆巢﹑殺胎夭﹐毋麛﹐毋卵﹐毋聚眾﹑置城郭﹐掩骼薶骴。孟春行夏令﹐則風雨不時﹐艸木旱落﹐國乃有恐。行秋令﹐則其民大疫﹐飄風暴雨總至﹐黎莠蓬蒿並興。行冬令﹐則水潦爲敗﹐雨霜大雹﹐首稼不入。正月官司空﹐其樹楊。

仲春之月﹐招搖指卯﹐昏弧中﹐旦建星中。其位東方﹐其日甲乙﹐其虫鱗﹐其音角﹐律中夾鍾﹐其數八﹐其味酸﹐其臭膻﹐其祀戶﹐祭先脾。始雨水﹐桃李始華﹐蒼庚鳴﹐鷹化爲鳩。天子衣靑衣﹐乘蒼龍﹐服蒼玉﹐建靑旗﹐食麥與羊﹐服八風水﹐爨萁燧火﹐東宮禦女靑色﹐衣靑采﹐鼓琴瑟﹐其兵矛﹐其畜羊﹐朝於靑陽太廟。命有司﹐省囹圄﹐去桎梏﹐毋笞掠﹐止獄訟。養幼小﹐存孤獨﹐以通句萌。擇元日﹐令民社。是月也﹐日夜分﹐雷始發聲﹐蟄虫咸動蘇。先雷三日﹐振鐸以令於兆民﹐曰「雷且發聲﹐有不戒其容止者﹐生子不備﹐必有凶災。」令官市﹐同度量﹐鈞衡石﹐角鬥稱。毋竭川澤﹐毋漉陂池﹐毋焚山林﹐毋作大事﹐以妨農功。祭不用犧牲﹐用圭璧﹐更皮幣。仲春行秋令﹐則其國大水﹐寒气總至﹐寇戎來徵。行冬令﹐則陽气不勝﹐麥乃不熟﹐民多相殘。行夏令﹐則其國气早來﹐虫螟爲害。二月官倉﹐其樹杏。

季春之月﹐招搖指辰﹐昏七星中﹐旦牽牛中﹐其位東方﹐其日甲乙﹐其虫鱗﹐其音角﹐律中姑洗﹐其數八﹐其味酸﹐其臭膻﹐其祀戶﹐祭先脾。桐始華﹐田鼠化爲鴽﹐虹始見﹐萍始生。天子衣靑衣﹐乘蒼龍﹐服蒼玉﹐建靑旗﹐食麥與羊﹐服八風水﹐爨萁燧火﹐東宮禦女靑色﹐衣靑采﹐鼓琴瑟。其兵矛﹐其畜羊。朝於靑陽右个。舟牧覆舟﹐五覆五反﹐乃言具於天子。天子烏始乘舟﹐薦鮪於寢廟﹐乃爲麥祈實。是月也﹐生气方盛﹐陽气發泄﹐句者畢出﹐萌者盡達﹐不可以內。天子命有司﹐發囷倉﹐助貧窮﹐振乏絕﹐開府庫﹐出幣帛﹐使諸侯﹐聘名士﹐禮賢者。命司空﹐時雨將降﹐下水上騰﹐循行國邑﹐周視原野﹐修利堤防﹐導通溝瀆﹐達路除道﹐從國始﹐至境止。田獵畢弋﹐罝罘羅﹝亡﹞﹐餧毒之藥﹐毋出九門。乃禁野虞﹐毋伐桑柘。鳴鳩奮其羽﹐戴鵀降於桑﹐具撲曲筥筐。后妃齋戒﹐東向親桑﹐省婦使﹐勸蠶事。命五庫﹐令百工﹐審金鐵皮革﹑筋角箭幹﹑脂膠丹漆﹐無有不良。擇下旬吉日﹐大合藥﹐致歡欣。乃合﹝累﹞牛騰馬﹐遊牝於牧。令國儺﹐九門磔攘﹐以畢春气。行是月令﹐甘雨至三旬。季春行冬令﹐則寒气時發﹐艸木皆肅﹐國有大怨。行夏令﹐則民多疾疫﹐時雨不降﹐山陵不登。行秋令﹐則天多沈陰﹐淫雨早降﹐兵革並起。三月官鄕﹐其樹李。

孟夏之月﹐招搖指巳﹐昏翼中﹐旦婺女中﹐其位南方﹐其日丙丁﹐盛徳在火﹐其虫羽﹐其音徵﹐律中仲呂﹐其數七﹐其味苦﹐其臭焦﹐其祀竈﹐祭先肺。螻蟈鳴﹐丘蚓出﹐王瓜生﹐苦菜秀。天子衣赤衣﹐乘赤驑﹐服赤玉﹐建赤旗﹐食菽與雞﹐服八風水﹐爨柘燧火。南宮禦女赤色﹐衣赤采﹐吹竽笙。其兵戟﹐其畜雞﹐朝於明堂左个﹐以出夏令。立夏之日﹐天子親率三公﹑九卿﹑大夫以迎歲於南郊。還﹐乃賞賜﹐封諸侯﹐修禮樂﹐饗左右。命太尉﹐贊傑俊﹐選賢良﹐舉孝悌﹐行爵出祿﹐佐天長養﹐繼修增髙﹐無有隳壞。毋興土功﹐毋伐大樹﹐令野虞﹐行田原﹐勸農事﹐驅獸畜﹐勿令害谷﹐天子以彘嘗麥﹐先薦寢廟。聚畜百藥﹐靡艸死﹐麥秋至﹐決小罪﹐斷薄刑。孟夏行秋令﹐則苦雨數來﹐五穀不滋﹐四鄰入保。行冬令﹐則艸木早枯﹐後乃大水﹐敗壞城郭。行春令﹐則螽蝗爲敗﹐暴風來格﹐秀艸不實。

仲夏之月﹐招搖指午﹐昏亢中﹐旦危中﹐其位南方﹐其日丙丁﹐其虫羽﹐其音徵﹐律中蕤賓﹐其數七﹐其味苦﹐其臭焦﹐其祀竈﹐祭先肺。小暑至﹐螳螂生﹐貝鵙始鳴﹐反舌無聲。天子衣赤衣﹐乘赤驑﹐服赤玉﹐載赤旗﹐食菽與雞﹐服八風水﹐爨柘燧火。南宮禦女赤色﹐衣赤采﹐吹竽笙。其兵戟﹐其畜雞﹐朝於明堂太廟。命樂師﹐修鞀鼙琴瑟管簫﹐調竽篪﹐飾鍾磬﹐執干戚弋羽﹐命有司﹐爲民祈祀山川百源﹐大雩帝﹐用盛樂。天子以雉嘗黍﹐羞以含桃﹐先薦寢廟。禁民無刈藍以染﹐毋燒灰﹐毋暴布﹐門閭無閉﹐關市無索。挺重囚﹐益其食﹐存鰥寡﹐振死事﹐遊牝別其羣﹐執騰駒﹐班馬政。日長至﹐陰陽爭﹐死生分﹐君子齋戒﹐愼身無躁﹐節聲色﹐薄滋味﹐百官靜﹐事無徑﹐以定晏陰之所成。鹿角解﹐蟬始鳴﹐半夏生﹐木堇榮﹐禁民無發火。可以居髙明﹐遠眺望﹐登丘陵﹐處臺榭。仲夏行冬令﹐則雹霰傷谷﹐道路不通﹐暴兵來至。行春令﹐則五穀不孰﹐百螣時起﹐其國乃饑。行秋令﹐則艸木零落﹐果實蚤成﹐民殃於疫。五月官相﹐其樹楡。

季夏之月﹐招搖指未﹐昏心中﹐旦奎中﹐其位中央﹐其日戊己﹐盛徳在土﹐其虫嬴﹐其音宮﹐律中百鍾﹐其數五﹐其味甘﹐其臭香﹐其祀中澑﹐祭先心。涼風始至﹐蟋蟀居奧﹐鷹乃學習﹐腐艸化爲﹝開﹞。天子衣黃衣﹐乘黃驑﹐服黃玉﹐建黃旗。食稷與牛﹐服八風水﹐爨柘燧火﹐中宮禦女黃色﹐衣黃采﹐其兵劍﹐其畜牛﹐朝於中宮。乃命漁人﹐伐蛟取鼉﹐登龜取黿。令滂人﹐入材葦。命四監大夫﹐令百縣之秩芻以養犧牲﹐以供皇天上帝﹑名山大川﹑四方之神﹑宗廟社稷﹐爲民祈福行惠﹐令弔死問疾﹐存視長老﹐行稃鬻﹐厚席蓐﹐以送萬物歸也。命婦官染采﹐黼黻文章﹐靑黃白黑﹐莫不質良﹐以給宗廟之服﹐必宣以明。是月也﹐樹木方盛﹐勿敢斬伐﹐不可以合諸侯﹐起土功﹐動眾興兵﹐必有天殃。土潤溽暑﹐大雨時行﹐利以殺艸糞田疇﹐以肥土疆。季夏行春令﹐則谷實解落﹐多風欬﹐民乃遷徙。行秋令﹐則丘隰水潦﹐稼穡不孰﹐乃多女災。行冬令﹐則風寒不時﹐鷹隼蚤摯﹐四鄙入保。六月官少內﹐其樹梓。

孟秋之月﹐招搖指申﹐昏斗中﹐旦畢中﹐其位西方﹐其日庚辛﹐盛徳在金﹐其虫毛﹐其音商﹐律中夷則﹐其數九﹐其味辛﹐其臭腥﹐其祀門﹐祭先肝。涼風至﹐白露降﹐寒蟬鳴﹐鷹乃祭鳥﹐用始行戮。天子衣白衣﹐乘白駱﹐服白玉﹐建白旗﹐食麻與犬﹐服八風水﹐爨柘燧火﹐西宮禦女白色﹐衣白采﹐撞白鍾﹐其兵弋﹐其畜狗。朝於總章左个﹐以出秋令。求不孝不悌﹐戮暴傲悍而罰之﹐以助損气。立秋之日﹐天子親率三公﹑九卿﹑大夫以迎秋於西郊。還﹐乃賞軍率武人於朝﹐命將率﹐選卒厲兵﹐簡練桀俊﹐專任有功﹐以徵不義﹐詰誅暴慢﹐順彼四方。命有司﹐修法制﹐繕囹圄﹐禁姦塞邪﹐審決獄﹐平詞訟。天地始肅﹐不可以贏。是月農始升谷﹐天子嘗新﹐先薦寢廟。命百官﹐始收斂﹐完堤防﹐謹障塞﹐以備水潦﹐修城郭﹐繕宮室。毋以封侯﹐立大官﹐行重幣﹐出大使。行是月令﹐涼風至三旬。孟秋行冬令﹐則陰气大勝﹐介虫敗谷﹐戎兵乃來。行春令﹐則其國乃旱﹐陽气復還﹐五穀無實。行夏令﹐則冬多火災﹐寒暑不節﹐民多虐疾。七月官庫﹐其樹楝。

仲秋之月﹐招搖指酉﹐昏牽牛中﹐旦觜嶲中。其位西方﹐其日庚辛﹐其虫毛﹐其音商﹐律中南呂﹐其數九﹐其味辛﹐其臭腥﹐其祀門﹐祭先肝。涼風至﹐候雁來﹐玄鳥歸﹐羣鳥翔。天子衣白衣﹐乘白駱﹐服白玉﹐建白旗﹐食麻與犬﹐服八風水﹐爨柘燧火﹐西宮禦女白色﹐衣白采﹐撞白鍾﹐其兵戈﹐其畜犬。朝於總章太廟。命有司﹐申嚴百刑﹐斬殺必當﹐無或枉撓。決獄不當﹐反受其殃。是月也﹐養長老﹐授幾杖﹐行稃鬻飲食。乃命宰祝﹐行犧牲﹐案芻豢﹐視肥臒全粹﹐察物色﹐課比類﹐量小大﹐視少長﹐莫不中度。天子乃儺﹐以禦秋气﹐以犬嘗麻﹐先薦寢廟。是月可以築城郭﹐建都邑﹐穿竇窖﹐修囷倉。乃命有司﹐趣民收斂畜采﹐多積聚﹐勸種宿麥。若或失時﹐行罪無疑。是月也﹐雷乃始收﹐蟄虫倍戶﹐殺气浸盛。陽气日衰﹐水始涸。日夜分。一度量﹐平權衡﹐正鈞石角鬥稱﹐理關市﹐來商旅﹐入貨財﹐以便民事。四方來集﹐遠方皆至﹐財物不匱﹐上無乏用﹐百事乃遂。仲秋行春令﹐則秋雨不降﹐艸木生榮﹐國有大恐。行夏令﹐則其國乃旱﹐蟄虫不藏﹐五穀皆復生。行冬令﹐則風災數起﹐收雷先行﹐艸木蚤死。八月官尉﹐其樹柘。

季秋之月﹐招搖指戌﹐昏虛中﹐旦柳中﹐其位西方﹐其日庚辛﹐其虫毛﹐其音商﹐律中無射﹐其數九﹐其味辛﹐其臭腥﹐其祀門﹐祭先肝。候雁來﹐賓雀入大水爲蛤﹐菊有黃華﹐豺乃祭獸戮禽。天子衣白衣﹐乘白駱﹐服白玉﹐建白旗﹐食麻與犬﹐服八風水﹐爨柘燧火﹐西宮禦女白色﹐衣白采﹐撞白鍾﹐其兵戈﹐其畜犬﹐朝於總章右个。命有司﹐申嚴號令﹐百官貴賤﹐無不務入﹐以會天地之藏﹐無有宣出。乃命冢宰﹐農事備收﹐舉五穀之要﹐藏帝籍之收於神倉。是月也﹐霜始降﹐百工休﹐乃命有司曰﹕寒气總至﹐民力不堪﹐其皆入室﹐上丁入學習吹﹐大饗帝﹐嘗犧牲﹐合諸候﹐制百縣。爲來歲受朔日﹐與諸侯所稅於民﹐輕重之法﹐貢歲之數﹐以遠近土地所宜爲度。乃教於田獵﹐以習五戎﹐命太僕及七騶﹐咸駕戴荏﹐授車以級﹐皆正設於屏外﹐司徒搢朴﹐北向以贊之。天子乃厲服廣飾﹐執弓矢以獵。命主祠﹐祭禽四方。是月艸木黃落﹐乃伐薪爲炭﹐蟄虫咸俯。乃趨獄刑﹐毋畱有罪﹐收錄秩之不當﹐供養之不宜者。通路除道﹐從境始﹐至國而後已。是月﹐天子乃以犬嘗麻﹐先薦寢廟。季秋行夏令﹐則其國大水﹐冬藏殃敗﹐民多鼽窒。行冬令﹐則國多盜賊﹐邊竟不寧﹐土地分裂。行春令﹐則風來至﹐民气解惰﹐師旅並興。九月官候﹐其樹槐。

孟冬之月﹐招搖指亥﹐昏危中﹐旦七星中﹐其位北方﹐其日壬癸﹐盛徳在水﹐其虫介﹐其音羽﹐律中應鍾﹐其數六。其味碱﹐其臭腐﹐其祀井﹐祭先腎。水始冰﹐地始凍﹐雉入大水爲蜃﹐虹藏不見。天子衣黑衣﹐乘玄驪﹐服玄玉﹐建玄旗﹐食黍與彘﹐服八風水﹐爨松燧火。北宮禦女黑色﹐衣黑采﹐擊磬石﹐其兵鎩﹐其畜彘﹐朝於玄堂左个﹐以出冬令。命有司﹐修羣禁﹐禁外徙﹐閉門閭﹐大搜客﹐斷罰刑﹐殺當罪﹐阿上亂法者誅。立冬之日﹐天子親率三公﹑九卿﹑大夫以迎歲於北郊。還﹐乃賞死事﹐存孤寡。是月﹐命太祝﹐禱祀神位﹐占龜策﹐審卦兆﹐以察吉凶。於是天子始裘﹐命百官﹐謹蓋藏﹐命司徒﹐行積聚﹐修城郭﹐警門閭﹐修楗閉﹐愼管龠﹐固封璽﹐修邊境﹐完要塞﹐絕蹊徑﹐飾喪紀﹐審棺槨衣衾之薄厚﹐營丘壠之小大髙痺﹐使貴賤卑尊各有等級。是月也﹐工師效功﹐陳祭器﹐案度程﹐堅致爲上。工事苦慢﹐作爲淫巧﹐必行其罪。是月也﹐大飲蒸﹐天子祈來年於天宗﹐大禱祭於公社﹐畢﹐饗先祖。勞農夫﹐以休息之。命將率講武﹐肄射禦﹐角力勁。乃命水虞漁師﹐收水泉池澤之賦﹐毋或侵牟。孟冬行春令﹐則凍閉不密﹐地气發泄﹐民多流亡。行夏令﹐則多暴風﹐方冬不寒﹐蟄虫復出。行秋令﹐則雪霜不時﹐小兵時起﹐土地侵削。十月官司馬﹐其樹檀。

仲冬之月﹐招搖指子﹐昏壁中﹐旦軫中﹐其位北方﹐其日壬癸﹐其虫介﹐其音羽﹐律中黃鍾﹐其數六﹐其味碱﹐其臭腐﹐其祀井﹐祭先腎。冰益壯﹐地始坼﹐鳱鴠不鳴﹐虎始交。天子衣黑衣﹐乘鐵驪﹐服玄玉﹐建玄旗﹐食黍與彘﹐服八風水﹐爨松燧火。北宮禦女黑色﹐衣黑采﹐擊磬石。其兵鎩﹐其畜彘﹐朝於玄堂太廟。命有司曰﹕土事無作﹐無發室居﹐及起大眾。是謂發天地之藏﹐諸蟄則死﹐民必疾疫﹐有隨以喪。急捕盜賊﹐誅淫泆詐僞之人﹐命曰月。命奄尹﹐申宮令﹐審門閭﹐謹房室﹐必重閉﹐省婦事。乃命大酋﹐秫稻必齊﹐曲蘗必時﹐湛﹝氵喜﹞必潔﹐水泉必香﹐陶器必良﹐火齊必得﹐無有差忒。天子乃命有司﹐祀四海大川名澤。是月也﹐農有不收藏積聚﹑牛馬畜獸有放失者﹐取之不詰。山林藪澤﹐有能取疏食﹑田獵禽獸者﹐野虞教導之。其有相侵奪﹐罪之不赦。是月也﹐日短至﹐陰陽爭﹐君子齋戒﹐處必掩﹐身欲靜﹐去聲色﹐禁嗜欲﹐寧身體﹐安形性。是月也﹐荔挺出﹐蕓始生﹐丘蚓結﹐麋角解﹐水泉動則伐樹木﹐取竹箭﹐罷官之無事﹑器之無用者﹐塗闕庭門閭﹐築囹圄﹐所以助天地之閉。仲冬行夏令﹐則其國乃旱﹐氛霧冥冥﹐雷乃發聲。行秋令﹐則其時雨水﹐瓜瓠不成﹐國有大兵。行春令﹐則虫螟爲敗﹐水泉咸竭﹐民多疾癘。十一月官都尉﹐其樹棗。

季冬之月﹐招搖指醜﹐昏婁中﹐旦氐中﹐其位北方﹐其日壬癸﹐其虫介﹐其音羽﹐律中大呂﹐其數六﹐其味碱﹐其臭腐﹐其祀井﹐祭先腎。雁北向﹐鵲加巢﹐雉雊﹐雞呼卵。天子衣黑衣﹐乘鐵驪﹐服玄玉﹐建玄旗﹐食麥與彘﹐服八風水﹐爨松燧火。北宮禦女黑色﹐衣黑采﹐擊磬石。其兵鎩﹐其畜彘。朝於玄堂右个。命有司﹐大儺旁磔﹐出土牛。命漁師始漁﹐天子親往射漁﹐先薦寢廟。令民出五種﹐令農計耦耕事﹐修耒耜﹐具田器。命樂師大合吹而罷。乃命四監﹐收秩薪﹐以供寢廟及百祀之薪燎。是月也﹐日窮於次﹐月窮於紀﹐星周天子﹐歲將更始﹐令靜農民﹐無有所使﹐天子乃與公﹑卿﹑大夫飾國典﹐論時令﹐以待嗣歲之宜。乃命太史﹐次諸侯之列﹐賦之犧牲﹐以供皇天上帝社稷之芻享。乃命同姓之國﹐供寢廟之芻豢﹔卿﹑士﹑大夫至於庶民﹐供山林名川之祀。季冬行秋令﹐則白露早降﹐介虫爲﹝﹞﹐四鄙入保。行春令﹐則胎夭傷﹐國多痼疾﹐命之曰逆。行夏令﹐則水潦敗國﹐時雪不降﹐冰凍消釋。十二月官獄﹐其樹櫟。

五位﹐東方之極﹐自碣石山過朝鮮﹐貫大人之國﹐東至日出之次﹐木之地﹐靑土樹木之野﹐太皞﹑句芒之所司者﹐萬二千里。其令曰﹕挺羣禁﹐開閉闔﹐通窮窒﹐達障塞﹐行優遊﹐棄怨惡﹐解役罪﹐免憂患﹐休罰刑﹐開關梁﹐宣出財﹐和外怨﹐撫四方﹐行柔惠﹐止剛彊。南方之極﹐自北戶孫之外﹐貫顓頊之國﹐南至委火炎風之野﹐赤帝﹑祝融之所司者﹐萬二千里。其令曰﹕爵有徳﹐賞有功﹐惠賢良﹐救饑渴﹐舉力農﹐振貧窮﹐惠孤寡﹐憂疲疾﹐出大祿﹐行大賞﹐起毀宗﹐立無後﹐封建侯﹐立賢輔。中央之極﹐自昆侖東絕兩恆山﹐日月之所道﹐江漢之所出﹐眾民之野﹐五穀之所宜﹐龍門﹑河﹑濟相貫﹐以息壤堙洪水之州﹐東至碣石﹐黃帝﹑后土之所司者﹐萬二千里。其令曰﹕平而不阿﹐明而不苛﹐包裹覆露﹐無不囊懷﹐溥汜無私﹐正靜以和﹐行稃鬻﹐養老衰﹐弔死問疾﹐以送萬物之歸。西方之極﹐自昆侖絕流沙﹑沈羽﹐西至三危之國﹐石城金室﹐飲气之民﹐不死之野﹐少皞﹑蓐收之所司者﹐萬二千里。其令曰﹕審用法﹐誅必辜﹐備盜賊﹐禁姦邪﹐飾羣牧﹐謹著聚﹐修城郭﹐補決竇﹐塞蹊徑﹐遏溝瀆﹐止流水﹐雝溪谷﹐守門閭﹐陳兵甲﹐選百官﹐誅不法。北方之極﹐自九澤窮夏晦之極﹐北至令正之谷﹐有凍寒積冰﹑雪雹霜霰﹑漂潤羣水之野﹐顓頊﹑玄冥之所司者﹐萬二千里。其令曰﹕申羣禁﹐固閉藏﹐修障塞﹐繕關梁﹐禁外徙﹐斷罰刑﹐殺當罪﹐閉關閭﹐大搜客﹐止交遊﹐禁夜樂﹐蚤閉晏開﹐以塞姦人。已徳﹐執之必固。天節已幾﹐刑殺無赦﹐𨿽有盛尊之親﹐斷以法度。毋行水﹐毋發藏﹐毋釋罪。

六合﹕孟春與孟秋爲合﹐仲春與仲秋爲合﹐季春與季秋爲合﹐孟夏與孟冬爲合﹐仲夏與仲冬爲合﹐季夏與季冬爲合。孟春始贏﹐孟秋始縮﹔仲春始出﹐仲秋始內﹔季春大出﹐季秋大內﹔孟夏始緩﹐孟冬始急﹔仲夏至修﹐仲冬至短﹔季夏徳畢﹐季冬刑畢。故正月失政﹐七月涼風不至﹔二月失政﹐八月雷不藏﹔三月失政﹐九月不下霜﹔四月失政﹐十月不凍﹔五月失政﹐十一月蟄虫冬出其鄕﹔六月失政﹐十二月艸木不脫﹔七月失政﹐正月大寒不解﹔八月失政﹐二月雷不發﹔九月失政﹐三月春風不濟﹔十月失政﹐四月艸木不實﹔十一月失政﹐五月下雹霜﹔十二月失政﹐六月五穀疾狂。春行夏令﹐泄﹔行秋令﹐水﹔行冬令﹐肅。夏行春令﹐風﹔行秋令﹐蕪﹔行冬令﹐格。秋行夏令﹐華﹔行春令﹐榮﹔行冬令﹐耗。冬行春令﹐泄﹔行夏令﹐旱﹔行秋令﹐霧。

制度陰陽﹐大制有六度﹐天爲繩﹐地爲準﹐春爲規﹐夏爲衡﹐秋爲矩﹐冬爲權。繩者﹐所以繩萬物也﹔準者﹐所以準萬物也﹔規者﹐所以員萬物也﹔衡者﹐所以平萬物也﹔矩者﹐所以方萬物也﹔權者﹐所以權萬物也。繩之爲度也﹐直而不爭﹐修而不窮﹐久而不獘﹐遠而不忘﹐與天合徳﹐與神合明﹐所欲則得﹐所惡則亡﹐自古及今﹐不可移匡﹐厥徳孔密﹐廣大以容﹐是故上帝以爲物宗。準之以爲度也﹐平而不險﹐均而不阿﹐廣大以容﹐寬裕以和﹐柔而不剛﹐銳而不挫﹐流而不滯﹐易而不穢﹐發通而有紀﹐周密而不泄﹐準平而不失﹐萬物皆平﹐民無險謀﹐怨惡不生﹐是故上帝以爲物平。規之爲度也﹐轉而不復﹐員而不垸﹐優而不縱﹐廣大以寬﹐感動有理﹐發通有紀﹐優優簡簡﹐百怨不起。規度不失﹐生气乃理。衡之爲度也﹐緩而不後﹐平而不怨﹐施而不徳﹐弔而不責﹐當平民祿﹐以繼不足﹐勃勃陽陽﹐惟徳是行﹐養長化育﹐萬物蕃昌﹐以成五穀﹐以實封疆﹐其政不失﹐天地乃明。矩之爲度也﹐肅而不悖﹐剛而不憒﹐取而無怨﹐內而無害﹐威厲而不懾﹐令行而不廢﹐殺伐旣得﹐仇敵乃克﹐矩正不失﹐百誅乃服。權之爲度也﹐急而不贏﹐殺而不割﹐充滿以貫﹐周密而不泄﹐敗物而弗取﹐罪殺而不赦﹐誠信以必﹐堅愨以固﹐糞除苛慝﹐不可以曲﹐故冬正將行﹐必弱以彊﹐必柔以剛﹐權正而不失﹐萬物乃藏。明堂之制﹐靜而法準﹐動而法繩﹐春治以規﹐秋治以矩﹐冬治以權﹐夏治以衡﹐是故燥濕寒暑以節至﹐甘雨膏露以時降。

卷六覽冥訓

昔者﹐師曠奏白雪之音﹐而神物爲之下降﹐風雨暴至。平公癃病﹐晉國赤地。庶女叫天﹐雷電下擊﹐景公臺隕﹐支體傷折﹐海水大出。夫瞽師﹑庶女﹐位賤尙嚨﹐權輕飛羽﹐然而專精厲意﹐委務積神﹐上通九天﹐激厲至精。由此觀之﹐上天之誅也﹐𨿽在壙虛幽間﹐遼遠隱匿﹐重襲石室﹐界障險阻﹐其無所逃之﹐亦明矣。武王伐紂﹐渡於孟津﹐陽侯之波﹐逆流而擊﹐疾風晦冥﹐人馬不相見。於是武王左操黃鉞﹐右秉白旄﹐瞋目而撝之﹐曰「余任天下﹐誰敢害吾意者﹗」於是﹐風濟而波罷。魯陽公與韓構難﹐戰酣日暮﹐援戈而撝之﹐日爲之反三捨。夫全性保眞﹐不虧其身﹐遭急迫難﹐精通於天。若乃未始出其宗者﹐何爲而不成﹗夫死生同域﹐不可脇陵﹐勇武一人﹐爲三軍雄。彼直求名耳﹐而能自要者尙猶若此﹐又況夫宮天地﹐懷萬物﹐而友造化﹐含至和﹐直偶於人形﹐觀九鉆一﹐知之所不知﹐而心未嘗死者乎﹗

昔雍門子以哭見於孟嘗君﹐已而陳辭通意﹐撫心發聲。孟嘗君爲之增欷歍唈﹐流涕狼戾不可止。精神形於內﹐而外諭哀於人心﹐此不傳之道。使俗人不得其君形者而效其容﹐必爲人笑。故蒲且子之連鳥於百仞之上﹐而詹何之騖魚於大淵之中﹐此皆得淸淨之道﹐太浩之和也。夫物類之相應﹐玄妙深微﹐知不能論﹐辯不能解﹐故東風至而酒湛溢﹐蠶咡絲而商弦絕﹐或感之也。畫隨灰而月運闕﹐鯨魚死而彗星出﹐或動之也。故聖人在位﹐懷道而不言﹐澤及萬民。君臣乖心﹐則背譎見於天﹐神气相應徵矣。故山云艸莽﹐水雲魚鱗﹐旱雲煙火﹐涔雲波水﹐各象其形類﹐所以感之。

夫陽燧取火於日﹐方諸取露於月﹐天地之間﹐巧歷不能舉其數﹐手徵忽怳﹐不能覽其光。然以掌握之中﹐引類於太極之上﹐而水火可立致者﹐陰陽同气相動也。此傅說之所以騎辰尾也。故至陰飂飂﹐至陽赫赫﹐兩者交接成和﹐而萬物生焉。眾雄而無雌﹐又何化之所能造乎﹖所謂不言之辯﹐不道之道也。故召遠者使無爲焉﹐親近者使無事焉﹐惟夜行者爲能有之。故卻走馬以糞﹐而車軌不接於遠方之外﹐是謂坐馳陸沈﹐晝冥宵明﹐以冬鑠膠﹐以夏造冰。夫道者﹐無私就也﹐無私去也。能者有餘﹐拙者不足﹐順之者利﹐逆之者凶。譬如隋侯之珠﹐和氏之璧﹐得之者富﹐失之者貧﹐得失之度﹐深微窈冥﹐難以知論﹐不可以辯說也。何以知其然﹖今夫地黃主屬骨﹐而甘艸主生肉之藥也﹐以其屬骨﹐責其生肉﹐以其生肉﹐論其屬骨﹐是猶王孫綽之欲倍偏枯之藥﹐而欲以生殊死之人﹐亦可謂失論矣﹗

若夫以火能焦木也﹐因使銷金﹐則道行矣。若以慈石能運鐵也﹐而求其引瓦﹐則難矣。物固不可以輕重論也。夫燧之取火於日﹐慈石之引鐵﹐蟹之敗漆﹐葵之向日﹐𨿽有明智﹐弗能然也。故耳目之察﹐不足以分物理﹔心意之論﹐不足以定是非。故以智爲治者﹐難以持國﹐惟通於太和﹐而持自然之應者﹐爲能有之。故峣山崩而薄落之水涸﹐區冶生而淳鉤之劍成﹔紂爲無道﹐左彊在側﹔太公並世﹐故武王之功立。由是觀之﹐利害之路﹐禍福之門﹐不可求而得也。

夫道之與徳﹐若韋之與革﹐遠之則邇﹐近之則遠。不得其道﹐若觀鯈魚。故聖若鏡﹐不將不迎﹐應而不藏﹐故萬化而無傷。其得之﹐乃失之﹔其失之﹐非乃得之也。今失調弦者﹐叩宮宮應﹐彈角角動﹐此同聲相和者也。夫有攺調一弦﹐其於五音無所比﹐鼓之而二十五弦皆應﹐此未始異於聲﹐而音之君已形也。故通於太和者﹐昏若純醉而甘臥以遊其中﹐而不知其所由至也。

純溫以淪﹐鈍悶以終﹐若未始出其宗﹐是謂大通。今夫赤螭﹑靑虯之遊冀州也﹐天淸地定﹐毒獸不作﹐飛鳥不駭﹐入榛薄﹐食薦梅﹐噆味含甘﹐步不出頃畝之區﹐而蛇鱔輕之﹐以爲不能與之爭於江海之中。若乃至於玄云之素朝﹐陰陽交爭﹐降扶風﹐雜凍雨﹐扶搖而登之﹐威動天地﹐聲震海內﹐蛇鱔著泥百仞之中﹐熊羆匍匐丘山﹛斬石﹜巖﹐虎豹襲穴而不敢咆﹐猿狖顚蹶而失木枝﹐又況直蛇鱔之類乎﹗鳳凰之翔至徳也﹐雷霆不作﹐風雨不興﹐川谷不澹﹐艸木不搖﹐而燕雀佼之﹐以爲不能與之爭於宇宙之間。還至其曾逝萬仞之上﹐翺翔四海之外﹐過昆侖之疏圃﹐飲砥柱之湍瀨﹐邅回蒙汜之渚﹐尙佯冀州之際﹐徑躡都廣﹐入日抑節﹐羽翼弱水﹐暮宿風穴﹐當此之時﹐鴻鵠鶬﹝霍﹞莫不憚驚伏竄﹐注喙江裔﹐又況直燕雀之類乎﹗此明於小動之迹﹐而不知大節之所由者也。

昔者王良﹑造父之禦也﹐上車攝轡﹐馬爲整齊而斂諧﹐投足調均﹐勞逸若一﹐心怡气和﹐體便輕畢﹐安勞樂進﹐馳騖若滅﹐左右若鞭﹐周旋若環﹐世皆以爲巧﹐然未見其貴者也。若夫鉗且﹑大丙之禦﹐除轡銜﹐去鞭棄策﹐車莫動而自舉﹐馬莫使而自走也﹐日行月動﹐星耀而玄運﹐電奔而鬼騰﹐進退屈伸﹐不見朕垠﹐故不招指﹐不咄叱﹐過歸雁於碣石﹐軼鵾雞於姑余﹐騁若飛﹐騖若絕﹐縱矢躡風﹐追猋歸忽﹐朝發榑桑﹐日入落棠﹐此假弗用而能以成其用也。非慮思之察﹐手爪之巧也﹐嗜欲形於胸中﹐而精神逾於六馬﹐此以弗禦禦之者也。

昔者黃帝治天下﹐而力牧﹑太山稽輔之﹐以治日月之行律﹐治陰陽之气﹐節四時之度﹐正律曆之數﹐別男女﹐異雌雄﹐明上下﹐等貴賤﹐使彊不掩弱﹐眾不暴寡﹐人民保命而不夭﹐歲時孰而不凶﹐百官正而無私﹐上下調而無尢﹐法令明而不暗﹐輔佐公而不阿﹐田者不侵畔﹐漁者不爭隈。道不拾遺﹐市不豫賈﹐城郭不關﹐邑無盜賊﹐鄙旅之人相讓以財﹐狗彘吐菽粟於路﹐而無仇爭之心。於是日月精明﹐星辰不失其行﹐風雨時節﹐五穀登孰﹐虎狼不妄噬﹐鷙鳥不塾搏﹐鳳皇翔於庭﹐麒麟遊於郊﹐靑龍進駕﹐飛黃伏皂﹐諸北﹑儋耳之國﹐莫不獻其貢職﹐然猶未及虙戲氏之道也。

往古之時﹐四極廢﹐九州島裂﹐天不兼覆﹐地不周載﹐火爁炎而不滅﹐水浩洋而不息﹐猛獸食顓民﹐鷙鳥攫老弱﹐於是女媧煉五色石以補蒼天﹐斷鰲足以立四極。殺黑龍以濟冀州﹐積蘆灰以止淫水。蒼天補﹐四極正﹐淫水涸﹐冀州平﹐狡虫死﹐顓民生。背方州﹐抱圓天﹐和春陽夏﹐殺秋約冬﹐枕方寢繩﹐陰陽之所壅沈不通者﹐竅理之﹔逆气戾物﹐傷民厚積者﹐絕止之。當此之時﹐臥倨倨﹐興眄眄﹐一自以爲馬﹐一自以爲牛﹐其行蹎蹎﹐其視瞑瞑﹐侗然皆得其和﹐莫知所由生﹐浮游不知所求﹐魍魎不知所往。當此之時﹐禽獸蝮蛇﹐無不匿其爪牙﹐藏其螫毒﹐無有攫噬之心。考其功烈﹐上際九天﹐下契黃壚﹐名聲被後世﹐光暉重萬物。乘雷車﹐服駕應龍﹐驂靑虯﹐援絕瑞﹐席蘿圖﹐黃雲絡﹐前白螭﹐後奔蛇﹐浮游消搖﹐道鬼神﹐登九天﹐朝帝於靈門﹐宓穆休於太宜之下。然而不彰其功﹐不揚其聲﹐隱眞人之道﹐以從天地之固然。何則﹖道徳上通﹐而智故消滅也。逮至夏桀之時﹐主暗晦而不明﹐道瀾漫而不修﹐棄捐五帝之恩刑﹐推蹶三王之法籍。是以至徳滅而不揚﹐帝道掩而不興﹐舉事戾蒼天﹐發號逆四時﹐春秋縮其和﹐天地除其徳﹐仁君處位而不安﹐大夫隱道而不言﹐羣臣準上意而懷當﹐疏骨肉而自容﹐邪人參耦比周而陰謀﹐居君臣父子之間﹐而競載驕主而像其意﹐亂人以成其事。是故君臣乖而不親﹐骨肉疏而不附﹐植社槁而﹝雩﹞裂﹐容臺振而掩覆﹐犬羣嗥而入淵﹐豕銜蓐而席澳﹐美人挐首墨面而不容﹐曼聲吞炭內閉而不歌﹐喪不盡其哀﹐獵不聽其樂﹐西老折勝﹐黃神嘯吟﹐飛鳥鎩翼﹐走獸廢腳﹐山無峻幹﹐澤無窪水﹐狐貍首穴﹐馬牛放失﹐田無立禾﹐路無莎薠﹐金積折廉﹐璧襲無理﹐磬龜無腹﹐蓍策日施。

晚世之時﹐七國異族﹐諸侯制法﹐各殊習俗﹐縱橫間之﹐舉兵而相角﹐攻城濫殺﹐覆髙危安﹐掘墳墓﹐揚人骸﹐大衝車﹐髙重京﹐除戰道﹐便死路﹐犯嚴敵﹐殘不義﹐百往一反﹐名聲苟盛也。是故質壯輕足者爲甲卒﹐千里之外﹐家老羸弱﹐淒愴於內﹐廝徒馬圉﹐軵車奉餉﹐道路遼遠﹐霜雪亟集﹐短褐不完﹐人羸車獘﹐泥塗至膝﹐相攜於道﹐奮首於路﹐身枕格而死﹐所謂兼國有地者﹐伏屍數十萬﹐破車以千百數﹐傷弓弩矛戟矢石之創者﹐扶舉於路﹐故世至於枕人頭﹐食人肉﹐菹人肝﹐飲人血﹐甘之於芻豢故。故自三代以後者﹐天下未嘗得安其情性﹐而樂其習俗﹐保其修命﹐而不夭於人虐也。所以然者何也﹖諸侯力徵﹐天下不合而爲一家。

逮至當今之時﹐天子在上位﹐持以道徳﹐輔以仁義﹐近者獻其智﹐遠者懷其徳﹐拱揖指麾而四海賓服﹐春秋冬夏皆獻其貢職﹐天下混而爲一﹐子孫相代﹐此五帝之所以迎天徳也。夫聖人者﹐不能生時﹐時至而弗失也。輔佐有能﹐黜讒佞之端﹐息巧辯之說﹐除刻削之法﹐去煩苛之事﹐屏流言之迹﹐塞朋黨之門﹐消知能﹐修太常﹐隳肢體﹐絀聰明﹐大通混冥﹐解意釋神﹐漠然若無魂魄﹐使萬物各復歸其根﹐則是所修伏犧氏之迹﹐而反五帝之道也。

夫鉗且﹑大丙不施轡銜﹐而以善禦聞於天下。伏戲﹑女媧不設法度﹐而以至徳遺於後世。何則﹖至虛無純一﹐而不喋苛事也。《周書》曰「掩雉不得﹐更順其風。」今若夫申﹑韓﹑商鞅之爲治也﹐挬拔其根﹐蕪棄其本﹐而不窮究其所由生﹐何以至此也﹕鑿五刑﹐爲刻削﹐乃背道徳之本﹐而爭於錐刀之末﹐斬艾百姓﹐殫盡太半﹐而忻忻然常自以爲治﹐是猶抱薪而救火﹐鑿竇而出水。夫井植生梓而不容甕﹐溝植生條而不容舟﹐不過三月必死。所以然者何也﹖皆狂生而無其本者也。河九折注於海﹐而不絕者﹐昆侖之輸也﹐潦水不泄﹐瀇漾極望﹐旬月不雨則涸而枯澤﹐受瀷而無源者。譬若羿請不死之藥於西王母﹐姮娥竊以奔月﹐悵然有喪﹐無以續之。何則﹖不知不死之藥所由生也。是故乞火不若取燧﹐寄汲不若鑿井。

卷七精神訓

古未有天地之時﹐惟像無形﹐窈窈冥冥﹐芒芠漠閔﹐澒蒙鴻洞﹐莫知其門。有二神混生﹐經天營地﹐孔乎莫知其所終極﹐滔乎莫知其所止息﹐於是乃別爲陰陽﹐離爲八極﹐剛柔相成﹐萬物乃形﹐煩气爲虫﹐精气爲人。是故精神﹐天之有也﹔而骨骸者﹐地之有也。精神入其門﹐而骨骸反其根﹐我尙何存﹖是故聖人法天順情﹐不拘於俗﹐不誘於人﹐以天爲父﹐以地爲母﹐陰陽爲綱﹐四時爲紀。天靜以淸﹐地定以寧﹐萬物失之者死﹐法之者生。夫靜漠者﹐神明之宅也﹔虛無者﹐道之所居也。是故或求之於外者﹐失之於內﹔有守之於內者﹐失之於外。譬猶本與末也﹐從本引之﹐千枝萬葉﹐莫不隨也。

夫精神者﹐所受於天也﹔而形體者﹐所稟於地也。故曰﹕一生二﹐二生三﹐三生萬物。萬物背陰而抱陽﹐沖气以爲和。故曰﹕一月而膏﹐二月而胅﹐三月而胎﹐四月而肌﹐五月而筋﹐六月而骨﹐七月而成﹐八月而動﹐九月而躁﹐十月而生。形體以成﹐五臟乃形。是故肺主目﹐腎主鼻﹐膽主口﹐肝主耳﹐外爲表而內爲裏﹐開閉張歙﹐各有經紀。故頭之圓也象天﹐足之方也象地。天有四時﹑五行﹑九解﹑三百六十六日﹐人亦有四支﹑五藏﹑九竅﹑三百六十六節。天有風雨寒暑﹐人亦有取與喜怒。故膽爲云﹐肺爲气﹐肝爲風﹐腎爲雨﹐脾爲雷﹐以與天地相參也﹐而心爲之主。是故耳目者﹐日月也﹔血气者﹐風雨也。日中有踆烏﹐而月中有蟾蜍。日月失其行﹐薄蝕無光﹔風雨非其時﹐毀折生災﹔五星失其行﹐州國受殃。夫天地之道﹐至紘以大﹐尙猶節其章光﹐愛其神明﹐人之耳目曷能久燻勞而不息乎﹖精神何能久馳騁而不旣乎﹖是故血气者﹐人之華也﹐而五藏者﹐人之精也。夫血气能專於五藏而不外越﹐則胸腹充而嗜欲省矣。胸腹充而嗜欲省﹐則耳目淸﹑聽視達矣。耳目淸﹐聽視達﹐謂之明。五藏能屬於心而乖﹐則孛攵志勝而行不僻矣﹔孛攵志勝而行之不僻﹐則精神盛而气不散矣。精神盛而气不散則理﹐理則均﹐均則通﹐通則神﹐神則以視無不見﹐以聽無不聞也﹐以爲無不成也。是故憂患不能入也﹐而邪气不能襲。故事有求之於四海之外而不能遇﹐或守之於形骸之內而不見也。故所求多者所得少﹐所見大者所知小。夫孔竅者﹐精神之戶牖也﹐而气志者﹐五藏之使候也。耳目淫於聲色之樂﹐則五藏搖動而不定矣﹔五藏搖動而不不定﹐則血气滔蕩而不休矣﹔血气滔蕩而不休﹐則精神馳騁於外而不守矣﹔精神馳騁於外而不守﹐則禍福之至﹐𨿽如丘山﹐無由識之矣。使耳目精明玄達而無誘慕﹐气志虛靜恬愉而省嗜欲﹐五藏定寧充盈而不泄﹐精神內守形骸而不外越﹐則望於往世之前﹐而視於來事之後﹐猶未足爲也﹐豈直禍福之間哉﹖故曰﹕其出彌遠者﹐其知彌少。以言夫精神之不可使外淫也。是故五色亂目﹐使目不明﹔五聲嘩耳﹐使耳不聰﹔五味亂口﹐使口爽傷﹔趣捨滑心﹐使行飛揚。此四者﹐天下之所養性也﹐然皆人累也。故曰﹕嗜欲者﹐使人之气越﹔而好憎者﹐使人之心勞﹔弗疾去﹐則志气日耗。

夫人之所以不能終其壽命﹐而中道夭於刑戮者﹐何也﹖以其生生之厚。夫惟能無以生爲者﹐則所以修得生也。夫天地運而相通﹐萬物總而爲一。能知一﹐則無一之不知也﹔不能知一﹐則無一之能知也。譬吾處於天下也﹐亦爲一物矣﹐不識天下之以我備其物與﹖且惟無我而物無不備者乎﹖然則我亦物也﹐物亦物也﹐物之與物也﹐又何以相物也﹖𨿽然﹐其生我也﹐將以何益﹖其殺我也﹐將以何損﹖夫造化者旣以我爲坯矣﹐將無所違之矣。吾安知夫刺灸而欲生者之非惑也﹖又安知夫絞經而求死者之非福也﹖或者生乃徭役也﹐而死乃休息也﹖天下茫茫﹐孰知之哉﹖其生我也不彊求已﹐殺我也不彊求止。欲生而不事﹐憎死而不辭﹐賤之而弗憎﹐貴之而弗喜﹐隨其天資而安之不極。吾生也有七尺之形﹐吾死也有一棺之土。吾生之比於有形之類﹐猶吾死之淪於無形之中也。然則吾生也物不以益眾﹐吾死也土不以加厚﹐吾又安知所喜憎利害其間者乎﹖夫造化者之攫援物也﹐譬猶陶人之埏埴也﹐其取之地而已爲盆盎也﹐與其未離於地也無以異﹐其已成器而破碎漫瀾而復歸其故也﹐與其爲盆盎亦無以異矣。夫臨江之鄕﹐居人汲水以浸其園﹐江水弗憎也﹔苦洿之家﹐決洿而注之江﹐洿水弗樂也。是故其在江也﹐無以異其浸園也﹔其在洿也﹐亦無以異其在江也。是故聖人因時以安其位﹐當世而樂其業。夫悲樂者﹐徳之邪也﹔而喜怒者﹐道之過也﹔好憎者﹐心之暴也。故曰﹕其生也﹐天行﹔其死也﹐物化。靜則與陰俱閉﹐動則與陽俱開。精神澹然無極﹐不與物散﹐而天下自服。故心者﹐形之主也﹔而神者﹐心之寶也。形勞而不休則蹶﹐精用而不已則竭。是故聖人貴而尊之﹐不敢越也。夫有夏后氏之璜者﹐匣匱而藏之﹐寶之至也。夫精神之可寶也﹐非直夏后氏之璜也。是故聖人以無應有﹐必究其理﹔以虛受實﹐必窮其節﹔恬愉虛靜﹐以終其命。是故無所甚疏﹐而無所甚親。抱徳煬和﹐以順於天。與道爲際﹐與徳爲鄰﹐不爲福始﹐不爲禍先﹐魂魄處其宅﹐而精神守其根﹐死生無變於己﹐故曰至神。所謂眞人者也﹐性合於道也。故有而若無﹐實而若虛﹔處其一不知其二﹐治其內不識其外。明白太素﹐無爲復朴﹐體本抱神﹐以遊於天地之樊。芒然仿佯於塵垢之外﹐而消搖於無事之業。浩浩蕩蕩乎﹐機械之巧弗載於心。是故死生亦大矣﹐而不爲變。𨿽天地覆育﹐亦不與之抮抱矣。審乎無瑕﹐而不與物糅﹔見事之亂﹐而能守其宗。若然者﹐正肝膽﹐遺耳目﹐心志專於內﹐通達耦於一﹐居不知所爲﹐行不知所之﹐渾然而往逯然而來﹐形若槁木﹐心若死灰。忘其五藏﹐損其形骸﹐不學而知﹐不視而見﹐不爲而成﹐不治而辯﹐感而應﹐迫而動﹐不得已而往﹐如光之耀﹐如景之放﹐以道爲紃﹐有待而然。抱其太淸之本﹐而無所容與﹐而物無能營。廓惝而虛﹐淸靖而無思慮。大澤焚而不能熱﹐河﹑漢涸而不能寒也。大雷毀山而不能驚也﹐大風晦日而不能傷也。是故視珍寶珠玉﹐猶石礫也﹔視至尊窮寵﹐猶行客也﹔視毛嬙﹑西施﹐猶﹤其頁﹥醜也。以死生爲一化﹐以萬物爲一方﹐同精於太淸之本﹐而遊於忽區之旁。有精而不使﹐有神而不行﹐契大渾之朴﹐而立至淸之中。是故其寢不夢﹐其智不萌﹐其魄不抑﹐其魂不騰。反復終始﹐不知其端緒﹐甘暝太宵之宅﹐而覺視於昭昭之宇﹐休息於無委曲之隅﹐而遊敖於無形埒之野。居而無容﹐處而無所﹐其動無形﹐其靜無體﹐存而若亡﹐生而若死﹐出入無間﹐役使鬼神。淪於不測﹐入於無間﹐以不同形相嬗也﹐終始若環﹐莫得其倫。此精神之所以能登假於道也。是故眞人之所遊。若吹呴呼吸﹐吐故內新﹐熊經鳥伸﹐鳧浴蝯躩﹐鴟視虎顧﹐是養形之人也﹐不以滑心。使神滔蕩而不失其充﹐日夜無傷而與物爲春﹐則是合而生時於心也。

且人有戒形而無損於心﹐有綴宅而無耗精。夫癩者趨不變﹐狂者形不虧﹐神將有所遠徙﹐孰暇知其所爲﹗故形有摩而神未嘗化者﹐以不化應化﹐千變萬抮﹐而未始有極。化者﹐復歸於無形也﹔不化者﹐與天地俱生也。夫木之死也﹐靑靑去之也。夫使木生者豈木也﹖猶充形者之非形也。故生生者未嘗死也﹐其所生則死矣﹔化物者未嘗化也﹐其所化則化矣。輕天下﹐則神無累矣﹔細萬物﹐則心不惑矣﹔齊死生﹐則志不懾矣﹔同變化﹐則明不眩矣。眾人以爲虛言﹐吾將舉類而實之。

人之所以樂爲人主者﹐以其窮耳目之欲﹐而適躬體之便也。今髙臺層榭﹐人之所麗也﹔而堯朴桷不斫﹐素題不枅。珍怪奇異﹐人之所美也﹔而堯糲粢之飯﹐藜藿之羹。文繡狐白﹐人之所好也﹔而堯布衣掩形﹐鹿裘禦寒。養性之具不加厚﹐而增之以任重之憂。故舉天下而傳之於舜﹐若解重負然。非直辭讓﹐誠無以爲也。此輕天下之具也。禹南省方﹐濟於江﹐黃龍負舟﹐舟中之人五色無主﹐禹乃熙笑而稱曰「我受命於天﹐竭力而勞萬民﹐生寄也﹐死歸也﹐何足以滑和﹖」視龍猶蝘蜓﹐顏色不變﹐龍乃弭耳掉尾而逃。禹之視物亦細矣。鄭之神巫相壺子林﹐見其徵﹐告列子。列子行泣報壺子。壺子持以天壤﹐名實不入﹐機發於踵。壺子視死生亦齊矣。子求行年五十有四﹐而病傴僂﹐脊管髙於頂﹐﹝曷﹞下迫頤﹐兩脾在上﹐燭營指天。匍匐自窺於井﹐曰「偉哉﹗造化者其以我爲此拘拘邪﹖」此其視變化亦同矣。故睹堯之道﹐乃知天下之輕也﹔觀禹之志﹐乃知天下之細矣﹔原壺子之論﹐乃知死生之齊也﹔見子求之行﹐乃知變化之同也。

夫至人倚不拔之柱﹐行不關之途﹐稟不竭之府﹐學不死之師。無往而不遂﹐無至而不通。生不足以掛志﹐死不足以幽神﹐屈伸俯仰﹐抱命而婉轉。禍福利害﹐千變萬紾﹐孰足以患心﹗若此人者﹐抱素守精﹐蟬蛻蛇解﹐遊於太淸﹐輕舉獨往﹐忽然入冥。鳳凰不能與之儷﹐而況斥鷃乎﹗勢位爵祿﹐何足以槪志也﹗晏子與崔杼盟﹐臨死地而不易其義。殖﹑華將戰而死﹐莒君厚賂而止之﹐不攺其行。故晏子可迫以仁﹐而不可劫以兵﹔殖﹑華可止以義﹐而不可縣以利。君子義死﹐而不可以富貴畱也﹔義爲﹐而不可以死亡恐也。彼則直爲義耳﹐而尙猶不拘於物﹐又況無爲者矣﹗

堯不以有天下爲貴﹐故授舜。公子札不以有國爲尊﹐故讓位。子罕不以玉爲富﹐故不受寶。務光不以生害義﹐故自投於淵。由此觀之﹐至貴不待爵﹐至富不待財。天下至大矣﹐而以與佗人﹔身至親矣﹐而棄之淵﹔外此﹐其餘無足利矣。此之謂無累之人﹐無累之人﹐不以天下爲貴矣﹗上觀至人之論﹐深原道徳之意﹐以下考世俗之行﹐乃足羞也。故通許由之意﹐《金滕》《豹韜》廢矣﹔延陵季子不受吳國﹐而訟間田者慚矣﹔子罕不利寶玉﹐而爭券契者愧矣﹔務光不污於世﹐而貪利偸生者悶矣。故不觀大義者﹐不知生之不足貪也﹔不聞大言者﹐不知天下之不足利也。

今夫窮鄙之社也﹐叩盆拊瓴﹐相和而歌﹐自以爲樂矣。嘗試爲之擊建鼓﹐撞巨鍾﹐乃性仍仍然﹐知其盆瓴之足羞也。藏《詩》《書》﹐修文學﹐而不知至論之旨﹐則拊盆叩瓴之徒也。夫以天下爲者﹐學之建鼓矣。尊勢厚利﹐人之所貪也﹔使之左據天下圖﹐而右手刎其喉﹐愚夫不爲。由此觀之﹐生尊於天下也。聖人食足以接气﹐衣足以蓋形﹐適情不求余﹐無天下不虧其性﹐有天下不羨其和。有天下﹐無天下﹐一實也。今贛人敖倉﹐予人河水﹐饑而餐之﹐渴而飲之﹐其入腹者不過簞食瓢漿﹐則身飽而敖倉不爲之減也。腹滿而河水不爲之竭也。有之不加飽﹐無之不爲之饑﹐與守其﹝屯﹞榺﹑有其井﹐一實也。人大怒破陰﹐大喜墜陽﹐大憂內崩﹐大怖生狂。除穢去累﹐莫若未始出其宗﹐乃爲大通。淸目而不以視﹐靜耳而不以聽﹐鉗口而不以言﹐委心而不以慮。棄聰明而反太素﹐休精神而棄知故﹐覺而若昧﹐以生而若死﹐終則反本未生之時﹐而與化爲一體。死之與生﹐一體也。

今夫繇者﹐揭鐝臿﹐負籠土﹐鹽汗交流﹐喘息薄喉。當此之時﹐得茠越下﹐則脫然而喜矣。巖穴之間﹐非直越下之休也。病疵瘕者﹐捧心抑腹﹐膝上叩頭﹐蜷局而諦﹐通夕不寐。當此之時﹐噲然得臥﹐則親戚兄弟歡然而喜﹐夫修夜之寧﹐非直一噲之樂也。故知宇宙之大﹐則不可劫以死生﹔知養生之和﹐則不可縣以天下﹔知未生之樂﹐則不可畏以死﹔知許由之貴於舜﹐則不貪物。墻之立﹐不若其偃也﹐又況不爲墻乎﹗冰之凝﹐不若其釋也﹐又況不爲冰乎﹗

自無跖有﹐自有跖無﹐終始無端﹐莫知其所萌﹐非通於外內﹐孰能無好憎﹖無外之外﹐至大也﹔無內之內﹐至貴也﹔能知大貴﹐何往而不遂﹗衰世湊學﹐不知原心反本﹐直雕琢其性﹐矯拂其情﹐以與世交。故目𨿽欲之﹐禁之以度﹔心𨿽樂之﹐節之以禮。趨翔周旋﹐詘節卑拜﹐肉凝而不食﹐酒澄而不飲﹐外束其形﹐內總其徳﹐鉗陰陽之和﹐而迫性命之情﹐故終身爲悲人。達至道者則不然﹐理情性﹐治心術﹐養以和﹐持以適﹐樂道而忘賤﹐安徳而忘貧。性有不欲﹐無欲而不得﹔心有不樂﹐無樂而不爲。益無情者不以累徳﹐而便性者不以滑和。故縱體肆意﹐而度制可以爲天下儀。

今夫儒者不本其所以欲﹐而禁其所欲﹔不原其所以樂﹐而閉其所樂。是猶決江河之源﹐而障之以手也。夫牧民者﹐猶畜禽獸也﹐不塞其囿垣﹐使有野心﹐系絆其足﹐以禁其動﹐而欲修生壽終﹐豈可得乎﹗夫顏回﹑季路﹑子夏﹑冉伯牛﹐孔子之通學也﹐然顏淵夭死﹐季路菹於衛﹐子夏失明﹐冉伯牛爲厲。此皆迫性拂情﹐而不得其和也。故子夏見曾子﹐一臒一肥。曾子問其故﹐曰「出見富貴之樂而欲之﹐入見先王之道又說之。兩者心戰﹐故臒﹔先王之道勝﹐故肥。」推其志﹐非能貪富貴之位﹐不便侈靡之樂﹐直宜迫性閉欲﹐以義自防也。𨿽情心郁殪﹐形性屈竭﹐猶不得已自彊也。故莫能終其天年。

若夫至人﹐量腹而食﹐度形而衣﹐容身而遊﹐適情而行﹐余天下而不貪﹐委萬物而不利﹐處大廓之宇﹐遊無極之野﹐登太皇﹐馮太一﹐玩天地於掌握之中。夫豈爲貧富肥臒哉﹗故儒者非能使人弗欲﹐而能止之﹔非能使人勿樂﹐而能禁之。夫使天下畏刑而不敢盜﹐豈若能使無有盜心哉﹗越人得髯蛇﹐以爲上肴﹐中國得之而棄之無用。故知其無所用﹐貪者能辭之﹔不知其無所用﹐廉者不能讓也。夫人主之所以殘亡其國家﹐損棄其社稷﹐身死於人手﹐爲天下笑﹐未嘗非爲非欲也。夫仇由貪大鍾之賂而亡其國﹐虞君利垂棘之璧而禽其身﹐獻公艷驪姬之美而亂四世﹐桓公甘易牙之和而不以時葬﹐胡王淫女樂之娛而亡上地。使此五君者適情辭余﹐以己爲度﹐不隨物而動﹐豈有此大患哉﹗

故射者非矢不中也﹐學射者不治矢也﹔禦者非轡不行﹐學禦者不爲轡也。知冬日之箑﹑夏日之裘無用於己﹐則萬物之變爲塵埃矣。故以湯止沸﹐沸乃不止﹐誠知其本﹐則去火而已矣。

卷八本經訓

太淸之始也﹐和順以寂漠﹐質眞而素朴﹐閒靜而不躁﹐推移而無故﹐在內而合乎道﹐出外而調於義﹐發動而成於文﹐行快而便於物。其言略而循理﹐其行侻而順情﹐其心愉而不僞﹐其事素而不飾﹐是以不擇時日﹐不占卦兆﹐不謀所始﹐不議所終﹐安則止﹐激則行﹐通體於天地﹐同精於陰陽﹐一和於四時﹐明照於日月﹐與造化者相雌雄。是以天覆以徳﹐地載以樂﹐四時不失其敍﹐風雨不降其虐﹐日月淑淸而揚光﹐五星循軌而不失其行。當此之時﹐玄元至碭而運照﹐鳳麟至﹐著龜兆﹐甘露下﹐竹實滿﹐流黃出﹐而朱艸生﹐機械詐僞莫藏於心。

逮至衰世﹐鐫山石﹐﹝釒挈﹞金玉﹐擿蚌蜃﹐消銅鐵﹐而萬物不滋﹐刳胎殺夭﹐麒麟不遊﹐覆巢毀卵﹐鳳凰不翔﹐鉆燧取火﹐構木爲臺﹐焚林而田﹐竭澤而漁。人械不足﹐畜藏有餘﹐而萬物不繁兆﹐萌牙卵胎而不成者﹐處之太半矣。積壤而丘處﹐糞田而種谷﹐掘地而井飲﹐疏川而爲利﹐築城而爲固﹐拘獸以爲畜﹐則陰陽繆戾﹐四時失敍﹐雷霆毀折﹐雹霰降虐﹐氛霧霜雪不霽﹐而萬物燋夭。災榛穢﹐聚埒畝﹐芟野菼﹐長苗秀﹐艸木之句萌﹑銜華﹑戴實而死者﹐不可勝數。乃至夏屋宮駕﹐縣聯房植﹐橑檐榱題﹐雕琢刻鏤﹐喬枝菱阿﹐夫容芰荷﹐五采爭勝﹐流漫陸離﹐修掞曲挍﹐夭矯曾橈﹐芒繁紛挐﹐以相交持﹐公輸﹑王爾無所錯其剞﹝屈刂﹞削鋸﹐然猶未能澹人主之欲也。是以松柏箘露夏槁﹐江﹑河﹑三川絕而不流﹐夷羊在牧﹐飛蛩滿野﹐天旱地坼﹐鳳皇不下﹐句爪﹑居牙﹑戴色﹑出距之獸﹐於是鷙矣。民之專室蓬廬﹐無所歸宿﹐凍餓饑寒死者﹐相枕席也。及至分山川溪谷﹐使有壤界﹐計人多少眾寡﹐使有分數﹐築城掘池﹐設機械險阻以爲備﹐飾職事﹐制服等﹐異貴賤﹐差賢不肖﹐經誹譽﹐行賞罰﹐則兵革興而分爭生﹐民之滅抑夭隱﹐虐殺不辜而刑誅無罪﹐於是生矣。天地之合和﹐陰陽之陶化萬物﹐皆乘人气者也。是故上下離心﹐气乃上蒸﹐君臣不和﹐五穀不爲。距日冬至四十六日﹐天含和而未降﹐地懷气而未揚﹐陰陽儲與﹐呼吸浸潭﹐包裹風俗﹐斟酌萬殊﹐旁薄眾宜﹐以相嘔咐醞釀﹐而成育羣生。是故春肅秋榮﹐冬雷夏霜﹐皆賊气之所生。由此觀之﹐天地宇宙﹐一人之身也﹔六合之內﹐一人之制也。是故明於性者﹐天地不能脇也﹔審於符者﹐怪物不能惑也。故聖人者﹐由近知遠﹐而萬殊爲一。古之人同气於天地﹐與一世而優遊。當此之時﹐無慶賀之利﹐刑罰之威﹐禮義廉恥不設﹐毀譽仁鄙不立﹐而萬民莫相侵欺暴虐﹐猶在於混冥之中。逮至衰世﹐人眾財寡﹐事力勞而養不足﹐於是忿爭生﹐是以貴仁。仁鄙不齊﹐比周朋黨﹐設詐諝﹐懷機械巧故之心﹐而性失矣﹐是以貴義。陰陽之情﹐莫不有血气之感﹐男女羣居雜處而無別﹐是以貴禮。性命之情﹐淫而相脇﹐以不得已則不和﹐是以貴樂。是故仁義禮樂者﹐可以救敗﹐而非通治之至也。夫仁者﹐所以救爭也﹔義者﹐所以救失也﹔禮者﹐所以救淫也﹔樂者﹐所以救憂也。神明定於天下﹐而心反其初﹔心反其初﹐而民心善﹔民心善而天地陰陽從而包之﹐則財足而人澹矣﹔貪鄙忿爭不得生焉。由此觀之﹐則仁義不用矣。道徳定於天下而民純朴﹐則目不營於色﹐耳不淫於聲﹐坐俳而歌謠﹐被髮而浮游﹐𨿽有毛嬙﹑西施之色﹐不知說也。掉羽﹑武象﹐不知樂也﹐淫諝無別﹐不得生焉。由此觀之﹐禮樂不用也。是故徳衰然後仁生﹐行沮然後義立﹐和失然後聲調﹐禮淫然後容飾。是故知神明然後知道徳之不足爲也﹐知道徳然後知仁義之不足行也。知仁義然後知禮樂之不足修也。今背其本而求其末﹐釋其要而索之於詳﹐未可與言至也。

天地之大﹐可以矩表識也﹔星月之行﹐可以歷推得也﹔雷震之聲﹐可以鼓鍾寫也。風雨之變﹐可以音律知也。是故大可睹者﹐可得而量也﹔明可見者﹐可得而蔽也﹔聲可聞者﹐可得而調也﹔色可察者﹐可得而別也。夫至大﹐天地弗能含也﹔至微﹐神明弗能領也。及至建律曆﹐別五色﹐異淸濁﹐味甘苦﹐則朴散而爲器矣。立仁義﹐修禮樂﹐則徳遷而爲僞矣。及僞之生也﹐飾智以驚愚﹐設詐以巧上﹐天下有能持之者﹐有能治之者也。昔者蒼頡作書﹐而天雨粟﹐鬼夜哭﹔伯益作井﹐而龍登玄云﹐神棲昆侖﹔能愈多而徳愈薄矣。故周鼎著倕﹐使銜其指﹐以明大巧之不可爲也。故至人之治也﹐心與神處﹐形與性調﹐靜而體徳﹐動而理通。隨自然之性而緣不得已之化﹐洞然無爲而天下自和﹐憺然無爲而民自朴﹐無禨祥而民不夭﹐不忿爭而養足﹐兼包海內﹐澤及後世﹐不知爲之誰何。是故生無號﹐死無謚﹐實不聚而名不立﹐施者不徳﹐受者不讓﹐徳交歸焉。而莫之充忍也。故徳之所總﹐道弗能害也﹔知之所不知﹐辯弗能解也。不言之辯﹐不道之道﹐若或通焉﹐謂之天府。取焉而不損﹐酌焉而不竭﹐莫知其所由出﹐是謂瑤光。瑤光者﹐資糧萬物者也﹐振困窮﹐補不足﹐則名生﹐興利除害﹐伐亂禁暴﹐則功成。世無災害﹐𨿽神無所施其徳﹐上下和輯﹐𨿽賢無所立其功。昔容成氏之時﹐道路雁行列處﹐托嬰兒於巢上﹐置餘糧於﹝每﹞首﹐虎豹可尾﹐虺蛇可蹍﹐而不知其所由然。逮至堯之時﹐十日並出﹐焦禾稼﹐殺艸木﹐而民無所食。猰貐﹑鑿齒﹑九嬰﹑大風﹑封豨﹑修蛇皆爲民害。堯乃使羿誅鑿齒於疇華之野﹐殺九嬰於凶水之上﹐繳大風於靑丘之澤﹐上射十日而下殺猰貐﹐斷修蛇於洞庭﹐禽封豨於桑林﹐萬民皆喜﹐置堯以爲天子。於是天下廣狹﹑險易﹑遠近﹐始有道裏。舜之時﹐共工振滔洪水﹐以薄空桑﹐龍門未開﹐呂梁未發﹐江﹑淮通流﹐四海溟涬﹐民皆上丘陵﹐赴樹木。舜乃使禹疏三江五湖﹐開伊闕﹐導廛﹑澗﹐平通溝陸﹐流注東海﹐鴻水漏﹐九州島幹﹐萬民皆寧其性﹐是以稱堯﹑舜以爲聖。晚世之時﹐帝有桀﹑紂﹐爲琁室﹑瑤臺﹑象廊﹑玉牀﹐紂爲肉圃﹑酒池﹐燎焚天下之財﹐疲苦萬民之力﹐刳諫者﹐剔孕婦﹐攘天下﹐虐百姓﹐於是湯乃以革車三百乘﹐伐桀於南巢﹐放之夏臺﹐武王甲卒三千﹐破紂牧野﹐殺之於宣室﹐天下寧定﹐百姓和集。是以稱湯﹑武之賢。由此觀之﹐有賢聖之名者﹐必遭亂世之患也。今至人生亂世之中﹐含徳懷道﹐拘無窮之智﹐鉗口寢說﹐遂不言而死者﹐眾矣然天下莫知貴其不言也。故道可道﹐非常道﹔名可名﹐非常名。著於竹帛﹐鏤於金石﹐可傳於人者﹐其粗也。五帝三王﹐殊事而同指﹐異路而同歸。晚世學者﹐不知道之所一體﹐徳之所總要﹐取成之迹﹐相與危坐而說之﹐鼓歌而舞之﹐故博學多聞﹐而不免於惑。詩云「不敢暴虎﹐不敢馮河。人知其一﹐不知其它。」此之謂也。

帝者﹐體太一﹔王者﹐法陰陽﹔霸者﹐則四時﹐君者﹐用六律。秉太一者﹐牢籠天地﹐彈厭山川﹐含吐陰陽﹐伸曳四時﹐紀綱八極﹐經緯六合﹐覆露照導﹐普汜無私﹔蠉飛蠕動﹐莫不仰徳而生。陰陽者﹐承天地之和﹐形萬殊之體﹐含气化物﹐以成埒類﹐贏縮捲舒﹐淪於不測﹐終始虛滿﹐轉於無原。四時者﹐春生夏長﹐秋收冬藏﹐取予有節﹐出入有時﹐開闔張歙﹐不失其敍﹐喜怒剛柔﹐不離其理。六律者﹐生之與殺也﹐賞之與罰也﹐予之與奪也﹐非此無道也﹔故謹於權衡準繩﹐審乎輕重﹐足以治其境內矣。是故體太一者﹐明於天地之情﹐通於道徳之倫﹐聰明耀於日月﹐精神通於萬物﹐動靜調於陰陽﹐喜怒和於四時﹐徳澤施於方外﹐名聲傳於後世。法陰陽者﹐徳與天地參﹐明與日月並﹐精與鬼神總﹐戴圓履方﹐抱表懷繩﹐內能治身﹐外能得人﹐發號施令﹐天下莫不從風。則四時者﹐柔而不脆﹐剛而不﹝貴﹞﹐寬而不肆﹐肅而不悖﹐優柔委從﹐以養羣類﹐其徳含愚而容不肖﹐無所私愛。用六律者﹐伐亂禁暴﹐進賢而退不肖﹐扶撥以爲正﹐壤險以爲平﹐矯枉以爲直﹐明於禁捨開閉之道﹐乘時因勢﹐以服役人心也。帝者體陰陽則侵﹐王者法四時則削﹐霸者節六律則辱﹐君者失準繩則廢。故小而行大﹐則滔窕而不親﹔大而行小﹐則狹隘而不容。貴賤不失其體﹐則天下治矣。天愛其精﹐地愛其平﹐人愛其情。天之精﹐日月星辰雷電風雨也﹔地之平﹐水火金木土也﹔人之情﹐思慮聰明喜怒也。故閉四關﹐止五遁﹐則與道淪。是故神明藏於無形﹐精神反於至眞﹐則目明而不以視﹐耳聰而不以聽﹐必條達而不以思慮﹐委而弗爲﹐和而弗矜﹐冥性命之情﹐而智故不行衤集焉﹝智故不得雜焉﹞。精泄於目﹐則其視明﹔在於耳﹐則其聽聰﹔畱於口﹐則其言當﹔集於心﹐則其慮通。故閉四關則身無患﹐百節莫苑﹐莫死莫生﹐莫虛莫盈﹐是謂眞人。

凡亂之所由生者﹐皆在流遁。流遁之所生者五﹕大構駕﹐興宮室﹐延樓棧道﹐雞棲井幹﹐標枺欂櫨﹐以相支持﹐木巧之飾﹐盤紆刻儼﹐嬴鏤雕琢﹐詭文回波﹐淌遊瀷淢﹐菱杼紾抱﹐芒繁亂澤﹐巧僞紛挐﹐以相摧錯﹐此遁於木也。鑿污池之深﹐肆畛崖之遠﹐來溪谷之流﹐飾曲岸之際﹐積牒旋石﹐以純修碕﹐抑淢怒瀨﹐以揚激波﹐曲拂邅回﹐以像湡﹑浯﹐益樹蓮菱﹐以食鱉魚﹐鴻鵠鷫鷞﹐稻梁饒余﹐龍舟鷁首﹐浮吹以娛﹐此遁於水也。髙築城郭﹐設樹險阻﹐崇臺榭之隆﹐侈苑囿之大﹐以窮要妙之望﹐魏闕之髙﹐上際靑雲﹐大廈曾加﹐擬於昆侖﹐修爲墻垣﹐甬道相連﹐殘髙增下﹐積土爲山﹐接徑歷遠﹐直道夷險﹐終日馳鶩﹐而無迹蹈之患﹐此遁於土也。大鐘鼎﹐美重器﹐華虫疏鏤﹐以相繆紾﹐寢蟠龍連組﹐焜昱錯眩﹐照耀輝煌﹐偃蹇寥糾﹐曲成文章﹐雕琢之飾﹐鍛錫文鐃﹐乍晦乍明﹐抑微滅瑕﹐霜文沈居﹐若簟籧篨﹐纏錦經冗﹐似數而疏﹐此遁於金也。煎熬焚炙﹐調齊和之適﹐以窮荊﹑吳甘酸之變﹐焚林而獵﹐燒燎大木﹐鼓橐吹埵﹐以銷銅鐵﹐靡流堅鍛﹐無厭足目﹐山無峻幹﹐林無柘梓﹐燎木以爲炭﹐燔艸而爲灰﹐野莽白素﹐不得其時﹐上掩天光﹐下殄地財﹐此遁於火也。此五者﹐一足以亡天下矣。是故古者明堂之制﹐下之潤濕弗能及﹐上之霧露弗能入﹐四方之風弗能襲﹔土事不文﹐木工不琢﹐金器不鏤﹔衣無隅差之削﹐冠無觚蠃之理﹔堂大足以周旋理文﹐靜潔足以享上帝﹑禮鬼神﹐以示民知儉節。夫聲色五味﹐遠國珍怪﹐瑰異奇物﹐足以變心易志﹐搖蕩精神﹐感動血气者﹐不可勝計也。夫天地之生財也﹐本不過五。聖人節五行﹐則治不荒。凡人之性﹐心和欲得則樂﹐樂斯動﹐動斯蹈﹐蹈斯蕩﹐蕩斯歌﹐歌斯舞﹐歌舞節則禽獸跳矣。人之性﹐心有憂喪則悲﹐悲則哀﹐哀斯憤﹐憤斯怒﹐怒斯動﹐動則手足不靜。人之性有侵犯則怒﹐怒則血充﹐血充則气激﹐气激則發怒﹐發怒則有所釋憾矣。故鐘鼓管簫﹐干戚羽旄﹐所以飾喜也﹔衰苴杖﹐哭踴有節﹐所以飾哀也﹔兵革羽旄﹐金鼓斧鉞﹐所以飾怒也。必有其質﹐乃爲之文。古者聖人在上﹐政教平﹐仁愛洽﹐上下同心﹐君臣輯睦﹐衣食有餘﹐家給人足﹐父慈子孝﹐兄良弟順﹐生者不怨﹐死者不恨﹐天下和洽﹐人得其願。夫人相樂﹐無所發貺﹐故聖人爲之作樂以和節之。末世之政﹐田漁重稅﹐關市急徵﹐澤梁畢禁﹐网罟無所布﹐耒耜無以設﹐民力竭於徭役﹐財用殫於會賦﹐居者無食﹐行者無糧﹐老者不養﹐死者不葬﹐贅妻鬻子﹐以給上求﹐猶弗能澹﹐愚夫蠢婦皆有流連之心﹐淒愴之志﹐乃使始爲之撞大鍾﹐擊鳴鼓﹐吹竽笙﹐彈琴瑟﹐失樂之本矣。古者上求薄而民用給﹐君施其徳﹐臣盡其忠﹐父行其慈﹐子竭其孝﹐各致其愛而無憾恨其間。夫三年之喪﹐非彊而致之﹐聽樂不樂﹐食旨不甘﹐思慕之心﹐未能絕也。晚世風流俗敗﹐嗜欲多﹐禮義廢﹐君臣相欺﹐父子相疑﹐怨尢充胸﹐思心盡亡﹐被衰戴絰﹐戲笑其中﹐𨿽致之三年﹐失喪之本也。古者天子一畿﹐諸侯一同﹐各守其分﹐不得相侵﹐有不行王道者﹐暴虐萬民﹐爭地侵壤﹐亂政犯禁﹐召之不至﹐令之不行﹐禁之不止﹐誨之不變﹐乃舉兵而伐之﹐戮其君﹐易其黨﹐封其墓﹐類其社﹐卜其子孫以代之。晚世務廣地侵壤﹐並兼無已﹐舉不義之兵﹐伐無罪之國﹐殺不辜之民﹐絕先聖之後﹐大國出攻﹐小國城守﹐驅人之牛馬﹐傒人之子女﹐毀人之宗廟﹐遷人之重寶﹐血流千里﹐暴骸滿野﹐以澹貪主之欲﹐非兵之所爲生也。故兵者﹐所以討暴﹐非所以爲暴也﹔樂者﹐所以致和﹐非所以爲淫也﹔喪者﹐所以盡哀﹐非所以爲僞也。故事親有道矣﹐而愛爲務﹔朝廷有容矣﹐而敬爲上﹔處喪有禮矣﹐而哀爲主﹔用兵有術矣﹐而義爲本。本立而道行﹐本傷而道廢。

卷九主術訓

人主之術﹐處無爲之事﹐而行不言之教。淸靜而不動﹐一度而不搖﹐因循而任下﹐責成而不勞。是故心知規而師傅諭導﹐口能言而行人稱辭﹐足能行而相者先導﹐耳能聽而執正進諫。是故慮無失策﹐謀無過事﹐言爲文章﹐行爲儀表於天下。進退應時﹐動靜循理﹐不爲醜美好憎﹐不爲賞罰喜怒﹐名各自名﹐類各自類﹐事猶自然﹐莫出於己。故古之王者﹐冕而前旒所以蔽明也﹐黈纊塞耳所以掩聰﹐天子外屏所以自障。故所理者遠﹐則所在者邇﹔所治者大﹐則所守者小。

夫目妄視則淫﹐耳妄聽則惑﹐口妄言則亂。夫三關者﹐不可不愼守也。若欲規之﹐乃是離之﹔若欲飾之﹐乃是賊之。天气爲魂﹐地气爲魄﹐反之玄房﹐各處其宅﹐守而勿失﹐上通太一。太一之精﹐通於天道﹐天道玄默﹐無容無則﹐大不可極﹐深不可測﹐尙與人化﹐知不能得。昔者神農之治天下也﹐神不馳於胸中﹐智不出於四域﹐懷其仁誠之心。甘雨時降﹐五穀蕃植﹐春生夏長﹐秋收冬藏。月省時考﹐歲終獻功﹐以時嘗谷﹐祀於明堂。明堂之制﹐有蓋而無四方﹐風雨不能襲﹐寒暑不能傷﹐遷延而入之﹐養民以公。其民朴重端愨﹐不紛爭而財足﹐不勞形而功成。因天地之資而與之和同﹐是故威厲而不殺﹐刑錯而不用﹐法省而不煩。故其化如神。其地南至交址﹐北至幽都﹐東至暘谷﹐西至三危﹐莫不聽從。當此之時﹐法寬刑緩﹐囹圄空虛﹐而天下一俗﹐莫懷姦心。

末世之政則不然。上好取而無量﹐下貪狼而無讓﹐民貧苦而仇爭﹐事力勞而無功﹐智詐萌興﹐盜賊滋彰﹐上下相怨﹐號令不行。執政有司﹐不務反道矯拂其本﹐而事修其末﹐削薄其徳﹐曾累其刑﹐而欲以爲治﹐無以異於執彈而來鳥﹐捭棁而狎犬也﹐亂乃逾甚。夫水濁則魚噞﹐政苛則民亂。故夫養虎豹犀象者﹐爲之圈檻﹐供其嗜欲﹐適其饑飽﹐違其怒恚。然而不能終其天年者﹐形有所劫也。是以上多故則下多詐﹐上多事則下多態﹐上煩擾則下不定﹐上多求則下交爭。不直之於本﹐而事之於末﹐璧猶揚果而弭塵﹐抱薪以救火也。故聖人事省而易治﹐求寡而易澹﹐不施而仁﹐不言而信﹐不求而得﹐不爲而成。塊然保眞﹐抱徳推誠﹐天下從之﹐如響之應聲﹐景之像形﹐其所修者本也。刑罰不足以移風﹐殺戮不足以禁姦﹐惟神化爲貴。至精爲神。

夫疾呼不過聞百步﹐志之所在﹐逾於千里。冬日之陽﹐夏日之陰﹐萬物歸之﹐而莫使之然。故至精之像﹐弗招而自來﹐不麾而自住﹐窈窈冥冥﹐不知爲之者誰﹐而功自成。智者弗能誦﹐辯者弗能形。昔孫叔敖恬臥﹐而郢人無所害其鋒﹔市南宜遼弄丸﹐而兩家之難無所關其辭。鞅鞈鐵鎧﹐瞋目扼腕﹐其於以禦兵刃﹐縣矣﹔券契束帛﹐刑罰斧鉞﹐其於以解難﹐薄矣﹔待目而照見﹐待言而使令﹐其於爲治﹐難矣。蘧伯玉爲相﹐子貢往觀之﹐曰「何以治國﹖」曰「以弗治治之。」簡子欲伐衛﹐使史黯往覿焉﹐還報曰「蘧伯玉爲相﹐未可以加兵。」固塞險阻﹐何足以致之﹗故臯陶瘖而爲大理﹐天下無虐刑﹐有貴於言者也﹔師曠瞽而爲太宰﹐晉無亂政﹐有貴於見者也。故不言之令﹐不視之見﹐此伏犧﹑神農之所以爲師也。

故民之化也﹐不從其所言而從所行。故齊莊公好勇﹐不使鬥爭﹐而國家多難﹐其漸至於崔杼之亂。頃襄好色﹐不使風議﹐而民多昏亂﹐其積至昭奇之難。故至精之所動﹐若春气之生﹐秋气之殺也﹐𨿽馳傳鶩置﹐不若此其亟。故君人者﹐共猶射者乎﹗於此豪末﹐於彼尋常矣。故愼所以感之也。夫榮啟期一彈﹐而孔子三日樂﹐感於和﹔鄒忌一徽﹐而威王終夕悲﹐感於憂。動諸琴瑟﹐形諸音聲﹐而能使人爲之哀樂﹐縣法設賞而不能移風易俗者﹐其誠心弗施也。寧戚商歌車下﹐桓公喟然而寤。至精入人深矣。故曰﹕樂聽其音﹐則知其俗﹔見其俗﹐則知其化。孔子學鼓琴於師襄﹐而諭文王之志﹐見微以知明矣。延陵季子聽魯樂﹐而知殷﹑夏之風﹐論近以識遠也。作之上古﹐施及千歲﹐而文不滅﹔況於並世化民乎﹗湯之時﹐七年旱﹐以身禱於桑林之際﹐而四海之云湊﹐千里之雨至。抱質效誠﹐感動天地﹐神諭方外。令行禁止﹐豈足爲哉﹗古聖王至精形於內﹐而好憎忘於外﹐出言以副情﹐發號以明旨﹐陳之以禮樂﹐風之以歌謠﹐業貫萬世而不壅﹐橫扃四方而不窮﹐禽獸昆虫與之陶化﹐又況於執法施令乎﹗

故太上神化﹐其次使不得爲非﹐其次賞賢而罰暴。衡之於左右﹐無私輕重﹐故可以爲平﹔繩之於內外﹐無私曲直﹐故可以爲正。人主之於用法﹐無私好憎﹐故可以爲命。夫權輕重不差﹝首﹞﹐扶撥枉橈不失鍼鋒﹐直施矯邪不私辟險。姦不能枉﹐讒不能亂﹐徳無所立﹐怨無所藏﹐是任術而釋人心者也。故爲治者不與焉。

夫舟浮於水﹐車轉於陸﹐此勢之自然也。木擊折﹝﹞﹐水戾破舟﹐不怨木石而罪巧拙者﹐知故不載焉。是故道有智則惑﹐徳有心則險﹐心有目則眩。兵莫憯於志﹐而莫邪爲下﹔寇莫大於陰陽﹐而枹鼓爲小。

今夫權衡規矩﹐一定而不易﹐不爲秦﹑楚變節﹐不爲胡﹑越攺容﹐常一而不邪﹐方行而不流﹐一日刑之﹐萬世傳之﹐而以無爲爲之﹐故國有亡主﹐而世無廢道﹔人有困窮﹐而理無不通。由此觀之﹐無爲者﹐道之宗。故得道之宗﹐應物無窮﹐任人之才﹐難以至治。湯﹑武﹐聖主也﹐而不能與越人乘幹舟而浮於江湖﹔伊尹﹐賢相也﹐而不能與胡人騎騵馬而服駒駼﹔孔﹑墨博通﹐而不能與山居者入榛薄險阻也。由此觀之﹐則人知之於物也淺矣﹐而欲以徧照海內﹐存萬方﹐不因道之數﹐而專己之能﹐則其窮不達矣。故智不足以治天下也。桀之力﹐制觡伸鉤﹐索鐵歙金﹐椎移大犧﹐水殺黿鼉﹐陸捕熊羆﹔然湯革車三百乘﹐困之鳴條﹐擒之焦門。由此觀之﹐勇力不足以持天下矣。智不足以爲治﹐勇不足以爲彊﹐則人材不足任﹐明也。而君人者不下廟堂之上﹐而知四海之外者﹐因物以識物﹐因人以知人也。故積力之所舉﹐則無不勝也﹔眾智之所爲﹐則無不成也。陷井之無黿鼉﹐隘也﹔園中之無修木﹐小也。夫舉重鼎者﹐力少而不能勝也﹐及至其移徙之﹐不待其多力者。故千人之羣無絕梁﹐萬人之聚無廢功。

夫華驑﹑綠耳﹐一日而至千里﹐然其使之搏兔﹐不如豺狼﹐伎能殊也。鴟夜撮蚤蚊﹐察分秋豪﹐晝日顚越﹐不能見丘山﹐形性詭也。夫螣蛇遊霧而動﹐應龍乘雲而舉﹐猿得木而捷﹐魚得水而鶩。故古之爲車也﹐漆者不畫﹐鑿者不斫﹐工無二伎﹐士不兼官﹐各守其職﹐不得相姦﹐人得其宜﹐物得其安。是以器械不苦﹐而職事不嫚。夫責少者易償﹐職寡者易守﹐任輕者易權。上操約省之分﹐下效易爲之功﹐是以君臣彌久而不相厭。君人之道﹐其猶零星之屍也﹐儼然玄默﹐而吉祥受福。是故得道者不爲醜飾﹐不爲僞善﹐一人被之而不袤﹐萬人蒙之而不褊。是故重爲惠﹐若重爲暴﹐則治道通矣。爲惠者﹐尙布施也。無功而厚賞﹐無勞而髙爵﹐則守職者懈於官﹐而遊居者亟於進矣。爲暴者﹐妄誅也。無罪者而死亡﹐行直而被刑﹐則修身者不勸善﹐而爲邪者輕犯上矣。故爲惠者生姦﹐而爲暴者生亂。姦亂之俗﹐亡國之風。是故明主之治﹐國有誅者而主無怒焉﹐朝有賞者而君無與焉。誅者不怨君﹐罪之所當也﹔賞者不徳上﹐功之所致也。民知誅賞之來﹐皆在於身也。故務功修業﹐不受贛於君。是故朝廷蕪而無迹﹐田野辟而無艸。故太上﹐下知有之。橋直植立而不動﹐俯仰取制焉﹔人主靜漠而不躁﹐百官得修焉。譬而軍之持麾者﹐妄指則亂矣。慧不足以大寧﹐智不足以安危﹐與其譽堯而毀桀也﹐不如掩聰明而反修其道也。

淸靜無爲﹐則天與之時﹔廉儉守節﹐則地生之財﹔處愚稱徳﹐則聖人爲之謀。是故下者萬物歸之﹐虛者天下遺之。夫人主之聽治也﹐淸明而不暗﹐虛心而弱志。是故羣臣輻湊並進﹐無愚智賢不肖﹐莫不盡其能。於是乃始陳其禮﹐建以爲基。是乘眾勢以爲車﹐禦眾智以爲馬。𨿽幽野險途﹐則無由惑矣。

人主深居隱處以避燥濕﹐閨門重襲以避姦賊﹐內不知閭裏之情﹐外不知山澤之形﹐帷幕之外﹐目不能見十里之前﹐耳不能聞百步之外﹔天下之物﹐無不通者﹐其灌輸之者大﹐而斟酌之者眾也。是故不出戶而知天下﹐不窺牖而知天道﹐乘眾人之智﹐則天下之不足有也。專用其心﹐則獨身不能保也。是故人主覆之以徳﹐不行其智﹐而因萬人之所利。夫舉踵天下而得所利﹐故百姓載之上﹐弗重也﹐錯之前﹐弗害也﹐舉之而弗髙也﹐推之而弗厭。

主道員者﹐運轉而無端﹐化育如神﹐虛無因循﹐常後而不先也﹔臣道員者﹐運轉而無方﹐論是而處當﹐爲事先倡﹐守職分明﹐以立成功也。是故君臣異道則治﹐同道則亂。各得其宜﹐處其當﹐則上下有以相使也。夫人主之聽治也﹐虛心而弱志﹐淸明而不暗。是故羣臣輻湊並進﹐無愚智賢不肖﹐莫不盡其能者﹐則君得所以制臣﹐臣得所以事君﹐治國之道明矣。文王智而好問﹐故聖﹔武王勇而好問﹐故勝。夫乘眾人之智﹐則無不任也﹔用眾人之力﹐則無不勝也。千鈞之重﹐烏獲不能舉也﹔眾人相一﹐則百人有餘力矣。是故任一人之力者﹐則烏獲不足恃﹔乘眾人之制者﹐則天下不足有也。

禹決江疏河﹐以爲天下興利﹐而不能使水西流﹔稷辟土墾艸﹐以爲百姓力農﹐然不能使禾冬生。豈其人事不至哉﹖其勢不可也。夫推而不可爲之勢﹐而不修道理之數﹐𨿽神聖人不能以成其功﹐而況當世之主乎﹗夫載重而馬羸﹐𨿽造父不能以致遠﹔車輕馬良﹐𨿽中工可使追速。是故聖人舉事也﹐豈能拂道理之數﹐詭自然之性﹐以曲爲直﹐以屈爲伸哉﹗未嘗不因其資而用之也。是以積力之所舉﹐無不勝也﹐而眾智之所爲﹐無不成也。聾者可令嚼筋﹐而不可使有聞也﹔瘖者可使守圉﹐而不可使言也。形有所不周﹐而能有所不容也。是故有一形者處一位﹐有一能者服一事。力勝其任﹐則舉之者不重也﹔能稱其事﹐則爲之者不難也。毋小大修短﹐各得其宜﹐則天下一齊﹐無以相過也。聖人兼而用之﹐故無棄才。人主貴正而尙忠﹐忠正在上位﹐執正營事﹐則讒佞姦邪無由進矣。譬猶方員之不相蓋﹐而巨直之不相入。夫鳥獸之不可同羣者﹐其類異也﹔虎鹿之不同遊者﹐力不敵也。是故聖人得志而在上位﹐讒佞姦邪而欲犯主者﹐譬猶雀之見鸇而鼠之遇貍也﹐亦必無餘命也。

是故人主之一舉也﹐不可不愼也。所任者得其人﹐則國家治﹐上下和﹐羣臣親﹐百姓附。所任非其人﹐則國家危﹐上下乖﹐羣臣怨﹐百姓亂。故一舉而不當﹐終身傷。得失之道﹐權要在主。是繩正於上﹐木直於下﹐非有事焉﹐所緣以修者然也。故人主誠正﹐則直士任事﹐而姦人伏匿矣﹔人主不正﹐則邪人得志﹐忠者隱蔽矣。夫人主之所以莫抓玉石而抓瓜瓠者﹐何也﹖無得於玉石﹐弗犯也。使人主執正持平﹐如從繩準髙下﹐則羣臣以邪來者﹐猶以卵投石﹐以火投水。故靈王好細要﹐而民有殺食自饑也﹔越王好勇﹐而民皆處危爭死。由此觀之﹐權勢之柄﹐其以移風易俗矣。堯爲匹夫﹐不能仁化一里﹐桀在上位﹐令行禁止。由此觀之﹐賢不足以爲治﹐而勢可以易俗明矣。《書》曰「一人有慶﹐萬民賴之。」此之謂也。

天下多眩於名聲﹐而寡察其實。是故處人以譽尊﹐而遊者以辯顯﹐察其所尊顯﹐無它故焉﹐人主不明分數利害之地﹐而賢眾口之辯也。治國則不然﹐言事者必究於法﹐而爲行者必治於官。上操其名以責其實﹐臣守其業以效其功﹐言不得過其實﹐行不得逾其法。羣臣輻湊﹐莫敢專君。事不在法律中﹐而可以便國佐治﹐必參五行之﹐陰考以觀其歸﹐並用周聽﹐以察其化。不偏一曲﹐不黨一事。是以中立而徧﹐運照海內﹐羣臣公正﹐莫敢爲邪﹐百官述職﹐務致其公迹也。主精明於上﹐官勸力於下﹐姦邪滅迹﹐庶功日進﹐是以勇者盡於軍。亂國則不然。有眾咸譽者無功而賞﹐守職者無罪而誅。主上暗而不明﹐羣臣黨而不忠﹐說談者遊於辯﹐修行者競於住。主上出令﹐則非之以與﹔法令所禁﹐則犯之以邪。爲智者務於巧詐﹐爲勇者務於鬥爭。大臣專權﹐下吏持勢﹐朋黨周比﹐以弄其上。國𨿽若存﹐古之人曰亡矣。且夫不治官職﹐而被甲兵﹐不隨南畝而有賢聖之聲者﹐非所以教於國也。騏驥﹑騄駬﹐天下之疾馬也﹐驅之不前﹐引之不止﹐𨿽愚者不加體焉。今治亂之機﹐轍迹可見也﹐而世主莫之能察﹐此治道之所以塞。權勢者﹐人主之車輿﹔爵祿者﹐人臣之轡銜也。是故人主處權勢之要﹐而持爵祿之柄﹐審緩急之度﹐而適取予之節。是以天下盡力而不倦。

夫臣主之相與也﹐非有父子之厚﹐骨肉之親也﹐而竭力殊死﹐不辭其軀者﹐何也﹖勢有使之然也。昔者豫讓﹐中行文子之臣。智伯伐中行氏﹐並吞其地。豫讓背其主而臣智伯。智伯與趙襄子戰於晉陽之下﹐身死爲戮﹐國分爲三。豫讓欲報趙襄子﹐漆身爲厲﹐吞炭變音﹐擿齒易貌。夫以一人之心而事兩主﹐或背而去﹐或欲身徇之﹐豈其趨捨厚薄之勢異哉﹖人之恩澤使之然也。紂兼天下﹐朝諸侯﹐人迹所及﹐舟楫所通﹐莫不賓服。然而武王甲卒三千人﹐禽之於牧野。豈周民死節﹐而殷民背叛哉﹖其主之義徳厚而號令行也。夫疾風而波興﹐木茂而鳥集﹐相生之气也。是故臣不得其所欲於君者﹐君亦不能得其所求於臣也。君臣之施者﹐相報之勢也。是故臣盡力死節以與君﹐君計功垂爵以與臣。是故君不能賞無功之臣﹐臣亦不能死無徳之君。君徳不下流於民﹐而欲用之﹐如鞭蹄馬矣。是猶不待雨而熟稼﹐必不可之數也。

君人之道﹐處靜以修身﹐儉約以率下。靜則下不擾矣﹐儉則民不怨矣﹔下擾則政亂﹐民怨則徳薄﹔政亂則賢者不爲謀﹐徳薄則勇者不爲死。是故人主好鷙鳥猛獸﹐珍怪奇物﹐狡躁康荒﹐不愛民力﹐馳騁田獵﹐出入不時﹐如此﹐則百官務亂﹐事勤財匱﹐萬民悉苦﹐生業不修矣。人主好髙臺深池﹐雕琢刻鏤﹐黼黻文章﹐絺綌綺繡﹐寶玩珠玉﹔則賦斂無度﹐而萬民力竭矣。堯之有天下也﹐非貪萬民之富而安人主之位也﹐以爲百姓力徵﹐彊淩弱﹐眾暴寡﹐於是堯乃身服節儉之行﹐而明相愛之仁﹐以和輯之。是故茅茨不翦﹐采椽不斷﹐大路不畫﹐越席不緣﹐大羹不和﹐粢食不毇。巡狩行教﹐勤勞天下﹐周流五嶽。豈其奉養不足樂哉﹗舉天下而以爲社稷﹐非有利焉。年衰志憫﹐舉天下而傳之舜﹐猶卻行而脫屣也。衰世則不然。一日而有天下之富﹐處人主之勢﹐則竭百姓之力﹐以奉耳目之欲﹐志專在宮室臺榭﹐陂池苑囿﹐猛獸熊羆﹐玩好珍怪。是故貧民糟糠不接於口﹐而虎狼熊羆厭芻豢﹔百姓短褐不完﹐而宮室衣錦繡。人主急玆無用之功﹐百姓黎民﹐憔悴於天下。是故使天下不安其性。

人主之居也﹐如日月之明也。天下之所同側目而視﹐側耳而聽﹐延頸舉踵而望也。是故非澹薄無以明徳﹐非寧靜無以致遠﹐非寬大無以兼覆﹐非慈厚無以懷眾﹐非平正無以制斷。是故賢主之用人也﹐猶巧工之制木也﹐大者以爲舟航柱梁﹐小者以爲楫楔﹐修者以爲櫚榱﹐短者以爲朱儒枅櫨。無小大修短﹐各得其所宜﹔規矩方圓﹐各有所施。天下之物﹐莫凶於雞毒﹐然而良醫橐而藏之﹐有所用也。是故林莽之材﹐猶無可棄者﹐而況人乎﹖今夫朝廷之所不舉﹐鄕曲之所不譽﹐非其人不肖也﹐其所以官之者非其職也。鹿之上山﹐獐不能跂也﹐及其下﹐牧豎能追之﹔才有所修短也。是故有大略者﹐不可責以捷巧﹔有小智者﹐不可任以大功。人有其才﹐物有其形﹐有任一而太重﹐或任百而尙輕。是故審豪釐計者﹐必遺天下之大數﹔不失小物之選者﹐惑於大數之舉。譬猶貍之不可使搏牛﹐虎之不可使捕鼠也。今人之才﹐或欲平九州島﹐並方外﹐存危國﹐繼絕世﹐志在直道正邪﹐決煩理挐﹐而乃責之以閨閣之禮﹐奧窔之間﹔或佞巧小具﹐諂進愉說﹐隨鄕曲之俗﹐卑下眾人之耳目﹐而乃任之以天下之權﹐治亂之機。是猶以斧劗毛﹐以刀抵木也﹐皆失其宜矣。

人主者﹐以天下之目視﹐以天下之耳聽﹐以天下之智慮﹐以天下之力爭。是故號令能下究﹐而臣情得上聞。百官修同﹐羣君輻湊﹐喜不以賞賜﹐怒不以罪誅。是故威立而不廢﹐聰明光而不蔽﹐法令察而不苛﹐耳目達而不暗﹐善否之情﹐日陳於前而無所逆。是故賢者盡其智﹐而不肖者竭其力。徳澤兼覆而不偏﹐羣臣勸務而不怠﹐近者安其性﹐遠者懷其徳。所以然者﹐何也﹖得用人之道﹐而不任己之才者也。故假輿馬者﹐足不勞而致千里﹔乘舟楫者﹐不能遊而絕江海。夫人主之情﹐莫不欲總海內之智﹐盡眾人之力﹐然而羣臣志達效忠者﹐希不困其身。使言之而是﹐𨿽在褐夫芻蕘﹐猶不可棄也﹔使言之而非也﹐𨿽在卿相人君﹐揄策於廟堂之上﹐未必可用。是非之所在﹐不可以貴賤尊卑論也。是明主之聽於羣臣﹐其計乃可用﹐不羞其位﹔其言可行﹐而不責其辯。暗主則不然。所愛習親近者﹐𨿽邪枉不正﹐不能見也﹔疏遠卑賤者﹐竭力盡忠﹐不能知也。有言者窮之以辭﹐有諫者誅之以罪。如此而欲照海內﹐存萬方﹐是猶塞耳而聽淸濁﹐掩目而視靑黃也﹐其離聰明則亦遠矣﹗

法者﹐天下之度量﹐而人主之準繩也。縣法者﹐法不法也﹔設賞者﹐賞當賞也。法定之後﹐中程者賞﹐缺繩者誅。尊貴者不輕其罰﹐而卑賤者不重其刑﹐犯法者𨿽賢必誅﹐中度者𨿽不肖必無罪﹐是故公道通而私道塞矣。古之置有司也﹐所以禁民﹐使不得自恣也﹔其立君也﹐所以剬有司﹐使無專行也﹔法籍禮儀者﹐所以禁君﹐使無擅斷也。人莫得自恣﹐則道勝﹔道勝而理達矣﹐故反於無爲。無爲者﹐非謂其凝滯而不動也﹐以其言莫從己出也。夫寸生於﹝粟﹞﹐﹝粟﹞生於日﹐日生於形﹐形生於景﹐此度之本也。樂生於音﹐音生於律﹐律生於風﹐此聲之宗也。法生於義﹐義生於眾適﹐眾適合於人心﹐此治之要也。故通於本者不亂於末﹐睹於要者不惑於詳。法者﹐非天墮﹐非地生﹐發於人間﹐而反以自正。是故有諸己不非諸人﹐無諸己不求諸人。所立於下者﹐不廢於上﹔所禁於民者﹐不行於身。所謂亡國﹐非無君也﹐無法也。變法者﹐非無法也﹐有法者而不用﹐與無法等。是故人主之立法﹐先自爲檢式儀表﹐故令行於天下。孔子曰「其身正﹐不令而行﹔其身不正﹐𨿽令不從。」故禁勝於身﹐則令行於民矣。

聖主之治也﹐其猶造父之禦。齊輯之於轡銜之際﹐而急緩之於唇吻之和﹔正度於胸臆之中﹐而執節於掌握之間﹔內得於心中﹐外合於馬志。是故能進退履繩﹐而旋曲中規﹔取道致遠﹐而气力有餘。誠得其術也。是故權勢者﹐人主之車輿也﹔大臣者﹐人主之駟馬也。體離車輿之安﹐而手失駟馬之心﹐而能不危者﹐古今未有也。是故輿馬不調﹐王良不足以取道﹔君臣不和﹐唐﹑虞不能以爲治。執術而禦之﹐則管﹑晏之智盡矣﹔明分以示之﹐則跖﹑蹻之姦止矣。夫據除而窺井底﹐𨿽達視猶不能見其晴﹐借明於鑑以照之﹐則寸分可得而察也。是故明主之耳目不勞﹐精神不竭﹐物至而觀其象﹐事來而應其化﹐近者不亂﹐遠者治也。是故不用適然之數﹐而行必然之道﹐故萬舉而無遺策矣。今夫禦者﹐馬體調於車﹐禦心和於馬﹐則歷險致遠﹐進退周遊﹐莫不如志。𨿽有騏驥騄駬之良﹐臧獲禦之﹐則馬反自恣﹐而人弗能制矣。故治者不貴其自是﹐而貴其不得爲非也。故曰﹕勿使可欲﹐毋曰弗求﹐勿使可奪﹐毋曰不爭。如此﹐則人材釋而公道行矣。美者正於度﹐而不足者建於用﹐故海內可一也。夫釋職事而聽非譽﹐棄公勞而用朋黨﹐則奇材佻長而幹次﹐守官者雍遏而不進。如此﹐則民俗亂於國﹐而功臣爭於朝。故法律度量者﹐人主之所以執下﹐釋之而不用﹐是猶無轡銜而馳也﹐羣君百姓反弄其上。是故有術則制人﹐無術則制於人。吞舟之魚﹐蕩而失水﹐則制於螻蟻﹐離其居也﹔猿狖失木﹐而禽於狐貍﹐非其處也。君人者釋所守而與臣下爭﹐則有司以無爲持位﹐守職者以從君取容。是以人臣藏智而弗用﹐反以事轉任其上矣。夫富貴者之於勞也﹐達事者之於察也﹐驕恣者之於恭也﹐勢不及君﹔君人者不任能而好自爲之﹐則智日困而自負其責也。數窮於下﹐則不能伸理﹔行墮於國﹐則不能專制。智不足以爲治﹐威不足以行誅﹐則無以與天下交也。喜怒形於心者﹐欲見於外﹐則守職者離正而阿上﹐有司枉法而從風﹐賞不當功﹐誅不應罪﹐上下離心﹐而君臣相怨也。是以執政阿主﹐而有過則無以責之。有罪而不誅﹐則百官煩亂﹐智弗能解也﹔毀譽萌生﹐而明不能照也。不正本而反自然﹐則人主逾勞﹐人臣逾逸﹐是猶代庖宰剝牲﹐而爲大匠斫也。與馬競走﹐筋絕而弗能及﹐上車執轡﹐則馬﹝﹞於衡下。故伯樂相之﹐王良禦之﹐明主乘之﹐無禦相之勞而致千里者﹐乘於人資以爲羽翼也。是故君人者﹐無爲而有守也﹐有爲而無好也。有爲則讒生﹐有好則諛起。昔者齊桓公好味﹐而易牙烹其首子而餌之﹔虞君好寶﹐而晉獻以璧馬釣之﹔胡王好音﹐而秦穆公以女樂誘之。是皆以利見制於人也。故善建者不拔。夫火熱而水滅之﹐金剛而火銷之﹐木彊而斧伐之﹐水流而土遏之﹐惟造化者﹐物莫能勝也。故中欲不出謂之扃﹐外邪不入謂之塞。中扃外閉﹐何事之不節﹗外閉中扃﹐何事之不成﹖弗用而後能用之﹐弗爲而後能爲之。精神勞則越﹐耳目淫則竭。故有道之主﹐滅想去意﹐淸虛以待﹐不伐之言﹐不奪之事﹐循名責實﹐使有司﹐任而弗詔﹐責而弗教﹐以不知爲道﹐以柰何爲寶。如此﹐則百官之事﹐各有所守矣。攝權勢之柄﹐其於化民易矣。衛君役子路﹐權重也﹔景﹑桓公臣管晏﹐位尊也。怯服勇而愚制智﹐其所托勢者勝也。故枝不得大於榦﹐末不彊於本﹐則輕重大小﹐有以相制也。若五指之屬於臂﹐搏援攫捷﹐莫不如志。言以小屬於大也。是故得勢之利者﹐所持甚小﹐其存甚大﹔所守甚約﹐所制甚廣。是故十圍之木﹐持千鈞之屋﹔五寸之鍵﹐制開闔之門。豈其材之巨小足哉﹖所居要也。孔丘﹑墨翟﹐修先聖之術﹐通六藝之論﹐口道其言﹐身行其志﹐慕義從風﹐而爲之服役者不過數十人。使居天子之位﹐則天下徧爲儒﹑墨矣。楚莊王傷文無畏之死於宋也﹐奮袂而起﹐衣冠相連於道﹐遂成軍宋城之下﹐權重也。楚文王好服獬冠﹐楚國效之﹐趙武靈王貝帶鵔鸃而朝﹐趙國化之。使在匹夫布衣﹐𨿽冠獬冠﹐帶貝帶﹑鵔鸃而朝﹐則不免爲人笑也。夫民之好善樂正﹐不待禁誅而自中法度者﹐萬無一也。下必行之令﹐從之者利﹐逆之者凶﹐日陰未移﹐而海內莫不被繩矣。故握劍鋒﹐以離北宮子﹐司馬蒯蕢不使應敵﹔操其觚﹐招其末﹐則庸人能以制勝。今使烏獲﹑藉蕃從後牽牛尾﹐尾絕而不從者﹐逆也﹔若指之桑條以貫其鼻﹐則五尺童子﹐牽而周四海者﹐順也。夫七尺之橈而制船之左右者﹐以水爲資﹔天子發號﹐令行禁止﹐以眾爲勢也。夫防民之所害﹐開民之所利﹐威行也﹐若發碱決唐。故循流而下易以至﹐背風而馳易以遠。桓公立政﹐去食肉之獸﹐食粟之鳥﹐系罝之网﹐三舉而百姓說。紂殺王子比干而骨肉怨﹐斮朝涉者之脛而萬民叛﹐再舉而天下失矣。故義者﹐非能徧利天下之民也﹐利一人而天下從風﹔暴者﹐非盡害海內之眾也﹐害一人而天下離叛。故桓公三舉而九合諸侯﹐紂再舉而不得爲匹夫。故舉錯不可不審。

人主租斂於民也。必先計歲收﹐量民積聚﹐知饑饉有餘不足之數﹐然後取車輿衣食供養其欲。髙臺層榭﹐接屋連閣﹐非不麗也﹐然民有掘穴狹廬所以托身者﹐明主弗樂也。肥醲甘脆﹐非不美也﹐然民有糟糠菽粟不接於口者﹐則明主弗甘也。匡牀蒻席﹐非不寧也﹐然民有處邊城﹐犯危難﹐澤死暴骸者﹐明主弗安也。故古之君人者﹐其慘怛於民也。國有饑者﹐食不重味﹔民有寒者﹐而冬不被裘。歲登民丰﹐乃始縣鐘鼓﹐陳干戚﹐君臣上下﹐同心而樂之﹐國無哀人。故古之爲金石管弦者﹐所以宣樂也﹔兵革斧鉞者﹐所以飾怒也﹔觴酌俎豆﹐酬酢之禮﹐所以效善也﹔衰絰菅屨﹐辟踴哭泣﹐所以諭哀也。此皆有充於內而成像於外。及至亂主﹐取民則不裁其力﹐求於下則不量其積﹐男女不得事耕織之業﹐以供上之求﹐力勤財匱﹐君臣相疾也。故民至於焦唇沸肝﹐有今無儲﹐而乃始撞大鍾﹐擊鳴鼓﹐吹竽笙﹐彈琴瑟﹐是猶貫甲冑而入宗廟﹐被羅紈而從軍旅﹐失樂之所由生矣。夫民之爲生也﹐一人跖耒而耕﹐不過十畝﹐中田之獲﹐卒歲之收﹐不過畝四石﹐妻子老弱﹐仰而食之﹐時有涔旱災害之患﹐無以給上之徵賦車馬兵革之費。由此觀之﹐則人之生﹐憫矣﹗夫天地之大﹐計三年耕而餘一年之食﹐率九年而有三年之畜﹐十八年而有六年之積﹐二十七年而有九年之儲﹐𨿽涔旱災害之殃﹐民莫困窮流亡也。故國無九年之畜﹐謂之不足﹔無六年之積﹐謂之憫急﹔無三年之畜﹐謂之窮乏。故有仁君明王﹐其取下有節﹐自養有度﹐則得承受於天地﹐而不離饑寒之患矣。若貪主暴君﹐撓於其下﹐侵漁其民﹐以適無窮之欲﹐則百姓無以被天和而履地徳矣。

食者﹐民之本也﹔民者﹐國之本也﹔國者﹐君之本也。是故人君者﹐上因天時﹐下盡地財﹐中用人力﹐是以羣生遂長﹐五穀蕃殖﹐教民養育六畜﹐以時種樹﹐務修田疇﹐滋植桑麻﹐肥磽髙下﹐各因其宜﹐丘陵阪險不生五穀者﹐以樹竹木。春伐枯槁﹐夏取果蓏﹐秋畜疏食﹐冬伐薪蒸﹐以爲民資。是故生無乏用﹐死無轉屍。故先王之法﹐畋不掩羣﹐不取蓏夭。不涸澤而漁﹐不焚林而獵。豺未祭獸﹐罝罦不得布於野﹔獺未祭魚﹐网罟不得入於水﹔鷹隼未摯﹐羅网不得張於溪谷﹔艸木未落﹐斤斧不得入山林﹔昆虫未蟄﹐不得以火燒田。孕育不得殺﹐鷇卵不得探﹐魚不長尺不得取﹐彘不期年不得食。是故艸木之發若蒸气﹐禽獸之歸若流泉﹐飛鳥之歸若煙雲﹐有所以致之也。故先王之政﹐四海之云至﹐而修封疆﹔蝦蟆鳴燕降﹐而達路除道﹔陰降百泉﹐則修橋梁﹔昏張中﹐則務種谷﹔大火中﹐則種黍菽﹔虛中﹐則種宿麥﹔昴中﹐則收斂畜積﹐伐薪木。上告於天﹐下布之民。先王之所以應時修備﹐富國利民﹐實曠來遠者﹐其道備矣。非能目見而足行之也﹐欲利之也。欲利之也﹐不忘於心﹐則官自備矣。心之於九竅四支也﹐不能一事焉。然而動靜聽視皆以爲主者﹐不忘於欲利之也。故堯爲善而眾善至矣﹐桀爲非而眾非來矣。善積則功成﹐非積則禍極。

凡人之論﹐心欲小而志欲大﹐智欲員而行欲方﹐能欲多而事欲鮮。所以心欲小者﹐慮患未生﹐備禍未發﹐戒過愼微﹐不敢縱其欲也﹔志欲大者﹐兼包萬國﹐一齊殊俗﹐並覆百姓﹐若合一族﹐是非輻湊而爲之轂﹔智欲員者﹐環復轉運﹐終始無端﹐旁流四達﹐淵泉而不竭﹐萬物並興﹐莫不回應也﹔行欲方者﹐直立而不撓﹐素白而不污﹐窮不易操﹐通不肆志﹔能欲多者﹐文武備具﹐動靜中儀﹐舉動廢置﹐曲得其宜﹐無所擊戾﹐無不畢宜也﹔事欲鮮者﹐執柄持術﹐得要以應眾﹐執約以治廣﹐處靜持中﹐運於璇樞﹐以一合萬﹐若合符者也。故心小者﹐禁於微也﹔志大者﹐無不懷也﹔智員者﹐無不知也﹔行方者﹐有不爲也﹔能多者﹐無不治也﹔事鮮者﹐約所持也。

古者天子聽朝﹐公卿正諫﹐博士誦詩﹐瞽箴師誦﹐庶人傳語﹐史書其過﹐宰徹其膳。猶以爲未足也﹐故堯置敢諫之鼓﹐舜立誹謗之木﹐湯有司直之人﹐武王立戒愼之鞀。過若豪釐﹐而旣已備之也。夫聖人之於善也﹐無小而不舉﹔其於過也﹐無微而不攺。堯﹑舜﹑禹﹑湯﹑文﹑武﹐皆坦然天下而南面焉。當此之時﹐鼛鼓而食﹐奏《雍》而徹﹐已飯而祭竈﹐行不用巫祝﹐鬼神弗敢祟﹐山川弗敢禍﹐可謂至貴矣。然而戰戰栗栗﹐日愼一日。由此觀之﹐則聖人之心小矣。《詩》云﹕惟此文王﹐小心翼翼﹐昭事上帝﹐聿懷多福。」其斯之謂歟﹗武王伐紂﹐發鉅橋之粟﹐散鹿臺之錢﹐封比干之墓﹐表商容之閭﹐朝成湯之廟﹐解箕子之囚。使各處其宅﹐田其田﹐無故無新﹐惟賢是親﹐用非其有﹐使非其人﹐晏然若故有之。由此觀之﹐則聖人之志大也。文王﹑周公觀得失﹐徧覽是非﹐堯﹑舜所以昌﹐桀﹑紂所以亡者﹐皆著於明堂﹐於是略智博問﹐以應無方。由此觀之﹐則聖人之智員矣。成﹑康繼文﹑武之業﹐守明堂之制﹐觀存亡之迹﹐見成敗之變﹐非道不言﹐非義不行﹐言不苟出﹐行不苟爲﹐擇善而後從事焉。由此觀之﹐則聖人之行方矣。孔子之通﹐智過於萇弘﹐勇服於孟賁﹐足躡效菟﹐力招城關﹐能亦多矣。然而勇力不聞﹐伎巧不知﹐專行教道﹐以成素王﹐事亦鮮矣。《春秋》二百四十二年﹐亡國五十二﹐弒君三十六﹐采善鉏醜﹐以成王道﹐論亦博矣。然而圍於匡﹐顏色不變﹐弦歌不輟﹐臨死亡之地﹐犯患難之危﹐據義行理而志不懾﹐分亦明矣。然爲魯司寇﹐聽獄必爲斷﹐作爲《春秋》﹐不道鬼神﹐不敢專己。夫聖人之智﹐固已多矣。其所守者約﹐故舉而必榮。愚人之智﹐固已少矣﹐其所事者多﹐故動而必窮矣。吳起﹑張儀﹐智不若孔﹑墨﹐而爭萬乘之君﹐此其所以車裂支解也。夫以正教化者﹐易而必成﹔以邪巧世者﹐難而必敗。凡將設行立趣於天下﹐捨其易成者﹐而從事難而必敗者﹐愚惑之所致也。凡此六反者﹐不可不察也。徧知萬物而不知人道﹐不可謂智﹔徧愛羣生而不愛人類﹐不可謂仁。仁者愛其類也﹐智者不可惑也。仁者𨿽在斷割之中﹐其所不忍之色可見也。智者𨿽煩難之事﹐其不暗之效可見也。內恕反情﹐心之所欲﹐其不加諸人﹐由近知遠﹐由己知人﹐此仁智之所合而行也。小有教而大有存也﹐小有誅而大有寧也﹐惟惻隱推而行之﹐此智者之所獨斷也。故仁智錯﹐有時合﹐合者爲正﹐錯者爲權﹐其義一也。府吏守法﹐君制義﹐法而無義﹐亦府吏也﹐不足以爲政。

耕之爲事也勞﹐織之爲事也擾﹐擾勞之事而民不捨者﹐知其可以衣食也。人之情不能無衣食﹐衣食之道﹐必始於耕織﹐萬民之所公見也。物之若耕織者﹐始初甚勞﹐終必利也。眾愚人之所見者寡﹐事可權者多﹐愚之所權者少﹐此愚者之所多患也。物之可備者﹐智者盡備之﹔可權者﹐盡權之﹔此智者所以寡患也。故智者先忤而後合﹐愚者始於樂而終於哀。今日何爲而榮乎﹖旦日何爲而義乎﹖此易言也。今日何爲而義﹐旦日何爲而榮﹐此難知也。問瞽師曰「白素何如﹖」曰「縞然。」曰「黑何若﹖」曰「﹤黑甚﹥然。」授白黑而示之﹐則不處焉。人之視白黑以目﹐言白黑以口﹐瞽師有以言白黑﹐無以知白黑﹐故言白黑與人同﹐其別白黑與人異。

入孝於親﹐出忠於君﹐無愚智賢不肖﹐皆知其爲義也﹐使陳忠孝行而知所出者﹐鮮矣﹗凡人思慮﹐莫不先以爲可而後行之﹐其是或非﹐此愚智之所以異。凡人之性﹐莫貴於仁﹐莫急於智。仁以爲質﹐智以行之﹐兩者爲本﹐而加之以勇力﹑辯慧﹑捷疾﹑劬錄﹑巧敏﹑遲利﹑聰明﹑審察﹐盡眾益也。身材未修﹐伎藝曲備﹐而無仁智以爲表幹﹐而加之以眾美﹐則益其損。故不仁而有勇力果敢﹐則狂而操利劍﹔不智而辯慧懷給﹐則棄驥而不式。𨿽有材能﹐其施之不當﹐其處之不宜﹐適足以輔僞飾非﹐伎藝之眾﹐不如其寡也。故有野心者﹐不可借便勢﹔有愚質者﹐不可與利器。魚得水而遊焉則樂﹐唐決水涸﹐則爲螻蟻所食。有掌修其堤防﹐補其缺漏﹐則魚得而利之﹐國有以存﹐人有以生。國之所以存者﹐仁義是也﹔人之所以生者﹐行善是也。國無義﹐𨿽大必亡﹔人無善志﹐𨿽勇必傷。治國上使不得與焉。孝於父母﹐弟於兄嫂﹐信於朋友﹐不得上令而可得爲也。釋己之所得爲﹐而責於其所不得制﹐悖矣。士處卑隱﹐欲上達﹐必先反諸己。上達有道﹐名譽不起﹐而不能上達矣﹔取譽有道﹐不信於友﹐不能得譽﹔信於友有道﹐事親不說﹐不信於友﹔說親有道﹐修身不誠﹐不能事親矣﹔誠身有道﹐心不專一﹐不能專誠。道在易而求之難﹐驗在近而求之遠﹐故弗得也。

卷十繆稱訓

道至髙無上﹐至深無下﹐平乎準﹐直乎繩﹐圓乎規﹐方乎矩﹐包裹宇宙而無表裏﹐洞同覆載而無所礙。是故體道者﹐不哀不樂﹐不喜不怒﹐其坐無慮﹐其寢無夢﹐物來而名﹐事來而應。主者﹐國之心﹐心治則百節皆安﹐心擾則百節皆亂。故其心治者﹐支體相遺也﹔其國治者﹐君臣相忘也。黃帝曰「芒芒昧昧﹐從天之道﹐與元同气。」故至徳者﹐言同略﹐事同指﹐上下一心﹐無岐道旁見者﹐遏障之於邪﹐開道之於善﹐而民鄕方矣。故《易》曰「同人於野﹐利涉大川。」道者﹐物之所導也﹔徳者﹐性之所扶也﹔仁者﹐積恩之見證也﹔義者﹐比於人心而合於眾適者也。故道滅而徳用﹐徳衰而仁義生。故上世體道而不徳﹐中世守徳而弗壞也﹐末世繩繩乎惟恐失仁義。君子非仁義無以生﹐失仁義﹐則失其所以生﹔小人非嗜欲無以活﹐失嗜欲﹐則失其所以活。故君子懼失仁義﹐小人懼失利。觀其所懼﹐知各殊矣。易曰「卽鹿無虞﹐惟入於林中﹐君子幾不如捨﹐往吝。」其施厚者其報美﹐其怨大者其禍深。薄施而厚望﹐畜怨而無患者﹐古今未之有也。是故聖人察其所以往﹐則知其所以來者。聖人之道﹐猶中衢而致尊邪﹕過者斟酌﹐多少不同﹐各得其所宜。是故得一人﹐所以得百人也。人以其所願於上﹐以交其下﹐誰弗戴﹖以其所欲於下﹐以事其上﹐誰弗喜﹖《詩》云「媚玆一人﹐應侯愼徳。」愼徳大矣﹐一人小矣。能善小﹐其能善大矣。

君子見過忘罰﹐故能諫﹔見賢忘賤﹐故能讓﹔見不足忘貧﹐故能施。情系於中﹐行形於外。凡行戴情﹐𨿽過無怨﹔不戴其情﹐𨿽忠來惡。后稷廣利天下﹐猶不自矜。禹無廢功﹐無廢財﹐自視猶觖如也。滿如陷﹐實如虛﹐盡之者也。凡人各賢其所說﹐而說其所快。世莫不舉賢﹐或以治﹐或以亂﹐非自遁﹐求同乎己者也。己未必得賢﹐而求與己同者﹐而欲得賢﹐亦不幾矣﹗使堯度舜則可﹐使桀度堯﹐是猶以升量石也。今謂狐貍﹐則必不知狐﹐又不知貍。非未嘗見狐者﹐必未嘗見貍也。狐﹑貍非異﹐同類也。而謂狐貍﹐則不知狐﹑貍。是故謂不肖者賢﹐則必不知賢﹔謂賢者不肖﹐則必不知不肖者矣。

聖人在上﹐則民樂其治﹔在下﹐則民慕其意。小人在上位﹐如寢關曝纊﹐不得須臾寧。故《易》曰「乘馬班如﹐泣血漣如。」言小人處非其位﹐不可長也。物莫無所不用﹐天雄烏喙﹐藥之凶毒也﹐良醫以活人﹔侏儒鼓師﹐人之困慰者也﹐人主以備樂。是故聖人制其剟材﹐無所不用矣。勇士一呼﹐三軍皆辟﹐其出之也誠。故倡而不和﹐意而不戴﹐中心必有不合者也。故舜不降席而王天下者﹐求諸己也。故上多故﹐則民多詐矣﹐身曲而景直者﹐未之聞也。說之所不至者﹐容貌至焉﹔容貌之所不至者﹐感忽至焉。感乎心﹐明乎智﹐發而成形﹐精之至也。可以形勢接﹐而不可以昭誋。戎﹑翟之馬﹐皆可以馳驅﹐或近或遠﹐惟造父能盡其力﹔三苗之民﹐皆可使忠信﹐或賢或不肖﹐惟唐﹑虞能齊其美。必有不傳者。中行繆伯手搏虎﹐而不能生也﹐蓋力優而克不能及也。用百人之所能﹐則得百人之力﹔舉千人之所愛﹐則得千人之心。辟若伐樹而引其本﹐千枝萬葉則莫得弗從也。慈父之愛子﹐非爲報也﹐不可內解於心﹔聖人之養民﹐非求用也﹐性不能已。若火之自熱﹐冰之自寒。夫有何修焉﹗及恃其力﹐賴其功者﹐若失火舟中。故君子見始﹐其知終矣。媒妁譽人﹐而莫之徳也﹔取庸而彊飯之﹐莫之愛也。𨿽親父慈母﹐不加於此﹐有以爲﹐則恩不接矣。故送往者﹐非所以迎來也﹔施死者﹐非專爲生也。誠出於己﹐則所動者遠矣。錦繡登廟﹐貴文也﹔圭璋在前﹐尙質也。文不勝質﹐之謂君子。故終年爲車﹐無三寸之﹝釒害﹞﹐不可以驅馳﹔匠人斫戶﹐無一尺之楗﹐不可以閉藏。故君子行斯乎其所結。心之精者﹐可以神化﹐而不可以導人﹔目之精者﹐可以消澤﹐而不可以昭誋。在混冥之中﹐不可諭於人。故舜不降席而天下治﹐桀不下陛而天下亂﹐蓋情甚乎叫呼也。無諸己﹐求諸人﹐古今未之聞也。

同言而民信﹐信在言前也﹔同令而民化﹐誠在令外也。聖人在上﹐民遷而化﹐情以先之也。動於上﹐不應於下者﹐情與令殊也。故《易》曰「亢龍有悔。」三月嬰兒﹐未知利害也﹐而慈母之愛諭焉者﹐情也。故言之用者﹐昭昭乎小哉﹗不言之用者﹐曠曠乎大哉﹗身君子之言﹐信也﹔中君子之意﹐忠也。忠信形於內﹐感動應於外﹐故禹執干戚﹐舞於兩階之間﹐而三苗服。鷹翔川﹐魚鱉沈﹐飛鳥揚﹐必遠害也。子之死父也﹐臣之死君也﹐世有行之者矣﹐非出死以要名也﹐恩心之藏於中﹐而不能違其難也。故人之甘甘﹐非正爲跖也﹐而跖焉往。君子之慘怛﹐非正爲僞形也﹐諭乎人心。非從外入﹐自中出者也。義正乎君﹐仁親乎父。故君之於臣也﹐能死生之﹐不能使爲苟簡易﹔父之於子也﹐能發起之﹐不能使無憂尋。故義勝君﹐仁勝父﹐則君尊而臣忠﹐父慈而子孝。聖人在上﹐化育如神。太上曰「我其性與﹗」其次曰「微彼﹐其如此乎﹗」故《詩》曰「執轡如組。」《易》曰「含章可貞。」運於近﹐成文於遠。

夫察所夜行﹐周公慚乎景﹐故君子愼其獨也。釋近斯遠﹐塞矣。聞善易﹐以正身難。夫子見禾之三變也﹐滔滔然曰「狐向丘而死﹐我其首禾乎﹗」故君子見善則痛其身焉。身苟正﹐懷遠易矣。故《詩》曰「弗躬弗親﹐庶民弗信。」小人之從事也﹐曰苟得﹐君子曰苟義。所求者同﹐所期者異乎﹗擊舟水中﹐魚沈而鳥揚﹐同聞而殊事﹐其情一也。僖負羈以壺餐表其閭。趙宣孟以束脯免其軀﹐禮不隆﹐而徳有餘﹐仁心之感恩接而よ怛生。故其入人深。俱之叫呼也﹐在家老則爲恩厚﹐其在責人則生爭鬥。故曰﹕兵莫憯於意志﹐莫邪爲下﹔寇莫大於陰陽﹐枹鼓爲小。聖人爲善﹐非以求名﹐而名從之。名不與利期﹐而利歸之。故人之憂喜﹐非爲蹗﹐蹗焉往生也。故至人不容。故若瞇而撫﹐若跌而據。聖人之爲治﹐漠然不見賢焉﹐終而後知其可大也。若日之行﹐騏驥不能與之爭遠。

今夫夜有求﹐與瞽師並﹐東方開﹐斯照矣。動而有益﹐則損隨之。故《易》曰「剝之不可遂盡也。故受之以復。」積薄爲厚﹐積卑爲髙﹐故君子日孳孳以成輝﹐小人日怏怏以至辱。其消息也﹐離朱弗能見也。文王聞善如不及﹐宿不善如不祥。非爲日不足也﹐其憂尋推之也。故《詩》曰「周𨿽舊邦﹐其命維新。」懷情抱質﹐天弗能殺﹐地弗能霾也。聲揚天地之間﹐配日月之光﹐甘樂之者也。苟向善﹐𨿽過無怨﹔苟不向善﹐𨿽忠來患。故怨人不如自怨﹐求諸人不如求諸己得也。聲自召也﹐貌自示也﹐名自命也﹐文自官也﹐無非己者。操銳以刺﹐操刃以擊﹐何怨乎人﹖故管子文錦也﹐𨿽丑登廟﹔子產練染也﹐美而不尊。虛而能滿﹐淡而有味﹐被褐懷玉者。故兩心不可以得一人﹐一心可以得百人。男子樹蘭﹐美而不芳﹐繼子得食﹐肥而不澤﹐情不相與往來也。

生所假也﹐死所歸也。故宏演直仁而立死﹐王子閭張掖而受刃﹐不以所托害所歸也。故世治則以義衛身﹐世亂則以身衛義。死之日﹐行之終也﹐故君子愼一用之。無勇者﹐非先懾也﹐難至而失其守也﹔貪婪者﹐非先欲也﹐見利而忘其害也。虞公見垂棘之璧﹐而不知虢禍之及己也。故至道之人﹐不可遏奪也。人之欲榮也﹐以爲己也﹐於彼何益﹖聖人之行義也﹐其憂尋出乎中也﹐於己何以利﹖故帝王者多矣﹐而三王獨稱﹔貧賤者多矣﹐而伯夷獨舉。以貴爲聖乎﹖則聖者眾矣﹔以賤爲仁乎﹖則賤者多矣。何聖人之寡也。獨專之意樂哉﹗忽乎日滔滔以自新﹐忘老之及己也。始乎叔季﹐歸乎伯孟﹐必此積也。不身遁﹐斯亦不遁人。故若行獨梁﹐不爲無人不兢其容。故使人信己者易﹐而蒙衣自信者難。情先動﹐動無不得﹔無不得﹐則無莙﹐發莙而後快。故唐﹑虞之舉錯也﹐非以偕情也﹐快己而天下治﹔桀﹑紂非正賊之也﹐快己而百事廢。喜憎議而治亂分矣。

聖人之行﹐無所合﹐無所離﹐譬若鼓﹐無所與調﹐無所不比。絲管金石﹐小大修短有敍﹐異聲而和﹔君臣上下﹐官職有差﹐殊事而調。夫織者日以進﹐耕者日以卻﹐事相反﹐成功一也。申喜聞乞人之歌而悲﹐出而視之﹐其母也。艾陵之戰也﹐夫差曰「夷聲陽﹐句吳其庶乎﹗」同是聲而取信焉異。有諸情也。故心哀而歌不樂﹐心樂而哭不哀。夫子曰「弦則是也﹐其聲非也。」文者﹐所以接物也﹐情系於中而欲發外者也。以文滅情﹐則失情﹔以情滅文﹐則失文。文情理通﹐則鳳麟極矣。言至徳之懷遠也。輸子陽謂其子曰「良工漸乎矩鑿之中。」矩鑿之中﹐固無物而不周。聖王以治民﹐造父以治馬﹐醫駱以治病。同材而各自取焉。上意而民載﹐誠中者也。未言而信﹐弗召而至﹐或先之也﹐忣於不己知者﹐不自知也。矜怛生於不足﹐華誣生於矜。誠中之人﹐樂而不忣﹐如鴞好聲﹐熊之好經。夫有誰爲矜。春女思﹐秋士悲﹐而知物化矣。號而哭﹐嘰而哀﹐而知聲動矣﹔容貌顏色﹐理詘﹝亻曳﹞倨佝﹐徇知情僞矣。故聖人栗栗乎其內﹐而至乎至極矣。

功名遂成﹐天也﹔循理受順﹐人也。太公望﹑周公旦﹐天非爲武王造之也﹔崇侯﹑惡來﹐天非爲紂生之也﹔有其世﹐有其人也。教本乎君子﹐小人被其澤﹔利本乎小人﹐君子享其功。昔東戶季子之世﹐道路不拾遺﹐耒耜餘糧宿諸﹝每﹞首﹐使君子小人各得其宜也。故一人有慶﹐兆民賴之。凡髙者貴其左﹐故下之於上曰左之﹐臣辭也﹔下者貴其右﹐故上之於下曰右之﹐君讓也。故上左遷﹐則失其所尊也﹔臣右還﹐則失其所貴矣。小快害道﹐斯須害儀。子產騰辭﹐獄繁而無邪﹐失諸情者﹐則塞於辭矣。成國之道﹐工無僞事﹐農無遺力﹐士無隱行﹐官無失法。譬若設网者﹐引其綱而萬目開矣。舜﹑禹不再受命﹐堯﹑舜傳大焉﹐先形乎小也。刑於寡妻﹐至於兄弟﹐禪於家國﹐而天下從風。故戎兵以大知小﹐人以小知大。君子之道﹐近而不可以至﹐卑而不可以登﹐無載焉而不勝﹐大而章﹐遠而隆﹐知此之道﹐不可求於人﹐斯得諸己也。釋己而求諸人﹐去之遠矣。

君子者﹐樂有餘而名不足﹐小人樂不足而名有餘。觀於有餘不足之相去﹐昭然遠矣。含而弗吐﹐在情而不萌者﹐未之聞也。君子思義而不慮利﹐小人貪利而不顧義。子曰「鈞之哭也﹐曰﹕『子予柰何兮乘我何』其哀則同﹐其所以哀則異。」故哀樂之襲人情也深矣。鑿地漂池﹐非止以勞苦民也。各從其跖而亂生焉。其載情一也﹐施人則異矣。故唐﹑虞日孳孳以致於王﹐桀﹑紂日怏怏以致於死﹐不知後世之譏己也。凡人情﹐說其所苦卽樂﹐失其所樂則哀。故知生之樂﹐必知死之哀。有義者不可欺以利﹐有勇者不可劫以懼﹐如饑渴者不可欺以虛器也。人多欲虧義﹐多憂害智﹐多懼害勇。嫚生乎小人﹐蠻夷皆能之﹔善生乎君子﹐誘然與日月爭光﹐天下弗能遏奪。故治國樂其所以存﹐亡國亦樂其所以亡也。金錫不消釋則不流刑﹐上憂尋不誠則不法民。憂尋不在民﹐則是絕民之系也。君反本﹐而民系固也。至徳小節備﹐大節舉。齊桓舉而不密﹐晉文密而不舉。晉文得之乎閨內﹐失之乎境外﹔齊桓失之乎閨內﹐而得之乎本朝。

水下流而廣大﹐君下臣而聰明。君不與臣爭功﹐而治道通矣。管夷吾﹑百里奚經而成之﹐齊桓﹑秦穆受而聽之。照惑者﹐以東爲西﹐惑也﹔見日而寤矣。衛武侯謂其臣曰「小子無謂我老而羸我﹐有過必謁之。」是武侯如弗羸之必得羸。故老而弗捨﹐通乎存亡之論者也。人無能作也﹐有能爲也﹔有能爲也﹐而無能成也。人之爲﹐天成之。終身爲善﹐非天不行﹔終身爲不善﹐非天不亡。故善否﹐我也﹔禍福﹐非我也。故君子順其在己者而已矣。性者﹐所受於天也﹔命者﹐所遭於時也。有其材﹐不遇其世﹐天也。太公何力﹐比干何罪﹐循性而行指﹐或害或利。求之有道﹐得之在命。故君子能爲善﹐而不能必其得福﹔不忍爲非﹐而未能必免其禍。君﹐根本也﹔臣﹐枝葉也。根本不美﹐枝葉茂者﹐未之聞也。有道之世﹐以人與國﹔無道之世﹐以國與人。堯王天下而憂不解﹐授舜而憂釋。憂而守之﹐而樂與賢終﹐不私其利矣。

凡萬物有所施之﹐無小不可﹔爲無所用之﹐碧瑜糞土也。人之情﹐於害之中爭取小焉﹐於利之中爭取大焉。故同味而嗜厚膊者﹐必其甘之者也﹔同師而超羣者﹐必其樂之者也。弗甘弗樂﹐而能爲表者﹐未之聞也。君子時則進﹐得之以義﹐何幸之有﹗不時則退﹐讓之以義﹐何不幸之有﹗故伯夷餓死首陽之下﹐猶不自悔﹐棄其所賤﹐得其所貴也。福之萌也綿綿﹐禍之生也分分。禍福之始萌微﹐故民嫚之。惟聖人見其始而知其終。故傳曰「魯酒薄而邯鄲圍﹐羊羹不斟而宋國危。」明主之賞罰﹐非以爲己也﹐以爲國也。適於己而無功於國者﹐不施賞焉﹔逆於己便於國者﹐不加罰焉。故楚莊謂共雍曰「有徳者受吾爵祿﹐有功者受吾田宅。是二者﹐女無一焉﹐吾無以與女。」可謂不逾於理乎﹗其謝之也﹐猶未之莫與。周政至﹐殷政善﹐夏政行。行政善﹐善未必至也。至至之人﹐不慕乎行﹐不慚乎善。含徳履道﹐而上下相樂也﹐不知其所由然。有國者多矣﹐而齊桓﹑晉文獨名﹔泰山之上有七十壇焉﹐而三王獨道。君不求諸臣﹐臣不假之君﹐修近彌遠﹐而後世稱其大。不越鄰而成章﹐而莫能至焉。故孝己之禮可爲也﹐而莫能奪之名也。必不得其所懷也。

義載乎宜之謂君子﹐宜遺乎義之謂小人。通智得而不勞﹐其次勞而不病﹐其下病而不勞。古人味而弗貪也﹐今人貪而弗味。歌之修其音也﹐音之不足於其美者也。金石絲竹﹐助而奏之﹐猶未足以至於極也。人能尊道行義﹐喜怒取予﹐欲如艸之從風。召公桑蠶耕種之時﹐馳獄出拘﹐使百姓皆得反業修職。文王辭千里之地﹐而請去炮烙之刑。故聖人之舉事也﹐進退不失時﹐若夏就絺綌﹐上車授綏之謂也。老子學商容﹐見舌而知守柔矣﹔列子學壺子﹐觀景柱而知持後矣。故聖人不爲物先﹐而常制之﹐其類若積薪樵﹐後者在上。人以義愛﹐以黨羣﹐以羣彊。是故徳之所施者博﹐則威之所行者遠﹔義之所加者淺﹐則武之所制者小矣。鐸以聲自毀﹐膏濁以明自鑠﹐虎豹之文來射﹐猿﹝犬穴﹞之捷來措。故子路以勇死﹐萇弘以智困。能以智知﹐而未能以智不知也。故行險者不得履繩﹐出林者不得直道﹐夜行瞑目而前其手﹐事有所至﹐而明有所害。人能貫冥冥入於昭昭﹐可與言至矣。鵲巢知風之所起﹐獺穴知水之髙下﹐暉目知晏﹐陰諧知雨﹐爲是謂人智不如鳥獸﹐則不然。故通於一伎﹐察於一辭﹐可與曲說﹐未可與廣應也。寧戚擊牛角而歌﹐桓公舉以大政﹔雍門子以哭見孟嘗君﹐涕流沾纓。歌哭﹐眾人之所能爲也﹐一發聲﹐入人耳﹐感人心﹐情之至者也。故唐﹑虞之法可效也。其諭人心﹐不可及也。簡公以懦殺﹐子陽以猛劫﹐皆不得其道者也。故歌而不比於律者﹐其淸濁一也﹔繩之外與繩之內﹐皆失直者也。紂爲象箸而箕子嘰﹐魯以偶人葬而孔子嘆﹐見所始則知所終。故水出於山﹐入於海﹔稼生乎野﹐而藏乎倉。聖人見其所生﹐則知其所歸矣。

水濁者魚噞﹐令苛者民亂。城峭者必崩﹐岸靑者必陀。故商鞅立法而支解﹐吳起刻削而車裂。治國譬若張瑟﹐大弦﹝糸旦﹞﹐則小弦絕矣。故急轡數策者﹐非千里之禦也。有聲之聲﹐不過百里﹔無聲之聲﹐施於四海。是故祿過其功者損﹐名過其實者蔽。情行合而名副之﹐禍福不虛至矣。身有醜夢﹐不勝正行﹔國有妖祥﹐不勝善政。是故前有軒冕之賞﹐不可以無功取也﹔後有斧鉞之禁﹐不可以無罪蒙也。素修正者﹐弗離道也。君子不謂小善不足爲也而捨之﹐小善積而爲大善﹔不謂小不善爲無傷也而爲之﹐小不善積而爲大不善。是故積羽沈舟﹐羣輕折軸。故君子禁於微。壹快不足以成善﹐積快而爲徳﹔壹恨不足以成非﹐積恨而成怨。故三代之稱﹐千歲之積譽也﹔桀﹑紂之謗﹐千歲之積毀也。

天有四時﹐人有四用。何謂四用﹖視而形之﹐莫明於目﹔聽而精之﹐莫聰於耳﹔重而閉之﹐莫固於口﹔含而藏之﹐莫深於心。目見其形﹐耳聽其聲﹐口言其誠﹐而心致之精﹐則萬物之化咸有極矣。地以徳廣﹐君以徳尊﹐上也﹔地以義廣﹐君以義尊﹐次也﹔地以彊廣﹐君以彊尊﹐下也。故粹者王﹐駁者霸﹐無一焉者亡。昔二皇鳳皇至於庭﹐三代至乎門﹐周室至乎澤。徳彌粗﹐所至彌遠﹔徳彌精﹐所至彌近。君子誠仁﹐施亦仁﹐不施亦仁﹔小人誠不仁﹐施亦不仁﹐不施亦不仁。善之由我﹐與其由人若﹐仁徳之盛者也﹐故情勝欲者昌﹐欲勝情者亡。欲知天道﹐察其數﹔欲行地道﹐物其樹﹔欲知人道﹐從其欲。勿驚勿駭﹐萬物將自理﹔勿撓勿攖﹐萬物將自淸。

察一曲者﹐不可與言化﹔審一時者﹐不可與言大。日不知夜﹐月不知晝﹐日月爲明而弗能兼也﹐惟天地能函之。能包天地﹐曰惟無形者也。驕溢之君無忠臣﹐口慧之人無必信。交拱之木﹐無把之枝﹔尋常之溝﹐無吞舟之魚。根淺則末短﹐本傷則枝枯。福生於無爲﹐患生於多欲﹐害生於弗備﹐穢生於弗耨。聖人爲善若恐不及﹐備禍若恐不免。蒙塵而欲毋瞇﹐涉水而欲無濡﹐不可得也。是故知己者不怨人﹐知命者不怨天。福由己發﹐禍由己生。

聖人不求譽﹐不辟誹﹐正身直行﹐眾邪自息。今釋正而追曲﹐倍是而從眾﹐是與俗儷走﹐而內無繩﹐故聖人反己而弗由也。道之有篇章形埒者﹐非至者也。嘗之而無味﹐視之而無形﹐不可傳於人。大戟去水﹐亭歷愈張﹐用之不節﹐乃反爲病。物多類之而非﹐惟聖人知其微。善禦者不忘其馬﹐善射者不忘其弩﹐善爲人上者不忘其下。誠能愛而利之﹐天下可從也。弗愛弗利﹐親子叛父。天下有至貴而非勢位也﹐有至富而非金玉也﹐有至壽而非千歲也。原心反性﹐則貴矣﹔適情知足﹐則富矣﹔明死生之分﹐則壽矣。言無常是﹐行無常宜者﹐小人也﹔察於一事﹐通於一伎者﹐中人也﹔兼覆蓋而並有之﹐度伎能而裁使之者﹐聖人也。

卷十一齊俗訓

率性而行謂之道﹐得其天性謂之徳。性失然後貴仁﹐道失然後貴義。是故仁義立而道徳遷矣﹐禮樂飾則純朴散矣﹐是非形則百姓眩矣﹐珠玉尊則天下爭矣。凡此四者﹐衰世之造也﹐末世之用也。

夫禮者﹐所以別尊卑﹐異貴賤﹔義者﹐所以合君臣﹑父子﹑兄弟﹑夫妻﹑朋友之際也。今世之爲禮者﹐恭敬而忮﹔爲義者﹐布施而徳。君臣以相非﹐骨肉以生怨﹐則失禮義之本也。故構而多責。夫水積則生相食之魚﹐圭積則生自肉之獸﹐禮義飾則生僞匿之本。夫吹灰而欲無瞇﹐涉水而欲無濡﹐不可得也。古者﹐民童蒙不知東西﹐貌不羨乎情﹐而言不溢乎行。其衣致暖而無文﹐其兵戈銖而無刃﹐其歌樂而無轉﹐其哭哀而無聲。鑿井而飲﹐耕田而食。無所施其美﹐亦不求得。親戚不相毀譽﹐朋友不相怨徳。及至禮義之生﹐貨財之貴﹐而詐僞萌興﹐非譽相紛﹐怨徳並行。於是乃有曾參﹑孝己之美﹐而生盜跖﹑莊蹻之邪。故有大路龍旌﹐羽蓋垂緌﹐結駟連騎﹐則必有穿窬拊楗﹐抽箕逾備之姦﹔有詭文繁繡﹐弱緆羅紈﹐必有菅屩跐踦﹐短褐不完者。故髙下之相傾也﹐短修之相形也﹐亦明矣。夫蝦蟆爲鶉﹐水蠆爲﹝﹞﹝﹞﹐皆生非其類﹐惟聖人知其化。夫胡人見黂﹐不知其可以爲布也﹔越人見毳﹐不知其可以爲旃也。故不通於物者﹐難與言化。昔太公望﹑周公旦受封而相見。太公問周公曰「何以治魯﹖」周公曰「尊尊親親。」太公曰「魯從此弱矣。」周公問太公曰「何以治齊﹖」太公曰「舉賢而上功。」周公曰「後世必有劫殺之君。」其後﹐齊日以大﹐至於霸﹐二十四世而田氏代之﹔魯日以削﹐至三十二世而亡。故《易》曰「履霜﹐堅冰至。」聖人之見終始微言。故糟丘生乎象著﹐炮烙生乎熱斗。子路撜溺而受牛謝。孔子曰「魯國必好救人於患。」子贛贖人﹐而不受金於府﹐孔子曰「魯國不復贖人矣。」子路受而勸徳﹐子贛讓而止善。孔子之明﹐以小知大﹐以近知遠﹐通於論者也。

由此觀之﹐廉有所在﹐而不可公行也。故行齊於俗﹐可隨也﹔事周於能﹐易爲也。矜僞以惑世﹐伉行以違眾﹐聖人不以爲民俗。廣廈闊屋﹐連闥通房﹐人之所安也﹔鳥入之而憂。髙山險阻﹐深林叢薄﹐虎豹之所樂也﹔人入之而畏。川谷通原﹐積水重泉﹐黿鼉之所便也﹔人入之而死。咸池﹑承云﹐九韶﹑六英﹐人之所樂也﹔鳥獸聞之而驚。深溪峭岸﹐峻木尋枝﹐猿狖之所樂也﹔人上之而栗。形殊性詭﹐所以爲樂者﹐乃所以爲哀﹔所以爲安者﹐乃所以爲危也。乃至天地之所覆載﹐日月之所昭誋﹐使各便其性﹐安其居﹐處其宜﹐爲其能。故愚者有所修﹐智者有所不足。柱不可以摘齒﹐筐不可以持屋﹐馬不可以服重﹐牛不可以追速﹐鉛不可以爲刀﹐銅不可以爲弩﹐鐵不可以爲舟﹐木不可以爲釜。各用之於其所適﹐施之於其所宜﹐卽萬物一齊﹐而無由相過。夫明鏡便於照形﹐其於以函食﹐不如簞﹔犧牛粹毛﹐宜於廟牲﹐其於以致雨﹐不若黑蜧。

由此觀之﹐物無貴賤。因其所貴而貴之﹐物無不貴也﹔因其所賤而賤之﹐物無不賤也。夫玉璞不厭厚﹐角﹝角喬﹞不厭薄﹐漆不厭黑﹐粉不厭白。此四者相反也﹐所急則均﹐其用一也。今之裘與蓑﹐孰急﹖見雨則裘不用﹐升堂則蓑不禦﹐此代爲常者也。譬若舟﹑車﹑楯﹑肆﹑窮廬﹐故有所宜也。故老子曰「不上賢」者﹐言不致魚於木﹐沈鳥於淵。故堯之治天下也﹐舜爲司徒﹐契爲司馬﹐禹爲司空﹐后稷爲大田師﹐奚仲爲工。其導萬民也﹐水處者漁﹐山處者木﹐谷處者牧﹐陸處者農。地宜其事﹐事宜其械﹐械宜其用﹐用宜其人﹐澤臯織网﹐陵阪耕田﹐得以所有易所無﹐以所工易所拙。是故離叛者寡﹐而聽從者眾。譬若播棋丸於地﹐員者走澤﹐方者處髙﹐各從其所安﹐夫有何上下焉﹖若風之遇簫﹐忽然感之﹐各以淸濁應矣。夫猿狖得茂木﹐不捨而穴﹐狟貉得埵防﹐弗去而緣。物莫避其所利﹐而就其所害。是故鄰國相望﹐雞狗之音相聞﹐而足迹不接諸侯之境﹐車軌不結千里之外者﹐皆各得其所安。

故亂國若盛﹐治國若虛﹐亡國若不足﹐存國若有餘。虛者﹐非無人也﹐皆守其職也﹔盛者﹐非多人也﹐皆徼於末也﹔有餘者﹐非多財也﹐欲節事寡也﹔不足者﹐非無貨也﹐民躁而費多也。故先王之法籍﹐非所作也﹐其所因也。其禁誅﹐非所爲也﹐其所守也。凡以物治物者不以物﹐以睦﹔治睦者不以睦﹐以人﹔治人者不以人﹐以君﹔治君者不以君﹐以欲﹔治欲者不以欲﹐以性﹔治性者不於性﹐以徳﹔治徳者不以徳﹐以道。原人之性﹐蕪濊不得淸明者﹐物或堁之也。羌﹑氐﹑翟﹐嬰兒生皆同聲﹐及其長也﹐𨿽重象狄騠﹐不能通其言﹐教俗殊也。今三月嬰兒﹐生而徙國﹐則不能知其故俗。由此觀之﹐衣服禮俗者﹐非人之性也﹐所受於外也。

夫竹之性浮﹐殘以爲牒﹐束而投之水則沈﹐失其體也﹔金之性沈﹐托之於舟上則浮﹐勢有所支也。夫素之質白﹐染之以涅則黑﹔縑之性黃﹐染之以丹則赤。人之性無邪﹐久湛於俗則易﹐易而忘本﹐合於若性。故日月欲明﹐浮雲蓋之﹐河水欲淸﹐沙石濊之。人性欲平﹐嗜欲害之﹐惟聖人能遺物而反己。夫乘舟而惑者﹐不知東西﹐見斗極則寤矣。夫性﹐亦人之鬥極也。有以自見也﹐則不失物之情﹔無以自見﹐則動而惑營。譬若隴西之遊﹐愈躁愈沈。孔子謂顏回曰「吾服汝也忘﹐而汝服於我也亦忘。𨿽然﹐汝𨿽忘乎吾﹐猶有不忘者存。」孔子知其本也。夫縱欲而失性﹐動未嘗正也﹐以治身則危﹐以治國則亂﹐以入軍則破。是故不聞道者﹐無以反性。故古之聖王﹐能得諸己﹐故令行禁止﹐名傳後世﹐徳施四海。是故凡將舉事﹐必先平意淸神﹔神淸意平﹐物乃可正。若璽之抑埴﹐正與之正﹐傾與之傾。故堯之舉舜也﹐決之於目﹔桓公之取寧戚也﹐斷之於耳而已矣。爲是釋術數而任耳目﹐其亂必甚矣。

夫耳目之可以斷也﹐反情性也﹔聽失於誹譽﹐而目淫於采色﹐而欲得事正﹐則難矣。夫載哀者聞歌聲而泣﹐載樂者見哭者而笑。哀可樂者﹐笑可哀者﹐載使然也。是故貴虛。故水激則波興﹐气亂則智昏﹔智昏不可以爲政﹐波水不可以爲平。故聖王執一而勿失﹐萬物之情旣矣﹐四夷九州島島服矣。夫一者至貴﹐無適於天下﹐聖人托於無適﹐故民命系矣。爲仁者必以哀樂論之﹐爲義者必以取予明之。目所見不過十里﹐而欲徧照海內之民﹐哀樂弗能給也。無天下之委財﹐而欲徧瞻萬民﹐利不能足也。且喜怒哀樂﹐有感而自然者也。故哭之發於口﹐涕之出於目﹐此皆憤於中而形於外者也。譬若水之下流﹐煙之上尋也。夫有孰推之者﹗故彊哭者𨿽病不哀。彊親者𨿽笑不和。情發於中而聲應於外﹐故釐負羈之壺餐﹐愈於晉獻公之垂棘﹔趙宣孟之束脯﹐賢於智伯之大鍾。故禮丰不足以效愛﹐而誠心可以懷遠。故公西華之養親也﹐若與朋友處﹔曾參之養親也﹐若事嚴主烈君﹔其於養﹐一也。故胡人彈骨﹐越人契臂﹐中國歃血也。所由各異﹐其於信﹐一也。三苗髽首﹐羌人括領﹐中國冠笄﹐越人劗鬋﹐其於服﹐一也。帝顓頊之法﹐婦人不辟男子於路者﹐拂之於四達之衢。今之國都﹐男女切踦﹐肩摩於道﹐其於俗﹐一也。故四夷之禮不同﹐皆尊其主而愛其親﹐敬其兄﹔獫狁之俗相反﹐皆慈其子而嚴其上。夫鳥飛成行﹐獸處成羣﹐有孰教之﹗故魯國服儒者之禮﹐行孔子之術。地削名卑﹐不能親近來遠。越王勾踐劗發文身﹐無皮弁搢笏之服﹐拘罷拒折之容﹐然而勝夫差於五湖﹐南面而霸天下﹐泗上十二諸侯皆率九夷以朝。胡﹑貉﹑匈奴之國﹐縱體拖發﹐箕倨反言﹐而國不亡者﹐未必無禮也。楚莊王裾衣博袍﹐令行乎天下﹐遂霸諸侯。晉文君大布之衣﹐牂羊之裘﹐韋以帶劍﹐威立於海內。豈必鄒﹑魯之禮之謂禮乎﹗

是故入其國者從其俗﹐入其家者避其諱﹐不犯禁而入﹐不忤逆而進﹐𨿽之夷狄徒倮之國﹐結軌乎遠方之外﹐而無所困矣。禮者﹐實之文也﹔仁者﹐恩之效也。故禮因人情而爲之節文﹐而仁發恲以見容。禮不過實﹐仁不溢恩也﹐治世之道也。夫三年之喪﹐是彊人所不及也﹐而以僞輔情也。三月之服﹐是絕哀而迫切之性也。夫儒﹑墨不原人情之終始﹐而務以行相反之制﹐五縗之服﹐悲哀抱於情﹐葬薶稱於養﹐不彊人之所不能爲﹐不絕人之所能已﹐度量不失於適﹐誹譽無所由生。古者非不知繁升降盤還之禮也﹐蹀采齊﹑肆夏之容也﹐以爲曠日煩民而無所用﹐故制禮足以佐實諭意而已矣。古者非不能陳鐘鼓﹐盛管簫﹐揚干戚﹐奮羽旄﹐以爲費財亂政﹐制樂足以合歡宣意而已﹐喜不羨於音。非不能竭國麋民﹐虛府殫財﹐含珠鱗施﹐綸組節束﹐追送死也﹐以爲窮民絕業而無益於槁骨腐肉也﹐故葬薶足以收斂蓋藏而已。昔舜葬蒼梧﹐市不變其肆﹔禹葬會稽之山﹐農不易其畝。明乎生死之分﹐通乎侈儉之適者也。

亂國則不然﹐言與行相悖﹐情與貌相反﹐禮飾以煩﹐樂優以淫﹐崇死以害生﹐久喪以招行﹐是以風俗濁於世﹐而誹譽萌於朝。是故聖人廢而不用也。義者﹐循理而行宜也﹔禮者﹐體情制文者也。義者宜也﹐禮者體也。昔有扈氏爲義而亡﹐知義而不知宜也﹔魯治禮而削﹐知禮而不知體也。有虞氏之祀﹐其社用土﹐祀中澑﹐葬成畝﹐其樂咸池﹑承云﹑九韶﹐其服尙黃﹔夏后氏﹐其社用松﹐祀戶﹐葬﹝爿嗇﹞置翣﹐其樂夏鑰﹑九成﹑六佾﹑六列﹑六英﹐其服尙靑﹔殷人之禮﹐其社用石﹐祀門﹐葬樹松﹐其樂大濩﹑晨露﹐其服尙白﹔周人之禮﹐其社用栗﹐祀竈﹐葬樹柏﹐其樂大武﹑三象﹑棘下﹐其服尙赤。禮樂相詭﹐服制相反﹐然而皆不失親疏之恩﹐上下之倫。今握一君之法籍﹐以非傳代之俗﹐譬由膠柱而調瑟也。故明主制禮義而爲衣﹐分節行而爲帶。衣足以覆形﹐從典墳﹐虛循撓﹐便身體﹐適行步﹐不務於奇麗之容﹐隅眥之削﹔帶足以結紐收衽﹐束牢連固﹐不亟於爲文句疏短之尭。故制禮義﹐行至徳﹐而不拘於儒﹑墨。所謂明者﹐非謂其見彼也﹐自見而已﹔所謂聰者﹐非謂聞彼也﹐自聞而已﹔所謂達者﹐非謂知彼也﹐自知而已。是故身者﹐道之所托﹐身得則道得矣。道之得也﹐以視則明﹐以聽則聰﹐以言則公﹐以行則從。故聖人裁財制物也﹐猶工匠之斫削鑿枘也﹐宰庖之切割分別也。曲得其宜而不折傷。拙工則不然﹐大則塞而不入﹐小則窕而不周。動於心﹐枝於手﹐而愈醜。夫聖人之斫削物也﹐剖之判之﹐離之散之﹔已淫已失﹐復揆以一﹔旣出其根﹐復歸其門﹔已雕已琢﹐還反於朴。合而爲道徳﹐離而爲儀表。其轉入玄冥﹐其散應無形。禮儀節行﹐又何以窮至治之本哉﹖世之明事者﹐多離道徳之本﹐曰「禮義足以治天下。」此未可與言術也。

所謂禮義者﹐五帝三王之法籍風俗﹐一世之迹也。譬若芻狗土龍之始成﹐文以靑黃﹐絹以綺繡﹐纏以朱絲﹐屍祝袀袨﹐大夫端冕﹐以送迎之。及其已用之後﹐則壤土艸薊而已。夫有孰貴之﹗故當舜之時﹐有苗不服﹐於是舜修政偃兵﹐執干戚而舞之。禹之時﹐天下大雨﹐禹令民聚土積薪﹐擇丘陵而處之。武王伐紂﹐載屍而行﹐海內未定﹐故不爲三所之喪始。禹遭洪水之患﹐陂塘之事﹐故朝死而暮葬。此皆聖人之所以應時耦變﹐見形而施宜者也。今之修干戚而笑鐝插﹐知三年非一日﹐是從牛非馬﹐以徵笑羽也。以此應化﹐無以異於彈一弦而會棘下。夫以一世之變﹐欲以耦化應時﹐譬猶冬被葛而夏被裘。夫一儀不可以百發﹐一衣不可以出歲。儀必應乎髙下﹐衣必遷乎寒暑。是故世異則事變﹐時移則俗易。故聖人論世而立法﹐隨時而舉事。尙古之王﹐封於泰山﹐禪於梁父。七十餘聖﹐法度不同﹐非務相反也﹐時事異也。

是故不法其已成之法﹐而法其所以爲法。所以爲法者﹐與化推移者也。夫能與化推移爲人者﹐至貴在焉爾。故狐梁之歌可隨也﹐其所以歌者﹐不可爲也﹔聖人之法可觀也﹐其所以作法﹐不可原也﹔辯士之言可聽也﹐其所以言﹐不可形也﹔淳均之劍不可愛也﹐而歐冶之巧可貴也。今夫王喬﹑赤誦子﹐吹嘔呼吸﹐吐故內新﹐遺形去智﹐抱素反眞﹐以遊玄眇﹐上通雲天。今欲學其道﹐不得其養气處神﹐而放其一吐一吸﹐時詘時伸﹐其不能乘雲升假﹐亦明矣。五帝三王﹐輕天下﹐細萬物﹐齊死生﹐同變化﹐抱大聖之心﹐以鏡萬物之情﹐上與神明爲友﹐下與造化爲人。今欲學其道﹐不得其淸明玄聖﹐而守其法籍憲令﹐不能爲治﹐亦明矣。故曰「得十利劍﹐不若得歐冶之巧﹔得百走馬﹐不若得伯樂之數。」朴至大者無形狀﹐道至妙者無度量。故天之圓也不得規﹐地之方也不得矩﹐往古來今謂之宙﹐四方上下謂之宇﹐道在其間﹐而莫知其所。故其見不遠者﹐不可與語大﹔其智不閎者﹐不可與論至。昔者馮夷得道﹐以潛大川﹔鉗且得道﹐以處昆侖。扁鵲以治病﹐造父以禦馬﹔羿以之射﹐倕以之斫。所爲者各異﹐而所道者一也。夫稟道以通物者﹐無以相非也。譬若同陂而漑田﹐其受水均也。今屠牛而烹其肉﹐或以爲酸﹐或以爲甘﹐煎熬燎炙﹐齊味萬方﹐其本一牛之體。伐楩柟豫樟而剖梨之﹐或爲棺槨﹐或爲柱梁﹐披斷撥遂﹐所用萬方﹐然一木之朴也。故百家之言﹐指奏相反﹐其合道一體也。譬若絲﹑竹﹑金﹑石之會樂同也﹐其曲家異而不失於體﹔伯樂﹑韓風﹑秦牙﹑管靑﹐所相各異﹐其知馬一也。故三皇五帝﹐法籍殊方﹐其得民心均也。故湯入夏而用其法﹐武王入殷而行其禮﹐桀﹑紂之所以亡﹐而湯﹑武之所以爲治。

故剞劂銷鋸陳﹐非良工不能以制木﹔鑪橐埵坊設﹐非巧冶不能以治金。屠牛吐一朝解九牛﹐而刀可以剃毛﹔庖丁用刀十九年﹐而刀如新剖硎。何則﹖遊乎眾虛之間。若夫規矩鉤繩者﹐此巧之具也﹐而非所以巧也。故瑟無弦﹐𨿽師文不能以成曲﹔徒弦﹐則不能悲。故弦﹐悲之具也﹔而非所以爲悲也。若夫工匠之爲連鐖﹑運開﹐陰閉﹑眩錯﹐入於冥冥之眇﹐神調之極﹐遊乎心手眾虛之間﹐而莫與物爲際者﹐父不能以教子。瞽師之放意相物﹐寫神愈舞﹐而形乎弦者﹐兄不能以諭弟。今夫爲平者準也﹐爲直者繩也。若夫不在於繩準之中﹐可以平直者﹐此不共之術也。故叩宮而宮應﹐彈角而角動﹐此同音之相應也。其於五音無所比﹐而二十五弦皆應﹐此不傳之道也。故蕭條者﹐形之君﹔而寂寞者﹐音之主也。天下是非無所定﹐世各是其所是﹐而非其所非。所謂是與非各異﹐皆自是而非人。由此觀之﹐事有合於己者﹐而未始有是也﹔有忤於心者﹐而未始有非也。故求是者﹐非求道理也﹐求合於己者也﹔去非者﹐非批邪施也﹐去忤於心者也。忤於我﹐未必不合於人也﹔合於我﹐未必不非於俗也。至是之是無非﹐至非之非無是﹐此眞是非也。若夫是於此而非於彼﹐非於此而是於彼者﹐此之謂一是一非也。此一是非﹐隅曲也﹔夫一是非﹐宇宙也。今吾欲擇是而居之﹐擇非而去之﹐不知世之所謂是非者﹐不知孰是孰非。老子曰「治大國若烹小鮮。」爲寬裕者曰勿數撓﹐爲刻削者曰致其鹹酸而已矣。晉平公出言而不當﹐師曠舉琴而撞之﹐跌衽宮壁﹐左右欲塗之﹐平公曰「捨之﹐以此爲寡人失。」孔子聞之曰「平公非不痛其體也﹐欲來諫者也。」韓子聞之曰「臣失禮而弗誅﹐是縱過也。有以也﹐夫平公之不霸也。」故賓有見人於宓子者﹐賓出﹐宓子曰「子之賓獨有三過。望我而笑﹐是攓也﹔談語而不稱師﹐是返也﹔交淺而言深﹐是亂也。」賓曰「望君而笑﹐是公也﹔談語而不稱師﹐是通也﹔交淺而言深﹐是忠也。」故賓之容﹐一體也﹐或以爲君子﹐或以爲小人﹐所自視之異也。故趣捨合﹐卽言忠而益親﹔身疏﹐卽謀當而見疑。親母爲其子治扢禿﹐而血流至耳﹐見者以爲其愛之至也﹔使在於繼母﹐則過者以爲嫉也。事之情一也﹐所從觀者異也。從城上視牛如羊﹐視羊如豕﹐所居髙也。窺面於盤水則員﹐於杯則隋﹐面形不變其故﹐有所員﹑有所隋者﹐所自窺之異也。今吾𨿽欲正身而待物﹐庸遽知世之所自窺我者乎﹖若轉化而與世競走﹐譬猶逃雨也﹐無之而不濡。常欲在於虛﹐則有不能爲虛矣。若夫不爲虛而自虛者﹐此所慕而不能致也。故通於道者如車軸﹐不運於己﹐而與轂致千里﹐轉無窮之原也。不通於道者若迷惑﹐告以東西南北﹐所居聆聆﹐一曲而辟﹐然忽不得﹐復迷惑也。故終身隸於人﹐辟若俔之見風也﹐無須臾之間定矣。故聖人體道反性﹐不化以待化﹐則幾於免矣。

治世之體易守也﹐其事易爲也﹐其禮易行也﹐其責易償也。是以人不兼官﹐官不兼事﹐士農工商﹐鄕別州異﹐是故農與農言力﹐士與士言行﹐工與工言巧﹐商與商言數。是以士無遺行﹐農無廢功﹐工無苦事﹐商無折貨﹐各安其性﹐不得相干。故伊尹之興土功也﹐修脛者使之跖鐝﹐彊脊者使之負土﹐眇者使之準﹐傴者使之塗﹐各有所宜﹐而人性齊矣。胡人便於馬﹐越人便於舟﹐異形殊類﹐易事而悖﹐失處而賤﹐得勢而貴。聖人總而用之﹐其數一也。夫先知遠見﹐達視千里﹐人才之隆也﹐而治世不以責於民﹔博聞彊志﹐口辯辭給﹐人智之美也﹐而明主不以求於下﹔敖世輕物﹐不污於俗﹐士之伉行也﹐而治世不以爲民化﹔神機陰閉﹐剞劂無迹﹐人巧之妙也﹐而治世不以爲民業。故萇弘﹑師曠﹐先知禍福﹐言無遺策﹐而不可與眾同職也﹔公孫龍折辯抗辭﹐別同異﹐離堅白﹐不可與眾同道也。北人無擇非舜而自投淸泠之淵﹐不可以爲世儀。魯般﹑墨子以木爲鳶而飛之﹐三日不集﹐而不可使爲工也。故髙不可及者﹐不可以爲人量﹔行不可逮者﹐不可以爲國俗。夫挈輕重不失銖兩﹐聖人弗用﹐而縣之乎銓衡﹔視髙下不差尺寸﹐明主弗任﹐而求之乎浣準。何則﹖人才不可專用﹐而度量可世傳也。故國治可與愚守也﹐而軍制可與權用也。夫待騕褭﹑飛兔而駕之﹐則世莫乘車﹔待西施﹑毛嬙而爲配﹐則終身不家矣。然非待古之英俊﹐而人自足者﹐因所有而並用之。夫騏驥千里﹐一日而通﹔駑馬十捨﹐旬亦至之。由是觀之﹐人材不足專恃﹐而道術可公行也。亂世之法﹐髙爲量而罪不及﹐重爲任而罰不勝﹐危爲禁而誅不敢。民困於三責﹐則飾智而詐上﹐犯邪而幹免。故𨿽峭法嚴刑﹐不能禁其姦。何者﹖力不足也。故諺曰「鳥窮則噣﹐獸窮則﹝角牛﹞﹐人窮則詐。」此之謂也。

道徳之論﹐譬猶日月也。江南河北﹐不能易其指﹔馳騖千里﹐不能易其處。趨捨禮俗﹐猶室宅之居也﹐東家謂之西家﹐西家謂之東家﹐𨿽臯陶爲之理﹐不能定其處。故趨捨同﹐誹譽在俗﹔意行鈞﹐窮達在時。湯﹑武之累行積善﹐可及也﹔其遭桀﹑紂之世﹐天授也。今有湯﹑武之意﹐而無桀﹑紂之時﹐而欲成霸王之業﹐亦不幾矣。昔武王執戈秉鉞以伐紂勝殷﹐搢笏杖殳以臨朝。武王旣沒﹐殷民叛之。周公踐東宮﹐履乘石﹐攝天子之位﹐負扆而朝諸侯﹐放蔡叔﹐誅管叔﹐克殷殘商﹐祀文王於明堂﹐七年而致政成王。夫武王先武而後文﹐非意變也﹐以應時也﹔周公放兄誅弟﹐非不仁也﹐以匡亂也。故事周於世則功成﹐務合於時則名立。昔齊桓公合諸侯以乘車﹐退誅於國以斧鉞﹔晉文公合諸侯以革車﹐退行於國以禮義。桓公前柔而後剛﹐文公前剛而後柔。然而令行乎天下﹐權制諸侯鈞者﹐審於勢之變也。顏闔﹐魯君欲相之而不肯﹐使人以幣先焉﹐鑿培而遁之﹐爲天下顯武。使遇商鞅﹑申不害﹐刑及三族﹐又況身乎﹗

世多稱古之人而髙其行﹐並世有與同者﹐而弗知貴也。非才下也﹐時弗宜也。故六騏驥﹑四駃騠﹐以濟江河﹐不若窾木便者﹐處世然也。是故立功之人﹐簡於行而謹於時。今世俗之人﹐以功成爲賢﹐以勝患爲智﹐以遭難爲愚﹐以死爲戇。吾以爲各致其所極而已。王子比干﹐非不知箕子被髮佯狂以免其身也﹐然而樂直行盡忠以死節﹐故不爲也。伯夷﹑叔齊﹐非不能受祿任官以致其功也﹐然而樂離世伉行以絕眾﹐故不務也。許由﹑善捲﹐非不能撫天下﹑寧海內以徳民也﹐然而羞以物滑和﹐故弗受也。豫讓﹑要離﹐非不知樂家室﹑安妻子以偸生也﹐然而樂推誠行﹐必以死主﹐故不畱也。今從箕子視比干﹐則愚矣﹔從比干視箕子﹐則卑矣﹔從管﹑晏視伯夷﹐則戇矣﹔從伯夷視管﹑晏﹐則貪矣。趨捨相非﹐嗜欲相反﹐而各樂其務﹐將誰使正子﹖曾子曰「擊舟水中﹐鳥聞之而髙翔﹐魚聞之而淵藏。」故所趨各異﹐而皆得所便。故惠子從車百乘﹐以過孟諸﹐莊子見之﹐棄其餘魚。鵜胡飲水數斗而不足﹐鱔鮪入口若露而死。智伯有三晉而欲不澹﹐林類﹑榮啟期﹐衣若縣衰而意不慊。由此觀之﹐則趣行各異﹐何以相非也﹗

夫重生者不以利害己﹐立節者見難不苟免﹐貪祿者見利不顧身﹐而好名者非義不苟得。此相爲論﹐譬猶冰炭鉤繩也。何時而合﹗若以聖人爲之中﹐則兼覆而並之﹐未有可是非者也。夫飛鳥主巢﹐狐貍主穴﹐巢者巢成而得棲焉﹐穴者穴成而得宿焉。趨捨行義﹐亦人之所棲宿也。各樂其所安﹐致其所跖﹐謂之成人。故以道論者﹐總而齊之。治國之道﹐上無苛令﹐官無煩治﹐士無僞行﹐工無淫巧﹐其事經而不擾﹐其器完而不飾。亂世則不然﹐爲行者相揭以髙﹐爲禮者相矜以僞﹐車輿極於雕琢﹐器用逐於刻鏤。求貨者爭難得以爲寶﹐詆文者處煩撓以爲慧﹐爭爲亻危辯﹐久稽而不訣﹐無益於治。工爲奇器﹐歷歲而後成﹐不周於用。故神農之法曰「丈夫丁壯而不耕﹐天下有受其饑者﹔婦人當年而不織﹐天下有受其寒者。」故身自耕﹐妻親織﹐以爲天下先。其導民也﹐不貴難得之貨﹐不器無用之物。是故其耕不彊者﹐無以養生﹔其織不彊者﹐無以掩形。有餘不足﹐各歸其身。衣食饒溢﹐姦邪不生﹐安樂無事﹐而天下均平。故孔丘﹑曾參無所施其善﹔孟賁﹑成荊無所行其威。

衰世之俗﹐以其知巧詐僞﹐飾眾無用﹐貴遠方之貨﹐珍難得之財﹐不積於養生之具。澆天下之淳﹐析天下之朴﹐牿服馬牛以爲牢。滑亂萬民﹐以淸爲濁﹐性命飛揚﹐皆亂以營。貞信漫瀾﹐人失其情性。於是乃有翡翠犀象﹑黼黻文章以亂其目﹔芻豢黍粱﹑荊吳芬馨以嚂監其口﹔鐘鼓管簫﹑絲竹金石以淫其耳﹔趨捨行義﹑禮節謗議以營其心。於是百姓糜沸豪亂﹐暮行逐利﹐煩挐澆淺﹐法與義相非﹐行與利相反。𨿽十管仲﹐弗能治也。且富人則車輿衣纂錦﹐馬飾傅旄象﹐帷幕茵席﹐綺繡絳組﹐靑黃相錯﹐不可爲象。貧人則夏被褐帶索﹐含菽飲水以充腸﹐以支暑熱﹔冬則羊裘解札﹐短褐不掩形﹐而煬竈口。故其爲編戶齊民無以異﹐然貧富之相去也﹐猶人君與僕虜﹐不足以論之。夫乘奇技﹑僞邪施者﹐自足乎一世之間﹔守正修理﹐不苟得者﹐不免乎饑寒之患。而欲民之去末反本﹐由是發其原而壅其流也。夫雕琢刻鏤﹐傷農事者也﹔錦繡纂組﹐害女工者也。農事廢﹐女工傷﹐則饑之本而寒之原也。夫饑寒並至﹐能不犯法幹誅者﹐古今未聞也。故仕鄙在時不在行﹐利害在命不在智。夫敗軍之卒﹐勇武遁逃﹐將不能止也﹔勝軍之陳﹐怯者死行﹐懼不能走也。故江河決﹐沈一鄕﹐父子兄弟相遺而走﹐爭升陵阪﹐上髙丘﹐輕足先升﹐不能相顧也。世樂志平﹐見鄰國之人溺﹐尙猶哀之﹐又況親戚乎﹗故身安則恩及鄰國﹐志爲之滅﹔身危則忘親戚﹐而人不能解也。遊者不能拯溺﹐手足有所急也﹔灼者不能救火﹐身體有所痛也。夫民有餘卽讓﹐不足則爭﹐讓則禮義生﹐爭則暴亂起。扣門求水﹐莫弗與者﹐所饒足也﹔林中不賣薪﹐湖上不鬻魚﹐所有餘也。故物丰則欲省﹐求澹則爭止。秦王之時﹐或人葅子﹐利不足也﹔劉氏持政﹐獨夫收孤﹐財有餘也。故世治則小人守政﹐而利不能誘也﹔世亂則君子爲姦﹐而法弗能禁也。

卷十二道應訓

太淸問於無窮子曰「子知道乎﹖」無窮子曰「吾弗知也。」又問於無爲「吾知道有數。」曰「其數柰何﹖」無爲曰「吾知道之可以弱﹐可以彊﹔可以柔﹐可以剛﹔可以陰﹐可以陽﹔可以窈﹐可以明﹔可以包裹天地﹐可以應待無方。此吾所以知道之數也。」太淸又問於無始曰「向者﹐吾道於無窮﹐曰﹕『吾弗知之。」又問於無爲﹐無爲曰﹕『吾知道。』曰﹕『子之知道﹐亦有數乎﹖』無爲曰﹕『吾知道有數。』曰﹕『其數柰何﹖』無爲曰﹕『吾知道之可以弱﹐可以彊﹔可以柔﹐可以剛﹔可以陰﹐可以陽﹔可以窈﹐可以明﹔可以包裹天地﹐可以應待無方。吾所以知道之數也。』若是﹐則無爲知與無窮之弗知﹐孰是孰非﹖」無始曰「弗知之深﹐而知之淺﹔弗知內﹐而知之外﹔弗知精﹐而知之粗。」太淸仰而嘆曰「然則不知乃知邪﹖知乃不知邪﹖孰知知之爲弗知﹐弗知之爲知邪﹖」無始曰「道不可聞﹐聞而非也﹔道不可見﹐見而非也﹔道不可言﹐言而非也。孰知形之不形者乎﹖」故老子曰「天下皆知善之爲善﹐斯不善也。」故「知者不言﹐言者不知」也。

白公問於孔子曰「人可以微言﹖」孔子不應。白公曰「若以石投水中﹐何如﹖」曰「吳﹑越之善沒者能取之矣。」曰「若以水投水﹐何如﹖」孔子曰「菑﹑澠之水合﹐易牙嘗而知之。」白公曰「然則人固不可以微言乎﹖」孔子曰「何謂不可﹖誰知言之謂者乎﹖夫知言之謂者﹐不以言言也。爭魚者濡﹐逐獸者趨﹐非樂之也。故至言去言﹐至爲無爲﹐夫淺知之所爭者﹐末矣。」白公不得也﹐故死於浴室。故老子曰「言有宗﹐事有君。夫惟無知﹐是以不吾知也。」白公之謂也。

惠子爲惠王爲國法﹐已成而示諸先生﹐先生皆善之﹐奏之惠王。惠王甚說之。以示翟煎﹐曰「善」﹗惠王曰「善﹐可行乎﹖」翟煎曰「不可。」惠王曰「善而不可行﹐何也﹖」翟煎對曰「今夫舉大木者﹐前呼邪許﹐後亦應之。此舉重勸力之歌也﹐豈無鄭﹑衛激楚之音哉﹖然而不用者﹐不若此其宜也。治國有禮﹐不在文辯。」故老子曰「法令滋彰﹐盜賊多有。」此之謂也。

田駢以道術說齊王﹐王應之曰「寡人所有﹐齊國也。道術𨿽以除患﹐願聞國之政。」田駢對曰「臣之言無政﹐而可以爲政。譬之若林木無材﹐而可以爲材。願王察其所謂﹐而自取齊國之政焉已。𨿽無除其患害﹐天地之間﹐六合之內﹐可陶冶而變化也。齊國之政﹐何足問哉﹗」此老聃之所謂「無狀之狀﹐無物之象」者也。若王之所問者﹐齊也﹔田駢所稱者﹐材也。材不及林﹐林不及雨﹐雨不及陰陽﹐陰陽不及和﹐和不及道。

白公勝得荊國﹐不能以府庫分人。七日﹐石乙入曰「不義得之﹐又不能布施﹐患必至矣﹗不能予人﹐不若焚之﹐毋令人害我﹗」白公弗聽也。九日﹐葉公入﹐乃發大府之貨以予眾﹐出髙庫之兵以賦民﹐因而攻之。十有九日而禽白公。夫國非其有也﹐而欲有之﹐可謂至貪也﹔不能爲人﹐又無以自爲﹐可謂至愚矣﹗譬白公之嗇也﹐何以異於梟之愛其子也﹖故老子曰「持而盈之﹐不如其已。揣而銳之﹐不可長保也。」

趙簡子以襄子爲後﹐董閼於曰「無卹賤﹐今以爲後﹐何也﹖」簡子曰「是爲人也﹐能爲社稷忍羞。」異日﹐知伯與襄子飲﹐而批襄子之首。大夫請殺之。襄子曰「先君之立我也﹐曰﹕能爲社稷忍羞。豈曰能刺人哉﹗」處十月﹐知伯圍襄子於晉陽﹐襄子疏隊而擊之﹐大敗知伯﹐破其首以爲飲器。故老子曰「知其雄﹐守其雌﹐其爲天下溪。」

嚙缺問道於被衣﹐被衣曰「正女形﹐壹女視﹐天和將至。攝女知﹐正女度﹐神將來舍。徳將來附若美﹐而道將爲女居。憃乎若新生之犢﹐而無求其故。」言未卒﹐嚙缺繼以仇夷。被衣行歌而去﹐曰「形若槁骸﹐心如死灰。直實不知﹐以故自持。墨墨恢恢﹐無心可與謀。彼何人哉﹗」故老子曰「明白四達。能以無知乎﹗」

趙襄子攻翟而勝之﹐取尢人﹑終人。使者來謁之﹐襄子方將食﹐而有憂色。左右曰「一朝而兩城下﹐此人之所喜也。今君有憂色﹐何也﹖」襄子曰「江﹑河之大也﹐不過三日﹐飄風暴雨﹐日中不須臾。今趙氏之徳行無所積﹐今一朝兩城下﹐亡其及我乎﹗」孔子聞之﹐曰「趙氏其昌乎﹗」夫憂﹐所以爲昌也﹔而喜﹐所以爲亡也。勝非其難也﹐持之者其難也。賢主以此持勝﹐故其福及後世。齊﹑楚﹑吳﹑越﹐皆嘗勝矣﹐然而卒取亡焉﹐不能乎持勝也。惟有道之主能持勝。孔子勁杓國門之關﹐而不肯以力聞。墨子爲守攻﹐公輸般服﹐而不肯以兵知。善持勝者﹐以彊爲弱。故老子曰「道衝﹐而用之又弗盈也。」

惠孟見宋康王﹐蹀足謦欬﹐疾言曰「寡人所說者﹐勇有功也﹐不說爲仁義者也客將何以教寡人﹖」惠孟對曰「臣有道於此﹐人𨿽勇﹐刺之不入。𨿽巧有力﹐擊之不中。大王獨無意邪﹖」宋王曰「善。此寡人之所欲聞也。」惠孟曰「夫刺之而不入﹐擊之而不中﹐此猶辱也。臣有道於此﹐使人𨿽有勇弗敢刺﹐𨿽有力不敢擊﹐夫不敢刺不敢擊﹐非無其意也。臣有道於此﹐使人本無其意也。夫無其意﹐未有愛利之也。臣有道於此﹐使天下丈夫﹑女子﹐莫不歡然皆欲愛利之心。此其賢於勇有力也﹐四累之上也。大王獨無意邪﹗」宋王曰「此寡人所欲得也。」惠孟對曰「孔﹑墨是已。孔丘﹑墨翟﹐無地而爲君﹐無官而爲長。天下丈夫﹑女子﹐莫不延頸舉踵﹐而願安利之者。今大王﹐萬乘之主也。誠有其志﹐則四境之內皆得其利矣。此賢於孔﹑墨也遠矣。」宋王無以應。惠孟出。宋王謂左右曰「辯矣﹗客之以說勝寡人也。」故老子曰「勇於不敢則活。」由此觀之﹐大勇反爲不勇耳。昔堯之佐九人﹐舜之佐七人﹐武王之佐五人﹔堯﹑舜﹑武王於九﹑七﹑五者﹐不能一事焉。然而垂拱受成功者﹐善乘人之資耳。故人與驥逐走﹐則不勝驥﹔托於車上﹐則驥不能勝人。北方有獸﹐其名曰蹶﹐鼠前而兔後﹐趨則頓﹐走則顚﹐常爲蛩蛩駏驉取甘艸以與之。蹶有患害﹐蛩蛩駏驉必負而走。此以其能﹐托其所不能。故老子曰「夫代大匠斫者﹐希不傷其手。」

薄疑說衛嗣君以王術。嗣君應之曰「予所有者﹐千乘也。願以受教。」薄疑對曰「烏獲舉千鈞﹐又況一斤乎﹖」杜赫以安天下說周昭文君﹐文君謂杜赫曰「願學所以安周。」赫對曰「臣之所言不可﹐則不能安周﹔臣之所言可﹐則周自安矣。」此所謂弗安而安者也。故老子曰「大制無割﹐故致數輿無輿也。」

魯國之法﹐魯人爲人妾於諸侯﹐有能贖之者﹐取金於府。子贛贖魯人於諸侯。來﹐而辭不受金。孔子曰「賜失之矣。夫聖人之舉事也﹐可以移風易俗﹐而受教順可施後世﹐非獨以適身之行也。今國之富者寡而貧者眾﹐贖而受金﹐則爲不廉﹔不受金﹐則不復贖人。自今以來﹐魯人不復贖人於諸侯矣。」孔子亦可謂知禮矣。故老子曰「見小曰明。」

魏武侯問於李克曰「吳之所以亡者﹐何也﹖」李克對曰「數戰而數勝。」武侯曰「數戰數勝﹐國之福。其獨以亡﹐何故也﹖」對曰「數戰則民疲﹐數勝則主驕。以驕主使疲民﹐而國不亡者﹐天下鮮矣﹗驕則恣﹐恣則極物﹔疲則怨﹐怨則極慮﹔上下俱極﹐吳之亡猶晚矣﹗夫差之所以自剄於幹遂也。」老子曰「功成名遂﹐身退﹐天之道也。」

寧越欲幹齊桓公﹐困窮無以自達﹐於是爲商旅﹐將任車﹐以商於齊﹐暮宿於郭門之外。桓公郊迎客﹐夜開門﹐辟任車﹐爝火甚盛﹐從者甚眾﹐寧越飯牛車下﹐望見桓公而悲。擊牛角而疾商歌。桓公聞之﹐撫其僕之手曰「異哉﹗歌者非常人也。」命後車載之。桓公及至﹐從者以請。桓公贛之衣冠而見﹐說以爲天下。桓公大說﹐將任之。君臣爭之曰「客﹐衛人也。衛之去齊不遠﹐君不若使人問之。問之而故賢者也﹐用之未晚。」桓公曰「不然。問之﹐患其有小惡也。以人之小惡而忘人之大美﹐此人主之所以失天下之士也。」凡聽必有驗﹐一聽而弗復問﹐合其所以也。且人固難合也﹐權而用其長者而已矣。當是舉也﹐桓公得之矣。故老子曰「天大﹑地大﹑道大﹑王亦大﹐域中有四大﹐而王處其一焉。」以言其能包裹之也。

大王亶父居邠﹐翟人攻之。事之以皮帛﹑珠玉而弗受。曰「翟人之所求者地。無以財物爲也。」大王亶父曰「與人之兄居而殺其弟﹐與人之父處而殺其子﹐吾弗爲。皆勉處矣﹗爲吾臣﹐與翟人奚以異﹖且吾聞之也﹐不以其所養害其養。」杖策而去。民相連而從之﹐遂成國於岐山之下。大王亶父可謂能保生矣。𨿽富貴﹐不以養傷身﹔𨿽貧賤﹐不以利累形。今受其先人之爵祿﹐則必重失之。所自來者久矣﹐而輕失之﹐豈不惑哉﹗故老子曰「貴以身爲天下﹐焉可以托天下﹔愛以身爲天下﹐焉可以寄天下矣﹗」

中山公子牟謂詹子曰「身處江海之上﹐心在魏闕之下﹐爲之柰何﹖」詹子曰「重生。重生則輕利。」中山公子牟曰「𨿽知之﹐猶不能自勝。」詹子曰「不能自勝﹐則從之﹔從之﹐神無怨乎﹗不能自勝而彊弗從者﹐此之謂重傷。重傷之人﹐無壽類矣。」故老子曰「知和曰常﹐知常曰明﹐益生曰祥﹐心使气曰彊。」是故「用其光﹐復歸其明也。」

楚莊王問詹何曰「治國柰何﹖」對曰「何明於治身﹐而不明於治國﹖」楚王曰「寡人得立宗廟社稷﹐願學所以守之。」詹何對曰「臣未嘗聞身治而國亂者也﹐未嘗聞身亂而國治者也。故本任於身﹐不敢對以末。」楚王曰「善。」故老子曰「修之身﹐其徳乃眞也。」

桓公讀書於堂﹐輪扁斫輪於堂下。釋其椎鑿﹐而問桓公曰「君之所讀者﹐何書也﹖」桓公曰「聖人之書。」輪扁曰「其人焉在﹖」桓公曰「已死矣。」輪扁曰「是直聖人之糟粕耳。」桓公曰悖然作色而怒曰「寡人讀書﹐工人焉得而譏之哉﹗有說則可﹐無說則死﹗」輪扁曰「然。有說。臣試以臣之斫輪語之。大疾則苦而不入﹐大徐則甘而不固﹐不甘不苦﹐應於手﹐厭於心﹐而可以至妙者﹐臣不能以教臣之子﹐而臣之子亦不能得之於臣。是以行年七十﹐老而爲輪。今聖人之所言者﹐亦以懷其實﹐窮而死﹐獨其糟粕在耳。」故老子曰「道可道﹐非常道﹔名可名﹐非常名。」

昔者﹐司城子罕相宋﹐謂宋君曰「夫國家之安危﹐百姓之治亂﹐在君行賞罰。夫爵賞賜予﹐民之所好也﹐君自行之﹔殺戮刑罰﹐民之所怨也﹐臣請當之。」宋君曰「善。寡人當其美﹐子受其怨。寡人自知不爲諸侯笑矣。」國人皆知殺戮之專﹐制在子罕也﹐大臣親之﹐百姓畏之﹐居不至期年﹐子罕遂卻宋君而專其政。故老子曰「魚不可脫於淵﹐國之利器﹐不可以示人。」

王壽負書而行﹐見徐馮於周﹐徐馮曰「事者﹐應變而動﹐變生於時﹐故知時者無常行。書者﹐言之所出也。言出於知者﹐知者藏書。」於是王壽乃焚書而舞之。故老子曰「多言數窮﹐不如守中。」

令尹子佩請飲莊王。莊王許諾。子佩疏揖﹐北面立於殿下。曰「昔者君王許之﹐今不果往。意者臣有罪乎﹖」莊王曰「吾聞子具於彊臺。彊臺者﹐南望料山﹐以臨方皇﹐左江而右淮﹐其樂忘死﹐若吾薄徳之人﹐不可以當此樂也。恐畱而不能反。」故老子曰「不見可欲﹐使心不亂。」

晉公子重耳出亡﹐過曹﹐無禮焉。釐負羈之妻謂釐負羈曰「君無禮於晉公子﹐吾觀其從者﹐皆賢人也。若以相夫子反晉國﹐必伐曹﹐子何不先加徳焉﹖」釐負羈遺之壺飯而加璧焉。重耳受其飯而反其璧。及其反國﹐起師伐曹﹐克之。令三軍無入釐負羈之裏。故老子曰「曲則全﹐枉則正。」

越王勾踐與吳戰而不勝﹐國破身亡﹐困於會稽。忿心張膽﹐气如湧泉﹐選練甲卒﹐赴火若滅。然而請身爲臣﹐妻爲妾﹐親執戈﹐爲吳兵先馬走﹐果禽之於幹遂。故老子曰「柔之勝剛也﹐弱之勝彊也﹐天下莫不知﹐而莫之能行。」越王親之﹐故霸中國。

趙簡子死﹐未葬﹐中牟入齊。已葬五日﹐襄子起兵攻圍之。未合而城自壞者數十丈。襄子擊金而退之。軍吏諫曰「君誅中牟之罪﹐而城自壞﹐是天助我﹐何故去之﹖」襄子曰「吾聞之叔向曰﹕『君子不乘人於利﹐不迫人於險。』使之治城﹐城治而後攻之。」中牟聞其義﹐乃請降。故老子曰「夫惟不爭﹐故天下莫能與之爭。」

秦穆公謂伯樂曰「子之年長矣。子姓有可使求馬者乎﹖」對曰「良馬者﹐可以形容筋骨相也。相天下之馬者﹐若滅若失﹐若亡其一。若此馬者﹐絕塵弭轍。臣之子皆下材也﹐可告以良馬﹐而不可告以天下之馬。臣有所與供儋纏采薪者方九堙﹐此其於馬﹐非臣之下也。請見之。」穆公見之﹐使之求馬。三月而反報曰「已得馬矣。在於沙丘。」穆公曰「何馬也﹖」對曰「牡而黃。」使人往取之﹐牝而驪。穆公不說。召伯樂而問之曰「敗矣。子之所使求者。毛物﹑牝牡弗能知﹐又何馬之能知﹖」伯樂喟然大息曰「一至此乎﹗是乃其所以千萬臣而無數者也。若堙之所觀者﹐天機也。得其精而忘其粗﹐在內而忘其外﹐見其所見而不見其所不見﹐視其所視而遺其所不視。若彼之所相者﹐乃有貴乎馬者﹗」馬至﹐而果千里之馬。故老子曰「大直若屈﹐大巧若拙。」

吳起爲楚令尹﹐適魏。問屈宜若曰「王不知起之不肖﹐而以爲令尹。先生試觀起之爲人也。」屈子曰「將柰何﹖」吳起曰「將衰楚國之爵﹐而平其制祿﹔損其有餘﹐而綏其不足﹔砥礪甲兵﹐時爭利於天下。」屈子曰「宜若聞之﹐昔善治國家者﹐不變其故﹐不易其常。今子將衰楚國之爵﹐而平其制祿﹔損其有餘﹐而綏其不足﹔是變其故﹐易其常也。行之者不利。宜若聞之曰﹕『怒者﹐逆徳也﹐兵者凶器也。爭者人之所本也。』今子陰謀逆徳﹐好用凶器﹐始人之所本﹐逆之至也。且子用魯兵﹐不宜得志於齊﹐而行志焉﹔子用魏兵﹐不宜得志於秦﹐而得志焉。宜若聞之﹐非禍人不能成禍。吾固惑吾王之數逆天道﹐戾人理﹐至今無禍。差須夫子也。」吳起惕然曰「尙可更乎﹖」屈子曰「成形之徒﹐不可更也。子不若惇愛而篤行之。」老子曰「挫其銳﹐解其紛﹐和其光﹐同其塵。」

晉伐楚﹐三捨不止。大夫請擊之。莊王曰「先君之時﹐晉不伐楚。及孤之身﹐而晉伐楚﹐是孤之過也。若何其辱羣大夫﹖」曰「先臣之時﹐晉不伐楚。今臣之身﹐而晉伐楚﹐此臣之罪也。請三擊之。」王俯而泣﹐涕沾襟﹐起而拜羣大夫。晉人聞之﹐曰「君臣爭以過爲在己﹐且輕下其臣﹐不可伐也。」夜還師而歸。老子曰「能受國之垢﹐是謂社稷主。」

宋景公之時﹐熒惑在心。公懼﹐召子韋而問焉。曰「熒惑在心﹐何也﹖」子韋曰「熒惑﹐天罰也﹔心﹐宋分野﹐禍且當君。𨿽然﹐可移於宰相。」公曰「宰相﹐所使治國家也。而移死焉。不祥。」子韋曰「可移於民。」公曰「民死﹐寡人誰爲君乎﹖寧獨死耳﹗」子韋曰「可移於歲。」公曰「歲﹐民之命﹔歲饑﹐民必死矣。爲人君而欲殺其民以自活也﹐其誰以我爲君者乎﹖是寡人之命﹐固已盡矣﹗子韋無復言矣。」子韋還走﹐北面再拜曰「敢賀君。天之處髙而聽卑。君有君人之言三﹐天必有三賞君。今夕星必徙三捨﹐君延年二十一歲。」公曰「子奚以知之﹖」對曰「君有君人之言三﹐故有三賞﹐星必三徙捨。捨行七里﹐三七二十一﹐故君移年二十一歲。臣請伏於陛下以伺之。星不徙﹐臣請死之。」公曰「可」。是夕也﹐星果三徙捨。故老子曰「能受國之不祥﹐是謂天下王。」

昔者﹐公孫龍在趙之時﹐謂弟子曰「人而無能者﹐龍不能與遊。」有客衣褐帶索而見曰「臣能呼。」公孫龍顧謂弟子曰「門下故有能呼者乎﹖」對曰「無有。」公孫龍曰「與之弟子籍。」後數日﹐往說燕王。至於河上﹐而航在一汜﹐使善呼者呼之。一呼而航來。故曰﹕聖人之處世﹐不逆有伎能之士。故老子曰「人無棄人﹐物無棄物﹐是謂襲明。」

子發攻蔡﹐逾之。宣王郊迎﹐列田百頃﹐而封之執圭。子發辭不受。曰「治國立政﹐諸侯入賓﹐此君之徳也﹔發號施令﹐師未合而失敵遁﹐此將軍之威也﹔兵陳戰而勝敵者﹐此庶民之力也。夫乘民之功勞﹐而取其爵祿者﹐非仁義之道也。」故辭而弗受。故老子曰「功成而不居。夫惟不居﹐是以不去。」

晉文公伐原﹐與大夫期三日。三日而原不降。文公令去之。軍吏曰「原不過一二日將降矣。」君曰「吾不知原三日而不得下也。以與大夫期﹐盡而不疲﹐失信得原﹐吾弗爲也。」原人聞之﹐曰「有君若此﹐可弗降也﹖」遂降。溫人聞﹐亦請降。故老子曰「窈兮冥兮﹐其中有精﹐其精甚眞﹐其中有信。」故「美言可以市尊﹐美行可以加人」。

公儀休相魯﹐而嗜魚。一國獻魚﹐公儀子弗受。其弟子諫曰「夫子嗜魚。弗受﹐何也﹖」答曰「夫惟嗜魚﹐故弗受。夫受魚而免於相﹐𨿽嗜魚﹐不能自給魚﹔毋受魚而不免於相﹐則能長自給魚。」此明於爲人爲己者也。故老子曰「後其身而身先﹐外其身而身存。非以其無私邪﹖故能成其私。」一曰﹕知足不辱。

狐丘丈人謂孫叔敖曰「人有三怨﹐子知之乎﹖」孫叔敖曰「何謂也﹖」對曰「爵髙者﹐士妒之﹔官大者﹐主惡之﹔祿厚者﹐怨處之。」孫叔敖曰「吾爵益髙﹐吾志益下﹔吾官益大﹐吾心益小﹔吾祿益厚﹐吾施益博。是以免三怨﹐可乎﹖」故老子曰「貴必以賤爲本﹐髙必以下爲基。」

大司馬捶鉤者﹐年八十矣﹐而不失鉤芒。大司馬曰「子巧邪﹖有道邪﹖」曰「臣有守也。臣年二十好捶鉤﹐於物無視也。非鉤無察也。」是以用之者﹐必假於弗用也﹐而以長得其用。而況持而不用者乎﹖物孰不濟焉﹗故老子曰「從事於道者﹐同於道。」

文王砥徳修政﹐三年而天下二垂歸之。紂聞而患之﹐曰「余夙興夜寐﹐與之競行﹐則苦心勞形﹐縱而置之﹐恐伐餘一人。」崇侯虎曰「周伯昌行仁義而善謀﹐太子發勇敢而不疑﹐中子旦恭儉而知時。若與之從﹐則不堪其殃﹔縱而赦之﹐身必危亡。冠𨿽獘﹐必加於頭。及未成﹐請圖之。」屈商乃拘文王於羑里。於是散宜生乃以千金求天下之珍怪﹐得騶虞﹑雞斯之乘﹐玄玉百工﹐大貝百朋﹐玄豹﹑黃羆﹑靑豻﹑白虎文皮千合﹐以獻於紂。因費仲而通。紂見而說之﹐乃免其身﹐殺牛而賜之。文王歸﹐乃爲玉門﹐築靈臺﹐相女童﹐擊鐘鼓﹐以待紂之失也。紂聞之﹐曰「周伯昌攺道易行﹐吾無憂矣。」乃爲炮烙﹐剖比干﹐剔孕婦﹐殺諫者。文王乃遂其謀。故老子曰「知其榮﹐守其辱﹐爲天下谷。」

成王問政於尹佚曰「吾何徳之行﹐而民親其上﹖」對曰「使之時而敬順之。」王曰「其度安在﹖」曰「如臨深淵﹐如履薄冰。」王曰「懼哉﹗王人乎。」尹佚曰「天地之間﹐四海之內﹐善之則吾畜也﹐不善則吾仇也。昔夏﹑商之臣反仇桀﹑紂﹐而臣湯﹑武﹐宿沙之民皆自攻其君﹐而歸神農﹐此世之所明知也。如何其無懼也﹖」故老子曰「人之所畏﹐不可不畏也。」

跖之徒問跖曰「盜亦有盜乎﹖」跖曰「奚適其無道也﹗夫意而中藏者﹐聖也﹔入先者﹐勇也﹔出後者﹐義也﹔分均者﹐仁也﹔知可否者﹐智也。五者不備﹐而能成大盜者﹐天下無之。」由此觀之﹐盜賊之心﹐必托聖人之道而後可行。故老子曰「絕聖棄智﹐民利百倍。」

楚將子發好求技道之士。楚有善爲偸者﹐往見曰「聞君求技道之士。臣﹐偸也﹐願以技賫一卒。」子發聞之﹐衣不給帶﹐冠不暇正﹐出見而禮之。左右諫曰「偸者﹐天下之盜也。何爲之禮﹖」君曰「此非左右之所得與。」後無幾何﹐齊興兵伐楚﹐子發將師以當之﹐兵三卻。楚賢良大夫皆盡其計而悉其誠﹐齊師愈彊。於是市偸進請曰「臣有薄技﹐願爲君行之。」子發曰「諾」。不問其辭而遣之。偸則夜解齊將軍之幬帳而獻之。子發因使人歸之。曰「卒有出薪者﹐得將軍之帷﹐使歸之於執事。」明又復往﹐取其枕。子發又使人歸之。明日又復往﹐取其簪。子發又使歸之。齊師聞之﹐大駭。將軍與軍吏謀曰「今日不去﹐楚君恐取吾頭。」乃還師而去。故曰﹕無細而能薄﹐在人君用之也。故老子曰「不善人﹐善人之資也。」

顏回謂仲尼曰「回益矣。」仲尼曰「何謂也﹖」曰「回忘禮樂矣。」仲尼曰「可矣。猶未也。」異日復見﹐曰「回益矣。」仲尼曰「何謂也﹖」曰「回忘仁義也。」仲尼曰「可矣。猶未也。」異日復見。曰「回坐忘矣。」仲尼遽然曰「何謂坐忘﹖」顏回曰「墮支體﹐黜聰明﹐離形去知﹐洞於化通。是謂坐忘。」仲尼曰「洞則無善也﹐化則無常矣。而夫子薦賢。丘請從之後。」故老子曰「載營魄抱一﹐能無離乎﹗專气至柔﹐能如嬰兒乎﹗」

秦穆公興師﹐將以襲鄭。蹇叔曰「不可。臣聞襲國者﹐以車不過百里﹐以人不過三十里﹐爲其謀未及發泄也﹐甲兵未及銳獘也﹐糧食未及乏絕也﹐人民未及疲病也。皆以其气之髙與其力之盛至﹐是以犯敵能威。今行數千里﹐又數絕諸侯之地﹔以襲國﹐臣不知其可也。君重圖之。」穆公不聽。蹇叔送師﹐衰絰而哭之。師遂行﹐過周而東。鄭賈人弦髙矯鄭伯之命﹐以十二牛勞秦師而賓之。三師乃懼而謀曰「吾行數千里以襲人﹐未至而人已知之。其備必先成﹐不可襲也。」還師而去。當此之時﹐晉文公適薨﹐未葬。先軫言於襄公曰「昔吾先君與穆公交﹐天下莫不聞﹐諸侯莫不知﹐今君薨未葬﹐而不弔吾喪﹐而不假道﹐是死吾君而弱吾孤也。請擊之。」襄公許諾。先軫舉兵而與秦師遇於殽。大破之﹐禽其三帥以歸。穆公聞之﹐素服廟臨﹐以說於眾。故老子曰「知而不知﹐尙矣﹔不知而知﹐病也﹗」

齊王后死﹐王欲置後而未定。使羣臣議。薛公欲中王之意﹐因獻十珥而美其一。旦日﹐因問美珥之所在。因勸立以爲王后。齊王大說﹐遂尊重薛公。故人主之意欲見於外﹐則爲人臣之所制。故老子曰「塞其兌﹐閉其門﹐終身不勤。」

盧敖遊乎北海﹐經乎太陰﹐入乎玄闕﹐至於蒙谷之上。見一士焉﹐深目而玄鬢﹐淚注而鳶肩﹐丰上而殺下。軒軒然方迎風而舞。顧見盧敖﹐慢然下其臂﹐遁逃乎碑。盧敖就而視之﹐方倦龜殼而食蛤梨。盧敖與之語曰「惟敖爲背羣離黨﹐窮觀於六合之外者﹐非敖而已乎﹖敖幼而好遊﹐至長不渝。周行四極﹐惟北陰之未窺。今卒睹夫子於是﹐子殆可與敖爲友乎﹖」若士者﹐齤然而笑曰「嘻﹗子﹐中州之民﹐寧肯而遠至此﹐此猶光乎日月而載列星﹐陰陽之所行﹐四時之所生﹐其比夫不名之地﹐猶窔奧也。若我南遊乎岡﹝宀良﹞之野﹐北息乎沈墨之鄕﹐西窮窅冥之黨﹐東關鴻蒙之光﹐此其下無地而上無天﹐聽焉無聞﹐視焉無眴。此其外猶有汰沃之汜。其餘一舉而千萬里﹐吾猶未能之在。今子遊始於此﹐乃語窮觀﹐豈不亦遠哉﹗然子處矣﹗吾與汗漫期於九垓之外﹐吾不可以久駐。」若士舉臂而竦身﹐遂入雲中。盧敖仰而視之﹐弗見﹐乃止駕﹐柸治﹐悖若有喪也。曰「吾比夫子﹐猶黃鵠與壤虫也。終日行﹐不離咫尺﹐而自以爲遠。豈不悲哉﹗」故莊子曰「小年不及大年﹐小知不及大知﹐朝菌不知晦朔﹐蟪蛄不知春秋。」此言明之有所不見也。

季子治亶父三年﹐而巫馬期絻衣短褐﹐易容貌﹐往觀化焉。見得魚釋之。巫馬期問焉﹐曰「凡子所爲魚者﹐欲得也。今得而釋之﹐何也﹖」漁者對曰「季子不欲人取小魚也。所得者小魚﹐是以釋之。」巫馬期歸﹐以報孔子曰「季子之徳至矣。使人暗行﹐若有嚴刑在其側者。季子何以至於此﹖」孔子曰「丘嘗問之以治﹐言曰﹕『誡於此者刑於彼。』季子必行此術也。」故老子曰「去彼取此。」

罔兩問於景曰「昭昭者﹐神明也﹖」景曰「非也。」罔兩曰「子何以知之﹖」景曰「扶桑受謝﹐日照宇宙﹐昭昭之光﹐輝燭四海﹐闔戶塞牖﹐則無由入矣。若神明﹐四通並流﹐無所不極﹐上際於天﹐下蟠於地。化育萬物而不可爲象﹐俯仰之間而撫四海之外。昭昭何足以明之﹗」故老子曰「天下之至柔﹐馳騁天下之至堅。」

光耀問於無有曰﹕」子果有乎﹖其果無有乎﹖」無有弗應也。光耀不得問﹐而就視其狀貌﹐冥然﹑忽然﹐視之不見其形﹐聽之不聞其聲﹐搏之不可得﹐望之不可極也。光耀曰「貴矣哉﹗孰能至於此乎﹗予能有無矣﹐未能無無也﹔及其爲無無﹐又何從至於此哉﹗」故老子曰「無有入於無間﹐吾是以知無爲之有益也。」

白公勝慮亂。罷朝而立﹐倒杖策﹐錣上貫頤﹐血流至地而弗知也。鄭人聞之﹐曰「頤之忘﹐將何不忘哉﹗」此言精神之越於外﹐智慮之蕩於內﹐則不能漏理其形也。是故神之所用者遠﹐則所遺者近也。故老子曰「不出戶以知天下﹐不窺牖以見天道。其出彌遠﹐其知彌少。」此之謂也。

秦皇帝得天下﹐恐不能守﹐發邊戍﹐築長城﹐修關梁﹐設障塞﹐具傳車﹐置邊吏。然劉氏奪之﹐若轉閉錘。昔者武王伐紂﹐破之牧野﹐乃封比干之墓﹐表商容之閭﹐柴箕子之門﹐朝成湯之廟﹐發鉅橋之粟﹐散鹿臺之錢﹐破鼓折枹﹐馳弓絕弦﹐去捨露宿以示平易﹐解劍帶笏以示無仇。於此天下歌謠而樂之﹐諸侯執幣相朝﹐三十四世不奪。故老子曰「善閉者﹐無關鍵而不可開也﹔善結者﹐無繩約而不可解也。」

尹需學禦﹐三年而無得焉。私自苦痛﹐常寢想之。中夜﹐夢受秋駕於師。明日往朝﹐師望之﹐謂之曰「吾非愛道於子也﹐恐子不可予也。今日教子以秋駕。」尹需反走﹐北面再拜曰「臣有天幸﹐今夕固夢受之。」故老子曰「致虛極﹐守靜篤﹐萬物並作﹐吾以觀其復也。」

昔孫叔敖三得令尹﹐無喜志﹔三去令尹﹐無憂色。延陵季子﹐吳人願一以爲王而不肯﹔許由﹐讓天下而弗受﹔晏子與崔杼盟﹐臨死地不變其儀﹔此皆有所遠通也。精神通於死生﹐則物孰能惑之﹗荊有亻次非﹐得寶劍於幹隊﹐還反度江﹐至於中流﹐陽侯之波﹐兩蛟挾繞其船﹐亻次非謂枻船者曰「嘗有如此而得活者乎﹖」對曰「未嘗見也。」於是亻次非瞑目﹐勃然攘臂拔劍曰「武士可以仁義之禮說也﹐不可劫而奪也。此江中之腐肉朽骨﹐棄劍而已。余有奚愛焉﹗」赴江刺蛟﹐遂斷其頭﹐船中人盡活。風波畢除﹐荊爵爲執圭。孔子聞之﹐曰「夫善哉﹗腐肉朽骨棄劍者﹐亻次非之謂乎﹗」故老子曰「夫惟無以生爲者﹐是賢於貴生焉。」

齊人淳於髡以從說魏王﹐魏王辯之。約車十乘﹐將使荊﹐辭而行。人以爲從未足也﹐復以衡說﹐其辭若然。魏王乃止其行而疏其身。失從心志﹐而又不能成衡之事。是其所以固也。夫言有宗﹐事有本﹐失其宗本﹐技能𨿽多﹐不若其寡也。故周鼎著倕﹐而使嚙其指﹐先王以見大巧之不可也。故愼子曰「匠人知爲門﹐能以門﹐所以不知門也﹐故必杜﹐然後能門」。

墨者有田鳩者﹐欲見秦惠王。約車申轅﹐畱於秦﹐周年不得見。客有言之楚王者﹐往見楚王﹐楚王甚悅之。予以節﹐使於秦。至﹐因見。予之將軍之節。惠王見而說之。出捨﹐喟然而嘆﹐告從者曰「吾畱秦三年不得見﹐不識道之可以從楚也。」物故有近之而遠﹐遠之而近者。故大人之行﹐不掩以繩﹐至所極而已矣。此所謂《管子》「梟飛而維繩」者。

灃水之深千仞﹐而不受塵垢﹐投金鐵鍼焉﹐則形見於外。非不深且淸也﹐魚鱉龍蛇莫之肯歸也。是故石上不生五穀﹐禿山不遊麋鹿﹐無所陰蔽隱也。昔趙文子問於叔向曰「晉六將軍﹐其孰先亡乎﹖」對曰「中行﹑知氏。」文子曰「何乎﹖」對曰「其爲政也﹐以苛以察﹐以切爲明﹐以刻下爲忠﹐以計多爲功﹐譬之猶廓革者也。廓之﹐大則大矣﹐裂之道也。」故老子曰「其政悶悶﹐其民純純﹐其政察察﹐其民缺缺。」

景公謂太卜曰「子之道何能﹖」對曰「能動地。」晏子往見公﹐公曰「寡人問太卜曰﹕『子之道何能﹖』對曰﹕『能動地。』地可動乎﹖」晏子默然不對。出﹐見太卜﹐曰「昔吾見句星在房﹑心之間﹐地其動乎﹖」太卜曰「然」。晏子出。太卜走往見公曰「臣非能動地﹐地固將動也。」田子陽聞之﹐曰「晏子默然不對者﹐不欲太卜之死﹔往見太卜者﹐恐公之欺也。晏子可謂忠於上而惠於下矣。」故老子曰「方而不割﹐廉而不劌。」

魏文侯觴諸大夫於曲陽﹐飲酒酣﹐文侯喟然嘆曰「吾獨無豫讓以爲臣乎﹖」蹇重舉白而進之﹐曰「請浮君。」君曰「何也﹖」對曰「臣聞之﹐有命之父母﹐不知孝子﹔有道之君﹐不知忠臣。夫豫讓之君﹐亦何如哉﹖」文侯受觴而飲釂不獻。曰「無管仲﹑鮑叔以爲臣﹐故有豫讓之功。」故老子曰「國家昏亂有忠臣。」

孔子觀桓公之廟﹐有器焉﹐謂之宥卮。孔子曰﹕善哉﹗予得見此器。」顧曰「弟子取水。」水至﹐灌之。其中則正﹐其盈則覆。孔子造然革容曰「善哉﹐持盈者乎﹗」子貢在側曰「請問持盈。」曰「益而損之。」曰﹕』何謂益而損之﹖」曰「夫物盛而衰﹐樂極則悲﹐日中而移﹐月盈而虧。是故聰明睿智﹐守之以愚﹔多聞博辯﹐守之以陋﹔武力毅勇﹐守之以畏﹔富貴廣大﹐守之以儉﹔徳施天下﹐守之以讓。此五者﹐先王所以守天下而弗失也﹔反此五者﹐未嘗不危也。」故老子曰「服此道者不欲盈。夫惟不盈﹐故能獘而不新成。」

武王問太公曰「寡人伐紂天下﹐是臣殺其主而下伐其上也。吾恐後世之用兵不休﹐鬥爭不已﹐爲之柰何﹖」太公曰「甚善﹐王之問也﹗夫未得獸者﹐惟恐其創之小也﹔已得之﹐惟恐傷肉之多也。王若欲久持之﹐則塞民於兌﹐道全爲無用之事﹐煩擾之教﹐彼皆樂其業﹐供其情﹐昭昭而道冥冥﹐於是乃去其瞀而載之木﹐解其劍而帶之笏。爲之三年之喪﹐令類不蕃﹐髙辭卑讓﹐使民不爭。酒肉以通之﹐竽瑟以娛之﹐鬼神以畏之﹐繁文滋禮以弇其質﹐厚葬久喪以亶其家﹐含珠鱗﹑施綸組以貧其財﹐深鑿髙壠以盡其力﹐家貧族少﹐慮患者貧﹐以此移風﹐可以持天下弗失。」故老子曰「化而欲作﹐吾將鎭之以無名之朴也。」

卷十三泛論訓

古者有鍪而綣領﹐以王天下者矣。其徳生而不辱﹐予而不奪﹐天下不非其服﹐同懷其徳。當此之時﹐陰陽和平﹐風雨時節﹐萬物蕃息。烏鵲之巢可俯而探也﹐禽獸可羈而從也。豈必褒衣博帶﹐句襟委章甫哉﹖

古者民澤處復穴﹐冬日則不勝霜雪霧露﹐夏日則不勝暑蟄蚊虻。聖人乃作﹐爲之築土構木﹐以爲宮室﹐上棟下宇﹐以蔽風雨﹐以避寒暑﹐而百姓安之。伯余之初作衣也﹐緂麻索縷﹐手經指掛﹐其成猶网羅。後世爲之機杼勝復﹐以便其用﹐而民得以掩形禦寒。

古者剡耜而耕﹐摩蜃而耨﹐木鉤而樵﹐抱甀而汲﹐民勞而利薄。後世爲之耒耜櫌鉏﹐斧柯而樵﹐桔橰而汲﹐民逸而利多焉。

古者大川名谷﹐衝絕道路﹐不通往來也﹔乃爲窬木方版﹐以爲舟航。故地勢有無﹐得相委輸。乃爲靻蹻而超千里﹐肩荷負儋之勤也﹐而作爲之楺輪建輿﹐駕馬服牛﹐民以致遠而不勞。爲鷙禽猛獸之害傷人﹐而無以禁禦也﹔而作爲之鑄金鍛鐵以爲兵刃﹐猛獸不能爲害。

故民迫其難﹐則求其便﹔困其患﹐則造其備。人各以其所知﹐去其所害﹐就其所利。常故不可循﹐器械不可因也﹐則先王之法度﹐有移易者矣。古之制﹐婚禮不稱主人﹐舜不告而娶﹐非禮也。立子以長﹐文王捨伯邑考而用武王﹐非制也。禮三十而娶﹐文王十五而生武王﹐非法也。夏后氏殯於阼階之上﹐殷人殯於兩楹之間﹐周人殯於西階之上﹐此禮之不同者也。有虞氏用瓦棺﹐夏后氏堲周﹐殷人用槨﹐周人墻置翣﹐此葬之不同者也。夏后氏祭於暗﹐殷人祭於陽﹐周人祭於日出以朝﹐此祭之不同者也。堯《大章》﹐舜《九韶》﹐禹《大夏》﹐湯《大濩》﹐周《武象》﹐此樂之不同者也。故五帝異道﹐而徳覆天下﹔三王殊事﹐而名施後世。此皆因時變而制禮樂者。譬猶師曠之施瑟柱也﹐所推移上下者﹐無寸尺之度﹐而靡不中音﹐故通於禮樂之情者能作音﹐有本主於中﹐而以知榘彟之所周者也。魯昭公有慈母而愛之﹐死﹐爲之練冠﹐故有慈母之服。陽侯殺蓼侯而竊其夫人﹐故大饗廢夫人之禮。先王之制﹐不宜則廢之。末世之事﹐善則著之﹐是故禮樂未始有常也。

故聖人制禮樂﹐而不制於禮樂。治國有常﹐而利民爲本﹔政教有經﹐而令行爲上。苟利於民﹐不必法古﹔苟周於事﹐不必循舊。夫夏﹑商之衰也﹐不變法而亡﹔三代之起也﹐不相襲而王。故聖人法與時變﹐禮與俗化。衣服器械﹐各便其用﹔法度制令﹐各因其宜。故變古未可非﹐而循俗未足多也。百川異源﹐而皆歸於海﹔百家殊業﹐而皆務於治。王道缺而《詩》作﹐周室廢﹐禮義壞﹐而《春秋》作。《詩》《春秋》﹐學之美者也﹐皆衰世之造也﹐儒者循之﹐以教導於世﹐豈若三代之盛哉﹗以《詩》《春秋》爲古之道而貴之﹐又有未作《詩》《春秋》之時。夫道其缺也﹐不若道其全也。誦先王之《詩》《書》﹐不若聞得其言﹐聞得其言﹐不若得其所以言﹐得其所以言者﹐言弗能言也。

故道可道者﹐非常道也。周公事文王也﹐行無專制﹐事無由己﹐身若不勝衣﹐言若不出口﹐有奉持於文王﹐洞洞屬屬﹐而將不能﹐恐失之﹐可謂能子矣。武王崩﹐成王幼少。周公繼文王之業﹐履天子之籍﹐聽天下之政﹐平夷狄之亂﹐誅管﹑蔡之罪﹐負扆而朝諸侯﹐誅賞制斷﹐無所顧問﹐威動天地﹐聲懾四海﹐可謂能武矣。成王旣壯﹐周公屬籍致政﹐北面委質而臣事之﹐請而後爲﹐復而後行﹐無擅恣之志﹐無伐矜之色﹐可謂能臣矣。故一人之身而三變者﹐所以應時矣。何況乎君數易世﹐國數易君﹐人以其位達其好憎﹐以其威勢供嗜欲﹐而欲以一行之禮﹐一定之法﹐應時偶變﹐其所不能中權亦明矣。

故聖人所由曰道﹐所爲曰事。道猶金石﹐一調不更﹔事猶琴瑟﹐每弦攺調。故法制禮義者﹐治人之具也﹐而非所以爲治也。故仁以爲經﹐義以爲紀﹐此萬世不更者也。若乃人考其才﹐而時省其用﹐𨿽日變可也。天下豈有常法哉﹗當於世事﹐行於人理﹐順於天地﹐祥於鬼神﹐則可以正治矣。古者人醇工龐﹐商朴女重﹐是以政教易化﹐風俗易移也。今世徳益衰﹐民俗益薄﹐欲以朴重之法﹐治旣獘之民﹐是猶無鏑銜策錣而禦馯馬也。昔者﹐神農無制令而民從﹐唐﹑虞有制令而無刑罰﹐夏后氏不負言﹐殷人誓﹐周人盟。逮至當今之世﹐忍訽而輕辱﹐貪得而寡羞﹐欲以神農之道治之﹐則其亂必矣。伯成子髙辭爲諸侯而耕﹐天下髙之。今之時人﹐辭官而隱處﹐爲鄕邑之下﹐豈可同哉﹗古之兵﹐弓劍而已矣﹐槽矛無擊﹐修戟無刺﹔晚世之兵﹐隆衝以攻﹐渠詹以守﹐連弩以射﹐銷車以斗。古之伐國﹐不殺黃口﹐不獲二毛。於古爲義﹐於今爲笑。古之所以爲榮者﹐今之所以爲辱也﹔古之所以爲治者﹐今之所以爲亂也。夫神農﹑伏羲不施賞罰而民不爲非﹐然而立政者不能廢法而治民﹔舜執干戚而服有苗﹐然而徵伐者不能釋甲兵而制彊暴。由此觀之﹐法度者﹐所以論民俗而節緩急也﹔器械者﹐因時變而制宜適也。

夫聖人作法﹐而萬物制焉﹔賢者立禮﹐而不肖者拘焉。制法之民﹐不可與遠舉﹔拘禮之人﹐不可使應變。耳不知淸濁之分者﹐不可令調音﹔心不知治亂之源者﹐不可令制法。必有獨聞之耳﹐獨見之明﹐然後能擅道而行矣。夫殷變夏﹐周變殷﹐春秋變周﹐三代之禮不同﹐何古之從﹗大人作而弟子循。知法治所由生﹐則應時而變﹔不知法治之源﹐𨿽循古﹐終亂。今世之法籍與時變﹐禮義與俗易﹐爲學者循先襲業﹐據籍守舊教﹐以爲非此不治﹐是猶持方枘而周員鑿也。欲得宜適致固焉﹐則難矣﹗

今儒﹑墨者稱三代﹑文武而弗行﹐是言其所不行也﹔非今時之世而弗攺﹐是行其所非也。稱其所是﹐行其所非﹐是以盡日極慮而無益於治﹐勞形竭智而無補於主也。今夫圖工而好畫鬼魅﹐而憎圖狗馬者﹐何也﹖鬼魅不世出﹐而狗馬可日見也。夫存危治亂﹐非智不能﹔道而先稱古﹐𨿽愚有餘。故不用之法﹐聖王弗行﹔不驗之言﹐聖王弗聽。天地之气莫大於和﹐和者﹐陰陽調﹐日夜分﹐而生物。春分而生﹐秋分而成﹐生之與成﹐必得和之精。故聖人之道﹐寬而栗﹐嚴而溫﹐柔而直﹐猛而仁。太剛則折﹐太柔則捲﹐聖人正在剛柔之間﹐乃得道之本。積陰則沈﹐積陽則飛﹐陰陽相接﹐乃能成和。夫繩之爲度也﹐可捲而伸也﹐引而伸之﹐可直而睎﹐故聖人以身體之。夫修而不橫﹐短而不窮﹐直而不剛﹐久而不忘者﹐其惟繩乎﹖故恩推則懦﹐懦則不威﹔嚴推則猛﹐猛則不和﹔愛推則縱﹐縱則不令﹔刑推則虐﹐虐則無親。昔者﹐齊簡公釋其國家之柄﹐而專任其大臣﹐將相攝威擅勢﹐私門成黨﹐而公道不行﹐故使陳成田常﹑鴟夷子皮得成其難。使呂氏絕祀而陳氏有國者﹐此柔懦所生也。鄭子陽剛毅而好罰﹐其於罰也﹐執而無赦。舍人有折弓者﹐畏罪而恐誅﹐則因猘狗之驚﹐以殺子陽﹐此剛猛之所致也。

今不知道者﹐見柔懦者侵﹐則矜爲剛毅﹔見剛毅者亡﹐則矜爲柔懦。此本無主於中﹐而見聞舛馳於外者也﹐故終身而無所定趨。譬猶不知音者之歌也﹐濁之則郁而無轉﹐淸之則燋而不謳﹐及至韓娥﹑秦靑﹑薛談之謳﹐侯同﹑曼聲之歌﹐憤於志﹐積於內﹐盈而發音﹐則莫不比於律而和於人心。何則﹖中有所本主﹐以定淸濁﹐不受於外﹐而自爲儀表也。今夫盲者行於道﹐人謂之左則左﹐謂之右則右﹐遇君子則易道﹐遇小人則陷溝壑。何則﹖目無以接物也。故魏兩用樓翟﹑吳起﹐而亡西河﹐湣王專用淖齒﹐而死於東廟﹐無術以禦之也﹔文王兩用呂望﹑召公奭而王﹐楚莊王專任孫叔敖而霸﹐有術以禦之也。

夫弦歌鼓舞以爲樂﹐盤旋揖讓以修禮﹐厚葬久喪以送死﹐孔子之所立也﹐而墨子非之。兼愛尙賢﹐右鬼非命﹐墨子之所立也﹐而楊子非之。全性保眞﹐不以物累形﹐楊子之所立也﹐而孟子非之。趨舍人異﹐各有曉心。故是非有處﹐得其處則無非﹔失其處則無是。丹穴﹑太蒙﹑反踵﹑空同﹑大夏﹑北戶﹑奇肱﹑修股之民﹐是非各異﹐習俗相反﹐君臣上下﹐夫婦父子﹐有以相使也。此之是﹐非彼之是也﹔此之非﹐非彼之非也。譬若斤斧椎鑿之各有所施也。禹之時﹐以五音聽治﹐懸鐘鼓磬鐸﹐置鞀﹐以待四方之士﹐爲號曰「教寡人以道者擊鼓﹐諭寡人以義者擊鍾﹐告寡人以事者振鐸﹐語寡人以憂者擊磬﹐有獄訟者搖鞀。」當此之時﹐一饋而十起﹐一沐而三捉發﹐以勞天下之民。此而不能達善效忠者﹐則才不足也。秦之時﹐髙爲臺榭﹐大爲苑囿﹐遠爲馳道﹐鑄金人﹐發適戍﹐入芻稿﹐頭會箕賦﹐輸於少府。丁壯丈夫﹐西至臨洮﹑狄道﹐東至會稽﹑浮石﹔南至豫章﹑桂林﹐北至飛狐﹑陽原﹐道路死人以溝量。當此之時﹐忠諫者謂之不祥﹐而道仁義者謂之狂。逮至髙皇帝存亡繼絕﹐舉天下之大義﹐身自奮袂執銳﹐以爲百姓請命於皇天。當此之時﹐天下雄俊豪英﹐暴露於野澤﹐前蒙矢石﹐而後墮溪壑﹐出百死而紿一生﹐以爭天下之權﹐奮武厲誠﹐以決一旦之命。當此之時﹐丰衣博帶而道儒﹑墨者﹐以爲不肖。逮至暴亂已勝﹐海內大定﹐繼文之業﹐立武之功﹐履天子之圖籍﹐造劉氏之貌冠﹐總鄒﹑魯之儒﹑墨﹐通先聖之遺教﹐戴天子之旗﹐乘大路﹐建九斿﹐撞大鍾﹐擊鳴鼓﹐奏《咸池》﹐揚干戚。當此之時﹐有立武者見疑﹐一世之間﹐而文武代爲雌雄﹐有時而用也。

今世之爲武者﹐則非文也﹔爲文者﹐則非武也。文武更相非﹐而不知時世之用也。此見隅曲之一指﹐而不知八極之廣大也。故東面而望﹐不見西墻﹔南面而視﹐不睹北方﹔惟無所向者﹐則無所不通。國之所以存者﹐道徳也﹔家之所以亡者﹐理塞也。堯無百戶之郭﹐舜無置錐之地﹐以有天下﹔禹無十人之眾﹐湯無七里之分﹐以王諸侯。文王處岐周之間也﹐地方不過百里﹐而立爲天子者﹐有王道也。夏桀﹑殷紂之盛也﹐人迹所至﹐舟車所通﹐莫不爲郡縣﹐然而身死人手﹐而爲天下笑者﹐有亡形也。故聖人見化以觀其徵﹐徳有盛衰﹐風先萌焉。故得王道者﹐𨿽小必大﹔有亡形者﹐𨿽成必敗。夫夏之將亡﹐太史令終古先奔於商﹐三年而桀乃亡。殷之將敗也﹐太史令向藝先歸文王﹐期年而紂乃亡。故聖人見存亡之迹﹐成敗之際也﹐非待鳴條之野﹐甲子之日也。

今謂彊者勝﹐則度地計眾﹔富者利﹐則量粟稱金。若此﹐則千乘之君無不霸王者﹐而萬乘之國無不破亡者矣。存亡之迹﹐若此其易知也﹐愚夫蠢婦﹐皆能論之。趙襄子以晉陽之城霸﹐智伯以三晉之地擒﹐氵昬王以大齊亡﹐田單以卽墨有功。故國之亡也﹐𨿽大不足恃﹔道之行也﹐𨿽小不可輕。由此觀之﹐存在得道﹐而不在於大也﹔亡在失道﹐而不在於小也。《詩》云「乃眷西顧﹐此惟與宅。」言去殷而遷於周也。故亂國之君﹐務廣其地而不務仁義﹐務髙其位而不務道徳。是釋其所以存﹐而造其所以亡也。故桀囚於焦門﹐而不能自非其所行﹐而悔不殺湯於夏臺﹔紂居於宣室﹐而不反其過﹐而悔不誅文王於羑里。二君處彊大勢位﹐修仁義之道﹐湯﹑武救罪之不給﹐何謀之敢當﹗若上亂三光之明﹐下失萬民之心﹐𨿽微湯﹑武﹐孰弗能奪也﹗今不審其在己者﹐而反備之於人﹐天下非一湯﹑武也﹐殺一人﹐則必有繼之者也。且湯﹑武之所以處小弱而能以王者﹐以其有道也﹔桀﹑紂之所以處彊大而見奪者﹐以其無道也。今不行人之所以王者﹐而反益己之所以奪﹐是趨亡之道也。

武王克殷﹐欲築宮於五行之山﹐周公曰「不可。夫五行之山﹐固塞險阻之地也。使我徳能覆之﹐則天下納其貢職者回也﹔使我有暴亂之行﹐則天下之伐我難矣。」此所以三十六世而不奪也。周公可謂能持滿矣。昔者﹐《周書》有言曰「上言者﹐下用也﹔下言者﹐上用也。上言者﹐常也﹔下言者﹐權也。」此存亡之術也﹐惟聖人爲能知權。言而必信﹐期而必當﹐天下之髙行也。直躬其父攘羊而子証之﹐尾生與婦人期而死之。直而證父﹐信而溺死﹐𨿽有直信﹐孰能貴之﹖夫三軍矯命﹐過之大者也。秦穆公興兵襲鄭﹐過周而東﹐鄭賈人弦髙將西販牛﹐道遇秦師於周﹑鄭之間﹐乃矯鄭伯之命﹐犒以十二牛﹐賓秦師而卻之﹐以存鄭國。故事有所至﹐信反爲過﹐誕反爲功。何謂失禮而有大功﹖昔楚恭王戰於陰陵﹐潘尪﹑養由基﹑黃衰微﹑公孫丙相與篡之。恭王懼而失禮﹐黃衰微舉足蹴其體﹐恭王乃覺。怒其失禮﹐奮體而起﹐四大夫載而行。昔蒼吾繞娶妻而美﹐以讓兄﹐此所謂忠愛而不可行者也。是故聖人論事之局曲直﹐與之屈伸偃仰﹐無常儀表﹐時屈時伸。卑弱柔如蒲葦﹐非攝奪也﹔剛彊猛毅﹐志厲靑雲﹐非本矜也﹐以乘時應變也。夫君臣之接﹐屈膝卑拜﹐以相尊禮也﹔至其迫於患也﹐則舉足蹴其體﹐天下莫能非也。是故忠之所在﹐禮不足以難之也。孝子之事親﹐和顏卑體﹐奉帶運履﹐至其溺也﹐則捽其發而拯﹔非敢驕侮﹐以救其死也。故溺則捽父﹐祝則名君﹐勢不得不然也。此權之所設也。故孔子曰「可以共學矣﹐而未可以適道也﹔可與適道﹐未可以立也﹔可以立﹐未可與權。」權者﹐聖人之所獨見也。故忤而後合者﹐謂之知權﹔合而後舛者﹐謂之不知權﹔不知權者﹐善反醜矣。故禮者﹐實之華而僞之文也﹐方於卒迫窮遽之中也﹐則無所用矣。是故聖人以文交於世﹐而以實從事於宜﹐不結於一迹之途﹐凝滯而不化。是故敗事少而成事多﹐號令行於天下﹐而莫之能非矣。

猩猩知往而不知來﹐幹鵠知來而不知往﹐此修短之分也。昔者萇弘﹐周室之執數者也。天地之气﹐日月之行﹐風雨之變﹐律曆之數﹐無所不通。然而不能自知﹐車裂而死。蘇秦﹐匹夫徒步之人也﹐靻蹻嬴蓋﹐經營萬乘之主﹐服諾諸侯﹐然不自免於車裂之患。徐偃王被服慈惠﹐身行仁義﹐陸地之朝者三十二國﹐然而身死國亡﹐子孫無類。大夫種輔翼越王勾踐﹐而爲之報怨雪恥﹐擒夫差之身﹐開地數千里﹐然而身伏屬鏤而死。此皆達治亂之機﹐而未知全性之具者。故萇宏知天道而不知人事﹐蘇秦知權謀而不知禍福﹐徐偃王知仁義而不知時﹐大夫種知忠而不知謀。聖人則不然﹐論世而爲之事﹐權事而爲之謀﹐是以舒之天下而不窕﹐內之尋常而不塞。使天下荒亂﹐禮義絕﹐綱紀廢﹐彊弱相乘﹐力徵相攘﹐臣主無差﹐貴賤無序﹐甲冑生蟣虱﹐燕雀處帷幄﹐而兵不休息﹐而乃始服屬臾之貌﹐恭儉之禮﹐則必滅抑而不能興矣。天下安寧﹐政教和平﹐百姓肅睦﹐上下相親﹐而乃始立气矜﹐奮勇力﹐則必不免於有司之法矣。是故聖人者﹐能陰能陽﹐能弱能彊﹐隨時而動靜﹐因資而立功﹐物動而知其反﹐事萌而察其變﹐化則爲之象﹐運則爲之應﹐是以終身而無所困。

故事有可行而不可言者﹐有可言而不可行者﹐有易爲而難成者﹐以難成而易敗者。所謂可行而不可言者﹐趨捨也﹔可言而不可行者﹐僞詐也﹔易爲而難成者﹐事也﹔難成而易敗者﹐名也。此四策者﹐聖人之所獨見而畱意也。誳寸而伸尺﹐聖人爲之﹔小枉而大直﹐君子行之。周公有殺弟之累﹐齊桓有爭國之名﹔然而周公以義補缺﹐桓公以功滅醜﹐而皆爲賢。今以人之小過﹐掩其大美﹐則天下無聖王賢相矣。故目中有疵﹐不害於視﹐不可灼也﹔喉中有病﹐無害於息﹐不可鑿也。河上之丘冢﹐不可勝數﹐猶之爲易也﹔水激興波﹐髙下相臨﹐差以尋常﹐猶之爲平。昔者﹐曹子爲魯將兵﹐三戰不勝﹐亡地千里。使曹子計不顧後﹐足不旋踵﹐刎頸於陳中﹐則終身爲破軍擒將矣。然而曹子不羞其敗﹐恥死而無功。柯之盟﹐揄三尺之刃﹐造桓公之胸﹐三戰所亡﹐一朝而反之﹐勇聞於天下﹐功立於魯國。管仲輔公子糾而不能遂﹐不可謂智﹔遁逃奔走﹐不使其難﹐不可謂勇﹔束縛桎梏﹐不諱其恥﹐不可謂貞。當此三行者﹐布衣弗友﹐人君弗臣。然而管仲免於累紲之中﹐立齊國之政﹐九合諸侯﹐一匡天下。使管仲出死捐軀﹐不顧後圖﹐豈有此霸功哉﹗今人君之論其臣也﹐不計其大功﹐總其略行﹐而求其小善﹐則失賢之數也。

故人有厚徳﹐無問其小節﹔而有大譽﹐無疵其小故。夫牛蹄之涔﹐不能生鱔鮪﹐而蜂房不容鵠卵﹔小形不足以包大體也。夫人之情﹐莫不有所短。誠其大略是也﹐𨿽有小過﹐不足以爲累﹔若其大略非也﹐𨿽有閭裏之行﹐未足大舉。夫顏喙聚﹐梁父之大盜也﹔而爲齊忠臣。段幹木﹐晉國之大駔也﹔而爲文侯師。孟卯妻其嫂﹐有五子焉﹔然而相魏﹐寧其危﹐解其患。景陽淫酒﹐被髮而禦於婦人﹔威服諸修。此四人者﹐皆有所短﹐然而功名不滅者﹐其略得也。季襄﹑陳仲子﹐立節抗行﹐不入洿君之朝﹐不食亂世之食﹐遂餓而死。不能存亡接絕者何﹖小節伸而大略屈。故小謹者無成功﹐訾行者不容於眾﹐體大者節疏﹐庶距者舉遠。自古及今﹐五帝三王﹐未有能全其行者也。故《易》曰「小過亨﹐利貞。」言人莫不有過﹐而不欲其大也。夫堯﹑舜﹑湯﹑武﹐世主之隆也﹔齊桓﹑晉文﹐五霸之豪英也。然堯有不慈之名﹐舜有卑父之謗﹐湯武有放弒之事﹐五伯有暴亂之謀。是故君子不責備於一人﹐方正而不以割﹐廉直而不以切﹐博通而不以訾﹐文武而不以責。求於一人則任以人力﹐自修則以道徳。責人以人力﹐易償也﹔自修以道徳﹐難爲也。難爲則行髙矣﹐自償則求澹矣。夫夏后氏之璜不能無考﹐明月之珠不能無類。然而天下寶之者﹐何也﹖其小惡不足妨大美。今志人之所短﹐而忘人之所修﹐而求得其賢乎天下﹐則難矣。夫百里奚之飯牛﹐伊尹之負鼎﹐太公之鼓刀﹐寧戚之商歌﹐其美有存焉者矣。眾人見其位之卑賤﹐事之洿辱﹐而不知其大略﹐以爲不肖。及其爲天子三公﹐而立爲諸侯賢相﹐乃始信於異眾也。夫發於鼎俎之間﹐出於屠酤之肆﹐解於累紲之中﹐興於牛頷之下﹐洗之以湯沐﹐祓之以爟火﹐立之於本朝之上﹐倚之於三公之位﹐內不慚於國家﹐外不愧於諸侯﹐符勢有以內合。

故未有功而知其賢者﹐堯之知舜﹔功成事立而知其賢者﹐市人之知舜也。爲是釋度數而求之於朝肆艸莽之中﹐其失人也必多矣。何則﹖能效其求﹐而不知其所以取人也。夫物之相類者﹐世主之所亂惑也﹔嫌疑肖象者﹐眾人之所眩耀。故狠者類知而非知﹐愚者類仁而非仁﹐戇者類勇而非勇。使人之相去也﹐若玉之與石﹐美之與惡﹐則論人易矣。夫亂人者﹐芎﹤艸窮﹥之與槁本也﹐蛇牀之與麋蕪也﹐此皆相似者。故劍工惑劍之似莫邪者﹐惟歐冶能名其種﹔玉工眩玉之似碧盧者﹐惟猗頓不失其情﹔暗主亂於姦臣﹑小人之疑君子者﹐惟聖人能見微以知明。故蛇舉首尺﹐而修短可知也﹔象見其牙﹐而大小可論也。薛燭庸子﹐見若狐甲於劍﹐而利純識矣﹔臾兒﹑易牙﹐淄﹑澠之水合者﹐嘗一哈水而甘苦知矣。故聖人之論賢也﹐見其一行而賢不肖分矣。孔子辭廩丘﹐終不盜刀鉤﹔許由讓天子﹐終不利封侯。故未嘗灼而不敢握火者﹐見其有所燒也﹔未嘗傷而不敢握刃者﹐見其有所害也。由此觀之﹐見者可以論未發也﹐而觀小節可以知大體矣。故論人之道﹐貴則觀其所舉﹐富則觀其所施﹐窮則觀其所不受﹐賤則觀其所不爲﹐貧則觀其所不取。視其更難﹐以知其勇﹔動以喜樂﹐以觀其守﹔委以財貨﹐以論其仁﹔振以恐懼﹐以知其節﹔則人情備矣。

古之善賞者﹐費少而勸眾﹔善罰者﹐刑省而姦禁﹔善予者﹐用約而爲徳﹔善取者﹐入多而無怨。趙襄子圍於晉陽﹐罷圍而賞有功者五人﹐髙赫爲賞首﹐左右曰「晉陽之難﹐赫無大功﹐今爲賞首﹐何也﹖」襄子曰「晉陽之圍﹐寡人社稷危﹐國家殆﹐羣臣無不有驕侮之心﹐惟赫不失君臣之禮。」故賞一人﹐而天下爲忠之臣者莫不願忠於其君。此賞少而勸善者眾也。齊威王設大鼎於庭中﹐而數無鹽令曰「子之譽日聞吾耳﹐察子之事﹐田野蕪﹐倉廩虛﹐囹圄實。子以姦事我者也。」乃烹之。齊以此三十二歲道路不拾遺。此刑省姦禁者也。秦穆公出遊而車敗﹐右服失馬﹐野人得之。穆公追而及之岐山之陽﹐野人方屠而食之。穆公曰「夫食駿馬之肉﹐而不還飲酒者﹐傷人。吾恐其傷汝等。」徧飲而去之。處一年﹐與晉惠公爲韓之戰﹐晉師圍穆公之車﹐梁由靡扣穆公之驂﹐獲之。食馬肉者三百餘人﹐皆出死爲穆公戰於車下﹐遂克晉﹐虜惠公以歸。此用約而爲徳者也。齊桓公將欲徵伐﹐甲兵不足﹐令有重罪者出犀甲一戟﹐有輕罪者贖以金分﹐訟而不勝者出一束箭。百姓皆說﹐乃矯箭爲矢﹐鑄金而爲刃﹐以伐不義而徵無道﹐遂霸天下。此入多而無怨者也。故聖人因民之所喜而勸善﹐因民之所惡而禁姦。故賞一人而天下譽之﹐罰一人而天下畏之。故至賞不費﹐至刑不濫。孔子誅少正卯而魯國之邪塞﹔子產誅鄧析﹐而鄭國之姦禁。以近諭遠﹐以小知大也。故聖人守約而治廣者﹐此之謂也。天下莫易於爲善﹐而莫難於爲不善也。所謂爲善者﹐靜而無爲也﹔所謂爲不善者﹐躁而多欲也。適情辭余﹐無所誘惑﹐循性保眞﹐無變於己﹐故曰爲善易。越城郭﹐逾險塞﹐姦符節﹐盜管金﹐篡弒矯誣﹐非人之性也﹐故曰爲不善難。今人所以犯囹圄之罪﹐而陷於刑戮之患者﹐由嗜欲無厭﹐不循度量之故也。何以知其然﹖天下縣官法曰「發墓者誅﹐竊盜者刑。」此執政之所司也。夫法令者﹐网其姦邪﹐勒率隨其蹤迹。無愚夫蠢婦﹐皆知爲姦之無脫也﹐犯禁之不得免也。然而不材子不勝其欲﹐蒙死亡之罪﹐而被刑戮之羞。然而立秋之後﹐司寇之徒繼踵於門﹐而死市之人血流於路。何則﹖惑於財利之得﹐而蔽於死亡之患也。夫今陳卒設兵﹐兩軍相當﹐將施令曰「斬首拜爵﹐而屈撓者要斬。」然而隊階之卒皆不能前遂斬首之功﹐而後被要斬之罪﹐是去恐死而就必死也。故利害之反﹐禍福之接﹐不可不審也。

事或欲之﹐適足以失之﹔或避之﹐適足以就之。楚人有乘船而遇大風者﹐波至而自投於水。非不貪生而畏死也﹐惑於恐死而反忘生也。故人之嗜欲﹐亦猶此也。齊人有盜金者﹐當市繁之時﹐至掇而走。勒問其故﹐曰「而盜金於市中﹐何也﹖」對曰「吾不見人﹐徒見金耳。」志所欲﹐則忘其爲矣。是故聖人審動靜之變﹐而適受與之度﹐理好憎之情﹐和喜怒之節。夫動靜得﹐則患弗過也﹔受與適﹐則罪弗累也﹔好憎理﹐則憂弗近也﹔喜怒節﹐則怨弗犯也。故達道之人﹐不苟得﹐不讓福﹐其有弗棄﹐非其有弗索﹐常滿而不溢﹐恆虛而易足。今夫澑水足以溢壺榼﹐而江河不能實漏卮。故人心猶是也。自當以道術度量﹐食充虛﹐衣禦寒﹐則足以養七尺之形矣。若無道術度量而以自儉約﹐則萬乘之勢不足以爲尊﹐天下之富不足以爲樂矣。

叔孫敖三去令尹而無憂色﹐受罪祿不能累也﹔荊亻次非兩蛟夾繞其船而志不動﹐怪物不能驚也。聖人心平志易﹐精神內守﹐物莫足以惑之。夫醉者俯入城門﹐以爲七尺之閨也﹔超江﹑淮﹐以爲尋常之溝也﹔酒濁其神也。怯者夜見立表﹐以爲鬼也﹔見寢石﹐以爲虎也﹔懼掩其气也。又況無天地之怪物乎﹖夫雌雄相接﹐陰陽相薄﹐羽者爲雛﹐毛者爲駒犢﹐柔者爲皮肉﹐堅者爲齒角﹐人弗怪也。水生蠬蜄﹐山生金玉﹐人弗怪也。老槐生火﹐久血爲燐﹐人弗怪也。山出梟陽﹐水生罔象﹐木生畢方﹐井生墳羊﹐人怪之﹐聞見鮮而識物淺也。天下之怪物﹐聖人之所獨見﹔利害之反復﹐知者之所獨明達也﹔同異嫌疑者﹐世俗之所眩惑也。夫見不可布於海內﹐聞不可明於百姓﹐是故鬼神禨祥﹐而爲之立禁﹔總形推類﹐而爲之變象。何以知其然也﹖世俗言曰「饗大髙者﹐而彘爲上牲﹔葬死人者﹐裘不可以藏﹔相戲以刃者﹐太祖軵其肘﹔枕戶橉而臥者﹐鬼神庶其首。」此皆不著於法令﹐而聖人之所不口傳也。夫饗大髙而彘爲上牲者﹐非彘能賢於野獸麋鹿也﹐而神明獨饗之﹐何也﹖以爲彘者﹐家人所常畜﹐而易得之物也。故因其便以尊之。裘不可以藏者﹐非能具綈綿曼帛﹐溫暖於身也。世以爲裘者﹐難得貴賈之物也﹐而不可傳於後世﹐無益於死者﹐而足以養生﹐故因其資以詟之。相戲以刃﹐太祖軵其肘者﹐夫以刃相戲﹐必爲過失﹐過失相傷﹐其患必大﹐無涉血之仇爭忿鬥﹐而以小事自內於刑戮﹐愚者所不知忌也﹐故因太祖以累其心。枕戶橉而臥﹐鬼神履其首者﹐使鬼神能玄化﹐則不待戶牖之行﹐若循虛而出入﹐則亦無能履也。夫戶牖者﹐風气之所從往來﹐而風气者﹐陰陽相捔者也。離者必病﹐故托鬼神以伸誡之也。凡此之屬﹐皆不可勝著於書策竹帛﹐而藏於官府者也。故以禨祥明之。爲愚者之不知其害﹐乃借鬼神之威以聲其教﹐所由來者遠矣。而愚者以爲禨祥﹐而狠者以爲非﹐惟有道者能通其志。

今世之祭井竈﹑門戶﹑箕帚﹑臼杵者﹐非以其神爲能饗之也﹐恃賴其徳﹐煩苦之無已也。是故以時見其徳﹐所以不忘其功也。觸石而出﹐膚寸而合﹐不崇朝而雨天下者﹐惟太山。赤地三年而不絕流﹐澤及百里而潤艸木者﹐惟江﹑河也。是以天子秩而祭之。故馬免人於難者﹐其死也﹐葬之。牛﹐其死也﹐葬以大車爲薦。牛馬有功﹐猶不可忘﹐又況人乎﹗此聖人所以重仁襲恩。故炎帝於火﹐而死爲竈﹔禹勞天下﹐而死爲社﹔后稷作稼穡﹐而死爲稷﹔羿除天下之害﹐死而爲宗布。此鬼神之所以立。北楚有任俠者﹐其子孫數諫而止之﹐不聽也。縣有賊﹐大搜其廬﹐事果發覺。夜驚而走﹐追﹐道及之。其所施徳者皆爲之戰﹐得免而遂反。語其子曰「汝數止吾爲俠。今有難﹐果賴而免身﹐而諫我﹐不可用也。」知所以免於難﹐而不知所以無難。論事如此﹐豈不惑哉﹗宋人有嫁子者﹐告其子曰「嫁未必成也。有如出﹐不可不私藏。私藏而富﹐其於以復嫁易。」其子聽父之計﹐竊而藏之。若公知其盜也﹐逐而去之。其父不自非也﹐而反得其計。知爲出藏財﹐而不知藏財所以出也。爲論如此﹐豈不勃哉﹗今夫僦載者﹐救一車之任﹐極一牛之力﹐爲軸之折也﹐有如轅軸其上以爲造﹐不知軸轅之趣軸折也。楚王之佩玦而逐菟﹐爲走而破其玦也﹐因佩兩玦以爲之豫。兩玦相觸﹐破乃逾疾。亂國之治﹐有似於此。夫鴟目大而視不若鼠﹐蚈足眾而走不若蛇。物固有大不若小﹐眾不若少者﹐及至夫彊之弱﹐弱之彊﹐危之安﹐存之亡也﹐非聖人﹐孰能觀之﹗大小尊卑﹐未足以論也﹐惟道之在者爲貴。何以明之﹖天子處於郊亭﹐則九卿趨﹐大夫走﹐坐者伏﹐倚者齊。當此之時﹐明堂太廟﹐懸冠解劍﹐緩帶而寢。非郊亭大而廟堂狹小也﹐至尊居之也。天道之貴也﹐非特天子之爲尊也﹐所在而眾仰之。夫蟄虫鵲巢﹐皆向天一者﹐至和在焉爾。帝者誠能包稟道﹐合至和﹐則禽獸艸木莫不被其澤矣﹐而況兆民乎﹗

卷十四詮言訓

洞同天地﹐渾沌爲朴﹐未造而成物﹐謂之太一。同出於一﹐所爲各異﹐有鳥﹑有魚﹑有獸﹐謂之分物。方以類別﹐物以羣分﹐性命不同﹐皆形於有。隔而不通﹐分而爲萬物﹐莫能及宗﹐故動而謂之生﹐死而謂之窮。皆爲物矣﹐非不物而物物者也﹐物物者亡乎萬物之中。稽古太初﹐人生於無﹐形於有﹐有形而制於物。能反其所生﹐故未有形﹐謂之眞人。眞人者﹐未始分於太一者也。聖人不爲名屍﹐不爲謀府﹐不爲事任﹐不爲智主。藏無形﹐行無迹﹐遊無朕﹐不爲福先﹐不爲禍始﹐保於虛無﹐動於不得已。欲福者或爲禍﹐欲利者或離害。故無爲而寧者﹐失其所以寧則危﹔無事而治者﹐失其所以治則亂。星列於天而明﹐故人指之﹔義列於徳而見﹐故人視之。人之所指﹐動則有章﹔人之所視﹐行則有迹。動有章則詞﹐行有迹則議。故聖人掩明於不形﹐藏迹於無爲。王子慶忌死於劍﹐羿死於桃棓﹐子路菹於衛﹐蘇秦死於口。人莫不貴其所有﹐而賤其所短﹐然而皆溺其所貴﹐而極其所賤。所貴者有形﹐所賤者無朕也。故虎豹之彊來射﹐蝯狖之捷來措。人能貴其所賤﹐賤其所貴﹐可與言至論矣。

自信者﹐不可以誹譽遷也﹔知足者﹐不可以勢利誘也。故通性情者﹐不務性之所無以爲﹔通命之情者﹐不憂命之所無柰何﹔通於道者﹐物莫不足滑其調。詹何曰「未嘗聞身治而國亂者也﹐未嘗聞身亂而國治者也。」矩不正﹐不可以爲方﹔規不正﹐不可以爲員﹔身者﹐事之規矩也。未聞枉己而能正人者也。原天命﹐治心術﹐理好憎﹐適情性﹐則治道通矣。原天命﹐則不惑禍福﹔治心術﹐則不妄喜怒﹔理好憎﹐則不貪無用﹔適情性﹐則欲不過節。不惑禍福﹐則動靜循理﹔不妄喜怒﹐則賞罰不阿﹔不貪無用﹐則不以欲用害性﹔欲不過節﹐則養性知足。凡此四者﹐弗求於外﹐弗假於人﹐反己而得矣。

天下不可以智爲也﹐不可以慧識也﹐不可以事治也﹐不可以仁附也﹐不可以彊勝也。五者皆人才也﹐徳不盛﹐不能成一焉。徳立則五無殆﹐五見則徳無位矣。故得道則愚者有餘﹐失道則智者不足。渡水而無遊數﹐𨿽彊必沈﹔有遊數﹐𨿽羸必遂。又況托於舟航之上乎﹗爲政之本﹐務在於安民﹔安民之本﹐在於足用﹔足用之本﹐在於勿奪時﹔勿奪時之本﹐在於省事﹔省事之本﹐在於節欲﹔節欲之本﹐在於反性﹔反性之本﹐在於去載。去載則虛﹐虛則平。平者﹐道之素也﹔虛者﹐道之舍也。能有天下者﹐必不失其國﹔能有其國者﹐必不喪其家﹔能治其家者﹐必不遺其身﹔能修其身者﹐必不忘其心﹔能原其心者﹐必不虧其性﹔能全其性者﹐必不惑於道。故廣成子曰「愼守而內﹐周閉而外﹐多知爲敗。毋視毋聽﹐抱神以靜﹐形將自正。不得之己而能知彼者﹐未之有也。」故《易》曰「括囊﹐無咎無譽。」能成霸王者﹐必得勝者也﹔能勝敵者﹐必彊者也﹔能彊者﹐必用人力者也﹔能用人力者﹐必得人心也﹔能得人心者﹐必自得者也﹔能自得者﹐必柔弱也。彊勝不若己者﹐至於與同則格﹐柔勝出於己者﹐其力不可度。故能以眾不勝成大勝者﹐惟聖人能之。

善游者﹐不學刺舟而便用之﹐勁者﹐不學騎馬而便居之。輕天下者﹐身不累於物﹐故能處之。泰王亶父之居邠﹐狄人攻之﹐事之以皮幣珠玉而不聽﹐乃謝耆老而徙岐周。百姓攜幼扶老而從之﹐遂成國焉。推此意﹐四世而有天下﹐不亦宜乎﹗無以天下爲者﹐必能活天下者。霜雪雨露﹐生殺萬物﹐天無爲焉﹐猶之貴天也。厭文搔法﹐治官理民者﹐有司也﹐君無事焉﹐猶尊君也。辟地墾艸者﹐后稷也﹔決河浚江者﹐禹也﹔聽獄制中者﹐臯陶也﹔有聖名者﹐堯也。故得道以禦者﹐身𨿽無能﹐必使能者爲己用。不得其道﹐伎藝𨿽多﹐未有益也。方船濟乎江﹐有虛船從一方來﹐觸而覆之﹐𨿽有忮心﹐必無怨色。有一人在其中﹐一謂張之﹐一謂歙之﹐再三呼而不應﹐必以丑聲隨其後。向不怒而今怒﹐向虛而今實也。人能虛己以遊於世﹐孰能訾之﹗

釋道而任智者必危﹐棄數而用才者必困。有以欲多而亡者﹐未有以無欲而危者也﹔有以欲治而亂者﹐未有以守常而失者也。故智不足免患﹐愚不足以至於失寧。守其分﹐循其理﹐失之不憂﹐得之不喜﹐故成者非所爲也﹐得者非所求也。入者有受而無取﹐出者有授而無予﹐因春而生﹐因秋而殺﹐所生者弗徳﹐所殺者非怨﹐則幾於道也。聖人不爲可非之行﹐不憎人之非己也﹔修足譽之徳﹐不求人之譽己也﹔不能使禍不至﹐信己之不迎也﹔不能使福必來﹐信己之不攘也。禍之至也﹐非其求所生﹐故窮而不憂﹔福之至也﹐非其求所成﹐故通而弗矜。知禍福之制不在於己也﹐故閒居而樂﹐無爲而治。聖人守其所以有﹐不求其所未得。求其所無﹐則所有者亡矣﹔修其所有﹐則所欲者至。故用兵者﹐先爲不可勝﹐以待敵之可勝也﹔治國者﹐先爲不可奪﹐待敵之可奪也。舜修之歷山﹐而海內從化﹔文王修之岐周﹐而天下移風。使舜趨天下之利﹐而忘修己之道﹐身猶弗能保﹐何尺地之有﹗

故治未固於不亂﹐而事爲治者﹐必危﹔行未固於無非﹐而急求名者﹐必挫也。福莫大無禍﹐利莫美不喪。動之爲物﹐不損則益﹐不成則毀﹐不利則病﹐皆險﹐道之者危。故秦勝乎戎﹐而敗乎殽﹔楚勝乎諸夏﹐而敗乎栢莒。故道不可以勸而就利者﹐而可以寧避害者。故常無禍﹐不常有福﹔常無罪﹐不常有功。聖人無思慮﹐無設儲﹐來者弗迎﹐去者弗將。人𨿽東西南北﹐獨立中央﹐故處眾枉之中﹐不失其直﹐天下皆流﹐獨不離其壇域。故不爲善﹐不避醜﹐遵天之道﹔不爲始﹐不專己﹐循天之理﹔不豫謀﹐不棄時﹐與天爲期﹔不求得﹐不辭福﹐從天之則。不求所無﹐不失所得﹐內無旁禍﹐外無旁福。禍福不生﹐安有人賊﹗

爲善則觀﹐爲不善則議﹔觀則生貴﹐議則生患。故道術不可以進而求名﹐而可以退而修身﹔不可以得利﹐而可以離害。故聖人不以行求名﹐不以智見譽。法修自然﹐己無所與。慮不勝數﹐行不勝徳﹐事不勝道。爲者有不成﹐求者有不得。人有窮而道無不通﹐與道爭則凶。故《詩》曰「弗識弗知﹐順帝之則。」有智而無爲﹐與無智者同道﹔有能而無事﹐與無能者同徳。其智也﹐告之者至﹐然後覺其動也﹔使之者至﹐然後覺其爲也。有智若無智﹐有能若無能﹐道理爲正也。故功蓋天下﹐不施其美﹔澤及後世﹐不有其名。道理通而人僞滅也。

名與道不兩明﹐人受名則道不用﹐道勝人則名息矣。道與人競長。章人者﹐息道者也﹔人章道息﹐則危不遠矣。故世有盛名﹐則衰之日至矣。欲屍名者必爲善﹐欲爲善者必生事﹐事生則釋公而就私﹐貨數而任己。欲見譽於爲善﹐而立名於爲質﹐則治不修故﹐而事不須時。治不修故﹐則多責﹔事不須時﹐則無功。責多功鮮﹐無以塞之﹐則妄發而邀當﹐妄爲而要中。功之成也﹐不足以更責﹔事之敗也﹐不足以敝身。故重爲善若重爲非﹐而幾於道矣。

天下非無信士也﹐臨貨分財﹐必控籌而定分﹐以爲有心者之於平﹐不若無心者也。天下非無廉士也﹐然而守重寶者必關戶而全封﹐以爲有欲者之於廉﹐不若無欲者也。人舉其疵則怨人﹐鑑見其醜則善鑑﹐人能接物而不與己焉﹐則免於累矣。公孫龍粲於辭而貿名﹐鄧析巧辯而亂法﹐蘇秦善說而亡國。由其道﹐則善無章﹔修其理﹐則巧無名。故以巧鬥力者﹐始於陽﹐常卒於陰﹔以慧治國者﹐始於治﹐常卒於亂。使水流下﹐孰弗能治﹔激而上之﹐非巧不能。故文勝則質掩﹐邪巧則正塞之也。徳可以自修﹐而不可以使人暴﹔道可以自治﹐而不可以使人亂﹔𨿽有聖賢之寶﹐不遇暴亂之世﹐可以全身﹐而未可以霸王也。湯﹑武之王也﹐遇桀﹑紂之暴也﹔桀﹑紂非以湯﹑武之賢暴也﹐湯﹑武遭桀﹑紂之暴而王也。故𨿽賢王﹐必待遇。遇者﹐能遭於時而得之也﹐非智能所求而成也。君子修行而使善無名﹐布施而使仁無章﹐故士行善而不知善之所由來﹐民澹利而不知利之所由出。故無爲而自治。善有章則士爭名﹐利有本則民爭功﹐二爭者生﹐𨿽有賢者﹐弗能治。

故聖人掩迹於爲善﹐而息名於爲仁也。外交而爲援﹐事大而爲安﹐不若內治而待時。凡事人者﹐非以寶幣﹐必以卑辭。事以玉帛﹐則貨殫而欲厭﹔卑禮婉辭﹐則論說而交不結﹔約束誓盟﹐則約定而反無日。𨿽割國之錙錘以事人﹐而無自恃之道﹐不足以爲全。若誠外釋交之策﹐而愼修其境內之事。盡其地力﹐以多其積﹔厲其民死﹐以牢其城﹔上下一心﹐君臣同志﹔與之守社稷﹐斅死而民弗離﹐則爲名者不伐無罪﹐而爲利者不攻難勝﹐此必全之道也。民有道所同道﹐有法所同守﹐爲義之不能相固﹐威之不能相必也﹐故立君以一民。君執一則治﹐無常則亂。君道者﹐非所以爲也﹐所以無爲也。何謂無爲﹖智者不以位爲事﹐勇者不以位爲暴﹐仁者不以位爲患﹐可謂無爲矣。夫無爲﹐則得於一也。一也者﹐萬物之本也﹐無敵之道也。

凡人之性﹐少則猖狂﹐壯則暴彊﹐老則好利﹐一人之身﹐旣數變矣﹐又況君數易法﹐國數易君﹗人以其位通其好憎﹐下之徑衢﹐不可勝理﹐故君失一則亂﹐甚於無君之時。故《詩》曰「不愆不忘﹐率由舊章。」此之謂也。君好智則倍時而任己﹐棄數而用慮﹐天下之物博而智淺﹐以淺澹博﹐未有能者也。獨任其智﹐失必多矣。故好智﹐窮術也﹔好勇﹐則輕敵而簡備﹐自負而辭助。一人之力以禦彊敵﹐不杖眾多而專用身才﹐必不堪也。故好勇﹐危術也。好與﹐則無定分。上之分不定﹐則下之望無止。若多賦斂﹐實府庫﹐則與民爲仇。少取多與﹐數未之有也。故好與﹐來怨之道也。仁智勇力﹐人之美才也﹐而莫足以治天下。由此觀之﹐賢能之不足任也﹐而道術之可修明矣。

聖人勝心﹐眾人勝欲。君子行正气﹐小人行邪气。內便於性﹐外合於義﹐循理而動﹐不系於物者﹐正气也。重於滋味﹐淫於聲色﹐發於喜怒﹐不顧後患者﹐邪气也。邪與正相傷﹐欲與性相害﹐不可兩立。一置一廢。故聖人損欲而從事於性。目好色﹐耳好聲﹐口好味﹐接而說之﹐不知利害﹐嗜欲也。食之不寧於體﹐聽之不合於道﹐視之不便於性。三官交爭﹐以義爲制者﹐心也。割痤疽﹐非不痛也﹔飲毒藥﹐非不苦也﹔然而爲之者﹐便於身也。渴而飲水﹐非不快也﹔饑而大飧﹐非不澹也﹔然而弗爲者﹐害於性也。此四者﹐耳目鼻口不知所取去﹐必爲之制﹐各得其所。由是觀之﹐欲之不可勝﹐明矣。

凡治身養性﹐節寢處﹐適飲食﹐和喜怒﹐便動靜﹐使在己者得﹐而邪气因而不生﹐豈若憂瘕疵之與痤疽之發﹐而豫備之哉﹗夫函牛之鼎沸﹐而蠅蚋弗敢入﹔昆山之玉瑱﹐而塵垢弗能污也。聖人無去之心﹐而心無醜﹔無取之美﹐而美不失。故祭祀思親不求福﹐饗賓修敬不思徳﹐惟弗求者能有之。處尊位者﹐以有公道而無私說﹐故稱尊焉﹐不稱賢也﹔有大地者﹐以有常術而無鈐謀﹐故稱平焉﹐不稱智也。內無暴事以離怨於百姓﹐外無賢行以見忌於諸侯﹐上下之禮﹐襲而不離﹐而爲論者莫然不見所觀焉﹐此所謂藏無形者。非藏無形﹐孰能形﹗三代之所道者﹐因也。故禹決江河﹐因水也﹔后稷播種樹谷﹐因地也﹔湯﹑武平暴亂﹐因時也。故天下可得而不可取也﹐霸王可受而不可求也。

在智則人與之訟﹐在力則人與之爭。未有使人無智者﹐有使人不能用其智於己者也﹔未有使人無力者﹐有使人不能施其力於己者也。此兩者﹐常在久見。故君賢不見﹐諸侯不備﹔不肖不見﹐則百姓不怨﹔百姓不怨﹐則民用可得﹔諸侯弗備﹐則天下之時可承。事所與眾同也﹐功所與時成也﹐聖人無焉。故老子曰「虎無所措其爪﹐兕無所措其角。」蓋謂此也。鼓不滅於聲﹐故能有聲﹔鏡不沒於形﹐故能有形﹔金石有聲﹐弗叩弗鳴﹔管簫有音﹐弗吹無聲。聖人內藏﹐不爲物先倡﹐事來而制﹐物至而應。飾其外者傷其內﹐扶其情者害其神﹐見其文者蔽其質﹐無須臾忘爲質者﹐必困於性。百步之中﹐不忘其容者﹐必累其形。

故羽翼美者傷骨骸﹐枝葉美者害根莖﹐能兩美者﹐天下無之也。天有明﹐不憂民之晦也﹐百姓穿戶鑿牖﹐自取照焉﹔地有財﹐不憂民之貧也﹐百姓伐木芟艸﹐自取富焉。至徳道者若丘山﹐嵬然不動﹐行者以爲期也。直己而足物﹐不爲人贛﹐用之者亦不受其徳﹐故寧而能久。天地無予也﹐故無奪也﹔日月無徳也﹐故無怨也。喜徳者必多怨﹐喜予者必善奪。惟滅迹於無爲﹐而隨天地自然者﹐惟能勝理﹐而爲受名。名興則道行﹐道行則人無位矣。故譽生則毀隨之﹐善見則怨從之。利則爲害始﹐福則爲禍先。惟不求利者爲無害﹐惟不求福者爲無禍。侯而求霸者﹐必失其侯﹔霸而求王者﹐必喪其霸。故國以全爲常﹐霸王其寄也﹔身以生爲常﹐富貴其寄也。能不以天下傷其國﹐而不以國害其身者﹐爲可以托天下也。

不知道者﹐釋其所已有﹐而求其所未得也。苦心愁慮以行曲﹐故福至則喜﹐禍至則怖﹐神勞於謀﹐智遽於事﹐禍福萌生﹐終身不悔﹐己之所生﹐乃反愁人。不喜則憂﹐中未嘗平。持無所監﹐謂之狂生。人主好仁﹐則無功者賞﹐有罪者釋﹔好刑﹐則有功者廢﹐無罪者誅。及無好者﹐誅而無怨﹐施而不徳﹐放準循繩﹐身無與事﹐若天若地﹐何不覆載﹗故合而捨之者﹐君也﹔制而誅之者﹐法也。民已受誅﹐怨無所滅﹐謂之道。道勝﹐則人無事矣。聖人無屈奇之服﹐無瑰異之行﹐服不視﹐行不觀﹐言不議﹐通而不華﹐窮而不懾﹐榮而不顯﹐隱而不窮﹐異而不見怪﹐容而與眾同﹔無以名之﹐此之謂大通。升降揖讓﹐趨翔周遊﹐不得已而爲也﹐非性所有於身﹐情無符檢﹐行所不得已之事﹐而不解構耳﹐豈加故爲哉﹗

故不得已而歌者﹐不事爲悲﹔不得已而舞者﹐不矜爲麗。歌舞而不事爲悲麗者﹐皆無有根心者。善博者不欲牟﹐不恐不勝﹐平心定意﹐捉得其齊﹐行由其理﹐𨿽不必勝﹐得籌必多。何則﹖勝在於數﹐不在於欲。駎者不貪最先﹐不恐獨後﹐緩急調乎手﹐禦心調乎馬﹐𨿽不能必先載﹐馬力必盡矣。何則﹖先在於數﹐而不在於欲也。是故滅欲則數勝﹐棄智則道立矣。賈多端則貧﹐工多技則窮﹐心不一也。故木之大者害其條﹐水之大者害其深。有智而無術﹐𨿽鉆之不通﹔有百技而無一道﹐𨿽得之弗能守。故《詩》曰「淑人君子﹐其儀一也。其儀一也﹐心如結也。」君子其結於一乎﹗舜彈五弦之琴﹐而歌《南風》之詩﹐以治天下。周公殽臑不收於前﹐鐘鼓不解於縣﹐以輔成王而海內平。匹夫百畮一守﹐不遑啟處﹐無所移之也。以一人兼聽天下﹐日有餘而治不足﹐使人爲之也。處尊位者如屍﹐守官者如祝宰。屍𨿽能剝狗燒彘﹐弗爲也﹐弗能無虧﹔俎豆之列次﹐黍稷之先後﹐𨿽知弗教也﹐弗能害也。不能祝者﹐不可以爲祝﹐無害於爲屍﹔不能禦者﹐不可以爲僕﹐無害於爲佐。故位愈尊而身愈佚﹔身愈大而事愈少。譬如張琴﹐小弦𨿽急﹐大弦必緩。

無爲者﹐道之體也﹔執後者﹐道之容也。無爲制有爲﹐術也﹔執後之制先﹐數也。放於術則彊﹐審於數則寧。今與人卞氏之璧﹐未受者﹐先也﹔求而致之﹐𨿽怨不逆者﹐後也。三人同捨﹐二人相爭﹐爭者各自以爲直﹐不能相聽﹐一人𨿽愚﹐必從旁而決之﹐非以智﹐不爭也。兩人相鬥﹐一羸在側﹐助一人則勝﹐救一人則免﹐斗者𨿽彊﹐必制一羸﹐非以勇也﹐以不鬥也。由此觀之﹐後之制先﹐靜之勝躁﹐數也。倍道棄數﹐以求苟遇﹐變常易故﹐以知要遮﹐過則自非﹐中則以爲候﹐暗行繆攺﹐終身不寤﹐此之謂狂。有禍則詘﹐有福則嬴﹐有過則悔﹐有功則矜﹐遂不知反﹐此謂狂人。員之中規﹐方之中矩﹐行成獸﹐止成文﹐可以將少﹐而不可以將眾。蓼菜成行﹐瓶甌有堤﹐量粟而舂﹐數米而炊﹐可以治家﹐而不可以治國。滌杯而食﹐洗爵而飲﹐浣而後饋﹐可以養家老﹐而不可以饗三軍。

非易不可以治大﹐非簡不可以合眾。大樂必易﹐大禮必簡。易故能天﹐簡故能地。大樂無怨﹐大禮不責﹐四海之內﹐莫不系統﹐故能帝也。心有憂者﹐筐牀衽席﹐弗能安也﹔菇飯犓牛﹐弗能甘也﹔琴瑟鳴竽﹐弗能樂也。患解憂除﹐然後食甘寢寧﹐居安遊樂。由是觀之﹐生有以樂也﹐死有以哀也。今務益性之所不能樂﹐而以害性之所以樂﹐故𨿽富有天下﹐貴爲天子﹐而不免爲哀之人。凡人之性﹐樂恬而憎憫﹐樂佚而憎勞。心常無欲﹐可謂恬矣﹔形常無事﹐可謂佚矣。遊心於恬﹐捨形於佚﹐以俟天命。自樂於內﹐無急於外﹐𨿽天下之大﹐不足以易其一槪。日月廋而無漑於志﹐故𨿽賤如貴﹐𨿽貧如富。大道無形﹐大仁無親﹐大辯無聲﹐大廉不嗛﹐大勇不矜。五者無棄﹐而幾向方矣。軍多令則亂﹐酒多約則辯﹔亂則降北﹐辯則相賊。故始於都者﹐常大於鄙﹔始於樂者﹐常大於悲﹔其作始簡者﹐其終本必調。今有美酒嘉肴以相饗﹐卑體婉辭以接之﹐欲以合歡﹔爭盈爵之間反生斗﹐斗而相傷﹐三族結怨﹐反其所憎﹐此酒之敗也。

《詩》之失僻﹐樂之失刺﹐禮之失責。徵音非無羽聲也﹐羽音非無徵聲也﹐五音莫不有聲﹐而以徵羽定名者﹐以勝者也。故仁義智勇﹐聖人之所備有也﹐然而皆立一名者﹐言其大者也。陽气起於東北﹐盡於西南﹐﹔陰气起於西南﹐盡於東北。陰陽之始﹐皆調適相似﹐日長其類﹐以侵相遠﹐或熱焦沙﹐或寒凝水﹐故聖人謹愼其所積。水出於山﹐而入於海﹔稼生於野﹐而藏於廩。見所始則知終矣。席之先雚蕈﹐樽之上玄酒﹐俎之先生魚﹐豆之先泰羹﹐此皆不快於耳目﹐不適於口腹﹐而先王貴之﹐先本而後末。聖人之接物﹐千變萬軫﹐必有不化而應化者。夫寒之與暖相反﹐大寒地坼水凝﹐火弗爲衰其暑﹔大熱爍石流金﹐火弗爲益其烈。寒暑之變﹐無損益於己﹐質有之也。聖人常後而不先﹐常應而不唱﹔不進而求﹐不退而讓﹔隨時三年﹐時去我先﹔去時三年﹐時在我後﹔無去無就﹐中立其所。

天道無親﹐惟徳是與。有道者﹐不失時與人﹔無道者﹐失於時而取人。直己而待命﹐時之至不可迎而反也﹔要遮而求合﹐時之去不可追而援也。故不曰我無以爲而天下遠﹐不曰我不欲而天下不至。古之存己者﹐樂徳而忘賤﹐故名不動志﹔樂道而忘貧。故利不動心。名利充天下﹐不足以槪志﹐故廉而能樂﹐靜而能澹。故其身治者﹐可與言道矣。自身以上﹐至於荒芒爾遠矣﹐自死而天下無窮爾滔矣﹐以數雜之壽﹐憂天下之亂﹐猶憂河水之少﹐泣而益之也。龜三千歲﹐浮游不過三日﹐以浮游而爲龜憂養生之具﹐人必笑之矣。故不憂天下之亂﹐而樂其身之治者﹐可與言道矣。君子爲善﹐不能使福必來﹔不爲非﹐而不能使禍無至。福之至也﹐非其所求﹐故不伐其功﹔禍之來也﹐非其所生﹐故不悔其行。內修極而橫禍至者﹐皆天也﹐非人也。故中心常恬漠﹐累積其徳﹐狗吠而不驚﹐自信其情。故知道者不惑﹐知命者不憂。萬乘之主卒﹐葬其骸於廣野之中﹐祀其鬼神於明堂之上﹐神貴於形也。故神制則形從﹐形勝則神窮。聰明𨿽用﹐必反諸神﹐謂之太衝。

卷十五兵略訓

古之用兵者﹐非利土壤之廣而貪金玉之略﹐將以存亡繼絕﹐平天下之亂﹐而除萬民之害也。凡有血气之虫﹐含牙帶角﹐前爪後距﹐有角者觸﹐有齒者噬﹐有毒者螫﹐有蹄者趹。喜而相戲﹐怒而相害﹐天之性也。人有衣食之情﹐而物弗能足也。故羣居雜處﹐分不均﹐求不澹﹐則爭﹔爭﹐則彊脇弱﹐而勇侵怯。人無筋骨之彊﹐爪牙之利﹐故割革而爲甲﹐鑠鐵而爲刃。貪昧饕餮之人﹐殘賊天下﹐萬人搔動﹐莫寧其所。有聖人勃然而起﹐乃討彊暴﹐平亂世﹐夷險除穢﹐以濁爲淸﹐以危爲寧﹐故不得不中絕。兵之所由來者遠矣﹗黃帝嘗與炎帝戰矣﹐顓頊嘗與共工爭矣。故黃帝戰於涿鹿之野﹐堯戰於丹水之浦﹐舜伐有苗﹐啟攻有扈。自五帝而弗能偃也﹐又況衰世乎﹗

夫兵者﹐所以禁暴討亂也。炎帝爲火災﹐故黃帝禽之﹔共工爲水害﹐故顓頊誅之。教之以道﹐導之以徳而不聽﹐則臨之以威武﹔臨之威武而不從﹐則制之以兵革。故聖人之用兵也﹐若櫛發耨苗﹐所去者少﹐而所利者多。殺無辜之民﹐而養無義之君﹐害莫大焉﹔殫天下之財﹐而澹一人之欲﹐禍莫深焉。使夏桀﹑殷紂有害於民而立被其患﹐不至於爲炮烙﹔晉厲﹑宋康行一不義而身死國亡﹐不至於侵奪爲暴。此四君者﹐皆有小過而莫之討也﹐故至於攘天下﹐害百姓﹐肆一人之邪﹐而長海內之禍﹐此大倫之所不取也。所爲立君者﹐以禁暴討亂也。今乘萬民之力﹐而反爲殘賊﹐是爲虎傅翼﹐曷爲弗除﹗夫畜池魚者必去猵獺﹐養禽獸者必去豺狼﹐又況治人乎﹗

故霸王之兵﹐以論慮之﹐以策圖之﹐以義扶之﹐非以亡存也﹐將以存亡也。故聞敵國之君﹐有加虐於民者﹐則舉兵而臨其境﹐責之以不義﹐刺之以過行。兵至其郊﹐乃令軍師曰「毋伐樹木﹐毋抉墳墓﹐毋燒五穀﹐毋焚積聚﹐毋捕民虜﹐毋收六畜。」乃發號施令曰「其國之君﹐傲天悔鬼﹐決獄不辜﹐殺戮無罪﹐此天之所以誅也﹐民之所以仇也。兵之來也﹐以廢不義而復有徳也。有逆天之道﹐帥民之賊者﹐身死族滅﹗以家聽者﹐祿以家﹔以裏聽者﹐賞以裏﹔以鄕聽者﹐封以鄕﹔以縣聽者﹐侯以縣。」克國不及其民﹐廢其君而易其政。尊其秀士而顯其賢良﹐振其孤寡﹐卹其貧窮﹐出其囹圄﹐賞其有功﹐百姓開門而待之﹐淅米而儲之﹐惟恐其不來也。此湯﹑武之所以致王﹐而齊桓之所以成霸也。故君爲無道﹐民之思兵也﹐若旱而望雨﹐渴而求飲。夫有誰與交兵接刃乎﹗故義兵之至也﹐至於不戰而止。

晚世之兵﹐君𨿽無道﹐莫不設渠塹﹐傅堞而守﹐攻者非以禁暴除害也﹐欲以侵地廣壤也。是故至於伏屍流血﹐相支以日﹐而霸王之功不世出者﹐自爲之故也。夫爲地戰者﹐不能成其王﹔爲身戰者﹐不能立其功。舉事以爲人者﹐眾助之﹔舉事以自爲者﹐眾去之。眾之所助﹐𨿽弱必彊﹔眾之所去﹐𨿽大必亡。兵失道而弱﹐得道而彊﹔將失道而拙﹐得道而工﹔國得道而存﹐失道而亡。所謂道者﹐體圓而法方﹐背陰而抱陽﹐左柔而右剛﹐履幽而戴明。變化無常﹐得一之原﹐以應無方﹐是謂神明。

夫圓者﹐天也﹔方者﹐地也。天圓而無端﹐故不可得而觀﹔地方而無垠﹐故莫能窺其門。天化育而無形象﹐地生長而無計量﹐渾渾沈沈﹐孰知其藏。凡物有朕﹐惟道無朕。所以無朕者﹐以其無常形勢也。輪轉而無窮﹐象日月之運行﹐若春秋有代謝﹐若日月有晝夜﹐終而復始﹐明而復晦﹐莫能得其紀。制刑而無刑﹐故功可成﹔物物而不物﹐故勝而不屈。刑﹐兵之極也﹐至於無刑﹐可謂極之矣。是故大兵無創﹐與鬼神通﹐五兵不厲﹐天下莫之敢當。建鼓不出庫﹐諸侯莫不懾﹝忄夌﹞沮膽其處。故廟戰者帝﹐神化者王。所謂廟戰者﹐法天道也﹔神化者﹐法四時也。修政於境內﹐而遠方慕其徳﹔制勝於未戰﹐而諸侯服其威。內政治也。

古得道者﹐靜而法天地﹐動而順日月﹐喜怒而合四時﹐叫呼而比雷霆﹐音气不戾八風﹐詘伸不獲五度。下至介鱗﹐上及毛羽﹐條修葉貫﹐萬物百族﹐由本至末﹐莫不有序。是故入小而不逼﹐處大而不窕﹐浸乎金石﹐潤乎艸木﹐宇中六合﹐振豪之末﹐莫不順比。道之浸洽﹐滒淖纖微﹐無所不在﹐是以勝權多也。夫射﹐儀度不得﹐則格的不中﹔驥﹐一節不用﹐而千里不至。夫戰而不勝者﹐非鼓之日也﹐素行無刑久矣。故得道之兵﹐車不發軔﹐騎不被鞍﹐鼓不振塵﹐旗不解捲﹐甲不離矢﹐刃不嘗血﹐朝不易位﹐賈不去肆﹐農不離野。招義而責之﹐大國必朝﹐小城必下。因民之欲﹐乘民之力﹐而爲之去殘除賊也。故同利相死﹐同情相成﹐同欲相助。順道而動﹐天下爲向﹔因民而慮﹐天下爲斗。獵者逐禽﹐車馳人趨﹐各盡其力﹐無刑罰之威﹐而相爲斥闉要遮者﹐同所利也﹔同舟而濟於江﹐卒遇風波﹐百族之子﹐捷捽招杼船﹐若左右手﹐不以相徳﹐其憂同也。故明王之用兵也﹐爲天下除害﹐而與萬民共享其利。民之爲用﹐猶子之爲父﹐弟之爲兄。威之所加﹐若崩山決塘﹐敵孰敢當﹗故善用兵者﹐用其自爲用也﹔不能用兵者﹐用其爲己用也。用其自爲用﹐則天下莫不可用也﹔用其爲己用﹐所得者鮮矣。兵有三詆﹐治國家﹐理境內﹐行仁義﹐布徳惠﹐立正法﹐塞邪隧﹐羣臣親附﹐百姓和輯﹐上下一心﹐君臣同力﹐諸侯服其威﹐而四方懷其徳。修政廟堂之上﹐而折衝千里之外﹐拱揖指捴﹐而天下回應﹐此用兵之上也。地廣民眾﹐主賢將忠﹐國富兵彊﹐約束信﹐號令明﹐兩軍相當﹐鼓錞相望﹐未至兵交接刃﹐而敵奔亡﹐此用兵之次也。知土地之宜﹐羽險隘之利﹐明奇正之變﹐察行陳解贖之數﹐維枹綰而鼓之﹐白刃合﹐流矢接﹐涉血屬腸﹐輿死扶傷﹐流血千里﹐暴骸盈場﹐乃以決勝﹐此用兵之下也。

今夫天下皆知事治其末﹐而莫知務修其本﹐釋其根而樹其枝也。夫兵之所以佐勝者眾﹐而所以必勝者寡。甲堅兵利﹐車固馬良﹐畜積給足﹐士卒殷軫﹐此軍之大資也﹐而勝亡焉。明於星辰日月之運﹐刑徳奇該之數﹐背鄕左右之便﹐此戰之助也﹐而全亡焉。良將之所以必勝者﹐恆有不原之智﹐不道之道﹐難以眾同也。夫論除謹﹐動靜時﹐吏卒辧﹐兵甲治﹐正行伍﹐連什伯﹐明鼓旗﹐此尉之官也。前後知險易﹐見敵知難易﹐發斥不忘遺﹐此候之官也。隧路亟﹐行輜治﹐賦丈均﹐處軍輯﹐井竈通﹐此司空之官也。收藏於後﹐遷捨不離﹐無淫輿﹐無遺輜﹐此輿之官也。凡此五官之於將也﹐猶身之有股肱手足也。必擇其人﹐技能其才﹐使官勝其任﹐人能其事。告之以政﹐申之以令﹐使之若虎豹之有爪牙﹐飛鳥之有六翮﹐莫不爲用。然皆佐勝之具也﹐非所以必勝也。

兵之勝敗﹐本在於政。政勝其民﹐下附其上﹐則兵彊矣﹔民勝其政﹐下畔其上﹐則兵弱矣。故徳義足以懷天下之民﹐事業足以當天下之急﹐選舉足以得賢士之心﹐謀慮足以知彊弱之勢﹐此必勝之本也。地廣人眾﹐不足以爲彊﹔堅甲利兵﹐不足以爲勝﹔髙城深池﹐不足以爲固﹔嚴令繁刑﹐不足以爲威。爲存政者﹐𨿽小必存﹔爲亡政者﹐𨿽大必亡。昔者楚人地﹐南捲沅﹑湘﹐北繞潁﹑泗﹐西包巴﹑蜀﹐東裹郯﹑淮﹐潁﹑汝以爲洫﹐江﹑漢以爲池﹐垣之以鄧林﹐綿之以方城﹐山髙尋云﹐溪肆無景﹐地利形便﹐卒民勇敢。蛟革犀兕﹐以爲甲冑﹐修鎩短鏦﹐齊爲前行﹐積弩陪後﹐錯車衛旁﹐疾如錐矢﹐合如雷電﹐解如風雨。然而兵殆於垂沙﹐眾破於栢舉。楚國之彊﹐大地計眾﹐中分天下﹐然懷王北畏孟嘗君﹐背社稷之守﹐而委身彊秦﹐兵挫地削﹐身死不還。二世皇帝﹐勢爲天子﹐富有天下。人迹所至﹐舟楫所通﹐莫不爲郡縣﹐然縱耳目之欲﹐窮侈靡之變﹐不顧百姓之饑寒窮匱也。興萬乘之駕﹐而作阿房之宮﹐發閭左之戍﹐收太半之賦﹐百姓之隨逮肆刑﹐挽輅首路死者﹐一旦不知千萬之數。天下敖然若焦熱﹐傾然若苦烈﹐上下不相寧﹐吏民不相憀。戍卒陳勝﹐興於大澤﹐攘臂袒右﹐稱爲大楚﹐而天下回應。當此之時﹐非有牢甲利兵﹐勁弩彊衝也﹐伐棘棗而爲矜﹐周錐鑿而爲刃﹐剡摲筡﹐奮儋﹐以當修戟彊弩﹐攻城略地﹐莫不降下﹐天下爲之麋沸蟻動﹐云徹席捲﹐方數千里。勢位至賤﹐而器械甚不利﹐然一人唱而天下應之者﹐積怨在於民也。武王伐紂﹐東面而迎歲﹐至汜而水﹐至共頭而墜﹐彗星出而授殷人其柄。當戰之時﹐十日亂於上﹐風雨擊於中﹐然而前無蹈難之賞﹐而後無遁北之刑﹐白刃不畢拔而天下得矣。

是故善守者無與禦﹐而善戰者無與鬥﹐明於禁捨開塞之道﹐乘時勢﹐因民欲﹐而取天下。故善爲政者積其徳﹐善用兵者畜其怒﹔徳積而民可用﹐怒畜而威可立也。故文之所以加者淺﹐則勢之所勝者小﹔徳之所施者博﹐而威之所制者廣﹔威之所制者廣﹐則我彊而敵弱矣。故善用兵者﹐先弱敵而後戰者也﹐故費不半而功自倍也。湯之地方七十里而王者﹐修徳也﹔智伯有千里之地而亡者﹐窮武也。故千乘之國﹐行文徳者王﹔萬乘之國﹐好用兵者亡。故全兵先勝而後戰﹐敗兵先戰而後求勝。徳均則眾者勝寡﹐力敵則智者勝愚﹐智侔則有數者禽無數。凡用兵者﹐必先自廟戰。主孰賢﹖將孰能﹖民孰附﹖國孰治﹖蓄積孰多﹖士卒孰精﹖甲兵孰利﹖器備孰便﹖故運籌於廟堂之上﹐而決勝乎千里之外矣。

夫有形埒者﹐天下訟見之﹔有篇籍者﹐世人傳學之。此皆以形相勝者也。善形者弗法也﹐所貴道者﹐貴其無形也。無形則不可制迫也﹐不可度量也﹐不可巧詐也﹐不可規慮也。智見者﹐人爲之謀﹔形見者﹐人爲之功﹔眾見者﹐人爲之伏﹔器見者﹐人爲之備。動作周還﹐倨句詘伸﹐可巧詐者﹐皆非善者也。善者之動也﹐神出而鬼行﹐星耀而玄逐﹐進退詘伸﹐不見朕﹝﹞﹐鸞舉麟振﹐鳳飛龍騰。發如秋風﹐疾如駭龍。當以生擊死﹐以盛乘衰﹐以疾掩遲﹐以飽制饑。若以水滅火﹐若以湯沃雪﹐何往而不遂﹗何之而不用達﹗在中虛神﹐在外漠志﹐運於無形﹐出於不意。與飄飄往﹐與忽忽來﹐莫知其所之﹔與條出﹐與間入﹐莫知其所集。卒如雷霆﹐疾如風雨﹐若從地出﹐若從天下﹐獨出獨入﹐莫能應圉。疾如鏃矢﹐何可勝偶﹖一晦一明﹐孰知其端緒﹗未見其發﹐固已至矣。

故善用兵者﹐見敵之虛﹐乘而勿假也﹐追而勿捨也﹐迫而勿去也。擊其猶猶﹐陵其與與﹐疾雷不及塞耳﹐疾霆不暇掩目。善用兵﹐若聲之與響﹐若鏜之與鞈﹐瞇不給撫﹐呼不給吸。當此之時﹐仰不見天﹐俯不見地﹐手不麾戈﹐兵不盡拔﹐擊之若雷﹐薄之若風﹐炎之若火﹐淩之若波。敵之靜不知其所守﹐動不知其所爲。故鼓鳴旗麾﹐當者莫不廢滯崩阤﹐天下孰敢厲威抗節而當其前者﹗故淩人者勝﹐待人者敗﹐爲人杓者死。兵靜則固﹐專一則威﹐分決則勇﹐心疑則北﹐力分則弱。故能分人之兵﹐疑人之心﹐則錙銖有餘﹔不能分人之兵﹐疑人之心﹐則數倍不足。故紂之卒﹐百萬之心﹔武王之卒﹐三千人皆專而一。故千人同心﹐則得千人力﹔萬人異心﹐則無一人之用。將卒吏民﹐動靜如身﹐乃可以應敵合戰。故計定而發﹐分決而動﹐將無疑謀﹐卒無二心﹐動無墮容﹐口無虛言﹐事無嘗試﹐應敵必敏﹐發動必亟。

故將以民爲體﹐而民以將爲心。心誠則支體親刃﹐心疑則支體撓北。心不專一﹐則體不節動﹔將不誠心﹐則卒不勇敢。故良將之卒﹐若虎之牙﹐若兕之角﹐若鳥之羽﹐若蚈之足﹐可以行﹐可以舉﹐可以噬﹐可以觸。彊而不相敗﹐眾而不相害﹐一心以使之也。故民誠從其令﹐𨿽少無畏﹔民不從令﹐𨿽眾爲寡。故下不親上﹐其心不用﹔卒不畏將﹐其形不戰。守有必固﹐而攻有必勝﹐不待交兵接刃﹐而存亡之機固以形矣。

兵有三勢﹐有二權。有气勢﹐有地勢﹐有因勢。將充勇而輕敵﹐卒果敢而樂戰﹐三軍之眾﹐百萬之師﹐志厲靑雲﹐气如飄風﹐聲如雷霆﹐誠積逾而威加敵人﹐此謂之气勢。硤路津關﹐大山名塞﹐龍蛇蟠﹐卻笠居﹐羊腸道﹐發笱門﹐一人守隘﹐而千人弗敢過也﹐此謂地勢。因其勞倦怠亂﹐饑渴凍暍﹐推其摿摿﹐擠其揭揭﹐此謂因勢。善用間諜﹐審錯規慮﹐設蔚施伏﹐隱匿其形﹐出於不意﹐敵人之兵無所適備﹐此謂知權。陳卒正﹐前行選﹐進退俱﹐什伍搏﹐前後不相撚﹐左右不相干﹐受刃者少﹐傷敵者眾﹐此謂事權。

權勢必形﹐吏卒專精﹐選良用才﹐官得其人﹐計定謀決﹐明於死生﹐舉錯得失﹐莫不振驚﹐故攻不待衝隆云梯而城拔﹐戰不至交兵接刃而敵破﹐明於必勝之攻也。故兵不必勝﹐不苟接刃﹔攻不必取﹐不爲苟發。故勝定而後戰﹐鈴縣而後動。故眾聚而不虛散﹐兵出而不徒歸。惟無一動﹐動則淩天振地。抗泰山﹐蕩四海﹐鬼神移徙﹐鳥獸驚駭。如此﹐則野無校兵﹐國無守城矣。靜以合躁﹐治以待亂﹐無形而制有形﹐無爲而應變﹐𨿽未能得勝於敵﹐敵不可得勝之道也。敵先我動﹐則是見其形也﹔彼躁我靜﹐則是疲其力也。形見則勝可制也﹐力疲則威可立也。視其所爲﹐因與之化﹔觀其邪正﹐以制其命。餌之以所欲﹐以疲其足。彼若有間﹐急塡其隙﹐極其變而束之﹐盡其節而僕之。敵若反靜﹐爲之出奇﹐彼不吾應﹐獨盡其調。若動而應﹐有見所爲﹐彼持後節﹐與之推移。彼有所積﹐必有所虧。精若轉左﹐陷其右陂。敵潰而走﹐後必可移。敵迫而不動﹐名之曰奄遲﹐擊之如雷霆﹐斬之若艸木﹐耀之若火電﹐欲疾以速﹐人不及步鋗﹐車不及轉轂﹐兵如植木﹐弩如羊角﹐人𨿽眾多﹐勢莫敢格。

諸有象者﹐莫不可勝也﹔諸有形者﹐莫不可應也。是以聖人藏形於無﹐而遊心於虛。風雨可障蔽﹐而寒暑不可開閉﹐以其無形故也。夫能滑淖精微﹐貫金石﹐窮至遠﹐放乎九天之上﹐蟠乎黃盧之下﹐惟無形者也。善用兵者﹐當擊其亂﹐不攻其治﹐是不襲堂堂之寇﹐不擊塡塡之旗。容未可見﹐以數相持﹐彼有死形﹐因而制之。敵人執數﹐動則就陰﹐以虛應實﹐必爲之禽。虎豹不動﹐不入陷阱﹔麋鹿不動﹐不離罝罘﹔飛鳥不動﹐不絓网羅﹔魚鱉不動﹐不擐蜃喙。物未有不以動而制者也。是故聖人貴靜﹐靜則能應躁﹐後則能應先﹐數則能勝疏﹐博則能禽缺。故良將之用卒也﹐同其心﹐一其力﹐勇者不得獨進﹐怯者不得獨退。止如丘山﹐發如風雨﹐所淩必破﹐靡不毀沮﹐動如一體﹐莫之應圉。是故傷敵者眾﹐而手戰者寡矣。夫五指之更彈﹐不若捲手之一挃﹔萬人之更進﹐不如百人之俱至也。今夫虎豹便捷﹐熊羆多力﹐然而人食其肉而席其革者﹐不能通其知而壹其力也。夫水勢勝火﹐章華之臺燒﹐以升勺沃而救之﹐𨿽涸井而竭池﹐無柰之何也﹔舉壺榼盆盎而以灌之﹐其滅可立而待也。

今人之與人﹐非有水火之勝也﹐而欲以少耦眾﹐不能成其功﹐亦明矣。兵家或言曰「少可以耦眾。」此言所將﹐非言所戰也。或將眾而用寡者﹐勢不齊也﹔將寡而用眾者﹐用力諧也。若乃人盡其才﹐悉用其力﹐以少勝眾者﹐自古及今﹐未嘗聞也。神莫貴於天﹐勢莫便於地﹐動莫急於時﹐用莫利於人。凡此四者﹐兵之幹植也。然必待道而後行﹐可一用也。夫地利勝天時﹐巧舉勝地利﹐勢勝人。故任天者可迷也﹐任地者可束也﹐任人者可迫也﹐任人者可惑也。夫仁勇信廉﹐人之美才也﹐然勇者可誘也﹐仁者可奪也﹐信者易欺也﹐廉者易謀也。將眾者有一見焉﹐則爲人禽矣。由此觀之﹐則兵以道理制勝﹐而不以人才之賢﹐亦自明矣。

是故爲麋鹿者﹐則可以罝罘設也﹔爲魚鱉者﹐則可以网罟取也﹔爲鴻鵠者﹐則可以矰繳加也﹔惟無形者﹐無可柰也。是故聖人藏於無原﹐故其情不可得而觀﹔運於無形﹐故其陳不可得而經。無法無儀﹐來而爲之宜﹔無名無狀﹐變而爲之象。深哉睭々﹐遠哉悠悠﹐且冬且夏﹐且春且秋﹐上窮至髙之末﹐下測至深之底﹐變化消息﹐無所凝滯﹐建心乎窈冥之野﹐而藏志乎九旋之淵﹐𨿽有明目﹐孰能窺其情﹗兵之所隱議者﹐天道也﹔所圖畫者﹐地形也﹔所明言者﹐人事也﹔所以決勝者﹐鈐勢也。故上將之用兵也﹐上得天道﹐下得地利﹐中得人心﹐乃行之以機﹐發之以勢﹐是以無破軍敗兵。及至中將﹐上不知天道﹐下不知地利﹐專用人與勢﹐𨿽未必能萬全﹐勝鈐必多矣。下將之用兵也﹐博聞而自亂﹐多知而自疑﹐居則恐懼﹐發則猶豫﹐是以動爲人禽矣。

今使兩人接刃﹐巧詘不異﹐而勇士必勝者﹐何也﹖其行之誠也。夫以巨斧擊桐薪﹐不待利時良日而後破之。加巨斧於桐薪之上﹐而無人力之奉﹐𨿽順招搖﹐挾刑徳﹐而弗能破者﹐以其無勢也。故水激則悍﹐矢激則遠。夫栝淇衛箘簵﹐載以銀錫﹐𨿽有薄縞之幨﹐腐荷之矰﹐然猶不能獨射也。假之筋角之力﹐弓弩之勢﹐則貫兕甲而徑於革盾矣。夫風之疾﹐至於飛屋折木﹐虛舉之下大遲﹐自上髙丘﹐人之有所推也。是故善用兵者﹐勢如決積水於千仞之堤﹐若轉員石於萬丈之溪﹐天下見吾兵之必用也﹐則孰敢與我戰者﹗故百人之必死也﹐賢於萬人之必北也。況以三軍之眾﹐赴水火而不還踵乎﹗𨿽誂合刃於天下﹐誰敢在於上者﹗

所謂天數者﹐左靑龍﹐右白虎﹐前朱雀﹐後玄武。所謂地利者﹐後生而前死﹐左牡而右牝。所謂人事者﹐慶賞信而刑罰必。動靜時﹐舉錯疾。此世傳之所以爲儀表者﹐固也﹐然而非所以生。儀表者﹐因時而變化者也。是故處於堂上之陰﹐而知日月之次序﹔見瓶中之冰﹐而知天下之寒暑。夫物之所以相形者微﹐惟聖人達其至。故鼓不與於五音﹐而爲五音主﹔水不與於五味﹐而爲五味調﹔將軍不與於五官之事﹐而爲五官督。故能調五音者﹐不與五音者也﹔能調五味者﹐不與五味者也﹔能治五官之事者﹐不可揆度者也。是故將軍之心﹐滔滔如春﹐曠曠如夏﹐湫漻如秋﹐典凝如冬﹐因形而與之化﹐隨時而與之移。夫景不爲曲物直﹐響不爲淸音濁。觀彼之所以來﹐各以其勝應之。是故扶義而動﹐推理而行﹐掩節而斷割﹐因資而成功。使彼知吾所出﹐而不知吾所入﹔知吾所舉﹐而不知吾所集。始如狐貍﹐彼故輕來﹔合如兕虎﹐敵故奔走。夫飛鳥之摯也﹐俯其首﹔猛獸之攫也﹐匿其爪﹔虎豹不外其爪﹐而噬不見齒。故用兵之道﹐示之以柔﹐而迎之以剛﹔示之以弱﹐而乘之以彊﹔爲之以歙﹐而應之以張﹔將欲西﹐而示之以東﹔先忤而後合﹐前冥而後明。若鬼之無迹﹐若水之無創。故所向非所之也﹐所見非所謀也。舉措動靜﹐莫能識也。若雷之擊﹐不可爲備。所用不復﹐故勝可百全。與玄明通﹐莫知其門﹐是謂至神。

兵之所以彊者﹐民也﹔民之所以必死者﹐義也﹔義之所以能行者﹐威也。是故合之以文﹐齊之以武﹐是謂必取。威儀並行﹐是謂至彊。夫人之所樂者﹐生也﹔而所憎者﹐死也。然而髙城深池﹐矢石若雨﹐平原廣澤﹐白刃交接﹐而卒爭先合者﹐彼非輕死而樂傷也﹐爲其賞信而罰明也。是故上視下如子﹐則下視上如父﹔上視下如弟﹐則下視上如兄。上視下如子﹐則必王四海﹔下視上如父﹐則必正天下。上親下如弟﹐則不難爲之死﹔下視上如兄﹐則不難爲之亡。是故父子兄弟之寇﹐不可與鬥者﹐積恩先施也。故四馬不調﹐造父不能以致遠﹔弓矢不調﹐羿不能以必中﹔君臣乘心﹐則孫子不能以應敵。是故內修其政﹐以積其徳﹔外塞其醜﹐以服其威﹔察其勞佚﹐以知其飽饑。故戰日有期﹐視死若歸。故將必與卒同甘苦﹐俟饑寒﹐故其死可得而盡也。故古之善將者﹐必以其身先之。暑不張蓋﹐寒不被裘﹐所以程寒暑也﹔險隘不乘﹐上陵必下﹐所以齊勞佚也﹔軍食孰然後敢食﹐軍井通然後敢飲﹐所以同饑渴也﹔合戰必立矢射之所及﹐以共安危也。故良將之用兵也﹐常以積徳擊積怨﹐以積愛擊積憎﹐何故而不勝﹗

主之所求於民者二﹕求民爲之勞也﹐欲民爲之死也。民之所望於主者三﹕饑者能食之﹐勞者能息之﹐有功者能徳之。民以償其二積﹐而上失其三望﹐國𨿽大﹐人𨿽眾﹐兵猶且弱也。若苦者必得其樂﹐勞者必得其利﹐斬首之功必全﹐死事之後必賞﹐四者旣信於民矣﹐主𨿽射雲中之鳥﹐而釣深淵之魚﹐彈琴瑟﹐聲鍾竽﹐惇六博﹐投髙壺﹐兵猶且彊﹐令猶且行也。是故上足仰﹐則下可用也﹔徳足慕﹐則威可立也。

將者必有三隧﹑四義﹑五行﹑十守。所謂三隧者﹐上知天道﹐下習地形﹐中察人情。所謂四義者﹐便國不負兵﹐爲主不顧身﹐見難不畏死﹐決疑不辟罪。所謂五行者﹐柔而不可捲也﹐剛而不可折也﹐仁而不可犯也﹐信而不可欺也﹐勇而不可淩也。所謂十守者﹐神淸而不可濁也﹐謀遠而不可慕也﹐操固而不可遷也﹐知明而不可蔽也﹐不貪於貨﹐不淫於物﹐不嚂於辯﹐不推於方﹐不可喜也﹐不可怒也。是謂至於﹐窈窈冥冥﹐孰知其情﹗發必中銓﹐言必合數﹐動必順時﹐解必中揍。通動靜之機﹐明開塞之節﹐審舉措之利害﹐若合符節。疾如彍弩﹐勢如發矢。一龍一蛇﹐動無常體﹐莫見其所中﹐莫知其所窮。攻則不可守﹐守則不可攻。

蓋聞善用兵者﹐必先修諸己﹐而後求諸人﹔先爲不可勝﹐而後求勝﹔修己於人﹐求勝於敵。己未能治也﹐而攻人之亂﹐是猶以火救火﹐以水應水也。何所能制﹗今使陶人化而爲埴﹐則不能成盆盎﹔工女化而爲絲﹐則不能織文錦。同莫足以相治也﹐故以異爲奇。兩爵相與鬥﹐未有死者也﹔鸇鷹至﹐則爲之解﹐以其異類也。故靜爲躁奇﹐治爲亂奇﹐飽爲饑奇﹐佚爲勞奇。奇正之相應﹐若水火金木之代爲雌雄也。善用兵者持五殺以應﹐故能全其勝﹔拙者處五死以貪﹐故動而爲人禽。兵貴謀之不測也﹐形之隱匿也。出於不意﹐不可以設備也。謀見則窮﹐形見則制。

故善用兵者﹐上隱之天﹐下隱之地﹐中隱之人。隱之天者﹐無不制也。何謂隱之天﹖大寒甚暑﹐疾風暴雨﹐大霧冥晦﹐因此而爲變者也。何謂隱之地﹖山陵丘阜﹐林叢險阻﹐可以伏匿而不見形者也。何謂隱之人﹖蔽之於前﹐望之於後﹐出奇行陳之間﹐發如雷霆﹐疾如風雨﹐扌搴巨旗﹐止鳴鼓﹐而出入無形﹐莫知其端緒者也。故前後正齊﹐四方如繩﹐出入解續﹐不相越淩﹐翼輕邊利﹐或前或後﹐離合散聚﹐不失行伍﹐此善修行陳者也。明於奇正賌﹑該陰陽﹑刑徳﹑五行﹑望气﹑候星﹑龜策﹑禨祥﹐此善爲天道者也。設規慮﹐施蔚伏﹐見用水火﹐出珍怪﹐鼓噪軍﹐所以營其耳也。曳梢肆柴﹐揚塵起堨﹐所以營其目者﹐此善爲詐佯者也。錞鉞牢重﹐固植而難恐﹐勢利而不能誘﹐死亡不能動﹐此善爲充幹者也。剽疾輕悍﹐勇敢輕敵﹐疾若滅沒﹐此善用輕出奇者也。相地形﹐處次捨﹐治壁壘﹐審煙斥﹐居髙陵﹐捨出處﹐此善爲地形者也。因其饑渴凍暍﹐勞倦怠亂﹐恐懼窘步﹐乘之以選卒﹐擊之以宵夜﹐此善因時應變者也。易則用車﹐險則用騎﹐涉水多弓﹐隘則用弩﹐晝則多旌﹐夜則多火﹐晦冥多鼓﹐此善爲設施者也。凡此八者﹐不可一無也﹐然而非兵之貴者也。

夫將者﹐必獨見獨知。獨見者﹐見人所不見也﹔獨知者﹐知人所不知也。見人所不見﹐謂之明﹔知人所不知﹐謂之神。神明者﹐先勝者也。先勝者﹐守不可攻﹐戰不可勝﹐攻不可守﹐虛實是也。上下有隙﹐將吏不相得﹐所持不直﹐卒心積不服﹐所謂虛也。主明將良﹐上下同心﹐气意俱起﹐所謂實也。若以水投火﹐所當者陷﹐所薄者移﹐牢柔不相通而勝相奇者﹐虛實之謂也。故善戰者不在少﹐善守者不在小﹐勝在得威﹐敗在失气。夫實則斗﹐虛則走﹐盛則彊﹐衰則北。吳王夫差地方二千里﹐帶甲七十萬﹐南與越戰﹐棲之會稽﹐北與齊戰﹐破之艾陵﹐西遇晉公﹐禽之黃池﹐此用民气之實也。其後驕溢縱欲﹐拒諫喜諛﹐憢悍遂過﹐不可正諭﹐大臣怨懟﹐百姓不附﹐越王選卒三千人﹐禽之幹隧﹐因制其虛也。夫气之有虛實也﹐若明之必晦也。故勝兵者非常實也﹐敗兵者非常虛也。善者能實其民气﹐以待人之虛也﹔不能者虛其民气﹐以待人之實也。故虛實之气﹐兵之貴者也。

凡國有難﹐君自宮召將﹐詔之曰「社稷之命在將軍﹐卽今國有難﹐願請子將而應之。」將軍受命﹐乃令祝史太卜齋宿三日﹐之太廟﹐鉆靈龜﹐卜吉日﹐以受鼓旗。君入設廟門﹐西面而立﹐將入廟門﹐趨至堂下﹐北面而立。主親操鉞﹐持頭﹐授將軍其柄﹐曰「從此上至天者﹐將軍制之。」復操斧﹐持頭﹐授將軍其柄﹐曰「從此下至淵者﹐將軍制之。」將已受斧鉞﹐答曰「國不可從外治也﹐軍不可從中禦也。二心不可以事君﹐疑志不可以應敵。臣旣以受制於前矣﹐鼓旗斧鉞之威﹐臣無還請。願君亦以垂一言之命於臣也。君若不許﹐臣不敢將。君若許之﹐臣辭而行。」乃爪鬋﹐設明衣也﹐鑿凶門而出。乘將軍車﹐載旌旗斧鉞﹐累若不勝。其臨敵決戰﹐不顧必死﹐無有二心。是故無天於上﹐無地於下﹐無敵於前﹐無主於後﹐進不求名﹐退不避罪﹐惟民是保﹐利合於主﹐國之實也﹐上將之道也。如此﹐則智者爲之慮﹐勇者爲之斗﹐气厲靑雲﹐疾如馳騖。是故兵未交接而敵人恐懼﹐若戰勝敵奔﹐畢受功賞﹐吏遷官﹐益爵祿﹐割地而爲調﹐決於封外﹐卒論斷於軍中。顧反於國﹐放旗以入斧鉞﹐報畢於君﹐曰「軍無後治。」乃縞素辟捨﹐請罪於君。君曰「赦之。」退﹐齋服。大勝三年反舍﹐中勝二年﹐下勝期年。兵之所加者﹐必無道國也﹐故能戰勝而不報﹐取地而不反。民不疾疫﹐將不夭死﹐五穀丰昌﹐風雨時節﹐戰勝於外﹐福生於內﹐是故名必成而後無餘害矣。

卷十六說山訓

魄問於魂曰「道何以爲體﹖」曰「以無有爲體。」魄曰「無有有形乎﹖」魂曰「無有。」「何得而聞也﹖」魂曰「吾直有所遇之耳。視之無形﹐聽之無聲﹐謂之幽冥。幽冥者﹐所以諭道﹐而非道也。魄曰「吾聞得之矣。乃內視而自反也。」魂曰「凡得道者﹐形不可得而見﹐名不可得而揚。今汝已有形名矣﹐何道之所能乎﹗」魄曰「言者﹐獨何爲者﹖」「吾將反吾宗矣。」魄反顧﹐魂忽然不見﹐反而自存﹐亦以淪於無形矣。

人不小學﹐不大迷﹔不小慧﹐不大愚。人莫鑑於沫雨﹐而鑑於澄水者﹐以其休止不蕩也。詹公之釣﹐千歲之鯉不能避﹔曾子攀柩車﹐引楯者爲之止也﹔老母行歌而動申喜﹐精之至也﹔瓠巴鼓瑟﹐而淫魚出聽﹔伯牙鼓琴﹐駟馬仰秣﹔介子歌龍蛇﹐而文君垂泣。故玉在山而艸木潤﹐淵生珠而岸不枯。螾無筋骨之彊﹐爪牙之利﹐上食晞堁﹐下飲黃泉﹐用心一也。淸之爲明﹐杯水見眸子﹔濁之爲暗﹐河水不見太山。視日者眩﹐聽雷者聾﹔人無爲則治﹐有爲則傷。無爲而治者﹐載無也﹔爲者﹐不能有也﹔不能無爲者﹐不能有爲也。人無言而神﹐有言則傷。無言而神者載無﹐有言則傷其神。之神者﹐鼻之所以息﹐耳之所以聽﹐終以其無用者爲用矣。

物莫不因其所有﹐而用其所無。以爲不信﹐視籟與竽。念慮者不得臥﹐止念慮﹐則有爲其所止矣﹐兩者俱忘﹐則至徳純矣。聖人終身言治﹐所用者非其言也﹐用所以言也。歌者有詩﹐然使人善之者﹐非其詩也。鸚鵡能言﹐而不可使長。是何則﹖得其所言﹐而不得其所以言。故循迹者﹐非能生迹者也。神蛇能斷而復續﹐而不能使人勿斷也﹔神龜能見夢元王﹐而不能自出漁者之籠。四方皆道之門戶牖向也﹐在所從窺之。故釣可以教騎﹐騎可以教禦﹐禦可以教刺舟。越人學遠射﹐參天而發﹐適在五步之內﹐不易儀也。世已變矣﹐而守其故﹐譬猶越人之射也。月望﹐日奪其光﹐陰不可以乘陽也。日出星不見﹐不能與之爭光也。故末不可以彊本﹐指不可以大於臂。下輕上重﹐其覆必易。一淵不兩鮫。水定則淸正﹐動則失平。故惟不動﹐則所以無不動也。

江河所以能長百谷者﹐能下之也。夫惟能下之﹐是以能上之。天下莫相憎於膠漆﹐而莫相愛於冰炭。膠漆相賊﹐冰炭相息也。墻之壞﹐愈其立也﹔冰之泮﹐愈其凝也﹐以其反宗。泰山之容﹐巍巍然髙﹐去之千里﹐不見埵堁﹐遠之故也。秋豪之末﹐淪於不測。是故小不可以爲內者﹐大不可以爲外矣。蘭生幽谷﹐不爲莫服而不芳。舟在江海﹐不爲莫乘而不浮。君子行義﹐不爲莫知而止休。夫玉潤澤而有光﹐其聲舒揚﹐渙乎其有似也。無內無外﹐不匿瑕穢﹐近之而濡﹐望之而隧。夫照鏡見眸子﹐微察秋豪﹐明照晦冥。故和氏之璧﹐隨侯之珠﹐出於山淵之精﹐君子服之﹐順祥以安寧﹐侯王寶之﹐爲天下正。陳成子恆之劫子淵捷也﹐子罕之辭其所不欲﹐而得其所欲﹐孔子之見黏蟬者﹐白公勝之倒杖策也﹐衛姬之請罪於桓公﹐子見子夏曰「何肥也﹖」魏文侯見之反被裘而負芻也﹐兒說之爲宋王解閉結也﹐此皆微眇可以觀論者。

人有嫁其子而教之曰「爾行矣。愼無爲善。」曰「不爲善﹐將爲不善邪﹖」應之曰「善且由弗爲﹐況不善乎﹖」此全其天器者。拘囹圄者﹐以日爲修﹔當死市者﹐以日爲短。日之修短有度也﹐有所在而短﹐有所在而修也﹐則中不平也。故以不平爲平者﹐其平不平也。嫁女於病消者﹐夫死則後難復處也。故沮捨之下﹐不可以坐﹔倚墻之傍﹐不可以立。執獄牢者無病﹐罪當死者肥澤﹐刑者多壽﹐心無累也。良醫者﹐常治無病之病﹐故無病﹔聖人者﹐常治無患之患﹐故無患也。夫至巧不用劍﹐善閉者不用關楗﹐淳於髡之告失火者﹐此其類。以淸入濁﹐必困辱﹔以濁入淸﹐必覆傾。君子之於善也﹐猶采薪者見一芥掇之﹐見靑蔥則拔之。天二气則成虹﹐地二气則泄藏﹐人二气則成病。陰陽不能且冬且夏﹐月不知晝﹐日不知夜。善射者發不失的﹐善於射矣﹐而不善所射﹔善釣者無所失﹐善於釣矣﹐而不善所釣。故有所善﹐則不善矣。

鍾之與磬也﹐近之則鍾音充﹐遠之則磬音章﹐物固有近不若遠﹐遠不若近者。今曰稻生於水﹐而不能生於湍瀨之流﹔紫芝生於山﹐而不能生於盤石之上﹔慈石能引鐵﹐及其於銅﹐則不行也。水廣者魚大﹐山髙者木修。廣其地而薄其徳﹐譬猶陶人爲器也﹐揲挻其土而不益厚﹐破乃愈疾。聖人不先風吹﹐不先雷毀﹐不得已而動﹐故無累。月盛衰於上﹐則蠃蠬應於下﹐同气相動﹐不可以爲遠。執彈而招鳥﹐揮棁而呼狗﹐欲致之﹐顧反走。故魚不可以無餌釣也﹐獸不可以虛气召也。剝牛皮﹐鞟以爲鼓﹐正三軍之眾﹐然爲牛計者﹐不若服於軛也。狐白之裘﹐天子被之而坐廟堂﹐然爲狐計者﹐不若走於澤。亡羊而得牛﹐則莫不利失也﹔斷指而免頭﹐則莫不利爲也。故人之情﹐於利之中則爭取大焉﹐於害之中則爭取小焉。將軍不敢騎白馬﹐亡者不敢夜揭炬﹐保者不敢畜噬狗。雞知將旦﹐鶴知夜半﹐而不免於鼎俎。山有猛獸﹐林木爲之不斬﹐園有螫虫﹐藜藿爲之不采。爲儒而踞裏閭﹐爲墨而朝吹竽﹐欲滅迹而走雪中﹐拯溺者而欲無濡﹐是非所行而行所非。今夫暗飲者﹐非嘗不遺飲也﹐使之自以平﹐則𨿽愚無失矣。是故不同於和﹐而可以成事者﹐天下無之矣。

求美則不得美﹐不求美則美矣﹔求醜則不得醜﹐求不醜則有醜矣﹔不求美又不求醜﹐則無美無醜矣。是謂玄同。申徒狄負石自沈於淵﹐而溺者不可以爲抗﹔弦髙誕而存鄭﹐誕者不可以爲常。事有一應﹐而不可循行。人有多言者﹐猶百舌之聲﹔人有少言者﹐猶不脂之戶也。六畜生多耳目者不詳﹐讖書著之。百人抗浮﹐不若一人挈而趨。物固有眾而不若少者﹐引車者二六而後之。事固有相待而成者﹐兩人俱溺﹐不能相拯﹐一人處陸則可矣。故同不可相治﹐必待異而後成。

千年之松﹐下有茯苓﹐上有兔絲﹐上有叢蓍﹐下有伏龜﹐聖人從外知內﹐以見知隱也。喜武非俠也﹐喜文非儒也﹐好方非醫也﹐好馬非騶也﹐知音非瞽也﹐知味非庖也。此有一槪而未得主名也。被甲者非爲十步之內也﹐百步之外﹐則爭深淺﹐深則達五藏﹐淺則至膚而止矣。死生相去﹐不可爲道裏。楚王亡其猿﹐而林木爲之殘﹔宋君亡其珠﹐池中魚爲之殫。故澤失火而林憂。上求材﹐臣殘木﹔上求魚﹐臣幹谷﹔上求楫﹐而下致船﹔上言若絲﹐下言若綸。上有一善﹐下有二譽﹔上有三衰﹐下有九殺。大夫種知所以彊越﹐而不知所以存身﹔萇弘知周之所存﹐而不知身所以亡。知遠而不知近。

畏馬之辟也﹐不敢騎﹔懼車之覆也﹐不敢乘﹔是以虛禍距公利也。不孝弟者﹐或詈父母。生子者﹐所不能任其必孝也﹐然猶養而長之。範氏之敗﹐有竊其鍾負而走者﹐鎗然有聲﹐懼人聞之﹐遽掩其耳。憎人聞之﹐可也﹔自掩其耳﹐悖矣。升之不能大於石也﹐升在石之中﹔夜不能修其歲也﹐夜在歲之中﹔仁義之不能大於道徳也﹐仁義在道徳之包。先鍼而後縷﹐可以成帷﹔先縷而後鍼﹐不可以成衣。鍼成幕﹐虆成城。事之成敗﹐必由小生。言有漸也。染者先靑而後黑則可﹐先黑而後靑則不可﹔工人下漆而上丹則可﹐下丹而上漆則不可。萬事由此﹐所先後上下﹐不可不審。水濁而魚噞﹐形勞而神亂。故國有賢君﹐折衝萬里。因媒而嫁﹐而不因媒而成﹔因人而交﹐不因人而親。行合趨同﹐千里相從﹔行不合﹐趨不同﹐對門不通。海水𨿽大﹐不受胔芥﹐日月不應非其气﹐君子不容非其類也。人不愛倕之手﹐而愛己之指﹐不愛江﹑漢之珠﹐而愛己之鉤。以束薪爲鬼﹐以火煙爲气。以束薪爲鬼﹐朅而走﹔以火煙爲气﹐殺豚烹狗。先事如此﹐不如其後。巧者善度﹐知者善豫。羿死桃部﹐不給射﹔慶忌死劍鋒﹐不給搏。滅非者戶告之曰「我實不與我諛亂。」謗乃愈起。止言以言﹐止事以事﹐譬猶揚堁而弭塵﹐抱薪而救火。流言雪污﹐譬猶以涅拭素也。

矢之於十步貫兕甲﹐於三百步不能入魯縞。騏驥一日千里﹐其出致釋駕而僵。大家攻小家則爲暴﹐大國並小國則爲賢﹐小馬非大馬之類也﹐小知非大知之類也。被羊裘而賃﹐固其事也﹔貂裘而負籠﹐其可怪也。以潔白爲污辱﹐譬猶沐浴而抒混﹐燻燧而負彘。治疽不擇善惡醜肉而並割之﹐農夫不察苗莠而並耘之﹐豈不虛哉﹗壞塘以取龜﹐發屋而求貍﹐掘室而求鼠﹐割唇而治齲。桀﹑跖之徒﹐君子不與。殺戎馬而求狐貍﹐援雨鱉而失靈龜﹐斷右臂而爭一毛﹐折鏌邪而爭錐刀﹐用智如此﹐豈足髙乎﹗

寧百刺以鍼﹐無一刺以刀﹔寧一引重﹐無久持輕﹔寧一月饑﹐無一旬餓。萬人之蹪﹐愈於一人之隧。有譽人之力儉者﹐舂至旦﹐不中員呈﹐猶謫之。察之﹐乃其母也。故小人之譽人﹐反爲損。東家母死﹐其子哭之不哀﹐西家子見之﹐歸謂其母曰「社何愛速死﹐吾必悲哭社﹗」夫欲其母之死者﹐𨿽死亦不能悲哭矣。謂學不暇者﹐𨿽暇亦不能學矣。見窾木浮而知爲舟﹐見飛蓬轉而知爲車﹐見鳥迹而知著書﹐以類取之。以非義爲義﹐以非禮爲禮﹐譬猶倮走而追狂人﹐盜財而予乞者﹐竊簡而寫法律﹐蹲踞而誦《詩》《書》。割而捨之﹐鏌邪不斷肉﹔執而不釋﹐馬犛截玉。聖人無止﹐無以歲賢昔﹐日愈昨也。

馬之似鹿者千金﹐天下無千金之鹿。玉待礛諸而成器﹐有千金之璧﹐而無錙錘之礛諸。受光於隙﹐照一隅﹔受光於牖﹐照北壁﹔受光於戶﹐照室中無遺物﹔況受光於宇宙乎﹗天下莫不藉明於其前矣。由此觀之﹐所受者小﹐則所見者淺﹔所受者大﹐則所照者博。江出岷山﹐河出昆侖﹐濟出王屋﹐潁出少室﹐漢出嶓冢﹐分流舛馳﹐注於東海﹐所行則異﹐所歸則一。通於學者若車軸﹐轉轂之中﹐不運於己﹐與之致千里﹐終而復始﹐轉無窮之源。不通於學者若迷惑﹐告之以東西南北﹐所居聆聆﹐背而不得﹐不知凡要。

寒不能生寒﹐熱不能生熱﹔不寒不熱﹐能生寒熱。故有形出於無形﹐未有天地能生天地者也﹐至深微廣大矣﹗雨之集無能沾﹐待其止而能有濡﹔矢之發無能貫﹐待其止而能有穿。惟止能止眾止。因髙而爲臺﹐就下而爲池﹐各就其勢﹐不敢更爲。聖人用物﹐若用朱絲約芻狗﹐若爲土龍以求雨。芻狗待之而求福﹐土龍待之而得食。魯人身善制冠﹐妻善織履﹐往徙於越而大困窮﹐以其所修而遊不用之鄕。譬若樹荷山上﹐而畜火井中。操釣上山﹐揭斧入淵﹐欲得所求﹐難也。方車而跖越﹐乘桴而入胡﹐欲無窮﹐不可得也。楚王有白蝯﹐王自射之﹐則搏矢而熙﹔使養由基射之﹐始調弓矯矢﹐未發而蝯擁柱號矣﹐有先中中者也。

咼氏之璧﹐夏后之璜﹐揖讓而進之﹐以合歡﹔夜以投人﹐則爲怨﹐時與不時。畫西施之面﹐美而不可說﹐規孟賁之目﹐大而不可畏﹔君形者亡焉。人有昆弟相分者﹐無量﹐而眾稱義焉。夫惟無量﹐故不可得而量也。登髙使人欲望﹐臨深使人欲窺﹐處使然也。射者使人端﹐釣者使人恭﹐事使然也。曰「殺疲牛可以贖良馬之死﹐莫之爲也。殺牛﹐必亡之數﹐以必亡贖不必死﹐未能行之者矣。季孫氏劫公家﹐孔子說之。先順其所爲﹐而後與之入政。曰「舉枉與直﹐如何而不得﹖舉直與枉﹐勿與遂往。」此所謂同污而異途者。

眾曲不容直﹐眾枉不容正﹐故人眾則食狼﹐狼眾則食人。欲爲邪者﹐必相明正﹔欲爲曲者﹐必相達直。公道不立﹐私欲得容者﹐自古及今﹐未嘗聞也。此以善托其醜。眾議成林﹐無翼而飛﹐三人成市虎﹐一里能撓椎。夫遊沒者不求沐浴﹐已自足其中矣。故食艸之獸﹐不疾易藪﹔水居之虫﹐不疾易水。行小變而不失常。信有非禮而失禮。尾生死其梁柱之下﹐此信之非也﹔孔氏不喪出母﹐此禮之失者。曾子立孝﹐不過勝母之閭﹔墨子非樂﹐不入朝歌之邑﹔曾子立廉﹐不飲盜泉﹔所謂養志者也。紂爲象箸而箕子唏﹐魯以偶人葬而孔子嘆。故聖人見霜而知冰。

有鳥將來﹐張羅而待之﹐得鳥者﹐羅之一目也。今爲一目之羅﹐則無時得鳥矣。今被甲者﹐以備矢之至﹐若使人必知所集﹐則懸一札而已矣。事或不可前規﹐物或不可慮﹐卒然不戒而至﹐故聖人畜道以待時。髡屯犁牛﹐旣扌科以牜修﹐決鼻而羈﹐生子而犧﹐屍祝齋戒以沈諸河﹐河伯豈羞其所從出﹐辭而不享哉﹗得萬人之兵﹐不如聞一言之當﹔得隋侯之珠﹐不若得事之所由﹔得咼氏之璧﹐不若得事之所適。撰良馬者﹐非以逐狐貍﹐將以射麋鹿﹔砥利劍者﹐非以斬縞衣﹐將以斷兕犀。故髙山仰止﹐景行行止﹐鄕者其人。見彈而求鴞炙﹐見卵而求晨夜﹐見黂而求成布﹐𨿽其理哉﹐亦不病暮。象解其牙﹐不憎人之利之也。死而棄其招簀﹐不怨人取之。人能以所不利利人則可。狂者東走﹐逐者亦東走﹐東走則同﹐所以東走則異。溺者入水﹐拯者亦入水﹐入水則同﹐所以入水者則異。故聖人同死生﹐愚人亦同死生。聖人之同死生﹐通於分理﹔愚人之同死生﹐不知利害所在。徐偃王以仁義亡國﹐國亡者非必仁義﹔比干以忠靡其體﹐被誅者非必忠也。

故寒顫﹐懼者亦顫﹐此同名而異實。明月之珠﹐出於蠬蜄﹔周之簡圭﹐生於垢石﹔大蔡神龜﹐出於溝壑。萬乘之主﹐冠錙錘之冠﹐履百金之車。牛皮爲賤﹐正三軍之眾。欲學歌謳者﹐必先徵羽樂風﹔欲美和者﹐必先始於《陽阿》《采菱》。此皆學其所不學﹐而欲至其所欲學者。耀蟬者務在明其火﹐釣魚者務在芳其餌。明其火者﹐所以耀而致之也﹔芳其餌者﹐所以誘而利之也。欲致魚者先通水﹐欲致鳥者先樹木。水積而魚聚﹐木茂而鳥集。好弋者先具繳與矰﹐好魚者先具罟與罛﹐未有無其具而得其利。

遺人馬而解其羈﹐遺人車而稅其﹝羲﹞﹐所愛者少﹐而所亡者多。故里人諺曰「烹牛而不鹽﹐敗所爲也。」桀有得事﹐堯有遺道﹐嫫母有所美﹐西施有所醜。故亡國之法﹐有可隨者﹔治國之俗﹐有可非者。琬琰之玉﹐在洿泥之中﹐𨿽廉者弗釋﹔獘箄甑瓾﹐在袇茵之上﹐𨿽貪者不搏。美之所在﹐𨿽污辱﹐世不能賤﹔惡之所在﹐𨿽髙隆﹐世不能貴。春貸秋賦﹐民皆欣﹔春賦秋貸﹐眾皆怨。得失同﹐喜怒爲別﹐其時異也。

爲魚徳者﹐非挈而入淵﹔爲蝯賜者﹐非負而緣木。縱之其所而已。貂裘而雜﹐不若狐裘而粹﹐故人莫惡於無常行。有相馬而失馬者﹐然良馬猶在相之中。今人放燒﹐或操火往益之﹐或接水往救之﹐兩者皆未有功﹐而怨徳相去亦遠矣。郢人有買屋棟者﹐求大三圍之木﹐而人予車轂﹐跪而度之﹐巨𨿽可﹐而修不足。遽伯玉以徳化﹐公孫鞅以刑罪﹐所極一也。病者寢席﹐醫之用鍼石﹐巫之用糈藉﹐所以救鈞也。貍頭愈鼠﹐雞頭已瘻﹐虻散積血﹐斫木愈齲﹐此類之推者也。膏之殺鱉﹐鵲矢中蝟﹐爛灰生蠅﹐漆見蟹而不幹﹐此類之不推者也。推與不推﹐若非而是﹐若是而非﹐孰能通其微﹗

天下無粹白狐﹐而有粹白之裘﹔掇之眾白也。善學者﹐若齊王之食雞﹐必食其跖數十而後足。刀便剃毛﹐至伐大木﹐非斧不克。物固有以克適成不逮者。視方寸於牛﹐不知其大於羊﹔總視其體﹐乃知其大相去之遠。孕婦見兔而子缺唇﹐見麋而子四目。小馬大目﹐不可謂大馬﹔大馬之目眇﹐可謂之眇馬。物固有似然而似不然者。故決指而身死﹐或斷臂而顧活。類不可必推。厲利劍者必以柔砥﹐擊鍾磬者必以濡木﹐轂彊必以弱輻﹐兩堅不能相和﹐兩彊不能引服。故梧桐斷角﹐馬犛截玉﹐媒但者﹐非學謾也﹐但成而生不信﹔立慬者﹐非學鬥爭也﹐慬立而生不讓。故君子不入獄﹐爲其傷恩也﹔不入市﹐爲其侳廉也。積不可不愼者也。

走不以手﹐縛手﹐走不能疾﹔飛不以尾﹐屈尾﹐飛不能遠。物之用者﹐必待不用者。故使之見者﹐乃不見者也﹔使鼓鳴者﹐乃不鳴者也。嘗一臠肉﹐知一鑊之味﹔懸羽與炭﹐而知燥濕之气﹔以小明大。見一葉落﹐而知歲之將暮﹔睹瓶中之冰﹐而知天下之寒﹔以近論遠。三人比肩﹐不能外出戶﹔一人相隨﹐可以通天下。足蹍地而爲迹﹐暴行而爲影﹐此易而難。莊王誅裏史﹐孫叔敖制冠浣衣﹐文公棄荏席﹐後黴黑﹐咎犯辭歸﹐故桑葉落而長年悲也。鼎錯日用而不足貴﹐周鼎不爨而不可賤。物固有以不用而爲有用者。地平則水不流﹐重鈞則衡不傾﹐物之尢必有所感﹐物固有以不用爲大用者。

先倮而浴則可﹐以浴而倮則不可﹔先祭而後饗則可﹐先饗而後祭則不可。物之先後﹐各有所宜也。祭之日而言狗生﹐取婦夕而言衰麻﹐置酒之日而言上冢﹐渡江河而言陽侯之波。或曰知其且赦也﹐而多殺人﹔或曰知其且赦也﹐而多活人﹔其望赦同﹐所利害異。故或吹火而然﹐或吹火而滅﹐所以吹者異也。烹牛以饗其裏﹐而罵其東家母﹐徳不報而身見殆。文王污膺﹐鮑申傴背﹐以成楚國之治。裨諶出郭而知﹐以成子產之事。朱儒問徑天髙於修人﹐修人曰「不知。」曰「子𨿽不知﹐猶近之於我。」故凡問事﹐必於近者。寇難至﹐躄者告盲者﹐盲者負而走﹐兩人皆活﹐得其所能也。故使盲者語﹐使躄者走﹐失其所也。郢人有鬻其母﹐爲請於買者曰「此母老矣。幸善食之而勿苦。」此行大不義而欲爲小義者。介虫之動以固﹐貞虫之動以毒螫﹐熊羆之動以攫搏﹐兕牛之動以抵觸﹐物莫措其所修﹐而用其所短也。治國者若鎒田﹐去害苗者而已。今沐者墮發﹐而猶爲之不止﹐以所去者少﹐所利者多。砥石不利﹐而可以利金﹔擏不正﹐而可以正弓。物固有不正而可以正﹐不利而可以利。力貴齊﹐知貴捷。得之同﹐速爲上﹐勝之同﹐遲爲下。所以貴鏌邪者﹐以其應物而斷割也。﹝幾刂﹞靡勿釋﹐牛車絕轔。爲孔子之窮於陳﹑蔡而廢六藝﹐則惑﹔爲醫之不能自治其病﹐病而不就藥﹐則勃矣。

卷十七說林訓

以一世之度制治天下﹐譬猶客之乘舟﹐中流遺其劍﹐遽契其舟桅﹐暮薄而求之﹐其不知物類亦甚矣﹗夫隨一隅之迹﹐而不知因天地以遊﹐惑莫大焉。𨿽時有所合﹐然而不足貴也。譬若旱歲之土龍﹐疾疫之芻狗﹐是時爲帝者也。曹氏之裂布﹐蛷者貴之﹐然非夏后氏之璜。無古無今﹐無始無終﹐未有天地而生天地﹐至深微廣大矣。足以蹍者淺矣﹐然待所不蹍而後行﹔智所知者偏矣﹐然待所不知而後明。遊者以足蹶﹐以手﹝扌市﹞﹐不得其數﹐愈蹶愈敗。及其能游者﹐非手足者矣。鳥飛反鄕﹐兔走歸窟﹐狐死首丘﹐寒將翔水﹐各哀其所生。毋貽盲者鏡﹐毋予躄者履﹐毋賞越人章甫﹐非其用也。

椎固有柄﹐不能自椓﹔目見百步之外﹐不能自見其眥。狗彘不擇甂甌而食﹐偸肥其體而顧近其死。鳳皇髙翔千仞之上﹐故莫之能致。月照天下﹐蝕於詹諸。騰蛇遊霧﹐而殆於蝍蛆。鳥力勝日﹐而服於鵻禮﹐能有修短也。莫壽於殤子﹐而彭祖爲夭矣。短綆不可以汲深﹐器小不可以盛大﹐非其任也。怒出於不怒﹐爲出於不爲。視於無形﹐則得其所見矣﹔聽於無聲﹐則得其所聞矣。至味不慊﹐至言不文﹐至樂不笑﹐至音不叫﹐大匠不斫﹐大豆不具﹐大勇不鬥﹐得道而徳從之矣。譬若黃鍾之比宮﹐太簇之比商﹐無更調焉。以瓦鉒者全﹐以金鉒者跋﹐以玉鉒者發﹐是故所重者在外﹐則內爲之掘。逐獸者目不見太山﹐嗜欲在外﹐則明所蔽矣。聽有音之音者聾﹐聽無音之音者聰﹔不聾不聰﹐與神明通。

卜者操龜﹐筮者端策﹐以問於數﹐安所問之哉﹗舞者舉節﹐坐者不期而﹝﹞皆如一﹐所極同也。日出暘谷﹐入於虞淵﹐莫知其動﹐須臾之間﹐俯﹝俛﹞人之頸。人莫欲學禦龍﹐而皆欲學禦馬﹔莫欲學治鬼﹐而欲學治人。急所用也。解門以爲薪﹐塞井以爲臼﹐人之從事﹐或時相似﹐水火相憎﹐鏏在其間﹐五味以和。骨肉相愛﹐讒賊間之﹐而父子相危。夫所以養而害所養﹐譬猶削足而適履﹐殺頭而便冠。昌羊去蚤虱而來蚙窮﹐除小害而致大賊﹐欲小快而害大利。墻之壞也﹐不若無也﹐然逾屋之覆。璧瑗成器﹐礛諸之功﹔鏌邪斷割﹐砥礪之力。狡兔得而獵犬烹﹐髙鳥盡而彊弩藏。虻與驥﹐致千里而不飛﹐無糗糧之資而不饑。失火而遇雨﹐失火則不幸﹐遇雨則幸也。故禍中有福也。

鬻棺者﹐欲民之疾病也﹔畜粟者﹐欲歲之荒饑也。水靜則平﹐平則淸﹐淸則見物之形﹐弗能匿也。故可以爲正。川竭而穀虛﹐丘夷而淵塞﹐唇竭而齒寒﹐河水之深﹐其壤在山。鈞之縞也﹐一端以爲冠﹐一端以爲糸末﹝嘺﹞﹐冠則戴致之﹐糸末﹝嘺﹞則蹍履之。知己者不可誘以物﹐明於死生者﹐不可卻以危。故善游者不可懼以涉。親莫親於骨肉﹐節族之屬連也。心失其制﹐乃反自喜﹐況疏遠乎﹗聖人之一道﹐猶葵之與日也。𨿽不能與終始哉﹐其向之誠也。宮池涔則溢﹐旱則涸。江水之原﹐淵泉不能竭。蓋非橑不能蔽日﹐輪非輻不能追疾﹐然而橑輻未足恃也。金勝木者﹐非以一刃殘林也﹔土勝水者﹐非以一墣塞江也。躃者見虎而不走﹐非勇﹐勢不便也。傾者易覆也。倚者易軵也。幾易助也﹐濕易雨也。設鼠者機動﹐釣魚者泛杭﹐任動者車鳴也。

芻狗能立而不能行﹐蛇牀似麋蕪而不能芳。謂許由無徳﹐烏獲無力﹐莫不醜於色。人莫不奮於其所不足。以兔之走﹐使犬如馬﹐則逮日歸風﹔及其爲馬﹐則又不能走矣。冬有雷電﹐夏有霜雪﹐然而寒暑之勢不易﹐小變不足以妨大節。黃帝生陰陽﹐上駢生耳目﹐桑林生臂手﹐此女媧所以七十化也。終日之言﹐必有聖之事﹔百發之中﹐必有羿﹑逢蒙之巧。然而世不與也﹐其守節非也。牛蹄彘顱亦骨也﹐而世弗灼﹐必問吉凶於龜者﹐以其歷歲久矣。近敖倉者﹐不爲之多飯﹔臨江河者﹐不爲之多飲﹔期滿腹而已。蘭芝以芳﹐未嘗見霜﹔鼓造辟兵﹐壽盡五月之望。舌之與齒﹐孰先礲也﹖錞之與刃﹐孰先獘也﹖繩之與矢﹐孰先直也﹖今鱔之與蛇﹐蠶之與蠋﹐狀相類而愛憎異。晉以垂棘之璧得虞﹑虢﹐驪戎以美女亡晉國。聾者不謌﹐無以自樂﹔盲者不觀﹐無以接物。觀射者遺其﹝﹞﹐觀書者忘其愛。意有所在﹐則忘其所守。

古之所爲不可更﹐則推車至今無蟬匷﹐使但吹竽﹐使工﹝氐﹞厭竅﹐𨿽中節而不可聽。無其君形者也。與死者同病﹐難爲良醫﹔與亡國同道﹐難與爲謀。爲客治飯而自藜藿﹐名尊於實也。乳狗之噬虎也﹐伏雞之搏貍也﹐恩之所加﹐不量其力。使景曲者﹐形也﹔使響濁者﹐聲也。情泄者﹐中易測﹐華不時者﹐不可食也。跖越者﹐或以舟﹐或以車﹐𨿽異路﹐所極一也。佳人不同體﹐美人不同面﹐而皆說於目﹔梨橘棗栗不同味﹐而皆調於口。人有盜而富者﹐富者未必盜﹔有廉而貧者﹐貧者未必廉。蔐苗類絮﹐而不可以絮﹔黂不類布﹐而可以爲布。出林者不得直道﹐行者不得履繩。羿之所以射遠中微者﹐非弓矢也﹔造父之所以追速致遠者﹐非轡銜也。海內其所出﹐故能大﹔輪復其所過﹐故能遠。

羊肉不慕蟻﹐蟻慕於羊肉﹐羊肉膻也﹔酰酸不慕蚋﹐而蚋慕於酰酸。嘗一臠肉而知一鑊之味﹐懸羽與炭而知燥濕之气。以小見大﹐以近諭遠。十頃之陂﹐可以灌四十頃﹔而一頃之陂﹐不可以灌四頃﹔大小之衰然。明月之光﹐可以遠望﹐而不可以細書﹔甚霧之朝﹐可以細書﹐而不可以遠望尋常之外。畫者謹毛而失貌﹐射者儀小而遺大。治鼠穴而壞裏閭﹐潰小皰而發痤疽﹐若珠之有颣﹐玉之有瑕﹐置之而全﹐去之而虧。榛巢者處林茂﹐安也﹔窟穴者托埵防﹐便也。王子慶忌足囁麋鹿﹐手搏兕虎﹐置之冥室之中﹐不能搏龜鱉﹐勢不便也。湯放其主而有榮名﹐崔杼弒其君而被大謗﹐所爲之則同﹐所以爲之則異。

呂望使老者奮﹐項托使嬰兒矜﹐以類相慕。使葉落者風搖之﹐使水濁者魚撓之。虎豹之文來射﹐蝯狖之捷來乍。行一棋﹐不足以見智﹔彈一弦﹐不足以見悲。三寸之管而無當﹐天下弗能滿﹔十石而有塞﹐百斗而足矣。以篙測江﹐篙終而以水爲測﹐惑矣。漁者走淵﹐木者走山﹐所急者存也﹔朝之市則走﹐夕過市則步﹐所求者亡也。豹裘而雜﹐不若狐裘之粹﹔白璧有考﹐不得爲寶﹔言至純之難也。戰兵死之鬼憎神巫﹐盜賊之輩醜吠狗。無鄕之社﹐易爲黍肉﹔無國之稷﹐易爲求福。鱉無耳﹐而目不可以蔽﹐精於明也﹔瞽無目﹐而耳不可以塞﹐精於聰也。遺腹子不思其父﹐無貌於心也﹔不夢見像﹐無形於目也。蝮蛇不可爲足﹐虎豹不可使緣木﹐馬不食脂﹐桑扈不啄粟﹐非廉也。

秦通崤塞﹐而魏築城也。饑馬在廏﹐寂然無聲﹐投芻其旁﹐爭心乃生﹔引弓而射﹐非弦不能發矢﹐弦之爲射﹐百分之一也。道徳可常﹐權不可常。故遁關不可復﹐亡犴不可再﹐環可以諭員﹐不可以輪﹔絳可以爲繶﹐不必以紃。日月不並出﹐狐不二雄﹐神龍不匹﹐猛獸不羣﹐鷙鳥不雙。循繩而斫則不過﹐懸衡而量則不差﹐植表而望則不惑﹐損年則嫌於弟﹐益年則疑於兄﹐不如循其理﹐若其當。人不見龍之飛舉而能髙者﹐風雨奉之。蠹眾則木折﹐隙大則墻壞。懸垂之類﹐有時而隧﹔枝格之屬﹐有時而馳。當凍而不死者﹐不失其適﹔當暑而不暍者﹐不亡其適﹔未嘗適﹐亡其適。湯沐具而蟣虱相弔﹐大廈成而燕雀相賀﹐憂樂別也。柳下惠見飴﹐曰「可以養老。」盜跖見飴﹐曰「可以黏牡。」見物同﹐而用之異。蠶食而不飲﹐二十二日而化﹔蟬飲而不食﹐三十日而脫﹔蜉蝣不食不飲﹐三日而死。人食礜石而死﹐蠶食之而不饑﹔魚食巴菽而死﹐鼠食之而肥。類不可必推。

瓦以火成﹐不可以得火﹔竹以水生﹐不可以得水。揚堁而欲弭塵﹐被裘而以翣翼﹐豈若適衣而已哉﹗槁竹有火﹐弗鉆不燃﹐土中有水﹐弗掘無泉。蛖象之病﹐人之寶也﹔人之病﹐將有誰寶之者乎﹖爲酒人之利而不酤﹐則竭﹔爲車人之利而不僦﹐則不達。握火提人﹐反先之熱。鄰之母死﹐往哭之﹔妻死而不泣﹐有所劫以然也。西方之倮國﹐鳥獸弗辟﹐與爲一也。一膊炭熯﹐掇之則爛指﹔萬石俱熯﹐去之十步而不死。同气異積也。大勇小勇﹐有似於此。今有六尺之席﹐臥而越之﹐下材弗難﹔植而逾之﹐上材弗易。勢施異也。百梅足以爲百人酸﹐一梅不足以爲一人和。有以飯死者﹐而禁天下之食﹔有以車爲敗者﹐而禁天下之乘﹔則悖矣。釣者靜之﹐﹝﹞者扣舟﹐罩者抑之﹐罣者舉之﹐爲之異﹐得魚一也。

見象牙乃知其大於牛﹐見虎尾乃知其大於貍﹐一節見而百節知也。小國不鬥於大國之間﹐兩鹿不鬥於伏兕之旁。佐祭者得嘗﹐救鬥者得傷。蔭不祥之木﹐爲電雷所撲。或謂冢﹐或謂隴﹐或謂笠﹐或謂簦。頭虱與空木之瑟﹐名同實異也。日月欲明﹐而浮雲蓋之﹔蘭芝欲修﹐而秋風敗之。虎有子﹐不能搏攫者﹐輒殺之﹐爲墮武也。龜紐之璽﹐賢者以爲佩﹔土壤布在田﹐能者以爲富。予拯溺者金玉﹐不若尋常之纏索。視書﹐上有酒者﹐下必有肉﹔上有年者﹐下必有月。以類而取之。蒙塵而瞇﹐固其理也﹐爲其不出戶而堁之也。屠者羹藿﹐爲車者步行﹐陶者用缺盆﹐匠人處狹廬。爲者不必用﹐用者弗肯爲。轂立﹐三十輻各盡其力﹐不得相害。使一輻獨入﹐眾輻皆棄﹐豈能致千里哉﹗

夜行者掩目而前其手﹐涉水者解其馬載之舟。事有所宜﹐而有所不施。橘柚有鄕﹐雚葦有叢。獸同足者相從遊﹐鳥同翼者相從翔。田中之潦﹐流入於海﹔附耳之言﹐聞於千里也。蘇秦步﹐曰何故﹔趨﹐曰何趨馳﹔有爲則議﹐多事固苛。皮將弗睹﹐毛將何顧﹖畏首畏尾﹐身凡有幾﹖欲觀九州島之土﹐足無千里之行﹐心無政教之原﹐而欲爲萬民之上﹐則難。旳々者獲﹐提提者射﹐故大白若辱﹐大徳若不足。未嘗稼穡﹐粟滿倉﹔未嘗桑蠶﹐絲滿囊﹔得之不以道﹐用之必橫。海不受流胔﹐太山不上小人﹐旁光不升俎﹐駠駁不入牲。中夏用箑﹐快之﹐至冬而不知去﹔褰衣涉水﹐至陵而不知下﹔未可以應變。

有山無林﹐有谷無風﹐有石無金。滿堂之坐﹐視鉤各異﹐於環帶一也。獻公之賢﹐欺於驪姬﹔叔孫之智﹐欺於豎牛。故鄭詹入魯﹐《春秋》曰「佞人來。佞人來。」君子有酒﹐鄙人鼓缶﹐𨿽不見好﹐亦不見醜。人性便絲衣帛﹐或射之則被鎧甲﹐爲其不便以得所便。輻之入轂﹐各值其鑿﹐不得相通﹐猶人臣各守其職﹐不得相干。嘗被甲而免射者﹐被而入水﹔嘗抱壺而度水者﹐抱而蒙火﹔可謂不知類矣。君子之居民上﹐若以腐索禦奔馬﹐若蹍薄冰﹐蛟﹝蛟﹞在其下﹐若入林而遇乳虎。善用人者﹐若蚈之足﹐眾而不相害﹔若唇之與齒﹐堅柔相摩而不相敗。淸醠之美﹐始於耒耜﹔黼黻之美﹐在於杼軸。布之新﹐不如紵﹔紵之獘﹐不如布。或善爲新﹐或惡爲故。﹝面厭﹞﹝面甫﹞在頰則好﹐在顙則醜﹔繡以爲裳則宜﹐以爲冠則譏。馬齒非牛蹄﹐檀根非椅枝﹐故見其一本而萬物知。石生而堅﹐蘭生而芳﹐少自其質﹐長而愈明。扶之與提﹐謝之與讓﹐故之與先﹐諾之與已也﹐之與矣﹐相去千里。污準而粉其顙﹐腐鼠在壇﹐燒燻於宮﹐入水而憎濡﹐懷臭而求芳﹐𨿽善者弗能爲工。

再生者不獲﹐華大早﹝旱﹞者不胥時落﹐毋曰不幸﹐甑終不墮井﹐抽簪招燐﹐有何爲驚﹗使人無度河﹐可﹔中河使無度﹐不可。見虎一文﹐不知其武﹔見驥一毛﹐不知善走。水蠆爲蟌﹐孑孑爲蚊﹐兔嚙爲螚。物之所爲﹐出於不意﹐弗知者驚﹐知者不怪。銅英靑﹐金英黃﹐玉英白﹐﹝﹞燭捔﹐膏燭澤也。以微知明﹐以外知內。象肉之味不知於口﹐鬼神之貌不著於目﹐捕景之說不形於心。冬冰可折﹐夏木可結﹐時難得而易失。木方茂盛﹐終日采而不知﹔秋風下霜﹐一夕而殫。病熱而彊之餐﹐救暍而飲之寒﹐救經而引其索﹐拯溺而授之石。欲救之﹐反爲惡。𨿽欲謹亡馬﹐不發戶轔﹐𨿽欲豫就酒﹐不懷蓐。孟賁探鼠穴﹐鼠無時死﹐必噬其指﹐失其勢也。山云蒸﹐柱礎濕﹔伏苓掘﹐兔絲死﹐一家失熛﹐百家皆燒。讒夫陰謀﹐百姓暴骸。粟得水濕而熱﹐甑得火而液。水中有火﹐火中有水。疾雷破石﹐陰陽相薄。湯沐之於河﹐有益不多﹔流潦注海﹐𨿽不能益﹐猶愈於已。

一目之羅﹐不可以得爲鳥﹔無餌之釣﹐不可以得魚﹔遇士無禮﹐不可以得賢。兔絲無根而生﹐蛇無足而行﹐魚無耳而聽﹐蟬無口而鳴。有然之者也。鶴壽千歲﹐以極其遊﹔蜉蝣朝生而暮死﹐而盡其樂。紂醢梅伯﹐文王與諸侯構之﹔桀辜諫者﹐湯使人哭之。狂馬不觸木﹐猘狗不自投於河﹐𨿽聾虫而不自陷﹐又況人乎﹗愛熊而食之鹽﹐愛獺而飲之酒﹐𨿽欲養之﹐非其道。心所說﹐毀舟爲杕﹔心所欲﹐毀鍾爲鐸。管子以小辱成大榮﹐蘇秦以百誕成一誠。質的張而弓矢集﹐林木茂而斧斤入﹐非或召之﹐形勢所致者也。待利而後拯溺人﹐亦必以利溺人矣。舟能沈能浮﹐愚者不能加足。騏驥驅之不進﹐引之不止﹐人君不以取道裏。

刺我行者﹐欲與我交﹔訾我貨者﹐欲與我市。以水和水不可食﹐一弦之瑟不可聽。駿馬以抑死﹐直士以正窮﹐賢者擯於朝﹐美女擯於宮。行者思於道﹐而居者夢於牀﹐慈母吟於巷﹐適子懷於荊。赤肉縣則烏鵲集﹐鷹隼鷙則眾鳥散。物之散聚﹐交感以然。食其食者不毀其器﹐食其實者不折其枝﹐塞其源者竭﹐背其本者枯。交畫不暢﹐連環不解﹐其解之不以解。臨河而羨魚﹐不如歸家織网。明月之珠﹐蠬之病而我之利﹔虎爪象牙﹐禽獸之利而我之害。易道良馬﹐使人欲馳﹔飲酒而樂﹐使人欲謌。是而行之﹐是謂之斷﹔非而行之﹐必謂之亂。

矢疾﹐不過二里也﹔步之遲﹐百捨不休﹐千里可致。聖人處於陰﹐眾人處於陽﹔聖人行於水﹐眾人行於霜。異音者不可聽以一律﹐異形者不可合於一體。農夫勞而君子養焉﹐愚者言而智者擇焉。捨茂林而集於枯﹐不弋鵠而弋烏﹐難與有圖。寅丘無壑﹐泉原不溥﹐尋常之壑﹐灌千頃之澤。見之明白﹐處之如玉石﹔見之暗晦﹐必畱其謀。以天下之大﹐托於一人之才﹐譬若懸千鈞之重於木之一枝。負子而登墻﹐謂之不祥﹐爲其一人隕而兩人傷。善舉事者﹐若乘舟而悲謌﹐一人唱而千人和。不能耕而欲黍粱﹐不能織而喜采裳﹐無事而求其功﹐難矣。有榮華者﹐必有憔悴﹔有羅紈者﹐必有麻蒯。

鳥有沸波者﹐河伯爲之不潮﹐畏其誠也。故一夫出死﹐千乘不輕。蝮蛇螫人﹐傅以和堇則愈﹐物故有重而害反爲利者。聖人之處亂世﹐若夏暴而待暮﹐桑楡之間﹐逾易忍也。水𨿽平﹐必有波﹔衡𨿽正﹐必有差﹔尺寸𨿽齊﹐必有詭。非規矩不能定方圓﹐非準繩不能正曲直。用規矩準繩者﹐亦有規矩準繩焉。舟覆乃見善遊﹐馬奔乃見良禦。嚼而無味者﹐弗能內於喉﹔視而無形者﹐不能思於心。兕虎在於後﹐隨侯之珠在於前﹐弗及掇者﹐先避患而後就利。逐鹿者不顧兔﹐決千金之貨者不爭銖兩之價。弓先調而後求勁﹐馬先馴而後求良﹐人先信而後求能。

陶人棄索﹐車人掇之﹔屠者棄銷﹐而鍛者拾之﹔所緩急異也。百星之明﹐不如一月之光﹔十牖之開﹐不如一戶之明。矢之於十步貫兕甲﹐及其極﹐不能入魯縞。太山之髙﹐背而弗見﹔秋豪之末﹐視之可察。山生金﹐反自刻﹔木生蠹﹐反自食﹔人生事﹐反自賊。巧冶不能鑄木﹐巧工不能斫金者﹐形性然也。白玉不琢﹐美珠不文﹐質有餘也。故跬步不休﹐跛鱉千里﹔累積不輟﹐可成丘阜。城成於土﹐木直於下﹐非有事焉﹐所緣使然。凡用人之道﹐若以燧取火﹐疏之則弗得﹐數之則弗中﹐正在疏數之間。從朝視夕者移﹐從枉準直者虧。聖人之偶物也﹐若以鏡視形﹐曲得其情。揚子見逵路而哭之﹐爲其可以南﹐可以北﹔墨子見練絲而泣之﹐爲其可以黃﹐可以黑。趨捨之相合﹐猶金石之一調﹐相去千歲﹐合一音也。

鳥不幹防者﹐𨿽近弗射﹔其當道﹐𨿽遠弗釋。酤酒而酸﹐買肉而臭﹔然酤酒買肉﹐不離屠沽之家。故求物必於近之者。以詐應詐﹐以譎應譎﹐若披蓑而救火﹐毀瀆而止水﹐乃愈益多。西施﹑毛嬙﹐狀貌不可同﹐世稱其好﹐美鈞也。堯﹑舜﹑禹﹑湯﹐法籍殊類﹐得民心一也。聖人者﹐隨時而舉事﹐因資而立功﹐涔則具擢對﹐旱則修土龍。臨淄之女﹐織紈而思行者﹐爲之悖戾。室有美貌﹐繒爲之纂繹。徵羽之操﹐不入鄙人之耳。抮和切適﹐舉坐而善﹐過府而負手者﹐希不有盜心。故侮人之鬼者﹐過社而搖其枝。晉陽處父伐楚以救江﹐故解捽者不在於捌格﹐在於批伔。木大者根擢﹐山髙者基扶﹐跖巨者志遠﹐體大者節疏。狂者傷人﹐莫之怨也﹔嬰兒詈老﹐莫之疾也﹔賊心亡也。尾生之信﹐不如隨牛之誕﹐而又況一不信者乎﹗憂父之疾者子﹐治之者醫﹔進獻者祝﹐治祭者庖。

卷十八人間訓

淸淨恬愉﹐人之性也﹔儀表規矩﹐事之制也。知人之性﹐其自養不勃﹐知事之制﹐其舉錯不惑。發一端﹐散無竟﹐周八極﹐總一管﹐謂之心。見本而知末﹐觀指而睹歸﹐執一而應萬﹐握要而治詳﹐謂之術。居知所爲﹐行智所之﹐事智所秉﹐動智所由﹐謂之道。道者﹐置之前而不﹝執車﹞﹐錯之後而不軒﹐內之尋常而不塞﹐布之天下而不窕。是故使人髙賢稱譽己者﹐心之力也﹔使人卑下誹謗己者﹐心之罪也。夫言出於口者﹐不可止於人﹔行發於邇者﹐不可禁於遠。事者﹐難成而易敗也﹔名者﹐難立而易廢也。千里之堤﹐以螻蟻之穴漏﹔百尋之屋﹐以突隙之煙焚。《堯戒》曰「戰戰栗栗﹐日愼一日。」人莫蹪於山﹐而蹪於蛭。」是故人皆輕小害﹐易微事﹐以多悔。患至而多後憂之﹐是猶病者已惓而索良醫也。𨿽有扁鵲﹑兪跗之巧﹐猶不能生也。

夫禍之來也﹐人自生之﹔福之來也﹐人自成之。禍與福同門﹐利與害爲鄰﹐非神聖人﹐莫之能分。凡人之舉事﹐莫不先以其知規慮揣度﹐而後敢以定謀﹐其或利或害﹐此愚智之所以異也。曉自然以爲智﹐知存亡之樞機﹐禍福之門戶﹐舉而用之﹐陷溺於難者﹐不可勝計也。使知所爲是者﹐事必可行﹐則天下無不達之途矣。是故知慮者﹐禍福之門戶也﹔動靜者﹐利害之樞機也。百事之變化﹐國家之治亂﹐待而後成。是故不溺於難者成﹐是故不可不愼也。

天下有三危﹕少徳而多寵﹐一危也﹔才下而位髙﹐二危也﹔身無大功而受厚祿﹐三危也。故物或損之而益﹐或益之而損。何以知其然也﹖昔者﹐楚莊王旣勝晉於河﹑雍之間﹐歸而封孫叔敖﹐辭而不受。病疽將死﹐謂其子曰「吾則死矣﹐王必封女。女必讓肥鐃之地﹐而受沙石之間有寑丘者。其地確石而名醜﹐荊人鬼﹐越人禨﹐人莫之利也。」孫叔敖死﹐王果封其子以肥鐃之地。其子辭而不受﹐請有寑之丘。楚國之俗﹐功臣二世而爵祿﹐惟孫叔敖獨存。此所謂損之而益也。何謂益之而損﹖昔晉厲公南伐楚﹐東伐齊﹐西伐秦﹐北伐燕﹐兵橫行天下而無所綣﹐威服四方而無所詘﹐遂合諸侯於嘉陵。气充志驕﹐淫侈無度﹐暴虐萬民。內無輔拂之臣﹐外無諸侯之助﹐戮殺大臣﹐親近導諛。明年出遊匠驪氏欒書﹑中行偃劫而幽之。諸侯莫之救﹐百姓莫之哀﹐三月而死。夫戰勝攻取﹐地廣而名尊﹐此天下所願也﹐然而終於身死國亡﹐此所謂益之而損者也。夫孫叔敖之請有寑之丘﹐沙石之地﹐所以累世不奪也﹔晉厲公之合諸侯於嘉陵﹐所以身死於匠驪氏也。眾人皆知利利而病病也﹐惟聖人知病之爲利﹐知利之爲病也。夫再實之木根必傷﹐掘藏之家必有殃。以言大利而反爲害也。張武教智伯奪韓﹑魏之地而禽於晉陽﹐申叔時教莊王封陳氏之後而霸天下。孔子讀《易》﹐至《損》《益》﹐未嘗不憤然而嘆﹐曰「益損者﹐其王者之事與﹗事或欲與利之﹐適足以害之﹔或欲害之﹐乃反以利之。利害之反﹐禍福之門戶﹐不可不察也。」

陽虎爲亂於魯﹐魯君令人閉城門而捕之﹐得者有重賞﹐失者有重罪。圉三匝﹐而陽虎將舉劍而伯頤﹐門者止之曰「天下探之不窮﹐我將出子。」陽虎因赴圍而逐﹐揚劍提戈而走。門者出之﹐顧反取其出之者﹐以戈推之﹐攘祛薄腋。出之者怨之曰「我非故與子反也﹐爲之蒙死被罪﹐而乃反傷我﹐宜矣其有此難也。」魯君聞陽虎失﹐大怒﹐問所出之門﹐使有司拘之﹐以爲傷者受大賞﹐而不傷者被重罪。此所謂害之而反利者也。何謂欲利之而反害之﹖楚恭王與晉人戰於鄢陵﹐恭王傷而未休。司馬子反渴而求飲﹐豎陽谷奉酒而進之。子反之爲人也﹐嗜酒而甘之﹐不能絕於口﹐遂醉而臥。恭王欲復戰﹐使人召司馬子反。辭以心痛。王駕而往視之﹐入幄中而聞酒臭。恭王大怒﹐曰「今日之戰﹐不谷親傷。所恃者﹐司馬也。而司馬又若此﹐是亡楚國之社稷﹐而不率吾眾也。不谷無與復戰矣。」於是罷師而去之﹐斬司馬子反爲僇。故豎陽谷之進酒也﹐非欲禍子反也﹐誠愛而欲快之也﹐而適足以殺之。此所謂欲利之而反害之者也。

夫病濕而而彊之食﹐病暍而飲之寒﹐此眾人之所以爲養也﹐而良醫之所以爲病也。悅於目﹐悅於心﹐愚者之所利也﹐然而有道者之所辟也。故聖人先忤而後合﹐眾人先合而後忤。有功者﹐人臣之所務也﹔有罪者﹐人臣之所辟也。或有功而見疑﹐或有罪而益信﹐何也﹖則有功者離恩義﹐有罪者不敢失仁心也。魏將樂羊攻中山﹐其子執在城中。城中縣其子以示樂羊。樂羊曰「君臣之義﹐不得以子爲私。」攻之愈急。中山因烹其子﹐而遺之鼎羹與其首。樂羊循而泣之曰「是吾子﹗」已﹐爲使者跪而啜三杯。使者歸報﹐中山曰「是伏約死節者也﹐不可忍也。」遂降之。爲魏文侯大開地﹐有功。自此之後﹐日以不信。此所謂有功而見疑者也。何謂有罪而益信﹖孟孫獵而得鹿﹐使秦西巴持歸烹之。鹿母隨之而啼﹐秦西巴弗忍﹐縱而予之。孟孫歸﹐求鹿安在﹐秦西巴對曰「其母隨而啼﹐臣誠弗忍﹐竊縱而予之。」孟孫怒﹐逐秦西巴。居一年﹐取以爲子傅。左右曰「秦西巴有罪於君﹐今以爲子傅﹐何也﹖」孟孫曰「夫一鹿而不忍﹐又何況於人乎﹗」此謂有罪而益信者也。

故趨捨不可不審也。此公孫鞅之所以抵罪於秦﹐而不得入魏也。功非不大也﹐然而累足無所踐者﹐不義之故也。事或奪之而反與之﹐或與之而反取之。智伯求地於魏宣子。宣子弗欲與之。任登曰「智伯之彊﹐威行於天下﹐求地而弗與﹐是爲諸侯先禍也。不若與之。」宣子曰「求地不已﹐爲之柰何﹖」任登曰「與之﹐使喜﹐必將復求地於諸侯﹐諸侯必植耳。與天下同心而圖之﹐一心所得者﹐非直吾所亡也。」魏宣子裂地而授之。又求地於韓康子﹐韓康子不敢不予。諸侯皆恐。又求地於趙襄子。襄子弗與。於是智伯乃從韓﹑魏﹐圍襄子於晉陽。三國通謀﹐禽智伯而三分其國。此所謂奪人而反爲人所奪者也。何謂與之而反取之﹖晉獻公欲假道於虞以伐虢﹐遺虞垂棘之璧與屈產之乘。虞公惑於璧與馬﹐而欲與之道。宮之奇諫曰「不可﹗夫虞之與虢﹐若車之有輪﹐輪依於車﹐車亦依輪。虞之與虢﹐相恃而勢也。若假之道﹐虢朝亡而虞夕從之矣。」虞公弗聽﹐遂假之道。荀息伐虢﹐遂克之。還反伐虞﹐又拔之。此所謂與之而反取者也。

聖王布徳施惠﹐非求其報於百姓也﹔郊望褅嘗﹐非求福於鬼神也。山致其髙﹐而雲起焉﹔水致其深﹐而蛟龍生焉﹔君子致其道﹐而福祿歸焉。夫有陰徳者﹐必有陽報﹔有陰行者﹐必有昭名。古者﹐溝防不修﹐水爲民害。禹鑿龍門﹐辟伊闕﹐平治水土﹐使民得陸處。百姓不親﹐五品不愼﹐契教以君臣之義﹐父子之親﹐夫妻之辧﹐長幼之序。田野不修﹐民食不足﹐后稷乃教之辟地墾艸﹐糞土種谷﹐令百姓家給人足。故三後之後﹐無不王者﹐有陰徳也。周室衰﹐禮義廢﹐孔子以三代之道教導於世。其後嗣至今不絕者﹐有隱行也。秦王趙政兼吞天下而亡﹐智伯侵地而滅﹐商鞅支解﹐李斯車裂。三代種徳而王﹐齊桓繼絕而霸。故樹黍者不獲稷﹐樹怨者無報徳。

昔者﹐宋人好善者﹐三世不解。家無故而黑牛生白犢。以問先生。先生曰「此吉祥﹐以饗鬼神。」居一年﹐其父無故而盲。牛又復生白犢。其父又復使其子以問先生。其子曰「前聽先生言而失明﹐今又復問之﹐柰何﹖」其父曰「聖人之言﹐先忤而後合。其事未究﹐固試往﹐復問之。」其子又復問先生。先生曰「此喜祥也﹐復以饗鬼神。」歸致命其父。其父曰「行先生之言也。」居一年﹐其子又無故而盲。其後楚攻宋﹐圍其城。當此之時﹐易子而食﹐析骸而炊。丁壯者死﹐老病童兒皆上城﹐牢守而不下。楚王大怒。城已破﹐諸城守者皆屠之。此獨以父子盲之故﹐得無乘城。軍罷圍解﹐則父子俱視。

夫禍富之轉而相生﹐其變難見也。近塞上之人有善術者﹐馬無故亡而入胡。人皆弔之。其父曰「此何遽不爲福乎﹖」居數月﹐其馬將胡駿馬而歸。人皆賀之。其父曰「此何遽不能爲禍乎﹖」家富良馬﹐其子好騎﹐墮而折其髀。人皆弔之。其父曰「此何遽不爲福乎﹖」居一年﹐胡人大入塞﹐丁壯者引弦而戰﹐近塞之人﹐死者十九﹐此獨以跛之故﹐父子相保。故福之爲禍﹐禍之爲福﹐化不可極﹐深不可測也。或直於辭而不害於事者﹐或虧於耳以忤於心﹐而合於實者。髙陽魋將爲室﹐問匠人。匠人對曰「未可也。木尙生﹐加塗其上﹐必將撓。以生材任重塗﹐今𨿽成﹐後必敗。」髙陽魋曰「不然。夫木枯則益勁﹐塗幹則益輕﹐以勁材任輕塗﹐今𨿽惡﹐後必善。」匠人窮於辭﹐無以對。受令而爲室。其始成﹐竘然善也﹐而後果敗。此所謂直於辭而不可用者也。

何謂虧於耳﹑忤於心而合於實﹖靖郭君將城薛﹐賓客多止之﹐弗聽。靖郭君謂謁者曰「無爲賓通言。」齊人有請見者﹐曰「臣請道三言而已。過三言﹐請烹。」靖郭君聞而見之。賓趨而進﹐再拜而興。因稱曰「海大魚。」則反走。靖郭君止之曰「願聞其說。」賓曰「臣不敢以死爲熙。」靖郭君曰「先生不遠道而至此﹐爲寡人稱之。」賓曰「海大魚﹐网弗能止也﹐釣弗能牽也。蕩而失水﹐則螻蟻皆得志焉。今夫齊﹐君之淵也。君失齊﹐則薛能自存乎﹖」靖郭君曰「善﹗」乃止不城薛。此所謂虧於耳﹑忤於心而得事實者也。以「無城薛」止城薛﹐其於以行說﹐乃不若「海大魚」。

故物或遠之而近﹐或近之而遠。或說聽計當而身疏﹐或言不用﹑計不行而益親。何以明之﹖三國伐齊﹐圍平陸﹐括子以報於牛子曰「三國之地﹐不接於我﹐逾鄰國而圍平陸﹐利不足貪也。然則求名於我也。請以齊侯住。」牛子以爲善。括子出﹐無害子入。牛子以括子言告無害子。無害子曰「異乎臣之所聞。」牛子曰「國危而不安﹐患結而不解。何謂貴智﹖」無害子曰「臣聞之﹐有裂壤土以安社稷者﹐聞殺身破家以存其國者﹐不聞出其君以爲封疆者。」牛子不聽無害子之言﹐而用括子之計﹐三國之兵罷﹐而平陸之地存。自此之後﹐括子日以疏﹐無害子日以進。故謀患而患解﹐圖國而國存﹐括子之智得矣。無害子之慮無中於策﹐謀無益於國﹐然而心調於君﹐有義行也。今人待冠而飾首﹐待履而行地。冠履之於人也﹐寒不能暖﹐風不能障﹐暴不能蔽也。然而冠冠履履者﹐其所自托者然也。夫咎犯戰勝城濮﹐而雍季無尺寸之功﹐然而雍季先賞而咎犯後存者﹐其言有貴者也。

故義者﹐天下之所賞也。百言百當﹐不如擇趨而審行也。或無功而先舉﹐或有功而後賞。何以明之﹖昔晉文公將與楚戰城濮﹐問於咎犯曰「爲柰何﹖」咎犯曰「仁義之事﹐君子不厭忠信﹔戰陳之事﹐不厭詐僞。君其詐之而已矣。」辭咎犯﹐問雍季。雍季對曰「焚林而獵﹐愈多得獸﹐後必無獸。以詐僞遇人﹐𨿽愈利﹐後無復。君其正之而已矣。」於是不聽雍季之計﹐而用咎犯之謀。與楚人戰﹐大破之。還歸賞有功者﹐先雍季而後咎犯。左右曰「城濮之戰﹐咎犯之謀也﹐君行賞先雍季何也﹖」文公曰「咎犯之言﹐一時之權也﹔雍季之言﹐萬世之利也。吾豈可以先一時之權﹐而後萬世之利哉﹖」

智伯率韓﹑魏二國伐趙。圍晉陽﹐決晉水而灌之。城下緣木而處﹐縣釜而炊。襄子謂張孟談曰「城中力已盡﹐糧食匱乏﹐大夫病﹐爲之柰何﹖」張孟談曰「亡不能存﹐危不能安﹐無爲貴智士。臣請試潛行﹐見韓﹑魏之君而約之。」乃見韓﹑魏之君﹐說之曰「臣聞之﹐唇亡而齒寒。今智伯率二君而伐趙﹐趙將亡矣。趙亡則君之次矣。及今而不圖之﹐禍將及二君﹗」二君曰「智伯之爲人也﹐粗中而少親﹐我謀而泄﹐事必敗﹐爲之柰何﹖」張孟談曰「言出君之口﹐入臣之耳﹐人孰知之者乎﹖且同情相成﹐同利相死。君其圖之。」二君乃與張孟談陰謀﹐與之期。張孟談乃報襄子。至其日之夜﹐趙氏將殺其守堤之吏﹐決水灌智伯。智伯軍救水而亂。朝﹑魏翼而擊之﹐襄子將卒犯其前﹐大敗智伯軍﹐殺其身而三分其國。襄子乃賞有功者﹐而髙赫爲賞首。羣臣請曰「晉陽之存﹐張孟談之功也。而赫爲賞首﹐何也﹖」襄子曰「晉陽之圍也﹐寡人國家危﹐社稷殆。羣臣無不有驕侮之心者﹐惟赫不失君臣之禮﹐吾是以先之。」由此觀之﹐義者﹐人之大本也﹐𨿽有戰勝存亡之功﹐不如行義之隆。故君子曰「美言可以市尊﹐美行可以加人。」

或有罪而可賞也﹐或有功而可罪也。西門豹治鄴﹐廩無積粟﹐府無儲錢﹐庫無甲兵﹐官無計會﹐人數言其過於文侯。文侯身行其縣﹐果若人言。文侯曰「翟璜任子治鄴﹐而大亂。子能道則可﹐不能﹐將加誅於子﹗」西門豹曰「臣聞王主富民﹐霸主富武﹐亡國富庫。今王欲爲霸王者也﹐臣故稸積於民。君以爲不然﹐臣請升城鼓之﹐甲兵粟米﹐可立具也。」於是乃升城而鼓之。一鼓﹐民被甲括矢﹐操兵弩而出﹔再鼓﹐負輦粟而至。文侯曰「罷之。」西門豹曰「與民約信﹐非一日之積也。一舉而欺之﹐後不可復用也。燕常侵魏入城﹐臣請北擊之﹐以復侵地。」遂舉兵擊燕﹐復地而後反。此有罪而可賞者也。解扁爲東封﹐上計而入三倍。有司請賞之。文侯曰「吾土地非益廣也﹐人民非益眾也﹐入何以三倍﹖」對曰「以冬伐木而積之﹐於春浮之河而鬻之。」文侯曰「民春以力耕﹐暑以彊耘﹐秋以收斂﹐冬間無事﹐以伐林而積之﹐負軛而浮之河。是用民不得休息也﹐民以敝矣。𨿽有三倍之入﹐將焉用之﹗」此有功而可罪者也。

賢主不苟得﹐忠臣不苟利。何以明之﹖中行穆伯攻鼓﹐弗能下。饋聞倫曰「鼓之嗇夫﹐聞倫知之。請無罷武大夫﹐而鼓可得也。」穆伯弗應。左右曰「不折一戟﹐不傷一卒﹐而鼓可得也。君奚爲弗使﹖」穆伯曰「聞倫爲人﹐佞而不仁。若使聞倫下之﹐吾可以勿賞乎﹖若賞之﹐是賞佞人。佞人得志﹐是使晉國之武﹐捨仁而從佞。𨿽得鼓﹐將何所用之﹗」攻城者﹐欲以廣地也﹐得地不取者﹐見其本而知其末也。

秦穆公使孟盟舉兵襲鄭。過周以東。鄭之賈人弦髙﹑蹇他相與謀曰「師行數千里﹐數絕諸侯之地﹐其勢必襲鄭。凡襲國者﹐以爲無備也。今示以知其情﹐必不敢進。」乃矯鄭伯之命﹐以十二牛勞之。三率相與謀曰「凡襲人者﹐以爲弗知。今已知之矣。守備必固﹐進必無功。」乃還師而反。晉先軫舉兵擊之﹐大破之殽。鄭伯乃以存國之功賞弦髙﹐弦髙辭之曰「誕而得賞﹐則鄭國之信廢矣。爲國而無信﹐是俗敗也﹐賞一人而敗國俗﹐仁者弗爲也。以不信得厚賞﹐義者弗爲也。」遂以其屬徙東夷﹐終身不反。

故仁者不以欲傷生﹐知者不以利害義。聖人之思修﹐愚人之思叕。忠臣者務崇君之徳﹐諂臣者務廣君之地。何以明之﹖陳夏徵舒弒其君﹐楚莊王伐之﹐陳人聽令。莊王以討有罪﹐遣卒戍陳﹐大夫畢賀。申叔時使於齊﹐反還而不賀。莊王曰「陳爲無道﹐寡人起九軍以討之。徵暴亂﹐誅罪人﹐君臣皆賀﹐而子獨不賀﹐何也﹖」申叔時曰「牽牛蹊人之田﹐田主殺其人而奪之牛﹐罪則有之﹐罰亦重矣。今君王以陳爲無道﹐興兵而攻﹐因以誅罪人﹐遣人戍陳。諸侯聞之﹐以王爲非誅罪人也﹐貪陳國也。蓋聞君子不棄義以取利。」王曰「善」。乃罷陳之戍﹐立陳之後。諸侯聞之﹐皆朝於楚。此務崇君之徳者也。張武爲智伯謀曰「晉六將軍﹐中行文子最弱﹐而上下離心﹐可伐以廣地。」於是伐範﹑中行﹔滅之矣﹐又教智伯求地於韓﹑魏﹑趙。朝﹑魏裂地而授之﹐趙氏不與﹐乃率韓﹑魏而伐趙﹐圍晉陽三年﹐三國陰謀同計﹐以擊智氏﹐遂滅之。此務爲君廣地者也。夫爲君崇徳者霸﹐爲君廣地者滅。故千乘之國﹐行文徳者王﹐湯﹑武是也﹔萬乘之國﹐好廣地者亡﹐智伯是也。

非其事者勿仞也﹐非其名者勿就也。無故有顯名者勿處也﹐無功而富貴者勿居也。夫就人之名者廢﹐仞人之事者敗﹐無功而大利者後將爲害。譬猶緣髙木而望四方也﹐𨿽愉樂哉﹐然而疾風至﹐未嘗不恐也。患及身﹐然後憂之﹐六驥追之﹐弗能及也。是故忠臣事君也﹐計功而受賞﹐不爲苟得﹔積力而受官﹐不貪爵祿。其所能者﹐受之勿辭也﹔其所不能者﹐與之勿喜也。辭所能則匿﹐欲所不能則惑。辭所不能而受所能﹐則得無損墮之勢﹐而無不勝之任矣。昔者智伯驕﹐伐範﹑中行而克之﹐又劫韓﹑魏之君而割其地﹐尙以爲未足﹐遂興兵伐趙。韓﹑魏反之﹐軍敗晉陽之下﹐身死髙梁之東﹐頭爲飲器﹐國分爲三﹐爲天下笑。此不知足之禍也。老子曰「知足不辱﹐知止不殆﹐可以修久。」此之謂也。

或譽人而適足以敗之﹐或毀人而乃反以成之。何以知其然也﹖費無忌復於荊平王曰「晉之所以霸者﹐近諸夏也﹔而荊之所以不能與之爭者﹐以其僻遠也。楚王若欲從諸侯﹐不若大城城父﹐而令太子建守焉﹐以來北方﹐王自收其南﹐是得天下也。」楚王悅之﹐因命太子建守城父﹐命伍子奢傅之。居一年﹐伍子奢遊人於王側﹐言太子建甚仁且勇﹐能得民心。王以告費無忌﹐無忌曰「臣固聞之﹐太子內撫百姓﹐外約諸侯。齊﹑晉又輔之﹐將以害楚﹐其事已構矣。」王曰「爲我太子﹐又尙何求﹖」曰「以秦女之事怨王。」王因殺太子建而誅伍子奢﹐此所謂見譽而爲禍者也。何謂毀人而反利之﹖唐子短陳駢子於齊威王﹐威王欲殺之﹐陳駢子與其屬出亡奔薛。孟嘗君聞之﹐使人以車迎之﹐至而養以芻豢黍粱五味之膳﹐日三至﹐冬日被裘罽﹐夏日服絺紵﹐出則乘牢車﹐駕良馬。孟嘗君問之曰「夫子生於齊﹐長於齊﹐夫子亦何思於齊﹖」對曰「臣思夫唐子者。」孟嘗君曰「唐子者﹐非短子者邪﹖」曰「是也。」孟嘗君曰「子何爲思之﹖」對曰「臣之處於齊也﹐糲粢之飯﹐藜藿之羹﹐冬日則寒凍﹐夏日則暑傷。自唐子之短臣也﹐以身歸君﹐食芻豢﹐飯黍粱﹐服輕暖﹐乘牢良﹐臣故思之。」此謂毀人而反利之者也。是故毀譽之言﹐不可不審也。

或貪生而反死﹐或輕死而得生﹐或徐行而反疾。何以知其然也﹖魯人有爲父報仇於齊者﹐刳其腹而見其心﹐坐而正冠﹐起而更衣﹐徐行而出門﹐上車而步馬﹐顏色不變。其禦欲驅﹐撫而止之曰「今日爲父報讎﹐以出死﹐非爲生也。今事已成矣﹐又何去之﹗」追者曰「此有節行之人﹐不可殺也。」解圍而去之。使被衣不暇帶﹐冠不及正﹐蒲伏而走﹐上車而馳﹐必不能自免於千步之中矣。今坐而正冠﹐起而更衣﹐徐行而出門﹐上車而步馬﹐顏色不變﹐此眾人所以爲必死也﹐而乃反以得活。此所謂徐而馳﹐遲於步也。夫走者﹐人之所以爲疾也﹔步者﹐人之所以爲遲也。今反乃以人之所爲遲者反爲疾﹐明於分也。有知徐之爲疾﹐遲之爲速者﹐則幾於道矣。故黃帝亡其玄珠﹐使離朱﹑捷剟索之﹐而弗能得之也。於是使忽怳﹐而後能得之。

聖人敬小愼微﹐動不失時。百射重戒﹐禍乃不滋。計福勿及﹐慮禍過之。同日被霜﹐蔽者不傷。愚者有備﹐與知者同功。夫爝火在縹煙之中也﹐一指所能息也﹔唐漏若鼷穴﹐一抔之所能塞也。及至火之燔孟諸而炎雲臺﹐水決九江而漸荊州﹐𨿽起三軍之眾﹐弗能救也。夫積愛成福﹐積怨成禍。若癰疽之必潰也﹐所浼者必多矣。諸禦鞅復於簡公曰「陳成常﹑宰予二子者﹐甚相憎也。臣恐其構難而危國也。君不如去一人。」簡公不聽。居無幾何﹐陳成常果攻宰予於庭中﹐而弒簡公於朝。此不知敬小之所生也。魯季氏郈氏鬥鷄﹐郈氏介其雞﹐而季氏爲之金距。季氏之雞不勝。季平子怒﹐因侵郈氏之宮而築之。郈昭伯怒﹐傷之魯昭公曰「禱於襄公之廟﹐舞者二人而已﹐其餘盡舞於季氏。季氏之無道無上﹐久矣。弗誅﹐必危社稷﹗」公以告子家駒。子家駒曰「季氏之得眾﹐三家爲一。其徳厚﹐其威彊﹐君胡得之﹗」昭公弗聽﹐使郈昭伯將卒以攻之。仲孫氏﹑叔孫氏相與謀曰「無季氏﹐死亡無日矣。」遂興兵以救之。郈昭伯不勝而死﹐魯昭公出奔齊。故禍之所從生者﹐始於雞定﹔及其大也﹐至於亡社稷。故蔡女蕩舟﹐齊師大侵楚。兩人構怨﹐廷殺宰予﹐簡公遇殺﹐身死無後﹐陳氏代之﹐齊乃無呂。兩家鬥鷄﹐季氏金距﹐郈公作難﹐魯昭公出走。故師之所處﹐生以棘楚﹐禍生而不蚤滅﹐若火之得燥﹐水之得濕﹐浸而益大。癰疽發於指﹐其痛徧於體。故蠹啄剖梁柱﹐蚊虻走牛羊﹐此之謂也。

人皆務於救患之備﹐而莫能知使患無生。夫使患無生﹐易於救患而莫能加務焉﹐則未可與言術也。晉公子重耳過曹﹐曹君欲見其骿肋﹐使之袒而捕魚。釐負羈止之曰「公子非常也。從者三人﹐皆霸王之佐也。遇之無禮﹐必爲國憂。」君弗聽。重耳反國﹐起師而伐曹﹐遂滅之。身死人手﹐社稷爲墟。禍生於袒而捕魚﹐齊﹑楚欲救曹﹐不能存也。聽釐負羈之言﹐則無亡患矣。今不務使患無生﹐患生而救之﹐𨿽有聖知﹐弗能爲謀耳。患禍之所由來者﹐萬端無方。是故聖人深居以避辱﹐靜安以待時。小人不知禍福之門戶﹐妄動而絓羅网﹐𨿽曲爲之備﹐何足以全其身﹗譬猶失火而鑿池﹐被裘而用箑也。且唐有萬穴﹐塞其一﹐魚何遽無由出﹖室有百戶﹐閉其一﹐盜何遽無從入。夫墻之壞也於隙﹐劍之折必有齒。聖人見之密﹐故萬物莫能傷也。太宰子朱待飯於令尹子國。令尹子國啜羹而熱﹐投卮漿而沃之。明日﹐太宰子朱辭官而歸。其僕曰「楚太宰未易得也﹐辭官去之﹐何也﹖」子朱曰「令尹輕行而簡禮﹐其辱人不難。」明年﹐伏郎尹而笞之三百。夫仕者先避之﹐見終始微矣。

夫鴻鵠之未孚於卵也﹐一指蔑之﹐則靡而無形矣﹔及至其筋骨之已就﹐而羽翮之旣成也﹐則奮翼揮﹝羽慧﹞﹐淩乎浮雲﹐背負靑天﹐膺摩赤霄﹐翺翔乎忽荒之上﹐析惕乎虹霓之間。𨿽有勁弩利矰微繳﹐蒲且子之巧﹐亦弗能加也。江水之始出於岷山也﹐可攓衣而越也﹐及至乎下洞庭﹐騖石城﹐經丹徒﹐起波濤﹐舟杭一日不能濟也。是故聖人者﹐常從事於無形之外﹐而不畱思盡慮於成事之內。是故患禍弗能傷也。人或問孔子曰「顏回何如人也﹖」曰「仁人也。丘弗如也。」「子貢何如人也﹖」曰「辯人也。丘弗如也。」「子路何如人也﹖」曰「勇人也。丘弗如也。」賓曰「三人皆賢夫子﹐而爲夫子役。何也﹖」孔子曰「丘能仁且忍﹐辯且訥﹐勇且怯。以三子之能﹐易丘一道﹐丘弗爲也。」孔子知所施之也。

秦牛缺徑於山中﹐而遇盜。奪之車馬﹐解其橐笥﹐拖其衣被﹐盜還反顧之﹐無懼色憂志﹐驩然有以處得也。盜遂問之曰「吾奪子財貨﹐劫子以刀﹐而志不動﹐何也﹖」秦牛缺曰「車馬所以載身也﹐衣服所以掩形也﹐聖人不以所養害其養。」盜相視而笑曰「夫不以欲傷生﹐不以利累形者﹐世之聖人也。以此而見王者﹐必且以我爲事也。」還反殺之。此能以知知矣﹐而未能以知不知也。能勇於敢﹐而未能勇於不敢也。凡有道者﹐應卒而不乏﹐遭難而能免﹐故天下貴之。今知所以自行也﹐而未知所以爲人行也。其所論未之究者也。人能由昭昭於冥冥﹐則幾於道矣。《詩》曰「人亦有言﹐無哲不愚。」此之謂也。

事或爲之﹐適足以敗之﹔或備之﹐適足以致之。何以知其然也﹖秦皇挾錄圖﹐見其傳曰「亡秦者﹐胡也。」因發卒五十萬﹐使蒙公﹑楊翁子將﹐築修城。西屬流沙﹐北擊遼水﹐東結朝鮮﹐中國內郡挽車而餉之。又利越之犀角﹑象齒﹑翡翠﹑珠璣﹐乃使尉屠睢發卒五十萬﹐爲五軍﹐一軍塞鐔城之嶺﹐一軍守九疑之塞﹐一軍處番禺之都﹐一軍守南野之界﹐一軍結餘幹之水。三年不解甲馳弩﹐使臨祿無以轉餉。又以卒鑿渠而通糧道﹐以與越人戰﹐殺西嘔君譯吁宋。而越人皆入叢薄中﹐與禽獸處﹐莫肯爲秦虜。相置桀駿以爲將﹐而夜攻秦人﹐大破之。殺尉屠睢﹐伏屍流血數十萬﹐乃發謫戍以備之。當此之時﹐男子不得修農畝﹐婦人不得剡麻考縷﹐羸弱服格於道﹐大夫箕會於衢﹐病者不得養﹐死者不得葬。於是陳勝起於大澤﹐奮臂大呼﹐天下席捲﹐而至於戲。劉﹑項興義兵隨﹐而定若折槁振落﹐遂失天下。禍在備胡而利越也。欲知築修城以備亡﹐不知築修城之所以亡也。發謫戍以備越﹐而不知難之從中發也。夫鵲先識歲之多風也﹐去髙木而巢扶枝﹐大人過之則控﹝探﹞鷇﹐嬰兒過之則挑其卵﹔知備遠難而忘近患。故秦之設備也﹐鳥鵲之智也。

或爭而反彊之﹐或聽從而反止之。何以知其然也﹖魯哀公欲西益宅﹐史爭之﹐以爲西益宅不祥。哀公作色而怒。左右數諫不聽。乃以問其傅宰折睢﹐曰「吾欲益宅﹐而史以爲不祥。子以爲何如﹖」宰折睢曰「天下有三不祥﹐西益宅不與焉。」哀公大悅而喜。頃﹐復問曰「何謂三不祥﹖」對曰「不行禮義﹐一不祥也﹔嗜欲無止﹐二不祥也﹔不聽彊諫﹐三不祥也。」哀公默然深念﹐憤然自反﹐遂不西益宅。夫史以爭爲可以止之﹐而不知不爭而反取之也。智者離路而得道﹐愚者守道而失路。夫說之巧﹐於閉結無不解。非能閉結而盡解之也﹐不解不可解也。至乎以弗解解之者﹐可與及言論矣。

或明禮義﹑推體而不行﹐或解構妄言而反當。何以明之﹖孔子行遊﹐馬失﹐食農夫之稼﹐野人怒﹐取馬而系之。子貢往說之﹐卑辭而不能得也。孔子曰「夫以人之所不能聽說人﹐譬以大牢享野獸﹐以《九韶》樂飛鳥也。予之罪也﹐非彼人之過也。」乃使馬圉往說之。至﹐見野人曰「予耕於東海﹐至於西海﹐吾馬之失﹐安得不食子之苗﹖」野人大喜﹐解而與之。說若此其無方也﹐而反行。事有所至﹐而巧不若拙。故聖人量鑿而正枘。夫歌《采菱》﹐發《陽阿》﹐鄙人聽之﹐不若此《延路》《陽局》。非歌者拙也﹐聽者異也。故交畫不暢﹐連環不解﹐物之不通者﹐聖人不爭也。

仁者﹐百姓之所慕也﹔義者﹐眾庶之所髙也。爲人之所慕﹐行人之所髙﹐此嚴父之所以教子﹐而忠臣之所以事君也。然世或用之而身死國亡者﹐不同於時也。昔徐偃王好行仁義﹐陸地之朝者三十二國。王孫厲謂楚莊王曰「王不伐徐﹐必反朝徐。」王曰「偃王﹐有道之君也﹐好行仁義﹐不可伐。」王孫厲曰「臣聞之﹐大之與小﹐彊之與弱也﹐猶石之投卵﹐虎之啖豚﹐又何疑焉﹖且夫爲文而不能達其徳﹐爲武而不能任其力﹐亂莫大焉。」楚王曰「善」。乃舉兵而伐徐﹐遂滅之。知仁義而不知世變者也。申菽﹑杜茝﹐美人之所懷服也﹔及漸之於滫﹐則不能保其芳矣。古者﹐五帝貴徳﹐三王用義﹐五霸任力。今取帝王之道﹐而施之五霸之世﹐是由乘驥逐人於榛薄﹐而蓑笠盤旋也。今霜降而樹谷﹐冰泮而求獲﹐欲其食則難矣。故《易》曰「潛龍勿用」者﹐言時之不可以行也。故「君子終日幹幹﹐夕惕若厲﹐無咎」。終日幹幹﹐以陽動也﹔夕惕若厲﹐以陰息也。因日以動﹐因夜以息﹐惟有道者能行之。夫徐偃王爲義而滅﹐燕子噲行仁而亡﹐哀公好儒而削﹐代君爲墨而殘。滅亡削殘﹐暴亂之所致也﹐而四君獨以仁義儒墨而亡者﹐遭時之務異也。非仁義儒墨不行﹐非其世而用之﹐則爲之禽矣。

夫戟者﹐所以攻城也﹔鏡者﹐所以照形也。宮人得戟﹐則以刈葵﹔盲者得鏡﹐則以蓋卮。不知所施之也。故善鄙不同﹐誹譽在俗﹔趨捨不同﹐逆順在君。狂譎不受祿而誅﹐段幹木辭相而顯﹐所行同也﹐而利害異者﹐時使然也。故聖人𨿽有其志﹐不遇其世﹐僅足以容身﹐何功名之可致也﹗知天之所爲﹐知人之所行﹐則有以任於世矣。知天而不知人﹐則無以與俗交﹔知人而不知天﹐則無以與道遊。單豹倍世離俗﹐巖居谷飲﹐不衣絲麻﹐不食五穀﹐行年七十﹐猶有童子之顏色。卒而遇饑虎﹐殺而食之。張毅好恭﹐過宮室廊廟必趨﹐見門閭聚眾必下﹐廝徒馬圉﹐皆與伉禮。然不終其壽﹐內熱而死。豹養其內而虎食其外﹐毅修其外而疾攻其內。故直意適情﹐則堅彊賊之﹔以身役物﹐則陰陽食之。此皆載務而戲乎其調者也。

得道之士﹐外化而內不化﹐外化﹐所以入人也﹐內不化﹐所以全其身也。故內有一定之操﹐而外能詘伸﹑贏縮﹑捲舒﹐與物推移﹐故萬舉而不陷。所以貴聖人者﹐以其能龍變也。今扌捲扌捲然守一節﹐推一行﹐𨿽以毀碎滅沈﹐猶且弗易者﹐此察於小好﹐而塞於大道也。趙宣孟活饑人於委桑之下﹐而天下稱仁焉。荊佽非犯河中之難﹐不失其守﹐而天下稱勇焉。是故見小行則可以論大體矣。田子方見老馬於道﹐喟然有志焉。以問其禦曰「此何馬也﹖」其禦曰「此故公家畜也。老疲而不爲用﹐出而鬻之。」田子方曰「少而貪其力﹐老而棄其身﹐仁者弗爲也。」束帛以贖之。疲武聞之﹐知所以歸心矣。齊莊公出獵﹐有一虫舉足將搏其輪﹐問其禦曰「此何虫也﹖」對曰「此所謂螳螂者也。其爲虫也﹐知進而不知卻﹐不量力而輕敵。」莊公曰「此爲人而必爲天下勇武矣。」回車而避之。勇武聞之﹐知所盡死矣。故田子方隱一老馬而魏國載之﹐齊莊公避一螳螂而勇武歸之。湯教祝网者﹐而四十國朝﹔文王葬死人之骸﹐而九夷歸之﹔武王蔭暍人於樾下﹐左擁而右扇之﹐而天下懷其徳﹔越王勾踐一決獄不辜﹐援龍淵而切其股﹐血流至足﹐以自罰也﹐而戰武士必其死。故聖人行之於小﹐則可以覆大矣﹔審之於近﹐則可以懷遠矣。

孫叔敖決期思之水﹐而灌雩婁之野﹐莊王知其可以爲令尹也。子發辯擊劇而勞佚齊﹐楚國知其可以爲兵主也。此皆形於小微而通於大理者也。聖人之舉事﹐不加憂焉﹐察其所以而已矣。今萬人調鍾﹐不能比之律﹔誠得知者﹐一人而足矣。說者之論﹐亦猶此也。誠得其數﹐則無所用多矣。夫車之所以能轉千里者﹐以其要在三寸之轄。夫勸人而弗能使也﹐禁人而弗能止也﹐其所由者非理也。昔者﹐衛君朝於吳﹐吳王囚之﹐欲流之於海。說者冠蓋相望﹐而弗能止。魯君聞之﹐撤鐘鼓之縣﹐縞素而朝。仲尼入見﹐曰「君胡爲有憂色﹖」魯君曰「諸侯無親﹐以諸侯爲親﹔大夫無黨﹐以大夫爲黨。今衛君朝於吳王﹐吳王囚之﹐而欲流之於海﹐孰意衛君之仁義而遭此難也﹗吾欲免之而不能﹐爲柰何﹖」仲尼曰「若欲免之﹐則請子貢行。」魯君召子貢﹐授之將軍之印。子貢辭曰「貴無益於解患﹐在所由之道。」斂躬而行﹐至於吳﹐見太宰嚭。太宰嚭甚悅之﹐欲薦之於王。子貢曰「子不能行說於王﹐柰何吾因子也﹗」太宰嚭曰「子焉知嚭之不能也﹖」子貢曰「衛君之來也﹐衛國之半曰﹕『不若朝於晉。』其半曰﹕『不若朝於吳。』然衛君以爲吳可以歸骸骨也。故束身以受命。今子受衛君而囚之﹐又欲流之於海﹐是賞言朝於晉者﹐而罰言朝於吳也。且衛君之來也﹐諸侯皆以爲蓍龜兆﹐今朝於吳而不利﹐則皆移心於晉矣。子之欲成霸王之業﹐不亦難乎﹗」太宰嚭入﹐復之於王。王報出令於百官曰「比十日﹐而衛君之禮不具者﹐死﹗」子貢可謂知所以說矣。

魯哀公爲室而大﹐公宣子諫曰「室大﹐眾與人處則嘩﹐少與人處則悲。願公之適。」公曰「寡人聞命矣。」築室不輟。公宣子復見曰「國小而室大。百姓聞之﹐必怨吾君﹔諸侯聞之﹐必輕吾國。」魯君曰「聞命矣。」築室不輟。公宣子復見曰「左昭而右穆﹐爲大室以臨二先君之廟﹐得無害於子乎﹖」公乃令罷役﹐除版而去之。魯君之欲爲室﹐誠矣﹔公宣子止之﹐必矣。然三說而一聽者﹐其二者非其道也。夫臨河而釣﹐日入而不能得一鰷魚者﹐非江河魚不食也﹐所以餌之者非其欲也。及至良工執竿﹐投而擐唇吻者﹐能以其所欲而釣者也。

夫物無不可柰何﹐有人無柰何。鉛之與丹﹐異類殊色﹐而可以爲丹者﹐得其數也。故繁稱文辭﹐無益於說﹐審其所由而已矣。物類之相摩﹐近而異門戶者﹐眾而難識也。故或類之而非﹐或不類之而是﹔或若然而不然者﹐或不若然而然者。諺曰「鳶墮腐鼠﹐而虞氏以亡。」何謂也﹖曰﹕虞氏﹐梁之大富人也。家充盈殷富﹐金錢無量﹐財貨無貲。升髙樓﹐臨大路﹐設樂陳酒﹐積博其上。遊俠相隨而行樓下﹐博上者射朋張﹐中反兩而笑﹐飛鳶適墮其腐鼠而中遊俠。遊俠相與言曰「虞氏富樂之日久矣﹐而常有輕易人之志。吾不敢侵犯﹐而乃辱我以腐鼠。如此不報﹐無以立務於天下。請與公僇力一志﹐悉率徒屬﹐而必以滅其家。」此所謂類之而非者也。

何謂非類而是﹖屈建告石乞曰「白公勝將爲亂。」石乞曰「不然。白公勝卑身下士﹐不敢驕賢﹐其家無管龠之信﹐關楗之固。大斗斛以出﹐輕斤兩以內﹐而乃論之﹐以不宜也。」屈建曰「此乃所以反也。」居三年﹐白公勝果爲亂﹐殺令尹子椒﹑司馬子期。此所謂弗類而是者也。

何謂若然而不然﹖子發爲上蔡令﹐民有罪當刑﹐獄斷論定﹐決於令尹前。子發喟然有淒愴之心﹐罪人已刑而不忘其恩。此其後﹐子發盤罪威王而出奔﹐刑者遂襲恩者﹐恩者逃之於城下之廬。追者至﹐踹足而怒﹐曰「子發視決吾罪而被吾刑﹐怨之憯於骨髓﹐使我得其肉而食之﹐其知厭乎﹗」追者以爲然而不索其內﹐果活子發。此所謂若然而不然者。

何謂不然而若然者﹖昔越王勾踐卑下吳王夫差﹐請身爲臣﹐妻爲妾﹐奉四時之祭祀﹐而入春秋之貢職﹐委社稷﹐效民力﹐隱居爲蔽﹐而戰爲鋒行。禮甚卑﹐辭其服﹐其離叛之心遠矣。然而甲卒三千人﹐以禽夫差於姑胥。此四策者﹐不可不審也。

夫事之所以難知者﹐以其竄端匿迹。立私於公﹐倚邪於正﹐而以勝惑人之心者也。若使人之懷於內者﹐與所見於外者﹐若合符節﹐則天下無亡國敗家矣。夫狐之捕雉也﹐必先卑體彌耳﹐以待其來也。雉見而信之﹐故可得而禽也。使狐瞋目植睹﹐見必殺之勢﹐雉亦知驚憚遠飛﹐以避其怒矣。夫人僞之相欺也﹐非直禽獸之詐計也﹐物類相似若然﹐而不可從外論者﹐眾而難識矣。是故不可不察也。

卷十九修務訓

或曰「無爲者﹐寂然無聲﹐漠然不動﹐引之不來﹐推之不往。如此者﹐乃得道之像。」吾以爲不然。嘗試問之矣﹕「若夫神農﹑堯﹑舜﹑禹﹑湯﹐可謂聖人乎﹖」有論者必不能廢。以五聖觀之﹐則莫得無爲﹐明矣。古者﹐民茹艸飲水﹐采樹木之實﹐食蠃蠬之肉。時多疾病毒傷之害﹐於是神農乃始教民播種五穀﹐相土地宜﹐燥濕肥磽髙下﹐嘗百艸之滋味﹐水泉之甘苦﹐令民知所辟就。當此之時﹐一日而遇七十毒。堯立孝慈仁愛﹐使民如子弟。西教沃民﹐東至黑齒﹐北撫幽都﹐南道交趾。放讙兜於崇山﹐竄三苗於三危﹐流共工於幽州﹐殛鯀於羽山。舜作室﹐築墻茨屋﹐辟地樹谷﹐令民皆知去巖穴﹐各有家室。南徵三苗﹐道死蒼梧。禹沐浴霪雨﹐櫛扶風﹐決江疏河﹐鑿龍門﹐辟伊闕﹐修彭蠡之防﹐乘四載﹐隨山刊木﹐平治水土﹐定千八百國。湯夙興夜寐﹐以致聰明﹐輕賦薄斂﹐以寬民氓﹐布徳施惠﹐以振困窮﹐弔死問疾﹐以養孤孀。百姓親附﹐政令流行﹐乃整兵鳴條﹐困夏南巢﹐譙以其過﹐放之歷山。此五聖者﹐天下之盛主﹐勞形盡慮﹐爲民興利除害而不懈。奉一爵酒不知於色﹐挈一石之尊則白汗交流﹐又況贏天下之憂﹐而海內事者乎﹖其重於尊亦遠也﹗且夫聖人者﹐不恥身之賤﹐而愧道之不行﹔不憂命之短﹐而憂百姓之窮。是故禹之爲水﹐以身解於陽盱之河。湯旱﹐以身禱於桑山之林。聖人憂民﹐如此其明也﹐而稱以「無爲」﹐豈不悖哉﹗

且古之立帝王者﹐非以奉養其欲也﹔聖人踐位者﹐非以逸樂其身也。爲天下彊掩弱﹐眾暴寡﹐詐欺愚﹐勇侵怯﹐懷知而不以相教﹐積財而不以相分﹐故立天子以齊一之。爲一人聰明而不足以徧照海內﹐故立三公九卿以輔翼之。絕國殊俗﹑僻遠幽間之處﹐不能被徳承澤﹐故立諸侯以教誨之。是以地無不任﹐時無不應﹐官無隱事﹐國無遺利。所以衣寒食饑﹐養老弱而息勞倦也。若以布衣徒步之人觀之﹐則伊尹負鼎而幹湯﹐呂望鼓刀而入周﹐百里奚轉鬻﹐管仲束縛﹐孔子無黔﹝﹞﹐墨子無暖席。是以聖人不髙山﹐不廣河﹐蒙恥辱以干世主﹐非以貪祿慕位﹐欲事起天下利﹐而除萬民之害。蓋聞傳書曰「神農憔悴﹐堯瘦臒﹐舜黴黑﹐禹胼胝。」由此觀之﹐則聖人之憂勞百姓甚矣。故自天子以下至於庶人﹐四胑不動﹐思慮不用﹐事治求澹者﹐未之聞也。

夫地勢﹐水東流﹐人必事焉﹐然後水潦得谷行。禾稼春生﹐人必加功焉﹐故五穀得遂長。聽其自流﹐待其自生﹐則鯀﹑禹之功不立﹐而後稷之智不用。若吾所謂無爲者﹐私志不得入公道﹐嗜欲不得枉正術﹐循理而舉事﹐因資而立﹐權自然之勢﹐而曲故不得容者﹐事成而身弗伐﹐功立而名弗有﹐非謂其感而不應﹐攻而不動者。若夫以火熯井﹐以淮灌山﹐此用己而背自然﹐故謂之有爲。若夫水之用舟﹐沙之用鳩﹐泥之用輴﹐山之用虆﹐夏瀆而冬陂﹐因髙爲田﹐因下爲池﹐此非吾所謂爲之。聖人之從事也﹐殊體而合於理﹐其所由異路而同歸﹐其存危定傾若一﹐志不忘於欲利人也。何以明之﹖昔者楚欲攻宋﹐墨子聞而悼之﹐自魯趨而十日十夜﹐足重趼而不休息﹐裂衣裳裹足﹐至於郢﹐見楚王。曰「臣聞大王舉兵將攻宋﹐計必得宋而後攻之乎﹖亡其苦眾勞民﹐頓兵挫銳﹐負天下以不義之名﹐而不得咫尺之地﹐猶且攻之乎﹖」王曰「必不得宋﹐又且爲不義﹐曷爲攻之﹗」墨子曰「臣見大王之必傷義而不得宋。」王曰「公輸﹐天下之巧士﹐作云梯之械﹐設以攻宋﹐曷爲弗取﹗」墨子曰「令公輸設攻﹐臣請守之。」於是公輸般設攻宋之械﹐墨子設守宋之備﹐九攻而墨子九卻之﹐弗能入。於是乃偃兵﹐輟不攻宋。段幹木辭祿而處家﹐魏文侯過其閭而軾之。其僕曰「君何爲軾﹖」文侯曰「段幹木在﹐是以軾。」其僕曰「段幹木布衣之士﹐君軾其閭﹐不已甚乎﹖」文侯曰「段幹木不趨勢利﹐懷君子之道﹐隱處窮巷﹐聲施千里﹐寡人敢勿軾乎﹗段幹木光於徳﹐寡人光於勢﹔段幹木富於義﹐寡人富於財。勢不若徳尊﹐財不若義髙。幹木𨿽以己易寡人不爲。吾日悠慚於影﹐子何以輕之哉﹗」其後秦將起兵伐魏﹐司馬庾諫曰「段幹木賢者﹐其君禮之﹐天下莫不知﹐諸侯莫不聞﹐舉兵伐之﹐無乃妨於義乎﹗」於是秦乃偃兵﹐輟不攻魏。

夫墨子跌蹄而趨千里﹐以存楚﹑宋﹔段幹木闔門不出﹐以安秦﹑魏。夫行與止也﹐其勢相反﹐而皆可以存國﹐此所謂異路而同歸者也。今夫救火者﹐汲水而趨之﹐或以甕瓴﹐或以盆盂﹐其方員銳橢不同﹐盛水各異﹐其於滅火鈞也。故秦﹑楚﹑燕﹑魏之歌也﹐異轉而皆樂﹔九夷八狄之哭也﹐殊聲而皆悲﹔一也。夫歌者﹐樂之徵也﹔哭者﹐悲之效也。憤於中則應於外﹐故在所以感。夫聖人之心﹐日夜不忘於欲利人﹐其澤之所及者﹐效亦大矣。

世俗廢衰﹐而非學者多。「人性各有所修短﹐若魚之躍﹐若鵲之駁﹐此自然者﹐不可損益。」吾以爲不然。夫魚者躍﹐鵲者駁也﹐猶人馬之爲人馬﹐筋骨形體﹐所受於天﹐不可變。以此論之﹐則不類矣。夫馬之爲艸駒之時﹐跳躍揚蹄﹐翹尾而走﹐人不能制﹐嚙咋足以噆肌碎骨﹐蹶蹄足以破顱陷匈﹔及至圉人擾之﹐良禦教之﹐掩以衡扼﹐連以轡銜﹐則𨿽歷險超塹弗敢辭。故其形之爲馬﹐馬不可化﹔其可駕禦﹐教之所爲也。馬﹐聾虫也﹐而可以通气志﹐猶待教而成﹐又況人乎﹗且夫身正性善﹐發憤而成仁﹐帽憑而爲義﹐性命可說﹐不待學問而合於道者﹐堯﹑舜﹑文王也﹔沈湎耽荒﹐不可教以道﹐不可諭以徳﹐嚴父弗能正﹐賢師不能化者﹐丹朱﹑商均也。曼頰皓齒﹐形誇骨佳﹐不待脂粉芳澤而性可說者﹐西施﹑陽文也﹔啳﹝癸﹞哆噅﹐籧蒢戚施﹐𨿽粉白黛黑弗能爲美者﹐嫫母﹑仳倠也。夫上不及堯﹑舜﹐下不及商均﹐美不及西施﹐惡不若嫫母﹐此教訓之所諭也﹐而芳澤之所施。且子有弒父者﹐然而天下莫疏其子﹐何也﹖愛父者眾也。儒有邪辟者﹐而先王之道不廢﹐何也﹖其行之者多也。今以爲學者之有過而非學者﹐則是以一飽之故﹐絕谷不食﹐以一蹪之難﹐輟足不行﹐惑也。

今有良馬﹐不待策錣而行﹐駑馬﹐𨿽兩錣之不能進﹐爲此不用策錣而禦﹐則愚矣。夫怯夫操利劍﹐擊則不能斷﹐刺則不能入﹐及至勇武攘卷一搗﹐則折肋傷幹﹐爲此棄幹將﹑鏌邪而以手戰﹐則悖矣。所謂言者﹐齊於眾而同於俗。今不稱九天之頂﹐則言黃泉之底﹐是兩末之端議﹐何可以公論乎﹗夫橘柚冬生﹐而人曰冬死﹐死者眾﹔薺麥夏死﹐人曰夏生﹐生者眾。江﹑河之回曲﹐亦時有南北者﹐而人謂江﹑河東流﹔攝提鎭星日月東行﹐而人謂星辰日月西移者﹔以大氐爲本。胡人有知利者﹐而人謂之駤﹔越人有重遲者﹐而人謂之訬﹔以多者名之。若夫堯眉八彩﹐九竅通洞﹐而公正無私﹐一言而萬民齊﹔舜二瞳子﹐是謂重明﹐作事成法﹐出言成章﹔禹耳參漏﹐是謂大通﹐興利除害﹐疏河決江﹔文王四乳﹐是謂大仁﹐天下所歸﹐百姓所親﹔臯陶馬喙﹐是謂至信﹐決獄明白﹐察於人情﹔禹生於石﹔契生於卵﹔史皇產而能書﹔羿左臂修而善射。若此九賢者﹐千歲而一出﹐猶繼踵而生。今無五聖之天奉﹐四俊之才難﹐欲棄學而循性﹐是謂猶釋船欲蹍水也。

夫純鉤﹑魚腸之始下型﹐擊則不能斷﹐刺則不能入﹐及加之以砥礪﹐摩其鋒鍔﹐則水斷龍舟﹐陸剸犀甲。明鏡之始下型﹐蒙然未見形容﹐及其粉以玄錫﹐摩以白旃﹐鬢眉微豪﹐可得而察。夫學﹐亦人之砥錫也﹐而謂學無益者﹐所以論之過。知者之所短﹐不若愚者之所修﹔賢者之所不足﹐不若眾人之有餘。何以知其然﹖夫宋畫吳冶﹐刻刑鏤法﹐亂修曲出﹐其爲微妙﹐堯﹑舜之聖不能及。蔡之幼女﹐衛之稚質﹐捆纂組﹐雜奇彩﹐抑墨質﹐揚赤文﹐禹﹑湯之智不能逮。夫天之所覆﹐地之所載﹐包於六合之內﹐托於宇宙之間﹐陰陽之所生﹐血气之精﹐含牙戴角﹐前爪後距﹐奮翼攫肆﹐蚑行蟯動之虫﹐喜而合﹐怒而斗﹐見利而就﹐避害而去﹐其情一也。𨿽所好惡﹐其與人無以異。然其爪牙𨿽利﹐筋骨𨿽彊﹐不免制於人者﹐知不能相通﹐才力不能相一也。各有其自然之勢﹐無稟受於外﹐故力竭功沮。

夫雁順風﹐以愛气力﹐銜蘆而翔﹐以備矰弋。蟻知爲垤﹐獾貉爲曲穴﹐虎豹有茂艸﹐野彘有艽莦﹐槎櫛堀虛﹐連比以像宮室﹐陰以防雨﹐景以蔽日。此亦鳥獸之所以知求合於其所利。今使人生於辟陋之國﹐長於窮櫩漏室之下﹐長無兄弟﹐少無父母﹐目未嘗見禮節﹐耳未嘗聞先古﹐獨守專室而不出門﹐使其性𨿽不愚﹐然其知者必寡矣。昔者﹐蒼頡作書﹐容成造歷﹐胡曹爲衣﹐后稷耕稼﹐儀狄作酒﹐奚仲爲車﹐此六人者﹐皆有神明之道﹐聖智之迹﹐故人作一事而遺後世﹐非能一人而獨兼有之。各悉其知﹐貴其所欲達﹐遂爲天下備。今使六子者易事﹐而明弗能見者何﹖萬物至眾﹐而知不足以奄之。周室以後﹐無六子之賢﹐而皆修其業﹔當世之人﹐無一人之才﹐而知其六賢之道者何﹖教順施續﹐而知能流通。由此觀之﹐學不可已﹐明矣﹗

今夫盲者目不能別晝夜﹐分白黑﹐然而搏琴撫弦﹐參彈復徽﹐攫援摽拂﹐手若蔑蒙﹐不失一弦。使未嘗鼓瑟者﹐𨿽有離朱之明﹐攫掇之捷﹐猶不能屈伸其指。何則﹖服習積貫之所致。故弓待而後能調﹐劍待砥而後能利。玉堅無敵﹐鏤以爲獸﹐首尾成形﹐礛諸之功。木直中繩﹐揉以爲輪﹐其曲中規﹐檃括之力。唐碧堅忍之類﹐猶可刻鏤﹐揉以成器用﹐又況心意乎﹗且夫精神滑淖纖微﹐倏忽變化﹐與物推移﹐云蒸風行﹐在所設施。君子有能精搖摩監﹐砥礪其才﹐自試神明﹐覽物之博﹐通物之壅﹐觀始卒之端﹐見無外之境﹐以逍遙仿佯於塵埃之外﹐超然獨立﹐卓然離世﹐此聖人之所以遊心。若此而不能﹐間居靜思﹐鼓琴讀書﹐追觀上古及賢大夫﹐學問講辯﹐日以自娛﹐蘇援世事﹐分白黑利害﹐籌策得失﹐以觀禍福﹐設儀立度﹐可以爲法則﹐窮道本末﹐究事之情﹐立是廢非﹐明示後人﹐死有遺業﹐生有榮名。如此者﹐人才之所能逮。然而莫能至焉者﹐偸慢懈惰﹐多不暇日之故。夫瘠地之民多有心力者﹐勞也﹔沃地之民多不才者﹐饒也。由此觀之﹐知人無務﹐不若愚而好學。自人君公卿至於庶人﹐不自彊而功成者﹐天下未之有也。《詩》云「日就月將﹐學有緝熙於光明。」此之謂也。名可務立﹐功可彊成﹐故君子積志委正﹐以趣明師﹐勵節亢髙﹐以絕世俗。

何以明之﹖昔者南榮疇恥聖道之獨亡於己﹐身淬霜露﹐敕蹻趹﹐跋涉山川﹐冒蒙荊棘﹐百捨重跰﹐不敢休息﹐南見老聃。受教一言﹐精神曉泠﹐純聞條達﹐欣然七日不食﹐如饗太牢﹐是以明照四海﹐名施後世﹐達略天地﹐察分秋豪﹐稱譽葉語﹐至今不休。此所謂名可彊立者。吳與楚戰﹐莫囂大心撫其禦之手曰「今日距彊敵﹐犯白刃﹐蒙矢石﹐戰而身死﹐卒勝民治﹐全我社稷﹐可以庶幾乎﹖」遂入不返﹐決腹斷頭﹐不旋踵運軌而死。申包胥竭筋力以赴嚴敵﹐伏屍流血﹐不過一卒之才﹐不如約身卑辭﹐求於諸侯。於是乃贏糧跣走﹐跋涉谷行﹐上峭山﹐赴深溪﹐遊川水﹐犯津關﹐躐蒙籠﹐蹶沙石﹐跖達膝曾繭重胝﹐七日七夜﹐至於秦庭。鶴跱而不食﹐晝吟宵哭﹐面若死灰﹐顏色黴墨﹐涕液交集﹐以見秦王。曰「吳爲封豨修蛇﹐蠶食上國﹐虐始於楚。寡君失社稷﹐越在艸茅﹐百姓離散﹐夫婦男女﹐不遑啟處﹐使下臣告急。」秦王乃發車千乘﹐步卒七萬﹐屬之子虎﹐逾塞而東﹐擊吳濁水之上﹐果大破之﹐以存楚國。烈藏廟堂﹐著於憲法。此功之可彊成者也。夫七尺之形﹐心知憂愁勞苦﹐膚知疾痛寒暑﹐人情一也。聖人知時之難得﹐務可趣也﹐苦身勞形﹐焦心怖肝﹐不避煩難﹐不違危殆。蓋聞子發之戰﹐進如激矢﹐合如雷電﹐解如風雨﹐員之中規﹐方之中矩﹐破敵陷陳﹐莫能壅禦﹐澤戰必克﹐攻城必下。彼非輕身而樂死﹐務在於前﹐遺利於後﹐故名立而不墮。此身彊而成功者也。是故田者不彊﹐囷倉不盈﹔官禦不厲﹐心意不精﹔將相不彊﹐功烈不成﹔侯王懈惰﹐後世無名。《詩》云「我馬惟騏﹐六轡如絲。載馳載驅﹐周爰諮謨。」以言人之有所務也。

通於物者﹐不可驚以怪﹔諭於道者﹐不可動以奇﹔察於辭者﹐不可耀以名﹔審於形者﹐不可遁以狀。世俗之人﹐多尊古而賤今﹐故爲道者必托之於神農﹑黃帝而後能入說。亂世暗主﹐髙遠其所從來﹐因而貴之。爲學者蔽於論而尊其所聞﹐相與危坐而稱之﹐正領而誦之。此見是非之分不明。夫無規矩﹐𨿽奚仲不能以定方圓﹔無準繩﹐𨿽魯般不能定曲直。是故鍾子期死而伯牙絕弦破琴﹐知世莫賞也﹔惠施死而莊子寢說言﹐見世莫可爲語者也。夫項託七歲爲孔子師﹐孔子有以聽其言也。以年之少﹐爲閭丈人說﹐救敲不給﹐何道之能明也﹖

昔者﹐謝子見於秦惠王﹐惠王說之﹐以問唐姑梁﹐唐姑梁曰「謝子﹐山東辯士﹐固權說以取少主。」惠王因藏怒而待之。後日復見﹐逆而弗聽也。非其說異也﹐所以聽者易。夫以徵爲羽﹐非弦之罪﹔以苦爲甘﹐非味之過。楚國有烹猴而召其鄰人﹐以爲狗羹也﹐而甘之。後聞其猴也﹐據地而吐之﹐盡寫其食。此未始知味者也。邯鄲師有出新曲者﹐託之李奇﹐諸人皆爭學之。後知其非也﹐而皆棄其曲﹐此未始知音者也。鄙人有得玉璞者﹐喜其狀﹐以爲寶而藏之。以示人﹐人以爲石也﹐因而棄之。此未始知玉者也。故有符於中﹐則貴是而同今古﹔無以聽其說﹐則所從來者遠而貴之耳。此和氏之所以泣血於荊山之下。

今劍或絕側羸文﹐嚙缺捲銋﹐而稱以頂襄之劍﹐則貴人爭帶之﹔琴或撥刺枉橈﹐闊解漏越﹐而稱爲楚莊之琴﹐側室爭鼓之。苗山之鋋﹐羊頭之銷﹐𨿽水斷龍舟﹐陸剸兕甲﹐莫之服帶。山桐之琴﹐澗梓之腹﹐𨿽鳴廉修營﹐唐牙莫之鼓也。通人則不然。服劍者期於銛利﹐而不期於墨陽﹑莫邪﹔乘馬者期於千里﹐而不期於驊驑﹑綠耳﹔鼓琴者期於鳴廉修營﹐而不期於濫肋﹑號鍾﹔誦《詩》《書》者期於通道略物﹐而不期於《洪範》《商頌》。聖人見是非﹐若白黑之於目辧﹐淸濁之於耳聽。眾人則不然。中無主以受之﹐譬若遺腹子之上隴﹐以禮哭泣之﹐而無所歸心。故夫孿子之相似者﹐惟其母能知之﹔玉石之相類者﹐惟良工能識之﹔書傳之微者﹐惟聖人能論之。今取新聖人書﹐名之孔﹑墨﹐則弟子句指而受者必眾矣。故美人者﹐非必西施之種﹔通士者﹐不必孔﹑墨之類。曉然意有所通於物﹐故作書以諭意﹐以爲知者也。誠得淸明之士﹐執玄鑑於心﹐照物明白﹐不爲古今易意﹐攄書明指以示之﹐𨿽闔棺亦不恨矣。

昔晉平公令官爲鍾。鍾成﹐而示師曠。師曠曰「鍾音不調。」平公曰「寡人以示工﹐工皆以爲調。而以爲不調﹐何也﹖」師曠曰「使後世無知音者則已﹐若有知音者﹐必知鍾之不調。」故師曠之欲善調鍾也﹐以爲後之有知音者也。三代與我同行﹐五伯與我齊智﹐彼獨有聖智之實﹐我曾無有閭裏之聞﹐窮巷之知者何﹖彼並身而立節﹐我誕謾而悠忽。今夫毛嬙﹑西施﹐天下之美人﹐若使之銜腐鼠﹐蒙蝟皮﹐衣豹裘﹐帶死蛇﹐則布衣韋帶之人過者﹐莫不左右睥睨而掩鼻。嘗試使之施芳澤﹐正娥眉﹐設笄珥﹐衣阿錫﹐曳齊紈﹐粉白黛黑﹐佩玉環﹐揄步﹐雜芝若﹐籠蒙目視﹐冶由笑﹐目流眺﹐口曾撓﹐奇牙出﹐﹝面厭﹞酺搖﹐則𨿽王公大人﹐有嚴志頡頏之行者﹐無不憚悇癢心而悅其色矣。今以中人之才﹐蒙愚惑之智﹐被污辱之行﹐無本業所修﹐方術所務﹐焉得無有睥面掩鼻之容哉﹗

今鼓舞者﹐繞身若環﹐曾撓摩地﹐扶旋猗那﹐動容轉曲﹐便媚擬神。身若秋藥被風﹐發若結旌﹐騁馳若騖﹔木熙者﹐舉梧檟﹐據句枉﹐蝯自縱﹐好茂葉﹐龍夭矯﹐燕枝拘﹐援丰條﹐舞扶疏﹐龍從鳥集﹐搏援攫肆﹐蔑蒙踴躍。且夫觀者莫不爲之損心酸足﹐彼乃始徐行微笑﹐被衣修擢。夫鼓舞者非柔縱﹐而木熙者非眇勁﹐淹浸漬漸摩使然也。是故生木之長﹐莫見其益﹐有時而修﹔砥礪靡堅﹐莫見其損﹐有時而薄。藜藿之生﹐蠕蠕然日加數寸﹐不可以爲櫨棟﹔楩楠豫章之生也﹐七年而後知﹐故可以爲棺舟。夫事有易成者名小﹐難成者功大。君子修美﹐𨿽未有利﹐福將在後至。故《詩》云「日就月將﹐學有緝熙於光明。」此之謂也。

卷二十泰族訓

天設日月﹐列星辰﹐調陰陽﹐張四時﹐日以暴之﹐夜以息之﹐風以干之﹐雨露以濡之。其生物也﹐莫見其所養而物長﹔其殺物也﹐莫見其所喪而物亡。此之謂神明。聖人像之﹐故其起福也﹐不見其所由而福起﹔其除禍也﹐不見其所以而禍除。遠之則邇﹐延之則疏﹔稽之弗得﹐察之不虛﹔日計無算﹐歲計有餘。夫濕之至也﹐莫見其形而炭已重矣﹔風之至也﹐莫見其象而木已動矣。日之行也﹐不見其移﹔騏驥倍日而馳﹐艸木爲之靡﹔縣烽未轉﹐而日在其前。故天之且風﹐艸木未動而鳥已翔矣﹔其且雨也﹐陰曀未集而魚已噞矣。以陰陽之气相動也。

故寒暑燥濕﹐以類相從﹔聲響疾徐﹐以音應也。故《易》曰「鳴鶴在陰﹐其子和之。」髙宗諒暗﹐三年不言﹐四海之內寂然無聲﹔一言聲然﹐大動天下。是以天心呿唫者也﹐故一動其本而百枝皆應﹐若春雨之灌萬物也﹐渾然而流﹐沛然而施﹐無地而不澍﹐無物而不生。故聖人者懷天心﹐聲然能動化天下者也。故精誠感於內﹐形气動於天﹐則景星見﹐黃龍下﹐祥鳳至﹐醴泉出﹐嘉谷生﹐河不滿溢﹐海不溶波。故《詩》云「懷柔百神﹐及河嶠嶽。」逆天暴物﹐則日月薄蝕﹐五星失行﹐四時幹乖﹐晝冥宵光﹐山崩川涸﹐冬雷夏霜。《詩》曰「正月繁霜﹐我心憂傷。」天之與人﹐有以相通也。

故國危亡而天文變﹐世惑亂而虹霓現﹐萬物有以相連﹐精祲有以相蕩也。故神明之事﹐不可以智巧爲也﹐不可以筋力致也。天地所包﹐陰陽所嘔﹐雨露所濡﹐化生萬物﹐瑤碧玉珠﹐翡翠玳瑁﹐文彩明朗﹐潤澤若濡﹐摩而不玩﹐外而不渝﹐奚仲不能旅﹐魯般不能造﹐此謂之大巧。宋人有以象爲其君爲楮葉者﹐三年而成﹐莖柯豪芒﹐鋒殺顏澤﹐亂之楮葉之中而不可知也。列子曰「使天地三年而成一葉﹐則萬物之有葉者寡矣。夫天地之施化也﹐嘔之而生﹐吹之而落﹐豈此契契哉﹗」故凡可度者﹐小也﹔可數者﹐少也。至大﹐非度所能及也﹐至眾﹐非數所能領也。故九州島不可頃畝也﹐八極不可道裏也﹐太山不可丈尺也﹐江海不可斗斛也。

故大人者﹐與天地合徳﹐日月合明﹐鬼神合靈﹐與四時合信。故聖人懷天气﹐抱天心﹐執中含和﹐不下廟堂而衍四海﹐變習易俗﹐民化而遷善﹐若性諸己﹐能以神化也。《詩》云「神之聽之﹐終和且平。」夫鬼神視之無形﹐聽之無聲﹐然而郊天﹑望山川﹐禱祠而求福﹐雩兌而請雨﹐卜筮而決事。《詩》云「神之格思﹐不可度思﹐矧可射思。」此之謂也。天致其髙﹐地致其厚﹐月照其夜﹐日照其晝﹐陰陽化﹐列星朗﹐非其道而物自然。故陰陽四時﹐非生萬物也﹔雨露時降﹐非養艸木也。神明接﹐陰陽和﹐而萬物生矣。故髙山深林﹐非爲虎豹也﹔大木茂枝﹐非爲飛鳥也﹔流源千里﹐淵深百仞﹐非爲蛟龍也。致其髙崇﹐成其廣大﹐山居木棲﹐巢枝穴藏﹐水潛陸行﹐各得其所寧焉。

夫大生小﹐多生少﹐天之道也。故丘阜不能生雲雨﹐滎水不能生魚鱉者﹐小也。牛馬之气蒸﹐生蟣虱﹔蟣虱之气蒸﹐不能生牛馬。故化生於外﹐非生於內也。夫蛟龍伏寢於淵﹐而卵割於陵。螣蛇雄鳴於上風﹐雌鳴於下風而化成形﹐精之至也。故聖人養心﹐莫善於誠﹐至誠而能動化矣。今夫道者﹐藏精於內﹐棲神於心﹐靜漠恬淡﹐訟繆胸中﹐邪气無所畱滯﹐四枝節族﹐毛蒸理泄﹐則機樞調利﹐百脈九竅莫不順比﹐其所居神者得其位也﹐豈節拊而毛修之哉﹗

聖主在上﹐廓然無形﹐寂然無聲﹐官府若無事﹐朝廷若無人。無隱士﹐無軼民﹐無勞役﹐無冤刑﹐四海之內﹐莫不仰上之徳﹐象主之指﹐夷狄之國﹐重譯而至﹐非戶辯而家說之也﹐推其誠心﹐施之天下而已矣。《詩》曰「惠此中國﹐以綏四方。」內順而外寧矣。太王亶父處邠﹐狄人攻之﹐杖策而去。百姓攜幼扶老﹐負釜甑﹐逾梁山﹐而國乎岐周﹐非令之所能召也。秦穆公爲野人食駿馬肉之傷也﹐飲之美酒﹐韓之戰﹐以其死力報﹐非券之所責也。密子治亶父﹐巫馬期往觀化焉﹐見夜漁者﹐得小卽釋之﹐非刑之所能禁也。孔子爲魯司寇﹐道不拾遺﹐市買不豫賈﹐田漁皆讓長﹐而斑白不戴負﹐非法之所能致也。

夫矢之所以射遠貫牢者﹐弩力也﹔其所以中的剖微者﹐正心也﹔賞善罰暴者﹐政令也﹔其所以能行者﹐精誠也。故弩𨿽彊﹐不能獨中﹔令𨿽明﹐不能獨行﹔必自精气所以與之施道。故攄道以被民﹐而民弗從者﹐誠心弗施也。天地四時﹐非生萬物也﹐神明接﹐陰陽和﹐而萬物生之。聖人之治天下﹐非易民性也﹐拊循其所有而滌蕩之﹐故因則大﹐化則細矣。禹鑿龍門﹐辟伊闕﹐決江浚河﹐東注之海﹐因水之流也。后稷墾艸發菑﹐糞土樹谷﹐使五種各得其宜﹐因地之勢也。湯﹑武革車三百乘﹐甲卒三千人﹐討暴亂﹐制夏﹑商﹐因民之欲也。故能因﹐則無敵於天下矣。夫物有以自然﹐而後人事有治也。故良匠不能斫金﹐巧冶不能鑠木﹐金之勢不可斫﹔而木性不可鑠也。埏埴而爲器﹐窬木而爲舟﹐鑠鐵而爲刃﹐鑄金而爲鍾﹐因其可也。駕馬服牛﹐令雞司夜﹐令狗守門﹐因其自然也。民有好色之性﹐故有大婚之禮﹔有飲食之性﹐故有大饗之誼﹔有喜樂之性﹐故有鐘鼓管弦之音﹔有悲哀之性﹐故有衰絰哭踴之節。故先王之制法也﹐因民之所好而爲之節文者也。因其好色而制婚姻之禮﹐故男女有別﹔因其喜音而正《雅》《頌》之聲﹐故風俗不流﹔因其寧家室﹑樂妻子﹐教之以順﹐故父子有親﹔因其喜朋友而教之以悌﹐故長幼有序。然後修朝聘以明貴賤﹐饗飲習射以明長幼﹐時搜振旅以慣用兵也﹐入學庠序以修人倫。此皆人之所有於性﹐而聖人之所匠成也。

故無其性﹐不可教訓﹔有其性﹐無其養﹐不能遵道。繭之性爲絲﹐然非得工女煮以熱湯而抽其統紀﹐則不能成絲﹔卵之化爲雛﹐非慈雌嘔暖覆伏﹐累日積久﹐則不能爲雛﹔人之性有仁義之資﹐非聖人爲之法度而教導之﹐則不可使向方。故先王之教也﹐因其所喜以勸善﹐因其所惡以禁姦。故刑罰不用﹐而威行如流﹔政令約省﹐而化耀如神。故因其性則天下聽從﹐拂其性則法縣而不用。昔者﹐五帝三王之蒞政施教﹐必用參五。何謂參五﹖仰取象於天﹐俯取度於地﹐中取法於人﹐乃立明堂之朝﹐行明堂之令﹐以調陰陽之气﹐以和四時之節﹐以辟疾病之菑。俯視地理﹐以制度量﹐察陵陸水澤肥墽髙下之宜﹐立事生財﹐以除饑寒之患。中考乎人徳﹐以制禮樂﹐行仁義之道﹐以治人倫而除暴亂之禍。乃澄列金木水火土之性﹐故立父子之親而成家﹔別淸濁五音六律相生之數﹐以立君臣之義而成國﹔察四時季孟之序﹐以立長幼之禮而成官。此之謂參。制君臣之義﹐父子之親﹐夫婦之辧﹐長幼之序﹐朋友之際﹐此之謂五。乃裂地而州之﹐分職而治之﹐築城而居之﹐割宅而異之﹐分財而衣食之﹐立大學而教誨之﹐夙興夜寐而勞力之。此治之綱紀也。

然得其人則舉﹐失其人則廢。堯治天下﹐政教平﹐徳潤洽﹐在位七十載﹐乃求所屬天下之統﹐令四嶽揚側陋。四嶽舉舜而薦之堯。堯乃妻以二女﹐以觀其內﹔任以百官﹐以觀其外。旣入大麓﹐烈風雷雨而不迷﹐乃屬以九子﹐贈以昭華之玉﹐而傳天下焉。以爲𨿽有法度﹐而朱弗能統也。夫物未嘗有張而不馳﹐成而不毀者也。惟聖人能盛而不衰﹐盈而不虧。神農之初作琴也﹐以歸神﹔及其淫也﹐反其天心。夔之初作樂也﹐皆合六律而調五音﹐以通八風﹔及其衰也﹐以沈湎淫康﹐不顧政治﹐至於滅亡。蒼頡之初作書﹐以辯治百官﹐領理萬事﹐愚者得以不忘﹐智者得以志遠﹔至其衰也﹐爲姦刻僞書﹐以解有罪﹐以殺不辜。湯之初作囿也﹐以奉宗廟鮮犞之具﹐簡士卒﹐習射禦﹐以戒不虞﹔及至其衰也﹐馳騁獵射﹐以奪民時﹐疲民之力。堯之舉禹﹑契﹑后稷﹑臯陶﹐政教平﹐姦宄息﹐獄訟止而衣食足﹐賢者勸善而不肖者懷其徳﹔及至其末﹐朋黨比周﹐各推其與﹐廢公趨私﹐內外相推舉﹐姦人在朝﹐而賢者隱處。

故《易》之失也﹐卦﹔《書》之失也﹐敷﹔樂之失也﹐淫﹔《詩》之失也﹐辟﹔禮之失也﹐責﹔《春秋》之失也﹐刺。天地之道﹐極則反﹐盈則損。五色𨿽朗﹐有時而渝﹔茂木丰艸﹐有時而落﹔物有隆殺﹐不得自若。故聖人事窮而更爲﹐法獘而攺制﹐非樂變古易常也﹐將以救敗扶衰﹐黜淫濟非﹐以調天地之气﹐順萬物之宜也。聖人天覆地載﹐日月照﹐陰陽調﹐四時化﹐萬物不同﹐無故無新﹐無疏無親﹐故能法天。天不一時﹐地不一利﹐人不一事﹐是以緒業不得不多端﹐趨行不得不殊方。五行異气而皆適調﹐六藝異科而皆同道。溫惠柔良者﹐《詩》之風也﹔淳龐惇厚者﹐《書》之教也﹔淸明條達者﹐《易》之義也﹔恭儉尊讓者﹐禮之爲也﹔寬裕簡易者﹐樂之化也﹔刺幾辯義者﹐《春秋》之靡也。故《易》之失﹐鬼﹔樂之失﹐淫﹔《詩》之失﹐愚﹔《書》之失﹐拘﹔禮之失﹐忮﹔《春秋》之失﹐訾。六者﹐聖人兼用而財制之。失本則亂﹐得本則治。其美在和﹐其失在權。

水火金木土谷﹐異物而皆任﹔規矩權衡準繩﹐異形而皆施﹔丹靑膠漆﹐不同而皆用﹐各有所適﹐物各有宜。輪圓輿方﹐轅從衡橫﹐勢施便也﹔驂欲馳﹐服欲步﹐帶不厭新﹐鉤不厭故﹐處地宜也。《關睢》興於鳥﹐而君子美之﹐爲其雌雄之不乖居也﹔《鹿鳴》興於獸﹐君子大之﹐取其見食而相呼也﹔泓之戰﹐軍敗君獲﹐而《春秋》大之﹐取其不鼓不成列也﹔宋伯姬坐燒而死﹐《春秋》大之﹐取其不逾禮而行也。成功立事﹐豈足多哉﹗方指所言而取一槪焉爾。王喬﹑赤松﹐去塵埃之間﹐離羣慝之紛﹐吸陰陽之和﹐食天地之精﹐呼而出故﹐吸而入新﹐虛輕舉﹐乘雲遊霧﹐可謂養性矣﹐而未可謂孝子也。周公誅管叔﹑蔡叔﹐以平國弭亂﹐可謂忠臣也﹐而未可謂弟也。湯放桀﹐武王伐紂﹐以爲天下去殘除賊﹐可謂惠君﹐而未可謂忠臣矣。樂羊攻中山未能下﹐中山烹其子﹐而食之以示威﹐可謂良將﹐而未可謂慈父也。

故可乎可﹐而不可乎不可﹔不可乎不可﹐而可乎可。舜﹑許由異行而皆聖﹐伊尹﹑伯夷異道而皆仁﹐箕子﹑比干異趨而皆賢。故用兵者﹐或輕或重﹐或貪或廉﹐此四者相反﹐而不可一無也。輕者欲發﹐重者欲止﹐貪者欲取﹐廉者不利非其有。故勇者可令進斗﹐而不可令持牢﹔重者可令埴固﹐而不可令淩敵﹔貪者可令進取﹐而不可令守職﹔廉者可令守分﹐而不可令進取﹔信者可令持約﹐而不可令應變。五者相反﹐聖人兼用而財使之。夫天地不包一物﹐陰陽不生一類。海不讓水潦以成其大﹐山不讓土石以成其髙。夫守一隅而遺萬方﹐取一物而棄其餘﹐則所得者鮮矣﹐而所治者淺矣。

治大者道不可以小﹐地廣者制不可以狹﹐位髙者事不可以煩﹐民眾者教不可以苛。夫事碎難治也﹐法煩難行也﹐求多難澹也。寸而度之﹐至丈必差﹔銖而稱之﹐至石必過。石稱丈量﹐徑而寡失﹔簡絲數米﹐煩而不察。故大較易爲智﹐曲辯難爲慧。故無益於治﹐而有益於煩者﹐聖人不爲﹔無益於用﹐而有益於費者﹐智者弗行也。故功不厭約﹐事不厭省﹐求不厭寡。功約﹐易成也﹔事省﹐易治也﹔求寡﹐易澹也。眾易之﹐於以任人﹐易矣。孔子曰「小辯破言﹐小利破義﹐小藝破道﹐小見不達﹐必簡。」河以逶蛇﹐故能遠﹔山以陵遲﹐故能髙﹔陰陽無爲﹐故能和﹔道以優遊﹐故能化。

夫徹於一事﹐察於一辭﹐審於一技﹐可以曲說﹐而未可廣應也。蓼菜成行﹐甂甌有﹝艸是﹞﹐稱薪而爨﹐數米而炊﹐可以治小﹐而未可以治大也。員中規﹐方中矩﹐動成獸﹐止成文﹐可以愉舞﹐而不可以陳軍。滌杯而食﹐洗爵而飲﹐盥而後饋﹐可以養少﹐而不可以饗眾。今夫祭者﹐屠割烹殺﹐剝狗燒豕﹐調平五味者﹐庖也﹔陳簠簋﹐列樽俎﹐設籩豆者﹐祝也﹔齊明盛服﹐淵默而不言﹐神之所依者﹐屍也。宰﹑祝𨿽不能﹐屍不越樽俎而代之。故張瑟者﹐小弦急而大弦緩﹔立事者﹐賤者勞而貴者逸。舜爲天子﹐彈五弦之琴﹐歌《南風》之詩﹐而天下治。周公肴臑不收於前﹐鐘鼓不解於懸﹐而四夷服。趙政晝決獄而夜理書﹐禦史冠蓋接於郡縣﹐覆稽趨畱﹐戍五嶺以備越﹐築修城以守胡﹐然姦邪萌生﹐盜賊羣居﹐事愈煩而亂愈生。

故法者﹐治之具也﹐而非所以爲治也﹐而猶弓矢﹐中之具﹐而非所以爲中也。黃帝曰「芒芒昧昧﹐因天之威﹐與元同气。」故同气者帝﹐同義者王﹐同力者霸﹐無一焉者亡。故人主有伐國之志﹐邑犬羣嗥﹐雄鷄夜鳴﹐庫兵動而戎馬驚。今日解怨偃兵﹐家老甘臥﹐巷無聚人﹐妖菑不生﹐非法之應也﹐精气之動也。故不言而信﹐不施而仁﹐不怒而威﹔是以天心動化者也。施而仁﹐言而信﹐怒而威﹔是以精誠感之者也。施而不仁﹐言而不信﹐怒而不威﹐是以外貌爲之者也。故有道以統之﹐法𨿽少﹐足以化矣﹔無道以行之﹐法𨿽眾﹐足以亂矣。

治身﹐太上養神﹐其次養形﹔治國﹐太上養化﹐其次正法。神淸志平﹐百節皆寧﹐養性之本也﹔肥肌膚﹐充腸腹﹐供嗜欲﹐養生之末也。民交讓爭處卑﹐委利爭受寡﹐力事爭就勞﹐日化上遷善而不知其所以然﹐此治之上也。利賞而勸善﹐畏刑而不爲非﹐法令正於上而百姓服於下﹐此治之末也。上世養本﹐而下世事末﹐此太平之所以不起也。夫欲治之主不世出﹐而可與興治之臣不萬一﹐以萬一求不世出﹐此所以千歲不一會也。水之性﹐淖以淸﹐窮谷之污﹐生以靑苔﹐不治其性也。掘其所流而深之﹐茨其所決而髙之﹐使得循勢而行﹐乘衰而流﹐𨿽有腐﹤骨差﹥流漸﹐弗能污也。其性非異也﹐通之與不通也。風俗猶此也。誠決其善志﹐防其邪心﹐啟其善道﹐塞其姦路﹐與同出一道﹐則民性可善﹐而風俗可美也。所以貴扁鵲者﹐非貴其隨病而調藥﹐貴其息脈血﹐知病之所從生也。所以貴聖人者﹐非貴隨罪而鑑刑也﹐貴其知亂之所由起也。若不修其風俗﹐而縱之淫辟﹐乃隨之以刑﹐繩之以法﹐𨿽殘賊天下﹐弗能禁也。

禹以夏王﹐桀以夏亡﹔湯以殷王﹐紂以殷亡。非法度不存也﹐紀綱不張﹐風俗壞也。三代之法不亡﹐而世不治者﹐無三代之智也﹔六律具存﹐而莫能聽者﹐無師曠之耳也。故法𨿽在﹐必待聖而後治﹔律𨿽具﹐必待耳而後聽。故國之所以存者﹐非以有法也﹐以有賢人也﹔其所以亡者﹐非以無法也﹐以無賢人也。晉獻公欲伐虞﹐宮之奇存焉﹐爲之寢不安席﹐食不甘味﹐而不敢加兵焉。賂以寶玉駿馬﹐宮之奇諫而不聽﹐言而不用﹐越疆而去﹐荀息伐之﹐兵不血刃﹐抱寶牽馬而去。故守不待渠塹而固﹐攻不待衝降而拔﹐得賢之與失賢也。故臧武仲以其智存魯﹐而天下莫能亡也﹔璩伯玉以其仁寧衛﹐而天下莫能危也。《易》曰「丰其屋﹐蔀其家﹐窺其戶﹐闃其無人。」無人者﹐非無眾庶也﹐言無聖人以統理之也。民無廉恥﹐不可治也﹔非修禮義﹐廉恥不立。民不知禮義﹐弗能正也﹔非崇善廢醜﹐不向禮義。無法不可以爲治也﹔不知禮義﹐不可以行法。法能殺不孝者﹐而不能使人爲孔﹑曾之行﹔法能刑竊盜者﹐而不能使人爲伯夷之廉。孔子弟子七十﹐養徒三千人﹐皆入孝出悌﹐言爲文章﹐行爲儀表﹐教之所成也。墨子服役者百八十人﹐皆可使赴火蹈刃﹐死不還踵﹐化之所致也。夫刻肌膚﹐鑱皮革﹐被創流血﹐至難也﹔然越爲之﹐以求榮也。聖王在上﹐明好惡以示之﹐經誹譽以導之﹐親賢而進之﹐賤不肖而退之﹐無被創流血之苦﹐而有髙世尊顯之名﹐民孰不從﹗

古者設法而不犯﹐刑錯而不用﹐非可刑而不刑也﹔百工維時﹐庶績咸熙﹐禮義修而任賢徳也。故舉天下之髙﹐以爲三公﹔一國之髙﹐以爲九卿﹔一縣之髙﹐以爲二十七大夫﹔一鄕之髙﹐以爲八十一元士。故智過萬人者謂之英﹐千人者謂之俊﹐百人者謂之豪﹐十人者謂之傑。明於天道﹐察於地理﹐通於人情。大足以容眾﹐徳足以懷遠﹐信足以一異﹐知足以知變者﹐人之英也﹔徳足以教化﹐行足以隱義﹐仁足以得眾﹐明足以照下者﹐人之俊也﹔行足以爲儀表﹐知足以決嫌疑﹐廉足以分財﹐信可使守約﹐作事可法﹐出言可道者﹐人之豪也﹔守職而不廢﹐處義而不比﹐見難不苟免﹐見利不苟得者﹐人之傑也。英﹑俊﹑豪﹑傑﹐各以小大之材﹐處其位﹐得其宜﹐由本流末﹐以重制輕﹐上唱而民和﹐上動而下隨﹐四海之內﹐一心同歸﹐背貪鄙而向義理﹐其於化民也﹐若風之搖艸木﹐無之而不靡。今使愚教知﹐使不肖臨賢﹐𨿽嚴刑罰﹐民弗從也。小不能制大﹐弱不能使彊也。

故聖主者舉賢以立功﹐不肖主舉其所與同。文王舉太公望﹑召公奭而王﹐桓公任管仲﹑隰朋而霸﹐此舉賢以立功也。夫差用太宰嚭而滅﹐秦任李斯﹑趙髙而亡﹐此舉所與同。故觀其所舉﹐而治亂可見也﹔察其黨與﹐而賢不肖可論也。夫聖人之屈者﹐以求伸也﹔枉者﹐以求直也﹔故𨿽出邪辟之道﹐行幽昧之途﹐將欲以直大道﹐成大功。猶出林之中不得直道﹐拯溺之人不得不濡足也。伊尹憂天下之不治﹐調和五味﹐負鼎俎而行。五就桀﹐五就湯﹐將欲以濁爲淸﹐以危爲寧也。周公股肱周室﹐輔翼成王﹐管叔﹑蔡叔奉公子祿父而欲爲亂﹐周公誅之以定天下﹐緣不得已也。管子憂周室之卑﹐諸侯之力徵﹐夷狄伐中國﹐民不得寧處﹐故蒙恥辱而不死﹐將欲以憂夷狄之患﹐平夷狄之亂也。孔子欲行王道﹐東西南北七十說而無所偶﹐故因衛夫人﹑彌子瑕而欲通其道。此皆欲平險除穢﹐由冥冥至照照﹐動於權而統於善者也。

夫觀逐者於其反也﹐而觀行者於其終也。故舜放弟﹐周公殺兄﹐猶之爲仁也﹔文公樹米﹐曾子架羊﹐猶之爲知也。當今之世﹐丑必托善以自爲解﹐邪必蒙正以自爲辟。遊不論國﹐仕不擇官﹐行不辟污﹐曰伊尹之道也﹔分別爭財﹐親戚兄弟構怨﹐骨肉相賊﹐曰周公之義也﹔行無廉恥﹐辱而不死﹐曰管子之趨也﹔行貨賂﹐趣勢門﹐立私廢公﹐比周而取容﹐曰孔子之術也。此使君子小人﹐紛然淆亂﹐莫知其是非者也。故百川並流﹐不注海者不爲川谷﹔趨行蹐馳﹐不歸善者不爲君子。故善言歸乎可行﹐善行歸乎仁義。田子方﹑段幹木輕爵祿而重其身﹐不以欲傷生﹐不以利累形﹐李克竭股肱之力﹐領理百官﹐輯穆萬民﹐使其君生無廢事﹐死無遺憂﹐此異行而歸於善者。張儀﹑蘇秦家無常居﹐身無定君﹐約從衡之事﹐爲傾覆之謀﹐濁亂天下﹐撓滑諸侯﹐使百姓不遑啟居﹐或從或橫﹐或合眾弱﹐或輔富彊﹐此異行而歸於醜者也。

故君子之過也﹐猶日月之蝕﹐何害於明﹗小人之可也﹐猶狗之晝吠﹐鴟之夜見﹐何益於善﹗夫知者不妄發﹐擇善而爲之﹐計義而行之﹐故事成而功足賴也﹐身死而名足稱也。𨿽有知能﹐必以仁義爲之本﹐然後可立也﹐知能蹐馳﹐百事並行。聖人一以仁義爲之準繩﹐中之者謂之君子﹐弗中者謂之小人。君子𨿽死亡﹐其名不滅﹔小人𨿽得勢﹐其罪不除。使人左據天下之圖而右刎喉﹐愚者不爲也﹐身貴於天下也。死君親之難﹐視死若歸﹐義重於身也。天下﹐大利也﹐比之身則小﹔身之重也﹐比之義則輕﹔義所全也。《詩》曰「愷悌君子﹐求福不回。」言以信義爲準繩也。欲成霸王之業者﹐必得勝者也﹔能得勝者﹐必彊者也﹔能彊者﹐必用人力者也﹔能用人力者﹐必得人心者也﹔能得人心者﹐必自得者也。

故心者﹐身之本也﹔身者﹐國之本也。未有得己而失人者也﹐未有失己而得人者也。故爲治之本﹐務在寧民﹔寧民之本﹐在於足用﹔足用之本﹐在於勿奪時﹔勿奪時之本﹐在於省事﹔省事之本﹐在於節用﹔節用之本﹐在於反性。未有能搖其本而靜其末﹐濁其源而淸其流者也。故知性之情者﹐不務性之所無以爲﹔知命之情者﹐不憂命之所無柰何。故不髙宮室者﹐非愛木也﹔不大鐘鼎者﹐非愛金也。直行性命之情﹐而制度可以爲萬民儀。

今目悅五色﹐口嚼滋味﹐耳淫五聲﹐七竅交爭以害其性﹐日引邪欲而澆其身夫調和﹐身弗能治﹐柰天下何﹗故自養得其節﹐則養民得其心矣。所謂有天下者﹐非謂其履勢位﹐受傳籍﹐稱尊號也﹐言運天下之力﹐而得天下之心。紂之地﹐左東海﹐右流沙﹐前交趾﹐後幽都﹐師起容關﹐至浦水﹐士億有餘萬﹐然皆倒矢而射﹐傍戟而戰。武王左操黃鉞﹐右執白旄以麾之﹐則瓦解而走﹐遂土崩而下。紂有南面之名﹐而無一人之徳﹐此失天下也。故桀﹑紂不爲王﹐湯﹑武不爲放。周處酆鎬之地﹐方不過百里﹐而誓紂牧之野﹐入據殷國﹐朝成湯之廟﹐表商容之閭﹐封比干之墓﹐解箕子之囚。乃折枹毀鼓﹐偃五兵﹐縱牛馬﹐搢笏而朝天下﹐百姓歌謳而樂之﹐諸侯執禽而朝之﹐得民心也。闔閭伐楚﹐五戰入郢﹐燒髙府之粟﹐破九龍之鍾﹐鞭荊平王之墓﹐捨昭王之宮﹐昭王奔隨﹐百姓父兄攜幼扶老而隨之﹐乃相率而爲致勇之寇﹐皆方命奮臂而爲之斗。當此之時﹐無將卒以行列之﹐各致其死﹐卻吳兵﹐復楚地。靈王作章華之臺﹐發幹溪之役﹐外內搔動﹐百姓疲敝﹐棄疾乘民之怨而立公子比。百姓放臂而去之﹐餓於幹溪﹐食莽飲水﹐枕塊而死。楚國山川不變﹐土地不易﹐民性不殊﹐昭王則相率而殉之﹐靈王則倍畔而去之﹐得民之與失民也。

故天子得道﹐守在四夷﹔天子失道﹐守在諸侯。諸侯得道﹐守在四鄰﹔諸侯失道﹐守在四境。故湯處亳七十里﹐文王處酆百里﹐皆令行禁止於天下。周之衰也﹐戎伐凡伯於楚丘以歸。故得道則以百里之地令於諸侯﹐失道則以天下之大畏於冀州。故曰﹕無恃其不吾奪也﹐恃吾不可奪。行可奪之道﹐而非篡弒之行﹐無益於持天下矣。凡人之所以生者﹐衣與食也﹐今囚之冥室之中﹐𨿽養之以芻豢﹐衣之以綺繡﹐不能樂也。以目之無見﹐耳之無聞﹐穿隙穴﹐見雨零﹐則快然而嘆之﹐況開戶發牖﹐從冥冥見照々乎﹗從冥冥見照々﹐猶尙肆然而喜﹐又況出室坐堂﹐見日月光乎﹗見日月光﹐曠然而樂﹐又況登泰山﹐履石封﹐以望八荒﹐視天都若蓋﹐江河若帶﹐又況萬物在其間者乎﹗其爲樂豈不大哉﹗且聾者﹐耳形具而無能聞也﹔盲者﹐目形存而無能見也。夫言者﹐所以通己於人也﹔聞者﹐所以通人於己也﹐喑者不言﹐聾者不聞﹐旣喑且聾﹐人道不通。故有喑﹑聾之病者﹐𨿽破家求醫﹐不顧其費﹐豈獨形骸有喑﹑聾哉﹗心志亦有之。夫指之拘也﹐莫不事申也﹔心之塞也﹐莫知務通也﹔不明於類也。夫觀六藝之廣崇﹐窮道徳之淵深﹐達乎無上﹐至乎無下﹐運乎無極﹐翔乎無形﹐廣於四海﹐崇於太山﹐富於江河﹐曠然而通﹐昭然而明﹐天地之間無所系戾﹐其所以監觀﹐豈不大哉﹗人之所知者淺﹐而物變無窮﹐曩不知而今知之﹐非知益多也﹐問學之所加也。夫物常見則識之﹐嘗爲則能之﹐故因其患則造其備﹐犯其難則得其便。夫以一世之壽﹐而觀千歲之知﹐知今古之論﹐𨿽未嘗更也﹐其道理素具﹐可不謂有術乎﹗人欲知髙下而不能﹐教之用管準則說﹔欲知輕重而無以﹐予之以權衡則喜﹔欲知遠近而不能﹐教之以金目則快射。又況知應無方而不窮哉﹗犯大難而不懾﹐見煩繆而不惑﹐晏然自得﹐其爲樂也﹐豈直一說之快哉﹗

夫道﹐有形者皆生焉﹐其爲親亦戚矣﹔享谷食气者皆受焉﹐其爲君亦惠矣﹔諸有智者皆學焉﹐其爲師亦博矣。射者數發不中﹐人教之以儀則喜矣﹐又況生儀者乎﹗人莫不知學之有益於己也﹐然而不能者﹐嬉戲害人也。人皆多以無用害有用﹐故智不博而日不足﹐以鑿觀池之力耕﹐則田野必辟矣﹔以積土山之髙修堤防﹐則水用必足矣﹔以食狗馬鴻雁之費養士﹐則名譽必榮矣﹔以弋獵博弈之日誦《詩》讀《書》﹐聞識必博矣。故不學之與學也﹐猶喑﹑聾之比於人也。凡學者能明於天下之分﹐通於治亂之本﹐澄心淸意以存之﹐見其終始﹐可謂知略矣。天之所爲﹐禽獸艸木﹔人之所爲﹐禮節制度。構而爲宮室﹐制而爲舟輿是也。治之所以爲本者﹐仁義也﹔所以爲末者﹐法度也。凡人之所以事生者﹐本也﹔其所以事死者﹐末也。本末﹐一體也﹔其兩愛之﹐一性也。先本後末﹐謂之君子﹔以末害本﹐謂之小人。君子與小人之性非異也﹐所在先後而已矣。艸木之性﹐洪者爲本﹐而殺者爲末﹔禽獸之性﹐大者爲首﹐而小者爲尾。末大於本則折﹐尾大於要則不掉矣。故食其口而百節肥﹐灌其本而枝葉美﹐天地之性也。天地之生物也有本末﹐其養物也有先後﹐人之於治也﹐豈得無終始哉﹗

故仁義者﹐治之本也。今不知事修其本﹐而務沼其末﹐是釋其根而灌其枝也。且法之生也﹐以輔仁義﹐今重法而棄義﹐是貴其冠履而忘其頭足也。故仁義者﹐爲厚基者也。不益其厚而張其廣者毀﹐不廣其基而增其髙者覆。趙政不增其徳而累其髙﹐故滅﹔智伯不行仁義而務廣地﹐故亡其國。語曰﹕不大其棟﹐不能任重。重莫若國﹐棟莫若徳。國主之有民也﹐猶城之有基﹐木之有根。根深則本固﹐基美則上寧。五帝三王之道﹐天下之綱紀﹐治之儀表也。今商鞅之啟塞﹐申子之三符﹐韓非之孤憤﹐張儀﹑蘇秦之從衡﹐皆掇取之權﹐一切之術也。非治之大本﹐事之恆常﹐可博聞而世傳者也。子囊北而全楚﹐北不可以爲庸﹔弦髙誕而存鄭﹐誕不可以爲常。今夫《雅》《頌》之聲﹐皆發於詞﹐本於情﹐故君臣以睦﹐父子以親﹐故《韶》《夏》之樂也﹐聲浸乎金石﹐潤乎艸木。今取怨思之聲﹐施之於弦管﹐聞其音者﹐不淫則悲﹐淫則亂男女之辧﹐悲則感怨思之气。豈所謂樂哉﹗

趙王遷流於房陵﹐思故鄕﹐作《山水》之謳﹐聞者莫不殞涕。荊軻西刺秦王﹐髙漸離﹑宋意爲擊築而歌於易水之上﹐聞者瞋目裂眥﹐發植穿冠。因以此聲爲樂而入宗廟﹐豈古之所謂樂哉﹗故弁冕輅輿﹐可服而不可好也﹔大羹之和﹐可食而不可嘗也﹔朱弦漏越﹐一唱而三嘆﹐可聽而不可快也。故無聲者﹐正其可聽者也﹔其無味者﹐正其足味者也。吠聲淸於耳﹐兼味快於口﹐非其貴也。故事不本於道徳者﹐不可以爲儀﹔言不合乎先王者﹐不可以爲道﹔音不調乎《雅》《頌》者﹐不可以爲樂。故五子之言﹐所以便說掇取也﹐非天下之通義也。聖王之設政施教也﹐必察其終始﹐其縣法立儀﹐必原其本末﹐不苟以一事備一物而已矣。見其造而思其功﹐觀其源而知其流﹐故博施而不竭﹐彌久而不垢。未水出於山而入於海﹐稼生於田而藏於倉。聖人見其所生﹐則知其所歸矣。故舜深藏黃金於嶄巖之山﹐所以塞貪鄙之心也。儀狄爲酒﹐禹飲而甘之﹐遂疏儀狄而絕旨酒﹐所以遏流湎之行也。師延爲平公鼓朝歌北鄙之音﹐師曠曰「此亡國之樂也。」大息而撫之﹐所以防淫辟之風也。

故民知書而徳衰﹐知數而厚衰﹐知券契而信衰﹐知機械而實衰也。巧詐藏於胸中﹐則純白不備﹐而神徳不全矣。琴不鳴﹐而二十五弦各以其聲應﹔軸不運﹐而三十輻各以其力旋。弦有緩急小大﹐然後成曲﹔車有勞逸動靜﹐而後能致遠。使有聲者﹐乃無聲者也﹔能致千里者﹐乃不動者也。故上下異道則治﹐同道則亂。位髙而道大者從﹐事大而道小者凶。故小快害義﹐小慧害道﹐小辯害治﹐苛削傷徳。大政不險﹐故民易道﹔至治寬裕﹐故下不相賊﹔至忠復素﹐故民無匿情。商鞅爲秦立相坐之法﹐而百姓怨矣﹔吳起爲楚減爵祿之令。而功臣畔矣。商鞅之立法也﹐吳起之用兵也﹐天下之善者也。然商鞅之法亡秦﹐察於刀筆之迹﹐而不知治亂之本也。吳起以兵弱楚﹐習於行陳之事﹐而不知廟戰之權也。晉獻公之伐驪﹐得其女﹐非不善也﹐然而史蘇嘆之﹐見其四世之被禍也。吳王夫差破齊艾陵﹐勝晉黃池﹐非不捷也﹐而子胥憂之﹐見其必禽於越也。小白奔莒﹐重耳奔曹﹐非不困也﹐而鮑叔﹑咎犯隨而輔之﹐知其可與至於霸也。勾踐棲於會稽﹐修政不殆﹐謨慮不休﹐知禍之爲福也。襄子再勝而有憂色﹐畏福之爲禍也。

故齊桓公亡汶陽之田而霸﹐智伯兼三晉之地而亡。聖人見禍福於重閉之內﹐而慮患於九拂之外者也。原蠶一歲再收﹐非不利也﹐然而王法禁之者﹐爲其殘桑也。離先稻熟﹐而農夫耨之﹐不以小利傷大獲也。家老異飯而食﹐殊器而享﹐子婦跣而上堂﹐跪而斟羹﹐非不費也﹐然而不可省者﹐爲其害義也。待媒而結言﹐聘納而取婦﹐初絻而親迎﹐非不煩也﹐然而不可易者﹐所以防淫也。使民居處相司﹐有罪相覺﹐於以舉姦﹐非不掇也﹐然而傷和睦之心﹐而構仇讎之怨。故事有鑿一孔而生百隟﹐樹一物而生萬葉者﹐所鑿不足以爲便﹐而所開足以爲敗﹐所樹不足以爲利﹐而所生足以爲氵歲。愚者惑於小利﹐而忘其大害。昌羊去蚤虱﹐而人弗庠者﹐爲其來蛉窮也﹔貍執鼠﹐而不可脫於庭者﹐爲捕雞也。故事有利於小而害於大﹐得於此而亡於彼者。故行棋者或食兩而路窮﹐或予踦而取勝。偸利不可以爲行﹐而智術不可以爲法。

故仁知﹐人材之美者也。所謂仁者﹐愛人也﹔所謂知者﹐知人也。愛人則無虐刑矣﹐知人則無亂政矣。治由文理﹐則無悖謬之事矣﹔刑不侵濫﹐則無暴虐之行矣。上無煩亂之治﹐下無怨望之心﹐則百殘除而中和作矣﹐此三代之所昌。故《書》曰「能哲且惠﹐黎民懷之。何憂讙兜﹐何遷有苗。」智伯有五過人之材﹐而不免於身死人手者﹐不愛人也﹔齊王建有三過人之巧﹐而身虜於秦者﹐不知賢也。故仁莫大於愛人﹐知莫大於知人﹐二者不立﹐𨿽察慧捷巧﹐劬祿疾力﹐不免於亂也。

卷二十一要略

夫作爲書論者﹐所以紀綱道徳﹐經緯人事﹐上考之天﹐下揆之地﹐中通諸理﹐𨿽未能抽引玄妙之中才﹐繁然足以觀終始矣。總要舉凡﹐而語不剖判純朴﹐靡﹝﹞大宗﹐懼爲人之惽惽然弗能知也﹔故多爲之辭﹐博爲之說﹐又恐人之離本就末也。故言道而不言事﹐則無以與世浮沈﹔言事而不言道﹐則無以與化遊息。故著二十篇﹐有《原道》﹑有《俶眞》﹑有《天文》﹑有《墜形》﹑有《時則》﹑有《覽冥》﹑有《精神》﹑有《本經》﹑有《主術》﹑有《繆稱》﹑有《齊俗》﹑有《道應》﹑有《泛論》﹑有《詮言》﹑有《兵略》﹑有《說山》﹑有《說林》﹑有《人間》﹑有《修務》﹑有《泰族》也。

《原道》者﹐盧牟六合﹐混沌萬物﹐象太一之容﹐測窈冥之深﹐以翔虛無之軫﹐托小以苞大﹐守約以治廣﹐使人知先後之禍富﹐動靜之利害。誠通其志﹐浩然可以大觀矣。欲一言而寤﹐則尊天而保眞﹔欲再言而通﹐則賤物而貴身﹔欲參言而究﹐則外物而反情。執其大指﹐以內治五藏﹐瀸濇肌膚﹐被服法則﹐而與之終身﹐所以應待萬方﹐鑑耦百變也。若轉丸掌中﹐足以自樂也。

《俶眞》者﹐窮逐終始之化﹐嬴垀有無之精﹐離別萬物之變﹐合同死生之形。使人遺物反己﹐審仁義之間﹐通同異之理﹐觀至徳之統﹐知變化之紀﹐說符玄妙之中﹐通回造化之母也。

《天文》者﹐所以和陰陽之气﹐理日月之光﹐節開塞之時﹐列星辰之行﹐知逆順之變﹐避忌諱之殃﹐順時運之應﹐法五神之常﹐使人有以仰天承順﹐而不亂其常者也。

《地形》者﹐所以窮南北之修﹐極東西之廣﹐經山陵之形﹐區川谷之居﹐明萬物之主﹐知生類之眾﹐列山淵之數﹐規遠近之路。使人通回周備﹐不可動以物﹐不可驚以怪者也。

《時則》者﹐所以上因天時﹐下盡地力﹐據度行當﹐合諸人則﹐形十二節﹐以爲法式﹐終而復始﹐轉於無極﹐因循仿依﹐以知禍福﹐操捨開塞﹐各有龍忌﹐發號施令﹐以時教期。使君人者知所以從事。

《覽冥》者﹐所以言至精之通九天也﹐至微之淪無形也﹐純粹之入至淸也﹐昭昭之通冥冥也。乃始攬物引類﹐覽取撟掇﹐浸想宵類﹐物之可以諭意象形者﹐乃以穿通窘滯﹐決瀆壅塞﹐引人之意﹐系之無極﹐乃以明物類之感﹐同气之應﹐陰陽之合﹐形埒之朕﹐所以令人遠觀博見者也。

《精神》者﹐所以原本人之所由生﹐而曉寤其形骸九竅﹐取象與天﹐合同其血气﹐與雷霆風雨比類其喜怒﹐與晝宵寒暑並明﹐審死生之分﹐別同異之迹﹐節動靜之機﹐以反其性命之宗﹐所以使人愛養其精神﹐撫靜其魂魄﹐不以物易己﹐緊守虛無之宅者也。

《本經》者﹐所以明大聖之徳﹐通維初之道﹐埒略衰世古今之變﹐以褒先世之隆盛﹐而貶末世之曲政也。所以使人黜耳目之聰明﹐精神之感動﹐樽流遁之觀﹐節養性之和﹐分帝王之操﹐列小大之差者也。

《主術》者﹐君人之事也。所以因作任督責﹐使羣臣各盡其能也。明攝權操柄﹐以制羣下﹐提名責實﹐考之參伍﹐所以使人主秉數持要﹐不妄喜怒也。其數直施而正邪﹐外私而立公﹐使百官條通而輻輳﹐各務其業﹐人致其功。此主術之明也。

《繆稱》者﹐破碎道徳之論﹐差次仁義之分﹐略雜人間之事﹐總同乎神明之徳﹐假像取耦﹐以相譬諭﹐斷短爲節﹐以應小具。所以曲說攻論﹐應感而不匱者也。

《齊俗》者﹐所以一羣生之短修﹐同九夷之風气﹐通古今之論﹐貫萬物之理﹐財制禮義之宜﹐擘畫人事之終始者也。

《道應》者﹐攬掇遂事之蹤﹐追觀往古之迹﹐察禍福利害之反﹐考驗乎老莊之術﹐而以合得失之勢者也。

《泛論》者﹐所以箴縷縩繺之間﹐攕揳唲齵之郤也。接徑直施﹐以推本朴﹐而兆見得失之變﹐利病之反﹐所以使人不妄沒於勢利﹐不誘惑於事態﹐有符曮晲﹐兼稽時勢之變﹐而與化推移者也。

《詮言》者﹐所以譬類人事之指﹐解諭治亂之體也。差擇微言之眇﹐詮以至理之文﹐而補縫過失之闕者也。

《兵略》者﹐所以明戰勝攻取之數﹐形機之勢﹐詐譎之變﹐體因循之道﹐操持後之論也。所以知戰陣分爭之非道不行也﹐知攻取堅守之非徳不彊也。誠明其意﹐進退左右無所失擊危﹐乘勢以爲資﹐淸靜以爲常﹐避實就虛﹐若驅羣羊﹐此所以言兵者也。

《說山》《說林》者﹐所以竅窕穿鑿百事之壅遏﹐而通行貫扃萬物之窒塞者也。假譬取象﹐異類殊形﹐以領理人之意﹐解除結細﹐說捍摶囷而以明事埒事者也。

《人間》者﹐所以觀禍福之變﹐察利害之反﹐鉆脈得失之迹﹐標舉終始之壇也。分別百事之微﹐敷陳存亡之機﹐使人知禍之爲福﹐亡之爲得﹐成之爲敗﹐利之爲害也。誠諭至意﹐則有以傾側偃仰世俗之間﹐而無傷乎讒賊螫毒者也。

《修務》者﹐所以爲人之於道未淹﹐味論未深﹐見其文辭﹐反之以淸靜爲常﹐恬淡爲本﹐則懈墮分學﹐縱欲適情﹐欲以偸自佚﹐而塞於大道也。今夫狂者無憂﹐聖人亦無憂。聖人無憂﹐和以徳也﹔狂者無憂﹐不知禍福也。故通而無爲也﹐與塞而無爲也同﹔其無爲則同﹐其所以無爲則異。故爲之浮稱流說其所以能聽﹐所以使學者孳孳以自幾也。

《泰族》者﹐橫八極﹐致髙乘﹐上明三光﹐下和水土﹐經古今之道﹐治倫理之序﹐總萬方之指﹐而歸之一本﹐以經緯治道﹐紀綱王事﹐乃原心術﹐理性情﹐以館淸平之靈﹐澄澈神明之精﹐以與天和相嬰薄﹐所以覽五帝三王﹐懷天气﹐抱天心﹐執中含和﹐徳形於內﹐以莙凝天地﹐發起陰陽﹐序四時﹐正流方﹐綏之斯寧﹐推之斯行﹐乃以陶冶萬物﹐遊化羣生﹐唱而和﹐動而隨﹐四海之內﹐一心同歸。故景星見﹐祥風至﹐黃龍下﹐鳳巢列樹﹐麟止郊野。徳不內形﹐而行其法藉﹐專用制度﹐神祇弗應﹐福祥不歸﹐四海不賓﹐兆民弗化。故徳形於內﹐治之大本。此《鴻烈》之《泰族》也。

凡屬書者﹐所以窺道開塞﹐庶後世使知舉錯取捨之宜適﹐外與物接而不眩﹐內有以處神養气﹐宴煬至和﹐而己自樂所受乎天地者也。故言道而不明終始﹐則不知所仿依﹔言終始而不明天地四時﹐則不知所避諱﹔言天地四時而不引譬援類﹐則不知精微﹔言至精而不原人之神气﹐則不知養生之機﹔原人情而不言大聖之徳﹐則不知五行之差﹔言帝道而不言君事﹐則不知小大之衰﹔言君事而不爲稱諭﹐則不知動靜之宜﹔言稱諭而不言俗變﹐則不知合同大指﹔已言俗變而不言往事﹐則不知道徳之應﹔知道徳而不知世曲﹐則無以耦萬方﹔知泛論而不知詮言﹐則無以從容﹔通書文而不知兵指﹐則無以應卒已﹔知大略而不知譬諭﹐則無以推明事﹔知公道而不知人間﹐則無以應禍福﹔知人間而不知修務﹐則無以使學者勸力。欲彊省其辭﹐覽總其要﹐弗曲行區入﹐則不足以窮道徳之意。故著書二十篇﹐則天地之理究矣﹐人間之事接矣﹐帝王之道備矣﹗

其言有小有巨﹐有微有粗﹐指奏捲異﹐各有爲語。今專言道﹐則無不在焉﹐然而能得本知末者﹐其惟聖人也。今學者無聖人之才﹐而不爲詳說﹐則終身顚頓乎混溟之中﹐而不知覺寤乎昭明之術矣。今《易》之《乾》《坤》﹐足以窮道通義也﹐八卦可以識吉凶﹑知禍福矣﹐然而伏羲爲之六十四變﹐周室增以六爻﹐所以原測淑淸之道﹐而扌麏逐萬物之祖也。夫五音之數不過宮商角徵羽﹐然而五弦之琴不可鼓也。必有細大駕和﹐而後可以成曲。今畫龍首﹐觀者不知其何獸也﹐具其形﹐則不疑矣。今謂之道則多﹐謂之物則少﹐謂之術則博﹐謂之事則淺﹐推之以論﹐則無可言者﹐所以爲學者﹐固欲致之不言而已也。夫道論至深﹐故多爲之辭﹐以抒其情﹔萬物至眾﹐故博爲之說﹐以通其意。辭𨿽壇捲連漫﹐絞紛遠緩﹐所以洮汰滌蕩至意﹐使之無凝竭底滯﹐捲握而不散也。夫江河之腐胔﹐不可勝數﹐然祭者汲焉﹐大也。一杯酒白﹐蠅漬其中﹐匹夫弗嘗者﹐小也。誠通乎二十篇之論﹐睹凡得要﹐以通九野﹐徑十門﹐外天地﹐捭山川﹐其於逍遙一世之間﹐宰匠萬物之形﹐亦優遊矣。若然者﹐挾日月而不烑﹐潤萬物而不秏。曼兮洮兮﹐足以覽矣﹐藐兮浩兮﹐曠曠兮﹐可以遊矣。

文王之時﹐紂爲天子﹐賦斂無度﹐殺戮無止﹐康梁沈湎﹐宮中成市﹐作爲炮烙之刑﹐刳諫者﹐剔孕婦﹐天下同心而苦之。文王四世累善﹐修徳行義﹐處岐周之間﹐地方不過百里﹐天下二垂歸之。文王欲以卑弱制彊暴﹐以爲天下去殘除賊而成王道﹐故太公之謀生焉。

文王業之而不卒﹐武王繼文王之業﹐用太公之謀﹐悉索薄賦﹐躬擐甲冑﹐以伐無道而討不義﹐誓師牧野﹐以踐天子之位。天下未定﹐海內未輯﹐武王欲昭文王之令徳﹐使夷狄各以其賄來貢﹐遼遠未能至﹐故治三年之喪﹐殯文王於兩楹之間﹐以俟遠方。武王立三年而崩﹐成王在褓𦇤之中﹐未能用事﹐蔡叔﹑管叔﹐輔公子祿父而欲爲亂﹐周公繼文王之業﹐持天子之政﹐以股肱周室﹐輔翼成王﹐懼爭道之不塞﹐臣下之危上也﹐故縱馬華山﹐放牛桃林﹐敗鼓折枹﹐搢笏而朝﹐以寧靜王室﹐鎭撫諸侯。成王旣壯﹐能從政事﹐周公受封於魯﹐以此移風易俗。孔子修成﹑康之道﹐述周公之訓﹐以教七十子﹐使服其衣冠﹐修其篇籍﹐故儒者之學生焉。

墨子學儒者之業﹐受孔子之術﹐以爲其禮煩擾而不說﹐厚葬靡財而貧民﹐服傷生而害事﹐故背周道而行夏政。禹之時﹐天下大水﹐禹身執虆垂﹐以爲民先﹐剔河而道九岐﹐鑿江而通九路﹐辟五湖而定東海﹐當此之時﹐燒不暇撌﹐濡不給扢﹐死陵者葬陵﹐死澤者葬澤﹐故節財﹑薄葬﹑閒服生焉。

齊桓公之時﹐天子卑弱﹐諸侯力徵﹐南夷北狄﹐交伐中國﹐中國之不絕如綫。齊國之地﹐東負海而北障河﹐地狹田少﹐而民多智巧﹐桓公憂中國之患﹐苦夷狄之亂﹐欲以存亡繼絕﹐崇天子之位﹐廣文﹑武之業﹐故《管子》之書生焉。齊景公內好聲色﹐外好狗馬﹐獵射亡歸﹐好色無辧。作爲路寢之臺﹐族鑄大鍾﹐撞之庭下﹐郊雉皆呴﹐一朝用三千鍾贛﹐梁丘據﹑子家噲導於左右﹐故晏子之諫生焉。

晚世之時﹐六國諸侯﹐溪異谷別﹐水絕山隔﹐各自治其境內﹐守其分地﹐握其權柄﹐擅其政令。下無方伯﹐上無天子﹐力徵爭權﹐勝者爲右﹐恃連與國﹐約重致﹐剖信符﹐結遠援﹐以守其國家﹐持其社稷﹐故縱橫修短生焉。

申子者﹐朝昭釐之佐﹐韓﹑晉別國也。地墽民險﹐而介於大國之間﹐晉國之故禮未滅﹐韓國之新法重出﹐先君之令未收﹐後君之令又下﹐新故相反﹐前後相繆﹐百官背亂﹐不知所用。故刑名之書生焉。

秦國之俗﹐貪狼彊力﹐寡義而趨利。可威以刑﹐而不可化以善﹔可勸以賞﹐而不可厲以名。被險而帶河﹐四塞以爲固﹐地利形便﹐畜積殷富。孝公欲以虎狼之勢而吞諸侯﹐故商鞅之法生焉。

若劉氏之書﹐觀天地之象﹐通古今之事﹐權事而立制﹐度形而施宜﹐原道之心﹐合三王之風﹐以儲與扈冶。玄眇之中﹐精搖靡覽﹐棄其畛挈﹐斟其淑靜﹐以統天下﹐理萬物﹐應變化﹐通殊類﹐非循一迹之路﹐守一隅之指﹐拘系牽連之物﹐而不與世推移也。故置之尋常而不塞﹐布之天下而不窕。

