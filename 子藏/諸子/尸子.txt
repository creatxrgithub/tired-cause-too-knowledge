尸子

﹝周﹞屍佼撰

﹝淸﹞汪繼培校正

自序

卷上

勸學

貴言

四儀

明堂

分

發蒙

恕

治天下

仁意

廣澤

綽子

處道

神明

卷下

散見諸書文匯輯

尸子存疑

正文

自序

《漢書藝文志》雜家﹕「《尸子》二十篇」﹐隋唐《志》並同。宋時全書已亡﹐王應麟《漢志考證》云「《李淑書目》存四卷﹐《館閣書目》止存二篇﹐合爲一卷。」其本皆不傳。近所傳者﹐有震澤任氏本﹑元和惠氏本﹑陽湖孫氏本。任本凡三篇﹐曰仁意﹐曰君治﹐曰廣釋﹐實皆攈摭佚文﹐傅會舊目。﹝1﹞繼培初讀其書﹐就所攬掇﹐表識出處﹐糾拾遺謬﹐是正文字。後得惠孫之書﹐以相比校﹐頗復有所疑異。乃集平昔疏記﹐稍加釐訂。以《羣書治要》所載爲上卷﹐諸書稱引與之同者分注於下。其不載《治要》而散見諸書者爲下卷﹐引用違錯及各本誤收者別爲存疑﹐附於後。謹按劉向別錄﹐﹝2﹞稱《尸子》書凡六萬餘言﹐今玆撰錄﹐蓋十失八﹐可爲嘆息。然由所槪見推竟端委﹐尙有可意會者。張湛注《列子》﹐其序云「《莊子》《愼到》《韓非》《尸子》《淮南》﹐玄示旨歸﹐多稱其言。」今按「歸人」之說見《天瑞篇》﹐「言行響影」之說見《說符篇》﹐其所誦述定非數言。《淮南子墜形訓》雲「水圓折者有珠﹐方折者有玉﹐淸水有黃金﹐龍淵有玉英。」又云「北極有不釋之冰。」其說皆本《尸子》。章懷太子注《後漢書》﹐﹝3﹞謂《尸子》書「二十篇﹐十九篇陳道徳仁義之紀﹐一篇言九州險阻﹐水泉所起」﹐《墜形》之文當在此篇。準是以求﹐則《墜形訓》「九山」「九塞」「九藪」及「水泉」諸說必皆用《尸子》可知。又因引「贖人」而知爲子貢事﹐引「悅尼來遠」而知爲葉公問政﹐引「湯徳及禽獸」而知爲解网﹐觸類引伸﹐課虛以責有﹐是在好學者之深思矣。劉向序《荀子》謂《尸子》著書「非先王之法﹐不循孔氏之術」。劉勰又謂其「兼總雜術﹐術通而文鈍」。今原書散佚﹐未究大恉﹐諸家徵說﹐率旨采擷精華﹐翦落枝葉﹐單詞剩誼﹐轉可寶愛。其書原本﹐先民時有竊取﹐後出諸子又或餐挹其中﹐傳相蹈襲。今輒刺取各書﹐略明歸出﹐欲以證釋同異。《史記孟荀列傳》言楚有尸子﹐《集解》引劉向《別錄》云「楚有尸子﹐疑謂其在蜀。今按《尸子》書﹐晉人也﹐名佼﹐秦相衛鞅客也。衛鞅商君謀事畫計﹐立法理民﹐未嘗不與佼規也。商君被刑﹐佼恐並誅﹐乃亡逃入蜀。」《漢志》班固自注又以佼爲魯人﹐晉﹑魯字形相近﹐未能定其然否云。

嘉慶十有六年歲在重光協洽陽月月旣望蕭山汪繼培識。

卷上

勸學

學不倦﹐所以治己也﹔教不厭﹐所以治人也。﹝1﹞夫繭﹐捨而不治﹐則腐蠹而棄﹔使女工繅之﹐以爲美錦﹐大君服而朝之。﹝2﹞身者繭也﹐捨而不治則知行腐蠹﹔使賢者教之﹐﹝3﹞以爲世士﹐則天下諸侯莫敢不敬。﹝4﹞是故子路﹐卞之野人﹔﹝5﹞子貢﹐衛之賈人﹔﹝6﹞顏涿聚﹐盜也﹔顓孫師﹐駔也。孔子教之﹐皆爲顯士。﹝7﹞夫學譬之猶礪也﹐昆吾之金﹝8﹞而銖父之錫﹐使幹越之工﹐﹝9﹞鑄之以爲劍而弗加砥礪﹐則以刺不入﹐以擊不斷。磨之以礱礪﹐加之以黃砥﹐則其刺也無前﹐其擊也無下。自是觀之﹐礪之與弗礪其相去遠矣。今人皆知礪其劍﹐而弗知礪其身。夫學﹐身之礪砥也。﹝10﹞夫子曰「車惟恐地之不堅也﹐舟惟恐水之不深也。」有其器則以人之難爲易﹐夫道以人之難爲易也。是故曾子曰「父母愛之﹐喜而不忘﹔父母惡之﹐懼而無咎。」然則愛與惡﹐其於成孝無擇也。﹝11﹞史鰌曰「君﹐親而近之﹐至敬以遜﹔貌而疏之﹐敬無怨。」然則親與疏﹐其於成忠無擇也。孔子曰「自娛於櫽括之中﹐直己而不直人﹐以善廢而不邑邑﹐蘧伯玉之行也。」﹝12﹞然則興與廢﹐其於成善無擇也。」屈侯附曰「賢者易知也﹐觀其富之所分﹐達之所進﹐窮之所不取。」﹝13﹞然則窮與達﹐其於成賢無擇也。是故愛惡﹑親疏﹑廢興﹑窮達皆可以成義﹐有其器也。桓公之舉管仲﹐穆公之舉百里﹐比其徳也。此所以國甚僻小﹐身至穢污﹐而爲政於天下也。﹝14﹞今非比志意也而﹝15﹞比容貌﹐非比徳行也而論爵列﹐亦可﹝16﹞以卻敵服遠矣。農夫比粟﹐商賈比財﹐烈士比義。﹝17﹞是故監門﹑逆旅﹑農夫﹑陶人皆得與焉。爵列﹐私貴也﹔徳行﹐公貴也。奚以知其然也﹖司城子罕遇乘封人而下﹐其僕曰「乘封人也﹐奚爲下之﹖」子罕曰「古之所謂良人者﹐良其行也﹔貴人者﹐貴其心也。今天爵而人﹐良其行而貴其心﹐吾敢弗敬乎﹖」以是觀之﹐古之所謂貴非爵列也﹐所謂良非先故也。人君貴於一國而不達於天下﹐天子貴於一世而不達於後世﹐惟徳行與天地相獘也。爵列者﹐徳行之舍也﹐其所息也。《詩》曰「蔽芾甘棠﹐勿翦勿敗﹐召伯所憩。」仁者之所息﹐人不敢敗也。﹝18﹞天子諸侯﹐人之所以貴也﹐桀紂處之則賤矣。是故曰「爵列非貴」也。今天下貴爵列而賤徳行﹐是貴甘堂而賤召伯也﹐亦反矣。夫徳義也者﹐視之弗見﹐聽之弗聞﹐天地以正﹐萬物以徧﹐無爵而貴﹐不祿而尊也。﹝19﹞

校正﹕

﹝1﹞四句亦見《太平禦覽》六百十三。《說苑說叢》云「學問不倦﹐所以治己也﹔教誨不厭﹐所以治人也。」《文子上仁》﹕「老子曰﹕『學而不厭﹐所以治身也﹔教而不倦﹐所以治民也。』」《孟子公孫丑篇》﹕「孔子曰﹕『我學不厭﹐而教不倦也。』子貢曰﹕『學不厭﹐智也﹔教不倦﹐仁也。』」亦見《呂氏春秋尊師篇》。

﹝2﹞一作「人君朝而服之」。按《鹽鐵論殊路篇》云「幹越之鋌不厲﹐匹夫賤之。工人施巧﹐人主服而朝也。」語意本此。大君﹐見《易師卦》。

﹝3﹞原作「子」。

﹝4﹞「夫繭」以下據《禦覽》六百十三﹑八百十五﹑八百廿五補。《韓詩外傳》五﹕「繭之性爲絲﹐弗得女工﹐燔以沸湯﹐抽其統理﹐不成爲絲。」《淮南子泰族訓》同。劉子《新論崇學篇》云「夫蠒繅以爲絲﹐織爲縑紈﹐繢以黼黻﹐則王侯服之﹔人學爲禮儀﹐雕以文藻﹐而世人榮之。蠒之不繅﹐則素絲蠹於筐籠﹔人之不學﹐則才智腐於心胸。」本此。

﹝5﹞見《史記仲尼弟子列傳集解》。《文選辧命論注》作「東鄙之野人」。

﹝6﹞見《禦覽》八百廿九﹐句末有「也」字。

﹝7﹞二句見《文選辧命論注》﹐「顯」作「賢」。《韓詩外傳》八﹕「子路﹐卞之野人也﹔子貢﹐衛之賈人也。皆學問於孔子﹐遂爲天下顯士。」《荀子大略篇》云「子贛﹑季路﹐故鄙人也。被文學﹐服禮義﹐爲天下列士。」《呂氏春秋尊師篇》云「子張﹐魯之鄙家也﹔顏涿聚﹐梁父之大盜也。學於孔子﹐爲天下名士顯人。」

﹝8﹞四字見《山海經》十八注﹑《史記司馬相如傳集解》《前漢書相如傳注》《文選子虛賦注》。又《玉篇》一﹐「昆吾」字從「玉」。

﹝9﹞《新序雜事一》﹕「船人固桑曰﹕『劍產幹越』。」《莊子刻意篇》﹕「幹越之劍。」《釋文》﹕「司馬云﹕『幹﹐吳也﹐吳越出善劍也。』」《荀子勸學篇》﹕「幹越夷貊之子」。楊倞注云「幹越﹐猶言吳越。」劉臺拱《荀子補注》云「幹與吳城邗溝通江淮之邗同。」《淮南原道訓》﹕「幹越生葛絺。」髙誘注﹕「亦云幹吳也。」

﹝10﹞「使幹越之工」以下見《禦覽》七百六十七﹐「礪砥」作「砥礪」。又六百七引「今人」以下﹐「礪其劍」﹑「礪其身」上並有「砥」字。《北堂書鈔》八十三同。《山海經》三注引加「玄黃砥」﹐「玄」乃「�﹝苢去艸頭﹞」之訛。古者通以錫雜銅爲兵器﹐《吳越春秋》言「赤堇之山﹐破而出錫﹔若耶之溪﹐涸而出銅。區冶子因以造純鉤之劍。」銖父之錫﹐亦赤堇類也。《禦覽》誤「錫」爲「鐵」﹐孫氏據之以攺正文﹐非也。《淮南子修務訓》云「夫純鉤﹑魚腸之始下型﹐擊則不能斷﹐刺則不能入。及加之砥礪﹐摩其鋒鍔﹐則水斷龍舟﹐陸剸犀甲。夫學亦人之砥也。」本此。

﹝11﹞「曾子」以下見《文選弔魏武帝文注》﹐「懼」作「禮」﹐下有「今人𨿽未得愛﹐不得惡矣」二句。按所引「曾子」見《大孝篇》。「懼而無咎」﹐《曾子》作「懼而無怨」。

﹝12﹞《韓詩外傳》二云「外寬而內直﹐自設於隱括之中﹐直己不直人﹐善廢而不悒悒﹐蘧伯玉之行也。」《大戴禮衛將軍文子篇》「善廢」句作「以善存亡汲汲」。《家語弟子行》作「汲汲於仁﹐以善自終。」「設」作「極」。

﹝13﹞《韓詩外傳》三﹕「魏文侯欲置相﹐召李克問曰﹕『寡人欲置相﹐非翟黃則魏成子﹐願卜之於先生。』李克曰﹕『夫觀士也﹐居則視其所親﹐富則視其所與﹐達則視其所舉﹐窮則視其所不爲﹐貧則視其所不取﹐此五者足以觀矣。』」《史記魏世家》《說苑臣術篇》並同。此以爲屈侯附語﹐疑誤。「附」卽翟黃所進者﹐《魏世家》作「鮒」﹐《說苑》作「附」。

﹝14﹞《說苑尊賢篇》云「齊景公問於孔子曰﹕『秦穆公﹐其國小處僻而霸﹐何也﹖』對曰﹕『其國小而志大﹐𨿽處僻而其政中﹐其舉果﹐其謀和﹐其令不偸。親舉五羖大夫於系縲之中﹐與之語三日而授之政。以此取之﹐𨿽王可也﹐霸則小矣。』」又云「或曰﹕『將謂桓公仁義乎﹖弒兄而立﹐非仁義也﹔將謂桓公恭儉乎﹖與婦人同輿馳於邑中﹐非恭儉也﹔將謂桓公淸潔乎﹖閨門之內﹐無可嫁者﹐非淸潔也。此三者﹐亡國失君之行也﹐然而桓公兼有之。以得管仲﹑隰朋﹐九合諸侯﹐一匡天下﹐畢朝周室﹐爲五霸長﹐以其得賢佐也。』」

﹝15﹞原脫。

﹝16﹞「可」上疑脫「不」字。

﹝17﹞三句見《意林》及《禦覽》八百卅六。《論語裏仁篇》云「義之與比。」《說苑說叢》云「君子比義﹐農夫比谷。」《莊子徐無鬼篇》云「農夫無艸萊之事則不比﹐商賈無市井之事則不比。」

﹝18﹞《毛傳》云「憩﹐息也。」

﹝19﹞原校云「而」舊作「與」。按《荀子儒效篇》云「君子無爵而貴﹐無祿而富。」

鹿馳走無顧﹐六馬不能望其塵﹐所以及者﹐顧也。﹝1﹞土積成嶽﹐則楩枏豫章生焉﹔水積成川﹐則吞舟之魚生焉﹔夫學之積也﹐亦有所生也。﹝2﹞

校正﹕

﹝1﹞《意林》《禦覽》九百六「馳走」作「走」﹐而末句作「謂不反顧也」。《呂氏春秋博志篇》云「使獐疾走﹐馬弗及至已而得者﹐其時顧也。」

﹝2﹞《文選》《子虛賦注》《勵志詩注》《意林》作「水積則生吞舟之魚﹐土積則生豫章之木﹐學積亦有生焉。」《禦覽》六百七「豫章之木」作「楩枏豫章」﹐余與《意林》同。以上二條諸書不云。《勸學篇》文﹐《意林》在「農夫比粟」條上﹐知同在此篇﹐附錄於後。《荀子勸學篇》云「積土成山﹐風雨興焉﹔積水成淵﹐蛟龍生焉﹔積善成徳﹐而神明自得﹐聖心循焉。」《說苑建本篇》雲「水積成川﹐則蛟龍生焉﹔土積成山﹐則豫樟生焉﹔學積成聖﹐則富貴尊顯至焉。」

未有不因學而鑑道﹐不假學而光身者也。﹝1﹞

校正﹕

﹝1﹞《書鈔》八十三﹑《禦覽》六百七。二書所引不云出《勸學篇》﹐按劉子《新論崇學篇》云「未有不因學而鑑道﹐不假學以光身者也。」下接「夫蠒繅以爲絲」云云﹐皆采《尸子》語﹐知本書必同在一篇﹐故附錄於此。

貴言

範獻子遊於河﹐大夫皆在。君曰「孰知欒氏之子﹖」大夫莫答。舟人淸涓捨楫而答曰「君奚問欒氏之子爲﹖」君曰「自吾亡欒氏也﹐其老者未死﹐而少者壯矣﹐吾是以問之。」淸涓曰「君善修晉國之政﹐內得大夫而外不失百姓﹐𨿽欒氏之子﹐其若君何﹖君若不修晉國之政﹐內不得大夫而外失百姓﹐則舟中之人皆欒氏之子也。」君曰「善哉言﹗」明日朝﹐令賜舟人淸涓田萬畝﹐淸涓辭。君曰「以此田也﹐易彼言也﹐﹝1﹞子尙喪﹐寡人猶得也。」古之貴言也若此。﹝2﹞

校正﹕

﹝1﹞「範獻子」以下見《禦覽》四百廿八﹑六百廿四﹑六百卅三。原本「在」作「存」﹐據《禦覽》攺。《禦覽》六百廿四「遊」作「泛」﹐「善修」作「若修」。

﹝2﹞《書鈔》卅引「賜舟人田淸涓」﹐亦見《漢書古今人表》中下。《禦覽》六百卅三引《裴氏新書》曰「丹涓有一言之善﹐晉侯賜萬頃田﹐辭而不受。晉侯曰﹕『以此田易彼言也﹐於子猶有所亡﹐寡人猶有所得。』」「丹」蓋「淸」之誤。劉子《新論貴言篇》云「範獻賤萬畝之田﹐以貴舟人片說。」皆本此。

臣天下﹐一天下也。﹝1﹞一天下者﹐令於天下則行﹐禁焉則止。桀紂令天下而不行﹐禁焉而不止﹐故不得臣也。﹝2﹞目之所美﹐心以爲不義﹐弗敢視也﹔口之所甘﹐心以爲不義﹐弗敢食也﹔耳之所樂﹐心以爲不義﹐弗敢聽也﹔身之所安﹐心以爲不義﹐弗敢服也。然則令於天下而行﹑禁焉而止者﹐心也。故曰「心者﹐身之君也。」天子以天下受令於心﹐心不當則天下禍﹔諸侯以國受令於心﹐心不當則國亡﹔匹夫以身受令於心﹐心不當則身爲戮矣。﹝3﹞禍之始也﹐易除﹐其除之﹔不可者﹐避之。及其成也﹐欲除之不可﹐欲避之不可。治於神者﹐其事少而功多。幹霄之木﹐始若蘗足﹐易去也﹔﹝4﹞及其成達也﹐百人用斧斤﹐弗能僨也。熛火始起﹐易息也﹔及其焚云夢﹑孟諸﹐𨿽以天下之役﹐抒江漢之水﹐弗能救也。﹝5﹞夫禍之始也﹐猶熛火蘗足也﹐﹝6﹞易止也。及其措於大事﹐𨿽孔子﹑墨翟之賢﹐弗能救也。屋焚而人救之﹐則知徳之﹔年老者使塗隙戒突﹐﹝7﹞終身無失火之患﹐而不知徳也。﹝8﹞入於囹圄﹑解於患難者﹐則三族徳之﹔教之以仁義慈悌則終身無患﹐而莫之徳。夫禍亦有突﹐賢者行﹝9﹞天下而務塞之﹐則天下無兵患矣﹐而莫之知徳也。故曰「聖人治於神﹐愚人爭於明」也。﹝10﹞天地之道﹐莫見其所以長物而物長﹐莫見其所以亡物而物亡。聖人之道亦然﹐﹝11﹞其興福也﹐人莫之見而福興矣﹔其除禍也﹐人莫之知而禍除矣﹐故曰「神人」。﹝12﹞益天下以財爲「仁」﹐勞天下以力爲「義」﹐分天下以生爲「神」。修先王之術﹐除禍難之本﹐使天下丈夫耕而食﹐婦人織而衣﹐皆得戴其首﹐父子相保﹐此其分萬物以生﹐益﹝13﹞天下以財﹐不可勝計也。神也者﹐萬物之始﹐萬物之紀也。﹝14﹞

校正﹕

﹝1﹞原本與上不分段。按已下文義﹐與《貴言》之旨不合﹐疑別爲一篇。

﹝2﹞《春秋繁露》云「君也者﹐掌令者也﹐令行而禁止也。今桀紂令天下而不行﹐禁天下而不止﹐安在其能臣天下也﹖」本此。

﹝3﹞「心者」以下見《五行大義》四﹑《長短經徳表篇注》。

﹝4﹞《文選枚叔上吳王書》云「十圍之木﹐始生而蘗﹐足可搔而絕﹐手可擢而爪。」注引此三句﹐「幹霄」作「千丈」。

﹝5﹞《淮南子人間訓》云「夫爝火在縹煙之中也﹐一指所能息也。及至火之燔孟諸而炎雲臺﹐𨿽起三軍之眾﹐弗能救也。」

﹝6﹞「足」字衍。

﹝7﹞案「突」當作「█﹝上穴下滅﹞」。《說文》云「█﹝上穴下滅﹞﹐深也。一曰竈█﹝上穴下滅﹞﹐從穴火﹐求省聲。」

﹝8﹞《漢書霍光傳》﹕「人爲徐生上書曰﹕『臣聞客有過主人者﹐見其竈直突﹐傍有積薪。客謂主人更爲曲突﹐遠徙其薪﹐不者且有火患。主人嘿然不應﹐俄而家果失火。鄰里其救之﹐幸而得息﹐於是殺牛置酒謝其鄰人﹐灼爛者在於上行﹐餘各以功次坐﹐而不錄言曲突者。』」《羣書治要》載桓子《新論》以爲淳於髠事。《淮南子說山訓》﹕「淳於髠之告火。」髙誘注與《新論》同。

﹝9﹞疑「得」。

﹝10﹞「明」原作「神」。案《墨子公輸篇》云「治於神者﹐眾人不知其功﹔爭於明者﹐眾人知之。」今據攺。

﹝11﹞「天地」二句及此句見《文選顏延年釋奠詩注》。

﹝12﹞《淮南子泰族訓》云「天設日月﹐列星辰﹐調陰陽﹐張四時﹐日以暴之﹐夜以息之﹐風以干之﹐雨露以濡之。其生物也﹐莫見其所養而物長﹔其殺物也﹐莫風其所喪而物亡。此之謂神明﹐聖人像之。故其起福也﹐不見其所由而福起﹔其除禍也﹐不見其所以而禍除。」亦見《文子精誠篇》。

﹝13﹞原作「盈」。

﹝14﹞《墨子魯問篇》云「吳慮謂子墨子﹕『義耳﹐義耳﹐焉用言之哉﹖』子墨子曰﹕『子之所謂義者﹐亦有力以勞人﹐有財以分人乎﹖』吳慮曰﹕『有。』子墨子曰﹕『翟嘗計之矣。翟慮耕天下而食之人矣﹐盛﹐然後當一農之耕﹐分諸天下﹐不能人得一升粟。藉而以爲得一升粟﹐其不能飽天下之饑者﹐旣可睹矣。翟慮織而衣天下之人矣﹐盛﹐然後當一婦人之織﹐分諸天下﹐不能人得尺布。藉而爲得尺布﹐其不能暖天下之寒者﹐旣可睹矣。翟慮被堅執銳救諸侯之患﹐盛﹐然後當一夫之戰﹐其不禦三軍﹐旣可睹矣。翟以爲不若誦先王之道而求其說﹐通聖人之言而察其辭﹐上說王公大人﹐次說匹夫徒步之士。王公大人用吾言﹐國必治﹔匹夫徒步之士用吾言﹐行必修。故翟以爲𨿽不耕而食饑﹐不織而衣寒﹐功賢於耕而食之﹑織而衣之者也。故翟以爲𨿽不耕織乎而功賢於耕織也。』」

四儀

行有四儀﹐一曰志動不忘仁﹐二曰智用不忘義﹐三曰力事不忘忠﹐四曰口言不忘信。愼守四儀﹐以終其身﹐名功之從之也﹐猶形之有影﹐聲之有響也。是故志不忘仁﹐則中能寬裕﹔智不忘義﹐則行有文理﹔力不忘忠﹐則動無廢功﹔口不忘信﹐則言若符節。若中寬裕而行文理﹐動有功而言可信也﹐𨿽古之有厚功大名﹐見於四海之外﹐知於萬世之後者﹐其行身也﹐無以加於此矣。

明堂

夫髙顯尊貴﹐利天下之徑也﹐非仁者之所以輕也。何以知其然耶﹖﹝1﹞日之能燭遠﹐勢髙也﹔使日在井中﹐則不能燭十步矣。﹝2﹞舜之方陶也﹐不能利其巷下﹔南面而君天下﹐蠻夷戎狄皆被其福。﹝3﹞目在足下﹐則不可以視矣。﹝4﹞天髙明﹐然後能燭臨萬物﹔地廣大﹐然後能載任羣體。其本不美﹐則其枝葉莖心不得美矣。此古今之大徑也﹐是故聖王謹修其身以君天下﹐則天道至焉﹐地道稽焉﹐萬物度焉。古者明王之求賢也﹐不避遠近﹐﹝5﹞不論貴賤﹐卑爵以下賢﹐輕身以先士。故堯從舜於畎畝之中﹐北面而見之﹐不爭禮貌。﹝6﹞此先王之所以能正天地利萬物之故也。今諸侯之君﹐廣其土地之富﹑而﹝7﹞奮其兵革之彊以驕士﹔士亦務其徳行﹑美其道術以輕上﹐此仁者之所非也。曾子曰「取人者必畏﹐與人者必驕。」﹝8﹞今說者懷畏而聽者懷驕﹐以此行義﹐不亦難乎﹖非求賢務士而能致大名於天下者﹐未之嘗聞也。夫士不可妄致也﹐覆巢破卵﹐則鳳皇不至焉﹔刳胎焚夭﹐則麒麟不往焉﹔竭澤漉魚﹐則神龍不下焉。﹝9﹞夫禽獸之愚而不可妄致也﹐而況於火食之民乎﹖是故曰「待士不敬﹐舉士不信﹐則善士不往焉﹔聽言﹐耳目不瞿﹐視聽不深﹐則善言不往焉。」﹝10﹞孔子曰「大哉河海乎﹐下之也﹗」﹝11﹞夫河下天下之川故廣﹐人下天下之士故大。故曰「下士者得賢﹐下敵者得友﹐下眾者得譽。」故度於往古﹐觀於先王﹐非求賢務士而能立功於天下﹑成名於後世者﹐未之嘗有也。﹝12﹞夫求士﹐不遵其道而能致士者﹐未之嘗見也。然則先王之道可知﹐己務行之而已矣。

校正﹕

﹝1﹞疑「也」。

﹝2﹞《荀子天論篇》云「日月不髙﹐則光暉不赫。」

﹝3﹞「舜之方陶」以下見《禦覽》一百九十五﹐「下」作「也」﹐「南面」上有「及」字。《路史後紀》十二注﹐「君」作「治」﹐「被」作「蒙」。《淮南子淑眞訓》﹝瀟雨按﹕原刻如此﹐當作「俶眞訓」﹐髙誘《淮南子注》﹕「俶﹐始也。」﹞云「舜之耕陶也﹐不能利其裏﹔南面王﹐則徳施乎四海。仁非能益也﹐處便而勢利也。」

﹝4﹞《意林》引﹕「日在井中﹐不能燭十步﹔目在足下﹐不可以視遠。𨿽明何益」。《禦覽》三十﹐「步」作「遠」﹐「遠」作「近」。六百廿﹐無「近」字﹐下並有「君之於國也﹐猶天之有日﹐居不髙則不明﹐視不尊則不遠」四句。又三百六十六及《藝文類聚》十七引﹕「使目在足下﹐則不可以視」。《書鈔》廿九引﹕「居髙視尊」。此書「日在井中」與「目在足下」不相接﹐又無「君之於國」數句﹐蓋刪節失次。

﹝5﹞《書髙宗彤日》《釋文》「近」作「暱」。

﹝6﹞《孟子萬章篇》﹕「咸邱蒙曰﹕『舜南面而立﹐堯帥諸侯北面而朝之。』」《呂氏春秋求人篇》云「堯傳天下於舜﹐禮之諸侯﹐妻以二女﹐臣以十子﹐身請北面朝之﹐至卑也。」

﹝7﹞疑衍。

﹝8﹞《說苑立節篇》云「曾子衣獘衣以耕﹐魯君使人往﹐致邑焉﹐曰﹕『請以此修衣。』曾子不受﹐反復往﹐又不受。使者曰﹕『先生非求於人﹐人則獻之﹐奚爲不受﹖』曾子曰﹕『臣聞之﹐受人者畏人﹐予人者驕人。縱子有賜﹐不我驕也﹐我能勿畏乎﹖』終勿受。」《家語在厄篇》作﹕「受人施者常畏人﹐與人者常驕人。」

﹝9﹞《趙策》﹕「諒毅曰﹕『臣聞之﹐有覆巢毀卵﹐而鳳皇不翔﹔刳胎焚夭﹐而騏驎不至。』」又《呂氏春秋應同篇》云「覆巢毀卵﹐則鳳皇不至﹔刳獸食胎﹐則麒麟不來﹔幹澤涸漁﹐則龜龍不往。」《說苑權謀篇》以爲孔子語。

﹝10﹞三句見《長短經釣情篇》注﹐「瞿」作「懼」。

﹝11﹞「下」上疑脫「能」字﹐《淮南子說山訓》云「江河所以能長百谷者﹐能下之也。夫惟能下之﹐是以能上之。」髙誘注﹕「上﹐大也。」

﹝12﹞《管子五輔篇》云「古之聖王﹐所以取明名廣譽﹐厚功大業﹐顯於天下﹐不忘於後世﹐非得人者﹐未之嘗聞。」

分

天地生萬物﹐聖人裁之。﹝1﹞裁物以制分﹐便事以立官。﹝2﹞君臣﹑父子﹑上下﹑長幼﹑貴賤﹑親疏﹐皆得其分。曰治愛得分﹐曰仁施得分﹐曰義慮得分﹐曰智動得分﹐曰適言得分﹐曰信皆得其分﹐而後爲成人。﹝3﹞明王之治民也﹐事少而功立﹐﹝4﹞身逸而國治﹐言寡而令行。事少而功多﹐守要也﹔身逸而國治﹐用賢也﹔言寡而令行﹐正名也。君人者﹐苟能正名﹐愚智盡情﹐執一以靜﹐令名自正﹐令事自定﹐﹝5﹞賞罰隨名﹐民莫不敬。周公之治天下也﹐酒肉不撤於前﹐鐘鼓不解於懸。聽樂而國治﹐勞無事焉﹔﹝6﹞飲酒而賢舉﹐智無事焉﹔自爲而民富﹐仁無事焉。﹝7﹞知此道也﹝8﹞者﹐眾賢爲役﹐愚智盡情矣。

校正﹕

﹝1﹞《文選豪士賦序注》無「地」字﹐「裁」作「財」﹐古字通。按《羣書治要六韜》﹕「太公曰﹕『天下有物﹐聖人裁之。』」《新語道基篇》云「《傳》曰﹕『天生萬物﹐以地養之﹐聖人成之。』」《管子心術下》云「凡物載名而來﹐聖人因而財之。」《荀子非十二子篇》云「一天下﹐財萬物。」楊倞注﹕「財與裁同。」

﹝2﹞見《文選晉紀總論注》﹐下有「以固其國」四字﹐當連。上引《左傳》「或多難」句﹐刻誤接此。

﹝3﹞「君臣」以下見《長短經反經篇注》。

﹝4﹞下文作「多」。按《貴言篇》《治天下篇》並作「多」。

﹝5﹞《韓非子揚榷篇》云「聖人執一以靜﹐使名自命﹐令事自定。」《申子大體篇》云「名自正也﹐事自定也。」

﹝6﹞「周公」以下見《書鈔》四十九。

﹝7﹞《韓詩外傳》四﹕「傳曰﹕『周平公酒不離於前﹐鐘石不解於懸﹐而宇內亦治。』」《淮南子詮言訓》云「周公肴臑不收於前﹐鐘鼓不解於懸﹐以輔成王﹐而海內平。」

﹝8﹞疑衍。

明王之道﹐易行也。勞不進一步﹐聽獄不後臯陶﹔食不損一味﹐富民不後虞舜﹔樂不損一日﹐用兵不後湯武。書之不盈尺簡﹐南面而立﹐一言而國治﹐堯舜復生﹐弗能更也。身無變而治﹐國無變而王﹐湯武復生﹐弗能更也。執一之道﹐去智與巧。有虞之君天下也﹐使天下貢善﹔殷周之君天下也﹐使天下貢才。﹝1﹞夫至眾賢而能用之﹐此有虞之盛徳也。

校正﹕

﹝1﹞四句見《禦覽》八十一﹐「才」作「財」。

三人之所廢﹐天下弗能興也﹔三人之所興﹐天下弗能廢也。親曰不孝﹐君曰不忠﹐友曰不信﹐天下弗能興也﹔親言其孝﹐君言其忠﹐友言其信﹐天下弗能廢也。夫符節﹐合之則是非自見。行亦有符﹐三者合﹐則行自見矣。此所以觀行也。諸治官臨眾者﹐上比度以觀其賢﹐案法以觀其罪﹐吏𨿽有邪僻﹐無所逃之﹐所以觀勝任也。羣臣之愚智日效於前﹐擇其知事者﹐而令之謀羣臣之所舉﹔日效於前﹐擇其知人者﹐而令之舉羣臣之治亂﹔日效於前﹐擇其勝任者﹐而令之治羣臣之行﹐可得而察也。擇其賢者而舉之﹐則民競於行﹔勝任者治﹐則百官不亂﹔知人者舉﹐則賢者不隱﹔知事者謀﹐則大舉不失。夫弩機﹐損若黍則不鉤﹐益若�則不發。言者﹐百事之機也。﹝1﹞聖王正言於朝﹐而四方治矣。是故曰「正名去僞﹐事成若化﹔以實核名﹐百事皆成。」夫用賢使能﹐不勞而治﹔正名覆實﹐不罰而威。達情見素﹐則是非不蔽﹔復本原始﹐則言若符節。良工之馬易禦也﹐聖王之民易治也﹐其此之謂乎﹖

校正﹕

﹝1﹞「夫弩」以下﹐據原本《北堂書鈔武功部》補。《呂氏春秋察微篇》云「夫弩機﹐差以米則不發。」

發蒙

若夫名分﹐聖﹝瀟雨按﹐原刻爲繁體﹐作「聖」。﹞﹝1﹞之所審也。造父之所以與﹝2﹞交者﹐少操轡﹐馬之百節皆與﹔﹝3﹞明王之所以與臣下交者﹐少審名分﹐羣臣莫敢不盡力竭智矣。天下之可治﹐分成也﹔是非之可辧﹐名定也。無﹝4﹞過其實﹐罪也﹔弗及﹐愚也。是故情盡而不僞﹐質素而無巧。故有道之君﹐其無易聽﹐﹝5﹞此名分之所審也。﹝6﹞若夫臨官治事者﹐案其法則民敬事﹔任士進賢者﹐保其後則民愼舉﹔議國親事者﹐盡其實則民敬言。孔子曰「臨事而懼﹐希不濟。」﹝7﹞《易》曰「若履虎尾﹐終之吉。」﹝8﹞若羣臣之眾皆戒愼﹐恐懼若履虎尾﹐則何不濟之有乎﹖君明則臣少罪。夫使眾者﹐詔作則遲﹐分地則速﹐是何也﹖無所逃其罪也。言亦有地﹐不可不分也。君臣同地﹐則臣有所逃其罪矣。﹝9﹞故陳繩則木之枉者有罪﹐措準則地之險者有罪﹐審名分則羣臣之不審者有罪。﹝10﹞夫愛民﹐且利之也﹐愛而不利﹐則非慈母之徳也﹔好士﹐且知之也﹐好而弗知﹐則眾而無用也﹔力於朝﹐且治之也﹐力而治﹐則勞而無功矣。三者𨿽異﹐道一也。是故曰「審一之經﹐百事乃成﹔審一之紀﹐百事乃理。」名實判爲兩﹐合爲一。是非隨名實﹐賞罰隨是非。﹝11﹞是則有賞﹐非則有罰﹐人君之所獨斷也。明君之立也﹐正其貌﹐莊其心﹐虛其視﹐不躁其聽﹐不淫審分﹐應辭以立於廷﹐則隱匿疏遠﹐𨿽有非焉﹐必不多矣。明君不用長耳目﹐不行間諜﹐不彊聞見﹐形至而觀﹐聲至而聽﹐事至而應。近者不過﹐則遠者治矣﹔明者不失﹐則微者敬矣。﹝12﹞家人﹑子侄和﹐臣妾力﹐則家富﹐丈人𨿽厚﹐衣食無傷也﹔子侄不和﹐臣妾不力﹐則﹝13﹞家貧﹐丈人𨿽薄﹐衣食無益也﹐而況於萬乘之君乎﹖國之所以不治者三﹕不知用賢﹐此其一也﹔𨿽知用賢﹐求不能得﹐此其二也﹔𨿽得賢﹐不能盡﹐此其三也。﹝14﹞正名以禦之﹐則堯舜之智必盡矣﹔明分以示之﹐則桀紂之暴必止矣。賢者盡﹐暴者止﹐則治民之道不可以加矣。聽朝之道﹐使人有分。有大善者必問孰進之﹐有大過者必云孰任之﹐而行賞罰焉﹐且以觀賢不肖也。﹝15﹞今有大善者不問孰進之﹐有大過者不問孰任之﹐則有分無益。已問孰任之而不行賞罰﹐則問之無益。已是非不得盡見謂之蔽﹐見而弗能知謂之虛﹐知而弗能賞謂之縱﹐三者亂之本也。明分則不蔽﹐正名則不虛﹐﹝16﹞賞賢罰暴則不縱﹐三者治之道也。於羣臣之中﹐賢則貴之﹐不肖則賤之﹔﹝17﹞治則使之﹐不治則�之﹔忠則﹝18﹞愛之﹐不忠則罪之。賢不肖﹐治不治﹐忠不忠﹐由是觀之﹐猶白黑也。﹝19﹞陳繩而斲之﹐則巧拙易知也。夫觀羣臣亦有繩﹐以名引之﹐則𨿽堯舜不﹝20﹞服矣。﹝21﹞慮事而當﹐不若進賢﹔進賢而當﹐不若知賢﹔知賢又能用之﹐備矣。治天下之要在於正名﹐正名去僞﹐事成若化﹐苟能正名﹐天成地平。爲人臣者﹐以進賢爲功﹔爲人君者﹐以用賢爲功。﹝22﹞爲人臣者﹐進賢是自爲置上也﹐自爲置上而無賞﹐是故不爲也﹔進不肖者﹐是自爲置下也﹐自爲置下而無罪﹐是故爲之也。使進賢者必有賞﹐進不肖者必有罪﹐無敢進也者爲無能之人﹐若此則必多進賢矣。

校正﹕

﹝1﹞當作「明王」二字。

﹝2﹞「與」下當有「馬」字。

﹝3﹞疑「舉」。

﹝4﹞原校云「『無』﹐可疑。」案當作「夫」。

﹝5﹞文有脫誤。

﹝6﹞《呂氏春秋審分覽》云「王良之所以使馬者﹐約審之﹐以控其轡﹐而四馬莫敢不盡力。有道之主﹐其所以使羣臣者亦有轡﹐其轡何如﹖正名審分﹐是治之轡已。故案其實而審其名﹐以求其情。聽其言而察其類﹐無使放悖。夫名多不當其實﹐而事多不當其用者﹐故人主不可以不審名分也。」

﹝7﹞《論語述而篇》﹕「子曰﹕『必也﹐臨事而懼﹐好謀而成。』」《曾子立事篇》云「臨事而栗者﹐鮮不濟矣。」此蓋誤曾子之言爲孔子。

﹝8﹞《易履卦》云「履虎尾﹐愬愬終吉。」

﹝9﹞《呂氏春秋審分覽》云「夫治身與治國﹐一理之術也。今以眾地者﹐公作則遲﹐有所匿其力也﹔分地則速﹐無所匿遲也。主亦有地﹐臣主同地﹐則臣有所匿其邪矣﹐主無所避其累矣。」

﹝10﹞「夫使眾者」以下見《長短經適變篇注》﹐末句有「矣」字。「陳繩」三句亦見《意林》﹐「險」上並有「廢」字。

﹝11﹞《韓非子安危篇》云「安術有七﹐一曰賞罰隨是非。」

﹝12﹞「明君」以下見《長短經適變篇注》﹐「廷」作「朝」﹐「長耳目」上無「用」字。按「用」字衍﹐《漢書楚元王傳》云「願長耳目」﹐長卽言用也。

﹝13﹞原脫。

﹝14﹞「國之」以下見《禦覽》四百二。「𨿽知用賢﹐求不能得」作「或求賢不能得」。「𨿽得賢」句作「用賢不能盡」。《書鈔》廿一引﹕「不知用賢。」

﹝15﹞「聽朝」以下見《適變注》﹐「云」作「問」﹐兩「問」字下﹑「行」字下皆有「其」字。

﹝16﹞二句見注。

﹝17﹞二句見注。

﹝18﹞原脫四字﹐依上文例補三字。

﹝19﹞「賢不肖」及「忠不忠」以下見注﹐「由是」作「以道」。《管子明法解》云「以戰功之事定勇怯﹐以官職之治定愚智﹐故勇怯愚智之見也﹐如白黑之分。」《春秋繁露五行五事篇》云「視白明明者﹐知賢不肖者﹐分明白黑也。」﹝瀟雨按﹕原刻作「白」。今通行本《春秋繁露》句作「視曰明﹐明者﹐知賢不肖﹐分明黑白也」。﹞

﹝20﹞疑「必」。

﹝21﹞《春秋繁露深察名號篇》云「欲審曲直﹐莫如引繩﹔欲審是非﹐莫如引名。名之審於是非也﹐猶繩之審於曲直也。詰其名實﹐觀其離合﹐則是非之情不可以相讕己。」

﹝22﹞四句見《長短經是非篇》及《大體篇》注﹐兩「功」字下皆有「也」字。

恕

恕者﹐以身爲度者也。己所不欲﹐毋加諸人。惡諸人﹐則去諸己﹔欲諸人﹐則求諸己。此恕也。﹝1﹞農夫之耨﹐去害苗者也﹔賢者之治﹐去害義者也。﹝2﹞慮之無益於義而慮之﹐此心之穢也﹔道之無益於義而道之﹐此言之穢也﹔爲之無益於義而爲之﹐此行之穢也。慮中義則智爲上﹐言中義則言爲師﹐事中義則行爲法。射不善而欲教人﹐人不學也﹔行不修而欲談人﹐人不聽也。夫驥惟伯樂獨知之﹐不害其爲良馬也。﹝2﹞行亦然﹐惟賢者獨知之﹐不害其爲善士也。

校正﹕

﹝1﹞四句見《意林》。《淮南子說山訓》云「治國者若耨田﹐去害苗者而已。」

﹝2﹞《楚策》﹕「汗明曰﹕『夫驥之齒至矣﹐服鹽車而上太行﹐蹄申膝折﹐尾湛胕潰﹐漉汗灑地﹐白汗交流﹐中阪遷延﹐負轅不能上。伯樂遭之﹐下車攀而哭之﹐解紵衣以幕之。驥於是俯而噴﹐仰而鳴﹐聲達於天﹐若出金石聲者﹐何也﹖彼見伯樂之知己也。』」

治天下

治天下有四術﹐一曰忠愛﹐二曰無私﹐三曰用賢﹐四曰度量。度量通則財足矣﹐用賢則多功矣﹐無私百智之宗也﹐忠愛父母之行也。﹝1﹞奚以知其然﹖父母之所畜子者﹐非賢彊也﹐非聰明也﹐非俊智也﹐愛之憂之﹐欲其賢己也﹐人利之與我利之無擇也﹐欲其賢己也﹐人利之與我利之無擇也﹐此父母所以畜子也。然則愛天下﹐欲其賢己也﹐人利之與我利之無擇也﹐則天下之畜亦然矣﹐此堯之所以畜天下也。有虞氏盛徳﹐見人有善﹐如己有善﹔見人有過﹐如己有過。﹝2﹞天無私於物﹐地無私於物﹐襲此行者﹐謂之天子。誠愛天下者﹐得賢。﹝3﹞奚以知其然也﹖弱子有疾﹐慈母之見秦醫也不爭禮貌﹔在囹圄﹐其走大吏也不愛資財。視天下若子﹐是故其見醫者不爭禮貌﹐其奉養也不愛資財。故文王之見太公望也﹐一日五反﹔桓公之奉管仲也﹐列城有數。此所以國甚﹝4﹞僻小﹐身至穢污而爲正﹝5﹞於天下也。鄭簡公謂子產曰「飲酒之不樂﹐鐘鼓之不鳴﹐寡人之任也﹔國家之不乂﹐朝廷之不治﹐與諸侯交之不得志﹐子之任也。子無入寡人之樂﹐寡人無入子之朝。」自是以來﹐子產治鄭﹐城門不閉﹐國無盜賊﹐道無餓人。孔子曰「若鄭簡公之好樂﹐𨿽抱鐘而朝可也。」﹝6﹞夫用賢﹐身樂而名附﹐事少而功多﹐國治而能逸。

校正﹕

﹝1﹞「治天下」以下見《禦覽》七十七﹐「父母」作「君父」。《文選東京賦注》引作﹕「治國有四術﹐一忠愛﹐二無私﹐三用賢﹐四簡能。」《書鈔》廿七引﹕「治有四術。」

﹝2﹞「見人有善」四句見《意林》﹐下云「此虞氏盛徳也。」《文選竟陵文宣王行狀注》引﹕「見人有過﹐則如己有過﹐有虞氏之盛徳也。」《路史後紀》十二注引云「有虞之君﹐使天下貢善﹐其治天下﹐見人有善」云云「有虞之君」二句見上《分》篇﹐羅氏蓋合舉之。

﹝3﹞「得賢」上有脫字。

﹝4﹞原本「國甚」二字作「其」﹐據《勸學篇》攺。

﹝5﹞《勸學》作「政」。

﹝6﹞「鄭簡公」以下見《初學記》十六﹐「子無入寡人之樂」三句﹐「城門不閉」句﹐並據補。《韓非子外儲說左上》云「子產相﹐鄭簡公謂子產曰﹕『飲酒不樂也﹗俎豆不大﹐鐘鼓竽瑟不鳴。寡人之事不一﹐國家不定﹐百姓不治耕戰﹐不輯睦﹐亦子之罪。子有職﹐寡人亦有職﹐各守其職。』子產退而爲政﹐五年﹐國無盜賊﹐道不拾遺。桃棗蔭於街者﹐莫有援也﹔錐刀遺道﹐三日可反。三年不變﹐民無饑也。」

凡治之道﹐莫如因智﹔智之道﹐莫如因賢。譬之猶相馬而借伯樂也﹐﹝1﹞相玉而借猗頓也﹐﹝2﹞亦必不過矣。今有人於此﹐盡力以爲舟﹐濟大水而不用也﹔盡力以爲車﹐行遠而不乘也﹐則人必以爲無慧。今人盡力以學﹐謀事則不借智﹐處行則不因賢﹐捨其學不用也。此其無慧也﹐有甚於捨舟而涉﹑捨車而走者矣。

校正﹕

﹝1﹞《呂氏春秋贊能篇》云「得十良馬﹐不若得一伯樂。」髙誘注﹕「伯樂善相馬。」

﹝2﹞《淮南子氾論訓》云「玉工眩玉之似碧盧者﹐惟猗頓不失其情。」髙誘注﹕「猗頓﹐魯之富人﹐能知玉理。」

仁意

治水潦者﹐禹也﹔播五種者﹐后稷也﹔聽獄折衷者﹐臯陶也。舜無爲也﹐而天下以爲父母。﹝1﹞愛天下莫甚焉。天下之善者﹐惟仁也。夫喪其子者﹐苟可以得之﹐無擇人也。仁者之於善也亦然。是故堯舉舜於畎畝﹐湯舉伊尹於雍人。﹝2﹞內舉不避親﹐外舉不避讎。仁者之於善也﹐無擇也﹐無惡也﹐惟善之所在。﹝3﹞堯問於舜曰「何事﹖」舜曰「事天。」問﹕「何任﹖」曰「任地。」問﹕「何務﹖」曰「務人。」﹝4﹞平地而注水﹐水流濕﹔均薪而施火﹐火從燥﹐召之類也。是故堯爲善而眾美至焉﹐桀爲非而眾惡至焉。﹝5﹞

校正﹕

﹝1﹞「治水潦」以下見《長短經適變篇注》﹐「各」作「谷」﹐末句作「而爲天下父母」。《韓詩外傳》二﹕「夫辟土殖谷者﹐后稷也﹔決江疏河者﹐禹也﹔聽獄折中者﹐臯陶也。然而聖後者﹐堯也。」蓋本此﹐亦見《淮南子詮言訓》。

﹝2﹞《墨子尙賢》中云「古者舜耕歷山﹐陶河瀕﹐漁雷澤﹐堯得之服澤之陽﹐舉以爲天子。伊摯﹐有莘氏女之私臣﹐親爲庖人﹐湯得之﹐舉以爲己相。」

﹝3﹞《韓非子說疑篇》云「內舉不避親﹐外舉不避讎。是在焉﹐從而舉之﹔非在焉﹐從而罰之。是以賢良遂進﹐而姦邪並退。」

﹝4﹞「堯問」以下見《禦覽》八十一﹐原脫「問何任也」四句﹐據《禦覽》補。《書鈔》十五引﹕「事天任也。」「也」卽「地」之誤。《唐類函》廿六載《書鈔》作﹕「事天任人。」亦誤。

﹝5﹞《呂氏春秋應同篇》云「平地注水﹐水流濕﹔均薪施火﹐火就燥。」《春秋繁露同類相動篇》云「平地注水﹐去燥就濕﹔均薪施火﹐去濕就燥。百物其去所與異﹐而從其所與同。」又云「美事召美類﹐惡事召惡類。」《鄧析子轉辭篇》《鬼穀子摩篇》《荀子》《勸學篇》《大略篇》並有此言。

燭於玉燭﹐飲於醴泉﹐暢於永風。春爲靑陽﹐夏爲朱明﹐秋爲白藏﹐冬爲玄英。四時和﹐正光照﹐此之謂玉燭。甘雨時﹐降萬物以嘉﹐髙者不少﹐下者不多﹐此之謂醴泉。其風﹐春爲發生﹐夏爲長嬴﹐秋爲方盛﹐冬爲安靜﹐四气和﹐爲通正﹐此之謂永風。﹝1﹞

校正﹕

﹝1﹞《爾雅釋天疏》引《仁意篇》述太平之事云云。「四時」﹐《困學紀聞》八作「四气」。《海錄碎事》十八作「四時之气和」。「四气」﹐任本作「四時」。按《爾雅》「方盛」作「收成」﹐「靜」作「寧」﹐「永」作「景」。注云「此亦四時之別號﹐《尸子》皆以爲太平祥風。」《禦覽》十九引《尸子》云「翔風﹐瑞風也。一名景風﹐一名惠風。春爲發生﹐夏爲長嬴﹐秋爲收成﹐冬爲安寧。」注云「《爾雅》以爲四時之別名也﹐按翔風雲云﹐乃瑞圖之文。」見《禦覽》八百七十二﹐此卷誤引爲《尸子》﹐孫氏據之以補《爾雅》疏﹐非也。

舜南面而治天下﹐天下太平。燭於玉燭﹐息於永風﹐食於膏火﹐飲於醴泉。舜之行﹐其猶河海乎﹖千仞之溪亦滿焉﹐螻蟻之穴亦滿焉。由此觀之﹐禹湯之功不足言也。﹝1﹞

校正﹕

﹝1﹞《禦覽》八十一﹐「燭於」之「燭」作「調」。《天中記》十一﹑《文選安陸昭王碑文注》兩「焉」字並作「之」。《後紀》十二注首句作「舜之徳無不該﹐南面而治天下。」「河」作「江」﹐「焉」亦作「之」﹐「言也」作「尙矣」。諸書引此條並不云《仁意篇》﹐按《爾雅疏》引「燭於玉燭」以下﹐以爲《仁意篇》﹐述太平之事云云。文正與此相屬﹐知本書必同在一篇﹐故錄附於此。「膏火」當作「膏露」﹐《禮記禮運篇》亦云「天降膏露﹐地出醴泉。」《尸子》於「膏露」當有釋詞﹐《爾雅》不及「膏露」﹐故疏引《尸子》不具﹐爲可惜也。

廣澤﹝1﹞

校正﹕﹝1﹞原脫「澤」字﹐據《爾雅疏》補。

因井中視星﹐所視不過數星﹔自丘上以視﹐則見其始出﹐又見其入。非明益也﹐勢使然也。夫私心﹐井中也﹔公心﹐丘上也。﹝1﹞故智載於私﹐則所知少﹔載於公﹐則所知多矣。何以知其然﹖夫吳越之國﹐以臣妾爲殉﹐中國聞而非之﹐怒則以親戚殉一言。﹝2﹞夫智在公﹐則愛吳越之臣妾﹔在私﹐則忘其親戚。非智損也﹐怒弇之也。好亦然。《語》曰「莫知其子之惡也。」﹝3﹞非智損也﹐愛弇之也。是故夫論貴賤﹑辧是非者﹐必且自公心言之﹐自公心聽之﹐而後可知也。﹝4﹞匹夫愛其宅﹐不愛其鄰﹔諸侯愛其國﹐不愛其敵。天子兼天下而愛之大也。

校正﹕

﹝1﹞「因井中」以下見《類聚》一﹑《禦覽》六﹑四百廿九﹐「因」並作「自」﹐「所視」之「視」作「見」﹐「以視」之「視」作「望」。《類聚》《禦覽》四百廿九﹐「始出」下並有「也」字。《禦覽》六又作﹕「則見始多也。」

﹝2﹞《荀子榮辱篇注》引云「非人君之用兵也﹐以爲民傷鬭﹐則以親戚殉一言而不顧之也。」蓋卽此文。

﹝3﹞《禮記大學篇》云「好而知其惡﹐惡而知美者﹐天下鮮矣﹗故諺有之曰﹕『人莫知其子之惡﹐莫知其苗之碩。』」

﹝4﹞「夫吳越之國」以下見《長短經昏智篇》﹐「怒」上有「及」字﹐「好亦然」下有「矣」字﹐「惡」下無「也」字﹐「是故」下無「夫」字。《文選鄒陽獄中書注》引﹕「論是非者﹐自公心聽之﹐而後可知也。」

墨子貴兼﹐孔子貴公﹐皇子貴衷﹐田子貴均﹐列子貴虛﹐料子貴別囿。﹝1﹞其學之相非也﹐數世矣而已﹐皆弇於私也。﹝2﹞天﹑帝﹑皇﹑後﹑辟﹑公﹑弘﹑廓﹑宏﹑﹝3﹞溥﹑介﹑純﹑夏﹑幠﹑冢﹑晊﹑昄﹐皆大也﹐十有餘名而實一也。若使兼﹑公﹑虛﹑衷﹑平易﹑別囿一實也﹐則無相非也。﹝4﹞

校正﹕

﹝1﹞孫本云「『囿』字﹐宋本《爾雅疏》作『原』。」按當作「別囿」。《呂氏春秋去宥篇》云「鄰父有與人鄰者﹐有枯梧樹。其鄰之父言﹕『梧樹之不善也。』鄰人遽伐之﹐鄰父因請而以爲薪。其人不說﹐曰﹕『鄰者若此﹐其險也﹐豈可爲之鄰哉﹖』此有所宥也。夫請以爲薪與弗請﹐此不可以疑枯梧樹之善與不善也。齊人有欲得金者﹐淸旦被衣冠往鬻金者之所﹐見人操金﹐攫而奪之。吏搏而束縛之﹐問曰﹕『人皆在焉﹐子攫人之金﹐何故﹖』對吏曰﹕『殊不見人﹐徒見金耳。』此眞大有所宥也。夫人有所宥者﹐固以晝爲昏﹐以白爲黑﹐以堯爲桀﹐宥之爲敗亦大矣。亡國之主﹐其皆甚有所宥耶﹖故凡人必別宥然後知﹐別宥則能全其天矣。」「宥」與「囿」通﹐《呂覽》之說蓋本料子。

﹝2﹞何氏焯云「『而』下疑脫『不』字。」

﹝3﹞孫云「宋本《爾雅疏》作『關﹝關﹞』。」按「關﹝關﹞」當作「閎﹝閎﹞」﹐「宏」﹑「閎﹝閎﹞」古字通。

﹝4﹞《爾雅釋詁疏》引《廣澤篇》。注作「此皆大﹐有十餘名而同一實」。

贖人。﹝1﹞

校正﹕

﹝1﹞吳任臣《字匯補》引《廣澤篇》云「贖人也。」案《呂氏春秋察微篇》云「魯國之法﹐魯人爲人臣妾於諸侯﹐有能贖之者﹐取其金於府。子貢贖魯人於諸侯﹐來而讓﹐不取其金。孔子曰﹕『賜失之矣﹐自今以往﹐魯人不贖人矣。取其金則無損於行﹐不取其金則不復贖人矣。』子路拯溺者﹐其人拜之以牛﹐子路受之。孔子曰﹕『魯人必拯溺者矣。』孔子見之以細﹐觀化遠也。」又見《淮南子》《道應訓》《齊俗訓》。《尸子》所云「贖人」﹐疑亦謂此事也。

綽子

堯養無告﹐﹝1﹞禹愛辜人﹐﹝2﹞湯武及禽獸﹐此先王之所以安危而懷遠也。聖人於大私之中也爲無私﹐﹝3﹞其於大好惡之中也爲無好惡。舜曰「南風之薰兮﹐可以解吾民之慍兮。」舜不歌禽獸而歌民。﹝4﹞湯曰「朕身有罪﹐無及萬方﹔萬方有罪﹐朕身受之。」﹝5﹞湯不私其身而私萬方。文王曰「苟有仁人﹐何必周親﹖」﹝6﹞文王﹝7﹞不私其親而私萬國。先王非無私也﹐所私者與人不同也。﹝8﹞

校正﹕

﹝1﹞《莊子天道篇》﹕「堯曰﹕『吾不敖無告﹐不廢窮民苦死者﹐嘉孺子而哀婦人。』」

﹝2﹞《說苑君道篇》﹕「河間獻王曰﹕『禹出見罪人﹐下車問而泣之。』」《莊子則陽篇》﹕「至齊﹐見辜人焉。」《釋文》﹕「辜﹐罪也。」李云「謂應死人也。」

﹝3﹞「堯養」以下見《長短經大私篇》﹐無「湯武及禽獸」句。案《呂氏春秋異用篇》云「湯之徳及禽獸。」《簡選篇》云「武王行賞及禽獸。」是湯武及禽獸之證也。

﹝4﹞《文選琴賦注》引《尸子》曰「舜作五弦之琴以歌南風﹕『南風之薰兮﹐可以解吾民之慍。』是舜歌也。」《禮記樂記疏》云「《聖證論》引《尸子》及《家語》難鄭云﹕『昔者舜彈五弦之琴﹐其辭曰﹕南風之薰兮﹐可以解吾民之慍兮﹔南風之時兮﹐可以阜吾民之財兮。』」疑《尸子》本止二語﹐而肅合《家語》稱之也。又見《史記樂書索隱》。《韓非子外儲說左上》﹕「有若曰﹕『昔者舜鼓五弦﹐歌南風之詩﹐而天下治。』」《韓詩外傳》四引《傳》曰「舜彈五弦之琴﹐以歌南風﹐而治天下。」《淮南子詮言訓》云「舜彈五弦之琴﹐而歌南風之詩﹐以治天下。」又《泰族訓》云「舜爲天子﹐彈五弦之琴﹐歌南風之詩﹐而天下治。」《越絕書》十三﹕「範子曰﹕『舜彈五弦之琴﹐歌南風之詩﹐而天下治。』」《新語無爲篇》云「昔舜治天下也﹐彈五弦之琴﹐歌南風之詩。」《風俗通聲音篇》云「《尙書》﹕『舜彈五弦之琴歌南風之詩﹐而天下治。』」

﹝5﹞《墨子兼愛下》﹕「湯曰﹕『惟子小子履﹐敢用玄牡﹐告於上天后曰﹕天今大旱﹐卽當朕身。履未知﹐得罪於上下。有善不敢蔽﹐有罪不敢赦﹐簡在帝心。萬方有罪﹐卽當朕身﹔朕身有罪﹐無及萬方。』」《論語堯曰篇》作﹕「朕躬有罪﹐無以萬方﹔萬方有罪﹐罪在朕躬。」《呂氏春秋順民篇》又作﹕「餘一人有罪﹐無及萬夫﹔萬夫有罪﹐在餘一人。」與《周語上》內史過引《湯誓》同。

﹝6﹞《墨子兼愛》中云「昔者武王將事泰山﹐遂傳曰﹕『泰山﹕有道曾孫周王有事。大事旣獲﹐仁人尙作﹐以祗商夏﹐蠻夷醜貉﹐𨿽有周親﹐不若仁人﹐萬方有罪﹐維予一人。』此言武王之事。」《論語堯曰篇》作﹕「𨿽有周親﹐不如仁人﹐百姓有過﹐在予一人。」按此以爲文王語﹐與《墨子》異。

﹝7﹞原脫二字﹐據《長短經》補。

﹝8﹞「湯曰」以下見《長短大私篇》。

松柏之鼠不知堂密之有美樅。﹝1﹞

校正﹕

﹝1﹞《爾雅》《釋山》《釋木》注又疏﹐《類聚》八十九。

處道

孔子曰「欲知則問﹐欲能則學﹐欲給則豫﹐欲善則肄。」國亂﹐則擇其邪人而去之﹐則國治矣﹔胸中亂﹐則擇其邪欲而去之﹐則徳正矣。天下非無盲者也﹐美人之貴明目者眾也﹔天下非無聾者也﹐辧士之貴聰耳者眾也﹔天下非無亂人也﹐堯舜之貴可教者眾也。孔子曰「君者﹐盂也﹔民者﹐水也。盂方則水方﹐盂圓則水圓。」﹝1﹞上何好而民不從﹖昔者勾踐好勇而民輕死﹐靈王好細腰而民多餓。夫死與餓﹐民之所惡也﹐君誠好之﹐百姓自然﹐而況仁義乎﹖﹝2﹞桀紂之有天下也﹐四海之內皆亂﹐而關龍逢﹑王子比干不與焉﹐而謂之皆亂﹐其亂者眾也﹔堯舜之有天下也﹐四海之內皆治﹐而丹朱﹑商均不與焉﹐而謂之皆治﹐其治者眾也。﹝3﹞故曰「君誠服之﹐百姓自然﹔卿大夫服之﹐百姓若逸﹔官長服之﹐百姓若流。」夫民之可教者眾﹐故曰「猶水」也。

校正﹕

﹝1﹞「君下」原本有「子」字﹐衍。《後漢書呂彊傳》引云「君如杅﹐民如水。杅方則水方﹐杅圓則水圓。」章懷注云「『杅』字亦作『盂』。」《韓非子外儲說左上》引﹕「孔子曰﹕『爲人君者﹐猶盂也﹐民猶水也。盂方水方﹐盂圓水圓。』」《荀子君道篇》云「君者﹐盤也﹐盤圓而水圓﹔君者﹐盂也﹐盂方而水方。」

﹝2﹞《管子法法篇》云「凡民從上也﹐不從口之所言﹐從情之所好者也。上好勇則民輕死﹐上好仁則民輕財﹐故上之所好﹐民必甚焉。」《七主七臣篇》云「主好本則民好墾艸萊﹐主好貨則人賈市﹐主好宮室則工匠巧﹐主好文采則女工靡。夫楚王好小腰而美人省食﹐吳王好劍而國士輕死。死與不食者﹐天下之所共惡也﹐然而爲之者﹐何也﹖從主之所欲也。而況愉樂音聲之化乎﹖」《韓非子二柄篇》云「越王好勇﹐而民多輕死﹔楚靈王好細腰﹐而國中多餓人。」《晏子外篇》同。《墨子兼愛中》云「昔者楚靈王好士細腰﹐靈王之臣皆以一飯爲節﹐脇息然後帶﹐扶墻然後起。比期年﹐朝有黧黑之色。是其故何也﹖君說之故﹐臣能之也。昔王勾踐好士之勇﹐教馴其臣和合之。焚舟失火﹐試其士曰﹕『越國之寶盡在此。』越王親自鼓其士而進之﹐士聞鼓音破碎﹐亂行蹈火而死者﹐左右百人有餘。越王擊金而退之。是故子墨子言曰﹕『乃若夫少食惡衣﹐殺身而爲名﹐此天下百姓之所皆難也。若苟君說之﹐則眾能爲之。況兼相愛交相利﹐與此異矣。』」《淮南子主術訓》﹕「靈王好細腰﹐而民有殺食自饑也﹔越王好勇﹐而民皆處危爭死。」《楚策》﹕「莫敖子華曰﹕『昔者先君靈王好小要﹐楚士約食﹐馮而能立﹐式而能起。食之可欲﹐忍而不入﹔死之可惡﹐就而不避。章聞之﹕其君好發者﹐其臣抉拾。君王直不好﹐若君王誠好賢﹐皆可得而致之。』」《荀子君道篇》「靈王」作「莊王」﹐《尹文子》亦云「楚莊愛細腰﹐一國皆有饑色。」《禦覽》三百七十引《尹子》﹐孫本誤以爲《尸子》異文。

﹝3﹞「堯舜」以下見《禦覽》八十。劉子《新論從化篇》云「楚靈王好細腰﹐臣妾爲之約食﹐餓死者多﹔越王勾踐好勇而揖斗蛙﹐國人爲之輕命﹐兵死者眾。命者﹐人之所重﹔死者﹐人之所惡。今輕其所重﹑重其所惡者﹐何也﹖從君所好也。」又云「唐堯居上﹐天下皆治﹐而四凶獨亂﹐猶曰堯治﹐治者多也﹔殷紂在上﹐天下皆亂﹐而三仁獨治﹐猶曰紂亂﹐亂者眾也。」皆本《尸子》此文。《長短經勢運篇注》引﹐「桀紂」以下作《愼子》﹐疑誤。

徳者﹐天地萬物得也﹔義者﹐天地萬物宜也﹔禮者﹐天地萬物體也。使天地萬物皆得其宜﹑當其體者﹐謂之大仁。﹝1﹞食所以爲肥也﹐壹飯而問人曰奚若﹐則皆笑之。夫治天下﹐大事也﹐今人皆壹飯而問奚若者也。﹝2﹞善人以治天地則可矣﹐我奚爲而人善﹖仲尼曰「得之身者得之民﹐失之身者失之民。不出於戶而知天下﹐不下其堂而治四方﹐知反之於己者也。」﹝3﹞以是觀之﹐治己則人治矣。

校正﹕

﹝1﹞「徳者」以下見《長短經政體篇注》﹐「當其體」下無「者」字。

﹝2﹞「食所以爲肥」以下見《長短經善亡篇》﹐末句作﹕「譬今人皆以壹飯而問人奚若者也。」

﹝3﹞《呂氏春秋先己篇》云「哀公曰﹕『有語寡人曰﹕爲國家者﹐爲之堂上而巳矣﹐寡人以爲迂言也。』孔子曰﹕『此非迂言也。丘聞之﹕得之於身者得之人﹐失之於身者失之人。不出於門戶而知天下﹐治者﹐其惟知反於己身者乎﹖』」《說苑政理篇》又云「衛靈公謂孔子曰﹕『有語寡人爲國家者﹐謹之於廟堂之上而國家治矣﹐其可乎﹖』孔子曰﹕『可愛人者則人愛之﹐惡人者則人惡之。知得之己者﹐亦知得之人。所謂不出於環堵之室而知天下者﹐知反之己者也。』」《孔子集語》引「惡人者」以下爲《尸子》。《老子》云「不出戶﹐知天下﹔不窺牖﹐見天道。」《尸子》所本也。

神明

仁義聖智參天地。天若不覆﹐民將何恃何望﹖﹝1﹞地若不載﹐民將安居安行﹖聖人若弗治﹐民將安率安將﹖是故天覆之﹐地載之﹐聖人治之。聖人之身猶日也﹐夫日圓尺﹐光盈天地。聖人之身小﹐其所燭遠。﹝2﹞聖人正己﹐而四方治矣。﹝3﹞上綱苟直﹐百目皆開﹔徳行苟直﹐羣物皆正。政﹝4﹞也者﹐正人者也。身不正則人不從。﹝5﹞是故不言而信﹐不怒而威﹐不施而仁。﹝6﹞有諸心而彼正﹐謂之至政。今人曰「天下﹝7﹞亂矣﹐難以爲善。」此不然也。夫饑者易食﹐寒者易衣﹐﹝8﹞此亂而後易爲徳也。﹝9﹞

校正﹕

﹝1﹞《文子道原篇》云「天之道﹐常生物而不有﹐成化而不宰。萬物恃之而生﹐莫之知徳﹔恃之而死﹐莫之知怨。」

﹝2﹞「聖人之身猶日」以下見《初學記》十七。《禦覽》三兩見﹐一云「聖人以日圓盈尺﹐光滿天下。聖人居髙明燭﹐彌綸六合。」《天中記》一作﹕「聖人居室﹐彌綸六合﹐猶聖人之身小﹐其所燭遠矣。」《諸子匯函》又作﹕「聖人居室﹐而所燭彌綸六合。」疑皆誤。《呂氏春秋勿躬篇》云「聖王之徳融乎﹖若日之始出﹐極燭六合。」《韓非子內儲說上》云「夫日兼燭天下﹐一物不能當也﹔人君兼燭一國人﹐一人不能擁也。」

﹝3﹞《禦覽》四百一無「矣」字﹐下有「故曰天地之大府」一句。」《初學記》十七作﹕「聖人中一正己也﹐故曰天地之府。」

﹝4﹞原作「正」。

﹝5﹞《論語顏淵篇》﹕「孔子曰﹕『政者﹐正也。』」《子路篇》﹕「子曰﹕『其身正﹐不令而行﹔其身不正﹐𨿽令不從。』」

﹝6﹞《文子上仁篇》﹕「老子曰﹕『不言而信﹐不施而仁﹐不怒而威﹐是以天心動化者也。』」

﹝7﹞原脫。

﹝8﹞《孟子公孫丑篇》云「饑者易爲食﹐渴者易爲飲。」

﹝9﹞以上諸篇並見魏徵《羣書治要》﹐據他書補《勸學篇》三條﹐《仁意篇》二條﹐《廣澤篇》二條﹐《綽子篇》一條。

﹝尸子卷上終﹞尸子校正卷下說明

《尸子》一書﹐《漢書藝文志》著錄爲雜家﹐其後各家著錄﹐或在雜家﹐或在法家。其篇幅﹐《漢書藝文志》所載曰二十篇﹐《隋書經籍志》《舊唐書經籍志》《新唐書藝文志》作二十卷。尸子其人﹐《史記孟子荀卿列傳》稱其爲楚人﹐《漢書藝文志》稱其爲魯人﹐劉向《別錄》稱其爲晉人。《漢書藝文志》班固自注﹕尸子「名佼﹐魯人﹐秦相商君師之。鞅死﹐佼逃入蜀」。然《史記孟子荀卿列傳》曰「楚有尸子」。裴駰《集解》曰「劉向《別錄》曰﹕『楚有尸子﹐疑謂其在蜀。今按《尸子》書﹐晉人也﹐名佼﹐秦相衛鞅客也。衛鞅商君謀事畫計﹐立法理民﹐未嘗不與佼規之也。商君被刑﹐佼恐並誅﹐乃亡逃入蜀。自爲造此二十篇書﹐凡六萬餘言。卒﹐因葬蜀。」司馬貞《索隱》亦曰「按尸子名佼﹐音絞﹐晉人﹐事具《別錄》。」

《尸子》原書自宋以後佚失﹐淸代先有惠棟刻《尸子輯本》三卷﹐又有任兆麟刻《校訂尸子》三篇﹐繼有孫星衍刻《尸子集本》二卷。至嘉慶十六年﹝1811﹞﹐汪繼培據三人輯佚﹐重加釐訂﹐成《尸子校正》二卷。其書以唐代《羣書治要》所載《尸子》部分爲上卷﹐以散見各書之文字爲下卷﹐另集各輯本所違錯及誤收文字爲《存疑》﹐附於書後﹐故呂思勉《經子解題》稱之爲「實最善之本也」。

《尸子》一書自淸及近代以來﹐學者多視爲僞書。然呂思勉先生《經子解題》稱今本《尸子》﹐「據今所輯存者﹐十之七八皆儒家言……此書蓋亦如《呂覽》﹐兼總各家而偏於儒……實足以通儒﹑道﹑名﹑法四家之郵。」又稱﹕「其文極朴茂﹐……今𨿽闕佚已甚﹐然單詞碎義﹐足以取證經子者﹐實屬指不勝屈……此外典制故實﹐足資考證者尙多。」按戰國之際﹐學者多有能涉獵百氏﹑不主一家者﹐如韓非於師承則爲儒家之荀卿﹐於學理則爲道家之老聃﹐儒道名法自相通﹐而不止於相絀相非也。觀其《廣澤》一篇從容平章墨子﹑孔子﹑皇子﹑田子﹑列子﹑料子之語﹐豈難明此﹖《尸子》恐亦如《四庫》館臣所論《愼子》﹐「道徳之爲刑名﹐此其轉關」者歟﹖是邪非邪﹐亦所謂可與通達者道﹐難爲固陋者言也。

汪氏原刻收入《湖海樓叢書》﹐光緒三年浙江書局據以刻爲《二十二子》﹐此次據上海古籍出版社縮印浙江書局刻本整理。原刻段落均仍舊不攺﹐而加以現代標點。原刻爲夾注﹐現均攺爲段後注。

洛陽老莊研究院

瀟雨整理排錄

卷下

散見諸書文匯輯

天地四方曰宇﹐往古來今曰宙。﹝1﹞

校正﹕

﹝1﹞《世說排調篇》注﹑《莊子齊物論》釋文。首句任本作「上下四方」﹐《升庵外集》一作「上下四旁」。按《文子自然篇》﹕「老子曰﹕『往古來今謂之宙﹐四方上下謂之宇。』」《淮南子齊俗訓》同。《莊子庚桑楚篇》釋文引《三蒼》亦云「四方上下爲宇﹐往古來今曰宙」。「上下四方」之訓皆本《文子》。

日五色﹐至陽之精﹐象君徳也。五色照耀﹐君乘土而王。﹝1﹞

校正﹕

﹝1﹞《禦覽》三﹑《事類賦日賦》注﹑《路史後紀》七注﹑《禦覽》八百七十二引《禮斗威儀》云「君乘土而王﹐其政太平﹐則日五色無主。」宋均曰「五行之色不主於一也。」此「五色照耀」二句﹐疑非《尸子》本文。

少昊金天氏﹐邑於窮桑﹐日五色﹐互照窮桑。﹝1﹞

校正﹕

﹝1﹞《禦覽》三﹑《事類賦》注﹑《路史後紀》七注﹑《天中記》一﹑《海錄碎事》一。

使星司夜﹐月司時﹐猶使雞司晨也。﹝1﹞

校正﹕

﹝1﹞《類聚》一。《書鈔》一百五十引《尸子》云「使星司夜﹐使月司使。」又引「天子候」云「使星司夜﹐使月司時﹐猶雞能司晨也。」「天子」當作「尸子」﹐「候」亦「使」之誤。《文選陸士衡擬今日良宴會》注引﹕「使雞伺晨。」《海錄碎事》一與《類聚》同。

虹霓爲析翳。﹝1﹞校正﹕

﹝1﹞《文選》《西都賦》注﹑《薦禰衡表》注。按《爾雅釋文》﹕「蜺爲挈貳。」注云「蜺﹐雌虹也﹐見《離騷》。挈貳﹐其別名﹐見《尸子》。」疏云「挈貳﹐其別名也﹐文見《尸子》。」是「析翳」當爲「挈貳」。孫氏志祖云「析翳﹑挈貳﹐蓋一也﹐聲轉耳。」

慧星爲欃槍。﹝1﹞

校正﹕

﹝1﹞《開元占經》五。

春爲忠。東方爲春。春﹐動也。是故鳥獸孕寍﹐艸木華生﹐萬物咸遂﹐忠之至也。﹝1﹞

校正﹕

﹝1﹞《類聚》三。「寍」疑「字」。《禦覽》十九作「鳥獸孕﹐榮華生﹐萬物遂。」《五行大義》一引云「東者﹐動也﹐震气故動。」《尙書大傳》云「東方者何也﹖動方也﹐物之動也。何以謂之春﹖春出也﹐物之出也﹐故曰東方春也。」《漢書律曆志》云「少陽者﹐東方。東﹐動也。陽气動﹐物於時爲春。春﹐蠢也。物蠢生﹐乃動運。」《禮記鄕飲酒義》云「東方者春﹐春之爲言蠢也﹐產萬物者聖也。」《白虎通五行篇》云「春之爲言偆﹐偆﹐動也﹐位在東方。」《釋名》云「春﹐蠢也﹐動而生也。」

夏爲樂。南方爲夏。夏﹐興也﹔南﹐任也。是故萬物莫不任興﹐蕃殖充盈﹐樂之至也。﹝1﹞

校正﹕

﹝1﹞《類聚》三﹑《禦覽》廿二。《尙書大傳》云「南方者何也﹖任方也。任方者﹐物之方任。何以謂之夏﹖夏者﹐假也。假者﹐吁荼萬物而養之外也﹐故曰南方夏也。」《律曆志》云「太陽者﹐南方。南﹐任也。陽气任養物﹐於時爲夏。夏﹐假也。物假大﹐乃宣平。」《禮記》云「南方者夏﹐夏之爲言假也。養之﹑長之﹑假之﹐仁也。」《白虎通》云「夏之言大也﹐位在南方。」《釋名》云「夏﹐假也。寬假萬物﹐使生長也。」

秋爲禮。西方爲秋。秋﹐肅也﹐萬物莫不肅敬﹐禮之至也。﹝1﹞

校正﹕

﹝1﹞《類聚》三﹐《禦覽》廿四﹑五百廿三。《文選張景陽雜詩》注「莫不」作「艸木」﹐誤。《五行大義》一「肅敬」下有「恭莊」二字﹐「至」作「主」﹐誤。《尙書大傳》云「西方者何也﹖鮮方也。鮮﹐訊也。訊者﹐始入之貌。始入者何以謂之秋﹖秋也﹐愁者﹐物方愁而入也。故曰西方者秋也。」《律曆志》云「少陰者﹐西方。西﹐遷也。陰气遷﹐落物﹐於時爲秋。秋﹐█﹝左邊上米下韋﹐右邊上隹下火﹞也。物█﹝左邊上米下韋﹐右邊上隹下火﹞斂﹐乃成孰。」《禮記》云「西方者秋﹐秋之爲言愁也。愁之以時﹐察守義者也。」《白虎通》云「秋之爲言愁也﹐其位西方。」《釋名》云「秋﹐緧也。緧迫品物﹐使時成也。」

冬爲信。北方爲冬。冬﹐終也﹔北﹐伏方也。是故萬物至冬皆伏﹐貴踐若一﹐美惡不減﹐信之至也。﹝1﹞

校正﹕

﹝1﹞《禦覽》廿七。「減」本作「成」﹐據《天中記》五﹑《廣博物志》四攺。「至」字據《五行大義》一補。「伏方也」﹐《五行大義》作「伏也」﹐又引云「冬﹐終也﹐萬物至此終藏也。」《廣韻二冬》《史記五帝紀》索隱引云「北方者﹐伏方也。」《尙書大傳》云「北方者何也﹖伏方也﹐萬物之方伏。物之方伏則何以謂之冬﹖冬者﹐中也。中也者﹐萬物方藏於中也。故曰北方冬也。」《律曆志》云「太陰者﹐北方。北﹐伏也。陽气伏於下﹐於時爲冬。冬﹐終也。物終藏﹐乃可稱。」《禮記》云「北方者﹐冬。冬之爲言中也。中者﹐藏也。」《白虎通》云「冬之爲言終也﹐其位在北方。」《釋名》云「冬﹐終也。物終成也。」又《尙書大傳》﹕「北方﹐冬也。」下云「陽盛則吁荼萬物而養之外也﹐陰盛則呼吸萬物而藏之內也。故曰﹕吁吸也者﹐陰陽之交接﹐萬物之終始。」《尸子》任本「美惡不減」下有「陰陽交接﹐萬物之始生」二句﹐蓋涉《大傳》而誤。

晝動而夜息﹐天之道也。﹝1﹞

校正﹕

﹝1﹞《文選陶淵明雜詩》注。

八極之內﹐有君長者﹐東西二萬八千里﹐南北二萬六千里。故曰﹕天左舒而起牽牛﹐地右辟而起畢昴。﹝1﹞

校正﹕

﹝1﹞《禦覽》卅七﹑《事類賦地賦》注。任本「辟」一作「開」。《山海經中山經》云「天地之東西二萬八千里﹐南北二萬六千里。」亦見《管子》《地數篇》《輕重乙篇》《呂氏春秋有始覽》《淮南子墜形訓》。又《禦覽》卅六引《河圓括地象》曰「八極之廣﹐東西二億三萬三千里﹐南北二億三萬一千五百里。夏禹所治﹐四海內地﹐東西二萬八千里﹐南北二萬六千里。」又云「地廣﹐東西二萬八千﹐南北二萬六千。有君長之州有九阻﹐中土之文徳及而不治。」

八極爲局。﹝1﹞

校正﹕

﹝1﹞《文選左太衝雜詩》注。

凡水﹐其方折者有玉﹐其圓折者有珠。淸水有﹝1﹞黃金﹐龍淵有﹝2﹞玉英。﹝3﹞

校正﹕

﹝1﹞一作「出」。

﹝2﹞一作「生」。

﹝3﹞《類聚》八﹐《禦覽》五十八﹑七十﹑八百三﹑八百五﹐《文選蜀都賦》《吳都賦》《文賦》《顏延年贈王太常詩》注﹐《山海經》注一﹑二。《穆天子傳》二注「淵」作「泉」。《玉篇玉部》「瑛」字注云「美石﹐似玉。《尸子》龍淵﹐玉光也﹔水精﹐謂之玉瑛也。」《淮南子墜形訓》雲「水圓折者有珠﹐方折者有玉。淸水有黃金﹐龍淵有玉英。土地各以其類生。」

朔方之寒﹐冰厚六尺﹐木皮三寸。北極左右有不釋之冰。﹝1﹞

校正﹕

﹝1﹞《初學記》三兩引「冰」﹐一作「地凍」﹐與《廣志》相涉而誤。《書鈔》一百五十六﹐《禦覽》卅四﹐《淮南子墜形訓》云「北方有不釋之冰。」《漢書晁錯傳》云「胡貉之地﹐木皮三寸﹐冰厚六尺。」

寒﹐凝冰裂地。﹝1﹞

校正﹕

﹝1﹞《文選上林賦》注。《春秋繁露循天之道篇》云「是故陰陽之會﹐冬合北方而物動於下﹐夏合南方而物動於上。上下之大動皆在日至之後。爲寒則凝冰裂地﹐爲熱則焦沙爛石。气之精至於是。」

荊者非無東西也﹐而謂之南﹐其南者多也。﹝1﹞

校正﹕

﹝1﹞《文選魏都賦》注。

傅巖在北海之洲。﹝1﹞

校正﹕

﹝1﹞《書說命》正義﹑《史記殷本紀》集解。《墨子尙賢下》云「傅說居北海之洲﹐圜土之上﹐衣褐帶索﹐庸築乎傅巖之城﹐武丁得而舉之﹐立爲三公。」

赤縣州者﹐實爲昆侖之墟。其東則鹵水島山﹐左右蓬萊。﹝1﹞玉紅之艸生焉﹐食其一實而醉臥﹐三百歲而後寤。﹝2﹞

校正﹕

﹝1﹞文有脫誤。

﹝2﹞《禦覽》卅八﹑四百九十七。《論衡難歲篇》云「鄒衍論之﹐以爲九州之內﹐五千里竟﹐合爲一州﹐在東南位﹐名曰赤縣州。」《史記孟子荀卿列傳》作「中國名曰赤縣神州」。此所稱赤縣州與鄒衍說不同。

泰山之中有神房﹑阿閣﹑帝王錄。﹝1﹞

校正﹕

﹝1﹞《初學記》五﹐《禦覽》卅九﹑一百八十四﹑一百八十五。

燧人上觀辰星﹐下察五木﹐以爲火。﹝1﹞

校正﹕

﹝1﹞《類聚》八十﹑《禦覽》八百七十。《路史前紀》五注引云「遂人察辰心而出火。」又《發揮》一論「遂人攺火」云「昔者遂人氏作觀乾象﹐察辰心而出火﹔作鉆燧﹐別五木以攺火。」《風俗通皇霸篇》引含文嘉云「燧人始鉆木取火﹐炮生爲熱﹐令人無腹疾﹐有異於禽獸﹐遂天之意﹐故曰燧人也。」《論語陽貨篇》「鉆燧攺火」﹐馬融注曰「《周書》﹕『月令有更火﹐春取楡柳之火﹐夏取棗杏之火﹐季夏取桑柘之火﹐秋取柞楢之火﹐冬取槐檀之火。』一年之中﹐鉆火各異木﹐故曰攺火也。」

燧人之世﹐天下多水﹐故教民以漁。﹝1﹞

校正﹕

﹝1﹞《廣韻九魚》《初學記》廿二﹑《禦覽》八百卅三﹑《書鈔》十﹑《路史前紀》五。

虙犧氏之世﹐天下多獸﹐故教民以獵。﹝1﹞伏羲始畫八卦﹑列八節而化天下。﹝2﹞

校正﹕

﹝1﹞《廣韻廿九葉》《禦覽》八百卅二﹑《書鈔》十﹑《路史後紀》一。《漢書律曆志》下云「帝太昊作网罟﹐以田漁﹐取犧牲﹐故天下號曰炮犧氏。」《尙書序》孔穎達疏云「古者以聖徳伏物﹐教人取犧牲﹐故曰伏犧。字或作虙犧。」《漢書古今人表》作「宓羲」﹐顏師古注云「『宓』本亦作『虙』。」

﹝2﹞《書鈔》一百五十三。《易系辭下傳》云「古者包犧氏之王天下也﹐仰則觀象於天﹐俯則觀法於地。觀鳥獸之文與地之宜﹐近取諸身﹐遠取諸物﹐於是始作八卦﹐以通神明之徳﹐以類萬物之情。」《禦覽》七十八引《春秋內事》云「伏羲氏始畫八卦﹐定天地之位﹐分陰陽之數﹐推列三光﹐建分八節﹐以文應瑞﹐凡二十四消息禍福﹐以制吉凶。」《風俗通皇霸篇》引含文嘉云「伏者﹐別也﹐變也。戲者﹐獻也﹐法也。伏羲始別八卦﹐以變化天下。天下法則﹐咸伏貢獻﹐故曰伏羲也。」

神農氏治天下﹐欲雨則雨。五日爲行雨﹐旬爲谷雨﹐旬五日爲時雨。正四時之制﹐萬物咸利﹐故謂之神。﹝1﹞

校正﹕

﹝1﹞一作「故謂之神雨」﹐一作「故曰神雨」﹐並誤。《類聚》二﹐《禦覽》十八﹑百七十二﹐《路史後紀》三注﹑《餘論》一﹐《事類賦雨賦》注。《書鈔》十七引「立四時之制」﹐一百五十三「制」作「序」﹐《天中記》四又作「節」﹐並卽此「正四時之制」。

神農氏夫負妻戴﹐以治天下。堯曰「聯之比神農﹐猶旦與昏也。」﹝1﹞

校正﹕

﹝1﹞《禦覽》七十八。《路史後紀》三「治」作「有」﹐末句作「猶民之於晁旦也」。《升庵外集》卅七﹑《繹史》四作「猶昏之仰旦也」。

神農氏七十世有天下﹐豈每世賢哉﹗牧民易也。﹝1﹞

校正﹕

﹝1﹞《禦覽》七十八。《路史後紀》四云「尸子之言﹐記爲孔子。」《呂氏春秋愼勢篇》云「神農十七世有天下﹐與天下同之也。」此云「七十世」﹐未知孰是。

子貢問孔子曰「古者黃帝四面﹐信乎﹖」孔子曰「黃帝取合己者四人﹐使治四方﹐不謀而親﹐﹝1﹞不約而成﹐大有成功﹐此之謂四面也。」﹝2﹞

校正﹕

﹝1﹞一作「不計而耦」﹐誤。

﹝2﹞《禦覽》七十九﹑三百六十五﹐《天中記》十一。《呂氏春秋本味篇》云「賢主之求有道之士﹐無不以也﹔有道之士求賢主﹐無不行也。相得然後樂。不謀而親﹐不約而信﹐相爲殫智竭力﹐犯危行苦﹐志歡樂之﹐此功名所以大成也。故黃帝立四面﹐堯舜得伯陽﹑續耳﹐然後成。」髙誘注﹕「黃帝使人四面出求賢人﹐得之﹐立以爲佐﹐故曰立四面也。」《臣軌同體章》云「軒轅氏有四臣﹐以察四方。故《尸子》云﹕『黃帝四目。』」「目」字疑誤。《魏志》黃初六年注《魏略》載詔曰「昔軒轅建四面之號。」

黃帝斬蚩尢於中冀。﹝1﹞

校正﹕

﹝1﹞《事物紀原》十。《逸周書嘗麥解》云「赤帝分正二卿﹐命蚩尢於宇少昊。蚩尢乃逐帝﹐爭於涿鹿之河﹐九隅無遺。赤帝大懾﹐乃說於黃帝﹐執蚩尢﹐殺之於中冀﹐以甲兵釋怒。」

四夷之民﹐有貫匈者﹐有深目者﹐有長肱者﹐黃帝之徳嘗致之。﹝1﹞

校正﹕

﹝1﹞《山海經》六注。《路史後紀》五注﹕「肱」作「股」﹐「嘗」作「皆」。案「肱」當作「股」。《竹書紀年》云「黃帝五十九年﹐貫匈氏來賓﹐長股氏來賓。」《山海經海外西經》﹕「長股之國在雄常北。被髮一曰長腳。」貫匈國見《海外南經》﹐深目國見《海外北經》。

堯有建善之旌。﹝1﹞

校正﹕

﹝1﹞《初學記》廿。任本「建」作「進」。

堯立誹謗之木。﹝1﹞

校正﹕

﹝1﹞《史記孝文本紀》索隱﹑《後紀》十一注。案《呂氏春秋自知篇》云「堯有欲諫之鼓﹐舜有誹謗之木﹐湯有司過之士﹐武王有戒愼之鞀。」《淮南子主術訓》作﹕「堯置敢諫之鼓﹐舜立誹謗之木﹐湯有司直之人﹐武王立戒愼之鞀。」《鄧析子轉辭篇》同。《史記孝文本紀》云「古之治天下﹐朝有進善之旌﹐誹謗之木。」《集解》﹕「應劭曰﹕旌﹐旛也。堯設之五達之道﹐令民進善也。服虔曰﹕誹謗之木﹐堯作之橋梁﹐交互柱頭。」服﹑應以旌木並屬堯﹐蓋本《尸子》。

堯南撫交阯﹐北懷幽都﹐東西至日月之所出入﹐有餘日而不足於治者﹐恕也。﹝1﹞

校正﹕

﹝1﹞《荀子王霸篇》注。《墨子節用中》云「堯治天下﹐南撫交阯﹐北降幽都﹐東西至日所出入﹐莫不賓服。」賈誼《新書修政語》上﹕「堯教化﹐及雕題﹑蜀﹑越﹐撫交趾﹐身涉流沙﹐地封獨山﹐西見王母﹐訓及大夏﹑渠叟﹐北中幽都﹐及狗國﹐與人身而鳥面﹐及焦僥。好賢而隱不逮﹐彊於行而菑於志。率以仁而恕﹐至此而巳矣。」

人之言君天下者﹐瑤臺九累﹐而堯白屋﹔黼衣九種﹐而堯大布﹔宮中三市﹐而堯鶉居﹔珍羞百種﹐而堯糲飯菜粥﹔騏驎靑龍﹐而堯素車玄駒。﹝1﹞

校正﹕

﹝1﹞《初學記》九﹐「衣」作「黻」﹐又廿四。《禦覽》八十﹑《文選辧命論》注。《路史後紀》十一注﹐首句作「人君之有天下」﹐「玄駒」作「僕馬」。案「素車朴馬」見哀二年《左傳》。《淮南子精神訓》云「人之所以樂爲人主者﹐以其窮耳目之欲而適躬體之便也。今髙臺層榭﹐人之所麗也﹐而堯朴桷不斲﹐素題不枅﹔珍怪奇異﹐人之所美也﹐而堯糲粢之飯﹐藜藿之羹﹔文繡狐白﹐人之所好也﹐而堯布衣掩形﹐鹿裘禦寒。養性之具不加厚﹐而增之以任重之憂。故舉天下而傳之於舜﹐若解重負。然非直辭讓誠﹐無以爲也。」

舜兼愛百姓﹐務利天下。其田歷山也﹐荷彼耒耜﹐耕彼南畝﹐與四海俱有其利﹔其漁雷澤也﹐旱則爲耕者鑿瀆﹐儉則爲獵者表虎。故有光若日月﹐天下歸之若父母。﹝1﹞

校正﹕

﹝1﹞《禦覽》八十一。「儉」與「險」通。《後紀》十二注作「險」。《困學紀聞》十作「狩」﹐《文心雕龍祝盟篇》云「舜之祠田﹐云﹕『荷此耒耜﹐耕彼南畝﹐四海俱有。』利民之志﹐頗形於言矣。」《管子版法解》云「舜耕歷山﹐陶河濱﹐漁雷澤﹐不取其利﹐以教百姓﹐百姓舉利之﹐此所謂能以所不利利人者也。」

舜事親養老﹐爲天下法。其遊也﹐得六人﹐曰雒陶﹑方回﹑續身﹑伯陽﹑東不識﹑秦不空﹐皆一國之賢者也。﹝1﹞

校正﹕

﹝1﹞《禦覽》八十一。《書鈔》四十九作「舜得友五人﹐曰雄陶﹑續耳﹑柏楊﹑東不識﹑秦不空﹐一國之賢人也。」按《陶潛集聖賢羣輔錄》云「《戰國策》顏歜云﹕『堯有九佐﹐舜有七友。』」而《尸子》止載雄陶等六人﹐不載靈甫﹐是《尸子》本有六人。《前漢書古今人表》上中有方回﹐上下有雒陶﹑續身﹑柏楊﹑東不訾﹑秦不虛。顏師古曰「雒陶以下皆舜之友也。『身』或作『耳』﹐『虛』或作『字』﹐並見《尸子》。」惟「靈甫」不見於表﹐蓋班氏亦本《尸子》。任本作「得七人」﹐有靈甫﹐誤。《後紀》十二注「老」作「兄」﹐而申之云﹐是則更有兄也。梁氏玉繩云「『兄』字蓋訛。」然《越絕書》言舜「兄狂弟傲」﹐何也﹖

舜一徙成邑﹐再徙成都﹐三徙成國﹐其致四方之士。堯聞其賢﹐徵之艸茅之中。與之語禮﹐樂而不逆﹔與之語政﹐至簡而易行﹔與之語道﹐廣大而不窮。於是妻之以媓﹐媵之以蛾﹐九子事之﹐而托天下焉。﹝1﹞

校正﹕

﹝1﹞《類聚》十一。《禦覽》八十一﹐又一百卅五引「堯妻舜以娥皇﹐媵之以女英」﹐一百五十六「徵」作「舉」。「其致四方之士」﹐《天中記》十一作「四方之士歸之」。《後紀》十二《有虞氏紀》云「語禮樂﹐詳而不孛﹔語政治﹐簡而易行﹔論道﹐廣大而亡窮。」全本《尸子》。此脫「詳」字﹐「至」作「治」﹐疑《後紀》誤。注又引《尸子》云「妻以蛾﹐媵以皇。娥皇﹐眾女之英。」《呂氏春秋貴因篇》云「舜一徙成邑﹐再徙成都﹐三徙成國﹐而堯授之禪位﹐因人之心也。」《管子治國篇》云「舜一徙成邑﹐二徙成都﹐參徙成國。舜非嚴刑罰﹑重禁令﹐而民歸之矣。去者必害﹐從者必利也。」《莊子徐無鬼篇》云「舜有羶行﹐百姓悅之﹐故三徙成都﹐至鄧之虛﹐而十有萬家。堯聞舜之賢﹐舉之童土之地。」

舜受天下﹐顏色不變﹔堯以天下與舜﹐顏色不變。知天下無能損益於己也。﹝1﹞

校正﹕

﹝1﹞《禦覽》八十。《後紀》十二注作「堯以天下與舜﹐顏色不變﹔舜受天下於堯﹐亦顏色不變。知天下無損益於己也。」

務成昭之教舜曰「避天下之逆﹐從天下之順﹐天下不足取也﹔避天下之順﹐從天下之逆﹐天下不足失也。」﹝1﹞

校正﹕

﹝1﹞《荀子大略篇》注。《後紀》十二「取」作「治」。

舜云「從道必吉﹐反道必凶﹐如影如響。」﹝1﹞

校正﹕

﹝1﹞《禦覽》八十一。

舜舉三後﹐而四死除。何爲四死﹖饑渴﹑寒晦﹑勤勞﹑鬥爭。﹝1﹞

校正﹕

﹝1﹞《禦覽》八十一。下「四死」二字據孫本補。《書鈔》十一﹕「舉后稷﹐民除四死。」注謂「饑﹑寒﹑勤﹑苦」﹐蓋本此。任本作「舜舉三後﹐而四凶除也」﹐合「舜兩眸子」條爲一節﹐誤。《尙書呂刑》云「乃命三後﹐卹功於民。伯夷降典﹐折民惟刑﹔禹平水土﹐主名山川﹔稷降播種﹐農殖嘉谷。三後成功﹐惟殷於民。」《淮南子人間訓》云「古者溝防不修﹐水爲民害﹐禹鑿龍門﹐辟伊闕﹐平治水土﹐使民得陸處﹔百姓不親﹐五品不愼﹐契教以君臣之義﹐父子之親﹐夫婦之辧﹐長幼之序﹔田野不修﹐民食不足﹐后稷乃教之辟地墾艸﹐糞土種谷﹐令百姓家給人足。故三後之後﹐無不王者。」按《淮南》以禹﹑稷﹑契爲三後﹐與《呂刑》異﹐此三後未知何指。

古者﹐龍門未辟﹐呂梁未鑿。河出於孟門之上﹐大溢逆流﹐無有邱陵﹑髙阜﹐滅之﹐名曰洪水。禹於是疏河決江﹐十年不窺其家﹐手不爪﹐脛不生毛﹐生偏枯之病﹐步不相過﹐人曰禹步。﹝1﹞

校正﹕

﹝1﹞《山海經》三注﹐《荀子非相篇》注﹐《禦覽》四十八﹑十二﹐《天中記》十一。「河出」句據《禦覽》四十補﹐上作「龍門未鑿﹐呂梁未開」。《後紀》十三注「開」作「辟」。下云「河出孟門」爲二。《穆天子傳》四注「孟」作「盟」。「滅之」上﹐《繹史》十一有「盡皆」二字。「禹於是」﹐《天中記》作「禹治水」﹐《非相篇》注作「禹之勞十年」云云。任本「人」作「故」。《呂氏春秋愛類篇》云「昔上古﹐龍門未開﹐呂梁未發﹐河出孟門﹐大溢逆流﹐無有邱陵﹑沃衍﹑平原﹑髙阜﹐盡皆滅之﹐名曰鴻水。禹於是疏河決江﹐爲彭蠡之障﹐幹東土﹐所活者千八百國。」又《行論篇》云「禹官爲司空﹐以通水潦﹐顏色黎墨﹐步不相過。」《莊子天下篇》云「禹親自操橐耜﹐而九雜天下之川。腓無胈﹐脛無毛。」《列子楊朱篇》云「禹纂業事讎﹐惟荒土功﹐子產不字﹐過門不入﹐身體偏枯﹐手足胼胝。」《法言重黎篇》云「昔者姒氏治水土﹐而巫步多禹。」又按《孟子滕文公篇》云「禹八年於外﹐三過其門而不入。」《史記河渠書》引《夏書》曰「禹抑鴻水十三年﹐過家不入門。」《夏本紀》及《漢書溝洫志》同。《吳越春秋越王無餘外傳》又云「禹勞身焦思以行﹐七年﹐聞樂不聽﹐過門不入。」俱與此異。

山行乘樏﹐泥行乘蕝。﹝1﹞

校正﹕

﹝1﹞《尙書益稷》正義。《釋文》「泥」作「澤」。「蕝」﹐音子絕反。《史記河渠書》﹕「山行卽橋」。集解﹕「徐廣曰﹕『橋﹐近遙反﹐一作攆。』《尸子》曰﹕『山行乘樏。』又曰﹕『行塗以楯﹐行險以撮﹐行沙以軌。』又曰﹕『乘風車。』音去喬反。」按索隱云「撮﹐子芮反﹐又子絕反。」與「蕝」音同﹐是行險以撮﹐卽泥行乘蕝﹐不得一書而兩見﹐其句法亦上下不類。又曰云云﹐當別引他書﹐而傳寫訛脫也。《路史餘論》九引﹕「行塗以楯﹐行險以撮﹐行山乘樏﹐行沙乘軌。」《後紀》十三注﹕「『撮』又作『攆』。」並仍集解誤。本集解「乘風車以去喬」之音推之﹐當是乘蹻車。《十洲記》曰「蓬邱﹐蓬萊山也。昔禹治洪水畢﹐乘蹻車到此山。」案四載之名﹐最爲參錯。《史記夏本紀》云「陸行乘車﹐水行乘船﹐泥行乘橇﹐山行乘攆。」集解﹕「徐廣曰﹕『橇﹐他書或作蕝﹐攆一作橋。』」《河渠書》引《夏書》曰「陸行載車﹐水行載舟﹐泥行蹈毳﹐山行卽橋。」集解﹕「徐廣曰﹕『橋一作攆。』」索隱云「毳﹐亦作橇。」《漢書溝洫志》引《夏書》﹕「陸行載車﹐水行乘舟﹐泥行乘毳﹐山行則梮。」《說文木部》「樏」字下引《虞書》曰「予乘四載﹐水行乘舟﹐陸行乘車﹐山行乘欙﹐澤行乘█﹝左車右川﹞。」《尙書》僞孔傳雲「水乘舟﹐陸乘車﹐泥乘輴﹐山乘樏。」此見於經史者也。其見於諸子者﹐《文子自然篇》雲「水用舟﹐沙用█﹝左镸右耒﹞﹐泥用輴﹐山用樏。」《淮南子修務訓》襲之則雲「水之用舟﹐沙之用鳩﹐泥之用輴﹐山之用虆。」其《齊俗訓》又云「舟車楯█﹝左镸右耒﹞。」髙誘注﹕「水宜舟﹐陸地宜車﹐沙地宜█﹝左镸右耒﹞﹐泥地宜楯。」《呂氏春秋愼勢篇》又雲「水用舟﹐陸用車﹐塗用輴﹐沙用鳩﹐山用樏。」歷考諸書﹐惟舟車無異字﹐其山泥所用﹐則欙﹑樏﹑虆﹑橋﹑攆﹑梮爲一類﹐橇﹑毳﹑蕝﹑█﹝左車右川﹞﹑輴﹑楯爲一類﹐長█﹝左镸右耒﹞﹑鳩於他書無徵。《淮南》兩見﹐各用其一。《呂氏》以鳩與舟﹑車﹑楯﹑樏爲五﹐浮於四載之數﹐豈後人有所增竄耶﹖

禹治水﹐爲喪法曰﹕毀必杖﹐哀必三年﹐是則水不救也。故使死於陵者葬於陵﹐死於澤者葬於澤﹐桐棺三寸﹐制喪三日。﹝1﹞

校正﹕

﹝1﹞《宋書禮志》二﹑《後漢書王符傳》注。《淮南子要略》云「墨子學儒者之業﹐受孔子之術﹐以爲其禮煩擾而不說﹐厚葬靡財而貧民﹐服傷生而害事﹐故背周道而用夏政。禹之時﹐天下大水﹐禹身執欙垂﹐以爲民先﹐剔河而道九歧﹐鑿江而通九路﹐辟五湖而定東海。當此之時﹐燒不暇撌﹐濡不給扢﹐死陵者葬陵﹐死澤者葬澤。故節財薄葬﹐閒服生焉。」又《齊俗訓》云「三年之喪﹐是彊人所不及也﹐而以僞輔情也﹔三月之服﹐是絕哀﹐而迫切之性也。夫儒墨不原人情之終始﹐而務以行相反之制。」髙誘注﹕「三月之服﹐夏后氏之禮。」《韓非子顯學篇》云「墨者之葬也﹐冬日冬服﹐夏日夏服﹐桐棺三寸﹐服喪三月﹐世以爲儉而禮之。」《墨子公孟篇》﹕「公孟子謂子墨子曰﹕『子以三年之喪爲非﹐子之三日之喪亦非也。』」按「三日」皆「三月」之訛。《禦覽》五百五十五「制喪三日」下有「舜西教乎﹖七戎道死﹐葬於南巴之中﹐衣衾三領﹐款木之棺﹐葛以緘之」一段﹐洪氏頤煊云「《王符傳》注引『舜西教於西戎』以下本有『墨子曰』三字﹐《禦覽》誤合爲一條。」

禹興利除害﹐爲萬民種也。﹝1﹞

校正﹕

﹝1﹞《文選求自試表》注。《淮南子修務訓》云「禹耳參漏﹐是爲大通﹐興利除害﹐疏河決江。」

禹長頸烏喙﹐面貌﹝1﹞亦惡矣﹐天下從而賢之者﹐﹝2﹞好學也。﹝3﹞

校正﹕

﹝1﹞一作「面目顏色」。

﹝2﹞一作「天下獨賢之」。

﹝3﹞《初學記》九﹐又十九﹐《禦覽》八十二﹑三百六十五﹑三百六十九﹑三百八十二。「烏」並作「鳥」﹐今據《緯略》七。劉子《新論命相篇》亦云「夏禹長頸烏喙。」

湯問伊尹曰「壽可爲耶﹖」伊尹曰「王欲之﹐則可爲﹔弗欲﹐則不可爲也。」﹝1﹞

校正﹕

﹝1﹞《類聚》十八。

湯之徳及鳥獸矣。﹝1﹞

校正﹕

﹝1﹞《文選》《賢良詔》注﹑《四子講徳論》注。《呂氏春秋異用篇》云「湯見祝网者﹐置四面﹐其祝曰﹕『從天墜者﹐從地出者﹐從四方來者﹐皆離吾网。』湯曰﹕『嘻﹐盡之矣﹗非桀﹐其孰爲此也﹖』湯收其三面﹐置其一面﹐更教祝曰﹕『昔蛛蝥作网罟﹐今之人學紓﹐欲左者左﹐欲右者右﹐欲髙者髙﹐欲下者下。吾取其犯命者。』漢南之國聞之曰﹕『湯之徳及禽獸矣。』」

湯之救旱也﹐﹝1﹞乘素車白馬﹐著布█﹝上艸下代﹞﹐﹝2﹞身嬰白茅﹐以身爲牲﹐禱於桑林之野。當此時也﹐弦歌鼓舞者禁之。﹝3﹞

校正﹕

一作「殷湯救旱」。

一作「布衣」﹐無「著」字。按﹐「█﹝上艸下代﹞」與「斾」同。

﹝3﹞《類聚》八十二﹐《初學記》九﹐《禦覽》卅五﹑八十三﹑八百七十九﹑九百九十六。《書鈔》九「禁」作「止」。《呂氏春秋順民篇》云「湯克夏而正天下﹐天大旱﹐五年不收。湯乃以身禱於桑林﹐曰﹕『餘一人有罪﹐無及萬夫﹔萬夫有罪﹐在餘一人。無以一人之不敏﹐使上帝鬼神傷民之命。』於是翦其發﹐磨其手﹐以身爲犧牲﹐用祈福於上帝。民乃甚悅﹐雨乃大至。」亦見《墨子兼愛下》。

武王伐紂﹐魚辛諫曰「歲在北方﹐不北徵。」武王不從。﹝1﹞

校正﹕

﹝1﹞《荀子儒效篇》注。任本下「北」字作「利」﹐「從」作「聽」。《荀子》云「武王之誅紂也﹐行之日以兵忌﹐東面而迎太歲。」

武王親射惡來之口﹐親斫殷紂之頸﹐手污於血﹐不溫而食。當此之時﹐猶猛獸者也。﹝1﹞

校正﹕

﹝1﹞《荀子仲尼篇》注。謝氏墉曰「溫字誤﹐或是盥。」按﹐「盥」或作「█﹝左氵右盥﹞」﹐見《一切經音義》一。《路史國名紀》四注「口」作「目」﹐「頸」作「頭」。任本「口」亦作「目」﹐「斫」作「斬」﹐「頸」作「首」﹐「者」作「然」。

武王已戰之後﹐三革不累﹐五刃不砥﹐牛馬放之歷山﹐終身弗乘也。﹝1﹞

校正﹕

﹝1﹞《禦覽》三百廿七。《書鈔》十五「三革」二句互轉。《類聚》十四載沈約《齊武帝謚議》用此二語。《荀子儒效篇》云「武王誅紂﹐反而定三革﹐偃五兵。」五兵猶五刃。《管子小筐篇》云「定三革﹐偃五兵。」《齊語》作「定三革﹐隱五刃。」韋昭注﹕「三革﹐甲﹑盾﹑冑也。五刃﹐刀﹑劍﹑矛﹑戟﹑矢也。」《禮記樂記》云「馬散之華山之陽﹐而弗復乘﹔牛散之桃林之野﹐而弗復服。」《呂氏春秋愼大覽》云「稅馬於華山﹐稅牛於桃林。馬弗復乘﹐牛弗復服。釁鼓旗﹐甲兵藏之府庫﹐終身不復用。」《淮南子要略》《說苑指武篇》並云「縱馬華山﹐放牛桃林。」《商子賞刑篇》又云「車休息不乘﹐縱馬華山之陽﹐縱牛於農澤。」

昔者武王崩﹐成王少﹐周公旦踐東宮﹐履乘石﹐祀明堂﹐假爲天子七年。﹝1﹞

校正﹕

﹝1﹞原注﹕「乘石﹐王所登上車之石也。」《類聚》六。《文選百辟勸進今上箋》注「七」作「十」﹐誤。《詩靈臺》正義引袁準《正論》云「《尸子》曰﹕『昔武王崩﹐成王少﹐周公踐東宮﹐祀明堂﹐假爲天子。』明堂在左﹐故謂之東宮。王者而後有明堂﹐故曰『祀明堂﹐假爲天子』。」「明堂在左」以下﹐乃袁氏申釋語﹐任氏誤以「明堂在左」二句爲《尸子》本文。《淮南子齊俗訓》云「武王旣沒﹐殷民叛之。周公踐東宮﹐履乘石﹐攝天子之位﹐負衣扆而朝諸侯﹐放蔡叔﹐誅管叔﹐克殷殘商﹐祀文王於明堂﹐七年而致政成王。」《韓非子難二》云「周公旦假爲天子七年﹐成王壯﹐授之以政﹐非爲天下計也﹐爲其職也。」

昔周公反政﹐孔子非之曰「周公其不聖乎﹖以天下讓﹐不爲兆人也。」﹝1﹞

校正﹕

﹝1﹞《長短經懼誠篇》。《魏志》二注﹕「許芝奏云﹕『周公反政。尸子以爲孔子非之﹐以爲周公不聖﹐不爲兆民也。』又輔國將軍等奏云﹕『臣聞符命不虛見﹐眾心弗可違。故孔子曰﹕周公其爲不聖乎﹖以天下讓﹐是天地日月輕去萬物也。是以舜向天下﹐不拜而受命。』」

人之欲見毛嬙﹑西施﹐美其面也﹔夫黃帝﹑堯舜﹑湯武﹐美者非其面也。人之所﹝1﹞欲觀焉﹐其行也﹔欲聞焉﹐其言也。而言之與行皆在《詩》《書》矣。﹝2﹞

校正﹕

﹝1﹞原脫。

﹝2﹞《禦覽》七十七。

黃帝曰合宮﹐有虞氏曰總章﹐殷人曰陽館﹐周人曰明堂﹐此皆所以名休其善也。﹝1﹞

校正﹕

﹝1﹞《初學記》十三﹑《類聚》卅八﹑《禦覽》五百卅三﹑《隋書宇文愷傳》《唐會要》十一﹑《事物紀原》二﹑《後紀》十二注。《禮記月令》﹕「行慶施惠。」鄭康成注云「慶謂休其善也。」「休其善」蓋本此。

欲觀黃帝之行於合宮﹐觀堯舜之行於總章。﹝1﹞

校正﹕

﹝1﹞《文選東京賦》注。任本「欲」上有「故」字﹐合上節誤。

有虞氏身有南畝﹐妻有桑田﹐神農並耕而王﹐所以勸耕也。﹝1﹞

校正﹕

﹝1﹞《類聚》六十五﹑《禦覽》八百廿二。《書鈔》八「王」作「食」﹐「耕」作「農」。按《商子》《算地篇》《開塞篇》並云「神農教耕而王﹐天下師其知也。」《後紀》十二引上二句﹐注云《尹文子》﹐誤。《文子上義篇》云「神農之法曰﹕丈夫丁壯不耕﹐天下有受其饑者﹔婦人當年不織﹐天下有受其寒者。故身親耕﹐妻其織﹐以爲天下先。」《商子畫策篇》云「神農之世﹐公耕而食﹐婦織而衣。」《孟子滕文公篇》許行爲神農之言﹐其云「賢者與民並耕而食」﹐卽神農事也。

堯瘦﹐舜墨﹐禹脛不生毛﹐文王至日昃不暇飲食﹐故富有天下﹐貴爲天子矣。﹝1﹞

校正﹕

﹝1﹞《禦覽》七十七。原脫「瘦」字﹐據《後紀》十二注補。《意林》﹕「堯瘦﹐舜黑﹐皆爲民也。」當卽此文。《文子自然篇》云「神農形瘁﹐堯瘦臒﹐舜黧黑﹐禹胼胝。」《淮南子修務訓》云「蓋聞傳書曰﹕『神農憔悴﹐堯瘦臞﹐舜黴黑﹐禹胼胝。』由此觀之﹐則聖人之憂勞百姓甚矣。」《尙書無逸》云「文王卑服﹐卽康功田功﹐徽柔懿恭﹐自朝至於日中昃﹐不皇暇食用﹐咸和萬民。」

昔者舜兩眸子﹐是謂重明﹐作事成法﹐出言成章。﹝1﹞

校正﹕

﹝1﹞《荀子非相篇》注﹐《禦覽》八十一﹐又三百六十六「眸」作「瞳」。《史記項羽本紀》集解「明」作「瞳」﹐誤。《後紀》十二注。

文王四乳﹐是謂至仁。﹝1﹞

校正﹕

﹝1﹞《禦覽》四百十九。案《淮南子修務訓》云「堯眉八彩﹐九竅通洞﹐而公正無私﹐一言而萬民齊。舜二瞳子﹐是謂重明﹐作事成法﹐出言成章。禹耳參漏﹐是謂大通﹐興利除害﹐疏河決江。文王四乳﹐是謂大仁﹐天下所歸﹐百姓所親。臯陶馬喙﹐是謂至信﹐決獄明白﹐察於人情。」亦見《白虎通聖人篇》﹐所載較備。

夫堯舜所起﹐至治也﹔湯武所起﹐至亂也。問其成功孰治﹐則堯舜治﹔問其孰難﹐則湯武難。﹝1﹞

校正﹕

﹝1﹞《禦覽》七十七。

人戴冠躡履﹐譽堯非桀﹐敬士侮慢﹐故敬侮之譽毀﹐知非其取也。﹝1﹞

校正﹕

﹝1﹞《禦覽》八十。《莊子大宗師篇》云「與其譽堯而非桀也﹐不如兩忘而化其道。」又《外物篇》云「與其譽堯而非桀﹐不若兩忘而閉其所譽。」

昔夏桀之時﹐至徳滅而不揚﹐帝道掩而不興﹐容臺振而掩覆﹐犬羣而入泉﹐彘銜藪而席隩﹐美人婢首墨面而不容﹐曼聲吞炭內閉而不歌。飛鳥鎩翼﹐走獸決蹄﹐山無峻幹﹐澤無佳水。﹝1﹞

校正﹕

﹝1﹞《禦覽》八十二﹑《路史發揮》六。按此文亦見《淮南子覽冥訓》﹐「容臺」句上有「植社槁而█﹝左土右雩﹞裂」一句﹐「犬羣」下有「嗥」字﹐「泉」作「淵」﹐「彘」作「豕」﹐「藪」作「蓐」﹐「隩」作「澳」﹐「婢」作「挐」﹐「決蹄」作「廢腳」﹐「佳」作「窪」。《禦覽》此條有注﹐皆本髙誘《淮南》注﹐今不錄。

桀爲璇室﹑瑤臺﹑象廊﹑玉牀﹐權天下﹐虐百姓。於是湯以革車三百乘伐於南巢﹐收之夏宮﹐天下寧定﹐百姓和輯。﹝1﹞

校正﹕

﹝1﹞《禦覽》八十二﹑《後紀》十四注。《淮南子本經訓》云「晚世之時﹐帝有桀紂﹐爲璇室﹑瑤臺﹑象廊﹑玉牀。紂爲肉圃﹑酒池﹐燎焚天下之財﹐罷苦萬民之力﹐刳諫者﹐剔孕婦﹐攘天下﹐虐百姓。於是湯乃以革車三百乘伐桀於南巢﹐放之夏臺﹔武王甲卒三千﹐破紂牧野﹐殺之於宣室。天下寧定﹐百姓和集﹐是以稱湯武之賢。」《禦覽》此條亦用髙誘注。

昔者桀紂縱欲長樂﹐以苦百姓。珍怪遠味﹐必南海之葷﹐北海之鹽﹐西海之菁﹐東海之鯨。此其禍天下亦厚矣。﹝1﹞

校正﹕

﹝1﹞《禦覽》八十二﹑八百六十五。《後紀》十四注﹑《天中記》四十六「葷」並作「姜」。

六馬登糟邱﹐方舟泛酒池。﹝1﹞

校正﹕

﹝1﹞《禦覽》七百六十八。《韓詩外傳》四﹕「桀爲酒池﹐可以運舟。糟邱足以望十里﹐而牛飲者三千人。」《論衡語增篇》云「紂沈湎於酒﹐以糟爲邱﹐以酒爲池﹐牛飲者三千人。」

伯夷﹑叔齊饑死首陽﹐無地故也﹔桀放於歷山﹐紂殺於鄗宮﹐無道故也。有道無地則餓﹐有地無道則亡。﹝1﹞

校正﹕

﹝1﹞《禦覽》八十二。任本「宮」作「京」﹐「有道」上有「故曰」﹐「則餓」作「則饑」。

魯哀公問孔子曰「魯有大忘﹐徙而忘其妻﹐有諸﹖」孔子曰「此忘之小者也。昔商紂有臣曰王子須﹐務爲諂﹐使其君樂須臾之樂﹐而忘終身之憂﹐﹝1﹞棄黎老之言﹐而用姑息之謀。」﹝2﹞

校正﹕

﹝1﹞《禦覽》四百九十注云「《家語》同。」

﹝2﹞《繹史》廿。《升庵外集》卅引﹕「紂棄黎老之言﹐而用姑息之語。」注﹕「姑﹐婦女也。息﹐小兒也。」《呂氏春秋先識覽》云「商王大亂﹐沈於酒徳﹐辟遠箕子﹐爰近姑與息。」

孔子謂子夏曰「商﹐汝知君之爲君乎﹖」子夏曰「魚失水則死﹐水失魚猶爲水也。」孔子曰「商﹐汝知之矣。」﹝1﹞

校正﹕

﹝1﹞《類聚》十一﹐《禦覽》七十七﹑六百廿。

費子陽謂子思曰「吾念周室將滅﹐涕泣不可禁也。」子思曰「然今以一人之身﹐憂世之不治﹐而涕泣不禁﹐是憂河水濁而以泣淸之也。」﹝1﹞

校正﹕

﹝1﹞《類聚》卅五﹑《禦覽》三百八十七。任本「淸」作「澄」。按﹐此文亦見《孔叢子抗志篇》﹐又《文子符言》﹕「老子曰﹕『以數算之壽﹐憂天下之亂﹐猶憂河水之涸﹐泣而益之也。』」《淮南子詮言訓》襲其文﹐「涸」作「少」。

人知用賢之利也﹐不能得賢﹐其何故也﹖夫買馬不論足力﹐而以白黑爲儀﹐必無走馬矣﹔買玉不論美惡﹐而﹝1﹞以大小爲儀﹐必無良寶矣﹔舉士不論才﹐而以貴勢爲儀﹐則伊尹﹑管仲不爲臣矣。﹝2﹞

校正﹕

﹝1﹞原脫。

﹝2﹞《類聚》五十三。《意林》下四句作「舉士不論貴賤﹐則無士矣」。任本「買馬」之「買」作「市」。

有醫竘者﹐秦之良醫也。爲宣王割痤﹐爲惠王治痔﹐皆愈。張子之背腫﹐命竘治之﹐謂竘曰「背非吾背也﹐任子制焉。」治之遂愈。竘誠善治疾也﹐張子委制焉。夫身與國亦猶此也﹐必有所委制﹐然後治矣。﹝1﹞

校正﹕

﹝1﹞原注﹕「竘音叩。」《禦覽》三百七十一﹑七百廿四﹑七百四十三。《天中記》卅四「命」作「請」。

我得民而治﹐則馬有紫燕﹑蘭池﹐﹝1﹞馬有秀騏﹑逢騩﹐﹝2﹞馬有騏驎﹑徑駿。﹝3﹞

校正﹕

﹝1﹞《文選赭白馬賦》注。

﹝2﹞同上。《天中記》五十五合作﹕「馬有紫燕﹑蘭池﹑秀騏﹑逢騩」。

﹝3﹞《七命》注。按文云「麟超龍翥」﹐則「騏驎」字亦當從「鹿」。任本「徑」作「輕」。

夫馬者﹐良工禦之﹐則和馴端正﹐致遠道矣﹔僕人禦之﹐則馳奔毀車矣。民者﹐譬之馬也。堯舜禦之﹐則天下端正﹔桀紂禦之﹐則天下奔於歷山。﹝1﹞

校正﹕

﹝1﹞《禦覽》七百四十六。「馳」﹐舊作「遲」﹐據任本攺﹐孫作「逸」﹐誤。「奔於歷山」﹐孫作「奔放」。「良工」﹐孫作「王良」。按本書《分篇》亦云「良工之馬﹐易禦也。」《鹽鐵論刑徳篇》云「轡銜者﹐禦之具也﹐得良工而調﹔法勢者﹐治之具也﹐得賢人而化。執轡非其人﹐則馬奔馳。」

車輕道近﹐則鞭策不用﹔鞭策之所用﹐遠道重任也。刑罰者﹐民之鞭策也。﹝1﹞

校正﹕

﹝1﹞《禦覽》六百卅六﹑七百七十三﹐《書鈔》四十三﹐《後漢書虞詡傳》注。《意林》「遠道重任」作「道遠任重」。《韓非子難勢》云「勢之於治亂﹐本未有位也。而語專言勢之足以治天下者﹐則其智之所至者淺矣。夫良馬固車﹐使臧獲禦之﹐則爲人笑﹔王良禦之﹐而日取千里。車馬非異也﹐或至乎千里﹐或爲人笑﹐則巧拙相去遠矣。今以國位爲車﹐以勢爲馬﹐以號令爲轡﹐以刑罰爲鞭策。使堯舜禦之﹐則天下治﹔桀紂禦之﹐則天下亂﹐則賢不肖相去遠矣。夫欲追速致遠﹐不知任王良﹔欲進利除害﹐不知任賢能。此則不知類之患也。夫堯舜亦治民之王良也。」

爲刑者﹐刑以輔教服不聽也。﹝1﹞

校正﹕

陳本《書鈔》四十三止「刑以輔教」四字﹐此據原本《書鈔刑法部》。

秦穆公明於聽獄﹐斷刑之日﹐揖士大夫曰「寡人不敏﹐教不至﹐使民入於刑﹐寡人與有戾焉。二三子各據爾官﹐無使民困於刑。」繆公非樂刑民﹐不得已也。此其所以善刑也。﹝1﹞

校正﹕

﹝1﹞《禦覽》六百卅六。「教不至」三字據《書鈔》四十四補。原本《書鈔》「斷刑之日」下有「朝不得言乃」五字。

夫知眾類﹐知我則知人矣。天雨雪﹐楚莊王披裘當戶曰「我猶寒﹐彼百姓賓客甚矣﹗」乃遣使巡國中﹐﹝1﹞求百姓賓客之無居宿﹑絕﹝2﹞糧者﹐賑之﹐國人大悅。﹝3﹞

校正﹕

﹝1﹞一作「內」。

﹝2﹞一作「餱」。

﹝3﹞《類聚》五﹑《禦覽》卅四﹑《書鈔》一百五十六。首十字據原本《書鈔歲時部》補。賈誼《新書諭誠篇》云「楚昭王當房而立﹐愀然有寒色﹐曰﹕『寡人朝饑時酒二█﹝左酉右旦﹞﹐重裘而立﹐猶憯然有寒气﹐將柰我元元之百姓何﹖』是日也﹐出府之裘﹐以衣寒者﹔出倉之粟﹐以賑饑者。」

悅尼而來遠。﹝1﹞

校正﹕

﹝1﹞《爾雅釋詁》注。案﹐「尼」﹐近也。《韓非子難三》﹕「葉公子髙問政於仲尼﹐仲尼曰﹕『政在悅近而來遠。』」《尸子》蓋述此言。

先王豈無大鳥怪獸之物哉﹖然而不私也。﹝1﹞

校正﹕

﹝1﹞《文選西京賦》注。

徐偃王好怪﹐沒深水而得怪魚﹐入深山而得怪獸者﹐多列於庭。﹝1﹞

校正﹕

﹝1﹞《山海經》一注。

徐偃王有筋而無骨。﹝1﹞

校正﹕

﹝1﹞《山海經》十七注﹑《史記秦本紀》集解﹑《後漢書東夷傳》注﹑《荀子非相篇》注﹑《文選西徵賦》注﹑《禦覽》三百七十五。任本「無骨」下有「故曰偃也」四字﹐按集解云「駰謂號偃由此﹐故曰偃也。」四字當是後人因駰語足成之﹐《後漢》注亦有「故曰偃」三字。

莒君好鬼巫而國亡。﹝1﹞

校正﹕

﹝1﹞《水經注》廿六。下云「無知之難﹐小白奔焉﹔樂毅攻齊﹐守險全國」云云﹐乃酈氏歷舉莒事﹐孫本屬於《尸子》﹐誤。

天子忘民則滅﹐諸侯忘民則亡。﹝1﹞

校正﹕

﹝1﹞《書鈔》九。

娶同姓﹐以妾爲妻﹐變太子﹐專罪大夫﹐擅立國﹐絕鄰好﹐則幽。攺衣服﹐易禮刑﹐則放。﹝1﹞

校正﹕

﹝1﹞《書鈔》四十三。「娶同姓」至「則幽」﹐陳本《書鈔》缺。以《唐類函》七十八所載《書鈔》補。「國」誤「闕」﹐據任本攺。《荀子王霸篇》﹕「公侯失禮則幽。」楊倞注云「幽﹐囚也。」《春秋傳》曰「晉侯執衛侯﹐歸之於京師﹐置諸深室。」

好酒忘身。﹝1﹞

校正﹕

﹝1﹞《書鈔》廿一。按此在《帝王部》﹐與「糟邱酒池」相屬﹐當謂桀紂也。

障賢者死。﹝1﹞

校正﹕

﹝1﹞《書鈔》十一。

古有五王之相﹐秦公身﹑吳班﹑孫尢夫人﹑冉贊﹑公子麋。﹝1﹞

校正﹕

﹝1﹞《陶潛集聖賢羣輔錄》下云「乃謂之王﹐其貴之也。」蓋陶氏語。

古者倕爲規矩準繩﹐使天下效焉。﹝1﹞

校正﹕

﹝1﹞《禦覽》七百五十二。「倕」作「創」﹐「效」作「仿」﹐據《事物紀原》七攺。《一切經音義》廿五引《世本》﹕「倕作規矩。」《潛夫論贊學篇》亦云「巧倕之爲規矩準繩﹐以遺後工。」

造歷者﹐羲和之子也。﹝1﹞

校正﹕

﹝1﹞《禦覽》十六。《類聚》五作「造歷數者﹐羲和子也」。《廣韻廿三錫》作「羲和造歷」。《尙書舜典》疏引《世本》云「容成作歷。」《史記曆書》索隱云「《系本》及《律曆志》﹕『黃帝使羲和占日﹐常儀占月﹐臾區占星气﹐泠倫造歷﹐呂大撓作甲子﹐隸首作算數。容成綜此六術而著調歷。」

造冶者﹐蚩尢也。﹝1﹞

校正﹕

﹝1﹞《禦覽》八百卅三。《廣韻卅五馬》作「蚩尢造九冶」。

造車者﹐奚仲也。﹝1﹞

校正﹕

﹝1﹞《文選演連珠》注。案《說文》云「車﹐夏后時奚仲所造。」《山海經海內經》云「奚仲生吉光﹐吉光是始以木爲車。」郭注﹕「《世本》云﹕『奚仲作車﹐此言吉光﹐明其父子共創作意﹐是以互稱之。」

昆吾作陶。﹝1﹞

校正﹕

﹝1﹞《禦覽》八百卅三。《廣韻六豪》作「夏桀臣昆吾作陶」。《玉海》九十一作「黃帝有陶正昆吾﹐作陶。」按《一切經音義》十八﹕「《三蒼》﹕『陶﹐作瓦家也。舜始爲陶。』」《世本》云「夏臣昆吾。」更增加也。《呂氏春秋君守篇》云「奚仲作車﹐蒼頡作書﹐后稷作稼﹐臯陶作刑﹐昆吾作陶﹐夏鮌作城。此六人者﹐所作當矣﹐然而非主道者。故曰﹕『作者憂﹐因者平。惟彼君道﹐得命之情。』」

臯陶擇羝裘以禦之。﹝1﹞

校正﹕

﹝1﹞《書鈔》一百廿九﹑《廣博物志》卅八。

蒲衣生八年﹐舜讓以天下﹔周王太子晉生八年﹐而服師曠。﹝1﹞

校正﹕

﹝1﹞《禦覽》三百八十五。《莊子應帝王》釋文引作「蒲衣八歲﹐舜讓以天下」﹐崔云「卽被衣﹐王倪之師也。」《後紀》十二注﹕「年亦作歲﹐讓作遜﹐避濮安懿王諱也。」

虎豹之駒未成文﹐而有食牛之气﹔鴻鵠之鷇羽翼未全﹐﹝1﹞而有四海之心。賢者之生亦然。﹝2﹞

校正﹕

﹝1﹞一作「合」。

﹝2﹞《意林》《類聚》九十﹐《禦覽》四百二﹑八百九十一﹑九百十六﹐《史記陳涉世家》索隱。《事類賦虎賦》注「未成文」上有「𨿽」字。《海錄碎事》七同﹐任本亦同。「駒」作「生」。《抱朴子淸鑑篇》云「駁子有吞牛之容﹐鶚鷇有淩鷙之貌。」本此。

仲尼曰「面貌不足觀也。先祖天下不見稱也﹐然而名顯天下﹐聞於四方﹐其惟學者乎﹗」﹝1﹞

校正﹕

﹝1﹞陳本《書鈔》八十三﹐脫「然而」以上十九字﹐據原本《書鈔禮儀部》補。《韓詩外傳》六﹕「孔子曰﹕『可與言終日而不倦者﹐其惟學乎﹗其身體不足觀也﹐勇力不足憚也﹐族姓不足稱也﹐宗祖不足道也﹐而可以聞於四方﹐而昭於諸侯者﹐其惟學乎﹗』」《說苑建本篇》「宗祖」作「先祖」。《書鈔》引《尸子》﹐「觀」作「見」﹐「祖」作「視」。據二書攺正。

家有千金之玉而不知﹐猶之貧也﹐良工治之﹐則富弇一國﹔身有至貴而不知﹐猶之賤也﹐聖人告之﹐則貴最天下。﹝1﹞

校正﹕

﹝1﹞《禦覽》四百七十二。一本兩「猶」字下並有「謂」字。《韓詩外傳》二﹕「玉不琢不成器﹐人不學不成行。家有千金之玉不知治﹐猶之貧也﹐良工宰之﹐則富及子孫。君子學之﹐則爲國用。故動則安百姓﹐議則延民命。」

孔子曰「誦《詩》讀《書》﹐與古人居﹔讀《書》誦《詩》﹐與古人謀。」﹝1﹞

校正﹕

﹝1﹞《意林》《禦覽》六百十六。任本「謀」作「稽」﹐誤。按《金樓子自敍》引此爲曾生語﹐「謀」作「期」。

仲尼志意不立﹐子路侍﹐儀服不修﹔公西華侍﹐禮不習﹔子貢侍﹐辭不辧﹔宰我侍﹐亡忽古今﹔顏回侍﹐節小物﹔冉伯牛侍﹐曰「吾以夫六子自厲也。」﹝1﹞

校正﹕

﹝1﹞《集聖賢羣輔錄》上﹑《廣博物志》廿。《晏子內篇問上》云「仲尼居處惰倦﹐廉隅不正﹐則季次﹑原憲侍﹔气郁而疾﹐志意不通﹐則仲由﹑卜商侍﹔徳不盛﹐行不厚﹐則顏回﹑騫雍侍。」與此異。

閔子騫肥﹐子貢曰「何肥也﹖」子騫曰「吾出見其美車馬﹐則欲之﹔入聞先王之言﹐則又思欲之。兩心相與戰﹐今先王之言勝﹐故肥。」﹝1﹞

校正﹕

﹝1﹞《禦覽》三百七十八。任本無「其」字。《天中記》廿一無「思」字。《韓詩外傳》二與此略同。《韓非子諭老篇》則云「子夏見曾子﹐曾子曰﹕『何肥也﹖』對曰﹕『戰勝﹐故肥也。』曾子曰﹕『何謂也﹖』子夏曰﹕『吾入見先王之義﹐則榮之﹔出見富貴之樂﹐又榮之。兩者戰於胸中﹐未知勝負﹐故臞。今先王之義勝﹐故肥。』」《淮南子精神訓》同。《原道訓》亦云「子夏心戰而臞﹐得道而肥。」

子夏曰「君子漸於饑寒而志不僻﹐侉於五兵而辭不懾﹐臨大事不忘昔席之言。」﹝1﹞

校正﹕

﹝1﹞《荀子大略篇》注。謝氏墉云「《廣韻》﹕『侉﹐痛呼也﹐安賀切。』宋本作『銙』﹐字書無考﹐今從元刻。」《升庵外集》十七「於」並作「以」。《荀子》云「君子隘窮而不失﹐勞倦而不苟﹐臨患難而不忘細席之言。」楊倞注﹕「『細』當讀爲『昔』。」昔席蓋昔所踐履之言。

仁則人親之﹐義則人尊之﹐智則人用之也。﹝1﹞

校正﹕

﹝1﹞《禦覽》四百十九。《諸子匯函》「義則人尊之」下有「勇則人畏之」句。

樹蔥韭者﹐擇之則蕃。仁義亦不可不擇也。惟善無基﹐義乃繁滋﹐敬災與凶﹐禍乃不重。﹝1﹞

校正﹕

﹝1﹞《意林》。

艸木無大小﹐必待春而後生。人待義而後成。﹝1﹞

校正﹕

﹝1﹞《意林》。

十萬之軍﹐無將軍必大亂。夫義﹐萬事之將也。國之所以立者﹐義也﹔人之所以生者﹐亦義也。﹝1﹞

校正﹕

﹝1﹞《禦覽》二百卅七﹑四百廿一﹑《書鈔》六十四。《史記司馬穰苴傳》索隱引云「十萬之師﹐無將軍則亂。」

眾以虧形爲辱﹐君子以虧義爲辱。﹝1﹞

校正﹕

﹝1﹞《文選江文通上建平王書》注。《說苑說叢》云「君子𨿽窮﹐不處亡國之勢﹔𨿽貧﹐不受亂君之祿。尊乎亂世﹐同乎暴君﹐君子之恥也。眾人以毀形爲恥﹐君子以毀義爲辱。眾人重利﹐廉士重名。」

賢者之於義﹐曰「貴乎﹖義乎﹖」曰「義。」是故堯以天下與舜。曰「富乎﹖義乎﹖」曰「義。」是故子罕以不受玉爲寶。曰「生乎﹖義乎﹖」曰「義。」是﹝1﹞故務光投水而殪。三者人之所重﹐而不足以易義。﹝2﹞

校正﹕

﹝1﹞原脫。

﹝2﹞《禦覽》四百廿一﹑《天中記》六。任本首句作「賢者之於天下」﹐「殪」作「沒」。《淮南子精神訓》云「晏子可迫以仁﹐而不可劫以兵﹔殖華可止以義﹐而不可縣以利﹔君子義死﹐而不可以富貴畱也﹔義爲﹐而不可以死亡恐也。彼則直爲義耳﹐而尙猶不拘於物﹐又況無爲者矣。堯不以有天下爲貴﹐故授舜﹔公子札不以有國爲尊﹐故讓位﹔子罕不以玉爲富﹐故不受寶﹔務光不以生害義﹐故自投於淵。由此觀之﹐至貴不待爵﹐至富不待財。天下至大矣﹐而以與他人﹔身至親矣﹐而棄之淵外﹐此其餘無足利矣。」

義必利。𨿽桀殺關龍逢﹐紂殺王子比干﹐猶謂義之必利也。﹝1﹞

校正﹕

﹝1﹞《文選》《非有先生論》注﹑《運命論》注。

箕子胥余漆體而爲厲﹐披髮佯狂﹐以此免也。﹝1﹞

校正﹕

﹝1﹞《文選非有先生論》注。《莊子大宗師》釋文云「司馬云﹕『胥余﹐箕子名也。見《尸子》。』崔同。又云﹕『《尸子》曰﹕箕子胥余漆身爲厲﹐披髮佯狂。』或云﹕『《尸子》曰﹕比干也﹐胥余﹐其名。』」

莒國有名焦原者﹐廣數尋﹐長五十步﹐臨百仞之溪﹐莒國莫敢近也。有以勇見莒子者﹐獨卻行齊﹝1﹞踵焉。莒國莫之敢近已﹐獨齊踵焉﹐所以服莒國也。﹝2﹞夫義之爲焦原也﹐亦髙矣。是故賢者之於義也﹐必且齊踵焉﹐此所以服一世也。﹝3﹞

校正﹕

﹝1﹞一作「躋」。

﹝2﹞《思玄》注作「所以稱於世」﹐卽下此「所以服一世也」。

﹝3﹞《禦覽》四百廿一。《文選》《魏都賦》注﹑《思玄賦》注﹐又《長笛賦》「臨萬仞之溪」注﹕「『百仞』作『萬仞』。」《後漢書張衡傳》注。《初學記》八「有以勇」句作「有道士見於莒子」﹐蓋誤。

中黃伯曰「余左執太行之獶﹐而右搏雕虎﹐惟象之未與﹐吾心試焉。」﹝1﹞有力者﹐則又願爲牛﹐﹝2﹞欲與象鬥以自試。今二三子以爲義矣﹐﹝3﹞將惡乎試之﹖夫貧窮﹐太行之獶也﹔疏賤者﹐義之雕虎也。而吾日遇之﹐亦足以試矣。﹝4﹞

校正﹕

﹝1﹞一作「惟象之未試﹐吾或焉」。

﹝2﹞一作「惟象未與﹐吾試願爲牛」。

﹝3﹞一作「自謂天下之義人也」。

﹝4﹞《後漢書》《張衡傳》注﹑《袁紹傳》注﹐《文選》《西京賦》《蜀都賦》《思玄賦》《七命》《袁紹檄豫州》注﹐《山海經》六注﹑《禦覽》三百八十六﹑八百九十一﹑《元和姓纂》一。《淮南子繆稱訓》云「中行穆伯﹐手搏虎。」疑卽「中黃伯」。

人謂孟賁曰「生乎﹖勇乎﹖」曰「勇。」「貴乎﹖勇乎﹖」曰「勇。」「富乎﹖勇乎﹖」曰「勇。」三者人之所難﹐而皆不足以易勇﹐此其所以能攝三軍﹑服猛獸故也。﹝1﹞

校正﹕

﹝1﹞《禦覽》四百卅七﹑《漢書東方朔傳》注。《天中記》廿七無「故」字﹐按《呂氏春秋知士篇》云「此劑貌辧之﹐所以外生樂﹐趨患難故也。」句法與此同﹐當從《禦覽》﹐有「故」字是。

孟賁水行不避蛟龍﹐陸行不避虎兕。﹝1﹞

校正﹕

﹝1﹞《史記袁盎傳》索隱。《禦覽》四百卅七引《新序》曰「勇士一呼﹐三軍皆辟易﹐士之誠也。夫勇士孟賁﹐水行不避蛟龍﹐陸行不避虎狼。發怒吐气﹐聲響動天﹐至其死矣﹐頭身斷絕。夫不用仁而用武﹐當時𨿽快身﹐必無後。是以孔子勤勤行仁。」《莊子秋水篇》云「夫水行不避蛟龍者﹐漁父之勇也﹔陸行不避兕虎者﹐獵夫之勇也。」

飛廉﹑惡來﹐力角犀兕﹐勇搏熊犀也。﹝1﹞

校正﹕

﹝1﹞《禦覽》三百八十六。《史記秦本紀》云「蜚廉生惡來﹐惡來有力。」《晏子春秋諫上》云「費仲﹑惡來﹐足走千里﹐手裂兕虎。」

田成子問勇﹐顏歜聚之答也不敬。田子之僕塡劍曰「更言則生﹐不更則死。」歜聚曰「以死爲有智﹐今吾生是也。﹝1﹞是吾所以懼汝﹐而反以懼我。」﹝2﹞

校正﹕

﹝1﹞文有脫誤。

﹝2﹞《禦覽》四百卅七。「田成子」﹑「顏歜聚」卽《左傳》哀廿七年「陳成子」﹑「顏涿聚」也。「塡劍」未詳﹐孫本攺「塡」爲「撫」。

聖人畜仁而不主仁﹐畜知而不主知﹐畜勇而不主勇。昔齊桓公脇於魯君﹐而獻地百里﹔句踐脇於會稽﹐而身官之三年﹔﹝1﹞趙襄子脇於智伯﹐而以顏爲愧。﹝2﹞其卒桓公臣魯君﹐句踐滅吳﹐襄子以智伯爲戮。此謂勇而能怯者也。﹝3﹞

校正﹕

﹝1﹞「官」﹐一本作「事」﹐按作「官」是也。《越語》云「與範蠡入官於吳﹐三年﹐而吳人遣之。」《韓非子飾邪篇》云「越王句踐與吳戰而不勝﹐身臣入官於吳。」《越絕書請糴內傳》云「越王去會稽﹐入官於吳﹐三年﹐吳王歸之。」又《外傳記地傳》云「女陽亭者﹐句踐入官於吳﹐夫人從道﹐產女此亭。」《吳越春秋句踐入臣傳》云「客官於吳。」《鶡冠子世兵篇》云「句踐不官﹐二國不定。」

﹝2﹞一作「塊」﹐並誤。

﹝3﹞《禦覽》四百卅七﹑四百九十九。《諸子匯函》「畜仁」句下有「畜義而不主義」一句﹐「畜知」句在「畜勇」句下。

湯復於湯邱﹐文王幽於羑里﹐武王羈於玉門﹐越王役於會稽﹐秦穆公敗於肴塞。齊桓公遇賊﹐晉文公出走。故三王資於辱﹐而五伯得於困也。﹝1﹞

校正﹕

﹝1﹞《禦覽》四百八十六。任本「復」作「休」﹐孫本「役」作「棲」。

鮑叔爲桓公祝曰「使臣無忘在莒時﹐管子無忘在魯時﹐寧戚無忘車下時。」﹝1﹞

校正﹕

﹝1﹞《禦覽》七百卅六﹐又七百七十三「鮑叔」作「寧戚」﹐「臣」作「公」﹐《事類賦》注同﹐無下「寧」字。任本「鮑叔」作「寧戚」﹐「使臣」作「願君」。《管子小稱篇》云「桓公﹑管仲﹑鮑叔牙﹑寧戚四人飲﹐飲酣﹐桓公謂鮑叔牙曰﹕『闔不起爲寡人壽乎﹖』鮑叔牙奉杯而起曰﹕『使公毋忘出如莒時也﹐使管子毋忘束縛在魯也﹐使寧戚毋忘出飯牛車下。』桓公避席再拜曰﹕『寡人與二大夫能毋忘夫子之言﹐則國之社稷必不危矣。』」又見《呂氏春秋直諫篇》《新序》四。

爲令尹而不喜﹐退耕而不憂﹐此孫叔敖之徳也。﹝1﹞

校正﹕

﹝1﹞《文選謝靈運登池上樓詩》注。按各本皆引作《尹子》﹐宋本作《尸子》。

孔子至於勝母﹐暮矣﹐而不宿﹔過於盜泉﹐渴矣﹐而不飲。惡其名也。﹝1﹞

校正﹕

﹝1﹞《文選陸士衡猛虎行》注﹑《水經注》廿五。《史記鄒陽傳》﹕「縣名勝母﹐而曾子不入。」集解﹕「駰案《漢書》云﹕『裏名勝母也。』」正義﹑《鹽鐵論》皆云「裏名」。《尸子》及此傳云「縣名」﹐未詳也。索隱云「《淮南子》及《鹽鐵論》云﹕『裏名勝母﹐曾子不入﹐蓋以名不順也。』」《尸子》以爲孔子至勝母縣﹐暮而不宿﹐其說不同。《後漢書鐘離意傳》﹕「臣聞孔子忍渴於盜泉之水﹐曾參回車於勝母之閭﹐惡其名也。」注云「《說苑》曰﹕『邑名勝母﹐曾子不入﹔水名盜泉﹐仲尼不飲。醜其名也。』《尸子》又載其言。」案﹐《說苑》在《說叢篇》《淮南子》在《說山訓》﹐云「曾子立孝﹐不過勝母之閭﹔墨子非樂﹐不入朝歌之邑。曾子立廉﹐不飲盜泉﹐所謂養志者也。」《後漢書列女傳》﹕「樂羊子妻曰﹕『妾聞志士不飲盜泉之水。』」注引《論語撰考讖》曰「水名盜泉﹐仲尼不漱。」《論衡問孔篇》云「孔子不飲盜泉之水﹐曾子不入勝母之間﹐避惡去污﹐不以義恥辱名也。」

曾子每讀喪禮﹐泣下沾襟。﹝1﹞

校正﹕

﹝1﹞《類聚》廿﹑卅五﹐《禦覽》三百八十七﹑四百八十八﹐《文選恨賦》注。孝己一夕五起﹐視衣之厚薄﹐枕之髙卑﹐﹝1﹞愛其親也。﹝2﹞

校正﹕

﹝1﹞一作「下」。

﹝2﹞《書鈔》一百廿九﹑一百卅四﹐《禦覽》四百十三﹑七百七。《文選長笛賦》注首句作「孝己事親﹐一夜而五起」。《類聚》廿作「常以一夕五起」﹐接「曾子」句下﹐「常以」乃「孝已」之誤。《秦策》﹕「陳軫曰﹕『孝己愛其親﹐天下皆欲以爲子。』」

魯人有孝者﹐三爲母北﹐魯人稱之。彼其斗則害親﹐不鬥則辱羸矣﹐不若兩降之。﹝1﹞

校正﹕

﹝1﹞《禦覽》四百九十六。《韓非子五蠹篇》云「魯人從君戰﹐三戰三北。仲尼問其故﹐對曰﹕『吾有老父﹐身死莫之養也。』仲尼以爲孝﹐舉而上之。」案此卽卞莊子事。《韓詩外傳》十及《新序義勇篇》並云「養母」﹐與《尸子》同。《韓子》以爲「養父」﹐非也。

韓雉見申羊於魯﹐有龍飲於沂﹐韓雉曰「吾聞之出﹐見虎搏之﹐見龍射之﹐今弗射﹐是不得行吾聞也。」遂射之。﹝1﹞

校正﹕

﹝1﹞《水經注》廿五。《禦覽》六十三無「得」字。

荊莊王命養由基射蜻蛉﹐王曰「吾欲生得之。」養由基援弓射之﹐拂左翼焉﹐王大喜。﹝1﹞

校正﹕

﹝1﹞《類聚》七十四﹐「莊」作「襄」﹐誤。《禦覽》七百四十五﹐又九百五十﹐「欲」作「願」。

駙馬其爲荊王使於巴﹐見擔酖者﹐問之是何以﹐曰「所以酖人也」。於是請買之﹐金不足﹐又益之車馬。已得之﹐盡注之於江。﹝1﹞

校正﹕

﹝1﹞《禦覽》四百十九﹑《天中記》五十九﹐「駙馬」疑「巫馬」之訛。

公輸般爲蒙天之階﹐階成﹐將以攻宋。墨子聞之﹐赴於楚﹐行十日十夜﹐而至於郢。見般﹐曰「聞子爲階﹐將以攻宋﹐宋何罪之有﹖無罪而攻之﹐不可謂仁﹐胡不已也。」公輸般曰「不可﹐吾旣以言之王矣。」墨子曰「胡不見我於王。」公輸般曰「諾。」墨子見楚王﹐曰「今有人於此﹐捨其文軒﹐鄰有敝輿﹐而欲竊之﹔捨其錦繡﹐鄰有短褐﹐而欲竊之﹔捨其梁肉﹐鄰有糟糠﹐而欲竊之。此爲何若人﹖」王曰「此爲竊疾耳。」﹝1﹞墨子曰「荊之地﹐方五千里﹔宋之地﹐方五百里。此猶文軒之與敝輿也。荊有云夢犀兕﹑麋鹿盈溢﹐江漢之魚鱉﹑黿鼉爲天下饒﹐宋所謂無雉兔﹑鮒魚者也﹐猶梁肉之與糟糠也﹔荊有長松﹑文梓﹑楩枏﹑豫章﹐宋無長木﹐此猶錦繡之與短褐也。臣以王之攻宋也﹐爲與此同類。」王曰「善哉﹐請無攻宋。」﹝2﹞

校正﹕

﹝1﹞一作「必竊疾矣」。

﹝2﹞《類聚》八十八。《禦覽》三百廿七﹑四百六十二﹑九百五十三﹐又三百卅六引《墨子》﹐下注云「《尸子》又載﹕般爲蒙天之階﹐階成﹐將以攻宋。墨子請獻十金﹐般曰﹕『吾義固不殺人。』墨子再拜。」《墨子公輸盤篇》載此事較詳﹐「盤」卽「般」也﹐《宋策》文與此略同。《諸子匯函》錄入《尸子》﹐並襲用鮑彪注﹐題其篇曰「止楚師」﹐孫本亦誤收之。

齊有田果者﹐命狗曰富﹐命子爲樂。將欲祭也﹐狗入室﹐果呼之曰「富出﹗」巫曰「不祥也﹗」家果大禍﹐長子死﹐哭曰「樂乎﹗」而不似悲也。﹝1﹞

校正﹕

﹝1﹞《禦覽》七百卅五。《類聚》卅八及《禦覽》九百五並作「齊有貧者﹐命其狗爲富﹐命其子爲樂。方將祭﹐狗入於室﹐叱之曰﹕『富出﹗』祝曰﹕『不祥﹗』家果有禍﹐長子死﹐哭之曰﹕『樂乎﹗』而不自悲也。」劉子《新論鄙名篇》全采此文﹐亦云「昔有貧人。」《漢書古今人表》中下有「田果」﹐其鄙不應至此﹐當別是一人。

宋人有公斂皮者﹐適市﹐反呼曰「公斂皮﹗」屠者遽收其皮。﹝1﹞

校正﹕

﹝1﹞《禦覽》八百廿八。

夷逸者﹐夷詭諸之裔。或勸其仕﹐曰「吾譬則牛也﹐寧服軛以耕於野﹐不忍被繡入廟而爲牲。」﹝1﹞

校正﹕

﹝1﹞《廣博物志》四十七。任本「其」作「之」。按《莊子列禦寇篇》云「或聘於莊子﹐莊子應其使曰﹕『子見夫牲牛乎﹖衣以文繡﹐食以芻菽。及其牽而入於太廟﹐𨿽欲爲孤犢﹐其可得乎。』」事與此同。

楚狂接輿﹐耕於方城。﹝1﹞

校正﹕

﹝1﹞《水經注》卅一﹑《禦覽》四十三。

隱者西鄕曹。﹝1﹞

校正﹕

﹝1﹞鄧名世《古今姓氏書辧證》四﹑《通誌氏族略》三﹑《後紀》十注。

曼邱氏。﹝1﹞

校正﹕

﹝1﹞《元和姓纂》九。

北門子。﹝1﹞

校正﹕

﹝1﹞《姓纂》十﹑《通誌氏族略》三。

孔子曰「詘寸而信尺﹐小枉而大直﹐吾爲之也。」﹝1﹞

校正﹕

﹝1﹞《禦覽》八百卅。孫本「爲之」作「弗爲」﹐誤。《文子上義篇》﹕「老子曰﹕『屈寸而伸尺﹐小枉而大直﹐聖人爲之。』又曰﹕『屈者﹐所以求伸也﹔枉者﹐所以求直也。屈寸伸尺﹐小枉大直﹐君子爲之。』」《淮南子氾論訓》云「誳寸而伸尺﹐聖人爲之﹔小枉而大直﹐君子行之。」《泰族訓》云「夫聖人之屈者﹐以求伸也﹔枉者﹐以求直也。故𨿽出邪辟之道﹐行幽味之塗﹐將欲以直大道﹐成大功。」《孟子滕文公篇》﹕「陳代引《志》曰﹕『枉尺而直尋﹐宜若可爲也。』」《說苑說叢》云「直而不能枉﹐不可與大任。」

聖人權福則取重﹐權禍則取輕。﹝1﹞

校正﹕

﹝1﹞《文選》《運命論》注﹑《五等論》注。《國語》﹕「範文子曰﹕『擇福莫若重﹐擇禍莫若輕。』」

君子量才而受爵﹐量功而受祿。﹝1﹞

校正﹕

﹝1﹞《文選求自試表》注。

能官者必稱事。﹝1﹞

校正﹕

﹝1﹞《文選王元長曲水詩序》注。

守道固窮﹐則輕王公。﹝1﹞

校正﹕

﹝1﹞《文選謝靈運登石門詩》注。《荀子修身篇》云「志意修﹐則驕富貴矣﹔道義重﹐則輕王公矣。」

卑墻來盜。榮辱由中出﹐敬侮由外生。﹝1﹞

校正﹕

﹝1﹞《意林》。

言美則響美﹐言惡則響惡﹔身長則影長﹐身短則影短。名者﹐響也﹔行者﹐影也。是故愼而言﹐將有和之﹔愼而行﹐將有隨之。﹝1﹞

校正﹕

﹝1﹞《類聚》十九﹐《禦覽》三百九十四﹑百卅。《列子說符篇》載《關尹子》﹐語與此同。

夫龍門﹐魚之難也﹔太行﹐牛之難也﹔以徳報怨﹐人之難也。﹝1﹞

校正﹕

﹝1﹞《類聚》七。《禦覽》四十﹐又八百九十九﹐末句作「行之難者也。」

厚積不登﹐髙臺不處﹐髙室多陽﹐大室多陰﹐故皆不居。﹝1﹞

校正﹕

﹝1﹞《禦覽》一百七十四。《呂氏春秋重已篇》云「室大則多陰﹐臺髙則多陽。多陰則蹶﹐多陽則痿﹐此陰陽不適之患也。是故先王不處大室﹐不爲髙臺。」《春秋繁露循天之道篇》云「髙臺多陽﹐廣室多陰﹐遠天地之和也﹐故人弗爲。」

天神曰靈﹐地神曰祗﹐人神曰鬼。鬼者﹐歸也﹐故古者謂死人爲歸人。﹝1﹞

校正﹕

﹝1﹞《爾雅釋訓》注﹑《五行大義》三。唐沙門湛然《止觀輔行傳宏決》二之二「謂」作「名」。《列子天瑞篇》云「鬼﹐歸也﹐歸其眞宅。」又云「古者謂死人爲歸人。」

老萊子曰「人生於天地之間﹐寄也。寄者﹐固歸也。」﹝1﹞

校正﹕

﹝1﹞《文選》《魏文帝善哉行》《陸士衡豫章行》《古詩十九首》《歸去來辭》注﹐又《陸士衡弔魏武帝文》注﹐「固」作「同」﹐誤。

其生也存﹐其死也亡。﹝1﹞

校正﹕

﹝1﹞《文選》《盧子諒贈劉琨詩》《陸士衡門有車馬客行》注。

人生也﹐亦少矣﹔而歲往之﹐亦速矣。﹝1﹞

校正﹕

﹝1﹞《文選古詩十九首》注。

先王之祠禮也﹐天子祭四極﹐諸侯祭山川﹐大夫祭五祀﹐士祭其親也。﹝1﹞

