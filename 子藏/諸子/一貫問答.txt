一貫問答明方以智

問﹕「一貫﹖」曰﹕聖門之幾本一﹐而本不執一﹐其圓如珠。朱子曰「以一理貫萬事﹐未嘗不是个理字﹐而聖人不說定理字。分明是心﹐而聖人亦不說出心字。。試看孔子一呼﹐而曾子惟矣。及對門人﹐便換一个卦﹐一个字換作兩个字。沒有人再問﹐曾子決又變矣。不能變卽是不能權﹐不能權﹐不可與幾。不可與幾﹐豈可謂之貫﹗當機﹖體﹐蒹帶縱橫﹐希爛囫圇﹐何嫌注腳﹗」老子曰「得一。」堯﹑舜曰「中。」《系辭》曰「貞一。」《信心銘》曰「一卽一切﹐一切卽一﹐當下看破﹐何在不是。」如何是一﹖曰「乾﹑元﹑亨﹑利﹑貞。」如何是惟﹖曰「煙﹑煎﹑乾﹑顚﹑邊。」然未能蒸透一以二字﹐﹖團貫之二字。所呼之吾﹐吾是甚麼。吾何有道﹐道是甚麼。只管隨口亂統﹐又是糞土砂糖。

世知言一貫矣﹐必每事每物提之曰﹕勿背吾心宗﹐多少回避﹐多少照顧﹐偶然權可耳﹐以爲絕技而習之﹐豈眞一貫者乎﹗究竟一際相應之實相﹐茶則茶﹐飯則飯﹐山則山﹐水則水﹐各事其事﹐物其物﹐如手其手﹐足其足﹐而卽心其心﹔未嘗有意曰﹕吾持時貫心於手﹐行時貫行於足也﹔此天地之一貫也。贊述罕雅﹐分合淺深﹐隨得自得﹐不待安排。《華嚴》樓閣﹐正是擊石翻身後之大車﹐而前此乃方便耳。正信之子﹐只學天地﹐更爲直捷。是故設教之言必回護﹐故設教之言必求玄妙﹐恐落流俗﹔而學天地者不必玄妙﹐設教之言惟恐矛盾﹐而天地者不妨矛盾。不必回護﹐不必玄妙﹐不妨矛盾﹔一是多中之一﹐多是一中之多﹔一外無多﹐多外無一﹐此乃眞一貫者也。一貫者﹐無礙也。通晝夜而知﹐本無不一﹐本無不貫。一眞法界﹐放去自在。若先立一意﹐惟恐其不貫﹐惟恐其不一﹐則先礙矣。故有爲礙所礙﹐有爲無礙所礙。於四不礙中﹐始得一貫。若是執定四不礙﹐則又爲一貫所礙﹔是爲死一﹐非活一貫也。直須磨碎一貫﹖題﹐碾爛無礙窠臼﹔則托意爲玄妙回護之鬼話﹐原自正經﹔信口打兩舌散板之葛藤﹐俱成祕密。然須知官天﹑繼善之正一統﹐方是不知不識之順帝則﹐含哺鼓腹﹐庶免賊魔偸卻那伽大定耳。

一多相卽﹐便是兩端用中﹔舉一明三﹐便是統體相用。若一多相離﹐體用兩橛﹔則離一貫之多識﹐多固是病﹔離多識之一貫﹐一亦是病。最捷之法﹐只從絕待處便是。兩間無非相待者﹐絕待亦在待中。但於兩不得處﹐卽得貫幾﹔以先統後﹐卽無先後﹔二卽是一﹐則無二無一。孟子塞字﹐最爲得神。子思剔出至字﹐《易經》標出太字﹑統字﹑化字﹐俱是一樣。

隱怪是執無﹐遵道是執有。世自遁世則不落有無﹐惟聖者能之。此乃剔出聖體﹐與人著眼。而無可無不可之庸用。則圓譸環中矣。龍徳而隱﹐亦剔出費隱之體而言之。遁世豈隱士哉﹗乃藏天下於天下而不得所遁也。此《大宗師》一篇﹐泯天人﹑化眞知之眼目也。須看莊子所遁之所字﹐與觀音入流忘所同。人執逢世﹐與執出世﹐皆有所而昧遁者也。聖人遊於物之所不得遁而皆存﹐卽無悶不遁之遁矣。肥﹑嘉﹑好﹑系﹑執﹑厲﹐卽潛﹑見﹑惕﹑躍﹑飛﹑亢。而忘所之遁﹐以體潛而遊六﹐卽體肥而遊六也。六十四卦皆潛﹐卽六十四卦皆龍也。堯﹑舜﹑伊﹑周﹐皆中庸遁世者也。混沌遁於天地﹐太極遁於卦爻﹐古今遁於現前﹐寂天統於法界。佛﹑老之庸﹐遁於佛﹑老之中。孔子之中﹐遁於孔子之庸。眾人不知無悶之潛體﹐而昧於所遁之情用﹐故執求多悔。聖人成能不廢述行﹐則悔亦無悔矣。潛之妙極於亢﹐肥遁之妙始於厲。蓋復初卽勿用之大用﹐而時乘六龍之初體。惟潛遁確不可拔﹐爲眞常法身﹐隱怪之奇變﹐可寓化身﹔遵行之規矩﹐可寓報身。﹖亢以直其潛復﹐肥感以革其小貞。孔子獨於亢龍稱兩聖人﹐而子思舉遁世以贊聖者之能﹐正喚醒人於體處見用﹐而後知全用是體也。子思眞神於讀《易》﹐透悟乃祖雜卦傳結尾顚倒決過之旨者乎﹗《大學》心有所﹐是有病﹔心不在﹐是無病。去健羨﹐無適莫﹐無可無不可﹐則不落有無矣。執則俱病﹐化則雙妙。《莊子》言照天寓庸﹐卽是庸有﹐此妙有也。其曰環中﹐卽未始有﹐此妙無也。中是妙無﹐庸是妙有。《無妄》是妙無﹐《大畜》是妙有。天是妙無﹐地是妙有。徳是妙無﹐業是妙有。知崇禮卑﹐進修卽是崇廣。悟學妙無﹐則兩端之中又有兩端﹐交网連枝﹐無不回互。究竟妙無卽妙有﹐猶眞空卽幻有也。我特要裂破之﹐說个不落有無之妙無妙有。會者妙會﹐豈可執定我所說耶﹗總來地之成能皆天﹐夜气用於日中﹐下學上達﹐卽是貫代錯之眞天。卦爻無不反對﹐而貫其中者﹐卽是貫寂感之《易》﹐卽是貫《震》《艮》之無息﹐卽是貫是非之公是﹑化善惡之至善﹐卽是貫生滅之眞如﹐卽是貫住來之無住﹐卽是超羅漢﹑菩薩之佛﹐卽是融性相之無性實相。合看圓譸之舉一明三﹐卽知兩端用中之一以貫之﹐則三無非一而無非中﹐四不得中﹐無五無非五矣。透過《大易》之一多相卽﹐與《華嚴》之陰陽參伍﹐則可以《六經》《五燈》作家常伎倆矣。然未大透徹得到由己田地﹐則捉个不落有無﹐捉个無所得﹐依然是病。

有事勿正﹑勿忘﹑勿助﹐正恐其夢無事窟﹐求休歇也。不得管帶﹐不得忘懷﹐卽是此事。行無事者﹑必有事﹐卽透徹交際之反因﹐而受用一貫之公因。勿正不執上點﹐勿忘不執右點﹐勿助則不執左點﹐一切俱從兩一不得逼至三不得。知到三不得﹐卽三皆得矣。知有此事﹐遂可了事。旣然了事﹐了事無事。無事之事﹐何妨多事。心卽是天﹐天休歇耶﹖自彊不息﹐於穆不已。無住生心﹐正以能休歇﹐乃知此無休歇處。知此無休歇﹐乃爲大休歇。放下著﹐擔將去﹐此卽殺人刀﹐此卽活人劍。

問﹕「格致﹖」曰﹕邵子云「以物觀物﹐猶以道觀道也。道不離物﹐物有本有末。格物爲事﹐事有終必有始。」上一句先說本﹐下一句先說終﹐毋乃顚倒乎﹗須知一本一終﹐源流並握。知至至之﹐易智信於水土之位﹐縫亢潛於亥子之交。正所謂乾知大始﹐大明終始者也。」仲輿云「知譬則火﹐物譬則薪。火麗薪而然﹐知燭物而至。離薪則火熄﹐離物則知隱。物以形體言﹐事以作爲言。天地間無非物﹐職分內無非事。治平八事﹐出知止大事內。八者非可執次第而言﹐爲說泥矣﹐姑析言之﹕心以意知爲體﹐意知以物爲用﹐總是一心﹐離心無物﹐離物無心。但言心者﹐包舉而不親切﹔細推及意﹐又推及知﹐實之以物﹐乃所以完知分量而明諸天下者也。心本虛明無意﹐鑑空衡平﹐有何不正﹖諸妄從意起﹐故正心先誠意。意動心自知﹐知覺妄卽破。此知常存﹐妄不自妄﹐故又先致知也。至此難言所先﹐惟在事理通一﹐格物﹑物格而已。知有意運﹐亦由意昏﹔意由知起﹐亦由知化﹔一覺則萬慮自淸﹐而石火電光一曲之明作不得主。透不過事﹐轉不動物﹐爲勢所眩﹐利害所阻﹐表裏不動達﹐心境不圓通﹐施爲不恰當﹐卽是知不能格物矣。」愚曰﹕動上有不動﹐豈守無意以爲無意乎﹗知至則意亦無意﹐物格則知卽無知因觸而通﹐格合外內﹐則心物泯矣。格﹐至也﹐方也﹐正也﹐通也﹐感也﹐有格君心之格義。子詔記杖人說曰「明明徳﹐卽致知也。止至善﹐卽格物也。《大學》無格物傳﹐卽在好惡自慊中。好好色﹐好至矣﹔惡惡臭﹐惡至矣﹔而物不已格乎﹖知不已致乎﹖意不已誠乎﹖」吾視此指﹐若決江河。物物而不物於物﹐格物物格﹐心物不二﹐卽可謂之無物﹐無物卽是無心。踐形﹑復禮﹑博文﹐俱是打通內外﹐不作兩橛。祖師令人於機境上迸破﹐正是此旨。若能轉物﹐卽同如來﹐以此合參﹐更見全體作用﹐一直輥去﹐自然不落兩邊。其執格去物欲之說者﹐未徹此耳。心一物也﹐天地一物也﹐天下國家一物也﹐物格直統治平參贊﹐而誦詩讀書﹐窮理博學俱在其中。但云今日格一物﹑明日格一物﹐以爲入門﹐則膠柱矣。知卽是行﹐誠明合一﹐非窮理博物而一旦貫通之說﹐亦非自得本莫愁末之說。然未嘗不可曰﹕窮理博物而一旦貫通﹐又未嘗不可曰﹕旣得本莫愁末。至於善巧方便更不拘此﹐盡心者果能當下豁然﹐心意知俱無﹐並甚麼覺字﹑明字﹑一齊打破放下﹐更有何物可格。此是格致到極化處﹐便刻刻在事物中打滚放賴不沾灰矣。此處難以語人﹗

《惟識論》以「集起名心﹐思量名意﹐了別名識」﹔﹖袁中郎便云﹕﹖「《大學》無第八識。」此眞井蛙看字眼矣。《大學》以一个知字包天包地﹐原非兩个。教家以無分別之眞智爲般若﹐以分別之妄識爲煩惱﹐又何異天理﹑人欲之分兩邊字面耶﹖化欲之理卽統理﹑欲之天理﹐層樓乃是屋﹐分別卽無分別﹐可了然矣。

聖人廣大精微﹐只是善因爲革﹐革以爲因﹐故能盡性盡物﹐化育參贊﹐而萬世不知其功。其曰﹕行人難行﹐忍人難忍﹐乃先難法制之藥。忠信篤敬﹐不厭不息﹐一个愼獨﹐卽塞天地﹐此聖人之所貴動心以知不動﹐忍性以知不忍也。佛祖《三藏》《五行》《老》《莊》正言若反﹔千枷萬鎖﹐濺血刳腸﹔總是磨見獨之金剛鋒﹐淬安生之匕首藥﹔以見獨卽爲至愼﹐無生乃能自安。此一方便﹐可謂最妙。好髙奇者﹐所著白髮三千丈﹐要尋遠山靑又靑﹔膠習藥語﹐刻舟求劍﹔遂有專辣拂性﹐離棄一切﹔以爲行人難行﹑忍人難忍﹐使人不可及﹐號爲絕頂。其始能行之﹐而後多不能自行﹐況責天下人乎﹖但中尙爲佛所呵﹐而況偏眞﹑但空乎﹖今時𨿽斥二乘﹐而未免依此以換人眼﹐不則根小﹐故聾啞於《華嚴》者比比矣。邵子臨終開兩手示伊川曰「面前路徑𨿽寬」是也。道不遠人﹐人之爲道而遠人﹐不可以爲道。鳶飛魚躍﹐卽性其情。然世界皮厚已極﹐亦不可少此絕頂髙奇之毒﹐以格塞世間之熱流﹐作蛾眉天半之涼散也。《中庸》則並蛾眉﹑熱流而泯之而又容之﹐此所以爲中庸也。中以內攝外﹐庸以外攝內。無內外而不壞內外﹐乃爲中庸。中如庸﹐庸如中。古如今﹐今如古。凡如聖﹐聖如凡。心如境﹐境如心。佛如魔﹐魔如佛。以此覺體無成壞﹐內外如如﹐自然平等﹔不必解定平等爲如如﹐而自如其如﹐無往不自如﹔髙平俱是平﹐參差俱是等﹐中邊俱是中﹐奇庸俱是庸﹐異卽無異﹐動卽不動﹐故曰「如如不動」﹔非以我如眞如若賢賢之解也。

中庸不可能也﹐一切不居﹐一切俱渾﹐自然到此。到此依然好學不息﹐是謂中庸。才欲竭力以爲能之﹐已非中庸矣。中庸時中﹐一時自有一時之中﹔前後不相到﹐而中節恰當。斷不矜髙而髙不可及﹐斷不好奇而奇到極處。無過不及﹐而不可以無過不及爲中。不在兩邊﹐而不可以不在兩邊爲中。如蹈白刃﹐亦有蹈白刃之中庸﹔辭爵祿﹐亦有辭爵祿之中庸。中庸與鄕願異處在此。時時直心﹐時時是中。無心卽是直心﹐直心只是一眞﹐周子曰「誠無爲﹐幾善惡﹔」誠則無事矣。剝復繼以無妄﹐無妄繼以大畜﹐無妄之往何之﹐多識日新其徳。此卽修詞立誠時中寓庸之道﹐卽天全用日﹑日妙代月之道也。誠則無妄﹐則誠僞善惡所不論﹔學到大畜﹐則一多損益所不論矣﹗至矣﹗

問﹕「仁智﹖」曰「虛舟師曰﹕『入世以悲爲體﹐悲則與物爲一﹐無悲則佛命自我斷矣。出世以智爲因﹐智則與物無競﹐無智則佛慧自我斷矣。入世之悲亦是智因﹐出世之智亦是悲因。悲是因﹐眾生是緣﹐卽生種種度生之法﹐而度卽是智。智是因﹐理是緣﹐卽生種種窮理之法﹐而理卽是仁。智以靈明爲知﹐仁以通貫爲行﹐究竟知行誠明合一﹐則仁智本合一也。」愚者曰「仁者見之謂之仁﹐智者見之謂之智﹐百姓日用而不知也。」仁智多了一見﹐百姓少了一知﹐聖人知而無知﹑見而無見﹐不事知見而無不可用之見。則仁智之見﹐百姓不知之知﹐聖人皆能容之﹑皆能用之。用卽是體﹐分卽是合。知之所到﹐則性命交關。總貫此處﹐精神所聚﹐則天地總歸此眼﹐圓滿周徧﹐﹖體靈明。醫言一身不覺處謂之不仁﹐總是一心﹐不必自解其非二也。故分言智動﹑仁靜﹐智及﹑仁守﹐智利﹑仁安﹔似乎瓔珞紛綸﹐只是圓光一顆。用仁﹑智者﹐禮也﹔歸仁﹑智者﹐信也。故禮處南方致用之地﹐而信則收智出仁爲貞元始終之位。義以成仁﹑智﹐猶秋以成春﹑冬﹐卽仁者之勇﹐所謂金剛心也。《圓覺》表金剛藏菩薩。﹖盧有師﹐法身有父。此皈依者必先皈依金剛上師也。故仁﹑智﹑勇爲三達徳﹐而禮﹑信在其中。

智﹑仁﹑勇卽是三諦。《論語》嘗舉不惑﹑不憂﹑不懼﹐故《中庸》拈舜之知﹑顏之仁﹑路之勇。知統一切﹐仁入一切﹐勇斷一切。因孔子言三近﹐而愚以三諦近之。大約貫﹑泯﹑隨卽理﹑行﹑教﹐統則自貫﹐入則能隨﹐斷則能泯﹐究竟一三三一﹐無分別也。

裁義卽勇﹐後禮卽仁﹐眞信是智﹐猶重卦爲六爻。六爻兩合之﹐一與二﹐二與三﹐三與四﹐四與五﹐五與六﹐則共有五象。洞山之疊而爲三﹑變盡成五﹐乃天地之至理至數也。六爻五象﹐餘一爲閏﹐猶支之餘幹二也。五常餘勇﹐勇爲金剛之師﹐初後以之﹐當位夏季而與義同收成之用﹐秋之前猶夏之後也。中五爲土﹐土當屬信。北方爲水﹐水舊屬智。﹖乃者文王開頭系曰「乾﹑元﹑亨﹑利﹑貞﹐」此以貞信居冬﹐而換智爲乾以統四徳﹐豈無說乎﹖乾知大始﹐知爲道源。乾是健行﹐明知﹑行合一也。易信於智位﹐示明﹑誠合一也。一生水而始﹐五生土而終。乾始而貞終﹐卽知始而信中。﹖故曰「大明終始﹐」故曰「下襲水土。」五音終羽﹐水之位於西方﹐而立宮土之始於子位﹐豈非妙葉者乎﹖

心王若正﹐則十大弟子卽自心十善數。富樓那﹐謂想也。迦葉﹐善欲也。迦旃延﹐論義更樂也。身子﹐慧也。優婆離﹐念也。﹝謂念持不忘。﹞羅云﹐思也。﹝密行。﹞善言﹐解脫也。阿那律﹐憶也。﹝大眼開天眼。﹞目連﹐定也。阿難﹐痛也﹐痛通言受﹐謂領納也。《華嚴》十藏﹐曰「信﹑戒﹑慚﹑聞﹑施﹑慧﹑念﹑持﹑辯。」十度﹐曰「施﹑戒﹑忍﹑進﹑定﹑慧﹑方便﹑願﹑力﹑智。」愚開恥﹑願﹑力﹑巧與六爲十﹐十不出六﹐六卽五﹐五卽四﹐四卽三﹐三卽二。曰仁﹑義﹐卽仁﹑卽智也。總歸於知﹐知卽心也。曰「好學近乎智﹐」則了悟爲大智。「力行近乎仁﹐」﹖則自在爲大仁。「知恥近乎勇﹐」則解脫爲大勇。然智不學則蕩﹐仁不學則愚﹐勇不學則亂狂﹐故必以好學爲首﹐而義悟於中。

問﹕「忠信﹖」曰﹕直也﹐直卽古眞字﹐四聲通轉﹐叔重化形登天之說非也。無心卽是直心﹐無意卽是忠信。無意者誠意之至﹐無字卽是化字﹐無善惡者善之至矣。空處卽是實地﹐化處卽是不變易處。懸水三十仞﹐圜流九十里。」孔子使並流止之﹐而丈夫不以措意﹑逐渡而出者﹐忠信也。敬仲曰「忠信有何奇巧乎﹖惟無思慮﹐直而行之。知天下何思何慮﹐卽知所以主忠信矣。禹履遺而不取﹐冠掛而不顧﹔劉安以爲趨時﹐豈不陋乎﹗」此說誠字痛快處﹐三徳﹑萬行﹑皆此爲主﹐親見此至眞至直何思何慮之主﹐則任憑千思百慮﹐俱是云影潭花。而敬仲遂詆《大學》《孟子》爲非﹐則感寒罵風矣。臥輪能斷百思想﹐六祖不斷百思想﹐人皆曰﹕會則兩皆藥﹐不會則兩皆病。或曰﹕畢竟當斷者斷﹐不當斷者不斷。愚者曰﹕何處說斷不斷﹖白雲起處分明斷﹐處處靑天處處云。近世劉念臺先生以誠意爲主﹐而宗龍溪者定言無意﹐咬牙爭辧﹐未免執指志月。譬如一勸人曰﹕學好﹐一勸人曰﹕好事不如無。說好事不如無者﹐卽是好到極處﹐好手手中呈好手﹐紅心心裏中紅心。要須會取言先﹐莫看舌頭扶倒。

「可離非道」﹐離者分析之名﹐不但背道爲離﹐凡顯微﹑隱見﹑知行﹑事理﹑頓漸﹑內外種種破裂打做兩橛﹐皆非自然不二不測之神。然必條分縷析﹐始免顢頇﹔窮源不能窮流﹐止是囫圇吞个棗耳。果然徹悟一切現成﹐捏得粉碎﹐捏得一團﹐可合亦可分﹐分處卽是合。只管離析﹐自非離析。全不照顧﹐自然照顧。只要磁鍼養熟﹐何問七十二龍不聽鋪排。

問﹕「克己﹖」克己卽由己﹐無我之我皆備之我。天地間相反者常在一處﹐心是妙物﹐卽是累物。克之言盡也﹐能也﹐爲其克而能生也。仁藏己內﹐如果實之仁藏甲內﹐其根﹑幹﹑花﹑葉皆具。但甲閉則生機不復﹐如形骸隔則三千﹑三百之用不顯﹐萬物一體之量局在軀殼之內﹐不得與天地通。克己者﹐如果實墮地﹐震雷一發﹐孚甲迸裂﹐千枝萬葉敷榮而出﹐復還舊觀矣。孫其澳先生曰「剝﹐爛也。」爛卽是克﹐剝爛復反﹐消息相因。解定克是﹖除費力固非﹐執定克爲不用力者亦非。下邊四勿卽是四無﹐自克自由﹐則不必勿之而自無矣﹐猶言非禮勿視﹑聽﹑言﹑動也。車不橫推﹐理無曲斷﹐卽是悟門﹐卽是本體﹐卽是工夫﹐卽是方便。體其理之謂理﹐體其理者﹐最初之直心從天降從中出者也﹐三百﹑三千亦是節文此直心處﹐心不直卽不自由﹐不自由卽非禮。自由之幾在乎自克﹐李卓吾說亦近是﹐然太現成。要知聖人不廢庸眾之法﹐但識無爲爲妙道﹐須知有作是根基。若知公因卽反因﹐則一心有作﹐卽是無爲。到得無爲﹐不妨有作。《陰符經》﹕「三非晝夜﹐用師萬倍。」無非兩轉參折﹐日午出寅反子﹑子反亥﹑亥又反午之幾。

老父嘗云「非義勿視。」亦可說得。必然曰禮﹐何也﹖禮是合外內位南用北者也﹐內直之心發爲外之節文﹐便中規矩。日用無別﹐故光影門頭假借不上。聖人制禮作樂﹐實實有个物事在﹐而神化寓之﹐與人性情相爲貫蒸。若仁﹑義﹑智﹐則難描畫他到事物上來。《大學》《中庸》乃《禮經》之心﹐此是卽有而無﹐本末貫﹐不落有無底。猶《大學》言心﹑意﹑知﹐必言格物﹐乃爲不落虛實。顏子後感善誘﹐博文﹑約禮。文﹑禮俱是從中發出﹐花﹑葉皆本﹐所謂效天法地者也。復禮卽是踐形﹐《華嚴》極於事事無礙法界﹐正是復禮踐形之實相義。一个克己復禮﹐亦如佛身隨人所見﹕上者﹐見禮卽是自己﹐博﹑約不分。次者﹐先博後約﹐約益可博﹐不離規矩﹐而久與爲一。次者﹐以四个禮字﹐作四把刀﹐時時放在耳目身口上。俱是善學顏子處﹐此魯男子之學柳下也。

荀子曰「可以而不可使﹐執途之人皆禹也﹐𨿽不能爲禹﹐無害可以爲禹。」孔子曰「視其所以。」佛曰「所以者何﹖」又曰「何以故﹖」吾因是而提所以﹑何以﹑可以之說。所以卽中諦之正因﹐太極不落問答﹐無學之學也。何以卽眞諦之了因﹐妙無極問破難答之學也。可以卽俗諦之緣因﹐妙有極共問答自問答之學也。視其所以﹐觀其所由﹐察其所安﹐三句各其三法﹐此﹖眼也。凡曰可以者﹐以其有所以者也。臧三耳﹐謂有所以爲耳者。曰見見﹐謂有所以見者。今後與人言難言之言﹐但云所以足矣。所以心﹐所以气﹐所以理﹐千百億化身豈有兩个﹖說法家以意識我病而尊心﹐則所以者卽心也。今曰所以心﹐以常人皆呼肉心爲心﹐故如此說。猶如有个對待之天﹐又有个無對待之天。而無對待之天﹐卽在一切對待中。則所以之心﹐卽在一切心中。

孔子曰「志之所至﹐詩以至焉。詩之所至﹐禮亦至焉。禮之所至﹐樂亦至焉。樂之所至﹐哀亦至焉。哀樂相生﹐是故正。明目而視之﹐不可得而見也﹔傾耳而聽之﹐不可得而聞也﹔志气塞乎天地﹐此之謂五至。」子夏問三無。孔子曰「無聲之樂﹐無體之禮﹐無服之喪﹐此之謂三無。」子夏曰「敢問何詩近之﹖」孔子曰「夙夜其命宥密﹐無聲之樂也。威儀逮逮﹐不可選也﹐無體之禮也。凡民有喪﹐匍匐救之﹐無服之喪也。猶有五起焉。」子夏曰「何如﹖」孔子曰「無聲之樂﹐气志不違。無體之禮﹐威儀遲遲。無服之喪﹐內恕空悲。無聲之樂﹐气志旣得。無體之禮﹐威儀翼翼。無服之喪﹐施及四國。無聲之樂﹐气志旣從。無體之禮﹐上下和同。無服之喪﹐以酬萬邦。無聲之樂﹐日聞四方。無體之禮﹐日就月將。無服之喪﹐純徳孔明。無聲之樂﹐气志旣起。無體之禮﹐施及四海。無服之喪﹐施於孫子。」子夏曰「敢問參天地﹖」孔子曰﹕天無私覆﹐地無私載﹐日月無私照。奉斯三者以勞天下﹐此之謂三無私。天有四時﹐春夏秋冬﹐風雨霜露﹐無非教也。地載神气﹐神气風霆﹐風霆流行﹐庶物露生﹐無非教也。淸明在躬﹐志气如神﹐耆欲將志﹐有開必先﹐天降時雨﹐山川出云。「看此一篇﹐大似著語﹐不妨三諦。奉三無私以勞天下﹐正是哀喪發來。曰大有﹐曰地藏﹐曰在躬﹐此表天地之法﹐而統以皆備之我也。

知哀樂相生﹐知哀樂不能入矣。三無私﹐公之至矣。會天地萬物以爲己﹐則公之至﹑正是私之至。《陰符》曰「天之至私﹐用之至公。」忽然一笑﹐一笑人佛祖會占便宜。

無非教也三段﹐是《華嚴》胎本。《中庸》《仲尼祖述》數章﹐卽是法界毛剎。

《燕居》縱言﹐子貢越席﹐而此中提出卽事之治﹐古之君子不必親相與言﹐以禮樂相示而已。知此順從物格﹐全身滚入事中﹐事卽是理。

一个塞字﹐《孟子》悟去。只惜子夏一番蹶然負墻﹐似爲西河享用所耽擱。幸子夏出田子方﹐子方出莊子﹐莊子乃爲孔﹑顏﹖髓﹐處處點出三身﹐其激發之妙﹐全從哀﹑喪﹑風霆變化出來。風霆者﹐天地之怒教也。同時孟子與莊子各不相見﹐各以怒得迸裂。何以言之﹖天之煆物在冬﹐元﹑亨﹑利﹑貞卽是興﹑觀﹑羣﹑怨。人至於怨﹐則傷心之至乃能復興。此篇從志說詩﹑禮﹑樂而收以哀字﹐三無收以喪字﹐此正習坎心亨生於憂患之骨髓也。《莊子》「怒而飛」﹐「怒者其誰耶」﹐故能激出滑疑翻天者手。孟子以懼字傷心﹐其道哀怒入骨。試看藐大人﹑視寇仇﹑浩然直塞﹑我不動心﹐處處以怒傳眞﹐一日引文王一怒﹑武王一怒﹑今王亦一怒﹐大機大用﹐無不現前﹐讀者莫忽去好。

孔子沒後﹐有漆雕開之儒﹐有子張氏之儒﹐有子夏氏之儒﹐獨子貢嘆性與天道不可得聞﹐始知返聞之妙﹐竟爾廬墓六年﹐不知下落。孟子作七篇後﹐亦渺然不知蹤迹。後哉翻身去﹐千巖萬壑無尋處。

孟子﹕「有三樂﹑而王天下不與焉。」孟子非塵視世世界者也﹐古人只全其確不可拔之潛體﹐則三百八十四爻任其周流。子思破有無﹐而教人看聖者之能於遁世處﹔卽孟子之動心而踐形以直塞者也。佛爲三乘先說無常﹑無樂﹑無我﹑無淨﹐而究竟只言常﹑樂﹑我﹑淨﹐故知顏子捨不得一瓢﹐此一瓢中﹑樂不過耳。往有句云「指尖樓閣不招風﹐陋巷無門天地空﹐三萬二千獅子座﹐朝朝談笑一瓢中。」孟子之三樂﹐卽是一瓢之鹽醬。須知孔子少孤﹐其第一樂亦自在也。俯仰亦是一心具足﹐非論事業也。育才有一个半个亦是﹐不必一千五百人過堂也。此是畫出倫常日用傳心受用境界﹐《說苑》有九十翁對孔子言三樂﹐卽是此意。假如顏子﹐豈讓此翁一樂耶﹖愚將拈此樂字以表無悶不慍之體﹐謂作《易》之憂患﹐《中庸》之戒懼﹐詩人之怨﹐五至之哀﹐皆是極樂國土也可。

守身事親﹐前邊發此大論頭﹐後邊乃言曾元養酒肉事﹐人便從此著倒。不知古人指東劃西﹐總是形容養志。如雷首采薇﹐正是稱觴獻孤竹之壽﹔泰伯斷髮﹐正是彩衣含太王之飴。

《齊人》一章﹐卽是圈點《人間世》﹐須看齊人是一尊布袋大菩薩﹐寧可乞蕃忍妻妾之辱﹐不肯向顯者頜下討生活。陶有《乞食詩》﹕「扣門拙言詞」﹐如此可憐﹐正見得腰硬如鐵。摩詰𨿽然正悟理佛﹐便加呵斥﹐要知未夢見眞化身在。

《師冕見》一章﹐曰階﹑曰席﹑曰某在斯﹐記他何用﹖須知法住法位﹐吾無隱乎爾。子張不識好惡﹐特地挑出个道字﹐向前一拶。孔子全不傷鋒﹐只是擬款結案﹐以一个固字打發便休。學者莫錯過好。玄沙見僧曰「作甚麼﹖」曰「普請。」玄沙曰「去。」學者莫錯過好。

「非其鬼而祭之﹐諂也。」其字著眼﹐亦如觀我生﹑觀其生﹐不當忽略也﹐豈非人各有鬼乎﹖果是人各祭其鬼﹐這聖人毋乃惑亂愚民乎﹖此可知微顯﹑費隱之故矣。卽曰﹕天子祭天﹐諸侯﹑卿﹑大夫各有所祭﹐此亦是《華嚴》之表法。守理先生﹐勿謂我是寓言﹐此乃至理﹐天地非混沌之表法耶﹖卦爻非眞如﹑太極﹑事世古今之表法耶﹖

近溪公曰﹕知之爲知之﹐不知爲不知﹐是知也。多聞擇其善者而從之﹐多見而識之﹐知之次也。合二處拈之﹐甚妙。海門並取是邱也﹐是禮也﹐與此是知也﹐合指亦妙。

桃應設此瞽叟之棘栗蓬﹐塞入令師之口﹐逼得孟子借戲鳴鑼﹐踢出一隻破艸鞋來﹐說到欣然樂而忘其天下。與《逍遙》堯見四子﹐﹖然喪其天下﹐恰是一中滴血。蓋惟忘其天下﹐故能治天下﹐故能有天下而不與﹐飯糗茹艸﹐與玉食萬方無別也。

道重於身﹐惟知有道。法重於天下﹐惟知有法。不過借身行道﹐以不壞法住法位之常住。摹寫若決江河﹑確不可拔之潛體妙湛﹐可謂極致丹靑手矣。殺人者死﹐此是太極之地獄。虧得有舜做个破家國﹑放捨身命之子﹐故心王如是自在﹐地獄卽是淨土﹐阿賴耶卽是如來藏。如此說來﹐惟有孔子與佛信得及﹐餘者未免說我說夢﹐﹖﹗且問孟子是夢否﹖

愚嘗以無對待之公因﹐在對待之反因中﹐本無頓漸﹐猶本無迷悟也。而卽有迷悟﹐卽有頓漸﹐頓漸卽相反相因﹐此一消息也。天與地交﹐人與天交﹐天生人是順﹐人學天是逆。交則爲爻﹐爻卽是學﹐故孔子只說學字﹐而不以悟道掛招牌﹐此是孔子大悟處。世人樂便畏難﹐一聞最髙掃蕩之說﹐則一切遷就﹑一切避忌。近見人習龍溪﹑海門之說者﹐不知其苦心﹐而竟謂有頓無漸﹐乃大誤也。意在合禪﹐而禪亦絕非如此。佛祖明言﹕須盡今時﹐由次第盡。一了百了者﹐貴看破也。看破之後﹐安能不茶飯乎﹖直捷示人﹐要說尖峭陡絕話耳。赤子卽大人﹐此頓也。赤子必學而後成大人﹐此頓卽漸也。歲卽四時﹐此頓也。知冬卽夏﹐而仍舊春﹑夏﹑秋﹑冬﹐此頓卽漸也。﹖《華嚴》因該果海﹐果徹因原﹐人法齊彰﹐包含頓漸。統因果者﹐乃眞圓也。

《吾十有五》一章﹐正好聖人防超越者之一棒﹐故示此逐年帳簿﹐其實卽見聖人不自欺處。今一開口﹐則必以落階級矣﹐落分別矣。不知不落階級而不防階級﹐不待分別而不礙分別﹐人多不知圓譸之用代錯﹐所以不知無可無不可兼帶之妙。

凡學技必有入處﹐必有出處﹐先是逆﹐後是順。順到卽逆卽順﹐遂無順逆﹔有正入﹐有正用﹔有旁通﹐有倒用。﹖古徳云「以生作熟﹐由變而化。」大槪有初心﹐有末後心﹐初末何別﹖總是一心。而理法界﹐事法界﹐事理無礙法界﹐事事無礙法界﹐總是一眞法界。淇澳先生言「聞深於睹﹐毛猶有倫﹐無聲無臭至矣﹐此與耳根聲教之旨可以相參﹐千萬世之上﹐千萬世之下﹐相感相通﹐總謂之聞﹐聞到不可得聞﹐則寂感並忘矣。世尊無說﹐我乃無聞。」百丈曰「無一切聞﹐亦無無聞﹐是名正聞。」聖人踐形﹐特地不避嫌疑﹐旁提萬古之耳﹐知則無寂不感﹐順則無感不寂。滿了花甲﹐方說順字﹐則學當返聞逆入可知矣。五十而得﹐七十而忘﹐從心卽順之至﹐猶言隨他去耳。心卽是矩﹐甕裏何曾走卻鱉﹐而聖人畢竟婆心煞尾﹐我故知聖人只要成个萬劫學人而已。李元卓曰「吾知其忘猶未忘也﹐使進此道不忘亦忘。」孔子行年六十而六十化﹐又奚貴忘﹖熟至無可熟﹐斯謂不學之學﹐斯謂未之或知之神化。

知天命則以天爲吾矣﹐順則聽古今之往來交吾而皆通﹐逆則隨吾之往來古今而無礙﹔此乃合不礙分﹐不煩提總。

聖人之順從﹐與舜之若決江河有別乎﹖若決江河﹐乃摹寫﹖地一聲也。居深山中﹐與木石﹑鹿豕無情無知之物打做一片﹐忽然觸著一毫﹐若決江河﹐攪成酥酪矣。孔子指示學人﹐先須逆入。其順從也﹐乃天然尊貴﹐別本是同﹐同不妨別。

《齊物論》﹐正謂其不可齊卽是至齊﹐此之謂以明﹐乃所以知止其所不知也。古徳云「這竿恁麼長﹐這竿恁短。」雲門舉法住法位﹐可明長短卽無長短矣。混不得﹐類不齊﹔因是因非﹔容是非乃能明是非﹐明是非乃能容是非。老子曰「惟容乃公」﹐公則平。平則無心﹐無心則明。是卽般若無知無所不知﹐今人捉著一个死無知﹑死無意﹐正壽昌謂東苑﹐莫落此大險坑者也。

宰我最善言語之科﹐乃作癡問﹐此有妙於癡者矣。旣以短喪逼出夫子於汝安乎﹐定萬世之鐵案﹐忽有設井有仁焉之鐵橛子﹐舊說攺仁爲人﹐眞癡人矣。夫子冷答四句﹐旨別有在。僧問趙州﹕「古澗寒泉時如何﹖」﹖曰「苦。」曰「飲者如何﹖」曰「死」。會得此公案﹐卽會得孔子答井仁公寒。

有放心而不求﹐知字是人生第一方便門﹐放心如何去求﹖才一知則放心卽回來矣。覺了隨他放去﹐放去一覺卽收﹐收放自如﹐則放如收﹐收如放﹐謂之如如可也﹐卽以此爲一橛可也﹐知此卽是消而息﹐息而消﹐張弛﹑來往﹑代錯﹑交輪之故盡於此矣。有心卽放﹐無心亦放﹐牧牛亦妙在放牛﹐操則存﹐捨則亡﹐正是消息。世人以操﹑存爲求放心﹐捉定不放﹐豈不苦殺﹗兜風网索﹐障水籬笆﹐沙裏壓油﹐枉費气力。存存者﹐正謂亡而存﹑存而亡。亡亡﹑存存﹐卽曰無存亡﹔消消﹑息息﹐卽曰無消息﹐可也。聖人婆心﹐只說半邊話﹐卽如善與人同﹐內亦有舍人從己之時﹐而只說捨己從人。蓋世病在這一半﹐故須說那一半也。到得化境﹐人皆是己﹐卽無人己﹔則舍人從己正是舍己從人處。放心卽是收心處﹐亡亡卽是存存處。未到此地﹐鐵錘下楔﹐正不可少。卽到此地﹐則如耳目手足於自己﹐以各各不相知之求﹐爲不期然而然之知。非如今人﹐捉定个死空空﹐以爲極則也。貪觀百浪﹐失卻手撓。面面東風﹐名無相相。女﹖告子葵曰「守三日而外天下﹐七日外物﹐九日外生﹐而期徹﹐而見獨﹐而無古今﹐而入於不死不生﹐名曰櫻寧。」此中國之禪也。禪者時變也﹐齋戒愼獨﹐洗心藏密﹔忽曰聰明睿智﹐神武不殺﹔此非金剛刀乎﹖雜卦特取中互之八而首拈大過顚也﹐大過送死不懼而終生以決﹐朝聞夕可﹐此非金剛刀乎﹖顏子而外﹐夫子不以輕語﹐而莊子頗窺見之。吾師提正眞摩醢眼矣。愚謂《莊子》者﹐《易》之風也﹐《中庸》之魂也﹐禪之先機也﹐外字從退藏來﹐朝徹從朝聞來﹐櫻寧從震﹑艮來。《天遊》寓庸﹐庸﹐用也﹐通也﹐適得也。以刑爲體﹐以禮爲翼﹐果﹖有理﹐人倫相齒﹐原是知崇禮卑﹑戒愼神明之學。今參禪人多住見獨境界﹐便捉此以逼人﹐不知眞徹者天下古今具是獨﹐而不賊泥土橛也。入道深淺﹑先後自有根緣﹐各各不同﹔豈能執定大黃將軍家屠而戶滅乎﹖老子虛心實腹﹐得一守中﹐尙嫌他死描艮背行庭之影本﹔必得鯤怒鵬從﹐鳩笑蝶化﹐方不是个死天死海﹐鑿破中央﹐遊南卽北﹔不免詮解之曰﹕背卽北也﹐北化南﹐則艮而時行﹐惇而﹖﹖矣。小心坎一﹐原後天之始。大心乾一﹐返先天之終。習險者信中﹐知險者專直﹐總是以死善生﹐以危入微。陰符到手﹐原是陽符﹐物盜天地﹐卽是子受父財﹐寶藏家珍﹐任憑揮灑﹔費而陰者有而無﹐中寓庸者息而遊矣。使老﹑莊當事不得已而應﹐彼亦能爲伊尹﹑爲伯夷﹐豈便限他以柳下爲委蛇耶﹗彼所謂委蛇者﹐金剛堅忍之劍也。彼因人情貪生﹐故特地排突夷﹑比一流以寬庸人之地步﹐而勸其莫貪名利﹐自可曲全耳。至其大義正經﹐以﹖淬於「無所逃於天地之間」一語。《養生主》提出養親﹐卽是以善刀爲大孝。曠以天海﹐正爲洗心。洗心卽是放下﹐放下方能無累。則曠覽乃愼獨之礪石﹐眞透《六經》而讀《莊子》者﹐不增放而加愼。嗣宗放達乃爲至愼。叔夜﹑太初皆於莊子有幾分相應處﹐俱是主敬存誠愼獨眞境界﹐莫以俗眼斷他死得不好﹐便一筆抹殺也。

子之所愼﹕齋﹑戰﹑疾﹐謂此三事當愼﹐當愼豈獨三愼乎﹖此摹寫千聖所愼之獨﹐空空如也之祕旨耳。有如齊明祭祀﹐對越上帝﹐洋洋在上﹔敢自欺耶﹖然在他人或有欺怠處。戰則輪刀上陣﹐不顧死亡﹐而自念其性命﹔敢自欺乎﹖此或趁一時血气之勇人有能者。疾則生死關頭﹐非身外之法所能代﹐亦非血气精神知見道理所能持者。以此磨吹毛之心法﹐豈復掛一絲乎﹖《維摩經》曰「居士以神力空其室內﹐除去所有及諸侍者﹐惟置一牀﹐以疾而臥。」吾師嘗同拈之。人能消其心室中所有閒法﹐﹖則黃襞所云「臥疾菩蓍域」﹐固愼獨之第一斬截方也。千言萬語﹐無非矢上加尖。至日閉關﹐卽是心如墻壁。本自古今不隔﹐四面無門﹐萬機寢息自如﹐何礙露地超迥﹗試問不睹不聞之先﹐有甚麼處容得戒愼否﹖故知大膽小心﹑解脫承擔總是一个﹐只沒柰何如此說法耳。無妄之疾﹐勿藥勿喜。無妄之眚﹐莫大於功利﹑得失﹑死生﹐故以疾爲乾中之心法﹐此豈更待藥乎﹖故《象》曰「無妄之藥﹐不可試也。」老子曰「惟此病病﹐是以不病。」莊子曰「其病病者未嘗病也。」須知一大藏教﹑千七百葛藤﹐俱是爲病病增修枷鎖。自此玉律遂成刊版网捕﹐正眼看來﹐無妄之藥瞎試不少。

龍惕公曰「使窮世皆水﹐指何爲水。才有陸地﹐水始可名。《中庸》言戒﹑懼﹐惟聖人常戒﹑常懼﹐無有畔岸﹐故不見其戒﹑懼。眾人惟有放佚﹐而戒﹑懼始形。然則戒﹑懼者固天命之性工夫﹐本體何嘗有工夫﹗」文長曰「此可以知先生之號惕矣﹐人在暗室不能見物﹐苟得日光﹐還見秋毫。下至盲瞽﹐曰亦不見。及復眼光﹐乃仰圓魄。則知光有得失﹐見體無爲。惟耳目手足﹐莫不皆爾。故人心旣失﹐其顚倒悖逆﹐甚於耳目手足之病﹐而惕體依然。」愚者曰﹕惕者幾也﹐閒居掩著此惕海也﹐惕則潛者皆住矣。老之黑﹐莊之玩﹐皆惕也。禹惕勤儉﹐故視龍猶﹖蜓。孔惕發憤﹐故無可無不可。故曰﹕古人大膽俱是小心﹐絕非畏葸之說。

孔子志字﹐卽是貫字﹐卽是塞字。﹖文殊曰「虛空無中邊﹐諸佛心亦然。」神無方﹑易無體﹐可以悟塞字之妙。

「苟志於仁矣﹐無惡也。」卽此提起﹐卽此放下。新建有立志﹑責志之說﹐正是金剛王劍﹐神武不殺﹐倚天逼人。﹖《楞嚴》曰「若能轉物﹐卽同如來。」正是志能帥气﹐擔荷便行。子輿直塞養知﹐親見夜气﹐則薄暮亦是平旦。莊子曰「古之眞人其心志。」以志字爲形容之詞﹐狀其專直也。直塞二字﹐卽志仁之狀也﹐卽轉物之全體作用也﹐卽放下之一際眞空也。《我未見好仁者惡不仁者》一章﹐正是逼出志字。惟仁者能好人能惡人﹐此率直心﹐卽如好好色﹑如惡惡臭之本來。中峯常言「愛憎是生死根本﹐然卽是菩提捷法﹐只在反世俗而用之。」

「舉一隅而不以三隅反﹐則不復也。」深造自得﹐居安資深﹐則左右逢源。此孔﹑孟用狹小門﹐把至日之關﹐鍛煉眾生處。百原老人於此迸破圓神﹐方知四分用三之妙。宗門全體作用﹐總是激人之憤悱﹐以自發其三祗之憤。舉舉﹑反反﹐原來總是﹑總不是﹐則左不得﹑右不得﹐正是有日子左右逢源處﹐吾故拈塞字爲貫字先幾。

「朝聞道夕死可矣。」聞道之日﹐方算得初生之日。夕可之日﹐卽是不死之日。且說道是甚麼﹖道如何聞﹖「未知生﹐焉知死﹖」此二句﹐人聞得否﹖向子平曰「吾已知貴不如賤﹐富不如貧﹐但未知死何如生。」此「未知」二字最親切﹐正是知生處。面赤不如語直﹐現前無貴賤﹑無貧富﹑無生死之朝夕﹐有人聞得否﹖有人可得否﹖《論語》終以知命﹑知禮﹑知言﹐此尼山譸字也。始於志立﹐終於順從﹐乃所以知命﹐此是三一一三弄丸一際。孟子之知天﹑踐形﹑知言﹐亦此三昧﹔荀子之云﹑蠶﹑鍼﹐亦此三昧也。心性本無名而有名﹐命卽古名字﹐自貫先後天者﹐命先天﹐先天命天地﹐而人受之。名卽無名﹐猶生卽無生﹐性卽無性也。知此卽知命﹑知天矣﹐知天而原﹑反不作兩橛矣﹐此格天人﹑格生死之物也。有體﹑有用﹐而貫體﹑用者﹐惟此無禮之禮。禮處南而用北﹐正踐天命之形者也。知禮則眞諦中節兩性不作兩橛﹐此格內外﹑格本末之物也。有默﹑有語﹐而貫語﹑默者﹑惟此言卽無言。言感幾而通寂﹐正以直塞於穆之气者也。知言則世諦立誠而人我不作兩橛﹐此格彼此﹑格古今之物也。可與惟幾也﹑惟深也﹑惟神也﹐合參。乾知大始﹐三徳首知﹐知譬則巧﹐知天﹑知命﹐大明終始﹐通晝夜而知此。天地間惟此靈明﹑至尊至貴﹐世人不知﹐變爲妄想。故又須明知卽無知﹐所謂般若無知﹑無所不知﹐非無知也。

明此《論語》之終﹐益知開首三節之旨﹐寂而悅﹐卽無隱怪之述﹔感而樂﹐卽無半途之廢。歸於確不拔之潛體﹐則貫寂﹑感之易﹐而有無思﹑無不思﹑無爲﹑無不爲之能矣。首尾專提君子者﹐以至人爲性﹑聖人爲率﹑君子爲教﹐恆一是三﹐恆三是一﹐而君子乃緣事掌印者也。「仁者見之謂之仁﹐智者見之謂之智﹐百姓日用而不知﹐故君子之道鮮矣。」可見君子一顆印﹐統仁﹑知﹑不知。但仁﹑但智﹑但不知﹐皆不能掌君子之印者也。隘與不恭﹐君子不由。淸﹑任﹑和三圓爲時是極則。

