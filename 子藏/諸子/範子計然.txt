範子計然

範蠡

計然傳

計然者﹐蔡丘濮上人﹐姓辛氏﹐名文子。其先﹐晉國亡公子也﹐﹝《意林》引脫「亡」字﹐據《史記》集解補﹐《禦覽》引作「晉三公子」「博學無所不通。﹝《意林》引無此句﹐據《禦覽》補。﹞爲人有內無外﹐形狀似不及人﹐少而明﹐學陰陽﹐見微而知著。﹝案﹝文選。阮元瑜爲曹公作書與孫權﹞注引「見微知著」四字」其行浩浩﹐其志泛泛﹝洪邁《容齋續筆》作「沈沈」「﹐不肯自顯諸侯﹐陰所利者七國﹐天下莫知﹐故稱曰計然。時遨遊海澤﹐號曰「漁父」﹐嘗南遊越﹝《意林》引無此句﹐據《史記》集解補。﹞﹐範蠡請見越王﹝案《史記》集解﹐《文選》注﹐《太平禦覽》引作「嘗南遊越﹐範蠡師事之」。」﹐計然曰「越王爲人鳥喙﹐不可與同利也。」﹝馬總《意林》卷一。裴駰《史記》集解引至「公子也」下接「嘗南遊越﹐範蠡師事之」﹐﹝文選。曹子建求通親親表﹞李善注引略同﹐《史記》集解無「姓辛氏名文子」句﹐有「稱曰計然」句﹐按二書所引「師事」句蓋約下文意。《太平禦覽》卷九百二十四引作「計然者﹐蔡邱濮上人﹐晉三公子﹐姓辛氏﹐名文子﹐博學無所不通」。﹞範蠡知其賢﹐卑身事之﹐請受道﹐藏於石室﹐乃刑白鷸而盟焉。﹝《太平禦覽》九百二十四﹞

內經

昔者﹐越王句踐旣得反國﹐欲陰圖吳﹐乃召計倪而問焉﹐曰「吾欲伐吳﹐恐弗能取﹗山林幽冥﹐不知利害所在。西則迫江﹐東則薄海﹐水屬蒼天﹐下不知所止。交錯相過﹐波濤浚流﹐沈而復起﹐因復相還。浩浩之水﹐朝夕旣有時﹐動作若驚駭﹐聲音若雷霆。波濤援而起﹐船失不能救。未知命之所維。念樓船之苦﹐涕泣不可止。非不欲爲也﹗時返不知所在﹐謀不成而息﹐恐爲天下咎。以敵攻敵﹐未知勝負﹗大邦旣已備﹐小邑旣已保﹐五穀旣已收﹔野無積庾﹐廩糧則不屬﹐無所安取﹐恐津梁之不通﹐勞軍紆吾糧道﹗吾聞先生明於時交﹐察於道理﹐恐動而無功﹐故問其道。」計倪對曰「是固不可。興師者必先蓄積食﹑錢﹑布帛﹐不先蓄積﹐士卒數饑﹐饑則易傷。重遲不可戰﹐戰則耳目不聰明﹐耳不能聽﹐視不能見﹐什部不能使﹔退之不能解﹐進之不能行。饑饉不可以動﹐神气去而萬里。伏弩而乳﹐郅頭而皇皇﹐彊弩不彀﹐發不能當。旁軍見弱﹐走之如犬逐羊。靡從部分﹐伏地而死﹐前頓後僵。與人同時而戰﹐獨受天之殃。未必天之罪也﹐亦在其將。王興師以年數﹐一旦而亡﹐失邦無明﹐筋骨爲野。」

越王曰「善。請問其方。吾聞先生明於治歲﹐萬物盡長﹐欲聞其治術﹐可以爲教常﹐子明以教我﹐寡人弗敢忘。」計倪對曰「人之生無幾﹐必先憂積蓄﹐以備妖祥。凡人生或老﹑或弱﹑或彊﹑或怯。不早備生﹐不能相葬。王其審之﹐必先省賦斂﹐勸農桑﹐饑饉在問。或水或塘﹐因熟積儲﹐以備四方。師出無時﹐未知所當﹐應變而動﹐隨物常羊。卒然有師﹐彼日以弱﹐我日以彊﹐得世之和﹐擅世之陽﹐王無忽忘﹐愼無如會稽之饑﹐不可再更﹐王其審之。嘗言息貨﹐王不聽臣﹐故退而不言﹐處於吳楚越之間﹐以魚三邦之利﹐乃知天下之易反也。臣聞君自耕﹐夫人自織﹐此竭於庸力﹐而不斷時與智也。時斷則循﹐知斷則備﹐知此二者﹐形於體﹐萬物之情﹐短長逆順﹐可觀而已。臣聞炎帝有天下﹐以傳黃帝。黃帝於是上事天﹑下治地﹔故少昊治西方﹐蚩尢佐之﹐使主金﹔玄冥治北方﹐白辧佐之﹐使主水﹔太皞治東方﹐袁何佐之﹐使主木﹔祝融治南方﹐僕程佐之﹐使主火﹔后土治中央﹐后稷佐之﹐使主土。並有五方﹐以爲綱紀。是以易地而輔﹐萬物之常。王審用臣之議﹐大則可以王﹐小則可以霸﹐於何有哉﹗」

越王曰「請問其要﹗」計倪對曰「太陰﹐三歲處金則穰﹐三歲處水則毀﹐三歲處木則康﹐三歲處火則旱。故散有時積﹐糴有時領。則決萬物﹐不過三歲而發矣。以智論之﹐以決斷之﹐以道佐之。斷長續短﹐一歲再倍﹐其次一倍﹐其次而反。水則資車﹐旱則資舟﹐物之理也。天下六歲一穰﹐六歲一康﹐凡十二歲一饑﹐是以民相離也。故聖人早知天地之反﹐爲之預備。故湯之時﹐比七年旱而民不饑﹔禹之時﹐比九年水而民不流。其主能通習源流﹐以任賢使能﹐則轉轂乎千里﹐外貨可來也﹔不習則百里之內﹐不可致也。人主所求﹐其價十倍﹔其所擇者﹐則無價矣。夫人主利源流﹐非必身爲之也。視民所不足及其有餘﹐爲之命以利之﹐而來諸侯﹐守法度﹐任賢使能﹐償其成事﹐傳其驗而已。如此則邦富兵彊而不衰矣。羣臣無空恭之禮﹑淫佚之行﹐務有於道術。不習源流﹐又不任賢使能﹐諫者則誅﹐則邦貧兵弱刑繁﹐則羣臣多空恭之禮﹑淫佚之行矣。夫諛者反有徳﹐忠者反有刑﹐去刑就徳﹐人之情也。邦貧兵弱致亂﹐𨿽有聖臣﹐亦不諫也﹐務在諛主而已矣。今夫萬民有明父母﹐亦如邦有明主﹔父母利源流﹐明其法術﹐以任賢子﹐徼成其事而已﹐則家富而不衰矣。不能利源流﹐又不任賢子﹐賢子有諫者憎之﹐如此者﹐不習於道術也。愈信其意而行其言﹐後𨿽有敗﹐不自過也。夫父子之爲親也﹐非得不諫﹐諫而不聽﹐家貧致亂﹐𨿽有聖子﹐亦不治也﹐務在於諛之而已。父子不和﹐兄弟不調﹐𨿽欲富也﹐必貧而日衰。」

越王曰「善。子何年少於物之長也。」計倪對曰「人固不同﹐惠種生聖﹐癡種生狂。桂實生桂﹐桐實生桐。先生者未必能知﹐後生者未必不能明。是故﹐聖主置臣﹐不以少長。有道者進﹐無道者退。愚者日以退﹐聖者日以長。人主無私﹐賞者有功。」

越王曰「善。論事若是其審也。物有妖祥乎﹖」計倪對曰「有。陰陽萬物﹐各有紀綱。日月星辰﹐刑徳變爲吉凶﹐金木水火土更勝﹐月朔更建。莫主其常﹐順之有徳﹐逆之有殃。是故﹐聖人能明其刑而處其鄕﹐從其徳而避其衡。凡舉百事﹐必順天地四時﹐參以陰陽﹐用之不審﹐舉事有鞅。人生不如臥之頃也﹐欲變天地之常﹐數發無道﹐故貧而命不長。是故﹐聖人並苞而陰行之﹐以感愚夫。眾人容容﹐盡欲富貴﹐莫知其鄕。」

越王曰「善。請問其方。」計倪對曰「從寅至未﹐陽也。太陰在陽﹐歲徳在陰﹐歲美在是。聖人動而應之﹐制其收發。常以太陰在陰而發﹐陰且盡之歲﹐亟賣六畜貨財﹐聚棺木﹐以應陰之至也。此皆十倍者也﹐其次五倍。夫有時而散﹐是故聖人反其刑﹐順其衡﹐收聚而不散。」

越王曰「善。今歲比熟﹐尙有貧乞者﹐何也﹖」計倪對曰「是故不等﹐猶同母之人﹐異父之子﹐動作不農術﹐貧富故不等。如此者﹐積負於人﹐不能救其前後﹐志意侵下﹐作務日給﹐非有道術﹐又無上賜﹐貧乞故長久。」

越王曰「善。大夫佚同若成﹐嘗與孤議於會稽石室﹐孤非其言也。今大夫言獨與孤比﹐請遂受教焉。」計倪曰「糴石二十則傷農﹐九十則病末。農傷則艸木不辟﹐末病則貨不出。故糴髙不過八十﹐下不過三十。農末俱利矣。故古之治邦者﹐本之貨物﹐官市開而至。」越王曰「善。」計倪乃傳其教而圖之﹐曰「審金木水火﹐別陰陽之明﹐用此不患無功。」越王曰「善。從今以來﹐傳之後世﹐以爲教。」乃著其法﹐治牧江南﹐七年而禽吳也。

甲貨之戶曰粢﹐爲上物﹐賈七十。乙貨之戶曰黍﹐爲中物﹐石六十。丙貨之戶曰赤豆﹐爲下物﹐石五十。丁貨之戶曰稻粟﹐令爲上種﹐石四十。戊貨之戶曰麥﹐爲中物﹐石三十。己貨之戶曰大豆﹐爲下物﹐石二十。庚貨之戶曰﹝禾廣﹞﹐比蔬食﹐故無賈。辛貨之戶曰﹝艸／果﹞﹐比蔬食﹐無賈。壬癸無貨。﹝越絕書。越絕計倪內經﹞

陰謀

越王句踐十年二月﹐越王深念遠思侵辱於吳﹐蒙天祉福﹐得越國。羣臣教誨﹐各畫一策﹐辭合意同﹐句踐敬從﹐其國已富。

反越五年﹐未聞敢死之友。或謂諸大夫愛其身﹑惜其軀者﹐乃登漸臺﹐望觀其臣有憂與否。相國範蠡﹑大夫種﹑句如之屬儼然列坐﹐𨿽懷憂患﹐不形顏色。

越王卽鳴鐘驚檄而召羣臣﹐與之盟﹐曰「寡人獲辱受恥﹐上愧周王﹐下慚晉﹑楚。幸蒙諸大夫之策﹐得返國修政﹐富民養士。而五年未聞敢死之士﹑雪仇之臣﹐柰何而有功乎﹖」羣臣默然﹐莫對者。越王仰天嘆曰「孤聞﹕『主憂臣辱﹐主辱臣死。』今孤親被奴虜之厄﹐受囚破之恥﹐不能自輔﹐須賢任仁﹐然後討吳。重負諸臣﹐大夫何易見而難使也﹖」

於是計倪年少官卑﹐列坐於後﹐乃舉手而趨﹐蹈席而前進曰「謬哉﹗君王之言也。非大夫易見而難使﹐君王之不能使也。」越王曰「何謂﹖」計倪曰「夫官位﹑財獘﹑金賞者﹐君之所輕也﹔操鋒履刃﹑艾命投死者﹐士之所重也。今王易財之所輕﹐而責士之所重﹐何其殆哉﹗」

於是越王默然不悅﹐面有愧色﹐卽辭羣臣﹐進計倪而問曰「孤之所得士心者何等﹖」

計倪對曰「夫君人尊其仁義者﹐治之門也。士民者﹐君之根也。開門固根﹐莫如正身。正身之道﹐謹左右。左右者﹐君之所以盛衰者也。願王明選左右﹐得賢而已。昔太公﹐九聲而足﹐磻溪之餓人也﹐西伯任之而王。管仲﹐魯之亡囚﹐有貪分之毀﹐齊桓得之而霸。故《傳》曰﹕『失士者亡﹐得士者昌。』願王審於左右﹐何患羣臣之不使也﹖」

越王曰「吾使賢任能﹐各殊其事。孤虛心髙望﹐冀聞報復之謀。今咸匿聲隱形﹐不聞其語﹐厥咎安在﹖」計倪曰「選賢實士﹐各有一等。遠使以難﹐以效其誠﹔內告以匿﹐以知其信﹔與之論事﹐以觀其智﹔飲之以酒﹐以視其亂﹔指之以使﹐以察其能﹔示之以色﹐以別其態。五色以設﹐士盡其實﹐人竭其智。知其智﹐盡實﹐則君臣何憂﹖」

越王曰「吾以謀士效實﹑人盡其智﹐而士有未盡進辭有益寡人也。」計倪曰「範蠡明而知內﹐文種遠以見外﹐願王請大夫種與深議﹐則霸王之術在矣。」

越王乃請大夫種而問曰「吾昔日受夫子之言﹐自免於窮厄之地。今欲奉不羈之計﹐以雪吾之宿讎﹐何行而功乎﹖」大夫種曰「臣聞﹕『髙飛之鳥﹐死於美食﹔深川之魚﹐死於芳餌。』今欲伐吳﹐必前求其所好﹐參其所願﹐然後能得其實。」

越王曰「人之所好﹐𨿽其願﹐何以定而制之死乎﹖」大夫種曰「夫欲報怨復讎﹑破吳滅敵者﹐有九術。君王察焉﹖」

越王曰「寡人被辱懷憂﹐內慚朝臣﹐外愧諸侯﹐中心迷惑﹐精神空虛。𨿽有九術﹐安能知之﹖」大夫種曰「夫九術者﹐湯﹑文得之以王﹐桓﹑穆得之以霸。其攻城取邑﹐易於脫屣。願大王覽之。」種曰「一曰﹕尊天事鬼以求其福。二曰﹕重財幣以遣其君﹐多貨賄以喜其臣。三曰﹕貴糴粟槁以虛其國﹐利所欲以疲其民。四曰﹕遺美女以惑其心﹐而亂其謀。五曰﹕遺之巧工良材﹐使之起宮室﹐以盡其財。六曰﹕遺之諛臣﹐使之易伐。七曰﹕彊其諫臣﹐使之自殺。八曰﹕君王國富而備利器。九曰﹕利甲兵以承其獘。凡此九術﹐君王閉口無傳﹐守之以神﹐取天下不難﹐而況於吳乎﹖」越王曰「善。」﹝吳越春秋。句踐陰謀外傳﹞

富國

十一年﹐越王深念永思﹐惟欲伐吳﹐乃請計倪﹐問曰「吾欲伐吳﹐恐不能破﹐早欲興師﹐惟問於子。」計倪對曰「夫興師舉兵﹐必且內蓄五穀﹐實其金銀﹐滿其府庫﹐勵其甲兵。凡此四者﹐必察天地之气﹐原於陰陽﹐明於孤虛﹐審於存亡﹐乃可量敵。」

越王曰「天地﹑存亡﹐其要柰何﹖」計倪曰「天地之气﹐物有死生。原陰陽者﹐物貴賤也。明孤虛者﹐知會際也。審存亡者﹐別眞僞也。」

越王曰「何謂死生﹑眞僞乎﹖」計倪曰「春種八谷﹐夏長而養﹐秋成而聚﹐冬畜而藏。夫天時有生而不敷種﹐是一死也。夏長無苗﹐二死也。秋成無聚﹐三死也。冬藏無畜﹐四死也。𨿽有堯﹑舜之徳﹐無如之何。夫天時有生﹐勸者老﹐作者少﹐反气應數﹐不知厥理﹐一生也。畱意省察﹐謹除苗穢﹐穢除苗盛﹐二生也。前時設備﹐物至則收﹐國無逋稅﹐民無失穗﹐三生也。倉已封塗﹐除陳入新﹐君樂臣歡﹐男女及信﹐四生也。夫陰陽者﹐太陰所居之歲﹐畱息三年﹐貴賤見矣。夫孤虛者﹐謂天門地戶也。存亡者﹐君之道徳也。」

越王曰「何子之年少於物之長也﹖」計倪對曰「有美之士不拘長少。」越王曰「善哉﹗子之道也。」乃仰觀天文﹐集察緯宿﹐歷象四時﹐以下者上﹐虛設八倉﹐從陰收著﹐望陽出糶﹐筴其極計﹐三年五倍﹐越國熾富。句踐嘆曰「吾之霸矣。善﹗計倪之謀也。」﹝吳越春秋。句踐陰謀外傳﹞

雜錄

計然曰「知斗則修備﹐時用則知物﹐二者刑﹐則萬貨之情可得而觀已。故歲在金穰﹑水毀﹑木饑﹑火旱﹝王充﹝論衡。明雩篇﹞引作「太歲在子﹐水毀﹑金禳﹑木饑﹑火旱」與《史記》引小異。﹞。旱則資舟﹐水則資車﹐物之理也。六歲穰﹐六歲旱﹐十二歲大饑。夫糴﹐二十病農﹐九十病末。末病則財不出﹐農病則艸不辟矣。上不過八十﹐下不減三十﹐則農﹑末俱利。平糶齊物﹐關市不乏﹐治國之道也。稽著之理﹐務完物﹐無息幣。以物相貿易﹐腐敗而食之貨勿畱﹐無敢居貴。論其有餘不足﹐則知貴賤。貴上極則反賤﹐賤下極則反貴。貴出如糞土﹐賤取如珠玉﹐財幣欲其行如流水。」﹝史記。貨殖列傳﹞

五穀者﹐萬民之命﹐國之重寶也。是故﹐無道之君﹐及無道之民﹝案《太平禦覽》引「民」作「臣」。﹞﹐皆不能積其盛有餘之時﹐以待其衰不足也。﹝賈思勰《齊民要術》卷三﹐歐陽詢《藝文類聚》卷八十五﹐《太平禦覽》卷八百三十七引並同﹐﹝文選。張平子東京賦﹞注引首二句。﹝永明二年策秀才文﹞注。﹞東方多黍﹐南方多稷﹐西方多麻﹐﹝案《初學記》引作「東方多稻﹐西方多麥」﹞北方多菽﹐中央多禾﹐五土之所宜也﹐各有髙下﹝案《太平禦覽》八百三十八引作「南方多稷」﹐又「五土之所宜也」句卷三十六引「夫地有五土之宜﹐各有髙下」﹞。髙而陽者多豆﹐下而陰者多五穀。﹝徐堅《初學記》二十七﹐《太平禦覽》八百三十八﹞

天者﹐陽也﹐規也。地者﹐陰也﹐矩也。﹝文選。東京賦﹞注﹞

度如環無有端﹐周回如循環﹐未始有極。﹝文選。張茂先勵志詩﹞注引《範子》﹞

日行天﹐日一度﹐終而復始﹐如環之無端。﹝《北堂書鈔》一百四十九﹐《太平禦覽》三﹐吳淑《事類賦》注一﹞

日者﹐火精也﹔火者﹐外景。日主晝居。晝而爲明處﹐照而有光。﹝《初學記》一﹐《太平禦覽》三﹞

日者﹐太陽之精。﹝《北堂書鈔》一百四十九﹞

月行疾﹐二十九日﹑三十日間一與日合﹐取日之度﹐以爲月節。﹝《太平禦覽》四﹞

月者﹐水之精也﹔水者﹐內景。月主夜居。夜爲明﹐夜者紀也﹐紀者內也。紀度而成數。﹝《北堂書鈔》一百五十兩引﹐《開元占經》十一﹐《太平禦覽》四﹞

日者﹐寸也﹔月者﹐尺也。尺者﹐紀度而成數也﹔寸者﹐制萬物陰陽之短長也。﹝《太平禦覽》三。﹝廣韻。入聲。十月﹞注引「月者﹐尺也」二句﹞

風爲天气﹐雨爲地气。風順時而行﹐雨應風而下﹐命曰天气下﹑地气上﹐陰陽交通﹐萬物成矣。﹝《太平禦覽》十﹞

徳取象於春夏﹐刑取象於秋冬。﹝《初學記》三﹐《白帖》三﹐《太平禦覽》二十三﹞

《周髀》云「冬至三光微﹐夏至三光盛。」﹝《太平禦覽》二十三﹞

掩目別黑白﹐𨿽時時一中﹐猶不知天道也。論陰陽有時誤中耳。﹝《意林》一﹐《太平禦覽》三百六十六﹞

範子問﹕「何用九宮﹖」計然曰「陰陽之道﹐非獨一物也。」﹝《意林》一﹞

聖人之變﹐如水隨形。形平則平﹐形險則險。﹝《意林》一﹐《太平禦覽》四百一﹞

古者﹐庶人老耆而後衣絲﹐其餘則麻枲而已﹐故曰布衣。今富者綺繡羅紈﹐素﹝糸弟﹞冰錦也。繡細文而出﹐齊﹐上價匹二萬﹐中萬﹐下五千也。﹝《初學記》二十七﹐《太平禦覽》八百十五﹞

人受命於天地變化而生﹕一月而膏。二月而脈。三月而胚﹐謂如水胞之狀。四月而胎﹐謂如水中﹝魚假﹞﹝虫麻﹞胎也。五月而筋。六月而骨﹐謂血气變爲肉﹐肉爲脂﹐脂爲骨也。七月而成形。八月而動。九月而躁。十月而生。﹝李石《續博物志》﹞

範子曰「請問九田﹐隨世盛衰﹐有水旱貴賤。願聞其情。」計然曰「諸田各有名﹐其自一官起始以終九官﹐所以設諸田﹑差髙下。始進退也。假令一值錢百金﹐一值錢九百﹐此略可知從畝一至百畝﹐直是大之極也。」﹝《太平禦覽》八百二十一﹞

千里馬必有距虛。﹝文選。卷三十四。枚叔七發﹞注引《範子》﹞

範蠡乘偏舟於江湖。﹝後漢書。囂傳﹞注引《計然》﹞

天者﹐變化﹑行精器者也。令者﹐謂暴風雨霹靂也。﹝《開元占經》一百二﹞

爭者﹐事之末。﹝白居易《六帖》引範蠡曰﹞

直木先伐﹐甘井先竭。﹝《太平禦覽》一百八十九﹞

範子曰「堯﹑舜﹑禹﹑湯﹐皆有預見之明﹐𨿽有凶年而民不窮。」王曰「善。」以丹書帛置之枕中﹐以爲國寶。﹝《齊民要術》三﹐《太平禦覽》七百七﹞

立夏﹐九十一日﹔立秋﹐涼風行﹐萬物始實﹐白露降﹐畢極寒成也。﹝《北堂書鈔》一百五十二﹞

