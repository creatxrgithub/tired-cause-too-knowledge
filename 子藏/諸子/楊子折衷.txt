楊子折衷﹝明﹞湛若水撰

楊子折衷卷之一

至道在心奚必逺求人心自善自正自無邪自廣大自神明自無所不通孔子曰成之精神是謂聖孟子曰仁人心也變化云爲興觀羣怨孰非是心孰非是正人心夲正起而爲意而後昏

慈湖立命全在心之精神一句元非孔子之言乃異敎宗指也不起而爲意便是寂滅

溫州楊某深信人性皆善皆可以爲堯舜特動乎意則昏日用平常實直之心無非大道

慈湖旣以爲人性皆善人皆可以爲堯舜是矣卻又以爲特動乎意則昏何耶天道常運人心常生蓋性者心之生理也生理故活潑潑地何嘗不動動則爲意但一寂一感莫非實理故性不分動靜理無動靜故也今以動意卽非是認堯舜人性是死硬的物矣可謂知道知性乎

孔子曰人者天地之心又曰心之精神是謂聖孟子亦毎道性善又曰仁人心也大哉斯言啟萬世人心所自有之靈人孰不受敬其親有不愛敬其親者非人也人孰不知徐行後長者不後於長者非人也此心人所自有也不學而能也不慮而知也心之精神是謂聖果如吾聖人之言也其有不然者非其心之罪也惟民生厚因物有遷感於物而昏也心之精神無方無體至靜而虛明有變化而無營爲禹曰安女止明其本靜止也舜曰道心明此心卽道也

此數語如魚目之混明珠有眞有僞有正有邪擇焉而不精語焉而不詳非知言之學也差之毫釐謬以十里也舜曰道心明心卽道也則舜曰人心而謂此心卽人可乎

孔子曰吾未能見其過而內自訟者今見其人矣先公有焉仲兄有焉某親見先公自悔自怨至於泣下至於自拳如是者數數仲兄亦深入其趣嘗告某曰吾今而後知古訓所謂內自訟者予有過實自訟是以內訟名齋亦如今之國學有齋曰自訟有大過則居焉士恥之而仲兄樂之者深入其趣也大哉攺過之道乎有過而憚攺者不能自訟也惟賢者爲能自訟惟賢者爲能攺過

旣以自訟爲是而又以動意爲非自訟非動意乎人心活的自做槁木死灰不得也故佛者欲靜不得終日彊制終日動意故名心猿意馬若勿忘勿助時靜時動莫非自然何等灑落

四明楊某爲浙西撫屬淳熈十一年八月朔旣領事而僦宅隘陋外髙中卑無宴息之所客至不可畱不可以奉親偶得在官僧屋於寶蓮山之巓帥君雅禮士爲更其居又使某惟意規摹之乃創書室於髙爽之地東江西湖雲山千里幽人騷士來其上無不曰奇曰壯哉快哉

其曰惟意規摹之又知於髙爽之地又稱曰奇曰壯曰快非動意乎是知天地未嘗一時而不運行人心未嘗一息而不生生感應也安得不動𨿽慈湖說不動亦卽動也除死乃不動耳故佛者終日學死

昔曾晳暮春沂水之詠學者熟視不見泰山之形恪也請書詠春以銘堂又請旉明其旨予曰入而事親其旨也出而事君其旨也兄而友弟而恭其旨也夫婦之別其旨也朋友之信其旨也其視其聽其旨也其言其動其旨也儆戒兢業其旨也喜怒哀樂其旨也思慮詳曲切至其旨也春秋冬夏風雨霜露其旨也風霆流形庶物露生其旨也如是旉明可謂至明白至詳盡或者猶疑焉予又曰其疑者亦是旨也樂哉是宜曾晳曰暮春者春服旣成冠者五六人童子六七人浴乎沂風乎舞雩詠而歸也他日恪又請銘其堂之東房曰時齋唐虞而上道之名未著惟曰時堯曰疇咨若時時是也以不可得而名姑曰如是又詠春之旨也請銘其西房曰勿齋凡動乎意皆害道凡意皆易孔子曰毋意毋必毋固毋我意之狀大槪無踰斯四者入斯室者能寂然不動如天地乎則無庸服是藥矣又請銘其東院曰熈光光如日月之光無思無爲而萬物畢照易曰知光大也又曰篤實輝光又曰動靜不失其時其道光明又曰君子之光緝熈斯道不動乎意熈和而理亦詠春之旨也其左曰昭融昭眀融一卽熈光其右曰修永修其永永而無息者卽熈光卽昭融卽詠春之旨又其別室曰喜哉舜作歌曰股肱喜哉斯喜不可思也曰止所易曰止其所也斯止非止斯所無所是謂止得其所皆詠春之旨也斯止非難無勞興意斯止非逺無勞索至斯止在筆端光照天地

一篇皆禪之宗指而一一文之以聖人之言人徒見其與聖人之言同而不知其實與聖人之言異差之毫釐謬以千里也佛者毎援毋意必固我之說以自附殊不知意必固我皆人欲之私是可無也彼乃以一切意誠心正皆宜無之非誣聖人之言乎胡康侯謂五峯曰佛者與聖人句句合字字是然而不同五峯問旣曰合曰是如何又說不同康侯曰於此看得破許你具一隻眼康侯可謂卓有所見矣

人皆有此昭融之光而不自知今夫目視耳聽手持足行口言心思自備五常君親忠孝兄弟弟良天婦倡從賓主迎將應酬交錯不可勝窮而其實澄然寂然變化孔彰斯妙也自古謂之心又謂之神孔子曰心之精神是謂聖此心無體虛明洞照如鑑萬象畢見其中而無所藏惟動乎意則始昏作好作惡物我樊墻是非短長或探索幽遐究源委徹淵底愈乖張故孔子諄諄曰毋意毋必毋固毋我所以箴學者之膏肓斂其霧露岀其昭明融一之光

此議己見前章惟曰此心無體卽不識心旣曰無體又焉有用昭昭而不可欺感之而能應者何物乎

從遊三千獨曰顏子好學日至月至者不與何謂至至止也書曰安女止良性寂然淸明而不動自知自信自淸自明自寂自止𨿽萬變萬化交擾參錯而實無所動故曰至又曰止至矣止矣何以學爲吁本心𨿽明故習尙熟微蔽尙有意慮萌蘗卽與道違道不我違我自違道有我有違無我無違有我斯動無我則無動我本無我意立而成我日至之外猶有違意起而動故也月至則益熟矣月至之外猶有違亦意起而動故也至於顏子三月不違益精益一三月而往猶微有違不逺而復純一如故不動如故變化云爲皜皜精白是謂時習而悅之學是謂文王之徳之純是謂惟精惟一允執厥中是謂吾道一以貫之是謂天下萬世生民自有之性

此皆以聖賢之格言文自己之邪說所謂句句合字字是然而不同若看得破許你具一隻眼者此類也且其言止不言動言寂不言感言淸明而不言淸明之體大道之實無間於淸濁昭昭而不可欺感之而能應不知何故豈得爲知道乎且謂所學者何事所習者何事爲何而能悅其文自有先後而乃合學時習恱而言之亦異於聖人之言矣獨日至月至先得我心之同然又不知所至者何事何物又以至爲止也亦引入彼之說也不亦異乎

某行年七十有八日夜兢兢一無所知曷以稱塞欽惟舜曰道心非心外復有道道特無所不通之稱孔子語子思曰心之精神是謂聖聖亦無所不通之名人皆有此心此心未嘗不聖精神無體質無際畔無所不在無所不通易曰範圍天地果足以範圍之也中庸曰發育萬物果皆心之所發育也百姓日用此心之妙而不自知孩提之童無不知愛其親及長無不知敬其兄愛親曰孝敬兄曰弟以此心事君曰忠以此心事長曰順以此心與朋友交曰信其敬曰禮其和曰樂其覺曰知故曰知及之所覺至於純明曰仁言此心直而不支離曰徳其有義所當行不可移奪曰義名謂紛紛如耳目口鼻手足之不同而一人也如根榦枝葉華實之不同而一木也此心之虛明廣大無所不通如此而孔子曰學而時習之謂其時時而習又曰思而不學則殆何也此心夲無過動於意斯有過意動於聲色故有過意動於貨利故有過意動於物我故有過千失萬過皆由意動而生故孔子每毎戒學者毋意毋必毋固毋我意態無越斯四者故毎每止絕學者

此叚亦猶前說而又謂精神無體是聖道無體也何以有作用

道心大同人自區別人心自善人心自靈人心自明人心卽神人心卽道安睹乖殊聖賢非有餘愚鄙非不足何以證其然人皆有惻隱之心皆有羞惡之心皆有恭敬之心皆有是非之心惻隱仁羞惡義恭敬禮是非知仁義禮知愚夫愚婦咸有之奚獨聖人有之人人皆與堯舜禹湯文武周公孔子同人人皆與天地同又何以證其然人心非气血非形體廣大無際變化無方倐焉而視又倐焉而聽倐焉而言又倐焉而動倐焉而至千里之外又倐焉而窮九霄之上不疾而速不行而至非神乎不與天地同乎

首數句詞气正與檀經何其自性數言相類其引人皆有惻隠之心等語乃援儒入釋者也其倐焉而視數語乃以知覺運動爲性爲道也豈不謬哉

天有四時春秋冬夏風雨霜露無非擊磬也地載神气神气風霆風霆流形庶物露生無非擊磬也君尊臣卑父慈子孝兄愛弟敬夫婦別長幼順朋友信無非擊磬也目之視耳之聽心之思慮口之言四體之運動無非擊磬也子曰二三子以我爲隱乎吾無隱乎爾吾無行而不與二三子者是皆擊磬之旨也

此是佛家擊磬以警動人心宗指何足以知聖人之心使慈湖在當時聞之則止於警動其心而已又豈如荷簣者於擊磬聲中知孔子不忘天下之心乎

孔子曰心之精神是謂聖旣聖矣何俟乎復淸之孟子曰勿正心謂夫人心未始不正無俟乎復正之此心虛明無體精神四達至靈至明是是非非云爲變化能事親能事君上能從兄能友弟能與朋友交能泛應而曲當不學而能不慮而知未嘗不淸明何俟乎復淸之淸心卽正心正心孟子之所戒也而後人復違其敎何也易上系曰聖人洗心大學曰先正其心故後學因之不察夫上系之洗心大學之正心皆非孔子之言也下系子曰之下某二十有八而覺三十有一而又覺覺此心淸明虛朗斷斷乎無過失過失皆起乎意不動乎意證然虛明過失何從而有某深信此心之自淸明自無所不通斷斷乎無俟乎復淸之於夲虛本明無所不通之中而起淸之之意千失萬過朋然而至矣甚可畏也

若如此說不俟淸之正之然則易大學謂之洗謂之正皆非矣敎與學皆可無矣敢於非古聖人之言得罪名敎大矣夫不欲動意故不信誠意之說正心之說尙未曉程明道謂韓持國曰道不在克卻不是持國事持國佛者也故其道何用克之說與慈湖同

思如此不思則不如此非永也永非思之所可及也而必曰思者思夫不可得而思也者斯永也永非思之所可及也思而忽覺覺非思也斯永也孔子曰天下何思何慮謂此也曰毋意謂此也曰吾有知乎哉無知也謂此也

謂思夫不可得而思也者斯永也非動意乎是索隠也又謂聖人無知便是死灰了且其言自相矛盾矣

人有聖賢之異道無聖賢之異孔子曰心之精神是謂聖此心初無聖賢庸愚之間百姓日用此心之妙而不自知禹曰安女止夲之不動文王緝熈敬止卽不動孔子爲之不厭豈未覺而爲哉亦緝熈敬止知及之後觀過精微用力於仁守也如鑑中象交錯紛然而虛明未嘗有動也

此猶前之說慈湖意只以不動爲體爲止而不知循其本體之自然流行各止其所者之爲不動也又以孔子爲之不厭爲已覺而爲﹝他何﹞惑於老佛無爲之說而不知聖人之爲無所造作非無爲也異乎老佛之無爲也可類悟其﹝非矣﹞易仁者見之謂之仁知者見之謂之知百姓日用又不知故君子之道鮮矣仁知之僞日用之不察皆以爲道何謂精何謂一孔子曰屬辭比事春秋敎也屬辭比事而不亂則深於春秋者矣天有四時春秋冬夏風雨霜露無非敎也地載神气神气風霆風霆流形庶物露生無非敎也某不勝起敬而贊之曰大哉聖言著庭以屬辭比事爲職辭不勝其繁事不勝其夥何以不亂亂生於意意生紛然意如雲气能障太虛之淸明能蔽日月之光明舜曰道心明心卽道動乎意則爲人心孔子曰心之精神是謂聖而每戒學者毋意毋必毋固毋我意態萬殊而大槪無踰斯四者聖人深知意之害道也甚故諄諄止絕學者

屬辭比事及天有四時等語皆非孔子之言又以意譬云以心譬太虛日月則心與意二物三物矣不知心與意卽一物也本體爲心動念爲意一感一應其能漃滅乎明心卽道辯見前千言萬語只是此意鑄千萬錯

時者道之異名堯典曰疇咨若時時是音之訛也是卽此也古未有道之名惟曰是舜命禹始曰道心明此無所不通之心後世去古寢逺不曰時而曰道此道所以不明於天下也道不可思不可名舜曰若不在時此時卽後世所謂道而不曰道後世於心之外復求道不知此心虛明廣大無際畔範圍天地發育萬物卽道也孔子生於衰世不得不隨世而言而曰攺而止謂攺過卽止無容他求又曰心之精神是謂聖學者起意他求則戒之曰毋意又曰哀樂相生不可見不可聞而可意可求乎

時者道之別名一句近之但又以時爲此爲是而混同於不在時之時又云過攺卽止而卒歸於無起意而不知聖人之戒毋意謂妄意也誠意之意謂夲意也慈湖於名義看皆不精品題皆未當而妄以己意攺聖人之名理又謂上古言時不言道二典三謨之前無書可考何以見其不言道言道後世所以不明者卽舜言道心所以明道未見其爲不明大抵慈湖只主張指心爲道而不知天命之謂性性者在心率性之謂道道者路之名發於事爲道豈可混也大抵是禪之宗指陷溺學者豈不可惜

口告舜曰安女止女謂舜也言舜心夲靜止惟安焉而已奚獨舜心本甲本心亦靜止故伊尹告以欽厥止厥猶女也奚口口口舉天下古今人心皆然故孔子曰於止知其所止於止本止也大學曰知止而後有定定而後能靜靜而後能安此非聖人之言也此以意爲之故有四者之序不起乎意融明濁惡覩四者夫人皆有此止而不自知也此未知止爲止之理卽至善言之亦禪宗戒定慧之定乃虛定也虛止也知止最深知止卽得有許多節次者言其自然之勢也

伯正是心可以通天地貫古今孔子曰心之精神是謂聖又曰夫孝天之經地之義孝友一也孝弟之至通於神明光於四海無所不通伯正皆有是心是心皆具是聖今伯正又能兢兢防謹於未然某無能復措其辭卽兢兢無怠無荒而伯仲日用皆中庸之妙矣

千言萬語只是被心之精神一句誤了

先聖曰知及之仁不能守之𨿽得之必失之知者覺之始仁者覺之純不覺不足以言知覺𨿽非思之所及而猶未精一精一而後可以言仁孔門覺者無幾

此近徑速之說未能精焉能知一

經禮三百曲禮三千皆吾心所自有於父母自然孝於兄弟自然友恭於夫婦自然親敬於朋友自然信岀而事君自竭忠與賓客交際自然敬其在鄕黨自謙恭其在宗廟朝廷自敬復者復吾所自有之禮非外取也禮廢樂壞逾二千載學者率求禮於外先聖特曰復所以鍼二千載之膏肓發人心之所自有周公謂以五禮防萬民之僞記亦曰著誠去僞深戒夫人徒徇其文爲而不由中也

此叚何等說得粗理𨿽人人自有然私欲蔽之非學無以復其本體若如此說則人人便是聖人又何須學連楊子亦不須講學矣禮者理也理無內外

禹告舜曰安女止謂舜本靜止不動安之無動乎意孔子曰心之精神是謂聖人皆有是心心未嘗不聖虛明無所不照如日月之光無思無爲而萬物畢照視聽言動皆變化而未嘗動乎意其有不安焉者動乎意也舜聖人而禹猶致戒而況於後世學者乎安非意也不動之謂安孔子曰時習者安也曰用力於仁者安也安曰非思非爲是謂眞爲舜曰惟精惟一者常精眀不昏純一而無間卽安也堯安安文王之徳之純一也

如此云者必若槁木死灰而後可克其說也然則大學之誠意皆非歟蓋止非靜止之止乃至善之極所謂天理也慈湖元不識天理徒紛紛主其僻見之說以誣聖經

孔子曰黙而識之學而不厭又曰予欲無言又曰吾有知乎哉無知也聖語昭然而學者領聖人之旨者在孔門已茫無幾而況於後學乎比來覺者何其多也覺非言語心思所及季思已覺矣汩於事而昏孔子曰心之精神是謂聖謂季思之心己聖何不信聖訓而復疑皆不復致問季思以黙識矣季思平平守此黙黙卽聖卽不厭之學卽喜怒哀樂之妙卽天地四時變化之妙卽先聖黙識之妙

北來覺者之多多於孔門豈有此理乃一時幾盡於禪矣又云平平守黙黙卽聖卽不厭之學云云豈援聖學功夫入於禪乎

子思曰天地之道其爲物不貳則其生物不測孔子曰地載神气神气風霆風霆流形庶物露生無非敎也又曰吾道一以貫之皆所以明著至神之道無不通貫也

地載神气等語決非孔子之言乃不知道者妄言也夫神气非有方所包貫天地何云地載是天地之气二也

臯陶曰愼厥身修思永永久也古者未有道之名堯曰疇咨若時登庸時是也此也若順也言乎能順是者將登用之舜亦曰惟時惟幾惟此爲幾也至舜授禹始曰道心臯陶曰永亦名夫永永悠久卽所謂時而實無名道若大路然舜特謂夫無所不通之心至於通乎意則倚矣礙矣窒矣非通也故曰人心

臯陶全在愼字旣愼而永永得其道不能愼則猖狂自肆𨿽長寂滅亦非道矣愼者無過不及

入皆有是心是心皆虛明無體無體則無際畔天地萬物盡在吾虛明無體之中變化萬狀而吾虛明無體者常一也百姓日用此虛明無體之妙而不自知也

無體矣安有用是徒知見者之爲體而不知不見者之爲體也百姓日用不知安覩夲體說得何等茅艸

楊子折衷卷之二

某嘗讀大戴所記孔子之言謂忠信爲大道某不勝喜樂某不勝喜樂樂其深切著眀某自緫角承先大夫訓迪已知天下無他事惟有此道而已矣窮髙深究年三十有一於富陽簿捨雙明閣下侍象山先生坐問答之間某忽覺某心淸明澄然無畔又有不疾而速不行而至之神此心乃我所自有未始有間斷於是知舜曰道心明心卽道孟子曰仁人心也其旨同孔子又曰心之精神是謂聖某知人人本心皆與堯舜禹湯文武周公孔子同得聖人之言以證以告學子謂吾心卽道不可更求

忠信爲大道一句便差了下文以得之又得何物明心卽道一句又差了上文人心惟危又指何心心之精神一句已辯在前

孔子曰主忠信謂忠信卽主夲渡河丈人亦曰吾之入於波流忠信而已其岀也亦忠信而已孔子使二三子識之烏乎至哉卽吾與人忠不妄語之心卽道矣丈人當日之言未必果曰忠信往往曰吾出入於波流吾心如是而已無也無術也始吾之入也如是而入其出也如是而出世以如是而往實直無僞謂之忠信忠信措吾軀是波流之中而不敢用其私焉故能入又能出也

認錯主字渡河丈人乃佛老之言安得滑稽如馮夷娶婦者使慈湖岀入河流試看

孔子曰主忠信諸儒未有知其旨者蓋意謂忠信淺者爾非道捨淺而求深離近而求遠置忠信於道之外不知道一而已矣忠信卽道何淺何深何近何逺又有學者知忠信不可淺求遂深求之推廣其意髙妙其說謂忠信必不止於不妄語而已吁其謬哉捨不妄語何以爲道人心卽道故書曰道心此心無體淸明無際直心而發爲事親爲從兄爲事長上爲夫婦爲朋友仕則事君臨民

謂人心卽道何以有人心惟危道心惟微之說且心發於五倫亦有中正不中正中正爲道不中正卽非道安可槪謂之道

人之心夲自靜止也喜怒哀樂變化云爲如四時之錯行如日月之代明其事親名曰孝其從兄名曰弟其恭敬曰禮其羞惡曰義其是是非非曰智其𨿽千變萬化而常明曰仁百姓日用而不知不省庸常正平之心卽道離心求外去道反逺殊可惜也千尢萬過皆生於離心而起意謂之安女止謂之忠信謂之篤敬謂之時習之學謂之中庸子思謂之至誠夫忠信卽誠實而已矣殆不必加至之一字加至一字則是於平常誠實之外有又至焉者無乃不可乎是猶未信百姓日用之卽道

以靜止說心而不知心常動變非識心者也百姓日用卽道辯見前

惟自信夲心之虛明無限際天者吾之髙明地者吾之博厚日月四時吾之變化萬物吾之散殊而後自信吾之事親卽天之經地之義吾之忠信卽天下之大道而非有未至焉者而後信孔子曰吾道一以貫之而曾子謂之忠恕忠卽忠信恕卽恕物先儒乃曰忠譬則流而不息恕譬則萬物散殊是猶未信忠信寛恕之卽道未信忠信寛恕自廣大通融故爲是譬諭推廣之說

此看得太潦艸了慈湖心極粗性極輕率故敢措大以天地四時萬物皆其所有如佛者山河天地之說於你何事孝弟忠信皆其自有無有不至者便敢於非古聖賢之言之敎率天下之人廢學而亂天下者必自慈湖始矣

忠信之心無精粗無本末無內外無所不通但微起意卽失之矣

不起意卽是禪寂也卽是死的忠信而非活的忠信也

人心自明人心自靈意起我立必固礙塞始喪其明始失其靈孔子與門弟從容問答其諄諄告戒止絕學者之病大略有四曰意曰必曰固曰我門弟子有一於此聖人必止絕之毋者止絕之辭知夫人皆有至靈至明廣大聖智之性不假外求不由外得自本自根自神自明微生意焉故蔽之有必焉故蔽之有固焉故蔽之有我焉故蔽之昏蔽之端盡由於此故毎毎隨其病之所形而止絕之曰毋如此毋如此聖人不能以道與人能去人之蔽爾

絕四之說先得我心之同然然四者旣絕卽廓然太公天理流行矣不知天理流行猶是寂滅猶是死的四絕

直翁見告以居處恭至難且求其說某曰直翁恭願其察之也久豈直翁燕居亦不敢申申夭夭邪觀聖言當通其道恭言大槪至燕居申申夭夭非不恭也始直翁求之過也

看申申夭夭太容易了慈湖心何等率易也

日本俊芿律師請言於宋朝著楊子楊子舉聖人之言而告之曰心之精神是謂聖此心虛明無體象廣大無際量日用云爲虛靈變化實不曾動不曾靜不曾生不曾死而人謂之動謂之靜謂之生謂之死晝夜常光明起意則昏則非

旣曰不曾動又曰不曾靜旣曰不曾生又曰不曾死是遁詞也

孔子又嘗告子張以言忠信行篤敬立見其參於前在輿見其倚於衡所見者何狀耶每每念曰此忠信篤敬忠信之時心無他意篤敬之時心亦無他意所是非意象昭明有融蕩蕩平庸學者往往率起意求說不思聖人毎每戒學者毋意

參前倚衡不思何物而曰何狀而求之昭明有融蕩蕩平庸終無實體忠信篤敬非意而何是好的意也非毋意之意也元度所自有夲自全成何假更求視聽言動不學而能惻隱羞恥恭敬是非隨感輒應不待昭告

視聽言動不學而能一接便錯若如此說是運水搬柴無非佛性矣

具位楊某敢釋菜於至聖文宣王某觀戴徳所記先聖謂忠信大道某不勝其喜且慰以某自幼而學壯而始覺覺此心澄然虛明無體廣大無際日用云爲無非變化乃卽日用平常實直之心卽大道而不敢輕以語人懼其不孚且笑侮及觀戴徳所記聖言以爲證曰乃今可以告學者矣學者因是多覺此先聖如天之大惠布流四方益傳諸後玆分牧東嘉又將以告東嘉人士當有覺者覺者自覺覺非外取卽日用平常實直之心事親自孝事君自忠於夫婦自別於長幼自序於朋友自信日用萬變無適而不上當天心下合人心此先聖如天之大惠言之不可盡質頌之不可盡者也

旣以忠信卽大道則下文所謂得之失之者何物幾於侮聖人之言矣且君臣父子夫婦長幼朋友之間心不中正卽便不實便皆以爲道可乎毫釐之差便爲悖敎得罪聖人可不謹乎

祇惟夢奠兩楹垂光萬世天有四時春秋冬夏風雨霜露孰非先聖之敎地載神气神气風霆風霆流形庶物露生孰非先聖之敎道不逺人人之爲道而逺人心之精神是謂聖聖訓昭明某覺此篤信此玆分牧東嘉將以此告東嘉人士以平常日用卽大道惟毋動意立知如興雲气自翳其光明當有覺者某內外親故二十年來亦多覺者亦盛矣敢告

以非聖之言告聖人眞誣聖人哉壞人心術反謂有覺

某洪惟先聖之道廣大昭明無所不包綂無所不貫通在天爲幹在地爲坤在日月爲明在四時爲變通在萬物爲生在某爲心心者某之所自有而先聖之道在焉實廣實大實昭明實無所不包貫順而達之萬善畢隨反而離之百非斯集某敢不敬養敬保以敬事先聖寡過誠難況於某又況於爲令之邑必有謬差惟神明惠相之

以己心便謂是天地日月四時萬物亦恐欺也惟有謬差祈神惠相之尙有此意念也

某所以獲執弟子之禮於先生門下四方莫不聞矣某所以獲執弟子之禮於先生門下四方實未之知豈惟四方之士未之知𨿽前乎此千萬世之已往後乎此千萬世之未來盈天地兩間皆髙識深智之士竭意悉慮窮日夜之力亦將莫知又豈惟盡古今與後世髙識深智之士莫能知𨿽某亦不能自知壬辰之歲富春之簿廨雙明閣之下某本心問先生舉淩晨之扇訟是非之答實觸某機此四方之所知至於卽扇訟之是非乃有澄然之淸瑩然之明匪思匪爲某實有之無今昔之間無須臾之離簡易和平變化云爲不疾而速不行而至莫知其鄕莫窮其涯此豈惟某獨有之舉天下之人皆有之爲惻隱爲羞恥爲恭敬爲是非可以事親可以事君可以事長可以與朋友交可以行於妻子可以與上可以臨民天以是覆而髙地以是厚而卑日月以是照臨四時以是通變鬼神以是靈萬物以是生是𨿽可言而不可議可省而不可思孔子曰吾有知乎哉無知也文王順帝之則亦自不識不知況於某乎況於四方之士乎故聖人遏絕學者之意以有意則有知遏絕學者之必以有必則有知遏絕學者之固以有固則有知遏絕學者之我以有我則有知愈知愈離愈思愈逺道不逺人人之知道而逺人不可以知道不知猶逺而況於知乎故夫先生平日之論非學者之所知非某之所知𨿽然先生之道亦旣昭昭矣何俟乎知仰觀乎上先生確然示人易矣俯察乎下先生隤然示人簡矣垂象著明者先生之著明寒暑變化者先生之變化書者先生之政事詩者先生之詠歌禮者先生之節文春秋者先生之是非易者先生之變化學者之所日誦百姓之所日用何俟乎復知何俟乎復思勿思勿知不可度思矧可射思今先生釋然而化矣又豈學者之所知某聞先生之計慟哭旣絕而復續續而又絕絕而又復續不敢傷生微聲竟哭亟欲奔赴病質岌岌度不可支循循歷事荒政方殷今也略定气血微彊矧聞襄大事之有期求檄以來庸暢中膓之悲一奠祖行薦以辭先生之道不可思此哀亦不可思

一篇虛誇之語象山之心恐亦非安也而云聖人之心無知尢大害道

先生之道至矣大矣某安得而知之惟某主富陽簿時攝事臨安府中始承敎於先生及返富陽又獲從容侍誨偶一夕某發夲心之問先生舉是日扇訟是非以答某忽省此心之淸明忽省此心之無始末忽省此心之無所不通某𨿽凡下不足以識先生而於是亦知先生之心非口說所能贊述所略可得而言者日月之明先生之明也四時之變化先生之變化也天地之廣大先生之廣大也鬼神之不可測先生之不可測也欲盡言之𨿽窮萬古不可得而盡也𨿽然先生之心與萬古之人心一貫無二致學者不可自棄

此等語亦是虛誇自非大人上聖安得與天地合徳日月合明𨿽本體則然然全體未復安能及此

舜曰道心明心卽道動乎意則爲人心孔子語子思曰心之精神是謂聖孟子亦曰仁人心也心可言而不可思孔子知聞弟子必多以孔子爲有知明告之曰吾有知乎哉無知也知卽思又曰天下何思何慮周公仰而思之夜以繼日卽思非思孔子臨事而懼好謀而成卽懼非懼卽謀非謀如鑑之照大小美惡往來差錯且有而實無日月之光萬物畢照入松穿竹歷歷皎皎而日月無思

都是種種之說已辯在前慈湖主張不動意不用思及不懼至於周公仰思孔子臨事而懼好謀而成說不去了又云卽思非思卽懼非懼卽謀非謀是遁詞也惟有中思岀謀戒懼最的當

人心自正人心自善孩提之童無不知愛其親及長無不知敬其兄不學而能不慮而知人皆有惻隱之心皆有羞惡之心皆有恭敬之心皆有是非之心孔子語子思曰心之精神是謂聖人人皆與堯舜禹湯文武周公孔子同人心非血气非形體精神廣大無際畔範圍天地發育萬物何獨聖人有之人皆有之時有古今道無古今形有古今心無古今百姓日用此心之妙而不自知以其意動而有過故不自知孔子曰攺而止謂學者攺過卽止無起意無適無莫蒙以養之孔子曰吾有知乎哉無知也文王不識不知孔子毎每戒學者毋意意態有四必固我皆意也如蒙如愚以養其正作聖之功

辧已見前如蒙如愚以養其正須知正者何物中庸以聰明睿知達天徳若愚蒙的正是寂滅也安逹天徳

吾之日用何如哉如東山之曉色蒼茫無際不可攬取其間雲气隱見陽輝粲發霞舒金錦愈變而愈奇云拖玉龍出沒夭矯千萬峯羣翠之間可觀可駭而須臾忽化千態萬狀莫繪莫畫又如江上之秋光淸光爽明若甚近也而不可執若逺也而不可追而及淸露濡之霜月烱之而無所損無所益又如松間之溪聲泠泠其鳴其音甚淸的然可以聽而聞而不得夫音之形

此正是彷佛渺茫冥昧气象皆是想象中來乃幻心也而以爲得不亦悞乎

此道元來卽是心人人拋卻去求深不知求卻翻成外若是吾心底用尋

𨿽不用尋亦自常放此覓心了不得之說

誰省吾心卽是仁荷他先哲爲人深分明說了猶疑在更問如何是夲心

豈以知覺運動之心卽爲仁乎孟子仁人心也須善看

若問如何是此心能思能索又能尋汝心底用他人說只是尋常用底心

尋常用的須分邪正

此心用處沒蹤由擬待思量是討愁但只事親兼事長只如此去莫回頭

事親事長之心不得其中正卽非道思量討愁卽五祖才商量著便不中用

可笑禪流錯用心或思或罷兩追尋窮年費殺精神後陷入泥塗轉轉深

禪者正不用思量正不費精神慈湖恐是操戈入室

心裏虛明著太空乾坤日月總包籠從來个片閒田地難定西南與比東

虛明之中卽有實理何謂太空乎

莫將愛敬復雕鐫一片眞純幸自全待得將心去鉤索旋栽荊棘向芝田

愛敬卽是天理自然何能雕鐫何假雕鐫

勿認胸中一團气一團气裏空無地旣空何地更何義此無廣狹無一二

中夲體何曾有气有气非本體矣

回心三月不違仁已後元曾小失眞一片雪花輕著水冥冥不復省漓醇

顏子三月後只念頭稍有不善便覺便了無形亦何謂小失非如雪花著水有形迹也

有心切勿去鉤玄鉤得玄來在外邊何似罷休依本分孝慈忠信乃天然此天然處不亦妙費盡思量卻不到有時父召急趨前不覺不知造淵奧此時合勒承認狀從古癡頑何不曉

父召急趨時若心不存不中不正亦百姓日用不知行之而不著習矣而不察何云便是道且有時如此未必人人時時如此所以要學成之

曩疑先聖嗇於言何不明明細細傳今醒從前都錯認更加詳後卽紛然

恐有人更鑄錯也

詩癡正自不煩功只爲英才輒墮中今日已成風俗後後生个个入樊籠

吾所大憂者不在此耳

慈溪慈湖孝名美卽天之經地之義子思不知萬物我發育推與聖人自固蔽已自固蔽禍猶小固蔽後學禍甚大孔子沒近二千年未有一人指其愆汩汩昏昏到今日所幸慈湖卻不然灼見子思孟子病同源

敢爲異說亂敎禍後學乃自道也

大哉孔聖之言哀樂相生不可見傾耳聽之不可聞不見乃眞見不聞乃眞聞子夏𨿽曰敢不承實莫之承終於昏誤認有子爲師道曾子覺𨿽小而悟孔聖之皜皜濯之暴之覺之虧卽濯卽暴無不妙子思孟子亦近之惜乎卜覺口大非其言多害道二子名聲滿天下剄其非者何其少滋惑後學何時了安得朝家專主孔聖言盡削異說明大道比一二年覺者寖寖多幾二百人其天乎

不識子思孟子亦不識孔子矣其言詞气狂妄自恣所存可知一二十年所謂覺者都被慈湖惑了

三以天下讓先聖謂至徳某也拜廟下太息三辭不難知泰伯無人識胡爲無得稱萬象妙無極或曰泰伯之神無形體何故言象又曰萬通大道者匪有匪無象卽無萬卽一一卽萬尙不可思而可言乎卽無言天地內外皆泰伯人實見之而不識

異說荒唐

處處靑山人不識步步踏著此巖石妙妙妙妙不可言可惜可惜大可惜

道理平常用何矜誇此卽石頭路滑之說

曾將大手挽恆河引得龍來地起波何待硯池藏滴水工夫曾不費揩磨

凡此皆佛偈語也

父母生子身身是父母个如何卻言我言我大不可

太籠綂了金滕爾之許我有何不可父母食飯子能飽乎

燕語鶯啼杏壇春色爲甚無人領略又添个山靑水綠是多多少少明明白白對面不識方且蕩然放逸不亦文辭雕琢聖人道君子不必相與言但示以禮樂禮樂無言莫穿鑿一味融融無窮靜樂步步行行皆妙用言言句句俱寂寞舜曰道心明心卽道百姓日用不知不覺從學者再三勤勤有請也只不可說著

三千三百無一而非性也心者道之大原心有邪正道有君子小人

楊子折衷卷之三

易者己也非有他也以易爲書不以易爲己不可也以易爲天地之變化不以易爲己之變化不可也天地我之天地變化我之變化非他物也私者裂之私者自小也包犠氏欲形容易是己不可得畫而爲一於戲是亦可以形容吾體之似矣又謂是𨿽足以形容吾體而吾體之中又有變化之殊焉又無以形容之畫而爲一一者吾之一也一者吾之一也可畫而不可言也可以黙識而不可加知也一者吾之全也一者吾之分也全卽分也分卽全也

他人食飯已得無饑乎張皇張皇可黙識卽知也知識豈有二聖人作易畫出道體使人體之其在書在天地一也

形則有大小道無大小徳則有優劣道無優劣

分徳與道不同便已不識道徳

旣不曰義又不曰用止曰時而已矣何以曰大矣哉此正以明天地無一物一事一時之非易學者溺於思慮不求其義聖人於頥大過解革盡捐義用止言其時而嘆之曰大矣哉使學者無所求索不容鉤深卽時而悟大哉之妙則事理一貫精輯一體孔子何思何慮文王不識不知信矣

何思何慮全在同歸一致上不識不知全在順帝之則上帝之則卽時卽天理也

汲古問易幹卦云君子學以聚之問以辧之寛以居之仁以行之先儒謂學聚問辧進徳也寛居仁行修業也此言如何先生曰學貴於博不博則偏則孤伯夷惟不博學𨿽至於聖而偏於淸柳下惠惟不博學𨿽至於聖而僻於和學以聚之無所不學也大畜曰君子以多識前言往行語曰君子博學於文學必有疑疑必問欲辧明其實也辧而果得其實則何患不寛何患不仁

此叚庶幾近之然旣知學問思辧篤行如何常說不可動意常說無思可以推此曲暢旁通而悟其非矣

坤六二直方大不習無不利直心而往卽易之道意起則支而入於邪矣直心而行𨿽遇萬變未嘗轉易是之謂方凡物圓則轉方則不轉方者特明不轉之義非於直之外又有方也夫道一而已矣言之不同初無二致是道甚大故曰大是道非學習之所能故曰不習無不利孟子曰人之所不學而能者其良能也所不慮而知者其良知也習者勉彊本有者奚俟乎習此𨿽人道卽地之道故曰地道光也光如日月之光無思無爲而無所不照不光明者必入於意必支而他必不直方大必昏必不利

此是死的方聖人之方活潑潑地道本不待習學而人不習學則不足以去私而全道習學非意乎中正之意不可無也汲古問易蒙卦象曰君子以果行育徳何以謂之果先生曰果者實之謂徳性人之所自有不假於求順而行之無有不善有行實焉行虧則徳昏矣徳性無體本無所動本不磨滅如珠混沙而失其明如水不濁則性不失矣順夲正之性而達之是謂果行所以育徳

無體卽無用也謂徳性無體便不識徳性且珠與水豈無體乎

汲古問蒙何以養正先生曰蒙者不識不知以養正性

正性亦必須識得知得何云不識不知不識不知云者謂邪知邪識也

人所需待多動乎意非光也光如日月之光無思無爲而無所不照此之謂道如此則人咸信之故曰孚如此則得所需矣亨矣得所需亨通或放逸失正故又曰貞乃吉孚與光與正夲非三事以三言發明道心一動乎意則不孚不光不正謂之人心故舜曰人心惟危

正意豈可無大學誠意何謂乎不動意是死灰也

陽窮上剝盡矣而忽反下而復生其來無階其本無根然則天地之心豈不昭然可見乎天地之心卽道卽易之道卽人之心卽天地卽萬物卽萬事卽萬理言之不盡究之莫窮視聽言動仁義禮智變化云爲何始何終一思旣往再思復生思自何而來思歸於何所莫究其所莫知其自非天地之心乎非道心乎

以莫究莫知無階無根爲天地之心卽未知天地之心未知天地之心卽未知仁卽未知道

眾人見天下無非異聖人見天下無非同天地之間萬物紛擾萬事雜並實一物也而人以爲天也地也萬物也不可得而一也不可得而一者睽也睽異也故不可得而一者眾人之常情而未始不一者聖人之獨見非聖人獨立此見也天地萬物之體自未始不一也天下同歸而殊途一致而百慮惟人執其途而不知其歸溺其慮而不知其致夫是以見其末而不見其本轉移於事物而不得其會通聖人懼天下遂梏於此而不得返故發其義於睽之彖夫天穹然而上地隤然而下可謂甚相絕聖人則曰其事同也今考天地之事陽陰施生同於變化同於造物謂之同猶無足甚疑至於男女斷然不可以爲一人聖人將以明未始不一之理則亦有可指之機曰其志未始不通也夫以男女之不可以爲一人而今也其志則通通則一然則謂之一可也又豈特男女之若可以說合者爲然舉天下萬物如鳶之飛至於戾天魚之躍乃不離於淵孰知鳶之所以飛者卽魚之所以躍者也林木之喬聳砌艸之纎短判然則性之不同而體質之殊絕也孰知乎木之所以爲喬而聳者卽艸之所以纎而短者也苟於此而猶有疑則試原其始木之未芽艸之未甲木果有異於艸艸果有異於木乎天者吾之髙明地者吾之愽厚男者吾之干女者吾之坤萬物者吾心之散殊一物也一物而數名謂之心亦謂之道亦謂之易聖人諄諄言之者欲使紛紛者約而歸乎此也

饒他通篇說一了終不及西銘理一而分殊也蓋知其渾然者而不知其就中有粲然者也毫釐之差也

先生曰見善則遷有過則攺當如風雷之疾如此則獲益也人誰無好善攺過之心或有以爲難而不能遷攺者患在於動意

動意亦惟動私意故攺過遷善爲難若夫能誠意則意意念念皆天理卽至善也何攺過之難乎

易曰艮其背不獲其身行其庭不見其人云云善止者行善行者止知止而不知行實不知止知行而不知止實不知行知行止之非二而未能一一皆當其時猶未爲光明人之精神盡在乎面不在乎背盡向乎前不向乎後凡此皆動乎意逐乎物失吾夲有寂然不動之情故聖人敎之曰艮其背使其面之所向耳目口鼻手足之所爲一如其背則得其道矣𨿽有應用交錯擾擾萬緒未始不寂然矣視聽言動心思曲折如天地之變化矣惟此爲艮惟此爲止其所苟艮其面𨿽止猶動知其動而剛止之終不止也惟艮其背則面如背前如後動如靜寂然無我不獲其身𨿽行其庭與人交際實不見其人蓋吾本有寂然不動之性自是無思無爲如水鑑如日月光明四達靡所不照目𨿽視而不流於色耳𨿽聽而不畱於聲照用如此𨿽謂之不獲其身不見其人可也水鑑之中萬象畢見而實無也萬變畢見而實虛也止得其所者言不失其本止也非果有其所也

此正邪說誣民也何不於背後生耳目口鼻手足乎掩塞其前之耳目口鼻手足而能有知乎形色天性有物有則聖人之大道也其耳目口鼻手足之气無尺寸之膚不相貫通則無尺寸之膚刺之而卽徧身皆痛也何可無乎易言背者狀所不見者也心乎耳聽目視口食鼻嗅手特足行而不役心於視食嗅持行者卽止卽背也乃是大手叚也大抵慈湖有見於禪之無爲而無見於聖學之爲而未嘗爲舜禹有天下而不與者也且人心是活物如何與水鑑比不動終是小伎倆學者不可不知言

聖人治天下禁民爲非而已無他事也禮樂刑政一本諸此自子思孟子之言其失實者猶多而況於下焉者乎

妄議大賢未到他地位安能識他

少讀易大傳深愛無思也無爲也寂然不動感而遂通天下之故竊自念學道必造此妙及他日讀論語孔子哭顏淵至於慟從者曰子慟矣曰有慟乎則孔子自不知其爲慟殆非所謂無思無爲寂然不動者至於不自知則又幾於不淸明懷疑於中往往一二十年及承敎於象山陸先生間舉扇訟之是非忽覺簡心乃如此淸明虛靈妙用泛應無不可者及後居妣氏喪哀慟切痛不可云諭旣久略省察曩正哀慟時乃亦寂然不動自然不自知方悟孔子哭顏淵至於慟矣而不自知正合無思無爲之妙益信吾心有如此妙用哀苦至於如此其極乃其變化故易大傳又曰變化云爲不獨簡有此心舉天下萬古之人皆有此心

徒知援儒入墨而不知將孔子說壞了孔子豈過哀越禮而不自知者蓋以慈湖說聖人矣蓋聖人之哀顏子乃性情之正之常門人不及者視之以爲慟耳其實待諸子一般豈有厚薄觀請車爲槨一事可知

汲古問形而上者謂之道形而下者謂之器道隨寓而有如何分上下先生曰此非孔子之言蓋道卽器若器非道則道有不通處

不知此是未知形色天性也未知上下只是一个形是未知道也

易曰憧憧往來朋從爾思子曰天下何思何慮天下同歸而殊塗一致而百慮天下何思何慮至哉聖言實語也而自孔子以來至於今知之者寡同歸殊塗取諭爾非實有歸有塗也極上下四方之間古往今來萬物變化有無彼此皆一體也如人有耳目鼻口手足之不同而皆一人也自淸濁分人指輕淸而髙者曰天於是靡然隨之曰天指重濁而下者曰地於是又靡然從之曰他到於今莫之攺而實一物也淸陽濁陰二气感化而爲日爲月爲風雨人物於是生皆一也曰彼曰此曰動曰靜曰有曰無皆是物也何以思爲何以慮爲一致爾人自有百慮故又申言曰天下何思何慮

知理一而未知分殊連理一亦未識其所謂一亦是死的一堯典帝曰疇咨若時登庸益稷帝庸作歌曰勑天之命惟時惟幾又曰庶頑讒說若不在時尙書率以時爲是蓋古語也堯典上無所承忽曰誰乎嗟哉有誰是順者乎吾將登用之蓋時卽道也舜之所以光天下者此也黎獻之所以有功者此也丹朱友此也禹荒度土功用此也臯陶祇敍此也祖考以此而來格羣後以此而徳讓鳳凰因此而來百獸以此而舞庶尹由此而諧勑正天命惟此而已惟此爲幾謂爲庶政之幾蓋天地間惟有此道而已三才萬化萬物萬事萬理皆不岀此道得此則吉則治失此則凶則亂唐虞君臣朝夕之所謀謨經營無岀此道是猶此也故當時相與詔告惟曰時猶曰此也時卽道之異名此道非言意之所能名後乃取道路無所不通人所共由之義初無形體之可執至於曰時則尢不滯於言意妙哉時之爲言也非大聖疇能爲是言易多曰此此卽時漆雕開亦曰吾斯之未能信是也是音之輕淸者謂道也古窂言道虞夏之際始間言之舜曰若不在時又曰惟時惟幾皆所以言道道之爲言終不若時之爲義渾然不分事理帝知若時者誠未易得故問其次誰能順予事者采事也次問事則知時道也

慈湖極聰明亦讀書極多但惜其先讀他書有得這些意思後將聖賢之言皆就己意上說了且不知所謂時所謂此者何物慈湖之說千篇一律又好多言謂之不動意吾不信也舜曰咨女二十有二人欽哉惟時亮天功夫舜所以咨命四嶽九官十二牧者孰不曰皆人爲之功而舜諭之曰欽哉惟時亮天功時是也亮信也是天也非一付之自然而不爲也盡欽竭力惟無入於意苟動於意卽私卽偏而非道心禮樂刑政一入於人爲則違道違天卽可致患故書曰天敍有典天秩有禮天命有徳天討有罪箕子曰無有作好遵王之道無有作惡遵王之路王卽天又曰無偏無黨無反無側箕子能辯之矣孟子曰禹之行水也行其所無事也是謂帝則是謂帝載由乎此則能懋勉則五品遜五刑明則直則淸直而不溫則失此寛而不栗則失此剛而虐則失此簡而傲則失此讒說殄行皆失此讒說者似是而非之說以其入乎意也殄行者大過殄絕之行以其入乎意也

意得其中正者卽不私不偏未聞一切意皆可無無則稿木死灰矣孔子所戒無意者謂不好的私意耳如好惡安可無得惟作好作惡則私耳孟子先知言學者不可不知

書曰後克艱厥後臣克艱厥臣猗歟至哉此堯舜禹臯益相與講論之大旨而後世君臣往往下視此等語以爲特言其淺者耳特言其見爲臨政事者耳必別有妙者如惟精惟一允執厥中方可爲至論吁堯舜禹臯益有二心乎臨民出政時有一心窮深極微時又一心乎人有二心且不能以爲人而可以爲堯舜禹臯益乎精一之論卒於欽敬卒於敬修謂欽敬敬修又特言其淺者則有淺有深謂之一可乎益曰戒哉儆戒無虞罔失法度罔遊於佚罔滛於樂又曰無怠無荒益豈侮其君謂不足以語夫深者而姑以其淺者告乎臯陶謹厥身修又曰無敎逸欲又曰兢兢業業又曰同寅恊恭何數聖人者無他奇謀偉論而諄諄惟以戒謹恐懼爲首語也於乎堯之所以爲堯舜之所以爲舜禹之所以爲禹臯陶益之所以爲臯陶益豈非以此心而已乎戒謹恐懼此心存乎放逸慢易此心存乎知放逸慢易心易失則戒謹恐懼此心之存可知矣惟得此心者方知此心之岀入惟識此心者方知此心之存不存理無淺深逺近固不必言其敬謹兢業寅恭戒謹恐懼非意乎此便是好的意豈可謂一切不動意動心忍性何謂乎故天運行健而常動人心活潑而常動惟勿忘勿助之間則動而不動有誠意而無私意矣慈湖知言不精大抵類此

士大夫學術如此而遽議人主之難輔未可也道之不明也我知之矣道在邇而求諸逺事在易而求之難人心自善人心自明人心自神學士大夫旣不自知己之心故亦不知人主之心舜禹之心卽是心己是心四海之所同萬古之所同克艱云者不放逸之謂也不放逸則不昏不昏則本善本眀本神之心無所不通無所不治無所不化此道至易至簡

句句似是殊未覩易簡之體

簡自以爲能稽眾捨己從人矣毎見他人多自用簡不敢自用亦簡自謂能捨己從人意謂如此言亦可矣一日偶觀大禹謨知舜以克艱稽眾舎己從人不虐無告不廢困窮惟帝堯能是是謂已不能也三復斯言不勝嘆息舜心沖虛不有已善𨿽稽眾捨己亦自謂不能嗚呼聖矣舜豈不能稽眾渚豈不能捨己從人豈虐無告豈廢困窮無告常人之所不敢虐困窮常人之所不忍廢而今也聖人曰已不能嗚呼聖矣

聖賢之心愈進愈虛故子路人告之以有過則喜虛也禹聞善言則拜大虛也大舜善與人同樂取於人以爲善又太虛也聖人只是至虛至虛乃至實也慈湖多少病痛便以爲能如此後覺其未然猶復以聖以天自居何也爲其徒見空空地虛而未察見道體之無窮也見道體之無窮則自不能不虛

懋哉者是勉其無動乎意以行其私也

侮聖言以附己私見多類此

汲古問舜欲觀古人之象命禹作服日月星辰山龍華虫繪之於衣宗彛藻火粉米黼黻繡之於裳是爲十二章至周則升三辰旗而衣五章裳四章是爲九章其取象增損不一而論多不同未明其義先生曰象服十二章以舜之聖猶未盡明命禹明之禹所明又不傳於後後學何敢遽言家語云心服衮職其義可明人心卽道神明廣大無所不通日月星辰皆光明無思無爲而無有不照卽此心之虛明光宅天下山以象靜止不動而發生庶物龍以象變化不測而霈澤博施由是心而發諸禮樂政事煥乎其有文章則華虫似矣淸明澄蕩蕩難名卽水之難於形容姑繡以藻則水可見矣火之光照像此心之照用宗廟之彛尊以其行道致孝米以養人而君心常患乎不博粉而散之則其廣惠及黼爲斧形鐵黒而刄白如此心之剛斷柔而無剛亦足召亂半白半黒者卽天時之秋冬地之西北二者之間乃幹之次合於天道非岀於人爲黼形兩已相背其色半黑半靑北黑東靑東北艮位萬物之所成終成始是爲冬春之際一歲之分象此心之辯察是是非非也袁職如此豈可不心服之服事也當從事乎斯道也

正見舜不自用處而云舜未盡明陋哉自人心卽道以下逢人說這一套話可謂黙識之學乎大抵皆是附會臆說也而自以爲明於大舜矣可乎

舜曰庶頑讒說若不在時候以明之撻以記之此微覺治之大速故禹有兪哉之言後曰無若丹朱傲亦謂撻之遽微有傲忽庶頑之意意微起則浸而至於慢遊至於傲虐其末流安知其不至於固水行舟之類甚言之所以懼舜如此等說便以爲舜之傲慢微起意便至於罔水行舟之類固哉其爲書也

帝堯光宅天下之光如日月之光無思無爲寂然不動而自足以黙化天下之民自足以黙安天下之民文王之不識不知而徳化自足以及廣者此光也易言聖人以神道設敎而天下服者此光也謂之神者言乎其不可以智知不可以力爲也然此非於聰明文思之外復有所謂光也堯之聰明文思非岀於人爲非由於造作耳不蔽於聲而目聰目不蔽於色而自明聰自無所不聞明自無所不見使胸中微有意有我則外物必得以蔽之惟其無意無我故虛故明故不得而蔽故無所不通文者自此而發有自然之文思者以此而思有自然之深智如四時之錯行如日月之代明無思無爲而光被四表格於上下深悟孔子曰吾有知乎哉無知也則黙悟乎此矣

此說得堯是虛應的光如佛說光耀耀地而不知下文許多實處如惇敍九族平章百姓恊和萬邦及治歷明時以下等事皆實事也虛實同體旣竭心思繼之以不忍人之政有仁心仁聞必行先王之道且以無知爲聖人正是禪宗

簫韶九成何以能使鳳凰來儀擊石拊石何爲能使百獸率舞庶尹允諧帝舜於是乎作歌曰惟是爲幾幾微也動之微也是爲感動之幾也猶機焉其發甚微其應甚逺其道心之微乎其精一之神乎是幾也可言而不可見可以略言而不可詳言欲知此幾卽元首之起哉是也卽股肱之喜哉是也卽百工之熈哉是也是幾也爲正爲中爲和爲樂爲治爲熈爲敬爲欽爲善爲一臯陶所謂念哉者此也率作興事謹乃憲欽哉此也所謂屢省乃成者此也所謂明所謂良所謂康者此也所謂叢脞所謂惰所謂隳者非此也

其以喜起熈爲幾此卽拈花豎拳之意

箕子曰思曰睿睿作聖孔子曰心之精神是謂聖孟子曰仁人心也後世學者率求道於心外不悟吾心之卽道也故易大傳曰百姓日用而不知子思亦曰率性之謂道殆不必言率也性卽心心卽道道卽聖聖卽睿言其夲謂之性言其精神思慮謂之心言其天下莫不共由於是謂之道皆是物也孩提皆知愛親及長皆知敬兄不學而能不慮而知非聖乎人惟不自知故昏故愚孟子有存心養性之說致學者多疑惑心與性之爲二此亦孟子之疵

百姓日用不知夲謂行習而不著察者也乃以不知爲道何也在道卽不須言率在人則安得不率性者心之生理故性字從心從生謂性卽心心卽道道卽聖可謂混而無別試看中庸首三言何如是未知孔門之學者

文王不大聲以色故曰穆穆緝者緝理於思爲微細之間熈有理順之義緝熈者進退精微之謂進徳之實非思也非爲也惟可以言敬敬非思爲也惟可以言止止非思爲也寂然不動感而遂通而不屬於思爲所謂不識不知者此也安女止者此也文王之所謂緝熈者緝熈此也惟不動乎意不屬乎思爲故緝熈融釋猶雪之融於水猶云之散於大空其緝熈於思爲微細之間融釋於無思無爲之妙如此豈不是美而可嘆服哉故曰於惟其道心不識不知故聲音不大形色亦不大而見爲穆穆也

思無邪非思乎思曰睿九思非思乎正思豈可無惟邪思不可有耳此卽寂滅之指

楊子折衷卷之四

論春秋禮樂

王荊公敢廢古經而自是以亂天下觀慈湖以聖自處敢於非古聖賢之經訓若得荊公之權亂豈減荊公哉學者欲知言當精擇之生於其心害於其政發於其政害於其事聖人復起不易吾言矣

孔子曰天下何思何慮又曰汝神將守形形乃長生旣諄諄言無物之妙而又曰守形陋矣又自矛盾矣

此非孔子之言也守形之說乃老子言也截去同歸殊途一致百慮而獨言何思何慮便是佛老之說也不足辯也

毋不敬則常淸常明儼然若有所思而非思也無思非冥然而昏如日月無所不照而非思也孔子不知老之將至皜皜乎不可尙已純然渾然卽此妙也顏子三月不違仁卽此妙也月至者終月如此日至者終日如此老子曰我獨怕兮其未兆未兆者念慮之未形也學者求斯湏思慮暫止不能而老子能久持之曽子戰戰兢兢亦入此也

老子宗指豈可與孔顏曽子同日而語若有所思也何謂無慮勿忘勿助之間此正思也可見慈湖尙未善思

小戴曲禮篇曰太上貴徳其次務施報施報非徳乎又曰博聞彊識而讓惇善行而不怠謂之君子戴不思孔子之言曰行有餘力則以學文乎行爲先文爲後天下之常理聖賢之常言而戴先文而後行蓋戴以文爲本務其心不主於善行是謂本以文行雜之正猶漢宣帝曰本以覇王道雜之大抵自漢以來天下風俗本以利而雜以義歷千載而不變皆戴之徒助成其俗也此無他人欲盛於中度實行非已所長姑從其所長於博聞彊識而尙之人之常情多言已所長爾論語曰子以四教文行忠信此非孔子之言亦非徳行諸賢之言也至於戴記之博聞彊識益陋益鄙矣論語所謂文者詎如是乎夫聖孔子不居而戴以聖自名其矜大昏闇之狀備見於此

慈湖之學可謂鹵莽矣本不知聖學之要惟在知行必先知之乃可行而妄疑聖賢經傳可謂亂教矣而學者多宗之豈不可惜貴徳者得之於心而無所爲而爲者也報施者已受人之施而必報人受已之施亦必責其報有所爲者也博聞彊記知也惇善行行也文知也行行也忠信則兼存乎知行之中何得爲悖何得爲非孔子之言其以聖爲名或其父名之未可知也而遽以此爲矜大乎

孔子適衛遇舊館人之喪入而哭之哀出使子貢脫驂而賻之子貢曰於門人之喪未有所脫驂脫驂於舊館無乃已重乎孔子曰予向者入而哭之遇於一哀而出涕吾惡夫涕之無從也小子行之於是窺見聖人日用變化之妙卽天地四時不無愆陽伏陰之妙是謂大徳則無踰也小徳則出入可也子夏謂大徳不踰閒小徳出入可也是殆聞夫子之誨而微失其辭徳本無小大小大之言因學者而隨施初無實意也天地變化何大何小子曰小徳川流大徳惇化是蓋孔門誠有是論然小大之論因人而遇施謂其果有小大不可也謂其果無小大亦不可也孔子曰無可無不可此誠有不可以言語解釋之妙不可以心思測識之旨孔子自謂莫我知也夫比世好古學禮之士觀脫驂於舊館之事使不知其爲孔子必以爲輕重夫倫已所不爲今𨿽知其爲孔子亦莫諭孔子之心往往以爲流傳之失實夫流傳之訛妄者有之矣如謂子鼓琴見貓取鼠欲其得之遂有幽沈貪得之音此則訛妄矣如謂堯瞽瞍北面朝舜孔子曰殆哉此則訛妄矣脫驂之事非訛也無妄之疾勿藥有喜孔子曰無妄之藥不可試也利欲之過內訟可也脫驂之過陰陽寒暑之爲偏也聖人日用不識不知純純皜皜不知老至遇於一哀而脫驂天道之變也不可度思矧可射思而後學以輕重多寡觀之陋矣

哭舊館人而脫驂事好事者爲之也聖人禮義之中正以其心中正之極故不過其則也且孔子哭顏子比於舊館人其情義之厚薄何如耶觀孔子不以車賻顏子則其不以驂賻舊館人可知矣用財自有一毫不易之理豈可因其涕出之無從乃以驂附會之耶是僞也而慈湖遂以爲聖人不識不知純純皜皜不知老至不可度思矧可射思是聖人乃茫茫蕩蕩猖狂自恣的人又云脫驂之過如陰陽寒暑之爲偏也豈足以爲孔子

明堂位曰灌尊夏后氏以雞彜殷以斚周以黃目罍之爲象雷也古雷三田字雷猶云也禮物多爲云象皆古列聖勤啟誨後人之至震動變化如雷如雲皆足以爲道心變化之默證非誨詁所能殫孔子曰風雨霜露神气風霆無非教也

慈湖言道心未嘗不常明惟蔽故昏是也但欲震勤變化如雷如風霆則未免有禪者杖喝警動之意

至於曰酌於中而淸明於外則幾於可笑矣不知道者之言固宜其委曲於意象文義之末而不悟本有之中也是中天地以之位萬物以之育人以之靈是中人之所自有中無實體虛明發光視聽言動喜怒哀樂皆其妙用純然渾然何內何外何思何慮而言酌於中而淸明於外惡有是理也哉

酌於中而淸明於外是因黃目之象而釋其義亦何不可如堯欽明文思光被四表是也至雲中無實體大害道旣無實體何以有視聽言動喜怒哀樂之妙用乎言何思何慮而不言同歸一致殊未見道

孔子佩象環五寸而綦組綬至矣哉大矣哉可謂斡旋天地運動四時發育萬物而照映千古者也鄭康成謂謙不比徳坐井觀天至矣哉象環之無聲乎佩無不玉古之制也行則聞佩玉之音君子之禮也吾聖人獨異於是佩無聲之象環後學莫之曉也嗚呼至矣舉天下之所共視而莫之見也舉天下之所共聽而莫之聞也淸明而健行者是也博厚而靜止者是也春秋冬夏風雨霜露皆此也風霆流形庻物露生皆此也山以是峙川以是流艸木以是華以是實禽以是飛獸以是走虫魚以是動躍天地間變化萬狀皆象環之文理也混圓而無端也五寸五行也五常也錯綜成章綦組綬也天地萬物萬化非彼孔子非此也五非有聲象非無聲也一以貫之也一非寡萬非眾也是故天數五地數五一也十百千萬億以至於無窮一也所以事親是也所以事君是也所以尊卑所以長幼所以夫婦所以朋友是也無庸加思焉而未嘗離也愈思而愈莫之及也及不及一也思不思一也至矣哉大矣哉孔子之象環乎可謂斡旋天地運動四時發育萬物而照映千古者也不可贊也不可論也而愚不肖之所同有也不自知其有爾顏氏之子其知之乎月至日至者其知之乎知不知一也知不知一者孔子之象環也

聖人只是謙謙虛虛何嘗有自誇自大孔子於鄕黨恂恂如也似不能言者聖人自視不及天下之人何甞有此自誇自大乃慈湖自誇大故附會其說爾至於無聲之說及不及思不思知不知之說愈逺矣

知道則信百姓日用斯道而不自知百姓日用無非妙者惟不自知故昏亂也故曰物使之然則全以爲非裂物我析動靜害道多矣禮樂無二道吾心發於恭敬品節應酬文爲者人名之曰禮其恭敬文爲之間有和順樂易之情人名之曰樂庸眾生而執形動意形不勝其多意亦不勝其多不知夫不執不動則大道淸明廣博天地位其中萬物育其中萬事萬理交錯其中

日用不知卽是行之不著習矣不察卽非君子之道何以云妙雲太道淸明廣博而天地萬物便位育皆非聖人之指位育亦要致中和如何孔子中和之極而不位育蓋夫子不得家無致之之地也

孔子曰志之所至詩亦至焉詩之所至禮亦至焉禮之所至樂亦至焉樂之所至哀亦至焉哀樂相生是故正明日而視之不可得而見也傾耳而聽之不可得而聞也孔子斯言見小戴記學者厭觀熟誦聖誨切的如是而未聞有表而明之者此無他無意之可解無說之可求如空之不可升如金王之不可鑽或者彊爲之說則曰其相生有義焉噫嘻異哉孔子曰樂之所至哀亦至焉未有相生之言也而亦曰至者又何耶至卽不可見不可聞彼惟不知可見卽不可見可聞卽不可聞故棄粗而永精棄一而求二哀樂必有物人以爲必可見哭笑必有聲人以爲必可聞而孔子則曰不可見不可聞非棄形而言義也形卽無形無形卽形聲卽無聲無聲卽聲正不必作意以離之也據實而論不見其爲二也意作而始離始二也自孔門諸賢猶率病乎意故孔子諄諄止絕之曰毋意而況於後世乎意積見牢故𨿽聞正實之言反駭怪以爲不可觧今學者誠盡屏胸中之意說則自明自信矣

哀樂相生一語便見皆非孔子之言哀樂生於心隨感而應豈有哀生樂樂生哀之理不可見聞謂道體也若用則何嘗不可見聞

孔子閒居子張子貢言遊侍論及於禮子曰愼聽之女三人者吾語女禮猶有九焉大饗有四焉苟知此矣𨿽在畎畆之中是亦聖人已兩君相見揖讓而入門入門而縣興揖讓而升堂升堂而樂登下管象武﹝家語作舞﹞夏鑰序興陳其薦爼序其禮樂備其百宮如此而後君子知仁焉行中規還中矩和鸞中采齊﹝家語作薺﹞客出以雍徹以振羽是故君子不必親相與言也以禮樂相示而已孔子又曰入門而金作示情也然則縣興而金作鏗然而鳴卽吾之情也何以言爲也又曰升歌淸廟示徳也然則人聲由中而發文徳由中而暢卽吾之徳也何以言爲也又曰下而管象示事也然則堂下管鑰武舞文舞次序而興又卽吾之事也何必身親之也渾然夫地萬物皆吾之體也純然宮商節奏皆吾之用也薦爼非外百官非彼行非行夫孰知其所以行而自中規還非還夫孰知其所以還而自中矩和鸞車之和鸞也而卽吾之中采齊也客出以雍其徹也以振羽莊敬和樂之妙又何其始始終終而不可致詰也畎畆之中無兩君相見之禮也而卽兩君相見之禮也無金聲之樂也無管象夏鑰也而管象夏鑰之音舞未嘗不日奏於其前而昧者不見不聞也耒耜之噐耕藝之勤良禾之欣榮耘耔之仁兩目散日月之明四體運天地之神步中和鸞之節聲諧韶濩之音此豈說合而彊同之哉默而識之當自知自信也不可思也不可言也學道者率以言而離默而近孔子引三子歸之一默之中庻乎默而成之矣

引孔子間居一叚亦從他說只內中以天地萬物皆吾之體純然宮商節奏皆吾之用以體用二字對說便不是謂天地萬物同體可也而以爲體用之體則天地萬物獨無用乎宮商節奏獨無體乎又謂畎畆之中𨿽未嘗有兩君相見之禮金聲之樂而管象夏鑰之音舞未甞不日奏乎前此便見怪的話卽此僧𨿽不言其聲如雷之說天地間有只是有無只是無何必如此說

大戴記公與孔子言而善孔子曰君之言善就國之節也公曰是非吾之言也吾一聞於師也子吁焉其色曰嘻君行道矣公曰道耶子曰道也大哉聖言發明道心坦夷明白至於此也惜乎不載之論語使萬世人人知之庻其有覺者道心人所自有無俟乎求惟私意蔽之始昏始惑今公曰是非吾言也吾二聞於師也私意盡無純誠著見卽道也而公不自知其爲道故孔子吁焉其色發嘆而告曰君行道矣惟孔子知之公乃不自知故驚曰道耶孔子安得不正言曰道也此豈惟啟明魯公之道心亦足以啟明萬世之道心

以一言許魯公以道孔子恐未有如此諛侫之風慈湖蓋以附會其說爾

簡常讀大戴所載孔子之言謂忠信爲大道簡不勝喜樂其深切著明簡自總角承先大夫訓廸已知天下無他事惟有道而已矣窮髙究深年三十有二於富陽簿捨雙明閣下侍象山陸先生坐問答之間忽覺簡心淸明澄然無滓又有不疾而速不行而至之神用此心乃我所自有未始有間斷於是知舜曰道心明心卽道孟子曰仁人心也其旨同孔子又曰心之精神是爲聖簡謂人本心知皆與堯舜禹湯文武周公孔子同得聖賢之言爲證以告學子謂吾心卽道不可更求曾子謂天子之道忠恕而已矣程伯淳求之太過曰忠譬則流而不息恕譬則萬物散殊簡謂忠者與人忠恕者已所不欲勿施於人卽吾庸常之心卽道孔子曰主忠信謂忠信卽主本渡河丈人亦曰吾之入於波流忠信而已其出也亦忠信而已孔子使二三子識之烏乎至哉卽吾與人忠不妄語之心卽道丈人當日之言未必果曰忠信往往曰吾出入波流吾心如是而已無說也無術也始吾之入也如是而入其出也亦如是而出世以如是而往實直無他之心謂之忠信故使二三子識之或傳錄失眞而微差歟後讀大戴記孔子忠信大道之言如獲至寶蓋深喜得聖言爲證正平常實直之心卽道孟子亦以徐行後長卽堯舜之道箕子曰無有作好遵王之道無有作惡遵王之路無偏無黨王道蕩蕩無黨無偏王道平平人心至靈至神虛明無體如日如鑑萬物畢照故日用平常不假思爲靡不中節是爲大道微動意焉爲非爲僻始失其性意消則本淸本明神用變化之妙固自若也無體無際範圍天地發育萬物之妙固自若也

大學君子有大道必忠信以得之中心爲忠實心爲信心中正故實也有此實心故有此實事故曰忠信以得之今言忠信爲大道異於聖賢之指矣又忠恕𨿽同一實然中心爲忠如心爲恕體用之謂今不分別反非程伯淳之言蓋未可以語此其間吾心卽道虛明無體之言尢害道

幹知大始是讀作太始又曰易有太極是生兩儀辭意亦音太自作系辭者已失孔子大旨而況於後世乎又曰鼓萬物而不與聖人同憂裂易與聖人爲二豈孔子一以貫之之旨簡嘗曰幽明本無故何必仰觀而俯察也死生本無說何必原始而反終也皆指系辭之蔽易天地一也何必言易與天地凖凖平也言二者平齊其辭意謂實二物而彊齊之也又曰形而上者謂之道形而下者謂之噐裂道與噐謂噐在道之外邪

易字指得甚廣在人心之動靜變化亦是在天地之日月萬物變化亦是在卦畫之奇偶變化亦是此易與天地凖易字指書爾若指道何必言凖易言仰觀俯察亦聖人見天地之易而畫卦爾至於形而上下之疑蓋未知道噐同形

子曰學而將習之不亦說乎知學之道者以時習而說不知學之道者以時習爲勞苦勞苦則安能時習時習必不勞苦今學者欲造無時不習之妙斷不可有毫釐勞苦之狀當知夫學問之道無他求其放心而已矣但人放逸則勞他求他求則成放他求則成勞是心有安有說無勞無苦是心初無奇初無心則吾目視耳聽手持足履口語心思之心此心非物無形無限量無終始無古今無時不然故曰無時不習時習之習非智非力用智智有時而竭用力力有時而息不竭不息至樂之域

不知學是學甚麼時習習甚麼之字是指甚麼說是說甚麼便是無頭腦的學問今攺經文學而時習之不亦說乎而曰以時習而說是以聖言附他說矣不可不辧

子曰學而時習之不亦說乎有朋自遠方來不亦樂乎人不知而不慍不亦君子乎學者多疑所習者何事必有其說吁使所習之有說則必不能時習矣時習者言乎時時而習無時而不習也使所習有說則必有意意作必有時而息至於息則非時習也惟其無意也故能時時而習時習之習乃易不習之習易曰不習無不利今學者患乎習之不能時者正以其以思慮而習以智力而習故不能時也使果有說果有可言之事則孔子已明言之矣孔子無所言正以明時習之習非學者作輟之習也正以明學者本有之心卽道而無俟乎復爲也

孟子必有事焉要知所事者何事孔子下一之字正欲人求所謂之所習者何事若不知此事而習是道家所謂鼎內若無眞種子如將水火煮空鐺也時習與易不習之習不同易直方太是成徳者故不習無不利也由時習可以至此何其察之不精耶時習者不免有意意是好意至於不習無不利則可以無意矣然意豈能終無無則死人矣

子曰吾十有五而志於學三十而立四十而不惑五十而知天命六十而耳順七十而從心所欲不諭矩孔子之學異乎他人之學他人之學冥行而妄學孔子之學明行而實學子曰吾嘗終日不食終夜不寢以思無益不如學也孔子於此深省天下何思何慮實無可思慮者經禮三百曲禮三千皆吾心中之物無俟乎復思無俟乎復慮至於發憤忘食𨿽憤而非起意也好謀而成𨿽謀而非動心也終日變化云爲而至靜也終身應酬交錯而如一日也是謂適道之學

陡然語及何思何慮而不知同歸一致之實是禪而已矣謂發憤非起意好謀非動心正如禪謂終日食飯未甞咬破一粒粟終日穿衣未嘗掛一條絲豈有此理聖人之學𨿽憤𨿽謀無非誠意之發勿忘勿助之間乃終日動意而未甞動也差之毫釐繆以千里

汲古問人旣知覺則無不通逹何孔子謂五十而知天命先生曰此聖人之學也自十五而志於學三十而立四十而不惑學力進進有次第志學之初𨿽已知天性之本然而習气間起未純乎天日用應酬人爲未盡釋至五十始知皆天命無俟乎人爲六十而耳順無所不順有順無逆純乎天矣

觀此則講學徒以知覺卽學而不言進修擴充之功者非聖學矣

先生曰子曰溫故而知新可以爲師矣溫故則善有進而無退知新則善愈益而愈通道不在他善而已矣

慈湖之學終未免支離溫故知新是一事溫故中自有知新之益日新之謂盛徳如何分溫故與知新作二事聖人之學只是一叚工夫

子謂子路曰由誨女知之乎知之爲知之不知爲不知是知也大哉聖言夫不知而曰是知何也子曰道不遠人人之爲道而遠人不可以爲道又曰心之精神是謂聖又謂忠信爲大道又曰吾有知乎哉無知也不知爲不知誠實無他無思無爲非道而何聖言善於明道如此

此叚所觧皆非聖人本指慈湖借以附已意爾觀者自知

孔子又曰心之精神是謂聖人皆有是心卽平常實直之心空洞無形體無際畔變化云爲不可度思矧可斁思誠實之妙如此復何求卽此卽知

大舜之聖亦只是察於人倫明於庻物由仁義行爾何必誇大許多神妙無形無際且山野愚夫亦有平常實直之心杲爲知道乎余辯見前

此不淫不傷之妙至矣哉至坦明至簡易從心所知自樂自不淫自哀自不傷自怒自不遷自懼自不懾人之本心自如此不昏不放則常如此微昏微放則不如此意起則昏意起則放

從心所知自樂自不淫自哀自不傷𨿽顏子亦不敢如此說湏不遷怒不貳過工夫熟後乃能如此辯意起之說見前

子曰富與貴是人之所欲也不以其道得之不處也貧與賤是人之所惡也不以其道得之不去也君子去仁惡乎成名君子無終食之間違仁造次必於是顚沛必於是仁者欲惡與眾人同於不以其道得之則不處不去則與眾人異志於仁用力於仁則必不處不去自古知道者大不易得比一二十年覺者寢多子曰君子去仁惡乎成名勉學者用力於仁也蓋知者𨿽覺而舊習久固未精未一惟純明無間輟始能盡仁智者所覺造次顚沛已無非妙用矣然蒙養未精一與精一者不同此曰必於是者明精一也聖言一字不苟學者感聖訓明切罔極之恩何以報也慈湖談何容易孔門三千之徒親炙聖人之道徳用行舍藏可以與者惟有顏子慈湖之徳未及孔子一二十年之徒未如顏子安可云覺者寢多恐這些門徒被惑入於佛之精一矣乎舜云惟精惟一兩惟字可見不是混說的精一必精以知之至而又一以行之至知行並進上逹天徳孔子所謂不違仁造次顚沛必於是如此做工夫熟後乃能得不處不去之時幾也慈湖談何容易

學者觀孔子曰君子無終食之間違仁往往切意飲食之外自有所謂仁之道以此永仁卻行而求前也不知夫舉匙施筴仁也咀嚼厭飫仁也別味知美惡仁也但於其中微起意焉則心始動始遷始不仁矣仁人心也心淸明澄然如鑑萬象畢照而不動焉

慈湖如此穿鑿至於起意之說乃終日食飯未曾咬破一粒粟之說

孔子教學者惟言仁曰知及之仁不能守之𨿽得之必失之仁則常覺常明如日月如水鑑如天地中庸曰力行近乎仁仁非徒知不行之謂果實核中之所藏曰仁此仁無思無爲而能發生仁道亦然聖人正名百物而寓教焉其旨微矣

以常覺常明言仁何啻千里又言仁如果核之無思無爲能發生果核無知之物人心有知之物安可比而同之以心如果核是以心比槁木死灰矣殊不知人心以生理爲仁果核以生意爲仁

子曰朝聞道夕死可矣子曰心之精神是謂聖精神虛明無體未嘗生未甞死人患不自覺爾一日洞覺則知死生之非二矣則爲不虛生矣

慈湖只是終身以這些來擺弄精神虛明無體皆禪也至於未嘗生死何以從古聖人有生死之說只言有生死而無存亡便是矣

子曰士志於道而恥惡衣惡食者未足與議也此心在道則不在物在物則不在道恥惡衣惡食是墮在事物中爲事物移換未能格物而欲致知是無理也格物不可以窮理言文曰格爾𨿽有至義何爲乎轉而爲窮文曰物爾初無理字義何爲乎轉而爲理據經直說格有去義格去其物爾程氏倡窮理之說其意蓋謂物不必去去物則反成僞旣以去物爲不可故不得不委曲遷就而爲窮理之說不知書不盡言言不盡意古人謂欲致知者在乎格物深病學者之溺於物而此心不明故不得已爲是說豈曰盡取事物屏而去之耶豈曰去物而就無物耶有去有取猶未離乎物也格物之論論吾心中事爾吾心本無物忽有物焉格去之可也物格則吾心自瑩塵去則鑑自明滓去則水自淸矣天髙地下物生其中十百千萬皆吾心爾本無物也

不言理而言物便是實理舜明於庻物察於人倫自是實理捨物而言理便是虛理與人倫不關渉此釋氏所以棄人倫得罪於聖人也慈湖謂有物則格而去之則亦又起一意此釋氏所以必要去絕根塵是又起一根塵硬把著爲徒勞非易簡自然之學也

子曰君子之於天下也無適也無莫也義之與比無適無莫非學而至者也君子之心本如此也豈獨君子之心如此舉天下人心皆本如此也本如此而或者蔽之故有偏倚有適莫若曰我欲如此我不欲如此吾方寸中窒矣礙矣安能惟義之從君子之心如太虛安得有適與莫也人心皆然識我之心則識君子之心

釋氏之無適莫與聖人之無適莫不同釋氏之無適莫無主也聖人之無適莫有主也何謂主天理渾然廓然大公也故能因物順應義之與比釋氏去理障只是空空地故不能順應只是一切不動便了差之毫繆以千里何啻千里聖人是生的無適莫釋氏是死的無適莫

汲古又問曾子指忠恕爲夫子一貫之道則忠恕卽道矣至中庸卻謂忠恕違道不遠如何先生曰曾子言夫子之道忠恕而已矣此語甚善子思言忠恕違道不遠此言未安忠恕卽道豈可外之以忠恕爲違道則何由一貫一貫是一片無間斷

中心爲忠如心爲恕忠恕有淺深夫子之道忠恕而已矣者深者也忠恕違道不遠者淺者也若忠恕熟後卽是道去道不遠故曰違道不遠違者去也

子曰誰能出不由戶何莫由斯道也聖人如此明告不知學者何爲乎不省視聽言動者道也俯仰屈伸者道也寐如此寤如此動如此止如此徒以學者起意欲明道反致昏塞若不起意妙不可言若不起意則變化云爲如四時之錯行如日月之代明故孔子每每戒學者毋意

千言萬語只是這个宗指以視聽言動爲道俯仰屈伸爲道卽錯認聖人也以由戶爲道是以噐爲道矣運水搬柴無非佛性矣

子曰誰能出不由戶何莫由斯道也聖言如此明告不知學者何爲乎不醒日用云爲無非變化無非斯道視者斯道所視之形色亦斯道聽者斯道所聽之音聲亦斯道思者斯道所思之人情事理亦斯道自淸濁未分以至於旣分陰陽交而四時行百物生皆斯道動靜有無皆斯道不勞思索念念皆妙曰天曰地曰人曰物曰事名謂不同爾何者不妙學者惟毋動乎意

蔽猶前章

孟子曰人皆可以爲堯舜而孔子曰中人以上可以語上中人以下不可以語上何也蓋孔子之言非謂中人以下不可以爲堯舜但其气質昏其難以語上不可云者難之辭也又曰惟上智與下愚不移亦非謂其斷不可移也特甚言下愚之不可告語不肯爲善亦猶上智之不肯爲不善故曰不移

此節卻是

楊子折衷卷之五

子曰知者樂水仁者樂山知者動仁者靜知者樂仁者壽聖人於此無以形容其妙惟曰知者所樂者水托象以示學者惟覺者自覺夫水流行汨汨不息至虛而無實體至動而非思慮如此解釋亦未足以盡水之妙亦莫能言知者之樂又繼之以動之一辭𨿽言其動亦不能言其所以動之者得動中之妙眞不可度思學者求道率求之於靜徒觀聖人之言曰天下何思何慮往往離動而求靜愈求愈遠而不知聖人未甞溺於靜惟能動者乃得之必也酬應萬務擾擾膠膠而未始不寂然不可以心知意度者庻幾乎

以汨汨不息至虛而無實體至動而非思慮言水可謂取義穿鑿矣慈湖平日不喜人動意今於水又言其動何耶是遁辭也

子曰默而識之學而不厭誨人不倦何有於我哉默而識之覺也不可思不可言也故孔子曰吾有知乎哉無知也不思識之識个甚麼只說不可思不可言不知思言个甚麼孔子曰知及之仁不能守之𨿽得之必失之徳卽知知與仁一也皆覺也惟常覺而後可以言仁

知與仁皆言覺又云惟常覺而後可以言仁皆禪之宗指

子曰吾有知乎哉無知也門弟子往往多以孔子爲有知孔子語之曰吾無知人心卽道是謂道心無體無方淸明靜一其變化云爲𨿽有萬不同如水鏡之畢照萬物而非動也如日月之溥照萬物而非爲也世名之曰心而非實有可執可指之物也言其無所不通而托諭於道謂如道路之四通人所共由而非有可執可指之物也憤者憤已徳之未純而憤融融純純非思非爲也故忘食此惟親履者自知之此無思無爲之妙固無始終無今古則固不知老之至也鳴乎至矣子又曰我學不厭者此也又曰用力於仁者此也仁者道心常覺常明之稱常覺常明者常不昏而已非思也

觀此譊譊多言與孔顏無言如愚之道大異是何气象云云皆是禪宗

曾子曰以能問於不能以多問於寡有若無實若虛犯而不校昔者吾友甞從事於斯矣此數語正畫出聖門气象混混融融一片和气惟無已私而後有此已私無處卽是道卽是吾心𨿽眾人亦時有此心形見時此便是道而人不自省者多吾友謂孔門諸賢大略如此而近世士大夫多尙乎豪與孔門气象冰炭矣孔子溫良恭儉讓殊非近世所謂者之豪

此節近是只惜其大本錯了所謂虛不校者又走別處去矣孔子曰吾有知乎哉無知也有鄙夫問於我空空如也我扣其兩端而竭焉孔子知羣弟子以我爲有知也故告之曰吾有知乎哉無所知也甞有鄙夫來問於我鄙夫宜易於答而我空空無所有無以告之我不過叩其一二端而我已竭矣蓋詳言胸中實無所有實無所知而羣弟子往往多謂孔子必有髙識遠見而不以明告故疑孔子爲隱吁使孔子有知則無以爲聖人矣有知則有意孔子每每戒門弟子曰毋意則有意何以爲孔子其所以教人特去人之蔽爾

只落一个無字便解聖言遷就已見惜哉侮聖人之言也聖人通逹萬變通乎晝夜而知豈可言孔子有知則無以爲聖人有知則有意乎

汲古問孔子云空空如也其意當何如解先生曰孔子言吾有知乎哉無知也𨿽有鄙夫來問於我我亦空空如也無可爲答我不過叩問其一二端而我已竭焉無復可言矣言卽不言不言卽言知卽不知不知卽知

言只是言不言只是不言知只是知不知只是不知今如此說遁詞也釋云此僧不言其聲如雷

先生曰釋徒多昬蔽誤讀梵綱戒經不禮拜君王父母大悖逆大壞人心大敗風俗

釋者不禮君王父母違悖人倫皆有根因豈一旦便至此蓋因以空無爲道但有這些秉彛不可滅者萌動便以爲動意便以爲理障及習之之久焉得不至於此慈湖可謂惡影而行日下矣戒之戒之易曰臣弒其君子弒其父非一朝一夕之故其所由來者漸矣

子曰求也退故進之由也兼人故退之此亦過猶不及之意道心人所自有本不必更求或於其中生進意或於其中生退意進者去其進意退者去其退意則道無恙矣

終日生進退之心所謂憧憧往來朋從爾思又言得定不若存心於勿忘勿恥之間則本心常中常正而進退兩忘矣慈湖不知出此

孔子又曰天有四時春秋冬夏風雨霜露無非敎也地載神气神气風霆風霆流形庶物露生無非敎也知此所敎之旨則知孔子矣

此數語決非聖人之言秦漢間好事者爲之而不審其不類也四時神气分天地言之而又以風雨霜露屬之天以神气風霆流形發生屬之地皆非也夫神气無不貫通厚地地何以載之天地間無非神气而獨以風霆言之何耶易言品物流形而此獨言風霆流形豈獨風霆能流形而風雨不能耶又言庶物露生豈上文皆是隱藏至此而後露耶文理皆不成矣何亟稱之而不知其不類也可謂知言耶

意欲不作淸明和融爲愛敬爲愽愛爲敬讓爲不敢爲不驕不溢爲徳義爲禮樂爲不敢遺小國之臣爲不敢侮鰥寡爲不敢失於臣妾爲不敢從父之令懼其父得罪於鄕黨州閭爲補君之過爲哭不哀禮無容皆此心之變化一以貫之也不可以爲彼粗此精也曰粗曰精者意也非吾所謂無所不通者也其物以十百千萬其實未甞十百千萬也

一精一粗皆理之自然也今以分粗精者爲意物有一與十百千萬物之不齊物之情也今欲無十百千萬皆虛無宗指人心無體無所不通

心之中正卽本體也何謂無體無所不通盜跖與堯舜皆然但堯舜之無所不通者得其中正故天理渾全而爲聖盜跖之無所不通者不中不正故人欲橫流而爲惡豈可不分孝經之言無所不通指孝弟之至耳與慈湖言同而指異

言有似是而非似深而淺似精而粗足以深入學者之意其流毒淪肌膚浹骨髓未易遽拔者正以其與學者心術之病同故合夫學者心術之中其潔淸無滓濁者寡矣孔子誨仲由曰知之爲知之不知爲不知學者以不知爲知者往往如是蓋其用力之久積學之深自以爲窮髙極遠蔑以加此惟無詰焉詰則必窮否則好已勝而已矣其中心亦豈能洞焉而無少畱阻自近世二程尊信大學之書而學者靡然從之伊川固出明道下明道入徳矣而尢不能無阻惟不能無阻故無以識是書之疪大學曰欲治其國者先齊其家欲齊其家者先修其身欲修其身者先正其心判身與心而離之病已露矣猶未著白至於又曰欲正其心者先誠其意欲誠其意者先致其知致知在格物噫何其支也孔子無此言顏曾亦無此言孟子亦無此言孔子曰忠信曾子曰忠恕孟子亦曰天下之本在國國之本在家家之本在身而已他日又曰仁人心也未甞於心之外起故作意也又曰人之所不學而能者其良能也所不慮而知者其良知也又曰而勿正心豈於心之外必誠其意誠意之外又欲致知致知之外又欲格物哉取人大中至正之心紛然而鑿之豈不爲毒又曰有所恐懼則不得其正有所好樂則不得其正有所憂患則不得其正孔子臨事而懼作易者其有憂患好賢樂善何所不可而惡之也是安知夫恐懼好惡憂患乃正性之變化而未始或動也又曰心不在焉視而不見聽而不聞食而不知其味孔子謂心莫知其鄕而此必曰在正云者正意象之凝結孔子所以止絕學者之意者謂是類也又曰在止於至善夫所謂至善卽明徳之別稱非有二物而又加止於之意禹曰安女止非外加止於之意也穆穆文王於緝熈敬止渾然圓貫初無心外作意之態也而大學於是又繼之曰爲人君止於仁爲人子止於孝爲人父止於慈大禹之安止文王之敬止豈頑然無用之止哉其見於事親曰孝見於與子曰慈發於愽愛曰仁見於恭曰敬而此曰君止於仁臣止於敬父止於慈子止於孝何其局而不通也又曰無所不用其極是又意說也致學於性外積意而爲道異乎子思無入而不自得矣胡不觀箕子爲武王陳洪範乎箕子之言極曰無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直論極如箕子誠足以發揮人心之極矣蓋人心卽道作好焉始失其道作惡焉始失其道微作意焉輒偏輒黨始爲非道所以明人心之本善所以明起意之爲害而大學之書則不然曰無所不用其極曰止於至善曰必正其心曰必誠其意反以作意爲善反蔽人心本有之善似是而非也似深而淺也似精而粗也又曰道盛徳至善可以言至也道不可以言盛也於道言盛是又積意之所加而非本也又曰知止而後有定定而後能靜靜而後能安安而後能慮慮而後能得吁此膏肓之病也道亦曷甞有淺深有次第哉淺深次第學者入道自爲是不同耳是人也非道也學者學道奚必一一皆同而欲以律天下萬世無益於明道而反壅之道無淺深無次苐而反裂之人心自直自一自無他顧作而起之取而鑿之豈特大學之士不可以是告之𨿽小學亦不可以是亂之也小學𨿽未壯其良心固未斵喪也作是書者固將以啟佑後學非欲以亂後學而學者讀之愈積其意愈植其山徑之茅愈喪其正也孔子大聖其啟佑學者當有造化之功而三千之徒猶尙勤聖人諄諄絕四之誨有意態者則絕之曰毋意有必如此必不如此者又絕之曰毋必有固執而不通者絕之曰毋固其胸中隱然有我者存則又絕之曰毋我如是者不勝其眾故門弟子總而記之曰子絕四毋意毋必毋固毋我然則學者難乎脫是四者自古則然而況後世乎然則無訝乎大學之書盛行於今未聞有指其疪者不可不論也

不知尊信大學之書是未甞知學也程氏兄弟學得其宗故同有得於大學之書慈湖疑之惑矣陋矣昔吾五十時讀庸學於西樵山忽一日疑孔門之學只是一貫今大學何以有三綱領八條目疑孔子之學一傳至曾子卽失矣復取大學古本白文熟讀之乃知明徳親民說此學體用之全心事合一之理又云在止於至善又知前二者總會都於止至善上用功止於至善只一體認天理便了千了百了明徳親民皆了原是一貫之指下文自古之欲明明徳於天下直推其功至格物又自物格順馴其效至天下平推上推下推來推去都只在格物上用功格物卽止至善之別名原只是一貫之指推便如此推非教人逐節做功功都在格物上也上文知止一節卽知行並進卽其功夫也慈湖未得此个大頭腦只見如此節目而厭之遂以爲支殊不知言語有節目只是一叚殊非七叚八叚兩叚三叚只是一本殊無二本三本也慈湖乃疑正心誠意之非而不知心意人人所不能無也又疑恐懼好樂憂患忿懥之語而不知心不可以有所也其爲此言自與絕意之說矛盾矣又疑止於仁之五語而不知敬止則一而所發有五也何得爲知言何曾望見二程腳扳耶可見其用心尙未精尙茅茅艸艸也

先生曰某少年不知禮記多非聖人語甚喜大學心有所忿懥則不得其正一章後因覺卻於此章知非知道者所作夫忿懥則斷不可有至於恐懼若以威武恐懼則不可或君父震怒而恐懼何不可好樂如好色好貨則不可若好善好學何不可憂患如爲貧而憂患失而憂則不可若憂其不如舜或憂慮國家則何不可蓋不知道者率求道於寂滅不知日用交錯無非妙用覺則於日用應酬交錯間自無毫髮非禮處故大學無子曰者非聖人之言孔子曰心之精神是謂聖孟子道性善心未始不正何用正其心又何用誠其意又何須格物

所謂恐懼好樂憂患正謂不好的如無意亦是不好的余辯見前不知格物是不知學之頭腦也

大學曰小人閒居爲不善無所不至見君子而後厭然揜其不善而著其善人之視已如見其肺肝然則何益矣此謂誠於中形於外故君子必愼其獨也吁作大學者其學亦陋矣小人情狀如此何足發明愼獨之學哉苟不如此則遂可以爲愼獨乎疏略亦甚矣學道者固如此乎簡少時不知大學非聖人語甚喜有所忿懥則不得其正一章後因有覺卻於此章知其非知道者作

小人情狀如此何足發明愼獨之學觀此章大茅艸了此章正直指小人之誠有不可終滅者猶孟子指出乍見獳子入井怵惕惻隱之心欲人於這善端之微處涵養故曰故君子必愼其獨也小人閒居似是都無善端了見君子之時猶皆知掩不善而著善其自視恐恐如畏人見其肺肝此無所益而爲者此何以故耶乃其所得於天這些秉彜終不可泯滅乃誠之在中而形外發於見君子之時也此一點善端獨知之理也能培養之則日長月盛閒居與見君子皆如此卽是擴克四端功夫可以保四海矣此章正是妙處慈湖疑之悞矣

子曰人之過也各於其黨學者往往以中爲實體而致意焉則有所倚卽偏非中也堯舜允執厥中亦不過不偏不倚爾意微動則偏倚卽謂不中

中無實體則所謂卓爾躍如見其參前倚衡者何耶皆屬虛無了

子思曰喜怒哀樂之未發謂之中發而皆中節謂之和中也者天下之大本也和也者天下之逹道也孔子未嘗如此分裂子思何爲如此分裂此乃學者自起如此意見吾本心未嘗有此意見方喜怒哀樂之未發也豈曰此吾之中也謂此爲中則已發之於意矣非未發也及喜怒哀樂之發也豈曰吾今發而中節也發則卽發中則卽中皆不容私大本逹道亦皆學者徐立此名吾心本無此名

𨿽分而言之而未甞不一也爲學者立教也故曰謂之中謂之和欲其養中以發乎和何嘗不一以分爲起意則皆寂滅矣

汲古問子曰中庸其至矣乎民鮮能久矣又曰中庸不可能何謂鮮能與不可能先生曰中庸能字此子思聞孔子之言不審孔子未嘗云能在論語止曰民鮮久矣無能字如子曰中庸不可能也此能是用意矣道無所能有能卽非道

孔子曰君子之道四我無能焉豈不言能乎道無所能何以又言不學而能以能爲用意爲非道眞禪學也

孔子曰道不遠人人之爲道而遠人不可以爲道至哉聖言破萬世學者心術之蔽可謂切中人心卽道學者自以爲遠易曰百姓日用而不知惟其不知故人以道爲遠則求道於心外不免於有所爲道在我而求諸彼道不俟於爲而求諸爲夫是以愈求愈遠愈爲愈遠萬世之學者其蔽一也舜曰道心明心卽道易曰日用奚俟復求棄心而之外棄道而入意意慮紛然有作有爲而益昬益妄矣至於昏妄是謂百姓日用而不知是終日懷玉而告人以貧終日飲食而自謂饑渴也至近而自以爲遠自有而自不認其有夫其所以不自知者昏也所以昏者動乎意也如水焉撓之斯濁矣不動乎意則本淸本明之性自不昏矣變化云爲如四時之錯行而自不亂矣心無質體無限量而天地範圍其中萬物發育其中矣此無俟乎辧析而知之如此也自覺自信匪思匪爲孔子深惜天中庸平易之道人皆有之因其爲之是以遠之復戒之曰人不可以爲道深知大患在乎爲道而已執柯伐柯近矣睨而視之猶以爲遠者終於二物也爲道如伐柯終不近道然而舊習難於遽消有過不可不攺則亦不爲而已乎故孔子於是又曰攺而止有過則攺如有病則加之藥病去則藥可止人欲已盡則用力可止

轉了爲道而遠以附會其無爲之說老氏之宗指

孟子言舜傅說膠隔困於心衡於慮而後作此止說孟子之學而非所以言舜之精一之學非傅說厥徳修罔覺之旨也

聖賢之學同條共貫都在天理上用功其生知安行學知利行困知勉行一也精一與徳不過此心此性爾豈有二哉慈湖專取罔覺二字以附已意禪者多開口便言精一而不知舜言惟精惟一是知行功夫

孟子又曰其爲气也配義與道道卽義不可言與气卽道亦不可言配孟子謂遊聖人之門者難爲言豈有自覺其言之未能無疵乎

言气卽道便不是气得其中正發於事物卽道卽義非二物也配者合一之名非以二物相配也在心爲道在事爲義非二物也言非疵也

孟子曰養心莫善於寡欲𨿽有不存焉者寡矣且心非有體之物也有體則有所有所則可以言存心本無體無體則何所存孟子之言存乃存意也存我也有存焉有不存焉非其眞者也人心卽道喜怒哀樂神用出入初無體之可執至虛至明如水如鑑寂然而變化萬象盡在其中無毫髮差也彼昏迷妄肆顚倒萬狀而其寂然無體之道心自若也道心自若而自昏自妄也一日自覺而後自信吾日用未始不神靈也未始動搖也不覺其未始動搖者而惟執其或存或不存者是棄眞而取僞也此不可不明辯成性存存之說何謂乎

孟子謂志至焉气次焉持其志無暴其气配義與道與存心養性之說同孔子未嘗有此論惟曰忠信篤敬參前倚衡未甞分裂本未未甞循殊名而失一貫之實也

渾然粲然本同一體何甞有異慈湖蓋未知道

孔子言志气塞乎天地志气亦天下之常言未嘗專指言气也而孟子則專言乎气矣孔子言塞乎天地不言曩小而今大孟子曰我善養吾浩然之气養而無害則塞乎天地之間則言曩小而今大曩小而今大者意也气之實未甞曩小而今大也孔子曰春秋冬夏風雨霜露無非教也神气風霆風霆流形庻物露生無非教也或曰天地或曰神气或曰气志或曰人物一物也一物而殊稱也

孟子卽气言道發千古未發之蘊以曩小今大爲意則自可欲之善以至矣大聖神者皆意矣擴克四端以保四海皆意矣非謂曩小而今大也本大也而人自小之今養之復其本體爾余見前辯

老子曰致虛極守靜篤萬物並作吾以觀其復夫物蕓蕓各歸其根歸根曰靜老子之於道殆入焉而未大通者也動卽靜靜卽動動靜未殆不一貫何以致守爲何以復歸爲

孔門得其門入者寡矣老子正與聖人門路背馳何謂殆入焉者乎何其擇之不精也

老子曰視之不見名曰夷聽之不聞名曰希摶之不得名曰微此三者不可致語復混而爲一其上不皦其下不昧繩繩不可名復歸於無物曰混曰復歸疪病大露混而爲一不知其本一也復歸於無物不知虛實之本一也

已與聖人大本不同何謂疪病大露乎

列子曰天地無全功聖人無全能萬物無全用列子𨿽能禦風而行乃淸虛之功其於道則未也物物皆全心心皆全列子知異而不知同不知一以貫之之妙

同異一體不知同亦不知異又豈知一貫

學者當先讀孔子之書俟心通徳純而後可以觀子史學者道心未明而讀非聖之書溺心於似是而非之言終其身汨汨良可念矣孔子之言奚可不精而思之熟而復之今孔子之言出於學者之所記錄或失眞況於非聖人之書其害道者多歟

孔叢子心之精神是謂聖此非孔子之言也若然則是知覺運動蠢動含靈皆精神也運水搬柴皆佛性也慈湖何以讀非聖之書而不精擇之甚乎知言是頭一著事豈宜艸艸豈謂俟心通道明然後讀書乎

非聖人之言知道者寡知道者而不盡其言猶足以害道然則害道之言滿天下不害道之言甚無幾學者不宜泛觀必遭悞惑

請慈湖以此自反可也

百聖傳授惟曰一中初疑其膚近疑其庸又疑其若未免乎意而百聖一辭莫知其所爲一日覺之百聖之切諭明告誠無以易斯人心卽道故大舜曰道心本無可疑意起而昏爲非爲僻始知其有學者亦意起又從而過之凡思凡爲皆離皆非

一中豈云膚庸惟人心卽道卽心見性成佛爲可疑爾

學者通患患在思慮議論之多而不行孔子忠信篤敬之訓

句句似是然而不同

學者初覺縱心所之無不元妙往往遂足不知進學而舊習遽難消未能念念不動但謂此道無所復用其思爲𨿽自覺有過而不用其力虛度歲月終未造精一之地日用云爲自謂變化𨿽動而非動正猶流水日夜不息不值石險流形不露如澄沚不動而實流行予自三十有二微覺已後正墮斯病後十餘年念年邁而徳不進殊爲大害偶得古聖遺訓謂學道之初系心一致久而精縱思爲自泯予始敢觀省果覺微進後又於夢中獲古聖面訓謂簡未離意象覺而益通縱所思爲全體全妙其攺過也不動而自泯泯然無際不可以動靜言於是益信孔子學不厭乃是知及之已後事是謂用力於知者𨿽動而得不動之妙終未及仁者常覺常明常不動之爲至靜

不用思爲恐此患終不免惟不知從事於勿忘勿助之間豈得中正之路說靜便不是終是說夢

程伯淳云形而上者謂之道形而下者謂之噐若如或者以淸虛一大爲天道此乃以噐言而非道也伯淳斷然謂以淸虛一大爲天道爲以噐言甚善非知道者豈能道此然未能見易大傳形而上者謂之道形而下者謂之噐非聖人之言隨世俗流傳而遂信此亦有此未至

未知一形字通上下言又未知道亦噐噐亦道而肆意非聖人之言皆屬妄而不自知也且又以明道之言傳差了

濂溪通書亦尙有疪自明乎道者觀之可以一見決不勞多議今自二程尊師之其書盛行乎天下不得已姑指眾人之所未曉者言之濂溪曰元亨誠之通利貞誠之復於天下至一之中忽起通復之異說穿鑿爲甚又曰誠精故明神應故妙幾微故幽異哉裂一道而三之誠未始不精何必更精誠卽神神卽幾或曰誠或曰神或曰幾皆所以明道心之妙如言玉之瑩又言其白又言其潤非有三物人之道心未嘗不誠未嘗不神其動之始曰幾此萬古人心之所同非聖人獨有之今周子又謂誠神幾曰聖人是謂眾人無之此正孟子所謂謂其君不能者是賊其君者也謂其民不能者是賊其民者也孔子明道未甞有精粗之論乃起於以後學之意說孔子每每戒學者母意爲是之類也周子又曰洪範曰思曰睿睿作聖無思本也思通用也幾動於彼誠動於此吁洪範惟言思未甞言無思而濂溪必取乎無思者是猶未識乎思也思曰睿明乎思未嘗不睿未嘗不妙未嘗不神此不可以有無解何復取乎無思哉離思而取無思是猶未悟百姓日用之卽道也孔子曰何莫由斯道也周子猶未悟思之卽道思之卽無思也況又裂幾於彼裂誠於此至一之中而彊分裂之殊爲害道自

周子言誠則自精神則自應幾則自微誠神幾非三事只是一物必三言而後盡慈湖看錯了便疑周子以自髙此非私意乎元亨利貞分通復比類言之以曉人爾易系辭如此者甚多其實一理也何害道之

橫渠牖銘云居則存其心曰有否繼否化否無意不張子則勤矣不艸艸矣惜乎其未觧觧者不如此會子之日三省異乎是矣曾子之省不過不忠不信傳授弟子而實未嘗習之道皆蕓苗攺過未嘗助長如橫渠乃揠苗助長之學也化者自化豈容問耶自省本心者自無意意豈屢省之所能無耶自省其本心者自未始有間斷何患乎不繼耶堯舜𨿽有惟精惟一之功要非繼續之所可言孟子之存心又豈橫渠之所云欲存愈不存欲繼愈不繼欲化愈不化欲無意愈不已不省已不省吾心自善吾心自神吾心自寂然不動自無體則無體無始終繼不足以言之云爲變化自不凝滯自不可至誥夫是之謂自化此不可以有無言而況於意乎此萬古人心之所同也顧自覺者寡爾孔子曰天下何思何慮橫渠之以深自病其定性未能不動正以其學未免乎助長也

日夜精思橫渠或未免於揠苗長矣慈湖謂吾心自善自明自神自不動自無體則更不用功不亦或至於不蕓苗而忘者乎

子思問於夫子曰物有形類事有眞僞必審之奚由子曰由乎心心之精神是謂聖推數究理不以物疑周其所察聖人難諸孔子斯言見之子思子之書世又謂之孔叢子世罕誦習烏虖聖人有如此切至之誨而不載之論語致學者求道於心外豈不大害簡謹取而爲集語觀與我同志者或未觀孔叢子而偶見此書庶早悟此心之卽道而不他求也至哉人心之靈乎至神至明至剛至健至廣至大至中至正至純至粹至精而不假外求也

心之精神是謂聖此一言最害道之甚乃出於孔叢子慈湖取之以爲終身獨到之地又以此惑學者非徒悞已又以悞人誇耀不盡豈有道者气象豈默識之學大類檀經諸禪藉詞气自不覺發出來

天地之間非陽則陰非陰則陽陰陽之气𨿽二而神靈之道則一風雷電霧雨露霜雪霰雹之所以變化者此也羽毛鱗介倮虫之所以生成變化者此也萬化萬物𨿽自神自靈而不自知惟聖人自神自靈而又自知自知則明明則通通則無所不通故四靈役於聖人

開口便說神說靈說明說通道無精粗只揀精的說非但無此理亦能令人可厭

先生曰人心何嘗不正但要攺過不必正心一欲正心便是起意

然則一欲攺過亦非一起意乎

楊子折衷卷之六

人性至善人性至靈人性至廣至太至髙至明人所自有不待外求人所自有不待外學孩提之童無不知愛其親及其長也無不知敬其兄見牛觳觫誰無不忍之心見孺子匍匐將入井誰無往救之心是謂仁義之心是謂良心卽堯舜禹湯文武周公孔子之心卽天地日月鬼神之心人人皆有此心而顧爲庸庸逐逐貪利祿患得失者所燻灼某切惜之敢先以告每謂教養玆邑猶欲使舉吾邑人皆爲君子況學者乎誨之諄諄不倦剗除气習脫落意蔽本心本自無恙

𨿽則人之本心皆然失其本心故不得如聖人良如良能亦人本心固有然天下孝弟者少不孝不弟者比比𨿽以聖人有多少禮樂刑政立多少學問忠辯篤行之教尙不能復其本體而云不待外學者賊夫口口甚者也

先生首奏陛下已自信有大道乎舜曰道心明心口口孔子曰心之精神是爲聖孟子曰仁人心也此心虛明無體廣大無際日用云爲無非變化故易曰變化云爲虛明泛應如日月之光無思無爲而萬物畢照陛下已自有此大道又聖性澹然無所好嗜宜淸明舉無失策而猶有禍變云云者臣恐意或微動如雲气之興故日月之光有不照之處舜禹相告猶以精一爲難願陛下競競業業無起意不起意則自然知柔知剛知贒知不省洞見治亂之機常淸常明可以消天災弭禍亂

大臣務引君以當道當道者中正之路中正則仁矣慈湖引君以虛明無體無思無爲果中正之路乎果體仁之實乎

又次言攺過聖賢之大徳近世士大夫名以攺過爲恥故人亦不敢忠告王安石本有非常之譽諸賢兢議新法決於去位安石豈不動心致疑而決策不回者重於攺過也故其末流小人類進禍及國家陛下取羣臣之攺過服義者表章升擢使凡建議不遂非飾辭則集眾智歸於一是國家何事不辦而堯舜禹湯之大道復大明於今日矣先生曩甞口奏陛下自信此心卽大道乎上曰心卽是道略無疑貳之色問日用如何上曰止學定耳先生謂定無用學但不起意自然靜定澄明上曰日用勿起意而已先生贊至善至善不起意則是非賢否自明此日復奏陛下意念不起已覺如太虛乎上曰是如此問賢否是非已歷歷明照否上言朕已照破

攺過不吝非成湯之大聖不能此未可責之安石安石只初學術之差遂以爲是安望其攺過故知非乃能攺過也慈湖以虛無之學自信而於古聖賢之言亦且不信矣攺過之言談何容易若寜宗悞聽其言只空蕩蕩地其害豈小於安石也故曰無以學術殺天下後世

某之行年二十有八也居太學之循理齋時首秋入夜齋僕以燈至某坐於牀思先大夫甞有訓曰時復反觀某方反觀忽覺空洞無內外無際畔三才萬物萬化萬事幽明有無通爲一體略無縫罅疇昔意謂萬象森羅一理貫通而已有象與理之分有一與萬之異及反觀後所見元來某心體如此廣大天地有象有形有際畔乃在某無際畔之中易曰範圍天地之化中庸曰發育萬物灼然始信人人心量皆如此廣大孔子曰心之精神是謂聖卽逹磨謂從上諸佛惟以心傳心卽心是佛除此心外更無別佛汝問我卽是汝心我答汝卽是我心汝若無心如何解問我若無心如何解答汝觀此益驗卽日用平常之心惟起意爲不善用力急攺過攺卽止切毋他求故子曰攺而止此心至妙奚庸加損日月星辰卽是我四時寒暑卽是我山川人物卽是我風雨霜露卽是我鳶飛魚躍無非我如人耳目鼻口手足之不同而實一人人心如此神妙百姓自日用而不知炳講師作此表軸求書故書

如此見解立地卽見何難之有只是虛見耳非實見也如夢升天耳非實升天也乃逹磨之學慈湖不知不覺發露出來與聖賢所謂渾然與天地萬物爲一體自別所謂句句合然而不同者也

吾師日有數語曰吾兩目散日月之光四體動天地之和步步欲風生雲起句句若龍吟鳳鳴其間周還中規折還中矩珠璣咳唾蘭蕙淸芬此豈人力所能爲哉天機妙運道體變通我猶不得而自知人又安得而詰我

此妄想耳非動意之甚乎

孔子曰心之精神是謂聖人皆有是心心皆具此聖百姓日用而不知耳而況於同邑君子翁彥陽有夷齊之行非聖乎

種種只是此言說聖何其容易許人何其容易也卽此便是不中正之精神也

孔子自衛反魯息駕於河梁而觀焉懸水三十仞圜流九十里魚鱉不能道黿鼉不能居有一丈夫方將厲之孔子使人並流止之曰此懸水三十仞圜流九十里魚鱉黿鼉不能居也意者難濟也丈夫不以措意遂渡而丗孔子問之曰巧乎有道術乎所以能入而出者何也丈夫對曰始吾之入也忠信及吾之出也亦忠信忠信措吾軀於波流而吾不敢以用私所以能入而復出也子曰二三子識之水猶可以忠信之身親之而況於人乎某讀此不勝起敬而嘆曰有如此切至之言先聖許可而諸儒未有表而明之者甚矣大道之不明也

此卽慈湖所謂非聖之書也何其信之深乎此乃道家所謂入水不濡入火不焚之說荒誕之語也慈湖何不請入水試之不明理如此而謂精神卽聖可乎異端害道欺心欺人者也

夢恊謂心之精神是謂聖此聖人之言何敢不信但學者所造有淺深某謂道無淺深先聖曰攺而止謂攺過卽止無庸他求精神虛明安有過失意動過生要道在不動乎意爾

從來見慈湖每每連篇累牘皆以心之精神爲聖觀此乃知所謂精神者虛明也蓋聖則虛明而止謂虛明爲聖則釋道家皆聖矣不亦悞乎

於乎道非心思言論之所及𨿽聖人不能彊人之必明孔子大聖其所啟明惟顏子三月不違余則月至日至當是閔子騫冉伯牛仲弓曾子諸賢余不能彊也他日子夏子張子遊以有若似聖人欲以所事孔子事之曾子曰不可江漢以濯之秋陽以暴之皜皜乎不可尙已厥後孟子得不學而能之良能寥寥千載無所考見我宋邵康節程明道至矣而偏象山陸夫子生而淸明

未必悟所謂皜皜者何物徒取以附淸明之說耳以邵程並稱未逹也又以爲至矣而偏夫至則不偏又未逹也獨以爲象山淸明又未逹也孟子良能良知又必待擴充逹之天下乃爲仁義今乃便說是見成的聖人又未逹也

某於淳安錢子名時字子是至契子是先已覺惟向有微礙某剗其礙遂淸明無間無內外無始終無作止日用光照精神澄靜某深所敬愛

覺則無礙礙則非一剗礙便能無間無內外終始作止日用光照精神澄靜此得非言下覺乎𨿽顏子亦不能亦必待循循善誘愽文約禮竭才後乃見如有所立卓爾又𨿽欲從之未由也已慈湖談何容易

簡咨定逺契好長書細楷遠以見示備著深淸跋語及大學簡所未安大學非孔子之言定遠曰體察曰隱諸內心是未信此心之卽道故更體察更隱也體察與隱皆起意孔子戒學者母意曰內曰外皆起意此與大學同病曰止曰定曰靜曰安皆意也孟子曰勿正心而大學曰正其心又曰先誠其意先致其知又曰在格物皆意也益可驗者篇端無子曰定遠更需餘言然已易間居解亦詳矣

敢於非古聖賢之書非出於動意而然乎

熠再以書叩老先生其略云平常正直之心𨿽人所固有然淚沒斵喪所存者幾希平時憧憧往來於利欲之塗而牛羊斧斤若是其濯濯幸而聞大人先生之言是爲之涵養爲之克治待其膠擾之暫息淸明之復還於是良心之苗裔善端之萌蘗時時發見焉必也體而察之隱而度之時循執守久焉而後安止精熟不失我心之本然今懼其起意也不敢體察不敢隱度坐聽是心之所發則天理與人欲並行眞誠與僞念交作果何以洞識其然否恐放其心而欲求者不可以如是竊甞深念欲遵先生之教全其平常正直之心不體察不隱度不起意於中又不可泊然無所事若枯槁者之爲也

此其門徒所質疑者良是不動意則愽學審問愼思明辧篤行者皆不可用矣只終日冥冥茫茫便是學矣可乎

辧慈湖解孔子間居

孔子閒居子夏侍子夏曰敢問詩云凱弟君子民之父母何如斯可謂民之父母孔子曰夫民之父母乎必逹於禮樂之原以致五至而行三無以橫於天下四方有敗必先知之此之謂民之父母矣子夏曰民之父母旣得而聞之矣敢問何爲五至孔子曰志之所至詩亦至焉詩之所至禮亦至焉禮之所至樂亦至焉樂之所至哀亦至焉哀樂相生是故正明目而視之不可得而見也傾耳而聽之不可得而聞也

此下慈湖解志之所至至不可得而聞一節曰禮樂之原卽五至五至卽三無三無卽五起五起卽能先知四方之敗者道不可言孔子欲無言不得已而有言曰原足矣何必言五至五至多矣又何必言三無子夏沈溺於文義之淵藪斷非一語之所能曉敷而明之曲而暢之庶幾或觸其機也何謂至人皆有心志卽志卽至無所復至凡志之有所思焉有所感焉思亦何所思感亦何所感思無所思人自以爲思感無所感人自以爲感倐然而思思無所起思而又思思無所止人自以爲止所止者何所厥思亦何物執之而無得視之而無睹莫究厥始莫窮厥終莫執厥中是之謂大同倐然而感感無所起感而又感感無所止人自以爲止所止者何所厥感亦何物執之而無得視之而無睹或曰气气亦中無有或曰心心亦無本體莫究厥始莫窮厥終莫執厥中是之謂大同若然則由志而爲詩詩亦然也發於禮儀禮亦然也於是乎樂生不知手之舞之足之蹈之則樂亦然也人情亦豈能終月樂終年樂亦有哀焉有所惻焉則哀有所傷焉則哀或哀焉哀樂相生其變萬狀於戲至哉孔子曰此𨿽使正明月而視之不可得而見也傾耳而聽之不可得而聞也哀至𨿽於哭顏淵慟矣而不自知樂𨿽至於孟子喜而不寐亦不可見不可聞也哀樂必有物非不可見也哭笑必有聲非不可聞也而聖人斷然曰不可見不可聞眾人之樂皆不可見不可聞也而眾人自有以爲可見可聞也眾人之哀皆不可見不可聞也而眾人自以爲可見可聞也哀與樂名也聞與見亦名也惑其名者失其實也是名卽實是實卽名名與實亦名也惑其名失其實也志卽詩詩卽禮禮卽樂樂卽哀

水甞謂戴記孔子閒居諸篇只可作傳看不可作經作傳學者自擇猶可也慈湖一槪信之誤矣何其擇之不精語之不詳耶蓋聖人一言而可以盡者卽止未甞因人而生出許多支詞五至三無五起皆非聖人之言慈湖信之惑矣以心志解至又非本義也至於有思感無思感等說又遁詞也又云心無本體是又未識心也至於志之而至詩亦至焉之說此本於詩言志志詩本是一事今以爲二至悞矣其禮未有因詩而至者也哀樂相生之言蓋本於樂極生哀之說然未有哀反生樂者也哀樂皆生於心當其未發未生以何者爲樂何者爲哀知其謬矣所謂視之聽之二句得聖人之指然未知所謂之者是何物此解不覩不聞之道體不可見聞者也今以解哀樂不可見聞全虛無了

志气塞乎天地此之謂五至子夏曰五至旣得而聞之矣敢聞何謂三無孔子曰無聲之樂無體之禮無服之喪此之謂三無

此下慈湖解志气充塞至三無一節曰志气卽天地謂之充塞非過論也謂天地合徳可也謂範圍天地可也其曰充塞乃因人心狹固井蛙不可以驟語海始爲是言也聖人之言不可以一定論也或曰禮樂之原或曰五至或曰三無或曰致或曰行縱而言之錯而論之無不可者聖人曰五至吾曰六曰七可也聖人曰三無吾曰四曰五可也詩與禮與樂類也忽繼之以哀也深明夫一體無二縱而言之錯而論之無不可者是故無聲之樂卽無體之禮無體之禮卽無服之喪樂未甞無聲必曰無聲非無聲也卽聲也禮未甞無體必曰無體非無體也卽體也喪未甞無服必曰無服非無服也卽服也聲卽無聲體卽無體服卽無服本無所異何必言同惟人徒執其聲故曰無聲徒執其體故曰無體徒執其服故曰無服

水謂樂未作禮未行服未定則不可謂之禮樂喪服矣至於無聲卽聲聲卽無聲無體卽體體卽無體無服卽服服卽無服之說愈遁而支矣

子夏曰三無吾旣得略而聞之矣敢問何詩近之孔子曰夙夜基命宥宻無聲之樂也威儀逮逮不可選也無體之禮也凡民有喪匍匐救之無服之喪也子夏曰言則大矣美矣盛矣言盡於此而已乎孔子曰何爲其然也君子之服之也猶有五起焉子夏曰何如孔子曰無聲之樂志气不違無體之禮威儀遲遲無服之喪內恕孔悲無聲之樂气志旣得無體之禮威儀翼翼無服之喪施及四國無聲之樂气志旣從無體之禮上下和同無服之喪以畜萬邦無聲之樂日聞四方無體之禮日就月將無服之喪純徳孔明無聲之樂志气旣起無體之禮施及四海無服之喪施於子孫

此下慈湖解何詩近之至施於子孫而附以已意曰詩曰夙夜基命宥宻命何所基命何所始始無所始無所窮際謂之極寛極宥可也不可得而見不可得而聞不可得而思謂之至宻可也曰基曰宥曰宻皆名也惑其名者失其實聲卽無聲天下之至實也而狥名與聲者惑之聖人曰無聲所以破學者牢不可破之定見也非以無聲爲定論也又慮學者無從而求之使窮其本始得其始則得其終矣曰基命所以原始也原聲所始始無所止莫究厥始莫窮厥終莫執厥中無聲之樂日聞四方果日聞四方矣無聲卽聲無體卽體無服卽服無本末無精粗威儀實無體其白不可選也是誠不可選也凡民有喪匍匐救之是故無服之喪也卽齊斬功緦之道也於父斬衰於母齊衰兄弟期降而功緦衰誠有等差皆一心之爲也卽匍匐救喪之心以喪其親則爲齊斬爲擗踴爲毀瘠一也非人之所爲也天也天卽人人卽天地卽日月卽四時卽鬼神卽禮樂之原原無所本亦無所末本末之名因人心而生本末之實不以人心而異人謂之本末則亦始從而謂之本末人謂之天則亦始從而謂之天人謂之地則亦始從而謂之地人曰日月吾亦何得不謂之日月人曰四時吾亦何得不謂之四時人曰禮則曰禮人曰樂則曰樂人曰人則曰人人曰道則曰道曰气則曰气曰志則曰志有曰有無曰無號名紛然意慮雜然而未甞不渾然寂然也人自以爲紛然雜然也故曰卽哀樂之相生而實不可見不可聞也此非狥名者之所知也亦非狥實者之所知也實無所狥實無所實棄名而求實非實也棄實而言名非名也實非學者之所知也名亦非學者之所知也知則不知不知則知知則亂則昏不知則淸明則無所不知孔子曰吾有知乎哉無知也文王不識不知順帝之則子貢以爲多學而識之聖人以爲非孔子又曰天下何思何慮學者苟有意焉夫子必曰母有必焉必曰母有固焉必曰母有我焉必曰母微有意度如雲气之蔽太虛矣四方有敗安能先眾人而知之先知四方之敗者必其不識不知者也孔子曰不逆詐不億不信而亦自先覺何也意慮不作而本淸本明之性自無所不照故也此非口舌之所能道也此非思爲之所能到也人心自淸人心自明人心自無思無爲人心自寂然不動思未甞思人自以爲思爲未甞爲人自以爲爲淸也明也無思也無爲也寂然不動也知也不知也皆名也惑其名者失其實也子夏聞三無之論曰言則大矣美矣盛矣言盡於此而已乎是子夏未領吾聖人旨也聖人之旨非美盛所可得而言也亦非言所可得而盡也故孔子又啟之曰君子之服之也又有五起焉服而念之暢而明之五起非有五者之不同也五起猶五節加焉而六可也損焉而四亦可也縱而言之錯而論之無不可者無聲之樂气志不違气志卽樂匪異匪違無體之禮威儀遲遲不可度思無服之喪內恕孔悲其恕其悲孰得而知無聲之樂气志旣得得非有得亦非無得無體之禮威儀翼翼威儀翼翼順帝之則無服之喪施及四國三者一旨三者一徳無聲之樂气志旣從何異何同昭然渾融無體之禮上下和同此敬此恭何所不通無服之喪以畜萬邦有安無危有福無殃無聲之樂日聞四方人皆聞之而曰不知無體之禮日就月將不勉不彊從容有常無服之喪純徳孔明皜皜精白禮樂同情無聲之樂气志旣起其起卽止變化不已無體之禮施及四海此道大通無遠弗屆無服之喪施於孫子

詩言無聲無臭而必曰上天之載明有無虛實一體也今一切說虛無可乎又說聖人以無聲破學者定見是聖人已墮在一偏何以救人救人惟在中正耳聖人無二語謂心卽是服則設有一人喪親而不爲服者曰吾服在心矣可乎至於天地日月四時禮樂人道气志有無皆一定不可易之名設有狂人指天謂爲地則亦可姑從而謂天爲地乎至於哀樂未生誠無名矣又何以謂之相生乎又云知則不知不知則知知則昏亂不知則淸明而無不知則孟子所謂良知皆非耶而又援孔子無知文王不識不知以歸附其說益遠矣其四方有敗先眾而知恐亦蜀山人之前知非聖人之前知也又云五起加焉而六損焉而四皆可若非聖人之言則易言煩言則可以損益得若聖人之言則如兀子之有四腳缺一不可蓋此類非聖人之言故無聲禮樂等語重疊言之不過一理更無淺深何必多言慈湖附會之益見擇之不精矣

子夏曰三王之徳參於天地敢問何如斯可謂參天地矣孔子曰奉三無私以勞天下子夏曰敢問何謂三無私孔子曰天無私覆地無私載日月無私照奉斯三者以勞天下此之謂三無私其在詩曰帝命不違至於湯齊降降不遲聖敬日躋昭假遲遲上帝是祗帝命式於九圍是湯之徳也天有四時春秋冬夏風雨霜露無非教也地載神气神气風霆風霆流形庶物露生無非教也淸明在躬气志如神嗜欲將至有開必先天降時雨山川出云其在詩曰嵩嵩維嶽峻極於天維嶽降神生甫及申維申及甫爲周之翰四國於蕃四方於宣此文武之徳也三代之王也必先其令聞詩云明明天子令聞不已三代之徳也施其文徳恊此四國大王之徳也子夏蹶然而起負墻而立曰弟子敢不承乎

此下慈湖又覆解五至三無五起以釋天有四時至無非教也至終篇曰禮亦如此樂亦如此三王之徳如此天地之徳如此日月之明如此天無私覆地無私載日月無私照人無私喜怒天地日月卽人人卽天地日月以爲異者耳目思慮之所及也以爲同者非耳目思慮之所及也非是有非非及不及天人無違故帝命之人而違天私意作之故天命去之得此道者謂之聖聖無不敬敬非人爲是謂日躋爲則墮矣莫克進矣進亦匪進人言曰進姑亦曰進是進無私是進無爲自然昭明自然暇怡寂然渾然融融遲遲所以順帝則者在斯所以作式於九圍者在斯天有四時春秋冬夏風雨霜露寂然渾然其教我也昭然自地而上莫非神气之可指者如風霆風霆作而芽甲形庻物露生寂然渾然其教我也昭然其在我也爲百骸爲九竅爲視聽言動爲气志嗜欲寂然渾然又何其淸明又何其如神也卽人卽神姑曰如神何以驗其神嗜欲將至有開必先天欲降雨山川出云宣王未出而臨蒞天下也而嶽先降神生甫及申何爲乎其神至如此道通爲一其心甚神神無方體易曰範圍天地天地在吾心量中也子思曰大哉聖人之道洋洋乎發育萬物者聖人實育之也此道非聖人獨有而眾人無也天下之所同也自此而上千萬億年皆此心也自此而下千萬億年皆此心也天者宣玉之髙明地者宣王之博厚山川宣王之流峙云雷風雨宣王之震動散潤嵩嶽宣王之嵩嶽申甫宣王之申甫在古不爲先在今不爲今在後不爲後渾然寂然昭然不澄治而常淸不思慮而常明何獨聖人爲然又何獨宣王爲然樂平有老士王者曩數年夢令遣胥致命俾成先聖之宮且召之食期日二十有七至是默符曩夢期日正同故王老感異損金特盛此亦王老之有開必先也於戲人皆有是至靈至神古今一貫之心卽天地之道卽禮樂之原卽文武之徳卽三伐之徳而不知自貴不知自愛殊可念也能自知者千無一萬無一自知誠鮮而常知常明者又鮮自知者孔子謂之知及之常知常明孔子謂之仁能守之自知非意慮之所及亦非捨意慮之所爲意慮交作女四時之錯行如日月之代明人皆有是明徳而不能以自明能自明而又不能常明有時乎昏則不可以爲仁仁者覺之之謂醫家之流謂四肢不覺爲不仁先儒常舉此以明仁無一物之不覺無一事之不覺無斯須之不覺如日月中天如水鑑時明常覺常明自覺自明晝夜通貫顏子進乎此故曰其心三月不違仁其餘日月至者如仲弓之徒亦可以言仁惟日月之外亦昏亦違可以言仁不可以言盡仁顏子幾於盡仁矣孔子六十而耳順則江漢以濯之秋陽以暴之皜皜乎不可尙已

三無私卽一無私以爲三者不知道者之言也謂人與天地日月同體可也其理一也慈湖言人卽是天地日月則混矣知其渾然者而不知粲然者矣知理一而不知分殊者矣審如是則或有呼人曰天可應之乎擇之不精語之不詳矣又閒居以四時風雨霜露屬天以神气風霆庶物屬地不知天地一气升降化生而無二非知道者也神气貫徹天地而獨云地載神气莫非神气而云神气風霆又云流形露生皆不成道理決非聖人之言矣慈湖擇之語之果精果詳乎其餘慈湖解通篇神異虛無之說且詞气出自檀經又引王老夢而言益荒唐矣象山未甞有此言也未甞道心之精神謂聖之語也學者愼之

