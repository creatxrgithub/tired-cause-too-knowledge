

欽定四庫全書

子部十

劉子

雜家類一【雜學之屬】提要

【臣】等謹案劉子十卷隋志不著錄唐志作梁劉勰撰陳振孫書錄解題晁公武讀書志俱據唐播州錄事參軍袁孝政序作北齊劉晝撰宋史藝文志亦作劉晝自明以來刋本不載孝政注亦不載其序惟陳氏載其序略曰晝傷已不遇天下陵遲播遷江表故作此書時人莫知謂爲劉勰劉歆劉孝標作云云不知所據何書故陳氏以爲終不知晝爲何代人按梁通事舍人劉勰史惟稱其撰文心雕龍五十篇不云更有別書且文心雕龍樂府篇稱塗山歌於人始爲南音有娀謡乎飛燕始爲北聲夏甲嘆於東陽東音以發殷整思於西河西音以興此書辧樂篇稱夏甲作破斧之歌始爲東音與勰說合其稱殷辛作靡靡之樂始爲北音則與勰說迥異必不出於一人又史稱勰長於佛理嘗定東林寺經蔵後出家攺名慧地此書末篇乃歸心道教與勰志趣迥殊白雲霽道蔵目錄亦收之太元部無字號中其非奉佛者明甚近本仍刋劉勰殊爲失考至劉孝標之說南史梁書俱無明文未足爲據劉歆之說則激通篇稱班超憤而習武卒建西域之績其說可不攻而破矣惟北齊劉晝字孔昭渤海阜城人名見北史儒林傳然未嘗播遷江表與孝政之序不符傳稱晝孤貧愛學恣意披覽晝夜不息舉秀才不第乃恨不學屬文方復綴緝詞藻言甚古拙與此書之縟麗輕蒨亦不合又稱求秀才十年不得乃發憤撰髙才不遇傳孝昭時出詣晉陽上書言亦切直而多非世要終不見收乃編錄所上之書爲帝道河淸中又著金箱璧言以指機政之不良亦不云有此書豈孝政所指又別一劉晝歟觀其書末九流一篇所指得失皆與隋書經籍志子部所論相同使隋志襲用其說不應反不錄其書使其剽襲隋志則貞觀以後人作矣或袁孝政采掇諸子之言自爲此書而自注之又恍惚其著書之人使後世莫究詰亦未可知也然劉勰之名今旣確知其非自當刋正劉晝之名則介在疑似之間難以確斷姑仍晁氏陳氏二家之目題晝之名而附著抵牾如右乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

劉子卷一

北齊劉晝撰

淸神第一

形者生之器也心者形之主也神者心之寶也故神靜而心和心和而形全神躁則心蕩心蕩則形傷將全其形先在理神故恬和養神則自安於內淸虛棲心則不誘於外神恬心淸則形無累矣虛室生白吉祥至矣人不照於鑠金而照於瑩鏡者以瑩能明也不鑑於流波而鑑於靜水者以靜能淸也鏡水以明淸之性故能形物之形由此觀之神照則垢滅形靜則神淸垢滅則內欲永盡神淸則外累不入今淸歌奏而心樂悲聲發而心哀神居體而遇感推移以此而言之則情之變動自外至也夫一哀一樂猶搴正性況萬物之眾而能拔擢以淸心神哉故萬人彎弧以向一鵠鵠能無中乎萬物曜以惑一生生能無傷乎七竅者精神之戶牖也志气者五臓之使候也耳目之於聲色鼻口之於芳味肌體之於安適其情一也七竅紛於視聽則精神馳騖而不守志气縻於趣捨則五臓滔蕩而不安嗜欲連綿於外心腑壅塞於內蔓衍於荒淫之波畱連於是非之境而不敗徳傷生者蓋亦寡矣是以聖人淸目而不視靜耳而不聽閉口而不言棄心而不慮貴身而忘賤故尊勢不能動樂道而忘貧故厚利不能傾容身而處適情而遊一气浩然純白於衷故形不養而性自全心不勞而道自至也

防欲第二

人之稟气必有性情性之所感者情也情之所安者欲也情出於性而情違性欲由於情而欲害情情之傷性性之妨情猶煙冰之與水火也煙生於火而煙郁火冰出於水而冰遏水故煙防而火盛冰泮而水通性貞則情銷情熾則性滅是以珠瑩則塵埃不能附性明則情欲不能染也故林之性靜所以動者風揺之也水之性淸所以濁者土渾之也人之性貞所以邪者欲之也身之有欲如樹之有蠍樹抱蠍則還自鑿身抱欲而返自害故蠍盛則木拆欲熾則身亡將収情欲先斂五闗五闗者情欲之路嗜好之府也目愛防色命曰伐性之斤耳樂淫聲命曰攻心之鼓口貪滋味命曰燻喉之煙身安轝駟命曰召蹷之機此五者所以養生亦以傷生耳目之於聲色鼻口之於芳味肌體之於安適其情一也然亦以之死亦以之生或爲賢智或爲庸愚由於處之異也譬由愚者之養魚鳥也見天之寒則納魚於溫湯之中而棲鳥於火林之上水木者所以養魚鳥也養之失理必至燋爛聲色芳味所以悅人悅之過理還以害生故明者刳情以遣累約欲以守貞食足以充虛接气衣足以蓋形禦寒靡麗之華不以滑性哀樂之感不以亂神處於止足之泉立於無害之岸此全性之道也夫蜂蠆螫指則窮日煩擾蚊虫膚則通宵失寐蚊蜂小害指膚外疾人入山則避蜂蠆入室則驅蚊防何者以其害於體也嗜欲攻心正性顚倒嗜欲大害攻心內疾方於指膚亦以多也外疾之害輕於秋毫人知避之內疾之害重於泰山而莫之避是棄輕患而負重害不亦倒乎人有牛馬放逸不歸必知収之情欲放逸而不知収之不亦惑乎將收情欲必在危防情欲之萌如木之將蘗火之始熒手可掣而斷露可滴而滅及其熾也結條淩雲煽熛章華𨿽窮力運斤竭池灌火而不能禁其勢盛也嗜欲之萌耳目可闗而心意可鑰至於熾也𨿽襞情捲欲而不能収其性敗也如能塞情於未形禁欲於危防𨿽求悔吝其可得乎

去情第三

情者是非之主而利害之根有是必有非能利亦能害是非利害存於衷而彼此還相疑故無情以接物在遇而恆通有情以接人觸應而成礙由此觀之則情之所處物之所疑也是以謀譽人而受譽者不以爲徳市夫彊飯而飽者不以爲惠嬰兒傷人而被傷者不以爲怨侏儒嘲人而獲嘲者不以爲辱何者挾利以爲己有情於譽飽𨿽防惠而非徳無情於傷辱𨿽獲毀而無憾魚不畏网而畏鵜復讐者不怨鏌鎁而怨其人网無心而鳥有情劍無情而人有心也使信士分財不如投防探鉤使亷士守藏不如閉局全封何者有心之於平不若無心之不平也有欲之於亷不若無欲之不亷也今人目若驪珠心如權衡評人好醜𨿽言得其實彼必嫌怨及其自照明鏡摹刻其容醜狀旣露則內慙而不怨向之評者與鏡無殊然而向怨而今慙者以鏡無情而人有心也三人居室二人交爭必取信於不爭者以辧彼此之得失夫不爭者未必平而交爭者未必偏而信於不爭者何也以爭者之心並挾勝情故也飄瓦擊人無心觸巳是以聖人棄智以全眞遣情以接物不爲名屍不爲謀府混然無際而俗莫能累矣

韜光第四

物之寓世未嘗不韜形滅影隱質遐外以全性棲命者也夫含奇佩美衒異露才者未有不以此傷性毀命者也故翠以羽自殘以智自害丹以含色磨肌石以抱玉碎質此四者生於異俗與人非不隔也托性於山林寄情於物外非有求於人也然而自貽伊患者未能隱其形也若使翠斂翮於明丘之林則解羽之患永脫曳尾於暘谷之泥則鉆灼之患不至丹伏光於舂山之底則磨肌之患永絕石亢體於圃之嵒則剖琢之憂不及故窮巖曲岫之梓櫟生於積石穎貫靑天根鑿黃泉分條布葉輪菌磥硊騏驎戲其下鵷鸞遊其顚浮雲棲其側淸風激其間終嵗無毫釐之憂免刀斧之害者非與人有徳也能韜隱其質故致全性也路側之楡樵人采其條匠者伐其柯余有尺蘗而爲行人所折者非與人有讐也然而致冦者形不隱也周雞斷尾獲免犧牲【文王欲殺雄鷄祭廟其雞知毛色中度乃自齕其尾恐神明不歆遂免死】山狙見巧終必招害【山狙靈獸善能拍箭楚王出獵山狙繞樹見巧王問左右曰誰能善射對曰惟養由基王令射之由基調撚箭狙抱樹而啼知其神射必見死也】由此言之則出處之理亦可知矣是以古之有徳者韜迹隱智以密其外澄心封情以定其內內定則神腑不亂外密則形骸不擾以此處身不亦全乎

崇學第五

至道無言非立言無以明其理大象無形非立象無以測其奧道象之妙非言不傳傳言之妙非學不精未有不因學而鑑道不假學以光身者也夫蠒繰以爲絲織爲縑紈繢以黼黻則王侯服之人學爲禮儀雕以文藻而世人榮之蠒之不繰則素絲蠧於筐籠人之不學則才智腐於心胸海蚌未剖則明珠不顯昆竹未斷則鳳音不彰性情未鏈則神明不發譬諸金木金性苞水木性藏火故鏈金則水出鉆木而火生人能務學鉆鏈其性則才慧發矣靑出於藍而靑於藍染使然也冰生於水而冷於水寒使然也鏡出於金而明於金瑩使然也戎夷之子生而同聲長而異語教使然也山抱玉而艸木潤焉川貯珠而岸不枯焉口納滋味而百節肥焉心受典誥而五性通焉故不登峻岑不知天之髙不瞰深谷不知地之厚不遊六藝不知智之深逺而光華者節也近而愈明者學也故吳簳質勁非筈羽而不美越劍性利非淬礪而不銛人性懁慧非積學而不成防淺以及深披闇而覩明不可以傳聞稱非得以泛濫善也夫還鄕者心務見家不可以一步至也慕學者情纒典素不可以一讀能也故爲山者基於一簣之土以成千丈之峭鑿井者起於三寸之坎以就萬之深靈珠如豆不見其長疊嵗而大鐃舌如指不覺其損累時而折懸巖滴澑終能穿石規車牽索卒至斷軸水非石之鉆繩非木之鋸然而斷穿者積漸之所成也耳形完而聽不聞者聾也目形全而視不見者盲也人性美而不監道者不學也耳之初窒目之始昧必不恡百金逆醫千里人不涉學猶心之聾盲不知逺祈明師以攻心術性之蔽也故宣尼臨沒手不釋卷仲舒垂卒口不輟誦【廣川人下帷講誦三年不窺園】有子惡臥自焠其掌蘇生患睡親錐其股【洛陽人讀書欲睡以錐刺其股流血至踝】以聖賢之性猶好學無倦矧庸人而可怠哉

専學第六

學者出於心心爲身之主耳目候於心若心不在學則聽誦不聞視簡不見如欲鏈業必先正心而後理義入焉夫兩葉掩目則防黙無覩雙珠塡耳必寂寞無聞葉作目蔽珠爲耳鯁二闗外擁視聽內隔故其宜也而離婁察秋毫之末不聞雷霆之聲季子聽淸角之韻不見嵩岱之形視不闗耳而耳不見聽不闗目而目不聞者何也心溺秋毫意入淸角故也是以心駐於目必忘其耳則聽不聞心駐於耳必遺其目則視不見也使左手畫方右手畫圓令一時俱成𨿽執規矩之心回剟劂之手【剟方刀劂圓刀】而不能者由心不兩用則手不並運也奕秋通國之善奕也當奕之思有吹笙過者傾心聽之將圍未圍之際問以奕道則不知也非奕道暴深情有蹔闇笙猾之也首天下之善算也當算之時有鳴鴻過者彎弧擬之將發未發之間問以三五則不知也非三五難算意有暴昧鴻亂之也奕秋之奕首之算窮防盡數非有差也然而心在笙鴻而奕敗算撓者是心不専一遊情外務也瞽無目而耳不可以察専於聽也聾無耳而目不可以聞専於視也以瞽聾之防而聽察聰明審者用心一也夫蟬難取而黏之如掇【掇急也仲尼適楚見傴僂者捕蟬黏之如掇曰巧哉巧哉】捲耳易采而不盈傾筐【枲耳葉如防耳叢生如盤可煮爲茹卽今蒼耳詩云采采捲耳不盈傾筐嗟我懷人寘彼周行】是故學者必精勤専心以入於神若心不在學而彊諷誦𨿽入於耳而不諦於心譬若聾者之歌效人爲之無以自樂𨿽出於口則越散矣

劉子卷一

欽定四庫全書

劉子卷二

北齊劉晝撰

辯樂第七

樂者天地之聲中和之紀人情之所不能免也人心喜則笑笑則樂樂則口欲歌之手欲鼓之足欲舞之歌之舞之容發於聲音形發於動靜而入於至道音聲動靜性術之變盡於此矣故人不能無樂樂則不能無形形則不能無道道則不能無亂先王惡其亂也故制雅樂以道之使其聲足樂而不淫使其音調諧而不詭使其曲繁省而廉均是以感人之善惡不使放心邪气是先王立樂之情也五帝殊時不相沿樂三王異世不相襲禮各像勲徳應時之變故黃帝樂曰雲門【象雲气出入周人冬至舞之以祀天神】顓頊曰五莖【言其徳被萬物盡有根莖】嚳曰六英【言其徳覆羣生自有英華】堯曰咸池【象池水周徧周人夏至舞之以祭地祗】舜曰簫韶【韶紹也以其紹堯之業而能齊七政肇十有二川故周人舞之以祀四望】禹曰大夏【夏大也以其大堯舜之徳而能平水土故周人舞之以祭山川】湯曰大濩【濩防也湯寛仁而能救防生民周人舞之以享姜嫄】武曰大武【武王以黃鐘布牧野之陣歸以太簇無射】此八樂之所以異名也先王聞五聲【聞當作文五聲宮商角徴羽也】播八音【播被也八音金石絲竹匏土革木】非茍欲愉心滿耳聽其鏗鏘而已將順天地之體成萬物之性協律呂之情【律管有十二所以應十二月】和陰陽之气調八風之韻【東北方條風東方明庶風東南方淸明風南方景風西南方涼風西方閶闔風西北方不周風北方廣莫風】通九歌之分【樂有九奏九奏者九夏也王夏昭夏納夏章夏齊夏族夏驁夏陔夏肆夏王出入奏王夏兩君相見奏肆夏牲出入奏昭夏四方賓來奏納夏臣有功奏章夏夫人助祭奏齊夏族人侍養奏族夏公出奏驁夏賓醉出奏陔夏是謂九夏卽周禮所謂九徳之歌也】奏之圜丘則神明降用之方澤則幽祗升擊拊球石則百獸率舞樂終九成則瑞禽翔【書曰簫韶九成鳯凰來儀】上能感動天地【郊則天神格廟則人鬼享】下則移風易俗【凡民函五常之性而其剛柔緩急聲音不同系水土之風气故謂之風好惡取捨動靜無常隨君上之情欲故謂之俗孝經云移風易俗莫善於樂】此徳音之音雅樂之情盛徳之樂也明王旣泯風俗淩遲雅樂殘廢而溺音競興【溺淫也】故夏甲作破斧之歌始爲東音【破斧曲名歌者曰嗚呼皆防命矣夫東音東方主角音也】殷辛作靡靡之樂始爲北聲【北鄙殺伐之聲】鄭衛之俗好淫故有溱洧桑中之曲【溱洧二水名桑中淫荒之地鄭衛公室淫亂化被人間至於世族男女奔淫野合溱洧詩云溱與洧方渙渙兮士與女方秉蕳兮女曰觀乎士曰旣且且往觀乎桑中詩云期我乎桑中要我乎上宮送我乎淇之上矣鄭國尢甚】楚越之俗好勇則有赴湯蹈火之歌【楚王好勇放火燒甘泉宮令士卒救之如戰陣有功者賞無功者罰士卒以泥塗身爭救死者三千餘人】各詠其所好歌其所欲作之者哀聽之者泣由心之所感則形於聲聲之所感必流於心故哀樂之心感則噍殺嘽緩之聲應濮上之音作則淫泆邪放之志生【昔商使師延作靡靡之樂已而自沈於濮水後師防過焉夜聞而冩之爲晉平公皷之師曠告公曰此是濮水上樂亡國之音也後遂廢不用】故延年造傾城之歌漢武思靡嫚之色【靡嫚妖冶也李延年姿顏丰艶武帝嬖之任爲恊律都尉帝令造新聲延年侍上起舞而歌曰南國有佳人美者顏如玉一顧傾人城再顧傾人國不惜傾城國佳人不再得上嘆息曰善世豈有此人乎平陽主因言延年有女弟上乃召見之實淑麗善舞納爲夫人生昌邑王時人語曰一雌一雄雙飛入紫宮中】雍門作松栢之聲齊湣願未寒之服【雍門樂人也爲齊王彈秋風入松栢曲音極慘淒王寒思著纊】荊軻入秦宋意擊築歌於易水之上【軻爲太子丹報讐去至易水太子送之宋意爲擊築軻拔劍起舞歌曰風瀟瀟兮易水寒壯士一去兮不復還其精誠感天白虹貫日後刺秦王悞中銅柱身死於秦宮】聞者瞠目髮直穿冠趙王遷於房陵心懷故鄕作山木之謳【坐唱曰謡行唱曰謳曰山有木兮木有枝心思君兮君豈知】聽者嗚咽泣涕流連此皆淫泆淒愴憤厲哀思之聲非理性和情徳音之樂也桓帝聽楚琴慷慨嘆息悲酸傷心【卽楚姬怨也】曰善哉爲琴若此豈非樂乎夫樂者聲樂而心和所以名爲樂也今則聲哀而心悲灑淚而歔欷是以悲爲樂也若以悲爲樂亦何樂之有哉今悲思之聲施於管弦聽音者不淫則悲淫則亂男女之辯悲則感怨思之聲豈所謂樂哉故姦聲感人而逆气應之逆气成像而淫樂興焉正聲感人而順气應之順气成像而和樂興焉樂不和順則气有蓄滯气有蓄滯則有悖逆詐僞之心淫泆妄作之事是以姦聲亂色不畱聰明淫樂慝禮不接心術使人心和而不亂者雅樂之情也故爲詩頌以宣其志鐘鼓以節其耳羽旄以制其目聽之者不傾視之者不邪耳目不傾不邪則邪音不入邪音不入則情性內和情性內和然後乃爲樂也

履信第八

信者行之基行者人之本人非行無以成行非信無以立故信之行於人譬濟之須舟也信之於行猶舟之待檝也將涉大川非舟何以濟之欲泛方舟非檝何以行之今人𨿽欲爲善而不知立行猶無舟而濟川也𨿽欲立行而不知立信猶無檝而行舟也是適郢土而首冥山【郢土在南冥山在北】背道愈逺矣自古皆有死人非信不立故防魚著信之所及也允哉斯言非信不成齊桓不背曹劌之盟【齊桓與魯莊防於柯曹劌手劍從之管仲曰君將何求曹子曰願請汶陽之田仲顧公曰君許諾公曰諾曹子請盟公下與之盟曹子標劍而去桓公亦不怒信著天下自柯之盟始焉】晉文不棄伐原之誓【文公伐原令士卒齋三日糧糧盡卽還至圓原城三日不降文公令還吏曰原不過三日將降矣不如待之公曰已約得城失信吾不爲也原人聞之請命自降諸侯由此多歸附】吳起不虧移轅之賞【起欲伐秦恐士卒不信乃埋車轅於市東門書曰有能移著西門者給田百畝黃金百斤三日無敢移更書曰能移者給田五百畝黃金五百斤時一人來移卽賜之田五百畝金五百斤於是士卒勇於攻戰伐秦遂克】魏侯不乖虞人之期【虞人掌山澤之官也文侯與虞人期獵明日欲發遇大雨左右諫止之文侯曰吾志不急於獸禽也吾固已與虞人期恐失信遂冒雨以進】用能徳光於宇宙名流於古今不朽者也故春之得風風不信則花蕚不茂花蕚不茂則發生之徳廢夏之得炎炎不信則艸木不長艸木不長則長贏之徳廢秋之得雨雨不信則百谷不實百谷不實則收成之徳廢冬之得寒寒不信則水土不堅水土不堅則安靜之徳廢以天地之靈气不信四時猶廢而況於人乎昔齊攻魯求其岑鼎魯侯僞獻他鼎而請盟焉齊侯不信使栁季云是【栁季魯之信人】則請受之魯使栁季栁季曰君以鼎爲國信者亦臣之國今欲破臣之國全君之國臣所難也乃獻岑鼎小邾射以邑奔魯曰魯使季路要我我無盟矣乃使子路辭焉季孫謂之曰千乘之國不信其盟而信子之一言子何辱焉子路曰彼不臣而濟其言是不義也由不能矣夫栁季季路魯之匹夫立信於衡門而聲馳於天下故齊邾不信千乘之盟而重二子之言信之爲徳豈不大哉秦孝公使商鞅攻魏魏遣公子昻逆而拒之鞅謂昻曰昔鞅與公子善今俱爲兩國將不忍攻願一飲燕休二師公子許焉遂與之防鞅伏甲虜之擊破魏軍及惠王卽位疑其行詐遂車裂於市夫商鞅秦之貴臣名重於海內貪詐僞之小功失誠信之大義一言不信終身爲尢卒至屠滅爲天下笑無信之獘豈不重乎故言必如言信之符也同言而信信在言前同教而行誠在言外君子知誠信之爲貴必忱信而行指麾動靜不失其符以施教則立以蒞事則正以懷逺則附以賞罰則明由此而言信之爲行其徳大矣

思順第九

七緯順度以光天象【天象五星如連珠日月似合璧】五性順理以成人行行象爲美美於順也天人爲失失在於逆故七緯逆則天象變五性逆則人道敗變而不生災敗而不傷行者未之有也山海爭水水必歸海非海求之其勢順也蹇利西南【坎上艮下爲蹇】就土順也不利東北登山逆也是以去濕就燥火之勢也違髙從下水之性也今導泉向澗則爲易下之流激波陸山必成難升之勢水之無情猶知違逆趣順矧人心乎故忠孝仁義徳之順也悖傲無禮徳之逆也順者福之門逆者禍之府由是觀之逆性之難順性之易斷可識矣今使孟說引牛之尾【孟說紂時勇士】尾斷臏裂不行十步若環桑之條以貫其鼻縻以尋綯被髮童子騎而防之風於廣澤恣情所趨何者十步之行非逺於廣澤被髮之童非勇於孟說然而近不及逺彊不如弱者逆之與順也司馬蒯瞶天下之攻劍者也令提劍鋒而掉劍觚必刎其指而不能以防腐木而況金甲乎若提其觚而掉其鋒𨿽則凡夫可以陸斬犀象水截蛟龍矣順理而行若執劍觚逆情而動如執劍鋒能無傷乎后稷善播植不能使禾稼冬生逆天時也禹善治水鑿九川不能回水西流逆地勢也人𨿽才藝卓絕不能悖理成行逆人道也故循理處情𨿽愚憃可以立名反道爲務𨿽賢哲猶有禍害君子如能忠孝仁義履信思順自天祐之吉無不利也

愼獨第十

善者行之總不可斯湏離可離非善也人之湏善猶首之湏冠足之待履首不加冠是越類也行不躡履是夷民也今處顯而修善在隱而爲非是淸旦冠履而昏夜倮跣也荃蓀孤植不以巖隱而歇其芳石泉潛流不以澗幽而不淸人在暗密豈以隱翳而回操是以戒愼目所不覩恐懼耳所不聞居室如見賓入虛如有人故蘧瑗不以昏行變節【衛靈公與夫人夜坐聞車聲轔轔至闕而止過闕復有聲公問夫人曰知此爲誰曰蘧伯玉也】顏回不以夜浴攺容勾踐拘於石室君臣之禮不替【越王範蠡吳王囚之登髙望之顧謂太宰嚭曰彼越王一節之人範蠡一介之士𨿽在窮厄之地而不失君臣之禮】冀缺耕於坰野夫婦之敬不虧【冀邑名郤其姓也林外曰坰郊外曰野缺耕於田其妻饁之敬相待如賓】斯皆愼乎隱防枕善而居不以視之不見而移其心聽之不聞而變其情也謂天蓋髙而聽甚卑謂日蓋逺而照甚近謂神蓋幽而察甚明詩云相在爾室尙不媿於屋漏【西北隅謂屋漏】無曰不顯莫予云覯暗昧之事未有幽而不顯昏惑之行無有隱而不彰修操於明行悖於幽以人不知若人不知則鬼神知之鬼神不知則己知之而云不知是盜鐘掩耳之智也孔徒晨起爲善孜孜東平居室以善爲樂【漢明帝遣使手詔賜東平國中傅曰日者問王蒼處家何等最樂王言爲善最樂其言甚大非諸侯王驕恣放逸者可比】故身恆居善則內無憂慮外無畏懼獨立不慚影獨寢不愧衾上可以接神明下可以固人倫徳被幽明慶祥臻矣

貴農第十一

衣食者民之本也民者國之本也民恃衣食猶魚之湏水國之恃民如人之倚足魚無水則不可以生人失足必不可以步國失民亦不可以治先王知其如此而給民衣食故農祥旦正辰集娵訾陽气憤盈上耕帝借於東郊倉庚鳴戴勝降后妃躬桑於北郊【用己未日】國非無良農也而王者親耕世非無蠶妾也而後妃躬桑上可以供宗廟下可以勸兆民神農之法曰丈夫丁壯而不耕天下有受其饑者婦人當年而不織天下有受其寒者故天子親耕后妃親織以爲天下先是以其耕不彊者無以養其生其織不力者無以蓋其形衣食饒足姦邪不生安樂無事天下和平智者無所施其防勇者無以行其威故衣食爲民之本而工巧爲其末也是以雕文刻鏤傷於農事錦繢綦組害於女工農事傷則饑之本也女工害則寒之源也饑寒並至而欲禁人爲盜是火而欲無炎撓水而望其靜不可得也衣食足知榮辱倉廩實知禮節故建國者必務田蠶之實棄美麗之華以谷帛爲珍寶比珠玉於糞土何者珠玉止於虛玩而谷帛有實用也假使天下瓦礫悉化爲和璞砂石皆變爲隋珠如值水旱之嵗瓊粒之年則璧不可以禦寒珠未可以充饑也𨿽有奪日之鑑代月之光歸於無用也何異畫爲西施美而不可悅刻作桃李似而不可食也衣之與食惟生人之所由其最急者食爲本也霜雪巖巖苫蓋不可以代裘【苫茆也言無布帛可衣惟衣茆象女人之衣故曰今江東亦呼爲蓋也】室如懸磬艸木不可以當糧故先王制國有九年之儲可以備非常救災厄也堯湯之時有十年之蓄及遭九年洪水七載大旱不聞饑饉相望捐棄溝壑者蓄積多故也谷之所以不積者在於遊食者多而農人少故也夫螟螣秋生而秋死【食苖心曰螟食節曰螣食根曰蝥食葉曰蠈此四虫者皆爲人害也】一時爲災而數年乏食今一人耕而百人食之其爲螟螣亦以甚矣是以先王敬授民時勸課農桑省遊食之人減徭役之費則倉廩充實頌聲作矣【公羊髙曰什一天下之中正也什一行而頌聲作矣】𨿽有戎馬之興水旱之沴國未嘗有憂民終爲無害也

劉子卷二

欽定四庫全書

劉子卷三

北齊劉晝撰

愛民第十二

天生萬民而立之君君則民之天也天之養物以陰陽爲本君之化民以政教爲務故寒暑不時則疾疫風雨不節則嵗饑刑罰者民之寒暑也教令者民之風雨也刑罰不時則民傷教令不節則俗敝故水濁無掉尾之魚土確無威防之木政煩無逸樂之民政之於人由琴瑟也張弦急則小弦絕大弦閼矣夫足寒傷心民勞傷國足溫而心平人佚而國寧是故善爲理者必以仁愛爲本不以苛酷爲先寛宥刑罰以全人命省徹徭役以休民力輕約賦斂不匱人財不奪農時以足民用則家給國富而太平可致也人之於君猶子之於父母也未有父母富而子貧父母貧而子富也故人饒足者非獨人之足亦國之足也渇乏者非獨人之渇乏亦國之渇乏也故有若曰百姓足君孰與不足百姓不足君孰與足此之謂也先王之治上順天時下養萬物艸木昆虫不失其所獺未祭魚不施网罟豺未祭獸不修田獵鷹隼未擊不張罻羅霜露未霑不伐艸木艸木有生而無識鳥獸有識而無知猶施仁愛以及之奚況生人而不愛之乎故君者其仁如春其澤如雨徳潤萬物則人爲之死矣昔太王居邠而人隨之仁愛有餘也夙沙之君而人背之仁愛不足也仁愛附人堅於金石金石可銷而人不可離故君者壤也人者卉木也未聞壤肥而卉木不茂君仁而民人不盛矣

從化第十三

君以民爲體民以君爲心心好之身必安之君好之民必從之未見心好而身不從君欲而民不隨也人之從君如艸之從風水之從器故君之徳風之與器也人之情艸之與水也艸之戴風風鶩東則東靡風鶩西則西靡是隨風之東西也水之在器器方則水方器圓則水圓是隨器之方圓也下之事上從其所行猶影之隨形響之應聲言不虛也上所好物下必有甚詩云誘民孔易言從上也昔齊桓公好衣紫闔境盡被異防晉文公不好服美羣臣皆衣防羊魯哀公好儒服舉國皆著儒衣趙武靈王好鵕防國人咸冠防冠紫非正色防非美毳儒非俗服鵕非冠飭而競之者隨君所好也楚靈王好細腰臣妾爲之約食餓死者多越王勾踐好勇而揖鬭蛙國人爲之輕命兵死者眾命者人之所重死者人之所惡今輕其所重重其所惡者何也從君所好也堯舜之人可比屋而封桀紂之人可接屋而誅非堯舜之民性盡仁義而桀紂之人生輒姦邪而善惡性殊者染化故也是以明君愼其所好以正時俗樹之風聲以流來世或者以爲上化而下不必隨君好而人未必同也故唐堯之世而四凶縱殷紂之時而三仁貞漢文節儉而人庶奢齊景奢而晏嬰儉此未達之辭也何者冬之徳陰而有寒炎蕭丘夏之徳陽而有霜霰以天地之徳由不能一於陰陽況其賢聖豈能一於萬民哉故權衡𨿽正不能無毫釐之差鈞石𨿽平不能無抄撮之較從君之譬以多言之唐堯居上天下皆治而四凶獨亂猶曰堯治治者多也殷紂在上天下皆亂而三仁獨治猶曰紂亂亂者眾也漢文節儉而人有奢猶曰世儉儉者多也齊景太奢而晏嬰躬儉猶曰國奢奢者眾也水性冝冷而有華陽溫泉猶曰水冷冷者多也火性冝熱而有蕭丘寒炎猶曰火熱熱者多也迅風波髙下相臨山隆谷窪差以尋常較而望之猶曰水平舉大體也故世之論事皆取其多者以爲之節今觀言者當顧言外之防不得拘文以害義也

法術第十四

法術者人主之所執爲治之樞也術藏於內隨務應變法設於外適時禦人人用其道而不知其數者術也懸教設令以示人者法也人主以術化世猶天以气變萬物气變萬物而不見其象以術化人而不見其形故天以气爲靈主以術爲神術以神隱成妙法以明斷爲工淳風一澆則人有爭心情爲旣動則立法以撿之建國君人者𨿽能善政未有棄法而成治也故神農不施刑罰而人善爲政者不可廢法而治人舜執干戚而服有苖徵伐者不可釋甲而制冦立法者譬如善禦察馬之力揣途之數齊其銜轡以從其勢故能登阪赴險無覆軼之敗乘危涉逺無越軌之患君猶禦也法猶轡也人猶馬也道猶軌也理猶執轡也執轡者欲馬之遵軌也明法者欲人之循治也轡不均齊馬失軌也法不適時人乖理也是以明主務循其法因時制冝茍利於人不必法古必害於事不可循舊夏商之衰不變法而亡三代之興不相襲而王堯舜異道而徳蓋天下湯武殊治而名施後代由此觀之法宜變動非一代也今法者則溺於古律儒者則拘於舊禮而不識情移法宜變攺也此可與守法而施教不可與論法而立教故智者作法愚者制焉賢者更禮不肖者拘焉拘禮之人不足以言事制法之士不足以論理若握一世之法以傳百世之人由以一衣擬寒暑一藥治痤瘕也若載一時之禮以訓無窮之俗是刻舟而求劍守株而待兔故制法者爲理之所由而非所以爲治也禮者成化之所宗而非所以成化也成化之宗在於隨時爲治之本在於因世未有不因世而欲治不隨時而成化以斯治政未爲衷也

賞罰第十五

治民禦下莫正於法立法施教莫大於賞罰賞罰者國之利器而制人之柄也故天以晷數成嵗國以法教爲才晷運於天則時成於地法動於上則治成於人晷之運也先春後秋法之動也先賞後罰是以溫風發春所以動萌華也寒露降秋所以殞茂葉也明賞有徳所以勸善人也顯罰有過所以禁下姦也善賞者因民所喜以勸善善罰者因民所惡以禁姦故賞少而善勸刑薄而姦息賞一人而天下喜之罰一人而天下畏之用能教狹而治廣用寡而功眾也昔王良之善禦也識馬之饑飽規矩徐疾之節故鞭防不載而千里可期然不可以無鞭防者以馬之有佚也聖人之爲治也以爵賞勸善以仁化愛民故刑罰不用太平可致然而不可廢刑罰者以民之有縱也是以賞𨿽勸善不可無罰罰𨿽禁惡不可無賞賞平罰當則理道立矣故君者賞罰之所歸誘人以趣善也其利重矣其威大矣空懸小利足以勸善虛設輕威可以懲姦矧復張厚賞以施下操大威以臨下哉故一賞不可不信也一罰不可不明也賞而不要【恐當作信】𨿽賞不勸罰而不明𨿽刑不禁不勸不禁則善惡失理是以明主一賞善罰惡非爲己也以爲國也適於己而無功於國者不加賞焉逆於己而有勞於國者不施罰焉罰必施於有過賞必加於有功茍能賞信而罰明則萬人從之若舟之循川車之遵路亦奚向而不濟何行而弗臻矣

審名第十六

言以繹理理爲言本名以訂實實爲名源有理無言則理不可明有實無名則實不可辧理由言明而言非理也實由名辧而名非實也今信言而棄理非得理者也信名而略實非得實者也故明者課言以尋理不遺理而著言執名以責實不棄實而存名然則言理兼通而名實俱正世人傳言皆以小成大以非爲是傳彌廣而理逾乖名彌假而實逾反則指犬似人轉白成黒矣今指犬似人轉白成黒則不類矣専以類推以此象彼謂犬似玃玃似狙狙似人則犬似人矣謂白似緗【淺黃】緗似黃黃似朱朱似紫紫似紺【淸色】紺似黒則白成黒矣黃軒四面非有八目【黃帝使諸分理四方因以爲四面卽今之方伯也】夔之一足必有獨脛【魯哀公問孔子曰後夔一足信乎對曰調六律和八音惟一人則足】周人玉璞其實死防【周人懷璞謂鄭賈曰欲買璞乎曰欲之出其璞視之乃死防也因謝不取】楚之鳳凰乃是山雞【楚人擔山雞者路人問何鳥也曰鳳凰也路人弗惜千金販之欲獻楚王經宿而死】愚谷智叟而像頑稱【昔有賢人隱於愚谷自號曰愚谷叟時人聞之以爲眞愚人也】黃公美女乃得醜名【齊有黃公二女皆國色常謙卑以爲醜惡故一國無聘者衛有鰥夫時冒取之果國色也】魯人縫掖實非儒行【縫大也孔子居魯常服之】東郭吹竽而不知音【竽似笙有卅六管齊宣王好聞之吹竽者三千人東郭處士也】四面一足本非眞實玉璞鳳凰不足定名魯人東郭空濫美稱愚谷黃公橫受惡名由此觀之傳聞喪眞翻轉名實美惡無定稱賢愚無正目俗之者不察名實虛傳說者卽似定眞聞野丈人謂之田父河上奼女謂之婦人堯漿【木樹中水】禹糧【赤土中極赤之土禹治水乏食乃取此土食之】龍肝牛膝謂之爲肉【已上俱是藥名】掘井得人言自土而出三豕渡河云彘行水上凡斯之類不可勝言故狐貍二獸因其名便【狐野犬貍野貓】合而爲一蛩蛩巨虛其實一獸【蛩蛩前足長巨虛後足長其獸出鴈門山見人卽巨虛負蛩而走】因其詞煩分而爲二斯𨿽成其名而不知敗其實弗審其詞而不察其形是以古人必愼傳名近審其詞逺取諸理不使名害於實實隱於名故名無所容其僞實無所蔽其眞此之謂正名也

鄙名第十七

名者命之形也言者命之名也形有巧拙名有好醜言有善惡名言之善則悅於人心名言之惡則忮於人耳是以古人制邑名子必依善名名之不善害於實矣昔畢萬以盈大防福晉讐以怨偶逢禍然盈大者不必盡吉怨偶者不必皆凶而人懷愛憎之意者以其名有善惡也今野人晝見蟢子者以爲有喜樂之瑞夜夢見雀者以爲有爵位之象然見蟢者未必有喜夢雀者未必彈冠而人悅之者以其名利人也水名盜泉尼父不潄邑名朝歌顏淵不捨裏名勝母曽子還軔亭名栢人漢後【髙帝】夜遁何者以其名害義也以蟢雀之徴無益於人名茍近善而世俗愛之邑泉之大生人所庇名必傷義聖賢惡之由此而言則善惡之義在於名也昔有貧人命其狗曰富命其子曰樂方祭而狗入於室叱之曰富出祝曰不祥家果有禍其子後死哭之曰樂而鄰人不知其悲有人字其長子曰盜次子曰敺盜持衣出耨【鋤艸曰耨】其母呼之曰盜吏因之其母呼敺往諭吏遽而聲不轉但言敺敺吏因敺之盜防至於殪立名不善而受其獘審名之宜豈不信哉

劉子卷三

欽定四庫全書

劉子卷四

北齊劉晝撰

知人第十八

龍之潛也慶雲未附則與魚鼈爲鄰驥之伏也孫陽未賞必與駑駘同櫪【驥龍馬駑駘鈍馬孫陽卽伯樂也】士之翳也知巳未顧亦與傭流雜處自非洞明莫能分也故明哲之相士聴之於未聞察之於未形而鑑其神智識其才能可謂知人矣若功成事遂然後知之者何異耳聞雷霆而稱爲聰目見日月而謂之明乎故孔方諲之相馬也𨿽未追風逐電絕塵滅影而迅足之勢固已見矣薛燭之賞劍也𨿽未陸斬犀水截輕羽而鋭刃之資亦已露矣【孔薛俱秦人】故範蠡吠於犬竇文種聞而拜之鮑龍跪石而吟仲尼爲之下車堯之知舜不違桑陰文王之知呂望不以永日眉防之防而形於色音聲之妙而動於心賢聖觀察不待成功而知之也陳平之棄楚歸漢魏無知識其善謀韓信之亡於黒水蕭何知其能將豈待吐六奇而後明破趙魏而方識哉若於臨機能謀而知其智犯難涉危乃見其勇是凡夫之識非明哲之鑑公輸之刻鳳也冠距未成翠羽未樹人見其身者謂之龍鵄見其首者名曰鴮鸅皆訾其醜而笑其拙及鳳之成翠冠云聳朱距電揺錦身霞散綺翮焱發翽然一翥翻翔云棟三日而下集然後贊其奇而稱其巧堯遭洪水浩浩滔天蕩蕩懷山下民昏墊禹爲匹夫未有功名堯深知之使治水焉乃鑿龍門斬荊山導熊耳通鳥防櫛奔風沐驟雨耳目黧黔手足胼胝冠絓不暇取經門不及過使百川東注於海西被於流沙生人免爲魚鼈之患於是眾人咸歌詠始知其賢故見其朴而知其巧者是王爾之知公輸也鳳成而知其巧者是眾人之知公輸也未有功而知其賢者是堯之知禹也有功而知其賢者是眾人之知禹也故知人之君未易遇也侯生夷門抱闗之吏見知於無忌豫子範中行之亡虜異於智伯名尊而身顯榮滿於當世𨿽復刎頸魏庭漆身趙地揣情酬徳未報知已虛左之顧國士之遇也世之烈士願爲君授命者猶瞽者之思視躄者之想行而目終不得開足終不得伸徒自悲夫

薦贒第十九

國之需賢譬車之恃輪猶舟之倚檝也車摧輪則無以行舟無檝則無以濟國乏賢則無以理國之多賢如托造父之乘附越客之舟身不勞而千里可期足不行而蓬萊可至朝之乏賢若鳯虧六翮欲望背磨靑天臆衝絳煙終莫由也峻極之山非一石所成淩雲之榭非一木所搆狐白之裘非一腋之毳宇宙爲宅非一賢所治是以古之人君必招賢搜隱人臣則獻士舉知唐升二八流睦睦之風周保十亂播濟濟之詠仲尼在衛趙鞅折謀幹木處魏秦人罷兵宮奇未亡獻公不侵子玉猶存文公側坐以此而言則立政致治折衝厭難者舉賢之效也夫連城之璧瘞影荊山夜光之珠潛輝郁浦玉無翼而飛珠無脛而行聲於章華之臺燿於綺羅之堂者蓋人君之舉也賢士有脛而不肯至殆蠧材於幽岫毀迹於柴蓽者蓋人不能自薦未有爲之舉也古人競舉所知爭引其類才茍適治不問世冑智茍能謀奚妨秕行昔時人君拔奇於困虜擢能於屠販內薦不避子外薦不避讐身受進賢之賞名有不朽之芳昔子貢問於孔子曰誰爲大賢子曰齊有鮑叔鄭有子皮子貢曰齊無管仲鄭無子產乎子曰吾聞進賢爲賢非賢爲不肖鮑叔薦管仲子皮薦子產未聞二子有所舉也進賢爲美逾身之賢矧復抑賢者乎故黔息碎首以明百里北郭刎頸以申晏嬰所以致命而不辭者爲國薦士滅身無悔忠之至也徳之難也臧文仲不進展禽仲尼謂之竊位公孫不引董生汲黯持爲妬賢虞丘不薦叔敖樊姬貶爲不肖【虞丘楚相樊姬莊王妃也】東閭不達髦士後行乞於中路爲國入寶不如能獻賢獻賢受上賞蔽賢顯戮斯前識之良規後代之明鏡矣

因顯第二十

夫火以吹爇生熖鏡以瑩拂成鑑火不吹則無外耀之光鏡不瑩必闕內影之照故吹成火之光瑩爲鏡之華人之寓代亦須聲譽以發光華猶此火鏡假吹瑩也今𨿽智如樗裏才若賈生居環堵之室無知己之談望迹流於地聲聞於天不可得也栁下惠不遇仲尼則貞潔之行不顯未免於三黜之臣無恥之人也季布不遇曹丘則百金之諾不未離於凢虜無羞之士也二子所以徳洽於當時而聲流於萬代者聖賢吹瑩也昔有賣良馬於市者已三旦矣而市人不顧乃謂伯樂曰吾賣良馬而市人莫賞願子一顧請獻半馬之價於是伯樂造市來而迎睇之去而目送之一朝之價遂至千金此馬非昨爲駑駘今成駃騠也由昔莫之賞後有爲之顧眄者也夫樟木盤根鉤枝癭節蠧皮輪囷擁腫則眾眼不顧匠者采焉制爲殿堂塗以丹漆畫爲黼藻則百辟卿士莫不顧眄仰視木性猶是也而昔賤今貴者良工爲之容也荊磎之珠夜光之璧薦之侯王必藏之以玉匣緘之以金縢若闇以投人則莫不相眄以愕按劍而怒何者爲無因而至故若物無所以因良馬勞於駔闠美材朽於幽谷寶珠觸於按劍名有所因而至則良馬一顧千金槃木光於紫殿珠璧擎之玉匣今人之居代𨿽抱才智幽郁窮閨而無所因邪未有爲之聲譽先之以吹瑩欲望身之光名之顯猶捫虛風煎湯覓雪豈可得乎

托附第二十一

夫含气庶品未有不托附物勢以成其便者也故霜鴈托於秋風以成輕舉之勢螣蛇附於春霧志希淩霄之遊蟨防附於蛩蛩以攀追日之步碧蘿附於靑松以茂淩雲之葉與夫鳥獸虫卉之智猶知因風假霧托峻附髙以成其事奚況於人而無托附以就其名乎故所托英賢則迹光名顯所附闇蔽則身悴名朽天之始旭則目察輕煙嵗之將暮則蓬捲雲中目之能見蓬之能髙托日之光附風之勢也綴羽於金鐵置之於江湖必也沈溺陷於泥沙非羽質重而性沈所托沈也載石於舟置之江湖則披風截波泛颺長澗非石質輕而性浮所托浮也搏牛之防飛極百步若附鸞尾則一翥萬里非其翼工所托迅也樓季足捷追越奔光若駕疲駟則日不涉一捨非其脛遲所托蹇也以是觀之附得其所則重石可浮短翅能逺附失其所則輕羽淪溺迅足成蹇夫燕之巢幕銜泥補綴爛若綾紋𨿽陶匠逞玅不能爲之可謂固矣然凱旋剔幕則巢破子裂者所托危也鷦鷯巢葦之莖紩之以絲髮珠圓羅縐𨿽女子運巧不能爲之可謂固矣然盲風歘至則葦折卵破者何也所托輕弱使之然也故鳥有擇木之性魚有選潭之情所以務其翔集蓋斯爲美也

心隱第二十二

二儀之大可以章程測也三綱之動可以圭表度也雷霆之聲可以鐘鼓傳也風雨之變可以音律和也故有象可觀不能匿其影有形可見不能限其迹有聲可聞不能藏其響有色可察不能滅其情以夫天地陰陽之難明猶可以術數揆而耳目可知至於人也心居於內情伏於衷非可以算數測也凡人之心險於山川難知於天天有春夏秋冬旦暮之期人有厚貌深情不可而知之也故心有剛而色柔容彊而質弱貌願而行慢性懁而事緩假飾於外以明其情喜不必愛怒不必憎笑不必樂泣不必哀其藏情隱行未易測也日在天之內而光在人之外物亦照焉照之於外不可而僞內者也而僞猶生焉心在人之內而智又在其內神亦照焉納之於內無所取徴也而欲求其情不亦難乎不潔在面人皆恥之不潔在心人不肯愧以面露外而心伏內故善飾其情潛姦隱智終身不可得而見也少正夘在魯與孔子同時孔子門人三盈三虛惟顏淵不去獨知聖人之徳也夫門人去仲尼而皈少正夘非不知仲尼之聖亦不知少正夘之佞子貢曰少正夘魯之文人也夫子爲政何以先之子曰賜也非爾所及也夫少正夘心逆而憸行僻而堅言僞而辯詞鄙而博順非而澤有此五爲而亂聖人以子貢之明而不能見知人之難也以是觀之佞與賢相類詐與信相似辯與智相亂愚與直相像若薺苨之亂人參蛇牀之似蘼蕪也俗之常情莫不自賢而鄙物重己而輕人觀其意也非茍欲以愚勝賢以短加長由於人心難知非可以準衡平未能虛已相推故有以輕抑重以短淩長是以嫫母窺井自謂媚勝西施齊桓矜徳自稱賢於堯舜若子貢始事孔子一年自謂勝之二年以爲同徳三年方知不及以子貢之才猶不識聖人之徳望風相崇奚況世人而能推勝巳耶是以眞僞綺錯賢愚雜糅自非明哲莫能辯也

劉子卷四﹤子部﹐雜家類﹐雜學之屬﹐劉子﹥

欽定四庫全書

劉子卷五

北齊劉晝撰

通塞第二十三

命有否泰遇有屈伸否與泰相翻屈與伸殊致邀泰遇伸不盡叡智遭否防屈不専膚蔽何者否泰由命屈伸在遇也命至於屈才通理壅遇及於伸才壅迹通通之來也非其力所招壅之至也非其智所回勢茍就壅則口目雙掩遇必屬通則聲眺俱明故處穴犬呼聲郁數順風長叫響通百里入井望天不過圓蓋登峯眺日極於煙際向在井穴之時聲非卒嗄目非暴昧而聞見局者其勢壅也及其乘風蹈峯聲非孟賁目非離婁而響徹眺逺者其勢通也買臣忍饑而行歌王章苦寒而坐泣蘇秦握錐而憤懣班超執筆而慷慨當彼四子勢屈之時容色黧黒神情沮忸言爲瓦礫行成狂狷髮露心憂影銷貌悴引嘆而雷轉噴气則云湧如騏驥之伏於鹽車猿之束於籠圏非無千里之駃萬之捷然而不異羸鈍者無所肆其巧也何異處穴而望聲徹入井而欲睇博哉及其勢伸志得或佩錦而還鄕【朱買臣】或聲玉於廊廟【王章】或合縱於六國之內【蘇秦】或懸旌於昆侖之外【班超】當斯之時也容彩光液神气開發言成金玉行爲世則乘肥衣輕怡然自得漂若輕鴟之泛長風沛若吞舟之颺大壑何異順風而縱聲登峯而長眺人猶是也而昔如彼今如此者非謂昔愚而今賢故醜而新美壅之與通也水之性淸動壅以堤則波縮而气腐決之使通循勢而行從澗而轉𨿽有朽骸爛卉不能污也非水之性異通之與壅也人之通猶水之通也出如流泉假有沙塵弗能污也以是觀之通塞之路與榮悴之容相去逺矣

遇不遇第二十四

賢有常質遇有常分賢不賢性也遇不遇命也性見於人故賢愚可定命在於天則否泰難期命運應遇危不必禍遇不必窮命運不遇安不必福賢不必達故患齊而死生殊徳同而榮辱異者遇不遇也春日麗天而隱者不照秋霜被地而蔽者不傷遇不遇也昔韓昭侯醉臥而寒典冠加之衣覺而問之知典冠有愛於己也以越職之故而加誅焉衛之驂乘見禦者之非從後呼車有救危之意不其罪加之以衣恐主之寒呼車憂君之危忠愛之情是同越職之愆亦等典冠獲罪呼車見徳遇不遇也鴟墮腐防非虞氏之慢缾水沃地非射姑之穢事出慮外固非其罪而俠客大怒虞氏見滅邾君大怒而射姑獲免遇不遇也齊之華士棲志丘壑而太公誅之魏之幹木遁代幽居而文侯敬之太公之賢非有減於文侯幹木之徳非有逾於華士而或榮或戮者遇不遇也董仲舒智徳冠代位僅過士田千秋無他殊操以一言取相同遇明主而貴賤懸隔者遇不遇也莊姜適衛美而無寵宿癅適齊醜而防幸遇不遇命也賢不賢性也怨不肖者不通性也傷不遇者不知命也如能臨難而不懾貧賤而不憂可謂達命者矣

命相第二十五

命者生之本也相者助命而成者也命則有命不形於形相則有相而形於形有命必有相有相必有命同稟於天相須而成也人之命相賢愚貴賤修短吉凶制气結胎受生之時其眞妙者或感五帝三光或應龍迹奇夢降及凡庶亦稟天命皆屬星辰其值吉宿則吉值凶宿則凶受气之始相命旣定卽鬼神不能移攺而聖智不能回也華胥履大人之迹而生伏羲女蝸感瑤光貫日而生顓頊慶都與赤龍合而生唐堯握登見大虹而生虞舜修紀見洞流星而生夏禹扶都見白气貫月而生殷湯太姙夢見長人而生文王顏徴感黒帝而生孔子劉媼感赤龍而生漢祖薄姬感蒼龍而生文帝微子感牽牛星顏淵感中臺星張良感弧星樊噲感狼星老子感火星若此之類皆聖賢受天瑞相而生者也相者或見肌骨或見聲色賢愚貴賤修短吉凶皆有表診故五嶽崔嵬有峻極之勢四瀆皎潔有川流之形五色郁然有雲霞之觀五聲鏗然有鐘磬之音善觀察者猶風胡之別刃孫陽之相馬覽其機妙不亦難乎伏羲日角黃帝龍顏帝嚳鳶肩顓頊骿骭堯眉八采舜目重瞳禹耳三漏湯肩二肘文王四乳武王齒孔子返宇顏回重瞳臯繇烏喙若此之類皆聖賢受天殊相而生者也舜目重瞳是至明之相而項羽王莽亦目重瞳子越王勾踐長頸烏喙非善終之象而夏禹亦長頸烏喙王莽之重瞳譬駑馬有驥之一毛而不可謂之驥也勾踐長頸烏喙猶虵有龍之一鱗而不可謂之龍也爰及眾庶皆有診相故穀子丰下叔興知其有後衛靑方顙黥徒明其富貴亞夫縱理許負見其餓死羊鮒聲豺叔姬鑑其滅族命相吉凶懸之於天命當貧賤𨿽富貴猶有禍患命當富貴𨿽欲殺之猶不能害夏孔甲畋於箕山大風晦暝入於人家主人方乳或占之曰後來而產是子不勝終必有殃孔甲取之曰茍以爲餘子誰敢殃之子長折薪斧斬其左足遂爲大閽孔甲曰嗚呼有天命矣夫漢文以夢而寵鄧通相者占通當貧餓死帝曰能富在我何謂貧乎與之銅山専得冶鑄後假衣食寄死人家子文之生妘子棄之虎乃乳之遂收養焉卒爲楚相襃離國王侍婢有娠王欲殺之婢曰气從天來故我有娠及子之產捐豬圏中豬以气噓之棄馬櫪中馬復噓之故得不死卒爲夫余之王故善惡之命若從天墮若從地出不得以理數推非可以智力要今人不知命之有限而妄覬於非分命在於貧賤而穿鑿求富貴命在於短折而臨危求長壽皆惑之甚者也

妄瑕第二十六

大道混然無形寂然無聲視之不見聴之不聞非可以影響求不得以毀譽稱也降此以往則事不雙美名不並盛矣𨿽天地之大三光之明聖賢之智猶未免乎訾也故天有拆之象地有裂之形日月有謫蝕之變五星有孛彗之妖堯有不慈之誹舜有囚父之謗湯有放君之稱武有殺主之譏齊桓有貪淫之目晉文有不臣之聲伊尹有誣君之迹管仲有僭上之名以夫二儀七耀之聖不能無虧沴堯舜湯武之聖不能免於嫌謗桓文伊管之賢不能無纎瑕之過由此觀之宇宙庸流能自免於怨謗而無悔恡耶是以荊岫之玉必含纎瑕驪龍之珠亦有防纇然馳光於千里飛價於侯王者以小惡不足以傷其大美也今忌人之細短忘人之所長以此招賢是畫空而尋迹披水而見路不可得也定國之臣亦有細短人主所以不棄之者不以小妨大也以小掩大非求士之謂也伊尹夏之庖廚傅說殷之胥靡百里奚虞之亡虜段幹木魏之大駔此四子者非不賢也而其迹不免污也名不兩盛事不俱美昔魏文侯問於李克曰吳起何如人也克對曰起貪而好色然其善用兵司馬穰苴不能過也乃以爲將拔秦五城北滅燕趙蓋起之力也魏無知薦陳平於漢王或人讒之曰平𨿽美丈夫如冠玉耳其中未必有可用也且聞盜嫂而受金王乃疎平讓無知無知曰臣進防謀之士誠足以利國耳且其小過豈妨公家之大務哉乃擢爲防軍得施其防故範增疽發死而楚國亡閼氏開陣而漢軍全者平之謀也髙祖棄陳平之小諐【音愆】采六奇之大謀文侯捨吳起之小失而取五城之功向使二主以其小過棄彼良材則魏國之存亡不可知漢楚之雄雌未可決也而吳起必埋名於貪好陳平陷身於賄盜矣俗之觀士者見其威儀屑屑好行細潔乃謂英彥士有大趣不修容儀不惜小檢而謂之棄人是見朱橘一子蠧因剪樹而棄之覩縟錦一寸防乃全匹而燔之齊桓深知寗戚將任之以政羣臣爭讒之曰寗戚衛人去齊不逺君可使人問之若果眞賢用之未晚也公曰不然患其有小惡者民人知小惡忘其大美此世所以失天下之士也乃夜舉火而爵之以爲卿相九合諸侯一匡天下桓公可謂善求士矣故仲尼見人一善而忘其百非鮑叔聞人一過而終身不忘夫子如斯之鮑叔如斯之隘也以是觀之聖哲之量相去逺矣牛躅之窪不生魴鱮巢幕之窠不容鵠卵崇山廓澤不辭污穢佐世良材不拘細行何者量小不足以包大形器大無分小瑕也人之情性皆有細短若其大略是也𨿽有小過不足以爲累若其大略非也𨿽有衡門小操未足與論大謀樊噲屠販之豎蕭曹斗筲之吏英布刑墨之周勃俳優之任其行皆中律其質則將才也張景陽郢中之大姦也而威諸侯顏濁鄒梁父之大盜也而爲齊勲臣此皆有所短然而功名不朽者大略得也爰旌目鮑焦立節抗行不食非義之食乃餓而死不能立功拯溺者小節不申而大節屈也伯夷叔齊冰淸玉潔義不爲孤竹之嗣不食周粟餓死首陽楊朱全身養性去脛之一毛以利天下則不爲也若此二子徳非不茂行非不髙亦能安治理紊蹈白刄而達功名乎此可以爲百代之庸軌不可居伊管之任也

適才第二十七

物有美惡施用有冝美不常珍惡不終棄紫貂白狐制以爲裘郁若慶雲皎如荊玉此毳衣之美也壓菅蒼蒯編以蓑芒葉防疎絫黯若朽穰此卉服之惡也裘蓑𨿽異被服實同美惡𨿽殊適用則均今處繡戶洞房則蓑不如裘被雪沐雨則裘不及蓑以此觀之適才所施隨時成務各有冝也伏臘合歡必歌采菱牽石拖舟則歌噓非無激楚之音然而棄不用者方引重抽力不如噓之冝也卞莊子之升殷庭也鳴佩趨蹌溫色怡聲及其搏虎必攘袂鼓肘瞠目震嘑非不知溫顏下气之美然而不能及者方格猛獸不如攘袂之冝也安陵神童通國之麗也八音繁防使以噭吹囋聲而人悅之則不及瞽師侏儒之美虵銜之珠百代之傳寶以之彈鵄則不如泥丸之勁也棠谿之劍天下之銛也用之獲穗曽不如鉤鎌之功也此四者美不常珍惡不終廢用各有冝也昔野人棄子貢之辯而悅馬圉之辭越王退吹籟之音而好鄙野之聲非子貢不及馬圉吹籟不若野聲然而美不必合惡而見珍者物各有用也水火金木土谷六府異物而皆有施規矩權衡準繩六法殊形而各有任故伊尹之興土功也長脛者使之跖鐝彊脊者使之負土眇目者使之準繩傴僂者使之塗地因事施用仍便效才各盡其分而立功焉商歌之士雞鳴之客才各有施不可棄也若使寗子結客於孟嘗則未免追軍之至囚系之辱也若使雞鳴托於齊桓必不能光輔於霸道九合諸侯也時湏過闗莫若雞鳴欲隆霸主莫若商歌商歌之雅而雞鳴之鄙𨿽美惡有殊至於適理排難其揆一也楚之市偸天下之大盜而能卻齊軍𨿽使孫吳用兵彼必與之拒戰未肯有望風而退也晉之叔魚一國之佞邪也而能歸季孫𨿽使甘蘇聘說彼必與之較辯不至恐懾而逃還也大盜讒佞民之殘害無用之人也茍有士術猶能爲國興利除害矧乃明智錬才其爲大益豈可棄耶闗雎興於鳥而爲風之首美其摯而有別也鹿鳴興於獸而爲雅之端嘉其得食而相呼也以夫鳥獸之醜茍有一善詩人歌詠以爲美談奚況人之有善而可棄乎夫檉栢之斷也大者爲之棟梁小者爲之椽桁直者中繩曲者中鉤隨材所施未有可棄者是以君子善能拔士故無棄人良匠善能運斤故無棄材是以人物交泰各盡其分而立功焉詩云𨿽有絲麻無棄菅蒯𨿽有姜姬無忘憔悴此之謂也

劉子卷五

欽定四庫全書

劉子卷六

北齊劉晝撰

文武第二十八

規者所以法圓裁局則乖矩者所以象方制鏡必背輪者所以輾地入水則溺舟者所以涉川施陸必躓何者方圓殊形舟車異用也𨿽形殊而用異而適用則均者盛暑炎蒸必借涼風寒交冰結必處溫室夏不禦氊非憎惡之炎有餘也冬不臥簟非怨讐之涼自足也不以春日遲遲而毀羔裀秋露灑葉而剔筍席白羽相望霜刄競接則文不及武干戈旣韜禮樂聿修則武不及文不可以九畿慴然而棄武四郊多壘而擯文士用各有時未可偏無也五行殊性俱爲人用文武異材並爲大益猶救火者或提盆榼或挈瓶盂其器方圓形體𨿽反名質相乖至於盛水滅火功亦齊焉繳者身仰釣者身俯俯仰別狀取利同焉織者漸進耕者漸退進退異勢成務等焉墨子救宋重趼而行幹木在魏身不下堂行止異迹存國一焉文以贊治武以淩敵趍捨殊律爲績平焉秦之季葉土崩瓦解漢祖躬提三尺之劍爲黔首請命防涉山川犯矢石出百死以續一生而爭天下之利奮武厲誠以決一旦之命當斯之時冠章甫衣縫掖未若戴金冑而擐犀甲也嬴項旣滅海內大定以武創業以文止戈徴鄒魯諸生而制禮儀修六代之樂朝萬國於咸陽當此之時修文者榮顯習武者慙忸一世之間而文武遽爲雄雌以此言之治亂異時隨務用才也今代之人爲武者則非文爲文者則嗤武各執其所長而相是非猶以宮笑角以白非黒非適才之情得實之論也

均任第二十九

器有寛隘量有巨細材有大小則任其輕重所處之分未可乖也是以萬石之鼎不可滿以盂水一鈞之鐘不可容於泉流十圍之木不可蓋以茅茨榛棘之柱不可負於廣廈何者小非大之量大非小之器重非輕之任輕非重之制也以大量小必有枉分之失以小容大則致傾溢之患以重處輕必有傷折之過以輕載重則致壓覆之害故鵾鵬一軒橫厲寥廓背負蒼天足蹠浮雲有六翮之資也騕褭一騖騰光萬里絕塵掣電有迅足之勢也今以鷰雀之羽而慕衝天之迅犬羊之蹄而覬追日之步勢不能及亦可知也故奔蜂不能化藿蠋而螟蛉能化之越雞不能伏鵠卵而魯雞能伏之夫藿與螟蛉俱虫也魯雞與越雞同禽也然化與不化伏與不伏者藿大越小也夫龍虵有翻騰之質故能乘雲依霧賢才有理政之徳故能踐勢處位雲霧𨿽密蟻蚓不能升者無其質也勢位𨿽髙庸夫不能治者乏其徳也故智小不可以謀大徳狹不可以處廣以小謀大必危以狹處廣必敗子遊治武城仲尼發割雞之嘆尹何爲邑宰子產出制錦之諫徳小而任大謂之濫也徳大而任小謂之降也而其失也寧降無濫是以君子量才而授任量任而授爵則君無虛授臣無虛任故無負山之累折足之憂也

愼言第三十

日月者天之文也山川者地之文也言語者人之文也天文失則有謫蝕之變地文失則有崩竭之災人文失必有傷身之患故口者言語之門戶舌者門戶之闗鑰闗鑰動則門戶開門戶開則言語出出言之善則千里應之出言之惡則千里違之言失於已不可遏於人情發於近不可止於逺是以君子愼其闗鑰以密言語言語在口譬含鋒刄不可動也動鋒刄者必傷喉舌言失之害非惟鋒刄其所傷者不惟喉舌故天有捲舌之星人有緘口之銘所以警易言防口訧也口舌者患禍之宮亡滅之府也語言者性命之所屬而形骸之所系也言出患入語失身亡身亡不可復存言出不可復追其猶射也懸機未發則猶可止矢一離弦𨿽欲返之弗可得也易誡樞機詩刺言玷斯言一玷非礛防所磨樞機旣發豈駭電所追皆前聖之至愼後人之埏鎔明者愼言故無失言闇者輕言自致害滅昔智伯失言於水灌韓魏躡其肘足魏武漏語於英雄徳遺其筯是以頭爲穢器師馳徐州地分三晉土割岷蜀致敗長釁爲天下笑不愼言也韓昭侯與棠谿公謀而終夜獨寢慮夢言露於妻妾也孔光不對溫室之樹恐言之泄於左右也言者風也無足而行無翼而飛不可易也是以聖人當言而懼發言而憂如蹈水火臨危崄也禮然後動則動如春風人不厭其動時然後言則言如金石人不厭其聲故身無失行口無過言也

貴言第三十一

越劍性鋭必托槌砧以成純鉤楚柘質勁必資搒檠以成弴弓人性𨿽敏必借善言以成徳行故槌砧者夷不平也搒檠者矯不正也善言者正不善也人目短於自見故借鏡以觀形髮拙於自理必假櫛以修束心闇於自炤則假言以防行面之所以形明鏡之力也髮之所以理櫛之功也行之所以防善言之益也鏡櫛理形其惠輕也善言成徳其惠重也人皆悅鏡之明已形而不慕士之明已心人皆欲櫛之理其髮不願善言之理其情是棄重徳而采輕功不亦倒乎爲衣冠者已手不能則知越鄕借人以制之至於理身而不知借言以修其行是處其身輕而於冠重不亦謬乎君子重正言之惠賢於軒璧之贈樂聞其過勝於徳義之名故楚莊王輕千乘之國而重申叔一言範獻賤萬畝之田以貴舟人片說季路抱五愼之誡趙鞅佩九言之箴【無始亂無怙富無恃寵無違同無傲禮無嫉能無移怒無謀非徳無犯非義】以此觀之軒璧之與田邑豈能與善言齊價哉夫桓侯不采越人之說卒成骨髓之疾吳王不聴枚乘之言終受夷滅之禍夫人之將疾者必不甘魚肉之味身之將敗必不納忠諫之言故臨死者謂無良醫之蔽將敗者謂無直諫之臣而不聴善言是耳聾也非其耳之有塞善言不入耳乎是以明者納規於未形采言於患表從善如轉圜遣惡如讐敵正音日聞於耳禍害逾逺於身昔堯設招諌之鼓舜樹誹謗之木湯立司過之士武王置誡愼之鞀以聖哲之神鑑窮機洞防非有毫釐之謬也猶設廣聴之術開嘉言之路豈不貽厥將來表正言之益耶以夫先聖猶能采言於芻蕘奚況布衣而不貴言乎故臣子之於君父則有獻可替否諷諌之文知交之於朋友亦有切磋琢磨相成之義君子若能聴言如響從善如流則身安南山徳茂松栢聲振金石名流千載也

傷讒第三十二

譽者善之樞也毀者宣惡之機也善生於性美宣惡出於情妬性美以成徳爲恆情妬以傷人爲務故譽以論善卽辭以極善爲功毀以譽過則言以窮惡爲巧何者俗人好奇不奇不用也譽人不增其善則聞者不快於心毀人不益其惡則聴者不滿於耳代之善人少而惡人多則譽者寂寞而讒者諠嘩是以洗垢求痕吹毛覓瑕揮空成有轉白爲黒提輕當重引寸至尺墨子所以悲素絲楊朱所以泣岐路以其變爲靑黃回成左右也昔人興讒言於靑蠅譬利口於刀劍者以其防素成緇刄勁傷物故有四畏不可不愼鳥之曲喙銳距者羽類畏之獸之方喙鉤爪者毛羣畏之魚之哆唇鋸齒者鱗族畏之人之利口讒諂者人共畏之讒嫉之人必好聞人惡惡聞人善妬才智之在已前忌富貴之在已上猶喉中有噎吞之思入目上有翳決之願去吞決之情深則萋斐之辭作故娥眉者爲醜女之所妬行貞潔者爲讒邪之所嫉昔直不疑未嘗有兄而讒者謂之盜嫂第五倫三娶孤女而世人謂笞婦翁凡此皆聴虛而責響視空而索影悖情倒理誣防之甚也以二子之賢非身行之不潔與人有讐也而不免於世謗者豈非獸惡其网人惡其讒耶故讒邪之蔽善人也猶朝日洞明霧甚則不見天沙石至淨流濁則不見地𨿽有明淨之質而不發明者水霧蔽之也蘭蓀欲茂秋風害之賢哲欲正讒人敗之故讒者知害嫉於他人而不知傷所說之主知傷所說之主而不知還害其身故無極之讒子常防謗郤費雙滅讒諂之流獘一至於斯嗚呼世之君子可不愼諸

愼隟第三十三

過者怨之梯也怨者禍之府也禍之所生必由積怨過之所始多因忽小小過之來出於意表積怨之成在於慮外故其來也不自悔其成也怨不可防防怨不密而禍害臻焉故登峭阪而不跌墜者愼於大也跨阜垤而多顚蹷者輕於小也茍愼其步𨿽履崄能安輕易其足𨿽夷路亦躓智者識輕小之爲害故愼防細之危患每畏輕防懍懍焉若朽索之馭六馬也鴻毳性輕積之沈舟魯縞質薄疊之折軸以毳縞之輕防能敗舟車者積多之所致也故墻之崩隤必因其隟劍之毀折皆由於瑩尺蚓穿堤能漂一邑寸煙泄突致灰千室怨之始也防於隟瑩及其爲害大於墻劍禍之所傷甚於邑室將防其萌急於水火夏書曰怨豈在明不見是圖故怨不在大亦不在小熒熒不滅能焚昆山防防不絕能成江河怨之所生不可類推禍之所言非可情測或怨大而成小或憾輕而至重深讐不必危而睚眥未可易也譬如風焉披雲飛石捲水蹷木而人血脈不爲之傷隟穴之風輕塵不動毛髮不搖及中肌膚以爲深疾大不爲害小而成患者大風散漫小風激射也故漢祖免貫髙之逆魏後曹操泄張繡之讐韓信削少年之辱安國釋田甲之慢此皆遇英達之主寛廓之衿得以深怨而不爲讐也魯酒薄而邯鄲圍羊羮偏而宋師敗郈孫以鬭雞亡身齊侯以笑嬪破國皆以輕蔑細怨忘樹禍端以酒食戱笑之故敗國滅身爲天下笑不愼故也代之闇者皆以小害易防之事以至於大患禍之至也人自生之福之來也人自成之禍與福同門害與利同鄰若非至精莫能分矣是以智慮者禍福之門戶動靜者利害之樞機不可不愼也

劉子卷六

欽定四庫全書

劉子卷七

北齊劉書撰

誡盈第三十四

四時之序節滿卽謝五行之性功成必退故陽極而降陰極而升日中則昃月盈則虧此天之常道也勢積則損財聚則散年盛返衰樂極還悲此人之恆情也昔仲尼觀欹器而革容【孔子觀於魯桓公廟有欹器焉問守者曰此何器曰正坐之器曰吾聞虛則欹中則正滿則覆明君以爲至誡故常置於坐側顧謂弟子曰試注水焉乃注之水中則正滿則覆夫子喟然嘆曰嗚呼夫物惡有滿而不覆者哉】鑑損益而嘆息【孔子讀易至於損益喟然而嘆子夏問曰夫子何嘆焉孔子曰夫自損者必有益自益者必有損喜之以是嘆也】此察象而識類覩霜而知冰也夫知進而不知退則踐盈滿之危處存而不忘危必履太山之安故雷在天上曰大壯山在地中曰謙謙則裒多益寡壯則非禮勿履處壯而能用禮居謙而能益寡降髙以就卑抑彊而同弱未有謙尊而不光驕盈而不斃者也聖人知盛滿之難持每居徳而謙沖𨿽聰明睿智而志逾下富貴廣大而心逾降勛蓋天下而情逾抑不以徳厚而矜物不以身尊而驕民故楚莊王功立而心懼晉文公戰勝而色憂非憎榮而惡勝乃功大而心小居安而念危也夏禹一饋而七起周公一沐而三握髮食不遑飽沐不及晞非耐饑而樂勞是能心急於接士處於謙光也易曰以貴下賤大得民也是以君子髙而能卑富而能儉貴而能賤智而能愚勇而能怯辯而能訥博而能淺明而能闇是謂損而不窮也

明謙第三十五

天道下濟而光明江湖善下而爲王故山在地中成謙王侯以孤寡爲損謙則榮而逾髙損則顯而彌貴髙必以下爲基貴則以賤爲本在貴而忘貴故能以貴下民處髙而遺髙故能以髙就卑是以大壯往則復天地之謙也極升必降陰陽之謙也滿終則虧日月之謙也道盈體衝聖人之謙也易稱謙尊而彌光老子云不伐故有功謙者在於降已以髙下卑以聖從鄙不伐在於有功不矜在於有徳不言歸於衝退謙挹之流也好盈自賢矜功伐善者俗之恆情聖人之惡也必矜其功𨿽賞之而稱勞情猶不足茍伐其善𨿽與之賞多必怨其少則慊望之情生躁競之色見矜伐之路開患難之釁作矣君子則不然在榮以挹損爲基有功而不矜有善而不伐遺其功而功常存忘其善而善自全情恆忘善故能以善下物情恆存善故能以善勝人是以情存功善非心謙也口虛托謙豈非矯乎以善勝物心遺功善非矜伐也口及其善豈非實乎故心存功善非心謙也口𨿽不言未免矜伐心捨功善口𨿽明言無傷於亷故夏禹昌言明稱伐功咎繇陳謨云說我惠豈其矜功而存惠哉夫言善非伐而伐善者毎稱其能言惠非矜而矜惠者常存其惠聖人知人情尙賢而好伐故發言裁典多由謙退所以棄其驕誇競垂世則也

大質第三十六

火之性也大寒慘淒凝冰裂地而炎气不爲之衰大熱煊赫焦金爍石而炎气不爲之熾者何也有自然之質而寒暑不能移也故丹可磨而不可奪其色蘭可燔而不可滅其馨玉可碎而不可攺其白金可銷而不可易其剛各抱自然之性非可彊變者也士有忠義之性懷正直之操不移之質亦如玆者也是以生茍背道不以爲利死必合義不足爲害故不趨利而逃害不忻生而憾死不可以威脇而變其操不可以利誘而易其心昔子閭之劫也擬之白刄而其心不傾【楚白公勝作亂殺子西劫子閭謂曰從我則免否卽殺之以白刄刺閭心閭竟不從也】晏嬰之盟也鉤以曲防而其志不回【崔杼弒齊君使人將鐵鉤鉤嬰項欲與立盟共爲要誓嬰終不與】不可以利害變其情矣夫士有忠義之行踐繩墨之節其於平日乃無異於眾人及至處患蹈難而志气貞剛然後知其殊也譬如鐘山之玉【鐘山在會稽也】寒嶺之松此瓀瑉梓栁無殊也【瓀瑉似玉入火卽銷梓是楸栁是楊栁也】及其燒以鑪炭三日而色潤不攺處於積冰終嵗而枝葉不凋然後知其異於他玉眾木也故袒裼暴虎而後勇气發焉超騰絕阪而後迅捷露焉手提萬鈞而後多力見焉處難踐患而後眞勇出焉不用幹將奚以知其鋭也不引烏號奚以知其勁也【烏號弓以蘭桑木爲之黃帝殿前有桑一枝烏嘗飛其上嗚咽帝見之曰此木應堪材用也遂取爲弓極美故曰烏號弓說文云黃帝於鼎湖山上得仙去遺弓羣臣見之皆泣又雲南嶺山有枯木烏每棲其上鳴因名烏號弓也】勁鋭之質較然易見猶因人獲顯況乃志行難覩曷得不因事而後明虖

辯施第三十七

夫山臯非爲鳥植林林茂而鳥自棲之江湖非爲魚鑿潭潭深而魚自歸之處世非爲人積財財積而人自依之非其所招勢使然也懷璧之子未必能惠而人競親者有惠人之資也被褐之士性能輕財而皆疎之者無惠人之資也令富而儉猶見親敬貧而仁施必見疎慢非行之失彼情變也防駟登山不得直轡而行泛舟入海不得安身而坐何者山路迂回海水淪沒行者欲直而路曲之坐者欲安而水蕩之仁者欲施而貧遏之富而賑物徳不爲難貧而儉嗇行非爲過天之道損有餘人之情矜不足也昆山之下以玉抵烏彭蠡之濱以魚食犬而人不愛者非性輕財所丰故也挈缾丐水執萑求火【艸似龍須可爲席人用烳火也音普】而人不恡非性好施有餘故也口非匏不得不食身非木石不得不衣食不滿腹豈得輟口而惠人衣不蔽形何得露體而施物非性儉恡不足故也饑饉之春不賑朋戚多稔之秋饗及四鄰不賑朋戚人之惡惠及四鄰人之善蓋善惡之行出於性情而系於饑穰也以此觀之太丰則恩情生窶乏則仁惠廢也【窶貧】相馬者失在於瘦求千里之步虧也相人者失在於貧求恩惠之迹缺也輕財之士世非少也然而不見者貧掩之也徳行未著而稱我能猶足不能行而賣躄藥望人信之實爲難矣

和性第三十八

夫歐冶鑄劍【越王時人姓聶名幹將善能歐冶鑄劍】太剛則折太柔則捲欲劍無折必加其錫欲劍無捲必加其金何者金性剛而錫質柔剛柔均平則爲善矣良工塗漆緩則難晞漆急則弗牢均其緩急使之調和則爲美也人之含性有似於玆剛者傷於嚴猛柔者失於軟懦緩者悔於後機【會也】急者敗於懁促【懁急懁古縣反】故鑄劍者使金不至折錫不及捲制器者使緩而能晞急而能牢理性者使剛而不猛柔而不懦緩而不後機急而不懁促故能劍器兼善而性气淳和也昔徐偃王軟而國滅【周穆王西巡狩聞徐子僭號命楚伐徐徐子愛民無權不忍鬭北走彭城將死曰吾賴於文徳而不明武備故至此】齊簡公懦而身亡此性太柔之失也晉陽處父以純剛取害【晉大夫性太剛躁後被晉君所殺】鄭子陽以嚴猛致斃【鄭君性太嚴猛後爲臣下所殺】此性太剛之過也楚子西寛而招敗邾莊公懁而自禍此性褊急之災也西門豹性急佩韋皮以自緩【六國時爲鄴令】董安於性緩帶絲以自急【晉陽太守】彼各能以一物所長攻其所短故陰陽調天地和剛柔均人事和也陰陽不和則水旱失節剛柔不均則彊懦乖政水旱失節則嵗敗彊弱乖政則身亡是以智者寛而栗嚴而溫柔而毅猛而仁剛而濟其柔柔抑其彊彊弱相防緩急相弼以斯善性未聞誤物而有悔恡者也

殊好第三十九

累榭洞房珠簾玉扆人之所悅也鳥入而憂聳石巉巖輪菌糺結猨狖之所便也人生而栗五莖六英咸池簫韶人之所樂也獸聞而振懸瀨碧潭瀾波洶湧魚龍之所安也人入而畏飛鼯甘煙【飛鼯好食火煙】走貃美鐵【獸好食鐵】防日嗜虵【鳥似雞髙三尺亦曰防雞】人好芻豢【食艸曰芻食米曰豢】鳥獸與人受性旣殊形質亦異所居隔絕嗜好不同未足怪也人之與獸共稟二儀之气俱抱五常之性𨿽賢愚異情善惡殊行至於目見日月耳聞雷霆近火覺熱履水知寒此之麤識未宜有殊也聲色芳味各有正性善惡之分皎然自露不可以皂爲白以羽爲角以苦爲甘以臭爲香然而嗜好有殊絕者則偏其反矣非可以類推弗得以情測顚倒好醜良可怪也頳顏玉理眄視巧笑眾目之所悅也軒皇愛母之魌貌【魌醜貌也】不易落英之麗容陳侯悅惇洽之醜狀弗賞陽文之婉姿炮羔煎鴻臛臑熊【是臑是蹯卽熊掌也煮熟以密淹之可食】眾口之所嗛【以其味美故也】文王嗜菖蒲之葅不易龍肝之味陽春白雪激楚采菱【皆是曲名】眾耳之所樂也而漢順聴山鳥之音云勝絲竹之響魏文侯好捶鑿之聲不貴金石之和郁金憺【恬靜薫香】春蘭秋蕙【盡是香艸】眾鼻之所芳也海人悅至臭之夫不愛芬馨之气若斯人者皆性有所偏也執其所好而與眾相反則倒白爲黒變苦成甘移角成羽佩蕕蒜當薫美醜無定形愛憎無正分也

劉子卷七﹤子部﹐雜家類﹐雜學之屬﹐劉子﹥

欽定四庫全書

劉子卷八

北齊劉晝撰

兵術第四十

太古淳朴民心無欲淳澆則爭起而戰萌生焉神農氏木爲弧剡木爲矢弧矢之利以威天下其後蚩尢彊暴好習攻戰銷金爲刄割革爲甲而兵遂興矣黃帝戰於涿鹿【神農世衰諸侯相侵伐帝習用干戈以徵不享諸侯咸來賓而蚩尢作亂不用命乃徵師戰於涿鹿之野擒殺蚩尢】顓頊爭於不周【共工氏與顓頊戰於不周共工氏敗績以頭觸不周山】堯戰丹水【未詳】舜徵有苖【苖民逆命帝乃誕敷文徳舞干戚於兩階七旬有苖格】夏討有扈【有扈氏賊侮五行怠棄三正啟召六卿以徵之大戰於甘】殷攻葛伯【書曰葛伯仇餉湯一徵自葛載】周伐崇侯【崇侯虎蔑侮父兄暴虐百姓文王伐之三旬不降退修徳教而復伐之因壘而崇降】夫兵者凶器財用之蠧而民之殘也五帝三王弗能弭者所以禁暴而討亂非欲耗財以害民也然眾聚則財散鋒接則民殘勢之使然也故兵貴伐謀不重交刄百戰百勝非用兵之善也善用兵者不戰而勝善之善也王者之兵修正道而服人霸者之兵奇譎變而取勝夫將者國之安危民之性命不可不重故詔之於廟堂授之以斧鉞受命旣已則設明衣鑿凶門臨軍之日則忘其親援桴【擊鼓杖也】鼓之時則忘其身用能無天於上無地於下無敵於前無顧於後以全國爲重以智謀爲先故將者必明天時辧地勢練人謀明天時者察七緯之情洞五行之趣聴八風之動鑑五云之候辧地勢者識七舎之形別九地之勢【若山陵之戰不逆髙水艸之戰不涉深平地之戰不涉虛險】練人謀者抱五徳之美握二柄之要五徳者智信仁勇嚴也二柄者賞罰也智以能謀信以約束仁以愛人勇以陵弱嚴以鎭眾賞以勸功罰以懲過故智者變通運奇之府也兵者詭道而行以其制勝也是以萬弩齊彀孫臏之奇【龐防伐韓齊遣孫臏往救兵寡不敵退減竈示弱防曰我知齊軍怯趍齊軍臏遂於馬陵險隘斫白樹而書曰龐防死此樹下防果夜至讀未畢萬弩俱發魏師大亂乃自剄】千牛俱奔田單之防【樂毅破齊地皆屬燕獨莒卽墨未下田單乃收城中得牛千餘爲絳繒衣畫以五彩龍文束兵刄於其角而灌脂束葦於其尾燒其端鑿城數十穴夜縱牛壯士五千隨其後牛尾熱怒而奔燕軍大敗盡復其城】囊土壅水韓信之權【信引兵伐齊齊請救於楚信令人爲萬餘囊盛沙壅水上流引軍半渡擊龍且佯不勝還走且喜曰知信怯也遂追渡水信使人決壅囊水大至龍且軍半不得渡擊殺龍且】拽柴塵欒枝之譎【晉國將也兵少勢弱使軍卒拽柴起塵楚望塵起以謂晉兵甚盛也】舒車豕突尹子之術【將車載豬以向軍營】云梯煙浮魯生之巧【魯攻宋城使魯班造云梯】用奇出於不意少可以挫多弱可以折彊況夫以眾擊寡以明攻昧兵形象水水之行避髙而就下兵之勢避實而擊虛避彊而攻弱避治而取亂避鋭而擊衰故水因地而制形兵因敵而制勝則兵無成勢水無定形觀形而運奇隨勢而應變反經以爲巧無形以成妙故風雨有形則可以帷幕捍寒暑無形不可以闗鑰遏也是以善攻者敵不知其所守如畏雷電擊無常處善守者敵不知其所攻如尋環中不見其際視吾之謀無畏敵堅視吾之堅無畏敵謀以此言之不可不知也夫將者以謀爲本以仁爲源謀以制敵仁以得人故謀能制敵者將也力能勝敵者卒也將以權決爲本卒以齊力爲先是以列宿滿天不及朧月形不一光不同也虎兕多力而受制於人者心不一力不濟也萬人離心不如百人同力千人遞戰不如十人俱至今求同心之眾必死之士在於仁恩洽而賞罰明猜忌胥靡者【胥相也靡無也】臨危難而不懼履水火而如歸非輕死而樂傷仁恩驅之也將得眾心必與同患暑不張蓋寒不禦裘所以均寒暑也隘險不乘丘陵必下所以齊勞逸也軍食熟然後敢食軍井通然後敢飲所以同饑渇也三軍合戰必立矢石之下所以共安危也故醇醪注流軍士通醉【越勾踐行營有使獻酒一尊勾踐餉吾此酒眾不徧遂以酒防河中軍士於下飲之皆醉】溫辭一灑師人挾纊【楚莊王出兵天大雪三軍皆凍王以溫辭慰勞士卒聞之身皆如挾細綿】茍得眾心則人競趨死以此眾戰猶轉石下山決水赴壑孰能當之矣

閱武第四十一

司馬法曰【司馬穰苴兵法】國家𨿽大好戰則亡天下𨿽安亡戰必危亟戰則民凋不習則民怠凋非保全之術怠非禦冦之方故兵不妄動而習武不輟所以養民命而修戎備也孔子曰以不教民戰是謂棄之易曰君子修戎器以備不虞是以春搜夏苖秋狝冬狩皆於農隙以講武事三年而治兵習戰敵也出曰治兵始其事也入曰振旅言整眾也還歸而飲至告於廟所以昭文章明貴賤順少長辯等列習威儀夫三軍浩漫則立表號言不相聞故爲鼓鐸以通其耳視不相見故制旌麾以宣其目若民不習戰則耳不聆鼔鐸之音目不察旌麾之號進退不應令疎數不成行故士未戰而震栗馬未馳而沐汗非其人怯而馬弱不習之所致也吳王宮人教之戰陣約之法令回還進退盡中規矩𨿽蹈水火而不顧者非其性勇而气剛教習之所成也鏌鎁不爲巧者鋭而爲拙者鈍然而巧以生勝拙而之負者習與不習也闔閭習武試其民於五湖劍皆加肩流血不肯止勾踐習戰試其民於寢宮民爭入水火死者千餘遽擊金而退之豈其惡生而貪死賞罰明而教習至也是以逄防善射不能用不調之弓【就羿學射盡羿之術】造父善禦不能防不服之馬【趙簡子七代祖爲周穆王禦馬上昆侖山】般倕善斵不能運不利之斤【神農時巧工也】孫吳善將不能戰不習之卒貔貅戾獸而黃帝教之戰鷹鸇鷙鳥而羅氏教之擊夫鳥獸無知之性猶隨人指授而能戰擊者教習之功也奚況國之士民而不習武乎故射禦慣習至於馳獵則能擒獲教習之所致也若弗先習覆跌是懼奚遽望獲今以練卒與不練卒交鋒若胡越爭遊不競明矣是以先王因於閒隟大閱簡眾繕修戎器【繕治也】爲國豫備也

明權第四十二

循理守常曰道臨危制變曰權權之爲稱譬猶權衡也衡者測邪正之形權者揆輕重之勢量有輕重則形之於衡今加一環於衡左則右蹶加之於右則左蹶惟莫之動則平正矣人之於事臨危制變量有輕重平而行之亦猶此也古之權者審其輕重必當於理而後行焉易稱巽以行權語稱可以適道未可與權權者反於經而合於道反於義而後有善若唐棣之華反而更合也孝子之事親和顏卑體盡孝盡敬及其溺也則攬髮而拯之非敢侮慢以救死也故溺而捽父祝則名君勢不得已權之所設也慈愛者人之常情然大義滅親滅親益榮由於義也是故慈愛義方二者相權義重則親可滅若虞舜之放弟象傲周公之誅管叔【武王克商立紂子武庚使三叔監其國武王崩成王幼周公攝政管叔疑公不利於孺子與武庚畔周公討而誅之】石碏之殺子厚【石碏衛大夫子厚作亂碏殺之】季友之酖叔牙【季友慶父皆魯莊公弟也公有疾問後於叔牙對曰慶父材問於季友對曰臣以死奉般公薨般卽位慶父弒之季友奔陳國人立閔公慶父恨不得立又使人弒之季友以僖公適邾慶父奔莒季友乃立僖公求慶父於莒莒人歸之季友遂殺慶父鴆叔牙】以義權親此其類也欺父矯君臣子悖行然舜娶不告髙矯命者【髙鄭國商徒將財璧欲向外國興販路遇秦君伐鄭髙謂之曰鄭君知秦師來而遣我將珍璧以獻秦師乃言鄭君知之必有豫備於是遂受其財而班師鄭國由是得存】以絕祀之罪重於不告矯命之過輕於滅國權之義也夫有道則無權道失則權作道之於用猶衣冠之在身也權之輕重猶甲冑之衛體也介冑禦寇而不可常服權以理度而不可常用自非賢哲莫能處也

貴速第四十三

成務𨿽均機速爲上決謀或同遲緩爲下何者才能成功以速爲貴智能決謀以疾爲奇也善其事者若救火拯溺明其謀者猶驥捷矢疾今焚燃熛室則飛馳灌之湍波漂人必奔遊拯之【遊者是善水之名也】若穿井而救火則熛颺棟焚矣方鑿舟而拯溺則葬江魚之腹中矣驥所以見珍者以其日行千里也滿旬而取至則與駑馬均矣箭所以爲貴者以其釋而至也窮日而取至者則與不至者同矣智所以爲妙者以其應時而知也若事過而後知則與無智者齊矣昔吳起相楚貴族攻之起欲討讐而揷矢王屍【吳起相楚用法嚴峻貴戚盡欲害起及悼王死宗室大臣作亂而攻起起走王屍而伏之擊起之徒因射刺起並中王之屍旣塟太子立盡誅射起而並中王屍者焉】陽虎在圍魯人出之虎欲報徳而傷之以戈【桓子囚虎魯人守之虎曰汝能放我我自福汝於是得出遂曳戈以傷守門者】謀不斯湏而讐徳兩報其智可謂應時而知矣張祿之入秦魏冉悔不先索而後行故勢移而身逐【睢在魏被讒折脇折齒伏匿更名姓入秦拜爲客卿因間言宣太后専制穰侯擅權昭王大懼廢太后逐穰侯太史公曰秦所以稱帝於天下者穰侯之功也一夫開說身折勢奪而以憂死況於羇旅之臣乎】晁錯之穴壖垣申屠悔不先斬而後奏故發憤而致死【錯議以侵削諸侯嘉自絀所言不用疾錯錯爲內史門東出不便更穿一門南出嘉奏以擅穿宗廟垣爲門請誅錯帝曰錯所穿非眞廟垣乃外堧垣且我使爲之嘉謂長史曰吾悔不先斬錯乃先奏之爲錯所賣歐血而死】智不早決敗而方悔其智可謂與無智者同矣故有智而不能施非智也能施而不能應速者亦非智也諺曰力貴突智貴卒此之謂也

觀量第四十四

夫曲思於細者必忘其大鋭情於近者必略於逺由心不並持則事不兼通小有所系大必所忘也故仰而貫鍼望不見天俯而拾虱視不見地天地至大而不見者眸掩於鍼虱故也是以智者知小道之妨大務小察之傷大明捐棄細識舒散性情以斯觀之人有小察細計者知其必無遐志廣度亦可知矣奚以明之夫覩僬僥之節【僬僥國人長三尺】知非防風之脛【防風國人長四丈】視象之牙知其大於豕也見貍之尾知其小於豹也故覩一可以知百觀此可以明彼是以蹄窪之內不生蛟龍培塿之上不植松栢非水土之性有所不生乃其營宇隘也數粒而炊【庚桑子也】析薪而防【楊朱也】非茍爲艱難由性褊恡而細碎也項羽不學一藝【少時學書不成去學劍又不成梁怒籍曰書足以記名姓而已劍一人敵不足學學萬人敵梁乃教籍兵法】韓信不營一飱【不治生商賈常從人寄食人多厭之】非其心不愛藝口不嗜味由其性大不綴細業也晉文種米曽子植羊非性闇憃不辯方隅以其運大不習小務也智伯庖人亡炙一筐而卽知之韓魏將反而不能知邯鄲子陽園亡一桃而卽覺之其自亡也而不能知斯皆鋭情於小而忘大者也夫釣者𨿽有籊竿纎綸芒鉤芳餌增以詹何之妙不能與罾罟爭多【詹何古之善釣者繭絲爲綸屈鍼爲鉤半米爲餌垂於萬仭之淵獲盈車之魚】弋者挾繁弱之弓貫防稽之箭加以蒲且之巧不能與罻羅競獲【蒲且楚國善射弋者】何者術小故也江河之流爛胔漂屍縱橫接連而人飲之者量大故也盆盂之水防尾一曳必嘔吐而棄之者量小故也枳棘之生數寸而抽枝豫樟之植百尺而蒔柯其何故耶豈非質小者枝條穊而體大者節目疏乎是以達者之懷則滉瀁而無涯褊人之情必刻覈而煩細自上觀之趨捨之迹寛隘之量斷可識矣

劉子卷八

欽定四庫全書

劉子卷九

北齊劉晝撰

隨時第四十五

時有淳澆俗有華戎不可以一道治不可以一體齊也故無爲以化三皇之時法術以禦七雄之世徳義以柔中國之心政刑以威四夷之性故易貴隨時禮尙從俗適時而行也霜風慘烈周棄不蓻禾炎气赫曦曹明不制裘知時不可也貿章甫者不造閩越【二國名在海南】衒赤舄者【舄履也赤色也】不入跣獠【獠人首不加冠足不躡履】知俗不冝也故救餓者以圓寸之珠不如與之橡栗【木子也】貽溺者以方尺之玉不如與之短綆【折繩也】非橡綆之貴而珠玉之賤然而美不要者各在其所急也方於饑溺之時珠玉寧能救生死哉是以中河失船一瓠千金貴賤無常時使然也昔秦攻梁惠王謂孟軻曰先生不逺千里辱幸敝邑今秦攻梁先生何以禦乎孟軻對曰昔太王居邠狄人攻之事之以玉帛不可大王不欲傷其民乃去邠之岐今王奚不去梁乎惠王不悅夫梁所寶者國也今使去梁非不能去也非今日之所冝行也故其言𨿽仁義非惠王所須也亦何異救餓而與之珠拯溺而投之玉乎秦孝公問商鞅治秦之術鞅對以變法峻刑行之三年人富兵彊國以大治威服諸侯以孟軻之仁義論大王之去邠而不合於世用以商君之淺薄行刻削之苛法而反以成治非仁義之不可行而刻削之爲美由於淳澆異迹則政教冝殊當合縱之代而仁義未可全行也故明鏡所以照形而盲者以之蓋巵玉笄所以飾首而禿嫗以之代杙非鏡笄之不美無用於彼也庖丁解牛適俗所傾【晉文時庖廚人】朱泙屠龍無所用功【泙用千金從豢龍氏學屠龍術】茍乖世務𨿽有妙術歸於無用故老至西戎而效防言夏禹入裸國忻然而解裳非欲忘禮隨俗冝也墨子儉嗇而非樂者【若男爲廢耕女爲廢織之類】往見荊王衣錦吹笙非茍違性隨時好也魯哀公好儒服而削代君修墨而殘徐偃王行仁而亡燕噲爲義而滅夫削殘亡滅暴亂之所招而此以仁義儒墨而遇之非仁義儒墨之不行行非其時之所致也

風俗第四十六

風者气也俗者習也土地水泉气有緩急聲有髙下謂之風焉人居此地習以成性謂之俗焉風有薄厚俗有淳澆明王之化當移風使之雅易俗使之正是以上之化下亦爲之風焉民習而行亦爲之俗焉是越之風好勇其俗赴死而不顧鄭衛之風好淫其俗輕蕩而忘歸晉有唐虞之遺風其俗節財而儉嗇齊有景公之餘化其俗奢侈以誇競陳太姬無子而好巫祝其俗事鬼神以祈福【太姬周武王長女爲陳侯夫人好事鬼欲求後嗣國人皆效之】燕丹結客納勇士於後宮其俗侍妻妾於賓客【燕丹使荊軻殺秦王厚爲賓客禮納後宮妃嬪侍之燕國習以爲常】斯皆上之風化人習爲俗也越之東有軫沐之國其人父死卽負其母而棄之云是鬼妻不可與同居其長子生則解肉而食其母謂之冝弟楚之南有啖人之國其親死拆其肉而埋其骨謂之爲孝秦之西有義渠之國其人死則聚柴而焚之煙上燻天謂之升霞胡之北有射姑之國其親死則棄屍於江中謂之水仙斯皆四夷之異俗無足怪也是以先王傷風俗之不善故立禮教以革其制禮樂以和其性風移俗易而天下正矣

利害第四十七

利害者得失之本也得失者成敗之源也故就利而避害愛得而憎失物之恆情也人皆知就利而避害莫知緣害而見利皆識愛得而憎失莫識由失以至得有知利之爲害害之爲利得之成失失之成得則可與談利害而語得失矣夫內熱者之飲毒藥非不害也疽痤用砭石非不痛也然而爲之者以小痛來而大痛滅則細害至巨害除也饑而倍食渇而大飲熱而投水寒而入火𨿽暫怡性必爲後患菖蒲【香艸】去蚤虱而來蚰蜒【百足虫也】礬石止齒齲之痛而朽牙根躁痛𨿽餌必至生害此取小利而忘大利惟去輕害而負重害也瘕疾塡胸而不敢破蠆尾螫跗而不敢斫非好疾而愛毒以破斫之患甚於疾螫也酖酒盈巵渇者弗飲非不渇也飲之立死銷金在罏盜者弗掬非不欲也掬而灼爛虓虎【三目虎亦母虎】在前地有隋珠【隋侯珠也】𨿽貪如盜蹠【栁下惠弟】則手不暇拾懸彀向心路有西施【吳王妃也】𨿽淫如景陽【楚人仕至大夫】則目不暇視非不愛寶而悅色然而不顧者利緩而害急也昔齊有貨美錦於市盜於眾中而竊之吏執而問曰汝何盜錦於眾中對曰吾但見錦不見有人故取之耳若斯人者於利而忘於害黃口以貪餌而忘害故擒於羅者【雀初生皆黃口孔子見羅者問曰小雀易獲大雀難獲何也對曰小雀貪餌而大雀姦猾故也】異鵲以見利而忘身且於莊周【雕陳園有鵲尾長七尺周持彈射之心怵惕曰此乃王栗園王如知之言我偸王栗於是挾彈而退】是以智者見利而思難闇者見利而忘患思難而難不至忘患而患反生以是觀之利害之道去就之理亦以明矣

禍福第四十八

禍福同根妖祥共域禍之所倚反而爲福福之所伏還以成禍妖之所見或能爲吉祥之所降亦回成凶有知禍之爲福福之爲禍妖之爲吉祥之爲凶則可與言物類矣吳兵大勝以爲福也而有姑蘇之困越棲防稽以爲禍也而有五湖之霸戎王【卽犬戎也】彊盛以爲福也而有樽下之執陳駢出奔以爲禍也終有厚遇之福【陳公子出奔於齊齊侯妻之以女】禍福回旋難以類推昔宋人有白犢之祥而有失明之禍𨿽有失明之禍以至獲全之福北叟有胡馬之利卒有奔墜之患𨿽有奔墜之患以至保身之福是以見不祥而修善則妖反爲祥見祥而不爲善卽祥還成妖矣昔武丁之時亳有桑谷拱生於朝史占之曰野艸生朝朝其亡乎武丁恐懼側身修徳桑谷自枯八紘之內重譯而來殷道中興帝辛之時有雀生鳶【貪惡鳥也】於城之隅史占之曰以小生大國家必王帝辛驕暴遂亡殷國故妖孽者所以警王侯也怪夢者所以警庶人也妖孽不勝善政則凶反成吉怪夢不勝善言則禍轉爲福人有禍必懼懼必有敬敬則有福福則有喜喜則有驕驕則有禍是以君子祥至不深喜逾敬愼以儉誡其身妖見不爲慼逾修徳以爲務故招慶於神祗災消而福降也

貪愛第四十九

小利大利之蠧小大禍之津茍貪小利則大利必亡不遺小則大禍必至昔蜀侯性貪秦惠王聞而欲伐之山澗峻崄兵路不通乃琢石爲牛多與金帛置牛後號牛糞之以遺蜀侯蜀侯貪之乃塹山塡谷使五丁力士以迎石牛秦人帥師隨後而至滅國亡身爲天下所笑以貪小利失其大利也楚白公勝其性貪旣殺子西據有荊國積斂財寶塡之府庫不以分眾石乞諌曰今患至國將危不顧勝敗存亡之機固以形於胸中矣不能散財以求人心則不如焚之無令彼眾還以害我又不能從及葉公入乃發大府之財以與眾出府之寶以賜人因而攻之十有九日白公身滅財非已有而欲有之以此小而大禍生焉寒山有獸其名曰其角當心俯而磨之潰心而死炎州有鳥其名曰梟嫗伏其子百日而長羽翼旣成食母而飛蜀侯之貪石牛牛逾近而身轉危何異磨其角角逾利而身速亡乎白公之貪財財逾積而身逾滅何異梟之養子子逾長而身就害也是以達人覩禍福之機鑑成敗之源不以茍得自傷不以過自害老子云多藏必厚亡禮云積而能散皆明止足之分祛貪之萌也

類感第五十

方以類聚物以羣分聲以同應气以異乖其類茍聚𨿽逺不離其羣茍分𨿽近未合故銅山崩蜀鐘鳴於晉【晉時蜀地銅山崩天下銅器盡鳴應】淄澠共川色味異質【晉王以淄澠二水合羮與張華飲華曰此羮有淄澠二水味也】感應必類自然之數也是以飛行者陽之羣也蟄伏者陰之類也故曰夏至而麈角解月虧而蚌蛤胎【月晦卽珠生月明變成蚌山海經曰月生而蚌蛤消】麒麟鬭而日蝕鯨魚死而彗星出東風至而酒盈溢蠶含絲而商弦絕新谷祭而舊谷缺龍舉一井而云彌九天虎嘯一谷而風扇萬里陽燧在掌而太陽火方珠運握而少陽水類感之也箕麗於月而飄風起畢動於天而驟雨散天將風也纎塵不動而防自鳴旦且雨也寸云未布而蟻蚓移矣巢居知風穴處識雨風雨方至而鳥虫應之太白暉芒雞必夜鳴火精光盛馬必晨驚雞爲兌禽金爲兵精馬者離畜火爲武神干戈熾興介駟將動而禽獸應之鼃鳴於野鼈應於淵螣虵雄鳴於上風雌鳴於下風而化成形以斯至精相應不待召而自感者類之所應也若呼之與響形之與影故抱薪投火燥者先燃平地注水濕者先濡彈角則目揺鼓舟而波湧物以類相感神以气相化也豈以人情者哉

劉子卷九

欽定四庫全書

劉子卷十

北齊劉晝撰

正賞第五十一

賞者所以辯情也評者所以繩理也賞而不正則情亂於實評而不均則理失其眞理之失也由於貴古而賤今情之亂也在乎信耳而棄目古今𨿽殊其迹實同耳目誠異其識則齊識齊而賞異不可以稱正迹同而評殊未得以言平評正而賞反則情理並亂也猶今人之畫鬼魅者易爲巧摹犬馬者難爲工何者鬼魅質虛而犬馬質露也質虛者可托怪以示奇形露者不可誣罔以是非難以其眞而見妙也托怪於無象可假非而爲是取範於眞形則𨿽是而疑非昔魯哀公遙慕稷契之賢不覺孔丘之聖齊景公髙睎管仲之謀不知晏嬰之智張伯松逺羨仲舒之博近遺子云之美以夫子之聖非不光於稷契晏嬰之賢非有減於管仲楊子云之才非不亞於董仲舒然而弗貴者豈非重古而輕今珍逺而鄙近貴耳而賤目崇名而毀實耶觀俗之論非茍欲以貴彼而賤此飾名而挫實由於美惡混揉眞僞難分置法而不以度物信心而定是非也今以心察錙銖之重則莫之能識懸之權衡則毫釐之重辯矣是以聖人知是非難明輕重難定制爲法則揆量物情故權衡誠懸不可欺以輕重繩墨誠陳不可誣以曲直規矩誠設不可罔以方圓故摹法以測物則眞僞易辯矣信心而度理則是非難明矣越人臛虵以饗秦客甘之以爲鯉也旣而知其是虵攫喉而嘔之此爲未知味也趙人有善曲者托以伯牙之聲世人競習之後聞其非乃束指而罷此爲未知音也宋人得石燕以爲美玉銅匣而藏之後知是石因捧匣而棄之此爲未識玉也郢人爲賦托以靈均【卽屈原也】舉世而誦之後知其非皆緘口而捐之此爲未知文也故以虵爲鯉者惟易牙不失其味以趙曲爲雅聲者惟鐘期不混其音以燕石爲美玉者惟猗頓不謬其眞以郢賦爲麗藻者惟相如不濫其賞昔二人評玉一人曰好一人曰醜久不能辯客曰爾來入吾目中則好丑分矣夫玉有定形而察之不同非好相反瞳睛殊也垂珠黼幌綴以金碧流光若霞耀爛目而醉者眸轉呼爲熖火非黼幌狀移目攺變也鏡形如杯以照西施鏡縱則靣長鏡橫則靣廣非西施貌易所照變也海濱居者望島如舟望舟如鳬而須舟者不造島射鳬者不向舟知是望逺目亂心惑也山底行者望嶺樹如簪視岫虎如犬而求簪者不上亡犬者不往呼知是望髙目亂而心惑也至於觀人論文則以大爲小以能爲鄙而不知其目亂心惑也與望山海不亦反乎昔者仲尼先飯黍侍者掩口笑子遊裼裘而弔曽參揮指而哂以聖賢之舉錯非有謬也而不免於嗤誚奚況世人未有名稱其容止文華能免於嗤誚者豈不難也以此觀之則正可以爲邪美可以稱惡名實顚倒可謂嘆息也今述理者本之知音君子聰達亮於聞前明鑑出於意表不以名實惑不爲古今易情采其制意之本略其文外之華不沒纎芥之善不掩螢爝之光可謂千載一遇也

激通第五十二

登峭嶺者則欲望逺臨峻谷者必欲窺墟墟墓之間使情哀淸廟之中使心敬此處無心而情爲之發者地勢使之然也故駛雪多積荒城之隈急風好起沙河之上克己類出甕牖之氓決命必在吞气之士何者寒荒之地風雪之所積慷慨之懷忠義之所聚是以楩柟郁蹙以成縟錦之癅蚌蛤結屙而銜明月之珠鳥激則能翔靑雲之際矢驚則能逾白雪之嶺【秦穆公使人造弓三年乃成及用不能穿一札欲殺弓工工有女見公曰此柘生在朝陽之地妾見父粘以春膠披以麋筋束之箭簳三年而始成公今用射不穿一札是父合當死妾聞射法左手如植枝右手如格虎右手發左手不知公自不知射何欲殺妾父穆公乃取弓當虎圍而射之矢逾於山過彭城之東】斯皆仍瘁以成明文之珍因激以致髙逺之勢衝飈之激則折木湍波之湧必漂石風之體虛水之性弱而能披堅木轉重石者激勢之所成也故居不隱者思不逺也身不危者其志不廣也蘇秦若有負郭之田必不佩六國之印【秦見昆弟前倨後恭喟然嘆曰一人之富貴則親戚畏懼之貧賤則輕易之且使我有洛陽負郭田二頃吾豈能佩六國相印乎】主父不爲親友所蔑必不窺五鼎之食【偃家貧遊齊爲親友排擯後爲齊相遂列九鼎奏鐘而食】張儀不有堂下之恥必無入秦之志【儀遊說不遇往趙謁蘇秦秦見之堂下賜僕妾之食儀怒入秦爲客卿】範雎若無厠中之辱不懷復魏之心【雎從須賈使齊齊賜金酒魏齊以爲私告國事溺雎厠中及爲秦相賈膝行謝罪雎嘆曰爲我告魏王急持魏齊頭來不然我且屠大梁】寧越激而修文卒爲周威之師【越好學家貧爲人傭作人息不息人寢不寢威王賢之聘爲師】班超憤而習武終建西域之績【超家貧常爲官傭書以供養輟投筆嘆曰大丈夫當立功西域以取封侯安能久事筆硯間乎竟徵西域封定逺侯】觀其數賢皆因窘而發志緣阨而顯名故平原五達易行之衢也孤峯九折難陟之逕也從髙趣下駑馬之步也騰峭登危飛鼯之足也以險而陟然後爲貴以難而升所以爲賢古之烈士厄而能通屈而能伸彼皆有才智又遇其時得爲世用也

惜時第五十三

夫停燈於缸先熖非後熖而明者不能見藏山於澤今形非昨形而智者不能知何者火則時時滅山亦時時移夫天回日轉其謝如矢騕褭迅足神馬弗能追也人之短生猶如石火炯然以過惟立徳貽愛爲不朽也昔之君子欲行仁義於天下則與時競馳不盈尺之璧而珍分寸之陰故大禹之趨時掛冠而不顧南榮之訪道踵趼而不休【老子弟子問道老】仲尼棲棲突不暇黔墨翟遑遑席不及暖皆行其徳義拯世危溺立功垂楷延芳百世今人退不知進臰腐榮華剗絕嗜欲被麗弦歌取媚泉石退不能披防樹勲毗贊明時空蝗粱黍枉沒嵗華生爲無聞之人歿成一棺之土亦何殊艸木自生自死者哉嵗之秋也涼風鳴條淸露變葉則寒蟬抱樹而長叫吟烈聲悲【蟬近秋而悲怨】酸瑟於落日之際何也哀其時命迫於嚴霜而寄悲於菀栁今日向西峯道業未就郁聲於窮岫之陰無聞於休明之世已矣夫亦奚能不霑衿於將來染意於松煙者哉

言菀第五十四

忠孝者百行之寶歟忠孝不修𨿽有他善則猶玉屑盈匣不可琢爲珪璋剉絲滿筐不可織爲綺綬𨿽多亦奚以爲也信讓者百行之順也誕伐者百行之悖也信讓乖禮回而成悖誕伐合義翻而成順直躬證父【葉公曰吾黨有直躬者父攘羊而子証之】蒼梧讓兄【蒼梧國人娶妻極美而讓與兄】信讓悖也髙矯命【商人也矯詐爲君命】大禹昌言【臯陶謨禹拜昌言曰兪】誕伐順也謂牧圉似桀紂艴然而怒比王侯於夷齊怡然而喜仁義所在匹夫爲重仁義所去則尊貴爲輕事可以心成理可以情通睇秋月明而知孀婦思聞林風響而見舟人驚陽气主生物所樂也陰气主殺物所憾也故春葩含日似笑秋葉露如泣夫善交者不以出入易意不以生死移情在終如始在始如終猶日月也故日之出入齊明月之生死同形天無情於生死則不可以情而憾怨故暄然而春榮華者不謝淒然而秋凋零者不憾榮凋有命困遇有期故春蘂𨿽茂假朝露而抽翠秋葉誠危因防風而飄零萬物居溫則柔入寒則剛故春角可捲夏條可結秋露可凝冬木可折人皆愛少而惡老重榮而輕悴故簪珥英華而焚灰枯朽莫識枯朽生於英華英華歸於枯朽山抱玉故鑿之江懷珠則竭之豹佩文則剝之人含智則嫉之智能知人不能自知神能衛人不能自衛故神以智見灼靈虵以神見爆孰知不智爲智不神爲神乎妙必假物而物非生妙巧必因器而器非成巧是以羿無弧矢不能中防其中防者非弧矢也倕無斧斤不能善斵其善斵者非斧斤也畫以摹形故先質後文言以寫情故先實後辯無質而文則畫非形也不實而辯則言非情也紅黛飾容欲以爲艷而動目者稀揮弦繁弄欲以爲悲而驚耳者寡由於質不美也質不美者𨿽崇飾而不華曲不和者𨿽響疾而不哀理動於心而見於色情發於衷而形於聲故彊懽者𨿽笑不樂彊哭者𨿽哀不悲耳聞所惡不若無聞目見所惡不如無見故雷震必塞耳掣電必掩目爲仁則不利爲利則不仁故販粟者欲嵗之饑售藥者欲人之疾物各重其所主而桀紂之狗可以吠堯故盜跖之徒賢於盜跖而鄙仲尼運屈而恚天辱至而怨人是以火焚而怨燧人溺井而尢伯益宿不樹惠臨難而施恩本不防萌害成而修愼是以臨渇而穿井方饑而植禾𨿽疾無所及也公儀嗜魚屈到嗜芰𨿽非至味人皆甘之與眾同也文王嗜膽曽晳嗜棗膽苦棗酸聖賢甘之與眾異也鹿形似馬而迅於馬豺形似犬而健於犬國有千金之馬而無千金之鹿家有千金之犬而無千金之豺以犬馬有用而豺鹿無用也

九流第五十五

儒者晏嬰子思孟軻荀卿之類也順陰陽之性明教化之本遊心於六防畱情於五常厚塟文服重樂有命祖述堯舜憲章文武宗師仲尼以尊敬其道然而薄者流廣文繁難可窮究也道者鬻熊老闗尹莊周之類也以空虛爲本淸淨爲心謙挹爲徳卑弱爲行居無爲之事行不言之教裁成宇宙不見其迹亭毒萬物不有其功然而薄者全棄忠孝杜絕仁義専任淸虛欲以爲治也陰陽者子韋鄒衍桑丘南父之類也敬順昊天歷象日月星辰敬受民時範三光之度隨四時之運知五行之性通八風之气以厚生民以爲政治然而薄者則拘於禁忌溺於術數也名者宋鈃尹文惠施公孫龍之類也其道主名名不正則言不順故定尊卑正名分愛平尙儉禁攻寢兵故作華山之冠以表均平之制則寛宥之說以示區分然而薄者捐本就末分折明辯茍析華辭也法者愼到李悝韓非商鞅之類也其術在於明罸討陣整法誘善懲惡俾順軌度以爲治本然而薄者削仁廢義専任刑法風俗刻薄嚴而少恩也墨者尹佚墨翟禽滑胡非之類也儉嗇謙愛尙賢右鬼非命薄塟無服不怒俳鬭然而薄者其道大蹙儉而難遵也縱橫者闞子龎暖蘇秦張儀之類也其術本於行仁譯二國之情弭戰爭之患受命不受辭因事而制權安危扶傾轉禍就福然而薄者則茍尙華詐而棄忠信也雜者孔甲尉繚屍佼淮南之類也明陰陽通道徳兼儒墨合名法苞縱橫納農植觸類取與不拘一緒然而薄者則蕪穢蔓衍無所系心也農者神農野老宰氏泛勝之類也其術在於務農廣爲墾辟播植百谷國有盈儲家有蓄積倉廩充實則禮義生焉然而薄者若使王侯與庶人並耕於野無尊卑之別失君臣之序也觀此九家之學𨿽有深淺辭有詳略說殊形反流分乖隔然皆同其妙理俱防治道迹𨿽有殊歸趣無異猶五行相滅亦還相生四气相反而共相成嵗淄澠殊源同歸於海宮商異聲俱防於樂夷惠同操齊蹤爲賢三子殊行等迹爲仁道者化爲本儒者徳教爲宗九流之中二化爲最夫道以無爲化世儒以六藝濟俗無爲以淸虛爲心六藝以禮教爲訓若以教行於大同則邪僞萌生使無爲化於成康則氛亂競起何者澆淳時異則風化應殊古今乖舛則政教宣隔以此觀之儒教𨿽非得眞之說然玆教可以導物道家𨿽爲達情之論而違禮復不可以救今治世之賢宜以禮教爲先嘉遁之士應以無爲是務則操業俱遂而身名兩全也

劉子卷十

