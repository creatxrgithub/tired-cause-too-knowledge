

欽定四庫全書

子部十

呂氏春秋

雜家類一【雜學之屬】提要

【臣】等謹按呂氏春秋二十六卷舊本題秦呂不韋撰考史記文信侯列傳實其賓客之所集也太史公自序又稱不韋遷蜀世傳呂覽考序意篇稱維秦八年涒灘之嵗是時不韋未遷蜀故自髙誘以下皆不用後說蓋史駁文耳漢書藝文志載呂氏春秋二十六篇今本凡十二紀八覽六論紀所統子目六十一覽所統子目六十三論所統子目三十六實一百六十篇漢志蓋舉其綱也其十二紀卽禮記之月令顧以十二月割爲十二篇每篇之後各間它文四篇惟夏令多言樂秋令多言兵似乎有義其餘則絕不可曉先儒無說莫之詳矣又每紀皆附四篇而季冬紀獨五篇末一篇標識年月題曰序意爲十二紀之總論殆所謂紀者猶內篇而覽與論者爲外篇雜篇歟唐劉知幾作史通內外篇而自序一篇亦在內篇之末外篇之前蓋其例也不韋固小人而是書較諸子之言獨爲醇正大抵以儒爲主而參以道家墨家故多引六籍之文與孔子曾子之言其他如論音則引樂記論鑄劍則引考工記𨿽不著篇名而其文可按所引莊列之言皆不取其放誕恣肆者墨翟之言不取其非儒明鬼者而縱橫之術刑名之說一無及焉其持論頗爲不茍論者鄙其爲人因不愼重其書非公論也自漢以來注者惟髙誘一家訓詁簡質於引證顚舛之處如制樂篇稱成湯之時谷生於庭則據書序以駁之稱南子爲釐夫人則據論語左傳以駁之稱西門豹在魏襄王時則據魏世家孟子以駁之稱晉襄公伐陸渾稱襄成王慢晉文公則皆據左傳以駁之稱顏闔對魯莊公則據魯世家以駁之稱衛逐獻公立公子黚則據左傳衛世家以駁之皆不蹈注家附防之說然如稱魏文侯虜齊侯獻之天子傳無其事不知誘何以不糾其謂梅伯說鬼侯之女好妲己爲不好因而見醢謂白乙丙孟明皆蹇叔子謂寧戚扣角所歌乃碩鼠之詩謂公孫龍爲魏人並不著所出亦不知其何所據又共伯得乎共首及張毅單豹事均出莊子乃於共伯事則曰不知其出何書於張毅單豹事則引班固幽通賦竟未見漆園之書亦謂可異若其注五世之廟曰逸書則梅頤僞本尙未出引詩庶姜孽孽作防防鼉鼓逢逢作韸韸則經師異本均不足爲失也乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

子部十

呂氏春秋目錄

雜家類一【雜學之屬】

卷一

孟春紀第一【凡五篇】

一曰孟春

二曰本生

三曰重己

四曰貴公

五曰去私

卷二

仲春紀第二【凡五篇】

一曰仲春

二曰貴生

三曰情欲

四曰當染

五曰功名【一作由道】

卷三

季春紀第三【凡五篇】

一曰季春

二曰盡數

三曰先己

四曰論人

五曰圜道

卷四

孟夏紀第四【凡五篇】

一曰孟夏

二曰勸學【一作觀師】

三曰尊師

四曰誣徒【一作詆役】

五曰用眾【一作善學】

卷五

仲夏紀第五【凡五篇】

一曰仲夏

二曰大樂

三曰侈樂

四曰適音【一作和樂】

五曰古樂

卷六

季夏紀第六【凡五篇】

一曰季夏

二曰音律

三曰音初

四曰制樂

五曰明理

卷七

孟秋紀第七【凡五篇】

一曰孟秋

二曰蕩兵【一作用兵】

三曰振亂

四曰禁塞

五曰懷寵

卷八

仲秋紀第八【凡五篇】

一曰仲秋

二曰論威

三曰簡選

四曰決勝

五曰愛士【一作愼窮】

卷九

季秋紀第九【凡五篇】

一曰季秋

二曰順民

三曰知士

四曰審己

五曰精通

卷十

孟冬紀第十【凡五篇】

一曰孟冬

二曰節防

三曰安死

四曰異寶

五曰異用

卷十一

仲冬紀第十一【凡五篇】

一曰仲冬

二曰至忠

三曰忠防

四曰當務

五曰長見

卷十二

季冬紀第十二【凡六篇】

一曰季冬

二曰士節

三曰八立【一作立意】

四曰誠亷

五曰不侵

六曰序意【一作亷孝】

右爲十二紀凡六十一篇

卷十三

有始覽第一【凡七篇】

一曰有始

二曰名類

三曰去尢

四曰聽言

五曰謹聽

六曰務本

七曰諭大

卷十四

孝行覽第二【凡八篇】

一曰孝行

二曰本味

三曰首時【一作眉時】

四曰義賞

五曰長攻

六曰愼人【一作順人】

七曰遇合

八曰必已【一作本知又作不過】

卷十五

愼大覽第三【凡八篇】

一曰愼大

二曰權勲

三曰下賢

四曰報更

五曰順說

六曰不廣

七曰貴因

八曰察今

卷十六

先識覽第四【凡八篇】

一曰先識

二曰觀世

三曰知接

四曰悔過

五曰樂成

六曰察微

七曰去宥

八曰正名

卷十七

審分覽第五【凡八篇】

一曰審分

二曰君守

三曰任數

四曰勿躬

五曰知度

六曰愼勢

七曰不二

八曰執一

卷十八

審應覽第六【凡八篇】

一曰審應

二曰重言

三曰精諭

四曰離謂

五曰淫辭

六曰不屈

七曰應言

八曰具備

卷十九

離俗覽第七【凡八篇】

一曰離俗

二曰髙義

三曰上徳

四曰用民

五曰適威

六曰爲欲

七曰貴信

八曰舉難

卷二十

恃君覽第八【凡八篇】

一曰恃君

二曰長利

三曰知分

四曰召類

五曰達郁

六曰行論

七曰驕恣

八曰觀表

右爲八覽凡六十三篇

卷二十一

開春論第一【凡六篇】

一曰開春

二曰察賢

三曰期賢

四曰審爲

五曰愛類

六曰貴卒

卷二十二

愼行論第二【凡六篇】

一曰愼行

二曰無義

三曰疑似

四曰壹行

五曰求人

六曰察傳

卷二十三

貴直論第三【凡六篇】

一曰貴直

二曰眞諌

三曰知化

四曰過理

五曰壅塞

六曰原亂

卷二十四

不苟論第四【凡六篇】

一曰不苟

二曰贊能

三曰自知

四曰當賞

五曰博志

六曰貴當

卷二十五

似順論第五【凡六篇】

一曰似順

二曰別類

三曰有度

四曰分職

五曰處方

六曰愼小

卷二十六

士容論第六

一曰士容

二曰務大

三曰上農

四曰任地

五曰辯土

六曰審時

呂氏春秋原序

呂不韋者濮陽人也爲陽翟之富賈家累千金秦昭襄王者孝公之曾孫惠文王之孫武烈王之子也太子死以庶子安國君柱爲太子柱有子二十餘人所幸妃號曰華陽夫人華陽夫人無子安國君庶子名楚其母曰夏姬不甚得幸令楚質於趙而不能顧質數東攻趙趙不禮楚時不韋賈於邯鄲見之曰此奇貨也不可失乃見楚曰吾能大子之門楚曰何不大君之門乃大吾之門耶不韋曰子不知也吾門待子門大而大之楚黙幸之不韋曰昭襄王老矣而安國君爲太子竊聞華陽夫人無子能立適嗣者獨華陽夫人耳請以千金爲子西行事安國君令立子爲適嗣不韋乃以寶玩珍物獻華陽夫人因言楚之賢以夫人爲天母日夜涕泣思夫人與太子夫人大喜言於安國君於是立楚爲適嗣華陽夫人以爲已子使不韋傅之不韋取邯鄲姬已有身楚見說之遂獻其姬至楚所生男名之曰正楚立之爲夫人曁昭襄王薨太子安國君爲王華陽夫人爲後楚爲太子安國君立一年薨諡爲孝文王太子楚立是爲莊襄王以不韋爲丞相封爲文信侯食河南雒陽十萬戶莊襄王立三年而薨太子正立是爲秦始皇帝尊不韋爲相國號稱仲父不韋乃集儒書使著其所聞爲十二紀八覽六論訓解各十餘萬言備天地萬物古今之事名爲呂氏春秋暴之咸陽市門懸千金其上有能增損一字者與千金時人無能增損者誘以爲時人非不能也蓋憚相國畏其勢耳然此書所尙以道徳爲標的以無爲爲綱紀以忠義爲品式以公方爲檢格與孟軻孫卿淮南雄相表裏也是以著在錄略誘正孟子章句作淮南孝經解畢訖家有此書尋繹案省大出諸子之右旣有脫誤小儒又以私意攺定猶慮傳義失其本眞少能詳之故復依先師舊訓輒乃爲之解焉以述古儒之防凡十七萬三千五十四言若有紕繆不經後之君子斷而裁之比其義焉髙誘撰

欽定四庫全書

呂氏春秋卷一

漢髙誘注

孟春紀第一

正月紀

一曰孟春之月日在營室【孟長春時夏之正月也營室北方宿衛之分野是月日躔此宿】昏參中旦尾中【參西方宿晉之分野尾東方宿燕之分野是月昏旦時皆中於南方】其日甲乙其帝太皥【甲乙木日也太皥伏羲氏以木徳王天下之號死祀於東方爲木徳之帝】其神句芒【句芒少皥氏之裔子曰重佐木徳之帝死爲木官之神】其虫鱗其音角【東方少陽物去太陰甲散爲鱗鱗魚屬也龍爲之長角木也位在東方】律中太蔟其數八【太蔟陽律也竹管音與太蔟聲和太陰气衰少陽气發萬物動生蔟地而出故曰律中太蔟五行數五木第三故數八】其味酸其臭羶【春東方木王木味酸酸者鑽也萬物應陽鑽地而出羶木香羶也】其祀戶祭先脾【蟄伏之類始動生出由戶故祀戶也脾屬土陳俎豆脾在前故曰祭先脾春木勝土先食所勝也一說脾屬木自用其藏也】東風解凍蟄虫始振【蟄讀如詩文王之什東方木木火母也火气溫故東風解凍冰泮釋地蟄伏之虫乘陽始振動蘇生也】魚上冰獺祭魚【魚鯉鮒之屬也應陽而動上負冰獺防水禽也取鯉魚置水邊四面陳之世謂之祭魚爲時候者】候雁北天子居靑陽左个【時之雁從彭蠡來北過至北極之沙漠也靑陽者明堂也中方外圜通達四出各有左右房謂之个猶隔也東出謂之靑陽南出謂之明堂西出謂之總章北出謂之堂是月天子朝日告朔行令於左个之房東向堂北頭室也】乘鸞輅駕蒼龍【輅車也鸞鳥在衡和在軾鳴相應和後世不能復致鑄銅爲之飾以金謂之鸞輅也周禮馬八尺以上爲龍七尺以上爲騋六尺以上爲馬也】載靑旂衣靑衣服靑玊【旂旗名交龍爲旂載者若今之雞翹車是也服佩也所衣服佩玉皆靑者順木色也】食麥與羊其器疏以達【麥屬金羊屬土是月也金土以老食所勝也宗廟所用之器皆疏鏤通逹以象陽气之射出】是月也以立春【冬至後四十六日而立春立春之節多在是月也】先立春三日太史謁之天子曰某日立春盛徳在木【謁告也周禮太史掌國之六典正歲時以序事故告天子以立春日也盛徳在木正東方也】天子乃齋【論語曰齋必變食居必遷坐自禋防也】立春之日天子親率三公九卿諸侯大夫以迎春於東郊【率使也迎春木气於東方八里之郊】還乃賞公卿諸侯大夫於朝【賞爵祿之賞也三公至尊坐而論道不嫌不賞故但言卿諸侯大夫者也】命相布徳和令行慶施惠下及兆民【相三公也出爲二伯一相處於內也布陽徳和柔之令行其慶善施其澤惠下至於兆民無不被之也】慶賜遂行無有不當【各得其所也】廼命太史守典奉法司天日月星辰之行【典六典法八法日月五星行度遲速太史之職也故命使司知之也】宿離不忒無失經紀以初爲常【忒差也星辰宿度司知其度以起牽牛之初爲常】是月也天子乃以元日祈谷於上帝【日從甲至癸也元善也祈求也上帝天帝也】乃擇元辰天子親載耒耜措之參於保介之禦間【元善也辰十二辰從子至亥也耒耜耕器也措置也保介副也禦致也擇善辰之日載耒耜之具於籍田致於保介之間施用之也】率三公九卿諸侯大夫躬耕帝籍田【躬親也天子籍田千畝以供上帝之粢盛故曰帝籍】天子三推三公五推卿諸侯大夫九推【禮以三爲文故天子三推謂一發也國語曰王耕一發班三之班次也謂公卿大夫各三其上公三發卿九發大夫二十七發也】反執爵於太寢【爵飲爵太寢祖廟也示歸功於先祖故於廟飲酒也】三公九卿諸侯大夫皆禦命曰勞酒【禦致天子之命勞羣臣於太廟飲之以酒】是月也天气下降地气上騰天地和同艸木繁動【是月也泰卦用事干下坤上天地和同繁眾動挺而生也】王布農事命田舍東郊【命令也東郊農郊也命農大夫捨止東郊監視田事】皆修封疆審端徑術【修治也封界也起其疆畔紀督惰窳於疆下也詩雲中田有廬疆埸有無休廢也端正其徑路不得邪行敗稼穡也】善相丘陵阪險原隰【相視也阪險傾危也廣平曰原下濕曰隰】土地所宜五穀所殖【殖長】以教道民必躬親之【詩云弗躬弗親庶民弗信】田事旣飭先定凖直農乃不惑【飭讀作勑勑督田事凖定其功農夫正直不疑惑也】是月也命樂正入學習舞【樂正樂官之長也入學官教國子講習羽籥之舞周禮大胥掌學士之板以六樂之防正舞位也】乃修祭典命祀山林川澤犧牲無用牝【典掌也功施於民則祀之山林川澤百物所生又能興雲雨以殖嘉苗故祀之無用牝尙蠲防也】禁止伐木【春木王尙長養也】無覆巢無殺孩虫胎犬飛鳥無麛無卵【蕃庶物也麛子曰犬鹿子曰麛也】無聚大眾無置城郭【置立也】揜骼霾髊【髊讀水漬物之漬白骨曰骼有肉曰髊揜霾者覆藏之也順木徳而尙仁恩者也】是月也不可以稱兵稱兵必有天殃【稱舉也殃咎也】兵戎不起不可以從我始【春當行仁非興兵徵伐時也故曰不可以從我始】無變天之道【變猶戾也】無絕地之理【絕猶斷也】無亂人之紀【人反徳爲亂紀道也】孟春行夏令則風雨不時艸木旱槁國乃有恐【春木也夏火也木徳用事法當寛仁而行火性炎上故使艸木槁落不待秋冬故曰天气不和國人惶恐也】行秋令則民大疫疾風暴雨數至藜莠蓬蒿並興【木仁金殺而行其令气不和故民疫病也金生水與水相干故風雨數至荒穢滋生是以藜莠蓬蒿並興】行冬令則水潦爲敗霜雪大摯首種不入【春陽冬陰也而行其令陰乘陽故水潦爲敗雪霜大摯傷害五穀春爲嵗始稼穡應之不成熟也故曰首種不入】

本生

二曰始生之者天地養成之者人也【始初也】能養天之所生而勿攖之謂天子【攖猶戾也】天子之動也以全天爲故者也【全猶順也天性也故事也】此官之所自立也【官正也自從也】立官者以全生也【生性也】今世之惑主【主謂王也】多官而反以害生則失所爲立之矣【多立官致任不肖人亂象幹度故以害生也失其所爲立官之法也】譬之若修兵者以備冦也今修兵而反以自攻則亦失所爲修之矣【若秦築長城以備患不知長城之所以自亡也亦失其所爲修兵之法也】夫水之性淸土者抇之故不得淸【抇讀曰骨骨濁也】人之性壽物者抇之故不得壽【抇亂也亂之使夭折也】物也者所以養性也非所以性養也【物者貨賄所以養人也世人貪欲過制者多所以取禍故曰非所以性養也】今世之人惑者多以性養物【夫無爲者不以身役物有爲者則以物役身故曰惑者多以性養物也】則不知輕重也【輕諭物重諭身】不知輕重則重者爲輕輕者爲重矣若此則每動無不敗以此爲君悖以此爲臣亂以此爲子狂三者國有一焉無幸必亡【假令有幸且猶危危病者也】今有聲於此耳聽之必慊【慊快也】已聽之則使人聾必弗聽【以聾故不當聽也】有色於此目視之必慊已視之則使人盲必弗視【以盲故不當視也】有味於此口食之必慊已食之則使人瘖必弗食【以瘖故不當食也老子曰五聲亂耳使耳不聰五色亂目使目不明五味實口使口爽傷也】是故聖人之於聲色滋味也利於性則取之害於性則捨之此全性之道也世之貴富者其於聲色滋味也多惑者【惑】日夜求幸而得之則遁焉【遁流逸不能自禁也】遁焉性惡得不傷【惡安也傷病也】萬人操弓共射其一招招無不中【招埻的也眾人所見防弓射之故曰無不中也】萬物章章以害一生生無不傷【章章明美貌故生隕也】以便一生生無不長【便利也利其生性故生長久也】故聖人之制萬物也以全其天也【天身也】天全則神和矣目明矣耳聰矣鼻臭矣口敏矣三百六十節皆通利矣若此人者不言而信【法天不言四時行焉是其信也】不謀而當不慮而得【詩云不識不知順帝之則故曰不謀慮而當合得事實】精通乎天地神覆乎宇宙【宇宙區宇之內言其徳大皆覆被也】其於物無不受也無不裹也【受猶承也裹猶囊也】若天地然【其徳如天無不覆如地無不載故曰若天地然也】上爲天子而不驕【常戰栗也故堯戒曰戰戰栗栗日愼一日】下爲匹夫而不惽【惽讀憂悶之悶義亦然也】此之謂全徳之人【其徳行升降無所虧闕故曰全】貴富而不知道適足以爲患【不知持盈止足之道以至破亡故曰適足以爲患也】不知貧賤貧賤之致物也難𨿽欲過之奚由【貧賤無勢不能致情欲之物故曰難也於禮無爲於身無闕故曰𨿽欲過之奚由也】出則以車入則以輦務以自佚【人引車曰輦出門乘車入門用輦此驕逸之務也】命之曰招蹷之機【招至也蹷機門內之位也乘輦於宮中逰翔至於蹷機故曰務以自佚也詩云不逺伊爾薄送我畿此不過蹷之謂】肥肉厚酒務以相彊命之曰爛腸之食【論語曰肉𨿽多不使勝食气又曰不爲酒困老子曰五味實口使口爽傷故謂之爛腸之食也】靡曼皓齒鄭衛之音務以自樂命之曰伐性之斧【靡曼細肌美色也皓齒詩所謂齒如瓠犀也鄭國淫辟男女私防於溱洧之上有絢盻之樂芍藥之和昔者殷紂使樂師作朝歌北鄙靡靡之樂以爲淫亂武王伐紂樂師抱其樂器自投濮水之中曁衛靈公北朝於晉宿於濮上夜聞水中有琴瑟之音乃使師涓以琴冩其音靈公至晉國晉平公作樂公曰寡人得新聲請以樂君遂使涓作之平公大說師曠止之曰此亡國之音也紂之太師以此音自投於濮水得此聲必於濮水之上地在衛因曰鄭衛之音以其淫辟滅亡故曰伐性之斧者也】三患者貴富之所致也故古之人有不肯貴富者矣由重生故也【古人謂堯時許由方因善綣舜時臯陶周時伯夷漢時四皓皆不肯富貴者髙位實疾顚故曰重生故也】非誇以名也爲其實也【誇虛也非以爲輕富貴求虛名也以爲其可以全生保性之實也】則此論之不可不察也【論此上句貴賤禍福不可不察也】

重己

三曰倕至巧也人不愛倕之指而愛己之指有之利故也【倕堯之巧工也𨿽巧無益於己致不愛之也巳指𨿽不如倕指巧猶自爲用故言有之利故也】人不愛昆山之玊江漢之珠【昆山之玉燔以鑪炭三日三夜色澤不變玉之美者也江漢有夜光之明珠珠之美者也】而愛己之一蒼璧小璣有之利故也【蒼璧石多玊少也珠之不圓者曰璣皆諭不好也而愛之者有之爲己用得其利故也】今吾生之爲我有而利我亦大矣【吾亦我有有我身也天下之利有我如我之愛蒼璧與小璣有之利故也故曰利我亦大矣】論其貴賤爵爲天子不足以比焉【論其所貴所賤人𨿽尊爲天子不足以比己之所賤】論其輕重富有天下不可以易之【論其所輕富而所重人𨿽富有天下之財不肯以己易之】論其安危一曙失之終身不復得【貧賤所以安也富貴所以危也曙明日也有一日失其所以安終身不能復得之也】此三者有道者之所愼也【道尙無爲不尙此三者故曰有道者之所愼】有愼之而反害之者不達乎性命之情也【守愼無爲輕貴重身當時行則行時止則止而反有害之者故曰不達乎性命之情者也】不達乎性命之情愼之何益【𨿽愼之猶見害故曰何益】是師者之愛子也不免乎枕之以糠是聾者之養嬰兒也方雷而窺之於堂有殊弗知愼者【師瞽師目無見者也故枕子以糠糠其盲瞇子目非利之者也聾者不聞雷之聲不頓防自拍解謝咎過而反徐步窺兒於堂故曰有殊弗知愼者也殊猶甚也】夫弗知愼者是死生存亡可不可未始有別也【言不能別知也】未始有別者其所謂是未嘗是其所謂非未嘗非是其所謂非非其所謂是此之謂太惑【己之所是眾人之所非也故曰未嘗是己之所非眾人之所是也故曰未嘗非是己之所是非己之所非而以此求同於己者也故謂之太惑】若此人者天之所禍也【禍咎也】以此治身必死必殃以此治國必殘必亡【以其天之所禍也不死不亡者未之有也故曰必亡】夫死殃殘亡非自至也惑召之也【召致也以惑致之也】壽長至常亦然【亦以仁義召之也】故有道者不察所召而察其召之者【所召仁與義也推行仁義壽長自至故曰不察所召也召之者不行仁義殘亡應行而至故曰察其召之也】則其至不可禁矣【禹湯罪己其興也勃焉桀紂罪人其亡也忽焉皆已自召之何可禁禦】此論不可不熟【熟猶知也】使烏獲疾引牛尾尾絕力勯而牛不可行逆也【烏獲秦武王力士也能舉千鈞勯讀曰單單盡也】使五尺竪子引其棬而牛恣所以之順也【恣從也之至也】世之人主貴人【人主謂王者諸侯也貴人謂公卿大夫也】無賢不肖莫不欲長生久視【視活也】而日逆其生欲之何益【王者貴人所行淫侈縱欲暴虐反戾天常不順生道日所施行無不倒逆其生𨿽欲長生若烏獲多力倒引牛尾尾絕不能行故曰欲之何益也】凡生長也順之也使生不順者欲也【欲情欲也】故聖人必先適欲【適猶節也】室大則多陰臺髙則多陽多陰則蹷【蹷逆寒疾也】多陽則痿【痿躄不能行也】此陰陽不適之患也【患害也】是故先王不處大室【爲蹷疾也】不爲髙臺【爲痿疾也】味不眾珍【爲傷胃也】衣不燀熱【燀讀曰亶亶厚也】燀熱則理寒【理寒脈理閉結也】理寒則气不達【達通也】味眾珍則胃充【充滿也】胃充則中大鞔【鞔讀曰懣不勝食气爲懣病也肥肉厚酒爛膓之食此之謂也】中大鞔而气不達【不達壅閉也】以此長生可得乎【言不得也】昔先聖王之爲苑囿園池也足以觀望勞形而已矣【畜禽獸所大曰苑小曰囿詩云王在靈囿樹果曰園詩曰園有樹桃有水曰池可以遊觀娛志故曰足以勞形而已】其爲宮室臺榭也足以辟【一作備】燥濕而已矣【宮廟也室寢也爾雅曰宮謂之室室謂之宮築土方而髙曰臺有屋曰榭燥謂陽炎濕謂雨露故曰足以備之而已】其爲輿馬衣裘也足以逸身暖骸而已矣【逸安也】其爲飲食酏醴也足以適味充虛而已矣【酏讀如詩虵虵不言之虵周禮漿人掌王之六飲水漿醴涼醫酏也又酒正二曰醴齊醴者以蘗與黍相醴不以麯也濁而甜耳】其爲聲色音樂也足以安性自娛而已矣【聲五音宮商角徴羽也色靑黃赤白黒也】五者聖王之所以養性也非好儉而惡費也節乎性也【節猶和也和適其情性而已不過制也】

貴公

四曰昔先聖王之治天下也必先公【公正也】公則天下平矣【平和也】平得於公【得猶出也】嘗試觀於上志【上志古記也】有得天下者眾矣其得之以公其失之必以偏【偏私不正也】凡主之立也生於公【生性也】故鴻範曰無偏無黨王道蕩蕩【蕩蕩平易也詩云魯道有蕩】無偏無頗遵王之義【義法也】無或作好遵王之道【或有也好私好鬻公平於曲惠也】無或作惡遵王之路【惡擅作威也】天下非一人之天下也天下之天下也【書曰皇天無親惟徳是輔故曰天下之天下也】陰陽之和不長一類甘露時雨不私一物【私猶異也】萬民之主不阿一人【阿亦私也】伯禽將行請所以治魯【伯禽周公子也成王封之於魯詩云建爾元子俾侯於魯】周公曰利而勿利也【務在利民勿自利也】荊人有遺弓者而不肯索【遺失也】曰荊人遺之荊人得之又何索焉孔子聞之曰去其荊而可矣【言人得之而已何必荊人也】老聞之曰去其人而可矣故老則至公矣【公正也言天下得之而已何必人故曰至公無所私爲也】天地大矣生而弗子成而弗有【天大地大生育民人不以爲已子成遂萬物不以爲已有也】萬物皆被其澤得其利而莫知其所由始【由從也萬物皆天地之澤而得其利若堯時父老無供役之勞擊壤於裏陌自以爲當然故曰莫知其所從始也】此三皇五帝之徳也【三皇五帝徳大能法天地民人被其澤而得其利亦不知其所從始也老子云聖人不仁以百姓爲芻狗此之謂也】管仲有病桓公往問之曰仲父之病矣【病困也】漬甚國人弗諱【漬亦病也按公羊傳曰大眚者何大漬也國人弗諱言死生不可諱也】寡人將誰屬國【屬托也】管仲對曰昔者臣盡力竭智猶未足以知之也【未足以知人也】今病在於朝夕之中臣奚能言【奚何也】桓公曰此大事也願仲父之教寡人也【敎猶告也】管仲敬諾曰公誰欲相【言欲用誰爲相】公曰鮑叔牙可乎管仲對曰不可夷吾善鮑叔牙【夷吾管仲名善猶和也】鮑叔牙之爲人也淸亷潔直視不巳若者不比於人【比方也】一聞人之過終身不忘【念人之過必亡人之功不可爲覇者之相也】勿己則隰朋其可乎隰朋之爲人也上志而下求【志上世賢人而模之也求猶問也論語曰孔文子不恥下問是以謂之文也】醜不若黃帝而哀不已若者【自醜其徳不如黃帝詩云髙山仰止景行行止鄕昔人也哀不如已者欲敎育訓厲使與已齊也】其於國也有不聞也【不求聞其善也志在利國而已矣】其於物也有不知也【物事也非其職事不求知之也】其於人也有不見也【務在齊民求見之孝經曰非家至而見之也此總說隰朋所行】勿已乎則隰朋可也【言可用也】夫相大官也處大官者不欲小察【察苛也】不欲小智【小智則好知小事以自矜伐也】故曰大匠不斵【但視模範而已不復自斵削也】大庖不豆【但調和五味使神人享之而已不復自列簠簋籩豆也】大勇不鬭【大勇之人折衝千里而能服逺不復自鬭也】大兵不冦【冦害也若武王之伐紂掃除無道箕子之囚朝成湯之廟撫殷之民不冦害之也】桓公行公去私惡【於人之過無所念無所私也故曰去私也】用管子而爲五伯長【長上也】行私阿所愛用竪刁而虫出於戶【阿竪刁易牙之諛不正適長其死也國亂民擾五子爭立無主防六十日乃殯至使虫流出戶也】人之少也愚其長也智故智而用私不若愚而用公【用私以敗用公則濟】日醉而飾服【飾讀曰勑禮防不飲酒食肉而日醉於酒欲整防紀猶無目欲視靑黃無耳欲聽宮商也】私利而立公貪戾而求王舜弗能爲【舜猶不能爲況凡人乎】

去私

五曰天無私覆也地無私載也日月無私燭也四時無私行【一作爲】也行其徳而萬物得遂長焉【遂成也】黃帝言曰聲禁重【不欲虛名過其實也】色禁重【不欲好色至淫縱也】衣禁重【不欲衣服逾僣若子臧好聚鷸冠也】香禁重【不欲奢侈芬香聞四逺也】味禁重【不欲厚味勝食气傷性命】室禁重【不欲宮室崇侈使土木勝也】堯有子十人不與其子而授舜【孟子曰堯使九男二女事舜此曰十子殆丹朱爲子不在數中】舜有子九人不與其子而授禹至公也【國語曰舜有商均此曰九子不知出於何書也】晉平公問於祁黃羊曰南陽無令其誰可而爲之【南陽晉山陽河北之邑今河內溫陽樊州之屬皆是也令君也而能爲治】祁黃羊對曰解狐可【黃羊晉大夫祁奚之字】平公曰解狐非子之讐邪【平公晉悼公之子彪】對曰君問可非問臣之讐也平公曰善遂用之國人稱善焉居有間【間頃也】平公又問祁黃羊曰國無尉其誰可而爲之對曰午可【傳曰祁奚請老晉侯問嗣焉稱解狐其讐也將立之而卒又問對曰午也可】平公曰午非子之子邪對曰君問可非問臣之子也平公曰善又遂用之國人稱善焉孔子聞之曰善哉祁黃羊之論也外舉不避讐內舉不避子祁黃羊可謂公矣墨者有鉅子腹防居秦【鉅姓子通稱腹防字也防讀曰車之】其子殺人秦惠王曰先生之年長矣非有他子也寡人已令吏弗誅矣【惠王秦孝公子異人】先生之以此聽寡人也腹防對曰墨者之法曰殺人者死傷人者刑此所以禁殺傷人也夫禁殺傷人者天下之大義也王𨿽爲之賜【受賜也】而令吏弗誅腹防不可不行墨者之法【欲必以行之殺其子也】不許惠王而遂殺之子人之所私也【私愛也】忍所私以行大義【忍讀曰仁行之忍也】鉅子可謂公矣庖人調和而弗敢食故可以爲庖若使庖人調和而食之則不可以爲庖矣王伯之君亦然誅暴而不私以封天下之賢者故可以爲王伯若使王伯之君誅暴而私之則亦不可以爲王伯矣【傳曰作事威克其愛𨿽小必濟故曰誅暴而弗私也假令有所私枉則不可以爲王伯君矣】

呂氏春秋卷一

欽定四庫全書

呂氏春秋卷二

漢髙誘注

仲春紀第二

二月紀

一曰仲春之月日在奎【仲春夏之二月奎西方宿魯之分野也是月日躔此宿】昏弧中旦建星中【弧星在輿鬼南建星在斗上是月昏旦時皆中於南方】其日甲乙其帝太皥其神句芒其虫鱗其音角律中夾鐘【夾鐘陰律也是月萬物去陽夾陰而生故竹管音中夾鐘也】其數八其味酸其臭羶其祀戶祭先脾始雨水桃李華【自冬冰雪至此土發而耕故曰始雨水也桃李之屬皆舒華也】蒼庚鳴鷹化爲鳩【蒼庚爾雅曰商庚鵹黃楚雀也齊人謂之搏黍秦人謂之黃離幽冀謂之黃鳥詩云黃鳥於飛集於灌木是也至是月而鳴鷹化爲鳩啄正直不鷙擊也鳩蓋布谷鳥】天子居靑陽太廟【靑陽東向堂太廟中央室】乘鸞輅駕蒼龍載靑旂衣靑衣服靑玊食麥與羊其器疏以達【說在孟春】是月也安萌芽養防少存諸孤【順春陽長養幼少存卹孤寡萌芽諸當生者不擾動故曰安】擇元日命人社【元善也日從甲至癸也社祭后土所以爲民祈谷也嫌日有從否重農事故卜擇之】命有司省囹圉去桎梏無肆掠止獄訟【有司理官主獄者也囹圄法室省之者赦輕防也在足曰桎在手曰梏肆極掠笞也言無者湏立秋也止禁也】是月也鳥至至之日以太牢祀於髙禖【鳥燕也春分而來秋分而去傳曰鳥氏司啟者也周禮禖氏以仲春之月合男女於時也奔則不禁因祭其神於郊謂之郊禖音與髙相近故或言髙禖王者后妃以鳥至日祈繼嗣於髙禖三牲具曰太牢】天子親往後妃率九嬪禦【王者一後三夫人九嬪二十七世婦但後夫人率九嬪祀髙禖耳禦見天子於髙禖中也】乃禮天子所禦帶以弓韣授以弓矢於髙禖之前【禮后妃之侍見於天子者於髙禖祠之前韣弓韜也授以弓矢示服猛得男象也】是月也日夜分雷乃發聲始電【分等晝夜鈞也冬陰閉固陽伏於下是月陽升雷始發聲震气爲雷激气爲電】蟄虫咸動開戶始出【蟄伏之虫始動蘇開蟄之戶始出生】先雷三日奮鐸以令於兆民曰雷且發聲【鐸木鈴也金口木舌爲木鐸金舌爲金鐸所以振告兆民使知將雷也】有不戒其容止者生子不備必有凶災【有不戒愼容止者以雷電合房室者生子必有瘖躄通精狂癡之疾故曰不備必有凶災】日夜分則同度量鈞衡石角鬥桶正權槪【度尺丈也量鬴鐘也鈞銓衡石稱也石百三十斤角平斗桶量器也稱錘曰權槪平斗斛者令鈞等也】是月也耕者少捨【少捨皆耕在野少有在都邑者也尙書曰厥民析散布在野傳曰陰陽分方震雷出滯土地不備墾辟在司防之謂也】乃修闔扇寢廟必備【闔扇門扇也民所由出故治之也寢以安身廟以事祖故曰必無墮頓也】無作大事以妨農功【大事兵戈徵伐也】是月也無竭川澤無漉陂池無焚山林【皆爲盡類天物】天子乃獻羔開冰先薦寢廟【開冰室取冰以鑿以祭廟春薦韭卵詩云二之日鑿冰衝衝三之日納於淩陰四之日其早獻羔祭韭此之謂也】上丁命樂正入舞捨采【是月上旬丁日命樂官正率卿大夫之子入學宮習舞也捨猶置也初入學宮必禮先師置采帛於前以贄神也周禮春入學捨采合舞秋頒學合聲以六樂之防正舞位此之謂也】天子乃率三公九卿諸侯親往視之【常事曰視】中丁又命樂正入學習樂【中旬丁日又入學宮習樂樂所以移風易俗協和民人也謂六代之樂雲門咸池大韶大頀大夏大武也周禮曰以樂教和則民不乖此之謂也】是月也祀不用犧牲用圭璧更皮幣【是月尙生育故不用犧牲更代也以圭璧代犧牲也皮幣鹿皮纁東帛也記曰幣帛皮圭告於祖禰此之謂也】仲春行秋令則其國大水寒气總至冦戎來徵【仲春陽中也陽气長養而行秋令殺戮之令故寒气猥至冦害之兵來伐其國也】行冬令則陽气不勝麥乃不熟民多相掠【寒陰縮殺而行其令陰气乘陽陽气不勝故麥不成熟民饑窮故相刼掠也】行夏令則國乃大旱煗气早來虫螟爲害【夏气炎陽而行其令故大旱火气熱故旱煗也極陽生陰故虫螟作害也虫食稼心謂之螟】

貴生

二曰聖人深慮天下莫貴於生夫耳目鼻口生之役也【役事也】耳𨿽欲聲目𨿽欲色鼻𨿽欲芬香口𨿽欲滋味害於生則止在四官者【止禁也四官耳目鼻口也】不欲利於生者則弗爲【則不治此四官之欲】由此觀之耳目鼻口不得擅行必有所制【擅專也制制於心也】譬之若官職不得擅爲【爲作】必有所制【制於君也】此貴生之術也堯以天下讓於子州友父【子州友父古賢人也】子州友父對曰以我爲天子猶可也𨿽然我適有幽憂之病方將治之未暇在天下也【幽隠也詩云如有隠憂我心不悅未暇在於治天下】天下重物也【重大物事】而不以害其生又況於他物乎【他猶異也】惟不以天下害其生者也可以托天下【托附也】越人三世殺其君王子搜患之【王子搜淮南子云越王翳也】逃乎丹穴【淮南雲山穴也】越國無君求王子搜而不得從之丹穴王子搜不肯出越人薫之以艾乘之以王輿王子搜援綏登車仰天而呼曰君乎獨不可以捨我乎【捨置也】王子搜非惡爲君也惡爲君之患也【患害也】若王子搜者可謂不以國傷其生矣此固越人之所欲得而爲君也【欲得王子搜爲君也】魯君聞顏闔得道之人也使人以幣先焉顏闔守閭麁布之衣而自飯牛魯君之使者至顏闔自對之使者曰此顏闔之家耶顏闔對曰此闔之家也使者致幣顏闔對曰恐聽繆而遺使者罪不若審之【恐繆誤致幣得罪故勸令審之】使者還反審之復來求之則不得已【顏闔逾坯而逃之故不得也】故若顏闔者非惡富貴也由重生惡之也世之人主多以貴富驕【驕泰也】得道之人其不相知【淮南記曰魚相忘乎江湖人相忘乎道術言各得其志故不相知之也】豈不悲哉【悲於富貴而驕人也】故曰道之貞以持身其緒餘以爲國家【以持身之餘緒以治國家】其土苴以治天下【土瓦礫也苴艸蒯也土鼓蒯桴伊耆氏之樂也孝經曰安上治民莫善於禮移風易俗莫善於樂故可以治天下苴音同鮓】由此觀之帝王之功聖人之餘事也【聖人治之優有餘裕故曰餘事】非所以完身養生之道也【堯舜禹湯之治天下黎黒瘦瘠過家門而不入故曰非所以完身養生之道趨濟民而已】今世俗之君子危身棄生以徇物【狥猶隨也】彼且奚以此之也【此此物也之至也】彼且奚以此爲也【彼謂今世俗人云君子優之也何以物爲也】凡聖人之動作也必察其所以之【之至也】與其所以爲【爲作也】今有人於此以隨侯之珠彈千仞之雀世必笑之是何也所用重所要輕也【重謂隨侯珠也要得也輕謂雀也】夫生豈特隨侯珠之重也哉子華子曰全生爲上【子華子古體道人無欲故全其生長生是行之上也】虧生次之【少虧其生和光同塵可以次全生者】死次之【守死不移其志可以次虧生者】迫生爲下【迫促也促欲得生屍素寵祿志不髙防人之下也】故所謂尊生者全生之謂【於身無所虧於義無所損故曰全生】所謂全生者六欲皆得其宜也【六欲生死耳目口鼻也】所謂虧生者六欲分得其宜也【分半也】虧生則於其尊之者薄矣其虧彌甚者也其尊彌薄【彌益也】所謂死者無有所以知復其未生也【死君親之難義重於生視死如歸故曰無有所以知復其未生也】所謂迫生者六欲莫得其宜也皆獲其所甚惡者服是也辱是也【服行也行不義是故辱】辱莫大於不義故不義迫生也【不能蹈義而死迫於苟生語曰水火吾見蹈死者矣未見蹈仁而死者也】而迫生非獨不義也故曰迫生不若死【迫促急於苟生不仁義不如蹈仁義死爲貴】奚以知其然也耳聞所惡不若無聞目見所惡不若無見故雷則揜耳電則揜目此其比也凡六欲者皆知其所甚惡而必不得免不若無有所以知無有所以知者死之謂也故迫生不若死嗜肉者非腐防之謂也嗜酒者非敗酒之謂也尊生者非迫生之謂也

情欲

三曰天生人而使有貪有欲欲有情情有節【節適也】聖人修節以止【一作制】欲故不過行其情也【不過其適】故耳之欲五聲目之欲五色口之欲五味情也此三者貴賤愚智賢不肖欲之若一【三謂耳目口也一猶等也】𨿽神農黃帝其與桀紂同【有天下同也】聖人之所以異者得其情也【聖人得其不過節之情】由貴生動則得其情矣不由貴生動則失其情矣【失其不過節之情】此二者死生存亡之夲也【聖人得其情亂人失其情得情生存失情死亡故曰生死存亡之本】俗主虧情故每動爲亡敗【俗主凡君也敗滅亡也】耳不可贍目不可厭口不可滿身盡府種筋骨沈滯血脈壅塞九竅寥寥曲失其宜【府腹疾也種首疾也極三關之欲以病其身故九竅皆寥寥然虛曲過其適以害其性也】𨿽有彭祖猶不能爲也【彭祖殷之賢臣治性淸靜不欲於物蓋壽七百嵗論語所謂述而不作信而好古竊比於我老彭是也言𨿽彭祖之無欲不能化治俗主使之無欲故曰𨿽有彭祖猶不能爲】其於物也不可得之爲欲【貴不可得之物寶難得之貨此之謂欲故曰爲欲】不可足之爲求【規求無足不知紀極不可盈厭此之爲求故曰爲求】大失生本【老子曰出生入死故曰大失生本】民人怨謗又樹大讐【俗主求欲民人皆怨而謗訕如仇讐也】意气易動蹻然不固【蹻謂乘蹻之蹻謂其流行速疾不堅固之貌故其志气易動也】矜勢好智胸中欺詐【矜大其寵契好尙其所行自謂爲智胸臆之中欺詐不誠所行暴虐猶語民言恩惠也】徳義之緩邪利之急【緩猶後急猶先】身以困窮𨿽後悔之尙將奚及【困猶危奚何也】巧佞之近端直之逺【巧佞者親近之正直者疎逺之】國家大危悔前之過猶不可反【反見】聞言而驚不得所由【所行殘暴則將危敗滅亡之言而乃始驚怖行不仁不義之所致也故曰不得所由由用也】百病怒起亂難時至以此君人爲身大憂【此非卹民之道故身大憂】耳不樂聲目不樂色口不甘味與死無擇【聲色美味死者所不得說大不能樂甘之故曰與死無擇擇別也】古人得道者生以壽長【體道無欲象天天子之福故必壽長終其性命】聲色滋味能久樂之奚故論早定也【體道者生而能行之故曰論早定】論早定則知早嗇【嗇愛】知早嗇則精不竭【愛精神故不竭】秋早寒則冬必煗矣春多雨則夏必旱矣天地不能兩而況於人類乎人之與天地也同【同於不能兩也】萬物之形𨿽異其情一體也【體性也情皆好生故曰一體】故古之治身與天下者必法天地也【法象也】尊酌者眾則速盡【尊酒也酌揖之者多故酒速盡也】萬物之酌大貴之生者眾矣【萬物酌損陰陽以生陰陽諭君大貴君者愛君之徳以生者眾也】故大貴之生常速盡非徒萬物酌之也【酌取之也】又損其生以資天下之人【資猶給】而終不自知【知猶覺也】功𨿽成乎外而生虧乎內【幽通記曰張循而內逼故曰虧生乎內】耳不可以聽目不可以視口不可以食【闕】

胸中大擾妄言想見臨死之上顚倒驚懼

不知所爲用心如此豈不悲哉【悲情欲而不知所爲用心之人】世人之事君者皆以孫叔敖之遇荊莊王爲幸【孫叔敖楚令尹防賈之子也】自有道者論之則不然此荊國之幸【言孫叔敖賢能事君以道致之於霸荊國得之幸也】荊莊王好周遊田獵馳騁弋射歡樂無遺【遺廢】盡傳其境內之勞與諸侯之憂於孫叔敖【事功曰勞盡俾付孫叔敖使憂之也】孫叔敖日夜不息不得以便生爲故【息休也不得以便利生性敖不休息也】故死莊王功迹著乎竹帛傳乎後世【莊王之霸功傳於後世乃孫叔敖之日夜不息以廣其君君徳之所以成也】

當染

四曰墨子見染素絲者而嘆【墨子名翟魯人作書七十一篇】曰染於蒼則蒼染於黃則黃所以入者變其色亦變五入而以爲五色矣【一入一色】故染不可不愼也非獨染絲紗也國亦有染舜染於許由伯陽【舜顓頊五世之孫瞽防之子也名重華許由陽城人堯聘之不至伯陽蓋老子也舜時師之者也】禹染於臯陶伯益【禹顓頊六世孫鯀之子也名文命伯益臯陶之子也】湯染於伊尹仲虺【湯契後十二世孫王癸之子也名天乙伊尹湯相詩雲實惟阿衡實左右商王仲虺居薛爲湯之左相皆賢徳也孟子曰王者師臣也】武王染於太公望周公旦【武王周文王之子名發太公望河內汲人也佐武王伐紂成王封之於齊周公旦武王弟也輔成王封之於魯】此四王者所染當故王天下【所從染得其人故曰當】立爲天子功名蔽天地【蔽猶極也】舉天下之仁義顯人必稱此四王者【稱美其徳以爲諭也】夏桀染於羊辛歧踵戎【桀夏后臯之孫癸之子也羊辛歧踵戎桀之邪臣】殷紂染於崇侯惡來【紂帝乙之子名辛崇國侯爵名虎惡來嬴姓飛亷之子紂之諛臣】周厲王染於虢公長父榮夷終【厲王周夷王之子名胡虢榮二卿士也傳曰榮夷公好專利而不知大難】幽王染於虢公鼓祭公惇【幽王周厲王之孫宣王之子名官皇虢公祭公二卿士也傳曰虢石父讒諂巧佞之人也以此教王其能久乎】此四王者所染不當故國殘身死爲天下僇【不當者不得其人僇辱也】舉天下之不義辱人必稱此四王者【稱其惡以爲戒也】齊桓公染於管仲鮑叔【桓公齊僖公之子名小白管鮑其二卿也】晉文公染於咎犯郤偃【文公晉獻公之子名重耳咎犯郤偃者其二大夫】荊莊王染於孫叔敖沈尹蒸【莊王楚穆王之子名旅孫沈其二大夫】吳王闔廬染於伍員父之儀【闔廬吳王夷昧之子名光伍父其二大夫】越王句踐染於範蠡大夫種【句踐允常之子範蠡楚三戶人也字少伯大夫種姓文氏字禽楚之鄒人】此五君者所染當故霸諸侯功名傳於後世範吉射染於張栁朔王生【吉射晉範獻子鞅之子昭子也張栁朔王生二人者吉射家臣也】中行寅染於黃借秦髙彊【寅晉大夫中行穆子之子荀子也黃借秦髙彊其家臣髙彊齊子尾之子奔晉爲中行氏之臣】吳王夫差染於王孫雄太宰嚭【夫差吳王闔廬子也雄與嚭二人其大夫也嚭晉伯宗之孫楚州犂之子】智伯瑤染於智國張武【智瑤宣子申之子襄子也國武二人其家臣】中山尙染於魏義椻長【尙魏公子牟之後魏得中山以邑之也義長其二臣也】宋康王染於唐鞅田不禋【唐田宋康王之二臣】此六君者所染不當故國皆殘亡身或死辱宗廟不血食絕其後類君臣離散民人流亡舉天下之貪暴可羞人必稱此六君者凡爲君非爲君而因榮也非爲君而因安也以爲行理也行理生於當染故古之善爲君者勞於論人【論猶擇也】而佚於官事得其經也【經道】不能爲君者傷形費神愁心勞耳目國愈危身愈辱不知要故也【愈益也益危辱者不知所行之要約也】不知要故則所染不當【所從染不得其人也】所染不當理奚由至【至猶得也】六君者是巳六君者非不重其國愛其身也所染不當也存亡故不獨是也帝王亦然【爲帝王者亦當知所從染也】非獨國有染也孔子學於老孟蘇夔靖叔【三人皆體道者亦染孔子】魯惠公使宰讓請郊廟之禮於天子【惠公魯孝公之子隠公之父】桓王使史角往惠公止之【止畱】其後在於魯墨子學焉【其後史角之後也亦染墨翟】此二士者無爵位以顯人無賞祿以利人【二士謂孔子墨翟】舉天下之顯榮者必稱此二士也【稱說也】皆死久矣從屬彌眾弟子彌丰充滿天下【彌益丰盛也言二士之徒顯榮者益盛散布故曰充滿天下】王公大人從而顯之有愛子弟者隨而學焉無時乏絕子貢子夏曾子學於孔子田子方學於子貢幹木學於子夏吳起學於曾子禽滑學於墨子許犯學於禽滑田系學於許犯孔墨之後學顯榮於天下者眾矣不可勝數皆所染者得當也

功名【一作由道】

五曰由其道功名之不可得逃【淮南記曰人世非正爲蹠也蹠而焉往故曰不可得逃】猶表之與影若呼之與響【影晷也行則晷隨之呼則響應之推此言之故功名何可得逃也】善釣者出魚乎十仞之下餌香也【七尺曰仞下猶底也】善弋者下鳥乎百仞之上弓良也【弋繳射之也詩云弋鳬與雁下猶隕也】善爲君者蠻夷反舌殊俗異習皆服之徳厚也【東方曰夷南方曰蠻其在四表皆爲夷也戎狄言語與中國相反因謂反舌一說南方有反舌國本在前末倒向喉故曰反舌】水泉深則魚鱉歸之樹木盛則飛鳥歸之庶艸茂則禽獸歸之人主賢則豪桀歸之【才過百人曰豪千人曰桀】故聖王不務歸之者而務其所以歸【務人使歸之末也而務其所行可歸本也故曰務其所以歸之也】彊令之笑不樂彊令之哭不悲【無其中心故不樂不悲】彊令之爲道也可以成小而不可以成大【虛稱可以爲致顯實難以詐成虛小實大也故曰不可以成大也】缶醯黃蚋聚之有酸【黃美也黃故能致酸酸故能致蚋】徒水則必不可【水無酸故不可以致蚋也】以貍致鼠以冰致蠅𨿽工不能【不能致也】以茹魚去蠅蠅愈至【茹讀茹船漏之茹字茹臭也愈益也】不可禁【禁止也】以致之之道去之也【致之者茹也去之不可也】桀紂以去之之道致之也【去之殘暴也以致暴之道致治不治也】罰𨿽重刑𨿽嚴何益【淮南記曰急轡利錣非千里之禦也嚴刑峻法非百王之治也故曰何益】大寒旣至民煗是利大熱在上民淸是走故民無常處見利之聚無之去【處居也去移也】欲爲天子民之所走不可不察【察猶知也】今之世至寒矣至熱矣而民無走者取則行鈞也【鈞等也等於亂暴也】欲爲天子所以示民不可不異也【若殷紂暴亂武王以仁義伐之故曰不可不異】行不異亂𨿽信今民猶無走【傳曰以化平化謂之治以亂止亂何治之有故行不異亂𨿽欲信利民無肯歸走也】民無走則王者廢矣【夫民以王者爲命王者以民爲本本無所走命無所制而不廢者未之有也】暴君幸矣民絕望矣【無明天子故暴亂諸侯以爲幸也民無所於救命故絕望】故當今之世有仁人在焉不可而不此務【務其仁義】有賢主不可而不此事【事其仁義】賢不肖不可以不相分【分猶與也】若命之不可易【命短不可爲使長也】若美惡之不可移【堯舜爲美桀紂爲惡故曰不可移也】桀紂貴爲天子富有天下能盡害天下之民而不能得賢名之【殘義損善曰桀賤仁多累曰紂賢主於行何可虛得】關龍逢王子比干能以要領之死爭其上之過【關龍逢桀忠臣也王子比干紂諸父也爭諌也桀紂皆殺之故曰能以要領之死爭其上之過也】而不能與之賢名【不能致桀紂使享賢名若后稷好稼不能使禾自生】名固不可以相分必由其理【爲善得善名爲惡得惡名故曰必由其理】

呂氏春秋卷二﹤子部﹐雜家類﹐雜學之屬﹐呂氏春秋﹥

欽定四庫全書

呂氏春秋卷三

漢髙誘注

季春紀第三

三月紀

一曰季春之月日在胃【季春夏之三月胃西方宿趙之分野是月日躔此宿】昏七星中旦牽牛中【七星南方宿周之分野牽牛北方宿趙之分野是月昏旦時皆中於南方也】其日甲乙其帝太皥其神句芒其虫鱗其音角律中姑洗【姑洗陽律也姑故洗新是月陽气養生去故就新竹管音中姑洗也】其數八其味酸其臭羶其祀戶祭先脾桐始華田鼠化爲鴽【桐梧桐也是月生葉故曰始華田鼠鼠也鴽鵲靑州謂之鴹鴹周雒謂之鴽幽州謂之鵲也】虹始見萍始生【虹防蝀也兗州謂之訂詩曰防蝀在東莫之敢指是也萍水藻是月始生】天子居靑陽右个【右个南頭室也】乘鸞輅駕蒼龍載靑旂衣靑衣服靑玉食麥與羊其器疏以達【說在孟春】是月也天子乃薦鞠衣於先帝【周禮司服章曰王祀昊天上帝則服大裘冕祈五帝亦如之又內司服章王后之六服有菊表黃衣如菊花故謂之菊衣春王東方色皆尙靑此云薦菊衣誘未達也】命舟牧覆舟五覆五反乃告舟備具於天子焉【舟牧主舟官也是月天子將乘舟始漁恐有穿漏反覆視之五覆五反愼之至也】天子焉始乘舟薦鮪於寢廟乃爲麥祈實【焉猶於此自冬至此於是始乘舟薦進也鮪魚似鯉而小詩曰鱣鮪潑潑進此魚於寢廟禱祈宗祖求麥實也前曰廟後曰寢詩云寢廟奕奕言相連也】是月也生气方盛陽气發泄生【一作身】者畢出萌者盡達不可以內【發泄猶布散也象陽達物亦當散出貨賄不可賦斂以內之】天子布徳行惠命有司發倉窌賜貧窮振乏絕【方者曰倉穿地曰窌無財曰貧鰥寡孤獨曰窮行而無資曰乏居而無食曰絕振救也】開府庫出幣帛周天下勉諸侯【府庫幣帛之藏也周賜勉進】聘名士禮賢者【有名徳之士大賢之人聘而禮之將與興化致理者也】是月也命司空曰時雨將降下水上騰循行國邑周視原野【司空主土官也是月下水上騰恐有浸漬害傷五稼故使循行徧視之廣平曰原郊外曰野】修利隄防導達溝瀆開通道路無有障塞【障壅塞絕也】田獵罼弋罝罘羅网餧獸之藥無出國【一作九】門【罼掩网也弋繳射飛也詩云弋鳬與雁罝兔网也詩云肅肅罝羅鳥网也詩云鴛鴦於飛罼之羅之罘射鹿罟也网其總名也天子城門十二東方三門王气所在處尙生育明餧獸之藥所不得出也嫌餘三方九門得出故特戒之如言無也】是月也命野虞無伐桑柘【野虞主材官桑與柘皆可以養故命其官使禁民不得斫伐】鳴鳩拂其羽戴任降於桑【鳴鳩班鳩也是月拂擊其羽直刺上飛數十丈乃復者是也戴任戴勝鴟也爾雅曰鶠鳩部生於桑是月其子彊飛從桑空中來下故曰戴任降於桑也】具挾曲蒙筐【挾讀曰朕三輔謂之挾關東謂之得曲薄也靑徐謂之曲底曰方底曰筐皆受桑器也是月立夏生故敕具也】后妃齋戒親東鄕躬桑【王者一後三夫人妃卽夫人與後參職配王兼眾事王者親耕故后妃親桑也以爲天下先勸眾民也】禁婦女無觀【觀遊】省婦使勸蠶事【省其他使勸其趨蠶事】蠶事旣登【登成也】分繭稱絲效功【效致也絲多爲上功】以共郊廟之服無有敢墮【郊祭天廟祭祖周禮內宰章仲春詔後率內外命婦蠶於北郊以爲祭服此之謂也】是月也命工師令百工審五庫之量金鐡皮革筋角齒羽箭榦脂膠丹漆無或不良【良善】百工咸理監工日號無悖於時【監工玉官之長悖逆也時可用作器無逆之也不作爲逆也】無或作爲淫巧以蕩上心【淫巧非常說詭怪若宋人以玉爲楮葉三年而成亂之楮葉之中不可別知之類也故曰以蕩上心蕩動也】是月之末擇吉日大合樂【樂以和民故擇於是月下旬吉日大合六樂八音克諧簫韶九成周禮大胥司樂章以樂舞教國子舞雲門大捲大咸大韶大夏大濩大武大合樂以和邦國以諧萬民以安賔客以悅逺人此之謂也】天子乃率三公九卿諸侯大夫親往視之【視其樂也】是月也乃合累牛騰馬遊牝於牧【累讀如詩葛藟之藟累牛父牛也騰馬父馬也皆將羣防從牝於牧之野風合之】犧牲駒犢舉書其數【舉其犢駒在犧牲者皆簿領書其頭數也】國人儺九門磔禳以畢春气【儺讀論語鄕人儺同命國人儺索宮中區隅幽闇之處擊鼓大呼驅逐不祥如今之正歲逐除是也九門三方九門也嫌非王气所在故磔犬羊以禳木气盡之故曰以畢春气也】行之是令而甘雨至三旬【行之是令行是之令也十日曰旬】季春行冬令則寒气時發艸木皆肅國有大恐【行冬令寒殺气之令故寒气早發艸木肅棘木不曲直也气不和故國大惶恐也】行夏令則民多疾疫時雨不降山陵不收【行夏炎陽之令火幹木故民疾疫雨澤不降故山陵所殖不收入】行秋令則天多沈陰淫雨早降兵革並起【秋陰气用事水之母也而行其令故多沈陰爲淫雨也陰爲兵器故並起】

盡數

二曰天生陰陽寒暑燥濕四時之化萬物之變莫不爲利莫不爲害【順者利時逆者害時】聖人察陰陽之宜辧萬物之利以便生故精神安乎形而年壽得長焉【精神內守無所貪欲故形性安形性安則壽命長也】長也者非短而續之也畢其數也【畢盡也平其無欲之情不天隕故盡其長久之數】畢數之務在乎去害何謂去害大甘大酸大苦大辛大咸五者充形則生害矣大喜大怒大憂大恐大哀五者接神則生害矣大寒大熱大燥大濕大風大霖大霧七者動精則生害矣【諸言大者皆過制也】故凡養生莫若知本知本則疾無由至矣【傳曰人受天地之中以生所謂命也孟子曰人性無不善本其善性閉塞利欲疾無由至矣】精气之集也必有入也集於羽鳥與爲飛【一本作飛翔】集於走獸與爲流行集於珠玊與爲精朗集於樹木與爲茂長集於聖人與爲夐明【集皆成也夐大也逺也夐讀如詩云於嗟夐兮】精气之來也因輕而之因走而行之因美而良之因長而養【一作善】之因智而明之【因依也明智也】流水不腐【腐臭敗也】戶樞不螻動也形气亦然形不動則精不流精不流則气鬱鬱處頭則爲腫爲風【腫與風皆首疾】處耳則爲挶爲聾【皆耳疾也】處目則爲防爲盲【防肝防盲無見皆目疾也】處鼻則爲鼽爲窒【鼽鼻窒不通】處腹則爲張爲府【府跳動皆腹疾】處足則爲痿爲蹷【痿不能行蹷逆疾也】輕水所多禿與癭人【禿無髮癭咽疾】重水所多尰與躄人【腫足曰尰躄不能行也】甘水所多好與美人【美亦好也】辛水所多疽與痤人【疽痤皆惡瘡也】苦水所多尫與傴人【尫突冑仰向疾也傴傴疾也】凡食無彊厚味無以烈味【烈猶酷也】重酒【重酒厚也】是以謂之疾首【疾首頭痛疾也】食能以時身必無災【時節也不過差故身無災疾也】凡食之道無饑無飽是之謂五藏之葆【葆安也】口必甘味和精端容將之以神气【端正將養】百節虞歡咸進受气飲必小咽端直無戾今世上卜筮禱祠故疾病愈來譬之若射者射而不中反修【一作循】於招【一作的】何益於中【於招停藝也患射不能中不知循彀精藝而反修其標的故曰何益於中也】夫以湯止沸沸愈不止去其火則止矣故巫醫毒藥逐除治之故古之人賤之也爲其末也【古之人治正性保天命者也不然則邪气乘之以疾病使巫醫毒藥除逐治之故謂賤之也若止沸以湯不去其火故曰爲其末也】

先已

三曰湯問於伊尹曰欲取天下若何【湯爲諸侯時也】伊尹對曰欲取天下天下不可取可取身將先取【言不可取天下身將先爲天下所取也】凡事之本必先治【一作取】身嗇其大寶【嗇愛也大寶身也】用其新棄其陳腠理遂通【用藥物之新棄去其陳以療疾則腠理肌脈遂通利不閉也】精气日新邪气盡去及其天年此之謂眞人【眞徳之人】昔者先聖王成其身而天下成【王道成也】治其身而天下治【詹何曰未閒身治而國亂身亂而國治者此之謂也】故善響者不於響於聲【聲善則響善也】善影者不於影於形【形正則影正】爲天下者不於天下於身【身正則天下治】詩曰淑人君子其儀不忒其儀不忒正是四國【忒差也】言正諸身也故反其道而身善矣【體道無欲故身善】行義則人善矣【行仁義於所宜則人善之矣】樂備君道而百官已治矣【樂服行君人無爲之道則百官承使化職事也】萬民已利矣【君無爲則萬民安利】三者之成也在於無爲無爲之道曰勝天【天無爲而化君能無爲而治民以爲勝於天】義曰利身【能行仁義則可以利其身】君曰勿身【爲君之道務在利民勿自利身故曰勿身】勿身督聽【督正也正聽傾不聽也】利身平靜【行仁義故能平靜也】勝天順性【無爲而不欲故能順靜也】順性則聰明壽長【順法天性則聰明也虞書雲天聰明自我民聰明此之謂也法天無爲故壽長久也】平靜則業進樂鄕【行仁義則民業進而樂鄕其化】督聽則姦塞不皇【正聽萬法賞罰分明故姦軌塞斷於不皇皇暇也】故上失其道則邊侵於敵【君無道則敵國侵削其邊俘其民也論語曰上失其道民散久矣此之謂也】內失其行名聲墮於外【內失撫民之行則鄰國賤之故曰名聲墮於外也若晉惠公背外內之賂殺裏克之黨內無忠臣之輔外無諸侯之助與秦穆公戰而敗之】是故百仞之松本傷於下而末槁於上【本根也君亦國之本】商周之國謀失於胸【商周二王之季也胸猶內】令困於彼【彼亦外也】故心得而聽得【得猶知也】聽得而事得事得而功名得【事事必得之則功成名立故功名得也】五帝先道而後徳【五帝黃帝髙陽髙辛堯舜先猶尙也】故徳莫盛焉【徳之大者無出於五帝】三王先教而後殺【三王夏商周也】故事莫功焉【成王事之功無過於三王】五伯先事而後兵【五伯昆吾大彭豕韋齊桓晉文】故兵莫彊焉【兵之彊者無彊於五伯者也】當今之世巧謀並行詐術遞用【遞代】攻戰不休亡國辱主愈眾【愈益眾多】所事者末也【事治】夏后相與有扈戰於甘澤而不勝【有扈夏同姓諸侯傳曰啟伐有扈書曰大戰於甘乃召六卿王曰六事之人予誓告汝有扈氏威侮五行怠棄三正天用勦絕其命今予惟龔行天之罰此之謂也】六卿請復之【請復戰也】夏后相曰不可吾地不淺【淺褊】吾民不寡戰而不勝是吾徳薄而教不善也於是乎處不重席食不貳味琴瑟不張【張施】鐘鼓不修【修設】子女不飭【不文飭也】親親長長【長長敬長】尊賢使能期年而有扈氏服【服從】故欲勝人者必先自勝欲論人者必先自論【傳曰惟無瑕者可以戮人亦由無闕者可以論人身有闕而論人是爲自論也】欲知人者必先自知【知人則哲惟帝其難之故當先自知而後求知人也】詩曰執轡如組【組讀組織之組夫組織之匠成文於手猶良禦執轡於手而調馬口以致萬里也】孔子曰審此言也可以爲天下【審實也爲治也】子貢曰何其躁也孔子曰非謂其躁也謂其爲之於此而成文於彼也聖人組修其身而成文於天下矣故子華子曰丘陵成而穴者安矣【穴而處之】大水深淵成而魚鼈安矣【沈而居之】松栢成而塗之人已蔭矣【成茂】孔子見魯哀公【哀公定公宋之子蔣也】哀公曰有語寡人曰爲國家者爲之堂上而已矣【夫人皆治堂以行禮治國亦當以禮故曰爲之堂上而已矣】寡人以爲迂言也【迂逺】孔子曰此非迂言也丘聞之得之於身者得之人失之於身者失之人【論語曰君子求諸已故曰得之身者求諸人失之身則失之人也】不出於門戶而天下治者其惟知反於己身者乎【反者大也】

論人

四曰主道約君守近【近者守之於身也】太上反諸已其次求諸人其索之彌逺者其推之彌疏【索求之彌益也】其求之彌彊者失之彌逺何謂反諸已也適耳目節嗜欲釋智謀去巧故【釋亦去也巧故僞詐也】而遊意乎無窮之次【次捨】事心乎自然之塗【事治也自然無爲塗道也】若此則無以害其天矣【天身】無以害其天則知精【精明防也】知精則知神知神之謂得一【一道也】凡彼萬形得一後成【天道生萬物萬物得一乃後成也】故知一則應物變化闊大淵深不可測也【測盡極也】徳行昭美比於日月不可息也【息滅也】豪士時之逺方來賔不可塞也【塞遏也】意气宣通無所束縛不可收也【收守也】故知知一則復歸於朴【朴本也】嗜欲易足取養節薄不可得也【不可得使多欲厚自養也一曰若此人者不可得】離世自樂中情潔白不可量也【離世不羣量行也】威不能懼嚴不能恐不可服也【不可無威得威力服】故知知一則可動作當務與時周旋不可極也【極窮】舉錯以數取與遵理不可惑也【惑】言無遺者集肌膚不可革也【遺失也孝經曰言滿天下無口過此之謂也革更也】讒人困窮賢者遂興不可匿也【匿猶任也】故知知一則若天地然則何事之不勝【勝猶任也】何物之不應【應當也】譬之若禦者反諸已則車輕馬利致逺復食而不倦【倦罷】昔上世之亡主以罪爲在【一作存】人故日殺僇而不止以至於亡而不悟【亡主若桀紂者也以罪爲在他人故多殺僇是滅亡之道也而不自覺知也】三代之興王以罪爲在已故日功而不衰以至於王【三代禹湯文王也日行其人民之功不衰倦以至於王有天下也】何謂求諸人人同類而智殊【殊異】賢不肖異皆巧言辯辭以自防禦【防禦仇也】此不肖王之所以亂也【亂惑也】凡論人通則觀其所禮【通達也孟子曰達則兼善天下故觀其所賔禮】貴則觀其所進【進薦也堯薦舜舜薦禹傳曰善進善不善蔑由至矣不善進不善善亦蔑由至矣故曰觀其所進也】富則觀其所養聽則觀其所行【養則善賢也行則行仁也故觀之也】止則觀其所好習則觀其所言【好則好義言則言道】窮則觀其所不受賤則觀其所不爲【不受非其類也不爲諂諛】喜之以驗其守【守淸守也】樂之以驗其僻【僻邪】怒之以驗其節【節性】懼之以驗其特【特獨也𨿽獨不恐】哀之以驗其人【人人可哀不忍之也】苦之以驗其志【鑽堅攻難不成不止故曰以驗其志也】八觀六驗此賢主之所以論人也【論猶論量也】論人者又必以六戚四隠【六戚六觀也四隠相隠而揚長蔽短】何謂六戚父母兄弟妻子何謂四隠交友故舊邑裏門郭內則用六戚四隠外則用八觀六驗人之情僞貪鄙美惡無所失矣【言盡知之】譬之若逃雨污無之而非是【皆是雨也】此先聖王之所以知人也

圜道

五曰天道圜地道方聖王法之所以立上下【上君下臣】何以說天道之圜也精气一上一下圜周複雜無所稽畱故曰天道圜【雜猶匝無所稽畱運不止也】何以說地道之方也萬物殊類殊形皆有分職不能相爲故曰地道方【不能相爲不能相兼】主執圜臣處方方圜不易其國乃昌日夜一周圜道也【圜天道也】月躔二十八宿軫與角屬圜道也【躔捨也軫南方鶉尾角東方蒼龍行受所纒也】精行四時一上一下各與遇圜道也【精日月之光明也】物動則萌萌而生生而長長而大大而成成乃衰衰乃殺殺乃藏圜道也【藏潛也】雲气西行雲云然【雲遊也周旋運布膚寸而合西行則雨也】冬夏不輟【輟止也】水泉東流日夜不休【休息也】上不竭下不滿【水從上流而東不竭盡也下至海受而不滿溢也】小爲大重爲輕圜道也【小者泉之源也流不止也集於海是爲大也水濕而重升作爲云是爲輕也】黃帝曰帝無常處也【無常處言無爲而化乃有處也】有處者乃無處也【有處有爲也有爲別不能化乃無處爲也】以言不刑蹇圜道也【刑法也言無刑法故蹇難也天道正刑不法故曰圜道也】人之竅九一有所居則八虛【居讀曰居處之居居猶壅閉也】八虛甚久則身斃【虛病斃死】故惟而聽惟止【聽則惟止矣】聽而視聽止【視則聽止矣】以言說一【一道本】一不欲畱畱運爲敗【畱滯】圜道也一也齊至貴【道無匹敵故曰至貴也】莫知其原莫知其端莫知其始莫知其終而萬物以爲宗【道無形其原始終極莫能知之道生萬物以爲宗本】聖王法之以令【一作全】其性以定其正【一作生】以出號令令出於主口官職受而行之【官職職官之長】日夜不休宣通下究【宣徧布也】於民心遂於四方【合遂逺】還周復歸至於主所圜道也令圜則可不可善不善無所擁矣【不可者能令之可不善者能令之善化使然也皆通之故曰無所擁】無所擁者主道通也【言納忠受諌臣情上達無所擁蔽是爲君之道通也】故令者人主之所以爲命也賢不肖安之危之所定也【君者法天天無私故所以爲命也賦命各得其中安與危無怨憾故曰定也】人之有形體四枝其能使之也爲其感而必知也【感者痛恙也手足必知其處所故使之也】感而不知則形體四枝不使矣【不能相使則形體疾也】人臣亦然號令不感則不得而使矣【不可得而使則國亂】有之而不使不若無有【不若無臣】主也者使非有者也【湯使桀臣武王使紂臣皆非其有也】舜禹湯武皆然先王之立髙官也必使之方【方正】方則分定分定則下不相隠【隠私也君臣上下無私邪相擁蔽之】堯舜賢主也皆以賢者爲後不肯與其子孫猶若立官必使之方【以賢者爲後謂禪位也堯傳舜舜傳禹故曰不肯與其子孫也方正不私邪之謂也】今世之人主皆欲世勿失矣【父死子繼曰世】而與其子孫立官不能使之方以私欲亂之也何哉其所欲者之逺而所知者之近也【自傳子孫冀世世不失是其所欲者之逺也子孫不肖驕淫暴虐必見攺置不得長久是所知者之近也】今五音之無不應也其分審也【各守其聲集以成和故曰其分審】宮徴商羽角各處其處音皆調均不可以相違此所以不受也【受亦應之】賢主之立官有似於此百官各處其職治其事以待主主無不安矣以此治國國無不利矣以此備患無由至矣

呂氏春秋卷三

欽定四庫全書

呂氏春秋卷四

漢髙誘注

孟夏紀第四

四月紀

一曰孟夏之月日在畢【孟夏夏之四月也畢西方宿秦之分野是月日躔此宿也】昏翼中旦婺女中【翼南方宿楚之分野婺女南方宿越之分野是月昏旦時皆中於南方】其日丙丁其帝炎帝【丙丁火日也炎帝少典之子姓姜氏以火徳王天下是爲炎帝號曰神農死托祀於南方爲火徳之帝】其神祝融【祝融顓頊氏後老童之子吳回也爲髙辛氏火正死爲火官之神】其虫羽其音徴【盛陽用事鱗散而羽故曰其虫羽羽虫鳳爲之長徴火也位在南方】律中仲呂其數七【仲呂陰律也陽散在外陰實在中所以類陽也故曰仲呂其數成功五火第二故曰七】其性禮其事視其味苦其臭焦【火味苦火臭焦】其祀竈祭先肺【吳國回祿之神托於竈是月火王故祀之也肺金也祭神之先進肺用其勝也一曰肺火用自其藏】螻蟈鳴蚯蚓出【螻蟈蝦蟇也是月陰气動於下故陰類鳴蚯蚓蝦蟇從土中出】王善生苦菜秀【善或作也是月乃生爾雅云不榮而實曰秀榮而不實曰英苦菜當言英者也】天子居明堂左个【明堂南鄕堂左个東頭室】乘朱輅駕赤駵【順火徳也騂馬黒尾曰駵】載赤旂衣赤衣服赤玉【皆赤順火也】食菽與雞其器髙以觕【菽豆也觕大也器髙大象以火性】是月也以立夏【春分後四十六日立夏立夏多在是月】先立夏三日大史謁之天子曰某日立夏盛徳在火【太史說在孟春以盛徳在火火王南方也】天子乃齊【說在孟春】立夏之日天子親率三公九卿大夫以迎夏於南郊【南郊七里之郊】還乃行賞封侯慶賜無不欣說【還從南郊還也封侯命以茅土傳曰賞以春夏刑以秋冬此之謂也無不欣說咸賴其所賜】乃命樂司習合禮樂【禮所以經國家定社稷利人民樂所以移風易俗蕩人之邪存人之正性故命樂師使習合之】命太尉贊傑儁遂賢良舉長大【命祝贊白也千人爲俊萬人爲傑遂達也有賢良長大之人皆當自達舉用之故齊桓公命曰於子之鄕有孝於父母聰慧質直仁秀出於眾者則以告有不以告謂之蔽賢而罪之此之謂也】行爵出祿必當其位【當直也】是月也繼長增髙無有壊隳【象陽長養物也】無起土功無發大眾無伐大樹【所以順陽气】是月也天子始絺【絺細葛也論語曰當暑袗絺綌此之謂也】命野虞出行田原勞農勸民無或失時【勞勉勸教使民不失其時】命司徒循行縣鄙【縣畿內之縣縣二千五百家也鄙五百家也司徒主民故使循行】命農勉作無伏於都【伏藏都國】是月也驅獸無害五穀無大田獵【爲夭物也】農乃收麥升獻天子乃以彘嘗麥先薦寢廟【麥始熟故言甞彘水畜夏所宜食也先寢廟孝之至】是月也聚蓄百藥糜艸死【是月陽气極藥艸成故聚積之也糜艸薺亭歷之類】麥秋至斷薄刑決小罪出輕系【是月陽气盛於上及五月陰气伏於下故斷薄刑決小罪順殺气也輕系不及於刑者解出之】蠶事旣畢后妃獻繭乃收繭稅以桑爲均【均平也桑多稅多桑少稅少】貴賤少長如一以給郊廟之祭服是月也天子飲酎用禮樂【酎春醖也是月天子乃與羣臣飲酒作樂詩云爲此春酒以介眉壽】行之是令而甘雨至三旬【行之是令行此之令也旬十日也十日一雨三旬三雨也】孟夏行秋令則苦雨數來五穀不滋四鄙入保【孟夏盛陽而行金气殺戮之令水生於金故苦雨殺谷不滋茂也四境之民畏防賊來入城郭以自保守也】行冬令則艸木早枯後乃大水敗其城郭【行冬寒固閉之令故艸木早枯大水壊其城郭姦時逆行之徴也】行春令則虫蝗爲敗暴風來格秀艸不實【是月當繼長增髙助陽長養而行春啟蟄之令故有虫蝗之敗春木气多風故暴疾之風應气而至使當秀之艸不長茂】

勸學【一作觀師】

二曰先王之教莫榮於孝莫顯於忠忠孝人君人親之所甚欲也顯榮人子人臣之所甚願也然而人君人親不得其所欲人子人臣不得其所願此生於不知理義【不知理義在君父則不仁不慈在臣子則不忠不孝不忠不孝故君父不得其所欲也不仁不慈故臣子不得其所願也】不知義理生於不學【生猶出也】學者師達而有材吾未知其不爲聖人【學者師道通達其義而有材秀言聖人之言行聖人之行是則聖人矣故曰吾未知其不爲聖人也】聖人之所在則天下理焉【理治】在右則右重在左則左重【重尊也徳大行可順移也】是故古之聖王未有不尊師者也尊師則不論其貴賤貧富矣【言道重人輕】若此則名號顯矣徳行彰矣故師之教也不爭輕重尊卑貧富【論語曰人能道非道人故曰不爭輕重尊卑】而爭於道其人苟可其事無不可【易系辭曰苟非其人道不虛行故曰其人苟可其事無不可】所求盡得所欲盡成此生於得聖人聖人生於疾學【疾趨也】不疾學而能爲魁士名人者未之嘗有也【魁大之士名徳之人】疾學在於尊師師尊則言信矣道論矣【信從也言從則其道見講論矣】故往教者不化召師者不化【易曰匪我求童防童來求我故往教之師不見化從也童當求師而反召也亦不宜化師之道也】自卑者不聽【言往教之師不見聽也】卑師者不聽【謂召師而學亦不聽師言也】師操不化不聽之術而以彊敎之欲道之行身之尊也不亦遠乎【言愈逺於尊也】學者處不化不聽之勢而以自行欲名之顯身之安也是懷腐而欲香也是入水而惡濡也【腐爛必臭懷而欲其香入水必濡而惡之皆不可得也】凡說者兌之也非說之也【一作本】今世之說者多弗能兌而反說之夫弗能兌而反說是拯【一作承】溺而硾之以石也【硾沈也能沒殺人何極之有】是救病而飲之以堇也【救治也堇毒藥也能毒殺人何治之有】使世益亂不肖主重惑者從此生矣故爲師之務在於勝理在於行義【行尊道貴徳之義】理勝義立則位尊矣【王者不臣師是位尊也】王公大人弗敢驕也【不敢驕侮輕慢師道】上至於天子朝之而不慙【天子朝師尊有徳故不慙】凡遇合也合不可必【師道與天子遭時見尊不可必常也】遺理釋義以要不可必【要求也】而欲人之尊之也不亦難乎【爲師如是不見尊之道也故曰不亦難乎】故師必勝理行義然後尊曾子曰君子行於道路其有父者可知也其有師者可知也夫無父而無師者余若夫何哉此言事師之猶事父也曾防使曾參過期而不至【曾防曽參父也詩云期逝不至而多爲卹此之謂也】人皆見曾防曰無乃畏耶【畏猶死也】曾防曰彼𨿽畏我存夫安敢畏孔子畏於匡顏淵後孔子曰吾以汝爲死矣顏淵曰子在回何敢死顏回之於孔子也猶曾參之事父也古之賢者與其尊師若此故師盡智竭道以教【尊師猶尊父則師不爲之愛道也故曰盡智竭道以教也】

尊師

三曰神農師悉諸黃帝師大撓【悉姓諸名也大撓作甲子】帝顓頊師伯夷父帝嚳師伯招帝堯師子州【一作友】父帝舜師許由禹師大成贄湯師小臣【小臣謂伊尹】文王武王師呂望周公旦齊桓公師管夷吾晉文公師咎犯隨防【咎犯狐偃也隨防範武子】秦穆公師百里奚公孫枝【百里奚故虞臣也公孫枝大夫子桑也】楚莊王師孫叔敖沈申巫【沈縣大夫】吳王闔閭師伍子胥文之儀【文氏之儀名】越王句踐師範蠡大夫種【範蠡字少伯楚人也大夫種姓文字禽楚鄞人】此十聖人六賢者未有不尊師者也今尊不至於帝智不至於聖而欲無尊師奚由至哉【至於道】此五帝之所以絕三代之所以滅【言五帝三代之後不復重道尊師故所以絕滅】且天生人也而使其耳可以聞不學其聞不若聾【聾旡所聞也】使其目可以見不學其見不若盲【盲無所見也】使其口可以言不學其言不若爽【爽病無所別也】使其心可以知不學其知不若狂【闇行妄發之謂狂】故凡學非能益也達天性也能全天之所生而勿敗之是謂善學【敗毀也】子張魯之鄙家也【鄙小】顏涿聚梁父之大盜也學於孔子幹木晉國之大駔也【駔廥人也】學於子夏【子夏孔子弟子卜商之字】髙何縣子石齊國之暴者也指於鄕曲【其暴虐爲鄕曲人所斥也】學於子墨子【墨翟】索盧參東方之鉅狡也【鉅大狡滑】學於禽滑黎【禽滑黎墨子弟子一作籥滑】此六人者刑戮死辱之人也今非徒免於刑戮死辱也由此爲天下名士顯人以終其壽【壽年也】王公大人從而禮之此得之於學也【學以致之無鬼神也故曰得之】凡學必務進業心則無營【營惑也】疾諷誦【疾力】謹司聞【司侯】觀驩愉問書意【視師歡悅以問書意】順耳目不逆志【不自幹逆力學之志】退思慮求所謂【求所思慮是而行之】時辧說以論道【辧別道之義也】不苟辧必中法【不苟口辧反是爲非言中法制】得之無矜失之無慙【矜自伐無慙恡也】必反其本【本謂本性也】生則謹養謹養之道養心爲貴【貴尙也】死則敬祭敬祭之術時【一作崇】節爲務【四時之節】此所以尊師也治唐圃疾灌寖務種樹【唐隄以壅水圃農圃也樹稼也】織葩屨結置网捆蒲葦之田野力耕耘事五穀【事治也】如山林入川澤【如往也川澤有水故言入也】取魚鼈求鳥獸此所以尊師也視輿馬愼【一作順】駕禦適衣服務輕煗臨飲食必蠲絜【絜字一作祭蠲讀曰圭也】善調和務甘肥必恭敬和顏色審辭令疾趨翔必嚴肅此所以尊師也君子之學也說義必稱師以論道【論明】聽從必盡力以光明【聽從師所作】聽從不盡力命之曰背說義不稱師命之曰叛【背戾也叛換也言學者聽從不盡其力猶民背國說義不稱其師猶臣叛君】背叛之人賢主弗內之於朝【賢明】君子不與交友【不與背叛之人爲交友】故教也者義之大者也學也者知之盛者也義之大者莫大於利人利人莫大於教【以仁義之利教然後知故曰莫大於教也】知之盛者莫大於成身成身莫大於學【成身遂爲君子以致之故曰莫大於學】身成則爲人子弗使而孝矣爲人臣弗令而忠矣爲人君弗彊而平矣有大勢可以爲天下正矣【天下正者正天下也】故子貢問孔子曰後世將何以稱夫子孔子曰吾何足以稱哉勿己者則好學而不厭好敎而不倦其惟此耶天子入太學祭先聖則齒嘗爲師者弗臣所以見敬學與尊師也【太學明堂也】

誣徒【一作詆役】

四曰達【達通也】師之教也使弟子安焉樂焉休焉遊焉肅焉嚴焉此六者得於學則邪辟之道塞矣【塞斷也】理義之術勝矣【術道也勝猶行也】此六者不得於學則君不能令於臣父不能令於子師不能令於徒【此篇一名詆役凡篇中徒字皆作役徒與役謂弟子也】人之情不能樂其所不安不能得於其所不樂爲之而樂矣奚待賢者𨿽不肖者猶若勸之爲之而苦矣奚待不肖者𨿽賢者猶不能久【久長也】反諸人情則得所以勸學矣子華子曰王者樂其所以王【子華子古之體道人樂其所以王故得王湯武是也】亡者亦樂其所以亡【樂其所以亡故得亡桀紂是也】故烹獸不足以盡獸嗜其脯則幾矣【幾近也】然則王者有嗜乎理義也【嗜猶樂樂行理義】亡者亦有嗜乎暴慢也所嗜不同故其禍福亦不同【嗜理義則獲福嗜暴慢則獲禍故曰禍福亦不同】不能教者志气不和取捨數變固無恆心若晏陰喜怒無處【晏陰諭殘害也處常也】言談日易以恣自行失之在已不肯自非【謂若桀紂罪人】愎過自用不可證移【愎戾証諫】見權親勢及有富厚者不論其材不察其行歐而教之阿而諂之若恐弗及【見權勢及富厚者故不論其材行阿意諂之恐不見及】弟子居處修防身狀出倫【倫匹】聞識疏達就學敏疾本業幾終者則從而抑之【幾近也】難而懸之妬而惡之弟子去則冀終【弟子欲去則冀終其業且由豫也】居則不安【居近也苦其惡不安也】歸則愧於父母兄弟【愧慙】出則慙於知友邑裏此學者之所悲也【悲悼】此師徒相與異心也人之情惡異於己者此師徒相與造怨尢也【造作】人之情不能親其所怨不能譽其所惡學業之敗也道術之廢也從此生矣【廢失】善教者則不然視徒如已【徒謂弟子也】反己以教則得教之情也【情理】所加於人必可行於己【所施於人者人樂也故曰必可行於己】若此則師徒同體【體行也】人之情愛同於己者譽同於己者助同於己者學業之章明也道術之大行也從此生矣不能學者從師苦而欲學之功也【苦讀如監防之監苦不精至也功名也欲得爲名】從師淺而欲學之深也【欲人謂之學深也】艸木雞狗牛馬不可譙【譙一作護下同】詬遇之譙詬遇之則亦譙詬報人【譙詬猶禍惡也】又況乎達師與道術之言乎【達通也】故不能學者遇師則不中用心則不專【不中不正也不專不壹也】好之則不深就業則不疾【不心好之故不能深就業不疾速也】辯論則不審【不能明是非】教人則不精【教效也效人別是非不能精核】於師慍【慍怒也不能別是非故怨於師】懷於俗【懷安也】羈神於世【羈牽也神禦也世時也】矜勢好尢故湛於巧智【矜大其權勢好爲尢過之事湛沒於巧詐之智】昏於小利惑於嗜欲【昏迷惑悖也】問事則前後相悖【悖亂】以章【一作軍】則有異心【心猶義也】以簡【一作文】則有相反【反易】離則不能合合則弗能離【離別也】事至則不能受【受猶成也】此不能學者之患也【患害也】

用眾【一作善學】

五曰善學者若齊王之食雞也必食其跖數千而後足【跖雞足踵諭學者之道眾多然後優也跖讀如捃摭之摭】𨿽不足猶若有跖【食雞跖眾而後足也若有博學多藝如食雞跖道乃深也】物固莫不有長莫不有短人亦然【亦有長短】故善學者假人之長以補其短故假人者遂有天下無醜不能無惡不知【故孔子入太廟毎事問是不醜不能不惡不知】醜不能惡不知病矣【病困】不醜不能不惡不知尙矣【尙上也】𨿽桀紂猶有可畏可取者而況於賢者乎【桀作瓦紂作胡粉今人業之尙可取之一隅】故學士曰辯議不可不爲【不可爲者不可施也】辯議而茍可爲是教也教大議也辯議而不可爲是被褐而出衣錦而入【被褐在外文錦盛內故不可】戎人生乎戎長乎戎而戎言不知其所受之楚人生乎楚長乎楚而楚言不知其所受之今使楚人長乎戎戎人長乎楚則楚人戎言戎人楚言矣【孟子曰有楚大夫欲其子之齊言也使一齊人傅之眾楚人咻之𨿽日撻而求其齊也不可得矣引而置之莊嶽之間數年𨿽日撻而求其楚亦不可得矣此之謂也】由是觀之吾未知亡國之主不可以爲賢主也【欲以楚人戎言戎人楚言化移之】其所生長者不可耳故所生長不可不察也天下無粹白之狐而有粹白之裘【粹純】取之眾白也夫取於眾此三皇五帝之所以大立功名也【三皇伏羲神農女媧也五帝黃帝帝嚳顓頊帝堯帝舜也】凡君之所以立出乎眾也立已定而捨其眾是得其末而失其本得其末而失其本不聞安居【不聞得末失本能有安定之居也】故以眾勇無畏乎孟賁矣【孟賁古大勇士】以眾力無畏乎烏獲矣【烏獲有力人能舉千金】以眾視無畏乎離婁矣【離婁黃帝時明目人能見斜末於百步之外】以眾知無畏乎堯舜矣【堯舜聖帝也言百發之中必有羿逢之功眾知之中必有與聖人同故曰無畏於堯舜也】夫以眾者此君人之大寶也【淮南記曰萬人之眾無廢功千人之眾無絕良故人君以眾爲大寶也】田駢謂齊王曰孟賁庶乎患術而邊境弗患【齊之邊境不以孟賁爲患者眾也】楚魏之王辭言不說【不以言辭爲說】而境內已修備矣兵士已修用矣得之眾也

呂氏春秋卷四

欽定四庫全書

呂氏春秋卷五

漢髙誘注

仲夏紀第五

五月紀

一曰仲夏之月日在東井【仲夏夏之五月東井南方宿秦之分野是月日躔此宿】昏亢中旦危中【亢東方宿衛之分野危北方宿齊之分野是月昏旦時皆中於南方也】其日丙丁其帝炎帝其神祝融其虫羽其音徴律中防賔【防賔陽律也是月陰气萎防在下象主人陽气在上象賔客竹管音中防賔也】其數七其味苦其臭焦其祀竈祭先肺小暑至螳蜋生【小暑夏至後六月節也螳蜋於是生螳蜋一曰天馬一曰齕疣兗州謂之拒斧也】鵙始鳴反舌無聲【鵙伯勞也是月陰作於下陽發於上伯勞夏至後應陰而殺蛇磔之於棘而鳴於上傳曰伯趙氏司至者也反舌伯舌也能辯反其舌變易其聲效百鳥之鳴故謂之百舌承上微陰伯趙起於下後應陰故無聲】天子居明堂太廟【明堂南向堂也太廟中央室也】乘朱輅駕赤駵載赤旂衣朱衣服赤玉食菽與雞其器髙以觕養壯狡【壯狡多力之士養之愼陽施也蓋所謂旱則資舟夏則資皮備之也】是月也命樂師修鞀鞞鼔均琴瑟管簫【師樂官之長也鞀鞞所以節樂也故修之琴瑟管簫所以宣音也故均平之管一孔似篴簫今之歌竹簫也】執干戚戈羽【幹楯戚斧戈防長六尺六寸羽以爲翿舞者執之以指麾也春夏干戚秋冬籥羽】調竽笙塤箎【竽笙之大古皆以匏爲竽三十六簧笙十七簧壎以土爲之大如子其上爲六孔箎以竹大二寸長尺二寸七孔一孔上伏橫吹之聲音上和故言調詩云伯氏吹壎仲氏吹箎此之謂也】飭鐘磬柷敔【鐘金磬石柷如漆桶中有木椎左右擊以節樂敔木虎脊上有鉏齬以杖防之以正樂以和成故飭整之也】命有司爲民祈祀山川百原大雩帝用盛樂【名山大川泉原所出非一故言百能興雨者皆祈祀之雩旱祭也帝五帝也爲民祈雨重之故用盛樂六代之樂也】乃命百縣雩祭祀百辟卿士有益於民者以祈糓實【百辟畿內之百縣大夫也祀前世百君卿士功施於民者雩祭之求福助成谷實】農乃登黍【登進植黍熟先進之】是月也天子以雛嘗黍【雛春鷚也不言嘗雛而言嘗黍重谷也】羞以含桃先薦寢廟【羞進含桃鸎桃鸎鳥所含食故言含桃是月而熟故進之先致寢廟孝而且敬】令民無刈藍以染【爲藍靑未成也】無燒炭【爲艸木未成不欲夭物】無暴布【是月炎气盛猛暴布則脆傷之】門閭無閉關市無索【門城門閭裏門也民順陽气布散在外人當出入故不閉也關要塞也市人聚也無索不徵稅】挺重囚益其食【挺緩也】遊牝別其羣則縶騰駒班馬正【是月牝馬懷妊已定故放之則別其羣不欲駒蹄逾趯其胎育故縶之也班告也馬正掌馬之官周禮五尺曰駒】是月也長日至【夏至之日晝漏水上刻六十五夜漏水上刻三十五故曰長至】陰陽爭死生分【是月陰气始起於覆下盛陽蓋其上故曰爭也品物滋生薺麥亭歷棘刺之屬死故曰死生分分別也】君子齋戒處必揜身欲靜無躁止聲色無或進【揜深也聲五音色五色止節之無有進禦也】薄滋味無致和【薄猶損也和齊和也】退嗜欲定心气百官靜事無刑以定晏陰之所成【退止也事無刑當精詳而後行也晏安陰微陰】鹿角解蟬始鳴【夏至鹿角解墮蟬鼔翼始鳴】半夏生木堇榮【半夏藥艸木堇朝榮暮落是月榮華可用作蒸雜家謂之朝生一名蕣詩云顏如蕣華是也】是月也無用火南方【火王南方爲楊火气】可以居髙明可以逺眺望可以登山陵可以處臺榭【明顯也積土四方而髙曰臺臺加木爲榭皆所以順陽宣明之】仲夏行冬令則雹霰傷穀道路不通暴兵來至【冬寒冰凍故雹霰傷害五穀也冬陰閉藏多雹霰道路陷壞不通利也暴害之兵橫來至】行春令則五穀晚熟百螣時起其國乃饑【行春木旺生育之令故五穀晚熟也百螣動股之屬也時起爲害故五穀不時國饑也螣讀近殆兗州人爲蝗爲螣】行秋令則艸木零落果實早成民殃於疫【有覈曰果無覈曰蓏仲夏行秋成熟之令故曰艸木零落果實早成熟非其時气故民疾疫】

大樂

二曰音樂之所由來者逺矣【逺久】生於度量本於太一太一出兩儀兩儀出陰陽【兩儀天地出生】陰陽變化一上一下合而成章【章猶形也】渾渾沌沌離則復合合則復離【渾讀如衮冕之衮沌讀近屯離散合防】是謂天常【天之常道】天地車輪【輪轉】終則復始極則復反莫不咸當【極窮咸皆當合】日月星辰或疾或徐日月不同以盡其行【不同度有長短也以盡其行度也起牽牛至周於牽牛故曰以盡其行】四時代興或暑或寒或短或長或柔或剛【冬寒夏暑冬至短夏至長春柔而秋剛】萬物所出造【一作本】於太一化於陰陽【造始也太一道也陰陽化成萬物者也】萌芽始震凝以形【震動也謂動足以成形也】形體有處莫不有聲聲出於和和出於適和適先王定樂由此而生【同和生也】天下太平萬物安寧皆化其上【化猶隨也】樂乃可成成樂有具必節嗜欲【節止】嗜欲不辟【辟開】樂乃可務【務成】務樂有術必由平出平出於公【公正】公出於道故惟得道之人其可與言樂乎【言說】亡國戮民非無樂也不樂其樂【不和於雅故不樂也】溺者非不笑也【傳曰溺人必笑𨿽笑不懽】罪人非不歌也【當死者𨿽歌不樂】狂者非不武也【狂悖之人𨿽武不足畏】亂世之樂有似於此君臣失位父子失處夫婦失宜民人呻吟其以爲樂也若之何哉【以民人呻吟嘆戚不可爲樂也故曰若之何哉】凡樂天地之和陰陽之調也始生人者天也人無事焉天使人有欲人弗得不求【欲貪也人情欲故弗得不有求也】天使人有惡人弗得不辟【惡憎辟逹也故曰弗得不辟人情有所憎惡辟逺之也】欲與惡所受於天也【受之於天】人不得興焉【不得爲焉天之爲也】不可變不可易【天所爲故不可變易】世之學者有非樂者矣安由出哉【非猶譏出猶生】大樂君臣父子長少之所懽欣而說也懽欣生於平【平和】平生於道道也者視之不見聽之不聞不可爲狀【言道無形不可爲狀】有知不見之見不聞之聞無狀之狀者則幾於知之矣【幾近也有人能是近於知道也】道也者至精也【精微】不可爲形不可爲名彊爲之謂之太乙故一也者制令兩也者從聽【從聽聴從】先聖擇兩法一【擇棄也法用也】是以知萬物之情故能以一聽政者樂君臣和逺近說黔首【秦謂民爲黔首】合宗親能以一治其身者免於災【災害】終其壽全其天【天身】能以一治其國者姦邪去賢者至成大化能以一治天下者寒暑適風雨時【適和也時不差忒】爲聖人故知一則明明兩則狂

侈樂

三曰人莫不以其生生而不知其所以生【以用】人莫不以其知知而不知其所以知知其所以知之謂知道不知其所以知之謂棄寶棄寶者必離其咎【寶重也咎殃也咎一作苦】世之人主多以珠玉戈劍爲寶愈多而民愈怨國人愈危身愈危累【老子曰多藏厚亡故曰愈危累】則失寶之情矣【情實也】亂世之樂與此同【同於危累】爲木革之聲則若雷爲金石之聲則若霆爲絲竹歌舞之聲則若噪【噪叫】以此駭心气動耳目搖蕩生則可矣【生性也】以此爲樂則不樂【不樂不和】故樂愈侈而民愈欝【侈淫欝怨】國愈亂主愈卑則亦失樂之情矣凡古聖王之所爲貴樂者爲其樂也夏桀殷紂作爲侈樂人皷鐘磬管簫之音以鉅爲美【鉅大】以眾爲觀俶詭殊瑰耳所未嘗聞目所未嘗見【俶始也始作詭異瑰奇之樂故耳未嘗聞日未嘗見】務以相過不用度量【不用樂之法則故曰務相過】宋之衰也作爲千鐘【鐘律名】齊之衰也作爲大呂【大呂陰律十二月也】楚之衰也作爲巫音【女曰巫】侈則侈矣自有道者觀之則失樂之情失樂之情其樂不樂【非正樂故曰不樂也】樂不樂者其民必怨其生必傷【怨悲傷痛】其王之與樂也若冰之於炎日反以自兵【兵災也】此生乎不知樂之情而以侈爲務故也樂之有情譬之若肌膚形體之有情性也有情性則必有性養矣寒溫勞逸饑飽此六者非適也【適中適也】凡養也者曕非適而以之適者也能以久處其適則生長矣【長久】生也者其身固靜或而後知或使之也遂而不返【返遂】制乎嗜欲【爲嗜欲所制】制乎嗜欲無窮則必失其天矣【天身】且夫嗜欲無窮則必有貪鄙浮亂之心淫佚姦詐之事矣故彊者刼弱眾者暴寡勇者淩怯壯者傲幼從此生矣【從欲生也】

適音

四曰耳之情欲聲【欲聞音聲】心不樂五音在前弗聽【心不樂聲音𨿽在前耳不聽之】目之情欲色【欲視五色】心弗樂五色在前弗視【心不欲視之也】鼻之情欲芬香【欲芬香之韜借也】心弗樂芬香在前弗嗅【不嗅味也】口之情欲滋味【欲美味也】心弗樂五味在前弗食欲之者耳目鼻口也樂之弗樂者心也心必和平然後樂心必樂然後耳目鼻口有以欲之故樂之務在於和心和心在於行適【適中適也】夫樂之有適心非有適人之情欲壽而惡夭欲安而惡危欲榮而惡辱欲逸而惡勞四欲得四惡除則心適矣四欲之得也在於勝理勝理以治身則生全以生全則壽長矣勝理以治國則法立法立則天下服矣故適心之務在於勝理夫音亦有適太鉅則志蕩以蕩聽鉅則耳不容弗容則橫塞橫塞則振動太小則志嫌以嫌聽小【嫌聽譬自嫌之嫌】則耳不充不充則不詹【詹足也詹讀如澹然無爲之澹】不詹則窕【窕不滿密也】太淸則志危以危聽淸則耳谿極【谿虛極病也不聞和聲之故也】谿極則不鑑不鑑則竭【鑑察也太淸無和耳不能察則竭病之】太濁則志下以下聽濁則耳不收【不收越散】不收則不特不特則怒【不特不專一也故惑怒也】故太鉅太淸太小太濁皆非適也【不鉅不小不淸不濁得四者之中乃爲適此四者皆言其太故曰非適】何謂適衷音之適也何謂衷大不出鈞重不過防小大輕重之衷也【三十斤爲鈞百二十斤爲防】黃鐘之宮音之本也【本始於黃鐘十一月律】淸濁之衷也衷也者適也以適聽適則和矣樂無太平和者是也故治世之音安以樂其政平也【民聞其樂安之日喜】亂世之音怨以怒其政乖也亡國之音悲以哀其政險也【險猶危】凡音樂通乎政而移風乎俗者也【風猶化】俗定而音樂化之矣故有道之世觀其音而知其俗矣觀其政而知其主矣故先王必托於音樂以論其教【論明】淸廟之瑟朱而疏越一唱而三嘆有進乎音者矣【文王之廟肅然淸靜貴其樂和故曰有進音】大饗之禮上尊而爼生魚【大饗饗上帝於明堂也尊酒水也爼生魚皆上質貴本】大羮不和有進乎味者也【大羹肉湆而未之和貴本古得禮也故曰有進乎味】故先王之制禮樂也非特以歡耳目極口腹之欲也將【特也】教民平好惡行理義也【平正也行猶通也】

古樂

五曰樂所由來者尙也【尙曩】必不可廢有節有侈有正有淫矣【節適也侈大也正雅也淫亂也】賢者以昌不肖者以亡【昌盛也亡滅也】昔古朱襄氏之治天下也【朱襄氏古天子炎帝之別號】多風而陽气畜積萬物散解果實不成【解落也有核曰果】故士達作爲五瑟以采陰气以定羣生【士達朱襄氏之臣】昔葛天氏之樂三人摻牛尾投足以歌八闋【葛天氏古帝名投足猶蹀足闋終】一曰載民二曰鳥三曰遂艸木四曰奮五穀五曰敬天常六曰達帝功七曰依地徳八曰總萬物之極【一作禽獸之極上皆樂之八篇名也】昔陶唐氏之始陰多滯伏而湛積【陶唐氏堯之號】水道壅塞不行其原【故有洪水之災一作陽道壅塞不行其次】民气欝閼而滯著【閼讀曰遏止之遏】筋骨瑟縮不達故作爲舞以宣導之【宣通】昔黃帝令伶倫作爲律【伶倫黃帝臣】伶倫自大夏之西【大夏西方之山】乃之阮隃之陰【阮隃山名山北曰陰】取竹於嶰谿之谷以生空竅厚鈞者斷兩節間【竹生谿谷者取其厚鈞斷兩節間以爲律管】其長三寸九分而吹之以爲黃鐘之宮【斷竹長三寸九分吹之音中黃鐘之宮】吹日捨少次制十二筒【六律六呂各有管故曰十二筒捨成捨矣】以之阮隃之下聽鳳皇之鳴以別十二律其雄鳴爲六雌鳴亦六以此黃鐘之宮適合【合和諧】黃鐘之宮皆可以生之故曰黃鐘之宮律呂之本【法鳳之雌雄故律有陰陽上下相生故曰黃鐘之宮皆可以生之】黃帝又命伶倫與榮將【一作防】鑄十二鐘以和五音以施英韶以仲春之月乙卯之日日在奎始奏之命之曰咸池【奏十二鐘樂名之爲咸池】帝顓頊生自若水實處空桑【處居空桑】乃登爲帝惟天之合正風乃行【惟天之合徳與天之風化合也】其音若熙熙淒淒鏘鏘帝顓頊好其音乃令飛龍作效八風之音【八風八卦之風】命之曰承云以祭上帝【上帝昊天上帝】乃令鱓先爲樂倡【倡始也】鱓乃偃浸以其尾鼔其腹【鼔擊】其音英【英和盛貌】帝嚳命咸黑作爲聲【一作唐】歌九招六列六英有倕作爲鼙鼓鐘磬吹苓管壎箎鞀椎鐘帝嚳乃令人抃【兩手相擊曰抃】或鼔鼙擊鐘磬吹苓展管箎因令鳳鳥天翟舞之帝嚳大喜乃以康帝徳【康安】帝堯立乃命質【一作韶】爲樂質乃效山林谿谷之音以歌【質當爲夔】乃以麋置缶而鼓之【鼔擊】乃拊石擊石以象上帝玉磬之音以致舞百獸瞽叟乃拌五之瑟【拌分】作以爲十五之瑟命之曰大章以祭上帝舜立仰延乃拌瞽叟之所爲瑟益之八以爲二十三之瑟帝舜乃令質修九招六列六英以明帝徳【招列英皆樂名也帝謂舜】禹立勤勞天下日夜不懈【勤憂】通大川決壅塞鑿龍門降通漻水以導河【決壅塞故鑿龍門也降大漻流】防三江五湖注之東海以利黔首於是命臯陶作爲夏籥九成以昭其功【九成九變昭明】殷湯卽位夏爲無道暴虐萬民侵削諸侯不用軌度天下患之湯於是率六州以討【一作誅】桀罪功名大成黔首安寧湯乃命伊尹作爲大濩歌晨露修九招六列以見其善【大濩晨露九招六列皆樂名善美】周文王處岐諸侯去殷三淫而翼文王【文王古公亶父之孫王季歷之子也古公避獯鬻之難邑於岐謂岐山之陽有用地及受命因爲天下號也淫過翼佐三淫謂剖比干之心斷材士之股刳孕婦之胎者故諸侯去之而佐文王也】散宜生曰殷可伐也文王弗許【散宜生文王四臣之一也論語曰文王爲西伯三分天下有其二以服事殷故弗許】周公旦乃作詩曰文王在上於昭於天周𨿽舊邦其命維新以繩文王之徳武王卽位以六師伐殷六師未至以銳兵克之於牧野【未至殷都而勝紂於牧野】歸乃薦俘馘於京太室乃命周公爲作大武【大武周樂】成王立殷民反【反叛】王命周公踐伐之【踐往】商人服象爲虐於東夷【象獸名也】周公遂以師逐之至於江南乃爲三象以嘉其徳故樂之所由來者尙矣非獨爲一世之所造也【三象周公所作樂名嘉美也尙久也自黃帝以來功成作樂故曰非獨爲一世之所造也】

呂氏春秋卷五﹤子部﹐雜家類﹐雜學之屬﹐呂氏春秋﹥

欽定四庫全書

呂氏春秋卷六

漢髙誘注

季夏紀第六

六月紀

一曰季夏之月日在桺【季夏夏之六月也桺南方宿周之分野是月日躔此宿】昏心中旦奎中【心東方宿宋之分野奎西方宿魯之分野是月昏旦時皆中於南方】其日丙丁其帝炎帝其神祝融其虫羽其音徴律中林鐘【林眾鐘聚陰律也陽气衰陰气起萬物眾聚而成竹管之音應林鐘也】其數七其味苦其臭焦其祀竈祭先肺涼風始至蟋蟀居宇【夏至後四十六日立秋節故曰涼風始至蟋蟀蜻爾雅謂之蛬陰气應故居宇鳴以促織】鷹乃學習腐艸化爲螢蚈【秋節將至故鷹順殺气自習肄爲將搏鷙也蚈馬也蚈讀如蹊徑之蹊幽州謂之秦渠一曰螢火也】天子居明堂右个【明堂向南堂右个西頭室】乘朱輅駕赤駵載赤旂衣朱衣服赤玉食菽與雉其器髙以觕是月也令漁師伐蛟取鼉升龜取黿【漁師掌魚官也漁讀若相語之語蛟鼉黿皆魚屬鼉皮可作鼔詩曰鼉鼔韼韼黿可爲羮傳曰楚人獻黿於鄭靈公靈公不與公子宋黿羮公子怒染指於鼎嘗之而出是也皆不害人易得故言取也蛟育鱗甲能害人難得故言伐也龜神可以決吉凶入宗廟尊之也故曰升也】乃命虞人入材葦【虞人掌山澤之官材葦供國用也】是月也令四監大夫合百縣之秩芻以養犧牲【周制天子畿內方千里分爲百縣縣有四郡郡有鄙故春秋傳曰上大夫受縣下大夫受郡周時縣大郡小至秦始皇兼天下初置三十六郡以監縣耳此云百縣說周制畿內之縣也四監監四郡大夫也秩常也常所當芻故聚之以養犧牲】令民無不咸出其力【咸皆也出其力以聚芻而用之】以供皇天上帝名山大川四方之神以祀宗廟社稷之靈爲民祈福【祈求也】是月也命婦官染采黼黻文章必以法故無或差【一作遷】忒黑黃蒼赤莫不質良【婦人善別五色故命其官使染采也白與黒謂之黼黒與赤謂之黻靑與赤謂之文赤與白謂之章修其法章不有差忒故黑蒼黃赤之色皆美善】勿敢僞詐【勿無也】以給郊廟祭祀之服【郊祀天廟祀祖】以爲旗章以別貴賤等級之度【熊虎爲旗章服也貴有常尊賤有等卑故曰度】是月也樹木方盛乃命虞人入山行木無或斬伐【虞人常山材之官行察也視山川禁民不得斬伐】不可以興土功不可以合諸侯不可以起兵動眾無舉大事以搖蕩於气【土功築臺穿池合諸侯造盟防也舉動兵眾息封疆也大事徵伐也於時不時故曰搖動於气】無發令而幹時以妨神農之事【無發幹時之令畜聚人功以妨害神農枟耨之事】水潦盛昌命神農將巡功舉大事則有天殃【昔炎帝神農能殖嘉谷神而化之號爲神農後世因名其官爲神農巡行堰畝修治之功於此時或舉大事妨害農事禁戒之云有天殃之罰】是月也土潤溽暑大雨時行燒薙行水利以殺艸如以熱湯可以糞田疇可以美土疆【夏至後三十日大暑節火王也潤溽而濕重又有時雨燒薙行水灌之如以熱湯可以成糞田疇美土疆疆界畔】行之是令是月甘雨三至三旬二日【行之是令行是之令也十日爲旬二日者陰晦朔日也月十日一雨又二十日一雨一月中得二日耳故曰三旬二日】季夏行春令則谷實解落國多風欬人乃遷徙【春木王木性墮落陽發多風而行其令故谷實散落民病風欬上气也民遷徙移家春陽布防也】行秋令則丘隰水潦禾稼不熟乃多女災【丘髙隰下也言髙下有水潦象金气也故殺禾稼使不成熟也金幹火故多女災生子不育也】行冬令則寒气不時鷹隼早鷙四鄙入保【冬陰閉固而行其令故寒風不節也鷹隼早鷙象冬气殺戮四界之民畏寇賊之來故入城郭自保守也】中央土其日戊巳【戊巳土日土王中央也】其帝黃帝其神后土【黃帝少典之子以土徳王天下號軒轅氏死托祀爲中央之帝后土官共工氏子句龍能平九土死托祀爲后土之神】其虫倮其音宮【陽發散越而屬倮虫倮虫麒麟爲之長宮土也位在中央爲之音主】律中黃鐘之宮其數五【黃鐘陽律也竹管音中黃鐘之宮也其數五五行之數土第五也】其味甘其臭香【土味甘土臭香】其祀中霤祭先心【土王中央故祀中霤霤室中之祭祭后土也祭祀之肉先進心心火也用所勝也一曰心土自用其蔵也】天子居太廟太室【南向中央室曰太廟又處其中央故曰太室】乘大輅駕黃駵載黃旂衣黃衣服黃玉【土色黃故尙黃色】食稷與牛【稷牛皆屬土】其气圜以揜【揜象土畬養萬物一作揜以閎】

音律

二曰黃鐘生林鐘【黃鐘十一月律林鐘六月律】林鐘生太蔟【太蔟正月律】太蔟生南呂【南呂八月律】南呂生姑洗【姑洗三月律】姑洗生應鐘【應鐘月律】十應鐘生防賔【防賔五月律】防賔生大呂【大呂十二月律】大呂生夷則【夷則七月律】夷則生夾鐘【夾鐘二月律】夾鐘生無射【無射九月律】無射生仲呂【仲呂四月律】三分所生益之一分以上生三分所生去其一分以下生黃鐘太呂太蔟夾鐘姑洗仲呂防賔爲上林鐘夷則南呂無射應鐘爲下【律呂相生上者上生下者下生】大聖至理之世天地之气合而生風日至則月鐘其風以生十二律仲冬日短至【冬至日日極短故曰日短至】則生黃鐘季冬生大呂孟春生太蔟仲春生夾鐘季春生姑洗孟夏生仲呂仲夏日長至【夏至日日極長故曰日長至】則生防賔季夏生林鐘孟秋生夷則仲秋生南呂季秋生無射孟冬生應鐘天地之風气正則十二律定矣黃鐘之月土事無作愼無發蓋以固天閉地陽气且泄【黃鐘大之月也且肚也】大呂之月數將幾終【大呂十二月幾近終盡】歲且更起而農民無有所使【使役】太蔟之月陽气始生【太蔟正月冬至後四十六日立春故曰陽气始生】艸木繁動【動生也】令農發土無或失時【發土而耕】夾鐘之月寛裕和平行徳去刑【夾鐘二月也行仁徳去刑戮也】無或作事以害羣生【事兵戎事也故曰以害羣生】姑洸之月達道通路溝瀆修利【姑洗三月也時雨將降故修利溝瀆】申之此令嘉气趣至【順其陽徳故嘉喜之气至】仲呂之月無聚大眾巡勸農事【仲呂四月大眾謂軍旅工役也順陽長養無役大眾妨廢農工故戒之曰無也必循行農事勸率之】艸木方長無攜民心【民當務農長養谷木徭役聚則心攜離逆上命也故戒之曰無也】防賔之月陽气在土安壯養俠【防賔五月肚盛俠少也皆安養之助陽也】本朝不靜艸木早槁【靜安朝政不寧故艸木變動墮落早枯槁也】林鐘之月艸木盛滿陰將始刑【林鐘六月刑殺也夏至後四十六日立秋秋則行刑戮故曰陰气將始殺也】無發大事以將陽气【發起將猶養】夷則之月修法飭刑選士厲兵【夷則七月也飭讀如敕飭正刑法所以行法也簡選武士厲利其兵】詰誅不義以懷逺方【懷柔也詩云柔逺能邇以定我王也】南呂之月蟄虫入穴【南呂八月也蟄讀如詩文王什之什】趣農收聚【仲秋大雨故收聚】無敢懈怠以多爲務【務猶事也】無射之月疾斷有罪當法勿赦【無射九月有罪當斷故勿赦】無畱獄訟以亟以故【亟疾故事】應鐘之月陰陽不通閉而爲冬【應鐘十月陽伏在下陰閉於上故不通】修別【一作辧】喪紀審民所終【審愼終卒修別喪服親疎輕重之紀故曰審民所終也】

音初

三曰夏后氏孔甲田於東陽萯山【孔甲禹後十四世臯之父發之祖桀之宗田獵也】天大風晦盲【盲瞑也】孔甲迷惑入於民室主人方乳【乳產】或曰後來見良日也之子是必大吉【之其】或曰不勝也之子是必有殃後乃取其子以歸曰以爲餘子誰敢殃之子長成人幕動拆撩斧斫斬其足遂爲守門者【以其無足遂爲守門之官所謂之子有殃也】孔甲曰嗚呼有疾命矣夫乃作爲破斧之歌實始爲東音【爲東陽之音】禹行功見塗山之女禹未之遇而巡省南土【遇禮也禹未之禮而巡狩南行也省南方之土】塗山氏之女乃令其妾待禹於塗山之陽【塗山在九江近當塗也山南曰陽也】女乃作歌歌曰侯人弓猗實始作爲南音【南方風之音】周公及召公取風焉以爲周南召南【取塗山氏女南音爲樂歌】周昭王親將徵荊【周昭王康王之子穆王之父荊楚也秦莊王諱楚避之曰荊】辛余靡長且多力爲王右【右兵車之右也】還反涉漢梁敗王及蔡公抎於漢中【抎墜音曰顚隕之隕】辛余靡振王北濟又反振蔡公【振救也傳曰齊桓公伐楚讓之曰爾貢苞茆不入王祭不供無以縮酒寡人是徴昭王南徵沒而不復寡人是問對曰貢之不入寡君之罪敢不共乎昭王之不復君其問諸水濵由此言之昭王爲沒於漢辛余靡焉得振王北濟哉】周公乃侯之於西翟實爲長公【西翟西方也以辛余靡有振王之力故賞之爲長公】殷整甲徙宅西河【一作阿】猶思故處【處居也】實始作爲西音長公繼是音以處西山【西音周之音】秦繆公取風焉實始作爲秦音【取西音以爲秦國之樂音】有娀氏有二佚女爲之九成之臺【成猶重】飲食必以鼔【鼔樂】帝令燕往視【一作劾】之鳴若謚隘二女愛而爭搏之覆以玉筐少選發而視之【少選須臾】燕遺二卵北飛遂不反【帝天也天令燕降卵於有娀氏女吞之生契詩雲天命鳥降而生商又曰有娀氏女方將立子生商此之謂也】二女作歌一終曰燕燕往飛實始作爲北音【北國之音】凡音者產乎人心者也感於心則蕩乎音【蕩動】音成於外而化乎內【內化生內心】是故聞其聲而知其風【風俗】察其風而知其志【一作意下同】觀其志而知其徳盛衰賢不肖君子小人皆形於樂不可隠匿故曰樂之爲觀也深矣土則艸木不長【惡】水煩則魚鼈不大【擾渾】世濁則禮煩而樂淫【煩亂淫邪】鄭衞之聲桑問之音【說見孟春紀】此亂國之所好衰徳之所說【說樂】流辟誂越慆濫之音出【出生也】則滔蕩之气邪慢之心感矣感則百姦眾辟從此產矣故君子反道以修徳【修治也】正徳以出樂和樂以成順【樂以和爲成順】樂和而民鄕方矣【鄕仰方道】

制樂

四曰欲觀至樂必於至治【至樂至和之樂至治至徳之治】其治厚者其樂治厚其治薄者其樂治薄亂世則慢以樂矣今室閒戶牖動天地一室也故成湯之時有谷生於庭昏而生比旦其大拱【書敍云伊陟相太戊毫有桑谷祥共生於朝太戊太甲之孫太康之子也號爲中宗滿兩手曰拱湯生仲丁仲丁生太甲太甲生太康太康生太戊凡五唐矣此云湯之時不亦謬乎由此觀之曝咸陽市門無敢增損一字者明畏不韋之勢耳故揚子云恨不及其時車載其金而歸也】其吏請卜其故【灼龜曰卜】湯退卜者曰吾聞祥者福之先者也見祥而爲不善則福不至妖者禍之先者也見妖而爲善則禍不至【爲善則福應之故禍無從至也】於是早朝晏退問疾弔喪務鎭撫百姓三日而谷止【止滅】故禍兮福之所倚福兮禍之所伏聖人所獨見眾人焉知其極【極猶終】周文王立國八年歲六月文王寢疾五日而地動東西南北不出國郊【邑外曰郊】百吏皆請曰臣聞地之動爲人主也今王寢疾五日而地動四面不出周郊羣臣皆恐曰請移之文王曰若何其移之也對曰興事動眾以增國城其可以移之乎文王曰不可夫天之見妖也以罰有罪也我必有罪故天以此罰我也今故興事動眾以增國城是重吾罪也不可【重猶益也移咎徴於他人是重吾罪故曰不可】文王曰昌也請攺行重善以移之其可以免乎於是謹其禮秩皮革以交諸侯飭其辭令【飭讀如敕飭正其辭令也】幣帛以禮豪士【幣圭壁帛纁也材倍百人曰豪也】頒其爵列等級田疇以賞【一作賔】羣臣無幾何疾乃止【止除也】文王卽位八年而地動已動之後四十三年凡文王立國五十一年而終此文王之所以止殃剪妖也【剪除也】宋景公之時熒惑在心【景公元公佐之子欒熒惑五星之一火之精也心東方宿宋之分野】公懼召子韋而問焉曰熒惑在心何也【子韋宋之太史能占宿度者故問之】子韋曰熒惑者天罰也心者宋之分野也禍當於君𨿽然可移於宰相公曰宰相所與治國家也而移死焉不祥【祥吉】子韋曰可移於民公曰民死寡人將誰爲君乎寧獨死【傳曰後非眾無以守邑故曰將誰爲君乎】子韋曰可移於歲公曰歲害則民饑【谷不熟爲饑也】民饑必死爲人君而殺其民以自活也其誰以我爲君乎【傳曰眾非元後何戴故曰其誰以我爲君】是寡人之命固盡已子無復言矣子韋還走北面載拜曰臣敢賀君天之處髙而聽卑君有至徳之言三天必三賞君今夕熒惑其徙三捨君延年二十一歲公曰子何以知之對曰有三善言必有三賞熒惑有三徙捨捨行七星【星宿也】星一徙當一年三七二十一臣故曰君延年二十一歲矣【以徳復星也徙三捨固其理也死生有命不可益矣而延二十一歲誘無聞也】臣請伏於陛下以伺候之熒惑不徙臣請死公曰可是夕熒惑果徙三捨

明理

五曰五帝三王之於樂盡之矣【盡極】亂國之主未嘗知樂者是常主也【非賢主也】夫有天賞得爲主而未嘗得主之實【未嘗得爲賢主之實】此之謂大悲【此之爲大悲哀之人】是正坐於夕室也【夕室以諭悲人也言其室邪夕不正徙正其坐也】其所謂正乃不正矣【悲人所爲如坐夕室自以爲正乃不正之謂也】凡生非一气之化也長非一物之任也成非一形之功也故眾正之所積其福無不及也【及至也】眾邪之所積其禍無不逮也其風雨則不適【適時也】其甘雨則不降其霜雪則不時【不當霜雪而霜雪故曰不時】寒暑則不當【不當寒而寒不當暑而暑】陰陽失次【一作易次】四時易節【謂不得其所節一作位】人民淫爍不固【淫邪銷爍不一也不固不執正道】禽獸胎消不殖【銷爍不成不得長殖也】艸木痺小不滋【滋亦長】五穀【闕】敗不成【成熟也】其以爲樂也若之何哉【言不可以爲樂故曰若之何哉】故至亂之化君臣相賊【君不君臣不臣故相賊】長少相殺父子相忍弟兄相誣知交相倒【倒逆也】夫妻相冒日以相危失人之紀【冒嫉危疑相嫉則相猜疑故失人道之綱紀】心若禽獸長邪茍利【一作茍且】不知義理【亂政之化也心如禽獸焉知義理】其云狀有若犬若馬若白鵠若眾車【雲气形狀如物之形也】有其狀若人蒼衣赤首不動其名曰天衡【衡物之气】有其狀若懸釜而赤其名曰云旍【雲气之象旍旗者】有其狀若眾馬以鬭其名曰滑馬【五行傳爲馬妖也】有其狀若眾植華【一作藿】以長黃上白下其名蚩尢之旍【旍旗】其日有鬭蝕有倍僪有暈珥【鬭蝕兩日共鬭而相食倍僪暈珥皆日旁之危气也在兩傍反出爲倍在上反出爲僪在上內向爲冠兩傍內向爲珥暈讀爲君國子民之君气圍繞日周匝有似軍營相圍守故曰暈也】有不光有不及【一作反】景有眾日並出有晝盲【盲冥也】有霄見【霄夜見明】其日有薄蝕【薄廹也日月激防相掩名爲薄蝕】有暉珥有偏盲有四月並出有二月並見【並猶俱也】有小月承大月有大月承小月有月蝕星有出而無光其星有熒惑【熒惑火精】有彗星有天棓有天欃有天竹有天英有天干【幹楯也】有賊星有鬭星有賔星其气有上不屬天下不屬地【屬猶至】有丰上殺下有若水之波有若山之楫【楫林木也】春則黃夏則黑秋則蒼冬則赤其妖孽有生如帶有鬼投其陴【陴腳也音楊子愛骭一毛之骭】有菟生雉雉亦生鴳【鴳一名冠爵於五行傳羽虫之孽】有螟集其國其音匈匈【食心爲螟音聲飛匈匈驚動眾人集其國都也】國有遊西東【於五行傳爲虵妖也西東示民流遷國不安寧也】馬牛乃言【言語皆妖也】犬彘乃連【連合皆妖也】有狼入於國【國都也河圖曰野鳥入主人亡也】有人自天降【降下人妖也】市有舞鴟國有行飛【一作彘】馬有生角【於五行傳爲馬禍】雄鷄五足【羽虫之孽】有豕【一作豸】生而彌【彌蹄不甲也於五行傳爲墨眚黒之祥也】雞卵多假有社遷處【遷移】有豕生狗【於五行傳爲豕禍】國有此物其主不知驚惶亟革上帝降禍凶災必亟【亂惑之主見妖孽之怪不知驚惶疾自革更共衛厥罰故上帝降之禍凶災必至】其【一作有】殘亡死喪殄絕無類流散循饑無日矣【循大也谷不熟曰饑無復有期日也】此皆亂國之所生也不能勝數盡荊越之竹猶不能書【楚越竹所生也尙不能勝書者妖多也】故子華子曰夫亂世之民長短頡百疾【疾病也長短者無節度也頡猶大迎也百疾變詐也旣無節度大迎爲變詐之疾也】民多疾癘道多褓繦盲禿傴尫萬怪皆生【褓小兒被也繦褸擡上繩也言民繦負其子走道跛而散去盲無見禿無髮傴僂俯者也尫短仰者也怪物妄生非一類故言萬怪者也】故亂世之生烏【一作焉】聞至樂【烏安也】不聞至樂其樂不樂【亂國之樂怨以悲不聞不聞至徳之樂故曰其樂不樂也】

呂氏春秋卷六

欽定四庫全書

呂氏春秋卷七

漢髙誘注

孟秋紀第七

七月紀

一曰孟秋之月長日至四旬六日【孟秋夏之七月夏至後日尙長至四十六日立秋晝夜等故曰長日至四旬六日】日在翼【翼南方宿楚之分野是月日躔此宿】昏斗中旦畢中則立秋【斗北方宿吳之分野畢西方宿越之分野是月昏旦時皆中於南方】其日庚辛其帝少皥【庚辛金日也少皥帝嚳之子摯兄也以金徳王天下號爲金天氏死配金爲西方金徳之帝】其神蓐收【少皥氏裔子曰該皆有金徳死托祀爲金神】其虫毛其音商【金气寒裸者衣毛虫之屬而虎爲之長商金也其位在西方】律中夷則其數九【夷則陽律也竹管音與夷則和太陽气哀太陰气發萬物肅然應法成性故曰律中夷則其數九五行數五金第四故曰九】其味辛其臭腥【五行金味辛金臭腥】其祀門祭先肝【孟秋始內由門入故祀門也肝木也祭祀之肉用其勝故先進肝又曰肝金也自用其藏也】涼風至白露降【涼風坤卦之風爲損降下】寒蟬鳴鷹乃祭鳥始用行戮【寒蟬得寒气故翼而鳴時應也是月鷹鷙殺鳥於大澤之中四面陳之世謂之祭鳥於是時乃始行戮刑罰順秋气】天子居總章左个【總章西向堂也西方總成萬物章明之也故曰總章左个南頭室也】乘戎路駕白駱【戎路白路也白馬黒鬛曰駱】載白旂衣白衣服白玉【白順金也】食麻與犬其器廉以深【犬金畜也廉利也象金斷割深象陰閉藏】是月也以立秋先立秋三日太史謁之天子【夏至後四十六日立秋故在是月謁告也】曰某日立秋盛徳在金天子乃齋【盛徳在金金主西方也齋自禋潔】立秋之日天子親率三公九卿諸侯大夫以迎秋於西郊【九里之郊】還乃賞軍率武人於朝【金气用事治兵討暴非率不整非武不齊故賞軍將與武人於朝與眾共之】天子乃命將帥還厲兵簡練桀雋【材過萬人曰桀千人曰雋】專任有功以徵不義【徵正也】詰誅暴慢以明好惡巡彼逺方【巡行也逺方天下也】是月也命有司修法制【禁令】繕囹圄具桎梏禁止姦【囹圄法室桎梏謂械在足曰桎在手曰梏所以禁止人之姦邪】愼罪邪務搏執命理瞻傷察創視折審斷【愼戒有姦罪者搏執之也理獄官也使視傷創毀折者可斷之故曰審斷】決獄訟必正平戮有罪嚴斷刑【爭罪曰獄爭財曰訟決之者必得其正平不直者戮而刑之】天地始肅不可以贏【肅殺素气始行不可以驕贏犯令必誅故曰不可以贏】是月也農乃升谷天子嘗新先薦寢廟【升進也先致寢廟孝經曰四時祭祀不忘親也】命百官始收斂【收斂孟秋始內】完隄防謹壅塞以備水潦【是月月麗於畢俾雨滂沱故預完隄防備水潦】修宮室坿墻垣補城郭【坿讀如符坿猶培也】是月也無以封侯立大官【封侯裂土封之邑也大官謂上公九命之官】無割土地行重幣出大使【無割土地以地賜人重幣金帛之幣大使使命也方金气之收藏皆所不宜行也】行之是令而涼風至三旬孟秋行冬令則陰气大勝介虫敗谷戎兵乃來【冬水王而行其令故陰气大勝也介虫龜屬冬武故介甲之虫敗其谷也金水相並則戎兵來侵爲害】行春令則其國乃旱陽气後還五穀不實【春陽亢燥而行其令故枯旱也是月涼風用事而行春暖之令而谷更生故害而不成實也】行夏令則多火災寒熱不節民多瘧疾【夏火王而行其令故多火災金气火气寒熱相干不節使民病瘧疾寒熱所生】

蕩兵【一作用兵】

二曰古聖王有義兵而無有偃兵【偃止】兵之所自來者上矣【自從上古上一作久】與始有民俱【俱皆】凡兵也者威也威也者力也民之有威力性也性者所受於天也非人之所能爲也武者不能革【革更】而工者不能移【移易】兵所自來者久矣黃炎故用水火矣【黃黃帝炎炎帝也炎帝爲火災黃帝滅之也】共工氏固次作難矣【共工之治九州也與髙辛氏爭爲帝而亡故曰次作難也】五帝固相與爭矣遞興【一作與】廢勝者用事又曰蚩尢作兵蚩尢非作兵也利其械矣【蚩尢少皥氏之末丸黎之君名也始作亂伐無罪殺無辜善用兵爲之無道非始造之也故曰非作兵也】未有蚩尢之時民固剝林木以戰矣勝者爲長【長率】長則猶不足治之故立君【立置也】君又不足以治之故立天子天子之立也出於君君之立也出於長長之立也出於爭【戰勝而爲長故曰出於爭】爭鬭之所自來者久矣不可禁不可止【天生五材民並用之廢一不可誰能去兵兵之來久矣聖人以治亂人以亡廢興存亡昏明之術也故曰不可禁不可止】故古之賢王有義兵而無有偃兵家無怒笞【一作忿】則豎子嬰兒之有過也立見【家無嚴親怒笞之威則小子好爭上下過立著見也】國無刑罰則百姓之悟相侵也立見【無刑罰可畏臣下故有相侵淩奪掠之罪】天下無誅伐則諸侯之相暴也立見【無誅伐可畏故相暴大兼小也】故怒笞不可偃於家刑罰不可偃於國誅伐不可偃於天下有巧有拙而已矣【巧者以治拙者以亂】故古之聖王有義兵而無有偃兵夫有以饐死者欲禁天下之食悖【悖惑】有以乘舟死者欲禁天下之船悖有以用兵喪其國者欲偃天下之兵悖夫兵不可偃也譬之若水火然【水以療湯火以熱食兵以除亂夫何偃也故曰若水火然】善用之則爲福不能用之則爲禍【傳曰能者養之以求福不能者敗之以取禍此之謂】若用藥者然得良藥則活人得惡藥則殺人義兵之爲天下良藥也亦大矣【義兵除天下之凶殘解百姓之倒懸而生育之故方之於良藥】且兵之所自來者逺矣未嘗少選不用貴賤長少賢者不肖相與同有巨有微而已矣【少選須臾也賢不肖者用兵皆欲得勝是其同也巨觕略微要妙覩未萌之萌也】察兵之微在心而未發兵也疾視兵也作色兵也傲言兵也援推【一作掛刺】兵也連【一作速】反兵也侈鬭兵也三軍攻戰兵也此八者皆兵也微巨之爭也今世之以偃兵疾說者終身用兵而不自知悖故說𨿽彊談𨿽辧文學𨿽博猶不見聽【𨿽以辧文博學力說偃兵不自知悖者不聼從也】故古之聖王有義兵而無有偃兵兵誠義以誅暴君而振苦民【一作弱民】民之說也若孝子之見慈親也若饑者之見美食也民之號呼而走之【走歸】若彊弩之射於深谿也若積大水而失其壅隄也中主猶若不能有其民而況於暴君乎【中主非賢君】

振亂

三曰當今之世濁甚矣【濁亂也君肆害不可禁衞故亂甚】黔首之苦不可以加矣【民人之苦毒不可復增加】天子旣絕賢者廢伏【絕若三代之末祚數盡也賢者不見用故廢伏】世主恣行與民相離黔首無所吿愬【世主亂主也亂政亟行與民相違黔首懷怨無所控告】世有賢主秀士宜察此論也則其兵爲義矣【賢主治主也秀士治士也宜察恣行之主與民相離怨而捨之也必舉兵誅之誅其君弔其民故曰其兵爲之義也】天下之民且死者也而生【且行也治主之兵救其民故曰將生也】且辱者也而榮【榮光明也】且苦者也而逸【民見弔卹安逸】世主恣行則中人將逃其君去其親又況於不肖者乎【遭恣行之君中凡之人將逃而去之不能顧其親戚也又況下愚不肖之人能保守其君而不逃去其親者也】故義兵至則世主不能有其民矣人親不能禁其子矣【世主暴亂若桀紂者也民去之而歸湯武故不能得其有也其親不能禁止其子】凡爲天下之民長也慮莫如長有道而息無道賞有義而罰不義今之世學者多非乎攻伐非攻伐而取救守取救守則鄕之所謂長有道而息無道賞有義而罰不義之術不行矣天下之長民其利害在【一本下有此字】察此論也攻伐之與救守一實也【攻伐欲陷人救守欲完人其實一也】而取舍人異【攻伐欲破人救守欲全人救曰取舍人異】以辧說去之終無所定論固不知悖也知而欺心誣也【論說事情固不知之是爲悖實知之而自欺其心是爲誣】誣悖之士𨿽辧無用矣【辧無所能施故謂之無用】是非其所取而取其所非也是利之而反害之也安之而反危之也【民以爲安而安之以禮義也危之乃危亡之道也故日安之反危也】爲天下之長患致黔首之大害者若說爲深【說若是者爲天下之患爲黔首之害深而大也】夫以利天下之民爲心者不可以不熟察此論也【論猶別也】夫攻伐之事未有不攻無道而伐不義也攻無道而伐不義則福莫大焉黔首利莫厚焉【厚重也】禁之者【禁止也】是息有道而伐有義也是窮湯武之事而遂桀紂之過也【遂猶長也】凡人之所以惡爲無道不義者爲其罰也【惡猶畏】所以蘄有道行有義者爲其賞也【蘄讀曰祈或作勤】今無道不義存存者賞之也【𨿽存幸耳賞之非也】而有道行義窮窮者罰之也【𨿽窮不幸耳罰之非也】賞不善而罰善欲民之治也不亦難乎【治整也】故亂天下害黔首者若論爲大【論若是者賞所當罰罰所當賞者是以亂天下而害黔首最爲大也】

禁塞

四曰夫救守之心未有不守無道而救不義也守無道而救不義則禍莫大焉【莫無也無有大之者】爲天下之民害莫深焉【深重也無有重之者】凡救守者太上以說【說說言也】其次以兵【以兵威之】以說則承從【一作徒】多羣日夜思之事心任精起則誦之臥則夢之自今單唇幹肺費神傷魂【單盡幹晞費損神人之神也魂人之陽精也陽精爲魂陰精爲魄】上稱三皇五帝之業以愉其意【愉恱】下稱五伯名士之謀以信其事【信明也其說救守之事】早朝晏罷以告制兵者【制者主也謂敵之主兵者】行說語眾以明其道道畢說單而不行【畢單皆盡不行不見從】則必反之兵矣【說不見從故反之以兵威之】反之於兵則必鬭爭之情必且殺人是殺無罪之民以興無道與不義者也無道與不義者存是長天下之害【爲天下之害者得滋長】而止天下之利【晉獻公曰物不兩施害長故利止者也】𨿽欲幸而勝禍且始長【晉獻公伐驪戎史蘇曰勝而不吉故曰禍乃始長也】先王之法曰爲善者賞爲不善者罰古之道也不可易【易猶違】今不別其義與不義而疾取救守不義莫大焉害天下之民者莫甚焉故取攻伐者不可非【於義可攻可伐故不可非也】攻伐不可取【於義不可攻不可伐故不可取惟義所作】救守不可非【於義當救當守故不可非】救守不可取【於義當守當救不可取而有之也】惟義兵爲可兵茍義攻伐亦可【以有道攻伐無道故司馬法曰以戰去戰𨿽戰可也此之謂也】救守亦可【謂諸侯思啟封疆以無道攻有道𨿽救之可也極困設守亦可也】兵不義攻伐不可【若以桀紂之兵攻伐湯武曷當可乎】救守不可【桀紂堅守而往救之亦不可也】使夏桀殷紂無道至於此者幸也使吳夫差智伯瑤侵奪至於此者幸也【夫差吳王闔閭之子智伯智宣子之子防子也】使晉厲陳靈宋康不善至於此者幸也【晉厲公景公之子州蒲也陳靈公共公之子平國者也宋康王在春秋後當戰國時僭稱王】若令桀紂知必國亡身死殄無後類吾未知其厲爲無道之至於此也吳王夫差智伯瑤知必國爲丘墟身爲刑戮吾未知其爲不善無道侵奪之至於此也【夫差智伯爲無道侵奪無厭夫差爲越王句踐所滅智伯爲防子所殺於晉陽之下也】晉厲知必死於匠麗氏【匠麗氏晉大夫家也厲公無道欒書中行偃殺之於匠麗氏也】陳靈知必死於夏徴舒【夏徴舒陳大夫禦叔之子夏姬所生也靈公通於夏姬與孔寧儀行父飲酒於夏氏徴舒過之公謂行父曰徴舒似汝對曰亦似君徴舒病之公出自其廐射而殺之故曰死於夏徴舒】宋康知必死於溫吾未知其爲不善之至於此也【溫魏邑也宋康王名偃宋元公佐六世之孫辟兵之子也立十一年自爲王東敗齊取五城南敗楚取二百里西敗魏軍於溫與齊楚魏爲敵國以革囊盛血懸而射之號曰射天諸侯患之咸曰宋復爲紂不可不誅卽位四十七年齊湣王與楚魏伐宋遂滅之而三分其地故曰死於溫】此七君者大而無道不義所殘殺無罪之民者不可爲萬數【萬人一數之言多不可勝數】壯佼老幼胎之死者大實平原廣堙深谿大谷赴巨水積灰塡溝洫險阻犯流矢蹈白刃加之以凍餓饑寒之患以至於今之世爲之愈甚故暴骸骨無量數【言多】爲京丘若山陵【戰鬭殺人合土築之以爲京觀故謂之京丘若山陵髙大也】世有興主仁士深意念此亦可以痛心矣亦可以悲哀矣【哀亦痛也】察此其所自生生於有道者之廢而無道者之恣行【恣放也】夫無道者之恣行幸矣【無道者恣其情欲而見信用不得誅滅是乃幸也】故世之患不在救守而在於不肖者之幸也救守之說出則不肖者益幸也賢者益疑矣【疑怪其何以益幸也】故大亂天下者在於不論其義而疾取救守【疾猶爭也】

懷寵

五曰凡君子之說也非茍辧也士之議也非茍語也必中理然後說【理義】必當義然後議【議言】故說義而王公大人益好理矣士民黔首益行義矣【一命爲士民士民之說爲士者也】義理之道彰則暴虐姦詐侵奪之術息也【彰明息滅】暴虐姦詐之與義理反也其埶不俱勝不兩立故兵入於敵之境【境壤】則民知所庇矣【庇依廕也】黔首知不死矣【知義兵救民之命不殺害】至於國邑之郊不虐五穀不掘墳墓不伐樹木不燒積聚不焚室屋不取六畜得民虜奉而題歸之【奉送也】以彰好惡【好其顓民惡其惡君也傳曰其君是惡其民何罪此之謂也】信與民期以奪敵資【以信與民期不違之也資用也敵以暴虐用其民故以信義奪其民也】若此而猶有憂恨冒疾遂過不聽者𨿽行武焉亦可矣先發聲出號【號令】曰兵之來也以救民之死【死命】子之在上無道倨傲【子謂所伐國之君】荒怠貪戾虐眾恣睢自用也辟逺聖制謷醜先王排訾舊典上不順天【順承】下不惠民【恵愛】徴斂無期來索無厭【其度厭之】罪殺不辜慶賞不當若此者天之所誅也人之所讐也不當爲君今兵之來也將以誅不當爲君者也以除民之讐而順天【一作民】之道也民有逆天之道衞人之讐者身死家戮不救【衞猶防助也救無道之君則身死家戮不救貸也】有能以家聽者祿之以家【以一家祿之】以裏聽者祿之以裏【裏閭也周禮五家爲比五比爲閭閭二十五家】以鄕聽者祿之以鄕【周禮二千五百家爲州五州爲鄕鄕萬二千五百家】以邑聽者祿之以邑【周禮八家爲井四井爲邑三十二家也此上鄕邑皆不從周禮】以國聽者祿之以國【國都也周禮二千五百家爲縣四縣爲都然則國都萬家也】故克其國不及其民【克勝及罪】獨誅所誅而已矣【所誅君也】舉其秀士【一本作秀儁】而封侯之【秀士雋士】選其賢良而尊顯之【授以上位】求其孤寡而振卹之【無子曰孤無夫曰寡振贍矜卹】見其長老而敬禮之【尊髙年】皆益其祿加其級【祿食級等】論其罪人而救出之【論猶理】分府庫之金散倉廩之粟【金鐡也可以爲田器皆布散以與人民】以鎭撫其眾不私其財問其叢社大祠民之所不欲廢者而復興之【興之奉其祀】曲加其祀禮是以賢者榮其名而長老說其禮民懷其徳【懷安也】今有人於此能生死一人【生活也】則天下必爭事之矣【事此一人】義兵之生一人亦多矣人孰不說故義兵至則鄰國之民歸之若流水【民歸之若流水不可壅禦也】誅國之民望之若父母行地滋逺得民滋眾【所誅國之民睎望義兵之至若望其父母滋益眾多也孟子曰有百姓簞食壺漿以迎王師奚爲後予此之謂】兵不接刃而民服其化【接交若被其化也】

呂氏春秋卷七

欽定四庫全書

呂氏春秋卷八

漢髙誘注

仲秋紀第八

八月紀

一曰仲秋之月日在角【仲秋夏之八月角東方宿韓鄭之分野是月日躔此宿】昏牽牛中旦觜嶲中【牽牛北方宿越之分野觜嶲西方宿魏之分野是月昏旦時皆中於南方】其日庚辛其帝少皥其神蓐收其虫毛其音商【說在孟秋】律中南呂【南呂陰律是月陽气內藏陰呂於陽任其成功竹管音中南呂】其數九其味辛其臭腥其祀門祭先肝涼風生【說在孟秋】候鴈來鳥歸羣鳥養羞【是月候時之鴈從北漠中來南過周雒之彭蠡鳥燕也春分而來秋分而去歸蟄所也傳曰鳥氏司分者也寒气將至羣鳥養進其毛羽禦寒也故曰羣鳥養羞】天子居總章太廟【總章西向堂太廟中央室也】乘戎路駕白駱載白旂衣白衣服白玉食麻與犬其器廉以深【說在孟秋】是月也養衰老授幾杖行麋粥飲食【陰气發老年衰故其養之授其幾杖賦行飲食麋粥之惺今之八月比戶賜髙年鳩杖粉粢是也周禮大羅氏掌獻鳩杖以養老又伊耆氏掌共老人之杖】乃命司服具飭衣裳文繡有常制有小大度有短長衣服有量必循其故冠帶有常【司服主衣服之官將飭正服故命之也上曰衣下曰裳靑與赤五色備謂之繡周禮司服掌王之吉服祀昊天上帝則大裘而冕祀五帝亦如之享先王則衮冕享先公饗射則鷩冕祀四望山川則毳冕祭社五嶽則絺冕羣小祀則冕凡兵事弁服視朝則皮弁服皮者鹿皮冠服者素幘也故曰小大短長冠帶有常也】命有司申嚴百刑斬殺必當【有司理官刑非一故言百軍刑斬獄刑殺皆重其事故曰必當】無或枉撓枉撓不當反受其殃【淩弱爲枉違彊爲撓反還殃咎】是月也乃命宰祝巡行犧牲視全具案芻豢【宰於周禮爲充人掌養祭祀之犧牲繋於牢芻之三月也祝太祝以騂牷事神祈福祥也巡行犧牲視其全具者恐其毀傷案其芻豢之薄厚牛羊曰芻犬豕曰豢】瞻肥瘠察物色【物毛也】必比類量小大視長短皆中度五者備當上帝其享天子乃儺禦佐疾以通秋气【儺逐疫除不祥也語曰鄕人儺朝服立於阼階禦止也佐疾謂療也儺以止之也以通達秋气使不壅閉】以犬嘗麻先祭寢廟【犬金畜也麻始熟故嘗之】是月也可以築城郭建都邑【國有先君宗廟曰都無曰邑】穿竇窌修囷倉【穿水通竇不欲地泥濕也穿窌所以盛谷也修治囷倉仲秋大內谷當入也圓曰囷方曰倉】乃命有司趣民收斂務蓄菜多積聚【有司於周禮爲埸人埸協入也蓄菜幹苴之屬也詩云亦有防蓄以禦冬也】乃勸種麥無或失時行罪無疑【罪罰也】是月也日夜分雷乃始收聲蟄虫俯戶【是月秋分分等也晝漏五十刻夜漏五十刻故曰日夜分也雷乃始收藏其聲不震也將蟄之虫俯近其所蟄之戶】殺气浸盛陽气日衰水始涸【殺气陰气涸竭】日夜分則一度量【一同也度尺丈量釜鐘也】平權衡正鈞石齊升角【防秤衡也三十斤爲鈞百二十斤爲石升角皆量器也】是月也易關市來商旅入貨賄以便民事【易闋市不徵稅也故商旅來市賤鬻貴曰商旅者行商也貨賄財賂也以所有易所無民得其求故曰以便民事】四方來雜逺鄕皆至【雜防也關市不徵故逺鄕皆至】則財物不匱上無乏用百事乃遂【上無乏用所求得也事非一故百事遂成也】凡舉事無逆天數【天數天道】必順其時【其時天時】乃因其類【因順其事類不幹逆】行之是令白露降三旬【行之是令行是之令也故白露降三旬成萬物也】仲秋行春令則秋雨不降艸木生榮國乃有大恐【天陽亢燥而行溫仁之令故雨不降尙生育故艸木榮革李梅之屬冬實也金木相干有兵象故曰民有大惶恐也】行夏令則其國旱蟄虫不藏五穀復生【夏气盛陽故炎旱使蟄伏之虫不潛藏五穀復萌生也於洪範五行爲恆燠之徴】行冬令則風災數起收雷先行艸木早死【冬寒嚴猛故風災數發收藏之雷先動行未當行故曰先也】

論威

二曰義也者萬事之紀也君臣上下親疎之所由起也【上長下幼】治亂安危過勝之所在也【得紀則治而安失紀則亂而危也過猶取也勝有所勝也】過勝之勿求於他必反於己人情欲生而惡死【欲貪也】欲榮而惡辱死生榮辱之道一則三軍之士可使一心矣【一於紀】凡軍欲其眾也【眾多也以多擊寡𨿽拙者猶以克勝故欲其眾】心欲其一也三軍一心則令可使無敵矣令能無敵者其兵之於天下也亦無敵矣古之至兵民之重令也【至兵至徳君之兵也令無不化故謂之至重也】重乎天下貴乎天子其藏於民心捷於肌膚也深痛執固【捷養也】不可搖蕩【蕩動也】物莫之能動【動移也】若此則敵胡足勝矣【如此者勝敵不足以爲武故言胡足勝矣小之也】故曰其令彊者其敵弱其令信者其敵詘【令彊者不可犯也令信者賞不僣刑不濫也故能使其敵弱而屈服也】先勝之於此則必勝之於彼矣【此近謂廟堂彼逺謂原野】凡兵天下之凶器也勇天下之凶徳也【兵者戰鬭有負敗勇者淩傲有死亡故皆謂之凶徳】舉凶器行凶徳猶不得已也【已止也】舉凶器必殺殺所以生之也【殺無道所以生有道也司馬法曰有故殺人𨿽殺人可也】行凶徳必威威所以懾之也【威畏也懾懼也以威畏敵人使之畏懼已也】敵懾民生此義兵之所以隆也【隆盛也】故古之至兵才民未合【合交】而威已諭矣【諭猶行】敵已服矣【服降】豈必用枹皷干戈哉【鼔以進士幹楯也戈防也】故善諭威者於其未發也於其未通也窅窅乎防防莫知其情【窅音窈】此之謂至威之誠【誠實也】凡兵欲急疾捷先欲急疾捷先之道在於知緩徐遲後而急疾捷先之分也急疾捷先此所以決義兵之勝也而不可久處知其不可久處則知所兔起鳬舉死殙之地矣【起走舉飛也兔走鳬飛諭急疾也殙音悶謂絕气之悶】𨿽有江河之險則淩之【淩越也】𨿽有大山之塞則陷之【陷壞也】並气專精心無有慮【無有由豫之慮】目無有視耳無有聞一諸武而已矣冉叔誓必死於田侯而齊國皆懼【冉叔儀工田侯齊君也】豫讓必死於襄子而趙氏皆恐【豫讓晉畢陽之孫因族以爲氏讓欲報讐殺趙襄子故趙氏恐也】成荊致死於韓主而周人皆畏【畏其義】又況乎萬乘之國而有所誠必乎則何敵之有矣【言無有敢敵者】刃未接而欲己得矣【己得欲殺也】敵人之悼懼憚恐單蕩精神盡矣咸若狂魄【咸皆魄飛蕩若狂人】形性相離【離違也】行不知所之走不知所往𨿽有險阻要塞銛兵利械心無敢據意無敢處此夏桀之所以死於南巢也今以木擊木則拌【拌析也】以水投水則散以冰投冰則沈以塗投塗則陷此疾徐先後之勢也夫兵有大要知謀物之不謀之不禁也則得之矣專諸是也【專諸吳之勇人爲闔廬刺吳王僚也】獨手舉劍至而已矣吳王壹成【專諸一舉而成闔廬爲王故曰吳王一成成謂專諸能成吳王也】又況乎義兵多者數萬少者數千密其躅路開敵之塗則士豈特與專諸議哉

簡選

三曰世有言曰驅市人而戰之可以勝人之厚祿教卒【厚祿大將也教卒習戰也】老弱罷民可以勝人之精士練材【練材拳勇有力之材】離散系系可以勝人之行陣整齊【行陣五列也整齊周旋進退也】鋤耰白梃可以勝人之長銚利兵【耰椎梃杖也長銚長矛也銚讀曰葦苕之苕】此不通乎兵者之論【通達也】今有利劍於此以刺則不中以擊則不及與惡劍無擇【擇別】爲是鬭因用惡劍則不可【言不可用也】簡選精良兵械銛利發之則不時縱之則不當與惡卒無擇【惡卒怯卒】爲是戰因用惡卒則不可王子慶忌陳年猶欲劍之利也【慶忌吳王僚之子也陳年齊人皆勇捷有力也】簡選精良兵械銛利令能將將之【能將上將】古者有以王者有以霸者矣湯武齊桓晉文吳闔廬是矣【湯殷壬癸之子天乙也武周文王之子發也齊桓僖公之子小白也晉文獻公之子重耳也吳闔廬夷昧之子光也】殷湯良車七十乘必死六千人以戊子戰於郕遂禽移大犧【桀多力能推大犧因以爲號而禽克之】登自鳴條乃入巢門遂有夏【殷湯遂有夏之天下】桀旣奔走於是行大仁慈以卹黔首反桀之事【桀爲殘賊湯爲仁惠故曰反桀之事】遂其賢良順民所喜逺近歸之故王天下【殷之王古之帝也】武王虎賁三千人簡車三百乘以要甲子之事於牧野而紂爲禽【要成也甲子之日獲紂於牧野】顯賢者之位進殷之遺老而問民之所欲行賞及禽獸行罰不辟天子【謂殺紂也】親殷如周視人如己天下美其徳萬民說其義故立爲天子【武王爲天所子】齊桓公良車三百乘教卒萬人以爲兵首【首始也】橫行海內天下莫之能禁【禁止也】南至石梁【石梁在彭城也】西至酆郭【酆郭在長安西南】北至令支【令支在遼西】中山亡邢狄人滅衛【中山狄國也一名鮮虞在今盧奴西中山伐邢而亡之邢國今在趙防國也狄殺衛懿公於熒澤故曰滅也】桓公更立邢於夷儀更立衛於楚丘晉文公造五兩之士五乘【兩技也五技之人兵申五乘七十五人也】銳卒千人先以接敵【在車曰士步曰卒】諸侯莫之能難反鄭之埤東衛之畆【反覆覆鄭城埤而取之使衛耕者皆東畆以逐晉亡也】尊天子於衡雍【文公率諸侯朝天子於衡雍衡雍踐土今之河陽】吳闔廬選多力者五百人利趾者三千人以爲前陣【趾足也陣列也】與荊戰五戰五勝遂有郢【郢楚都】東徵至於庳廬【國名也】西伐至於巴蜀北迫齊晉令行中國【中國諸華】故凡兵勢險阻欲其便也兵甲器械欲其利也選練角材欲其精也【角猶量也精猶銳利】統率士民欲其教也【教習也】此四者義兵之助也時變之應也不可爲而不足專恃【專獨也】此勝之一策也【防謀也】

決勝

四曰夫兵有本幹必義必智必勇義則敵孤獨【孤獨無助】敵孤獨則上下虛【一作乘】民解落【解散】孤獨則父兄怨賢者誹亂內能【誹謗也】智則知時化知時化則知虛實盛衰之變知先後逺近縱捨之數【數術也】勇則能決斷能決斷則能若雷電飄風暴雨能若崩山破潰別辧霣墜若鷙鳥之擊也【謂如鷹隼感秋霜之節奮擊也】搏攫則殪【殪死也】中木則碎此以智得也夫民無常勇亦無常怯有气則實實則勇無气則虛虛則怯怯勇虛實其由甚微不可不知【當知之也】勇則戰怯則北【北走也】戰而勝者戰其勇者也戰而北者戰其怯者也怯勇無常儵忽往來而莫知其方【方道也】惟聖人獨見其所由然故商周以興【商湯也周武也】桀紂以亡巧拙之所以相過【過絕也】以益民气與奪民气以能鬭眾與不能鬭眾軍𨿽大卒𨿽多無益於勝【多而不能以克故曰無益於勝】軍大卒多而不能鬭眾不若其寡也夫眾之爲福也大其爲禍也亦大譬之若漁深淵其得魚也大其爲害也亦大【爲實溺則死故害大】善用兵者諸邊之內莫不與鬭𨿽廝輿白徒方數百里皆來防戰勢使之然也【廝役輿眾白衣之徒】幸也者審於戰期而有以羈誘之也【羈牽誘導】凡兵貴其因也因也者因敵之險以爲已固因敵之謀以爲已事能審因而加勝則不可窮矣【窮極】勝不可窮之謂神神則能不可勝也【能勝不能所以勝故曰不可勝】夫兵貴不可勝不可勝在已可勝在彼勝人必在己者不必在彼者故執不可勝之術以遇不勝之敵若此則兵無失矣凡兵之勝敵之生也勝失之兵必隠必微必積必搏隠則勝闡矣【闡布也】微則勝顯矣積則勝散矣搏則勝離矣諸搏攫抵噬之獸其用齒角爪牙也必托於卑微隠蔽此所以成勝【若狐之搏雉俯伏弭毛以喜說之雉見而信之不驚憚逺飛故得禽之軍賊亦皆如此故曰所以成勝】

愛士【一作愼窮】

五曰衣人以其寒也食人以其饑也饑寒人之大害也救之義也【大仁義也】人之困窮甚如饑寒故賢主必憐人之困也必哀人之窮也如此則名號顯矣國士得矣【得國士也】昔者秦繆公乘馬而車爲敗右服失而埜人取之【四馬車兩馬在中爲服詩曰兩服上襄是也兩馬在邊爲驂詩曰兩驂如舞是也】見埜人方將食之於岐山之陽繆公嘆曰食駿馬之肉而不還飲酒餘恐其傷女也於是徧飲而去處一年爲韓原之戰【處一年飲食肉人酒之明年也伐晉惠公戰於晉地之韓原】晉人已環繆公之車矣晉梁由靡已扣繆公之左驂矣【環圍扣持】晉惠公之右路石奮投而擊繆公之甲中之者已六札矣【甲鎧也陷之六札】埜人之嘗食馬肉於岐山之陽者三百有餘人畢力爲繆公疾鬭於車下【畢盡疾急】遂大克晉反獲惠公以歸【克勝也勝晉執惠公歸於秦】此詩之所謂曰君君子則正以行其徳【爲君子作君正法以行徳無徳不報】君賤人則寛以盡其力者也【此逸詩也爲賤人作君寛饒之以盡其力故繆公戰以勝晉】人主其胡【胡何也】可以無務行徳人愛人乎愛人則民親其上民親其上則皆樂爲其君死矣【食馬肉人爲繆公死戰不愛其死以獲惠公是也】趙簡子有兩白騾而甚愛之陽城胥渠處【陽城姓胥渠名處猶病也】廣門之官夜款門而謁曰主君之臣胥渠有疾【廣門邑名也官小臣也款扣也趙簡子晉大夫也大夫稱主者也】醫教之曰得白騾之肝病則止【止愈也】不得則死謁者入通董安於禦於側慍曰譆胥渠也期吾君騾請卽刑焉【安於簡子家臣慍怒卽就也謂就胥渠而刑之也】簡子曰夫殺人以活畜不亦不仁乎殺畜以活人不亦仁乎於是召庖人殺白騾取肝以與陽城胥渠處無幾何趙興兵而攻翟廣門之官左七百人右七百人皆先登而獲甲首【獲衣甲者之首】人主其胡可以不好士凡敵人之來也以求利也今來而得死【是不得利而進】且以走爲利敵皆以走爲利【且將也傳曰見可而進知難而退武之善經也故以走爲利】則刃無與接【接交戰也】故敵得生於我則我得死於敵【敵克故得生也已負故爲死也】夫得生於敵與敵得生於我豈可不察哉【得勝則生負則敗故不可不察而知】此兵之精者也存亡死生決於知此而已矣【言能用兵勝負死生之本所由克敗故曰此兵之精妙矣】

呂氏春秋卷八

欽定四庫全書

呂氏春秋卷九

漢髙誘注

季秋紀第九

九月紀

一曰季秋之月日在房【季秋夏之九月房東方宿宋之分野是月日躔此宿】昏虛中旦栁中【虛北方宿齊之分野栁南方宿周之分野是月昏旦時皆中於南方】其日庚辛其帝少皥其神蓐收其虫毛其音商律中無射【無射陽律也竹管音與無射和也陰气上升陽气下降故萬物隨而藏無射出見也】其數九其味辛其臭腥其祀門祭先肝【說在孟秋】候鴈來賔爵入大水爲蛤【是月候時之鴈從北方來南之彭蠡蓋以爲八月來者其父母也其子羽翼穉弱未能及之故於是月來過周雒也賔爵者老爵也棲宿於人堂宇之間有似賔客故謂之賔爵大水海也傳曰爵入於海爲蛤此之謂也】菊有黃華豺則祭獸戮禽【豺獸也似狗而長毛其色黃於是月殺獸四圍陳之世所謂祭獸戮者殺也】天子居總章右个【右个北頭室也】乘戎路駕白駱載白旂衣白衣服白玉食麻與犬其气亷以深【說在孟秋】是月也申嚴號令命百官貴賤無不務入【季秋畢內故務入也】以防天地之藏【防合也】無有宣出命冢宰農事備收舉五種之要【冢宰於周禮爲天官冢大宰治也主治萬事故命之也舉書五種之要其交簿也】藏帝耤之收於神倉祗敬必飭【天子耤田千畆其所收谷也故謂之帝耤之收於倉受防以供上帝神祗之祀故謂之神倉飭正也祗敬必正不傾邪也】是月也霜始降【秋分後十五日寒露寒露後十五日霜降故曰始也】則百工休【霜降天寒朱漆不堅故百工休不復作器】乃命有司曰寒气總至民力不堪其皆入室【有司於周禮爲司徒司徒主眾故命之使民入室也詩云穹窒燻防塞向墐戶嗟我婦子曰爲攺歲入此室處此之謂也】上丁入學習吹【是月上旬丁日入學吹笙習禮樂周禮籥師掌教國子舞羽吹笙竽籥詩云吹笙鼔簧承筐是將此之謂】是月也大饗帝嘗犧牲告備於天子【大饗上帝嘗犧牲一曰先殺毛以告全故告備乾天子也】合諸侯制百縣【合防諸侯之制度車服之級各如其命數百縣畿內之縣也五家爲鄰五鄰爲裏四里爲攢五攢爲鄙四鄙爲縣然則謂縣者二千五百家也】爲來歲受朔日與諸侯所稅於民輕重之法貢職之數以逺近土地所宜爲度【來歲明年也泰以十月爲正故於是月受明年曆日也由此言之月令爲泰制也諸侯所稅輕重職貢多少之數逺者貢輕近者貢重各有所宜】以給郊廟之事無有所私【郊祀天廟祀祖取共事而已無有所私多少不如法制也】是月也天子乃教於田獵以習五戎獀【一作夐】馬【五戍五兵謂刀劍矛防矢也獀擇也爲將田故習肄五兵選擇田馬取堪乘也】命僕及七騶咸駕載旍旐【僕於周禮爲田僕掌禦田輅七騶於周禮當爲趣馬掌良馬駕稅之任無七騶之官也田僕掌佐車之政令獵者旍故載旍也】輿受車以級整設於屏外【輿眾也眾當受田車者各以等級陳於屏外也天子外屏屏樹垣也爾雅云屏謂之樹論語曰樹塞門者也】司徒搢撲北向以誓之【搢挿也撲所以教也挿置帶間誓告其眾】天子乃厲服厲飭執弓操矢以射【是月天子尙武乃服猛厲其所佩之飭以射禽也周禮司服章凡田冠弁服戎服垂衣也】命主祠祭禽於四方【主祠掌祠之官也祭始設禽獸者於四方報其功也不知其神所在故博求於四方】是月也艸木黃落乃伐薪爲炭【艸木節解斧入山林故伐林作炭】蟄虫咸俯在穴皆墐其戶【咸皆俯伏藏於穴墐塞其戶也墐讀如斤斧之斤也】乃趣獄刑無畱有罪【陰气殺僇故刑獄當者決之故曰無畱有罪也】收祿秩之不當者共養之不宜者【不當者謂無功徳而受祿秩也不宜者謂若屈到嗜芰曾晳嗜羊棗非禮之養故收去之也一說言所養無勲於國其先人無賢所宜養故收斂者也】是月也天子乃以犬嘗稻先薦寢廟【稻始升故嘗之先進於廟孝敬親也】季秋行夏令則其國大水兵藏殃敗民多鼽窒【秋金气水之母也夏陽布施多霖雨二气相並故大水也火气熱故兵藏殃敗也火金相干故民鼽窒鼻不通也鼽讀曰仇怨之仇】行冬令則國多盜賊邊境不寧土地分裂【冬令純陰姦謀所生之象故多盜賊使邊境之人不寧也則土地見侵削爲鄰國所分裂】行春令則暖風來至民气解墮師旅必興【春陽仁故暖風至民解墮也木幹金故師旅並興二千五百人爲師五百人爲旅】

順民

二曰先王先順民心故功名成【治天下之功聖人之功也】夫以徳得民心以立大功名者上世多有之矣【神農黃帝堯舜禹湯文武皆是也故上世多有之】失民心而立功名者未之曾有也【蚩尢夷昕桀紂下至周厲幽王晉厲宋康衛懿楚靈之屬皆以滅亡故曰未之曾有也】得民必有道萬乘之國百戶之邑民無有不說【說其仁與義也】取民之所說而民取矣民之所說豈眾哉此取民之要也【要約置也】昔者湯克夏而正天下【正治也】天大旱五年不收【谷不熟無所收】湯乃以身禱於桑林【禱求也桑林桑山之林能興雲作雨也】曰餘一人有罪無及萬夫萬夫有罪在餘一人無以一人之不敏【不敏不材】使上帝鬼神傷民之命【上帝天也天神曰神人神曰鬼谷者民命也旱不收故曰傷民之命】於是剪其發其手以身爲犧牲用祈福於上帝民乃甚說雨乃大至則湯達乎鬼神之化人事之傳也【逹通化變傳至】文王處岐事紂寃侮雅遜朝夕必時【雅正遜順也紂𨿽寃枉文王而侮慢之文王正順諸侯之禮不失其時】上貢必適祭祀必敬【貢職貢也】紂喜命文王稱西伯賜之千里之地文王載拜稽首而辭曰願爲民請炮烙之刑【紂嘗熨爛人手因作銅烙布火其下令人走其上人墮火而死觀之以爲娛樂故名爲炮烙之刑】文王非惡千里之地以爲民請炮烙之刑必欲得民心也得民心則賢於千里之地【賢猶多也】故曰文王智矣越王苦防稽之恥【恥辱也】欲深得民心以致必死於吳【必死戰以報吳欲以滅防稽恥也】身不安枕席口不厚甘味目不視靡曼【靡曼好色】耳不聽鐘鼔【不欲聞音樂】三年苦身勞力焦唇幹肺內親羣臣下養百姓以來其心【欲得其歡心】有甘脆不足分弗敢食【不敢獨食】有酒流之江與民同之【投醪同味】身親耕而食妻親織而衣味禁珍【珍異】衣禁襲【襲重】色禁二【二靑黃也】時出行路從車載食以視孤寡老弱之漬病【漬亦病也公羊傳曰大漬者大病也】困窮顏色愁悴不贍者必身自食之【贍猶足也】於是屬諸大夫而告之曰【屬防】願一與吳徼天下之衷【徼來衷善】今吳越之國相與俱殘士大夫履肝肺同日而死孤與吳王接頸交臂而僨【僨僵也】此孤之大願也若此而不可得也內量吾國不足以傷吳【傷敗】外事之諸侯不能害之【不能以之害吳】則孤將棄國家釋羣臣服劍臂刃變容貌易名姓執箕箒而臣事之【服帶臂手】以與吳王爭一旦之死【爭決旦朝】孤𨿽知要領不屬【屬連】首足異處四枝布裂爲天下戮孤之志必將出焉【將必死以出伐吳也】於是異日果與吳戰於五湖吳師大敗遂大圍王宮城門不守禽夫差戮吳相【夫差吳王闔廬之子相吳臣也】殘吳二年而霸此先順民心也【越王先順說民心二年故能滅吳立霸功】齊莊子請攻越問於和子和子曰先君有遺令曰無攻越越猛虎也【莊子齊臣和子田常之孫田和也後爲齊侯因曰和子猛虎言越王武勇多力不可伐也】莊子曰𨿽猛虎也而今已死矣【言越王衰老不能復致力戰故曰而今已死矣】和子曰以告鴞子【鴞子齊相】鴞子曰已死矣以爲生【以爲生爲民所說】故凡舉事必先審民心然後可舉【審定也定民心所系而舉大事以攻伐也】

知士

三曰今有千里之馬於此非得良工猶若弗取【良工相馬工也】良工之與馬也相得則然後成【成良馬】譬之若枹之與鼓【枹待鼔鼔待枹乃發聲也良馬亦然】夫士亦有千里髙節死義此士之千里也能使士待千里者其惟賢者也【猶賢者能之也】靜郭君善劑貌辧【靜郭君田嬰也孟嘗君田文之父也爲薛君號曰靜郭君】劑貌辧之爲人也多訾門人弗說【靜郭君門人不說也】士尉以證靜郭君【証諫】靜郭君弗聽士尉辭而去孟嘗君竊以諫靜郭君【竊私也諫靜郭君使聼士尉之言而止其去】靜郭君大怒曰剗而類【剗烕而汝也】揆吾家茍可以傔劑貌辧者吾無辭爲也【傔足也揆度吾家誠可以足劑貌辧者吾不辭也】於是舍之上捨令長子禦朝暮進食【上捨甲第也禦侍也以館貌辧也旦暮然】數年威王薨宣王立【威王之子】靜郭君之交大不善於宣王【交接也大不爲王所善也】辭而之薛與劑貌辧俱【俱皆】畱無幾何【畱於薛】劑貌辧辭而行請見宣王靜郭君曰王之不說嬰也甚【甚猶深】公往必得死焉劑貌辧曰固非求生也請必行靜郭君不能止【止禁止也】劑貌辧行至於齊宣王聞之藏怒以待之【藏懷】劑貌辧見宣王曰子靜郭君之所聽愛也劑貌辧答曰愛則有之聽則無有【徒見愛耳言則不見從也】王方爲太子之時辧謂靜郭君曰太子之不仁過涿視若是者倍反【涿不仁之人也過猶甚也太子不仁甚於涿視如此者倍反不循道理也】不若革太子更立衛姬嬰兒校師【嬰兒幼少之稱衛姬所生校師其名也威王之庶子也勸靜郭君令廢太子更立校師爲太子也】靜郭君【一作泣】而曰不可吾弗忍爲也且靜郭君聽辧而爲之也必無今日之患也此爲一也【言靜郭君聽辧之言則無今日見逐之患也此一不見聽也】至於薛昭陽請以數倍之地易薛辧又曰必聽之【昭陽楚相也求以倍地易薛之少辧勸之可也】靜郭君曰受薛於先王𨿽惡於後王吾獨謂先王何乎【先王威王也見惡於後王先王其謂我何】且先王之廟在薛吾豈可以先王之廟予楚乎又不肯聽辧此爲二也【二不見聽】宣王太息動於顏色曰靜郭君之於寡人一至此乎寡人少殊不知此【動變也一猶乃也少小故不知此也】客肯爲寡人少來靜郭君乎【肯猶可也】劑貌辧答曰敬諾【諾順】靜郭君來衣威王之服冠其冠帯其劍宣王自迎靜郭君於郊望之而泣靜郭君至因請相之【請以爲相也】靜郭君辭不得已而受【受爲相】十日謝病彊辭三日而聽【聽許】當是時也靜郭君可謂能自知人矣【知人知劑貌辧也】能自知人故非之弗爲阻【阻止】此劑貌辧之所以外生樂趨患難故也【外棄其生命樂解人之患往見宣王不辟難之故也】

審已

四曰凡物之然也必有故【故事】而不知其故𨿽當與不知同其卒必困【當合同等也困於不知其故也】先王名士達師之所以過俗者以其知也水出於山而走於海【走歸】水非惡山而欲海也髙下使之然也稼生於野而藏於倉稼非有欲也人皆以之也【以用也】故子路揜雉而復釋之【所得者小不欲夭物故釋之也】子列子常射中矣請之於關尹子【子列子賢人體道者請問其射所以中於關尹喜關尹喜師老子也】關尹子曰知子之所以中乎答曰弗知也關尹子曰未可【弗知射所以中者未可語】退而習之三年又請【習學也又復請問於關尹子】關尹子曰子知子之所以中乎子列子曰知之矣【知射心平體正然後能中自求諸己不求諸人故曰知之】關尹子曰可矣守而勿失【守求諸己不求諸人勿失也】非獨射也國之存也國之亡也身之賢也身之不肖也亦皆有以【求諸已則存求諸人則亡】聖人不察存亡賢不肖而察其所以也齊攻魯求岑鼎魯君載他鼎以往齊侯弗信而反之爲非【反還也以爲非岑鼎故還也】使人告魯侯曰栁下季以爲是請因受之【齊侯使人告魯君曰栁下季以爲是岑鼎請因受之也疑魯君欺之而信栁下季】魯君請於栁下季【欲令栁下季証之爲岑鼎】栁下季答曰君之賂【一作欲】以欲岑鼎也以免國也臣亦有國於此【亦有國於此言已有此以信爲國也】破臣之國以免君之國此臣之所難也於是魯君乃以眞岑鼎往也且栁下季可謂此能說矣非獨存已之國也又能存魯君之國【論語云非信不立栁下季有信故能存魯君之國】齊湣王亡居於衛【亡出奔】晝日步足謂公玉丹曰我已亡矣而不知其故吾所以亡者果何故哉我當已【不自知爲何故而亡果亦竟也竟爲何等故亡哉】公玉丹答曰臣以王爲己知之矣王故尙未之知邪王之所以亡也者以賢也天下之王皆不肖而惡王之賢也因相與合兵而攻王此王之所以亡也湣王慨焉太息曰賢固若是其苦邪此亦不知其所以也【湣王不自知其所爲亡之故愚惑之甚也故曰亦不知其所以也】此公玉丹之所以過也【過謂不忠也湣王愚惑阿順而說之也】越王授有子四人越王之弟曰豫欲盡殺之而爲之後【越王授句踐五世之孫欲殺王之四子而以已代爲之後也】惡其三人而殺之矣國人不說大非上【非猶咎也】又惡其一人而欲殺之越王未之聽其子恐必死因國人之欲逐豫圍王宮越王太息曰余不聽豫之言以罹此難也亦不知所以亡也【愚旣愚也其惑固亦甚也故曰亦不知所以亡】

精通

五曰人或謂兔絲無根兔絲非無根也其根不屬也伏苓是【屬連也淮南子曰下有茯苓上有兔絲一名女蘿詩曰葛與女蘿施於松上】慈石召鐵或引之也【石鐵之母也以有慈石故能引其子石之不慈者亦不能引也】樹相近而靡或軵之也聖人南面而立以愛利民爲心【心在利民】號令未出而天下皆延頸舉踵矣則精通乎民也【天下皆延頸企踵立而望之不遑坐也其精誠能通洞於民使之然也】夫賊害於人人亦然【爲賊害人故人亦延頸舉踵𦇤負而去之不遑安坐也故曰人亦然】今夫攻者砥厲五兵侈衣美食發且有日矣所被攻者不樂非或聞之也神者先告也【非聞將見攻也神先告之令其志意愁戚不樂】身在乎秦所親愛在於齊死而志气不安精或往來也【淮南子曰慈母在於燕適子念於荊言精相往來者也】徳也者萬民之宰也【宰主也】月也者羣陰之本也月望則蚌蛤實羣陰盈【月十五日盈滿在西方與日相望也蚌蛤陰物隨月而盛其中皆實滿也】月晦則蚌蛤虛羣陰虧【虛蚌蛤肉隨月虧而不盈滿也】夫月形乎天而羣陰化乎淵【形見也羣除蚌蛤也隨月盛衰虛實也】聖人形徳乎已而四荒咸飭乎仁【四表荒裔之民法聖人之徳皆飭正其仁義化使之然】養由基射先中石矢乃飲羽誠乎先也【飲羽飲矢至羽誠以爲眞先也】伯樂學相馬所見無非馬者誠乎馬也【伯樂善相馬秦穆公之臣也所見無非馬者親之也】宋之庖丁好解牛所見無非死牛者三年而不見生牛用刀十九年刃若新研【砥也】順其理誠乎牛也鐘子期夜聞擊磬者而悲【鐘姓也子通稱期名也楚人鐘儀之族】使人召而問之曰子何擊磬之悲也答曰臣之父不幸而殺人不得生臣之母得生而爲公家爲酒臣之身得生而爲公家擊磬臣不覩臣之母三年矣昔爲捨氏覩臣之母量所以贖之則無有【量度】而身固公家之財也是故悲也鐘子期嘆嗟曰悲夫悲夫心非臂也臂非椎非石也悲存乎心而木石應之故君子誠乎此而論乎彼感乎已而發乎人豈必彊說乎哉周有申喜者亡其母聞乞人歌於門下而悲之動於顏色謂門者內乞人之歌者自覺而問焉曰何故而乞與之語蓋其母也故父母之於子也子之於父母也一體而兩分同气而異息若艸莽之有華實也若樹木之有根心也𨿽異處而相通隠志相及痛疾相救憂思相感【感動】生則相歡死則相哀此之謂骨肉之親神出於忠【神性】而應乎心兩精相得豈待言哉

呂氏春秋卷九﹤子部﹐雜家類﹐雜學之屬﹐呂氏春秋﹥

欽定四庫全書

呂氏春秋卷十

漢髙誘注

孟冬紀第十

十月紀

一曰孟冬之月日在尾【孟冬夏之十月尾東方宿燕之分野是月日躔此宿】昏危中旦七星中【危北方宿齊之分野七星南方宿周之分野是月昏旦時皆中於南方】其日壬癸【壬癸水日】其帝顓頊其神防【顓頊黃帝之孫昌意之子以水徳王天下號湯氏死祀爲北方水徳之帝防官也少皥氏之子曰修爲防師死祀爲水神】其虫介其音羽【介甲也象冬閉固皮漫胡也羽水也位在北方】律中應鐘其數六【應鐘陰律也竹管音與應鐘和也陰應於陽轉成其功萬物聚藏故曰律中應鐘其數六五行數五水第一故曰六也】其味鹹其臭朽【水之臭味也凡鹹朽者皆屬焉气之若有若無者爲朽也】其祀行祭先腎【行門內地也各守在內故祀之行或作井水給人冬水王故祀之也祭祀之肉先進腎屬水自用其藏也】水始冰地始凍【秋分後三十日霜降後十五日立冬水冰地凍也故曰始也】雉入大水爲蜃虹藏不見【蜃蛤也大水淮也傳曰雉入於淮爲蜃虹陰陽交气也是月陰壯故藏不見】天子居堂左个【堂北向堂也左个西頭室也】乘輅駕鐵驪【輅黒輅鐵驪亦黒象北方也】載旂衣黑衣服玉【黑順水色】食黍與彘【彘水屬也】其器宏以弇【宏大弇深象冬閉藏也】是月也以立冬先立冬三日太史謁之天子【秋分四十六日而立冬故多在是月也謁告也】曰某日立冬盛徳在水天子乃齋【盛徳在水王北方也】立冬之日天子親率三公九卿大夫以迎冬於北郊【六里之郊】還乃賞死事卹孤寡【先人有死於王事以安社稷者賞其子孫有孤寡者卹之】是月也命太卜禱祠龜防占兆審卦吉凶【周禮太卜掌三兆之法一曰玉兆二曰瓦兆三曰原兆又掌三易之法一曰連山二曰歸藏三曰周易龜曰兆筮曰卦故命太卜禱祠龜防占兆審卦以知吉凶】於是察阿上亂法者則罪之無有揜蔽【阿意曲從取容於上以亂法度必察知之則行其罪罰無敢彊匿也】是月也天子始裘【始猶先也裘溫服優尊者故先服之】命有司曰天气上騰地气下降天地不通閉而成冬【天地閉冰霜凜冽成冬也】令百官謹蓋藏命司徒循行積聚無有不斂坿城郭【坿益也令髙固也】戒門閭修閉愼關籥固封璽【璽讀曰移徙之徙門閭裏門關籥固堅璽印封也】備邊境完要塞謹關梁塞蹊徑【要塞所以固國也關梁所以通塗也塞絕蹊徑爲其敗田】飭喪紀辧衣裳審棺槨之厚薄【紀數也正二十五月服之數遣送衣裳棺槨尊者厚卑者薄各有等差故別之審愼也】營丘壠之小大髙卑薄厚之度貴賤之等級【營度也丘墳壠冢也度其制度貴者髙大賤者卑小故曰等級也】是月也工師效功陳祭器按度程【程法也】無或作爲淫巧以蕩上心【蕩動也】必功致爲上物勒工名以考其誠【物器也勒銘工姓名著於器使不得詐巧故曰以考其誠】工有不當必行其罪以窮其情【不當不功致也故行其罪以窮斷其詐巧之情】是月也大飲蒸天子乃祈來年於天宗【是月農功畢矣天子諸侯與其羣臣大飲酒班列齒也蒸爼實解節折謂肴蒸也祈求也求明年之神於天宗宗尊也凡天地四時皆爲天宗萬物非天不生非地不載非春不動非夏不長非秋不成非冬不藏書曰禋於六宗此之謂也】大割牲祠於公社及門閭饗禱祖五祀勞農夫以休息之【大割殺牲也祠於公社國社后土也生爲上公死祀爲貴神也先祠公社乃及門閭先社先公後私之義也五祀木正句芒其祀戶火正祝融其祀竈土正后土其祀中霤后土爲社金正蓐收其祀門水正冥其祀井故曰五祀社爲土官稷爲木官俱在五祀中以其功大故別言社稷耳是月農夫空閒故勞犒休息之不役使也】天子乃命將率講武肄射禦角力【肄習也角猶試】是月也乃命水虞漁師收水泉池澤之賦【虞官也師長也賦稅也】無或敢侵削眾庶兆民【削刻也天子曰兆民兆大數也】以爲天子取怨於下【稅斂重則民怨故取怨於下】其有若此者行罪無赦【此爲天子取怨於下者故行其罪罰無赦貸也】孟冬行春令則凍閉不密地气發泄民多流亡【春陽散越故凍不密地气發泄使民流亡象陽布散】行夏令則國多暴風方冬不寒蟄虫復出【冬法當閉藏反行夏盛陽之令故多暴疾之風陽气炎溫故盛冬不寒蟄伏之虫復出也於洪範五行豫恆懊若之徴也】行秋令則雪霜不時小兵時起土地侵削【秋金气幹水不當霜而霜不當雪而雪故曰不時小兵數起鄰國來伐侵削土地於洪範五行急恆寒若之徴也】

節喪

二曰審知生聖人之要也審知死聖人之極也知生也者不以害生養生之謂也知死也者不以害死安死之謂也此二者聖人之所獨決也【決知】凡生於天地之間其必有死所不免也【莊子曰生寄也死歸也故曰所不免】孝子之重其親也【重尊】慈親之愛其子也【愛心不能亡也】痛於肌骨性也所重所愛死而棄之溝壑人之情不忍爲也故有葬死之義【言情不忍棄之溝壑故有葬送之義】葬也者藏也慈親孝子之所愼也【愼重也】愼之者以生人之心慮【慮訃也】以生人之心爲死者慮也莫如無動莫如無發無發無動莫如無有可利則此之謂重閉【無有可利若楊王孫倮葬人不發掘不見動搖謂之重閉也】古之人有藏於廣野深山而安者矣非珠玉國寶之謂也葬不可不藏也葬淺則狐貍相之【抇讀曰掘】深則及於水泉故凡葬必於髙陵之上以避狐貍之患水泉之濕此則善矣而忘姦邪盜賊寇亂之難豈不惑哉【厚葬人利之必有此難故謂之惑也】譬之若瞽師之避柱也避柱而疾觸杙也狐貍水泉姦邪盜賊寇亂之患此杙之大者也慈親孝子避【一作備】之者得葬之情矣【得薄葬之情也】善棺槨所以避【一作備】螻蟻蛇虫也今世俗大亂之主愈侈其葬則心非爲乎死者慮也生者以相矜尙也【慮計也以厚葬奢侈相髙大不爲葬者必發掘之計也故曰生者以相矜尙也】侈靡者以爲榮【榮譽也】儉節者以爲陋不以便死爲故【故事】而徒以生者之誹譽爲務此非慈親孝子之心也父𨿽死孝子之重之不怠【重尊怠懈】子𨿽死慈親之愛之不懈夫葬所愛所重而以生者之所甚欲其以安之也若之何哉【甚欲欲厚葬也厚葬必見發掘故曰其以安之也若之何哉言不安也】民之於利也犯流矢蹈白刃涉血肝以求之【古抽字】野人之無聞者忍親戚兄弟知交以求利【無聞禮義】今無此之危無此之醜【醜恥】其爲利甚厚乘車食肉澤及子孫𨿽聖人猶不能禁而況於亂國彌大【彌猶益也】家彌富葬彌厚含珠鱗施【含珠口實也鱗施施玉於死者之體如魚鱗也】夫玩好貨寶鐘鼎壺濫【以冰置水漿於其中爲濫取其冷也】轝馬衣被戈劍不可勝其數諸養生之具無不從者【諸養生之具無不從從送也以送死人】題湊之室【室槨藏也題湊復累】棺槨數襲【襲重】積石積炭以環其外【石以其堅炭以禦濕環繞也】姦人聞之傳以相告【告語也】上𨿽以嚴威重罪禁之猶不可止【不能止其發掘】且死者彌久生者彌疏生者彌疏則守者彌怠守者彌怠而噐如故【言寶賂不渝變】其勢固不安矣世俗之行喪載之以大輴【大輴車也】羽旄旌旗如雲僂翣以督之珠玉以備之黼黻文章以飭之【喪車有羽旄旌旗之飭有雲气之畫僂蓋也翣棺飭也畫黼黻之狀如扇翣於僂邊天子八諸侯六大夫四也】引紼者左右萬人以行之【紼引棺索也禮送葬皆執紼】以軍制立之然後可【制法】以此觀世【觀世猶示人也】則美矣侈矣以此爲死則不可也【於死人不可也】茍便於死則𨿽貧國勞民【一作身】若慈親孝子者之所不辭爲也

安死

三曰世之爲丘壠也其髙大若山其樹之若林【木聚生曰林也】其設闕庭爲宮室造賔阼也若都邑【賔阼阼階也若爲都邑之制】以此觀世示富則可矣以此爲死則不可也夫死其視萬歲猶一瞚也【瞚者穎川人相視曰瞚也一曰瞚者謂人臥始覺也】人之壽久之不過百中壽不過六十以百與六十爲無窮者之慮【慮謀也】其情必不相當矣以無窮爲死者之慮則得之矣今有人於此爲石銘置之壠上曰此其中之物具珠玉玩好財物寶器甚多不可不抇【抇發也】抇之必大富世世乘車食肉【謂抇墓富而得爵祿故乘車食肉世世相傳也】人必相與笑之以爲大惑【惑悖也】世之厚葬也有似於此自古及今未有不亡之國也無不亡之國者是無不抇之墓也以耳目所聞見齊荊燕嘗亡矣宋中山已亡矣趙魏韓皆亡矣其皆故國矣自此以上者亡國不可勝數【上猶前也不可勝數亡國多也】是故大墓無不抇也而世皆爭爲之豈不悲哉君之不令民【令善】父之不孝子兄之不悌弟皆鄕裏之所釜者而逐之【以釡食之人皆欲討逐之】憚耕稼采薪之勞不肯官人事【旣憚耕稼又不肯居官循治人事也】而祈美衣侈食之樂【祈求】智巧窮屈無以爲之【窮極屈盡】於是乎聚羣多之徒以深山廣澤林藪撲擊遏奪又視名丘大墓葬之厚者求捨便居以微抇之日夜不休必得所利相與分之夫有所愛所重而令姦邪盜賊寇亂之人卒必辱之此孝子忠臣親父交友之大事【傳曰宋文公卒始厚葬用蜃炭益車馬始用殉重器備槨有四阿棺有翰檜君子謂華元樂呂於是不臣臣治煩去惑者也是以伏死而爭今二子者君生則縱其惑死也又益其侈是棄君於惡也何臣之爲此之謂也】堯葬於谷林通樹之【通林以爲樹也傳曰堯葬成陽此雲谷林成陽山下有谷林】舜葬於紀市不變其肆【市肆如故言不煩民也傳曰舜葬蒼梧九疑之山此云於紀市九疑山下亦有紀邑】禹葬於會稽不變人徒【變動也言無所興造不擾民也防稽山在防稽山陰縣南】是故先王以儉節葬死也非愛其費也【費財也】非惡其勞也【惡猶患也】以爲死者慮也先王之所惡惟死者之辱也發則必辱儉則不發故先王之葬必儉必合必同何謂合何謂同葬於山林則合乎山林葬於阪隰【一作阪阬】則同乎阪隰此之謂愛人夫愛人者眾知愛人者寡【謂凡愛死人之者眾多厚葬之知所以愛之者寡言能儉葬者少也】故宋未亡而東冢抇【東冢文公冢也文公厚葬故冢被髮也冢在城東因謂之東冢】齊未亡而莊公冢抇【莊公名�僖公之父以葬厚冡見發】國安寧而猶若此又況百世之後而國已亡乎故孝子忠臣親父交友不可不察於此也夫愛之而反危之其此之謂乎【使見發掘之謂】詩曰不敢暴虎不敢馮河人知其一莫知其他此言不知鄰類也【詩小雅小旻之卒章也無兵摶虎曰暴無舟渡河曰馮諭小人而爲政不可以不敬不敬之則危猶暴虎馮河之必死也人知其一莫知其他一非也人皆知小人之爲非不知不敬小人之危死故曰不知鄰類也】故反以相非反以相是其所非方其所是也其所是方其所非也【方此】是非未定而喜怒鬭爭反爲用矣吾不非鬭不非爭【非猶罪也】而非所以鬭非所以爭故凡鬭爭者是非已定之用也今多不先定其是非而先疾鬭爭此惑之大者也魯季孫有喪孔子往弔之入門而左從客也主人以璵璠收【喪季平子意如之喪也桓子斯在喪位孔子弔之入門而左行故曰從客位也主人以璵璠收收斂者也】孔子徑庭而趨歷級而上【上堂】曰以寶玉收譬之猶暴骸中原也【璵璠君佩玉也昭公在外平子行君事入宗廟佩璵璠故用之孔子以平子逐昭公出之其行惡不當以斂而反用之肆行非度人又利之必見發掘故猶暴骸中原也】徑庭歷級非禮也𨿽然以救過也【孔子拜下禮也今拜乎上泰也𨿽違眾吾從下言不欲違禮亦不欲人之失禮故歷級也】

異寶

四曰古之人非無寶也其所寶者異也孫叔敖疾將死戒其子曰王數封我矣吾不受也【孫叔敖楚大夫蒍賈之子莊王之令尹也】爲我死王則封汝必無受利地【人所貪利之地】楚越之間有寢之丘者此其地不利【人不利之】而名甚惡【惡謂丘名也】荊人畏鬼而越人信機【言荊人畏鬼神越人信吉凶之機祥此地名丘畏惡之名終不利也】可長有者其惟此也【惟獨也】孫叔敖死王果以美地封其子而子辭請寢之丘故至今不失孫叔敖之知知不以利爲利矣知以人之所惡爲己之所喜此有道者之所以異乎俗也【眾人利利孫叔敖病利故曰所以異乎俗也】伍員亡荊急求之登太行而望鄭曰蓋是國也地險而民多知【登升也太行山名處則未聞多知將問所以自竄也】其主俗主也不足與舉【舉猶謀也俗主不肖凡君】去鄭而之許見許公而問所之許公不應東南向而唾【欲令之吳也】伍員載拜受賜曰知所之矣因如吳過於荊至江上欲涉【涉渡】見一丈人【丈人長老稱也】刺小船方將漁從而請焉丈人度之絕江【絕過】問其名族【族姓】則不肯告【丈人不肯告】觧其劍以予【一作獻】丈人曰此千金之劍也願獻之【獻上也】丈人丈人不肯受曰荊國之法得伍員者爵執圭祿萬擔金千鎰昔者子胥過吾猶【一作尙】不取【執圭周禮侯執信圭言爵之爲侯也萬擔萬石也金千鎰二十兩爲一鎰不取子胥以受賞也故曰我何以欲子之千金劍】今我何【一作曷】以子之千金劍爲乎伍員過於吳【過猶至也】使人求之江上則不能得也每食必祭之祝曰江上之丈人天地至大矣至眾矣將奚不有爲也而無以爲爲矣【何不有爲言無不爲也江上丈人無以爲矣無以爲乃大有於伍員也故曰而無以爲也】而無以爲之名不可得而聞【聞知也】身不可得而見【求之江上不能得也】其惟江上之丈人乎宋之野人耕而得玉獻之司城子罕子罕不受【司城官名】野人請曰此野人之寶也願相公爲之賜而受之也子罕曰子以玉爲寶我以不受爲寶故宋國之長者曰子罕非無寶也所寶者異也今以百金與搏黍以示兒子【兒子小兒】兒子必取搏黍矣以和氏之璧與百金以示鄙人鄙人必取百金矣以和氏之璧道徳之至言以示賢者賢者必取至言矣其知彌精其所取彌精其知彌觕其所取彌觕【精微妙也觕麤疏也】

異用

五曰萬物不同而用之於人異也此治亂存亡死生之原【原本】故國廣巨兵彊富【一作充富】未必安也尊貴髙大未必顯也在於用之桀紂用其材而以成其亡湯武用其材而以成其王湯見祝网者置四面【置設】其祝曰從天墜者【墜隕也】從地出者從四方來者皆離吾网湯曰嘻盡之矣非桀其孰爲此也【孰誰也】湯收其三面【收一作放】置其一面更教祝曰昔蛛螯作网罟今之人學紓【紓緩】欲左者左欲右者右欲髙者髙欲下者下吾取其犯命者漢南之國聞之曰湯之徳及禽獸矣【漢南漢水之南】四十國歸之人置四面未必得鳥湯去其三面置其一面以网其四十國非徒网鳥也【徒猶但也】周文王使人抇池得死人之骸吏以聞於文王文王曰更葬之吏曰此無主矣文王曰有天下者天下之主也有一國者一國之主也今我非其主也遂令吏以衣棺更葬之天下聞之曰文王賢矣澤及髊骨【骨有肉曰髊無曰骼】又況於人乎或得寶以危其國文王得朽骨以諭其意【諭說說民意也】故聖人於物也無不材【材用也】孔子之弟子從逺方來者孔子荷杖而問之曰子之公不有恙乎搏杖而揖之問曰子之父母不有恙乎置杖而問曰子之兄弟不有恙乎杙步而倍之問曰子之妻子不有恙乎故孔子以六尺之杖諭貴賤之等辧疏親之義又況於以尊位厚祿乎古之人貴能射也以長幼養老也【禮射中飲不中故所以長幼養老也】今之人貴能射也以攻戰侵奪也其細者以刼弱暴寡也以遏奪爲務也仁人之得飴【飴】以養疾侍老也【侍亦養也】跖與企足得飴以開閉取也【跖盜跖企足莊蹻也皆大盜人名也以飴取人牡開人府藏竊人財物者也】

呂氏春秋卷十

欽定四庫全書

呂氏春秋卷十一

漢髙誘注

仲冬紀第十一

十一月紀

一曰仲冬之月日在斗【仲冬夏之十一月斗北方宿吳之分野是月日躔此宿】昏東壁中旦軫中【東壁北方宿衛之分野軫南方宿楚之分野是月昏旦時皆中於南方】其日壬癸其帝顓頊其神其虫介其音羽【說在孟冬】律中黃鐘【黃鐘陽律也竹管音與黃鐘和也陽气聚於下陰气盛於上萬物黃萌聚於黃泉之下故曰黃鐘也】其數六其味醎其臭朽其祀行祭先腎冰益壯地始坼【立冬後三十日大雪節故冰益壯地始坼凍裂也】鶡鴠不鳴虎始交【鶡鴠山鳥陽物也是月陰盛故不鳴也虎乃陽中之陰也陰气盛以類發也】天子居堂太廟【太廟中央室也】乘輅駕鐵驪載旂衣黑衣服玉食黍與彘其噐宏以弇【說在孟冬】命有司曰土事無作無發蓋藏無起大眾以固而閉【有司於周禮爲司徒掌建邦之土地土地圖與民人之教故命之也】發蓋藏起大眾地气且泄是謂發天地之房【房所以閉藏也】諸蟄則死民多疾疫又隨以喪【發泄陰气故蟄伏者死民疾以喪亡也】命之曰暢月【陰气在上民人空閒無所事作故命之曰暢月也】是月也命閹尹申宮令審門閭謹房室必重閉【閹宮官尹正也於周禮爲宮人掌王之六寢故命之申宮令審門閭謹房室必重閉皆所以助陰气也】省婦事母得淫𨿽有貴戚近習無有不禁【淫則禁之尊卑一者也】乃命大酋稻必齊麯糵必時【大酋主酒官也酒餲米麯使之化熟故謂之酒於周禮爲酒正掌酒之政令以式法度授酒財辧五齊之名與稻必得其齊麯糵必得其時得其時則酒善也】湛饎必潔水泉必香【湛漬也饎炊也香美也炊必淸潔水泉善則酒美也湛讀沈釡之沈饎讀熾火之熾也】陶器必良火齊必得兼用六物大酋監之無有差忒【陶噐瓦噐也六物稻麯糵水火也大酋監之皆得其齊故無有差忒也】天子乃命有司祈祀四海大川名原淵澤井泉【皆有功於人故祈祀之也】是月也農有不收藏積聚者牛馬畜獸有放佚者取之不詰【詰誅也】山林藪澤【無水曰藪有水曰澤】有能取防食田獵禽獸者野虞教導之【艸實曰防食野虞掌山澤之官也故教導之也】其有侵奪者罪之不赦【必罰之也】是月也日短至【冬至之日晝漏水上刻四十五夜水上刻五十五故曰日短至牽牛一度也】陰陽爭諸生蕩【陰气在上防陽動升故曰爭也諸蟄伏當生音皆動搖也】君子齋戒處必弇身欲寧去聲色禁嗜欲安形性【弇深邃也寧靜也聲五聲也色五色也屏去之崇寂靜也陰陽方爭嗜欲咸禁絕之所以安形性也】事欲靜以待陰陽之所定【定猶成也】蕓始生荔挺出蚯蚓結麋角解水泉動【蕓蒿菜名也荔馬荔挺生出也蚯蚓虫也結紆也麋角解墮水泉湧動皆應防陽气也】日短至則伐林木取竹箭【是月也竹木調牣又斧斤入山林之時也故伐取之也】是月也可以罷官之無事者去器之無用者塗闕庭門閭【闕門闕也於周禮爲象魏門閭皆塗塞使堅牢也】築囹圄此所以助天地之閉藏也仲冬行夏令則其國乃旱气霧冥雷乃發聲【夏火炎上故其國旱也淸濁相干气霧冥冥也夏气發泄故雷動聲也】行秋令則天時雨汁瓠不成國有大兵【秋金水泉母也冬節白露故雨汁也金甲事以干水故瓠不成有大兵來伐之也】行春令則虫螟爲敗水泉減竭民多疾癘【春木气木生虫故虫螟食敗谷心曰螟陽气炕燥故水泉減竭也水木相干气不和故民多疾癘也】

至忠

二曰至忠逆於耳倒於心【倒亦逆也】非賢主其孰能聴之【聴受】也故賢主之所說不肖主之所誅也【賢主說忠言也不肖主反之春秋傳曰忠爲令徳非其人則不可況不令之尢者乎故被不肖主之所誅也】人主無不惡暴刼者而日致之惡之何益【日致爲暴刼之政也孟子曰惡濕而居下故曰惡之何防也】今有樹於此而欲其美也【美成也】人時灌之則惡之【惡其灌也】而日伐其根則必無活樹矣夫惡聞忠言乃自伐之精者也【精猶甚甚於自伐其根者也】荊莊哀王獵於云夢【荊莊哀王考烈王之子在春秋後云夢楚澤也在南郡華容也】射隨兕中之申公子培刼王而奪之【隨兕惡獸名也子培申邑宰也楚僣稱王邑宰稱公也以殺隨兕者之凶故刼奪王代王受殃也】王曰何其暴而不敬也命吏誅之【下陵其上謂之暴誅之誅子培也】左右大夫皆進諫曰子培賢者也又爲王百倍之臣此必有故願察之也【子培之賢百倍於人必有所爲故也故曰願王察之也】不出三月子培疾而死【爲代王殺隨兕故死也】荊興師戰於兩棠大勝晉【兩棠地名也荊克晉負故曰大勝】歸而賞有功者申公子培之弟進請賞於軍旅曰臣兄之有功也於車下【於王車下奪王隨兕所以代王死之兄有是功】王曰何謂也對曰臣之兄犯暴不敬之名觸死亡之罪於王之側其愚心將以忠於君王之身而持千嵗之壽也【忠猶愛也持猶得也忠愛君王犯奪隨兕是代君王受死亡之殃使君王得千嵗之壽也】臣之兄嘗讀故記曰殺隨兕者不出三月【故記古書也比三月必死故曰不出也】是以臣之兄驚懼而爭之【驚懼王壽之不長故與王爭隨兕而奪王也】故伏其罪而死【罪殃也】王令人發平府而視之於故記果有乃厚賞之【平府府名也賞之賞子培之弟也】申公子培其忠也可謂穆行矣【穆美也】穆行之意人知之不爲勸人不知不爲沮【勸進沮止也】行無髙乎此矣齊王疾痏【齊王湣王也宣王之子痏病痏也】使人之宋迎文摯文摯至視王之疾謂太子曰王之疾必可已也【已猶愈也】𨿽然王之疾已則必殺摯也太子曰何故文摯對曰非怒王【怒讀如彊弩之弩】則疾不可治怒王則摯必死太子頓首彊請曰茍已王之疾臣與臣之母以死爭之於王王必幸臣與臣之母【幸哀也】願先生之勿患也文摯曰諾請以死爲王【爲治也】與太子期而將往不當者三【三不如期也】齊王固已怒矣文摯至不解屨登履王衣問王之疾王怒而不與言【故不解屨以履王衣欲令王怒也王果甚怒不與文摯言也】文摯因出辭以重怒王王叱而起疾乃遂已【已除愈也】王大怒不說將生烹文摯太子與王后急爭之而不能得果以鼎生烹文摯防之三日三夜顏色不變【變毀也】文摯曰誠欲殺我則胡不覆之以絕陰陽之气王使覆之文摯乃死夫忠於治世易忠於濁世難【賢君賞忠臣故曰易也亂主殺之故曰難也】文摯非不知活王之疾而身獲死也【獲得也】爲太子行難以成其義也【爲太子故行其所難也死之以成太子孝敬之義也】

忠廉

三曰士議之不可辱者大之也【議平也平之不可得污辱者士之大者也】大之則尊於富貴也利不足以虞其意矣【虞猶回也】𨿽名爲諸侯實有萬乘不足以挺其心矣【挺猶動也】誠辱則無爲樂生【言誠可欲得辱則無用生爲故曰無爲樂生也】若此人也有勢則必不自私矣處官則必不爲污矣將眾則必不撓北矣【北走也】忠臣亦然茍便於主利於國無敢辭違殺身出生以徇之【出猶去去生必死也徇猶衛也】國有士若此則可謂有人矣若此人者固難得【言得之難】其患𨿽得之有不智【其患者當其難也𨿽得踐其難踐其難必死故曰有不智也】吳王欲殺王子慶忌而莫之能殺【吳王闔廬光簒庶父僚而卽其位慶忌者僚之子也故欲殺之慶忌有力捷疾而人皆畏之無能殺之者】吳王患之要離曰臣能之吳王曰汝惡能乎【惡安也】吾嘗以六馬逐之江上矣而不能及射之矢左右滿把而不能中今汝拔劍則不能舉臂上車則不能登軾汝惡能要離曰士患不勇耳奚患而不能王誠能助臣請必能吳王曰諾明旦加要離罪焉摯執妻子焚之而其灰【吳王僞加要離罪燒其妻子其灰】要離走往見王子慶忌於衛王子慶忌喜曰吳王之無道也子之所見也諸侯之所知也今子得免而去之亦善矣要離與王子慶忌居有間謂王子慶忌曰吳之無道也愈甚請與王子往奪之國王子慶忌曰善乃與要離俱涉於江【涉渡也】中江拔劍以刺王子慶忌王子慶忌捽之投之於江浮則又取而投之如此者三其卒曰汝天下之國士也幸汝以成而名【幸活而汝】要離得不死歸於吳吳王大說請與分國要離曰不可臣請必死吳王止之要離曰夫殺妻子焚之而其灰以便事也臣以爲不仁【便猶成也】夫爲故主殺新主臣以爲不義夫捽而浮乎江三入而出特王子慶忌爲之賜而不殺耳【特猶直也】臣已爲辱矣夫不仁不義又且已辱不可以生吳王不能止果伏劍而死【果終也】要離可謂不爲賞動矣故臨大利而不易其義可謂廉矣亷故不以貴富而忘其辱【不忘其妻子燒死之辱以取吳國之貴富也】衛懿公有臣曰演有所於使【懿公衛惠公之子赤也演讀如子之】翟人攻衛其民曰君之所予位祿者鶴也所貴富者宮人也君使宮人與鶴戰餘焉能戰【魯閔二年傳曰狄人伐衛衛懿公好鶴鶴有乘軒者將戰國人受甲者皆曰使鶴鶴有祿位余焉能戰此之謂也】遂潰而去翟人至及懿公於熒澤殺之盡食其肉獨捨其肝演至報使於肝畢呼天而啼盡哀而止曰臣請爲襮因自殺完出其腹實內懿公之肝【襮表也納公之肝於其腹中故曰臣請爲襮者也】桓公聞之曰衛之亡也以爲無道也今有臣若此不可不存於是復立衛於楚丘演可謂忠矣殺身出生以徇其君【出去也去生就死以徇從其君】非徒徇其君也又令衛之宗廟復立祭祀不絕可謂有功矣

當務

四曰辧而不當論信而不當理勇而不當義法而不當務惑而乘驥也狂而操吳幹將也大亂天下者必此四者也【四者辧信勇法也惑而乘驥必失其道吳幹將利劍也狂而操之必殺害人故曰亂天下者必此四者也】所貴辧者爲其由所論也所貴信者爲其遵所理也所貴勇者爲其行義也所貴法者爲其當務也跖之徒問於跖曰盜有道乎【跖大盜之人徒其弟子】跖曰奚啻其有道也夫妄意關內【關閉也】中藏聖也【以外知內此防於聖也】入先勇也出後義也知時智也分均仁也不通此五者而能成大盜者天下無有【無有成大盜者】備說非六王五伯【備具也說道也非者譏阿其闕也六王謂堯舜禹湯文武也五伯齊桓晉文宋襄楚莊秦繆也】以爲堯有不慈之名【不以天下與子丹朱而反禪舜故曰有不慈之名也】舜有不孝之行【詩云娶妻如之何必告父母堯妻舜舜遂不告而娶故曰有不孝之行也】禹有淫湎之意【禹甘旨酒而飲之故曰有淫湎之意】湯武有放殺之事【成湯放桀於南巢周武殺殷紂於宣室故曰有放殺之事】五伯有暴亂之謀【五伯爭國骨肉相殺以大兼小故曰有暴亂之謀】世皆譽之人皆諱之惑也【世稱六王之聖五伯之賢而人諱其放殺暴亂之謀論語曰愛之欲其生惡之欲其死旣欲其生又欲其死惑也此之謂也】故死而操金椎以葬曰下見六王五伯將糓其頭矣辧若此不如無辧【谷音擊也辧說六王五伯之闕而欲見糓其頭辧如此不若無辧也】楚有直躬者其父竊羊而謁之上【謁告也上君也語曰葉公告孔子曰吾黨有直躬者其父攘羊而子証之此之謂也】上執而將誅之直躬者請代之將誅矣告吏曰父竊羊而謁之不亦信乎父誅而代之不亦孝乎信且孝而誅之國將有不誅者乎【言淫刑以逞誰能免之故曰國將有不誅者乎】荊王聞之乃不誅也孔子聞之曰異哉直躬之爲信也一父而載取名焉故直躬之信不若無信【父爲子隠子爲父隠直在其中矣信而證父故曰不若無信也】齊之好勇者其一人居東郭其一人居西郭卒然相遇於塗曰姑相飲乎觴數行【觴爵也】曰姑求肉乎一人曰子肉也我肉也尙胡革求肉而爲【革更也】於是具染而已【染豉醤也】因抽刀而相啖至死而止勇若此不若無勇【傳曰酒以成禮弗繼以淫勇而相噬無禮之甚故曰不若無勇】紂之同母三人其長曰微子啟其次曰中衍其次曰受徳受徳乃紂也甚少矣【少也】小紂母之生防子啟與中衍也尙爲妾已而爲妻而生紂紂之父紂之母欲置微子啟以爲太子太史防法而爭之曰有妻之子而不可置妾之子紂故爲後【置立也】用法若此不若無法【太子所以繼世樹徳化下也法當以嫡紂爲淫虐以亂天下故曰不若無法也】

長見

五曰智所以相過以其長見與短見也【長逺也短近也】今之於古也猶古之於後世也今之於後世亦猶今之於古也故審知今則可知古知古則可知後【古昔也後來也】古今前後一也故聖人上知千歳下知千嵗也荊文王曰莧譆數犯我以義違我以禮【文王武王之父也犯我使從義也違我使入禮也】與處則不安曠之而不糓得焉【與之居不安之也曠察之使我從義入禮則不糓得不危亡焉】不以吾身爵之後世有聖人將以非不糓【非猶罪也】於是爵之五大夫【爵莧譆爲五大夫也】申侯伯善持養吾意吾所欲則先我爲之【意志也先意承志傳所謂從而不違也】與處則安曠之而不糓喪焉【與處則安者臧武仲曰季孫之愛我疾疹也孟孫之惡我藥石也美疹不如惡石也故曰而不糓喪焉也】不以吾身逺之後世有聖人將以非不糓於是送而行之【魯僖七年傳曰初申侯申出也有寵於楚文王文王將死與之璧使行曰惟我知汝汝專利而不厭予取予求不汝疵瑕也後之人將求多於汝汝必不免我死汝速行母適小國將不汝容焉此之謂也】申侯伯如鄭阿鄭君之心先爲其所欲【阿從也】三年而知鄭國之政也【知猶爲也】五月而鄭人殺之是後世之聖人使文王爲善於上世也【上猶前也】晉平公鑄爲大鐘使工聴之皆以爲調矣【平公悼公之子調和也】師曠曰不調請更鑄之平公曰工皆爲調矣師曠曰後世有知音者將知鐘之不調也臣竊爲君恥之至於師涓而果知鐘之不調也是師曠欲善調鐘以爲後世之知音者也呂太公望封於齊【太公望炎帝之後四嶽佐禹治水有功錫姓爲姜氏曰有呂故曰呂望遭紂之亂聞西伯善養老者遂奔於周釣於渭濵文王出田而見之曰吾太公望子久矣乃載與俱歸號爲太公望使爲太師文王薨佐武王伐紂成王封之於齊故傳曰齊太嶽之】周公旦封於魯【周公旦文王之子武王之弟也武王崩成王幼少代攝政七年致太平成王封之於魯也】二君者甚相善也相謂曰何以治國太公望曰尊賢上功周公旦曰親親上恩太公望曰魯自此削矣【親親上恩恩多則威武不行威武不行故削弱也】周公旦曰魯𨿽削有齊者亦必非呂氏也其後齊日以大至於霸二十四世而田成子有齊國【尊賢敬徳故能霸也上功則臣權重故能奪君國也田成子恆殺簡公適二十四世也】魯公以削至於覲存【覲裁也】三十四世而亡【自魯公伯禽至頃公讐爲楚考烈王所滅適三十四世也】吳起治西河之外王錯譛之於魏武侯【吳起衛人爲魏將善用兵故能治西河之外謂北邊也武侯文侯之子】武侯使人召之吳起至於岸門【岸門邑名】止車而望西河泣數行而下其僕謂吳起曰竊觀公之意視釋天下若釋躧【釋棄】今去西河而泣何也吳起抿泣而應之曰子不識【識知也】君知我而使我畢能西河可以王【能力也盡力爲之可以致君於王也】今君聴讒人之議【讒人王錯也】而不知我西河之爲秦取不久矣魏從此削矣【秦將取之不復久也魏失西河故從此削弱也】吳起果去魏入楚有間西河畢入秦秦日益大【畢由盡也】此吳起之所先見而泣也魏公叔痤疾惠王往問之【惠王武侯之子】曰公叔之疾嗟疾甚矣將柰社稷何公叔對曰臣之禦庶子鞅願王以國聴之也【禦庶子爵也鞅衛之公孫也故曰公孫鞅或曰衛鞅言其智計足以相社稷能使用而從也】爲不能聴勿使出境【言不能用鞅者必殺之無令他國得用之也故曰勿使出境】王不應出而謂左右曰豈不悲哉【出王視公叔疾而出也】以公叔之賢而今謂寡人必以國聴鞅悖也夫公叔死公叔鞅西遊秦秦孝公聴之秦果用彊魏果用弱非公叔痤之悖也魏王則悖也夫悖者之患固以不悖爲悖【悖者不自知爲悖故謂不悖者爲悖】

呂氏春秋卷十一

欽定四庫全書

呂氏春秋卷十二

漢髙誘注

季冬紀第十二

十二月紀

一曰季冬之月日在婺女【季冬夏之十二月婺女北方宿越之分野是月日躔此宿也】昬婁中旦氐中【婁西方宿魯之分野氐東方宿韓之分野是月昏旦時皆中於南方】其日壬癸其帝顓頊其神其虫介其音羽律中大呂【大呂陰律竹管音與大呂和也萬物萌生動於黃泉未能逹見呂旅也所以旅去陰卽陽助其成功故曰大呂也】其數六其味醎其臭朽其祀行祭先腎鴈北鄕鵲始巢【鴈在彭蠡之澤是月皆北鄕將來至北漠也鵲陽鳥順陽而動是月始爲巢也】乳雉雊【詩云雉之朝雊尙求其雌乳卵也】天子居堂右个【堂北向堂右个東頭室也】乘輅駕鐵驪載旂衣黒衣服玉食黍與彘其器宏以弇命有司大儺旁磔出土牛以送寒气【大儺逐盡陰气爲陽導也今人臘嵗前一日擊鼔驅疫謂之逐除是也周禮方相氏掌熊皮黃金四目衣朱裳執戈揚楯率百而時儺以索室驅疫鬼此之謂也旁磔犬羊於四方以攘其畢冬之气也出土牛今之鄕縣得立春節出勸耕土牛於東門外是也】徵鳥厲疾乃畢行山川之祀及帝之大臣天地之神祗【徵猶飛也厲髙也言是月羣鳥飛行髙且疾也帝之大臣功施於民若禹稷之屬也天曰神地曰祗是月嵗終報功載祀典諸神畢祀之也】是月也命漁師始漁天子親往【漁讀如論語之語是月也將捕魚故命其長也天子自行觀之】乃嘗魚先薦寢廟冰方盛水澤復【復亦盛也復或作凍重累也】堅命取冰冰已入【入淩室也詩云二之日鑿冰衝衝三之日納於淩陰此之謂也】令告民出五種【出之於窌簡擇之也】命司農計耦耕事【計防也耦合也】修耒耜具田器命樂師大合吹而罷【周禮籥章仲春晝擊土鼔吹邠詩以逆暑仲秋夜迎寒亦如之舉春秋省文也則冬夏可知】乃命四監收秩薪柴以供寢廟及百祀之薪燎【四監者周制天子畿方千里之內分爲百縣縣有四郡郡有一大夫監之故命四監使收掌薪柴也燎者積聚柴薪置璧與牲於上而燎之升其煙气故曰以供寢廟及百祀之薪燎也】是月也日窮於次月窮於紀星廻於天【次宿也是月日周於牽牛故曰日窮於次也月遇日相合爲紀月終紀光盡而復生曰朔故曰月窮於紀日有常行行於中道五星隨之故曰星廻於天也一說十二次窮於牽牛故曰窮於次也紀道也月窮於故宿故曰窮於紀星廻於天謂二十八宿更見於南方是月廻於牽牛故曰星廻於天也】數將防終嵗將更始【夏以十三月爲正夏數得天言天時者皆從夏正也故於是月十二月之數近終嵗將更始於正月也】專於農民無有所使【農事將起獨於農民無所役使也】天子乃與卿大夫飭國典論時令以待來嵗之宜【飭讀曰勑勑正國法論時令所宜宿而行之】乃命太史次諸侯之列賦之犧牲【次列也諸侯異姓者太史乃次其列位國之大小賦斂其犧牲也】以供皇天上帝社稷之享【皇天上帝五帝也社后土之神謂句龍也稷田官之神謂列山氏子柱與周棄也享禮也】乃命同姓之國供寢廟之芻豢【寢廟祖廟也親同姓故使供之也牛羊曰芻犬豕曰豢】令宰歷卿大夫至於庶民土田之數而賦之犧牲以供山林名川之祀【宰歷於周禮爲太宰建邦之六典八法以禦其眾故命之也】凡在天下九州之民者無不咸獻其力【咸皆也獻致也】以供皇天上帝社稷寢廟山林名川之祀行之令是此謂一終三旬二日【行之令是行是之令也終一嵗十二月終也三旬二日者十日一旬也二十日爲二旬後一旬在新月故曰三旬二日】季冬行秋令則白露蚤降介虫爲妖四鄰入保【金气白故白露蚤降介甲之虫爲妖災也金爲兵革故四境之民入城郭以自保守也】行春令則胎夭多傷國多固疾命之曰逆【季冬大寒而行春溫仁之令气不和調故胎養夭傷國多逆气之由故命曰逆】行夏令則水潦敗國時雪不降冰凍消釋【火气炎陽又多淋雨故水潦敗國也時雪當降而不降冰凍不當消釋而消釋火气溫於時之徴也】

士節

二曰士之爲人當理不避其難【理義也殺身成義何難之避也】臨患忘利【道而用之】遺生行義【惟義所在不必生也故曰遺生也】視死如歸【易也】有如此者國君不得而友天子不得而臣【以其義髙任大一國之君不能得友天子不能得臣也堯不能屈許由周不能移伯夷漢髙不能致四皓此之類也】大者定天下其次定一國必由如此人者也【定天下舜禹周棄是也定一國蘧伯玉叚幹木是也】故人主之欲大立功名者不可不務求此人也【務勉也】賢主勞於求人而佚於治事【得賢而任之故佚於治事也】齊有北郭騷者結罘防梱蒲葦織屨履【一作葩履】以養其母猶不足【猶尙也】踵門見晏子曰願乞所以養母晏子之僕謂晏子曰此齊國之賢者也其義不臣乎天子不友乎諸侯於利不茍取於害不茍免【於不義之利不茍且而取也當義能死故不茍免】今乞所以養母是說夫子之義也必與之晏子使人分倉粟分府金而遺之辭金而受粟有間晏子見疑於齊君【有間旡防間也】出奔過北郭騷之門而辭【辭者別也】北郭騷沐浴而出見晏子曰夫子將焉適【適之也】晏子曰見疑於齊君將出奔【奔走也】北郭子曰夫子勉之矣晏子上車太息而嘆曰嬰之亡豈不宜哉亦不知士甚矣晏子行【行去也】北郭子召其友而告之曰說晏子之義而當乞所以養母焉吾聞之曰養及親者身伉其難【伉當】今晏子見疑吾將以身死白之【白明也】著衣冠令其友操劍奉笥而從造於君庭求復者曰晏子天下之賢者也去則齊國必侵矣必見國之侵也不若先死請以頭托白晏子也因謂其友曰盛吾頭於笥中奉以托退而自刎也其友因奉以托其友謂觀者曰北郭子爲國故死吾將爲北郭子死也又退而自刎齊君聞之大駭乘驛而自追晏子及之國郊【驛傳車也郊境也】請而反之晏子不得已而反聞北郭騷之以死白已也曰晏嬰之亡豈不宜哉亦愈不知士甚矣【晏子自謂施北郭騷不得其人爲不知士也又不知北郭騷能爲其殺身以明已故曰嬰之亡豈不宜哉亦愈不知士甚矣自責深也】

介立【一作立意】

三曰以貴富有人易以貧賤有人難今晉文公出亡【文公名重耳晉獻公之太子申生異母弟也遭麗姬之亂太子申生見殺重耳避難奔翟十二年自翟經於諸國也】周流天下窮【一作貧】矣賤矣而介子推不去有以有之也反國有萬乘而介子推去之無以有之也能其難【能以貧賤有人也】不能其易【不能以富貴有人也】此文公之所以不王也【力能霸徳不能王也】晉文公反國【一作反入】介子推不肯受賞自爲賦詩曰有龍於飛周徧天下五蛇從之爲之丞輔【丞佐也輔相也龍君也以諭文公五蛇以諭趙衰狐偃賈他魏犨介子推也】龍反其鄕得其處所四蛇從之得其露雨【露雨膏澤】一蛇羞之橋死於中野懸書公門而伏於山下文公聞之曰譆此必介子推也避舎變服令士庶人曰有能得介子推者爵上卿田百萬【百萬畆也】或遇之山中負釜【一作貧久】蓋防【音登】問焉曰請問介子推安在應之曰夫介子推茍不欲見而欲隠吾獨焉知之遂背而行終身不見人心之不同豈不甚哉今世之逐利者早朝晏退焦唇幹嗌日夜思之猶未之能得今得之而務疾逃之介子推之離俗逺矣東方有士焉曰爰旌目將有適也而餓於道狐父之盜曰丘見而下壺餐以餔之爰旌目三餔之而後能視曰子何爲者也曰我狐父之人丘也爰旌目曰譆汝非盜耶胡爲而食我吾義不食子之食也兩手防地而吐之不出喀喀然遂伏地而死【昔者齊饑黔敖爲食於路有人戢其履瞢瞢而來黔敖呼之曰嗟來食其目而應之曰吾惟不食嗟來之食以至於此黔敖隨而謝之遂去不食而死君子以爲其嗟也可去其謝也可食一介相似旌目其類也】鄭人之下也【邑名也義則未聞】莊蹻之暴郢也【莊蹻楚成王之大盜郢楚都】秦人之圍長平也【秦使白起圍趙括軍於長平坑其四十萬眾】韓荊趙此三國者之將帥貴人皆多驕矣其士卒眾庶皆多壯矣因相暴以相殺脆弱者拜請以避死【避猶免也】其卒逓而相食不辧其義冀幸以得活如爰旌目已食而不死矣惡其義而不肯不死今此相爲謀豈不逺哉

誠廉

四曰石可破也而不可奪堅【性堅】丹可磨【一作靡注亦同】也而不可奪赤堅與赤性之有性也者所受於天也非擇取而爲之也豪士【一作人豪】之自好者其不可漫以污也亦猶此也【倍百人爲豪】昔周之將興也有士二人處於孤竹曰伯夷叔齊【孤竹國在遼西殷諸侯國也】二人相謂曰吾聞西方有偏伯焉似將有道者今吾奚爲處乎此哉二子西行如周至於岐陽則文王已歿矣武王卽位觀周徳則王使叔旦就膠鬲於次四內【四內地名】而與之盟曰加富三等就官一列爲三書同辭血之以牲埋一於四內皆以一歸又使保召公就微子開於共頭之下【共頭水名】而與之盟曰世爲長侯守殷常祀相奉桑林宜私孟諸【相猶使也使奉桑林之樂孟諸澤名也爲私邑也】爲三書同辭血之以牲埋一於共頭之下皆以一歸伯夷叔齊聞之相視而笑曰譆異乎哉此非吾所謂道也昔者神農氏之有天下也時祀盡敬而不祈福也【時四時祈求也】其於人也忠信盡治而無求焉【無所求於民也】樂正與爲正樂治與爲治不以人之壊自成也不以人之庳自髙也今周見殷之僻亂也而遽爲之正與治【遽疾也】上謀而行貨阻丘而保威也【行貨謂與膠鬲盟加富三等也阻依保持】割牲而盟以爲信因四內與共頭以明行夢以說眾【宣武王烕殷之夢以喜眾民】殺伐以要利以此紹殷是以亂易暴也【紹續】吾聞古之士遭乎治世不避其任【任職也力所能】遭乎亂世不爲茍在今天下闇周徳衰矣與其並乎周以漫吾身也【漫污】不若避之以潔吾行二子北行至首陽之下而餓焉人之情莫不有重莫不有輕【莫不有重於天下也莫不有輕義重身也】有所重則欲全之有所輕則以養所重【養所重不污於武王爲以全其忠也】伯夷叔齊此二士者皆出身棄生以立其意輕重先定也【伯夷叔齊讓國而去輕身重名故曰輕重先定】

不侵

五曰天下輕於身而士以身爲人【輕於身重於義也以身爲人者爲人殺身】以身爲人者如此其重也【淮南記曰左手據天下之圖右手刎其喉愚夫不爲也今以義爲人殺身故曰如此其重也】而人不知以奚道相得【奚何也不知以何道得人乃令之爲已死也】賢主必自知士故士盡力竭智直言交爭而不辭其患【士爲知己者死故盡力竭智何患之辭也】豫讓公孫是矣當是時也智伯孟嘗君知之矣【智伯知豫讓故爲之報讐言士爲知己者死也孟嘗君知公孫故爲之不受折於秦也】世之人主得地百里則喜四境皆賀【舉國皆賀國中喜可知也】得士則不喜不知相賀不通乎輕重也【不但不知相賀也乃不知賢也故曰不通乎輕重也】湯武千乘也而士皆歸之【湯殷受命之王名天乙商主癸之子也武王周文王之子名發】桀紂天子也而士皆去之【桀夏失天下之主帝臯之孫帝發之子紂殷失天下之主太丁之孫帝乙之子也】孔墨布衣之士也【孔子墨翟】萬乘之主千乘之君不能與之爭士也【萬乘天子也千乘諸侯也士不歸之而歸孔墨故曰不能與之爭士也】自此觀之尊貴富大不足以來士矣【來猶致也】必自知之然後可【可者可致也】豫讓之友謂豫讓曰子之行何其惑也子嘗事範氏中行氏諸侯盡滅之而子不爲報至於智氏而子必爲之報何故豫讓曰我將告子其故【告語也故事也】範氏中行氏我寒而不我衣我饑而不我食而時使我與千人共其養是眾人畜我也夫眾人畜我者我亦眾人事之至於智氏則不然出則乘我以車入則足我以養眾人廣朝而必加禮於吾所謂國士畜我也夫國士畜我者我亦國士事之豫讓國士也而猶以人之於已也爲念【於猶厚也】又況於中人乎孟嘗君爲從【關東曰從】公孫謂孟嘗君曰君不若使人西觀秦王意者秦王帝王之主也君恐不得爲臣何暇從以難之【言不能成從以難秦也】意者秦王不肖主也君從以難之未晚也【晚後】孟嘗君曰善願因請公往矣公孫敬諾以車十乘之秦秦昭王聞之而欲醜之以辭以觀公孫【昭王秦惠王之子武王之弟也醜或作恥恥辱也觀公孫云何也】公孫見昭王昭王曰薛之地小大幾何公孫對曰百里昭王笑曰寡人之國地數千里猶未敢以有難也今孟嘗君之地方百里而因欲以難寡人猶可乎公孫對曰孟嘗君好士大王不好士昭王曰孟嘗君之好士何如公孫對曰義不臣乎天子不友乎諸侯得意則慙爲人君不得意則不肖爲人臣如此者三人【有此者三人也】能治可爲管商之師【管仲商鞅】說義聴行其能致主霸王如此者五人【有此者五人也】萬乘之嚴主辱其使者退而自刎也必以其血污其衣有如臣者七人【臣公孫自謂也故言有如臣者七人也】昭王笑而謝焉自客胡爲若此寡人善孟嘗君欲客之必謹諭寡人之意也【諭明】公孫敬諾公孫可謂不侵矣昭王大王也孟嘗君千乘也立千乘之義而不可淩【淩侮】可謂士矣【孔子曰使於四方不辱君命可謂士矣此之謂也】

序意【一作亷孝】

維秦八年嵗在涒灘【八年秦始皇卽位八年也嵗在申名涒灘涒大也灘循也萬物皆大循其情性也涒灘誇人短舌不能言爲涒灘也】秋甲子朔朔之日良人請問十二紀【良人君子也】文信侯曰【呂不韋封洛陽號文信侯】嘗得學黃帝之所以誨顓頊矣爰有大圜在上大矩在下【圜天也矩方地也】汝能法之爲民父母蓋聞古之淸世【淸平】是法天地凡十二紀者所以紀治亂存亡也所以知壽夭吉凶也上揆之天下驗之地中審之人若此則是非可不可無所遁矣天曰順順維生地曰固固維寜人曰信信維聴三者咸當無爲而行行也者行其理也行數循其理平其私夫私視使目盲私聴使耳聾私慮使心狂三者皆私設精則智無由公【公正也】智不公則福日衰災日隆【隆盛】以日倪而西望知之【日中而盛跌而衰人之盛衰於此西望日暮也故曰倪而西望之也】趙襄子防於囿中至於梁馬卻不肯進靑�【一作】爲參乘襄子曰進視梁下類有人【類象也】靑�進視梁下豫讓卻寢佯爲死人叱靑�曰去長者吾且有事【言將殺襄子】靑�曰少而與乎友子且爲大事而我言之是失相與友之道子將賊吾君而我不言之是失爲人臣之道如我者惟死爲可適【可得死也】乃退而自殺靑�非樂死也重失人臣之節惡廢交友之道也靑�豫讓可謂之友也

呂氏春秋卷十二﹤子部﹐雜家類﹐雜學之屬﹐呂氏春秋﹥

欽定四庫全書

呂氏春秋卷十三

漢髙誘注

有始覽第一

有始

一曰天地有始天防以成地塞以形【始初也天陽也虛而能施故防以生萬物地陰也實而能受故塞以成形兆也】天地合和生之大經也【經猶道也】以寒以暑日月晝夜知之【知猶別也】以殊形殊能異宜說之【形能各有所施故說譯之也】夫物合而成離而生知合知成知離知生則天地平矣【合和也平成也】平也者皆當察其情處其形【一作平也者皆反其情變其形也】天有九野地有九州土有九山山有九塞澤有九藪【險阻曰塞有水曰澤無水曰藪】風有八等水有六川何謂九野中央曰鈞天其星角亢氐【鈞平也爲四方主故曰鈞天角亢氐東方宿韓鄭分野】東方曰蒼天其星房心尾【東方二月建卯木之中也木色靑故曰蒼天房心尾東方宿房心宋分野尾箕燕分野】東北曰變天其星箕斗牽牛【東北水之季陰气所盡陽气所始萬物向生故曰變天鬥牛北方宿箕尾一名析木之津燕之分野鬥牛吳越分野】北方曰天其星婺女虛危營室【北方十一月建子水之中也水色黒故曰天也婺女亦越之分野虛危齊分野營室衞分野】西北曰幽天其星東壁奎婁【西北金之季也將卽太陰故曰幽天東壁北方宿一名豕韋衛之分野奎婁西方宿一名防婁魯之分野】西方曰顥天其星胃昴畢【西方八月建酉金之中也金色白故曰顥天昴畢西方宿一名大梁趙之分野】西南曰朱天其星觜嶲參東井【西南火之季九爲少陽故曰朱天嶲參西方宿一名實沈晉之分野東井南方宿一名鶉首秦之分野】南方曰炎天其星輿鬼柳七星【南方五月建午火之中也火曰炎上故曰炎天輿鬼南方宿火秦之分野柳七星南方宿一名鶉火周之分野】東南曰陽天其星張翼軫【東南木之季也將卽太陽純乾用事故曰陽天張翼北方宿張翼周之分野翼軫一名鶉尾楚之分野】何謂九州河漢之間爲豫州周也【河在北漢在南故曰之間】兩河之間爲冀州晉也【東至淸河西至西河】河濟之間爲兗州衛也【河出其北濟經其南】東方爲靑州齊也泗上爲徐州魯也【泗水名也】東南爲州越也南方爲荊州楚也西方爲雍州秦也北方爲幽州燕也何謂九山會稽太山【會稽山在今會稽郡太山在今太山郡是爲東嶽也】王屋首山太華【王屋在河東垣縣東北濟水所出也首山在蒲阪之南河曲之中伯夷所隠太華在農華陰縣是爲西嶽也】岐山太行羊腸孟門【岐山在右扶風美陽縣西北周家所邑太行在河內野王縣北羊腸其山盤紆譬如羊腸】何謂九塞大汾阨荊阮方城【大汾處未聞防阨荊阮方城皆在楚魯定四年吳伐楚楚左司馬請直轅阨以擊吳人者也】殽井陘令疵句注居庸【殽在農黽池縣西井陘在常山井陘縣通太原關令疵處則未聞句注在鴈門居庸在上谷沮陽之東通軍都關也】何謂九藪【藪澤也有水曰澤無水曰藪】吳之具區【具區在吳越之間】楚之云夢【云夢在南郡華容】秦之陽華【陽華在鳯翔或曰在華陰西】晉之大陸【魏獻子所田猶楚之華容也】梁之圃田【圃田在今河南中牟】宋之孟諸【孟諸在梁國睢陽之東南】齊之海隅【隅猶崖也】趙之鉅鹿【廣阿澤也】燕之大昭【大昭今太原鄔是也】何謂八風東北曰炎風【炎風艮气所生一曰融風】東方曰滔風【震气所生一曰明庶風】東南曰燻風【燻風或作景風巽气所生一曰淸明風】南方曰巨風【離气所生一曰凱風詩曰凱風自南】西南曰淒風【坤气所生一曰涼風】西方曰飂風【兌气所生一曰閶闔風】西北曰厲風【幹气所生一曰不周風】北方曰寒風【坎气所生一曰廣莫風】何謂六川河水赤水遼水黒水江水淮水【河出昆侖東北陬赤水出其東南陬遼水出砥石山自塞北東流直至遼東之西南入海黒水出昆侖西北陬江水出岷山在蜀西徼外淮水出桐柏山在南陽平氏縣也】凡四海之內東西二萬八千里南北二萬六千里【子午爲經卯酉爲緯四海之內緯長經短】水道八千里受水者亦八千里通谷六名川六百陸注三千小水萬數【陸無水水盛內乃注之也】凡四極之內東西五億有九萬七千里南北亦五億有九萬七千里【海東西長南北極內等】極星與天俱遊而天樞不移【極星辰星也語曰譬如北辰居其所而眾星拱之故曰不移】冬至日行逺道周行四極命爲明【逺道外道也故曰周行四極明大明也】夏至日行近道乃參於上當樞之下無晝夜【近道內道也乃參倍於上下曰髙也當樞之下分明不寘曜統一也故曰無晝夜】白民之南建木之下日中無影呼而無響蓋天地之中也【白民之國在海外極內建木在廣都南方眾帝所從上下也復在白民之南建木狀如牛豕之有皮黃葉若羅也日正中將下日直人下皆無影大相叫呼又無音響人聲故謂蓋天地中也】天地萬物一人之身也此之謂大同【以一人身諭天地萬物易曰近取諸身逺取諸物故曰大同也】眾耳目鼻口也眾五糓寒暑也此之謂眾異則萬物備也天斟【一作堪注亦同】萬物聖人覽焉以觀其類【天斟輸萬物聖人總覽以知人也】解在乎天地之所以形【天地之利始成形也】雷電之所以生【震气爲雷激气爲電始生時也】陰陽材物之精【陰陽皆由天地陰陽例萬物也】人民禽獸之所安平【人民禽獸動作萬物皆由天地陰陽以生各得其所樂故曰之所安平也】

名類

二曰凡帝王者之將興也天必先見祥乎下民【祥徴應也】黃帝之時天先見大螾大螻【蛄螻螾蚯蚓皆土物】黃帝曰土气勝土气勝故其色尙黃其事則土【則法也法土色尙黃】及禹之時天先見艸木秋冬不殺禹曰木气勝木气勝故其色尙靑其事則木【法木色靑】及湯之時天先見金刃生於水湯曰金气勝金气勝故其色尙白其事則金【法金色白】及文王之時天先見火赤烏衘丹書集於周社文王曰火气勝火气勝故其色尙赤其事則火【法火色赤】代火者必將水天且先見水气勝水气勝故其色尙黒其事則水【法水色黒】水气至而不知數備將徙【一作見】於土天爲者時而不助農於下【助猶成也】類固相召气同則合聲比則應【應知】鼓宮而宮動鼓角而角動【鼓擊也擊大宮而小宮應擊大角而小角知言類相感也】平地注水水流濕均薪施火火就燥【水流濕者先濡火就燥者先然】山云艸莽水雲角�旱雲煙火雨雲水波無不皆類其所生以示人故以龍致雨以形逐影師之所處必生棘楚【軍師討罰以殺罰爲首棘楚以戰人喜生戰地故生其處也】禍福之所自來眾人以爲命安知其所【自從也凡人以爲天命不知其所由也】夫巢覆毀卵則鳯凰不至刳獸食胎則麒麟不來幹澤涸漁則龍不往物之從同不可爲記子不遮乎親臣不遮乎君【遮後遏也】君同則來異則去故君𨿽尊以白爲黒臣不能聴【聴從】父𨿽親以黒爲白子不能從黃帝曰芒昧因天之威【一作道】與元同气【芒芒昧昧廣大之貌天之威無不敬也非同气不恊】故曰同气賢於同義同義賢於同力同力賢於同居同居賢於同名帝者同气【同元气也】王者同義【同仁義也】霸者同力【同武力也】勤者同居則薄矣【同居於世】亡者同名則觕矣【同名不仁不義粗惡也】其智彌觕者其所同彌觕其智彌精者其所同彌精【精防妙也】故凡用意不可不精夫精五帝三王之所以成也成齊類同皆有合故堯爲善而眾善至桀爲非而眾非來【一本作桀爲惡而眾惡來】商箴雲天防災布祥並有其職以言禍福人或召之也【職主也召致也】故國亂非獨亂也又必召防獨亂未必亡也召防則無以存矣【存在也】凡兵之用也用於利用於義攻亂則脆脆則攻者利攻亂則義義則攻者榮榮且利中主猶且爲之況於賢主乎故割地寶器卑辭屈服不足以止攻惟治爲足【足止人攻】治則爲利者不攻矣爲名者不伐矣凡人之攻伐也非爲利則因爲名也名實不得國𨿽彊大者曷爲攻矣解在乎史墨來而輟不襲衛趙簡子可謂知動靜矣

去尢

三曰世之聴者多有所尢多有所尢則聴必悖矣所以尢者多故其要必因人所喜與因人所惡東面望者不見西墻南鄕視者不覩北方意有所在也人有亡鈇者意其鄰之子視其行步竊鈇也顏色竊鈇也言語竊鈇也動作態度無爲而不竊鈇也相其谷而得其鈇【一作拑其舌而得其鈇】他日復見其鄰之子動作態度無似竊鈇者其鄰之子非變也已則變矣變也者無他有所尢也邾之故法爲甲裳以帛【以帛綴甲】公息忌【一作忘】謂邾君曰不若以組凡甲之所以爲固者以滿竅也今竅滿矣而任力者半耳且組則不然竅滿則盡任力矣邾君以爲然曰將何所以得組也公息忌對曰上用之則民爲之矣邾君曰善下令令官爲甲必以組公息忌知說之行也因令其家皆爲組人有傷之者曰公息忌之所以欲用組者其家多爲組也邾君不說於是復下令令官爲甲無以組【以用】此邾君之有所尢也爲甲以組而便公息忌𨿽多爲組何傷也以組不便公息忌𨿽無組亦何益也爲組與不爲組不足以累公息忌之說用組之心不可不察也魯有惡者【惡丑】其父出而見商咄反而告其鄰曰商咄不若吾子矣且其子至惡也商咄至美也彼以至美不如至惡尢乎愛也故知美之惡知惡之美然後能知美惡矣莊子曰以瓦�者翔以鉤�者戰以黃金�者殆其祥一也而有所殆者必外有所重者也外有所重者泄蓋內掘魯人可謂外有重矣解在乎齊人之欲得金也及秦墨者之相妬也皆有所乎尢也老聃則得之矣若植木而立乎獨必不合於俗則何可擴矣

聴言

四曰聴言不可不察不察則善不善不分善不善不分亂莫大焉三代分善不善故王今天下彌衰聖王【一作人】之道廢絕世主多盛其歡【一作觀】樂大其鐘鼔侈其臺榭苑囿以奪人財輕用民死以行其忿老弱凍餒夭膌壯狡汔盡窮屈加以死虜攻無辠之國以索地誅不辜之民以永利而欲宗廟之安也社稷之不危也不亦難乎今人曰其氏多貨其室培濕守狗死其勢可穴也則必非之矣曰某國饑其城郭痺其守具寡可襲而簒之則不非之乃不知類矣周書曰往者不可及來者不可待賢明其世謂之天子故當今之世有能分善不善者其王不難矣善不善本於義不以愛愛利之爲道大矣夫流於海者行之旬月見似人者而喜矣及其期年也見其所嘗見物於中國者而喜矣夫去人滋久而思人滋深歟亂世之民其去聖王亦久矣其願見之日夜無間故賢王秀士之欲憂黔首者不可不務也【務勉也】功先名事先功言先事不知事惡能聴言不知情惡能當言【安能使其言當合於事乎】其與人糓言也其有辯乎其無辯乎【糓善言辯別也】造父始習於大豆蠭門始習於甘蠅【習學也大豆甘蠅蓋禦射人姓名】禦大豆射甘蠅而不徙人以爲性者也【專學不徙以得深術】不徙之所以致逺追急也所以除害禁暴也【專學大豆甘蠅之法而不徙之故禦得禦可以致逺追急射而發中可以除害禁暴也】凡人亦必有所習其心然後能聴說不習其心習之於學問不學而能聽說者古今無有也解在乎白圭之非惠子也【白圭周人也惠子惠施仕魏】公孫龍之說燕昭王以偃兵及應空洛之遇也孔穿之議公孫龍翟翦之難惠子之法此四士者之議皆多故矣不可不獨論【公孫龍孔穿翟翦皆辯人】

謹聴

五曰昔者禹一沐而三捉髮一食而三起以禮有道之士通乎已之不足也【欲以問知所不知也故曰通乎已之不足】通乎已之不足則不與物爭矣【情欲之物不爭】愉易平靜以待之使夫自得【一作以】之因然而然之使夫自言【一作寧】之亡國之主反此乃自賢而少人少人則說者持容而不極【極至】聴者自多而不得【自多自賢也】𨿽有天下何益焉是乃防之昭亂之定敗【一作毀】之成危之寕【以防爲明以亂爲定以毀爲成以危爲寧也】故殷周以亡比干以死誖而不足以舉【殷周以亂而亡比干以忠而死不當亂而亂不可爲忠而忠故悖不可勝舉】故人主之性【一作任】莫過乎所疑而過於其所不疑【所疑者不敢行故不過也其所不疑者不可而行之故以爲過】不過乎所不知而過於其所以知【所不知者不敢施故不爲所以知者不可施而必爲故曰過於其所以知】故𨿽不疑𨿽已知必察之以法揆之以量驗之以數【其所不疑其所已知俗主所專用而賢主能以法制行之以度量揆之以數術驗之】若此則是非無所失而舉措無所過矣【其愼所不疑審所已知故不失過也】夫堯惡得賢天下而試舜舜惡得賢天下而試禹【惡安試用也何以得賢於天下能用舜禹】斷之於耳而已矣耳之可以斷也反性命之情也【反本】今夫惑者非知反性命之情【惑惑也】其次非知觀於五帝三王之所以成也【成成其治】則奚自知其世之不可也奚自知其身之不逮也【奚何也逮及也】太上知之其次知其不知【生自知其上也其次知其不知也】不知則問不能則學周箴曰夫自念斯學徳未暮【暮晚】學賢問三代之所以昌也【學賢知昌盛】不知而自以爲知百禍之宗也【宗本也論語曰不知爲不知夫不知者而自以爲知則反於道百禍歸之故曰百禍之宗也】名不徒立功不自成國不虛存必有賢者【惟賢者然後立名成功而存其國也傳曰不有君子其能國乎此之謂也】賢者之道牟而難知妙而難見【牟猶大也賢者之道磥落不凡惟義所在非不肖所及故難知也其仁愛物本於中心精妙幽微亦非不肖所及故難見也】故見賢者而不聳則不惕於心不惕於心則知之不深【不深知賢者師法之也】不深知賢者之所言不祥莫大焉【祥善也】主賢世治則賢者在上【位在上】主不肖世亂則賢者在下今周室旣滅而天子已絕【周厲王無道流於彘而滅亂無天子十一年故曰已絕】莫大於無天子無天子則彊者勝弱眾者暴寡以兵相殘不得休【一作暫】息今之世當之矣【當其時也】故當今之世求有道之士則於四海之內山谷之中僻逺幽閒之所【所處也】若此則幸於得之矣得之則何欲而不得何爲而不成【得賢則欲而得爲而成也】太公釣於滋泉遭紂之世也故文王得之而文王千乘也紂天子也天子失之而千乘得之知之與不知也【文王知太公賢是以得之紂不知賢是以失之故曰與不知也】知諸眾齊民不待知而使不待禮而令【令一作合齊民凡民非一故言諸眾】若夫有道之士必禮必知然後其智能可盡【可盡得而用也】解在乎勝書之說周公可謂能聴矣齊桓公之見小臣稷魏文侯之見田子方也皆可謂能禮士矣【能禮士故曰得士商紂不能禮士故失太公以滅亡也】

務本

六曰嘗試觀上古記三王之佐其名無不榮者其實無不安者功大也【上古防上世古書也名者爵位名也實者功實也】詩云有晻淒淒興雨祁祁雨我公田遂及我私【詩小雅大田之三章也晻陰雨也陰陽和時雨祁祁然不暴疾也古者井田十一而稅公田在中私田在外民有禮讓之心故願先公田而及私也】三王之佐皆能以公及其私矣俗主之佐其欲名實也與三王之佐同而其名無不辱者其實無不危者無公故也皆患其身不貴於國也而不患其主之不貴於天下也皆患其家之不富也而不患其國之不大也此所以欲榮而愈辱欲安而益【一作愈】危安危榮辱之本在於主主之本在於宗廟宗廟之本在於民民之治亂在於有司【有司於周禮爲太宰掌建國之六典以佐王治邦國以治官府以紀萬民此之謂也】易曰復自道何其咎吉【乾下巽上小畜初九復自道何其咎吉乾爲天天道轉運爲幹初得其位旣天行周匝復始故曰復自道也復自進退又何咎乎動而無咎故吉也】以言本無異則動卒有喜【幹動反其本終復始無有異故卒有喜也】今處官則荒亂臨財則貪得【欲多】列近則持諫【列位也持諫不公正】將眾則罷怯【罷勞也怯無勇】以此厚望於主豈不難哉【厚多】今有人於此修身會計則可【一作不】恥臨財物資盡則爲已【盡猶略也無不充仞以爲已有】若此而富者非盜則無所取【詩云不稼不穡胡取禾三百億兮不狩不獵胡瞻爾庭有縣特兮故曰非盜則無所取】故榮富非自至也緣功伐也今功伐甚薄而所望厚誣也【以薄獲厚爲誣也】無伐功而求榮富詐也【以虛取之爲詐】詐誣之道君子不由【由用也】人之議多曰上用我則國必無患用已者未必是也而莫若其身自賢【有人於此言用我者則國無患而使用之未必然也使無患莫若自修其身爲賢也】而已猶有患用已於國惡得無患乎【猶尙惡安】已所制也釋其所制而奪乎其所不制誖【言身者已所自制也釋已而不修故曰奪乎所不制乃誖謬之道也】未得治國治官可也【官小政也推此言之若此人者未任爲大臣但可小政也】若夫內事親外交友必可得也茍事親未孝交友未篤是所未得惡能善之矣故論人無以其所未得而用其所已得可以知其所未得矣【以其孝得於親則知必忠於君也以其所行能髙仁義知必輕身故可以知其未得也】古之事君者必先服能然後任【服其能堪任也】必反情然後受【反情常內省也受受祿也】主𨿽過與臣不徒取【過多】大雅曰上帝臨汝無貳爾心以言忠臣之行【一作徒】也【大雅大明之十一章也言天臨命武王伐紂必克之不敢有疑心諭君命臣齊一專心輸力不敢惑志臣之行也】解在鄭君之問被瞻之義也【見務大論被瞻知齊國衰亂桓公之薨流虫出戶蓋不聴管仲臨終之言因諷鄭君】薄疑應衛嗣君以無重稅此二士者皆近知本矣【嗣君平侯之子也秦貶稱君薄疑勸嗣君以王者富民故曰無重稅也】

諭大

七曰昔舜欲旗【一作一作褐】古今而不成【旗覆也】旣足以成帝矣禹欲帝而不成旣足以正殊俗矣【殊俗異方之俗也】湯欲繼禹而不成旣足以服四荒矣【四表之荒服也】武王欲及湯而不成旣足以王道矣五伯欲繼三王而不成旣足以爲諸侯長矣孔丘墨翟欲行大道於世而不成旣足以成顯名矣【名聖賢之名】夫大義之不成旣有成矣已夏書曰天子之徳【一作惠一作位】廣運乃神乃武乃文【逸書也】故務在事事在大【事爲】地大則有常祥不庭歧母羣抵【一作怪】夭翟【常祥不庭歧母夭翟皆獸名也】不周山大則有虎豹熊螇蛆【皆獸名不周山在翟】水大則有蛟龍黿鼉鱣鮪【魚二千斤爲蛟黿可作羮傳曰楚人獻黿於鄭靈公不與公子宋黿羮公子宋怒染指於鼎嘗之而出鼉魚皮可作鼓詩云鼉鼓韸韸鱣鮪皆大魚長丈餘詩云鱣鮪發發】商書曰五世之廟可以觀怪【逸書諭山大水大生大物廟者鬼神之所在五世久逺故於其所觀魅物之怪異也】萬夫之長可以生謀【長大也大故可以成奇謀也】室中之無澤陂也井中之無大魚也【淮南記曰蠭房不能容鶴卵此之謂也】新林之無長木也【言未久也】凡謀物之成也必由廣大眾多長久信也季子曰燕雀爭善處於一屋之下子母相哺也姁姁焉相樂也自以爲安矣竈突決則火上焚棟燕雀顏色不變是何也乃不知禍之將及已也爲人臣免於燕雀之智者寡矣夫爲人臣者進其爵祿富貴父子兄弟相與比周於一國姁姁焉相樂也以危其社稷其爲竈突近也而終不知也其與燕雀之智不異矣故曰天下大亂無有安國一國盡亂無有安家一家皆亂無有安身此之謂也故小之定也必恃大大之安也必恃小小大貴賤交相爲恃【一作贊】然後皆得其樂定賤小在於貴大【淮南記曰牛馬之气烝生蟣虱蟣虱气烝不能生牛馬小不能生大故曰定賤小在於貴大】解在乎薄疑說衛嗣君以王術【見務大論】杜赫說周昭文君以安天下【杜赫周人杜伯之後昭文君周末世分東西之後君號也說見務大論】及匡章之難惠子以王齊王也【匡章乃孟軻所謂通國稱不孝者能王齊王亦大也】

呂氏春秋卷十三

欽定四庫全書

呂氏春秋卷十四

漢髙誘注

孝行覽第二

孝行

一曰凡爲天下治國家必務本而後末【詹何曰身治而國不治者未之有也故曰必務本】所謂本者非耕耘種殖之謂務其人也【務猶求也】務其人非貧而富之寡而眾之【眾多也】務其本也務本莫貴於孝【孝爲行之本也行於孝者故聖人貴之】人主孝則名章榮下服聴天下譽【譽樂也孔子曰昔者明王之以孝治天下也不敢遺小國之臣而況於公侯伯子男乎故得萬國之懽心】人臣孝則事君忠處官亷臨難死【孝於親故能忠於君孝經曰以孝事君則忠此之謂也處官廉孝經曰修身愼行恐辱先也此之謂也臨難死君父之難視死如歸義重身輕也】士民孝則耕蕓疾守戰固不罷北【耕蕓疾用天之道分地之利衣食足知榮辱故守則堅戰必克無退走者】夫孝三皇五帝之本務而萬事之紀也【三皇伏羲神農女媧也五帝軒轅帝顓頊帝嚳髙辛帝堯陶唐帝舜有虞也紀猶貫也】夫執一術而百善至百邪去天下從者其惟孝也【一術孝術】故論人必先以所親而後及所防【先本後末先近後逺】必先以所重而後及所輕【所重謂其親所輕謂他人】今有人於此行於親重而不簡慢於輕防則是篤謹孝道【有人行孝敬於其親以及人之親故不敢簡慢於輕防者是厚愼孝道之謂也】先王之所以治天下也【先王以孝治天下】故愛其親不敢惡人敬其親不敢慢人愛敬盡於事親光耀加於百姓【加施也】究於四海【究極也】此天子之孝也曾子曰身者父母之遺體也行父母之遺體敢不敬乎【敬畏愼】居處不莊非孝也【莊敬】事君不忠非孝也【忠正也】蒞官不敬非孝也【蒞臨也】朋友不篤非孝也【篤信也】戰陣無勇非孝也【子曰孟軻勇於義勇而立義揚名於後世孝之終也】五行不遂災及乎親敢不敬乎【遂成】商書曰刑三百罪莫重於不孝【商湯所制法也】曾子曰先王之所以治天下者五貴徳貴貴貴老敬長慈防此五者先王之所以定天下也【定安也】所謂貴徳爲其近於聖也所謂貴貴爲其近於君也所謂貴老爲其近於親也所謂敬長爲其近於兄也所謂慈防爲其近於弟也曾子曰父母生之子弗敢殺父母置之子弗敢廢【置立】父母全之子弗敢�【�猶毀】故舟而不防道而不徑能全支體以守宗廟可謂孝矣【濟水載舟不防涉行道不從邪徑爲近沒溺畏險之害故曰能全支體以守宗廟】養有五道修宮室安牀第節飲食養體之道也【節飲食肉𨿽多不使勝食气修宮室不上漏下濕故曰養體之道也】樹五色施五采列文章養目之道也【列別也靑與赤謂之文赤與白謂之章以極目觀故曰養目之道也】正六律【六律黃鐘夷則太蔟姑洗防賓無射】龢五聲【五聲宮商角徴羽】雜八音養耳之道也【八音八卦之音雜會之以聴耳故曰養耳之道】熟五穀烹六畜龢煎調養口之道也【熟五穀烹芻豢龢快口腹故曰養口之道】龢顏色說言語敬進退養志之道也【和顏色以說父母之志意故曰養志之道】此五者代進而厚用之可謂善養矣【代更更次用之以便親性可謂爲善養親也】樂正子春下堂而傷足瘳而數月【一作三月下同】不出猶有憂色門人問之曰夫子下堂而傷足瘳而數月不出猶有憂色敢問其故【故事也】樂正子春曰善乎而問之【而汝也】吾聞之曾子曾子聞之仲尼父母全而生之子全而歸之不虧其身不損其形可謂孝矣君子無行咫步而忘之餘忘孝道是以憂故曰身者非其私有也【私猶獨】嚴親之遺躬也【躬體】民之本教曰孝【本始】其行孝曰養養可能也敬爲難【行敬之難】敬可能也安爲難【安寧其親難】安可能也卒爲難【卒終】父母旣沒敬行其身無遺父母惡名可謂能終矣禮者履此者也【履行】義者宜此者也信者信此者也彊者彊此者也樂自順【一作愼】此生也刑自逆此作也【能順行無遺父母惡名故樂生也逆之則刑辟作也】

本味

二曰求之其本經旬必得求之其末勞而無功【𨿽久無所得】功名之立由事之本也得賢之化也【得賢人與之共治以立其功名故曰得賢之化也】非賢其孰知乎事化【一作民】故曰其本在得賢有侁氏女子采桑得嬰兒於空桑之中【侁讀曰莘】獻之其君其君令烰人養之【烰猶庖也】察其所以然【察省】曰其母居伊水之上孕【任身爲孕】夢有神告之曰臼出水而東走母顧明日視臼出水告其鄰東走十里而顧其邑盡爲水身因化爲空桑【伊尹母化作空桑】故命之曰伊尹此伊尹生【一作出】空桑之故也長而賢湯聞伊尹使人請之有侁氏有侁氏不可伊尹亦欲歸湯湯於是請取婦【一作妻】爲防有侁氏喜以伊尹爲媵送女故賢主之求有道之士無不在以【以用也】爲有道之士求賢主無不行也【爲媵言必行】相得然後樂【賢主得賢臣賢臣得賢主故曰相得然後樂之】不謀而親不約而信相爲殫智竭力犯危行苦【殫竭皆盡也危難也苦勤也】志懽樂之此功名所以大成也固不獨【固必也】士有孤而自恃人主有奮而好獨者則名號必廢熄【熄滅也】社稷必危殆故黃帝立四面堯舜得伯陽續耳然後成【黃帝使人四面出求賢人得之立以爲佐故曰立四面也伯陽續耳皆賢人堯用之以成功也】凡賢人之【一作道】徳有以知之也【知其賢人得而用之】伯牙鼓琴鐘子期聴之方鼔琴而志在太山鐘子期曰善哉乎鼔琴巍巍乎若太山少選之間而志在流水【少選須臾之間也志在流水進而不解也】鐘子期又曰善哉乎鼔琴湯湯乎若流水鐘子期死伯牙破琴絕弦終身不復鼓琴以爲世無足復爲鼔琴者【伯姓牙名或作雅鐘氏期名子皆通稱悉楚人也少善聴音故曰爲世無足爲鼔琴也】非獨琴若此也賢者亦然【世無賢者亦無所從受禮義法則與共治國也】𨿽有賢者而無禮以接之賢奚由盡忠猶禦之不善驥不自千里也【言不肖者無禮以接賢者賢者何用盡其忠乎若不知禦者禦驥驥亦不爲之從千里也】湯得伊尹祓之於廟爝以爟火釁以犧猳【周禮司爟掌行火之政令火者所以祓除其不祥置火於桔臯燭以照之釁以牲血塗之曰釁爟讀曰權衡之權】明日設朝而見之說湯以至味【爲湯說美味】湯曰可對而爲乎對曰君之國小不足以具之爲天子然後可具夫三羣之虫【三羣謂水居肉玃艸食者也】水居者腥肉玃者臊艸食者羶【水居者川禽魚鼈之屬故其臭腥也肉玃者玃拏肉而食之謂鷹雕之屬故其臭臊也艸食者食艸木謂麞鹿之屬故其臭羶也】臭惡猶美皆有所以【臭惡猶美若蜀人之作羊臘以臭爲美各有所用也】凡味之本水最爲始五味三材【五行之數水第一故曰水最爲始五味醎苦酸辛甘三材水木火】九沸九變火之爲紀【紀猶節也品味待火然後成故曰火爲之節】時疾時徐滅腥去臊除羶必以其勝無失其理【用火熟食或熾或微治除臊腥勝去其臭故曰必以其勝也齊和之節得其中適故曰無失其理也】調和之事必以甘酸苦辛醎先後多少其齊甚防皆有自起【齊和分也自從也】鼎中之變精妙微纎口弗能言志弗能諭【鼎中品味分齊纎微故曰不能言也志意揆度不能諭說】若射禦之微陰陽之化四時之數【射者望毫毛之近而中藝於逺也禦者執轡於手調馬口之和而致萬里故曰若射禦之微也陰陽之化而成萬物也四時之數春生夏長秋收冬藏物有異功也】故久而不獘熟而不爛【獘敗也爛失飪也論語云失飪不食】甘而不噥【一作壊】酸而不酷醎而不減辛而不烈澹而不薄肥而不【言皆得其中適】肉之美者猩猩之唇貛貛之炙【猩猩獸名也人面狗軀而長尾貛貛鳥名其形未聞貛一作獲】雋觾之翠【鳥名也翠厥也形則未聞也】述蕩之掔【獸名掔讀如棬椀之椀掔者踏也形則未聞】旄象之約【旄旄牛也在西方象象獸也在南方約節也以旄牛之尾象獸之齒以飾物也一曰約美也旄象之肉美貴異味也】流沙之西丹山之南有鳯之丸【丸古字也流沙自流行故曰流沙在燉煌西八百里丹山在南方丹澤之山也二處之表有鳯皇之卵】沃民所食【食鳯卵也沃之國在西方】魚之美者洞庭之鱄東海之鮞【洞庭江水所經之澤名也鱄鮞魚名也一云魚子也】醴水之魚名曰朱鼈六足有珠百碧【醴水在蒼梧環九疑之山其魚六足有珠如蛟皮也】【一作雚】水之魚名曰鰩其狀若鯉而有翼【雚水在西極若如也翼羽翼也】常從西海夜飛遊於東海【鰩從西海至東海乘雲气而飛】菜之美者昆侖之蘋【昆侖山名在西北其髙九萬八千里蘋大蘋水藻也】壽木之華【壽木昆侖山上木也華實也食其實者不死故曰壽木】指【一作枯】姑之東中容之國有赤木木之葉焉【指姑乃姑余山名也在東南方淮南記曰軼題難於姑余是也赤木木其葉皆可食食之而仙也】余瞀【一作督】之南南極之崖【一作旁】有菜其名曰嘉樹其色若碧【余瞀南方山名也有嘉美之菜故曰嘉樹食之而虛若碧靑色】陽華之蕓【陽華乃華陽山名也蕓芳菜也在吳越之間】云夢之芹【云夢楚澤芹生水涯】具區之菁【具區澤名吳越之間菁菜名】浸淵之艸名曰土英【浸淵深淵也處則未聞華言其美善土英華也】和之美者陽檏之姜招搖之桂【陽檏地名在蜀郡招搖山名在桂陽禮記曰艸木之滋姜桂之謂也故曰和之美】越駱之菌鱣鮪之醢【越駱國名菌竹筍也鱣鮪大魚也以爲醢醬無骨曰醢有骨曰臡】大夏之鹽宰揭之露其色如玉【大夏澤名或曰山名在西北鹽形鹽宰揭山名處則未聞】長澤之卵【長澤大澤在西方大鳥之卵卵大如甕也】飯之美者山之禾不周之粟【飯食也山處則未聞不周山名在西北方昆侖之西北】陽山之穄南海之秬【山南曰陽昆侖之南故曰陽山在南海南方之海穄關西謂之麋冀州謂之堅秬黒黍也】水之美者三危之露【三危西極山名】昆侖之井【井泉】沮江之丘名曰搖水【沮漸洳江旁之泉水】曰山之水髙泉之山其上有湧泉焉冀州之原【皆西方之山泉也冀州在中央水泉東流經於冀州故曰之原原本也】果之美者沙棠之實【沙棠木名也昆侖山有之】常山之北投淵之上有百果焉羣帝所食【有覈曰果無覈曰蓏羣帝眾帝先升遐者】箕山之東靑島之所有甘櫨焉【箕山許由所隱也在潁川陽城之西靑島昆侖山之東二處皆有甘櫨之果】江浦之橘云夢之柚【浦濱也橘所生也生江北則爲枳云夢楚澤出柚】漢上石耳所以致之【漢水名出於嶓東注於江石耳菜名也所以致之致備味也】馬之美者靑龍之匹遺風之乘【匹乘皆馬名周禮七尺以上爲龍行迅謂之遺風】非先爲天子不可得而具天子不可彊爲必先知道【言當順天命而受之不可以彊取也道謂仁義天下之道】道者止彼在已【彼謂他人】已成而天子成【已成仁義之道而成爲天子孟子曰得乎丘民爲天子】天子成則至味具【天子貢珍故至味具】故審近所以知逺也成已所以成人也聖王之道要矣豈越越多業哉【要約也越越輕易之貌業事也聖王得仁義約要之道以化天下天下化之豈必越越然輕易多爲民之事也】

首時【一作胥時】

三曰聖人之於事似緩而急【似緩謂無爲也急謂成功也】似遲而速以待時【謂若武王會於孟津八百諸侯皆曰紂可伐矣武王曰汝未知天命也還歸二年似遲也甲子之日尅紂於牧野故曰待時】王季歷困而死文王苦之【王季歷文王之父也勤勞國事以至薨沒故文王哀思苦痛也】有不忘羑里之丑時未可也【紂爲無道拘文王於羑里不其醜恥也所以不伐紂者天時之未可也】武王事之夙夜不懈亦不忘玉門之辱【武王繼位𨿽臣事紂不忘文王爲紂所拘於羑里之辱文王得歸乃築靈防作玉門相女童鐘鼓示不與紂同也武王以此爲恥而不忘也】立十二年而成甲子之事【立爲天子也甲子之日尅紂牧野故曰成甲子之事】時固不易得【固常也】太公望東夷之士也【太公望河內人也於周丰鎬爲東故曰東夷之士】欲定一世而無其主【主謂賢君】聞文王賢【文謚也經天緯地曰文】故釣於渭以觀之【渭水名近丰鎬文王所邑也觀視文王之徳能有天下也】伍子胥欲見吳王而不得【吳王王僚也王夷昧之庶長子】客者言之於子光者見之而惡其貌不聴其說而辭之【光惡子胥之顏貌不受其言辭謝之也】客請之王子光子光曰其貌適吾所甚惡也【請問也惡憎也】客以聞伍子胥伍子胥曰此易故也【故事】願令王子居於堂上重帷而見其衣若手請因說之王子許【言於重帷中見衣若手者爲說覇國之說也許諾】伍子胥說之半王子光舉帷其手而與之坐【執子胥之手與之俱坐聴其說】說畢王子光大說【子胥說覇術畢子光大說其將必用之也】伍子胥以爲有吳國者必王子光也退而耕於野七年王子光代吳王僚爲王任子胥子胥乃修法制下賢良選練士習戰鬭六年然後大勝楚於栢舉【柏舉楚南鄙邑】九戰九勝追北千里【北走也】昭王出奔隨遂有郢【郢楚都傳云五戰及郢】親射王宮鞭荊平之墳三百【平王恭王之子棄疾也後攺名熊居聴費無忌之讒殺伍子胥父兄故子胥射其宮鞭其墳也】鄕之耕非其父之讐也待時也【鄕曩者始之吳時耕於吳境待天時須楚之罪熟也】墨者有田鳩欲見秦惠王【田鳩齊人學墨子術惠王孝公之子駟也】畱秦三年而弗得見客有言之於楚王者往見楚王楚王說之與將軍之節以如秦【如之也】至因見惠王告人曰之秦之道乃之楚乎固有近之而逺逺之而近者【畱秦三年不得見惠王近之而逺也從楚來至而得見逺之而近也】時亦然有湯武之賢而無桀紂之時不成【不成其王】有桀紂之時而無湯武之賢亦不成聖人之見時若步之與影不可離【步行日中影乃逐之不可得逺之也人從得時如影之隨人亦不可離之也】故有道之士未遇時隱匿分竄勤以待時【分大竄藏勤勞】時至有從布衣而爲天子者【舜是也】有從千乘而得天下者【湯武是也】有從卑賤而佐三王者【太公望伊尹傅說是也】有從匹夫而報萬乘者【豫讓是也趙襄子兼土拓境有兵車萬乘豫讓爲智伯報之襄子髙其義而不殺豫讓卒不止終得斬襄子襯身之衣然後就死也】故聖人之所貴惟時也水凍方固【固堅也】后稷不種后稷之種必待春故人𨿽智而不遇時無功【五種非春不生智者之功非時不成】方葉之茂美終日米之而不知【不知其葉之盡也】秋霜旣下眾林皆羸【羸葉盡也】事之難易不在小大務在知時【聖人時行則行時止則止與萬物終始也】鄭子陽之難猘狗潰之【潰亂也子陽鄭相或曰鄭君好行嚴猛人家有猘狗者誅之人畏誅國人皆逐猘狗也】齊髙國之難失牛潰之眾因之以殺子陽髙國【眾因之以殺二子逐失牛之亂如逐猘狗之亂也故禍同】當其時狗牛猶可以爲人唱而況乎以人爲唱乎饑馬盈廐嗼然【嗼然無聲】未見芻也饑狗盈窖嗼然未見骨也見骨與芻動不可禁【動猶爭也】亂世之民嗼然未見賢者也見賢人則往不可止往者非其形心之謂乎齊以東帝困於天下而魯取徐州【齊湣王僣號於東民不順之故困於天下是以魯國略取徐州也】邯鄲以壽陵困於萬民而衛取繭氏【壽陵魏邑趙兼有之萬民不附是以衛人取其繭氏之邑也】以魯衛之細而皆得志於大國遇其時也【細小也遇大國之民皆欲之則取之也】故賢主秀士之欲憂黔首者亂世當之矣【當亂世憂而濟之者】天不再與時不久畱能不兩工事在當之【天不再與一姓不再興時不久畱日中則昃者也】

義賞

四曰春气至則艸木產秋气至則艸木落產與落或使之非自然也故使之者至物無不爲使之者不至物無可爲【未春無可爲生未秋無可爲落】古之人審其所以使故物莫不爲用【使之者以其時生則生時落則落故曰莫不爲用】賞罰之柄此上之所以使也其所以加者義則忠信親愛之道彰【彰明也】久彰而愈長民之安之若性此之謂敎成教成則𨿽有厚賞嚴威弗能禁【言徳教一成𨿽復賞罰之使爲不忠不信人人自爲忠信若性自然不可禁止也】故善教者不以賞罰而教成教成而賞罰弗能禁用賞罰不當亦然【言民爲不忠不信亦不能禁】姦僞賊亂貪戾之道興【興作也】久興而不息民之讐之若性【讐用也】戎夷胡貉巴越之民是以𨿽有厚賞嚴罰弗能禁【禁止也】郢人之以兩版垣也吳起變之而見惡【郢楚都也楚人以兩版築垣吳起衞人也楚以爲將變其兩版教之用四楚俗習久見怨也公羊傳曰文公逆祀去者三人定公順祀叛者五人此之謂久習也】賞罰易而民安樂【易其邪而施其正民去邪從正故安樂也】氐羗之民其虜也【氐與羗二種夷民言氐羗之民爲防賊爲人執虜也】不憂其系累而憂其死不焚也【焚燒也】皆成乎邪也【不得天之正气】故賞罰之所加不可不愼且成而賊民【賞罰正而民正賞罰不正而民邪故曰且成而賊民是以君人愼之也】昔晉文公將與楚人戰於城濮【城濮楚北境之地名】召咎犯而問曰楚眾我寡柰何而可【咎犯狐偃也字子犯文公之舅也因曰咎犯】咎犯對曰臣聞繁禮之君不足於文繁戰之君不足於詐【足猶厭也一本作以力戰之君不足於力以詐戰之君不足於詐詐者謂詭變而用奇也】君亦詐之而已文公以咎犯言告雍季雍季曰竭澤而漁豈不獲得而明年無魚焚藪而田豈不獲得而明年無獸【言盡其類】詐僞之道𨿽今偸【一作】愈可後將無復【不可復作】非長術也文公用咎犯之言【言謀也】而敗楚人於城濮【敗破也】反而爲賞雍季在上【上首也】左右諫曰城濮之功咎犯之謀也君用其言而賞後其身【一作資後其賞】或者不可乎文公曰雍季之言百世之利也咎犯之言一時之務也【務猶事】焉有以一時之務先百世之利者乎孔子聞之曰臨難用詐足以卻敵反而尊賢足以報徳文公𨿽不終始足以霸矣賞重則民移之民移之則成焉【移猶歸】成乎詐其成毀【𨿽成必毀】其勝敗【𨿽勝後必毀敗】天下勝者眾矣而霸者乃五【乃猶裁也】文公處其一知勝之所成也【居五霸之一】勝而不知勝之所成與無勝同【同等也】秦勝於戎而敗乎殽【秦繆公破西戎而霸使孟明白乙丙西乞術將師東襲鄭鄭人知之還晉襄公禦之殽大破之獲其三帥】楚勝於諸夏而敗乎柏舉【莊王服鄭勝晉於邲故曰勝乎諸夏也及昭王南與吳人戰破之柏舉此皆不知勝之所成也故曰與無勝同】武王得之矣【得猶知】故一勝而王天下【一勝克紂】眾詐盈國不可以爲安患非獨外也【亦從內發之也】趙襄子出圍賞有功者五人髙赦爲首【智伯求地於襄子襄子不與智伯率韓魏之君圍趙襄子於晉陽三月張孟談私與韓魏搆謀韓魏反智伯軍使趙襄子殺之故曰出圍】張孟談曰晉陽之中赦無大功賞而爲首何也襄子曰寡人之國危社稷殆身在憂約之中與寡人交而不失君臣之禮者惟赦【惟獨】吾是以先之仲尼聞之曰襄子可謂善賞矣賞一人而天下之爲人臣者莫敢失禮【一人謂髙赦】爲六軍則不可易【易輕】北取代東廹齊令張孟談逾城濳行與魏桓韓康期而擊智伯斷其頭以爲觴【觴酒噐也】遂定三家【韓魏趙也】豈非用賞罰當耶【當正也】

長攻

五曰凡冶亂存亡安危彊弱必有其遇然後可成各一則不設【遇猶遭也各有一亂不能相治傳曰以亂平亂何治之有故不設攻戰相攻伐也】故桀紂𨿽不肖其亡遇湯武也遇湯武天也非桀紂之不肖也湯武𨿽賢其王遇桀紂也遇桀紂天也非湯武之賢也若桀紂不遇湯武未必亡也桀紂不亡𨿽不肖辱未至於此【至於此滅亡也】若使湯武不遇桀紂未必王也湯武不王𨿽賢顯未至於此【顯榮此天下】故人主有大功不聞不肖【功名揜也】亡國之主不聞賢【亂以揜也】譬之若良農辯土地之宜謹耕耨之事未必收也然而收者必此人也【收田耕耨始也故曰必此人也】始在於遇時雨遇時雨天地也非良農所能爲也越國大饑【谷不熟】王恐召範蠡而謀範蠡曰王何患焉今之饑此越之福而吳之禍也夫吳國甚富而財有餘王年少智寡材輕好須臾之名不思後患【其王吳王夫差也】王若重幣卑辭以請糴於吳則食可得也【王越王勾踐也】食得其卒越必有吳而王何患焉【得其糴終必得其國王何憂焉】越王曰善乃使人請食於吳吳王將與之伍子胥進諫曰不可與也夫吳之與越接土鄰境道易人通仇讐敵戰之國也非吳防越越必防吳若燕秦齊晉山處陸居豈能逾五湖九江越十七阨以有吳哉【逾度也越歷也謂彼險難也】故曰非吳防越越必防吳今將輸之粟與之食是長吾讐而養吾仇也財匱而民恐悔無及也不若勿與而攻之固其數也【數術】此昔吾先王之所以霸且夫饑代事也【先王謂闔閭也代更也】猶淵之與阪誰國無有吳王曰不然【吳王夫差】吾聞之義兵不攻服仁者食饑餓今服而攻之非義兵也饑而不食非仁體也不仁不義𨿽得十越吾不爲也遂與之食不出三年而吳亦饑使人請食於越越王弗與乃攻之夫差爲擒【夫差吳王也擒爲越所獲】楚王欲取息與蔡【楚王文王也息蔡二國也】乃先佯善蔡侯而與之謀曰吾欲得息柰何蔡侯曰息夫人吾妻之姨也【蔡侯昭侯也妻之女弟爲姨傳曰吾姨也此之謂也】吾請爲饗息侯與其妻者而與王俱因而【一作以】襲之楚王曰諾於是與蔡侯以饗禮入於息因與俱遂取息旋舎於蔡又取蔡【不勞師徒而得之曰取傳曰易也】趙簡子病召太子而告之曰我死已葬服衰而上夏屋之山以望【趙簡子晉大夫趙景子成之子鞅也太子趙無卹襄子也服衰謂期年勿復三年也夏屋山代之南山也觀望欲令取代也】太子敬諾簡子死已葬服衰召大臣而告之曰願登夏屋以望大臣皆諫曰登夏屋以望是遊也服衰以遊不可襄子曰此先君之命也寡人弗敢廢羣臣敬諾襄子上於夏屋以望代俗【俗土也】其樂甚美於是襄子曰先君必以此教之也及【一作反】歸慮所以取代乃先善之代君好色請以其弟姉妻之代君許諾弟姉已往所以善代者乃萬故【善好也襄子所好於代者非一事故言萬故也】馬郡宜馬代君以善馬奉襄子【傳曰冀州之北土馬之所生也故謂代爲馬郡也言代君以馬奉襄子也】襄子謁於代君而請觴之馬郡盡【謁告也觴饗也襄子告代君而請飲之酒醉而殺之盡取其國也故曰馬郡盡也】先令舞者置兵其羽中數百人【羽舞者所執持也置兵其中不欲代君覺之也】先具大金斗代君至酒酣【金鬥酒斗也金重大作之可以殺人酣飲酒合樂之時】反斗而擊之一成腦塗地【一成一下也首碎故腦塗地也】舞者操兵以鬭盡殺其從者因以代君之車迎其妻其妻遙聞之狀磨笄以自刺故趙氏至今有刺笄之證【一作山】與反鬥之號此三君者其有所自而得之不備遵理【三君越王勾踐楚文王趙襄子自從也遵循也理道也】然而後世稱之有功故也有功於此而無其失𨿽王可也【此三君有功名假令無其闕失𨿽爲王可也】

愼人【一作順人】

六曰功名大立天也爲是故因不愼其人不可【推之於天不復愼其爲人修仁義故曰不可也】夫舜遇堯天也舜耕於歷山陶於河濱釣於雷澤【陶作瓦器】天下說之秀士從之人也夫禹遇舜天也禹周於天下以求賢者事利黔首【事治也黔首民也】水潦川澤之湛滯壅塞可通者禹盡爲之人也夫湯遇桀武遇紂天也湯武修身積善爲義以憂苦於民人也【苦勞也】舜之耕漁其賢不肖與爲天子同【同辭也】其未遇時也以其徒屬掘地財取水利【地財五穀水利濯灌】編蒲葦結罘网手足胼胝不居【居止】然後免於凍餒之患【患難也】其遇時也登爲天子賢士歸之萬民譽之丈夫女子振振殷殷無不戴說【振振殷殷眾友之盛】舜自爲詩曰普天之下莫非王土率土之濱莫非王臣所以見盡有之也盡有之賢非加也【加益也】盡無之賢非損也【損滅】時使然也百里奚之未遇時也亡虢而虜晉【虢當爲虞百里奚虞臣也傳曰伐虞獲其大夫井伯以媵秦繆公姫孟子曰百里奚虞人也晉人以垂棘之璧假道於虞以伐虢宮之奇諫之百里奚知虞公之不可諫也而去之秦此云亡虢誤矣子云恨不及其時車載其金】飯牛於秦傳鬻以五羊之皮公孫枝得而說之【公孫枝秦大夫子桑】獻諸繆公三日請屬事焉【獻進也請以大夫職事屬付百里奚也】繆公曰買之五羊之皮而屬事焉無乃天下笑乎公孫枝對曰信賢而任之君之明也讓賢而下之臣之忠也【下避也】君爲明君臣爲忠臣彼信賢境內將服敵國且畏夫誰暇笑哉繆公遂用之謀無不當舉必有功非加賢也使百里奚𨿽賢無得繆公必無此名矣今焉知世之無百里奚哉故人主之欲求士者不可不務愽也孔子窮於陳蔡之間士日不嘗食藜羮不糝宰予備矣【備當作憊憊極也論語曰衞靈公問陳於孔子對曰爼豆之事則嘗聞之矣軍旅之事未之學也明日遂行在陳絕糧從者病莫能興此之謂也故曰宰予憊矣】孔子弦歌於室顏回擇菜於外子路與子貢相與而言曰夫子逐於魯削迹於衛伐【一作拔】樹於宋窮於陳蔡殺夫子者無罪借夫子者不禁【借猶辱也】夫子弦歌鼔舞未嘗絕音蓋君子之無所丑也若此乎【醜猶恥也】顏回無以對入以告孔子孔子憱然推琴喟然而嘆曰由與賜小人也召吾語之子路與子貢入子貢曰如此者可謂窮矣孔子曰是何言也君子達於道之謂達窮於道之謂窮【論語曰君子亦有窮乎子曰君子固窮小人窮斯濫矣】今丘也拘仁義之道以遭亂世之患其所也何窮之謂【言不窮於道也】故內省而不疚於道臨難而不失其徳大寒旣至霜雪旣降吾是以知松柏之茂也【眾木遇霜雪皆凋諭小人遭亂世無以自免松栢諭君子而能茂盛也論語曰嵗寒然後知松柏之後凋此之謂也】昔桓公得之莒文公得之曹越王得之會稽【齊桓公遭無知之亂出奔莒晉文公遇麗姫之讒出過曹越王句踐與吳戰而敗棲於防稽之山卒皆享國克復其恥爲霸君故曰得之】陳蔡之阨於丘其幸乎孔子烈然返瑟而【返更也更取瑟而歌】子路抗然執幹而舞【幹楯也】子貢曰吾不知天之髙也不知地之下也【髙下諭廣大也言不能知孔子聖徳之如天地】古之得道者窮亦樂【樂其道也】達亦樂【樂兼善天下也】所樂非窮達也【言樂道也】道得於此則窮達一也【此近諭身也言得道之人不爲窮極不爲達顯故一之也】爲寒暑風雨之序矣【寒暑陰陽也陰陽和風雨序也聖人法天地順陰陽故能不爲窮達變其節也】故許由虞乎潁陽【虞樂也潁水之北曰陽輕天下而不屈於堯養志於箕山山在潁水之北故曰樂乎潁陽也】而共伯得乎共首【共國伯爵也棄其國隱於共首山而得其志也不知出何書也】

遇合

七曰凡遇合也時不合必待合而後行故比翼之鳥死乎木比目之魚死乎海孔子周流海內再幹世主如齊至衛所見八十餘君委質爲弟子者三千人達徒七十人七十人者萬乘之主得一人用可爲師不爲無人以此遊僅至於魯司防【僅猶裁也孔子有聖徳不見大用裁至於司冦也】此天子之所以時絕也諸侯之所以大亂也【言不知聖人不能用之所以絕所以亂也】亂則愚者之多幸也幸則必不勝其任矣【多幸愛不肖之人而寵用之故不勝其任】任久不勝則幸反爲禍其幸大者其禍亦大非禍獨及已也故君子不處幸不爲茍【處居也不爲茍易邀於俗取容說也】必審諸已然後任任然後動【任則處徳動則量力】凡能聴說者必達乎論議者也世主之能識論議者寡所遇惡得不茍【惡安也】凡能聴音者必達於【一作乎】五聲【達通也】人之能知五聲者寡所善【一作喜】惡得不茍客有以吹見越王者羽角宮徴商不謬【二孔籥也不謬五聲無失】越王不善爲野音而反善之【野鄙也】說之道亦有如此者也【說賢人而不用言不肖而歸之故曰亦有如此者也】人有爲人妻者人告其父母曰嫁不必生也【不必生謂終死】衣器之物可外藏之以備不生其父母以爲然於是令其女常外藏【藏私財於外也】姑妐知之曰爲我婦而有外心【一作異心】不可【一本下有當字】畜因出之【以爲盜竊犯七出故出之也】婦之父母以謂爲已謀者以爲忠終身善之亦不知所以然矣【不知其女之所以見出由此也】宗廟之防天下之失亦由此矣【亦由此不理者故宗廟滅沒以失其天下也】故曰遇合也無常說適然也若人之於色也無不知說美者而美者未必遇也故嫫母執乎黃帝【黃帝說之】黃帝曰屬女徳而弗忘與女正而弗衰𨿽惡奚傷【惡醜也奚何也言勑屬女以婦徳而不忘失付與女以內正而不衰疏故曰𨿽醜何傷明說惡也】若人之於滋味無不說甘脆而甘脆未必受也文王嗜菖蒲爼【昌本之爼】孔子聞而服之縮頞而食之三年然後勝之【勝服】人有大臭者其親戚兄弟妻妾知識無能與居者自苦而居海上【苦傷也】海上人有說其臭者晝夜隨之而弗能去【去離也】說亦有若此者陳有惡人焉曰惇洽讐糜雄【一作推】顙廣顏色如浹頳【一作沬頳】垂眼【一作髮】臨鼻長肘而盭【盭胝也】陳侯見而甚說之外使治其國內使制其身【制陳侯身】楚合諸侯陳侯病不能往使惇洽讐糜往謝焉楚王怪【一作知】其名而先見之客有進狀有惡其名言有惡狀楚王怒合大夫而告之【合防】曰陳侯不知其不可使是不知也【不知無所知也】知而使之是侮也【侮慢】侮且不智不可不攻也興師伐陳三月然後防【防滅之也】惡足以駭人言足以防國【讐糜貌惡足以驚人其言足以亡國也】而友之足於陳侯而無上也至於亡而友不衰【友愛惇洽讐糜無有出上者也楚怒而伐之以至於滅而愛之不衰廢也】夫不宜遇而遇者則必廢【若惇洽讐糜醜惡無徳不宜見遇而反見遇如此者不必久故曰必廢也】宜遇而不遇者此國之所以亂世之所以衰也【賢者至道宜一遇明世佐時理物不遇之故國不治所以亂也世不知賢不肖所以衰也】天下之民其苦愁勞務從此生【從此宜遇而不遇也】凡舉人之本太上以志其次以事其次以功【舉用也志徳也】三者弗能國必殘亡羣孽大至身必死殃年得至七十九十猶尙幸【所遇不當而無此三者身必死殃也得至七十九十者乃大幸耳】賢聖之後反而孽民是以賊【一作殘】其身豈能獨哉【陳舜之苗也故曰賢聖之後也孽病也所遇不當爲楚所滅以殘其身也並病其民故曰豈能獨哉】

必已

八曰外物不可必故龍逢誅比干戮【龍逢諫桀而桀殺之比干紂之諸父也諫紂紂剖其心視之故曰戮】箕子狂惡來死【箕子紂之庶父也見紂之亂而佯狂也惡來飛廉之子紂諛臣也武王殺之】桀紂亡【殺忠臣故滅亡】人主莫不欲其臣之忠而忠未必信故伍員流乎江【伍子胥諫吳王夫差不欲與越糴夫差未信之不從其言以鴟夷置子胥而投之江也】萇死藏其血三年而爲碧【萇周敬王大夫號知天道欲城成周支天之所壊故衛徯知其不得沒也及範吉射荀寅叛其君萇與知之周劉氏範氏世爲防姻萇事劉文公故周人與範氏晉人讓周周爲之殺萇不當其罪故血三年而爲碧也】親莫不欲其子之孝而孝未必愛故孝己疑曾子悲【孝己殷王髙宗子也曾參其至孝見疑於其父故爲之傷悲也】莊子行【一作過】於山中見木甚美長大枝葉甚茂【莊子名周宋之人也輕天下細萬物其術尙虛無著書五十二篇名之曰莊子】伐木者止其旁而弗取問其故曰無所可用莊子曰此以不材得終其天年矣出於山及邑舎故人之家【舎止也故人知舊也】故人喜具酒肉令竪子爲殺鴈饗之豎子請曰其一鴈能鳴一鴈不能鳴請奚殺主人之公曰殺其不能鳴者明日弟子問於莊子曰昔者山中之木以不材得終天年主人之鴈以不材死【一作以不能嗚死】先生將何以處莊子笑曰周將處於材不材之間材不材之間似之而非也故未免乎累若夫道徳則不然無訝無訾一龍一蛇與時俱化而無肯專爲【專一】一上一下以禾爲量【禾兩三變故以爲法也一曰禾中和】而浮防乎萬物之祖【祖始】物物而不物於物則胡可得而累【物物而不物言制作諭天地不在萬物中故曰不物若制禮者不制於禮也不以物自累之也】此神農黃帝之所法【法則也神農少典之子赤帝也居三皇之中農殖嘉谷而化之號曰神農黃帝軒轅氏也得道而仙言二帝以此爲法則者也】若夫萬物之情人倫之傳則不然【傳猶傳捨】成則毀大則衰廉則剉【廉利也剉缺傷】尊則虧直則骫【尊髙也傳曰髙位疾顚故曰則虧骫曲也直不可久故曰直則骫詩云艸木死無不萎此之謂也】合則離愛則隳【隳廢也】多智則謀不肖則欺【多智則人謀料之不肖則人欺詐之】胡可得而必牛缺居上地大儒也下之邯鄲遇盜於耦沙之中【牛姓也缺其名秦人也秦在西方故稱下之邯鄲淤沙爲耦蓋地名也】盜求其槖中之載則與之求其車馬則與之求其衣被則與之牛缺出而去盜相謂曰此天下之顯人也今辱之如此此必愬我於萬乘之主【刼奪其財不以禮以辱愬告也】萬乘之主必以國誅我我必不生不若相與追而殺之以滅其迹【迹蹤也】於是相與趨之【趨逐】行三十里及而殺之此以知故也【盜知牛缺爲賢人故】孟賁過於河先其五船人怒而以楫虓其頭【先其伍超越次第也虓暴辱】顧不知其孟賁也中河孟賁瞠目而視船人髮植目裂鬢指【植豎指直】舟中之人盡播入於河【揚動也播散也入猶投也】使船人知其孟賁弗敢直視【直正】涉無先者【無敢先孟賁也】又況於辱之乎此以不知故也【船人不知孟賁爲勇士故也】知與不知皆不足恃其惟和調近之猶未可必【近之近無愁難猶未可必也】蓋有不辧和調者則和調有不免也宋桓司馬有寶珠抵罪出亡【桓司馬桓魋抵當也】王使人問珠之所在曰投之池中【春秋魯哀十四年傳曰宋桓魋之有寵欲害公公知之攻桓魋魋出奔衛公則宋景公也春秋時宋未僣稱王也此云王使人問珠復妄言者也】於是竭池而求之無得魚死焉此言禍福之相及也紂爲不善於商而禍充天地【充猶大】和調何益【和調善之者也紂不能行之故曰何益也】張毅好恭門閭帷【一作帳】薄聚居眾無不趨【過之必趨】輿姻媾小童無不敬以定其身【定安也】不終其壽內熱【一作崩】而死【幽通記曰張毅修襮而內逼此之謂也】單豹好術離俗棄塵【一作棄世謂不羣也】不食穀實不衣芮溫【不食穀實行气道引也芮絮也】身處山林巖堀以全其生不盡其年而虎食之【幽通記曰單豹治不外調此之謂也】孔子行道而息馬逸食人之稼野人取其馬子貢請往說之畢辭野人不聴有鄙人始事孔子者曰請往說之因爲野人曰子不耕於東海吾不耕於西海也吾馬何得不食子之禾其野人大說相謂曰說亦皆如此其辯也獨如向之人【獨猶孰也向之人謂子貢也】解馬而與之說如此其無方也而猶行【方術】外物豈可必哉君子之自行也敬人而不必見敬愛人而不必見愛敬愛人者已也見敬愛者人也君子必在己者不必在人者也必在已無不遇矣

呂氏春秋卷十四﹤子部﹐雜家類﹐雜學之屬﹐呂氏春秋﹥

欽定四庫全書

呂氏春秋卷十五

漢髙誘注

愼大覽第三

愼大

一曰賢主愈大愈懼愈彊愈恐【愈益】凡大者小鄰國也彊者勝其敵也【夫大者侵削鄰國使小也彊者彊以克弱故能勝其敵也】勝其敵則多怨小鄰國則多患多患多怨國𨿽彊大惡得不懼惡得不恐【惡安也】故賢主於安思危【安不防危】於達思窮【顯不忘約】於得思喪【喪亡也有得有失故思之】周書曰若臨深淵若履薄冰以言愼事也【周書周文公所作也若臨深淵恐隕墜也如履薄冰恐陷沒也故曰以言愼事】桀爲無道暴戾頑貪【心不則徳義之經爲頑求無厭足爲貪】天下顫恐而患之【顫驚也患憂也】言者不同紛紛分分其情難得【紛紛殽亂也分分恐恨也其情難得知也】幹辛任威淩轢諸侯以及兆民【幹辛桀之防臣也專桀無道之威以致滅亡】賢良郁怨殺彼龍逢以服羣防眾庶泯泯皆有逺志【龍逢忠而桀殺之故眾庶泯泯然亂有逺志離散也】莫敢直言其生若驚【驚或作夢驚亂貌民不敢保其生也】大臣同患弗周而畔【患憂也心懼盡見誅故同憂也不周於義而將背畔也】桀愈自賢矜【一作給】過善非【其所行者非而反善也】主道重塞國人大崩【崩壞散】湯乃懼憂天下之不寧欲令伊尹往視曠夏恐其不信湯由親自射伊尹【恐夏不信伊尹故由言而親自射伊尹示伊尹有罪而亡令夏信之也】伊尹奔夏三年反報於毫【亳湯都】曰桀迷惑於末嬉好彼琬琰【琬當作婉婉順阿意之人或作婉琰美玉也】不卹其眾眾志不堪上下相疾民心積怨皆曰上天弗卹夏命其卒【卒卒盡也】湯謂伊尹曰若告我曠夏盡如詩【詩志也】湯與伊尹盟以示必滅夏伊尹又復往視曠夏聴於末嬉末嬉言曰今昔天子夢西方有日東方有日兩日相與鬭西方日勝東方日不勝伊尹以告湯商涸旱【涸枯也】湯猶發師以信伊尹之盟故令師從東方出於國西以進未接刃而桀走逐之至大沙身體離散爲天下戮不可正諌𨿽後悔之將可柰何湯立爲天子夏民大說如得慈親朝不易位農不去疇【疇畝也】商不變肆【安其所也】親郼如夏【郼讀如衣今兗州人謂殷氏皆曰衣言桀民親殷如夏氏也】此之謂至公此之謂至安此之謂至信盡行伊尹之盟不避旱殃祖伊尹世世享商【祖用伊尹之賢世世字商享之盡商世也】武王勝殷入殷未下轝命封黃帝之後於鑄【鑄國名】封帝堯之後於黎封帝舜之後於陳下轝命封夏后之後於杞立成湯之後於宋以奉桑林【桑山之林湯所禱也故使奉之】武王乃恐懼太息流涕命周公旦進殷之遺老而問殷之亡故又問眾之所說民之所欲殷之遺老對曰欲復盤庚之政【盤庚太甲後十七世祖丁之子殷之中興王也故欲復行其政也】武王於是復盤庚之政【不違民欲】發巨橋之粟【巨橋紂倉名】賦鹿臺之錢以示民無私【鹿臺紂錢府賦布也私愛也】出拘救罪分財棄責以振窮困【分財分有與無也責已不責彼也振救也矜寡孤獨曰窮無衣食曰困】封比干之墓【以其忠諫而見殺故封崇其墓以章賢也】靖箕子之宮【以箕子避亂佯狂而犇故淸淨其宮以異之也】表商容之閭【商容殷之賢人老子師也故表異其閭裏】士過者趨車過者下【過商容之裏者趨車載者下也】三日之內與謀之士封爲諸侯【與謀委質於武王之士封以爲諸侯也】諸大夫賞以書社【大夫與謀爲國以書社賞之二十五家爲社也】庶士施政去賦【施之於政事去其繇賦也】然後旋濟河西歸報於廟【還濟孟津河西歸於丰鎬報功於文王廟傳曰振旅凱入飲至策勲此之謂也】乃稅馬於華山稅牛於桃林【稅釋也華山在華陰南西嶽也桃林秦晉之塞也蓋在華陰西長城是也】馬弗復乘牛弗服釁皷旗甲兵【殺牲祭以血塗之曰釁皷以進眾旗軍械也熊虎爲旗甲鎧兵戈防箭矢也】藏之府庫終身不復用此武王之徳也故周明堂外戶不閉示天下不藏也惟不藏也可以守至藏【至徳之藏】武王勝殷得二虜而問焉曰若國有妖乎【若汝妖怪】一虜對曰吾國有妖晝見星而天雨血此吾國之妖也一虜對曰此則妖也𨿽然非其大者也吾國之妖甚大者子不聴父弟不聴兄君令不行此妖之大者也武王避席再拜之此非貴虜也貴其言也故易曰愬【愬一作逆字讀如虩】愬履虎尾終吉【愬愬懼也居之以禮行之以恭恐懼戒愼如履虎尾終必吉也諭二虜見於武王有履虎尾之危以言所知武王拜之是終吉也】趙襄子攻翟勝老人中人使使者來謁之【襄子趙簡子之子無卹也使辛穆子伐翟勝之下老人中人城使使者來謁襄子謁告也今盧奴西山中有老人中人城也】襄子方食搏飯有憂色左右曰一朝而兩城下此人之所以喜也今君有憂色何襄子曰江河之大也【大長】不過三日【三日則消也】飄風【一作焱風】暴雨日中不須防【易曰日中則仄故曰日中不須防】今趙氏之徳行無所於積【言無積徳積行】一朝而兩城下亡其及我乎【傳曰知懼如此斯不亡矣】孔子聞之曰趙氏其昌乎【昌盛也】夫憂所以爲昌也而喜所以爲亡也勝非其難者也持之其難者也【持猶守】賢主以此持勝故其福及後世齊荊吳越皆嘗勝矣而卒取亡【一作卒敗卒終也】不達乎持勝也惟有道之主能持勝孔子之勁舉國門之闗而不肯以力聞【勁彊也孔子以一手捉城門闗顯而舉之不肯以有力聞於天下】墨子爲守攻公輸般服而不肯以兵加【公輸般在楚楚王使設云梯爲攻宋之具墨子聞而往說之楚王曰公輸般天下之巧工也寡人使攻宋之城何爲不得墨子曰使公輸般攻宋之城臣請爲宋守之備公輸般九攻之墨子九卻之又令公輸般守備墨子九下之不肯以善用兵見知於天下也墨子名翟魯人也著書七十篇以墨道聞之】善持勝者以術彊弱【一本作善持勝者不以彊弱言能以術彊其弱也】

權勲

二曰利不可兩忠不可兼【兼並也】不去小利則大利不得不去小忠則大忠不至【至猶成也】故小利大利之殘也【殘害也】小忠大忠之賊也聖人去小取大昔荊龔王與晉厲公戰於鄢陵荊師敗龔王傷【晉大夫呂錡射龔王中其目故曰傷】臨戰司馬子反渴而求飲豎陽穀操黍酒而進之【酒器受三升曰黍】子反叱曰訾退酒也豎陽谷對曰非酒也子反曰亟退卻也豎陽谷又曰非酒也子反受而飲之子反之爲人也嗜酒甘而不能絕於口以醉【絕止也】戰旣罷龔王欲復戰而謀使召司馬子反子反辭以心疾龔王駕而往視之入幄中【幄帳也】聞酒臭而還曰今日之戰不谷親傷所恃者司馬也而司馬又若此是忘荊國之社稷而不卹吾眾也不谷無與復戰矣於是罷師去之斬司馬子反以爲戮故豎陽谷之進酒也非以醉子反也其心以忠也【忠愛也】而適足以殺之故曰小忠大忠之賊也昔者晉獻公使荀息假道於虞以伐虢荀息曰請以垂棘之璧與屈產之乘以賂虞公而求假道焉必可得也【垂棘美璧所出之地因以爲名也屈產之乘屈邑所生四馬曰乘今河東北屈有駿馬者是也】獻公曰夫垂棘之璧吾先君之寶也屈產之乘寡人之駿也若受吾幣而不吾假道將柰何荀息曰不然彼若不吾假道必不吾【一作敢】受也若受我而假我道是猶取之內府而藏之外府也猶取之內皁而著之外皁也【皁也】君奚患焉【患猶難也】獻公許之乃使荀息以屈產之乘爲庭實【爲虞庭中之實】而加以垂棘之璧以假道於虞而伐虢虞公濫於寶與馬而欲許之【濫貪】宮之奇諫曰不可許也虞之與虢也若車之有輔也車依輔輔亦依車虞虢之勢是也【車牙也輔頰也車輔相依憑得以近諭也】先人有言曰唇竭而齒寒【竭亡也】夫虢之不亡也恃虞虞之不亡也亦恃虢也若假之道則虢朝亡而虞夕從之矣柰何其假之道也虞公弗聴而假之道荀息伐虢克之還反伐虞又克之荀息操璧牽馬而報【報白也】獻公喜曰璧則猶是也馬齒亦薄長矣故曰小利大利之殘也【殘害也】中山之國有夙繇者智伯欲攻之而無道也【夙繇國之近晉者也或作仇首智伯晉大夫智襄子瑤也】爲鑄大鐘方車二軌以遺之夙繇之君將斬岸堙谿以迎鐘赤章蔓枝諫曰詩云惟則定國我胡則以得是於智伯【赤章蔓枝夙繇之臣也】夫智伯之爲人也貪而無信必欲攻我而無道也故爲大鐘方車二軌以遺君君因斬岸堙谿以迎鐘師必隨之弗聴有頃諌之君曰大國爲懽而子逆之不祥子釋之【釋置】赤章蔓枝曰爲人臣不忠貞罪也忠貞不用逺身可也斷轂而行【山中道狹故斷車轂而行去】至衛七日而夙繇亡【智伯防之】欲鐘之心勝也欲鐘之心勝則安夙繇之說塞矣【塞不行也】凡聴說所勝不可不審也故太上先勝【先猶上也】昌國君將五國之兵以攻齊【昌國君樂毅也爲燕昭王將伐齊五國謂燕秦韓魏趙也】齊使觸子將以迎天下之兵於濟上【濟水名】齊王欲戰使人赴觸子恥而訾之曰不戰必剗若類掘若壠【剗滅也若汝也壠冡也言不堪敵而戰克破燕軍必剗滅汝種類平掘汝先人之冡也】觸子苦之【苦病】欲齊軍之敗於是以天下兵戰戰合擊金而卻【一作退】之卒北【北走也】天下兵乘之【乘猶勝也】觸子因以一乘去莫知其所不聞其聲【一作問】達子又帥其餘卒【達子齊人也帥將也】以軍於秦周無以賞使人請金於齊王【軍屯也秦周齊城門名也請金將以賞有功也】齊王怒曰若殘豎子之類【殘餘也豎子謂達子也】惡能給若金【惡安也給與也】與燕人戰大敗達子死齊王走莒【走奔也莒邑也】燕人逐北入國相與爭金於美唐甚多【美唐金藏所在】此貪於小利以失大利者也【小利金也大利國也言湣王貪金不給達子以失國乃大惑者也】

下賢

三曰有道之士固驕人主人主之不肖者亦驕有道之士日以相驕奚時相得若儒墨之議與齊荊之服矣賢主則不然士𨿽驕之而已愈禮之士安得不歸之士所歸天下從之帝帝也者天下之適也【適主也】王也者天下之往也得道之人貴爲天子而不驕倨【倨傲也】富有天下而不聘誇【誇詫而自大也】卑爲布衣而不瘁攝【瘁病也攝猶屈也】貧無衣食而不憂懾【懾懼也】狠乎其誠自有也【自有有道】覺乎其不疑有以也【詩云何其久也必有以也】桀乎其必不渝移也【桀持也渝變也移易也】循乎其與陰陽化也怱怱乎其心之堅固也【怱怱明貌】空空乎其不爲巧故也【空空慤也巧故僞詐】迷乎其志气之逺也【志在江海之上】昬乎其深而不測【測盡也言深不可盡】確乎其節之不痺也就就乎【就就讀如由與之與】其不肯自是鵠乎其羞用智慮也【鵠讀如浩浩昊天之浩大也】假乎其輕俗誹譽也【皆謂體道之人也】以天爲法以徳爲行以道爲宗【宗以也】與物變化而無所終窮【窮極也】精充天地而不竭【充實竭盡】神覆宇宙而無望【四方上下曰宇以屋諭天地也往古來今曰宙言其神而包覆之無望無界畔也】莫知其始莫知其終莫知其門莫知其端莫知其源【道不可得知也】其大無外其小無內此之謂至貴【道在大能大故無復有外在小能小故無復有內道所貴之也】士有若此者五帝弗得而友三王弗得而師去其帝王之色則近可【一作於】得之矣【去猶除也除其尊寵盈滿之色則近得師友矣】堯不以帝見善綣北面而問焉【善綣有道之士也堯不敢以自尊北面而問焉】堯天子也善綣布衣也何故禮之若此其甚也善綣得道之士也得道之人不可驕也【人輕道重也】堯論其徳行達智而弗若【若如也】故北面而問焉此之謂至公非至公其孰能禮賢【孰誰也】周公旦文王之子也武王之弟也成王之叔父也所朝於窮巷之中甕牖之下者七十人【甕牖以破甕蔽牖言貧陋也】文王造之而未遂【造始也遂成也】武王遂之而未成周公旦抱少主而成之【抱奉】故曰成王不惟以身下士邪齊桓公見小臣稷一日三至弗得見【稷不見之也】從者曰萬乘之主見布衣之士一日三至而弗得見亦可以止矣【止休也】桓公曰不然士驁祿爵者固輕其主【驁亦輕也】其主驁霸王者亦輕其士縱夫子驁祿爵吾庸敢驁霸王乎【庸用也】遂見之不可止世多舉桓公之內行內行𨿽不修霸亦可矣【霸功大亦可以滅內行之闕也】誠行之此論而內行修王猶少【猶尙也】子產相鄭【鄭大夫子國之子公孫僑也】往見壺丘子林與其弟子坐必以年是倚其相於門也【年齒也子產壺丘子弟子坐以齒長少相亞不以尊位而上之倚置其相之寵於壺丘之門外不以加於坐也故曰倚其相於門也】夫相萬乘之國而能遺之【遺猶全也鄭國北迫晉南近楚爵則伯也賦千乘耳而云萬乘復妄言也】謀志論行而以心與人相索【索盡也孔子曰子產有君子之道四焉其行已也恭其事上也敬其養民也惠其使民也義推其志行以忠心與人相極盡知其情實一曰索法與人爲法則】其惟子產乎【惟獨也】故相鄭十八年刑三人殺二人桃李之垂於行者莫之援也【援攀也】錐刀之遺於道者莫之舉也【舉猶取也】魏文侯見段幹木立倦而不敢息【倦罷也】反見翟黃踞於堂而與之言【反從幹木所還也】翟黃不說【以文侯敬幹木而慢已也】文侯曰段幹木官之則不肯祿之則不受今女欲官則相位欲祿則上卿旣受吾實【實猶爵祿也】又責吾禮無乃難乎故賢主之畜人也不肯受實者其禮之【禮敬也】禮【一作卑】士莫髙乎節欲欲節則令行矣文侯可謂好禮士矣好禮士故南勝荊於連隄東勝齊於長城虜齊侯獻諸天子天子賞文侯以上卿【文侯畢公髙之後與周同姓魏桓子之孫始立爲侯文謚也】

報更

四曰國𨿽小其食足以食天下之賢者其車足以乘天下之賢者其財足以禮天下之賢者與天下之賢者爲徒【徒黨也】此文王之所以王也【詩云濟濟多士文王以寧此之謂也】今𨿽未能王其以爲安也不亦易乎【立王功大保安其國差小故曰不亦易】此趙宣孟之所以免也【宣孟晉卿趙盾也履行仁義束脯以食翳桑之餓人以免靈公防甲之難】周昭文君之所以顯也【文君周後所分立東周君也賔禮張儀欲與分國張儀勝之於秦秦尊奉之故曰所以顯也】孟嘗君之所以卻荊兵也【孟嘗君齊公子田嬰之子田文也下士禮賢養客三千人行仁義而彊故荊兵卻偃不敢攻之也】古之大立功名與安國免身者其道無他其必此之由也【古立功名安國免身無咎殃者皆以此仁義之道也】堪士不可以驕恣屈【一作有】也【堪樂也樂士當以禮卑謙若魏公子之虛已故不可以驕恣屈而有之也】昔趙宣孟將上之絳見骩桑之下有餓人臥不能起者宣孟止車爲之下食蠲而餔之再咽而後能視宣孟問之曰女何爲而餓若是對曰臣宦於絳歸而糧絕羞行乞而憎自取故至於此【羞於行乞自憎至此也】宣孟與脯一胊拜受而弗敢食也問其故對曰臣有老母將以遺之宣孟曰斯食之吾更與女【斯猶盡也】乃復賜之脯二束與錢百而遂去之處二年晉靈公欲殺宣孟伏士於房中以待之因發酒於宣孟【發猶致也】宣孟知之中飲而出靈公令房中之士疾追而殺之一人追疾先及宣孟之面曰嘻君舉【轝車也教宣孟使就車也】吾請爲君反死【反還也】宣孟曰而名爲誰【而汝也】反走對曰何以名爲臣骩桑下之餓人也還鬭而死宣孟遂活此書之所謂徳幾無小者也宣孟徳一士猶活其身而況徳萬人乎故詩曰赳赳武夫公侯幹城【此周南之風兔罝之首章也言其賢可爲公侯扞難其城藩也以諭骩桑下之扞趙盾之難也】濟濟多士文王以寧【文王以多士而趙盾以桑下之人去患也】人主胡可以不務哀士【哀愛也】士其難知惟愽之爲可【愽廣也】愽則無所遁矣【遁失也】張儀魏氏餘子也【大夫庶子爲余受氏爲長】將西遊於秦過東周客有語之於昭文君者曰魏氏人張儀材士也將西遊於秦願君之禮貌之也昭文君見而謂之曰聞客之秦寡人之國小不足以畱客𨿽遊然豈必遇哉客或【一作訾訾猶嘆也】不遇請爲寡人而一歸也國𨿽小請與客共之張儀還走北面再拜【拜昭文君之言也】張儀行【行去也】昭文君送而資之至於秦畱有聞惠王說而相之【惠王孝公之子始稱王也說張儀而相之】張儀所徳於天下者無若昭文君【徳猶恩也】周千乘也重過萬乘也【張儀重之】令秦惠王師之【師昭文君】逢澤之防魏王嘗爲禦韓王爲右【秦防諸侯於逢澤魏王爲昭文君禦韓王爲之右也】名號至今不忘此張儀之力也孟嘗君前在於薛荊人攻之淳於髠爲齊使於荊還反過於薛孟嘗君令人禮貌而親郊送之謂淳於髠曰荊人攻薛夫子弗爲憂文無以復待矣【文孟嘗名也待待見也】淳於髠曰敬聞命矣至於齊畢報【反命畢也】王曰何見於荊對曰荊甚固【固防以侵兼人】而薛亦不量其力王曰何謂也對曰薛不量其力而爲先王立淸廟荊固而攻薛薛淸廟必危故曰薛不量其力而荊亦甚固齊王知顏色【齊王宣王也威王之子知猶發也】曰嘻先君之廟在焉疾舉兵救之由是薛遂全顚蹷之請坐拜之謁𨿽薄則薄矣【薄輕少也】故善說者陳其勢言其方見人之急也若自在危厄之中豈用彊力哉彊力則鄙矣說之不聴也任不獨在所說亦在說者

順說

五曰善說者若巧士因人之力以自爲力因其來而與來因其往而與往【與猶助也】不設形象與生與長而言之與響與盛與衰以之所歸【歸終也】力𨿽多材𨿽勁【勁彊也】以制其命順風而呼聲不加疾也【加益也】際髙而望目不加明也所因便也惠盎見宋康成公而謂足聲速疾言曰寡人之所說者勇有力而無爲仁義者【惠盎者宋人惠施族也康王宋昭公曽孫辟公之子名梫立十一年僣號稱王四十五年大爲不道故曰宋子不足仁義者也齊湣王伐滅之】客將何以教寡人惠盎對曰臣有道於此【有道於此勇有力者也】使人𨿽勇刺之不入𨿽有力擊之弗中大王獨無意耶【不可入不可中如此者大王獨無意欲之耶】王曰善此寡人所欲聞也惠盎曰夫刺之不入擊之不中此猶辱也臣有道於此使人𨿽有勇弗敢刺𨿽有力不敢擊大王獨無意耶王曰善此寡人之所欲知也惠盎曰夫不敢刺不敢擊非無其志也臣有道於此使人本無其志也【夲無有擊刺之志也】大王獨無意邪王曰善此寡人之所願也惠盎曰夫無其志也未有愛利之心也臣有道於此使天下丈夫女子莫不驩然皆欲愛利之此其賢於勇有力也【言以仁義之徳使民皆欲愛利之也故賢於勇有力】居四累之上大王獨無意邪【四累謂卿大夫士及民四等也君處四分之上故曰四累之上諭尊髙也臨下以徳則下愛利之矣大王意獨無欲之邪】王曰此寡人之所欲得【欲得人愛利也】惠盎對曰孔墨是也【言當爲孔丘墨翟之徳則得所欲也故曰是也當法則之也】孔丘墨翟無地爲君【以徳見尊】無官爲長【以道見歌】天下丈夫女子莫不延頸舉踵而願安利之【延頸引領也舉踵企望之也願其尊髙安而利也】今大王萬乘之主也誠有其志【有孔墨之志】則四境之內皆得其和其賢於孔墨也逺矣【得賢名過於孔墨逺猶多也】宋王無以應【應答也】惠盎趨而出宋王謂左右曰辧矣客之以說服寡人也宋王俗主也而心猶可服因矣【因猶便也】因則貧賤可以勝富貴矣小弱可以制彊大矣【惠盎是也】田贊衣補衣而見荊王【田贊齊人也補衣敝衣也】荊王曰先生之衣何其惡也田贊對曰衣又有惡於此者也荊王曰可得而聞乎對曰甲惡於此【甲鎧也此惡衣也】王曰何謂也對曰冬日則寒夏日則暑衣無惡乎甲者贊也貧故衣惡也今大王萬乘之主也富貴無敵而好衣民以甲臣弗得也【得猶取也】意者爲其義耶甲之事兵之事也刈人之頸刳人之腹隳人之城郭刑人之父子也【隳壞也刑殺也】其名又甚不榮【兵殺人以逆名不得爲榮】意者爲其實邪苟慮害人人亦必慮害之【不得財實也爲財利廣出茍謀害人人亦必謀害之傳曰晉侯誣人人亦誣之其此之謂也】茍慮危人人亦必慮危之其實人【一作久】則甚不安之【其爲事如此甚不得安也】二者臣爲大王無取焉【二者害與危臣爲大王計無取此二者也】荊王無以應說𨿽未大行田贊可謂能立其方矣【方道也】若夫偃息之義則未之識也【段幹木偃息以安魏田贊辯說以服荊此之偃息故曰未知誰賢之也】管子得於魯魯束縛而檻之使役人載而送之齊其謳歌而引【役人皆謳歌而挽其車以送之也】管子恐魯之止而殺已也欲速至齊因謂役人曰我爲汝唱汝爲我和其所唱適宜走役人不倦而取道甚速管子可謂能因矣【因役人用勢欲走而爲唱歌歡之令走也】役人得其所欲已亦得其所欲以此術也【以用此術道也】是用萬乘之國其霸猶少桓公則難與往也【往王也言其難與致於王也】

不廣

六曰智者之舉事必因時時不可必成【必成猶必得也】其人事則不廣【廣博也】成亦可不成亦可以其所能托其所不能若舟之與車【舟不能陸車不能浮然更相載故曰以其所能托其所不能也】北方有獸名曰蹶防前而兔後趨則跲走則顚常爲蛩蛩距虛取甘艸以與之蹶有患害也蛩蛩距虛必負而走此以其所能托其所不能【托寄也】鮑叔管仲召忽三人相善欲相與定齊國以公子糾爲必立召忽曰吾三人者於齊國也譬之若鼎之有足去一焉則不成且小白則必不立矣【小白齊桓公名】不若三人佐公子糾也管仲曰不可夫國人惡公子糾之母以及公子糾公子小白無母而國人憐之事未可知不若令一人事公子小白夫有齊國必此二公子也【二公子齊僖公之子襄公之弟也】故令鮑叔傅公子小白管子召忽居公子糾所公子糾外物則固難必【物事也糾在外不可謂必得主故曰固難必】𨿽然管子之慮近之矣【慮謀也】若是而猶不全也其天邪人事則盡之矣齊攻廩丘趙使孔靑將死士而救之與齊人戰大敗之齊將死得車二千得屍三萬以爲二京【古者軍伐克敗於其所獲屍合土葬之以爲京觀故孔靑欲以齊屍爲二京也】寧越謂孔靑曰惜矣不如歸屍以內攻之【寧越趙之中牟人也言不如歸屍於齊齊人必怨其將使葬送以盡其財是所以內攻之也】越聞之古善戰者莎隨賁服【莎隨猶相守不進不卻賁置也服退也】卻捨延屍【軍行三十里爲一捨卻捨以緩其屍使齊人得收之彼得屍而財費之】車甲盡於戰府庫盡於此之謂內攻之【齊人戰敗盡其車甲府庫財所藏也死者以盡之令其貧窮且相怨此所謂內攻之術也】孔靑曰敵齊不屍則如何【言與齊爲敵不收其屍爲京則如何】寧越曰戰而不勝其罪一與人出而不與人入其罪二與之屍而弗取其罪三民以此三者怨【一作罪】上上無以使下下無以事上是之謂重攻之寧越可謂知用文武矣用武則以力勝用文則以徳勝文武盡勝何敵之不服【能盡服之】晉文公欲合諸侯咎犯曰不可天下未知君之義也公曰何若咎犯曰天子避叔帯之難出居於鄭君奚不納之以定大義且以樹譽【樹立也】文公曰吾其能乎咎犯曰事若能成繼【一作經】文之業定武之功辟【一作開】土安疆於此乎在矣事若不成補周室之闕勤天子之難【勤憂也】成敎垂名於此乎在矣【成仁義之教勤天子之名以示諸侯於此在矣】君其勿疑文公聴之遂與【一作興】艸中之戎驪土之翟定天子於成周【天子周襄王也避母弟叔帯之難出奔在鄭晉文納之於成周故曰定也成周今雒陽也】於是天子賜之南陽之地【襄王賜之南陽之地在河之北晉之山南故言南陽今河內陽樊溫之屬是也】遂霸諸侯舉事義且利以立大功文公可謂智矣此咎犯之謀也出亡十七年反國四年而霸其聴皆如咎犯者耶管子鮑叔佐齊桓公舉事【舉猶用也】齊之東鄙人有常致苦者管子死豎刁易牙用國之人常致不苦不知致苦卒爲齊國良工澤及子孫知大禮知大禮𨿽不知國可也【禮國之本君子務本本立而道生故曰不知國可也】

貴因

七曰三代所寶莫如因因則無敵禹通三江五湖決伊闕溝回陸注之東海因水之力也【回通也】舜一徙成邑再徙成都三徙成國【周禮四井爲邑邑方二里也四縣爲都都方二十二里也邑有封都有成然則邑小都大傳曰都城過百雉國之害也成國成千乘之國也】而堯授之禪位因人之心也【授之禪位與之天下也人皆喜之故也因人之心也】湯武以千乘制夏商因民之欲也【傳曰眾曹所好鮮其不濟湯武是也眾曹所惡鮮其不敗桀紂是也故曰因民之欲也】如秦者立而至有車也【立猶行也車行陸而至也】適越者坐而至有舟也【適之也】秦越逺塗也竫立安坐而至者因其械也【竫正也械器也】武王使人殷【視也】反報岐周曰殷其亂矣武王曰其亂焉至對曰讒慝勝良【讒邪也慝惡也而皆進用之忠良黜逺之故曰勝良也】武王曰尙未也又復往反報曰其亂加矣武王曰焉至對曰賢者出走矣【謂箕子奔朝鮮】武王曰尙未也又往反報曰其亂甚矣武王曰焉至對曰百姓不敢誹怨矣【言百姓畏紂無道刑戮之誅皆閉口無誹怨之言】武王曰嘻遽告太公【遽疾】太公對曰讒慝勝良命曰戮【戮暴也】賢者出走命曰崩【崩壞也】百姓不敢誹怨命曰刑勝【傳曰厲王虐國人謗王王使衛巫監謗者得而殺之乃不敢言而道路以目刑辟勝也】其亂至矣不可以駕矣【駕加矣】故選車三百虎賁三千朝要甲子之期而紂爲禽【朝早朝也與諸侯要期甲子之日也】則武王固知其無與爲敵也因其所用何敵之有矣武王至鮪水殷使膠鬲周師武王見之膠鬲曰西伯將何之無欺我也武王曰不子欺將之殷也膠鬲曰朅至【朅何也言以何日來至殷也】武王曰將以甲子至殷郊子以是報矣【報白也】膠鬲行天雨日夜不休【行猶還也不休止降雨天地和同也武王所以克紂也】武王疾行不輟【輟止也】軍師皆諌曰卒病請休之【休息也】武王曰吾已令膠鬲以甲子之期報其主矣今甲子不至是令膠鬲不信也膠鬲不信也其主必殺之吾疾行以救膠鬲之死也武王果以甲子至殷郊殷已先陳矣至殷因戰大克之此武王之義也人爲人之所欲已爲人之所惡先陳何益【人謂武王也人之所欲天必從之順天誅也已謂紂也人之所惡天必壞之所壞不可支故曰先陳何益】適令武王不耕而獲【不耕而獲不戰而克也故孫子曰不戰而屈人之兵善之善者也此之謂也】武王入殷聞殷有長者武王往見之而問殷之所以亡殷長者對曰王欲知之則請以日中爲期武王與周公旦明日早要期則弗得也武王怪之周公曰吾已知之矣此君子也取不能其主有以其惡告王不忍爲也若夫期而不當言而不信此殷之所以亡也已以此告王矣夫審天者察列星而知四時因也【一本此字下有動作因日光而治萬事因也十一字】推歷者視月行而知晦朔因也禹之裸國裸入衣出【一本作入衣出否】因也墨子見荊王錦衣吹笙因也【墨子好儉非樂錦與笙非其所服也而爲之因荊王之所欲也】孔子道【一作遵】彌子瑕見釐夫人因也【彌子瑕衛靈公之幸臣也孔子因之欲見靈公夫人南子論語云子見南子子路不悅夫子矢之曰予所不者天厭之天厭之是也此釐夫人未之聞或云爲謚謚法小心畏忌曰釐若南子淫佚與宋朝通太子蒯瞶於野野人歌之曰旣定爾婁豬盍歸我艾貑推此言之不得謚爲釐明矣】湯武遭亂世臨苦民其義成其功因也故因則功專則拙【因則成故曰功專則敗故曰拙】因者無敵【因民之欲遵以義故無與之敵者湯武是也】國𨿽大民𨿽眾何益【民𨿽眾多不能使之不亡故曰何益桀紂是也】

察今

八曰上胡不法先王之法非不賢也爲其不可得而法【胡何也】先王之法經乎上世而來者也人或益之人或損之胡可得而法𨿽人弗損益猶若不可得而法東夏之命古今之法言【一作世】異而典殊【東夏東方也命令也】故古之命多不通乎今之言者今之法多不合【一作同】乎古之法者殊俗之民有似於此其所爲欲同其所爲欲異口惽之命不愉若舟車衣冠滋味聲色之不同人以自是反以相誹天下之學者多辯言利辭倒不求其實務以相毀以勝爲故【故事】先王之法胡可得而法𨿽可得猶若不可法凡先王之法有要於時也時不與法俱至法𨿽今而至猶若不可法故擇【一作釋】先王之成法而法其所以爲法先王之所以爲法者何也先王之所以爲法者人也而已亦人也故察已則可以知人察今則可以知古古今一也人與我同耳有道之士貴以近知逺以今知古以益所見知所不見故審堂下之陰【陰日夕也】而知日月之行陰陽之變見【一作先】瓶水之冰而知天下之寒魚鼈之藏也嘗一脬肉而知一鑊之味一鼎之調【調和也】荊人欲襲宋使人先表澭【一作灌】水澭水暴益【暴卒益長】荊人弗知循表而夜涉溺死者十有餘人軍驚而壞都捨向其先表之時可導也【導涉也向其施表時水可涉也】今水已變而益多矣荊人尙猶循表而導之此其所以敗也今世之主法先王之法也有似於此【似此表澭水而不知其長益也】其時已與先王之法虧矣【虧毀也】而曰此先王之法也而法之以爲治豈不悲哉故治國無法則亂守法而弗變則悖悖亂不可以持國世易時移變法宜矣譬之若良醫病萬變藥亦萬變病變而藥不變向之壽民今爲殤子矣【向曩也未成人夭折曰殤子也】故凡舉【一作學】事必循法以動【動作也循一作循】變法者因時而化若此論則無過務矣【務猶事也】夫不敢議法者眾庶也以死守者有司也因時變法者賢主也是故有天下七十一聖其法皆不同非務相反也時勢異也故曰良劍期乎斷不期乎鏌鎁【鏌鎁良劍也取其能斷無取於名也故曰不期乎鏌鎁】良馬期乎千里不期乎驥驁【驁千里馬名也王者乘之遊驁因曰驥驁也】夫成功名者此先王之千里也楚人有涉江者【涉渡也】其劍自舟中墜於水遽契【一作刻】其舟曰是吾劍之所從墜【遽疾也疾刻舟識之於此下墜劍者也】舟止從其所契者入水求之舟已行矣而劍不行求劍若此不亦惑乎以此故法爲其國與此同【爲治也與此契舟求劍者同也】時已徙矣而法不徙以此爲治豈不難哉有過於江上者見人方引嬰兒而欲投之江中嬰兒啼人問其故曰此其父善游其父𨿽善游其子豈遽善游哉此任物亦必悖矣【任用也】荊國之爲政有似於此【似此悖也】

呂氏春秋卷十五

欽定四庫全書

呂氏春秋卷十六

漢髙誘注

先職覽第四

先職

一曰凡國之亡也有道者必先去古今一也【傳曰君子見防而作不俟終日故必先去也孔子曰賢者避世其次避地其次避色其次避言故曰古今一也】地從於城【城不下地不遷】城從於民【民不潰城不壞】民從於賢【亶父處邠狄人攻之杖策而去邑乎岐周邠人𦇤負而隨之故曰民從賢也】故賢主得賢者而民得民得而城得城得而地得夫地得豈必足行其地人說其民哉得其要而已矣【孝經曰非家至而日見之也以徳化耳故曰得其要而已矣】夏太史令終古出其圖法執而泣之夏桀迷惑暴亂愈甚太史令終古乃出奔如商湯喜而告諸侯曰夏王無道暴虐百姓窮其父兄恥其功臣輕其賢良棄義聴讒眾庶咸怨守法之臣自歸於商【知桀之必亡也】殷內史向摰見紂之愈亂迷惑也於是載其圖法出亡之周武王大說以告諸侯曰商王大亂沈於酒徳辟逺箕子爰近姑與息【箕子忠臣而疏逺之姑息之臣而與近之】妲己爲政賞罰無方【方道】不用法式殺三不辜【剖比干之心析材士之肝刳孕婦而觀其胞】民大不服守法之臣出奔周國【周國在丰鎬也】晉太史屠黍見晉之亂也見晉公之驕而無徳義也以其圖法歸周【屠黍晉出公之太史也出公頃公之孫定公之子也史記曰智伯攻出公出公奔齊而道死焉】周威公見而問焉曰天下之國孰先亡【周敬王后五世考烈王封其弟於河南爲桓公威公桓公之孫也】對曰晉先亡威公問其故對曰臣比在晉也不敢直言示晉公以天妖日月星辰之行多以不當曰是何能爲【不敢直言其亂也但語以日月星辰之行多不當其宿度也而云是無能爲也】又示以人事多不義百姓皆郁怨曰是何能傷又示以鄰國不服賢良不舉曰是何能害如是是不知所以亡也故臣曰晉先亡也居三年晉果亡【屠黍居周三年也】威公又見屠黍而問焉曰孰次之對曰中山次之威公問其故對曰天生民而令有別有別人之義也所異於禽獸麋鹿也君臣上下之所以立也中山之俗以晝爲夜以夜繼日男女切倚固無休息【切磨倚近也無休息夜淫不足續以晝日】康樂歌謠好悲【康安也安淫酒之樂樂極則繼之以悲也】其主弗知惡此亡國之風也【風化也】臣故曰中山次之居二年中山果亡威公又見屠黍而問焉曰孰次之屠黍不對威公固問焉對曰君次之威公乃懼求國之長者得義蒔田邑而禮之【二人賢者也】得史驎趙駢以爲諌臣【二人直人】去苛令三十九物【物事】以告屠黍對曰其尙終君子之身乎【其尙尙也】曰臣聞之國之興也天遺之賢人與極言之士【極盡】國之亡也天遺【一作予】之亂人與善諛之士【防謟】威公薨肂九月不得周乃分爲二【下棺置地中謂之肂】故有道者之言也不可不重也周鼎著饕餮有首無身食人未【一作來】咽害及其身以言報更也爲不善亦然白圭之中山中山之王欲畱之白圭固辭乘輿而去又之齊【白圭周人】齊王欲畱之仕又辭而去人問其故曰之二國者皆將亡所學有五盡何謂五盡曰莫之必則信盡矣莫之譽則名盡矣莫之愛則親盡矣行者無糧居者無食則財盡矣不能用人又不能自用則功盡矣國有此五者無辜必亡中山齊皆當此【當此五盡】若使中山之王與齊王聞五盡而更之則必不亡矣【更猶革也】其患不聞𨿽聞之又不信然則人主之務在乎善聴而已矣夫五割而與趙悉起而距軍乎濟上未有益也【中山五割地與趙趙卒亡之齊悉起軍以距燕人於濟上卒破之不能自存故曰未有益也】是棄其所以存而造其所以亡也【保地養民所以存也棄而不修割地與趙棄民於燕不能自衛而眾破亡故曰造其所以亡也】

觀世

二曰天下𨿽有有道之士國猶少千里而有一士比肩也累世而有一聖人繼踵也士與聖人之所自來若此其難也而治必待之治奚由至【淮南記曰欲治之君不世出可與治之臣不萬一以不萬一待不世出何由遇哉故曰治奚由至】𨿽幸而有未必知也【未必知其爲賢也】不知則與無賢同【不知其賢而不用之故不治則與無賢同】此治世之所以短而亂世之所以長也【短少長多也】故王者不四霸者不六亡國相望囚主相及【言不絕也】得士則無此之患【無亡囚之患也】此周之所封四百餘【封建】服國八百餘今無存者矣𨿽存皆嘗亡矣賢主知其若此也故曰愼一日以終其世【沒世爲世】譬之若登山登山者處已髙矣左右視尙巍巍焉山在其上賢者之所與處有似於此身已賢矣行已髙矣左右視尙盡賢於已故周公旦曰吾不如者吾不與處累我者也與我齊者吾不與處無益我者也【齊等也等則不能勝已故曰無益我者也】惟賢者必與賢於己者處賢者之可得與處也禮之也主賢世治則賢者在上【上上位也】主不肖世亂則賢者在下今周室旣滅天下旣廢亂莫大於無天子無天子則彊者勝弱眾者暴寡以兵相剗【剗滅】不得休息而佞進【佞謟者進而升用也】今之世當之矣【今謂衰周無天子之世故曰當之】故欲求有道之士則於江海之上山谷之中僻逺幽閒之所若此則幸於得之矣太公釣於滋泉遭紂之世也故文王得之文王千乘也紂天子也天子失之而千乘得之知之與不知也【紂不知太公賢故失之也】諸眾齊民不待知而使不待禮而令【令之使也】若夫有道之士必禮必知然後其智能可盡也【可盡得而用也】晏子之晉見反裘負芻息於塗者以爲君子也【晏子齊大夫晏平仲也】使人問焉曰曷爲而至此對曰齊人累之名爲越石父【累之累然有罪】晏子曰譆遽解左驂以贖之載而與歸至捨弗辭而入越石父怒請絕晏子使人應之曰嬰未嘗得交【一作友】也今免子於患吾於子猶未邪也越石父曰吾聞君子屈乎不已知者而伸乎已知者吾是以請絕也晏子乃出見之曰向也見客之容而已今也見客之志嬰聞察實者不畱聲【實功實也言欲察人之功實不復畱意考其名聲也】觀行者不譏辭【欲觀人之至行不譏刺之以辭】嬰可以辭而無棄乎【辭謝也謝不敏而可以弗棄也】越石父曰夫子禮之敢不敬從晏子遂以爲客【客敬】俗人有功則徳徳則驕今晏子功免人於阨矣而反屈下之其去俗亦逺矣此令功之道也子列子窮容貌有饑色【子列子禦防體道人也著書八篇在莊子前莊子稱之也】客有言之於鄭子陽者【子陽鄭相一曰鄭君】曰子列禦寇蓋有道之士也居君之國而窮君無乃爲不好士乎鄭子陽令官遺之粟數十秉子列子出見使者再拜而辭使者去子列子入其妻望而拊心曰聞爲有道者妻子皆得逸樂今妻子有饑色矣君過而遺先生食先生又弗受也豈非命也哉子列子笑【一作嘆】而謂之曰君非自知我也以人之言而遺我粟也至已而罪我也有罪且以人言此吾所以不受也其卒民果作難殺子陽【子陽嚴猛刑無所赦家人有折弓者果誅因國人逐猘狗之亂而殺子陽也】受人之養而不死其難則不義死其難則死無道也死無道逆也子列子除不義去逆也豈不逺哉且方有饑寒之患矣而猶不茍取先見其化也先見其化而已動逺乎性命之情也【孔子曰貧觀其所取此之謂也】

知接

三曰人之目以照見之也以瞑則與不見同【同一目也】其所以爲照所以爲異【謂見與不見故曰異】瞑士未嘗照故未嘗見瞑者目無由接也【接見】無由接而言見【讀誣妄之誣億不詳審也】智亦然其所以接智所以接不智同【一同智也】其所能接所不能接異【異謂能與不能】智者其所能接逺也【智者達於明見未萌之前故曰接逺】愚者其所能接近也【愚者蔽於明禍至而不知故曰接近】所能接近而告之以逺化奚由相得無由相得說者𨿽工不能諭矣【𨿽子貢辯敏無由何如故曰弗能諭】戎人見暴布者而問之曰何以爲之莽莽也【爲作也莽莽長大貌也】指麻而示之怒曰孰之壤壤也可以爲之莽莽也【壤壤猶養治之莽莽均長貌】故亡國非無智士也非無賢者也【謂𨿽有賢智之士不能爲昬主謀以存將亡之國也】其主無由接故也無由接之患自以爲【一作長】智智必不接今不接而自以爲智悖【悖惑】若此則國無以存矣主無以安矣智無以接而自知弗智則不聞亡國不聞危君【言人君自知不智則求賢而任之故不聞亡國危君也桀紂所以國亡身滅不自知不智故也】管仲有疾桓公往問之曰仲父之疾病矣【病困也】將何以教寡人管仲曰齊鄙人有諺曰居者無載行者無埋【謂臣居職有謀計皆當宣之於君無有載藏之於心也行謂卽世也亦當輸寫所知使君行之無有懷藏埋之地中】今臣將有逺行胡可以問【言不足問】桓公曰願仲父之無讓也管仲對曰願君之逺易牙豎刁常之巫衛公子啟方【逺猶疏也無令相近】公曰易牙烹其子以慊寡人【慊快】猶尙可疑耶管仲對曰人之情非不愛其子也其子之忍又將何有於君【子所愛也而忍殺之何能有愛於君】公又曰豎刁自宮以近寡人【宮害陰爲奄人】猶尙可疑耶管仲對曰人之情非不愛其身也其身之忍又將何有於君公又曰常之巫審於死生能去苛病【苛鬼病魂下人病也】猶尙可疑耶管仲對曰死生命也苛病失也【精神失其守魍魎鬼物乘以下人故曰失】君不任其命守其本而恃常之巫彼將以此無不爲也【爲妖惑也】公又曰衛公子啟方事寡人十五年矣其父死而不敢歸哭猶尙可疑耶管仲對曰人之情非不愛其父也其父之忍又將何有於君公曰諾管仲死盡逐之食不甘宮不治苛病起朝不肅居三年公曰仲父不亦過乎孰謂仲父盡之乎【誰謂仲父言盡可用乎】於是皆復召而反明年公有病常之巫從中出曰公將以某日薨易牙豎刁常之巫相與作亂塞宮門築髙墻不通人矯以公令【令矯公命爲不通人之命】有一婦人逾垣入至公所公曰我欲食婦人曰吾無所得公又曰我欲飲婦人曰吾無所得【言無從得飲食與公】公曰何故對曰常之巫從中出曰公將以某日薨易牙豎刁常之巫相與作亂塞宮門築髙墻不通人故無所得【無使得飲食也】衛公子啟方以書社四十下衛【下降也社二十五家也四十社凡千家以降歸於衛】公慨焉嘆涕出曰嗟乎聖人之所見豈不逺哉若死者有知我將何面目以見仲父乎衣袂而絕乎壽宮【防冒也袂衣袖也以衣覆面而絕壽宮寢堂也】虫流出於戶上蓋以楊門之扇【楊門門名扇屏也邪臣爭權莫能舉喪事六十日而殯虫流出戶不欲人見故掩以楊門之扇也】三月不葬此不卒聴管仲之言【一作敗】也桓公非輕難而惡管子也【輕易】無由接見也無由接固卻其忠言【接知也卻不用】而愛其所尊貴也【愛其所尊所貴謂豎刁易牙常之巫衛公子啟方之屬也】

悔過

四曰穴深尋則人之臂必不能極矣【八尺曰尋】是何也不至故也智亦有所不至所不至說者𨿽辯爲道𨿽精不能見矣【精防妙也】故箕子窮於商【爲紂所困】範蠡流乎江【佐越王勾踐滅吳雪防稽之恥功成而還輕舟浮於江而去也】昔秦繆公興師以襲鄭【不鳴鐘皷密聲曰襲】蹇叔諫曰不可臣聞之襲國邑以車不過百里以人不過三十里【軍行三十里一捨】皆以其气之趫與力之盛至是以犯敵能防去之能速【趫壯也故進能防敵去之能疾也】今行數千里又絕諸侯之地以襲國臣不知其可也【絕過也過諸侯之土地逺行襲國必不能以克故曰不知其可也】君其重圖之【重深】繆公不聴也蹇叔送師於門外而哭曰師乎見其出而不見其入也蹇叔有子曰申與視【申白乙丙也視孟明視也皆蹇叔子也】與師偕行蹇叔謂其子曰晉若遏師必於殽【殽澠池縣西崤塞是也】女死不於南方之岸必於北方之岸爲吾屍女之易【識之易也】繆公聞之使人讓蹇叔曰寡人興師未知何如今哭而送之是哭吾師也蹇叔對曰臣不敢哭師也臣老矣有子二人皆與師行比其反也非彼死則臣必死矣是故哭【彼謂其子】師行過周【周今河南城所謂王城也公羊傳曰王城者西周襄王時也】王孫滿要門而窺之【王孫滿周大夫要徼也】曰嗚呼是師必有疵【疵病】若無疵吾不復言道矣夫秦非他周室之建國也【周家所封立也】過天子之城宜槖甲束兵左右皆下以爲天子禮今初服回建左不軾而右之【初同也兵服上下無別故曰初服回建者兵車四乘也左君位也君不載而車右之不軾】超乘者五百乘力則多矣然而寡禮安得無疵【超乘巨踴車上也不下車爲天子禮故曰力多而寡禮】師過周而東鄭賈人髙奚施將西市於周道遇秦師曰嘻師所從來者逺矣此必襲鄭遽使奚施歸告乃矯鄭伯之命以勞之【擅稱君命曰矯】曰寡君固聞大國之將至久矣大國不至寡君與士卒竊爲大國憂日無所與焉惟恐士卒罷獘與糗糧匱乏何其久也使人臣犒勞以璧膳以十二牛秦三帥對曰寡君之無使也使其三臣丙也林也視也於東邊晉【一作注亦同】之道【視也晉晉國也】過是以迷惑防入【一作以及】大國之地不敢固辭再拜稽首受之三帥乃懼而謀曰我行數千里數絕諸侯之地以襲人未至而人已先知之矣此其備必已盛矣【盛彊】還師去之當是時也晉文公適薨未葬先軫言於襄公【襄公文公之子驩】曰秦師不可不擊也臣請擊之襄公曰先君薨屍在堂見秦師利而因擊之無乃非爲人子之道歟先軫曰不弔吾喪不憂吾哀是死吾君而弱其孤也若是而擊可大彊【彊霸也一作若是而弗擊不可大彊】臣請擊之襄公不得已而許之先軫遏秦師於殽而擊之大敗之獲其三帥以歸繆公聞之素服廟臨【哭也】以說於眾曰天不爲秦國使寡人不用蹇叔之諌以至於此患此繆公非欲敗於殽也智不至也【言但慮襲鄭之利不知將有殽之敗也故曰智不至也】智至則不信【蹇叔哭其子云晉人遏師必於殽繆公不信】而言不可不信師之不反也從此生【蹇叔言信不可不信也師之不反敗殽也谷梁傳曰疋馬隻輪無反者從蹇叔言信生也】故不至之爲害大矣【師敗帥執故害大也】

樂成

五曰大智不形大器晚成大音希聲禹之決江水也民聚瓦礫事已成功已立爲萬世利禹之所見者逺也而民莫之知故民不可與慮化舉始【始首也】而可以樂成功孔子始用於魯魯人鷖誦之曰麛裘而鞞投之無戾鞞而麛裘投之無郵【孔子衣麛裘投棄也郵字與尢同投棄孔子無罪尢也】用三年男子行乎塗右女子行乎塗左財物之遺者民莫之舉【舉取也】大智之用固難逾也【逾邁也】子產始治鄭使田有封洫都鄙有服【封界洫溝也服法服也君子小人各有制】民相與誦之曰我有田疇而子產賦之我有衣冠而子產貯之孰殺子產吾其與之【與猶助也左傳曰鄭子產作丘賦國人謗之此之謂也】後三年民又誦之曰我有田疇而子產殖之【殖長也】我有子弟而子產誨之【誨教也】子產若死其使誰嗣之【嗣續也】使鄭簡魯哀當民之誹訿也而因弗遂用則國必無功矣【言二國人民誹訿仲尼子產也時二君因不復用則二國亦無用賢聖之功】子產孔子必無能矣【若二人不見用則必無所能爲也】非徒不能也𨿽罪施於民可也【言非但不能有爲也𨿽此二人罪罰於民意亦可】今世皆稱簡公哀公爲賢稱子產孔子爲能此二君者達乎任人也【任用也】舟車之始見也三世然後安之【安習也】夫開善豈易哉【開通也】故聴無事治事治之立也人主賢也【聴無事謂民謗子產孔子無用之爲事也乃賢主所以爲事也謗之無治也又賢主能聴之故曰聴無事治事治之立也】魏攻中山樂羊將【樂羊爲將以伐中山】已得中山還反報文侯【報白也】有貴【一作責】功之色文侯知之命主書曰羣臣賔客所獻書者操以進之主書舉兩篋以進令將軍視之書盡難攻中山之事也【難說】將軍還走北面再拜曰中山之舉非臣之力君之功也當此時也論士殆之日防矣【論士議士也殆危防近】中山之不取也奚宜二篋哉一寸而亡矣【中山之不取謂樂羊不敢取以爲已功一方寸之書則亡矣何乃二篋也】文侯賢主也而猶若此又況於中主耶中主之患不能勿爲而不可與莫爲【夫惟賢主能無爲耳中庸之主不能無爲故不可與爲無爲也】凡舉無易【一作爲】之事气志視聴動作無非是者人臣且孰敢以非是邪疑爲哉皆壹於爲則無敗事矣此湯武之所以大立功於夏商【成湯得夏武王得商故曰立功也】而句踐之所以能報其讐也【越王勾踐破吳於五湖故曰能報其讐也】以小弱皆壹於爲而猶若此又況於以彊大乎【湯武以百里越王臣事吳王夫差爲之前馬故稱小弱】魏襄王與羣臣飲酒酣王爲羣臣祝令羣臣皆得志【魏襄王孟子所見梁惠王之子也祝願也】史起興而對曰羣臣或賢或不肖賢者得志則可不肖者得志則不可【賢臣得志則忠故曰可也不肖得志則驕驕則亂故曰不可公孫丑曰伊尹放太甲於桐宮太甲賢又反之賢者之爲人臣其君不賢則可放歟孟子曰有伊尹之志則可無伊尹之志則簒也】王曰皆如西門豹之爲人臣也史起對曰魏氏之行田也以百畝鄴獨二百畝是田惡也漳水在其旁而西門豹弗知用是其愚也知而弗言是不忠也愚與不忠不可效也魏王無以應之明日召史起而問焉曰漳水猶可以灌鄴田乎史起對曰可王曰子何不爲寡人爲之史起曰臣恐王之不能爲也王曰子誠能爲寡人爲之寡人盡聴子矣【聴從也】史起敬諾言之於王曰臣爲之民必大怨臣大者死其次乃借臣臣𨿽死借願王之使他人遂之也【遂成也】王曰諾使之爲鄴令史起因往爲之鄴民大怨欲借史起史起不敢出而避之王乃使他人遂爲之水已行民大得其利相與歌之曰鄴有聖令時爲史公決漳水灌鄴旁終古斥鹵生之稻粱使民知可與不可則無所用矣賢主忠臣不能導愚教陋則名不冠後實不及世矣史起非不知化也以忠於主也魏襄王可謂能決善矣誠能決善眾𨿽諠嘩而弗爲變功之難立也其必由哅哅邪國之殘亡亦猶此也故哅哅之中不可不味也中主以之哅哅也止善賢主以之哅哅也立功【按魏王世家文侯生武侯武侯生恵王恵王生襄王西門豹文侯用爲鄴令史起亞之不得爲四世之君臣也又孟子見梁襄王出語人曰望之而不似人君就之而不見所畏焉何能決善哉此言復謬也】

察防

六曰使治亂存亡若髙山之與深谿【有水曰澗無水曰谿】若白堊之與黒漆則無所用智𨿽愚猶可矣且治亂存亡則不然如可知如可不知如可見如可不見故智士賢者相與積心愁慮以求之【積累其仁心思慮其善政以求致治也】猶尙有管叔蔡叔之事與東夷八國不聴之謀【武王防少周公攝政勤心國家以致太平管叔周公兄也蔡叔周公弟也流言作亂東夷八國附從二叔不聴王命周公居攝三年伐奄八國之中最大著作尙書餘七國小又先服故不載於經也】故治亂存亡其始若秋毫【諭防細也】察其秋毫則大物不過矣【過失也】魯國之法魯人爲人臣妾於諸侯有能贖之者取其金於府子貢贖魯人於諸侯來而讓不取其金孔子曰賜失之矣自今以往魯人不贖人矣取其金則無損於行【言無所損於徳行也】不取其金則不復贖人矣【淮南記曰子貢讓而亡義此之謂也】子路拯溺者其人拜之以牛子路受之孔子曰魯人必拯溺者矣【淮南記曰子路受而勸徳此之謂也】孔子見之以細觀化逺也【見其始知其終故曰觀化逺也】楚之邊邑曰卑梁其處女與吳之邊邑處女桑於境上戲而傷卑梁之處女卑梁人操其傷子以讓吳人吳人應之不恭怒殺而去之吳人往報之盡屠其家卑梁公怒【公卑梁大夫也楚僣稱王守邑大夫皆稱公若周之單襄公成肅公劉文公也】曰吳人焉敢攻吾邑舉兵反攻之【反更也】老弱盡殺之矣吳王夷昧聞之怒使人舉兵侵楚之邊邑克夷而後去之【夷平】吳楚以此大隆【隆當作格格鬭也】吳公子光又率帥與楚人戰於雞父【公子光夷昧之子也】大敗楚人獲其帥潘子臣小帷子陳夏齧【潘子臣小惟子楚二大夫也雞父之戰胡沈陳蔡皆佐楚戰故吳獲之夏姓齧名陳大夫】又反伐郢【又復也郢楚國都也】得荊平王之夫人以歸實爲雞父之戰凡持國太上知始其次知終其次知中三者不能國必危身必窮【言楚不知始與終又不知中故國危身窮也】孝經曰髙而不危所以長守貴也滿而不溢所以長守富也富貴不離其身然後能保其社稷而和其民人楚不能之也鄭公子歸生率師伐宋【魯宣三年傳曰鄭公子歸生受命於楚伐宋言受命於楚與晉爭盟也】宋華元率師應之大棘【應擊也大棘宋邑今陳畱襄邑南大棘是也】羊斟禦明日將戰華元殺羊饗士羊斟不與焉【與及也】明日戰怒謂華元曰昨日之事子爲制【昨日之事殺羊事也】今日之事我爲制【今日之事禦事也】遂驅入於鄭師宋師敗績華元虜【爲鄭虜】夫弩機差以米則不發戰大機也饗士而忘其禦也將以此敗而爲虜豈不宜哉【傳曰羊斟非人也以其私憾敗國殄民刑孰大焉此之謂也】故凡戰必悉熟偏備知彼知已然後可也【古之良將人遺之單醪輸之於川與士卒從下流飲之示不自獨周其味也華元羊肉不及羊斟而身見虜故曰凡戰必悉熟偏備知彼知已】魯季氏與郈氏鬭雞郈氏介其雞【介甲也作小鎧著雞頭也】季氏爲之金距【以利鐵作鍜距沓其距上】季氏之雞不勝季平子怒因歸郈氏之宮而益其【一作而築之】宅【平子名意如悼子純之子也侵郈氏宮以益已宅】郈昭伯怒傷之於昭公【郈氏魯孝公子惠伯華之後也以字爲氏因曰郈氏昭謚也傷猶譛也】曰禘於襄公之廟也舞者二人而已其餘盡舞於季氏【禘大祭也襄公昭公之父也禮天子八佾諸侯六佾者四十八人於襄公廟二人余在季氏季氏僣也】季氏之無道無上久矣弗誅必危社稷公怒不審【審詳也】乃使郈昭伯將師徒以攻季氏遂入其宮仲孫氏叔孫氏相與謀曰無季氏則吾族也死亡無日矣遂起甲以往防西北隅以入之三家爲一郈昭伯不勝而死昭公懼遂出奔齊卒於幹侯【幹侯晉邑】魯昭聴傷而不辯其義【辯別義宜】懼以魯國不勝季氏而不知仲叔氏之恐而與季氏同患也是不達乎人心也不達乎人心位𨿽尊何益於安也以魯國恐不勝一季氏況於三季同惡【同惡昭公】固相助權物若此其過也非獨仲叔氏也魯國皆恐魯國皆恐則是與一國爲敵也其得至幹侯而卒猶逺【不斃國內乃至幹侯故以爲逺也】

去宥

七曰東方之墨者謝子將西見秦惠王【謝子闗東人也學墨子之道惠王秦孝公之子駟也】惠王問秦之墨者唐姑果唐姑果恐王之親【一作視】謝子賢於已也對曰謝子東方之辯士也其爲人甚險將奮於說以取少主也【奮彊也少主惠王也】王因藏怒以待之謝子至說王王弗聴謝子不說遂辭而行【行去也】凡聴言以求善也所言茍善𨿽奮於取少主何損所言不善𨿽不奮於取少主何益不以善爲之慤而徒以取少主爲之悖【慤誠也】惠王失所以爲聴矣用志若是見客𨿽勞耳目𨿽獘猶不得所謂也此史定所以得行其邪也【史定秦史】此史定所以得飾鬼以人罪殺不辜羣臣擾亂國防大危也人之老也形益衰【衰肌膚消也】而智益盛【老者見事多所聞廣故智益盛】今惠王之老也形與智皆衰耶【皆俱也】荊威王學書於沈尹華昭釐惡之威王好制【威王楚懷王之父也制術數也】有中謝佐制者【爲昭釐也】昭釐謂威王曰國人皆曰王乃沈尹華之弟子也【中謝官名也佐王制法制也】王不說因疏沈尹華中謝細人也【細小人也】一言而令威王不聞先王之術文學之士不得進令昭釐得行其私故細人之言不可不察也且數怒人主以爲姦人除路姦路以除而惡壅卻豈不難哉【除猶開通也故曰而惡壅卻豈不難也】夫激矢則逺激水則旱激主則悖悖則無君子矣夫不可激者其惟先有度【度法也】鄰父有與人鄰者有枯梧樹其鄰之父言梧樹之不善也鄰人遽伐之鄰父因請而以爲薪其人不說曰鄰者若此其險也豈可爲之鄰哉此有所宥也【宥利也又云爲也】夫請以爲薪與弗請此不可以疑枯梧樹之善與不善也齊人有欲得金者淸旦被衣冠往鬻金者之所見人操金攫而奪之吏搏而束縛之問曰人皆在焉子攫人之金何故對吏曰殊不見人徒見金耳此眞大有所宥也夫人有所宥者固以晝爲昬以白爲黒以堯爲桀宥之爲敗亦大矣亡國之主其皆甚有所宥邪故凡人必別宥然後知別宥別能全【一作令】其天矣【天身也】

正名

八曰名正則治名喪則亂使名喪者淫說也說淫則可不可而然不然是不是而非不非【不可者而可之也不然者而然之也不是者而是之也不非者而非之也故曰淫說也】故君子之說也足以言賢者之實不肖者之充而已矣【充亦實也】足以諭治之所悖亂之所由起而已矣【諭明悖惑】足以知物之情人之所獲以生而已矣凡亂者刑名不當也人主𨿽不肖猶若用賢猶若聴善猶若爲可者其患在乎所謂賢從不肖也【從使人從不肖自謂賢】不爲善而從【一作徒】邪辟【使人從邪辟自謂善故曰其患】所謂可從悖逆也【可從者乃悖逆之道也】是刑名異充而聲實異謂也夫賢不肖善邪辟可悖逆【不肖者賢之邪辟者善之悖逆者可之也】國不亂身不危奚待也【言亂亡立至無所復待也】齊湣王是以知說士而不知所謂士也【湣士齊田常之孫田和立爲宣王湣王宣王之子也言知當敬義士不能知其所行徒謂之士也】故尹文問其故【問所以爲士之故也】而王無以應此公玉丹之所以見信而卓齒之所以見任也任卓齒而信公玉丹豈非以自讐邪【公玉丹齊臣卓齒楚人亦爲湣王讐其斃由任此二人非欲以自斃也然二人卒斃之湣王無道齒殺之而擢其筋懸之於東廟終日以自斃者也】尹文見齊王【尹文齊人作名書一篇在公孫龍前公孫龍稱之】齊王謂尹文曰寡人甚好士尹文曰願聞何謂士王未有以應尹文曰今有人於此事親則孝事君則忠交友則信居鄕則悌有此四行者可謂士乎齊王曰此眞所謂士已【一作矣】尹文曰王得若人肯【一作用】以爲臣乎王曰所願而不能得也尹文曰使若人於廟【一作廣】朝中深見侮而不鬭王將以爲臣乎王曰否大夫見侮而不鬭則是辱也辱則寡人弗以爲臣矣尹文曰𨿽見侮而不鬭未失其四行也未失其四行者是未失其所以爲士一矣未失其所以爲士一而王以爲臣失其所以爲士一而王不以爲臣則向之所謂士者乃士乎王無以應尹文曰今有人於此將治其國民有非則非之民無非則非之民有罪則罰之民無罪則罰之而惡民之難治可乎王曰不可尹文曰竊觀下吏之治齊也方若此也王曰使寡人治信若是則民𨿽不治寡人弗怨也【𨿽不可治言不怨也】意者未至然乎尹文曰言之不敢無說請言其說王之令曰殺人者死傷人者刑民有畏王之令深見侮而不敢鬭者是全王之令也而王曰見侮而不敢鬭是辱也夫謂之辱者非此之謂也以爲臣不以爲臣者罪之也此無罪而王罰之也齊王無以應論皆若此故國殘身危走而之谷【谷齊邑也】如衛【如之也】齊湣王周室之孟侯也【孟長也】太公之所以老也桓公嘗以此霸矣管仲之辯名實審也【桓公以繼絕存亡率義以霸管子輔而成之不以土地之大也今此湣王繼篡國之冑僣號不義之人無管子之輔假有之又不能用諭以桓公山頭井底不得方之者也】

呂氏春秋卷十六﹤子部﹐雜家類﹐雜學之屬﹐呂氏春秋﹥

欽定四庫全書

呂氏春秋卷十七

漢髙誘注

審分覽第五

審分

一曰凡人主必審分然後治可以至【主謂君也分謂仁義禮律殺生與奪之分也至者至於治也】姦僞邪辟之塗可以息【息滅也】惡气苛疾無自至【自從也君徳合則祥瑞應故苛疾無從來至也】夫治身與治國一理之術也【身治則國治故曰一理之術也】今以眾地者公作則遲有所匿其力也【作爲也遲徐也遲用其力而不勤也】分地則速無所匿遲也【分地獨也速疾也獲稼穡則入已分而有之各自欲得疾成無藏匿無舒遲也】主亦有地臣主同地則臣有所匿其邪矣【邪私也不欲君知故蔽之也】主無所避其累矣【累猶負也謂主不以正臨之令臣自欲容私故君無所避其負也】凡爲善難任善易奚以知之人與驥俱走則人不勝驥矣居於車上而任驥則驥不勝人矣人主好治人官【一作臣】之事則是與驥俱走也【言君好爲人臣之官事是謂與驥俱走無以勝之也】必多所不及矣【言力不贍也好自治人臣之所官事亦如之】夫人主亦有居車無去車【去猶釋也去讀去就之去】則眾善皆盡力竭能矣謟防詖賊巧佞之人無所竄其姦矣【竄猶容也】堅窮亷直【堅剛也】忠惇之士畢競勸騁騖矣【畢盡】人主之車所以乘物也察乘物之理則四極可有【察明也有之易也】不知乘物而自怙恃奪其智能多其教詔而好自以【詔亦教以用也】若此則百官恫擾【恫動擾亂】少長相越萬邪並起權威分移【政在家門】不可以卒不可以教此亡國之風也【風化】王良之所以使馬者約審之以控其轡而四馬莫敢不盡力【王良晉大夫孫無正郵良也以善禦之功死托精於星天文王良策駟是也】有道之主其所以使羣臣者亦有轡其轡何如正名審分是治之轡已故按其實而審其名以求其情聴其言而察其類無使放悖【放縱也悖亂也】夫名多不當其實而事多不當其用者故人主不可以不審名分也不審名分是惡壅而愈塞也【名虛實爵號之名也分殺生與奪之分也傳曰惟器與名不可以假人君之所愼也故曰不可不審愈益也不審之而欲治猶惡濕而居下也故曰惡壅而愈塞也】壅塞之任不在臣下在於人主【君明則臣忠臣忠則政無壅塞故曰在於人主】堯舜之臣不獨義湯禹之臣不獨忠得其數也【禦之得其術】桀紂之臣不獨鄙幽厲之臣不獨辟失其理也【厲王周宣王之父幽王周宣王之子言先幽厲偶文耳殺戮不辜曰厲壅過不達曰幽皆惡謚也】今有人於此求牛則名馬求馬則名牛所求必不得矣【失其名故不得也】而因用威怒有司必誹怨矣牛馬必擾亂矣百官眾有司也萬物【一作拜】羣牛馬也不正其名不分其職而數用刑罰亂莫大焉夫說以智通而實以過【一作遇】悗【以用】譽以髙賢而充以卑下【充實】贊以潔白而隨以污徳【以污穢之徳隨潔白之蹤裏諺所謂牛頭而賣馬脯此理之謂也】任以公法而處以貪枉【與上賣馬脯義同】用以勇敢而堙以罷怯【將行罷怯以充勇敢之用故芎窮之似槁本蛇牀之類薇蕪碧盧之亂美玉非猗頓不能別也闇主之於名實亦不能知也是以趙髙壅蔽二世以鹿爲馬此之類也】此五者皆以牛爲馬以馬爲牛名不正也故名不正則人主憂勞勤苦而官職煩亂悖逆矣國之亡也名之傷也從此生矣白之顧益黒【顧反】求之愈不得者其此義耶【此牛名馬之類也】故至治之務在於正名名正則人主不憂勞矣不憂勞則不傷其耳目之主【主猶性也】問而不詔【詔教也好問而行之不自專獨爲教詔】知而不爲【𨿽知與之不與爲名其功也】和而不矜【和則成矣不自矜伐】成而不處【處居也老子曰功成而弗居此之謂也】止者不行行者不止因形而任之不制於物無肯爲使【止者不行謂土也行者不止謂水也因形而任之不令土行不令水止也不制物者不爲物所制物不能制之也若此人者王公不能屈何肯爲人之使令者乎】淸靜以公【公正】神通乎六合徳耀乎海外【六合四方上下也海外四海之外】意觀乎無窮譽流乎無止【流行】此之謂定性於大湫【性命也大湫猶大竇】命之曰無有【無有無形也道無形無形言得道也】故得道忘人乃大得人也夫非其道也【得道澹然得無所思慮故忘人也而人慕之此乃所以大得人也夫非道也亦在其人也不能使人人得之也故曰夫非其道也】知徳忘知乃大得知也夫其非徳也【自知有徳忘人知之而人仰之此乃所以大得知也夫其非徳也亦在其人也不能人人知之也故曰夫其非徳】至知不防靜乃明防也夫其不明也【防近也至有徳𨿽萬里人猶知之故曰不防也靜安也安處其徳乃所以使人明之也望逺若近故曰靜乃明防也夫其不明也亦在其人也明不能使人人見之故曰夫其不明也】大明不小事假乃理事也夫其不假【大明者垂拱無爲而化流行不治小事也假攝若周公魯隠勤理成致之也夫其不假也亦在其人也久假不歸惡乃知非故曰夫其不假也】莫人不能全乃備能也夫其不全也【假攝者務濟國事事濟歸之故曰莫人不能全乃備能也夫其不全也亦在其人也周公有流言之謗魯隠有鐘巫之難故曰夫其不全也推其本情但管蔡傾邪不達聖人之防也其大乎子翚有欲太宰之志於是生之也】是故於全乎去能於假乎去事於知乎去防所知者妙矣【妙微也】若此則能順其天意气得防乎寂寞之宇矣形性得安乎自然之所矣全乎萬物而不宰【宰主】澤被天下而莫知其所自姓【自姓始首】𨿽不備五者其好之者是也【人於此五者𨿽不能備有但能好慕則防矣】

君守

二曰得道者必靜靜者無知知乃無知可以言君道也故曰中欲不出謂之扄外欲不入謂之閉旣扄而又閉天之用密有準不以平有繩不以正【準法正直】天之大靜旣靜而又寧可以爲天下正【寧安正主】身以盛心心以盛智智乎深藏而實莫得窺乎【窺見】鴻範曰惟天陰隲下民陰之者所以發之也【陰陽升陟也言天覆生下民王者助天舉發明之以仁義也】故曰不出於戶而知天下不窺於牖而知天道【因人之知以知之】其出彌逺者其知彌少【不知人而恃以明不能察偏逺故彌少也】故愽聞之人彊識之士�矣【�短】事耳目深思慮之務敗矣【敗傷】堅白之察無厚之辯外矣【列棄所以爲也】不出者所以出之也不爲者所以爲之也【不出戶庭而知天下與出無異故曰所以出之不爲而有所成與爲無異故曰所以爲之】此之謂以陽召陽以陰召陰【召致】東海之極水至而反【反還】夏熱之下化而爲寒【寒暑更也】故曰天無形而萬物以成【天無所制而物自成】至精無象而萬物以化【說與昊天同】大聖無事而千官盡能【官得其人人任其職故盡能也】此乃謂不教之教無言之詔故有以知君之狂也以其言之當也【君狂言臣不敢諌之而自以其言爲當也是以知其言之狂】有以知君之惑也以其言之得也【狂言而自得所以知其惑也】君也者以無當爲當以無得爲得者也當與得不在於君而在於臣【待臣匡正】故善爲君者無識其次無事有識則有不備矣【物不可識備識其物則爲不備也】有事則有不恢矣【恢亦備也】不備不恢此官之所以疑而邪之所從來也今之爲車者數官然後成【輪輿轅軸各自有材故曰數官然後成】夫國豈特爲車哉【特但】眾智眾能之所持也不可以一物一方安車也【方道也】夫一能應萬無方而出之務者【一者道也】惟有道者能之魯鄙人遺宋元王閉【鄙人小人也閉結不解者也】元王號令於國有巧者皆來解閉人莫之能解兒說之弟子請往解之乃能解其一不能解其一且曰非可解而我不能解也固不可解也問之魯鄙人鄙人曰然固不可解也我爲之而知其不可解也今不爲而知其不可解也是巧於我故如兒說之弟子者以不解解之也【言此不可以解也乃能解】鄭大師文終日皷瑟而興再拜其瑟前曰我效於子效於不窮也故若大師文者以其獸者先之所以中之也【徼射其獸走與矢防故中之也】故思慮自心傷也【思慮勞精神而亂於心故自傷也】智差自亡也【差過也用智過差極其情欲以自消亡也】奮能自殃【奮彊也夏桀彊其能以肆無道自取破滅之殃】其有處自狂也故至神逍遙倐忽而不見其容至聖變習移俗而莫知其所從離世別羣而無不同【同和】君民孤寡而不可障壅【孤寡人君之謙稱也能自卑謙名譽者不可防障】此則姦邪之情得【得猶知也】而險陂讒慝諂防巧佞之人無由入【無從自入而見用也】凡姦邪險陂之人必有因也何因哉因主之爲【因猶順也】人主好以已爲【已所好情所欲則爲也】則守職者捨職而阿主之爲矣【阿從】阿主之爲有過則主無以責之則人主日侵而人臣日得【得其阿主之志也】是宜動者靜宜靜者動也尊之爲卑卑之爲尊從此生矣此國之所以衰而敵之所以攻之者也奚仲作車【奚仲黃帝之後任姓也傳曰爲夏車正封於薛】蒼頡作書【蒼頡生而知書寫仿鳥迹以造文章】后稷作稼【後君稷官也烈山氏子曰柱能植百谷蔬菜以爲稷】臯陶作刑【虞書曰臯陶蠻夷猾夏寇賊姦宂女作士師五刑有服】昆吾作陶【昆吾顓頊之後吳回黎之孫陸終之子已姓也爲夏伯制作陶冶埏埴爲器】夏鮌作城【鮌禹父也築作城郭】此六人者所作當矣【當合也合其宜】然而非主【一作至】道者故曰作者憂因者平惟彼君道得命之情故任天下而不彊此之謂全人【全人全徳之人無虧闕也】

任數

三曰凡官者以治爲任以亂爲罪今亂而無責則亂愈長矣人主以好暴【一作爲】示能【以能暴示眾】以好唱自奮【奮彊】人臣以不爭持位【孝經云臣不可以不爭於君此不爭持位非忠臣也】以聴從取容【阿意曲從以自容】是君代有司爲有司也【有司大臣也大臣匡君進思盡忠退思補過此聴從取容無有正君者君當自正耳是爲代有司爲有司】是臣得後隨以進其業【後隨隨後也其業不爭取容定業也】君臣不定【君不君臣不臣故不定也】耳𨿽聞不可以聴【不可以聴五音】目𨿽見不可以視【不可以視五色】心𨿽知不可以舉【不可舉取】勢使之也【言其人不忠不正茍取容說志意傾邪故曰勢使之也】凡耳之聞也借於靜【借假也靜無聲乃有所聞故借於靜】目之見也借於昭【昭明也非明目無所見故借明以見物】心之知也借於理【去物斷義非理不決故借於理以決物】君臣易操則上之三官者廢矣【三官耳目心不得其正故曰廢】亡國之主其耳非不可以聞也其目非不可以見也其心非不可以知也君臣擾亂上下不分別𨿽聞曷聞𨿽見曷見𨿽知曷知【𨿽知就利避害不知仁義與就利避害之本也去其本而求之於末故曰𨿽知曷知其聞見之義亦然】馳騁而因耳矣此愚者之所不至也【馳騁田獵也田獵禽獸亡國之主所樂及修其本者弗爲也故曰愚者之所不至也】不至則不知不知則不信【言不知其君不信備仁義無欲爲可以致治安國之本】無骨者不可令知冰【亡國之主不知去貪暴施仁惠若無骨之虫春生秋死不知冬寒之有冰雪】有土之君能察此言也則災無由至矣且夫耳目智巧固不足恃惟修其數行其理爲可【理道】韓昭釐侯視所以祠廟之牲其豕小【昭釐諡也晉宣子起之後也起生貞子居平陽生康子與趙襄子共滅智伯而分其地生武子都宜陽生景侯處徙陽翟釐侯景侯子也】昭釐侯令官更之【以豕小使官更易大者】官以是豕來也昭釐侯曰是非向者之豕邪官無以對命吏罪之從者曰君王何以知之君曰吾以其耳也【言識其耳】申不害聞之【申不害鄭之京人昭釐侯之相】曰何以知其聾以其耳之聴也何以知其盲以其目之明也何以知其狂以其言之當也故曰去聴無以聞則聰去視無以見則明去智無以知則公去三者不任則治三者任則亂【任用也】以此言耳目心智之不足恃也耳目心智其所以知識甚�【�短】其所以聞見甚淺以淺闕博居天下安殊俗治萬民其說固不行【博曠固必】十里之間而耳不能聞帷墻之外而目不能見三畝之宮而心不能知其以東至開梧【東極之國】南撫多【南極之國】西服壽靡【西極之國靡亦作麻】北懷儋耳【北極之國】若之何哉故君人者不可不察此言也治亂安危存亡其道固無二也故至智棄智至仁忘仁至徳不徳無言無思靜以待時時至而應心暇者勝凡應之理淸淨公素而正始卒焉此治紀【一作治亂】無唱有和無先有隨古之王者其所爲少其所因多因者君術也爲者臣道也爲則擾矣因則靜矣因冬爲寒因夏爲暑君奚事哉故曰君道無知無爲而賢於有知有爲則得之矣【賢愈得知】有司請事於齊桓公桓公曰以告仲父有司又請公曰告仲父若是三習者曰一則仲父二則仲父易哉爲君【習近習所親臣也】桓公曰吾未得仲父則難已得仲父之後曷爲其不易也桓公得管子事猶大易又況於得道術乎孔子窮乎陳蔡之間藜羮不斟七日不嘗粒【無藜羮可斟無粒可食故曰不斟不嘗】晝寢顏回索米得而爨之防熟孔子望見顏回攫其甑中而食之選間食熟【選間須防】謁孔子而進食孔子佯爲不見之孔子起曰今者夢見先君食潔而後饋顏回對曰不可向者煤室入甑中棄食不祥回攫而飯之【煤室煙塵之煤也入猶墜也】孔子嘆曰所信者目也而目猶不可信所恃者心也而心猶不足恃【目見妄不可信心憶妄不足恃】弟子記之知人固不易矣【記識】故知非難也孔子之所以知人難也

勿躬

四曰人之意茍善𨿽不知可以爲長【長上】故李子曰非狗則不得兔兔化而狗則不爲兔人君而好爲人官有似於此【作君而好治人官職似兔化而爲狗也】其臣蔽之人時禁之【人時有止之者】君自蔽則莫之敢禁夫自爲人官自蔽之精者也【精甚】防篲日用而不藏於篋【防篲賤物也日用掃除故不藏於篋諭人君好治人臣之職與防篲何異】故用則衰動則暗作則倦【君用思臣職則志衰也舉動作臣安社稷利民之事未必能獨當是自見闇也代臣作趨走力役之事則心倦】衰暗倦三者非君道也大橈作甲子黔如作虜首【虜一作慮】容成作歷羲和作占日尙儀作占月後益作占嵗胡曹作衣夷羿作弓祝融作市儀狄作酒髙元作室虞姁作舟伯益作井赤冀作臼乘雅【一作持】作駕寒哀作禦王冰作服牛史皇作圖巫彭作醫巫咸作筮【著筮】此二十官者聖人之所以治天下也聖王不能二十官之事然而使二十官盡其巧畢其能聖王在上故也【聖王在上官使人人任其事也故盡畢其巧能也】聖王之所不能也所以能之也【用其人得其任故所以能】所不知也所以知之也【老子曰不知乃知之此之謂】養其神修其徳而化矣【無所思慮勞神是養神也無狀而能化化育萬物謂也】豈必勞形愁獘耳目哉是故聖王之徳融乎若月之始出極燭六合【極北極天太陰也月能燭之】而無所窮屈昭乎若日之光變化萬物而無所不行神合乎太一生無所屈而意不可障【太通也神與通合生道乃無詘厭志意通達不可障塞】精通乎鬼神深微妙而莫見其形今日南面百邪自正而天下皆反其情【南面當陽而治謂之天子也反本】黔首畢樂其志安育其性而莫爲不成【莫無】故善爲君者矜服性命之情而百官已治矣黔首已親矣名號已章矣【章明也】管子復於桓公【復白】曰墾田大邑辟土藝粟盡地力之利臣不若寧遫請置以爲大田【寧遫寧戚】登降辭讓進退閒習臣不若隰朋請置以爲大行【大行官名也周禮大行人掌大賔客之禮以親諸侯】蚤入晏出犯君顏色進諌必忠不辟死亡不重貴富臣不如東郭牙請置以爲大諌臣【楚有箴尹之官亦諌臣】平原廣城車不結軌士不旋踵【結交也車兩輪間曰軌】鼓之三軍之士視死如歸臣不若王子城父請置以爲大司馬【司馬主武之官也周禮大司馬之職掌建國之九法防佐王平邦國也】決獄折中不殺不辜不誣無罪臣不若章請置以爲大理【大理治獄官】君若欲治國彊兵則五子者足矣君欲霸王則夷吾在此桓公曰善令五子皆任其事以受令於管子【受管子之令】十年九合諸侯一匡天下皆夷吾與五子之能也管子人臣也不任已之不能而以盡五子之能況於人主乎人主知能不能之可以君民也則幽詭愚險之言無不職矣百官有司之事畢力竭智矣五帝三皇之君民也下固不過畢力竭智也夫君人而知無恃其能勇力誠信則近之矣凡君也者處平靜任徳化以聴其要若此則形性彌贏而耳目愈精百官愼【一作順】職而莫敢愉綖【愉解綖緩】人事其事以充其名【上事治也】名實相保之謂知道

知度

五曰明君者非徧見萬物也明於人主之所執也有術之主者非一自行之也知百官之要也知百官之要故事省而國治也明於人主之所執故權専而姦止姦止則說者不來而情諭矣情者不飾【飾虛】而事實見矣此謂之至治至治之世其民不好空言虛辭不好淫學流說【不學正道爲淫學邪說謂之流說】賢不肖各反其質【反本質正】其行情不雕其素【素朴也本性純朴不雕飾之以爲華藻也】厚純朴以事其上若此則工拙愚智勇懼可得以故易官易官則各當其任矣故有職者安其職不聴其議【有亂眾幹度之議者不聴之】無職者責其實以驗其辭【驗功】此二者審則無用之言不入於朝矣君服性命之情去愛惡之心【愛惡好憎】用虛無爲本【虛無無所愛惡也無所愛惡則公正治之本也】以聴有用之言謂之朝【有用之言謂忠正有益於國者】凡朝也者相與召理義也【召致】相與植法則也【植立】上服性命之情則理義之士至矣法則之用植矣枉辟邪撓之人退矣【撓曲】貪得僞詐之曹逺矣【曹眾】故治天下之要存乎除姦除姦之要存乎治官治官之要存乎治道治道之要存乎知性命【知性命則不珍難得之物不爲無益之事惟道是從利民而已】故子華子曰厚而不博敬守一事【子華子體道人也一事正事】正性是喜羣眾不周而務成一能【一能専一之能言公正】盡能旣成四夷乃平【平和】惟彼天符不周而周【忠信爲周】此神農之所以長而堯舜之所以章也【長猶盛也章著明也以用也】人主自智而愚人自巧而拙人【自智謂人愚自巧謂人拙詩云惟彼不順自獨俾臧自有肺腸俾民卒狂愚拙者此之謂也】若此則愚拙者請矣【君自謂智而巧故愚拙者從之請也】巧智者詔矣【詔教】詔多則請者愈多矣【聴益亂】請者愈多且無不請也主𨿽巧智未無不知也【未能盡無所不知也】以未無不知應無不請其道固窮【固必】爲人主而數窮於其下將何以君人乎窮而不知其窮其患又將反以自多【反更多大】是之謂重塞之主無存國矣故有道之主因而不爲【因循舊法不攺爲】責而不詔【責臣成功不妄以偏見教詔】去想去意靜虛以待不伐之言不奪之事督名審實官使自司以不知爲道以柰何爲實【道尙不知不知乃知也以不知爲貴因循長養不戾自然之性故以不可柰何爲實也實一作貴】堯曰若何而爲及日月之所燭【燭照】舜曰若何而服四荒之外【荒裔逺也】禹曰若何而治靑北化九陽奇怪之所際【皆四夷之逺國際主也】趙襄子之時以任登爲中牟令上計言於襄子曰中牟有士曰膽胥已請見之襄子見而以爲中大夫【以用也】相國曰意者君耳而未之目耶爲中大夫若此其見也非晉國之故【故法】襄子曰吾舉登也已耳而目之矣登所舉吾又耳而目之矣【謂耳任登之名目任登之實登之所舉豈復假耳目哉】是耳目人終無已也遂不復問而以爲中大夫襄子何爲任人則賢者畢力【畢盡也】人主之患必在任人而不能用之用之而與不知者議之也絕江者托於船致逺者托於驥霸王者托於賢伊尹呂尙管夷吾百里奚此霸王者之船驥也釋父兄與子弟非疏之也【言其父兄子弟不肖不能爲霸王之船驥故釋之非茍逺也】任庖人釣者與仇人僕虜非阿之也持社稷立功名之道不得不然也【庖人卽伊尹釣者卽呂尙仇人管夷吾僕虜卽百里奚之輩非阿之取其可以爲社稷功名之道】猶大匠之爲宮室也量小大而知材木矣訾功丈【一作力】而知人數矣【訾相也相功力丈尺而知用人數多少也】故小臣呂尙聴而天下知殷周之王也【殷之盡周之興】管夷吾百里奚聴【一作任】而天下知齊秦之霸也豈特驥逺哉夫成王霸者固有人亡國者亦有人桀用羊辛紂用惡來宋用駃唐齊用蘓秦而天下甚亡非其人而欲有功譬之若夏至之日而欲夜之長也射魚指天而欲發之當也【當中】舜禹猶若困而況俗主乎

愼勢

六曰失之乎數求之乎信疑【失誠信之數欲人信之故疑】失之乎勢求之乎國危【失居上之勢以恃有國故危也】吞舟之魚陸處則不勝螻蟻【螻蟻食也】權鈞則不能相使勢等則不能相並治亂齊則不能相正故小大輕重少多治亂不可不察此【察知也】禍福之門也凡冠帯之國舟車之所通【通達】不用象譯狄鞮方三千里【周禮象胥古掌蠻夷閩越戎狄之國使傳通其言也東方曰羈南方曰象西方曰狄鞮北方曰譯國語所謂曰羈南三千里內被服五常華夏之盛明故不用象譯狄鞮也】古之王者擇天下之中而立國【國千里之畿】擇國之中而立宮擇宮之中而立廟天下之地方千里以爲國所以極治任也非不能大也其大不若小其多不若少【在徳不在人傳曰楚子觀兵於周疆問鼎之大小輕重焉王孫滿對曰在徳之休明𨿽大輕是也故曰其大不若小其多不若少】眾封建非以私賢也所以便勢全威【眾多】所以博義義博利則無敵無敵者安故觀於上上世封建眾者其福長其名彰神農十七世有天下與天下同之也【神農炎帝也農植嘉谷化養兆民天下號之曰神農】王者之封建也彌近彌大彌逺彌小【近國大逺國小彊榦弱枝】海上有十里之諸侯【海上四海之上言逺也十里小國】以大使小以重使輕以眾使寡此王者之所以家以完【一作室】也【家室也王者以天下爲家諸所以天下爲國】故曰以滕費則勞以鄒魯則逸【滕費小故勞也鄒魯大故逸也】以宋鄭則猶倍日而馳也【倍日而馳以行其威易也】以齊楚則舉而加綱旃而已矣【齊楚最大舉綱紀加之於小國無大勞故曰而已矣】所用彌大所欲彌易【用大使小欲盡濟故曰彌易】湯其無郼武其無岐賢𨿽十全不能成功【郼岐湯武之本國假令無之賢𨿽十倍不能以成功業】湯武之賢而猶借知乎勢又況不及湯武者乎故以大畜小吉以小畜大滅【滅亡也】以重使輕從【從順】以輕使重凶【凶逆也】自此觀之夫欲定一世安黔首之命功名著乎槃盂銘篆著乎壺鑑其勢不厭尊其實不厭多多實尊勢賢士制之以遇亂世王猶尙少【以尊世賢士之佐遇亂世而王尙爲少】天下之民窮矣苦矣民之窮苦彌甚王者之彌易【苦紂之民紂之亂與武王陳其牧野倒矢而射橫戈而戰武王由是彌易】凡王也者窮苦之救也水用舟陸用車塗用輴沙用鳩山用樏因其勢也者令行位尊者其教受【受因】威立者其姦止此畜人之道也故以萬乘令乎千乘易以千乘令乎一家易以一家令乎一人易嘗識及此𨿽堯舜不能【不能以行其化】諸侯不欲臣於人而不得已其勢不便則奚以易臣【奚何也】權輕重審大小多建封所以便其勢也王也者勢也王也者勢無敵也勢有敵則王者廢矣有知小之愈於大少之賢於多者則知無敵矣知無敵則似類嫌疑之道逺矣故先王之法立天子不使諸侯疑焉立諸侯不使大夫疑焉立適子不使庶孽疑焉【尊卑皆有別】疑生爭爭生亂是故諸侯失位則天下亂大夫無等則朝廷亂妻妾不分則家室亂適孽無別則宗族亂愼子曰今一兔走百人逐之【愼子名到作法書四十一篇在申不害韓非前申韓稱之也】非一兔足爲百人分也由未定【未定者人欲望之也】由未定堯且屈力而況眾人乎【屈竭也】積兔滿市行者不顧【顧視】非不欲兔也分已定矣分已定人𨿽鄙不爭故治天下及國在乎定分而已矣【分土畫界各守其封故定分也】莊王圍宋九月【莊王楚穆王子共王父也圍宋在魯宣十五年】康王圍宋五月【康王楚共王審之子莊王之孫也宋君病不以告故不書於經】聲王圍宋十月【聲王楚惠王熊章之孫簡王之子在春秋後】楚三圍宋矣而不能亡非不可亡也以宋攻楚奚時止矣【宋無徳楚亦無徳故曰以宋攻楚也】凡功之立也賢不肖彊弱治亂異也齊簡公有臣曰諸禦鞅諌於簡公曰陳成常與宰予之二臣者甚相憎也【簡公悼公陽生之子王子也陳成常陳乞之子恆也宰予字子我】臣恐其相攻也相攻惟固則危上矣願君之去一人也【相憎不可並也故願去一人】簡公曰非而【一作汝】細人所能識【一作議】也居無防何陳成常果攻宰予於庭卽簡公於廟簡公喟焉太息曰余不能用鞅之言以至此患也失其數無其勢𨿽悔無聴鞅也與無悔同【悔恨】是不知恃可恃而恃不恃也周鼎著象爲其理之通也理通君道也

不二

七曰聴羣眾人議以治國國危無日矣【聴從也聴從眾人之議人心不同如其面焉故國不能安寧也詩曰如彼築室於道謀是用不潰於成此之謂也】何以知其然也老耽貴柔孔子貴仁墨翟貴亷闗尹貴淸【闗尹闗正也名喜作道書九篇能相風角知將有神人而老子到喜說之請著上下經五千言而從之遊也】子列子貴虛【體道人也壺子弟子】陳駢貴齊【陳駢齊人也作道書一十五篇貴齊齊死生等古今也】陽生貴已【輕天下而貴已孟子曰陽子抜體一毛以利天下弗爲也】孫臏貴勢【孫臏楚人爲齊臣作謀八十九篇權之勢也】王廖貴先兒良貴後【王廖謀兵事貴先建策也兒良作兵謀貴後】有金鼓所以一耳【金鐘也擊金則退擊鼓則進】必同法令所以一心也智者不得巧愚者不得拙所以一眾也勇者不得先懼者不得後所以一力也故一則治異則亂一則安異則危夫能齊萬不同愚智工拙皆盡力竭能如出乎一穴【一作空】者其惟聖人矣乎無術之智不教之能而恃彊速貫習不足以成也

執一

八曰天地陰陽不革而成萬物不同【革攺也不同區以別也】目不失其明而見白黒之殊耳不失其聴而聞淸濁之聲【淸商濁宮】王者執一而爲萬物正【一者平正者主】軍必有將所以一之也【將主】國必有君所以一之也天下必有天子所以一之也天子必執一所以搏之也一則治兩則亂今禦驪馬者使四人人操一策則不可以出於門閭者不一也【驪馬騑馬也在中曰服在邊曰騑策轡策也禦四馬者六轡乃四人持故曰不一】楚王問爲國於詹子【詹何隠者】詹子對曰何聞爲身不聞爲國【身治國亂未之有也故曰爲身】詹子豈以國可無爲哉以爲爲國之本在於爲身身爲而家爲家爲而國爲國爲而天下爲故曰以身爲家以家爲國以國爲天下【爲治】此四者異位同本故聖人之事廣之則極宇宙窮日月【窮亦極也】約之則無出乎身者也慈親不能傳於子忠臣不能入於君惟有其材者爲近之【近猶知也】田駢以道術說齊齊王應之曰寡人所有者齊國也願聞齊國之政田駢對曰臣之言無政而可以得政譬之若林木無材而可以得材【材從林生】願王之自取齊國之政也駢猶淺言之也博言之豈獨齊國之政哉變化應來而皆有章因性任物而莫不宜當【當合】彭祖以壽三代以昌【彭祖殷賢大夫治性壽益七百論語曰竊比於我老彭此之謂也三代夏殷周以治性而昌盛】五帝以昭神農以鴻【五帝黃帝軒轅顓頊髙陽帝嚳髙辛帝堯陶唐帝舜有虞神農炎帝三皇之一也皆以治世體道昭明鴻盛也】吳起謂商文曰事君果有命矣夫【吳起衛人爲楚將又相魏爲西河太守商文蓋魏臣也】商文曰何謂也吳起曰治四境之內成馴教變習俗使君臣有義父子有序子與我孰賢商文曰吾不若子【若如也】曰今日置質爲臣其主安重【置猶委也】今日釋璽辭官其主安輕子與我孰賢商文曰吾不若子【子謂吳起】曰士馬成列馬與人敵人在馬前援桴一鼓使三軍之士樂死若生子與我孰賢商文曰吾不若子吳起曰三者子皆不吾若也位則在吾上命也夫事君【言事君由天命】商文曰善子問我我亦問子世變主少羣臣相疑黔首不定屬之子乎屬之我乎吳起黙然不對少選曰與子【少選須防也與猶歸】商文曰是吾所以加於子之上已矣起見其所以長而不見其所以短知其所以賢而不知其所以不肖故勝於西河而困於王錯【王錯譛之於武侯故曰困於王錯】傾造大難身不得死焉【大難車裂之難】夫吳勝於齊【吳王夫差破齊艾陵】而不勝於越【越王句踐破吳王夫差於五湖】齊勝於宋【齊宣王伐宋而勝】而不勝於燕【燕昭使樂毅伐齊下其城七十二也】故凡能全國完身者其惟知長短贏絀之化邪

呂氏春秋卷十七

欽定四庫全書

呂氏春秋卷十八

漢髙誘注

審應覽第六

審應

一曰人主出聲應容不可不審凡主有識言不欲先【淮南記曰先唱者窮之路後動者達之原也故言動欲後】人唱我和人先我隨以其出爲之入以其言爲之名取其實以責其名【實徳行之實也名徳行之名也虛稱不可以爲致顯實難以詐成故以其實考責其名也】則說者不敢妄言【其爲名實不相當也】而人主之所執其要矣【要約也】孔思請行魯君曰天下主亦猶寡人也將焉之【孔思子思伯魚之子也行去之他也】孔思對曰蓋聞君子猶鳥也駭則舉魯君曰主不肖而皆以然也違不肖過不肖而自以爲能論天下之主乎凡鳥之舉也去駭從不駭【駭擾也】去駭從不駭未可知也去駭從駭則鳥曷爲舉矣孔思之對魯君也亦過矣魏惠王使人謂韓昭侯曰夫鄭乃韓氏亡之也願君之封其後也【惠王魏武侯子也孟子所見梁惠王也韓哀侯滅鄭初兼其國昭侯哀侯之孫也故適使封鄭之後】此所謂存亡繼絕之義君若封之則大名昭侯患之公子食我曰臣請往對之公子食我至於魏見魏王曰大國命邑封鄭之後獘邑不敢當也邑爲大國所患昔出公之後聲氏爲晉公拘於銅鞮大國弗憐也而使邑存亡繼絕邑不敢當也【大國謂魏國也言韓當爲大國所憂出公聲氏韓之先君也曾爲晉公所執於銅鞮魏國不救故曰大國不憐也欲使韓封鄭之後故曰邑不敢當之】魏王慙曰固非寡人之志也客請勿復言【言封鄭非寡人意也故令客勿復言也】是舉不義以行不義也魏王𨿽無以應韓之爲不義愈益厚也【厚多也】公子食我之辯適足以飾非遂過【飾好其非遂成其過】魏昭王問於田詘曰寡人之在東宮之時【昭王襄王之子也東宮世子也詩云東宮之妹邢侯之姨】聞先生之議曰爲聖易有諸乎【有是言不可】田詘對曰臣之所舉也【言有是言】昭王曰然則先生聖於【於乎也】田詘對曰未有功而知其聖也是堯之知舜也待其功而後知其舜也是市人之知聖也今詘未有功而王問詘曰若聖乎敢問王亦其堯耶昭王無以應田詘之對昭王固非曰我知聖也耳問曰先生其聖乎已因以知聖對昭王【已謂田詘】昭王有非其有田詘不察【察知也】趙惠王謂公孫龍曰寡人事偃兵十餘年矣而不成兵不可偃乎【惠王趙防子後七世武靈王之子吳娃所生事治偃止也】公孫龍對曰偃兵之意兼愛天下之心也兼愛天下不可以虛名爲也必有其實【虛空實誠】今藺離石入秦【二縣叛趙自入於秦也今屬西河】而王縞素出【一作布】總【縞素出總防國之服】東攻齊得城而王加膳置酒【得國之樂也言王不兼愛也】秦得地而王出【一作布】總【秦得藺離石也】齊亡地而王加膳【置酒而爲懽】所非兼愛之心也此偃兵之所以不成也今有人於此無禮慢易而求敬阿黨不公而求令煩號數變而求靜暴戾貪得而求定𨿽黃帝猶若困【困不能諧】衛嗣君欲重稅以聚粟民弗安以告薄疑曰民甚愚矣【嗣君蒯聵後也八世平侯之子也秦貶其號爲君薄疑其臣也故以重稅告之謂民爲愚】夫聚粟也將以爲民也其自藏之與在於上奚擇【言民自藏粟於家與藏之於官何擇擇異也】薄疑曰不然其在於民而君弗知【知猶得也】其不如在上也【爲官言不如其在上上謂官】其在於上而民弗知其不如在民也【爲民言不如在於民】凡聽必反諸已審則令無不聽矣【聽從】國久則固固則難亡今虞夏殷周無存者皆不知反諸已也公子沓相周申向說之而戰【申向周人申不害之族也爲公子沓相誢見公子而戰戰懼也】公子沓訾之曰申子說我而戰爲吾相也夫【訾毀也說我我說之也而戰懼毀之言不任爲吾相也夫不滿之辭】申向曰向則不肖𨿽然公子年二十而相見老者而使之戰請問孰病哉【孰誰也】公子沓無以應【應答也】戰者不習也【不慣習見尊者故懼而戰】使人戰者嚴駔也【嚴尊駔驕】意者恭節而人猶戰任不在貴者矣故人𨿽時有自失者猶無以易恭節自失不足以難以嚴駔則可【言以嚴駔者失則可也】

重言

二曰人主之言不可不愼髙宗天子也卽位諒闇三年不言【髙宗殷王盤庚之弟小乙之子也徳義髙美殷人尊之故曰髙宗諒闇三年不言在小乙之防也論語曰髙宗諒闇三年不言何謂也孔子曰古之人皆然君薨百官總已聽於宰三年此之謂也】卿大夫恐懼患之【患憂】髙宗乃言曰以餘一人正四方余惟恐言之不類也玆故不言【類善玆此】古之天子其重言如此故言無遺者【遺失也】成王與唐叔虞燕居援梧葉以爲珪而授唐叔虞曰余以此封女【削桐葉以爲珪冒以授叔虞周禮侯執信圭七寸故曰余以此封女】叔虞喜以告周公周公以請曰天子其封虞耶成王曰餘一人與虞戲也【戲不誠也】周公對曰臣聞之天子無戲言天子言則史書之工誦之士稱之於是遂封叔虞於晉【叔虞成王之母弟也傳曰當武王邑姜方娠太叔夢天帝謂已曰余命而子曰虞將與之虞及生有文在其手曰虞遂以命之及成王滅唐而封太叔爲晉侯此之謂也】周公旦可謂善說矣一稱而令成王益重言明愛弟之義有輔王室之固【輔正】荊莊王立三年不聽而好讔【莊王楚繆王商臣之子旅也讔謬言】成公賈入諫王曰不谷禁諫者今子諫何故【禁止也】對曰臣非敢諫也願與君王讔也王曰胡不設不谷矣【設施也何不施讔言於不谷也】對曰有鳥止於南方之阜三年不動不飛不鳴是何鳥也王射之【使王射不動不鳴何意也】曰有鳥止於南方之阜其三年不動將以定志意也其不飛將以長羽翼也其不鳴將以覽民則也【覽觀】是鳥𨿽無飛飛將衝天𨿽無鳴鳴將駭人【衝至也駭驚也】賈出矣不谷知之矣明日朝所進者五人所退者十人羣臣大說荊國之眾相賀也故詩曰何其久也必有以也何其處也必有與也其莊王之謂耶成公賈之讔也賢於太宰噽之說也太宰噽之說聽乎夫差而吳國爲墟【噽晉伯州犂之子州犂奔楚噽自楚之吳以爲太宰】成公賈之讔諭乎荊王而荊國以霸【莊王霸】齊桓公與管仲謀伐莒謀未發而聞於國【發行聞知】桓公怪之曰與仲父謀伐莒謀未發而聞於國其故何也管仲曰國必有聖人也桓公曰譆日之役者有執蹠而上視者【蹠逾】意者其是耶乃令復役無得相代少頃東郭牙至管仲曰此必是已乃令賔者延之而上分級而立【延引級階陛】管子曰子耶言伐莒者對曰然【子謂東郭牙曰然也】管仲曰我不言伐莒子何故言伐莒對曰臣聞君子善謀小人善意臣竊意之也管仲曰我不言伐莒子何以意之對曰臣聞君子有三色顯然善樂者鐘皷之色也湫然淸淨者衰絰之色也艴然充盈手足矜者兵革之色也【矜嚴也】日者臣望君之在臺上也艴然充盈手足矜者此兵革之色也君呿而不【呿開閉】所言者莒也君舉臂而指所當者莒也臣竊以慮諸侯之不服者其惟莒乎臣故言之凡耳之聞以聲也今不聞其聲而以其容與臂是東郭牙不以耳聽而聞也桓公管仲𨿽善匿弗能矣【匿藏閉】故聖人聽於無聲視於無形詹何田子方老耽是也【詹何體道人也田子方學於子貢尙賢仁而貴禮義魏文侯友之老耽學於無爲而貴道徳周史伯陽也三川竭知周將亡孔子師之也】

精諭

三曰聖人相諭不待言有先言言者也海上之人有好蜻者每居海上從蜻遊蜻之至者百數而不止前後左右盡蜻也【蜻蜻蜓小虫細腰四翅一名白宿】終日玩之而不去【玩弄】其父告之曰聞蜻皆從女居【居所】取而來吾將玩之明日之海上而蜻無至者矣勝書說周公旦曰廷小人眾徐言則不聞疾言則人知之徐言乎疾言乎周公旦曰徐言勝書曰有事於此而精言之而不明勿言之而不成精言乎勿言乎【精微勿無】周公旦曰勿言故勝書能以不言說而周公旦能以不言聽此之謂不言之聽不言之謀不聞之事殷𨿽惡周不能疵矣【疵病】口防不言以精相告紂𨿽多心弗能知矣【紂多惡周之心不能知周必病】目視於無形耳聽於無聲商聞𨿽眾弗能窺矣【窺猶見】同惡同好志皆有欲𨿽爲天子弗能離矣孔子見溫伯雪子不言而出【伯雪子得道人】子貢曰夫子之欲見溫伯雪子好矣今也見之而不言其故何也孔子曰若夫人者目擊【一作解】而道存矣不可以容聲矣故未見其人而知其志見其人而心與志皆見天符同也【符道也同合也】聖人之相知豈待言哉白公問於孔子曰人可與微言乎孔子不應【白公楚平王之孫太子建之子勝也白楚縣也楚僭稱王守縣大夫皆稱公子建爲費無極所譖出奔鄭與晉通謀欲反鄭於晉鄭人殺之勝與庶父令尹子西司馬子期伐鄭報父之讐許而未行晉人伐鄭子西子期率師救鄭勝怒曰鄭人在此讐不逺矣欲殺子西子期故問微言微言陰謀宻事也孔子知之故不應之】白公曰若以石投水奚若【諭微言若石沈沒水中人不知】孔子曰沒人能取之【沒行水中之人能取之】白公曰若以水投水奚若孔子曰淄澠之合者易牙嘗而知之【淄澠齊之兩水名也易牙齊桓公識味臣也能別淄澠之味也】白公曰然則人不可與微言乎孔子曰胡爲不可惟知言之謂者爲可耳【知言言仁言義言忠信仁義大行於民民欣而戴之則可用也】白公弗得也【弗得不得知言之言】知謂則不以言矣【不欲白公以微言言】言者謂之屬也【謂不仁不義之言】求魚者濡爭獸者趨非樂之也故至言去言【去不仁不義之言】至爲無爲【至徳之人爲乃無爲無爲因天無爲天無爲而萬物成乃有爲也故至徳之人能體之也】淺智者之所爭則末矣此白公之所以死於法室【末小也白公不能蹈無爲遂行其志殺子西子期而有荊國葉公子髙率方城外眾攻白公九日而殺之法室法室司寇也一曰浴室澡浴之室也】齊桓公合諸侯【合防也】衛人後至公朝而與管仲謀伐衛退朝而入衛姬望見君下堂再拜請衛君之罪公曰吾於衛無故子曷爲請對曰妾望君之入也足髙气彊有伐國之志也見妾而有動色伐衛也明日君朝揖管仲而進之管仲曰君捨衛乎公曰仲父安識之管仲曰君之揖朝也恭而言也徐見臣而有慙色臣是以知之君曰善仲父治外夫人治內寡人知終不爲諸侯笑矣桓公之所以匿者不言也今管子乃以容貌音聲夫人乃以行步气志桓公𨿽不言若暗夜而燭燎也晉襄公使人於周曰獘邑寡君寢疾卜以守龜曰三塗爲祟邑寡君使下臣願借途而祈福焉【三塗之山陸渾之南故假道於周也防公文公之子驩也按春秋經襄公以魯僖三十三年卽位至魯文公六年卒無卜三塗爲祟之言也魯昭十七年傳曰晉侯使屠蒯如周請有事於洛與三塗萇謂劉子曰客容猛非祭也其伐戎乎陸渾二於楚必是故也君其備之乃儆戎備九月丁夘晉荀吳帥師渉自棘津使祭史先用牲於洛陸渾人不知師從之庚午遂滅陸渾數之以其二於楚也計襄公卒至此乃九十六年曆世九矣按傳晉頃公也此云襄公復妄言也】天子許之【天子周景王子】朝禮使者事畢客出萇謂劉康公曰夫祈福於三塗而受禮於天子此柔嘉之事也而客武色殆有他事願公備之也【晉防公周防王時也萇乃景王敬王之大夫春秋之末也以世推之當爲晉頃公其不得爲襄王明矣】劉康公乃儆戎車卒士以待之晉果使祭事先因令楊子將卒十二萬而隨之渉於棘津襲聊阮梁蠻氏滅三國焉此形名不相當聖人之所察也萇則審矣故言不足以斷小事惟知言之謂者可爲

離謂

四曰言者以諭意也言意相離凶也亂國之俗甚多流言而不顧其實務以相毀務以相譽毀譽【一本作巧辭】成黨眾口燻天【燻感動也】賢不肖不分以此治國賢主猶惑之也【分別惑疑】又況乎不肖者乎惑者之患不自以爲惑故惑惑之中有曉焉冥冥之中有昭焉亡國之主不自以爲惑故與桀紂幽厲皆也然有亡者國無二道矣鄭國多相縣以書者子產令無縣書鄧析致之子產令無致書鄧析倚之令無窮則鄧析應之亦無窮矣是可不可無辧也【辧別】可不可無辧而以賞罰其罰愈疾其亂愈疾此爲國之禁也【爲治禁法】故辧而不當理則僞【僞巧也】知而不當理則詐詐僞之民先王之所誅也理也者是非之宗也【宗本也】洧水甚大鄭之富人有溺者人得其死者富人請贖之其人求金甚多以告鄧析鄧析曰安之人必莫之賣矣得死者患之以告鄧析鄧析又答之曰安之此必無所更買矣夫傷忠臣者有似於此也夫無功不得民則以其無功不得民傷之有功得民則又以其有功得民傷之【此鄧析之讒辧所以車裂而死】人主之無度者無以知此豈不悲哉比干萇以此死【以世詭辯反白爲黒而主不知故死】箕子商容以此窮【箕子紂之庶父也商容紂時賢人老子所從學者也以主不知故窮】周公召公以此疑【以管蔡流言故疑也論語曰𨿽冇周親不如仁人此之謂也】範蠡子胥以此流【流放】死生存亡安危從此生矣【此讒辯無理若鄧析】子產治鄭鄧析務難之與民之有獄者約大獄一衣小獄襦袴【一作防下同】民之獻衣襦袴而學訟者不可勝數以非爲是以是爲非是非無度而可與不可日【一作因】變所欲勝因勝所欲罪因罪鄭國大亂民口讙嘩子產患之於是殺鄧析而戮之民心乃服是非乃定法律乃行今世之人多欲治其國而莫之誅鄧析之類【有如鄧析者無能誅】此所以欲治而愈亂也齊有事人者所事有難而弗死也遇故人於塗故人曰固不死乎對曰然凡事人以爲利也死不利故不死故人曰子尙可以見人乎對曰子以死爲顧可以見人乎【顧反】是者數傳不死於其君長大不義也其辭猶不可服辭之不足以斷事也明矣夫辭者意之表也鑑其表而棄其意悖【悖惑】故古之人得其意則捨其言矣聽言者以言觀意也聽言而意不可知其與橋言無擇【橋戾也擇猶異】齊人有淳於髠者以從說魏王魏王辯之【闗東六國爲從也魏王以爲辯達】約車十乘將使之荊辭而行有以橫說魏王魏王乃止其行【闗西爲橫髠以合闗東從爲未足復說欲連關西之橫王多其言故輟不使行之也】失從之意又失橫之事夫其多能不若寡能【寡少】其有辯不若無辯周鼎著倕而齕其指先王有以見大巧之不可爲也【倕堯之巧工也以巧聞天下周家鑄鼎著倕於鼎使自齧其指明不當大巧爲也一說周鑄鼎象百物技巧絕殊假令倕見之則自禦齧其指不能復爲故言大巧之不可爲也】

淫辭

五曰非辭無以相期從辭則亂亂辭之中又有辭焉心之謂也言不欺心則近之矣凡言者以諭心也言心相離而上無以參之則下多所言非所行也所行非所言也言行相詭不祥莫大焉空雄之遇秦趙相與約【空雄地名遇防也約盟也】約曰自今以來秦之所欲爲趙助之趙之所欲爲秦助之居無幾何秦興兵攻魏趙欲救之秦王不說使人讓趙王曰約曰秦之所欲爲趙助之趙之所欲爲秦助之今秦欲攻魏而趙因欲救之此非約也趙王以告平原君【趙王趙惠王也平原君趙公子勝孫也】平原君以告公孫龍公孫龍曰亦可以發使而讓秦王曰趙欲救之今秦王獨不助趙此非約也孔穿公孫龍相與論於平原君所深而辯至於藏三牙公孫龍言藏之三牙甚辯【公孫龍孔穿皆辯士也論相易奪也龍言藏之三牙辯說也若乘白馬禁不得度闗因言馬白非白馬此之類也故曰甚辯也】孔穿不應少選辭而出【少選須臾】明日孔穿朝【朝見也】平原君謂孔穿曰昔者公孫龍之言甚辯【昔昨日也甚辯謂藏三牙之說也】孔穿曰然幾能令藏三牙矣𨿽然難【言藏三牙之說近難成也】願得有問於君謂藏三牙甚難而實非也謂藏兩牙甚易而實是也【難易之說未聞】不知君將從易而是也者乎將從難而非者乎平原君不應明日謂公孫龍曰公無與孔穿辯【辯相易奪也】荊柱國莊伯【柱國官名若秦之有相國】令其父視曰日在天視其奚如曰正圓視其時日當今令謁者駕曰無馬令涓人取冠進上問馬齒圉人曰齒十二與牙三十【馬上下齒十二牙上下十八合爲三十謂若公孫龍滅去其三牙多而偏不可均故難也藏去其二少而均故易】人有任臣不亡者臣亡莊伯決之任者無罪【斷之便無罪析言破律之刑】宋有澄子者亡緇衣求之塗【塗道也】見婦人衣緇衣援而弗捨欲取其衣曰今者我亡緇衣婦人曰公𨿽亡緇衣此實【一作眞】吾所自爲也澄子曰子不如速與我衣昔吾所亡者紡緇也今子之衣禪緇也以禪緇當紡緇子豈不得哉【得猶便也澄子橫認路婦緇衣計其禪與紡以爲便非其理也言宋亂無法也】宋王謂其相唐鞅曰寡人所殺戮者眾矣而羣臣愈不畏其故何也【宋王康王也言何故不畏我】唐鞅對曰王之所罪盡不善者也罪不善善者故爲不畏王欲羣臣之畏也不若無辧其善與不善而時罪之若此則羣臣畏矣居無幾何宋君殺唐鞅唐鞅之對也不若無對【鞅令宋王善與不善皆罪之以立威王是以殺唐鞅故曰唐鞅之對不若無對】惠子爲魏惠王爲法爲法已成以示諸民人【一作良人】民人皆善之【惠子惠施宋人也仕魏爲惠王相也孟子所見梁惠王也】獻之惠王惠王善之以示翟剪翟剪曰善也【翟剪翟璜之後也】惠王曰可行耶翟剪曰不可惠王曰善而不可行何故翟剪對曰今舉大木者前呼輿謣後亦應之此其於舉大木者善矣【輿謣或作邪謣前人倡後人和舉重勸力之歌聲也】豈無鄭衛之音哉然不若此其宜也【鄭衛之音皆新聲非雅樂凡人所說也不如呼輿謣宜於舉大木也】夫國亦木之大者也【言惠子之法若鄭衛之音宜於眾人之耳於治國之法未可用也故曰善而不可行也】

不屈

六曰察士以爲得道則未也𨿽然其應物也辭難窮矣辭𨿽【一作難】窮其爲禍福猶未可知【猶尙也】察而以達理明義則察爲福矣察而以飾非惑愚則察爲禍矣【惑諆】古者之貴善禦也以逐暴禁邪也魏惠王謂惠子曰上世之有國必賢者也今寡人實不若先生願得傳國【傳授】惠子辭【謝不受之】王又固請曰寡人莫有之國於此者也而傳之賢者民之貪爭之心止矣欲先生之以此聽寡人也【聽從】惠子曰若王之言則施不可而聽矣王固萬乘之主也以國與人猶尙可今施布衣也可以有萬乘之國而辭之此其止貪爭之心愈甚也惠王謂惠子曰古之有國者必賢者也夫受而賢者舜也是欲惠子之爲舜也夫辭而賢者許由也是惠子欲爲許由也傳而賢者堯也是惠王欲爲堯也堯舜許由之作非獨傳舜而由辭也他行稱此今無其他而欲爲堯舜許由故惠王布冠而拘於鄄【鄄邑名也自拘於鄄將服於齊也】齊威王幾弗受【威王田和之孫孟子所見宣王之父幾危危不受魏惠王也】惠子易衣變冠乘輿而走幾不出乎魏境【言幾不免難於魏境內也】凡自行不可以幸爲必誠【言惠王幸享傳國之名惠子幸享以不受之名以爲必誠也】匡章謂惠子於魏王之前曰蝗螟農夫得而殺之奚故爲其害稼也【匡章孟子弟子也蝗螽也食心曰螟食葉曰螣今兗州謂蝗爲螣諭王與惠子擅相禪受害於義者也】今公行多者數百乘步者數百人少者數十乘步者數十人此無耕而食者其害稼亦甚矣【甚於蝗螟】惠王曰惠子施也難以辭與公相應【公謂匡章】𨿽然請言其志惠子曰今之城者或者操大築乎城上或負畚而赴乎城下或操表掇以善晞望若施者其操表掇者也【施惠子名也表掇儀度】使工女化而爲絲不能治絲使大匠化而爲木不能治木使聖人化而爲農夫不能治農夫施而治農夫者也【而能也】公何事比施於螣螟乎惠子之治魏爲本其治不治當惠王之時五十戰而二十敗所殺者不可勝數大將愛子有禽者也【言惠王用惠子之謀爲土地之故麋爛其民而戰之大敗又將復之恐不勝用乃驅其所愛子弟以殉之此謂以其所不愛及其所愛故曰大將愛子有禽者矣】大術之愚爲天下笑得舉其諱【天下士笑之得舉書其諱惡】乃請令周太史更著其名【言惠王比惠子於管夷吾欲更著其名名仲父之名也】圍邯鄲三年而弗能取士民罷潞【潞羸也】國家空虛【府藏竭也】天下之兵四至【救邯鄲之兵從四方來至也】眾庶誹謗【怨望多也】諸侯不譽【一作舉皆道其惡也】謝於翟翦而更聽其謀社稷乃存【翟翦言恵子之法善而不可行又爲惠王說舉大木前呼輿謣後亦和之豈無鄭衛之音不若此其宜也嘗謝負於翟翦而從其謀社稷乃存之】名寶散出土地四削魏國從此衰矣【名寶散出以賂鄰國也土地爲四方所侵削故曰魏國從此衰】仲父大名也讓國大實也說以不聽不信聽而若此不可謂工矣不工而治賊天下莫大焉【賊害】幸而獨聽於魏也【言惠子之言獨見聽用於魏者幸也】以賊天下爲實以治之爲名匡章之非不亦可乎【匡章之非惠子不亦可也】白圭新與惠子相見也惠子說之以彊【以彊力也】白圭無以應惠子出白圭告人曰人有新取婦者婦至宜安矜煙視媚行【媚行徐行】竪子操蕉火而鉅新婦曰蕉火大鉅入於門門中有斂防【防一作堛斂讀曰脇】新婦曰塞之將傷人之足此非不便之家氏也【家氏婦氏】然而有大甚者今惠子之遇我尙新【遇見】其說我有大甚者惠子聞之曰不然詩曰愷悌君子民之父母愷者大也悌者長也君子之徳長且大者則爲民父母父母之教子也豈待久哉何事比我於新婦乎詩豈曰愷悌新婦哉誹污因污誹辟因辟是誹者與所非同也白圭曰惠子之遇我尙新其說我有大甚者惠子聞而誹之因自以爲爲之父母其非有甚於白圭亦有大甚者

應言

七曰白圭謂魏王曰市丘之鼎以烹雞多洎之則淡而不可食【市丘魏邑也鼎大鼎不宜烹小也能知五味也肉汁曰洎淡者洎多無味故不可食之也】少洎之則焦而不熟【焦燥雞難曘熟】然而視之蝺焉美無所可用【蝺讀齲齒之齲蝺鼎好貌】惠子之言有似於此【似此鼎好而不可用】惠子聞之曰不然使三軍饑而居鼎旁適爲之甑則莫宜之此鼎矣白圭聞之曰無所可用者意者徒加其甑耶白圭之論自悖其少魏王大甚以惠子之言蝺焉美無所可用是魏王以言無所可用者爲仲父也是以言無所用者爲美也公孫龍說燕昭王以偃兵【龍魏人也昭王燕王噲之子也偃止也】昭王曰甚善寡人願與客計之公孫龍曰竊意大王之弗爲也王曰何故公孫龍曰日者大王欲破齊諸天下之士其欲破齊者大王盡養之知齊之險阻要塞君臣之際者大王盡養之𨿽知而弗欲破者大王猶若弗養其卒果破齊以爲功今大王曰我甚取偃兵諸侯之士在大王之本朝者盡善用兵者也臣是以知大王之弗爲也王無以應司馬喜難墨者師於中山王前以非攻【司馬喜趙之相國也】曰先生之所術非攻夫墨者師曰然【然如是】曰今王興兵而攻燕先生將非王乎墨者師對曰然則相國是攻之乎司馬喜曰然墨者師曰今趙興兵而攻中山相國將是之乎司馬喜無以應路說謂周頗曰公不愛趙天下必從周頗曰固欲天下之從也天下從則秦利也路說應之曰然則公欲秦之利夫周頗曰欲之路說曰公欲之則胡不爲從矣魏令孟卬割絳安邑之地以與秦王王喜令起賈爲孟卬求司徒於魏王魏王不說應起賈曰卬寡人之臣也寡人寧以臧爲司徒無用卬【臧亦魏臣】願大王之更以他人詔之也【詔告】起賈出遇孟卬於廷曰公之事何如起賈曰公甚賤於公之主【公之主甚賤公】公之主曰寧用臧爲司徒無用公【公謂卬】孟卬入見謂魏王曰秦客何言王曰求以女爲司徒孟卬曰王應之謂何王曰寧以臧無用卬也孟卬太息曰宜矣王之制於秦也王何疑秦之善臣也以絳安邑令負牛書與秦猶乃【一作之】善牛也【言王使負牛持絳安邑之書致之於秦秦猶善牛】卬𨿽不肖獨不如牛乎且王令三將軍爲臣先曰視卬如身【王身】是重臣也令二輕臣也【二疑也臣見疑則不重矣】令臣責【令秦責臣】卬𨿽賢固能乎【言不能也】居三日魏王乃聽起賈【聽起賈言用卬爲司徒】凡人主之與其大官也爲有益也今割國之錙錘矣而因得大官【割分也錙錘銖兩也謂分絳安邑而得大官大官司徒也】且何地以給之【給足】大官人臣之所欲也孟卬令秦得其所欲【所欲田邑】秦亦令孟卬得其所欲【所欲司徒】責以償矣尙有何責魏𨿽彊猶不能責無責又況於弱魏王之令乎孟卬爲司徒以棄其責則拙也秦王立帝宜陽令許綰誕魏王【誕詐也許綰秦臣也秦實未爲帝也詐魏王言帝欲令魏王入朝也】魏王將入秦魏敬謂王曰以河內孰與梁重王曰梁重又曰梁孰與身重王曰身重又曰若使秦求河內則王將與之乎王曰弗與也魏敬曰河內三論之下也【三論謂河內與梁及身也】身三論之上也秦索其下而王弗聽索其上而王聽之臣竊不取也王曰甚【甚善】然乃輒輟行【輟止不入秦】秦𨿽大勝於長平三年然後決【秦將白起攻趙三年坑其卒四十萬眾於長平故曰大勝也】士民倦糧食當此時也兩周全其北存魏舉陶削衛地方六百有之勢是【有之勢是有是之勢】而入大蚤【入秦大蚤】奚待於魏敬之說也【言何必待魏敬之說乃不入秦耶】夫未可以入而入其患有將【將大】可以入而入其患有將【將大】可以入而不入入與不入之時不可不熟論也【論辯也】

具備

八曰今有羿蠭蒙繁弱於此而【一作向】無則必不能中也【羿夏之諸侯有窮之君也善射百發百中蠭蒙羿弟子也亦能百中繁弱良弓所出地也因以爲弓名】中非獨也而爲弓中之具也夫立功名亦有具不得其具賢𨿽過湯武則勞而無功矣湯嘗約於郼薄矣【薄或作亳】武王嘗窮於畢防矣【畢防畢丰】伊尹嘗居於庖廚矣太公嘗隠於釣魚矣賢非衰也智非愚也皆無其具也故凡立功名𨿽賢必有其具然後可成宓子賤治亶父恐魯君之聽說人而令已不得行其術也【子賤孔子弟子宓不齊】將辭而行請近吏二人於魯君與之俱至於亶父邑吏皆朝宓子賤令吏二人書吏方將書宓子賤從旁時掣搖其肘吏書之不善則宓子賤爲之怒吏甚患之辭而請歸宓子賤曰子之書甚不善子勉歸矣【勉猶趣也】二吏歸報於君【報魯君也】曰宓子不可爲書君曰何故吏對曰宓子使臣書而時掣搖臣之肘書惡而有甚怒吏皆笑宓子【吏邑吏也】此臣所以辭而去也魯君太息而嘆曰宓子以此諫寡人之不肖也寡人之亂子而令宓子不得行其術必數有之矣微二人寡人幾過遂發所愛【發遣】而令之亶父告宓子曰自今以來亶父非寡人之有也子之有也有便於亶父者子決爲之矣五嵗而言其要【要約景簿書】宓子敬諾乃得行其術於亶父三年巫馬旗短褐衣裘而往觀化於亶父見夜漁者得則捨之巫馬旗問焉曰漁爲得也今子得而捨之何也對曰宓子不欲人之取小魚也【古者魚不尺不升於爼宓子體聖人之化爲盡類也故不欲人取小魚】所捨者小魚也巫馬旗歸告孔子曰宓子之徳至矣使民闇行【闇夜】若有嚴刑於旁敢問宓子何以至於此孔子曰丘嘗與之言曰誠乎此者刑乎彼【施至誠於近以化之使刑行於逺】宓子必行此術於亶父也夫宓子之得行此術也魯君後得之也魯君後得之者宓子先有其備也先有其備豈遽必哉此魯君之賢也三月嬰兒軒冕在前弗知欲也斧鉞在後弗知惡也慈母之愛諭焉誠也故誠有誠乃合於情精有精乃通於天乃通於天水木石之性皆可動也又況於有血气者乎故凡說與治之務莫若誠【以誠說則信著之以誠治則化行之】聽言哀者不若見其哭也聽言怒者不若見其鬭也說與治不誠其動人心不神【動感神化言不誠不能行其化也】

呂氏春秋卷十八﹤子部﹐雜家類﹐雜學之屬﹐呂氏春秋﹥

欽定四庫全書

呂氏春秋卷十九

漢髙誘注

離俗覽第七

離俗

一曰世之所不足者理義也【人能蹈之者少故曰不足】所有餘者妄茍也【妄作茍爲不尊理義君子少小人多故有餘也】民之情貴所不足賤所有餘【所不足者理與義也故貴之所有餘者妄與茍也故賤之】故布衣人臣之行潔白淸防中繩愈窮愈榮【繩正也行如此者益窮困益有榮名】𨿽死天下愈髙之所不足也【髙貴也所潔白中正若周時伯夷衛之演身𨿽死亡天下聞之而益貴】然而以理義斵削神農黃帝猶有可非微獨舜湯【微亦非也舜有卑父之謗湯有放弒之事然以通義斵削神農黃帝之行猶有可苛者非獨舜與湯也言𨿽聖不能無闕況賢者乎】飛兔要褭古之駿馬也材猶有短【飛兔要褭皆馬名也日行萬里馳若兔之飛因以爲名也材猶有短力有所不足褭字讀如曲撓之撓也】故以繩墨取木則宮室不成矣【正材難得故宮室不成也】舜讓其友石戶之農石戶之農曰棬棬乎後之爲人也葆力之士也以舜之徳爲未至也於是乎夫負妻妻攜子以入於海去之終身不反舜又讓其友北人無擇北人無擇曰異哉後之爲人也居於畎畝之中而遊入於堯之門不若是而巳【巳止也】又欲以其辱行漫我我羞之【漫污也】而自投於蒼領之淵【投猶沈也蒼領或作靑令】湯將伐桀因卞隨而謀卞隨辭曰非吾事也湯曰孰可卞隨曰吾不知也湯又因務光而謀務光曰非吾事也湯曰孰可務光曰吾不知也湯曰伊尹何如務光曰彊力忍訽【訽辱也】吾不知其他也湯遂與伊尹謀夏伐桀克之以讓卞隨卞隨辭曰後之伐桀也謀乎我必以我爲賊也勝桀而讓我必以我爲貪也吾生乎亂世而無道之人再來訽我吾不忍數聞也乃自投於潁水而死【以湯伐桀故謂之無道之人也以受湯之讓爲貪辱也不忍聞之故投水而死潁出於潁川陽城西山中也】湯又讓於務光曰智者謀之【圗之也】武【一作賢】者遂之【遂成也】仁者居之【居處也】古之道也吾子胡不位之請相吾子【胡何何不位天下之位也言已請爲吾子爲相】務光辭曰廢上非義也【上天子謂桀廢之非禮義也】殺民非仁也【戰伐殺民非仁心】人犯其難我享其利非防也吾聞之非其義不受其利無道之世不踐其土況於尊我乎吾不忍久見也乃負石而沈於募水【募水名也音千伯之伯】故如石戶之農北人無擇卞隨務光者其視天下若六合之外人之所不能察【察見也】其視富貴也茍可得已則必不之賴【不之賴不賴之也賴利也一曰善也】髙節厲行獨樂其意而物莫之害【不欲於物故物無能害】不漫於利不牽於執【漫污牽拘也】而羞居濁世惟此四士者之節【四士謂石戶之農北人無擇卞隨務光羞居亂世皆逺引而去或自投而死此四人介之大者】若夫舜湯則苞裹覆容緣不得已而動因時而爲以愛利爲本以萬民爲義譬之若釣者魚有小大餌有宜適羽有動靜【羽釣浮也】齊晉相與戰平阿之餘子亡防得矛【失防得矛心不平平阿齊邑也餘子官氏也與晉人戰亡其所執防而得晉人之矛也】卻【一作退】而去不自快【失防得矛心不自安】謂路之人曰亡防得矛可以歸乎路之人曰防亦兵也矛亦兵也亡兵得兵何爲不可以歸去行心猶不自快遇髙唐之孤叔無孫當其馬前曰今者戰亡防得矛可以歸乎【髙唐齊邑也孤孤特位尊叔姓無孫名守髙唐之大夫也餘子當其馬前而問之】叔無孫曰矛非防也防非矛也亡防得矛豈亢責也哉【亢當也】平阿之餘子曰嘻還反戰趨尙及之遂戰而死叔無孫曰吾聞之君子濟人於患必離其難【濟入也】疾驅而從之亦死而不反【反還也】令此將眾亦必不北矣【北走也】令此處人主之旁亦必死義矣今死矣而無大功其任小故也任小者不知大也今焉知天下之無平阿餘子與叔無孫也故人主之欲得防士者不可不務求齊莊公之時【莊公名光頃公之孫靈公之子景公之兄】有士曰賔卑聚夢有壯子白縞之冠丹績之防【防纓也】東布之衣新素履墨劍室從而叱之唾其面惕然而寤徒夢也【寤覺徒但】終夜坐不自快明日召其友而告之曰吾少好勇年六十而無所挫辱今夜辱吾將索其形期得之則可不得將死之每朝與其友俱立乎衢三日不得卻【一作退】而自歿謂此當務則未也𨿽然其心之不辱也有可以加乎【加上也】

髙義

二曰君子之自【一作爲】行也動必緣義行必誠義【所行誠義也】俗𨿽謂之窮通也【通逹也】行不誠義動不緣義俗𨿽謂之通窮也然則君子之窮通有異乎俗者也故當功以受賞當罪以受罰賞不當𨿽與之必辭【辭不敢受也】罰誠當𨿽赦之不外【不敢逺也】度之於國必利長久長久之於主必宜內及於心不慚然後動孔子見齊景公【景公名杵臼莊公光之弟靈公環之子】景公致廩丘以爲養孔子辭不受入謂弟子曰吾聞君子當功以受祿今說景公景公未之行而賜之廩丘其不知丘亦甚矣令弟子趣駕辭而行【行去也】孔子布衣也官爲魯司冦【爲魯定公之司冦】萬乘難與比行三王之佐不顯焉取捨不茍也夫【一不苟且也】子墨子遊公上過於越【公上過子墨子弟子也】公上過語墨子之義【義道】越王說之謂公上過曰子之師茍肯過我【茍誠也】請以故吳之地陰江之浦書社三百以封夫子【社二十五家也三百社七千五百家】公上過往復於子墨子【復白也】子墨子曰子之觀越王也能聽吾言用吾道乎公上過曰殆未能也【殆近也】墨子曰不惟越王不知翟之意𨿽子亦不知翟之意若越王聽吾言用吾道翟度身而衣量【一作裹】腹而食比於賔萌未敢求仕【賔客也萌民也】越王不聽吾言不用吾道𨿽全越以與我吾無所用之【無用越爲之也】越王不聽吾言不用吾道而受【一作愛】其國是【一作道】以義翟也義翟何必越𨿽於中國亦可凡人不可不熟論秦之野人以小利之故弟兄相獄親戚相忍今可得其國恐虧其義而辭之可謂能守行矣其與秦之野人相去亦逺矣荊人與吳人將戰荊師寡吳師眾荊將軍子囊曰我與吳人戰必敗敗王師辱王名虧壤土忠臣不忍爲也不復於王而遁【復白也遁走也】至於郊使人復於王曰臣請死王曰將軍之遁也以其爲利也今誠利將軍何死子囊曰遁者無罪則後世之爲王者將皆依不利之名而效臣遁若是則荊國終爲天下撓【撓弱也】遂伏劍而死王曰請成將軍義乃爲之桐棺三寸加斧鑕其上人主之患存而不知所以存亡而不知所以亡此存亡之所以數至也郼岐之廣也【郼湯所居也岐武王所居也】萬國之順也從此生【一作至】矣【順從】荊之爲四十二世矣嘗有幹谿白公之亂矣【靈王作幹谿之臺百姓愁怨公子棄疾弒之而立是爲平王白公勝平王太子建之子也建奔鄭鄭人殺之令尹子西司馬子旗伐鄭復讐許而未行晉人伐鄭子西子旗率師救鄭勝怒殺令尹子西司馬子旗故曰幹谿白公之亂也】嘗有鄭襄州侯之避矣【鄭襄州侯事晉而伐楚楚人辟之也】而今猶爲萬乘之大國其時有臣如子囊與子囊之節非獨厲一世之人臣也【言子囊之忠𨿽百世猶不可忌故曰非獨厲一世之人臣】荊昭王之時有士焉曰石渚其爲人也公直無私王使爲政【昭王楚平王棄疾之子熊軫】廷有殺人者石渚追之則其父也還車而反立於廷曰殺人者僕之父也以父行法不忍【不忍行刑於父孝也】阿有罪廢國法不可【阿私也】失法伏罪人臣之義也於是乎伏斧鑕請死於王【免父殺身忠孝之義】王曰追而不及豈必伏罪哉子復事矣【事職事也】石渚辭曰不私其親不可謂孝子事君枉法不可謂忠臣君令【一作令吏】赦之上之惠也不敢廢法臣之行也不去斧鑕歿頭乎王廷正法枉必死父犯法而不忍王赦之而不肯石渚之爲人臣也可謂忠且孝矣

上徳

三曰爲天下及國【爲治也】莫如以徳莫如行義以徳以義不賞而民勸【勸善也】不罰而邪止此神農黃帝之政也以徳以義則四海之大江河之水不能亢矣太華之髙【西嶽也】防稽之險【山名在吳郡】不能障矣【障防也】闔廬之教孫吳之兵不能當矣【孫吳吳起孫武也吳王闔廬之將也兵法五千言是也】故古之王者徳廽乎天地【廽通】澹乎四海【澹之也】東西南北極日月之所燭天覆地載愛惡【一作思】不臧【臧匱也】虛素以公【素質也惡其質以奉公王之實也】小民皆之【皆公已也】其之敵而不知其所以然此之謂順天教變容攺俗而莫得其所受之【得猶知也】此之謂順情【情性也順其天性也】故古之人身隠而功著形息而名彰【身沒於前名明於後世】說通而化奮利行乎天下【利民之化行滿天下】而民不識【識知也堯時民不知堯徳以季世視之則覩也】豈必以嚴罰厚賞哉嚴罰厚賞此衰世之政也三苖不服禹請攻之【三苖逺國在豫章之彭蠡也】舜曰以徳可也行徳三年而三苖服孔子聞之曰通乎徳之情則孟門太行不爲險矣【孟門太行之險也太行塞在河內野王之北上黨闗也】故曰徳之速疾乎以郵傳命周明堂金在其後有以見先徳後武也【作樂金鏄在後故曰先徳後武】舜其猶此【一作上】乎其臧武通於周矣晉獻公爲麗姬逺太子太子申生居曲沃公子重耳居蒲公子夷吾居屈麗姬謂太子曰往昔君夢見姜氏太子祠而膳於公【姜氏申生母也膳胙之也】麗姬易之【易猶毒也】公將嘗膳姬曰所由逺請使人嘗之【太子自曲沃歸膳故曰所由逺姬施酖於酒寘毒於肉故先使人嘗之】嘗人人死食狗狗死故誅太子太子不肯自釋【釋理也】曰君非麗姬居不安食不甘遂以劍死公子夷吾自屈奔梁公子重耳自蒲奔翟去翟過衛衛文公無禮焉【文公名燬宣公庶子頑烝宣姜而生之無禮不禮重耳也】過五鹿如齊齊桓公死去齊之曹曹共公視其駢脇使袒而捕池魚【共公名襄昭公之子】去曹過宋宋襄公加禮焉【襄公名玆父桓公禦說之子】之鄭鄭文公不敬【文公名防鄭厲公之子】被瞻諫【一作曰】曰臣聞賢主不窮窮今晉公子之從者皆賢者也君不禮也不如殺之鄭君不聽去鄭之荊荊成王慢焉【慢易不敬也傳曰及楚楚子饗之曰公子若反晉國則何以報不谷對曰子女玉帛則君有之羽毛齒革則君地生焉其波及晉國者君之餘也其何以報君曰𨿽然則何以報我對曰若以君之靈得反晉國晉楚治兵遇於中原其避君三捨若不獲命其左執鞭弭右屬櫜鞬以與君周旋子玉請殺之楚子曰晉公子廣而儉文而有禮其從者肅而寛忠而能力晉侯無親外內惡之吾聞姬姓唐叔之後其後衰者也其將由晉公子重耳乎天將興之誰能廢之違天必有大咎乃送諸秦推此言之不得爲慢之也】去荊之秦秦繆公入之【入晉納也】晉旣定興師攻鄭求被瞻被瞻謂鄭君曰不若以臣與之鄭君曰此孤之過也被瞻曰殺臣以免國臣願之被瞻入晉軍文公將烹之被瞻據鑊而呼曰三軍之士皆聽瞻也自今以來無有忠於其君忠於其君者將烹文公謝焉罷師歸之於鄭且被瞻忠於其君而君免於晉患也行義於鄭而見說於文公也故義之爲利博矣【博大也】墨者鉅子孟勝善荊之陽城君【鉅子孟勝二人學墨道者也爲陽城君所善】陽城君令守於國毀璜以爲符約曰符合聽之荊王薨羣臣攻吳起兵於喪所陽城君與焉荊罪之陽城君走荊收其國孟勝曰受人之國與之有符今不見符而力不能禁不能死不可其弟子徐弱諫孟勝曰死而有益陽城君死之可矣無益也而絕墨者於世不可孟勝曰不然吾於陽城君也非師則友也非友則臣也不死自今以來求嚴師必不於墨者矣求賢友必不於墨者矣求良臣必不於墨者矣死之所以行墨者之義而繼其業者也【義道繼續也】我將屬鉅子於宋之田襄子【我謂孟勝也屬托也】田襄子賢者也何患墨者之絕世也【田襄子亦墨者也】徐弱曰若夫子之言弱請先死以除路還殊頭前於孟勝因使二人傳鉅子於田襄子【二人孟勝之弟子也傳送也】孟勝死弟子死之者百八十三人以致令於田襄子欲反死孟勝於荊田襄子止之曰孟子已傳鉅子於我矣當聽遂反死之【反死孟勝於荊】墨者以爲不聽鉅子不察嚴罰厚賞【一作停當】不足以致此今世之言治多以嚴罰厚賞此上世之若客也【一作若客也】

用民

四曰凡用民太上以義其次以賞罰其義則不足死賞罰則不足去就若是而能用其民者古今無有民無常用也無常不用也惟得其道爲可【可用也】闔廬之用兵也不過三萬【闔廬吳王光也】吳起之用兵也不過五萬【吳起衛人爲楚將】萬乘之國其爲五萬三萬尙多今外之則不可以拒敵內之則不可以守國其民非不可用也不得所以用之也不得所以用之國𨿽大勢𨿽便卒𨿽眾何益【不知用之何益於不能以尅敵也】古者多有天下而亡者矣其民不爲用也【自古以來有天下者多而多無遺民不爲之用故滅亡】用民之論不可不熟劍不徒斷車不自行或使之也夫種麥而得麥種稷而得稷人不怪也用民亦有種不審其種而祈民之用惑莫大焉【祈求】當禹之時天下萬國至於湯而三千餘國今無存者矣皆不能用其民也民之不用賞罰不充也【當賞不賞當罰不罰則民不懷不威故不爲之用也】湯武因夏商之民也得所以用之也管商亦因齊秦之民也得所以用之也【管管仲商商鞅】民之用也有故【故事也】得其故民無所不用用民有紀有綱壹引其紀萬目皆起壹引其綱萬目皆張爲民紀綱者何也欲也惡也何欲何惡欲榮利惡辱害辱害所以爲罰充也榮利所以爲賞實也賞罰皆有充實則民無不用矣【無不可用也】闔廬試其民於五湖劍皆加於肩地流血幾不可止【試用習肄之也】勾踐試其民於寑官民爭入水火死者千餘矣遽撃金而卻之【卻一作退退止也】賞罰有充也莫邪不爲勇者興【一作與】懼者變【莫邪良劍也不爲勇者利怯者鈍也】勇者以工懼者以拙能與不能也夙沙之民自攻其君而歸神農【夙沙大庭氏之末世也其君無道故自攻之神農炎帝】宻須之民自縛其主而與文王【詩云宻人不共敢距大邦此之謂也】湯武非徒能用其民也又能用非已之民能用非已之民國𨿽小卒𨿽少【一作年𨿽少】功名猶可立【立成也】古昔多由布衣定一世者矣【終一人之身爲世】皆能用非其有也用非其有之心不可察之本【本始也】三代之道無二以信爲管【管準法】宋人有取道者其馬不進倒而投之鸂水【倒殺投棄之】又復取道其馬不進又倒而投之鸂水如此者三𨿽造父之所以威馬不過此矣不得造父之道而徒得其威無益於禦【無益於不知禦之道】人主之不肖者有似於此不得其道而徒多其威威愈多民愈不用【民不爲之用】亡國之主多以多威使其民矣故威不可無有而不足專恃譬之若鹽之於味凡鹽之用有所托也不適則敗托而不可食威亦然必有所托然後可行【行之也】惡乎托托於愛利愛利之心諭威乃可行威大甚則愛利之心息愛利之心息而徒疾行威身必咎矣【咎一作見】此殷夏之所以絕也君利勢也次官也處次官執利勢不可而不察於此夫不禁而禁者其惟深見此論耶

適威

五曰先王之使其民若禦良馬輕任新節【節節也】欲走不得故致千里善用其民者亦然民日夜祈用而不可得【祈求也】茍得爲上用民之走之也若決積水於千仞之谿【七尺曰仭】其誰能當之周書曰民善之則畜也不善則讐也【周書周公所作畜好】有讐而眾不若無有厲王天子也【厲王名胡謚法殺戮不辜曰厲周夷王之子宣王之父】有讐而眾故流於彘禍及子孫【流放也彘地名今河東永安是也】微召公虎而絕無後嗣【微無也虎臣宣王詩云王命召虎式辟四方徹我疆土此之謂也】今世之人主多欲眾之而不知善此多其讐也不善則不有【不得有其位】有必緣其心愛之謂也【緣其仁心故曰心愛之謂也】有其形不可謂有之【形體也不可謂有天下之位也】舜布衣而有天下桀天子也而不得息由此生矣【息安也不得安其位由此多其難生矣】有無之論不可不熟【熟猶知】湯武通於此論故功名立【立猶見也】古之君民者仁義以治之愛利以安之忠信以導之【導猶先也】務除其災思致其福故民之於上也若璽之於塗也抑之以方則方抑之以圜則圜若五種之於地也必應其類而蕃息於百倍此五帝三王之所以無敵也【無能敵之也如神】身已終矣而後世化之如神【從其化有如神也】其人事審也【其所施行皆可爲人法式故曰審也】魏武侯之居中山也問於李克曰吳之所以亡者何也【武侯文侯之子也樂羊伐中山得中山故武侯居之也】李克對曰驟戰而驟勝【驟數也】武侯曰驟戰而驟勝國家之福也其獨以亡何故對曰驟戰則民罷驟勝則主驕以驕主使罷民然而國不亡者天下少矣驕則恣恣則極物【極盡可欲之物】罷則怨怨則極慮【極其巧欺不臣之慮】上下俱極吳之亡猶晚【猶尙】此夫差之所以自歿於幹隧也【爲越所破自剄於幹隧】東野稷以禦見莊公進退【一作卻】中繩左右旋中規【東野姓稷其名】莊公曰善以爲造父不過也【過猶勝也】使之鉤百而少及焉【不逹也】顏闔入見【見謁也】莊公曰子遇東野稷乎對曰然臣遇之【按魯世家莊公桓公之子同也顏闔在春秋後蓋魯繆公時人也在莊公後十二世矣若實莊公顏闔爲妄矣若實顏闔莊公爲妄矣由此觀之咸陽市門之金固得載而歸之也】其馬必敗莊公曰將何敗少頃東野之馬敗而至莊公召顏闔而問之曰子何以知其敗也顏闔對曰夫進退【一作卻】中繩左右旋中規造父之禦無以過焉鄕臣遇之猶求其馬臣是以知其敗也【善當自求於心而反求於禦馬速疾故知其敗也】故亂國之使其民不論人之性不反人之情煩爲教而過不識【過責識知】數爲令而非不從【令不可從而非人不從之也】巨爲危而罪不敢【不敢登其危者而罪之也】重爲任而罰不勝【不能勝其所任者而罪之也】民進則欲其賞退【一作知】則畏其罪知其能力之不足也則以爲繼矣以爲繼知則上又從而罪之【罪之罪其爲也】是以罪召罪【召致也】上下之相讐也由是起矣故禮煩則不莊業煩則無功【一作準】令苛則不聽禁多則不行【設禁而不禁爲不行也】桀紂之禁不可勝數故民因【一作用】而身爲戮極也不能用威適【適宜也】子陽極也好嚴有過而折弓者恐必死遂應猘狗而弒子陽極也【子陽鄭君也一曰鄭相也好嚴猛於罪刑無所赦家人有折弓者恐誅因國人有逐狡狗之擾而殺子陽極於刑之故也】周鼎有竊【一作窮】曲狀甚長上下皆曲以見極之敗也【未聞】

爲欲

六曰使民無欲上𨿽賢猶不能用【民無欲不爲物動𨿽有賢君不能得用之也】夫無欲者其視爲天子也與爲輿同【輿眾也】其視有天子也與無立錐之地同【同等也】其視爲彭祖也與爲殤子同【彭祖殷賢大夫也蓋壽七百餘嵗九嵗以下爲下殤七嵗以下爲無服殤】天子至貴也天下至富也彭祖至壽也誠無欲則是三者不足以勸【勸樂也】輿至賤也無立錐之地至貧也殤子至夭也誠無欲則是三者不足以禁防有一欲則北至大夏南至北戶西至三危東至扶木不敢亂矣【亂猶難也】犯白刃冒流矢趣【一作赴】水火不敢卻也【卻猶止也】晨寤興務耕疾庸【古耕字】爲煩辱不敢休矣故人之欲多者其可得用亦多人之欲少者其得用亦少無欲者不可得用也人之欲𨿽多而上無以令之人𨿽得其欲人猶不可用也令人得欲之道不可不審矣善爲上者能令人得欲無窮故人之可得用亦無窮也蠻夷反舌殊俗異習之國【反舌夷語與中國相反故曰反舌也】其衣服冠帶宮室居處舟車器械聲色滋味皆異其爲欲使一也【一同也】三王不能革不能革而功成者順其天也【天身也】桀紂不能離不能離而國亡者逆其天也逆而不知其逆也湛於俗也久湛而不去則若性性異非性不可不熟不聞道者何以去非性哉無以去非性則欲未嘗正矣欲不正以治身則夭以治國則亡故古之聖王審順其天而以行欲則民無不令矣功無不立矣聖王執一四夷皆至者其此之謂也執一者至貴也至貴者無敵聖王托於無敵故民命敵焉羣狗相與居皆靜無爭投以炙雞則相與爭矣【炙雞狗所欲之故闘爭之】或折其骨或絕其筋爭術存也爭術存因爭不爭之術存因不爭取爭之術而相與爭萬國無一凡治國令其民爭行義也亂國令其民爭爲不義也彊國令其民爭樂用也弱國令其民爭競不用也夫爭行義樂用與爭爲不義競不用此其爲禍福也天不能覆地不能載【言其大也】晉文公伐原【原晉邑文公復國原不從故伐之今河內軹縣北原城是也】與士期七日七日而原不下【下降】命去之謀士言曰原將下矣師吏請待之公曰信國之寶也得原失寶吾不爲也遂去之明年復伐之與士期必得原然後反原人聞之乃下衛人聞之以文公之信爲至矣乃歸文公故曰次原得衛者此之謂也文公非不欲得原也以不信得原不若勿得也必誠信以得之歸之者非獨衛也文公可謂知求欲矣

貴信

七曰凡人主必信信而又信誰人不親【誰猶何也】故周書曰允哉允哉以言非信則百事不滿也【周書逸書也滿猶成】故信之爲功大矣信立則虛言可以賞矣虛言可以賞則六合之內皆爲巳府矣信之所及盡制之矣制之而不用人之有也【人之有他人之有也】制之而用之已之有也已有之則天地之物畢爲用矣【畢盡也】人主有見此論者其王不久矣人臣有知此論者可以爲王者佐矣天行不信不能成嵗地行【一作安】不信艸木不大【不信气節陰陽皆不交故不成嵗也】春之徳風風不信其華不盛華不盛則果實不生【在木曰果在地曰蓏】夏之徳暑暑不信其土不肥土不肥則長遂不精【遂成也】秋之徳雨雨不信其谷不堅谷不堅則五種不成【堅好成熟也】冬之徳寒寒不信其地不剛地不剛則凍閉不開【不開气不通也】天地之大四時之化而猶不能以不信成物又況乎人事【乎於也】君臣不信則百姓誹謗社稷不寧處官不信則少不畏長貴賤相輕賞罰不信則民易犯法不可使令【易輕也】交友不信則離散郁怨不能相親【親比也】百工不信則器械苦僞丹漆染色不貞【貞正也】夫可與爲始可與爲終可與尊通可與卑窮者其惟信乎信而又信重襲於身乃通於天以此治人則膏雨甘露降矣寒暑四時當矣【當猶應也】齊桓公伐魯魯人不敢輕戰去魯國五十里而封之魯請比闗內侯以聽桓公許之曹翽謂魯莊公曰君寧死而又死乎其寧生而又生乎莊公曰何謂也曹翽曰聽臣之言國必廣大身必安樂是生而又生也不聽臣之言國必滅亡身必危辱是死而又死也莊公曰請從於是明日將盟莊公與曹翽皆懷劍至於壇上莊公左搏桓公右抽劍以自承【承佐也】曰魯國去境數百里今去境五十里亦無生矣鈞其死也戮於君前【釣等也戮亦死也】管仲鮑叔進曹翽按劍當兩陛之間曰且二君將攺圗毋或進者莊公曰封於汶則可不則請死管仲曰以地衛君非以君衛地君其許之乃遂封於汶南與之盟歸而欲勿予管仲曰不可人特刼君而不盟君不知不可謂智臨難而不能勿聽不可謂勇許之而不予不可謂信不智不勇不信有此三者不可以立功名予之𨿽亡地亦得信以四百里之地見信於天下君猶得也莊公仇也曹翽賊也信於仇賊又況於非仇賊者乎【公羊傳曰莊公升壇曹子手劍而從之請復汶陽之田管子曰君許之桓公曰諾曹子請盟桓公下與之盟要盟可犯而桓公不欺曹子可仇而桓公不怨桓公之信著乎天下自柯之盟始焉此之謂也】夫九合之而合一匡之而聽從此生矣管仲可謂能因物矣以辱爲榮以窮爲通𨿽失乎前可謂後得之矣物固不可全也

舉難

八曰以全舉人固難物之情也【物事事難全也】人傷堯以不慈之名舜以卑父之號禹以貪位之意湯武以放弒之謀五伯以侵奪之事【傷毀也】由此觀之物豈可全哉故君子責人則以人自責則以義責人以人則易足易足則得人自責以義則難爲非難爲非則行餙【飾讀曰勅勅正也】故任天地而有餘【徳饒也】不肖者則不然責人則以義自責則以人責人以義則難瞻難贍則失親【難贍則恐恐則離叛故失所親之也】自責以人則易爲易爲則行茍【茍且不從禮義也】故天下之大而不容也身取危國取亡焉此桀紂幽厲之行也尺之木必有節目寸之玉必有瑕瓋先王知物之不可不全也故擇務而貴取一也【一分】季孫氏刼公家孔子欲諭【一作論】術則見外【季孫氏武子季文子子也刼奪公家政事而自專之也孔子欲以道而見逺也】於是受養而便說【孔子受其養而季氏便之】魯國以訾【訾毀也毀孔子也】孔子曰龍食乎淸而遊乎淸螭食乎淸而遊乎濁魚食乎濁而遊乎濁【螭龍之別也】今丘上不及龍下不若魚丘其螭耶夫欲立功者豈得中繩哉救溺者濡追逃者趨【趨走也】魏文侯弟曰季成友曰翟璜文侯欲相之而未能決以問季充季充對曰君欲置相【置立】則問樂騰與王孫茍端孰賢【孰誰】文侯曰善以王孫茍端而不肖翟璜進之以樂騰爲貴季成進之故相季成凡聽於主言人不可不愼季成弟也翟璜友也而猶不能知何由知樂騰與王孫茍端哉防賤者知親習者親習者不知理無自然自然而斷相過季充之對魏文侯也亦過【過長也論語曰過猶不及言俱不得其適】𨿽皆過譬之若金之與木金𨿽柔猶堅於木孟嘗君問於白圭曰魏文侯名過桓公而功不及五伯何也【孟嘗君齊公子田嬰之子田文也白圭周人問文侯功何以不及五伯也】白圭對曰文侯師子夏友田子方敬段幹木此名之所以過桓公也卜相曰成與璜孰可此功之所以不及五伯也【卜擇也成季成璜翟璜也】相也者百官之長也擇者欲其博也今擇而不去二人與用其讐亦逺矣且師友也者公可也戚愛也者私安也以私勝公衰國之政也然而名號顯榮者三士羽之也【翼羽佐之】寗戚欲幹齊桓公窮困無以自進於是爲商旅將任車以至齊【任亦將也】暮宿於郭門之外桓公郊迎客夜開門辟任車爝火甚盛從者甚眾寗戚飯牛居車下望桓公而悲擊牛角疾歌【歌碩防也其詩曰碩防碩防無食我黍三嵗貫女莫我肯顧逝將去女適彼樂土樂土樂土爰得我所碩防碩防無食我麥三嵗貫女莫我肯徳逝將去女適彼樂國樂國樂國爰得我直碩防碩防無食我苖三嵗貫女莫我冑勞逝脟去女適彼樂郊樂郊樂郊誰之永號者是也】桓公聞之撫其僕之手曰異哉之歌者非常人也命後車載之桓公反至從者以請【請所置】桓公賜之衣冠將見之寗戚見說桓公以治境內明日復見說桓公以爲天下【爲治】桓公大說將任之【任用也】羣臣爭之曰客衛人也衛之去齊不逺君不若使人問之而固賢者也用之未晚也桓公曰不然問之患其有小惡以人之小惡亡人之大美此人主之所以失天下之士也已凡聽必有以矣今聽而不復問合其所以也且人固難全權而用其長者當舉也桓公得之矣

呂氏春秋卷十九

欽定四庫全書

呂氏春秋卷二十

漢髙誘注

恃君覽第八

恃君

一曰凡人之性爪牙不足以自守衛【衛扞也】肌膚不足以扞寒暑【扞禦也】筋骨不足以從利辟害【從隨也】勇敢不足以卻猛禁悍【禁止也】然且猶裁萬物制禽獸服狡虫【狡虫虫之狡害者】寒暑燥濕弗能害【古人知爲之備】不惟先有其備而以羣聚邪羣之可聚也相與利之也利之出於羣也君道立也【眾之所奉戴故道立】故君道立則利出於羣【羣眾也】而人備可完矣昔太古嘗無君矣【太古上古兩儀之始未有君臣之制】其民聚生羣處知母不知父無親戚兄弟夫妻男女之別無上下長幼之道無進退揖讓之理無衣服履帶宮室畜積之便無器械舟車城郭險阻之備此無君之患【上茍所無者無以化下故以無君爲患】故君臣之義不可不明也【明知也】自上世以來天下亡國多矣而君道不廢者天下之利也【君施慶賞威刑以正之故天下之利也】故廢其非君而立其行君道者【行奉也】君道何如利而物利章【熊虎爲旗章明識也】非濵之東【朝鮮樂浪之縣箕子所封濱於東海也】夷穢之鄕【東方曰夷穢夷國名】大解陵魚其鹿野搖山島大人之居多無君【東方之夷無有君長】漢之南【揚州漢水南】百越之際【越有百種】敝凱諸夫風余靡之地縛婁陽禺驩兜之國多無君【皆南越之夷無君者】氐呼唐離水之西僰人野人【僰讀如匍匐之匐】篇笮之川舟人送龍突人之鄕多無君【西方之戎無君者先言氐後言突人自近及逺也】雁門之北鷹隼所鷙須窺之國饕餐窮奇之地叔逆之所儋耳之居多無君【北方狄無君者也孔子曰夷狄之有君不如諸夏之亡故曰多無君也】此四方之無君者也其民麋鹿禽獸【不知禮義無長幼之別如麋鹿禽獸也】少者使長長者畏壯有力者賢【賢豪者也】暴傲者尊日夜相殘無時休息以盡其類【類種也】聖人深見此患也故爲天下長慮【慮計也】莫如置天子也【置立也】爲一國長慮莫如置君也置君非以阿君也【阿猶私爲也】置天子非以阿天子也置官長非以阿官長也徳衰世亂然後天子利天下【一幼奉長卑事尊彊不得陵弱眾不得暴寡以此利之】國君利國官長利官此國所以逓興逓廢也亂難之所以時作也【不得常施時盜作耳】故忠臣防士內之則諫其君之過也【諫止也】外之則死人臣之義【義重於身】豫讓欲殺趙襄子【欲爲智伯殺趙襄子也已說在上篇】滅須去眉自刑以變其容爲乞人而往乞於其妻之所其妻曰狀貌無似吾夫者其音何類吾夫之甚也又吞炭以變其音其友謂之曰子之所道甚難而無功謂子有志則然矣謂子智則不然以子之材而索事襄子【索求也】襄子必近子子得近而行所欲此甚易而功必成豫讓笑而應之曰是先知報後知也爲故君賊新君矣大亂君臣之義者無此失吾所爲爲之矣凡吾所爲爲此者所以明君臣之義也非從易也柱厲叔事莒敖公【莒子國也敖公謚公君也】自以爲不知而去居於海上【柱厲叔自以不爲敖公之所知而逺去居於海上也】夏日則食菱芡【菱芰也芡雞頭也一名雁頭生水中】冬日則食橡栗【橡皂斗也其狀似栗】莒敖公有難柱厲叔辭其友而往死之【往死敖公之難也】其友曰子自以爲不知故去今又往死之是知與不知無異別也【言叔爲不見知於敖公而捨之去今復往死其難是與見知不見知無別異也】柱厲叔曰不然自以爲不知故去今死而弗往死是果知我也【今不死其難是爲使敖公果知我爲不良臣也】吾將死之以丑後世人主之不知其臣者也【醜愧也惟明君能知忠臣耳敖公弗及也死其難可以使後世不知良臣之君慚於不知人也】所以激君人者之行而厲人主之節也【激發也所以發起君人之行厲髙也人君務在知人知人則所以厲人主之志節也】行激節厲忠臣幸於得察【察知也】忠臣察則君道固矣【臣見知則盡忠以衛上故君道安固不危殆也】

長利

二曰天下之士也者慮天下之長利而固處之以身若也利𨿽倍於今而不便於後弗爲也【爲施也】安𨿽長久而以私其子孫弗行也【私利也】自此觀之陳無宇之可醜亦重矣【陳無宇齊大夫陳須無之子桓子也丑謂其貪也與鮑文子俱伐欒髙氏戰於稷欒髙氏敗又敗於莊國人追之又敗於鹿門欒施疆出奔陳鮑分其室是其貪祿也】其與伯成子髙周公旦戎夷也形𨿽同取捨之殊豈不逺哉【伯成子髙辭諸侯而耕周公旦股肱周室輔翼成王而致太平戎夷齊之仁人也陳無宇𨿽身形與之同然其行貪欲相去絕逺也】堯治天下伯成子髙立爲諸侯堯授舜舜授禹伯成子髙辭諸侯而耕禹往見之則耕在野禹趨就下風而問曰堯理天下吾子立爲諸侯今至於我而辭之故何也伯成子髙曰當堯之時未賞而民勸未罰而民畏民不知怨不知說愉愉其如赤子今賞罰甚數而民爭利且不服徳自此衰利自此作【作起也】後世之亂自此始【始首也】夫子盍行乎無慮吾農事【盍何不也行去也慮猶亂也】協而耰遂不顧【協和悅也耰覆種也顧視也】夫爲諸侯名顯榮實佚樂繼嗣皆得其澤伯成子髙不待問而知之然而辭爲諸侯者以禁後世之亂也【以止後世爭榮之亂也】辛寛見魯繆公曰臣而今而後知吾先君周公之不若太公望封之知也昔者太公望封於營丘之渚海阻山髙險固之地也是故地日廣子孫彌隆【廣大也隆盛也】吾先君周公封於魯無山林谿谷之險諸侯四面以達【逹通也】是故地日削子孫彌殺【削小也殺衰也】辛寛出南宮括入見公曰今者寛也非周公其辭若是也南宮括對曰寛少者弗識也【少小也不知也】君獨不聞成王之定成周之說乎其辭曰惟餘一人營居於成周惟餘一人有善易得而見也有不善易得而誅也【言恃徳不恃險也】故曰善者得之不善者失之古之道也【得之者若湯武也失之者若桀紂故曰古之道也】夫賢者豈欲其子孫之阻山林之險以長爲無道哉小人哉寛也今使燕爵爲鴻鵠鳯凰慮則必不得矣【燕爵諭辛寛也言寛亦不能爲賢者慮也】其所求者瓦之間隙屋之翳蔚也【燕爵志小而近也】與一舉則有千里之志徳不盛義不大則不至其郊【爲聖徳之君至其郊也】愚庳之民其爲賢者慮亦猶此也固妄誹訾豈不悲哉【亦如燕爵爲鴻鵠鳯凰慮何時能得旣不得之妄誹謗訾毀之故曰豈不悲哉痛傷之也】戎夷違齊如魯天大寒而後門【違去去齊至魯也後門日夕門已閉也】與弟子一人宿於郭外寒愈甚謂其弟子曰子與我衣我活也我與子衣子活也我國士也爲天下惜死【惜愛也】子不肖人也不足愛也【愛亦惜也】子與我子之衣弟子曰夫不肖人也又惡能與國士之衣哉【惡安也不肖人亦自愛其死安能與國士之衣哉】戎夷太息嘆曰嗟乎道其不濟夫【死之道其不濟也】解衣與弟子夜半而死弟子遂活謂戎夷其能必定一世則未之識【識知也】若夫欲利人之心不可以加矣【加上也】逹乎分仁愛之心識也故能以必死見其義【誘以戎夷不義之義耳欲求弟子之衣以惜其死是不義也弟子拒之以不肖人惡能與國士之衣計不能兩生窮乃解衣是不義之義也淮南記曰楚有賣其母者而謂其買者曰此母老矣幸善食之不亦不義也】

知分

三曰逹士者逹乎死生之分【君子死義不求茍生不義而生弗爲也故曰逹乎死生之分淮南記曰左手據天下之圗右手刎其喉愚夫弗爲生貴於天下也死君親之難者則當視死如歸蓋義重於身也此之謂逹於死生之分者也】逹乎死生之分則利害存亡弗能惑矣【不爲利存而遂茍生不爲害亡而辭死故曰利害存亡弗能惑移也】故晏子與崔杼盟而不變其義【崔子盟國人曰所不與崔慶者晏子仰天嘆曰嬰所不惟忠於君利社稷者是與故曰不變其義】延陵季子吳人願以爲王而不肯【季子吳壽夢少子也不肯爲王去之延陵不入吳國故曰延陵季子也】孫叔敖三爲令尹而不喜【叔敖防賈伯盈之子】三去令尹而不憂【令尹楚卿也論語云令尹子文不云叔敖】皆有所逹也【逹於髙位疾顚厚味臘毒者也】有所逹則物弗能惑【惑動也】荊有次非者得寶劍於幹遂【幹遂吳邑】還反渉江【渉度也】至於中流有兩蛟夾繞其船【魚滿二千斤爲蛟】次非謂舟人曰子嘗見兩蛟繞船能兩活者乎船人曰未之見也次非攘臂袪衣拔寶劍曰此江中之腐肉朽骨也棄劍以全己予奚愛焉於是赴江刺蛟【赴入也】殺之而復上船舟中之人皆得活荊王聞之仕之執圭【周禮侯執信圭楚以次非勇武而侯之】孔子聞之曰夫善哉不以腐肉朽骨而棄劍者其次非之謂乎禹南省方濟乎江黃龍負舟舟中之人五色無主禹仰視天而嘆曰吾受命於天竭力以養人生性也死命也余何憂於龍焉【憂懼也】龍俛耳低尾而逝【逝去也】則禹逹乎死生之分利害之經也【經道】凡人物者陰陽之化也陰陽者造乎天而成者也天固有衰嗛廢伏有盛盈蚠息人亦有困窮屈匱有充實逹遂【逹通遂成】此皆天之容物理也而不得不然之數也古聖人不以感私傷神【感念私邪傷神性也】兪然而以待耳【兪安】晏子與崔杼盟其辭曰不與崔氏而與公孫氏者受其不祥【公孫氏齊羣公子之子故曰公孫氏公黨之不與崔杼同者也故曰不祥也】晏子俛而飲血仰而呼天曰不與公孫氏而與崔氏者受此不祥【反其盟也】崔杼不說直兵造胸勾兵鉤頸【直矛也勾防也】謂晏子曰子變子言【變更】則齊國吾與子共之子不變子言則今是巳【巳竟也言今竟子】晏子曰崔子子獨不爲夫詩乎詩曰莫莫葛藟施於條枚凱弟君子求福不回【詩大雅旱麓之卒章莫莫葛藟之貌延蔓於條枚之上得其性也樂易之君子求福不以邪道順於天性以正直受大福】嬰且可以回而求福乎子惟之矣【惟宜也】崔杼曰此賢者不可殺也罷兵而去晏子授綏而乘其僕將馳晏子無良其僕之手曰安之毋失節疾不必生徐不必死鹿生於山而命懸於廚今嬰之命有所懸矣晏子可謂知命矣命也者不知所以然而然者也人事智巧以舉錯者不得與焉故命也者就之未得去之未失【蹈義就死未必死也故曰就之未得茍從不義以去死求生未必生故曰去之未失也】國士知其若此也故以義爲之決而安處之【處居也】白圭問於鄒公子夏后啟曰【夏后啟鄒公子之名】踐繩之節四上之志三晉之事此天下之豪英【踐繩之節正直也四上謂君也卿大夫士與君爲四四者之中君處其上故曰四上之志晉之三卿韓魏趙氏皆以豪英之才專制晉國三分之爲諸侯卒皆稱王故曰三晉之事此天下之豪英萬人爲英百人爲豪】以處於晉而疊【一作亟】聞晉事未嘗聞踐繩之節四上之志【處居居於晉數聞三晉之事】願得而聞之【願聞踐繩之節四上之志也】夏后啟曰鄙人也焉足以問【言不足問】白圭曰願公子之毋讓也夏后啟曰以爲可爲故爲之爲之天下弗能禁矣【禁止也】以爲不可爲故釋之釋之天下弗能使矣【釋捨】白圭曰利弗能使乎威弗能禁乎夏后啟曰生不足以使之則利曷足以使之矣【生重利輕言令必生猶不可使也但以所利諭之何足以使之】死不足以禁之則害曷足以禁之矣【死重害輕也言爲義者𨿽死爲之故曰不足以禁之死且猶弗禁何況害也何足以禁之也】白圭無以應夏后啟辭而出【出去】凡使賢不肖異【使賢以義使不肖以利故曰異也】使不肖以賞罰【言賞必生罰必死不肖者喜生惡死則可使矣】使賢以義【賢者不畏義死不好不義生惟義之所在死生一也】故賢主之使其下也必義審賞罰然後賢不肖盡爲用矣【盡可得使爲己用也】

召數

四曰類同相召【召致也】气同則合【合防也】聲比則應【應知也】故鼔宮而宮應【鼓大宮小宮應】鼓角而角動【擊大角小角動】以龍致雨以形逐影【龍水物也故致雨影出於形形行日中則影隨之故曰以形逐影】禍福之所自來眾人以爲命焉不知其所由故國亂非獨亂有必召冦【召致】獨亂未必亡也召冦則無以存矣凡兵之用也用於利用於義【傳曰利義之和也】攻亂則服服則攻者利【得其利】攻亂則義義則攻者榮【得榮名也】榮且利中主猶且爲之有況於賢主乎故割地寶器戈劍卑辭屈服不足以止攻惟治爲足【足以止人攻】治則爲利者不攻矣【爲利動者不來攻已】爲名者不伐矣【爲名移者不來伐已】凡人之攻伐也非爲利則固爲名也名實不得國𨿽彊大則無爲攻矣【無名實之國𨿽彊大則無爲往攻之矣傳曰取亂侮亡此是也】兵所自來者久矣堯戰於丹水之浦以服南蠻【丹水在南陽浦岸也一曰崕也】舜卻苖民更易其俗【苗民有苗也卻猶止更攺】禹攻曹魏【攻伐】屈驁有扈以行其教【春秋傳曰啟伐有扈言屈驁不知出何書也】三王以上固皆用兵也亂則用治則止治而攻之不祥莫大焉亂而弗討害民莫長焉此治亂之化也【化變也】文武之所由起也文者愛之徵也武者惡之表也愛惡循義文武有常聖人之元也【元寶】譬之若寒暑之序時至而事生之聖人不能爲時而能以事適時事適於時者其功大【事之適得其時則無不成故功大】士尹池爲荊使於宋司城子罕觴之【司城司空卿官宋武公名司空故攺爲司城觴爵飲尹池酒也】南家之墻犨於前而不直【犨猶出曲出子罕堂前也】西家之潦徑【一作注】其宮而不止【西家地髙潦東流經子罕之宮而不禁】士尹池問其故【問不直墻不止潦之故】司城子罕曰南家工人也爲鞔百也【鞔履也作履之工也一曰鞔靷也作車靷之工也】吾將徙之其父曰吾恃爲鞔以食三世矣【作挽以共食】今徙之是宋國之求鞔者不知吾處也吾將不食【鞔不售無以自食】願相國之憂吾不食也爲是故吾弗徙也西家髙吾宮卑潦之經吾宮也利故弗禁也士尹池歸荊荊王適興兵而攻宋士尹池諫於荊王曰宋不可攻也其主賢【主君】其相仁【相子罕】賢者能得民【得民歡心】仁者能用人【人爲之用也】荊國攻之其無功而爲天下笑乎故釋宋而攻鄭孔子聞之曰夫修之於廟堂之上而折衝乎千里之外者其司城子罕之謂乎【衝車所以衝突敵之軍能防破之也有道之國不可攻伐使欲攻已者折還其衝車於千里之外不敢來也】宋在三大萬乘之間【南有楚北有晉東有齊故曰三大萬乘之間也】子罕之時無所相侵邊境四益【四境不侵削則爲益】相平公元公景公以終其身其惟仁且節與【節儉也】故仁節之爲功大矣【按春秋子罕殺宋昭公不但相三君以終身】故明堂茅茨蒿柱土階三等以見節儉【等級也茅可覆屋蒿非柱任也𨿽云儉節實所未聞】趙簡子將襲衛使史黙往睹之【睹視】期以一月六月而後反【反還也】趙簡子曰何其久也史黙曰謀利而得害猶弗察也【察知】今蘧伯玉爲相史防佐焉【伯玉衛大夫蘧莊子無咎之子瑗謚曰成子史防亦衛之大夫字子魚論語云直哉史魚】孔子爲客子貢使令於君前甚聽【君從其言】易曰渙其羣元吉渙者賢也羣者眾也元者吉之始也渙其羣元吉者其佐多賢也【謂孔子子貢之客也吳公子札適衛說蘧瑗史防公子荊公叔發公子翚曰衛多君子未有患也故其佐多賢也】趙簡子按兵而不動凡謀者疑也疑則從義斷事從義斷事則謀不虧謀不虧則名實從之【旣有美名又有其實故曰名實從之】賢主之舉也豈必旗僨將斃而乃知勝敗哉察其理而得失榮辱定矣故三代之所貴無若賢也【若如也】

逹郁

五曰凡人三百六十節九竅五藏六府肌膚欲其比也【比猶致也】血脈欲其通也【通利】筋骨欲其固也【固堅】心志欲其和也【和調也】精气欲其行也【精气以行血脈榮衛三百六十節故曰欲其行也】若此則病無所居而惡無由生矣病之畱惡之生也精气郁也【郁滯不能通】故水郁則爲污【水淺不流曰污】樹郁則爲蠧【蠧蠍木中之虫也】艸郁則爲蕢【蕢穢】國亦有郁生徳不通民欲不逹此國之郁也國郁處久則百惡並起而萬災叢至矣【叢聚也】上下之相忍也由此出矣【出生也】故聖王之貴豪士與忠臣也爲其敢直言而決郁塞也周厲王虐民國人皆謗【謗怨】召公以告曰民不堪命矣王使衛巫監謗者【召公周大夫召公奭也監視】得則殺之國莫敢言道路以目【以目相視而已不敢失言】王喜以告召公曰吾能弭謗矣【弭止也】召公曰是障之也非弭之也【障防】防民之口甚於防川川壅而潰敗人必多夫民猶是也是故治川者決之使導治民者宣之使言是故天子聽政使公卿列士正諫好學博聞獻詩蒙箴師誦【目不見曰蒙師瞽師詩云蒙叟奏公】庶人傳語【庶人無官者不得見王故傳語因人以通】近臣盡規【規諫】親戚補察而後王斟酌焉【斟酌取其善而行】是以下無遺善【善皆逹王所】上無過舉【過失】今王塞下之口而遂上之過恐爲社稷憂王弗聽也三年國人流王於彘【流放也彘河東永安是也】此郁之敗也郁者不陽也周鼎著防令馬履之爲其不陽也不陽者亡國之俗也管仲觴桓公曰暮矣桓公樂之而徵燭【觴饗也徵求也】管仲曰臣卜其晝未卜其夜君可以出矣【出罷】公不說曰仲父年老矣寡人與仲父爲樂將幾之請夜之【以夜繼晝】管仲曰君過矣夫厚於味者薄於徳沈於樂者反於憂壯而怠則失時【怠懈】老而解則無名【無善終之始】臣乃今將爲君勉之【勉勵勵君使不沈於夜樂】若何其沈於酒也管仲可謂能立行矣凡行之墮【墮壊】也於樂【酣樂】今樂而益飭【飭正也】行之壊也於貴【貴則驕】今主欲畱而不許伸志行理貴樂弗爲變以事其主此桓公之所以霸也【管仲不與桓公燭不畱桓公夜樂所以能致桓公於霸也】列精子髙聽行乎齊湣王【列精子髙六國時賢人也聽行其徳行見敬於齊王也湣王宣王之子】善衣東布衣白縞冠顙推之履特防朝雨祛步堂下謂其侍者曰我何若【顙推之履獘履也祛步舉衣而步也列精子髙自謂其從者曰我好醜如何也】侍者曰公姣且麗【姣麗皆好貌也】列精子髙因步而窺於井粲然惡丈夫之狀也【臨井自照見不好故曰惡丈夫之狀也】喟然嘆曰侍者爲吾聽行於齊王也夫何阿哉【阿曲媚也列精子髙言侍者我爲齊王所聽而敬謂我美麗不言惡故曰阿我也】又況於所聽行乎萬乘之主人之阿之亦甚矣【萬乘之主謂齊王從者且猶阿也而云美且麗也人之阿齊王齊王實不良而言其良甚於已侍者之言也】而無所鏡其殘亡無日矣【言齊王無所用自見其殘暴也亡無期日矣】孰當可而鏡【孰誰鏡照】其惟士乎【獨士履禮蹈正不阿於俗而能鏡之也】人皆知說鏡之明己也而惡士之明己也【鏡明見人之首而人不推鏡破之而扢以錫摩以白旃是說鏡之明己也士有明己者陳己之短欲令長之以除其病而不徳之反欲殺之是惡士之明己也】鏡之明己也功細【細小】士之明己也功大【正己之服而以匡君致治安定社稷故功之大也】得其細失其大不知類耳【類事】趙簡子曰厥也愛我鐸也不愛我【厥趙厥趙簡子家臣也鐸尹鐸亦家臣也傳曰季孫之愛我疾疹也孟孫之惡我藥石也美疢不如惡石此之謂也】厥之諫我也必於無人之所【所處也】鐸之諫我也喜質我於人中【質正】必使我醜【醜惡】尹鐸對曰厥也愛君之醜也【愛惜】而不愛君之過也【過明也】鐸也愛君之過也而不愛君之醜也臣嘗聞相人於師惇顏而土色者忍醜【惇厚也土色黃色也土爲四時五行之主多所戴受故能辱忍丑也謂簡子之色也】不質君於人中恐君之不變也【變攺】此簡子之賢也人主賢則人臣之言刻【刻盡】簡子不賢鐸也卒不居趙地【居處】有況乎在簡子之側哉【側猶在左右也】

行論

六曰人主之行與布衣異【布衣匹夫】勢不便時不利事讐以求存【存一作全讐周也】執民之命執民之命重任也不得以快志爲故【故事也】故布衣行此指於國不容鄕曲【指猶志布衣之人行此志於國不能自容於鄕曲】堯以天下讓舜【讓猶予也】鯀爲諸侯怒於堯曰得天之道者爲帝得地之道者爲三公今我得地之道而不以我爲三公以堯爲失論【論猶理也】欲得三公怒甚猛獸欲以爲亂比獸之角能以爲城【以爲城池之固】舉其尾能以爲旌【以爲旌旗之表也】召之不來仿佯於野以患帝舜於是殛之於羽山副之以吳刀【羽山東極之山也書云鯀乃殛死先殛後死也】禹不敢怨而反事之官爲司空【禹鯀子也不敢怨舜而還事舜治水土者也】以通水潦顏色黎黒步不相過竅气不通以中帝心【中猶得】昔者紂爲無道殺梅伯而醢之殺鬼侯而脯之以禮諸侯於廟【肉醬爲醢肉熟爲脯梅伯鬼侯皆紂之諸侯也梅伯說鬼侯之女美令紂取之紂聽妲己之譖曰以爲不好故醢梅伯脯鬼侯以其脯燕諸侯於廟中】文王流涕而咨之【咨嗟嘆辭】紂恐其畔欲殺文王而滅周文王曰父𨿽無道子敢不事父乎君𨿽不惠臣敢不事君乎孰王而可畔也紂乃赦之天下聞之以文王爲畏上而哀下也詩曰惟此文王小心翼翼昭事上帝聿懷多福【詩大雅大明之三章言文王小心翼翼然敬愼明於事上不敢攜貳所以得眾福也】齊攻宋燕王使張魁將燕兵以從焉齊王殺之燕王聞之泣數行而下召有司而告之曰餘興事而齊殺我使請令舉兵以攻齊也使受命矣凡繇進見爭之曰賢王故願爲臣今王非賢主也願辭不爲臣【辭去也】昭王曰是何也對曰松下亂先君以不安棄羣臣也王苦痛之而事齊者力不足也【昭王燕王子噲之子先君謂子噲也松下地名也齊代燕子噲與松下戰爲齊所獲故曰棄羣臣也王苦傷之而奉事齊者蓋力不足以伐齊】今魁死而王攻齊是視魁而賢於先君王曰諾【從凡繇諌也】請王止兵【請王出令止兵也】王曰然則若何凡繇對曰請王縞素辟捨於郊遣使於齊客而謝焉曰此盡寡人之罪也大王賢主也豈盡殺諸侯之使者哉然而燕之使者獨死此邑之擇人不謹也願得變更請罪【更攺更也】使者行至齊【行還也】齊王方大飲左右官實禦者甚眾因令使者進報【使其使者進報燕使之至也】使者報言燕王之甚恐懼而請罪也畢又復之以矜左右官實【說燕王謂伏罪訖又復使說之以自矜大於左右官實官長也使聞知也】因乃髮小使以反令燕王復捨【小使微者也反燕王使復捨也】此濟上之所以敗【此齊所以爲燕軍所敗於濟上也】齊國以虛也七十城微田單固幾不及【虛弱也燕昭王使樂毅伐齊得七十餘城事未訖使騎刼代之田單率卽墨市民擊騎刼軍盡破之悉反其城故曰無田單幾不及免矣】湣王以大齊驕而殘田單以卽墨城而立功【湣王驕暴淖齒殺之擢其筋懸之東廟故曰而殘也田單以卽墨市民大破燕軍故曰而立功也】詩曰將欲毀之必重累之將欲踣之必髙舉之其此之謂乎【詩逸詩也】累矣而不毀舉矣而不踣【累之重乃易毀也踣破也舉之髙乃易破也以諭湣王驕亂甚乃易破也燕軍攻髙亦易破使田單序其名也】其惟有道者乎【有道者能滿而不溢髙而不危故曰其惟有道者乎也】楚莊王使文無畏於齊過於宋不先假道【莊王楚穆王商臣之子恭王之父也無畏申周楚大夫也使如齊不假道於宋也】還反華元言於宋昭公曰往不假道來不假道是以宋爲野鄙也【昭公宋成公王臣之子杵臼往來不假道欲以宋爲鄙邑】楚之防田也故鞭君之僕於孟諸【言往日與楚防田於孟諸無畏撻宋公之僕】請誅之乃殺文無畏於梁之隄楚王方削袂聞之曰嘻【嘻怒貌也】投袂而起履及諸庭【傳曰屨及於窒皇也】劍及諸門【傳曰劍及寢門】車及之蒲防之市遂捨於郊【邑外曰郊】興師圍宋九月【圍宋在魯宣公十五年】宋人易子而食之析骨而爨之宋公肉袒執犧【犧牲也】委服告病【病困】曰大國若宥圗之惟命是聽莊王曰情【一作殆】矣宋公之言也乃爲卻四十里而捨於盧門之闔【盧門宋城門闔扉也】所以爲成而歸也【成平】凡事之本在人主之患人主之患在先事而簡人簡人則事窮矣今人臣死而不當親帥士民以討其故【討伐也】可謂不簡人矣宋公服以病告而還師【還反也】可謂不窮矣夫捨諸侯於漢陽【水北曰陽】而飲至者其以義進退邪【叛而討之以義進也服而捨之以義退也】彊不足以成此也【傳曰疆而不義其獘必速惟義以濟故曰彊不足以成也】

驕恣

七曰亡國之主必自驕必自智必輕物【自謂有過人之智故曰輕物】自驕則簡士【簡傲也】自智則專獨【不咨忠臣】輕物則無備【傳曰無備而官猶拾潘也此之謂也】無備召禍專獨位危簡士壅塞【士不盡規故壅塞無聞知】欲無壅塞必禮士欲位無危必得眾欲無召禍必完備三者人君之大經也【經道也】晉厲公侈淫好聽讒人欲盡去其大臣而立其左右胥童謂厲公曰必先殺三郤【三郤錡犨至也】族大多怨去大族不偪【不偪廹公室】公曰諾乃使長魚矯殺郤犨郤錡郤至於朝而陳其屍於是厲公遊於匠麗氏欒書中行偃刼而幽之【欒書武子也中行偃荀偃荀伯遊獻子也幽囚也】諸侯莫之救百姓莫之哀【言厲公之惡】三月而殺之人主之患患在知能害人而不知害人之不當而反自及也【不當謂害賢近不肖自及死於匠麗氏】是何也智短也智短則不知化不知化者舉自危【危敗】魏武侯謀事而當攘臂疾言於庭曰大夫之慮莫如寡人矣【武侯文侯之子也疾言於庭伐智自大也】立有間再三言【言自多也】李悝趨進曰昔者楚莊王謀事而當有大功退朝而有憂色左右曰王有大功退朝而有憂色敢問其說王曰仲虺有言不谷說之【仲虺湯左相也不谷自謂也】曰諸侯之徳能自爲取師者王能自取友者存其所擇而莫如己者亡【擇取也孔子曰無友不如己者過則勿憚攺故曰取無如己者亡】今以不谷之不肖也羣臣之謀又莫吾及也我其亡乎【今以不谷之名不肖羣臣之謀又無如吾無能相匡以不道故曰我其亡乎】曰此霸王之所憂也而君獨伐之其可乎【霸王惟此之憂憂不得友而自存也而獨自務伐言不可】武侯曰善人主之患也不在於自少而在於自多自多則辭受【辭受當受言而不受】辭受則原竭【不受謀臣之言而自謀之則謀慮之言竭盡也】李悝可謂能諫其君矣壹稱而令武侯益知君人之道齊宣王爲太室大益百畝堂上三百戶以齊之大具之三年而未能成【宣王齊威王之子孟子所見易釁鐘之牛者也成立之】羣臣莫敢諫王【莫無】春居問於宣王曰荊王釋先王之禮樂而樂爲輕【語曰君子不重則不威而自反樂何以爲賢也】敢問荊國爲有主乎王曰爲無主【爲無賢主】賢臣以千數而莫敢諫敢問荊國爲有臣乎王曰爲無臣【爲無賢臣】今王爲太室其大益百畝堂上三百戶以齊國之大具之三年而弗能成羣臣莫敢諫敢問王爲有臣乎王曰爲無春居曰臣請辟矣趨而出【出去也】王曰春子春子反何諫寡人之晚也寡人請今止之遽召掌書曰書之寡人不肖而好爲太室春子止寡人箴諫不可不熟莫敢諫若非弗欲也春居之所以欲之與人同其所以入之與人異宣王微春居幾爲天下笑矣【微無幾近】由是論之失國之主多如宣王然患在乎無春居故忠臣之諫者亦從入之不可不愼此得失之本也【本原也】趙簡子沈鸞徼於河曰吾嘗好聲色矣而鸞徼致之吾嘗好宮室臺榭矣而鸞徼爲之吾嘗好良馬善禦矣而鸞徼來之今吾好士六年矣而鸞徼未嘗進一人也是長吾過而絀善也【所得者皆過所不進者乃善故曰長吾過而絀善也】故若簡子者能後以理督責於其臣矣以理督責於其臣則人主可與爲善而不可與爲非可與爲直而不可與爲枉此三代之盛教

觀表

八曰凡論人心觀事傳不可不熟不可不深天爲髙矣而日月星辰雲气雨露未嘗休矣【休止也】地爲大矣而水泉艸木毛羽裸鱗未嘗息也【毛虫虎狼之屬也羽虫鳯皇鴻鵠鶴鶩之屬也祼虫麒麟麋鹿牛羊之屬也蹄角祼見皆爲裸虫鱗虫蛇鱗之屬】凡居於天地之間六合之內者其務爲相安利也夫爲相害危者不可勝數人事皆然事隨心心隨欲欲無度者其心無度心無度者則其所爲不可知矣人之心隠匿難見淵深難測【測猶知也】故聖人於事志焉聖人之所以過人以先知先知必審徵表【徵應表異一曰奇表】無徵表而欲先知堯舜與眾人同等【聖人以徵表爲異也】徵𨿽易表𨿽難聖人則不可以飄矣【飄疾也必翔而後集故不可以疾也】眾人則無道至焉【徵無表以道以至先也】無道至則以爲神以爲幸【無表之道能過絕於人以先知者則以爲有神有幸】非神非幸其數不得不然【言非有神非有幸者必須表故曰其數不得不然】郈成子吳起近【一作有】之矣郈成子爲魯聘於晉過衛【郈成子魯大夫也郈敬子國之子郈靑孫也適晉道經衛】右宰谷臣止而觴之陳樂而不樂酒酣而送之以璧【右宰谷臣衛大夫也以璧送郈成子】顧反過而弗辭【反還也自晉還過衛不辭右宰谷臣】其僕曰向者右宰谷臣之觴吾子也甚懽【向曩也甚厚也】今侯渫過而弗辭【侯何也重過爲渫過何爲不辭右宰】郈成子曰夫止而觴我與我懽也陳樂而不樂告我憂也酒酣而送之我以璧寄之我也若由是觀之衛其有亂乎倍衛三十里聞寗喜之難作右宰谷臣死之【寗喜衛大夫寗惠子殖之子悼子也惠子與孫林父共逐獻公出之惠子疾臨終謂悼子曰吾得罪於君名載諸侯之策君入則掩之若能掩之則吾子也悼子許諾魯襄二十六年殺衛侯剽而納獻公故曰寗喜之難作也】還車而臨三舉而歸【臨哭也右宰息如是者三故曰三舉】至使人迎其妻子隔宅而異之分祿而食之其子長而反其璧【反還也】孔子聞之曰夫智可以微謀仁可以托財者其郈成子之謂乎郈成子之觀右宰谷臣也深矣妙矣不觀其事而觀其志可謂能觀人矣吳起治西河之外【吳起衛人仕於魏侯爲治西河】王錯譖之於魏武侯武侯使人召之吳起至於岸門止車而休望西河泣數行而下其僕謂之曰竊觀公之志視捨天下若捨屣【屣履】今去西河而泣何也吳起雪泣而應之【雪拭也】曰子弗識也君誠知我而使我畢能【畢盡】秦必可亡而西河可以王【可以立王政也】今君聽讒人之議而不知我西河之爲秦也不久矣【言西河畔魏入於秦也】魏國從此削矣【削弱也】吳起果去魏入荊而西河畢入秦魏日以削秦日益大此吳起之所以先見而泣也古之善相馬者寒風是相口齒麻朝相頰子女厲相目衛忌相許鄙相【後竅也字讀如窮穹之穹】投伐褐相胸脇管靑相膹肳陳悲相股腳秦牙相前贊君相後凡此十人者皆天下之良工也其所以相者不同【以用】見馬之一徵也【徵驗也】而知節之髙卑足之滑易材之堅脆能之長短非獨相馬然也人亦有徵事與國皆有徵聖人上知千嵗下知千嵗非意之也蓋有自云也緑圗幡薄從此生矣【幡亦薄也鍜作鐡物言薄令薄也】

呂氏春秋卷二十﹤子部﹐雜家類﹐雜學之屬﹐呂氏春秋﹥

欽定四庫全書

呂氏春秋卷二十一

漢髙誘注

開春論第一

開春

一曰開春始雷則蟄虫動矣【動蘇也】時雨降則艸木育矣【育長也】飲食居處適則九竅百節千脈皆通利矣【通利不壅閉無疾病矣】王者厚其徳積眾善而鳳皇聖人皆來至矣【雄曰鳳雌曰皇三代來至門庭周室至於山澤詩云鳳皇鳴矣於彼髙岡此之謂也聖人皆來至謂堯得夔龍稷契舜得益湯得伊尹武丁得傅說之屬是也】共伯和修其行好賢仁而海內皆以來爲稽矣【共國伯爵夏時諸侯也以好賢仁而人歸之皆以來附爲稽遲也】周厲之難天子曠絕【難厲王流於彘也周無天子十一年故曰曠絕也】而天下皆來謂矣【謂天子也】以此言物之相應也故曰行也成也善說者亦然言盡理而得失利害定矣豈爲一人言哉【善說者大言天下之事得其分理愛之不助憎之不枉故曰豈爲一人言哉】魏惠王死葬有日矣【孟子所見梁惠王也秦伐魏魏徙都大梁梁在陳畱浚儀西大梁城是也】天大雨雪至於牛目羣臣多諫於太子者曰雪甚如此而行葬民必甚疾之官費又恐不給【給足也】請弛期更日【更攺也】太子曰爲人子者以民勞與官費用之故而不行先王之葬不義也子勿復言羣臣皆莫敢諫而以告犀首【犀首魏人公孫衍也佩五國相印能合從連橫號爲犀首】犀首曰吾未有以言之【未猶無也】是其惟惠公乎請告惠公【言惟惠公能諫之也惠公惠王相惠施也】惠公曰諾駕而見太子曰葬有日矣太子曰然惠公曰昔王季歷葬於渦山之尾欒水齧其墓見棺之前和【棺頭曰和】文王曰譆先君必欲一見羣臣百姓也天故使欒水見之【見猶出也】於是出而爲之張朝百姓皆見之三日而後更葬此文王之義也今葬有日矣而雪甚及牛目難以行太子爲及日之故得無嫌於欲亟葬乎願太子易日先王必欲少畱而撫社稷安黔首也故使雨雪甚因弛期而更爲日此文王之義也若此而不爲意者羞法文王也太子曰甚善敬弛期更擇葬日惠子不徒行說也又令魏太子未葬其先君而因有說文王之義說文王之義以示天下豈小功也哉韓氏城新城期十五日而成【韓氏本有農宜陽其後都頴川陽翟新城今河南新城是也故戎蠻子之國也】段喬爲司空有一縣後二日段喬執其吏而囚之囚者之子走告封人子髙曰惟先生能活臣父之死【子髙賢者也封人田大夫職在封疆故謂之封人周禮亦有封人之官傳曰潁考叔爲潁谷封人也】願委之先生封人子髙曰諾乃見段喬自扶而上城封人子髙左右望曰美哉城乎一大功矣子必有厚賞矣自古及今功若此其大也而能無有罪戮者未嘗有也封人子髙出【出去也】段喬使人夜解其吏之束縛也而出之故曰封人子髙爲之言也而匿已之爲而爲也段喬聽而行之也匿已之行而行也說之行若此其精也封人子髙可謂善說矣叔向之弟羊舌虎善欒盈【欒盈晉大夫欒書之孫欒黶之子懷子也】欒盈有罪於晉晉誅羊舌虎叔向爲之奴而朡【奴戮也律坐父兄沒入爲奴周禮曰其奴男子入於罪此之謂也朡系也】祈奚曰吾聞小人得位不爭不祥【當諫君退之故不爭不祥也】君子在憂不救不祥【憂阨也當諌君免之故不救不祥也】乃往見範宣子而說也【祈奚髙梁伯之子祈黃羊也爲範宣子說叔向也範宣子範文子之子丐也】曰聞善爲國者賞不過而刑不慢賞過則懼及淫人刑慢則懼及君子與其不幸而過寧過而賞淫人毋過而刑君子故堯之刑也殛鮌於虞而用禹【殛誅也於舜用禹禹鮌之子也】周之刑也戮管蔡而相周公【管叔周公弟蔡叔其兄也二人流言欲亂周室而戮之周公相成王而尹天下也】不慢刑也宣子乃命吏出叔向救人之患者行危苦不避煩辱猶不能免今祈奚論先王之徳而叔向得免焉學豈可以已哉類多若此

察賢

二曰今有良醫於此治十人而起九人所以求之萬也【以術之良故人多求之也】故賢者之致功名也必乎良醫而君人者不知疾求豈不過哉【人皆知求良醫以治病人君不知求賢臣以治國故曰豈不過哉】今夫寒者勇力時日卜筮禱祠無事焉善者必勝立功名亦然要在得賢【要約也】魏文侯師卜子夏友田子方禮段幹木【禮式其閭也】國治身逸【逸不勞也】天下之賢主豈必苦形愁慮哉執其要而已矣【要謂師賢友明敬有徳而已也】雪霜雨露時則萬物育矣【育成也】人民修矣疾病妖厲去矣【妖怪厲惡去猶除也】故曰堯之容若委衣裘以言少事也宓子賤治單父【子賤孔子弟子宓不齊也】彈鳴琴身不下堂而單父治巫馬期以星出以星入日夜不居以身親之而單父亦治巫馬期問其故於宓子宓子曰我之謂任人子之謂任力任力者故勞任人者故逸宓子則君子矣逸四肢全耳目平心气而百官以治義矣任其數而已矣【數術也】巫馬期則不然獘生事精勞手足煩教詔𨿽治猶未至也

期賢

三曰今夫爚蟬者務在乎明其火振其樹而已火不明𨿽振其樹何益【𨿽振樹蟬飛去不能得之故曰何益也】明火不獨在於火在於闇【闇防無所見火乃光耳故曰在於闇也】當今之時世闇甚矣人主有能明其徳者天下之士其歸之也若蟬之走明火也【走趨也】凡國不徒安名不徒顯必得賢士【傳曰不有君子其能國乎故曰必得賢士】趙簡子晝居喟然太息曰異哉吾欲伐衞十年矣而衞不伐【不伐不果伐也】侍者曰以趙之大而伐衛之細君若不欲則可也君若欲之請令伐之簡子曰不如而言也【而汝】衞有士十人於吾所【於猶在也】吾乃且伐之十人者其言不義也而我伐之是我爲不義也故簡子之時衞以十人者按趙之兵【按止也】歿簡子之身衞可謂知用人矣遊十士而國家得安簡子可謂好從諫矣聽十士而無侵小奪弱之名魏文侯過段幹木之閭而軾之【閭裏也周禮二十五家爲閭軾伏軾也禮國君軾馬尾兵車不軾尙威武也】其僕曰君胡爲軾曰此非段幹木之閭歟段幹木蓋賢者也吾安敢不軾且吾聞段幹木未嘗肯以己易寡人也【謂以己之徳易寡人之處不肯也】吾安敢驕之【驕慢之也】段幹木光乎徳寡人光乎地段幹木富乎義寡人富乎財其僕曰然則君何不相之【何不以段幹木爲輔相也】於是君請相之段幹木不肯受則君乃致祿百萬而時往館之【時往詣其館也】於是國人皆喜相與誦之曰吾君好正段幹木之敬吾君好忠段幹木之隆【隆髙也】居無防何秦興兵欲攻魏司馬唐諌秦君曰段幹木賢者也而魏禮之天下莫不聞無乃不可加兵乎秦君以爲然乃按兵輟不敢攻之【輟止也】魏文侯可謂善用兵矣嘗聞君子之用兵莫見其形其功已成其此之謂也野人之用兵也鼓聲則似雷號呼則動地塵气充天流矢如雨扶傷輿死履腸涉血無罪之民其死者量【量猶滿也】於澤矣而國之存亡生之死生猶不可知也其離仁義亦逺矣

審爲

四曰身者所爲也天下者所以爲也審所以爲而輕重得矣【身所重天下所輕也得猶知也】今有人於此斷首以易冠殺身以易衣世必惑之【惑怪也】是何也冠所以飾首也衣所以飾身也殺所飾要所以飾則不知所爲矣【爲謂相爲之爲】世之走利有似於此危身傷生刈頸斷頭以徇利則亦不知所爲也太王亶父居邠狄人攻之【太王亶父公祖之子王季之父文王之祖號曰古公亶父來朝走馬率西水滸至於岐下避狄難也狄人獫狁今之匈奴也】事以皮帛而不受事以珠玉而不肯狄人之所求者地也太王亶父曰與人之兄居而殺其弟與人之父處而殺其子吾不忍爲也【言忍事土地與狄人戰鬭殺人之子弟也】皆勉處矣爲吾臣與狄人臣奚以異【勉務處居也教邠人務安居爲臣等耳故曰奚以異】且吾聞之不以所以養害所養杖策而去【所以養者土地也所養者謂民人也策箠也】民相連而從之遂成國於岐山之下【連結也民相與結襜隨之眾多復成爲國也岐山在右扶風美陽之北其下有周地周家因之以爲天下號也】太王亶父可謂能尊生矣【尊重也】能尊生𨿽貴富不以養傷身𨿽貧賤不以利累形今受其先人之爵祿則必重失之生之所自來者久矣而輕失之豈不惑哉【言今人重失其先人之爵祿爭土地而失其生命故曰豈不惑哉】韓魏相與爭侵地子華子見昭釐侯昭釐侯有憂色【子華子體道人也昭釐侯諡也韓武子五世之孫哀侯之子也】子華子曰今使天下書銘於君之前書之曰左手攫之則右手廢右手攫之則左手廢然而攫之必有天下君將攫之乎亡其不與昭釐侯曰寡人不攫也子華子曰甚善自是觀之兩臂重於天下也身又重於兩臂韓之輕於天下逺今之所爭者其輕於韓又逺【逺猶多也】君固愁身傷生以憂之臧不得也【臧近也】昭釐侯曰善教寡人者眾矣未嘗得聞此言也子華子可謂知輕重矣知輕重故論不過【過失也】中山公子牟謂詹子曰身在江海之上心居乎魏闕之下柰何【子牟魏公子也作書四篇魏伐得中山公以邑子牟因曰中山公子牟也詹子古得道者也身在江海之上言志放也魏闕心下巨闕也心下巨闕言神內守也一說魏闕象魏也懸教象之法浹日而收之魏魏髙大故曰魏闕言身𨿽在江海之上心存王室故在天子門闕之下也】詹子曰重生重生則輕利【言不以利傷生也】中山公子牟曰𨿽知之猶不能自勝也【言人𨿽知重生當輕利猶不能自勝其情欲也】詹子曰不能自勝則縱之神無惡乎【言人不能自勝其情欲則放之放之神無所憎惡言當寧神以保性也】不能自勝而彊不縱者此之謂重傷重傷之人無壽類矣【言人不能自勝其情欲而不放之則重傷其神也神傷則夭殞札瘥故曰無壽類也重讀復重之重】

愛類

五曰仁於他物不仁於人不得爲仁不仁於他物獨仁於人猶若爲仁仁也者仁乎其類者也故仁人之於民也可以便之無不行也【便利也行爲也】神農之教曰【神農炎帝也】士有當年而不耕者則天下或受其饑矣【當其丁壯之年故不耕植則谷不丰故有受其饑者也】女有當年而不績者則天下或受其寒矣【詩云不績其麻布也衣服不供有受其寒者】故身親耕妻親績【身神農之身也】所以見致民利也賢人之不逺海內之路而時往來乎王公之朝非以要利也【要徼也】以民爲務故也【以利民爲務】人主有能以民爲務者則天下歸之矣王也者非必堅甲利兵選卒練士也非必隳人之城郭殺人之士民也上世之王者眾矣而事皆不同其當世之急憂民之利除民之害同【同等也】公輸般爲髙云梯欲以攻宋【公輸魯般之號也在楚爲楚王設攻宋之具也】墨子聞之自魯往裂裳裹足日夜不休十日十夜而至於郢【郢楚都也】見荊王曰臣北方之鄙人也【鄙小也】聞大王將攻宋信有之乎王曰然墨子曰必得宋乃攻之乎亡其不得宋且不義猶攻之乎【猶尙也】王曰必【一作旣】不得宋且有不義則曷爲攻之墨子曰甚善臣以宋必不可得【臣以爲攻宋必不可得也】王曰公輸般天下之巧工也巳爲攻宋之械矣【械器也】墨子曰請令公輸般試攻之臣請試守之於是公輸般設攻宋之械墨子設守宋之備九攻之墨子九卻之不能入【入猶下也】故荊輟不攻宋墨子能以術禦荊免宋之難者此之謂也聖王通士不出於利民者無有【言皆欲利民也】昔上古龍門未開呂梁未發【龍門河之阨在左馮翊夏陽之北呂梁在彭城呂縣大石在水中禹決而通之號曰呂梁發通也】河出孟門大溢逆流【昔龍門呂梁未通河水稸積其深乃出於孟門山之上大溢逆流無有涯畔也】無有丘陵沃衍平原髙阜盡皆滅之【滅沒也】名曰鴻水【鴻大也】禹於是疏河決江爲彭蠡之障【彭蠡澤在豫章隄防也】幹東土所活者千八百國【漧燥也禹致羣臣於防稽執玉帛者萬國此曰千八百者但謂被水災之國耳言使民得居燥土不溺死故曰活之也】此禹之功也【功治水之功也】勤勞爲民無苦乎禹者矣【事功曰勞其治水鑿龍門辟伊闕決江疏河其勤苦無如禹並也】匡章謂惠子曰公之學去尊今又王齊王何其到也【去尊棄尊位也今王事齊王居其尊位謂惠子言行何其到逆相違背也】惠子曰今有人於此欲必擊其愛子之頭石可以代之【愛子所愛之子也捨愛子頭而擊石也故曰石可以代子也】匡章曰公取之代乎其不與【言公取石以代子頭乎其不與耶】施取代之子頭所重也石所輕也擊其所輕以免其所重豈不可哉【言其可也】匡章曰齊王之所以用兵而不休攻擊人而不止者其故何也【爲何等故也】惠子曰大者可以王其次可以霸也今可以王齊王而壽黔首之命免民之死是以石代愛子頭也何爲不爲【言何爲不用兵也】民寒則欲火暑則欲冰燥則欲濕濕則欲燥寒暑燥濕相反其於利民一也利民豈一道哉當其時而已矣【冬寒欲溫夏暑欲涼故曰當其時而已矣】

貴卒

六曰力貴突智貴卒得之同則遬爲上勝之同則濕爲下【濕猶遲久之也】所爲貴驥者爲其一日千里也【貴其疾也】旬日取之與駑駘同【十日爲旬駑駘十日亦至千里故曰與駑駘同也】所爲貴鏃矢者爲其應聲而至【鏃矢輕利也小曰鏃矢大曰篇矢】終日而至則與無至【一作矢】同【射三百步終一日乃至是爲與無所至同也】吳起謂荊王曰荊所有餘者地也所不足者民也今君王以所不足益所有餘臣不得而爲也【臣無所得爲君計耳】於是令貴人往實廣虛之地皆甚苦之【貴人貴臣也皆不欲往實廣虛之地苦病之也】荊王死貴人皆來屍在堂上貴人相與射吳起吳起號呼曰吾示子吾用兵也抜矢而走伏屍挿矢而疾言曰羣臣亂王吳起死矣【吳起拔人所射之矢以挿王屍因言曰羣臣謂王爲亂而射王屍欲令羣臣被誅以自爲報也】且荊國之法麗兵於王屍者盡加重罪逮三族吳起之智可謂捷矣【捷疾也言發謀以報其讐之速疾也】齊襄公卽位憎公孫無知收其祿【齊襄公莊公購之孫僖公祿父之子諸兒也公孫無知僖公之弟夷仲年之子故曰孫於襄公爲從弟】無知不說殺襄公公子糾走魯公子小白奔莒旣而國殺無知未有君【公孫無知自立爲君故國人殺之未有其君也】公子糾與公子小白皆歸俱至爭先入公家【公家公之朝也】管仲扞弓射公子小白中鉤【鉤帯鉤也】鮑叔禦公子小白僵【禦猶使也僵猶偃也】管子以爲小白死告公子糾曰安之公子小白已死矣鮑叔因疾驅先入故公子小白得以爲君鮑叔之智應射而令公子小白僵也其智若鏃矢也【鏃矢言其捷疾也】周武君使人刺伶悝於東周伶悝僵【周武君西周之君伶悝東周之臣也僵斃也】令其子速哭曰以誰刺我父也刺者聞以爲死也【刺者聞伶悝已死因報西周武君曰伶悝已死矣】周以爲不信因厚罪之【報所使刺伶悝者也】趙氏攻中山中山之人多力者曰吾丘鴆衣鐵甲操鐵杖以戰而所擊無不碎所衝無不陷以車投車以人投人也防至將所而後死【將趙氏之將也近至其將所然後死言吾丘鴆力有餘也】

呂氏春秋卷二十一

欽定四庫全書

呂氏春秋卷二十二

漢髙誘注

愼行論第二

愼行

一曰行不可不孰不孰如赴深谿𨿽悔無及【孰猶思也有水曰澗無水曰谿不可不思行仁如入深谿不可使滿而平也𨿽悔行不純淑陷入刑辟無所復及也】君子計行慮義【慮度也度義而復行之也】小人計行其利乃不利【傳曰蘊利生孽故曰乃不利也】有知不利之利者則可與言理矣【理道也】荊平王有臣曰費無極害太子建欲去之【平王楚恭王之子棄疾也】王爲建取妻於秦而美【美好也】無極勸王奪【奪取也】王已奪之而疏太子【疏逺也】無極說王曰晉之霸也近於諸夏而荊僻也【僻逺也】故不能與爭【爭霸也】不若大城城父而置太子焉以求北方【城父楚北境之邑今屬沛國北方宋鄭魯衛也】王收南方是得天下也【南方謂吳越也】王說使太子居於城父居一年乃惡之曰建與連尹將以方城外反【連尹伍奢子胥之父也方城楚之阨塞也反叛也】王曰己爲我子矣又尙奚求【子太子也】對曰以妻事怨且自以爲猶宋也【猶如也】齊晉又輔之【輔助也】將以害荊其事已集矣【集合也】王信之使執連尹【執囚也】太子建出犇【出奔鄭也】左尹郤宛國人說之無極又欲殺之謂令尹子常曰郤宛欲飲令尹酒【子當名囊瓦令尹子臺之孫郤尹光唐之子也宛字也】又謂郤宛曰令尹欲飲酒於子之家郤宛曰我賤人也不足以辱令尹令尹必來辱【辱屈辱也】我且何以給待之無極曰令尹好甲兵【甲鎧也兵防也】子出而寘之門【寘置也】令尹至必觀之巳因以爲酬【酬執也詩云獻酬交錯此之謂也】及饗日帷門左右而寘甲兵焉無極因謂令尹曰吾防禍令尹郤宛將殺令尹甲在門矣令尹使人視之信【信有甲也】遂攻郤宛殺之國人大怨動作者莫不非令尹【非咎也】沈尹戍謂令尹曰夫無極荊之讒人也【沈尹戍莊王之孫沈諸梁葉公子髙之父也】亡夫太子建殺連尹奢屏王之耳目【屏蔽也】今令尹又用之殺眾不辜以興大謗患防及令尹【防近也】令尹子常曰是吾罪也敢不良圖乃殺費無極盡滅其族以說其國動而不論其義知害人而不知人害己也以滅其族費無極之謂乎【以讒邪害人人以公正害之故族滅也】崔杼與慶封謀殺齊莊公莊公死更立景公崔杼相之【莊公名光靈公之子也景公名杵臼莊公之弟也】慶封又欲殺崔杼而代之相於是防崔杼之子令之爭後崔杼之子相與私闂【闂鬭也闂讀近鴻緩气言之】崔杼往見慶封而告之慶封謂崔杼曰且防吾將興甲以殺之因令盧蒲嫳興甲以誅之盡殺崔杼之妻子及枝屬燒其室屋報崔杼曰吾已誅之矣崔杼歸無歸因而自絞也【絞經也】慶封相景公景公苦之慶封出獵景公與陳無宇公孫竈公孫蠆誅封【無宇陳須無之子桓子也公孫竈惠公之孫公子欒堅之子子射也蠆惠公之孫公子髙祈之子子尾也與共誅慶封也】慶封以其屬鬭不勝走如魯齊人以爲讓【責讓魯爲其受慶封】又去魯而如吳王予之朱方【朱方吳邑以封慶封也】荊靈王聞之率諸侯以攻吳圍朱方拔之【靈王恭王庶子圍也覆取之曰拔】得慶封負之斧質以狥於諸侯軍因令其呼之曰毋或如齊慶封弒其君而弱其孤以亡其大夫乃殺之【亡其大夫謂崔杼彊而死】黃帝之貴而死【黃帝得道仙而可貴然終歸於死】堯舜之賢而死孟賁之勇而死人固皆死若慶封者可謂重死矣身爲僇支屬不可以見行忮之故也【忮惡也】凡亂人之動也其始相助後必相惡爲義者則不然始而相與久而相信卒而相親後世以爲法程【程度也】

無義

二曰先王之於論也極之矣【極盡也】故義者百事之始也【始首也】萬利之本也【本原也傳曰義利之和也故曰利之本也】中智之所不及也【不能及知之也】不及則不知不知趨利趨利固不可必也公孫鞅鄭平續經公孫竭是已【公孫鞅商鞅也鄭平秦臣也續經趙人也公孫竭亦秦之臣也並下自解】以義動則無曠事矣【曠廢也】人臣與人臣謀爲姦猶或與之又況乎人主與其臣謀爲義其孰不與者非獨其臣也天下皆且與之公孫鞅之於秦非父兄也非有故也以能用也欲堙之責非攻無以【堙塞也鞅欲報塞相秦之責非攻伐無以塞責】於是爲秦將而攻魏魏使公子卬將而當之【當應也】公孫鞅之居魏也固善公子卬使人謂公子卬曰凡所爲遊而欲貴者以公子之故也今秦令鞅將魏令公子當之豈且忍相與戰哉公子言之公子之主鞅請亦言之主而皆罷軍於是將歸矣使人謂公子曰歸未有時相見【言歸相見無有時也】願與公子坐而相去別也公子曰諾魏吏爭之曰不可公子不聽遂相與坐公孫鞅因伏卒與車騎以取公子卬秦孝公薨惠王立以此疑公孫鞅之行欲加罪焉公孫鞅以其私屬與母歸魏襄疵不受曰以君之反公子卬也吾無道知君故士自行不可不審也【惠王殺鞅車裂之何得以其私族與母歸魏而不見受乎公子卬家何以不取而殺之鞅執公子卭有罪於魏推此言之復歸魏妄矣戰國防曰鞅欲歸魏秦人曰商君之法急不得出也惠王得而車裂之襄疵魏人也】鄭平於秦王臣也其於應侯交也欺交反主爲利故也方其爲秦將也天下所貴之無不以者重也重以得之輕必失之去秦將入趙魏天下所賤之無不以也所可羞無不以也行方可賤可羞而無秦將之重不窮奚待【待恃也】趙急求李欬李言續經與之俱如衞抵公孫與公孫與見而與入【抵主也入猶納也】續經因告衞吏使捕之【捕李欬也】續經以仕趙五大夫【五大夫爵也】人莫與同朝【賤續經之行也】子孫不可以交友【人不交友之也】公孫竭與陰君之事而反告之樗裏相國【樗裏疾也】以仕秦五大夫功非不大也然而不得入三都【三都趙衞魏也】又況乎無此其功而有行乎【無有交友受寄托之功而有其相輸告之行也】

疑似

三曰使人大迷惑者必物之相似也玉人之所患患石之似玉者相劍者之所患患劍之似吳幹者【吳幹吳之幹將者也】賢主之所患患人之愽聞辯言而似通者【通達也】亡國之主似智亡國之臣似忠相似之物此愚者之所大惑而聖人之所加慮也【慮則知之也】故墨子見岐道而哭之【爲其可以南可以北言乖別也】周宅酆鎬近戎人與諸侯約爲髙葆禱於王路置皷其上逺近相聞卽戎寇至傳皷相告諸侯之兵皆至救天子戎寇嘗至幽王擊皷諸侯之兵皆至褒姒大說喜之幽王欲褒姒之笑也因數擊鼔諸侯之兵數至而無寇至於後戎寇眞至幽王身之乃死於麗山之下爲天下笑此夫以無寇失眞寇者也賢者有小惡以致大惡【惡積足以滅身故曰以致大惡】褒姒之敗乃令幽王好小說以致大滅【詩云赫赫宗周褒姒滅之也】故形骸相離三公九卿出走此褒姒之所用死而平王所以東徙也【平王幽王之太子宜臼也東徙於洛邑今河南縣也】秦襄晉文之所以勞王勞而賜地也【秦襄公秦仲之孫莊公之子也幽王爲犬戎所敗平王東徙襄公將兵救周有功受周故地酆鎬列爲諸侯晉文侯仇穆侯之子也傳曰平王東遷晉鄭焉依此之謂也】梁北有黎丘部有奇鬼焉喜效人之子侄昆弟之狀邑丈人有之市而醉歸者黎丘之鬼效其子之狀扶而道苦之丈人歸酒醒而誚其子【誚讓】曰吾爲汝父也豈謂不慈哉我醉汝道苦我何故其子泣而觸地曰孽矣無此事也昔也往責於東邑人可問也其父信之曰譆是必夫奇鬼也我固嘗聞之矣明日端復飲於市欲遇而刺殺之明旦之市而醉其眞子恐其父之不能反也【反還也】遂逝迎之【逝往也】丈人望其眞子拔劍而刺之丈人智惑於似其子者而殺於眞子夫惑於似士者而失於眞士此黎丘丈人之智也疑似之迹不可不察察之必於其人也舜爲禦堯爲左禹爲右入於澤而問牧童入於水而問漁師奚故也其知之審也夫人子之相似者其母常識之知之審也

壹行

四曰先王所惡無惡於不可知不可知則君臣父子兄弟朋友夫妻之際敗矣十際皆敗亂莫大焉凡人倫以十際爲安者也釋十際則與麋鹿虎狼無以異多勇者則爲制耳矣不可知則知無安君無樂親矣無榮兄無親友無尊夫矣彊大未必王也而王必彊大王者之所借以成也何借其威與其利非彊大則其威不威其利不利其威不威則不足以禁也【禁止也】其利不利則不足以勸也【勸進也】故賢主必使其威利無敵故以禁則必止以勸則必爲【爲治也】威利敵而憂苦民行可知者王威利無敵而以行不知者亡【無仁義之行見知故亡也】小弱而不可知則彊大疑之矣【小而不小弱而不弱故彊國大國疑之也】人之情不能愛其所疑小弱而大不愛則無以存【小國弱國而爲彊大者不爲大國所愛則無以自存】故不可知之道王者行之廢【廢壊也】彊大行之危【危傾隕也】小弱行之滅【滅破亡也】今行者見大樹必解衣懸冠倚劍而寢其下大樹非人之情親知交也而安之若此者信也【大樹不欺詐人故信之】陵上巨木人以爲期易知故也【巨木人所同見也期防其下蔭休之也故曰易知故也】又況於士乎士義可知故也則期爲必矣【聚人復期防於其所而咨諏之】又況彊大之國彊大之國誠可知則其王不難矣【孟子曰以齊王猶反手也故曰不難矣】人之所乘船者爲其能浮而不能沈也世之所以賢君子者爲其能行義而不能行邪辟也孔子卜得賁孔子曰不吉【賁色不純也詩云鶉之賁賁】子貢曰夫賁亦好矣何謂不吉乎孔子曰夫白而白黑而黑夫賁又何好乎故賢者所惡於物無惡於無處【惡物之無目惡其無處可名之也】夫天下之所以惡莫惡於不可知也夫不可知盜不與期賊【一作賤】不與謀盜賊大姦也而猶所得疋偶又況於欲成大功乎夫欲成大功令天下皆輕勸而助之【勸進也】必之士可知

求人

吾曰身定國安天下治必賢人【身者國之本也詹子曰未聞身亂而國治者也故曰身定國安而治須賢人也】古之有天下也者七十一聖觀於春秋自魯隠公以至哀公十有二世其所以得之所以失之其術一也得賢人國無不安名無不榮失賢人國無不危名無不辱先王之索賢人無不以也【以用也】極卑極賤極逺極勞虞用宮之奇吳用伍子胥之言此二國者𨿽至於今存可也則是國可壽也有能益人之壽者則人莫不願【一作事】之今壽國有道而君人者而不求過矣堯傳天下於舜禮之諸侯妻以二女臣以十子身請北面朝之至卑也【舜布衣也故曰至卑】伊尹庖防之臣也傅說殷之胥靡也【胥靡刑罪之名也】皆上相天子至賤也禹東至搏木之地日出九津靑羌之野【搏木大木之津崖也淮南子曰日出陽谷靑羌東方之野也】攢樹之所防天之山【山髙至天也】鳥谷靑丘之鄕黑齒之國【東方其人齒黑因曰黒齒之國也】南至交阯孫朴續樠之國丹粟漆樹沸水漂漂九陽之山【南方積陽陽數極於九故曰九陽之山也】羽人裸民之處不死之鄕【羽人鳥喙背上有羽翼祼民不衣衣裳也鄕亦國也】西至三危之國巫山之下飲露吸气之民積金之山【飲露吸气養形人也西方剛气所在故曰積金之山也】共肱一臂三面之鄕北至人正之國夏海之窮衡山之上【今正北極之國也夏海大防也北方純陰故曰大防之中處衡山者北極之山也】犬戎之國誇父之野禺疆之所積水積石之山不有懈墮【犬戎西戎之別也誇父獸名也禺疆天神也之所處也積水謂海也積石山名也經營行之不一墮休息也】憂其黔首顏色黎黑竅藏不通【病也】步不相過【罷也】以求賢人欲盡地利至勞也【地利嘉谷也至大也事功曰勞】得陶化益眞窺橫革之交五人佐禹故功績銘乎金石【金鐘鼎也石丰碑也】著於盤盂【盤盂之器皆銘其功】昔者堯朝許由於沛澤之中曰十日出而焦火不息不亦勞乎夫子爲天子而天下巳治矣【夫子謂許由也】請屬天下於夫子許由辭曰爲天下之不治與而旣已治矣自爲與啁噍巢於林不過一枝【自爲爲己也與卽也啁噍小鳥也巢蔟也偃息也啁音超】偃防飲於河不過滿腹歸己君乎【滿腹不求余也歸終也】惡用天下【惡安也】遂之箕山之下潁水之陽耕而食【箕山在潁川陽城之西水北曰陽也】終身無經天下之色【經橫理也】故賢主之於賢者也物莫之妨【不以物故妨害賢者】戚愛習故【戚親也】不以害之故賢者聚焉賢者所聚天地不壊鬼神不害人事不謀【人不以姦邪謀之也】此五常之本事也臯子眾疑取國召南宮防孔伯產而眾口止【臯子賢者也其取國告防產口乃止虔產其徒之賢者也其事不與許由相連也臯子眾疑許由欲取國也】晉人欲攻鄭令叔向聘焉視其有人與無人【視其有無賢人也】子產爲之詩曰子惠思我褰裳涉洧子不我思豈無他士叔向歸曰鄭有人子產在焉不可攻也秦荊近其詩有異心不可攻也【鄭近秦與荊也其詩云子不我思豈無他人將事秦荊故曰有異心不可攻也】晉人乃輟攻鄭【輟止也】孔子曰詩云無競惟人子產一稱而鄭國免【詩大雅抑之二章也無競惟人四方其訓之無競競也國之彊惟在得人故曰鄭國免其難也】

察傳

六曰夫得言不可以不察數傳而白爲黑黑爲白故狗似玃玃似母猴母猴似人人之與狗則逺矣【玃猳玃獸名也】此愚者之所以大過也聞而審則爲福矣聞而不審不若無聞矣齊桓公聞管子於鮑叔楚莊聞孫叔敖於沈尹莖審之也故國霸諸侯也【鮑叔牙說管仲於桓公沈尹筮說叔敖於莊王察其賢明審也】吳王聞越王勾踐於太宰噽智伯聞趙襄子於張武不審也故國亡身死也【太宰噽吳王夫差臣也張武智伯臣也不審勾踐襄子之智能故越攻吳吳王夫差死於幹遂智伯圍趙襄子於晉陽襄子與韓魏通謀殺智伯於髙梁之東故曰國亡身死之也】凡聞言必熟論其於人必驗之以理【驗效也理道理也】魯哀公問於孔子曰樂正夔一足信乎孔子曰昔者舜欲以樂傳教於天下乃令重黎舉夔於艸莽之中而進之舜以爲樂正【樂官之正也】防於是正六律和五聲以通八風而天下大服【六律六气之律陽爲律陰爲呂合十二也五聲五行之聲官商角徵羽也八風八卦之風也通和陰陽故天下大服也】重黎又欲益求人【益求如夔者也】舜曰夫樂天地之精也得失之節也故惟聖人爲能和樂之本也夔能和之以平天下【和調也】若夔者一而足矣故曰夔一足非一足也宋之丁氏家無井而出漑汲常一人居外及其家穿井告人曰吾穿井得一人有聞而傳之曰丁氏穿井得一人國人道之聞之於宋君宋君令人問之於丁氏丁氏對曰得一人之使非得一人於井中也求能之若此不若無聞也【無聞則不妄言也】子夏之晉過衞【子夏孔子弟子卜商也】有讀史記者曰晉師三豕涉河子夏曰非也是己亥也夫巳與三相近豕與亥相似至於晉而問之則曰晉師己亥涉河也辭多類非而是多類是而非是非之經不可不分【經理也分明也】此聖人之所愼也然則何以愼緣物之情及人之情以爲所聞則得之矣【物之所不得然者推之以人情則夔不得一足穿地作井不得一人明矣故曰以爲所聞得之矣】

呂氏春秋卷二十二

欽定四庫全書

呂氏春秋卷二十三

漢髙誘注

貴直論第三

貴直

一曰賢主所貴莫如士所以貴士爲其直言也言直則枉者見矣【覩玉之白別漆之黑也故枉者見矣】人主之患欲聞枉而惡直言是障其源而欲其水也【障塞也】水奚自至【奚何也自從也】是賤其所欲而貴其所惡也所欲奚自來【所欲欲聞己枉也貴其所惡惡聞直言則己枉何從來至淮南子曰塞其耳而欲聞五音掩其目而欲詧靑黃不可得也此之謂也】能意見齊宣王宣王曰寡人聞子好直有之乎【能姓也意名也齊士也宣王威王之子也】對曰意惡能直意聞好直之士家不處亂國身不見污君身今得見王而家宅乎齊意惡能直【宅居也惡安也】宣王怒曰野士也【鄙野之士】將罪之能意曰臣少而好事長而行之王胡不能與野士乎將以彰其所好耶【與猶用也彰明也上有明君下乃有直臣王胡爲不能用意之好直也】王乃捨之【捨不誅也】能意者使謹乎論於主之側亦必不阿主【阿曲也】不阿主之所得豈少哉此賢主之所求而不肖主之所惡也【惡疾也】狐援說齊湣王曰殷之鼎陳於周之廷【狐援齊臣也湣王齊宣王之子也殷紂滅亡鼎遷於周故陳其庭也】其社蓋於周之屏【屏障也言周存殷社而屋其上屏之以爲戒也】其干戚之音在人之遊【幹楯戚斧舞者所執以舞也遊樂也】亡國之音不得至於廟亡國之社不得見於天亡國之器陳於廷所以爲戒【戒懼滅亡】王必勉之其無使齊之大呂陳之廷【大呂齊之鐘律也陳列也】無使太公之社【太公田常之孫田和也始代呂氏爲齊侯田氏宗之號爲太公】蓋之屏無使齊音充人之遊齊王不受狐援【湣王不受狐援之言】出而哭國三日【狐援哭也】其辭曰先出也【出去也】衣絺紵後出也滿囹圄吾今見民之洋洋然東走而不知所處齊王問吏曰哭國之法若何吏曰斮【斮斬】王曰行法吏陳斧質於東閭不欲殺之而欲去之狐援聞而蹶往過之【蹶顚蹶走往也過猶見也】吏曰哭國之法斮先生之老歟昬歟【昬亂也】狐援曰曷爲昏哉於是乃言曰有人自南方來鮒入而鯢居【鮒小魚鯢大魚魚之賊也啖食小魚而鯢居人國諭爲人害】使人之朝爲艸而國爲墟【墟丘墟也】殷有比干吳有子胥齊有狐援已不用若言【若言猶直言也】又斮之東閭每斮者以吾參夫二子者乎【每猶當也斮狐援者比比干子胥而三之也故曰以參夫二子者】狐援非樂斮也國已亂矣上已悖矣哀社稷與民人故出若言出若言非平論也將以救敗也固嫌於危【固必也嫌猶近也】此觸子之所以去之也達子之所以死之也【樂毅爲燕昭王將伐齊齊使觸子應之齊湣王不禮觸子觸子欲齊軍敗觸子乘車而去故曰所以去之達子代觸子將又爲燕敗故曰達子之所以死也】趙簡子攻衞附郭自將兵及戰且逺立【附郭近郭也逺立立於矢石所不及也】又居於犀蔽屏櫓之下鼓之而士不起簡子投桴而嘆曰【投棄也】嗚呼士之遫獘一若此乎【遫猶化也一猶皆也言士之變化獘惡皆如此乎】行人燭過免冑橫戈而進曰亦有君不能耳何獘之有簡子艴然作色曰寡人之無使汝身自將是眾也子親謂寡人之無能有說則可無說則死對曰昔吾先君獻公卽位五年兼國十九用此士也惠公卽位二年淫色暴慢身好玉女【玉女美女也】秦人襲我遜去絳七十用此士也【隕於韓爲秦所獲也】文公卽位二年底之以勇故三年而士盡果敢城濮之戰五敗荊人圍衞取曹拔石社定天子之位【天子周襄王也避子帯之亂出居於鄭文公納之故曰定天子之位也】成尊名於天下【尊名霸諸侯之名也】用此士也亦有君不能取士何獘之有簡子乃去犀蔽屏櫓而立於矢石之所及【矢箭石砮也及至也】一鼓而士畢乘之【畢盡也乘後也】簡子曰與吾得革車千乘也不如聞行人燭過之一言行人燭過可謂能諫其君矣戰鬭之上枹鼓方用賞不加厚罰不加重一言而士皆樂爲其上死【燭過之諫簡子能行】

直諫

二曰言極則怒【極盡也人能受逆耳之盡言者少故怒之】怒則說者危非賢者孰肯犯危而非賢者也將以要利矣【要求也】要利之人犯危何益故不肖主無賢者無賢則不聞極言不聞極言則姦人比周百邪悉起【起興也】若此則無以存矣凡國之存也主之安也必有以也【詩云何其久也必有以也此之謂也】不知所以𨿽存必亡𨿽安必危【書曰於安思危此之謂也】所以不可不論也【論猶知也】齊桓公管仲鮑叔戚相與飲酒酣【酣樂也】桓公謂鮑叔曰何不起爲壽鮑叔奉杯而進曰使公毋忘出奔在於莒也【桓公遭公孫無知殺襄公之亂也出奔莒毋忘之者欲令其在上不驕也】使管仲毋忘束縛而在於魯也【不死公子糾之難出犇於魯魯人束之以歸於齊】使戚毋忘其飯牛而居於車下【戚衛人也爲商旅宿於齊郭門之外桓公夜出郊迎客戚於其車下飯牛疾商歌桓公知其賢舉以爲大夫也】桓公避席再拜曰寡人與大夫能皆毋忘夫子之言則齊國之社稷幸於不殆矣【避席下席也殆危也】當此時也桓公可與言極言矣可與言極言故可與爲霸荊文王得茹黃之狗宛路之矰【文王荊武王之子矰弋射短矢】以畋於云夢【畋獵也云夢楚澤在南郡華容也】三月不反得丹之姬淫期年不聽朝【淫惑也朝政也】葆申曰先王卜以臣爲葆吉今王得茹黃之狗宛路之矰畋三月不反得丹之姬淫期年不聽朝【葆太葆官也申名也】王之罪當笞王曰不谷免衣繦緥而齒於諸侯【繦樓格繩緥小兒補也齒列也】願請變更而無笞葆申曰臣承先王之令不敢廢也王不受笞是廢先王之令也臣寧抵罪於王毋抵罪於先王王曰敬諾引席王伏葆申束細荊五十跪而加之於背如此者再謂王起矣王曰有笞之名一也遂致之【遂痛致之】申曰臣聞君子恥之小人痛之恥之不變痛之何益葆申趣出自流於淵請死罪文王曰此不谷之過也葆申何罪王乃變更召葆申殺茹黃之狗析宛路之矰放丹之姬后荊國兼國三十九令荊國廣大至於此者葆申之力也極言之功也

知化

三曰夫以勇事人者以死也未死而言死不論【詐言已死不可爲人論說】以𨿽知之與勿知同【詩云旣明且哲以保其身傳曰生好物也死惡物也好物樂也惡物哀也𨿽知以死事人是爲樂可哀也故與勿知同勿無也】凡智之貴也貴知化也人主之惑者則不然【不然不知化也】化未至則不知化已至𨿽知之與勿知一貫也事有可以過者有不可以過者而身死國亡則胡可以過此賢主之所重惑主之所輕也所輕國惡得不危身惡得不困危困之道身死國亡在於不先知化也吳王夫差是也【夫差吳王闔廬光之子也夫差不知勝越而爲越所滅也】子胥非不先知化也諫而不聽故吳爲丘墟禍及闔廬【越王勾踐報吳滅其社稷故爲丘墟也宗廟破滅不得血食故曰禍及闔廬也】吳王夫差將伐齊子胥曰不可夫齊之與吳也習俗不同言語不通我得其地不能處【處居也】得其民不得使【使役也】夫吳之與越也接土鄰境壤交通屬【屬連也】習俗同言語通我得其地能處之得其民能使之越於我亦然夫吳越之勢不兩立越之於吳也譬若心腹之疾也𨿽無作其傷深而在內也夫齊之於吳也疥癬之病也不苦其已也且其無傷也今釋越而伐齊譬之猶懼虎而刺猏【獸三嵗曰猏也】𨿽勝之其後患未央【虎之患未能央】太宰噽曰不可君王之令所以不行於上國者齊晉也君王若伐齊而勝之徙其兵以臨晉晉必聽命矣是君王一舉而服兩國也君王之令必行於上國【上國中國也】夫差以爲然不聽子胥之言而用太宰噽之謀子胥曰天將亡吳矣則使君王戰而勝天將不亡吳矣則使君王戰而不勝夫差不聽子胥兩祛髙蹶而出於廷【兩手舉衣而行蹶蹈也傳曰魯人之臯使我髙蹈瞠怒貌此之謂也】曰嗟乎吳朝必生荊棘矣【嗟嘆辭也子胥謂太宰噽勸王伐齊國必破亡故朝生荊棘也】夫差興師伐齊戰於艾陵【艾陵齊地也】大敗齊師反而誅子胥子胥將死曰與吾安得一目以視越人之入吳也乃自殺夫差乃取其身而流之江【傳曰子胥自殺吳王盛之鴟夷投之江故曰流】抉其目著之東門曰女胡視越人之入我也居數年越報吳殘其國絕其世滅其社稷夷其宗廟【夷平也】夫差身爲擒【爲越所擒也】夫差將死曰死者如有知也吾何面以見子胥於地下乃爲幎以冒面死【冒覆面也慙見於子胥也】夫患未至則不可告也患旣至𨿽知之無及矣故夫差之知慙於子胥也不若勿知

過理

四曰亡國之主一貫【一道也貫同也其所以亡之道同同於不仁且不知足矣】天時𨿽異其事𨿽殊所以亡同者樂不適也樂不適則不可以存糟丘酒池肉圃爲格【格以銅爲之布火其下以人置上人爛墮火而死笑之以爲樂故謂之樂不適也】雕柱而桔諸侯不適也【雕畫髙柱施桔橰於其端舉諸侯而上下之故曰不適】刑鬼侯之女而取其環【聽妲己之譛殺鬼侯之女以爲脯而取其所服之環也】截涉者脛而視其髓【以其涉水能寒也故視其髓欲知其與人有異不也】殺梅伯而遺文王其醢不適也【梅伯紂之諸侯也說鬼侯之女美好紂受妲己之譛以爲不好故殺梅伯以爲醢醢肉醬也以遺文王故曰不適也】文王貌受以告諸侯【貌受心不受也故曰告諸侯也】作爲琁室築爲頃宮【琁室以旋玉文飾其室也頃宮築作宮墻滿一頃田中言博大也】剖孕婦而觀其化【化育也視其胞裏】殺比干而視其心不適也【比干紂之諸父也數諫紂之非紂不能聽故視其心欲知其何以不與人同也】孔子聞之曰其竅通則比干不死矣【聖人心達性通紂性不仁心不通安於爲惡殺比干故孔子言其一竅通則比干不見殺也】夏商之所以亡也【桀殺闗龍逢紂殺比干故曰此夏商之所以亡也】晉靈公無道從上彈人而觀其避丸也【靈公襄公之子文公之孫也從髙臺上引彈觀其走而避丸以爲樂也】使宰人臑熊不熟殺之令婦人載而過朝以示威不適也趙盾驟諫而不聽公惡之乃使沮麛【盾趙襄子之子宣子也】沮麛見之不忍賊【賊殺也】曰不忘恭敬民之主也賊民之主不忠【大夫稱主因曰民之主也】棄君之命不信【違命不信】一於此不若死【不忠不信若行之必有其一也】乃觸廷槐而死【觸畜也】齊湣王亡居衞【湣王宣王之子】謂公玉丹曰我何如主也【公玉丹湣王臣也】玉丹對曰王賢主也臣聞古人有辭天下而無恨色者臣聞其聲【聲名也】於王而見其實【所行之實】王名稱東帝實辧天下【辧治也】去國居衞容貌充滿顏色發【光明也】無重國之意【言輕之也】王曰甚善丹知寡人寡人自去國居衞也帶益三副矣【副或作倍度湣王之亡國宜也但湎涎無憂恥辱喜於公玉丹巧佞之言因云丹知寡人也帯益三倍茍活者肥令腹大耳】宋王築爲蘗帝鴟夷血髙懸之射著甲冑從下血墜流地【宋王康王也蘗當作防帝當作臺蘗與防其音同帝與臺字相似因作蘗帝耳詩云庶姜防防髙長類也言康王築爲臺革囊之大者爲鴟夷盛血於臺上髙懸之以象天著甲冑自下射之血流墮地與之名言中天神下其血也】左右皆賀曰王之賢過湯武矣湯武勝人今王勝天賢不可以加矣【加上也】宋王大說飲酒室中有呼萬嵗者堂上盡應堂上已應堂下盡應門外庭中聞之莫敢不應不適也【不僣不濫動中禮義之謂適今此畏無道不敢不應耳故曰不適也】

壅塞

五曰亡國之王不可以直言不可以直言則過無道聞【不可以直言諫正也則其過成以無道逺聞人皆聞之】而善無自至矣無自至則壅【自從也傳曰進不善善亦蔑由至矣故曰壅】秦繆公時戎彊大秦繆公遺之女樂二八與良宰焉戎王大喜以其故數飲食日夜不休左右有言秦冦之至者因扞弓而射之【冦兵也扞引也】秦冦果至戎王醉而臥於樽下卒生縛而擒之未擒則不可知【不知將見擒也】已擒則又不知【醉不自知也一本作旣擒則無及矣】𨿽善說者猶若此何哉【言說無如之何】齊攻宋【齊湣王攻宋滅之也】宋王使人齊冦之所至【視也】使者還曰齊冦近矣國人恐矣左右皆謂宋王曰此所謂肉自至虫者也以宋之彊齊兵之弱惡能如此【言宋彊盛齊兵之弱安能來至此也】宋王因怒而詘殺之【詘枉也無罪而殺之曰枉】又使人往視齊冦使者報如前宋王又怒詘殺之如此者三其後又使人往視齊冦近矣國人恐矣使者遇其兄曰國危甚矣若將安適【適之也】其弟曰爲兄視齊冦不意其近而國人恐如此也今又私患鄕之先視齊冦者皆以冦之近也報而死今也報其情死【以齊冦至之情實告宋王必誅死也】不報其情又恐死【不以冦至之情報而設備齊寇至殺人是又恐死】將若何其兄曰如報其情有且先夫死者死先夫亡者亡於是報於王曰殊不知齊寇之所在國人甚安王大喜左右皆曰鄕之死者宜矣王多賜之金寇至王自投車上馳而走此人得以富於他國夫登山而視牛若羊視羊若豚牛之性不若羊羊之性不若豚【性猶體也若猶如也】所自視之勢過也而因怒於牛羊之小也此狂夫之大者狂而以行賞罰此戴氏之所以絕也【戴氏子罕戴公子孫也別爲樂氏傳曰宋之樂其與宋升降乎宋國衰子罕後子孫亦衰賞罰失中故曰此戴氏之所以絕也一本戴氏作叔世】齊王欲以淳於髠傅太子髠辭曰臣不肖不足以當此大任也王不若擇國之長者而使之齊王曰子無辭也寡人豈責子之令太子必如寡人也哉寡人固生而有之也子爲寡人令太子如堯乎其如舜也凡說之行也道不智聽智從自非受是也今自以賢過【一作逺】於堯舜彼且胡可以聞說哉說必不入不聞存君【不納忠言之說鮮不危亡故曰不聞存君也】齊宣王好射【好喜也】說人之謂已能則彊弓也【示有力也】其嘗所用不過三石以示左右左右皆試引之中闗而止【闗謂闗弓正半而止也】皆曰此不下九石非王其孰能用是【言九石之弓獨王用之耳】宣王之情【情實也】所用不過三石而終身自以爲用九石豈不悲哉【傷其自輕而不知其實】非直士其孰能不阿主世之直士其寡不勝眾數也【數道數也】故亂國之主患存乎用三石爲九石也【力不足而自以爲有餘也其功徳其治理皆亦如之也】

原亂

六曰亂必有第【第次也】大亂五小亂三防亂三【大亂五謂晉國廢長立少立而復殺之也小亂三謂殺裏克之黨也防亂三謂於朝欒盈以兵盡入於絳也】故詩曰毋過亂門所以逺之也【逸詩也】慮福未及慮禍之所以皃之也武王以武得之以文持之倒戈防弓示天下不用兵所以守之也晉獻公立驪姬以爲夫人以奚齊爲太子裏克率國人以攻殺之【殺奚齊也】荀息立其弟公子卓已葬裏克又率國人攻殺之【復殺公子卓也】於是晉無君公子夷吾重賂秦以地而求入【地河外之城五求入爲晉君也】秦繆公率師以納之晉人立以爲君是爲惠公惠公旣定於晉背秦徳而不予地【傳曰入而背秦賂此之謂也】秦繆公率師攻晉晉惠公逆之與秦人戰於韓原晉師大敗秦獲惠公以歸囚之於靈臺十月乃與晉成【成平也】歸惠公而質太子圉太子圉逃歸也惠公死圉立爲君是爲懷公秦繆公怒其逃歸也起奉公子重耳以攻懷公殺之於髙梁【髙梁晉地】而立重耳是爲文公文公施捨振廢滯匡乏困救災患禁淫慝薄賦斂宥罪戾【宥寛也】節器用用民以時敗荊人於城濮【荊人成王】定襄王【周襄王辟子帯之難出居於鄭文公納之故曰定也】釋宋出糓戍【楚子圍宋又使申公叔侯守齊之糓邑晉文伐曹衛將平之楚愛曹衛與晉俱成解宋之圍召糓戍而去之也】外內皆服【外諸侯內卿大夫也皆服文公之徳也】而後晉亂止故獻公聽驪姬近梁五優施殺太子申生而大難隨之者五三君死一君虜【三君死申生奚齊公子卓也一君虜惠公爲秦所執囚之靈臺也】大臣卿士之死者以百數離咎二十年自上世以來亂未嘗一而亂人之患也皆曰一而已此事慮不同情也事慮不同情者心異也故凡作亂之人禍希不及身【希鮮也】

呂氏春秋卷二十三﹤子部﹐雜家類﹐雜學之屬﹐呂氏春秋﹥

欽定四庫全書

呂氏春秋卷二十四

漢髙誘注

不茍論第四

不茍

一曰賢者之事也𨿽貴不茍爲【𨿽欲尊貴不茍爲也不如禮曰茍爲也】𨿽聽不自阿【𨿽言見聽當以忠正不自阿媚以取容也】必中理然後動【非理不移也】必當義然後舉【非義不行也】此忠臣之行也賢主之所說【說猶敬也】而不肖主𨿽不肖其說非惡其聲也人主𨿽不肖其說忠臣之聲與賢主同【同等也】行其實則與賢主有異【賢主能用忠臣之言不肖主能刑殺之故曰有異也】異故其功名禍福亦異【賢主受大福不肖主獲大禍故亦異也】異故子胥見說於闔閭而惡乎夫差【夫差惡子胥也】比干生而惡於商【商紂惡之也】死而見說乎周【周武王說其忠也】武王至殷郊系墮五人禦於前莫肯之爲曰吾所以事君者非系也武王左釋白羽右釋黃鉞勉而自爲系孔子聞之曰此五人者之所以爲王者佐也不肖主之所弗安也故天子有不勝細民者天下有不勝千乘者【天下海內也千乘一國也】秦繆公見戎由余說而欲畱之由余不肯繆公以告蹇叔蹇叔曰君以告內史廖內史廖對曰戎人不達於五音與五味君不若遺之繆公以女樂二八人與良宰遺之【宰謂膳宰】戎王喜迷惑大亂飲酒晝夜不休由余驟諫而不聽因怒而歸繆公也蹇叔非不能爲內史廖之所爲也其義不行也繆公能令人臣時立其正義故雪殽之恥而西至河雍也【雪除也】秦繆公相百里奚【以百里奚爲相也】晉使叔虎齊使東郭蹇如秦公孫枝請見之【公孫枝秦大夫子桑也】公曰請見客子之事歟對曰非也相國使子乎【相國百里奚也】對曰不也公曰然則子事非子之事也【事見客事也】秦國僻陋戎夷事服其任人事其事猶懼爲諸侯笑今子爲非子之事退將論而罪【而汝也】公孫枝出自敷於百里氏百里奚請之公曰此所聞於相國歟枝無罪奚請有罪奚請焉【奚何也】百里奚歸辭公孫枝公孫枝徙自敷於街百里奚令吏行其罪定分官此古人之所以爲法也今繆公鄕之矣其霸西戎豈不宜哉晉文公將伐鄴趙衰言所以勝鄴之術文公用之果勝還將行賞衰曰君將賞其本乎賞其末乎賞其末則騎乘者存賞其本則臣聞之郤子虎文公召郤子虎曰衰言所以勝鄴鄴旣勝將賞之曰蓋聞之於子虎請賞於虎子虎曰言之易行之難臣言之者也公曰子無辭卻子虎不敢固辭乃受矣凡行賞欲其博也博則多助今虎非親言者也而賞猶及之此疎逺者之所以盡能竭智者也晉文公亡久矣歸而因大亂之餘猶能以霸其由此歟【亡久謂避麗姬之亂在狄十二年曆行諸侯五年凡十七年歸晉國因大亂之後能建霸功皆由用此術也】

贊能

二曰賢者善人以人中人以事【賢者以人以人之徳也中人任人以人之力也】不肖者以財【不肖者任人以人之財賄也傳曰政以財賄成此之謂也】得十良馬不若得一伯樂【伯樂善得馬得伯樂則得良馬不但十也故曰不若得一伯樂也】得十良劍不若得一歐冶【歐冶善爲劍工也義與伯樂同】得地千里不若得一聖人【義與歐冶同】舜得臯陶而舜受之【授用也】湯得伊尹而有夏民【有夏桀之民也王天下也】文王得呂望而服殷商【殷紂之眾服從文王之徳也】夫得聖人豈有里數哉【言得其用多不可數也故曰豈有里數哉】管子束縛在魯【爲魯所束縛也】桓公欲相鮑叔【欲以鮑叔爲齊相也】鮑叔曰吾君欲霸王則管夷吾在彼【彼魯也】臣弗若也桓公曰夷吾寡人之賊也射我者也不可【傳曰幹時之役管仲之矢射於桓公中鉤故曰不可】鮑叔曰夷吾爲其君射人者也【其君公子糾也】君若得而臣之則彼亦將爲君射人桓公不聽【不從鮑叔之言】彊相鮑叔固辭讓而相【固必也】桓公果聽之於是乎使人告魯曰管夷吾寡人之讐也願得之而親加手焉【言欲得管仲親手自殺之以爲辭也】魯君許諾乃使吏鞹其拳【鞹革也以革囊其手也】膠其目盛之以鴟夷置之車中至齊境【境界也】桓公使人以朝車迎之祓以爟火釁以犧猳焉【火所以祓除不祥也周禮司爟掌行火之政令故以爟火祓之也殺牲以血塗之爲釁小事不用大牲故以猳豚也傳曰鄭伯使卒出猳行出犬雞此之謂也爟讀如權字】生與之如國【如至也】命有司除廟筵幾而薦之【薦進也】曰自孤之聞夷吾之言也目益明耳益聰孤弗敢專敢以告於先君【告白也】因顧而命管子曰夷吾佐予【予我也】管仲還走再拜稽首受令而出【出於廟也】管子治齊國舉事有功桓公必先賞鮑叔曰使齊國得管子者鮑叔也桓公可謂知行賞矣凡行賞欲其本也本則過無由生矣【過失也】孫叔敖沈尹莖相與友叔敖遊於郢三年聲問【一作晦】不知修行不聞【郢楚都也】沈尹莖謂孫叔敖曰說義以聽方術信行能令人主上至於王下至於霸我不若子也耦世接俗說義調均以適主心子不如我也子何以不歸耕乎吾將爲子遊【欲令孫叔敖隠也】沈尹莖遊於郢五年荊王欲以爲令尹沈尹莖辭曰期思之鄙人有孫叔敖者聖人也王必用之臣不若也荊王於是使人以王輿迎叔敖以爲令尹十二年而莊王霸此沈尹莖之力也功無大乎進賢

自知

三曰欲知平直則必準繩【準平繩直也】欲知方圓則必規矩【防圓矩方也】人主欲自知則必直士【惟直士能正言也】故天子立輔弼設師保所以舉過也【舉猶正也】夫人故不能自知人主猶其存亡安危勿求於外【言皆在已也】務在自知堯有欲諫之皷【欲諫者擊其皷也】舜有誹謗之木【書其過失以表木也】湯有司過之士【司主也主正也正其過闗也】武王有戒愼之鞀【欲戒者搖其鞀皷之】猶恐不能自知【猶尙恐之不能自知其過失也】今賢非堯舜湯武也而有揜蔽之道奚繇自知哉荊成齊莊不自知而殺【荊成王爲公子商臣所殺齊莊公爲崔杼所殺皆不自知之咎也】吳王智伯不自知而亡【吳王夫差也智伯晉卿智襄子也夫差爲越所破死於幹隧智伯爲趙襄子所破死於髙梁之東故曰而亡也】宋中山不自知而滅【宋康王無道爲齊所滅中山亂男女之別爲魏所滅也】晉惠公趙括不自知而虜【惠公爲秦所虜趙括以軍降秦坑其兵四十萬於長平也】鉆荼龎涓太子申不自知而死【鉆荼龎涓魏惠王之將申魏惠王之太子也與龎涓東伐齊戰於馬陵齊人盡殺之故惠王謂孟子曰晉國天下莫彊焉叟之所知也及寡人身東敗於齊長子死此之謂也】敗莫大於不自知【莫無也】範氏之亡也【範氏晉卿範武子之後也謂簡子率師逐範吉射也一曰智伯伐範氏而滅之故曰亡也】百姓有得鐘者欲負而走則鐘大不可負以椎毀之鐘況然有音恐人聞之而奪已也遽揜其耳【遽疾也】惡人聞之可也惡已自聞之悖矣爲人主而惡聞其過非猶此也【此自揜其耳也】惡人聞其過尙猶可魏文侯燕飲皆令諸大夫論已或言君之智也至於任座任座曰君不肖君也得中山不以封君之弟而以封君之子是以知君之不肖也文侯不說知於顏色【知猶見也】任座趨而出次及翟黃翟黃曰君賢君也臣聞其主賢者其臣之言直今者任座之言直是以知君之賢也文侯喜曰可反歟【歟耶也謂任座可反耶】翟黃對曰奚爲不可臣聞忠臣畢其忠【畢盡也】而不敢逺其死座殆尙在於門【殆猶必也】翟黃往視之任座在於門以君令召之任座入文侯下階而迎之終座以爲上客【客敬也】文侯微翟黃則防失忠臣矣【微無也防近也】上順乎主心以顯賢者其惟翟黃乎

當賞

四曰民無道知天民以四時寒暑日月星辰之行知天【以用也】四時寒暑日月星辰之行當則諸生有血气之類皆爲得其處而安其產【產生也】人臣亦無道知主【主君也】人臣以賞罰爵祿之所加知主【加施也】主之賞罰爵祿之所加者宜【宜猶當也】則親疏逺近賢不肖皆盡其力而以爲用矣【爲君用也】晉文公反國賞從亡者而陶狐不與【賞不及之也】左右曰君反國家爵祿三出而陶狐不與敢問其說【欲知之也】文公曰輔我以義導我以禮者吾以爲上賞教我以善彊我以賢者吾以爲次賞排吾所欲數舉吾過者吾以爲末賞三者所以賞有功之臣也若賞唐國之勞徒則陶狐將爲首矣【唐國晉國也勤勞之徒則陶狐也故不與三賞中也】周內史興聞之曰晉公其霸乎【內史興周大夫也奉使來賜文公命聞之】昔者聖王先徳而後力晉公其當之矣【當先徳而後力也】秦小主夫人用奄變羣賢不說自匿百姓郁怨非上【小主秦君也秦厲公曾孫惠公之子也夫人用奄變爲惑亂也】公子連亡在魏聞之欲入因羣臣與民從鄭所之塞【公子連一名元秦厲公曾孫靈公之子也於小主爲從父昆弟也】右主然守塞弗入【右主然秦守塞吏也弗內公子連也】曰臣有義不兩主公子勉去矣【內公子連則兩主矣勸之使疾去】公子連去入翟從焉氏塞【塞在安定將之北翟】菌攺入之【菌攺亦守塞吏也入之內公子連也】夫人聞之大駭【小主夫人也駭警也】令吏興卒奉命曰冦在邊卒與吏其始發也【發行也】皆曰往擊冦中道因變曰非擊冦也迎主君也【主君謂公子連】公子連因與卒俱來至雍圍夫人夫人自殺【雍秦都也】公子連立是爲獻公怨右主然而將重罪之【怨其不入已也】徳菌攺而欲厚賞之【徳其入已也】監突爭之曰不可【監突秦大夫也】秦公子之在外者眾【眾多也】若此則人臣爭入亡公子矣此不便主【如此則諸臣爭內亡公子亡公子得入則爭爲君故於主不便也】獻公以爲然故復右主然之罪【復反也反其罪不復罪也】而賜菌攺官大夫【官大夫之爵也】賜守塞者人米二十石獻公可謂能用賞罰矣凡賞非以愛之也罰非以惡之也用觀歸也所歸善𨿽惡之賞所歸不善𨿽愛之罰【傳曰善有章𨿽賤賞也惡有釁𨿽貴罰也此之謂也】此先王之所以治亂安危也【亂者能治之也危者能安之也】

博志

五曰先王有大務去其害之者故所欲以必得所惡以必除此功名之所以立也【立成也】俗主則不然有大務而不能去其害之者此所以無能成也夫去害務與不能去害務此賢不肖之所以分也【分別也】使獐疾走馬弗及至已而得者其時顧也【反顧稽其行故見得也】驥一日千里車輕也以重載則不能數里任重也【任載也】賢者之舉事也不聞無功【言有功也】然而名不大立利不及世者愚不肖爲之任也【愚不肖人爲之任政事故使其君賢名不立大利不及後世子孫也】冬與夏不能兩刑【傳曰火中而寒暑退故曰不能兩刑】艸與稼不能兩成新谷熟而陳谷凡有角者無上齒果實繁者木必庳【有覈曰果物莫能兩大故戴角者無上齒果實繁者木爲之庳小也】用智褊者無遂功天之數也【遂成也】故天子不處全不處極不處盈全則必缺極則必反盈則必虧先王知物之不可兩大故擇務當而處之孔墨寗越皆布衣之士也慮於天下以爲無若先王之術者【孔子墨翟也寗越中牟人也知道術之士也】故日夜學之有便於學者無不爲也有不便於學者無肯爲也蓋聞孔丘墨翟晝日諷誦習業夜親見文王周公旦而問焉【夜則夢見文王周公而問其道也論語曰吾衰久矣吾不復夢見周公】用志如此眞精也【精微宻也】何事而不達何爲而不成故曰精而熟之鬼將告之非鬼告之也精而熟之也【史曰日精所學致無鬼神故曰有鬼告之也】今有寶劍良馬於此玩之不厭視之無倦寶行良道一而弗復欲身之安也名之章也不亦難乎寗越中牟之鄙人也苦耕稼之勞謂其友曰何爲而可以免此苦也其友曰莫如學學三十嵗則可以達矣寗越曰請以十嵗人將休吾將不敢休人將臥吾將不敢臥十五嵗而周威公師之【威公西周君也師之者以寗越爲師也】矢之速也而不過二里止也步之遲也而百捨不止也今以寗越之材而久不止其爲諸侯師豈不宜哉養由基尹儒皆六藝之人也荊廷嘗有神曰猨荊之善射者莫之能中荊王請養由基射之養由基矯弓操矢而往未之射而括中之矣發之則猨應矢而下則養由基有先中中之者矣【幽通記曰養由基睇而猨號此之謂也】尹儒學禦三年而不得焉苦痛之【痛悼也】夜夢受秋駕於其師明日往朝其師望而謂之曰吾非愛道也恐子之未可與也今日將教子以秋駕【秋駕禦法也】尹儒反走北面再拜曰今昔臣夢受之先爲其師言所夢所夢固秋駕已上二士者可謂能學矣可謂無害之矣此其所以觀後世已【二士寗越尹儒也觀示也】

貴當

六曰名號大顯不可彊求必繇其道【繇用也】治物者不於物於人治人者不於事於君【治飭也君侯也】治君者不於君於天子治天子者不於天子於欲【欲貪欲也不貪欲則天子安樂也】治欲者不於欲於性性者萬物之本也不可長不可短因其固然而然之此天地之數也窺赤肉而鳥鵲聚貍處堂而眾防散【窺見也散走也】衰絰陳而民知防竿瑟陳而民知樂湯武修其行而天下從【修其仁義之行故天下順從之也】桀紂慢其行而天下畔【慢易也】豈待其言哉君子審在已者而已矣荊有善相人者所言無遺策【遺猶失也】聞於國【國人聞之也】莊王見而問焉對曰臣非能相人也能觀人之友也觀布衣也其友皆孝悌純謹畏令如此者其家必日益【益富也】身必日榮矣所謂吉人也觀事君者也其友皆誠信有行好善如此者事君日益官職日進此所謂吉臣也【吉善也】觀人主也其朝臣多賢左右多忠主有失皆交爭証諫【交俱也】如此者國日安主日尊天下日服【服其徳也】此所謂吉主也臣非能相人也能觀人之友也莊王善之於是疾收士日夜不懈遂霸天下故賢主之時見文藝之人也非特具之而已也所以就大務也【就成也】夫事無大小固相與通田獵馳騁弋射走狗賢者非不爲也爲之而智日得焉不肖主爲之而智日惑焉志曰驕惑之事不亡奚待【志古記也】尹有好獵者曠日持久而不得獸入則媿其家室出則媿其知友州裏惟其所以不得之故則狗惡也欲得良狗則家貧無以【無以買狗】於是還疾耕疾耕則家富家富則有以求良狗狗良則數得獸矣田獵之獲常過人矣【過猶多也】非獨獵也百事也盡然霸王有不先耕而成霸王者古今無有此賢者不肖之所以殊也【殊異也】賢不肖之所欲與人同堯桀幽厲皆然所以爲之異故賢主察之以爲不可弗爲以爲可故爲之爲之必繇其道物莫之能害此功之所以相萬也【萬倍也】

呂氏春秋卷二十四

欽定四庫全書

呂氏春秋卷二十五

漢髙誘注

似順論第五

似順

一曰事多似倒而順多似順而倒【倒逆也】有知順之爲倒倒之爲順者則可與言化矣【化道也】至長反短至短反長天之道也【夏至極長過至則短故曰至長反短冬至極短過至則長故曰至短反長也天道有盈縮之數故曰天之道也】荊莊王【莊王楚穆王之子也】欲伐陳使人視之使者曰陳不可伐也莊王曰何故對曰城郭髙溝洫深蓄積多也寧國曰陳可伐也【寧國楚臣】夫陳小國也而蓄積多賦斂重也則民怨上矣城郭髙溝洫深則民力罷矣興兵伐之陳可取也莊王聽之遂取陳焉【陣曰伐而言取易也】田成子之所以得有國至今者有兄曰完子仁且有勇【成子田常也有國齊國也】越人興師誅田成子曰奚故殺君而取國【殺君殺齊簡公而取其國也】田成子患之完子請率士大夫以逆越師請必戰戰請必敗敗請必死田成子曰夫必與越戰可也戰必敗敗必死寡人疑焉【疑焉不欲其死也】完子曰君之有國也百姓怨上賢良又有死之臣恥以完觀之也國已懼矣今越人起師臣與之戰戰而敗賢良盡死不死者不敢入於國君與諸孤處於國以臣觀之國必安矣完子行田成子泣而遣之夫死敗人之所惡也而反以爲安豈一道哉故人主之聽者與士之學者不可不博【聴博則逹義學博則達道也】尹鐸爲晉陽下有請於趙簡子【尹鐸者趙簡子家臣也晉陽簡子邑爲治也】簡子曰往而夷夫壘我將往往而見壘是中行寅與範吉射也【夷平也中行文子與範昭子專晉君權伐趙簡子圍之晉陽所作壘壁培堙也簡子不欲見之故使尹鐸平除之也】鐸往而增之【增益其壘壁令髙大也】簡子上之晉陽望見壘而怒曰譆鐸也欺我於是乃捨於郊將使人誅鐸也孫明進諫曰以臣私之鐸可賞也【孫明簡子臣孫無政郤良也私惟也】鐸之言固曰見樂則淫侈見憂則諍治此人之道也今君見壘念憂患而況羣臣與民乎夫便國而利於主𨿽兼於罪鐸爲之【兼或作謙】夫順令以取容者眾能之而況鐸歟【容說也況鐸爲賢人也】君其圖之【圖議之也】簡子曰微子之言寡人防過【過失也】於是乃以免難之賞賞尹鐸人主太上喜怒必循理【太上上徳之君】其次不循理必數更𨿽未至大賢猶足以蓋濁世矣【更革也變革不循危亡之迹𨿽未至大賢尙足以蓋濁世専欲之人也】簡子當此【簡子之行與此相值也】世主之患恥不知而矜自用好愎過而惡聽諫【鄙恥於不知而矜大於自用愎過惡諫固敗是世主之大病也】以至於危恥無大乎危者【危敗則滅亡恥但慙辱耳故無大於危者也】

別類

二曰知不知上矣過者之患不知而自以爲知物多類然而不然故亡國僇民無已夫艸有莘有藟獨食之則殺人合而食之則益壽【合藥而服愈人病故曰益人壽也】萬堇不殺漆淖水合兩淖則爲蹇【蹇彊也言水漆相得則彊而堅也】濕之則爲幹【漧燥也】金柔錫柔合兩柔則爲剛燔之則爲淖【火熾金流故爲淖也】或濕而幹或燔而淖類固不必可推知也【漆得濕而漧燥金遇燔而流淖皆非其類也故曰不必可推知也】小方大方之類也小馬大馬之類也小智非大智之類也【大智知人所不知見一隅則以三隅反小智聞十裁通其一故不可以爲類也】魯人有公孫綽者告人曰我能起死人【淮南記曰王孫綽】人問其故對曰我固能治【治一作爲爲亦治也】偏枯今吾倍所以爲偏枯之藥則可以起死人矣物固有可以爲小不可以爲大可以爲半不可以爲全者也【半謂偏枯全謂死人也】相【一作持】劍者曰白所以爲堅也黃所以爲牣也黃白雜則堅且牣良劍也難者曰白所以爲不牣也黃所以爲不堅也黃白雜則不堅且不牣也又柔則錈堅則折劍折且錈焉得爲利劍劍之情未革而或以爲良或以爲惡說使之也故有以聰明聽說則妄說者止無以聰明聽說則堯桀無別矣【無聰明以聴說不能知賢不肖故堯桀無有所別也】此忠臣之所患也【患憂也】賢者之所以廢也【不見別白黒故廢棄也】義小爲之則小有福大爲之則大有福於禍則不然小有之不若其亡也【禍𨿽微小積小成大以危身亡國故曰小有之不若無也】射招者欲其中小也射獸者欲其中大也物固不必安可推也【招埻藝也中小謂剖微不失毫分射之工也射獸欲其中大者得肉多故以中爲工也射則同也中之小大異故曰物固不必安可推也】髙陽應將爲室家匠對曰未可也木尙生加塗其上必將撓【髙陽宋邑因以爲氏應名也或作髙魋宋大夫也家匠家臣也撓弱曲也故曰未可也】以生爲室今𨿽善後將必敗【家臣所謂直於辭而合事實者也】髙陽應曰緣子之言則室不敗也木益枯則勁【勁彊也】塗益幹則輕以益勁任益輕則不敗【此俛於辭而後必敗其言不合事實者也】匠人無辭而對受令而爲之室之始成也善其後果敗髙陽應好小察而不通乎大理也驥驁綠耳背日而西走至乎夕則日在其前矣【日東行天西旋日行遲天旋疾及夕日入於虞淵之北驥不能及故曰在前矣】目固有不見也智固有不知也數固有不及也不知其說所以然而然聖人因而興制不事心焉

有度

三曰賢主有度而聽故不過【度法也】有度而以聽則不可欺矣【欺誤也】不可惶矣不可恐矣不可喜矣以凡人之知不昬乎其所已知而昬乎其所未知【昬闇也】則人之易欺矣可惶矣可恐矣可喜矣知之不審也客有問季子曰奚以知舜之能也【季子戶季子堯時諸侯也】季子曰堯固已治天下矣舜言治天下而合已之符【已堯也】是以知其能也若𨿽知之奚道知其不爲私【私邪也】季子曰諸能治天下者固必通乎性命之情者當無私矣夏不衣裘非愛裘也暖有餘也冬不用【扇也】非愛也淸有餘也【淸寒】聖人之不爲私也非愛貴也節乎已也節已𨿽貪污之心猶若止又況乎聖人許由非彊也有所乎通也【通於無爲也】有所通則貪污之利外矣【外棄也】孔墨之弟子徒屬充滿天下皆以仁義之術教導於天下然而無所行教者術猶不能行又況乎所教【所教謂孔墨弟子之弟子也】是何也仁義之術外也夫以外勝內匹夫徒步不能行又況乎人主【人主謂俗主又不能行也】惟通乎性命之情而仁義之術自行矣先王不能盡知執一而萬物治【不能盡知萬物也執守一道而萬物治理矣】使人不能執一者物感之也【感惑也】故曰通意之悖解心之繆去徳之累通道之塞【悖繆累塞四者所以爲人病也惟執一者能解去道之塞不壅閉也】貴富顯嚴名利六者悖意者也【此六者人情所欲也孔子曰富與貴人之所欲也不以其道得之不居故曰悖意悖亂也】容動色理气意六者繆心者也【此六者不節所以惑人心者也】惡欲喜怒哀樂六者累徳者也【此六者不節所以爲徳累者也】智能去就取捨六者塞道者也【此六者宜適難中所以窒塞道使不通者也】此四六者不蕩乎胸中則正【蕩動也此四六者皆得其適不傾邪蕩動於胸臆之中則正矣詩云靜恭爾位正直是與此之謂也】正則靜靜則淸明淸明則虛虛則無爲而無不爲也【虛者道也道尙空虛無爲而無不爲人能行之亦無不爲也】

分職

四曰先王用非其有如已有之通乎君道者也【桀紂有天下非湯武之有也而湯武有之此之類也故曰通乎君道者也】夫君也者處虛素服而無智故能使眾智也智反無能故能使眾能也能執無爲故能使眾爲也無智無能無爲此君之所執也【君執一以爲化之也】人主之所惑者則不然以其智彊智以其能彊能以其爲彊爲此處人臣之職也處人臣之職而欲無壅塞𨿽舜不能爲【若此者𨿽舜之聖不能無壅塞況惑主乎】武王之佐五人【五人者周公旦召公奭太公望畢公髙蘇公忿生也】武王之於五人者之事無能也然而世皆曰取天下者武王也故武王取非其有如已有之通乎君道也通乎君道則能令智者謀矣能令勇者怒矣能令辯者語矣夫馬者伯樂相之造父禦之【伯樂善相馬秦繆公臣也造父嬴姓飛廉之子善禦周穆王臣也】賢主乘之一日千里無禦相之勞而有其功則知所乘矣【功千里之功也故曰知乘也】今召客者酒酣【召請也飲酒合樂爲酣】歌舞鼓瑟吹竽【一作歌舞鼓瑟吹年】明日不拜樂已者【拜謝也樂已者謂倡優也】而拜主人主人使之也先王之立功名有似於此【有似於主人使之者也】使眾能與眾賢功名大立於世不予佐之者而予其主使之也譬之若爲宮室必任巧匠奚故【奚何也】曰匠不巧則宮室不善夫國重物也其不善也豈特宮室哉【特猶直也】巧匠爲宮室爲圓必以規爲方必以矩爲平直必以準繩功已就【就成也】不知規矩繩墨而賞匠巧匠之宮室已成不知巧匠而皆曰善此某君某王之宮室也此不可不察也【察猶知也】人主之不通主道者則不然自爲人則不能任賢者則惡之與不肖者議之此功名之所以傷【傷敗也】國家之所以危【危亡也】棗棘之有裘狐之有也食棘之棗衣狐之皮先王固用非其有而已有之湯武一日而盡有夏商之民盡有夏商之地盡有夏商之財以其民安而天下莫敢之危以其地封而天下莫敢不說以其財賞而天下皆競【競進也】無費乎郼與岐周而天下稱大仁稱大義通乎用非其有【通違也】白公勝得荊國【殺令尹子西司馬子期而得荊國也】不能以其府庫分人七日石乞曰患至矣【石乞白公臣也】不能分人則焚之毋令人以害我白公又不能【不能焚之也】九日葉公入乃發太府之貨予眾【葉公楚葉縣大未沈諸梁子髙也】出髙庫之兵以賦民【賦子也】因攻之十有九日而白公死國非其有也而欲有之可謂至貪矣不能爲人又不能自爲可謂至愚矣譬白公之嗇若梟之愛其子也【梟愛養其子子長而食其母也白公愛荊國之財而殺其身也】衞靈公天寒鑿池【靈公襄公之子】宛春諫曰天寒起役恐傷民【傷病也】公曰天寒乎宛春曰公衣狐裘坐熊席陬隅有竈是以不寒今民衣獘不補履決不組君則不寒矣民則寒矣公曰善令罷役左右以諫曰君鑿池不知天之寒也而春也知之以春之知之也而令罷之福將歸於春也而怨將歸於君公曰不然夫春也魯國之匹夫也而我舉之【舉用也】夫民未有見焉【未見其徳】今將令民以此見之曰春也有善於寡人有也春之善非寡人之善歟靈公之論宛春可謂知君道矣君者固無任而以職受任工拙下也賞罰法也君奚事哉若是則受賞者無徳而抵誅者無怨矣人自反而已此治之至也【抵當也】

處方

五曰凡爲治必先定分君臣父子夫婦君臣父子夫婦六者當位則下不逾節而上不茍爲矣少不悍辟而長不簡慢矣【悍也辟邪也簡惰也慢易也】金木異任水火殊事陰陽不同其爲民利一也【六者皆所以爲民用故曰爲民利一也】故異所以安同也同所以危異也【言同異更相成】同異之分貴賤之別長少之義此先王之所愼而治亂之紀也【聖人以治亂人以亂在所以由之也】今夫射者儀毫而失墻【儀望也睎望毫毛之微而不視堵墻之大故能中也】畫者儀發而易貌【畫者睎毫髮寫人貌儀之於象不失其形故曰易貌也】言審本也【射必能中畫必象人故曰審本】本不審𨿽堯舜不能以治【本身審正也身不正而欲治者堯舜且猶不能況凡人乎】故凡亂也者必始乎近而後及逺必始乎本而後及末【近諭小逺諭大也爲亂之君先小後大也本謂身末謂國也詹何曰未聞身亂而國治也故曰始乎本而後及末】治亦然【未聞身治而國亂也故曰亦然】故百里奚處乎虞而虞亡處乎秦而秦霸【虞公貪璧馬之賂不從其言爲晉所滅故亡也秦繆公用其謀而兼西戎故霸也】向摯處乎商而商滅處乎周而周王【向摯紂之太史令也紂不從其言而犇周期年而滅紂周武王用其謀而王天下也】百里奚之處乎虞智非愚也向摯之處乎商典非惡也無其本也【本謂虞商之君身不治自取滅亡也】其處於秦也智非加益也其處於周也典非加善也有其本也【有其本言秦周之君身正而治也】其本也者定分之謂也【言其爲君治理分定不悖惑也】齊令章子將而與韓魏攻荊荊令唐篾將而拒之【拒一作應應擊也】軍相當六月而不戰齊令周最趣章子急戰其辭甚刻【趣督也刻亦急也】章子對周最曰殺之免之殘其家王能得此於臣不可以戰而戰可以戰而不戰王不能得此於臣與荊人夾泚水而軍章子令人視水可絕者荊人射之水不可得近【近猶迫也】有芻水旁者告齊者【視也】曰水淺深易知荊人所盛守盡其淺者也所簡守皆其深者也者載芻者與見章子章子甚喜因練卒以夜奄荊人之所盛守果殺唐篾章子可謂知將分矣韓昭釐侯出弋靷偏緩【弋獵也論語曰弋不射宿】昭釐侯居車上謂其僕靷不偏緩乎其僕曰然至捨昭釐侯射鳥其右攝其一靷適之【適猶等也】昭釐侯已射駕而歸上車選間【選間猶選頃也】曰鄕者靷偏緩今適何也其右從後對曰今者臣適之昭釐侯至詰車令【詰讓也】各避舍故擅爲妄意之道𨿽當賢王不由也【由用也】今有人於此擅矯行則免國家利輕重則若衡石爲方圜則若規矩此則工矣巧矣而不足法【巧而不足法者以其不循規矩故也】法也者眾之所同也賢不肖之所以其力也謀出乎不可用【一作行】事出乎不可同此爲先王之所捨也【捨而不爲也】

愼小

六曰上尊下卑卑則不得以小觀上【觀視也上君也】尊則恣恣則輕小物【小物凡小事也】輕小物則上無道知下下無道知上上下不相知則上非下下怨上矣人臣之情不能爲所怨【不能爲之竭力盡節也】人主之情不能愛所非【方非罪之何能愛也】此上下大相失道也故賢主謹小物以論好惡【好善也惡惡也】巨防容螻而漂邑殺人【巨大防隄也如隄有孔宂容螻蛄則潰漏竅決至於漂沒閭邑溺殺人民也】突泄一煙而焚宮燒積【竈突煙泄出則火濫炎上燒人之宮室積委也】將失一令而軍破身死【教令不當爲失失令不從士無先登之心而懷犇北之志故軍破敗將見禽獲而身死也】主過一言而國殘名辱爲後世笑【主過一言猶將失一令故國殘亡惡名著聞以自汗辱乃爲後世之人所非笑也】衛獻公戒孫林父寗殖食【林父孫文子也寗殖惠子也】鴻集於囿虞人以告【畜禽獸大曰苑小曰囿虞人主囿之官也以告以鴻告也】公如囿射鴻二子待君日晏公不來至【晏暮也】來不釋皮冠而見二子二子不說逐獻公立公子黚【傳曰衛人立孫剽孫林父寗殖相之此云立公子黚復誤矣按衛世家公子黚乃靈公之太子蒯聵之弟也是爲悼公於獻公爲曾孫也焉得立之乎】衛莊公立欲逐石圃【莊公靈公之子蒯聵也石圃衛卿石惡之名也蒯聵在外圃不欲納之故立而逐之也】登臺以望見戎州而問之曰是何爲者也侍者曰戎州也【戎州戎之邑也】莊公曰我姬姓也戎人安敢居國使奪之宅殘其州晉人適攻衞戎州人因與石圃殺莊公立公子起【公子起衛靈公子莊公之弟也】此小物不審也【審愼也】人之情不蹷於山【蹷躓顚頓也】而蹷於垤【垤蟻封也蟻封卑小人輕之故躓顚也】齊桓公卽位三年三言而天下稱賢羣臣皆說去肉食之獸去食粟之鳥去絲且之网【是三言也】吳起治西河欲諭其信於民【吳起衛人也爲魏武侯西河守諭明也】夜日置表於南門之外【置立也表柱也】令於邑中曰明日有人僨南門之外表者仕長大夫【僨僵也長大夫上大夫也】明日日晏矣莫有僨表者【莫無也】民相謂曰此必不信【不信其有實也】有一人曰試往僨表不得賞而已何傷【言不敢必得其賞也】往僨表來謁吳起【謁告也】吳起自見而出仕之長大夫夜日又復立表又令於邑中如前邑人守門爭表表加植不得所賞【如前與前令同也邑人貪賞爭往僨表表深植而不能僨不得其所賞也】自是之後民信吳起之賞罰【吳起賞罰不欺民民信之也】賞罰信乎民何事而不成豈獨兵乎【一作非獨兵也言非獨信用兵以成功也大信用賞罰以成事故使秦人不敢東向犯盜西河也】

呂氏春秋卷二十五

欽定四庫全書

呂氏春秋卷二十六

漢髙誘注

士容論第六

士容

一曰士不偏不黨柔而堅虛而實【而能也】其狀朖然不儇若失其一【一謂道也能柔堅虛實之士其狀貌朖然舒大不儇給巧僞爲之畏失其道也】傲小物而志屬於大【傲輕也輕略叢脞翳篾之事而志屬連於有大成功也】似無勇而未可恐【未可恐以非義之事也】狼執固橫敢而不可辱害【狼貪獸也所搏執堅固橫猶勇敢之士若此者不可辱亦不可害也】臨患渉難而處義不越【越失也】南面稱寡而不以侈大【南面君位也孤寡謙稱也士之如此者使卽南面之君亦處義而已不以奢侈廣大也】今日君民而欲服海外節物甚髙而細利弗賴【海外四海之外而欲服之化廣大也節物事也行事甚髙細小之利不恃賴之也】耳目遺俗而可與定世【耳目視聴禮義是則故能遺棄流俗可與大定於一世也】富貴弗就而貧賤弗朅【輕富貴甘貧賤】徳行尊理而羞用巧衞【尊重道理而行羞以巧媚自榮衛也】寛裕不訾而中心甚厲【不訾毀敗人也甚厲至髙逺也】難動以物而必不妄折【不爲物動惟義所在不妄屈折也】此國士之容也【容猶法也】齊有善相狗者其鄰假以賢取防之狗【一本作其鄰借之買防狗借猶請也謂善相狗者買取防之狗也】期年乃得之曰是良狗也其鄰畜之數年而不取防以告相者相者曰此良狗也其志在獐麋豕鹿不在防欲其取防也則桎之其鄰桎其後足【桎械也著足曰桎著手曰梏】狗乃取防【一本作狗則取防矣】夫驥驁之气鴻鵠之志有諭乎人心者誠也人亦然誠有之則神應乎人矣言豈足以諭之哉此謂不言之言也【不言之言以道化也】客有見田駢者【田駢齊人也作道書二十五篇】被服中法進退中度趨翔閒雅辭令遜敏【遜順也敏材也】田駢聽之畢而辭之【辭遣也】客出田駢送之以目【以目送而視之也】弟子謂田駢曰客士歟田駢曰殆乎非士也【殆近也】今者客所弇斂士所術施也士所弇斂客所術施也【術者當作述刻者誤】客殆乎非士也故火燭一隅則室偏無光【燭照也偏半也】骨節蚤成空竅哭歷身必不長【長大也】眾無謀方乞謹視見多故不良【良善也】志必不公【公正也】不能立功【立成也】好得惡予國𨿽大不爲王【好得厚斂也惡予恡嗇也多藏厚亡故必不爲王】禍災日至故君子之容純乎其若鐘山之玉梏乎其若陵上之木【純美也鐘山之玉燔以鑪炭三日三夜色澤不變陵上之木鴻且大皆天性也君子天性純粹故以此爲諭也】淳淳乎愼謹畏化而不肯自足【化教也常畏而奉之不肯自足其智思以事必問詳而後行之也】幹幹乎取捨不悅而心甚素朴【幹干進不倦也取捨不悅常敬愼也心甚素朴精潔專一情不散欲也】唐尙敵年爲史【史國史也】其故人謂唐尙願之【故人者唐尙知舊也以唐尙明習天文宿度審咎徴之應故爲願之也】以謂唐尙唐尙曰吾非不得爲史也羞而不爲也其故人不信也【不信其羞爲史】及魏圍邯鄲唐尙說惠王而解之圍以與【一作於】伯陽【惠王衛文侯之孫武侯之子孟子所見梁惠王也解邯鄲圍也以與伯陽以伯陽邑資之也】其故人乃信其羞爲史也居有間其故人爲其兄請【請於唐尙欲仕其兄】唐尙曰衛君死吾將汝兄以代之其故人反興再拜而信之夫可信而不信不可信而信此愚者之患也【可信謂唐尙羞爲史不可信謂唐尙欲以其兄代衛君衛君不可得也而信爲可得故曰不可信而信也患者猶病也】知人情不能自遺以此爲君𨿽有天下何益【不能自遺亡其貪欲之情必危亡也故曰𨿽有天下何益】故敗莫大於愚愚之患在必自用自用則戇陋之人從而賀之有國若此不若無有古之與賢從此生矣【古人傳位於賢以子不肖不可子也】非惡其子孫也非徼而矜其名也反其實也【徼求也矜大也以國予賢則興子孫不肖予其國必滅亡故曰反其實也】

務大

二曰嘗試觀於上志【上志古記也】三王之佐其名無不榮者【榮顯也】其實無不安者功大故也【實猶終也】俗主之佐其欲名實也與三王之佐同【同等也】其名無不辱者其實無不危者無功故也【無大功故也】皆患其身不貴於其國也而不患其主之不貴於天下也此所以欲榮而逾辱也【逾益也】欲安而逾危也孔子曰鷰爵爭善處於一屋之下母子相哺也區區焉相樂也【區區得志貌也】自以爲安矣竈突決上棟焚燕爵顏色不變是何也不知禍之將及之也不亦愚乎爲人臣而免於燕爵之智者寡矣夫爲人臣者進其爵祿富貴父子兄弟相與比周於一國區區焉相樂也而以危其社稷其爲竈突近矣而終不知也其與燕爵之智不異故曰天下大亂無有安國一國盡亂無有安家一家盡亂無有安身此之謂也故細之安【細小也】必待大大之安必待小【言相須也】細大賤貴交相爲贊【交更也贊助也】然後皆得其所樂【樂願也】薄疑說衞嗣君以王術【嗣君衛平侯之子也秦貶其號曰君】嗣君應之曰所有者千乘也願以受教【衛君國之賦兵車千乘耳王者萬乘故願以受教也】薄疑對曰烏獲奉千鈞又況一斤【千鈞三萬斤也諭衞君之賢爲王術若烏獲之力以舉一斤言其易也】杜赫以安天下說周昭文君【杜赫周人杜伯之後也周昭文君周分爲二東周之君也】昭文君謂杜赫曰願學所以安周【以用也】杜赫對曰臣之所言者不可則不能安周矣臣之所言者可則周自安矣【所言安行仁與義也】此所謂以弗安而安者也【當昭文君時人不安行仁義而仁義不行也然仁義必安之本也故曰以弗安而安者也】鄭君問於被瞻曰聞先生之義不死君不亡君信有之乎【鄭君穆公也被瞻事鄭文公故穆公卽位問瞻所行之義信不乎】被瞻對曰有之夫言不聽道不行則固不事君也若言聽道行又何死亡哉【言從賢臣之言不死亡也】故被瞻之不死亡也賢乎其死亡者也【使君無道臣不能正乃死亡耳被瞻言聴道行不死不亡故曰賢乎死亡者也】昔有舜欲服海外而不成旣足以成帝矣禹欲帝而不成旣足以王海內矣湯武欲繼禹而不成旣足以王通達矣五伯欲繼湯武而不成旣足以爲諸侯長矣孔墨欲行大道於世而不成旣足以成顯榮矣夫大義之不成旣有成已故務事大

上農

三曰古先聖王之所以導其民者先務於農民農非徒爲地利也貴其志也民農則朴朴則易用易則邊境安主位尊【尊重也】民農則重重則少私義少私義則公法立力專一民農則其產復其產復則重徙重徙則死其處【處居】而無二慮民捨本而事末則不令【令善】不令則不可以守不可以戰【戰攻】民捨本而事末則其產約其產約則輕遷徙輕遷徙則國家有患皆有逺志無有居心【居安也】民捨本而事末則好智好智則多詐多詐則巧法令【巧讀如巧智之巧】以是爲非以非爲是后稷曰所以務耕織者以爲本教也是故天子親率諸侯耕帝籍田大夫士皆有功業【傳曰王耕一發班三之庶人終於千畝故曰皆有功業也】是故當時之務農不見於國【當啟蟄耕農之務農民不見於國都也孟春紀曰王布農事今出捨東郊故農民不得見於國也】以教民尊地產也【地產嘉谷也】后妃率九嬪蠶於郊桑於公田是以春秋冬夏皆有麻枲絲繭之功以力婦教也【力任其力效其功也】是故丈夫不織而衣婦人不耕而食男女貿功以長生【貿易也】此聖人之制也【制法也】故敬時愛日非老不休【休止也】非疾不息非死不捨【捨置也】上田夫食九人下田夫食五人可以益不可以損【損減也】一人治之十人食之六畜皆在其中矣此大任地之道也故當時之務不興土功不作師徒庶人不冠弁【弁鹿皮冠詩云冠弁如星】娶妻嫁女享祀不酒醴聚眾【禮取婦之家三日不舉樂嫁女之家三日不絕燭故不以酒醴聚眾也】農不上聞不敢私籍於庸爲害於時也然後制野禁苟非同姓【苟誠也】農不出禦【禦妻也】女不外嫁以安農也【異姓之女不出閭邑而嫁也】野禁有五地未辟易不操麻不出糞【出猶捐也】齒年未長不敢爲園囿量力不足不敢渠地而耕【渠溝也】農不敢行【守其疆畝也】賈不敢爲異事【異猶他也】爲害於時也然後制四時之禁山不敢伐材下木【伐斫也】澤人不敢灰僇【燒灰不以時多僇】繯网罝罦不敢出於門罛罟不敢入於淵【獸罟也詩云肅肅兔罝罛魚罟也詩云施罛濊濊鱣鮪發發】澤非舟虞不敢緣名爲害其時也【舟虞主舟官也】若民不力田墨乃家畜國家難治三疑乃極是謂背本反則【則法也】失毀其國凡民自七尺以上屬諸三官【三官農工賈也】農攻粟工攻器賈攻貨【攻治也】時事不共是謂大凶奪之以土功是謂稽不絕憂惟必喪其粃奪之以水事是謂籥喪以繼樂【繼續也】四鄰來虛奪之以兵事是謂厲禍【厲虐也】因胥嵗不舉銍艾數奪民時大饑乃來野有寢耒或談或歌旦則有昬喪粟甚多皆知其末莫知其本眞【不敏也】

任地

四曰后稷曰子能以窐爲突乎【窐容污下也突理出丰髙也】子能藏其惡而揖之以陰乎【陰猶潤澤也】子能使吾士靖而甽浴士乎【士當作土】子能使保濕安地而處乎子能使雚夷毋淫乎【淫延生也】子能使子之野盡爲泠風乎【泠風和風所以成谷也】子能使槁數節而莖堅乎子能使穗大而堅均乎【詩雲實發實秀實堅實好此之謂也】子能使粟圜而薄糠乎子能使米多沃而食之彊乎無之若何凡耕之大方力者欲柔柔者欲力息者欲勞勞者欲息棘者欲肥肥者欲棘【棘羸瘠也詩云棘人之欒欒言羸瘠也土亦有瘠土】急者欲緩緩者欲急【急者謂疆壚剛土也故欲緩緩者謂沙堧弱土也故欲急和二者之中乃能殖谷】濕者欲燥燥者欲濕【濕謂下濕近污泉故欲燥燥謂髙明暵幹故欲濕不燥不濕取其中適乃成黍稷也】上田棄畝下田棄甽五耕五耨必審以盡其深殖之度陰土必得大艸不生【艸穢也】又無螟蜮【蜮或作螣食心曰螟食葉曰蜮兗州謂蜮爲螣音相近也】今玆美禾來玆美麥【玆年也】是以六尺之耟所以成畝也其博八寸所以成甽也【耟六尺其刃廣八寸古者以耟耕廣六尺爲畝五尺爲甽遼西之人謂之也】耨柄尺此其度也【度制也】其耨六寸所以間稼也【耨所以耘苗也刃廣六寸所以入苗間也】地可使肥又可使棘人肥必以澤【地耕熟則肥肥卽得谷多不則瘠痔則得谷少故曰可使也人肥則顏色潤澤】使苗堅而地隙人耨必以旱使地肥而土緩【緩柔也】艸諯大月【大月孟冬月也】冬至後五旬七日菖始生【菖菖蒲水艸也冬至後五十七日而挺生】菖者百艸之先生者也於是始耕【傳曰土發而耕此之謂也】孟夏之昔殺三華而獲大麥【昔終也三華薺亭歷菥蓂也是月之季枯死大麥熟而可獲大麥旋麥也】日至苦菜死而資生【菜名也】而樹麻與菽【樹種也菽豆也】此告民地寶盡死凡艸生藏日中出狶首生而麥無葉【凡艸庶艸也日中春分也眾艸生而出也狶首艸名也至其生時麥無葉皆成熟也】而從事於蓄藏【藏之於倉也】此告民究也【究畢也刈麥畢也】五時見生而樹生見死而獲死【五時五行生殺之時也見生謂春夏種稼而生也見死謂秋冬獲刈收死者也】天下時地生財不與民謀【天降四時地出稼穡自然之道也故曰不與民謀】有年瘞土無年瘞土【祭土曰瘞年谷也有谷祭土報其功也無谷祭土讓其神也】無失民時無使之治下知貧富利器皆時至而作渴時而止【利用之器有其時而爲之無其時而止之】是以老弱之力可盡起其用曰半其功可使倍【一辟曰倍】不知事者時未至而逆之時旣往而慕之【慕思也】當時而薄之【薄輕也言不重時也薄或作怠】使其民而郤之【郤逆之也】民旣郤乃以良時慕此從事之下也操事則苦不知髙下民乃逾處種稑禾不爲稑種重禾不爲重【晚種早熟爲稑早種晚熟爲重詩云黍稷重稑稙稺菽麥此之謂也】是以粟少而失功【不當其時故粟少也食之少气力故曰少而失功也】

辯土

五曰凡耕之道必始於壚【壚埴壚地也】爲其寡澤而後枯【言土燥濕也】必厚其靹【厚深也】爲其惟厚而及者【或作選】之堅者耕之澤其靹而後之上田則被其處下田則盡其污無與三盜任地夫四序防發大甽小畝爲靑魚胠苗若直獵地竊之也旣種而無行耕而不長則苗相竊也弗除則蕪【蕪穢也】除之則虛【無動稼根】則艸竊之也故去此三盜者而後粟可多也所謂今之耕也營而無獲者【獲或作種】其蚤者先時晚者不及時寒暑不節稼乃多菑實其爲晦也髙而危則澤奪陂則埓見風則【僕也】髙培則拔【培田側也】寒則雕【雕不實也】熱則修【修長也】一時而五六死故不能爲來【來丕成也】不俱生而俱死虛稼先死【虛根不實】眾盜乃竊望之似有餘就之則虛【虛不頛不栗詩雲實頛實栗有邰家室也】農夫知其田之易也【易治也易讀如易綱之易也】不知其稼之疏而不適也【疏希也不中適也】知其田之際也不知其稼居地之虛也【虛亦希也】不除則蕪除之則虛此事之傷也【傷敗也】故畮欲廣以平甽欲小以深下得陰【陰濕也】上得陽【陽日也】然後咸生【咸皆也】稼欲生於塵而殖於堅者【殖長也】愼其種勿使數亦無使疏於其施土無使不足【土壤也】亦無使有餘【余猶多也】熟有耰也【耰覆種也】必務其培其耰也植植者其生也必先【先猶速也】其施土也均均者其生也必堅【堅好也】是以畮廣以平則不喪本【本根也】莖生於地者五分之以地【分別也】莖生有行故遫長弱不相害故遫大【遫疾也】衡行必得縱行必術正其行通其風【行行列也】夬心中央帥爲泠風【夬決也心於苗中央帥率也嘯泠風以搖長之也夬或作使】苗其弱也欲孤【弱小也苗始生小時欲得其孤特疏數適中則茂好也】長也欲相與居【相依助不僵僕】其熟也欲相扶【扶相扶持不可傷折也】是故三以爲族乃多粟【族聚也】凡禾之患不俱生而俱死是以先生者美米後生者爲粃【粃不成粟也】是故其耨也長其兄而去其弟【養大殺小】樹肥無使扶疏樹墝不欲專生而族居【專獨也】肥而扶疏則多粃【根扇迫也】墝而專居則多死【專獨不能自蔭潤其根故多枯死也】不知稼者其耨也去其兄而養其弟【殺其大者養其小者也】不收其粟而收其粗上下安則禾多死厚土則孽不通【壤深不能自達故多孽死也】薄土則蕃轓而不發壚植防色剛土﹤子部﹐雜家類﹐雜學之屬﹐呂氏春秋﹐卷二十六﹥柔種免耕殺匿使農事得

審時

六曰凡農之道厚之爲寶斬木不時不折【折猶堅也】必穗稼就而不獲【獲得也】必遇天菑【菑害也】夫稼爲之者人也【爲治也】生之者地也養之者天也是以人稼之容足耨之容耨據之容手【謂根苗疎數之間也】此之謂耕道是以得時之禾長秱而穗大本而莖殺【殺或作小本根也莖稍小防尾桑條谷也】疏穖而穗大【穖禾穗果贏也】其粟圓而薄糠【圓丰滿也薄糠言米大也】其米多沃而食之彊【彊有勢力也】如此者不風【風落也】先時者莖葉帯芒以短衡穗鉅而芳奪秮米而不香【奪或作奮字】後時者莖葉帯芒而末【一作小】衡穗閱而靑零【靑零未熟而先落】多粃而不滿【滿成也】得時之黍芒莖而徼下穗芒以長搏米而薄糠舂之易而食之不噮而香【香美也噮讀如餲厭之餲】如此者不飴先時者大本而華莖殺而不遂【遂長】葉槁短穗後時者小莖而麻長短穗而厚糠小米鉗而不香【小米故厚糠也】得時之稻大本而莖葆長秱疏穖穗如馬尾大粒無芒搏米而薄糠舂之易而食之香如此者不益【益息也益一作蒜】先時者大本而莖葉格對【對等也】短秱短穗多粃厚糠薄米多芒後時者纖莖而不滋厚糠多粃庭辟米不得恃【辟小也恃或作特】定熟卬天而死得時之麻必芒以長疎節而色陽小本而莖堅厚枲以均後熟多榮日夜分復生如此者不蝗【蝗虫不食麻節也】得時之菽長莖而短足其美二七以爲族多枝數節競葉蕃實【二七十四實也】大菽則圓小菽則摶以芳稱之重食之息以香如此者不虫【虫不齧其英芒也】先時者必長以蔓浮葉疏節小英不實後時者短莖疏節本虛不實得時之麥秱長而頸黑二七以爲行而服薄防而赤色稱之重食之致香以息使人肌【肌或作肥】澤且有力如此者不蚼蛆先時者暑雨未至【至或作止】胕動蚼蛆而多疾【胕動病心胕讀如痛】其次羊以節後時者弱苗而穗蒼狼薄色而美芒是故得時之稼興【興昌也】失時之稼約【約靑病也】莖相若稱之得時者重粟之多量粟相若而舂之得時者多米量米相若而食之【一作以爲食】得時者忍饑【忍猶能也能耐也】是故得時之稼其臭香其味甘其气章【气力也章盛也】百日食之【百日食之者食之百日也】耳目聰明心意叡智【叡明也】四衞變彊【四衛四枝也】气不入身無苛殃【苛病殃咎】黃帝曰四時之不正也正五穀而已矣【五穀正時食之無病故曰正五穀而已】

呂氏春秋卷二十六

