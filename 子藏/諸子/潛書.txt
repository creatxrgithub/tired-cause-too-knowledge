潛書

上篇上

辧儒

佛者大瓠﹝沈麟生﹞過唐子之門而入問焉﹐唐子喜﹐炊麥食之﹐而與之言終日。大瓠曰﹕子天下之明辧之士也﹐然而未學道也。唐子曰﹕學道何如﹖曰﹕儒者世之宗也﹐身者人之表也﹐心者事之本也。君子欲易世﹐必立其宗。欲正人﹐必端其表。欲善人﹐必務其本。諷誦三詩﹐定卦索象﹐秉禮道書﹐合春秋之邪正﹐皆所以閒身也﹐皆所以養心也。審人倫之則﹐探性命之微﹐根於誠信之地﹐而往來仁義之塗。堯舜𨿽遠﹐趨焉如躡其迹也﹐立焉如合其影也。若斯之人﹐生爲生民之師﹐死配先師之饗。法言矩行﹐流於無窮﹐豈非有道君子哉。此古之人所以日夜孳孳﹐至於老死不倦也。唐子曰﹕子之言信美矣。𨿽然﹐聖賢之言因時而變﹐所以救其失也。不模古而行﹐所以致其眞也。昔者先師旣沒﹐羣言乖裂﹐自宋以來﹐聖言大興﹐乃從事端於昔﹐樹功則無聞焉。不此之辧﹐則子之美言猶爲虛言也夫。大瓠曰﹕自宋及明﹐聖言大興﹐百家盡滅﹐不誤於異聞。大賢先生﹐髙世可法﹐功爲不少矣。而子獨以爲無功者﹐是何說也﹖曰﹕吾聞魯哀公之時﹐齊人大興師伐魯﹐季孫立於朝﹐屬諸大夫謀帥焉。諸大夫皆曰﹕冉求可使也。於是季孫舉以爲將﹐與齊人戰。冉求不能將﹐魯師大敗﹐喪其戎車三百乘﹐甲士五千人。季孫欲誅冉求﹐冉求懼而奔楚。已而田常欲伐魯﹐子貢請出救魯。仲尼止之曰﹕吾道奚爲此也。子貢不聽﹐往說吳晉之君﹐困齊以存魯。吳晉之君弗信也﹐而反私於田常。田常大怒﹐以子貢來誅﹐師薄於門。魯之君臣系頸請降﹐獻三邑以解伐﹐而後田常乃釋之。當是之時也﹐魯幾亡。大瓠驚曰﹕吾於書傳未聞此也﹐子於何而聞之也﹖唐子曰﹕更有於此。昔者宋國日蹙﹐竄於吳越﹐其後諸儒繼起﹐以正心誠意之學匡其君﹐變其俗﹐金人畏之﹐不敢南侵。於是往徵之﹐不戮一士﹐不傷一卒﹐不廢一矢﹐不刺一矛﹐宋人捲甲而趨﹐金人倒戈而走﹐遂北取幽州﹐西定西夏﹐東西拓地數千里﹐加其先帝之境土十二三焉。子聞之乎﹖於是大瓠乃大笑曰﹕甚矣子之爲戲也﹗唐子曰﹕非戲也﹐請爲子正言之可也。求賜之學多疾﹐宜若無功者。諸儒之學﹐如錫百火﹐可爲百世師﹐宜若有功者。然而得失相反﹐功業相遠也。吾嘗宦於長子矣﹐聞上黨之參﹐天下之良藥也。命醫獻之。其形槁然而長﹐其色堊然而白﹐曰是物之生﹐其變也久矣﹐食之𨿽亦有補﹐而不能起羸弱之疾。異哉﹐一山谷一根葉一雨露﹐昔爲良藥﹐今非美艸。古之儒﹐昔之上黨之參也。後之儒﹐今之上黨之參也。

大瓠曰﹕吾聞儒者不計功。曰﹕非也﹐儒之爲貴者﹐能定亂除暴安百姓也。若儒者不言功﹐則舜不必服有苗﹐湯不必定夏﹐文武不必定商﹐禹不必平水土﹐棄不必丰谷﹐益不必辟原隰﹐臯陶不必理兵刑﹐龍不必懷賓客遠人﹐呂望不必奇謀﹐仲尼不必興周﹐子輿不必王齊﹐荀況不必言兵。是諸聖賢者﹐但取自完﹐何以異於匹夭匹婦乎﹖子曰心者事之本也﹐請爲貴本之譬﹕彼樹木者﹐厚壅其根﹐旦暮灌之﹐旬候糞之﹐其不憚勤勞者﹐爲其華之可悅也﹐爲其實之可食也。使樹矣不華﹐華矣不實﹐奚貴無用之根﹐不如掘其根而煬之。惟心亦然﹐事不成﹐功不立﹐又奚貴無用之心﹖不如委其心而放之。木之有根﹐無長不實。人之有心﹐無運不成。若今之爲學﹐將使剛者韋弱﹐通者圜拘﹐忠信者膠固﹐篤厚者痺滯﹐簡直者絲棼﹐天實生才﹐學則敗之矣。

大瓠儒者也﹐好學多聞﹐善爲楚騷之辭。其父不得其死﹐逋於佛以免難者也。他日唐子往見焉﹐欲有所言﹐使權之也﹐乃大瓠則病且死矣。

正心誠意﹐學之本也。古之人正心誠意則爲聖人﹐後之人正心誠意則爲拘儒。治心之道﹐曰毋利而思義﹐毋詐而主誠。義則一義﹐誠則一誠。誠一也﹐然有分焉﹐毋以義與利辧﹐以義與義辧。毋以誠與詐辧﹐以誠與誠辧。雞卵素﹐雉卵文﹐此易辧也。雞卵與雞卵則無辧。其方伏之時﹐視之無象﹐揣之無形﹐豈有雌雄之分哉。然雌雄則已異矣﹐伏雄者爲聖人﹐伏雌者爲鄙儒。有宋襄之義﹐有文王之義。有尾生之信﹐有季路之信。奚必戰於泓而後爲襄公﹐戰於崇而後爲文王哉。其終日默坐﹐終日事事﹐終日讀書﹐思之所注﹐心之所存﹐宋襄文王之分已種於中矣。未有伏雄成雌﹐伏雌成雄者也。

心之動也﹐有愛惡是非之用﹐有忠信仁義之道。有用之信必不愚﹐有用之仁必不懦﹐有用之義必不固﹐別若黑白﹐人未之知﹐已自知之。陽者伏於窮亥﹝十月﹞﹐萌於微子﹝十一月﹞﹐是震雷澍雨之根也。信者不欺僕妾﹐不欺童稚﹐是馴暴服蠻之根也。仁者不忍庖廚﹐不傷蟄宿﹐是澤覆四海之根也。義者不食利﹐不蔽愛﹐不徇惡﹐是誅暴亂定天下之根也。君子旣得其根﹐又善其養也。善養則根生﹐不善養則根腐。丹溪者昔之良醫也﹐治不得前溲者﹐助其陰﹐餌以黃檗知母﹐烏知其用桂三分也。心靈物也﹐不用則常存﹐小用之則小成﹐大用之則大成﹐變用之則至神﹐不可使如止水﹐水止則不淸。不可使如凝膠﹐膠凝則不並。昔者蜀之蔣裏有善人焉﹐善善而惡惡﹐誠信而不欺人﹐鄕人皆服之。有富者不取劵而與之千金﹐賈於陜洛﹐以其處鄕裏者處人﹐人皆不悅﹐三年盡亡其貲而反。斯人也﹐豈不誠善哉﹐爲善而亡人之千金﹐何則﹖水止而膠凝﹐無桂以道之也。此所謂不出鄕裏之善也。昔者陽明子方少﹐有後母而數行不善也﹐陽明子憂之。女巫來﹐陽明子使告其母曰﹕今者有神與我言﹐母毋爲不善﹐爲善降之福﹐爲不善降之禍。於是遽攺其行﹐一朝而爲賢母焉。是謂以狙待親﹐君子病之﹐乃他日用是道也﹐以奇用兵﹐而成禽寧定浰之功。治心之用﹐於斯可見矣。

尊孟

固哉程頤﹐孟子曰﹕我聖人也。而頣也以爲非聖人也﹝孟子中間有些英气﹐顏子便渾厚不同﹞。古人多實﹐今人多妄﹐是故古人自知﹐今人不自知。子路之才千乘﹐冉求之才七十﹐其自許者仲尼亦許之。昔者公孫丑問於孟子曰﹕夫子其聖矣乎﹖孟子曰﹕夫聖﹐孔子不居﹐是何言也。不自謂不聖而謝之﹐以孔子所不居也﹐蓋亦不敢自居焉云爾。丑未之達也﹐曰﹕然則夫子安於顏淵矣乎﹖曰﹕姑捨是。夫道之進也捨其過迹﹐階之升也捨其過級。捨之者﹐過之也。過乎顏淵﹐是何人也﹖

猛虎在深山﹐百獸震恐﹐烏知其見麟則伏也。麟善獸也﹐可以手挽其角而指數其牙﹐人之視之﹐謂是虎之肉也﹐而不知其能伏焉者。麟虎未相遇也﹐聖人麟也﹐姦雄虎也。世無聖人﹐或有聖人而不用﹐是以姦雄無所於伏而霸天下。昔者孟子之世﹐天下彊國七﹐秦孝公發憤於西陲﹐布恩惠﹐振孤寡﹐招戰士﹐明賞功﹐西斬戎王﹐南破彊楚﹐虎視六國﹐狙以濟之。六國之人﹐君臣危懼﹐異謀並進﹐西向以待秦。燕昭王篤於用賢﹐韓昭侯明於治國﹐趙武靈王以騎射雄北邊。蘇代陳軫之屬﹐奇計莫測。白起趙奢樂毅之屬﹐神於用兵﹐所向無敵。當是之時﹐人皆習兵而熟戰﹐以甲冑爲衽席﹐以行陣爲博奕﹐智謀之士率而用之﹐張軍百萬﹐轉戰千里﹐伏屍滿野﹐血流漂鹵。七雄並角﹐其勢不能相下。論者審當時之勢﹐以爲𨿽太公復生﹐不易定也。乃孟子則曰﹕以齊王猶反手也。王之者﹐必使秦孝燕昭趙武靈之屬﹐籍其土地人民之數﹐稽首爲臣﹐誅賞惟命。白起趙奢蘇代陳軫之屬﹐杜口而不能謀﹐投戈而不敢校﹐化狙爲良﹐柔雄爲雌﹐而後天下可定﹐齊可王也。嗚呼﹐豈不神哉﹗非聖人而能若是乎﹖

天下莫彊於仁﹐有行仁而無功者﹐未充乎仁之量也。水﹐能載舟者也。其不能載舟者﹐水淺也。仁能服人者也﹐其不能服人者﹐仁小也。仁之大者﹐無彊不順﹐無詐不附。謂仁勝天下﹐鄙人皆笑之。夫愚者見形﹐智者見心﹐禮揖不格刃﹐儒服不禦矢﹐形也。刃不我剌﹐反爲我操﹐矢不我傷﹐反爲我發﹐心也。

戰國致形﹐聖人致心﹐何以見其然也﹖天下有心至而身不能至者四輩﹕孺子在幼﹐婦人在內﹐黎民在土﹐三軍之士在將。此四者恃以爲國者也﹐然心至而身不能至者也。賢才者﹐四者之舟車也﹐去之則四者皆去而國亡﹐歸之則四者皆歸而國興。是故聖人之得人心﹐自賢才始。請於一室之中設爲兩國之形﹐相彼之國﹕君疑臣猜﹐徵煩法峻﹐老幼饑寒﹐夫妻離散。相此之國﹕君明臣忠﹐上下和易﹐老幼飽暖﹐養生送死無憾。彼白起趙奢蘇代陳軫之屬﹐其從彼國乎﹐其從此國乎﹖彼數子者﹐亦欲得君就功﹐置田宅以遺子孫耳。豈樂處不測之朝﹐取難保之富貴哉﹖其來歸恐後無疑矣。賢才旣歸﹐彼秦孝燕昭趙武靈之屬﹐斷臂折翼﹐不能自立﹐叛則爲禽﹐歸則爲侯﹐豈待計哉﹗反手之言﹐誠然也。

孟子之道﹐在養气而不動心。今夫足之所履﹐衡不及二寸﹐縱不及七寸。二寸七寸之外﹐皆餘地也。彼度山之梁﹐廣若二三尺﹐豈不能措足哉﹖然下臨千仞不測之淵﹐使怯者過之﹐則驚眩而欲墜﹐非足弱也﹐心不持足也。冶人致風之器﹐南方以櫝﹐北方以橐﹐挈其橐而鼓之﹐則風勁火烈﹐鎔五金鑄百器﹐橐之利用大矣。若有容錐之隙﹐則抑之中虛﹐鼓之無風﹐而器不成。非橐之不足用也﹐气不充橐也。心不持足則不能歷險﹐气不充橐則不能成器。任天下之重亦然﹐气大則心定﹐心定則才足﹐固歷險成功之道也。

宗孟

性具天地萬物﹐人莫不知焉﹐人莫不言焉。然必眞見天地萬物在我性中﹐必眞能以性合於天地萬物﹐如元首手趾﹐皆如我所欲至﹐夫如是﹐乃謂之能盡性也。系辭中庸﹐廣大精微﹐入而求之﹐𨿽有其方﹐難得其樞。性本在我﹐終日言性﹐而卒不識性之所在﹐於是求性者罔知所措矣。孟子則告之曰﹕性非他﹐仁義禮智是也。於是求性者乃有所據焉。

仁能濟天下。以堯舜爲準﹐義能制天下。以湯文爲準﹐禮能範天下。以周公爲準﹐智能周天下。以五聖人爲準﹐必若五聖人而後四徳乃全﹐守隅而不能徧﹐具體而不能充。𨿽有前言往行﹐遵而行之﹐皆爲襲取﹐終非我有﹐而卒不能全其徳。於是爲仁義禮智者又罔知所措矣。孟子則告之曰﹕仁義禮智非他﹐人心是也。天下豈有無心之人哉。四徳我所自有﹐非由外鑠。於是爲仁義禮智者乃知所從焉。

心之爲物﹐顯而至隱﹐微而至大﹐聖人之於四徳也﹐神化無窮。眾人之於四徳也﹐致遠則泥﹐寂寂焉主靜不動﹐屹屹焉屏欲如賊。外專而內紛﹐外純而內雜﹐眞僞莫辧﹐而卒不知心之所在。於是求心者又罔知所措矣。孟子則告之曰﹕人生所同有者﹐良知也。孩提知愛親﹐稍長知敬長﹐惻隱羞惡辭讓是非﹐人皆有是心也。推此四端以求四徳﹐毋違毋作﹐因其自然﹐具備無缺。於是求心者乃知所從焉。

良知在我者也﹐非若外物﹐求之不可得也。而不能致者﹐非不用力也﹐雜以嗜好﹐拘於禮義﹐𨿽爲我所故有﹐如觀景模形﹐明見其爲良﹐而卒不得有其良。於是致良知者又罔知所措矣。孟子則告之曰﹕造道之方無他﹐貴其自得之也。父之所得﹐不可以爲子之得。師之所得﹐不可以爲徒之得。疾病在己﹐饑渴在已﹐爲治爲療﹐宜飲宜食﹐我自知之﹐未可專恃講習也。於是求致良知者乃知所從焉。

心體性徳旣已自修﹐天地萬物何以並治﹖必措之政事而後達。昔者堯舜治天下﹐風之則動﹐教之則率﹐不賞而勸﹐不刑而革。後世風之而多頑﹐教之而多犯﹐賞之罰之而不以爲懲勸﹐於是爲政者又罔知所措矣。孟子則告之曰﹕堯舜之治無他﹐耕耨是也﹐桑蠶是也﹐雞豚狗彘是也。百姓旣足﹐不思犯亂﹐而後風教可施﹐賞罰可行。於是求治者乃知所從焉。

學由自得﹐則得爲眞得。良知可致﹐本心乃見﹐仁義禮智俱爲實功。直探性體﹐總攝無外﹐更無疑誤。措之於天下﹐人我無隔﹐如處一室﹐各遂其惡欲矣。夫陰陽順逆﹐人气所感﹐百姓旣安﹐沴戻消釋﹐則地無山崩水溢之變﹐天無恆暘恆雨之災﹐萬物繁育﹐咸得其生。皆心之所貫﹐非異事也。堯舜以來﹐傳道皆以傳心﹐人莫不知焉﹐人莫不言焉﹐而道卒不得明者﹐何也﹖以其𨿽知心﹐而學之不一﹐求之不專﹐如天象全見而未執其樞也。陸子靜讀孟子而自得﹐立其大而小不能奪。陽明子專致良知﹐而定亂處讒﹐無所不達。二子者皆能執其樞者也。學問之道﹐必得所從入之門。若不得從入之門﹐誤由外入﹐不由內出﹐聖人之道廣矣大矣﹐失其本心﹐徒覩其形象﹐如泛大海不見涯涘﹐其如已之性何哉﹗其如人之性何哉﹗其如萬物何哉﹗其如天地何哉﹗

法王

陽明子有聖人之學﹐有聖人之才﹐自孟子而後無能及之者。仲尼之教﹐大端在忠恕﹐卽心爲忠﹐卽人可恕﹐易知易能者也﹐無智無愚皆可舉踵而從之。然易實不易﹐蓋世降日下﹐古之風也淳﹐今之風也薄﹐古之習也淺﹐今之習也深。是故古人之心如鏡蒙塵﹐今人之心如珠投海。本心旣亡﹐客心篡入而爲之主﹐嗜欲內膠﹐人己外隔﹐以是心求忠恕﹐猶登山网魚﹑入水羅雀也。求忠恕非卽心乎﹖然而有間。忠恕爲用﹐心爲質﹐無質何用。古人心在﹐故求忠而忠求恕而恕﹐今人心亡﹐故求忠而非忠﹐求恕而非恕。諸儒之言皆各有得﹐然使聞其言者﹐以旣亡之心﹐求合其言﹐始而誤焉﹐以影爲形﹔轉而旣焉﹐以假爲眞。如以石爲玉﹐雕琢之工𨿽巧𨿽勤﹐終爲惡器﹐非質故也。

陽明子以死力格外物﹐久而不得﹐乃不求於外﹐反求於心﹐一朝有省﹐會眾聖人之學﹐宗孟子之言﹐而執良知以爲樞。孩提之童無不知愛其親者﹐非教之愛親而然也。及其長也﹐無不知敬其兄者﹐非督之敬兄而然也。天下之孩提皆同也﹐充愛親之心而仁無不周﹐充敬兄之心而義無不宜﹐則前後之聖人不外是矣。是良知者﹐乃江漢之源﹐非積潦之水﹐豈有竭焉而不逹於海者哉﹗天之生人﹐有形卽有心﹐有耳必聽﹐有目必視﹐有鼻必聞﹐有口必嘗﹐有手必持﹐有足必行。聽者心聽之﹐視者心視之﹐聞者心聞之﹐嘗者心嘗之﹐持者心持之﹐行者心行之﹐形全而無缺﹐則知心全而無缺。堯舜無缺﹐我亦無缺﹐是故𨿽夫婦之愚﹐是非自見﹐必不以是爲非﹑以非爲是﹔善惡自見﹐必不以善爲惡﹑以惡爲善。心知其是乃背是而甘於非﹐心知其善乃背善而從於惡﹐是豈心之本然哉﹖利欲蔽之也。浞羿篡國﹐義心自在﹔盜跖殺人﹐仁心自在。酉卯晝晦﹐日光自在。自良知之說出﹐使天下之蒙昧其心者於是求之﹐如旅夜行﹐目無所見﹐不辧東西﹐雞再號﹐顧望一方微有爽色﹐而知日之出於是也。爽色者﹐日之見端也﹔良知者﹐心之見端也。執此致之﹐直而無曲﹐顯而無隱﹐如行九軌之途﹐更無他岐。故曰﹕人皆可以爲堯舜。人皆可以爲堯舜者﹐人皆可以明心也。仲尼以忠恕立教﹐如辟茅成路﹔陽明子以良知輔教﹐如引迷就路。若仲尼復起﹐必不易陽明子之言矣。此眞聖人之學也。

才成於學﹐三代以後多過人之才﹐皆其生質﹐不由學問﹐更事多而識見敏﹐亦可以定亂﹐亦可以安邦。其中亦有好學者﹐但能法言矩行﹐得聖人之皮毛﹐心體未徹。如秉燭不能遠照﹐如汲井不能廣潤﹐故其所爲﹐或壹於剛﹐或壹於柔﹐或長於此而短於彼﹐或及於五而遺於十。𨿽或小康﹐終非善治。此周公之後所以無相也。

陽明子專致良知﹐一以貫之﹐明如日月﹐涉險履危﹐四通八辟而無礙也。其見於行事者﹐使人各當其才﹐慮事各得其宜﹐處患難而能全其用﹐遇小人而不失其正﹐委蛇自遂﹐卒保其功。迹其所爲﹐大類周公。明之有天下也亦可慨矣﹕爲君者非悍則昏﹐爲臣者非迂則黨﹐傾險之智接踵於朝﹐奄人之專滔天無忌﹐惜陽明子之不爲相也。若得爲相﹐人主信任之專﹐如成王之待周公﹐必能啟君之昏﹐化君之悍﹐散黨馴邪﹐不張皇而潛消。此誠聖人之才也﹗

虛受

陽明子有聖人之學﹐有聖人之才﹐而無聖人之徳﹐不可以不察也。謂其無聖人之徳者何也﹖以其小仲尼而自擅爲習兵也。舜不及堯﹐禹不及舜﹐湯武不及禹﹐堯舜禹湯武不及孔子﹐見於書也詳矣﹐見於孔孟子思之言也明矣。而陽明子則反之曰﹕堯舜爲黃金萬兩﹐孔子爲黃金九千兩。吾不知其何以衡之而決其輕重如此也。若有人焉﹐獨具神識﹐觀於泰山﹐而謂泰山之土輕重於華山者幾斤兩﹔觀於華山﹐而謂華山之土輕重於泰山者幾斤兩﹐人其信之乎﹖陽明子之衡堯孔﹐若似於此。

兵者國之大事﹐周公曰﹕其克詰爾戎兵﹐方行天下﹐至於海表﹐罔有不服。聖人未有不知兵者也。仲尼之所愼者戰也﹐臨事而懼﹐好謀而成﹐曰﹕我戰則克。其謀討陳恆也﹐能以魯之弱小勝齊之彊大﹐是故冉有曰﹕我之用兵學於仲尼。且聖無不能﹐不習無不利也。而陽明子則曰﹕對刀殺人之事﹐非身習不能。孔子謂軍旅未學﹐亦非謙言。是何言也﹖禽一區區小賊﹐遂以傲仲尼﹐謂得金九千兩﹐是仲尼有未足矣﹗謂未習於兵﹐是仲尼有不能矣。以仲尼有未足﹐必有足之者﹔以仲尼有不能﹐必有能之者。其傲亦已甚矣。故曰無聖人之徳也。

學問之道貴能下人。能下人﹐孰不樂告之以善。池沼下﹐故一隅之水歸之﹔江漢下﹐故一方之水歸之﹔海下﹐故天下之水歸之。自始學以至成聖﹐皆不外此。昔者郭善甫﹝慶﹞與其徒良善自楚之越﹐學於陽明子﹐途中爭論不已﹐以其所爭者質之陽明子。陽明子不答所爭﹐而指所饘語之曰﹕盂下乃能盛饘﹐幾下乃能載盂﹐樓下乃能載幾﹐地下乃能載樓。惟下乃大。此爲至善之言矣。何彼言之異於此言也﹗傲者人之恆疾﹐豈惟眾人﹐聖賢亦懼不免。是故禹之戒舜曰﹕無若丹朱傲。舜之爲聖盡善矣﹐禹之爲聖無間矣﹐以無間之聖人進言於盡善之聖人﹐豈好直言之名而爲是必不然之防哉﹖蓋必有所深見焉。眾人之傲﹐在可見之貌﹔聖賢之傲﹐在不見之微。意念之間﹐自足而見其足﹐過人而見其過人﹐是卽傲矣。足而不以爲不足﹐過人而不以爲不及人﹐是卽傲矣。是故仲尼答鄙夫之問﹐而自以爲空空無知﹔不爲酒困﹐尢庸人之善事﹐而自以爲未能。其心如是﹐是以受攝廣大﹐造極無上﹐而與天地準也。仲尼且然﹐何況吾屬﹗吾屬當何如﹖其爲志也﹐必至於堯孔而不少讓﹔其爲心也﹐視愚夫愚婦之一言一行有我之所不及者﹐有而若無﹐進而若退﹐而後可以爲學也。師友之言﹐必期以大者。然人心多傲﹐得寸爲尺﹐得尺爲丈。欲進於大﹐未見其大﹐先成其傲。有以聖人之言敗徳者矣﹐且有以聖人之言叛道者矣。權衡不精﹐其害甚大。陽明子﹐吾之所願學也﹐乃兢兢於斯者﹐恐不善擇於其言﹐徒以長傲﹐以是自察焉爾。

知行

息關蔡子﹝方炳﹞﹐其父忠襄公﹝懋徳﹞﹐嘗夢見陽明子﹐而問道焉。息關因畫爲圖﹐而以已侍側﹐請唐子有以發而題之。乃題之曰﹕凡求道者﹐患在道之無從。旣知所從矣﹐患在身之不至。詩曰﹕遡洄從之﹐道阻且長﹔遡遊從之﹐宛在水中央。遡而上之而道阻焉﹐不知所在也﹔遡而下之而宛在矣﹐知所在而未能卽也。夫不憚身勞而上下往反﹐其求道可謂勤矣﹐而卒之望若見焉而不能身至其人之側者﹐是何也﹖未得所從之道也。斯人也﹐𨿽生於魯哀之時﹐遊於東魯之邦﹐踵於孔氏之門﹐猶之乎身不離於戎狄也。蒹葭之言﹐吾所恥也。書曰﹕凡人未見聖﹐若不克見﹔旣見聖﹐亦不克由聖。旣見聖﹐則在聖人之側﹐異於水中之隔矣。於斯時也﹐聞聖人之言﹐見聖人之行﹐如渠之導水﹐帆之遇風﹐無往不利﹐而若之何其不克由哉﹖其不克由者何也﹖未得所由之道也。斯人也﹐𨿽入於孔氏之門﹐從於顏季之列﹐日覩聖人之貌﹐猶之未見也﹔日聞聖人之言﹐猶之無聞也。君陳之篇﹐吾所憾也。蓋彼知在水之中央﹐而不知在身之中央﹔彼知由於聖之聖﹐而不知由於心之聖。不自得而求於外﹐是以在焉而弗在也﹐由焉而莫由也。

陽明子曰﹕良知是吾師也。是非自明﹐依而不違﹐自合於道。以言乎其人﹐則陽明子爲忠襄息關之師﹔以言乎良知﹐則忠襄卽陽明子﹑息關卽陽明子﹑凡行道所見之人皆陽明子。不在言貌﹐各自得師﹐夫何宛在興嗟﹑欲由弗克哉﹗不知良知者﹐不知自有寶者也。知良知而不致者﹐懷其寶而不善用者也。

甄𨿽不敏﹐亦願學陽明子﹐而不敢謝不及者﹐蓋服乎知行合一之教也。知行爲二﹐𨿽知猶無知﹐𨿽致猶不致。知行合一者﹐致知之實功也﹐𨿽弱者亦可能焉﹐𨿽愚者亦可及焉。何也﹖善如甘食暖衣﹐惡如郣食縷衣。知其甘者﹐知也﹔知其甘而食之﹐卽行矣。知其暖者知也﹐知其暖而衣之﹐卽行矣。若知其甘而忍餓不食﹐以待明日乃食﹔知其暖而忍寒不衣﹐以待明日乃衣﹐天下豈有是哉﹗郣食縷衣反是。以此譬知行﹐則合一者自然之勢也﹐分而爲二者自隔之見也。我瞻此圖﹐反求於心﹐不假於外。知之所在﹐卽行之所在﹐不移時﹐無需事﹐以從息關之後﹐或庶幾乎﹗

性才

世知性徳﹐不知性才。上與天周﹐下與地際﹐中與人物無數﹐天下莫有大於此者。服勢位所不能服﹐率政令所不能率﹐獲智謀所不能獲﹐天下莫有彊於此者。形不爲隔﹐類不爲異﹐險不爲阻﹐天下莫有利於此者。道惟一性﹐豈有二名﹐人人言性﹐不見性功﹐故卽性之無不能者別謂爲才。別謂爲才﹐似有岐見﹔正以窮天下之理﹐盡天下之事﹐莫尙之才﹐惟此一性﹐別謂爲才﹐似有外見﹔正以窮天下之理﹐盡天下之事﹐皆在一性之內﹐更別無才。

古之能盡性者﹐我盡仁必能育天下﹐我盡義必能裁天下﹐我盡禮必能匡天下﹐我盡智必能照天下。四徳無功﹐必其才不充﹔才不充﹐必其性未盡。自子輿以後﹐無能充性之才者﹐性乃晦以至於今。有非性之才﹐有無才之性。非性之才﹐能小治不能大治﹔無才之性﹐爲小賢不爲大賢。聖人道衰﹐管國申商之倫作﹐亦能匡世治民﹐然暴白藏墨﹐使民形牿情散﹐齊鄭秦韓終爲亂國。性之爲道﹐聖不加多﹐眾不加少﹐得亦非得﹐失亦非失﹐卽非聖之爲﹐皆由以發。然失其中正﹐壹於外假﹐𨿽出於性﹐已非本性﹐不可爲治。譬如谷之精气﹐淫爲蕛稗﹐春爲粉粢﹐味與谷同﹐𨿽出於谷﹐已非正谷。亦可以療饑﹐不可以恆食。恆則致疾。又如星之戾气﹐散爲彗孛﹐亦爲明體﹐亦爲懸象﹐𨿽出於星﹐已非正星﹐不可以恆明﹐恆則爲水旱兵革之災。管國爲蕛稗﹐申商爲彗孛﹐非性之才﹐所成如是。自是以後千有餘歲﹐世不知性。卽有言者﹐亦偏而不純。程子朱子作﹐實能窮性之原﹐本善以求復﹐辧私以致一﹐其於仲尼子輿之言﹐若合符契。此其所得﹐我則從之﹔此則我從﹐人不我得﹐其若人何﹗蓋彼能見性﹐未能盡性﹐外內一性﹐外隔於內﹐何云能盡﹖

人有性﹐性有才﹐如火有明﹐明有光。著火於燭﹐置之堂中﹐四隅上下無在不徹﹐皆明所及﹐非別有所假而爲光。亦有無光之明﹐如燭滅而著在條香﹐滿堂賓客無不見其明者。然而明不及眾﹐眾皆昏亂不能行作﹐不知幾席所在﹐不知東西所向﹐不知門戶所由﹐人亦何賴於此明﹖若卽此明取而燎之﹐何患無光。惟止於香杪﹐炷而不燎﹐是以𨿽明而不及於眾。無才之性所成如是。性之爲才﹐故無不周﹐何以聖人乃能周世﹐後儒僅能周身﹖蓋善修則周﹐不善修則不周。

性統天地﹐備萬物﹐不能相天地﹐不能育萬物﹐於彼有闕﹐卽已有闕﹐欲反無闕﹐必修其無闕。雞卵無雄者﹐蜀人謂之寡彈﹐有媼易十卵﹐鬻者紿以五配五寡﹐旣伏旣出﹐乃知其寡。卵之爲物﹐無陽亦成﹐鋭前而丰後﹐白外而黃中﹐𨿽有至精者﹐不能察其孰爲配孰爲寡。旣伏之後﹐有陽者出爲雛﹐無陽者敗爲液。卵見渾成﹐其中闕陽而媼不知﹔學見渾成﹐其中闕陽而儒不知。儒者豈不知陰陽﹐乃其思力惟恐不精﹐惟恐不一﹐理沈事滯﹐固守不生﹐於是求復亦成剝﹐求泰亦成否。十月之間﹐陽𨿽存而不用﹐不能疏土脈﹑鼓萬物﹐謂之無陽。人心亦然﹐心之陽若何﹖道貴明﹐明由於靜﹔道貴通﹐通由於明﹔道貴變﹐變由於通﹔道貴廣﹐廣由於變。發生不窮﹐是爲心之陽。古之聖人﹐萬物爲一﹐功同天地﹐所施無不合者﹐皆在於是。道力𨿽廣﹐不於廣徵。𨿽卽次有推﹐實具於由靜得明。靜中自足﹐至明則顯。明非其明﹐守靜乃塞﹔靜得其靜﹐大明乃生。以軸觀靜﹐以受軸之虛觀明﹔以行觀通﹐以禦觀變﹐以至觀廣﹐軸虛相受﹐徑不二寸﹐圓轉無滯。九州島之遠﹐道裏交錯不計其數﹐造車之始﹐已攝於徑寸之內。性之爲才﹐視此勿疑。

言性必言才者﹐性居於虛﹐不見條理﹐而條理皆由以出。譬諸天道生物無數﹐卽一微艸﹐取其一葉審視之﹐膚理筋絡亦復無數。物有條理﹐乃見天道。堯舜𨿽聖﹐豈能端居恭默﹐無所張施﹐使天下之匹夫匹婦一衣一食皆得各遂﹖必命禹治水﹑稷教農﹑契明倫﹑臯陶理刑﹑後夔典樂﹐庶職無曠﹐庶政無闕﹐乃可以成功。堯舜之盡性如是﹐後世之爲政者﹐心不明則事不逹﹐事不逹則所見多乖﹐所行多泥﹐徒抱空性﹐終於自廢。何以性爲﹗誠能反求諸性﹐盡其本體﹐其才自見。

性渾無物﹐中具大同。仁所由出﹐苟善修之﹐物無不同。仁與私反﹐若能去欲至盡﹐如匹帛無纖塵之色﹐是可謂之無欲﹐不得謂之無私。人知人私而不知天私﹐天非已獨專以自善﹐是爲天私﹐𨿽天非仁。仁之爲道﹐內存未見﹐外行乃見。心知未見﹐物受乃見。流動滿盈﹐無間於宇內﹐是卽其本體﹐非僅其發用。气機不至﹐萌蘗立見其絕﹐條幹立見其槁。旣絕旣槁﹐仁將安在﹖是故虛受不可言仁﹐必道能廣濟﹐而後仁全於心﹐逹於天下。

性渾無物﹐中具大順。義所由出﹐苟善修之﹐無行不順。義與固反﹐無有定方。凡徳易識﹐惟義爲難識。內主易識﹐外行難識。主以專直﹐行以變化﹐心如權﹐世如衡﹐權無定所﹐乃得其平。確守不移﹐謂之石義﹔揚號以服人﹐謂之聲義。二者𨿽正﹐不可以馴暴安民。人我一情﹐本無眾異﹐一情眾異﹐猶一繩互綰而爲百結﹐從中解之則不可解﹐引而直之各自爲解﹐復爲一繩﹐豈有不順﹗於此識義﹐夫然後義達於天下。

性渾無物﹐中具大讓。禮所由出﹐苟善修之﹐人無不讓。禮與爭反﹐古之禮經﹐後世多不能行。不行不足以病禮。禮之失﹐非儀文度數之失﹐乃爭之失。上世以禮息爭﹐後世以禮遂爭。君子而不爭﹐則君子不名﹔道徳而不爭﹐則道徳不顯﹔何況勲勞﹐何況富貴﹐何況姦慝﹗天下大亂﹐此爲之根。救於其發﹐其何能救﹗知禮者不在行讓先﹑揖讓右﹐而在心讓賢。尙賢之世﹐必無眞賢。示賢於人﹐恥於賈貨﹔歸賢於已﹐辱於攘貨。世以賢爲賢﹐我以不爭爲賢。讓徳之外﹐更以何者爲賢﹖抑抑雍雍﹐不習而成風﹐君子不黨﹐小人不戎﹐𨿽不議禮﹐而禮自行於天下。

性渾無物﹐中具大明﹐智所由出。苟善修之﹐物無不通。智之本體﹐同於日月﹐自𦇤褓以長﹐知識日深﹐掩蔽日厚。蔽明者非他﹐卽我之明﹔蔽聰者非他﹐卽我之聰。我所以不及舜者﹐我惟一明﹐舜有四明﹔我惟一聰﹐舜有四聰。是以我測一物而不足﹐舜照天下而有餘。人之耳目﹐不大相遠﹐十里之間﹐不辧牛馬﹔五里之間﹐不聞鼓鐘。誠能法舜以爲智﹐四海之祝詛﹐附耳以聲﹔未至之禍福﹐承睫以形。所患智之不足者﹐患在正不勝詭。夫詭明不如小明﹐小明不如偏明﹐偏明不如大明。大明所在﹐𨿽身所不歷﹐事所不習﹐而智常周於天下。

三徳之修﹐皆從智入。三徳之功﹐皆從智出。善與不善﹐𨿽間於微渺﹐亦不難辧。但知其不善而去之﹐知其善而守之﹐謂爲竟事。以此用智﹐未得智力。修徳者𨿽能致精﹐得於沈潛﹐其中易膠。智之眞體﹐流蕩充盈﹐受之方則成方﹐受之圓則成圓﹐仁得之而貫通﹐義得之而變化﹐禮得之而和同﹐聖以此而能化﹐賢以此而能大。其誤者﹐見智自爲一徳﹐不以和諸徳﹐其徳旣成﹐僅能充身華色﹐不見發用。以智和徳﹐其徳乃神。是故三徳之修﹐皆從智入。人固我同﹐及積小至大﹐積近至遠﹐則有不同。

世有守一官治一邑而稱善者﹐而善治天下者則未之聞。蓋大小不同勢﹐遠近不同情﹐豈能縮天地爲三里之城﹐豈能縮萬物爲三百戶之民﹖徳𨿽至純﹐不及遠大﹐皆智不能道之故。無智以道之﹐𨿽法堯舜之仁﹐不可以廣愛﹔𨿽行湯武之義﹐不可以服暴﹔𨿽學周公之禮﹐不可以率世。有智以道之﹐𨿽不折枝之仁﹐其仁不可勝用﹔𨿽不殺梟之義﹐其義不可勝用﹔𨿽不先長之禮﹐其禮不可勝用。是故三徳之功皆從智出﹐此爲大機大要。陽气發生﹐軸虛相受﹐二諭蓋取諸此。

性功

儒有三倫﹕大徳無格﹐大化無界﹐是爲上倫。上倫如日﹔無遇不徵﹐無方不利﹐是爲次倫。次倫如月﹔己獨昭昭﹐人皆昏昏﹐其倫爲下。下倫如星。亦有非倫﹐非倫如螢﹐螢不可亂星﹐不必爲辧。日之上升﹐天地山河無有隱象﹐堂房奧窔﹝東南隅曰窔﹞無有隱區﹐靑黃錯雜無有隱色。上倫如斯﹔月之上升﹐九州島道塗可見﹐諸方車馬可行﹐眾農耒耜可施﹐鳥獸棲伏可興。次倫如斯﹔星體非不明﹐明不外光﹐光非不照﹐照不遠及。不能代日﹐不能助月﹐物無所賴﹐不如樹燭可居﹐不如懸燈可導。下倫如斯。以象取諭﹐日月星有異體。以心取諭﹐日月星惟一明。自照則爲星﹐及物則爲日月。爲日月之明者﹐能照一室﹐卽能照一城。能照一城﹐卽能照一國。能照一國﹐卽能照東西南北億萬里。照一室卽一室之耳目心身遂﹐照一城卽一城之耳目心身遂﹐照一國卽一國之耳目心身遂﹐照東西南北億萬里卽其耳目心身無不遂。

爲星之明者﹐智盡經緯﹐學窮度數﹐何讓日月﹔品絕塵垢﹐體立峻潔﹐何讓日月。孰不尊其賢仰其徳﹗𨿽賢𨿽徳﹐無尺寸之光以臨下土﹐以惠營作飛走之類﹖天有三明﹐人心亦有三明。人心三明可以爲星可以爲月可以爲日﹐胡乃爲星而不爲月不爲日﹖堯舜仲尼爲日﹐禹文伊周顏淵子輿爲月﹐後儒爲星。辯者恆謂「聖賢無位﹐不可校功。仲尼子輿何功﹖」不智莫甚於此﹗仲尼爲夜之日﹐子與爲晝之月﹐謂二聖人無功﹐猶夜處而論日謂日無光﹐晝處而論月謂月無光。謂後儒得位亦有功﹐猶晝處而論星謂星亦可照萬方。

今之制度﹐朝賓之服必束絲帶﹐絲帶之長五尺﹐綴以錦包﹐綴以偑刀﹐綴以左右疊巾﹐繞後結前而垂其穟﹐斯爲有用之帶。若有愚者割五尺爲二尺五寸者二﹐持以鬻於市﹐圍之不周﹐結之不得﹐綴之不稱﹐市人必笑而不取。然則𨿽爲美帶﹐割之遂不成帶。修身治天下爲一帶﹐取修身﹐割治天下﹐不成治天下﹐亦不成修身。致中和育萬物爲一帶﹐取致中和﹐割育萬物﹐不成育萬物﹐亦不成致中和。克己天下歸仁爲一帶﹐取克己﹐割天下歸仁﹐不成天下歸仁﹐亦不成克己。孝悌忠信制梃撻秦楚爲一帶﹐取孝悌忠信﹐割制梃撻秦楚﹐不成制梃撻秦楚﹐亦不成孝悌忠信。若續所割二尺五寸之帶還爲五尺之帶﹐可圍可結可綴﹐兩端之穟蕤然﹐而中有續脊﹐終不成帶。大道旣裂﹐身自爲身﹐世自爲世﹐此不貫於彼﹐彼不根於此﹐彊合爲一﹐𨿽或小康﹐終不成治。若是者何﹖身世一气﹐如生成之絲﹔身世一治﹐如織成之帶﹔不分彼此﹐豈可斷續﹗又譬織帶者引五尺之絲於機上﹐但成二尺五寸﹐其二尺五寸不加緯織﹐仍爲散絲﹐但結尾端﹐亦豈成帶﹖以織所起諭本﹐以織所止諭末﹐工專於本﹐不能使未織之半自然成帶﹔學專於本﹐不能使未及之羣生自然成治。若是者何﹖一形一性﹐萬形萬性﹐如一器一水﹐萬器萬水﹐器𨿽有萬﹐水則爲一。於已必盡﹐於彼必通。是故道無二治﹐又非一治。以性通性﹐豈有二治﹔通所難通﹐豈爲一治﹗父子相殘﹐兄弟相讎﹐夫婦相反﹐性何以通﹖天災傷稼﹐人禍傷財﹐凍餒離散不相保守﹐性何以通﹖盜賊忽至﹐破城滅國﹐屠市毀聚﹐不得其生不得其死﹐性何以通﹖但明已性﹐無救於世﹐可爲學人﹐不可爲大人﹔可爲一職官﹐不可爲天下官。

天地初辟﹐有道無徳﹐有治無政﹐淸靜淵默﹐各養其身。黃帝谷神之書﹐老聃稱述﹐傳爲道宗﹝意谷神不死句﹐爲老子述黃帝之書﹞。運及堯舜﹐生人日眾﹐情欲日開﹐不能與鳥獸雜處。黃帝所治﹐不復可治﹐政教乃起﹐學問乃備﹐使五穀爲食五行爲用五教爲序五兵爲衛﹐心原身矩﹐以漑生匡俗。至於釋民﹐則又大別﹕斷絕塵緣﹐深抉本眞﹐知生死流轉之故﹐立不生不滅之本。老養生﹑釋明死﹑儒治世﹐三者各異﹐不可相通。合之者誣﹐校是非者愚。釋出天地外﹐老出人外﹐眾不能出天地外﹐不能出人外﹐一治一亂﹐非老釋所能理﹐是以乾坤筦鑰﹐專歸於儒。故仲尼子輿言道徳必及事業﹐皇皇救民﹐輈轉亂國﹐日不寧息﹔身旣不用﹐著言爲後世禾絲種﹝明紀﹕洪武譬五經曰﹐菽粟布帛﹐家不可無﹞。釋惟明死﹐故求眞心寶性﹐以天地山河爲泡影﹔老惟養生﹐故求歸根復命﹐以萬物百姓爲芻狗﹔儒惟治世﹐故仁育﹑義安﹑禮順﹑智周﹐天地山河萬物百姓﹐卽所成性﹐離之無以盡性。譬如一家﹐門庭房廩童僕婢妾諸器畢具﹐乃爲主人﹔若棄其廣宅﹐棲身於野﹐乃非主人。捨治世而求盡性﹐何以異是﹖今於其內致精﹐於其外若遺若忘﹐天地山河﹐忘類泡影﹐萬物百姓﹐遺等芻狗﹐名爲治世﹐實非治世﹐卽非盡性。儒嘗空釋而私老﹐究其所爲﹐吾見其空未見其實﹐吾見其私未見其公。

學能盡性﹐四通六格﹐備在一身。如酌水於井取火於石﹐井無盡水石無盡火﹐夫井僅容甕﹐石大如棗﹐何以無盡若是﹖以天地之水通於容甕之井﹐以天地之火藏於如棗之石﹐水火本自無盡﹐非井石能不盡。世能用我﹐如日酌日取﹐無求不足﹔世不用我﹐如不酌不取﹐而井之無盡水者自若﹐石之無盡火者自若。夫井之通水廣﹐故其濟亦廣﹔石之藏火廣﹐故其用亦廣。今之言性者﹐知其精不知其廣﹐知其廣不能致其廣﹐守耳目﹐錮智慮﹐外勲利﹐怵變異﹐守已以沒﹐不如成一才﹑專一藝﹐猶有益於治。破其隘識﹐乃見性功。

自明

道無小大﹐今皆不傅。醫有書﹐讀其書者不能生人﹔卜筮有書﹐讀其書者不能知吉凶﹔聖人有書﹐讀其書者不能治天下。道在書﹐而非自得也﹖是故上世無書而道出﹐中世書少而道明﹐下世書多而道亡。心如果﹐書如土﹐枝葉出於果非出於土﹐不自得壹於書﹐是舍其種而求枝葉於土也。惟師亦然﹐因師而得者﹐不過繩墨其身﹐權度其心﹐爲君子人而止。其可得者在師﹐其不可得者在我﹐是故以仲尼爲之父﹐而伯魚不過爲中材之子﹔子輿之後也百有餘歲﹐不及身爲之徒﹐乃得其學焉而爲聖人。學天地之道﹐𨿽知天地﹐道在天地﹐於我乎何有﹖學聖人之道﹐𨿽知聖人﹐道在聖人﹐於我乎何有﹖學君臣父子之道﹐𨿽知其道﹐道在君臣父子﹐於我乎何﹖有過都市者﹐見寶而喜﹐去之不可忘﹐就之不可取﹐寶非己有﹐猶壤芥也。夫豈非寶不可以爲寶﹖以斯譬道﹐道非已有﹐夫豈非道不可以爲道﹖

天生物﹐道在物而不在天﹐天生人﹐道在人而不在天。取諸一物﹐道在此物而不在彼物。取諸一人﹐道在我而不在他人。身有目﹐目有明﹔身有耳﹐耳有聰。道在明而不在目﹐道在聰而不在耳。道在明明而不在明﹐道在聰聰而不在聰。不知我之言者﹐以爲止而不及於通也﹐獨而不及於該也﹔知我之言者﹐以爲止所以爲通也﹐獨所以爲該也。園師伐樹以接樹﹐非木相貫﹐生相貫也﹔巨人肢痿﹐非體不相貫﹐生不相貫也。道散然後見形﹐道歸不復見形﹐天地爲首趾﹐自心爲胡越﹐身世之故﹐判於斯矣。多聞多識﹐譬諸藥食﹔內實內明﹐譬諸气血。气血資於藥食﹐藥食非卽气血﹐人知藥食之非卽气血﹐而不知聞識之非卽聰明。心不可以空明﹐不可有所倚以爲明。所見之事所遇之物所讀之書所傳之學﹐皆心資也﹐然而倚於四者﹐則心假四者以爲明﹐而本明不見。本明不見﹐則學與不學同失﹐學之是者與學之非者同失﹐學之正者與學之偏者同失。心之不能自見﹐有如其背也﹔心之不能自知﹐有如其藏也。然兩鏡傳形﹐則背可見﹔三指按脈﹐則癥結可知。是背與藏猶可見知﹐而心不可見知。致思之深﹐結而成明﹔求見之篤﹐結而成像。其於天性自以爲逹其微﹐其於庶事庶物若顯然有以貫之者﹐若是者﹐乃其心之所假﹐非正心也。楚有患眚者﹐一日謂其妻曰﹕吾目幸矣﹐吾見鄰屋之上大樹焉。其妻曰﹕鄰屋之上無樹也。禱於湘山﹐又謂其僕曰﹕吾目幸矣﹐吾見大衢焉。紛如其間者﹐非車馬徒旅乎﹖其僕曰﹕所望皆江山也﹐安有大衢。夫無樹而有樹﹐無衢而有衢﹐豈目之明哉﹐目之病也。不達而以爲達﹐不貫而以爲貫﹐豈心之明哉﹐心之病也。不死其病而生其病﹐尙何言心﹖心有眞明﹐人皆以意爲明﹔心有眞體﹐人皆以影爲體。以此爲學立業﹐是期意以成應﹐而責影以持行也。眞體眞明﹐大徵小徵﹐內見於寸而外寸應之﹐內見於尺而外尺應之。心無長短﹐易應者﹐內得其一而外效不過於一﹐內得其十而外效不闕於十。心無多寡﹐易效者﹐旣事旣試﹐內外相衡﹐如錙銖之不爽﹐夫是之謂得心。

古之人﹐學之九年而知事﹐學之二十年而知人﹐學之三十年而知天。知事則可以治粟可以行軍﹐知人則可以從政可以安社稷﹐知天則徳洽於中土﹐化行於四彜。迨其後也﹐非性命不言﹐非聖功不法﹐辧異端過於古﹐正行過於古﹐參稽勤備過於古﹐言說辧博過於古。問之安社稷之計﹐則蒙蒙然不能舉其契﹔問之平天下之道﹐則泛掇前言以當之。古之人推學於治﹐如造舟行川﹐造車行陸﹐無往不利。後之人推學於治﹐如造舟行陸﹐造車行川﹐無所用之。君子爲天下母﹐君子之學爲天下乳﹐不能育人﹐則生化無輔﹐帝治以絕﹐大道以熄﹐其害甚於異端之橫行。蓋異端惑世﹐如身之有病耳。學道無用﹐如身之气盡而斃焉。不能究極之﹐勿言學也。

充原

唐子嘗出遊而歸﹐問其妻曰﹕自我之往也﹐朋友親戚亦有來問者乎﹖曰﹕無有也。則稱鄰人之善。問鄰人之善者誰也﹖則皆鄰人之婦也。又嘗出遊而歸﹐其妻出果蔬以飲酒﹐唐子曰﹕家且無食﹐是果蔬者其以何易而來﹖曰﹕是鄰人之婦所遺也﹐恐子之歸而無以飲酒也﹐故畱以待子。又嘗出遊而歸﹐入門見女安而憐愛之﹐執其手﹐理其發﹐拊其頦﹐而笑問其妻曰﹕自我之往也﹐是兒何以爲嬉﹖妻曰﹕昔之夕﹐鄰女要之往﹐爲設餅食﹐又遺之橘十二枚以歸。於是唐子乃嘆曰﹕婦人之智不如男子﹐豈男子固薄而婦人固厚哉﹖男子溺於世而離於天者也﹐婦人不入於世而近於天者也。

昔者唐子遊於吳之南﹐館於寧生之館。年俱弱﹐相親如弟兄也。夜不相捨而臥﹐饑相與燀竃爲羹。登舟送唐子﹐旣垂涕去矣﹐復循涯而追及於湖濱﹐相望不見而後反。又十年而遇之﹐禮貌有加﹐情則疏焉。又十年而假宿於故館﹐有客右坐﹐唐子左坐﹐勸食必於右﹐勸酌必於右﹐笑語必於右﹐晨興則爲辭而避去。於是唐子追念之而嘆曰﹕孺子之智不如丈夫。斯人也﹐豈爲孺子則厚﹐而爲丈夫則薄哉﹗孺子未入於世而近於天者也﹐丈夫溺於世而遠於天者也。

嘗聞諸越之耆老曰﹕郭鴻臚居喪﹐自始死至於禫﹝守孝二十七月至禫﹞﹐絞衾﹝覆尸之衾﹞﹐虞祔﹐哭踴﹝頓足﹞居﹝倚廬寢苫枕塊﹞食﹝啜粥﹞﹐皆中於制。陽明子謂之知禮。他日有嬰兒喪其母者﹐入室求其母不得﹐號而不乳食者三日﹐恃粉糜以生。陽明子見之﹐謂門弟子曰﹕向也鴻臚之居喪﹐不如是嬰兒之善居喪也。

陽明子行年五十﹐當其始生之日﹐門人往賀曰﹕惟夫子不虛此年。詩云﹐我日斯邁﹐而月斯徵。夙興夜寐﹐無泰爾所生﹝小宛﹞。夫子之謂也﹗夫子﹐天授之哲人也﹐非弟子所能及也。一人言斯﹐眾人皆嘆。陽明子曰﹕吁﹐二三子未知我也。眾人順年﹐聖人逆年。知與年加﹐見與年加﹐聞與年加。知浚沈心﹐見博覆心﹐聞蓄亡心。三者根心﹐還以戕心。順年而下﹐如順瀧而下﹔逆年而反﹐如逆瀧而反。吾行年五十哉﹐吾欲反乎𦇤褓之初而未能也。

祭之先﹐肄樂舞於郊壇﹐唐子往觀焉。或曰﹕古樂不得聞。今聞此聲﹐廣大和平﹐感我性情﹐是必虞夏商周之遺聲也。美哉聖人之制器作樂也﹗唐子曰﹕聖人烏能制作﹗天地生物﹐八器別焉。八器旣別﹐八音具焉。音者﹐器所固有也。於是聖人取泗濱之石以爲磬﹐斷嶰谷之竹以爲管﹐伐嶧陽之桐以爲琴瑟﹐文嗟嘆之言以爲歌詠﹐協之以六律﹐播之以五音﹐宣其固有也。後夔𨿽聰﹐工倕𨿽巧﹐豈能有所加損哉﹐皆天地之本聲也﹗道喪世降﹐情失欲流﹐姦聲繁興。猶是鐘磬﹐猶是管鑰﹐猶是琴瑟﹐賤工狡童蕩節致柔﹑佻姣靡曼以爲讙樂﹐是淫濫之志所造也﹐非天地之本聲也﹗是故古之聖人﹐治以樂成﹐不外乎聲奏。至於邦國以和﹐萬物以蕃﹐天地以安﹐無他﹐以本聲逹其本性也。及乎亂世﹐樂亦成亂﹐至於君臣無禮﹐父子無節﹐男女無別﹐兵革緣起﹐邦國崩喪﹐無他﹐以姦聲長其姦气也。蓋聖人修身育物﹐因其故有﹐不益於外﹐故有者恆生﹐外益者必害﹐物固然也。

唐子曰﹕舜治天下﹐有苗不服。有苗﹐天下之昏民也﹐伐之不懼﹐教之不知﹐舜能格之﹐斯無不格矣。易曰信及豚魚﹐豚魚物之至戾者也﹝指鯤魚﹞﹐浮木觸之﹐翻若吹脬。信能及之﹐信斯神矣。不及而格之謂神﹐非類而同之謂神﹐非聖人能而我不能﹐通與間異也。天旣生物﹐萬億其類﹔不得其類﹐則人與物二。天旣生人﹐萬億其形﹔不得其形﹐則人與人二。母旣生子﹐彼此其身﹔不得其身﹐則子與母二。奚啻是哉﹗耳旣有聞﹐百千其聲﹔不得其聲﹐則耳與心二。目旣有見﹐百千其色﹔不得其色﹐則目與心二。心旣有知﹐百千其慮﹔不得其慮﹐則心與我二。苟得其道﹐則舜與苗民爲一身﹐舜與豚魚爲一气。不得其道﹐則苗民豚魚卽心而是﹐其如心何哉﹗其如心何哉﹗水在杯中與在海中﹐豈有二水﹖然兩杯相並﹐隔在分秒﹐不得爲一水﹔四海相去不知其幾萬里﹐遊魚可達也﹐豈謂爲異水﹗山川艸木牝牡﹐形質大判矣﹔生天生地﹐以生羣物﹐無二生也﹔陽气時至﹐蟄蘇而化﹐有條達而苞長﹐無二生也。方各見方﹐物各見物﹐故不相通。聖人盡性如海﹐復性於原﹐是以類亦通﹐非類亦通也。

居心

聖人與我同類者也﹐人之爲人﹐不少缺於聖人﹐乃人之視聖人也﹐如天之不可階而升﹐何哉﹖或曰﹕天地之气有叔季﹐故其生人也有厚薄。我觀在昔﹐或百年而聖人生焉﹐或五百年而聖人生焉﹐或數聖人同朝而立﹐或數聖人比肩而遊。自周以後﹐遂無聖人。是气之薄而不生聖人﹐非人之不能爲聖人也。唐子曰﹕謂古今之气有厚薄﹐其必古之人皆如長翟﹝狄﹞﹐今之人皆爲侏儒﹔古之馬其身倍象﹐今之馬其身不加於犬。而不若是也。以是論人﹐不薄於形而薄於所以爲形﹐必不然矣。

唐子曰﹕古之爲學者始造於常﹐常則必至於大。大則必至於精﹐精則必至於變。變則必至於神。如時之除而不見其除也﹐如時之進而不見其進也。若農夫然﹐播獲百谷﹐候之而弗失焉。今之爲學者不然﹐其書百千於古﹐其聞百千於古﹐其論之詳備百千於古。聖人之言﹐得彼而益見其神﹐其言合於神矣﹐其人不出於常﹐不出於未造之常﹐則亦不免於爲眾人之身而已矣。今之人猶古之人也﹐今之學猶古之學也﹐好學者內省外察﹐惟恐分秒之不合於聖人﹐而卒至於相去之遠如是﹐何哉﹖曷亦反求諸其心矣﹗人孰不欲有安宅哉﹖過朋友之家﹐語言飲食旣畢﹐則去之矣。假居於人之室﹐近則日月﹐久則歲時﹐則去之矣。之燕趙者﹐次於旅捨﹐信宿則去之矣。非已之宅﹐過而不畱焉﹔是已之宅﹐終身不離焉。於宅則知我﹐於心則不知我。以觀宅者觀心﹐則知心矣﹔以居宅者居心﹐則得心矣。

然則當何以居心哉﹖嵩嶽之山﹐立乎天地之始﹐並乎天地之終﹐處於六合之中以爲之位﹐連乎四極之下以爲之根﹐斯亦不移之至矣﹐心之不移也似之。大海之水﹐風乎南北﹐蕩乎東西﹐無所表之以識其處﹐無所維之以得其止﹐斯亦無定之至矣﹐心之無定也似之。聖人之心如嶽﹐眾人之心如海。善居心者﹐能使海變爲山﹐則堯孔可幾也。

或曰﹕心旣定矣﹐敢問求道之何從﹖曰﹕子欲將心求道乎﹖曰﹕然。曰﹕子之將心以求道也﹐豈不以道爲至神之一物﹐望之而不見﹐將竭心思﹐窮歲月﹐如結网求魚﹐操弓彈鳥乎﹖曰﹕其或然乎﹗唐子指燈而言曰﹕吾與子處於暗室之中﹐目無所見﹐著火於燈﹐明照四壁﹐無所不見﹐豈非以火乎﹖然則火自明也﹐明卽火也﹐非火在是而別有所假以爲明也。心譬則火也﹐道譬則明也﹐何見爲二物哉。

除疾

唐子曰﹕我有疾曰逸﹐其寂也液液然﹐其動也泄泄然﹐其流也不知其所之焉。若使我系心如系羊﹐夫亦奚難﹔有不縱而縱﹐系之而莫系者。不除此疾﹐終無至道之日。

我又有疾曰躁﹐人之產於其土者﹐其性多如其土。吾產於湍峻之鄕﹐故吾性亦湍峻。閉戶之時﹐不能移景而坐﹐必將變焉﹔不能終食以須﹐必將先焉﹔不能終朝以寂﹐必將動焉。不除此疾﹐終無至道之日。

少康失家﹐滅浞乃復。不然﹐戍郊者浞眾也﹐守門者浞眾也﹐衛宮者浞眾也﹐少康至郊﹐誰爲啟郊﹖少康至門﹐誰爲啟門﹖少康至宮﹐誰爲啟宮﹖𨿽其故家﹐終不能入。必戰郊﹑斬門﹑淸宮而後入。我之欲除二疾也如是。

孺子有好戲者﹐侍於先生﹐教之以成人之禮。孺子悅﹐端坐不動﹐無異於成人。及先生出﹐與其曹嬉﹐跳越奔走﹐好戲如初。我年五十六矣﹐求止不恆﹐猶彼孺子﹐豈非恥哉﹗請自今毋若孺子﹗

鄕人有好鬥者﹐有事飲於社﹐就席而能下﹐舉爵而能恭﹐無異於善人。他日與狎少年處﹐一言不合﹐起鬭如初。我學聖人之道者也﹐求靜不恆﹐猶彼鄕人﹐豈非恥哉﹗請自今無若鄕人。

病獲

唐子爲學十年﹐視陶猗之富如鼠壤﹐視趙孟之貴如鶩毛﹐而逸心不收﹐躁心不除﹐見譽亦喜﹐見色亦悅。行年六十二矣﹐飲酒過多﹐晨興嘔沬﹐懼其馴爲迵風也﹝史記倉公傳﹞。於是止飲。因疾而思生﹐因生而思身﹐因身而思養﹐因養而思遇﹐因遇而思營﹐因營而思死。曰﹕生﹐旦也﹔死﹐晦也。羊相抵於屠門﹐而不知其將屠也﹔雞乘尾於竃下﹐而不知其將烹也。人皆求勝於人﹐求遂其欲﹐何以異於是﹗朱氏之館有養生之書﹐取而觀之﹐其言有之曰﹕神禦气﹑气駐形﹑心生則神亡﹑心死則神居。解之曰﹕心無生死﹐生死云者﹐舜之所謂人心也。殉心喪神﹐終其身爲戚戚之小人而短命以死﹐爲心乎﹐爲神乎﹖引箸而思之﹐捨箸而變焉﹐食進於前﹐方惡忽甘﹐視之如易器。僕使於前﹐方怒忽悅﹐視之如易僕。出門不罔﹐入室不憂﹐有遠慮而不思﹐見好色而目不畱。十年學之而未能﹐一食忽焉而得之﹐樂莫甚焉。引而直之﹐勿使復曲﹔扶而正之﹐勿使復偏﹔一食得之﹐必且一食失之也。虛中以與人﹐直已以遇詐。知我不爲喜﹐不知我不爲慍﹐譽我不謂厚﹐慢我不謂薄。虛吾宮﹐潔吾室﹐明吾牗﹐謹吾戶﹐處乎其中﹐無所願於宅之外﹐如斯以俟之耳。

悅入

甄晚而志於道﹐而知卽心是道﹐不求於外而臺於心﹐而患多憂多恚爲心之害。有教我以主靜者﹐始未嘗不靜﹐久則復動矣。有教我以主敬者﹐始未嘗不敬﹐久則復縱矣。從事於聖人之言﹐博求於諸儒之論﹐爲之未嘗不力﹐而憂恚之疾終不可治。因思心之本體﹐虛而無物者也。時有窮逹﹐心無窮逹﹔地有苦樂﹐心無苦樂﹔人有順逆﹐心無順逆。三有者﹐世之妄有也﹔三無者﹐心之本無也。柰何以其所妄有加於其所本無哉﹗心本無憂恚﹐而勞其心以治憂恚﹔外疾未除﹐內主先傷﹐非計之得者也。旣知其然﹐而求心之方將何從入﹖嘗聞良醫治人之疾﹐不於見疾治之也﹐必察其疾之所由來﹐從而治之﹐則藥必效而疾易除。

吾今而知疾之所由來矣。吾之於人也﹐非所好而見之﹐則不宜於其人﹔吾之於食也﹐非所欲而進焉﹐則不宜於其味。凡所遇者﹐大抵少所宜者也﹐故嘗詈僕妾而怒養子﹐而亦求備於妻。一朝有省焉﹐卽此一人﹐卽此一事﹐或宜於朝而不宜於夕﹐或不宜於朝而宜於夕﹐其所不宜者﹐必當吾之不悅時也。其所宜者﹐必當吾之悅時也。然則宜在悅不在物也﹐悅在心不在宜也。故知不悅爲戕心之刃﹐悅爲入道之門﹐無異方也。於是舍昔所爲﹐從悅以入。悅者非適情之謂﹐非狥欲之謂﹐心之本體﹐虛如太空﹐明如皦日﹐以太空還之太空﹐無有障之者﹔以皦日還之皦日﹐無有蔽之者。順乎自然﹐無彊制之勞﹐有安獲之益﹐吾之所謂悅者﹐蓋如是也。

自從悅入﹐不戚戚而恆蕩蕩﹐未嘗治憂也﹐而昔之所憂不知何以漸解。未嘗治恚也﹐而昔之所恚不知何以潛失。二疾𨿽未盡絕﹐固已十去七八矣﹐不啻於是。十年以前﹐嘗專力以治躁逸﹐如系狙包汞﹐愈謹愈失。自從悅入﹐久不治躁逸矣﹐今則漸安﹐不至如狙之無定﹔今則漸止﹐不至如汞之易流。二疾𨿽未盡絕﹐固已十去五六矣。此吾悅入之功也。

人倫難協﹐民物難齊﹐皆心之所貫也。心本可貫﹐或不能達﹐惟悅可以達之。不悅則嘗懷煩懣﹐多見不平﹐多見非理﹐色不和﹐言不順﹐處君臣之間必不相愛﹐處父子之間必不相親﹐處夫婦之問必不相宜﹐處兄弟之間必不相好﹐行於邦國之間必多怨尢。如是則內拂於性﹐外隔於人﹐其違道也遠矣。悅則中無矯戾﹐所見無不平﹐所見無非理﹐色和而言順﹐處君臣之間必能相愛﹐處父子之間必能相親﹐處夫婦之間必能相宜﹐處兄弟之間必能相好﹐行於邦國之間必無怨尢﹐如是則內不拂於性﹐外不隔於人﹐其違道也不遠矣。不悅則君亢於上﹐臣怨於下﹐百僚相競﹐朋黨以興﹐措之於政事﹐喜怒必不平。喜怒不平則刑罰不中﹐刑罰不中則百姓不安﹐以此求天下之治也難矣。悅則君臣相親﹐上下相交﹐百僚和同﹐無相爭競﹐措之於政事﹐喜怒必平。喜怒平則刑罰中﹐刑罰中則百姓安﹐以此求天下之治也易矣。

日月照臨﹐萬物皆喜﹔陰霾晝晦﹐萬物皆憂。和風所被﹐萬物皆喜﹔雷霆所震﹐萬物皆懼。生於心﹐見於色﹐發於聲﹐施於政﹐其理一也。是故惟悅可以通天地之气﹐類萬物之情﹐此吾之所未試﹐而信其爲悅之所可致也。仲尼之教亦多術矣﹐不聞以悅教人﹐而予由此入者何﹖予蜀人也﹐生質如其山川﹐峻急不能容﹐而恆多憂恚。細察病根﹐皆不悅害之﹐故由此入也。悅爲我門﹐非眾之門。人固有生而無慍怒者﹐豈非質之近於道乎﹖而不可以入道者何﹖蓋人之生也﹐爲質不齊﹐而爲疾亦異。或之剛之柔﹐不以相濟﹔或好名好利﹐用心不壹。是在因其疾而治之﹐不可同於我也。

恆悅

唐子語戈仲子曰﹕子勿憂貧﹐貧者天也﹐子如憂之﹐貧未可去﹐而憂之害子心者甚於貧矣。戈仲子曰﹕吾亦求樂耳。唐子曰﹕子將何以求樂﹖曰﹕吾一日之間有可樂之人則與之﹐有可樂之時則弗失﹐有可樂之地則往焉。唐子曰﹕若然﹐則子之心是百憂之府也。若憂子之人至﹐憂子之時至﹐而亦無可樂之地﹐子其若之何﹖且三可樂者假於外﹐三可憂者根於中﹐子避憂如避讎﹐防憂如防賊﹐而不知讎與賊已先據於心﹐其將焉逃﹖仲子未學而不善問﹐遂無以發之也。

心之本體﹐無憂無樂者也﹐不受物加﹐不懼外鑠。金工冶金﹐鼓烈火﹐施椎鑿﹐𨿽百其器﹑千其形﹐而金質不變。心之爲體﹐有似於此。而難見心者何﹖人之有身﹐生於嗜欲﹐養於嗜欲﹐其所以陷溺其心者﹐生而然矣。𨿽見爲故有而實難復於故有﹐𨿽順乎自然而實難合於自然﹐用力旣久﹐漸有得於初﹐心不於樂見而於憂見﹐蓋害心者卽養心之方﹐蒙心者卽明心之藥。是故仲子去憂求樂﹐吾則去樂就憂。憂樂不移其心﹐則無往而不自得。心之本體﹐𨿽難復全﹐由此可以漸見。傅說假食於胥靡﹐呂尙賣飯於孟津﹐管仲敝幽於南陽﹐百里奚飯牛於秦市﹐時憂也。舜遊於鹿豕之羣﹐太伯處於蛙黽之鄕﹝指吳地﹞﹐顏淵居於陋巷﹐原憲棲於漏宇﹐地憂也。瞽象殺舜﹐管蔡害周公﹐桓魋厄仲尼﹐臧倉沮子輿﹐人憂也。此十二君子者﹐身當時憂﹐無異於居上卿而封大國也﹔身處地憂﹐無異於臨南面而宅夏屋也﹔身遇人憂﹐無異於九族惇睦羣賢從遊也。是故處樂不見君子﹐處憂乃見君子﹐堯之於舜﹐亦必試之於烈風雷雨﹐乃知其不迷﹐況學者乎﹗

吾旣漸有得矣﹐亦必有所試矣。昔者吾行於燕市﹐見有鬻皮榼者﹐漆繪精良﹐可受鬥酒﹐系以革條﹐挈之甚輕﹐可攜以遠遊。買之以歸﹐注酒一夜﹐則韌窳﹝指皮軟而壞﹞而酒溢於外。他日更市良者﹐乃適於用。未試之皮榼﹐不知其良不良﹔未試之心﹐焉知其恆不恆。吾自從悅入﹐未敢自信悅之恆然﹐蓋試之於可憂之地而後知其能恆也。

昔者盡鬻其田﹐使原﹝其僕﹞賈經﹐少有利焉。原不肖﹐盡亡其資。又便爲牙﹐以主經客﹐客竊客金以爲質﹐以責原負。失金者移其妻子子弟數人寢食於堂﹐日夜號哭而欲自經﹐竊金者與其屬數十人﹐捨僕而問主﹐牓於衢巷﹐告我盜金﹐遂速於訟。當是之時﹐孤而無助﹐家人離心﹐𨿽非死亡之禍﹐實無異於秦楚之兵交攻我也。當是時﹐有以償之則已﹐器物鬻盡無以償之﹐於是客無至者﹐產失而行廢﹐食盡而禍起﹐無以弭禍﹐遑卹其後﹐豈與顏淵之瓢飲﹑曾子之踵決等乎哉﹗士之困窮﹐未有至此其極者也。妻曰﹕過五日無食矣。旣處困窮﹐又遭多難﹐多難卽解﹐饑寒漸至。朋友不可告﹐親戚不可告﹐何以爲生乎﹖子近日之學專主於悅﹐吾恐悅無解於憂﹐而憂且以傷子之悅也。唐子曰﹕無食豈能不憂﹐多難豈能不憂﹐憂之自憂﹐有憂之所不及者。譬諸客之噪焉﹐噪於外者不混吾堂﹐噪於堂者不混吾室。心如室﹐非噪之所及也。又譬諸堂前之井焉﹐炎暑如焚﹐無所逃避﹐寒泉在下﹐澄然不知。心如井﹐非暑之所及也。內外不相及﹐我之所憂﹐亦何傷於我之所悅哉﹗

七十

唐子行年七十﹐處於張氏之館。當始生之日﹐以其餘酒﹐晝而獨飲﹐自慶也。七十者﹐生之日日遠﹐死之日日近﹐是弟子之所慶也﹐非所以自慶也。然則何爲自慶﹖人之老少不同於鳥獸﹐鳥獸不知修﹐人則知修。我發𨿽變我心不變﹐我齒𨿽墮我心不墮﹐豈惟不變不墮﹐將反其心於發長齒生之時﹐人謂老過學時﹐我謂老正學時。今者七十﹐乃我用力之時也。

少不能學道﹐少之所學者誦讀﹐非道也。若可學﹐必其智慧早成。智慧早成者萬不得一。壯不能學道。壯之所學者聞見﹐非道也。若可學﹐必其道力早全。道力早全者萬不得一。蓋人生於气血﹐气血成身﹐身有四官﹐而心在其中。身欲美於服﹐目欲美於色﹐耳欲美於聲﹐口欲美於味﹐鼻欲美於香。其爲根爲質具於有妊之初者﹐皆是物也。及其生也﹐先知味﹐次知色﹐又次知服﹐又次知聲﹐又次知香。气血勃長﹐五欲與之俱長。气血大壯﹐五欲與之俱壯。二十以上﹐爲士者貢舉爭先﹐規卿希牧而得貴。其爲眾者﹐營田置廛﹐居貨行賈而得富﹔其貧賤者﹐亦竭精敝神以求富貴。若是者奚爲也﹖將以求遂其五欲也。非貂狐之溫不以爲裘﹐非錦段之華不以爲茵﹐凡所以奉身者無不爲也。吳越佳冶之女列於房帷﹐姑蘇奇巧之優供其宴樂﹐凡所以奉目者無不爲也。玉田之嘉谷﹐徳易﹝徳陽﹖﹞之美酒﹐閩廣之海珍﹐凡所以奉口者無不爲也。艶姬歌曲﹐巧伶奏聲﹐靡靡曼曼﹐移聽迷心﹐凡所以奉耳者無不爲也。蘭桂芬於園囿﹐沈涎馥於堂室﹐凡所以奉鼻者無不爲也。此自二十至於四十五十之候也。

心之智識﹐皆爲五欲之機巧﹔五欲之機巧﹐還以助心之智識。五欲逐心而篡其位﹐心旣失位﹐欲爲之主﹐則見以爲生我者欲也﹐長我者欲也。人皆以欲爲心﹐若更無所以爲心者。其本心𨿽未嘗亡﹐而陷溺之久﹐如素入染﹐不可認取﹔如珠投海﹐不可尋求。於斯之時﹐捨欲求道﹐勢必不能。謂少壯之時不能學道者﹐以是故也。血气方壯﹐五欲與之俱壯﹔血气旣衰﹐五欲與之俱衰。久於富貴則心厭足﹐勞於富貴則思休息﹐且以來日不長﹐心歸於寂。不傷位失﹐以身先位亡也﹔不憂財匱﹐以身先財散也。貧賤之士﹐亦視之若浮雲而非我有﹐此六十七十之候也。

向以從身之欲而遠於道﹐今則貂狐之溫同於布褐之衣﹐身蔽撤矣﹔向以從目之欲而遠於道﹐今則蛾眉之女同於齲攣之妾﹐目蔽撤矣﹔向以從口之欲而遠於道﹐今則王侯之羞同於閭裏之食﹐口蔽撤矣﹔向以從耳之欲而遠於道﹐今則絲竹不如無聲﹐耳蔽撤矣﹔向以從鼻之欲而遠於道﹐今則馨香不如無臭﹐鼻蔽撤矣。於斯之時﹐不啻視富貴如浮雲﹐而且視死生如旦暮。向有聞不可用﹐今則聞皆可用﹔向有見不可用﹐今則見皆可用﹔向有思不可用﹐今則思皆可用﹔向有力不可用﹐今則力皆可用。五蔽旣撤﹐一心漸露。如素墜於泥中﹐湔之而易復﹔如珠遺於室中﹐求之而易獲。是故老而學成﹐如吳農獲谷﹐必在立冬之後﹐𨿽欲先之而不能也。學𨿽易成﹐年不我假﹐敏以求之﹐不可少待。不然得百里者九十而日暮﹐悔何及矣﹗

無助

吾遊天下﹐其不至者﹐廣以南耳﹐未嘗見一賢人焉。以天下之大﹐家誦詩書之言﹐人慕文學之名﹐豈無賢哉﹖而未見一賢者﹐蓋以甄之不敏﹐非見賢之人。故天下𨿽多賢﹐不可得而見也。吾處吳中三十年矣﹐未嘗見一賢人焉。吳地勝天下﹐典籍之所聚也﹐顯名之所出也﹐四方士大夫之所遊也﹐多聞多見﹐士多英敏﹐豈無賢哉﹖而未見一賢者﹐蓋以甄之不敏﹐非見賢之人。是以吳中𨿽有賢﹐不可得而見也。

文者君子之所貴也﹐今之文﹐非古之文也﹐其言𨿽美而非實義﹐吾不欲取而觀之矣。經者道與治之所在也﹐今人窮經﹐好爲創見而無實用﹐是爲誣經﹐吾不欲取而觀之矣。性卽性耳﹐有何可言﹖今之學者好言性﹐辧論多端﹐何與於性﹗卽其言善﹐亦爲論性﹐非求見性。吾不願聞之也。今世亦有正直之人﹐言不妄﹐行不苟﹐但能淑身而不能明心﹐下學而不能上逹﹐吾豈不見而敬之﹐然非學之竟事也。今之士﹐吾未見有出乎四之上者﹐亦何益於我哉﹗

所貴乎師友者﹐師道迷而友振惰也﹐有此二益﹐則進學易而成功蚤。無此二益﹐其遂已乎﹖其亦難易蚤晚之異耳。孟子生於戰國之世﹐未得爲仲尼之徒﹐未得與顏曾爲友﹐天下之言學者非楊朱則墨翟﹐其謀國者非儀秦則孫吳﹐孟子無所取益﹐而巍然爲聖人﹐獨立於天地之間﹐彼聖人之雋也﹐非中下之人所及也﹗然而卽心是道﹑卽心得師﹐破迷起惰﹐不假外求﹐誠能精思竭力﹐必爲聖人。不過爲之難而成之晚﹐𨿽無師友可也。故曰﹕豪傑之士﹐𨿽無文王猶興。

昔者有明之世﹐山東有公子﹐家富而好逸﹐不習於勞。閭裏之近﹐非馬不往。一日之京師﹐擇良馬選健僕以從﹐執鞚﹝籠頭﹞而升﹐執鞚而下﹐執鞚而過險。馬良僕健﹐日行二百里而後捨﹐浩浩乎其足樂哉。前塗遇宼﹐失其馬又失其僕﹐號天四顧無救之者﹐已而無可如何﹐則彊起而行﹐脛腫跖趼﹝腿腫足繭﹞﹐自河間十五日而後達京師。夫僕馬者﹐致遠之資也﹐一旦中道而失之﹐足不如人﹐力不如人﹐欲進不能進欲退不能退﹐左顧而莫爲之左﹐右顧而莫爲之右﹐於斯時也﹐豈遂委於溝壑哉﹖反求諸已而已矣﹗我無馬﹐我自有足。我無僕﹐我自有力。足𨿽弱﹐不至不能行﹔力𨿽弱﹐不至不能舉。人如翔而至﹐我如刖而至﹔人先庚而至﹐我後癸而至。苟不憚勞﹑不恥後﹐𨿽無僕馬之助﹐終亦必至焉。爲學無朋﹐亦若是矣。甄也請從山東公子之後也。

思憤

洪範六極﹝一曰凶二曰疾三曰憂四曰貧五曰惡六曰弱﹞﹐予有五焉﹕皮絮三襲﹐違壚則栗﹐比戶露寢﹐當風則嚔﹐疾也﹔越在異鄕﹐孑處無族﹐十世之澤﹐將於我絕﹝言其無子﹞﹐憂也﹔𨿽有陋室﹐不展四體﹐𨿽有下田﹐不足二徵﹐貧也﹔身五咫半﹐要二拱弱﹐禮人起慢﹐致辭聽藐﹐惡也﹔遇重如尫﹐處彊如女﹐秉徳不弘﹐爲義無勇﹐弱也。客有聞是言者﹐見唐子而弔之。唐子曰﹕客之卹我厚矣。𨿽然﹐客當弔我一極而賀我四極。客曰﹕四極何極﹖云何當賀﹖曰﹕體彊者必先敝﹐气盛者必先委﹐恃其彊盛而無所可虞﹐或淫於色﹐或困於酒﹐或壅於味﹐外以沈鑠其體﹐而內以蠱喪其志﹐是彊盛者所以自戕也。保生後死者﹐恆由於疾﹔屏欲近道者﹐亦由於疾﹐是疾當賀也。昔者大伯竄於荊蠻﹐背親違宗而又無子﹐憂莫大焉﹐乃仲尼稱爲至徳﹐比於文王﹐惟憂所以見徳也。且夫古之人﹐沮抑志奮﹐困阨學成﹐或內寧而啟亂﹐或多難以興邦﹐是憂當賀也。虛中者﹐道所居也﹔空外者﹐心所安也。美好盈於外﹐愛樂縻於中﹐則心佚而道亡。無欲者上矣﹐寡欲者中﹐多欲者下。吾患不能劫欲﹐而乃有以遂欲。有以遂之﹐中可移於下﹔無以遂之﹐下可移於上。是貧當賀也。偉於貌者人敬之﹐美於度者人愛之﹐辧於言者人服之﹐是三者未必爲徳器也﹐適足以蔑人而自足。反是﹐則所向多拂﹐增勵其修﹐必不以短於形者短於徳矣。是惡當賀也。人之視此四者﹐以爲天降疾惡﹐甚於刖劓之刑﹔天降憂貧﹐甚於流竄之罰。其於愚人﹐則流於傭隸﹐入於竊乞﹔其於才人﹐則流於徼幸﹐入於姦亂﹔其於文人﹐則發爲騷怨之辭﹐肆爲狂悖之行。志道之士則不然﹐烈火可以鍜金﹐粗石可以攻玉﹐阨於處世者﹐利於入道者也﹗今使一福一極者同居而共學﹐則極者之修必半福者而十之矣。是四極者﹐殆天所以資賢豪也﹐而可不賀乎﹖

客曰﹕然則子以爲當弔者﹐弱也。弱﹐亦四者之類也﹐而獨以爲當弔者﹐何也﹖曰﹕疾病愼之﹐憂患安之﹐饑寒不足以爲憂﹐不重於人不足以爲恥。人之大患﹐莫過於弱矣。弱者𨿽好善若渴﹐見義必爲﹐進而不續﹐續而不終。以之爲國必衰其國﹐以之爲家必索其家﹐以之爲學必廢其學。卽有智慧異敏﹐而卒與眾人同沒者﹐惟弱之故也。幸生爲士﹐身爲聖人之徒﹐志任天下之重﹐入道知路﹐爲學知方。乃因仍其心思﹐需次其歲月﹐悠遊晏安﹐卒以無成。生爲食粟之人﹐死爲遊魂之鬼﹐如之何不弔﹗挈缾之力不能舉鼎﹐不勝其重也﹔馬不千里﹐徒不百里﹐不勝其遠也﹔荷擔而行﹐弛擔而息﹐有時而閒也﹐此亦弱之無可如何者也。是誠然乎﹖是殆不然。求道不與器界同﹐用力不與手足同﹐求道在我﹐用力在心﹐弱則斯弱矣﹐彊則斯彊矣﹐詩云「縣蠻黃鳥﹐止於丘隅。豈敢憚行﹐畏不能趨」﹐周道坦坦﹐夫何所畏﹔吾志必往﹐誰能沮之﹗已不能趨而倚於人﹐𨿽有載而驅之者﹐亦將半塗而廢矣。又曰「沔彼流水﹐朝宗於海」﹐必朝焉﹐必宗焉﹐緣陵趨壑﹐晝夜不息﹐必達於海。𨿽有從而堙之者﹐其沛然之勢﹐卒莫能禦也。吾誠不安於弱﹐又當困陒﹐有以憤發﹐𨿽弱可彊。今𨿽老矣﹐願爲朝宗之沔流﹐必不爲丘隅之黃鳥。客其不終弔我乎﹗

敬修

徐中允﹝秉義﹞謂唐子曰﹕聖人之學以敬爲本﹐先生言靜而不言敬﹐非所以善修也。吾謂靜不足以盡之﹐當益之以敬。曰﹕然。靜以言乎心之體也﹐敬以言乎體之持也。心如玉﹐靜則玉之質﹐敬則執之愼也。道著而變﹐變形而多﹐靜其本也。爲資不同﹐爲修各異﹐敬其總也。居於河濱者始汲而歸﹐濁不可飲也﹔注而勿擾﹐則石泉矣。定其器而蓋之者﹐敬之謂也﹔撼其器而擾之者﹐不敬之謂也。聖眾同心﹐靜與不靜之分也。聖眾同靜﹐敬與不敬之分也。聖眾同敬﹐恆與不恆之分也。我有在而敬﹐不能無在不敬﹔我有時而敬﹐不能無時不敬。夫心之覺也無間﹐气之息也無間﹐能敬者﹐與覺俱在﹐與息俱存。與覺俱在﹐故心無散時﹔與息俱存﹐故气無暴時。心無散時﹐气無暴時﹐是爲能敬。謹愼﹐敬也﹐而敬不盡於謹愼﹔溫恭﹐敬也﹐而敬不盡於溫恭﹔無肆無慢﹐敬也﹐而敬不盡於無肆無慢。詩曰「上帝臨汝﹐無貳爾心」﹐祭祀之敬也﹔詩曰「顒顒卭卭﹐如圭如璋」﹐威儀之敬也﹔書曰「匹夫匹婦﹐一能勝予」﹐臨民之敬也。三者詎非心與﹗吾聞之﹕養卉木者﹐枝葉披隕﹐其根必傷﹐詎非君子之所愼守與﹗然非其本也。書曰「欲敗度﹐縱敗禮」﹐欲與縱﹐出於心而自賊者也。敬者﹐止欲於未萌﹐消欲於旣生﹐防縱於未形﹐反縱於旣行﹐所以保其心而納於禮度者也。

自堯舜以來﹐天下之言學者﹐皆知以敬爲本﹐人知敬之爲本﹐而不知其能治心﹐亦或害心﹔不知其有功於天下﹐亦或無功於天下﹐是何也﹖人孰不知敬與不敬之異﹐而莫辧敬與敬之有異也。心用﹝有﹞尙智﹐善敬者益智﹐不善敬者則禦而之乎固﹔心用尙勇﹐善敬者益勇﹐不善敬者則禦而之乎弱。詩曰﹕無已太康﹐職思其居。是拘儒之敬也固矣。詩曰﹕我躬不閱﹐遑卹我後。是淺儒之敬也弱矣。若是者﹐反害其心而無功。當堯之時﹐九山不辟﹐九川不順﹐五穀不樹﹐五倫不敍﹐於是堯禪舜﹐舜禪禹﹐不傳子而傳賢﹐以安天下之民。夏商之季﹐獨夫燒焫民命﹐百官瞀亂﹐於是湯伐桀﹐文王伐崇﹐武王伐紂﹐伊摯放太甲﹐呂望出奇謀﹐以安天下之民。若是者﹐自天地開辟以來未有之大變也﹐未有之奇功也。虞夏商周之君臣﹐惟能以敬愼行智勇﹐故處此大變﹐成此奇功。詩曰﹕戰戰兢兢﹐如臨深淵﹐如履薄冰。非徒愼也﹐將以求涉濟也﹗吾聞之﹕習心太約者不可以致遠﹐習身太謹者不可以犯難。有言行如曾子而涉濟不如孟賁者﹐其去聖人之敬也遠矣。

敬之爲道﹐豈期於寡過而稱爲君子云爾乎﹖將以盡其心也﹐將以全其性也﹐將以大其功也。天地與道際﹐心與天地際﹐有輕心者不能及﹐敬所以重之也﹔有慢心者不能及﹐敬所以篤之也。容儀之莊﹐視聽之謹﹐非外也﹐所以防其外而一於內也。是故其气淸﹐其知明﹐不持而固﹐不勉而行﹐盡人達天﹐皆由於敬﹐施於天下﹐不勞而定。曲士然乎哉﹗內省而拘﹐外愼而泥﹐求其心而適以錮其心﹐其於天下何有﹖亦自成其爲無訾之小儒而已矣。

講學

學貴得師﹐亦貴得友。師也者﹐猶行路之有導也﹔友也者﹐猶陟險之有助也。得師得友﹐可以爲學矣。所貴乎師友者﹐貴其善講也﹐𨿽有岐路﹐導之使不迷也﹔𨿽有險道﹐助之使勿失也。師友善講﹐則學有成矣。夫講者﹐非辧文析義之謂也﹐所以淑其身明其心也﹐若日取五經之文而敷之﹐日取諸儒之言而討之﹐日取孔孟之書而述之﹐使聽之者如鐘豉之蕩於胸﹐如琴瑟之悅於耳﹐羣焉推之以爲當世之大宗師﹐君子則鄙之。其鄙之何也﹖以爲無益於人之身﹐無益於人之心也。無益於人之身無益於人之心﹐則亦講五經之文焉云爾﹐則亦講諸儒之言焉云爾﹐則亦講孔孟之書焉云爾﹐是何異於謝莊之塾師乎﹖謝莊﹝似其吳地之謝家莊﹞之塾師﹐教章句﹐解文字而已。夫教章句解文字﹐童蒙猶有賴焉﹐玆之講者﹐無益於學者﹐殆不如彼之有益於童蒙也。

是故孔子教人﹐因其各得而言﹐不聞復取五代聖人之言講之也。孟子教人﹐以其自得而言﹐不聞復取孔子之言講之也。善講者如掘井得水﹐因其自有而取之﹐非異水也。如擊石得火﹐因其自有而發之﹐非異火也。向也不知道之所在﹐以爲遠不可求﹔卽知道之所在﹐以爲求之而不易致。今則求之於已﹐乃我之自有焉﹐則善講者之功也。升五尺之座﹐坐虎豹之皮﹐環而聽之者百千人﹐在堂下者望而不見﹐負壁者﹑及階者見而不聞﹐在尋丈之間者聞而不知﹐在左石前後者知而不得﹐是之謂觀講﹐眾觀而已﹐何益之有﹖是故教者貴親﹐親則易知﹔承教者亦貴親﹐親則易化。煦嫗覆育﹐如難之伏卵﹐而後教可施焉。一室之中不過數人﹐朝而見夕而見﹐侍坐於先生侍食於先生﹐非若大眾之不相接也﹐可以教矣。而又患教之同也﹐又患教之易也﹐一日言智﹐共此求智之方﹔一日言勇﹐共此求勇之方﹔一日言仁﹐共此求仁之方﹐是同也。不以剛治柔﹐卽以柔治柔﹔不以柔治剛﹐卽以剛治剛﹐是易也。𨿽有扁鵲﹐不能以一藥已眾疾﹐是不可同也﹔不能以彼藥已此疾﹐是不可易也。寒者以桂﹐熱者以檗﹐而後可以爲師﹐而後可以施教焉。

求師於斯世﹐如鳳如麟﹐不可得而見矣。師不可得而見﹐友亦不可得而見矣。𨿽然﹐不善得師者在師﹐善得師者在已﹔不善得友者在友﹐善得友者在已。苟善取焉﹐不必賢於我者﹐皆可爲師友﹔若有志於學者﹐或一二人焉﹐或二三人焉﹐會於一所﹐贏糧以從﹐兩相糾﹐三相參也。吾求盡事親之道﹐而未盡事親之道也﹔吾求盡兄弟之道﹐而未盡兄弟之道也﹔吾求盡夫婦之道﹐而未盡夫婦之道也﹔吾求盡朋友之道﹐而未盡朋友之道也﹔吾求盡與斯人待僕婢之道﹐而未能盡其道也﹔抑或未能盡五者之道﹐而以爲皆已盡焉。五有所長﹐五有所短﹐五有所明﹐五有所蔽﹐吾察於所好﹐而或非所當好也﹔吾察於所惡﹐而或非所當惡也﹔吾察於所喜﹐而或非所當喜也﹔吾察於所慍﹐而或非所當慍也﹔抑或四者之乎偏﹐而以爲皆已正焉。四有所長﹐四有所短﹐四有所明﹐四有所蔽。此長短明蔽﹐人各有其一二﹐而皆可以相資﹐蓋已不自知﹐暗如滅燭﹔人之視已﹐明如觀火。不自知短﹐人見我短﹐卽短可益﹐不必其人之長也﹔不自知蔽﹐人見我蔽﹐卽蔽可撤﹐不必其人之明也。兩相糾焉﹐三相參焉﹐二三人中﹐互相爲謫﹐循環不匱﹐何患學之無成﹗

勸學

出入必由戶﹐無踰垣穴墻而由之者﹔寢興必居室﹐無登巢入窟而居之者﹔飲食必以火﹐無決腥茹艸而飽之者。人未有捨其必爲而不爲者也﹐未有必不可爲而爲之者也。必爲而不爲﹐非人道矣。以此三者譬道﹐則道也者﹐不可一人離也﹐不可一事離也﹐不可須臾離也。聖眾同之﹐貴賤同之﹐無他塗也。聖人不作﹐世衰道喪﹐旁蘗別出﹐乃訾議儒者﹐至於宋則儒大興而實大裂。文學爲一塗﹐事功爲一塗﹐有能誦法孔孟之言者別爲一塗﹐號之曰道學。人之生於道﹐如在天覆之下﹐地載之上﹐孰能外之﹖而讀書聰明之士別爲一塗﹐或爲文學﹐或爲事功﹐其愚亦已甚矣﹗𨿽然﹐自道不明﹐儒者習爲迂闊無用於世﹐是以有薄而不爲﹐從而訾議之者﹐未可捨己而罪人也。韓非曰﹕齊宣王問於匡倩曰﹕儒者博乎﹖曰﹕否。博貴梟﹐勝必殺梟﹐是殺所貴也﹐故不博。儒者弋乎﹖曰﹕否。弋者從下害上﹐故不弋。儒者鼓瑟乎﹖曰﹕否。瑟以小弦爲大聲﹐大弦爲小聲﹐大小易序﹐故不鼓。非蓋諧言以詆儒也﹐夫非禮勿視非禮勿聽非禮勿言非禮勿動﹐不善學者不見大體﹐泥於外迹﹐皆不博弋不鼓瑟之徒也。以是見薄於世﹐誠未可以罪人也。君子之於道也﹐敬以修已﹐廣以誘民﹐文學事功皆備其中﹐豈可誣也﹗是故凡爲士者﹐必志於道。何以志於道﹖凡所見之人﹐無貴賤﹐無小大﹐皆以學明倫也﹔凡所遇之事﹐無順逆鄙俗﹐皆以學盡義也﹔養僕妾﹐謀衣食﹐量米麥﹐權蔬肉﹐皆以學求仁也。艸木必有根﹐捨是而爲文學﹐必流於浮靡﹔構築必有基﹐捨是而爲事功﹐必至於傾敗而殃民。若斯之人﹐不求身心﹐不知人道﹐猶出不由戶﹐入不居室﹐飲食不知味﹐孟子所以譬之於禽獸也。是故上之爲士﹐惟此一塗﹐更無他塗。

王昆繩﹝源﹞爲人敏達﹐善爲文章。唐子樂與之遊﹐一日告之曰﹕子曷學道﹖道非異也﹐智者視爲髙遠而不可求﹐愚者視爲迂闊而不肯爲﹐烏知道者﹐其中無苦難之事﹐有便安之利﹐不入其中則已﹐一入其中﹐卽嘗其味﹐天下之物﹐無有如其甘美者。何以見其然也﹖處世多憂患﹐遇人多不良﹐卽才智足以禦之﹐以苟免於今之世﹐其身亦大勞矣﹐其心亦甚苦矣。學道則不然﹐無入而不自得﹐正己而不求於人﹐𨿽有憂患不攺其樂﹐𨿽遇不良無傷於已﹐終其身處於安宅之中﹐行於坦道之上﹐𨿽美色鄭聲﹐不足以諭其娛樂矣。天下之便利有如斯者乎﹖王子攺容曰﹕子之言誠是也。

翰林顏學山﹝光斅﹞試士浙江﹐唐子爲之客﹐顏公語坐人曰﹕人之生﹐皆不自足者也。庶人有庶人之憂﹐士有士之憂﹐公卿有公卿之憂﹐天子有天子之憂﹐此謂天之勞我以生也。唐子曰﹕有一事可以無憂﹐人不知求之耳﹐學聖人之道是也。不求足於世﹐孰有與之以不足者﹖本無不足於已﹐孰有處於不足者﹖坦坦然蕩蕩然遊於天地之間﹐如在唐虞之世﹐其有憂乎﹖其無憂乎﹖顏公攺容曰﹕子之言誠是也。

潛書上篇下取善

孔孟之教人也嚴﹐其與人也寬﹐惟聖人乃能無闕。若與之不寬﹐則天下無人﹐無可與之共學﹐無可與之居位矣。其人而廉者與﹐吾取其廉而略其才﹔其人而達者與﹐吾取其達而略其節﹔其人而博者與﹐吾取其可問而略其自用。夫如是﹐則天下之人可爲吾之師友者多矣。若必求備焉﹐冉有之賢也﹐而爲季氏聚斂﹔季路之賢也﹐而死不合義﹝言爲出公而死﹞﹔子貢之賢也﹐而好貨﹔子夏之賢也﹐而哭子成瞽﹔曾子傳仲尼之道者也﹐乃其初不察於夫子之言﹐幾誤喪死之大故﹝見檀弓﹞。此五賢者﹐孔門之雋也﹐親承聖人之教﹐如切如磋如琢如磨﹐亦甚勤矣。然學之未至﹐自得之未深﹐猶多闕焉若是﹐況其下焉者乎。若必求備焉﹐以其短而棄其長﹐則五賢皆所不取﹐彼廉達博聞之士﹐亦若鳥獸之不可同羣矣。子曰﹕三人行必有我師焉﹐擇其善者而從之﹐其不善者而攺之。所謂三人行者﹐乃偶遇而與之偕行﹐非素共學之人也﹔所謂善不善者﹐乃偶見之行事﹐非可與論學之人也。而夫子教人之取益也則若是矣。

其在於今﹐道喪學廢﹐徳孤無鄰﹐不得大賢以爲我師﹐不得小賢以爲我友﹐𨿽蒭蕘之屬﹐賈販之流﹐皆可以三人有師之法求之也。若其中有志於學者﹐悅仲尼之道以求淑其身心﹐𨿽爲人多疵﹐其在於今爲不易覯﹐吾不與之而孰與哉﹖子夏曰﹕大徳不踰閒﹐小徳出入可也。此言與人之道也﹐非處之道也。君子之自處﹐當如書之所云矣﹐書云﹕與人不求備﹐檢身如不及。蓋與人當寬﹐自處當嚴也。夫玉﹐天下之寶也﹐古人得美玉﹐使良工琢之﹐必去玷以成器。若玷不去﹐終非寶器﹐人不以爲重矣。修身之道﹐亦必去玷。玷非履邪違道之謂也﹐凡一動一趨之不合於度﹐卽爲玷矣。聖人制禮﹐朝聘喪祭﹐燕饗飲食﹐以時以節﹐無敢違失﹔登降有數﹐揖讓有數﹐酬酢有數﹐進退有數﹐豈故爲是繁曲以勞人之四體哉﹐疎於外者懈於內﹐略於文者亡其實﹐是修身之要道﹑制心之切務也。是故孔子教人﹐罕言心性﹐謹之以言行﹐約之以篤實﹐而心性之功在其中矣。

其在於今﹐亦有學道之人﹐志移於風﹐性成於習﹐好名而求聞﹐好動而惡靜﹐閒居無日﹐皆出門嬉遊之時也﹔羣居笑語﹐竟夕忘反﹐博奕飲酒﹐而務悅於人。誤以爲朋友之交當然也﹐而實同於市人之行矣。世𨿽昏濁﹐人心自明﹐眞僞自見﹐賢不肖自別﹐其出於眾人之口者不可罔也。是以君子爲學﹐不敢自罔﹐而卽不敢罔人﹐兢兢焉一言一行﹐時自謹省﹐恐人之議其後也。非有弔賀之事也﹐而數見於鄕閭之會﹐則人議其流﹔非問學請益也﹐而數見於朋友之家﹐則人議其瀆﹔名不登於仕籍也﹐而數造於貴人之庭﹐則人議其諂﹔非有幹旌之賢大夫也﹐而時稱大官之相知﹐則人議其污。是故君子之論﹐不敢違也﹔鄕人之刺﹐亦可畏也。古人有言曰﹕禮義之不愆﹐何卹於人言。謂夫讒慝之口﹐非謂眾論之同也。且果禮義之不愆乎﹖是故庶人之謗﹐鄕校之議﹐皆所以考徳也。武王聖人也﹐受一獒之貢﹐而召公則戒之曰﹕不矜細行﹐終累大徳。爲山九仞﹐功虧一簣。士志於學﹐而乃役役焉往來於名利之中﹐徳盡喪矣﹐豈一獒之累乎哉﹗道盡崩矣﹐豈一簣之虧乎哉﹗

有爲

顧景範﹝祖禹﹞語唐子曰﹕子非程子朱子﹐且得罪於聖人之門。唐子曰﹕是何言也﹐二子古之賢人也﹐吾何以非之﹖乃其學精內而遺外﹐其精者﹐顏淵不能有加。其遺者﹐蓋視仲冉而闕如也。吾非非二子﹐吾助二子者也。顧子曰﹕內盡卽外治。唐子曰﹕然則子何爲作方輿﹝讀史方輿紀要﹞書也﹖但正子之心﹐修子之身﹐險阻戰備之形﹐可以坐而得之﹐何必討論數十年而後知居庸鴈門之利﹑崤函洞庭之用哉﹖童子進粥﹐唐子以粥爲諭曰﹕謂粥非米也不可﹐謂米卽粥也亦不可。耕之獲之舂之簸之﹐米成矣﹐未可以養人也﹐必炊而爲粥﹐而後可以養人。身猶米也﹐修猶耕獲舂簸也﹐治人猶炊也。如內盡卽外治﹐卽米可生食矣﹐何必炊﹖

唐子觀霍韜﹝字渭先﹐南海人﹞之書﹐其言有之曰﹕程朱所稱周禮﹐皆未試之言也。程朱講學而未及爲政﹐故其言學可師也﹐其言政皆可疑也。唐子曰﹕善矣霍子之言﹐先得我心之所欲言也。古之聖人﹐言卽其行﹐行卽其言﹐學卽其政﹐政卽其學。孟子欲制梃撻秦楚﹐我知其果可撻秦楚也﹔欲反手王齊﹐我知其果可王齊也。南濠之賈善言貨﹐湖濱之農善言稼﹐使聽之者如坐肆居田﹐而又奚疑焉。

徐中允著書﹐著有明之死忠者﹝其蓍明末忠貞記實﹞。唐子曰﹕公得死忠者幾何人﹖曰﹕千有餘人。唐子慨然而嘆曰﹕吾聞之軍中有死士一人﹐敵人爲之退舍。今國有死士千餘人﹐而無救於亡﹐甚矣才之難也﹗中允未有以發也。

唐子夜寢而思之曰﹕吾與人奕﹐無所博者常勝﹐有所博者常敗﹐利蔽其才也。是故無固利之情者﹐其才半﹔無固位之情者﹐其才七﹔無固生之情者﹐其才十。其不然者﹐則所習之非也。爲仁不能勝暴﹐非仁也﹔爲義不能用眾﹐非義也﹔爲智不能決詭﹐非智也。

昔者大瓠嘗稱髙景逸﹝攀龍﹞之賢﹐曰﹕是不畏死。唐子曰﹕子謂髙君之賢﹐是也。以其不畏死也而賢之﹐則非也。君子之道﹐先愛其身﹐不立亂朝﹐不事暗君。屈身以從小人﹐固可醜也﹔殺身以狥小人﹐亦自輕也。是故義有所不立﹐勇有所不爲﹐忠有所不致。詩曰﹕我有旨蓄﹐亦以禦冬。言有待也﹐君子愛身之謂也。

唐子曰﹕生貴莫如人﹐人貴莫如心﹐心貴莫如聖﹐聖貴莫如功。物非牝牡不相求﹐非乳育之時不相愛﹐人則無不通也。耳目不能易其用﹐上下不能易其體﹐心則無不行也。釋氏之治其心者盡矣﹐而不入於世﹔老氏與於治而不辧於理﹐是故有天地有萬物﹐不可無聖人。性不盡非聖﹐功不見非性﹐天下無無本之枝﹐壹於外者失之矣﹔天下無無枝之本﹐壹於內者失之矣。

唐子曰﹕車取其載物﹐舟取其涉川﹐賢取其救民。不可載者不如無車﹐不可涉者不如無舟﹐不能救民者不如無賢。昔者唐子之母善飲酒﹐有饋唐子甕酒者﹐發而嘗之﹐酸不可飲。母欲以與鄰之貧而好酒者﹐婦曰﹕勿與也﹐是可以爲醋。乃燎粟一升入之﹐七日而成醋﹐調之終歲不盡。可以人之賢也而不酒之酸若哉﹗

良功

修非內也﹐功非外也﹐自內外分﹐管仲蕭何之流爲賓﹐程子朱子之屬爲主。賓擯才入﹐主處不出﹐賓不見閫室之奧﹐主不習車馬之利。自內外分﹐仲尼之道裂矣﹐民不可以爲生矣。身之於世﹐猶龍蛇之有首尾也﹐猶艸樹之有本枝也。存其首而斷其尾﹐培其根而去其枝﹐豈有龍蛇艸樹哉﹖昔者莊烈帝嘗曰﹕我豈不知劉宗周之爲忠臣哉﹐必欲我爲堯舜。當此之時﹐我何以爲堯舜﹖誠哉斯言﹐天下之主在君﹐君之主在心﹐然而無邊不成省﹐無省不成京﹐無京不成君﹐無君不成心。以斯觀之﹐知專執身心﹐乃大失矣。仲尼曰﹕窮理盡性以至於命。理非獨明也﹐天地萬物無不通﹐是理也﹔性非獨得也﹐天地萬物大同焉﹐是性也。隔於天﹑隔於地﹑隔於萬物﹐是不能窮理也。天不安於上﹐地不安於下﹐萬物不安於中﹐是不能盡性也。順天之行﹐因地之紀﹐遂情達變﹐物無詬厲﹐是能窮理也。有苗作亂﹐舜服之﹔桀紂虐民﹐湯武定之。書曰﹕海隅蒼生之地﹐無不率俾。詩曰﹕綏萬邦﹐屢丰年。是能盡性也。當是之時﹐天得以施﹐地得以承﹐萬物各遂其生﹐是至於命也。君子用則觀其功﹐不用則觀其言。仲尼試於魯矣﹐子輿𨿽未試﹐其策齊梁者﹐如衣必暖﹑如食必飽﹑未成之衣不疑其不暖﹑未炊之粟不疑其不飽﹐豈可以子輿之不行爲無功之儒解也。

徳必一﹐修必純﹐後儒得半誤以爲一也﹐守固誤以爲純也。請明一與半之形﹕昔者唐子之妻當童時﹐與其姊同寢﹐姊嘗使之驅蚊﹐妻不悅。一夕獨驅已首之處而掩帳焉。其姆笑而問其故﹐曰﹕我豈暇爲他人﹐自爲而已。儒者爲已之學﹐有似於此。吾之於斯人也﹐猶兄弟也﹔其同處於天地之間也﹐猶同寢於一帳之內也。彼我同樂﹐彼我同戚﹐此天地生人之道﹐君子盡性之實功也﹐是乃所謂一也。儒者不言事功﹐以爲外務﹐海內之兄弟﹐死於饑饉死於兵革死於虐政死於外暴死於內殘﹐禍及君父破滅國家﹐當是之時﹐束身錮心﹐自謂聖賢﹐世旣多難﹐已安能獨賢﹗是何異於半掩寢帳之見也﹗是乃所謂半也﹐彼自以爲爲已之學﹐吾以彼爲失已之學。蓋一失﹐卽半失矣﹐焉得裂一而得半也﹗

後儒豈不曰「天地吾心﹐萬物吾體」﹖皆空理﹐無實事也。後儒豈不曰「湯武可法﹐桀紂必伐」﹐皆空言﹐非實行也。不能勝暴﹐卽不能除暴﹔不能圖亂﹐卽不能定亂﹔不能定亂﹐卽不能安天地萬物。後之儒者﹐學極精備矣﹐終身講道﹐吾不聞其一言逹於此﹐又奚問其用不用乎﹗萬物之生﹐畢生皆利﹐沒而後已﹐莫能窮之者。若或窮之﹐非生道矣。此觀乎其形也。心﹐形之主也﹐豈形無窮時﹐心反有窮時﹖心有窮時﹐非心理矣﹐心具天地﹑統萬物﹐人皆知之﹔而弗能者﹐有格之而不逹者也。格之者何﹖暴屈之詐罔之機愚之邪傾之耳。心之本體﹐不角力而能勝天下之暴﹐不鬥智而能破天下之詐﹐無術而能禦天下之機﹐不察察於邪而能息天下之邪。其不然者﹐心體不充﹐自窮於內﹐非有能窮之者。

上古聖人與龍蛇虎豹爭而勝之﹐堯舜與洪水爭而勝之﹐湯武與桀紂爭而勝之﹐蓋龍蛇虎豹洪水𨿽毒﹐不若心之神也﹔桀紂𨿽暴﹐不若心之彊也。身處末世﹐心無古今﹐若龍蛇虎豹與我雜處﹐洪水桀紂與我爲難﹐君子深恥之。非恥不若堯舜也﹐恥失已心也。自學無眞得﹐反錮其心﹐措之於世﹐阻塞不利。乃謂古者大略奇功﹐天有別降之才。天之生才﹐豈無大小﹖然大則成大﹐小亦成小﹐無不可造者﹐若是者何﹖人皆有心﹐心皆具仁義禮智。仁義禮智﹐猶匠之有斧刀繩尺也。天下之材不齊﹐其成器也﹐萬變萬巧而不一﹐豈有斧刀之所不能施者哉﹐豈有繩尺之所不可合者哉﹗天下之人不齊﹐其爲變也亦萬有不一﹐豈有仁之所不能養﹑義之所不能服﹑禮之所不能裁﹑智之所不能逹者哉﹗大者如是﹐小𨿽不及﹐亦必有成。器之不成﹐非斧刀繩尺之不利也﹐操之不習也﹔功之不成﹐非仁義禮智之無用也﹐學之不至也。

眾人有庸見矣﹐謂功不必出於心性﹐皆溺於漢以下之見也。漢以下𨿽多奇功﹐然治卽梯亂﹐功卽媒禍﹐君子無取焉。卽有良治﹐必其生質之善﹐忠厚之行﹐不學而近於道者也﹐究不外於心性也。天下豈有功不出於心性者哉﹗功不出於心性﹐是無天地而有萬物也﹐豈有心性無功者哉﹗心性無功﹐是有天地而不生萬物也。

旣指四徳﹐更觀四官﹕目之爲明﹐極天下之形色大小邪正黑白﹐不必習睹﹐自無不辧。耳鼻舌亦然。皆不外假而自足極聲色馨味之變﹐豈有窮四官以莫辧者哉﹖是聰明者卽耳目﹐而有耳目者卽母胞﹐而有不能治天下者﹐必其無聰明﹔無聰明者﹐必其非耳目﹔非耳目﹐是鬼胎也﹐腹大虛消﹐或產非人形﹐俗謂之鬼胎。世之篤學者﹐其能不爲鬼胎乎﹗

仁義故大﹐聰明故神﹐亦去其害之者而已矣。自純害仁也﹐自方害義也﹐自聽害聰也﹐自視害明也﹐亦得其養之者而已矣。合天下以爲純﹐則仁全﹔合天下以爲方﹐則義大﹔以天下爲聰﹐則聽廣﹔以天下爲明﹐則視遠。舉天下者﹐非逐天下也﹔周天下﹐所以完心體也﹔完心體﹐所以周天下也。完心若是﹐於治功也何有﹗

格定

生民以來﹐治之世少﹐亂之世多﹔君子之生﹐得志者少﹐不得志者多﹔畢生之內﹐樂恆少﹐憂恆多。治少亂多者世也﹐無不治者身也。得少失多者志也﹐無不得者心也。樂少憂多者處也﹐無不樂者學也。君子亦致其在已者而已矣。得乎已﹐則所生皆安矣﹐所處皆豫矣。風之中人﹐易性移心﹐以偏爲正﹐以疾爲徳。賢者甚之﹐豈不正風﹐反以成風。世尙剛節﹐我仍平﹔世尙殺身﹐我仍生﹔世尙朋從﹐我仍特﹔世尙道學﹐我仍直﹔世尙論議﹐我仍默。君子之守則然也。

虫鳥多化﹐象馬不化﹐彊大之不同於微弱也。形之彊大者且不化﹐況心之彊大乎﹖大木隨流﹐弱荇不隨流﹐以有根也。艸之根於土者且不流﹐況行之根於心乎。臨難必懼﹐臨喪必哀﹐親疾必憂﹐君危必共﹐國亂必赴﹐皆傷其心者也。不爲之傷者殘薄人也﹐然眾人不及傷而心亡﹐君子厚於傷而心存。其厚於傷者﹐卽其厚於養者也。眾人之心如木﹐潤之則茂﹐毀之則灰﹔君子之心如金﹐𨿽遇冶則流﹐遇淬則堅﹐其質固不變也。遇猶生也﹐遇之不齊﹐猶生之不齊也。生安而遇不安﹐惑之甚也。生於皂則爲皂人﹐生於丐則爲丐人﹐生於蠻則爲蠻人﹐莫之恥也。柰何一朝賤焉則恥之乎﹖一朝貧焉則恥之乎﹖皂人可以爲聖人﹐丐人可以爲聖人﹐蠻人可以爲聖人﹐皆可以得志於所生﹐豈一朝貧賤而遂自薄乎﹖是故君子於遇﹐如身在旅﹐風雨凁餓﹐不必於適。輕富貴﹐安貧賤﹐勿易言也。果能若此﹐爲聖之基也。人皆曰「我輕富貴﹐我安貧賤」﹐皆自欺也﹐卽非自欺﹐不必其不動也。蔬食之士﹐不慕鼎肉﹐不能聞馨而不動於嗜﹔徒步之士﹐不慕髙車﹐不能見乘而不感於勞。故夫不慕富貴者則有之矣﹐見富貴而不動者﹐吾未之見也。威不懼﹐侮不怒﹐尢未易言也。當義不辟死﹐當辱不與校﹐固有之矣。遇威侮而不變於色﹑不動於心者﹐吾未之見也。布與段同暖﹐菜與肉同飽﹐暖必段﹐爲人也﹔飽必肉﹐從嗜也。多營以華人目﹑甘我口﹐是奴隸負販也。以此思之﹐亦制心之方也。

憂患道心生﹐安樂道心亡﹔貧陒道心生﹐富豫道心亡。治國家亦然﹐其生非得也﹐其亡非失也。君子之志於道也﹐道由心致﹐不由外致﹐是以易處而不移。亦有悔悟奮發﹑由逆生者﹐生於逆則成於順﹐豈反亡於順﹖成於順﹐行其志之時也。長短相爭﹐是非相訟﹐市人也。並爲君子﹐亦爭長短訟是非﹐𨿽義與利不同﹐其爲爭一也。道未必以此顯晦﹐國未必以此安危﹐一言相異﹐變色而起﹐其徒助之﹐相煽不已﹐以爲爲道﹐其實爲名。以爲爲國﹐其實爲身。何自辧之不明也﹗

求勝求名﹐士之痼疾也。稱其過人﹐榮於加衮﹔譏其不如﹐辱於褫衮。自立安在﹐而輕重於人也若此﹖登千仞之山﹐其處自髙﹔建萬石之鐘﹐其聲自遠。誠能以道自勝﹐惟恐其不求勝也﹔誠能以徳成名﹐惟恐其不求名也。

心有十疾﹕尊則亢﹐卑則委﹐富則驕﹐貧則隘﹐樂則散﹐憂則結﹐平則懦﹐怒則潰﹐惡則狠﹐愛則溺。此十疾者﹐勿易言之。除之能盡﹐可以平天下﹐有一不除﹐不可以行於妻孥。盡除之﹐聖人不能有加﹔漸除之﹐幼學亦可以勉而行也。君失其道﹐聽命於臣﹔心失其道﹐受役於物。彼不自覺其爲役﹐方自以爲得主﹔不知其以物狥心﹐遂誘於物也。禦宼易﹐禦物難﹔破陣易﹐破誘難。宼﹐斃我者也﹔物﹐遂我者也。中之者甘之﹐若將以之爲生﹐不得不可以爲生﹔若將以之爲人﹐不得不可以爲人。物毒於宼﹐惟大勇者能禦之﹔誘險於陣﹐惟大智者能破之。有外禦﹐有內制﹐禦之嚴則欲不內動﹐制之力則物不外引。化由勉入﹐不得不然也。

貪財淫色﹐小人之欲也﹐非吾之所患也。吾之所患者﹐欲挾理而處﹐挾義而行。豈惟人不能辧﹐亦且不能自辧。是學也者﹐藏欲之藪也。君子之欲﹐𨿽與小人之欲不同﹐以此治心﹐同歸於滅心﹔以此治世﹐同歸於亂世。道爲治本﹐欲爲亂根。世之攘攘藉藉者﹐皆由欲起。有欲不除﹐除之不盡﹐而欲治天下﹐欺天下乎﹗璽一也﹐其文之見於朱者﹐千萬如一也﹐惟心亦然。見於事者﹐外同於內﹐不異毫末。以道心而不成治﹐是璽本籀篆而朱爲鳥迹也﹔以非道之心而幸治﹐是璽本鳥迹而朱爲籀篆也。

天地之大也﹐歷年之遠也﹐人生其中﹐飛塵隙景耳。其不讓於天地歷年者﹐以心體全﹐性功大也。妄者乃外誘於物﹐內狥於欲﹐溺於世﹐從於體﹐汨於貧富﹐顚亂於憂樂﹐此其生沒與艸虫何異﹖博奕有勝負﹐飲酒有慶罰﹐當其時﹐亦喜亦慍也。博已飲散﹐喜慍安在﹖彼妄者之所營﹐亦猶是也﹐斯言也﹐眾人皆知之﹐賢者亦有所不免焉。徒知不如不知﹐貴能爲之。

去名

名者﹐無修爲之勞﹐有賢良之品﹔無不與之人﹐有勝眞之美﹔無難合之君卿﹐有驟得之富貴﹔與終身勤修老而不遇者﹐其勞逸得失何如哉﹗詩云﹕不稼不穡﹐胡取禾三百廛兮﹖不狩不獵﹐胡瞻爾庭有縣貆兮﹖不耕得谷﹐不獵得獸﹐好名者之捷得如是﹐此後生之所奔走﹐正直之人或不免攺行者也。若好名者但自竊其名﹐自敗其徳﹐其亦無害於世﹐乃使舉世慕之﹐無非竊名之人﹐無非敗徳之人﹐其害大矣。蓋名者﹐虛而無實﹐美而可慕﹐能鑿心而滅其徳﹐猶鉆核而絕其種。心之種絕﹐則徳絕。徳絕則道絕﹐道絕則治絕。人人爲學﹐而世無眞學﹔人人言治﹐而天下愈亂。名之爲害如是﹐從來論者皆未及之﹐何也﹖古之人𨿽惡無僞﹐不知自掩﹐是以善惡著於外﹐辧若黑白。幽厲自成其爲幽厲﹐共驩自成其爲共驩﹐未聞幽厲自號爲堯舜﹐共驩自號爲臯夔。𨿽有幽厲共驩﹐無害於人心者﹐善惡不混故也。至於春秋﹐齊桓晉文假名而霸天下﹐善惡不分矣。桓文內懷無君之心﹐而外示尊王之義﹔內爲鳥獸之行﹐而外假禮節之文﹔多並小國而施繼絕之恩﹐盡竊貢賦而修會盟之禮﹐民眩於僞﹐而服其信義﹐稱其有禮﹔天子忘其偪﹐而嘉賴其功﹔數世之後﹐諸侯猶感徳不忘焉。當時之大夫﹐身爲亂賊﹐事出悖逆﹐而口道禮義之言﹐行爲忠信之行﹐人皆稱其賢焉。當其時﹐多無君無父之人﹐而其事君事父之禮﹐美哉其可觀也﹔其忠君愛父之言﹐美哉其盈耳也。自昔至今﹐十七代之間﹐同一名敝﹐而外暴之風﹐於今爲甚。世尙道學﹐則以道學爲名﹕矯其行義﹐朴其衣冠﹐足以步目﹐鼻以承睫﹐周旋中規﹐折旋中矩﹐熟誦諸儒之言﹐略涉百家之語。名旣成﹐則升坐以講﹐環聽者數百人﹐錄以爲書﹐獻於公卿﹐布於海內﹐自以爲孟氏復生﹑朱子再見。弟子數千人﹐各傳師說﹐天下皆望其出以興太平﹐或徵至京師﹐卽以素所講論者敷奏於上﹐列爲侍從。未有所禆益﹐卽固辭還山﹐天下益髙其出處焉。此道學之名也﹗世尙气節﹐則以气節爲名﹕自淸而濁人﹐自矜而屈人﹐以觸權臣爲髙﹐以激君怒爲忠﹐行政非有大過﹐必力爭之﹔任人非有大失﹐必力去之。相援相攻﹐其徒蜂起而爲之助﹐不勝則竄於遠方﹑杖於闕下﹑磔於都市﹐天下之士聞之益髙其義﹐莫不鼓行而往﹐願爲之繼也。此气節之名也﹗世尙文章﹐則以文章爲名﹕宏覽博物﹐賦詩作文﹐書紙如飛﹐文辭靡麗﹐其人又體貌閒雅﹐言笑便敏﹐好遊善交﹐譽滿京師。斯人也﹐公卿欲得以爲上賓﹐天子欲得以爲近臣。文士無用﹐其重於天下﹐不下道學气節二名也。夫文非小物也﹐漢人之作﹐文之末也﹐而況後之瑣瑣方幅者乎﹖若夫今日設科之文﹐吾更不知其爲何物也﹐而亦藉藉於其間。凡此皆文章之名也。此三名者﹐害心之大者也。

君子爲政於天下﹐治亦多道﹐莫大於去名矣。去名之道維何﹖破其術﹐塞其徑﹐絕其根。此三者去名之道也。何謂破其術﹖吾旣已言之矣﹐吾不好道學﹐言孔貌孟﹑宗朱擯陸者﹐吾不與也﹐吾之所與者忠信也﹔吾不好气節﹐立朋黨﹑習攻擊﹑樂流竄﹑甘挺刃者﹐吾不與也﹐吾之所與者正直也﹔吾不好文章﹐窮搜泛覽﹐規韓模歐者﹐吾不與也。吾之所與者聖言也。斯不已破其術乎﹗何謂塞其徑﹖吾旣已言之矣﹐君臣賢明﹐不受毀譽﹐無無實之毀譽﹐𨿽或有之﹐不能上達也﹐斯不已塞其徑乎﹗何謂絕其根﹖吾旣已言之矣﹐君日省於上﹐卿大夫日省於下﹐不敢暇逸﹐以求寡過﹐天下化之﹐各務其實﹐無私好惡﹐斯不已絕其根乎﹗

𨿽然﹐盜跖之裏﹐不皆惡人﹔曾閔之鄕﹐不皆善人。人類之不齊﹐道𨿽行﹐不能盡化也。是以舜撻頑讒﹐伊尹墨三風﹝巫﹑淫﹑亂﹞﹐所以齊之也。若有人焉﹐自以爲聖賢﹐身居深山而聲聞徧四海﹑動朝廷﹐公卿𨿽賢﹐庶民𨿽良﹐不能不眩於其髙世之名。此其爲害﹐百於讒人﹐什於三風﹐其巧言令色孔壬之魁乎﹗巧言令色孔壬﹐是堯之所畏也。君𨿽聖﹐不及堯﹔臣𨿽賢﹐不及禹臯﹐況其下者﹐豈可容之以惑人而壞治哉﹗其放流之﹐不與同中國﹐害治者乃去矣。旣身先之﹐又明教之﹐又去其非類﹐以變好名之風﹐其庶幾乎﹗

五經

五經者﹐心之迹﹐道之散見﹐非直心也。仲尼之時﹐文籍或多﹐而其要者惟此五書﹐乃系易以道陰陽﹐序書以明治法﹐刪詩以著美惡﹐修春秋以辧邪正﹐定禮以制言行。於是學者力行之暇﹐有所誦習﹐此博文之事﹐造道之階也。至於直指其心﹐因人善誘﹐則在論語一書﹐而繼之者又有大學中庸孟子。此四書者﹐皆明言心體﹐直探道原﹐修治之方﹐猶坦然大路。學者幸生仲尼之後﹐入其門者﹐隨其力之大小﹐取之各足﹐尙何藉於五經乎﹖取而譬之﹕五經如禾稼﹐四書如酒食。酒食在前﹐卽可醉飽﹔乃復遠求之五經﹐是舍酒食而問之禾稼也﹐豈不迂且勞哉﹖𨿽然﹐五經何可已也﹐於易觀陰陽﹐於書觀治法﹐於詩觀美惡﹐於春秋觀邪正﹐於禮觀言行。博而求之﹐會而通之﹐皆明心之助﹐第不可務外忘內﹐捨本求末耳。若務外忘內捨本求末﹐三五成羣﹐各誇通經﹐徒炫文辭﹐騁其議論﹐𨿽極精確﹐毫無益於身心。則講五經者﹐猶釋氏之所謂戲論﹑莊周之所謂糟粕也﹐與博弈何異﹖是故陽明子曰﹕心如田﹐經則田之籍也。心已亡矣﹐而日窮經﹐猶祖父之遺田已鬻於他人﹐而抱空籍以爲我有此田﹐可乎﹖此學經之準也。

近世之於五經﹐羣疑多端﹐眾說蜂起﹐不可以不定所從。子思之後﹐世有哲人﹐孔安國仲尼之十一世孫也﹐仲尼旣沒﹐諸儒則講習於冢上﹐至漢不絕。安國尢長於書﹐乃其家學而又得聞於諸儒之言﹐其所作書傳﹐必得其眞。學書者捨安國其奚從﹗詩之序﹐必仲尼之徒爲之﹐以序言繹詩意﹐論世論人﹐言隱而義顯﹐大毛公及事荀卿﹐其去仲尼之世未遠也﹐其創爲傳也﹐尊序如尊經﹔小毛公又繼成之﹐鄭氏遵暢厥旨﹐詩之義大明。學詩者捨毛鄭其奚從﹗至於左丘明身爲魯史﹐其所記述﹐本末周詳﹐典禮彰明﹐仲尼取之以修春秋﹐丘明卽史爲傳﹐以明仲尼之褒貶﹐更無可疑。杜氏又推五體﹝五例﹞﹐觸類而長之﹐以發傳所未發﹐春秋之義大明。學春秋者﹐捨左氏其奚從﹗

自宋及明﹐世之學者﹐好爭訟而罵人﹐爲創見以立異﹐以其意斷百世以上之事﹐繁引曲證以成其自是。凡周漢以來授受之有本者﹐皆艸刈而糞除之。暴秦燒之於前﹐世儒斬之於後﹐其亦甚悍矣哉﹗今人於五經﹐窮搜推隱﹐自號爲窮經﹐此尢不可。何也﹖當漢之初﹐學者行則帶經﹐止則誦習﹐終其身治一經﹐而猶或未逮。若是其難者﹐何也﹖蓋其時經籍滅而復出﹐編簡殘缺﹐文辭古奧﹐訓義難明﹐是以若是其難也。今也不然﹐訓義旣明﹐坐享其成﹐披而覽之足矣。𨿽欲窮之﹐將何所窮﹗

甄也老而知學﹐寡聞而善忘。於詩患毛鄭之言大同而小異﹐說詩無兩是之義﹐擇其善者而從之﹐以便稱引﹐故於詩有言﹝自著《毛詩傳箋合義》﹞﹔於春秋患左氏之言太簡﹐取觸類而長之義﹐以通其所未及﹐故亦有言﹝《春秋述傳》﹞﹐使養子寫以爲冊﹐忘則檢之﹐其於詩春秋之旨﹐如聽家人之言﹑閭巷之語﹐更不勞我心思﹐妄起疑義﹔書未及爲也。甄老矣﹐禮﹝書﹞繁而未能讀﹐且徐俟之﹔至於易﹐固在道陰陽﹑窮性命﹑知進退﹐然必占事知來﹐乃可以用易。不能知來﹐非占矣﹐易爲空理矣。他日若有所受則爲之﹐不然﹐其亦已矣。

吁嗟乎﹐人之於道猶門也﹐而不出入於門﹔人之於道猶飲食也﹐乃飲食而不知味﹐其異於禽獸者幾希矣﹗故夫心之不明﹐性之不見﹐是吾憂也﹗五經之未通﹐非吾憂也﹗

非文

古有文﹐典禮﹑威儀﹑辭命皆是也﹐不專以名筆之所書。筆之所書謂之言。若書傳之言謂之文者﹐數之曰「文成幾何」﹐蓋指六書而言。六書有義﹐故謂之文﹐非緣飾其辭而謂之文也。說如其事﹐辭如其說﹐善說者有倫有敍﹐博徵曲諭﹐聽盈耳焉﹔善辭者有倫有敍﹐博徵曲諭﹐書之於策﹐五采絢焉。是言也﹐不謂之文也。古之善言者﹐根於心﹐矢於口﹐徵於事﹐博於典﹐書於策簡﹐采色焜耀。以此言道﹐道在襟帶﹔以此述功﹐功在耳目﹐故可尙也。漢乃謂之文﹐失之半焉。唐以下盡失之。迨乎近世之言文者﹐妄謂有體﹐妄謂有法﹐妄謂有繩墨規矩。二十三代之編籍﹐閼塞其心﹔序論傳志之空言﹐矯誣其理。是以秦以上之言如臠肉﹐唐以下之文如菜羹﹔秦以上之言𨿽少也﹐重於鉤金﹔唐以下之文𨿽多乎﹐輕於車羽。是何也﹖務炫於文﹐束於俗﹐格而不遂其言也。

文必有質﹐今世求文之獘﹐盡失其質矣。昔京師有琢冰爲人物之形者﹐被以衣裳﹐綴以丹碧﹐神色如生﹐形制如眞。京師天寒﹐置之堂背﹐逾日不變。變則修飾之。往觀者日數百人﹐皆嘆其巧﹐驚其神。一日語眾曰﹕孰能與我三斗粟﹖吾授之以吾技。人無應者。乃問之曰﹕吾之技亦巧矣﹐吾欲鬻技得三斗粟﹐而人無應者﹐其故何也﹖有笑之者曰﹕子之技誠巧矣﹐子何不範金琢玉爲夏殷周漢之器﹐可以寶而不瓌。今乃琢冰爲玩物﹐其形𨿽肖﹐不日而化矣。吾甚惜子之技巧而非眞﹐心勞而無用﹐可以娛目前而不可以傳久遠也。文而無質﹐亦猶是也﹗

物有象﹐象有滋﹐取則爲書﹐有蝌蚪篆籀之文。迨於末世﹐變爲俗書﹐媚容佻姿﹐盡亡其制矣﹔圖畫者﹐鑄於鐘鼎以垂法﹐繪於衣裳以明尊﹐施於屏壁以示戒。迨於末世﹐爲川巖爲艸木爲羽毛爲士女﹐以取悅於人﹐盡失其意矣﹔古之言變爲今之文﹐亦猶是也。彼二者𨿽失也﹐無與於治亂。若夫文﹐流爲曲工﹐流爲末技﹐以取悅諧俗﹐使人心輕气佻﹐竊譽失眞。道喪於此﹐其亦百十之十一也﹗

知言

唐子至常州見方子﹐方子不喜名士﹐見唐子則大喜﹐館之書室﹐談四日夜不倦。方子曰﹕人皆疑先生之言兵。唐子曰﹕世之稱良將者﹐人乎﹐神乎﹖曰﹕人也。所云大敵者﹐人乎﹐鬼乎﹖曰﹕人也。唐子曰﹕若良將克敵﹐爲神之斬鬼﹐則吾不敢言。若皆人也﹐何疑於吾言﹖彼市裏少年﹑婦人﹑小子行詐以欺人﹐皆兵法也。

方子曰﹕先生之文奇矣﹐吾欲爲文﹐若何而可﹖曰﹕古人豈有所謂文哉﹐達其言耳。後人喜其言﹐誤以爲文﹐世人善爲文不善爲言﹐如芻馬木鳶﹐故不奇。我不善爲文﹐善爲言﹐如馳馬飛鳶﹐故人見以爲奇。

方子曰﹕昔者先生之治長子也﹐如之何﹖曰﹕爲治未終。曰﹕𨿽然﹐願聞其意。唐子曰﹕四境如我墻垣﹐土田如我園圃﹐道路橋梁如我戶庭﹐廬舍如我屋宇﹐蓄積如我倉廩﹐男女如我婦子﹐如斯而已。

蓋唐子三發言﹐而方子三稱善焉。方子饋金與褥﹐執一扇﹐請曰﹕吾二月將入京師﹐乞先生送我以言而書諸扇﹐朝夕誦之。唐子樂其知言也﹐乃言曰﹕人難知也﹐觀其貌則敏﹐聽其言則辧﹐詢之事則多習﹐使之治民而民或不便﹔觀其貌則魯﹐聽其言則訥﹐詢之事則十難而不得一﹐使之治民而民或安之。人之難知如是。昔吳中有名醫﹐華輿美裘﹐顏如渥丹﹐舌如轉軸﹐疾病之家非其藥不飲也﹐有病愈者則曰果醫之良﹐有死者則曰良醫不能生死人。是醫也﹐不任殺人之罪﹐而獲顯名厚利者﹐疾病之家任耳目之過也。吳中多知名士﹐子未嘗問焉。謂朱熊占良士也﹐而習於禮。今獨因我書問之﹐可謂不任耳目矣。吾更言此者﹐欲子以取熊占者取天下士也。唐子反﹐書其言於扇﹐以致方子。

鮮君

治天下者惟君﹐亂天下者惟君。治亂非他人所能爲也﹐君也。小人亂天下﹐用小人者誰也﹖女子寺人亂天下﹐寵女子寺人者誰也﹖姦雄盜賊亂天下﹐致姦雄盜賊之亂者誰也﹖反是於有道﹐則天下治﹐反是於有道者誰也﹖師尹皇父無罪﹐勃貂驪姬無罪﹐后羿寒浞無罪﹐何云無罪﹖毒藥殺人﹐不能殺不飲者。伊尹周公無功﹐何云無功﹖良藥生人﹐不能生不飲者。一賢人進則望治﹐一小人進則憂亂﹐皆淺識近見﹐不知其本者也。海內百億萬之生民﹐握於一人之手﹐撫之則安居﹐置之則死亡﹐天乎君哉﹐地乎君哉﹗

上觀古昔﹐堯舜禹啟﹐治世惟久。夏殷西周西漢﹐治多於亂。治世多者﹐𨿽有昏主﹐賴前王以安也。其餘一代之中﹐治世十一二﹐亂世十八九﹐前帝澤薄﹐無以保其後故也。君之無道也多矣﹐民之不樂其生也久矣﹐其如彼爲君者何哉﹗

天之生賢也實難﹐博徵都邑﹐世族貴家﹐其子孫鮮有賢者﹐何況帝室富貴﹐生習驕恣﹐豈能成賢﹖是故一代之中﹐十數世有二三賢君﹐不爲不多矣。其餘非暴卽闇﹐非闇卽辟﹐非辟卽懦﹐此亦生人之常﹐不足爲異。惟是懦君蓄亂﹐辟君生亂﹐闇君召亂﹐暴君激亂﹐君罔救矣﹐其如斯民何哉﹗嗚呼﹐君之多辟﹐非人之所能爲也﹐天也。天無所爲者也﹐非天之所爲也﹐人也。人之無所不爲也﹐不可以有爲也﹐此古今所同嘆﹐則亦莫可如何也已矣。

匡君治國之才﹐何世蔑有﹖世無知者﹐其才安施﹖𨿽使臯夔稷契生於其時﹐窮而在下﹐亦不過爲田市之匹夫﹔逹而在位﹐亦不過爲將承之庸吏。世無君矣﹐豈有臣乎﹗然則三代以下﹐君子之所學不皆廢乎﹖是不然﹐君有明昏﹐世有治亂﹐學無廢興。善事父母﹐宜爾室家﹐學逹於人倫﹔寒暑推遷﹐景新可悅﹐學逹於四時﹔薄天而翔﹐騰山而遊﹐學逹於鳥獸﹔山麓蔚如﹐海隅蒼生﹐學達於艸木。吾於堯舜之道﹐未有亳釐之虧也﹐奚必得君行道﹐乃爲不廢所學乎﹗惟是賢君不易得﹐亂世無所逃﹐坐視百姓之疾苦而不能救﹐君子傷之矣﹗

抑尊

聖人定尊卑之分﹐將使順而率之﹐非使亢而遠之。爲上易驕﹐爲下易諛﹐君日益尊﹐臣日益卑﹐是以人君之賤視其臣民﹐如犬馬虫蟻之不類於我﹐賢人退﹐治道遠矣。

太山之髙﹐非金玉丹靑也﹐皆土也﹔江海之大﹐非甘露醴泉也﹐皆水也﹔天子之尊﹐非天帝大神也﹐皆人也。是以堯舜之爲君﹐茅茨不剪﹐飯以土簋﹐飲以土杯﹐𨿽貴爲天子﹐制禦海內﹐其甘菲食﹑暖粗衣﹐就好辟惡﹐無異於野處也﹐無不與民同情也。善治必逹情﹐達情必近人。陳五色於室中﹐滅燭而觀之則不見﹔奏五音於堂下﹐掩耳而聽之則不聞。人君髙居而不近人﹐旣已瞽於官﹑聾於民矣。𨿽進之以堯舜之道﹐其如耳目之不辧何哉﹗

人君之於父母﹐異宮而處﹐朝見有時﹐則曰天子之孝與庶人異。人君之於子孫﹐異宮而處﹐朝見有時﹐則曰天子之慈與庶人異。人君之於妻﹐異宮而處﹐進禦有時﹐則曰天子之匹與庶人異。骨肉之間﹐驕亢襲成﹐是以養隆而孝衰﹐教疏而恩薄。讒人間之﹐廢嗣廢後﹐易於反掌。不和於家﹐亂之本也。親𨿽至暱﹐亦有難諫﹔友𨿽至私﹐亦有難語﹔師𨿽善誘﹐亦有難教﹐而況君乎﹖人君之尊﹐如在天上﹐與帝同體。公卿大臣罕得進見﹐變色失容﹐不敢仰視﹐跪拜應對﹐不得比於嚴家之僕隸。於斯之時﹐𨿽有善鳴者﹐不得聞於九天﹔𨿽有善燭者﹐不得照於九淵。臣日益疎﹐智日益蔽﹐伊尹傅說不能誨﹐龍逢比干不能諫﹐而國亡矣。

蜀人之事神也必馮巫﹐謂巫爲端公﹐禳則爲福﹐詛則爲殃﹐人不知神所視聽﹐惟端公之畏﹐而不惜貨財以奉之。若然者﹐神不接於人﹐人不接於神﹐故端公得容其姦。人君之尊﹐其猶土神乎﹖權臣嬖侍﹐其猶端公乎﹖無聞無見﹐大權下移﹐誅及伯夷﹐賞及盜跖﹐海內怨叛﹐宼及寢門﹐宴然不知。豈人之能蔽其耳目哉﹖勢尊自蔽也。

直言者﹐國之良藥也。直言之臣﹐國之良醫也。除膚瘍﹑不除癥結者﹐其人必死﹔稱君聖﹑謫百官過者﹐其國必亡。所貴乎直臣者﹐其上攻君之過﹐其次攻宮闈之過﹐其下焉者攻帝族攻後族攻寵貴﹐是瘍醫也。君何賴乎有此直臣﹐臣何貴乎有此直名﹗是故國有直臣﹐百官有司莫不畏之。畏之﹐自天子始。昔者明顯帝﹝神宗﹞食﹐庖人進鱉﹐顯帝食而甘之﹐捨箸而問曰﹕吾聞劉光縉禁鱔鱉之屬﹐安所得此鱉也﹖左右對曰﹕取之遠郊。顯帝曰﹕自今勿復進此﹐恐犯禦史禁也。以萬乘之尊﹐下畏禦史﹐可以爲帝王師矣。

位在十人之上者﹐必處十人之下﹔位在百人之上者﹐必處百人之下﹔位在天下之上者﹐必處天下之下。古之賢君﹐不必大臣﹐匹夫匹婦皆不敢陵﹔不必師傅﹐郎官博士皆可受教﹔不必聖賢﹐閭裏父兄皆可訪治。尊賢之朝﹐𨿽有佞人﹐化爲直臣﹔𨿽有姦人﹐化爲良臣﹔何賢才之不盡﹐何治道之不聞﹗是故殿陛九仞非尊也﹐四譯來朝非榮也﹐海惟能下﹐故川澤之水歸之﹔人君惟能下﹐故天下之善歸之。是乃所以爲尊也。

得師

太甲違師保之訓﹐多行不義﹐商之天下且危矣。處於桐宮﹐深自怨悔﹐敬承伊尹之訓﹐克終厥徳。此皇天之所以佑商也。武王崩﹐成王幼﹐不知周公之功﹐以流言疑公﹐周之天下且危矣。天降烈風疾雷﹐成王懼﹐啟金縢之書﹐乃知周公之忠﹐迎公而服其訓﹐卒爲賢君。此皇天之所以佑周也。二君一昏一孺﹐何速變若是哉﹗先有得於學也。太甲之嗣位也﹐伊尹陳三風十愆之戒﹝巫風﹕舞﹑歌﹔淫風﹕貨﹑色﹑遊﹑畋﹔亂風﹕侮聖言﹑逆忠眞﹑違耆徳﹑比頑童﹞﹐謂有一必亡﹐徳無大必興﹐不徳無小必墜。太甲知之矣﹐然狎於習而忽之﹐及其去宮室之安而處於陵墓之野﹐聲色之好絕﹐左右便習不從﹐困苦憂思﹐自悔其過﹐以爲師保旣放我﹐羣臣不悅﹐百姓不服﹐天下必且叛我﹐乃自咎往背師保之訓以至於此也。是太甲之攺徳﹐由學致也。成王嗣位於衝年﹐周公無日不以君臣父子長幼之道訓於王﹐其戒懲之言﹐具於詩書﹐成王聞之熟矣﹐以其幼也而忽之。及殷人叛﹐庶孽流言﹐周公辟於東都﹐天降疾威﹐成王是時稍長矣﹐良弼不在﹐天怒人叛﹐如履淵冰﹐乃追思周公訓戒之言﹐我不能用﹐以至此危難罔救也。是成王之攺徳﹐亦由學也。二君幼知學﹐又困於憂患﹐乃克自反以明心﹐故知君徳必成於學﹐而學必得師保。

然必先知學﹐乃可以得師保。何也﹖湯有伊尹以遺太甲﹐文武有周公以遺成王﹐故有之也不待求也。若夫歷三四世﹐先帝之動舊無存﹐其可以寄社稷者﹐必歷試於百職焉﹐必博求於天下之賢人焉。繼世之君﹐身處尊富﹐狃於近習﹐不能周知天下之務﹐又無大患﹐卽有大患亦不能憂困憤發﹑撤其心蔽。其心不明﹐豈能識大賢於眾人之中﹖且未世學者不純﹐中無眞得﹐好爲大言﹐自信以爲臯夔﹐人主瞀亂不察﹐遽委社稷而命之﹐其不至於覆亡者鮮矣。其在殷﹐髙宗求賢之誠通於上帝﹐夢得聖人﹐及得傅說﹐與之語﹐果聖人焉﹐遂以爲相﹐繼美阿衡。以說之賤﹐莫爲之舉﹐未及於試﹐一言之間遂知其爲聖人﹐豈髙宗之智獨絕於人哉﹖蓋髙宗幼居田野﹐學於甘盤﹐恭敬靜默﹐求道不貳﹐是以神通於心﹐智辧於言也。是故治天下必先用賢﹐用賢必先得師﹐得師必先辧賢﹐辧賢必先克私﹐克私必先浚心﹐浚心必先好學。此自堯舜以來相傳之道﹐得之則治﹐失之則亂。治亂之效立見﹐不可不痛自省也。

天子之學與士同﹐曰不同者﹐郛言也。天子齋居靜存﹐與陋室同﹔誦詩讀書﹐與土牖同﹔身有貴賤﹐心無貴賤。亦有不同者﹐居位如天帝﹐失位不如農夫﹐是故天子學同於士﹐懼而篤學﹐當百十於士。伊尹未得﹐先師咎單﹔傳說未得﹐先師甘盤﹔周公未得﹐先師史佚。卽無此三賢﹐列士獻詩﹐瞽獻典﹐史獻書﹐師箴﹐瞍賦﹐蒙誦﹐百工諫﹐庶人傳語﹐近臣盡規﹐皆可師也。丹臒不施﹐苑囿不廣﹐珠玉不禦﹐貂錦不服﹐無有溺其心者﹐旣多受益﹐又無溺心﹐譬鏡久昏不能辧形﹐石以磨之﹑汞以發之﹐無形不受﹑無形不辧。心旣明﹐則是非無易主﹐善惡無匿情﹐大賢大姦並進於前﹐不察而別。以是求師﹐而後師可得﹐豈有榮公專利﹑皇父厲民之患乎﹗

或謂君旣明矣﹐可以進退天下之賢不肖﹐𨿽無師亦可。如若所云﹐𨿽舜亦不能。舜以天下之明爲明﹐以天下之聰爲聰﹐故能進退天下之賢不肖。然何以明天下之明﹑聰天下之聰﹖非一人能徧察之也﹐舜之聰明所以能徧天下者﹐以得禹宅百揆也。禹宅百揆以總內眾職﹐內眾職總牧伯﹐牧伯總都邑之吏﹐遞相稽也。如衣有領﹐如网有綱﹐舜則恭己正南面﹐而天下在其耳目中矣。由太甲成王髙宗大舜觀之﹐吾未見君不明而可以得師﹐不得師而可以治天下者也。尙文者實亡﹐尙貌者心亡﹐明莊烈非得師之君﹐賀逢聖﹝後投湖死﹞謝升﹝後降淸﹞非爲師之臣﹐乃於朝畢之時﹐降萬乘之尊﹐起對之揖﹐是於殿廷之上爲優偶之觀也。

太子

自昔有言﹐教太子必擇賢師傅。其在於今﹐則爲罔上之言。公卿之家﹐千金之子﹐且輕師傅﹐何況太子﹖使師傅教太子﹐如使弱羊牽大車。然則太子孰教之﹖天子自教之。天子能教太子﹐卽師傅有益於太子﹔天子不能教太子﹐卽百伊尹百周公亦無益於太子。太子故尊﹐必處於卑﹔故藏﹐必周於外﹔故驕﹐必納於約。凡教太子勿南面臨師傅﹐進而講學﹐師西向坐﹐傅東向坐﹐太子北向坐。始講﹐則曰「願受教」﹐講已﹐則曰「謹受教」﹐勿命進退﹐進退惟命﹔勿命飲食﹐飲食惟命﹔勿命坐作﹐坐作惟命。公卿有疾﹐則使問之﹔有喪則使弔之﹐有慶則使賀之﹐出使則使送之﹐反命則使勞之﹐入則降階迎之﹐拜則趨左答之﹐進規則再拜而受之。凡教太子﹐春使視耕﹐夏使視耘﹐秋使視獲﹐冬使視藏﹐毋多從﹐毋盛衛﹐毋辟人﹐親其婦子﹐知其生養﹐入其廬舍﹐知其居處﹐嘗其飲食﹐知其滋味﹐攬其衣服﹐知其寒燠。農民者王后之本﹐土茅者殿陛之本﹐糟糠者肥甘之本﹐布枲者冕服之本。不知其本﹐必喪其末。凡教太子觀於桑﹐則知衣服所自出﹔觀於牧則知服乘所自出﹐觀於牢則知鼎爼所自出﹐觀於澤則知魚鱉所出﹐觀於圃則知果蔬所自出﹐觀於山則知材木所自出﹐觀於肆則知器用所自出。凡教太子﹐過市則見販鬻之勞﹐在塗則見負擔之勞﹐行道則見徵役之勞﹐止捨則見羇旅之勞。凡教太子﹐有過必撻﹐臣待師傅﹐亢不受命﹐則撻之﹔不敬大臣﹐不禮羣臣﹐則撻之﹔今日聞言﹐明日不能行﹐則撻之﹔出而荒遊﹐不知農事﹐則撻之﹔出而荒遊﹐不知民窮﹐則撻之﹔出而荒遊﹐不知物土﹐則撻之﹔出而荒遊﹐不知人勞﹐則撻之。蓋不習牛羊之性者﹐不可使牧牛羊﹔不知百姓之生者﹐不可使治百姓。凡教太子﹐勿異宮而處﹐勿異庖而食﹐勿異笥而衣﹐異則專主自恣﹐莫知所爲。艷女賊體﹐陰寺賊性﹐眾佞賊智﹐𨿽三朝三問﹐禮嚴文備﹐如優飾然﹐何有於教﹗天子視朝之餘﹐太子事師之餘﹐不離左右﹐慈以笑語﹐嚴以誨責﹐三賊不近﹐一習常安。

凡教太子﹐先去女蠱。庶民一婦﹐晏寢不謹﹐且以致疾﹐且以殀命。乃別宮曲房﹐美女充之﹐如置膏澤於冶火之中﹐如置膠革於淫雨之中﹐豈有幸哉﹗自秦以來﹐人君恆不壽﹐五十六十爲上壽﹐四十爲中壽﹐三十爲下壽。上壽十一﹐中下十九﹐皆女之由。是故處太子﹐少不近女﹐婚不多禦﹐奉巾箒﹑澣衣裳﹐母擇容﹐母自置﹐母敢媟。凡教太子﹐必除閹蠱。啟闔灑掃振衣釋襪進簋執壺﹐布衣數人﹐供使而止。𨿽老成歷事三世者﹐使之謹調護﹑省疾病﹑視飲食﹑率羣惰﹐惟是之責﹐言宮中之事﹐則殺之﹔言朝廷之事則殺之﹐言百官之事則殺之﹐言詩書之文則殺之。凡教太子﹐有不教之教﹐天子身自爲制﹐是謂不教之教。天子之宮廣於大都﹐妃妾不得不備﹐閹奴不得不多﹐宮大人眾﹐將以奚爲﹖將以宮墻爲城乎﹖將使妃妾守陴乎﹖將使閹奴禦宼乎﹖必大乃尊﹐必眾乃光﹐是堯舜茅茨﹐不主四方﹔桀紂宮臺﹐實爲盛王。宮室有損無益﹐妃妾有損無益﹐閹奴有損無益。日損歲損世損﹐太子之生﹐不見宮室之侈﹐不見閹妾之盛﹐不見珍異之供﹐不見珠玉之器﹐其朴不雕﹐其志不淫﹐是以教易行而學易成。

備孝

父母﹐一也﹐父之父母﹐母之父母﹐亦一也。男女一也﹐男之子﹐女之子﹐亦一也。人之爲道也﹐本乎祖而非本乎外﹐本之重如天焉。若以言乎其所生﹐母不異於父﹐母所從出可知矣﹐是故重於祖而亦不得輕於外也。禮外論情﹐服外論義﹐若之何其可輕也。吾向也知其義而未言﹐以無文可徵也。及讀春秋書杞伯姬來朝其子﹝莊二七年﹞﹐其斯義也夫。蓋婦人歸寧﹐細事也﹐孺子無知﹐手挈之而來﹐尢細事也。於來可勿書﹐況其子乎﹖惟諸侯來﹐曰朝。朝﹐大禮也﹐以加諸孺子﹐重其義也。仲尼欲教天下之人﹐愛其母之所從出如祖父母﹐愛其女之所出如其孫﹐故特起朝子之文以見義也。

人之於父母一也﹐女子在室於父母﹐出嫁於父母﹐豈有異乎﹖重服於舅姑夫﹐輕服於父母﹐非厚其所薄而薄其所厚也。昔爲人子﹐今爲人母﹐於是乃有父子焉﹐乃有君臣焉﹐固不得以其身爲父母之身也﹐亦猶爲人後之義也。以言乎所生﹐男女一也﹔恩不以服薄﹐服不以恩薄也。此義吾未言之﹐以無文可徵也。及讀春秋書紀季姜歸於京師﹝桓九年﹞﹐其斯義也夫。夫諸侯且不稱字矣﹐王后之尊﹐同於天子﹐乃稱字乎﹖稱字﹐所以申父母之尊也。父母之尊﹐不降於天子﹐豈降於舅姑。仲尼恐爲人婦者習焉而忘其情﹐尊舅姑﹑降父母﹔近舅姑﹑速父母﹔親舅姑﹐疏父母。故特起王后稱字之文以見義也。

明悌

人之大倫有五﹐今存四焉﹐其一亡矣。昔者孔子之語其徒也﹐孝悌惟亟﹐而言忠或寡焉。江漢源而海委﹐孝悌源而忠委﹐有先委而後源者耶﹐有源盛而委竭者耶﹖異哉﹐人之好名甚也﹗忠之爲名大而顯﹐史記之﹐國褒之﹐昔者明之初亡也﹐人皆自以爲伯夷﹐鄕學之士﹑負薪之賤夫﹐何與於祿食之貴厚﹐有殺身以殉國者。當是之時﹐天下之言忠者﹐十人而九﹐孝之名不若忠之顯大也。故當世之言孝者﹐千百人而一二。

若夫悌﹐人莫爲之﹐亦莫言之。悌道之絕也﹐蓋已久於斯焉矣﹗吾觀賢士大夫﹐亦有忠如比干者也﹐養如曾參者也﹐交如叔牙者也﹐其處昆弟則何如﹖予之尺縠﹐則有矜色﹔乞其斗粟﹐則有泚顏﹔善已﹐則友資之﹔惡已﹐則讎視之﹔侵已﹐則盜禦之。姊妹旣嫁﹐蔑焉忘之﹐若不知爲誰室之妾者然也。內不自知﹐責亦弗及﹐彼自矜爲完行﹐吾見其不遠於禽獸也。今有居父母之喪﹐坐作不忘﹐旣免喪而哀不已也﹐斯不亦孝矣乎﹖其於兄弟亦且有然。昔者子路有姊之喪﹐可以除之矣﹐而弗除也﹝見檀弓上﹞。子曰﹕奚爲弗除也﹖曰﹕吾鮮兄弟而弗忍除也。夫子亦嘗有姊之喪矣﹐與弟子立而拱尙右也﹐弟子不知其故﹐子曰﹕我尙右者﹐以我有姊之喪也。由斯觀之﹐可知悌矣。

殺之而不怨﹐事君之道也﹔殺之而不怨﹐事父之道也。其於兄弟亦且有然。昔者象欲殺舜﹐舜則富貴之富。貴奚足云乎﹖象憂舜亦憂﹐象喜舜亦喜﹐是道也﹐舜事瞽瞍之道也。人所難能也。舜則施之於弟﹐且施之殺已之弟。孟子稱舜之孝曰﹕美色富貴不足解憂﹐惟順於父母可以解憂。我且以此稱舜之悌矣。曰﹕美色富貴不足解憂﹐惟順於兄弟可以解憂。由斯觀之﹐可知悌矣。

人之愛莫私於其妻﹐詩曰﹕手如柔荑﹐膚如凝脂﹐領如蝤蠐﹐齒如瓠犀﹐螓首蛾眉﹐巧笑倩兮﹐美目盻兮。則愛其色﹔居同室﹑寢同棲﹐則愛其嫟﹔執蠶績﹑功鍼縷﹑治酒醴﹑調燔炙﹐則愛其助﹔及其老也﹐長子孫﹑訓婦女﹐則愛其成。此性情之常﹐賢聖之所同也。然愛之之道﹐則甚下於其兄弟。若子路有妻之喪﹐可以除之矣﹐而弗除也﹐曰﹕吾思吾妻﹐而弗忍除也。若堯之二女﹐日以殺舜爲事﹐舜幸免於死﹝此爲寓言﹞﹐及立爲天子﹐尊之爲妃﹐寵之爲夫人﹐妻憂我亦憂也﹐妻喜我亦喜也﹐則是子路者﹐溺情好內﹐君子之所薄也﹔則是舜者﹐狂疾人也﹐且不及傑紂之嬖妹喜妲已也。

昔者髙子常問於我矣﹐曰﹕君父之重﹐人皆知矣。若兄弟﹑若妻﹑若子﹐平居奉之﹐及難免之﹐其後先輕重若何也﹖曰﹕昔也吾嘗愼思之矣﹐差之爲五等﹕一曰君父母﹐次二曰兄弟﹐次三曰妻﹐次四曰子兄弟之子﹐次五曰朋友。子其權之焉﹖

內倫

詩曰﹕鴛鴦在梁﹐戢其左翼。鄭氏曰﹕鳥之雌雄不可別者﹐以翼知之。右掩左雄﹐左掩右雌﹐陰陽相下之義也。夫婦亦相下以成家也。孔氏曰﹕易之咸﹐爲夫婦之道。其彖曰﹕止而說﹐男下女。以證夫婦相下之道﹐恆道也。泰之天下於地﹐其義亦然。夫天髙地下﹐夫尊妻卑。若反髙下﹑易尊卑﹐豈非大亂之道﹖而詩之爲義﹐易之爲象﹐何以云然乎﹖蓋地之下於天﹐妻之下於夫者﹐位也。天之下於地﹐夫之下於妻者﹐徳也。

古者君拜臣﹐臣拜﹐君答拜﹔師保之前﹐自稱小子﹐徳位之不相掩也。天子之尊﹐冕而親迎﹐敬之也﹐亦徳位之不相掩也。若天不下於地﹐是謂天亢。天亢﹐則風雨不時﹐五穀不熟。君不下於臣﹐是謂君亢。君亢﹐則臣不竭忠﹐民不愛上。夫不下於妻﹐是謂夫亢。夫亢﹐則門內不和﹐家道不成﹐施於國則國必亡﹐施於家則家必喪﹐可不愼與﹗

今人多暴其妻﹐屈於外而威於內﹐忍於僕而逞於內﹐以妻爲遷怒之地。不祥如是﹐何以爲家﹖暱則易犯﹐瀆則易釁﹐弱則易暴﹐孤則易施﹐遂至大不祥焉。蓋今學之不講﹐人倫不明﹔人倫不明﹐莫甚於夫妻矣。人若無妻﹐子孫何以出﹐家何以成﹐帑則孰寄﹐居則孰輔﹐出則孰守﹖不必賢智之妻﹐平庸之妻亦有之。是則如天之有地﹐如君之有臣﹐以言乎位﹐則不可褻﹔以言乎徳﹐則顧可上而暴之乎﹖詩云﹕髙山仰止﹐景行行止。四牡騑騑﹐六轡如琴。髙山出雲﹐雨徧天下﹐天賴以成其施﹐是以仰止焉﹐言不可以不敬也。四牡旣良﹐致遠不勞﹐如琴瑟之調焉﹐言不可以不和也。敬且和﹐夫婦之倫乃盡。請誦是詩﹐以爲爲夫者教焉。詩云﹕有洸有潰﹐旣詒我肄。徳不能服人﹐威不能加人﹐入室而逞於妻﹐洸乎怒之充也﹐潰乎忿之不可收也﹐此何爲者也﹖人之無良﹐至此其極。始爲夫婦﹐終爲仇讎﹐一倫滅矣。請誦是詩﹐以爲爲夫者戒焉。

夫婦

唐子宿於汪氏之館﹐汪子﹝汪撰﹞數言其少子。唐子曰﹕子愛男乎﹐愛女乎﹖曰﹕愛男。唐子曰﹕均是子也﹐乃我之卹女也﹐則甚於男。汪子問故﹐曰﹕好內非美徳﹐暴內爲大惡。今之暴內者多﹐故尢卹女。汪子曰﹕然。吾之交友亦多矣﹐處室數十年﹐無變色疾聲者﹐惟見先生與城西劉子。其它則暴其妻不如待其僕者﹐亦數見之矣。唐子曰﹕君不善於臣﹐臣猶得免焉﹔父不善於子﹐子猶得免焉﹔主不善於僕﹐僕猶得免焉。至於妻﹐無所逃之矣。汪子曰﹕先生有賢妻﹐故能相和以處。婦人智窒而見不通﹐嘗不順於其家﹐非盡夫之過也。曰﹕不然。天之生物﹐厚者美之﹐薄者惡之﹐故不平也。君子於人﹐不因其故﹐嘉美而矜惡﹐所以平之也。人有二子﹐一賢一愚﹐當孰憐﹖必憐愚者。人有二妾﹐一美而慧﹐一醜而愚﹐當孰憐﹖必憐醜而愚者。而況於妻乎﹖且怒者﹐君子善世之大樞也。五倫百姓﹐非恕不行﹐行之自妻始。不恕於妻而能恕人﹐吾不信也。必其權利害﹐結交與﹐非情之實也。汪子曰﹕莫難於處有妾之妻。曰﹕昔吾先君有二妾﹐一餘氏﹐一畢氏﹐衣襦簪飾之用﹐未嘗一問。我年十歲﹐先君戲以二竹篦使我間遺畢氏。畢氏不受﹐推之於我之懷中﹐曰﹕爲我反之﹐我不闕此。我卽闕此﹐當請於夫人也。先君歿﹐嘗侍先母﹐夜飲言往事﹐而因及竹篦。先母大笑曰﹕孝哉子乎﹐不知有母﹐但知有父。汪子曰﹕有妾如此﹐亦良妾也。曰﹕非妾之良也﹐吾先君處之有道也。

居室

王子揆喪妻。明年﹐將再娶妻﹐期三月而後就館。或曰﹕子旣娶﹐一月可卽來﹐柰何期之三月之後也﹖王子曰﹕吾恐夫婦之意未合也。與居三月﹐意旣合﹐乃可與之言。悅吾之言﹐誘之以善﹐其從必輕﹔戒之不善﹐其去必易﹐而後可以事姑﹐可以宜家。此吾所以三月乃來也。蔣生在側﹐王子謂之曰﹕子若娶﹐必疏於妻者也。子好交好遊﹐或月不歸﹐或歲不歸﹐或屢歲不歸。歸則出之日多﹐入之日少﹐入則朋來之時多﹐見妻之時少。度子之情﹐歡於友而慍於妻﹐逆意於外而作色於內﹐將必不免。人不我親而我親之﹐人不我愛而我愛之﹐人不我敬而我敬之﹐天下無此人情。以是責妻之不良也﹐難矣。唐子曰﹕善哉予揆之論夫婦也。人皆以爲夫婦之愛常厚於四倫﹐其實不然。吾見以爲夫婦之相好者﹐皆由於溺情﹔溺情﹐皆由於好色﹐非是則必相疏﹐甚者或至於乖離。蓋夫婦之道﹐以和不以私﹐和則順於父母﹐私則妨於兄弟。和則不失其情﹐私則不保其終。好內者﹐君子之大戒﹔戒私也﹐非戒和也。𨿽然﹐上徳者少﹐凶徳者少﹐中徳者恆多。中徳者﹐道之善則善﹐道之不善則不善。惟凶徳不移。妬者﹐男子之所不免也﹐妬而至於無後﹐則凶矣。傲者﹐男子之所不免也﹐傲而至於淩夫犯上﹐則凶矣。聖人之所不能化者有之矣。不得舉是以難王子之言也。

誨子

昔楊介夫﹝廷和﹞謂其子用修曰﹕爾有一事不如我﹐爾知之乎﹖曰﹕大人爲相﹐位冠羣臣之上﹐此愼之所不如也。曰﹕非也。曰﹕大人爲相﹐三歸而爲鄕人創大利三焉﹝其歸鄕修堰﹑移建坊費修城﹑置義田﹞﹐此愼之所不如也。曰﹕非也。曰﹕天子南徵﹐大人居守﹐政事取決如伊尹周公之攝﹐此愼之所不如也。曰﹕非也。敢問愼之所不如者何事﹖楊公笑曰﹕爾子不如我子也。

唐子曰﹕鄙哉楊公之語其子也﹗多其子之爲狀元﹝正徳六年﹞﹐而又有望於其孫﹖請爲更之﹐謂其子曰﹕愼乎﹐爾知爾之不如我乎﹖君子之道﹐修身爲上﹐文學次之﹐富貴爲下。苟能修身﹐不愧於古之人﹐𨿽終身爲布衣﹐其貴於宰相也遠矣。苟能修身﹐不愧於古之人﹐𨿽老於靑衿﹐其榮於狀元也遠矣。我之教子﹐僅得其次。爾之教子﹐且不如我﹐我復何望哉﹗

善施

禮曰﹕君子不盡人之歡﹐不竭人之忠﹐以全交也。此受交之道﹐非致交之道。君子於人﹐歡必不盡﹐忠必不竭。驕吝者﹐富貴之恆疾﹐下人於揖坐﹐近人以辭气﹐不可以免其驕也﹔饋金於人﹐視其人之有聞而厚之﹐不可以免其吝也。直能與善﹐忠能致謀﹐博能益寡﹐須濟以財則反之。臨財可以辧賢。

唐子有姊之喪﹐有鄕先生來弔﹐蚤未盥﹐攬衣而出﹐先生責之。人皆稱直焉。他日舉殯﹐眾助之而謝弗與也。唐子有族大夫富﹐居教之居﹐仕教之仕﹐鄕人稱愛焉。他日罷縣﹐乞其負﹐而歸之半也。施學而居財﹐世多其人矣﹔學必非學。詩云﹕不僭不賊﹐鮮不爲則。取友之道也。詩云﹕心之憂矣﹐子之無服﹐交友之道也。

大信必謹於小﹐急難相要﹐苟非忍者﹐不失其言也。是不足以爲信。必釜鬲之約﹐三年不忘﹐不易其日﹐不易其物﹐有賈於交廣者﹐或語之以欲得椰實。比及三年而反﹐其人已死矣﹐乃陳椰實於位而告以復之。唐子聞之曰﹕推斯義也﹐可以寄社稷矣。亂國之人心散﹐非信不能結也﹔貧士之言輕﹐非信不重於人也。其不然者﹐不由於中﹐其外莫諭﹔積之不漸﹐其行不洽。

唐子之妻問於唐子曰﹕子行忠信而人多不悅﹐其故何也﹖曰﹕稻麥谷之美者也﹐炊之不熟﹐人將棄而不食﹐豈可以咎人哉。吾反而求之釜甑中矣。

唐子曰﹕善佞者必以信行佞﹐善詐者必以信行詐。世多悅之。不悅﹐非君子所病也。君子之處貧士惠非難﹐不慢爲難﹔惠焉而將之以慢﹐不得不受﹐是受慢也。使其受之﹐惟禮所安﹐惠之善也。辭受者﹐禮之大節﹐士之知義者不敢廢也。以慢受惠﹐所以免死也。丰其酒脯以餐之﹐則感其徳而心傷﹔卹其父母之老而賜之帛﹐則感其暖而心傷﹔哀其妻子之餓而餉之粟﹐則感其飽而心傷。感之者﹐感其救死也﹔傷之者﹐傷已之辱於受也。慢者﹐非禮文之疏﹐飲食之薄也。共揖不失﹐其覩若無﹔問答不失﹐其語若忘﹐是慢也。禮有儀﹐有實﹐見尊於已者而下之﹐見已敵者而衡之﹐見卑於己者而上之﹐禮之儀也。接賤士如見公卿﹐臨匹夫如對上帝﹐禮之實也。儀有尊卑﹐實無厚薄也。

甚矣世之衰也。𨿽不義之財。君子亦取焉﹗仕者鬻獄以惠人﹐求者鬻獄而得之﹐以爲無害於義﹐不知其爲盜也。揚人之善﹐徳之大者也﹐能揚一鄕之善者﹐必使聞於一鄕﹔能揚一方之善者﹐必使聞於一方﹔能揚天下之善者﹐必使聞於天下。知善不揚﹐是蔽其善。蔽善之人﹐天命不佑。揚人之善﹐不啻顯其善也﹔善旣廣聞﹐與之者眾﹐必有周其窮乏﹐救其急難者。唐子之母弟﹝李長祥﹞之子隍﹐來自番禺數千里﹐求葬不獲﹐問於唐子曰﹕子何以得葬吾姑﹖唐子曰﹕吾友魏叔子葬之也。曰﹕吾聞叔子之死﹐先姑之葬四年﹐前資之乎﹖曰﹕非也。吾著書而人不知﹐叔子樂稱之﹐人多知之者﹐以是得助。是葬吾父母者﹐叔子也。

用財之道﹐必先凍餓﹐葬次之﹐婚次之。今年不葬﹐可待來年。今年不婚﹐可待來年。不惜重施之﹐爲其足稱於人也。朝不食﹐不能待夕﹔夕不食﹐不能待朝。綴絮無溫﹐蜎體不直﹐一日寒侵﹐彊者病﹐弱者死。忽其急而緩是謀﹐昧於施矣。惠人之道﹐必先魯弱﹐彊有力者次之﹐敏多謀者次之﹐忠獻之後次之。天薄其生﹐人憎其貌﹐吾不卹之﹐是助天人爲虐也。自致有半﹐所藉有半﹐助之易矣。從而壹之﹐則不得其半﹐況反之乎﹖

聽訟之道﹐必先負擔﹐巨室多財次之。奪之十束薪﹐立絕其食﹔負千金於萬金之家﹐曾不少損其啟處。有司常置小而論大﹐是重餘財之得失而輕夫婦之生死也。爲政之道﹐必先田市﹐死刑次之﹐盜賊次之。殺人之罪﹐一縣之中歲或一二人﹔多盜之方﹐一府之中歲不數見﹐其爲害也恆少。農不安田﹐賈不安市﹐其國必貧。無殘而民多死亡﹐無盜而室多空虛。農安於田﹐賈安於市﹐財用足﹐禮義興﹐不輕犯法﹐是去殘去盜之本也。

千金之產﹐其生百五十﹐分而三之﹕一以爲食﹐一以待不虞﹐一以周饑寒。倍之﹐則凶歲可備焉。千金之富﹐可惠戚友﹔五倍之富﹐可惠鄰里﹔十倍之富﹐可惠鄕黨﹔百倍之富﹐可惠國邑﹔天子之富﹐可惠天下。

交實

若有友焉﹐見唐子有憂色﹐則問之曰﹕子何爲不豫﹖曰﹕無食也。是友也退而嘆曰﹕吾且無失之於行道之人﹐況良友乎﹗於是周之。已其富者與﹐發廩而輸之粟﹐發篋而饋之金﹐終其身無乏焉。已其貧者與﹐釋敝衣以遺之﹐分疏食以餉之﹐不須臾緩。姑以救其一時之急﹐且徐謀之以善其後焉。

若有友焉﹐知唐子秋不嘗﹐則必問之曰﹕子何爲不祭﹖曰﹕無以供尊俎也。是友也慨然而嘆曰﹕祭大事也﹐死不能祭﹐猶生不能養也。不亦傷乎﹗其周之。於是使人遺之一肩豕﹐一膞羊﹐雙雞匹魚﹐旨酒嘉谷。富則如是。貧則魚蔬醴酒﹐皆可助之以成禮焉。告之曰﹕秋分逝矣﹐𨿽後﹐可追也。子以貧失﹐非以事失。今日不能﹐明日追之。明日不能﹐再日追之。其何傷﹗禮𨿽無文﹐是亦禮也。

若有友焉﹐知唐子無妾﹐則問之曰﹕子無子﹐何爲不買妾﹖曰﹕無財也。是友也入寢不安﹐撫子不樂﹐饗祀不忘﹐爲之圖買妾。計己之廩篋而有損焉﹐計己之出納而有損焉﹐計己之昏姻燕幣而有損焉。日損之而不足﹐則以月。月損之而不足則以歲。今歲損之而不足則以來歲﹐必濟而後已。其或諸計之而終無濟也﹐則告於其仕之識者﹐告於其友之好義者﹐未得所請﹐則如棼冒勃蘇﹝申包胥﹞泣於秦王之庭﹐雀立而不轉。則忍者必動心焉﹐吝者必彊助焉。不然﹐豈以朋友之交而不能爲圖二十餘金﹐豈以二十餘金之微而坐視千百世之故家絕於一日哉﹗諒爲友者不當如是矣。

吾之爲此言也﹐非觖望於我友也。立此三義﹐以明朋友之道固當然也。若我與友易位而處﹐以是待友﹐務竭其力以完我分﹐奚以自多乎哉﹗

或曰﹕友也者﹐所以講學進徳也﹐非以財交也。固也﹐然而凍餓偪矣﹐不可以言禮﹔考妣餒矣﹐不可以言孝﹔先澤斬矣﹐不可以言傳。於斯講學﹐何學可講﹖於斯進徳﹐何徳可進﹖必使不陷於死﹑不絕於先﹑有繼於後。此三者﹐正所以講學也﹐正所以進徳也﹐是所賴於二三友也。

食難

唐子有冶長涇﹝距長洲縣城27裏﹞之田三十畝﹐謝莊之田十畝﹐佃入四十一石﹐下田也。賦十五﹐加耗﹐加斛﹝爲保足額足量所加徵者﹞及諸費又一焉﹐爲二十三石。大熟則餘十八石﹐可爲六口半年之用﹔半熟則盡稅無餘﹐歲凶則典物以納。嘗通七歲計之﹐賦一百五十四石﹐丰凶相半﹐佃之所獲不足於賦﹐典物以益之者六斛﹐而典息不與焉。於是有田而無食﹐且有害於食﹐將及於凍餒矣。乃謀諸婦曰﹕不可以爲家矣﹐吾欲賤鬻此田﹐歸衷﹝其養子﹐姓沈﹞於其家﹐任原﹝其僕﹐姓唐﹖﹞所之。鬻田之金﹐子懷大半﹐以寄食於王氏之壻﹝聞遠﹞。我懷小半﹐遊諸名山﹐寄食於僧捨。人之生也﹐豈能常保﹖夫妻家人﹐終歸於無。聚處之日無多﹐母戀此也﹗婦曰﹕不可。吾老矣﹐豈能復俛首於他人之宇下﹐察顏觀色﹐以求無拂於人﹖吾不能也。所欲多違﹐所惡多受﹐吾不堪也。且子亦老矣﹐衰而多病﹐獨身遠遊﹐無左右之者﹐飲食不時﹐寒暖不適﹐若有疾病﹐其誰將之﹗此尢不可爲者﹗子其更爲計焉﹗唐子數日思之﹐而無以爲計也。吁嗟乎﹗明之賦於吳者﹐半其田之所獲。建文皇帝令畝稅一斗﹐至仁也。成祖篡立﹐則復其故。若今得畝稅一斗﹐吾守四十畝之下田﹐歲熟則有三十七石之粟﹐可以足食﹔半熟則收半﹑謀半可以無饑﹔大凶則一歲之計猶可假貸典鬻﹐𨿽不免於饑﹐而猶不至於死。夫妻僕婢﹐豈有離散之憂哉。今若此﹐𨿽有善爲謀者﹐亦無可如何矣﹗

有言經可賈者﹐於是賤鬻其田﹐得六十餘金﹐使衷及原販於震澤﹐賣於吳市﹐有少利焉。已而經之得失不常﹐乃遷於城東﹐虛其堂﹐已居於內不出﹐使衷﹑原爲牙﹐主經客﹐有少利焉。

客有誚之者曰﹕先生昔嘗舉於閬中之場﹝時順治14年﹐28歲﹞﹐宦於丹朱之封﹝時康熙十年﹐42歲﹞﹐亦不賤矣。秉心不貳﹐爲行無遺﹐獨違乎末俗所尙﹐可謂髙矣﹔學詩書﹐明春秋﹐而身合乎古人之義﹐人皆稱爲君子﹐可謂賢矣。今春秋髙矣﹐乃自污於賈市﹐竊爲先生不取也。唐子曰﹕天下豈有無故而可以死者哉﹗伯夷叔齊餓死於首陽之下﹐所以成義也。非其義也﹐生爲重矣。今欲假布粟於親戚而不可得﹐假束槁於鄰里而不可得﹐或得擔粟於朋友而不可爲常。一旦無米無槁不能出戶﹐豈有欵門而救之者﹗吾𨿽不貴﹑不髙﹑不賢﹐亦父母之身也﹐其不可以餓死也明矣。今者賈客滿堂﹐酒脯在廚﹐日得微利以活家人﹐妻奴相保﹐居於市廛﹐日食不匱﹐此救死之術也。子不我賀﹐而乃以誚我乎﹖客曰﹕天下惟匹夫匹婦﹐無能無所與之人﹐乃有死亡之患。其有薄伎者﹐𨿽困窮無傷也。以先生之文學﹐逹於政體﹐爲奏爲檄爲諭﹐足以開人心而顯令譽﹐上之可爲幕府之賓﹐下之亦不失爲司郡之館客﹐亦足以給家食。柰何而自卑若此﹖唐子曰﹕子𨿽明於計而不明於時。上古無養賢之名﹐中古乃有養老之禮。養老所以教孝也﹐非爲飲食之也。蓋其時上富下足﹐賢者皆已在位﹐無待於養﹐此盛世之風也。降及下古﹐爭用甲兵﹐不尙禮義﹐士乃貧而無節﹐於是富貴大臣收而置之門下﹐肉食者幾千人﹐而皆得以贍其室家。又若關市疆場諸小吏﹐人皆可爲之。降及末世﹐又有辟召署職之門﹐士之貧者猶有所藉焉。斯二者﹐降志屈身﹐士道亦旣喪矣。然而士之無田﹐不至於饑餓困踣者﹐猶賴有此就食之所也。其在於今﹐斗食小官皆出於朝廷選授﹐𨿽有賢能不得爲也。昔之辟召﹐猶盛事也。公卿賤士﹐士無及門者﹐不敢望其犬馬之食﹐卽求其鵝鶩之食而不可得也。昔之致客﹐猶盛事也。若其所好﹐則有之矣﹕善賈之徒﹑善優之徒﹑善使命之徒﹑善關通之徒。此諸徒者﹐多因之以得富貴矣。此其伎﹐士能之乎﹖卽能之﹐其可爲乎﹖子若有可得之途﹐吾不及纓冠而從之矣。客曰﹕吾嘗聞先生與人言學﹐內制心﹐外制行﹐先明義利之辧。此吾所心服者。民之爲道﹐士爲貴﹐農次之﹐惟賈爲下。賈爲下者﹐爲其爲利也。是故君子不言貨幣﹐不問羸絀。一涉於此﹐謂之賈風﹐必深恥之。夫賈爲下﹐牙爲尢下﹐先生爲之﹐無乃近於利乎﹖願先生捨此而更圖爲生之計。唐子曰﹕呂尙賣飯於孟津﹐唐甄爲牙於吳市﹐其義一也。

守賤

唐子謁貴者﹐達名﹐不稱晚。曰﹕吾不敢也。吾爲貧而仕﹐爲知縣十月而革爲民﹐吾猶是市裏山谷之民也﹐不敢與大夫士論尊卑也。

孟子曰﹕天下有達尊三﹕爵一﹐齒一﹐徳一。唐子曰﹕天下有三尊﹐我獨有其二焉。或曰﹕何謂也﹖曰﹕爵之尊不逹於我也。或曰﹕志傲貴乎﹖曰﹕非然也﹐吾不敢也。吾爲貧而仕﹐爲知縣十月而革爲民﹐吾猶是市裏山谷之民也﹐不敢知爵之尊也。

中庸曰﹕天下之達道五﹕君臣也﹐父子也﹐夫婦也﹐昆弟也﹐朋友之交也。唐子曰﹕自古有五倫﹐我獨闕其一焉。或曰﹕何謂也﹖曰﹕君臣之倫不逹於我也。或曰﹕子居盛世﹐志巢父乎﹖曰﹕非然也﹐吾不敢也。吾爲貧而仕﹐爲知縣十月而革爲民﹐吾猶是市裏山谷之民也﹐不敢言君臣之義也。

獨樂

居沃洲之山者曰石氏﹐居南洲之山者曰丁氏﹝在浙江新昌﹞﹐此二氏者﹐東漢之民也。山深城遠﹐世耕於斯而無達者。昔者明之亡也﹐唐子從其父避於南洲﹐有田一頃﹐有圃五畝﹐有竹延山三里。父食雞豕﹐奴牧羊耕灌﹐春﹝舂﹞葛蕨﹐將以爲石丁氏也。舅﹝李長祥﹐爲明侍郎﹞戰石郭﹐乃去之而居於五湖之濱。唐子之父有疾﹐謂唐子曰﹕浙江之上﹐三泉之隩﹝指蘭溪﹞﹐我唐氏之所出也。其山可隱﹐我幸未卽死﹐將往居之。寢疾以沒﹐不得徙焉。

當是時﹐唐子之年二十有一矣。欲得志於天下﹐嘗讀漢書至嚴光傳﹐勃然大怒﹐椎幾而起﹐投書於地﹐罵之曰﹕猾賊﹐我知汝折辱聖主﹐爲王莽報仇者也。婦聞之大驚﹐以爲與客爭鬥也﹐疾趨來視之﹐唐子告之故。婦笑曰﹕君自無所發憤﹐嚴光何罪焉。當是之時﹐气蓋天下﹐上望伊呂﹐左顧蕭張﹐豈不壯哉﹗母老無食﹐乃出而遠遊﹐度熊耳之山﹐幾爲虎傷﹔困於會稽﹐危於大別﹝疑指漢陽之魯山﹞之江﹔宦於長子﹐再辱於燕﹐陒於滑衛汝淝之間。如是者二十餘年﹐卒無所得食﹐形貌牿委﹐志气銷亡﹐於是乃慨然而嘆﹐謂其妻曰﹕吾甚悔向者罵嚴光之過也。

或與唐子論隠﹐曰﹕隱者辟世﹐猶麋鹿之辟人也。鄙夫患不得其君﹐猶犬豕之豢於人也。二者﹐性相反也。唐子曰﹕不然也。子未識隱者之情﹐是以云爾也。堯得而豢之﹐桀亦得而豢之者﹐犬豕也﹔見桀而逸﹐見堯而亦逸者﹐麋鹿也。君子遇堯不爲麋鹿﹐遇桀不爲犬豕﹐適於時而已矣。曰﹕豪傑失志﹐與沮溺遊﹐顧瞻卿相之位﹐得毋動於心乎﹖唐子曰﹕不然也。子未識隱者之情﹐是以云爾也。君子之行藏﹐近譬諸身﹐其猶寢興之於晝夜乎﹕披衣而興﹐目用明﹐耳用聰﹐口用言﹐體用儀。非故爲動也﹐當晝則然也。及其滅燭而寢﹐𨿽有錦繡丹靑之文﹐不欲觀也﹔𨿽有簫鼓琴瑟之音﹐不欲聽也﹔𨿽有煎熬燔炙之味﹐不欲嘗也﹔𨿽有冠帶輿蓋之美﹐不欲禦也。非故爲靜也﹐當夜則然也。順時而隱﹐猶當夜而寢也。當是之時﹐加以卿相﹐富以黃金﹐是猶夜起寢者﹐與之觀色而聽音﹑甘味而樂遊也﹐豈其所願哉﹗

天地之始﹐生民之初﹐無治無亂之世﹐不可得而見也。人生行年二十﹐不知十七年之世﹔行年五十﹐不知四十七年之世﹐而況生民之初﹗是不然也。古亦此天地也﹐古亦此日月也﹐有擾天地而瞇日月者﹐是以不可得而見也。及去而之深山之中﹐與艸木並生﹐與鳥獸並遊﹐不見城郭﹐不見朝市﹐無錦耀褐﹐無車加徒。生民之初﹐亦若是焉耳。惟聖人能善污世﹐其次處之﹐又次避之。避之者﹐避於此也。

老聃曰﹕天下有大患﹐爲吾有身。及吾無身﹐吾有何患。唐子曰﹕何謂大患﹖腰領不能當挺刅﹐面目不能當僇辱﹐腹腸不能當癥結﹐易鑠之精不能當憂慮。是謂大患。何謂有身﹖人有此生﹐惟知此身﹔狥名以顯身﹐狥爵以尊身﹔狥財以肥身﹐是謂有身。何謂無身﹖人皆有生﹐我獨得其所以生﹔人皆有死﹐我獨得其所不死。不以生者喪其所以生﹐不以死者喪其所不死﹐是謂無身。愛者欲中其愛﹐憎者欲中其憎﹐是以身爲的也﹐豈不殆哉﹗我不自愛﹐孰能愛我﹖我不自憎﹐孰能憎我﹖不能愛我者不能辱我﹐不能憎我者不能殺我。火能流金﹐不能焚空﹐夫是之謂無患也。

養重

苟非仕而得祿﹐及公卿敬禮而周之﹐其下耕賈而得之﹐則財無可求之道。求之必爲小人之爲矣。我之以賈爲生者﹐人以爲辱其身﹐而不知所以不辱其身也。𨿽然﹐身爲賈者﹐不得已也。溺而附木﹐孰如無溺。昔者荊州大水﹐饑者萬人。張居正爲政﹐皆食而活之。是時荊州之士二百餘人﹐賴食以活者五十人﹐其不食之者﹐皆有田而有蓄者也﹔其食之者﹐皆無田而無蓄者也。於是得食者皆徳之﹐而處於居正門下﹐大則貴﹐小則富。及居正沒﹐皆禁不得進用焉。

昔者蜀有二士﹐曰駱純﹐曰殷正﹐以文學稱。楊榮爲相﹐使使奉書幣二﹐而屬之於布政使曰﹕駱殷二子﹐蜀之雋士也。吾懷其人久矣﹐君其爲我致之來。於是駱子貧而無妻﹐教生徒於鄕裏﹔殷子富有田園蓄牧山林之饒。駱子受書幣﹐越三日而啟行﹔殷子辭以疾﹐固不肯行。其友勸之行﹐殷子曰﹕吾非不知楊公之賢﹐可與爲交﹐且力能進用我也。然富貴之家不可客也﹐危疑之朝不可居也﹐車馬之上﹐不如我山居之安﹔公卿之祿﹐不如我歲入之多。捨己之安而任人之危﹐捨己之多而受人之少﹐不待智者而知其不可矣。遂終身隠而不出焉。

夫荊士﹑駱子之不能守其節者﹐食不足也。殷子之能守其節者﹐食足也。節之立不立﹐由於食之足不足。食之於人﹐豈不重乎﹗其在古昔﹐諸侯能恭儉者﹐保國之君也﹔大夫能恭儉者﹐保家之主也。今之爲士者何獨不然﹖若數口之家﹐有五十畝之田﹐儉而守之﹐可以無饑矣﹔有百畝之田﹐儉而守之﹐可以自足矣﹔有二百畝之田﹐儉而有蓄焉﹐可以周親戚鄰里矣。顧有此田實難。無則固窮﹐有之則儉守勿失﹑以遺子孫﹐是立身垂後之要道﹐不可不察也﹗

居山

唐子病不見賓﹐有欵門者﹐僕婦以一簡一箋﹝箋﹞入﹕簡署黃山道人方熊﹝烏程方熊﹐字飛厓﹐有帶湖艸堂集﹑南潯文獻志﹐不知是否此人﹞﹐箋﹝箋﹞乃人所爲「賦歸黃山」詩也。詩道景物﹐而不言所居之志。唐子曰﹕斯人也與作詩者﹐皆不善居山。居山者﹐樂其有喬林幽谷乎﹐樂其有鳴鳥遊魚乎﹐樂其茅宇場圃之安乎﹖古之賢者﹐避世而入於深山之中﹐𨿽樂其有此﹐而所樂不在焉。流俗同尙﹐與之言仁義道徳﹐則或非之﹔以爲是者﹐亦悅於名﹐不得其實﹐非若渴之遇飲﹐饑之遇食也。有實致之行者﹐則以爲迂而不悅﹐豈惟師友﹐且無可與之爲鄰者。於斯際也﹐若可不求食而無饑﹐去而避之深山之中﹐不亦宜乎﹗上聖卽性而善﹐賢者動於遇而善﹐未賢者擇所處而善。目不覩營營之形﹐耳不聞穰穰之聲﹐居不見巍巍之象﹐所以遠習也。市朝之間﹐豈不可以爲學哉﹖不於動心者制心﹐亦便於自修也。若見山而後樂﹐見水而後樂﹐樂不在心而在外﹐則山與水𨿽遠於俗﹐亦溺心之物耳。

堯峯﹝在吳縣靈巖﹞之下﹐有比丘洪源﹐遺唐子以巨篁之根。與之處數日﹐見其身如丘山﹑神如淵水﹐無疾言﹐無矜色﹐無流視﹐無傾聽﹐心服其靜﹐而自憾未能也。去數旬而復見﹐則憔悴枯槁﹐面有憂色。問以胡爲若此也﹐曰﹕吾徒多人﹐日食不給﹐是以若此。唐子口不言而心笑之曰﹕是靜於象而不靜於心者也。然則見山而適﹐有奪其山者而不適﹔見水而適﹐有奪其水者而不適。不寓於山水而壹於山水﹐則喬林幽谷猶之城郭市廛也﹐鳴鳥遊魚猶之優伶歌舞也﹐茅宇場圃猶之峻宇雕墻也。

貞隱

凡物之生必有其用﹕金木土石人之所資﹐布帛稻麥人之所養﹐奚必珍寶﹖敗屋之瓦廢墻之礫﹐人之取之則無遺焉。物且有然﹐而況天下之賢人乎﹗賢而不致於用﹐吾見其不瓦礫若也。父子之恩﹐君臣之義﹐豈徒大倫之不可廢哉﹖恩以成材﹑義以致用也。今夫弓之爲物﹐可以禦暴可以定亂﹐物之可貴者也。然而良工爲之﹐必得善射者引而發之。苟不操於善射者之手﹐則亦筋弛角撥弦絕已耳。𨿽有良材﹐天下之棄材也﹔𨿽有良工﹐天下之棄工也。身猶弓也﹐父猶良工也﹐君猶善射者也。故夫不得乎君而居於林﹑觀於川者﹐心𨿽樂之﹐非所願也﹐不得已也。

古無許由。許由者﹐是莊周之荒言也夫。當是之時﹐謀尊滅仁﹐謀富滅義﹐爭城爭地﹐覆軍殺將﹐血流海內。馳說之士不騖於西則騖於東﹐不騖於東則騖於西﹔黃金在前﹐白璧在後﹐天下之士大夫相鬥而取之﹐如羣犬之攫骨也。莊周惡之﹐則爲之言曰﹕堯讓天下於許由曰﹕夫子日月也﹐我爝火也﹐我不能治天下﹐請致天下於夫子。許由曰﹕我居於林而飲於河﹐我何以天下爲哉。其設爲斯人也﹐猶畏累虛﹝庚桑楚者居畏壘之山﹞﹑庚桑楚之倫也。若果有斯人﹐洪水冒陵﹐五穀不播﹐笑踞髙山﹐視民如蛙鱉﹐𨿽百四凶之罪﹐不足以戮之。堯必誅之﹐著之戒命曰﹕後世有行堅而僻﹐無君臣之義﹐不同百姓之憂者﹐有如此許由矣。至徳之世﹐莫如堯舜﹐若遇其時﹐願爲夔龍之家奴﹐出則從輪﹐入則操箒﹐飽其食餘之食﹐暖其獘垢之衣﹐死則裂帷而葬之﹐榮莫大焉﹐尊莫甚焉﹗

昔者伯夷﹑少連﹑虞仲﹑夷逸﹝尸子﹕夷逸者﹐夷詭諸之裔。或勸其仕﹐曰「吾譬則牛也﹐寧服軛以耕於野﹐不忍被繡入廟而爲牲﹞﹐遭亂世能髙其志﹐是以先師亟稱之。自夫世多濁行﹐人有矯情﹐不知賢哲時駕時息之道﹐而乃迹其所處﹐昧其所懷﹔迹其所樂﹐昧其所憂。於是以富貴爲陋﹐貧賤爲髙﹔卿相爲污﹐野人爲潔﹔亂不出﹐治亦不出﹔桀紂招之不來﹐堯舜招之亦不來。若此者﹐禽鹿之類也﹐論於賢哲之隱﹐如龍與蚓﹐其辧遠矣。

天地之气﹐不能有解而無閉﹔日月之行﹐不能有盈而無虧﹔九淵之龍﹐不能有升而無潛﹔蚓蟻之族﹐不能有啟而無蟄﹔歷數之運﹐不能有淸而無濁﹔聖人之道﹐不能有興而無廢。此際窮之厄﹐亦時極之常也。愚者反之﹐智者順之。反之者溺其身墮其名﹐順之者藏其身而母喪其寶焉。昔者呂望之未遇也﹐不逆意其得志於八十之年也。使其七十九歲而死﹐一東海之老布衣耳。當其七十九歲之前﹐年老困窮﹐無以資口食﹐居朝歌之市操刀屠牛﹐又之孟津﹐天下之衝﹐行旅往來者多﹐身自執炊賣飯以給食。此市販者之所羞﹐閭裏少年之所笑也。呂望則安之﹐樂爲賤行以沒世﹐豈常以其兵法奇計出幹諸侯﹐而望身封東海﹑澤流子孫哉﹖故夫賢哲之隱﹐知命之至也﹐守身之道也﹐虎決而屍默者也﹐鷹揚而龜息者也。非以爲名髙也。

爲學之道﹐制欲爲先。彼出而不能反﹑申而不能屈﹐必至溺其身﹑墮其名。博學智士﹐蹈此者多矣。此無他﹐欲敗之也。人之情孰無所欲﹖得其正而安之﹐不得其正則棄之﹐是爲君子。得其正而溺之﹐不得其正而彊遂之﹐是爲鄙夫。人所欲者﹐食色衣處是也。藜藿之菜﹐不如羊豕之味﹔布褐之衣﹐不如貂狐之溫﹔窮巷之妾﹐不如姬姜之美﹔蘆壁之屋﹐不如楠棟之居。此數者﹐君子豈不欲有之哉﹖然非其時﹐則丑其美而甘其惡者﹐是何也﹖蓋以食其肉﹐是豢我也﹔束其帶﹐是械我也﹔衣其錦繡﹐是塗墨我也。

唐子飲酒﹐其妻烹瓜以進。唐子甘之﹐食之而飽。以食其妻之兄﹐其妻之兄笑而不食。唐子曰﹕毋笑甘瓜也﹐則近於道矣。昔者先子浮河而東﹐見築防者﹐語同舟者曰﹕吾聞之﹐一指之穴﹐能涸千里之河﹔一臠之味﹐能敗十世之徳。乃今於玆見之。夫臠瓜之辧豈小哉﹐得失之大判也﹗

人之情﹐道徳不如人則不知恥﹐勢位不如人則恥之。賢者不與立則不知恥﹐妾婦不爲禮則恥之。有不忍小辱而甘蒙天下之大辱者﹐是又不可以不察也。昔陜之南有嵇生者﹐家貧而好讀書﹐三試三黜﹐慍而歸裏。有娶婦者﹐召客飲酒﹐其延之上坐者﹐盡豪貴人也。酒數行﹐主人出玉巵勸客﹐以奉豪貴者﹐而不及稽生。稽生大慚﹐若無所容其身者。歸謂其父曰﹕主人出玉巵勸酒而不及我者﹐薄我之貧賤也。人不可以不富貴。我若不富貴﹐無以生爲也。旣而李自成入關﹐嵇生迎之﹐伏謁道左﹐以策幹之。自成以唐制命官﹐以稽生爲京兆尹。嵇生坐堂上﹐使召不飲我以玉巵者至﹐則伏地請死罪。嵇生笑曰﹕我昔飲子之家﹐子不飲我以玉巵。使我今日飲子之家﹐子其飲我以玉巵乎﹖陜之人至今以爲笑。士之欲潔其身者﹐毋恥於玉巵之不及﹐則幾矣。

大命

歲饑﹐唐子之妻曰﹕食無粟矣﹐如之何﹖唐子曰﹕以粞﹝碎米﹞。他日﹐不能具粞﹐曰﹕三糠而七粞。他日﹐猶不能具。其妻曰﹕三糠七粞而猶不足﹐子則奚以爲生也﹖曰﹕然則七糠而三粞。鄰有見之者﹐蹙額而弔之曰﹕子非仕者與﹐何其貧若此也﹐意者其無資身之能乎﹖唐子曰﹕不然。魚在江河﹐則忘其所爲生﹐其在涸澤之中﹐則不得其所爲生。以江河之水廣﹐涸澤之水淺也。今吾與子在涸澤之中﹐故無所資以爲生也。子曷以弔我者弔天下乎﹗

唐子行於野﹐見婦人祭於墓而哭者。比其反也﹐猶哭。問﹕何哭之哀也﹖曰﹕是吾夫之墓也。昔也吾舅織席﹐終身有餘帛﹔今也吾夫織帛﹐終身無完席。業過其父﹐命則不如﹐是以哭之哀也。唐子慨然而嘆曰﹕是天下之大命也夫﹗昔之時﹐人無寢敝席者也﹔今之時﹐人鮮衣新帛者也。

唐子曰﹕天地之道故平﹐平則萬物各得其所。及其不平也﹐此厚則彼薄﹐此樂則彼憂﹐爲髙臺者必有洿池﹐爲安乘者必有繭足。王公之家一宴之味﹐費上農一歲之獲﹐猶食之而不甘。吳西之民﹐非凶歲爲麲粥﹐雜以荍稈之灰﹔無食者見之﹐以爲是天下之美味也。人之生也﹐無不同也﹐今若此﹐不平甚矣﹗提衡者權重於物則墜﹐負擔者前重於後則傾﹐不平故也。是以舜禹之有天下也﹐惡衣菲食﹐不敢自恣。豈所嗜之異於人哉﹐懼其不平以傾天下也﹗

唐子之父死三十一年而不能葬﹐母死五年而不能葬﹐姊死三十年而不能葬﹐弟死二十九年而不能葬。乃遊於江西﹐乞於故人之宦者﹐家有一石一斗三升粟﹐懼妻及女子之餓死也。至於繡谷之山﹝疑指廬山﹞而病眩﹐童子問疾﹐不答。登樓而望﹐慨焉而嘆曰﹕容容其山﹐旅旅其石﹐與地終也﹗吁嗟人乎﹗病之蝕气也﹐如水浸火。吾聞老聃多壽﹐嘗讀其書曰﹕吾惟無身﹐是以無患。蓋欲竊之而未能也。

破崇

屈原之死﹐疑有祟焉﹐或湘水之神爲祟與﹖今人但知人不得其死則爲厲鬼﹐而未究古者列星山之神皆能爲祟。原也發而爲言﹐皆非人世之言﹔其心志所往﹐皆非人世所及之境。見神見鬼﹐神語鬼語﹐魂已上天﹐魄已入淵﹐可畏也。使當日者其弟子若宋玉之徒﹐見其師之迷亂﹐往卜於鄭詹尹﹝卜居﹞﹐詹尹必曰﹕湘水爲祟。則至湘水之濱﹐備牲沈玉以穰其災﹐原或免於死乎﹖婦人自殺於房﹐丈夫自沈於河﹐有物使之也﹔原其斯類與﹖不然﹐原亦賢者也﹐營營靑蠅無傷正直﹐丘中有麻﹐益見髙蹈。彼豈未之誦與﹖而以父母之身飽淵魚之腹﹐生死不明﹐得失罔辧﹐非有物使之乎﹖是爲忠祟﹗伍員不忍其父之死﹐托身讎國而爲之弒其君﹐身爲亂賊之首﹐激烈狂悖﹐以求遂其志﹐是爲孝祟。宋襄公爲仁祟﹐季路爲義祟﹐荀息爲信祟﹐奚啻是哉﹗莊周傷道喪世亂由於利欲﹐而矯之以虛無。虛無非差也﹐無之﹐所以求其有也。今讀其書﹐不知其心安在﹐不知其明心之方安在﹐詆堯舜﹑詆仲尼﹐縱橫顚倒﹐莫測其端。卒之其心無主﹐如火燼塵散﹐與利欲同歸於滅亡。是爲道祟。忠孝大倫也﹐仁義信美徳也﹐道大路也﹐不正其心﹐不得其方﹐失身之王﹐禍人之國﹐其害甚大﹐若之何不省也﹗

吾聞祟有二﹕有外祟﹐有內祟。內祟成而後外祟得以中之﹐似徳非徳﹐似道非道﹐以至美色厚利﹐奇器夏屋﹐皆外祟也。似徳是徳﹐似道是道﹐以至好色好利﹐僻嗜宴安﹐皆內祟也。心智闇塞﹐執見罔覺﹔血气僨張﹐往而不反﹔趨歧爲正﹐發狂爲聖。於是智者入於非僻﹐愚者溺於邪淫﹐心化爲妖矣。豈必彭生形見﹑申生人語﹐而後爲禍哉﹗春秋是非之準也﹐其所予奪﹐大異常見。人以爲忠﹐而春秋以爲非忠﹔人以爲孝﹐而春秋以爲非孝﹔人以爲仁﹐而春秋以爲非仁﹔人以爲義﹐而春秋以爲非義﹔人以爲信﹐而春秋以爲非信﹔人以爲道﹐而春秋以爲非道。明於此﹐而後內祟不起﹐外祟不入。

博觀

唐子見果臝﹐曰﹕果臝與天地長久也。見桃李﹐曰﹕桃李與天地長久也。見鸜鵒﹐曰﹕鸜鵒與天地長久也。天地不知終始﹐而此二三類者﹐見敝不越歲月之間﹐而謂之同長而並久﹐其有說乎﹖百物皆有精﹐無精不生。旣生旣壯﹐練而聚之﹐復傳爲形。形非異﹐卽精之成也﹔精非異﹐卽形之初也。收於實﹐結於彈﹝蛋﹞﹐禪代不窮。自有天地﹐卽有是果臝鸜鵒﹐以至於今。人之所知限於其目﹐今年一果臝生﹐來年一果臝死﹔今日爲鸜鵒之子者生﹐來日爲鸜鵒之母者死﹐何其速化之可哀乎﹗察其形爲精﹑精爲形﹐萬億年之間﹐𨿽易其形而爲萬億果臝﹐實萬億果臝而一蔓也﹔𨿽易其形而爲萬億鸜鵒﹐實萬億鸜鵒而一身也。果鳥其短忽乎﹐天地其長久乎﹖果鳥其易形而短忽乎﹐天地其一形而長久乎﹖

無成乃無毀﹐有成必有毀。天地之旣成也﹐吾知其必有毀也﹔知其必有毀也﹐亦知其必復有成也﹔知其必復有成﹐亦知其後成之不異於前成也。其日月星辰必復如是﹐其山川百物必復如是﹐其君長上下必復如是﹐其宮室舟車衣服飲食必復如是﹐猶之相此蜩而知彼蜩之羽如是也﹐相此菌而知彼菌之輪如是也。夫蜩不孳﹑菌不實﹐而其生也古今若一﹐是又气之所至﹐不待傳而傳者也。是知天地非不易形而長久者﹐亦若蜩菌焉而已矣﹐亦若果臝鸜鵒焉而已矣。乃人所欲莫如生﹐所惡莫如死﹐𨿽有髙明之人﹐亦自傷不如龜鶴﹐自嘆等於蜉蝣﹐不察於天地萬物之故﹐反諸身而自昧焉。是故知道者﹐鬥酒羔羊以慶友朋而不自慶﹐被衰圍絰以致哀於親而不自哀﹐蓋察乎傳形之常﹐而知生非創生﹐死非卒死也。

天地人物﹐奚以不窮乎﹖天地之混辟大矣﹐必有爲混爲辟者在其中﹐而後不窮於混辟也。物之絕續眾矣﹐必有爲絕爲續者在其中﹐而後不窮於絕續也。人之死生多矣﹐必有非生非死者在其中﹐而後不窮於死生也。孟春中月之夜﹐爲燈之玩者﹐以紙爲郛﹐景﹝影﹞旋於裏﹐或揚斾而過﹐或鳴鉦而過﹐或甲冑荷戈而過﹐或乘馬徒步而過﹐綿綿不絕﹐何機之巧也。是非獨機之巧﹐出燈則過者皆止﹐置燈則過者如飛。其轉而不窮者﹐有燈以鼓之也。混辟絕續死生之不窮﹐必有爲之燈者。不然﹐形敝則已﹐精亡則已﹐气索則已﹐孰爲傳之而不窮者﹖

老氏載魄抱一而能無離﹐專气致柔而能嬰兒﹐滌除微﹝玄﹞覽而能無疵﹐以之求長生﹐魂欲上天﹑魄欲入淵﹐還魂反魄﹐合乎自然。是皆逆陰陽之用﹐竊天地之機﹐以私其身。於是有人皆死而我獨存者。觀傳形者﹐順乎气耳﹐而機不在焉﹔得長生者﹐握其機耳﹐而道不在焉。

句匯問於唐子曰﹕仲尼觀水而嘆逝者﹐其義可得聞乎﹖唐子曰﹕善哉問也。時之逝也﹐日月疊行﹐晝夜相繼﹐如馳馬然。世之逝也﹐自皇以至於帝王﹐自帝王以至於今玆﹐如披籍﹝翻覽書頁﹞然。人之逝也﹐少﹝小﹞焉而老至﹐老矣而死至﹐如過風然。此聖人與眾人同者也。聖人之所以異於眾人者﹐有形則逝﹐無形則不逝﹔順於形者逝﹐立乎無形者不逝。無古今﹐無往來﹐無生死﹐其斯爲至矣乎﹗

潛書下篇上尙治

孫子曰﹕昔者吾之師嘗聞諸顧涇陽﹝憲成﹞曰﹕禮義者治之幹也﹐學校者禮義之宗也。先王謹學校以教天下﹐是以治化大行。學校旣廢﹐禮義無師﹐欲效先王之治﹐難矣。居今之世﹐正心﹐復性﹐惇倫﹐淑行﹐得朋﹐講復﹐聖道昭明。以之正君﹐以之正職﹐端於朝廷﹐洽於鄕裏。君子學道則愛人﹐小人學道則易使﹐先王之治﹐其庶幾乎﹗唐子曰﹕是天下之善言也﹐烏知其不能行也﹗曰﹕何爲不能行也﹖曰﹕先王之世﹐自國及鄕﹐所在有學。人之於學也﹐猶其於田也。無人無田﹐無人無學﹐習而安焉﹐安而忘焉。當是之時﹐人之甘於禮義﹐猶五穀也。學廢世衰﹐惟欲所恣﹐黷昏僨興﹐不可解諭。人之苦於禮義﹐猶藥石也。𨿽有能者﹐不能彊人之甘藥石也亦明矣。今夫勢之易行﹐情之易達﹐莫如父之於子。子之良者﹐不教而善﹔子之不良者﹐𨿽教不善。家有不良之子﹐詈則詈之﹐杖則杖之﹐教之豈不篤乎﹖然入則詩書﹐出則博奕﹐知其入而不知其出也。夫以嚴父之教﹐然且不行於子﹐而況四海之大﹐生民之眾乎﹖乃欲稱詩書﹑明禮義以道之﹐使之去惡遷善﹐是涸東海﹑移太山之勢也。孫子曰﹕然則天下終不可治乎﹖曰﹕苟得其道﹐治天下猶反掌也。曰﹕教之難行﹐民之不率﹐信如先生之言矣。又謂治之若易爾者﹐何也﹖唐子曰﹕毋立教名﹐毋設率形﹐使民自爲善而不知。曰﹕使之若何﹖曰﹕聖人之所馮以運者﹐風也。天地之間﹐無形而速動者莫如風起﹐於幽陸﹐至於炎崖﹐偃靡萬形﹐鼓暢眾聲。無一物之不應者﹐惟風爲然。人情之相尙﹐或朴或雕﹐或鬼或經。忽焉徧於海隅﹐攺性遷習﹐若有物焉陰率之﹐而無一人之不從者﹐亦猶風之動於天地之間也。是故天地之吹气﹐謂之風﹔人情之相尙﹐亦謂之風。古者鄭衛之民淫﹐男女無別﹔今也朝歌之墟﹐溱洧之間﹐纎履不假於鄰女﹐豈古淫而今貞哉﹖風使然也。使古人生於今﹐今人生於古﹐則皆然矣。吳越之民﹐衣縠帛﹐食海珍﹔河汾之民﹐衣不過布絮﹐食不過菜餅﹐豈東人侈而西人約哉﹖風使然也。使東人居於西﹐西人居於東﹐則皆然矣。風之行也﹐必有作之者。作之善者﹐善以成風﹔作之惡者﹐惡以成風。善作者﹐因人情之相尙﹐以身發機﹔人之從之﹐如蟄虫之時振﹐艸木之時生﹐而不知其誰爲之者。夫轉陰陽﹐判治亂﹐分古今﹐皆風爲之。得其機而操之﹐人皆可以幾唐虞之治。此人所罕知者也。孫子曰﹕風之爲言誠然矣。𨿽然﹐竊有惑焉。人之爲善﹐必由禮義﹔民旣苦於禮義﹐不可彊而從我﹐更以何者爲風乎﹖曰﹕朴者﹐天地之始气﹐在物爲萌﹐在時爲春﹐在人爲嬰孩﹐在國爲將興之候。奢者﹐天地之終气﹐在物爲茂﹐在時爲秋﹐在人爲老多欲﹐在國爲將亡之候。聖人執風之機以化天下﹐其道在去奢而守朴。耳不聽好音﹐非儉於耳也﹐所以養天下之耳也﹔目不視采色﹐非儉於目也﹐所以養天下之目也﹔口不嘗珍味﹐非儉於口也﹐所以養天下之口也﹔身不衣輕暖﹐非儉於體也﹐所以養天下之體也。四者﹐不從心之欲﹐非儉於心也﹐所以養天下之心也。當是之時﹐家無塗飾之具﹐民鮮焜耀之望﹐尙素棄文﹐反薄歸厚﹐不令而行﹐不賞而勸﹐不刑而革﹐而天下大治矣。孫子曰﹕民之趨於奢也﹐如水之下壑也﹐逆而反之﹐竊恐不能。曰﹕何爲不可反也﹖子未之信也﹐請徵諸故迹﹕昔者秦奢而漢朴﹐及其治也﹐世多長者之行﹔隋奢而唐朴﹐及其治也﹐錦繡無所用之。夫二代之君﹐未聞堯舜之道也﹐與其將相起於微賤﹐鑑亡國之獘﹐以田舍處天下。人之化之則若此﹐豈惟君天下者哉﹐卿大夫亦有之。荊人炫服﹐有爲太僕者好墨布﹐鄕人皆效之。帛不入境﹐染工遠徙。荊之尙墨布也﹐則太僕爲之也。豈惟卿大夫哉﹐匹夫亦有之。陳友諒之父好衣褐﹐破蘄不殺衣褐者﹐有洛之賈在蘄﹐以褐得免﹐歸而終身衣褐。鄕人皆效之﹐帛不入境﹐染工遠徙。洛之尙褐也﹐則賈爲之也。縠帛﹐衣之貴者也﹔布褐﹐衣之賤者也。貴貴賤賤﹐人之情也。有望人焉反之﹐能使一鄕之人貴其所賤而賤其所貴﹐蓋風之移人若斯之神也﹗洛賈且然﹐況太僕哉﹗太僕且然﹐況萬乘之君哉﹗

孫子曰﹕敢問行之之方。曰﹕先貴人﹐去敗類﹐可以行矣。先貴人若何﹖曰﹕捐珠玉﹐焚貂錦﹐寡嬪禦﹐遠優佞﹐卑宮室﹐廢苑囿﹐損羞品﹐卻異獻。君旣能儉矣﹐次及帝後之族﹐次及大臣﹐次及百職﹐莫敢不率。貴人者萬民之望也﹐貴之所尙﹐賤之所慕也。貴尙而賤不慕﹐世未有也。去敗類若何﹖曰﹕吾嘗牧羊於沃洲之山﹐羊多病死﹐有教之者曰﹕一羊病則羣羊皆敗﹐子必謹視之﹐擇其病者而去之。不然且將盡子之羣。從其言﹐而羊乃日蕃。治天下亦然﹐講學必樹黨﹐樹黨必爭進退﹐使學者扳援奔趨而失其本心﹐故有口心性而貌孔顏﹐所至多徒者﹐是敗類之人也﹐𨿽賢必去之。好名者﹐無才而人稱其才﹐無徳而人稱其徳﹐使人巧言令色﹐便媚取合﹐而失其忠信之情。故有身處艸野而朝廷聞譽求之﹑公卿折節下之者﹐是敗類之人也﹐𨿽賢必去之。多言者﹐以議論害治﹐以文辭掩道﹐以婞直亂正﹐使人尙浮誇而喪其實。故有書數上而不止﹐繁稱經史而不窮﹐廷折百官而莫能難之者﹐是敗類之人也。𨿽賢必去之。此三者﹐表僞之旗也﹐雕朴之刃也﹐引佞之媒也。詩曰「大風有隧﹐貪人敗類」﹐是故善爲政者﹐務先去之也。

孫子曰﹕始吾以爲天下之難治也﹐今聞先生之言﹐而後知天下之不難治也。苟達其情﹐無不可爲。今先生懎然在閼塞之中﹐身𨿽極而言則傳﹐後世必有用先生之言以治天下者﹐不必於身親見之也。唐子曰﹕吾何足以當此﹗𨿽然﹐必有明其可用者。世多明達之才﹐但見聖人正天下之法﹐不識聖人順天下之意。沮於時勢之難行﹐習於刑法之苟安﹐舉天下之民縶之策之如牛馬然。民失其情﹐詐僞日生﹐文飾日盛﹐嗜欲日縱﹐於是富貴之望勝﹐財賄之謀鋭﹐廉恥之心亡﹐要約之意輕﹐攘竊之計巧﹐爭鬥之气猛﹐六邪易性﹑非賢﹑師姦﹑比離﹑閒決﹐不可以安不可以動。安則爲姦﹐動則爲宼﹐此天下之亂所以相繼而不已也。天地𨿽大﹐其道惟人﹔生人𨿽多﹐其本惟心﹔人心𨿽異﹐其用惟情﹔𨿽有順逆剛柔之不同﹐其爲情則一也。是故君子觀於妻子而得治天下之道﹐觀於僕妾而得治天下之道﹐觀於身之驕約﹑家之視效而得治天下之道。不翻﹝翻﹞十三經之言﹐不稽二十三代之法﹐不問四海九州島之俗﹐閉戶而堯舜之道備焉。先人有言曰「語道莫若淺﹐語治莫若近」﹐請舉其要﹕古之賢君﹐𨿽貴爲天子富有四海﹐存心如赤子﹐處身如農夫﹐殿陛如田舍﹐衣食如貧士﹐海內如室家。微言妙道﹐不外此矣。

孫子曰﹕由周而上﹐治日多而亂日少﹔由秦而下﹐亂日多而治日少﹔時爲之也﹐𨿽有善治﹐不復於古矣。曰﹕不然。陰陽者﹐治亂之道也。陰陽之復﹐其時不失﹐冬夏之日至是也。治啟於黃帝﹐二千餘歲﹐至於秦而大亂。亂啟於秦﹐至於今亦幾去黃帝之年矣。或將復乎﹗

富民

財者﹐國之寶也﹐民之命也。寶不可竊﹐命不可攘﹐聖人以百姓爲子孫﹐以四海爲府庫﹐無有竊其寶而攘其命者﹐是以家室皆盈﹐婦子皆寜。反其道者﹐輸於幸臣之家﹐藏於巨室之窟﹐蠹多則樹槁﹐癰肥則體敝﹐此窮富之源﹐治亂之分也。虐取者取之一金喪其百金﹐取之一室喪其百室。兗東門之外有鬻羊餐者﹐業之二世矣。其妻子傭走之屬﹐食之者十餘人。或誣其盜羊﹐罰之三石粟﹐上獵其一﹐下攘其十﹐盡鬻其釜甑之器而未足也﹐遂失業而乞於道。此取之一金喪其百金者也。潞之西山之中有苗氏者﹐富於鐵冶﹐業之數世矣。多致四方之賈﹐椎鑿鼓瀉擔挽﹐所藉而食之者常百餘人。或誣其主盜﹐上獵其一下攘其十﹐其冶遂廢﹐向之藉而食之者無所得食﹐皆流亡於河漳之上。此取之一室喪其百室者也。虐取如是﹐不取反是。隴右牧羊﹐河北育豕﹐淮南飼騖﹐湖濵繅絲﹐吳鄕之民編蓑織席﹐皆至微之業也。然而月息歲轉﹐不可勝算﹐此皆操一金之資﹐可致百金之利者也。裏有千金之家﹐嫁女娶婦死喪生慶﹐疾病醫禱燕飲賫饋﹐魚肉果蔬椒桂之物﹐與之爲市者眾矣。緡錢錙銀﹐市販貸之﹔石麥斛米﹐佃農貸之﹔匹布尺帛﹐鄰里黨戚貸之﹐所賴之者眾矣。此藉一室之富可爲百室養者也。海內之財。無土不產。無人不生。歲月不計而自足。貧富不謀而相資。是故聖人無生財之術。因其自然之利而無以擾之。而財不可勝用矣。

今夫柳﹐天下易生之物也﹐折尺寸之枝而植之﹐不過三年而成樹。歲翦其枝﹐以爲筐筥之器﹐以爲防河之埽﹐不可勝用也。其無窮之用﹐皆自尺寸之枝生之也。若其始植之時﹐有童子者拔而棄之﹐安望歲翦其枝以利用哉﹖其無窮之用﹐皆自尺寸之枝絕之也。不擾民者﹐植枝者也﹐生不已也﹔虐取於民者﹐拔枝者也﹐絕其生也。虐取者誰乎﹖天下之大害莫如貪﹐蓋十百於重賦焉﹐穴墻而入者﹐不能發人之密藏﹔羣刃而進者﹐不能奪人之田宅﹔禦旅於塗者﹐不能破人之家室﹔宼至誅焚者﹐不能窮山谷而徧四海。彼爲吏者﹐星列於天下﹐日夜獵人之財﹐所獲旣多﹐則有陵已者負筮而去。旣亡於上﹐復取於下﹐轉亡轉取﹐如塡壑谷不可滿也。夫盜不盡人﹐宼不盡世﹐而民之毒於貪吏者﹐無所逃於天地之間﹗是以數十年以來﹐富室空虛﹐中產淪亡﹐窮民無所爲賴﹐妻去其夫﹐子離其父﹐常嘆其生之不犬馬若也。今之爲吏者﹐一襲之裘值二三百金﹐其它錦繡視此矣﹔優人之飾﹐必數千金﹐其它玩物視此矣﹔金琖銀罌珠玉珊瑚奇巧之器不可勝計﹐若是者﹐謂之能吏﹐市人慕之﹐鄕黨尊之﹐教子弟者勸之。有爲吏而廉者﹐出無輿﹐食無肉﹐衣無裘﹐謂之無能﹐市人賤之﹐鄕黨笑之﹐教子弟者戒之。蓋貪之錮人心也甚矣﹗治布帛者﹐漂則白﹐緇則黑﹐由今之俗﹐欲變今之貪﹐是求白於緇也。

治貪之道﹐賞之不勸﹐殺之不畏﹐必漸之以風。禮曰﹕知風之自。昔者明太祖衷襦之衣皆以梭布﹐夫衣可布﹐何必錦繡﹖器可瓦﹐何必金玉﹖粱肉可飽﹐何必熊之蹯﹑玉田之禾﹖吾聞明之興也﹐吳之民不食粱肉﹐閭閻無文采﹐女至笄而不飾﹐市不居異貨﹐宴賓者不兼味﹐室無髙垣﹐茅舍鄰比。吳俗尙奢﹐何朴若是﹖蓋布衣之風也。人君能儉﹐則百官化之﹐庶民化之﹐於是官不擾民﹐民不傷財。人君能儉﹐則因生以制取﹐因取以制用﹐生十取一﹐取三餘一﹐於是民不知取﹐國不知用﹐可使菽粟如水火﹐金錢如土壤﹐而天下大治。爲君之樂﹐孰大於是哉﹗

明鑑

爲政者多﹐知政者寡。政在兵﹐則見以爲固邊疆﹔政在食﹐則見以爲充府庫﹔政在度﹐則見以爲尊朝廷﹔政在賞罰﹐則見以爲敍官職。四政之立﹐蓋非所見。見止於斯﹐𨿽善爲政﹐卒之不固不充﹑不尊不敍﹐政日以壞﹐勢日以削﹐國隨以亡。國無民﹐豈有四政﹖封疆﹐民固之﹔府庫﹐民充之﹔朝廷﹐民尊之﹔官職﹐民養之。柰何見政不見民也﹖堯曰﹕四海困窮﹐天祿永終。每誦斯言﹐心墮體戰﹐爲民上者﹐柰何忽之﹗

昔者明之亡也﹐人皆曰﹕外內交哄﹐國無良將﹐𨿽有良將﹐忌不能用﹐安得不亡。此其亡之勢也﹐非其亡之根也。當是之時﹐兵殘政虐﹐重以天災﹐民無所逃命﹐羣盜得資之以爲亂。馬世奇曰﹕治獻賊易﹐治闖賊難﹐蓋人心畏獻而附闖也。非附闖也﹐苦兵也。一苦於楊嗣昌之兵﹐再苦於宋一鶴之兵﹐又苦於左良玉之兵。行者居者﹐皆不得保其身命﹐賊知人心所苦﹐所至輙以剿兵安民爲辭﹐愚民被惑﹐望風降附。而賊又散財賑饑以結其心﹐遂趨賊如歸。人忘忠義﹐其實賊何能破州縣﹖以從賊者眾也。施邦耀曰﹕今日盜宼所至﹐百姓非降則逃﹐良由貪吏失民心也。得一良吏﹐勝得一良將﹔去一貪吏﹐勝斬一賊帥。二子之言﹐見亂本矣。當是之時﹐天下之大﹐萬民之眾﹐恆患無兵。京師之守﹐以一卒而當數陴。李自成𨿽嘗敗散﹐數十萬之眾旬日立致。是故陜民之謠有之曰﹕挨肩膊﹐等闖王﹐闖王來﹐三年不上糧。民之歸之也如是。蓋四海困窮之時﹐君爲讎敵﹐賊爲父母矣。四海困窮﹐未有不亡者。其不亡者﹐未及其命之定也。天畱其命﹐未生姦雄﹔天薄其命﹐則生小雄﹔天絕其命﹐則生大雄。當四海困窮之時﹐無雄﹐則饑寒積憂之气發﹐爲災祲﹑爲彗孛﹑爲水旱﹑爲山川艸木人鬼之妖。有小雄以倡之﹐則逋聚山澤﹐破城據險﹐旋滅旋起﹐以耗國家。有大雄以倡之﹐則長智增勇﹐撼山沸河﹐數百年厚建之社稷﹐如椎卵矣。若是者﹐皆困發也﹐爲姦雄所馮也﹐此明之所以亡也。若四海安樂﹐人保室家﹐誰與爲亂﹗𨿽爲君者不過中材之主﹐卽有湯武之賢﹐一匹夫耳﹐欲謀社稷﹐亦無如何﹐況羿浞之流哉﹗

君之於民﹐他物不足以諭之﹐請以身諭民﹐以心諭君。身有疾﹐則心豈得安﹖身無疾﹐則心豈復不安﹖有戕其身而心在者乎﹖是故君之愛民﹐當如心之愛身也。非獨衣服飲食爲身也﹐牢廏門庭﹑田園道路﹐凡有所營﹐皆爲身也。非獨農桑蠲貸爲民也﹐上天下地﹑九彜八蠻﹑諸司庶事﹑內宮外庭﹐凡所有事﹐皆爲民也。茅舍無恙﹐然後寶位可居﹔蓑笠無失﹐然後衮冕可服﹔豆藿無缺﹐然後天祿可享。

考功

近代之政﹐亦堯舜之政也。曰「三載考績」﹐曷嘗不考績乎﹗曰「敷奏以言」﹐亦求言也﹔曰「明試以功」﹐亦論功也。以治天下而卒莫能治者﹐其故何也﹖昔者堯之命舜曰「天之歷數在爾躬﹐毋俾四海困窮」﹐舜承斯命以攝位﹐朝諸侯﹐命眾職﹐明天時﹐修庶政﹐興禮樂﹐除凶慝﹐咸底於績。堯知其能救困窮之民也﹐乃授之以天下。其舉事任職𨿽多﹐不過使民不困窮而已。困窮之民﹐祖不得有其孫﹐父不得有其子﹐死喪不葬﹐祭食無烹﹐兄弟仇讎﹐夫妻離散。當是之時﹐民何以爲民﹐君何以爲君﹖是知堯舜之道非異﹐盡於命舜之言矣。

昔者唐子爲長子知縣﹐將見都禦史逹良輔﹝達布爾﹞﹐賦役傳芻備誦之﹐以待難也。都禦史不問﹐而問武鄕知縣曰﹕武鄕之民何如﹖對曰﹕有生色矣。都禦史曰﹕爾欺我哉﹐吾使人觀於武鄕﹐有女子而無袴者矣。女子而無袴﹐武鄕之民其不堪乎﹗唐子出以告人而嘆曰﹕善哉言乎﹗惜也未知爲政也。

唐子曰﹕古之賢君﹐舉賢以圖治﹐論功以舉賢﹔養民以論功﹐足食以養民。𨿽官有百職﹐職有百務﹐要歸於養民。上非是不以行賞﹐下非是不以效治。後世則不然﹐舉良吏而拔之髙位﹐旣顯榮而去矣。觀其境內﹐凍餓僵死猶昔也﹐豕食丐衣猶昔也﹐田野荒莽猶昔也﹐廬舍傾圮猶昔也。彼顯榮之舉奚爲乎﹖爲其廉乎﹖廉而不能養民﹐其去貪吏幾何﹖爲其才乎﹐才而不能養民﹐其去酷吏幾何﹖愛赤子者﹐必爲之擇乳母﹐勤謹不懈﹐得主母之歡心﹐可謂良乳母矣﹔然而無乳以餓其子﹐是可謂之良乳母乎﹖廉才之吏不能救民之饑餓﹐猶乳母而無乳者也﹐是可謂之良吏乎﹖廉者必使民儉以丰財﹐才者必使民勤以厚利。舉廉舉才﹐必以丰財厚利爲徵。若廉止於潔身﹐才止於決事﹐顯名厚實歸於已﹐幽憂隱痛伏﹝狀﹞於民﹐在堯舜之世﹐議功論罪﹐當亦四凶之次也﹐安得罔上而受賞哉﹗賢才者世不乏也﹐仁愛者人所具也。身爲民牧﹐藉權以行惠﹐苟非頑薄之資﹐其誰不能﹖而不能焉者﹐未可以咎爲吏者也。朝廷行政﹐羣臣從政﹐未有行左而從右者。上不以富民爲功﹐而欲吏以富民爲務﹐豈可得乎﹖誠如是﹐𨿽在位皆髙世之才﹐爲大學士者若臯陶﹐爲尙書者若稷契﹐爲都禦史者若伊摯﹐爲翰林者若史佚﹐爲給事中禦史者若龍逢比干﹐爲將軍者若呂牙﹐爲巡撫者若召奭﹐爲布政使者若管仲﹐爲按察使者若子產﹐爲知府者若孫叔敖﹐爲知縣者若公綽冉求﹐其得人也如是﹐於是輔相無缺﹑出納如衡﹑姦慝畢除﹑克壯戎兵﹑文章典禮﹑辭命敷榮﹐布於八方﹐海隅以寜﹐四譯來朝﹐厥功告成﹐天下豈不大治矣乎﹗然而觀於民﹐則所謂女子而無袴者也﹐是可以爲治乎﹖欲適燕而馬首南指﹐𨿽有絕羣之馬﹐去燕愈遠。爲治者不以富民爲功﹐而欲幸致太平﹐是適燕而馬首南指者也。𨿽有臯陶稷契之才﹐去治愈遠矣﹗

唐子嘗語人曰﹕天下之官皆棄民之官﹐天下之事皆棄民之事﹐是舉天下之父兄子弟盡推之於溝壑也﹐欲治得乎﹖天下之官皆養民之官﹐天下之事皆養民之事﹐是竭君臣之耳目心思而並注之於匹夫匹婦也﹐欲不治得乎﹖誠能以是爲政﹐三年必效﹐五年必治﹐十年必富﹐風俗必厚﹐訟獄必空﹐災祲必消﹐麟鳳必至。或曰﹕子文士也﹐文其言焉而已。唐子曰﹕吾之言﹐如食必飽﹐如衣必暖。用吾之言﹐三年不效﹐五年不治﹐十年不富﹐風俗不厚﹐訟獄不空﹐災祲不消﹐麟鳳不至﹐則日西出而月東生矣。請與子合契而博勝焉可也。

爲政

達良輔撫山西﹐武鄕知縣見﹐良輔曰﹕武鄕之民何如﹖對曰﹕有生色矣。良輔曰﹕爾欺我哉﹐吾使人觀於武鄕﹐有女子而無袴者矣。女子而無袴﹐武鄕之民﹐其何以堪﹗平陽知府見﹐良輔曰﹕平陽之爲縣者﹐孰賢孰不肖﹖知府舉數人以對﹐良輔怒曰﹕百姓之所謂賢者﹐爾之所謂不肖者也﹔百姓之所謂不肖者﹐爾之所謂賢者也。爾不可以爲三十四城之長。劾而去之。當是之時﹐財賄不行﹐私饋𨿽不絕於府﹐無有以匹帛方物入二司之門者。良輔之所食﹐日不過肉三斤蔬一筐。觀其讓武鄕之言﹐可不謂仁乎﹖觀其察遠縣之賢不肖﹐而不任耳目於知府﹐可不謂明乎﹖已不受財賄﹐羣吏亦不敢受﹐可不謂淸乎﹖淸且明﹐明且仁﹐宜山西之大治矣﹐而卒不見山西之小治者﹐何也﹖不知爲政故也。請假其事以明爲政之道﹕武鄕知縣見﹐良輔云然﹐且曰﹕吾與子約三年之內﹐必使子之民﹐人有數袴。武鄕知縣必曰﹕願受教。良輔則曰﹕武鄕之土𨿽瘠﹐亦必生也﹔武鄕之民𨿽貧﹐亦有力也﹔以人之力﹐盡土之生﹐誰謝不能﹖子歸而行四境之內﹐棉桑樹牧﹐省宜時作﹐尺土不棄於山﹐寸壤不棄於谷﹐勿以文示﹐身往勤之﹐必期就子之功。於是月觀其舉﹐歲察其利﹐上計之日﹐捨是不以行進退焉。平陽知府當逐﹐易知府﹐見﹐以教武鄕者教之﹐督諸縣棉桑樹牧﹐舉而不廢﹐與同功﹔墮而不舉﹐與同罪﹐是縣一其賞一其罰﹐而府三十四其賞三十四其罰也﹐敢不盡心﹖山西之地﹐五府百州縣﹐方數千里﹐不病其廣也。縣察其鄕﹐旬一之﹔府察其縣﹐月一之﹔巡撫肆察﹐時一之。舉數千里之內轉相貫屬﹐視聽指使如在一室﹐奚啻山西哉﹐宰制四海有餘矣﹗此爲政之大略也。

震澤之人有善計者﹐與之爲稼﹐稼入則倍﹔與之爲絲﹐絲入則倍﹔與之爲肆﹐市入則倍。一日過豪貴之門﹐見其從事之出入者皆貂冠腋裘﹐則自思曰﹕吾處於鄕裏﹐所與不過升斗之人﹐所與賈者不過魚鹽之豎﹐不可以爲富也。誠能入於是門﹐主人幸而親用我﹐出我之籌筴以主計筦利﹐必大得所欲﹐毋徒勞於鄕裏爲也。乃援而得入﹐而歸辭乎其鄰。鄰之人有尢之者﹐曰﹕子誤矣。彼之所用﹐不卽子之所習也﹐子必毋往。不聽而去﹐去之一年﹐鄰之人故往過於豪貴之門﹐見善計者敝袍而出﹐面有病色﹐招之閒所﹐問之曰﹕何爲若是﹖曰﹕主人無所用我﹐故至於是。鄰人笑曰﹕子何見之不蚤也﹐彼豪貴之家﹐獵財自厚﹐其所用之人﹐狗馬之足﹑鷹鷂之翮也﹔其所食之粟﹐不由稼得﹔所服之帛叚﹐不由蠶得﹔所禦之器物﹐不由市得。負子之計以干之﹐將安所用﹖吾固知子之必困於此也。於是乃再拜﹐辭乎主人﹐隨鄰人而歸。由是人皆謗之﹐以爲固不善於計也。非不善計﹐不善主也。

存言

中允徐公召用﹐唐子送之而言曰﹕甄聞之﹐言可行也則有功﹐言不可行也則存其言。以公之賢﹐復得進用﹐心有感焉﹐結中必發﹐故言之。言之不可行﹐知之久矣。甄聞之﹐生養之道三年可就﹐五年可足﹐十年可富﹐政之常也。淸興五十餘年矣﹐四海之內日益困窮﹐農空工空市空仕空﹐穀賤而艱於食﹐布帛賤而艱於衣﹐舟轉市集而貨折貲﹐居官者去官而無以爲家﹐是四空也。金錢﹐所以通有無也﹐中產之家﹐嘗旬月不覩一金﹑不見緡錢﹐無以通之﹐故農民凍餒﹐百貨皆死﹐丰年如凶。良賈無算﹐行於都市﹐列肆焜耀﹐冠服華膴﹔入其家室﹐朝則熜無煙﹐寒則蜎體不申。吳中之民多鬻男女於遠方﹐男之美者爲優﹐惡者爲奴﹔女之美者爲妾﹐惡者爲婢。徧滿海內矣。困窮如是﹐𨿽年谷屢丰而無生之樂﹐由是風俗日偸﹐禮義絕滅﹐小民攘利而不避刑﹐士大夫殉財而不知恥﹐諂媚慆淫相習成風﹐道徳不如優偶﹐文學不如博奕﹐人心陷溺﹐不知所底。此天下之大憂也。徵之在昔﹐天下旣定﹐苟無害民之政﹐未有一二十年而民不丰殖者。今也天子寛仁而卹民﹐兵革偃息﹐國家無事﹐享國歲久﹐勤於庶政﹐而困窮若此﹐是公卿之過也。立國之道無他﹐惟在於富。自古未有國貧而可以爲國者。夫富在編戶﹐不在府庫。若編戶空虛﹐𨿽府庫之財積如丘山﹐實爲貧國﹐不可以爲國矣。國家五十年以來﹐爲政者無一人以富民爲事﹐上言者無一人以富民爲言。至於爲家﹐則營田園﹐計子孫﹐莫不求富而憂貧。何其明於家而昧於國也﹗

權實

天下奚治﹖令行則治。天下奚不治﹖令不行則不治。令不行者﹐文牘榜諭充塞衢宇﹐民若罔聞﹐吏委如遺。民吏相匿﹐交免以文﹐格而不達﹐舉而易廢。始非不厲實也﹐旣則怠﹐久則忘﹐本政之地﹐亦且自廢而自掩之。是以百職不修﹐庶事不舉﹐姦敝日盛﹐禁例日繁﹐細事糾紛﹐要政委棄。譬之樹木﹐傍蘗叢繆﹐而枝榦枯朽矣。當是之時﹐皆謂在位無賢也﹐行政不善也﹐良策無出也。是猶牽車者但求厚載﹐而不顧轂之利轉也。若如今之致行者﹐𨿽官皆聖哲﹐政皆盡善﹐使閎夭散宜生之屬議爲憲令﹐周公裁之﹐召奭貳之﹐史佚文之﹐布於天下﹐亦不能少有補救也。

會稽之東有石氏者﹐其季女病痞﹐迎良醫治之﹐久而不除﹐謝醫使去。其父思之﹐以爲是良醫也﹐柰何療之而病不除。他日竊窺之﹐見其舉藥不飲而覆於牀下也﹐乃復迎醫﹐進以前藥﹐三飲之而疾已。夫國有善政而徳澤不加於民者﹐政𨿽善﹐未常入民也﹐猶石季之飲藥也。十口之家﹐主人𨿽賢﹐然令不行於子﹐則博奕敗趨﹔令不行於僕﹐則柝汲不勤﹔令不行於妾﹐則壺餐不治﹔令不行於童子﹐則庭糞不除。以此爲家﹐其家必索﹐況天下之大乎﹖駿馬病躄﹐不如駑馬之疾馳﹔勇士折肱﹐不如女子之力舉﹐是以聖人貴能行也。

昔者唐子之治長子也﹐其民貧﹐終歲而賦不盡入。璩裏之民﹐五月畢納﹐利蠶也。乃徧詢於眾曰﹕吾欲使民皆桑﹐可乎﹖皆曰﹕他方之土不宜桑﹐若宜之﹐民皆樹之﹐毋俟今日矣。遂已。他日遊於北境﹐見桑焉﹐乃使民皆樹桑。眾又曰﹕昔者阿巡撫﹝羅阿塔﹞令樹楡於道﹐鞭笞而不成﹐今必不能。不聽﹐違眾行之。吏請條法示於四境﹐唐子笑曰﹕文示之不信於民也久矣。乃擇老者八人告於民﹐五日而徧﹔身往告於民﹐二旬而徧。再出﹐遇婦人於道﹐使人問之曰﹕汝知知縣之出也奚爲乎﹖曰﹕以樹桑。問於老者﹐老者知之﹔問於少者﹐少者知之﹔問於孺子﹐孺子知之﹔三百五十聚之男女﹐無不知之者。三出﹐入其廬﹐慰其婦﹐撫其兒﹐語以璩裏之富於桑﹐不可失也。一室言之﹐百室聞之﹐三百五十聚之男女無不欲之者。唐子曰﹕可矣。乃使璩民爲諸鄕師﹐而往分種焉。日省於鄕﹐察其勤怠﹐督賦聽訟因之。不行一檄﹐不撻一人﹐治𨿽未竟也﹐乃三旬而得樹桑八十萬。長子﹐小縣也﹔樹植﹐易事也﹔必去文而致其情﹐身勞而信於眾﹐乃能有成。夫多文藏姦﹐拂情易犯﹐不親難諭﹐無信莫從﹐所從來久矣。是以治道貴致其實也。

羣臣奏入﹐下於有司﹔公卿集議﹐復奏行之。其所行者﹐著爲故事﹐因時增易﹐百職準以決事。自漢以來皆然﹐捨是無以爲政。然有治不治者﹐以實則治﹐以文則不治。若徒以文也﹐譬之優偶之戲﹐衣冠言貌陳事辧理﹐無不合度﹐而豈其實哉﹖以娛人之觀聽也。君有詔旨﹐臣有陳奏﹐官有文書﹐市有牓諭﹐此文也。此藉以通言語﹑備遺忘耳﹐奚足恃乎﹖君臣相親﹐朝夕無間﹐飲食作坐同之﹐如匠之於器﹐日夜操作﹐則手與器相習而無不如意。主臣一心﹐夜思蚤謀﹐無謀不行﹐無行不達﹐三月必達﹐終歲必效﹐三年必成﹐五年必治﹐十年必富﹐此實也。苟無其實﹐則謹守成法者﹐敗治之公卿也﹔明習律令者﹐敗治之有司也﹔工於文辭嫻於言貌者﹐敗治之侍臣也。三者非不美也﹐而專尙焉﹐則表暴日厚﹐忠信日薄。察於內外﹐稱職常多﹔核其行事﹐無過可舉﹔問其治功﹐則無一事之善成﹐無一民之得所。上下相蒙而成苟免之風﹐𨿽有志之士亦將靡然而不得自盡其情﹐此治化之所以不行也。𨿽然﹐行難矣。近與遠異風﹐少與眾異勢。門庭之內﹐常不盡見﹔伯仲之間﹐亦有異心﹐況天下之大乎﹗海內之地爲府百六十二﹐爲州二百二十﹐爲縣千一百六十﹐必官其地治其事者﹐皆如長子之樹桑﹐而後天下乃治﹐是不亦難乎﹖

權者﹐聖人之所藉以妙其用者也。今夫與一人期﹐至者十八﹔與三人期﹐畢至者十五﹔與九人十人期﹐畢至者十一。何則﹖權不在也。大將居中﹐提兵十萬﹐副參遊守都總以及隊百什伍之長﹐轉相貫屬﹐如驅羣羊﹐賫生赴死﹐不敢先後﹐何則﹖權在也。乘權之利﹐如軸轉輪﹔乘權之捷﹐如響應聲。乘權而不能行﹐恥莫甚焉。官有萬職﹐君惟一身﹐賢君之用官﹐如大將之禦眾。以一用十﹐以十用百﹐以百用千﹐以千用萬﹐是則君之用者有萬﹐而憑之者惟十。約而易操﹐近而能燭。夫尊卑次屬﹐職之恆也﹐而奚有異﹖蓋不善用之﹐則萬職之利﹐轉而奉之於十﹔善用之﹐則十職之修﹐轉而布之於萬。十職能修﹐澤及海內﹐其功大﹐功大者賞厚。十職不正﹐毒及海內﹐其罪大﹐罪大者刑重。此舜所以誅四凶也。

唐子之嬖妾生子﹐唐子甚愛之﹐而妾不卹。教之不從﹐則罵之﹔罵之不從則撻之﹐撻之不從則去之﹐攺而後已。夫人情之愛﹐莫甚於妾﹔人生之重﹐莫過於母﹔次於妻者﹐又莫貴於妾﹔而輕於去之者﹐何也﹖不去則愛不及於子也。此言𨿽小﹐可以諭大﹕夫人臣之愛﹐未必暱於妾也﹔人臣之重﹐未必過於子之母也﹔人臣之貴﹐未必等於妻也﹐乃愛之而不忍傷之﹐重之而不敢拂之﹐貴之而不能抑之。斯人也﹐未嘗操刃﹐而百千萬億之刃肆行殺傷﹐有不期然而然者。當是之時﹐𨿽上有賢君﹐惠澤日施﹐寬卹日行﹐考績日嚴﹐流殺日具﹐而民常苦生而甘死。

夫雨露﹐至渥也﹐不能入陶穴而滋生﹔泉流﹐至澤也﹐不能越堤防而灌漑。何則﹖有隔之者也。是故善爲政者﹐刑先於貴﹐後於賤﹔重於貴﹐輕於賤﹔密於貴﹐疎於賤﹔決於貴﹐假於賤。則刑約而能威。反是﹐則貴必市賤﹐賤必附貴。是刑者﹐交相爲利之物也﹐法安得行﹐民安得被其澤乎﹖恩義之大莫如君臣﹐親臣爲腹心﹐政臣爲股肱﹐彊臣爲拇指﹐庶臣爲毛髮﹐戎臣爲衣履。是以仁君之待其臣﹐安富同樂﹐疾病同戚﹐厚之至也。聲色不和﹐貧勞不卹﹐猶爲亢而少恩﹐況加之以刑罰乎﹖此以待良臣也﹐若夫專利蔽主﹑狥私黨邪﹐是民之讎﹑國之賊也﹐若之何不刑﹗愛徳爲祥﹐愛殺人之人﹐斯爲愛乎﹖忍徳爲凶﹐忍於殺人之人﹐斯爲忍乎﹖刑不可爲治也﹐而亦有時乎爲之者﹐以刑狐鼠之官﹐以刑豺狼之官﹐而重以刑匿狐鼠養豺狼之官。國有常刑﹐有變刑。常刑者﹐律刑也﹐有司議之﹐人主不敢私﹔變刑者﹐雷霆之威也﹐英主神之﹐羣臣不得與。常刑以齊小民﹐變刑以治元惡。元惡之臣多援要譽﹐其罪難見﹐察之而不得其罪﹐質之而不得其罪﹐速之獄而不得其罪﹐非雷霆之用何以治之﹗徳外無治﹐不言徳而言刑者﹐猶醫之治寒疾也。不卻谷而飲藥﹐其人必危。疾愈﹐卻藥而反谷也不遠矣。

格君

明之諸帝﹐難與言者﹐莫如世宗。然其剛敏之資﹐亦可爲用﹐若道之有方﹐入之亦易。宗祀其父﹝興獻王﹞﹐𨿽爲非禮﹐比於魯之郊禘則相遠矣﹐猶不失人子尊親之意焉。當時之臣﹐可正正之﹐不可正置之﹐其勿以此受杖竄可也。至於好神仙﹐亦人情之常﹐且未嘗以此廢政。當時之臣﹐可止止之﹐不可止置之﹐其勿以此犯之可也。推其求仙之意﹐視人之諫我者﹐皆殺我者也﹔人之助我者﹐皆生我者也。以是之故﹐𨿽以嚴嵩之姦﹐已發其罪﹐猶愛而護之﹐蓋徳其生我也。其不可奪如是。𨿽舜禹復生﹐且拒其言而不納﹐乃進諫者皆折以道學之恆言﹐固其所厭聞者也。其何能濟﹖何不上言曰﹕諸臣皆非陛下之修玄也﹐臣惟恐陛下之不修玄也。淸靜者﹐道所居也﹐卻塵非淸﹐無欲爲淸﹔獨處非靜﹐不擾爲靜。日月照臨﹐氛霧無障﹐淸之象也﹔深淵冥冥﹐喬嶽安安﹐靜之體也。不淸不靜﹐則神不存而气僨﹐偏於所惡﹐偏於所嗜﹐是伐性之刃而敗道之賊也。黃帝之遺書﹐胡雲谷神﹖谷者神所棲也。胡云玄牝﹖玄者不暴也﹐牝者不雄也﹐大生之本也。綿綿若存﹐恆也﹔用之不勤﹐毋躁也。如是則神可以禦气﹐气可以養形﹐形不壞而長生矣。符籙丹藥﹐道之餘也。庶人有身﹐天子有天下﹔庶人自養其身﹐天子以天下爲身﹐兼天下以養身。黃帝治天下如治身﹐不使有疾害焉。於是總其兵師﹐與炎帝戰於阪泉之野﹐三戰而滅之﹔蚩尢作亂﹐行不由義﹐虔毒民生﹐舉兵徵之﹐禽蚩尢而誅之。當是之時﹐天下無害﹐百姓和樂﹐五穀丰熟﹐民人養育﹐日月不失其明﹐四時不失其序﹐風雨不失其時﹐災害不生﹐嘉祥並至﹐麒麟來遊﹐鳳鳥來止。於是上帝嘉之﹐以爲不負所托﹐予之長齡而上仙焉。是豈有異術哉﹐淸靜之所致也。陛下誠能學黃帝之道﹐居心玄漠﹐靜專純一﹐不以好惡擾其心﹐不以喜怒傷其體﹐上有黃帝之君﹐下必有風後力牧之臣。陛下垂拱於上﹐百官修職於下﹐兵革自彊﹐遠人畏服﹐無爲而天下大治﹐豈復有邊境之虞哉﹗臣聞眞人者﹐逍遙物外﹐無求於人﹐不可彊致者也。易曰「水流濕﹐火就燥」﹐言各從其類也。陛下誠能養心復性﹐羣生並遂﹐是眞人之契也。無俟旁求﹐必駕﹝駕﹞羽來朝﹐指授修治之方矣。世宗聞是言也﹐必心悅之﹐可以伐其競躁之心﹐消其亢悍之气﹐而治理可徐進也。焉用矻矻戅言﹐使君臣之際至於兩傷哉﹖

莊烈良於世宗﹐亦可爲之君也。繼位之始﹐罷太監鎭守及織造之使﹐專將率以責效﹐節儉以足國用﹐此人臣見功之時也。乃使之治兵而兵無用﹐使之治賦而用不足﹐盜宼日張﹐國勢日蹙。於是乃復用太監﹐橫徵無義﹝藝﹞﹐此其計無所出﹑知其不可而爲之﹐誠可憫也﹗乃當日之臣﹐不諒其不得已之心﹐不察其不可轉移之故﹐守詩書之恆訓﹐爲無實之美言。第謂奄人不可用﹐加賦不可爲﹐直言不可拒﹐𨿽有善用言者﹐將何以用之﹖此陳於太平無事之時﹐則爲美言﹔言於危急存亡之日﹐則爲敝屣矣。當是之時﹐若有明達國事之人﹐謂溫體仁不可用﹐必舉孰可爲相者﹔謂楊嗣昌不可用﹐必舉孰可執兵柄者﹔謂督鎭無人﹐必舉孰可以任將帥。其所舉之人﹐進而問其計﹐明如指掌﹐實有可行﹐措之朝廷之上﹑攻戰之場﹐朝受任而夕見功﹐則姦佞不攻而自去﹐橫徵不諫而自止矣。我常無食﹐有可從之而遊平涼者﹐友皆沮之﹐以爲道遠難行﹐又所求不可知。我曰﹕二三友之愛我也至矣﹐我非不知此行之非計也﹐旦夕無炊﹐妻子餓死﹐故不得已而爲此行也。諸君誠能爲我謀食﹐不坐困以至於死﹐𨿽勸行亦不行也。沮者皆默然而止。當日之進言於莊烈者﹐皆不能救其死而徒沮其行者也﹐固益增其煩懣而惟恐其言之入耳也。

我觀兩朝之臣﹐無誘君之術﹐無取信之實﹐無定亂之才﹐無致治之學﹐紛紛然攻權姦﹐謫橫政﹐彰君過以明已直﹐惟恐杖之不加於身而煙瘴之不得至也。何昧昧也﹗詩曰﹕如蜩如螗﹐如沸如羹。言𨿽忠直實﹐蜩螗沸羹也。是謂以暴益暴﹐以昏益昏﹐卒使明不得後亡﹐亦與有咎矣。

任相

亡國之道有十焉﹕有法而無實﹐國亡﹔賞罰不中﹐國亡﹔用捨不明﹔國亡﹔左右譽之而褒顯﹐民安之而貶黜﹐國亡﹔百姓困窮﹐司牧不知﹐知而不爲之所﹐國亡﹔百官好利而無恥﹐國亡﹔將帥不得人﹐士卒不用命﹐國亡﹔禦將不得盡其能﹐國亡﹔不奴使宦寺﹐使與國政而號爲內臣﹐國亡﹔金粟殫竭﹐不足以厚祿食﹐養戰士﹐國亡。此十亡者﹐明君或蹈之﹐不必暴亂如桀紂者也。君者﹐利之源也﹐姦之的也﹐人皆酌之﹐皆欲中之。以一深宮不嘗事之人﹐而環而伺之者百千輩﹐𨿽有智者亦有所不及矣。於是佞以忠進﹐詐以誠進﹐其耳目逹於宮庭之隱﹐其推引藉於左右之口﹐其搖惑假於優人之諧言。使人君入其術者﹐且自以爲聰明過人﹐無微不見也。於是虐民者以良薦﹐覆軍者以捷聞﹐功罪倒置﹐誅賞駭世。忠臣義士肝腦塗地﹐徒殺其身﹐而權臣賊閹竊旦夕之富貴﹐不知皮盡而毛無所附﹐且安然而自以爲得計也。

莊烈皇帝﹐亦剛毅有爲之君也﹐以藩王繼統﹐卽位之初﹐孤立無助﹐除滔天之大逆﹐朝廷晏然﹐不驚不變。憂勤十七年﹐無酒色之荒﹑晏遊之樂﹐終於身死社稷。故老言之﹐至今流涕。是豈亡國之君哉﹗而卒至於亡者﹐何也﹖不知用人之方故也。當是之時﹐非無賢才也﹐袁崇煥以間誅﹐孫傳庭以迫敗﹐盧象升以嫉喪其功。此三人者﹐皆良將﹐國之寶也﹐不得盡其才而枉陷於死﹐使當日者有一張居正爲之相﹐則間必不行﹐師出有時﹐嫉無所施﹐各盡其才﹐而明之天下猶可不至於亡。然而迹莊烈之所爲﹐𨿽有居正不能用也。莊烈居髙自是﹐舉事不當﹐委咎於人﹝如以議和殺陳新甲﹞﹐無擇相之明。執國政者﹐皆朋黨之主﹐數舉數罷﹐易於敝帚。百職之任﹐何由得人乎﹗是以援私植黨﹐充於朝廷﹔傾人奪位﹐險於儀秦﹔將卒無忌﹐誅焚劫略﹐毒於盜賊﹔百姓畏兵如虎狼﹐望賊如湯武。迨乎季年﹐主慮瞀亂﹐無所適從﹔誅戮亟行﹐四方解體﹐而明遂不可爲矣。

相者﹐君之貳也。宗廟所憑﹐社稷所賴﹐不可以輕爲進退者也。譬之構屋﹐戶牖可以攺作﹐丹堊可以數新﹐至於棟梁﹐則一成而不可易。古之爲國者﹐得一賢相﹐必隆師保之禮﹐重宰衡之權﹐自宮中至於外朝﹐惟其所裁﹔自邦國至於邊陲﹐惟其所措。讒者誅之﹐毀者罪之﹐蓋大權不在﹐不可以有爲也。國有賢相﹐法度不患不修﹐賞罰不患不中﹐用捨不患不明﹐毀譽不患至前﹐田賦不患不治﹐吏必尙廉﹐將必能逞﹐士必能死﹐府庫充盈﹐奴僕懾伏。彼十亡者﹐皆可無虞也。

然知人之識﹐自古爲難。在叔世爲尢難。叔世之人﹐矯情飾貌﹐矩行法言﹐驩兜可以爲臯夔﹐盜跖可以爲夷惠﹐猝難辧也。然則中才之主﹐烏能任相乎﹖人不易知﹐功則不可掩。譬之飲藥﹐一飲之而良﹐再飲之而效﹐三飲之而疾去者﹐必良醫也。一飲之而不良﹐再飲之而無效﹐三飲之而疾不去者﹐必庸醫也。人𨿽至愚﹐豈以疾去者爲庸醫﹐以疾不去者爲良醫哉﹖任相之道亦然﹐張居正之爲相也﹐拜命之日﹐百官凜凜﹐各率其職﹐紀綱就理﹐朝廷肅然﹐其效固旦夕立見者也。爲政十年﹐海內安寧﹐國富兵彊。尢長於用人﹐籌邊料敵﹐如在目前。用曾省吾劉顯平都蠻之亂﹐用淩雲翼平羅旁﹝羅定﹞之亂﹐並拓地數百里﹔用李成梁戚繼光委以北邊﹐遼左屢捷﹐攘地千里﹔用潘季馴治水而河淮無患。居正之功如是﹐𨿽有威權震主之嫌﹐較之嚴嵩﹐判若黑白矣。主𨿽至愚﹐未有以亂政爲良相﹐以安社稷爲姦相者也。然則任相之道﹐豈難能哉﹖顯帝之任居正也﹐畏之如嚴師﹐信之如筮龜﹐無言不從﹐無規不攺﹐𨿽太甲成王有所不及。是以居正得以盡忠竭才﹐爲所欲爲﹐無不如意﹐可謂盛矣。詩曰﹕靡不有初﹐鮮克有終﹖能用居正而不能保其終者﹐何也﹖居尊自髙﹐恥於下人故也。顯帝當幼弱之時﹐童心尙存﹐血气未剛﹐故憚於師傅﹐不敢爲非。及其稍長﹐念先帝付托之重﹐又加之以賢母之訓﹐而元輔才大功髙﹐倚爲股肱﹐尙不敢失師保之禮。然以萬乘之尊﹐不得自專﹐而受挫於其臣﹐內懷忿悁﹐固已久矣。及居正死﹐念功之心不勝其含怒之心﹐於是削其官爵﹐暴其罪愆﹐流其族屬﹐至欲斲棺戮屍。始有明良之美﹐而終爲桀紂之暴﹐君臣之際﹐反復如是﹐可不爲寒心乎﹗使當日者居正尙存﹐勛勞日髙﹐顯帝之齒漸長﹐四方無事﹐志气驕盈﹐讒間得入﹐則居正覆巢之禍﹐不在身死之後矣。曷亦念手挈十歲之童子﹐坐之南面之上﹐姦亂不作﹐海內服從﹐澤洽中土﹐威暢四裔﹐使髙帝之天下安於泰山﹐此誰之功與﹗是則據遼宮之罪小﹐安天下之功大﹐𨿽割江陵一縣以爲封國﹐伐荊楚之良材以營宮室﹐未爲過也。柰何身死之後﹐憾及骸骨﹐曾不得比於狗馬﹐此良臣謀士所爲望國門而卻步者也。

迨乎莊烈之世﹐天下傾危﹐將相無人﹐乃追思昔功﹐官居正之子孫﹝張同敬﹞。人亦有言﹕往事則明﹐當事則昏。使居正當莊烈之世﹐舉以爲相﹐朝受命而夕被誅矣﹐尙安望其有爲哉﹖是故人君之患﹐莫大於自尊。自尊則無臣﹐無臣則無民﹐無民則爲獨夫。幹之上九曰﹕亢龍有悔。龍徳旣亢﹐必有宇宙玄黃之戰﹐而開艸昧之運矣。可不懼哉﹐可不戒哉﹗

善功

張居正位冠羣臣﹐進爲太師﹐天子不名﹐人臣之貴極於此矣。輔少主﹐進退百官﹐易置將帥﹐九邊戎事奉其諭書﹐凜於詔勅﹐人臣之權莫重於此矣。匡君進戒﹐節用丰財﹐百務修舉﹐海內安寜﹐命將徵伐﹐所向成功﹐四裔畏服﹐邊境無虞﹐人臣之功莫大於此矣。登髙則身危﹐衡重則權墜﹐物成則陰殺﹐必至之勢也。此伊尹之所不敢久居﹐周公之所遜而得免者也。況末世之君臣乎﹖使居正於斯﹐不矜其能﹐不伐其功﹐上褒其富國之功﹐則曰﹕此有司勤勞所致也﹐臣何功之有﹖上賞其命將克敵之功﹐則曰﹕此將率之略﹐士卒之力也﹐臣何功之有﹖百僚進規﹐則拜受而加謹焉﹔身被劾奏﹐則引以爲罪而不辯焉﹔入閣議政﹐則推讓而不敢先焉﹔郎吏博錄之屬見之﹐而禮有加焉﹔入朝則秉笏﹐如不勝也﹔侍側則鞠躬如待罪也。社稷已安﹐規模已立﹐求賢自代﹐歸老江陵﹐豈不善始善終哉﹗乃不知道此﹐位已極矣﹐猶恐人之不我屈﹔權已重矣﹐猶恐人之不我威﹔功已大矣﹐猶恐人之頌我者不至﹔時當退矣﹐猶固位而不能釋。主忿積於中﹐羣怨結於下﹐其禍已成﹐不可復解。顯帝猶爲能忍之主也﹐不然﹐不待遼宮一女子之訴﹐早以身死經毒﹑族無遺類矣。

是知居髙乃所以自卑也﹐立威乃所以自侮也﹐好譽乃所以自毀也﹐求固乃所以自滅也。是故有爲相之才﹐必有爲相之學。使居正好學自修﹐不矜不伐﹐可以從伊周之後矣。

遠諫

臣不敢諫﹐𨿽諫不直﹐直亦不盡。君不納諫﹐𨿽納不從﹐從亦不攺。當其世之臣﹐𨿽有伊尹周公之告﹐若不聞知﹔𨿽有龍逢比干之忠﹐徒殺其身。吾今有言於百世以上﹐訓百世以下之爲君者﹐以代其臣之不敢直。誦吾之言﹐有不驚心喪魄﹑手戰股栗者﹐非君也。天下之大可恃乎﹐甲兵之多可恃乎﹖君惟不義無道於民﹐𨿽九州島爲宅九川爲防九山爲阻﹐破之如椎雀卵也﹔𨿽盡荊蠻之金以爲兵﹑盡畿省之籍以爲卒﹐推之如蹶弱童也。昔者桀爲不道﹐身死於三朡之國﹔紂爲不道﹐身死於烈焰之中﹔太康不道﹐后羿逐之﹔厲王不道﹐國人流之。自夏以後﹐二十一代之失天下者﹐其禍類然也。迹其所以亡者﹐閹妾蠱志﹐權姦蔽聰﹐濫賞淫刑﹐善惡倒置﹐似亦庸君之常﹐未足大異。然有一於此﹐𨿽不卽亡﹐禍成於漸﹐不及其身﹐在其子孫。天命已去﹐臣叛人散﹐死亡奔流﹐如四君者﹐一朝爲烈矣。

今夫富家大族﹐𨿽不幸而身陷刑辟﹐猶可以保其妻妾﹐全其子弟﹐不至於滅絕。萬金之子﹐驕矜淫佚﹐廢其田宅﹐其親戚友朋猶有卹而周之者。𨿽失其故業﹐環堵之室布褐之衣蔬糲之食﹐父子夫婦猶可庇其身而聚處也。爲天子者則不然﹐家國一破﹐無所逃於天地之間。盜及寢門﹐左右奔逃﹐宮妾散亡﹐珠玉盡俘﹐宮殿燒焚﹐身爲囚虜﹐嫡庶諸子駢首就系﹐後嬪貴主受辱於人﹐累世墳陵藏穴發掘﹐松柏斬伐﹐宗廟丘墟﹐祏主毀棄﹐百十鬼神號哭而無所憑依。當是之時﹐萬乘之主﹐求爲道路之乞人﹐而不可得也﹔欲與妻子延旦夕之命﹐而不可得也。亡國之慘﹐一至此哉﹗不啻是也﹐旣毒其家﹐遂毒天下。當是之時﹐社稷無主﹐羣雄並起﹐各據一方﹐大者百餘城﹐小者一二十城﹐相爭相殺﹐無有寧日。五里之邑十里之郡﹐朝屬於東夕屬於西﹐旋陷旋復﹐父兄子弟死亡無遺類﹐四海之內﹐覆軍屠民﹐原野厭人之肉﹐川谷流人之血。不惟兵刃﹐男不得耕﹐女不得織﹐天災流行﹐野無靑艸﹐民之凍餓而死者枕藉於道。迨乎天心厭亂﹐或一二十年而後定﹐或數十年而後定﹐或百年而後定。海內死者﹐非算數之所及矣。亡國之毒﹐又至此哉﹗

川流潰決﹐必問爲防之人﹔比戶延燒﹐必罪失火之主。至於破家亡國﹐流毒無窮﹐孰爲之而孰主之﹖非君其誰乎﹗世之腐儒拘於君臣之分﹐溺於忠孝之論﹐厚責其臣而薄責其君。彼烏知天下之治非臣能治之也﹐天下之亂非臣能亂之也。使舜內惟二妃之聽從﹐外舍臯夔而用四凶﹐𨿽有臯夔﹐舜之天下必亂﹔使紂不聽妲己之言﹐捨佞臣而用比干膠鬲﹐𨿽有佞臣﹐紂之天下必治。治亂在君﹐於臣何有﹖不責其臣而責君者﹐非吾之言﹐仲尼之教也。春秋之法﹕臣弒其君﹐罪在臣﹐稱臣之名﹔罪在君﹐稱君之名而不著其臣之名。宋人弒其君杵臼﹑齊人弒其君商人﹑莒弒其君庶其﹑晉弒其君州蒲﹑莒人弒其君密州﹑吳弒其君僚﹐皆隱其臣之名﹐若國人共誅之者。豈寛弒君之賊哉﹖君惟不道﹐不君其君而後動於惡﹐非人弒之﹐自弒之也。君而不君﹐國人不與﹐社稷不保﹐國家危亡﹐而且惡名著於春秋﹐罪在賊臣之上﹐可不懼乎﹗

人無賢不賢﹐賢不賢惟君﹔政無善不善﹐善不善惟君。君惟有道﹐𨿽恆才常法﹐可以爲治﹔君惟不道﹐𨿽有大賢良法﹐亦以成亂。是故明哲之君﹐無所爲恃﹐必責於已。知天子於民庶﹐過及十一﹐禍倍百千。戰戰兢兢﹐如臨深淵如履薄冰﹐亦有嬖妾﹐南威西子﹐身之蠱也﹔亦有便侍﹐豎貂勃鞮﹐家之蠹也﹔亦貴所好﹐巧言令色﹐朝之賊也﹔亦賤所惡﹐良藥鑱石﹐國之寶也。若反其道﹐則上禍祖父下滅子孫﹐血流海內屠及百年。吾爲此懼﹐於百世之上﹐訓百世以下之爲君者。若聞吾言﹐懼而知攺﹐𨿽中才之主﹐可以保天下。其有暴君﹐終於不省﹐樂禍不悛﹐則有如前之所言者。是謂遠諫﹐亦諫之一法乎﹗

卿牧

明君欲興上治﹐舉賢以任官﹐必審官以盡其所學。稽古以爲名﹐順時以定職﹐期於允宜﹐以安天下之民。冡宰輔相天子﹐無所不理。今名爲吏﹐但主除吏。當授使授﹐當陟使陟﹐當黜使黜﹐不過注簿一小吏﹐烏得爲長卿﹖五卿皆然﹐不可以不正﹐請復名爲冡宰。冡﹐大也﹔宰﹐主也。五卿諸寺諸司史歷軍將儀衛奄人羣牧守令﹐皆其所統也﹔宮﹑朝﹑畿﹑州﹑華﹑夷﹑文﹑武﹑政事﹐皆其所治也。紀綱萬方﹐弼亮一人。君在﹐代之理﹔君崩﹐攝其政﹐乃其所任也。而其大者則在用人。周官掌邦治﹐統百官﹐均四海﹐卽用人在其中﹐當申命之以重其用人之責。人鮮睿聖﹐無私則明﹐博咨則周﹐朝之卿士日夕所見﹐豈或不知﹖近自邦畿﹐至於海隅﹐苦樂丰饑﹐其長不敢不以聞。𨿽有所蔽﹐形於別奏﹐流於謠諺﹐聞於計吏僚友遊士之口﹐皆可審察而知之。其政得失﹐其人賢不肖﹐其才長短﹐卽可馮以爲黜陟﹑爲易置。天子垂拱仰成﹐百官盡職聽命﹐嬖寵不得邀厚祿﹐貴戚不得竊尊位﹐賢能無沈淪之嘆﹐俊傑有奮興之路﹐內外之官無不得人。居此位者﹐不兼庶政﹐庶政實由以舉﹔不兼眾功﹐眾功實由以奏﹔不專治平﹐治平實由以成﹐斯無忝於冡宰。

司徒任土制賦﹐當從今職﹐以敷教歸之宗伯﹐而受以司空地利之任。今名爲戶﹐按戶納租﹐不過守籍一小吏﹐烏得爲次卿﹖請復名爲司徒。徒者眾也﹐有眾土乃治﹐土治財乃生﹐財生用乃足。眾爲邦本﹐土爲邦基﹐財用爲生民之命。司徒之職﹐重農功﹐籍土田﹐審肥磽﹐時贏絀﹐稽蓄散﹐愼出納﹐制爲成法﹐授之有司﹐毋敢廢越﹐必使民有餘藏﹑國有餘用﹐𨿽天災流行﹑年谷不登而民不困。去貪黷如鷹鸇之逐鳥雀﹐去苛斂如藥石之攻疢疾。天子不得有私用之財﹐後宮不得有珠錦之飾﹐貴戚不得有田宅之饒﹐民庶不得有侈麗之好﹐不以徵伐傷財﹐不以營作傷財﹐不以多事傷財﹐三年必生五年必成十年必富﹐斯無忝於司徒。

宗伯敷教擾民﹐以端治化﹐小大由之有所視效﹐今名爲禮﹐但言其道﹐未顯其官。請復名爲宗伯﹐宗者師也﹐伯者長也。禮出於身﹐爲天下師﹐爲百度長﹐上下從之﹐如徒之不敢違師﹐如少之不敢先長﹐名爲宗伯﹐所以重其責也。禮行於宮﹐君毋驕﹐後毋陵﹐嬪寵毋踰﹐嫡立毋易﹐庶愛毋幹﹔禮行於朝﹐君毋過尊﹐臣毋過卑﹐凡爾百職﹐有功不伐﹐有能不矜﹐居上不驕﹐居下不援﹔禮行於四海﹐父子不相離﹐夫婦不相陵﹐兄弟不相爭﹐彊不暴弱﹐富不耀貧。有難之者﹐謂三代世遠﹐末俗多僞﹐言禮於今﹐必不可行。是不達情之論也。民何愛惡﹖羣尙則愛﹐羣棄則惡﹔物何貴賤﹖羣尙則貴﹐羣棄則賤。禮不離文﹐徒文則晦﹔禮不離器﹐徒器則虛。以文以器﹐民之觀之同於優偶。禮云乎哉﹗以文見實﹐以器達意﹐敬敷五教﹐必先正君。君身先之﹐大臣率之﹐小臣順之﹐庶民觀而化之﹐風被心悅﹐𨿽驅之使勿從﹐亦且不得﹐何患乎難行﹖如是﹐則興仁興讓﹑無爭無黨﹐三代之治可復﹐斯無忝於宗伯。

司馬主兵﹐期於弭兵。兵者﹐毒民之器﹐今名爲兵﹐是示天下以尙兵﹐非吉祥之名也。請復名爲司馬。國之大事在兵﹐兵之大用在馬﹐隱其名必修其實﹐制勝有具矣。數軍實﹑核籍伍﹑教行陳﹑嚴約束﹐乃戎事之常。而其大者亦如冡卿﹐在能用人。圖危在安﹐定亂在暇﹐必素知其人之智勇﹐蓄以待用。其貳其屬﹐必皆知兵之人﹐以及朝臣牧屬有堪爲將者。又皆博訪而知之﹐一旦宼發﹐如抽矢於房﹐惟我所使﹐不患無將。己知兵﹐然後知知兵之人﹐用是卿者﹐必求知兵之才﹐試於疆場﹐徧歷山川﹐通古謀略﹐逹今情事﹐乃可以授斯任。如是﹐則卿使將﹐將使偏禆﹐偏禆使千百長﹐如臂運手﹑手操弓﹑弓發矢﹑矢破的。捍邊制蠻﹐𨿽遠在萬里﹐如提挈於左右手。甲兵不用﹐威徳遠服﹐戰勝於朝廷者﹐上也﹔賞罰嚴明﹐先期決勝﹐計日獻捷者﹐次也﹔將士和睦﹐保守封疆﹐宼至能禦者﹐又其次也。三長有一﹐斯無忝於司馬。

司宼詰姦慝﹐禁暴亂﹐表裏宗伯﹐以成政教﹐不壹於刑。刑者殘民之物﹐今名爲刑﹐是示天下以尙刑﹐非仁慈之號也。請復名爲司宼。民不知禮﹐見利則爭﹐爭成奪﹐奪成宼﹐以至於大亂。名爲司宼者﹐欲其功至於內寜外靖﹑無爲宼者﹐不啻明刑無失而已。夫功期於無宼﹐事則先於明刑﹐刑罰不中﹐當死不死﹐不當死乃死﹐當流不流﹐不當流乃流﹐其在有位﹐功罪不分﹔其在庶民﹐手足無措。賢人害小人利﹐善人禍惡人福﹐必且胥淪以底亂亡。夫刑自貴始﹐自寵始﹐自近始﹐刑乃威﹐威則民畏。刑於命獄﹐於鬻獄﹐於姦獄﹐刑乃淸﹐淸則民服。今之議獄者﹐盜殺爲重﹐財產爲輕﹐烏知財產爲四海之大命﹐有司輕之﹐恆不爲理。理不得宜﹐亦不卒事。逮役所至﹐盡其雞豚﹐亡者不復反﹐多所亡﹐漸至家室空虛﹐農民失業﹐其害大於盜殺。必申戒有司﹐懲其所知﹐儆所不知﹐孰敢不盡心於獄﹖如是﹐則臣安其職﹐不虞得罪﹔民安其家﹐不罹禍殃。宼賊姦宄無釁以作﹐斯無忝於司宼。

司空所掌﹐則如今制﹐以從周禮之考工﹐但不可名爲工。名爲工﹐是上卿下夷於賤工矣﹐奚可乎﹖請復名爲司空。宮室美﹐則山林空﹔衣服麗﹐則機絲空﹔飲食侈﹐則牢塒空。名爲空者﹐欲其不空也﹐猶治亂之臣曰亂臣也。時平則淫﹐物丰則奢﹐畢命曰「世祿之家﹐鮮克由禮。敝化奢麗﹐萬世同流。」奢麗之風﹐實由上作。居斯位者﹐其朝夕陳戒於君﹐告以太康好峻宇而夏亡﹐紂作奇技而殷亡﹐幽王殫杼柚之力而周亡。傳有明鑑﹐不可不懼。楩楠不發於荊蜀﹐丹靑不進於辰沅﹐翡翠不進於交廣﹐珠璣不進於雷池﹐織繡不造於東吳﹐三代尊卣不禦﹐汝定陶器不禦﹐苑囿不廣﹐禽獸不蓄﹐桂柏不植﹐橘茘不嘗﹐無徵伐轉輸之勞﹐以造舟車﹐增甲楯。於是民不費財﹐農安耕作﹐養老育幼﹐不廢其業﹐斯無忝於司空。

六卿之貳﹐皆卿才也﹔亞長一命﹐其位已﹐尊皆天子大臣也。今名爲侍郎﹐郎﹐微官也﹐其辱已甚。請從其長之名而爲少。冡宰之貳﹐曰少宰﹐司徒之貳曰少司徒﹐各置左右。其次四卿皆然。六卿有退者﹐卽以代之﹐其任如長。嘉績並著﹐斯無忝於卿貳。

京師﹐天子之都﹐今夷爲府﹐京尹重任﹐今爲閒職。請從漢制﹐名爲京兆尹。貴戚有訟﹐決於是﹔六軍犯法正於是﹐王侯公主後族奄奴嬖幸﹐不得肆行﹐豪俠不得惑眾﹐姦宄不得潛藏﹐京師肅淸﹐郊圻無虞﹐斯無忝於京兆尹。

卿尹如是﹐余官可定也。內有六卿﹐外有羣牧﹐古之制也。今又以巡撫臨之﹐非由內使﹐虛有巡名﹐多官盛衛﹐以都禦史之威﹐恐喝官民。府縣之吏﹐入見嚴於朝參﹐跪拜卑於奴隸﹐卿屬無此禮﹐乃行於外以辱君子﹑挫志士﹐是教天下以無恥﹐何以風有位﹖出入鐃吹﹐行道霆震﹐上下隔絕﹐稟令發命﹐三累而上﹐三累而下﹐而後及民。天子一人﹐六卿在內﹐不周萬里﹐故設斯任。乃亢絕如是﹐亦何與於蚩蚩農民﹑瑣瑣婦子﹖都禦史旣革﹐其並革之。昔未有巡撫﹐三司分治賦兵刑而無所統﹐固非良法。請亦革之﹐而復立州牧﹐賦兵刑以其貳屬分理而統於牧。牧者養也﹐當下其尊而與民親﹐以時行視﹐少從省﹝少﹞騎﹐裹糧束芻﹐步田塍﹐入廬舍﹐訊父兄﹐撫婦子﹐如召伯巡行﹐遇有訟者就決於樹下﹐周知民艱﹐從欲去惡﹐目見遂行。軍伍修整﹐武備嚴密﹐內外有宼﹐隨發攘除﹐百姓不驚。其於守令﹐重之如保母﹐親之如弟侄。以事時見﹐降階以迎﹐登堂以揖﹐燕好以密﹐而禁其跪拜。春秋會盟之禮﹐五等之爵𨿽有上下﹐同列同坐﹐同歃同盟﹐其相稱皆曰君﹑曰寡人。大國大夫﹐亦得會伯子男。豈若今之外吏﹐尊卑懸絕哉﹗故州牧於守令﹐當敬之以禮賢﹐親之以共勵。及考績之年﹐功罪明列﹐不敢隱蔽。牧考則諸績聽於六卿。於是各盡其職﹐境內無虞﹐斯無忝於州牧。

古人有言曰﹕非知之艱﹐行之爲艱。府縣之官﹐以知爲名﹐非義也。請如漢制﹐爲郡守﹐爲縣令。守者保也﹐令者善也。保土善民也。

善任

六卿旣得人﹐任之又有其道。有道則能盡其才以告成功﹐失道則𨿽篤於用賢﹐終於才絀而政廢。天下治亂﹐社稷安危﹐皆由於此。其道有四﹕一曰專﹐天子有六卿﹐猶身之有耳目手足﹐耳惟聰﹐目惟明﹐手惟執﹐足惟履﹐不相爲用﹐各專其職。唐虞之臣﹐惟禹爲無善不備﹐故終陟元後。若棄爲后稷﹑契作司徒﹑臯陶作士﹑垂﹝倕﹞共﹝供﹞工﹑益作虞﹑伯夷作秩宗﹑夔典樂﹑龍作納言﹐專典一職﹐終身不易。使八臣互易其位﹐豈不可以爲理﹖終不若取其尢長﹐各用其極。是以唐虞之治﹐巍巍如天﹐非後世所能及。當法此以任官﹐旣有成績﹐終身不遷。老而避位﹐必舉賢以自代。歷年旣久﹐守官旣專﹐其慮益熟﹐其學益精﹐其事易成。二曰虛﹐天子有六卿﹐如匠之有繩墨斧斤﹐引之旣直﹐斵之無爽。宮室乃成﹐𨿽垂班之巧亦不能廢。人君長於宮中﹐天下之事不能周知﹐而且居髙易驕﹐處富易侈﹐敗度敗禮﹐嘗﹝常﹞不自覺。尙賴諸元老格其非心﹑講道論徳﹐以補闕裁過。毋作聰明以自用﹐毋作好惡以遵法﹐毋拒忠言以聞過﹐則受益爲多。三曰親﹐天子有六卿﹐當如魚之得深淵﹑鳥之得深林﹐以遊以處﹐不欲久閒。古者謂異姓之臣曰甥舅﹐勢亢分疏﹐亢欲其下﹐疏欲其親﹐故下之若舅﹑親之若甥。咨訪時見﹐敷奏時見﹐暇豫時見﹐燕飲時見﹐嬖妾媚寺辭臣諧優皆屏而遠之﹐以專於有道。如江河之浸﹐膏澤之潤﹐久則與化。四曰敬﹐六卿有過﹐如月之食﹝蝕﹞﹐何損於月﹔如山隕石﹐何損於山。大明不同於炬火﹐崇岡不等於土垣﹐豈爲小災所傷﹖當視此以禮上卿﹐上卿非大過不退﹐不錄其小失﹐不加以小罰。凡罰﹐月奪其祿﹐歲奪其祿﹐累降其階﹐此罰但可行於卿貳羣牧以下﹐而絕於六卿。待以師賓之禮﹐不敢煩責﹐是謂能敬。若常班定分﹐不可以言敬。如是﹐任之專﹐受之虛﹐待之親﹐禮之敬﹐君臣同心﹐上下一徳﹐無嫌疑無猜忌﹐不間於讒慝之口﹐君無不測之恩威﹐臣無不虞之禍福﹐中道不變﹐始終不易﹐樂哉斯時﹗君卿和於上﹐小臣和於下﹐庶民和於野﹐休風所被﹐天下大治。

吾聞君子之道﹐無徳不酬﹐無施不報。爲人臣者﹐終其身以死守官﹐佐君爲聖以致太平﹐朝廷百姓並受其福﹐而榮不加於本職﹐澤不及其子孫﹐仁人深所不忍。是故勞久者報之以富貴﹐功大者報之以封爵。夫尊爲上卿﹐祭祀燕飲﹐其禮必備﹔親族賓朋﹐仰望必多﹐故九命食祿九千石而殺以下。三公至貴﹐難得其人﹐故爲兼官。若內貳外撫﹐皆得以兼﹐武臣總兵亦蒙師保之名﹐其褻已甚。故惟六卿得兼公孤而絕於下。老而請歸﹐則營其宅﹐仍其祿﹐官其嫡子﹐食其庶子﹐時賚其後孫。古者列爵惟五﹐所以崇徳報功。後世以徵戰奪天下﹑剿叛亂﹐專尙武勇﹐欲人致死﹐於是乃創爲制﹐非軍功不矦。此衰世之制﹐豈可爲法﹗凡六卿能進賢富民﹑靖亂變俗﹐是有大勛勞於天下﹐宜因其功之大小封爲矦伯﹐或止於身﹐或一二世﹐或數世﹐或世世不絕﹐斯報功之典無缺。如是﹐則忠上惠下﹐各盡其禮﹐君臣之道乃全。

省官

官多則祿不得不薄﹐祿薄則侵上而虐下﹐爲盜臣﹐爲民賊。故養民之道﹐必以省官爲先務焉。今夫富人之家﹐百羊爲羣﹐以一人牧之足矣﹐主人慮其不周也﹐旣立之牧﹐又爲之監﹐司芻有人﹐司菽有人﹐欲厚其廩食﹐而羊息不足以供之。薄其廩食﹐則必竊芻與菽﹐而羊且瘦而多耗矣。多官害民﹐亦猶是也。內有六卿﹐有京尹﹐各有貳有屬﹐其諸太史國學歷象圉牧儀衛饗膳之類﹐無多人也。京營之卒十萬人﹐司馬卽爲元帥﹐不別置武帥﹐但有偏裨﹐有事則少司馬帥以徵伐﹐則內戎職亦不多人。外有州牧﹐有郡守﹐有縣令﹐亦各有貳有屬﹐其驛倉諸司無多人也。鎭屯之卒﹐卽以州牧爲元帥﹐不別置武帥﹐但存偏裨﹐有小宼﹐則使一將討之﹐有大徵伐﹐其方寜則牧親行其方﹐不寧則使其貳率將士以從於少司馬﹐則外戎職亦不多人。內外執政任事之臣﹐大略不過如此。今之所謂重臣﹐我以爲閒職者﹐有六官焉﹐皆可革也。六官維何﹖宰相也﹐太子之官也﹐翰林也﹐都禦史也﹐諫官也﹐總兵之官也。冡宰統百官﹐均四海﹐伊尹傅說周公皆爲是官﹐不聞商周之世更別有相﹐加於三公之上者。宰相不可革乎﹖吾聞一師教眾子﹐不聞眾師教一子。孺子入學﹐六卿六貳皆可爲師﹐乃別爲之立三公﹑立三孤﹑立詹事﹐多其官屬﹐雜沓盈庭﹐此何爲者﹖太子之官不可革乎﹖六卿六貳皆老成明達﹐其學可以進講﹐其文可以掌詔令﹐其多聞可以總史官﹑修國史﹐翰林不可革乎﹖六卿之尊﹐秉天下大政﹐百官受成﹐除慝糾繆﹐豈有不足﹐更何所藉於都禦史﹖都禦史不可革乎﹖六卿六貳進講陳戒﹐師箴﹐蒙誦﹐百工諫﹐士議於學﹐庶人謗於道﹐皆諫官也。天子特不納諫爾﹐苟能納諫﹐何患直言之不聞﹖諫官不可革乎﹖兵者﹐自然之理﹐人情之常﹐審勢好謀﹐可以決勝﹐何必猛如虎﹑貪如狼者乃可爲大將﹖陽明子禽宸濠﹐皆以知府爲將而成大功﹐前事之驗也。先登﹐陷陣﹐致帥﹐挑戰﹐勇力之士﹐軍中所寶﹐但可使之爲偏裨﹐不可使總三軍爲大將﹐是故內戎屬之司馬﹐外戎屬之州牧﹐可以靖亂﹐可以禦宼﹐盡除彊鎭﹐又無擁兵逆命之憂。總兵之官不可革乎﹖革此六官並其屬﹐所省多矣。官旣多省﹐當從周九命之數﹐其官名去鄙冗不典者﹐取周漢之官以更之。官之有品也﹐自曹魏始也﹔品之有從也﹐自元魏始也。衰世之制也。九命足以定尊卑矣﹐而周之恆命﹐猶缺八九﹐不病其簡也。夫更命爲品﹐猶未有害﹐乃品分正從﹐重之而爲十八﹐繁累不經﹐適以滋多官之獘﹐其害爲甚。不法先王而襲衰世之制﹐柰何至於今無正之者﹖予賤士也﹐不登朝堂﹐不見國典﹐不能詳言。竊謂可省之官大略如是。官旣省﹐然後祿可制也。

制祿

自天子至於縣丞史﹐皆食於農。是以古者班祿﹐亦起於農夫食人之數。井田旣廢﹐田不可分﹐至於漢﹐以谷班祿而以石﹝120斤﹞差。降及於唐未之有攺。其在於今﹐曷爲不可﹗請用漢制而損益其數﹕三公﹐九命一品﹐祿九千石﹔三孤﹐八命二品﹐爲八千石﹔六卿﹐七命三品﹐爲七千石﹔六卿之貳﹐六命四品﹐祿降其卿二﹐爲五千石﹔京尹之品如卿貳﹐祿降其二﹐爲三千石。

六卿極尊﹐爲三品者﹐周制矦七命﹐𨿽大勛勞如太公周公﹐爵不過矦﹐比於今之三品。以兼三公﹐故稱公。公孤官不備﹐爲兼官﹐惟六卿得兼﹐余不得兼。六卿兼三公者﹐如其命爲一品﹐祿九千石﹔兼三孤者﹐如其命爲二品﹐祿八千石。卿之屬及諸卿寺國學史官司曆之類﹐則自二千石以五降至千石。其次末之屬﹐則自八百石以二降而至百石。

州牧六命四品﹐比京五品﹐爲三千石﹔郡守五命五品﹐比京六品﹐爲二千石﹔縣令四命七品﹐比京八品﹐益其祿爲千五百石。牧守之貳﹐則自千五百石以五降至千石﹔牧守之屬﹑縣之丞尉及他末職﹐則自八百石以二降而至百石。卿貳京尹京令牧守令之祿﹐皆以實。其餘命𨿽多﹐品𨿽崇﹐無重任﹐無民責﹐當如漢法。

二千石有中﹑眞﹑比之分﹝漢﹕中二千石﹐月各180斛谷﹐眞150﹐比100﹞。自二千以下﹐爲上中下之等﹔上二千石則二千石﹐中二千石則千二百石﹐下二千石則千石。八百石以下﹐亦以是差之﹐百石以實。功臣之子孫繼世者﹐公比卿爲七千石﹐矦比卿貳爲五千石﹐伯比京尹爲三千石﹐皆以實。

武臣內屬司馬﹐外屬州牧﹐酌以前代之制﹐定爲衛尉﹑都尉﹑千夫長﹑百夫長之號﹐其祿則自二千石以下﹐如卿牧守令之屬﹐以三等次降之﹐百石以實。其有徵戍之勞﹐則益其祿﹐贍其家。有功則厚其賞賚﹐有大功則封爲矦伯﹐不爲限制。

京師石粟﹐𨿽賤不下千五百。中原之麥﹑衡湘之米﹐非凶歲石不過三百。若準以石數﹐則一石不過三百﹐有名而無實﹐遠方之吏﹐不得賴祿以爲家矣。計其值﹐𨿽不能如京粟之值﹐當石以千﹐準四方﹐歲報粟之貴賤﹐而各增益其石。若山巖之邑﹐不毛之地﹐則多給以錢﹐或純以錢。

六卿得受九命之榮﹐食上公之祿者﹐重大臣也。卿貳京尹京令祿以實者﹐重其任也。牧守令祿以實者﹐重民命也。縣令加五百石者﹐保赤子也。其它秩從尊而祿從降者﹐所以別勞逸也。百石不降者﹐卹小吏也。繼世而祿降於爵者﹐不任事也。武臣有功勞不限賞者﹐重戎事也。遠方之祿﹐不計石而核其值者﹐不虛惠也。粟少以錢者﹐通其變也。如是﹐則尊卑有別﹐輕重得宜﹐而祿可均也。官省則吏役亦省﹐祿厚則廩食亦厚﹐可從而定已。

凡人之性﹐上者有義無利﹐其次見利思義﹐其下見利忘義。上下少而次者多﹐厚其祿所以興義也。上者不徳而忠﹐其次徳而後忠﹐其下𨿽徳不忠。上下少而次者多﹐厚其祿所以勸忠也。興義勸忠﹐所以厚民生也。

有患此者﹐謂國用不足﹐百官之祿驟增十五倍﹐將焉取給﹖是殆不然。君臣驕奢﹐民生殫亡﹐太倉之粟非其粟﹐府庫之財非其財﹐而奚啻於百官之祿﹗君臣恭儉﹐民生富庶﹐太倉之粟不可勝食﹐泉府之錢不可勝用﹐而何有於百官之祿﹗

達政

有明君﹐則有賢輔﹔有賢輔﹐不患有司之不良﹔有司良﹐不患政事之不達。反是則政𨿽善不達。凡政之大者在黜陟﹐何以爲黜﹐何以爲陟﹖責飽者必炊飯﹐責暖者必縫衣﹐責治者必養民。養民之善政﹐十有八焉﹕勤農丰谷﹐土田不荒蕪﹐爲上善政一。桑肥棉茂﹐麻薴勃郁﹐爲上善政一。山林多材﹐池沼多魚﹐園多果蔬﹐欄多羊豕﹐爲上善政一。廩蓄不私斂﹐發濟不失時﹐水旱蝗螽不爲災﹐爲上善政一。犯其父母必誅﹐兄弟相殘必誅﹐爲上善政一。闡幽發潛﹐彰孝舉節﹐爲上善政一。獨騎省從﹐時行鄕裏﹐入其茅屋﹐撫其婦子﹐民不以爲官﹐無隱不知﹐爲中善政一。彊不淩弱﹐富能周貧﹐爲中善政一。除彊暴姦僞﹐不爲民害﹐爲中善政一。居貨不欺﹐商賈如歸﹐爲中善政一。省刑輕杖﹐民自畏服﹐爲中善政一。察姦發隱﹐四境無盜﹐爲中善政一。學校殿廡常新﹐春秋享祀必敬﹐爲下善政一。城隍道路橋梁廬舍修治﹐爲下善政一。納賦有方﹐致期不煩﹐爲下善政一。選勇力智謀﹐具戈甲幹楯﹐教之騎射﹐以衛四境﹐爲下善政一。天災流行﹐疫癘時作﹐使醫療治﹐爲下善政一。蔬食布衣﹐燕賓必儉﹐爲下善政一。

上善政六﹐中善政六﹐下善政六﹐凡十八善政。以課縣令﹐重其權﹐厚其祿。其牧守﹐但行考績﹐不得專制﹐待以賓禮﹐不行跪拜。凡有興革﹐惟其所爲﹐三年考績﹐無功有過者黜﹐無過無功者以其品秩致仕﹐三考有上善政者受上賞﹐有中善政者受中賞﹐有下善政者受下賞﹐其升遷以是爲差。十八善政皆備﹐九年之間﹐民昔貧而今富﹐昔好犯而今知禮﹐治化大行﹐斯爲上功。惟不受國﹐封爲矦伯﹐厚其廩祿﹐冕服輿馬﹐比於古之諸矦。公卿缺﹐則舉用之﹐或老而歸田﹐予以爵祿終其身﹐錄其子孫以崇報功。如是﹐則有位知勸﹐咸自競勉﹐何治功之不成﹗

更幣

古者言富﹐惟在五穀。至於市易﹐則有龜貝金錢刀布之幣﹐其後以金三品﹐亦重在錢。後乃專以錢﹐而珠玉龜貝銀錫之屬﹐但爲噐用﹐不爲幣。自明以來﹐乃專以銀。至於今﹐銀日益少﹐不充世用﹐有千金之產者﹐嘗旬月不見銖兩﹐穀賤不得飯﹐肉賤不得食﹐布帛賤不得衣﹐鬻谷肉布帛者亦卒不得衣食﹐銀少故也。當今之世﹐無人不窮﹐非窮於財﹐窮於銀也。於是楓橋之市﹐粟麥壅積﹐南濠之市百貨不行﹐良賈失業﹐不得旋歸。萬金之家﹐不五七年而爲窶人者﹐予旣數見之矣。

夫財之害在聚。銀者﹐易聚之物也。範爲圜定﹝圓錠﹞﹐旋絲白燦﹐人所貪愛﹐囊之瘞之﹐爲物甚約﹐一庫之藏﹐以錢則百庫﹐𨿽盡四海而不見溢也。大吏則箕翕斗奭﹝舀﹞﹐歲運月轉﹐輕於隼逝。一騾﹝騾﹞所負﹐以錢則百騾﹐𨿽累百萬而人不覺也。蓋銀之易聚﹐如水歸壑。哀今之人﹐尙可恃此以爲命乎﹗聖人復起﹐必有變道矣。天運物運﹐皆有循環﹐興必廢﹐廢或復﹐錢廢於前代﹐豈不可復於今世﹗救今之民﹐當廢銀而用錢﹐以谷爲本﹐以錢輔之﹐所以通其市易也。今𨿽用錢﹐不過以易魚肉果蔬之物﹐米石以上﹐布帛匹以上﹐則必以銀。涓涓細流﹐奚補於世﹗錢者泉也﹐必如江河之流﹐而後可博濟也。

凡祿九千石以下﹐皆令受粟。度宮朝官軍之所用﹐皆令輸緡﹐以錢附粟而給之。其在州郡縣﹐常賦皆令輸粟。凡祿三千石以下﹐皆令受粟。度城郭兵役之所用﹐皆令輸緡﹐以錢附粟而給之。其在邊防﹑內屯﹑將祿﹑卒食﹐皆令受粟。度甲冑衣履之所用﹐皆令運緡﹐以錢附粟而給之。惟是禮大臣﹐惠百官﹐旣厚其祿﹐積粟何以運歸﹖則多與之錢﹐使可以置田宅﹑遺子孫﹐所以別於商賈也。夫賦以錢配﹐祿以錢配﹐餉以錢配﹐自朝廷至於閭閻﹐自叚帛至於布絮﹐出納無非錢者﹐不出三年﹐白銀與銅錫等矣。昔者一庫之藏﹐今則百庫﹐天府𨿽廣﹐其勢不可多藏也。昔者一騾之負﹐今則百騾﹐家室𨿽富﹐其勢不可多藏也。有出納皆錢之便﹐無聚而不散之憂﹐錢不流於海內﹐其安之乎﹗

客有發難者﹐一難曰﹕錢重難行﹐民商必病。我應之曰﹕漕粟數百萬﹐舟挽而注太倉﹔皮絮之枵﹐銅鐵之墜﹐騾馱而越山谷﹐而病錢之難行乎﹗二難曰﹕銅不可采﹐又不易市﹐壚冶多廢。我應之曰﹕貨至無多寡﹐須多則多至﹐須少則少至。昔之計錢以萬數﹐以巨萬數﹐以億數﹐以億萬萬數﹐金之生也﹐無古今異﹐豈生於古而死於今。三難曰﹕民欲難拂﹐俗尙難移﹐民之愛銀也﹐殺身不顧矣。其能廢之乎﹖我應之曰﹕米粟之徵兼錢﹐布縷之徵兼錢﹐力役之徵兼錢﹐關鹽之徵以錢﹐市貨之徵以錢﹐天下之錢多納於公。宮中之用以錢﹐朝廷之用以錢﹐百官之祿兼錢﹐兵衛之饋兼錢﹐芻豆之市以錢﹐府庫之錢盡布於天下﹐歲納歲出﹐如發原放海﹐不少止息。民惟恐錢之少﹐𨿽驅之使用銀﹐不可得已。

匪更

句匯問曰﹕卿牧﹑善任﹑省官﹑制祿﹑達政﹑更幣六篇之言﹐畞旣聞之矣。然諸名物多寡之數﹐行之久矣﹐至於今而欲盡更之﹐恐有所不可﹖唐子曰﹕吾何欲變哉﹗順情合義而仍之者也。於其所當正而正之﹐則職盡﹔於其所當省而省之﹐則官淸﹔厚其祿﹐則臣勸﹔專其養﹐則民安﹔通其窮﹐則財用足。如是﹐則上下同欲﹐民心大悅﹐自然之理﹐豈變之爲乎﹗君子行法﹐爲從爲更﹐何常之有﹗行之而民悅﹐則行之﹐從其所欲也﹔行之而民不悅﹐則不行﹐更其所不欲也。且衰世習行之政﹐有必不可仍者。古人有言曰﹕聖人之興也﹐不相襲而王﹔夏殷周之衰也﹐不易禮而滅﹝戰國趙策二﹞。蓋禮之旣壞﹐如美木積久而有蠧朽﹐不可以爲宮室﹐是以﹝故﹞聖人之興也﹐隨時制法﹐因情制禮﹐豈有不宜者﹗詩云「緇衣之宜兮﹐敝﹐予又攺爲兮。」物無敝而不攺者﹐緇衣始制﹐亦嘗美矣﹐及其敝也﹐衿傾袪﹝袖口﹞錯﹐四垂紕離﹐非復緇衣矣。猶復服之﹐以爲不攺其舊﹐可乎﹖及其攺爲之﹐其衿其袪﹐已非故繒﹝緇﹞。自絙七入﹐出於新染。觀其色﹐攬其度﹐宛然故緇之初加於體也。以爲攺其舊﹐可乎﹖季世所行之政﹐昔嘗以致治矣。及其旣久﹐國家無事﹐君臣宴安﹐喪志成鄙﹐未能遠謀。官守不明﹐惠澤不行﹐名存而實亡﹐文餙益美﹐不顧百姓之便利。於斯之時﹐猶爲謹守舊章﹐不敢踰越﹐是服敝緇衣也。有有爲之君臣﹐奮興在位﹔去因仍之舊法﹐殫制作之精思﹐愼慮時宜﹐講論典禮﹐審量法度﹐歸於百姓之便利﹐以發四海之塵蒙。於斯之時﹐官墮其職守﹐民之苦於敝法久矣。一朝棄其舊而新是圖﹐宜民宜俗﹐安之如固有之﹐是服新緇衣也。然則陳晦縿裂﹐已屬委棄﹐取而服之﹐是謂變常。燦燦在身﹐不易其制﹐委蛇合度﹐是謂從舊。新舊之故﹐從變之宜﹐惟精義者爲能通天下之故﹐類民物之情。人君不明﹐執政不敏﹐司牧不勤﹐謹守舊制。惡政令之不行﹐飛牒文示﹐徧於天下﹐制爲斬流之刑以懼之。卒之民玩坐廢﹐斬流亦不行﹐朝廷亦不復問﹐謂之無官無政可也。詩曰﹕不愆不忘﹐率由舊章。其予言之謂矣。

用賢

書曰﹕恭作肅﹐從作乂﹐明作哲﹐聰作謀﹐睿作聖。詩曰﹕國𨿽靡止﹐或聖或否。民𨿽靡膴﹐或哲或謀﹐或肅或乂﹝艾﹞。此五者﹐人之恆徳﹐生而各具。謂非然者﹐其必天無水火木金土﹐人無言視聽思恭。五者惟聖人乃全﹐其次或兼四三徳﹐其次或兼三二徳﹐其下亦具一徳。必有聖者﹐何患國論之無定﹔亦有哲謀肅乂之一長者﹐何患才猷之無濟。吾不謂凡民皆然。愚夫愚婦﹐具五者之體而愚不及﹔士具五者之體而才或不達﹐學或不充。四海之大﹐凡百多士﹐必有能學達才者﹐用之將不勝用。

然盛世常見多才﹐衰世常患無才﹐其故維何﹖易之泰曰﹕小往大來。是時肅乂哲謀聖在位﹐狂﹑僭﹑豫﹑急﹑蒙在野﹐故見爲多才。否曰大往小來﹐是時狂僭豫急蒙在位﹐肅乂哲謀聖在野﹐故常患無才。夫泰否﹐非天爲之﹐實人爲之﹔大小往來﹐非時之泰否爲之﹐實君之明昏爲之。紂有臣億萬﹐惟億萬心﹐周師至郊﹐無一人能禦者﹐遂一戰破紂之國。此億萬臣中﹐有陳洪範之箕子﹐若紂能早用之﹐則彜倫敍於有商﹐肅乂哲謀聖並爲之用﹐武王之聖亦終爲商之良臣﹐而有商豈至於滅亡﹖幽王無道﹐尹氏﹑皇父亂政﹐小人盈朝﹐犬戎至郊﹐無一人能禦者﹐遂弒幽王於驪山之下。當其時﹐有賦小旻之賢大夫﹐若幽王能早用之﹐則彜倫敍於西周﹐肅乂哲謀聖並爲之用﹐犬戎𨿽彊虣﹝暴﹞﹐亦終爲周之外臣﹐而西周豈至於滅亡﹖紂有此賢父師﹐幽王有此賢大夫﹐二賢近在左右﹐人皆不知﹐其處於下位﹑淪於巖野者﹐又孰從而知之﹖然則紂幽之世﹐其才奚不若湯文之世﹖使以好色之心好徳﹐以寵佞之心寵賢﹐則伊傅周召比肩於朝﹐博而求之﹐如燧火源泉﹐不可勝用。

有難之者﹐謂﹕知人之明﹐自古爲難。友不知友﹐父不知子﹐兄不知弟﹐亦且不能自知。君𨿽哲﹐臣𨿽明﹐恐亦有所難知﹖吾謂﹕友不知友者﹐無所試其友﹔父不知子者﹐無所試其子﹔兄不知弟者﹐無所試其弟﹔不自知者﹐無所自試。蓋今學校實亡﹐無以教士﹐無以取士﹐惟馮於旣試。今以非文之文教士取士﹐賢愚雜進﹐孰能爲辧﹖譬如不耘之田﹐谷稗並生﹐納稼於場﹐谷稗並積。北碾南捶﹐谷稗並下﹐簸篩旣施﹐蕛稗乃去﹐嘉谷乃得。士竊三試而進﹐如在碾捶之前﹐迨授官考績﹐猶簸篩旣施﹐稗士乃去﹐谷士乃得。蓋才可僞﹐功不可僞﹐臨民聽政﹐長短賢不肖立見。才𨿽混於始進﹐而不能掩於旣試。又廣之以內外大臣所薦﹐並用而試之﹐豈不可以得人﹐而何患人之難知﹗

又有難之者﹐謂﹕天子一人﹐庶官有萬﹐𨿽至明有所不及﹐𨿽至察有所不周。於是以私以賄﹐上下相援﹐以虐爲能﹐以貪爲良。其於賢者﹐惡其異已﹐以小過受降革之罪。京朝之官﹐陷人奪位﹐援黨助已﹐傾害之術﹐巧於儀秦。結近侍﹐通宮掖﹐以惑天子之耳目﹐能使黑白變行﹑功罪異狀﹐將何以救之﹖吾謂﹕水流濕﹐火就燥。不聞臯陶用驩兜之徒﹐驩兜用臯陶之徒。惟元凶秉政本﹐霸天下﹐故羣姦附勢引朋﹐以朝廷爲巢窟。若天子用冡宰得人﹐冡宰總五卿得人﹐以共攝羣牧﹐皆得其人﹐如网在綱﹝有條不紊﹞﹐無一綸之不就理﹐則百職無所容其姦。𨿽有姦者﹐亦化爲良﹐而何患賢者不用﹑不肖者不去﹖是故君何以昏﹖自用則昏﹔君何以明﹖用人則明。恭已虛衷﹐不敢自是﹐師冡宰而友五卿﹐舉社稷以從﹐是謂以眾明爲一明﹐以眾聰爲一聰﹐不勞而天下大治。

六善

句匯問爲政之道﹐唐子曰﹕六善備﹐可以爲政矣。何謂六善﹖曰違己﹑從人﹑愼始﹑循中﹑期成﹑明辧﹐是謂六善。堯舜﹐聖人之雋也﹐猶不敢自用﹐而況聖不及堯舜者乎﹖況賢遠於堯舜者乎﹖況不賢不見堯舜之履迹者乎﹖書曰﹕有言逆於汝心﹐必求諸道﹔有言遜於汝心﹐必求諸非道。逆己非逆﹐遜己非遜﹐勿己之是﹐惟道之歸﹐是謂違己。天下有天下之智﹐一州有一州之智﹐一郡一邑有一郡一邑之智﹐所言皆可用也。我有好﹐不卽人之所好﹔我有惡﹐不卽人之所惡﹐眾欲不可拂也。以天下之言謀事﹐何事不宜﹔以天下之欲行事﹐何事不達﹗詩曰﹕先民有言﹐詢於蒭蕘。人無賢愚﹐皆我師也。是謂從人。凡事﹐見以爲可﹐而其中有不可者焉﹔見以爲不可﹐而其中有可者焉。惟一再思之﹐更覆思之﹐不必上智﹐其端必見﹐其識必及。若不思而遂行之﹐其爲悔也後矣﹔不思而遂不行﹐其爲惜也多矣。發政如發矢﹐矢發不可復反﹐政發不可復收。書曰﹕若虞機張﹐往省括於度則釋。鵠之度在目中﹐不省則不見也。是謂愼始。始非不愼也﹐迨其後﹐有欲速而不逹者﹐有厭倦而若忘者﹐遂有中道而廢者矣。中道而廢﹐則民多玩﹐後𨿽有作﹐不可爲矣。詩曰﹕不競不絿﹐不剛不柔﹐敷政優優。又曰﹕不震不動﹐不戁不竦。言不欲速也﹐毋厭倦也。如農夫之耕耘﹐四時不失序焉﹐日月見其長焉。是謂循中。始旣已愼矣﹐中旣已循矣﹐而有不保其終者。小噐易盈﹐志滿則驕也。宣王﹐中興之君也﹐及其徳衰﹐而小雅之刺者三章﹝祈父﹑黃鳥﹑我行其野﹞﹔桓公﹐五霸之盛也﹐及其气矜﹐而葵丘之叛者九國。不啻此也﹐書曰﹕爲山九仞﹐功虧一簣。武王﹐聖人也﹐召公猶慮其服九夷八蠻﹐或啟侈心﹐而進一簣之戒。而況徳本中人﹑智效一官者乎﹖是故政必期於有成也。無樞易拔﹐無軸易脫﹐不可謂違己。左言則左﹐右言則右﹐不可謂從人。卿士盈廷﹐發難不已﹐不可謂愼始。牓牒申命﹐日遵歲結﹐不可謂循中。考績多良﹐治功不見﹐不可謂有成。若是者﹐辧之不明故也。集人成已﹐始終一貫﹐物不能蔽﹐人不能欺。功之成﹐不於成成﹐立志發令﹐已立其成。明辧於此﹐而後六善備焉。六善備﹐可以爲政矣。

卹孤

蘇州有育嬰之堂﹐以收棄子。凡窮民之不得有其子者﹐則送之堂中。願育者懷之而去﹐衣褓醫藥﹐無不備焉。月給乳婦之食三百錢﹐乳婦之記籍者三百餘人。歲費千餘金﹐皆士大夫助之。此一鄕之善事也。

唐子貧﹐歲丰而家人恆饑﹐妻寄食於女家。僕原有一男一女﹐以其婦傭乳於外﹐鬻其男於遠方。女生一月﹐送之育嬰堂。唐子不忍﹐常使視之。其所養之家﹐子死﹐願以爲己子﹐故育之專而無疾也。諸乳婦多不良﹐第貪三百錢。得堂中之衣褓﹐皆用於己子。所養之子﹐置之不顧﹐故多病死。其籍記中﹐病者十二三﹐死者十一二矣。堂中𨿽有察嬰之規﹐使從事者視之﹐不過月一至焉﹐豈能相與寢處﹐故病死者多也。自有此堂以來﹐所活者多矣﹐然念所不得全者﹐恆爲戚戚焉。

一郡之中﹐𨿽有此善事﹐不過小補﹐而況天下之人﹐生民之多﹐饑無食﹑寒無衣﹑父母不得養﹑兄弟妻子離散﹑嬰兒之委於艸莽者﹐不知其數矣﹗當是之時﹐天地不能容其生﹐鬼神不能救其死﹐心爲之痛而手不能援﹐吾其如彼何哉﹗𨿽有仁人﹐盡出府庫之財﹐盡發太倉之粟﹐以大賚四海﹐亦猶之乎育嬰堂也。

吾嘗觀於田矣﹐天久不雨﹐諸苗將槁。吳中之人﹐農眾而力勤﹐車汲之聲達於四境﹐然灌東畞而西畞涸﹐灌南畞而北畞涸﹐人力𨿽多﹐無如之何。迨夫陽極陰起﹐蒸爲雲霧﹐不崇朝而徧於天下﹐沛然下雨﹐蒙蒙不休﹐旦起視之﹐苗皆興矣﹔溝塍蔓生之艸﹐皆苗甲靑靑矣。人力之勤﹐不如普天之澤也。以人譬苗﹐以雨譬政﹐若使四海之民﹐家給人足﹐衣食飽暖﹐父母之心﹐人皆有之。男子生而願爲之有室﹐女子生而願爲之有家﹐男有室以養其父母﹐女有家以遺其父母﹐惟恐生男生女之不多也﹐亦奚待於育嬰堂哉﹗百爾君子﹐何不以文王治岐之政﹐陳於今天子之前乎﹗

善遊

陟髙山而遠望﹐遊長川而安流﹐望之蒼然﹐臨之漪如﹐斯亦天下之美觀﹐人情之所樂﹐君子所不廢者也。是以黃帝遊於釜山﹝在河北保安南﹞﹐堯遊於康衢﹐舜遊於四嶽﹐禹遊於會稽﹐文王樂於靈臺﹐武王浮於河流﹐成王偕饁於南原﹐周公舉觴於洛水﹐仲尼登太山﹑遊於舞雩﹐曾點浴於沂水。由是觀之﹐古之帝王聖哲﹐未聞以遊爲敗徳而絕其履迹也。人見太康遊而有窮拒河﹐穆王遊而淮徐作亂﹐遂爲敗徳之事莫過於遊。夫二君荒淫昏髦﹐先自敗徳矣。百姓積怨﹐國事不修﹐𨿽不好遊﹐亦有內起之變﹑外發之宼﹐豈待遊而後致亂哉﹖昧於事君之道者﹐於其出遊﹐不能因其勢而利道之﹐卽其事而奘掖之﹐徒立直諫之名﹐懲荒遊之禍﹐扼於殿上﹐沮於道中﹐引裾裂衣﹐當車斷靷﹝若辛毗之諫魏文﹑郭憲之諫光武﹞。忠則忠矣﹐我以爲多事矣。君子不拂人情﹑不逆眾志﹐是以所謀易就﹐以有成功。揵錮閉幽者﹐憂之象也﹔啟辟渙散者﹐樂之情也。鳥守故巢﹐亦翔於叢林﹔魚潛在淵﹐亦洄於蕩澤。魚鳥有情﹐何況於人。人無貴賤﹐孰能閉戶操作﹐暮春淸秋不一覩山川景物乎﹗

上古旣遠﹐淳風不作﹐諛風日興﹔天子之勢日尊﹐羣臣之情日隔。一人無忌﹐有沼四海而囿八方之气。當是之時﹐剛直之臣不能匡君﹐恥於屈伏﹐乃不避杖夾斬磔之刑﹐以與天子爭勝﹐必欲伏至尊而使出我下。郊社之外﹐制之不使輕出﹔苑囿之中﹐制之不使輕入﹔天子則不得已而從之﹐又有道學師傅﹐正色拱立其側﹐使天子嚴憚﹐非時之枝﹐不敢妄折﹔非名之菜﹐不敢妄食﹐亦不得已而從之。久之不便於私﹐鬱鬱不樂﹐乃漸畏正人而疎之矣。於是陰行樂於深宮﹐諸奴間入﹐施其排斥﹐天子引以爲助。始焉屈於名義﹐今也得遂其欲。如久郁之陽﹐忽焉橫泄﹔如久壅之川﹐忽焉潰決。誅戮直臣﹐放流賢士﹐乾坤晦塞﹐君臣昏迷﹐𨿽有善道者亦無所施其術矣。人亦孰不欲遂其情﹖天子𨿽尊﹐亦人也。善事君者﹐敬之如天而處之無異於人﹐同其情而平其施。何必望其尊威﹐矯爲亢直﹐而犯之以其所不能受﹗古來死諫之臣﹐吾敬之難之﹐而不深與之﹐蓋以是故也。好遊者人之恆情也﹐古有省耕之事焉﹐親民之事焉﹐巡嶽之事焉﹐禮也。於省耕﹐樂原野之曠﹔於親民﹐樂田舍之逸﹔於巡行﹐樂山川之色﹐禮也而寓遊之樂焉。於斯時也﹐履畞入舍﹐撫其婦子﹐視其寢處﹐觀其稼之厚薄﹐察其藏之多寡﹐問其食之足不足﹐吏之淸濁﹑獄之枉直﹑橫徵之有無﹐皆可問之。民卽畏官﹐不敢以告﹐覩其形﹑察其情﹐知其苦樂﹐加之以素所咨訪﹐吏之賢不肖﹐其安所遁哉﹗卽以是行誅賞﹐𨿽偶行於一方﹐不周於五嶽﹐四海之民聞而大悅﹐惟恐天子之不好遊也。然則一舉而政修治興﹐民心悅服﹔山川之色﹐更益美觀﹔瀏覽之懷﹐更爲悅豫﹔豈非天下之至樂哉﹗以此道君﹐不必諫止也。

好色者人之恆情也﹐閨房之內﹐和樂而制之以禮﹐謹愼而禦之有節﹐其諸妃嬪﹐寵之而無奇巧之飾﹐寵之而無並後之嫌﹐寵之而不啟煽政之漸﹐斯門內之善經也。好色其何傷﹖

好財者人之恆情也﹐苟非聚斂之君﹐取之必有制﹔取之有制﹐用之必有節。無功之賞﹐不易一錢﹔無益之費﹐不易一金。惟其愛財﹐故不傷財。此富國之善機也﹐好財其何傷﹖

好古器者人之恆情也﹐夏后氏之琱戈﹐殷人之玉鉞﹐周人之石豉﹐皆寶也。歷數千載﹐琱戈在而夏安在﹐玉鉞在而殷安在﹐石鼓在而周安在﹖有守器之感﹐斯有守國之慮矣。此修徳之一助也。好古器其何傷﹖

好宮室者人之恆情也﹐棟宇太廣則不適﹐丹雘太麗則不雅﹐臺榭太髙則不安﹐苑囿太曠則不周。不惟其廣﹐惟其適﹔不惟其麗﹐惟其雅﹔不惟其髙﹐惟其安﹔不惟其曠﹐惟其周。以天子之居﹐有儒生精舍之風﹐如是好宮室﹐好之乃見明徳矣。

主進

爲政亦多務矣﹐惟用賢爲國之大事。治亂必於斯﹐興亡必於斯﹐他更無所於由也﹐一於斯而已矣。然賢者難知也。天子欲用賢﹐何以知其賢而用之也﹖必也大臣薦於天子﹐內外羣有司薦於大臣也。賢者難知也。有司欲進賢焉﹐何以知其賢而進之也﹖必也訪之於鄕人﹐訪之於鄕士大夫也。天子求賢於大臣﹐未可也﹔大臣求賢於有司﹐未可也﹔有司求賢於其鄕﹐未可也。夫是皆進賢之人也﹐有司不求於其鄕﹐將焉求﹖大臣不求於有司將焉求﹖天子不求於大臣將焉求﹖豈捨是而別有進賢之路哉﹗然則以爲未可者﹐是何說也﹖是皆可以進賢﹐而不必其無私﹔卽有無私者﹐不必其能知人﹐故以爲皆未可也。且古之人多直﹐今之人多詐﹐古者聽其言爲君子之言﹐觀其行爲君子之行﹐其人誠君子矣。今也聽其言爲君子之言﹐觀其行爲君子之行﹐而其人則小人也。世尙道學﹐則爲儒者﹔世尙文辭﹐則爲名士﹔世尙气節﹐則爲直士﹔世尙功業﹐則爲才士。惟其所爲﹐言貌皆眞﹔營營往來﹐籍籍聚會﹐以圖進取﹐孰能辧之﹗以利達之徒入於多私者之門﹐則以合進﹔以矯飾之徒入於不知人者之門﹐則以罔進。於是有舉皆其階﹐有位皆其窟矣。且彼進賢之人﹐其先進也﹐皆以是物也﹐豈鳥媒而致鳳哉﹖是故求賢之道﹐勿問孰爲賢孰爲不肖﹐當先觀進賢之人。蓋賢不肖各有其類﹐吾嘗見夫鳥矣。彼烏也﹐集於喬木之上﹐其羣飛而從之者皆烏也﹐無異鳥也。又嘗見夫魚矣﹐彼鯽也﹐遊於淺水之間﹐其羣遊而從之者皆鯽也﹐無異魚也。惟人亦然。從伯夷遊者必伯夷之所與也﹐無盜跖之徒也﹔從盜跖遊者必盜跖之所與也﹐無伯夷之徒也。若使盜跖主進﹐而望其所進之人有若伯夷者﹐豈可得哉﹗是故明君察於羣臣之中﹐得其大賢﹐處以上卿之位﹐惟其言之是聽﹐而不惑於讒慝之口﹐則列於朝廷者皆其類矣。列於朝廷者皆其類﹐則列於邦國之職者亦皆其類﹐各以類進﹐則賢才不可勝用矣。然諸卿𨿽賢﹐若並責之以進賢﹐則又不可。吾欲糴乎﹐必使善糴者轉販於衡湘之間﹔左右𨿽多良賈﹐別有任使﹐不使之糴也。吾欲買馬乎﹐必使善相馬者求於秦隴之間﹐左右𨿽多良工﹐別有任使﹐不使之買馬也。何也﹖捨其所短﹐用其所長也。古之大臣﹐於政事無所不達﹐於社稷之長計無所不周﹐而獨於知人或有所不及﹐此亦賢者之常也。放齊薦胤子﹝丹朱﹞﹐僉薦鯀﹔唐虞之臣且有不知人若是者﹐況其下乎﹖帝之試鯀者﹐當時洪水方急﹐未知有禹﹐惟鯀才有可用﹐姑且使之﹐非信僉之舉鯀爲知人也。人各有其類﹐才各有所長﹐惟賢者乃能進賢﹐得賢者爲進賢之人﹐使各舉所知﹐所以引其類也。惟知賢者乃能用賢﹐得知賢者爲用賢之人﹐使擇決眾之所舉﹐所以用其長也。具斯二者﹐用賢之道無遺矣。豈惟臣有其類也﹐君亦有類焉﹔豈惟臣各有長也﹐君亦必善用其長焉。惟賢君﹐然後能用賢臣﹔惟君能知人﹐然後能用知人之臣。書曰﹕在受徳暋﹐惟羞刑暴徳之人﹐同於厥邦﹔惟庶習逸徳之人﹐同於厥政。言紂徳之不克類進者﹐皆其類也。書曰﹕文王武王﹐克知三有宅心﹐灼見三有俊心﹐乃克立玆常事﹐司牧人﹐以克俊有徳。言文武知人﹐故能用賢以及天下之賢也。由是觀之﹐惟君先正其身以爲天下表﹐卿士百職﹐罔非正人﹐天下不得其徑而緣之。又於諸大臣之中得知人者﹐委以推賢進能之任﹐非天下之良士﹐孰得而幸至哉﹗詩曰﹕嗟我懷人﹐寘彼周行。向之所懷而不可得者﹐今皆寘之周行﹐講論道徳﹐與造功業﹐無不如意。誠如秦誓所思惟在一臣﹐則能用眾才﹐其利無窮﹐不其然乎﹗

柅政

天下難治﹐人皆以爲民難治也﹐不知難治者非民也﹐官也。凡玆庶民﹐苟非亂人﹐亦惟求其所樂﹑避其所苦﹐曷嘗妤犯上法以與上爲難哉﹗論政者不察所由﹐以爲法令之不利於行者﹐皆柅於民之不良﹐釋官而罪民﹐此所以難與言治也。

以詔令之尊威﹐上馳於下﹐下復於上﹐不待旬月而徧於海內矣。人見其徧於海內﹐吾見其未嘗出於門庭也。蓋徧於海內者﹐其文也﹔未嘗出於門庭者﹐其實也。𨿽有仁政﹐百姓耳聞之而未嘗身受之﹐此非有司之故而奚故哉﹗溪谷阻車﹐蒺藜阻足﹐今之有司﹐皆溪谷蒺藜也。若有司之盡乃心﹐如傭之事其主﹐則善矣。傭何善乎﹖主人督之不使卽於惰﹐而亦不肯自惰﹐慮不當於主人之意而逐我也﹐計一日之工必無負於一日之酒食﹐計終歲之工必無負於終歲之廩粟﹐是以禾稼丰﹑畜牧蕃﹐而主人坐獲其利焉。是主人之法令行於傭﹐而傭能不柅於其所行。何有司則不然邪﹖豈爵位不足以爲榮邪﹖祿𨿽至薄﹐豈祿外自然之利不足以厚其家邪﹖何不若傭之忠於其主也﹖

一官之所任﹐我代者前此幾何人﹖代我者後此幾何人﹖我在其間﹐一旅客之信宿耳。土地非我之產﹐府庫非我之藏﹐民人非我之族黨﹐於我何有焉﹖今之爲官者不必貪邪﹐卽廉能無過者﹐其存心莫不如是。不忍之心人孰無之﹐乃但知仕宦﹐不知道義﹐溺於父兄之爲﹐習於流俗所尙﹐因仍而不知其非。由來已久﹐不可深責。朝廷所寄以牧民之任者﹐大官小官﹐自內至外﹐皆如是之人。上以文責下﹐下以文蒙上﹐紛紛然移文積於公府﹐文示交於路衢﹐始焉羽逝﹐旣而景滅﹐卒不知其紛紛者何爲也。如是千萬職﹐外塞九州島﹐內塞五門﹐君臣上下隔絕不通﹐𨿽有仁明之君﹑欲行堯舜之政﹐其何所藉以達於天下乎﹗

政不行於天下﹐豈徒無益﹐必有大害。諺曰﹕官屋漏﹐官馬瘦。推而廣之﹐田園廬舍﹐一官屋也﹔父兄子弟﹐一官馬也。心不在民﹐𨿽田園荒蕪﹐廬舍傾倒﹐而不一顧也﹔𨿽父兄凍餓﹐子弟死亡﹐而莫之卹也。凡爲官者﹐視爲故然。𨿽無不肖攘民之事﹐而視民若忘﹐等於艸茅。夫攘民之害小﹐忘民之害大。攘民者不多人﹐忘民者徧天下﹐是舉天下之民委棄之也。疾不救者日深﹐至於四海困窮﹐民無以爲生。有天下者其危矣哉﹗然則治民先治官乎﹗三代旣遠﹐仕不由學﹐官焉而失其官也久矣。將何以治之﹖治之以賞罰乎﹖賞罰者﹐聖人善世之大權﹐然而難言之矣。聖人之賞﹐使天下之不善者皆悅其賞而遷於善﹔聖人之罰﹐使天下之善者亦兢兢焉恐入於罰而益修於善。此君子之所學以待用者也﹐然非所望於後世之賞罰也。世之降也﹐官之爲善者不必賞﹐爲不善者不必罰﹐孰慕不可必之賞而畏不可必之罰乎﹗於是有術焉﹐能使賞不出於朝廷而出於我。悅於上官﹐悅於大臣﹐悅於近臣﹐是其術也。悅於上官者﹐一秩之賞至﹔悅於大臣者﹐超遷之賞至﹔悅於近臣者﹐不次之賞至。賞自我操﹐罰焉能及﹗由是言之﹐賞罰不可以治官也明矣。

然則官終不可治乎﹖是蓋斯民之不幸﹐上天之不佑﹐非人之所能爲也。則亦莫可如何也已矣。輾轉思之﹐不釋於心﹐不得大成﹐且求小補﹔不能普利﹐且圖少濟。設爲說之之言曰﹕君之貴﹐非君賜乎﹖必曰﹕然。君之用﹐非出於民力乎﹖必曰﹕然。吾願君之有以報君賜而勿忘民力也﹐今夫受人壺餐﹐必有以酬之﹐而況受人富貴且以遺子孫乎﹖食粟衣帛﹐必念所自﹐況今薄祿之時﹐官之衣食﹐非取於農而實資於農乎﹗仁者居其位﹑受其福﹐所以兢兢業業不敢自安者也。損人以益己﹐必不可爲者也﹔損己以益人﹐亦不可爲者也﹔有益於己無傷於人﹐斯則可爲者也。居今世而不悅於人﹐不但失官﹐且以得罪﹐誠不可以直道而行。曷若量己之力﹐以其半交人﹐以其半勤民事﹑察農桑﹑築圩防﹑計丰凶﹑除姦慝﹐則民亦少害矣。夫忠君愛民﹐無失其本心﹔保身遠害﹐又不失於自利﹐斯兩得之道也。內省有咎﹐孰若無咎﹖百姓詛之﹐孰若百姓祝之﹖鄕黨非之﹐孰若鄕黨稱之﹖其請擇於斯焉﹗

潛書下篇下惰貧

震澤之蠶半稼﹐其織半耕﹐沸鹵漬卵﹐蠶壯絲美。唐子以家室處於沈氏之廬﹐制服﹐安習綫綿爲經﹐寒﹐不及緯﹐市之﹐授諸嚴氏之婦沈孟。孟煮橡實之冠以爲色﹐登機而織﹐間以爨乳嬉語﹐不盡三日而成。孟裁﹐妻佐縫﹐服之甚康也。絲不於市﹐綫不於市﹐色不於市﹐織不於市。一婦之手﹐歲可斷百疋。嚴氏不耕﹐夫並作則倍﹐有事損十三。一畞之桑﹐獲絲八斤﹐爲紬﹝綢﹞二十疋。夫婦並作﹐桑盡八畞﹐獲絲六十四斤﹐爲紬百六十疋。嚴氏故有土一畞﹐易桑﹐損十五﹐以食三口﹐歲餘半資。菜茹蔭桑﹐瓜豆緣垣﹐牧豕陰澑﹐放雞鄰疆﹐抑又爲利。嚴氏不然。桑不盡土﹐不翦不壅﹐機廢不理﹐不蓄不蔬﹐故其貧甚於無藝者。察一鄕之人﹐無大異者。以斯觀之﹐謂吳地盡利﹐殆不然矣。

教蠶

吳絲衣天下﹐聚於雙林﹝巷﹞﹐吳越閩番至於海島﹐皆來市焉。五月﹐載銀而至﹐委積如瓦礫。吳南諸鄕﹐歲有百十萬之益。是以𨿽賦重困窮﹐民未至於空虛﹔室廬舟楫之繁庶﹐勝於他所。此蠶之厚利也。四月務蠶﹐無男女老幼﹐萃力靡他。無稅無荒﹐以三旬之勞﹐無農四時之久﹐而半其利。此蠶之可貴也。夫蠶桑之地﹐北不逾淞﹐南不逾浙﹐西不逾湖﹐東不至海﹐不過方千里。外此﹐則所居爲鄰﹐相隔一畔﹐而無桑矣。其無桑之方﹐人以爲不宜桑也。今楚蜀河東及所不知之方﹐亦多有之﹐何萬里同之而一畔異宜乎﹖桑如五穀﹐無土不宜﹐一畔之間﹐目覩其利而弗效焉﹐甚矣民之惰也﹗

三代以下﹐廢海內無窮之利﹐使民不得厚其生﹐乃患民貧﹐生財無術﹐是猶家有寶藏而不知發﹐而汲汲臘腌果蔬之是鬻也。盍亦謀諸此與﹗吾欲使桑徧海內﹐有禾之土必有桑焉﹐然亦匪易也。蓋安之久者難創﹐習之慣者難作﹐約法而民不信﹐施敎而民不從﹐則樹殖亦不可就。古者田有官﹐是故棄爲稷官。其後教民田者謂之田畯。田旣有之﹐桑亦宜然。其在於今﹐當責之守令﹐於務蠶之鄕擇人爲師﹐教民飼繅之法﹐而厚其廩給。其移桑有遠莫能致者﹐則待數年之後﹐漸近而分之。而守令則省騎時行﹐履其地﹐察其桑之盛衰﹔入其室﹐視其蠶之美惡﹐而終較其絲之多寡。多者奬之﹐寡者戒之﹐廢者懲之﹐不出十年﹐海內皆桑矣。昔吾行於長子﹐略著於篇﹐可以取法焉。

省刑

萊陽盛九苞曰﹕山東習用重刑﹐杖以巨竹連根爲之﹐長八尺﹐頭徑六寸﹐厚五寸﹐惇然方物也。皂必長大彊力者﹐臨杖﹐則裂犯者之袴覆足﹐以杖一拊臀﹐卻立尋丈﹐揚杖後﹐抶地大呼躍進﹐身杖俱下﹐乃一撻之﹐不聞撻聲﹐但覺地動。一皂一杖﹐撻二十則易二十人﹐撻三十則易三十人﹐恐其再撻則力減也。昔餘七之叛也﹐事旣平﹐系獄當死者甚眾。巡撫趙祥星訊之﹐有一人枉者﹐祥星顰戚而謂僚吏曰﹕是可矜﹐吾欲釋之﹐諸君以爲何如﹖僚吏皆起而揖於前曰﹕此至仁至明﹐釋之幸甚。於是釋之。故事﹐免死者必撻而後釋之﹐撻之二十﹐舁出﹐死矣。夾棍以鐵貫本﹐置脛其間﹐左右各五人並力曳之。良久﹐乃合其末﹐左右擊以巨棍﹐至百數十。異日復夾﹐脛腫如股﹐不可入﹐皂舉踵踏入﹐復夾之。杖之毒者﹐前一杖卻﹐一杖中。蓋一杖杖已﹐皮不少損而內肉糜爛﹐如腐瓜之瓤。出﹐以刀劃去糜肉﹐得良藥﹐十有半活者。皂得賂﹐則直撻之﹐血立濺﹐乃反不死。其毒如此﹗山東之民號爲獷悍﹐皆謂非重刑不能服之。又謂大吏有體﹐非重刑無以示尊威。是以沿習而然﹐𨿽有慈者不能攺也。吳民號爲柔弱﹐習用輕刑﹐故吳爲幸。

客有嘻者曰﹕吳刑𨿽輕﹐重者自重﹐不一於輕也。吾親見巡撫杖僞爲薦書者﹐血肉飛濺四傍﹐四傍方丈之間﹐靑艸皆爲赭地。此亦何輕於山東﹗

昔者唐子之治長子也﹐一年而罷。一年之間﹐治羣殺數人之獄者二﹐獄成﹐未嘗加一杖於殺人者之身。內司諫曰﹕殺人至惡也﹐殺數人大獄也﹐而公不加一杖﹐從來號爲慈吏者﹐未有過寛若此者也。公不忍於所當忍﹐吾恐民風日玩﹐從此得罪者愈多矣。唐子曰﹕不然。彼殺人者﹐豈其始念則然哉﹖逞一時之忿﹐自陷其身於死﹐而不徐爲之慮也。旣以一死抵一死﹐亦足蔽其辜矣﹐又從而杖之﹐是淫刑也。吾不加一杖者﹐是爲至平﹐不爲過寛。夫山西之民﹐非弱於山東也。長子之民﹐又號爲多姦﹐唐子爲吏一年﹐夾棍非刑﹐廢而不用。俗用之杖﹐𨿽未能遽攺﹐以從律之制﹐然且薄且減﹐亦不乖制。一年之間﹐令未嘗不行也﹐政未嘗不舉也﹐賦未嘗不入也﹐豪彊未嘗不伏也﹐疑獄隱慝未嘗不得其情也﹐關市橋梁傳乘賓旅未嘗不治也﹐四境之內未嘗不安也。巡撫達良輔嘗謂唐子曰﹕百里之長﹐不患無威﹐奚以重刑爲﹗重以刑之﹐旣傷其體﹐歸而療治﹐又費其財﹐仁者弗爲也。苟治事而事治﹐懲民而民服﹐斯可已矣。奚以重刑爲﹗

名稱

名者﹐序長幼﹐辧貴賤﹐別嫌疑﹐禮之大者也。今也士而不仕或未仕﹐於貴者自稱曰晚﹐非禮也。晚之者﹐齒長於我也﹐非以爵也。通謁於貴者﹐名之上不敢有所稱﹐曰某而已﹐口稱亦曰某。若均舉均仕﹐於先舉先貴者則稱曰晚。今也有等於我而長於我者﹐則不稱晚﹐非禮也。齒之尊﹐猶爵之尊也。通謁於長者﹐或二十年以長﹐或三十年以長﹐𨿽非貴﹐則於名之上稱曰晚﹐口稱亦曰晚。今之稱貴者﹐於先生之上﹐𨿽少﹐必加以老焉﹐非禮也。於師曰先生﹐於賢曰先生﹐於髙年曰先生﹐可謂尊矣﹐奚假於老﹖古人於少之時曰富於春秋﹔謂之爲老﹐將短於春秋矣﹐不祥莫大焉﹗是故於貴者但稱先生。今之稱天子曰皇上﹐非禮也。古者稱王公卿大夫﹐若殿﹐若閣﹐若僕夫﹐若執事﹐若左右﹐不敢斥之也﹐可以天子而斥之乎﹖將欲尊之﹐乃反褻之。當稱曰陛下。明謂奄人爲內臣﹐非禮也。在列謂之臣﹐有職謂之臣﹐奄人備灑掃﹐非臣也﹐奴也。奴也而臣之﹐是抗奴於公卿﹐辱公卿矣。天子無外﹐奴也而內之﹐則股肱腹心之臣皆外乎﹖庶士庶民皆外乎﹖是屏手足赤子於四裔﹐無臣無民矣。是故爲奏爲文﹐勿曰內臣﹐但曰奄人。今之名地者﹐不以時而以古﹐非禮也。以古名地﹐若爲異代之土地﹐非今日之土地矣﹐悖莫大焉。是故出言爲文﹐於蘇州則曰蘇州﹐勿曰姑蘇﹔於吳江則曰吳江﹐勿曰松陵。今之名官者﹐不以時而以古﹐非禮也。以古名官﹐若爲異代之朝廷﹐非今日之朝廷矣。悖莫大焉。是故出言爲文﹐於某部尙書﹑侍郎﹐則曰某部尙書侍郎﹐勿曰太宰少宰﹑大宗伯少宗伯。

除黨

唐子曰﹕黨者﹐國之危疾﹐不治必亡。孫子曰﹕𨿽有扁鵲﹐無能爲也。唐子曰﹕何必扁鵲﹐苟逹其故﹐中醫皆能治之。曰﹕是滅漢﹑滅唐﹑滅明﹐非人力之所能勝也。乃先生則易言之﹐何也﹖唐子笑曰﹕漢往矣﹐安得起漢黨而治之以信於子﹖唐往矣﹐安得起唐黨而治之以信於子﹖明亡矣﹐安得起明黨而治之以信於子﹖今有良藥﹐可以一發而解固結之疾﹐在吾與子之目前﹐而子不見也。孫子愕然﹐問其故。唐子曰﹕良藥者﹐今天下之勢是也。昔者明之爲黨﹐邪者緣卿相﹑緣閹奴﹐正者緣气節﹑緣道學﹐如南濠之市﹐貨別爲行﹐惟賈所投。凡人之求顯名厚祿者﹐不入其黨﹐不得也。當是時也﹐黨之爲勢﹐固於人心﹐蔓於海內﹐若亡人之國而不與之俱亡者。及大淸之有天下也﹐黨人之長老猶有存者﹐後生習聞其術﹐攘臂而起﹐如艸枯而根萌﹐木斬而蘗生。郡邑之間﹐往往百十爲羣﹐更立社名﹐宴飲締交﹐亦嘗遠近響應矣。然究則獸逸鳥散﹐莫之禁而自廢者﹐其故何也﹖名者﹐黨之招也﹔勢者﹐黨之帥也。今之將相功臣﹐其耳目心思與明俗異。名譽不足以動之﹐其權勢又不得假而爲我用﹐是無招無帥也。無招則黨不聚﹐無帥則黨不立﹐百官有司﹐救過保位之不暇﹐何黨之能爲﹗此所以不禁而自廢也。昔之雄辧如鋒者﹐今之杜口無言者也﹔昔之攻人必勝者﹐今之自守不足者也﹐未嘗不拊掌大笑而稱快也。然則治黨之道無他﹐在絕其緣而已。絕其緣﹐則邪黨不伐而自破﹐正黨不解而自散﹐請悉其說﹕

用相者﹐天下之大事也。昔者明之季世﹐有免相者﹐眾爲行一二十萬金﹐輒得復相。凡相必有所由致。袁萃曰﹕爲相必賂內侍﹐如樹之托根。然則相者﹐非國家之相﹐內侍之私人﹐眾人之霸主也。人君𨿽庸﹐曷思其故﹕斯人也﹐何以得相乎﹖必使之行政而政舉﹐任官而官治﹐而後從而用之也。何以免相乎﹖必使之行政而政不舉﹐任官而官不治﹐而後從而免之也。傳曰「𨿽有髙世之名﹐無尺寸之功者不賞」﹐左右𨿽善毀﹐不能毀有功以爲無功﹔左右𨿽善譽﹐不能譽無功以爲有功。豈以無徵之巧言遽決用捨哉﹗君能以相用相﹐不以左右用相﹔相能以人用人﹐不以朋類用人。天下之士﹐皆知由黨者不必得富貴﹐得富貴者不必由黨﹐人亦何樂於爲黨乎﹗曷觀之聚而爲盜者乎﹗以貪戾之徒﹐一夕相親﹑厚於兄弟者﹐豈以義固哉﹖將以取人之財也。若爲主人者﹐峻墻垣﹐謹防禦﹐不與以鉆踰之便﹐𨿽驅之使爲盜﹐不可得矣。此治邪黨之法也。直節之臣﹐國之寶也﹔道徳之臣﹐王者之師也。匡君爲直﹐攻人非直﹔讓能爲賢﹐爭名非賢﹐是不可以不察也。有人焉﹐直諒之聲震天下﹐當國任職之臣﹐一有過失﹐非與於政之興壞﹐非與於天下之安危﹐必欲攻而去之。其气如戰﹐其志如刃﹐其言如訟﹐視其鳴鏑所向﹐羣起射之而不敢後﹐此黨人之雄也。若是者﹐不必加戮也﹐戮之適以堅其死而成其名。人君當談笑而視之曰﹕此豎子無知也。上書若不聞其言﹐在朝若不見其人﹐始輕之﹐漸遠之﹐徐廢之﹐歲月之間﹐並其醜類淪澌而銷亡矣。天下有行於今必如行於古者﹐有行於古必不可行於今者。必如行於古者﹐學也﹔必不可行於今者﹐聚眾以講學也。聚眾講學﹐其始𨿽無黨心﹐其漸必成黨勢。气節之爭﹐由此而起﹔小人之敵﹐由此而立。若不以道學號世﹐不以气節淩人﹐小人無所於蹙﹐亦不成黨﹐甚爲易制。人君將欲風天下﹐勿畏非聖之謗﹐勿竊尊儒之名﹐當心法孔孟﹐不可口法孔孟。於視朝之時﹐明言以告羣臣曰﹕我不喜道學。有以道學進者﹐我必廷辱之。則貌孔孟者望風沮喪﹐不敢蟻引而進以竊位惑世。第講於鄕﹑教於裏﹐𨿽非眞學﹐其亦無害於天下。若夫身退而去﹐寓書京師﹐制黜陟之權﹔處士巷居﹐公卿就而決是非﹐訪賢不肖﹐此道學之大賊﹑法所必誅者也。明主處此﹐不謀於羣臣﹐不按於法律﹐驅而斬之於市﹐而以狥於天下曰﹕吾欲使士爲士﹐大夫爲大夫﹐仕者盡其職﹐致仕者安於家。有不在其位而謀其政者﹐視此矣。此治正黨之法也。

孫子曰﹕黨不可以刑勝﹐徵於前代矣。先生又欲行誅﹐毋乃疎於計乎﹖唐子曰﹕子何見之不明也﹗賞善刑惡﹐人主之柄也。刑賞由己﹐孰敢不服。若臣下竊以行私﹐則互相讎報﹐天下必亂。假使稷契夔龍與臯陶朋比而誅四凶﹐則四凶之徒亦必計斃臯陶﹐人心不服﹐亦將叛舜。夫權假於下﹐舜且不得爲任賢之君﹐臯陶且不得爲執法之臣﹐況衰世之君臣乎﹗善乎﹐吳修齡之言曰﹕萬曆之朝無君矣﹐安得無黨﹗夫君失其爲君﹐則致亂之釁﹐百出難料﹐不獨黨也。

孫子曰﹕方以類聚﹐物以羣分。東林亦賢者之所遊也﹐其中多蹈仁行義之儒﹐奮不顧身﹐爲國家去邪慝。先生論黨而不別人﹐吾猶未慊。昔人有言﹕附東林者亦有小人﹐攻東林者必無君子。此言是乎﹐非乎﹖願因先生定之。唐子拊掌而笑曰﹕古語云﹐伐國不問仁人。子柰何以此事問我哉﹗吾與子論黨者﹐傷人國之淪亡﹐惡人心之中戾气﹐故明中和之道﹐以立治辧學﹐以爲後世取法。吾烏知其何爲附東林﹐何爲攻東林﹔吾烏知其爲東林西林南林北林也﹗

賤奴

凡閹人﹐小患七﹐大患三。小患亂國﹐大患滅國﹔小患難除﹐大患易除。請先爲之譬﹕凡人之居室者﹐以妾爲妻﹐此患之大者也﹔愛妾之色﹐聽妾之言﹐此患之小者也。父命曰﹕母愛妾之色﹐母聽妾之言。𨿽嚴父不能得之於順子。曰﹕母以妾爲妻。𨿽悍子不敢逆慈父矣。蓋法所不及﹐則不可禁。法之所及﹐則易禁也。凡閹人﹐道君以酒色﹐道君以荒遊﹐道君以侈禦﹐道君以惡見正人。權臣因之﹐上隱無不聞﹐下巧無不達﹐國之大柄下移矣。明示以便進之門﹐邪曲進﹐賢正沮矣。金入則死罪生﹐求拂則有功死﹔刑不中﹐罰不中矣。此七患者﹐其患小。然剛明之君﹐或中其一二﹐法制無可加﹐誡訓無所益﹐祖𨿽神聖﹐蓋亦莫之如何也已矣。兒蓄公卿﹐奴使百司﹐狗奔將帥﹐天子孤矣﹔豕屠忠良﹐艸刈善類﹐朝廷空矣﹔囚禁天子﹐羊驅天子﹐干戈起矣。是三患者﹐其患大﹐斬滅宗社而後已。然絕之甚易也﹐如拔茅根焉。

凡爲國之道﹐善後有定制﹐亂制有定刑。明法不置丞相﹐其後孰敢言置之﹗譬之受室於祖﹐桷腐則攺斵之﹐堊蝕則攺鏝之﹐戶不便則攺辟之。其棟其楹﹐百年不攺也。夫小法時攺﹐大法不時攺。凡政皆然。閹人居其一焉。自公卿以下﹐凡有品秩者﹐皆助外治者也﹔凡左右之閹人﹐皆奴也。自后妃以下﹐凡有品秩﹝次﹞者﹐皆助內治者也﹔凡宮中之女子﹐皆婢也。請著爲典曰﹕凡閹人﹐不授官﹐不任事﹐不衣黃﹐不服衮。後世人臣﹐有言立閹人之職司及使視戎事者﹐淩遲無赦。今士庶人之家﹐師至友至﹐則敬而禮之﹔有童子者奉壺餐而進﹐捨壺餐而坐﹐主人將云何﹖師將云何﹖友將云何﹖三公者﹐天子師也﹔九卿者﹐天子友也。柰何使奔走之奴與師友抗乎﹗請著爲典曰﹕凡閹人﹐傳命於朝﹐見宰相﹐跪而致言﹐跪而受言﹐不得立焉。傳命於堂﹐見九卿﹐立而致言﹐立而受言﹐不得坐焉。遇百官於道﹐見而下馬﹐過而上馬﹐不得乘焉。抗公卿者斬﹐抗百官者流﹐大臣不言者死﹐小臣不言者革。

醜奴

閹奴之禍﹐自古爲烈﹐明著於前史。後世人君﹐且有愛之如美女而不見其爲猛虎者﹐禍不可以爲戒也。請無言其禍而言其醜﹕彼奴也﹐望之不似人身﹐相之不似人面﹐聽之不似人聲﹐察之不似人情。臃然磊然﹐如癭如魋﹐盤然汲然﹝鼻旁﹐气粗﹞﹐如牛如豕﹐不似人身也﹔有頄非男﹐無髯非媼﹐𨿽少美如玉﹐索無生气﹐不似人面也﹔其聲似童不穎﹐似女不媚﹐似啞成聲﹐似貍成語﹐不似人聲也﹔煦煦愛人﹐亦復毒人﹐憫之則流涕如雨﹐惡之則斬殺如艸﹐不似人情也。四不似﹐人見之無不憎者。今使僕之長大多鬣者服事其側﹐而使躄童瘍婢進酒食於前﹐吾且憎之﹐必易之乃快。彼奴何物也﹗而人君親之愛之﹐苟不侍側﹐則飲食不樂﹐是誠何心哉﹗

原其所以自宮者﹐使我心悸。腎爲身根﹐掘身之根﹐其痛非常痛也﹐其害非常害也。今使人斷一指以易王侯﹐𨿽有悍者不願爲之﹐而彼奴則爲之。其求太監能忍若此﹐則其謀富貴何所不爲。而猶欲得其忠於所事﹐何不思之甚乎﹗何人斯之詩﹐善究小人之反側﹐所謂「有靦面目﹐則不可極」﹐彼猶未見閹奴之非面目也。若奄奴者﹐非鬼蜮之妖﹐其人妖乎﹗人君柰何不畏﹐使妖在左右﹐飲食啟處與俱乎﹖其不祥大矣﹗在昔宮中之妖﹐有玄黿﹐有黑眚﹐彼實異物﹐人懼知避。若閹奴﹐則實人類﹐人所安也。凡物爲妖﹐人知其妖﹐其害小﹔若人爲妖﹐人不知其妖﹐其害大。汴中有狐﹐變爲美婦人﹐迷一男子。旣而覺其非人﹐嚴拒之﹐狐亦不至。其後得一美妾﹐成疾而死。汴人爲之語曰﹕狐妖猶可﹐人妖殺我。可以斯言爲閹奴比也。

去奴

魏叔子曰﹕用奄人始於周﹐夏商以前無聞焉。唐昭宗盡誅宦官﹐其出監諸務者﹐皆令方鎭殺之。至莊宗卽位﹐乃復求宦官。則此一二十年間不用宦官﹐亦明矣。然則奄人固未始不可革也。奄人旣革﹐宮中之事﹐選粗健女子充之﹐以給力役﹑備非常。若出納命令﹐則於內外各設一廬﹐男子給事於外﹐女子給事於內。又於內外之間﹐選寡婦年五十六十者居之﹐以司出納。如是﹐則奄人可革也。唐子曰﹕叔子之言善矣哉。奄人不革﹐則小人必逞﹐君子必災﹐家必內敗﹐天下必亡﹐去之不待轉計者也。蜀人諺曰﹕斬艸不除根﹐萌芽依舊生。除根若何﹖不用奄人﹐則無自宮以幸進者。此除根之道也﹐非奄人得志而後謀去之﹐乃謂之除根也。

叔子欲革奄人﹐固無疑矣﹔若其所策﹐給力役﹑備非常﹐吾未敢執焉。何也﹖東鄰之家﹐不知西鄰之事﹔環堵之子﹐不可以權巨室之宜﹔艸莽之士﹐不可以妄意宮中之事。天子之宮﹐如大郡之城﹔宮中之人﹐如大郡之戶口﹔其中給力役﹑備非常﹐恐未可以專恃女子也。卽女子可爲﹐必其親近善謀之臣﹐於宮中之事纖微悉知﹐其或可或不可﹐孰宜孰不宜﹐君臣協謀﹐乃可以爲之也。豈可以艸莽之士懸度而言之﹐而望其從我哉。

繼世而爲天子者﹐席疆土之富彊﹐承先帝之侈麗﹐幼習於嬉戲之徒﹐長安於使令之給﹐是故溺於奄奴﹐與嬖色等。而況母后帝後以及妃嬪﹐皆所便習﹐不可以缺。當是之時﹐𨿽有剛明之君﹐知其害而欲去之﹐其勢如決癰割癅﹐不可爲也。吾思之叔子之策﹐不可以行於繼世之君﹐而可以行於開國之主。開國之時﹐去奄人如去艸﹐除奄人之萌如除艸之萌﹐固甚易也。何以決其然也﹖開國之主起於貧賤﹐當其貧賤之時﹐圍十堵﹐覆百榱﹐身析薪﹐妻執爨。當是之時﹐若有一奴一婢以供使令﹐已過望矣。卽起於侯服﹐亦不過巨室之家耳。及其得天下﹐入亡國之宮﹐覩宮室之廣大﹐觀器玩婦女之眾多﹐目則眩焉﹐心則移焉﹐其遠慮之臣當進言曰﹕此天下之所以亡也﹐不可處也。於是廢其土以爲民居﹐撤其埏埴楹桷以散於百姓﹐量吾之所處而因其材以構焉。損亡宮之萬億﹐加故室之百十﹐亦已足矣。若新建京邑﹐創營宮室﹐亦可規焉。何以決其然也﹖城埤之固﹐甲兵之多﹐以禦宼也﹐宮中其何禦乎﹖庶司之繁﹐百官之眾﹐以行政也﹐宮中其奚行乎﹖降及末世﹐宮中女子常數千人﹐多至萬人。力役非常之事﹐非女子所能爲﹐故不得不用奄人。女禦奄人之多如此﹐吾不知其何有於國家也﹗然則宮中無以多人爲也﹐貴爲天子﹐亦可以庶人之夫婦處之﹐縫紉庖廚﹐數妾足以供之﹔灑掃糞除﹐數婢足以供之。入則農夫﹐出則天子﹐內則茅屋數椽﹐外則錦壤萬里﹐南面而臨天下﹐何損於天子之尊﹐而吾以爲益顯天子之尊也。且約身以處﹐益可以達於政事﹐何也﹖內外無遠﹐出入甚便﹐賢人君子不時接見﹐如左右手之相將也﹐何治不聞乎﹗春省耕﹑秋省斂﹐入廬舍﹑嘗麥菽﹐如赤子之在懷抱也﹐何隱不達乎﹗尙何藉於奄奴之出納哉﹖帝嚳立四妃﹐帝堯因之﹔舜不告而娶﹐不立正妃﹔夏增以九女爲十二人﹐殷增以二十七人爲三十九人﹐周增以八十一人爲百二十人。唐虞夏商女禦少﹐故不用奄人﹔周女禦多﹐故用奄人。不從周﹐從夏商﹔且不從夏商﹐從唐虞。時有古今﹐人無古今﹔人有古今﹐治無古今。無不可爲者。夫女禦少則宮室小﹐宮室小則奄人無用。以此治家治天下﹐其道已全﹐不獨去奄人﹐而奄人從可去也。是故開國之去奄人﹐乃斬艸除根之時﹐不可失也。

恥奴

昔奄人魏忠賢與魏朝皆私客氏﹐客氏厭朝之弱而喜忠賢之彊﹐二奄嘗擁客氏飲於幹淸宮暖閣﹐醉而相罵﹐聲達於昏君之耳。昏君呼之前而斷之﹐則與忠賢而退朝﹐於是忠賢遂殺朝而專有客氏。奄人無陽者也﹐客氏何分於彊弱而有所好惡於其間乎﹖固疑之矣。嘗聞人言﹐奄人𨿽奄﹐精气自在﹐其陽𨿽不能如常人之具形﹐亦稍突長。又聞有異術能使陽長﹐固笑而弗信也。然吾嘗親見之矣﹐昔明南都潰﹐眾立魯王於會稽﹐號曰監國﹐南北奄人多從之者。一奄人死﹐有美妾二人﹐是時吾幼﹐從先君辟亂居於雞山﹝山陰﹞﹐先君有所養勇士魏興﹐據死奄之財物而攘其一妾。興嘗荷戈衛先君於難﹐故先君嘉其勞而弗之罪也。凡令節﹐興必使是妾入賀而從拜於僕婦之列﹐諸僕婦則私問之曰﹕爾之從太監也如夫婦矣﹐衾枕之間﹐其狀若何﹖妾曰﹕太監性淫﹐不勝其擾。交接之際﹐其陽亦突出將寸。由是觀之﹐奄之不可使混女也明矣。男女之別﹐禮之大防也。奄若化爲女子則可﹐不然﹐固男也。雄鷄無陽﹐以尾交﹔奄𨿽無陽﹐乃使之雞乘怨女﹐穢亂宮掖﹐其罪大於亂政矣。可恥孰甚焉。

女禦

好色者生人之恆情﹐好之不以禮﹐有以喪家亡國者。罪好之者而並罪色﹐何不思之甚也﹗桀之亡於妹喜也固也﹐紂之亡於妲已也固也﹐幽王之亡於褒姒也固也﹐三女子之爲虫而不可近焉﹐固也。然女子﹐微也﹐弱也﹐可與爲善﹐可與爲不善﹐非若權臣之不可制﹑姦奄之不可親也。使此三女子生於文王之世﹐入於文王之宮﹐處於窈窕之室﹐后妃率之以采芣苡﹑供祭祀﹐琴瑟以悅之﹑鐘豉以樂之﹐則此三女子皆窈窕之淑女也。女子之賢者鮮矣﹐如必以賢﹐世無姜嫄任姒﹐宮中遂虛無人乎﹗士之賢者鮮矣﹐如必以賢﹐世無周召畢散﹐周行遂虛無人乎﹗詩曰﹕窈窕淑女﹐君子好逑。豈文王宮中百二十人皆賢乎﹖詩曰﹕紏紏武夫﹐公侯好仇。豈文王之地﹐荊梁雍豫徐揚獨多賢乎﹖此無他﹐君徳使然也。君有徳﹐姦化爲賢﹔君無徳﹐賢化爲姦。玉﹐美物也﹐君子佩以比徳。然桀愛玉﹐載其寶玉以奔三宗﹔紂愛玉﹐衣其寶玉衣以入火。若曰「亡夏殷者﹐玉也」﹐其可乎﹖

吳獘

吳人發塜﹐非異人﹐卽其子孫也。貧無所計﹐則發其先祖父母之屍而焚之﹐而鬻其地﹐利其藏中之物。得利之厚者﹐有金玉之帶﹑珠鳳之冠﹑千金之木﹑珍異之寶。蓋先世之貴者也。吳中之人視爲故然﹐未有以爲不義而眾誅之者。昔予未葬親﹐屋於他人之墓側﹐有語予者曰﹕此有善地﹐公何不卽此而葬乎﹖問其所在﹐則指其墓曰﹕卽此是矣﹐公能以十金予其主人﹐則起其棺而去之矣。予掩耳而走。桐徑﹝涇﹞﹝在木瀆﹞有墓﹐人皆以爲善﹐而葬之未得其所也。有富者求地﹐其孫請之曰﹕願移先人於他所而敬獻諸君。富者大悅﹐增價至百二十金﹐而未之售也。吳人善訟﹐凡所以求勝者﹐無不爲也﹐無不忍也。震澤有農夫﹐欲訟其叔而知其不可﹐則謀之於母﹐使婦誣叔亂我。婦不可﹐姑與夫交撻之﹐不從﹐將致之死﹐婦懼而從之。姑婦告之官﹐其叔不能辯也﹐鄕人皆知其罔﹐而亦不能爲之辧﹐今獄未成也。吳江有欲訟其所疾者而知其不可勝﹐乃夜與人謀曰﹕爾卽爲我致之來﹐我斷其頭。其人笑曰﹕爾亦與之俱死矣。曰﹕不然。吾斬吾妻之頭﹐明日挈二頭而告於官﹐曰是人通吾妻﹐並斬之矣。敢請死罪﹗天下豈有無故而自殺其妻者哉﹖𨿽有明者不能察也。於是除吾所疾﹐而吾且晏然﹐又有豪傑之名。子以爲何如﹖其人曰﹕妙哉此計﹐非吾所能及也﹗卽起往召所疾者﹐其婢竊聞之而告其妻﹐其妻大驚﹐急奔之鄰。入室視之﹐不見其妻矣﹐計遂不行。

全學

君子之爲學也﹐不可以不知兵。有人於此﹐爲子而不慚於曾參﹐爲弟而不慚於叔齊﹐爲臣而不慚於比干﹐爲仁而能養民﹐爲義而能修政﹐斯世之謂全學人矣。一旦社稷不幸﹐盜賊蜂起﹐遠近驚潰﹐宼薄國都﹐君臣震懾﹐問左左不應﹐問右右不應﹐問大臣大臣不應﹐問小臣小臣不應。當是之時﹐國多孝子而父死於敵﹐國多悌弟而兄死於敵﹐國多忠臣而君死於敵﹐身爲仁人而爲不仁者虜﹐身爲義人而爲不義者虜﹐𨿽有周公之才之徳﹐亦奚以爲﹗學者善獨身。居平世﹐仁義足矣﹐而非全學也。全學猶鼎也﹐鼎有三足﹐學亦有之﹕仁一也﹐義一也﹐兵一也。一足折﹐則二足不支﹐而鼎因以傾矣。不知兵﹐則仁義無用﹐而國因以亡矣。夫兵者﹐國之大事﹐君子之急務也。獸之有角﹐不時觸也﹔噬及無患﹐以角便也。身之有手﹐不時摶也﹔暴至無患﹐以手便也。國之有兵﹐不時刺也﹔敵至無患﹐以兵習也。

所貴乎儒者﹐伐暴而天下之暴除﹐誅亂而天下之亂定﹐養民而天下之民安。若魯用仲尼﹐有齊宼而不能禦﹔齊用子輿﹐有秦宼而不能禦﹔社稷丘墟﹐墳墓樵伐﹐何以爲仲尼﹐何以爲子輿﹖仁義之事﹐日行而不離﹔兵之象﹐常伏而不見。伏則爲天下祥﹐見則爲天下殃﹐是故仁義可習也﹐兵無可習也。士所與處者﹐妻子耳﹐引而置之眾賓之間﹐猶色沮而語塞﹐安見五萬之眾﹑十萬之眾也﹖士所守者﹐蘆壁廢戶耳﹐穿窬入焉﹐臥不敢起﹐安見河山之險與盜賊之猛也﹗士之威﹐或不行於瘍童蹇婢﹐安見如虎之將﹑如狼之卒也﹗士之智﹐或困於閭裏小人﹐安見敵之誘我以不測也﹗士或遇蜂蠆而色變﹐觸棘刺而失聲﹐安見白刃交於睫﹑矢石集於身也﹗若此者﹐皆無可習者也﹔無可習﹐將焉學之﹖

天下有老於軍中﹑擁眾百萬﹐而不知兵者矣﹔有朝廢詩書﹑夕入帷幄﹐貌若農夫﹑口不能言﹐一計而斬大將﹑再計而破敵國者矣。若是者﹐非以盡責夫人﹐人有智愚﹐惟智者能之﹐非以盡責夫智。智有明於事而暗於兵者﹐有暗於事而明於兵者﹐惟智之明於兵者能之。暗於兵者﹐𨿽習猶不習也﹔明於兵者﹐𨿽不習猶習也。

夫兵﹐猶火也。金以冶而成劍﹐木以斵而成耜﹐水以甃而得飲﹐土以陶而成器。斯四者﹐必得其師﹑習其藝而後人得而用之。其於火也不然﹕寓於無形﹐流於一擊﹐不求於鄰﹐閉戶自得﹐發於硝艾之微而能燎百里之原者﹐惟所取也。豈若四者之事﹐必得其師﹑習其藝而後能哉﹗火之爲物也﹐無乎不有﹕金中有之﹐木中有之﹐土中有之﹐石中有之。兵之爲道也﹐亦無乎不有﹕聖人之言有之﹐傳記有之﹐時勢有之﹐盜竊之形有之﹐徳怨有之﹐喜怒有之﹐所歷山川﹑所過城邑有之。無意於兵﹐干戈弓矢非兵﹔有意於兵﹐耳目聞見皆兵﹐而何不可學之有﹗

夫世多智者﹐而無一人可與言兵者﹐何也﹖有三蔽焉﹕髙者講道﹐卑者誇文﹐謂武非我事﹐蔽一﹔視良將如天神﹐非常人所可及﹐蔽二﹔畏死﹐蔽三。其蔽如是﹐𨿽使太公復生於今﹐亦且習爲懦儒﹐烏知兵爲何如者哉﹗無惑乎士之不知兵也。

請決三蔽﹕身爲大將﹐仁義之聲充於四海﹐戰必勝﹑攻必取﹐功成名立﹐相賢君﹑輔少主﹑致太平﹐百姓安寜﹐風俗惇厚﹐與貌孔顏而追屈宋者﹐果孰賢乎﹖一蔽決矣。武安君曰﹕兵者自然之理﹐何神之有。吾蓋深識乎斯言也。戰勝者必勝﹐未有幸而勝者也﹔戰敗者必敗﹐未有不幸而敗者也。譬之鄕裏之中﹐有二少年﹐相與鬥智角力﹐觀者早決之矣。兩軍相蹙﹐聲動天地﹐白日無光﹐飛鳥不過。一瞬之間﹐山崩川潰﹐血流屍橫﹐此人所以心懾慮昏﹐若有鬼神﹐而不敢輕言兵也。智者則不然﹐伍什百千﹐前後左右﹐系於一將。兩軍相遇﹐士卒𨿽眾﹐不過兩將﹐猶之鄕裏二少年﹐有異勢而無異算也。彼以十萬之眾來﹐我以十萬之眾往﹐眾相如也﹔彼怯我勇﹐則勇者勝﹔勇相如也﹐彼實我詐﹐則詐者勝﹔詐相如也﹐彼詐而我知之﹐我詐而彼不知﹐則知者勝﹔知相如也﹐彼知而發之疑﹐我知而發之決﹐則決者勝﹔決相如也﹐彼決而攻不善﹐我決而攻善﹐則善者勝。若自料不如﹐未見可勝﹐則固守封疆﹐俟釁而動﹐此所謂自然之理而非神也。二蔽決矣。兵﹐死門也﹐實天下之生門也。陷於死者﹐必不善用兵﹔善用兵者﹐必不陷於死。請試思之﹕受命爲將﹐寄河山於纛下﹐決興亡於一戰﹐存宗廟於呼吸之間﹐其任重矣﹐其機危矣﹐不能保一身﹐何以保天下哉﹗若勢不可爲﹐窮居不許身﹐臨事不受命矣。無死道也。且爲將者﹐流矢飛礟﹐或所不免﹐至於謀臣﹐不操戈﹑不臨敵﹐又何以死﹗若以爲不然者﹐顏淵短命﹐伯牛惡疾﹐豈在行陣哉﹗且人臣事君﹐官守言責﹐不敢愛死﹐何必將乎﹗三蔽決矣。去此三蔽﹐兵之不可不學也明矣。

昔者黃帝伐涿鹿﹐舜伐有苗﹐湯伐有夏﹐文王伐崇﹐武王伐紂。黃帝三戰﹐其餘則皆一戰遂定天下。當是之時﹐以仁克暴﹐如水滅火﹐兵不復舉﹐亂無餘遺。其交兵之際﹐𨿽未免輿死扶傷之泣﹐然而天下和平﹐不聞有戰爭之事﹐是何也﹖其君皆聖人也﹐其將亦皆聖人。黃帝之將不聞﹐舜之伐有苗也以禹爲將﹐湯之圖有夏也以伊摯爲謀臣﹐文王得呂望以爲師﹐武王舉天下諸侯及蠻彜之眾﹐屬之呂望而立爲大將。以聖人之君﹐任聖人之將﹔以聖人之徳﹐行聖人之謀﹔此所以天下和平﹐不聞有戰爭之事也。及乎後世則不然﹐兵革一動﹐遠者百餘年﹐近者二三十年﹐屠絕百城﹐荊棘千里﹐殺人之事﹐盜賊居其半﹐帝王居其半。大亂旣定﹐君臣安榮﹐海內之男女死者已十六七矣。父母養子﹐惟恐不長﹕三年懷抱﹐十年提攜﹐男爲之室﹐女爲之家﹐饑食寒衣常恐失時。殺一人而非其罪﹐子孫不長﹔杖一人而非其罪﹐人皆謫之。而一旦起而爭天下﹐遂艸刈之若此。蓋自秦以來﹐屠殺二千餘年﹐不可究止。嗟乎﹐何帝王盜賊之毒至於如此其極哉﹗

古之君臣﹐𨿽任不求備﹐才鮮兼長﹐然而無事則修政教﹐有事則爲將帥﹐非二事也。世衰學敝﹐聰明之士習爲文辭﹐自矜大雅﹐以兵爲凶器而惡聞之﹐以爲非仁人之道而不言也﹐於是以兵事推之武夫。彼之爲人﹐或白晝殺人﹐或掘塜刼室﹐或起於卒伍﹑出於盜賊﹐人見其俯首入戶﹐有力如虎﹐則曰﹕此眞將軍也。彼烏知君臣之道﹑社稷之長計﹗一旦得志而爲將﹐殺無辜﹑虜婦女﹑掠寶貨﹐縱之則毒人﹐禁之則擁兵不臣﹐𨿽有拔城略地之功﹐而兵禍不解﹐常少寧日。此自秦以來所以殺人之多也。乃世之論將者﹐謂戎事尙力﹐使儒生禦敵﹐如以卵投石也。是未明乎用兵之道也。夫鬥力者﹐如兩虎相搏﹐生死未知。以此待敵﹐則天下之事豈不殆哉﹗所貴乎勇力者﹐不過使之登城﹑使之衝陣﹑使之先犯﹑使之間出﹐是大將之所使﹐而不可爲大將也。昔者賢君之任將也﹐如己身有疾﹐委之良醫﹐必曰除疾易而體气無傷。孫子十三篇﹐智通微妙﹐然知除疾而未知養體也。夫爲將者﹐智足於軍﹐未善也﹐軍不可徧也﹔智足於戰﹐未善也﹐戰不可瀆也﹔智足於破敵﹐未善也﹐破一敵又有一敵也。善軍者﹐使天下不煩軍﹔善戰者﹐使天下不欲戰﹔善破敵者﹐使天下不立敵。是何也﹖凡人處安樂之時﹐常不見徳。及其救之水火之中﹐則親之如父母﹔禦其暴已者﹐則敬之如君長。用兵之道﹐所以救諸水火而禦人之暴者也﹐其見徳易於爲政。以兵行仁﹐何人不順﹔以兵伸義﹐何亂不散﹗於是可以軍而無戰﹐戰而無敵。𨿽不及湯文之兵﹐於以勝殘去殺﹐其庶幾矣。

夫兵以力勝﹐力以謀勝﹐謀以徳勝﹐非學不可。自秦以來﹐以勇力智巧取天下者多矣﹐何必學﹗然而方之於古﹐學之則爲湯文之兵﹐不學則爲秦項之兵。爲湯文之兵﹐不數戰而天下定﹔爲秦項之兵﹐大小數十百戰﹐殺戮數十百年﹐而後天下定。二者相去豈不遠哉﹗

五形

雞之斗者﹐兩距相拒﹐不知其它﹔狗之斗者﹐兩牙相嚙﹐不知其它。吾笑拙兵之智類雞狗也。正道之上﹐我之所往﹐敵之所來﹔我之所爭﹐敵之所禦﹐不可以就功。善用兵者﹐不出所當出﹐出所不當出。無屯之谷﹐無候之徑﹐無城之地﹐可以利趨﹐能趨之者勝。必攻之地常固﹐必攻之城常堅﹐必攻之時常警﹐不可以就功。善用兵者﹐不攻所當攻﹐攻所不當攻﹐欲取其東必擊其西﹐彼必不捨西而備東﹔欲取其後必擊其前﹐彼必不捨前而備後。此人情所不虞也﹐能誤﹝擊﹞之者勝。萬人爲軍﹐不過萬人﹔五萬人爲軍﹐不過五萬人﹔十萬人爲軍﹐不過十萬人。我有此眾﹐敵亦有此眾﹐不可以就功。善用兵者﹐不專主乎一軍﹐正兵之外有兵﹐無兵之處皆兵。有遊兵以擾之﹐有綴兵以牽之﹐有形兵以疑其目﹐有聲兵以疑其耳。所以撓其勢也﹐能撓之者勝。此三奇者﹐必勝之兵也﹐少可勝眾﹐弱可勝彊。

昔者唐子試於蜀﹐同捨生九人﹐有饋筩﹝筒﹞酒者﹐五人者據之﹔四人者弱﹐爭之不得也。乃擇奴之捷者﹐敎之曰﹕我噪而入﹐彼必捨甕禦我﹐汝疾入取之。於是聲噪而攻堂之左﹐彼果悉眾禦我於左﹐五人者勝而反飲﹐已亡其酒矣。善用兵者﹐如唐子之取筩酒﹐可謂智矣。鼠之出也﹐左顧者三﹐右顧者再﹐進寸而反者三﹐進尺而反者再。吾笑拙兵之智﹐類出穴之鼠也。人之情﹐始則驚﹐久則定﹔驚者可撓﹐定者不可犯。善用兵者﹐乘驚爲先。敵之方驚﹐千里非遠﹐重關非阻﹐百萬非眾。人懷幹淇﹝麥旁﹐餅﹞﹐馬囊蒸菽﹐倍道而進﹐兼夜而趨﹐如飄風如疾雷。當是之時﹐敵之主臣失措﹐人民逃散﹐將士無固志﹐乘其一而九自潰﹐乘其東而西自潰﹐乘其南而北自潰﹐兵刃未加﹐已壞裂而不可收矣。凡用兵之道﹐莫神於得機。離朱之未燭﹐孟賁之甘枕﹐此機之時也。伺射驚隼﹐伺射突兔﹐先後不容瞬﹐遠近不容分﹐此用機之形也。機者﹐一日不再﹐一月不再﹐一年不再﹐十年不再﹐百年不再﹐是故智者惜之。古之能者﹐陰謀十年﹐不十年也﹔轉戰千里﹐不千里也。時當食時﹐投箸而起﹐食畢則失﹔時當臥時﹐披衣而起﹐結襪則失﹔時當進時﹐棄家而進﹐反顧則失。不得機者﹐𨿽有智主良將﹐如利劍之擊空﹔𨿽有累世之重﹑百萬之眾﹐如巨人之痿處﹔𨿽有屢戰屢勝之利﹐如刺虎而傷其皮毛。機者﹐天人之會﹐成敗之決也。

唐子之少也﹐從舅飲酒﹐坐有壯士秦斯﹐力舉千斤﹐戰必陷陣﹐常獨行山澤間﹐手格執杖者數十人。舅指一客戲之曰﹕客𨿽羸也﹐然好拳技﹐嘗欲勝君。君其較之﹖斯笑曰﹕來﹗遂捨巵離席﹐方顧左右語而立未定也﹐客遽前擊之﹐觸手而倒。坐客皆大笑。夫以客當斯﹐𨿽百不敵也。然能勝之者﹐乘其未定也。善用兵者﹐如客之擊秦斯﹐可謂智矣。取鷹者﹐設機系雞﹐鷹見雞而不見機﹐以縶其爪。吾笑拙兵之智類饑鷹也。諜者﹐軍之耳也﹔有以諜勝﹐亦有以諜敗。敵有愚將﹐可專任諜﹔敵有智將﹐不可專任諜。我有巧諜﹐彼乃故表其形﹐故聲其令﹐故泄其隱以誘我。吾聞之善用諜者﹐用敵人之諜﹐不可不察也。古之兵法曰﹕置之死地而後生。彼設爲死形以堅眾心﹐非死地也。若夫糧食不繼﹐後軍無援﹐進不可戰﹐退不可歸﹐彼壯我竭﹐彼明我迷﹐此眞死地也﹐𨿽太公穰苴不能出﹐兵之大忌也。知敵之情者﹐重險如門庭﹔不知敵之情者﹐目前如萬里。笮渡之國﹐索登之山﹐我能取之﹐不困其險﹐不中其譎者。非有他巧﹐知敵之情也。

昔者秦王好獵而擾民﹐下令獵於北郊﹐前日﹐民皆徙避之。有韓生者止之曰﹕王之愛子病三日矣﹐王心憂之﹐必不出。已而果然。或問之曰﹕吾宿衛王宮﹐且不知王之愛子病也。子何以知之﹖韓生曰﹕吾聞王之愛子好紙鳶﹐吾登丘而望王宮之上﹐三日不見紙鳶矣。是以知之。天下之物﹐見形可以測微﹐智者決之﹐拙者疑焉。料敵者如韓生之料秦王﹐可謂智矣。江上之嫗﹐鬻績而得錢﹐虛則開篋﹐實則謹鑰。善竊者因以爲候。吾笑拙兵之智類江上之嫗也。昔者唐子之大父郎中﹝唐棣之﹞﹐好奇謀而善用兵。當是之時﹐張獻忠數十萬之眾﹐三道趨成都﹐屠梁﹝梁平﹞萬﹐將道達而西。達之守﹐號稱萬人﹐實不甲之卒﹐不滿千人。其守將欲棄城而走﹐郎中曰﹕父殯。將焚城郭﹐流血﹐吾不可以獨免。吾請先死之。父兄子弟皆哭﹐有少者曰﹕敢問死之何道也﹖郎中曰﹕宼心爭利大都﹐其行甚疾﹐奚用以小邑緩其行﹖是可以疑之﹐使之他道去也。宼去﹐吾及暇以修備﹐禦之易矣。乃率其私卒之敢死者數百人﹐踰斗磴而上﹐伏於翳隘。賊之前軍﹐笑歌徐過﹐大呼突擊之﹐斬首數十。賊驚敗退﹐生縱一人使告曰﹕吾之大軍盡出南門陣矣﹐我守隘者也。賊能戰﹐我其退而待賊﹐與之決死平沙之上。於是賊果疑之﹐從他道去矣。郎中乃發其藏﹐有谷萬斛﹐火谷五千﹐麥如之﹐桐膏千籮﹐蠟千斤﹐繭絲千兩。招士修具﹐三旬而備。宼反﹐城不可附矣。其後三攻三卻之﹐城無墮堞焉。當是之時﹐非專攻之兵﹐道過之兵也。弱則拔之而行﹐彊則捨之而去﹐是故輕敵示銳﹐趣進示彊。犯勁敵以爭小邑而後大都之利﹐彼必不爲﹐此郎中之成其算者也。山能顯而不能隱﹐淵能隱而不能顯﹐龍能變而不能常﹐虎能威而不能變。善用兵者﹐兼山淵龍虎之用﹐卽顯卽隱﹐卽常卽變﹐使敵莫知所從﹑莫知所避﹐斯爲神矣。

貴人之處﹐衛生常謹。古諺曰﹕家累千金者﹐坐不垂堂。恐其傷肢體也。吾笑拙將之智類貴人之處也。夫兵者﹐死門也﹐不可以生心處之。有自完之心者﹐必亡﹔爲退休之計者﹐必破﹔欲保妻子﹐妻子必虜﹔欲全家室﹐家室必滅。善用兵者﹐有進無退﹐𨿽退所以成進﹔有先無後﹐𨿽後所以成先﹔有速無遲﹐𨿽遲所以成速﹔有戰無守﹐𨿽守所以成戰﹔有全無半﹐𨿽半所以成全。邳﹝下邳﹞兵圍三盜﹐立弰如林﹐幾櫝充閈﹐盜斬圍而出。以彼千百之眾﹐其智其力﹐豈不三盜若也﹖而不能禽者﹐趨生者怯﹐趨死者勇也。人之常情﹐棘迫膚則失色﹐砭觸趾則失聲。一旦臨死莫逃﹐怒發气生﹐心無家室﹐目無鋒刃﹐鬼神避之﹐金石開之﹐何戰不克﹐何攻不取﹗故夫以能死之將﹐驅能死之眾﹐如椎椎剡﹐鮮不破矣。

審知

量力而行則不竭﹐量智而謀則不困。譬之權焉﹐移石於鈞﹐移鈞於斤﹐則衡拔而權墜﹔又譬則工焉﹐使金攻石﹐使石攻木﹐則斂手而器不成。才有所不及﹐智有所不通也。聰明博達之士﹐讀書鑑古﹐審時度勢﹐口談指畫﹐皆能盡當世之形﹑決成敗之機﹐及其遇主而行﹐受國任則危國﹐受兵任則敗軍﹐非其智不足也﹐其知之不自明也。能行百里者則道百里﹐能行五六十里者則道五六十里﹔飯升米者則炊升米﹐飯合米者則炊合米﹔力能舉百斤者則取百斤﹐不能百斤者則六七十四五十。手足口腹有然﹐豈心謀則不然﹗自辧之明者﹐如別黑白﹐權銖兩﹐量斗龠。發議盈幄﹐不恥不兼﹐不恥不及。任信如發矢﹐謝疑如蹈冰。不自知而幸成﹐如骰博注﹔自知而圖成﹐如契取負。古之人﹐運動如鬼神﹐功名震天地﹐人皆慕而迹之﹐不知其所擇微也。

若夫問兵如轉丸﹐問謀如抽緒﹐辯言偉貌以傾世主﹐卒至功墮名敗﹑爲人笑辱者﹐非其智不足也﹐髙望蔽之﹐幸心汨之也。立謀尙詭﹐臨危尙決﹐取事尙短﹐制事尙長﹐出言戒易﹐謀功戒貪﹐圖成戒幸。古之人﹐忠厚而不妄﹐故能以五愼成二奇﹝吳子﹕愼於理﹑備﹑果﹑戒﹑約﹐乃成奇謀奇功﹞。功勞不可盡居﹐大名不可盡取﹐爵祿不可盡得﹐一不得當﹐大則覆軍亡國﹐小則不保腰領﹐非小禍也。故曰﹕用其所信﹐毋用所疑﹔用其所長﹐毋用所短﹔用其所熟﹐毋用所疎。此三者﹐自知之道也。

唐子至壽鹿之山﹐李條侯請觀騎射。旦日﹐率其子弟家眾﹐束馬操弓﹐馳於壽鹿之右。日中而畢﹐畢而飲酒﹐條侯曰﹕今日之事﹐騎之利鈍﹐射之虛實﹐隊之勝負﹐子能審知其數乎﹖曰﹕不知也。條侯曰﹕子儒生﹐固也。唐子曰﹕子之言﹐見一而廢二三者也。武王伐紂﹐太顚閎夭不在干戈之列﹐乃與尙父分功。夫壯者任兵事﹐巧者察兵勢﹐二者不相易以爲功。水火鋒弦﹐謂之兵事﹔順時觀變﹐逹情度務﹐謂之兵勢。譬之於射﹐發者手臂﹐體立目審心度﹐皆命中者也。條侯曰﹕然一軍之中﹐鍜斵縫割之工﹐醫占文數之技﹐有一不備﹐則不成軍﹐況謀士乎﹗願聞子之所能策。唐子曰﹕兩石相擊則明生﹐兩怒相搏則力生﹐兩謀相傾則智生。善策者﹐因形計便﹐不可徒言也。人病不自知﹐知病不能用﹐不可不審也。天下之勢﹐單少則平﹐積多則神。今夫水一也﹐壽鹿之湖﹐坐盆而芰﹐立艇而魚﹐至於河海﹐疉波若丘山﹐神棲而龍興。浮湖之法﹐不可以浮河﹔浮河之法﹐不可以浮海。豈有異水哉﹐積多之勢異也。用壽鹿之眾﹐用兩河之眾﹐用江淮之眾﹐用天下之眾﹐其勢亦然。今夫龍家之集﹐善販布粟者﹐亦可以厚利﹐予之十數萬金﹐使買鹽絲珠犀﹐則謝未能任。非其智不足也﹐未嘗適漢廣與大賈遊也。仁暴彊弱順逆﹐勝敗興亡決焉﹐此可閒居而度者也。若用兵之道﹐非身在軍中﹐𨿽上智如隔障別色。故曰﹕百聞不如一見。今我道北而來﹐河決壞道﹐次宿而問邳之道﹐次邳而問徐之道﹐謂可履塵而逝矣﹐然不免於陷蹄塗體。何則﹖聞見之實異也。身在軍中﹐百人爲耳﹐千人爲目﹐兩敵之形皆熟知之﹐要塞山阨﹐熟知地利﹔面背應逆﹐熟知人心﹔遠近離附﹐熟知援勢﹔巧諜捷候﹐熟知敵隱﹔別道間谷﹐熟知奇伏﹔智力等類﹐熟知將能﹔信疑愛怨﹐熟知卒用﹔騎步水火﹐熟知技便。危險嘗之﹐歲月歷之﹐是以謀可效﹑功可成也。乃曰倚鋤而衍策﹐釋鋤而拜將﹐今日受命明日克敵﹐此文辭之見﹐優偶之觀也。奚可用哉﹗條侯曰﹕善乎子之能愼審也﹗知人者用人﹐自知者用於人。𨿽知之自明﹐必待知人者乃見。矢以弓利﹐可以穿重甲﹔馬以禦良﹐可以致千里。苟無其遇﹐𨿽太公之賢不如閭裏之少年﹔苟有其遇﹐𨿽偏才曲智﹐亦得馮風順流以就功名。此志士之所以白首長嘆者也。天下不皆聖人﹐長短者﹐才之常也﹔得失者﹐謀之常也。上焉者﹐一短不損十長﹐小失不傷大得﹔其次短不喪長﹐失不喪得﹔其次長短得失半﹐而皆可以成功者﹐以其得髙世之賢主也。良冶有分金之鑪﹐五金砂石雜爲一物﹐攝而火之﹐五金五出﹐砂石別出。賢主用人﹐羣謀雜進﹐區而別之﹐等而差之﹐各效其用﹐亦猶鑪之分金也。奚啻是哉﹐大匠不能徒直﹐定於墨繩﹔不能徒方﹐凖於曲尺。此主之資於臣也。墨繩能直﹐有引之用﹔曲尺能方﹐有相之用。此臣之資於主也。主蔽臣達之﹐臣蔽主逹之。主缺臣補之﹐臣缺主補之。主臣交資﹐乃能發不盡之謀﹐成無誤之智。故夫智士之遇賢主﹐非但能盡其謀﹐才半而功倍﹐無不利矣。

兩權

兵有兩權﹐內外是也。兩得者興﹐一得者亡。請設爲易見之形﹐以明所度之必當於事﹐而後效其說﹕今有勇士﹐力舉數百斤﹐如挈缾然。攘臂於市﹐市之人百千聚而莫敢與之校﹐是豈不可以無勝於人哉﹖然而不能自養以致疾﹐三日疾則力衰﹐五日疾則不能行﹐十日疾則不能起坐。𨿽有弱女子﹐可以扼其項而殺之矣。若是者﹐非無勇也﹐內虛必自盡也。今有厚養之士﹐節食遠色﹐導气服藥﹐身無疾病﹐可以長年。一日遠行﹐不幸而遇殺奪之盜﹐力不如其彊﹐器不如其利﹐與不如其眾﹐俛首而就死矣。若是者﹐能保於內而不能彊於外也。熟察於二者之形﹐凡舉事者﹐有必勝之兵﹐而不能先自固﹔有自固之計﹐而不能制勝﹐豈能幸存哉﹖同歸於滅亡耳。請舉二宼以觀滅亡之實﹐而後效其策﹕昔者有明旣衰﹐羣宼蜂起﹐闖王以逋逃之孽﹐率饑寒之民﹐由關中而東至於井陘﹐南至於鞏洛﹐至於漢沔﹔東至於荊﹐至於亳泗。越五州之地﹐橫行萬里﹐疾於飄風。一二年之間﹐蹂踐天下之半﹐破城屠邑﹐莫有能當之者。李自成襲用其鋒﹐擁數十萬之眾﹐灌大梁﹝朱家寨﹑馬家口﹞﹐敗孫百谷之軍﹐入潼關﹐帝西安﹐乘勝渡朝邑﹝今大荔﹞﹐由大同而攻京師﹐如破鳥卵。其用兵可謂能矣。其事亦旣成矣。乃一朝奔潰﹐無所復之﹐而破腦於田夫之耨鋤。是何也﹖蓋盜賊之行﹐不營家室﹐退無所據﹐𨿽有百勝之兵而不能支一日之潰也。吳三柱遭時附景﹐身爲王者﹐其軍多宿將戰卒﹐蓄積數十年﹐金錢之富﹐甲兵之多﹐等於京師。一日發兵反﹐天下震動﹐又有三叛爲之助﹐東西援結萬餘里﹐此其厚集之勢﹐固於金城﹐𨿽有韓白﹐亦無如彼何矣。然此賊實不知兵﹐乃曰﹕我用兵天下無雙。當其出兵﹐次於澧卽阻江而守﹐下令諸將曰﹕毋得進兵。其志得爲南帝足矣。其爲人猜忌信讒﹐非其子弟親戚不使將兵。有以策幹之者﹐絕不省覽﹐曰﹕此必書生腐言也。及其敗於平鄕﹐失桂陽﹑臨武﹑藍山﹑嘉禾﹑郴﹑廬陵﹑茶陵﹐退守於衡﹐不能悔敗自厲﹐乃急於稱帝﹐鑿平回鴈峯﹐上登行郊祀之禮。卒至身死之後﹐盡亡境土﹐子孫誅絕﹐分裂身首﹐懸示天下。若是者何也﹖蓋盜賊之習﹝智﹞﹐本無遠略﹐不好計策﹐不下謀士﹐恃其彊固之勢﹐適以速其滅亡也。夫李宼之兵﹐蚩尢之兵也﹐而無本根﹐以至於亡﹔吳宼之所處﹐霸王之資也﹐而昧於攻守之計﹐以至於亡。使去兩短﹐兼用兩長﹐豈易敵哉﹗欲見兵之長短以決成敗﹐無明於此者矣。

百金之賈﹐必有居處﹐以安妻子﹑固管鑰﹑結鄰里﹐無盜竊之虞﹐乃可以轉販於四方。而況有十萬數十萬之眾以經營天下﹐不先爲自固之計﹐豈可以有爲哉﹖自固之計有三﹕地﹑食﹑法是也。地者﹐非定咸陽﹐非定河內﹐非定金陵﹐因勢之便而處﹐因民之宜而處﹐因糧之利而處﹐因敵之形而處﹐擇其可而處之﹐則大功可就﹑大業可成。夫龍有所止之淵﹐而後可以興風雲﹔虎有所伏之穴﹐而後可以騰山谷﹑搏取百獸﹐此地之爲固一矣。軍食之所賴﹐田稅必輕於故籍以寬之﹐糴必增直以利農。破一城必有倉粟﹐走一軍必有棄糧﹐民藏不可取﹐野積不可掠﹐富室不可貸﹐取之不溢滋﹐其取者必厚。恐敵有僞爲賈人貴糴以空我者﹐陰戒四境﹐粟米有入無出。如是﹐則堡屯廬舍皆實﹐人人各自爲守。守障萬人可當十萬人﹐十步之溝可當百步﹐一丈之壘可當十丈。士卒之有父母妻子者﹐飽暖安樂﹐寄於百無一虞之地﹐𨿽兵出屢年﹐轉戰千里﹐無有貳心。此食之爲固一矣。國中無法﹐𨿽眾不一﹐其主可虜﹔軍中無法﹐𨿽勇不齊﹐其將可禽。不可以艸創之始﹐人心未集﹐姑爲因之。不私於故﹐不偏於親﹐尊卑有等﹐冠服有章﹐文武之官各盡其職﹐典兵者不侵民﹐牧民者不構兵﹐文武之課﹐一級不苟遷﹐一級不苟降﹐有罪必刑﹐戰後必誅﹐𨿽親暱不赦。有勞者必厚其賞﹐有功者必尊其爵﹐𨿽讎疾不吝﹐如是則人心信服﹐不爲苟免﹐不爲幸望﹐不約而同﹐不戒而遵﹐此法之爲固一矣。誠能自固如是﹐是山止川行之勢也﹐以戰必勝﹐以攻必取者也。

然而善用之則功可成﹐不善用之則終亦必亡。何也﹖天下之賢士﹐所以棄父母妻子﹐或載父母妻子而委身於干戈之際者﹐蓋欲就其功名﹑取封侯之爵以遺子孫也。三軍之眾﹐不惜斷脰破腦﹑陷陣登城者﹐蓋欲自拔於行伍之中﹑以取爵祿也。其次亦不失賞賜﹑以置田廬也。若乃遺機失謀﹐數戰不利﹐數舉無功﹐二年三年﹐甲敝兵鈍﹐戰气消竭﹐豪傑失望﹐思歸丘隴﹐人心解散﹐不可復振﹐此坐而自亡之道矣。天下多羣盜﹐衽扱囊括﹐可次取也。若有大敵﹐非我克彼﹐卽彼克我﹐𨿽支將遊旗﹑積累千百功﹐而決機則在於一日﹐成功則定於一戰。夫人情﹐興則附﹐衰則去。誠能一大戰而勝﹐兵威震世﹐義聲盈耳﹐則人心歸附﹐豪傑響應。地有所不略﹐略一而得十﹔城有所不攻﹐攻一而得十﹔軍有所不破﹐破一而得十。夫用兵之道﹐過重與過輕同失。及銳乘間﹐不失其時﹐則天下之勢集於我矣。其有重於進兵者﹐未能先決勝於己也。昔者齊亂而管仲用之﹐燕弱而樂毅用之﹐六國散而信陵君用之﹐遂能霸天下﹑舉彊齊﹑挫暴秦者﹐誠能修武教而得士心也。十萬人爲軍﹐勒爲五軍﹐軍二萬人﹐伍合於十﹐十合於百﹐百合於千﹐千合於萬﹐左合於右﹐後合於前﹐前後左右合於中﹐而提於元帥。一知相應﹐一气相貫﹐如億萬絲爲一繩﹐曲綰直引無不如意﹐不見一絲之異﹐此整而不可亂之兵也。整而不可亂﹐然後可使。感徳然後畏威﹐畏威然後感徳﹐士卒未安不先寢﹑未食不先食﹐艸食不甘食﹐疾病必視藥﹐賞賜俘財﹐盡以分賜﹐日烹牛豕饗眾﹐親之如此﹐士卒愛之如父母矣。止捨有度﹐臨戰有節﹐違於法者卽誅之﹐不少假於將帥﹐於是士卒旣愛且畏﹐無不願效者。此能死而不可走之兵也。能死而不可走﹐然後可使。有如是之眾﹐得以變化從心﹐合而不狃﹐散而不亂﹐進而不佻﹐退而不先﹐隱而不惑﹐危而不懾﹐我可以撓敵﹐敵不可以撓我﹔我可以入敵﹐敵不可以入我。以是方行天下﹐誅暴救民﹐乃有成也。

受任

能成大功者﹐必不敗功﹔能成大名者﹐必不敗名。且毋審其智能﹐毋論其權用。出身必有所主﹐行道必有所由﹐立於不敗之地﹐行於不窮之道﹐乃可以恣我之爲也。功名之道﹐無幸無不幸﹐智者必成﹐不成必非智﹔智者必不敗﹐敗必非智。是何也﹖兩合則成﹐兩違則敗﹐見可成則就之﹐見不可成則避之。成敗去就﹐謹於所擇者﹐功名之門也。朽木不可雕也﹐糞土之墻不可畫也﹐善雕者必於楸檀﹐善畫者必於堊素。有工於此﹐取彼腐材墨質﹐率然而運斤﹐率然而施采﹐及其無成﹐人皆曰﹕非其技之不良﹐所遇之非材也。智者必笑曰﹕是尙不能辧材別質﹐卽其技可知矣。貧賤者﹐人之常處也。璞玉不出﹐於玉無傷。有拙工者剖而琢之﹐不能名器﹐玉乃傷矣。苟無其遇﹐寧伏於戶牖﹐食於賤業﹐保其妻孥﹐不慕榮貴﹐所以守璞也。萬金之賈行於道塗﹐必挾善射者爲之衛﹐盜至則引弓待之﹐不輕發也﹐發必洞胸﹐必穿脇﹑必貫顱﹐一發不中﹐則刃鏃已加其體矣。天下之大﹐非特萬金之富也﹔萬人之敵﹐非特一盜之智也﹔豪傑之身﹐非特一矢之用也﹐是何輕於委身者之不如發矢也﹗是故君子有不受任者五﹕不遇其時不受﹐不得其主不受﹐用違其才不受﹐任屬不專不受﹐權臣持之﹑嬖幸市之不受。君子非不勇於受任也﹐其重若此者﹐恐其墮功毀名﹑辱國殘命也。士當巷居﹐隱見惟己﹐人不得致也。出而幹主﹐任之猶輕﹐言之猶淺﹐去畱亦惟己﹐人不得泥也。若夫入室而謀﹐處幄而議﹐食以其食﹐衣以其衣﹐屬之以心腹﹐傾之以密機。當是之時﹐國安與安﹐國危與危﹐國亡與亡﹐義不可去矣。

唐子之治長子也﹐有訟奪其妻者﹐曰﹕糜虫許嫁我矣。奪妻者曰﹕糜虫昨日嫁我矣。問糜虫以誰願也﹐不願奪妻者。唐子曰﹕汝休矣﹐朝奪而夕訟焉﹐猶可也。主義之旣厚﹐猶女子之旣宿也﹔道不行而欲去之﹐是糜虫之悔也。詩曰﹕靡不有初﹐鮮克有終。能愼於初﹐則有終矣。君子之始得君也﹐觀其聰明﹐觀其用捨﹐觀其誠僞﹐觀其度量﹐觀其將相之臣﹐觀其左右之人。皆可矣﹐試之以言論﹔旣合矣﹐博之以仁義﹔旣合矣﹐進之以奇謀。直之不怒也﹐深之不疑也﹐專之不參也﹐夫然後可以效死而不去。是以諫受﹐言悟﹐才達﹐智順﹐功名可成﹐福祿可長也。

汪子﹝琬﹞著申甫之傳﹐曰﹕申甫居嵩山之中﹐學古兵法﹐長於用車。湣帝使之將﹐旣無車又無戰士﹐驅市人以當彊敵﹐以是敗死。非其不善用兵也。唐子曰﹕申甫善用車﹐請以車諭﹕有車於此﹐圓其軸﹑方其轂﹐茅其纒牽﹐躄其驂服﹐善禦者將笑而去之乎﹐抑鞭斃牛馬而彊驅之乎﹖以此決事﹐知申甫之無能爲矣。

昔者唐子問於陳盟﹝入淸爲僧﹐名徳藏﹞曰﹕先生熟明事﹐敢問明之亡也﹐亦有人乎﹖曰﹕有孫傳庭者﹐𨿽古良將不能過也。其在關中﹐休兵不動﹐曰﹕卒未練﹐未可用也。朝使數趣之﹐不得已引兵而出﹐一戰大敗﹐賊遂入關。惜哉﹐孫子不敗﹐明其未亡乎﹗唐子曰﹕先生之言失於此矣。善用兵者﹐生卒亦勝﹔不善用兵者﹐練卒亦敗﹔善用兵者﹐怯者亦死﹔不善用兵者﹐勇者亦走。且孫子之所將﹐未必皆市人也。大敵卒至﹐亦可以未練謝乎﹖凡用兵之道﹐危伏於安﹐安伏於危﹐死伏於生﹐生伏於死﹐惟達變者能見其微而用其巧。是姑勿論﹐論孫子之所處﹐若果不可出﹐將在軍﹐君命有所不受﹐寧伏劍而死﹐必不辱身﹔寧伏劍而死﹐必不辱名﹔寧伏劍而死﹐必不辱軍﹔寜伏劍而死﹐必不辱君。古之白起是也。柰何驅千萬人之肉﹐委於虎狼之口﹐而身受敗軍之辱﹖以此決事﹐知孫子之無能爲矣。

利才

功名﹐險道也﹔君臣﹐險交也。不必直諫而險﹐職﹝直﹞言亦險﹔不必臨戰而險﹐立朝亦險﹔不必事暴君而險﹐事賢君亦險。我之所謂險者﹐非安其位﹑保其爵祿也﹐非不慮患﹑不避禍也。致我之道﹐以任重安邦也。夫任重者﹐功罪同迹﹐信讒相參﹐非必爲之而輒危也﹐或出於萬有一危﹐則危矣。處險而安者﹐鄙夫也。處險而險者﹐君子也。死者﹐人之所甚重也。昔者先師飲食有方﹐衣服有度﹐著之於經﹐不厭其繁。所以養其體气﹐固其壽命﹐是力學﹑修身﹑建業之所先也。人之常情﹐揃﹝剪﹞脫爪發﹐必相不踐履之地乃委置之。是何也﹖甚愛其身﹐且惜其身之所棄也。況豪傑之身﹐家國倚之﹐而肻冒梃刃﹑嬰木索乎﹖彼夫義激气憤﹑解帶自決﹑暴虎馮河而不反﹐世皆壯之﹐稱爲烈士﹐是愚夫悍婦之行也﹐君子不爲也。

君子有四不死﹕權姦擅命﹐天子斂手﹐欲救而逆之﹐如冶鑪燎羽耳。當是之時﹐君子不死也﹔朋黨相訾﹐有伏戎焉﹐自賢而非人﹐自白而濁人﹐禍不移影。當是之時﹐君子不死也﹔興廢用捨﹐非所以安危者則不爭﹐抗言爭之﹐或以激怒。當是之時﹐君子不死也﹔大命旣傾﹐人不能支﹐君死矣﹐國亡矣﹐非其股肱之佐﹑守疆之重臣﹐而委身徇之﹐則過矣。當是之時﹐君子不死也。此四不死者﹐死而無益於天下﹐是以君子不死也。君子有三死﹕身死而大亂定﹐則死之﹔身死而國存﹐則死之﹔身死而君安﹐則死之。自堯舜以至於今﹐成大功立大名受大封﹐揚名後世澤流子孫者多矣﹐奚爲以死期哉﹖不知君子之當大任﹐立身於必不死﹐設心於必死。必不死﹐以善其用也﹔必死﹐以堅其志也。天下之險莫如蜀江﹐莫如滄海﹐然江海者﹐商舟由之以致富利﹐烏可廢也。道黃陵﹝黃牛峽﹞新聶者﹐必熟識沒石﹔適裸人黑齒者﹐必謹候風占。是舟人立身於必不死﹐而後人民賴有舟楫﹐殊方之貨畢至焉。隱中之讒﹐同體之忌﹐權幸之處﹐邪正之交﹐宮庭之異同﹐君嗣之便逆﹐敵人之疑間﹐若是者﹐皆功途之沒石﹑風占也﹐不能謹辟之﹑曲遂之﹐則身危功敗﹐爲天下笑矣。

吾聞之立功者才也﹐卒功者智也﹐審定者心也﹐達險者志也。才者剡也﹐志者椎也﹐天下重器﹐舉之難舉也﹔命數不常﹐測之難測也。江海之險﹐𨿽善操舟﹐或千百而一二覆焉。是以君子爲學旣成﹐得君而行﹐必先委死生於不計。苟以死存心﹐以死立志﹐諧妻泣之而不顧﹐愛女牽之而不顧﹐暱子隨之而不顧。臨事之時﹐處之必靜﹐見之必明﹐思之必熟﹐行之必決。𨿽謀不及太公﹐亦可以成太公之功﹔𨿽才不及管仲﹐亦可以成管仲之功。今夫矢一也﹐以弱弓發之或不能殺人﹐以彊弓發之則可以貫甲。志堅則才利﹐亦猶弓之發矢也。昔者蜀大亂而食人肉﹐冉鄰起兵。冉鄰者﹐唐子未娶之女之父也。遣二人者爲諜於宼﹐聞有獵人者於途﹐一人懼而欲反﹐其一人曰﹕進死於釜﹐退死於法。等死耳﹐其行乎﹗第疾走﹐愼毋怯而反顧。比肩而走﹐一人不反顧﹐一人數反顧。一反顧﹐遜不反顧者五步﹔再反顧﹐遜不反顧者十步﹐卒之追者及之。反顧者肉糜於釜﹐不反顧者烏逝隼集而反命﹐得宼之形﹐以戰勝焉。由是觀之﹐以死心處死地者成﹐以生心處死地者敗。成敗之間﹐勇怯之分也。

仁師

古之用兵者﹐皆以生民﹐非以殺民。後之用兵者﹐皆以殺民﹐非以生民。兵以去殘而反自殘﹐柰何襲行之而不察也﹗古之賢主受命於天﹐爲民父母﹐實有慈心﹐不握而提﹐不懷而抱﹐痛民之陷於死﹐兵以生之﹔恐民之迫於危﹐兵以安之﹐如保赤子。徳者乳也﹐兵者藥也﹐所以除疾保生也。湯武之後﹐道與謀爲二﹐徳與力爲二﹐羣雄並起﹐武力上人者得之﹐其君其將﹐皆慘刻少恩﹐譎詐無實﹐惟利天下﹑利爵土﹐無救民愛人之意。非屠府縣百十城﹐殺無辜數千百萬人﹐絕煙火﹑絕雞犬之聲千百里者﹐不可以得天下。自二千年以來﹐時際易命﹐盜賊殺其半﹐帝王殺其半﹐百姓之死於兵者不可勝道矣。可不哀乎﹗

有帝王者出﹐豈不號爲義兵哉﹗而不免於殺者五﹕誘降而殺﹐受降而殺﹐掠其芻糧而殺﹐冒上首功而殺﹐忿其城之不下而殺。五殺之惡﹐莫大於屠城。夫城之大者數萬戶﹐小者亦萬千戶﹐市集穰穰﹐老幼嬉嬉﹐婦子依依﹐一旦盡殺之﹐屍橫屋宇﹐血滿溝澮﹐夫傾沸鼎以灌蟻穴﹐𨿽有忍者不爲﹐而何以忍此﹗夫屠城者有二見﹕恐其反爲敵守也﹔以威未至之城﹐使不敢拒我也。是其爲謀﹐亦極拙矣。夫危險之地﹐人必避之﹔寬仁之主﹐眾必歸之。昔者張獻忠之宼蜀也﹐屠梁萬﹐將至達﹐唐子之大父郎中號於眾曰﹕賊至必屠﹐其俛首而死乎﹐抑殺賊而死乎﹖眾皆憤曰﹕寜殺賊而死。其後三攻三卻之﹐終不能拔。然則屠城者﹐是使之拒我也﹐是使之爲敵守也。請設言之﹕若屠一城而千百城皆下﹐釋一城而千百城皆守﹔屠一城而千百城皆爲我守﹐釋一城而千百城皆爲敵守﹐問仁者爲之乎﹖曰不爲也﹐𨿽有天下不願也。昔者張獻忠驅江夏之民於江﹐驅蕐陽之民於江﹐江夏之江壅﹐蕐陽之江不流。積手與山齊﹐積骭與山齊﹐積耳與兵齊﹐積鼻與丘齊。使獻忠旣得天下﹑立宗廟﹑建社稷﹑興禮樂﹑定制度﹐與天下更始﹐羣臣諛之﹐史官贊之﹐必謂徳比唐虞﹐功髙湯武矣。有天下者﹐屠一城是卽一城之獻忠﹐殺一無辜之人是卽一人之獻忠。特以大功旣成﹐貴爲天子﹐民安其治﹐無議之者﹐遂自矜其功﹐亦人忘其毒。天道好還﹐不可不信﹐不可不畏。殺人之子孫﹐亦或殺其子孫﹔戮人之宗族﹐亦或戮其宗族。天伏其誅﹐鬼畜其厲﹐不可以貴免也﹐不可以力除也。

主臣一心﹐上下共體﹐內外同气﹐何細不聞﹐何隱不逹﹖海內之境﹐如身之膚﹔生民之眾﹐如膚之毛﹐未有拔一毛而身不知者。將卒殺人﹐人主不知﹐謂之不明﹔知而不問﹐謂之不仁。不明不仁﹐不可以爲天下主。

天下之害﹐莫大於將驕卒悍。將驕卒悍﹐殺人則勇﹐殺敵則怯﹔取寶貨婦女則勇﹐取城郭軍壘則怯。若然者﹐主不能用將﹐將不能用眾﹐欲得其力﹐務厚其恩﹐乃適其所欲而恐或傷其意﹐此殺戮之不可法禁也。蜀人諺曰﹕寜逢惡虎﹐不逢善兵。欲爲斯民主﹐而殺人之惡甚於猛虎﹐豈不異乎﹗老聃曰﹕慈故能勇。斯言未善﹐非慈無以救民﹐非勇無以行慈。是何也﹖善用將者﹐將軍之命執於人主之手﹔不善用將者﹐人主之命執於將軍之手﹔善用眾者﹐士卒之命執於將軍之手﹔不善用眾者﹐將軍之命執於士卒之手。人主不能進退大將﹐大將不能齊偏將﹑齊小將﹑齊隊長﹑齊卒伍﹐必爲亂兵﹐何以救民﹖不如委而去之﹐耕於壠上﹐毋爲禍主。吾聞王者之師﹐士卒愛畏﹐以將帥爲父母﹐以將帥爲神明﹐率而用之﹐彊如猛虎﹔止而休之﹐柔如羣羊﹔其視敵國如視父母之讎﹐其見良民如見鄰里之人。是以戰必勝﹐攻必取﹐所過無閉戶之虞﹐所處無犬吠之警﹐制之得其道故也。

凡用兵之道﹐有不得不殺者二﹕曰殺敵﹐曰自殺。昔者武王伐紂﹐戰於牧野﹐紂兵不能敵﹐倒戈而走﹐尙父乘之﹐追奔逐北﹐血流漂杵。當是之時﹐天下諸侯﹑蠻夷君長﹐皆從此不再舉之勢也。若尙父不急乘之﹐紂得以七十萬之眾退守數千丈之城﹐猶足以自固。圍其國都未必能克﹐曠日淹月﹐士卒懈怠﹐諸侯解體﹐𨿽尙父不能無敗﹐是以乘其敗北﹐並力奮進﹐如疾風捲蓬﹐使不得稍聚﹐一戰遂定天下。殺戮𨿽多﹐四海之民不知兵革之苦。此不得已而殺敵者也。書曰﹕不愆於六步七步﹐乃止齊焉﹔不愆於四伐五伐六伐七伐﹐乃止齊焉。爾所不臧﹐則於爾有戮。此不得已而自殺者也。不得已而殺敵﹐不得已而自殺﹐仁人蓋傷之矣。若夫敵人向義﹐武教克修﹐亦有不殺一人而獲敵者﹐亦有不戮一卒而克敵者。惟敵之彊﹐勢不並立﹐不得不殺﹔將卒之悍者﹐鞭杖不足﹐貫耳不足﹐不得不殺。蜀人諺曰﹕長痛不如短痛。久亂不定﹐長痛也﹔一戰之殺﹑一令之誅﹐短痛也。以短痛去長痛﹐是之謂殺以成仁。

夫兵有不動﹐動必傷人。不傷於己﹐亦傷於敵。凡用兵之地﹐拘牛豕﹐輸粟麥﹐廣樵牧﹐具樓櫓﹐其費必空。凡用兵之地﹐耕廢機廢工廢賈廢市廢﹐其養必竭。凡用兵之地﹐竄谷翳叢﹐暴日蒙霜﹐老羸僵塗﹐嬰孩委莽﹐其傷必多。奚必刃矢﹗是三者皆致死之道也。一戰之死已不可數﹐何況百戰﹔一日之死已不可數﹐何況五年﹐何況十年﹗是以仁人之於兵也﹐不欲久處。成功必速﹐罷兵必早﹐乃能救民。其孰能之﹖其必好謀能斷﹐仁義充於天下者乎﹗

室語

唐子居於內﹐夜飲酒。己西向坐﹐妻東向坐﹐女安北向坐﹐妾坐於西北隅。執壺以酌﹐相與笑語。唐子食魚而甘﹐問其妾曰﹕是所市來者﹐必生魚也。妾對曰﹕非也﹐是魚死未久﹐卽市以來﹐又天寒﹐是以味鮮若此。於是飲酒樂甚﹐忽焉拊幾而嘆。其妻曰﹕子飲酒樂矣﹐忽焉拊幾而嘆﹐其故何也﹖唐子曰﹕溺於俗者無遠見。吾欲有言﹐未嘗以語人﹐恐人之駭異吾言也。今食是魚而念及之﹐是以嘆也。妻曰﹕我婦人也﹐不知大丈夫之事。然願子試以語我。

曰﹕大淸有天下﹐仁矣。自秦以來﹐凡爲帝王者皆賊也。妻笑曰﹕何以謂之賊也﹖曰﹕今也有負數匹布﹑或擔數斗粟而行於塗者﹐或殺之而有其布粟﹐是賊乎﹐非賊乎﹖曰﹕是賊矣。唐子曰﹕殺一人而取其匹布斗粟﹐猶謂之賊﹐殺天下之人而盡有其布粟之富﹐乃反不謂之賊乎﹗三代以後﹐有天下之善者莫如漢。然髙帝屠城陽﹑屠穎陽﹔光武帝屠城三百﹝耿弇﹞。使我而事髙帝﹐當其屠城陽之時﹐必痛哭而去之矣﹔使我而事光武帝﹐當其屠一城之始﹐必痛哭而去之矣。吾不忍爲之臣也。妻曰﹕當大亂之時﹐豈能不殺一人而定天下﹖唐子曰﹕定亂豈能不殺乎﹐古之王者有不得已而殺者二﹐有罪不得不殺﹐臨戰不得不殺。有罪而殺﹐堯舜之所不能免也﹔臨戰而殺﹐湯武之所不能免也。非是﹐奚以殺爲﹗若過裏而墟其裏﹐過市而竄其市﹐入城而屠其城﹐此何爲者﹗大將殺人﹐非大將殺之﹐天子實殺之﹔偏將殺人﹐非偏將殺之﹐天子實殺之﹔卒伍殺人﹐非卒伍殺之﹐天子實殺之﹔官吏殺人﹐非官吏殺之﹐天子實殺之。殺人者眾手﹐實天子爲之大手。天下旣定﹐非攻非戰﹐百姓死於兵與因兵而死者十五六。暴骨未收﹐哭聲未絕﹐目眥未幹﹐於是乃服衮冕﹐乘法駕﹐坐前殿﹐受朝賀﹐髙宮室﹐廣苑囿﹐以貴其妻妾﹐以肥其子孫。彼誠何心﹐而忍享之﹗若上帝使我治殺人之獄﹐我則有以處之矣。匹夫無故而殺人﹐以其一身抵一人之死﹐斯足矣﹔有天下者無故而殺人﹐𨿽百其身不足以抵其殺一人之罪。是何也﹖天子者﹐天下之慈母也﹐人所仰望以乳育者也﹐乃無故而殺之﹐其罪豈不重於匹夫﹗

妻曰﹕堯舜之爲君何如者﹖曰﹕堯舜豈遠於人哉﹗乃舉一箸指盤中之餘魚曰﹕此味甘乎﹖曰﹕甘。曰﹕今使子釣於池而得魚﹐揚竿而脫﹐投地跳躍﹐乃按之椹上而割之﹐刳其腹﹐犀其甲﹐其尾猶搖﹐於是煎烹以進﹐子能食之乎﹖妻曰﹕吾不忍食也。曰﹕人之於魚﹐不啻太山之於秋毫也。甘天下之味﹐亦類於一魚之味耳。於魚則不忍﹐於人則忍之﹔殺一魚而甘一魚之味則不忍﹐殺天下之人而甘天下之味則忍之。是豈人之本心哉﹗堯舜之道﹐不失其本心而已矣。

妾﹐微者也﹔女安﹐童而無知者也。聞唐子之言﹐亦皆悄然而悲﹐咨嗟欲泣﹐若不能自釋焉。

止殺

悲哉﹐周秦以後﹐君將豪傑﹐皆鼓刀之屠人﹔父老婦子﹐皆其羊豕也﹗處平世無事之時﹐刑獄凍餓﹐多不得畢命﹔當用兵革命之時﹐積屍如山﹐血流成河﹐千里無人煙﹐四海少戶口﹐豈不悲哉﹗豈不悲哉﹗

君子之於天下也﹐無他道也﹐惟全此不忍之心而已矣。推是心也﹐富貴不以易﹐不惟富貴不以易﹐聖人不以易﹐天道不以易。何以言之﹖覆軍屠城以取封侯﹐是食人之肉以爲侯祿也﹐其忍之乎﹖覆天下之軍﹐屠天下之城﹐以取天下﹐是食天下人之肉以爲一人養也﹐其忍之乎﹖故曰﹕富貴不以易也。

奚以言聖人不以易也﹖善哉﹐孟子不信「血流漂杵」之言也。武成之書﹐史佚記之﹐周公裁之﹐豈有不信﹐而不信之者何﹖武王﹐聖人也﹐不可以非之﹐非之則傷誅暴之義﹔不可以是之﹐是之則後世以爲口實﹐而遂其肆殺之惡。非之是之﹐兩有所不可﹐故歸咎於史臣之誣﹐使人反求諸心而戚然自得之也。此孟子之善爲言也。若論其實﹐上古聖人以徳勝﹐不以兵勝﹐殺人之多﹐自牧野之戰始。蓋武王之徳﹐聖而未盡善﹐上不逮舜﹐下遜文王。文王伐崇﹐崇人不服﹐退修政敎而伐之﹐不戰而服。武王自度徳有未至﹐勢已克殷﹐恐釋此不取﹐殷之君臣懼而攺過﹐結好民心﹐淬厲守備﹐後且難以加兵﹐故戰一日而破殷﹐以致殺人之多如此也。血流漂杵﹐念之心墮﹗我若於當日與於從伐之列﹐必痛哭而去之﹐從夷齊於首陽之上矣。故曰﹕聖人不以易也。

奚以言天道不以易也﹖占天之書﹐五宮之星或失常﹐及五星入犯﹐皆兵大起。歲星與太白斗﹐熒惑行逮太白﹐塡星與水火金合﹐太白出入失常﹐辰星入太白﹐皆兵大起。日暈異象﹐月蝕五星﹐皆主兵亂。由是觀之﹐兵未起而象見於天。然則屠殺生民﹐非人之所得爲也﹐天也。夏殷以前﹐不見此象﹐𨿽或有亂﹐兵起旋弭。春秋之世兵𨿽不戢﹐無大勝敗﹐或交和而退。至於七雄之世﹐殺人如亂麻﹐武安君爲將﹐斬首之數﹐見於史者已九十八萬矣。其它殺人之多﹐非數所及。十九代以來不可勝舉。若我生逢斯時﹐所熟聞之者﹕張獻忠空江夏之民﹐盡蹙之於江﹐江水千里不可飲﹔及其據成都﹐成都屋宇市貨之盛比於姑蘇錢塘﹐皆盡屠之。遣兵四出﹐殺郡邑之民﹐恐其報殺無實﹐命獻其頭。頭重難致﹐命獻其手。道塗之間﹐彌望更多山丘﹐迫而視之﹐皆積頭積手也﹔蜀民旣無可殺﹐飲食作樂﹐亦爲不樂﹐乃自殺其卒。是時獻忠之卒百三十萬人﹐先殺其新附者﹐已過大半又無可殺﹐方欲殺延安初起之人﹐而身已爲禽矣。獻忠之殺人也﹐告於天曰﹕天生百物與人﹐人無一物報天﹐不殺何用。欲殺盡蜀民﹐乃出殺中原﹐殺吳楚﹐殺閩越﹐殺滇黔﹐殺盡四海之人﹗自天地開辟以來﹐生民之種自我殺蓋﹐此後無復生人。其志願乃爾也。自周秦以來﹐殺人之毒﹐至此爲極。悲哉﹐天實爲之﹐謂之何哉﹖詩曰﹕天之方虐﹐無然謔謔。吳人謂範蠡曰﹕子毋助天爲虐。夫干羽服苗﹐聖人之仁也﹔血流漂杵﹐聖人之虐也。世唐際虞﹐天之仁也﹔溺楚屠蜀﹐天之虐也。推吾不忍之心﹐吾欲諫天之虐﹐敢謔天之虐﹔吾欲反天之虐﹐敢助天之虐﹗故曰﹕天道不以易也。

厚本

昔金陵有病蠱而將絕者﹐有良醫來自霍丘﹐一鍼之而蘇﹐再鍼之而起﹐五進之湯液而愈﹐人相傳以爲神。於是富貴之家有疾者﹐厚其金幣而致之館﹐凡有疾者奔趨之而不得其閒﹐無疾者亦皆願識其面焉。客有頌言於唐子者﹐曰﹕其術之神若是﹐其所居之鄕復何疾病之憂﹗唐子曰﹕若子之言﹐是致疾之媒﹐戕人之斧也。使人恃醫而不謹疾﹐以至於喪其身者﹐必子之言也夫﹗夫良醫者﹐不祥之人也﹔館良醫者﹐不祥之家也。人惟自傷則中虛﹐中虛而後有疾﹐有疾而後求醫。至於求醫﹐蓋亦危矣﹐𨿽生也﹐其不與於死也有幾﹗無自傷則中實﹐中實則無疾﹐𨿽有扁鵲﹐無所用之。天有六气﹐陰陽風雨晦明也﹐過則爲災﹕陰淫寒疾﹐陽淫熱疾﹐風淫未疾﹐雨淫腹疾﹐晦淫惑疾﹐明淫心疾。此六者﹐自外宼者也。人有五情﹐思气味飲色也﹐過則爲災﹕思淫心疾﹐气淫肝疾﹐味淫脾疾﹐飲淫肺疾﹐色淫腎疾。此五者﹐內自賊者也。五賊日蝕﹐則漸傷而中虛﹐以成內疾﹔其或六宼乘之以成外疾。於是不惜多金以求良醫﹐不幸而醫不良不能除疾﹐或反益其疾而致死。卽有良醫﹐石鑱﹝刺﹞毒熨以攻其外﹐湯液酒醪以攻其內﹐疾𨿽除而劖刺肌膚﹐動傷經脈﹐已大其創而不易復矣。是故君子以父母之身﹐嘗﹝常﹞謹於疾﹐惟恐或傷。無傷則中實﹐中實則五藏時序﹐災害不生。卽天地不平﹐六气偏淫﹐堯水湯旱出其時﹐北凍南炎易其候﹐菑殃流行﹐疫癘時作﹐而不中於謹疾者之身﹐中實故也。若是﹐則豈惟無疾﹐亦且長年。嘗聞古有眞人﹐修身不死﹐今𨿽未見其人﹐而其道在是矣。惟道無神﹐技乃有神。神以有所救而見﹐無所救﹐何神哉﹖

唐子爲是言也﹐人之聽之忽焉若弗聞也。是時魏叔子在吳﹐有以唐子之言告之者﹐叔子動容曰﹕唐子之言﹐非啻論養生也﹐其可以達於治天下乎﹗天下之亂有二﹐內賊外宼是也。虐政亟行﹐厚斂日加﹐又遇凶歲﹐米麥不登﹐家室磬懸﹐民無所顧賴。始則一人爲竊﹐旣而十人爲盜﹔繼則望風蜂起﹐千百爲賊﹐剽掠鄕聚﹔久則數萬人爲軍﹐稱帥稱王﹐攻城殺吏﹐而亂成矣。若使茅屋之中有數石粟﹑數匹布﹐婦子飽暖﹐相爲娛樂﹐孰能誘之蹈不測之禍﹐以爲姦雄之資哉﹗蓋內賊之起﹐皆由於國家空虛也。虐政亟行﹐厚斂日加﹐又遇凶歲﹐米麥不登﹐邊竟蕭條﹐餫饋不繼﹐戍卒逃亡﹐將帥貳心﹐於是四裔雌﹝夷﹞日夜窺伺中國以圖獲利。始則小侵﹐驅掠牛羊﹔旣而深入﹐獵子女玉帛﹔久則轉戰中原﹐攻圍京師﹐而亂成矣。若治國有道﹐政事修明﹐農賈樂業﹐衣食滋殖﹐徳洽中國﹐撫有四裔﹐則蠻貊不得我釁﹐必且奉貢和好長爲外藩矣。蓋外宼之入﹐皆由於國家空虛也。內外繹騷﹐君臣憂懼﹐博求智謀之士﹑勇武之夫﹐於是苴穰之屬乃至矣﹐拜爲上將﹐受命而出﹐祕謀奇計﹐出入鬼神﹐誅賊於內﹐以次掃除﹔禦宼於外﹐一月三捷﹔獻俘告廟﹐君臣相賀﹐宗廟社稷危而復安。若非得良將而用之﹐何以有此功烈哉﹖然當是時﹐父兄子弟肝腦塗地﹐輿屍載傷哭聲滿野﹐城堡毀墮田土荒蕪﹐百千里之間不聞雞犬之聲﹐國家之福﹐百姓之禍也﹔朝廷之所賀﹐仁人之所弔也。勿謂亂已﹐其亂方大﹔勿謂疾平﹐其疾方深。然則是良將者﹐不祥之人也﹔尊良將者﹐不祥之朝也﹐非君子之所願也。是故明徳之君﹐不侈其尊富彊大也。以爲我實民之父母﹐民實我之男女﹐惟恐其衣食之不足﹐居處之不安﹐日夜念之不忘。其大臣必用忠厚之人﹐其外牧必用慈惠之人﹐與我同憂與我同愛﹐勸農功﹐課桑麻﹐厚蓄積﹐懲奢靡。𨿽有凶年﹐民不知菑﹐谷不可勝食﹐財不可勝用﹐而天下大富矣。衣食足而知廉恥﹐廉恥生而尙禮義﹐而治化大行矣。然而明主不自滿也﹐旣厚之以生養﹐又承之以節儉﹐卑前殿﹐陋後宮﹐布衣蔬食﹐陶器素輿﹐猶歉然不敢自安﹐恐厲民以自養也。於是富日益富﹐安日益安﹐中國之民和樂相忘﹐遠裔之君慕義永服。繼世之子孫﹐苟非不肖﹐謹守成憲﹐𨿽千百世無變可也。當是之時﹐甲兵敝於武庫﹐良馬僅供服乘﹐𨿽有穰苴之將﹐無所用之。以此養生﹐以此治天下﹐皆長久之道也。

唐子聞之曰﹕叔子誠知言哉。

有歸

人之生也身爲重﹐自有天地以來﹐包犧氏爲网罟﹐神農氏爲耒耜﹑爲市貨﹐軒轅氏陶唐氏有虞氏爲舟楫﹑爲服乘﹑爲杵臼﹑爲弓矢﹑爲棟宇﹐禹平水土﹐稷教稼穡﹐契明人倫﹐孔氏孟氏顯明治學﹐開入徳之門﹐皆以爲身也。聖人好生之徳﹐保人之身﹐日夜憂思﹐不遑寜處﹐羣生各﹝名﹞遂﹐以迄於今。今吾與眾君子眾庶人處此安樂之居﹐行於仁義之途﹐孰非十聖人之功哉﹐奚啻十聖人哉﹗若湯武以及漢宋之祖﹐救一時之民﹐保數世之安﹐其功亦大矣。奚啻商周漢宋哉﹐凡一代之興﹐世𨿽多亂﹐亦有賢君﹐賴以小康。其時守一方惠一邑者﹐皆有功於人者也。奚啻是哉﹐卽不吝施者﹐饑與之一飯﹐寒推之一衣﹐亦有功焉。道者﹐道此﹔學者﹐學此。豈有他哉﹗澤被四海﹐民無困窮﹐聖人之能事畢矣﹐儒者之效功盡矣。

然猶有說焉﹕聖人保天下之身﹐無異於保已之身﹔聖人保已之身﹐則不同於保天下之身。治天下而天下治矣﹐功在天下﹐已於何歸﹖生盡﹐其遂盡乎﹔身亡﹐其遂亡乎﹗如徒以身而已﹐一年十二月﹐一月三十日﹐一日九十六刻﹐一刻之間﹐萬生萬死﹐艸木之根枝化爲塵土﹐鳥獸之皮骨化爲塵土﹐人之肢體化爲塵土﹐忽焉而有﹐忽焉而無﹐天地成毀﹐𨿽不可見﹐當亦無異於人物焉。聖人小不同於人物之無知﹐大不同於天地之無爲﹐而謂其滅則俱滅焉﹐必不然矣。不知﹐不智﹔知而不言﹐不仁。孔孟豈有不知﹐何爲不言﹖非不言也﹐不可言也。

聖人治天下﹐治其生也。生可治﹐死不可治﹔故生可言﹐死不可言也。縗麻饗祀﹐事死也﹐非明死也。聖人若治死﹐必告人以死之道。則必使露電其身﹐糞土富貴﹐優偶冠裳﹔則必至於政刑無用﹐賞罰無施﹔則必至於君爲虛位﹐世無所主。夫天下之智者一二﹐愚者千萬﹔爲善者少﹐爲惡者多﹐而生死之理﹐又不可以眾著。君旣爲虛位﹐世旣無所主﹐智不勝愚﹐善不勝惡。惡者起而爲亂﹐如鳥搏獸噬﹐莫爲之救。卽有一二能修者﹐亦無以立於天地之間﹐生人之道絕矣。是故聖人以可言者治天下﹐以不可言者俟人之自悟。於是智愚善惡﹐皆可從治。然則孔孟不言﹐非以是故而奚故哉﹗甄也生爲東方聖人之徒﹐死從西方聖人之後矣。

潛存

聖人之道將行﹐其必天達之﹐人薦之﹐而後得聞於時﹐以行其道。是故伊尹以人聞﹐傅說以夢聞﹐太公以卜聞。厥後聖人道衰﹐天命不佑﹐治道不興﹐以孔子孟子之聖﹐夢不以告﹐卜不以告﹐人不以告﹐而終於困窮﹐況其次焉者乎﹐況其下焉者乎﹗甄下士也﹐貌朴而言訥﹐人皆易之﹐以爲窒焉而不知天下之務者也﹐學非今學﹐言非今言﹐人皆略之而不與之言﹐而亦不得有言也。天薄吾貌而違吾才﹐𨿽欲賈所長﹐豈可得哉﹗吾少不知學﹐四十而後志於學﹐竊聞聖人之道﹐而略知聖人治天下之法﹐勤於誦讀﹐篤於籌策﹐雞鳴而興﹐夜分而寢﹐以度才權世﹐可以一試矣。如或知我﹐懷此以往焉可也。

聲弘﹝其婿王聲弘﹞嘗問於我曰﹕先生可以爲相乎﹖曰﹕不能也。吾褊而不能忍﹐隘而不能容﹐明而遲於決﹐不足以任之矣。然則先生何所長﹖曰﹕吾不能身任而能進言。使我立於明主之側﹐從容咨詢﹐捨其短而用其長﹐以授之能者而善行之﹐可以任官﹐可以足民﹐可以弭亂﹐不出十年天下﹐大治矣。曰﹕自漢及明﹐良臣眾矣﹐先生可方於古之何人﹖曰﹕皆非吾之所及爲也。自堯舜以下﹐其言渾矣。孔子乃明言之﹐孟子又益顯之。自聞孟子之言﹐而後知聖人之治天下﹐其事庸﹐其用近﹐如布帛之必可暖﹐谷肉之必可飽﹐婦人孺子皆可聽其言而知之﹐一曲之士皆可遵其言而用之。甄𨿽不敏﹐願學孟子焉。四十以來﹐其志彊﹐其气鋭﹐𨿽知無用於世﹐而猶不絕於顧望。及其困於遠遊﹐厄於人事﹐凶歲食糠粞﹐奴僕離散﹐志气銷亡﹐乃喟然而嘆曰﹕莫我知也夫。不憂世之不我知﹐而傷天下之民不遂其生﹐鬱結於中﹐不可以已。發而爲言﹐有見則言﹐有聞則言﹐歷三十年﹐累而存之﹐分爲上下篇﹐言學者系於上篇﹐凡五十篇。言治者系於下篇﹐凡四十七篇。號曰潛書。上觀天道﹐下察人事﹐遠正古迹﹐近度今宜﹐根於心而致之﹐行如在其位而謀其政﹐非虛言也。

聲弘曰﹕先生之言﹐不身見之。傳諸其人﹐可以爲王者師矣。曰﹕吾何敢當子之稱﹐吾言之附於聖人之言﹐譬細流之赴江海﹐小大𨿽殊﹐其爲水則一也。書紀帝王之政﹐易明吉凶之理﹐詩知人情得政宜﹐禮鑑三代之經緯﹐春秋辧邪正以合於先王之禮。孔氏孟氏之門人述其師言﹐明白簡易。六籍混成﹐得之以辧。古聖之言不顯﹐得之以燭。聖人之學﹐莫明於斯矣。至聖至神莫能外﹐愚夫愚婦皆可行﹐豈有所不及者乎﹗是故譬吾之所言﹐如江海細流﹐固有然矣。不敢妄續聖人之言﹐又安敢自異於聖人之言哉。君子不爲無用之言﹐吾之言﹐又譬諸一瓢之汲可以飲食﹐一車之力可以灌漑﹐竊有微用﹐不敢讓焉。

聲弘曰﹕先生所言﹐治化之大﹐性命之微﹐無所不備。苟非身至﹐何以知之﹖吾未識先生所造﹐其亦廓然於聖人之道者乎﹖曰﹕不然。吾之學﹐聖人之道也﹐猶未至京師而向往者也。身始出門﹐而望數千里之遠﹐𨿽未及至﹐而道由里數門入﹐備問而熟聞之﹐如旣見之者。然苟非知之﹐其何以行。

