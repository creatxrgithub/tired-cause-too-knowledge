《鬼穀子》陶弘景注

﹝《鬼穀子》卷上﹞﹝捭闔﹞第一

﹝捭﹐撥動也﹔闔﹐閉藏也。凡與人之言道﹕或撥動之﹐令有言﹐示其同也﹔或閉藏之﹐令自言﹐示其異也。﹞

粵若稽古﹐聖人之在天地間也。

﹝若﹐順﹔稽﹐考也。聖人在天地間﹐觀人設教﹐必須考古道而爲之。﹞

爲眾生之先﹐

﹝首出萬物以前人﹐用先知覺後知﹐用先覺覺後覺﹐故爲眾生先。﹞

觀陰陽之開闔以命物﹐

﹝陽開以生物﹐陰闔以成物﹐生成旣著﹐須立名以命之也。﹞

知存亡之門戶﹐

﹝不忘亡者存﹐有其存者亡﹐能知吉凶之先見者﹐其惟知機乎﹗故曰﹕知存亡之門戶也。﹞

籌策萬類之終始﹐達人心之理﹐見變化之眹焉。

﹝萬類終始人心之理﹐變化眹迹﹐莫不朗然玄悟﹐而無幽不測﹐故能籌策達見焉。﹞

而守司其門戶﹐

﹝司﹐主守也。門戶﹐卽上存亡之門戶也。聖人旣達物理終始﹐知存亡之門戶﹐能守而司之﹐令其背亡而趣存也。﹞

故聖人之在天下也。自古至今﹐其道一也。

﹝莫不背亡而趣存﹐故曰﹕其道一也。﹞

變化無窮﹐各有所歸。

﹝其道𨿽一﹐行之不同﹐故曰﹕變化無窮。然有條而不紊﹐故曰﹕各有所歸也。﹞

或陰或陽﹐或柔或剛﹐或開或閉﹐或弛或張。

﹝此二者﹐法象各異﹐施教不同。﹞

是故聖人一守司其門戶﹐審察其所先後﹐

﹝政教𨿽殊﹐至於守司門戶則一﹐故審察其所宜先者先行﹐所宜後者後行之也。﹞

度權量能﹐校其伎巧短長﹐

﹝權謂權謀﹐能謂材能﹐伎巧謂百工之役﹐言聖人之用人﹐必量度其謀能之優劣﹐校考其伎巧之長短﹐然後因材而用。﹞

夫賢不肖﹑智愚﹑勇怯﹑仁義有差﹐乃可捭﹐乃可闔﹐乃可進﹐乃可退﹐乃可賤﹐乃可貴﹐無爲以牧之。

﹝言賢不肖﹑智愚﹑勇怯材性一同﹐各有差品﹐賢者可捭而同之﹐不肖者可闔而異之﹐智之與勇﹐可進而貴之﹐愚之與怯﹐可退而賤之﹐賢愚各當其分﹐股肱盡其力﹐但恭己無爲﹐牧之而已矣。﹞

審定有無﹐以其實虛﹔隨其嗜欲﹐以見其志意。

﹝言任賢之道﹐必審定其材術之有無﹐性行之虛實﹐然後隨其嗜欲而任之﹐以見其志意之眞僞也。﹞

微排其所言而捭反之﹐以求其實﹐貴得其指﹐闔而捭之﹐以求其利。

﹝凡言事者﹐則微排抑其所言﹐撥動以反難之﹐以求其實情。實情旣得﹐又自閉藏而撥動之﹐彼以求其所言之利何如耳。﹞

或開而示之﹐或闔閉之。開而示之者﹐同其情也。闔而閉之者﹐異其誠也。

﹝開而同之﹐所以盡其情﹔闔而異之﹐所以知其誠也。﹞

可與不可﹐審明其計謀﹐以原其同異。

﹝凡有所言﹐有可有不可﹐必明審其計謀﹐以原其同異。﹞

離合有守﹐先從其志。

﹝計謀𨿽離合不同﹐但能有所執守﹐則先從其志以盡之﹐以知成敗之歸也。﹞

卽欲捭之貴周﹐卽欲闔之貴密﹐周密之貴微﹐而與道相追。

﹝言撥動之貴其周徧﹐閉藏之貴其隱密﹐而此二者﹐皆須微妙合於道之理﹐然後爲得也。﹞

捭之者﹐料其情也﹔闔之者﹐結其誠也。

﹝料而簡擇﹐結謂系束。情有眞僞﹐故須簡擇﹔誠或無終﹐故須系束也。﹞

皆見其權衡輕重﹐乃爲之度數﹐聖人因而爲之慮﹐

﹝權衡旣陳﹐輕重自分。然後爲之度數﹐以制其輕重。輕重因得所﹐而爲設謀慮﹐使之道行也。﹞

其不中權衡度數﹐聖人因而自爲之慮﹐

﹝謂輕重不合於斤兩﹐長短不充於度數﹐便爲廢物﹐何所施哉﹗聖人因是自爲謀慮﹐更求其反也。﹞

故捭者﹐或捭而出之﹐或捭而納之。

﹝謂中權衡者﹐出而用之﹐其不中者﹐納而藏之也。﹞

闔者﹐或闔而取之﹐或闔而去之。

﹝誠者﹐闔而取之﹔不誠者﹐闔而去之。﹞

捭闔者﹐天地之道﹐

﹝闔戶謂之坤﹐辟戶謂之乾﹐故謂天地之道。﹞

捭闔者﹐以變動陰陽﹐四時開閉﹐以化萬物縱橫。

﹝陰陽變動﹐四時開閉﹐皆捭闔之道也。縱橫﹐廢起也。萬物﹐或開以起之﹐或闔而廢之。﹞

反出﹑反覆﹑反忤﹐必由此矣。

﹝言捭闔之道﹐或反之﹐令出於彼﹔或反之﹐覆來於此﹔或反之於彼﹐忤之於此。皆從捭闔而生﹐故曰﹕必由此也。﹞

捭闔者﹐道之大化﹐說之變也。必豫審其變化。

﹝言事無開闔﹐則大道不化﹑言說無變。故開閉者﹐所以化大道﹑變言說。事𨿽大﹐莫不成之於變化﹐故必豫之﹐吉凶系焉。﹞

口者﹐心之門戶也。心者﹐神之主也。

﹝心因口宣﹐故口者﹐心之門戶也。神爲心用﹐故心者﹐神之主也。﹞

志意喜欲﹐思慮智謀﹐此皆由門戶出入。

﹝凡此八者﹐皆往來於口中﹐故曰﹕由門戶出入也。﹞

故關之捭闔﹐制之以出入﹐捭之者開也﹑言也﹑陽也﹔闔之者﹑閉也﹑默也﹑陰也。

﹝言八者若無開閉﹐事或不節﹐故關之以捭闔者﹐所以制其出入。開言於外﹐故曰﹕陽也﹔閉情於內﹐故曰﹕陰也。﹞

陰陽其和﹐終始其義。

﹝開閉有節﹐故陰陽和﹔先後合宜﹐故終始義。﹞

故言長生﹑安樂﹑富貴﹐尊榮顯名﹐愛好財利﹐得意喜欲﹐爲陽﹐曰始。

﹝凡此皆欲人之生﹐故曰﹕始曰陽。﹞

故言死﹑憂患﹑貧賤﹐苦辱棄損﹐亡利失意﹐有害刑戮誅罰﹐爲陰﹐曰終。

﹝凡此皆欲人之死﹐故曰﹕陰陰曰終。﹞

諸言法陽之類者皆曰始﹐言善以始其事﹔諸言法陰之類皆曰終﹐言惡以終爲謀。

﹝謂言說者﹐有於陰言之﹐有於陽言之﹐聽者宜知其然。﹞

捭闔之道﹐以陰陽試之。

﹝謂或撥動之﹐或閉藏之﹐以陰陽之言試之﹐則其情慕可知。﹞

故與陽言者依崇髙﹐與陰言者依卑小。

﹝謂與情陽者言﹐髙以引之﹔與情陰者言﹐卑以引之。﹞

以下求小﹐以髙求大。

﹝陰言卑小﹐故曰﹕以下求小。陽言崇髙﹐故曰﹕以髙求大。﹞

由此言之﹐無所不出﹐無所不入﹐無所不言可。

﹝陰陽之理盡﹐小大之情得﹐故出入皆可﹐何所不可乎﹖﹞

可以說人﹐可以說家﹐可以說國﹐可以說天下。

﹝無所不可﹐故所說皆可。﹞

爲小無內﹐爲大無外。

﹝盡陰則無內﹐盡陽則無外。﹞

益損﹑去就﹑倍反﹐皆以陰陽禦其事。

﹝以道相成曰益﹐以事相賊曰損﹔義乖曰去﹐志同曰就﹔去而遂絕曰倍﹐去而復來曰反。凡此不出陰陽之情﹐故曰﹕皆以陰陽禦其事也。﹞

陽動而行﹐陰止而藏﹔陽動而出﹐陰隨而入﹔陽還終始﹐陰極反陽。

﹝此言上下相成﹐由陰陽相生也。﹞

以陽動者﹐徳相生也﹔以陰靜者﹐形相成也。以陽求陰﹐苞以徳也﹔以陰結陽﹐施以力也。

﹝此言上之爵祿養下﹐下以股肱宣力。﹞

陰陽相求﹐由捭闔也。

﹝上下所以能相求者﹐由開閉而生也。﹞

此天地陰陽之道﹐而說人之法也。

﹝言旣體天地﹑象陰陽﹐故其法可以說人也。﹞

爲萬事之先﹐是謂圓方之門戶。

﹝天圓地方﹐上下之義也。理盡開閉﹐然後生萬物﹐故爲萬事先﹐上下之道自此出入﹐故曰﹕圓方之門戶。﹞﹝反應﹞第二

﹝聽﹐言之道﹐或有不合﹐必反以難之。彼因難以更思﹐必有以應也。﹞

古之大化者﹐乃與無形俱生﹐

﹝大化者﹐謂古之聖人以大道化物也。無形者﹐道也。動必由道﹐故曰﹕無形俱生也。﹞

反以觀往﹐覆以驗今﹔反以知古﹐覆以知今﹔反以知彼﹐覆以知己。

﹝言大化聖人﹐稽眾捨己﹐舉事重愼﹐反覆詳驗。欲以知來﹐先以觀往﹔欲以知今﹐先以考古﹔欲以知彼﹐先度於己。故能舉無遺策﹐動必成功。﹞

動靜虛實之理﹐不合來今﹐反古而求之。

﹝動靜由行止也﹐虛實由眞僞也。其理不合於今﹐反求於古者也。﹞

事有反而得覆者﹐聖人之意也。

﹝事有不合﹐反而求彼﹐翻得覆會於此。成此在於考彼﹐契今由於求古﹐斯聖人之意也。﹞

不可不察﹐

﹝不審則失之於幾﹐故不可不察。﹞

人言者﹐動也﹔己默者﹐靜也。因其言﹐聽其辭﹕

﹝以靜觀動﹐則所見審﹔因言觀辭﹐則所得明。﹞

言有不合者﹐反而求之﹐其應必出。

﹝謂言者或不合於理﹐未可卽斥﹐但反而難之﹐使自求之﹐則契理之應﹐怡然自出。﹞

言有象﹐事有比。其有象比﹐以觀其次。

﹝應理旣出﹐故能言有象﹑事有比。前事旣有象比﹐更當觀其次﹐令得自盡。象謂法象﹐比謂比例。﹞

象者﹐象其事﹔比者﹐比其辭也。以無形求有聲﹐

﹝理在玄微﹐故無形也。無言則不彰﹐故以無形求有聲﹐聲卽言也。比謂比類也。﹞

其釣語合事﹐得人實也。

﹝得魚在於投餌﹐得語在於發端﹔發端則語應﹐投餌則魚來。故曰﹕釣語﹐語則事合﹔故曰合事﹔明試在於敷言﹐故曰﹕得人實也。﹞

其張罝网而取獸也。多張其會而司之﹐道合其事﹐彼自出之﹐此釣人之网也。

﹝張网而司之﹐彼獸自得﹐道合其事﹐彼理自出﹐理旣彰﹐聖賢斯辧﹐𨿽欲自隱﹐其道無由﹐故曰﹕釣人之网也。﹞

常持其网驅之﹐其言無比﹐乃爲之變。

﹝持釣人之网﹐驅令就職事也。或乖彼﹐遂不言無比﹐如此則爲之變常易网﹐更有以勇之者矣。﹞

以象動之﹐以報其心﹔見其情﹐隨而牧之。

﹝此言其變也。報﹐猶合也。謂更開法象以動之﹐旣合其心﹐其情可見。因隨其情而牧養也。﹞

己反往﹐彼覆來﹐言有象比﹐因而定基。

﹝己反往以求彼﹐彼必覆來而就職﹐則奇策必申﹐故言有象比﹐則口無擇言﹐故可定邦家之基矣。﹞

重之襲之﹐反之覆之﹐萬事不失其辭。

﹝謂象比之言﹐旣可以定基。然後重之﹑襲之﹑反覆之﹐皆謂再三詳審﹐不容謬妄。故能萬事允愜﹐無復失其辭者也。﹞

聖人所誘愚智事皆不疑﹐

﹝聖人誘愚﹐則閉藏之﹐以知其誠﹔誘智則撥動之﹐以盡其情。咸得其實﹐故事皆不疑也。﹞

古善反聽者﹐乃變鬼神以得其情。

﹝言善反聽者﹐乃坐忘遺鑑﹐不思玄覽﹐故能變鬼神以得其情﹐洞幽微而宴夫會﹐鬼神本密﹐今則不能﹐故曰﹕變也。﹞

其變當也﹐而牧之審也。

﹝言旣變而當理﹐然後牧之道審也。﹞

牧之不審﹐得情不明﹔得情不明﹐定基不審。

﹝情明在於審牧﹐故不審則不明﹔審基在於情明﹐故不明則不審。﹞

變象比﹐必有反辭﹐以還聽之。

﹝謂言者於象比有變﹐必有反辭以難之﹐令其先說﹐我乃還靜以聽之。﹞

欲聞其聲﹐反默﹔欲張﹐反瞼﹔欲髙﹐反下﹔欲取﹐反與。

﹝此言反聽之道﹐有以誘致之﹐故欲聞彼聲﹐我反靜默﹔欲彼開張﹐我反瞼欲﹔欲彼髙大﹐我反卑下﹔欲彼收取﹐我反施與。如此則物情可致﹐無能自隱也。﹞

欲開情者﹐象而比之﹐以牧其辭。同聲相呼﹐實理同歸。

﹝欲開彼情﹐先設像比而動之。彼情旣動﹐將欲生辭﹔徐徐牧養﹐令其自言﹐譬猶鶴鳴於陰﹐聲同必應﹐故能以實理相歸也。﹞

或因此﹐或因彼﹐或以事上﹐或以牧下。

﹝謂所言之事﹐或因此發端﹐或因彼發端﹔其事有可以事上﹐可以牧下者也。﹞

此聽眞僞﹐知同異﹐得其情詐也。

﹝謂眞僞﹑同異﹑情詐﹐因此上事而知也。﹞

動作言默﹐與此出入﹐喜怒由此以見其式。

﹝謂動作言默﹐莫不由情與之出入﹐至於或喜或怒﹐亦由此情以見其式也。﹞

皆以先定爲之法則﹐

﹝謂上六者﹐皆以先定於情﹐然後法則可爲。﹞

以反求覆﹐觀其所托﹐故用此者。

﹝反於彼者﹐所以求覆於此﹐因以觀彼情之所托﹐此謂信也。知人在於見情﹐故言用此也。﹞

己欲平靜﹐以聽其辭﹑察其事﹑論萬物﹑別雄雌。

﹝謂聽言之道﹐先自平靜﹐旣得其辭﹐然後察其事﹐或論序萬物﹐或分別雄雌也。﹞

𨿽非其事﹐見微知類。

﹝謂所言之事﹐𨿽非時要﹐然觀此可以知微﹐故曰﹕見微知類。﹞

若探人而居其內﹑量其能﹑射其意也。符應不失﹐如螣蛇之所指﹐若羿之引矢。

﹝聞其言﹐則可知其情﹐故若探人而居其內﹐則情原必盡﹐故量能射意﹐乃無一失﹐若合符契﹐螣蛇所指﹐禍福不差﹐羿之引矢﹐命處輒中﹐聽言察情﹐不異於此﹐故以相況也。﹞

故知之始己﹐自知而後知人也。

﹝知人者智﹐自知者明。智從明生﹐明能生智。故欲知人﹐必須自知。﹞

其相知也﹐若比目之魚﹔見形也﹐若光之與影也。

﹝我能知己﹐彼須我知﹐必兩得之﹐然後聖賢道合﹐故若比目之魚。聖賢合則理自彰﹐猶光生而影見。﹞

其察言也不失﹐若磁石之取鍼﹐舌之取燔骨。

﹝以聖察賢﹐復何所失﹖故若磁石之取鍼﹐舌之取燔骨。﹞

其與人也微﹐其見情也疾。

﹝聖賢相與﹐其道甚微﹐不移寸陰﹐見情甚疾。﹞

如陰與陽﹐如陽與陰﹔如圓與方﹐如方與圓。

﹝上下之道﹐取類股肱﹐比之一體﹐其來尙矣。故其相成也﹐如陰與陽﹔其相形也﹐猶圓與方。﹞

未見形﹐圓以道之﹔旣形﹐方以事之。

﹝謂向晦入息﹐未見之時﹐當以圓道導之。亦旣出潛離隱﹐見形之後﹐卽以方職任之。﹞

進退左右以是司之﹐

﹝此言用人之道﹐或升進﹐或黜退﹐或貶左﹐或崇右﹐一惟上圓方之理﹐故曰﹕以是道司之。﹞

己不先定﹐牧人不正。

﹝方圓進退若不先定﹐則於牧人之理﹐不道其正也。﹞

事用不巧﹐是謂忘情失道。

﹝用事不巧﹐則操末續顚﹐圓鑿方枘﹐情道兩失﹐故曰﹕忘情失道也。﹞

己審先定以牧人﹐策而無形容﹐莫見其門﹐是謂天神。

﹝己能審定﹐以之牧人。至徳潛暢﹐玄風遠扇﹐非形非容﹐無門無戶。見形而不及道﹐日用而不知﹐故謂之天神也。﹞﹝內揵﹞第三

﹝揵者﹐持之令固也。言上下之交﹐必內情相得﹐然後結固而不離。﹞

君臣上下之事﹐有遠而親﹑近而疏﹔

﹝道合則遠而親﹐情乖則近而疏。﹞

就之不用﹐去之反求﹔

﹝非其意﹐則就之而不用﹔順其事﹐則去之而反求。﹞

日進前而不禦﹐遙聞聲而相思。

﹝分違則日進前而不禦﹐理契則遙聞聲而相思。﹞

事皆有內揵﹐素結本始。

﹝言或有遠之而相親﹐去之反求﹐聞聲而思者﹐皆由內合相待﹐素結其始﹐故曰﹕皆有內揵﹐素結本始也。﹞

或結以道徳﹐或結以黨友﹐或結以財貨﹐或結以采色。

﹝結以道徳謂以道徳結連於君﹐若之臣名爲臣﹐實爲師也。結以黨友﹐謂以友道結連於君王者之臣﹐名爲臣也﹐實爲友也。結以財貨﹐結以采色﹐謂若桀紂之臣費仲﹑惡來之類是也。﹞

用其意﹐欲入則入﹐欲出則出﹐欲親則親﹐欲疏則疏﹐欲就則就﹐欲去則去﹐欲求則求﹐欲思則思。

﹝自入出已下八事﹐皆用臣之意。隨其所欲﹐故能固志於君﹐物莫能間也。﹞

若蚨母之從其子也。出無間﹐入無眹﹐獨往獨來﹐莫之能止。

﹝蚨母﹑螲蟷也。似蛛蜘﹐在穴中﹐有蓋﹐言蚨母養子﹐以蓋覆穴﹐出入往來﹐初無間眹﹐故物不能止之。今內揵之臣﹐委曲從君﹐以自結固﹐無有間隙﹐亦由是也。﹞

內者﹐進說辭﹔揵者﹐揵所謀也。

﹝說辭旣進﹐內結於君﹐故曰﹕內者﹐進說辭也。度情爲謀﹐君不持而不捨﹐故曰﹕揵者﹐揵所謀也。﹞

故遠而親者﹐有陰徳也﹔近而疏者﹐志不合也。陰徳﹐謂陰私相徳也。

就而不用者﹐策不得也﹔去而反求者﹐事中來也。

﹝謂所言當時未合﹐事過始駭﹐故曰﹕中來事。﹞

日進前而不禦者﹐施不合也。遙聞聲而相思者﹐合於謀﹐待決事也。

﹝謂所行合於己謀﹐待之以決其事﹐故曰﹕遙聞聲而相思也。﹞

故曰﹕不見其類而爲之者﹐見逆﹔不得其情而說之者﹐見非。

﹝言不得其情類而說之者﹐必北轅適楚﹐陳軫遊秦﹐所以見非逆也。﹞

得其情﹐乃制其術。

﹝得其情則鴻遇長風﹑魚縱大壑﹐沛然莫之能禦﹐故能制行其術也。﹞

此用可出可入﹐可揵可開﹐

﹝此用者﹐謂其情也。則出入自由﹐揵開任意也。﹞

故聖人立事﹐以此先知﹐而揵萬物。

﹝言以得情立事﹐故能先知可否﹐萬品所以結固而不離者﹐皆由得情也。﹞

由夫道徳仁義﹐禮樂計謀。

﹝由夫得情﹐故能行其仁義道徳以下事也。﹞

先取詩書﹐混說損益﹐議去論就。

﹝混﹐同也。謂先考詩書之言﹐以同己說﹔然後損益時事﹐議論去就也。﹞

欲合者用內﹐欲去者用外。

﹝內謂情內﹐外謂情外。得情自合﹐失情自去﹐此蓋理之常也。﹞

外內者﹐必明道數﹐揣策來事﹐見疑訣之。

﹝言善知內外者﹐必明諸道術之數﹐預揣來事﹐見疑能決也。﹞

策無失計﹐立功建徳。

﹝旣能明道術﹐故策無失計。策無失計﹐乃可以立功建徳也。﹞

治民入產業﹐曰揵而內合。

﹝理君臣之名﹐使上下有序﹔入賦稅之業﹐使遠近無差。上下有序﹐則職分明﹔遠近無差﹐則徭役簡。如此則爲國之基﹐故曰﹕揵而內合也。﹞

上暗不治﹐下亂不寤﹐揵而反之。

﹝上暗不治其任﹐下亂不寤其萌﹐如此天下無邦﹐域中曠主﹐兼昧者可行其事﹔侮己者由是而興﹐故曰﹕揵而反之。﹞

內自得而外不畱﹐說而飛之。

﹝言自賢之主﹐自以所行爲得﹐而外不畱賢者之說。如此者﹐則爲作聲譽而飛揚之﹐以釣觀其心也。﹞

若命自來﹐己迎而禦之。

﹝君心旣善己﹐必自有命來召﹐己旣迎而禦之﹐以行其志。﹞

若欲去之﹐因危與之。

﹝翔而後集﹐意欲去之﹐因將危與之辭矣。﹞

環轉因化﹐莫之所爲﹐退爲大儀﹐

﹝去就之際﹐反覆量宜﹐如員環之轉。因彼變化﹐𨿽傍者莫知其所爲﹐如是而退﹐可謂全身大儀。儀者﹐法也。﹞﹝抵巇﹞第四

﹝抵﹐擊實也。巇﹐釁隙也。墻崩因隙﹐器壤因釁。而擊實之﹐則墻器不敗﹐若不可救﹐因而除之﹐更有所營置﹐人事亦由是也。﹞

物有自然﹐事有合離。

﹝此言合離﹐若乃自然之理。﹞

有近而不可見﹐遠而可知。近而不可見者﹐不察其辭也﹔遠而可知者﹐反往以驗來也。

﹝察辭觀行﹐則近情可見﹔反往驗來﹐則遠事可知。古猶今也﹐故反考往古﹐則可驗來﹐故曰﹕反往以驗來。﹞

巇者﹐罅也﹐﹝山間﹞也。﹝山間﹞者﹐成大隙也。

﹝隙大則崩毀將至﹐故宜有以抵之也。﹞

巇始有朕﹐可抵而塞﹐可抵而卻﹐可抵而息﹐可抵而匿﹐可抵而得﹐此謂抵巇之理也。

﹝朕者﹐隙之將兆﹐謂其微也。自中成者﹐可抵而塞﹔自外來者﹐可抵而卻﹔自下生者﹐可抵而息﹔其萌微者﹐可抵而匿﹔都不可治者﹐可抵而得。深知此五者﹐然後善抵巇之理也。﹞

事之危也﹐聖人知之﹐獨保其用﹐因化說事﹐通達計謀﹐以識細微。

﹝形而上者謂之聖人﹐故危兆才形﹐朗然先覺﹐旣明且哲﹐故獨保其用也。因化說事﹐隨機逞術﹐通達計謀﹐以經緯識微﹐而預防之也。﹞

經起秋毫之末﹐揮之於太山之本。

﹝漢髙祖以布衣登皇帝位﹐殷湯由百里而馭萬邦。經﹐始也。揮﹐動也。﹞

其施外兆萌牙孽之謀﹐皆由抵巇。抵巇﹐隙爲道術。

﹝其施外兆萌牙孽之時﹐托聖謀而計起﹐蓋由善抵巇之理﹐故能不失其機﹐然則巇隙旣發﹐乃可行道術﹐故曰﹕抵巇隙爲道術也。﹞

天下分錯﹐上無明主﹐公侯無道徳﹐則小人讒賊﹐賢人不用﹐聖人竄匿﹐貪利詐僞者作。君臣相惑﹐土崩瓦解﹐而相伐射﹔父子離散﹐乖亂反目﹐是謂萌牙巇罅。

﹝此謂亂政萌牙﹐爲國之巇罅﹐伐射謂相攻伐而激射。﹞

聖人見萌牙巇罅﹐則抵之以法﹕世可以治﹐則抵而塞之﹔不可治﹐則抵而得之﹔或抵如此﹐或抵如彼﹐或抵反之﹐或抵覆之。

﹝如此謂抵而塞之﹐如彼謂抵而得之﹔反之謂助之爲理﹐覆之謂因取其國。﹞

五帝之政﹐抵而塞之﹔三王之事﹐抵而得之。

﹝五帝之政﹐世間猶可理﹐故曰﹕抵而塞之﹐是以有禪讓之事。三王之事﹐世間不可理﹐故曰﹕抵而得之﹐是以有徵伐之事也。﹞

諸侯相抵﹐不可勝數。當此之時﹐能抵爲右。

﹝謂五伯時﹐右由上也。﹞

自天地之合離終始﹐必有巇隙﹐不可不察也。

﹝合離謂否泰﹐言天地之道。正觀尙有否泰﹐爲之巘隙﹐又況於人乎﹗故曰﹕不可不察也。﹞

察之以捭闔﹐能用此道﹐聖人也。

﹝捭闔亦否泰也。體大道以經人事者﹐聖人也。﹞

聖人者﹐天地之使也。

﹝後天而奉天時﹐故曰﹕天地之使也。﹞

世無可抵﹐則深隱而待時﹔時有可抵﹐則爲之謀。可以上合﹐可以檢下。

﹝上合謂抵而塞之﹐助時爲治﹔檢下謂抵而得之﹐束手歸己也。﹞

能因能循﹐爲天地守神﹐

﹝言能因循此道﹐則大寶之位可居﹐故能爲天地守其神祀也。﹞

﹝《鬼穀子》卷中﹞﹝飛箝﹞第五

﹝飛﹐謂作聲譽以飛揚之﹔箝﹐謂牽持緘束﹐令不得脫也。言取人之道﹐先作聲譽﹐以飛揚之。彼必露情竭志而無隱﹐然後因其所好﹐牽持緘束﹐令不得轉移。﹞

凡度權量能﹐所以徵遠來近。

﹝凡度其權略﹐量其材能﹐爲遠作聲譽者﹐所以徵遠而來近也。謂賢者所在﹐或遠或近﹐以此徵來﹐若燕昭尊隗﹐卽其事也。﹞

立勢而制事﹐必先察同異﹐別是非之語﹔

﹝言遠近旣至﹐乃立賞罰之勢﹐制能否之事﹐事勢旣立﹐必先察黨與之同異﹐別言語之是非。﹞

見內外之辭﹐知有無之數﹔

﹝外謂浮虛﹐內謂情實﹐有無謂道術能否﹐又必見其情僞之辭﹐知其能否之數。﹞

決安危之計﹐定親疏之事﹔

﹝旣察同異﹑別是非﹑見內外﹑知有無﹐然後與之決安危之計﹑定親疏之事﹐則賢不肖可知也。﹞

然後乃權量之﹐其有隱括﹐乃可徵﹐乃可求﹐乃可用。

﹝權之所以知其輕重﹐量之所以知其長短﹐輕重旣分﹐長短旣形﹐乃施隱括﹐以輔其曲直﹐如此則徵之亦可﹐求之亦可﹐用之亦可。﹞

引鉤箝之辭﹐飛而箝之。

﹝鉤謂誘致其情﹐言人之材性﹐各有差品﹐故鉤箝之辭﹐亦有等級。故引鉤箝之辭﹐內惑而得其情曰鉤﹐外譽而得其情曰飛。得情卽箝持之﹐令不得脫移﹐故曰﹕鉤箝﹐故曰﹕飛鉤箝。﹞

鉤箝之語﹐其說辭也﹐乍同乍異。

﹝謂說鉤箝之辭﹐或捭而同之﹐或合而異之﹐故曰﹕乍同乍異也。﹞

其不可善者﹐或先徵之﹐而後重累﹔

﹝不可善﹐謂鉤箝之辭所不能動﹐如此必先命徵召之。重累者﹐謂其人旣至﹐然後狀其材所有﹐其人旣至﹐然後都狀其材術所有﹐知其所能﹐人或因此從化者也。﹞

或先重以累﹐而後毀之﹔

﹝或有𨿽都狀其所有﹐猶未從化﹐然後就其材術短者訾毀之﹐人或過而從之﹐言不知化者也。﹞

或以重累爲毀﹐或以毀爲重累﹔

﹝或有狀其所有﹐其短自形﹐此以重累爲毀也。或有歷說其短﹐材術便著﹐此以毀爲重累也。爲其人難動﹐故或重累之﹐或訾毀之﹐所以驅誘令從化。﹞

其用或稱財貨﹑琦瑋﹑珠玉﹑璧白﹑采色以事之﹐

﹝其用﹐謂人旣從化﹐將用之﹐必先知其性行好惡﹐動以財貨采色者﹐欲知其人貪廉也。﹞

或量能立勢以鉤之﹐

﹝量其能之優劣﹐然後立去就之勢﹐以鉤其情﹐以知智謀。﹞或伺候見﹝山間﹞而箝之﹐

﹝謂伺彼行事﹐見其﹝山間﹞而箝持之﹐以知其勇怯也。﹞

其事用抵巇。

﹝謂此上事﹐用抵巇之術而爲之。﹞

將欲用之天下﹐必度權量能﹐見天時之盛衰﹖制地形之廣狹﹑岨嶮之難易﹖人民貨財之多少﹖諸侯之交﹐孰親孰疏﹖孰愛孰憎﹖

﹝將用之於天下﹐謂用飛箝之術﹐輔於帝王。度權量能﹐欲知帝王材能可輔成否。天時盛衰﹐地形廣狹﹐人民多少﹐又欲知天時﹑地利﹑人和﹐合其泰否。諸侯之交﹐親疏愛憎﹐又欲知從否之眾寡。﹞

心意之慮懷﹐審其意﹐知其所好惡﹐乃就說其所重﹐以飛箝之辭﹐鉤其所好﹐以箝求之。

﹝旣審其慮懷﹐知其好惡﹐然後就其所最重者而說之﹐又以飛箝之辭﹐鉤其所好﹐旣知其所﹐好乃箝而求之﹐所好不違﹐則何說而不行哉。﹞

用之於人﹐則量智能﹑權材力﹑料气勢﹐爲之樞機﹐以迎之隨之﹐以箝和之﹐以意宜之﹐此飛箝之綴也。

﹝用之於人﹐謂用飛箝之術於諸侯也。量智能﹑料气勢者﹐亦欲知其智謀能否也。樞所以主門之動靜﹐機所以主弩之放發﹐言旣知其諸侯智謀能否﹐然後立法鎭其動靜﹐制其放發﹐猶樞之於門﹐機之於弩﹐或先而迎之﹐或後而隨之﹐皆箝其情以和之﹐用其意以宜之。如此則諸侯之權﹐可得而執﹐己之恩又得而固﹐故曰﹕飛箝之綴也。謂用飛箝之術連於人也。﹞

用於人則空往而實來﹐綴而不失﹐以究其辭﹐可箝而從﹐可箝而橫﹐可引而東﹐可引而西﹐可引而南﹐可引而北﹐可引而反﹐可引而覆。

﹝用於人﹐謂以飛箝之術任使人也。但以聲譽揚之﹐故曰﹕空往﹐彼則開心露情﹐歸附於己﹐故曰﹕實來﹐旣得其情﹐必綴而勿失﹐又令敷奏以言﹐以究其辭﹐如此則從橫東西﹐南北反覆﹐惟在己之箝引﹐無思不服。﹞

𨿽覆能復﹐不失其度。

﹝𨿽有覆敗﹐必能復振﹐不失其節度﹐此箝之終也。﹞﹝忤合﹞第六

﹝大道旣隱﹐正道不得﹐坦然而行﹐故將合於此﹐必忤於彼﹐令其不疑﹐然後可行其意﹐卽伊﹑呂之去就是也。﹞

凡趨合倍反﹐計有適合。

﹝言趨合倍反﹐𨿽參差不齊﹐然後施之計謀﹐理乃適合。﹞

化轉環屬﹐各有形勢﹐反覆相求﹐因事爲制。

﹝言倍反之理﹐隨化而轉﹐如連環之屬。然其去就﹐各有形勢﹐或反或覆﹐理自相求﹐莫不因彼事情﹐爲之立制也。﹞

是以聖人居天地之間﹐立身禦世﹐施教揚聲明名也。必因事物之﹐會觀天時之宜﹐因之所多所少﹐以此先知之﹐與之轉化。

﹝所多所少﹐謂政教所宜多﹑所宜少也。旣知多少所宜﹐然後爲之增減﹐故曰﹕以此先知﹐謂用倍反之理知之也。轉化﹐謂轉變以從化也。﹞

世無常貴﹐事無常師。

﹝能仁爲貴﹐故無常貴﹔立善爲師﹐故無常師。﹞

聖人常爲無不爲﹐所聽無不聽。

﹝善必爲之﹐故無不爲﹔無稽之言不聽﹐故無所聽。﹞

成於事而合於計謀﹐與之爲主。

﹝於事必成﹐於謀必合﹐如此者與眾立之﹐推以爲主也。﹞

合於彼而離於此﹐計謀不兩忠。

﹝合於彼﹐必離於此﹐是其忠謀不得兩施也。﹞

必有反忤﹕反於是﹐忤於彼﹔忤於此﹐反於彼﹐其術也。

﹝旣有不兩施﹐宜行反忤之術。反忤者﹐意欲反合於此﹐必行忤於彼。忤者﹐設疑其事﹐令昧者不知覺其事也。﹞

用之天下﹐必量天下而與之﹔用之國﹐必量國而與之﹔用之家﹐必量家而與之﹔用之身﹐必量身材能气勢而與之。大小進退﹐其用一也。

﹝用之者﹐謂反忤之術。量者﹐謂其事業有無。與﹐謂與之親。凡行忤者﹐必稱其事業所有而親媚之﹐則暗主無從而覺﹐故得行其術也。所行之術﹐𨿽有大小進退之異﹐然而至於稱事揚親則一﹐故曰﹕其用一也。﹞

必先謀慮計定﹐而後行之以飛箝之術。

﹝將行反忤之術﹐必須先定計謀﹐然後行之﹐又用飛箝之術以彌縫之。﹞

古之善背向者﹐乃協四海﹑包諸侯﹑忤合之地﹐而化轉之﹐然後以之求合。

﹝言古之深識背向之理者﹐乃令同四海﹐兼並諸侯﹐驅置忤合之地﹐然後設法變化而轉移之﹐眾心旣從﹐乃求其眞主﹐而與之合也。﹞

故伊尹五就湯﹑五就桀﹐然後合於湯﹔呂尙三就文王﹑三入殷﹐而不能有所明﹐然後合於文王。

﹝伊尹所以就桀

﹝紂﹞者﹐以忤之令不疑。彼旣不疑﹐然後得合於其眞主矣。﹞

此知天命之箝﹐故歸之不疑也。

﹝以天命系於殷湯文王﹐故二臣歸二主不疑也。﹞

非至聖人達奧﹐不能禦世﹔勞心苦思﹐不能原事﹔不悉心見情﹐不能成名﹔材質不惠﹐不能用兵﹔忠實無眞﹐不能知人。故忤合之道﹐己必自度材能知睿﹐量長短遠近孰不如﹖

﹝夫忤合之道﹐不能行於勝己﹐而必用之於不我若﹐故知誰不如﹐然後行之也。﹞

乃可以進﹐乃可以退﹔乃可以縱﹐乃可以橫。

﹝旣行忤合之道於不如己者﹐則進退縱橫﹐惟吾所欲耳。﹞﹝揣篇﹞第七

﹝古之善用天下者﹐必量天下之權﹐而揣諸侯之情。量權不審﹐不知彊弱輕重之稱﹔揣情不審﹐不知隱匿變化之動靜。何謂量權﹖曰﹕度於大小﹐謀於眾寡﹐稱貨財之有無。﹞

多少﹑饒乏﹑有餘不足幾何﹖辧地形之險易﹐孰利孰害﹖謀慮﹐孰長孰短﹖君臣之親﹐疏孰賢孰不肖﹖與賓客之知睿﹐孰少孰多﹖觀天時之禍福﹐孰吉孰凶﹖諸侯之親﹐孰用孰不用﹖百姓之心﹐去就變化﹐孰安孰危﹖孰好孰憎﹖反側孰便﹖能知如此者﹐是謂權量。

﹝天下之情﹐必見於權也。善修量權﹐其情可得而知之。知其情而用之者﹐何適而不可哉﹗﹞

揣情者﹐必以其甚喜之時﹐往而極其欲也。其有欲也﹐不能隱其情。必以其甚懼之時﹐往而極其惡也。其有惡也﹐不能隱其情﹐情欲必失其變。

﹝夫人之性﹐甚喜則所欲著﹐甚懼則所惡彰﹐故因其彰著﹐而往極之﹐惡欲旣極﹐則其情不隱﹐是以情欲因喜懼之變而失也。﹞

感動而不知其變者﹐乃且錯其人﹐勿與語﹐而更問所親﹐知其所安。

﹝𨿽因喜懼之時﹐以欲惡感動﹐尙不知其變。無此者﹐乃且置其人﹐無與之語﹐徐徐更問斯人之所親﹐則其情欲所安可知也。﹞

夫情變於內者﹐形見於外。故常必以其見者﹐而知其隱者﹐此所謂測深揣情。

﹝夫情貌不差。內變者﹐必見外貌﹐故常以其外見而知其內隱。觀色而知情者﹐必用此道﹐此所謂測深揣情也。﹞

故計國事者﹐則當審權量﹔說人主﹐則當審揣情。謀慮情欲﹐必出於此。

﹝審權量﹐則國事可計﹔審揣情﹐則人主可說。至於謀慮情欲﹐皆揣而後行﹐故曰﹕謀慮情欲﹐必出於此也。﹞

乃可貴﹐乃可賤﹔乃可重﹐乃可輕﹔乃可利﹐乃可害﹔乃可成﹐乃可敗。其數一也。

﹝言審於揣術﹐則貴賤成敗﹐惟己所制﹐無非揣術所爲﹐故曰﹕其數一也。﹞

故𨿽有先王之道﹑聖智之謀﹐非揣情隱匿﹐無所索之﹐此謀之大本也﹐而說之法也。

﹝先王之道﹑聖智之謀﹐𨿽弘曠玄妙﹐若不兼揣情之術﹐則彼之隱匿﹐從何而求之﹖然則揣情者﹐乃成謀之本﹐而說之法制也。﹞

常有事於人﹐人莫先事而至﹐此最難爲。

﹝挾揣情之術者﹐必包獨見之明﹐故有事於人﹐人莫能先也。又能窮幾盡變﹐故先事而至﹐自非體玄極妙﹐則莫能爲此矣。故曰﹕此難爲者也。﹞

故曰﹕揣情最難守司﹐言必時其謀慮。

﹝人情﹐險於山川﹐難於知天。今欲揣度而守司之﹐不亦難乎﹗故曰﹕揣情最難守司﹐謀慮出於人情﹐必當知其時節﹐此其所以最難也。﹞

故觀蜎飛蠕動﹐無不有利害﹐可以生事美。生事者﹐幾之勢也。

﹝蜎飛蠕動﹐微虫耳﹐亦猶懷利害之心。故順之則喜悅﹐逆之則勃怒﹐況於人乎﹗況於鬼神乎﹗是以利害者﹐理所不能無﹔順逆者﹐事之所必行。然則順之招利﹐逆之致害﹐理之常也。觀此可以成生事之美。生事者﹐必審幾微之勢﹐故曰﹕生事者﹐幾之勢也。﹞

此揣情飾言﹐成文章而後論之。

﹝言旣揣其情﹐然後修飾言語以遵之﹐故說辭必使成文章﹐而後可論也。﹞﹝摩篇﹞第八

摩之符也。內符者﹐揣之主也。

﹝謂揣知其情﹐然後以其所欲摩之﹐故摩爲揣之術。內符者﹐謂情欲動於內﹐而符驗見於外。揣者﹐見外符﹐用知內情﹐故曰﹕符爲揣之主也。﹞

用之有道﹐其道必隱。

﹝揣者所以度其情慕﹐摩者所以動而內符。用揣摩者﹐必先定其理﹐故曰﹕用之有道。然則以情度情﹐情本潛密﹐故曰﹕其道必隱也。﹞

微摩之以其所欲﹐測而探之﹐因符必應。其應也﹐必有爲之。

﹝言旣揣知其情所趨向﹐然後以其所欲﹐微而摩之﹐得所欲而情必動﹐又測而探之。如此則內符必應。內符旣應﹐必欲爲其所爲也。﹞

故微而去之﹐是謂塞窌匿端。隱貌逃情而人不知﹐故成其事而無患。

﹝君旣所爲﹐事必可成﹐然後從之。臣事貴於無成有終﹐故微而去之爾。若己不同此計﹐令功歸於君﹐如此可謂塞窌匿端﹐隱貌逃情﹐情逃而窌塞﹐則人何從而知之﹖人旣不知所以息其所僭妒﹐故能成事而無患也。﹞

摩之在此﹐符之在彼﹐從而應之﹐事無不可。

﹝此摩甚微﹐彼應自著。觀者但睹其著﹐而不見其微。如此用之﹐功專在彼﹐故事無不可也。﹞

古之善摩者﹐如操鉤而臨深淵﹐餌而投之﹐必得魚焉﹗故曰﹕主事日成﹐而人不知﹔主兵日勝﹐而人不畏也。

﹝釣者露餌而藏鉤﹐故魚不見鉤而可得﹔賢者觀功而隱摩﹐故人不知摩而自服。故曰﹕主事日成﹐而人不知也。兵勝由於善摩﹐摩隱則無從而畏﹐故曰﹕主兵日勝﹐而人不畏也。﹞

聖人謀之於陰﹐故曰﹕神﹔成之於陽﹐故曰﹕明。

﹝潛謀陰密﹐日用不知﹐若神道之不測﹐故曰﹕神也。功成事遂﹐煥然彰著﹐故曰﹕明也。﹞

所謂主事日成者﹐積徳也。用民安之﹐不知其所以利﹐積善也。而民道之﹐不知其所以然﹐而天下比之神明也。

﹝聖人者﹐體道而設教﹐參天地而施化﹐韜光晦迹﹐藏用顯仁﹐故人安得而不知其所利﹐從道而不知其所以然﹐故比之神明。﹞

主兵日勝者﹐常戰於不爭不費﹐而民不知所以不服﹐不知所以畏﹐而天下比之神明。

﹝善戰者﹐絕禍於心胸﹐禁邪於未萌﹐故以不爭爲戰。師旅不起﹐故國用不費。至徳潛暢﹐玄風遐扇﹐功成事就﹐百姓皆得自然﹐故不知所以服﹐不知所以畏﹐比之於神明。﹞

其摩者﹕有以平﹐有以正﹔有以喜﹐有以怒﹔有以名﹐有以行﹔有以廉﹐有以信﹔有以利﹐有以卑。

﹝凡此十者﹐皆摩之所由而發。言人之材性參差﹐事務變化﹐故摩者亦消息盈虛﹐因幾而動之。﹞

平者﹐靜也﹔正者﹐直也。喜者﹐悅也﹔怒者﹐動也。名者﹐發也﹔行者﹐成也。廉者﹐潔也﹔信者﹐明也。利者﹐求也﹔卑者﹐諂也。

﹝名貴發揚﹐故曰﹕發也。行貴成功﹐故曰﹕成也。﹞

故聖所獨用者﹐眾人皆有之﹐然無成功者﹐其用之非也。

﹝言上十事﹐聖人獨用以爲摩﹐而能成功立事﹐然眾人莫不有﹐所以用之﹐非道不能成。﹞

故謀莫難於周密﹐說莫難於悉聽﹐事莫難於必成﹐此三者然後能之。

﹝謀不周密﹐則失幾而害成﹔說不悉聽﹐則違順而生疑﹔事不必成﹐則止簣而有廢。皆有所難能任之﹐而無難者﹐其惟聖人乎﹗﹞

故謀必欲周密﹐必擇其所與通者說也。故曰﹕或結而無隙也。

﹝爲通者說謀必虛受﹐如受石投水﹐開流而納泉﹐如此則何隙而可得﹐故曰﹕結而無隙也。﹞

夫事成必合於數﹐故曰﹕道數與時相偶者也。

﹝夫謀成必先考合於術數﹐故道﹑術﹑時三者相偶合﹐然後事可成而功業可立也。﹞

說者聽必合於情﹐故曰﹕情合者聽。

﹝進說而能令聽者﹐其惟情合者乎﹖﹞

故物歸類﹐抱薪趨火﹐燥者先燃﹔平地注水﹐濕者先濡。此物類相應於勢﹐譬猶是也。此言內符之應﹐外摩也如是。

﹝言內符之應﹐外摩得類則應﹐譬猶水流就濕﹐火行就燥也。﹞

故曰﹕摩之以其類焉﹐有不相應者﹔乃摩之以其欲焉﹐有不聽者﹐故曰﹕獨行之道。

﹝善於摩者﹐其惟聖人乎﹗故日獨行之道者也。﹞

夫幾者不晚成﹐而不抱久而化成。

﹝見幾而作﹐何晚之有﹔功成不拘﹐何抱之久。行此二者﹐可以化天下。﹞﹝權篇﹞第九

說之者﹐說之也。說之者﹐資之也。

﹝說者﹐說之於彼人也。說之者﹐有資於彼人也。資﹐取也。﹞

飾言者﹐假之也。假之者﹐益損也。

﹝說者﹐所以文飾言語﹐但假借以求人於彼﹐非事要也。亦旣假之﹐須有損益﹐故曰﹕假之者﹐損益之謂也。﹞

應對者﹐利辭也。利辭者﹐輕論也。

﹝謂彼有所問﹐卒應而對之者﹐但便利辭也。辭務便利故所。﹞

成義者﹐明之也。明之者﹐符驗也。

﹝核實事務﹐以成義理者﹐欲明其眞僞也。眞僞旣明﹐則符驗自��符驗也。言或反覆﹐欲相卻也。﹞

難言者﹐卻論也。卻論者﹐釣幾也。

﹝言或不合﹐反覆相難﹐所以卻論前事也。卻論者﹐必理精而事明﹐幾微可得而盡矣。故曰﹕卻論者﹐釣幾也。求其深微曰釣也。﹞

佞言者﹐諂而於忠。

﹝諂者﹐先意承欲﹐以求忠名﹐故曰﹕諂而於忠。﹞

諛言者﹐博而於智。

﹝博者﹐繁稱文辭﹐以求智名﹐故曰﹕博而於智。﹞

平言者﹐決而於勇。

﹝決者﹐縱捨不疑﹐以求勇名﹐故曰﹕決而於勇。﹞

戚言者﹐權而於信。

﹝戚者﹐憂也。謂象憂戚而陳言也。權者﹐策選進謀﹐以求信名﹐故曰﹕權而於信。﹞

靜言者﹐反而於勝。

﹝靜言者﹐謂象淸淨而陳言﹐反者先分不足以窒非﹐以求勝名﹐故曰﹕反而於勝。﹞

先意成欲者﹐諂也。繁稱文辭者﹐博也。策進謀者﹐權也。縱捨不宜者﹐決也。先分不足而窒非者﹐反也。

﹝己實不足﹐不自知而內訟﹐而反攻人之過﹐窒他謂非﹐如此者反也。﹞

故口者﹐幾關也﹐所以閉情意也。耳目者﹐心之佐助也﹐所以窺間見姦邪。故曰﹕參調而應﹐利道而動。

﹝口者﹐所以發言語﹐故曰﹕口者﹐機關也。情意宜否﹐在於機關﹐故曰﹕所以關閉情意也。耳目者﹐所以助心通理﹐故曰﹕心之佐助也。心得耳目﹐卽能窺見間隙﹐見彼姦邪﹐故曰﹕窺間見姦邪。耳心目三者﹐調和而相應感﹐則動必成功﹐吉無不利﹐其所無��則以順道而動﹐故曰﹕參調而應﹐利道而動者也。﹞

故系言而不亂﹐翺翔而不迷﹐變易而不危者﹐觀要得理。

﹝苟能睹要得理﹐便可曲成不失。故𨿽系言紛葩不亂﹐翺翔越越不迷﹐變易攺常而不危者也。﹞

故無目者﹐不可示以五色﹔無耳者﹐不可告以五音。

﹝五色爲有目者施﹐無目不可得而示其五色。五音爲有耳者作﹐故無耳不可得而告其五音。此二者爲下文分也。﹞

故不可以往者﹐無所開之也。不可以來者﹐無所受之也。物有不通者﹐故不事也。

﹝此不可以往說於彼者﹐爲彼暗滯無所可開也。彼所不來說於此者﹐爲此淺局無所可受也。夫淺局之與暗滯﹐常閉塞而不通﹐故聖人不事也。﹞

古人有言曰﹕口可以食﹐不可以言。言者﹐有諱忌。眾口爍金﹐言有曲故也。

﹝口食可以肥百體﹐故可食也﹔口言或可以招百殃﹐故不可以言也。言者觸忌諱﹐故曰﹕有忌諱也。金爲堅物﹐眾口能爍之﹐則以眾口有私曲故也。故曰﹕言有曲故也。﹞

人之情﹐出言則欲聽﹐舉事則欲成。

﹝可聽在於合彼﹐可成在於順理﹐此爲下起端也。﹞

是故﹐智者不用其所短﹐而用愚人之所長﹔不用其所拙﹐而用愚人之所工﹐故不困也。

﹝智者之短﹐不勝愚人之長﹐故用愚人之長也。智者之拙﹐不勝愚人之工﹐故用愚人之工也。常能棄拙短而用工長﹐故不困也。﹞

言其有利者﹐從其所長也﹔言其有害者﹐避其所短也。

﹝人能從利之所長﹐避害之所短﹐故出言必見聽﹐舉事必有成功也。﹞

故介虫之悍也﹐必以堅厚﹔螯虫之動也﹐必以毒螫。故禽獸之用其長而談者﹐知用其用也。

﹝言介虫之堅厚以自藏﹐螫虫之動也﹐行毒螫以自衛﹐此用其所長也。故能自免於害﹐至於他鳥獸﹐莫不知用其長﹐以自保全﹐談者感此﹐亦知其所用而用也。﹞

故曰﹕辭言五﹐曰病﹐曰怨﹐曰憂﹐曰怒﹐曰喜。

﹝五者有一﹐必失中和而不平暢。﹞

故曰﹕病者﹐感衰气而不神也。

﹝病者恍惚﹐故气衰而不神也。﹞

怨者﹐腸絕而無主也。

﹝怨者內動﹐故腸絕而言無主也。﹞

憂者﹐閉塞而不泄也。

﹝憂者怏悒﹐故閉塞而言不泄也。﹞

怒者﹐妄動而不治也。

﹝怒者郁勃﹐故妄動而言不治也。﹞

喜者﹐宣散而無要也。

﹝喜者搖蕩﹐故宣散而言無要。﹞

此五者類則用之﹐利則行之。

﹝此五者旣失於平常﹐故用之在精﹐而行之在利。其不精利﹐則廢而止之也。﹞

故與智者言依於博﹐與拙者言依於辧﹐與辧者言依於要﹐與貴者言依於勢﹐與富者言依於髙﹐與貧者言依於利﹐與賤者言依於謙﹐與勇者言依於敢﹐與過者言依於銳﹐此其術也﹐而人常反之。

﹝此量宜發言之術也。不達者反之﹐則逆理而不免成於害也。﹞

是故﹐與智者言﹐將此以明之﹔與不智者言﹐將此以教之﹐而甚難爲也。

﹝與智者語﹐將以其明斯術﹔與不智者語﹐以此術教之。然人迷日因久﹐教之不易﹐故難爲也。﹞

故言多類﹑事多變﹐故終日言﹐不失其類﹐故事不亂。

﹝言者條流舛難﹐故多類也。事則隨時而化﹐故多變也。若言不失類﹐事亦不亂。﹞

終日不變﹐而不失其主﹐故智貴不妄。

﹝不亂故不變﹐故其主有常﹐能令有常而不變者﹐智之用也。故其智可貴而不妄。﹞

聽貴聰﹐智貴明﹐辭貴奇。

﹝聽聰則眞僞不亂﹐知明則可否自分﹐辭奇則是非有證。三者能行﹐則功成事立﹐故須貴之。﹞﹝謀篇﹞第十

爲人凡謀有道﹐必得其所因﹐以求其情。

﹝得其所因﹐則其情可求﹔見情而謀﹐則事無不濟。﹞

審得其情﹐乃立三儀。三儀者﹐曰上﹐曰中﹐曰下﹐參以立焉以生奇﹐奇不知其所擁﹐始於故之所從。

﹝言審情之術﹐必立上智﹑中才﹑下愚三者﹐參以驗之﹐然後奇計可得而生。奇計旣生﹐莫不通達﹐故不知其所擁蔽﹐然此奇計非自今也。乃始於古之順道而動者﹐蓋從於順也。﹞

故鄭人之取玉也﹐載司南之車﹐爲其不惑也。夫度材﹑量能﹑揣情者﹐亦事之司南也。故同情而俱相親者﹐其俱成者也﹔同欲而相疏者﹐其偏害者也。

﹝諸同情欲﹐共謀立事﹐事若成﹐後必相親﹐若乃一成一害﹐後必相疏﹐理之常也。﹞

同惡而相親者﹐其俱害者也﹔同惡而相疏者﹐偏害者也。

﹝同惡謂同爲彼所惡﹐後若俱害﹐情必相親﹐若乃���理必相疏﹐亦理之常也。﹞

故相益則親﹐相損則疏﹐其數行也。此所以察同異之分類一也。

﹝同異之分﹐用此而察。﹞

故墻壞於隙﹐木毀於其節﹐旋蓋其分也。

﹝墻木毀由於隙節﹐況於人事之變﹐生於同異﹐故曰﹕斯蓋其分。﹞

故變生於事﹐事生謀﹐謀生計﹐計生議﹐議生說﹐說生進﹐進生退﹐進生制﹐因以制於事﹐故百事一道﹐而百度一數也。

﹝言事有本根﹐各有從來﹐譬之卉木﹐因根而有枝條花葉﹐故曰﹕變隙然後生於事業﹐生事業者﹐必須計謀﹔成計謀者﹐必須議說﹔議說必有當否﹐故須進退之。旣有黜陟﹐須事以爲法﹐而百事百度﹐何莫由斯而至﹐其道數一也。﹞

夫仁人輕貨﹐不可誘以利﹐可使出費﹔勇士輕難﹐不可懼以患﹐可使據危﹔智者達於數﹑明於理﹐不可欺以誠﹐可示以道理﹐可使立功。是三才也。

﹝使輕貨者出費﹐則費可全﹔使輕難者據危﹐則危可安﹔使達數者立功﹐則功可成。總三材而用之﹐可以光耀千里﹐豈徒十二乘而已。﹞

故愚者易蔽也﹐不肖者易懼也﹐貪者易誘也。是因事而裁之。

﹝以此三術﹐取彼三短﹐可以立事立功也。謀者因事興慮﹐宜知之而裁之﹐故曰﹕因事而裁之。﹞

故爲彊者﹐積於弱也﹔有餘者﹐積於不足也。此其道術行也。

﹝柔弱勝於剛彊﹐故積弱可以爲彊﹔大直若曲﹐故積曲可以爲直﹔少則得眾﹐故積不足可以爲有餘。然則以弱爲彊﹐以曲爲直﹐以不足爲有餘﹐斯道術之所行﹐故曰﹕道術行也。﹞

故外親而內疏者﹐說內﹔內親而外疏者﹐說外。

﹝外陽相親﹐而內實疏者﹐說內﹐以除其內疏﹔內實相親﹐而外陽疏者﹐說外﹐以除其外疏也。﹞

故因其疑以變之﹐因其見以然之。

﹝若內外無親而懷疑者﹐則因其疑而變化之﹐彼或因見而有所見﹐則因其所見而然之。﹞

因其說以要之﹐因其勢以成之。

﹝旣然見彼或有可否之說﹐則因其說要結之﹔可否旣形﹐便有去就之勢﹐則因其勢以成就之。﹞

因其惡以權之﹐因其患以斥之。

﹝去就旣成﹐或有惡患﹐則因其惡也。以權量之﹐因其患也﹐爲斥除之。﹞

摩而恐之﹐髙而動之。

﹝患惡旣除﹐惑恃勝而驕者﹐便切摩以恐懼之﹐髙危以感動之。﹞

微而正之﹐符而應之。

﹝𨿽恐動之﹐尙不知變者﹐則微有所引據以証之﹐爲設符驗以應之。﹞

擁而塞之﹐亂而惑之﹐是謂計謀。

﹝𨿽有爲設引據符驗﹐尙不知變者﹐此則或深不可救也。使擁而塞之﹐亂而惑之﹐因抵而得之。如此者﹐可以計謀之用也。﹞

計謀之用﹐公不如私﹐私不如結﹐結而無隙者也。

﹝公者揚於王庭﹐名爲聚訟﹐莫執其咎﹐其事難成﹐私者不出門庭﹐愼密無失﹐其功可立﹐故公不如私﹐𨿽復潛謀﹐不如與彼要結﹐二人同心﹐物莫之間﹐欲求其隙﹐其可得乎。﹞

正不如奇﹐奇流而不止者也。

﹝正者循理守常﹐難以速進﹔奇者反經合義﹐事同機發。故正不如奇。奇計一行﹐則流通而莫知止也。故曰﹕奇流而不止者也。﹞

故說人主者﹐必與之言奇﹔說人臣者﹐必與之言私。

﹝與人主言奇﹐則非常之功可立﹔與人臣言私﹐則保身之道可全。﹞

其身內﹑其言外者疏﹔其身外﹑其言深者危。

﹝身在內而言外泄者﹐必見疏也﹔身居外而言深切者﹐必見危也。﹞

無以人之所不欲﹐而彊之於人﹔無以人之所不知﹐而教之於人。

﹝謂其事𨿽近﹐彼所不欲﹐莫彊與之﹐將生恨怒也。教人當以所知﹐今反以人所不知教之﹐猶以暗除暗﹐豈爲益哉。﹞

人之有好也﹐學而順之﹔人有惡也﹐避而諱之。故陰道而陽取之也。

﹝學順人之所好﹐避諱人之所惡﹐但陰自爲之﹐非彼所逆﹐彼必感悅﹐明言以報之﹐故曰﹕陰道而陽取之也。﹞

故去之者縱之﹐縱之者乘之。

﹝將欲去之﹐必先聽縱。令極其過惡﹐過惡旣極﹐便可以法乘之﹐故曰﹕縱之者﹐乘之也。﹞

貌者﹐不美又不惡﹐故至情托焉。

﹝貌者﹐謂察人之貌﹐以知其情也。謂其人中和平淡﹐見善不美﹐見惡不非。如此者﹐可以至情托之﹐故曰﹕至情托焉。﹞

可知者﹐可用也﹔不可知者﹐謀者所不用也。

﹝謂彼情寬密﹐可令知者﹐可爲用謀﹐故曰﹕可知者﹐可用也。其不寬密﹐不可令知者﹐謀者不爲用謀也。故曰﹕不可知者﹐謀者所不用也。﹞故曰﹕事貴制人﹐而不貴見制於人。制人者﹐握權也﹔見制於人者﹐制命也。

﹝制命者﹐言命爲人所制也。﹞

故聖人之道陰﹐愚人之道陽。

﹝聖人之道﹐內陽而外陰﹔愚人之道﹐內陰而外陽。﹞

智者事易﹐而不智者事難。以此觀之﹐亡不可以爲存﹐而危不可以爲安﹐然而無爲而貴智矣。

﹝智者寬恕故易事﹐愚者猜忌故難事。然而不智必有危亡之禍﹐以其難事﹐故賢者莫得申其計劃﹐則亡者遂亡﹐危者遂危﹐欲求安存﹐不亦難乎﹗今欲存其亡﹐安其危﹐則他莫能爲﹐惟智者可矣。故曰﹕無爲而貴智矣。﹞

智用於眾人之所不能知﹐而能用於眾人之所不能見。

﹝眾人所不能知﹐眾人所不能見﹐智獨能用之﹐所以貴於智矣。﹞

旣用見可否﹐擇事而爲之﹐所以自爲也﹔見不事﹐擇事而爲之﹐所以爲人也。

﹝亦旣用智﹐先己而後人。所見可否﹐擇事爲之﹐將此自爲﹔所不可見﹐擇事而爲之﹐將此爲人﹐亦猶伯樂教所親相駑駘﹐教所憎相千里也。﹞

故先王之道﹐陰言有之曰﹕天地之化﹐在髙與深﹔聖人之制道﹐在隱與匿﹐非獨忠信仁義也﹐中正而已矣。

﹝言先王之道﹐貴於陰密。尋古遺言﹐證有此理﹐曰﹕天地之化﹐惟在髙深﹔聖人之制道﹐惟在隱匿。所隱者中正﹐自然合道﹐非專在仁義忠信也。故曰﹕非獨忠信仁義。﹞

道理達於此義之﹐則可與言。

﹝言謀者曉達道理﹐能於此義達暢﹐則可與語至而言極矣。﹞

由能得此﹐則可與谷遠近之義。

﹝谷﹐養也。若能得此道之義﹐則可與居大寶之位﹐養遠近之人﹐誘於仁壽之域也。﹞﹝決篇﹞第十一

爲人凡決物﹐必托於疑者﹐善其用福﹐惡其有患﹐害至於誘也。

﹝有疑然後決﹐故曰﹕必托於疑者。凡人之情﹐用福則善﹐有患則惡。福患之理未明﹐疑之所由生﹐故曰﹕善其用福﹐惡其有患。然善於決疑者﹐必誘得其情﹐乃能斷其可否也。﹞

終無惑偏有利焉﹐去其利則不受也。奇之所托。

﹝懷疑曰惑﹐不正曰偏。決者能無惑﹐偏行者乃有通濟﹐然後福利生焉。若乃去其福利﹐則疑者不受其決﹔若有利於善者﹐隱托於惡﹐則不受矣。致疏遠﹐謂疑者本其利善而決者隱其利善之情﹐反托之於惡﹐則不受其決﹐更致疏遠矣。﹞

故其有使失利﹐其有使離害者﹐此事之失。

﹝言上之二者﹐或去利托於惡﹐疑者旣不受其決﹐則所行罔能通濟﹐故有失利罹害之敗﹐凡此皆決事之失也。﹞

聖人所以能成其事者有五﹐有以陽徳之者﹐有以陰賊之者﹐有以信誠之者﹐有以蔽匿之者﹐有以平素之者。

﹝聖人善變通﹐窮物理﹐凡所決事﹐期於必成。事成理著者﹐以陽徳決之﹔情隱言僞者﹐以陰賊決之。道成志直者﹐以信誠決之﹔姦小禍微者﹐以蔽匿決之。循常守故者﹐以平素決之。﹞

陽勵於一言﹐陰勵於二言﹐平素樞機﹐以用四者﹐微而施之。

﹝勵﹐勉也。陽爲君道﹐故所言必勵於一﹐一無爲也。陰爲臣道﹐故所言必勵於二﹐二有爲也。君道無爲﹐故以平素爲主﹔臣道有爲﹐故以樞機爲用﹐言一也﹐二也。平素也﹐樞機也。四者其所施爲﹐必精微而契妙﹐然後事行而理不難。﹞

於是度以往事﹐驗之來事﹐參之平素﹐可則決之。

﹝君臣旣有定分﹐然後度往驗來﹐參以平素﹐計其是非﹐於理旣可﹐則爲之決也。﹞

公王大人之事也。危而美名者﹐可則決之。

﹝危由髙也。事髙而名美者﹐則爲決之。﹞

不用費力而易成者﹐可則決之。

﹝所謂惠而不費﹐故爲決之。﹞

用力犯勤苦﹐然而不得已而爲之者﹐則可決之。

﹝所謂知之所無柰何﹐安之若命﹐故爲之決。﹞

去患者﹐可則決之﹔從福者﹐可則決之。

﹝去患從福之人﹐理之大順﹐故爲決之也。﹞

故夫決情定疑﹐萬事之機。以正亂治﹐決成敗﹐難爲者。

﹝治亂以之正﹐成敗之決﹐失之亮釐﹐差之千里。樞機之發﹐榮辱之主﹐故曰﹕難爲。﹞

故先王乃用蓍龜者﹐以自決也。

﹝夫以先王之聖智無所不通﹐猶用蓍龜以自決﹐況自斯已下﹐而可以專己自信﹐不博謀於通識者哉﹗﹞﹝符言﹞第十二

﹝發言必驗﹐有若符契。故曰﹕符言。﹞

安徐正靜﹐其被節無不肉。

﹝被﹐及也。肉﹐肥也。謂饒裕也。言人若居位能安徐正靜﹐則所及人節度﹐無不饒裕。﹞

善與而不靜﹐虛心平意﹐以待傾損。

﹝言人君善與事結﹐而不安靜者﹐但虛心平意以待之﹐傾損之期必至矣。﹞

有主位。

﹝主於位者﹐安徐正靜而已。﹞

目貴明﹐耳貴聰﹐心貴智。

﹝目明則視無不見﹐耳聰則聽無不聞﹐心智則思無不通。是三者無擁﹐則何措而非當也。﹞

以天下之目視者﹐則無不見﹔以天下之耳聽者﹐則無不聞﹔以天下之心慮者﹐則無不知。

﹝昔在帝堯﹐聰明文思﹐光宅天下﹐蓋用此道也。﹞

輻湊並進﹐則明不可塞。

﹝夫聖人不自用其聰明思慮﹐而任之天下﹐故明者爲之視﹐聰者爲之聽﹐智者爲之謀。若雲從龍﹐風從虎﹐霈然而莫之禦﹐輻湊並進﹐不亦宜乎﹗若日月照臨﹐其可塞哉﹗故曰﹕明不可塞也。﹞

有主明。

﹝主於明者﹐以天下之目視也。﹞

徳之術﹐曰﹕勿堅而拒之。

﹝崇徳之術﹐在於恢弘博納。山不讓塵﹐故能成其髙﹔海不辭流﹐故能成其深﹔聖人不拒眾﹐故能成其大。故曰﹕勿堅而拒之也。﹞

許之則防守﹐拒之則閉塞。

﹝言許而容之﹐眾必歸而防守﹔拒而逆之﹐眾必違而閉塞。歸而防守﹐則危可安﹔違而閉塞﹐則通更壅。夫崇徳者﹐安可以不弘納哉﹗﹞

髙山仰之可極﹐深淵度之可測。神明之位術正靜﹐其莫之極歟﹗

﹝髙莫過山猶可極﹐深莫過淵猶可測﹐若乃神明之位﹐徳術正靜﹐迎之不見其前﹐隨之不見其後﹐其可測量乎哉。﹞

有主徳。

﹝主於徳者﹐在於含弘而勿距也。﹞

用賞貴信﹐用刑貴正。

﹝賞信則立功之士﹐致命捐生﹔刑正則受戮之人﹐沒齒無怨也。﹞

賞賜貴信﹐必驗耳目之所見聞﹔其所不見聞者﹐莫不闇化矣。

﹝言施恩行賞﹐耳目所見聞﹐則能驗察不謬﹐動必當功﹐如此則信在言前﹐𨿽不見聞者﹐莫不闇化也。﹞

誠﹐暢於天下神明﹐而況姦者幹君。

﹝言每賞從信﹐則至誠暢於天下。神明保之﹐如赤子天祿﹐不傾如泰山﹐又況不逞之徒﹐欲奮其姦謀﹐幹於君位者哉﹗此猶腐肉之齒﹐利劍鋒接﹐必無事矣。﹞

有主賞。

﹝主於賞者﹐貴於信也。﹞

一曰天之﹐二曰地之﹐三曰人之。

﹝天有逆順之紀﹐地有孤虛之理﹐人有通塞之分。有天下者﹐宜皆知之。﹞

四方上下﹐左右前後﹐熒﹝火惑﹞之處安在﹗

﹝夫四方上下﹐左右前後﹐有陰陽向背之宜﹐有國從事者﹐不可不知﹐又螢﹝火惑﹞﹐天之法星﹐所居災眚﹐吉凶尢著。故曰﹕𨿽有明天子﹐必察熒﹝火惑﹞之所在﹐故亦須知也。﹞

有主問。

﹝主於問者﹐須辧三才之道。﹞

心爲九竅之治﹐君爲五官之長。

﹝九竅運爲﹐心之所使﹔五官動作﹐君之所命。﹞

爲善者﹐君與之賞﹔爲非者﹐君與之罰。

﹝賞善罪非﹐爲政之大經也。﹞

君因其政之所以求因與之﹐則不勞。

﹝與者應彼所求﹐求者應而無得﹐應求則取施不妄得應﹐則行之無怠。循性而動﹐何勞之有﹖﹞

聖人用之﹐故能賞之﹔因之循理﹐固能久長。

﹝因求而與﹐悅莫大焉﹗𨿽無玉帛﹐勸同賞矣﹗然因逆理﹐禍莫速焉﹗因之循理﹐固能長久者也。﹞

有主因。

﹝主於因者﹐貴於循理。﹞

人主不可不周﹐人主不周﹐則羣臣生亂。

﹝周謂徧知物理﹐於理不周﹐故羣臣亂也。﹞

家於其無常也。內外不通﹐安知所開。

﹝家﹐猶業也。羣臣旣亂﹐故所業者無常﹐而內外閉塞﹐觸途多礙﹐何如知所開乎﹗﹞

開閉不善﹐不見原也。

﹝開閉﹐卽捭闔也。旣不用捭闔之理﹐不見爲善之源也。﹞

有主周。

﹝主於周者﹐在於徧知物理。﹞

一曰長目﹐二曰飛耳﹐三曰樹明。

﹝用天下之目視﹐故曰﹕長視。用天下之耳聽﹐故曰﹕飛耳。用天下之心慮﹐故曰﹕樹明者也。﹞

千里之外﹐隱微之中﹐是謂洞天下。姦莫不闇變更。

﹝言用天下之心慮﹐則無不知。故千里之外﹐隱微之中﹐莫不玄覽。旣察隱微﹐故爲姦之徒﹐絕邪於心胸﹐故曰﹕莫不闇變更也。﹞

有主恭。

﹝主於恭者﹐在於聰明文思。﹞

循名而爲﹐實安而完。

﹝實旣副名﹐所以安全。﹞

名實相生﹐反相爲情。

﹝循名而爲實﹐因實而生名﹐名實不虧﹐則情在其中。﹞

故曰﹕名當則生於實﹐實立自生於理。

﹝名當自生於實﹐實立自生於理。﹞

理生於名實之徳﹐

﹝無理不當﹐則名實之徳自生也。﹞

徳生於和﹐和生於當。

﹝有徳必和﹐能和自當。﹞

有主名。

﹝主於名者﹐在於稱實。﹞

﹝轉丸﹞﹑﹝胠亂﹞二篇皆亡。

﹝或有﹝莊周。胠篋﹞而充次第者。按鬼谷之書﹐崇尙計謀﹐祖述聖智﹐而﹝莊周。胠篋﹞乃以聖人爲大盜之資﹐聖法爲桀跖之失﹐亂天下者﹐聖人之由也。蓋欲縱聖棄智﹐驅一代於混茫之中﹐殊非此書之意﹐蓋無取焉。或曰﹕﹝轉丸﹞﹑﹝胠篋﹞者﹐本經﹝中經﹞是也。﹞

﹝《鬼穀子》卷下﹞

﹝本經陰符﹞七篇

﹝陰符者﹐私志於內﹐物應於外﹐若合符契﹐故曰﹕陰符。由本以經末﹐故曰﹕本經。﹞﹝盛神法五龍﹞

﹝五龍﹐五行之龍也。龍則變化無窮﹐神則陰陽不測﹐故盛神之道﹐法五龍也。﹞

盛神中有五气﹐神爲之長﹐心爲之舍﹐徳爲之人﹐養神之所歸諸道。

﹝五气﹐五藏之气也﹐謂神魂魄精志也。神居四者之中﹐故爲之長﹔心能捨容﹐故爲之舍﹔徳能制邪﹐故爲之人。然養事之宜﹐歸之於道。﹞

道者﹐天地之始﹐一其紀也。物之所造﹐天之所生﹐包宏無形﹐化气先天地而成﹐莫見其形﹐莫知其名﹐謂之神靈。

﹝無名﹐天地之始。故曰﹕道者﹐天地之始也。道始所生者一﹐故曰﹕一其紀也。言天道混成﹐陰陽陶鑄﹐萬物以之造化﹐天地以生成﹐包容弘厚﹐莫見其形﹐至於化育之气﹐乃先天地而成﹐不可以狀貌詰﹐不可以名字尋。妙萬物而爲言者也﹐是以謂之神靈。﹞

故道者﹐神明之源﹐一其化端。是以徳養五气﹐心能得一﹐乃有其術。

﹝神明稟道而生﹐故曰﹕道者﹐神明之源也。化端不一﹐有時不化﹐故曰﹕一其化端也。循理有成謂之徳﹐五气各能循理﹐則成功可致﹐故曰﹕徳養五气也。一者﹐無爲而自然者也。心能無爲﹐其術自生﹐故曰﹕心能得一﹐乃有其術也。﹞

術者﹐心气之道。所由捨者﹐神乃爲之化

﹝心气合自然之道﹐乃能生術﹐術之有道由捨﹐則神乃爲之使。﹞

九竅十二捨者﹐气之門戶﹐心之總攝也。生受之天﹐謂之眞人﹔眞人者﹐與天爲一。

﹝十二者﹐謂目見色﹐耳聞聲﹐鼻受香﹐口知味﹐身覺觸﹐意思事﹐根境互相停捨。故曰﹕十二捨也。气候由之出入﹐故曰﹕气之門戶也。惟心之所操秉﹐故曰﹕心之總攝也。凡此皆受之於天﹐不虧其素﹐故曰﹕眞人。眞人者﹐體同於天﹐故曰﹕與天爲一也。﹞

而知之者﹐內修鏈而知之﹐謂之聖人。聖人者﹐以類知之。

﹝內修鏈﹐謂假學而知之者也。然聖人𨿽聖﹐猶假學而知﹐假學卽非自然﹐故曰﹕以類知之也。﹞

故人與生一﹐出於化物。

﹝言人相與生在天地之間﹐其得一耳﹗旣出之後﹐隨物而化﹐故有不同也。﹞

知類在竅﹐有所疑惑﹐通於心術﹐術必有不通。

﹝竅謂孔竅也。言之事類﹐在於九竅﹐然竅之所疑﹐必與術相通﹐若乃心無其術﹐術必不通也。﹞

其通也﹐五气得養﹐務在捨神﹐此之謂化。

﹝心術能通﹐五气自養。然養五气者﹐務令來歸舍﹐神旣來舍﹐自然隨理而化也。﹞

化有五气者﹐志也﹐思也﹐神也﹐徳也。神其一長也。靜和者養气﹐養气得其和。四者不衰﹐四邊威勢﹐無不爲存而捨之﹐是謂神化﹐歸於身謂之眞人。

﹝言能化者﹐在於全五气。神其一長者﹐言能齊一志思而君長之﹐神旣一長﹐故能靜和而養气﹐气旣養﹐徳必和焉。四者﹐志﹑思﹑神﹑徳也。四者能不衰﹐則四邊威勢﹐無有不爲常存而捨之﹐則神道變化﹐自歸於身﹐神化歸身﹐可謂眞人。﹞

眞人者﹐同天而合道﹐執一而養產萬類﹐懷天心﹐施徳養﹐無爲以包志慮思意﹐而行威勢者也。士者通達之﹐神盛乃能養志。

﹝一者﹐無爲也。言眞人養產萬類﹐懷抱天心﹐施徳養育﹐皆以無爲爲之﹐故曰﹕執一而產養萬類。至於志意思慮﹐運行威勢﹐莫非自然﹐循理而動﹐故曰﹕無爲以包也。然通達此道﹐其惟善爲士乎﹗旣能盛神﹐然後乃可養志者也。﹞﹝養志法靈龜﹞

﹝志者察是非﹐龜者知吉凶﹐故曰﹕養志法靈龜。﹞

養志者﹐心气之思不達也。

﹝言以心气不達﹐故須養志以求通也。﹞

有所欲志﹐存而思之。志者﹐欲之使也。欲多志則心散﹐心散則志衰﹐志衰則思不達也。

﹝此明縱欲者﹐不能養气志﹐故所思不達者也。﹞

故心气一﹐則欲不偟﹔欲不偟﹐則志意不衰﹔志意不衰﹐則思理達矣。

﹝比明寡欲者﹐能養其志﹐故思理達矣。﹞

理達則和通﹐和通則亂气不煩於胸中。

﹝和通則莫不調暢﹐故亂气自消。﹞

故內以養气﹐外以知人。養志則心通矣﹐知人則分職明矣。

﹝心通則一身泰﹐職明則天下平。﹞

將欲用之於人﹐必先知其養气志﹐知人气盛衰﹐而養其气志﹐察其所安﹐以知其所能。

﹝將欲用之於人﹐謂之養志之術用人也。養志則气盛﹐不養則气衰。盛衰旣形﹐則其所安所能可知矣。然則善於養志者﹐其惟寡欲乎﹗﹞

志不養﹐心气不固﹔心气不固﹐則思慮不達﹔思慮不達﹐則志意不實﹔志意不實﹐則應對不猛﹔應對不猛﹐則失志而心气虛﹔志失而心气虛﹐則喪其神矣。

﹝此明喪神﹐始於志不養也。﹞

神喪則彷佛﹐彷佛則參會不一。

﹝彷佛﹐不精明之貌﹔參會﹐謂志﹑心﹑神三者之交會也。神不精明﹐則多違錯﹐故參會不得其一。﹞

養志之始﹐務在安己。己安﹐則志意實堅﹔志意實堅﹐則威勢不分﹐神明常固守﹐乃能分之。

﹝安者﹐謂少欲而心安也。威勢旣不分散﹐神明常來固守﹐如此則威精分勢﹐震動物也。上分謂散亡也﹔下分謂我有其威﹐而能動彼﹐故曰﹕乃能分也。﹞﹝實意法螣蛇﹞

﹝意委曲﹐蛇能屈伸﹐故實意法螣蛇也。﹞

實意者﹐气之慮也。

﹝意實則气平﹐气平則慮審﹐故曰﹕實意者﹐气之慮。﹞

心欲安靜﹐慮欲深遠。心安靜則神明榮﹐慮深遠則計謀成。神明榮則志不可亂﹐計謀成則功不可間。

﹝智不可亂﹐故能成其計謀﹔功不可間﹐故能寧其邦國。﹞

意慮定則心遂安﹐則其所行不錯﹐神者得則凝。

﹝心安則物無爲而順理﹐不思而玄覽﹐故𨿽心之所不錯﹐神自得之﹐得之則無不成矣。凝者﹐成也。﹞

識气寄﹐姦邪得而倚之﹐詐謀得而惑之﹐言無由心矣。

﹝寄謂客寄﹐言气非眞﹐但客寄耳。故姦邪得而倚之﹐詐謀得而惑之﹐如此則言皆胸臆﹐無復由心矣。﹞

故信心術﹐守眞一而不化﹐待人意慮之交會﹐聽之候之也。

﹝言心術誠明而不虧﹐眞一守固而不化﹐然後待人接物﹐彼必輸誠盡意。智者慮能﹐明者獻策﹐上下同心﹐故能交會也﹔用天下之耳聽﹐故物候可知矣。﹞

計謀者﹐存亡樞機﹔慮不會﹐則聽不審矣。候之不得﹐計謀失矣﹔則意無所信﹐虛而無實。

﹝計得則存﹐失計則亡﹐故曰﹕計謀者﹐存亡之樞機。慮不合物﹐則聽者不爲己﹐聽不審著﹐聽旣不審﹐候豈得哉﹗乖候而謀﹐非失而何﹖計旣失矣。意何所恃﹐惟有虛僞﹐無復誠實﹐故計謀之慮﹐務在實意﹐實意必從心術始﹐故曰﹕必在心術始也。﹞

無爲而求安靜﹐五臟和通﹐六腑精神魂魄固守不動﹐乃能內視反聽﹕定志思之﹐大虛待﹐神往來。

﹝言欲求安心之道﹐必寂澹無爲﹐如此則五臟安靜﹐六腑通和﹐精神魂魄﹐各守所司﹐澹然不動﹐則可以內視無形﹑反聽無聲﹐志慮定﹐太虛至﹐神明千萬﹐往來歸於己也。﹞

以觀天地開辟﹐知萬物所造化﹐見陰陽之終始﹐原人事之政理﹐不出戶而知天下﹐不窺牖而見天道﹐不見而命﹐不行而至。

﹝惟神也。寂然不動﹐感而遂通天下之故﹐能知於不知﹐見於不見﹐豈待出戶牖闚之﹐然後知見哉﹗固以不見而命﹐不行而至也。﹞

是謂道知﹐以通神明﹐應於無方﹐而神宿矣。

﹝道無思也﹐無爲也。然則道知者﹐豈用知而知哉。以其無知﹐故能通神明。應於無方﹐而神來舍。宿﹐猶捨也。﹞﹝分威法伏熊﹞

﹝精虛動物謂之威﹐發近震遠謂之分。熊之搏擊﹐必先伏而後動﹐故分威法伏熊。﹞

分威者﹐神之覆也。

﹝覆猶衣被也。震神明衣被﹐然後其職可分也。﹞

故靜固志意﹐神歸其捨﹐則威覆盛矣。

﹝言致神之道﹐必須靜意固志﹐自歸其捨﹐則神之威覆隆盛矣。捨者﹐志意之宅也。﹞

威覆盛則內實堅﹐內實堅則莫當﹐莫當則能以分人之威﹐而動其勢如其天。

﹝外威旣盛﹐則內志堅實。表裏相副﹐誰敢當之﹐物不能當之﹐物不能當﹐則我之威分矣。威分動﹐則物皆肅然﹐畏其人之若天也。﹞

以實取虛﹐以有取無﹐若以鎰稱珠。

﹝言威勢旣盛﹐人物肅然﹐是我實有而彼虛無﹐故能以我實取彼虛﹐以我有取彼無。取之也﹐動必相應﹐猶稱珠以成鎰﹐二十四銖爲鎰者也。﹞

故動者必隨﹐唱者必和﹐撓其一指﹐觀其餘次﹐動變見形﹐無能間者。

﹝言威分勢震物猶風﹐故能動必有隨﹑唱必有和。但撓其指﹐以名呼之﹐則羣物畢至。然後徐徐以次觀其餘眾﹐猶性安之﹐各令得所﹐於是風以動之﹐變以化之﹐猶泥之在鈞﹐羣器之形自見﹐如此則天下樂推而不厭﹐誰能間之也。﹞

審於唱和﹐以間見間﹐動變明而威可分。

﹝言審識唱和之理﹐故能有間必知﹐我旣知間﹐亦旣見間卽能間﹐故能明於動變﹐而威可分者。﹞

將欲動變﹐必先養志伏意以視間。

﹝旣能養志伏意﹐視之其間﹐則變動之術可成矣。﹞

知其固實者﹐自養也﹔讓己者﹐養人也。故神存兵亡﹐乃爲之形勢。

﹝謂自知志意固實者﹐此可以自養也﹔能行禮讓於己者﹐乃可以養人也。如此則神存於內﹐兵亡於外﹐乃可爲之形勢也。﹞﹝散勢法鷙鳥﹞

﹝勢散而後物服﹐猶鳥擊禽獲﹐故散勢法鷙鳥也。﹞

散勢者﹐神之使也。

﹝勢由神發﹐故勢者﹐神之使。﹞

用之必循間而動。

﹝無間則勢不行﹐故用之必循間而動。﹞

威肅內盛﹐推間而行之則勢散。

﹝言威敬內盛﹐行之又因間而發﹐則勢自然而散矣。﹞

夫散勢者﹐心虛志溢。

﹝心虛則物無不包﹐志溢則事無不決﹐所以能散其勢。﹞

意失威勢﹐精神不專﹐其言外而多變。

﹝志意衰微而失勢﹐精神挫衄而不專﹐則言疏外而譎變。﹞

故觀其志意爲度數﹐乃以揣說圖事﹐盡圓方﹐齊長短。

﹝知其志意隆替﹐然後可爲之度數。度數旣立﹐乃後揣說之圖其事也。必盡圓方之理﹐變短長之用也。﹞

無則不散勢。散勢者﹐待間而動﹐動勢分矣。

﹝散不得間﹐則勢不行。故散勢者﹐待間而動﹐動而得間﹐勢自分矣。﹞

故善思間者﹐必內精五气﹐外視虛實﹐動而不失分散之實。

﹝五气內精﹐然後可以外察虛實之理﹐不失則間必可知。有間必知﹐故能不失分散之實也。﹞

動則隨其志意﹐知其計謀。

﹝計謀者﹐志意之所成﹐故隨其志意﹐必知其計謀也。﹞

勢者﹐利害之決﹐權變之威。勢敗者﹐不以神肅察也。

﹝神不肅察﹐所以勢敗。﹞﹝轉圓法猛獸﹞

﹝言聖智之不窮﹐若轉圓之無止。轉圓之無止﹐猶獸威無盡﹐故轉圓法猛獸。﹞

轉圓者﹐無窮之計。無窮者﹐必有聖人之心﹐以原不測之智﹐以不測之智而通心術。

﹝聖心若鏡﹐物感斯應﹐故不測之智﹐心術之要可通也。﹞

而神道混沌爲一﹐以變論萬義類﹐說義無窮。

﹝旣以聖心原不測﹑通心術﹐故𨿽神道混沌﹐妙物杳冥﹐而能類其萬類之變﹐說無窮之義也。﹞

智略計謀﹐各有形容﹐或圓或方﹐或陰或陽﹐或吉或凶﹐事類不同。

﹝事至然後謀興﹐謀興然後事濟﹐事無常準﹐故形容不同。圓者運而無窮﹐方者止而有分﹔陰則潛謀未兆﹐陽則功用斯彰﹔吉則福至﹐凶則禍來﹐凡此事皆反��﹐故曰﹕事類不同者也。﹞

故聖人懷此之用﹐轉圓而求其合。

﹝此謂所謀圓方以下六事﹐旣有不同﹐或多乖謬﹐故聖人法轉圓之思﹐以求順通合也。﹞

故興造化者﹐爲始動作﹐無不包大道﹐以觀神明之域。

﹝聖人體道以爲用﹐其動也神﹐其隨也天﹐故興造教化﹐其功動作﹐先合大道之理﹐以稽神明之域。神道不違﹐然後發施號令。﹞

天地無極﹐人事無窮。各以成其類﹐見其計謀﹐必知其吉凶成敗之所終也。

﹝天地則獨長且久﹐故無極﹔人事則吉凶相生﹐故無窮。天地以日月不過﹑陵谷不遷爲成﹔人事以長保元亨﹑考終厥命爲成。故見其計謀之得失﹐則吉凶成敗之所終﹐皆可知也。﹞

轉圓者﹐或轉而吉﹐或轉而凶﹐聖人以道先知存亡﹐乃知轉圓而從方。

﹝言吉凶無常準﹐故取類轉圓﹐然聖人坐忘遺鑑﹐體同乎道﹐故先知存亡之所在﹐乃後轉圓而從其方﹐棄凶而從吉﹐方謂存亡之所在也。﹞

圓者﹐所以合語﹔方者﹐所以錯事。轉化者﹐所以觀計謀﹔接物者﹐所以觀進退之意。

﹝圓者﹐通變不窮﹐故能合彼此之語﹔方者﹐分位斯定﹐故可錯有爲之事。轉化者﹐攺禍爲福﹐故可觀計謀之得失﹔接物者﹐順通人情﹐故可以觀進退之意﹑是非之事也。﹞

皆見其會﹐乃爲要結﹐以接其說也。

﹝謂上四者﹐必見會之變﹐然後總其綱要而結之﹐則情僞之說﹐可接引而盡矣。﹞﹝損兌法靈蓍﹞

﹝老子曰「塞其兌。」河上公曰「兌﹐目也。」莊子曰「心有眼。」然則兌者﹐謂以心眼察理也。損者謂減損他慮﹐專以心察也。兌能知得失﹐蓍能知休咎﹐故損兌法靈蓍也。﹞

損兌者﹐幾危之決也。

﹝幾危之理﹐兆動之微﹐非心眼莫能察見﹐故曰﹕損兌者﹐幾危之決也。﹞

事有適然﹐物有成敗。幾危之動﹐不可不察。

﹝適然者﹐有時而然也。物之成敗﹐有時而然﹔幾危之動﹐自微至著。若非情適遠心﹐知機玄覽﹐則不能知於未兆﹐察於未形﹐使風濤潛駭﹐危機密發﹐然後河海之量﹐堙爲窮流﹐一簣之積﹐疊成山嶽﹐不謀其始﹐𨿽悔何之﹗故曰﹕不可不察。﹞

故聖人以無爲待有徳﹐言察辭﹐合於事。

﹝夫聖人者﹐勤於求賢﹐密於任使﹐故端拱無爲﹐以待有徳之士。士之至也﹐必敷奏以言﹐故曰﹕言察辭也。又明試以功﹐故曰﹕合於事也。﹞

兌者﹐知之也。損者﹐行之也。

﹝用其心眼﹐故能知之﹔減損他慮﹐故能行之。﹞

損之說之﹐物有不可者﹐聖人不爲辭也。

﹝言減損之說﹐及其所說之物﹐理有不可﹐聖人不生辭以論。﹞

故智者不以言失人之言﹐故辭不煩而心不虛﹐志不亂而意不邪。

﹝智者聽輿人之訟﹐采﹝艸芻﹞蕘之言﹐𨿽復辧周萬物﹐不自說也。故不以己能言而棄人之言﹐旣有眾言﹐故辭當而不煩﹐還任眾心﹐故心誠而不僞﹐心誠言當﹐志意豈復亂哉﹗﹞

當其難易﹐而後爲之謀﹐自然之道以爲實。

﹝失事而後謀生﹐攺常而後計起﹐故心當其難易之際﹐然後爲之謀。謀失自然之道﹐則事廢而功虧﹐故必因自然之道﹐以爲用謀之實也。﹞

圓者不行﹐方者不止﹐是謂大功。益之損之﹐皆爲之辭。

﹝夫謀之妙者﹐必能轉禍爲福﹐因敗成功﹐追彼而成我也。彼用圓者﹐謀令不行﹔彼用方者﹐謀令不止。然則圓行方止﹐理之常也。吾謀旣發﹐彼不得其常﹐豈非大功哉﹗至於謀之損益﹐皆爲生辭以論其得失也。﹞

用分威散勢之權﹐以見其兌威﹐其機危乃爲之決。

﹝夫所以能分威散勢者﹐心眼之由也。心眼旣明﹐機危之威﹐可知之矣。旣知之﹐然後能決之。﹞

故善損兌者﹐譬若決水於千仞之堤﹐轉圓石於萬仞之谿。

﹝言善損慮以專心眼者﹐見事審﹐得理明﹐意決而不疑﹐志雄而不滯。其猶決水轉石﹐誰能當禦哉﹗﹞﹝持樞﹞

﹝樞者﹐居中以運外﹐處近而制遠﹐主於轉動者也。故天之北辰﹐謂之天樞﹔門之運轉者﹐謂之戶樞。然則持樞者﹐動運之柄﹐以制物也。﹞

持樞謂春生夏長﹐秋收冬藏﹐天之正也。

﹝言春夏秋冬﹐四時運行﹐不爲而自然也。不爲而自然﹐所以爲正也。﹞

不可幹而逆之。逆之者﹐𨿽成必敗。

﹝言理所必有﹐物之自然者﹐靜而順之﹐則四時行焉﹑萬物生焉。若乃幹其時令﹐逆其气候﹐成者猶敗﹐況未成者﹖元亮曰含气之類﹐順之必悅逆之必怒﹐況天爲萬物之尊而逆之。﹞

故人君亦有天樞﹐生養成藏。

﹝言人君法天以運動﹐故曰﹕亦有天樞。然其生養成藏﹐天道之行也。人事之正﹐亦復不別耳。﹞

亦復不別﹐幹而逆之。逆之﹐𨿽盛必衰﹐此天道人君之大綱也。

﹝言乾天之行﹑逆人之正﹐所謂倒置之。曰﹕道非義而何﹖此持樞之術﹐恨太簡促﹐暢理不盡﹐或篇簡脫爛﹐本不能全也。﹞﹝中經﹞

﹝謂由中以經外﹐發於心本﹐以彌縫於物者也。故曰﹕中經。﹞

中經謂振窮趨急﹐施之能言厚徳之人。救物執窮者﹐不忘恩也。

﹝振﹐起也。趨﹐向也。物有窮急﹐當振起而向護之﹐乃其施之﹐必在能言之士﹐厚徳之人﹐若能救彼拘執﹐則窮者懷終不忘恩也。﹞

能言者﹐儔善博惠。

﹝儔﹐類也。謂能言之士﹐解紛救難﹐𨿽不失善人之類﹐而能博行恩惠也。﹞

施徳者依道。

﹝言施徳之人﹐勤能修理﹐所爲不失道也。﹞

而救拘執者﹐養使小人。

﹝言小人在拘執﹐而能救養之﹐則小人可得而使也。﹞

蓋士當世異時﹐或當因免闐坑﹐或當伐害能言﹐或當破徳爲雄﹐或當抑拘成罪﹐或當戚戚自善﹐或當敗敗自立。

﹝闐坑謂將有兵難﹐轉使溝壑﹐士或有所因﹐而能免斯禍者﹐伐害能言﹐謂小人之道﹐讒人罔極﹐故能言之士﹐多被戮害﹔破徳爲雄﹐謂毀文徳﹑崇兵戰﹔抑拘成罪﹐謂人不章﹑橫被縲絏。戚善謂天下蕩蕩無復綱紀﹐而賢者守死善道﹐眞心不踰﹐所謂歲寒然後知松柏後雕也。敗敗自立﹐謂天未悔禍﹐危敗相仍﹐君子窮而必通﹐終能自立﹐若管仲者也。﹞

故道貴制人﹐不貴制於人也。制人者握權﹐制於人者失命。

﹝貴有術而制人﹐不貴無術而爲人所制者也。﹞

是以見形爲容﹐象體爲貌﹐聞聲和音﹐解仇斗隙﹐綴去卻語﹐攝心守義。

﹝此總其目﹐下別序之。﹞

本經記事者紀道數﹐其變要在持樞﹑中經。

﹝此總言本經﹑持樞﹑中經之義。言本經紀事﹐但紀道數而已﹔至於權變之要﹐乃在持樞﹑中經也。﹞

見形爲容﹑象體爲貌者﹐謂爻爲之生也。

﹝見彼形﹐象其體﹐卽知其容貌者﹐謂用爻卦占而知之也。﹞

可以影響形容象貌而得之也。

﹝謂彼人之無守﹐故可以影響形容象貌﹐占而得之。﹞

有守之人﹐目不視非﹐耳不聽邪﹐言必詩書﹐行不僻淫﹐以道爲形﹐以聽爲容﹐貌莊色溫﹐不可象貌而得也。如是隱情塞隙而去之。

﹝有守之人﹐動皆正直﹐舉無淫僻﹐厥後昌盛﹐暉光日新﹐𨿽有辯士之舌﹐無從而得發﹐故隱情塞隙﹐閉藏而去之。﹞

聞聲和音﹐謂聲气不同﹐則恩受不接﹐故商角不二合﹐徵羽不相配。

﹝商金﹐角木﹐徵火﹐羽水﹐遞相克食﹐性气不同﹐故不相配合也。﹞

能爲四聲主者﹐其惟宮乎﹗

﹝宮則土也。土主四季﹐四者由之以生﹐故爲四聲主也。﹞

故音不和﹐則不悲不是﹐以聲散傷醜害者﹐言必逆於耳也。

﹝散傷丑害﹐不和之音﹐音气不和﹐必與彼乖﹐故言其必逆於耳。﹞

𨿽有美行盛譽﹐不可比目合翼相須也。此乃气不合﹐音不調者也。

﹝言若音气乖彼﹐𨿽行譽美盛﹐非彼所好﹐則不可如比目之魚﹑合翼之鳥﹐兩相須也。其有能令兩相求應﹐不與同气者乎。﹞解仇斗隙﹐謂解羸微之仇。斗隙者﹐斗彊也。

﹝辧說之道﹐其猶張弓﹕髙者抑之﹐下者舉之。故羸微爲仇﹐從而解之﹔彊者爲隙﹐從而斗之也。﹞

彊隙旣斗﹐稱勝者髙其功﹑盛其勢﹔

﹝斗而者盛﹐從而髙其功﹑盛其勢也。﹞

弱者衰其負﹑傷其卑﹑行其名﹑恥其宗。

﹝斗而弱者﹐從而衰其負劣﹐傷其卑小﹐污下其名﹐恥辱其宗也。﹞

故勝者﹐斗其功勢﹐苟進而不知退。

﹝知進而不知退﹐必有亢龍之悔。﹞

弱者聞哀其負﹐見其傷﹐則彊大力倍﹐死而是也。

﹝弱者聞我哀傷﹐則勉彊其力﹐倍意致死﹐爲我爲是也。﹞

隙無極大﹐禦無彊大﹐則皆可脇而並。

﹝言𨿽爲隙﹐非能彊大﹐其於扞禦﹐亦非彊大。如是者﹐則以兵威脇﹐令從己﹐而並其國也。﹞

綴去者﹐謂綴己之系﹐言使有餘思也。

﹝系﹐屬也。謂已令去﹐而欲綴其所屬之言﹐令後思而同也。﹞

故接貞信者﹐稱其行﹑厲其志﹐言可爲可復﹐會之期喜。

﹝欲令去後有思﹐故接貞信人之稱其行之盛美﹐厲其志令不怠﹐謂此美行﹐必可常爲﹐必可報復﹐會通其人﹐必令至於喜悅者也。﹞

以他人之庶﹐引驗以結往﹐明疑疑而去之。

﹝言旣稱行厲志﹐令其喜悅﹐然後以他人庶幾於此者﹐引之以爲成驗﹐以結已往之心﹐又明已疑疑至誠。如是而去之﹐必思而不。﹞

卻語者﹐察伺短也。

﹝言卻語之道﹐必察伺彼短也。﹞

故多必有數短之處﹐識其短驗之。

﹝言多不能無短﹐旣察知其短﹐必記識之﹐以取驗之相也。﹞

動以忌諱﹐示以時禁。

﹝旣有其短﹐則以忌諱動之﹐時禁示之﹐其人因以懷懼。﹞

然後結以安其心﹐收語蓋藏而卻之。

﹝其人旣以懷懼﹐必有求服之情﹐然後結以誠信﹐以安其懼心﹐其向語蓋利而卻之﹐則其人之恩威﹐固以深矣。﹞

無見己之所不能於多方之人。

﹝旣藏向語﹐又戒之曰﹕勿於多方人前﹐見其所不能也。﹞

攝心者﹐謂逢好學伎術者﹐則爲之稱遠。

﹝欲將攝取彼心﹐見其好學伎術﹐則爲作聲譽﹑合遠近知之也。﹞

方驗之﹐驚以奇怪﹐人系其心於己。

﹝旣爲作聲譽﹐方且以道驗其伎術﹐又以奇怪從而驚動之﹐如此則彼人﹐心系於己也。﹞

效之於驗﹐驗去亂其前﹐吾歸誠於己。

﹝人旣系心於己﹐又效之於時人﹐驗之於往賢。然後更理其前所爲謂之曰﹕吾所以然者﹐歸誠於彼人之已如此﹐則賢人之心﹐可得而攝。亂者﹐理也。﹞

遭淫色酒者﹐爲之術音樂﹐動之以爲必死﹐生日少之憂。

﹝言將欲攝愚人之心﹐見淫酒色者﹐爲之術音樂之可說﹐又以過於酒色﹐必之死地﹐生日減少﹐以此可憂之事﹐以感動之也。﹞

喜以自所不見之事﹐終可以觀漫瀾之命﹐使有後會。

﹝又以音樂之事﹐彼所不見者﹐以喜悅之﹐言終以可觀﹐何必淫於酒色。若能好此﹐則性命漫瀾而無極﹐終會於永年。愚人非可以道勝說﹐故推音樂﹐可以攝其心。﹞

守義者﹐謂守以人義﹐探心在內以合也。

﹝義﹐宜也。宜探其內心﹐隨其人所宜﹐遂人所欲以合之也。﹞

探心深得其主也。從外制內﹐事有系由而隨也。

﹝旣探知其心﹐所以得主深也。得心旣深﹐故能從外制內﹐內由我制﹐則可何事不行﹐故事有所屬﹐莫不由隨之也。﹞

故小人比人﹐則左道而用之﹐至能敗家奪國。

﹝小心以探心之術﹐來比於君子﹐必以左道用權。凡事非公正者﹐皆曰小人﹐反道亂常﹐害賢伐善﹐所用者左﹐所違者公﹐百慶昏亡﹐萬機曠紊﹐家破國奪﹐不亦宜乎﹗﹞

非賢智﹐不能守家以義﹐不能守國以道。聖人所貴道微妙者﹐誠以其可以轉危爲安﹐救亡使存也。

﹝道謂中經之道也。﹞

