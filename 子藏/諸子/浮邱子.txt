浮邱子﹝淸﹞湯鵬

序

海秋得年僅四十有四﹐所已成書﹐《四書藝》六卷﹐古今體詩三千首﹐《浮邱子》四十餘萬言﹐而奏議雜著尙未及錄。煒矣哉﹗才之奇﹑气之勇﹑文之多且工如是﹐世有幾人﹖宜乎好之者譽不容口﹐卽憎之者要不能不心折其文也。然海秋豈翅一文人之傑哉﹖

道光壬辰﹑癸巳間﹐余與遊﹐最習見。其於時政得失﹑海內人才之賢否進退﹐私居恆爲之憂喜。使非浮湛郎署﹐得所憑以竟其志﹐必矯然有以自見者。至其篤情倫紀﹐能刻苦處其所難﹔相知有急﹐損己應之無吝色。惟性激少和﹐一語偶拂﹐輒齟齬﹔及悟﹐仍謝咎。𨿽於余亦然。然不失爲君子。其爲文也﹐皆自道其所得也。時而云垂海立﹐時而月皎風疏﹐時而玉佩華紳﹐時而斜簪散髻﹐連抃旁魄﹐無有端涯﹐非韓子所謂「能自樹立﹐不因循」者耶﹖

是集經緯萬端﹐自成一子﹐湘陰李黼堂爲刊行之。上元梅伯言曾亮﹐深於文者﹐與海秋同官農部。方撰《浮邱子》﹐伯言絕賞﹔沒後﹐爲表其墓﹐稿久逸矣。余偶得之篋衍﹐屬黼堂並存簡首。工旣蕆﹐余披覽再過﹐不勝遊舊之感﹐因識詞簡端﹐以紓吾思。

同治乙丑仲夏﹐雨臚熊少牧序。湯海秋傳﹝桐城姚瑩撰﹞

海秋湯氏名鵬﹐湖南益陽人﹐道光三年進士。初爲禮部主事﹐年甫二十﹐負气自喜。爲文章震爍奇特。諸公異其才﹐選入軍機章京﹐補戶部主事﹐轉貴州司員外﹐擢山東道監察禦史。君在軍機﹐得見天下奏章﹐又歷戶曹﹐習吏事﹐慨然有肩荷一世之志。每致書大吏﹐多所議論。及爲禦史﹐再旬而章三上。有宗室尙書叱辱滿司官﹐其人訐之﹐上置尙書吏議。君以爲司官朝吏﹐過失當付有司﹐不可奴隸辱之﹔此臣作威福之漸也﹐吏議輕﹐不足以儆﹐援嘉慶中故事爭之。上以爲不勝言官任﹐罷回戶部員外。而君方艸奏﹐大有論建。未及上而攺官﹐君見其言不用﹐乃大著書﹐欲有所暴白於天下﹐爲《浮邱子》九十一篇。篇數千言﹐通論治道學術﹔《明林》十六卷﹐指陳前代得失﹔《七經補疏》﹐明經義﹔《止信筆初稿》﹐雜記見聞事實。諸作皆出示人﹐惟《止信筆初稿》人多未見。或問之﹐曰「此石室之藏也。「英夷事起﹐沿海諸省大擾。上再命將無功﹐卒議撫通市。君憤甚﹐已黜﹐不得進言﹐猶條上三十事於尙書轉奏焉。大臣用事者曰「書生之見耳﹗」上𨿽召見君﹐而無所詢﹐報聞而已。君是時已更爲本部四川司郎中﹐京察亦竟不得上考。君感慨郁抑﹐詩多悲憤沈痛之作。二十四年七月卒。年四十四。

君少爲文﹐有奇气。初成進士﹐所爲制藝﹐人爭傳其稿﹐市肆售之幾徧。君曰「是不足言文也。」取漢魏六朝迄唐人詩歌追擬之﹐必求其似﹐務備其體﹐已梓者三十餘卷。又好爲文﹐嘗謂其友人曰「漢以後作者﹐或專工文辭﹐而義理﹑時務不足﹔或精義理﹑明時務﹐而辭陋弱﹔兼之者惟唐陸宣公﹑宋朱子耳。吾欲奄有古人﹐而以二公爲歸。」其持論如此。

姚瑩曰﹕道光初﹐余至京師﹐交邵陽魏默深﹑建寧張亨甫﹑仁和龔定庵及君。定庵言多奇僻﹐世頗訾之。亨甫詩歌幾追作者。默深始治經﹐已更悉心時務﹐其所論著﹐史才也。君乃自成一子。是四人者﹐皆慷慨激厲﹐其志業才气﹐欲淩轢一時矣。世乃習委靡文飾﹐正坐气苶耳。得諸子者大聲振之﹐不亦可乎﹖以宗室尙書之親貴﹐舉朝所屏息者﹐而君倡言彈之﹐亦見骨鯁之風矣。君又與宜黃黃樹齋﹑歙徐廉峯及亨甫以詩相馳逐。歲在丙戌﹐余服闕入都﹐諸君與周旋久之。樹齋以編修爲言官﹐數論事﹐洊至大用﹔廉峯及君﹐則以言黜。幸不幸殊焉。辛卯﹐余再入都﹐廉峯已病﹐未幾卒﹐定庵繼之。癸卯臺灣之獄﹐亨甫力疾赴余難﹐因不起。猶憶君探余獄中﹐及出獄後﹐與諸君置酒相賀﹐又同治亨甫之喪﹐依依送余出都門時也。默深成進士最晚﹐以知州需次﹔亨甫則未一第而歿。余待罪蜀中﹐樹齋亦以事更罷爲部曹。俯仰二十年間﹐升沈存歿若此﹐悲夫﹗戶部郎中湯君墓志銘﹝上元梅曾亮撰﹞

君姓湯氏﹐諱鵬﹐字海秋﹐湖南益陽人。父義岦﹐妣戴恭人。

道光三年﹐君年甫二十﹐成進士。所爲制藝﹐列書肆中﹐滿街士人模擬﹐相接得科第。而君是時已專力爲詩歌﹐自上古歌謠至三百篇﹐雜騷﹑漢魏六朝﹑唐﹐無不形規而神絜之。未幾﹐成詩集三千首。

其始﹐官禮部主事﹐旣兼軍機章京﹐旋補戶部主事﹐轉貴州司郎中﹐擢山東道監察禦史。年始三十餘﹐意气蹈厲﹐謂天下事無不可爲者。其議論所許可﹐惟李文饒﹑張太嶽輩﹐徒爲詞章士﹐無當也。於是勇言事﹐未逾月﹐三上章。最後以言宗室尙書叱辱滿司官事﹐言過當﹐且在已奉旨處分後﹐罷禦史﹐回戶部員外郎﹐轉四川司郎中。是時﹐英夷擾海疆﹐求通市。君已黜﹐不得言事﹐猶條上書轉奏夷務善後者三十事﹐𨿽報聞﹐而後彌利堅求攺關市約﹐有君奏中不可許者數事﹐人以是服其精﹐非疏闊大略者也。

君旣負才气﹐久居曹司﹐以爲事無論利鈍成敗﹐有所爲﹐當震爆人耳目﹔苟不得施於事而著之言﹐使吾書出﹐而人以爲古嘗有是言﹐𨿽工弗貴也。於是爲《浮邱子》一書﹐立一意爲幹﹐而分數支﹐支之中又有支焉﹐則支復爲幹﹔支幹相演﹐以遞於無窮。大抵言軍國利病﹐吏治要最﹐人事情僞﹐開張形勢﹐尋躡要眇。一篇數千言者九十餘篇﹐最四十餘萬言。每遇人﹐輒曰「能過我一閱《浮邱子》乎﹖」其自喜如此。姚石甫以臺灣道創英夷﹐受誣訴﹐事白出獄﹐君大喜﹐觴客於萬柳堂﹐爲石甫賀。予於是始識君﹐得讀《浮邱子》者。君嘗爲會試同考官﹐門下浸至九列﹐譽君者不患無其人﹐顧欲予言爲可否﹔於是嘆世徒畏君之才而豪﹐不知其不自足者乃如是也。嗚呼﹐君今其死矣﹗士而才﹐固宜負病於世﹐迨旣死﹐而世無見其病者﹐獨其才在耳﹗君之名其可無慮於後世矣﹗

君卒以道光二十四年七月九日﹐年四十四。未卒前﹐過予曰「石甫以同知官四川﹐爲大吏者當何如﹖」旣而曰「天下事﹐恐難滿人意也。」後八日而卒。余過長椿寺﹐記與君揖張亨甫柩而歸也﹐未逾歲﹐而君復殯於是﹐輒黯然傷之。

君娶於羅﹐子俶佶﹑佶昭﹑什昭﹑啟昭﹐孫惇允。女二人﹐適李﹐適杜。以道光二十五年三月初九日葬君於益陽縣東鄕金盤山之原。其友王錫振爲之狀﹐謂曾亮曰「銘以屬君。」乃爲之詞曰﹕

天與以才副之气﹐神豪語快士所悸。

大力者推幸以遂﹐容頭平進不可意。

摧堅犯難壯莫掣﹐蹶而攺圖幾後世。

四十餘萬載厥字﹐魂𨿽埋幽靈不翳﹗

卷一則古上則古中則古下三要十蔽甲權乙權卷二白術上白術下訓始訓終辧萌訓化卷三去壅甲繆乙繆甲匡乙匡釋均上釋均下甲私乙私卷四儒解上儒解中儒解下直解上直解中直解下仁解禮解訓勞訓通卷五尙變尙特上尙特下三疾五習仕解上仕解下卷六九材八抑審類諷羣上諷羣下卷七原愛原憎四辧相經左評柄言上柄言中柄言下卷八訓名上訓名中訓名下釋用三衡卷九釋和上釋和下原宗原輔原傅原封審任訓史訓使訓令卷十訓吏上訓吏下醫貧刺奢辧荒訓廉訓退卷十一訓厚上訓厚下原教上原教下辧莠上辧莠下儲武上儲武中儲武下卷十二釋憂原刑植節甲戒乙戒甲慚乙慚樹文

浮邱子卷一則古上

浮邱子曰﹕君子毋自智﹐毋自勇﹐毋自功﹐毋自名。凡自智以愚天下者﹐不能愚天下者也﹔凡自勇以先天下者﹐不能先天下者也﹔凡自功以蓋天下者﹐不能蓋天下者也﹔凡自名以聾天下者﹐不能聾天下者也。君子毋自智﹐智有宗﹔毋自勇﹐勇有守﹔毋自功﹐功有底﹔毋自名﹐名有歸﹕則可謂納之於軌物也已。君子出一言﹐思其然﹐不以槪其不然﹔致一行﹐思其濟﹐不以騁其所不濟。其然者昌之﹐其不然者湔洗之﹔其濟者廣之﹐其不濟者﹐剗刈之﹐則可謂裁之於義理也已。君子豁達以出﹐弗病其露也﹔周密以入﹐弗病其藏也﹔縱橫旁魄﹐弗病其過也﹔老成寬好﹐弗病其不及也﹔猛鷙弗病其勁也﹐委蛇弗病其曲也﹐守默弗病其方也﹐畫奇弗病其圓也﹐端愨弗病其質也﹐雍容弗病其文也﹐則可謂詳之於體段也已。君子轍迹有弗踐也﹐耳目有弗考也﹐思想有弗營也。君子居邇以馭遠﹐所弗踐如其踐﹔執簡以治繁﹐所弗考如其考﹔主靜以該動﹐所弗營如其營﹐則可謂鴻之於作用也已。

君子納之於軌物﹐然後能裁之於義理﹔裁之於義理﹐然後能詳之於體段﹔詳之於體段﹐然後能鴻之子作用。君子曷施而每進益上如此也﹖《說命》之言曰「王﹗人求多聞﹐時惟建事﹐學於古訓乃有獲。事不師古﹐以克永世﹐匪說攸聞。」《畢命》之言曰「惟徳惟義﹐時乃大訓。不由古訓﹐於何其訓﹖」是故君子必於古乎索之。曷索之﹖曰﹕於古載籍乎索之﹐於古師表乎索之﹐於古臣佐乎索之﹐於古气數乎索之﹐於古符驗乎索之﹐於古趣尙乎索之﹐則可謂居今稽古也已。

君子知《易》總吉凶﹐《詩》總美刺﹐《書》總政事﹐《禮》總文物﹐《樂》總聲音﹐《春秋》總名分﹐《學》《庸》《論》《孟》總言行本末。少與書生共其誦讀焉﹐長爲天下國家鋪其能事焉﹐遠證古往同其消息焉﹐近與季世之君毋出一轍焉。是故知其反不知其正﹐此秦皇所以重法律而庳仁義也﹔知其一不知其二﹐此漢髙所以坐馬上而罵《詩》《書》也﹔知其細不知其大﹐此光武所以崇經術而專章句也﹔知其歧不知其歸﹐此梁武所以富撰述而談苦空也﹔知其浮不知其實﹐此隋煬所以工詞藝而矜髙選也﹔知其槪不知其成﹐此唐宗所以勤學問而多慚徳也。君子不貴也﹐是故讀經則思其意﹐讀史則思其迹。思其意﹐則奧而嫻﹐使人變動光明而濟﹔思其迹﹐則炯而嚴﹐使人中正比宜而靜。奧而嫻﹐性之導也﹔炯而嚴﹐情之約也。變動光明而濟﹐材之徹也﹔中正比宜而靜﹐徳之成也。成徳以範﹐徹材以學﹐約情以節﹐導性以源﹐則可謂於古載籍乎索之也已。

君子知帝王必有師﹐神聖必有學。黃帝學乎大顚﹐顓頊學乎綠圖﹐帝嚳學乎赤松子﹐堯學乎務成子附﹐舜學乎尹濤﹐禹學乎西王國﹐湯學乎貸子相﹐文王學乎錫疇子斯﹐武王學乎太公。下至漢﹑唐﹑宋﹑明﹐英君誼辟﹐靡不禮孔子而以爲師焉。是故履帝王之位而無疚者﹐知尊師者也。躬神聖之資而有成者﹐知就學者也。知就學﹐則知所入﹔知所入﹐則陰陽﹑佛釋﹑稗官野史﹑記問詞章之雜﹐不聽於耳。知尊師﹐則知所上﹔知所上﹐則巧令孔壬﹑宦官宮妾﹑俳優侏儒之媚﹐不接於目。知就學﹐則知所通﹔知所通﹐則毋敢謂討論自一事﹐匡濟又自一事﹐而厭薄圖籍﹑攫拿名物之計﹐可以不作。知尊師﹐則知所庇﹔知所庇﹐則毋敢謂儒雅自一流﹐輔拂又自一流﹐而疑惑人材﹑枝離功用之愆﹐可以必去。則可謂於古師表乎索之也已。

君子上稽世之隆也﹐則帝之臣有若咎夔稷契﹐王之臣有若周邵畢榮。下稽世之季也﹐則猶有若管夷吾臣於齊﹐公孫僑臣於鄭﹐孫叔敖臣於楚﹐百里奚臣於秦。又其降也﹐則猶有若子房臣於沛公﹐諸葛臣於昭烈﹐周瑜臣於孫策﹐王猛臣於苻堅﹐崔浩臣於拓跋﹐蘇綽臣於宇文﹐李泌臣於肅宗﹐王朴臣於柴氏﹐楚材臣於蒙古﹐伯溫臣於朱明。是故君有其意﹐謂臣無其意者﹐誑人者也。古有其材﹐謂今無其材者﹐誑天者也。君有其意愼勿遷﹐臣有其意愼勿閉﹐古有其材愼勿褻﹐今有其材愼勿淆。屬此則聖﹐屬彼則狂﹔屬此則奇﹐屬彼則凡﹔屬聖則白﹐屬狂則昧﹔屬奇則敏﹐屬凡則惰﹔屬白則化﹐屬昧則梗﹔屬敏則舉﹐屬惰則廢。毋廢斯舉﹐毋梗斯化﹐毋惰斯敏﹐毋昧斯白﹐毋凡斯奇﹐毋狂斯聖﹐則可謂於古臣佐乎索之也已。

君子知一代之興亡他焉﹐芟其所以踣者而已矣。一代之踣亡他焉﹐壞其所以興者而已矣。是故夏運踣而商興﹐則《商書》之言曰「夏氏有罪﹐予畏上帝﹐不敢不正。」殷運踣而周興﹐則《周書》之言曰「今惟殷墜厥命﹐我其可不大監撫於時﹖」秦運踣而漢興﹐則董仲舒之言曰「今漢繼秦之後﹐更化可以善治。」隋運踣而唐興﹐則魏徵之言曰「臣願當今動靜以隋爲監。」五季踣而宋興﹐則懲五季尾大之禍﹐收天下之權﹐建久長之計。元運踣而明興﹐則懲元季君臣縱弛﹐先肅紀綱﹐後施惠政。是故芟其所以踣﹐則國本固﹔國本固﹐則陰陽和﹔陰陽和﹐則萬物蘇﹔萬物蘇﹐則災害弭。樹其所以興﹐則君志特﹔君志特﹐則政教新﹔政教新﹐則萬事理﹔萬事理﹐則太平致。毋文恬武熙而自謂泰﹐毋國噪民枯而自謂整﹐毋界在芒昧而不思﹐毋憂在眉睫而不省﹐則可謂於古气數乎索之也已。

君子與治同道﹐則鬱鬱嶷嶷﹔與亂同道﹐則戰戰兢兢。是故天下亟治亟亂﹐靡不根於一計一念。一念調﹐則景星慶罷﹑甘露華雪此其兆﹐則嵩呼告慶﹑河榮表符此其兆﹐則兒童鼓腹﹑耇老龐眉此其兆。一念汩﹐則焱風霪雨﹑轟雷苦霧此其兆﹐則山崩駭天﹑川溢殺人此其兆﹐則野積枯癃﹑民騰鋒鋏此其兆。一計理﹐則鳳儀龜假﹑魚躍鱗遊此其兆﹐則寶鼎出土﹑瑞石呈文此其兆﹐則禾生三穎﹑芝產九莖此其兆。一計舛﹐則蛇斗蟻飛﹑梟鳴鼠舞此其兆﹐則天儀汗下﹑金鼓自破此其兆﹐剛桑谷共生﹑僕柳起立此其兆。是故治將兆而气矜者﹐必有不成之功﹔治旣差而文飾者﹐必有積深之禍﹔亂未兆而思慮者﹐必有過人之材﹔亂旣亟而涕泣者﹐必有格天之力。則可謂於古符驗乎索之也已。

君子勤思而默識之﹐擇其可而宗主之。繕性則宗天道﹐履事則宗地道﹐律躬則宗聖道﹐服物則宗神道。是故以天道治天下﹐尙誠不尙術﹔以地道治天下﹐尙實不尙文﹔以聖道治天下﹐尙義不尙欲﹔以神道治天下﹐尙敬不尙怠。尙術者駢旁而失中﹐尙誠者純固而守要﹔尙文者鋪張而不倫﹐尙實者縝密而有理﹔尙欲者貪鄙而好徇﹐尙義者卓犖而自名﹔尙怠者拘罷而失事﹐尙敬者剛彊而有爲。是故剛彊而有爲﹐與躁戾者其指又殊矣﹔卓犖而自名﹐與狂誕者其旨又殊矣﹔縝密而有理﹐與苛細者其指又殊矣﹔純固而守要﹐與拙艱者其指又殊矣。則可謂於古趣尙乎索之也已。

君子於載籍乎索之﹐又於師表乎索之﹐又於臣佐乎索之﹐又於气數乎索之﹐又於符驗乎索之﹐又於趣尙乎索之﹐然而君子毋自炫其博也﹐毋自閟其深也﹐毋自信其定也﹐毋自悅其安也。君子博通而居之以孫﹐深思而出之以易﹐身定而防之以豫﹐心安而戰之以危。居之以孫﹐故不肆﹔不肆故和平﹐和平故爲民物之杖。出之以易﹐故不駭﹔不駭故中正﹐中正故爲天地之根。防之以豫﹐故不梗﹔不梗故淸明﹐淸明故爲皇王之象。戰之以危﹐故不餒﹔不餒故彊固﹐彊固故爲福祿之符。則可謂體道抱徳也已。

君子病不法古之可法﹑戒古之可戒也。法﹑戒矣﹐病其不力也。法﹑戒力矣﹐病其力於始而弛於末也﹐力於百而弛於一也﹐力於巨而弛於細也。君子弗力於始而弛於末﹐弗力於百而弛於一﹐弗力於巨而弛於細矣。𨿽然﹐古之適﹐能勿今之午乎﹖古之削﹐能勿今之畱乎﹖能勿繁稱彊辧﹐自文其愚乎﹖能勿背眾自是﹐取怨其下乎﹖能勿鹵莽於恩威之用﹐而虧損於名實之間乎﹖能勿使齪齪者哂儒書不可爲用﹐而訾訾者攻文物而持其短乎﹖是故賈誼述禮樂﹐漢文弗能用﹔劉蕡引《春秋》﹐唐文若罔聞﹐此疑古而離其宗者也﹐非所以撢淵源而出治道也。安石進泉府﹐神宗日以敝﹔孝孺說井田﹐建文卒以亡﹐此信古而違其時者也﹐非所以資鼓舞而科推行也。君子斟酌古今﹐是以去意必則罔所硋﹔周詳理勢﹐是以赴事會則罔所差﹔料量緩亟﹐是以守從容則罔所僨﹔詗察向背﹐是以執樞機則罔所輕﹐則可謂考中度衷也已。

君子於古謂爲可從也﹐弗謂爲可勝也﹔謂爲可化也﹐弗謂爲可背也。𨿽弗謂爲可勝也﹐君子斷斷乎弗謂爲可下也。𨿽弗謂爲可背也﹐君子斷斷乎弗謂爲可滅也。凡謂古爲可勝者﹐無餘材而伐者也。凡謂古爲可下者﹐無元气而陷者也。凡謂古爲可背者﹐有浮念而違者也。凡謂古爲可滅者﹐有大心而畔者也。凡無餘材而伐者﹐匪靡則簡。凡無元气而陷者﹐匪寂則隨。凡有浮念而違者﹐匪露則巧。凡有大心而畔者﹐匪裂則傷。君子雅而不靡﹐朴而不簡﹐壹而不寂﹐婉而不隨﹐英而不露﹐譿而不巧﹐敏而不裂﹐斷而不傷﹐則可謂宗原變應也已。

君子於今毋中人以其不測也﹐毋僒人以其不能也﹐毋狃於其時之不可更也﹐毋諱於其事之不可堪也﹐毋貪於天之所不可常也﹐毋立於物之所不可卽也。凡中人以其不測者是謂詐﹐凡傍人以其不能者是謂驕﹐凡狃於其時之不可更者是謂忨﹐凡諱於其事之不可堪者是謂昧﹐凡貪於天之所不可常者是謂幸﹐凡立於物之所不可卽者是謂孑。凡詐者於古爲賊﹐凡驕者於古爲毒﹐凡忨者於古爲贅﹐凡昧者於古爲穢﹐凡幸者於古爲澆﹐凡孑者於古爲替。君子信而不詐﹐善而不賊﹐和而不驕﹐慈而不毒﹐振而不忨﹐要而不贅﹐亮而不昧﹐馨而不穢﹐貞而不幸﹐齊而不孑﹐堅而不替﹐則可謂外內兼修也已。

君子治寤寐以古﹐治官骸以古﹐治閨門以古﹐治羣黎百姓以古﹐治九州之外﹑八荒之極以古﹐治千齡萬代以古。治寤寐以古﹐故擢徳性以要之摯﹔擢徳性以要之摯﹐故亡恢詭狡猾﹑污漫突盜。治官骸以古﹐故束威儀以要之定﹔束威儀以要之定﹐故亡恣睢暴戾﹑般樂怠傲。治閨門以古﹐故悖彜訓以要之壹﹔悖彜訓以要之壹﹐故亡匱於宮寢﹑玩於家邦。治羣黎百姓以古﹐故錯經制以要之宜﹔錯經制以要之宜﹐故亡塡於饑溺﹑狃於愚頑。治九州之外﹑八荒之極以古﹐故樹風教以要之化﹔樹風教以要之化﹐故亡鹿駭狼顧﹑疆埸血戰。治千齡萬代以古﹐故積醇曜以要之思﹔積醇曜以要之思﹐故亡棘心秕政﹑史乘羞稱。則可謂始乎有本﹐卒乎無窮也已。

君子謂規摹可辟則辟之﹐精神可到則到之﹐道徳可成則成之﹐禮樂可興則興之﹐以補苴近事爲必不可常﹐以剿襲私智爲必不可大﹐以支離曲辟爲必不可該﹐以委瑣齷齪爲必不可振﹐以繆學雜舉爲必不可親﹐以纖計小談爲必不可用﹐以偉服瑰稱爲必不可信﹐以離度絕理爲必不可逞﹐以詘體濁神爲必不可安﹐以拘文牽義爲必不可廣﹐以決拿治煩爲必不可精﹐以獵名違實爲必不可問﹐以放析就功爲必不可賴﹐以婉約從志爲必不可溺﹐以輔弼耇老爲必不可吒﹐以瞽史﹑暬禦爲必不可狎﹐以兵戈旱潦爲必不可苟﹐以山川鬼神爲必不可忘﹐則可謂不迷於所見﹐而不橈於所守也已。

則古中

浮邱子曰﹕凡治天下﹐毋狃凡近﹔凡致太平﹐毋貢阿偏。愚者所譽﹐智者哂焉﹔不肖者所陳﹐賢者嘆焉。是古君子武爲枝﹐文爲斡﹔今爲俯﹐古爲仰。祖宗以文﹐恢之以文﹐厥徳惟新。祖宗以文﹐濟之以武﹐除慝禦侮。祖宗以武﹐世之以武﹐不能小補。後王以古﹐佐之以古﹐是規是矩。後王以古﹐濟之以今﹐無損智臨。後王以今﹐市之以今﹐有愧厥衾。是故堯舜傳中﹐湯武傳敬﹐因心爲則﹐乃神乃聖。春秋傳霸﹐六國傳詐﹐馭世以澆﹐眞源遂歿。秦焚詩書﹐晉倡老莊﹐騁其敗壞﹐其何能邦﹖漢泥章句﹐唐剽文學﹐匪無可錄﹐大者頹薄。宋禮孔孟﹐吾道以特﹔惜其理政﹐倒施白黑。明礪士行﹐气直骨騫﹔王不自治﹐而蹈於愆。是故人師先覺﹐車戒前傾﹐芟其狂以作聖也﹐理其駁以尙醇也。毋謂質賤﹐爾乃天與之而人忘之乎﹖毋謂運晚﹐爾乃聖作之而愚弛之乎﹖毋謂國家自有法度﹐爾乃不廣大之而褊小之乎﹖毋謂時俗溺於見聞﹐爾乃不整理之而蕪累之乎﹖是故民物屬然後致名位﹐名位屬然後致文物﹐文物屬然後致徳業﹐徳業屬然後致久大。是故黔淺所不能蓄者﹐蓄之以其多聞﹔因循所不能樹者﹐樹之以其日新﹔祖宗所不能開者﹐開之以其子孫﹔後王所未嘗聞者﹐聞之以其庶人。《春秋傳》曰「山有木﹐工則度之﹔賓有禮﹐主則擇之。」是故聖哲挺生﹐或在下也﹔聲華黯淡﹐未可忽也﹔起於艸莽之中﹐而嚴於王伯之辧﹐國之杖也﹔削於伎能之末﹐而熟於古今之故﹐物之鏡也。是故言損益﹐祖伯益﹔言剛柔﹐祖臯陶﹔言性習﹐祖伊尹﹔言知行﹐祖傅說﹔言休咎﹐祖《洪範》﹔言敬怠﹐祖丹書﹔言貴賤﹐祖《旅獒》﹔言勞逸﹐祖《無逸》。以此格君﹐何君不聖﹗以此濟世﹐何世不昌﹗以此植物﹐何物不祿﹗以此感神﹐何神不降﹗

是故任人必辧其材﹐理政必考其學。匪其合者不謀﹐匪其精者不覺。爾乃原伯魯不悅學﹐此周之所自替﹔子楚不習誦﹐此秦之所自亡﹕消息而微者也。爾乃董仲舒以《春秋》決獄﹐是能爲漢名儒﹔朱熹以《大學》告君﹐是能爲宋醇儒﹕脈落而盛者也。爾乃荀卿讀《禮》而法後王﹐司馬光讀《孟子》而疑不經﹕賢哲而歧者也。爾乃匡衡讀《詩》而黨奄寺﹐蘇威讀《孝經》而媚盜賊﹕文弱而辟者也。爾乃劉歆讀《周官》而文其姦﹐王安石讀《周官》而行其愎﹕經術而差者也。爾乃張禹讀《論語》而貢其諛﹐趙普讀《論語》而厚其貪﹕柄藉而恧者也。爾乃管仲《內業》可誦﹐首變周公﹔晏嬰儉徳可風﹐首演《老子》﹕誇其烈而小者也。爾乃吳起學於曾參﹐將不以正﹔李斯學於荀卿﹐相不以正﹕離其宗而繆者也。爾乃張良號稱王佐﹐實師黃老﹔諸葛謚著忠武﹐本習申韓﹕尋其源而左者也。爾乃嵇康讀老﹑莊﹐重增其放﹔袁悅之好《戰國策》﹐死於短長﹕畔其道而賤者也。爾乃陸賈前說《詩》《書》《新語》弗詳本末﹔賈誼有志禮樂﹐宣室第說鬼神﹕寵其對而薄者也。爾乃韓愈𨿽斥佛骨﹐反謂孔﹑墨並用﹔陳亮𨿽尊孟子﹐倡言王霸雙行﹕更其端而亂者也。爾乃桓榮專門章句﹐未足爲天子之師﹔沈約樹幟詞華﹐無補於污君之代﹕劣其具而浮者也。爾乃劉義康不見淮南厲王事﹐是以獲罪﹔寇準不讀《霍光傳》﹐其功不終﹕短其術而陋者也。爾乃叔孫通之賤而議禮﹐胡廣之佞而號中庸﹐揚雄之阿而擬《易》《論語》﹐何晏之狂而論《易》﹐林栗之險而講《易》《西銘》﹕名違其實而囂者也。爾乃刺庫狄幹爲穿錐﹐刺蕭炅爲伏獵侍郎﹐刺安肅千爲歿字碑﹐刺薛昂爲俗佞﹐刺永錫爲雀兒參政﹕目不知書而魗者也。於乎﹗吾道之難﹐人材之降﹐至於目不知書而魗者﹐則已亟矣﹗天地之仁﹐師儒之義﹐至於目不知書而魗者﹐則已窮矣﹗以此贊君﹐何君不俚﹗以此馭世﹐何世不僵﹗以此帥物﹐何物不毒﹗以此理神﹐何神不狂﹗

是故不學者否﹐善學者臧﹔滅古者災﹐則古者祥。其在《蕩》之詩曰「匪上帝不時﹐殷不用舊。𨿽無老成人﹐尙有典刑。曾是莫聽﹐大命以傾。」謂上毋滅古以隕乃典刑也。其在《小旻》之詩曰「哀哉爲猶﹐匪先民是程﹐匪大猶是經。惟邇言是聽﹐惟邇言是爭。如彼築室於道謀﹐是用不潰於成。」謂下毋滅古以塞乃謀猷也。是故惇儒雅然後知物則﹐尋統緒然後佐平康﹐熄邪說然後守至是﹐芟近切然後享厚償﹐立泰岱然後庳培塿﹐溯昆侖然後下江潢。觀古人之備﹐然後能舉兵刑禮樂﹐洗羣術之陋﹐然後能和天人陰陽。是故力小而任重者僨﹐知短而事繁者傷﹐多瑕而理物者噪﹐鮮實而柄國者荒﹐曲路而求通者大道不舉﹐盛飾而爲好者精气不藏﹐左枝而右吾者憂患不測﹐近默而遠喑者智察不明﹐一人而兩心者中必亂﹐同謀而異道者外必橫﹐朝然而暮疑者計必左﹐陽奉而陰違者咎必叢﹐食其祿﹑毋思其扱者廉恥喪﹐行其政﹑毋知其敝者風會降﹐佞其詞﹑毋反其正者可否便﹐矜其气﹑毋求其是者出入狂﹐粗聞其說﹑毋究其精者不可與該百代﹐薄奏其伎﹑毋儲其用者不可與際四旁﹐苟得其情﹑毋精其理者不可與同天地﹐亟齊其末﹑毋修其本者不可與輔皇王。其在《烝民》之詩曰﹔「古訓是式﹐威儀是力﹐天子是若﹐明命使賦。」於乎﹗君臣上下之交﹐丁寧告戒之要﹐其惟則古乎﹗其惟則古乎﹗君子而不則古﹐則大遠於學問之意。君子而大遠於學問之意﹐則不知所以爲家國天下。君子而不知所以爲家國天下﹐則化理斷。君子而斷化理﹐則不有榛梗於蕭墻之內﹐必有魚潰肉爛於山溪海甸之外。孟子曰「上無禮﹐下無學﹐賊民興﹐喪無日矣。」於乎﹗可不悚乎﹗

則古下

浮邱子曰﹕君子以古之學爲學﹐則以古之問爲問。舜好問而好察邇言﹐聖人而天子者貴問也﹐矧乃聖不舜若乎﹖《仲虺之誥》曰「好問則裕﹐自用則小。」賢人而相天子者貴問也﹐矧乃賢不仲虺若乎﹖孔文子敏而好學﹐不恥下問﹐大夫而賢者貴問也﹐矧乃賢不文子若乎﹖洙泗之間來問業者三千人﹐中心悅而誠服者七十人﹐遊於聖人之門而爲士者貴問也﹐矧乃士不洙泗若乎﹖

於乎﹗河降則惡流積﹐山降則穢孽丰﹐人降則聰明詭﹐代降則意气橫﹐誰其不古若哉﹖然而乃以古之好問爲不然﹐然而君臣上下厥疾乃不瘳﹐是何也﹖天子不好問﹐則十飾作﹔宰相不好問﹐則九慚興﹔大夫不好問﹐則八隳積﹔士不好問﹐則十剽成。十飾維何﹖徳弗完則飾其瑕﹐業弗長則飾其忨﹐聞弗廣則飾其陋﹐睹弗親則飾其臆﹐議弗中則飾其枝﹐行弗宜則飾其梗﹐是弗析則飾其蠢﹐非弗斷則飾其懦﹐安弗豫則飾其墆﹐危弗捍則飾其敗﹐是謂十飾。九慚維何﹖陰陽災害不詳﹐則對天有慚﹔山川崩裂不詳﹐則對地有慚﹔聖狂出入不詳﹐則對君有慚﹔禍富報施不詳﹐則對神有慚﹔子弟善敗不詳﹐則對家有慚﹔謀議異同不詳﹐則對友有慚﹔材質淸濁不詳﹐則對士有慚﹔億兆徳怨不詳﹐則對民有慚﹔艸木丰耗不詳﹐則對物有慚﹐是謂九慚。八隳維何﹖好逸而官守隳﹐好佞而言責隳﹐好雜而名器隳﹐好濫而財用隳﹐好慢而禮制隳﹐好陋而文教隳﹐好怯而軍容隳﹐好私而憲典隳﹐是謂八隳。十剽維何﹖不根而剽皇初﹐不衷而剽性始﹐不質而剽老成﹐不文而剽華贍﹐不辧而剽詳洽﹐不行而剽劬勞﹐不智而剽詗察﹐不愛而剽惻隱﹐不忠而剽經濟﹐不廉而剽操履﹐是謂十剽。

於乎﹗問則不飾﹐飾則不問﹔問則不慚﹐慚則不問﹔問則不隳﹐隳則不問﹔問則不剽﹐剽則不問﹕乃其病之固然者乎﹖不問生飾﹐飾生無窮﹔不問生慚﹐慚生無窮﹔不問生隳﹐隳生無窮﹔不問生剽﹐剽生無窮﹕乃其憂之茫然者乎﹖且夫固然者可知而可極也﹐茫然者可知而不可知﹐可極而不可極也。是故十飾作﹐而天子豈惟不好問已也﹖則無不神聖之時﹐則無不耽盤流遁之時﹐則無不虧心馭世﹑惕悍驕暴之時﹐是謂飾生無窮。九慚興﹐而宰相豈惟不好問已也﹖則無不竄端匿迹之時﹐則無不賣榮固寵﹑遜辭取容之時﹐則無不先私而後國家之時﹐是謂慚生無窮。八隳積﹐而大夫豈惟不好問已也﹖則無不浮游消搖﹑僻陋慢訑之時﹐則無不感忽悠暗之時﹐則無不壙事而事其不當事之時﹐是謂隳生無窮。十剽成﹐而士豈惟不好問已也﹖則無不盲妄之時﹐則無不枵中肥外之時﹐則無不斫壞忠﹑信﹑孝﹑悌﹑禮﹑義﹑廉﹑恥﹐以蠹蝕人心﹑枝蔓風俗之時﹐是謂剽生無窮。

且夫天之道﹐其猶響之應聲也﹔國之故﹐其猶水之隨風也。是故上不好問﹐則愚弄其下﹔下不好問﹐則愚弄其上。是何也﹖天子不自坐其飾﹐是不得不以愚弄宰相﹔宰相不自坐其慚﹐是不得不以愚弄大夫﹔大夫不自坐其隳﹐是不得不以愚弄士﹔士不自坐其剽﹐是不得不以愚弄山林小民﹑未進於朝廷之人﹐是謂自上而愚弄其下。士必自利其剽﹐是不得不以愚弄大夫﹔大夫必自利其隳﹐是不得不以愚弄宰相﹔宰相必自利其慚﹐是不得不以愚弄天子﹔天子必自利其飾﹐是不得不以愚弄天地﹑山川﹑百神之祀之靈﹕是謂自下而愚弄其上。噫﹗自上而愚弄其下﹐不好問之倒施也﹔自下而愚弄其上﹐不好問之慘報也。且夫有倒施﹐則必有慘報﹔有慘報﹐則必有不支。秦政﹑隋煬因不好問而踣其國﹔公孫鞅﹑王安石因不好問而毒其民﹔漢之甘陵﹐明之東林﹐大底雜名實﹑持異同﹐因不好問而糜爛其徒黨。噫﹗充類至義之盡﹐則流失敗壞﹐焉有底乎﹖此其爲不可知而不可極者乎﹖

且夫人不自見﹐惟鏡可以呈之﹔今之不然﹐惟古可以醫之。《詩》曰「相在爾室﹐尙不愧於屋漏。」曾子曰「十目所視﹐十手所指﹐其嚴乎﹗」是言也﹐盍醫飾﹖《易》曰「山下有澤﹐損﹐君子以懲忿窒欲。」孔子曰「內省不疚﹐夫何憂何懼﹖」是言也﹐盍醫慚﹖《易》曰「天行健﹐君子以自彊不息。」孔子曰「敏則有功。」是言也﹐盍醫隳﹖孔子曰「道聽而途說﹐徳之棄也。」孟子曰「故聲聞過情﹐君子恥之。」是言也﹐盍醫剽﹖玆四者咸就醫﹐則古之學不廢。學不廢﹐則問不廢。問不廢﹐由於虛中﹐由於求益。虛中由於自照﹐自照由於循省﹐循省由於體道﹐體道由於志气不萎﹐志气不萎由於天性不滓。求益由於自前﹐自前由於黽勉﹐黽勉由於惜時﹐惜時由於精神不流﹐精神不流由於人理不棘。然則問之時義大矣哉﹗愚問聖﹐寡問多﹐賤問貴﹐少問老﹐謹而馴也。聖問愚﹐多問寡﹐貴問賤﹐老問少﹐大而賅也。問本得實﹐問末得通﹐問始得微﹐問終得備﹐詳而舉也。學焉後問﹐問焉後思﹐思焉後辧﹐辧焉後行﹐漸而進也。謹而馴者毋傷傲﹐大而賅者毋傷隘﹐詳而舉者毋傷漏﹐漸而進者無傷獵。毋傲﹑毋隘﹑毋漏﹑毋獵﹐則君子之所爲﹐以問終其身也。《春秋傳》曰「學猶殖也﹐不殖將落。」則且爲補之曰「問猶浚也﹐不浚將閼。」

且夫惡其落而廢其殖﹐惡其閼而廢其浚﹐是欲不資沾漑而獲百谷﹐不勤疏鑿而順九河也﹐必不冀矣。是故廢問者其緒竭﹐貴問者其味長﹔善問者其機活﹐不善問者其態狂。《春秋傳》曰「訪問於善爲咨﹐咨親爲詢﹐咨禮爲度﹐咨事爲諏﹐咨難爲謀。「此善問也夫﹗孟子曰「挾貴而問﹐挾賢而問﹐挾長而問﹐挾有勛勞而問﹐挾故而問﹐皆所不答也。」此不善問也夫﹗

竊嘗曲申孟子之意﹐以盡後世之態﹕有挾而不廢問﹐有挾而不問﹐有挾之以待人問﹐有可挾而挾﹐有幾近可挾而挾﹐有本非其所可挾而挾。是故挾之焰愈凶﹐則品愈下。大貴大賢而挾已不可﹐矧乃小貴小賢而挾乎﹖小貴小賢而挾已不可﹐矧乃不貴不賢而挾乎﹖最長﹑最有勛勞而挾已不可﹐矧乃差長﹑差有勛勞而挾乎﹖差長﹑差有勛勞而挾已不可﹐矧乃蔑長﹑蔑有勛勞而挾乎﹖親切之故而挾已不可﹐矧乃瑣瑣牽連之故而挾乎﹖宿昔之故而挾已不可﹐矧乃了無覿面譚心之雅而挾乎﹖其在《菀柳》之三章曰「彼人之心﹐於何其臻﹖曷予靖之﹖居以凶矜﹗」《桑柔》之五章曰「誰能執熱﹐逝不以濯﹖其何能淑﹖載胥及溺﹗」夫徧國中而以挾來﹐且徧國中而以本非其所可挾之挾來﹐於是君子愀然傷心﹐泫然出涕﹐抱道孑立﹐與時齟齬﹔有上下古今之材﹐不能豁其淡漠之懷﹔有操捨存亡之界﹐不能挽其慆蕩之神﹔有發彊剛毅之槪﹐不能起其沈痼之習﹔有溫恭和兌之容﹐不能折其恣睢之焰﹔𨿽欲誘掖獎勸以當春﹐箴規指責以當秋﹐已哉已哉﹗未如之何﹗譬諸農師能教稼﹐而能吹枯振槁乎﹖匠師能斫木﹐而能鏤冰雕朽乎﹖憂江河之濁﹐而能以涕泣淸之乎﹖聞賈豎之爭﹐而能以理道折之乎﹖是故君子有不屑之教誨﹐總根於不忍人之心﹔有不忍人之心﹐總格於各挾其挾之人。此「曷予靖之﹐居以凶矜」之謂也﹐此「其何能淑﹐載胥及溺」之謂也。

悲夫﹗挾乃意气之病﹐亟之則爲心性之病。挾乃人材之累﹐亟之則爲國本之累。是故挾一也﹐然而乃有古今升降之殊。譬諸好利劍者﹐始試之﹐不過斷牛馬而截犀象﹔旣而殺人﹐罪莫大焉﹗夫挾之行於天地之間也亦然。是故不去怠﹐不可以善學﹔不去挾﹐不可以善問。不善學者與癡等﹐不善問者與喑等﹐不去怠者與鴆毒等﹐不去挾者與蟊賊等。孟子曰「予不屑之教誨也者﹐是亦教誨之而已矣。」則焉有君子而不思發喑者以洪鐘之聲﹐且提絜蟊賊以靈虫之長乎﹖而挾有稍近可挾而挾﹐有本非其所可挾而挾。挾而不廢問者﹐有忌憚也夫﹗挾而不問者﹐無思慮也夫﹗挾之以待人問者﹐無顏狀也夫﹗可挾而挾者﹐無度量也夫﹗稍近可挾而挾者﹐無志節也夫﹗本非其所可挾而挾者﹐無底衷也夫﹗

且夫挾一也﹐然而乃有古今升降之殊。譬諸好利劍者﹐始試之﹐不過斷牛馬而截犀象﹔旣而殺人﹐罪莫大焉﹗夫挾之行於天地之間也亦然。是故不去怠﹐不可以善學﹔不去挾﹐不可以善問。且夫不善察者與盲等﹐不善聽者與聵等﹐不善學者與癡等﹐不善問者與喑等。於乎﹗人其勿爲喑乎﹗

三要

浮邱子曰﹕凡爲天下國家者﹐誠爲要﹐誇爲末﹔大爲要﹐細爲末﹔簡爲要﹐繁爲末。雕雕焉其致飾也﹐睮睮焉其有以自媚也﹐喋喋焉其辧博也﹐觥觥焉其內不怍也﹐沇沇焉其以施於四遠也﹐裔裔焉其爲羣迹所踐也﹐湎湎焉其意流而風遫也﹐宴宴焉其狃於常而忽於驟也﹐浮浮焉其未有以信其中之所蓄也。嘻﹗何其誇也﹗硜硜兮其小也﹐脧脧兮其煩猥而自擾也﹐姁姁兮其外周容以爲好也﹐扃扃兮其好察也﹐究究兮取憎惡於其下也﹐錚錚狡狡兮其未有以大過於渠也﹐徊徊徨徨兮夫乃自智其愚也。嘻﹗何其細也﹗瑣瑣乎其態也﹐陸陸乎其赴事會也﹐訌訌乎其少可而多怪也﹐累累乎其緒理而愈棼也﹐隆隆乎其止而未能也﹐屑屑乎其晨夜之勞﹑百舉而十弗成﹑十舉而一弗成也﹐矗矗乎其婞直而繩繩乎其積畱也﹐匈匈乎其動擾而墨墨乎其郁憂也。嘻﹗何其繁也﹗

若乃誠之爲者﹐無修嫭﹐無枝離﹐無罅漏﹐無窒硋。大之爲者﹐無計數﹐無駢旁﹐無稜角﹐無方體。簡之爲者﹐不爭天下之先﹐不落天下之後﹐不出天下之外﹐不入天下之內。所謂無修嫭者﹐粗穢除而言行白也。所謂無枝離者﹐本原正而天人合也。所謂無罅漏者﹐事理熟而民物該也。所謂無窒硋者﹐精神感而上下通也。粗穢除而言行白者﹐性情純以亮也。本原正而天人合者﹐學問眞以約也。事理熟而民物該者﹐體用周以至也。精神感而上下通者﹐气化翕以聚也。性情純以亮﹐故不諱其所亡以爲所有。學問眞以約﹐故不暴其所淺以爲所深。體用周以至﹐故不矜其所短以爲所長。气化翕以聚﹐故不詭其所疑以爲所信。不諱其所亡以爲所有﹐故曰無修嫭。不暴其所淺以爲所深﹐故曰無枝離。不矜其所短以爲所長﹐故曰無罅漏。不詭其所疑爲所信﹐故曰無窒硋。若是﹐則誠之爲與視誇之爲也﹐奚啻霄壤焉﹖

所謂無計數者﹐天下之所不能捃摭者也。所謂無駢旁者﹐天下之所不能膠葛者也。所謂無稜角者﹐天下之所不能毀碎者也。所謂無方體者﹐天下之所不能揣摩者也。天下之所不能捃摭者﹐乃天下之所謂大智大辧也。天下之所不能膠葛者﹐乃天下之所謂大信大義也。天下之所不能毀碎者﹐乃天下之所謂大勇大剛也。天下之所不能揣摩者﹐乃天下之所謂大聖大神也。天下之所謂大智大辧﹐第用其理﹐勿用其術。天下之所謂大信大義﹐第用其骨﹐勿用其貌。天下之所謂大勇大剛﹐第用其气﹐勿用其鋒。天下之所謂大聖大神﹐第用其實﹐勿用其號。第用其理﹐勿用其術﹐故曰無計數。第用其骨﹐勿用其貌﹐故曰無駢旁。第用其气﹐勿用其鋒﹐故曰無稜角。第用其實﹐勿用其號﹐故曰無方體。若是﹐則大之爲與視細之爲也﹐奚啻霄壤焉﹖

所謂不爭天下之先者﹐溫恭辭讓足以有序也。所謂不落天下之後者﹐發揚蹈厲足以有事也。所謂不出天下之外者﹐博大中和足以有及也。所謂不入天下之內者﹐惇懞純固足以有存也。溫恭辭讓足以有序﹐有序此有徳﹐有徳此有極也。發揚蹈厲足以有事﹐有事此有功﹐有功此有賴也。博大中和足以有及﹐有及此有象﹐有象此有譽也。惇懞純固足以有存﹐有存此有餘﹐有餘此有終也。有序此有徳﹐有徳此有極﹐疇其淩雜之﹖有事此有功﹐有功此有賴﹐疇其缺陷之﹖有及此有象﹐有象此有譽﹐疇其惶惑之﹖有存此有蘊﹐有蘊此有終﹐疇其晦塞之﹖無淩雜﹐故曰不爭天下之先。無缺陷﹐故曰不落天下之後。無惶惑﹐故曰不出天下之外。無晦塞﹐故曰不入天下之內。若是﹐則簡之爲與視繁之爲也﹐奚啻霄壤焉﹖

於乎﹗天下之人之紛紛喭喭也久矣﹗或然其然﹐或不然其然﹐或然其不然。或然其然以廢天下之所謂不然﹐或不然其然以橈天下之所謂然﹐或然其不然以戰天下之所謂然。廢天下之所謂不然﹐而不然者寢矣。橈天下之所謂然﹐而然者慁矣。戰天下之所謂﹝不﹞然﹐而不然者橫矣。然而然不然﹐則固人心不死之定論﹐抑亦凡爲天下國家者之明效大驗也。是故冬日之陽﹐夏日之陰﹐萬物趣之以爲常﹐誠故也。齊桓創霸﹐而徳衰於召陵﹔晉悼復霸﹐而志怠於蕭魚﹐誇故也。山不讓塵﹐海不擇流﹐大故也。衛嗣君好察微隱﹐其國日蹙﹐細故也。布指知寸﹐布手知尺﹐布肘知尋﹐簡故也。秦皇貪於權勢﹐仁義不施﹐而七廟隳﹔漢武創制逾節﹐天下騷然﹐而孝文之業衰﹕繁故也。且夫眾多之辧﹐不可毋折以聖賢之意也﹔叔季之材﹐不可毋訓於典籍之義也。《書》曰「克勤於邦﹐克儉於家﹐不自滿假﹐惟汝賢。汝惟不矜﹐天下莫與汝爭能﹔汝惟不伐﹐天下莫與汝爭功。」懲誇也夫﹗又曰「非天私我有商﹐惟天佑於一徳。非商求於下民﹐惟民歸於一徳。」懷誠也夫﹗《詩》曰「好人提提﹐宛然左辟﹐佩其象揥。維是褊心﹐是以爲刺。」懲細也夫﹗又曰「奕奕寢廟﹐聖人作之。秩秩大猷﹐聖人莫之。」造大也夫﹗《書》曰「文王罔攸兼於庶言﹑庶獄﹑庶愼。」又曰「庶獄﹑庶愼﹐文王罔敢知於玆。」懲繁也夫﹗《易》曰「乾以易知﹐坤以簡能。易則易知﹐簡則易從。易知則有親﹐易從則有功。有親則可久﹐有功則可大。可久﹐則賢人之徳﹐可大﹐則賢人之業。易簡而天下之理得矣。天下之理得﹐而成位乎其中矣。」執簡也夫﹗

是故君子之於爲天下國家也﹐其至矣﹗心淸而不可惽﹐體醇而不可以名﹐納於事物之所而守其根﹐周乎天地之間而經緯其情形﹔施之乎六合而不竭﹐握之乎方寸而不盈﹐建之乎一代而不悖﹐歷之乎百世而不更。是故聲之緩急出於弦﹐戶之開闔由於樞。攬其要﹐治其餘。道無兩岐﹐徳有獨居。能陰乎﹖能陽乎﹖能體本抱神以順於至常乎﹖能萬乎﹖能一乎﹖能執其中央而四方就律乎﹖能壯乎﹖能老乎﹖能勿變易而永以爲葆乎﹖能今乎﹖能古乎﹖能勿愆勿忘而絜遠皇上代之矩乎﹖勤而有之﹐勿自朽之﹔密而思之﹐勿自疑之﹔珍之珍之﹐勿自塵之﹔敬之敬之﹐勿自病之。內握專壹﹐名正事歸﹔霈然施設﹐靡有是非。則天爲命﹐度地爲理﹔之紀之綱﹐就其表裏。譬彼日月﹐其光熒熒﹔譬彼雨露﹐麻麥以靑。如山如河﹐气象孔碩﹔如彼鼎彜﹐不可鑱削。

十蔽

浮邱子曰﹕凡爲天下國家者﹐或好察而反障﹐或好斷而反墆﹐或好勤而反墮﹐或好彊而反降﹐或好恭而反侮﹐或好儉而反剝﹐或好謹而反匱﹐或好厚而反賊﹐或好深而反泄﹐或好安而反顚﹐是何故也﹖古今不熟﹐故習其流﹑失其源﹔物我不融﹐故測其表﹑失其裏﹔心理不光﹐故裹其疑﹑失其信﹔耳目不實﹐故賈其欺﹑失其眞﹕是謂好察反障。可否不詳﹐故執其繆﹑成其誤﹔緩亟不料﹐故中其壞﹑成其災﹔客气不化﹐故逞其敢﹑成其戾﹔物議不入﹐故矜其獨﹑成其枯﹕是謂好斷反墆。嚴於人事﹐忨於天事﹐故天違而人不足以舉﹔精於世事﹐吝於身事﹐故身愧而世不足以齊﹔周於細事﹐荒於巨事﹐故巨滅而細不足以該﹔了於近事﹐膠於遠事﹐故遠塞而近不足以濟﹕是謂好勤反墮。優於出令﹐短於揆理﹐故理魗而令不足以蓋﹔優於作焰﹐短於斟情﹐故情衰而焰不足以昌﹔優於弭怨﹐短於樹徳﹐故徳替而怨不足以轉﹔優於席順﹐短於控逆﹐故逆積而順不足以存﹕是謂好彊反降。冠佩𨿽整﹐屋漏之精神不整﹔幾杖𨿽嚴﹐夢寐之關楗不嚴﹕則神聖何以稱焉﹖粗獷𨿽刪﹐文物之藩飾不刪﹔耽荒𨿽戢﹐丰稜之崖異不戢﹕則觀贍何以副焉﹖是謂好恭反侮。祖訓𨿽古﹐風气之蔓引不古﹔皇躬𨿽約﹐科條之虐取不約﹕則消息何以操焉﹖國費𨿽減﹐羣小之漁奪不減﹔官常𨿽束﹐閭井之奢蕩不束﹕則出入何以稽焉﹖是謂好儉反剝。繩墨之外﹐毋著一想﹔眉睫之外﹐毋見一機﹔邊幅之外﹐毋行一事﹕則大猷何以奠焉﹖眾多之場﹐毋爲一先﹔詰屈之場﹐毋設一奇﹔怨毒之場﹐毋送一難﹕則妙道何以申焉﹖是謂好謹反匱。慈祥之說﹐厥懦弗振﹔濡忍之說﹐厥恥弗湔﹔盤桓之說﹐厥述弗醒﹕則直气何以張焉﹖愚款之計﹐厥咎弗止﹔纖嗇之計﹐厥壞弗休﹔污慢之計﹐厥悔弗及﹕則大體何以植焉﹖是謂好厚反賊。法官髙拱﹐積其緒思﹐俄而左右侍從載其機緘矣﹔左右侍從祕其機緘﹐俄而大小臣僚載其事實矣﹔大小臣僚諱其事實﹐俄而兒童走卒載其歌謠矣﹔兒童走卒收其歌謠﹐俄而山川艸木載其騷殺矣﹕是謂好深反泄。後王君公喜談太平﹐俄而學士大夫發其咨嗟矣﹔學士大夫工譽盛徳﹐俄而鄕鄰小民發其憤懣矣﹔鄕鄰小民耕鑿自守﹐俄而姦宄寇賊發其跳梁矣﹔姦宄寇賊芟夷未畢﹐俄而遠裔荒服發其吞噬矣﹕是謂好安反顚。

昔孔子曰「恭而無禮則勞﹐愼而無禮則葸﹐勇而無禮則亂﹐直而無禮則絞。」又曰「好仁不好學﹐其蔽也愚﹔好知不好學﹐其蔽也蕩﹐好信不好學﹐其蔽也賊﹔好直不好學﹐其蔽也絞﹔好勇不好學﹐其蔽也亂﹔好剛不好學﹐其蔽也狂。」是故君子必好學﹐然後理道得﹔理道得﹐然後气質不爲災繆﹔气質不爲災繆﹐然後陰陽剛柔適中﹔陰陽剛柔適中﹐然後天地之大美萃乎是矣。必好禮﹐然後節文得﹔節文得﹐然後性命不爲枝離﹔性命不爲枝離﹐然後操縱翕辟咸宜﹔操縱翕辟咸宜﹐然後古今之大備準乎是矣。

昔孔子曰「君子博學於文﹐約之以禮﹐亦可以弗畔矣夫﹗」豈惟弗畔﹐而天地之大美萃乎是﹐古今之大備準乎是。堯﹑舜﹑湯﹑武之所以爲其君﹐臯﹑夔﹑伊﹑旦之所以爲其臣﹐莫不胎息乎是﹐而根極乎是﹔兩儀四象之所以得其和﹐九州八極之所以得其平﹐莫不主宰乎是﹐而旁魄乎是。是故博文約禮生全體大用﹐全體大用生內聖外王﹐內聖外王生平天成地﹐平天成地生兆民庶物。《詩》曰「其誰知之﹖蓋亦勿思。」是故君子而不講於內聖外王之旨﹐君子而講於內聖外王之旨﹐以此思察﹐匪掎挈伺詐之察﹐而日月昭著之察﹔以此思斷﹐匪瑯湯淩轢之斷﹐而雷霆震厲之斷﹔以此思勤﹐匪吏胥劬錄之勤﹐而方皇周挾之勤﹔以此思彊﹐匪武人趫悍之彊﹐而鯁固愼完之彊﹔以此思恭﹐匪傀儡描畫之恭﹐而齋莊中正之恭﹔以此思儉﹐匪婦姑屑越之儉﹐而撙節愛養之儉﹔以此思謹﹐匪尺言寸行之謹﹐而百舉不過之謹﹔以此思厚﹐匪薄忠小信之厚﹐而九徳兼資之厚﹔以此思深﹐匪竄端匿迹之深﹐而江海無涯之深﹔以此思安﹐匪循朝保夕之安﹐而泰山不移之安。《書》曰「惟命不於常。」道善則得之﹐不善則失之。是故十蔽不去﹐𨿽有過人之姿﹐而得罪於古之人﹔十蔽去﹐𨿽際末流之勢﹐而可以爲功於今之天下。

甲權

浮邱子曰﹕主不以權自予﹐而下得而有焉﹐謂之擅﹔以權自予﹐而下仍欲得而有焉﹐謂之移。下擅主權﹐其主儡身而不能起﹔下移主權﹐其主或知而或不知。且夫或知而或不知﹐此中主以下之通病﹐而姦邪所以簸弄其主之妙道勝算也。是故移之云者﹐巧不可見﹐祕不可聞﹐膠不可合﹐鏟不可分。主有先見﹐移以構煽﹔主有後言﹐移以倒顚﹔主有弗學﹐移以糟粕﹔主有不力﹐移以偃息﹔裹佞厭忠﹐移以和同﹔標治諱亂﹐移以燕衍﹔聖己愚眾﹐移以歌頌﹔廢恩任法﹐移以斬伐。《易》曰「履霜堅冰至。」言其漸漬以朝以夕也。《詩》曰「彼何人斯﹖其爲飄風。」言其變幻不可蹤迹也。

是故下術太奇﹐主徳乃漓。首漓主徳﹐次僈主職。旣漓旣僈﹐我參其半﹔自半而專﹐其誰競焉﹖國無與競﹐乃凶乃魗﹔乃聳厥姦﹐乃騰厥垢﹔乃蜩乃螗﹐乃稂乃莠。其主如寄﹐何無何有﹖𨿽則如寄﹐乃飾乃章﹔外挈空名﹐慘其中腸。𨿽則如寄﹐乃厲乃防﹔何所據依﹐而假以彊﹖昔孔子之言曰「亡而爲有﹐虛而爲盈﹐約而爲泰﹐難乎有恆矣。」是故齊桓公豈不一匡九合也﹖而權移於三子﹔秦二世豈不席全勝之勢﹑行督責之術也﹖而權移於趙髙﹔漢武帝豈不創制逾節也﹖而極移於江充﹔唐徳宗豈不喜猜疑﹑立制防也﹖而權移於盧杞﹔宋神宗豈不銳意圖治也﹖而權移於王安石﹔明太祖豈不芟薙羣雄﹑平壹區宇也﹖而權移於胡惟庸。玆六君者﹐倘所謂處稚而自壯﹐欲雄而反雌者是耶﹖

是故大木成林﹐必有斧斤。多魚爲渚﹐必有网罟。怒目橫張﹐必有隘妨。紛端好察﹐必有蔽遏。轟車競進﹐必有坑阱。撐舟亂投﹐必有逆流。咨心從好﹐必有悔懊。負气相髙﹐必有訾謷。羆之雄矣﹐寢皮柰何﹖龜之靈矣﹐刳腸柰何﹖炎炎之威﹐弗申柰何﹖屑屑之計﹐弗中柰何﹖燕之巢矣﹐棟焚柰何﹖蛛之絲矣﹐网斷柰何﹖諓諓之言﹐弗信柰何﹖姁姁之惠﹐弗親柰何﹖《詩》曰「迨天之未陰雨﹐徹彼桑土﹐綢繆牖戶。今女下民﹐或敢侮予﹗」於乎﹗無未陰雨之綢繆﹐而侮之者能勿至乎﹖侮之者至﹐而有國有家者之權竟何在乎﹖

是故司人巇而吞之﹐謂之狼﹔司物巇而敝之﹐謂之虫。國有狼而以爲麟鳳﹐謂之倒﹔國有虫而以爲莫餘毒也﹐謂之懵。是故主不固其關鍵﹐不峻其蕃垣﹐狼乃將羣﹔不時其鞭策﹐不鏡其影衾﹐虫乃將深。蘇其昧﹐純其陽﹐驅其怪﹐植其常﹐國乃無狼。操之以表﹐印之以衷﹔塞之以初﹐固之以終﹐國乃無虫。昔太公之言曰「涓涓不塞﹐將爲江河。熒熒不救﹐炎炎柰何﹖兩葉不去﹐將用斧柯。」是故主不洗其貪﹐不伐其聚﹐狼乃變爲虎﹔不摘其姦﹐不啟其愚﹐虫乃化爲狐。老者郁憂﹐壯者驚猜﹔賤者遁逃﹐貴者崩摧﹕狼變爲虎﹐乃物之災。用疑執然﹐樹凡踣特﹔倒上爲下﹐點白成黑﹕虫化爲狐﹐乃徳之賊。

是故魯有三家﹐晉有六卿﹐漢有莽﹑操﹐唐有武曌﹕疇不積乎微﹑成乎顯﹐始乎移﹑卒乎擅﹖乃衝乃突﹐其主繭繭﹔乃否厥邦﹐其主有靦。《易》曰「不明﹐晦。初登於天﹐後入於地。」允若玆﹐則懺悔其有及乎﹖是故爲主之道﹐亟揃狼之爪牙﹐毋使爲虎﹐爾乃更不可以攫拿﹔亟披虫之腹心﹐毋使爲狐﹐爾乃更騰其媚而利其傾﹔亟塞螻蟻之穴﹐毋潰厥堤﹐而江河以之決裂﹔亟掃蚊虻之迹﹐毋聚成雷﹐而下莞上簟﹐不得屏息。《易》曰「公用射隼於髙墉之上﹐獲之﹐無不利。」允若玆﹐則何姦邪之能爲乎﹖是故陰霾不豁﹐曯以靑天﹔析疑振慝﹐大權立焉。立天下之大權﹐居天下之定命﹐本天下之先覺﹐作天下之眾正﹐君子道長﹐小人道消﹐坐開明堂﹐恭己不勞。

乙權

浮邱子曰﹕主以權自予﹐謂之提綱﹔以權使人﹐謂之底績。使人有權﹐而權毋逼﹐謂之和平。使人有權﹐而權毋雜﹐謂之專壹。和平成度﹐專壹成業。成度斯賢﹐成業斯傑。今也不然﹐使智者圖政﹐使愚者議其然否﹐一蔽也﹔使勇者衛國﹐使怯者操其進止﹐二蔽也﹔使仁者活民﹐使貪者剝其脂膏﹐三蔽也﹔使義者礪俗﹐使頑者毀其制防﹐四蔽也。於乎﹗使愚議智﹐則智不獨﹔使怯操勇﹐則勇不必﹔使貪易仁﹐則仁不遂﹔使頑惡義﹐則義不立。智不獨則多歧﹐勇不必則中裂﹐仁不遂則虛枵﹐義不立則顚揭。其在《旄邱》之三章曰「叔兮伯兮﹐靡所與同。」言人不壹﹐則權不重也。《小旻》之四章曰「如彼築室於道謀﹐是用不潰於成。」言權不重﹐則事不濟也。是故大舜權重﹐而戮四凶以服天下﹔伊尹權重﹐而放太甲以庇有商﹔周公權重﹐而誅管叔以光文﹑武之業﹔管子權重﹐而一匡九合盡其長﹔霍光權重﹐而漢不踣﹔諸葛亮權重﹐而治蜀有方﹔王猛權重﹐而苻堅以爲五胡之長﹔李徳裕權重﹐而唐之叛鎭止其不良﹔司馬光權重﹐而掃除新法以成元祐之治﹔張居正權重﹐而明之中葉以富以彊。

是故聖哲﹐上也﹔豪傑﹐次也﹔不能無疵颣而未嘗不豪傑者﹐又其次也。之三等者﹐鈞藉權以行。聖哲權重﹐然後伸其道焉﹐盡其材焉。豪傑權重﹐然後理其術焉﹐標其望焉。道勝萬物﹐不勞而致太平﹔材勝萬物﹐操縱翕辟而人不驚。術勝萬物﹐排羣疑﹐捍大難﹐而毋害其成﹔望勝萬物﹐爲蠅營狗苟所不能橈﹐而騰其實以蜚其聲。《易大畜》之上九曰「何天之衢﹐亨。」君子不有斯遇﹐而能暢其「捨我其誰」之志矣乎﹖

是故識患其一彼一此﹐伎患其一短一長。彼此出則生曲折﹐短長參則起憂患。蘭艾同科﹐則香不滿﹔梟鸞並巢﹐則羽不扳﹔東西施爭妍﹐則不寧於室﹔大木小木咸擎﹐則誰氏之爲棟梁﹖十羊九牧﹐則亡羊不知所咎﹔一國三公﹐則嘵嘵百辧﹐而迷不知所向方。是故天下傾擠之慘﹐其必自於以君子耦小人乎﹗以君子耦小人﹐君子必孫必負﹐小人必驕必勝。君子孫而負﹐匪人材之福也﹔小人驕而勝﹐匪宗祏之福也。商以文王爲西伯﹐以崇侯虎間之﹔魯以孔子爲司寇﹐以季桓子間之﹕於是道徳之脈﹐商不能畱﹐魯不能昌。唐以郭子儀討安慶緒﹐以魚朝恩間之﹔明以熊廷弼經略遼東﹐以王化貞間之﹕於是兵戎之气﹐唐不能振﹐明不能存。《易師》之六五曰「長子帥師﹐弟子輿屍。貞﹐凶。」言君子貴其耑任﹐小人不可參錯其間也。

是故腓大於股﹐難以步﹔指大於臂﹐難以把﹔人不兩立﹐權不旁假。非其人重其權﹐謂之虎翼。敬其人壹其權﹐謂之柱石。考其學斷其成﹐謂之蓄積。丰其力必其往﹐謂之樹立。進止惟宜﹐疾徐如意﹐謂之愜適。機會靡愆﹐气勢用壯﹐謂之裨益。愚心愚目﹐罔持短長﹐謂之足式。流譽流溯﹐罔生愛憎﹐謂之允誓。且夫君子之與小人﹐自其是非美醜爲斷。君子之與君子﹐自其淺深生熟爲斷。非好奪是﹐醜好奪美﹐謂之不臧。淺好持深﹐生好持熟﹐謂之不詳。是故天下枝離之繆﹐其必自於以君子耦君子乎﹗以君子耦君子﹐所謂眾擎而易舉﹐同舟而共濟也﹐是固然矣。乃其不然者﹐職有屬而材不壹﹐理有共而气不降﹐學有差而辧不入﹐運有舛而功不雙。兩哲相與﹐有陰有陽﹔兩桀相使﹐有員有方。周公旦﹑召公奭猶不準其疑信﹐矧乃意忌之人乎﹖蕭和﹑韓信猶不保其成敗﹐矧乃齷齪之士乎﹖狄仁傑﹑婁師徳猶不平其短長﹐矧乃險詖之夫乎﹖韓琦﹑富弼猶不泯其異同﹐矧乃淺佻之子乎﹖

《易豫》之九四曰「由豫﹐大有得﹐勿疑﹐朋盍簪。」言君子徳與位隆﹐朋類在其度量之內也。是故羣智羣勇﹐必有其總﹔羣仁羣義﹐必有其的。以聖爲總﹐智勇受裁﹔以中爲的﹐仁義兼該。凡毋爲聖裁﹑反欲裁聖者﹐謂之亢﹔毋爲中該﹑反欲該中者﹐謂之誑。毋有自照之明﹐而不至於聖﹑不適於中﹐與至於聖﹑適於中者同堂而語﹐謂之障﹔毋有知人之哲﹐而俾至於聖﹑適於中﹐與不至於聖﹑不適於中者摩肩蹴額而相對﹐謂之悵。於乎﹗五嶽有長﹐百谷有王﹐惟聖惟中﹐則莫敢雁行。毋機械之﹐而恂達之﹐聖之所以裁羣智也。毋獟悍之﹐而果毅之﹐聖之所以裁羣勇也。毋姑息之﹐而胞與之﹐中之所以該羣仁也。毋專行之﹐而繩尺之﹐中之所以該羣義也。乃操乃縱﹐其樞在我﹔磨礲淬厲﹐乃無不可。乃上乃下﹐一以貫之﹔浸淫變化﹐乃竟厥施。子思曰「誠者﹐非自成己而已也﹐所以成物也。」夫爲天下國家﹐則苦不得成己成物之人而授之權矣。是故無平居格致﹐則無人物等差﹔無人物等差﹐則無操縱上下﹔無操縱上下﹐則無力量血脈﹔無力量血脈﹐則無丰功美譽。是故無其人﹐則憾不使古人治今人﹔有其人﹐則斷斷不可使今人古人齊。今人有能伏處而談堯舜之道﹐觀政而通禮樂之意者﹐是亦伊尹﹑周公之亞也﹐愼無曰玆不足爲治也﹐彊欲更覓一伊一周以兩之。有能富國彊兵﹐尊主庇民﹐而擅出眾之譽﹑奏救時之績者﹐是亦管仲﹑王猛之亞也﹐愼無曰玆不足爲治也﹐彊欲更覓一仲一猛以兩之。有能聰敏肅給而自任以重﹐忠純豁達而精白乃心者﹐是亦諸葛亮﹑司馬光之亞也﹐愼無曰玆不足爲治也﹐彊欲更覓一亮一光以兩之。

且覓其相當者不得﹐惡知不覓其相似者以兩之﹖覓其相似者不得﹐惡知不覓其相反者以兩之﹖眾皆逆料其相反﹐惡知我不且深信其相當以兩之﹖眾皆暴白其相反﹐惡知我不且狠執其相當以兩之﹖然而愈欲兩之﹐則愈不兩之。是何也﹖一之而不兩之﹐言乎君﹐則爲尊﹔言乎臣﹐則爲賢。《太甲》之言曰「一人元良﹐萬邦以貞。」《秦誓》之言曰「邦之榮懷﹐亦尙一人之慶。」君尊﹐謂之一人﹐統於位也。臣賢﹐謂之一人﹐統於道也。統於位者其權正﹐統於道者其權妙。其權正者物所歸﹐其權妙者神所勞。是故日月並照﹐不可以成景光﹔驥騄並駕﹐不可以騁康莊﹔田連﹑成竅﹐並琴而鼓﹐不可以爲曲﹔王良﹑造父﹐並轡而禦﹐不可以相將。是故百醫守病﹐適足致疑﹔一夫爲功﹐眾作皆庳﹔千夫輿瓢而趨﹐爾瓢必裂﹔一人疾持而走﹐靡求不得。

浮邱子卷二白術上

浮邱子曰﹕君子將溫溫然與人親邪﹖抑憢憢然與人畏邪﹖將坦坦然與人知邪﹖抑慒懜然與人疑邪﹖可親者厥利九﹐可畏者厥害九﹐可知者厥利十﹐可疑者厥害十。

厥利九云何﹖君子可親﹐則有我近物之利﹐則有物近我之利﹐則有我成物之利﹐則有物成我之利﹐則有去壅從通之利﹐則有貢直卻諛之利﹐則有化貳爲誠之利﹐則有收異於同之利﹐則有原始要終之利。我近物﹐此君子略崇髙﹑詳視聽也﹔物近我﹐此君子服臣僚﹑孚兆庶也。我成物﹐此君子施仁義﹑究體用也﹔物成我﹐此君子采葑菲﹑詢芻蕘也。去壅從通﹐此君子弗用暖昧之事愚己也﹔貢直卻諛﹐此君子弗用神聖之名詟人也。化貳爲誠﹐此君子弗厲聲色而反側銷也﹔收異於同﹐此君子弗膠血气而流行遬也﹔原始要終﹐此君子弗虧名實而神骨完一也。略崇髙﹑詳視聽﹐疇其遁逃明鑑以欺之﹖服臣僚﹑孚兆庶﹐疇其造作非分以橈之﹖施仁義﹑究體用﹐疇其獻私智纖計以小之﹖采葑菲﹑詢芻蕘﹐疇其祕情故事實以外之﹖弗用暖昧之事愚己﹐疇其揣所便以餌之﹖弗用神聖之名詟人﹐疇其縱所矜以說之﹖弗厲聲色而反側銷﹐疇其包藏禍心以固之﹖弗膠血气而流行遬﹐疇其蠹蝕皇風以薄之﹖弗虧名實而神骨完一﹐疇其抵巇以弛易﹝齒﹢禺﹞差之﹖故曰﹕可親者厥利九。《詩》曰「兕觥其觩﹐旨酒思柔。彼交匪敖﹐萬福來求。」又曰「百辟卿士﹐媚於天子﹐不解於位﹐民之攸塈。」是則親之爲利也與﹗

厥害九云何﹖君子可畏﹐則有我弗近物之害﹐則有物弗近我之害﹐則有我弗成物之害﹐則有物弗成我之害﹐則有阻通成壅之害﹐則有招諛伏直之害﹐則有激誠使貳之害﹐則有遏同於異之害﹐則有斷終反始之害。我弗近物﹐其崇髙弗略﹐視聽弗詳也﹔物弗近我﹐其臣僚弗服﹐兆庶弗孚也。我弗成物﹐其仁義弗施﹐體用弗究也﹔物弗成我﹐其葑菲弗采﹐芻蕘弗詢也。阻通成壅﹐用暖昧之事愚己也﹔招諛伏直﹐用神聖之名詟人也。激誠使貳﹐厲聲色而反側生也﹔遏同於異﹐膠血气而流行斷也﹔斷終反始﹐虧名實而神骨弗完一也。崇髙弗略﹐視聽弗詳﹐疇不遁逃明鑑以欺之﹖臣僚弗服﹐兆庶弗孚﹐疇不造作非分以橈之﹖仁義弗施﹐體用弗究﹐疇不獻私智纖計以小之﹖葑菲弗采﹐芻蕘弗詢﹐疇不祕情故事實以外之﹖用暖昧之事愚己﹐疇不揣所便以餌之﹖用神聖之名詟人﹐疇不縱所矜以說之﹖厲聲色而反側生﹐疇不包藏禍心以固之﹖膠血气而流行斷﹐疇不蠹蝕皇風以薄之﹖虧名實而神骨弗完一﹐疇不抵其巇以弛易﹝齒﹢禺﹞差之﹖故曰﹕可畏者厥害九。《詩》曰「憂心如惔﹐不敢戲談。國旣卒斬﹐何用不監﹖」又曰「彼人之心﹐於何其臻﹖曷予靖之﹐居以凶矜﹖」是則畏之爲害也與。

厥利十云何﹖君子可知﹐則有言語明白之利﹐則有血誠屈注之利﹐則有名物整齊之利﹐則有威令信必之利﹐則有愚不矇亂之利﹐則有智不僥幸之利﹐則有淺不剽竊之利﹐則有深不誕藏之利﹐則有柔不阿比之利﹐則有剛不抵塞之利。言語明白﹐此君子是非好丑同以人也。血誠屈注﹐此君子緩急非常印以天也。名物整齊﹐此君子引繩墨﹑切事情也。威令信必﹐此君子樹憲典﹑割私曲也。愚不矇亂﹐此君子使人調其所從也。智不僥幸﹐此君子使人詗其所主也。淺不剽竊﹐此君子使人詗其所發也。深不誕藏﹐此君子使人調其所蓄也。柔不阿比﹐此君子使人詗其所下也。剛不抵塞﹐此君子使人詗其所尙也。是非好醜同以人﹐故上下相與而气焰平。緩急非常印以天﹐故吉凶相感而忠愛溢。引繩墨﹑切事情﹐故去蕪雜以成列。樹憲典﹑割私曲﹐故大公正以成名。使人詗其所從﹐故順﹔使人詗其所主﹐故恭﹔使人詗其所發﹐故徹﹔使人詗其所蓄﹐故安﹔使人詗其所下﹐故惕﹔使人詗其所尙﹐故奮。故曰﹕可知者厥利十。《詩》曰「貊其徳音﹐其徳克明。克明克類﹐克長克君。」又曰「明明天子﹐令聞不已。矢其文徳﹐洽此四國。」是則知之爲利也與﹗

厥害十云何﹖君子可疑﹐則有言語枝葉之害﹐則有血誠匱散之害﹐則有名物錯繆之害﹐則有威令貳參之害﹐則有愚者矇亂之害﹐則有智者僥幸之害﹐則有淺者剽竊之害﹐則有深者誕藏之害﹐則有柔者阿比之害﹐則有剛者抵塞之害。言語枝葉﹐其是非好醜弗同以人也。血誠匱散﹐其緩急非常弗印以天也。名物錯繆﹐其繩墨斷﹑事情壞也。威令貳參﹐其憲典沈﹑私曲勝也。愚者矇亂﹐弗詗其所從而從之也。智者僥幸﹐弗詗其所主而主之也。淺者剽竊﹐弗詗其所發而發之也。深者誕藏﹐弗詗其所蓄而蓄之也。柔者阿比﹐弗詗其所下而下之也。剛者抵塞﹐弗詗其所尙而尙之也。是非好醜弗同以人﹐故上下相髙而气焰作。緩急非常弗印以天﹐故吉凶相背而忠愛微。繩墨斷﹑事情壞﹐故狂舉不可以成列。憲典沈﹑私曲勝﹐故鄙心不可以成名。弗詗其所從而從之﹐故逆﹔弗詗其所主而主之﹐故玩﹔弗詗其所發而發之﹐故噪﹔弗詗其所蓄而蓄之﹐故離﹔弗詗其所下而下之﹐故賤﹔弗詗其所尙而尙之﹐故左。故曰﹕可疑者厥害十。《詩》曰「我聞其聲﹐不見其身。不愧於人﹐不畏於天。「又曰「維彼不順﹐自獨俾臧﹐自有肺腸﹐俾民卒狂。」是則疑之爲害也與﹗

是故古今得失之林﹐君相賢愚之槪﹐與人親﹐罔不昌﹔與人畏﹐罔不殃﹔與人知﹐罔不常﹔與人疑﹐罔不荒。是故秦皇兼並﹐意得欲從﹐以爲自古莫及已﹔又其俗多忌諱之禁﹐士皆鉗口而不敢言﹐然而卒爲天下笑﹐可若何﹗漢髙仁而愛人喜施﹐意豁如也﹐常有大度﹐此其所由賢於秦皇也。隋煬性猜忌﹐對羣臣多不語﹐然而卒蹈江都之禍﹐可若何﹗唐太宗勇於從諫﹐溫於接下﹐屢敕有司﹐凡詔敕未便者﹐咸執奏﹐毋得阿從﹐不盡己意﹐此其所由賢於隋煬也。原秦皇之所由短祚﹐隋煬之所由穢徳﹐與人畏而已矣﹐與人疑而已矣。原漢髙之所由驅亂﹐太宗之所由致治﹐與人親而已矣﹐與人知而已矣。是故李林甫城府深密﹐人莫窺其際﹔好甘言啗人﹐而陰中傷之﹔排抑勝己﹐以保其位﹔屢起大獄﹐以張其勢﹔然而身死未葬﹐追削其爵﹐剖其棺﹐可若何﹗張九齡不爲林甫所容﹐然上愛重其人﹐每宰相薦士﹐輒舉九齡風度以爲模楷﹐此其所由賢於林甫也。王安石躁迫彊戾﹐眾不能詘﹐然而羣姦嗣虐﹐宋室微矣﹐可若何﹗司馬光不爲安石所予﹐然其平生無不可對人言﹐誠心自然﹐天下以爲眞宰相﹐此其所由賢於安石也。原林甫之所由毒世﹐安石之所由僨國﹐與人畏而已矣﹐與人疑而已矣。原九齡之所由足式﹐光之所由有譽﹐與人親而已矣﹐與人知而已矣。

是故猛虎咆哮﹐羣獸不附﹔麒麟在陬﹐嘉徳可風﹕一鷙而一馴也。山谷多翳﹐鬼魅攖人﹔康莊豁達﹐方軌並進﹕一暗而一顯也。是故知者親之的﹐疑者畏之影。疑積成畏﹐畏積成災﹐災積成梗﹐則水潦旱漧之所以洊至﹐姦宄寇賊之所以生心。此道行﹑無所往而不爲害也。知積成親﹐親積成和﹐和積成安﹐則山川鬼神之所以靈爽﹐日月風雲之所以成像。此道行﹐無所往而不爲利也。《易》曰「美在其中﹐而暢於四支﹐發於事業。」《禮》曰「其徳盛者其志厚﹐其志厚者其義章。」是故匪暢匪發﹐不足爲美﹔人疵其表﹐我魗其裏。匪盛匪厚﹐不可以章﹔小人所謠﹐君子所傷。

白術下

浮邱子曰﹕大學之道﹐在明明徳﹐在親民。夫明明徳﹐則與人疑之反矣﹔親民﹐則與人畏之反矣。是故所貴乎君者﹐毋造作太平﹐毋髙天下以名稱﹐毋褊中﹐毋塞羣情﹐毋爲徳不終﹐毋使天下文義風議與禍爲鄰﹔夫然後毋與人畏﹑毋與人疑﹐其可也。所貴乎相者﹐毋居髙而不可以羣﹐毋排其所不說者以爲能﹐毋執己見而气不馴﹐毋取佞辭順指滑其聽聞﹐毋謗仇塞塗而駴其神﹐毋倚伏煩密﹐操縱詭變﹐不可紀經﹔夫然後毋與人畏﹐毋與人疑﹐其可也。

是何也﹖君造作太平﹐則晏罷晨興無實事。晏罷晨興無實事﹐則惠浸萌生﹑信及翔泳﹐皆浮譽。惠浸萌生﹑信及翔泳皆浮譽﹐而姑利其譽之浮以說其耳﹐且閃鑠其事之實以藏其身﹐則自欺以欺天下。自欺以欺天下﹐則久假而惡知其非有。久假而惡知其非有﹐則內盲妄而外潰爛。內盲妄﹐則形爲泛剽驕蹇﹔外潰爛﹐則亟欲彌縫補苴﹐形爲泛剽驕蹇﹐則體不重﹔亟欲彌縫補苴﹐則用不詳。體不重﹐用不詳﹐則頭尾參錯﹔頭尾參錯﹐則手足顚頓﹐手足顚頓﹐則終於筋阤脈散而亡能爲。是故堯咨四嶽﹐而不諱言九年之水﹔湯責六事﹐而不粉飾七年之旱﹔盤庚播遷﹐無伏攸箴﹔秦繆沮喪﹐尙詢黃髮﹕與人親而已矣﹐與人知而已矣。秦二世惡聞盜賊﹐而行恣睢督責之術﹔宋明帝好事鬼神﹐而厭禍敗凶喪之語﹕與人畏而已矣﹐與人疑而已矣。

君髙天下以名稱﹐則爲諛頌之招。爲諛頌之招﹐則豪傑闊疏﹐而犯忌諱者羣所嘩。豪傑闊疏﹐而犯忌諱者羣所嘩﹐則亡理道﹐而擅嫵媚者不可止。無理道﹐而擅嫵媚者不可止﹐則下慣予而上慣受。下慣予﹐則臣節庳﹔上慣受﹐則主徳驕。庳者之伎有窮﹐驕者之狀無厭﹐則亟意將順而恐不工。亟意將順而恐不工﹐則百工必有一拙。百工必有一拙﹐則百不足以喜﹐而一足以怒。百不足以喜而一足以怒﹐則上太易而下太難。上太易﹐則蔑視廷臣﹐亡當吾意﹔下太難﹐則必變其諛頌﹐而生寇仇其君之心。是故箕子陳《洪築》﹐而武王不怒其呼之曰「汝」﹔召康公歌《捲阿》﹐而成王不罪其呼之曰「爾」﹔漢光武詔上書不得言聖﹐唐髙祖對羣臣每自稱名﹕與人親而已矣﹐與人知而已矣。秦苻生自嫌眇目﹐於是凡言「殘﹑缺﹑少﹑無」﹐則有刑﹔周宣帝自號「天元」﹐於是凡稱「天﹑髙﹑上﹑大」﹐則有禁﹕與人畏而已矣﹐與人疑而已矣。

君褊中﹐則不能開誠布公﹑匿瑕含垢。不能開誠布公﹐則好蓄己之情故事實﹔不能匿瑕含垢﹐則好繩人而求其盡。好蓄己之情故事實﹐則恐其稍出於包藏掩覆之外﹔好繩人而求其盡﹐則又恐其情故事實不入吾照燭掎擿之中。天下之人之情故事實﹐而必其盡入吾照燭掎擿之中﹐則騁臆度而工計數﹔騁臆度而工計數﹐則智己而好愚人﹔智己而好愚人﹐則內己而好外人﹔內己而好外人﹐則不使人窺其動止起訖。不使人窺其動止起訖﹐而人愈欲窺之﹐而己愈欲操切之﹐則傳聞漏泄有誅﹔傳聞漏泄有誅﹐則描摹態度而冒簡易縝密者有賞﹔描摹態度而冒簡易縝密者有賞﹐則君臣上下﹑左右小大相鬼。君臣上下相鬼﹐則故淺之而故深之﹔左右小大相鬼﹐則故非之而故是之。故淺故深﹐故非故是﹐則言不昌而行不實。言不昌﹐則成晦昧﹔行不實﹐則成滲漏。晦昧日甚一日﹐滲漏日多一日﹐則國事枝離蠹蝕而不可理。是故漢髙祖豁達大度﹐光武亦恢廓大度﹐唐髙祖誌略安遠﹐不存苛細﹔太宗亦心術豁然﹐不有疑阻﹕與人親而已矣﹐與人知而已矣。衛嗣君好察微隱﹐賜縣令之席﹐令大驚以爲神﹔詰關市之金﹐關市大恐。秦始皇爲微行以避惡鬼﹐所居宮毋令人知﹐所行幸有言其處者死。孫皓置黃門郎十人爲司過﹐每宴罷﹐各奏羣臣闕失﹐因剝皮鑿面以爲罰。桓玄好自矜伐﹐主者奏事﹐或一字片辭之繆﹐必加糾摘﹐以示聰明。宋文帝與徐湛之屏人語﹐連日竟夕﹐嘗秉燭繞壁間行﹐慮有竊聽者。齊明帝簡於出入﹐深信巫覡﹐每出先占利害﹐東出云西﹑南云北﹕與人畏而已矣﹐與人疑而已矣。

君塞羣情﹐則不能與天下爲一體之事﹔不能與天下爲一體之事﹐則天下澹其爲君之心﹔天下澹其爲君之心﹐則骨亦以之折﹐情亦以之隱﹔骨折而情隱﹐則不能作天下敢言之气﹔不能作天下敢言之气﹐則忠謀石畫﹑靈機亟智不聞﹔忠謀石畫不聞﹐則下長優而上長劣﹔靈機亟智不聞﹐則下長憂而上長泰。旣限於材之劣﹐又席於勢之泰﹐則耳目隘而心理枯。耳目隘而心理枯﹐則政刑繆而民物焦﹔政刑繆而民物焦﹐則郁爲緩亟非常之變﹔郁爲緩亟非常之變﹐則悔與愎交戰於胸中﹔悔與愎交戰於胸中﹐則侮必不可以勝愎﹔悔不可以勝愎﹐則自功其敗而不罪己﹔自功其敗而不罪己﹐則自聖其愚而不求人﹔自聖其愚而不求人﹐則拒諫飾非以終其身﹔拒諫飾非以終其身﹐則無窮而思轉之一日﹔無窮而思轉之一日﹐則置社稷淪亡於不顧。是故舜立毀謗之木﹐置敢諫之鼓﹔禹懸鐘鼓磬鐸鞀﹐以待四方之士﹔衛武公箴儆於國﹐漢文帝止輦受言﹐唐太宗詔諫官隨宰相入閣議事﹐武宗詔羣臣言事毋得乞畱中﹐宋太宗詔羣臣論列者卽時引對﹐仁宗除越職言事之禁﹕與人親而已矣﹐與人知而已矣。秦禁偶語﹐漢誅腹非﹔趙王虎立私論朝政之法﹐聽吏告其君﹐奴告其主﹔唐代宗徇姦臣之請﹐諭諸司奏事先白長官宰相﹐定其可否﹔徳宗詔百官毋得正牙奏事﹔宋髙後幾爲大臣所蒙﹐詔百官言闕失﹐先設六事於詔語中以明其罰﹔徽宗罷求直言﹐理宗嚴中外上書之禁﹕與人畏而已矣﹐與人疑而已矣。

君爲徳不終﹐則口吐軟語而懷二三﹔口吐軟語而懷二三﹐則好存彼此而立異同﹔好存彼此而立異同﹐則苛求短長而察隱現﹔苛求短長而察隱現﹐則薄惡細故﹐不能情恕理遣﹔薄惡細故﹐不能情恕理遣﹐則以天子而芥蒂臣下﹔以天子而芥蒂臣下﹐則不光白﹔不光白﹐則不肫摯﹔不肫摯﹐則猜生蠱而怒生慘。猜生蠱﹐則克核太至﹔怒生慘﹐則彊戾自遂。彊戾自遂﹐則有凶焰﹔克核太至﹐則無隆情。有凶焰﹐則忠直勤勞者折﹔無隆情﹐則親戚耇老者捐。忠直勤勞者折﹐親戚耇老者捐﹐則臣下棘心繭足﹐咸不自保。是故齊桓公不以射鉤棄管夷吾﹐晉文公不以斬祛拒寺人披﹐唐代宗不以兒女口角忌郭子儀﹐宋太祖不以微時受侮罪董遵誨﹕與人親而已矣﹐與人知而已矣。漢景帝惡尙席取箸﹐下周亞夫於獄﹔唐太宗輕信譖訴﹐踣所撰魏徵碑﹔宋英宗傅會異議﹐罷三司使蔡襄﹔明太祖疑談洋地有王气﹐奪劉基祿﹕與人畏而已矣﹐與人疑而已矣。

君使天下文義風議與禍爲鄰﹐則儒雅聞而自傷﹔儒雅聞而自傷﹐則辧天人﹑談古今者不吐其奇﹔辧天人﹑談古今者不吐其奇﹐則競進浮華無用之文﹔競進浮華無用之文﹐𨿽篇牘盈千累萬﹐而不關於吾道之出入離合﹐不切於當世之是非善敗﹔不切於當世之是非善敗﹐則聞者不怒﹔不關於吾道之出入離合﹐則讀者不駭。聞者不怒﹐則與爲揄揚﹐而美名可得﹔讀者不駭﹐則與爲提攜﹐而厚糈可得。美名﹐厚糈可得﹐則趣時者樂引以爲式﹔趣時者樂引以爲式﹐則讀書論事而輸忠款﹑善發揮者﹐適犯左右侍從﹑貴戚大臣之所不然﹔讀書論事而輸忠款﹑善發揮者適犯左右侍從﹑貴戚大臣之所不然﹐則必壹意橈阻﹐百端譖訴。壹意橈阻﹐則主計亂﹔百端譖訴﹐則主聽偏。計亂聽偏﹐則不能捨貴從賤﹑捨親從疏﹔不能捨貴從賤﹑捨親從疏﹐則不能捨邪從正﹑捨忽從治。不能捨邪從正﹐則人才不可復特。不能捨忽從治﹐則國脈不可復昌。是故自居易作《新樂府》﹐鋪陳時事﹐而唐憲宗召入翰林﹔鄭俠繪《流民圖》﹐指斥新法﹐而宋神宗宣示輔臣﹕與人親而已矣﹐與人知而已矣。楊惲歌「南山蕪穢」以諭朝廷﹐而漢宣帝惡惲﹐處以極刑﹔蘇轍引漢武煩苛以比先帝﹐而宋哲宗罷轍出知汝州﹕與人畏而已矣﹐與人疑而已矣。

相居髙而不可以羣﹐則好以體格邊幅量人﹔好以體格邊幅量人﹐則一言一色不檢而重訾之﹔一言一色不檢而重訾之﹐則所厭惡多於所說愛﹔所厭惡多於所說愛﹐則儲材實﹑識時務者裹足不前﹔儲材實﹑識時務者裹足不前﹐則王霸醇疵﹑文武弛張﹑陰陽災祥﹑民物丰耗不析。王霸醇疵不析則雜﹐文武弛張不析則窘﹐陰陽災祥不析則肆﹐民物丰耗不析則忨。忨﹑肆﹑僒﹑雜交並﹐則贊皇庀國之謂何﹖贊皇庀國之謂何﹐則禮絕百寮者如偶人﹔禮絕百寮者如偶人﹐則亡能以其身系天下重輕﹔亡能以其身系天下重輕﹐則朝廷羞﹔朝廷羞﹐則當世之士咸羞﹔當世之士咸羞﹐則憤恨太息而無如何。是故唐制﹕宰相歸私第﹐百官不敢及門﹐裴度以爲方討不庭﹐宜接多士﹔宋制﹕兩制不得詣宰相居第﹐百官不得間見﹐範鎭以爲待之至誠﹐請除謁禁﹕與人親而已矣﹐與人知而已矣。賈似道日坐葛嶺﹐深居簡出﹐外人無敢窺其第﹔嚴世蕃代理朝事﹐九卿百司浹日不得見其面﹕與人畏而已矣﹐與人疑而已矣。

相排其所不說者以爲能﹐則乘天作勢而莫敢當﹔乘天作勢而莫敢當﹐則顚黑爲白﹑倒上爲下猶反手﹔顚黑爲白﹑倒上爲下猶反手﹐則用大君刑賞予奪以酬恩仇﹐而不自謂其然﹔用大君刑賞予奪以酬恩仇而不自謂其然﹐則𨿽秉公道﹑持淸議者莫能折其不然﹔秉公道﹑持淸議者莫能折其不然﹐則必有蟻援蟬附以充麒麟﹑鳳皇﹔必有蟻援蟬附以充麒麟鳳皇﹐則必有名材碩徳以供茶毒﹔必有名材碩徳以供荼毒﹐則人不能勝而天神呵之﹔人不能勝而天神呵之﹐則必出乎爾﹐反乎爾﹔出乎爾﹐反乎爾﹐則大者以危其國﹐小者以危其軀。是故蔣琬不記憶細故﹐而楊敏得免重罪﹔文彥博不蓄憾前言﹐而唐介尋至大用﹕與人親而已矣﹐與人知而已矣。李徳裕積門戶之見﹐而黨禍足以累其功﹔趙普修睚眥之怨﹐而冤獄足以損其年﹕與人畏而已矣﹐與人疑而已矣。

相執己見而气不馴﹐則亡虛衷以考事理﹔亡虛衷以考事理﹐則亡長材以乘時會﹔亡長材以乘時會﹐則亡明效大驗以答朝廷﹔亡明效大驗以答朝廷﹐則積慚汗而生憤恚﹔積慚汗而生憤恚﹐則不得不枝飾於文物節目﹔旣枝飾於文物節目﹐則不得不淩厲於言論風采﹔旣淩厲於言論風采﹐則不能俯首從人﹔不能俯首從人﹐則舉一切忠告善道而糠秕之﹔舉一切忠告善道而糠秕之﹐則下負其友﹐上負其君。下負其友﹐則無人表﹔上負其君﹐則無天行。無人表﹐無天行﹐則不喪實辱名﹑蠹國害民不已。是故趙簡子臨朝而思鄂鄂﹐孟嘗君書門版以求揚名止過﹐諸葛亮與羣下教勤思啟誨﹐司馬光書客位榜訪問忠告﹕與人親而已矣﹐與人知而已矣。梁冀會公卿議事﹐意气凶凶﹐使人懾憚﹔王安石在中書議事﹐厲色以待言者﹕與人畏而已矣﹐與人疑而已矣。

相取佞辭順指滑其聽聞﹐則不可爲典要﹔不可爲典要﹐則不可爲气槪﹔不可爲气槪﹐則以其苟於己者阿於君﹔以其苟於己者阿於君﹐則以其阿於君者風於眾﹔以其阿於君者風於眾﹐則以其風於眾者償於我﹐以其風於眾者償於我﹐則天下人物咸在指揮咳唾之中﹔天下人物咸在指揮咳唾之中﹐則亡敢議柄國者之然不然﹔亡敢議柄國者之然不然﹐則畏權貴之心十倍於畏君父﹔畏權貴之心十倍於畏君父﹐則媚權貴之辭百倍於媚君父﹔媚權貴之辭百倍於媚君父﹐則文采風流與禮義廉恥俱衰﹔文采風流與禮義廉恥俱衰﹐則不利於國莫大焉。是故公孫僑不徇然明之請﹐則毀鄕校以爲非﹔臧文仲能受展禽之言﹐則書三策以爲法﹕與人親而已矣﹐與人知而已矣。李嶠阿主﹐至與同列誦詩﹐止其規諷﹔史彌遠當國﹐至使禮闈策士避其家諱﹕與人畏而已矣﹐與人疑而已矣。

相謗仇塞塗而駭其神﹐則多設猜防﹔多設猜防﹐則跬步如臨敵國﹐跬步如臨敵國﹐則有擠墜之憂﹔有擠墜之憂﹐則無生人之樂。是故沈慶之儉而有度﹐則朝會無過從騎三五﹔郭子儀仁而有勇﹐則寺遊僅以家僮數人﹕與人親而已矣﹐與人知而已矣。商鞅從車載甲﹐多力而駢脇者爲驂乘﹐持矛而操闟戟者旁車而趨﹔李林甫出入廣騶騎﹐先驅百步﹐傳呼呵衛﹔秦檜列五十兵﹐持長梃以自衛﹔盧世榮謹衛門戶﹐增其從人﹕與人畏而已矣﹐與人疑而已矣。

相倚伏煩密﹑操縱詭變不可紀經﹐則衮衣而蒙婦寺鬼魅之態﹔衮衣而蒙婦寺鬼魅之態﹐則聳其躬而悄其心。聳其躬﹐則羣迹之﹔悄其心﹐則羣意之。羣迹羣意﹐則亡獨巧﹔亡獨巧﹐則遊辭遁指爲人窺破。遊辭爲人窺破﹐則生愧赧而亡能更﹔遁指爲人窺破﹐則生桀驁而亡能降。亡能更且降﹐則借勢炎以塞非毀﹔借勢炎以塞非毀﹐則辧有口者不敢發聲﹔辧有口者不敢發聲﹐則愚無知者墮其迷蒙﹔愚無知者墮其迷蒙﹐則設機械亡不中﹔設機械亡不中﹐則負意自得﹔負意自得﹐則信術而不信理﹐信人而不信天。信術而不信理﹐則與理爲敵﹔信人而不信天﹐則與天爲障。與理爲敵﹐與天爲障﹐則秉彜之良不可復﹔秉彜之良不可復﹐則萬事萬物之愆繆不可剔﹔萬事萬物之愆繆不可剔﹐則天下國家之元气斬而患气沸。是故曹參日飲醇酒﹐民以寧一﹔謝安不存小察﹐經遠無競﹔髙允恂恂不倦﹐誨人以善﹔裴度孜孜竭誠﹐眾望所屬﹕與人親而已矣﹐與人知而已矣。公孫宏爲人意忌﹐外寬內深﹔李義甫嬉怡微笑﹐柔而害物﹔蔡京天資凶譎﹐舞智禦人﹔溫體仁機深刺骨﹐專務刻核﹕與人畏而已矣﹐與人疑而已矣。

於乎﹗自有世宙已來﹐誼君勞相興國存家﹐無慮十百﹐揆其故﹐則未有不由於與人親﹑與人知者也。傲君劣相破國亡家﹐無慮十百﹐揆其故﹐則未有不由於與人畏﹑與人疑者也。是故披古籍而觀成敗得喪之林﹐法其與人親﹑與人知者而已矣﹐戒其與人畏﹑與人疑者而已矣﹔總今情而洗錮塞蔽虧之毒﹐去其與人畏﹑與人疑者而已矣﹐就其與人親﹑與人知者而已矣。《詩》曰「於乎小子﹐告爾舊止。聽用我謀﹐庶無大悔。」今不揆其何法﹐何戒﹑何去﹑何就﹐是何異匠不識材而侈語魯般﹐醫不辧疾而方功扁鵲也﹐可乎哉﹖

訓始

浮邱子曰﹕王天下有三始焉。父子爲教親之始﹐夫婦爲教和之始﹐昆弟爲教序之始。

凡教親者﹐恩欲摯﹐計欲簡﹐意欲長﹐責欲短﹐賢欲興﹐惷欲容﹐信欲果﹐疑欲捐﹐毋塗人議血屬﹐毋賤妾擠貴子﹐毋次子陵家君﹐毋庶子奪嫡嗣。毋塗人議血屬﹐則性天固﹔性天固﹐則文徳流﹔文徳流﹐則風俗厚。毋賤妾擠貴子﹐則恩禮準﹔恩禮準﹐則義坊著﹔義坊著﹐則政令秩。毋次子陵冢君﹐則等衰嚴﹔等衰嚴﹐則孫讓昭﹔孫讓昭﹐則禮法成。毋庶子奪嫡嗣﹐則名分端﹔名分端﹐則瞻視偉﹔瞻視偉﹐則人心定。

凡教和者﹐情欲宜﹐狀欲恭﹐軌欲明﹐神欲絜﹐寵欲平﹐過欲諱﹐橫欲節﹐郁欲散﹐毋大心生艷奪﹐毋細故蓄嫌猜﹐毋柄籍成倒置﹐毋衽席來怨毒。毋大心生艷奪﹐則閨闥斂﹔閨闥斂﹐則徽音叶﹔徽音叶﹐則神靈佑。毋細故蓄嫌猜﹐則琴瑟永﹔琴瑟永﹐則福履將﹔福履將﹐則宗祏固。毋柄籍成倒置﹐則厲階塞﹔厲階塞﹐則綱紀伸﹔綱紀伸﹐則百物理。毋衽席來怨毒﹐則禍本拔﹔禍本拔﹐則陰霾淸﹔陰霾淸﹐則萬國諧。

凡教序者﹐愛欲齊﹐誨欲懇﹐居欲壹﹐行欲助﹐長欲納﹐幼欲承﹐常欲整﹐變欲純。毋旁枝代本根﹐毋席勢輕手足﹐毋同气苛憲典﹐毋多難起蕭墻。毋旁枝代本根﹐則親疏別﹔親疏別﹐則覬覦稀﹔覬覦稀﹐則羣行淑。毋席勢輕手足﹐則尊卑渾﹔尊卑渾﹐則歡薌最﹔歡薌最﹐則治理昌。毋同气苛憲典﹐則仁義兼﹔仁義兼﹐則漸摩熟﹔漸摩熟﹐則物情柔。毋多難起蕭墻﹐則緩急調﹔緩急調﹐則順從必﹔順從必﹐則國維成。

《書》曰「立愛惟親﹐立敬惟長﹐始於家邦﹐終於四海。」《易》曰「父父子子﹑兄兄弟弟﹑夫夫婦婦﹐而家道正﹐正家而天下定矣。」是故舜命後夔以冑子﹐武貽燕翼於衝人﹐能教親也。周放宜咎﹐晉殺申生﹐秦出扶蘇﹐漢捕戾據﹐於教親闕如也。皇﹑英降潙汭以觀刑﹐太姒服絺絡而無斁﹐能教和也。妲己亡殷﹐褒姒滅周﹐嫪毐穢秦﹐食其污漢﹐於教和闕如也。友如王季﹐恭若君陳﹐能教序也。京城太叔﹐蔓艸難圖﹔曲沃成師﹐椒聊是比﹔「尺布」「斗粟』﹐謠諑沸騰﹔武徳承乾﹐弓刀來往﹐於教序闕如也。

親之反爲澆﹐和之反爲釁﹐序之反爲逼。使澆教親﹐同室異心﹔使澆教澆﹐厥徳腥躁。使釁教和﹐不根謂何﹖使釁教釁﹐內亂乃蔓。使逼教序﹐於何能秩﹖使逼教逼﹐羣類攜貳。𨿽有善走﹐饑軀不能以行﹔𨿽有善飾﹐違心不能以名﹐其所浸潯積敗者然也。左氏之言曰「夫堅樹在始﹐始不固本﹐終必槁落。」是故田野不辟﹐不可以藝黍稷﹔戶庭不理﹐不可以長臣民。濁其源而淸其流﹐枉其木而直其景﹐不可得也。火乘風而毋燎於原﹐蟻穿穴而毋潰於防﹐更不可得也。《詩》曰「其何能淑﹖載胥及溺﹗」言君之不然﹐則臣民咸濡染之也。

是故君臣賢否之槪﹕君不教親﹐則其臣必有庭幃不順者﹔君教親﹐則其臣毋敢後庭幃而先勛伐焉。君不教和﹐則其臣必有帷薄不修者﹔君教和﹐則其臣毋敢輕帷薄而重薦紳焉。君不教序﹐則其臣必有塤篪不葉者﹔君教序﹐則其臣毋敢塞塤篪而通聲气焉。毋後庭幃﹑先勛伐﹐於是乎孝與忠一性始焉﹔毋輕帷薄﹑重薦紳﹐於是乎內與外一行檢焉﹔毋塞塤篪﹑通聲气﹐於是乎親與疏一品節焉。孝與忠一性始﹐於是乎佐其君以教親焉﹔內與外一行檢﹐於是乎佐其君以教和焉﹔親與疏一品節﹐於是乎佐其君以教序焉。是故掌倫物者謂之君﹐理倫物者謂之臣。倫物之外無道徳﹐道徳之外無禮樂﹐禮樂之外無風俗﹐風俗之外無气運。

《書》曰「爾惟風﹐下民惟艸。」是故古今治忽之總﹕君臣教親﹐則其民厚﹔不教親﹐則其民涼。君臣教和﹐則其民脫﹔不教和﹐則其民狂。君臣教序﹐則其民析﹔不教序﹐則其民盲。惟涼也﹐故父子爭訟﹐民不知非﹔惟狂也﹐故夫妻反目﹐民不知非﹔惟盲也﹐故兄弟如秦越﹐民不知非。惟兄弟如秦越也﹐故民不自愛其兄弟而愛其官長者鮮矣。惟夫妻反目也﹐故民不自愛其夫妻而愛其井裏者鮮矣。惟父子爭訟也﹐故民不自愛其父子而愛其君王者鮮矣。惟民不愛其官長也﹐故不服訓典﹐不遵禁令﹐一有緩亟而出死力以捍衛其官長者鮮矣。惟民不愛其井裏也﹐故水潦旱漧﹑饑饉相望而不橫行剽掠﹑摧殘井裏者鮮矣。惟民不愛其君王也﹐故污其身以從盜賊﹐輸其情以資敵國﹐而履后土﹐而戴皇天﹐有所恐懼顧惜﹐不敢背其君王者鮮矣。有子曰「其爲人也孝弟﹐而好犯上者鮮矣﹔不好犯上﹐而好作亂者﹐未之有也。」是故民犯上作亂﹐由於不孝弟﹔民不孝弟﹐由於君臣不以身教﹔君臣不以身教﹐由於剝天之心而好治人之事。剝天之心﹐由於昧沒﹔昧沒由於不考理。好治人之事﹐由於驕亢﹔驕亢由於不守气。不考理﹐故倫物斬﹔倫物斬﹐故多內匱。不守气﹐故言動違﹔言動違﹐故多外侮。內匱外侮﹐積漸使然。禍生有胎﹐賊至有門。然則民何罪之有焉﹖昔湯之言曰「其爾萬方有罪﹐在予一人﹔予一人有罪﹐無以爾萬方。」伊尹之言曰「一夫不獲﹐則曰時予之辜。」於乎﹗此湯﹑伊尹之所以爲聖也乎﹗聖如湯﹐而曰「予一人有罪」﹔聖不如湯萬萬者﹐可以內省矣。聖如伊尹﹐而曰「時予之辜」﹔聖不如伊尹萬萬者﹐可以內省矣。

訓終

浮邱子曰﹕君子之道﹐必謙必健。謙以終其心也﹐健以終其气也。謙之著爲謹﹐其反也爲放﹐爲傲。健之著爲奮﹐其反也爲舒﹐爲頹。凡始乎謹﹑繼乎放﹑終乎傲者﹐心之常也﹔始乎奮﹑繼乎舒﹑終乎頹者﹐气之常也。詩曰「行百里者﹐半於九十」﹐言末路之難也。是故君子必去十傲﹐然後節無厲﹔節無厲﹐然後馴之於其所必馴。必去十頹﹐然後气無餒﹔气無餒﹐然後樹之於其所必樹。

十傲維何﹖一曰居髙傲下﹐則勢焰橫﹐精理衰﹔二曰舞智傲愚﹐則計術詭﹐淳意索﹔三曰信今傲古﹐則典冊廢﹐法令聳﹔四曰倚人傲天﹐則災眚數﹐修省稀﹔五曰寵新傲故﹐則耇老挫﹐俠少妍﹔六曰庇親傲疏﹐則私愛伸﹐羣策棄﹔七曰護過傲功﹐則猜忌生﹐勛庸阻﹔八曰喜諛傲直﹐則好尙溺﹐忠讜枯﹔九曰用獨傲眾﹐則是非顓﹐聽睹壅﹔十曰匿微傲著﹐則黑白移﹐描畫魗。

十頹維何﹖一曰濫賞故恩頹﹐恩頹則爵祿不足以勸善良﹔二曰數赦故威頹﹐威頹則斧鉞不足以懲姦猾﹔三曰陋俗故名頹﹐名頹則丰采不足以生向慕﹔四曰浮文故實頹﹐實頹則本根不足以大庇榮﹔五曰失道故教頹﹐教頹則師儒不足以資摩礪﹔六曰失徳故養頹﹐養頹則農桑不足以廣生聚﹔七曰積魗故文頹﹐文頹則禮樂不足以章節和﹔八曰積忨故武頹﹐武頹則兵戈不足以伸擊斷﹔九曰弱植故气頹﹐气頹則風雷不足以樹肩荷﹔十曰末流故運頹﹐運頹則日月不足以成景光。

《書》曰「滿招損﹐謙受益」﹐言去傲從謙也。《易》曰「其柔危﹐其剛勝」﹐言去頹從健也。去傲從謙﹐然後皇心細﹔皇心細﹐然後政理入。去頹從健﹐然後國气旺﹔國气旺然後眾志成。毋始乎謙﹑終乎傲﹐然後皇心一﹔皇心一﹐然後政理常。毋始乎健﹑終乎頹﹐然後國气純﹔國气純﹐然後眾志定。政理入﹐然後無偏執﹔常﹐然後無中更。無偏執﹐無中更﹐然後人民樂利必由之。眾志成﹐然後無積弛﹔定﹐然後無驟潰。無積弛﹐無驟潰﹐然後社稷久長必由之。

是故天道不能頓爲寒暑﹐主道不能頓爲隆替。天覆萬物﹐行四時﹐始之終之﹐天道乃備。主牧萬民﹐蒞百官﹐始之終之﹐主道乃詳。《易》曰「亢龍有悔﹐與時偕極」﹐誡終乎傲也。《書》曰「爲山九仞﹐功虧一簣」﹐誡終乎頹也。江海𨿽左﹐長於百川﹐以其善下也。登泰山則天下小﹐以其不讓土壤而成其髙也。雷霆發﹐則百果艸木皆甲坼﹐以其能鼓舞之也。金石積於千年﹐以其質理足以不枯槁也。是故謙者吉﹐傲者凶﹐健者存﹐頹者亡。桀﹑紂之凶也以傲﹐秦﹑隋之主之凶也亦以傲。君子謂秦﹑隋不師謙而師傲﹐必不冀矣。周旣東遷﹐故其亡天下也以頹﹔宋旣南渡﹐故其亡天下也亦以頹。君子謂宋不師健而師頹﹐愈不冀矣。是故孔子觀於魯桓公之廟有欹器焉﹐問於守廟者曰「此爲何器﹖」對曰「此蓋爲宥坐之器。」孔子曰「吾聞宥坐之器虛則欹﹐中則正﹐滿則覆﹐明君以爲至誠﹐故常置之於坐側。」孟子言於齊王曰「挾泰山以超北海﹐語人曰我不能﹐是誠不能也。爲長者折枝﹐語人曰我不能﹐是不爲也﹐非不能也。故王之不王﹐非挾泰山以超北海之類也﹔王之不王﹐是折枝之類也。」於乎﹗采孔子之言﹐則庶乎毋傲乎﹗采孟子之言﹐則庶乎毋頹乎﹗世亡孔子﹐則誰其能借宥坐之器以止人主之傲者乎﹖世亡孟子﹐則誰其能借折枝之類以起人主之頹者乎﹖

夫斧不得柯﹐用不伸﹔主不得臣﹐病不治。是故上以傲﹐而下有積徳老成之臣啟其悟﹑折其狂﹐兼有極言毋隱之臣責其難﹑制其敗﹐國之福也﹐其猶有終﹔上以傲﹐而下有承意阿偏之臣從其欲﹑逢其惡﹐兼有挾勢橫取之臣造其端﹑鼓其虐﹐國之禍也﹐是以無終。上以頹﹐而下有丹心浩气之臣拯其危﹑濟其艱﹐兼有卓聞妙見之臣析其微﹑發其昧﹐國之福也﹐其猶有終﹔上以頹﹐而下有震蕩飄忽之臣唱其姦﹑生其毒﹐兼有因循縮朒之臣習其安﹑忘其匱﹐國之禍也﹐是以無終。

《詩》曰「衮職有闕﹐惟仲山甫補之。」孔子曰﹔「危而不持﹐顚而不扶﹐則將焉用彼相矣﹖」於乎﹗詩人之所謂「補闕」﹐則吾芒乎其未有聞﹔而孔子之所謂「不持」「不扶」﹐則吾不幸而旣見之。豈惟是哉﹖不能補闕﹐必益之闕﹔不能持危扶顚﹐必益之危且顚。是何也﹖主傲十﹐臣傲五﹕簪纓世及﹐顧視先人﹐是謂誇恩﹐誇恩則傲﹔身居極地﹐下問孔艱﹐是謂誇權﹐誇權則傲﹔牢籠中外﹐盜名以狂﹐是謂誇舉﹐誇舉則傲﹔是非由我﹐羣論皆廢﹐是謂誇議﹐誇議則傲﹔得所援系﹐羣飛刺天﹐是謂誇私﹐誇私則傲。此五傲者﹐𨿽曰臣自傲也﹐實乃上不教謙之咎焉。主頹十﹐臣頹五﹕飲食醉飽﹐以嬉以敖﹐是謂短願﹐短願則頹﹔文經武緯﹐不知所云﹐是謂短略﹐短略則頹﹔國恥不振﹐甘之如飴﹐是謂短焰﹐短焰則頹﹔柔聲軟態﹐俯仰從人﹐是謂短骨﹐短骨則頹﹔不良於言﹐不摯於行﹐是謂短性﹐短性則頹。此五頹者﹐𨿽曰臣自頹也﹐實乃上不教健之咎焉。

豈惟是哉﹖夫傲主生傲臣﹐頹主生頹臣﹐猶可說也﹔傲主傲臣生傲民﹐頹主頹臣生頹民﹐不可說也。是何也﹖國有傲主傲臣﹐則下必有鞅鞅觖望﹑謗議沸騰之民﹐必有重气輕命﹑結黨附儔之民﹐必有陸梁放肆﹑猖猾始亂之民﹐必有生心外畔﹑捐棄中華之民﹐是謂傲民。國有頹主頹臣﹐則下必有頑疏懶慢﹑不就檢括之民﹐必有耽盤流遁﹑淫心捨力之民﹐必有材行朽穢﹑牽拙作昏之民﹐必有苟且性命﹑從亂如歸之民﹐是謂頹民。是故十傲生五傲﹐十頹生五頹﹐猶可說也﹔十傲五仿生億萬傲﹐十頹五頹生億萬頹﹐不可說也。國至於有億萬傲﹑億萬頹而不土崩瓦解﹑危若朝露者﹐未之有也。譬彼富室之敗﹐其父奢淫﹐而子效之﹔有藥石之者﹐尙可以挽其敗而緩其困也。其子效之﹐而孫﹑曾又效之﹔其子孫效之﹐而宗族﹑親戚﹑鄰里﹑鄕黨又效之﹐不轉瞬而田園﹑第宅﹑金玉﹑衣物皆在溝壑矣。是君子卽室以知鄕﹐卽鄕以知國﹐卽國以知天下﹐卽君心以知朝廷﹐卽朝廷以知百官﹐卽百官以知萬民。是故能理君心﹐福祿之階也﹔不然﹐敗亡之媒也。《詩》曰「池之竭矣﹐不云自頻。泉之竭矣﹐不云自中。」噫﹗其孰能折其不然而醒之乎﹖

辧萌

浮邱子曰﹕君子之於天下國家也﹐謹治其萌云爾。箕星動﹐則烈風起﹔商羊舞﹐則淫雨興﹔旱魃見﹐則禾黍枯﹔丰鐘鳴﹐則霜霰作。是故君子必忖度乎欲風﹑欲雨﹑欲旱﹑欲霜之始﹐毋輈張於旣風﹑旣雨﹑旣旱﹑旣霜之末。毋蟻孔潰堤﹐毋鍼芒漏器﹐毋山霤穿石﹐毋單綆斷幹。此之謂治其萌﹐毋治其旣也。於乎﹗治其旣者﹐不能治其旣者也。治其萌者﹐不待其旣知其萌者也。苟爲不知其萌者﹐貴寓正義直指於微言﹐而告以其萌者也。苟爲告以其萌而不信者﹐貴寓微言於流涕太息﹐而動之以必信其萌者也。是故暗萌之說二十﹐弱萌之說二十﹐危萌之說二十。

暗萌之說維何﹖凡體格尊而心膂隔﹐丰稜厲而精意衰者﹐暗萌也。剖析毫芒﹐激射幽隱﹐然毫芒之端更有毫芒﹐幽隱之際更有幽隱﹐其力無能盡剖析之﹔激射之﹐而囂囂然謂予智者﹐暗萌也。察之太細﹐於徳爲不厚﹔求之太偏﹐於勢爲不競﹔治之太急﹐於事爲不詳者﹕暗萌也。守一拒二﹐暱彼奪此﹐瞻前忘後﹐舉左硋右者﹐暗萌也。毋讀上下古今之書﹐毋熟離合異同之故﹐而挾說以超﹐憑臆以斷者﹐暗萌也。多端而亡統﹐好謀而少成者﹐暗萌也。踔厲風發以始之﹐調停理解以繼之﹐隱忌壅蔽以終之者﹐暗萌也。眾所恆見﹐則屑越勞辛以爲功﹔眾所深憂﹐則枝吾緘默以爲度者﹐暗萌也。荒修省而工儀式﹐捐教戒而崇祭禱者﹐暗萌也。謂禮樂可興﹐旋迂闊之﹔謂《詩》《書》可敬﹐旋提僈之﹔謂師儒可杖﹐旋芥蒂之﹔朝信道而暮已疑﹐貌親人而神愈疏者﹕暗萌也。數聞愛憎之言﹐眩於名實之辧﹐雜設耳目之用﹐歧於是非之的者﹐暗萌也。是我而我迎之﹐非我而我拒之﹐孫我而我說之﹐逆我而我怒之﹔拒之則罔知其可迎﹐迎之則罔知其可拒﹐怒之則罔知其可說﹐說之則岡知其可怒者﹕暗萌也。一正碾而羣正剉﹐一直錮而羣直回﹐一忠誣而羣忠飾者﹐暗萌也。毋杜包心爲患之賊﹐毋燭借端巧構之讒﹐毋擿畱余不盡之私﹐毋破猗違偸取丐吾之斷﹐而兩皆不居其然疑之迹者﹐暗萌也。寵黎庶所不歸心之人﹐敬寮采所不知名之士﹐拔天地山川鬼神所不注意之材者﹐暗萌也。不參驗而自必﹐不紆徐而自鷙者﹐暗萌也。居之久則生佚志﹐馭之慣則騁大心者﹐暗萌也。誇所有﹐諱所無者﹐暗萌也。以模稜爲故事﹐以閃爍爲良術﹐以庸穢爲老成﹐以閼遏爲和平者﹐暗萌也。見有及而亡能果﹐心有悔而亡能更者﹐暗萌也。此謂暗萌之說二十。其在《困》之初六曰「臀﹐困於株木﹐入於幽谷﹐三歲不覿。」《丰》之上六曰「丰其屋﹐蔀其家﹐窺其戶﹐闃其無人﹐三歲不覿﹐凶。」匪暗之謂而誰謂乎﹖

弱萌之說維何﹖凡名號偉而阿諛盛﹐法紀存而奉行僞者﹐弱萌也。積衷之所至﹐有愛而兼有薄﹔積政之所至﹐有及而兼有梗﹔積言之所至﹐有然而兼有疑者﹕弱萌也。父子之恩墮﹐惡能教慈﹖昆弟之義喪﹐惡能教友﹖夫婦之道苦﹐惡能教順﹖內行孤而威稜作﹐元气阤而風尙隨之者﹐弱萌也。骨枯而肥其肉﹐幹削而丰其枝者﹐弱萌也。席勝勢而忘其他﹐艷粉飾而沒其質者﹐弱萌也。事天有貌而無意﹐事人有律而無情﹐事物有圈而無化者﹐弱萌也。令懸矣﹐有議令以非其上﹔威必矣﹐有忨威以蹈其故者﹕弱葫也。其本淺﹐則智者操其可否而軒輊之﹔其治浮﹐則愚者窺其表裏而謠諑之者﹕弱萌也。積思苦而規摹狹﹐用術偏而羣策賤者﹐弱萌也。慷慨自立之人﹐則怯於私議而誳之﹔膠葛不理之人﹐則挈其重任以畀之者﹕弱萌也。可以整而無整﹐可以芟而無芟﹐可以樹而無樹﹐可以坊而無坊者﹐弱萌也。疆裏廣而黔首焦﹐官爵冗而名材寡者﹐弱萌也。柔聲軟態﹐側立卻行﹐無其人以身系社稷重輕者﹐弱萌也。貪於貨賄﹐剝及肢膏﹐蠹蝕億萬人以荼毒瘵傷之者﹐弱萌也。羣徒而嬉遊﹐簧鼓而飾說﹐好行小慧以橈義例者﹐弱萌也。峨冠而長紳﹐持粱而刺肥﹐無宏仔肩以疾趣其公而緩其私者﹐弱萌也。其根柢無足以當天下之所謂大賢﹑大桀﹐其鋒鍔無足以排天下之所謂大疑大難﹐其辧察無足以析天下之所謂大姦﹑大蠹﹐其操履無足以激天下之所謂大忠﹑大貞者﹐弱萌也。因而仍之﹐逡巡而自得之者﹐弱萌也。畱其不逮﹐俟人補之﹔縱其不意﹐使人司之者﹕弱萌也。經常晦而意見駁﹐幣帛貴而名義輕﹐君父後而友朋先﹐民物困而官吏嬉者﹐弱萌也。此謂弱萌之說二十。其在《觀》之初六曰「童觀﹐小人無咎﹐君子吝。」《巽》之上九曰「巽在牀下﹐喪其資斧﹐貞凶。」匪弱之謂而誰謂乎﹖

危萌之說維何﹖凡文恬武熙而無奮志﹐大倡小和而無特識﹐福倚禍伏而無蚤計者﹐危萌也。與之言而無悟﹐悟矣而無勉﹐勉矣而中輟者﹐危萌也。倉廩虛而民無積﹐府庫竭而國無儲﹔民無積則衣食短﹐國無儲則度支絀者﹕危萌也。關市無稽﹐城郭無補﹐邊境無備者﹐危萌也。林箐可以藏匪﹐川澤可以橫行者﹐危萌也。盜竊﹑逾越﹑攘奪之事不絕於目﹐格鬥﹑死亡﹑悲慘之聲不絕於耳者﹐危萌也。𨿽無大眾之興﹐而有蠢動之勢﹔𨿽無巨姦之發﹐而有益惑之術者﹕危萌也。陰陽戾而災眚頻﹐寒暑怨而年歲槁﹐流亡眾而宵小生者﹐危萌也。饑與飽爭軀﹐莠與良爭俗﹐賤與貴爭勢﹐亂與治爭數者﹐危萌也。長不能帥其屬﹐非失則巧﹐必失則懦﹔屬不能閒其民﹐非失則苟﹐必失則殘者﹕危萌也。武無足賴之具﹐訓練荒而徒卒軟﹔文無兼濟之材﹐瞻視尊而斡略微者﹕危萌也。縻厚糈以養無用﹐料非常以充有用者﹐危萌也。氓不父母其官而道塗之﹐匪惟道塗之﹐又寇仇之者﹐危萌也。士之奇偉俶儻者﹐居常鞅鞅﹔而例進委瑣握齪之人﹐薦揚繆而報稱罕﹐智桀憤而非毀興﹐徒黨攻而門戶立﹐辧難繁而怨毒結者﹐危萌也。弄黠以賣直﹐援古以惑聰﹐髙睨大談以成名﹐華誣魗記以脇眾﹐因而騷動中外﹐狼戾進止﹐漫無準備﹐適增可笑者﹐危萌也。貪常而守藩籬﹐偸安而嗜醉飽﹐苟徇一夕之娛﹐不作十日之計者﹕危萌也。非所賜而賜之﹐賜必驕﹔非所吝而吝之﹐吝必怨﹔非所援而援之﹐援必濫﹔非所拒而拒之﹐拒必橫者﹕危萌也。經營萬里之外﹐而盲於衽席之內﹔耽荒肢體之奉﹐而積於腹心之孽者﹕危萌也。齒登耄耋而攖於事故之紛﹐手提𦇤裼而艱於寄托之重者﹐危萌也。談太平則色忻﹐語艱難則理儉﹐睹丰殖則願足﹐聞凶荒則計疑者﹐危萌也。此謂危萌之說二十。其在《坎》之上六曰「系用徽纆﹐置於叢棘﹐三歲不得﹐凶。」《旅》之上九曰「鳥焚其巢﹐旅人先笑後號咷﹐喪牛於易﹐凶﹐」匪危之謂而誰謂乎﹖

君子謹治暗萌﹐則莫如明白洞達﹔謹治弱萌﹐則莫如發彊鯁固﹔謹治危萌﹐則莫如保任戒懼。君子明白洞達﹐則必考道測聖以廣之﹔發彊鯁固﹐則必秉禮度義以定之﹔保任戒懼﹐則必去欺求慊以安之。考道測聖以廣之﹐然後鏡心如日月﹔秉禮度義以定之﹐然後植體如金石﹔去期求慊以安之﹐然後享世如山嶽。鏡心如日月﹐然後暗萌塞﹔植體如金石﹐然後弱萌塞﹔享世如山嶽﹐然後危萌塞。是故君子之於天下國家也﹐謹治其萌﹐以用其極云爾。然而事乃有大繆不然者﹐聖者之所嚴﹐狂者之所易﹐靜者之所及。噪者之所差﹐其莫如萌乎﹖其在《黍離》之詩曰「知我者謂我心憂﹐不知我者謂我何求。」《園有桃》之詩曰﹔「心之憂矣﹐其誰知之﹖其誰知之﹐蓋亦勿思。」是豈不以眾皆誇吒淫康﹐而君子獨勞心蚤計﹐謹治其萌矣乎﹖

於乎﹗周之亡也以陽人聚﹐而東遷洛邑﹑政在諸侯爲其萌。秦之亡也以山東豪傑﹐而焚書坑儒爲其萌。漢之亡也以山陽公﹐而母后擅權﹑外戚宦官用事爲其萌。晉之亡也以零陵王﹐而士族崇尙虛無爲其萌。唐之亡也以濟陰王﹐而宮鬧積穢﹑藩鎭坐大爲其萌。宋之亡也以海濱﹐而賢否雜進﹑寇仇逞志爲其萌。明之亡也以萬歲山﹐而貂璫焰作﹑薦紳血赤爲其萌。是故春之必爲夏也﹐興者萌也﹔秋之必爲冬也﹐耗者萌也。艸木有華﹐何爲其落也﹖落生於吹﹐吹生於風。衣裳在笥﹐何爲其敝也﹖敝生於隙﹐隙生於虫。殺其虫﹐塞其隙﹐衣裳乃新﹔障其風﹐止其吹﹐艸木乃蕃。是故古今得失之林﹐治其旣者亡﹐治其萌者昌。治其萌以用其極者﹐匪帝則王。

訓化

浮邱子曰﹕萬物生而爲羣﹐羣而亡統則爭﹐爭而不已則亂。君子思有以總其羣﹑息其爭而塞其亂也﹐於是崇之以名號。名號崇﹐然後瞻聽偉﹔瞻所偉﹐然後吐納廣﹔吐納廣﹐然後歸往咸﹔歸往咸﹐然後尊無兩。《易》曰﹔「首出庶物﹐萬國咸寧。」《詩》曰「邦畿千里﹐惟民所止。」言名號也。𨿽然﹐名號者﹐所以動之也﹐物不可以徒動也﹐又所以籠絡之也。物不可以徒籠絡也﹐君子知動物者必束之於事﹐而籠絡之者必易其慮而後定也﹐於是頒之以教令。教令頒﹐然後事理詳﹔事理詳﹐然後智桀服﹔智桀服﹐然後椎魯醒﹔椎魯醒﹐然後趣向必﹔趣向必﹐然後祗敬生﹔祗敬生﹐然後毋犯科。《禮》曰「正月之吉﹐始和﹐布治於邦國都鄙﹐乃懸治象之法子象魏﹐使萬民觀治象﹐浹日而斂之。」言教令也。

𨿽然﹐教令必有所梗也﹐物不可以終梗也﹐又必有所壅閼也﹐物不可以終壅閼也。君子知物之梗者貴摧之﹐而物之壅閼者貴洗滌之﹐以還其故也﹐於是樹之以刑用。刑用樹﹐然後毋屈橈﹔毋屈橈﹐然後民震栗﹔民震栗﹐然後鉗異議﹔鉗異議﹐然後出於壹﹔出於壹﹐然後紀律行﹔紀律行﹐然後國無蠹。《易》曰「雷電皆至﹐丰。君子以折獄致刑。」又曰「山上有火﹐旅。君子以明愼用刑﹐而不畱獄。」言刑用也。

𨿽然﹐刑用懼其傷也﹐物不可以終傷也﹔又懼其太怨毒也﹐物不可以終怨毒也。君子知物之傷也而藥之﹐知物之怨毒也而極思所以柔馴之﹐於是厚之以恩感。恩感厚﹐然後气皆春﹔气皆春﹐然後肌髓入﹔肌體入﹐然後民和悅﹔民和悅﹐然後樂爲善﹔樂爲善﹐然後掖其儕﹔掖其儕﹐然後眾正興﹔眾正興﹐然後能衛國。《春秋傳》曰「民人痛疾﹐而或噢咻之。其愛之如父母﹐而歸之如流水。欲無獲民﹐將焉避之﹖」言恩感也。

𨿽然﹐刑用所以懲也﹐而懲不懲於懲之日也﹐可以懲然後懲也。恩感所以勸也﹐而勸不勸於勸之日也﹐可以勸然後勸也。君子知物之導也身爲鵠﹐而物之自然之也心爲鵠﹐於是謹自積其身心以治物。孝悌積﹐然後治物之逆。恭儉積﹐然後治物之貪。慈仁積﹐然後治物之佷。忠信積﹐然後治物之諼。謙讓積﹐然後治物之懦。中正積﹐然後治物之倚。光明積﹐然後治物之昧。美大積﹐然後治物之陋。齊莊積﹐然後治物之媟。純一積﹐然後治物之駁。神聖積﹐然後治物之狂。招之而不從﹐然後左右曲折以齊之﹔彊之而不願﹐然後披瀝膽肝以內之﹔聽之而不徹﹐然後諄切諷諭以譬之﹔好之而不力﹐然後稽其程課以督之﹔爲之而不成﹐然後煉其精神以實之﹔循之而不熟﹐然後生其舞蹈以樂之。《書》曰「今予其敷心腹腎腸﹐歷告爾百姓於朕志。」又曰「爾身克正﹐罔敢弗正。民心罔中﹐惟爾之中。」言積其身心以治物也。

𨿽然﹐身心也者﹐此君子之所以治物也。經制也者﹐此君子之所以利物也。物不可以不利也。君子知利物者貴挈其所有而予之﹐又策其所無而捄之。於是辟田疇﹐親耒耜﹐勸稼穡﹐盈百室﹐然後物以不饑﹔樹桑麻﹐蓄蠶繭﹐勤紡績﹐理繒布﹐然後物以不寒﹔治道途﹐便商賈﹐通有無﹐均聚散﹐然後物以不隘﹔飭五材﹐辧民器﹐驅百工﹐贍羣用﹐然後物以不倦﹔束陂塘﹐利潤澤﹐浚川渚﹐止沸溢﹐然後物以不旱潦﹔相四時﹐和癘疾﹐參九藏﹐掌醫藥﹐然後物以不夭死﹔出幣帛﹐禮名士﹐寬网羅﹐赦細眚﹐薄稅斂﹐簡追呼﹐時力役﹐卹勞苦﹐然後物以各遂其情﹔收鰥寡﹐聚孤獨﹐養老憊﹐活孩提﹐蘇貧窶﹐慰怨嘆﹐掩胔骼﹐弔禍喪﹐然後物以各得其所﹔符璽毋棄﹐斗甬毋差﹐衡石毋偏﹐權槪毋側﹐然後物以不欺﹔城郭毋壞﹐門閭毋漏﹐邊竟毋擾﹐蹊徑毋雜﹐然後物以不患﹔風毋飆﹐霜毋鷙﹐雷毋轟﹐雹毋凍﹐然後物以寧居﹔鳥毋掩﹐虫毋殺﹐艸毋踐﹐木毋伐﹐然後物以廣生。《詩》曰「民之質矣﹐日用飲食。羣黎百姓﹐徧爲爾徳。」《禮》曰「聖人耐以天下爲一家﹑中國爲一人者﹐非意之也。必知其情﹐辟於其義﹐明於其利﹐達於其患﹐然後能爲之。」言經制所以利物也。

𨿽然﹐君子能治物﹐能利物﹐於何考乎﹖物不可以不考也﹐是故君子必讀書則古﹐以握其宰世服物之本。考之《詩》然後知性情﹐知性情然後能款萬物。考之《書》然後知政事﹐知政事然後能箸萬物。考之《易》然後知陰陽﹐知陰陽然後能妙萬物。考之《禮》然後知典則﹐知典則然後能衷萬物。考之《樂》然後知聲音﹐知聲音然後能和萬物。考之《春秋》然後知名分﹐知名分然後能戒萬物。考之《論語》《孝經》然後知言行﹐知言行然後能體萬物。考之《大學》《中庸》然後知體用﹐知體用然後能總萬物。考之歷代之史策然後知成敗之凡﹐知成敗之凡然後能操萬物。考之祖考之彜訓然後知創述之委﹐知創述之委然後能鞏萬物。是故善服物者﹐其主秉聖賢而力學問﹐其臣儲經猷而資輔拂﹐其事揆制作而厭苟且﹐其言尙體要而塞支離﹐於是施諸物﹐而左右﹑大小﹑遠近﹑中外﹐翕然以親﹐洞然以敬﹔及其爲治也﹐則可久焉﹐可大焉。不善服物者﹐其主喜聰察而廢學問﹐其臣薄經猷而習阿偏﹐其事競苟且而畔制作﹐其言肆支離而裂體要﹐於是施諸物﹐而左右﹑大小﹑遠近﹑中外﹐蹶然以起﹐僡然以就﹐𨿽其爲治也﹐則可暫焉﹐可小焉。是故君子毋恃智慧﹐毋逞英斷﹐然後心虛﹐心虛然後可與向學﹔毋倚勢柄﹐毋作威稜﹐然後禮降﹐禮降然後可與親師﹔毋治細故﹐毋溺近規﹐然後淸明﹐淸明然後可與作聖﹔毋棄文物﹐毋厭儒行﹐然後媕雅﹐媕雅然後可與近道。《詩》曰「維予小子﹐不聰敬止。日就月將﹐學有緝熙於光明。」《書》曰「學於古訓﹐乃有獲﹔事不師古﹐以克永世﹐匪說攸聞。」言讀書則古﹐以握其宰世服物之本也。

𨿽然﹐君子讀書則古﹐以握其宰世服物之本﹐是則修於己者最矣。然而國不可以獨理也﹐物不可以肆及也﹐是故君子必廣己樹人﹐以鈞其代天理物之責。責任鈞然後無罅漏﹐無罅漏然後如指掌﹐如指掌然後伸駕馭﹐伸駕馭然後等其績﹐等其績然後測所及。所及淺﹐然後庳汝列﹔所及深﹐然後優汝秩。所及順﹐然後進汝爵﹔所及梗﹐然後削汝祿。爵祿審然後奇庸別﹐奇庸別然後黜陟允﹐黜陟允然後羣策舉﹐羣策舉然後政無滯﹐政無滯然後物無損﹐物無損然後利賴普。《書》曰「嘉言罔攸伏﹐野無遺賢﹐萬邦咸寧。」《詩》曰「百辟卿士﹐媚於天子。不懈於位﹐民之攸塈。」言廣己樹人﹐以鈞其代天理物之責也。

𨿽然﹐君子讀書則古﹐以握其宰世服物之本﹐抑且廣己樹人﹐以鈞其代天理物之責﹕是則具於體而施於用者最矣。君子以爲具於體者﹐物不可以驟窺也﹔施於用者﹐物不可以驟格也。於是漸漬以觀道徳之同。道徳同然後劘之深﹐劘之深然後持一源﹐持一源然後聖凡齊﹐聖凡齊然後天人會﹐天人會然後理不衰﹐理不衰然後民气靜﹐民气靜然後惟吾用。《書》曰「無偏無陂﹐遵王之義。無有作好﹐遵王之道。無有作惡﹐遵王之路。無偏無黨﹐王道蕩蕩。無黨無偏﹐王道平平。無反無側﹐王道正直。會其有極﹐歸其有極。」言道徳之同也。

𨿽然﹐道徳之同﹐精神之極也。精神之極﹐時代之載也。君子以爲物不可以自我加也﹐盍與天地同其流﹖物不可以自我畢也﹐盍與皇古同其運﹖於是積漸以觀風會之蒸。蒸積久然後風會移﹐風會移然後澆爲淳﹐澆爲淳然後治彌上﹐治彌上然後止至善﹐止至善然後林林總總懷﹐林林總總懷然後九夷八蠻輯﹐九夷八蠻輯然後山川鬼神歆﹐山川鬼神歆然後甘露靈靄降﹐甘露靈靄降然後艸木百谷蕃﹔艸木百谷蕃然後社稷固於苞桑﹐社稷固於苞桑﹐然後子孫黎民永保之﹔子孫黎民永保之﹐然後奕祀謳歌不休﹔奕祀謳歌不休﹐然後史官筆其功徳﹐鋪張而揚厲之﹐以繼軌於唐虞三代之盛。《詩》曰﹔「自西自東﹐自南自北﹐無思不服﹐皇王烝哉﹗」又曰「其引胤維何﹖天被爾祿。君子萬年﹐景命有僕。」言風會之燕也。

於乎﹗君子之事﹐起於名號﹐訖於風會﹐而積身心以治物﹐其要乎﹖讀書則古﹐其要之要乎﹖

浮邱子卷三去壅

浮邱子曰﹕君猶月也﹐眾猶水也﹐國猶體也﹐政猶腹也。月蝕則暗﹐水閼則逆﹐體縛則困﹐腹積則瘠。是故驅云霾則月明﹐浚潘渚則水利﹐破拘系則體豁﹐刺癥結則腹舒。然則去壅良有說乎﹖曰﹕毋自是﹐則理求詳﹔理求詳﹐則好稽於人。毋自聖﹐則心小﹔心小﹐則好師人﹐好師人則補所闕。好稽於人﹐則發所蒙。補所闕﹐則徳有箴。發所蒙﹐則事有向。徳有箴﹐事有向﹐壅是以去。

毋枝蔓多端﹐則不計議窮人。毋凶矜好勝﹐則不气勢剉人。不計議窮人﹐則上不設術。不气勢剉人﹐則下不設防。上不設術﹐則可望而知。下不設防﹐則亡反中之患。可望而知﹐則上粹白。亡反中之患﹐則下歡薌。上粹白﹑下歡薌﹐壅是以去。

毋虧己守﹐則齋莊積﹐齋莊積則敬賢徳﹐敬賢徳則敷心膂﹐敷心膂則徵內毋徵外﹐徵內毋徵外則文貌輕﹐文貌輕則忠款重﹐忠款重則有裏言﹑無匿事﹐有裏言﹑無匿事則毋以沈密損其光大﹔毋以沈密損其光大﹐則毋包羞﹑毋叢悔﹔毋包羞﹑毋叢悔﹐壅是以去。

毋護己短﹐則克治必﹔克治必﹐則斥阿偏﹔斥阿偏﹐則言無售諛﹐行無售媚。言無售諛﹐則揣我愛憎以爲媒孽者窘﹔行無售媚﹐則料我動止以爲門竇者塞。媒孽者窘﹐則黑白不混﹔門竇者塞﹐則邪正不橈。黑白不涸﹐邪正不橈﹐壅是以去。

毋疑信參半﹐則任使專﹔任使專﹐則受命者直前﹔受命者直前﹐則上不畏大君掣其肘﹐下不畏羣口騰其謗。上不畏大君掣其肘﹐則智斷足以自伸﹔下不畏羣口騰其謗﹐則窮劚事之根株然後已。根株得﹐則利病聞﹔利病聞﹐則肺肝見﹔肺肝見﹐則千里一室﹐萬里一堂﹔千里一室﹐萬里一堂﹐壅是以去。

毋明知故罷﹐則心如鏡﹐气如霜﹔心如鏡﹐气如霜﹐則有當理之怒﹐無溺情之恕﹔有當理之怒﹐無溺情之恕﹐則文姦者戰栗﹔文姦者戰栗﹐則悔其一﹐懲其再﹔悔其一﹐懲其再﹐則勤沐浴﹔勤沐浴﹐則謹獻替﹔謹獻替﹐則謹作爲﹔謹獻替﹐則茹僞吐眞。謹作爲﹐則藥敗從善﹔茹僞吐眞﹐則無匱於左﹑遁於右之詐。藥敗從善﹐則無覆於前﹑踵於後之愆。無匱於左﹑遁於右之詐﹐無覆於前﹑踵於後之愆﹐壅是以去。

毋狃宴安﹑憚艱大﹐則義气舉﹔義气舉﹐則煩气束﹔煩气束﹐則淫气閉。煩气束﹐則纖計小談無敢逞﹔淫气閉﹐則姦聲亂色無敢犯。纖計小談無敢逞﹐則慧不傷正﹔姦聲亂色無敢犯﹐則愛不傷公。慧不傷正﹐愛不傷公﹐壅是以去。

毋拘文義破風議﹐則長材雄略﹐正義直指進。正義直指進﹐則囁嚅退。長材雄略進﹐則趢趗退。趢趗退﹐則眾正敢爲﹔囁嚅退﹐則眾正敢言。眾正敢言﹐則旁辟曲私無不宣﹔旁辟曲私無不宣﹐則鬼蜮皆有戒心。眾正敢爲﹐則埤下裾拘無不振﹔埤下裾拘無不振﹐則童孺皆有特槪﹔童孺皆有特槪﹐則柔化爲剛。鬼蜮皆有戒心﹐則陰化爲陽。柔化爲剛﹐則气可用﹔陰化爲陽﹐則情可恃。气可用﹐情可恃﹐壅是以去。

毋溺左右侍從﹐則不主先入﹐不主先入﹐則核人維理﹐核事維情。核事維情﹐則是非可否如繪﹔核人維理﹐則進退髙下如秤。是非可否如繪﹐進退髙下如秤﹐壅是以去。

毋徇貴戚﹐則不唱左計﹔不唱左計﹐則爲社稷蒼生求碩畫遠猷﹔爲社稷蒼生求碩畫遠猷﹐則毋吝毫毛之費﹐毋養邱山之禍。毋吝毫毛之費﹐則勞而後佚﹔毋養邱山之禍﹐則危而後安。勞而後佚﹐危而後安﹐壅是以去。

毋笑詩書禮樂腐﹐則儒雅特﹔儒雅特﹐則根本樹﹔根本樹﹐則枝葉刪﹔枝葉刪﹐則言有物﹔言有物﹐則行有則。言有物﹐則格君非﹔行有則﹐則扶國是。格君非﹐則君心之天人理欲無毫髮假﹔君心之天人理欲無毫髮假﹐則上下同一精神。扶國是﹐則國人之輕重緩亟無毫髮差﹔國人之輕重緩亟無毫髮差﹐則中外同一气象。上下同一精神﹐中外同一气象﹐壅是以去。

毋課兵刑錢谷以爲最也﹐則官司斂﹔官司斂﹐則智詐銷﹔智詐銷﹐則舞弄塞﹔舞弄塞﹐則條理整﹔條理整﹐則精神實﹔精神實﹐則推行準﹔推行準﹐則民怡而物順之。民怡而物順之﹐壅是以去。

毋任胥徒操案牘﹐則事要莫可窺伺﹔事要莫可窺伺﹐則狡獪無所乘﹔狡獪無所乘﹐則胥徒不欺官司﹔胥徒不欺官司﹐則官司不欺公輔﹔官司不欺公輔﹐則公輔不欺朝廷﹔公輔不欺朝廷﹐則朝廷果於事要﹔朝廷果於事要﹐則天下果於其效。果於事要﹐又果於其效﹐壅是以去。

毋愚黔首﹑鉗呼訴﹐則九州疾痛與君壹體﹔九州疾痛與君壹體﹐則愼簡民牧﹔愼簡民牧﹐則無廢職﹔無廢職﹐則無流心﹔無流心﹐則無貪婪﹔無貪婪﹐則無覆鷙﹔無覆鷙﹐則無慘殺﹔無慘殺﹐則無冤氓﹔無冤氓﹐則無亂氓。無冤氓﹐無亂氓﹐壅是以去。

毋執一是﹐則推此測彼﹔毋犯羣忌﹐則舉一證百。推此測彼﹐則族類析﹔舉一證百﹐則綱領挈。族類析﹐則不受人愚﹔綱領挈﹐則不受人梗。不受人愚﹐則無疲照﹔不受人梗﹐則無懦行。無疲照﹐無懦行﹐壅是以去。

毋存大意﹐則思之又重思之﹔毋逞臆說﹐則言之又長言之。思之又重思之﹐則聰明入﹔言之又長言之﹐則指麾必。聰明入﹐則曲而有理﹔指麾必﹐則勁而有功。曲而有理﹐則無遺事﹔勁而有功﹐則無後言。無遺事﹐無後言﹐壅是以去。

毋寄耳目於不知誰何之人﹐則嚾呶不作﹔嚾呶不作﹐則聽睹不浮﹔聽睹不浮﹐則羣小揣摩無據﹔羣小揣摩無據﹐則瑣屑不足爲明﹐疑似不足爲詳﹔瑣屑不足爲明﹐疑似不足爲詳﹐則度其可而後與之﹔度其可而後與之﹐則忠不疏而直不午。忠不疏﹐則日商權衡之事﹔直不午﹐則日貢藥石之言。日商權衡之事﹐則萬事萬物稽其成﹔日貢藥石之言﹐則一食一息塞其壞。一食一息塞其壞﹐萬事萬物稽其成﹐壅是以去。

毋廢修省﹐則深宮無慝﹔深宮無慝﹐則大庭無飾﹔大庭無飾﹐則守誠而履順。守誠則仁不必佞﹐履順則義不必震。仁不必佞﹐則上無周容其下﹔義不必震﹐則下無駭汗其上。上無周容其下﹐則體統崇﹔下無駭汗其上﹐則志气靜。體統崇﹐則不因屑越之故生枝離﹔志气靜﹐側不因浮囂之故作譸張。不因屑越之故生枝離﹐則尊卑疏戚有序﹔不因浮囂之故作濤張﹐則賢愚淑慝有準。尊卑疏戚有序﹐賢愚淑慝有準﹐壅是以去。

毋謂天地山川鬼神遼遠﹐則夙夜敬共﹔夙夜敬共﹐則修於微微﹐感於冥冥﹔修於微微﹐感於冥冥﹐則不睹皆睹﹐不聞皆聞﹔不睹皆睹﹐不聞皆聞﹐則凡天下可睹可聞者﹐靡不睹聞。凡天下可睹可聞者靡不睹聞﹐壅是以去。

毋謂上下艸木鳥獸無與吾事﹐則積愼生理﹐積愛生祥。積愼生理﹐則血气流行﹔積愛生祥﹐則品物蕃殖。血气流行﹐品物蕃殖﹐壅是以去。

《易》曰「天地不交﹐而萬物不通也。上下不交﹐而天下無邦也。」言壅也。《書》曰「辟四門﹐明四目﹐達四聰。」言去壅也。是故堯舜去壅則帝﹐湯武去壅則王﹔桀紂好壅則誅﹐幽厲好壅則傷﹐秦皇好壅則祚短﹐漢祖去壅則祚長﹔隋煬好壅則國暗﹐唐宗去壅則國昌。是故社鼠掘穴﹐則不可以燻灌﹔塵埃布覆﹐則迷不見山崗﹔葛萬蒙棘﹐則花不實﹔囊橐盛物﹐則隱其奇邪不以章。是故不去壅﹐不親上下﹔不去壅﹐不殖紀綱﹔不去壅﹐不成社稷﹐不去壅﹐不和天人陰陽。

甲繆

浮邱子曰﹕君子毋敢有蓋世之心﹐毋敢有戮人之心。有蓋世之心﹐節必漏﹐竅必聾﹐體必缺﹐勢必窮。有戮人之心﹐天必怒﹐神必凶﹐災必降﹐禍必叢。大舜捨己從人﹐禹聞善言則拜﹐此名徳也。名徳之不修﹐於是乎夏桀力能申鉤索鐵﹐而有南巢之放也矣。商辛智足拒諫飾非﹐而首懸太白之旗也矣。湯開三面之网﹐武除炮烙之刑﹐此仁政也。仁政之不講﹐於是乎鄭鑄刑書﹐而叔向訾其敗也矣。晉鑄刑鼎﹐而仲尼料其亡也矣。語曰「前事之不忘﹐後事之師也。」夫夏桀﹑商辛﹐則皆蓋世之爲害也。叔向﹑仲尼﹐則皆明戮人之不可也。如之何其勿鑑戒也﹖

是故九州之大﹐朝下一令而暮周徧之﹐謂之騁。兆民之多﹐我創一法而盡芟刈之﹐謂之甚。智察目前﹐罔圖後患﹐謂之幸。苛治元元﹐逼令他向﹐謂之屏。不量彼己﹐擅開釁巇﹐謂之僨。不校眞似﹐橫施術數﹐謂之影。除亂太驟﹐求治太急﹐謂之聳。捍危不能﹐求安不得﹐謂之梗。是故君子知寡知眾則知畏﹐知止知行則知愼﹐知猛知寬則知平﹐知死知生則知正。《易》曰「無有師保﹐如臨父母。」知畏也夫﹗《詩》曰「如臨深淵﹐如履薄冰。」知愼也夫﹗《書》曰「罪疑惟輕﹐功疑惟重。」知平也夫﹗《禮》曰「以著其義﹐以考其信。」知正也夫﹗

是故衣缺其衽﹐室畱其隅﹐君子毋敢滿也﹐滿則去夷塗而蹈崎嶇。鳳含其咮﹐麟肉其角﹐君子毋敢烈也﹐烈則耗元气而憂患作。是故齊桓病在滿﹐此末路所以必折也。秦皇病在烈﹐此大化所以竟斬也。苻堅病在滿﹐此拙舉所以不昌也。柴氏病在烈﹐此治理所以太粗也。且夫上彌滿則下彌遜﹐上彌烈則下彌恐。遜生僞﹐僞生伺﹐伺生中。恐生側﹐側生移﹐移生借。積生中﹑生借之意以至乎上之前﹐則焉往而不狡獪焉﹖凡有所紛紜以成滲漏﹐有所艱難以成窒礙﹐有所描畫以成枝梧﹐有所披猖以成紕繆﹐則曰此請於上而後行者也﹐下無能爲焉。凡有所肥美以償艷慕﹐有所枯徳以償辟忌﹐有所擠墜以償怨毒﹐有所援系以償請寄﹐則曰此請於上而後行者也﹐下無能爲焉。凡古先載籍所無而不爲詳﹐祖宗彜訓所無而不爲詳﹐大君體統所無而不爲詳﹐蒸民物則所無而不爲詳﹐則曰此請於上而後行者也﹐下無能爲焉。凡老成耆艾所非而不爲悚﹐兒童走卒所非而不爲悚﹐肺腑親戚所非而不爲悚﹐艸茅儒生所非而不爲悚﹐則曰此請於上而後行者也﹐下無能爲焉。

且夫下無能爲﹐此三代已降爲人上者所樂聞也﹐此三代已降爲人下者之老計祕訣也。下足恭而不忤上﹐上怚中而不考下。下不忤上﹐而上之動止起訖﹐在下之計數之中。上不考下﹐而下之淺深然否﹐在上之意料之外。於是下彌鬼﹐而上彌滿﹑彌烈﹐蒙竊惑焉﹐未見其可也。孔子曰「人皆曰予知﹐驅而納諸罟擭陷阱之中﹐而莫之知辟也。」孟子曰「夫撫劍疾視﹐曰彼惡敢當我哉﹐此匹夫之勇﹐敵一人者也。」夫皆曰「予知」﹐滿之至也﹐而人心之罟擭陷阱亡窮﹐慘之至也。「惡敢當我」﹐烈之至也﹐而一人之外不能敵﹐辱之至也。滿生慘﹐慘生剝﹐剝生落﹐烈生辱﹐辱生蹙﹐蹙生盡。積生落﹑生盡之勢以至於社稷之不血食﹐子孫黎民之不能保﹐則何益之有焉﹖

是故君子必是之見﹐毋鄰於執﹔必割之舉﹐毋鄰於愎﹔必振之積﹐毋鄰於驟﹔必督之愚﹐毋鄰於戚。謙謙乎其光也﹐肫肫乎其臧也﹐蕩蕩乎其流爲羣物之福也﹐喁喁乎其致遠人之服也。昔魏武侯出而謀其臣﹐其臣不逮﹐退有喜色﹐於是趙人拔其黃城矣﹐楚人取其蒲棘矣。楚莊王出而謀其臣﹐其臣不逮﹐退有憂色﹐於是麋人致其百濮矣﹐陳人致其栗門矣﹐秦二世行督責﹐喜連坐﹐其臣莫不從而阿諛之﹐於是陳涉起於戍卒矣﹐劉邦起於亭長矣。漢文帝寬誹謗﹐除肉刑﹑其臣莫不從而匡輔之﹐於是匈奴與爲和親矣﹐尉佗去帝稱臣矣。由此觀之﹐武侯以矜誇而失﹐莊王以儆戒而得﹐二世以暴虐而失﹐文帝以仁厚而得。羣物以無本而失﹐以有本而得﹔遠人以無度而失﹐以有度而得。夫斷港絕潢﹐十日不雨則涸﹔長江大河﹐歷千歲而流不竭﹕一無本﹐一有本也。疾風暴雨﹐不崇朝而止﹔化日熙陽﹐自齠至耄而庀於其下﹕一無度﹐一有度也。我聞曰「福至有基﹐禍生有胎。」是故蓋世者身必殃﹐知畏﹑知愼者身必祥﹔戮人者國必傷﹐知平﹑知正者國必昌。

乙繆

浮邱子曰﹕智者擇言﹐勇者擇術﹐忠者擇任﹐信者擇譽。毋擇言﹐而左拾右取﹑以干君王之聽者﹐謂之剽盜。毋擇術﹐而斫其性﹐違其時者﹐謂之枉橈。毋擇任﹐而處非其據者﹐謂之騰踔。毋擇譽﹐而挾其詭文回波之妙﹐以震蕩羣愚之耳目口者﹐謂之雜噪。其在《巷伯》之次章曰「哆兮侈兮﹐成是南箕。」誡剽盜也夫﹗《角弓》之卒章曰「如蠻如髦﹐我是用憂。」誡枉橈也夫﹗其在《夬》之初九曰「壯於前趾﹐往不勝﹐爲咎。」誡騰踔也夫﹗《中孚》之上九曰「翰音登於天。貞﹐凶。」誡雜噪也夫﹗

是故飾智驚愚者﹐材必淺﹔逞先忘卻者﹐气太張﹔玷國榮軀者﹐心乃喪﹔血人肥己者﹐理豈長﹖是故君子靜必思天地﹐動必思民物。與天地齟齬者﹐君子毋蓄之慮而摹擬之﹔與民物榛梗者﹐君子毋畫之事而趣召之。是故君子得君必思政﹐得眾必思效。凡窒礙而不可爲政者﹐君子毋釣於君而倡於朝﹔凡鹵莽而不可爲效者﹐君子毋虐於眾而令於野。是故君子有本有識﹐則思其成﹔無本無識﹐則思其否。成則身之祚也﹐否則身之殃也。是故君子其成也則思其世之隆﹐其否也則思其世之替。隆則一代萬代之榮也﹐替則一代萬代之辱也。

是故隆替總於一人﹐是非啟於一言。夫差敗越而不滅﹐宰嚭一言誤之也。懷王入秦而不反﹐子蘭一言誤之也。漢危於七國﹐晁錯一言誤之也。晉裂於劉淵﹐王渾一言誤之也。宋元祐變爲紹聖﹐楊畏一言誤之也。子貢曰「君子一言以爲智﹐一言以爲不智﹐言不可不愼也。」言而不智﹐不如審事﹔言而不仁﹐不如治心。不智不仁﹐有生之災。猖狂以悲﹐孰揃其非﹖是故鹿不可以爲馬﹐蛇不可以爲龍﹐輻破軸損毋載物﹐股攣脛急毋出門。於乎﹗悔之乎末﹐孰與愼之乎前﹖阿之乎愚﹐孰與質之乎賢﹖有賢而識之晚﹐有愚而弗思其反﹐消長之大凡﹐古今之大蹇也。

是故君子握理﹐小人握勢。君子握理而兼握勢﹐則君子勝。小人握勢﹐而君子末如之何﹐則小人勝。太公能勝狂矞﹑華士﹐則誅之﹔子產能勝鄧析﹐則誅之﹔孔子能勝少正卯﹐則誅之﹔諸葛亮能勝馬謖﹐則誅之﹕其諸君子而有威斷者與﹗陳蕃﹑竇武幾勝曹節﹑王甫﹐而卒不勝﹔桓彥範﹑張柬之幾勝武氏之黨﹐而卒不勝﹕其諸君子而無機括者與﹗直如汲黯﹐張湯勝之﹔功如周勃﹐爰盎勝之﹔賢如張九齡﹐李林甫勝之﹔忠如裴度﹐皇甫鎛勝之﹔智如寇準﹐丁謂勝之﹔勇如嶽飛﹐秦檜勝之﹕其諸君子而有人事。無天幸者與﹗𨿽然﹐有人事﹑無天幸者﹐此憤激之說也。有人事則必有天幸者﹐此安定之說也。有勝理﹑無勝勢者﹐此庸軟之見也。有勝理則必有勝勢者﹐此挺特之見也。孔子曰「射有似乎君子﹐失諸正鵠﹐反求諸其身。」是故君子毋與小人割其勝﹐是乃所以勝之也。

且夫富貴聲華以爲盛也﹐小人往往得其邱山﹐君子往往得其一毛。君臣歡薌以相與也﹐小人往往得其年代﹐君子往往得其一瞬。以爲邱山之多勝一毛之少﹐年代之久勝一瞬之速乎﹖是大不然。小人之邱山﹐糞土也﹔君子之一毛﹐珵美也。小人之年代﹐頹光也﹔君子之一瞬﹐嘉會也。知糞土不如珵美﹐則知邱山不勝一毛矣。知頹光不如嘉會﹐則知年代不勝一瞬矣。昔孔子爲委吏﹐則料量平﹔爲乘田﹐則畜蕃息﹔逮由司寇攝行相事﹐七日而誅少正卯﹐三月而魯大治。夫委吏﹑乘田﹐小之云爾﹔三月﹐僅之云爾。若乃梁冀一門三後﹐袁紹四世三公﹐則皆爲世訕笑矣﹐孰與委吏﹑乘田泰而能事其事﹐黯澹而不眾噪耶﹖李林甫相唐十九年﹐秦檜相宋亦十九年﹐則皆辱其宗社矣﹐孰與攝相三月﹐外寒彊鄰之膽﹐而內蒸男信女順之化耶﹖此邱山不勝一毛﹐年代不勝一瞬之說也。

且夫君子之困頓枯寂﹐則何涯涘之有﹖以爲一毛之少﹐一瞬之速乎﹖乃至造物憒憒﹐有時而並不畀君子以一毛一瞬之命﹔乃至當道獰獰﹐有時而並不分君子以一毛一瞬之利﹔乃至老成肫摯﹐欲助君子以一毛一瞬﹐而曁無成﹔乃至羣小狙擊﹐見君子垂得一毛一瞬﹐而疾起攫奪﹐然而君子亡損也。昔孟子之時﹐秦用商鞅﹐楚﹑魏用吳起﹐齊用孫子﹑田忌﹐孟子遊歷齊﹑梁﹐所如不合。故其言曰「天下有達尊三﹕爵一﹐齒一﹐徳一。朝廷莫如爵﹐鄕黨莫如齒﹐輔世長民莫如徳﹐惡得有其一以慢其二哉﹖」又曰「堂髙數仞﹐榱題數尺﹐我得志弗爲也。食前方丈﹐侍妾數百人﹐我得志弗爲也。般樂飲酒﹐驅騁田獵﹐後車千乘﹐我得志弗爲也。在彼者﹐皆我所不爲也﹔在我者﹐皆古之制也﹕吾何畏彼哉﹖」夫孟子之謂古制﹐爲其足以洗天下之糞土云爾﹔孟子之謂齒徳﹐爲其足以制天下之頹光云爾。是故君子𨿽不得其一毛也﹐乃其可以爲珵美﹑毋爲糞土者自在也﹔乃其可以勝小人之邱山者自在也。𨿽不得其一瞬也﹐乃其可以爲嘉會﹑毋爲頹光者自在也﹔乃其可以勝小人之年代者自在也。是故有勝理則必有勝勢也。

《周書》曰「海之大也﹐而魚何爲可得﹖山之深也﹐而虎豹羆貅何爲可服﹖」夫得魚用捕﹐服虎豹羆貅用搏﹐君子匪捕匪搏﹐而小人何爲可勝乎﹖曰﹕勝之以不怨尢之度量﹐勝之以不畔援歆羨之志气﹐勝之以天地日月不晦盲之光采﹐勝之以古先聖王不磨耗之典則﹐勝之以九州八極能公而不能私之淸議﹐勝之以千齡萬代能生而不能死之人心。

甲匡

浮邱子曰﹕馭世有本﹐我惟時其正君﹔正君有本﹐我惟時其格心。淸夜不謹﹐毋務蒞眾。古意不蓄﹐毋務施才。驕矜不斂﹐毋務化俗。愆繆不剔﹐毋務成業。淺毋以泄﹐深毋以祕。淺以泄﹐羣乃竊﹔深以祕﹐羣乃惑。孫毋以悅﹐逆毋以怒。孫以悅﹐羣乃餌﹔逆以怒﹐羣乃逃。《易》曰「亢龍有悔。」《書》曰「凜乎若朽索之馭六馬。」夫「亢龍」﹐匪福也﹔「朽索」﹐匪計也。毋謂髙而無危﹐毋謂盛而無替﹐毋謂智而無蠢﹐毋謂勇而無折。必患其髙﹐又思其危﹐乃馮乃依。必思其盛﹐又思其替﹐乃戰乃栗。必思其智﹐又思其蠢﹐乃弗馳騁。必思其勇﹐又思其折﹐乃弗滅裂。日中則昃﹐月盈則蝕﹔豫於未然﹐則旣修厥職。履霜知冰﹐踐露知暑﹔心之憂矣﹐則罔敢晏處。是故考中度衷以臨之﹐正名育類以孚之﹐溫良善下以居之﹐淳耀惇大以成之。纂其緒﹐班其事﹐昭其文﹐定其武﹐咨其耇老﹐憚其輔拂﹐熟其講貫﹐振其英特﹐刪其秕僻﹐絜其垢玩﹐奪其恣睢﹐釋其猜禍﹐管其密﹐秩其施﹐除其近﹐侔其初。

是故是非無盲妄﹐貴聰明如鏡。輕重無倒顚﹐貴中正如秤。縱橫無善策﹐貴臣如伊周。古今無弱運﹐貴君如堯舜。君不伊周其臣﹐故視臣如艸芥﹔臣不堯舜其君﹐故愛君如婦寺。丈夫愛君以道﹐故去惟阿﹑存訓迪﹔婦寺愛君以私﹐故有將順﹑無匡捄。人材一升一降﹐故丈夫或變爲婦寺﹔君心一然一否﹐故婦寺或變爲途人。是何也﹖始乎匡捄﹐卒乎惶恐﹐始乎惶恐﹐卒乎苟同者﹕君有虛焰﹐臣無骨力也。始乎匡捄﹐卒乎揣摩﹔始乎揣摩﹐卒乎詭隨者﹕君有曲竇﹐臣無操履也。故曰丈夫變爲婦寺也。始乎將順﹐卒乎侮辱﹔始乎侮辱﹐卒乎罷斥者﹕君有大心﹐臣無禮數也。始乎將順﹐卒乎繆誤﹔始乎繆誤﹐卒乎縻爛者﹕君有戾節﹐臣無福澤也。故曰婦寺變爲途人也。是故臣道亡他﹐睮睮者賤﹐咢咢者昌。君道無他﹐晏晏者危﹐戰戰者康。孟子曰「責難於君謂之恭﹐陳善閉邪謂之敬。」責其難﹐君乃思艱﹐乃砥礪﹐乃不敢自暇逸。閉其邪﹐君乃思閒﹐乃箴乃銘﹐乃不敢自疚於厥心。

毋謂室幽﹐人將執燭以求﹔執燭以求﹐照厥慚羞。毋謂魚潛﹐人將取魚於淵﹔取魚於淵﹐不其愼旃﹗是故金從冶﹐木從繩﹐苦口之藥利於病﹐逆耳之言利於行。言天必言人﹐毋天有戒而人忨愒也。言古必言今﹐毋古可則而今滅裂也。言貴必言賤﹐毋一人貴而羣萬賤也。言聖必言狂﹐毋名號聖而底裏狂也。言初必言終﹐毋美始基而隳末路也。言理必言亂﹐毋席太平而生厲階也。言得必言喪﹐毋國將踣而工忌諱也。言生必言死﹐毋身旣槁而艱寄托也。如霆如雷﹐振我解緩。如虎如冰﹐束我以敢。苟握其然﹐毋患其疑﹔苟納其安﹐毋患其移。布之昭昭﹐修之冥冥。散之九有﹐積之一心。是故知人在檢身﹐安民在克己﹐夷大難在制气﹐核至理在虛心﹐洗鴆毒在聳公抑私﹐伐錮疾在遷善攺過﹐植紀綱在黜華祟實﹐奠社稷在操本治末。

乙匡

浮邱子曰﹕天司員﹐地司方﹐鳳司鳴﹐麟司走﹐官司事﹐厥理一也。裘治寒﹐扇治暑﹐穀治饑﹐泉治渴﹐官治事﹐厥情一也。是故學其學﹐則事其事﹔食其食﹐則事其事。學﹐體也﹐事﹐用也。食﹐予也﹔事﹐報也。體必用﹐用必體。予必報﹐報必予。𨿽然﹐體有四缺﹐用有五弛﹐予有六濫﹐報有七難。

四缺維何﹖一曰考古缺智﹐莫燭其由。二曰積衷缺定﹐莫牢其守。三曰乘气缺剛﹐莫戰其勝。四曰律躬缺雅﹐莫風其羣。

五弛維何﹖一曰經常弛於俳笑﹐以小謀亂大作。二曰名義弛於妖冶﹐以曲說橈直行。三曰法令弛於姦滑﹐以飾是逃眞非。四曰器局弛於衰淺﹐以短具充長駕。五曰材能弛於浮靡﹐以濁質污淸時。

六濫維何﹖一曰維庸生昧﹐維昧生濫。二曰維曲生私﹐維私生濫。三曰維泛生雜﹐維雜生濫。四曰維懦生隨﹐維隨生濫。五曰維寵生驕﹐維驕生濫。六曰維艷生貪﹐維貪生濫。

七難維何﹖一曰浮文妨要﹐則知植紀綱之難。二曰末術阿時﹐則知舉禮樂之難。三曰和光同塵﹐則知作忠義之難。四曰持祿養交﹐則知倡勇敢之難。五曰神光離合﹐則知通上下之難。六曰名實繆戾﹐則知理民人之難。七曰精气否隔﹐則知感天地之難。

是故君子缺者修之﹐弛者振之﹐濫者汰之﹐難者勱之。《易》曰「剛健篤﹐實輝光﹐日新其徳。」修其缺也。《詩》曰「嗟爾君子﹐無恆安處。靖共爾位﹐正直是與。」振其弛也。《書》曰「愼簡乃僚﹐無以巧言令色﹐便辟側媚﹐其維吉士。」汰其濫也。《春秋傳》曰「進思盡忠﹐退思補過。」勱其難也。

是故不修四缺﹐不可爲體﹐不振五弛﹐不可爲用﹐不汰六濫﹐不可爲予﹐不勱七難﹐不可爲報。馬食粟也﹐而爲人效其千里之勞﹔鳶雛學飛也﹐而必驗之九天之上。故曰﹕學其學﹐則事其事﹔食其食﹐則事其事也。毋學其學﹐急事其事者﹐躁而亡理者也。學其學﹐毋事其事者﹐髙而亡際者也。毋食其食﹐厭事其事者﹐逸而難使者也。食其食﹐毋事其事者﹐魗而難名者也。魗而難名者﹐猶不耕思獲﹐不織思錦也。逸而難使者﹐猶鼠有牙﹑牛有角﹐自用而不爲人用也。髙而亡際者﹐猶誇泰山而躓於垤﹐矜滄海而溺於溝也。躁而亡理者﹐猶弓不待矢﹑車不須禦而姑且試之也。

是故君察臣以兩楗﹐臣赴君以兩符。兩楗維何﹖一楗曰﹕毋孫於汝志﹐謂之賢﹔毋逆於汝心﹐謂之否。昔楚文王有疾﹐告大夫曰「管饒犯我以義﹐違我以禮﹐與處不安﹐不見不思。然吾有得焉﹐必以吾時爵之。申侯伯﹐吾所欲者勸我爲之﹐吾所樂者先我行之﹐與處則安﹐不見則思。然吾有喪焉﹐必以吾時遣之。」今若通楚文王之意﹐類乎管饒者盍尊顯﹖類乎申侯伯者盍罷絀﹖尊顯一管饒﹐於以作百管饒之气﹔罷絀一申侯伯﹐於以寒百申侯伯之膽。此一楗也。二楗曰﹕毋暱於所親愛﹐謂之賢﹔毋忤於所親愛﹐謂之否。昔齊威王召卽墨大夫﹐語之曰「自子居卽墨﹐毀言日至。吾使人視卽墨﹐田野辟﹐人民給﹐是子不事吾左右以求助也。」封之萬家。召阿大夫﹐語之曰「自子守阿﹐譽言日至。吾使人視阿﹐田野不辟﹐人民貧餒。是子厚幣事吾左右以求譽也。」是日烹阿大夫及左右嘗譽者。今若通齊威王之意﹐類乎毀卽墨大夫者盍昭雪﹖類乎譽阿大夫者盍鋤艾﹖昭雪一毀卽墨大夫者﹐於以箝百毀卽墨大夫者之口。鋤艾一譽阿大夫者﹐於以醒百譽阿大夫者之心。此兩楗也。

兩符維何﹖一符曰﹕國不患不君﹐患不臣﹔臣不患不今﹐患不古。物之妍媸﹐析於鏡﹐君之善敗﹐操於輔。好荒之君﹐輔以駿雄之臣﹐猶可爲也﹐此齊桓公所以自彊也。好察之君﹐輔以佞邪之臣﹐不可爲也﹐此唐徳宗所以自蔽也。下材之君﹐輔以智濟之臣﹐猶可爲也﹐此衛靈公所以不喪也。中材之君﹐輔以闒冗之臣﹐不可爲也﹐此明懷宗所以不支也。知其臣則知其君﹐知其君則知其政﹐此一符也。二符曰﹕君祚系於臣道﹐臣道系於人材﹐人材系於天命﹐天命系於國脈。國脈方張﹐必產賢哲之臣﹐此殷髙宗﹑周宣王所以中興也。國脈方弛﹐必樹庸鄙之臣﹐此漢桓﹑靈﹑唐懿﹑僖所以不振也。國脈𨿽盛﹐必厭諛悅之臣﹐此秦二世﹑隋煬帝所以速亡也。國脈𨿽微﹐必杖榦略之臣﹐此晉江左﹑宋南渡所以能存也。知其臣則知其國﹐知其國則知其運﹐此兩符也。

《書》曰「邦之杌隉﹐曰由一人。邦之榮懷﹐亦尙一人之慶。」是故臣道可以扶君﹐可以扶天。是何也﹖天道可知而不可知﹐君道可恃而不可恃。天有時而不愛天下國家﹐故水潦﹑旱漧﹑兵戈﹑盜賊作焉。君有時而不治天下國家﹐故般樂怠傲﹑恣睢暴戾作焉。天在冥冥之中﹐君在巍巍之上﹐謂之何哉﹖惟臣也﹐則無可以不愛天下國家之時﹐則無可以不治天下國家之時。不治天下國家﹐謂之慢臣﹔不愛天下國家﹐謂之疑臣。慢而不已﹐積爲流湎﹐謂之荒臣。荒而不已﹐成爲淩夷﹐謂之辱臣。疑而不已﹐積爲榛梗﹐謂之險臣。險而不已﹐成爲傾覆﹐謂之亂臣。《語》曰「屋大柱小﹐可爲寒心。」於乎﹗凡百君子﹐允哉允哉﹗其毋廢乃致身之義﹗

釋均上

浮邱子曰﹕天地之愛﹐不畀一人﹔日月之照﹐不顓一物﹔泰華之秀﹐不名一木﹔江海之深﹐不潛一魚。是故君子取材必廣﹐用情必均。取材毋廣﹐謂之隘﹔用情毋均﹐謂之辟。一肥一瘠﹐鬼蜮所忌﹔一愛一憎﹐豪傑傷心﹔一少一多﹐權衡謂何﹖一信一疑﹐厥衷枝離。語曰「千金之裘﹐非一狐之腋﹔三代之際﹐非一士之智。」是故非其人而顓任之者﹐僨﹔任其人而斟酌之者﹐理。心所向而不見其非者﹐暗﹔聽有參而不惟其是者﹐察。一事而眾擎之者﹐舉﹔數難而一人當之者﹐墜。與姦人謀之﹐不與稠人聞之者﹐閃﹔與左右計之﹐復與盈廷證其然否者﹐準。𨿽有過人之姿﹐多其責而困頓耗萃之者﹐僒﹔其在中材以下﹐量能器使而優遊漸漬之者﹐濟。求效太急者﹐裂﹔委蛇而與之者﹐靜。自用以用人者﹐執﹔亡己見者﹐平。以名器假人者﹐雜﹔黜陟本於是非者﹐壹。知其非而文其用人之愆者﹐愚﹔聞忠讜則斥阿偏者﹐聖。有愛不忍割者﹐懦﹔賞不厭疏﹐罰不辟親者﹐斷。報大寮﹑忘小寮者﹐怨﹔小大各得其情者﹐歡。拔新功﹑棄舊盟者﹐涼﹔不寵新﹑不遺故者﹐厚。可喜則揚之九天之上﹐可怒則墜之九淵之深者﹐肆﹔不輕喜﹐不易怒﹐其交固而其慮周者﹐愼。

是故八音有間作﹐五味非寡烹﹔帝王杖公道﹐策力羣遄徵。其在《大雅綿》之詩曰「予曰有疏附﹐予曰有先後﹐予曰有奔走﹐予曰有禦侮。」言均也。其在《小雅北山》之詩曰「或燕燕居息﹐或盡瘁事國﹐或息偃在牀﹐或不已於行﹐或不知叫號﹐或慘慘劬勞﹐或棲遲偃仰﹐或王事鞅掌﹐或湛樂飲酒﹐或慘慘畏咎﹐或出入風議﹐或靡事不爲。」言不均也。是故均則其國整﹐不均則其國岐﹔恩均則其國柔﹐不均則其國噪。使瞽司視﹐使聾司聽﹐使喑司言﹐使躄司走﹐謂之岐。使牛代禦﹐使馬代耕﹐使雞代守﹐使犬代鳴﹐更謂之岐。使駑率驥﹐使梟率鸞﹐使鼻率貓﹐使狐率人﹐謂之噪。使短賊長﹐使纖賊洪﹐使疑賊然﹐使壞賊成﹐更謂之噪。是故使岐治岐﹐謂之波靡﹔使岐治整﹐謂之蠹蝕﹔使噪治噪﹐謂之市集﹔使噪治柔﹐謂之虎橫。是故使均治岐﹐謂之繩墨﹔使均治噪﹐謂之藥石﹔使均治均﹐謂之體順。

均惟生析﹐析惟生當﹐謂之條理。均惟生稅﹐悅惟生奮﹐謂之陶鈞。是故亡陶鈞者﹐辟於人﹔亡條理者﹐辟於政。父辟其子者﹐家政衰﹔君辟其臣者﹐國政亂。《傳》曰「人之其所親愛而辟焉。」是故紂辟費中﹐幽辟尹氏﹐秦二世辟趙髙﹐漢元帝辟石顯﹐吳主休辟張布﹐晉武帝辟賈充﹐梁武帝辟朱異﹐隋煬帝辟虞世基﹐唐玄宗辟李林甫﹐徳宗辟盧杞﹐宋神宗辟王安石﹐徽宗辟蔡京﹐髙宗辟秦檜﹐明太祖辟胡惟庸﹐世宗辟嚴嵩﹐懷宗辟溫體仁。

大者辟生驕﹐驕生敢﹐敢生畔。其次辟生欺﹐欺生忍﹐忍生匱。且夫旣生匱矣﹐然而且欲以枝梧了天下﹐旣生畔矣﹐然而且欲以悔憾謝天下。豈惟欲以枝梧了天下﹖然而且欲匿其生匱之人。豈惟欲以悔憾謝天下﹖然而且欲宥其生畔之人﹖不匱不畔﹐辟不爲害﹔不匿不宥﹐辟不爲亟。惟亟斯害﹐惟害斯亟。顚頓繆戾﹐厥根惟辟。語曰「一目視則不明﹐一耳聽則不聰。」是故獨任之重﹐遁而多端﹔必予之寵﹐感而不情。傅士成髙﹐其能幾何﹖爲蟻不仁﹐爲蛇毒人。是故國愼逾等﹐人心乃咸。國坊擅權﹐政柄乃揭。門無私竇﹐出入乃齊。曹無滯纓﹐官材乃實。采葑采菲﹐計議乃析。天下一家﹐主徳乃備。

釋均下

浮邱子曰﹕君﹐心也﹔民﹐肢體也。國﹐擔也﹔民﹐筋力也。肢體衰﹐則心憯怛﹔筋力軟﹐則擔廢弛。凡將定國﹐毋使怨集﹔凡將理民﹐毋使徳偏。怨集成兵﹐徳偏成訟。成兵不祥﹐成訟不厚。是故君子仁爲經﹐義爲緯﹐民爲本﹐天爲則﹐四海爲一家﹐萬眾爲一體﹐遐邇爲一軌﹐肥瘠爲一情﹐愛之至也﹐均之至也。愛之至如春﹐均之至如夏。春﹐生也。夏﹐長也。以生物爲心﹐徳必大﹔以長物爲心﹐道必公。毋文秀者拔擢之﹐而椎魯者饑枯之。毋狡黠者醉飽之﹐而忠厚者冤抑之。毋切近者拊循之﹐而疏逖者棄置之。毋安樂者姑息之﹐而患難者刻厲之。毋勤劬者迫促之﹐而遊手者寬免之。毋老弱者驅率之﹐而壯丁者脫逃之。毋膏腴者薄徵之﹐而窪下者重賦之。毋丰盈者額與之﹐而荒歉者歲取之。是故制民產莫如均﹐取民利莫如均﹐寬民力莫如均﹐重民事莫如均﹐捄民急莫如均﹐去民害莫如均﹐詢民瘼莫如均﹐察民材莫如均。其在《小雅大東》之詩曰「東人之子﹐職勞不來。西人之子﹐粲粲衣服。舟人之子﹐熊羆是求。私人之子﹐百僚是試。」剌不均也。其在《大雅文王有聲》之詩曰「自西自東﹐自南自北﹐無思不服。」美均也。

是故保民莫如均﹐衛國莫如均。爾乃一念之私﹐隱忌壅蔽﹐施爲榛梗﹐流爲誰諑﹐蒸爲淫風﹐激爲怒雷﹐鼓爲妖孽﹐勃爲寇盜﹐慘爲幽逼﹐亟爲破亡﹐豈非不均之故﹐以不能保其民而衛其國乎﹖爾乃一念之公﹐旁皇周挾﹐存爲規矩﹐措爲聲教﹐霈爲膏雨﹐郁爲卿云﹐光爲山川﹐和爲神人﹐普爲尊親﹐垂爲久大﹐豈非均之故以能保其民而衛其國乎﹖爾乃一念之私﹐隱忌壅蔽﹐𨿽其民井裏桑麻無恙也﹐俄而訛言至矣﹐俄而亂本成矣﹔𨿽其國親戚上下無恙也﹐俄而外莠乘矣﹐俄而內孽作矣﹐豈非不均之故以至於不能民其民而國其國乎﹖爾乃一念之公﹐旁皇周挾﹐𨿽其民水潦旱漧不絕也﹐俄而安集之矣﹐俄而宴樂之矣﹔𨿽其國盜賊兵戈不絕也﹐俄而殲除之矣﹐俄而驅去之矣﹐豈非均之故以能民其民而國其國乎﹖《書》曰﹔「撫我則後﹐虐我則仇。」是故能僨國莫如民﹐能衛國莫如民。仁可以使之悅﹐義可使之興﹐均可使之壹﹐安可使之馴。是故君子毋擅察察﹐毋擅齗齗﹐毋擅訾訾﹐毋擅逐逐﹔其惟設乃中﹐咸乃和﹐廣乃噓吹﹐深乃浸漬﹐厚乃包裹﹐妙乃指揮﹐予乃便宜﹐度乃幽隱﹐蘇乃疲困﹐揭乃障塞﹐芟乃近憂﹐詳乃遠慮﹐澹乃小災﹐備乃大患﹐善乃政﹐同乃俗﹐致乃治﹐享乃休。

甲私

浮邱子曰﹕君子毋私作﹐毋私止﹐毋私與﹐毋私奪。君子有私作﹐則有十僨﹔有私止﹐則有八滯﹔有私與﹐則有十溺﹔有私奪﹐則有八苛。

十僨維何﹖一曰離經作智僨於巧﹐二曰任性作勇僨於敢﹐三曰貪天作功僨於盈﹐四曰賣人作名僨於浮﹐五曰違眾作巨僨於戾﹐六曰匿獨作細僨於昏﹐七曰席勢作艱僨於驕﹐八曰燻心作樂僨於淫﹐九曰昧幾作唱僨於驟﹐十曰寡慮作應僨於末。

八滯維何﹖一曰聞大輒止滯於道﹐二曰畏難輒止墆於事﹐三曰料遠輒止滯於方﹐四曰覽紛輒止墆於勢﹐五曰蓄疑輒止滯於識﹐六曰積忌輒止滯於才﹐七曰引嫌輒止滯於气﹐八曰偸安輒止滯於衷。

十溺維何﹖一曰阿其意則與﹐是爲溺於甘﹔二曰同其調則與﹐是爲溺於便﹔三日相其肥則與﹐是爲溺於濁﹔四曰釣其譽則與﹐是爲溺於虛﹔五曰矜其能則與﹐是爲溺於誇﹔六曰騁其辯則與﹐是爲溺於狂﹔七曰邇其效則與﹐是爲溺於庳﹔八曰多其黨則與﹐是爲溺於羣﹔九曰護其寵則與﹐是爲溺於側﹔十曰坊其毒則與﹐是爲溺於逼。

八苛維何﹖一曰己所猜則奪﹐是爲苛於察﹔二曰眾所橈則奪﹐是爲苛於聽﹔三曰天所鐘則奪﹐是爲苛於厲﹔四曰物所向則奪﹐是爲苛於蒙﹔五曰忠所將則奪﹐是爲苛於慘﹔六曰直所震則奪﹐是爲苛於橫﹔七曰迹所誣則奪﹐是爲苛於比﹔八曰心所怒則奪﹐是爲苛於斥。

君子去私作﹐然後無十僨﹔去私止﹐然後無八滯﹔去私與﹐然後無十溺﹔去私奪﹐然後無八苛。孔子曰「天無私覆﹐地無私載﹐日月無私照。」斯三者﹐何謂也﹖黃﹐農以此傳之堯﹑舜﹐堯﹑舜以此傳之湯﹑武。湯﹑武旣沒﹐此道不傳。是故商之興也﹐於《書》有之曰「天乃錫王勇智﹐表正萬邦。」又曰「不邇聲色﹐不殖貨利﹐徳懋懋官﹐功懋懋賞。」言無私作止也﹐私與奪也。及其衰也﹐於《詩》有之曰「曾是在位﹐曾是在服。天降滔徳﹐汝興是力。」又曰「女炰烋於中國﹐斂怨以爲徳。」言私作止也﹐私與奪也。周之興也﹐於《書》有之曰「嗚乎﹗乃一徳一心﹐立定厥功。」又曰「列爵惟五﹐分土惟三﹐建官惟賢﹐位事惟能。」言無私作止也﹐私與奪也。及其衰也﹐於《詩》有之曰「天步艱難﹐之子不猶。」又曰「有鶖在梁﹐有鶴在林。維彼碩人﹐實勞我心。」言私作止也﹐私與奪也。

是故唐﹑虞﹑夏﹑商以曁於周﹐則公私一大界限哉﹗由周以前﹐無私而惇龐者是爲皇﹐無私而寬裕者是爲帝﹐無私而調壹者是爲王。由周以後﹐公裹以私﹑私樹以公者﹐是爲霸﹔削其爲公﹑丰其爲私者﹐是爲彊﹔襲霸之迹﹑公私參半者﹐是爲漢祖﹑唐宗﹔騁彊之炎﹑公私勿問者﹐是爲秦政﹑隋煬﹔不霸而姦﹑用私蝕公者﹐是爲孟徳﹑仲達﹔不彊而橫﹑用私蔑公者﹐是爲拓跋﹑蒙古。我聞往者不可諫﹐來者猶可追﹐是故公私大界限﹐古今大气數也﹐古今大气數﹐朝廷大龜鑑也。

是故結爲心術﹐形爲事體﹐據爲意見﹐唱爲風气﹐其莫如私乎﹗欲調事體﹐而弗浣心術﹐猶立枉木而冀其景之直也。欲總風气﹐而弗芟意見﹐猶航斷流而冀其行之駛也。語曰「鳥托巢於叢﹐人寄命於公。」是故公猶鏡也﹐私猶刃也。醜如無鹽﹐毋怒於鏡﹐謂其因物以付也。摯如嬰兒﹐有戒於刃﹐謂其血人於嬉也。是故君子鏡人者也﹐不刃人者也﹐𨿽不純乎鏡而知磨洗者也﹐斷不日操其刃而大披猖者也。是故聖而上﹑泰而古者無他焉﹐公而已矣﹔狂而下﹑否而今者無他焉﹐私而已矣。且夫公私以心爲政﹐心以我爲政﹐我以事物之理爲政﹐事物之理以天地之中爲政﹐如之何其楛僈也﹖是故君子去私作﹐在度義﹔去私止﹐在竦神﹔去私與﹐在律己﹔去私奪﹐在樹人。

乙私

浮邱子曰﹕君子處內以制外﹐處外以維內﹐處大以馭小﹐處小以事大﹐體則然也。君子處內無私外﹐處外無私內﹐處大無私小﹐處小無私大﹐理則然也。是故先王宰世服物﹐爲之等威以著其體﹐爲之訓戒以著其理。《周官》之言曰「以公滅私﹐民其永懷。」《左氏》之言曰「夫正國者不可以暱於權﹐行權者不可以隱於私。正國暱於權﹐則民不道﹔行權隱於私﹐則政不行。」是故私者﹐先王之所不齒﹐而君子之所毋敢出也。內私其外﹐於敬缺﹔外私其內﹐於忠缺﹔大私其小﹐於義缺﹔小私其大﹐於禮缺。君子於敬毋敢缺﹐於忠毋敢缺﹐於義毋敢缺﹐於禮毋敢缺。是故處內不私於其外者七﹐處外不私於其內者七﹐處大不私於其小者九﹐處小不私於其大者九。

所謂處內不私於其外者七﹐何稽焉﹖毋與宗族親戚之歡相爲首尾也﹐不私一。毋與朋友故舊一表一里也﹐不私二。毋好以朝廷端委告人也﹐不私三。毋探主上所心重﹑所心疑﹐微示之意以賣恩﹑卸怨於其豫也﹐不私四。毋招納財賄﹐外以虛焰恐愒而內肥其實也﹐不私五。毋標己寵榮﹐溢其詞以牢籠百物也﹐不私六。毋請寄沓來﹐因而關白之﹐以實其諾也﹐不私七。毋庇宗親﹐是故君子未嘗溺而不直。毋護朋舊﹐是故君子未嘗曲而不伸。毋說端委﹐是故君子未嘗泄而不備。毋校恩怨﹐是故君子未嘗猾而不中。毋叢財賄﹐是故君子未嘗穢而不法。毋挾寵榮﹐是故君子未嘗驕而不學。毋私請寄﹐是故君子未嘗纖而不力。且夫溺而不直﹐心之阱也﹔曲而不伸﹐事之障也﹔泄而不備﹐禍之萌也﹔猾而不中﹐姦之兆也﹔穢而不法﹐恥之衰也﹔驕而不學﹐徳之災也﹔纖而不力﹐情之蠹也。心阱故損﹐事障故塞﹐禍萌故僨﹐姦兆故賊﹐恥衰故賤﹐徳災故喪﹐情蠹故匱﹐其於敬也﹐不旣缺乎﹖《詩》曰「敬天之怒﹐無敢戲豫。敬天之渝﹐無敢馳驅。吳天曰明﹐及爾出王。吳天曰旦﹐及爾遊衍。」此言敬之弗可以已也。敬則心無阱﹐事無障﹐禍無萌﹐姦無兆﹐恥無衰﹐徳無災﹐情無蠹。君子曷其柰何以私廢敬﹖

所謂處外不私於其內者七﹐何稽焉﹖毋謂遠方逖郡﹐借聲勢以爲蚍蜉蟻子之援也﹐不私一。毋政聲繆戾﹐輿論沸騰﹐姑飾廷評以文其愆也﹐不私二。毋有所甚艱﹐有所甚嗜﹐末由款於人主之前﹐而密結左右親信以爲之說也﹐不私三。毋刮百姓之脂膏﹐以啖薦紳士族而博其譽也﹐不私四。毋誇其封內之事﹐以揚於王庭而摟其勛伐也﹐不私五。毋略於政事而詳於書記也﹐不私六。毋薄於酬主之恩而厚於交遊之好也﹐不私七。毋倚勢援﹐是故君子未嘗柔而不樹。毋飾廷評﹐是故君子未嘗苟而不實。毋事左右﹐是故君子未嘗詭而不倫。毋餌士族﹐是故君子未嘗巧而不仁。毋摟勛伐﹐是故君子未嘗侈而不養。毋繁書記﹐是故君子未嘗瑣而不親。毋貪交好﹐是故君子未嘗替而不尊。且夫柔而不樹﹐志之孽也。苟而不實﹐名之殃也。詭而不倫﹐法之反也。巧而不仁﹐物之毒也。侈而不養﹐度之阤也。瑣而不親﹐神之耗也。替而不尊﹐柄之落也。志孽故夷﹐名殃故裂﹐法反故廢﹐物毒故慘﹐度阤故偸﹐神耗故流﹐柄落故微﹐其於忠也﹐不旣缺乎﹗《書》曰「欽哉﹗往敷乃訓﹐愼乃服命﹐率由典常﹐以蕃王室。」又曰「𨿽爾身在外﹐乃心罔不在王室。」此言忠之弗可以已也。忠則志無孽﹐名無殃﹐法無反﹐物無毒﹐度無阤﹐神無耗﹐柄無落。君子曷其柰何以私廢忠﹖

所謂處大不私於其小者九﹐何稽焉﹖毋肥其密邇之人﹐而置羣智羣勇之枯槁於不問也﹐不私一。毋喜面諛﹐而遁厥中藏也﹐不私二。毋一事中程﹐而並舉其力弗能往﹑名弗能受者以許可之也﹐不私三。毋以一人之譽信之﹐以一人之毀疑之也﹐不私四。毋聞豪傑慷慨之言與所識縮朒者中止之﹐舉禮義廉恥之事與恣心從好者並進之也﹐不私五。毋以才能气焰先人﹐俾左右弗敢據理而爭也﹐不私六。毋外隆禮而內嫉其所弗如也﹐不私七。毋有所曲折之故而使令之﹐密其囑而倒授人以柄也﹐不私八。毋借他人之柄﹐以拔擢其所私之人﹐弗攖其謗而又市其恩也﹐不私九。毋肥密邇﹐是故君子未嘗徇而不廣。毋納讒諛﹐是故君子未嘗蠢而不察。毋縱許可﹐是故君子未嘗剽而不詳。毋雜毀譽﹐是故君子未嘗遊而不斷。毋橈進止﹐是故君子未嘗頑而不修。毋逞才辯﹐是故君子未嘗愎而不孫。毋蓄嫉忌﹐是故君子未嘗險而不白。毋詭使令﹐是故君子未嘗滓而不淸。毋市私恩﹐是故君子未嘗幻而不居。且夫徇而不廣﹐違其眾也﹔惷而不察﹐封其愚也﹔剽而不詳﹐濫其與也﹔遊而不斷﹐喪其從也﹔頑而不修﹐畔其正也﹔愎而不孫﹐傷其和也﹔險而不白﹐裂其素也﹔滓而不淸﹐削其望也﹔幻而不居﹐醜其狀也。違其眾﹐故謠諑集。封其愚﹐故紕繆成。濫其與﹐故濟事難。喪其從﹐故孤行梗。畔其正﹐故條理雜。傷其和﹐故意气橫。裂其素﹐故心腹腐。削其望﹐故丰采卑。醜其狀﹐放風俗亂。其於義也﹐不旣缺乎﹖《詩》曰「靖共爾位﹐好是正直。神之聽之﹐介爾景福。」此言義之弗可以已也。義則無違於眾﹐無封於愚﹐無濫於與﹐無喪於從﹐無畔於正﹐無傷於和﹐無裂於素﹐無削於望﹐無魗於狀。君子曷其柰何以私廢義﹖

所謂處小不私於其大者九﹐何稽焉﹖毋炫於崇髙而心生其艷也﹐不私一。毋見同人有所援系以達﹐而師其智﹑斗其捷也﹐不私二。毋以直取詬詈於前﹐而用朋輩揣摩之說支離補葺於後也﹐不私三。毋藉其許可﹐恃其密邇﹐披瀝膽肝﹐以邀吾道之行也﹐不私四。毋逼於階級﹑借於職分﹐不擇精污美賤﹐惟其所縱送指揮而不吾重也﹐不私五。毋呫囁耳語而握齪其心計也﹐不私六。毋窺其中所不樂之情﹐絀我威儀以辟之﹔其中所甚便之計﹐而割天下名分以隨之也﹐不私七。毋公予公取而有所歸徳﹐以厚其說己也﹐不私八。毋病其不我信從﹐而計漸左﹑气漸悲也﹐不私九。毋艷崇髙﹐是故君子未嘗奪而不勝。毋矜斗捷﹐是故君子未嘗爭而不恭。毋涉揣摩﹐是故君子未嘗變而不常。毋妄披瀝﹐是故君子未嘗躁而不安。毋任指揮﹐是故君子未嘗婉而不特。毋墮握齪﹐是故君子未嘗鄙而不類。毋割名分﹐是故君子未嘗順而不經。毋求徳說﹐是故君子未嘗感而不情。毋中气悲﹐是故君子未嘗戚而不樂。且夫奪而不勝﹐弱其植也﹔爭而不恭﹐淩其節也﹔變而不常﹐惑其宗也﹔躁而不安﹐遷其時也﹔婉而不特﹐剉其剛也﹔鄙而不類﹐包其羞也﹔順而不經﹐露其敢也﹔感而不情﹐浮其分也﹔戚而不樂﹐忘其本也。弱其植﹐故不可以成像。淩其節﹐故不可以鎭物。惑其宗﹐故不可以崇徳。遷其時﹐故不可以赴幾。剉其剛﹐故不可以純气。包其羞﹐故不可以洗心。露其敢﹐故不可以衛躬。浮其分﹐故不可以成交。忘其本﹐故不可以造大。其於禮也﹐不旣缺乎﹖《書》曰「小大之臣﹐咸懷忠良﹐其侍禦僕從﹐罔非正人﹐以旦夕承弼厥辟。出入起居﹐罔有不欽﹐發號施令﹐罔有不臧。」此言禮之弗可以已也。禮則無溺於植﹐無淩於節﹐無惑於宗﹐無遷於時﹐無剉於剛﹐無包於羞﹐無露於敢﹐無浮於分﹐無忘於本。君子曷其柰何以私廢禮﹖

是故敬者﹐所以專壹之也﹔忠者﹐所以光白之也﹔義者﹐所以利導之也﹔禮者﹐所以從容之也。處內莫如專壹﹐處外莫如光白﹐處大莫如利導﹐處小莫如從容。處內毋私外﹐其惟愼簡公孤卿尹。處外毋私內﹐其惟愼簡州牧侯伯。處大毋私小﹐其惟愼簡六官之長。處小毋私大﹐其惟愼簡百僚之屬。我聞曰「知子莫若父﹐知臣莫若君。」是故君能聖能斷﹐則臣知謹知懼。知謹知懼﹐則亡敢卽於淫非。是故公孤卿尹專壹其敬﹐則陰陽和而風雨平﹔州牧侯伯光白其忠﹐則艸木蕃而河嶽靈﹔六官之長利導以義﹐則風範端而體用明﹐百僚之屬從容以禮﹐則血气調而賢才成。是故塵埃不滌﹐厥服不新﹔沙淤不捐﹐厥波不澄﹔內不伐私﹐風雨不平﹔外不伐私﹐河嶽不靈﹔大不伐私﹐體用不明﹔小不伐私﹐賢才不成。四私不伐﹐政乃秕糠。四私伐一﹐積阤漸張。四私伐半﹐有否有臧。四私伐三﹐美譽攸並。四私盡伐﹐君子之昌。

浮邱子卷四儒解上

浮邱子曰﹕儒其腐乎﹖瑣碎乎﹖褊而迫乎﹖奇而弗法乎﹖是不然矣。爾其繩尺必嚴﹐跬步必謹﹐不登髙而臨深﹐不旁行而曲立﹐不參耦而比周﹐不隱忌而壅蔽﹐則刓方爲員者以爲腐。爾其持重有度﹐縝密有理﹐遇事詳其首尾﹐取勢度其緩亟﹐測天求其善敗﹐與人揆其離合﹐則宕往疏越者以爲瑣碎。爾其據理若城之堅也﹐論事若干將之銳也﹐折姦邪﹑振聾昧若雷霆驅而鷹隼擊也﹐生乎其心而不可塞﹐發乎其言而不可剉﹐作乎其色而不可轉﹐則多智韜情﹐猗違於世者以爲褊而迫。爾其上下古今而得其槪﹐好學深思而知其歸﹐非其書不以名﹐非其道不以闡﹐非其主不以贊﹐非其徒不以傳﹐則埤下庸俗﹑多怠好忌者以爲奇而弗法。於乎﹗眾毀銷金﹐羣輕折軸﹐其所漸劘然也。風胡識劍﹐魯般量材﹐其所別白然也。是故彼之謂腐﹐吾之謂正也﹔彼之謂瑣碎﹐吾之謂老成也﹔彼之謂褊而迫﹐吾之謂炯而介也﹔彼之謂奇而弗法﹐吾之謂可與造大也。

且夫修其實焉﹐而易其名焉﹐坐令儒者之心骨銜冤﹐儒者之不幸也。修其實焉﹐而誅其名焉﹐坐令儒者之族類紛逃﹐非特儒者之不幸也。修其實焉﹐而予其名焉﹐於是儒者之心骨俱快﹐儒者之幸也。修其實焉﹐而風其名焉﹐於是儒者之族類偕來﹐非特儒者之幸也。焉有君子而徇眾人之見﹐以儒相詬病爲邪﹖《詩》曰「山有榛﹐隰有苓。云誰之思﹖西方美人。」又曰「蒹葭蒼蒼﹐白露爲霜。所謂伊人﹐在水一方。」此言君子之致勤懇於儒也。𨿽然﹐神龍不能藏乎深淵﹐以其興雲雨﹑澤萬物也。蒼鷹不能就乎樊籠﹐以其逐鳥雀而退不祥也。今眾人競尙用﹐而儒者或無用於世﹐則奚爲乎﹖是又不然矣。眾人之用﹐以其九積﹐九積斯有九蠹。儒者之用﹐以其九積﹐九積斯有九成。

九蠹云何﹖一曰積頑蠹性﹐二曰積陋蠹學﹐三曰積愚蠹智﹐四曰積貪蠹仁﹐五曰積葸蠹勇﹐六曰積飾蠹忠﹐七曰積反蠹信﹐八曰積嫚蠹禮﹐九曰積淫蠹樂。積頑蠹性﹐於是恢桅狡猾﹑矞宇嵬瑣之病作﹐而天理衰。積陋蠹學﹐於是庸眾駑散﹑偃蹇蓼糾之病作﹐而人才落。積愚蠹智﹐於是溝猶瞀儒之病作﹐而是非差。積貪蠹仁﹐於是汗漫突盜之病作﹐而利害奪。積葸蠹勇﹐於是便嬛綽約﹑遷延蹩躄﹑緣循偃佒﹑廢滯崩阤之病作﹐而正气萎。積飾蠹忠﹐於是巧敏佞悅齊給之病作﹐而眞意竭。積反蠹信﹐於是慲觟離踦﹑掎挈伺詐﹑翣喋苛事之病作﹐而禍機熾。積嫚蠹禮﹐於是謑髁縱脫﹑勃亂芒軔﹑瑯湯淩轢﹑冒沒輕儳之病作﹐而規矩裂。積淫蠹樂﹐於是滔朗奇麗﹑流辟邪散﹑庳濕重遲之病作﹐而風尙非。此九蠹者﹐聖賢之所羞﹐而帝王之所厭惡也。

九成云何﹖一曰積性成聖﹐二曰積學成賢﹐三曰積智成慧﹐四曰積仁成愛﹐五曰積勇成斷﹐六曰積忠成實﹐七曰積信成名﹐八曰積禮成儀﹐九曰積樂成效。積性成聖﹐於是因心爲則﹐必符於古。積學成賢﹐於是因時爲制﹐必利於今。積智成慧﹐於是是非好醜必從其類。積仁成愛﹐於是矜寡孤獨必得其所。積勇成斷﹐於是開閉張歙﹐必由於己。積忠成實﹐於是悃款朴絜﹐必獲於君。積信成名﹐於是慷慨倜達﹐必諒於友。積禮成儀﹐於是整齊畫一﹐必理於政。積樂成效﹐於是順成和動﹐必化於民。此九成者﹐聖賢之所尙﹐而帝王之所拜求也。

君子旣知九蠹之惡﹐又知九成之美﹐焉有後儒者之用而先眾人之用邪﹖以弱艸之荄﹐當千仞之木﹐短長不待辧也。聽《巴人》生其舞蹈﹐不如《白雪》之音也。狐貍𨿽捷﹐不如虎貔熊羆之力也。蛙雞蟬噪﹐不如靈蔡默然而吉凶明白也。焉有君子不儒者之用而眾人之用邪﹖《詩》曰「有馮有翼﹐有孝有徳﹐以引以翼。豈弟君子﹐四方爲則。」《書》曰「朝夕納誨﹐以輔臺徳。若金﹐用汝作礪。若濟巨川﹐用汝作舟楫。若歲大旱﹐用汝作霖雨。啟乃心﹐沃朕心。若藥弗瞑眩﹐厥疾弗瘳。若跣弗視地﹐厥足用傷。」此言君子捨儒不可以立於人上也。𨿽然﹐使儒者執事權之總﹐居號令之首﹐眾皆疑其不可﹐使儒者容與乎文雅之林﹐捃摭乎故實之窟﹐以備顧問﹐以資潤色﹐則眾皆信其可乎﹖是又不然矣。

且夫儒者﹐非備顧問﹑資潤色之謂。其謂儒風一盛一衰﹐國勢隆替之始也﹔儒禮一敬一怠﹐君徳聖凡之別也﹔儒術一正一邪﹐事理純駁之幾也﹔儒指一同一異﹐人物髙下之路也。君子於儒風也﹐沐浴以新之﹐醞釀以深之﹐忭舞以神之﹐云胡不盛﹖君子於儒禮也﹐左右以趨之﹐詘信以將之﹐始末以要之﹐云胡不敬﹖君子於儒術也﹐博而遊之﹐約而守之﹐察而精之﹐循而安之﹐云胡不正﹖君子於儒指也﹐辟其性始以親之﹐綜其師承以括之﹐廣大精微以極之﹐依乎中庸以得之﹐云胡不同﹖是故儒風盛﹐則國勢昌矣﹔儒風衰﹐則國勢踣矣。儒禮敬﹐則君徳修矣﹐儒禮怠﹐則君徳愆矣。儒術正﹐則事理和矣﹔儒術邪﹐則事理壞矣。儒指同﹐則人物壹矣﹔儒指異﹐則人物雜矣。

是故殷之徳所由以衰﹐咈耇長以逞非度也﹔周之徳所由以興﹐用吉士以相國家也。齊之風所由以囂﹐尙功利而喜誇詐也﹔魯之風所由以淳﹐守文物而多君子也。秦之祚所由以短﹐燒《詩》《書》而坑儒生也﹔漢之祚所由以長﹐惇經典而興文治也。晉之俗所由以濁﹐祖老莊而墮虛無也﹔宋之俗所由以淸﹐師孔﹑顏而扶學脈也。天無日月則暗﹐無四時則僒﹔地無華嶽則削﹐無河海則枯﹔人無布帛則凍﹐無菽粟則饑。儒之爲系於世﹐蓋猶是也。是故𨿽其妍也而不實乎儒﹐君子必誅之﹔𨿽其醜也而近乎儒﹐君子必予之。梁武之博﹐而君子弗奉爲載籍之功臣﹔隋煬之艷﹐而君子弗奉爲文章之司命﹕則不實乎儒之罪也。拓跋之陋﹐而君子弗歿其修明古制之材﹔蒙古之橫﹐而君子弗歿其鼓舞儒林之意﹕則近乎儒之功也。凡不實乎儒而罪者﹐觀乎梁武﹑隋煬﹐可以誡矣﹗乃至以臆說爲便﹐以載籍爲不足師以俗狀爲工﹐以文章爲不足美﹐抑又梁武﹑隋煬之不若也﹐可以駭矣﹗凡近乎儒而功者﹐觀乎拓跋﹑蒙古﹐可以進矣﹗乃至以權奇爲中﹐以古制爲不必復﹐以禮數爲贅﹐以儒林爲不必尊﹐抑又拓跋﹑蒙古之不若也﹐可以愧矣﹗是故國勢可昌而不可踣也﹐則儒風可盛而不可衰也﹔君徳可修而不可愆也﹐則儒禮可敬而不可怠也﹔事理可和而不可壞也﹐則儒術可正而不可邪也﹔人物可壹而不可雜也﹐則儒指可同而不可異也。

是故君子於儒不可以毋辧。辧儒然後得儒。得儒然後崇儒。崇儒然後公儒之用於天下。公儒之用於天下﹐然後儒之能事畢。《詩》曰「彼都人士﹐狐裘黃黃。其容不攺﹐出言有章。行歸於周﹐萬民所望。」《書》曰「克知三有宅心﹐灼見三有俊心﹐以敬事上帝﹐立民長伯。」此言君子鋪陳儒之能事﹐爲世利賴也。毋苛儒以其細﹐毋攻儒以其忽﹐毋誣儒以其所不爲﹐毋窘儒以其所不能。毋逐簿書錢谷之繁﹐刺儒之簡﹔毋借左右使令之長﹐形儒之短﹔毋薄閎覽博物之名﹐玷儒之雅﹔毋笑正心誠意之說﹐裂儒之素。毋恃己功﹐不與儒平﹔毋匿己過﹐不與儒見﹔毋忨於積﹐不與儒箴﹔毋怯於驟﹐不與儒特。毋面從儒而退違之﹐毋口然儒而心非之﹐毋朝聞儒而夕忘之﹐毋少從儒而老厭之。毋料儒之所到﹐小其規摹﹔毋抑儒之所先﹐傷其邁往。毋使愚者用儒﹐儒不用愚﹔毋使貴者治儒﹐儒不治貴。毋使九州八極流儒之譽﹐爾乃塞其兩心之歡﹔毋使千齡萬代廣儒之傳﹐爾乃隘其一時之效﹔毋使儒用去畱卜人事﹐毋使儒用生死爭天命。毋使儒危﹐毋使儒辱﹐毋使儒滯﹐毋使儒廢﹐毋使儒蜷局﹐毋使儒蒂芥﹐毋使儒﹤忄典﹥墨﹐毋使儒輈張﹐毋使儒拗怒﹐毋使儒煩憺﹐毋使儒顑頷﹐毋使儒憋惘﹐毋使儒肥於道而嗇於養﹐毋使儒智於術而艱於遇﹐毋使儒立於獨而午於眾﹐毋使儒艷於古而賤於今。《詩》曰「投我以木瓜﹐報之以瓊琚﹐匪報也﹐永以爲好也。」又曰「穀則異室﹐死則同穴。謂予不信﹐有如皦日。」此言君子致其始終不貳之好於儒也。於乎﹗君子之於儒也﹐其至矣夫﹗隆其禮數﹐顓其倚杖﹐廣其功效﹐結其精神﹐此存乎君子者也。上不負君﹐中不負學﹐下不負民﹐此存乎儒者也。葉公好龍惟其假﹐伯樂相馬惟其良﹐是故君子必爲伯樂﹐毋爲葉公﹐儒者必爲伯樂之良馬﹐毋爲葉公之假龍﹐然後可哉﹗

儒解中

浮邱子曰﹕堯﹑舜﹑禹﹑湯﹑文﹑武﹐帝王而儒者乎﹗臯﹑夔﹑伊﹑傅﹑周﹑邵﹐輔相而儒者乎﹗孔﹑曾﹑思﹑孟﹐聖賢而儒者乎﹗管﹑晏﹑儀﹑秦﹑老﹑莊﹑楊﹑墨﹐賊儒者乎﹗荀卿﹑董仲舒﹑楊雄﹑王通﹑韓愈﹐爲功於儒者乎﹗叔孫通﹐儒而賤者乎﹗公孫宏﹐儒而詐者乎﹗匡﹑張﹑孔﹑馬﹐儒而佞者乎﹗王安石﹐儒而愎者乎﹗司馬光﹐儒而任者乎﹗周﹑程﹑張﹑朱﹐儒而庶幾聖﹑庶幾賢者乎﹗則嘗端居而思焉﹐曰﹕噫﹗道之不明也﹐公孫宏無乃爲漢儒之罪人乎﹗道之不行也﹐王安石無乃爲宋儒之罪人乎﹗

公孫宏爲漢儒之罪人﹐何稽焉﹖自周衰而秦橫﹐於是燒書坑儒之禍作﹐賴漢之興﹐洗秦之非﹐故儒初盛。而宏之儒初得君﹐使其撢討《詩》《書》六藝之遺文﹐周知全體大用之設施﹔堯﹑舜﹑禹﹑湯﹑文﹑武之道晦而復章﹐臯﹑夔﹑伊﹑傅﹑周﹑邵之勛墜而復振﹐孔﹑曾﹑思﹑孟之學絀而復伸﹐豈不誠善乎﹖爾乃以詐取說其主﹐而仲舒之儒不容於孝武之朝矣。爾乃以詐流湎成風﹐而匡﹑張﹑孔﹑馬之儒﹐不自樹立於姦雄之側矣。是故詐不可以爲儒之倡也﹐是故仁經義緯之指從此斷也。於乎﹗是指也﹐斷於李斯之毒儒﹐以媚秦皇﹔又斷於公孫宏之飾儒﹐以苟漢武。秦皇本輕儒﹐而斯媚之﹐故秦皇不足惜﹐斯不足惜。漢武本重儒﹐而宏苟之﹐故漢武最可惜﹐宏最可惜也。故曰﹕宏爲漢儒之罪人也。

王安石爲宋儒之罪人﹐何稽焉﹖自漢衰而魏﹑晉﹑隋﹑唐鄙﹐於是背理傷教之習成﹐賴宋之興﹐思古之治﹐故儒最盛。而安石之儒最得君﹐使其窺見天地萬物之本原﹐培養天下國家之元气﹐上以堯﹑舜﹑禹﹑湯﹑文﹑武之道告其君﹐中以臯﹑夔﹑伊﹑傅﹑周﹑邵之勛致其身﹐下以孔﹑曾﹑思﹑孟之學率其羣﹐豈不誠善乎﹖爾乃以愎擅作功利﹐而司馬之儒不容於神宗之朝矣。爾乃以愎枉橈學術﹐而周﹑程﹑張﹑朱之儒不能自伸其道徳之气矣。是故愎不可以爲儒之總也。是故內聖外王之效﹐從此斷也。於乎﹗是效也﹐斷於魏﹑晉﹑隋﹑唐之儒少﹐而吾道之枝葉多﹔又斷於宋之儒多﹐而朝廷之把握少。魏之咎在浮靡﹐晉之咎在虛無。隋﹑唐𨿽有王通﹑韓愈其人﹐而道不盛﹐說又不行。故魏﹑晉﹑隋﹐唐不可以三代﹐而不三代不足惜。宋之咎在王安石﹐主其一而奴其百﹐丰其事而弱其本。安石負宋﹐宋不負安石者﹔宋不負安石﹐安石又負不安石者。故宋可以三代而不三代﹐最可惜也﹗故曰﹕安石爲宋儒之罪人也。《詩》曰「條其嘯矣﹐遇人之不淑矣。」是豈不爲失於非人者衰矜懲創之矣乎﹖

𨿽然﹐漢﹑宋已降﹐罪人孔多﹐獨宏乎哉﹖則嘗端居而思焉﹐曰﹕噫﹗君子所惡於宏之詐者﹐匪漢已耳﹐無乃爲萬世之罪人乎﹗所惡於安石之愎者﹐匪宋已耳﹐無乃爲萬世之罪人乎﹗宏之詐﹐爲萬世之罪人﹐何稽焉﹖蓋自宏之沒﹐以曁於斯﹐爾乃名物雜而記問醜﹐心理滑而舌本工﹐禮問勤而應對捷﹐名譽揚而譁聽廣﹐與宏之恢奇多聞﹑辧論有餘也﹐將毋同﹖爾乃鉤摘爲智﹐期召爲信﹐曲折爲密﹐刻厲爲嚴﹐與宏之習文法吏事而又緣飾以儒術也﹐將毋同﹖爾乃揣愛憎而司候之﹐愼可否而容與之﹐有所識察而陰藏之﹐有所忌諱而謹勿犯之﹐事行有成而稍自功之﹐事行有敗而脫然不自居之﹔與宏之每朝會議開陳其端﹑令人主自擇﹐不肯面折廷諍也﹐將毋同﹖爾乃嫵媚之亟無恥心﹐險詖之亟無善念﹐侚庇之亟無公論﹐反側之亟無熟計﹔與宏之嘗與公卿約議﹐至上前皆揹其約以順上旨也﹐將毋同﹖爾乃試人於驟﹐而窘其所不能﹔發人於伏﹐而駭其所不意﹔傾人於辧﹐而攻其所不信﹔誘人於計﹐而陷其所不爲﹔擠人於危﹐而斗其所不勝﹔利人於災﹐而扼其所不樂﹔錮人於賤﹐而荒其所不舉﹔殺人於嬉﹐而冤其所不明﹐——與宏之爲人意忌﹑外寬內深﹐諸嘗與宏有隙者﹐𨿽陽與善﹐陰報其禍也﹐將毋同﹖爾乃學不足以析天人﹑辧王霸﹐於是乎賣恭儉以成其美﹐材不足以安人民﹑利後嗣﹐於是乎飾節操以固其榮﹐——與宏之位在三公﹑奉祿甚多﹐而爲布被﹑食一肉也﹐將毋同﹖爾乃收名流以爲謀議﹐信術士以爲機括﹐結年少以爲羽翼﹐召武勇以爲爪牙﹐與宏之起客館﹑開東閣以延賢人也﹐將毋同﹖故曰﹕宏之詐爲萬世之罪人也。

安石之愎﹐爲萬世之罪人﹐何稽焉﹖蓋自安石之沒﹐以曁於斯﹐爾乃雜涉書傳而不聯於首尾﹐粗知文義而不詳於本末﹐傅會經訓而不徹於表裏﹐聳動君聽而不核於名實﹐挾持國是而不熟於緩急﹐濫膺時譽而不量於能否﹐與安石之好學而泥古﹑大言而欺主也﹐將毋同﹖爾乃信成迹而不闕其疑﹐執偏見而不求其通﹐逞大心而不嫌其敢﹐駕虛焰而不顧其敗﹐與安石之天變不足畏﹑祖宗不足法﹑人言不足卹也﹐將毋同﹖爾乃身佩禮樂﹐而進市儈之術於朝廷﹔口道仁義﹐而行掊克之累於百姓﹔富可藏國﹐而奪山海之利以丰內庫﹔忠可酬主﹐而施聚斂之計以濁平生﹔獘政擾民﹐而襲前朝之貪戾以號權宜﹔初心濟世﹐而用宵小之佽助以傷事體﹐——與安石之欲求近功﹐忘其舊學﹐尙法令則稱商鞅﹐言財利則背孟軻也﹐將毋同﹖爾乃遜汝材者周容之﹐髙汝材者忌克之﹔從汝說者揄揚之﹐違汝說者批扞之﹔諱汝過者交歡之﹐懲汝過者沸怒之﹔濟汝敗者掖進之﹐捄汝敗者揃伐之﹐——與安石之鄙老成爲因循﹐棄公論爲流俗﹐異己者爲不肖﹐合意者爲賢人也﹐將毋同﹖爾乃一說不愼﹐而數十輩賢哲之辧興焉﹐而禍殃之及速焉﹔一政不便﹐而數百萬赤子之利竭焉﹐而饑楛之及速焉﹔一趨不端﹐而數十輩憸壬之夫托焉﹐而濡染之及速焉﹔一人不祥﹐而數百年國家之祚損焉﹐而危亡之及速焉﹐——與安石當國﹐使天下之人囂然喪其樂生之心﹐至於羣姦嗣虐﹑流毒四海﹐崇﹑宣之際而禍亂極矣﹐將毋同﹖故曰﹕安石之愎﹐爲萬世之罪人也。《詩》曰「彼人之心﹐於何其臻﹖」是豈不謂非其人而毒世者無已時矣乎﹖

且夫火熾而積其薪﹐塵布而揚其堁﹐宜其滋甚﹐不可復理也。惟儒亦然﹐自老﹑莊﹑楊﹑墨雜而道不明矣﹐自公孫宏之詐而罪又浮於老﹑莊﹑楊﹑墨矣。自管﹑晏﹑儀﹑秦雜而道不行矣﹐自王安石之愎而罪又浮於管﹑晏﹑儀﹑秦矣。自天下以容說爲風尙﹐不師古之儒而師公孫宏之儒矣。自師宏者欺詐乃過之﹐而罪又浮於宏矣。自天下以功利爲經濟﹐不師古之儒而師王安石之儒矣。自師安石者貪愎乃過之﹐而罪又浮於安石矣。於乎﹗宏之病近陰﹐而師宏者陰又生陰焉。安石之病近陽﹐而師安石者陽不成陽焉。陽不陽﹐其人狂﹔其人狂﹐則其政狂﹔其政狂﹐則其國狂。陰生陰﹐其人晦﹔其人晦﹐則其政晦﹔其政晦﹐則其國晦。國狂則必先梗於外﹐後潰於內﹔國晦則必先潰於內﹐後梗於外。於乎﹗充儒而不儒之盡﹐則必外梗內潰然後已。《詩》曰「君子如怒﹐亂庶遄沮。君子如祉﹐亂庶遄已。」是豈不望於崛起之英矣乎﹖

是故君子治詐以醇﹐治愎以通。爾乃言不違衷﹑行不離則﹐名不震物﹑實不私己﹐入不蹈寂﹑出不逐囂﹐髙不悔亢﹑卑不羞懦﹐款款乎其實也﹐慺慺乎其恭謹也﹐職職乎其不眩於物而愉愉乎其有以自得也﹐是謂醇儒。《詩》曰「淑人君子﹐其儀不忒。其儀不忒﹐正是四國。」非醇儒而能若是乎﹖爾乃可與道古﹐可與宜今﹐可與循常﹐可與馭變﹐可與樹賢﹐可與鉏姦﹐可與守約﹐可與理繁﹐扃扃乎其察也﹐井井乎其不瞀亂也﹐翹翹乎其拔於儕俗而恢恢乎其百舉不過也﹐是謂通儒。《詩》曰「秉國之鈞﹐四方是維﹐天於是毗﹐俾民不迷。」非通儒而能若是乎﹖是故鄭璞之與周寶﹐魚目之與隋珠﹐罷牛之與騏驥﹐蜥蜴之與神龍﹐則有間矣﹔醇儒之與詐儒﹐通儒之與愎儒﹐更有間矣。而惜乎儒之爲世詬病久矣﹗積詬病生惶惑﹐積惶惑生混淆﹐積混淆生武斷﹐積武斷生滅裂﹐以爲儒則必詐爾﹑必愎爾﹐惡睹所謂醇邪﹑通邪﹖升丘陵而不能望遠﹐則曰「𨿽有泰山﹐吾不欲觀之矣」﹔航斷港絕潢而不能至於海﹐則曰「天下本無海焉」﹐於是因其詐者梗其醇者﹐因其愎者梗其通者﹐因其儒而不儒者﹐梗其儒而庶幾聖﹑庶幾賢者﹐——《書》曰「火炎昆岡﹐玉石俱焚」﹐可乎哉﹖

儒解下

浮邱子曰﹕乾坤﹐一儒不儒之運也。古今﹐一是非之場也。凡爲儒者﹐毋言我是﹐而眾咸信﹔毋言物非﹐而眾鹹降﹔毋言道降﹐而眾咸敬﹔毋言世污﹐而眾咸悚﹕此儒之盛也。下此則不得不以儒之是非戰一代﹐且以儒之是非戰千代﹑萬代。而以儒爲詬病者﹐則更狐其心﹑虎其翼﹑蜂其目﹑鶯其舌﹐以不儒之是非戰儒於一代﹐且以不儒之是非戰儒於千代﹑萬代。《詩》曰「溫溫恭人﹐如集於木。惴惴小心﹐如臨於谷。戰戰兢兢﹐如履薄冰。」是故儒者常退不勝﹐而不儒者常悍然其勝之。推不儒者之所以悍然其勝之﹐曷故也﹖則有膚廓之說﹐則有枝離之說﹐則有狂蠱之說﹐則有褊小之說﹐則有猜忌之說﹐則有詭祕之說。

膚廓之說維何﹖昔齊景公以尼溪田封孔子﹐晏嬰進曰﹔「自大賢之息﹐周轍旣衰﹐禮樂缺有間﹐孔子盛容飾﹐繁登降之禮﹑趨詳之節﹐累世不能殫其學﹐當年不能究其禮。若欲用之以移齊俗﹐非所以先細民也。」於乎﹗此膚廓之說也。而天下後代以雜施條教號令爲經濟﹐而怪道徳不適於用﹐以粗了簿書錢穀爲材桀﹐而嘆禮樂不可復興﹔以趨營時好﹑弋取羣譽爲不偏不易﹐而薄譚古昔﹐稱先王迂闊而遠於事情﹐入朝而惟恐其不靜者﹐因之矣。

枝離之說維何﹖昔子路使子羔爲費宰﹐子曰「賊夫人之子。」子路曰「有民人焉﹐有社稷焉﹐何必讀書然後爲學﹖」於乎﹗此枝離之說也。而天下後代不學無術﹐而膺君父之重寄﹔目不知書﹐而享人世之殊榮﹔觀書識字﹐動輒錯繆﹐而濫宰輔之私心薦剡﹐俾朝廷之名器冗濫者﹐因之矣。

狂蠱之說維何﹖昔李斯言於秦皇曰「陛下創大業﹐建萬世之功﹐固非愚儒所知。今諸生不師今而學古﹐以非當世﹐惑亂黔首﹐人聞令下﹐各以其學議之﹐入則心非﹐出則巷議。如此弗禁﹐則主勢降乎上﹐黨與成乎下。」於乎﹗此狂蠱之說也。而天下後代與中禁貴人度其然否﹐弗亮其衷以成公道﹔與薦紳先生角其異同﹐弗降其容以就名理﹔與聳道肩﹑持風議者申其禁錮﹐弗寬其典﹐以羅織天下善類﹐且飽其毒以剗削斯文元气者﹐因之矣。

褊小之說維何﹖昔陸賈時時前說稱《詩》《書》﹐漢皇罵之曰「乃公居馬上得之﹐安事《詩》《書》﹖」於乎﹗此褊小之說也。而天下後代泥祖宗之陋制﹐而廣己造大則不能﹔唾聖哲之成言﹐而飾非拒諫則甚便﹔矜薄伎之勝人﹐而流爲國勢民風則成衰末﹐聘私智之不然﹐而及於子孫黎民則生厲階者﹐因之矣。

猜忌之說維何﹖昔孔融名重海內﹐與禰衡更相贊揚﹐衡謂仲尼不死﹐融答顏回復生﹐曹操遂收融並妻子皆殺之。於乎﹗此猜忌之說也。而天下後代聞一非常之原﹐則心生緯繣﹔見一不世之材﹐則力出擠排﹔法聖賢而立於朝﹐則訾其爲僞學﹔抱遺文而適於野﹐則疑其倡流言者﹐因之矣。

詭祕之說維何﹖昔仇士良教其黨以固權寵之術﹐曰﹔「天子不可令閒﹐常宜以奢靡娛其耳目﹐無暇更及他事﹐愼勿使之讀書﹑親近儒臣﹐彼見前代興亡﹐心智憂懼﹐則吾輩疎斥矣。」於乎﹗此詭祕之說也。而天下後代搜羅瑣屑以資獻納﹐而典﹑謨﹑訓﹑誥不以聞﹔阿諛太平以賣容悅﹐而水﹑旱﹑兵﹑戈不以告﹔左右使令以伺其出入﹐而老成威重不與其間﹔是非摧錯以移其愛憎﹐而師儒宿望頓生其巇者﹐因之矣。

於乎﹗是六說者﹐因之不如勝之﹐勝之不如化之。化之維何﹖曰﹕以儒之眞邊幅化膚廓﹐以儒之眞脈落化枝離﹐以儒之眞旨趣化狂蠱﹐以儒之大規摹化褊小﹐以儒之大眷屬化猜忌﹐以儒之大气槪化詭祕。是故體如山嶽﹐用如雷電﹐望之不見﹐卽之不斂﹐眞邊幅也﹔直如繩墨﹐諧如角宮﹐橈之不亂﹐理之不空﹐眞脈落也﹔味如醴泉﹐輝如珵美﹐釋之不能﹐珍之不已﹐眞旨趣也﹔倡如鳳響﹐導如麟蹤﹐當之不讓﹐出之不窮﹐大規摹也﹔邇如一軀﹐遠如一堂﹐厥聲以實﹐則莫不臧﹐大眷屬也﹔捲如尺寸﹐放如尋丈﹐斯代斯人﹐則指諸掌﹐大气槪也。眞且大﹐則不儒者𨿽勝之﹐惡在其爲能勝之﹖惡在其久而不能化之﹖是故不儒者常勝而不勝﹐儒者常不勝而勝。且夫不勝而勝者﹐能自治也﹐能自勝也。《詩》曰「相在爾室﹐尙不愧於屋漏。」言自治也。又曰「柔亦不茹﹐剛亦不吐。不侮鰥寡﹐不畏彊禦。」言自勝也。自治然後治人﹐自勝然後勝人﹐能勝然後能化﹐能化然後儒之能事畢。𨿽蠻貊之邦可行也﹐州裏云乎哉﹖𨿽千齡萬代之久不衰也﹐一瞬云乎哉﹖

直解上

浮邱子曰﹕太上曰純直﹐其次曰勁直﹐又其次曰瑣直﹐又其下曰飾直。

所謂純直者﹐學足以辧義利之閒﹐道足以系天人之脈。未進﹐主敬之﹔旣進﹐主倚杖之。未言﹐主信之﹔旣言﹐主歡忻之。爾乃益其所無﹐則主不以爲驕﹔爾乃破其所執﹐則主不以爲戇﹔爾乃探其所諱﹐則主不以爲伺﹔爾乃扼其所騁﹐則主不以爲逼﹔爾乃洗其所習﹐則主不以爲刻。其事印乎其言﹐昭昭如也。其言傳乎其心﹐怡怡如也。其片語單詞﹐近裏著己﹐融一人於其中﹐而熄千百人之交口聚訟於其外﹐廣廣如也。《書》曰「朝夕納誨﹐以輔臺徳。」純直以之。

所謂勁直者﹐理足以塞羣枉之路﹐气足以扶眾正之標﹐言足以吐風霜之稜。主有愆謬﹐則面折之﹐而無能阿﹔臣下有凶擅﹐則以身挺擊之﹐而無能辟。巧令孔壬有羽翼﹐則建議椾除之﹐而無能容﹔宦官﹑宮妾﹑俳優﹑侏儒有指使﹐則大聲暴白之﹐而無能匿。於乎﹗千羊之皮﹐不如一狐之腋﹔千人之諾諾﹐不如一士之諤諤。爾乃以主之聖狂爭﹐故翊翊乎閉其邪也。爾乃以民之利病爭﹐故磑磑乎吐其實也。爾乃以國之隆替爭﹐故閔閔乎聳其危也。爾乃以身之去畱爭﹐故扃扃乎唱其先也。爾乃以命之生死爭﹐故廩廩乎起其懦而健其決也。《書》曰「有言逆於汝心﹐必求諸道。」勁直以之。

所謂瑣直者﹐心不能通古今﹐材不能司歙辟﹐口不能宣善敗﹐貪祿而嬉遊﹐居職而瑟縮。將欲嘿邪﹖則自愧其無能。將欲昌言邪﹖則又懼其禍殃不測。爾乃捃拾猥褻之故﹐以爲老於事物也。爾乃鋪張無稽之聽﹐以爲長於風議也。爾乃擠排微末之員﹐苛禁不得志之人﹐以爲不黨也。爾乃上屢傾朝廷之賞﹐而下自別於有司﹑百執事之班﹐以爲不屍其官也。以管窺天自謂智﹐以錐刺地自謂工﹐捨泰山而察秋毫自謂妙﹐捨雷霆而效虫語自謂通。是故辧有揀也﹐而暗於大要﹔責可謝也﹐而難與有成。《詩》曰「惟邇言是聽﹐惟邇言是爭。」瑣直以之。

所謂飾直者﹐心不能盟天神﹐口不能吐忠信﹐沿智而得詐﹐傳正而成奇﹐挾忌而生訐﹐飽毒而爲能。對於主有所難焉﹐爾乃沽名而自利之﹔出於羣有所批扞焉﹐爾乃蓄怨而雪之。沽名而自利之﹐苟可以章主過﹑成己名者﹐無不爲也﹐爾乃虧主而自聖之。蓄怨而雪之﹐苟可以坐人刑誅﹑快己私忿者﹐無不爲也﹐爾乃血人而自肥之。虧主而自聖之﹐不惟顚倒於官評也﹐又徼幸於史策也﹐爾乃欺一代以欺萬代。血人而自肥之﹐不惟不抵其罪辜也﹐又借口於朝廷憲典也﹐爾乃杖君父以酬恩仇。《詩》曰「盜言孔甘﹐亂是用餤。」飾直以之。

之四直者﹐因於天而有之﹐肖於人而出之﹐揆所向而納之﹐驗所及而竟之。純直生於上古﹐勁直生於中古﹐瑣直生於下古﹐飾直生於不古﹐此爲因於天而有之。純直存乎其性﹐勁直存乎其骨﹐瑣直存乎其見﹐飾直存乎其態﹐此爲肖於人而出之。惇大之國﹐純直托焉﹔彊武之國﹐勁直托焉﹔褊小之國﹐瑣直托焉﹔瞀亂之國﹐飾直托焉﹕此爲揆所向而納之。與純直者處﹐其主仁﹔與勁直者處﹐其主義﹔與瑣直者處﹐其主或然或否﹔與飾直者處﹐則焉往而不爲其所賣﹖此爲驗所及而竟之﹐於乎﹗尙愼旃哉﹗

之四直者﹐劑之貴以其平﹐制之貴以其比﹐序之貴以其別﹐証之貴以其微。毋使勁直忌純直而排之﹐毋使瑣直難勁直而不快之﹐毋使飾直雜於純直﹑勁直之間而浸移之﹐此爲劑之以其平。使純直者藥勁直以勿卞急﹐使勁直者樹瑣直以勿褊小﹐使純直﹑勁直者繩飾直以勿弔詭探奇﹐此爲制之以其比。視純直者如心膂﹐視勁直者如爪牙﹐視瑣直者如犬馬﹐視飾直者如蟊賊﹐此爲序之以其別。去流心﹐然後毋以純直爲腐﹔去躁气﹐然後毋以勁直爲梗﹔去纖計﹐然後毋以瑣直爲中﹔去遁情﹐然後毋以飾直爲好。此爲証之以其微。於乎﹗尙愼旃哉﹗

之四直者﹐廣其路﹐可以收純直﹑勁直焉﹔積其用﹐可以鑄瑣直﹑飾直焉。老成忠懇﹐純直也﹐而君子曰「野人能言郭氏﹐得善惡之明徵﹔董公遮說漢王﹐系興亡之大要。」一說之的﹐與老成異乎﹖骨鯁廷爭﹐勁直也﹐而君子曰「緹縈女子之賤﹐上書立除肉刑﹔安民石工之微﹐鐫字恐附碑末。」一念之激﹐與骨鯁異乎﹖《詩》曰「𨿽有絲麻﹐無棄菅蒯。𨿽有姬姜﹐無棄蕉萃。」此爲廣其路以收之。毛舉細故﹐瑣直也﹐而君子曰「作股肱耳目﹐必如禹﹑臯﹔保威命明徳﹐必如周﹑邵。」上以大體求﹐下敢以毛舉進乎﹖描摹近似﹐飾直也﹐而君子曰「厭辧言寵利﹐必如伊尹﹔去便辟側媚﹐必如伯冏。」上以實際求﹐下敢以描摹進乎﹖《詩》曰「毋教猱升木﹐如塗塗附。君子有徽猷﹐小人與屬。」此爲積其用以鑄之。於乎﹗尙愼旃哉﹗

直解中

浮邱子曰﹕能納誨之謂直。能犯顏之謂直。能觸忌諱之謂直。能封駁誥敕之謂直。能排羣駭﹑伸獨斷之謂直。能令權貴膽落﹑佞幸色沮之謂直。能令兒童走卒以其姓字爲國气勢之謂直。能令夷狄盜賊憚而不敢突﹐聞其名而不敢侮之謂直。能令人主驟聞而怒其言﹐繼而致其敬﹐事亟而思其言﹐思而致其悔之謂直。

凡自智而愚人﹐自聖而不下人﹐內無上下古今在心﹑而號稱蓋世不可復加﹐外騰訕笑怨詈在世﹑而貌作守中不可輕橈者﹐此大病也。凡略神聖之名而朴其稱﹐如先生之教弟子而董其成﹔了於天人王霸之辧﹐而撢討血脈不差累黍﹔熟於動止起訖之幾﹐而指畫事勢如其約束者﹐此大益也。此之謂能納誨也。古之人有能之者﹕伯益誨啟﹐仲虺誨湯﹐傳說誨武丁﹐伊尹誨太甲﹐太公誨武王﹐周公誨成王﹐此可誨則誨而一其徳者也﹐此誨君之正脈也。孔子﹑孟子誨列邦之君﹐此有悲閔之心而不忍不誨者也﹐此誨君之變局也。其在《抑》之詩曰「於乎小子﹗未知臧否。匪手攜之﹐言示之事。匪面命之﹐言提其耳。」夫呼其君爲「小子」﹐至摯也﹔示之事﹐提其耳﹐至嚴也。今有能師其意者﹐必居正體道者也﹐必端莊儼恪而使人敬﹑溫厚和平而入人深者也﹐必以堯舜其君爲志﹑不堯舜其君爲己恥者也﹐必名實加於上下﹑取重盈廷而不吾媟者也﹐必不吾疑則舉而措之﹑不吾然則捲而懷之者也。

凡席尊榮而雄顧視﹐處佚樂而肆指揮﹐伉厲守髙﹐而挾雷霆之威﹐以詟服上下左右四旁﹔耽盤忘反﹐而借宮府之深﹐以障塞人間是非利頓者﹐此大病也。凡輸肝剖膽而毋能僞﹐激於道義﹑溢於气而毋能平﹐以身試於不測之悲駭﹐而全軀命﹑保妻子非其所樂聞﹐以危言發深居簡出之聾瞶﹐而天地晦﹑萬物耗非其所得已者﹐此大益也。此之謂能犯顏也。古之人有能之者﹕龍逄犯桀﹐比干犯紂﹐此犯而得慘報者也﹐此𨿽慘報而光景賴以不墜也。鬻拳犯楚子﹐茅蕉犯秦皇﹐此犯而得彊從者也﹐此𨿽彊從而骨理賴以不斷也。其在《柏舟》之詩曰「薄言往愬﹐逢彼之怒。」《桑柔》之詩曰「我生不辰﹐逢天憚怒。」夫逢其怒而毋鈞其悅﹐節至苦﹑義至長也。今有能師其意者﹐必不憚勢者也﹐必純固髙亮而亡遷思回慮之惑者也﹐必聞君之過﹑如垢污在身而莫能滌者也﹐必行一暖昧﹑吐一甘言而得貴官要人不爲者也﹐必不吾疑則爲朝廷之藥石﹑不吾然則爲千齡萬代之龜鑑者也。

凡有情故而不以告﹐有意向而不以白﹐有憂患而不以同﹐有錯繆而不以受﹐有遺忘而不以憶﹐有匱敗而不以補者﹐此大病也。凡摘君之伏則得之﹐料君之往則中之﹐止君之愚則聳之﹐正君之誤則維之﹐窺君之巇則塞之﹐洗君之毒則割之者﹐此大益也。此之謂能觸忌諱也。古之人有能之者﹕晏嬰諫景公於外朝﹐梁丘據諫景公於內房﹔據有忌諱而狎﹐嬰無忌諱而忠也。尹鐸諫簡子﹐質於眾中﹔韓厥諫簡子﹐必於無人之所。厥有忌諱而巧﹐鐸無忌諱而正也。賈誼諫文帝﹐則曰﹔「生爲明帝﹐沒爲明神。」主生之時而勗其死﹐誼無忌諱﹐而文帝不以爲狂﹐文帝不以忌諱罪誼﹐而尙論誼者乃深以爲幸也。劉向諫成帝﹐則曰「移於外親﹐降爲皂隸。」國存之時而慮其亡﹐向無忌諱﹐而成帝不以爲戚﹐成帝不以忌諱罪向﹐而尙論向者乃深以爲幸也。其在《節南山》之詩曰「憂心如惔﹐不敢戲談。國旣卒斬﹐何用不監﹖」旣而曰「家父作誦﹐以究王洶。式訛爾心﹐以畜萬邦。」夫立於「不敢戲談」之朝﹐而表其作誦之名﹐有道君子之所敬也。今有能師其意者﹐必精白乃心者也﹐必脫略形迹﹑屏除邊幅者也﹐必眾皆支吾竄匿而我積不能忍者也﹐必天命人心迫之﹑使不得不破其蔀而攻其莠者也﹐必不吾疑則引爲股肱心膂之重﹑不吾然則告吾心於皇天后土﹑證吾心之理於仁聖賢人﹑而足以自存者也。

凡惟其出入而莫予閒﹐惟其操縱而莫予理﹐惟其低昂而莫予折﹐惟其輕重而莫予持﹐惟其喜怒而莫予箴﹐惟其與奪而莫予準者﹐此大病也。凡君所不足其躬則拾之﹐君所不實其裏則詗之﹐君所不修其名則策之﹐君所不鈞其情則式之﹐君所不愼其言則醒之﹐君所不便其令則障之者﹐此大益也。此之謂能封駁誥敕也。古之人有能之者﹕齊景公令三出而職計莫之從﹐令三出而士師莫之從﹐此封駁之所由以始也﹐可以教天下之凡爲職計﹑凡爲士師者也。漢王嘉以丞相封還詔書﹐鐘離意以尙書僕射封還詔書﹐此封駁之所由以盛也﹐可以教天下凡爲丞相﹑凡爲尙書僕射者也。唐制凡詔敕有不便﹐準封駁﹐是故袁髙﹑許孟容﹑崔植﹑鄭肅﹑韓飲﹑韋宏景﹑狄兼謩﹑蕭仿﹑鄭公輿﹐並以給事中封還敕書。此互事而知其相帥爲封駁者也﹐可以教天下凡爲給事中者也。宋制凡詔敕有不便﹐準封駁。是故王安石擢李定爲監察禦史裏行﹐而宋敏求﹑蘇頌﹑呂大臨並以中書舍人繳還詞頭。此一事﹐知其不已於封駁者也﹐可以教天下凡爲中書舍人者也。其在《烝民》之詩曰「出納王命﹐王之喉舌。」旣而曰「衮職有闕﹐惟仲山甫補之。」夫以出納王命爲榮﹐而以衮職有闕﹑不克補之爲懼﹐知榮知懼﹐社稷蒼生之所利賴也。今有能師其意者﹐必聰明警戒﹑筋信骨彊者也﹐必非禮非義不可以使者也﹐必操持綱紀﹑愛惜名器而左計詭遇不行者也﹐必知王命之在天下與吾道之在天下﹑共其吉凶消長者也﹐必不吾疑則吾以善其出納之職﹑不吾然則寧告無罪於淸議﹐不可苟容於侍從左右之班者也。

凡國有危難而君不安﹐君有惶惑而臣不詳﹐君不揣臣之底裏而亟則倚杖之﹐臣不止君之瞀亂而亟則順從之者﹐此大病也。凡臣識足以料其幾﹐毋迷於方﹔臣材足以居其總﹐毋遷於眾﹔臣議足以定其謀﹐毋獵於次﹔臣志足以凝其神﹐毋橈於守者﹐此大益也。此之謂能排羣駭﹑伸獨斷也。古之人有能之者﹕漢患諸呂﹐而陸賈斷以將相和調﹐則士豫附﹔吳畏曹瞞﹐而周瑜斷以爲國家除殘去穢。幸而有賈﹑瑜其人也﹐不幸而無賈﹑瑜其人﹐則國气豈不爲人所奪邪﹖宋逼於澶州﹐而寇準斷以親徵﹔明危於也先﹐而於謙斷以京師爲天下根本。幸而有準﹑謙其人也﹐不幸而無準﹑謙其人﹐則朝議豈不爲人所輕邪﹖其在《載馳》之詩曰﹔「大夫君子﹐無我有尢。百爾所思﹐不如我所之。」《小旻》之詩曰﹔「如彼築室於道謀﹐是用不潰於成。」夫眾思﹐不可毋集也﹔而築室道謀﹐不可毋戒也。今有能師其意者﹐必老成深慮而有度者也﹐必不與羣行羣止﹑一其气槪者也﹐必平居不以先人﹑及乎倉卒則變應寬裕而不少窘促者也﹐必大君早物色之而未盡知其人﹑及乎樹功名節義於舉世帖耳寒心之秋﹐然後憑依之而厚爲敬禮之者也﹐必不吾疑則上以紓君父之亟而下以減民物之痛﹑不吾然則有策而不見用﹑有心而不見許﹐𨿽吾之傷而不爲吾之恥者也。

凡君側有匪﹐而君不見﹔君自謂無匪﹐而臣不見﹔臣不見君側之匪﹐而與爲和同﹔臣見君側之匪﹐而仍與爲和同者﹐此大病也。凡臣骨足以植其體﹐毋有詘服﹔臣气足以昌其辧﹐毋有抵塞﹔臣智足以淸其類﹐毋有嘗試﹔臣勇足以成其名﹐毋有折辱者﹐此大益也。此之謂能令權貴膽落﹑佞幸色沮也。古之人有能之者﹕霍光廢賀立宣﹐而嚴延年劾其廢立之罪﹔桓溫屯中堂吹警角﹐而王恬劾其不敬之罪﹕此不以落其膽邪﹖假令當代無延年﹑無恬﹐則權貴豈復知有名分邪﹖黃皓操弄威柄以誤漢﹐而終董允之世﹐不敢爲非﹔昆侖奴杖擊羣臣以辱宋﹐而憚蔡興宗方嚴﹐不敢侵媟﹕此不以沮其色邪﹖假令當代無允﹑無興宗﹐則佞幸豈復知有繩檢邪﹖其在《巷伯》之詩曰「取彼譖人﹐投畀豹虎。豺虎不食﹐投畀有北。有北不受﹐投畀有昊。」夫設言以亟其死亡之甚﹐是乃哀矜而懲創之也。今有能師其意者﹐必戰勝於理道者也﹔必丰稜气岸特出者也﹔必牛驥不同載﹐冰炭不同室﹐而未能化之則思其所以處之者也﹔必取證現在之非﹐逆撢後來之禍﹐而蚤計熟籌﹐擊斷昌明者也﹔必不吾疑則能爲吾君驅除異類﹐不吾然則天下受其害﹐我乃不幸而徒獲知人﹑知言之名者也。

凡臣貴其官而行不貴﹐臣貴其行而名不貴﹔臣有撟激之行﹐而國因之以梗﹔國無歸往之臣﹐而君亦因之以輕者﹐此大病也。凡臣淸足以惠其下﹐毋使削弱﹔臣介足以和其下﹐毋使噪迫﹔臣剛足以齊其下﹐毋使慘戚﹔臣峻足以說其下﹐毋使震駭者﹐此大益也。此之謂能令兒童走卒以其姓字爲國气勢也。古之人有能之者。曰盧懷愼﹐爲伴食宰相﹔曰魯宗道﹐爲魚頭參政﹔盧阿而魯毅也。曰桓典﹐爲聰馬禦史﹔曰趙霈﹐爲鵝鴨諫議﹐趙瑣而桓特也。國不以桓﹑魯重邪﹖桓﹑魯重﹐則凡爲盧﹑趙者皆輕﹐此其爲天道之所以在人邪﹖曰魏徵﹐爲田舍翁﹔曰韋宙﹐爲足穀翁﹐魏朴而韋鄙也。曰馮道﹐爲長樂老﹔曰包拯﹐爲閻羅包老﹐馮阤而包整也。國不以魏﹑包重邪﹖魏﹑包重﹐則凡爲韋﹑馮者皆輕﹐此其爲人心之所以不死邪﹖其在《大東》之詩曰「周道如砥﹐其直如矢。君子所履﹐小人所視。」夫小人恆窺君子之行檢以爲聲稱﹐是故君子亟自振刷爲貴也。今有能師其意者﹐必好修姱節﹐在垢不染者也﹔必不猶人﹐又不離人者也﹔必心愈苦而道愈腴﹐行愈奇而气愈昌者也﹔必不因眾多之譽而損實以誇﹐不因歲年之久而摧剛爲柔者也﹔必不吾疑則與斯代斯人享其聲稱﹐不吾然則垂光史策﹐而俾讀書論世﹐欷歔太息﹐以爲古之所難﹑今之所希者也。

凡執其危疑而不定﹐苟其粉飾而不支﹐靦其面目而不悔﹐賣其宗祏而不卹﹐坐令姦宄撢知虛實之故而反謂我國太鮮人材﹐本非英雄樹立慷慨之气而反謂外寇難與爭鋒者﹐此大病也。凡气如風霜之厲﹐體段如柱石之不可傾橈﹐聞之則使人气降﹑思之則使人志降﹑謀之則使人術降﹑敵之則使人禮降者﹐此大益也。此之謂能令夷狄﹑盜賊憚而不敢突﹐聞其名而不敢侮也。古之人有能之者﹕汲黯在位﹐而淮南以之寢謀﹔田千秋相﹐而匈奴聞而笑之。非淮南怯而匈奴狂也﹐乃黯正而千秋佞也。是故黯爲漢之社稷臣不愧也﹐君子不可以不爲黯也。韓﹑範在邊﹐而西賊爲之破膽﹔章惇黜斥﹐而遼主稱善者再。非西賊愚而遼主智也﹐乃韓﹑範忠而惇否也。是故韓﹑範爲宋之社稷臣不愧也﹐君子不可以不爲韓﹑範也。其在《泮水》之詩曰「翩彼飛鴞﹐集於泮林。食我桑葚﹐懷我好音。」《長髮》之詩曰「如火烈烈﹐則莫我敢曷。苞有三蘗﹐莫遂莫達。」夫曰「莫我敢曷」﹐俾心有所恐懼也﹔曰「懷我好音」﹐俾中心說而誠服也。今有能師其意者﹐必端言蠕動﹐可爲法則者也﹔必文經武緯﹐足以及遠者也﹔必吾道義之脈﹐貫乎凡有血气而被乎無垠者也﹔必威稜之極則莫不震爲雷霆﹐名之極則莫不尊爲日星河嶽者也﹔必不吾疑則能發揮體用本末﹑聯九州四海爲一情﹐不吾然則吾末如之何﹐而天下萬代有鳴其冤而弔其用之不昌者也。

凡執其左見而不悟﹐循其過舉而不更﹐騁其大心而不降﹐騰其虛焰而不反﹐禁錮天地所生挺特之材﹐而不爲兩間畱其元气﹐罷斥盈庭議論所深許與之人﹐而不爲百爾復其公道者﹐此大病也。凡過如日月之食﹐意見如浮雲之翳於須臾﹔持之則深閉固拒﹐馴之則生其樂易﹐塞之則卽聾從昧﹐扣之則發其光明者﹐此大益也。此之謂能令人主驟聞而怒其言﹐繼而致其敬﹔事亟而思其言﹐思而致其悔也。古之人有能之者﹕陳靈不用泄冶之言而殺之﹐靈負冶﹐冶不負靈也。朱云請斬張禹﹐攀殿折檻﹐漢成帝大怒而卒解﹔陽城論裴延齡﹐伏閣不去﹐唐徳宗大怒而卒解。且夫成帝﹑徳宗﹐非能大賢於靈也﹐而冶得其不幸﹐云﹑城得其不幸而幸﹐是故君子不可以不爲云﹑城也。袁紹不用田丰之言而殺之﹐紹負丰﹐丰不負紹也。王猛謂慕容垂爲禍本﹐至垂亂而苻堅乃思猛言。張九齡惡安祿山有反相﹐至祿山亂而唐明皇乃思九齡言。且夫苻堅﹑明皇非能大賢於紹也﹐而丰得其不幸﹐猛﹑九齡得其不幸而幸﹐是故君子不可以不爲猛﹑九齡也。其在《子衿》之詩曰「靑靑子衿﹐悠悠我心。縱我不往﹐子寧不嗣音﹖」《墓門》之詩曰「夫也不良﹐歌以訊之。訊予不顧﹐顚倒思予。」夫曰「顚倒思予」﹐事勢之窮而必轉也﹔曰「寧不嗣音」﹐忠厚之至而亡以復加也。今有能師其意者﹐必洞天人﹐箸仁義者也﹔必積誠感悟﹐優遊漸漬﹐而不悲激者也﹔必有愛君之心﹐無亟功近名之雜者也﹔必孤行其意於人間﹐卽不得名公巨人有力之口以營捄之﹐而恃天地日月不晦盲之精神以燭之者也﹔必其言白而得行﹐則爲功於斯代斯人﹔其言白而仍不行﹐則終其身不怨天﹑不尢人﹐無所往而易其心理气槪者也。

悲夫﹗芝蘭生於空林﹐不以無人而不芳。樗穀生於道左﹐枝葉披紛﹐而行人以蔭其旁。是故頌禱之說繁﹐則納誨者亡其人﹔諧媚之態工﹐則犯顏者亡其人﹔揣摩之術熟﹐則觸忌諱者亡其人﹔惟阿之習久﹐則封駁誥敕者亡其人﹔理勢之辧降﹐則排羣駭﹑伸獨斷者亡其人﹔門竇之私最﹐則權貴膽落﹑佞幸色沮者亡其人﹔搢紳之望輕﹐則以其姓字爲國气勢者亡其人﹔素所蓄積難可倚杖﹐則能令夷狄﹑盜賊不敢突侮者亡其人﹔至誠不以陶鑄君之寤寐﹐則能令人主驟而怒﹑繼而敬﹑亟而思﹑思而悔者亡其人。孔子曰「人之生也直﹐罔之生也幸而免。」孟子曰「不信仁賢﹐則國空虛。」於乎﹗直則不罔﹐罔則不仁賢﹐不仁賢則國非其國﹐可不悚乎﹗

直解下

浮邱子曰﹕凡直之道﹐存乎主者三﹐存乎臣者三。傾恩澤﹐能養士﹐然後直﹔闊度量﹐能容物﹐然後直﹔隆禮數﹐能求眾﹐然後直。此謂存乎主者三。惇儒雅﹐能立本﹐然後直﹔居利祿﹐能克己﹐然後直﹔秉義气﹐能勝羣﹐然後直。此謂存乎臣者三。

「傾恩澤﹐能養士」維何﹖曰﹕養之也有十厚﹐養之而效也有三徵。十厚維何﹖一曰納之庠序以厚其品﹐二曰崇之師儒以厚其規﹐三曰申之孝弟以厚其性﹐四曰嫻之《詩》《書》以厚其學﹐五曰激之廉恥以厚其節﹐六曰導之忠義以厚其气﹐七曰辟之異端以厚其坊﹐八曰察之庶物以厚其術﹐九曰擢之寒微以厚其恩﹐十曰捐之非毀以厚其信。三徵維何﹖一曰祖宗仁慈﹐而直臣盈於子孫之朝﹐此其徵﹔二曰太平包孕﹐而直臣挺於危難之秋﹐此其徵﹔三曰羣賢容與﹐而直臣觸於姦雄之焰﹐此其徵。

「闊度量﹐能容物」維何﹖曰﹕容之也有十抑﹐容之而效也有三美。十抑維何﹖一曰毋自聖以抑其狂﹐二曰毋雜聽以抑其棼﹐三曰毋計校以抑其吝﹐四曰毋猜忌以抑其惑﹐五曰毋怙過以抑其撟﹐六曰毋顓功以抑其貪﹐七曰毋大意以抑其浮﹐八曰毋成見以抑其偏﹐九曰毋外心以抑其詭﹐十曰毋後言以抑其反。三美維何﹖一曰虛衷以考直理﹐於是乎禮﹑樂﹑兵﹑刑得其序也﹐此其美﹔二曰名徳以通直類﹐於是乎智﹑仁﹑勇﹑藝得其所也﹐此其美﹔三曰和气以合直符﹐於是乎山川鬼神得其福也﹐此其美。

「隆禮數﹐能求眾」維何﹖曰﹕求之也有十詳﹐求之而效也有三利。十詳維何﹖一曰道髙難合﹐不可毋詳於交﹔二曰才隱難測﹐不可毋詳於察﹐三曰骨勁難柔﹐不可毋詳於用﹔四曰气正難俯﹐不可毋詳於受﹔五曰疏逖難切﹐不可毋詳於訪﹔六曰微末難伸﹐不可毋詳於問﹔七曰木訥難辧﹐不可毋詳於意﹔八曰肫摯難名﹐不可毋詳於性﹔九曰老成難捷﹐不可毋詳於徳﹔十曰簡括難冗﹐不可毋詳於言。三利維何﹖一曰屈於大賢之直﹐而伸於萬物之上﹐此其利﹔二曰成於匹夫之直﹐而信於天下之廣﹐此其利﹔三曰采於盈廷之直﹐而照於九重之深﹐此其利。

「惇儒雅﹐能立本」維何﹖曰﹕本有十匱﹐能立本也有三載。十匱維何﹖一曰匱於濁﹐則質地之恥﹔二曰匱於枵﹐則文物之恥﹔三曰匱於倚﹐則材慮之恥﹔四曰匱於餒﹐則道擔之恥﹔五曰匱於媚﹐則骨榦之恥﹔六曰匱於醜﹐則顏狀之恥﹔七曰匱於邪﹐則名教之恥﹔八曰匱於亂﹐則門戶之恥﹔九曰匱於隨﹐則聲气之恥﹔十曰匱於素﹐則衾影之恥。三載維何﹖一曰大器可以載道﹐載道者不折﹐不折者直﹔二曰堅節可以載事﹐載事者不遷﹐不遷者直﹔三曰積行可以載名﹐載名者不辱﹐不辱者直。

「居利祿﹐能克己」維何﹖曰﹕己有十封﹐能克己也有三樹。十封維何﹖一曰封於愛﹐則多猗違﹔二曰封於畏﹐則多避忌﹔三曰封於靡﹐則多嗜好﹔四曰封於嗇﹐則多蹇滯﹔五曰封於庸﹐則多沿襲﹔六曰封於雜﹐則多蕪累﹔七曰封於獨﹐則多晏安﹔八曰封於同﹐則多牽掣﹔九曰封於迷﹐則多昧沒﹔十曰封於怠﹐則多頹喪。三樹維何﹖一曰運降不可以毋樹天﹐樹天者毋褻於天﹐毋褻於天者直﹔二曰材弱不可以毋樹人﹐樹人者毋枉於人﹐毋枉於人者直﹔三曰基薄不可以毋樹物﹐樹物者毋艷於物﹐毋艷於物者直。

「秉義气﹐能勝羣」維何﹖曰﹕羣有十汩﹐能勝羣也有三系。十汩維何﹖一曰汩於性﹐則毋能髙明﹔二曰汩於學﹐則毋能光大﹔三曰汩於識﹐則毋能燭遠﹐四曰汩於說﹐則毋能考中﹔五曰汩於例﹐則毋能參互﹔六曰汩於俗﹐則毋能挺特﹔七曰汩於情﹐則毋能貞亮﹔八曰汩於量﹐則毋能廣博﹔九曰汩於气﹐則毋能健決﹔十曰汩於態﹐則毋能激卬。三系維何﹖一曰﹕優於略者﹐小體之所不能碎﹔小體之所不能碎者﹐大體之所系﹔大體之所系者直。二曰﹕絜於志者﹐私道之所不能穢﹔私道之所不能穢者﹐公道之所系﹔公道之所系者直。三曰﹕凝於神者﹐患气之所不能塞﹔患气之所不能塞者﹐元气之所系﹔元气之所系者直。

於乎﹗主聖﹐國之福也﹐臣直﹐主之福也。能造直﹐莫如聖﹐能造聖﹐莫如直。致十厚﹐則獲三徵﹔致十抑﹐則獲三益﹔致十詳﹐則獲三利﹕是謂主聖國福。去十匱﹐則成三載﹔去十封﹐則成三樹﹔去十汩﹐則成三系﹕是謂臣直主福。舜告禹曰「予違﹐汝弼﹐汝無面從﹐退有後言。」髙宗告傅說曰「乃言惟服﹐乃不良於言﹐予罔聞於行。「於乎﹗禹豈其退有後言﹖而舜戒之。傅說豈其不良於言﹖而髙宗勉之。是謂聖能造直。仲虺告湯曰「能自得師者王﹐謂人莫己若者亡。好問則裕﹐自用則小。」周公告成王曰「小人怨汝﹑詈汝﹐則皇自敬徳。厥愆﹐曰朕之愆。」於乎﹗湯豈不聖﹖而仲虺懼其弗尊師。成王豈不賢﹖而周公懼其弗畏民。是謂直能造聖。若乃拒直而弗內﹐禁圉天下好直者而弗使之申﹐是謂主不聖不造直﹐是謂國亡福。譽聖以自容﹐號召天下羣譽聖者以自多其黨﹐是謂臣不直不造聖﹐是謂主亡福。

悲夫﹗李斯分主過以取尊用﹐公孫宏偕羣約以貢阿諛﹐此譽聖以自容者也。昔有之﹐今亦有之。李林甫借仗馬以塞諫爭﹐王安石結禦史以知雜事﹐此號召天下羣譽聖者以自多其黨也。昔有之﹐今亦有之。夏桀殺龍逢﹐商辛剖比干﹐此彊暴之主而拒直者也﹐禁圉天下好直者也。昔有之﹐今如不欲有之。漢武帝疏汲黯﹐唐憲宗謫韓愈﹐此英明之主而拒直者也﹐禁圉天下好直者也。昔有之﹐今如不欲有之。夫其如不欲有之﹐此曷故也﹖則曰﹕直可僇乎﹖而俾直而受僇以成其名乎﹖盍畱其身而以不僇僇乎﹖而俾其不僇之僇甚於僇乎﹖而俾其在我操縱轉移之手乎﹖而俾其無斯須慘戚之禍﹐有歲月沈滯之憂﹐以不知其所窮年乎﹖而俾其爲風霜之所剝蝕﹐塵沙之所覆壓﹐千搖萬兀﹐不可枝撐乎﹖則又曰﹕直可貶乎﹖而俾直而受貶以樹其怨乎﹖盍畱其官而以不貶貶乎﹖而俾其不貶之貶甚於貶乎﹖而俾其奔走後先﹐長在於人之下風乎﹖而俾其進無可紀之績以駑頓之﹐退無可耕之田以羈絆之乎﹖而俾其爲室家之所徧謫﹐朋友之所絕交﹐道孤身老﹐不一得其當乎﹖

《詩》曰「日居月諸﹐照臨下土。乃如之人兮﹐逝不古處。」夫照臨不能日月﹐而好爲不古處之事﹐猶可說也。今之好直旣不古處﹐今之拒直亦不古處﹐不可說也。是何也﹖今之拒直奇於昔﹐而毒於昔。昔以辧﹐今以意﹔昔以焰﹐今以計。辧好勝﹐勝傷理。意好忍﹐忍傷情。焰生戾﹐戾害陽。計生蠱﹐蠱害陰。是故去辧去焰﹐直乃不倦﹔去意去計﹐直乃不累﹔毋勝毋戾﹐直乃攸利﹔毋忍毋蠱﹐直乃攸敍。

仁解

浮邱子曰﹕天下皆知不仁之爲害﹐不知仁而不仁之害。柔聲軟色﹐性行乃賊。厚貌深情﹐心計乃兵。有恥毋振﹐血气乃盡。有怒毋發﹐威稜乃竭。甘其言詞﹐實則忨我﹔悅其面命﹐行莫能果。紆徐而退﹐焉知向往﹖弟靡而流﹐失所倚杖。是故君子不貴仁人之度﹐不貴仁人之名。度可彊爲﹐名可恣行。

孟子曰「今有仁心﹑仁聞﹐而民不被其澤﹐不可法於後世者﹐不行先王之道也。」先王之道﹐有仁必有學﹐有仁必有義。是故學爲仁鏡﹐義爲仁輿﹔匪鏡曷燭﹖匪輿曷趨﹖是故講習以符節﹐克復以悚神﹐析非以就是﹐去偏以適均﹐樹其天﹐閒其人﹐剖其似﹐歸其眞﹐是謂有仁有學。和平而骨特﹐肫摯而力舉﹐方絀而必伸﹐可往而勿止﹐洪其猷﹐鉏其鄙﹐直其气﹐禦其侮﹐是謂有仁有義。

是故好仁不好學﹐嬰兒已爾﹔好仁不好義﹐婦寺已爾。嬰兒不知政﹐其病也必至於乘輿濟人﹑布囊施錢。婦寺不知國﹐其病也必至於宋襄﹑徐偃﹐踣而後已。且夫宋襄﹑徐偃之懦﹐秦皇﹑漢武之暴﹐厥踣鈞也﹔乘輿﹑布囊之陋﹐羅鉗﹑吉网之凶﹐厥恥鈞也。嬰兒之仁以恥終﹐婦寺之仁以踣終。

《詩》曰「人知其一﹐莫知其他。」然則誇仁之利而忘其病者﹐可不誡乎﹖是故君子毋愚﹐毋瑣﹐毋曲﹐毋悸﹐毋意膠於物﹐毋力短於事﹐毋機閉於時﹐毋气小於類﹐乃可以仁﹐乃不疵累﹐乃祗乃裕﹐乃昌其世。

禮解

浮邱子曰﹕太上制禮﹐其次守禮﹐其下冒禮。曷冒乎爾﹖腹險貌柔﹐是謂冒溫。骨脆色莊﹐是謂冒嚴。計奇辧緩﹐是謂冒和。心熱气馴﹐是謂冒恬。識盲守固﹐是謂冒壹。情僞體折﹐是謂冒謙。力單步卻﹐是謂冒愼。腹肥狀陋﹐是謂冒廉。

凡冒必有名﹐名必有害。曷名乎爾﹖揣摩得名﹐牽連得名﹐顚倒得名﹐其諸小人而狡者與﹗曷害乎爾﹖害官常以及國本﹐害國本以及士習﹐害士習以及人材﹐其諸小人而潰者與﹗《書》曰「象恭滔天。」夫象恭者﹐冒之謂﹔而滔天者﹐罪大惡極之謂。對天冒敬﹐對神冒哀﹐則郊廟之地皆描畫之工。對父冒孝﹐對君冒忠﹐則倫紀之場皆機阱之巧。《詩》曰「人而無禮﹐胡不遄死﹖」夫無禮者﹐聖人賢人猶能教之﹔而冒禮者﹐吾惡從折之乎﹖是故魚毋就餌﹐鳥毋就羅﹐毋爲冒者所賣而不考其誰何﹔毋俾一二人倡冒於前﹐萬千人踵冒於後﹐而耀其采﹐揚其波。

是故冒必有術﹐術必有傳﹐傳必有歧﹐歧必有恥。且夫天下可冒者﹐獨禮乎哉﹖匡衡冒《詩》﹐楊雄冒《易》﹐蘇威冒《孝經》﹐趙普冒《論語》﹐謂之歧。王莽冒周公﹐曹操冒文王﹐殷深源冒管﹑葛﹐王介甫冒稷﹑契﹐謂之恥。冒以傳冒﹐歧以傳歧﹐恥以傳恥﹐則何益之有焉﹖有王者作﹐取冒者刀鋸之可也。王者不作﹐有聖人之徒出焉﹐誅冒者以《春秋》之筆可也。

訓勞

浮邱子曰﹕聖人勞而天下寧﹐賢人勞而天下理﹐噪人勞而天下竟﹐魗人勞而天下恥。孟子曰「雞鳴而起﹐孳孳爲善者﹐舜之徒也。雞鳴而起﹐孳孳爲利者﹐跖之徒也。」夫舜之徒亦雞鳴而起﹐跖之徒亦雞鳴而起﹔舜之徒亦孳孳﹐跖之徒亦孳孳﹐宜其在伯仲之間矣﹐然而若霄壤隔焉﹐若冰炭之不可以同器而藏焉﹐若朝菌之於冥靈﹑蜉蝣之於龜鶴焉。因是以思﹕與舜之徒鈞其勞者﹐有本故也﹔與跖之徒鈞其勞者﹐無本故也。有子曰「君子務本﹐本立而道生。」如之何其可以無本也﹖

爾乃天人弗析﹐古今弗蓄﹐是非善敗弗斷﹐輕重緩亟弗熟。未嘗析之﹐彊欲舉之﹔未嘗蓄之﹐彊欲吐之﹔未嘗斷之﹐彊欲成之﹔未嘗熟之﹐彊欲精之。爾乃卒不能舉之﹑吐之﹑成之﹑精之﹐則又歧其識﹐詭其情﹐多其數﹐聳其名﹐小其察﹐苛其比﹐騰其頑﹐固其鄙。昔秦皇以衡石量書﹐日夜有呈﹐不中呈不得休息﹐孰與禹惜寸陰﹑文弗暇食矣乎﹖蘇秦﹑張儀學縱橫之術﹐至掘地爲坎下說﹐令鬼谷泣沾衿﹐孰與孔絕韋編﹑孟斷機杼矣乎﹖語曰「二人異路﹐東趨西步。千里之行﹐不相知處。」是故禹﹑文勞而淳意得﹐秦皇勞而天地盲﹔孔﹑孟勞而大道白﹐蘇﹑張勞而人物賤。然則秦皇之道何道也﹖是吏胥之道而已矣。蘇﹑張之道何道也﹖是妾婦之道而已矣。

吏胥之道在文深﹐文深之道在法厲﹐法厲之道在斫性。妾婦之道在容悅﹐容悅之道在粉飾﹐粉飾之道在欺天。是故天子以吏胥之道治天下﹐是帥天下之人材爲吏胥而已矣﹔大臣以妾婦之道治天下﹐是帥天下之人心爲妾婦而已矣﹔天下之人材爲吏胥﹐是以簿書期會爲文經武緯而已矣﹔天下之人心爲妾婦﹐是以聲音笑貌爲臣忠於孝而已矣﹔以簿書期會爲文經武緯﹐是終日鉤稽﹐終日奔走﹐手提足轉﹐目竭耳疲﹐而不可裨於社稷蒼生而已矣﹔以聲音笑貌爲臣忠子孝﹐是終日揣摩﹐終日曲折﹐俯拾仰取﹐左縈右度﹐而不可對於上下神祇而已矣。

是故君子不貴無根之木﹐不貴無翼之飛﹐不貴無本之勞﹐貴有本而事物得其歸。所謂有本而事物得其歸者﹐簿書期會之外有規摹焉。《詩》《書》載籍﹐益其智也﹐於是乎可爲博物多文之人﹔天地民物﹐大其擔也﹐於是乎可爲戡亂致治之人。爲博物多文之人則不陋﹐爲戡亂致治之人則不窘。不陋不僒﹐然後毋爲吏胥之人材﹐然後毋爲吏胥之天下。聲音笑貌之內﹐有骨理焉﹕發彊鯁固﹐直其气也﹐於是乎可爲犯顏敢諫之人﹔沈靜專一﹐矢其衷也﹐於是乎可爲仗節死難之人。爲犯顏敢諫之人則不萎﹐爲仗節死難之人則不辱。不萎不辱﹐然後毋爲妾婦之人心﹐然後毋爲妾婦之天下。

孔子曰「十室之邑﹐必有忠信。」故自三代之衰﹐訖於漢﹑唐﹑宋﹑明﹐然而累朝皆有文學﹑幹濟﹑骨鯁﹑節義之人。析言之﹐則漢之興也﹐文學多於幹濟﹐節義多於骨鯁﹐而幹濟﹑骨鯁時亦有之。唐之興也﹐文學﹑幹濟多於骨鯁﹑節義﹐而骨鯁﹑節義時亦有之。宋﹑明之興也﹐文學﹑骨鯁﹑節義多於幹濟﹐而幹濟時亦有之。總言之﹐則累朝時亦有吏胥﹑妾婦其人者。然而文學﹑幹濟多於吏胥之材﹐骨鯁﹑節義多於妾婦之心。是何也﹖考其上之所以鼓天下者﹐不以吏胥﹑妾婦之道來﹔考其下之所以塞明詔而媚一人者﹐不盡以吏胥﹑妾婦之道往。是故漢﹑唐﹑宋﹑明之天下﹐淸濁純駁彊半之天下也﹐然而君子猶取節焉。

且夫吳王好劍客﹐百姓多創瘢﹔楚王好細腰﹐宮中多餓死。是故君子靜思天下風气之所萌芽﹐則由君詔其臣﹐師課其弟﹐父趣其子﹐兄約其季。不曰其它﹐曰文深而已矣﹐法厲而已矣﹐斫性而已矣﹔曰容悅而已矣﹐粉飾而已矣﹐欺天而已矣。是故其外如虎﹑如狐﹑如鬼﹑如神﹐其內如聾﹑如瞽﹑如枯﹐如癃。不知博物多文是何底裏﹐不知戡亂致治是何材用﹐不知犯顏敢諫是何勁特﹐不知杖節死難是何忠赤﹔而喁喁然操其薄伎﹑鄙心﹑曲辭﹑左計﹐朝思之而夕以補﹐少爲之而老不輟﹐一唱百和﹐道薄風頹﹐是惡得不變爲吏胥﹑妾婦之天下也哉﹖

《書》曰「我聞吉人爲善﹐惟日不足﹐凶人爲不善﹐亦惟日不足。」古之所謂凶人﹐我之所謂吏胥﹑妾婦也。毋爲吏胥之天下﹐則刑政可理﹐禮樂可興﹔不然﹐則大體不得不裂﹐元气不得不傷﹐四時百物不得不慘。毋爲妾婦之天下﹐則天日可格﹐鬼神可享﹔不然﹐則內蠱不得不作﹐外侮不得不侵﹐九州四海不得不沸。是故吏胥勞則多事﹐多事則多竇﹐多竇則不可補﹐不可補則𨿽有善者無如之何﹔妾婦勞則多態﹐多態則多妖﹐多妖則不可憑﹐不可憑則乾坤或幾乎息矣。《書》曰「作徳心逸日休﹐作僞心勞日拙。」於乎﹗僞不期勞勞自至﹐勞不期拙拙自至﹐拙不期壞壞自至﹐壞不期竭竭自至。危哉﹗危哉﹗如之何弗思哉﹖

訓通

浮邱子曰﹕通貴邪﹖執貴邪﹖貴通維何﹖爾乃因勢而利導之。因勢利導﹐故操縱如意﹔操縱如意﹐故與民宜之﹔與民宜之﹐故有帥必從﹔有帥必從﹐故下無欺遁﹔下無欺遁﹐故往而有成。貴執維何﹖爾乃壹意而孤行之。壹意孤行﹐故聲色峭厲﹔聲色峭厲﹐故彊民就我﹔彊民就我﹐故兩情榛梗﹔兩情榛梗﹐故用法舛馳﹔用法舛馳﹐故激而爲敗。我聞在昔﹐管夷吾柄政於齊﹐通貨積財﹐富國彊兵﹐與俗同好醜﹐故其稱曰「倉廩實﹐則知禮節﹔衣食足﹐則知榮辱﹔上服度﹐則六親固﹔四維張﹐則軍令行。」下令於流水之原﹐使民於不爭之官。不爲不可成﹐不求不可得﹐不處不可久﹐不行不可復。俗所欲﹐因予之﹔俗所否﹐因去之。因禍而爲福﹐轉敗而爲功。貴輕重﹐愼權衡。故能霸諸侯﹐一匡天下。夷吾卒﹐齊國遵其政﹐常彊於渚侯。我聞在昔﹐王介甫柄政於宋﹐據經術以伸獨斷﹐修泉府以收利權﹐借咎﹑夔以釣時名﹐祖桑﹑劉以爲智術﹔於是新法並興﹐騷動天下﹐瘡痍載路﹐怨毒成仇。然而介甫文過飾非﹐黨同伐異﹐以俠少環辧爲可用﹐以老成惇厚爲無能﹔以敗常害民爲果敢﹐以抱道憂國爲姦邪﹐以祖宗爲不足法﹐以天變爲不足畏﹐以人言爲不足卹。介甫卒﹐章惇﹑蔡京興紹述之說﹐而宋之元气掃地以盡矣。是故夷吾柄政而通﹐用以興齊﹔介甫柄政而執﹐用以亡宋。

孔子曰「可與共學﹐未可與適道﹔可與適道﹐未可與立﹔可與立﹐未可與權。」夫孔子之所謂可與權﹐聰明而聖知之﹑大而化之之謂也﹐夷吾不能也﹔然而其通也足以興﹐吾安所得聖於夷吾者邪﹖孔子之所謂可與立﹐擇善而固執之﹑篤而行之之謂也﹐介甫不能也﹔是故其執也足以亡﹐吾安所得賢於介甫者邪﹖是故《韶》《衛》不並奏﹐冠屨不同藏﹐枘鑿不能入﹐通﹑執不相當。遁﹐所以功﹐所以興。曷謂也﹖通﹐故利病周詳﹔利病周詳﹐故朝野一體﹔朝野一體﹐故有譽無謗﹔有譽無謗﹐故邇至遠歸﹔邇至遠歸﹐故太平以蒸。執﹐所以罪﹐所以亡。曷謂也﹖執﹐故利病否鬲﹔利病否鬲﹐故朝野相挖﹔朝野相挖﹐故有謗無譽﹔有謗無譽﹐故邇違遠沸﹔邇違遠沸﹐故患害以仍。

君子求去患害而致太平﹐故去執從通。求去執從通﹐故審於三者之用。三者之用曷謂也﹖一曰審積﹐二曰審眾﹐三曰審變。凡俗之敝也﹐有積之數年而恭然﹐有積之數十年而恭然﹐有積之數百年而恭然。積之數年﹐故根實未大﹔根實未大﹐故枝葉鮮少﹔枝葉鮮少﹐故揃剔最易。積之數十年﹐故根實漸牢﹔根實漸牢﹐故枝葉披紛﹔枝葉披紛﹐故揃剔較難。積之數百年﹐故根實盤互﹔根實盤互﹐故枝葉彌滿﹔枝葉彌滿﹐故揃剔大窘。君子謂數十年之積﹐以揃剔數年之積者揃剔之﹐不惟弗揃剔也﹐又滋蒙焉﹔數百年之積﹐以揃剔數十年之積者揃剔之﹐不惟弗揃剔也﹐又滋蒙焉。君子懼其蒙也﹐則得其所以揃剔斯積者也﹕絜其積之所甘而予之﹐蘇其積之所苦而塞之。絜其積之所甘而予之者﹐匪我予物也﹐物予物也。蘇其積之所苦而塞之者﹐匪我塞物也﹐物塞物也。我予物﹐故受者疑﹔物予物﹐故受者恆。受者恆﹐故日用飲食便﹔日用飲食便﹐故無所於消沮閉藏﹔無所於消沮閉藏﹐故包羞叢悔者寡。我塞物﹐故聞者恐﹔物塞物﹐故聞者平。聞者平﹐故艸竊姦宄息﹔艸竊姦宄息﹐故無所於撥剌橈亂﹔無所於撥刺橈亂﹐故省事蓄用者眾。此謂審積。

凡民之梗也﹐有及於一鄕之眾而囂然﹐有及於一國之眾而囂然﹐有及於天下之眾而囂然。及於一鄕之眾﹐故朋姦有幾﹐朋姦有幾﹐故律令必行﹔律令必行﹐故炯戒可振。及於一國之眾﹐故朋姦漸廣﹔朋姦漸廣﹐故律令必逃﹔律令必逃﹐故炯戒罕入。及於天下之眾﹐故朋姦太盛﹔朋姦太盛﹐故律令不到﹔律令不到﹐故炯戒大窮。君子謂一國之眾﹐以炯戒一鄕之眾者炯戒之﹐不惟弗炯戒也﹐又滋飾焉﹔天下之眾﹐以炯戒一國之眾者炯戒之﹐不惟弗炯戒也﹐又滋飾焉。君子懼其飾也﹐則得其所以炯戒乎斯眾者也﹕湣其眾之愚而勿迫蹙之﹐導其眾之靈而勿牿亡之。湣其眾之愚而勿迫蹙之者﹐匪姑息之愛云爾﹐刀鋸鈇鉞不忍執愚者而僇之也。導其眾之靈而勿牿亡之者﹐匪須臾之效云爾﹐仁義中正以積漸而擢斯人於淫非之地也。不忍執愚者而僇之﹐故禁网疏闊﹔禁网疏闊﹐故閭閻自由﹔閭閻自由﹐故飽暖不輟﹔飽暖不輟﹐故薄惡細故不爲害﹔薄惡細故不爲害﹐故聖君賢相毋用察。以積漸而擢斯人於淫非之地﹐故道齊必懄﹔道齊必懄﹐故愧悔易動﹔愧悔易動﹐故革面洗心﹔革面洗心﹐故不畱舊染之污﹔不畱舊染之污﹐故令毋嚴﹑法毋峻﹐而民惟新。此謂審眾。

凡气數之替也﹐有臣下知而主上不知之變﹐有黎庶知而臣下不知之變﹐有造化知而人世不知之變。臣下知而主上不知之變﹐故諫爭必中﹔諫爭必中﹐故創巨痛深﹔創巨痛深﹐故極而可轉。黎庶知而臣下不知之變﹐故視聽如晦﹔視聽如晦﹐故孽蓄災生﹔孽畜災生﹐故慘而弗樂。造化知而人世不知之變﹐故消息難言﹔消息難言﹐故發遲禍重﹔發遲禍重﹐故蹶而不振。君子欲知主上所不知之變﹐則必知臣下所能知之變﹔欲知臣下所不知之變﹐則必知黎庶所能知之變﹔欲知人世所不知之變﹐則必知造化所能知之變。毋以其驟奪其習﹐毋以其一陵其萬﹐毋以其微釀其巨﹐毋以其偏壞其公。毋以其驟奪其習﹐故長於調劑﹔長於調劑﹐故時勢緩急得中﹔時勢緩急得中﹐故事不憤而物不怒。毋以其一陵其萬﹐故工於拊循﹔工於拊循﹐故順其所爲而驅之﹔順其所爲而驅之﹐故物樂吾用而不吾戾。毋以其微釀其巨﹐故尺寸無所於爭﹔尺寸無所於爭﹐故豁達大度足以服人﹔豁達大度足以服人﹐故恩厚而義自維之。毋以其偏壞其公﹐故議論無所於必﹔議論無所於必﹐故以意見傅會訓典者知所止﹔以意見傅會訓典者知所止﹐故九土之受其病也淺。此謂審變。

於乎﹗訓俗而不審積﹐猶火銷膏而責其照幽也﹐猶寒累時而厭霜降﹑溫兼旬而厭冰釋也﹐猶癰疽生而禁其膿血勿聚也。馭民而不審眾﹐猶治繩而急也﹐猶使連雞俱止於棲也。幹气數而不審變﹐猶教饑者以貧窶自安﹐毋與以橡菽而飽之﹔貴溺者以擠墜自致﹐毋與以纏索而援之也。猶以一衣擬寒暑﹐一味擬酸鹹﹐而不知其功用節次相反也。是故君子審於三者之用則通﹐不則執。《詩》曰「左之左之﹐君子宜之。右之右之﹐君子有之。維其有之﹐是以似之。」譽通也夫﹗《易》曰「眇能視﹐跛能履。履虎尾﹐咥人﹐凶。武人爲於大君。」誡執也夫﹗

𨿽然﹐通可尙也﹐而有不可尙也。柔其梗槪﹐美其香澤﹐多其將順﹐熟其揣摩﹐是謂以阿邑爲通。執不可尙也﹐而有可尙也。刪其頗僻﹐起其盲滯﹐蘇其倦怠﹐去其畏葸﹐是謂以果毅爲執。以阿邑爲通﹐故正气萎﹔正气萎﹐故濡染及﹔濡染及﹐故人材下。以果毅爲執﹐故正气張﹔正气張﹐故扞衛足﹔扞衛足﹐故國脈長。君子喜乎智察而通也﹐非喜乎阿邑而通也﹔惡乎彊圉而執也﹐非惡乎果毅而執也。子產爲政莫如猛﹐諸葛戒主愼無赦﹐其諸果毅而執者乎﹖武子盡言國不容﹐少正反是躬受僇﹐其諸彊圉而執者乎﹖張良用計乃多中﹐姚崇救時豈易得﹖其諸智察而通者乎﹖公孫順上背羣約﹐味道處事持兩端﹐其諸阿邑而通者乎﹖君子窺於通﹑執之品﹐而古今升﹑降之感﹐渠能已於懷乎﹖渠能已於懷乎﹖

浮邱子卷五尙變

浮邱子曰﹕事有積之已久則獘﹐而守之以固則枯﹐壞之已甚則匱﹐而處之以暗則愚。振之以大聲疾呼則訾其激﹐而荒之以流心佚志則厚其羞﹔料之以深識蚤計則嫌其噪﹐而亟之以頹光倒景則郁其憂。無以﹐則尙變乎﹗

孔子目﹕「齊一變﹐至於魯。魯一變﹐至於道。」孟子曰「由今之道﹐無變今之俗﹐𨿽與之天下﹐不能一朝居也。」荀子曰「國亂而治之者﹐非案亂而治之之謂也﹐去亂而被之以治。人污而修之者﹐非案污而修之之謂也﹐去污而易之以修。」董子曰「琴瑟不調﹐甚者必攺而更張之﹐乃可鼓也。爲政而不行﹐甚者必變而更化之﹐乃可理也。」是故君子不能毋尙變。

尙變云何﹖爾乃君毋過尊而自比於天地之大﹐毋當其以天地爲號焉﹐自一態。及其隱而自傷﹐乃不天地之規摹焉﹐又一態也。而降其禮數使不鬲﹐遏其丰采使不露﹐融其意指使不獵﹐揉其心气使不突﹐是爲變神聖其君﹑驕恣閃鑠之槪﹐而愔愔乎其和平之。

爾乃臣毋過庳而下同於犬馬之賤﹐毋當其以犬馬爲使焉﹐自一情。及其起而相責﹐乃不犬馬之功用焉﹐又一情也。而優其體統使不褻﹐聳其骨榦使不剉﹐作其廉恥使不垢﹐卹其勞苦使不困﹐是爲變徒隸其臣﹐指爲咳唾之槪﹐而觥觥乎其光大之。

爾乃大臣毋席尊榮以慢小臣﹐毋小其職掌﹐乃並其聰慧气力而一例小之也。而苟有疑難必以詢﹐苟有愆尢必以補﹐苟有辧論必以察﹐苟有教迪必以受﹐是爲變掩跨小臣﹑蹲夷踞肆之槪﹐而抑抑乎其孫讓之。

爾乃小臣毋畏譴呵以媚大臣﹐毋大其爵秩﹐乃並其神理骨榦而一例大之也。而苟有麾斥必以折﹐苟有欺飾必以發﹐苟有材慮必以告﹐苟有節目必以詳﹐是爲變從諛大臣﹑便嬛綽約之槪﹐而嶽嶽乎其挺持之。

爾乃禮天地山川上下神祗﹐毋飾其恭而懷其侮也。而上有日星雲物之變﹐則震動駭汗而生悔過之心﹔下有旱潦兵戈之慘﹐則痛哭流涕而降罪己之詔﹔言不貴苟諱﹐行不貴苟遷﹐我不貴苟勝﹐物不貴苟訾﹕是爲變縱志罷體﹑偃蹇自得之槪﹐而戰戰乎其夙夜祗懍之。

爾乃鑑上下古今善敗得喪﹐毋涉其故而忘其新也。而上思堯﹑舜相傳之聖﹐則怵惕中夜﹐而守危微之言﹔下思漢﹑唐自立之賢﹐則慷慨大廷﹐而破因循之習﹔事不貴苟襲﹐理不貴苟歧﹐效不貴苟得﹐力不貴苟休﹕是爲變刳心塞慮﹑憒眊弗理之槪﹐而扃扃乎其聰明警戒之。

爾乃金枝玉葉﹐毋安坐而享飽暖之福也。而教之稼穡以懄其男﹐教之紡績以懄其女﹔懄然後有養﹐有養然後國以不貧。是爲變不耕而食﹑不織而衣之槪﹐而汲汲乎時其力作﹐以勞苦蓄積之。

爾乃印累綬若﹐毋非分而貽名器之辱也。而教之《詩》《書》以習其義﹐教之《禮》《樂》以習其文﹐習然後有覺﹐有覺然後人以不賤。是爲變手不識編﹑目不識丁之槪﹐而斌斌乎置之儒流以爾雅深厚之。

爾乃國故毋有所枝離禁忌﹐而不以告人也。而是則與天下臣民共其趣向﹐非則與天下臣民共其﹤忄典﹥墨﹐功則與天下臣民共其歡忻﹐過則與天下臣民共其懲創。是爲變上下相疑﹑大小相鬼之槪﹐而章章乎其光明洞自之。

爾乃民情毋有所增飾隱閉﹐而不以上聞也。而良則使九重深拱生其豫說﹐莠則使九重深拱生其咨嗟﹐慕則使九重深拱生其沖和﹐怨則使九重深拱生其恐惶。是爲變視聽不詳﹑血脈不屬之槪﹐而綴綴乎其切循把握之。

爾乃子愛黎元﹐毋口惠而實不至﹐毋實不至而自誇其口惠也。而惟仁心足以載其仁聞﹐勿以大君而幹百姓之譽﹔惟仁政足以載其仁心﹐勿以末流而愧三代之行。是爲變發言施政﹐短修曲倚之槪﹐而款款乎其摯行之。

爾乃品第人物﹐毋貌取而心不與﹐毋心不與而自智其貌取也。而惟骨气足以樹其軀幹﹐勿以和同而釣一時之說﹔惟理道足以樹其骨气﹐勿以錯謬而受千秋之譏。是爲變辧材授官﹑剽察捷得之槪﹐而祗祗乎其固存之。

爾乃大道毋限以人﹐苟得其人﹐毋限以分也。而曹司末秩不走勢焰﹐而能辧徳﹑力﹑王﹑霸者﹐我則時其顧問以周詳﹔山林小民不慕聞達﹐而能料天人陰陽者﹐我則時其搜采以儲用。是爲變所見不離左右侍從﹑所聞不離尋常瑣屑之槪﹐而恢恢乎其開廣之。

爾乃公器毋假以人﹐苟非其人﹐毋假以事也。而韋布無稱﹐不歷數年而猥予以髙官厚糈者﹐我則誡其積羞以敗名﹔文莫差可﹐不核躬行而猥望以丰功駿烈者﹐我則誡其據危以僨事。是爲變求材不量精粗美醜﹑求治不量淺深緩亟之槪﹐而沈沈乎其從容之。

爾乃公輔毋自其歲月資格爲之也。而練而後精者﹐羣材也﹐非材桀也﹔邇而後信者﹐羣彥也﹐非彥聖也。則曷不拔材桀於壯盛之年﹐血腴而有以密其思﹐力果而有以勝其事﹔識彥聖於風塵之外﹐時來而有以長其羣﹐權重而有以濟其世乎﹖是爲變捨朝气﹑用暮气之槪﹐而磑磑乎及其筋信骨彊以鼓舞之。

爾乃將帥毋自其宗藩世冑爲之也。而親而後許者﹐弱植也﹐非駿雄也﹔貴而後顯者﹐小具也﹐非宿望也。則曷不起駿雄於艸廬之中﹐靜觀而有以踔其識﹐熟籌而有以妥其計﹔收韜略於宿望之士﹐呼眾而有以倡其義﹐決勝而有以成其能乎﹖是爲變挾私道﹑廢公道之槪﹐而豤豤乎本其心傾節折以豁達之。

爾乃樞密宜選老成忠謇﹐以厚其徳﹑直其義也。而君有長也﹐必善居之而不以驕﹔君有短也﹐必曲責之而不以愎﹔君有喜也﹐必豫防之而不以溺﹔君有怒也﹐必折衷之而不以橫。是爲變從意惟謹﹑屏气惟喘之槪﹐而廩廩乎其克樹立之。

爾乃封圻宜兼文武幹濟﹐以鴻其體﹑實其用也。而國有疑也﹐必智斷之而不以懸﹔國有驟也﹐必戡定之而不以驚﹔國有匱也﹐必補葺之而不以畱﹔國有恥也﹐必昭雪之而不以伏。是爲變受任惟苟﹑舉事惟瑣之槪﹐而矗矗乎其獨英峙之。

爾乃諫議毋自其薄伎細故爲之也。而格君心之非以觀其誠﹐折姦雄之焰以伸其直﹐植天地之經以守其正﹐杜門戶之私以示其大。是爲變捃拾瑣屑﹑覬覦非分之槪﹐而振振乎其激卬之。

爾乃守令毋自其下流小夫爲之也。而裁州郡之繁以並其權﹐引英俊之譽以重其選﹐積歲年之久以考其績﹐辟三公之路以拔其尢。是爲變奔奏微末﹑震懾上官之槪﹐而倡倡乎其蘇援之。

爾乃是非愛憎之指﹐毋不相首尾而亂其常也。而君子有正直之言﹐則敬其是﹐而訾議不作﹔小人有姦邪之術﹐則絀其非﹐而橈滑不成﹔君子有薦舉之人﹐則致其愛﹐而許與不休﹔小人有傾軋之狀﹐則止其憎﹐而猜忌不入。是爲變眩惑名實﹑支離摧錯之槪﹐而分分乎其主宰之。

爾乃刑賞予奪之柄﹐毋不相維系而窒其用也。而君子有杖節死難之忠﹐則優其賞﹐而善良皆勸﹔小人有辱國殃民之詐﹐則正其刑﹐而姦慝皆懲﹔君子有出奇濟變之智﹐則厚其予﹐而英俊皆往﹔小人有蓄疑敗謀之蠢﹐則邀其奪﹐而媠謾皆逃。是爲變遷就功罪﹑姑息嫗煦之槪﹐而嚴嚴乎其比屬之。

爾乃輕重貴賤之等﹐毋封己見以成倒置也。而詞華之選治其末﹐勿寵之以其異數﹐勿冠之其絕倫﹐勿章之以其廣譽﹐勿屬之以其良圖﹐所以障其末而罔有靡然從風者﹔苟無有靡然從風者﹐則何患材實之不充乎﹖政事之選治其本﹐勿頻之以其唾斥﹐勿吝之以其遷轉﹐勿枯之以其貧窮﹐勿迫之以其遲暮﹐所以勸其本而罔有嗒然喪志者﹔苟無有嗒然喪志者﹐則何患膂力之不剛乎﹖是爲變有善不必錄﹑有錄不必善﹑有勞不必獲﹑有獲不必勞之槪﹐而秩秩乎其知明處當以鈞調之。

爾乃治忽安危之機﹐毋戾眾志以得慘報也。而《詩》《禮》之士識其大﹐勿難之以其迂闊﹐勿郁之以其銷沈﹐勿逐之以其鯁直﹐勿陷之以其疑似﹐所以悖其大而罔有卹身忘國者。苟無有卹身忘國者﹐則何患節義之不昌乎﹖耰鉏之民識其小﹐勿貽之以其災害﹐勿蒙之以其垢污﹐勿開之以其攜貳﹐勿封之以其怨毒﹐所以馴其小而罔有干紀作亂者。苟無有干紀作亂者﹐則何患太平之不終乎﹖是爲變可親而勿親﹑勿親將成離﹐可畏而勿畏﹑勿畏將成梗之槪﹐而肫肫乎其徳厚信矼以護持之。

爾乃毋以黠濟其貪﹐訾廉介之不可爲也。而握柄藉者守其禮﹐勿以恐愒而來遠道之苞苴﹔趣時會者杖其材﹐勿以請寄而通私門之賄賂。是爲變市井其行﹑嗜利無恥之槪﹐而滈滈乎其洗刷之。

爾乃毋以浮濟其奢﹐刺儉嗇之不可堪也。而擁髙爵者顧其名﹐勿以靡文而倡朝野之風气﹐居下流者安其分﹐勿以厚貲而擬公卿之豢養。是爲變婦寺其骨﹑懷安無狀之槪﹐而卹卹乎其鍼灸之。

爾乃愚心愚目﹐毋議智桀而持短長也。而唱導天下所不曉者﹐必有根據﹐而不可謂之奧情﹔排擊天下所不敢者﹐必有憂慮﹐而不可謂之狂焰﹔指揮天下所不能者﹐必有條理﹐而不可謂之空談﹔補捄天下所不顧者﹐必有功效﹐而不可謂之多事。是爲變嘵嘵訾訕﹑暗於大較之槪﹐而睪睪乎條其體用本末以詟服之。

爾乃小慧小能﹐毋耗心神而傷行檢也。而誇陰陽讖緯以爲祕者﹐必有凶事﹐而不可謂之如神﹔編淫詞孅說以爲工者﹐必有壞俗﹐而不可謂之作達﹔好博弈飲酒以爲樂者﹐必有壙職﹐而不可謂之偶然﹔與商賈居奇以爲中者﹐必有賊心﹐而不可謂之無他。是爲變瑣瑣居遊﹑不可教訓之槪﹐而翊翊乎剖其敬怠義欲以箴儆之。

爾乃孔﹑孟尙在人間﹐毋剽其貌而斷其脈也。而上焉者修其典以風世﹐勿降虛禮而欺聖賢之靈爽﹔下焉者修其道以成名﹐勿造膚詞而耀羣愚之瞻聽。是爲變君臣上下不辧聖狂﹐艸茅士子不明體用之槪﹐而卓卓乎奉其可宗以尊行之。

爾乃佛老橫行天下﹐毋沿其說而作其焰也。而智者勿讀其書以致思﹐孰援怪誕而亂經常之大閒﹖愚者勿禮其祀以致虔﹐孰牽福禍而釀風俗之隱憂﹖是爲變峨冠博帶﹑羣師邪說﹐里巷無知﹐羣煽妖術之槪﹐而斷斷乎斥其非類以驅除之。

爾乃科目毋徇文字﹐登進毋涉苟且也。而考其本末於伏處之年﹐必也惇孝弟而洗渫惡﹐杖忠信而振險詖﹐志臯﹑夔而薄遊說﹐法周﹑孔而排異端﹔及乎標其姓氏於朝紳之列﹐必也先經術而後詞藝﹐先材幹而後儀容﹐先徳性而後名譽﹐先操履而後福澤。是爲變士習浮華膚淺之槪﹐而勉勉乎其切磋琢磨以底實之。

爾乃軍旅毋溺宴安﹐訓練毋循故常也。而校其短長於無事之秋﹐必也卽整齊而卜臨陣﹐卽和輯而卜協力﹐卽伎勇而卜勝敵﹐卽忠義而卜衛國﹔及乎捍其危急於兩軍之交﹐必也戒輕發以知所向﹐策先入以示不懦﹐熄謠諑以止羣嘩﹐謬遁逃以堅眾志。是爲變軍容巽懦柔滑之槪﹐而軫軫乎其發彊剛毅以倚賴之。

爾乃府史胥徒毋作鬼蜮於官曹也。而平居所以模範之﹐必也植風骨以塞騫污﹐精鑑照以豁愚盲﹐抑法令以崇體要﹐簡文案以疏節目﹔及乎不得已而左右呼召之﹐必也塞詭使以淸徑竇﹐撢巧構以挫羽毛﹐釋繁稱以斷葛藤﹐禁苛比以銷荼毒。是爲變狐鼠縱橫﹑羣飛刺天之槪﹐而瑟瑟乎其屏營延仰之。

爾乃艸竊姦宄毋藏窟宅於閭裏也。而平居所以教敕之﹐必也正衣冠以除異服﹐倡文學以辟左道﹐毀淫祠以蘇蠱惑﹐驅遊民以肅羣從﹔及乎不可化而與我頡頏之﹐必也聯鄕井以便稽察﹐簡兵勇以快翦除﹐斬渠魁以赦脇從﹐鋤彊暴以安善良。是爲變稂莠披紛﹑羣穢成林之槪﹐而截截乎其芟夷蘊崇之。

爾乃粟米之產﹐毋委以地气而不廣生﹐毋限以農工而不眾作也。而收東南之賦入以藏東南﹐則畱有餘﹐畱有餘則民無病﹔興西北之屯墾以實西北﹐則補不足﹐補不足則國無急。是爲變蜚芻挽粟﹑千搖萬兀之槪﹐而由由乎其便宜之。

爾乃鹽策之利﹐毋蔽以官守而苦約束﹐毋畫以疆界而苦迂滯也。而散天下之鹽以歸之場﹐則必流通﹐必流通則梟無柄﹔計場竈之數以入之課﹐則易鉤稽﹐易鉤稽則利無蠹。是爲變持籌握算﹑左支右吾之槪﹐而穰穰乎其丰裕之。

爾乃沙塞儻莽﹐毋隸我版圖以爲大也。而捐不毛之土﹐以塞遼廓﹔遠不教之人﹐以刪粗醜﹔裁不職之員﹐以黜淫非﹔省不根之費﹐以收靡濫。是爲變好廣務荒﹑遠近無稽之槪﹐而總總乎其鉤攝之。

爾乃海壖隘害﹐毋寄我黎庶以爲眾也。而罷孤懸之地﹐以省駕馭﹔遷痛哭之民﹐以資生活﹐障窺伺之便﹐以止衝突﹔息攻戰之勞﹐以期安集。是爲變茹苦銜辛﹑存亡無著之槪﹐而犀犀乎其拊循之。

爾乃江村丰歉無常﹐毋倍其徵以剝元气也。而申名田之限﹐以黜兼並﹔減不均之賦﹐以蘇貧困﹔建非常之議﹐以振冤滯﹔洗前朝之獘﹐以示更新。是爲變數百年流離沈痼﹑鳩形鵠狀之槪﹐而訴訴乎其潤澤丰美之。

爾乃關市去來無常﹐毋雜其索以成苛政也。而去重復之關﹐以利遄行﹔寬偸漏之禁﹐以厭小察﹔罷無名之稅﹐以說商旅﹔拔不情之蠹﹐以警貪墨。是爲變數千端狂吞虐取﹑虎目狼心之槪﹐而倦倦乎其沐浴消息之。

於乎﹗此四十變者得﹐而亂如不塞﹐治如不興﹐無是理也。《詩》曰「茀厥丰艸﹐種之黃茂。」《書》曰「若顚木之有繇蘗。」循乎《詩》之言﹐丰艸不去而不可以穡也﹐猶之乎獘政不變而不可以國也。循乎《書》之言﹐顚木𨿽甚而可以蘗也﹐猶之乎獘政𨿽甚而可以變也。噫﹗變之時義大矣哉﹗

是故可以毋變而變者﹐新進而噪者也。不可以毋變而不變者﹐老成而怯者也。聞變則駭者﹐無識而陋者也。稍變而畱其半者﹐有志而懈者也。可變則變者﹐智也。不變不止者﹐勇也。變然後宜﹐宜然後利﹐利然後普者﹐仁也﹐義也。是故君子之所謂尙變﹐與衛鞅﹑王安石之所謂尙變﹐同乎﹖異乎﹖鞅不法其故以鉆孝公﹐而秦之禍胎於鞅。安石立異於人以聳神宗﹐而宋之禍胎於安石。玆二子者﹐無開物成務之材﹐騁自用自專之焰﹐本計功謀利之蠹﹐蹙有國有家之脈﹐是惡知君子之四十變﹐有智﹑勇﹑仁﹑義以實其中乎哉﹖鞅云乎哉﹖安石云乎哉﹖

尙特上

浮邱子曰﹕凡物有賤有珍﹐凡人有特有羣。亡所同異﹐謂之羣﹔可與爲善﹐而溺於習﹑牽於俗﹐亦謂之羣。出類拔萃﹐謂之特﹔𨿽在塵坱之中﹐而器局不自小﹐趣向不猶人﹐亦謂之特。《詩》曰「瞻彼阪田﹐有菀其特。」夫阪田﹐崎嶇墝埆之處﹐而貴其有茂特之苗﹐矧乃人乎﹖是故羣鳥嬉遊﹐玄鶴獨守﹔羣魚作隊﹐鯨鯢獨吼。執銓衡以測泰﹑華﹐君子刺其末也﹔執斗斛以量江海﹐君子患其弱也。

是故器博者無近用﹐道長者有遠功﹐志大者喜骨立﹐識踔者羞雷同。毋謂簿書錢谷足了汝事﹐毋謂奔走伺候足罄汝智﹐毋謂長吏虛譽足成汝器﹐毋謂同僚降心足供汝使﹐毋謂柔聲軟態標汝丰裁﹐毋謂旁門曲竇熟汝梯階﹐毋謂和光同塵慁汝是非﹐毋謂陰謀祕計遁汝往來。《易》曰「童觀﹐小人無咎﹐君子吝。」噫﹗惡有童觀而可以輔世長氓者乎﹖是故君子言必稱古今﹐行必準陰陽﹔入必析精微﹐出必理平康﹔我必樹規摹﹐物必遵紀綱﹔气必靖兵刑﹐化必奏冠裳﹔是必伸智桀﹐非必懲懦頑﹔喜必偕忠貞﹐怒必折姦貪﹔邇必竟謳唫﹐遠必肅聽觀﹔順必惇久大﹐逆必捍憂患。孟子曰「五百年必有王者興﹐其間必有名世者。」孟子之所謂名世﹐我之所謂特也。

我之所謂特﹐天下之所謂不然也。是故朝菌不知晦朔﹐蟪蛄不知春秋﹐燕雀不知鴻鵠之舉﹐蝦﹤魚且﹥不知江海之流。智而歧者﹐毀名世不服其教﹔愚而浮者﹐駭名世不揆其繇。大而梟者﹐洶洶焉擠名世以至於墜﹔小而雜者﹐嘈嘈焉議名世而不能休。深而無理者訾名世之節目爲不周詳﹐淺而無見者疑名世之道大不可殫求。滑而不經者﹐笑名世之守中爲太迂腐﹔拘而不廣者﹐料名世之卑棲小其進修。語曰「桀犬吠堯﹐吠所怪也。」夫堯猶不免於吠﹐矧乃操全體大用以丁斯代斯人之末者乎﹖

是故持布鼓過雷門者﹐陋也。奮螳臂當車轍者﹐妄也。管窺天﹑錐測地者﹐隘也。鴟笑鳳﹑蜓嘲龍者﹐慢也。於乎﹗伊尹始乎耕﹐卒乎爲阿衡﹔太公始乎釣﹐卒乎爲尙父。當其晦也﹐疇意之﹖迨其章也﹐乃信之。管仲始乎囚﹐卒乎爲仲父﹔孔子始乎爲委吏﹑爲乘田﹐卒乎爲大司寇﹐攝行相事。當其困也﹐疇卹之﹖迨其亨也﹐乃敬之。蕭何於秦錄錄爲刀筆吏﹐於漢爲相國﹔王猛於桓溫弗就其軍謀祭酒﹐於苻堅爲丞相。當其梗也﹐疇援之﹖迨其通也﹐乃慶之。霍光爲奉車都尉﹐小心無過已耳﹔爲大司馬﹑大將軍﹐則社稷安。蔣琬爲廣都長﹐不治事﹔爲大將軍錄尙書事﹐則羣僚服。當其蓄也﹐疇必之﹖迨其發也﹐乃稱之。孟子曰「故天將降大任於是人也﹐必先苦其心志﹐勞其筋骨﹐餓其體膚﹐空乏其身﹐行拂亂其所爲﹐所以動心忍性﹐增益其所不能。」於乎﹗動心忍性之時而侮我者﹐其人乎﹗知我者﹐其天乎﹗

逆天而爭者理易絀﹐順天而適者業必昌。先人而見者伎易盡﹐後人而爲者效必長。據髙而危者度易損﹐積庳而升者徳必臧。竟進而躁者名易喪﹐將往而愼者身必祥。是故勁弓難張﹐可以摧彊﹔名馬難乘﹐可以任重﹔駿雄難馴﹐可以絕倫﹔聖智難遇﹐可以成務。《詩》曰「山有榛﹐隰有苓。云誰之思﹐西方美人。」於乎﹗西方美人而可作也﹔西方美人而不可作﹐則誰其秉知人之哲﹐創非常之原﹐旣禮異之﹐又枋任之矣乎﹖不禮異之﹑枋任之﹐此當代之恥也﹐則又豈肯不由其道﹐而反貽我之恥矣乎﹖是故炫女不貞﹐炫士不信﹐誇毗求舉者道不尊﹐暴智耀世者性不定﹔據檄乘邪者望不歸﹐美佩無徳者瑞不應﹔借翼遄飛者理不長﹐亡根而榮者景不盛﹔隨踵而立者計不先﹐周容爲度者力不勝﹔化剛爲柔者气不王﹐乍陽又陰者智不淨。

昔王孫賈問於孔子曰「與其媚於奧﹐寧媚於竈﹐何謂也﹖」子曰「不然﹗獲罪於天﹐無所禱也。」是故凡有國有家者﹐以左右侍從爲耳目﹔凡左右侍從無理道者﹐以擅譖愬﹑作威福爲气炎﹔凡出類拔萃者﹐以能繩尺左右侍從有气炎焰之人﹐不入其牢籠攝伏爲品槪﹔凡有气炎不受繩尺者﹐以能訕笑出類拔萃之人﹐因而支離屑越﹑困頓耗瘁之﹐使不得一當其可爲機鋒。是故我之所謂特﹐爲紛紛云云之所謂不然﹐猶可說也﹔爲左右侍從之所謂不然﹐不可說也。是何也﹖左右侍從言必入﹐行必共﹔愛必肥﹐憎必痛﹔簸弄必巧﹐揣摩必中﹔轉折必捷﹐傾壓必重。是故掇蜂則父子間﹐投杼則母子疑﹐拜璧則兄弟梗﹐拾煤則師弟移。塤篪爲鬼蜮﹐則友朋反側﹔薏苡爲明珠﹐則君臣參差。是故蠍譖不可辟﹐蠅營以其羣﹔積羽折車軸﹐飄風挾乾坤﹔心口倒持﹐首尾橫生﹔揃剔失實﹐描畫失形。

昔齊威王召卽墨大夫﹐語之曰「子不事吾左右﹐而毀言日至也。」封之萬家。召阿大夫﹐語之曰「子厚幣事吾左右﹐而譽言日至也。」於是烹阿大夫及左右嘗譽者。於乎﹗左右不嚴﹐則毀譽不憑﹔毀譽不憑﹐則黜陟不析﹔黜陟不析﹐則治亂不總。是故燕惠王有樂毅而不能用﹐楚懷王有屈平而不能用﹐項羽有範增而不能用﹐漢文有賈誼而不能用﹐唐徳宗有陸贄而不能用﹐宋神宗有蘇軾而不能用﹐此左右譖愬之罪也﹐此乾坤憾事也。匪惟當代有心者憾之﹐乃至年堙代遠﹑不見而聞者亦憾之。匪惟智察論斷準古今者憾之﹐乃至兒童走卒有是非之心者亦憾之。憾之不已則歌之。歌之云何﹖「謂天蓋髙﹐而爲其霾乎﹗謂地蓋厚﹐而爲其埃乎﹗霾乎﹗埃乎﹗不汝以開乎﹗髙者墜而厚者摧乎﹗汝禍其有涯乎﹗」齊桓公有管仲而能用﹐鄭簡公有子產而能用﹐漢髙有韓信而能用﹐昭烈有諸葛亮而能用﹐秦苻堅有王猛而能用﹐明太祖有劉基而能用﹐此左右汲引之功也﹐此乾坤快事也。匪惟當代有心者快之﹐乃至年堙代遠﹐不見而聞者亦快之。匪惟智察論斷準古今者快之﹐乃至兒童走卒有是非之心者亦快之。快之不已則歌之。歌之云何﹖「魚有水乎﹖鳥有木乎﹖匪汝之故﹐疇則司其耳目乎﹖國有祥乎﹖家有谷乎﹖匪汝之故﹐疇則鋪其有餘爲天下祿乎﹖」

昔孔子謂仲弓曰「犁牛之子騂且角﹐𨿽欲勿用﹐山川其捨諸﹖」是故用焉以爲己快﹐勿用以爲己憾﹐此委瑣握齪者之心理顏狀也﹔用焉能使人快﹐勿用能使人憾﹐此出類拔萃者所以爲世重輕也。憾亟生憤﹐憤亟生擊﹐因而以淸議代刀鋸﹐取左右譖愬者誅之於淸天白日之下。快亟生遂﹐遂亟生永﹐因而以精心代俎豆﹐取左右汲引者祔之於山川百神之靈。此天道所以在人也。有淸議代刀鋸﹐而左右譖愬者神爲之寒﹔神寒則气束﹐气束則心回﹐因而借我生以前之左右譖愬﹐止我生以後之左右譖愬者焉。有精心代俎豆﹐而左右汲引者理爲之實﹔理實則情鈞﹐情鈞則機活﹐因而借我生以前之左右汲引﹐開我生以後之左右汲引者焉。此人心所以不死也。天道如秤﹐人心如鏡﹐不能倒顚而魗其正。人心如響﹐天道如杖﹐凡厥讒鬩﹐則懲其枉。

語曰「人莫不奮於其所不足。」今謂雷電不足爲震﹐日星不足爲明﹐鼎鐘不足爲貴﹐粟帛不足爲恆﹐則至愚亟妄者亦色然駭焉。夫我之所謂特﹐天之所謂雷電日星也﹐人之所謂鐘鼎粟帛也﹐其孰能非之﹖而孰能無之﹖是故可以是﹑可以非者﹐不爲道﹔可以有﹑可以無者﹐不爲人。旣是之﹐則智愚﹑纖巨﹑中外﹑久近不得更非之者﹐道之大。旣有之﹐則君臣﹑親戚﹑兆民﹑庶物不得更無之者﹐人之尊。其或非之﹐不旋踵而更是之﹔或婁非之﹐至於究竟﹐而不能毋是之者﹕道之妙。其或無之﹐不旋踵而更有之﹐或婁無之﹐至於究竟﹐而不能毋有之者﹕人之眞。子思曰「君子之道本諸身﹐徵諸庶民﹑考諸三王而不謬﹐建諸天地而不悖﹐質諸鬼神而無疑﹐百世以俟聖人而不惑。」允若玆﹐其孰能非之﹖而孰能無之﹖是故天管生殺﹐地量通壅﹔爾之低卬﹐我之體用。以言乎體之不枝也﹐萬亡樹管﹑蔡而踣周公之理﹐萬亡樹三桓﹑少正﹑楊﹑墨﹑儀﹑衍而踣鄒魯之理﹐萬亡樹公孫宏而踣董仲舒之理﹐萬亡樹皇甫鏄﹑李逢吉而踣韓愈之理﹐萬亡樹王安石蔡京而踣二程氏司馬光之理﹑樹韓侘冑而踣朱熹之理﹐萬亡樹江彬﹑張忠﹑許泰而踣王守仁之理。以言乎用之不梗也﹐萬亡逞共工﹑驩兜而窒臯﹑夔﹑稷﹑契之理﹐萬亡逞趙梁﹑雷開而窒伊尹﹑西伯之理﹐萬亡逞豎刁﹑易牙﹑開方而窒管仲之理﹐萬亡逞魏延而窒諸葛亮之理﹐萬亡逞魚朝恩而窒郭子儀之理﹐萬亡逞秦檜而窒嶽飛之理﹐萬亡逞徐有貞而窒於謙﹑逞王化貞而窒熊廷弼之理。是故君子惟理道之從而已矣。

理道可以止情故﹐可以平气焰。𨿽其情故然矣﹐而理道不然也﹐君子不從情故﹐而從理道﹔𨿽其气炎然矣﹐而理道不然也﹐君子不從气炎﹐而從理道。且積情故生蠹蝕﹐積蠹蝕生敗壞﹔君子不從蠹蝕﹑敗壞而從理道。積气炎生淩獵﹐積淩獵生焦爛﹔君子不從淩獵﹑焦爛而從理道。是故君子從理道﹐則凡樹其所不可樹﹐踣其所不可踣﹐逞其所不可逞﹐窒其所不可窒者﹐舉不足以操是非有無之總也﹐斷斷然矣。《詩》曰「有鶖在梁﹐有鶴在林。維彼碩人﹐實勞我心。」是故凡左右侍從者﹐卽毋愛人材﹐亦當愛國家。凡有國有家者﹐卽毋能捐左右侍從﹐亦當愛拔類出萃之材。凡愛國家者﹐卽毋能自爲功﹐亦當推賢讓能﹐補其不逮。凡愛拔類出萃之材者﹐卽毋能如弟子之事其先生﹐亦當破今日之資格﹐以蘇其亟﹔芟庸人之議論﹐以成其特。孟子曰「爲巨室﹐則必使工師求大木。」是故君子毋以小具掩大具﹐毋以半材擬通材﹔毋以一杯吸九河﹐毋以寸指量八垓﹔毋以淸波投濁流﹐毋以甲是移乙非﹔毋以荃蕙夾艾蕭﹐毋以瓦缶作鳴雷﹔毋愚議俊﹐毋頑賊廉﹔毋羊從虎﹐毋龜伏蚺﹔毋庸校奇﹐毋曲橈直﹔毋唾千鈞﹑寶汝蟬翼。

尙特下

浮邱子曰﹕今天下蓋有倜儻非常之材焉﹐是河嶽英靈之气所結而生也﹐是《詩》《禮》惇龐之脈所遞而存也﹐是薦紳士族不可少之模楷也﹐是社稷蒼生不可斷之性命也﹐是撢皇帝﹑王霸﹑道徳﹑功力而準繩在心者也﹐是賅天地﹑民物﹑體用﹑本末而謀猷在世者也﹐是智足以研求而勇足以邁往者也﹐是文足以昌明而武足以擊斷者也﹐是出治不窮之具也﹐是撥亂反正之需也。夫是之謂特也。孟子曰「待文王而後興者﹐凡民也。若夫豪傑之士﹐𨿽無文王猶興。」孟子之所謂豪傑﹐豈非我之所謂特乎﹖

且夫鳥﹐吾知其能飛﹔魚﹐吾知其能遊﹔獸﹐吾知其能走﹔至於龍﹐則吾不知其乘風雲而上天。特猶龍也﹐其孰知之﹖而孰詳之﹖是故特則特矣﹐然而踔乎世﹐訾乎俗﹐憤乎心﹐騰乎气﹐於是名公巨人以不和煦短之﹔敏乎事﹐及乎時﹐果乎力﹐直乎體﹐於是名公巨人以不暇豫短之﹔捷乎思﹐明乎辧﹐備乎理﹐聳乎物﹐於是名公巨人以不簡嘿短之﹔杖乎義﹐赴乎分﹐樹乎己﹐先乎眾﹐於是名公巨人以不孫讓短之。詢以言﹐必有難﹔試以事﹐必有實﹔逮以躬﹐必有恥﹔涉以世﹐必有戒﹕於是名公巨人以不妥貼短之。蒙以私﹐必有攻﹔護以偏﹐必有捄﹔匱以微﹐必有燭﹔浸以漸﹐必有障﹕於是名公巨人以不圓活短之。非其想﹐勿以構﹔非其程﹐勿以趨﹔非其理﹐勿以索﹔非其命﹐勿以反﹕於是名公巨人以不機變短之。非其人﹐勿以同﹔非其道﹐勿以商﹔非其儀﹐勿以舉﹔非其法﹐勿以取﹕於是名公巨人以不時宜短之。旣樹天﹐則抑人﹔旣準古﹐則裁今﹔旣重內﹐則輕外﹔旣主此﹐則奴彼﹕於是名公巨人以不規摹短之。寧暗也﹐毋自章﹔寧艱也﹐毋自易﹔寧鮮也﹐毋自多﹔寧瘠也﹐毋自肥﹕於是名公巨人以不福澤短之。孟子曰「生斯世也﹐爲斯世也﹐善斯可矣。閹然媚於世也者﹐是鄕原也。」孟子之所謂鄕原﹐豈非我之所謂名公巨人乎﹖悲夫﹗

鄕原﹐師李耳者也。胡廣﹑馮道﹐師鄕原者也。我之所謂名公巨人﹐師胡廣﹑馮道者也。李耳「和其光﹐同其塵」﹐鄕原得之﹐是以同乎流俗﹑合乎污世﹐故曰鄕原師李耳。鄕原非之無舉﹐刺之無刺﹐胡廣得之﹐是以身坐阿附﹐而俾漢人以爲中庸﹔馮道得之﹐是以斫壞禮義廉恥﹐而俾五代以爲孔子﹕故日胡廣﹑馮道師鄕原。推廣之所以冒中庸﹐道之所以冒孔子﹐則亦和煦﹐則亦暇豫﹐則亦簡嘿﹐則亦孫讓﹐則亦妥帖﹐則亦圓活﹐則亦機變﹐則亦時宜﹐則亦規摹﹐則亦福澤。推名公巨人之所以短特﹐由其少所見﹑多所怪者倜儻非常之材﹔乃其揣摩則熟之又熟﹐比擬則工之又工者﹐廣而已矣﹐道而已矣﹕故曰名公巨人師胡廣﹑馮道。

且夫馬鳴而馬應之﹐牛鳴而牛應之﹐從其類也﹔種枳則不得復爲橘﹐種艾則不得復爲蘭﹐從其性也。是故天地無終極﹐而鄕原﹑而名公巨人者有代興。鄕原有代興﹐而天地之否塞無已時﹐則闔不自廣﹑道而旁推之﹖爾乃晏嬰相齊以儉﹐曹參相漢以淸靜﹐揆其本末﹐則固師李耳﹑友鄕原﹐而時或不離於豪傑之意者乎﹗然而演鄕原之脈落﹐辟名公巨人之階梯﹐自嬰﹑參始。嬰﹑參之甚﹐而爲公孫宏﹔宏之甚﹐而爲田千秋﹔千秋之甚﹐而爲張禹﹑孔光﹑胡廣﹑趙戒﹕是則純乎媚世﹑工乎亂徳﹐而豪傑之心理骨相索然以盡﹐豈非昔伐其枝而今更掘其根乎﹖

嗟失﹗兩漢之興﹐道雜黃老﹐人習和同﹐嶽嶽者枯﹐睮睮者丰。是故味道如董仲舒﹐骨鯁如汲黯﹐文義如賈誼﹑劉向﹐名節如郭泰﹑李膺﹐曾不得享厚糈而奏偉績﹐或乃出死力以傾陷之﹐豈非不鄕原之故﹐而人訾其異己乎﹖自漢已降﹐弟靡波流﹐以至於魏晉六朝﹐所謂名材碩徳非無一二之存﹐所謂媚世亂徳則更僕悉數而不能終焉。爾乃楊彪就秩於曹氏﹐王導釣譽於江左﹐崔光取容於拓拔﹐謝朏屑屑於齊﹑梁﹐何其恥也﹗至若唐宋之興﹐名材碩徳甲於魏晉。然而松柏之下﹐女蘿傅焉﹔眾賢畢集﹐鄕原伏焉。房﹑杜﹑姚﹑宋﹐不鄕原者也﹐是以戡亂致治。爾乃刺蘇味道者以摸稜﹐刺盧懷愼者以伴食﹐此豈房﹑杜﹑姚﹑宋之倫比乎﹖韓﹑範﹑富﹑歐﹐不鄕原者也﹐是以獻可替否。爾乃刺張士遜者以和鼓﹐刺王珪者以三旨﹐此豈韓﹑範﹑富﹐歐之倫比乎﹖自宋已降﹐名材碩徳盛於有明﹐是故太祖功臣二十一﹐仁﹑宣致治以三楊﹐超然萬夫之特也。然而醜莫醜於「紙糊三閣老﹐泥塑六尙書」之謠﹐是亦鄕原之媚世者而已矣﹐是亦鄕原之亂徳者而已矣。

且夫爲天下之大亂者﹐則必爲天下之大利者矣﹔爲天下之大利者﹐則必爲天下之大似者矣。孔子曰「惡似而非者。惡莠﹐恐其亂苗也﹔惡佞﹐恐其亂義也﹔惡利口﹐恐其亂信也﹔惡鄭聲﹐恐其亂雅樂也﹔惡紫﹐恐其奪朱也﹔惡鄕原﹐恐其亂徳也。」是故孔子之恐其亂也﹐以其似﹔而後世之且信其不亂也﹐以其利。曷利乎爾﹖則爲不臣之利﹐則爲不君之利。梁冀﹐不臣也﹐而利有廣﹐則闔不自梁冀而旁推之﹖凡與不成臣節者處﹐皆鄕原也。是故蔡義貌如老嫗﹐行步俛僂﹐此霍光所以孽其邪謀也﹔孔光名儒﹐持祿保位﹐此王莽所以老其賊計也﹔牛仙客與時浮沈﹐陳希烈爲人左右﹐此李林甫所以肆其陰詭也﹔裴冕老病易制﹐關播暗畏不言﹐此元載﹑盧杞所以厚其貪橫也﹔何執中陸陸無所建明﹐此蔡京所以騁其凶譎也﹔王次翁工柔媚﹐無幾微忤人﹐此秦檜所以堅其繆誤也﹔李東陽俯首而已﹐此劉瑾所以資其濁亂也﹔魏廣微懼而自明﹐此忠賢所以啟其窺竊也。故曰鄕原爲不臣之利也。五代﹐不君也﹐而利有道﹐則闔不自五代而旁推之﹖凡與不成君徳者處﹐皆鄕原也。是故李斯分主過﹐此秦皇所以倡其無道也﹔公孫宏順上旨﹐此漢武所以蓄其多欲也﹔陳羣譽殿下﹐荀顗拜晉王﹐此曹﹑馬所以售其狐媚也﹔褚淵惜身保妻子﹐此蕭道成所以快其禪代也﹔李勣阿立昭儀爲後﹐此武曌所以濟其傾城也﹔範質﹑王溥憚帝英睿﹐每事請具札子﹐此太祖所以廢其坐論也。王旦傅會天書﹐稱大禮使﹐此眞宗所以誇其淫祀也﹔解縉﹑黃淮不念舊君﹐鋪陳文學﹐從容密勿﹐此燕王棣所以文其逆舉也。故曰鄕原爲不君之利也。

且夫宗廟﹑社稷﹑子孫﹑黎民之所謂不利而以爲利﹐天地﹑山川﹑艸木﹑鳥獸之所謂不利而以爲利﹐天下聰察髙材﹑蚤計熟籌之所謂不利而以爲利﹐天下激卬壯士﹑椎心泣血之所謂不利而以爲利﹐是何故也﹖利其毋橈我權﹑毋燭我姦﹑毋激我污﹑毋非我非云爾。利其心乎和煦﹐毋箴我狂﹔心乎暇豫﹐毋斗我捷﹔心乎簡嘿﹐毋繁我辧﹔心乎孫讓﹐毋涉我術﹔心乎妥帖﹐毋犯我險﹔心乎圓活﹐毋中我嫌﹔心乎機變﹐毋拒我計﹔心乎時宜﹐毋振我習﹔心乎規摹﹐毋賈我禍﹔心乎福澤﹐毋忘我徳云爾。語曰「比目之魚不相得﹐則不能行。」是故君不堯﹑舜﹐願得鄕原爲使﹔臣不臯﹑夔﹐願得鄕原爲儕。堯﹑舜不鄕原﹐不堯﹑舜者﹐此鄕原之通津。臯﹑夔不鄕原﹐不臯﹑夔者﹐此鄕原之曲竇。盲於睹者﹐捨鄕原而怒其目﹔聾於聽者﹐捨鄕原而逆其耳﹔此不堯﹑舜者之沈屙。前乎我者﹐援鄕原以固其交﹔後乎我者﹐援鄕原以長其譽﹕此不臯﹑夔者之祕訣。不鄕原不可爲使﹐於是願爲其使者﹐一風其眾﹐眾風其萬﹔伏艸莽﹐則以鄕原爲學﹔登王庭﹐則以鄕原爲政。此不堯﹑舜者之所以毒官材。不鄕原不可爲儕﹐於是願爲其儕者﹐父詔其子﹐師詔其弟﹔捧俎豆﹐則以鄕原爲尊﹔訂衣冠﹐則以鄕原爲上。此不臯﹑夔者之所以賊人倫。不君惟恐不得鄕原﹐鄕原彌恐不得不君﹐於是度其爲不君也﹐而不君之﹔度其稍不爲不君也﹐俾其包羞叢悔﹐而亦不君之。苟非不君﹐則不能借彼垢玩﹐便我私圖﹔借彼惛愚﹐匿我拙舉。此不堯﹑舜而得鄕原爲使者之所以必遭蠹蝕。不臣惟恐不得鄕原﹐鄕原彌恐不得不臣﹐於是度其爲不臣也而不臣之﹔度其稍不爲不臣也﹐俾其席獨獵羣﹐而亦不臣之。苟非不臣﹐則不能借彼气炎﹐分我末光﹔借彼肥甘﹐資我餘潤。此不臯﹑夔而得鄕原爲儕者之所以必坐瓦裂。

且夫與覆車同軌者﹐未嘗安也﹔與死人同病者﹐未嘗生也。孔子曰「三人行﹐必有我師焉。擇其善者而從之﹐其不善者而攺之。」於乎﹗廣﹑道卽可師也﹐其惟攺其不善以從善乎﹗是故廣之時﹐不爲廣者則有若李固﹑杜喬其人﹐匪惟弗以爲中庸也﹐又視之如糞土﹐此非夫有特操者而能若是乎﹖道旣歿﹐能貶道者則有若歐陽修﹑司馬光其人﹐匪惟弗以爲孔子也﹐又夷爲亂臣賊子之尢﹐此非夫有特識者而能若是乎﹖寧學固﹑喬之不爲廣﹐以折名公巨人之爲廣者﹔毋俾名公巨人廣而盈庭皆廣﹐毋俾盈庭皆廣而不獲嘉言讜論之益。此非夫有特濟者而能若是乎﹖寧學歐陽﹑司馬之貶道﹐以折名公巨人之與道同歸者﹔毋俾名公巨人道而盈庭皆道﹐毋俾盈庭皆道而不成杖節死難之忠。此非夫有特患者而能若是乎﹖

有特操之謂定﹐有特識之謂髙﹐有特濟之謂裕﹐有特患之謂深。惟遷妒定﹐惟下妒髙﹐惟信妒裕﹐惟淺妒深。是故特者﹐名公巨人之棘刺也。惟定醫遷﹐惟髙醫下﹐惟裕醫窘﹐惟深醫淺。是故特者﹐名公巨人之藥石也。悲夫﹗名公巨人﹐人物之權衡﹐而風气之總也。名公巨人謂特曰「此吾棘刺也。」而當寧以名公巨人爲耳目﹐則亦曰「此吾棘刺也。」羣論以名公巨人爲意指﹐則亦曰「此吾棘刺也。」此爲道疑而國將踣之兆。名公巨人謂特曰「此吾藥石也。」而當寧以名公巨人爲耳目﹐則亦曰「此吾藥石也。」羣論以名公巨人爲意指﹐則亦曰「此吾藥石也。」此爲道信而國將理之兆。悲夫﹗特固無求於名公巨人﹐而天下萬代固有求予特也。名公巨人卽謂特曰「此吾棘刺也。」而天下之體道者不謂然﹐而萬代之考道者不謂然﹐此爲道疑而可以復信之柄。名公巨人卽終不謂特曰「此吾藥石也。」而天下之體道者必謂然﹐而萬代之考道者必謂然﹐此爲道信而可以不移之柄。

且夫天下之能移人﹐亡若名公巨人者矣。譬之風沙乎﹐風沙之所布覆﹐能使白日移爲昏黑。名公巨人之所好尙﹐能使君子移爲小人。爾乃誠體道﹑誠考道者﹐則必不在名公巨人操縱轉移之內。是何也﹖其所謂和煦﹐我之所謂卑身賤體﹑說色微辭以順從人者也。其所謂暇豫﹐我之所謂媠謾亡狀﹑行能亡算者也。其所謂簡嘿﹐我之所謂膚受而自吝﹑拙艱而自晦者也。其所謂孫讓﹐我之所謂志不帥气﹑筋駑肉緩而不前者也。其所謂妥帖﹐我之所謂外示檢括﹑內包垢玩﹐而訾議不入﹑夷猶自得者也。其所謂圓活﹐我之所謂左縈右折﹐丈夫而蒙婦寺之態者也。其所謂機變﹐我之所謂狐鼠憑黠﹑鬼魅作幻者也。其所謂時宜﹐我之所謂贅行亡理﹑周容爲度者也。其所謂規摹﹐我之所謂名實亡所副﹑文質亡所底者也。其所謂福澤﹐我之所謂圭組盛而綱紀衰﹑妻孥活而民物顚者也。《詩》曰「維此哲人﹐謂我劬勞。維彼愚人﹐謂我宣驕。」於乎﹗名公巨人乎﹗毋俾天下萬代之人爲哲而獨爲愚乎﹗毋我棘刺﹐而我藥石﹐國其有瘳乎﹗毋杖鄕原﹐而杖豪傑﹐道其興乎﹗

三疾

浮邱子曰﹕三疾曷謂也﹖一曰驕﹐二曰妒﹐三曰阿。以其焰也而驕﹐孰與以其心也而驕乎﹖以其才也而妒﹐孰與以其庸也而妒乎﹖以其邪也而阿﹐孰與以其似也而阿乎﹖以焰驕﹐驕之常﹔以心驕﹐驕之變。以才妒﹐妒之常﹔以庸妒﹐妒之變。以邪阿﹐阿之常﹔以似阿﹐阿之變。常變之局﹐古今之運也。於乎﹗多門之室﹐始乎風﹐曁乎崩頹。無主之器﹐始乎垢﹐曁乎蠹蝕。江河兪下﹐則波瀾兪詭﹔山谷兪雜﹐則鬼魅兪工﹔是乃君子之所以瞿然失次﹐喟然太息也與﹗

我聞在昔﹐有操干戈以騁背倍畔﹐有積气焰以生窺竊﹐有樹姦凶以成爪牙﹐有大刻轢以殘血脈﹐有設計議以傾事會﹐有侈屏藩以伐根本﹐有縱親戚以亂天常﹐有恣宦寺以橈國勢。所謂操干戈以騁背畔者﹐蚩尢則戰於涿鹿﹑鄭伯則戰於繻葛是也。所謂積气焰以生窺竊者﹐曹操則心輕漢室﹑桓溫則心輕晉室是也。所謂樹姦凶以成爪牙者﹐於辛則爲桀之暴臣﹑蜚廉則爲紂之暴臣是也。所謂大刻轢以殘血脈者﹐秦人好殺則商鞅導之﹑漢吏深文則晁錯導之是也。所謂設計議以傾事會者﹐章悼﹑蔡京則以紹述當國﹐張璁﹑桂萼則以議禮驟貴是也。所謂侈屏藩以伐根本者﹐齊﹑晉坐大﹐則周政所以下移﹔吳﹑楚倡亂﹐則漢祚幾於中傾是也。所謂縱親戚以亂天常者﹐於漢則有若五侯﹑於晉則有若三楊是也。所謂恣宦寺以橈國本者﹐於唐則有若北司﹑於明則有若東廠是也。其驕也﹐眾見其驕也已﹔其焰也﹐眾避其焰也已。爾乃以心驕﹐則異於此焉。其驕維何﹖則匿之於其所不攻﹐匿之於其所不攻﹐則堅之於其所不破﹔堅之於其所不破﹐則姦之於其所不情。其驕維何﹖則顓之於其所不共﹐顓之於其所不共﹐則陰之於其所不然﹔陰之於其所不然﹐則滅之於其所不敢。其驕維何﹖則處之於其所不稱﹐處之於其所不稱﹐則增之於其所不僅﹔增之於其所不僅﹐則飾之於其所不羞。其驕維何﹖則幸之於其所不常﹐幸之於其所不常﹐則捷之於其所不意﹔捷之於其所不意﹐則跨之於其所不如。其驕維何﹖則封之於其所不知﹐封之於其所不知﹐則隘之於其所不進﹔隘之於其所不進﹐則拗之於其所不轉。其驕維何﹖則溺之於其所不堪﹐溺之於其所不堪﹐則頹之於其所不舉﹔頹之於其所不舉﹐則黷之於其所不竦。其驕維何﹖則禮之於其所不悅﹐禮之於其所不悅﹐則掩之於其所不備﹔掩之於其所不備﹐則同之於其所不勝。其驕維何﹖則詭之於其所不爭﹐詭之於其所不爭﹐則履之於其所不僨﹔履之於其所不僨﹐則享之於其所不休。其驕也﹐眾無由名其驕也已﹔其心也﹐眾無由誅其心也已。此則驕之局變矣。

我聞在昔﹐有以小人桀雄而敵君子﹐有以大夫賢智而間聖人﹐有以交際參差而生榛梗﹐有以徒黨紛員而立門戶﹐有以記憶細故而涉危機﹐有以偸回坐視而傷公道﹐有以能相等勒而滋其不然﹐有以兩相形逼而亡能並處。所謂小人雄桀而敵君子者﹐鄧析則馳送難辭﹑少正卯則反是獨立是也。所謂大夫賢智而間聖人者﹐晏嬰則沮尼谿之封﹑臧文仲則竊柳下之位是也。所謂交際參差而生榛梗者﹐周瑜年少﹐則爲程普所陵﹔王旦老成﹐則爲寇準所短是也。所謂徒黨紛員而立門戶者﹐牛﹑李之仇﹐則排斥公行於朝廷﹔蘇﹑程之隙﹐則辧難構始於文學是也。所謂記憶細故而涉危機者﹐廉頗廷辱相如﹐不自忘其戰功﹔賈復謀殺寇恂﹐不自敕其部將是也。所謂偸回坐視而傷公道者﹐魏相不爲趙廣漢解免﹐廣漢死而相損﹔王導不爲周伯仁解免﹐伯仁死而導損是也。所謂能相等勒而滋其不然者﹐張儀於蘇秦﹐則暴其短﹔李斯於韓非﹐則害其能﹔桓溫於王猛﹐則蓄其猜﹔曹操於孔融﹐則生其忌是也。所謂兩相形逼而亡能並處者﹐公孫宏儒而阿﹐不得不擠董仲舒﹔絳﹑灌武臣而粗﹐不得不擠賈誼﹔張湯智而詐﹐不得不擠汲黯﹔張說文而佞﹐不得不擠姚崇﹔王安石經術而固﹐不得不擠司馬光﹔張居正勇而剸﹐不得不擠髙拱是也。其妒也﹐眾知其妒也已﹔其才也﹐眾惜其才也已。爾乃以庸妒﹐則異於此焉。其妒維何﹖則姿性一髙一下﹐恣性一髙一下﹐則文采一媸一妍﹔文采一媸一妍﹐則媸妒妍﹔媸妒妍﹐則妍以裂而媸以榮。其妒維何﹖則血性一寒一熱﹐血性一寒一熱﹐則朋儕一虛一盈﹔朋儕一虛一盈﹐則虛妒盈﹔虛妒盈﹐則盈以匱而虛以誇。其妒維何﹖則計畫一奇一平﹐計畫一奇一平﹐則趣事一遲一速﹔趣事一遲一速﹐則遲妒速﹔遲妒速﹐則速以剉而遲以張。其妒維何﹖則齒頰一利一頓﹐齒頰一利一頓﹐則抗論一短一長﹔抗論一短一長﹐則短妒長﹐短妒長﹐則長以賊而短以橫。其妒維何﹖則操履一約一放﹐操履一約一放﹐則行已一淫一貞﹔行己一淫一貞﹐則淫妒貞﹔淫妒貞﹐則貞以枉而淫以諱。其妒維何﹖則聲聞一芳一臭﹐聲聞一芳一臭﹐則治物一梗一通﹔治物一梗一通﹐則梗妒通﹔梗妒通﹐則通以罪而梗以全。其妒維何﹖則道徳一炯一盲﹐道徳一炯一盲﹐則捫心一人一天﹔捫心一人一天﹐則人妒天﹔人妒天﹐則天以窒而人以行。其妒維何﹖則事業一完一苟﹐事業一完一苟﹐則風世一妖一人﹔風世一妖一人﹐則妖妒人﹔妖妒人﹐則人以絀而妖以尊。其妒也﹐眾無由名其妒也已。其庸也﹐眾無由藥其庸也己。此則妒之變局矣。

我聞在昔﹐有工蠱惑以長愆尢﹐有貪榮利以叢怨毒﹐有甘佞諛以悅聽睹﹐有習柔軟以來禍殃﹐有席寵幸以成侮弄﹐有結權貴以資進取。所謂工蠱惑以長愆尢者﹐趙梁阿於桀﹑費中阿於紂是也。所謂貪榮利以叢怨毒者﹐榮公阿於厲﹑石父阿於幽是也。所謂甘佞諛以悅聽睹者﹐周靑臣阿於秦﹑祝欽明阿於唐是也。所謂習柔軟以來禍殃者﹐宰嚭阿於吳﹑王衍阿於晉﹑虞世基阿於隋﹑周延儒阿於明是也。所謂席寵幸以成侮弄者﹐優施阿於晉﹑宋朝阿於衛﹑嫪毐阿於秦﹑董賢阿於漢是也。所謂結權貴以資進取者﹐吉溫﹑羅希奭阿於李林甫﹔呂惠卿﹑韓絳阿於王安石﹔句龍﹑如淵阿於秦檜﹔趙文華阿於嚴嵩是也。其阿也﹐眾謂其阿也已﹔其邪也﹐眾惡其邪也已。爾乃以似阿﹐則異於此焉。其阿維何﹖則標忠信以欺其腹﹐標忠信以欺其腹﹐則冒端愨以證其貌﹔冒端愨以證其貌﹐則列寵榮以久其居。其阿維何﹖則賣恭儉以成其名﹐賣恭儉以成其名﹐則彌敬誡以將其事﹔彌敬誡以將其事﹐則荷眷佑以多其賜。其阿維何﹖則竊明敏以弄其智﹐竊明敏以弄其智﹐則誇賅博以實其對﹔誇賅博以實其對﹐則時顧問以邇其旁。其阿維何﹖則作果敢以聲其能﹐作果敢以聲其能﹐則苛擊斷以治其細﹔苛擊斷以治其細﹐則資倚杖以收其下。其阿維何﹖則披悃款以結其好﹐披悃款以結其好﹐則進中庸以受其知﹔進中庸以受其知﹐則擢崇階以快其志。其阿維何﹖則養肥大以舉其體﹐養肥大以舉其體﹐則卜吉祥以載其福﹔卜吉祥以載其福﹐則頒厚糈以贍其身。其阿維何﹖則辟慈愛以芘其親﹐辟慈愛以芘其親﹐則執是非以兩其辧﹔執是非以兩其辧﹐則移公義以就其私。其阿維何﹖則修媕雅以事其友﹐修媕雅以事其友﹐則倒名實以遁其情﹔倒名實以遁其情﹐則鬻美譽以塞其謗。其阿也﹐眾無由名其阿也已﹔其似也﹐眾無由燭其似也已。此則阿之變局矣。

昔孔子曰「古者民有三疾﹐今也或是之亡也。古之狂也肆﹐今之狂也蕩。古之矜也廉﹐今之矜也忿戾。古之愚也直﹐今之愚也詐而已矣。」於乎﹗孔子之所謂三疾﹐與吾之所謂三疾﹐則曷爲其皆有古今升降之殊乎﹖語曰「如壠生木﹐木有異心。」其是之謂乎﹗君子知三疾不可以無醫﹐則三箴不可以毋作。三箴曷謂也﹖一箴驕﹐曰﹕毋戾爾外﹐毋滿爾中﹔爾之益也毫釐﹐爾之損也丘山以叢﹐曷其柰何弗降﹖二箴妒﹐曰﹕爾能乎﹖爾之弗能﹐而人將已乎﹖爾盍自考乎﹖爾弗自考﹐而天將已乎﹖人乎﹐人乎﹗不爾以批抵乎﹗天乎﹐天乎﹗不爾以輔乎﹗三箴阿﹐曰﹕物則皇降之﹐威儀聖定之。操其始者障其末﹐習其是者伐其非。阿奚以爲﹖阿奚以爲﹖

𨿽然﹐三箴不可以無徵﹐無徵則不信﹐君子於是又實之以三徵。三徵曷謂也﹖於《易》徵之﹐曰「天道下濟而光明﹐地道卑而上行。天道虧盈而益謙﹐地道變盈而流謙﹐鬼神害盈而福謙﹐人道惡盈而好謙。謙尊而光﹐卑而不可逾。」君子謂驕之不可以萌也﹐此其徵。於《書》徵之﹐曰「人之有技﹐若已有之﹔人之彥聖﹐其心好之﹐不啻若是其口出。是能容之﹐以能保我子孫黎民﹐亦職有利哉﹗人之有技﹐冒疾以惡之﹔人之彥聖﹐而違之俾不達。是不能容﹐以不能保我子孫黎民﹐亦曰殆哉﹗」君子謂妒之不可以逞也﹐此其徵。於孔子徵之﹐曰「惡似而非者。惡莠﹐恐其亂苗也﹔惡佞﹐恐其亂義也﹔惡利口﹐恐其亂信也﹔惡鄭聲﹐恐其亂樂也﹔惡紫﹐恐其亂朱也﹔惡鄕原﹐恐其亂徳也。」君子謂阿之不可以訓也﹐此其徵。

五習

浮邱子曰﹕五習曷謂也﹖一曰滑﹐二曰忨﹐三曰陋﹐四曰剽﹐五曰吝。毋爲功首﹐毋爲過終﹔毋爲徳招﹐毋爲怨叢﹔言不知其所底﹐行不知其所蹤﹔親不知其所私﹐疏不知其所公﹔朝起而暮訖﹐不知其所動息﹔神出而鬼入﹐不知其所主從﹔偶合而更離﹐不知其所愛惡﹔乍方而又圓﹐不知其所異同﹐——是謂滑。長毋帥屬﹐師毋策弟﹔父毋迪子﹐兄毋約季﹔甘醉飽以流其心﹐遷歲月以寬其慮﹔借和平以飾其度﹐假孫讓以髙其義﹔事有成例﹐因循蹈襲以塞其愆﹔物有遁情﹐彌縫禁忌以緩其累﹔國有不祥﹐了無文經武緯以捍其災﹔民有無告﹐了無仁思義色以大其庇﹐——是謂忨。天人毋析﹐古今毋熟﹔賢愚毋根﹐安危毋燭﹔駕虛焰而淩獵之﹐苛細節而檢束之﹔鼓俳語而樂道之﹐鋪近規而點綴之﹔皇﹑帝﹑王﹑霸﹐次第不詳﹐而頌之﹑禱之﹐惟恐後之﹔股肱心膂﹐蓄積不詳﹐而福之﹑祿之﹐若固有之﹔禮﹑樂﹑兵﹑刑﹐表裏精粗不詳﹐而處非其據﹐自謂能之﹔人心風俗﹐污隆得喪不詳﹐而蔽於所見﹐姑與安之﹐——是謂陋。不度而自明﹐多端而寡要﹐道聽而塗說﹐一趣而百效﹔智於耳而愚於目﹐捷於影而滯於竅﹐大力者﹐吾畏之﹐則奉其愛憎以爲品題﹔私心者﹐吾媚之﹐則據其是非以爲風教﹔紛云者﹐吾狃之﹐則隨其作止以爲事宜﹔便利者﹐吾羨之﹐則觀其疾徐以爲機妙﹔貌親理歧﹐而不知求﹔口騰實喪﹐而不知止﹔操其勝算﹐而不知非﹔傳爲祕訣﹐而不知恥﹐——是謂剽。外和而內塞﹐情甘而義遲﹔包羞而致飾﹐蓄疑而好移﹔短於學而詳於計﹐泥於物而規於時﹔分人以財﹐則多與少取有難色﹔予人以名﹐則欲揚故抑有微詞﹔倡人以行﹐則故前故卻有窘步﹔告人以言﹐則若吐若茹有遁辭﹔匪不忠厚﹐而所闕損實多﹔與爲委蛇﹐而所蕩決實多﹔恩誼不足固結賢豪﹐而爲世所輕實多﹔力量不足扶舉道義﹐而與惡同歸實多﹐——是謂吝。

《書》曰「玆乃不義﹐習與性成。」悲夫﹗習必有其所由萌﹐必有其所由極﹐必有其所由更。君不好直﹐則卿大夫﹑士庶人好滑。君不好勞﹐則卿大夫﹑士庶人好忨。君不好古﹐則卿大夫﹑士庶人好陋。君不好誠﹐則卿大夫﹑士庶人好剽。君不好廣﹐則卿大夫﹑士庶人好吝。此其爲五習之所由萌乎﹗充滑之盡﹐必賣君國以衛身家。充忨之盡﹐必貪天地以苟性命。充陋之盡﹐必毀冠履以賊倫物。充剽之盡﹐必結朋比以橈气數。充吝之盡﹐必據窟宅以犯不詳。此其爲五習之所由極乎﹗何以醫滑﹖牖之忠﹑孝﹑節﹑廉以實其衷。何以醫忨﹖牖之天地民物以實其事。何以醫陋﹖牖之經傳史冊以實其學。何以醫剽﹖牖之老成典刑以實其規。何以醫吝﹖牖之慷慨倜達以實其義。此其爲五習之所由更乎﹗

《傳》曰「原田每每﹐捨其舊而新是謀。」言習不可以不更也。是故春秋之士習於雜霸﹐仲尼更之﹔七國之士習於遊說﹐子輿更之﹔漢士習於諂諛﹐汲黯更之﹔晉士習於放誕﹐卞壼更之。予何人乎﹖生斯世也﹐爲斯民也﹐望仲尼﹑子輿而不得見﹐則庶乎汲黯﹑卞壼之亞乎﹗《詩》曰「謂予不信﹐有如皦日。」予乎﹗予乎﹗苟禮義之不愆﹐則庶乎取千萬人之積習而磨洗之乎﹗苟發憤而不知老﹐則庶乎取數百年之積習而薰蒸變化之乎﹗大道之行﹐三代之英﹐予未之逮也﹐其有志乎﹗

仕解上

浮邱子曰﹕蓋仕之道﹐爲主爾﹐爲民爾﹐爲物爾。主弗聖哲﹐仕之恥。民弗仁壽﹐仕之恥。物弗封殖﹐仕之恥。主無學﹐則弗聖哲。民無運﹐則弗仁壽。物無根﹐則弗封殖。貢之以阿偏﹐則主無學。操之以慘礉﹐則民無運。席之以頑頓﹐則物無根。骨气委薄﹐則貢之以阿偏。性始牿亡﹐則操之以慘礉。事勢駑緩﹐則席之以頑頓。弗軌於正﹐則骨气委薄。弗得其養﹐則性始牿亡。弗自任以重﹐則事勢駑緩。《詩》曰「維南有箕﹐不可以簸揚。維北有斗﹐不可以挹酒漿。」《易》曰「鼎折足﹐覆公餗﹐其形渥。凶。」是不以懲非其人而屍素﹐無其具而枝吾者乎﹖

蓋仕之道﹐貴靜﹐貴持﹐貴和﹐貴裕﹐貴勤﹐貴特。靜生於度﹐持生於守﹐和生於情﹐裕生於才﹐勤生於志﹐特生於气。度生於威儀﹐守生於風節﹐情生於肝膽﹐才生於識見﹐志生於精神﹐气生於道義。威儀生於則天象地﹐風節生於淸心寡欲﹐肝膽生子懷誠秉忠﹐識見生於明倫察物﹐精神生於盤根錯節﹐道義生於扶世翼教。故曰﹕不則天象地﹐則怠勝敬。不淸心寡欲﹐則私勝公。不懷誠秉忠﹐則名勝實。不明倫察物﹐則今勝古。不盤根錯節﹐則驟勝常。不扶世翼教﹐則羣勝獨。毋怠勝敬﹐然後其仕也祗祗焉。毋私勝公﹐然後其仕也皚皚焉。毋名勝實﹐然後其仕也丕丕焉。毋今勝古﹐然後其仕也秩秩焉。毋驟勝常﹐然後其仕也綽綽焉。毋羣勝獨﹐然後其仕也肅肅焉。《詩》曰「淑人君子﹐其儀不忒。其儀不忒﹐正是四國。」《書》曰「乃用三有宅﹐克卽宅。曰三有俊﹐克卽俊。」是不以嘉人與位稱﹑材與道濟者乎﹖

蓋仕之道﹐毋取翩翩翾翾﹐毋取腜腜﹤月襄﹥﹤月襄﹥﹐毋取懨懨媞媞﹐毋取瞿瞿休休﹐毋取睮睮﹐毋取緝緝﹐毋取瞡瞡﹐毋取硜硜﹐毋取趯趯﹐毋取喭喭﹐毋取睢睢盱盱﹐毋取疾疾訾訾﹐毋取峣峣皦皦﹐毋取狂狂伋伋﹐毋取臯臯琄琄﹐毋取恈恈啖啖﹐毋取彫彫﹐毋取憒憒﹐毋取佻佻﹐毋取傫傫。翩翩翾翾者﹐媚於態而賊於心者也。腜腜﹤月襄﹥﹤月襄﹥者﹐富於體而貧於理者也。懨懨媞媞者﹐柔橈而不可與邁往者也。瞿瞿休休者﹐纖嗇而不可與周挾者也。睮睮者﹐諂人以釣其悅者也。緝緝者﹐諑人以擠其危者也。瞡瞡者﹐舉其小以自命者也。硜硜者﹐執其必以自信者也。趯趯者﹐不能後人而捷之者也。喭喭者﹐不能平物而斗之者也。睢睢盱盱者﹐積跋扈而生敢者也。疾疾訾訾者﹐仇禮法而思逞者也。峣峣皦皦者﹐暴行越智以賣名號者也。狂狂伋伋者﹐操黠弄詐以生羽毛者也。臯臯琄琄者﹐素食而忘其不稱者也。恈恈啖啖者﹐吞利而恐其不盡者也。彫彫者﹐匿其瑕以賈其瑜者也。憒憒者﹐甘其愚以塞其通者也。佻佻者﹐朝爲東而暮又西者也。傫傫者﹐少不力而老無及者也。媚於態而賊於心者﹐反側者也。富於體而貧於理者﹐剽浮者也。柔橈而不可與邁往者﹐慢阤者也。纖嗇而不可與周挾者﹐苟簡者也。諂人以釣其悅者﹐垢玩者也。諑人以擠其危者﹐鴆毒者也。舉其小以自命者﹐弱植者也。執其必以自信者﹐拘墟者也。不能後人而捷之者﹐鋒挾者也。不能平物而斗之者﹐圉奪者也。積跋扈而生敢者﹐不道者也。仇禮法而思逞者﹐無俚者也。暴行越智以賣名號者﹐蟬噪者也。操黠弄詐以生羽毛者﹐蟻援者也。素食而忘其不稱者﹐蚊負者也。吞利而恐其不盡者﹐狼貪者也。匿其瑕以賈其瑜者﹐粉飾者也。甘其愚以塞其通者﹐朒縮者也。朝爲東而暮又西者﹐狡猾者也。少不力而老無及者﹐罷敝者也。《詩》曰「大夫君子﹐無我有尢。百爾所思﹐不如我所之。」又曰「式夷式已﹐無小人殆。瑣瑣姻亞﹐則無膴仕。」是不以破羣行羣止﹐思洗其積而作其新﹐蘇其醉夢而悟其可者乎﹖

蓋仕之道﹐貴《詩》《書》以惇之﹐《禮》《樂》以馴之﹐史策以備之﹐伎藝以給之。其猶未也﹐則孝﹑弟﹑和﹑順以先之﹐忠﹑信﹑廉﹑絜以維之﹐通洞條達以照之﹐中正比宜以齊之﹐寬博碩大以張之﹐鯁固愼完以永之。其猶有疑難也﹐則錯綜仁義以布之﹐嫥捖剛柔以調之﹐左宜右有以補之﹐千變萬抮以就之。不能千變萬抮﹐奚不僒﹖不能左宜右有﹐奚不漏﹖不能嫥捖剛柔﹐奚不庸﹖不能錯綜仁義﹐奚不褊﹖不能鯁固愼完﹐奚不澆﹖不能寬博碩大﹐奚不蹇﹖不能中正比宜﹐奚不獵﹖不能通洞條達﹐奚不梗﹖不能忠信廉絜﹐奚不穢﹖不能孝弟和順﹐奚不枝﹖不能伎藝﹐奚不短﹖不能史策﹐奚不忘﹖不能《禮》《樂》﹐奚不駁﹖不能《詩》《書》﹐奚不繆﹖非工師而施繩墨﹐我知其必顚倒也。非良醫而治疾病﹐我知其必置人於死也。與盲測鏡﹐誰媸誰妍﹖與聾理琴﹐厥妙難傳。《書》曰「學古入官﹐議事以制﹐政乃不迷。」《春秋傳》曰「僑聞學而後入政﹐未聞以政學者也。」是不以戒幹祿而不聞道﹑賣名聲於世而不修己者乎﹖

蓋仕之道﹐自鏡貴早﹐自律貴悚﹐自信貴必﹐自受貴宏。自鏡早﹐則毋測不可知。自律悚﹐則毋侚不可爲。自信必﹐則毋憚不可及。自受宏﹐則毋怍不可當。毋測不可知﹐故乘理照物而不爲勞。毋侚不可爲﹐故樹天抑人而不爲激。毋憚不可及﹐故邁心遠圖而不爲廓。毋怍不可當﹐故深情碩畫而不爲駭。兩大可參﹐四時可信也。五帝可六﹐三王可四也。臯﹑夔可師﹐伊﹑周可友也。管﹐晏可謫﹐儀﹑秦可誅也。孔子曰「苟有用我者﹐期月而已可也﹐三年有成。」孟子曰「夫天未欲平治天下也﹔如欲平治天下﹐當今之世﹐捨我其誰哉﹖」是不以信大聖大賢之體用本末﹐非猶夫小材小桀之苟且補苴者乎﹖

蓋仕之道﹐气欲淸﹐類欲簡﹐門欲壹﹐竇欲塞。淸其气﹐則無混生。簡其類﹐則無狎至。壹其門﹐則無冗設。塞其竇﹐則無詭使。是故相馬不孫陽﹐惡知其爲駑爲驥也﹖審聲不師曠﹐惡知其爲正爲變也﹖無翼而飛者虫之孽﹐不可以爲光采也。無根而榮者木之妖﹐不可以爲棟梁也。是故仕出於一塗者﹐其人理﹔其人理﹐則其政理﹔其政理﹐則其國理。仕出於二塗者﹐其人歧﹔其人歧﹐則其政歧﹔其政歧﹐則其國歧。仕出於三塗者﹐其人龐﹔其人龐﹐則其政龐﹔其政龐﹐則其國龐。仕出於四五塗者﹐其人亂﹔其人亂﹐則其政亂﹔其政亂﹐則其國亂。《詩》曰「狐裘蒙茸﹐匪車不東。叔兮伯兮﹐靡所與同。」又曰「東人之子﹐職勞不來。西人之子﹐粲粲衣服。舟人之子﹐熊羆是裘。私人之子﹐百僚是試。」是不以譏紛紛云云之不可爲理﹐而狀僥幸之可恥者乎﹖

蓋仕之道﹐材在人﹐運在天﹐鑑在輔﹐樞在主。天之運不中﹐人之材其偉乎﹖天之運中﹐人之材偉﹐然而輔執鑑能盡達於主乎﹖主執樞﹐能盡拔於羣乎﹖輔執鑑達於主﹐主執樞拔於羣﹐然而能專意勵精於天人之所注視者乎﹖能勿雞鶴並棲乎﹖能勿玉石紛糅乎﹖能勿牽掣以伸賢俊之必然乎﹖能勿積歲月浸潯之力﹐而羣無知者駕而加諸峨冠博帶之上乎﹖能剖乎﹖能斷乎﹖能驅除乎﹖能蕩滌之乎﹖能削其株而掘其根乎﹖《書》曰「惟治亂在庶官﹐官不及私暱﹐惟其能﹔爵罔及惡徳﹐惟其賢。」又曰「繼自今立政﹐其勿以憸人﹐其惟吉士﹐用勱相我國家。」是不以責君子操縱世柄﹐貴用直道﹐扶其元气﹔而進止人材﹐貴不差之豪釐﹑謬以千里者乎﹖

仕解下

浮邱子曰﹕師儒之事通乎君國者﹐有範而仕者也。師儒不關君國者﹐無範而仕者也。居恆之事通乎時會者﹐有具而仕者也。居恆不關時會者﹐無具而仕者也。昔孔子之門﹐大都王佐之器與奔奏後先之材﹔孟子之門﹐大都與聞王霸徳力之辧﹔王通之門﹐多將相﹔歐陽修之門﹐多文章﹑節義之士。是謂師儒之事通乎君國﹐是謂有範而仕。《詩》曰「肆成人有徳﹐小子有造。古之人無斁﹐譽髦斯士。」有範也夫﹗昔伊尹起於有莘之野﹐以堯舜其君其民爲志﹐卒能相湯伐夏﹐格於皇天。管仲脫堂皂之囚﹐以蕃屏周室﹑富彊齊國爲志﹐卒能九合諸侯﹐一匡天下。諸葛亮《隆中對》﹐無過數十言﹐而漢用之﹐於是跨荊益而成霸業。王朴上《平邊策》﹐亡過數百言﹐而周及宋次第用之﹐於是捲吳﹑蜀而障幽﹑並。是謂居恆之事通乎時會﹐是謂有具而仕。《書》曰「功崇惟志﹐業廣惟勤﹐惟克果斷﹐乃罔後艱。」有具也夫﹗

爾乃其爲韋布也﹐養之兒童稚齒﹐以長其驕﹔束之鄕師村學﹐尺言寸行﹐以止其宗﹔習之聲韻排偶﹐四對八比﹐以溺其好﹔屏之經史百家﹐以塞其通﹔逃之有道君子﹐以匿其醜﹔釣之主司﹐以獻其工﹔貪之富貴利達﹐以放其欲﹔伺之公卿門竇﹐四顧無人﹐以悄其行﹔結之五羣六友﹐以張其焰﹐沿之訛謬﹐倡之謠諑﹐以亂其稱﹔雜之街談巷議﹐以增其陋﹔索之淫詞俳語﹑一切非聖之書﹐以汩其靈。及乎其通朝籍也﹐臨之君長﹐以駭其分﹔聚之僚友﹐以迷其方﹔堆之文案﹐迫之期會﹐以苦其志﹔試之姦吏猾胥﹐以睨其旁﹔籠之髙爵厚糈﹐以生其羨﹔餌之金玉錦繡﹑輿馬婢妾﹐以破其防﹔導之東塗西抹﹑左遷右就﹐以多其計﹔習之柔聲軟態﹐如脂如韋﹐以佞其情﹔標之魁梧奇偉﹐垂紳委佩﹐以載其福﹔守之委瑣握齪﹐以賤其名﹔飾之老成端愨﹐以著其貌﹔蓄之污垢雜穢﹐以實其腸﹔根之不通上下古今﹐以弱其植﹔騁之師心自用﹐惡直醜正﹐以騰其狂﹔援之匪人﹐以助其非﹔播之中外訕笑﹐以持其短長。是謂師儒不關君國﹐是謂無範而仕。《詩》曰「匪先民是程﹐匪大猷是經。」無範也夫﹗

爾乃其爲韋布也﹐偸之天地以苟其寄﹐澹之民物以坐視其窮﹐觀之陰陽﹑寒暑﹑日星﹑雷電以眩其候﹐置之聖狂賢否﹑治忽安危以外其情﹐吐之酸寒以腐其气﹐處之湫隘庳下以側其躬﹐樂之妻孥童僕以忘其他﹐環之裏氓市卒﹑顚倒扶掖以悅其從﹐縱之博弈飲酒以荒其業﹐納之衣冠媟褻以靡其風﹐奄之歲月以成其習﹐叩之文經武緯﹑了無所有以病其空。及乎其通朝籍也﹐奏之薄伎細故以塞其職﹐疵之大體以晦其光﹐操之目前以圖其效﹐匱之數十百年之後以致其傷﹐寬之思慮以適其性﹐積之頹綱漏网以廢其能﹐諛之太平以系其樂﹐諱之水旱﹑盜賊以緩其懲﹐甘之醉飽以肥其私﹐慘之鰥寡孤獨﹑廢疾無告以壅其聞﹐露之底裏以知其薄﹐重之粉飾功罪以文其愆﹐困之左支右吾以畏其艱﹐橈之朝然暮疑﹑罔知所措以損其權﹐倒之是非好醜﹑刑賞予奪以厚其咎﹐亟之天怒人怨﹑眾畔親離以暴白其不然。是謂居恆不關時會﹐是謂無具而仕。《書》曰「弗慮﹐胡獲﹖弗爲﹐胡成﹖」無具也夫﹗

悲夫﹗身爲師儒﹐而不敢以君國之事委之﹔或委之﹐而師儒動輒拙艱﹐無能爲之﹐則終於不委之﹕此師儒之恥也。不以君國之事委師儒﹐則且委不師儒者﹐鼓天下而從之。旣委不師儒者﹐鼓天下而從之﹐則且橫出其論斷訾師儒之無人﹐𨿽其忠純豁達者亦訾之﹔而信不師儒者之大有人﹐𨿽其愚佻巧穢者亦信之﹕此君國之恥也。身爲居恆偃息之身﹐不爲時會輕重緩亟之身﹐俾造物可以生之﹑可以死之﹐大廷可以有之﹑可以無之者﹐此居恆之恥也。身不爲時會輕重緩亟之身﹐而反爲時會枝離膠葛﹑不耐瞻卬之身﹔眾欲死之﹐而故生之﹐則以爲造物之元气往而患气復﹔眾欲無之﹐而故有之﹐則以爲大廷之君子消而小人長者﹕此時會之恥也。

且夫樹橘柚者﹐食之則甘﹐嗅之則香﹔樹枳棘者﹐成而刺人。然則如之何其樹人也﹖曰﹕莫若礪教學﹐稽名實。天下之政出於材﹐材出於有學者﹐有學者出於教﹐教出於尊道徳。道徳尊然後古意入﹐古意入然後能琢磨﹐能琢磨然後人材特﹐人材特然後舉禮樂﹑治兵刑﹐舉禮樂﹑治兵刑然後國本固而不可拔。是故道徳非迂闊之事也﹐直國本也。爾乃勿用道徳之本教天下﹐爾乃用文藝之末教天下﹐而一章句之妥﹐爾乃以爲傳心之訣﹔一鏤辭結采之工﹐爾乃以爲濟時之需﹕是庸足以鼓鑄名材矣乎﹖天下之福出於功﹐功出於有名者﹐有名者出於實﹐實出於蚤蓄積。蓄積蚤然後自任重﹐自任重然後能幹濟﹐能幹濟然後羣望歸﹐羣望歸然後被潤澤﹑大丰美﹐被潤澤﹑大丰美然後國脈旺而不可弛。是故蓄積非一身一家之事也﹐直國脈也。爾乃於素所蓄積則闕焉不講﹐爾乃於驟所誇詡則歡然而以爲國家倚杖之人。而一庸夫之譽﹐爾乃以爲國之公論﹔一私人幸子之援﹐爾乃以爲古之直道﹐是庸足以因其名而槪其實矣乎﹖

孟子曰「古之人未嘗不欲仕也﹐又惡不由其道﹖」是故三代上之選士命官﹐得君柄政﹐皆自其道徳﹑蓄積而來。三代下之選士命官﹐得君柄政﹐自於道徳﹑蓄積而不可瑕疵者鮮矣。自周已降﹐內聖外王之旨微﹐於是鼓其邪說詖行以毒天下。自漢已降﹐聖經賢傳之體闕﹐於是獵其一知半解以小天下。自魏晉已降﹐禮法弛而名教廢﹐於是人心放誕﹐弗章厥常。自隋﹑唐已降﹐徳行薄而詞賦工﹐於是士气浮動﹐難與有成。自宋﹑元﹑明已降﹐道學絀而權姦橫﹐於是朝局紛云﹐莫知其紀。至於今也﹐歧官常與躬修而二之﹐又歧躬修與文藝而二之﹐又歧古之文藝與今之文藝而二之﹐又歧出於文藝之末者與並無能出於文藝之末者而二之﹐於是人物衰少﹐不可復振。

且夫不振者﹐乃其不可以不振者也。於何振之﹖曰﹕士之克自樹立﹐平居不肯墮落風气之中者﹐能振之﹔艸廬而有天地萬物之槪﹐登王庭而有頡頏上下於禹﹑臯﹑伊﹑傅之志者﹐能振之﹔明師益友之力﹐相與發揮聖經賢傳﹐主張內聖外王者﹐能振之﹔破記誦詞藻而撢大本﹐破苟且補苴而核實事者﹐能振之﹔賢大夫之聰明正直﹐柄進退髙下而公其道﹑古其心者﹐能振之﹔接九州之士而不皮相﹐居百僚之長而不汗顏者﹐能振之﹔大君齋莊中正﹐爾雅深厚﹐詠歌先王之風以風天下者﹐能振之﹔毋有我之見而窘天下人材於邊幅之中﹐毋有人之見而賊天下人材於機械之中者﹐能振之。孔子曰「爲政在人﹐取人以身﹐修身以道﹐修道以仁。」是故不主道徳而思鼓鑄名材﹐猶擇瘠土而養禾也﹐猶不琢玉而求文采也﹐猶蓄鉛刀而以代幹將之用也。不考蓄積而信爲國家倚杖之人﹐猶膠柱而鼓瑟也﹐猶持瓊艘瑤楫使涉川也﹐猶棕櫚纏錦而以支大廈之傾也。

浮邱子卷六九材

浮邱子曰﹕九材曷謂也﹖一曰古今間出之材﹐二曰剛柔並濟之材﹐三曰醞深不測之材﹐四曰果敢擊斷之材﹐五曰紛云揮霍之材﹐六曰聰明曲到之材﹐七曰文章靡麗之材﹐八曰辧對捷給之材﹐九曰使令輕便之材。

古今間出之材﹕其讀書論世﹐恢恢如也﹔其觀天察地﹐章章如也﹔其仁民愛物﹐肫肫如也﹔其體優﹐其用贍﹐其言該﹐其行詳。是材也﹕國有大典禮﹐其學足以考﹐義足以斷。國有大政事﹐其慮足以達﹐力足以辦。國有大災害﹐其功足以補﹐气足以勝。國有大姦蠹﹐其靜足以窺﹐動足以翦。是材也﹕可使上列﹐毋使庳﹔可使獨任﹐毋使羣﹔可使朝夕﹐毋使遠﹔可使心膂﹐毋使疑。是材也﹕使之庳﹐則道不尊﹔道不尊﹐則賢愚混﹔賢愚混﹐則苦牽連﹔苦牽連﹐則濟事難。使之羣﹐則權不壹﹔權不壹﹐則是非橫﹔是非橫﹐則費調劑﹔費調劑﹐則奏效緩。使之遠﹐則地不親﹔地不親﹐則嫌出位﹔嫌出位﹐則啟沃隔﹔啟沃隔﹐則君徳愆。使之疑﹐則天不屬﹔天不屬﹐則貴見幾﹐貴見幾﹐則去畱決﹔去畱決﹐則臣志傷。是材也﹐或千歲而一生﹐或五百歲而一生﹔或一代而數人﹐或數十代而無一人﹔或生數人而一代賴之以成運﹐或生一人而一代不能賴之﹐則積數十代﹑數百代賴之以成運。《詩》曰「山有榛﹐隰有苓。云誰之思﹐西方美人。彼美人兮﹐西方之人兮﹗」言古今間出之材﹐使人寤寐以求之也。

剛柔並濟之材﹐其徳性之養淑淑如也﹐其志气之發廩廩如也﹐其事物之情炤炤如也。其體厚﹐其用中﹐其言的﹐其行舒。是材也﹕時之可﹐則先焉﹔時之否﹐則後焉。一先一後﹐其機隱然。勢之順﹐則縱焉﹔勢之逆﹐則操焉。一縱一操﹐其指較然。數之常﹐則趣焉﹔數之變﹐則避焉。一趣一避﹐其度寬然。理之正﹐則合焉﹔理之倚﹐則分焉。一合一分﹐其神豁然。是材也﹕可使受事於英主﹐可使受事於暗主﹔可使共事於羣賢﹐可使共事於羣小。是材也﹕受事英主﹐則毋投所忌﹔毋投所忌﹐則兩情入﹔兩情入﹐則諫必行﹔諫必行﹐則英主聖。受事暗主﹐則毋中所敗﹔毋中所敗﹐則元气存﹔元气存﹐則眾不攜﹔眾不攜﹐則暗主安。共事羣賢﹐則毋衒所長﹔毋炫所長﹐則智勇出﹔智勇出﹐則績必舉﹔績必舉﹐則羣賢成。共事羣小﹐則毋奪所榮﹔毋奪所榮﹐則心迹白﹔心迹白﹐則政不剉﹔政不剉﹐則羣小服。是材也﹕得則社稷之賴﹐失則社稷之羞﹔起則蒼生之福﹐廢則蒼生之憂。無其人﹐則天命人心無所附麗﹔而有其人﹐則親戚﹑君臣﹑上下咸得所馮依﹐而不能名其所由。《詩》曰「柔亦不茹﹐剛亦不吐。不侮矜寡﹐不畏彊禦。」又曰「不競不絿﹐不剛不柔。敷政優優﹐百祿是遒。」言剛柔並濟之材﹐以其身爲天下重輕也。

醞深不測之材﹐其體逸而難名﹐其用超而獨得﹐其言韙而有物﹐其行妙而不常。是材也﹕有所向﹐鮮或窺之﹔有所得﹐鮮或聞之﹔有所是﹐鮮或証之﹔有所成﹐鮮或譽之。毋厭姍笑﹐毋報侮辱﹐毋忿摧頹﹐毋傷暗淡﹐毋噪佻﹐毋驕矜﹐毋頡亢﹐毋雜冗。是材也﹕賓之師之﹐然後本末見﹔本末見﹐則議論勝﹔議論勝﹐則頑懦興。卿之孤之﹐然後朝野屬﹔朝野屬﹐則經制立﹔經制立﹐則治安成。宏之巨之﹐然後知遇偉﹔知遇偉﹐則表裏稱﹔表裏稱﹐則物望歸。疑之難之﹐然後精神吐﹔精神吐﹐則功名奇﹔功名奇﹐則官材最。是材也﹐毋頤指而气使之﹐毋樂嗟而苦咄之﹐毋貌取而神遺之﹐毋面從而腹誹之。是材也﹐樹骨特﹐故所恥多於所榮﹔閱世深﹐故所去多於所就。所榮﹐則能實也。所恥﹐則能卻也。所就﹐則能濟也。所去﹐則能泰也。《詩》曰「彼君子兮﹐噬肯適我。中心好之﹐曷飲食之﹖」又曰「淑人君子﹐其儀一兮。其儀一兮﹐心如結兮。」言醞深不測之材﹐不與時俗低卬曲折也。

果敢擊斷之材﹐其體勁而不朒﹐其用奮而能往﹐其言厲而有稜﹐其行孤而無與。是材也﹕眾皆偃息﹐爾乃任天下所不能任﹐眾皆遲頓﹐爾乃先天下所不能先﹔眾皆騫污﹐爾乃操天下所不能操﹔眾皆熒惑﹐爾乃發天下所不能發﹔眾皆柔橈﹐爾乃犯天下所不能犯﹔眾皆慈懦﹐爾乃鋤天下所不能鋤。是材也﹕兵刑之所長﹐禮樂之所短也﹔功名之所開﹐道徳之所閉也﹔豪傑之所與﹐聖賢之所教也﹔霸彊之所師﹐帝王之所使也。是材也﹕文以禮樂﹐則兵刑焰戢﹔兵刑焰戢﹐則性情醇﹔性情醇﹐則威儀協﹔威儀協﹐則服物深。實以道徳﹐則功名體全﹔功名體全﹐則問學邃﹔問學邃﹐則規摹大﹔規摹大﹐則措事廣。繩以聖賢﹐則豪傑心降﹔豪傑心降﹐則根本正﹔根本正﹐則意見芟﹔意見芟﹐則處世平。馭以帝王﹐則霸彊計折﹔霸彊計折﹐則體統詳﹔體統詳﹐則條理就﹔條理就﹐則成功易。《詩》曰「不敢暴虎﹐不敢馮河。人知其一﹐莫知其他。戰戰兢兢﹐如臨深淵﹐如履薄冰。」言果敢擊斷之材﹐貴以敬始終也。

紛云揮霍之材﹐其體疏而不備﹐其用閎而少中﹐其言快而可聽﹐其行積而能理。是材也﹕人舉其易﹐爾舉其難﹔人治其簡﹐爾治其繁﹔人用其緩﹐爾用其急﹔人得其窒﹐爾得其通。其疾如風﹐其迅如雷﹐其遊如龍﹐其馳如馬。是材也﹕使領方隅則裕﹐毋趣禁掖﹔使營簿領則秩﹐毋總事要﹔使辧一官則濟﹐毋長百僚﹔使攝數職則能﹐毋料百世。是材也﹕趨禁掖﹐則气質粗﹔气質粗﹐則行檢墮﹔行檢墮﹐則格非難。總事要﹐則精神散﹔精神散﹐則端委泄﹔端委泄﹐則施令舛。長百僚﹐則愛惡縱﹔愛惡縱﹐則取捨隨﹔取捨隨﹐則人材下。料百世﹐則利害隱﹔利害隱﹐則因革反﹔因革反﹐則國是紊。《詩》曰「佻佻公子﹐行彼周行。旣往旣來﹐使我心疚。」又曰「靡聖管管﹐不實於亶。猶之未遠﹐是用大諫。「言紛云揮霍之材﹐俾知所矜式也。

聰明曲到之材﹐其體順而兼雜﹐其用巧而能遂﹐其言滑而微中﹐其行熟而多宜。是材也﹕大事未攬其要﹐先測其槪﹔細事未詳其用﹐先度其可﹔難事未竟其成﹐先出其奇﹔易事未究其旨﹐先獲其便。是材也﹕以之事君﹐則得其歡心﹔以之交友﹐則得其美譽﹔以之馭下﹐則得其策力﹔以之使民﹐則得其謳歌。是材也﹕求如古之事君﹐未能也﹐揣意旨而已矣。揣意旨﹐則好尙同﹔好尙同﹐則敷對順﹔敷對順﹐則褒寵固。求如古之交友﹐未能也﹐修辭令而已矣。修辭令﹐則名義借﹔名義借﹐則聽睹浮﹔聽睹浮﹐則流布遫。求如古之馭下﹐未能也﹐鬻恩私而已矣。鬻恩私﹐則門竇開﹔門竇開﹐則羣巧進﹔羣巧進﹐則奔奏勤。求如古之使民﹐未能也﹐樹威令而已矣。樹威令﹐則閭閻畏﹔閭閻畏﹐則羣愚逼﹔羣愚逼﹐則諛美作。《詩》曰「人亦有言﹐靡哲不愚。庶人之愚﹐亦職維疾。哲人之愚﹐亦維斯戾。」言聰明曲到之材﹐俾知所遵省也。

文章靡麗之材﹐其體薄而失實﹐其用浮而近名﹐其言剽而多膚﹐其行淺而犯律。是材也﹕翔苑囿﹐資涉獵﹐則藻采富﹔拾故智﹐備記問﹐則腹笥便﹔修儀容﹐整衣裳﹐則聲稱雅﹔勤教言﹐納後進﹐則徒侶盛。是材也﹐毋使領政﹐毋使馭民。使領政﹐則筋骨軟﹔筋骨軟﹐則擔荷搖﹔擔荷搖﹐則僨職必。不然﹐則性習傲﹔性習傲﹐則察識疏﹔察識疏﹐則背理甚。使馭民﹐則心膂閡﹔心膂閡﹐則肥瘠蒙﹔肥瘠蒙﹐則羣怨結。不然﹐則條教腐﹔條教腐﹐則進止沮﹔進止沮﹐則時宜奪。《詩》曰「彼其之子﹐美如玉。美如玉﹐殊異乎公族。」言文章靡麗之材﹐不可以充棟梁之選也。

辧對捷給之材﹐其體柔﹐其用詭﹐其言易﹐其行違。其比意造端﹐躍躍如也﹐翩翩如也。其張目掉舌﹐喋喋如也﹐哄哄如也。是材也﹕聖之遠謨則罔所聞﹐而摭拾凡近爲其學﹔國之大體則罔所知﹐而蒐羅瑣屑爲其才﹔天之消息則罔所洞﹐而雜設陰陽﹑鬼神﹑卜筮爲其智﹔民之痛癢則罔所關﹐而詭語兵戈﹑水旱﹑疾疫爲其仁。是材也﹐毋居以密邇﹐毋接以頻數﹐毋縱以許可﹐毋資以援系。居以密邇﹐則伺候易﹔伺候易﹐則端倪得﹔端倪得﹐則短長持。接以頻數﹐則諂諛慣﹔諂諛慣﹐則界限移﹔界限移﹐則黑白倒。縱以許可﹐則誇飾盛﹔誇飾盛﹐則濡染及﹔濡染及﹐則人心壞。資以援系﹐則關說眾﹔關說眾﹐則貪求橫﹔貪求橫﹐則風尙非。《詩》曰「巧言如流﹐俾躬處休。」又曰「巧言如簧﹐顏之厚矣。」言辧對捷給之材﹐不可爲其所賣也。

使令輕便之材﹐其體忨﹐其用陋﹐其言悄﹐其行賤。其俯眉承睫﹐沽沽如也﹐諭諭如也。其受令趨事﹐僕僕如也﹐悾悾如也。是材也﹕貴戚權門之所歡﹐而老成典刑之所厭也﹔王公大人之所需﹐而正直君子之所拒也。是材也﹕不惟貴戚權門之歡云爾﹐浸假而老成典刑亦心之﹐亦腹之﹔不惟王公大人之需云爾﹐浸假而正直君子亦左之﹐亦右之。是故積其勞﹐則膺遷轉﹔貢其長﹐則結賞識﹔際其盛﹐則列顯榮﹔極其用﹐則先賢哲。是材也﹕可使治於事﹐毋使治事﹔可使用於人﹐毋使用人。使治於事﹐則紀律嚴﹔紀律嚴﹐則周旋謹﹔周旋謹﹐則本分得。使治事﹐則軌物裂﹔軌物裂﹐則舉動粗﹔舉動粗﹐則醜狀最。使用於人﹐則恭敬生﹔恭敬生﹐則視聽壹﹔視聽壹﹐則佚志收。使用人﹐則睢盱作﹔睢盱作﹐則出入逞﹔出入逞﹐則敗節萌。《詩》曰「於乎小子﹐未知臧否。匪手攜之﹐言示之事。匪面命之﹐言提其耳。」言使令輕便之材﹐可鞭策之﹐而不爲其所優禮也。

於乎﹗九材遞降存乎運﹐九材得所存乎用。是故君相之道與醫匠等。凡匠審木﹐大木不爲椽﹐細木不爲棟﹐直木不爲輪﹐曲木不爲桷。凡醫審藥﹐玉札丹硃﹐於以引年﹔天雄烏喙﹐亦以活人。是故爲君者不可以不法舜﹑文﹐爲相者不可不法管﹑僑。舜﹑文之所以聖﹐虞﹑周之所以治﹐亡過擇能而使之﹐稱材而用之。故《書》曰「汝翼」﹐曰「汝爲」﹐曰「汝明」﹐曰「汝聽」﹔《詩》曰「疏附」﹐曰「先後」﹐曰「奔奏」﹐曰「禦侮」﹐此舜﹑文能使材得其所也。管﹑僑之所以賢﹐齊﹑鄭之所以治﹐亡過擇能而使之﹐稱材而用之。故管子相三月﹐請論百官﹐於是立隰朋爲大行﹐立寧戚爲大司田﹐立王子城父爲大司馬﹐立賓胥無爲大司理﹐立東郭牙爲大諫之官。鄭國將有諸侯之事﹐子產乃使子羽爲辭令﹐使裨諶謀可否﹐使馮簡子斷大事﹐使子太叔對賓客。此管﹑僑能使材得其所也。孟子曰「權然後知輕重﹐度然後知長短。」是故中材擴而充之﹐與上材等其成﹔下材濯而新之﹐與中材等其用。此非振古之材多於方今之材也﹐得其所而已矣。上材蔽而遏之﹐與中材等其功﹔中材污而染之﹐與下材等其過。此非天地之材不供國家之用也﹐不得其所而已矣。有上下古今之識﹐則辧才如鏡﹔有操縱歙辟之能﹐則用材如禦。如鏡則晰﹐如禦則詳。此無他﹐君法聖﹑相法賢而已矣。無上下古今之識﹐則辧材如瞽﹔無操縱歙辟之能﹐則用材如稚。如瞽則濁﹐如稚則輕。此無他﹐君不法聖﹑相不法賢而已矣。

八抑

浮邱子曰﹕操大柄以進止天下人材者﹐升之則極於九天之髙也﹐抑之則墜於九淵之深也。升之義勝耶﹖抑之義勝耶﹖曰﹕抑之正所以管乎其爲升之也。是遵何說也﹖不去稂莠﹐則嘉禾不生﹔不剔碔砆﹐則埕美不辧﹔不鞭駑駘之足﹐則華駠不至﹔不鉗鴟鴞之口﹐則鳳皇不鳴﹔不汰隋工之食﹐則匠石﹑魯般匿其能﹔不刪庸醫之說﹐則扁鵲﹑秦和斂其技。是故抑之正所以管乎其爲升之也。一曰用緩持急﹐以抑其躁。二曰握眞照僞﹐以抑其詭。三曰析公私﹐以抑其所不可。四曰較長短﹐以抑其所不能。五曰正義直指以抑之。六曰微言曲指以抑之。七曰不設成見﹐悔其旣往而卒抑之。八曰不徇常見﹐料其爲非而蚤抑之。

所謂用緩持急以抑其躁者﹕夫人之常情﹐守巖穴則放廢﹐營仕進則急於自伸﹐本庸懦則退藏﹐負才能則急於自見。是故仕進者﹐名譽之莠也﹔才能者﹐徳性之蠹也。爾乃急於自伸矣﹐爾乃又擇其肥美以餌之﹐勢不能毋以仕進破壞其行檢。行檢兪壞﹐則名譽兪下﹔名譽愈下﹐則風俗兪非﹕非所以敕官常而淸朝廷也。爾乃急於自見矣﹐爾乃又標其許可以縱之﹐勢不能毋以材能增長其气焰。气焰兪勝﹐則徳性兪微﹔徳性兪微﹐則事功愈少﹕非所以鑄羣品而佐國家也。吾聞炫女不貞﹐炫士不信。蔡澤﹑蘇秦立談而取卿相﹐無乃太易乎﹖朱朴﹑郭京無根而被朱紫﹐無乃不祥乎﹖是故君子塞所求﹐愼所與。薰心仕進者﹐使之杖性依仁而守其常﹔馳騁才能者﹐使之遵法畏繩而折其銳。湔之洗之﹐使自照之﹔規之摹之﹐使自就之﹔綜之核之﹐使自考之﹔盤之錯之﹐使自成之。勉而未幾﹐則更厲之﹔巽而未入﹐則更詳之﹔量而未合﹐則更裁之﹔往而未宜﹐則當其可而後授之。《詩》曰「芄蘭之支﹐童子佩觿。𨿽則佩觿﹐能不我知。」「芄蘭之葉﹐童子佩韘。𨿽則佩韘﹐能不我甲。」此謂用緩持急﹐以抑其躁也。

所謂握眞照僞以抑其詭者﹕夫薰蕕異器﹐蘭艾異香﹐此易辧也。是非混實﹐善惡混名﹐所難知也。則有若仁義忠信之實﹐不云是乎﹖爾乃以溫詞托之乎仁﹐爾乃以厲色托之乎義﹐爾乃以曲謹小廉托之乎忠信﹐似是也﹐而非也﹐實云何不混乎﹖則有若聖賢豪傑之名﹐不云善乎﹖爾乃以雜學附之乎聖﹐爾乃以輇才附之乎賢﹐爾乃以髙言孟行附之乎豪傑﹐似善也﹐而惡也﹐名云何不混乎﹖是非混實﹐爾乃至於支離曲辟而不可堪﹔善惡混名﹐爾乃至於顚倒摧錯而不可問。是故劉歆亂賊而假《周官》﹐趙普貪婪而托《論語》﹐則混實之亟也。不韋淫凶而號尙父﹐馮道柔佞而稱元老﹐則混名之亟也。譬彼土龍﹐文章首目具﹐而非龍也﹔犁牛之駁﹐似虎而非虎也﹔鉤吻似黃精﹐而生死功用相反也﹔蛇牀似蘼蕪﹐而弗能芳也。今欲禱土龍以興雲雨﹐寵犁牛以長山獸﹐服鉤吻以求長生﹐佩蛇牀以辟不詳﹐豈惟弗能﹖又滋繆焉。是故君子毋以近似之說證其然疑﹐毋以嘗試之舉名其勇怯﹐毋以親密頻數之歡﹐度其不我欺也而腹心之﹔毋以奔走騰沓之勞﹐度其爲我用也而爪牙之﹔毋以眾所遊揚﹐而廢我繩尺以從其好﹔毋以古所流傳﹐而彊加於今之族類以髙其稱。《書》曰「詳乃視聽﹐罔以側言攺厥度﹐則予一人汝嘉。」又曰「恭儉惟徳﹐無載爾僞。作徳﹐心逸日休。作僞﹐心勞日拙。」此謂握眞照僞﹐以抑其詭也。

所謂析公私以抑其所不可者﹕私莫私於父兄子女之愛﹐雜進也﹔私莫私於朋友故舊之好﹐膠結也﹔私莫私於左右使令之請﹐橫行也。父兄子女之愛雜進﹐爾乃厚姻亞而薄疏遠。朋友故舊之好膠結﹐爾乃重交遊而輕名器。左右使令之請橫行﹐爾乃開貨賄之門﹐而閉寒畯之路。厚姻亞﹐薄疏遠﹐則士气傷。重交遊﹐輕名器﹐則國柄移。開貨賄之門﹐閉寒畯之路﹐則物論沸騰而人心誕妄。且夫士气﹑國柄﹑物論﹑人心﹐俱已不可恃﹐則豈不爲社稷之憂乎﹖是故衛鞅干進以嬖臣﹐卒胎秦禍﹔孔光固寵以外戚﹐竟隳漢業﹔林甫奧援以宮妃﹐遂釀唐災﹔蔡京買譽以閹豎﹐必耗宋祚。語曰「子用私道者﹐家必亂。臣用私道者﹐國必危。患莫大焉。」是故君子寧使人以我爲可憚﹐勿使人以我爲可狎﹔寧使人以我爲可拒﹐勿使人以我爲可求﹔寧爲其特﹐毋爲其隨﹔寧爲其白﹐毋爲其疑﹔寧割情於父兄子女﹐毋得罪於疏遠之士﹔寧取詬於朋友故舊﹐毋買恩於薦舉之員﹔寧威及於左右使令﹐毋慢禮於寒畯之儒。此非獨以塞徑竇而呈材實也﹐三綱九法之所以得其理﹐四時百物之所以得其序﹐則莫不由之。《易》曰「勿用取女﹐見金夫﹐不有躬﹐無攸利。」《詩》曰「厭浥行露﹐豈不夙夜﹖謂行多露。」此所謂析公私以抑其所不可也。

所謂校長短以抑其所不能者﹕夫有所能﹐必有所不能﹐人之器局使然。鬻其所能﹐必諱其所不能﹐人之情計使然。檉柏之材﹐洪爲棟﹐纖爲椽﹐直中繩﹐曲中鉤﹐順所施也。劍戟能揮而不能縫緝﹐錐鉆能入而不能擊斷﹐量所受也。爾乃溺其愛﹐幸其中﹐於是乎以其所能﹐並信其所不能。爾乃苛其效﹐沸其怒﹐於是乎又以其所不能﹐並廢其所能。以其所能﹐並信其所不能﹐爾乃謹守者使之通方﹐小知者使之大受﹐近規者使之遠略﹐鮮克濟矣。以其所不能﹐並廢其所能﹐爾乃通方不成也﹐並其謹守而棄之﹐大受不勝也﹐並其小知而棄之﹐遠略不辧也﹐並其近規而棄之﹕鮮克恕矣。是故殷深源爲令僕則有餘﹐總師北伐則不可﹔王介甫爲翰林學士則有餘﹐居輔拂之地則不可。孺子能舉一羽﹐烏獲能舉千鈞。牛能耕﹐驥能走。今誇孺子之勇﹐令與烏獲敵﹐則何異驅之鋒刃而斃之乎﹖責牛不如驥而奪其耕﹐則何以塞牛之悲鳴乎﹖是故君子之官人也﹐才當其職﹐非其職﹐毋枉其才﹔職當其才﹐非其才﹐毋僨其職。《禮》曰「衡誠懸﹐不可欺以輕重﹔繩墨誠陳﹐不可欺以曲直﹔規矩誠設﹐不可欺以方員。」此謂校長短以抑其所不能也。

所謂正義直指以抑之者﹕夫艸木之郁﹐弗施霖雨以蘇之﹐則勿之興焉﹔佞邪之習﹐弗樹丰稜以止之﹐則勿之變焉。共﹑驩在側﹐而虞舜怒﹔廉﹑來在側﹐而商辛喜﹕此虞舜所以聖﹐商辛所以狂也。家伯同列﹐而皇父喜﹔少正同列﹐而仲尼怒﹕此皇父所以罪﹐仲尼所以功也。趙髙指鹿爲馬﹐而二世喜﹔徳孺指野鳥爲鸞﹐而世民怒﹕此二世所以踣﹐世民所以昌也。敬奇雀放懷中﹐而姚崇怒﹔師﹤睪廾﹥犬嗥叢薄﹐而侘冑喜﹕此姚崇所以賢﹐侘冑所以否也。且夫天地不廢雷雨﹐猶聖賢不靡丰稜﹐毋喜其所不可喜﹑則怒其所不可不怒也斷斷然矣。是故君子置身如泰山喬嶽之不可以庳下也﹐守己如元圭﹑寶鼎之不可以垢污也。爾乃峻其關楗俾勿逾﹐爾乃提其綱領俾勿替﹐爾乃條其等威俾勿紊﹐爾乃聲其教告俾勿忘。海水𨿽大﹐不受胔芥﹔林木𨿽丰﹐不喜陰霾。揖穿窬使入室﹐孰與呵之使遁也﹖縱蝗蝻使蔽天﹐孰與捕之使盡也﹖是故君子毋藏昧夢之私﹐以愧屋漏﹔毋博忠厚之名﹐以涉羣情﹔毋避宵小之毒﹐以事周旋﹔毋損有道之气﹐以成柔懦。《詩》曰「彼譖人者﹐誰適與謀﹖取彼譖人﹐投畀豺虎﹔豺虎不食﹐投畀有北﹔有北不受﹐投畀有昊。」此謂正義直指以抑之也。

所謂微言曲指以抑之者﹕夫辭讓之心﹐羞惡之心﹐眾皆稟焉﹐今也盲塞其所謂辭讓﹑羞惡﹐胡然而輕利僄遫也﹖胡然而陶誕比周也﹖𨿽其輕利僄遫也﹐爾乃辭讓之本心未盡芟也﹐與之委蛇而辭讓生矣。𨿽其陶誕比周也﹐爾乃羞惡之本心未盡芟也﹐與之惇愨而羞惡生矣。蘭膏之焰不薰天﹐然而照厥幽矣﹔琴瑟之聲不震物﹐然而聞者以平其心矣。是故諸葛亮開誠布公﹐而李嚴﹑廖立廢徙知感﹐有養人於善者也。裴行儉雅擅知人﹐而王﹑楊﹑盧﹑駱浮華無取﹐有引人於道者也。徐勉只談風月﹐客求官而不能﹐有止人於邪者也。李昉和顏溫語﹐𨿽失望者不怨﹐有入人於深者也。是故君子不怒之怒﹐嚴於斧鉞﹔不教之教﹐威於夏楚。爾乃被服毋玩也﹐使人睹其服而生其敬。爾乃動容毋慢也﹐使人睹其容而生其畏。爾乃出言毋滑也﹐使人聞其言而知其斷。爾乃作事毋借也﹐使人聞其事而知其詳。《詩》曰「招招舟子﹐人涉卬否。人涉卬否﹐卬須我友。」又曰「匪我愆期﹐子無良媒。將子無怒﹐秋以爲期。」此謂微言曲指以抑之也。

所謂不設成見﹑悔其旣往而卒抑之者﹕夫知人之哲﹐不可學也﹔攺過之勇﹐亦不可及也。爾乃宏獎爲心﹐光明其性﹐聞一材﹐則與爲推轂﹔建一策﹐則與爲揚名。俄而調其所談者經濟也﹐所借者聲華也﹐則其爲人浮而不實焉。俄而洞其所擅者智術也﹐所蝕者根本也﹐則其爲人雜而不純焉。俄而詗其所徇者君父也﹐所戀者妻子也﹐則其爲人貪而不法焉。俄而詗其所抗者縉紳也﹐所行者市儈也﹐則其爲人賊而不倫焉。浮而不實﹐爾乃以藥石治其腠理。雜而不純﹐爾乃以箴銘攝其魂魄。貪而不法﹐爾乃以天日照其陰邪。賊而不倫﹐爾乃以《詩》《書》文其鄙賤。吾聞迷而知反﹐失道不遠。衛靈公聞史魚之言則悔之﹐於是進伯玉而退子瑕﹐此其所以不喪邦也。宋髙後覽熙﹑丰之敝則悔之﹐於是信司馬而絀安石﹐此其所以不失人也。是故君子可愚之於其目也﹐毋愚之於其心也﹔可移之於其情也﹐毋移之於其理也﹔可蔽之於其初也﹐毋蔽之於其旣也﹔可膠之於其一也﹐毋膠之於其二也﹔可與天下共其然否也﹐毋回護其私而自封之也﹔可與天下妙其懲勸也﹐毋專壹其愛而適陷之也。《書》曰「惟古之謀人﹐則曰未就予忌。惟今之謀人﹐姑將以爲親。𨿽則云然﹐尙猷詢玆黃髮﹐則罔所愆。」此謂不設成見﹑悔其旣往而卒抑之也。

所謂不徇常見﹐料其爲非而蚤抑之者﹕而不見夫虎在阱而鷹在籠乎﹖虎在阱﹐一嗇夫能馴之也﹔逮其放而之於山谷之間﹐則叱吒風雲而不可制矣。鷹在籠﹐一孺子能調之也﹔逮其放而之於叢薄之間﹐則挺擊羣物而不可當矣。爾乃順比滑澤之性﹐污漫突盜之智﹐騰踴殽亂之槪﹐鉤錄疾力之能﹐於人材則爲贅癅﹐於民物則爲蟊賊。棲之微末﹐已不勝其蔽也﹐爾乃擢之巍顯以駭羣聽乎﹖範我馳驅﹐已不勝其勞也﹐爾乃假之柄藉以橈國是乎﹖左右呼召﹐已不勝其醜也﹐爾乃擠之縉紳先生之列﹐譽其所不可譽乎﹖旦夕期會﹐已不勝其譎也﹐爾乃委之社稷遺孤之寄﹐信其所不可信乎﹖是故相如料趙括而中﹐巨源料王衍而中﹐成敗若符契也。王猛料慕容而中﹐九齡料祿山而中﹐順逆若燭照也。語曰「爲虺弗摧﹐爲蛇將若何﹖」是故君子有必嚴之界限﹐毋以盈廷所忽而遂忘之﹔有必愼之名器﹐毋以雜材可錄而並進之﹔有必伸之禁令﹐毋以功罪未明而姑待之﹔有必削之根株﹐毋以恩怨不測而遽捨之﹔有必振之玩愒﹐毋以不涉吾事而兩存之﹔有必破之牽掣﹐毋以或貽後患而中止之。《書》曰「爾無暱於憸人﹐充耳目之官﹐迪上以非先王之典。」此謂不徇常見﹐料其爲非而蚤抑之也。

行此八抑﹐而羣邪不屏﹐眾正不興﹐紀綱不肅於當代﹑風會不登於上古者﹐吾未之前聞。弗行此八抑﹐而羣邪屏﹑眾正興﹑紀綱肅於當代﹑風會登於上古者﹐吾亦未之前聞。孔子曰「射有似乎君子﹐失諸正鵠﹐反求諸其身。」是故君子必先治我﹐然後治人。我弗睢盱﹐然後能用緩持急﹐以抑其躁。我弗暖昧﹐然後能握眞照僞﹐以抑其詭。我弗溺於欲﹐然後能析公私﹐以抑其所不可。我弗窒於用﹐然後能較長短﹐以抑其所不能。我弗爲彊者所持﹐然後能正義直指以抑之。我弗爲淺者所料﹐然後能微言曲指以抑之。我弗執己之愚以居議論之總﹐然後能不設成見﹐悔其旣往而卒抑之。我弗規時之宜以滋隱然之患﹐然後能不徇常見﹐料其爲非而蚤抑之。是故知言養气﹐弗睢盱之本也﹔窮理盡性﹐弗暖昧之本也﹔嚴於聖狂﹑人禽之界﹐弗溺於欲之本也﹔熟於上下古今之故﹐弗窒於用之本也﹔剛而無滓﹐弗爲彊者所持之本也﹔寬而有制﹐弗爲淺者所料之本也﹔勤學好問﹐常有以下人﹐弗執己之愚以居議論之總之本也﹔觀天察地﹐常有以先人﹐弗規時之宣以滋隱然之患之本也。是故君子貴有本。

審類

浮邱子曰﹕凡物莫不以類育﹐以類聚﹐以類應。凡物莫不以類分﹐以類畏﹐以類滅。凡物莫不各從其形﹐各從其色﹐各從其制﹐各從其化﹐各從其性﹐各從其情﹐各從其具﹐各從其用﹐各從其質﹐各從其聲﹐各從其分﹐各從其數﹐各從其品﹐各從其候﹐各從其處﹐各從其人。殖禾用穀﹐孵雞用卵﹐以類育也。比目成隊﹐連理成棻﹐以類聚也。召云惟龍﹐命呂惟律﹐以類應也。燕不生鳳﹐兔不乳馬﹐以類分也。犬能制鹿﹐鼠能伏猨﹐以類畏也。虎必吞羊﹐雞必啄蟻﹐以類滅也。夔一足﹐蛇兩頭﹐從其形也。鵠不日浴而白﹐鳥不日黔而黑﹐從其色也。鸚鵡摩背而喑﹐鸜鵒翦舌而語﹐從其制也。雉入水而爲蜃﹐蛇升天而爲龍﹐從其化也。鶴愛陰而惡陽﹐雁愛陽而惡陰﹐從其性也。烏反哺﹐梟反噬﹐從其情也。蝮有利牙而咬人﹐麟有肉角而不觸﹐從其具也。毒龍可以爲禍﹐芻狗可以爲福﹐從其用也。美金以鑄劍戟﹐惡金以鑄斧鉏﹐從其質也。鐘大而疾則短聞﹐鐘小而虛則遠聞﹐從其聲也。猩猩知往而不知來﹐乾鵲知來而不知往﹐從其分也。蛇形𨿽長而命甚短﹐龜形𨿽短而命甚長﹐從其數也。荊棘深而刺足﹐芝蘭淺而入懷﹐從其品也。夏物長而薺麥枯﹐冬物凋而松柏茂﹐從其候也。鈞之橘也﹐樹之江南則爲橘﹐樹之江北則爲枳﹐從其處也。鈞之葛也﹐君子得其材而爲絺﹐小人得其葉而爲羹﹐從其人也。

且夫物之類萬萬也﹐人之類亦萬萬也﹐是故備知物類之理﹐則亦備知人類之理。凡人莫不以好類好﹐以醜類醜。

以好類好維何﹖燧人曰四佐﹐伏羲曰六仕﹐黃帝曰六相﹑曰四史﹐唐虞曰四嶽﹑曰九官﹑曰十二牧﹑曰十六相﹐商曰二相﹐殷曰三仁。周曰八虞﹑曰四友﹑曰十亂﹐鄭曰三良﹐晉曰賢士五人﹑曰二國士﹑曰八卿﹐秦曰五子﹐越曰五大夫﹐漢曰三傑﹑曰十八侯﹑曰中興輔佐十一人﹑曰二十八將﹐蜀曰四英﹐晉曰二妙﹐唐曰十八學士﹑曰三俊﹐宋曰四賢﹑曰四眞﹑曰耆英十二人﹐明曰四先生﹑曰三楊﹑曰三大老。是類也﹐家得之﹐以賢其自出﹔國得之﹐以輔其侯王﹔天下得之﹐以成其康樂﹔萬代得之﹐以續其馨香﹔乾坤得之﹐以植其體﹔日月得之﹐以耀其光﹔山川鬼神得之﹐以享其祀﹔人民物畜得之﹐以召其祥。《詩》曰「惠而好我﹐攜手同行。」《書》曰「野無遺賢﹐萬邦咸寧。」是不爲以好類好者勸乎﹖

以醜類醜維何﹖虞曰四凶﹐周曰三叔﹐魯曰三桓﹐齊曰三子﹐鄭曰七穆﹐晉曰三卿﹑曰二五耦﹐戰國曰四豪﹐漢曰五侯﹑曰七貴﹐魏曰八族﹑曰臺中三狗﹐晉曰二十四支﹑曰四伯﹐北齊曰三佞﹑曰八貴﹐隋曰五貴﹐唐曰八關十六子﹑曰八司馬﹑曰五狗﹑曰三穢﹐宋曰三尸﹑曰十鉆﹑曰三虎﹑曰五鬼﹑曰四瞠﹑曰四倀﹑曰十客﹐明曰四害﹑曰八虎﹑曰七豺八狗﹑曰五虎﹑曰五彪﹑曰十狗﹑曰十孩兒﹑曰四十孫。是類也﹐家得之﹐以辱其自出﹔國得之﹐以降其侯王﹔天下得之﹐以損其康樂﹔萬代得之﹐以斷其馨香﹔乾坤得之﹐以剝其體﹔日月得之﹐以晦其光﹔山川鬼神得之﹐以殄其祀﹔人民物畜得之﹐以閉其祥。《詩》曰「洽比其鄰﹐昏姻孔云。」《書》曰「簡賢附勢﹐實繁有徒。」是不爲以醜類醜者誡乎﹖

且夫天下好醜﹐有在明白斬截之中﹐則亦有在影響枝離之中。是故公輸刻鳳﹐疇欺以巧﹖伯樂相馬﹐疇匿以良﹖謂之明白。朦瞍仰視﹐欲見星辰﹔跛蹩力行﹐欲爭塗軌﹕謂之影響。扁鵲活人﹐庸醫是逐﹔烏獲扛鼎﹐孱夫是斥﹕謂之斬截。閭姝憔悴﹐嫫母是媒﹔伯夷見棄﹐盜跖是與﹕謂之枝離。是故毋爲影響﹐毋爲枝離﹐此好醜所以各類其類也。凡天性出乎陽剛﹐而通洞條達以爲槪﹐彊立不返以爲骨﹐容止出乎和易﹐而不撟飾岸異以爲髙﹐夷險一節﹑久暫一態以爲信﹐必好者類也。凡天性出乎陰柔﹐而欹邪曲折﹑回互隱伏以爲術﹐與人累歲聚處﹑不露纖芥以爲深﹐容止出乎造作﹐而其中無有﹑其外若或有之以爲安﹐震蕩飄忽﹑不主故常以爲巧﹐必醜者類也。

凡讀書必析天人王霸﹐而不耽記誦﹐則免喪志之誚﹔不矜詞藻﹐則見大道之原﹔論世必兼治亂存亡﹐而不信乾符坤珍﹐則刪諛美之說﹔不苟旦夕﹐則廑厝火積薪之戒﹕必好者類也。凡讀書不識周公孔子﹐而鼓其雜說﹐則亂羣儒之聽﹔騁其妍詞﹐則釣當代大人先生之說﹔論世不聞唐虞三代﹐而錄其近規﹐則號爲聖神文武之朝﹔侈其淺效﹐則作歌以慶仁壽之代﹕必醜者類也。

凡立身則與泰山喬嶽同其堅重﹐而《詩》《禮》足以植其骨榦﹐骨榦足以生其光暉﹐捫心與明瑤美玉同其潔白﹐而天日足以照其夢寐﹐夢寐足以證其平生﹕必好者類也。凡立身與艸木榮華同其俯仰﹐而旦夕足以料其血脈﹐血脈足以窘其气候﹔捫心與鬼魅伎倆同其出入﹐而城府足以藏其機阱﹐機阱足以損其福履﹕必醜者類也。

凡處己則恭敬撙節﹐𨿽賢智而多戒懼﹐𨿽丰裕而存儉約﹐與人則慷慨軒豁﹐𨿽愚盲而進忠告﹐𨿽疏遠而共交歡﹕必好者類也。凡處己則放誕奢縱﹐𨿽淸夜而撢奇詭﹐𨿽小物而嗜美好﹔與人則峻厲狹小﹐𨿽同堂而設畦畛﹐𨿽親故而計錙銖﹕必醜者類也。

凡出話不揣聽者之耳﹐而申吾意指之所必然﹐折佞人幸子之不然﹔作事不惟一己之利﹐而料萬眾之所同然﹐破私心小道之不然﹕必好者類也。凡出話不揆先王之訓﹐而老成耆艾以爲不然﹐新進小生以爲然﹔作事不關天下國家之福﹐而書生痛哭流涕以爲不然﹐燕朋溺辟以爲然﹕必醜者類也。

凡野處則安耕鑿之常﹐不爲閭井倡其澆薄﹔進於朝堂﹐則守澹泊寧靜之素﹐不與同學少年斗其躁進﹕必好者類也。凡野處則醉心富貴利達之樂﹐不知韋布是何風味﹔立於朝堂﹐則不勝其走侯王﹑譽功徳之勞﹐不知禮義廉恥是何關系﹕必醜者類也。

凡燕居則彬彬儒雅之林﹐不爲宴安損其動靜﹔立於官府﹐則廩廩有士君子之行﹐不與吏胥競其短長﹕必好者類也。凡宴居則窮博弈飲酒之歡﹐不知名教是何樂地﹔立於朝堂﹐則不勝其簿書錢谷之气﹐不知天地名物是何擔荷﹕必醜者類也。

凡拜君恩則有憂色﹐而退省其私﹐惟恐不勝﹔受君辱則有莊色﹐而無幾微得失窒礙於胸﹕必好者類也。凡拜君恩則有喜色﹐而退語其妻奴子侄﹐則咸有銳气驕容﹔受君辱則有難色﹐而中夜咨嗟唈僾﹐不能自已﹕必醜者類也。

凡膺相薦則知公道﹐而以人事君﹐推挽本不爲我﹔而有拂相意﹐則知本分而體道抱徳﹐焉往而不得其爲我﹖必好者類也。凡膺相薦則感私情﹐而師門﹑恩門重於君父﹔拂相意﹐則生譎計﹐而用甘言縟禮厚結其左右親信用事之人﹐以爲之解﹕必醜者類也。

凡居中則陳善閉邪﹐而功在主徳﹐外廷不知﹔扶陽抑陰而道通天載﹐史官難狀﹔居外則創利驅害﹐而福在封內﹐天下咸寧﹔撥亂反正﹐而威行海外﹐國本彌固﹕必好者類也。凡居中則浮沈取容﹐而名爲老成﹐豪傑弗許﹔休咎任意而自外造化﹐恩禮不衰﹔居外則善敗失實﹐而屢工粉飾﹐壅於上聞﹔緩急亡備﹐而驟膺震駭﹐莫能措手﹕必醜者類也。

凡居尊則除去邊幅﹐而坦懷遇物﹐樂爲己用﹔根極理體﹐而考中度衷﹐不涉气矜﹔居卑則未嘗嬉遊﹐而位不先眾﹐勤思治略﹔稍近孤峭而器能自重﹐不受羣侮﹕必好者類也。凡居尊則方巾闊步﹐而俊乂盈廷﹐若罔聞知﹔髙睨大言而睢盱得意﹐未暇講求﹔居庳則瑣計鈍情﹐而眉睫以外了不籌及﹐柔聲軟態而傴僂從人﹐豈能骨立﹖必醜者類也。

凡己有長﹐而孫讓不欲多上人﹔己有短﹐而慚汗如不能終曰﹕必好者類也。凡已有長﹐而誇於同官﹐以囂眾聽﹔誇於有大力者之前﹐以覬上聞﹔誇於大君淸問下逮須臾之頃﹐以自媒而秉國之鈞﹔已有短﹐而蒙其不相知之人﹐以逃責備﹔結其所私親愛之人﹐以工庇護﹔欺其所可指揮縱送之人﹐以气焰蓋其瑕垢﹐而莫敢誰何﹕必醜者類也。

凡人有善﹐而抃舞踴躍﹐若饑渴之需飲食﹔人有不善﹐而哀矜懲創﹐若父兄之教子弟﹕必好者類也。凡人有善﹐而發揮之不能盡其致﹐贊賞之不能果其用﹐亟則相求﹐緩則相忘﹐而勤懇之意衰於世故﹔讓則相容﹐爭則相妒﹐而猜禍之機發於天性﹔人有不善﹐而暴白之不能存其厚﹐詬詈之不能生其悔﹔據其所有﹐增其所無﹐而傅會之說晦及天日﹔苛其所否﹐廢其所可﹐而刻深之論剝及肌膚﹕必醜者類也。

凡聞人譽而加勉﹐不自滿假﹔聞人毀而內自省﹐如捧箴銘﹕必好者類也。凡聞人譽而出於上官﹐則私心竊喜﹐據爲通顯之資﹔出於同列﹐則倚人作僞﹐肆其鋪張揚厲之勢﹔出於士類﹐則俟其有求於我﹐而必償之以申其好﹔出於亡知之民﹐則意其漫不訾省﹐而居之不疑﹐以堅其信﹔聞人毀而出於上官﹐則私心竊憾﹐伺其間而伸彈擊之焰﹔出於同列﹐則彊作色笑周旋﹐畱爲異日手挈國柄﹑借端報復之具﹔出於士類﹐則擯其文章行誼﹐而設巧構以沮其上進﹔出於亡知之民﹐則每每用他事株連之﹐而樹朝廷憲典以飽其毒手﹕必醜者類也。

凡陟人而當其可﹐能使善類吐气﹔黜人而足以服其心﹐至於沒齒無怨言﹕必好者類也。凡陟人而不以理﹐第與我依傍﹐輒引爲同調﹐賀朝廷得人﹔不則與貴戚大臣往來交涉而擅聲气﹐輒擢居優等﹐冀其徳我﹔不則與其私人酒殽洽比﹐賄賂關通﹐輒資之羽翼﹐一飛際天﹔黜人而不以其罪﹐第與我送奇設難﹐輒疑其輕己﹐不引手援之﹐反下石焉﹔不則與貴戚大臣嘗有彈劾不勝之事﹐輒屏居下等﹐冤其賢直﹐而毋犯當路之所忌﹔不則與其門子坐客齟齬﹐輒紛輪構扇﹑摭拾薄惡細故以重訾之﹐不墜之九淵之深不已﹕必醜者類也。

凡處平世﹑淸世﹐則雍容妥帖﹐毋賈亂﹐毋構災﹔處危世﹑濁世﹐則發揚蹈厲﹐毋包羞﹐毋叢悔﹕必好者類也。凡處平世﹑淸世﹐則拾宮府之故事﹐以答明詔﹔阿九重之意指﹐以養驕心﹔剝兆民之脂膏﹐以潤身家﹔壞朝廷之根本﹐以苟且目前太平﹔處危世﹑濁世﹐則諱四方之利病﹐以示純常﹔乞大君之愛憐﹐以固榮寵﹔操左計之枝離﹐以塞諫爭﹔委天時人事之無可如何﹐以自蓋其枯庸蹇拙﹕必醜者類也。

凡事英主﹑誼主﹐則啟沃之功千載罕有﹔事暗主﹑愎主﹐則骨鯁之气百折不回﹕必好者類也。凡事英主﹑誼主﹐則用我之不足﹐傲古之有餘﹔道徳不能自重﹐則進刑名以導刻薄﹔智術不能捄時﹐則工聚斂以長貪橫。於是英主﹑誼主之血气規摹﹐一變而爲芒軔僈枯﹐前後若兩人焉。事暗主﹑愎主﹐則用我之有餘﹐傲今之不足﹔祕術能令主喜﹐則蕩上心以移國本﹔危言能令主怒﹐則借天威以塞中外怨毒之气。於是暗主﹑愎主之社稷蒼生﹐不足供其冒沒碎折﹐至於滔天而不悔﹕必醜者類也。

凡小事﹑易事來前﹐則以從容輔其優裕﹐不與人以可窺﹔大事﹑難事來前﹐則以忠義生其幹濟﹐不與人以可挾﹕必好者類也。凡小事﹑易事來前﹐則思索輒曉﹐幹辦立成﹐於是矜其智勇﹐可以酬主之知﹔標其名譽﹐可以塞物之望﹔而稷﹑契﹑周﹑邵﹐充以柔滑之材﹔管﹑樂﹑亮﹑猛﹐當以僕遫不足數之輩。大事﹐難事來前﹐則億忌滋惑﹐頓萃無功﹐於是責其同官﹐可以分己之謗﹔困其異己﹐可以中人於危﹔而社稷蒼生﹐不能發其悲憫之心﹔日月星辰﹑風雨雷電﹐不能作其聰明正直之气﹕必醜者類也。

凡國事﹑公事來前﹐則攘臂稱首﹐惟恐後時﹔家事﹑私事來前﹐則小作區處﹐靡有成心﹕必好者類也。凡國事﹑公事來前﹐則謾阤瑟縮﹐志不帥气﹐而習文簿惡吏﹐足以執其然不然之柄﹔中朝大官﹐媕婀前導﹐足以享其循常襲故之安﹔左右讒諂面諛﹐足以掩其支吾避就﹑不自振刷之羞。家事﹑私事來前﹐則劬錄疾力﹐屑屑不休﹐而米鹽淩雜﹐足以濁其平旦淸明之气﹔四方書記存問﹐足以焦其自公退食之神﹔田宅環列城郭﹐金帛塡溢筐箱﹐足以貽其孫子﹐而不散作宗族交遊之福﹕必醜者類也。

凡賢人﹑端人來前﹐則輸肝剖膽﹐永矢勿諼﹔姦人﹑憸人來前﹐則吐辭作色﹐不惡而嚴﹕必好者類也。凡賢人﹑端人來前﹐則遷延邪睨﹐慴伏閃鑠﹐而欲啟其口﹐則茹吐各半﹔欲寫其心﹐則表裏各半﹔欲申其盟好﹐則出入﹑離合﹑陰陽﹑人鬼各半。姦人﹑憸人來前﹐則將拒故迎﹐了無丰采﹐而舉一鄙事﹐則相爲首尾﹔傳一祕訣﹐則與爲腹心﹔作一綢繆之態﹐則疑宿昔故人不若邂逅相遇之好﹕必醜者類也。

凡富人﹑要人來前﹐則非時弗謁﹐非義弗許﹔窶人﹑散人來前﹐則有謀必忠﹐有惠必鈞﹕必好者類也。凡富人﹑要人來前﹐則口吐悃款﹑心挾要求﹐傾杯盞以深交﹐則不覺其宵盤晝憩之永﹔借咳唾之力以回天﹐則不禁其奴顏婢膝之庳。窶人﹑散人來前﹐則中亡豈弟﹑外作箕踞﹐萬姓之瘡痍弗憐﹐則宜其坐視寒畯之饑枯﹔大君之焦勞弗問﹐則知其厭語曹司末秩之堙滯﹕必醜者類也。

凡進身則非蚍蜉蟻子之援﹐其端委皆可令人曉﹔退身則遂冥鴻之樂﹐其神明時若與天遊﹕必好者類也。凡進身則奮迅狡捷﹑驟逾恆等﹐機深洞密﹐莫辧從來﹐材能不及於中人﹐而其掌握可以倒持大賢﹔名實不加於上下﹐而其階級可以禮絕百寮﹔尺功片效不施於民物﹐而其富貴福澤可以隻身而兼億兆人之所不能有。退身則徘徊瞻顧﹑貪嗜肥甘﹐庳濕重遲﹐莫能解脫﹐天綱已積於不振﹐而欲捨王﹐則曰「無人補捄」﹔物議已曁於難堪﹐而不去官﹐則曰「人應諒我」﹔體庳用薄﹐已落下流而濡迹朝班﹐則曰「俟我獨當事權﹐然後爲之」﹕必醜者類也。

凡得勢則文經武緯﹐極操縱歙辟之能﹔失勢則彈琴詠歌﹐有優遊自如之致﹕必好者類也。凡得勢則造作煩苛﹑擺弄妖怪﹐蠹蝕名義﹐簧鼓萬狀﹐使人心風俗底於污下﹐而天地﹑山川﹑鬼神迄不享其順成﹔失勢則包藏怨誹﹐沸騰謠諑﹐塡砌冤抑﹐呼訴百端﹐使左右大臣誤憐其才﹑代爲祈請﹐而羣公卿士素受其惠﹐不得不爲浩其不平之鳴﹕必醜者類也。

凡交好則許與以功名﹐切劘以道義﹔交惡則儆戒以微言﹐葆全以大體﹕必好者類也。凡交好則輿馬冠蓋相炫耀﹐酒食遊戲相徵逐﹐不情之請相輾轉﹐無稽之言相鋪張﹐舉其性行材慮必不能任之事相誇許﹔遇有摧敗沮喪﹐心不哀憐﹐而灑其無根之涕淚相嘆嗟﹔交惡則罟攫陷阱相突發﹐戈矛劍戟相枝撐﹐疑似之迹相誣訐﹑牽連之詞相攫拏﹐追憶疇昔與居與遊﹐詄蕩不檢之言相抵賴﹐囑其所識懻忮慓悍﹑有柄藉之私人死友相賊害﹕必醜者類也。

凡共問學﹐則勤其勸戒﹐稽其離合﹔共政事﹐則時其勞逸﹐鈞其功罪﹕必好者類也。凡共問學﹐則耳目不到﹐封其疑而拒其信﹐心思不入﹐諱其淺而忌其深﹔爭當代﹐則帥我徒黨攻爾曹耦﹐而門戶角立﹐不品厥躬﹔爭萬代﹐則標我纂述﹐訾爾論著﹐而筆墨殺人﹐非以闡道﹔——於是膠庠之內﹐無和平之聲﹔而薦紳先生之心﹐無光明磊落﹑流通貫注之妙。——共政事﹐則條例紛陳﹐賈其詐而中其愚﹔資格懸絕﹐席其先而使其後﹔爭福澤﹐則酣我醉飽﹐置爾枯瘠﹐而親戚若塗之人﹔爭風謠﹐則恢我徳音﹐坐爾怨謗﹐而輿論在其轉移簸弄之中﹕——於是利祿之場﹐無皇古淳朴之風﹔而挾長技以據要津之人﹐斷無性眞完善﹑魂神淸白﹑上可對於皇天后土之靈﹑而下不丰於子孫黎民之孽﹕必醜者類也。

其在於《易泰》之《彖》曰「泰﹐小往大來﹐吉亨。則是天地交﹐而萬物通也﹔上下交﹐而其志同也﹔內陽而外陰﹐內健而外順﹐內君子而外小人﹐君子道長﹐小人道消也。」《否》之《彖》曰「否之匪人﹐不利君子貞。大往小來﹐則是天地不交﹐而萬物不通也﹔上下不交﹐而天下無邦也﹔內陰而外陽﹐內柔而外剛﹐內小人而外君子﹐小人道長﹐君子道消也。」是故天地之運﹐吾願其泰﹐不願其否﹔君子之道﹐吾願其長﹐不願其消。君子道長﹐好莫大焉﹐泰莫大焉。小人道長﹐醜莫大焉﹐否莫大焉。是故古之司好醜者有四勝﹕聞好則思﹐聞醜則恐﹐一勝也﹔見好則說﹐見醜則怒﹐二勝也﹔得好若榮﹐得醜若辱﹐三勝也﹔從好若昇﹐從醜若墜﹐四勝也。今之司好醜者有四敗﹕聞好則疑﹐聞醜則信﹐一敗也﹔見好則妒﹐見醜則親﹐二敗也﹔得好若嗇﹐得醜若丰﹐三敗也﹔從好若梗﹐從醜若流﹐四敗也。四勝積﹐則等差定﹔等差定﹐則樹好踣醜﹔樹好踣醜﹐則萬事萬物理而元气昌。四敗積﹐則等差移﹔等差移﹐則樹醜踣好﹔樹醜踣好﹐則萬事萬物亂而患气沸。《詩》曰「臯臯訿訿﹐曾不知其玷。兢兢業業﹐孔塡不寧﹐我位孔貶。」言樹醜踣好﹐則患气沸也。《書》曰「知人則哲﹐能官人。安民則惠﹐黎民懷之。能哲而惠﹐何憂乎驩兜﹖何遷乎有苗﹖何畏乎巧言令色孔壬﹖」言樹好踣醜﹐則元气昌也。

是故君子審物以知人﹐審人以知政﹐審政以知俗﹐審俗以知運。立乎一寸﹐則知尋丈﹔立乎一隅﹐則知天下。是故君子能向學﹐則能考理矣﹔能考理﹐則能官人矣。能持志﹐則能守气矣﹔能守气﹐則能馭世矣。孔子曰「好學近乎智。」孟子曰「其爲气也﹐配義與道﹔無是﹐餒也。」是故物不格﹐則學不邃﹔學不邃﹐則積盲妄﹔積盲妄﹐則喜任臆﹔喜任臆﹐則必倒顚。道義不樹﹐則气不直﹔气不直﹐則積柔橈﹔積柔橈﹐則苦多端﹔苦多端﹐則必詭隨。詭隨者﹐人材壞﹔倒顚者﹐國運降﹕君子之所以腸一日而九回也﹗

諷羣上

浮邱子曰﹕僕少與北門子同裏﹐長與南樓公同仕﹐齒相齊也﹐踵相接也﹐冠相望也﹐佩相戛也﹐杯觥燕好相接也﹐談論傾吐相生也﹔然而趣尙不相入也﹐行能不相證也﹐是非好醜不相師也。僕嘗語於北門子曰「某也﹐君子其人也。是能崖崖自立﹐不爲謠俗低卬曲折者﹔是布腹心徇主者﹐是能字其甿隸者﹐是不使公道絀於私議者﹐是本性惇而內行絜者﹐是通古今﹑能文章者。」北門子曰「若所稱君子其人者﹐乃吾之所積不能平者也。若以爲崖崖自立﹑不爲謠俗低卬曲折邪﹖吾惡知其不暴之昭昭﹑墮之冥冥邪﹖若以爲布腹心徇主邪﹖吾惡知其不忠言嘉謨以爲市邪﹖若以爲能字其甿隸邪﹖吾惡知其非籠絡羣愚以說己邪﹖若以爲不使公道絀於私議邪﹖吾惡知其非結薦紳士族﹑黨姦而作勝邪﹖若以爲本性惇而內行絜邪﹖吾惡知其不修飾倫物﹑釣取聲名邪﹖若以爲通古今﹑能文章邪﹖吾惡知其不迂闊而遠於事情邪﹖若且休矣﹗」旣而迹北門子之所爲﹐則且橫作气焰﹐廣張网羅﹐蔑白爲黑﹐倒是爲非﹕於是擠崖崖自立者於庳趣下走之列亡能自拔焉﹐擠布腹心徇主者於淸問之所不下逮焉﹐擠能字甿隸者於無所擔荷焉﹐擠主持公道者於疑似焉﹐擠通古今﹑能文章者於狂狂伋伋﹑不中繩尺焉。旣出死力以擠之﹐又設奇計以擠之﹐而奚所不墜焉﹖

僕又嘗語於南樓公曰「某也﹐小人其人也。是筋駑肉緩﹐不堪其用者﹐是自炫鬻者﹐是工詐諼而逞狡猾者﹐是媕婀取容於上下之交者﹐是文深意忌﹑多所中傷者﹐是首鼠兩端﹑一前一卻者。」南樓公曰「若所稱小人其人者﹐乃吾之所不肯一例擊斷而聲其不然者也。若以爲筋駑肉緩不堪其用邪﹖吾惡知其非溫雅有醞藉﹐以收羣行之震蕩剽忽邪﹖若以爲自炫鬻邪﹖吾惡知其非披瀝血誠以告我邪﹖若以爲工詐諼而逞狡猾邪﹖吾惡知其非老於事物﹐而工於縱橫短長之術以馭世邪﹖若以爲媕婀取容於上下之交邪﹖吾惡知其非剛柔得中邪﹖若以爲文深意忌﹐多所中傷邪﹖吾惡知其非振厲羣聽﹑以就軌物邪﹖若以爲首鼠兩端﹑一前一卻邪﹖吾惡知其非畫之深而處之堅邪﹖若且休矣﹗」旣而迹南樓公之所爲﹐則且標舉醜類﹐薦陟崇梯﹐執疑爲信﹐樹邪爲正﹕於是援筋駑肉緩者於處非其據焉﹐援自炫鬻者於一唱百和﹑僉曰「能事」焉﹐援工詐諼﹑逞狡猾者於遺大投艱﹐以其私智左計系天下重輕焉﹔援媕婀取容者於密邇焉﹐援文深意忌者於爪牙焉﹐援首鼠兩端者於事權之總焉。旣出死力以援之﹐又設奇計以援之﹐而奚所不捷焉﹖

於乎﹗某也君子其人也﹐而北門子且毀之﹐且擠之﹔某也小人其人也﹐而南樓公且譽之﹐且援之﹔棄玉取石﹐斬橘樹李﹐頭尾顚倒﹐不知緒處。僕是以愀乎其哀﹐惴乎其恐﹐流涕狼戾而不可止也。《詩》曰「國𨿽靡止﹐或聖或否。民𨿽靡膴﹐或哲或謀﹐或肅或艾。如彼泉流﹐無淪胥以敗。」是庸不足以懲乎﹖

旣而聞西隅丈人﹐天下之所謂放志舒節﹐以馳大區者也。僕往告焉﹐曰「北門子好毀而橫﹐南樓公好譽而濫﹐則如之何﹖」西隅丈人局局而笑﹐兪兪而作﹐曰「子來前﹗吾語汝。北門子之好毀而橫也﹐非北門子自爲也﹐天使之毀﹑使之橫也。南樓公之好譽而濫也﹐非南樓公自爲也﹐天使之譽﹑使之濫也。北門子且毀之﹑且擠之﹐非北門子擠之也﹐天擠之也。南樓公且譽之﹑且援之﹐非南樓公援之也﹐天援之也。而北門子且以能毀﹑能擠爲長技﹐而南樓公且以能譽﹑能援爲名徳﹐而子且以北門子﹑南樓公爲大繆不然﹐皆未燭於天人之指矣。仲尼不封於齊﹐晏嬰沮之﹔孟軻不禮於魯﹐臧倉沮之﹔屈原不容於楚﹐子蘭讒之﹔賈誼不展於漢﹐絳﹑灌讒之。然而非晏嬰能沮仲尼也﹐非臧倉能沮孟軻也﹐有使之沮者也﹔非子蘭能讒屈原也﹐非絳﹑灌能讒賈誼也﹐有使之讒者也。然而不封於齊者﹐亦非仲尼﹔不封仲尼者﹐亦非齊也﹔不禮於魯者﹐亦非孟軻﹔不禮孟軻者﹐亦非魯也﹕有使之不封﹑不禮者也。不容於楚者﹐亦非屈原﹔不容屈原者﹐亦非楚也﹔不展於漢者﹐亦非賈誼﹔不展賈誼者﹐亦非漢也﹕有使之不容﹑不展者也。皆天也﹐非人也。伯鯀試於堯﹐四嶽薦之﹔子玉用於楚﹐子文薦之﹔殷浩建節於晉﹐褚裒﹑會稽王昱引之﹔王安石執政於宋﹐曾公亮引之。然而非四嶽能薦伯鯀也﹐非子文能薦子玉也﹐有使之薦者也﹔非褚裒﹑會稽王昱能引殷浩也﹐非曾公亮能引王安石也﹐有使之引者也。然而試於堯者﹐亦非伯鯀﹔試伯鯀者﹐亦非堯也。用於楚者﹐亦非子玉﹔用子玉者﹐亦非楚也。有使之試﹑使之用者也。建節於晉者﹐亦非殷浩﹔以節予殷浩者﹐亦非晉也。執政於宋者﹐亦非王安石﹔以政予王安石者﹐亦非宋也﹕有使之建節﹑使之執政者也。皆天也﹐非人也。可以毀而得毀﹐可以譽而得譽﹐可以毀而得譽﹐可以譽而得毀﹔可以髙而得髙﹐可以庳而得庳﹐可以髙而得庳﹐可以庳而得髙﹔可以遲而得遲﹐可以速而得速﹐可以遲而得速﹐可以速而得遲﹔可以夷而得夷﹐可以險而得險﹐可以夷而得險﹐可以險而得夷。皆天也﹐非人也。其爲人也﹐可處毀﹐可處譽﹐可處髙﹐可處庳﹐可處遲﹐可處速﹐可處夷﹐可處險﹐是爲任天。其爲人也﹐可處譽不可處毀﹐可處髙不可處庳﹐可處速不可處遲﹐可處夷不可處險﹐是爲戰天。其爲人也﹐不可處毀又不可處譽﹐不可處庳又不可處髙﹔不可處遲﹐又不可處速﹔不可處險﹐又不可處夷﹕是爲褻天。任天者樂﹐戰天者凶﹐褻天者賤。女其還叩女之天﹐以無勤求於人﹐其可乎﹖能愚乎﹖能雌乎﹖能泊然寡營乎﹖能徐行倘佯於無何有之鄕乎﹖譬彼木葉﹐放乎中流﹐其入茭菁蘆葦之側掛而止也﹐與其送之至於溟渤也﹐總之不離乎木葉也。《詩》曰﹕『就其深矣﹐方之舟之。就其淺矣﹐泳之遊之。』是故偃鼠飲河滿腹﹐與黿鼉吞天者﹐厥飽鈞也﹔鷽鳩飛﹐槍楡枋而止﹐與九萬里而圖南者﹐厥適鈞也。人之處此世也﹐奚以異焉﹖」

旣而又聞東隩君子﹐天下之所謂致忠信﹑箸仁義﹑無豪釐芒軔邕塞於其中者也。僕又往告焉﹐曰「北門子好毀而橫﹐南樓公好譽而濫﹐則如之何﹖」東隩君子揭揭而起﹐犀犀而語﹐曰「吾知所以斷斯獄矣。凡今之人﹐而惟君子是毀﹑是擠者﹐於名也梗﹐於實也枉﹐於己也賊﹐於子孫黎民也福不至。凡今之人﹐而惟小人是譽﹑是援者﹐於名也獵﹐於實也澆﹐於己也黨﹐於子孫黎民也禍不休。是故舜必誅四凶﹐周公必誅管叔﹐太公必誅狂矞﹑華士﹐子產必誅鄧析﹐孔子必誅少正卯﹐諸葛亮必誅馬謖。刑戮加於小人﹐然後門竇塞﹔門竇塞﹐然後登選壹﹔登選壹﹐然後君子之休嘉集焉。舜必推十六族﹐鮑叔牙必推管仲﹐子皮必推子產﹐蕭何必推韓信﹐徐庶必推諸葛亮﹐呂婆樓必推王猛。气類成於君子﹐然後根柢固﹔根柢固﹐然後反側銷﹔反側銷﹐然後小人之災眚閉焉。今某也君子其人也﹐北門子胡爲其擠之也﹖某也小人其人也﹐南樓公胡爲其援之也﹖則且詰北門子曰﹕『君子可擠乎﹖則子害不使舜擠十六族乎﹖鮑叔牙擠管仲乎﹖子皮擠子產乎﹖蕭何擠韓信﹑徐庶擠諸葛亮乎﹖呂婆樓擠王猛乎﹖』北門子必曰『不能』。則且詰南樓公曰﹕『小人可援乎﹖則子害不使舜援四凶﹑周公援管叔乎﹖太公援狂矞﹑華士乎﹖子產援鄧析﹑孔子援少正卯乎﹖諸葛亮援馬謖乎﹖』南樓公必曰『不能』。曰『不能』者何也﹖本心之智未歿﹐而然不之理有據也。維然生愛﹐維愛生揚﹐維揚生任﹐維任生力﹐維力生碩﹐維碩生濟﹐維濟生神﹐此謂君子之休嘉集。維不生惡﹐維惡生斥﹐維斥生制﹐維制生威﹐維威生肅﹐維肅生固﹐維固生允﹐此謂小人之災眚閉。是故木產連理﹐禾鋪同穎﹐羽來鶤雞﹐角見麒麟﹐能章明君子之大驗也。橘不化枳﹐李不生瓜﹐狐不升榻﹐熊不入城﹐能屏棄小人之大驗也。惡有毀君子而擠之﹑譽小人而援之﹐可以輔世長民而身名無恙者邪﹖於乎﹗世無審音﹐師曠是以講於六律也﹔無善禦﹐造父是以閒於六馬也。然而考六律者﹐不之於師曠﹐之於他﹔控六馬者﹐不之於造父﹐之於他。則且濡忍曲折﹐以視其柄之所向焉。柄在我﹐則取君子風勸之﹐先取毀君子者刀墨之﹔取小人懲創之﹐先取譽小人者教敕之可也。柄在他﹐則勢所不能振﹐譬之以理﹔理所不能譬﹐泣之以情﹔情所不能泣﹐昌之以辧﹔辧所不能昌﹐勝之以獨﹔獨所不能勝﹐垂之來者以爲法戒可也。是故音不廢﹐則師曠不死﹔禦不廢﹐則造父不亡﹔天不廢﹐則君子之公是公非不斬。是何也﹖天無時不在公是公非之中﹐是謂義理之天。天有時不在公是公非之中﹐是謂气數之天。君子不爭﹐而公是公非較然明白﹐是謂義理之天養君子。君子毋忍不爭﹐毋敢不爭﹐而公是公非然後明白﹐是謂气數之天鑄君子。且夫兩君不可以成權﹐兩天不可以成气﹐今謂義理一天﹐气數又一天﹐有是理乎﹖振古此天﹐振古此君子之天。有君子﹐而天可以在公是公非之中﹐可以不在公是公非之中。可以君子之事﹐鋪張揚厲爲天之事﹔可以君子之言﹐提撕警覺爲天之言。是故生君子者﹐天之功﹔補天者﹐君子之功。曷補乎爾﹖曰﹕天以公是公非之心予我﹐我則受之﹐則充之﹐是謂以我之義理﹐補天之气數。我以公是公非之心還天﹐天則賴之﹐則享之﹐是謂以天之義理﹐補天之气數。是故气數之亟﹐則更爲義理﹔鑄君子之亟﹐則更爲養君子。此天所以不廢也﹐此君子之公是公非所以不斬也。

「且夫或聖或狂﹐或賢或否﹐或賤或貴﹐或貧或富﹐或壽或夭﹐或生或死﹐或踣或亨﹐或疑或信﹐或吶或辯﹐或短或長﹐或病或肥﹐或醜或美﹐則焉往而不公是公非也邪﹖聖如伯益﹑伊尹﹑周公﹑孔子﹐應有天下而不有天下﹐而其可以有天下者﹐公是不斬也。狂如桀﹑紂﹑幽﹑厲﹑秦政﹑隋煬﹐應不有天下而有天下﹐而其可以不有天下者﹐公非不斬也。賢如顏﹑曾﹑思﹑孟﹐應侯王而不侯王﹐而其可以侯王者﹐公是不斬也。否如春秋七國之君﹐應不侯王而侯王﹐而其可以不侯王者﹐公非不斬也。賤如傅說爲胥靡﹐寧戚飯牛車下﹐貧如孫叔敖無立錐之地﹐而其可以不貧不賤者﹐公是不斬也。貴如梁冀一門三後﹐袁紹四世三公﹐富如元載﹐胡椒八百石﹐而其可以不富不貴者﹐公非不斬也。夭如顏回﹐死如史魚﹐而其可以不夭不死者﹐公是不斬也。壽如盜跖﹐生如越椒﹐而其可以不壽不生者﹐公非不斬也。直如龍逢﹑比干而踣﹐勇如淮陰﹑道濟而踣﹐而其可以不踣者﹐公是不斬也。佞如蘇秦﹑張儀而亨﹐柔如胡廣﹑馮道而亨﹐而其可以不亨者﹐公非不斬也。忠如望諸﹑汾陽而疑﹐功如絳侯﹑萊公而疑﹐而其可以不疑者﹐公是不斬也。姦如林甫﹑會之而信﹐劣如彌遠﹑體仁而信﹐而其可以不信者﹐公非不斬也。吶如趙文子﹐短如晏平仲﹐病如伯牛﹐丑如子羽﹐而其可以不吶﹑不短﹑不病﹑不醜者﹐公是不斬也。辯如淳於髡﹐長如巨無霸﹐肥如董卓﹐美如褚淵﹐而其可以不辯﹑不長﹑不肥﹑不美者﹐公非不斬也。

「是故天之是非運以公﹐地之是非載以公﹐家之是非析以公﹐國之是非辟以公。可春而春﹐可夏而夏﹐可秋而秋﹐可冬而冬﹐寒暑不忒﹐盈虧匪賒﹐式昭大信﹐而能久成﹐此天之是非運以公也。可東而東﹐可西而西﹐可南而南﹐可北而北﹐各止其界﹐各正其維﹐星羅碁置﹐膴膴畇畇﹐此地之是非載以公也。舜不告而娶﹐非不順於瞽瞍也﹔三叔𨿽唱流言﹐周公匪不利於孺子也﹔讒言三至而母投杼﹐曾參匪殺人也﹔孟子後喪逾前喪﹐匪薄於父而厚於母也﹔匡章匪不孝也﹐直不疑匪盜嫂也﹐第五倫匪笞婦也﹐蔣之奇﹑唐仲舉污永叔﹑晦庵以帷薄之私﹐匪其實也。𨿽有悲痛﹐罔不惇愨﹔𨿽有疑似﹐罔不光明﹕此家之是非析以公也。蠆尾亡損於子產也﹐麛裘亡損於孔子也﹔謗書一篋﹐亡損於樂羊也﹔『三遺矢』﹐亡損於廉頗也﹔『薏苡爲明珠』﹐亡損於馬援也﹔『百升飛上天』﹐亡損於斛律光也﹔『緋衣小兒坦其腹』﹐亡損於裴度也﹔『一錢不值』﹐亡損於李昉也﹔三字獄﹑『十不遜』﹐亡損於嶽鵬舉﹑趙汝愚也。𨿽有倒顚﹐罔不秩敍﹔𨿽有慘戚﹐罔不馨香﹕此國之是非辟以公也。天得公以成其髙﹐地得公以成其厚﹐家得公以成其仁﹐國得公以成其義。是故公是公非不斬﹐然後私是私非不行﹐公則不得復私﹐此君子之所以大於萬物也。《詩》曰﹕『采苓采苓﹐首陽之巓。人之爲言﹐苟亦無信。捨旃捨旃﹐苟亦無然。人之爲言﹐胡得焉﹖』惡有縱北門子之橫﹐阿南樓公之濫﹐而弟靡波流﹐不可收拾﹐以至於盡邪﹖」

僕於是嗒然若有所喪﹐而騞然若有所開焉。原西隅丈人之指﹐空毀譽也﹐於心栩栩也﹐於世奚裨也﹖原東隩君子之指﹐匡毀譽也﹐於心勞勞也﹐於世多賴也。是故西隅丈人可爲而不可爲也﹐東隩君子不可爲而可爲也。西隅丈人而可爲也﹐以其無爭﹔而不可爲也﹐以其師寂滅而枵厥眞。東隩君子而不可爲也﹐以其危行危言﹔而可爲也﹐以其爲善敗之所由以詮。《詩》曰「悠悠我裏﹐亦孔之痗。四方有羨﹐我獨居憂。民莫不逸﹐我獨不敢休。天命不徹﹐我不敢效我友自逸。」僕其捨西隅丈人乎﹐其從東隩君子乎﹗

諷羣下

浮邱子曰﹕今有赤心大夫﹐掌侍從之班﹐居聲名之地﹐荷天顧之休﹐亟恩榮之數。咳唾如雷﹐指麾如風﹐崢嶸如嶽﹐滂濞如海。文與班﹑馬並騁﹐詞與屈﹑宋孰多﹐行與曾﹑史等量﹐辧與予﹑賜同科。是非不繆於人情﹐喜怒必由於己出。王公大人不能持其短長﹐九列羣司不能差其優劣。然而禮賢若不及﹐施物必以先﹐隱惡而揚善﹐寡疑而多然。《詩》曰「我覯之子﹐我心寫兮。我心寫兮﹐是以有譽處兮。」其大夫之謂乎﹗

於是朱脣公子揣其好名而尙勝﹑趣道而騖廣也﹐乃舒體而前﹐宛舌而語﹐曰「僕糞土小生也。敢進一言﹐以遊揚子大夫之明名廣譽於天下﹐其可乎﹖」大夫曰「吁﹗何見教之晏也﹗願敬聽﹐子必行其說乃已焉。」

公子曰「居物之總﹐而不思所以徠之者﹐自鬲絕其類者也。擅國之寵﹐而不以其賓客驕天下之人者﹐自小其門戶者也。昔者六國之時﹐孟嘗﹑平原﹑信陵﹑春申﹐各招致賓客三數千人。逮乎秦呂不韋﹐漢魏其﹑武安之屬﹐此風猶有存者。而到於今﹐則淩夷崔隤而不可復舉也久矣﹗僕妾蹈綺縠﹐而士不得短褐﹔犬馬余粱肉﹐而士不厭糟糠。於乎﹗今之紆靑拖紫而忍爲斯態者﹐不千百也哉﹖斯其所以行事僅如婦寺比﹐而姍笑其短者且盈天下也。願子大夫毋蹈其轍而廣其途焉。」大夫乃逡循避席而對曰「善哉﹗」

於是朱唇公子暴揚大夫之髙義於所聞知﹐其所聞知又暴揚大夫之髙義於九州四遠之士﹐而公子褒然稱客之首。其他朝暮至於大夫之門者﹐若鳥投林而魚赴壑也。考其投謁﹐則大夫倒屣而迎﹐曾無厭物之顏於其眉際﹔整衣帶而出﹐曾無上人之見於其胸中也。可不謂謙益乎﹖考其宴集﹐則大夫有酒如河﹐必用儀狄之釀以博其醉﹔有肉如山﹐必用易牙之調以悅其飽也。可不謂款洽乎﹖考其饋遺贈答﹐則客遺文錦一端﹐大夫報之白金百兩﹔客遺棗栗一盂﹐大夫報之寶刀雙握也。可不謂綢繆乎﹖考其乞貸﹐則大夫假粟而焚其券﹐貸錢而免其息﹐可不謂慷慨乎﹖考其請寄﹐則客有甚困阨之事﹐大夫出死力以活之﹔客有甚願欲之情﹐大夫必酌其當可以遂之也。可不謂肫摯乎﹖考其薦達﹐則客有片長薄技﹐大夫予之品目以溢其美﹔客有卓聞妙見﹐大夫必芟庸人之論﹐以成其用也。可不謂挺特乎﹖考其一切所施爲﹐則客固有賴於大夫﹐而公子尢賣恩信於客﹔大夫固有潤於客﹐而公子尢享厚償於大夫。大夫何其仁厚﹐而公子何其挑取功譽之巧乎﹗《詩》曰「莫赤匪狐﹐莫黑匪烏。惠而好我﹐攜手同車。」其公子之謂乎﹗

且夫室幽則燭照之﹐霧結則風驅之。於是大夫有碧眼奴子﹐素忠信取親愛者﹐乘間而請曰「奴子事主人有年矣﹐竊從旁窺公子﹐目動而言肆﹐智巧而願多﹐入則夭冶嫻都﹐從諛承意﹔出則僄狡鋒俠﹐妄生羽毛。自客之有投謁也﹐公子必曰『非不佞則大夫無此謙益』﹔自客之有宴集也﹐公子必曰『非不佞則大夫無此款洽』﹔自客之有饋遺贈答也﹐公子必曰『非不佞則大夫無此綢繆』﹔自客之有乞貸也﹐公子必曰『非不佞則大夫無此慷慨』﹔自客之有請寄也﹐公子必曰『非不佞則大夫無此肫摯』﹔自客之有薦達也﹐公子必曰『非不佞則大夫無此挺特』。奴子事主人有年矣﹐未嘗造次敢卽於不良﹐而公子專挾詐售欺﹐以愚弄主人﹐毋乃不可乎﹖且是非亨困﹐何常之有﹖庸詎知夫主人以公子爲腹心﹑爲爪牙﹐天下之人不且以公子爲蟊賊﹑爲鴆毒矣乎﹖庸詎知夫公子以主人爲榮梯﹑爲寵階﹐天下之人不且以主人爲佞魁﹑爲亂媒矣乎﹖庸詎知夫智而察者不且議公子以議主人矣乎﹖庸詎知夫勇而傑者不且擠主人以擠公子矣乎﹖庸詎知夫公子突梯滑稽於今日之日﹐不且枝離反側於後日之日矣乎﹖庸詎知夫今日之日﹐公子帥羣客柔聲軟態﹐以孅趨於主人之前﹔後日之日﹐不且帥羣客反顏怒目﹐以主人爲不知誰何之人矣乎﹖而主人蒙不知人之慘﹐公子有飽則飛去之樂﹐則何以遂初心而不取訾笑於淸議矣乎﹖」大夫奮髯抵幾而忿曰「公子與我﹐如出一人﹐奴敢爲反間之言﹐而不蚤已﹐則且斬奴以殉於公子﹗」《詩》曰「薄言往愬﹐逢彼之怒。」其奴子之謂乎﹖

於乎﹗日中則昃﹐月盈則食。髙明之家﹐鬼瞷其室。俄而有非薄大夫之材﹐而攻其短者矣﹔俄而有捃拾大夫之私﹐而中其毒者矣﹔俄而有大力者覆壓之﹐惟恐其不破碎矣﹔俄而有深文者鍛煉之﹐惟恐其得脫於罪矣﹔俄而削其祿﹐俄而貶其秩﹐俄而奪其要津﹐俄而污其素行。於是薦紳士族竊料公子素誇道大夫﹐則必辧冤白謗﹐以折紛紛云云之口﹐而公子闃如也。徐又料公子懼以危言牽連得罪﹐則必朝暮私於大夫﹐止其騷殺﹐暢其沈鬱﹐而公子闊如也。第見公子數日一往候大夫焉﹐又久之﹐月一往候焉﹔又久之﹐數月不一往候焉﹔又久之﹐不相聞問﹐如塗人焉。旣而羣客揣摩公子意向以爲動止﹐於是至於大夫之門者﹐千減其半焉﹔又久之﹐百減其半焉﹔又久之﹐十減其半焉﹔又久之﹐虛無人焉。《詩》曰「信誓旦旦﹐不思其反。反是不思﹐亦已焉哉﹗」其公子﹑羣客之謂乎﹗

於是大夫愀然捫心﹐灑然出涕﹐造其宿昔故人蒼眉先生而告之﹐曰「僕蹉跌﹐命也﹐乃不幸爲朱唇公子所賣﹐而知人反出奴子下﹐豈不大可憤怒矣乎﹗」蒼眉先生莞爾而笑﹐曰「是何足當子大夫之憤怒矣乎﹖而獨不見孟嘗君之客乎﹖孟嘗君廢﹐食客皆去﹐而爲孟嘗君畫謀以復其位而更廣其邑者﹐惟馮驩一人而已矣。而獨不見魏其侯之客乎﹖魏其失竇太后﹐益疏不用﹐諸客稍稍自引而怠傲﹐惟灌夫不失而已矣。而獨不見衛靑之客乎﹖靑出塞徵匈奴﹐不得益封﹐於是靑日退﹐而霍去病日益貴。靑故人門下多去﹐事去病﹐輒得官爵﹔惟任安不肯而已矣。而獨不見主父偃之客乎﹖主父方貴幸時﹐賓客以千數﹐及其族死﹐惟孔車一人收葬之而已矣。夫馮驩﹑灌夫﹑任安﹑孔車﹐天下之所謂長者也。而朱唇公子﹐天下之所謂反側子也。天下長者不多有﹐而反側子輒時時見於人間﹐是乃風俗气運之降﹐非獨子大夫之不幸也。

「且夫卽人以知性行意度之不美﹐卽性行意度之不美﹐以知風俗气運之降。豈惟客如之﹖朋友故舊或如之。而獨不見張儀之事乎﹖蘇秦爲相﹐儀自以故人求見秦﹐秦誡門下人不爲通﹐又使不得去者數日﹔已而見之﹐坐之堂下﹐賜僕妾之食﹐因數讓之曰﹕『子不足收也﹗』謝去之。而獨不見呂祿之事乎﹖酈寄與祿相友善﹐及大臣欲誅諸呂﹐劫酈商﹐令其子寄紿祿﹐而太尉周勃入據北軍﹐遂誅諸呂。是歲商卒﹐謚爲景侯﹐子寄代侯。於乎﹗信莫信於朋友故舊﹐而秦以爲相驕儀﹐而儀不能必之於秦﹔寄以代侯賣祿﹐而祿不能必之於寄。而子大夫能必之於客乎﹖

「豈惟朋友故舊如之﹖先生弟子或如之。而獨不見董仲舒之事乎﹖仲舒推說災異﹐主父偃嫉之﹐竊其書而奏之。上召視諸儒﹐仲舒弟子呂步舒﹐不知其師書﹐以爲大愚。於是下仲舒獄﹐幾死。而獨不見錢惟演之事乎﹖惟演執弟子禮事王安石﹐逮安石創行新法﹐惟演屢諫沮之﹐安石大怒而絕之。惟演遂終身外任﹐僅至朝請郎而卒。於乎﹗義莫義於先生弟子﹐而步舒𨿽黭淺﹐何至並其師而愚之﹖而仲舒不能必之於步舒。安石𨿽彊戾﹐何至並其弟子而絕之﹖而惟演不能必之於安石。而子大夫能必之於客乎﹖

「豈惟先生﹑弟子如之﹖主臣或如之。而獨不見大夫種之事乎﹖越王勾踐棲於會稽﹐使種行成於吳。及吳旣滅﹐人或讒種且作亂﹐勾踐乃賜種劍﹐種自殺。而獨不見韓信之事乎﹖信佐漢髙定天下﹐戰必勝﹐攻必取。及帝畏惡其能﹐疑信且反﹐則使武士縛信斬之﹐夷三族。於乎﹗隆莫隆於主臣﹐而以勾踐之焦心勞思﹐宜其追思舊徳不忘﹐而種不能必之於勾踐﹔以漢髙之豁達大度﹐宜其護持功臣不死﹐而信不能必之於漢髙。而子大夫能必之於客乎﹖

「豈惟主臣如之﹖僚屬或如之。而獨不見周昌之事乎﹖昌爲禦史大夫﹐謂趙堯年少刀筆吏耳。旣而堯諷帝徙昌爲趙相﹐帝遂拜堯爲禦史大夫。而獨不見楊駿之事乎﹖駿誅﹐其故吏潘嶽﹑掾崔基等﹐不敢主葬﹐塡塚而逃。於乎﹗職莫職於僚屬﹐而堯奪昌位於片言﹐而昌不能必之於堯。基﹑嶽等負駿於九泉﹐而駿不能必之於基﹑嶽。而子大夫能必之於客乎﹖

「豈惟僚屬如之﹖姻亞或如之。而獨不見何尙之之事乎﹖尙之之女適劉湛子黯﹐而湛與尙之意好不篤﹐湛欲領丹陽﹐乃徙尙之爲祠部尙書。而獨不見魏元忠之事乎﹖元忠之子昇﹐娶鄭遠女。昇與節湣太子謀誅武三思﹐廢韋庶人﹐不克﹐元忠坐系獄﹐遠以此離婚。而獨不見解縉之事乎﹖縉與胡廣約爲婚﹐及縉敗﹐子禎亮徙遼東﹐廣欲離婚﹐其女截耳爲誓乃止。於乎﹗情莫情於姻亞﹐而尙之不能必之於湛﹐元忠不能必之於遠﹐縉幾不能必之於廣。而子大夫能必之於客乎﹖

「豈惟姻亞如之﹖奴婢或如之。而獨不見彭寵之事乎﹖寵拔薊城﹐自立爲燕王﹐而蒼頭子密等三人縛寵斬其頭。而獨不見楊愼矜之事乎﹖愼矜之婢春艸入貴妃姊家﹐因得見帝﹐具言史敬忠夜過愼矜﹐坐庭中﹐步星變﹐夜分乃去。帝怒而婢漏言﹐於是王鉷﹑李林甫飛牒告愼矜蓄藏讖緯妖言﹐與妄人交。詔杖敬忠﹐賜愼矜死﹐籍其家。於乎﹗賤莫賤於奴婢﹐而寵不能必之於子密﹐愼矜不能必之於春艸。而子大夫能必之於客乎﹖

「豈惟奴婢如之﹖閨闥之好或如之。而獨不見吳起之事乎﹖魯欲將起﹐起娶齊女爲妻﹐而魯疑之﹐起遂殺妻以明不與齊。而獨不見蘇秦之事乎﹖秦說秦王﹐書十上而說不行﹐歸至家﹐妻不下紝﹐嫂不爲炊。而獨不見朱買臣之事乎﹖買臣不治產業﹐常擔束薪﹐歌嘔道中﹐其妻羞之﹐求去﹐買臣笑曰﹕『我年五十當富貴。』妻恚怒曰﹕『如公等﹐終餓死溝中耳。』買臣不能畱﹐卽聽之去。而獨不見竇懷貞之事乎﹖懷貞爲韋後乳媼婿﹐以自媚於後﹔及後敗﹐懷貞斬妻獻其首。於乎﹗諧莫諧於夫婦﹐而吳起﹑竇懷貞之妻不能必之於其夫﹐蘇秦﹑朱買臣又不能必之於其妻。而子大夫能必之於客乎﹖

「豈惟閨闥之好如之﹖天親之愛或如之。而獨不見劉向之事乎﹖王氏擅國﹐向上封事極諫﹐而其子歆乃用王莽舉爲侍中﹐爲莽典文章﹐倡導在位﹐褒揚功徳﹐馴致攝篡。而獨不見褚炤之事乎﹖蕭道成篡宋爲齊﹐褚淵由司空遷爲司徒﹐從弟炤嘆曰﹕『門戶不幸﹐乃有今日之事﹗』而獨不見王安國之事乎﹖安國戒其兄安石遠佞人﹐呂惠卿銜之﹐以此罷安國﹐而安石弗爲救。而獨不見蔡京之事乎﹖京前後四當國﹐逮昏眊不任事﹐則其子攸權勢與父相埒﹐遂擠之使去位。於乎﹗親莫親於父子﹐友莫友於昆弟﹐而以言乎趨附﹐則向不能必之於歆﹐炤不能必之於淵﹔以言乎傾軋﹐則安國不能必之於安石﹐京不能必之於攸。而子大夫能必之於客乎﹖

「是故賢否親疏之故﹐去來離合之機﹐最不可恃﹐最不可解。謂賢者徳盛﹐是以來者來﹑合者合乎﹖而否者勢盛﹐則亦如之。謂否者徳衰﹐是以去者去﹑離者離乎﹖而賢者勢衰﹐則亦如之。此所謂最不可恃也。謂親者徳通﹐是以來者來﹑合者合乎﹖而疏者勢通﹐則亦如之。謂疏者徳梗﹐是以去者去﹑離者離乎﹖而親者勢梗﹐則亦如之。此所謂最不可解也。

「且夫天下之最不可恃﹐君子必有以恃乎其不可恃也。天下之最不可解﹐君子必有以解乎其不可解也。恃乎其不可恃﹐莫如處之以和﹑體之以恕。解乎其不可解﹐莫如固之以靜﹑馴之以常。剽賊至﹐而我毋抵﹔鉤距至﹐而我毋設﹕是謂處之以和。滿讕至﹐而我毋校﹔篤詬至﹐而我毋反﹕是謂體之以恕。紛孥至﹐而我毋捷﹔苟簡至﹐而我毋隨﹕是謂固之以靜。憤懣至﹐而我毋畱﹔慘痛至﹐而我毋過﹕是謂馴之以常。是謂能以《詩》《禮》之槪禦不祥﹐是謂能以天地之心感不良﹐是謂能以君子之道藥小人之狂。然則子大夫何必用不訾之軀﹐爭小小去來離合於人間﹐而重睢睢盱盱於客爲乎﹖

「且夫山有猛獸﹐羣物之歸也﹔國有倫魁﹐眾正之望也。竊嘗評騭子大夫胸懷伊﹑傅之忠﹐口吐思﹑孟之奧﹐气包僑﹑亮之偉﹐材奪良﹑猛之奇﹔朝廷而不惟柱石之用﹑公輔而不惟薦紳領袖之求則已﹐不然﹐捨子大夫其誰與歸﹖庸詎知夫向之譏議不停喙者﹐不且久而論定以子大夫體用本末﹑洞徹懇到矣乎﹖庸詎知夫子大夫經摧銼沮喪之後﹐不且識老而气沈﹑身詳而心密﹐一旦得其當於家國天下﹐而裨補更無涯涘矣乎﹖庸詎知夫朱唇公子不且肉袒謝罪﹑涕泣而攺其前非矣乎﹖不且指九天以爲正﹐願終身以爲好矣乎﹖庸詎知夫羣客不且遷思回慮﹑丐公子以重爲請矣乎﹖不且蹻足抗手﹐望子大夫後先而奔奏之矣乎﹖

「且夫物態猶艸木也﹐君子猶春夏也。艸木有榮有落﹐而春夏無不發生長贏之時。物態有髙有下﹐而君子無不俶儻瑰瑋之理。願子大夫重仁襲義﹐曾不蒂芥。旣去矣﹐旣離矣﹐則毋譙讓以聲其醜﹔旣而更來矣﹐更合矣﹐則毋抗拒以塞其誠。而獨不見翟公之事乎﹖翟公爲廷尉﹐賓客塡門﹐及廢﹐門外可設爵羅。後復爲廷尉﹐賓客欲往﹐翟公大書其門曰﹕『一死一生﹐乃見交情﹔一貧一富﹐乃見交態﹔一貴一賤﹐交情乃見﹔一浮一沒﹐交情乃出。』於乎﹗客固薄矣﹐而翟公毋乃褊乎﹖願子大夫毋蹈其轍而善其後焉。」

大夫曰「善哉﹗𨿽然﹐君子固必有止人於邪之气象。旣匱散而更收之﹐孰與蚤護持而一致之矣乎﹖」蒼眉先生曰「是在子大夫之前行而素修也矣。而獨不見周公﹑孔子之事乎﹖周公於布衣之士﹐執贄所師見者十二人﹐窮巷白屋所先見者四十九人﹐時進善者百人﹐教士者千人﹐官朝者萬人。孔子以《詩》《書》《禮》《樂》教弟子蓋三千人﹐身通六藝者七十有二人。如以勢而已﹐則周公攝天子而有居東三年之變﹐孔子爲司寇而卒退老杏壇以終其身。豈其攝天子而千萬人來﹐居東三年而千萬人皆去﹔爲司寇而三千﹑七十之子合﹐退老杏壇而三千﹑七十之子皆離矣乎﹖如以前行素修而已﹐則周公之千人﹑萬人﹐孔子之三千﹑七十﹐神理脈落﹐直如一人﹔而孟嘗﹑平原﹑信陵﹑春申各招致賓客以數千計者﹐豈不騫污渫惡﹐不足齒列﹐如無一人矣乎﹖於乎﹗千萬人如一人﹐是故可夷可險﹐可生可死﹐而不可使巇也。數千人如無一人﹐是故可去可來﹐可合可離﹐而不可使恆其徳也。願子大夫繕其徳性﹐詳其品節﹐厚其包裹﹐愼其交遊﹐修實不修名﹐責躬不責物﹐蓄同不蓄異﹐樹好不樹仇﹐義類足以廣己﹐經訓足以服人﹐鈞陶足以長世﹐倫魁足以帥羣﹐砥厲足以存檢﹐莊敬足以持容﹐忠勤足以吐款﹐記注足以明衷﹔寧靜顓一﹐足以固於其節﹔譸張變幻﹐足以止於其萌﹔光輝絜白﹐足以徹於其鏡﹔陰賊險狠﹐足以愧於其衾﹔安居恬愉﹐足以系於其樂﹔勞苦患難﹐足以剖於其誠﹔眞源活潑﹐足以證於其諦﹔摧殘零落﹐足以止於其宗。豈不道徳尊而善气洋溢矣乎﹖」

大夫乃惴恐詟伏而謝先生曰「自今以往﹐謹當發周情﹐循孔﹑思﹐抗心厲志﹐以奉先生之教督無敢忘﹗《詩》曰﹕『有斐君子﹐終不可蘊兮﹗』其先生之謂乎﹗」

浮邱子卷七

原愛

浮邱子曰﹕君子積學所以明道﹐明道所以辧物﹐辧物所以愛材﹐愛材所以理政﹐理政所以濟時﹐濟時所以庇國。《詩》曰「伐柯如之何﹖匪斧不克。取妻如之何﹖匪媒不得。」是故天下之材﹐莫不出於君﹐出於相﹐出於師﹐出於友。必伏羲然後用六佐﹐必黃帝然後用四相﹐必舜然後用五人﹐必武王然後用亂臣十人。天下之材出於君﹐此其徵矣。爾乃左右王前﹐而與聞官人立政之事﹐惟相是賴。必管仲然後識隰朋﹑賓胥無﹐必子產然後識裨諶﹑馮簡子﹐必諸葛亮然後識蔣琬﹑董允﹐必狄仁傑然後識桓彥範﹑張柬之。天下之材出於相﹐此其徵矣。爾乃甄陶問學而參造化之權﹐惟師是賴。必仲尼之門﹐然後多王佐之器與奔走﹑後先之材﹔必子輿之門﹐然後與聞王霸徳力之辧﹔必王通之門﹐然後多將相﹔必歐陽修之門﹐然後多文章節義之士。天下之材出於師﹐此其徵矣。爾乃遊揚聲气而關天下國家之重﹐惟友是賴。必鮑叔牙然後薦管仲﹐必百里奚然後薦蹇叔﹐必呂婆樓然後薦王猛﹐必劉子羽然後薦吳玠。天下之材出於友﹐此其徵矣。

《詩》曰「旣見君子﹐不我遐棄。」夫謂君子不我遐棄﹐而忍自我遐棄君子乎哉﹖是故爲君者不可以不愛材﹐爲君而不愛材謂之驁﹔爲相者不可以不愛材﹐爲相而不愛材謂之眊﹔爲師者不可以不愛材﹐爲師而不愛材謂之峭﹔爲友者不可以不愛材﹐爲友而不愛材謂之媢。積驁則生陰陽水火之愆﹐積眊則生禮樂徵伐之愆﹐積峭則生逼文史﹑成荊棘之愆﹐積媢則生借名器﹑長穿窬之愆。百靈之所以弗集﹐萬邦之所以弗寧﹐則皆於不愛材之一念乎巇之。《易》曰「憂悔吝者存乎介。」言一念不可以不愼也。

且夫治其一念﹐所以治天下也。去怠從敬﹐所以治其一念也。是故爲君者不可以不敬天﹐知敬天﹐則毋敢驁﹔毋敢驁﹐則愛材必矣。爲相者不可以不敬人﹐知敬人﹐則毋敢眊﹔毋敢眊﹐則愛材必矣。爲師者不可以不敬道﹐知敬道﹐則毋敢峭﹔毋敢峭﹐則愛材必矣。爲友者不可以不敬義﹐知敬義﹐則毋敢媢﹔毋敢媢﹐則愛材必矣。是故三代已上﹐有聖君焉﹐天下之材訴訴如也。三代已降﹐無聖君焉﹐有賢君焉﹐則天下之材不枯﹔無賢君焉﹐有賢相焉﹐則天下之材不枯﹔無賢相焉﹐有賢師﹑友焉﹐則天下之材不枯﹔有賢師﹑友焉﹐又有賢君﹑相焉﹐則天下之材大不枯﹔無賢君﹑相焉﹐又無賢師﹑友焉﹐則天下之材乃大枯矣。孟子曰「苟得其養﹐無物不長﹔苟失其養﹐無物不消。」而況於材乎﹖

是故材者﹐國之寶也。愛者﹐忠之實也。能克己者﹐愛材之大本也。能得人者﹐愛材之偉效也。凡愛材而不能克己者﹐走聲气而捷得之﹐樹門戶而私自衛之也。走聲气而捷得之﹐謂之巧。樹門戶而私自衛之﹐謂之小。借有力以收羣口之譽﹐謂之窕。好教告人﹐而漫不知其所提撕箴儆﹐謂之僑。官爵气焰﹐足以籠絡浮華淺佻之士﹐而亡能用道徳之腴潤澤丰美之﹐謂之槁。名爲好善忘勢﹐實則陰取柔聲軟態以便其驕﹐而甚不喜勝己者﹑異己者以滋其不然﹐謂之搗。是故公孫宏𨿽延賢人﹐而惡汲黯之戇﹔曹操𨿽號知人﹐而忌孔融之名﹔嚴武𨿽交杜甫﹐而召杯酒之釁﹔王安石𨿽敬程顥﹐而致提刑之貶。《詩》曰「習習谷風﹐以陰以雨。黽勉同心﹐不宜有怒。」於乎﹗旣怒矣﹐則惡得謂之同心乎哉﹖旣不與賢能正直同其心矣﹐則惡得謂之愛材乎哉﹖

凡愛材而不能得人者﹐以未嘗學問之躬而領袖之﹐以其私識鄙見所許與之人而柄藉之也。未嘗學問之躬而領袖之﹐謂之望輕。其私識鄙見所許與之人而柄藉之﹐謂之勢橫。心好之﹐口出之﹐而聞者已竊哂其非天下之第一流﹐謂之辱名。豈惟非天下之第一流﹐而巧言﹑令色﹑孔壬﹐時或出乎其內﹐謂之肆情。天下人物﹐咸在操縱翕辟之中﹐而俾啙窳偸生者捷足而登先路﹐倜儻非常者走微末﹑攖衰老而不得一當其可﹐謂之不平。社稷血脈爲後﹐友朋膠漆爲先﹐於是制治保邦之猷﹑撥亂反正之略﹐不以屬之仁賢﹐乃獨屬之天下所不慕說而己所阿偏之人﹐謂之自傾。是故王嘉勤念孔光﹐不知其諂﹔寇準素善丁謂﹐不知其佞﹔趙鼎深信秦檜﹐不知其姦﹔陳循屢薦徐有貞﹐不知其險。《書》曰「爾無暱於憸人﹐充耳目之官﹐迪上以非先王之典。」於乎﹗苟迪上以非先王之典矣﹐則惡得謂之不爲憸人乎哉﹖苟暱於憸人矣﹐則惡得謂之愛材乎哉﹖

且夫千夫入林而求名木﹐不可得也﹔有工師焉﹐知名木之所以生﹑巨室之所以成﹐然後奏其伎﹐而天下稱良焉。百夫守病而進參苓﹐不能效也﹔有醫師焉﹐知病之所以結﹑所以瘳﹐然後奏其術﹐而天下稱神焉。夫君子﹐天下之所稱工師﹑醫師也﹐是故愛羣材如指臂﹐愛奇材如耳目﹐愛大材如心膂﹐愛至材如性命。君子材矣﹐而杖羣材以奔奏之﹐杖奇材以誇邁之﹐杖大材以干當之﹐杖至材以神明之。君子不自材其材﹐而材天下之材﹐此謂愛材而能克己。君子愛材矣﹐而毋以瑣屑充羣材﹐毋以欺誕充奇材﹐毋以狂劇充大材﹐毋以優柔充至材。君子材天下之材﹐以通天下之志﹐以成天下之務﹐此謂愛材而能得人。

且夫行天一也﹐而神龍行天與毒龍行天﹐或馴或暴。或利或災﹐則有間矣。愛材一也﹐而君子愛材與小人愛材﹐與不小人而又不足於君子者之愛材﹐或眞或贗﹐或始或卒﹐則有間矣。是故小人愛材與不愛等﹐不小人而又不足於君子者之愛材﹐與不君子等。今有學相馬之術於伯樂者﹐嘈嘈焉而辧﹐鄂鄂焉而不能平也。旣而其馬一日千里焉﹐是爲善學伯樂者矣。旣而其馬一日不能百里而僵焉﹔卽能千里者﹐食之不實其腹﹐用之不盡其材焉﹕是爲不善學伯樂者矣。是故太上以天愛材﹐其次以人愛材﹐其下以愚愛材﹐最下以僞愛材。以天愛者成其道﹐以人愛者成其名﹐以愚愛者成其誤﹐以僞愛者成其傾。是故成道﹑成名﹐愛材之師也﹔成誤﹑成傾﹐愛材之蠹也。《詩》曰「方茂爾惡﹐相爾矛矣。旣夷旣懌﹐如相酬矣。」是謂愛材之蠹。《書》曰「推賢讓能﹐庶官乃和。舉能其官﹐惟爾之能。」是謂愛材之師。去蠹從師﹐材乃不疵。智而有禮﹐交乃不鄙。仁而能義﹐患乃不至。毋鄙於交﹐植其紀綱﹔毋至於患﹐祚其君王﹔道乃昌﹐國乃久長。

原憎

浮邱子曰﹕貴必因於堅白﹐賤必因於淄燐﹐愛必施於君子﹐憎必施於小人。旣憎小人﹐又憎君子﹐好苛比者也﹐無偉識者也﹐寡和平之度者也﹐顚倒而莫能自立者也。旣憎小人﹐又媚小人﹐不律己者也﹐無眞骨力者也﹐多隱忍暖昧之私者也﹐狡詐而卒以自辱者也。

昔張說爲承旨﹐朝士多趨之﹐王質﹑沈瀛相與言曰「吾儕當以詣說爲戒。」無何﹐質潛往說﹐瀛先在焉。田令孜爲中尉﹐召朝貴飲酒﹐張濬恥於眾中拜之﹐乃先謁令孜於隱處﹐謝酒焉。且夫以詣說爲戒﹐以眾中拜令孜爲恥﹐此非醉夢之餘而有夜气之存也邪﹖然而質﹑瀛卒不能不詣說﹐濬卒不能不飲令孜之酒﹐是謂旣憎小人﹐又媚小人。

昔袁盎爲趙談所害﹐沮其參乘﹐乃其見上禮周勃甚恭﹐則曰「丞相非社稷臣﹐卒有廷尉之禍焉。」徐有貞因裁制石亨輩﹐是以見放﹐乃其倡復辟之舉﹐則曰「不殺於謙﹐此舉爲無名焉。」且夫以談爲不可參乘﹐以亨輩爲不可不裁制﹐此𨿽聖智而屍予奪﹐豈能加予其意也邪﹖然而勃非談比﹐何以擠於盎之一言﹖謙非亨比﹐何以死於有貞之手﹖是謂旣憎小人﹐又憎君子。

《詩》曰「哀今之人﹐胡爲虺蜴﹖」吾惡知夫今之樹門竇以納奔走﹐賣气炎以生恐愒﹐收徒黨以廣稱譽﹐是何爲者邪﹖吾惡知夫今之標忠謇以欺朋儕﹐飾淡泊以嗤仕進﹐違寤寂以作硬語﹐是何爲者邪﹖吾惡知夫今之覓階梯而賤行檢﹐工鬼蜮而反常料﹐匿肺肝而逃眾覺﹐是何爲者邪﹖譬彼善淫而有私奔之女﹐對丈夫以貞介自誓﹐對狂且則不勝其連捲便嬛焉。於乎﹗憎小人而自名之﹐豈非對丈夫以貞介自誓之謂邪﹖媚小人而自利之﹐豈非對狂且不勝其連捲便嬛之謂邪﹖是何爲者邪﹖吾惡知夫今之席儒名而談功利﹐變祖制而構事會﹐剉士气而生瑕垢﹐是何爲者邪﹖吾惡知夫今之舉大體而騰非毀﹐見古心而笑迂闊﹐障獨是而敢誰何﹐是何爲者邪﹖吾惡知夫今之眩是非以橈義例﹐歷旦夕以更品題﹐證首尾以成矛盾﹐是何爲者邪﹖譬彼猛火起於長林深谷之間﹐蕩除荒穢斯可矣﹐而香艸名木﹑珍禽奇獸鈞受其焦爛焉。於乎﹗憎小人而訶止之﹐豈非蕩除荒穢之謂邪﹖憎君子而攻抵之﹐豈非香艸名木﹑珍禽奇獸鈞受其焦爛之謂邪﹖是何爲者邪﹖

《詩》曰「我思古人﹐俾無訧兮。」是故古之聖賢善用憎者﹐析其類﹐俾勿慁﹔守其閒﹐俾勿遷。舜﹐大聖也﹐流共工而命伯禹﹔武﹐大聖也﹐僇蜚廉而釋箕子。是謂旣憎小人﹐勿憎君子﹐是謂勿慁。閔子﹐大賢也﹐不爲季氏宰﹔孟子﹐大賢也﹐不與右師言。是謂旣憎小人﹐勿媚小人﹐是謂勿遷。勿慁之謂智﹐勿遷之謂斷。智且斷﹐是故小人無幸心﹐君子無失算。無失算﹐是故君子交通歡薌若弟兄。無幸心﹐是故小人畏之若雷電。

且夫理固有不可握也﹐而論固有不可解也。我以爲君子交通歡薌若弟兄﹐小人畏之若雷電邪﹖庸詎知乎小人憎君子﹐則護持君子者何其少﹖君子憎小人﹐則力能爲小人左右者何其多邪﹖《詩》曰「彼有旨酒﹐又有嘉肴。洽比其鄰﹐婚姻孔云。」是故力能爲小人左右者﹐不曰君子教迪小人﹐則曰君子非毀小人﹔不曰君子屏剔小人﹐則曰君子傾擠小人。是故石顯以蕭望之爲譖訴﹐元載以顏眞卿爲誹謗﹐呂夷簡以範仲淹爲離間﹐嚴嵩以王宗茂爲誣詆。此皆造亡爲有﹐吹幻成眞﹐搦直弦而作曲鉤﹐污素衣而變黃塵。而今之力能爲小人左右者﹐何取義焉﹖此必與小人有親故者也﹐有請寄者也﹐有賄者也。乃至並無親故﹑並無請寄﹑並無賄﹐而浮於聽睹﹑劣於識察﹐則謂小人誠受非毀也﹑傾擠也而信之矣。此必與君子有仇讎者也﹐有意見者也。乃至並無仇讎﹐並無意見﹐而訾其激卬﹐駭其健決﹐則謂君子誠施非毀也﹑傾擠也而信之矣。此必其人毋以賢達爲節者也﹐毋以大君之命爲重者也﹐毋以人物爲意者也。乃至𨿽以賢達爲節﹐𨿽以大君之命爲重﹐𨿽以人物爲意﹐而手操髙下之枋﹐目眩然疑之辧﹐則謂君子好爲己甚﹐因而挫君子之鋒﹑長小人之焰也﹐而顚倒摧錯之矣。

《詩》曰「兄弟不知﹐咥其笑矣。靜言恩之﹐躬自悼矣。」是故人心之死久矣﹐其孰醫之﹖而孰詳之﹖𨿽然﹐人心死而君子之心不死也。是何也﹖其道足以樹乎其躬﹐其徳足以實乎其心﹐其气足以昌乎其言﹐其志足以壹乎其行。是故浮雲自銷也﹐明月自燭也﹐稂莠自刪也﹐嘉禾自新也。明月有時而受浮雲之累﹐累去而明月自存。嘉禾有時而受稂莠之累﹐累去而嘉禾自存。君子有時而受力能爲小人左右者之累﹐累去而君子自存。夫累而能存﹐存而能永﹐君子之所以大於萬物也。是故大於萬物﹐謂之君子﹔小於萬物﹐謂之小人。夫小於萬物﹐是不得不在大於萬物者操縱歙辟之內矣。《詩》曰「君子有徽猷﹐小人與屬。」是故君子而訾小人﹑扶淸議﹑塞私譽也﹐曾是以爲非毀邪﹖君子而絀小人﹑扶直道﹑塞曲庇也﹐曾是以爲傾擠邪﹖屈原嫉讒諂﹐汲黯輕刀筆﹐陸贄斥聚斂﹐蘇軾攻新法﹐此非毀邪﹖淸議邪﹖周公誅管叔﹐孔子僇少正﹐諸葛亮廢廖立﹐朱熹劾唐仲友﹐此傾擠邪﹖直道邪﹖《春秋傳》曰「見無禮於其君者﹐誅之﹐如鷹鸇之逐鳥雀也。」今不辧其孰爲鷹鸇﹐孰爲鳥雀﹐而槪君子以不適於中﹐啟小人以無所不至﹐無乃不可乎﹖

且以淸議爲不適於中﹐以私譽爲適於中﹔以直道爲不適於中﹐以曲庇爲適於中﹐則無乃天下之大繆不然者乎﹖淸議﹐元气也。直道﹐初心也。淸議如鐸﹐直道如鼎﹐元气如天﹐初心如日﹐而惜乎其雜襲晦塞﹐匪一朝一夕之故矣。自冠履倒而紀綱壞﹐自紀綱壞而世風庳﹐自世風庳而直道廢﹐自直道廢而是非移。自功利橫而性情汩﹐自性情汩而人材賤﹐自人材賤而淸議降﹐自淸議降而好惡反。譬彼洪水滔天﹐而置敗舟其中﹐則豈有不顚覆之理乎﹖𨿽然﹐洪水可駭﹐而天下之涉江湖者未嘗絕﹔敗舟可惜﹐而天下之操舟楫者未嘗窮。天垂其變﹐人莫不蹈其常也。大廷之是非可移﹐而通國之是非不可移。一代之好惡可反﹐而千歲之好惡不可反。我僨其末﹐人莫不歸其根也。無人而無涕泣也﹐則無人而無初心也﹔無人而無初心也﹐則無人而無直道也。無代而無功徳也﹐則無代而無元气也﹔無代而無元气也﹐則無代而無淸議也。曾子曰「十目所視﹐十手所指﹐其嚴乎﹗」今以大廷而欺通國﹐通國之目視手指至矣﹔以一代而欺千歲﹐千歲之目視手指至矣。此豈僅如十手﹑十目之比乎﹖然而且蠢蠢焉以通國爲不足畏﹐以千歲爲不足憂﹐以親戚怨畔﹑道塗非議爲責我太苛﹐以史乘譏刺﹑野老流傳爲與我無損﹐是猶車覆於阪而曰匪馬之罪﹐衣敝於笥而曰匪虫之罪﹐是何爲者邪﹖

四辧

浮邱子曰﹕太上﹐君子而徳術也﹔其次﹐君子而材術也﹔又其次﹐君子而末術也﹔又其次﹐君子而曲術也。

或曰「敢問如之何其爲君子而徳術也﹖」曰「僕不敏﹐不足以知之﹔𨿽然﹐嘗試朝考焉夕論焉﹐兼權而熟察焉。其爲君子而徳術也者﹕搴彼茞蘭﹐有郁其香﹔君子之性﹐君子之臧。酌彼醴泉﹐有澄其潔﹔君子之操﹐君子之別。念厥壧居﹐抱道以生﹔天民大人﹐逴躒與並。在其度裏﹐浩然有成﹔窮斯韜伏﹐達斯緯經。皇置輔拂﹐咨汝乃可﹔其股其肱﹐以左右我。乃糾厥謬﹐乃繩厥愆﹔乃啟乃沃﹐乃植厥根。播爲徳音﹐條爲紀綱﹔自上下下﹐有典有常。春無淫風﹐夏無怒雷。天人合徳﹐猗與盛哉﹗入綰匡襄﹐出無泄言。紀善於君﹐過由己焉。訐訐惟道﹐濟濟惟人﹔招求俊艾﹐鸞噦鷺振。一藝一名﹐尙或取斯﹔矧乃賢哲﹐帝王所師。帝王之師﹐坤乾之光﹔毋使大木﹐載淩厥霜。毋石糅玉﹐毋虎從羊﹔毋裏之醜﹐先彼姬姜。實則崇之﹐浮則鎭之﹔百爾君子﹐乃克敬之。物則成之﹐己則養之﹔告於皇天﹐亦克饗之。社稷之利﹐子孫之休﹔旣奠厥功﹐職思其憂。𨿽有弗居﹐當可乃止﹔顧乞骸骨﹐老則虞只。靑山髙髙﹐白水洋洋﹔爾有樵漁﹐來止來慶。白水洋洋﹐靑山髙髙﹔有始有卒﹐上下之交。嘻﹗此其爲君子而徳術者與﹗僕不敏﹐誠不足以語此﹐聊試爲子陳其槪而括其說云爾。」

或曰「敢問如之何其爲君子而材術也﹖」曰「僕不敏﹐不足以知之。𨿽然﹐嘗試朝考焉夕論焉﹐兼權而熟察焉。其爲君子而材術也者﹕山有虎豹﹐海有龍螭﹐拿云吼風﹐厥聲以馳。蠢彼棕櫚﹐弗如豫章﹔幹霄蔽日﹐厥大難量。展也君子﹐萬夫之雄﹔放言髙睨﹐四座生風。瞻彼須髯﹐縱橫婀娜﹔忖彼膽肝﹐實忠實果。指麾萬有﹐不見端倪﹔中藏精炯﹐外塞侵欺。𨿽有艱巨﹐挺厥身先﹔不敢告瘁﹐則罔所愆。𨿽有危疑﹐乃心則許﹔人不我利﹐神則我與。𨿽有榛梗﹐乃亦偶然﹔去壅從通﹐鏡以靑天。𨿽有謠諑﹐豈其中人﹖蛾眉自妍﹐仳倠自塵。日星如燭﹐江河橫流﹔爾材爾智﹐誰其爾優﹖爾之經營﹐弗遺細故﹔簿領堆仍﹐摭其謬誤。爾之抽騁﹐乃及文章﹔餘事所苞﹐金玉其相。國倚爾長﹐聖示爾箴﹔斂其猛摯﹐予以靜深。毋斗爾勝﹐或遇其敵﹔毋博爾譽﹐或溢其則。毋信爾前﹐或僨其後﹔毋騁爾心﹐或縶其手。能剛能柔﹐能陰能陽﹔以施於世﹐俾壽而康。剛兮弗柔﹐陽兮弗陰﹔有直千古﹐弗知其今。嘻﹗此其爲君子而材術者與﹗僕不敏﹐誠不足以語此﹐聊試爲子陳其槪而括其說云爾。」

或曰「敢問如之何其爲君子而末術也﹖」曰「僕不敏﹐不足以知之﹔𨿽然﹐嘗試朝考焉夕論焉﹐兼權而熟察焉。其爲君子而末術也者﹕勞勞蝜蝂﹐爾能幾何﹖蹇蹇駑駘﹐枉用殊科。大之弗職﹐惟細是名﹔瑣瑣視聽﹐拾粗輟精。植行就懦﹐發言從謹﹐譬彼鎖鑰﹐弗敢以逞。進謁於廷﹐靡否靡可﹔攝爾威儀﹐靡有嫚媠。退居於室﹐其顏藹怡﹔閟爾喜怒﹐云誰之知﹖鹿折其角﹐龜刳其腸﹔不爭事先﹐於以無殃。積愼生葸﹐用愚執物﹔鏟奇爲平﹐塞信以詘。其在禮樂﹐天地之根﹔則刈其說﹐弗可以興。其在刑政﹐民物之紀﹔則徇其文﹐弗可以理。其在豪傑﹐爲忠爲鯁﹔則奪其气﹐教之以忍。其在羣儕﹐無勇無拳﹔則剽其善﹐以風諭焉。於時之尙﹐靜而不諽﹔外補罅漏﹐內含疵瑕。於乎君子﹐弗導厥源﹔無論百世﹐以支目前。譬彼膏肓﹐厥疾孔多﹔扁鵲弗用﹐藥石則那﹖譬彼燕雀﹐有堂有居﹔風斯傾矣﹐曾不是圖。嘻﹗此其爲君子而末術者與﹖僕不敏﹐誠不足以語此﹐聊試爲子陳其槪而括其說云爾。」

或曰「敢問如之何其爲君子而曲術也﹖」曰「僕不敏﹐不足以知之﹔𨿽然﹐嘗試朝考焉﹑夕論焉﹐兼權而熟察焉。其爲君子而曲術也者﹕彼松之蘿﹐不能上天﹔彼墻之蒿﹐東西以翩。有附斯起﹐有使斯旋﹔有比斯黨﹐有諛斯賢。總厥生平﹐未嘗學問﹔爾其智慧﹐屢工彌進。惡流無源﹐厥浸孔多﹔智慧無根﹐枝離柰何﹗尅核是非﹐剽竊忠信﹐漁利蘇功﹐以爲職分。乃鋪乃張﹐乃揚乃厲﹐乃哄厥聲﹐布滿人世。乃消乃沮﹐乃閉乃藏﹔乃賊厥心﹐不可比方。入告於後﹐其色悲憐﹔九州疾苦﹐是究是宣。出則驕矜﹐詟其坐僚﹔貴貨賤徳﹐眾莫敢謠。方其隆隆﹐造作福禍﹔喜則羣飛﹐怒則連坐。毒深怨沸﹐濟以柔從﹔蚍蜉蟻子﹐其援不窮。旣暴示之﹐又諱藏之﹔旣燕私之﹐又遊揚之。於乎君子﹐未之有極﹔將墜更翔﹐厥馳弗息。其盍懲艾﹐以就典型﹔進之灑濯﹐用醒厥明。有言弗信﹐視若贅癅﹔寶其私智﹐以遨以遊。有行弗擢﹐墮彼泥潦﹔𨿽衣美錦﹐不能完好。嘻﹗此其爲君子而曲術者與﹗僕不敏﹐誠不足以語此﹐聊試爲子陳其槪而括其說云爾。」

或曰「四者之辧﹐豁然明白矣。若乃操縱四者之術而用之﹐則如之何﹖」曰「僕不敏﹐不足以知之﹔𨿽然﹐嘗試朝考焉﹑夕論焉﹐兼權而熟察焉。其爲操縱四者之術而用之也者﹐盍進徳術之君子詔之曰﹕『以爾淳學﹐革倚化邪﹐羣志於爾乎是嘉﹔以爾元气﹐蘇彼屯蒙﹐庶物於爾乎是丰﹔時則維爾之淑﹐爾乃爲民祿。』次進才術之君子詔之曰﹕『施爾智勇﹐救時之窮﹐爾其無若今之慵﹔戢爾血气﹐相道之可﹐爾其無若今之叵﹔時則維爾之重﹐爾乃愼厥動。』次進末術之君子詔之曰﹕『硜硜乎奚以爲﹖僕僕乎其將焉歸﹖其惟樹爾器﹐宏爾識﹔爾弗宏弗樹﹐則疇其醫爾之惑﹖』次進曲術之君子詔之曰﹕『睮睮乎奚以爲﹖貿貿乎不知古之是而今之非﹗其惟湔爾習﹐復爾性﹔爾弗湔弗復﹐則罪爾以不祗敬。』嘻﹗此其爲操縱四者之術而用之也與﹗僕不敏﹐誠不足以語此﹐聊試爲子陳其槪而括其說云爾。」

或曰「旨哉言乎﹗其在《易》曰﹕『天與火同人﹐君子以類族辧物。』其在《書》曰﹕『知人則哲﹐能官人。』微吾子言﹐其不盲於四者之術邪﹖否邪﹖其在《詩》曰﹕『其維哲人﹐告之話言﹐順徳之行。其維愚人﹐覆謂我譖﹐民各有心。』吾子𨿽言也﹐其能警動於羣物之聽邪﹖否邪﹖孰秤邪﹖孰鏡邪﹖孰悔其倒顚而反之正邪﹖孰虛中而待大賢一言爲定邪﹖」

相經

浮邱子曰﹕相可徵乎﹖曰﹕惡可徵。可毋徵乎﹖曰﹕惡可毋徵。於今之徵乎﹖於古之徵乎﹖曰﹕於古之徵。於剽察捷得徵之爲古乎﹖於熟覽深思徵之爲古乎﹖曰﹕於熟覽深思徵之爲古﹐則審聖者﹑醇者以徵相之獨﹐則審頑者﹑醜者以徵相之下﹐則審貴者﹑柄者以徵相之隆﹐則審賤者﹑錮者以徵相之窆﹐則審依以徵相之特﹐則審用以徵相之稱﹐則審薦以徵相之宜﹐則審教以徵相之革﹐則審學以徵相之成﹐則審愼以徵相之休﹐則審運以徵相之轉﹐則審習以徵相之流﹐則審非以徵相之差﹐則審肆以徵相之災﹐則審生以徵相之惡﹐則審殺以徵相之棄﹐則審蔽以徵相之偏﹐則審過以徵相之誣﹐則審迹以徵相之似﹐則審衷以徵相之微﹐則審聲以徵相之載﹐則審言以徵相之發﹐則審容以徵相之著﹐則審動以徵相之備﹐則審天時以徵相之通﹐則審地宜以徵相之出。此二十六徵者得﹐則姑布子卿失其雋﹐唐舉失其斷﹐呂公失其解﹐許負﹑管輅失其辧。不寧惟是﹐凡捃拾疇人藝士之唾餘﹐用以操人材之賢否進止﹔凡操人材之賢否進止﹐用以顚倒摧錯天下之人材者﹐咸奪其迷而啟其悟。則請窮摣而極言之﹐其可焉。

其爲人也﹐淸而廣﹐大而常﹐智而厚﹐勇而愼﹐恭而止﹐簡而和﹐質而充﹐文而靜﹐廉而平﹐信而通﹐直而則﹐正而化﹐聖而安﹐神而明﹐則所謂審聖者﹑醇者以徵相之獨﹐必於是焉。

其爲人也﹐使之察則無巧慧﹐使之舉則無拳勇﹐使之辧則無理道﹐使之謀則無伎能﹔目不閉而已盲﹐耳不塞而已聵﹐體不拘而已攣﹐气不病而已鼽。則所謂審頑者﹑醜者以徵相之下﹐必於是焉。

其爲人也﹐膚革充盈﹐而气載之﹔須髯長大﹐而名稱之﹔衣裳翕赫﹐而儀舉之﹔佩玉鏗鏘﹐而步徐之﹔入對於君﹐旼旼如也﹐睦睦如也﹔出接於眾﹐綴綴如也﹐扃扃如也。則所謂審貴者﹑柄者以徵相之隆﹐必於是焉。

其爲人也﹕貪而好逞﹐愎而好營﹐淺而好訕﹐很而好怪﹔不稟訓言﹐不畏憲典﹐不拒私請﹐不塞鄙計﹔幸而藏也﹐厥罪以盈﹔不幸而暴露也﹐爾乃禦魑魅以危其生。則所謂審賤者﹑錮者以徵相之穵﹐必於是焉。

其爲人也﹐理大物博﹐不窮於對﹔骨重神寒﹐不衰於久﹔學足以辧惑﹐道足以格非﹐義足以進賢﹐度足以止姦﹔居左右能爲君之重﹐可師而不可友﹐可友而不可臣﹐可臣而不可僕﹔居心膂股肱能爲君之芘﹐可怛易純常而不可使眩﹐可痛哭而不可使佚﹐可死而不可使爲其所不爲也。則所謂審依以徵相之特﹐必於是焉。

其爲人也﹕老成惇固﹐可使鎭紛﹔聰敏齊給﹐可使治煩﹔中正比宜﹐可使服物﹔方皇周挾﹐可使帥羣﹔修身潔行﹐可使厲廉﹔壹志白心﹐可使納忠﹔奇謀勝算﹐可使禦變﹔純終領聞﹐可使守常﹔優優簡簡﹐可使居內﹔恢恢廣廣﹐可使馭外﹔踽踽涼涼﹐可使執法﹔魚魚雅雅﹐可使導文﹔謇謇諤諤﹐可使觸邪﹔勤勤懇懇﹐可使愛民。則所謂審用以徵相之稱﹐必於是焉。

其爲人也﹕言毋違衷﹐行毋戾節﹐事富毋覬其所與﹐事貴毋貢其所歡﹔與之接而知其賢也﹐與之久而知其定也﹐納之君而知其可也﹐施之眾而知其說也。是故揚言薦之﹐而匪其誇﹔密書薦之﹐而匪其私﹔破格薦之﹐而匪其亟﹔出位薦之﹐而匪其敢。薦者毋不詳﹐受者毋不果﹔不苛於人﹐是以不逆於天也﹔不懈於末﹐是以不溢於巨也﹔見善思遷﹐是以能持風气之總也﹔見過思懲﹐是以能驅民物之害也﹔與世長慮卻顧﹐是以能不謝擔荷於艱難百折之秋也﹔與我正論直指﹐是以能不辜風義於齟齬萬變之極也。則所謂審薦以徵相之宜﹐必於是焉。

其爲人也﹐可淸可濁﹐可愚可俊﹐導之典則然後文﹐閒之禮義然後中﹐樹之威令然後謹﹐予之職事然後懄﹐劘之師友然後變﹐隸之君相然後興。其或已墜下流而藥石之﹐則不肖可以挽而至於中材﹐不則受誤當年而自新之﹐則轉瞬可以進而預於吾道。則所謂審教以徵相之革﹐必於是焉。

其爲人也﹐少而誦六藝之文焉﹐壯而行其義焉﹐老而中其節焉。得《詩》之意故斐亹﹐得《書》之意故條達﹐得《易》之意故靜深﹐得《禮》之意故和平﹐得《春秋》之意故祗肅。涵濡乎寸心﹐而周流乎四體焉﹔饜飫乎古今之腴﹐而蟠際乎天地之大焉﹔馴致其效而不自知其然﹐默識其意而不能標其所以然。則所謂審學以徵相之成﹐必於是焉。

其爲人也﹕知進知退﹐知存知亡﹐知得知喪﹔寵而能降﹐髙而能平﹐亟而能制﹐騁而能操﹐功而能忘﹐名而能愚﹐辧而能吶﹐義而能和﹐聚而能散﹐益而能損﹐勝而能怯﹐喜而能懼﹐重而能受﹐信而能處﹐愛而能明﹐專而能容﹔毋我小於物﹐喪厥有常﹔毋戰羣情之不然﹐而嬉天以狂。則所謂審愼以徵相之休﹐必於是焉。

其爲人也﹕生中古﹐不上古若也﹔生叔季﹐不中古若也。其心性气質不古若也﹐乃其結病亦不古若也。古之心性病也天﹐今之心性病也人﹔古之气質病也執﹐今之气質病也妄。病天者善可補﹐病人者愚自封﹔病執者有所止﹐病妄者殊不祥。則所謂審運以徵相之轉﹐必於是焉。

其爲人也﹕入芝蘭之室﹐其香鬱鬱焉﹔入鮑魚之肆﹐其臭汶汶焉。駕兩螭一龍﹐其至於天也驟焉﹔航斷港絕潢﹐其至於海也無日焉。枯守則陋﹐廣遊則雅﹔朋姦則曲﹐黨善則直﹔由禮則馴﹐廢法則獵﹔莊敬則彊﹐宴樂則損。則所謂審習以徵相之流﹐必於是焉。

其爲人也﹐握齪曰急﹐幺麼曰小﹐僕遫曰短﹐憒眊曰惛﹐蓄縮曰吝﹐選耎曰怯﹐趢趗曰狹﹐頑鹵曰鈍﹐偏至曰曲﹐周容曰員﹐色愛曰美﹐肉食曰肥﹐柔橈曰弱﹐突梯曰滑﹐諂諛曰佞﹐詐諼曰姦﹐泛剽曰輕﹐跨越曰捷﹐狡憤曰噪﹐誇吒曰囂﹔殫物窮欲曰侈﹐削民肥己曰貪﹐居尊陵卑曰驕﹐納諛卻直曰蠱﹐習僞成眞曰溺﹐棄故就新曰淫﹐顚黑倒白曰怪﹐持短論長曰黠﹐蠍食蠅營曰譖﹐蟻援蟬附曰妖﹐妒能擿疵曰忌﹐舞文極法曰刻﹐挑取功譽曰巧﹐妄生羽毛曰黨﹐旁辟曲私曰頗﹐服約卑敬曰賤﹐虧損名實曰濫﹐障塞利病曰欺﹔譸張曰幻﹐披猖曰狂﹐踳駁曰雜﹐媒蘗曰亂﹐姍笑曰侮﹐勃谿曰戾﹐喭喭曰爭﹐悁悁曰忿﹐哄哄曰紛﹐卒卒曰遽﹐屑屑曰猥﹐悛悛曰鄙﹐佌佌曰陋﹐娽娽曰庸。則所謂審非以徵相之差﹐必於是焉。

其爲人也﹕好勝而毋量其力﹐好是而毋度其理﹐好名而毋止其符﹐好交而毋擇其友﹐好僇人之瑕而毋反其身﹐好發國之蠹而毋詳其術﹔純剛純陽﹐其戒孔長﹐腹心之孽﹐肢體之傷﹔前行驕騰﹐後有斧斨﹔正坐侃侃﹐盜刺在旁。則所謂審肆以徵相之災﹐必於是焉。

其爲人也﹐產於涼徳辱行之家﹐而聚以非禮無法之族﹐長於荒淫不根之鄕﹐而遷以飄轉旣末之俗﹐無淸气以爲之扶養﹐無厚基以爲之憑藉。則所謂審生以徵相之惡﹐必於是焉。

其爲人也﹐心性逆而貌不隨﹐體段而麗焰不折﹐視聽搖而慮不專﹐智慧繁而察不恕﹐記問富而辧不竭﹐機事密而議不入﹐气力橫而攻不勝﹐名義借而邪不破。其造作流言如風如泡﹐其馳送難辭如鍼如縷﹐其反是獨立如劍如戟﹐其矜才自小如蟣如虱。是聖賢之所不然也﹐𨿽其突兀也﹐而泰無理矣。是帝王之所必誅也﹐𨿽其遁逃也﹐而卒且中矣。則所謂審殺以徵相之棄﹐必於是焉。

其爲人也﹐慈愛失之溺﹐寬恕失之縱﹐謙讓失之勞﹐畏葸失之疑﹐雄烈失之躁﹐多藝失之繁﹐普徧失之雜﹐磊落失之疏﹐明察失之盡﹐克核失之甚﹐廉介失之隘﹐木彊失之梗﹐韜晦失之深﹐徑露失之單﹐周詳失之遲﹐邁往失之僨。則所謂審蔽以徵相之偏﹐必於是焉。

其爲人也﹕治其大﹐略其細﹔行其信﹐致其疑﹔明己不明而反晦也﹐治人不治而反午也﹐眾所不悅而反犯也﹐素所不然而反涉也﹔攖心之疚﹐而忠孝之所塞﹐仁聖賢人之所憐也﹔遭時譴訶﹐而親戚君臣上下之所不容﹐山川鬼神之所恕也。則所謂審過以徵相之誣﹐必於是焉。

其爲人也﹐多私而畏敗﹐則飾之以公忠﹔多端而畏露﹐則飾之以厚重﹔多忌而畏謗﹐則飾之以宏獎﹔多援而畏濫﹐則飾之以挺特﹔多刻而畏慘﹐則飾之以仁慈﹔多鄙而畏陋﹐則飾之以儒雅﹔多反覆而畏友朋﹐則飾之以信誓﹔多回遹而畏君父﹐則飾之以朴誠﹔多閉藏而畏神祗﹐則飾之以明白﹔多罪愆而畏天地﹐則飾之以善良。則所謂審迹以徵相之似﹐必於是焉。

其爲人也﹕深而不可測也﹐曲而不可盡也﹔不冒榮名﹐而不可狎也﹔試之以言﹐乃知其理﹔試之以事﹐乃知其力﹔試之以常﹐乃知其養﹔試之以變﹐乃知其智﹔試之以虞﹐乃知其謹﹔試之以憤﹐乃知其和﹔試之以利﹐乃知其廉﹔試之以害﹐乃知其正﹔試之以大﹐乃知其受﹔試之以小﹐乃知其兼﹔試之以古﹐乃知其奧﹔試之以今﹐乃知其詳。則所謂審衷以徵相之微﹐必於是焉。

其爲人也﹕心從仁﹐則其聲順﹔心從戾﹐則其聲逆﹔心從義﹐則其聲正﹔心從欲﹐則其聲淫﹔心從哀﹐則其聲死﹔心從樂﹐則其聲生﹔心從愛﹐則其聲緩﹔心從惡﹐則其聲急﹔心從喜﹐則其聲揚﹔心從怒﹐則其聲塞。心藏於密﹐聲曷能密﹖是故壞天下之城府者莫如聲。心利於借﹐聲曷能借﹖是故斷天下之膠葛者莫如聲。有是心﹐必有是聲﹐是故揣摩擬議不能移易者莫如聲。有是聲﹐必有是心﹐是故材智辯說不能解脫者莫如聲。則所謂審聲以徵相之載﹐必於是焉。

其爲人也﹐沈潛者其言簡﹐醞釀者其言厚﹐撿括者其言詳﹐惻怛者其言善﹐儉壹者其言絜﹐謙約者其言和﹐悃愊者其言朴﹐幹練者其言要﹐砥礪者其言堅﹐骨鯁者其言直﹐綜核者其言中﹐倜儻者其言偉﹐光白者其言亮﹐聰察者其言析﹐主持進止者其言準﹐掉弄是非者其言閃﹐畏法尊繩者其言恭﹐離跂攘臂者其言放﹐倚智隱情者其言晦﹐與人不疑者其言達﹐懷誠秉忠者其言實﹐罔上行私者其言僞﹐趨事赴功者其言警﹐玩日愒歲者其言緩﹐拘牽者其言窘﹐黔淺者其言僅﹐煩黷者其言促﹐倥傯者其言迫﹐艱難者其言澀﹐伶俜者其言孑﹐迍邅者其言悲﹐慷慨者其言激﹐沸騰者其言溢﹐掎摭者其言苛﹐跋扈者其言狂﹐陰賊者其言甚﹐訾讏者其言悍﹐悖謾者其言醜﹐歆羨者其言艷﹐炫鬻者其言盡﹐滔蕩者其言散﹐滯淫者其言低﹐嚄唶者其言冗﹐呫囁者其言纖﹐刺探者其言詭﹐滑稽者其言剽﹐心有所愚而自智之者其言彊﹐事有所難而反易之者其言略﹐非其徳而掠其美者其言甘﹐無其事而造其誣者其言遁。則所謂審言以徵相之發﹐必於是焉。

其爲人也﹕朝廷之容敬則君子﹐惰則否﹔祭祀之容誠則君子﹐飾則否﹔軍旅之容肅則君子﹐嫚則否﹔喪紀之容戚則君子﹐易則否﹔羣居之容治則君子﹐亂則否﹔獨居之容操則君子﹐縱則否﹔乍見之容靜則君子﹐擾則否﹔習見之容壹則君子﹐變則否。是故容根於心﹐心根於理﹐理根於則﹐則根於天﹔知其根﹐則所養不可以毋豫矣。容現於身﹐身現於事﹐事現於幾﹐幾現於世﹔知其現﹐則所發不可以毋愼矣。所養豫﹐則容足以從其心﹔所養毋豫﹐則心足以畔其天。是故容者聖狂之符也。所發愼﹐則容足以昌其身﹔所發毋愼﹐則身足以踣其世。是故容者禍福之楗也。則所謂審容以徵相之著﹐必於是焉。

其爲人也﹕立毋跛﹐坐勿蹁﹐視毋還﹐聽毋聾﹐趾毋髙﹐齒毋露﹐說毋疾﹐事毋驟﹔毋登髙﹐毋臨深﹐毋窺密﹐毋測隱﹐毋浪迹﹐毋流心﹐毋愚佻﹐毋惰遊﹐毋孅趨﹐毋贅行﹐毋伉俠﹐毋斗捷﹐毋席勝﹐毋踞肆﹔寢勿屍﹐行毋傍﹐食毋逾﹐飲毋荒﹐冠毋側﹐裳毋顚﹐帶毋簸﹐履毋踐﹔循是則正﹐違是則邪﹔循是則吉﹐違是則凶。則所謂審動以徵相之備﹐必於是焉。

其爲人也﹕博愛容眾﹐得春气也﹐否則春之所不能潤也﹔立嚴成功﹐得秋气也﹐否則秋之所不能振也﹔長養榮生﹐得夏气也﹐否則夏之所不能廣也﹔哀死卹喪﹐得冬气也﹐否則冬之所不能激也。春不能潤﹐則其人不可以定命﹔秋不能振﹐則其人不可以倚杖﹔夏不能廣﹐則其人不可以圖大﹔冬不能激﹐則其人不可以剖誡。則所謂審天時以徵相之通﹐必於是焉。

其爲人也﹐生燕趙則優於義﹑劣於禮﹐生吳越則優於智﹑劣於信﹐生齊魯則優於禮﹑劣於智﹐生秦蜀則優於義﹑優於信﹑劣於仁﹐生楚粵則優於智﹑優於義﹑劣於禮。是故束縛於風土﹐則君子以其風土卜其人材﹔變化於人材﹐則君子又以其人材藥其風土。則所謂審地宜以徵相之出﹐必於是焉。

故曰﹕此二十六徵者得﹐則姑布子卿失其雋﹐唐舉失其斷﹐昌公失其解﹐許負﹑管輅失其辧。故曰﹕於古之徵﹐非今之徵﹔於熟覽深思徵之爲古﹐非剽察捷得徵之爲古也。

孔子曰「視其所以﹐觀其所由﹐察其所安。」孔子之所謂以﹑由﹑安﹐我之所謂二十六徵也。我之所謂二十六徵﹐今之親戚君臣上下所不謂盡然也。爾乃謂帝嚳駢齒﹐堯眉八彩﹐舜目重瞳﹐禹耳三漏﹐湯臂再肘﹐文王四乳﹐以爲古今創見也。爾乃弗謂舜何人也﹐而項羽與同其目﹔孔子何人也﹐而陽虎與同其貌乎﹖爾乃謂蒼頡四目﹐爲黃帝史﹔重耳駢脇﹐爲諸侯霸﹔蘇秦骨鼻﹐爲六國相﹔張儀仳脇﹐亦相秦魏﹕以爲人物挺出也。爾乃弗謂伊尹面無須糜而爲阿衡﹐商是以補其慚徳﹔周公身如斷菑而攝天子﹐周是以受天永命乎﹖爾乃謂顏淵山庭日角﹐曾參珠衡犀角﹐以爲聖人之徒也。爾乃弗謂三千﹑七十之中﹐子羔﹑子羽以貌寢聞乎﹖爾乃謂商臣蜂目豺聲﹑叔魚虎目豕腹﹐以爲不祥之物也﹖爾乃弗謂盜跖恣睢暴戾﹐橫行天下﹐竟以壽終乎﹖爾乃謂鄒忌弗如城北徐公之美﹐以爲汗顏而自點也。爾乃弗謂鬷蔑不飈﹐見重於鄰封之使﹔而王衍爲寧馨兒﹐誤天下蒼生者必此人乎﹖褚淵美風儀﹑善容止而醜其行﹔而裴度貌才中人﹐以其身系天下安危者二十年乎﹖爾乃謂諸葛亮身長八尺﹐自比管﹑樂﹐以爲凡擅軀幹者可恃也。爾乃弗謂葉公子髙微小短瘠﹐定楚國如反手﹔而王莽用巨無霸﹐亡捄於敗乎﹖晏子長不滿六尺﹐名顯諸侯﹔而田千秋長八尺餘﹐匈奴聞其爲相而笑之乎﹖爾乃謂王猛捫虱而談當世之務﹐以爲凡擅智辯气力者﹐可倚杖也。爾乃弗謂趙文子吶吶如不出口﹐以寧其國﹔而優孟效孫叔敖抵掌談論﹐彌似而大亂眞乎﹖諸葛恪大口髙聲﹐適取覆亡﹔而韓琦聲雌﹐爲宋之社稷臣不愧乎﹖爾乃謂李勣喜遣狀貌丰厚者﹐以爲不薄命﹑足以成功名也。爾乃弗謂韋叡體羸不能跨馬﹐累著戰伐功﹔而安祿山垂肚過膝﹐甘爲畔臣乎﹖祝欽明體肥而舞﹐五經掃地﹔而司馬光枯瘠自如﹐天下以爲眞宰相乎﹖

爾乃謂天下之人之賢否進止在肢體顏狀﹐天下之人之肢體顏狀在剽察捷得﹐以爲照之若日月﹐見之若蓍龜也。爾乃弗謂拔一材則天下以爲斗筲﹐兼一職則天下以爲穿窬﹐寵一策則天下以爲鴆毒﹐樹一議則天下以爲俳笑﹔用人太急﹐責效太速﹐則天下以爲無養﹔辧材太苟﹐進秩太易﹐則天下以爲不祥﹔無根而榮﹐無翼而飛﹐則天下以爲大駭﹔滅火求爨﹐倒裳求領﹐則天下以爲至愚﹔公道弗章﹐淸議弗平﹐官常弗敕﹐國柄弗振﹐禮樂弗舉﹐兵刑弗勝﹐朝野弗壹﹐中外弗並﹐大猷弗爛﹐苦節弗貞﹐人倫弗秩﹐庶物弗存﹐天命弗婘﹐宗祏弗馮﹐山河弗謐﹐鬼神弗靈﹕是非剽察捷得之咎而誰咎乎﹖是非肢體顏狀之誤而誰誤乎﹖且夫詹何不能欺以釣﹐蒲且不能欺以弋﹐歐冶不能欺以劍﹐魯般不能欺以材﹐無以﹐則請諏吾二十六徵。是爲相經。

左評

浮邱子曰﹕天下治亂曷昉乎﹖曰﹕治亂生於賢否﹐賢否生於舉錯﹐舉錯生於愛惡﹐愛惡生於是非。於是求治﹐猶射之有鵠也﹐車之有輗軏也﹐釣之有綸而耕之有耒也。於非求治﹐猶捨鵠而射﹐𨿽養由無所名其善中矣﹔捨輗軏而車﹐𨿽造父無所名其善禦矣﹔捨綸而釣﹐𨿽詹何無所名其盈車之魚矣﹔捨耒耜而耕﹐𨿽后稷無所名其樹藝矣。《春秋傳》曰「筮短龜長﹐不如從長﹐如之何其眩所從也﹖」是故是其所以爲治﹐治乃開﹔非其所以爲亂﹐亂乃閉。爾乃非其所以爲治﹐則求治而治毋開﹔是其所以爲亂﹐則厭亂而亂毋閉。《詩》曰「無縱詭隨﹐以謹罔極。式遏寇虐﹐無俾作慝。敬愼威儀﹐以近有徳。」《書》曰「繼自今立政﹐其勿以憸人﹐其惟吉士﹐用勱相我國家。」言是非明白﹐治乃開﹐亂乃閉也。《詩》曰「潝潝訿訿﹐亦孔之哀﹗謀之其臧﹐則具是違。謀之不臧﹐則具是依。我視謀猶﹐伊於胡底﹖」《書》曰「播棄黎老﹐暱比罪人﹐淫酗肆虐﹐臣下化之。」言是非紕繆﹐治毋開﹐亂毋閉也。是故非其爲治﹐是其爲亂﹐則君子之所湛思而大哀也。

所謂非其爲治者﹕夫讀書談道﹐所以致用也﹐而稱必典冊﹐舉必儒行﹐挽叔季而惇古處﹐破姍笑而含至樂者﹐謂之腐。道徳齊禮﹐所以成化也﹐而舉大體﹐結慈念﹐不肯苛細於條教而功之於其所不必功﹐慘礉於刑誅而罪之於其所不必罪者﹐謂之懦。重義輕利﹐所以正國也﹐而秉道要﹐薄心計﹐不肯錙銖金穀錢帛以自損其气象之重者﹐謂之粗。創利驅害﹐所以爲民也﹐而涕泣請命﹐激於顏色﹐熱於肺腑﹐而日夜無能休息於手足﹐兼人所難而毋憚其勞﹐赴人所先而毋嫌其捷者﹐謂之擾。中正所以比義也﹐而遇事詳其首尾﹐與物剖其異同﹐用情忖其然疑﹐守理核其出入者﹐謂之瑣。儉壹所以明志也﹐而衣冠不艷以創﹐輿馬不碩以齊﹐賓從不炫以繁﹐奴僕不驕以敢者﹐謂之陋。髙明所以近陽也﹐而磊磊落落﹐無所芥蒂於胸而意念皆令人曉﹐無所關楗於口而事皆可對人陳說者﹐謂之疏。敏快所以及時也﹐而共發一難而先得其解﹐共肩一巨而必考其成﹐共振一衰而不蹈其故者﹐謂之獵。贍給所以勝事也﹐而目覽耳聽﹑手答口酬﹐不相參涉﹐細大具舉者﹐謂之剽。剛毅所以衛道也﹐而挺挺大節﹐不與謠俗低卬曲折﹐而气足以樹其骨﹐骨足以勝其肉者﹐謂之乖。束奔走﹐廢伺候﹐所以固節也﹐而王侯不能下之以其勢﹐公卿不能狎之以其情﹐燕朋燕辟不能堪之以其態者﹐謂之傲。伸擊斷﹐懾姦貪﹐所以肅物也﹐而惡無禮於其君﹐則攘臂稱首而逐之﹐於勢不量彼己﹐於事不規利害禍福者﹐謂之噪。樹義慷慨﹐所以擺脫恩仇也﹐而犯天下之所深避忌﹑以折其天理人情之不然﹐發天下之所太聾昧﹑以明其國勢民風之必然者﹐謂之狂。用情悱惻﹐所以斟酌物我也﹐而言行無欺於人而反爲其所計誘﹐愛敬無懈於人而反爲其所擠墜者﹐謂之鈍。抱道坎坷﹐所以摩煉身世也﹐而有髙於豪傑之心﹐不能毋側於妄庸巨子之末﹐而低回黯淡以俟其時之可爲﹔抑且弱節堅處﹐以厚蓄其力之可爲者﹐謂之餒。吐辭滂濞﹐所以發揮古今也﹐而其指不繆於聖人﹐其味不能入於尋常耳目之好﹐而展其寢室談謔之助者﹐謂之怪。有教無類﹐所以廣張仁義道徳之脈也﹐而聚英材以爲樂﹐植固志以爲好﹐標公道以爲信﹐紹微言以爲精者﹐謂之黨。取人以身﹐所以考校淺深離合之際也﹐而掖其就吾幅﹐懲其逾吾垣﹐無絲豪假貸者﹐謂之隘。采善鉏醜﹐所以別白品類也﹐而用輿論之公﹑持朝廷先入之見﹐吐旁觀之慧﹑奪君王自智之心者﹐謂之岐。信賞必罰﹐所以砥厲策力也﹐而事非爲己﹐破格廷爭﹐發其私曲﹐以去其賞罰之不然﹐而援據彜典﹐以就其賞罰之然者﹐謂之僭。綜核名實﹐不事粉飾﹐所以積功也﹐而惇愨純固﹑重內輕外者﹐謂之拙。詗察陰陽﹐能談災異﹐所以補過也﹐而不務佞諛﹐直指其然而震動太息之﹐根極其所由以然而揃剔懲艾之者﹐謂之戇。繩愆糾繆﹐所以匿君之不逮也﹐而排閶闔而貢其忱﹐中膏肓而藥其敗﹐獻箴銘而時其戒者﹐謂之謗。正本淸源﹐所以見世之可爲也﹐而糠秕俗吏之治﹐無足以當五百年名世之期﹐而天民大人時往來於精神﹐得其當則行之裕如﹐不得其當則言之躍如者﹐謂之誕。孝悌﹐所以風諭羣頑也﹐而有隱徳於倫物之大﹐蒙垢玩於豪毛之細者﹐謂之賤。直諒﹐所以葆全交好也。而得其友﹐則𨿽吾疏也﹐必拔之云霓之上﹔失其友﹐則𨿽吾戚也﹐必抑之塵埃之中者﹐謂之苛。天日﹐所以照其懷抱也﹐而寸心只結天日﹐不更知有人世陰霾曲折之狀與夫一切葛藤畦畛之雜﹐可以顚倒摧錯人者﹐謂之孑。經制﹐所以及於久遠也﹐而力能區畫久遠﹐不能僥幸於目前苟且枝離之爲者﹐謂之緩。限華夷﹐鉏姦慝﹐所以布昭聖武也﹐而以生爲殺﹑以勞爲佚者﹐謂之猛。覘否泰﹐發悲憫﹐所以維持國是也﹐而其患在數十年之後﹐其言發於眾人不言之時﹐而逆料之而致其決﹐豫圖之而惟恐其不及者﹐謂之憍。是故下有能治之人﹐而苦於不振﹔上有求治之意﹐而蔽於所謂治﹐治所以毋開也。

於乎﹗風皇﹐神鳥也。麒麟﹐仁獸也。龜龍﹐鱗介之長也。楩楠﹐眾材之特也。鳳皇不棲其巢﹐則欽鴀來﹔欽鴀來﹐則鳴聲惡。麒麟不遊其郊﹐則豺狼至﹔豺狼至﹐則吞噬橫。龜龍不媚其川﹐則蝮蛇入﹔蝮蛇入﹐則毒腥多。楩楠不充其選﹐則樗穀收﹔樗穀收﹐則傾橈必。是故非其所以爲治﹐勢必不能毋是其所以爲亂。

所謂是其爲亂者﹕夫荒經蔑古﹐所以致誚也。而目不知書﹐能用私智鄙計﹐竊其一二旁辟近似之談﹐上塞大君淸問而下與薦紳先生送難設覆者﹐謂之通。崇名任法﹐所以不祥也。而以察及細微爲智﹐以殺戮無辜爲勇﹐盲於制治之原而急於投主之好者﹐謂之健。貴貨賤徳﹐所以爲鄙也。而斤斤有無多寡之數﹐地與天爭利﹐人與物爭利﹐朝與市爭利﹐官與民爭利者﹐謂之奇。掠美匿瑕﹐所以成誤也。而出施於眾而大戾之﹐入揚於廷而自功之﹐躬肆貪婪而罔厭之﹐口吐忠義而若有之者﹐謂之最。偏徇﹐所以離義也。而執大柄以緩其斷﹐設無窮以遁其巧﹐縱私心以成其愛者﹐謂之仁。侈靡﹐所以濁志也。而一器而罄百工之巧﹐一燕而費中人之產者﹐謂之豪。閉藏﹐所以逃譴也。而厚爲城府﹐欲章故諱﹑欲辧故訥者﹐謂之深。濡緩﹐所以失機也。而忨日愒歲﹐了不關事者﹐謂之靜。短促﹐所以罕濟也。而有倚於前﹑無見於後﹐有施於左﹑無及於右者﹐謂之壹。柔懦﹐所以養姦也。而亟緯繣不平之事﹐不出一言以捄之﹔亟飄忽反側不堪之人﹐不作一色以止之者﹐謂之恭。窺門竇﹐頻往來﹐所以請寄也。而外借腹心以固結其情﹐內含瑕垢以閃爍其術者﹐謂之傍。倚權貴﹐收气勢﹐所以進取也。而操黠貢媚﹐覬覦非分﹐扳撿出奇﹐蹂躪無前者﹐謂之雄。摸稜兩可﹐所以工於避就也。而苟順物情以延時譽﹐盲塞其所謂天地浩然之气﹐而遊於當代以爲寡過﹐對大廷不敢暴白其本心之明﹐而傅於同官以爲有度者﹐謂之和。翻覆百端﹐所以利於傾軋也。而惡其勝己﹐則毀其文章行誼之非﹔聞其得眾﹐則唱爲風謠怨詈之詞者﹐謂之直。揣摩勝具﹐所以成其跨越也。而望不先於有司百執事之班﹐忽焉駕而加於賢人君子之上列﹐於己不知其不稱﹐於俗不知其可駭者﹐謂之亨。綴輯鄙事﹐所以浮於聽睹也。而取材不由於學問﹐訓俗不軌於經常﹐而揣其辭﹑效其事﹐第足爲案牘之借而利祿之唱者﹐謂之雅。好爲人師﹐漫無鼓鑄﹐所以衰減人材也。而居其席以自爲上﹐帥其徒以羣爲往﹐捃摭稗野以爲教言﹐挾持班秩以爲籠絡者﹐謂之尊。考其生平﹐靡有樹立﹐所以頹靡時望也。而千百士流進退髙下由己﹐則遂意其所髙而進之﹐意其所下而退之﹔則遂號其所進而髙之﹐號其所退而下之者﹐謂之允。顚黑倒白﹐所以傷賢哲之心也。而理有難開﹐則遂蒙之﹐毋吐我眞﹔勢有不捄﹐則遂隨之﹐毋觸主忿者﹐謂之順。輕喜易怒﹐所以滅公卿之度也。而所好則掛之齒牙﹐所憎則肆爲叱吒﹐而剽狡徑露﹑不持體段者﹐謂之爽。外炫金玉﹐中藏敗絮﹐所以滋生朽蠹也。而包羞叢垢﹐不令親戚君臣上下窺見底裏﹐而其計謀足以祕之﹐其名聲又足以遷之﹐其容止又足以柔之者﹐謂之練。民訴艱難﹐吏歌太平﹐所以障塞利病也。而目擊水潦旱漧之慘﹐以「百谷用成」媚於朝﹔耳聞盲風怪雨之聲﹐以「四序無違」令於野者﹕謂之良。君可亦可﹐君否亦否﹐所以逢其惡也。而依阿淟涊終其身﹐毋忤於顏而邇於旁﹐毋損於躬而丰於祿者﹐謂之敬。世異亦異﹐世降亦降﹐所以小其成也。而負聰明才傑之資﹐不力於道徳﹐不文於禮樂﹐苟以濟其急功近名之具﹐抑且流爲亂修曲出之尢者﹐謂之賢。倫紀不惇﹐所以黷亂風俗也。而剽竊美譽以蓋其內行之羞﹐負恃崇階以塞其攖心之疚者﹐謂之達。交遊不別﹐所以枉橈徳性也。而奏薄伎以取重其上游﹐而羣爲之作勢﹔駕虛焰以恐愒其下寮﹐而羣爲之用命者﹐謂之廣。鬼蜮﹐所以得罪朝廷也。而出入變化﹐不可忖度﹐朝東而暮西﹐詭使而倒行者﹐謂之智。胥吏﹐所以欺罔君子也。而起刀筆而側通顯﹐舞文法而善周內﹐聽密囑而陷善良﹐飽私賄而縱姦猾者﹐謂之能。長寇仇﹐喜調停﹐所以折挫威稜也。而騫污以損節﹑姑息以養癰者﹐謂之愼。席寵榮﹐工禁忌﹐所以釀成患害也。而文恬武熙﹐筋弛脈斷﹐毋爲數百年之計﹐毋爲數十年之計﹐而姁姁然借不終日之計以自嬉者﹐謂之泰。是故上有厭亂之意﹐而不拔其根株﹔下有致亂之人﹐而不詳其主名﹐亂所以毋閉也。

我聞曰「疑今者察之古﹐不知來者視之往。」則胡不取昔者爲是爲非之大關鍵而炯戒之﹖且夫昔者有較然之是非而橈惑焉﹐有魁然之是非而堙抑焉﹐有隱然之是非而枝離焉﹐有駭然之是非而頹放焉。所謂較然之是非而橈惑者﹐眾著之而妄自用者也。所謂魁然之是非而堙抑者﹐壹失之而永可嘆者也。所謂隱然之是非而枝離者﹐苟衽席而忘其潰者也。所謂駭然之是非而頹放者﹐危宗祏而以爲戲者也。是故諛桀者﹐左師曹觸龍﹔而用天命人心相怵惕者﹐關龍逢也。然而桀於龍逢不謂之是﹐於觸龍不謂之非。諛紂者雷開﹐而伏於象魏之門﹑請王洗心易行者﹐比干也。然而紂於比干不謂之是﹐於開不謂之非。好顓利而不知大難者﹐榮夷公﹔諫之者﹐芮良夫也。然而厲王於良夫不謂之是﹐於榮公不謂之非。秉國成而不自爲政者﹐尹氏﹔刺之者﹐家父也。然而幽王於家父不謂之是﹐於尹氏不謂之非。非人情﹑不可近者﹐豎刁﹑易牙﹑開方﹔而垂死必欲去之者﹐管仲也。然而桓公於仲不謂之是﹐於三子不謂之非。遇事無巨細皆力爭之者﹐張九齡﹔而柔佞多狡﹑伺候動靜者﹐李林甫也。然而玄宗於九齡不謂之是﹐於林甫不謂之非。恣爲詭譎﹑處之不疑者﹐裴延齡﹔而上不負天子﹐下不負所學者﹐陸贄也。然而徳宗於贄不謂之是﹐於延齡不謂之非。盜竊威福﹑黜陟由己者﹐嚴嵩﹔而浩气丹心可倚杖者﹐楊繼盛也。然而世宗於繼盛不謂之是﹐於嵩不謂之非。其諸較然之是非而橈惑者與﹗其諸眾著之而妄自用者與﹗《詩》曰「涇以渭濁﹐湜湜其沚。」戒橈惑也。

受女樂者季桓子﹐而魯不可爲﹐則抱其道以行者﹐孔子也。然而定公於孔子不謂之是﹐於桓子不謂之非。博聞彊志﹐明於治亂者﹐屈平﹔而欺於外者﹐張儀﹔惑於內者﹐鄭袖也。然而懷王於平不謂之是﹐於儀﹑袖不謂之非。以三代之事教始皇者﹐淳於越﹔而主令燒《詩》《書》百家語者﹐李斯也﹐然而始皇於越不謂之是﹐於斯不謂之非。志在禮樂﹐材堪王佐者﹐賈誼﹔而害之者絳﹑灌﹑東陽侯﹑馮敬之屬也。然而漢文於誼不謂之是﹐於絳﹑灌﹑東陽侯﹑馮敬不謂之非。善言天人﹐屏黜功利者﹐董仲舒﹔而曲學阿世者﹐公孫宏也。然而漢武於仲舒不謂之是﹐於宏不謂之非。指切左右﹑不避忌諱者﹐劉蕡﹔而畏中官睚眥﹐不取黃策者﹐馮宿﹑賈餗也。然而文宗於蕡不謂之是﹐於宿﹑餗不謂之非。借經術以文姦言﹐務攺作以眩羣聽者﹐王安石﹔而斟酌輕重大小之宜﹐培養宗宙社稷之福者﹐司馬光也。然而神宗於光不謂之是﹐於安石不謂之非。其諸魁然之是非而堙抑者與﹗其諸壹失之而永可嘆者與﹗《書》曰「徳無常師﹐主善爲師。」戒堙抑也。

度二十年之外吳其爲沼者﹐伍員﹔而許越行成者﹐太宰嚭也。然而夫差於員不謂之是﹐於嚭不謂之非。料沛公必奪天下﹐因鴻門之會欲擊殺之者﹐範增﹔而以身翼蔽沛公者﹐項伯也。然而項羽於增不謂之是﹐於伯不謂之非。譏刺王氏﹐痛切發於至誠者﹐劉向﹔而阿傅之者﹐谷永﹑杜欽﹑張禹﹑孔光也。然而成﹑哀之際﹐於向不謂之是﹐於永﹑欽﹑禹﹑光不謂之非。惡劉淵非我族類﹑其心必異者﹐孔恂﹑楊珧﹔而薦爲左部師﹐馴致亂我華夏者﹐王渾也。然而晉武於恂﹑珧不謂之是﹐於渾不謂之非。沮武昭儀爲後﹐置笏殿階﹐叩頭流血者﹐褚遂良﹔而謂「陛下家事﹐何必更問外人」者﹐李勣也。然而髙宗於遂良不謂之是﹐於勣不謂之非。其諸隱然之是非而枝離者與﹖其諸苟衽席而忘其潰者與﹗《詩》曰「其誰知之﹖蓋亦勿思。」戒枝離也。

下齊七十餘城﹑皆爲郡縣以屬燕者﹐樂毅﹔而縱反間者田單﹐代毅將者騎劫也。然而惠王於毅不謂之是﹐於單﹑劫不謂之非。同心戮力﹐以獎王室者﹐陳蕃﹑竇武﹔而掉弄兵柄﹐濁亂海內者﹐曹節﹑王甫也。然而漢靈於蕃﹑武不謂之是﹐於節﹑甫不謂之非。威名甚重﹑足爲萬里長城者﹐檀道濟﹔而無故陷殺之者﹐司徒義康也。然而文皇於道濟不謂之是﹐於義康不謂之非。結髮從戎﹐未嘗失律﹐深爲鄰敵所憚者﹐斛律光﹔而借謠言傾之者﹐祖珽也。然而後主於光不謂之是﹐於珽不謂之非。言賊吐實者﹐蘇威﹔而諱賊以喪隋之國都者﹐宇文述﹑裴蘊也。然而煬帝於威不謂之是﹐於述﹑蘊不謂之非。畱身奏事﹑乞決和議者﹐秦檜﹔而誓心天地﹑報仇復國﹐豪傑向風﹑士卒用命者﹐嶽飛也。然而髙宗於飛不謂之是﹐於檜不謂之非。狡黠擅權﹑馴致土木之難者﹐王振﹔而一腔熱血﹑以社稷安危爲己任者﹐於謙也。然而英宗於謙不謂之是﹐於振不謂之非。有膽略﹐知兵﹐足保遼東者﹐熊廷弼﹔而廷議右王化貞﹐以至於敗者﹐葉向髙﹑張鶴鳴也。然而熹宗於廷弼不謂之是﹐於向髙﹑鶴鳴不謂之非。其諸駭然之是非而頹放者與﹖其諸危宗祏而以爲戲者與﹗《書》曰「爲人上者﹐柰何不敬﹖」戒頹放也。

於乎﹗是非猶精气也﹐治亂猶軀體也﹐昔者猶鏡也。精气於何証之﹖於軀體証之。軀體於何証之﹖於鏡証之而已矣。是非於何証之﹖於治亂証之。治亂於何証之﹖於昔者証之而已矣。是故昔者橈惑﹐我其秩之可也﹔昔者堙抑﹐我其宣之可也﹔昔者枝離﹐我其準之可也﹔昔者頹放﹐我其振之可也。是故彼者﹐我之藥石也﹔昔者﹐今之津梁也。且夫秩橈惑﹑宣堙抑莫如智﹐準枝離﹑振頹放莫如勇。智出於學﹐學出於相餉遺﹐相餉遺出於師友﹐師友出於大宗﹔勇出於气﹐气出於自擔荷﹐自擔荷出於物則﹐物則出於大造。是何也﹖大造﹐能生人者也。大宗﹐能教人者也。曷言乎其能生人也﹖耳﹑目﹑口﹑鼻﹐是非之所朕兆也。曷言乎其能教人也﹖《易》《詩》《春秋》﹐是非之所根極也。有耳﹐則知去壅從通﹔有目﹐則知去暗就明﹔有口﹑鼻﹐則知去臭易香﹕是非之機躍如也﹐此大造之功也。讀《易》﹐則知吉凶消長﹔讀《詩》﹐則知貞淫美刺﹔讀《春秋》﹐則知刑賞褒譏﹕是非之理截如也﹐此大宗之功也。

且夫大造﹑大宗﹐無時而不總乎是非﹐言其常也﹔有時而不總乎是非﹐言其變也。變生於雜﹐生於奪。毋人欲雜之﹐毋物見雜之﹐毋鬼魅之咀嚼變化雜之﹐然後是非之心還大造。毋勝心奪之﹐毋異言奪之﹐毋气運之弟靡波流奪之﹐然後是非之理還大宗。是非之心還大造﹐然後能以天治人﹔是非之理還大宗﹐然後能以古治今。以古治今﹐是謂聖﹐是謂賢﹔以天治人﹐是謂神﹐是謂化。然而今且是其所以爲亂﹐則小大媒孽﹔小大媒孽﹐則不度之人逞先﹔不度之人逞先﹐則羣邪競作﹔羣邪競作﹐則政紛岐﹔政紛岐﹐則靡濫震蕩無所底。是豈不爲君子之所憤怒切齒也邪﹖今且非其所以爲治﹐則上下﹤齒禺﹥差﹔上下﹤齒禺﹥差﹐則有志之士衰沮﹔有志之士衰沮﹐則眾正惰廢﹔眾正惰廢﹐則國空虛﹔國空虛﹐則緩急非常無可恃。是豈不爲君子之所咨嗟出涕也邪﹖

我聞曰「嫠不卹其緯﹐而憂宗周之隕﹐爲將及焉。」夫嫠且然﹐矧乃君子乎﹖君子有立常備能之徳﹐有宗原應變之材﹐有燭照數計之慧﹐有雷厲風行之斷。是故懦人﹐私人所不能持之是非﹐愚人﹑偸人所不能究之是非﹐咸於君子受裁焉。是何也﹖懦人﹑私人能使物大於我﹐不能使我大於物者也。愚人﹑偸人能使事先於心﹐不能使心先於事者也。君子不爾也。尊庳弗問﹐纖巨弗問﹐而是非離縱﹐君子愼勿廢此齗齗。肥瘠弗問﹐禍福弗問﹐而是非污雜﹐君子愼勿廢此廩廩。此爲能使我大於物矣﹐此爲能持懦人﹑私人所不能持之是非矣。日月如故﹐山河如故﹐而是非梗塞﹐君子愼勿廢此悢悢。君臣如故﹐民物如故﹐而是非梟亂﹐君子愼勿廢此閒閒。此爲能使心先於事矣﹐此爲能究愚人﹑偸人所不能究之是非矣。《詩》曰「人亦有言﹐顚沛之揭﹐枝葉未有害﹐本實先撥。」《書》曰「若火之燎於原﹐不可向邇﹐其猶可撲滅﹖」於乎﹗處枝葉未害之勢﹐則遠識貴﹔處撲滅猶可之時﹐則蚤計貴。無遠識﹐無蚤計﹐而與覆轍同歸。𨿽與覆轍同歸﹐而不自謂其不然﹐君子不取也。

且夫好爲咨嗟出涕﹐而不仿羊動溶以自適﹔好爲憤怒切齒﹐而不欣芬歡薌以相與者﹐非人之恆情也。然而君子且憂且怒﹐郁律蓬勃而不可解﹐曷故也﹖則其憂也﹐非一名一物之憂也﹐則天下之大憂也﹔則其怒也﹐非一身一家之怒也﹐則天下之公怒也。天下之大憂﹐是故君子不得不咨嗟出涕﹔天下之公怒﹐是故君子不得不憤怒切齒﹕其所感觸然也。彼秋方殺而霜霰下﹐春始芽而雷霆發﹐其能已乎﹖其毋能已乎﹖

柄言上

浮邱子曰﹕天下元气惡乎系﹖厥惟君子以其正論唱天下而從之。君子惡乎以其正論唱天下而從之﹖厥惟平昔修之乎身﹐被之乎言﹐而效之乎其所開示趣向於天下之人。孔子曰「古者言之不出﹐恥躬之不逮也。」是故君子有殫見洽聞之博﹐有盡性至命之奧﹐有剖判商榷之明﹐有發彊剛毅之斷。其學正﹐然後其理正﹔其理正﹐然後其心正﹔其心正﹐然後其身正﹔其身正﹐然後其論正。

是故君子之論﹐貴其正也﹐毋貴其倚。多知而無統﹐雜舉而不親﹐君子弗言也。頻數而失常﹐剿襲而無實﹐君子弗言也。內之於理不析﹐外之於气不直﹐君子弗言也。存之於己不安﹐施之於物不得其所﹐君子弗言也。據其所疑﹐以爲所信﹔匿其所偏﹐以爲所公﹔執其所非﹐以爲所是﹔飾其所壞﹐以爲所成﹕君子弗言也。托於中庸以教學﹐詭於忠義以教政﹐不足於風操以教行﹐不學於古人以教文﹐君子弗言也。流譽流訴﹐不揣其情故而遂成之﹔曹好曹惡﹐不破其徒黨而傅會之﹕君子弗言也。其人大橫狡也﹐因而畏其怒﹐進其諛﹔其人彊智辧也﹐因而畏其難﹐縱其誤﹕君子弗言也。聖賢之學﹐而與道塗無知講之﹔豪傑之事﹐而與委瑣握齪商之﹔禮義廉恥之行﹐而與巧敏佞兌之人約之﹕君子弗言也。說一事﹐不能和上下之情﹔舉一理﹐不能悉終始之故﹔責一人﹐不能備仁義之用﹕君子弗言也。與典謨訓誥一出一入﹐君子弗言也。與條教號令一矛一盾﹐君子弗言也。居髙而惑其下﹐處中而愚其外﹐君子弗言也。面從而退議其後﹐心師而口不然其人﹐君子弗言也。是故君子之論﹐正爲貴。《詩》曰「訐謨定命﹐遠猷辰告。敬愼威儀﹐維民之則。」正之謂也。

𨿽然﹐正矣﹐未必其勝之也。君子毋自其意气勝之也﹐自其義理勝之也。是故君子之論﹐貴其勝也﹐毋貴其下。君子之論出﹐左右吏胥罔敢以其狙詐當之﹐則君子勝。君子之論出﹐薦紳士族罔敢以其一知半解難之﹐則君子勝。君子之論出﹐羣公無以其材能气焰先之﹐則君子勝。君子之論出﹐主上降尊嚴而禮之﹐朝聞而夕布施之﹐則君子勝。君子之論出﹐故舊姻亞罔不屏其私智近計﹐範我驅馳﹐則君子勝。君子之論出﹐遠方小民罔不逖聽其風聲﹐而薰蒸變化其性情﹐則君子勝。是故君子之論﹐勝爲貴。其寬裕從容足以勝﹐其明白洞達足以勝﹐其切循把握足以勝﹐其中和察斷足以勝﹐其無欺僞足以勝﹐其有蓄積足以勝﹐其能自任足以勝﹐其不遺物足以勝。《詩》曰「於乎小子﹐未知臧否。匪手攜之﹐言示之事。匪面命之﹐言提其耳。」勝之謂也。

𨿽然﹐勝之矣﹐未必其定也。君子毋自其意必爲定也﹐自其精一爲定也。是故君子之論﹐貴其定也﹐毋貴其移。君子之論出﹐左右吏胥衝然其以狙詐當之﹐君子援據典章以折其不然﹐杜絕苞苴以生其不敢﹐與之箠楚以滋其不樂﹐如是﹐則左右吏胥弗能移之。君子之論出﹐薦紳士族挺然其以一知半解難之﹐君子譬稱古今以廣其理﹐周詳理勢以明其用﹐標舉老成以抑其噪﹐怛示誠信以塞其疑﹐如是﹐則薦紳士族弗能移之。君子之論出﹐羣公不能無所髙下於其際。然而君子內有以蓄其理﹐深根寧極以止其符也﹔外有以柔其气﹐優遊浸漬以俟其悟也。深根寧極以止其符﹐則罔所橈亂﹔優遊浸漬以俟其悟﹐則可與有爲。如是﹐則羣公髙下弗能移之。君子之論出﹐主上不能無所異同於其見。然而君子上有以行其直﹐弗惟諾於可否之間也﹔下有以守其愚﹐弗激揚於淸濁之際也。弗惟諾於可否之間﹐則志弗見奪﹔弗激揚於淸濁之際﹐則迹弗取怨。志弗見奪﹐不能毋捨而從我﹔迹弗取怨﹐不能毋相與以天。如是﹐則主上異同弗能移之。君子之論出﹐故舊姻亞有挾而故違之﹐君子毋縱之以其私﹐毋詭之以其便﹐毋露之以其微﹐毋開之以其漸﹐如是﹐則故舊姻亞弗能移之。君子之論出﹐遠方小民無知而大嘩之。君子知其賤也﹐與爲可操﹔知其愚也﹐與爲可親﹔知其暫也﹐與爲可恆﹔知其棼也﹐與爲可壹。如是﹐則遠方小民弗能移之。是故君子之論﹐定爲貴。定之於其性故定﹐定之於其學故定﹐定之於其情故定﹐定之於其气故定﹐定之於其事機錯雜故定﹐定之於其運會遷流故定﹐定之於其獨居孤悄故定﹐定之於其羣行儇詗故定。不爲左右吏胥持其事端﹐不爲薦紳士族﹤石爲﹥其體要﹐不爲羣公髙下啟其遷就﹐不爲主上異同惑其平生﹐不爲故舊姻亞多其曲折﹐不爲遠方小民閼其流行。《詩》曰「我心匪石﹐不可轉也。我心匪席﹐不可捲也。」定之謂也。

是故君子之論﹐能正而後能勝﹐能勝而後能定﹐能定而後能帥﹐能帥而後能化﹐能化而後能成。能正﹑能勝﹑能定﹐此論之始事也。能帥﹐能化﹑能成﹐此論之終事也。夫其始事也﹐浚之如江淮河漢﹐而載之如雷霆。其終事也﹐嗜之如布帛菽粟﹐而固之如鼎鐘。於乎﹗潤萬物者﹐莫廣乎江﹑淮﹑河﹑漢﹔醒萬物者﹐莫疾乎雷霆﹔利萬物者﹐莫妙乎布﹑帛﹑菽﹑粟﹔斂萬物者﹐莫虔乎鼎鐘。而君子以其論與之抗﹐不亦偉乎﹗

且夫拱把之木﹐我采其華。秋風下霜﹐一夕而殫者﹐其本弱也。孔子曰「歲寒然後知松柏之後彫也。」是故君子之正論﹐猶松柏也。有積一代不變之正論﹐有積千秋不變之正論﹐有駕譏笑﹑困侮辱不變之正論﹐有冒矢石﹑蹈水火不變之正論。積一代不變之正論﹐足以綰乎一代也。積千秋不變之正論﹐足以綰乎千秋也。駕譏笑﹑困侮辱不變之正論﹐足以超乎譏笑﹑侮辱也。冒矢石﹑蹈水火不變之正論﹐足以超乎矢石﹑水火也。綰乎一代也者﹐則賢人之所以講事成章。綰乎千秋也者﹐則聖人之所以繼天設教。超乎譏笑﹑侮辱也者﹐則老成之所以思深慮遠。超乎矢石﹑水火也者﹐則豪傑之所以骨重神寒。賢人講事成章﹐則禮樂政刑之匯也。聖人繼天設教﹐則仁義中正之脈也。老成思深慮遠﹐則國勢民風之端倪也。豪傑骨重神寒﹐則天命人心之藥石也。君子觀禮樂政刑之匯而不亂﹐親仁義中正之脈而不違﹐揣國勢民風之端倪而不爽﹐發天命人心之藥石而不諱。方其畜也﹐將言未言﹐使人懷焉﹔逮其言也﹐將爲未爲﹐使人奮焉﹔逮其爲也﹐將效未效﹐使人斷焉﹔逮其效也﹐將徧未徧﹐使人俟焉。子思曰「言而世爲天下則。」是故君子之正論﹐君子之元气也﹔君子之元气﹐天下之元气也。

柄言中

浮邱子曰﹕所貴乎君子者﹐其行懍懍﹐其言恢恢﹐其行暗暗﹐其言炤炤。以懍懍者治其方寸﹐以恢恢者治其四旁﹐以暗暗者爲其精神﹐以炤炤者爲其气象。裹乎精神謂之實﹐流乎气象謂之名。且夫用其實治天下﹐而實必有載載之其名﹐故君子不能毋用其名治天下。用其行治天下﹐而行必有麗麗之其言﹐故君子不能毋用其言治天下。用其名治天下﹐乃有名﹐乃有實。用其言治天下﹐乃有言﹐乃有行。《春秋傳》曰「言不可以已也。」其是之謂矣。今也不然﹐懼吾言之而眾窺其淺深也﹐於是詭於不言以神之﹔懼吾多言之而眾滋其然疑也﹐於是詭於不多言以蓋之。

且夫不言而成﹐天之敍也﹔不多言而中﹐聖之指也。今也不然﹐不言則有十遁﹐不多言則有十居。

十遁維何﹖主術不言醇疵﹐爾乃遁於徳﹐利於邪。國是不言公私﹐爾乃遁於義﹐利於曲。祖制不言顚末﹐爾乃遁於法﹐利於替。官材不言眞似﹐爾乃遁於情﹐利於庇。禮樂不言污隆﹐爾乃遁於學﹐利於陋。兵刑不言得喪﹐爾乃遁於气﹐利於忨。士行不言貞淫﹐爾乃遁於節﹐利於忍。民風不言治亂﹐爾乃遁於數﹐利於安。陰陽不言休咎﹐爾乃遁於天﹐利於欺。艸木不言丰耗﹐爾乃遁於物﹐利於蒙。

十居維何﹖多言則愚泄﹐爾乃匿其愚﹐居其智。多言則醜泄﹐爾乃匿其醜﹐居其雅。多言則詐泄﹐爾乃匿其詐﹐居其忠。多言則佞泄﹐爾乃匿其佞﹐居其仁。多言則澆泄﹐爾乃匿其澆﹐居其良。多言則憤泄﹐爾乃匿其憤﹐居其和。多言則枝泄﹐爾乃匿其枝﹐居其根。多言則罅泄﹐爾乃匿其罅﹐居其奧。多言則垢泄﹐爾乃匿其垢﹐居其絜。多言則雜泄﹐爾乃匿其雜﹐居其壹。

《詩》曰「日居月諸﹐胡疊而微﹖心之憂矣﹐如匪澣衣。」今睹遁者﹑居者之狀﹐則憂患其有已乎﹖是故十遁則有四窒﹐十居則有四匱。

四窒維何﹖遁之亟﹐則有流心﹐而修省窒。遁之亟﹐則無長策﹐而舉措窒。遁之亟﹐則納阿偏﹐而忠規讜論窒。遁之亟﹐則成壅鬲﹐而四方瞻卬窒。

四匱維何﹖居之慣﹐則工描畫﹐而政體匱。居之慣﹐則負險深﹐而性行匱。居之慣﹐則飲鴆毒﹐而衽席之地匱。居之慣﹐則積瘡瘠﹐而社稷蒼生匱。

是故秦皇多忌諱之禁﹐隋煬對羣臣多不語﹐非洞深也﹐玆所以踣其國也。商周之盛徳而有誥﹐秦穆公之悔過而有誓﹐非繁勞也﹐玆所以長其世也。孔光不言溫室樹﹐李林甫借仗馬以塞言者﹐非縝密也﹐玆所以文其姦也。李善感不效中外以言爲諱﹐司馬光事亡不可對人言﹐非勁露也﹐玆所以輸其忠也。大底可言則言﹐少言不能明己意﹑盡物情﹐則多言﹐君子之所不禁也。爾乃詭於不言以爲神﹐神必疑之﹔詭於不多言以蓋天下﹐天下必梗之﹔不能天﹐而擬其不言而成﹐天必呵之﹔不能聖﹐而冒其不多言而中﹐聖必哂之。毋爲神疑﹐毋爲天下梗﹐毋爲天呵﹐毋爲聖哂﹐則宜豁然大洗其積而振徳之。

《易》曰「山下有風﹐蠱﹐君子以振民育徳。」是故振十遁則有三達﹐振十居則有三底。

三達維何﹖達於上下古今而言﹐謂之龜鑑。達於是非可否而言﹐謂之藥石。達於緩亟輕重而言﹐謂之倚杖。

三底維何﹖底於賢者﹐一言而解糾紛﹐累千萬言而亦振聾啟瞶矣。底於聖者﹐一言而存統緒﹐累千萬言而亦經世行遠矣。底於天者﹐一言而剖造化﹐累千萬言而亦配天立極矣。《春秋傳》曰「言以足志﹐文以足言。」其是之謂矣。

柄言下

浮邱子曰﹕言行之際﹐善敗之所由以起也。善敗之際﹐古今之所由以分也。古之君子捨己從人﹐則使人言﹔使人言而底其實﹐則使人行﹐此天下所以多能言能行之材也。今之君子循例求言﹐則使人言﹔使人言而不解其何謂﹐則沮人行﹕此天下所以第聞言者之采﹐而不獲享行者之福也。且夫言者﹐材之槪也﹔行者﹐材之骨也。馭風霆者﹐言者之采也﹔補雨露者﹐行者之福也。如之何其使人言﹑沮人行也﹖豈惟沮人行﹐甚且然其所不然﹐使不能言﹑又不能行者行之。甚且夜气之萌﹐心知其所使非人﹐而冀幸其萬一能行之。甚且骨鯁之臣﹐大聲暴白其人之不然﹐而旣使之行﹐則故示深重而毋更之。其在《小旻》之詩曰「謀臧不從﹐不臧覆用。我視謀猷﹐亦孔之邛。」

是故使知天者言休咎﹐使賊心者造作祈禱以媚上帝﹐惡乎行﹖使知地者言險易﹐使瞇目者指劃形勢以測四方﹐惡乎行﹖使知主術者言王霸﹐使漫無底裏者左右侍從以輔臺徳﹐惡乎行﹖使知臣道者言忠姦﹐使別有肺腸者旦夕奔奏以裨世程﹐惡乎行﹖使知問學者言本末﹐使觀文識字動輒錯繆者總天下之大要﹐惡乎行﹖使知時務者言緩亟﹐使拘文牽義﹑苦無變化者掌天下之大故﹐惡乎行﹖使知人材者言髙下﹐使徇情滅性﹑罔有顧忌者塞天下之淸議﹐惡乎行﹖使知民風者言污隆﹐使偭規錯矩﹑罔有檢束者倡天下之不祥﹐惡乎行﹖使知兵者言奇正﹐使愚呆者帥戎行﹐使知刑者言生殺﹐使便佞者玩國典﹐惡乎行﹖使知教者言淺深﹐使粗醜者主訓迪﹐使知養者言厚薄﹐使慘戚者理生聚﹐惡乎行﹖昔荀子曰「使賢者爲之﹐則與不肖者規之﹔使知者慮之﹐則與愚者論之﹔使修士行之﹐則與污邪之人疑之。𨿽欲成功﹐得乎哉﹖」韓非曰「人主於人﹐有所智而聽之﹐因與左右論其言﹐是與愚人論智也。有所賢而禮之﹐因與左右論其行﹐是與不肖論賢也。智者決策於愚人﹐賢士程行於不肖﹐則賢智之士羞﹐而人主之論悖矣。」是故此人言之﹐彼人行之﹐謂之傅會﹔一人言之﹐十人行之﹐謂之牽掣﹔不聞言而思之﹐聞言而又疑之﹐謂之橈滑﹔不能行而恥之﹐能行而又扼之﹐謂之倒顚﹔言不在吾睹記之內則駭﹐行不在吾繩尺之內則訾﹐謂之褊小﹔張所枝離者之莠言以敵名言﹐諱所親愛者之穢行以敵芳行﹐謂之橫突。言出於微末﹐則料其不行﹔出於貴顯﹐則料其能行﹐謂之剽浮。言出於激卬﹐則料其不行﹔出於和同﹐則料其能行﹕謂之軟熟。駕世俗之猜疑﹐以爲優於言者短於行﹐乃至哂賢哲之風議爲不足采﹐哂老成之畫諾爲不足憑﹕謂之頑疏。師叔季之便宜﹐以爲古於言者梗於行﹐乃至薄載籍之遺文爲不足道﹐薄祖考之彜訓爲不足陳﹐謂之狂劇。

其在《鹿鳴》之詩曰「我有嘉賓﹐徳音孔昭。視民不佻﹐君子是則是效。」是故成湯能行伊尹之言﹐武王能行呂望之言﹐小白能行夷吾之言﹐勾踐能行範蠡之言﹐漢髙祖能行子房之言﹐苻堅能行王猛之言﹐拓跋能行崔浩之言﹐唐肅宗能行李泌之言﹐柴氏能行王朴之言﹐蒙古能行耶律楚材之言﹐明太祖能行劉基之言。其言行﹐則其君特﹔其君特﹐則其國昌﹔其國昌﹐則其馨聞至今。其在《抑》之詩曰「誨爾諄諄﹐聽我藐藐。匪用爲教﹐覆用爲虐。」是故夏桀不行伊尹之言﹐商辛不行祖伊之言﹐虞公不行宮之奇之言﹐夫差不行伍員之言﹐楚懷王不行屈平之言﹐項羽不行範增之言﹐漢文帝不行賈誼之言﹐唐文宗不行劉蕡之言﹐宋神宗不行蘇軾之言﹐孝宗不行陳亮之言﹐明建文帝不行卓敬之言。其言不行﹐則其君不特﹔其君不特﹐則其國不昌﹔其國不昌﹐則其垢辱至今。

豈惟君哉﹐君猶屋也﹐相猶柱也﹔君猶舟也﹐相猶楫也。欲棲其屋視其柱﹐欲操其舟視其楫。是故天下之言﹐不貢於君﹐則貢於相﹔天下之行﹐不柄於君﹐則柄於相。昔漢祚延於諸葛亮﹐以亮賢相故也。亮曷賢乎爾﹖考其爲人﹐集眾思﹐廣忠益﹐俾羣下毋遠小嫌﹐難相違覆。故亮之言曰「初交州平﹐屢聞得失。後交元直﹐勤見啟誨。前參事於幼宰﹐每言則盡﹔後從事於偉度﹐數有諫止。」此亮所以祚漢也。宋之禍﹐胎於王安石﹐以安石愎相故也。安石曷愎乎爾﹖考其爲人﹐性彊忮﹔及議變法﹐在廷交執不可﹐橫出己意﹐眾不能詘。故劉摯劾安石之言曰「忠厚老成者﹐擯之爲無能﹔俠少儇辯者﹐取之爲可用。守道憂國者﹐謂之流俗﹔敗常害民者﹐謂之通變。」此安石所以禍宋也。夫羣下恃亮之賢﹐則其言行﹔其言行﹐則其相特﹔其相特﹐則其君特﹔其君特﹐則其國昌﹔其國昌﹐則其馨聞至今。在廷不勝安石之愎﹐則其言不行﹔其言不行﹐則其相不特﹔其相不特﹐則其君不特﹔其君不特﹐則其國不昌﹔其國不昌﹐則其垢辱至今。

是故言行者﹐天下人物賢否愚俊之符也。君相者﹐天下言行動止起訖之楗也。古有能言能行之材﹐而今無有﹐君相之羞也。今有能言能行之材﹐旣熒惑之﹐又沮格之﹐史乘之譏也。是故君子鏡心以知己﹐鏡己以知人﹐鏡理以知言﹐鏡言以知行。聖賢之言如山斗﹐豪傑之言如鼎鐘﹐憂患之言如藥石﹐聰察之言如權衡。山斗之言不行﹐則乾坤息﹔鼎鐘之言不行﹐則君父賤﹔藥石之言不行﹐則隱痛結﹔權衡之言不行﹐則公義削。《書》曰「敷奏以言﹐明試以功。」今有敷奏而無明試﹐功何有焉﹖

且夫以功則古者﹐禹﹑臯﹑伊﹑傅其最矣﹔以言則古者﹐仲尼﹑子輿其最矣。仲尼不得已而有《論語》﹐子輿不得已而有七篇﹐匪能言之﹑不能行之也。仲尼曰「苟有用我者﹐期月而已可也﹐三年有成。」子輿曰「夫天未欲平治天下也﹐如欲平治天下﹐當今之世﹐捨我其誰哉﹖」悲夫﹗有禹﹑臯﹑伊﹑傅之才﹐而天扼之以不禹﹑臯﹑伊﹑傅之運﹐而人待之以不禹﹑臯﹑伊﹑傅之禮﹐大而梟者能剉之﹐小而陋者能侮之﹐智而妒者能梗之﹐愚而疑者能持之。然而仲尼純如也﹐子輿豁如也。河之大也﹐以昆侖爲源﹐以海爲委。仲尼﹑子輿之大也﹐以二帝三王爲源﹐以千世百世爲委。是故前乎仲尼﹑子輿而輔世長民者﹐則皆《論語》之脈落也﹐則皆七篇之脈落也。後乎仲尼﹑子輿而尊主庇民者﹐則皆《論語》之緒餘也﹐則皆七篇之緒餘也。是故仲尼﹑子輿之言﹐其得行於往古來今也﹐猶其得行於仲尼﹑子輿也。此仲尼﹑子輿不死之精神也。往古來今之人﹐其有功於天下國家也﹐猶其有功於仲尼﹑子輿也。此仲尼﹑子輿不死之天地也。《書》曰「聖謨洋洋﹐嘉言孔彰。」仲尼﹑子輿則得之矣。而竊怪當時親戚君臣上下策蹇驢而罷騏驥﹐寶鴟梟而厭鳳皇﹐獨何心哉﹖獨何心哉﹗

浮邱子卷八

訓名上

浮邱子曰﹕名可倚杖乎﹖而不聞陽春之曲﹐和者必寡﹐盛名之下﹐其實難副乎﹖豈惟難副﹐又大枝離破碎之乎﹖《詩》曰「維鵜在梁﹐不濡其翼。彼其之子﹐不稱其服。」是故有以今之人冒古之人﹐有以今之人冒古之文。霍光冒伊尹而不終其譽﹐王莽冒周公而不鏡其裏﹐曹操冒文王而不根其素﹐王導冒管夷吾而不詳其用﹐是謂以今之人冒古之人。張禹冒《論語》而文其佞﹐胡廣冒《中庸》而濟其柔﹐祝欽明冒五經而售其鄙﹐林栗冒《易》《西銘》而騁其毒﹐是謂以今之人冒古之文。求其毋冒者﹐而末流之世不可必得。是何也﹖陰陽之气﹐日剝一日﹐則斯代斯人之心﹐日奇一日﹔斯代斯人之心﹐日奇一日﹐則是非有亡之故﹐日巧一日。是故冒兪巧﹐則名兪浮﹔名兪浮﹐則實兪削﹔實兪削﹐則罪兪叢﹔罪兪叢﹐則世兪梗。噫﹗惡在其可以倚杖乎﹖

然則名可毋倚杖乎﹖而不聞禾秀其穎則實結﹐人洪其道則名歸乎﹖豈惟薦紳士族歸之﹖又極之尊庳中外﹐而孰不慶勉惇敬之乎﹖《詩》曰「我有嘉賓﹐徳音孔昭。視民不佻﹐君子是則是效。」是故兩漢之雄﹐而禮孔子﹔拓跋之粗﹐而亦禮孔子。趙宋之仁﹐而禮孔子﹔蒙古之陋﹐而亦禮孔子。孔子﹐道之宗而名之總也。天地所不能通者﹐惟孔子之道足以通之﹔天地所不能治者﹐惟孔子之名足以治之。豈惟孔子﹖爾乃學孔子而不至於孔子者﹐其道其名﹐猶有所能通之﹑治之。是故行乎荒裔醜俗之國﹐則司馬入相﹐契丹敕其邊吏﹔胡銓抗疏﹐女眞聞而失色。行乎忮心媠體之君﹐則孝孺杖節﹐文皇幸其弗死﹔守仁講學﹐武宗明其不畔。是故其學尊﹐則其道尊﹔其道尊﹐則其名尊﹔其名尊﹐則其身尊﹔其身尊﹐則其世尊。噫﹗惡在其不可以倚杖乎﹖

是故倚杖名者厥失十﹐毋倚杖名者厥失十。所謂倚杖名者厥失十﹕一曰循辧課信﹐信不符辧﹔二曰循行課忠﹐忠不符行﹔三曰循學課事﹐事不符學﹔四曰循材課理﹐理不符材﹔五曰循智課察﹐察不符智﹔六曰循勇課舉﹐舉不符勇﹔七曰循仁課愛﹐愛不符仁﹔八曰循義課果﹐果不符義﹔九曰循素課廉﹐廉不符素﹔十曰循激課恥﹐恥不符激。所課毋倚杖名者厥失十﹕一曰厭奇取庸﹐庸乃遲頓﹔二曰厭銳取柔﹐柔乃姦滑﹔三曰厭辧取吶﹐吶乃蹇塞﹔四曰厭文取朴﹐朴乃黭淺﹔五曰厭狂取靜﹐靜乃僞似﹔六曰厭直取曲﹐曲乃遁移﹔七曰厭前取卻﹐卻乃虺隤﹔八曰厭獨取羣﹐羣乃雜污﹔九曰厭故取新﹐新乃囂競﹔十曰厭儒取俗﹐俗乃提僈。是故女不必皆艷﹐第睹其粉膩之工﹐輒曰西施﹑南威復出﹐惡知其然而不然也﹖艸不必皆妖﹐木不必皆擁腫拳曲﹐第睹蒺藜﹑樗櫟﹐輒曰天下無香艸名木焉﹐惡知其不爲已有也﹖契舟而求劍﹐守株而待兔﹐惡知其非必得之數也﹖因噎而廢食﹐因悸而廢息﹐惡知其制乃短長之命也﹖於乎﹗此今之論名之通病也。

《易》曰「翰音登於天。」《詩》曰「鶴鳴於九臯﹐聲聞於天。」鈞之於天也﹐而雞豈鶴之比乎﹖是何也﹖雞非登天之物﹐則《易》以爲𨿽貞而凶。鶴鳴宜聞於天﹐則詩人以爲誠之不可掩。雞可以不登天﹐而掖之使登天﹐則天下以爲無根而驕騰。鶴可以聞於天﹐而更擠墜之﹐使不得聞於天﹐則天下以爲有所堙郁悲吒﹐而不得盡其情。是故秦杖李斯可駭﹐漢杖晁錯可駭﹐唐杖朱朴可駭﹐宋杖郭京可駭﹐明杖魏藻徳可駭。曷駭乎爾﹖以其無根而驕騰也。楚剉屈原可惜﹐漢剉賈誼可惜﹐唐剉劉蕡可惜﹐宋剉陳亮可惜﹐明剉黃道周可惜。曷惜乎爾﹖以其有所堙郁悲吒﹐而不得盡其情也。

是故君子講於四至之術而已矣。四至之術維何﹖一曰讀書考理﹐知法知戒﹔法戒至﹐然後是非析。二曰淸心寡欲﹐知存知遏﹔存遏至﹐然後可否嚴。三曰察言觀色﹐知表知裏﹔表裏至﹐然後愛惡常。四曰引繩就墨﹐知短知長﹔短長至﹐然後功罪必。是故君子能修身﹐然後能知人﹔能知人﹐然後能度實﹔能度實﹐然後能收名﹔能收名﹐然後能理家﹑理國﹑理天下。《春秋傳》曰「令名﹐徳之輿也﹔徳﹐國家之基也。」是故名之在家﹑國﹑天下﹐如元圭﹑寶鼎之在宗祏﹐布﹑帛﹑菽﹑粟之在黎烝也。宗祏無元圭﹑寶鼎﹐則物不貴﹔物不貴﹐則禮不共。黎烝無布﹑帛﹑菽﹑粟﹐則俗不宜﹔俗不宜﹐則軀不活。以家﹑國﹑天下之大﹐無實至名歸之人﹐則眾不屬﹔眾不屬﹐則功不成。是故伊尹起於莘野﹐尙父遇於渭濱﹐管仲脫囚﹐韓信登壇﹐諸葛不老於南陽﹐景略無比於江東﹕之數人者﹐以名收﹐以實償。少正卯僇於魯﹐盆成括死於齊﹐趙括徒讀父書﹐殷浩實喪晉師﹐房次律不紓唐室之憂﹐王介甫大爲宋政之蠹﹕之數人者﹐以名收﹐以實潰。爲其以名收﹑以實償也﹐則曰實之功也。匪特實之功也﹐不名﹐固不足以實其實也。爲其以名收﹑以實潰也﹐則曰名之罪也。匪特名之罪也﹐不實﹐固不足以名其名也。曷謂不名不足以實其實也﹖孔子曰「吾豈匏瓜也哉﹖焉能系而不食﹖」其謂此也。曷謂不實不足以名其名也﹖孟子曰「七八月之間雨集﹐溝澮皆盈﹐其涸也可立而待也。」其謂此也。

是故古之享名者﹐在潛居獨處之先﹐明效大驗之後﹔今之享名者﹐在髙官厚糈之後﹐苟且彌縫未敗露之先。此名之底裏所由一深一淺也。古之核名者﹐以天地最初之心﹐公道維持之力﹔今之核名者﹐以捨天從人之心﹐私智彊辧倒置之力。此名之光景所由一升一降也。偏至之好﹐不足騁也。寡恕之憎﹐不足斷也。尋人於迹﹐不足必也。度人於臆﹐不足入也。是故君子不用有實之名槪名﹐不用無實之名廢名。用有實之名槪名﹐勢必非其人而反奉之﹔用無實之名廢名﹐勢必當其人而反忽之。非其人而反奉之﹐謂之市﹔當其人而反忽之﹐謂之瞽。是故君子不用眾譽之名陟人﹐不用眾毀之名絀人。用眾譽之名陟人﹐勢必逐其流而溺之﹔用眾毀之名絀人﹐勢必快其忿而雪之。逐其流而溺之﹐謂之頑﹔快其忿而雪之﹐謂之俠。是故君子不用習見之名信人﹐不用驟聞之名疑人。用習見之名信人﹐勢必拘定格之說以充之﹔用驟聞之名疑人﹐勢必傷異等之气以郁之。拘定格之說以充之﹐謂之媟﹔傷異等之气以郁之﹐謂之僭。

訓名中

浮邱子曰﹕名出於實﹐實出於事﹐事出於念。凡積美念﹐成美事焉﹔積美事﹐成美名焉。凡積醜念﹐成醜事焉﹔積醜事﹐成醜名焉。且夫父母生而命之名﹐命美不命醜也。卽命醜﹐亦出於愛﹐不出於刺也。子文生而名曰於菟﹐伯魚生而名曰鯉﹐司馬相如生而名曰犬子﹐王安石生而名曰獾郎﹐其出於愛﹐鈞也。此本始之名也。美醜積而被之名﹐則美自美﹐醜自醜﹐愛自愛﹐刺自刺也。此增加之名也。且夫增加之名﹐此天下之人目中口中自然吐出之名﹐又其心中意中牢固而不可遺忘之名。天綱之刑賞﹐史筆之褒譏﹐舉在其中焉。無他﹐出於其所積焉故也。種蘭得蘭﹐種艾得艾﹐種橘得橘﹐種枳得枳。今謂種艾可以得蘭﹐積枳可以得橘﹐𨿽或有之﹐君子不信也。《詩》曰「維南有箕﹐不可以簸揚。維北有斗﹐不可以挹酒漿。」君子之於名也﹐其嚴乎﹗

爾乃淳積成運﹐運積成淑﹐淑積成羣﹐羣積成名﹐是謂懋美之名。爾乃澆積成運﹐運積成慝﹐慝積成羣﹐羣積成名﹐是謂雜遝之名。爾乃材積成望﹐望積成特﹐特積成猷﹐猷積成名﹐是謂倫魁之名。爾乃恩積成寵﹐寵積成獨﹐獨積成愆﹐愆積成名﹐是謂佌小之名。爾乃气積成勇﹐勇積成威﹐威積成勝﹐勝積成名﹐是謂英鷙之名。爾乃筋積成懦﹐懦積成態﹐態積成敗﹐敗積成名﹐是謂媠阤之名。爾乃儒積成腴﹐腴積成雅﹐雅積成名﹐是謂妍祕之名。爾乃野積成粗﹐粗積成陋﹐陋積成名﹐是謂蕪昧之名。爾乃慧積成準﹐準積成捷﹐捷積成名﹐是謂踔絕之名。爾乃盲積成惑﹐惑積成倦﹐倦積成名﹐是謂憒眊之名。爾乃修積成正﹐正積成信﹐信積成輝﹐輝積成名﹐是謂賢哲之名。爾乃蔽積成邪﹐邪積成利﹐利積成伎﹐伎積成名﹐是謂險詖之名。爾乃義積成剛﹐剛積成固﹐固積成名﹐是謂伉厲之名。爾乃習積成柔﹐柔積成隨﹐隨積成名﹐是謂猗違之名。爾乃心積成慈﹐慈積成悅﹐悅積成名﹐是謂善祥之名。爾乃法積成慘﹐慘積成毒﹐毒積成名﹐是謂淫酷之名。爾乃貴積成敬﹐敬積成名﹐是謂鼎重之名。爾乃賤積成狎﹐狎積成名﹐是謂垢玩之名。爾乃儉積成淸﹐淸積成削﹐削積成苦﹐苦積成名﹐是謂絜白之名。爾乃侈積成濁﹐濁積成多﹐多積成肥﹐肥積成名﹐是謂貪婪之名。爾乃和積成鈞﹐鈞積成類﹐類積成偉﹐偉積成名﹐是謂闊達之名。爾乃曲積成狹﹐狹積成竇﹐竇積成溺﹐溺積成名﹐是謂孅嗇之名。

於乎﹗懋美之名﹐調物者也﹔雜沓之名﹐亂物者也。倫魁之名﹐帥物者也﹔佌小之名﹐降物者也。英鷙之名﹐起物者也﹔媠阤之名﹐棄物者也。妍祕之名﹐式物者也﹔蕪昧之名﹐慁物者也。踔絕之名﹐理物者也﹔憒眊之名﹐蔽物者也。賢哲之名﹐服物者也﹔險詖之名﹐伺物者也。伉厲之名﹐束物者也﹔猗違之名﹐遁物者也。善祥之名﹐植物者也﹔淫酷之名﹐毒物者也。鼎重之名﹐鎭物者也﹔垢玩之名﹐逐物者也。絜白之名﹐鏡物者也﹔貪婪之名﹐盜物者也。闊達之名﹐開物者也﹔孅嗇之名﹐滯物者也。

且夫君子之所謂物﹐則焉往而非君子之所謂己乎﹖君子之所謂名﹐則焉往而非君子之所謂實乎﹖且夫卿云甘露﹐則以爲祥﹔而盲風怪雨﹐則以爲災。此不必通讖緯﹑譚陰陽者能之也。康莊四達﹐則以爲夷﹔而太行﹑呂梁﹐則以爲險。此不必究方輿﹑畫形勢者能之也。毛嬙﹑西施﹐則以爲妍﹔而仳倠﹑無鹽﹐則以爲媸。此不必操藻鑑﹑工可否者能之也。不待告而物皆曉﹐不待擬而物皆中﹐不待區之髙下而物皆同﹐不待試之然疑而物皆定﹐其本旨甚庸也﹐其機緘甚利也。《詩》曰「周道如砥﹐其直如矢。君子所履﹐小人所視。」於乎﹗此物己之說也﹐此名實之說也。是故君子之元气莫如實﹐天下之公器莫如名。

聞有以美名美者矣﹐未聞以醜名美者也。聞有以醜名醜者矣﹐未聞以美名醜者也。聞有名其美而溢於美之數者矣﹐未聞名不足於美者也。聞有名其醜而溢於醜之數者矣﹐未聞名不足於醜者也。聞有匿其美而究竟爲人訪詢以名之者矣﹐未聞釋其美不以名者也。聞有匿其醜而究竟爲人捃拾以名之者矣﹐未聞釋其丑不以名者也。聞有大力者忌其美﹐而眾挈其美名以名之者矣﹐未聞忌則俱忌者也。聞有苟同者佞其醜﹐而眾挈其醜名以名之者矣﹐未聞佞則俱佞者也。聞有事駭迹移﹐眾莫知其美而以醜名名美者矣﹐未聞知其美﹑醜其名者也。聞有俗衰道薄﹐眾莫知其醜﹐而以美名名醜者矣﹐未聞知其丑﹑美其名者也。故曰天下之公器莫如名也。

聞有美實充﹐而能以其名創天下之美者矣﹔未聞美不充﹑能創美者也。聞有醜實淨﹐而能以其名杜天下之丑者矣﹔未聞丑不淨﹑能杜醜者也。聞有其名可以創美﹐而天下咸抃舞踴躍請爲美者矣﹔未聞名可創美﹐以不美應者也。聞有其名可以杜醜﹐而天下咸感激涕泣勿爲丑者矣﹔未聞名可杜醜﹐以必丑應者也。聞有天下咸請爲美﹐以快君子平日有美之實行者矣﹔未聞蓄有美之實行﹐而不得其當於天下之人者也。聞有天下咸勿爲醜﹐以快君子平日無丑之實行者矣﹔未聞厲無丑之實行﹐而不得其當於天下之人者也。聞有蓄有美與天下同之﹐而天下之人或循其粗迹之美﹑或傳其精微之美﹐而有深淺之不同者矣﹔未聞皆粗迹而無傳其精微之美者也。聞有厲無醜與天下同之﹐而天下之人或芟其枝蔓之醜﹑或拔其根株之醜﹐而有疾徐之不同者矣﹔未聞皆枝蔓而無拔其根株之醜者也。聞有我能使天下傳其美﹐一旦不自於我﹐則橈善類者封天下之美而閉之﹐而抱遺文而識淵源者又萃天下之善類而存之﹐幾幾不傳而猶且復傳者矣﹔未聞不自於我﹐不傳其美者也。聞有我能使天下拔其醜﹐一旦不自於我﹐則操左道者鼓天下之醜而從之﹐而際末流而挺志气者又戰天下之左道而勝之﹐幾幾不拔而猶且復拔者矣﹔未聞不自於我﹐不拔其醜者也。故曰君子之元气莫如實也。

吾聞春華𨿽美﹐期於秋實﹔冰壁𨿽澤﹐期於見日。是故勞莫勞於君子﹐直莫直於斯人﹐久莫久於修實﹐遫莫遫於效名﹐親莫親於吐斯民以實﹐而梗莫梗於誑斯民以名﹐樂莫樂於名在斯民不可蠹蝕﹐而核莫核於實在君子不可欺蒙。《詩》曰「潛𨿽伏矣﹐亦孔之昭。」君子之於名也﹐其嚴乎﹗是故美名不可僭﹐醜名不可襲﹐美名不可淆﹐醜名不可坐。且夫山莫大於五嶽﹐水莫大於四瀆﹐道莫大於能治己之名﹐徳莫大於能治物之名。知美名之不可以僭﹐而甘爲退讓以畱其所不逮者﹐無志節者也﹐君子愼勿廢此孳孳。知美名之不可以僭﹐而好爲誇詡以自文其所不如者﹐無神明者也﹐君子愼勿廢此抑抑。知醜名之不可以襲﹐而忽不及檢﹐而適與爲緣者﹐無徳操者也﹐君子愼勿廢此戰戰。知醜名之不可以襲﹐而姑便其私﹐而遂與爲類者﹐無性行者也﹐君子愼勿廢此踽踽。是故君子能修理物則﹐以治己之名﹐以有此具也。知美名之不可以殽﹐而支吾隱忍﹐而不爲別白者﹐無丰采者也﹐君子愼勿廢此廩廩。知美名之不可以淆﹐而震動標舉﹐而不爲畱餘者﹐無度量者也﹐君子愼勿廢此閒閒。知醜名之不可以坐﹐而暴怒急擊﹐而哀矜不至者﹐無仁恕者也﹐君子愼勿廢此愉愉。知醜名之不可以坐﹐而縱情濫與﹐而洗剔不至者﹐無智察者也﹐君子愼勿廢此扃扃。是故君子能主持風義﹐以治物之名﹐以有此具也。治己之名利用吏﹐治物之名利用師。治己之名利用神﹐治物之名利用天。是故君子名之總也。能爲仁義中正之總﹐然後能爲名之總﹔能爲名之總﹐然後能爲物之總﹔能爲物之總﹐然後名之能事畢。《詩》曰「在彼無惡﹐在此無斁。庶幾夙夜﹐以永終譽。」君子之於名也﹐其至乎﹗

訓名下

浮邱子曰﹕聖人以名養天下﹐賢人以名教天下﹐姦人以名戰天下。

以名養天下﹐何稽焉﹖聖人有其徳也﹐則有其名﹔有其名也﹐則有其與﹔有其與也﹐則有其養﹔有其養也﹐則有其用﹔有其用也﹐則皆名乎聖人之名。是故舜相堯﹐於髙陽氏舉才子八人﹐於髙辛氏舉才子八人。周公相成王﹐於布衣之士執贄所師見者十二人﹐窮巷白屋所先見者四十九人﹐時進善者百人﹐教士者千人﹐官朝者萬人。孔子相魯﹐𨿽不昌其用﹐然而當時之士來問業者三千人﹐中心說而誠服者七十人。《詩》曰「我有嘉賓﹐鼓瑟吹笙。」非以名養天下之謂而誰謂乎﹖

以名教天下﹐何稽焉﹖賢人有其學也﹐則有其名﹔有其名也﹐則有其與﹔有其與也﹐則有其教﹔有其教也﹐則有其成﹔有其成也﹐則皆名乎賢人之名。是故孟子序《詩》《書》﹐述仲尼之意﹐其徒萬章﹑公孫丑相與記爲七篇﹐以爲功於世。王通講學﹐則房﹑杜﹑李﹑魏爲將相﹐實永有唐三百年之祚。韓愈原道﹐其徒自李翺已降﹐𨿽不能與聞乎大者﹐而籍﹑湜﹑島﹑郊之屬藉以陶鑄其文章﹐而毋泯滅於後代。歐陽修好獎借士類﹐𨿽布衣屏處者率爲聞人﹐而鞏﹑洵﹑軾﹑轍之屬尢以文章忠義擅天下。《詩》曰「追琢其章﹐金玉其相。」非以名教天下之謂而誰謂乎﹖

於乎﹗聖如舜﹑周公﹑孔子﹐不事名者也﹐能教天下者也﹐而吾切切乎其以名養天下也﹐則聖人之精神气象然也。賢如孟子﹐孔子之亞也﹐王通﹑韓愈﹑歐陽修﹐升孔孟之堂而未入其室者也。而吾鈞切切乎其以名教天下也﹐則賢人之精神气象然也。

舜之精神气象﹐龐厚而和平﹐是故能舉十六才子爲世利賴者﹐必龐厚和平之聖人然後可。周公之精神气象﹐聰明而廣大﹐是故能使布衣窮巷之士得所依歸者﹐必聰明廣大之聖人然後可。孔子之精神气象﹐中正而篤實﹐是故能使三千﹑七十左周右旋﹑以休以息者﹐必中正篤實之聖人然後可。是故非龐厚和平之聖人﹐必且束縛才子﹐以爲不可馳騁﹐而收取庸鈍以爲爪牙腹心。非聰明廣大之聖人﹐必且厭惡布衣窮巷﹐以爲無所醞畜﹐而崇信髙官達人﹐以爲武緯文經。非中正篤實之聖人﹐必且患苦左周右旋﹐不令天下之人窺其淺深﹐而好爲深居潛行﹐與一切人材國運亡所關涉。是故庸鈍當其寵﹐則才子之气塞﹔才子之气塞﹐則天下有傷心之風雨。髙官達人據其耍﹐則布衣窮巷之價輕﹔布衣窮巷之價輕﹐則天下有體道抱徳以死﹐而弗畱其姓氏於人間。深居潛行以爲妙術﹐則左周右旋之脈斷﹔左周右旋之脈斷﹐則天下智仁勇藝如林﹐而積於闊絕之勢﹐不能入於淡漠之胸。是故非舜﹑周公﹑孔子﹐則誰其能以名養天下者乎﹖

孟子之精神气象﹐剛毅而能衛道﹐是故萬章﹑公孫丑之徒不顚倒於管﹑晏﹑楊﹑墨縱橫捭闔而近於仁義者﹐必得孟子師之然後可。王通﹑韓愈﹑歐陽修之精神气象﹐光白而能親人﹐是故唐宋之士粗有成就者﹐必得三子師之然後可。是故非得孟子以爲之師﹐必且主持其所不可從之邪說淫辭﹐而張皇其所不可堪之盛飾虛焰。非得三子以爲之師﹐必且驟疑其送奇設難之不馴﹐貢其諛以卻其直﹐而徐申其大昧難醒之區處﹐顚其黑以倒其白。是故邪說淫辭﹐則左道昌而本宗失﹔左道昌而本宗失﹐則呼朋召類﹐相與賞析﹐皆名教之罪人。盛飾虛焰﹐則末節苛而精理衰﹔末節苛而精理衰﹐則如坐偶人於其側﹐不知其所以然之故。貢諛卻直﹐則曲體將而古道斬﹔曲體將而古道斬﹐則文采風流而有巧言﹑令色﹑孔壬跧伏其間。顚黑倒白﹐則私心敢而公器移﹔私心敢而公器移﹐則借大廷黜陟予奪﹐爲門戶酬恩雪怨之具。是故非孟子﹑王通﹑韓愈﹑歐陽修﹐則誰其能以名教天下者乎﹖

若乃以名戰天下﹐何稽焉﹖姦人有其焰也﹐則有其名﹔有其名也﹐則有其忌﹔有其忌也﹐則有其戰﹔有其戰也﹐則有其勝﹔有其勝也﹐則適名乎姦人之名﹔適名乎姦人之名﹐則仍無損於不名乎姦人之名者。是故屈平博聞彊志﹐明於治亂﹐則上官大夫心害其能﹐讒之懷王﹐而疏屆平。賈誼欲興禮樂﹐悉更秦法﹐則絳﹑灌﹑東陽侯﹑馮敬之屬盡害之﹐而誼遂擯。孔融爲海內英俊所信服﹐曹操積不能平﹐則使郗慮﹑路粹文致其罪。蘇軾深思治亂﹐極言無隱﹐王安石滋不悅﹐則使謝景溫論奏其過。朱熹講學明道﹐本末洞徹﹐韓侘冑大憾不已﹐則引沈繼祖﹑姚愈復擊之﹐而僞學之禁綦嚴。《詩》曰「不懲其心﹐覆怨其正。」非以名戰天下之謂而誰謂乎﹖

𨿽然﹐名猶天也﹐忌猶霾也﹐戰而勝猶晦也。天有因霾而晦﹐晦者其一時也﹐章者其千齡萬代也。名有因忌而勝﹐勝者其一時也﹐辱者其千齡萬代也。名猶水也﹐忌猶閼也﹐戰而勝猶塞也。水有因閼而塞﹐違其性也。有大力者疏浚之﹐而塞者可使流也。名有因忌而勝﹐違其性也。有大力者擊斷之﹐而勝者可使降也。眾女謂余以善淫乎﹐保母其信乎﹖燕雀何啾喞乎﹐大鳥其不舉乎﹖曲木而厭繩墨乎﹐匠石能引以爲棟乎﹖夜裸而憎明燭之來乎﹐莊士衣冠可廢乎﹖莫邪頓而鉛刀利乎﹐風胡其謂爾何乎﹖玉石其糅乎﹐卞和能勿涕洟乎﹖驥服鹽車而駑上驂乎﹐王良肯爲禦乎﹖蒿蕭成林﹐而蘭苗萎於廣野乎﹐固君子之所輈張以太息乎﹖黃鐘毀棄而瓦缶雷鳴乎﹐聞者其有憂乎﹖曲突徙薪無恩澤﹐焦頭爛額爲上客乎﹖無乃賤本貴末乎﹖謂蜥蜴爲神龍﹐豈惟不識神龍﹐亦不識蜥蜴矣乎﹖泰山而彈丸之﹐滄海而一杯之﹐不狂且惑乎﹖鼻目易處﹐知香臭乎﹖紫朱雜廁﹐於何服乎﹖是故忌名者隘﹐毋忌名者廣。戰名者噪﹐毋戰名者靜。勝名者幻﹐毋勝名者常。然而且隘﹑且噪﹑且幻﹐則君子以爲末如之何之勢矣。然而天下末如之何之勢﹐則必有如之何﹑如之何之理矣。

是故古之善言忌者﹐莫如韓愈。爾其《原毀》之言曰「嘗試語於眾曰﹕『某良士﹐某良士﹗』其應者﹐必其人之與也。不然﹐則其所疏遠﹐不與同其利者也。不然﹐則其畏也。不若是﹐彊者必怒於言﹐懦者必怒於色矣。又嘗語於眾曰﹕『某非良士﹐某非良士﹗』其不應者﹐必其人之與也。不然﹐則其所疏遠﹐不與同其利者也。不然﹐則其畏也。不若是﹐彊者必說於言﹐懦者必說於色矣。」古之善處名者﹐莫如孔子。爾其記金人之銘曰「君子知天下之不可上也﹐故下之。知眾人之不可先也﹐故後之。溫恭愼徳﹐使人慕之。執雌持下﹐人莫逾之。人皆趨彼﹐我獨守此。人皆或之﹐我獨不徙。內藏我智﹐不示人伎。我𨿽尊髙﹐人弗我害。」是故處紛紛云云之世﹐善言忌不學韓愈﹐則不能燭萬物之情狀﹔不能燭萬物之情狀﹐則以忌爲愛﹔以忌爲愛﹐則彼愈巧而我愈盲﹔彼愈巧﹐我愈盲﹐則擠之禍殃然後醒。善處名﹐不學孔子﹐則不能標有道之气象﹔不能標有道之气象﹐則與忌爲敵﹔與忌爲敵﹐則彼常捷而我常剉﹔彼常捷﹐我常剉﹐則魚潰肉爛然後已。

是故君子厲已以秋﹐照人以春﹐向實如歸﹐處名如寄。能恪共警戒之謂秋﹐能委蛇和煦之謂春﹐不旁修曲出之謂歸﹐不處非其據之謂寄。孟子曰「仁者愛人﹐有禮者敬人。愛人者人恆愛之﹐敬人者人恆敬之。」是故使人忌其名者﹐誇﹔毋使人忌其名者﹐約﹔使人戰其名者﹐激﹔毋使人戰其名者﹐和﹔使人勝其名者﹐雜﹔毋使人勝其名者﹐壹。此仁﹑禮之實際﹐愛敬之美報也。

釋用

浮邱子曰﹕古之君子體與用並起﹐相濟也﹐相足也。今之君子體與用並起﹐相難也﹐相折也。

用難體曰「咄嗟乎﹗子稱必典冊﹐動必規矩﹐師必先王﹐友必儒者﹐釣其譽而靡有怍也﹐縣其實而靡有卽也﹐酸其狀而靡有克也﹐腐其骨而靡有藥也﹐創作文字而靡有裁也﹐鉤摭事理而靡有中也﹐號召徒黨而靡有律也﹐教迪羣愚而靡有醒也。在上則緷冕之所不接﹐在下則姻亞之所難容﹐在大則輔拂之所見擯﹐在小則胥吏之所竊逃。然而子且峣峣焉而立﹐齗齗焉而辧﹐睘睘焉而亡所蘄必於時之人﹐不亦暗於大較之甚者乎﹖」

體折用曰「咄嗟乎﹗子扳必圭組之階﹐走必勢焰之塗﹐慕必王公之好﹐誇必閭裏之榮﹐子自穢爾﹐奚所用絜﹖是以誚僕『釣其譽而靡有怍』也。子自躁爾﹐奚所用擇﹖是以誚僕『縣其實而靡有卽』也。子自流爾﹐奚所用特﹖是以誚僕『酸其狀而靡有克』也。子自橈爾﹐奚所用眕﹖是以誚僕『腐其骨而靡有藥』也。子自陋爾﹐奚所用古﹖是以誚僕『創作文字而靡有裁』也。子自憒爾﹐奚所用白﹖是以誚僕『鉤摭事理而靡有中』也。子自戾爾﹐奚所用偕﹖是以誚僕『號召徒黨而靡有律』也。子自狹爾﹐奚所用通﹖是以誚僕『教迪羣愚而靡有醒』也。子自阿邑取妍爾﹐是以誚僕爲『緷冕之所不接』。子自比周成好爾﹐是以誚僕爲『姻亞之所難容』。子自揣靡當事愛憎爾﹐是以誚僕爲『輔拂之所見擯』。子自濫用左右耳目爾﹐是以誚僕爲『胥吏之所竊逃』。於乎﹗子之誚僕也﹐僕所能受也﹐乃直气公論之所不受也。子之不自誚也﹐子所能忍也﹐乃僕之心惻然其有所大不忍也。子且誚僕『峣峣焉而立』﹐而固不自誚其沾沾焉而小乎﹖子且誚僕『齗齗焉而辧』﹐而固不自誚其睮睮焉而苟乎﹖子且誚僕『睘睘焉亡所蘄必於時之人』﹐而固不自誚其佻佻焉亡所準於古之則乎﹖蹄窪不生蛟龍﹐培塿不生松柏﹐無乃局於所未曾有乎﹖井蛙不可語海﹐夏虫不可語冰﹐無乃大昧難醒乎﹖《詩》曰﹕『乃如之人兮﹐逝不古處。』又曰﹕『不懲其心﹐覆怨其正。』是無乃不知人世間有羞恥事乎﹖」

用又難體曰「子大夫之論﹐核矣﹐銳矣。𨿽然﹐子所云古之則﹐僕滋惑焉。古有孔子其人者﹐聖人也﹐然而去乎魯﹑斥乎齊﹐逐乎宋﹑衛﹐困於陳﹑蔡之間。方春秋之世﹐管子以其君霸﹐晏子以其君顯﹐而孔子弗如也。彼其所稱道全徳備之躬﹐孰信焉﹖古有孟子其人者﹐賢人也﹐然而遊事齊宣王﹐宣王不能用﹔適梁﹐梁惠王否果所言﹐則見以爲迂遠而闊於事情。方戰國之世﹐蘇秦爲從人之長﹐張儀爲衡人之長﹐而孟子弗如也。彼其所稱居仁由義之說﹐孰信焉﹖大底貢今所嗜者﹐可以昌術也﹔而溺舊所聞者﹐不可以齊眾也。超騰智慧以自尙者﹐可與理非常之原也﹔而惇敬切循以自守者﹐不可與量鬥室之外也。是故管﹑晏無孔子之聖﹐而孔子無管﹑晏之功﹐聖不足於功也﹔儀﹑秦無孟子之賢﹐而孟子無儀﹑秦之名﹐賢不足於名也。是故聖﹑賢自一軌﹐功﹑名自一軌﹐猶孟賁善怒﹐西施善笑﹐各原其性也﹔北風嘶馬﹐南枝巢禽﹐各類其情也。其不可比率以從事﹐斷斷如矣﹗」

體又折用曰「噫﹗子其盲乎﹗居﹐吾語女。女以爲聖不足於功邪﹖女盲於聖之爲聖﹐抑又盲於功之爲功。女以爲賢不足於名邪﹖女盲於賢之爲賢﹐抑又盲於名之爲名。女以爲聖﹑賢自一軌﹐功﹑名自一軌邪﹖女盲於聖﹑賢﹑功﹑名之本﹐抑又盲於聖﹑賢﹑功﹑名之運。且夫本無異同﹐運有常變。堯﹑舜﹑禹﹑湯﹑文﹑武之能君﹐咎﹑夔﹑伊﹑傅﹑周﹑邵之能臣﹐其徳足以傳乎其心﹐其材足以底乎其績﹐其位足以揚乎其美﹐其時足以考乎其成﹐此聖﹑賢之常﹐功﹑名之常也。孔子以聖而衰﹐孟子以賢而蹇﹐其徳足以傳乎其心﹐其位不足以揚乎其美﹐可柰何﹗其材足以底乎其績﹐其時不足以考乎其成﹐可柰何﹗然而六藝之宗不隕﹐七篇之指尙存。有六藝﹐然後古今續﹔古今續﹐然後賢愚式﹔賢愚式﹐然後民物寧﹔民物寧﹐然後兩間實。有七篇﹐然後王霸判﹔王霸判﹐然後利義析﹔利義析﹐然後孝悌申﹔孝悌申﹐然後先王復。是故聖莫聖於六藝﹐賢莫賢於七篇﹐功莫功於兩間實﹐名莫名於先王復。此聖﹑賢之運之變﹐功名之運之變也。聖然後有功﹐常亦聖﹐變亦聖﹔常亦功﹐變亦功也。賢然後有名﹐常亦賢﹐變亦賢﹔常亦名﹐變亦名也。功然後有名﹐聖亦功﹐聖亦名也。名然後有功﹐賢亦名﹐賢亦功也。聖﹐楫也﹔功﹐川也。非楫而能涉川乎﹖賢﹐露也﹔名﹐艸也。非露而能蘇艸乎﹖聖賢﹐天地也﹔功名﹐日﹑月﹑星辰﹐江﹑淮﹑河﹑漢也。非天地而能系日月星辰﹐振江淮河漢乎﹖常﹐康莊也﹔變﹐太行﹑呂梁也。行乎康莊而達﹐行乎太行﹑呂梁而達﹐不鈞之達乎﹖運﹐風也﹔本﹐松樟也。東風吹之﹐則松樟千尺不加長﹔西風吹之﹐則松樟千尺不加減﹕不總之千尺乎﹖然而子且詆娸孔孟﹐以爲不足於功也名也。於乎﹗孔孟之功﹑名﹐其與堯﹑舜﹑禹﹑湯﹑文﹑武之能君﹐咎﹑夔﹑伊﹑傅﹑周﹑邵之能臣﹐常而變﹐變而常﹐同而異﹐異而同﹐非甚明哲﹐其孰能徹之﹖《詩》曰﹕『如切如磋﹐如琢如磨。瑟兮僴兮﹐赫兮喧兮﹗有斐君子﹐終不可喧兮。』此言孔孟之盛徳﹐至善矣乎﹗」

用又難體曰「子大夫於孔﹑孟﹐思過半矣。𨿽然﹐管﹑晏之功可遂廢﹐儀﹑秦之名可遂挫乎﹖廢管﹑晏之功﹐則奚以處乎無功﹖挫儀﹑秦之名﹐則奚以處乎無名乎﹖子大夫取節焉可也。」

體又折用曰「無聖人之學而侈其功者﹐賊功者也。無賢人之識而章其名者﹐賊名者也。是故無功者其罪纖﹐賊功者其罪大﹔無名者其罪纖﹐賊名者其罪大。是故賊功者﹐功纖亦賊也﹐功大亦賊也﹔賊名者﹐名纖亦賊也﹐名大亦賊也。是故賊功者作俑焉﹐功又生功焉﹐賊又生賊焉。凡天下之功其功者﹐亦賊也﹔凡後世之功其功者﹐亦賊也。賊名者作俑焉﹐名又生名焉﹐賊又生賊焉。凡天下之名其名者﹐亦賊也﹔凡後世之名其名者﹐亦賊也。且夫陽春白雪之曲﹐則髙者唱而和者寡﹔《折揚》《皇荂》之詞﹐則卑者唱而和者百﹕其所漸積淫佚然也。是故管子九合諸侯﹐一匡天下﹐非不捄時也﹐然而罪在器小。後之人又從而學其器小焉﹐視管子又加甚焉。於是乎有市美言﹑斗小數之智﹐有崇名任法﹑慘礉不情之才﹐有橫斂急徵﹑方輸錯出之擾﹐有矜功揚能之色﹐有奢濫無節之費﹐有盜主柄﹑作威福之姦﹐有鞅鞅不可爲少主臣之刺﹐有一身二姓﹑靦顏事仇﹑自謂權變而不知其爲史乘之恥。晏子非不節儉力行也﹐然而罪在不中禮。後之人又從而學其不中禮焉﹐視晏子又加甚焉。於是乎有尙儉彌貧之誚﹐有貌慈心佷之伏﹐有拘罷拒折之容﹐有夷固僻違﹑悖亂提僈之病﹐有蕩蔑名分﹑親疏貴賤上下無等之憂。蘇秦﹑張儀指揮當世之君﹐非不從衡如意也﹐然而罪在傾危。後之人又從而學其傾危焉﹐視儀﹑秦又加甚焉。於是乎有旁辟曲私之請﹐有偸儒轉脫之情﹐有妖怪狡猾惑眾之技﹐有紛挐摧錯之端﹐有摸蘇牽連之術﹐有陶誕突盜﹑惕悍驕暴之焰﹐有狎侮欺詒﹑擋﹤扌必﹥挨抌之態﹐有杯酒失意之釁﹐有睚眥必報之仇﹐有苛評巧詆﹑鍛煉周內之慘﹐有雕新鏤異﹑詭文回波之妙﹐有竄端匿迹﹑使人不可以誰何之詐。於乎﹗學管﹑晏者﹐孔﹑孟之罪人也﹔學儀﹑秦者﹐又管﹑晏之罪人也。人以嬗人﹐罪以嬗罪﹐吾惡知其所終極也﹗且夫一管一晏﹐此春秋所由不逮於三代也﹐而況千百其器小者乎﹖千百其不中禮者乎﹖抑且千百其加甚於管﹑晏者乎﹖一秦一儀﹐此戰國所由不逮於春秋也﹐而況千百其傾危者乎﹖抑且千百其加甚於儀﹑秦者乎﹖於乎﹗桃李盈百﹐不如獨柏﹔蕭艾盈千﹐不如寸蘭。居斯世也﹐號稱於眾﹐以爲斯人之傑也﹐則必使吾世毋爲挽近之世﹐則必使吾人毋爲弟靡波流之人﹐則必使吾躬毋爲遷轉於气數之躬﹐則必使吾衷毋爲進退﹑得喪﹑橈亂﹑惶惑無據之衷﹐然後可哉﹗《詩》曰﹕『百爾君子﹐不知徳行。不忮不求﹐何用不臧﹖』曾謂管﹑晏﹑儀﹑秦可以雜設乃心而毒天下者乎﹖」

用又難體曰「子大夫之仇管﹑晏﹑儀﹑秦也﹐滋甚矣﹗凡學管﹑晏﹑儀﹑秦者﹐聞子大夫髙論﹐不啻提其耳而深省之矣。𨿽然﹐凡學孔﹑孟而爲世所指訾者﹐則子大夫何以貸其罪乎﹖荀卿明王道﹐述禮樂﹐然其徒李斯﹑韓非以其學亂世殺身﹐是不亦得罪於孔﹑孟矣乎﹖揚雄著《太玄》以擬《易》﹐著《法言》以擬《論語》﹐然而阿莽功徳﹐幾於投閣以死﹐是不亦得罪於孔﹑孟矣乎﹖王通《中說》﹐務致約深﹐言寡理大﹐然方其陳太平十二策於隋文﹐不招而往﹐不問而告﹐輕其道以求售焉﹐是不亦得罪於孔﹑孟矣乎﹖韓愈《原道》﹐窺見大要﹐然考其平生意向﹐不脫文士浮華放浪之習﹑時俗富貴利達之求﹐是不亦得罪於孔﹑孟矣乎﹖子大夫誅其學管﹑晏﹑儀﹑秦者﹐赦其學孔﹑孟而得罪於孔﹑孟者﹐則子大夫何以服其不鹹之心乎﹖」

體又折用曰「噫﹗吾之於人也﹐誰誅誰赦﹖誰摯誰薄﹖誰敬誰忨﹖誰歡誰厭﹖惟其是不而已。管﹑晏﹑儀﹑秦之是不徑而露﹐荀﹑揚﹑王﹑韓之是不岐而隱。玆吾與女剖其岐而隱者﹐其可焉。凡學孔﹑孟者﹐冠必孔﹑孟也﹐服必孔﹑孟也﹐步必孔﹑孟也﹐趨必孔﹑孟也﹐是爲貌孔﹑孟而肖之。講論必孔﹑孟也﹐寤寐必孔﹑孟也﹐是爲法孔﹑孟而依之。能求之﹐則能知之﹔能從之﹐則能行之﹔能變通之﹐則能利之﹔能鼓舞之﹐則能神之。是爲資孔﹑孟而自得之。貌孔﹑孟而肖之者﹐可與藥俗﹐不可與向學。法孔﹑孟而依之者﹐可與向學﹐不可與贍用。資孔﹑孟而自得之者﹐與之向學乃不蕪﹐與之贍用乃不匱。不蕪不匱﹐乃可以聖﹐可以賢。是故荀也﹑揚也﹑王也﹑韓也﹐學孔﹑孟而蕪且匱者也。然而孔﹑孟不蕪也﹐荀﹑揚﹑王﹑韓自蕪也﹔孔﹑孟不匱也﹐荀﹑揚﹑王﹑韓自匱也。然而荀﹑揚﹑王﹑韓本亦可以不蕪不匱者也﹐可以不蕪而蕪﹐可以不匱而匱。可似不蕪﹐治其蕪而蕪﹔可以不匱﹐治其匱而匱﹔可以智察其蕪不蕪﹑匱不匱之界而蕪而匱﹐可以勇爭其蕪不蕪﹑匱不匱之決而蕪而匱。故曰是不岐而隱也﹐則大可閔念也。今天下譚江河者﹐必溯其昆侖之源﹔而障狂瀾者﹐必求其能治水之人而屬焉。孔﹑孟﹐昆侖也。荀﹑揚﹑王﹑韓﹐障狂瀾以衛江河而不足於力者也。以爲其不足於力也﹐而遂謂其決江河以魚鱉億萬赤子之命﹐不可也﹔以爲其不至於決江河以魚鱉億萬赤子之命﹐而遂謂其與古疏鑿者同功﹐不可也。是乃功罪參蔫者也。周衰道微﹐精气聚於孔﹑孟﹐而其軼說乃時時見於荀﹑揚﹑王﹑韓﹐此其所由爲功於孔﹑孟也。孔子不云乎﹖『苟有用我者﹐期月而已可也﹐三年有成。』孟子不云乎﹖『夫天未欲平治天下也﹔如欲平治天下﹐當今之世﹐捨我其誰哉﹖』孔﹑孟不果乎其言﹐而實足以優乎其爲。荀﹑揚﹑王﹑韓不優乎其爲﹐而更乃膠乎其用﹐此其所由得罪於孔﹑孟也。且夫陰霾久﹐則必有白日之光以照之﹔飛走之族繁﹐則必有紫鳳﹑蒼麟以長伯之。是故道之亟復成枝﹐枝之亟復成郁﹐郁之亟復成運﹐運之亟復成通﹐通之亟復成材﹐材之亟復成賢﹐賢之亟復成聖﹐聖之亟復成道。且夫聖之亟復成道﹐則焉往而不在其布施優裕之內乎﹖言乎其功﹐則衰頹之亟﹐可以復成兵刑﹔兵刑之亟﹐可以復成禮樂﹔禮樂之亟﹐可以復成皇王。言乎其名﹐則粗醜之亟﹐可以復成文章﹔文章之亟﹐可以復成性命﹔性命之亟﹐可以復成天地。是故君子生荀﹑揚﹑王﹑韓之後﹐而戰孔﹑孟之勝於紛紛云云之秋﹐勢不得不踔其識﹑恆其學﹑素其位﹑待其時。時至﹐則思發揮孔﹑孟之醞﹐可以庇此世而享聖人賢人之作用﹐可以快此志而償聖人﹑賢人之所欲爲而未及爲﹐可以雪此言而破疑聖疑賢者之顚倒狂劇而不可解。時不至﹐則消搖尙羊乎孔﹑孟之樂﹐敍述遺意以覺來者焉。毋眩於不可﹐毋疑於不然﹐毋墮其末而愧其前。《詩》曰﹕『我思古人﹐實獲我心。』又曰﹕『髙山仰止﹐景行行止。』君子之於孔﹑孟﹐其景仰之矣乎﹗其實獲矣乎﹗」

於是用無以更難體﹐則亟起謝之﹐曰「子大夫休矣﹗僕方狃於習﹐不能以驟更也。抑用其長而不敢以他圖也。譬諸蜣蜋之轉不離丸﹐猱猿之升不離木。今欲使蜣蜋代輪扁斫輪﹐能轉丸則遂能轉輪矣乎﹖又欲使猱猿效神龍行天﹐能升木則遂能升天矣乎﹖是固不能。子大夫休矣﹗」

浮邱子聞斯言也﹐愀然揚糜﹐涕隕如雨﹐一坐十起﹐而不知所告語。

三衡

浮邱子曰﹕三衡曷謂也﹖一曰主衡﹐二曰民衡﹐三曰官衡。主衡差﹐不可以爲人臣子。民衡差﹐不可以爲民父母。官衡差﹐不可以爲有司百執事之長。是故君子知主衡﹐則知忠﹔知民衡﹐則知愛﹔知官衡﹐則知嚴。知忠﹐則一切壅塞乎主者﹐忠之反。知愛﹐則一切脧剝乎民者﹐愛之反。知嚴﹐則一切周容乎官者﹐嚴之反。積此三反﹐則王衡秏亂錯繆﹐不可復問矣。𨿽然﹐其所由以眊亂錯繆也﹐必始於官﹐及於民而極於主。於其眊亂錯繆之時﹐而申其整理補捄之力﹐則亦始於官﹑及於民而極於主。是故白於治忽之原者﹐必自課其官始﹐必自課其長以督其有司百執事始。

凡爲有司百執事之長者﹐其性情貴諂諛而賤剛方﹐其識慧雜謠俗而昧遠到﹐其操履納污穢而捐絜淨﹐其材器喜圓活而厭老成。於是其所謂有司百執事﹐非窺其中之淺深而制之﹐則揣其私之好憎而結之﹔非持其故之短長而驁之﹐則倒其說之黑白而紿之。倒其說之黑白而紿之者﹐愚其長之心使不析也﹔持其故之短長而驁之者﹐塞其長之口使不開也。揣其私之好憎而結之者﹐多其長之賴使不疑也﹔窺其中之淺深而制之者﹐厚其長之敬使不衰也。故視其長蔑如也。左氏之言曰「抑人之有元君﹐將稟命焉。若稟而棄之﹐是焚穀也。其稟不材﹐是穀不成也。穀之不成﹐孤之咎也﹔成而焚之﹐二三子之虐也。」儻所謂蔑視其長者是邪﹖蔑視其長﹐則毋治其職﹔毋治其職﹐則積爲廢滯﹐縱爲貪淫。廢滯云何﹖問其朝﹐典則弗理﹐號令弗詳﹐吏胥弗儆﹐神祇弗饗。問其野﹐耕耨弗時﹐紡績弗夜﹐艸木弗楙﹐鳥獸弗馴﹐城郭弗補﹐橋梁弗正﹐關市弗謹﹐堤坊弗完﹐川澤陂池﹑山林徯徑弗察﹐水潦﹑旱漧﹑兵戈﹑疫癘弗備﹐矜寡孤獨弗養﹐艸竊姦宄弗誅﹐髦士弗教﹐賢人弗禮﹐婦女遊觀弗戒﹐商賈居奇弗罰﹐度量衡石弗壹﹐斗甬權槪弗較﹐流聲異服﹑奇技左道弗削﹐盲風怪雨﹑苦霧凍雹弗省。貪淫云何﹖問其心﹐夙夜必媠以謾﹐天地必梏以亡。問其身﹐宮室必崇以秩﹐輿馬必庶以壯﹐衣服纂造必麗以新﹐飲食烹割必甘以毳﹐妻妾必羣以艷﹐親戚必黨以驕﹐賓客攀涉必紛以云﹐奴僕侍從必獟以駻。於乎﹗爾如是﹐則官不以恣乎﹖官恣﹐則民不以憊乎﹖民憊﹐則患气結而發之也驟﹐主不以憂乎﹖此所謂眊亂錯繆始於官﹑及於民而極於主也。

凡爲有司百執事之長者﹐其性情貴剛方而賤諂諛﹐其智慧料遠到而刪謠俗﹐其操履矢潔淨而捐污穢﹐其材器喜老成而厭圓活﹐於是其所謂有司百執事欲窺其中之淺深而制之﹐則不敢﹔欲揣其私之好憎而結之﹐則不敢﹔欲持其故之短長而驁之﹐則不敢﹔欲倒其說之黑白而紿之﹐則不敢。不敢倒其說之黑白而紿之者﹐懼其長之義而能辧也﹔不敢持其故之短長而驁之者﹐懼其長之仁而能斷也﹔不敢揣其私之好憎而結之者﹐懼其長之細而能防也﹔不敢窺其中之淺深而制之者﹐懼其長之大而能苞也。故視其長肅如也。左氏之言曰「夫徳儉而有度﹐登降有數﹐文物以紀之﹐聲明以發之﹐以臨照百官﹐百官於是乎戒懼而不敢易紀律。」儻所謂肅視其長者是邪﹖肅視其長﹐則競治其職﹔競治其職﹐則勤敏惻怛之政可思也﹐淸白介特之吏可風也。勤敏惻怛之政云何﹖問其朝﹐典則以理﹐號令以詳﹐吏胥以儆﹐神祇以饗。問其野﹐耕耨以時﹐紡績以夜﹐艸木以楙﹐鳥獸以馴﹐城郭以補﹐橋梁以正﹐關市以謹﹐堤坊以完﹐川澤陂池﹑山林徯徑以察﹐水潦旱漧﹑兵戈疫癘以備﹐矜寡孤獨以養﹐艸竊姦宄以誅﹐髦士以教﹐賢人以禮﹐婦女遊觀以戒﹐商賈居奇以罰﹐度量衡石以壹﹐斗甬權槪以較﹐流聲異服﹑奇技左道以削﹐盲風怪雨﹑苦霧凍雹以省。淸白介特之吏云何﹖問其心﹐夙夜必循以省﹐天地必來以復。問其身﹐宮室必靜以庳﹐輿馬必齊以約﹐衣服纂造必朴以稱﹐飲食烹割必澹以宜﹐妻妾必惇以處﹐親戚必愼以將﹐賓客攀涉必簡以摯﹐奴僕侍從必懄以和。於乎﹗爾如是﹐則官不以馴乎﹖官馴﹐則民不以恬乎﹖民恬﹐則社稷之福﹐朝廷之瑞﹐舉必由之﹐主不以訢乎﹖此所謂於其眊亂錯繆之時﹐申其整理補捄之力﹐則亦始於官﹑及於民而極於主也。

𨿽然﹐事固有艱於獨而利於同。秏亂錯繆﹐爾其習尙之同也。整理補捄﹐爾其丰稜之獨也。習尙同﹐則取容於官﹔取容於官﹐則羣贊美其爲人﹔羣贊美其爲人﹐則大力者微聞之﹔大力者微聞之﹐則毋質問於有道君子之前以泄其故﹐而密貢於主以矜其鑑﹔密貢於主以矜其鑑﹐則遂以時記注其人而倚杖之﹔記注其人而倚杖之﹐則官有焰﹐民無翼﹔官有焰﹐民無翼﹐則縱其官蟊賊之﹑荼毒之﹐道路以目﹐而民末由訟言於天子之庭以折其不然。《詩》曰「彼有旨酒﹐又有嘉殽。洽比其鄰﹐昏姻孔云。」是則同之爲利也矣。丰稜獨﹐則無能苟且以徇官之好﹔無能苟且以徇官之好﹐則羣排擯其爲人﹔羣排擯其爲人﹐則必借端詭使﹐激大力者以怒之﹔激大力者以怒之﹐則君非不心膂股肱其人﹐而中於描摹近似之說﹔中於描摹近似之說﹐則𨿽腹裹仁義﹐手調民物﹐而無能取君聽於必然之信﹔無能取君聽於必然之信﹐則往往謳歌者塞塗巷﹐而左右主前者必欲盜主之柄以去之﹐而後快其驅除異己之心。《詩》曰「謂天蓋髙﹐不敢不局。謂地蓋厚﹐不敢不蹐。」是則獨之爲艱也矣。

於乎﹗西施入室﹐嫫母之仇也。巨人在前﹐侏儒之恥也。鳳皇鳴而欽鴀愁﹐六驥騁而駑駘泣。同近譽﹐獨近謗﹔譽近是﹐謗近非﹔是近信﹐非近疑﹔信近昌﹐疑近敗。其所由來﹐非一朝一夕之故矣。君子知其然也﹐是故以浮議付之一瞬﹐以公論付之千秋﹐以赤心付之朝廷﹐以直道付之朋友﹐以問學付之聖人賢人﹐以血气付之愚夫愚婦。寧使官怨我﹐毋使民怨我﹐寧使官咎我﹐毋使主咎我。官怨我﹐厥勢無過廢格沮誹﹑熒惑聽睹云爾。民怨我﹐則居其上無能飲食教誨之也﹔居其上無能飲食教誨之﹐則不可以爲民父母﹔不可以爲民父母﹐則民且斃於其手﹔民且斃於其手﹐則慚悚並﹔慚悚並﹐則魂夢棘﹔魂夢棘﹐則福命折剉﹔福命折剉﹐則子孫之孽滋甚。官咎我﹐厥勢毋過浸奪墮倪﹑摧殘名位云爾。主咎我﹐則居其下無能聰明正直以事之也﹔居其下無能聰明正直以事之﹐則不可以爲人臣子﹔不可以爲人臣子﹐則替爲君之罪人﹔替爲君之罪人﹐則面目醜﹔面目醜﹐則心理斷﹔心理斷﹐則天人鬱怒﹔天人鬱怒﹐則讀書命世之指謂何﹖是故君子必忠於君﹐然後推其生民之徳以愛於民﹔必愛於民﹐然後去其害民之牧以嚴於官﹔必嚴於宮﹐然後可以爲有司百執事之長﹔可以爲有司百執事之長﹐然後可以爲民父母﹔可以爲民父母﹐然後可以爲人臣子。

夷考子產屍豪族﹐樹謗政﹐豈不嚴邪﹖然而能治鄭。是故鄭人始誦之曰「取我衣冠而褚之﹐取我田疇而伍之。孰殺子產﹐吾其與之。」終誦之曰「我有子弟﹐子產誨之。我有田疇﹐子產殖之。子產而死﹐誰其嗣之﹖」孔子隳三都﹐僇少正﹐豈不嚴邪﹖然而能治魯。是故魯人始誦之曰「麛裘而芾﹐投之無戾。芾之麛裘﹐投之無郵。」終誦之曰「衮衣章甫﹐實獲我所。章甫衮衣﹐惠我無私。」子產﹐名賢也。孔子﹐大聖也。大都用嚴爲愛﹐用愛爲忠若是。是故惟名賢可以用嚴﹐惟大聖可以用嚴。名賢用嚴﹐人以爲威﹐我以爲惠。大聖用嚴﹐人以爲法﹐我以爲神。爾乃商鞅刻簿﹐啟秦人之好殺﹔晁錯峭直﹐教漢吏爲深文。周興﹑來俊臣阿賊後以張梯橛﹐吉溫﹑羅希奭附姦相而布鉗网﹐是豈足爲嚴之云矣乎﹖大底子產﹑孔子以降﹐能用嚴而毋傷於惠﹑毋滯於神者﹐其惟諸葛亮之治蜀乎﹗次則王猛之治苻秦乎﹗史稱﹕亮撫百姓﹐示儀軌﹐約官職﹐從權制﹐開誠心﹐布公道。盡忠益時者﹐𨿽仇必賞﹔犯法怠慢者﹐𨿽親必罰﹔服罪輸情者﹐𨿽重必釋﹔遊辭巧飾者﹐𨿽輕必僇。終於邦域之內咸畏而愛之。史稱﹕猛剛明淸肅﹐善惡著白﹔放黜屍素﹐顯拔幽滯﹔勸課農桑﹐練習軍旅﹐官必當才﹐刑必當罪。由是國富兵彊﹐秦以大治。於乎﹗今之代而無亮﹑猛其人則已﹐今之代而有亮﹑猛其人﹐不足多乎﹖爾乃荊公治宋﹐其法足以嚴﹐而不純於學﹔江陵治明﹐其材足以嚴﹐而不純於心。是豈足爲亮﹑猛之比矣乎﹖《詩》曰「我思古人﹐實獲我心。」亮固聖賢之亞﹐猛亦亮之亞。而急起直追以雁行之者﹐其誰哉﹖其誰哉﹗

浮邱子卷九

釋和上

浮邱子曰﹕揆於道徳﹐完於性始之謂中。條而達之﹐無所往而不利之謂和。故居里巷之側﹐父不和於子﹐則慈孝格﹔兄不和子弟﹐則友恭衰﹔夫不和於梱外﹐婦不和於梱內﹐則家道惡﹐而神只訶之。立朝廷之上﹐君子不和於君子﹐則意气橫﹔小人不和於小人﹐則機阱險﹔君子不和於小人﹐小人不和於君子﹐則國是紊而气數隨之。夫捫心弗以神只爲監者﹐畏義必淺﹔舉事弗以气數爲歸者﹐誤世必深。故君子稟於中以不偏﹐而濟於和以有其始終。蓋其遭逢聖哲﹐羽翼翺翔﹐手撐社稷﹐腹裹陰陽﹐本之以智﹐結之以誠﹐樹之以才﹐列之以章﹐進之以言﹐帥之以方﹐實之以事﹐積之以祥。有嘉無違﹐心膂股肱﹔一人端平﹐羣傑畢徵。其容春霽﹐孫讓以將﹔順時制理﹐匪低匪卬﹔低亦不懦﹐卬亦不彊﹔恪居官次﹐萬夫之望。故四嶽﹑九官﹑十二牧和於虞﹐則天工時亮。太公﹑周公﹑邵公﹑畢公和於周﹐則武成大告。管夷吾﹑鮑叔牙﹑寧戚﹑隰朋﹑賓胥無和於齊﹐則九合諸侯﹐一匡天下。士匄﹑荀偃﹑韓起﹑趙武﹑欒黶﹑魏絳和於晉﹐則諸侯以睦﹐數世賴之。其在漢﹐三傑和於前﹐則芟夷秦﹑楚﹐如橫海而掃鯨鯢﹔平﹑勃和於繼﹐則誅諸呂如去鼠狐。其在唐﹐房﹑杜和於前﹐則貞觀事業﹐戡亂比湯﹑武﹐而奏治幾成﹑康﹔姚﹑宋和於繼﹐則景龍﹑開元不與貞觀差其短長。其在宋﹐則韓﹑範﹑富﹑歐和於朝﹐而慶曆聖徳被乎詠歌。其在明﹐則蹇﹑夏﹑三楊和於朝﹐而仁﹑宣之業斐然與漢之文﹑景同其風。故觀霜露則知其和﹐觀艸木則知其春﹐觀其人則知其國﹐觀其友則知其人﹐觀其小大總一﹑上下歡薌﹐則知其殖萬類而朝百靈。故王良之禦無顚踣﹐伯牙之琴無死聲﹐匠石之門無棄材﹐扁鵲之方無雜陳。古初以徳侔﹐治平以人興。民以聖而生﹐物以賢而名。故土相扶爲墻﹐柱相接爲堂﹐六翮之飛及於遠﹐百足俱行而不僵。三十輻共一轂﹐夫然後不窮於轉也﹔二十八宿環北辰﹐夫然後明有尊也。故風雨調而悅情性﹐聖賢集而鋪緯經。一行周挾﹐享其利者不墜﹔一言和煦﹐食其福者如林。《詩》曰「呦呦鹿鳴﹐食野之蒿。我有嘉賓﹐徳音孔昭。視民不佻﹐君子是則是效。我有旨酒﹐嘉賓式燕以敖。」此言君子能以和上爲國而下爲民也。

若乃植善行仁﹐同厥本原。繼以鉏鋙﹐不念厥前。一彼一此﹐水火區分。再接再厲﹐批擊百端。或摘其纖細以爲資﹐或蓄其疑似以成冤﹐或暴其勛伐以頡亢﹐或岐其塗軌以倒顚。及其猛省﹐克用洗湔。霧滅塵銷﹐燭以靑天。初爲參商﹐羣聽嘩傳﹔終以金石﹐則罔所愆。初爲狼狽﹐苞亂菇辛﹔終以嚶鳴﹐求其友生。故祁奚豈不仇解狐也﹖然而卒舉狐以治公門。廉頗豈不辱藺相如也﹖然而相如先國家之急而後私仇﹐則頗肉袒負荊謝罪。蕭何豈不與曹參不相能也﹖然而何病則頓首帝前﹐以參代己爲得之。賈復豈不謀殺寇恂也﹖然而上爲解之﹐則並坐同車。關羽﹑張飛豈不厭諸葛亮也﹖然而先主申言魚水之義﹐羽﹑飛乃止。程普豈不陵侮周瑜也﹖然而瑜折節下之﹐則如飲醇醪而醉。淳於式豈不表陸遜枉取﹐民人愁擾所在也﹖然而遜詣都﹐則以式爲佳吏薦之。陶侃豈不疑庾亮也﹖然而亮引咎自責﹐則與之談燕終日﹐舉兵同趣建康。狄仁傑豈不擯婁師徳也﹖然而乃服婁公盛徳之包容。李光弼豈不忿郭子儀也﹖然而子儀執手涕泣﹐薦主東伐以張其軍。寇準豈不數短王旦也﹖然而準終以旦爲不可及。富弼豈不與韓琦不終好也﹖然而琦使使上壽﹐了不見其芥蒂之痕。蘇轍平日豈不與範純仁多異也﹖然而上怒轍比先帝於漢武﹐則純仁從容白其非謗。楊榮豈不嘗短楊士奇也﹖然而士奇力爲榮解﹐不令帝以小眚介意﹐榮以此愧﹐士奇相得甚歡。賀逢聖豈不與熊廷弼同裏閈而不相能也﹖然而廷弼經略遼東失事﹐逢聖艸疏揭白其冤。故事有浚於同而淆於異﹐人有戾於气而馴於情﹐水有支其流而歸於海﹐山有連於脈而斷其峯。旣往而悔其過﹐孰與未來而塞其爭﹖將離而守其義﹐孰與乍合而順其經﹖喜怒多端而爲人所哂﹐孰與壹其節以信其衷﹖進退相拒而遺世以患﹐孰與並其力以扶其宗﹖故兩虎不可以私鬥﹐比目不可以單行﹐康莊不可以榛梗﹐良朋不可以不恆。故玉有玷而可磨﹐我其毋擲諸艸芥也﹔舟有同而共濟﹐我其毋視若胡越也。蘭自爲馨﹐松自爲榦﹐我知其各有本性也。漆不厭黑﹐粉不厭白﹐我知其相反成功也。《詩》曰「習習谷風﹐以陰以雨。黽勉同心﹐不宜有怒。采葑采菲﹐無以下體。徳音莫違﹐及爾同死。」此言君子能克其不和以歸於和也。

若乃涇渭不同源而流﹐蘭艾不連根而苗﹐駑驥不共食其食﹐鶴鶩不並棲其巢。心所憎惡﹐口以爲招﹐否之臧之﹐快厥詼嘲。及乎事會﹐各執其標﹐縱橫狡猾﹐不可以要。或爲山嶽﹐或爲風飆﹐或爲豫章﹐或爲李桃。風飆無端﹐肆作傾橈。山嶽崩頹﹐失其岧峣。李桃婀娜﹐眾譽以驕。掩蔽豫章﹐斤斧周遭。於乎明哲﹐古訓是昭。身世幾何﹖挺受厥梟。一勝千負﹐不補豪毛。乃付齏粉﹐爾心則焦。故屈原不喜上官大夫﹐則投諸汩羅之水。賈誼不周旋絳﹑灌﹐則賦鵬長沙。董仲舒疾公孫宏希世用事﹐則出徙膠西。汲黯輕張湯﹐則棄居淮陽。嵇康非薄湯武﹐則鐘會譖之大將軍﹐死於非辜。殷浩與桓溫隙﹐則北伐無功﹐廢爲庶人。薛道衡不能庳辭下气﹐則裴蘊誣其負才悖逆﹑有無君之心而殺之。韓愈﹑李紳爭臺參﹐則李逢吉摘其辭語不孫以劾之。嚴挺之不詣李林甫﹐則構成其罪以貶之。蘇軾滋不悅於王安石﹐則通判杭州以外之。範祖禹﹑劉安世攻章惇﹐則置諸死地而幾殺之。劉基短胡惟庸﹐則挾醫行藥以毒之。楊繼盛惡嚴嵩﹐則闌入張經疏尾以處決之。故純陰純柔﹐其術詭﹔純陽純剛﹐其病狂。一陰一陽其旨閟﹐一柔一剛其理昌。不屠龍者手不棘﹐不騎虎者膽不恇。不逐誇父者不渴死於塗﹐不學杞人者不憂天傾。不隨時又不激物者志操良﹐不怨天又不尢人者壽命長。不我然而我剖辧之者多謗傷﹐不我然而我第聰明警戒以備之者謗不揚。不我能而我懲刈之者多禍殃﹐不我能而我第恭敬繜絀以事之者禍不萌。故舟以虛而不觸﹐劍以擊而摧芒﹔潭以寒而善蓄﹐木以髙而早霜﹔名以危而難守﹐實以暗而彌彰﹔辧以馳而屢舛﹐道以妙而勝常。《詩》曰「肆不殄厥慍﹐亦不隕厥問。」又曰「淑愼爾止﹐不愆於儀。不僭不賊﹐鮮不爲則。」此言君子能以其和措厥躬於安全之地也。

若乃蛇蠍成性﹐鶖鴀爲羣﹔操黠飾詐﹐賣其時人﹔少則嬉遊﹐壯則險艱﹔窮則因依﹐達則飛翻﹔喜則相與﹐怒則相吞﹔急則相媚﹐緩則相瞋﹔結心忮戾﹐載頑且嚚﹔𨿽曰式好﹐有狂其騰。故龐涓﹑孫臏同學﹐及其負能相妒﹐則涓斷臏兩足而黥之﹐而臏乃更死涓於馬陵大樹之下。蘇秦﹑張儀亦同學﹐及秦死﹐則儀振暴其短。李斯﹑韓非亦同學﹐及乎非說秦王以舉趙﹑亡韓﹑臣荊魏﹑親齊燕之術﹐則斯譖之﹐下吏﹐遺非藥使自殺。張耳﹑陳余相然信以死﹐及其據國爭權﹐則耳斬余於泜水之上。酈寄﹑呂祿相友善﹐及其軍於北軍﹐則寄賣友以內周勃。韓馥舉冀州以迎袁紹﹐及疑紹見圖構﹐則至混自殺。李林甫﹑韋堅本姻亞相暱﹐比及堅以通漕有寵於上﹐則林甫惡之而奪其權。呂惠卿傅會王安石建立新法﹐驟至執政﹐及其罷知陳州﹐則發安石私書﹐以證其罪。石亨﹑徐有貞謀迎上皇﹐及有貞稍稍裁其貪橫﹐則亨等輩擠有貞﹐以放於金齒。故宵小不實於信義﹐交遊不符於典常﹔兩巧不可以並處﹐兩險不可以成行。兔自謂狡﹐而犬獲之﹐惡知其爲兔之短而犬之長也﹖鼠自謂碩﹐而貍捕之﹐惡知其爲貍之捷而鼠之降也﹖故松柏不生糞壤之側﹐揭車不幾野卉之香﹐智者不飲晏安之毒﹐仁者不撤道徳之防。不受誑誘者﹐名教有定﹔不遭艷奪者﹐福祿有常。不丐無名之惠者﹐不開怨竇﹔不作好勝之計者﹐不生寇攘。不學小人之學者﹐古不削而今不騁﹔不事小人之事者﹐己不賊而國不狂。《詩》曰「迨天之未陰雨﹐徹彼桑土﹐綢繆牖戶。今此下民﹐或敢侮予﹖」此言君子能豫於未然﹐而塞其不和之患也。

若乃气豁得易﹐迹邇成親﹐徒矜厥鑑﹐未理其根。左縈右度﹐旣攀旣援﹐諱其垢玩﹐附於仁賢。不根之譽﹐夕造晨騫﹐膠膠翰音﹐遂登於天。乃其施設﹐氓萌拂焉。政事以毒﹐災眚以仍。乃其狡黠﹐不受研鉆。世程以梗﹐身計以便。自料不可﹐輒反其唇。抑又援他﹐寒其前盟。曾不一瞬﹐東西以紛。雲翻雨覆﹐萬怪畢溱。故伍子胥進伯嚭﹐及吳越行成﹐則嚭讒子胥以至於死。蕭望之接待鄭朋以意﹐及知其傾邪﹐不與通﹐則朋結許史以傾望之。王嘉垂死﹐謂「賢故丞相孔光﹐不能進﹐以是負國」﹐及考劾嘉迷國罔上不道﹐請付廷尉雜治者﹐則光爲之首。殷景仁引劉湛共參政事﹐及湛入﹐則憤景仁位任逾己﹐而毀景仁。陸贄引趙憬入相﹐及憬有憾於贄﹐則助裴延齡以罷絀贄。李徳裕執政﹐引白敏中爲翰林學士﹐及其失勢﹐則敏中乘上下之怒﹐竭力排之。李昉待盧多遜以不疑﹐及多遜言於上﹐則毀昉不直一錢。寇準薦丁謂於李沆﹐及其拂須之隙﹐則逐準雷州。蔣之奇黨歐陽修﹐濮議以悅修﹐及之奇進﹐則訐修以自解。趙鼎﹐張浚咸薦秦檜﹐及檜擅國柄﹐則傾陷鼎﹑浚不已。陳循屢薦徐有貞﹐及擅奪門之功﹐則有貞弗救循﹐而斥逐內閣諸臣殆盡。故料其常弗料其幻者﹐碩人之量﹔思其順更思其反者﹐智士之機。蒼鷹饑附﹐飽則遠飛。豹狼滅性﹐食人以肥。花有開而笑春風﹐艸有茂而害夏畦。心有白而轉晦﹐迹有比而倏離。數有極而必反﹐理有解而適疑。天有晴而變陰﹐人有樂而驟悲。物有微而寢長﹐事有怪而益奇。故讀書論世﹐所以廣識﹔彊恕求仁﹐所以誡欺。寧仁勝義﹐毋義勝仁﹐所以體物﹔寧爾負我﹐毋我負爾﹐所以壹懷。大而容之﹐以紓其變。佯爲不知之﹐以毋觸其私。辭舊徳不居之﹐以毋奪其焰。對於眾﹐毋姍笑之﹐以隱其非。養之廉恥﹐需之歲月﹐以俟其悟。其不悟也﹐毋更仇之﹐以自亂其所爲。《詩》曰「靑靑子佩﹐悠悠我思。縱我不往﹐子寧不來﹖」又曰「於乎小子﹐告爾舊止。聽用我謀﹐庶無大悔。」此言君子能以其和周旋於傾危之士也。

若乃說事忼慨﹐談道崢嶸﹐賢人君子﹐樹之風聲。標榜所至﹐電疾雷並﹐浸流遂廣﹐靡有紀經。是非雜設﹐愚俊恣行﹐托於淸流﹐啖爾嘉名。上曰黨人﹐國有常刑﹐乃錮乃禁﹐乃籍乃陵。下曰黨人﹐實所依憑﹐乃湯乃火﹐職思其馨。上曰黨人﹐匪邪則狂﹐乃蟊乃賊﹐乃蜩乃螗。下曰黨人﹐以匡典常﹐乃古乃今﹐脈斷而償。上下相戰﹐厥施矞皇﹐𨿽則天也﹐由人不祥。積气成戾﹐裂體成創﹐必假巨物﹐胥虐以戕。故漢以甘陵南北部之爭﹐而宦官借之﹐捕鉤黨以危漢室。唐以牛﹑李構怨﹐而白馬驛之禍﹐凡縉紳不與梁者﹐柳璨誣爲朋黨﹐貶死數百人。宋以洛﹑蜀﹑朔三黨交惡﹐而章惇﹑蔡京顓國﹐榜姦黨於端門﹐伸其紹述之說以蘄盡宋之元气。明以東林黨人更相傾軋﹐而甲申之變不能毋魁其罪於亡國之臣。故意見之勝以一時﹐禍患之作以百年﹔門戶之立以一二人﹐風尙之非以千萬人。無遠慮者忽於近﹐壞全局者執其偏。日行百里而趣之千里者瘦其馬﹐謂室有賊而一炬焚之者喪其椽。故處淸濁不可以太察﹐調水火不可以不權﹐總紀綱不可以爲怨梯﹐唱文學不可以與毀鄰。毋聖己愚眾﹐毋獵次居前。毋借公義以酬私憤﹐毋挾盛气以宣善言。毋展談謔以啟羣小﹐毋肆攻抵以成孤騫。毋使操左道者證儒術之不可爲用﹐毋使張网羅者快善類之靡所不捐。毋視性命爲贅旒﹐血流薦紳而弗悔﹔毋視時勢爲棋局﹐鼎移姓氏而弗憐。《詩》曰「溫溫恭人﹐如集於木。惴惴小心﹐如臨於谷。戰戰兢兢﹐如履薄冰。」此言君子能戒愼恐懼﹐以不離於和也。

若乃國勢如寄﹐其亡其亡﹐魚遊於釜﹐燕巢於堂。爾憂爾懼﹐則猶有祥﹐爾弗憂懼﹐命不於常。日將隤矣﹐乃斗其光﹔畝旣枯矣﹐乃計其糧。丘山不惜﹐鴻毛自彊。喪心作焰﹐則莫不僵。故宋至新法橫行﹐而國微矣﹐而王安石之愎﹐日與盈庭戰其然不然。至南渡而國更微矣﹐而黃潛善﹑汪彥伯力排李綱﹐秦檜力排張浚﹑趙鼎﹐以壞其恢復之計。至海濱而國更微矣﹐而陳宜中動以臺諫論人﹐卽忠如陸秀夫者﹐先謫而後召焉。明至遼東不守﹐而國微矣﹐而熊廷弼﹑王化貞不相爲用﹐以至於敗。至流賊而國更微矣﹐而楊嗣昌不能驅策左良玉﹐進止齟齬﹐賊勢遂橫。至福王而國更微矣﹐而馬士英﹑阮大鋮居中間執﹐俾史可法不得展布。故崖谷不直者﹐側勢不削﹔星斗不及者﹐鬼物不辟﹔公義不重者﹐私忿不釋﹔大力不舉者﹐小語不塞。故可爲而爲﹐匪一名一物之謂也﹔不可爲而且爲之﹐匪一手一足之烈也。不可已而不已﹐盍樹智﹑仁﹑勇﹑藝爲策力也﹖可已而更不已﹐盍通天地人物爲消息也﹖旣欲居之﹐毋污之﹔旣欲葆之﹐毋掃之﹔旣欲儀之﹐毋疵之﹔旣欲率之﹐毋窒之﹔旣欲秉之﹐毋梗之﹔旣欲根之﹐毋繁之。毋抱薪而救火﹐火彌甚﹔毋毀瀆而止水﹐水彌甚。毋吞冰而療寒﹐寒彌甚﹔毋揚湯而止沸﹐沸彌甚。毋拯溺而授之石﹐溺彌甚。毋去病而毒以藥﹐病彌甚。故處艱難而不校勞佚者﹐志慮忠純者也﹔處晦昧而不校短長者﹐體段充實者也﹔處參差而不校愛憎者﹐性行淑均者也﹔處曲折而不校然疑者﹐品節簡易者也。不簡易者﹐多端而好詐﹔不淑均者﹐賊心而好狠﹔不充實者﹐攖震駭而好移﹔不忠純者﹐負固而好騁。好詐者﹐天所厭。好狠者﹐神所怒。好移者﹐民所嘩。好騁者﹐物所辟。《詩》曰「節彼南山﹐維石巖巖。赫赫師尹﹐民具爾瞻。憂心如惔﹐不敢戲談。國旣卒斬﹐何用不監﹖」此言君子不和﹐則不能收一發千鈞之力於危急存亡之秋也。

於乎﹗虎﹑羆﹑狐﹑兔﹐不絕於山。蛟﹑龍﹑蝦﹑蟹﹐不絕於海。丹砂烏喙﹐並入名醫。小人君子﹐並列當代。我稽於古﹐載證以今﹕曾無誕生君子﹑不生小人之天地﹐天地於是乎爲能和矣﹔曾無福庇君子﹑罰必及小人之神祗﹐神祗於是乎爲能和矣﹔曾無盡屠戮小人﹑獨畱君子之帝王﹐帝王於是乎爲能和矣﹔曾無掖進君子﹑不節取小人之聖賢﹐聖賢於是乎爲能和矣。能和則能處﹐能處則能化﹐能化則能福。故鎭朝廷莫如福﹐致福莫如和﹐致和莫如中。

釋和下

浮邱子曰﹕中庸之言曰「中也者﹐天下之大本也。和也者﹐天下之達道也。」不中則不和﹐不和則不行。故天以和成其髙﹐地以和永其寧﹐日月以和發其光﹐山川以和效其靈﹐四時以和調其順﹐五行以和葉其平﹐八音以和宣其郁﹐五味以和納其馨。故君和則气不閼﹐臣和則職不荒。君和則不作智雄﹐不涉駕馭。不作智雄﹐則輔拂剖心﹔不涉駕馭﹐則封疆戮力。能剖心﹐則輔拂和﹔輔拂和﹐則啟妖共﹔啟妖共﹐則國本貞。能戮力﹐則封疆和﹔封疆和﹐則利病共﹔利病共﹐則民願償。故君和則臣和﹐大臣和則小臣和。大臣懻忮﹐則小臣造其端以徇所說﹔大臣坦易﹐則小臣壹其職﹐不敢以他。大臣嘄囂﹐則小臣競其風﹐以斗所捷﹔大臣端靜﹐則小臣息其焰﹐不敢以紛拏。大臣參差﹐則小臣詭其辧﹐以辟所忌﹔大臣畫一﹐則小臣襄其事﹐不敢以疵瑕。大臣豪斷﹐則小臣居其間﹐以倚所重﹔大臣嗛退﹐則小臣懷其徳﹐不敢以頗。故小大秩﹐則百官和﹔百官和﹐則萬民和﹔萬民和﹐則萬物和。萬民和﹐則懄作息﹔懄作息﹐則無倍畔。萬物和﹐則大丰殖﹔大丰殖﹐則無夭札。《詩》曰「樂只君子﹐福履綏之。」和之至也。

𨿽然﹐和之至﹐非同也。同之似﹐非和也。孔子曰「君子和而不同﹐小人同而不和。」故君不可以苟同於臣﹐臣不可以苟同於君。君苟同於臣﹐則遷就而已矣﹐不然﹐則私愛憎而已矣﹔不然﹐則不可振刷而已矣。臣苟同於君﹐則阿諛而已矣﹐不然﹐則怯而已矣﹔不然﹐則其中無有而已矣。故大臣不可以苟同於小臣﹐小臣不可以苟同於大臣。大臣苟同於小臣﹐則供文法舞弄而已矣﹐不然﹐則所好非其材而已矣﹔不然﹐則厭事其事而已矣。小臣苟同於大臣﹐則飾和平以結其知而已矣﹐不然﹐則倚勢取快而已矣﹔不然﹐則聽密囑以便私圖而已矣。故君臣和者國必昌﹐君臣苟同者國必傷﹔大小之臣和者國必舉﹐大小之臣皆苟同者國必荒。

昔晏子言於景公曰「君所謂可﹐而有否焉﹔臣獻其否﹐以成其可。君所謂否﹐而有可焉﹔臣獻其可﹐以去其否。是以政平而不幹﹐民無爭心。今據不然﹐君所曰可﹐據亦曰可﹔君所曰否﹐據亦曰否。若以水濟水﹐誰能食之﹖若琴瑟之專一﹐誰能聽之﹖」同之不可也如是。子思言於衛侯曰「君之國是﹐其曰非矣。君出言自以爲是﹐而卿大夫莫敢矯其非。卿大夫出言亦自以爲是﹐而士庶人莫敢矯其非。君臣旣自賢矣﹐而羣下同聲賢之﹔賢之則順而有福﹐矯之則逆而有禍。如此﹐則善安從生﹖」於乎﹗晏子之所惡於同﹐慁和者也。子思之所惡於同﹐賊和者也。慁和者無義類﹐賊和者無血脈。無義類者其道喪﹐無血脈者其心死。李斯師賢人﹐而苟同於二世﹔公孫治儒術﹐而苟同於孝武﹕道喪也夫﹗張禹﹑孔光不知進退﹐而苟同於外戚﹔惠卿﹑韓絳不知善敗﹐而苟同於新法﹕心死也夫﹗然而道喪者不自謂喪﹐道之外又生道焉﹔心死者不自謂死﹐心之外又生心焉。是何也﹖諱其苟同之道而號於人﹐以爲忠厚長者之道也﹔諱其苟同之心而號於人﹐以爲婉孌稚子之心也。凡忠厚長者之道﹐不設畦畛﹐而彼之惡濫亡歸似之﹔以爲惡濫亡歸大可羞﹐以爲忠厚長者轉可敬﹐故道之外又生道焉。凡婉孌稚子之心﹐不辟機械﹐而彼之頑鈍亡恥似之﹔以爲頑鈍亡恥大可憂﹐以爲婉孌稚子轉可恕﹐故心之外又生心焉。

然而道之外又生道﹐君子不以爲道焉﹔心之外又生心﹐君子不以爲心焉。是何也﹖忠厚長者﹐今之所謂無用﹐古之所謂有用也。婉孌稚子﹐今之所謂有差﹐古之所謂無差也。凡感天地而通神祗﹐靡不自其忠厚長者之道主宰焉﹑祓飾焉﹐而彼何知焉﹖方且懷諼迷國﹐謂忠厚長者本不足爲﹐及其身敗名裂﹐然後自居長者以塞天下之議﹐故君子不以爲道焉。凡蓄道徳而施仁義﹐靡不自其婉孌稚子之心胎息焉﹑旁魄焉﹐而彼何知焉﹖方且黨姦作勝﹐謂婉孌稚子本不足爲﹐及其眾畔親離﹐然後自坐稚子以丐天下之憐﹐故君子不以爲心焉。君子不以爲道﹐則必使之道吾道﹔不以爲心﹐則必使之心吾心。吾道何道也﹖大道也﹐直道也。吾心何心也﹖初心也﹐正心也。大道根乎性﹐直道根乎气。初心根乎天﹐正心根乎聖。根乎性者﹐能善而不能惡之道﹔根乎气者﹐能剛而不能柔之道﹐匪苟同之道也。根乎天者﹐能存而不能亡之心﹔根乎聖者﹐能壹而不能雜之心﹕匪苟同之心也。《詩》曰「百爾所思﹐不如我所之。」戒苟同也。且夫冥冥而行者﹐見寢石以爲伏虎也﹐見植木以爲後人也。故紆其體﹐遁其詞﹐號於當代﹐以爲能和﹔而羣無知者又貢其諛詞﹐誇其盛徳﹐以爲能和。不有君子取和同而界畫之﹐是何異於石爲虎而木爲人也邪﹖

原宗

浮邱子曰﹕親親﹐仁也。尊賢﹐義也。親﹑賢異體﹐仁﹑義異用。左右低昂﹐惟其素定。涇淸渭濁﹐厥流以分。內握明鏡﹐照物如神。毋曰「親非其親」﹐凡枝必歸其根。毋曰「親不予欺」﹐同宗而異其心。毋曰「親必賢」﹐性行材慮﹐其或不然。毋曰「非親而賢﹐不可倚杖」﹐繄古之勛﹐則安所放﹖是故君子私其親以恩﹐毋私其親以政﹔私其親以故﹐毋私其親以兵。私其親以政﹐謂之不中﹔私其親以兵﹐謂之不祥。伯有歷三世而執政柄﹐於是乎汰侈而身不免。季平子歷四公而政自出﹐於是乎蘊蓄而民生心。故曰私其親以政﹐不中者也。鄭伯失教﹐於是乎太叔繕甲兵而不可以爲弟。衛莊公弗教其子以義方﹐於是乎州吁好兵而不可以爲子。故曰私其親以兵﹐不祥者也。惟政惟兵﹐公天下之物也。惟仁惟義﹐公天下之心也。公天下之物﹐惟賢者足以提挈之。公天下之心﹐惟聖者足以葆固之。是故鴻有翼﹐川有楫﹐屋有棟﹐馬有轡。惟聖惟賢懋乃績﹐聖不得賢百憂集。

我嘗泛覽古今之故﹐思宗親而毒天下者何其代相踵而人相師也﹖周之天下﹐犬戎橈之﹐始皇亡之﹔而繻葛一戰﹐則君臣之義﹐鄭伯先廢之矣。漢之天下﹐王莽橈之﹐曹操亡之﹔而孝景刻薄﹐則吳楚七國先畔之矣。晉之天下﹐五胡橈之﹐劉裕亡之﹔而孝惠昏愚﹐則倫﹑冏﹑穎﹑越先自爲殘賊之矣。唐之天下﹐武曌橈之﹐朱全忠亡之﹔而世民功髙﹐則建成﹑元吉先欲譖殺之矣。宋之天下﹐遼﹑金橈之﹐蒙古亡之﹔而徳昭自刎﹐則晉王先負金匱之誓矣。明之天下﹐也先橈之﹐流賊亡之﹔而建文仁弱﹐則燕王先張靖難之軍矣。

我聞曰「疑今者察之古﹐不知來者視之往。」且夫周﹑漢﹑晉﹑唐﹑宋﹑明之毒﹐亦旣睹聞之矣。爾乃擅政而莫能格君﹐擅兵而莫能衛國。匪惟莫格之﹐又阿偏之﹔匪惟阿偏之﹐又污染之。匪惟莫衛之﹐又解弛之﹔匪惟解弛之﹐又蹙縮之。不通訓典﹐不謹操履﹐不修忠悃﹐不考材實。下以壅遏英賢﹑樹立慷慨之气﹐上以積怒彼蒼﹑時其風雨雷雹之災﹐內以蠹蝕羣黎百姓﹑怨咨塞路﹐外以騰笑遠裔荒服﹑長厥驕橫者﹐斯何人乎﹖斯何人乎﹖於乎﹗惟宗惟親惟天是稽﹐君子以歌《棠棣》之詩﹔惟宗惟親惟禮是綏﹐君子以歌《行葦》之詩。禮不可降﹐材不必齊﹔天不可鑿﹐人不必奇。農擇其耒﹐女擇其絲。狐裘𨿽敝﹐毋補以黃狗之皮。使羊將狼﹐劣不勝狂。蓬蒿代柱﹐乃顚乃僵。

昔周公曰「予小子旦﹐非克有正﹐迪惟前人光﹐施於我衝子。」賈生曰「諸侯王𨿽名爲臣﹐實皆有布衣昆弟之心﹐慮亡不帝制而天子自爲者。」於乎﹗明徳如周公﹐數千年而一人。直道如賈生﹐數百年而一人。吾聞其語矣﹐未見其人也。是故周公可作﹐我則美其勤勞王家。周公不作﹐而不周公者恈恈焉﹐又呡呡焉﹐我則疑其慘傷國脈。是何也﹖無周公之材﹐則擅制作以肆紛更而已矣。無周公之心﹐則假居攝以成亂賊而已矣。賈生可作﹐我則美其痛哭而策宗藩。賈生不作﹐而不賈生者睮睮焉﹐又躍躍焉﹐我則疑其比周而樹奧援。是何也﹖無賈生之識﹐則料諸侯王不及於遠。無賈生之骨﹐則與諸侯王交通歡欣而已矣。

我聞曰「人之相去﹐如九牛毛。」夫周公之與不周公﹐賈生之與不賈生﹐此其相去﹐豈直九牛毛云爾乎﹖是故不周公而冒周公者﹐其勢必爲新都之攝﹑臨湖之變﹐奪天下如反掌﹐蒙萬代之惡聲。而抱道憂時﹐不逮賈生萬分之一者﹐其勢必爲柴奇﹑開章客於劉長﹐何晏﹑鄧颺黨於曹爽﹐助逆謀如從風﹐煽凶焰以毒物﹐如之何其可也﹖是故勤勞王家者﹐不可得也﹔慘傷國脈者﹐不可使也﹔痛哭而策宗藩者﹐不可拒也﹔比周而樹奧援者﹐不可開也。上下四旁以求仁賢﹐不可緩也﹔戒愼恐懼﹐以積夙夜﹐不可懈也。是故君子修身以知人﹐知人以事天。

原輔

浮邱子曰﹕國有輔﹐屋有柱。柱不力﹐則屋幾覆﹔輔不力﹐則國將傾。毋覆屋者﹐擇大木﹔毋傾國者﹐擇賢人。毋舉肥者﹐核本實﹔毋浮文妨要者﹐操履存。毋己意謂可者﹐羣所敬﹔毋計資序者﹐壯其勛。是故大廷必有特﹐大君必有畏。有特足以任重﹐有畏足以格非。考古今而論斷之﹐觀天人而了悟之﹐排羣疑而發舒之﹐鼓眾愚而翕從之﹐是謂有特。裹精白而心膂之﹐秉正直而威儀之﹐抑驕蹇而繩墨之﹐洗幽獨而藥石之﹐是謂有畏。道力勝﹐則毋懾艱大﹔性行勝﹐則毋橈曲私﹔志量勝﹐則毋攖震駭﹔義气勝﹐則毋苟晏安﹕是謂任重。倚杖甚﹐則毋作疑謀﹔敬禮甚﹐則毋卽亂徳﹔許與甚﹐則毋文愆悔﹔馮依甚﹐則毋就阿偏﹕是謂格非。《詩》曰「有馮有翼﹐有孝有徳﹐以引以翼。豈弟君子﹐四方爲則。」不其然乎﹖

於乎﹗世晚而道降﹐天鑿而材捐﹐柄藉欺今人﹐血脈愧古賢。臯﹑夔不作﹐周﹑邵就堙﹐淳心已矣﹐遠圖了焉。是故反乎有特謂之庸﹐反乎有畏謂之狎﹐反乎任重謂之弱﹐反乎格非謂之佞。庸輔坐聾昧﹐狎輔雜淫荒﹐弱輔失事會﹐佞輔亂典常。知其一而疑其二﹐舉其纖而棄其巨﹐貪寵利而毋卹其他﹐是謂坐聾昧。司候意旨而釣其悅﹐破行檢﹑盜名器而忘其醜﹐是謂雜淫荒。可安而不可危﹐可靜而不可動﹐可守一規﹐而不可指麾萬有﹔可偃仰從人﹐而不可自出其胸中之智斷﹐是謂失事會。顚黑以爲白﹐造無以爲有﹐諱四方之是非利病以寬主慮﹐塞百喙之諫爭以便己私﹐是謂亂典常。於乎﹗國之善敗﹐是在秉鈞。言爲物響﹐行爲世根。毋曰運晚﹐繁誰是撐﹖毋日主咎﹐繄誰是承﹖毋曰未然﹐妖孽與並。毋曰不知其然﹐竄端匿迹﹐愈益分明。是故短轅歷險靡不僨﹐殘膏燭暗靡不惛﹐狐代龜卜靡不左﹐梟奪鳳巢靡不傾。《詩》曰「赫赫師尹﹐民具爾瞻。憂心如惔﹐不敢戲談。國旣卒斬﹐何用不監﹖」不其然乎﹖

是故明鏡所以照形﹐古事所以知今。勸懲在史乘﹐淑慝在平生。是故君核其輔也﹐以四﹔輔之自核也﹐亦以四。

君核其輔以四云何﹖鄭簡公用公孫僑﹐惟僑是聽。齊桓公用管夷吾﹐惟夷吾是聽。昭烈用諸葛亮﹐惟亮是聽。苻堅用王猛﹐惟猛是聽。是輔也﹐言足以信於君焉﹐能足以重於國焉﹐是故有志者聞其風﹐則孰不驩忻鼓舞﹑願爲魚水一气之事焉﹖上所魚水一气者而非其人也﹐則羣聽之所駭也。上所魚水一气者而其人可仰也﹐則孰不鋪其體用本末﹐起而任天下之重焉﹖此爲君之核其輔一矣。項羽用範增﹐與增不終。拓拔用崔浩﹐與浩不終。唐徳宗用陸贄﹐與贄不終。宋眞宗用寇準﹐與準不終。是輔也﹐謀不能考其成焉﹐材不能盡其施焉﹐是故有識者論其事﹐則孰不憤恨太息﹐引爲枘鑿不入之戒焉﹖上所枘鑿不入者﹐而當其人也﹐則公論之所快也。上所枘鑿不入者﹐而其人可惜也﹐則孰不韜其言論丰采﹐退而居庸人之後焉﹖此爲君之核其輔二矣。房杜相﹐則使斯人由而不知。朱朴相﹐則制出而斯人大驚。是輔也﹐一爲眾庶庇焉﹐一爲眾庶唾焉﹐是故大君之愛惡不可馮﹐觀乎眾庶而得愛惡焉。眾庶愛其愛﹐而大君惡其愛﹔眾庶惡其惡﹐而大君愛其惡﹕大君云何不孤立﹖眾庶云何不蠢動焉﹖此爲君之核其輔三矣。王安石相﹐則交趾書之露布以詆其罪。司馬光相﹐則遼主敕其邊吏毋輕生事。是輔也﹐一爲外夷侮焉﹐一爲外夷敬焉﹐是故中朝之是非不可馮﹐觀乎外夷而得是非焉。外夷是其是﹐而中朝是其非﹔外夷非其非﹐而中朝非其是﹕中朝云何不剝落﹖外夷云何不寖昌焉﹖此爲君之核其輔四矣。

輔之自核以四云何﹖蕭何賢﹐則援曹參﹔諸葛賢﹐則援蔣琬﹔仁傑賢﹐則援柬之﹔士安賢﹐則援寇準。是輔也﹐於己則榮焉﹐於人則利焉﹐以气類之感酬吾道﹐以天地之心酬吾友﹐以舉能其官酬吾君﹐以普被其澤酬吾代。是故大力者善援引﹐則賢之後又杖賢焉﹔杖賢者亡不安﹐則庇人材以庇社稷焉﹕此爲輔之自核一矣。公孫姦則擠仲舒﹐林甫姦則擠九齡﹐秦檜姦則擠趙鼎﹐惟庸姦則擠劉基。是輔也﹐於己則剸焉﹐於人則梗焉﹐以心迹不可暴露﹐亟屏異己以文其詐﹔以首尾不可變更﹐亟斥大猷以苟其安﹔以物我不可周徧﹐亟塞賢路以旁其門﹔以禍福不可揣知﹐亟結黨人以申其誓。是故大力者善擠墜﹐則姦之後又長姦焉﹔長姦者亡不危﹐則毒人材以毒社稷焉﹕此爲輔之自核二矣。曰翟方進爲通明相﹐曰杜林爲任職相﹐曰謝安爲風流宰相﹐曰杜景佺﹐李絳爲眞宰相﹐曰李沆爲聖相﹐曰杜衍爲淸白宰相。是輔也﹐在當時有譽焉﹐在萬代有譽焉。是故可譽則譽﹐爲當時萬代之公道焉。𨿽有之而不居其本實﹐稱之而不受其令名﹐而末由焉。𨿽恢奇多聞之辧﹐欲折其不然﹔怨家仇人之口﹐欲捃拾其不可﹐而末由焉﹕此爲輔之自核三矣。曰田千秋爲車丞相﹐曰盧懷愼爲伴食宰相﹐曰關播爲盲宰相﹐曰楊再思爲癡宰相﹐曰王欽若爲癭相﹐曰丁謂爲鶴相﹐曰陳升之爲痊相﹐曰王珪爲三旨相公﹐曰萬安爲萬歲閣老﹐曰李春芳﹑嚴訥﹑郭朴﹑袁煒爲靑詞宰相。是輔也﹐在當時有譏焉﹐在萬代有譏焉﹐是故可譏則譏﹐爲當時萬代之淸議焉。𨿽工閃爍變化以辟其鋒﹐剽竊皇古近似以止其謗﹐而末由焉。𨿽密遣所親愛以爲之解﹐廣張捷給有力之口以爲之辧﹐而末由焉﹕此爲輔之自核四矣。

《詩》曰「不稼不穡﹐胡取禾三百廛兮﹖不狩不獵﹐胡瞻爾庭有縣貆兮﹖彼君子兮﹐不素飧兮﹗」言輔自核不可以不嚴也。又曰「有鶖在梁﹐有鶴在林。維彼碩人﹐實勞我心﹗」言君核其輔不明白也。君核其輔不明白﹐於是求治兪亟﹐賈亂兪多。辟猶裁衣﹐不擇其工﹐必不冀矣。輔自核不嚴﹐於是竊位兪久﹐滔天兪甚。辟猶器過其量﹐而求不覆﹐必不冀矣。是故聞雷而蘇﹐艸木乃柔﹔循名而恥﹐輔乃綢繆。惟實惟名﹐如矢斯投。惟善惟敗﹐視汝謀猷。善一敗百﹐輔恥莫贖。善百敗一﹐輔惟底厲。有善無敗﹐輔不虛大。有輔有君﹐國家乃泰。

原傅

浮邱子曰﹕儲貳﹐天下之根本也。師傅﹐儲貳之根本也。道學﹐師傅之根本也。凡爲師傅﹐容止欲飭以安﹐性行欲淳以善﹐睹記欲贍以詳﹐指歸欲壹以顓﹐聖狂賢否欲劃以明﹐操捨存亡欲厲以斷﹐上下古近欲條以舉﹐成敗利頓欲懇以中﹐此之謂道學實。道學實﹐然後足以敩。於是敩之質﹐俾勿澆﹔敩之文﹐俾勿陋﹔敩之行﹐俾勿阤﹔敩之言﹐俾勿喑﹔敩之慈祥﹐俾勿苛﹔敩之謹願﹐俾勿軼﹔敩之謙沖﹐俾勿驕﹔敩之精致﹐俾勿缺﹔敩之俶儻﹐俾勿隘﹔敩之潤澤﹐俾勿梏﹔敩之智慧﹐俾勿蠢﹔敩之彊毅﹐俾勿葸。𨿽然﹐敩之而有不入﹐利用誡。於是窺其昧曖﹐則誡之﹔窺其燕媠﹐則誡之﹔窺其蹲夷踞肆﹐則誡之﹔窺其紛輪構扇﹐則誡之﹔窺其暱意於佳俠也﹐則誡之﹔窺其縱情於誇詡也﹐則誡之﹔窺其悅耳於阿諛也﹐其誡之﹔窺其就材於僕遫也﹐則誡之﹔窺其存心於孅嗇也﹐則誡之﹔窺其刻骨於慘戚也﹐則誡之﹔窺其苟簡不中禮義也﹐則誡之﹔窺其滿讕不主忠信也﹐則誡之﹔窺其郁悼不順性命也﹐則誡之﹔窺其剗戾不循名分也﹐則誡之。

昔者舜命夔曰「教冑子﹐直而溫﹐寬而栗﹐剛而無虐﹐簡而無傲。」且夫曲不若直﹐塞不若寬﹐柔不若剛﹐煩不若簡﹐此夔之所以敩也。然而直不足於溫﹐寬不足於栗﹐剛必流於虐﹐簡必流於傲﹐此夔之所以誡也。敩不至﹐不可以申輔導﹔誡不至﹐不可以塞蔽虧。𨿽然﹐敩﹑誡備至矣﹐能化乎﹖能成乎﹖凡化不可以驟﹐成不可以小。

化不可以驟云何﹖爲姿性駑下者然爾。成不可以小云何﹖爲姿性雋上者然爾。凡姿性駑下者﹐積之誠以通之﹐積之勤修以齊之﹐積之年齒歲月以深之﹐積之艱巨以懲艾之﹑磨礱之﹐積之耳提目觸以精神之﹐積之悔悟而遷思回慮以醒之﹐積之從容漸漬以庶幾其自得之。凡姿性雋上者﹐樹之文物以廣之﹐樹之品節以嫻之﹐樹之徳以篤實輝光之﹐樹之材能伎藝以左宜右有之﹐樹之天地民物以兼包並該之﹐樹之天人王霸毫釐杪忽之辧以毋敢恣心而自爲之﹐樹之本末始終以無所不一致之。孔子曰「中人以上﹐可以語上也﹔中人以下﹐不可以語上也。」此言凡敩人者﹐必因其材而篤﹐而況於儲貳乎﹖是故驟化則梗﹐徐化則悟﹔小成則賢﹐大成則聖。

𨿽然﹐能化能成﹐則師傅之事也。能擇則禮﹐用師傅者之事也。周之昌也﹐文王實使太公望傅太子發﹐而望實有勛勞於周。秦之踣也﹐始皇實使趙髙教胡亥書﹐而髙實爲毒於秦。是故一蕕一薰﹐厥臭攸分﹔一涇一渭﹐厥流攸遂。毋使己意度其然﹐而以古意度其然。毋使私議譽其可﹐而以公議譽其可。毋使虛聲居其特﹐而以宿望居其特。毋使膚末預其選﹐而以惇大預其選。故曰﹕道學﹐師傅之根本也﹔師傅﹐儲貳之根本也。儲貳﹐天下之根本也。

原封

浮邱子曰﹕國之倚杖﹐蓋有兩大﹕輔拂治內﹐封疆治外。凡爲封疆﹐毋耽晏樂﹐所以練躬﹔毋厭艱大﹐所以理民﹔毋矜急智﹐所以守淳﹔毋積舊染﹐所以作新﹔毋造煩苛﹐所以省事﹔毋就纖鄙﹐所以樹志﹔毋膠意見﹐所以善治﹔毋工粉飾﹐所以底實﹔毋庇私愛﹐所以服物﹔毋數遷怒﹐所以馭气﹔毋繁書記﹐所以愼交﹔毋崇貨賄﹐所以不慆﹔毋辱儒行﹐所以興賢﹔毋任宵小﹐所以止愆﹔毋構然疑﹐所以白君﹔毋雜醇疵﹐所以格天﹔毋生釁巇﹐所以愼動﹔毋黷名分﹐所以存重﹔毋涉蒼黃﹐所以鎭患﹔毋短幹略﹐所以捄變。是故封疆可兼輔拂﹐可兼將帥。《禮》曰「大徳不官﹐大道不器﹐大信不約﹐大時不齊。」蓋有取乎兼也。

曷兼輔拂乎爾﹖凡風雨雷電之作﹐水潦旱漧之成﹐封疆咸自省焉﹐與輔拂之燮理陰陽奚以異﹖凡隱忌壅蔽之情﹑摧傷剝落之狀﹐封疆咸上陳焉﹐與輔拂之獻替可否奚以異﹖昔張建封刺史徐州﹐因來朝而屢進忠讜﹔韓琦安撫河北﹐𨿽在外而不忘王室。是謂以封疆兼輔拂。

曷兼將帥乎爾﹖凡智如源泉而辧繁勞﹐勇如山嶽而摧梟敢者﹐封疆之特也﹐𨿽古所稱大將無以過焉。凡兵皆爪牙而熟行陣﹐民皆心腹而作忠義者﹐封疆之效也﹐𨿽古所稱健將無以過焉。昔陶侃都督八州﹐而芟夷醜類﹐神機獨斷﹔王守仁杖節楚﹑粵﹐而揃除寇賊﹐所向無前。是謂以封疆兼將帥。

《詩》曰「挹彼注玆﹐可以濯漑。」夫水且以彼兼玆﹐而況於封疆乎﹖是故封疆兼輔拂﹐則格君非不患無人﹔格君非不患無人﹐則君以之遷善攺過而爲徳性之福。封疆兼將帥﹐則禦君侮不患無人﹔禦君侮不患無人﹐則君以之撥亂反正而爲宗祏之福。《詩》曰「左之左之﹐君子宜之。右之右之﹐君子有之。維其有之﹐是以似之。」言乎能兼則能爲福也。

且夫駑驥不可以一塗驗也﹐箏弦不可以膠柱調也。操苟道以量人物﹐賢豪所以不出也﹔處末流而趣風气﹐闒茸所以得志也。故凡封疆而不可以兼輔拂也者﹐則天人體用不具﹔天人體用不具﹐則泥於所熟聞見﹐而苟且補苴以小其規摹﹔苟且補苴以小其規摹﹐則愚其君而諛太平。凡封疆而不可以兼將帥也者﹐則文武材略不具﹔文武材略不具﹐則猝遇緩亟非常﹐而柔懦怖伏以苟存其喘息﹔柔懦怖伏以苟存其喘息﹐則坐視其民帖於死亡而無如何。語曰「毋貽盲者鏡﹐毋予蹙者履。」焉有智計與盲蹙等﹐而俾之杖鉞搴帷以建無前之績者乎﹖

是故魁於貌者褊於心﹐肥於肉者弱於骨﹐甘於言者鬼於行﹐誇於名者畔於實﹐固於寵者絕於天﹐奧於援者拂於物﹐震於驟者衰於末﹐舉於細者荒於巨。《易》曰「負且乘﹐致寇至。」負也者﹐小人之事也﹔乘也者﹐君子之器也。小人而乘君子之器﹐盜思奪之矣。是故天下盛治﹐則得矣﹔天下而際中晚之運﹐則閭井之盜﹑邊塞之盜必奮臂大呼﹐麾城摲邑﹐起而與封疆爲難。封疆能職能力﹐則得矣﹔封疆不職不力﹐則盜奪封疆猶反手﹐必橫衝直突﹐連交合眾﹐進而與朝廷爲難。大者﹐犬戎踣周﹐五胡踣晉﹐契丹踣晉﹐蒙古踣宋﹔其次﹐張角橈漢﹐孫恩橈晉﹐黃巢橈唐﹐張李橈明﹐挺劍彎弓﹐揭竿斬木﹐賊義毀信﹐忿心瞪目﹐梟鳴蛇飛﹐鹿駭狼顧﹐土崩瓦解﹐車奔舟覆。

我聞曰「不有臭穢﹐則蒼蠅不飛。」是故君子毋罪蒼蠅﹐而罪臭穢﹔毋罪盜﹐而罪朝廷﹑罪封疆也。孰使盜與封疆爲難也者﹖此朝廷不愼簡封疆﹐而好執其左見﹐爲能意料人﹔涉以大槪﹐爲能不繩削人﹔不戒其前事之敗﹐爲能浣濯披拂人。而盜得以窺其淺深﹐了無懾憚之故。孰使朝廷不愼簡封疆也者﹖此左右侍從薦其姻亞﹐誇其門徒﹐利其膏腴﹐廣其苞苴﹐第耽耽焉以封疆爲美秩﹐而不知其爲中外鎖鑰﹑治亂樞機之故。孰使盜與朝廷爲難也者﹖此封疆不能翼戴朝廷﹐而上下古今﹑治亂興衰﹐不詳於學﹔天時災祥﹐地形利頓﹐不詳於心﹔良莠向背﹐彼己虛實﹐不詳於計﹐而盜得以陸梁放肆﹑亟其所如之故。孰使封疆不能翼戴朝廷也者﹖此朝廷未有知人之哲﹐捨品節而取福澤﹐捨性行而取狀貌魁梧奇偉﹐捨老成淳朴而取辯對捷給﹐捨優懄而取飲食醉飽﹑蹈舞太平﹐直睮睮焉以封疆爲兒戲﹐而不知其猝膺疑難﹑暴露底裏之故。此四故者﹐封疆之所以壞﹐社稷之所以危也。

我聞曰「政有招寇﹐行有招恥。」又曰「養癰長疽﹐自生禍殃。」夫招之而寇﹑恥不至﹐養之而禍殃不生﹐不可得也。是故封疆與盜爲消長者也﹐盜與天下國家爲消長者也。封疆之道長﹐則盜之道消﹔封疆之道消﹐則盜之道長。天下國家之運長﹐則盜之運消﹔天下國家之運消﹐則盜之運長。且夫不能逆睹者天也﹐不可忨愒者人也﹐不能驟平者勢也﹐不可瞀亂者分也。危機旣發﹐大難不止﹐而遲遲焉不爲之所﹐不阨要害﹐不嫻技擊﹐不整軍令﹐不破敵誘﹐如魚遊於沸鼎之中而燕巢於飛幕之上﹐是謂忨愒之封疆。上不振刷國恥﹐下不磨厲士气﹐而貿貿焉操其懦計拙舉﹐土地可割﹐金錢可捐﹐名器可假﹐體統可壞﹐如放猛虎以自衛﹐而倒持太阿之柄以授人﹐是謂瞀亂之封疆。是豈惟不能兼輔拂﹑兼將帥已乎﹖

夫忨愒是亦一盜也﹐瞀亂是亦一盜也。是何說也﹖昔萬章惡諸侯不義而取之於民﹐猶禦人於國門之外。孟子曰「夫謂非其有而取之者﹐盜也﹐充類至義之盡也。」今有其罪浮於「非有」而取萬萬者﹐則豈不畏其見棄於孟子之徒矣乎﹖是故天下盜而盜者無他畏﹐畏驅除﹑畏誅殛而已矣﹔不盜而盜者無他畏﹐畏充類至義之盡而已矣。悲夫﹗充類盡義﹐此君子之爰書也﹐此君子之弓矢斧鉞也。君子有讀書論世之識﹐則不得不蓄悲天閔人之心﹔有悲天閔人之心﹐則不得不伸樹好踣醜之力﹔有樹好踣醜之力﹐則不得不行充類盡義之事。充忨愒者之盡﹐則天下豈復有不可斷送之社稷山河﹖充瞀亂者之盡﹐則天下豈復有不可穢濁之日月星辰﹖夫斷送社稷山河﹐穢濁日月星辰﹐天下之盜無大於此﹐而於是乎君子不得不以其正言莊論代爰書﹐不得不以其大聲疾呼代弓矢斧鉞﹐不得不治忨愒﹑瞀亂之封疆﹐俾天下聞之而色然駭曰「與盜同科。」不得不治朝廷所倚以辦盜之封疆﹐俾朝廷聞之而憬然悟曰「與盜同實。」不得不僭局外之身﹐而問局中之盜﹔不得不破羣奉之愚﹐而發獨見之盜﹔不得不旁皇乎一世﹐而指方州之盜﹔不得不積乎一瞬﹐而料數十百年之盜。而惜乎杖道之公而洗恩私之毒﹐燭幾之先而窮事變之計者﹐蓋亦鮮矣﹗《詩》曰「君子信盜﹐亂是用暴。盜言孔甘﹐亂是用餤。」悲夫﹗盜有孔甘之言﹐必有大不祥之行﹔君子有信盜之癖﹐必有捐所有以予盜之慘。是猶積薪而待燃﹐懸阱而招墮﹐吾惡能障其事變之極邪﹖

昔鄭莊爲周之懿親﹐而繻葛一戰﹐首獵周綱﹐是盜周也。朱溫亦唐之節度﹐而大梁受冊﹐卒滅唐祚﹐是盜唐也。吾惡知夫鄭莊﹑朱溫其人者﹐其種類果絕於代邪﹖吾惡知夫獵周綱而滅唐祚之故智﹐不且潛伏於忨愒﹑瞀亂之中邪﹖吾惡知夫心盜之心者﹐不且吐朝廷之情實以媚盜﹐借盜爲聲援以危朝廷邪﹖吾惡知夫行盜之術者﹐不且先割據而後並吞﹐先窺伺而後攘竊邪﹖

且夫不可知而可知﹑可知而不可知之人之事﹐幸而其人其事不至乎是也﹐則吾言虛﹐而朝廷有泰山之福﹔不幸而其人其事果至乎是也﹐則吾言實﹐而朝廷有非常之禍。是故郗疵料韓﹑魏而中﹐諸葛亮料魏延而中﹐王猛料慕容垂而中﹐張九齡料安祿山而中﹐竇默料王文統而中。玆五子者﹐借朝廷非常之禍﹐以快其知人論世之明﹐非其願也。言未然﹐則愚者哂﹔言必然﹐則智者怒。及乎天下之大事去﹐則吾未如之何﹐非其幸也。《易》曰「臣弒其君﹐子弒其父﹐非一朝一夕之故﹐其所由來者漸矣。由辧之不早辧也。」是故朝廷不可以毋知人﹐封疆不可以毋立己。立己云何﹖曰﹕以履道抱徳爲體﹐以旋乾轉坤爲用﹐以修明禮樂爲文﹐以力能戡暴除亂﹑削株掘根爲武﹐以智勇不離學問爲材﹐以忠孝不負君父爲情﹐以名正然後言順﹑言順然後事成爲序﹐以行一不義﹑殺一不辜而得天下不爲爲守。八者無缺﹐乃可以封疆。乃經乃緯﹐乃邦家之光。乃兼輔拂﹐乃兼將帥﹐萬夫之望。乃鐘乃鼎﹐厥譽無央。乃精乃神﹐則罔有戾於風霜。

審任

浮邱子曰﹕君子自任以道﹐任人以政﹐任道以學﹐任政以材。學不邃則道不明﹐道不明則材不辧﹐材不辧則政不舉﹐政不舉則國不昌。《書》曰「知人則哲﹐惟帝其難之。」

且夫不知人﹐則固不能任人矣﹔不任人﹐則固不能治天下矣。上之如堯﹑舜﹑湯﹑武之聖﹐下之如漢﹑唐﹑宋﹑明之令主﹐其古近低卬有別﹐其無獨治天下之理則鈞也。是故可以獨治﹐然且與其臣共治之者﹐聖而昌﹔不可以獨治﹐然且與其臣共治之者﹐賢而詳。其君不治﹐勿使其臣治之者﹐傲而荒﹔其君亟欲治﹐使非其人治之者﹐躁而盲。所謂使非其人治之何稽焉﹖爾乃樹詞華而整儀容﹐則曰此公輔之具也﹐惡知公輔所職者天人﹑陰陽﹑吉凶﹑消長﹐而豈詞華﹑儀容之謂矣乎﹖爾乃析章句而擅膚末﹐則曰此師儒之具也﹐惡知師儒所職者上下﹑古今﹑聖狂﹑出入﹐而豈章句﹑膚末之謂矣乎﹖爾乃理錢谷而折刑獄﹐則曰此封疆之具也﹐惡知封疆所職者山川民物﹑善敗丰耗﹐而豈錢谷﹑刑獄之謂矣乎﹖爾乃傳親戚而修廉善﹐則曰此將帥之具也﹐惡知將帥所職者文武經權﹑操縱歙辟﹐而豈親戚﹑廉善之謂矣乎﹖爾乃樹私愛而廢公論﹐則曰此吾之所置公輔也﹑師儒也﹑封疆也﹑將帥也﹐非夫人人所得議其低卬然不之等者也﹐惡知挾一心一目之橫﹐間執天下議論之口﹐而豈與眾共之之謂矣乎﹖爾乃禮大寮而薄下士﹐則曰斯人而不可以公輔也﹑師儒也﹑封疆也﹑將帥也﹐更亡其人可與於家國天下之故者也﹐惡知亟當路之榮﹐唾斥艸茅伏處﹑曹司末秩之聖哲賢傑﹐而豈與人爲善之謂矣乎﹖

且夫三代上之聖哲﹐自於世冑者十亡過四五﹐自於艸茅伏處而理太平者十常六七焉﹔三代下之賢傑﹐自於巍顯者十亡過二三﹐自於曹司末秩而樹丰功碩徳﹑明名廣譽者﹐十常五六焉。是何也﹖世冑而不聖哲﹐肥甘累之也﹐傲媠累之也。艸茅伏處而甲於世冑者﹐非天地之心不存﹐非古今之脈不討﹐非臯﹑夔﹑稷﹑契不入﹐非孔﹑曾﹑思﹑孟不爲﹐博學而詳說﹐擇善而固守﹐仰觀而俯察﹐內方而外圓﹐體用本末無不具﹐君臣上下無不通﹐是謂聖哲。巍顯而不賢傑﹐气炎累之也﹐邊幅累之也。曹司末秩而甲於巍顯者﹐無飲食醉飽以薰心意﹐無讒諂面諛以蔽耳目﹐無顚倒然疑以賣名聲﹐無恐愒禍福以摧顏狀﹐澹泊而寧靜﹐保任而戒懼﹐變動而光明﹐曲折而洞深﹐理道事勢無不詳﹐機緘符驗無不合﹐是謂賢傑。我不敢知﹐曰今之聖哲而必不自於世冑也﹔我亦不敢知﹐曰今之世冑而有刻意厲行﹑實不削而名不辱者也。我不敢知﹐曰今之賢傑而必不自於巍顯也﹔我亦不敢知﹐曰今之巍顯而有不佌佌﹑不蔌蔌﹐上爲國而下爲民者也。我不敢知﹐曰今之艸茅伏處而有聖哲其人也﹔我亦不敢知﹐曰今之艸茅伏處而亡聖哲其人﹐可以戡禍亂而理太平者也。我不敢知﹐曰今之曹司末秩而有賢傑其人也﹔我亦不敢知﹐曰今之曹司末秩而亡賢傑其人﹐可以樹丰功碩徳﹑明名廣譽於無旣者也。

且夫玉隱石間﹐珠匿魚腹﹐非玉工﹑珠師﹐其孰能采之﹖而孰能得之﹖惟人亦然﹐道髙者無近用﹐物博者有廣居﹐義壹者無雜設﹐體重者有厚儲。是故良賈深藏若虛﹐盛徳容貌若愚﹐粗之不見其有﹐精之不見其無。是故溺近而閉遠者智不及﹐席尊而傲庳者仁不俱﹐不見知而不悔者我常泰﹐知其人而不與立者世常枯。昔公叔文子之臣大夫僎﹐與文子同升諸公﹐孔子聞之﹐曰「可以爲文矣。」臧文仲知柳下惠之賢而不與立也﹐孔子曰「其竊位者與﹗」夫孔子不慶大夫僎之遭也﹐而嘉公叔文子能知人忘己也﹔不爲柳下惠怨尢也﹐而惡臧文仲蔽賢忘國也。此孔子所以風天下也。孟子曰「舜發於畎畝之中﹐傅說舉於版築之間﹐膠鬲舉於魚鹽之中﹐管夷吾舉於士﹐孫叔敖舉於海﹐百里奚舉於市。故天將降大任於是人也﹐必先苦其心志﹐勞其筋骨﹐餓其體膚﹐空乏其身﹐行拂亂其所爲﹐所以動心忍性﹐增益其所不能。」夫孟子不愛舜﹑說諸人以姑息也﹐而知動心忍性不可以少也﹔不謂天不降大任也﹐而舜﹑說諸人其尢大章明較著者也。此孟子所以自況其平生也。我不敢知﹐曰今有動心忍性如舜﹑說諸人者。我亦不敢知﹐曰今亡動心忍性如舜﹑說諸人﹐而積於庳賤之久郁而自傷﹐壅於尊嚴之勢﹐卻而不得前﹔孤於援系﹐而旁門曲竇不敢入﹔畏於傾陷﹐而毒心謗口幾不能解免者也。我不敢知﹐曰今亡知人忘己如公叔文子者。我亦不敢知﹐曰今有知人忘己如公叔文子﹐而毋涉以大意﹐謂流輩無人﹔毋徇以私心﹐非親故不舉﹔毋匿其性行材慮之所不足﹐致忌克於勝己﹔毋吝其君臣魚水之所有餘﹐工薦達於庳棲者也。我不敢知﹐曰今有蔽賢忘國如臧文仲者。我亦不敢知﹐曰今亡蔽賢忘國如臧文仲﹐而樹吾道之幟﹐則訾其爲僞學﹔遵先王之法﹐則駭其爲狂舉﹔一故之不消彌﹐則倡言朝野爲之不靜﹔一言之不傅會﹐則惡其崖岸因而中傷之者也。《詩》曰「鳳皇鳴矣﹐於彼髙岡。梧桐生矣﹐於彼朝陽。菶菶萋萋﹐雍雍喈喈。」今有鳳皇而毋借之梧桐﹐有梧桐而不鳳皇者據焉﹐於風皇亡損也﹐於天之所以生鳳皇與斯代斯人之所以待鳳皇而爲福祿者﹐則何如乎﹖

是故善爲室者﹐求大木於市而不得﹐不已也﹐則必求之長林深谷而有之﹔善爲政者﹐求聖哲賢傑於世冑﹑巍顯而不得﹐不已也﹐則必求之艸茅伏處﹑曹司末秩而有之。有而不求﹐謂之漏﹔求而不有﹐謂之誣﹔已而不求﹐謂之倦﹔求而不已﹐謂之摯﹔非其人不求﹐謂之愼﹔非其人不有﹐謂之最。是故不可公輔而彊使之﹐不可師儒而彊使之﹐不可封疆而彊使之﹐不可將帥而彊使之﹐謂之僨。可公輔而故遲之﹐可師儒而故遲之﹐可封疆而故遲之﹐可將帥而故遲之﹐謂之嗇。聞不公輔者之可公輔﹐悔公輔其不可公輔者﹔聞不師儒者之可師儒﹐悔師儒其不可師儒者﹔聞不封疆者之可封疆﹐悔封疆其不可封疆者﹔聞不將帥者之可將帥﹐悔將帥其不可將帥者﹕謂之轉。奪不可公輔者之公輔﹐令可公輔而不公輔者﹔奪不可師儒者之師儒﹐予可師儒而不師儒者﹔奪不可封疆者之封疆﹐予可封疆而不封疆者﹔奪不可將帥者之將帥﹐予可將帥而不將帥者﹐謂之稱。天地之寶﹐日星河嶽之所注﹐而公輔之﹑師儒之﹑封疆之﹑將帥之﹐於是其人爲不虛生﹐謂之特。道徳之肩﹐內聖外王之所寄﹐而公輔之﹑師儒之﹑封疆之﹑將帥之﹐於是其人爲不虛傳﹐謂之信。鏡初心則知禮樂﹐佩直道則知兵刑﹐體日用則知民物﹐相气候則知天地﹐而公輔之﹑師儒之﹑封疆之﹑將帥之﹐於是其人爲不負夙夜﹐謂之慊。智者則舉其本末﹐愚者則伺其出處﹐近者則量其動靜﹐遠者則問其安否﹐而公輔之﹑師儒之﹑封疆之﹑將帥之﹐於是其人爲不負天下﹐謂之廣。是故無所有而欺天下﹐謂之盜﹔有所有而乾天下﹐謂之市。毋幹於天下而我私之﹐謂之隘﹔毋私於我而天下忘之﹐謂之舛。我蓄積其所有而天下敬之﹐因而光輝之者﹐謂之亨。我發麾其所有而天下享之﹐因而福祿之者﹐謂之極。爲公輔﹐則天人﹑陰陽﹑吉凶﹑消長在其度內﹐謂之良。爲師儒﹐則上下﹑古今﹑聖狂﹑出入在其度內﹐謂之正。爲封疆﹐則山川民物﹑善敗丰耗在其度內﹐謂之裕。爲將帥﹐則文武經權﹑操縱歙辟在其度內﹐謂之雄。可以我而鑄天下之爲公輔﹐可以我而鑄天下之爲師儒﹐可以我而鑄天下之爲封疆﹐可以我而鑄天下之爲將帥。鑄焉而勉﹐勉焉而成﹐成焉而齊﹐齊焉而盛者﹐謂之大。可以我而孕萬代之爲公輔﹐可以我而孕萬代之爲師儒﹐可以我而孕萬代之爲封疆﹐可以我而孕萬代之爲將帥。孕焉而慕﹐慕焉而合﹐合焉而定﹐定焉而熟者﹐謂之久。《易》曰「可久﹐則賢人之徳﹔可大﹐則賢人之業。」《書》曰「官不及私暱﹐惟其能﹔爵罔及惡徳﹐惟其賢。」

且夫私暱﹑惡徳﹐適足斫壞天下久大徳業而已。是故君子毋使盲辧色﹐毋使聾辧聲﹐毋使喫司言﹐毋使蹙司行。君子而不盲﹑聾﹑喫﹑蹙之使﹐則必於其可倚杖者腹心之﹑爪牙之。是故稟其指者識其方﹐稽其情者披其竅﹐拯其急者料其平﹐理其巨者挈其要﹐吐其忠者善其謀﹐去其欲者嚴其操﹐蓄其實者副其譽﹐習其勞者果其效。語曰「裁衣擇其工﹐裁國索其人。」噫﹗惡有不索其人而當其任者乎﹖惡有不當其任而幾幸其可以爲治者乎﹖且夫不當其任﹐而幾幸其可以爲治﹐則君子不信焉。未能操刀﹐而使割錦﹐君子以爲傷矣。未能射禦﹐而使獲禽﹐君子以爲覆矣。家有敝帚﹐享之千金﹐君子以爲驕矣。狐裘𨿽敝﹐狗皮是補﹐君子以爲褻矣。土牛木馬﹐將似而非﹐君子以爲不可倚杖矣。巨魚赴壑﹐嬰兒釣之﹐君子以爲不可攫拏矣。僬僥戴山﹐摶塗塞海﹐君子以爲不可紀極矣。拙工運斤﹐庸醫療病﹐君子以爲不可許與矣。《易》曰「徳薄而位尊﹐知小而謀大﹐力小而任重﹐鮮不及矣。」悲夫﹗一身之及於禍﹐與社稷之不血食﹑子孫黎民之不能保﹐孰輕孰重乎﹖孰職其咎乎﹖

訓史

浮邱子曰﹕記言動之謂史。書善敗之謂史。俾今人善敗毋自私而暴白於千齡萬代焉之謂史。俾千齡萬代睹今人善敗如不及﹑如探湯焉之謂史。俾一其善者百善將歸﹑一其敗者百敗將由焉之謂史。俾百其善者一敗可恕﹑百其敗者一善可錄焉之謂史。俾百其善﹑一其敗者﹐竟無能揚其百﹑恕其一﹔百其敗﹑一其善者﹐竟無能捨其百﹑錄其一焉之謂史。俾無能揚其百﹑恕其一者﹐淬厲以惇百善﹑戒一敗﹔無能捨其百﹑錄其一者﹐淬厲以塞百敗﹑充一善焉之謂史。是故以聖人之有慚徳而畏史﹐以賢人之有小過差而畏史﹐以天子之尊而畏史﹐以諸侯之彊大而畏史﹐以姦雄之橫﹑無所不摧靡而畏史﹐以巧敏佞兌之尢﹑無所不蠱惑橈滑而畏史﹐以婦寺之稍知禮節而畏史﹐以細民淺夫之一念激卬而畏史﹐是故權有三大﹕曰天﹐曰君﹐曰史。天之權掌生殺﹐君之權掌黜陟﹐史之權掌褒譏。爾乃應生而殺﹐史於是乎以褒代生﹔應殺而生﹐史於是乎以譏代殺﹔應陟而黜﹐史於是乎以褒代陟﹔應黜而陟﹐史於是乎以譏代黜。是故天不兼史﹐史兼天﹔君不兼史﹐史兼君。非大聖賢﹐其孰能兼天兼君而無遺憾者乎﹖

是故孔子作《春秋》﹐聖而史。朱子修《綱目》﹐賢而史。其他取節云爾者﹐或博而史﹐則网羅得失﹐以成其材﹔或激而史﹐則發抒事物﹐以寄其情﹔或縟而史﹐則馳騖文辭﹐以耀其采﹔或簡而史﹐則芟除枝葉﹐以絜其體。爾乃天運降﹐則史亦降﹔人心降﹐則史更降。諱眞書似﹐理偏詞半﹐是謂疑史。匿醜誇美﹐骨脆語柔﹐是謂佞史。質不成幹﹐文不成采﹐是謂陋史。俗不入今﹐典不入古﹐是謂浮史。親然後附﹐貴然後稱﹐是謂勢史。金然後通﹐帛然後允﹐是謂利史。雜然後備﹐眾然後舉﹐是謂市史。請然後書﹐覽然後存﹐是謂奴史。邇不井井﹐遠更芒芒﹐是謂郁史。俊不察察﹐愚更懵懵﹐是謂盲史。野老錚錚﹐朝評則橫﹐是謂驕史。稗編累累﹐國書則岐﹐是謂繆史。疑史害詳﹐佞史害良﹐陋史害譽﹐浮史害據﹐勢史害賢﹐利史害廉﹐市史害壹﹐奴史害直﹐郁史害伸﹐盲史害明﹐驕史害敬﹐繆史害正。

於乎﹗霧不揭者天不靑﹐鯨不烹者江不平﹐陳言不斧者文不立﹐淺衷不藥者史不成。世有君子﹐爾惟時其懲此十二史。爾如不懲﹐史何以稱﹖史如不稱﹐世何以明﹖世如不明﹐政何以存﹖政如不存﹐道何以行﹖是故賤其人﹐則賤其史﹔賤其史﹐則賤其世﹔賤其世﹐則賤其政﹔賤其政﹐則賤其道。史賤﹐則染翰操紙者之羞也。世賤﹐則執樞馭宇者之羞也。政賤﹐則贊皇庀國者之羞也。道賤﹐則枕經茹古者之羞也。如欲去四賤﹑滌四羞﹐則良史氏盍作乎﹖則良史氏盍作乎﹗

訓使

浮邱子曰﹕國有使﹐使有義。行乎八義而缺焉﹐是爲八忝。行乎八義而效焉﹐是爲八稱。孔子曰「使乎﹗使乎﹗」蓋難其人也。

八義維何﹖一曰察謠俗﹐采方言﹐則使之。二曰弔凶荒﹐卹孤窮﹐則使之。三曰理獄訟﹐雪冤抑﹐則使之。四曰詰姦宄﹐平俶擾﹐則使之。五曰舉孝秀﹐備官材﹐則使之。六曰懲貪墨﹐振吏治﹐則使之。七曰禮鄰封﹐結鄕慕﹐則使之。八曰祭山川﹐歆神明﹐則使之。

八忝維何﹖一曰智不足以察謠俗﹑采方言﹐則測其著﹑逃其隱﹐拾其一﹑遺其百。二曰仁不足以弔凶荒﹑卹孤窮﹐則美其名﹑虧其實﹐捄其末﹑稿其本。三曰辧不足以理獄訟﹑雪冤抑﹐則偏其聽﹑售其欺﹐倒其情﹑丰其毒。四曰勇不足以詰姦宄﹑平俶擾﹐則短其略﹑閡其方﹐損其威﹑長其寇。五曰學不足以舉孝秀﹑備官材﹐則貢其粗﹑屏其奇﹑選其醜﹑僇其良。六曰守不足以懲貪墨﹑振吏治﹐則投其濁﹑塞其淸﹐冒其似﹑壞其眞。七曰信不足以禮鄰封﹑結鄕慕﹐則多其求﹑取其侮﹐挑其怒﹑生其變。八曰忠不足以祭山川﹑歆神明﹐則將其薄﹑生其厭﹐違其衷﹑攖其罰。

八稱維何﹖一曰和气以入之﹐旁搜以廣之﹐捨迹以神之﹐然後能察謠俗﹑采方言。二曰推心以咸之﹐立制以宜之﹐去蠹以利之﹐然後能弔凶荒﹑卹孤窮。三曰度衷以比之﹐卽事以訪之﹐窮根以治之﹐然後能理獄訟﹑雪冤抑。四曰杖義以臨之﹐操算以勝之﹐抵巇以迫之﹐然後能詰姦宄﹑平俶擾。五曰服古以深之﹐鏡物以明之﹐先望以帥之﹐然後能舉孝秀﹑備官材。六曰克己以正之﹐敕法以齊之﹐滌污以新之﹐然後能懲貪墨﹑振吏治。七曰布公以懄之﹐辭令以揚之﹐年代以永之﹐然後能禮鄰封﹑結鄕慕。八曰愼獨以盟之﹐威儀以舉之﹐祈禱以申之﹐然後能祭山川﹑歆神明。

是故古者於使臣還﹐則歌《四牡》以勞之。其往也﹐則歌《皇華》以遣之。《四牡》之詩曰「王事靡盬﹐我心傷悲。」又曰「王事靡盬﹐不遑啟處。」又曰「王事靡盬﹐不遑將父。」又曰「王事靡盬﹐不遑將母。」君勞使臣﹐何其摯也﹗《皇華》之詩曰「載馳載驅﹐周爰咨諏。」又曰「載馳載驅﹐周爰咨謀。」又曰「載馳載驅﹐周爰咨度。」又曰「載馳載驅﹐周爰咨詢。」君遣使臣﹐又何其詳也﹗

是故主榮其臣則使之﹐願臣毋自辱以辱其主﹔主賢其臣則使之﹐願臣毋自愚以愚其主。凡自辱以辱其主者﹐無志節者也。凡自愚以愚其主者﹐無材行者也。語曰「蹇牛折角﹐不能載粟﹐君子不取也。」是故優於軀幹﹑劣於志節者﹐勿使之﹔優於志節﹑劣於風議者﹐勿使之。優於學殖﹑劣於材行者﹐勿使之﹔優於材行﹑劣於徳意者﹐勿使之。主所溺﹐勿使之﹔國有謗﹐勿使之。往而必禍﹐勿使之﹔勞不爲功﹐勿使之。是故晏嬰不入狗門﹐穆叔重拜《皇華》﹔陸賈能折椎髻﹐費禕敬佩寶刀﹕賢而使﹑使而榮者也。樂祁飲酒被執﹐慶封賦詩不知﹐鄭興私買奴婢﹐羅讓莫能措言﹕愚而使﹑使而辱者也。左氏之言曰「籧篨不可使俛﹐戚施不可使仰﹐僬僥不可使舉﹐侏儒不可使援﹐朦瞍不可使視﹐嚚喑不可使言﹐聾聵不可使聽﹐僮昏不可使謀。」於乎﹗凡厥使臣﹐其尙銜乃命﹐肅將乃事﹐毋若籧篨﹑戚施﹑僬僥﹑侏儒﹑矇瞍﹑嚚喑﹑聾聵﹑僮昏然﹐以靦於古行人之職﹗

訓令

浮邱子曰﹕與君近﹐孰如相﹖與民近﹐孰如令﹖相不聖﹐君乃羞。令不賢﹐民乃憂。是故相可爲而有不可爲也﹐令可爲而無不可爲也。相可爲而有不可爲者﹐君之然疑愛憎無準也﹐是故君子懼爲相。令可爲而無不可爲者﹐民之徳怨向背有準也﹐是故君子樂爲令。

且夫守令固有並重之勢。古之爲守也﹐以察令﹐以理民。今之爲守也﹐祿不足以自贍﹐則不能毋仰食於令﹔旣仰食於令﹐又欲察令﹐則不能毋生肘腋之虞﹔旣生肘腋之虞﹐則不得不迂出於不察令﹔旣不察令﹐則守爲虛設﹐而耑寄民事於令﹔旣遄寄民事於令﹐則令有權﹔旣有權﹐則令之不善者𨿽肆荼毒於民﹐而守莫可如何﹔民旣遭令之荼毒﹐則爲守者下負其民﹑上負其君。是故君子寧爲令而不爲守。爲守﹐則懼其不足以爲善也。爲令﹐則樂其可以捨不善而爲善也。

曷樂乎爾﹖哺其饑﹐煦其寒﹐民乃歡。迪其愚﹐安其賤﹐民乃練。塞其澆﹐熄其爭﹐民乃平。障其微﹐燭其隱﹐民乃恐。忠信以淑之﹐廉恥以激之﹐民乃臧﹐風俗乃龐。父母以兌之﹐神明以虔之﹐民乃祥﹐宗祏乃昌。孔子曰「君子之徳風﹐小人之徳艸。艸上之風必偃。」風之於艸﹐令之於民﹐一而已矣。是故令之善否﹐民必身之﹐而必心之。善百否一﹐民歌其百﹐忘其一。善百否十﹐民歌其百﹐恕其十。善否彊半﹐民歌其半﹐疑其半。善不敵否﹐民乃嘲。有否無善﹐民乃焦。狂盜入室﹐物乃枵。醜女善淫﹐男乃逃。曾子曰「戒之﹐戒之﹗出乎爾者﹐反乎爾者也。」夫民反之﹐而不得以罪民之不情﹐則更何顏面以晏然爲令焉﹖

是故至公惟民﹐至愼惟令。爲令不愼﹐厥疚在心。選令不愼﹐厥疵在政。奴隸而蓄之﹐則奴隸而報之。仁賢而敕之﹐則仁賢而踐之。蓄以奴隸﹐謂之慢。報以奴隸﹐謂之橫。敕以仁賢﹐謂之厚。踐以仁賢﹐謂之忠。傳曰「樹於有禮﹐艾人必丰。」焉有朝廷不思所以樹令﹐而藐其社稷人民之寄者乎﹖是故令之善否﹐君必親之﹐而必考之﹔相必詳之﹐而必與之。毋曰庳末﹐爲民福禍。毋曰疏逖﹐與國休戚。毋曰不可洗刷﹐非其賢者振以恥。毋曰不可騰騫﹐拔其尢者錫以祉。

善哉﹗宋陳求魯之言曰「今宜采夏侯太初並省州郡之議﹐俾縣令得以自達於朝廷﹔用宋元嘉六年爲斷之法﹐俾縣令得以究心於撫字﹔法藝祖出朝紳爲令之典﹐以重其權﹔遵光武擢卓茂爲三公之意﹐以激其气。」於乎﹗求魯之言﹐龜鑑也。今之視令﹐艸芥也。艸芥不刪﹐不可以植大木﹔龜鑑不拭﹐不可以照幽夜。國不重令﹐不可創利驅害﹔令不子民﹐不可以安上全下。是故阿諛上官者﹐辱其躬﹔貪墨不謹﹑削民脂膏者﹐賊其心﹔水旱﹑盜賊﹑鰥寡孤獨廢疾不問者﹐毒其民﹔暖昧隱蔽不可告人者﹐禍其子孫。《詩》曰「豈弟君子﹐民之父母。」夫豈﹐以彊教之﹔弟﹐以說安之﹔不豈弟﹐不能爲父母﹕不待智者而知其然也。是故治單父如宓不齊﹐治鄴如西門豹﹐治中牟如魯恭﹐治太邱如陳寔﹐令之師也﹐國之寶也。是故柄國而不重令﹐猶柄家而不愛子也。柄家者不愛子﹐子不可以毋自愛。柄國者不重令﹐令不可以毋自重。孔子曰「不患莫己知﹐求爲可知也。」生今之世﹐爲今之令﹐其惟自求其可﹐毋幸於知而妄獵取﹐毋慍於不知而反頹薄也乎﹗

浮邱子卷十

訓吏上

浮邱子曰﹕天下之政曷獘乎﹖曰﹕獘於因意而用法﹐因法而用例﹐因例而用案。

天下之權曷歸乎﹖曰﹕不歸於君﹐不歸於相﹐不歸於有司百執事﹐而歸於吏胥。天下之吏胥曷爲而權是歸乎﹖曰﹕用法則吏胥擅周內﹐用例則吏胥擅苛比﹐用案則吏胥擅彊記。於是君臣上下遜謝弗如﹐不得不挈大權以予之。𨿽然﹐君臣上下曷爲而不吏胥是若乎﹖曰﹕不能開誠布公﹐任徳而不任法﹔不能旁搜遠紹﹐考古而不考例﹔不能疏節闊目﹐隨事而不隨案。於是以瞀亂拘苦之胸﹐聽轉移髙下於吏胥之手﹐而迄不知其所之。語曰「山霤至柔﹐石爲之穿﹔蠍虫至弱﹐木爲之獘。」於乎﹗吏胥之於政﹐何以異焉﹖

且夫天有晝﹐必有夜﹔地有肥﹐必有磽﹔人有君子﹐必有小人。其生也並世﹐其爲也並力。此君子之所拊膺太息而無如何也。古者小人之種類﹑之气數不一﹐今也咸並於吏胥之途。古者君子能治小人之性行﹑之智斷不一﹐今也咸短於治吏胥之術。途並﹐則好醜不可剖判﹔術短﹐則治忽亡與仔肩。此君子之所攘臂稱首而不能已也。夫君子之所無如何﹐固君子之所不能已也。君子之所不能已﹐固不君子者之所苟焉以枝吾者也。

是故與吏胥表裏作姦者﹐巧而有敗者也。卽毋與吏胥作姦﹐而官如木偶﹐吏胥如鼠狐﹐俾得文其姦以懵視聽者﹐愚而無察者也。不善用吏胥﹐反爲吏胥用者﹐悔而無及者也。卽善用吏胥﹐此亦操縱出入之奇﹐而不能俾小人漸仁劘義﹑咸爲君子者﹐美而有憾者也。是故君子有以處之﹐有以化之。

處之維何﹖曰﹕莫若官皆自領其事。昔陸慧曉爲吏部郎﹐未嘗與都令史語。帝曰「都令史諳悉舊貫﹐可共參懷。」慧曉曰「六十之年﹐不能咨都令史爲吏部郎。」寇萊公爲相﹐議擇一人爲馬步軍指揮使﹐吏以文籍進﹐公問何﹐對曰「例簿也。」公曰「朝廷欲用一衙官﹐尙須檢例耶﹖安用我輩﹖」夫慧曉非不詳舊貫也﹐黜令史以尊體統也。萊公非濫用衙官也﹐黜例簿以尊名器也。苟得郎如慧曉也﹐則令史如虎者舉可唾也。苟得相如萊公也﹐則例簿如山者舉可火也。孔子曰「小人不威不懲﹐小懲而大誡﹐此小人之福也。」此言有以處之也夫﹗

化之維何﹖曰﹕莫若通經爲吏。昔漢武帝許下至郡太守卒﹑史﹐皆用通一藝以上者。元順帝命左右二司﹑六部吏屬﹐於午後講習經史。夫武帝非不創制逾節也﹐而錄卒﹑史者﹐文學之雅懷也。順帝非不綱維解弛也﹐而命吏屬者﹐訓典之髙義也。故通經不必爲吏也。要之於上達以致用也。而爲吏不可以不通經也﹐委之於末流而不污垢也。孔子曰「君子學道則愛人﹐小人學道則易使也。」此言有以化之也夫﹗

夫君子而不處之﹑化之﹐則吏胥之毒焉有紀極乎﹖江河日下﹐繄誰障之﹖鴟梟塞天﹐繄誰揃斥之﹖蒺藜在田﹐嘉禾無所措焉。泥在鈞﹐金在熔﹐惟甄者﹑冶者之所作焉。是故官皆自領其事﹐則吏無智慧﹐無智慧則無揣摩﹐無揣摩則無舞弄﹐無舞弄則無突盜﹐無突盜則無破壞﹐無破壞則天下之元气實而患气塞。通經爲吏﹐則吏有本根﹐有本根則有名檢﹐有名檢則有戒懼﹐有戒懼則有修能﹐有修能則有幹濟﹐有幹濟則天下之出於吏胥者皆人材﹐出於人材者皆儒術。詩曰「不僭不賊﹐鮮不爲則。」於乎﹗是道也﹐其孰信乎﹖而孰當務之爲亟矣乎﹖

是故天下之獘﹐莫不積於文恬武熙也﹐起於上無禮﹑下無學也。文恬武熙﹐於是官不自領其事﹐而吏以勤濟其悍﹐以機警濟其詐﹐以屢試輒驗濟其敗。上無禮﹑下無學﹐於是通經爲吏之脈斷﹐而吏以陋飾其愚﹐以淺易飾其無他﹐以搖尾乞憐飾其貪鄙嗜利﹑無恥。詩曰「爲鬼爲蜮﹐則不可得。」於乎﹗是獘也﹐其孰挽乎﹖而孰擊斷昌明之矣乎﹖

訓吏下

浮邱子曰﹕今天下咸知吏胥之爲毒矣。知吏胥之爲毒﹐則亟亟乎思其所以懲艾之。懲艾之而毒不已﹐則躬操吏胥之事﹐以間執吏胥之姦。於乎﹗此吏胥之姦所以更奇毒﹐所以更奇橫也。宮室有穴﹐而鼠憑之﹐乃欲與鼠並據穴中﹐曰「夫如是而鼠不我憑。」是以鼠治鼠也﹐不亦蠢乎﹖衣裳在笥﹐而虫敝之﹐乃欲與虫並據笥中﹐曰「夫如是而虫不我敝。」是以虫治虫也﹐不亦褊乎﹖傳曰「上有好者﹐下必有甚焉者矣。」

是故天子之尊﹐公輔封疆之所稟命也。公輔之尊﹐卿尹﹑曹司之所稟命也。封疆之尊﹐監司﹑守令之所稟命也。今自上下下﹐以簿書爲智﹐以期會爲信﹐以惟諾爲禮﹐以苛比爲義﹐是帥斯代斯人而操吏胥之事。於乎﹗以天子而操吏胥之事﹐於是公輔承其流﹐乃以公輔而操吏胥之事矣﹔封疆效其力﹐乃以封疆而操吏胥之事矣﹔以公輔而操吏胥之事﹐於是卿尹承其流﹐乃以卿尹而操吏胥之事矣﹔曹司效其力﹐乃以曹司而操吏胥之事矣。以封疆而操吏胥之事﹐於是監司承其流﹐乃以監司而操吏胥之事矣﹔守令效其力﹐乃以守令而操吏胥之事矣。於乎﹗士各有志﹐不可彊也。

金在沙﹐而玉在泥﹐不可慁也。以千百人之操吏胥﹐則必有一人之不操吏胥者﹐以孤行其意﹔以一人之不操吏胥﹐則必有千百人之操吏胥者﹐以短其不然。

昔漁父謂屈原曰「舉世混濁﹐何不隨其流而揚其波﹖眾人皆醉﹐何不餔其糟而啜其醨﹖」然而戒其和同﹐振其英特﹐納其險艱﹐去其健羨﹐毋爲物牽﹐毋與時移﹐毋爲巨降﹐毋與末齊。牢之以握﹐厚之以醞﹐恬之以情﹐秩之以分﹐紳書其辭﹐鏡理其形﹐類傷其目﹐義痛其心。竊嘗流涕太息以評騭之曰﹕是屑屑者而若此乎﹖此其鋪陳而復﹑駢旁而雜者﹐吏胥之文字已爾。此其補苴而漏﹑標舉而誇者﹐吏胥之經濟已爾。此其調通而合﹑曲折而入者﹐吏胥之聰明已爾。此其彊執而狠﹑倒持而僨者﹐吏胥之斷制已爾。此其旁皇而恐﹑磨耗而冤者﹐吏胥之繁勞已爾。此其奮飛而捷﹑連娟而喜者﹐吏胥之亨通已爾。此其濡染而及﹑蔓延而生者﹐吏胥之風尙已爾。此其獎借而起﹑朋比而至者﹐吏胥之人材已爾。其在《小旻》之詩曰「國𨿽靡止﹐或聖或否。民𨿽靡膴﹐或哲或謀﹐或肅或艾。如彼泉流﹐無淪胥以敗。」其在《蕩》之詩曰「如蜩如螗﹐如沸如羹。小大近喪﹐人尙乎由行。」是豈不爲君臣上下立之炯戒矣乎﹖

且夫日不知夜﹐月不知晝﹐日月爲明而弗能兼﹐無損於其大也。目能視﹐手能操﹐而目不能代手﹐手不能代目﹐無損於其各也。今有天下國家之責者﹐咸不自事其事﹐而操吏胥之事﹔然而吏胥常勝﹐君臣上下常不勝。吏胥之心機計能﹐常出於君臣上下所繩尺之外﹐所意料之外。所繩尺之外﹐則增其僞﹔所意料之外﹐則遁其菲。此吏胥所以常勝也。君臣上下之情故事實﹐不能毋在吏胥所掌記之中﹐所擬議之中。所掌記之中﹐則我常棄而彼常取﹔所擬議之中﹐則我常頓而彼常利﹕此君臣上下所以常不勝也。積常不勝之勢以至於匱﹐而君臣上下之理日以微矣﹔席常勝之勢﹐以至於目中不復知有君臣上下﹐而吏胥之姦滿腹﹑毒滿世矣。其在《抑》之詩曰「於乎小子﹗未知臧否。匪手攜之﹐言示之事。匪面命之﹐言提其耳。」孰謂吏胥而不可以勝之矣乎﹖

勝之維何﹖曰﹕以吏胥之事還之吏胥﹐以君臣上下之事還之君臣上下。以大體爲規摹﹐以小體爲不足杖﹐以公道爲脈落﹐以私道爲不可行。遊乎六藝﹐暢乎百家﹐我知其弗爲吏胥之文字也矣﹔樹乎社稷﹐孕乎民物﹐我知其弗爲吏胥之經濟也矣。察而不剽﹐中而不奇﹐我知其弗爲吏胥之聰明也矣。憤而不沸﹐鋤而不慘﹐我知其弗爲吏胥之斷制也矣。簡而不漏﹐壹而不枯﹐我知其弗爲吏胥之繁勞也矣。聳而不隨﹐勁而不萎﹐我知其弗爲吏胥之亨通也矣。入守典則﹐出振丰裁﹐我知其弗爲吏胥之風尙也矣﹔上窺聖賢﹐次自貴愛﹐我知其弗爲吏胥之人材也矣。玆八端者﹐乃吏胥所以簸弄君臣上下﹐而破其所挾持而不有之﹐出其所可爲典刑而整齊變化之﹐於是君臣上下常勝﹐而吏胥常不勝。

夫吏胥之所以不勝﹐爲其勝之以不吏胥之人也﹔勝之以不吏胥之人﹐爲其君臣上下咸相爲炯戒﹐以毋操吏胥之事也。昔柳彧見隋主勤於聽受百僚奏請﹐多有煩碎﹐諫曰「陛下畱心治道﹐無憚疲勞﹐乃至營造細小之事﹐出給輕微之物﹐一日之內﹐酬答百司。願察臣言﹐少減煩碎﹐惟經國大計﹐非臣下所能裁斷者﹐奏請詳決。」此爲臣下者戒其君上以毋操吏胥之事也。唐太宗謂房玄齡﹑杜如晦曰「公爲宰相﹐當大開耳目﹐求訪賢哲。比聞聽受詞訟﹐日不暇給﹐安能助朕求賢哉﹖」此爲君上者戒其臣下以毋操吏胥之事也。曹參代蕭何爲相國﹐舉事無所變更﹐一遵何約束。擇郡國吏木訥於文辭﹑重厚長者﹐卽召除爲丞相史﹔吏之言文刻深﹑欲務聲名者﹐輒斥去。此在上位者戒其羣僚以毋操吏胥之事也。諸葛亮躬校簿書﹐主簿楊顒諫曰「爲治有體﹐上下不可相侵。古稱坐而論道﹐謂之三公﹔作而行之﹐謂之士大夫。丙吉不問死人﹐陳平不知錢谷﹐彼誠達於位分之體也。今公躬校簿書﹐流汗終日﹐不亦勞乎﹖」此在下位者戒其長官以毋操吏胥之事也。

大底相爲炯戒也﹐則相爲匡救也﹔相爲匡救也﹐則相爲蕩除也﹔相爲蕩除也﹐則相爲整理也﹔相爲整理也﹐則相爲扶養也﹔相爲扶養也﹐則相爲雍容也﹔相爲壅容也﹐則相爲綿亙也。是故善醫疾者審脈﹑審方﹔善醫國者審政﹑審人。今欲政其政﹑人其人﹐則亡過戒其君臣上下以毋操吏胥云爾。

是故臣下戒其君上﹐而君上不吏胥矣﹔君上不吏胥﹐然後吏胥不援君上以束縛人﹔不援君上以束縛人﹐然後吏胥之根株去。君上戒其臣下﹐而臣下不吏胥矣﹔臣下不吏胥﹐然後吏胥不援臣下以驅使人﹔不援臣下以驅使人﹐然後吏胥之枝葉去。上位戒其羣僚﹐而羣僚不吏胥矣﹔羣僚不吏胥﹐然後吏胥不援羣僚以刺撢人﹔不援羣僚以刺撢人﹐然後吏胥之機括去。下位戒其長官﹐而長官不吏胥矣﹔長官不吏胥﹐然後吏胥不援長官以恐愒人﹔不援長官以恐愒人﹐然後吏胥之气炎去。去吏胥之气炎﹐然後險心溢訾﹑不可抵當者亡有也。去吏胥之機括﹐然後詭文造端﹑不可測識者亡有也。去吏胥之枝葉﹐然後駢旁側出﹑不可收拾者亡有也。去吏胥之根株﹐然後隱忌壅蔽﹑不可揃剔者亡有也。四者亡有﹐然後綱常振而政教明﹐陰陽和而風雨時也。其在《角弓》之詩曰「毋教猱升木﹐如塗塗附。君子有徽猷﹐小人與屬。」允若玆﹐則吏胥何姦之能奇﹐而何毒之能橫矣乎﹖是故以姦鉏姦者滯﹐以正理姦者融﹔以毒沸毒者噪﹐以良約毒者馴。

醫貧

浮邱子曰﹕醫貧有道乎﹖曰﹕古者多常民﹐而農居其十之八九﹔今者多浮民﹐而農不過十之三四。是故農者不必食﹐食者不必農。使食者必農﹐則不農者必力農。不農者必力農﹐則業有所開﹔使農者必食﹐則不農者不賊農。不農者不賊農﹐則獘有所止。獘有所止﹐則民毋敢作爲奇言異服﹐姦聲亂色﹐羣居野處﹐不奉訓典者。業有所開﹐則民毋敢坐仰天家豢養﹐子又生子﹐孫又生孫﹐不親稼穡艱難者。無不奉訓典之民﹐則朴气存﹔朴气存﹐則羣知勉﹔羣知勉﹐則物力丰。無不親稼穡之民﹐則生理足﹔生理足﹐則自爲養﹔自爲養﹐則邦本厚。如是者國無貧。

女子不績則逸﹐逸則淫﹐淫則俗壞。女子不桑﹐則蠶不畜﹔蠶不畜﹐則繭不成﹔繭不成﹐則布帛不出﹔布帛不出﹐則仰他人絲絮而後衣之﹔仰他人絲絮而後衣之﹐則費倍而不可以常。是故君子樹蠶桑毋以地﹐教紡績毋以族。毋以地﹐則東南宜之﹐西北亦宜之。毋以族﹐則貧賤之婦宜之﹐富貴之婦亦宜之。使富貴之婦皆紡績﹐則不勞而衣文繡者有懲。使西北皆蠶桑﹐則布帛不可勝用﹐而民享其利。如是者國無貧。

井田不可驟復也﹐盍限民田乎﹖疆隅患其太廣也﹐盍稽戶口乎﹖稽戶口﹐則析多寡﹔析多寡﹐則總制節﹔總制節﹐則詳生聚。限民田﹐則均貧富﹔均貧富﹐則抑兼並﹔抑兼並﹐則鮮流亡。如是者國無貧。

民命於天﹐有亨有困﹔谷產於地﹐有丰有耗﹔賦入於君﹐有艱有易。是故毋逞有餘﹐毋忘不足。毋逞有餘﹐則儲之以待用﹔毋忘不足﹐則用之以補匱。儲之以待用﹐則內毋瘠﹔用之以補匱﹐則外毋噪。內毋瘠﹐外毋噪﹐則水早不能使災﹐盜賊不能使困。水旱不能使災﹐則人民利﹔盜賊不能使困﹐則宗祏定。人民利﹐宗祏定﹐則萬年之計﹐非一歲之計﹑不終日之計。如是者國無貧。

天下皆王土也﹐民皆赤子也。皆王土﹐則肥磽略同﹔皆赤子﹐則甘苦略同。是故賦無偏重﹐貢無偏輕。偏輕者毋加之﹐以明有恩也﹔偏重者毋仍之﹐以明有制也。是故拯其急﹐蘇其困﹐必出於有恩﹔有恩必出於有制﹐有制必出於大公﹐大公必出於獨斷。能獨斷﹐則民倚杖﹔能大公﹐則民說服。民說服﹐則無倍畔﹔民倚杖﹐則無饑枯。如是者國無貧。

古之徵於民也粟﹐今之徵於民也銀。是故銀勢積重﹐粟勢積輕。銀勢積重﹐則督徵愈急﹔督徵愈急﹐則民愈恐﹔民愈恐﹐則操銀者聳其價以難民﹔聳其價以難民﹐則典妻鬻子然後已。粟勢積輕﹐則赴徵愈窘﹔赴徵愈窘﹐則民愈怨﹔民愈怨﹐則粟不足以贍而田不足以守﹔粟不足以贍而田不足以守﹐則作姦犯科然後已。是故君子毋棄民所有﹐毋苛民所無﹐毋所獲非所輸﹑所需非所出。毋棄民所有﹐則粟不賤﹔毋苛民所無﹐則銀不貴。毋所獲非所輸﹑所需非所出﹐則民不窮而賦不詘。如是者國無貧。

常則毋違民時﹐荒則毋索民租。毋違民時﹐則民勞於耕﹐毋勞於役﹔毋索民租﹐則民困於歲﹐毋困於君。民困於歲﹐則君以其仁政補之﹔毋困於君﹐則民得以其餘力自食焉。如是者國無貧。

財聚則民散﹐財散則民聚。民聚﹐則天下之財皆其財﹔民散﹐則天下之財非其財。是故府庫之藏毋私﹐山海之利毋伐。毋伐山海之利﹐則大度足以致中和﹔大度足以致中和﹐則天與人同其消息。毋私府庫之藏﹐則慈徳足以夷患難﹔慈徳足以夷患難﹐則君與民同其消息。君與民同其消息﹐則民皆信君之爲我﹔天與人同其消息﹐則人必享天之祿於弗休。如是者國無貧。

國必有費﹐費必有冗﹐冗必有積﹐積必有裁。積於歲﹐則爲定例﹔積於人﹐則爲活計。爲定例﹐則裁之貴以其體要﹔爲活計﹐則裁之貴以其次第。以次第﹐則不亂﹔以體要﹐則不倚。不亂不倚﹐則政必舉而治必成。如是者國無貧。

宮禁之用毋濫﹐官府之用毋濫﹐兵衛之用毋濫﹐邊鄙之用毋濫﹐凶荒之用毋濫﹐倉卒非常之用毋濫。毋濫﹐則用不傷財﹔用不傷財﹐則有流通﹐無耗廢﹔無耗廢﹐則塞其毒﹔塞其毒﹐則能久長。有流通﹐則得其理﹔得其理﹐則能廣大。如是者國無貧。

一器之值幾何﹐毋倍其值﹔一役之需幾何﹐毋浮其需。凡倍其值﹑浮其需﹐則一增至十﹐十增至百﹐百增至千﹐千增至萬。毋倍其值﹑浮其需﹐則萬減至千﹐千減至百﹐百減至十﹐十減至一。去所增﹐則欺僞屏﹔欺僞屏﹐則絜白著﹔絜白著﹐則官常淸。畱所減﹐則積累多﹔積累多﹐則度支給﹔度支給﹐則國勢彊。如是者國無貧。

宮闕毋崇﹐苑囿毋廣﹐飲膳毋珍﹐服飾毋艷﹐寶玉毋奇﹐圖畫毋工﹐田獵毋騁﹐祭祀毋雜。如是則財有常入﹐用無旁出。去其旁出﹐則毋淫於心﹔守其常入﹐則毋削於勢。毋淫於心﹐則動靜威儀可以服人﹔毋削於勢﹐則安危不測可以自立。如是者國無貧。

錢鑄於官﹐毋鑄於私﹔貨出於市﹐毋出於官。貨出於市則便﹐出於官則不便。掌以絜己司市之官﹐則便﹔而掌以貪猾庸穢﹑造作煩苛之官﹐則不便。取貪猾庸穢﹑造作煩苛者刀墨之﹐教敕之﹐則便﹔而天下利權所在﹐毋令讀書明義者掌之﹐而使枵中無實者更疊掌之﹐則不便。錢鑄於官則便﹐鑄於私則不便。民不敢於私鑄﹐則便﹔而敢於私銷﹐俾流通有用之錢浸假而皆熔爲笨重無用之器﹐則不便。取私鑄﹑私銷一切禁格之﹐則便﹔而官錢不能斟酌輕重﹐母子相權以衡萬物之平﹐則不便。去其不便﹐則能止姦﹔循其便﹐則能彊本。能止姦﹐則蠹蝕不入﹔能彊本﹐則丰碩不已。如是者國無貧。

毋算商車﹐毋算緡錢﹐毋稅入市﹐毋稅間架﹐毋稅農具﹐毋稅靑苗﹐毋稅谷﹐毋稅酒﹐毋稅麯﹐毋稅醋﹐毋稅書籍紙札﹐毋稅蔬果﹑竹木﹑柴薪﹐毋稅金銀﹑珠玉﹑銅鐵﹑沙礬﹐毋稅食羊乳牛﹐毋稅魚﹤多﹥﹑鴨埠﹐毋收責﹐毋率貸﹐毋系囚入縑﹐毋買奴輸估。是故稅宜減而宜薄者﹐郅治之政也﹔稅彌繁而彌厚者﹐叔季之政也。郅治之政不可忘﹐叔季之政不可襲。是故君子取民有常物﹐用物有元气。有常物﹐則民不厭於供﹔有元气﹐則物不窮於出。民不厭於供﹐則少取之而生多取焉﹔物不窮於出﹐則少用之而生多用焉。如是者國無貧。

國家惟正之供﹐俄而百姓欠之矣﹐俄而吏胥蝕之矣﹐俄而州縣侵之矣。君子罪州縣﹐毋罪吏胥﹔罪吏胥﹐毋罪百姓。百姓不得已而欠﹐此大可閔念也。爾乃吏胥剝取百姓﹐而假州縣以肆其威﹔州縣剝取百姓﹐而驅吏胥以肆其毒﹐是豈可不爲之懲艾矣乎﹖爾乃州縣飽侵正供﹐而諉其咎於吏胥之作姦﹔吏胥飽蝕正供﹐而諉其咎於百姓之逋賦﹐是豈可不爲之擊斷矣乎﹖欲懲艾而擊斷之﹐則莫如令必遂﹐罪必誅。罪必誅﹐則州縣恐﹔州縣恐﹐則知洗心﹔知洗心﹐則毋敢侵。州縣毋敢侵﹐則吏胥恐﹔吏胥恐﹐則知畏法﹔知畏法﹐則毋敢蝕。令必遂﹐則其計已侵﹑已蝕者俾補之﹐其未及侵﹑未及蝕者俾謹之。補其已侵﹑已蝕﹐非封已也﹐持天下賦入之公也﹔謹其未及侵﹑未及蝕﹐非苛物也﹐塞天下蠹入之私也。塞天下蠹入之私﹐則眾匪銷﹔眾匪銷﹐則偸盜止。持天下賦入之公﹐則眾正舉﹔眾正舉﹐則輸將實。如是者國無貧。

凡兵久駐而匱於餉﹐莫如屯田。民太繁而嗇於養﹐莫如墾田。凡屯田﹐則寓無事爲農﹑有事爲兵之意﹐是故可使兵耕﹐毋募民使耕。墾田﹐則有成熟與不成熟之別﹐是故可使熟者起科﹐毋使不熟者起科。毋募民使耕﹐則宜計兵而授之田﹔計兵而授之田﹐則懄耕耨﹔懄耕耨﹐則歲必登﹔歲必登﹐則邊無短糧﹔邊無短糧﹐則國無疲兵。毋使不熟者起科﹐則宜遷熟補荒而勸之墾﹔遷熟補荒而勸之墾﹐則芟賠累﹔芟賠累﹐則業必成﹔業必成﹐則野無曠土﹔野無曠土﹐則國無流民。如是者國無貧。

古者有貢道﹐而無漕運。今者有漕運而兼河海﹐方其載東南之粟自海達於西北﹐則海運便﹔旣而自河達於西北﹐則河運便﹐而海運罷﹐積勢之所趣也。西北之土𨿽廣﹐而不以生粟﹔東南之粟𨿽富﹐而不能毋困於民﹐積獘之所及也。積勢則不可以復返﹐積獘則猶可以爲功。爲功云何﹖曰﹕西北之土可屯﹑可墾也。可屯﹑可墾﹐則可以粟﹔可以粟﹐則可以養﹔可以養﹐則可以實西北﹔可以實西北﹐則可以寬東南之蜚挽﹔可以寬東南之蜚挽﹐則東南數百萬石之栗可以其半致之京師﹐以其半謹而藏之東南﹔以其半謹而藏之東南﹐則可以實東南。西北實﹐則心膂足﹔心膂足﹐則骨榦彊﹔骨榦彊﹐則不可以拔。東南實﹐則肢體足﹔肢體足﹐則血色腴﹔血色腴﹐則不可以槁。如是者國無貧。

東南之地水苦盈﹐西北之地水苦竭﹐由溝洫不講而蓄泄不時也﹐由官吏不謀黎烝之生聚﹐而朝廷不課官吏之愛養也。課官吏之愛養﹐則使官毋壅聽睹於堂﹐而熟於野﹔謀黎烝之生聚﹐則使民毋諉災難於歲﹐而力於人。是故君子勞其民﹐則思其濟﹔長其地﹐則思其宜。相其陰陽﹐畫其髙下﹐本其肥磽﹐料其通滯。東南毋患溝洫不廣﹐患不順水之性以殺其流﹔西北毋患溝洫不能﹐患守尺寸之地之陋﹐不肯疏通水道以滋其利。能殺其流﹐則水苦盈者有以泄﹔能滋其利﹐則水苦竭者有以蓄。水苦盈者有以泄﹐則田廬不犯風濤﹔田廬不犯風濤﹐則百姓宜其室家﹔百姓宜其室家﹐則覆幬比於坤乾﹔覆幬比於坤乾﹐則羣物無所不育。水苦竭者有以蓄﹐則豆麥不犯焦枯﹔豆麥不犯焦枯﹐則百姓長其子孫﹔百姓長其子孫﹐則慈愛比於父母﹔慈愛比於父母﹐則仁政莫之能禦。如是者國無貧。

天下最溢出者惟鹽利﹐最冗設者惟鹽吏。吏多則商累﹐商多則梟競﹐梟多則民搖。君子如欲謹正鹽策﹐則鹽吏當汰其十之八九﹐鹽吏汰其十之八九﹐則第存司錢糧﹑司竈戶者若而人。司竈戶者計場以知竈﹐計竈以知鹽﹐計鹽以鬻之商﹐毋問商之所之﹔毋問商之所之﹐則行地遫﹔行地遬﹐則賤價於以厚償﹔賤價於以厚償﹐則梟失其柄﹔梟失其柄﹐則私化爲官﹔私化爲官﹐則歲入課額盈億累萬而不可旣矣。司錢糧者計場以致商﹐計商以致課﹐計課以上之公﹐毋侵課之所入﹔毋侵課之所入﹐則律嚴己﹔律己嚴﹐則浮費於以頓革﹔浮費於以頓革﹐則官得其柄﹔官得其柄﹐則利不生蠹﹔利不生蠹﹐則天家經費左宜右有而不可窮矣。如是者國無貧。

驅有罪之官﹐入不毛之地﹐地不足以生財﹐官不足以考事。地不足以生財﹐則地不得不槁落﹔地不得不槁落﹐則官不得不拘苦。官不足以考事﹐則官不得不罷軟﹔官不得不罷軟﹐則地不得不陵夷。是故君子毋騖於廣﹐毋騖於眾。毋騖於廣﹐則不移中原之粟養沙漠無際之民﹔毋騖於眾﹐則不費巨萬之俸養閒壙不職之員。粟不移於沙漠﹐則民有餘於粟﹐粟有餘於君﹔俸不費於閒壙﹐則官有餘於俸﹐俸有餘於國。如是者國無貧。

中外之防﹐不可以毋嚴也﹔取與之節﹐不可以毋介也。是故君子毋貪荒服之利而苟取之﹐毋損中華之利而苟與之。毋苟取﹐則能直其詞以鉏不順。毋苟與﹐則能大其坊以塞無厭。塞無厭﹐則覬覦銷﹔覬覦銷﹐則名實理﹔名實理﹐則正大見。鉏不順﹐則榛梗化﹔榛梗化﹐則民物寧﹔民物寧﹐則丰亨致。如是者國無貧。

俠少言利﹐利常竭﹔老成不言利﹐利常存。計臣言利﹐利常短﹔大臣不言利﹐利常廣。是故存利莫如有識﹐廣利莫如有體。有識則無搜土脈﹑伐金銀﹐以犯天忌﹔有體則毋鬻官爵﹑削材實﹐以積人愆。毋搜土脈﹑伐金銀﹐則貧不與亂爭巘﹔毋犯天忌﹐則陰陽和而風雨時。毋鬻官爵﹑削材實﹐則賤不與貴爭塗﹔毋積人愆﹐則禮樂舉而兵刑治。陰陽和﹐風雨時﹐則百物理昌﹔禮樂舉﹐兵刑治﹐則萬民命立。萬民命立﹐則潤澤丰美﹔百物理昌﹐則發生長贏。如是者國無貧。

四海爲富﹐則毋作匹夫之計。禮義爲重﹐則毋設貨財於心。毋設貨財於心﹐則政乃新﹔毋作匹夫之計﹐則術乃大。是故君子諷《周禮》﹐則思以禮制欲﹔諷《大學》﹐則思以義爲利。以欲滅禮則肆﹐以禮制欲則敬﹔以利爲利則凶﹐以義爲利則吉。肆者肥於身以危於國也﹐敬者危於身以肥於國也﹔凶者逐於小以喪於巨也﹐吉者舉於巨以全於小也。如是者國無貧。

刺奢

浮邱子曰﹕山之不茂﹐斧斤壞之。川之不澄﹐風濤壞之。世之不古﹐奢壞之。是故奢者﹐性行之斧斤﹐俗尙之風濤也。今欲復古﹐則必去奢。今欲去奢﹐則必破其十美﹐發其九召﹐謹其七擬﹐秩其五導﹐教其四本﹐挈其一要。

十美維何﹖服美傷度﹐邪正之門﹔食美傷味﹐通滯之門﹔室美傷材﹐枯菀之門﹔器美傷神﹐敬忼之門。男美傷老﹐生死之門﹔女美傷順﹐成敗之門﹔爵美傷功﹐短長之門﹔祿美傷徳﹐純駁之門。交美傷賄﹐淸濁之門﹔族美傷焰﹐毀譽之門。

九召維何﹖貪天以飽其欲﹐時則召日星之變﹔非時以伐其性﹐時則召寒燠之愆﹔席威以抗其勢﹐時則召旱漧之厲﹔柔心以溺其情﹐時則召水潦之淫﹔昧己以封其私﹐時則召鬼神之毒﹔卽事以倍其償﹐時則召道路之謠﹔脧民以竭其膏﹐時則召疫癘之慘﹔露財以啟其爭﹐時則召寇盜之警﹔盈福以肥其奉﹐時則召滅亡之禍。

七擬維何﹖臣子之養擬朝廷﹐是爲逾等﹐逾等者僭﹔士族之養擬卿相﹐是爲陵節﹐陵節者狂﹔商賈之養擬官府﹐是爲滑心﹐滑心者賤﹔畎畝之養擬市井﹐是爲醜狀﹐醜狀者澆﹔婦寺之養擬丈夫﹐是爲恃寵﹐恃寵者妒﹔俳倡之養擬善良﹐是爲喪實﹐喪實者竊﹔貧窶之養擬富室﹐是爲傲命﹐傲命者蠢。

五導維何﹖祖宗不唱奢始﹐於以導其子孫朴如也﹔君王不唱奢始﹐於以導其臣下朴如也﹔公輔不唱奢始﹐於以導其僚屬朴如也﹔官吏不唱奢始﹐於以導其士民朴如也﹔士族不唱奢始﹐於以導其顓愚朴如也。

四本維何﹖本之忠信故知誠﹐知誠故鋤僞﹐鋤僞故毋奢。本之廉恥故知簡﹐知簡故芟冗﹐芟冗故毋奢。本之敬戒故知憂﹐知憂故節樂﹐節樂故毋奢。本之寧謐故知靜﹐知靜故馭動﹐馭動故毋奢。

一要維何﹖曰﹕其儉乎﹗其儉乎﹗十美毋萌﹐鎭以儉也﹔九召毋賊﹐塞以儉也﹔七擬毋傲﹐裁以儉也﹔五導毋怍﹐風以儉也﹔四本毋匱﹐成以儉也。《書》曰「克勤於邦﹐克儉於家。」《春秋傳》曰「儉﹐徳之共也﹔侈﹐惡之大也。」是故言乎君道﹐儉而神者帝﹐儉而理者王﹐儉而力者霸﹐儉而謀者彊﹐不儉而驕者亡。言乎臣道﹐儉而泰者聖人﹐儉而詳者賢人﹐儉而勉彊者豪傑﹐不儉而污者雜人。言乎國勢﹑民風﹐儉而惇龐者爲太古﹐儉而絜白者爲中古﹐儉不儉戰勝於上下之交者爲下古﹐廢儉爲奢﹑濡染亡極者爲不古。

辧荒

浮邱子曰﹕夫事必稽其積也﹐政必塞其罅也。不稽其積﹐而治其流﹐流莫止矣。不塞其罅﹐而治其匱﹐匱莫補矣。是故身已瘠﹐命已縣﹐然後走千百里之外而求醫﹔稼已枯﹐歲已荒﹐然後呼天而請雨露之潤﹕此必不得之數也。

君子格天以人﹐調气以理﹐植物以心﹐活萬以一。禮樂舉而刑罰淸﹐綱紀明而號令析﹐陰陽和而風雨時﹐艸木茂而鳥獸孳﹐惡有荒歲邪﹖荒氓邪﹖堯之聖也水九年﹐湯之仁也旱七年﹐此曷以也﹖其所前行素修足賴也。旣聖矣﹐可以毋水﹐可以水﹔旣仁矣﹐可以毋旱﹐可以旱。可以水﹐而民毋溺﹔可以旱﹐而民毋饑。可以溺﹐而民毋怨﹔可以饑﹐而民毋畔。可以饑而民毋畔者﹐必可以毋饑者也﹔可以溺而民毋怨者﹐必可以毋溺者也。可以旱而民毋饑者﹐必可以毋旱者也﹔可以水而民毋溺者﹐必可以毋水者也。人之言曰「捄荒無善策。」君子不道也。《周官》以荒政十有二聚萬民﹐一曰散利﹐二曰薄徵﹐三曰緩刑﹐四曰弛力﹐五曰捨禁﹐六曰去幾﹐七曰眚禮﹐八曰殺哀﹐九曰蕃樂﹐十曰多昏﹐十有一曰索鬼神﹐十有二曰除盜賊。周室已降﹐荒政屢變﹐於是乎有移民﹑移粟之策﹐有平糴之策﹐有設糜粥之策﹐有興工作以聚失業之策﹐君子以爲末矣。則嘗端居而思焉﹐周以十二荒政聚萬民﹐而君子以十二荒原治君臣上下之人。

十二荒原維何﹖一曰原陋﹐二曰原傲﹐三曰原噪﹐四目原詐﹐五曰原碎﹐六曰原苛﹐七曰原壅﹐八曰原比﹐九曰原欺﹐十曰原媠﹐十有一曰原雜﹐十有二曰原貪。原陋生獵﹐古制乃壞﹐國乃卑﹐民乃不振﹐此陋爲荒原一。原傲生肆﹐己心乃大﹐國乃橫﹐民乃不寧﹐此傲爲荒原二。原噪生囂﹐風尙乃橈﹐國乃移﹐民乃不齊﹐此噪爲荒原三。原詐生詭﹐性始乃枝﹐國乃滑﹐民乃不常﹐此詐爲荒原四。原碎生丑﹐名數乃繁﹐國乃敝﹐民乃不適﹐此碎爲荒原五。原苛生慘﹐刑用乃烈﹐國乃毒﹐民乃不毓﹐此苛爲荒原六。原壅生敝﹐門竇乃奧﹐國乃盲﹐民乃不章﹐此壅爲荒原七。原比生羣﹐羽翼乃丰﹐國乃紛﹐民乃不衷﹐此比爲荒原八。原欺生謾﹐文貌乃濫﹐國乃飾﹐民乃不入﹐此欺爲荒原九。原媠生委﹐精气乃毀﹐國乃寄﹐民乃不葆﹐此媠爲荒原十。原雜生垢﹐名分乃裂﹐國乃辱﹐民乃不向﹐此雜爲荒原十有一。原貪生媟﹐行檢乃虧﹐國乃恥﹐民乃不根﹐此貪爲荒原十有二。

於乎﹗牛山之木𨿽美﹐斧斤伐之則削。武昌之魚𨿽富﹐网罟累之則空。五穀之種𨿽丰﹐天人郁之則荒。爾乃毋罪斧斤﹐猥曰「山之木自不美也。」非第不解樹木也﹐誣木甚矣。爾乃毋罪网罟﹐猥曰「江之魚自不富也。」非第不解畜魚也﹐誣魚甚矣。爾乃弗黽俛於天人之際﹐猥曰「五穀自不丰也。」非第不能樹藝五穀也﹐誣歲甚矣。

是故木不摩﹐則火不出﹔徳不降﹐則災不生。《虞書》之言曰「徳惟善政﹐政在養民。水﹑火﹑金﹑木﹑土﹑谷﹐惟修﹔正徳﹑利用﹑厚生﹐惟和。」《大學》之言曰「是故君子先愼乎徳。有徳此有人﹐有人此有土﹐有土此有財﹐有財此有用。」是故丰於徳者丰於財﹐荒於徳者荒於谷。我觀夏﹑商而得其故矣﹕禹固邦本而天下富﹐桀好戲劇而天下枯﹔湯修人紀而天下富﹐紂求足欲而天下枯。我觀漢﹑唐而又得其故矣﹕文帝寬仁而天下富﹐武帝驕縱而天下枯﹔太宗勤儉而天下富﹐玄宗侈淫而天下枯。知徳之善敗﹐則知歲之丰耗矣﹔知歲之丰耗﹐則知民之肥瘠矣﹔知民之肥瘠﹐則知天下之安危矣。是故民惡有荒於水﹖民惡有荒於旱﹖民惡有荒於歲﹖民荒以人﹐人荒以教﹐教荒以運。太上治運荒﹐其次治教荒﹐其次治人荒﹐最後治民荒。

訓廉

浮邱子曰﹕凡與人﹑家﹑國﹑天下事者﹐蓋其恩有所授也﹐則不能毋以赤心古義酬之﹔事有所錯也﹐則不能毋以精心果力治之。赤心古義酬其恩﹐精心果力治其事﹐則不能毋割其私以從公。公與私不兩營﹐私則不得復公﹐公則不得復私﹐曷其柰何弗廉﹖

貴賤富貧﹐各自其命爲之也。貴不耀賤﹐則賤不歆貴﹔富不耀貧﹐則貧不歆富。不相耀﹐則心不生﹔不相歆﹐則計不亂。心不生﹐計不亂﹐則破﹤石爲﹥志操名節以肥其躬者亡有也。曷其柰何弗廉﹖

造物之精英﹐生人之美利﹐毋攖之使獨也。毋攖之使獨﹐則必均。均則毋丰於己﹑毋嗇於人。毋丰於己﹐是故不能以其所無爲其所有。毋嗇於人﹐是故不能以其所有爲其所無。曷其柰何弗廉﹖

人心亡厭﹐其必覷造物之精英而備取之﹐奪生人之美利而獨享之。備取之﹐則精英必竭﹔獨享之﹐則美利又所必爭。精英必竭﹐則造物怒﹔美利必爭﹐則生人怨。造物怒﹐則慘不可言﹔生人怨﹐則變不可支。曷其柰何弗廉﹖

侈心而崇賄者﹐肥其躬也﹐肥其子孫也。肥其躬﹐則躬有盡時﹔肥其子孫﹐則子孫無已時。躬有盡﹐則將焉享﹖子孫無已﹐則將焉保﹖躬不享﹐子孫不保﹐則賄貴邪﹖徳貴邪﹖徳貴於賄﹐則其澤數世而不斬﹔賄貴於徳﹐則其澤及身而斬。曷其柰何弗廉﹖

大臣者﹐小臣之所視聽也。內臣者﹐外臣之所望風旨者也。大臣廉﹐則小臣不能毋自愛﹔內臣廉﹐則外臣不能毋自謹。小臣自愛﹐外臣自謹﹐則心志淸而職事舉﹐曷其柰何弗廉﹖

大臣弗廉﹐小臣以其賄先之。賄先則譽至﹐賄後則毀至。譽至則遷擢﹐毀至則遲滯。遷擢由賄先﹐則才能者於廉恥蔑如也。遲滯由賄後﹐則徳行者於顯榮闕如也。才能者亡廉恥﹐則羣愚效其爲人。徳行者亡顯榮﹐則士气積於不振。羣愚效其爲人﹐則風俗壞﹔士气積於不振﹐則人心枝。風俗壞﹐人心枝﹐則誰氏之憂也﹖曷其柰何弗廉﹖

內臣弗廉﹐外臣以其賄通之。賄通則有喜﹐賄塞則有怒。喜則爲外臣粉飾朝評﹐𨿽有罪弗得彰焉﹔怒則爲外臣謠諑萬端﹐𨿽有功弗得彰焉。外臣思掩其罪﹐以掠其功﹐則貢其喜以柔其怒﹔內臣思固其交以厚其賄﹐則護其非以揚其功。外臣貢其喜﹐柔其怒﹐則朋友愛憎豈不重於朝廷賞罰邪﹖內臣護其罪﹐揚其功﹐則疆隅治忽豈不壅於朝廷聽睹邪﹖愛憎重於賞罰﹐則綱紀裂﹔治忽壅於聽睹﹐則元气衰。綱紀裂﹐元气衰﹐則誰氏之咎也﹖曷其柰何弗廉﹖

小臣毋自愛﹐則必貪。貪則與左右吏胥作姦。與左右吏胥作姦﹐則遇事持其短長﹔遇事持其短長﹐則小臣所獲有幾﹐而左右吏胥作姦無窮。左右吏胥作姦無窮﹐則積久必敗露。積久必敗露﹐則所獲有幾者﹐不能毋與左右吏胥坐其刑誅。曷其柰何弗廉﹖

外臣毋自謹﹐則必貪。貪則刮取百姓脂膏以從己之欲。從己之欲﹐則豢養彌甚﹔豢養彌甚﹐則嗜欲橫多﹔嗜欲橫多﹐則外臣括取無已﹐而百姓脂膏有窮﹔百姓脂膏有窮﹐則必積爲怨毒﹐形爲謗訕。怨毒﹑謗訕不已﹐則必郁爲旱漧﹑水溢﹐激爲狂飆﹑怒雷。旱漧﹑水溢﹐狂飆﹑怒雷不已﹐則饑民不能毋爲盜﹐盜不能毋爲亂。饑民爲盜﹐盜爲亂﹐則血彼於鋒刃以吐其憤已耳。曷其柰何弗廉﹖

不情之請﹐非分之財﹐必藉其所密之人授之。其所密之人見可欲﹐必不能毋動﹐動必不能毋奢﹐奢必不能盈其所密之人之願。不能盈其所密之人之願﹐則言必泄﹔言必泄﹐則眾漸聞﹔眾漸聞﹐則愚民憾﹐而士族羞。愚民憾﹐則訴之天以遬其死﹔而士族羞﹐則且筆之於書以世其丑。曷其柰何弗廉﹖

貪者嗜財﹐廉者嗜名﹐貪廉之常也。世運駁﹐人才詭﹐則貪廉不能毋變本加厲。貪廉變本加厲﹐則貪者嗜財也﹐更嗜名也﹔廉者嗜名也﹐更嗜財也。爾乃嗜財更嗜名﹐則飾之乎儉壹可風﹔爾乃嗜名更嗜財﹐則飾之乎取與有節。飾之乎儉壹可風﹐則奴僕料其僞﹐期友忘其貪﹔飾之乎取與有節﹐則朋友料其僞﹐朝廷謂其廉。朋友忘其貪﹐則出死力以捍非議﹔朝廷謂其廉﹐則借寵榮以便私計。出死力捍非議﹐爾乃成其終身之貪﹐無一朝之敗也﹔借寵榮便私計﹐爾乃成其近似之廉﹐無刻苦之累也。一貪一廉﹐互相爲根﹔乍陰乍陽﹐孰測其然﹖巧僞以叢﹐蠱惑以翩﹐物望以雜﹐國是以捐。曷其柰何弗廉﹖

幾希之界﹐夜气之存﹐貪未嘗不省﹐省未嘗不悔也﹔貪又未嘗竟省﹐省又未嘗竟悔也。爾乃狃於故﹐則曰「不可更也。」爾乃潰厥聲﹐則曰「不可湔洗也。」勿謂不可更﹐更之而故者新﹔勿謂不可湔洗﹐湔洗之而臭者馨。故者新﹐則盜跖倏化爲伯夷﹔臭者馨﹐則鮑魚倏化爲芝蘭。盜跖化爲伯夷﹐鮑魚化爲芝蘭﹐則爲善有力﹐爲惡無謂。爲善有力﹐爲惡無謂﹐則凡天下之貪者舉可悔﹐天下之悔者舉可化也。曷其柰何弗廉﹖

詩禮之宗﹐仁義之傑﹐貪未嘗不近﹐近未嘗不敬也﹔貪又未嘗竟近﹐近又未嘗竟敬也。爾乃危言篤論以激之﹐則曰「其慮事過也。」爾乃正言莊論以曉之﹐則曰「其執理腐也。」勿謂慮事過﹐失其守者身將墮﹔勿謂執理腐﹐失其正者心焉處﹖君子知身之不可墮也﹐故安之﹔知心之不可離其處也﹐故操之。安之爲泰山之重﹐墮之爲鴻毛之輕﹔操之爲毫釐之是﹐離之爲千里之謬。曷其柰何弗廉﹖

君子欲化民成俗﹐則整躬帥物﹔欲整躬帥物﹐則壹志潔行﹔欲壹志絜行﹐則讀書考理。爾乃弗讀書考理﹐則曰「壹志絜行」﹐彊攝之已矣﹔爾乃弗壹志絜行﹐則曰「整躬帥物」﹐逆施之已矣﹔爾乃弗整躬帥物﹐則曰「化民成俗」﹐虛縻之已矣。縻之者虛則不詳﹐施之者逆則不昌﹐攝之者彊則不常﹐曷其柰何弗廉﹖

君子欲去迫塞蔽虧之竇穴﹐則禁輾轉膠葛之苞苴﹔欲禁輾轉膠葛之苞苴﹐則拒消沮閉藏之請謁。爾乃弗拒請謁﹐則曰「苞苴禁矣」﹐是猶揖彊暴入室中而辧其不污也﹔爾乃弗禁苞苴﹐則曰「竇穴去矣」﹐是猶縱螻蟻穿嚙堤防﹐而反揚揚誇其障川之力也。揖彊暴入室中﹐百喙其能解乎﹖縱螻蟻穿嚙堤防﹐一綫其能存乎﹖曷其柰何弗廉﹖

民不能毋供於官也﹐官不能毋取於民也。欲取之以廉﹐則用之以舒﹔欲用之以舒﹐則需之以簡。用之舒﹐需之簡﹐則戒其宮室妻妾之艷也﹔不然﹐則節其賓客燕享之費也﹔不然﹐則刪其輿馬僕從之繁也﹔不然﹐則懲其子弟紈袴之習也﹔不然﹐則田宅駢塡而勿有之﹔不然﹐則龜貝璀璨而勿寶之﹔不然﹐則屏棄一切奇邪淫巧而勿作之。此七端者禁﹐則官不恣其所取﹔官不恣其所取﹐則民不厭其所供﹔民不厭其所供﹐則官民壹體﹔官民壹體﹐則陰陽和﹐風雨時﹔陰陽和﹐風雨時﹐則年谷順成﹐六畜蕃息﹔年谷順成﹐六畜蕃息﹐則以潤乎民﹐以慰乎君﹐而臣道畢。曷其柰何弗廉﹖

眾皆汶汶﹐我則察察。眾皆靡靡﹐我則介介。傲眾以獨﹐則疑於不情﹔疑於不情﹐則異己者反唇噬之﹔異己者反唇噬之﹐則無知者一唱而百和之。噬之﹑和之者眾﹐則必不可以動﹔動則首尾如出兩人﹐不動則孤行而有契於天神。曷其柰何弗廉﹖

誠爲廉吏﹐其不若貪吏者三﹐而勝之者一。錢帛﹑玩好﹐塡戶塞牖﹐不若也﹔名譽赫奕﹐超等拜官﹐不若也﹔巧言令色﹑伎藝畢給﹐不若也。然而貪吏得其一瞬﹐廉吏得其千年。得其一瞬﹐則身未死而心先亡﹔得其千年﹐則骨朽而名彊。此謂三不若而一勝之。曷其柰何弗廉﹖

於乎﹗《周官》以六計獘羣吏之治﹕一曰廉善﹐二曰廉能﹐三曰廉敬﹐四曰廉正﹐五曰廉法﹐六曰廉辧。而《管子》亦以四維訓於國之人﹕一曰禮﹐二曰義﹐三曰廉﹐四曰恥。是故古以廉教﹐今以廉承﹐爾乃爲聖賢之功臣也﹔上以廉試﹐下以廉持﹐爾乃不爲君父之罪人也。毋鼠守倉﹐使倉不供﹔毋虎牧牢﹐使牢不繁。爾乃造於而福﹐無毒於而世也。毋魚鱉自智其淵﹐卒中於餌﹔毋鷹鳶自增其巢﹐卒掛於弓。爾乃見於而幾﹐無焚於而身也。穿舟不可止漏﹐猛爨不可止沸﹐爾乃捐寵利而心自泰也。石破不可奪堅﹐丹磨不可奪赤﹐爾乃結性始而累自芟也。曷其柰何弗廉﹖

訓退

浮邱子曰﹕凡可進而壹於退﹐謂之枝﹔可退而不已於進﹐更謂之枝。凡進無利於世﹐謂之贅﹔弗退而並無利於身﹐更謂之贅。是故古之君子其進難﹐則其望重﹔其退易﹐則其神淸。今之君子其進易﹐則其望輕﹔其退難﹐則其神濁。是故勇於進﹐而懦於退﹐聖人之所羞﹔巧於進﹐而盲於退﹐智士之所憂。

是故螳螂之臂毋當車轍﹐蜩螗之喙毋上廟堂。亡知而騁者理常窘﹐不能而止者名自臧。彊少爲多者數仍差﹐不飾其有者態毋狂。一身之事尙枝梧﹐萬族之托力不勝。一家之計且榛梗﹐百僚之長羣所驚。凡彼足者必道大﹐亡其道焉何能爲﹖凡彼成者必徳貞﹐亡其徳焉枉自肥。非公輸而刻鳳﹐我知其不似也﹔非賁獲而舉千鈞﹐我知其不斃不止也﹔捧土以塞孟津﹐多見其不知量也﹔以僬僥而戴泰山﹐援不可能以自誑也。是故鷦鷯巢其一枝﹐毋學黃鵠之翺翔﹔鼴鼠飽其一勺﹐毋作鯨鯢之披猖。知彼知己﹐知短知長。知小知大﹐知臭知香。爝火之微不燭天﹐牛蹄之涔亡尺魴﹐稊稗之賤不粢盛﹐瓶缶之器難周防。其在《詩》曰「維鵜在梁﹐不濡其翼。彼其之子﹐不稱其服。」是故任以巨而覆壓﹐守以約而安便﹐材以繁而枯槁﹐力以簡而完全。愼勿壯其趾而速其顚﹗

是故明月善照﹐不能化狐而白其疑﹐西施善笑﹐不能化虎而霽其怒。喜於百者怒於一﹐雷霆之來焰以疾。信於前者疑於後﹐扳鱗附翼何能久﹖𨿽有康衢﹐安知不崛爲太行﹖𨿽有良辰﹐安知不厲爲寒光﹖厓削而髙﹐厥崩必疾。冰入炭室﹐有消無息。是故厚味臘毒﹐丰屋生災﹐耽耽者哭﹐鍔鍔者摧。日不恆中﹐月盈則虧。孰審其分﹐以祛其非﹖是故驕者無厭﹐恃其寵者忘其倦﹔泰者自然﹐得不歆者失不酸。來者有求﹐今之恩者後之仇。去者知止﹐善其終者善其始。是故萬木之森﹐有秋而隕﹔百虫之號﹐有冬而蟄。鹿折角﹐龜刳腸﹐善保身者豈有殃﹖鵲避風﹐鴆知雨﹐善見幾者必有處。天爲覆﹐地爲載﹐善處絜者無纖芥﹔君以人﹐臣以天﹐善歸眞者得其詮。出有功﹐處有名﹐善一徳者不渝盟﹔生全交﹐死全報﹐善千秋者永爲好。其在《詩》曰「老馬反爲駒﹐不顧其後。如食宜饇﹐如酌孔取。」是故鐘鳴漏盡﹐夜行不休﹐足以爲憂也﹔四時之序﹐成功者去﹐足以有譽也。順之以遇﹐實之以踐﹐偉之以施﹐妙之以捲﹐愼勿積其欲而生其攣﹗

是故山之大﹐羆豹不一其族﹔海之深﹐龍螭不一其居。五都之市﹐不能獨賈而三倍其利﹔千金之子﹐不能獨飽而同室饑枯。是故一富一貧生厭奪﹐一貴一賤生嫌猜﹔一誇一忌生謠諑﹐一逞一伺生擠排。劍不在匣生缺折﹐衣不在笥生塵蘊。門不塞風生簸折﹐墻不塞雨生崩隤。思之而不得生計謀﹐居之而不去生眚災。習之而不察生蟊賊﹐勝之而不畏生狼豺。是故可已則已道之中﹐可讓則讓器之公。毋爲怨府﹐毋與禍鄰。賢智而不知幾﹐與不賢智﹑汩流俗將毋同﹖涕泣而不去位﹐與不涕泣﹑貪醉飽將毋同﹖家多系累而身亦萎﹐與攘竊吞天將毋同﹖號爲推讓而實不至﹐與殘忍毒物將毋同﹖其在《詩》曰「民之無良﹐相怨一方。受爵不讓﹐至於已斯亡。」是故撤蜘蛛之网﹐則飛虫不入﹔浴鳳皇之池﹐則羣鳥尙羊。國無其人我奚托﹖國有其人我所將。主弗問焉薦曰某﹐矧其問焉心乃降。肥而能均﹐愛而能臧。勤而能款﹐厚而能章。愼勿處其據而格其旁﹗

是故五鼎之食何爲厭﹖薇蕨之味何爲甘﹖楩楠之呈﹐何爲見斫﹖芝蘭之逸﹐何爲無患﹖不耳治忽者涕不流﹐不關愛憎者發不斑。不爲世驅者魂不棘﹐不護己私者影不單。工游泳﹐則笑网罟。升寥闊﹐則謝籠樊。逞彊梁﹐則虞抵敵﹔上崎嶇﹐則墮險艱。是故苦莫苦於多端﹐樂莫樂於寡營﹐危莫危於秉鈞﹐安莫安於退耕。珍莫珍於骸骨﹐賤莫賤於簪纓﹐仁莫仁於歲月﹐慘莫慘於風霜。是故崇貨賄者死於利﹐釣聲名者死於名﹐少而不厚死於察﹐老而不靜死於傾。是故死於傾者生於謹﹐死於察者生於拙﹐死於名者生於藏﹐死於利者生於絜。是故絜於萬鐘者丰於內﹐藏於一世者顯於後﹐拙於機阱者智於福﹐謹於管鑰者健於守。是故悖道體者必恬愉﹐練物情者必澹泊﹐亡畱念者必和平﹐有餘地者必寬博。其在《詩》曰「考槃在澗﹐碩人之寬。獨寐寤言﹐永矢弗諼。」是故浮雲斂﹐則明月舒其素光﹔圭組捐﹐則山水生其軒昂。左居農圃﹐右居樵漁﹐善自得者極所如﹔膏粱爲薄﹐仁義爲厚﹐善爲養者靡不有。愼弗捨其樂而離其咎﹗

是故勿壯其趾而速其顚者﹐揣己分者也。勿積其欲而生其攣者﹐惜主恩者也。勿處其據而格其旁者﹐辟賢路者也。勿捨其樂而離其咎者﹐養天年者也。鶴與鶩同巢乎﹖孰與魯連卻千金而蹈東海乎﹖兔死而狗毋烹乎﹖孰與範蠡遊五湖﹑張良從赤松乎﹖膏雨而私一物乎﹖孰與請老而薦其仇﹐捐侯印以予故交乎﹖鑿石出火能幾時乎﹖孰與東園﹑綺季深谷逶迆以娛其老乎﹖能天乎﹖能物外乎﹖能進退綽綽乎﹖能眾方醉而我已醒乎﹖能勿今之溺而古之揆乎﹖於乎﹗能醉而不能醒﹐此徳性所以浮也﹔能今而不能古﹐此風俗所以偸也。

浮邱子卷十一

訓厚上

浮邱子曰﹕凡將化俗﹐廓其徳行。徳流爲恩﹐恩流爲俗。毋削性始﹐毋減禮數﹐毋厭短景﹐毋摭細故。削性始﹐則親戚怨﹔減禮數﹐則師保羞﹔厭短景﹐則耇長咈﹔摭細故﹐則勛勞匱。孔子曰「君子篤於親﹐則民興於仁。故舊不遺﹐則民不偸。」

是故多罰之國﹐不足威也。屢中之智﹐不足神也。水太淸﹐則無魚﹔人至察﹐則無徒。好疑人者﹐暗於大較﹔好責人者﹐短於自治。以功爲明﹐勝負相徵。以計爲奇﹐然否乃移。厓峭者崩﹐川險者濁。歲寒多霜﹐物所畏也。不根之心﹐眾所詭也。《詩》曰「民之多辟﹐無自立辟。」是故上獵之﹐則下踵之﹔上虧之﹐則下甚之。近山多燥﹐近澤多淫。泉隘生枯﹐棟弱生傾。徳涼生異﹐俗急生紛。煽彼澆態﹐斫玆醇風。

是故左與右爭利﹐大與小爭名。利不必丘山﹐好者變爲仇﹔名不必旂常﹐聚訟無時休。維彼流心﹐故成艷﹔維彼忮心﹐故成斗﹔維彼賊心﹐故成捷﹔維彼婦心﹐故成伺。勢所集﹐則羣往矣﹔勢所竭﹐則羣去矣。《詩》曰「彼何人斯﹖其心孔艱。」又曰「彼何人斯﹖其爲飄風。」夫伏孔艱之心於內﹐則作飄風之狀於外﹐如響斯應﹐其必然矣。

是故反側之言﹐以爲中也﹔狂躁之態﹐以爲能也﹔專樹門竇﹐以爲不迂闊也﹔妄生羽毛﹐以爲不駑頓也。美新附﹐污故交﹐以爲不阿所好也﹔欺死友﹐背生盟﹐以爲各行其是也。肺腸之雜﹐始於朋儕﹐曁於君父﹔名義之賤﹐始於薦紳﹐曁於市井。行檢之差﹐始於濡染﹐曁於蕩蔑﹔風俗之降﹐始於澆薄﹐曁於衰頹。我聞墻薄則亟壞﹐繒薄則亟裂﹐器薄則亟毀﹐酒薄則亟酸。是故古今之代﹐得喪之林﹐厚而亡者百無一﹐薄而存者十無一。天𨿽髙﹐羣飛刺之﹔國𨿽固﹐羣囂破之。螽斯折羽﹐蜂蠆來攖﹔騶牙去矣﹐豺虎橫行。於乎﹗置薪於火﹐誰之咎也﹖揚湯止沸﹐計無得也。忠信不樹﹐毋藥民狂﹔廉恥不飭﹐毋遏民貪﹔官府不輯﹐毋禁民嘩﹔朝廷不先﹐毋伐民愆。

我聞救寒莫如重裘﹐療暑莫如親冰﹐止謗莫如修身。有本之令﹐言以意傳﹔不情之呼﹐聞者憎焉。根實撥﹐則枝葉害﹔心腹病﹐則肢體槁﹔忠厚衰﹐則宗祏危﹔姦滑興﹐則盜賊繁。《詩》曰「爾之遠矣﹐民胥然矣。爾之教矣﹐民胥效矣。」是故君子身爲天下範﹐心爲天下胎﹐愼勿慘其中而裂其外﹐嗇於往而梗於來﹗

訓厚下

浮邱子曰﹕君子宅心﹐惇懞無間。鏟之不削﹐橈之不亂。是故致敬愛於父兄﹐致和順於妻孥﹐致鈞調子宗族﹐致說美於比閭。寧塞其末﹐毋忘其初﹔寧循其有﹐毋造其無。慘至毋戚﹐毀來毋校﹔在斗毋爭﹐處囂毋噪。子思曰「誠則形﹐形則著﹐著則明。」是故琴有響而必傳﹐鏡有光而自照。戶庭履其仁﹐則庠序施其教﹔鄕黨慕其義﹐則僚友熙其號。

是故君子肫肫綏綏﹐周旋等夷﹐毋施不忍﹐毋犯不敢﹐毋形不能﹐毋伐不堪。施不忍﹐傷人以自傷也。犯不敢﹐侮人以自侮也。形不能﹐窘人以自窘也。伐不堪﹐攻人以自攻也。毋攻人者﹐天理昌﹔毋僒人者﹐羣所將﹔毋侮人者﹐禮有常﹔毋傷人者﹐其味長。毋口然而心非之﹐气類之所以通也﹔毋朝愛而暮惡之﹐徳性之所以定也。毋以罪廢其功﹐羣策羣力之所以成也﹔毋以迹誣其心﹐疑忠﹑疑孝之所以章也。

《春秋傳》曰「爲尊者諱恥﹐爲賢者諱過﹐爲親者諱疾。」是故辧冤白謗﹐信於皎日﹔捍災救患﹐捷於雕弓﹔久要之諾﹐重於泰山﹔無已之愛﹐溫於春風。是故君子爲沼﹐眾爲魚﹔君子爲木﹐眾爲鳥。魚不沼不遊﹐鳥不木不棲﹔廟堂不邃﹐則鼎彜不納﹔君子不厚﹐則民物不歸。君子﹐頭目也﹔民物﹐手足也。惡有頭目而不關涉手足之理乎哉﹖

孟子曰「親親而仁民﹐仁民而愛物。」是故君子與民同樂﹐與民同憂﹔與物同春﹐與物同秋。一情弗達﹐君子於焉徙倚﹔一理弗平﹐君子於焉咿嚘﹔一利弗創﹐君子於焉疑其寤寐﹔一害弗驅﹐君子於焉痛其瘡疣。儇佻之狀﹐毋作於上﹔噍呵之聲﹐毋加於下﹔衷曲之私﹐毋遂其非﹔意見之偏﹐毋執其可﹔疑詔詭使﹐毋出於偶﹔厭文搔法﹐毋求於盡﹔媚世欺天﹐毋術是騰﹔血人肥己﹐毋心是逞。是故君子天事貴其中﹐人事貴其和﹐溫恭辭讓貴其實﹐慈祥豈弟貴其多。《詩》曰「豈弟君子﹐民之父母。」又曰「君子有穀﹐詒孫子。」於乎﹗不能爲民父母﹐則不能詒孫子﹔不能詒孫子﹐則性行之恥。

是故天執其樞﹐雨露多於雷霆﹔地產其寶﹐金石堅於艸木。雨露多﹐謂之不吝﹔金石堅﹐謂之不變。不吝﹐不變﹐然後謂之法天地﹔法天地﹐然後謂之厚。

原教上

浮邱子曰「三代而上其教一﹐周秦以降其教三﹐曁乎今也其教五。所謂其教一﹐儒教是已。所謂其教三﹐儒教而外﹐贅以道教﹑釋教是已。所謂其教五﹐三教而外﹐贅以天主教﹑回回教是已。

且夫儒教肇自孔子﹐儒之脈豈其肇自孔子邪﹖古之聖人賢人皆儒﹐古之儒皆聞道﹐古之道皆有以傳。原其次第﹐則堯傳舜﹐舜傳禹﹐禹傳湯﹐湯傳文﹑武﹑周公﹐文﹑武﹑周公傳孔子﹐孔子傳顏子﹑曾子﹐曾子傳子思﹐子思傳孟軻。其出處髙下不同﹐其爲儒則一而已。原其宗旨﹐則堯﹑舜﹑禹﹑湯之中﹐孔子﹑顏子之仁﹐曾子之忠恕﹐子思之中之誠﹐孟軻之仁﹑義﹐其所從言者不同﹐其道則一而已。今之爲儒者乃別焉﹐其黭淺邪﹖則曰﹕非以求道也﹐爲文莫也﹔非以樹文也﹐爲梯榮也。其稍稍標異邪﹖則曰﹕非以求道也﹐爲記問也﹔非先博後約也﹐爲鬥勝也。文莫害性﹐梯榮害志﹐記問害理﹐鬥勝害气。是故名爲儒﹐而實不知儒之次第﹐而實不知儒之宗旨﹐而實不知儒之枝蔓﹐而實不知儒之蟊賊﹐而實不知儒之上下古近﹑流通一气之處﹐而實不知儒之出入離合﹑毫釐千里之差﹐而實不知儒之全體大用﹑變應寬裕之妙﹐而實不知儒之茂實英聲﹑方皇周浹之神﹐而實不知儒之所以作﹑所以成﹐而實不知儒之所以始﹑所以卒。於乎﹗不知儒而爲儒﹐與不知儒而不儒﹐厥罪鈞也。是則今之爲儒也矣。

且夫老子談道以來﹐所漸劘非一人一家之故矣。大底爲賢君﹑相者﹐祖其「淸靜」「慈儉」之言﹔爲方士者﹐祖其「谷神不死」之言﹔爲陰謀﹑爲刑名者﹐祖其「欲翕固張﹑欲奪固與」之言﹔爲放達﹑爲淸談者﹐祖其「禮爲亂首」﹑「忠信以薄」之言。今之爲老子者乃別焉﹐以正直爲不靜﹐以優柔爲多福﹐以孤立爲不廣﹐以援系爲可安﹐是則祖其「塞兌﹑閉門」﹑「和光﹑同塵」之言而已﹐以處彊爲不利﹐以畏葸爲自全﹔以區別爲不祥﹐以雜襲爲能大。是則祖其「知雄守雌﹐知白守黑」之言而已。是則爲今之老子也矣。

且夫釋氏之教曰空﹑曰悟。空則病其廢也﹐然非超世作達者﹐惡乎空﹖悟則病其速也﹐然非冥心生慧者﹐惡乎悟﹖於理爲不粹﹐爲不符﹐於力則可以爲難矣。今之爲釋氏者乃別焉﹐貴而有力者造塔建寺﹐曰「吾以致福也」﹔賤而無狀者刺臂寫經﹐曰「吾以抵咎也」﹔黠而有辧者髙座說法﹐曰「吾以呼眾也」﹔愚而無理者蔑絕天倫﹐曰「吾以拔俗也。」叩其所謂空與悟者﹐並不知也。是則今之爲釋氏也矣。

且夫天主之號入中國﹐惟有歷年。回回入中國﹐亦惟有歷年。其爲教也﹐不能如二氏之尊。而天主初入中國﹐中國之賢智不能撲滅之﹐於是其人大桀小狡﹐其書日新月盛。而山溪海嶠﹑僻壤窮鄕之愚氓﹐少而習焉﹐長而安焉。其稍稍擅智慧﹐能窺伺事會之姦民﹐少而習焉﹐長而橫焉。夫旣愚﹐則不復醒﹔旣姦﹐則不復良﹔旣安﹐則不復悔﹔旣橫﹐則不復馴。於是浸淫積漸﹐而至於操左道﹑懷不軌者﹐不知其幾億萬焉。回回初入中國﹐中國之君長不能轉徙之。於是其種類逼處此土﹐窟宅乎西北之奧﹐而蔓延乎東南之廣。其爲教自主故常﹐而敢於姦邪鷙戾﹐以膠葛乎斯世斯民之日用飲食﹐而橈滑乎中國之風土人物。夫窟宅不拔﹐則根實牢﹔蔓延不已﹐則气勢大﹔膠葛不斷﹐則人心枝﹔橈滑不止﹐則風俗壞。於是能燭照數計而談天下治亂者﹐不勝其隱然之憂也。是則今之爲天主﹑爲回回也矣。

孔子曰「攻乎異端﹐斯害也已。」是故天下之大﹐儒一而已﹐而道慁其中﹐釋慁其中﹐天主慁其中﹐回回慁其中﹐此儒之勢所以常孤也。且攻乎儒者﹐浮慕而已﹔而攻乎四教﹐則深信而不惑﹐爭前而恐卻﹐此儒之勢所以更孤也。天下之民而桀然爲儒之徒者﹐百無過二三而已。而道據其半﹐釋據其半﹐天主據其半﹐回回據其半﹐此民之气所以常不淸也。且非第四教而已﹐而一切無名之教﹐又駢旁而別出﹐詰屈而橫行﹐此民之气所以更不淸也。

且夫濁其源﹐而望流之絜﹔枉其木﹐而欲景之直﹐不可得也。今不崇儒﹐則四教之幟不奪﹔不奪四教﹐則一切無名之教之焰不息。是故導民之气莫如正﹐振儒之勢莫如勝。儒不自勝﹐惟後王君公實扶掖之﹔民不自正﹐惟縉紳先生實模楷之。後王君公扶掖之﹐儒乃有柄﹐柄乃利﹐利乃化﹐化乃大。縉紳先生模楷之﹐民乃有覺﹐覺乃愼﹐愼乃固﹐固乃久。其在《棫朴》之詩曰「倬彼云漢﹐爲章於天。周王壽考﹐遐不作人。」能扶掖也夫﹗《泮水》之詩曰「翩彼飛鴞﹐集於泮林。食我桑葚﹐懷我好音。」能模楷也夫﹗

且夫後王君公而不扶掖天下之儒﹐則秦政坑儒之餘焰而已﹐劉邦罵儒之故態而已。坑儒﹐而天下之儒未嘗死﹔罵儒﹐而天下之儒未嘗賤。是後王君公猶不足爲儒之司命也。且夫縉紳先生而不模楷天下之民﹐則其焰烈於坑儒﹐其態醜於罵儒。是何也﹖天下之民無模楷﹐則無制防﹔無制防﹐則無操履﹔無操履﹐則無性行﹔無性行﹐則無血脈。必有朝聞儒而說﹐夕聞道﹑釋﹐聞天主﹐聞回回而思之者﹔必有外冒儒而似﹐內傳道﹑釋﹐傳天主﹐傳回回而親之者﹔必有僈儒而佞道﹑釋﹐佞天主﹐佞回回﹐迷不知其非禮者﹐必有畔儒而宗道﹑釋﹐宗天主﹐宗回回﹐恬不怪其非道者。此豈僅如坑與罵之比乎﹖曾謂縉紳先生而可苟焉以爲之乎﹖其在《巧言》之詩曰「君子如怒﹐亂庶遄沮。君子如祉﹐亂庶遄已。」言不苟焉以爲之者﹐能障橫流而拔亂本也。是故漢武帝好神仙﹐則谷永不以爲然﹔唐憲宗迎佛骨﹐則韓愈不以爲然。循乎永﹑愈之言﹐鈞不離乎儒者之意。𨿽然﹐永辟神仙而已﹐愈辟佛骨而已。

今有撢討堯﹑舜﹑武﹑周之脈﹐佩服孔﹑曾﹑思﹑孟之言﹐以道徳中和爲必可致﹐以禮樂文章爲必可興﹐以日用飲食爲必可安﹐以天地神化爲必可同﹔然而中處五教並行之世﹐繼又贅以一切無名之教﹐其來莫知其根﹐其去莫知其蹤﹐其睚訾者吾之道﹐其穢孽者吾之人﹐譬彼驅嬰兒以入虎狼之羣﹐操白璧以告穿窬之盜﹐而不爲所攫拏者﹐幾希矣。其在《綿》之詩曰「肆不殄厥慍﹐亦不隕厥問。」夫不隕厥問﹐乃其所以能殄厥慍也。

是故君子孑乎其立也﹐確乎其不可拔也﹐息乎其深根寧極也﹐了乎其是也﹐綴乎其止於所也﹐愧乎其有以自得也。無後王君公爲之气勢﹐無縉紳先生爲之號召﹐無蚍蜉﹑蟻子爲之攀援﹐無鰈蟨﹑鶼鶼爲之朋比﹐然而亟欲取儒而不實乎儒者﹐繩尺之﹐雕琢之﹔又取祖老子而成鄕願者﹐藥石之﹔又取皈依釋氏﹑妄希福利者﹐唾斥之﹔又取崇奉天主﹑叛亂乃衷者﹐桎梏之﹑刀鋸之﹔又取飲食耆好漸染回風者﹐洗濯之﹔又取一切無名之教奔騰結引﹑麋沸蟻動者﹐理解之﹐懲艾之﹔——豈不敵愈多而力愈單﹐任愈艱而气愈猛耶﹖且夫敵多而瑟縮者﹐是謂餒﹔任艱而不自振厲者﹐是謂偸﹔以一敵萬而戰勝於異同離合之界者﹐是謂毅﹔以身任道﹐捨我其誰﹔毋敢棄﹑毋敢褻者﹐是謂敬。孟子曰「昔者禹抑洪水而天下平﹐周公兼夷狄﹑驅猛獸而百姓寧﹐孔子成《春秋》而亂臣賊子懼。……我亦欲正人心﹐息邪說﹐詎詖行﹐放淫辭﹐以承三聖者。」則嘗端居而思焉﹕此三聖一賢之心﹐何心也﹖處今之世﹐心古之心﹔用古之心﹐世今之世﹐其有志而未之逮也耶﹖其不得已而不已也耶﹖

原教下

浮邱子曰﹕天下之故出於人材﹐天下之人材出於教﹐天下之教出於學﹐天下之學出於師。

春秋衰﹐而仲尼作﹐與其徒敍六藝之文﹑闡百王之道。於是春秋無人材而仲尼之門有人材。七國橫﹐而子輿作﹐與其徒悙孝弟﹑明仁義﹐庳管晏﹑斥儀秦﹐於是七國無人材而子輿之門有人材。《禮》曰「善歌者使人繼其聲﹐善教者使人繼其志。」是故考師之體﹐醇乎其醇者﹐以仲尼﹑子輿爲斷﹔考師之用﹐有功於人材﹐有功於天下者﹐以仲尼模範春秋﹑子輿模範七國爲斷。考仲尼﹑子輿所以模築春秋﹑七國者﹐以雜霸遊說之非﹑內聖外王之是爲斷。

且夫內聖外王﹐此古今大脈落也﹐此聖賢大綱領也﹐此天地大輔相也﹐此民物大倚杖也。然而寥寥千古﹐獨一仲尼﹑子輿能知之而能言之﹐𨿽不自其身行之﹐而固能行之。是故子貢師仲尼﹐則曰「夫子之得邦家者﹐所謂立之斯立﹐道之斯行﹐綏之斯來﹐動之斯和。其生也榮﹐其死也哀﹐如之何其可及也﹖」公孫丑師子輿﹐則子輿告之曰「以齊王﹐猶反手也。」夫其師弟所鋪陳者皆內聖外王之典則﹐所許與者皆內聖外王之明效大驗﹐故凡天下畔內聖外王者﹐無所騁焉﹔——豈惟無所騁﹖又去其故而就其新焉。——凡天下疑內聖外王者﹐有所考焉。——豈惟有所考﹖又終身謹懍而勿忘焉。

《詩》曰「髙山仰止﹐景行行止。」其惟仲尼﹑子輿克當此而無憾者乎﹗其他則吾所不敢請也。是何也﹖由仲尼而上﹐則大顚﹑綠圖﹑赤松子﹑尹濤﹑西王國﹑貸子相之徒爲帝王之師﹐而其事荒忽而不傳﹐惡知其內聖邪﹑外王邪﹖由子輿而下﹐則荀卿﹑董仲舒﹑揚雄﹑王通﹑韓愈之徒爲當時之師﹐而其旨枝離而不中﹐惡知其果於內聖邪﹑外王邪﹖其又有不荀﹑董﹑揚﹑王﹑韓若者﹐則自漢已降﹐師儒大都出於訓故﹐於是抱殘守闕﹑沿訛襲繆﹐惡知內聖外王是何義類邪﹖自隋﹑唐已降﹐師儒大都出於詞章﹐於是誇多鬥奇﹑爭妍負寵﹐惡知內聖外王是何名稱邪﹖其又有欲掩跨荀﹑董﹑揚﹑王﹑韓﹐進而復於仲尼﹑子輿之意者﹐則自宋已降﹐師儒大都出於語錄﹐於是濂﹑洛﹑關﹑閩辟其端﹔而蒙古﹑朱明之代﹐凡有志者喁喁然而竟其委。夫辟其端者﹐其道學之功良偉也。而惜乎竟其委者﹐其語錄之習太甚也﹐匪不粗知內聖外王之義類﹑之名稱﹐而不實於底裏﹑不詳於節次者踵相接也。

到於今更左矣。考其師儒﹐大都出於四對八比。考其四對八比﹐大都出於剽竊﹑摹擬。於是童而習之﹐長而毋事其他焉。蠢者悴心力而爲之﹐智者易爲而滿其量焉。羣徒而風气之﹐各挾短具充長駕焉。艸茅而逸居之﹐揚於王庭﹐而毋有其有焉。是何也﹖上以四對八比取天下之人﹐旣而以古之忠勛望天下之人之心﹐則且責剽竊﹑摹擬者爲獻可替否之公輔﹐則且責剽竊﹑摹擬者爲修內攘外之封疆﹐則且責剽竊﹑摹擬者爲左右後先之有司﹑百執事﹐則何體﹑何用﹑何本﹑何末之有焉﹖下以四對八比供上之求﹐旣而梯榮顯﹑工艷奪﹐則且移其剽竊﹑摹擬於官爵﹑利祿﹑權勢﹑气炎﹐則且移其剽竊﹑摹擬於簿書﹑期會﹑聲音﹑笑貌﹐則且移其剽竊﹑摹擬於金玉錦繡﹑飲食耆好﹑田園﹑第宅﹑輿馬﹑婢妾﹐則何性﹑何情﹑何膽﹑何肝之有焉﹖悲夫﹗體用本末﹐旣以舛馳﹐性情膽肝﹐又以叵測之人也。方其文恬武熙﹐雍容妥貼﹐國有令譽﹐家有厚藏﹐是則四對八比之庸福而已矣﹔逮乎天怒人怨﹐糜爛焦灼﹐國有歸咎﹐家有交謫﹐是則剽竊﹑摹擬之敗局而已矣。悲夫﹗享庸福而有餘﹐支敗局而不足者﹐試提其耳﹐而告以內聖外王之義類﹑之名稱﹑之底裏﹑之節次﹐則豈不惶遽而大惑也邪﹖

悲夫﹗爲君而不徹於內聖外王之學﹐堯﹑舜﹑禹﹑湯不取也﹔爲臣而不徹於內聖外王之學﹐稷﹑契﹑周﹑邵不取也﹔爲師儒而不徹於內聖外王之學﹐仲尼﹑子輿不取也。登山不於岱﹐觀水不於海﹐則不特。療饑不以菽粟﹐禦寒不以布帛﹐則不恆。不特﹑不恆﹐不可以該。是故特之甚﹑恆之甚﹑該之甚﹐則莫如心仲尼﹑子輿之心﹐學內聖外王之學。《詩》曰「日就月將﹐學有緝熙於光明。」如之何其惶遽大惑也﹖

悲夫﹗言內聖外王則惶遽大惑也者﹐是不得爲師儒也矣﹔不得爲師儒也者﹐是不得爲天下之人材也矣﹔不得爲天下之人材也者﹐是不得爲元後﹑元老之藻鑑也矣﹔不得爲元後﹑元老之藻鑑也者﹐是不得爲子孫﹑黎民之福也矣﹔不得爲子孫﹑黎民之福也者﹐是不得不來水潦﹑旱漧﹑兵戈﹑疾疫之慘也矣﹔不得不來水潦﹑旱漧﹑兵戈﹑疾疫之慘也者﹐是不得不爲天地﹑山川﹑上下神祗之罪人也矣。

悲夫﹗師儒而罪人之﹐揆其致此之由﹐則又豈惟內聖外王是惑云爾﹖抑自大道榛塞﹐而浸淫積漸以至於今日。師不出於學﹐而出於位﹔不出於教﹐而出於恩﹔不出於宿昔﹐而出於邂逅﹔不出於絜白﹐而出於賄賂﹔不出於心悅誠服﹐而出於號召﹔不出於擔簦負笈以從﹐而出於輾轉攀傅﹔不出於析疑辧難﹐而出於阿其所好﹔不出於老成耆艾﹐而出於年少而據要津之人。《詩》曰「乃如之人兮﹐逝不古處。」夫不古處者﹐而侈然號爲師﹐則豈非師其所師﹐而非吾之所謂師乎哉﹖是何也﹖方巾闊步﹐而不見性﹐是謂邊幅之師﹔柔聲軟態﹐而不中度﹐是謂描畫之師﹔亂修曲出﹐而不由禮﹐是謂昏夜之師﹔縱情濫與﹐而不底實﹐是謂道塗之師﹔天人出入離合不嚴﹐是謂蟊賊之師﹔古今成敗利鈍不熟﹐是謂聾瞶之師﹔心無理體﹐主持文教﹐是謂枵中之師﹔肩無擔荷﹐弁冕官僚﹐是謂汗顏之師。

且夫異人而同情﹐一唱而百和﹐凡今風尙皆然﹐而師弟其最也。師以傳弟﹐弟復爲師﹐譬如鳥生雛﹐雛復生鳥﹔樹根生子﹐子復生根。展轉相生﹐眷屬不絕﹔展轉相效﹐風气不絕。於是天下無不邊幅﹑描畫﹑昏夜﹑道塗﹑蟊賊﹑聾瞶﹑枵中﹑汗顏之師。《禮》曰「君子恥服其服而無其容﹐恥有其容而無其辭。」是故侈然號爲師者﹐不亦可恥之甚矣乎﹖

且夫可恥之甚者﹐則必有可憂之甚者﹔可憂之甚者﹐則必有無可如何之甚者。奚以明其然也﹖天下之師非其師﹐則必有艸茅下士志气浮動﹐聞道徳則疑其僞﹐趨功利則樂其便之憂﹔則必有後生小子無所考徳問業﹐而自智其愚﹑自文其陋之憂﹔則必有少年新進矜材馳辧﹐喪心詭行﹐亟圖跨越﹐以駭羣從之憂﹔則必有五羣六友祖其私見以扇無知﹐鼓其虛焰以喝當時之憂﹔則必有禮義廉恥衰於諂諛之憂﹐則必有忠信孝悌第工文飾以賣名聲之憂﹔則必有朝濡暮染﹐中材而落下流之憂﹔則必有樹耳目以知雜事﹐樹爪牙以償宿怨﹐樹腹心以成拙舉之憂﹔則必有蠹士習以及官常﹑蠹官常以及民風﹑蠹民風以及國脈之憂。

是故師儒之際﹐天下淸濁治亂必由之。且夫淸濁治亂則又有等衰焉。漢之天下壞於甘陵﹐明之天下壞於東林。凡有師儒﹐則有朋黨﹔有朋黨﹐則有淸議﹔有淸議﹐則有時望﹔有時望﹐則有當路之忌﹔有當路之忌﹐則有擠墜破壞。此甘陵﹐東林所以爲天下毒也。今也無儒實﹐而有師門﹑恩門﹔無朋黨﹐而有鬼蜮﹔無淸議﹐而有和同﹔無時望﹐而有柄藉﹔無當路之忌﹐而有攀龍鱗﹑附鳳翼之樂﹔無擠墜破壞﹐而有消沮閉藏﹑粉飾蠹蝕之巧。此又出於甘陵﹑東林之下﹐可爲流涕太息而不能已者矣。

《詩》曰「人之云亡﹐邦國殄瘁。」且夫人亡而能存之﹐此師儒之事也。人存然後有國﹐師存然後有人﹐道存然後有師﹐性存然後有道。是故君子不可以不知道﹐不可以不盡性。子思曰「天命之謂性﹐率性之謂道﹐修道之謂教。」又曰「惟天下至誠爲能盡其性。能盡其性﹐則能盡人之性﹔能盡人之性﹐則能盡物之性﹔能盡物之性﹐則可以贊天地之化育﹔可以贊天地之化育﹐則可以與天地參矣。」此知道之謂也﹐此盡性之謂也。

且夫不盡性而語道﹐猶不琢玉而欲成器也。不知道而好爲人師﹐猶夜行而不以燭也。是故君子以天地人物爲己職﹐以《詩》《書》《禮》《樂》《易》《春秋》爲己脈﹐以末流之運爲己憂﹐以扶世翼教﹑磨礱變化爲己樂。毋吝其有﹐俾可與爲善者同之﹔毋已其辧﹐俾議吾道﹑橈吾徒者憚之﹔毋倡其疑﹐俾有證乎古﹑有得乎心者先之﹔毋小其成﹐俾天下國家無所往而不得其當者廣之。

是故君子毅而遂﹑藹而深﹑智而察﹑信而諶﹐滲漉若時雨﹐鏗鍧若雷電﹐懄學不知老﹐誨人不知倦。有單詞片語以誨之﹐有比物連類以誨之﹐有深思密理以誨之﹐有正義直指以誨之﹐有快心披寫以誨之﹐有苦心郁勃以誨之﹐有順意敷陳以誨之﹐有逆意鉤摘以誨之﹐有舉其體段以誨之﹐有循其次第以誨之﹐有搜其原起以誨之﹐有料其究竟以誨之﹐有啟其關楗以誨之﹐有塞其榛梗以誨之﹐有束其繩墨以誨之﹐有化其畛域以誨之﹐有嘉其懃懇以誨之﹐有俟其憤悱以誨之﹐有導其精進以誨之﹐有滌其污染以誨之。此二十誨者﹐匪直標聲气以實門墻云爾﹐乃所願則鑄人材於師儒之力也﹔則親戚君臣上下𨿽亂﹐而門墻之內自治也﹔則且出其所造之智﹑仁﹑勇﹑藝﹐理天下國家於弟靡波流之會﹐而補天地人物之缺陷於帖耳寒心之秋也。是何也﹖所造之智﹐則討古今﹑通天人之智也﹔所造之仁﹐則庇民物﹑等覆載之仁也﹐所造之勇﹐則夷患難﹑振侮辱之勇也﹔所造之藝﹐則正制度﹑詳品節之藝也。

《詩》曰「肆成人有徳﹐小子有造。古之人無斁﹐譽髦斯士。」是故我能無斁﹐然後士皆有造﹐可以門墻內之好智﹑好仁﹑好勇﹑好藝者﹐振斯代﹑斯人之不智﹑不仁﹑不勇﹑不藝者﹐而生其新﹔可以門墻內之必智﹑必仁﹑必勇﹑必藝者﹐操斯代﹑斯人之或智﹑或仁﹑或勇﹑或藝者﹐而致其定﹔可以門墻內之大智﹑大仁﹑大勇﹑大藝者﹐進斯代﹑斯人之小智﹑小仁﹑小勇﹑小藝者﹐而廣其益﹔可以門墻內之純智﹑純仁﹑純勇﹑純藝者﹐廢斯代﹑斯人之雜智﹑雜仁﹑雜勇﹑雜藝者﹐而塞其害。

《詩》曰「彼都人士﹐狐裘黃黃。其容不攺﹐出言有章。行歸於周﹐萬民所望。」是故師聖﹐然後弟賢﹔師聖弟賢﹐然後人材有所出﹔人材有所出﹐然後禮﹑樂﹑兵﹑刑有所措﹔禮﹑樂﹑兵﹑刑有所措﹐然後遠至邇安﹔遠至邇安﹐然後大君忻芳歡薌﹔大君忻芳歡薌﹐然後壽命固﹐福祿長﹔壽命固﹐福祿長﹐然後能紀功乎當時﹐流譽乎無窮﹔能紀功乎當時﹐流譽乎無窮﹐然後俾有天下國家者盡美盡善﹔俾有天下國家者盡美盡善﹐然後毫髮亡憾於內聖外王之學。

《書》曰「若金﹐用汝作礪﹐若濟巨川﹐用汝作舟楫﹔若歲大旱﹐用汝作霖雨。」此髙宗所以命傅說也。而考說之所以進戒於王者﹐曰道﹐曰徳﹐曰敩﹐曰學。夫道﹑徳﹑敩﹑學﹐乃礪﹑楫﹑霖雨之資﹐是則君子之本志矣乎﹖是則師儒之能事矣乎﹖

辧莠上

浮邱子曰﹕凡天下有內外莠。外莠曰虜驕﹐內莠曰民頑。虜驕﹐肢體之患也﹔民頑﹐腹心之患也。是故君子治民先焉﹐治虜繼焉。

治民維何﹖古之君子善養民﹐今也失養之民三﹔古之君子善教民﹐今也失教之民三。所謂失養之民三﹕一曰田野荒﹐不足以養農人﹔二曰市廛匱﹐不足以養商人﹔三曰徭役賤﹐不足以養工人。田野荒﹐不足以養農人﹐則農長饑﹔農長饑﹐則怨毒丰﹔怨毒丰﹐則盜賊起。市廛匱﹐不足以養商人﹐則商爭償﹔商爭償﹐則狡滑逞﹔狡滑逞﹐則姦蠹成。徭役賤﹐不足以養工人﹐則工徒勞﹔工徒勞﹐則謗讟沸﹔謗讟沸﹐則禍殃來。所謂失教之民三﹕一曰父兄愚﹐不能教其子弟﹔二曰師儒頑﹐不能教其朋儕﹔三曰官府褻﹐不能教其眾庶。父兄愚﹐不能教其子弟﹐則行無檢﹔行無檢﹐則親匪人﹔親匪人﹐則羽翼橫。師儒頑﹐不能教其朋儕﹐則言不衷﹔言不衷﹐則操左道﹔操左道﹐則性情鬼。官府褻﹐不能教其眾庶﹐則國如狂﹔國如狂﹐則塞治源﹔塞治源﹐則歷數降。

是故商之盛也﹐《書》曰「攸䢐之民﹐室家相慶﹐曰﹕『徯我後﹐後來其蘇。』」言善養也。又曰「嗟﹗爾萬方有眾﹐明聽予一人誥。」言善教也。及其衰也﹐《書》曰「故天棄我﹐不有康食﹐不虞天性﹐不迪率典。」言失養也﹐失教也。周之盛也﹐《詩》曰「民之質矣﹐日用飲食。羣黎百姓﹐徧爲爾徳。」言善養也。又曰「肆成人有徳﹐小子有造。古之人無斁﹐譽髦斯士。」言善教也。及其衰也﹐詩曰「降喪饑饉﹐斬伐四國。」又曰「其何能淑﹖載胥及溺﹗」言失養也﹑失教也。

鳥莫不仁於鴟梟﹐獸莫不仁於豺狼。然鳳凰所以長百鳥也﹐爾乃縱鴟梟使之鳴﹐以爲其鳴之不善也固也﹐非第鴟梟之罪也。麒麟所以長百獸也﹐爾乃縱豺狼使之噬﹐以爲其噬之不善也固也﹐非第豺狼之罪也。無以柔之﹐則有以激之﹔無以閒之﹐則有以招之。是故民失養而後輕身家﹐輕身家而後無忌憚﹐無忌憚而後犯上﹐犯上而後踣國﹔民失教而後蔑軌物﹐蔑軌物而後無廉恥﹐無廉恥而後貪天﹐貪天而後毒世。積薪若山﹐置火其下﹐風與火乘﹐玉石焦爛。有民而勿教養之﹐無以異於積薪置火也。輕身家﹐無忌憚﹐蔑軌物﹐無廉恥﹐無以異於風與火乘也。犯上﹑踣國﹑貪天﹑毒世﹐無以異於玉石焦爛也。是故秦人仁義不施﹐則戍卒起而七廟隳﹔漢俗妖術誑誘﹐則黃巾亂而郡縣苦﹔唐政聚斂太急﹐則黃巢橫而長安陷﹔明季饑饉煽亂﹐則流賊狂而社稷覆。於乎﹗物必先朽也而後虫生之﹐愼勿誅其爲虫而暗於其物之所由以朽哉﹗

治虜維何﹖則使虜毋雜﹐則使虜毋貪﹐則使虜毋怨﹐則使虜毋貳﹐則使虜毋犯﹐則使虜毋玩。使虜毋雜﹐則夷夏別﹔夷夏別﹐則出入嚴﹔出入嚴﹐則窺伺絕。使虜毋貪﹐則金帛析﹔金帛析﹐則予奪準﹔予奪準﹐則滲漏塞。使虜毋怨﹐則恩義兼﹔恩義兼﹐則心膽服﹔心膽服﹐則倍畔銷。使虜毋貳﹐則號令必﹔號令必﹐則聽睹顓﹔聽睹顓﹐則恭敬作。使虜毋犯﹐則亭障要﹔亭障要﹐則候望精﹔候望精﹐則遁逃遬。使虜毋玩﹐則兵械利﹔兵械利﹐則擊斷先﹔擊斷先﹐則抵當怯。

是故古今治虜之術﹐太上懷以誠﹐其次經以武﹐其下示以弱。舜舞干羽而有苗格﹐周制禮樂而越裳來﹕此謂懷以誠。殷髙伐鬼方﹐以赫厥聲﹔齊桓伐山戎﹐以修厥職﹕此謂經以武。漢與匈奴爲婚姻﹐數遭其侵侮﹔宋致契丹以歲幣﹐無解於寇仇﹕此謂示以弱。懷以誠者聖﹐經以武者雄﹐示以弱者滯。是故古今治虜之術﹐聖則爲日月﹐雄則爲羆虎﹐滯則爲癭疽。爲日月﹐則靡不照焉﹔爲羆虎﹐則靡不震焉﹔爲癭疽﹐則靡不匱焉。《春秋傳》曰「天生五材﹐民並用之﹐廢一不可。誰能去兵﹖兵之設久矣﹐所以威不軌而昭文徳也。」是故照之不能﹐則且震之以致其恐﹔震之不能﹐則竟匱之以生其敗。是故禍莫大於匱之。匱之於其所謂名﹐則冠欲庳而履欲尊。匱之於其所謂實﹐則彼日肥而我日瘠。匱之於其所謂勢﹐則怯成敢而敢成怯。匱之於其所謂理﹐則直移曲而曲移直。且夫我幾幾乎庳﹐而亟策其所以尊之﹔我幾幾乎瘠﹐而亟策其所以肥之﹔我幾幾乎怯﹐而亟策其所以敢之﹔我幾幾乎曲﹐而亟策其所以直之﹕此忠臣亮子所爲痛哭而陳辭也。且夫虜幾幾乎尊﹐而亟策其所以庳之﹔虜幾幾乎肥﹐而亟策其所以瘠之﹔虜幾幾乎敢﹐而亟策其所以怯之﹔虜幾幾乎直﹐而亟策其所以曲之﹕此謀夫猛將所爲挺持而出奇也。《書》曰「好問則裕﹐自用則小。」故凡自用其材﹐而謀夫猛將非其材者﹐褊而執者也。凡自用其情﹐而忠臣亮子非其情者﹐愚而壅者也。《詩》曰「謀臧不從﹐不臧覆用。」故凡忠臣亮子則曰腐﹐而柔佞不根之說則曰通者﹐悔而叢者也。凡謀夫猛將則曰噪﹐而局縮自封之態則曰靜者﹐迷而阱者也。吾見其旣爲虜所乘﹐又爲虜所哂也。於乎﹗國之有虜﹐猶蚊虻之螫﹐鯨鯢之奔也﹐愼勿貪燕息而忘蚊虻﹐揚洪波以縱鯨鯢也哉﹗

且夫天地之道﹐一陰一陽﹔夷夏之防﹐一內一外。是故外不可以入而逼處於內﹐內不可以出而巧構於外。不然﹐則內外盲。凡盲之始﹐其咎在於君臣上下輕引異言異服入吾疆域﹐齊吾氓隸﹐而子又生子﹑孫又生孫於城郭市井之間﹐而周知中國山川險易﹑民物澆淳﹑士卒勁軟﹑倉廩虛實於耳聞目睹﹑沈恩密擬之際。凡盲之終﹐其咎在於愚民不持風尙﹑姦民不服訓典﹐而說與異言異服者處﹔去其妍而就其醜﹐而忍爲父母﹑兄弟﹑妻子所不愛惜之身﹔貪其利而昧其害﹐而敢爲明有天地﹑幽有鬼神所不赦宥而必拏修之人。是故淮夷﹑徐戎居中國而爲周患﹔劉﹑石﹑苻﹑姚居中國而爲晉患﹕此外入而逼處於內之蟊賊也。韓王信啟匈奴﹐終漢之代而受匈奴之辱﹔郭藥師結女眞﹐終宋之代而受女眞之辱。此內出而巧構於外之鬼蜮也。是故陰陽不化則不順﹐內外不謹則不塞﹐蟊賊不掃則不安﹐鬼蜮不撣則不測。《春秋傳》曰「肉食者鄙﹐未能遠謀。」夫欲內修外攘﹐撥亂反正﹐則必唾肉食者而聽君子之所欲爲然後可。是何也﹖君子之道﹐豫道也。修政刑以固其內﹐則外莠無乘間﹔修徳禮以寧其外﹐則內莠無幸心。君子之算﹐勝算也。外莠借內莠爲向導﹐則誅內莠以窘外莠﹔內莠待外莠爲牽引﹐則誅外莠以銷內莠。毋積累於其癥結之隱而彌縫於其毒焰之作﹐毋濡忍於其揭竿之始而踾踧於其蔓延之廣﹐毋姑息於其三五乞命之羣而披猖於其巨萬滔天之罪。

文爲表﹐武爲裏﹐智爲囊﹐勇爲杖。聲其罪以詟之﹐破其黨以孤之﹐樁其心﹑扼其喉以棘之﹐焚其寨﹑洗其窟以蹵之。來勿辟之﹐去勿任之﹔發勿後之﹐止勿先之﹔暴勿活之﹐稚勿斃之﹔叛勿納之﹐服勿捨之。則何莠之不揃而亂之不息邪﹖且夫支離破碎之會﹐則君子又有不主故常之用焉。凡誅外莠以銷內莠﹐固其所也﹔外莠橫﹐而吾力不能以必誅之﹐則如之何﹖曰﹕白外莠之非天命﹐以破內莠之所倚杖可也﹔白外莠之非我族類﹐以拔擢內莠於吾倫吾物可也﹔白外莠之貪亂荼毒﹑焦心刺目﹐以寒內莠之膽﹐而作其忠憤非常之气可也。凡誅內莠以窘外莠﹐固其所也﹔誅之愈急﹐而內莠遁逃而去以助外莠﹐則如之何﹖曰﹕威所不能申者﹐則姑以名號召內莠﹐俾爲我气勢﹐毋爲外莠气勢﹐可也﹔名所不能致者﹐則姑以金飽啖內莠﹐俾爲我腹心﹐毋爲外莠腹心﹐可也﹔金所不能餌者﹐則姑以死恐嚇內莠﹐俾爲我捐其軀命而符於義﹐毋爲外莠捐其軀命而又不符於義﹐可也。

《易》曰「剛柔者﹐立本者也﹔變通者﹐趣時者也。」不變通﹐不成其爲能治內外莠之材也。是故以我攻莠者﹐體之精﹔以莠攻莠者﹐用之妙﹔以良攻莠者﹐義之順﹔以莠攻莠者﹐機之微。是故君子體一而用萬﹐義嚴而機熟。

辧莠下

浮邱子曰﹕人曷爲而病及肢體也﹖曰﹕爾惟失其護持焉﹐時則有聾瞽之患﹐時則有跛躄喑啞之患。曷爲而病及腹心也﹖曰﹕爾惟失其節宣焉﹐時則有陽狂癲癇之患﹐時則有煩懣勞悸之患。然則國家曷爲而有內外莠也﹖曰﹕民頑於內﹐匪民則然﹐爾惟失其所以鼓導斯民者焉﹐時則有胠篋探囊之患﹐時則有斬木揭竿之患。虜驕於外﹐匪虜則然﹐爾惟失其所以詟服斯虜者焉﹐時則有豺狼之患﹐時則有鯨鯢蝮蛇之患。是故周之社稷亡於犬戎﹐犬戎非能亡周也﹔幽王以妾爲妻﹐虢石父以佞爲忠﹐於是乎犬戎得起而亡周。秦之社稷亡於陳涉﹐陳涉非能亡秦也﹐始皇﹑二世以仁義爲賊﹐李斯﹑趙髙以阿諛從意爲賢﹐於是乎陳涉得起而亡秦。宋之社稷亡於蒙古﹐蒙古非能亡宋也﹐宋以雜進賢姦爲家法﹐以媚事寇仇爲旦夕之安﹐於是乎蒙古得起而亡宋。明之社稷亡於流賊﹐流賊非能亡明也﹐明以貂璫爲爪牙腹心﹐以荼毒薦紳士族爲能作气焰﹐於是乎流賊得起而亡明。

是故宮室無巇塵不入﹐國家無孽莠不生。農夫去莠利其器﹐君子去莠正其經。劍不神則鬼不遁﹐經不正則莠不懲。以朽護朽虫更穴﹐以邪治邪莠更橫。

是故狂冒聖﹐庸冒賢﹐召莠者也。姦飾忠﹐險飾信﹐召莠者也。功則矜﹐過則愎﹐召莠者也。直則梗﹐曲則通﹐召莠者也。仁不入情﹐智不入理﹐召莠者也。辧不中肯﹐能不中程﹐召莠者也。是不在賢﹐非不在否﹐召莠者也。賞不成恩﹐罰不成威﹐召莠者也。上騁今而廢古往﹐下角術而不學問﹐召莠者也。上沿陋而厭變通﹐下循常而苟宴安﹐召莠者也。上深拱而以自怡﹐下壅鬲而不能通﹐召莠者也。上僞爲而不由中﹐下準擬而逢其怒﹐召莠者也。上負气而好勝人﹐下委蛇而與之俱﹐召莠者也。上發言而莫予違﹐下戰栗而不敢前﹐召莠者也。上遇災異而薄修省﹐下睹流亡而諛太平﹐召莠者也。上丁衰末而弛黽勉﹐下積浮游而寬思慮﹐召莠者也。上棄耇老而樂新進﹐下肥私愛而斬公道﹐召莠者也。上疑公輔而有後言﹐下歌神聖而無箴規﹐召莠者也。上樹封圻而短勞能﹐下喜關通而行賄賂﹐召莠者也。上置將帥而非宿望﹐下談韜略而鮮明效﹐召莠者也。上操人才而喜皮相﹐下結主知而工色取﹐召莠者也。上支大廈而用弱植﹐下登薦剡而招淺夫﹐召莠者也。上播仁言而構形似﹐下秉義類而涉猗違﹐召莠者也。上聞輿論而半然疑﹐下封已見而橈進止﹐召莠者也。上計小利而忘巨害﹐下精克核而作煩苛﹐召莠者也。上操速心而多鈍舉﹐下匿僥幸而號老成﹐召莠者也。上祕情故而不告人﹐下工揣摩而不吐實﹐召莠者也。上繁端委而不執一﹐下習流轉而不守中﹐召莠者也。上居可否而遲擊斷﹐下生齟齬而不相能﹐召莠者也。上觀緩亟而涉夷猶﹐下致紛紜而不爲理﹐召莠者也。上混凡特而疏別白﹐下懷忌克而俾不通﹐召莠者也。上移功罪而坐倒顚﹐下逞報復而成不情﹐召莠者也。上好記憶細故以薄仁賢﹐下好包藏禍心以賊忠鯁﹐召莠者也。上好遷就名實以庇姦邪﹐下好推釋成敗以活庸懦﹐召莠者也。上好倚杖貴顯以柄國是﹐下好誇示寵榮以塞羣望﹐召莠者也。上好呵斥微末以棄芻蕘﹐下好削奪酸寒以辱韋布﹐召莠者也。上好濫用耳目以侈廣大﹐下好拾人牙慧以飾忠讜﹐召莠者也。上好橫施計術以號神奇﹐下好巧乘時會以快飛騫﹐召莠者也。上好掘株削根而不審積﹐下好騁鋒斗鍔而不持重﹐召莠者也。上好揮萬斥億而不量力﹐下好結引馳外而不底實﹐召莠者也。上好割徳任刑以駭無辜﹐下好血人肥己以犯不祥﹐召莠者也。上好捨夷就險以創非常﹐下好居卻求前以滋不靜﹐召莠者也。上好據其所信以成固必﹐下好貢其所惑以助悔尢﹐召莠者也。上好護其所怯以費調停﹐下好閉其所能以就玩愒﹐召莠者也。上好封其所昧以厭深考﹐下好更其所聞以從曲指﹐召莠者也。上好執其所誤以申獨斷﹐下好隱其所料以示旁觀﹐召莠者也。

秩敍弗悖﹐綱紀弗植﹐號令弗壹﹐條教弗詳﹐召莠者也。人民弗訓﹐姦細弗誅﹐鄕井弗聯﹐守望弗助﹐召莠者也。農桑弗勸﹐勤媠弗分﹐商賈弗便﹐有無弗通﹐召莠者也。士卒弗練﹐器械弗利﹐賢傑弗禮﹐畫諾弗情﹐召莠者也。道裏弗詳﹐巖岨弗憑﹐倉廩弗實﹐城郭弗完﹐召莠者也。山川弗寧﹐鬼神弗靈﹐日星弗準﹐時物弗茂﹐召莠者也。

祖制太荒﹐彜訓刪而孝理衰﹐召莠者也。女誡太阤﹐宮幃祕而刑於闕﹐召莠者也。冢君太疑﹐流言入而天性薄﹐召莠者也。同气太乖﹐細故拾而擊斷苛﹐召莠者也。宗藩太盛﹐枝葉繁而本實削﹐召莠者也。𦇤裼太孱﹐血脈微而擔荷重﹐召莠者也。官爵太冗﹐名器毀而朝廷濁﹐召莠者也。士气太單﹐廉恥衰而風俗壞﹐召莠者也。門竇太深﹐請寄頻而苞苴盛﹐召莠者也。聲色太工﹐巧令積而肺腸雜﹐召莠者也。公道太斬﹐愛憎橫而黑白倒﹐召莠者也。本心太弱﹐始末易而矛盾成﹐召莠者也。交遊太奇﹐勢利驅而去來疾﹐召莠者也。威儀太嫚﹐冠冕裂而進止狂﹐召莠者也。正气太萎﹐丈夫挫而妾婦彊﹐召莠者也。古風太薄﹐塗人合而親戚捐﹐召莠者也。區宇太廣﹐吐納艱而教養窮﹐召莠者也。生齒太繁﹐濡染雜而良楛半﹐召莠者也。禁网太密﹐冤愁閉而囹圄深﹐召莠者也。吏胥太巧﹐刀筆熟而鬼蜮騰﹐召莠者也。稅斂太苛﹐誅求力而雨露枯﹐召莠者也。差役太橫﹐追呼亟而雞犬空﹐召莠者也。怨咨太結﹐閭閻苦而患气積﹐召莠者也。歌謠太沸﹐市井嘩而傳聞疾﹐召莠者也。奢刺儉﹐淫破貞﹐召莠者也。澆扇醇﹐誕亂常﹐召莠者也。愚議智﹐醜惡俊﹐召莠者也。賤傲貴﹐小吞大﹐召莠者也。

是故君子修之乎身﹐証之乎羣﹐毋佚汝身﹐莠乃不萌﹐毋慁汝羣﹐莠乃不鄰﹔毋間汝精神﹐內莠以湔洗其心﹔毋狹汝規摹﹐外莠來歸而同其風。其在《大禹謨》曰「任賢勿貳﹐去邪勿疑﹐疑謀勿成﹐百志惟熙。罔違道以干百姓之譽﹐罔咈百姓以從己之欲。無怠無荒﹐四夷來王。」其在《仲虺之誥》曰「惟王不邇聲色﹐不殖貨利﹐徳懋懋官﹐功懋懋賞﹐用人惟己﹐攺過不吝﹐克寬克仁﹐彰信兆民。」於乎﹗兆民信﹐則內莠銷﹔四夷來﹐則外莠塞。竊嘗紬繹謨誥之文﹐發其精微之意。於乎﹗攺過不吝﹐斯其所以信兆民而銷內莠也﹔疑謀勿成﹐斯其所以來四夷而塞外莠也。然哉﹗然哉﹗如之何勿思哉﹖

是故持繩視直﹐置水觀平﹐內省不疚﹐靡騫且崩。肉腐出虫﹐魚枯生蠹﹐畜敗招尢﹐乃損厥祿。孟子曰「夫人必自侮﹐然後人侮之﹔家必自毀﹐而後人毀之﹔國必自伐﹐而後人伐之。」是故自治而不治人﹐不治人而人自治者﹐上也﹔能自治以治人者﹐次也﹐不足於自治﹐有餘於治人者﹐下也﹔不能自治﹐又不能治人﹐下之下矣。

孔子曰「言前定﹐則不跲﹔事前定﹐則不困﹔行前定﹐則不疚﹔道前定﹐則不窮。」是故前事而修﹐變至而從容不失尺寸者﹐上也﹔前事而幾闕遺之﹐變至而震動恪共﹑涕泣悔悟以補其不逮者﹐次也﹔前事而解弛﹐變至而末如之伺者﹐下也﹔前事而自謂能忖度之﹐變至而更遷怒嫁禍於左右大小之人﹐下之下矣。

昔唐徳宗遭朱泚之畔﹐而陸贄言於徳宗曰「臣聞理或生亂﹐亂或資理﹐有以無難而失守﹐有因多難而興邦。」宋仁宗遭元昊之畔﹐而韓琦言於仁宗曰「外憂之起﹐必始內患。臣請先治內患﹐以去外憂。」於乎﹗贄之言﹐龜鑑也﹔琦之言﹐藥石也。不有龜鑑﹐爾乃不析於理亂循環之故﹔不有藥石﹐爾乃不謹於內外出入之閒。不析於理亂循環之故﹐爾乃知憂而不知向﹔不謹於內外出入之閒﹐爾乃能怒而不能懲。知憂而不知向﹐能怒而不能懲﹐爾乃欲感神祗而動天地﹐靖妖孽而延福祚﹐蒙竊惑焉﹐未見其可也。且曷不睹舜﹑文之事乎﹖舜徵苗而弗格﹐誕敷文徳而後格﹔文王伐崇而弗降﹐退修徳而後降。君子毋患敵之大於苗﹑崇﹐而患徳之小於舜﹑文。

《詩》曰「相在爾室﹐尙不愧於屋漏。」屋漏愧﹐則山谿海甸亡寧歲矣。是故芟天下之莠難而易﹐芟心中之莠易而難﹐芟气類之莠難而易﹐芟政事之莠易而難。

儲武上

浮邱子曰﹕兵可談乎﹖曰﹕惡可談﹖疇昔聖帝哲王之總一區宇也﹐仁慈以養之﹐和順以輯之﹐文物以紀之﹐儀容以訓之﹐調陰陽水火以利之﹐相山川土物以宜之﹐說《詩》《書》《禮》《樂》以醒之﹐惇孝﹑弟﹑忠﹐信以淑之﹔其猶有不率也﹐則聖帝哲王增修其徳﹐以從容浸漬之。是故左氏之言曰「有不祭﹐則修意﹔有不祀﹐則修言﹔有不享﹐則修文﹔有不貢﹐則修名﹔有不正﹐則修徳。」惡有談兵以毒亂天下者爲耶﹖

然則可毋談乎﹖曰﹕惡可毋談﹖嘗試稱心以求天下之患﹐不在於雷動飆忽之頃也﹐在於太平數百年之積也。太平數百年之積﹐文恬而武熙﹐筋駑而肉緩﹐上壅而下飾﹐貌是而神澆﹐朝廷寬而威稜罕﹐臣僚忨而法令衰。於是轇轕者不可以驟理﹐崩阤者不可以復振﹐沈痼者不可以立起﹐污染者不可以就新﹔黎庶雜而良莠並﹐造化怒而陰陽愆﹐災眚數而元气彫﹐年谷耗而怨聲沸﹐倉廩虛而流亡盛﹐城郭壞而姦宄通﹐林箐密而聚徒固﹐川澤廣而漁利橫﹐巖岨深而是非荒﹐舟航捷而出沒奇。然而守土之吏不深謀﹐柄兵之官無蚤計﹐左枝而右吾﹐朝彌而夕縫﹐參耦而狡猾﹐庸眾而慢散﹔士卒濫而訓練荒﹐器械窳而攻抵怯﹐形勢迂而利病彰﹐韜鈐暗而勝敗盲。其又有騫污以損節﹐姑息以養癰者﹐則左計唱而聽睹蒙﹐近規逞而遠大斥﹔矛楯成而號令舛﹐冠履黷而名分衰﹐柔懦形而光景剉﹐禍殃遲而消息微。於斯時也﹐則惡可毋談兵﹐以措家國天下於有備無患之地邪﹖是故黃帝戰於涿鹿之野﹐堯戰於丹水之蒲﹐舜伐三苗﹐啟攻有扈﹐殷髙宗伐鬼方﹐周文王伐崇﹐宣王徵燻鬻。

是故《周官》之言曰「大司馬以九伐之法正邦國﹐馮弱犯寡則眚之﹐賊賢害民則伐之﹐暴內陵外則壇之﹐野荒民散則削之﹐負固不服則侵之﹐賤殺其親則正之﹐放弒其君則殘之﹐犯令陵政則杜之﹐外內亂﹑鳥獸行則滅之。」疇昔聖帝哲王之所不諱者兵也﹐而末世能諱乎﹖是故談兵於雷動飆忽之頃﹐用之云爾。用之云爾者﹐匪以爲嬉也﹐不得已而用之云爾。談兵於太平數百年之積﹐儲之云爾。儲之云爾者﹐匪以爲恃也﹐不得已而儲之云爾。曷儲之﹖一曰儲將才﹐二曰儲謀士﹐三曰儲勁軍。

儲將材云何﹖則且總文武大小之臣而衡之﹐又參考古者選將之說而通之。其爲人也﹐仁而斷﹐毋流於懦﹔義而明﹐毋卽於凶﹕可將。其爲人也﹐知己虛實﹐毋以虛爲實﹔知彼短長﹐毋以長爲短﹕可將。其爲人也﹐處髙思卑﹐處寵思辱﹐處多思少﹐處勝思負﹕可將。其爲人也﹐事親知愛﹐事長知敬﹐事友知信﹐使眾知順﹕可將。其爲人也﹐上窺天文﹐下布地形﹕可將。其爲人也﹐長於行陣﹐老於邊徼﹕可將。其爲人也﹐毋貪貨賄﹐毋淫女色﹐毋聚珍奇﹐毋嗜醉飽﹕可將。其爲人也﹐毋抑外功﹐毋匿內過﹐毋吝賤賞﹐毋避貴刑﹕可將。其爲人也﹐毋妒賢嫉能﹐毋惡直就正﹕可將。其爲人也﹐毋黨姦附邪﹐毋信讒納訴﹔可將。其爲人也﹐毋支於辧﹐毋遷於名﹐毋詭於意﹐毋淺於計﹕可將。其爲人也﹐毋幸於得﹐毋忿於失﹐毋苟於生﹐毋卹於死﹕可將。是故可將者不貴其將之日然後試也﹐貴其考之素然後將也。將之日然後試﹐必有愚將﹐必有驕將﹐必有醜將。考之素然後將﹐必有健將﹐必有儒將﹐必有大將。《書》曰「昔君文武﹐丕平富﹐不務咎﹐底至齊信﹐用昭明於天下﹐則亦有熊羆之士﹑不二心之臣﹐保乂王家。」此謂將才爲國重輕也﹐我惟時其儲之。

儲謀士云何﹖九州之大﹐不必無駿雄也﹔畎畝之子﹐不必無伎藝也。出大言而小夫驚愕﹐則所怪根於其所見也﹔操奇算而當塗排擯﹐則所呈中於其所忌也。非所以厲士气而重人材也﹐君子毋然也。其有能注風後之經﹐發陰符之謀﹐習三略﹑演八陣者﹐盍禮之﹖其有能讀孫﹑吳之書﹐慕頗﹑牧之名﹐願百戰羞一敗者﹐盍禮之﹖其有能坐輜車﹐運帷幄﹐剖析毫芒﹐折衝千里者﹐盍禮之﹖其有能養健兒﹐籍義勇﹐疾於猱猿﹐猛於虓虎者﹐盍禮之﹖其有能詰暴誅嫚﹐滌瑕蕩垢者﹐盍禮之﹖其有能呼眾召萬﹐出奇斗捷者﹐盍禮之﹖其有能伺姦摘伏﹐開闔人情﹐善行間諜﹐獨往獨來者﹐盍禮之﹖其有能量風候雨﹐推闡星日﹐婁陳符驗﹐不差不僭者﹐盍禮之﹖其有能智如走珠﹐辧如湧泉﹐卓聞妙見﹐掉轉亡根者﹐盍禮之﹖其有能易不營私﹐險不怯患﹐赤心快气﹐英鷙亡倫者﹐盍禮之﹖禮之云者﹐聞其人則注其名﹐見其人則結其心﹐厚其與則得其力﹐考其詳則盡其才﹐納其智則塞其詐﹐用其勇則裁其敢﹐軌其正則名其奇﹐藥其短則濟其長。孔子曰「暴虎馮河﹐死而無悔者﹐吾不與也。必也﹐臨事而懼﹐好謀而成者也。」此謂謀士攸關善敗也﹐我惟時其儲之。

儲勁軍云何﹖畜百年不戰之卒而縱任之﹐姑息之﹐此弱萌也。無事則士卒饑枯﹐有事則馭之以爲吾用﹐此僨勢也。驅罷軟殘疾之眾﹐入必死之地﹐當必不可克之敵﹐此危道也。危道貴豫之﹐僨勢貴固之﹐弱萌貴張之。其速敕而軍﹕穀乃甲冑﹐備乃弓矢﹐鍛乃鋒刃﹐礪乃戈矛。其速敕而軍﹕明乃烽燧﹐齊乃鼓鼙﹐順乃旂旒﹐熟乃鞍鞚。其速敕而軍﹕如彼虎豹﹐張乃牙爪﹔如彼飛鳥﹐布乃六翮。其速敕而軍﹕截乃鯨鯢﹐毋畏其吞﹔驅乃犀象﹐毋受其噬。其速敕而軍﹕追乃電﹐截乃霜﹐躍乃虹﹐騰乃飆。其速敕而軍﹕發乃機﹐轉乃圜﹐決乃潰﹐振乃槁。其速敕而軍﹕拔乃五嶽﹐夷乃丘陵。其速敕而軍﹕執乃千鈞﹐壓乃一卵。其速敕而軍﹕就乃指揮﹐回乃天地。其速敕而軍﹕發乃叱吒﹐遁乃鬼神。其速敕而軍﹕一乃喜怒﹐齊乃進止﹐親乃隊伍﹐堅乃壁壘。其速敕而軍﹕蘇乃倦怠﹐激乃邁往﹐捍乃社稷﹐衛乃王國。是故車亡輗軏﹐行不如休﹔手克不利﹐頭目之憂。賢子在室﹐彊暴攺容﹔國有勁軍﹐則莫我敢攖。《詩》曰「肅肅兔罝﹐椓之丁丁。赳赳武夫﹐公侯幹城。」又曰「伯兮朅兮﹐邦之桀兮。伯也執殳﹐爲王前驅。」此謂勁軍足覘衰旺也﹐我惟時其儲之。

𨿽然﹐將材儲矣﹐君子曰「毋恃有將材。」謀士儲矣﹐君子曰「毋恃有謀士。」勁軍儲矣﹐君子曰「毋恃有勁軍。」曷恃乎﹖其惟君人者宏降己卑拜之誼﹐授專閫獨斷之威﹐識超軼絕塵之槪﹐運圓活不拘之用﹐無教養失宜之卒﹐有操縱在手之樂。然後將材可得而盡﹐不可得而絀也﹔謀士可得而收﹐不可得而窘也﹔勁軍可得而使﹐不可得而弛也。秦穆公不恥再敗﹐卒用孟明而霸﹔漢昭烈不厭三顧﹐以成諸葛之勛。將材之盡﹐盡以此也。使騎劫代樂毅﹐而中於反間之謀﹔使趙括代廉頗﹐而償其多金之謗﹔縱祖珽殺明月﹐而喪其百勝之威﹔縱秦檜殺鄂王﹐而文以三字之獄。將材之絀﹐絀以此也。景駒棄張子房﹐而沛公於以踣楚興漢﹔桓溫棄王景略﹐而苻堅於以掃蜀平燕。謀士之收﹐收以此也。聖如阿衡﹐而無能久於夏桀之旁﹔忠如祖伊﹐而無能發於商辛之恐﹔賢如宮之奇﹐而無能捄於虞公之滅﹔智如範亞父﹐而無能補於項氏之亡。謀士之窘﹐窘以此也。晉悼公訓勇力而時使之﹐眾以不驕﹔楚莊王討軍實而申儆之﹐眾以不懦。勁軍之使﹐使以此也。漢世祖罷郡國都尉﹐晉武帝去州郡武備﹐而其爲害見於後嗣﹔唐穆宗銷鎭兵不補﹐宋太祖防節鎭坐大﹐而其積弱不能禦侮。勁軍之弛﹐弛以此也。是故長國家不可以不嫻於兵戎之略也。

𨿽然﹐長國家則萬萬毋恃其嫻於兵戎之略。曷恃乎﹖其惟君人者茂正其徳﹐以養其性﹔祓除其心﹐以絜其節﹔昭明其訓﹐以考其中﹔保任其躬﹐以固其力﹔尊貴明賢﹐庸勛長老﹐以優其等﹔斥諛鉗讒﹐除苛解慝﹐以新其气﹔積惠重厚﹐累愛襲恩﹐以系其樂﹔藥傷補敗﹐捄災正謬﹐以塞其憂﹔振聾瞶﹐以徹其明﹔柔頑梗﹐以生其慕﹔懷蠻夷﹐以向其化﹔植品物﹐以遂其生﹔原道徳﹐以用其極﹔積禮樂﹐以慶其成﹔享鬼神﹐以升其馨﹔配天地﹐以同其流。如是﹐則將材無所倚其重﹐謀士無所中其巧﹐勁軍無所利其攻。於乎盛哉﹗則又焉用武爲﹗

儲武中

浮邱子曰﹕儲武曷謂也﹖知武之大體而已矣﹐妙用而已矣﹔知武之蚤計而已矣﹐當事而已矣﹔知武之明效而已矣﹐曲指而已矣。大體有五﹕曰徳﹐曰義﹐曰名﹐曰威﹐曰令。妙用有八﹕曰發﹐曰應﹐曰料﹐曰間﹐曰仗﹐曰告﹐曰募﹐曰誘。蚤計有三﹕曰考﹐曰防﹐曰練。當事有五﹔曰機﹐曰隙﹐曰勢﹐曰志﹐目計。明效有二﹕曰勝﹐曰取。曲指有三﹕曰守﹐曰和﹐曰撫。

徳有十二修﹕修元徳於隱微﹐是故毋中於非辟也。修通徳於臨蒞﹐是故毋從於聾昧也。修勤徳於事理﹐是故毋積於衰頹也。修儉徳於日用﹐是故毋流於匱乏也。修名徳於文物﹐是故毋荒於皇古也。修誠徳於祭祀﹐是故毋怒於神祗也。修恭徳於輔拂﹐是故毋梗於忠謇也。修愼徳於羣小﹐是故毋甘於柔佞也。修盛徳於宗藩﹐是故毋啟於窺伺也。修順徳於宮閫﹐是故毋召於侮亂也。修實徳於兆姓﹐是故毋間於謳歌也。修碩徳於遠人﹐是故毋滯於來歸也。是謂十二修。

義有十杖﹕杖典義以折敵之驕也﹐杖分義以折敵之亂也﹐杖辧義以折敵之蠢也﹐杖時義以折敵之違也﹐杖恩義以折敵之怨也﹐杖信義以折敵之反也﹐杖教義以折敵之非也﹐杖材義以折敵之劣也﹐杖志義以折敵之污也。是謂十杖。

名有九居﹕居明名可伐暗﹐居令名可伐醜﹐居順名可伐逆﹐居正名可伐倚﹐居潔名可伐貪﹐居讓名可伐競﹐居巨名可伐小﹐居英名可伐賤﹐居休名可伐擾。是謂九居。

威有八必﹕智威必﹐則毋敢蒙﹔仁威必﹐則毋敢害﹔勇威必﹐則毋敢伉﹔信威必﹐則毋敢乘﹔風威必﹐則毋敢逃﹔炎威必﹐則毋敢立﹔天威必﹐則毋敢幸﹔神威必﹐則毋敢厭。是謂八必。

令有十禁﹕軍中毋慢令﹐慢令者忌弛。軍中毋郁令﹐郁令者忌梗。軍中毋貳令﹐貳令者忌橈。軍中毋僭令﹐僭令者忌逼。軍中毋議令﹐議令者忌移。軍中毋違令﹐違令者忌擅。軍中毋虧令﹐虧令者忌飾。軍中毋畱令﹐畱令者忌緩。軍中毋僞令﹐僞令者忌猜。軍中毋苛令﹐苛令者忌變。是謂十忌。

發有六中﹕彼未發﹐我先發﹐中其昧。彼遲發﹐我迅發﹐中其緩。彼小發﹐我大發﹐中其怯。彼偏發﹐我全發﹐中其闕。彼難發﹐我易發﹐中其阻。彼誤發﹐我善發﹐中其敗。是謂六中。

應有十巧﹕以剛來﹐以剛應者拙﹔以剛來﹐以柔應者巧。以堅來﹐以堅應者拙﹔以堅來﹐以瑕應者巧。以驟來﹐以驟應者拙﹔以驟來﹐以徐應者巧。以棼來﹐以棼應者拙﹔以棼來﹐以壹應者巧。以橫來﹐以橫應者拙﹔以橫來﹐以豎應者巧。以奇來﹐以奇應者拙﹔以奇來﹐以拙應者巧。以恐來﹐以恐應者拙﹔以恐來﹐以泰應者巧。以誇來﹐以誇應者拙﹔以誇來﹐以遜應者巧。以魁來﹐以魁應者拙﹔以魁來﹐以末應者巧。以實來﹐以實應者拙﹔以實來﹐以虛應者巧。是謂十巧。

料有八兼﹕料彼兼料已者智﹐料敵兼料援者智﹐料愚兼料詐者智﹐料夷兼料險者智﹐料長兼料短者智﹐料前兼料卻者智﹐料成兼料敗者智﹐料生兼料死者智。是謂八兼。

間有十二用﹕揃其羽翼﹐厥間用謗﹔披其腹心﹐厥間用謠﹔亂其耳目﹐厥間用閃﹔塞其計議﹐厥間用難﹔誘其貪將﹐厥間用金﹔橈其疑帥﹐厥間用爵﹔致其謀士﹐厥間用信﹔收其怨卒﹐厥間用恩﹔投其左右﹐厥間用僕﹔探其然疑﹐厥間用友﹔嘗其愛憎﹐厥間用女﹔聳其吉凶﹐厥問用鬼。是謂十二用。

伏有十可﹕彼見其首﹐不見其尾﹐可以伏﹔彼見其吭﹐不見其背﹐可以伏﹔彼見其左﹐不見其右﹐可以伏﹔彼見其右﹐不見其左﹐可以伏﹔彼見其廣﹐不見其狹﹐可以伏﹔彼見其髙﹐不見其下﹐可以伏﹔彼見其來﹐不見其遁﹐可以伏﹔彼見其聯﹐不見其斷﹐可以伏﹔彼見其晝﹐不見其夜﹐可以伏﹔彼見其別﹐不見其混﹐可以伏。是謂十可。

告有四準﹕俾通者準其情故事實以告﹐俾諜者準其士馬資糧以告﹐俾偵者準其出沒動靜以告﹐俾導者準其川澤林箐以告。是謂四準。

募有十賞﹕募能望敵景﹐知敵意者﹐賞有加﹔募能折敵鋒﹑勝敵具者﹐賞有加﹔募能斫敵圍﹑亂敵眾者﹐賞有加﹔募能焚敵壘﹑搗敵穴者﹐賞有加﹔募能截敵糧﹐奪敵飽者﹐賞有加﹔募能梗敵途﹑遏敵歸者﹐賞有加﹔募能啖敵夥﹑離敵情者﹐賞有加﹔募能孤敵援﹑斷敵臂者﹐賞有加﹔募能司敵出﹑刺敵頭者﹐賞有加﹔募能招敵降﹑傾敵心者﹐賞有加。是謂十賞。

誘有八致﹕誘之於所不曉﹐而致其愚﹔誘之於所不脫﹐而致其溺﹔誘之於所不忌﹐而致其縱﹔誘之於所不持﹐而致其忨﹔誘之於所不常﹐而致其駭﹔誘之於所不備﹐而致其匱﹔誘之於所不勝﹐而致其僨﹔誘之於所不顧﹐而致其亡。是謂八致。

考有九詳﹕考於天﹐以詳陰陽災祥﹔考於地﹐以詳曲直險易﹔考於人﹐以詳勁軟優劣﹔考於神﹐以詳幽明上下﹔考於物﹐以詳丰耗休戚﹔考於古﹐以詳得失善敗﹔考於今﹐以詳輕重緩亟﹔考於賢﹐以詳精粗表裏﹔考於愚﹐以詳公私同異。是謂九詳。

防有三止﹕山峒多蠻﹐蠻多怨。使居山峒者有常業﹐使防山峒者無苛政。無苛政﹐則怨者止。海洋多奧﹐奧多黠。使居海洋者有憚心﹐使防海洋者無莠政。無莠政﹐則黠者止。邊塞多荒﹐荒多梗。使附邊塞者有明信﹐使防邊塞者無稚政。無稚政﹐則梗者止。是謂三止。

練有十四徵﹕練藝以徵其精﹐練器以徵其利﹐練陣以徵其整﹐練鋒以徵其捷﹐練性以徵其定﹐練情以徵其摯﹐練气以徵其直﹐練骨以徵其勁﹐練膽以徵其壯﹐練耳以徵其聞﹐練目以徵其見﹐練手以徵其搏﹐練足以徵其走﹐練舌以徵其辯。是謂十四徵。

機有十三窺﹕窺敵之長﹐好淫惡貞﹐此敗機。窺敵之臣﹐黨姦賊賢﹐此敗機。窺敵之將﹐匿短標長﹐此敗機。窺敵之卒﹐銜冤背徳﹐此敗機。窺敵之民﹐競巧厭朴﹐此敗機。窺敵之政﹐亂徳毀常﹐此敗機。窺敵之俗﹐崇貨居奇﹐此敗機。窺敵之形﹐多動少靜﹐此敗機。窺敵之物﹐有消無息﹐此敗機。窺敵之材﹐不能經遠﹐此敗機。窺敵之意﹐萬難持久﹐此敗機。窺敵之腹﹐日坐饑楛﹐此敗機。窺敵之運﹐必無代興﹐此敗機。是謂十三窺。

隙有九乘﹕敵散乘其隙﹐敵單乘其隙﹐敵倦乘其隙﹐敵滯乘其隙﹐敵愎乘其隙﹐敵驕乘其隙﹐敵噪乘其隙﹐敵貳乘其隙﹐敵怖乘其隙﹐是謂九乘。

勢有八據﹕我據故﹐敵據新﹐勢可擒﹔我據熟﹐敵據生﹐勢可擒﹔我據利﹐敵據頓﹐勢可擒﹔我據通﹐敵據阻﹐勢可擒﹔我據要﹐敵據末﹐勢可擒﹔我據深﹐敵據淺﹐勢可擒﹔我據彊﹐敵據弱﹐勢可擒﹔我據眾﹐敵據孤﹐勢可擒。是謂八據。

志有十勗﹕軍志輕﹐勗之重﹔軍志浮﹐勗之固﹔軍志囂。勗之靜﹔軍志淫﹐勗之正﹔軍志怯﹐勗之勁﹔軍志忨﹐勗之肅﹔軍志竭﹐勗之裕﹔軍志怨﹐勗之和﹔軍志亂﹐勗之理﹔軍志分﹐勗之合。是謂十勗。

計有八出﹕敵好暴白﹐我出陰計以攻之﹔敵好峭厲﹐我出便計以攻之﹔敵好愚呆﹐我出妙計以攻之﹔敵好枝離﹐我出完計以攻之﹔敵好揣摩﹐我出別計以攻之﹔敵好橈亂﹐我出熟計以攻之﹔敵好並吞﹐我出捷計以攻之﹔敵好苟簡﹐我出遠計以攻之。是謂八出。

勝有八券﹕蠢而頑者聖勝之﹐則聖爲券﹔猛而剽者仁勝之﹐則仁爲券﹔纖而陋者大勝之﹐則大爲券﹔粗而浮者精勝之﹐則精爲券﹔野而弛者健勝之﹐則健爲券﹔侮而易者莊勝之﹐則莊爲券﹔貪而靡者儉勝之﹐則儉爲券﹔驕而敢者謙勝之﹐則謙爲券。是謂八券。

取有五弔﹕誅其首﹐弔其從﹐與苛取異﹔誅其猾﹐弔其愚﹐與揜取異﹔誅其叛﹐弔其降﹐與逼取異﹔誅其人﹐弔其國﹐與刺取異﹔誅其亂﹐弔其災﹐與奪取異。是謂五弔。

守有十畫﹕畫其地﹐孤而峭者可獨守﹔畫其土﹐廣而稠者可分守﹔畫其威﹐積而阤者可鎭守﹔畫其糧﹐久而窘者可屯守﹔畫其民﹐附而新者可戍守﹔畫其人﹐繁而雜者可禁守﹔畫其寇﹐去而忘者可臥守﹔畫其賊﹐來而數者可警守﹔畫其衢﹐周而通者可善守﹔畫其城﹐矗而固者可堅守。是謂十畫。

和有八與﹕敵畏威﹐則與和﹔掉輕心而提慢我﹐則勿與和。敵拜恩﹐則與和﹔積憾事而怨詈我﹐則勿與和。敵吐實﹐則與和﹔駕虛詞而簸弄我﹐則勿與和。敵撤備﹐則與和﹔伏深謀而狙司我﹐則勿與和。敵寡需﹐則與和﹔貪重利而朘用我﹐則勿與和。敵弱植﹐則與和﹔挾勝具而矜誇我﹐則勿與和。敵無貳﹐則與和﹔蓄他意而疑誤我﹐則勿與和。敵有恥﹐則與和﹔負靦顏而侮辱我﹐則勿與和。是謂八與。

撫有八便﹕剿之則兵裂﹐撫之則兵完﹐兵完者便﹔剿之則民悴﹐撫之則民安﹐民安者便﹔剿之則我毒﹐撫之則我仁﹐我仁者便﹔剿之則彼戾﹐撫之則彼柔﹐彼柔者便﹔剿之而兵不裂﹐撫之而兵更完﹐更完者便﹔剿之而民不悴﹐撫之而民更安﹐更安者便﹔剿之而我不毒﹐撫之而我更仁﹐更仁者便﹐剿之而彼不戾﹐撫之而彼更柔﹐更柔者便。是謂八便。

於乎﹗不知曲指﹐不能寄武﹔不知明效﹐不能振武﹔不知當事﹐不能任武﹔不知蚤計﹐不能握武﹔不知妙用﹐不能神武﹔不知大體﹐不能經武。孟子曰「仁者無敵﹐王請勿疑。」荀卿曰「齊之技擊﹐不可以遇魏氏之武卒﹔魏氏之武卒﹐不可以遇秦之銳士﹔秦之銳士﹐不可以當桓﹑文之節制﹔桓﹑文之節制﹐不可以敵湯﹑武之仁義。」然則武何先也﹖其惟大體乎﹖其惟大體乎﹖

儲武下

浮邱子曰﹕凡武貴審己﹑審敵。凡敵貴審偏正﹑審緩亟。變起有名﹐禍生有芽﹐蓄疑發怒﹐弓矢相加﹐是謂正敵。無故而挾﹐無怨而橫﹐气驕伎詐﹐不可紀經﹐是謂偏敵。兩隘相扼﹐兩勁相撐﹐萬一隳扶﹐宗祏以傾﹐是謂亟敵。爾來若蟻﹐爾去若鳧﹐倏忽變幻﹐靡有常居﹐是謂緩敵。

凡遇正敵﹑亟敵﹐貴因敵量將﹐因敵量兵﹐因敵量餉。凡遇偏敵﹑緩敵﹐貴寓將於官﹐寓兵於民﹐寓餉於義。非淮陰不能踣項羽﹐非李廣不能剉匈奴﹐非諸葛不能窘仲達﹐非謝玄不能走苻堅﹐是謂因敵量將。多能勝鮮﹐故李信以二十萬而敗﹐王翦以六十萬而勝﹔鮮能勝多﹐故兀術以十餘萬而敗﹐武穆以五百人而勝﹕是謂因敵量兵。沛公與諸侯擊楚﹐則命蕭何轉漕關中以給軍﹔光武北徵燕代﹐則命寇恂轉輸河內以給軍﹕是謂因敵量餉。𨿽然﹐寒暑異宜﹐天之律也﹔古今異用﹐人之制也﹔執鏡捉形﹐焉能必也﹖守愚塞智﹐枉自匱也。

是故命將而將羞﹐有十不便。徵兵而兵劣﹐有七不便。轉餉而餉枯﹐有六不便。

將起貴冑﹐不習艱難﹐不更歷險阻﹐一不便﹔將不諳古兵法﹐不擅方略﹐不老於行陣﹐二不便﹔將不拊循士卒﹐恩不足以結其死命﹐三不便﹔將姑息如婦人女子﹐威不足以令其下﹐四不便﹔將無密友爲腹心﹐無奇士爲畫諾﹐而謀必泄﹐計必左﹐五不便﹔將愚不知用間﹐六不便﹔將气懦﹐不能先敵﹐而爲敵所先﹐七不便﹔將愎﹐不理忠告之言﹐八不便﹔將自私﹐不與羣下共其功名﹐九不便﹔將猶豫多狐疑﹐是非進止﹐回互胸中而不能決﹐十不便﹕是謂將羞。《易》曰「眇能視﹐跛能履﹐履虎尾﹐咥人﹐凶。」將羞也夫﹗

兵習宴安﹐不任伎擊﹐一不便﹔兵不紀律﹐如引亂絲﹐治之愈棼﹐二不便﹔兵貪淫不道﹐繹騷閭裏﹐三不便﹔兵受將令﹐退有後言﹐四不便﹔兵囂且梗﹐罔有愛君﹐以衛國家﹐五不便﹔兵不親切於民﹐視其受抄掠劫奪﹐漠然無與吾事﹐六不便﹔兵懾敵威﹐聞聲而股栗﹐望風而奔﹐七不便。是謂兵劣。《詩》曰「爰居爰處﹐爰喪其馬。於以求之﹐於林之下。」兵劣也夫﹗

府庫之財﹐不供三年﹑五年之用﹐一不便﹔左支而右吾﹐東牽而西湊﹐二不便﹔外臣有請﹐輒事事受大司農之裁制﹐三不便﹔士卒不飽﹐忠勇不生﹐四不便﹔軍無見糧﹐爲敵所窺﹐五不便﹔饑嗷骨立之民﹐怨我不能活之﹐徳敵能餌之﹐因爲敵用﹐而不爲我用﹐六不便。是謂餉枯。《春秋傳》曰「室如縣罄﹐野無靑艸﹐何恃而不恐﹖」餉枯也夫﹗

是故君子任將不如任官﹐結兵不如結民﹐籌餉不如倡義。其速敕而官曰「土地隸爾﹐人民職爾﹐爾尙慟乃心力﹐副乃官守。乃文乃武﹐爾惟時其講貫之﹔乃陰乃陽﹐爾惟時其消息之。敵未來﹐爾惟時其司察之﹔敵來﹐爾惟時其驅除之﹔敵來更去﹑去更來﹐爾惟時其準備之。爾賢爾能﹐敵則敬恭畏懼爾﹐我則銘勒爾﹔爾之不然﹐敵則侮爾﹐我則孥戮爾。爾其勉旃﹗」是謂寓將於官。其速敕而民曰「田廬墳墓維系爾﹐父兄親戚綢繆爾﹐爾尙堅乃梃刃﹐衛乃井疆。乃出乃入﹐爾惟時其周防之﹔乃長乃幼﹐爾惟時其聯比之。敵未來﹐爾惟時其居則安之﹐業則樂之﹔敵來﹐爾惟時其兵之﹔敵來更去﹑去更來﹐爾惟時其善策應之﹔爾勇爾壯﹐敵則罔敢荼毒爾﹐我則賞賫爾﹔爾慆爾媠﹐敵則血爾﹐我則捐棄爾。爾其勉旃﹗」是謂寓兵於民。其速敕而官若民曰「爾私爾家惟爾﹐爾爲公爲國亦惟爾。爾尙損乃蓄聚﹐佐乃經費。乃多乃鮮﹐爾惟時其總核之﹔乃消乃息﹐爾惟時其斟酌之。敵未來﹐爾惟時其倉之﹑庾之﹑橐之﹑囊之﹔敵來兵作﹐爾惟時其支給之﹔敵來更去﹑去更來﹐爾惟時其護持﹐毋使敵得之。爾俠爾盈﹐敵則罔敢疲爾﹐我則罔有周章於爾﹔爾嗇爾窘﹐敵則迫楚爾﹐我則悸爾。爾其勉旃﹗」是謂寓餉於義。

於乎﹗守株不可以伺免﹐契船不可以求劍﹐執一不可以解紛﹐循常不可以濟變。是故命將而將不便者十﹐寓將於官而將便者五。凡封圻兼文武材幹﹐有威信服人﹐名實加於上下而譽不足以增﹑毀不足以減﹐事變如其素定而內足以重﹑外足以輕者﹐此將勛也﹐一便也。凡提鎭躬練邊郵以熟兵機﹐猝有衝突非常之寇﹐不煩更易貴重而力足以辦﹐不俟歲月之久而患足以平者﹐此將材也﹐二便也。凡監司擅智略﹐森義气﹐可以出奇而不窮﹐歷險而不剉者﹐此將器也﹐三便也。凡守令能謹其管鑰﹑固其蕃籬﹐惠其善良﹑鉏其姦細﹐內修其禁而猛足以濟其寬﹐外禦其侮而勇足以行其智者﹐此將規也﹐四便也。凡棲遲佐貳之階﹐奔奏弁卒之場﹐而器宇閎深﹐可受大事而不橈亂﹔機鋒迅利﹐可處危地而不盲妄者﹐此將具也﹐五便也。

是故徵兵而兵不便者七﹐寓兵於民而兵便者五。凡耰鋤之農﹐無事則其暇足以耕﹐有事則力足以戰﹑心足以死者﹐此信兵也﹐一便也。凡工賈之羣﹐無事則自食其業﹐有事則莫不同憂其患﹐以赴其閭裏﹐且出死力以捍護其長上者﹐此奇兵也﹐二便也。凡野處之秀﹐無事則修其孝悌忠信﹐有事則其名義足以固其儕伍﹐其材慧足以操其勝算者﹐此精兵也﹐三便也。凡婦稚之倫﹐無事則與聞禮教﹐有事則女子能拒彊暴﹐童子能抗白刃者﹐此善兵也﹐四便也。凡嬉遊失業﹐賤行失教之民﹐無事則國家不能不形格勢禁之﹐有事則且寬之以罪﹐生其感激﹔驅之以功﹐作其勇猛﹔使之以詐﹐巧其刺探﹔啖之以金﹐結其血誠者﹐此勝兵也﹐五便也。

是故籌餉而餉不便者六﹐寓餉於義而餉便者五。金玉錦繡之藏﹐豈能百年而享之﹖則且作軍志而歡忻之。山林川澤之產﹐當與天地而消息之﹐則且以補國之不足而毋吝之。此義之正也﹐一便也。用本土之人﹐湊本土之財﹔用本土之財﹐潤本土之兵﹔不窮搜括而得﹐不因呼號而與﹐不費轉徙而至﹐不防蠹蝕而妥﹕此義之通也﹐二便也。將皆本土之將﹐無供頓之費﹐而餉不耗其半﹔兵皆本土之兵﹐無繹騷之費﹐而餉不耗其半﹔餉不虛耗﹐則盡爲行軍克敵之用﹐盡爲行軍克敵之用﹐則眾皆勇輸將而翹太平﹕此義之激也﹐三便也。粟帛重於艸木﹐身家重於粟帛﹐氓庶重於身家﹐兵勇重於氓庶﹐自非大不理之人﹐其誰不輸粟帛以贍兵勇﹐驅兵勇以葆氓庶﹐活氓庶以順身家﹖此義之摯也﹐四便也。國餉不足﹐則儲義餉以補國餉﹔義餉不足﹐則仍儲國餉以補義餉﹔交相爲儲﹐則交相爲補﹔交相爲補﹐則交相爲捍危制勝之具﹕此義之完也﹐五便也。

於乎﹗天地之道﹐一陰一陽﹔文武之道﹐一弛一張。與其繁而無統﹐孰若簡而有方﹖與其噪而無理﹐孰若徐而有章﹖是故仁者如天﹐智者如神﹐己有萬全﹐敵有萬窮。萬全曷謂也﹖寓將於官﹐則不將者皆將﹔不將者皆將﹐則將不可勝用﹔將不可勝用﹐則守常固而戰常勝。寓兵於民﹐則不兵者皆兵﹔不兵者皆兵﹐則兵不可勝用﹔兵不可勝用﹐則守常安而戰常利。寓餉於義﹐則不餉者皆餉﹐不餉者皆餉﹐則餉不可勝用﹔餉不可勝用﹐則守無不便而戰無不濟﹕是謂萬全。孔子曰「足食﹐足兵﹐民信之矣。」萬全也夫﹗萬窮曷謂也﹖寓將於官﹐則官佚敵勞﹔官佚敵勞﹐則能乘敵之患﹔能乘敵之患﹐則我常坦而敵常駭。寓兵於民﹐則民靜敵動﹔民靜敵動﹐則能持敵之短﹔能持敵之短﹐則我常捷而敵常剉。寓餉於義﹐則我肥敵枯﹔我肥敵枯﹐則能料敵之斃﹔能料敵之斃﹐則我有人事而敵無天命﹕是謂萬窮。孟子曰「失道者寡助。」萬窮也夫﹗

於乎﹗蠆有毒而毋張之﹐魚遊鼎而毋活之﹔敵萬窮而毋逸之﹐己萬全而毋捐之。果能此道矣﹐則富彊可以立致﹔富彊可以立致﹐則仁義可以徐修﹔仁義可以徐修﹐則禮樂興而乾坤永寧。

浮邱子卷十二

釋憂

浮邱子曰﹕凡天下國家之運﹐有亟太平之時﹐有漸銷耗之時﹐有大震蕩悲駭之時﹐有小從容蘇息之時。凡爲天下國家者之心﹐有亟太平而料危亂﹔有漸銷耗而坐娛嬉﹔有大震蕩悲駭﹐而保任戒懼﹐卒賴以全﹔有小從容蘇息﹐而侈然自足﹐曁於不枝。是故憂多於樂者祥﹐樂多於憂者殃﹔樂生於憂者昌﹐憂生於樂者亡。周之始衰﹐犬戎逼之﹔迨其亡也﹐嬴秦逼之。宋之始衰﹐女眞逼之﹔迨其亡也﹐蒙古逼之。此天也﹐非人也。犬戎逼周﹐周不自彊﹔贏秦繼起﹐周遂不祿。女眞逼宋﹐宋不自彊﹔蒙古繼起﹐宋遂不祿。此人也﹐非天也。孟子曰「入則無法家拂士﹐出則無敵國外患者﹐國恆亡。然後知生於憂患而死於安樂也。」

且夫生於憂患﹐則三智生之﹔死於安樂﹐則三愚死之。三智維何﹖一曰智於理﹐二曰智於防﹐三曰智於幾。觀乎天道﹐毋陰干陽﹔觀乎地道﹐毋崎扼易﹔觀乎人道﹐毋獸噬人﹔觀乎物道﹐毋妖亂常﹕是謂智於理。中外有區﹐罔或跨越﹔異同有準﹐罔或枝吾﹔貴賤有經﹐罔或倒置﹔肥瘠有調﹐罔或昧沒﹔是謂智於防。立乎一隅﹐則鏡數區﹔立乎數區﹐則鏡四海﹔立乎一瞬﹐則鏡數紀﹔立乎數紀﹐則鏡百代﹕是謂智於幾。詩曰「迨天之未陰雨﹐徹彼桑土﹐綢繆牖戶。今女下民﹐或敢侮予﹖」匪智之謂而曷謂乎﹖三愚維何﹖一曰愚於性﹐二曰愚於才﹐三曰愚於勢。執爾緘嘿﹐風議缺如﹔執爾鄙飾﹐忠義缺如﹔執爾黠滑﹐醇意缺如﹔執爾優柔﹐浩气缺如﹕是謂愚於性。天人弗撢﹐乃盲其識﹔文武弗兼﹐乃萎其力﹔彼己弗熟﹐乃遁其情﹔善敗弗操﹐乃拙其事﹕是謂愚於才。壹之不守﹐而受厥雜﹔正之不植﹐而聳厥邪﹔先之不理﹐而治厥末﹔嬴之不舉﹐而甘厥絀﹕是謂愚於勢。《春秋傳》曰「肉食者鄙﹐未能遠謀。」匪愚之謂而曷謂乎﹖

是故智者多憂患﹐天下國家之杖也﹔愚者多安樂﹐天下國家之蠹也。彌憂患則彌多智﹐禮樂兵刑之所以得其序也﹔彌安樂則彌多愚﹐山川鬼神之所以閡其理也。昔趙髙以安枕肆意阿二世﹐郭衍以五日一朝勸隋煬﹐而望夷﹑江都禍出一轍﹐豈非彌安樂則彌多愚乎﹖賈誼以厝火積薪戒文帝﹐李絳以宵衣旰食勉憲宗﹐而文帝雅有王者規模﹐憲宗號爲中興﹐豈非彌憂患則彌多智乎﹖

是故暴君暗主不知憂﹐猶可說也﹔慈君察主不知憂﹐不可說也。兒童走卒不知憂﹐猶可說也﹔羣公卿士不知憂﹐不可說也。一計紕繆﹐咎止其躬﹐猶可說也﹔一計紕繆﹐嫁禍宗社﹐不可說也。一意偃仰﹐謗止其國﹐猶可說也﹔一意偃仰﹐騰笑四夷﹐不可說也。且夫積之乎一計一意﹐而亟之乎無可如何﹐此古今之通患也。《易》曰「履霜堅冰至。」《詩》曰「如彼雨雪﹐先集維霰。」是故霜者冰之漸﹐霰者雪之萌﹐輕者重之影﹐小者大之根。涓滴可駭﹐矧乃江河乎﹖爝火可畏﹐矧乃燎原乎﹖蛾蜹蜂蠆皆能害人﹐矧乃委肉以當虎狼之蹊乎﹖毒蛇斷頭﹐猶欲起立﹐矧乃除腹心之疾而遺其類乎﹖先事不了了﹐臨事而周章﹐不已窘乎﹖當時不汲汲﹐後時而補捄﹐不已晚乎﹖

諱逼側而矜大度﹐諱顚墜而談太平﹐豈非無術之甚乎﹖可嘗膽而貪醉飽﹐可流涕而展嘲謔﹐豈復有人之心者存乎﹖《書》曰「若藥弗瞑眩﹐厥疾弗瘳﹐若跣弗視地﹐厥足用傷。」是故君子不可以不知憂﹔知憂然後有恥﹐有恥然後虛衷﹔虛衷然後考道論事﹔考道論事﹐然後務其大者遠者﹔務其大者遠者﹐然後不苟宴安以苟天下國家﹔不苟宴安以苟天下國家﹐然後滌昨非而理今是﹔滌昨非而理今是﹐然後名正言順﹔名正言順﹐然後天命人心有所婘注﹔天命人心有所婘注﹐然後有人﹑有土﹑有財﹔有人﹑有土﹑有財﹐然後無貧﹑無寡﹑無傾﹔無貧﹑無寡﹑無傾﹐然後太平以蒸﹔太平以蒸﹐然後山陬海澨﹐罔不率俾。

原刑

浮邱子曰﹕先王制道徳﹐以化不衷也﹔制禮﹐以坊不軌也﹔制刑﹐以誅不法也。是故道徳之窮然後禮﹐禮之窮然後刑﹐不得已之苦心也。惟禮捄道徳之窮﹐惟刑捄禮之窮﹐不得已而不已之妙用也。

昔《周官》之言曰﹕刑新國﹐用輕典﹔刑平國﹐用中典﹔刑亂國﹐用重典。是故善刑者爲妙用﹐不善刑者爲慘戚﹔善赦者爲仁政﹐不善赦者爲慈懦。數赦之主﹐其威必降﹔數赦之國﹐其侮必多。

是故苛事造端﹑騷動中外者﹐罪無赦﹔釣名市利﹑粉飾姦欺者﹐罪無赦﹔不材受任﹑蠹蝕太平者﹐罪無赦﹔疑詔詭使﹑擠陷忠良者﹐罪無赦﹔開門揖盜﹑毀壞藩籬者﹐罪無赦﹔喪師失律﹑削奪邊境者﹐罪無赦﹔國恥不振﹐睢盱自得者﹐罪無赦﹔民困不理﹑瘡痍塞路者﹐罪無赦﹔乃心不測﹑輸情彊虜者﹐罪無赦﹔流言不止﹑沮橈國是者﹐罪無赦。玆十無赦者﹐儻所謂刑亂國﹑用重典﹐是耶﹖菲耶﹖是故公孫僑治鄭﹐其言曰「莫如猛而已矣。」諸葛亮治蜀﹐其言曰「愼無赦而已矣。」先乎僑﹑亮而爲之則者﹐則有若管夷吾﹐其言曰「赦者小利而大害﹐無赦者小害而大利。」是則夷吾所繇治齊而已矣。後乎僑﹑亮而爲之亞者﹐則有若王景略﹐其言曰「宰寧國以理﹐治亂邦以法。」是則景略所繇治秦而已矣。是道也﹐何道也﹖匪純古之道﹐而捄時之道也。且夫捄時之道﹐管夷吾死﹐惟公孫僑得其意﹔公孫僑死﹐惟諸葛亮得其意﹔諸葛亮死﹐惟王景略得其意﹔景略死﹐遂難取節焉。或有剽竊近似者﹐則已大非四君子之神理骨榦矣﹐矧乃背四君子者﹖有飾和平以覬福澤﹐有貪姑息以弛憲典﹐有調停徳怨以申不情之請﹐有彌縫功罪以作亡理之狀。出以理乎眾焉﹐不能令眾愛﹐不能令眾畏﹔入以贊乎主焉﹐不能令主仁﹐不能令主義。不能令主仁者﹐其主必私﹔不能令主義者﹐其主必萎。必私者﹐多倒持﹔必萎者﹐多拙舉。

是故可赦勿赦謂之虐﹐不可赦而赦謂之縱。位兼將相而罪必赦﹐謂之阿﹔眾皆憤怒而我獨赦﹐謂之僨。可枝解一二人以作三軍之气而不枝解﹐可放流一二人以作百寮之气而不放流﹐及乎事機旣誤﹐綱紀破壞﹐則屑屑乎以薄罰隨其後﹕謂之愚。名爲威稜﹐而上無震動恪共之積﹔名爲律令﹐而下有揣摩擬議之功﹔及乎怒气漸平﹐左右窺伺﹐則睮睮乎請以寬典隨其後﹕謂之弄。本有誤國滔天重於邱山之罪﹐而罰其細﹐赦其巨﹔惟赦其巨不足以塞其人猖狂無忌之心﹐乃並罰其細﹐亦不足以生其人勉彊爲善之心﹔於是戰栗隕越﹐皆成故態﹕謂之頑。同爲蠹君賊民﹑萬口抵斥之人﹐而罰其一﹐赦其一﹔惟赦其一不足以服天下賢智而能主持是非者﹐乃並罰其一﹐亦不足以厲天下庸鄙而不稍自矜奮者﹔於是刀鋸斧鉞﹐皆屬浮文﹕謂之紊。

《詩》曰「如可贖兮﹐人百其身。」爾乃無願贖者﹐又從而爲之辭﹐不亦惑乎﹖《書》曰「哲人惟刑﹐無疆之辭。」爾乃不思流譽無疆﹐而庇其私以危其國﹐不亦悔乎﹖是故炰羔飲醇﹐其軀彊﹔菇苦吞辛﹐其軀傷。塞違已亂﹐其國祥﹔崇慝長姦﹐其國殃。周誅管叔﹐是以武庚之叛不害爲周﹔漢誅馬謖﹐是以街亭之敗不害爲漢。故曰﹕塞違已亂其國祥。唐惟不誅李林甫﹐是以祿山之亂﹐唐室幾傾﹔宋惟不誅秦檜﹐是以金人之橫﹐宋業不振。故曰﹕崇慝長姦其國殃。

於乎﹗山將崩者馬先避﹐室將成者燕先來﹔國將祥者愚先慶﹐國將殃者智先哀。是故君子知剛﹑知柔﹑知春﹑知秋﹐柔以懷之﹐剛以礪之﹐春以煦之﹐秋以滌之。導之而不從﹐我惟時其據憲典以聳之﹔聳之而不動﹐我惟時其援天時﹑人事以爭之﹔爭之而不能﹐我惟時其樹淸議以﹝代﹞鐵鉞之﹔議之而不入﹐我惟時其剴激悲痛以涕泣之。《詩》曰「憂心如恢﹐不敢戲談。」憂乎憂乎﹗當爲誰乎﹖已乎已乎﹗能柰而乎﹖

植節

浮邱子曰﹕國气旺﹐生於士有節義﹔有節義﹐生於有骨理﹔有骨理﹐生於有學識﹔有學識﹐生於有教育﹔有教育﹐生於上執其樞而左右﹑小大﹑遐邇﹑中外之士咸振焉。國气衰﹐生於士無節義﹔無節義﹐生於無骨理﹔無骨理﹐生於無學識﹔無學識﹐生於無教育﹔無教育﹐生於上塞其塗而左右﹑小大﹑遐邇﹑中外之士咸汩焉。《詩》曰「鳶飛戾天﹐魚躍於淵。豈弟君子﹐遐不作人﹖」於乎﹗君子而不豈弟﹐則不作人﹔君子而不作人﹐則無仁賢而國空虛。是故糞壤不生松柏﹐沮洳不生蛟龍。無其食而舉其軀﹐軀必削﹔無其教而帥其士﹐士必輕。是故戰國無節義﹐則縱橫害之﹔秦無節義﹐則燒書坑儒害之﹔晉無節義﹐則祖老莊而廢禮法害之﹔五代無節義﹐則污君濁吏﹑莠言穢行害之。語曰「禾生虫蠹﹐還自克賊。」焉有澆淳散朴而士鹹精白乃心者乎﹖

是故蓄驥騄﹐必得駒﹔種橘柚﹐不成枳。土之美者善養禾﹐君之仁者善養士。周至春秋而節義存﹐則守禮主信之力﹔漢入東京而節義昌﹐則植經明行修以扶淸議之力﹔宋去五季之陋而節義重﹐則褒忠讜以風世﹑倡道學以作聖之力﹔有明二百七十年之久﹐而節義甲於前代﹐則豢養文學﹑激揚忠烈之力。語曰「一樹百獲者﹐人也。」焉有旌徳禮賢而士慳其報者乎﹖

是故士爲知己者死﹐女爲悅己者容﹐存乎相感者也。女以毀容爲辱﹐士以毀行爲懲﹐存乎自立者也。上之人塞其相感﹐核其自立﹐是謂不情。下之人弱其自立﹐俟其相感﹐是謂不力。禮數薄﹐則生計校﹔計校甚﹐則生旁門﹔旁門甚﹐則生狗苟﹕是謂不靜。才華郁﹐則生怨誹﹔怨誹甚﹐則生左道﹔左道甚﹐則生梟敢﹕是謂不祥。

是故素變爲玄﹐仁者之所流涕也﹔荃化爲茅﹐智者之所不意也。疾風知勁艸﹐奔車測堅石﹐世僞觀善良﹐塗梗出忠赤。曾子曰「可以托六尺之孤﹐可以寄百里之命﹐臨大節而不可奪也﹐君子人與﹖君子人也。」孟子曰「生亦我所欲也﹐義亦我所欲也。二者不可得兼﹐捨生而取義者也。」是故中心向節﹐他物奪之﹐是爲曾子之罪人﹔初心向義﹐旋踵捨之﹐是爲孟子之罪人。於乎﹗讀曾子﹑孟子之書﹐而劉秀﹑華歆﹑馮道﹑王溥其骨者﹐士之憂也。幸而弗丁其時﹐則𨿽有其鄙而無其亂﹔萬一不然﹐則鄙與亂相資者﹐國之憂也。

是故居鄕井而賤行﹐我知其登巖廊而匱徳也矣。事父兄而廢禮﹐我知其阿大君而敗軌也矣。對朋儕而曲折﹐我知其媚姦雄而釣悅也矣。遊平世而詭隨﹐我知其遇寇盜而包羞也矣。小恥弗振﹐我知其大恥甘之如飴也矣。一邪弗芟﹐我知其百邪趨之若鶩也矣。審士以知心﹐審心以知事﹐我知其必爲兵刑之蠹也矣。審士以知气﹐審气以知運﹐我知其必爲河山之恙也矣﹗

甲戒

浮邱子曰﹕君子不可以無天戒﹐不可以無地戒﹐不可以無神戒﹐不可以無民戒﹐不可以無物戒。天有祥有變﹐地有祥有變﹐神有祥有變﹐民有祥有變﹐物有祥有變。

無天戒﹐則對臨敢﹔對臨敢﹐則欺壅慣﹔欺壅慣﹐則天變至。毋忘天戒﹐則對臨悚﹔對臨悚﹐則感格必﹔感格必﹐則天祥至。無地戒﹐則履蹈褻﹔履蹈褻﹐則隕越疾﹔隕越疾﹐則地變至。毋忘地戒﹐則履蹈詳﹔履蹈詳﹐則醞畜厚﹔醞畜厚﹐則地祥至。無神戒﹐則儀容媟﹔儀容媟﹐則精理鬲﹔精理鬲﹐則神變至。毋忘神戒﹐則儀容肅﹔儀容肅﹐則血脈會﹔血脈會﹐則神祥至。無民戒﹐則志气驕﹔志气驕﹐則政刑忤﹔政刑忤﹐則民變至。毋忘民戒﹐則志气約﹔志气約﹐則徳禮悖﹔徳禮悖﹐則民祥至。無物戒﹐則耳目溺﹔耳目溺﹐則邪淫作﹔邪淫作﹐則物變至。毋忘物戒﹐則耳目嚴﹔耳目嚴﹐則絜白著﹔絜白著﹐則物祥至。於乎﹗戒之哉﹗戒之哉﹗

天戒七﹕曰日戒﹐曰月戒﹐曰星戒﹐曰風戒﹐曰雨戒﹐曰雲气戒﹐曰時序戒。地戒四﹕曰山戒﹐曰川戒﹐曰宮室戒﹐曰金石戒。神戒二﹕曰靈神戒﹐曰毒神戒。民戒四﹕曰醜民戒﹐曰兀民戒﹐曰嘩民戒﹐曰梗民戒。物戒三﹕曰艸木之妖則戒﹐曰鳥獸之禍則戒﹐曰鱗虫之孽則戒。

凡君子所戒﹐則古所戒﹔凡古所戒﹐則今所戒﹔凡今所戒﹐則今所忽﹔凡今所忽﹐則古所羞﹔凡古所羞﹐則君子所憤﹔凡君子所憤﹐則君子所戒。其在於《詩》﹐則《正月》之六章曰「謂天蓋髙﹐不敢不局。謂地蓋厚﹐不敢不蹐。」言天戒也﹐地戒也。《云漢》之六章曰「敬恭明神﹐宜無悔怒。」言神戒也。其在於《書》﹐則《五子之歌》曰「予臨兆民﹐懍乎若朽索之馭六馬。爲人上者﹐柰何不敬﹖」言民戒也。《旅獒》曰「人不易物﹐惟徳其物。」言物戒也。於乎﹗戒之哉﹗戒之哉﹗

君子有變而懼﹐無若世之有變而傲也﹔無變而謹﹐無若世之無變而蕩也。有變而傲﹐則先之以抵塞﹔旣抵塞﹐則繼之以文飾﹔旣文飾﹐則終之以匱敗。有變而懼﹐則先之以祗悔﹔旣祗悔﹐則繼之以補捄﹔旣補捄﹐則終之以葆固。無變而蕩﹐則先之以燕私﹔旣燕私﹐則繼之以逞作﹔旣逞作﹐則終之以猜暴。無變而謹﹐則先之以軌物﹔旣軌物﹐則繼之以摯行﹔旣摯行﹐則終之以仁聖。是故君子謹無變﹐則懲忿窒欲﹐思患預防而已﹔懼有變﹐則洗心滌慮﹐引咎自責而已。所謂思患預防﹐其指十﹕毋席尊略庳﹐毋棄故寵新﹐毋賣諛塞直﹐毋裹愬蔽忠﹐毋苞苴騰天﹐毋艷妻淫行﹐毋骨肉參商﹐毋宗藩縱衡﹐毋官謀蓄疑﹐毋下情不聞。故曰思患預防其指十。所謂引咎自責﹐其指十﹕盍減膳徹樂﹖盍降服垂縵﹖盍潛祈祖考﹖盍分禱羣望﹖盍放出宮人﹖盍汰除冗濫﹖盍捐去稅斂﹖盍料理獄姦﹖盍艸敕罪己﹖盍虛心禮諫﹖故曰引咎自責其指十。

君子而弗思患預防也者﹐則且以席尊略庳爲能樹制防也﹐以棄故寵新爲能研核人物髙下利頓也﹐以賣諛塞直﹑裹訴蔽忠爲適己意也﹐以苞苴騰天﹑艷妻淫行爲莫余窺伺也﹐以骨肉參商爲能割私愛也﹐以宗藩縱衡爲能捍衛王室也﹐以官謀蓄疑﹑下情不聞爲指揮能事﹑蹈舞太平也。苟如是﹐則天巇之﹐地巇之﹐神巇之﹐民巇之﹐物巇之。

君子而弗引咎自責也者﹐則且以減膳徹樂﹑降服垂縵爲徒自苦也﹐以潛祈祖考﹑分禱羣望爲渺芒而無際﹑呼訴而不應也﹐以放出宮人﹑汰除冗濫﹑捐去稅斂﹑料理獄姦爲迹鄰屑越﹑心涉周章﹑體段不重﹑節目不闊也﹐以艸敕罪己爲奉行故套也﹐以虛心禮諫爲盜竊聖哲之美名也。苟如是﹐則天律之﹐地律之﹐神律之﹐民律之﹐物律之。君子而爲天﹑地﹑神﹑民﹑物所巇﹐如之何其勿毀壞也﹖君子而爲天﹑地﹑神﹑民﹑物所律﹐如之何其勿囚拘也﹖於乎﹗戒之哉﹗戒之哉﹗

若夫俗儒支離曲折之解﹐藝士荒唐繆悠之說﹐則君子毋取焉。君子何取﹖曰﹕法聖人。前之聖人修《春秋》﹐書災異﹐爲其變足以爲戒也﹐而不詳其所以爲應也。後之學者談陰陽﹐喜傅會﹐必欲泥其一變自爲一應也﹐而反不足以爲戒也。是故君子觀古近之運﹐推妖祥之理﹐削其所以爲應﹐爾乃破讖緯之陋也﹐聖人不語怪則然也。詳其所以爲變﹐爾乃廣修省之資也﹐聖人毋自欺則然也。引古之變爲鏡﹐爾乃有激於肺腑也﹐聖人其有憂患則然也。奉古之戒爲師﹐爾乃無懈於夙夜也﹐聖人不自暇逸則然也。於乎﹗戒之哉﹗戒之哉﹗

乙戒

浮邱子曰﹕古之君子所處愈尊﹐則自考其過愈細也﹔今之君子所處愈尊﹐則自理其過愈寬也。惟寬﹐則生傲﹐則生蠢﹐則生黠﹐則生陋﹐則生懦﹐則生蠱。是故傲莫傲於執過﹐蠢莫蠢於諱過﹐黠莫黠於移過﹐陋莫陋於襲過﹐懦莫懦於畱過﹐蠱莫蠱於利過。且夫失晨之雞可更鳴﹐敗駕之馬可再調﹐曾謂君子有過而惟是執之﹑諱之﹑移之﹑襲之﹑畱之﹑利之云爾乎﹖於乎﹗戒之﹗戒之﹗

凡執過者﹐生於心有所封﹔心有所封﹐則讀書考道不熟﹔讀書考道不熟﹐則古今體要不析﹔古今體要不析﹐則自智其愚﹔自智其愚﹐則小有取償﹔小有取償﹐則憑藉以逞﹔憑藉以逞﹐則動與物左﹔動與物左﹐則忠言讜論至﹔忠言讜論至﹐則心莫能降﹔心莫能降﹐則專厲彊斷﹔專厲彊斷﹐則然於所不然﹐不然於所然﹔然於所不然﹐不然於所然﹐則國是日非﹐而當局者尢以其權勢气焰詟人。於乎﹗戒之﹐戒之﹗

凡諱過者﹐生於心有所髙﹔心有所髙﹐則視人莫己若﹔視人莫己若﹐則人以其大繆不然者前而請命﹔人以其大繆不然者前而請命﹐則積疑生怒﹔積疑生怒﹐則廢羣用獨﹔廢羣用獨﹐則利病否隔﹔利病否隔﹐則流失敗壞以甚﹔流失敗壞以甚﹐則內慚羞﹔內慚羞﹐則外支吾﹔外支吾﹐則工閃爍﹔工閃爍﹐則匿瑕賈瑜﹔匿瑕賈瑜﹐則逃毀而自穴之﹐釣謄而自功之﹔逃毀而自穴之﹐釣謄而自功之﹐則眾皆揣其情故﹔眾皆揣其情故﹐則騰爲姍笑﹐譜爲風謠﹔騰爲姍笑﹐譜爲風謠﹐則在上者不聞而自謂深﹔在上者不聞而自謂深﹐則必有不可彌縫收拾之一日。於乎﹗戒之﹐戒之﹗

凡移過者﹐生於心有所遁﹔心有所遁﹐則上微示之﹐而下微伺之﹔上微示之﹐下微伺之﹐則好爲兩屬之詞﹔好爲兩屬之詞﹐則是非操縱由我﹔是非操縱由我﹐則久而自忘其裹﹔久而自忘其裹﹐則遇事苛比﹔遇事苛比﹐則挾勢擠墜﹔挾勢擠墜﹐則舉我咎而坐之他﹔舉我咎而坐之他﹐則錮之使不能辯﹔錮之使不能辯﹐則冤之使不能平﹔冤之使不能平﹐則天地山川鬼神之所憐﹔天地山川鬼神之所憐﹐則庶人之議所憤﹔庶人之議所憤﹐則史策之所別﹔史策之所別﹐則逃其指名於一時﹐而暴其端委於百世﹑千世﹑萬世。於乎﹗戒之﹐戒之﹗

凡襲過者﹐生於心有所仍﹔心有所仍﹐則拘近規﹔拘近規﹐則私積蠹﹔私積蠹﹐則多破﹤石爲﹥﹔多破﹤石爲﹥﹐則難整理﹔難整理﹐則務苟安﹔務苟安﹐則絀直前﹔絀直前﹐則忠義之气不作﹔忠義之气不作﹐則頑懦用事﹔頑懦用事﹐則左計橫行﹔左計橫行﹐則大體虧損﹔大體虧損﹐則有彊國而無彊勢﹐有彊勢而無彊政﹔有彊國而無彊勢﹐有彊勢而無彊政﹐則禍殃伏於文恬武熙﹔禍殃伏於文恬武熙﹐則消息微而憂患深﹔消息微而憂患深﹐則愚者緩而智者急﹔愚者緩而智者急﹐則鉗口易而措手難﹔鉗口易而措手難﹐則流涕太息之不已。於乎﹗戒之﹐戒之﹗

凡畱過者﹐生於心有所俟﹔心有所俟﹐則思不銳入﹔思不銳入﹐則力不振起﹔力不振起﹐則日壙一日﹔日壙一日﹐則齒登耄耋﹔齒登耄耋﹐則勇枯智索﹔勇枯智索﹐則羣策羣力皆廢﹔羣策羣力皆廢﹐則坐視成誤而亡能爲﹔坐視成誤而亡能爲﹐則浸潯大敗而不可止﹔浸潯大敗而不可止﹐則子孫黎民受其病﹔子孫黎民受其病﹐則一息之積而階數十百年之厲。於乎﹗戒之﹐戒之﹗

凡利過者﹐生於心有所溺﹔心有所溺﹐則耳濡目染﹔耳濡目染﹐則意得欲從﹔意得欲從﹐則厭近有徳﹔厭近有徳﹐則羣巧窺伺﹔羣巧窺伺﹐則諛美雜作﹔諛美雜作﹐則數援隆古爲比﹔數援隆古爲比﹐則久而忘其不類﹔久而忘其不類﹐則惟其言而莫予違﹔惟其言而莫予違﹐則縱其私而莫予沮﹔縱其私而莫予沮﹐則快其敗而莫予陳﹔快其敗而莫予陳﹐則天命人心喪於宴安﹔天命人心喪於宴安﹐則衽席之地起兵戎﹔衽席之地起兵戎﹐則無俚之氓咸倍畔﹔無俚之氓咸倍畔﹐則執樞馭宇者危﹔執樞馭宇者危﹐則身體發膚皆瘡瘠﹔身體發膚皆瘡瘠﹐則𨿽欲湔洗其沈痼之疾﹐而萬萬亡及。於乎﹗戒之﹐戒之﹗

善哉﹗陸贄之狀曰「仲虺述成湯之徳曰﹕『用人惟己﹐攺過不吝。』吉甫美宣王之功曰﹕『衮職有闕﹐惟仲山甫補之。』成湯﹐聖君也﹔仲虺﹐聖輔也。以聖輔贊聖君﹐不曰亡過﹐而曰攺過。宣王﹐中興之賢主也﹔吉甫﹐文武之賢臣也。以賢臣誦賢主﹐不曰亡闕﹐而曰補闕。」是故有闕毋補﹐則賢理摧﹔有過毋攺﹐則聖路塞。毋塞聖路﹐則莫如不自聖﹔毋摧賢理﹐則莫如使賢爲其賢。凡自聖者﹐過之媒﹔凡有賢而不爲其賢者﹐闕之府。是故賢然後補闕﹐補闕然後賢﹔聖然後攺過﹐攺過然後聖。江海有濁﹐而無損於深﹐其蕩滌之功偉也﹔日月有蝕﹐而無損於圓﹐其照臨之光復也。於乎﹗戒之﹐戒之﹗

若乃史傳所稱﹐則曰商辛﹕「智足以拒諫﹐言足以飾非﹐矜人臣以能﹐髙天下以聲。」又曰秦皇﹕「剛戾自用﹐……天下畏罪持祿﹐莫敢盡忠﹐上不聞過而日驕﹐下攝伏謾欺以取容。」是故商辛爲獨夫﹐飾非故也﹔秦皇爲戾主﹐不聞過故也。商辛﹑秦皇死矣﹐而其術﹑其態不死也。是何也﹖凡學堯舜之兢業﹑禹湯之罪己者﹐則愀然不樂乎其心。凡學商辛之飾非﹑秦皇之不聞過者﹐則肆然大便乎其躬。是故商辛之後又商辛﹐金亮其最也﹔秦皇之後又秦皇﹐隋煬其最也。是何也﹖凡稱辛﹑亮者則曰「智足以拒諫﹐言足以飾非。」凡稱秦﹑隋者則曰「秦以惡聞其過亡天下﹐隋以惡聞其過亡天下。」《春秋傳》曰「尢而效之﹐罪又甚焉。」是故君子毋效其所不可﹐覆車之軌﹐不可蹈也﹗覆舟之淵﹐不可遊也﹗猶之乎商辛之後不可又商辛﹐金亮之後不可又金亮﹔秦皇之後不可又秦皇﹐隋煬之後不可又隋煬也。其道亡他﹐曰「毋飾非﹐毋不聞過」而已矣。凡飾非則其非必﹐非必則成獨﹔凡不聞過則其過橫﹐過橫則成戾。獨則必危﹐戾則必促﹐是猶不事蕩滌而侈江海以爲無濁﹐不修照臨而信日月以爲無蝕。蒙竊惑焉﹐未見其可也。於乎﹗戒之﹐戒之﹗

甲慚

浮邱子曰﹕凡天下顚覆之慘﹐伏於其幾﹐閃於其象﹐慢於其近﹐匱於其廣。是故君子之智斷貴蚤焉。蓄而愼之﹐勝於發矣而後詳之﹔微而障之﹐勝於巨矣而後摧之﹔未及事而理之﹐勝於及事矣而後悔之﹔未及時而塞之﹐勝於及時矣而後哀之。《春秋傳》曰「筮短龜長﹐不如從長。」焉有智斷弗師君子﹐可以宰世濟變而亡哀悔者乎﹖是故火燎原﹐不可救﹔水覆地﹐不可收﹔膏肓已結﹐不可醫﹔棟橈已凶﹐不可求﹔轂破碎而大其輻者﹐愚可哂﹔根枯槁而惜其葉者﹐腐可羞﹔唇焦口燥而後穿井者﹐渴弗解﹔十日不餐而後殖禾者﹐饑弗瘳。

是故君子無左計﹐無遁情﹐無厲節﹐無流心。有遁情者﹐莫實其裹﹔有左計者﹐不考其成﹔有流心者﹐莫知其鄕﹔有厲節者﹐不得其終。是故齊桓本五伯之雄﹐而屍虫出戶﹐死無與棺﹔二世席全盛之勢﹐而望夷變作﹐逼令自殺﹔苻堅本五胡之長﹐而出奔五將﹐兵敗被執﹔隋煬攬域中之大﹐而賊起江都﹐運厄身殲。玆四君者﹐豈非溺其勝而弗思其反耶﹖

是故君子卽盛思危﹐卽歡思怏﹐卽裹思匱﹐卽獨思兩。盛而不能思危者﹐必有旦夕之災﹔歡而不能思怏者﹐必有鴆毒之哀﹔裹而不能思匱者﹐必有腹心之疾﹔獨而不能思兩者﹐必有尾大之勢。《詩》曰「毋逝我梁﹐毋發我笱。我躬不閱﹐遑卹我後。」何其神之惢而狀之栗也﹗《書》曰「予臨兆民﹐懍乎若朽索之馭六馬。爲人上者﹐柰何不敬﹖」何其義之正而指之直也﹗

是故墻隙而髙者﹐其崩疾﹔冰霜而見日者﹐其滅易。中無主而試以多艱者﹐其計索﹔外咸窺司而料其不濟者﹐其欺作﹔舟覆於河而無維楫者﹐必駭愕﹔舉足而履湯炭者﹐必燒灼。飾非而拒諫者﹐必有不安﹔聽莠言而犯不祥者﹐必有殘。將東而更西者﹐塗必迂﹔卻行而求及前人者﹐勢必孤。口談太平而中藏繆戾者﹐天必不通﹔堯舜可爲而不爲﹐不堯舜不可爲而姑且爲者﹐人必不能止之以爲宗。制裘而與狐謀其皮者﹐狐乃遁﹔假虎以翼而教其入宮食人者﹐虎乃縱。非其材而責以無前之績者﹐乃聾乃盲﹔不見其心而見其面﹐不見其成而姑且待其成者﹐乃庇其私而召其殃。

是故君亡獨理﹐亡獨亂﹔臣亡等功﹐亡等過。亡等功者其功巨﹐亡等過者其過叢。《書》曰「邦之杌隉﹐曰由一人﹔邦之榮懷﹐亦尙一人之慶。」是故管夷吾用﹐則九合諸侯﹑一匡天下而亡不足﹔豎刁﹑易牙﹑開方用﹐則五公子爲亂而有餘。王景略用﹐則掃蜀﹑定燕﹑擒代﹑吞涼而亡不足﹔慕容垂用﹐則淝水一舉﹐喪其國都而有餘。李勣用﹐則唐變爲武氏﹔張柬之用﹐則武氏復變爲唐。司馬光用﹐則熙﹑丰之亂變爲元祐之治﹔章惇﹑蔡京用﹐則元祐之治復變爲紹聖之亂。是故材之淑慝﹐以徵臣之優劣﹐捷於響﹔臣之優劣﹐以徵君之然否﹐捷於響﹔君之然否﹐以徵事之起訖﹐捷於響﹔事之起訖﹐以徵國之得喪﹐捷於響。

是故愛不可反﹐謗不可遂﹐料不可晚﹐咎不可必。罷張九齡而杖李林甫﹐是以有安史之亂﹔罷李綱而杖黃潛善﹑汪彥伯﹐是以有北狩之辱﹕厥愛反也。裴度有淮﹑蔡﹑靑﹑鄆之功﹐爲皇甫鏄﹑李逢吉所擠﹔寇準有澶淵之功﹐爲王欽若﹑丁謂所擠﹕厥謗遂也。吳楚七國已反﹐然後誅晁錯﹔靖難之兵已橫﹐然後黜齊泰﹑黃子澄﹕厥料晚也。臺城之困甚矣﹐不悟梁異之佞﹔興元之難甚矣﹐不悟盧杞之姦﹕厥咎必也。愛反由於剽賊﹐剽賊由於亡天﹔謗遂由於橈雜﹐橈雜由於亡人﹔料晚由於愚陋﹐愚陋由於亡識﹔咎必由於隱忍﹐隱忍由於亡气。亡天﹑亡人﹑亡識﹑亡气﹐如之何其能君能國也﹖孔子曰「爲政在人﹐取人以身﹐修身以道﹐修道以仁。」是故君子毋敢不聰明警戒﹐震動恪共﹐勤於律己﹐明於任人﹐植於紀綱﹐鋪於經綸﹐塞於罅漏﹐完於惇懞﹐鏡於情僞﹐歸於本眞。其非獨全軀命之謂﹐以此孕萬物而長宗祏﹐祚子孫而葆黎民也。

乙慚

浮邱子曰﹕政以人理﹐以人狂﹔國以人興﹐以人亡。是故樹中正﹐則風雨和﹔聳偏曲﹐則妖孽章﹔積善良﹐則山川靈﹔納姦邪﹐則百物荒﹔種枳棘﹐則良田敗﹔養稂莠﹐則嘉禾傷﹔乳豺狼﹐則吞噬必﹔縱虺蛇﹐則毒焰張。《易》曰「大君有命﹐開國承家﹐小人勿用。」於乎﹗小人用而國家焉有底乎﹖

且夫前事之不忘﹐後事之師也。是故君子必知歷代之所以亡﹐則知非其人者之所以不祥。夏不亡於商﹐而亡於趙良﹔商不亡於周﹐而亡於蜚廉﹔周不亡於犬戎﹐而亡於申侯﹔秦不亡於戍卒﹐而亡於趙髙﹔漢不亡於莽﹑操﹐而亡於劉秀﹑華歆﹔晉不亡於五胡﹐而亡於何晏﹑王衍﹔隋不亡於唐﹐而亡於虞世基﹑封徳彜﹔唐不亡於武氏而亡於李勣﹑許敬宗﹐不亡於朱全忠而亡於崔允﹔宋不亡於蒙古﹐而亡於王安石﹑蔡京﹔明不亡於流賊﹐而亡於劉瑾﹑魏忠賢。原夫亡之之人﹐大底利祿薰心﹑銳於干進者﹐初指之差也﹔天人憤怒﹐不能自雪者﹐竟體之累也﹔毛羽丰滿﹐驕行不顧者﹐厥焰之橫也﹔事勢騷殺﹐末可如何者﹐乃衷之恥也。原夫論亡之者之人﹐大底禍變淩兢﹐涕泣而道者﹐後事之愚也﹔萌牙甫露﹐據理以斷者﹐先覺之智也﹔天步艱難﹐委爲自然者﹐淺夫之忨也﹔佞臣可斬﹐以厲其餘者﹐壯士之激也。其在《十月之交》之七章曰「下民之孽﹐匪降自天。噂沓背憎﹐職兢由人。」其在《桑柔》之三章曰「君子實維﹐秉心無競。誰生厲階﹖至今爲梗。」言非其人﹐則其國隨之以去也。

是故有國而不得其君者國如寄﹐有君而不得其臣者君如寄。山不必惡﹐豺虎害之﹔川不必橫﹐鯨鯢害之﹔父不必敗﹐孽子害之﹔君不必非﹐秕臣害之。是故中材而可爲善之君﹐輔以中材以上之臣者昌﹐輔以中材以下之臣者亡﹔不學而美質地之君﹐輔以學而後爲大臣﹑重臣者昌﹐輔以不學而爲大臣﹑重臣者亡﹔有恥而好粉飾之君﹐輔以執徳弘﹑信道篤之臣者昌﹐輔以亟功近名之臣者亡﹔英明而吝攺過之君﹐輔以發彊鯁固之臣者昌﹐輔以惟阿之臣者亡﹔心知憂危而不能振之君﹐輔以文經武緯﹑左宜右有之臣者昌﹐輔以罷軟頑頓之臣者亡﹔血气衰而智慧減之君﹐輔以老成醇粹﹑方皇周挾之臣者昌﹐輔以枯庸蹇拙之臣者亡。語曰「有斧無柯﹐何以自濟﹖」

是故君非桀﹑紂之暴﹐而臣無龍逢﹑比干之忠﹐則桀﹑紂勝﹔君非幽﹑厲之昏﹐而臣無芮伯﹑家父之賢﹐則幽﹑厲勝﹔君非秦皇之好慘覈﹐而臣知阿指從意如李斯者不止一人﹐則秦皇勝﹔君非漢武之好紛更﹐而臣能面折廷爭如汲黯者曾亡一人﹐則漢武勝﹔君非梁武之好邪說﹐而道諛黷貨之臣過於朱異﹑陸驗﹐則梁武勝﹔君非隋煬之好淫行﹐而閉善逢惡之臣巧於裴矩﹑郭衍﹐則隋煬勝﹔君非李唐之穢亂宮壼﹐而協心輔政亡房﹑杜﹑姚﹑宋其人﹐直言亟諫亡魏徵﹑陸贄其人﹐戡亂定傾亡郭子儀﹑李光弼其人﹐蓄道徳﹑能文章亡韓愈其人﹐則李唐勝﹔君非朱明之荼毒搢紳﹐而智擅韜鈐亡劉基其人﹐身寄國本亡三楊其人﹐道尊儒服﹑績懋疆場亡王守仁其人﹐气懾權姦亡楊繼盛﹑黃道周其人﹐則朱明勝。是曷故也﹖運使之然也﹐制使之然也。然而君子不以咎運之不昌﹐而以咎制之不祥。且夫弋鳥者矯其矢﹐釣魚者理其綸﹐物理且然﹐矧乃辧材﹑考績而不詳其制乎﹖

是故文法莫煩於吏胥﹐禮教莫淑於師儒﹐粉飾莫工於妾婦﹐骨榦莫聳於丈夫。君以師儒之道風其臣﹐則臣以師儒報其君﹔君以吏胥之道風其臣﹐則臣以吏胥報其君﹔君以丈夫之道風其臣﹐則臣以丈夫報其君﹔君以妾婦之道風其臣﹐則臣以妾婦報其君。於乎﹗吏胥﹑妾婦之道而以爲制﹐吏胥﹑妾婦之報而以爲丰﹐蒙竊惑焉﹐未見其可也。語曰「水波而上﹐盡其搖而復下。」夫波之上者猶可使下﹐矧乃下下乎﹖

是故文王罔攸兼於庶言﹑庶獄﹑庶愼﹐大道之存也﹐不吏胥也。趙髙教胡亥書﹐及獄律令﹑法事而仁義塞﹐吏胥而已矣。陳平不知錢谷﹐丙吉不問死人﹐三公坐論之遺也﹐不吏胥也。張湯起刀筆爲公卿﹐卒以詐敗﹐吏胥而已矣。諸葛亮躬校簿書﹐陶侃檢攝眾事﹐體兼而材有餘也﹐不吏胥也。楊國忠取習文簿惡吏任之﹐以便己私﹐吏胥而已矣。寇準擇衙官而黜例簿﹐大臣柄政當如是也﹐不吏胥也。王安石不諳治體﹐而變法度以申己意﹐創條例以梗物情﹐吏胥而已矣。於乎﹗苟爲吏胥﹐則下下而已矣。臯陶色如削瓜﹐仲尼面如蒙倛﹐亡損於聖人之尊也﹐不妾婦也。蘇秦骨鼻﹐張儀仳脇﹐咸掉三寸舌以媚當世之君﹐妾婦而已矣。張子房狀貌如婦人女子﹐乃其志气有大過人者﹐不妾婦也。何晏爲粉郎﹐王衍爲寧馨兒﹐不能福其宗社﹐妾婦而已矣。張九齡風威秀整﹐能使明皇見之精神頓生﹐不妾婦也。楊再思謂蓮花似六郎﹐妾婦而已矣。裴度貌寢﹐韓琦聲雌﹐然而令聞廣謄施於身﹐不妾婦也。嚴嵩疏眉目﹐大音聲﹐而務爲佞悅﹐妾婦而已矣。於乎﹗苟爲妾婦﹐則下下而已矣。其在《菀柳》之卒章曰「彼人之心﹐於何其臻﹖」此言下下者﹐必亡所不至矣。

亡所不至之謂何﹖曰「凡物之淸濁美惡﹐能各從其類﹐各止其所乎﹖不能盡爾也。是必相欺焉﹐而更相化焉。犬欺鹿﹐梟欺烏﹐橘柚化爲枳﹐荃蕙化爲茅。惟人亦然。凡爲吏胥﹐逞其雜材﹐降其同列﹐匿其狡心﹐飾其邪說﹐輒謂師儒稽古爲誇﹑守中爲腐﹑誠意爲僞﹑直气爲忤﹔匪惟譏刺侮辱之﹐又多方以困頓耗萃之﹐是謂吏胥欺師儒。凡爲妾婦﹐施其軟態﹐買其隆恩﹐利其流心﹐鼓其妖言﹐輒謂丈夫陽剛爲過﹑精白爲淺﹑遠圖爲滯﹑獨步爲蹇﹔匪惟枝離膠葛之﹐又出力以瑯湯淩轢之﹐是謂妾婦欺丈夫。凡爲師儒﹐有眞理道與不眞理道之別。眞理道也﹐則吏胥亡所跨越。不眞理道也﹐則深淺在於吏胥之心﹐而俾師儒職務稍紛﹑期會稍迫﹑智斷稍差﹑應對稍拙﹐輒曰「何苦而不吏胥哉﹖」於是薄經典而師小慧﹐廢禮法而甘賤行﹐捐夙昔而比匪人﹐獵塗軌而收捷得﹐匪惟盡棄其學而學焉﹐又入其中而千變萬抮焉﹐是謂師儒化爲吏胥。凡爲丈夫﹐有眞骨力與不眞骨力之別。眞骨力也﹐則妾婦亡所枉橈。不眞骨力也﹐則低卬在於妾婦之手﹐而俾丈夫丰稜稍剉﹑辧難稍窘﹑非毀稍崇﹑甘美稍闕﹐輒曰「何苦而不妾婦哉﹖」於是舍昂藏而學孅趨﹐束剴激而騰俳笑﹐墮昭晰而入迷芒﹐折崢嶸而坐傅會﹔匪惟前後判若兩人焉﹐又取譏於時﹐而毋卹其醜焉﹐是謂丈夫化爲妾婦。於乎﹗自吏胥欺師儒﹐而無義類矣﹔自妾婦欺丈夫﹐而無名分矣﹔自師儒化爲吏胥﹐而無文采風流矣﹔自丈夫化爲妾婦﹐而無心腹賢腸矣。其在《小旻》之五章曰「國𨿽靡止﹐或聖或否。民𨿽靡膴﹐或哲或謀﹐或肅或艾。如彼泉流﹐亡淪胥以敗。」是豈不爲空國中而無一師儒丈夫者﹐發其咄嗟太息之聲矣乎﹖於乎﹗空國中而無一師儒丈夫﹐而君且媒媒晦晦﹐不知其臣不可倚杖﹔而君且巍巍翼翼﹐日與其臣造作太平﹔而君且悃悃款款﹐委其社稷遺孤之寄﹐以不彼外於臣﹔而君且睢睢盱盱﹐執其黜陟生殺之柄﹐以責報於臣也﹕難之難矣。

是故以吏胥報其君﹐猶可言也﹔以吏胥蠹蝕其君﹐不可言也。以妾婦報其君﹐猶可言也﹔以妾婦妖孽其君﹐不可言也。是曷故也﹖吏胥之亟﹐則必爲鼠狐﹐爲稂莠﹔妾婦之亟﹐則必爲鬼魅﹐爲陰霾。爲鼠狐﹐爲稂莠﹐則人材斬﹔爲鬼魅﹐爲陰霾﹐則世程晦。孟子曰「君子反經而已矣。經正﹐則庶民興﹔庶民興﹐斯無邪慝矣。」繼自今﹐蘇以《詩》《書》﹐馴以禮樂﹐樹以忠介﹐箴以廉約﹐懾以威稜﹐鋪以材略﹐倡以豁達﹐蒸以淳朴﹐取吏胥而師儒之﹐取鼠狐而鳳皇﹑鷹隼之﹐取稂莠而芝艸﹑瑯玕之﹐取妾婦而丈夫之﹐取鬼魅而褒衣﹑博帶之﹐取陰霾而甘露﹑祥霙之﹐不其振乎﹖而惜乎其積重也。積澮成江﹐積江成河﹐積河成海﹐不可障也。積土成阜﹐積阜成山﹐積山成嶽﹐不可鏟也。積吏胥成蠹蝕﹐積蠹蝕成忌諱﹐積忌諱成匱敗﹐不可理也。積妾婦成妖孽﹐積妖孽成煽誘﹐積煽誘成淪喪﹐不可支也。是故鼠狐之亟﹐則不得復爲鳳皇﹑鷹隼﹔稂莠之亟﹐則不得復爲芝艸﹑瑯玕﹔鬼魅之亟﹐則不得復爲褒衣﹑博帶﹔陰霾之亟﹐則不得復爲甘露﹑祥霙。於乎﹗是帥斯代斯人而趨於必不可爲臣之塗也。必不可爲臣﹐則必不可爲君﹔必不可爲君﹐則必不可爲國。

是故風不搖﹐則葉不落﹔薪不積﹐則火不然﹔鳥不鬥﹐則卵不破﹔馬不蹶﹐則車不顚﹔姦言不騁﹐則視聽不眩﹔疑謀不舉﹐則作爲不偏﹔釁巇不開﹐則邊竟不裂﹔殺僇不慘﹐則黔首不冤。語曰「斧斤所斫﹐瘡痏不息。」允若玆﹐其能泰然矣乎﹖然而事乃有大繆不然者﹐今將大聲疾呼而告之曰「吏胥﹐亡天下者也。妾婦﹐亡天下者也。疇其受之﹐而疇其信之﹖是曷故也﹖」爾乃曰「天實爲之矣。」爾乃曰「君自爲之矣。」且夫曰「君自爲之「﹐此吏胥﹑妾婦之祕訣也﹗曰「天實爲之」﹐此吏胥﹑妾婦之遁辭也。曰「君爲之﹐我毋能違君之命令而不爲之﹔我爲之﹐而天下不然之。君爲之而我爲之﹐天下卽不然之﹐惡能詰之﹖」此吏胥﹑妾婦之勝具也。曰「天爲之﹐我毋能不在天之气數之內而不爲之﹔我爲之﹐而天下不堪之。天爲之而我爲之﹐天下卽不堪之﹐惡能怨詈之﹖」此吏胥﹑妾婦之敢狀也。曰「我使之﹐而君爲之﹐天下惡知其自我使之﹖我請之﹐而君爲之﹐天下卽謂其自我請之﹐不謂其自我斷之。於是天下以爲不然者﹐不之於我﹐而之於君。」此吏胥﹑妾婦之老計也。曰「我實致之﹐而天爲之﹐天下惡知我之實致之﹖我稍稍懺悔之﹐而天爲之﹐天下不第謂我之懺悔之﹐而信我之亡所實致之。於是天下以爲不堪者﹐不之於我﹐而之於天。」此吏胥﹑妾婦之妙算也。且夫陰莫陰於祕訣﹑遁辭﹐凶莫凶於勝具﹑敢狀﹐利莫利於老計﹑妙算。其在《召旻》之六章曰「池之竭矣﹐不云自頻。泉之竭矣﹐不云自中。」允若玆﹐則孰職其咎矣乎﹖

是故夏罪趙良﹐商罪蜚廉﹐周罪申侯﹐秦罪趙髙﹐漢罪秀﹑歆﹐晉罪晏﹑衍﹐隋罪基﹑彜﹐唐罪崔﹑李﹐宋罪王﹑蔡﹐明罪劉﹑魏﹐今亡有焉。非亡有也﹐有之而不揭其主名﹐有之而不炤其事實﹐有之而不撤其表裏顚末﹑自封自固之藩籬﹐有之而不蘇其君臣上下相然相死之鴆毒。有之不能得之﹐得之不能治之。且夫有之而能得之﹐得之而能治之﹐此君子之所以甄陶小人也。是故漢之君子猶攻外戚﹐猶剉閹豎﹔唐之君子猶持女後﹐猶捍藩鎭﹔宋之君子猶斥新法﹐猶唾和議﹔明之君子猶犯權相﹐猶折貂璫。

是故君子能治小人﹐小人可以化爲君子。小人卽不化爲君子﹐君子不可以不治小人﹐此君子之苦心正則也。今也不然﹐心知其有之﹐而與爲隱忍﹔目睹其有之﹐而與爲閃爍﹔兒童﹑走卒惡其有之﹐而貴顯者與爲交通歡忻﹔遠裔荒服哂其有之﹐而暱近者與爲棲遲偃仰。豈惟弗化之﹖又幸其兩利俱存﹐而弗治之。豈惟弗治之﹖又廢察存厚﹐而不欲得之。豈惟不欲得之﹖又文飾於眾﹐以爲未曾有之。故曰﹕今亡有焉。𨿽然﹐非亡有也﹐其在《正月》之十一章曰「潛𨿽伏矣﹐亦孔之炤。」言有不得冒亡也。

是故長林必有可除之艸﹐曲路必有可駭之津﹐秕臣必有可指之罪﹐晻國必有可罪之臣。身爲秕臣而無可指之罪者﹐巧彌縫也。時爲晻國而無可罪之臣者﹐競阿偏也。巧彌縫者﹐橫其中而孫其外也﹔競阿偏者﹐護其私而滅其公也。橫其中而孫其外者﹐羣愚之所傅而獨智之所僇也。護其私而滅其公者﹐一瞬之所逃而千秋之所揭也。獨智之所僇者﹐匪以斧鉞﹐而以豈弟也。千秋之所揭者﹐匪以門戶﹐而以和平也。

是故𨿽無可指﹐必有可指﹐欲蓋彌彰﹐鬼神是使﹔𨿽無可罪﹐必有可罪﹐百千其喙﹐不能爲解。《書》曰「象恭滔天。」然乎﹗然乎﹗虎食人﹐而曰「我非虎」。虎乎﹗虎乎﹗其誰汝許乎﹖梟食其子﹐而號於人曰「我能錫汝以福。」梟乎﹗梟乎﹗其誰汝要乎﹖盜胠篋探囊﹐而曰「我不爲盜」﹐盜乎﹗盜乎﹗其誰不汝噪乎﹖蠱中人於腹﹐而詭其所中之人曰「我不負汝。」蠱乎﹗蠱乎﹗其誰不汝駭沮乎﹖

樹文

浮邱子曰﹕東方有一士焉﹐爬羅稗野之書﹐泛濫耳目之用﹐於記問也博矣﹐於爲文也﹐堆陳襲故而不可以理矣。南方有一士焉﹐揣摩當世之尙﹐搴摘詞賦之華﹐於藻采也艷矣﹐於爲文也﹐柔筋緩肉而不可以植矣。西方有一士焉﹐遊神方體之外﹐恣爲鬼蜮之談﹐於思也極窅冥之致矣﹐於爲文也﹐搗其偏﹑封其愚而不可以訓矣。北方有一士焉﹐勞形案牘之中﹐筆其猥瑣之事﹐於譽也擅贍給之能矣﹐於爲文也﹐摭其陋﹑蹈其淺而不可以廣矣。中央有一士焉﹐傅會儒先之指﹐貌爲有得之言﹐於塗軌也似矣﹐於爲文也﹐膠於心而亡能茹吐之﹐棘於手而亡能闔辟之矣。

於乎﹗堆陳襲故而不可以理者﹐文而醜者也。柔筋緩肉而不可以植者﹐文而淫者也。搗其偏﹑封其愚而不可以訓者﹐文而妖者也。摭其陋﹑蹈其淺而不可以廣者﹐文而市者也。膠於心而亡能茹吐之﹐棘於手而亡能闔辟之者﹐文而塊者也。文而醜者﹐視其文﹐知其人之反是獨立也﹔文而淫者﹐視其文﹐知其人之阿世取容也﹔文而妖者﹐視其文﹐知其人之畔道傷教也﹔文而市者﹐視其文﹐知其人之亟功近名也﹔文而塊者﹐視其文﹐知其人之形閉中距也。

是故玉卮無當﹐不可以爲寶﹔虫葉似字﹐不可以爲文。於乎﹗文之艱也如此乎﹗𨿽然﹐舉眾多之文而糠秕之也者﹐則必出其名世之文以模楷之也乎﹗曰﹕所謂名世之文﹐必天地陰陽以爲端﹐億兆民物以爲委﹐千聖以爲脈﹐百世以爲質﹐仁義以爲經緯﹐忠孝以爲表裏﹐喜怒愛惡以爲中和﹐因革損益以爲變化。天地陰陽以爲端﹐故仰觀俯察﹐燭其幾也。億兆民物以爲委﹐故左提右挈﹐結其情也。千聖以爲脈﹐故旁搜遠紹﹐悟其大也。百世以爲質﹐故良法美意訂其永也。仁義以爲經緯﹐故不出戶庭﹐熟其故也。忠孝以爲表裏﹐故不鑿天性﹐徵其備也。喜怒愛惡以爲中和﹐故正義直指﹐見其心也。因革損益以爲變化﹐故錯儀畫制﹐合其則也。仰觀俯察燭其幾﹐於是乎有蚤計之言。左提右挈結其情﹐於是乎有壹體之言。旁搜遠紹悟其大﹐於是乎有不狎塵俗之言。良法美意訂其永﹐於是乎有不遷運會之言。不出戶庭熟其故﹐於是乎有剖析毫釐之言。不鑿天性徵其備﹐於是乎有披瀝血誠之言。正義直指見其心﹐於是乎有忼慨滂濞之言。錯儀畫制合其則﹐於是乎有疏解調通之言。蚤計之言﹐振聾聵也﹔壹體之言﹐塞旁辟也﹔不狎塵俗之言﹐章軌物也﹔不遷運會之言﹐利後嗣也﹔剖析豪釐之言﹐擯羣欺也﹔披瀝血誠之言﹐格君非也﹔忼慨滂濞之言﹐信道气也﹔疏解調通之言﹐濟時艱也。能振聾聵也者﹐我知其爲龜鑑之文﹔能塞旁辟也者﹐我知其爲準繩之文﹔能章軌物也者﹐我知其爲金玉之文﹔能利後嗣也者﹐我知其爲俎豆之文﹔能擯羣欺也者﹐我知其爲風霜之文﹔能格君非也者﹐我知其爲宮商之文﹔能信道气也者﹐我知其爲河嶽之文﹔能濟時艱也者﹐我知其爲縠帛之文。龜鑑之文﹐皓皓乎其白也﹔準繩之文﹐慺慺乎其備且詳也﹔金玉之文﹐眑眑乎其式好也﹔俎豆之文﹐翊翊乎其使人敬也﹔風霜之文﹐凜凜乎其不可以干也﹔宮商之文﹐懇懇乎其善入而訴訴乎其不可窮也﹔河嶽之文﹐泱泱乎﹑矗矗乎其與世無極也﹔縠帛之文﹐油油乎其適於用也。

是故不矜記問而括﹐不摛藻采而工﹐不造窅冥而中﹐不誇贍給而足﹐不構形似而明。東方之士失其博﹐南方之士失其艷﹐西方之士失其怪﹐北方之士失其瑣﹐中央之士失其腐。俄而東方之士又與爲謠諑焉﹐南方之士又與爲莽鹵焉﹐西方之士又與爲緯繣焉﹐北方之士又與爲侮嫚焉﹐中央之士又與爲詆訶焉。然而無以損於其文之毫髮焉。俄而東方之士悔其謠諑﹐又與爲揄揚焉﹔南方之士悔其莽鹵﹐又與爲忉怛焉﹔西方之士悔其緯繣﹐又與爲夷懌焉﹔北方之士悔其侮嫚﹐又與爲孫讓焉﹔中央之士悔其詆訶﹐又與爲標榜焉。然而無以加於其文之品目焉。無以損者﹐匪爾之焰不銳也﹐有固且呵護之﹐固且發明之者也。無以加者﹐匪爾之禮不勤也﹐有固且根柢之﹐固且從容之者也。其根柢之也﹐以格物窮理﹔其從容之也﹐以存心養性﹔其呵護之也﹐以天神地祗﹔其發明之也﹐以後之聖者賢者。此名世之文﹐所以可久﹑可大﹐而孰能加之﹑損之乎﹖

是故云霾一重一掩﹐明月不以介意﹔市廛一虛一盈﹐連城不以更價。於乎﹗名世之文無與儷也如此乎﹗𨿽然﹐於今之人無與儷也者﹐則必於古之人有與處也乎﹗曰「古之人﹐古之人﹗」乃所願則學周公﹑孔子之學﹐志周公﹑孔子之志﹐以文周公﹑孔子之文也。周公之文﹐何文也﹖諷《邠風》﹐則其文勞以思﹔諷《無逸》﹐則其文儼以恪﹔諷《周官》﹐則其文典以碩﹔諷《爾雅》﹐則其文澤以嫻。孔子之文﹐何文也﹖諷《系辭》﹐則其文奧以堅﹔諷《論語》﹐則其文秩以易﹔諷《孝經》﹐則其文摯以盡﹔諷《春秋》﹐則其文肅以斷。孔子已降﹐諷《大學》之文﹐則曾子析其次第﹔諷《中庸》之文﹐則子思淑其心法﹔諷七篇之文﹐則孟子鬯其本宗。

孟子已降﹐則諷荀卿氏之文﹐有見於理﹐無見於性。則諷董仲舒氏之文﹐有見於數﹐無見於理。則諷楊雄氏之文﹐有見於奇﹐無見於庸。則諷王通氏之文﹐有見於粗﹐無見於精。則諷韓愈氏之文﹐有見於表﹐無見於裏。𨿽然﹐荀卿氏﹑董仲舒氏﹑楊雄氏﹑王通氏﹑韓愈氏﹐修其道而弗完者也﹐舉其說而弗備者也。有責焉﹐無罪焉。爾乃諷賈誼氏之文﹐優於救時﹐劣於俟命﹔諷劉向氏之文﹐工於述古﹐拙於討源﹔諷陸贄氏之文﹐詳於舉事﹐闕於闡道。𨿽然﹐賈誼氏﹑劉向氏﹑陸贄氏𨿽未至於庭也﹐亦不逾其垣也。有責焉﹐無罪焉。

爾乃諷管﹑商之文﹐褊而自用﹔諷申﹑韓之文﹐慘而自成﹔諷老﹑莊之文﹐縱而自喜﹔諷孫﹑吳之文﹐戧而自名﹔諷鬼谷之文﹐譎而不度﹔諷公孫龍之文﹐辯而不倫﹔諷墨﹑晏之文﹐儉而不情﹔諷駢﹑衍之文﹐誕而不實﹔諷淮南王之文﹐濫而不歸﹔諷抱朴子之文﹐華而不根。之文也﹐之人也﹐於周公﹑孔子之藩﹐若枘鑿之不相入﹐水火之不爲容也。非徒責焉﹐又加罪焉。爾乃諷班﹑馬﹑陳﹑範之文﹐史而雜﹔諷鄒﹑枚﹑潘﹑左之文﹐賦而縟﹔諷曹﹑劉﹑鮑﹑謝之文﹐激而譎﹔諷徐﹑庾﹑盧﹑王之文﹐麗而荒。之文也﹐之人也﹐於周公﹑孔子之窔﹐若矇瞍之無知﹐而嚚喑之無言也。非徒責焉﹐又加罪焉。

𨿽然﹐薋菉塞林矣﹐不可謂世無蘭槐﹔啙窳聚羣矣﹐不可謂世無賢傑。是故文之爲運﹐昌於周公﹑孔子﹐火於秦﹐枝於漢﹑魏﹑隋﹑唐之間﹐而復於宋。爾乃諷周濂溪之文﹐醇而雅﹔諷張橫渠之文﹐簡而該﹔諷二程氏之文﹐絜而精﹔諷朱紫陽之文﹐大而正。之人也﹐之文也﹐此周公﹑孔子所由以不榛塞﹐而有志量之士所急起直追以雁行之者也。我希堯﹑舜﹑禹﹑湯﹐則以周公﹑孔子爲津梁﹔我希周公﹑孔子﹐則以周﹑程﹑張﹑朱爲津梁。而或好尙之溺﹐則意中別出一程﹑朱﹐而非本來之程﹑朱﹔雌黃之亟﹐則謂程﹑朱不可爲學﹐而戒其徒毋得復言程﹑朱。華聞詭辧﹐巧思醜詆﹐掩程﹑朱而自眩其能﹔乘天作焰﹐喪心病狂﹐畔程﹑朱而不悔其非﹕君子不取也。

𨿽然﹐陰陽寒燠不一气而歲功濟﹐方圓銳橢不一名而器用鈞﹐是故學不必與周﹑程﹑張﹑朱兩其塗﹐文不必爲剿說﹑爲雷同﹐材不必使荀﹑董﹑揚﹑王﹑韓盡出己下﹐文不必不補葺其所不能。於乎﹗數不窮則理不轉﹐變不極則智不生﹐中不憤則采不發﹐外不陵則界不爭。天𨿽無梯﹐毋廢於登﹔聖𨿽無涯﹐毋倦於從。思之﹐思之﹐鬼神通之﹔鼓之﹐舞之﹐雷霆驅之。人皆可爲﹐枉用孫之﹔瞻之在前﹐忽焉後之。片念悁結﹐終身以之﹔千變萬抮﹐愼勿捨之﹗蟠然而爲本根﹐墳然而爲華萼﹐淵然而爲道徳﹐霅然而爲文章。其積之久遠而儲與扈冶者﹐可盡而不可盡﹔其鉤之幽深而發皇揚詡者﹐不可量而可量。其可盡而不可盡也﹐以其亟於諸子百家之言之所不能到也﹐矧乃其爲淺見寡聞之人也﹖其不可量而可量也﹐以其爲愚夫愚婦之所與知與行而無不可也﹐矧乃其爲親戚﹑君臣﹑上下之人也﹖

是故其篇九十有一﹐其言二十萬有奇。其指務在剖析天人王霸﹐發抒體用本末﹐原於經訓﹐證於史策﹐切於家國﹑天下﹐施於無窮。其心務在琢磨主術臣道﹐護持國勢民風。我之所有﹐以公於世﹐而毋敢吝。世之所無﹐以鞭策於我﹐而毋敢漠然。

是故事莫詳於古先﹐制莫陋於晚近﹐習莫積於媠謾﹐心莫敬於學問﹔我則首之以《則古》上﹑中﹑下。而次《三要》﹐以不雜舉也。次《十蔽》﹐以探其偏也。次《甲權》﹐次《乙權》﹐以不失其所憑藉也。次《白術》上﹑下﹐以爲君可望而知﹐臣可述而志﹐則猜防疑竇不作也。次《訓始》﹐以前行素修也。次《訓終》﹐以行善備敗也。次《辧萌》﹐以燭於將然未然﹐毋遲頓不及事也。次《訓化》﹐以不拘脇蔽虧也。次《去壅》﹐以爲左右小大﹑遐邇中外若一气之呼吸也。次《甲繆》﹐次《乙繆》﹐以貴能見其過而內自訟也。次《甲匡》﹐次《乙匡》﹐以君臣之際有交修﹐有自修也。次《釋均》上﹑下﹐以能不偏之爲害也。次《甲私》﹐次《乙私》﹐以用心不可不如天地﹑日月也。次《儒解》上﹑中﹑下﹐以聖賢之徒﹐國之寶﹑物之杖也。次《直解》上﹑中﹐下﹐以忠規讜論﹐不可一日而不接於大君之耳也。次《仁解》﹐次《禮解》﹐以性行不可界於疑似也。次《訓勞》﹐以實濟也。次《訓通》﹐以懲執拗而流於敗壞也。次《尙變》﹐以芟其一切之不然而就其然也。次《尙特》上﹑下﹐以邁心遠圖者能不汩沒於庸眾駑散也。次《三疾》﹐次《五習》﹐以世態日非﹐人理日棘﹐不可不掎摭之﹑沐浴之也。次《仕解》上﹑下﹐以出身加民貴茂﹐正其徳而優其具也。次《九材》﹐以賢愚髙下之等﹐如權衡之於輕重﹑繩墨之於曲直也。次《八抑》﹐以塞其徑竇﹑振其風尙也。次《審類》﹐以人物一致也。次《諷羣》上﹑下﹐以亟其情僞之所之也。次《原愛》﹐次《原憎》﹐以情所有而自然之﹐毋理所無而倒施之也。次《四辧》﹐以明其異趣不可一槪也。次《相經》﹐以貌取不如心度也。次《左評》﹐以物論不可恃﹐吾中有主﹐不可橈也。次《柄言》上﹑中﹑下﹐以是非必出於君子之論斷也。次《訓名》上﹑中﹑下﹐以道薄風頹﹐君子不可無令聞令望以系天下之重也。次《釋用》﹐以能治己則能治世也。次《三衡》﹐以寬猛不兼﹐不可爲功於今之世也。次《釋和》上﹑下﹐以不黨不爭然後君子也。次《原宗》﹐次《原輔》﹐次《原傅》﹐次《原封》﹐以非股肱心膂之臣不能保我子孫黎民也。次《審任》﹐以戒非其材而處其據也。次《訓史》﹐以祛浮艷也。次《訓使》﹐以不辱命也。次《訓令》﹐以親切於民也。次《訓吏》上﹑下﹐以伐蟊賊也。次《醫貧》﹐以止今之罷露百姓﹑煎靡貨者財也。次《刺奢》﹐次《辧荒》﹐以畱有餘而補不足也。次《訓廉》﹐以爲冒沒輕儳﹐貪而不讓﹐匪官之玷﹐乃心之玷也。次《訓退》﹐以不能者止﹐古今之通義也。次《訓厚》上﹑下﹐以民之無良﹐可憂而更可駴也。次《原教》上﹑下﹐以左道不去﹐則庶民不興﹔師儒不尊﹐則君臣上下不治也。次《辧莠》上﹑下﹐以無禮無學而賊民興﹐國不知其所究竟也。次《儲武》上﹑中﹑下﹐以應薄﹑扞患﹑夷險﹑除穢﹐不惟其力惟其智﹐不惟其運惟其人也。次《釋憂》﹐以燕雀處堂無遠慮則有近憂也。次《原刑》﹐以誅有罪﹑激有功也。次《植節》﹐以國家養士不可以不豫﹐士報國家不可以不重也。次《甲戒》﹐次《乙戒》﹐次《甲慚》﹐次《乙慚》﹐以君臣上下不可習肥美而不聞禍敗凶喪之語﹑處佚樂而不設憂勤惕厲之心也。夫人必有志也﹐然後不已於气﹔必有气也﹐然後不已於言﹔必有言也﹐然後不絕於人﹔必有人也﹐然後不絕於代﹐我則以《樹文》終焉。

於乎﹗此所謂學周公﹑孔子之學﹐志周公﹑孔子之志﹐以文周公﹑孔子之文者﹐然邪﹖否邪﹖𨿽然﹐周公﹑孔子則鈞聖矣。周公佐王業﹐開太平﹔孔子所如不合。乃其遇不異乎﹖則嘗總上下古今聖人賢人之遇而衡之﹕周公以前之聖人賢人﹐大底聖賢而得行其道者乎﹖是不以周公終乎﹖周公以後之聖人賢人﹐大底聖賢而不得行其道者乎﹖是不以孔子始乎﹖是無乃造物者遇周公無損於厚﹐而遇孔子漸趣於薄乎﹖曰﹕聖人﹑賢人之得行其道與不得行其道﹐造物者之厚遇聖人﹑賢人與其薄遇聖人﹑賢人﹐姑置勿論爾。

千歲之松﹐菟絲縈其上﹐茯苓聚其下。雨露之﹐不加潤﹔霜霰之﹐不從皴﹕其所醞藉者然也。羽虫三百六十之長曰鳳皇﹐戴仁﹑纓義﹑負禮﹑向智﹑蹈信﹐天樞得則來儀於廷﹐人事戾則潛居九夷﹐其所別白者然也。華駠萬里﹐去不息焉。鷦鷯巢林﹐達者托焉。內斯泰矣﹐外亡觖焉﹔肥固充矣﹐瘠豈捐焉﹖

夫其君臣容與﹐言計聽從﹐翔如雲龍﹐歡若魚水﹐於是乎君子輔陳教敕﹐指揮萬有﹐寫其寸心之赤﹐措於三代之隆﹐則天下以其文爲周公之文焉﹔當吾世能用之﹐後之聖者﹑賢者修明而利濟之可也。若其上下枝梧﹑事願膠折﹐靑蠅營營於其前﹐蜂蠆騁毒於其後﹐於是乎君子宅心悲憫﹐扣音淑湫﹐庶爲空言之垂﹐用補乾坤之陋﹐則天下以其文爲孔子之文焉﹔當吾世無能用之﹐後之聖者﹑賢者講明而時措之可也。

於乎﹗不用而靦顏以姦之者﹐曲也。可用而韜晦之恐不及者﹐隘也。髙吾說以爲眾不徹於聽者﹐執也。輕吾代以爲無能左右進止我者﹐驕也。匪其時而鬱怒者﹐躁也。有其具而反愧澀﹑以爲不如庸人者﹐該也。守先待後﹐而遷於內﹑橈於外﹐不克終其業以永其譽者﹐懈也。易名實以避愆尢者﹐弱也。處闒冗之中﹐而無敢謂周公﹑孔子可爲者﹐忨也。名爲學周公﹑孔子而無眞意者﹐狂也。灼見周公﹑孔子可爲﹐及又計校浮世得失少多之數者﹐雜也。是故君子惟其文而已矣。河之廣矣﹐君子溯於昆侖之源﹔岱之崇矣﹐君子考於東方之始。於乎﹗周公﹑孔子而旣歿矣﹐文其在玆乎﹖其不在玆乎﹖

