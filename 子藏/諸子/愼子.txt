

愼子周愼到撰

威徳

天有明﹐不憂人之暗也﹔﹝原刻脫也字﹐依《治要》補﹐下句同﹞地有財﹐不憂人之貧也﹔聖人有徳﹐不憂人之危也。﹝原刻危作厄﹐依《治要》攺﹞天𨿽不憂人之暗﹐﹝原刻脫之字﹐依《治要》補﹞闢戶牖必取己明焉﹐則天無事也﹔地𨿽不憂人之貧﹐﹝原刻脫之字﹐依《治要》補﹞伐木刈艸必取己富焉﹐則地無事也﹔聖人𨿽不憂人之危﹐﹝原刻危作厄﹐依《治要》攺﹞百姓準上而比於下﹐其必取己安焉﹐則聖人無事也。故聖人處上﹐能無害人﹐不能使人無己害也﹐則百姓除其害矣。聖人之有天下也﹐受之也﹐﹝原刻受作愛﹐依《治要》攺﹞非取之也。﹝原刻取上有敢字﹐依《治要》刪﹞百姓之於聖人也﹐養之也﹐非使聖人養己也﹐則聖人無事矣。﹝原刻脫矣字﹐依《治要》補﹞毛嬙﹑西施﹐﹝《文選》《神女賦注》《四子講徳論注》引此文西並作先﹐按二字古通﹞天下之至姣也。衣之以皮倛﹐﹝《禦覽》三百八十一引作褐﹐又《類聚》十八倛上多褐字﹞則見者皆走﹔易之以元緆﹐則行者皆止。由是觀之﹐則元緆色之助也﹐姣者辭之﹐則色厭矣。走背跋﹝足龠﹞窮谷野走十里﹐藥也﹐走背辭藥則足廢。故騰蛇遊霧﹐飛龍乘雲﹐雲罷霧霽﹐﹝《禦覽》九百三十三又九百四十七引作散﹐《後漢書﹟隗囂傳注》引作除﹞與蚯蚓同﹐則失其所乘也。故賢而屈於不肖者﹐權輕也﹔不肖而服於賢者﹐位尊也。堯爲匹夫﹐不能使其鄰家。﹝《禦覽》六百三十八引此句作不能使家化﹞至南面而王﹐則令行禁止。由此觀之﹐賢不足以服不肖﹐而勢位足以屈賢矣。故無名而斷者﹐權重也﹔弩弱而矰髙者﹐乘於風也﹔﹝二句又見《書鈔》百二十五﹑《禦覽》三百四十八﹞身不肖而令行者﹐得助於眾也。﹝自騰蛇遊霧至此﹐又見《韓非子﹟難勢篇》﹐文多異。古人引書每不屑屑字句﹐旣於大義無關﹐可置不論﹞故舉重越髙者﹐不慢於藥﹔愛赤子者﹐不慢於保﹔絕險歷遠者﹐不慢於禦。﹝二句又見《意林》﹐兩於字並作其﹞此得助則成﹐釋助則廢矣。夫三王五伯之徳﹐參於天地﹐通於鬼神﹐周於生物者﹐其得助博也。﹝按自毛嬙西施至此凡二百四十五字﹐原刻並脫﹐依《治要》補﹞古者工不兼事﹐士不兼官。工不兼事則事省﹐事省則易勝﹔﹝原刻脫此句事字﹐依《治要》補﹞士不兼官則職寡﹐職寡則易守。﹝原刻托此句職字﹐依《治要》補﹞故士位可世﹐工事可常。百工之子﹐不學而能者﹐非生巧也﹐﹝《禦覽》七百五十二引此文生下多而字﹞言有常事也。今也國無常道﹐官無常法﹐是以國家日繆。教𨿽成﹐官不足。官不足則道理匱﹐道理匱則慕賢智﹐慕賢智則國家之政要在一人之心矣。﹝自道理匱則慕賢智至此句心字止﹐凡二十一字﹐原刻並脫﹐依《治要》補﹞古者立天子而貴之者﹐﹝原刻脫之字﹐依《治要》補﹐與《禦覽》七十六引此文合﹞非以利一人也。曰﹕天下無一貴﹐則理無由通﹐通理以爲天下也。故立天子以爲天下﹐非立天下以爲天子也﹔立國君以爲國﹐非立國以爲君也﹔立官長以爲官﹐非立官以爲長也。﹝原刻長上有官字﹐依《治要》刪﹐與《禦覽》六百六十六引此文合﹞法𨿽不善﹐猶愈於無法﹐所以一人心也。﹝《治要》以此句爲注文﹞夫投鉤以分財﹐投策以分馬﹐非鉤策爲均也。﹝《禦覽》四百二十九引此文非下有已字﹐古已與以通﹞使得美者﹐不知所以徳﹔使得惡者﹐不知所以怨﹐此所以塞願望也。﹝《治要》願作怨﹐與《禦覽》六百三十八引此文合﹞故蓍龜﹐所以立公識也﹔權衡﹐所以立公正也﹔書契﹐所以立公信也﹔度量﹐所以立公審也﹔法制禮籍﹐所以立公義也。凡立公﹐所以棄私也。﹝自故著龜至此凡五十一字﹐原刻並脫﹐依《類聚》二十二﹑《禦覽》四百二十九引此文補﹞明君動事分功必由慧﹐﹝原刻脫必字﹐依《治要》補﹐下二句同﹐又《治要》慧作惠﹞定賞分財必由法﹐行徳制中必由禮。故欲不得幹時﹐愛不得犯法﹐貴不得逾親﹐﹝《治要》作規﹞祿不得逾位﹐士不得兼官﹐工不得兼事。以能受事﹐以事受利。若是者﹐上無羨賞﹐下無羨財。

因循

天道因則大﹐化則細。因也者﹐因人之情也。人莫不自爲也﹐化而使之爲我﹐則莫可得而用矣。﹝矣字依《治要》補﹞是故先王見不受祿者不臣﹐﹝原脫見字﹐據《長短經﹟是非篇》補﹞祿不厚者﹐不與入難。﹝難字依《治要》補﹞人不得其所以自爲也﹐則上不取用焉。故用人之自爲﹐不用人之爲我﹐則莫不可得而用矣。此之謂因。﹝之﹑謂二字原倒﹐依《治要》乙轉﹞

民雜

民雜處而各有所能﹐所能者不同﹐﹝原刻所能二字不重﹐依《治要》補﹞此民之情也。大君者﹐太上也﹐兼畜下者也。下之所能不同﹐而皆上之用也。是以大君因民之能爲資﹐盡包而畜之﹐無能去取焉。﹝原刻去﹑取二字倒﹐依《治要》乙轉﹞是故不設一方以求於人﹐故所求者無不足也。﹝原刻﹕必執於方以求於人﹐故所求者無一足也。依《治要》攺﹞大君不擇其下﹐故足。不擇其下﹐則易爲下矣。﹝原刻易字在矣上﹐依《治要》攺﹞易爲下則莫不容﹐莫不容故多下﹐﹝原刻脫此句莫不二字﹐依《治要》補﹞多下之謂太上。君臣之道﹐臣事事﹝原刻作有事﹐依《治要》攺。《治要》又有注云﹕言事其所事﹞而君無事﹐﹝原刻此下有也字﹐依《治要》刪﹞君逸樂而臣任勞。臣盡智力以善其事﹐而君無與焉﹐仰成而巳。故事無不治﹐﹝原刻脫故字﹐依《治要》補﹞治之正道然也。人君自任﹐而務爲善以先下﹐﹝原刻務作獨﹐依《治要》攺﹞則是代下負任蒙勞也﹐臣反逸矣。故曰﹕君人者﹐好爲善以先下﹐則下不敢與君爭爲善以先君矣﹐﹝原刻脫爲字﹐依《治要》補﹞皆私其所知以自覆掩﹐﹝原刻私作稱﹐又脫其字﹐並依《治要》補正﹞有過﹐則臣反責君﹐逆亂之道也。君之智﹐未必最賢於眾也﹐以未最賢而欲以善盡被下﹐﹝原刻欲下脫以字﹐依《治要》補﹞則不贍矣。﹝原刻則下有下字﹐依《治要》刪﹞若使君之智最賢﹐﹝原刻脫使字﹐依《治要》補﹞以一君而盡贍下則勞﹐勞則有倦﹐倦則衰﹐衰則復反於不贍之道也。﹝原刻於下有人字﹐依《治要》刪。此十字作一句讀﹞是以人君自任而躬事﹐則臣不事事﹐是君臣易位也﹐謂之倒逆﹐倒逆則亂矣。人君苟任臣而勿自躬﹐則臣皆事事矣。是君臣之順﹐治亂之分﹐不可不察也。

知忠﹝此篇原刻全脫﹐依《治要》補﹞

亂世之中﹐亡國之臣﹐非獨無忠臣也﹔治國之中﹐顯君之臣﹐非獨能盡忠也。治國之人﹐忠不偏於其君﹔亂世之人﹐道不偏於其臣。然而治亂之世﹐同世有忠道之人。臣之欲忠者不絕世﹐而君未得寧其上﹐無遇比干﹑子胥之忠﹐而毀瘁主君於闇墨之中﹐遂染溺滅名而死。由是觀之。忠未足以救亂世﹐而適足以重非。何以識其然也﹖曰﹕父有良子而舜放瞽叟﹐桀有忠臣而過盈天下。然則孝子不生慈父之家﹐﹝原作義﹐依《意林》引此文攺﹞而忠臣不生聖君之下。故明主之使其臣也﹐忠不得過職﹐而職不得過官。是以過修於身﹐而下不敢以善驕矜。守職之吏﹐人務其治﹐而莫敢淫偸其事。官正以敬其業﹐和順以事其上﹐﹝吏原作史﹐又於和下復衍吏人至正以凡十五字﹐今依文義刪正﹞如此則至治已。亡國之君﹐非一人之罪也﹔治國之君﹐非一人之力也。將治亂﹐在乎賢使任職而不在於忠也。故智盈天下﹐澤及其君﹔忠盈天下﹐害及其國。故桀之所以亡﹐堯不能以爲存。然而堯有不勝之善﹐而桀有運非之名﹐則得人與失人也。故廊廟之材﹐蓋非一木之枝也﹔粹白之裘﹐﹝粹原作狐﹐依《意林》引此文攺﹞蓋非一狐之皮也﹔﹝《意林》皮作腋﹐按《禦覽》七百六十六﹐又九百九並作皮﹐與《治要》合﹞治亂安危﹐存亡榮辱之施﹐非一人之力也。﹝按此六句又見《文選》《盧子諒答魏子悌詩注》《四子講徳論注》﹞

徳立

立天子者﹐不使諸侯疑焉﹔﹝原刻脫者字焉字﹐依《治要》補﹐下三句並同﹞立諸侯者﹐不使大夫疑焉﹔立正妻者﹐不使嬖妾疑焉﹔﹝原刻嬖妾作羣妻﹐依《治要》攺﹞立嫡子者﹐不使庶孽疑焉。疑則動﹐﹝原刻此下有兩動二字﹐依《治要》刪﹞兩則爭﹐雜則相傷﹐害在有與﹐不在獨也。故臣有兩位者國必亂﹐臣兩位而國不亂者﹐君在也﹐恃君而不亂矣﹐失君必亂﹔﹝原刻必作則﹐又脫而字﹐並依《治要》補正﹞子有兩位者家必亂﹐子兩位而家不亂者﹐父在也﹐恃父而不亂矣﹐失父必亂。﹝原刻必作則﹐又脫而字﹐並依《治要》補正。又《治要》三父字並作親﹞臣疑其君﹐無不危之國﹔﹝原刻脫其字之字﹐又君下有而字﹐並依《治要》刪補﹐下二字仿此﹞孽疑其宗﹐無不危之家。

君人

君人者﹐捨法而以身治﹐則誅賞予奪﹐從君心出矣。﹝原刻脫矣字﹐依《治要》補﹞然則受賞者𨿽當﹐望多無窮﹔受罰者𨿽當﹐望輕無已。君捨法﹐而以心裁輕重﹐﹝原刻脫而字﹐依《治要》補﹞則同功殊賞﹐同罪殊罰矣﹐怨之所由生也。是以分馬者之用策﹐分田者之用鉤﹐﹝原刻脫兩者字﹐依《治要》補﹞非以鉤策爲過於人智也。﹝原刻鉤策二字倒﹐又脫也字﹐並依《治要》補正。《長短經﹟適變篇》引作﹕非以鉤策爲過人之智也﹞所以去私塞怨也。故曰﹕大君任法而弗躬﹐則事斷於法矣。﹝原刻脫矣字﹐依《治要》補﹞法之所加﹐各以其分﹐蒙其賞罰而無望於君也。﹝原刻脫兩其字及也字﹐並依《治要》補﹞是以怨不生而上下和矣。﹝《長短經﹟適變篇》引作﹕則怨不生而上下和也﹞

君臣﹝此篇原刻全脫﹐依《治要》補﹞

爲人君者不多聽﹐據法倚數以觀得失。無法之言﹐不聽於耳﹔無法之勞﹐不圖於功﹔﹝二句又見《文選﹟長楊賦注》﹞無勞之親﹐不任於官。官不私親﹐法不遺愛﹐上下無事﹐惟法所在。

逸文

行海者﹐坐而至越﹐有舟也﹔﹝《六帖》十一舟下有故字﹞行陸者﹐立而至秦﹐有車也。﹝句亦見《六帖》十一﹞秦﹑越遠途也﹐安坐而至者﹐械也。﹝《禦覽》七百六十八﹞

厝鈞石﹐使禹察錙銖之重﹐則不識也。懸於權衡﹐則氂發之不可差﹐則不待禹之智﹐中人之知﹐莫不足以識之矣。﹝《禦覽》八百三十﹐又《意林》節引﹞

諺云﹕不聰不明﹐不能爲王﹔不瞽不聾﹐不能爲公。海與山爭水﹐海必得之。﹝《意林》《禦覽》四百九十六﹞

禮從俗﹐政從上﹐使從君。國有貴賤之禮﹐無賢不肖之禮﹔有長幼之禮﹐無勇怯之禮﹔有親疏之禮﹐無愛憎之禮也。﹝《類聚》三十八﹑《禦覽》五百二十三﹞

法之功﹐莫大使私不行﹔君之功﹐莫大使民不爭。今立法而行私﹐是私與法爭﹐其亂甚於無法﹔立君而尊賢﹐是賢與君爭﹐其亂甚於無君。故有道之國﹐法立則私議﹝《書鈔》四十三引作私善﹞不行﹐君立則賢者不尊。民一於君﹐事斷於法﹐是國之大道也。﹝《類聚》五十四﹑《禦覽》六百三十八﹞

河之下龍門﹐﹝《寰宇記》四十六河下有水字﹞其流駛如竹箭﹐駟馬追弗能及。﹝《六帖》六作﹕追之不及。《寰宇記》亦有之字。﹞﹝《禦覽》四十﹞

有權衡者﹐不可欺以輕重﹔有尺寸者﹐不可差以長短﹔有法度者﹐不可巧以詐僞。﹝《意林》《禦覽》四百二十九﹞

有虞之誅﹐以幪巾當墨﹐﹝《書鈔》四十四引作﹕晝跪當黥﹞以艸纓當劓﹐以菲履當刖﹐以艾鞸當宮﹐布衣無領當大辟﹐此有虞之誅也。斬人肢體﹐鑿其肌膚﹐謂之刑﹔畫衣冠﹐異章服﹐謂之戮。上世用戮而民不犯也﹐當世用刑而民不從。﹝《禦覽》六百四十五﹞

昔者﹐天子手能衣而宰夫設服﹐足能行而相者導進﹐口能言而行人稱辭﹐故無失言失禮也。﹝《禦覽》七十六﹞

離朱之明﹐察秋毫之末於百步之外﹐下於水尺﹐而不能見淺深。非目不明也﹐其勢難睹也。﹝《文選》《演連珠注》《陽荊州誄注》《類聚》十七﹐《禦覽》三百六十六﹞

堯讓許由﹐舜讓善捲﹐皆辭爲天子而退爲匹夫。﹝《類聚》二十一﹑《禦覽》四百二十四﹞

折券契﹐屬符節﹐賢不肖用之。﹝《禦覽》四百三十﹞﹝《抄本書鈔》百四云﹕折券契節﹐賢不肖日之物﹐以此得而不記於信也。按﹕文有脫誤﹐不可讀。﹞

魯莊公鑄大鐘﹐曹劌入見曰「今國褊小而鐘大﹐君何不圖之﹖」﹝《初學記》十六﹑《禦覽》五百七十五﹞

公輸子﹐巧用材也﹐不能以檀爲瑟。﹝《禦覽》五百七十六﹞

孔子曰「邱少而好學﹐晚而聞道﹐以此博矣。」﹝《禦覽》六百七﹞

孔子云﹕有虞氏不賞不罰﹐夏后氏賞而不罰﹐殷人罰而不賞﹐周人賞且罰。罰﹐禁也﹔賞﹐使也。﹝《禦覽》六百三十三﹞

燕鼎之重乎千鈞﹐乘於吳舟﹐則可以濟﹐所托者浮道也。﹝《禦覽》七百六十八﹞

君臣之間﹐猶權衡也。權左輕則右重﹐右重則左輕。輕重疊相橛﹐天地之理也。﹝《禦覽》八百三十﹞

飲過度者生水﹐食過度者生貪。﹝《禦覽》八百四十九﹞

故治國無其法則亂﹐守法而不變則衰。有法而行私﹐謂之不法。以力役法者﹐百姓也﹔以死守法者﹐有司也﹔以道變法者﹐君長也。﹝《類聚》五十四﹞

一兔走街﹐百人追之﹐貪人具存﹐人莫之非者﹐以兔爲未定分也。積兔滿市﹐過而不顧。非不欲兔也﹐分定之後﹐𨿽鄙不爭。﹝《後漢書﹟袁紹傳注》又《意林》及《禦覽》九百七並節引。按﹕《呂氏春秋﹟愼勢篇》引《愼子》云﹕今一兔走﹐百人逐之﹐非一兔足爲百人分也﹐由未定。由未定﹐堯且屈力﹐而況眾人乎﹖積兔滿市﹐行者不顧﹐非不欲兔也﹐分已定矣。分已定﹐人𨿽鄙﹐不爭。故治天下及國﹐﹐在乎分定而已矣。﹞

匠人知爲門﹐能以門﹐所以不知門也。故必杜﹐然後能門。﹝《淮南﹟道應訓》﹞

勁而害能則亂也﹐云能而害無能﹐則亂也。﹝《荀子﹟非十二子篇注》﹞

棄道術﹐捨度量﹐以求一人之識識天下﹐誰子之識能足焉﹖﹝《荀子﹟王霸篇注》﹞

多賢不可以多君﹐無賢不可以無君。﹝《荀子﹟解蔽篇注》﹞

匠人成棺﹐不憎人死﹐利之所在﹐忘其醜也。﹝《意林》﹐又《禦覽》五百五十一引作﹕匠人成棺﹐而無憎於人﹐利在人死也。﹞

獸伏就穢。﹝《文選﹟西都賦注》﹞

夫徳精微而不見﹐聰明而不發﹐是故外物不累其內。﹝《文選》沈休文《遊沈道士館詩注》《養生論注》﹞

夫道﹐所以使賢無柰不肖何也﹐所以使智無柰愚何也﹐若此﹐則謂之道勝矣。﹝《文選﹟張景陽雜詩注》﹞

道勝則名不彰。﹝《文選﹟張景陽雜詩注》﹞

趨事之有司﹐賤也。﹝《文選﹟謝元暉始出尙書省詩注》﹞

臣下閉口﹐左右結舌。﹝《文選﹟謝平原內史表注》﹞

久處無過之地﹐則世俗聽矣。﹝《文選﹟吳季重答魏太子箋注》﹞

昔周室之衰也﹐厲王擾亂天下﹐諸侯力政﹐人欲獨行以相兼。﹝《文選﹟東方朔答客難注》﹞

眾之勝寡﹐必也。﹝《文選﹟夏侯常侍誄注》﹞

《詩》﹐往志也﹔《書》﹐往誥也﹔《春秋》﹐往事也。﹝《意林》﹐又《經義考》引此文下云﹕至於《易》﹐則吾心陰陽消息之理備焉。未見所出﹐當考。﹞

兩貴不相事﹐兩賤不相使。﹝《意林》﹞

家富則疏族聚﹐家貧則兄弟離﹐非不相愛﹐利不足相容也。﹝《意林》﹞

藏甲之國﹐必有兵遁。市人可驅而戰。安國之兵﹐不由忿起。﹝《意林》﹞

蒼頡在庖犧之前。﹝《尙書﹟序疏》﹞

爲毳者﹐患塗之泥也。﹝《書﹟益稷疏》﹞

晝無事者夜不夢。﹝《雲笈七簽》三十二﹞

田駢名廣。﹝《莊子﹟天下篇釋文》﹞

桀紂之有天下也﹐四海之內皆亂﹐關龍逢﹑王子比干不與焉。而謂之皆亂﹐其亂者眾也。堯舜之有天下也﹐四海之內皆治﹐而丹朱﹑商均不與焉。而謂之皆治﹐其治者眾也。﹝《長短經﹟勢運篇注》﹞

君明臣直﹐國之福也。父慈子孝﹐夫信妻貞﹐家之福也。故比干忠而不能存殷﹐申生孝而不能安晉﹐是皆有忠臣孝子而國家滅亂者。何也﹖無明君賢父以聽之。﹝按《戰國策》有此文﹞故孝子不生慈父之家﹐忠臣不生聖君之下。﹝二句又見《意林》。據《治要》﹐在《知忠篇》﹐其上文與此大異﹐當考。﹞﹝此下逸文並依原刻附入﹐原刻云載《文獻通考》﹐今檢《通考》並無其文﹐存之以質知者。﹞

王者有易政而無易國﹐有易君而無易民。湯武非得伯夷之民以治﹐桀紂非得蹠蹻之民以亂也。民之治亂在於上﹐國之安危在於政。

夏箴曰﹕小人無兼年之食﹐遇天饑﹐妻子非其有也﹔大夫無兼年之食﹐遇天饑﹐臣妾輿馬非其有也。戒之哉﹗﹝按﹕《逸周書》有此文﹞

與天下於人﹐大事也﹐煦煦者以爲惠﹐而堯舜無徳色﹔取天下於人﹐大嫌也﹐潔潔者以爲污﹐而湯武無愧容。惟其義也。

日月爲天下眼目﹐人不知徳﹔山川爲天下衣食﹐人不能感。﹝《禦覽》三以此四句爲任子文﹐感作謝﹞有勇不以怒﹐反與怯均也。﹝二句又見《禦覽》四百三十七及四百九十九﹞

小人食於力﹐君子食於道﹐﹝二句又見《意林》及《禦覽》八百四十九﹞先王之訓也。故常欲耕而食天下之人矣﹐然一身之耕﹐分諸天下﹐不能人得一升粟﹐其不能飽可知也﹔欲織而衣天下之人矣﹐然一身之織﹐分諸天下﹐不能人得尺布﹐其不能暖可知也。故以爲不若誦先王之道而求其說﹐通聖人之言而究其旨﹐上說王公大人﹐次匹夫徒步之士。王公大人用吾言﹐國必治﹔匹夫徒步之士用吾言﹐行必修。𨿽不耕而食饑﹐不織而衣寒﹐功賢於耕而食之﹐織而衣之者也。﹝按﹕《墨子》有此文﹞

法非從天下﹐非從地出﹐發於人間﹐合乎人心而已。治水者﹐茨防決塞﹐九州四海﹐﹝按﹕《繹史》引此四字作﹕𨿽在夷狄﹞相似如一﹐學之於水﹐不學之於禹也。﹝自治水者以下又見《列子﹟湯問篇注》﹐九州四海作𨿽在夷貊﹐與《繹史》合。﹞

古之全大體者﹐望天地﹐觀江海﹐因山谷。日月所照﹐四時所行﹐云布風動。不以智累心﹐不以私累己。寄治亂於法術﹐托是非於賞罰﹐屬輕重於權衡。不逆天理﹐不傷情性﹐不吹毛而求小疵﹐不洗垢而察難知﹐不引繩之外﹐不推繩之內﹐不急法之外﹐不緩法之內。守成理﹐因自然。禍福生乎道法﹐而不出乎愛惡。榮辱之責在乎己﹐而不在乎人。故至安之世﹐法如朝露﹐純朴不欺﹐心無結怨﹐口無煩言。故車馬不獘於遠路﹐旌旗不亂於大澤﹐萬民不失命於寇戎﹐豪傑不著名於圖書。不錄功於盤盂﹐記年之牒空虛。故曰﹕利莫長於簡﹐福莫久於安。﹝按﹕《韓非子》有此文﹞

鷹﹐善擊也﹐然日擊之﹐則疲而無全翼矣﹔驥﹐善馳也﹐然日馳之﹐則蹶而無全蹄矣。

能辭萬鐘之祿於朝陛﹐不能不拾一金於無人之地﹔能謹百節之禮於廟宇﹐不能不弛一容於獨居之餘。蓋人情每狎於所私故也。

不肖者不自謂不肖也﹐而不肖見於行﹐𨿽自謂賢﹐人猶謂之不肖也﹔愚者不自謂愚也﹐而愚見於言﹐𨿽自謂智﹐人猶謂之愚。﹝按﹕《鬻子》有此文﹞

法者﹐所以齊天下之動﹐至公大定之制也。故智者不得越法而肆謀﹐辯者不得越法而肆議﹐士不得背法而有名﹐臣不得背法而有功。我喜可抑﹐我忿可窒﹐我法不可離也﹔骨肉可刑﹐親戚可滅﹐至法不可闕也。

善爲國者﹐移謀身之心而謀國﹐移富國之術而富民﹐移保子孫之志而保治﹐移求爵祿之意而求義﹐則不勞而化理成矣。

始吾未生之時﹐焉知生之爲樂也﹔今吾未死﹐又焉知死之爲不樂也。故生不足以使之﹐利何足以動之﹗死不足以禁之﹐害何足以恐之﹗明於死生之分﹐達於利害之變。是以目觀玉輅琬象之狀﹐耳聽白雪淸角之聲﹐不能以亂其神﹔登千仞之溪﹐臨蝯眩之岸﹐不足以淆其知。夫如是﹐身可以殺﹐生可以無﹐仁可以成。

鳥飛於空﹐魚遊於淵﹐非術也。故爲鳥爲魚者﹐亦不自知其能飛能遊。苟知之﹐立心以爲之﹐則必墮必溺。猶人之足馳手捉﹐耳聽目視﹐當其馳捉聽視之際﹐應機自至﹐又不待思而施之也。苟須思之而後可施之﹐則疲矣。是以任自然者久﹐得其常者濟。

周成王問鬻子曰「寡人聞聖人在上位﹐使民富且壽。若夫富﹐則可爲也﹔若夫壽﹐則在天乎﹖」鬻子對曰「夫聖王在上位﹐天下無軍兵之事﹐故諸侯不私相攻﹐而民不私相鬥也﹐則民得盡一生矣。聖王在上﹐則君積於徳化﹐而民積於用力﹐故婦人爲其所衣﹐丈夫爲其所食﹐則民無凍餓﹐民得二生矣。聖人在上﹐則君積於仁﹐吏積於愛﹐民積於順﹐則刑罰廢而無夭遏之誅﹐民則得三生矣。聖王在上﹐則使人有時﹐而用之有節﹐則民無癘疾﹐民得四生矣。﹝按﹕《賈誼新書》有此文﹞

跋

《史記》稱愼到著十二論。徐廣注云「今《愼子》劉向所定﹐有四十一篇。」按《漢志》本四十二篇﹐徐注一﹐字誤也。《通誌﹟藝文略》﹕「《愼子》舊有十卷四十二篇﹐今亡九卷三十七篇。」是宋本已與今同。《羣書治要》有《愼子》七篇﹐今所存五篇﹐具在﹐用以相校﹐知今本又經後人刪節﹐非其原書。今以《治要》爲主﹐更據唐宋類書所引﹐隨文補正。其無篇名者﹐別附於後﹐𨿽不能復還舊觀﹐而古人所引﹐搜羅略備矣。舊本後有逸文﹐不知何人所輯﹐內有數條﹐云出《文獻通考》﹐今檢之不可得。且鄭漁仲所見﹐已止五篇﹐安得《通考》中尙有逸文﹖尋其文句﹐蓋雜取《鬻子》《墨子》《韓非子》《戰國策》諸書。以流傳旣久﹐姑過而存之。

己亥七月錫之錢熙祚識

