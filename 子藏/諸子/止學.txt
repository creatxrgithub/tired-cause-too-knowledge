

智卷一

智極則愚。聖人不患智寡﹐患徳之有失。才髙非智﹐智者弗顯也。位尊實危﹐智者不就也。大智知止﹐小智惟謀﹐智有窮而道無窮哉。謀人者成於智﹐亦喪於智也。謀身者恃其智﹐亦捨其智也。智有所缺﹐深存其敵﹐愼之少禍焉。智不及而謀大者毀﹐智無竭而謀遠者逆。智者言智﹐愚者言愚﹐以愚飾智﹐以智力制智﹐智也。

用勢卷二

勢無常也﹐仁者勿恃。勢伏凶也﹐仁者勿衿。

勢莫加君子﹐徳休與小人。君子勢不於力﹐力盡而勢亡焉。小人勢不惠人也﹐趨之必禍也。

眾成其勢﹐一人堪毀。彊者淩弱﹐人怨乃棄。勢極無讓者疑﹐位尊弗恭者忌。

勢或失之﹐名或謗之﹐少怨者再得也。勢固滅之﹐人固死之﹐無驕者惠嗣焉。

利卷三

惑人者無逾利也。利無求弗獲﹐徳無施不積。

眾逐利而富寡﹐賢讓功而名髙。利大傷身﹐利小惠人﹐擇之宜愼也。天貴於時﹐人貴於明﹐動之有戒也。

眾見其利者﹐非利也。眾見其害者﹐或利也。君子重義輕利﹐小人嗜利遠信﹐利禦小人而莫禦君子矣。

利無盡處﹐命有盡時﹐不怠可焉。利無獨據﹐遠有興衰﹐存畏警焉。

辯卷四

物朴乃存﹐器功招損。言拙意隱﹐辭盡鋒出。

識不逾人者﹐莫言斷也。勢不及人者。休言諱也。力不勝人者﹐勿言彊也。

王者不辯﹐辯則少威焉。智者訥言﹐訥則惑敵也焉。勇者無語﹐語則怯行焉。

忠臣不表其功﹐竊功者必姦也。君子堪隱﹐人惡﹐謗賢者固小人也矣。

譽卷五

好譽者多辱也。譽滿主驚﹐名髙眾之所懼焉。

譽存其僞﹐諂者以譽欺人。名不由己﹐明者不自贊。貪巧之功﹐天不佑也。

賞名勿輕﹐輕則譽賤﹐譽賤則無功也。受譽知辭﹐辭則得顯﹐顯則釋疑也。上下無爭﹐譽之不廢焉。

人無譽堪存﹐譽非正當滅。求譽不得﹐或爲福也。

情卷六

情濫無行﹐欲多失矩。其色如一﹐鬼神莫測。

上無度失威﹐下無忍莫立。上下知離﹐其位自安。君臣殊密﹐其臣自殃。小人之榮﹐情不可攀也。

情存疏也﹐近不過已﹐智者無癡焉。情難追也﹐逝者不返﹐明者無悔焉。

多情者多艱﹐寡情者少艱。情之不斂﹐運無幸耳。

蹇卷七

人困乃正﹐命順乃奇。以正化奇﹐止爲樞也。

事變非智勿曉﹐事本非止勿存。天災示警﹐逆之必亡﹔人禍告誡﹐省之固益。躁生百端﹐困出妄念﹐非止阻害之蔓焉。

視己勿重者重﹐視人爲輕者輕。患以心生﹐以蹇爲樂﹐蹇不爲蹇矣。

窮不言富﹐賤不趨貴。忍辱爲重﹐不怒爲尊。蹇非敵也﹐敵乃亂焉。

釋怨卷八

世之不公﹐人怨難止。窮富爲仇﹐禰禍不消。

君子不念舊惡﹐舊惡害徳也。小人存隙必報﹐必報自毀也。和而弗爭﹐謀之首也。

名不正而謗興﹐正名者必自屈也焉。惑不解而恨重﹐釋惑者固自罪焉。私念不生﹐仇怨不結焉。

寬不足以悅人﹐嚴堪補也。敬無助於勸善﹐諍堪教矣。

心卷九

欲無止也﹐其心堪制。惑無盡也﹐其行乃解。不求於人﹐其尊弗傷。無嗜之病﹐其身靡失。自棄者人莫救也。苦樂無形﹐成於心焉。榮辱存異﹐賢者同焉。事之未濟﹐志之非達﹐心無怨而憂患弗加矣。仁者好禮﹐不欺其心也。智者示愚﹐不顯其心哉。

修身卷十

服人者徳也。徳之不修﹐其才必曲﹐其人非善矣。

納言無失﹐不輟亡廢。小處容疵﹐大節堪毀。

敬人敬心﹐徳之厚也。

誠非致虛﹐君子不行詭道。禍由己生﹐小人難於勝己。謗言無懼﹐彊者不縱﹐堪驗其徳焉。

不察其徳﹐非識人也。識而勿用﹐非大徳也。

