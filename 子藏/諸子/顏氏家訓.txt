

欽定四庫全書

子部十

顏氏家訓

雜家類一【雜學之屬】提要

【臣】等謹案顏氏家訓二卷舊本題北齊黃門侍郎顏之推撰考陸法言切韻序作於隋仁壽中所列同定八人之推與焉則實終於隋代舊本所題蓋據作書之時也陳振孫書錄解題云古今家訓以此爲祖然李翶所稱太公家訓𨿽屬僞書至杜預家誡之類則在前久矣特之推所撰卷帙較多耳晁公武讀書志云之推本梁人所著凡二十篇述立身治家之法辧正時俗之謬以訓子孫今觀其書大抵於世故人情深明利害而能文之以經訓故唐志宋志俱列之儒家然其中歸心等篇深明因果不出當時好佛之習又兼論字畫音訓並考正典故品第文藝曼衍旁涉不専爲一家之言今特退之雜家從其類焉又是書隋志不著錄唐志宋志俱作七卷今本乃止二卷錢曾讀書敏求記載有宋鈔淳熈七年嘉興沈揆本七卷以閣本蜀本及天臺謝氏所校五代和凝本參定末附考證二十三條別爲一卷且力斥流俗並爲二卷之非今沈本不可復見無由知其分卷之舊姑從明人刋本錄之然其文旣無異同則卷帙分合亦爲細故惟考證一卷佚之爲可惜耳乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

顏氏家訓卷上

隋顏之推

序致篇第一

夫聖贒之書教人誠孝愼言檢迹立身名亦已備矣魏晉以來所著諸子理重事逓相模斆猶屋下架屋牀上施牀耳吾今所以復爲此者非敢軌物範世也業以整齊門內提撕子孫夫同言而信信其所親同命而行行其所服禁童子之暴謔則師友之誡不如婢之指揮止凡人之鬭防則堯舜之道不如寡妻之誨諭吾望此書爲汝曹之所信猶賢於傳婢寡妻耳吾家風教素爲整宻昔在齠齓便防誨誘每從兩兄曉夕溫凊規行矩步安辭定色鏘鏘翼翼若朝嚴君焉賜以優言問所好尙勵短引長莫不懇篤年始九嵗便丁荼蓼家徒離散百口索然慈兄鞠養苦辛備至有仁無威導示不切𨿽讀禮傳微愛屬文頗爲凡人之所陶染肆欲輕言不備邊幅年十八九少知砥礪習若自然卒難洗蕩二十以後大過稀焉每常心共口敵性與情競夜覺曉非今悔昨失自憐無教以至於斯追思平昔之指銘肌鏤骨非徒古書之誡經目過耳故畱此二十篇以爲汝曹后範耳

教子篇第二

上智不教而成下愚𨿽教無益中庸之人不教不知也古者聖王有胎教之法懷子三月出居別宮目不邪視耳不妄聴音聲滋味以禮節之書之玉版藏諸金櫃子生咳防師保固明仁智禮義導習之矣凡庶縱不能爾當撫嬰稚識人顏色知人喜怒便加教誨使爲則爲使止則止比及數嵗可省笞罰父母威嚴而有慈則子女畏愼而生孝矣吾見世間無教而有愛每不能然飲食運爲恣其所欲宜誡翻奬應訶反笑至有識知謂法當耳驕慢已習方復制之捶撻至死而無威忿怒日隆而增怨逮於成長終爲敗徳孔子云少成若天性習慣如自然是也俗諺曰教婦初來教兒嬰孩誠哉斯語凡人不能教子女者亦非欲陷其罪惡但重於訶怒傷其顏色不忍楚撻慘其肌膚耳當以疾病爲諭安得不用湯藥鍼艾救之哉又宜思勤督訓者可願苛虐於骨肉乎誠不得已也王大司馬母魏夫人性甚嚴正王在湓城時爲三千人將年逾四十少不如意猶捶撻之故能成其勲業梁元帝時有一學士聰敏有才爲父所寵失於教義一言之是徧於行路終年譽之一行之非揜藏文飾冀其自攺年登防宦暴慢日滋竟以言語不擇爲周逖抽腸釁鼓云父子之嚴不可以狎骨肉之愛不可以簡簡則慈孝不接狎則怠慢生焉由命士以上父子異宮此不狎之道也抑搔癢痛縣衾篋枕此不簡之教也或問曰陳亢喜聞君子之逺其子何謂也對曰有是也蓋君子之不親教其子也詩有諷刺之詞禮有嫌疑之誡書有悖亂之事春秋有褒僻之譏易有備物之象皆非父子之可通言故不親授耳【其意見白虎通】齊武成帝子瑯瑘王太子母弟也生而聰慧帝及後並篤愛之衣服飲食與東宮相凖帝每面稱之曰此黠兒也當有所成及太子卽位王居別宮禮數優僣不與諸王等太后猶謂不足常以爲言年十許嵗驕恣無節器服玩好必擬乘輿常朝南殿見典禦進新冰鉤盾獻早李還索不得遂大怒訽曰至尊已有我何意無不知分齊率皆如此識者多有叔段州吁之譏後嫌宰相遂矯詔斬之又懼有救乃勒麾下軍士防守殿門旣無反心受勞而罷後竟坐此幽薨人之愛子罕亦能均自古及今此多矣賢俊者自可賞愛頑魯者亦當矜憐有偏寵者𨿽欲以厚之更所以禍之共叔之死母實爲之趙王之戮父實使之劉表之傾宗覆族袁紹之地裂兵亡可爲靈明鑑也齊朝有一士大夫嘗謂吾曰我有一兒年已十七頗曉書防教其鮮卑語及彈琵琶稍欲通解以此伏事公卿無不寵愛亦要事也吾時俛而不答異哉此人之教子也若由此業自致卿相亦不願汝曹爲之

兄弟篇第三

夫有人民而後有夫婦有夫婦而後有父子有父子而後有兄弟一家之親此三而已矣自玆以往至於九族皆本於三親焉故於人倫爲重者也不可不篤兄弟者分形連气之人也方其防也父母左提右挈前襟後裾食則同案衣則服學則連業遊則共方𨿽有悖亂之人不能不相愛也及其壯也各妻其妻各子其子𨿽有篤厚之人不能不少衰也娣姒之比兄弟則疏薄矣今使疏薄之人而節量親厚之恩猶方底而圓蓋必不合矣惟友悌深至不爲傍人之所移者免夫二親旣歿兄弟相顧當如形之與影聲之與響愛先人之遺體惜已身之分气非兄弟何念哉兄弟之際異於他人望深則易怨地親則易弭譬猶居室一穴則塞之一隙則塗之則無頽毀之慮如雀防之不防風雨之不防壁防楹淪無可救矣僕妾之爲雀防妻子之爲風雨甚哉兄弟不睦則子侄不愛子侄不愛則羣從防薄羣從防薄則僮防爲讎敵矣如此則行路皆踖其面而蹈其心誰救之哉人或交天下之士皆有歡愛而失敬於兄者何其能多而不能少也人或將數萬之師得其死力而失恩於弟者何其能疏而不能親也娣姒者多爭之地也使骨肉居之亦不若各歸四海感霜露而相思佇日月之相望也況以行路之人處多爭之地能無間者鮮矣所以然者以其當公務而執私情處重責而懷薄義也若能恕已而行換子而撫則此患不生矣人之事兄不可同於事父何爲愛弟不及愛子乎是反照而不明也沛國劉璡嘗與兄瓛連棟隔壁瓛呼之數聲不應良久方答瓛怪問之乃云向來未著衣帽故也以此事兄可以免矣江陵王紹弟孝英子敏兄弟三人特相愛友所得甘防新異非共聚食必不先嘗孜孜色貌相見如不足者及西臺防沒紹以形體魁梧爲兵所圍二弟爭共抱持各求代死終不得解遂並命爾

後娶篇第四

吉甫賢父也伯奇孝子也賢父禦孝子合得終於天性而後妻間之伯奇遂放曾參婦死謂其子曰吾不及吉甫汝不及伯奇王駿喪妻亦謂人曰我不及曾參子不如曽元並終身不娶此等足以爲誡其後假繼慘虐孤遺離間骨肉傷心斷腸者何可勝數愼之哉愼之哉江右不諱庶孽喪室之後多以妾媵終家事疥癬蚊防或未能免限以大分故稀鬭鬩之恥河北鄙於側出不預人流是以必須重娶至於三四母年有少於子者後母之弟與前婦之兄衣服飲食爰及婚宦至於士庶貴賤之隔俗以爲常身沒之後辭訟盈公門謗辱彰道路子誣母爲妾弟黜兄爲傭播先人之辭迹暴露祖考之長短以求直已者往往而有悲夫自古姦臣佞妾以一言陷人者眾矣況夫婦之義曉夕移之婢防求容助相說引積年累月安有孝子乎此不可不畏凡庸之性後夫多寵前夫之孤後妻必虐前妻之子非惟婦人懷嫉妬之情丈夫有沈惑之僻亦事勢使之然也前夫之孤不敢與我子爭家提攜鞠養積習生愛故寵之前妻之子每居己生之上宦學婚嫁莫不爲防焉故虐之異姓寵則父母被怨繼親虐則兄弟爲讎家有此者皆門戶之禍也思魯等從舅殷外臣博達之士也有子基諶皆已成立而再取王氏基每拜見後母感慕嗚咽不能自持家人莫忍仰視王亦淒愴不知所容旬月求退便以禮遣此亦悔事也後漢書曰安帝時汝南薛包字孟嘗好學篤行喪母以至孝聞及父娶後妻而憎包分出之包日夜號泣不能去至被毆杖不得已廬於捨外旦入而灑掃父怒又逐之乃廬於裏門昬晨不廢積嵗余父母慙而還之後行六年服喪過乎哀旣而弟子求分財異居包不能止乃中分其財奴婢引其老者曰與我共事久若不能使也田廬取其荒頓者曰吾少時所理意所戀也器物取其朽敗者曰我素所服食身口所安也弟子數破其產還復賑給建光中公車特徵至拜侍中包性恬虛稱疾不起以死自乞有詔賜告歸也

治家篇第五

夫風化者自上而行於下者也自先而施於後者也是以父不慈則子不孝兄不友則弟不恭夫不義則婦不順矣父慈而子逆兄友而弟傲夫義而婦陵則天之防民乃刑戮之所攝非訓導之所移也笞怒廢於家則竪子之過立見刑罰不中則民無所措手足治家之寛猛亦猶國焉孔子曰奢則不遜儉則固與其不遜也寧固又云𨿽有周公之才之美使驕且吝其餘不足觀也已然則可儉而不可吝也儉者省約爲禮之謂也吝者窮急不防之謂也今有奢則施儉則吝如能施而不奢儉而不恡可矣生民之本要當稼穡而食桑麻以衣蔬果之蓄園塲之所產雞豚之善塒圏之所生爰及棟宇器械樵蘇脂燭莫非種殖之物也至能守其業者閉門而爲生之具以足但家無鹽井耳今北土風俗率能躬儉節用以贍衣食江南奢侈多不逮焉梁孝元世有中書舍人治家失度而過嚴刻妻妾遂共貨刺客伺醉而殺之世間名士但務寛仁至於飲食饟饋僮防減損施惠然諾妻子節量狎侮賓客侵耗鄕黨此亦爲家之巨蠧矣齊吏部侍郎房文烈未嘗嗔怒經霖雨絕糧遣婢糴米因爾逃竄三四許日方復擒之房徐曰舉家無食汝何處來竟無捶撻嘗寄人宅奴婢徹屋爲薪略盡聞之顰蹙卒無一言裴子野有疏親故屬饑寒不能自濟者皆收養之家素淸貧時逄水旱二石米爲薄粥僅得徧焉躬自同之常無厭色鄴下有一領軍貪積已甚家童八百誓滿一千朝夕肴膳以十五錢爲率遇有客旅更無以兼後坐事伏法籍其家產麻鞋一屋衣數庫其餘財寶不可勝言南陽有人爲生奧博性殊儉吝冬至後女壻謁之乃設一銅甌酒數臠麞肉壻恨其單率一舉盡之主人愕然俛仰命益如此者再退而責其女曰某郎好酒故汝嘗貧及其死後諸子爭財兄遂殺弟婦主中饋惟事酒食衣服之禮耳國不可使預政家不可使幹蠱如有聰明才智識達古今正當輔佐君子助其不足必無牝雞晨鳴以致禍也江東婦女略無交逰其婚姻之家或十數年間未相識者惟以信命贈遺致殷勤焉鄴下風俗専以婦持門戶爭訟曲直造請逢迎車乘塡街衢綺羅盈府寺代子求官爲夫訴屈此乃恆代之遺風乎南間貧素皆事外飾車乘衣服必貴齊整家人妻子不免饑寒河北人事多由內政綺羅金翠不可廢闕羸馬顇奴僅充而已唱和之禮或爾汝之河北婦人織絍組紃之事黼黻錦繡羅綺之工大優於江東也太公曰養女太多一費也陳蕃云盜不過五女之門女之爲累亦以深矣然天生蒸民先人傳體其如之何世人多不舉女賊行骨肉豈當如此而望福於天乎吾有防親家饒妓媵誕育將及便遣閽豎守之體有不安窺窻倚戶若生女者輒持將去母隨號泣莫敢救之使人不忍聞也婦人之性率寵子壻而虐兒婦寵壻則兄弟之怨生焉虐婦則姊妹之讒行焉然則女之行畱皆得罪於其家者母實爲之至有諺云落索阿姑飡此其相報也家之常可不誡哉婚姻素對靖侯成規近世嫁娶遂有賣女納財買婦輸絹比量父祖計校錙銖責多還少市井無異或猥壻在門或傲婦擅室貪榮求利反招羞恥可不愼歟借人典籍皆須愛護先有缺壞就爲補治此亦士大夫百行之一也濟陽江祿讀書未竟𨿽有急速必待捲束整齊然後得起故無損敗人不猒其求假焉或有狼籍几案分散部帙多爲童幼婢妾之所防污風雨虫防之所毀傷實爲累徳吾每讀聖人之書未嘗不肅敬對之其故紙有五經詞義及賢達姓名不敢穢用也吾家巫覡禱請絕於言議符書章醮亦無祈焉並汝曹所見也勿妖妄之費

風操篇第六

吾觀禮經聖人之教箕箒箸咳唾惟諾執燭沃盥皆有節度亦爲至矣但旣殘缺非復全書其有所不載及世事變攺者學達君子自爲節度相承行之故世號士大夫風操而家門頗有不同所見互稱長短然其阡陌亦自可知昔在江南目能視而見之耳能聴而聞之蓬生麻中不勞翰墨汝曹生於戎馬之間視聴之所不曉故聊記錄以傳示子孫禮云見似目瞿聞名心瞿有所感觸惻愴心眼若在從容平常之地幸須申其情耳必不可避亦當忍之猶如伯叔兄弟酷類先人可得終身腸斷與之絕耶又臨文不諱廟中不諱君所無私諱蓋知聞名須有消息不必期於顚沛而走也梁世謝舉甚有聲舉聞諱必哭爲世所譏又臧逢世臧嚴之子也篤學修行不墜門風孝元經牧江州遣往建昌督事郡縣民庶競修牋書朝夕輻輳几案盈積書有稱嚴寒者必對之流涕不省取記多廢公事物情怨駭竟以不辦而還此並過事也近在楊都有一士人諱審而與沈氏交結周厚沈與其書名而不姓此非人情也凡避諱者皆湏得其同訓以代換之桓公名白博有五皓之稱厲王名長琴有修短之目不聞謂布帛爲布皓呼腎腸爲腎修也梁武小名阿練子孫皆呼練爲絹乃謂銷鏈物爲銷絹物恐乖其義或有諱云者呼紛紜爲紛煙有諱桐者呼梧桐樹爲白鐵樹便似戲笑耳周公名子曰禽孔子名兒曰鯉止在其身自可無禁至若衛侯魏公子楚太子皆名蟣虱長卿名犬子王修名狗子上有連及理未爲通古之所行今之所笑也北土多有名兒爲驢駒豚子者使其自稱及兄弟所名亦何忍哉前漢有尹翁歸後漢有鄭翁歸梁家亦有孔翁歸又有顧翁寵晉代有許思妣孟少孤如此名字幸當避之今人避諱更急於古名子者當爲孫地吾親識中有諱襄諱友諱同諱淸諱和諱禹交防造次一座百犯聞者辛苦無僇賴焉昔司馬長卿慕藺相如故名相如顧元歆慕蔡邕故名雍而後漢有朱張字孫卿許暹字顏回梁世有庾晏嬰祖孫登連古人姓爲名字亦鄙事也昔劉文饒不忍罵奴爲畜產今世愚人遂以相戲或有指名爲豚犢者有識傍觀猶欲掩耳況名之者乎近在議曹共平章百官秩祿有一顯貴當世名臣意嫌所議過厚齊朝有一兩士族文學之人謂此貴曰今日天下大同須爲百代典式豈得尙作闗中舊意乎明公定是陶朱公大兒耳彼此歡笑不以爲嫌昔侯霸之子孫稱其祖父曰家公陳思王稱其父爲家父母爲家母潘尼稱其祖曰家祖古人之所行今人之所笑也及南北風俗言其祖及二親無雲家者田裏偎人方有此言耳凡與人言言已世父以次第稱之不雲家者以尊於父不敢家也凡言姑姊妹女子子已嫁則以夫氏稱之在室則以次第稱之言禮成他族不得雲家也子孫不得稱家者輕略之也蔡邕書集呼其姑女爲家姑家姊班固書集亦雲家孫今並不行也凡與人言稱彼祖父母世父母父母及長姑皆加尊字自叔父已下則加賢字尊卑之差也王羲之書稱彼之母與自稱己母同不云尊字今所非也南人冬至嵗首不詣喪家若不修書則過節束帶以

申慰北人至嵗之日重行弔禮禮無明文則吾不取南人賓至不迎相見捧手而不揖送客下席而已北人迎送並至門相見則揖古之道也吾善其迎揖昔者王侯自稱孤寡不谷自玆以降𨿽孔子聖師與門人言皆稱名也後𨿽有臣僕之稱行者蓋亦寡焉江南輕重各有謂號具諸書儀北人多稱名者乃古之遺風吾善其稱名焉言及先人理當感慕古者之所易今人之所難江南事不獲已乃陳文墨防防無言者須言閥閱必以文翰罕有面論者北人無何便爾話說及相訪問如此之事不可加於人也人加諸巳則當避之名位未髙如爲勲貴所逼隠忍方便速報取了勿取煩重感辱祖父若沒言須及者則斂容肅坐稱大門中世父叔父則稱從兄弟門中兄弟則稱亡者子某門中各以其尊卑輕重爲容色之節皆變於常若與君言𨿽變於色猶云亡祖亡伯亡叔也吾見名士亦有呼其亡兄弟爲兄子弟子門中者亦未爲安貼也北土都不行此太山羊偘梁初入南吾近至鄴其兄子肅訪偘委曲吾答之云卿從門中在梁如此如此肅曰是我親第七亡叔非從也祖孝微在坐先知江南風俗乃謂之云賢從弟門中何故不解古人皆呼伯父叔父而今世多單呼伯叔從兄弟姊妹已孤而對其前呼其母爲伯叔母此不可避者也兄弟之子已孤與他人言對孤者前呼爲兄子弟子頗爲不忍北土多呼爲侄案爾雅喪服經左傳侄名𨿽通男女並是對姑之稱晉世已來始呼叔侄今呼爲侄於理爲勝也別易防難古人所重江南餞送下泣言離有王子侯梁武帝弟出爲東郡與武帝別帝曰我年已老與汝分張甚心惻愴數行淚下侯遂宻云赧然而出坐此被責飄颻舟渚一百許日卒不得去北間風俗不屑此事岐路言離歡笑分首然人性自有少涕淚者腸𨿽欲絕目猶爛然如此之人不可彊責凡親屬名稱皆須粉墨不可濫也無風教者其父已孤呼外祖父母與祖父母同使人爲其不喜聞也𨿽質於面皆當加外以別之父母之世叔父皆當加其次第以別之父母之世叔母皆當加其姓以別之父母之羣從世叔父母及從祖父母皆當加其爵位若姓以別之河北士人皆呼外祖父母爲家公家母江南田裏間亦言之以家代外非吾所識凡宗親世數有從父有從祖有族祖江南風俗自玆已往髙秩者通呼爲尊同昭穆者𨿽百世猶稱兄弟若對他人稱之皆云族人河北士人𨿽三二十世猶呼爲從伯從叔梁武帝嘗問一中土人曰卿北人何故不知有族答云骨肉易疏不忍言族耳當時𨿽爲敏對於禮未通吾嘗問周讓曰父母中外姊妹何以稱之周曰亦呼爲丈人自古未見丈人之稱施於婦人也吾親表所行若父屬者爲某姓姑母屬者爲某姓姨中外丈人之婦猥俗呼爲丈母士大夫謂之王母謝母云而陸機集有與長沙顧母書乃其從叔母也今所不行齊朝士子皆呼祖防射爲祖公全不嫌有所涉也乃有對面以相戲者古者名以正體字以表徳名終則諱之字乃可以爲孫氏孔子弟子記事者皆稱仲尼呂后微時嘗字髙祖爲季至漢袁種字其叔父曰絲王丹與侯霸子語字霸爲君房江南至今不諱字也河北士人全不辧之名亦呼爲字字固因呼爲字尙書王元之兄弟皆號名人其父名云字羅漢一皆諱之其餘不足怪也禮間傳云斬縗之哭若往而不反齊縗之哭若往而反大功之哭三哭而偯小功緦麻哀容可也此哀之發於聲音也孝經云哭不哀皆論哭有輕重質文之聲也禮以哭有言者爲號然則哭亦有辭也江南喪哭時有哀訴之言耳山東重喪則惟呼蒼天期功以下則惟呼痛深便是號而不哭江南凡遭重喪若相知者同在城邑三日不弔則絕之除喪𨿽相遇則避之怨其不已憫也有故及道遙者致書可也無書亦如之北俗則不爾江南凡弔者主人之外不識者不執手識輕服而不識主人則不於會所而弔他日修名詣其家陰陽說云辰爲水墓又爲土墓故不得哭王充論衡云辰日不哭哭則重喪今無教者辰日有喪不問輕重舉家淸謐不敢發聲以辭弔客道書又曰晦歌朔哭皆當有罪天奪之算喪家朔望哀感彌深寧當惜壽又不哭也亦不論偏傍之書死有歸煞子孫逃竄莫肯在家畫瓦書符作諸厭勝喪出之日門前然火戶外列灰袚送家鬼章斷注連凢如此比不近有情乃儒雅之罪人彈議所當加也已孤而履嵗及長至之節無父拜母祖父母世叔父母姑兄姊則皆泣無母拜父外祖父母舅姨兄姊亦如之此人情也江左朝臣子孫初釋服朝見二宮皆當泣涕二宮爲之攺容頗有膚色充澤無哀感者梁武薄其爲人多被抑退裴政出服問訊武帝貶瘦枯槁涕泗滂沱武帝目送之曰裴之禮不死也二親旣歿所居齋寢子與婦弗忍入焉北朝頓邱李構母劉氏夫人亡後所住之堂終身鏁閉弗忍開入也夫人宋廣州刺史纂之孫女故構猶染江南風教其父奬爲州刺史鎭壽春遇害構嘗與王松年祖孝徵數人同集談防孝徵善畫遇有紙筆圖寫爲人頃之因割鹿尾戲截畫人以示構而無他意構愴然動色便起就馬而去舉坐驚駭莫測其情祖君尋悟方深反側當時罕有能感此者吳郡陸襄父閒被刑襄終身布衣蔬飯𨿽姜菜有切割皆不忍食居家惟以掐摘供廚江陵姚子篤母以燒死終身不忍噉炙豫章熊康父以醉而爲奴所殺終身不復嘗酒然禮緣人情恩由義斷親以噎死亦當不可絕食禮經父之遺書母之杯圏感其手口之澤不忍讀用政爲常所講習讎校繕冩及偏加服用有迹可思者耳若尋常墳典爲生什物安可悉廢之乎旣不讀用無容散逸惟當緘保以畱後世耳思魯等第四舅母親吳郡張建女也有第五妹三嵗喪母靈牀上屏風平生舊物屋漏沾濕出曝曬之女子一見伏牀流涕家人怪其不起乃往抱持薦席淹漬精神傷怛不能飲食將以問醫醫診脈云腸斷矣因爾便吐血數日而亡中外憐之莫不悲嘆禮云忌日不樂正以感慕罔極惻愴無聊故不接外賓不理眾務耳必能悲慘自居何限於深藏也世人或端坐奧室不妨言笑盛營甘美厚供齋食迫有急卒宻戚至交盡無相見之理蓋不知禮意乎魏世王修母以社日亡來嵗社修感念哀甚鄰里聞之爲之罷社今二親喪亡偶值伏臘分至之節及月小晦後忌之外所經此日猶應感慕異於余辰不預飲防聞聲樂及行遊也劉縚緩綏兄弟並爲名器其父名昭一生不爲照字惟依爾雅火傍作召耳然凢文與正諱相犯當自可避其有同音異字不可悉然劉字之下卽有昭音呂尙之兒如不爲上趙壹之子儻不作一便是下筆卽妨是書皆觸也嘗有甲設防席請乙爲賓而旦於公庭見乙之子問之曰尊侯早晚顧宅乙子稱其父已往時以爲笑如此比例觸類愼之不可陷於輕脫江南風俗兒生一期爲制新衣盥浴裝飭男則用弓矢

紙筆女則刀尺鍼縷並加飲食之物及珍寶服玩置之兒前觀其發意所取以驗貪廉愚智名之爲試兒親表聚集致防享焉自玆已後二親若在每至此日嘗有酒食之事耳無教之徒𨿽已孤露其日皆爲供頓酣暢聲樂不知有所感傷梁孝元年少之時每八月六日載誕之辰常設齋講自阮修容薨歿之後此事亦絕人有憂疾則呼天地父母自古而然今世諱避觸途急切而江東士庶痛則稱禰禰是父之廟號父在無容稱廟父歿何容輒呼蒼頡篇有倄【下痛交切聲也】字訓詁云痛而謼也【謼人故反】音羽罪反今北人痛則呼之聲類音於來反今南人痛或呼之此二音隨其鄕俗並可行也梁世被系劾者子孫弟侄皆詣闕三日露跣陳謝子孫有官自陳解職子則艸屩粗衣蓬頭垢面周章道路要執事叩頭流血申訴寃枉若配徒諸子並立艸庵於所署門不敢迎宅動經旬日官司驅遣然後始退江南諸憲司彈人事事𨿽不重而以教義見辱者或被輕系而身死獄戶者皆爲怨讐子孫三世不交通矣劉洽爲禦史中丞初欲彈劉孝綽其兄漑先與劉善苦諫不得乃詣劉涕泣告別而去兵防戰危非安全之道古者天子喪服以臨師將軍鑿防門而出父祖伯叔若在軍陣貶損自居不宜奏樂防防及婚冠吉慶事也若居圍城之中憔悴容色除去飾玩常爲臨深履薄之狀焉父母疾篤醫𨿽賤𨿽少則涕泣而拜之以求哀也梁孝元在江州嘗有不豫世子方等親拜中兵參軍李猷四海之人結爲兄弟亦何容易必有志均義敵令終如始者方可議之一爾之後命子拜伏呼爲丈人申父友之敬身事彼親亦宜加禮比見北人甚輕此節行路相逢便定昆季望年觀貌不擇是非至有結父爲兄托子爲弟者昔者周公一沐三握發一飯三吐餐以接白屋之士一日所見七十餘人晉文公以沐辭竪頭須致有圖反之誚門不停賓古所貴也失教之家閽寺無禮或以主君寢食嗔怒拒客未通江南深以爲恥黃門侍郎裴之禮號善爲士大夫有如此輩對賓杖之其門生僮僕接於他人折旋俯仰辭色應對莫不肅敬與主無別也

慕賢篇第七

古人云千載一聖猶旦暮也五百年一賢猶比膊也言聖賢之難得防闊如此儻遭不世明達君子安可不攀附景仰之乎吾生於亂世長於戎馬流離播越聞見已多所值名賢未嘗不心醉魂迷向慕之也人在少年神情未定所與欵狎燻漬陶染言笑舉動無心於學潛移暗化自然似之何況操履藝能較明易習者也是以與善人居如入芝蘭之室久而自芳也與惡人居如入鮑魚之肆久而自臭也墨翟悲於染絲是之謂矣君子必愼交遊焉孔子曰無友不如己者顏閔之徒何可世得但優於我便足貴之世人多蔽貴耳賤目重遙輕近少長周旋如有賢哲每相狎侮不加禮敬他鄕異縣微借風聲延頸企踵甚於饑渴校長短覈精麤或彼不能如此矣所以魯人謂孔子爲東家丘昔虞國宮之奇少長於君君狎之不納其諫以至亡國不可不畱心也用其言棄其身古人所恥凡有一言一行取於人者皆顯稱之不可竊人之美以爲己力𨿽輕𨿽賤者必歸功焉竊人之財刑辟之所處竊人之美鬼神之所責梁孝元前在荊州有丁覘者洪亭民耳頗善屬文殊工艸孝元書記一皆使之軍府輕賤多未之重恥令子弟以爲楷法時云丁君十紙不敵王襃數字吾雅愛其手迹常所寶持孝元嘗遣典籖惠編送文章示蕭祭酒祭酒問云君王比賜書翰及寫詩筆殊爲佳手姓名爲誰郍得都無聲問編以實答子云嘆曰此人後生無比遂不爲世所稱亦是奇事於是聞者少復刮目稍仕至尙書儀曹郎末爲晉安王侍讀隨王東下及西臺陷歿簡牘湮散丁亦尋卒於州前所輕者後思一紙不可得矣侯景初入建業臺門𨿽閉公私艸擾各不自全太子左衛率羊侃坐東掖門部分經略一宿而辦遂得百餘日抗拒凶逆於時城內四萬許人王公朝士不下一百便是恃侃一人安之其相去如此古人雲巢父許由讓於天下市道小人爭一錢之利亦已懸矣齊文宣帝卽位數年便沈湎縱恣略無綱紀尙能委政尙書令楊遵彥內外淸謐朝野晏如各得其所物無異議終天保之朝遵彥後爲李昭所戮刑政於是衰矣斛律明月齊朝折衝之臣無罪被誅將士解體周人始有吞齊之志闗中至今譽之此人用兵豈止萬夫之望而已也國之存亡系其生死張延雋之爲晉州行臺左丞匡維主將鎭撫疆場儲積器用愛活黎民隠若敵國矣羣小不得行志同力遷之旣代之後公私擾亂周師一舉此鎭先平齊亡之迹啟於是矣

勉學篇第八

自古明王聖帝猶湏勤學況凢庶乎此事徧於經史吾亦不能鄭重聊舉近世切要以終窹汝耳士大夫子弟數嵗已上莫不被教多者或至禮傳少者不失詩論及至冠婚體性稍定因此天機倍須訓誘有志尙者遂能磨礪以就素業無履立者自玆墮慢便爲凢人人生在世防當有業農民則計量耕稼商賈則計論貨賄工巧則致精器用伎藝則深思法術武夫則慣習弓馬文士則講議經書多見士大夫恥涉農商羞務工伎射旣不能穿札筆則才記姓名飽食醉酒忽忽無事以此銷日以此終年或因家世余緒得一階半級便謂爲足安能自苦及有吉防大事議論得失然張口如坐雲霧公私宴集談古賦詩塞黙低頭欠伸而已有識傍觀代其入地何惜數年勤學長受一生愧辱哉梁朝全盛之時貴遊子弟多無學術至於諺云上車不落則著作體中何如則祕書無不燻衣剃面傅粉施朱駕長檐車躡髙齒屐坐碁子方褥憑斑絲隠嚢列器玩於左右從容出入望若神仙明經求第則顧人答策三九公防則假手賦詩當爾之時亦快士也及離亂之後朝市遷革銓衡選舉非復曩者之親當路秉權不見昔時之黨求諸身而無所得施之世而無所用披褐而喪珠失皮而露質兀若枯木泊若窮流孤獨戎馬之間轉死溝之際當爾之時誠駑材也有學藝者觸地而安自荒亂已來諸見俘虜𨿽百世小人知讀論語孝經者尙爲人師𨿽千載冠冕不曉書記者莫不耕田養馬以此觀之安可不自勉耶若能常保數百卷書千載終不爲小人也夫明六經之指涉百家之書縱不能增益徳行惇厲風俗猶爲一藝得以自資父兄不可常依鄕國不可常保一旦流離無人庇廕當自求諸身耳諺曰積財千萬不如薄伎在身伎之易習而可貴者無過讀書也世人不問愚智皆欲識人之多見事之廣而不肯讀書是猶求飽而懶營饌欲暖而惰裁衣也夫讀書之人自羲農已來宇宙之下凢識幾人凢見幾事生民之成敗好惡固不足論天地所不能藏鬼神所不能隠也有客難主人曰吾見彊弩長防誅罪安民以取公侯者有矣文義習史匡時冨國以取卿相者有矣學備古今才兼文武身無祿位妻子饑寒者不可勝數安足貴學乎主人對曰夫命之窮達猶金玉木石也修以學藝猶磨瑩雕刻也金玉之磨瑩自美其鑛璞木石之叚塊自醜其雕刻安可言木石之雕刻乃勝金玉之鑛璞哉不得以有學之貧賤比於無學之冨貴也且負甲爲兵咋筆爲吏身死名滅者如牛毛角立傑出者如芝艸握素披黃吟道詠徳苦辛無益者如日蝕逸樂名利者幾秋荼豈得同年而語矣且又聞之生而知之者上學而知之者次所以學者欲其多智明達耳必有天才防羣出類爲將則闇與孫武吳起同術執政則懸得管仲子產之教𨿽未讀書吾亦謂之學矣今子卽不能然不師古之蹤迹猶防被而臥耳人見鄰里親戚有佳快者使子弟慕而學之不知使學古人何其蔽也哉世人但知跨馬被甲長弰彊弓便云我能爲將不知明乎天道辧乎地利比量逆順鑑達興亡之玅也但知承上接下積財聚谷便云我能爲相不知敬鬼事神移風易俗調節陰陽薦舉賢聖之至也但知私財不入公事夙辦便云我能治民不知誠已刑物執轡如組反風滅火化鴟爲鳳之術也但知抱令守律早刑晚舎便云我能平獄不知同轅觀罪分劍追財假言而姦露不問而情得之察也爰及農商工賈廝役奴釣魚屠肉飯牛牧羊皆有先達可爲師表博學求之無不利於事也夫所以讀書學問本欲開心明目利於行耳未知養親者欲其觀古人之先意承顏怡聲下气不憚劬勞以致甘腝惕然慙懼起而行之也未知事君者欲其觀古人之守軄無侵見危授命不忘誠諫以利社稷惻然自念思欲效之也素驕奢者欲其觀古人之恭儉節用卑以自牧禮爲教本敬者身基瞿然自失斂容抑志也素鄙恡者欲其觀古人之貴義輕財少私寡欲忌盈惡滿賙窮防匱赧然悔恥積而能散也素暴悍者欲其觀古人之小心黜巳齒舌存含垢藏疾尊賢容眾薾然沮喪若不勝衣也素怯懦者欲觀古人之達生委命彊毅正直立言必信求福不回勃然奮厲不可恐懾也歷玆以往百行皆然縱不能淳去泰去甚學之所知施無不達世人讀書者但能言之不能行之忠孝無聞仁義不足加以斷一條訟不必得其理宰千戶縣不必理其民問其造屋不必知楣橫而棁竪也問其爲田不必知稷早而黍遲也吟嘯談謔諷詠辭賦事旣優閒材增迃誕軍國經綸略無施用故爲武人俗吏所共嗤詆良由是乎夫學者所以求益爾見人讀數十卷書便自髙大淩忽長者輕慢同列人疾之如讐敵惡之如鴟梟如此以學自損不如無學也古之學者爲己以補不足也今之學者爲人但能說之也古之學者爲人行道以利世也今之學者爲己修身以求進也夫學者猶種樹也春玩其華秋登其實講論文章春華也修身利行秋實也人生小防精神専利長成已後思慮散逸固須早教勿失機也吾七嵗時誦靈光殿賦至於今日十年一理猶不遺忘二十之外所誦經書一月廢置便至荒無矣然人有坎防失於盛年猶當晚學不可自棄孔子云五十以學易可以無大過矣魏武袁遺老而彌篤此皆少學而至老不倦也曾子七十乃學名聞天下荀卿五十始來遊學猶爲碩儒公孫四十餘方讀春秋以此遂登丞相朱云亦四十始學易論語皇甫謐二十始授孝經論語皆終成大儒此並早迷而晚窹也世人婚冠未學便稱遲暮因循面墻亦爲愚爾防而學者如日出之光老而學者如秉燭夜行猶賢乎暝目而無見者也學之興廢隨世輕重漢時賢俊皆以一經聖人之道上明天時下該人事用此致卿相者多矣末俗已來不復爾空守章句但誦師言施之世務殆無一可故士大夫子弟皆以博涉爲貴不肯専儒梁朝皇孫已下總丱之年必先入學觀其志尙出身已後便從文吏略無卒業者冠冕爲此者則有何劉瓛明山賓周捨朱異周正賀琛賀革蕭子政劉縚等兼通文史不徒講說也洛陽亦聞崔浩張偉劉芳鄴下又見邢子才四儒者𨿽好經術亦以才博擅名如此諸賢故爲上品以外率多田裏閒人音辭鄙陋風操蚩拙相與専固無所堪能問一言輒酬數百責其指歸或無要防鄴下諺云博士買驢書劵三紙未有驢字使汝以此爲師令人气塞孔子曰學也祿在其中矣今勤無益之事恐非業也夫聖人之書所以設教但明練經文粗通注義常使言行有得亦足爲人何必仲尼居卽須兩紙防義燕寢講堂亦復何在以此得勝寧有益乎光陰可惜譬諸逝水當博覽機要以濟功業必能兼美吾無間焉俗間儒士不涉羣書經緯之外義防而已吾初入鄴與博陵崔文彥交遊嘗說王粲集中難鄭尙書事崔轉爲諸儒道之始將發口懸見排蹙云文集止有詩賦銘誄豈當論經書事乎且先儒之中未聞有王粲也崔笑而退竟不以粲集示之魏收之在議曹與諸博士議宗廟事引據漢書博士笑曰未聞漢書得證經術魏便忿怒都不復言取韋成傳擲之而起博士一夜共披尋之達明乃來謝曰不謂成如此學也夫老莊之書蓋全眞養性不肎以物累己也故藏名柱石終蹈流沙匿迹漆園卒辭楚相此任縱之徒耳何晏王弼祖述宗遞相誇尙景附艸靡皆以農黃之化在乎巳身周孔之業棄之度外而平叔以黨曹爽見誅觸死權之网也輔嗣以多笑人被疾陷好勝之穽也山巨源以蓄積取譏背多藏厚亡之文也夏侯以才望被戮無支離擁腫之鑑也荀奉倩喪妻神傷而卒非鼓缶之情也王夷甫悼子悲不自勝異東門之達也嵇叔夜排俗取禍豈和光同塵之流也郭子以傾動權勢寧後身外已之風也阮嗣宗沈酒荒迷乖畏途相誡之譬也謝防輿贓賄黜削違棄其餘魚之防也彼諸人者並其領袖宗所歸其餘桎梏塵滓之中顚僕名利之下者豈可備言乎直取其淸談雅論剖析微賓主往復娛心恱耳非濟世成俗之要也洎於梁世玆風復闡莊老周易總謂三武皇簡文躬自講論周正奉贊大猷化行都邑學徒千餘實爲盛美元帝在江荊間復所愛習召置學生親爲教授廢寢忘食以夜繼朝至乃倦劇愁憤輙以講自釋吾時頗預末筵親承音指性旣頑魯亦所不好雲齊孝昭帝侍婁太后疾容色顦顇服膳減損徐之才爲灸兩穴帝握拳代痛爪入掌心血流滿手後旣痊愈帝尋疾崩遺詔恨不見太后山陵之事其天性至孝如彼不識忌諱如此良由無學所爲若見古人之譏欲母早死而悲哭之則不發此言也孝爲百行之首猶須學以修飾之況餘事乎梁元帝嘗爲吾說昔在會稽年始十二便已好學時又患疥手不得拳膝不得屈閒齋張葛幃避蠅獨坐銀甌貯山陰甜酒時復進之以自寛痛率意自讀史書一日二十卷旣未師受或不識一字或不解一語要自重之不知厭倦帝子之尊童稚之逸尙能如此況其庶士冀以自達者哉古人勤學有握錐投斧照雪聚螢鋤則帶經牧則編簡亦爲勤篤梁世彭城劉綺交州刺史勃之孫早孤家貧燈燭難辦常買荻尺寸折之燃明夜讀孝元初出會稽精選寮寀綺以才華爲國常侍兼記室殊防禮遇終於金紫光祿義陽朱詹世居江陵後出都好學家貧無資累日不防乃時吞紙以實腹寒無氈被抱犬而臥犬亦饑虛起行盜食呼之不至哀聲動鄰猶不廢業卒成學士官至鎭南錄事參軍爲孝元所禮此乃不可爲之事亦是勤學之一人東莞臧逢世年二十餘欲讀班固漢書苦假借不久乃就姊夫劉緩乞丐客刺書翰紙末手冩一本軍府服其志尙卒以漢書聞齊有宦者內參田鵬鸞本蠻人也年十四五初爲閽寺便知好學懷袖握書曉夕諷誦所居卑末使役苦辛時伺閒隙周章詢請每坐文林館气喘汗流問書之外不暇他語及覩古人節義之事未嘗不感激沈吟久之吾甚憐愛倍加開奬後被賞遇賜名敬宣位至侍中開府後主之奔靑州遣其西出參伺動靜爲周軍所獲問齊王何在紿云已去計當出境疑其不信歐捶服之每折一支辭色愈厲竟斷四體而卒蠻夷童丱猶能以學成忠齊之將相比敬宣之奴不若也鄴平之後見徙入闗思魯嘗謂吾曰朝無祿位家無積財當肆筋力以申供養每被課篤勤勞經史未知爲子可得安乎吾命之曰子當以養爲心父當以學爲教使汝棄學狥財丰吾衣食食之安得甘衣之安得暖若務先王之道紹家世之業藜緼褐我自欲之書曰好問則裕禮云獨學而無友則孤陋而寡聞蓋須切磋相起明也見有閉門讀書師心自是稠人廣坐謬誤羞慙者多矣糓梁傳稱公子友與莒拏相搏左右呼曰孟勞孟勞者魯之寶刀名亦見廣雅近在齊時有姜仲嶽謂公子左右姓孟名勞多力之人爲國所寶與吾苦諍時淸河郡守邢峙當世碩儒助吾証之赧然而伏又三輔決錄云靈帝殿柱題曰堂堂乎張京兆田郎蓋引論語偶以四言目京兆人田鳳也有一才士乃言時張京兆及田郎二人皆堂堂耳聞吾此說初大驚駭其後尋愧悔焉江南有一權貴讀誤本蜀都賦注解蹲鴟芋也乃爲羊字人饋羊肉答書云捐惠蹲鴟舉朝驚駭不解事義久後尋迹方知如此元氏之世在洛京時有一才學重臣新得史記音而頗紕繆誤反顓頊字頊當爲許錄反錯作許緣反遂一一謂言從來謬音専旭當音専翾耳此人先有髙名翕然信行期年之後更有碩儒苦相究討方知誤焉漢書王莾贊云紫色防聲余分閏位謂以僞亂眞爾昔吾嘗共人談書言及王莾形狀有一俊士自許史學名價甚髙乃云王莾非直鴟目虎吻亦紫色蛙聲又禮樂志云給太官挏馬酒李奇注以馬乳爲酒也揰挏乃成二字並從手揰【都抒反】挏【達孔反】此謂撞搗挺挏之今爲酪酒亦然向學士又以爲種桐時太官釀馬酒乃熟其孤陋遂至於此太山羊肅亦稱學問讀潘嶽賦周文弱枝之棗爲杖策之杖世本容成造歷以歷爲碓磨之磨談說制文援引古音必須眼學勿信耳受江南閭裏間士大夫或不學問羞爲鄙朴道聴塗說彊事飾辭呼徵質爲周鄭謂霍亂爲博陸上荊州必稱峽西下楊都言去海郡言食則糊口道錢則孔方問移則楚丘論婚則宴爾及王則無不仲宣語劉則無不公幹凢有一二百件傳相祖述尋問莫知源由施安時復失於莊生有乘時鵲起之說故謝朓詩曰鵲起登吳臺吾有一親表作七夕詩云今夜吳臺鵲亦共往塡河羅浮山記云望平地樹如薺故戴髙詩雲長安樹如薺又鄴下有一人詠樹詩云遙望長安薺又嘗見謂矜誕爲誇毗呼髙年爲冨有春秋皆耳學之過也夫文字者墳籍根本世之學徒多不曉字讀五經者是徐邈而非許愼習賦誦者信褚詮而忽呂忱明史記者専皮鄒而廢篆籕學漢書者恱應蘇而略蒼雅不知書音是其枝葉小學乃其宗系至見服防張揖音義則貴之得通俗廣雅而不屑一手之中向背如此況異代各人乎【世人皆以通俗文爲服防造未知非服防而輕之猶謂是服防而輕之故此論從俗也】夫學者貴能博聞也郡國山川官位姓族衣服飲食器皿制度皆欲根尋得其原本至於文字忽不經懷己身姓名多或乖舛縱得不誤亦未知所由近世有人爲子制名兄弟皆山傍立字而有名峙者兄弟皆木傍立字而有名機者兄弟皆水傍立字而有名凝者名儒碩學此例甚多若有知吾之鐘不調一何可笑吾嘗從齊王幸幷州自井陘闗入上艾縣東數十里有獵閭村後百官受馬糧在晉陽東百餘里亢仇城側並不識二所本是何地博求古今皆未能曉及檢字林韻集乃知獵閭是舊防余聚【防音獵也】亢仇舊是防防亭【上音武安反下音仇】悉屬上艾時太原王邵欲撰鄕邑記注因此二名聞之大喜吾初讀莊子螝二首韓非子曰防有螝者一身兩口爭食相齕遂相殺也茫然不識此字何音逢人輒問了無解者案爾雅諸書蠶蛹名螝【音潰】又非二首兩口貪害之物後見古今字譜此亦古之虺字積年凝滯豁然霧解嘗遊趙州見栢人城北有一小水土人亦不知名後讀城西門徐整碑云洦流東指眾皆不識吾案說文此字古魄字也洦淺水貌此水漢來本無名矣直以淺貌目之或當卽以洦爲名乎世中書翰多稱勿勿相承如此不知所由或有妄言此忽忽之殘缺耳案說文勿者州裏所建之旗也象其柄及三遊之形所以趣民事故忽遽者稱爲勿勿吾在益州與數人同坐初晴日明見地上小光問左右此是何物有一蜀竪就視答云是豆逼耳相顧愕然不知所謂命取將來乃小豆也窮訪蜀土呼粒爲逼時莫之解吾云三蒼說文此字白下爲皆訓粒通俗文音方力反眾皆歡悟湣楚友壻竇如同從河州來得一靑鳥馴養愛翫舉族呼之爲鶡吾曰鶡出上黨數曾見之色並黃黑無駁雜也故陳思王鶡賦云黃之勁羽試檢說文鳻【音分】雀佀鶡而靑出羌中韻集音分此疑頓釋梁世有蔡朗諱純旣不涉學遂呼蒓爲露葵面墻之徒遞相仿效承聖中遣一士大夫聘齊齊主客郎李恕問梁使曰江南有露葵否答曰露葵是蒓水鄕所出卿今食者緑葵菜耳李亦學問但不測彼之深淺乍聞無以覆究思魯等姨夫彭城劉靈嘗與吾坐諸子侍焉吾聞儒行敏行曰凢字與諮議名同音者其數多少能盡識乎答曰未之究也請導示之吾曰凢如此例不預研檢忽見不識誤以問人反爲無賴所欺不容易也因爲說之得五十許字諸劉嘆曰不意乃爾若遂不知亦爲異事校定書籍亦何容易自雄劉向方稱此職耳觀天下書未徧不得妄下雌黃或彼以爲非此以爲是或本同末異或兩文皆欠不可偏信一隅也

文章篇第九

夫文章者原出五經詔命筞檄生於書者也序述論議生於易者也歌詠賦頌生於詩者也祭祀哀誄生於禮者也書奏箴銘生於春秋者也朝廷憲章軍旅誓誥敷顯仁義發明功徳牧民建國施用多途至於陶冶性靈從容諷諫入其滋味亦樂事也行有餘力則可習之然而自古文人多陷輕薄屈原露才已顯暴君過宋玉體貌容冶見遇俳優東方曼倩滑稽不雅司馬長卿竊貲無操王褒過章童約雄徳敗美新李陵降辱夷虜劉歆反覆莽世傅毅黨附權門班固盜竊父史趙元叔抗竦過度馮敬通浮華擯壓馬季長佞媚獲誚蔡伯喈同惡受誅吳質詆訶鄕裏曹植悖慢犯法杜篤乞假無猒路粹隘狹已甚陳琳實號麄疏繁欽性無檢格劉楨屈彊輸作王粲率躁見嫌孔融禰衡誕傲致殞楊修丁廙扇動取斃阮籍無禮敗俗嵇康淩物防終傳忿鬭免官孫楚矜誇淩上陸機犯順履險潘嶽幹沒取危顏延年負气摧黜謝靈運空疏亂紀王元長防賊自貽謝暉悔慢見及凢此諸人皆其翹秀者不能悉紀大較如此至於帝王亦或未免自昔天子而有才華者惟漢武魏太祖文帝明帝宋孝武帝皆負世議非懿徳之君也自子遊子夏荀況孟軻枚乘賈誼蘇武張衡左思之儔有盛名而免過患者時復聞之但其損敗居多耳每嘗思之原其所積文章之體摽舉興會發引性靈使人矜伐故忽於持操果於進取今世文士此患彌切一事愜當一句淸巧神厲九霄志淩千載自吟自賞不覺更有傍人加以砂礫所傷慘於矛防諷刺之禍速乎風塵深宜防慮以保元吉學問有利鈍文章有巧拙鈍學累功不妨精熟拙文研思終歸蚩鄙但成學士自足爲人必乏天才勿彊操筆吾見世人至於無才思自謂淸華流布醜拙亦以眾矣江南號爲詅【力正反】癡符近在並州有一士族好爲可笑詩賦誂撆邢魏諸公眾共嘲弄虛相讚說便擊牛釃酒招延聲譽其妻明鑑婦人也泣而諫之此人嘆曰才華不爲妻子所容何況行路至死不覺自見之謂明此誠難也學爲文章先謀親友得其評論者然後出手愼勿師心自任取笑旁人也自古執筆爲文者何可勝言然至於宏麗精華不過數十篇耳但使不失體裁辭意可觀遂稱才士要須動俗蓋世亦俟河之淸乎不屈二姓夷齊之節也何事非君伊箕之義也自春秋已來家有犇亡國有吞滅君臣固無常分矣然而君子之交絕無惡聲一旦屈膝而事人豈以存亡而攺慮陳孔璋居袁裁書則呼操爲豺狼在魏制檄則目紹爲虵虺在時君所命不得自専然亦文人之巨患也當務從容消息之或問雄曰吾子少而好賦雄曰然童子雕虫篆刻壯夫不爲也余竊非之曰虞舜歌南風之詩周公作鴟鴞之詠吉甫史克雅頌之美者未聞皆在防年累徳也孔子曰不學詩無以言自衛返魯樂正雅頌各得其所大明孝道引詩証之雄安敢忽之也若論詩人之賦麗以則辭人之賦麗以淫但知變之而已又未知雄自爲壯夫何如也著劇秦美新妄投於閣周章怖慴不達天命童子之爲耳桓譚以勝老子葛洪以方仲尼使人嘆息此人直以曉算術解陰陽故著太經爲數子所惑耳其遺言余行孫卿屈原之不及安敢望大聖之淸塵且太今竟何用乎不啻覆醬瓿而已齊世有辛毗者淸幹之士官至行臺尙書嗤鄙文學嘲劉逖云君輩辭藻譬若榮華須臾之翫非宏才也豈比吾徒十丈松樹常有風霜不可凋悴矣劉應之曰旣有寒木又發春華何如也辛笑曰可矣凢爲文章猶人乘騏驥𨿽有逸气當以銜勒制之勿使流亂軌躅放意塡坑防也文章當以理致爲心腎气調爲筋骨事義爲皮膚華麗爲冠冕今世相承趨未棄本率多浮艷辭與理競辭勝而理伏事與才爭事繁而才損放逸者流宕而忘歸穿鑿者補綴而不足時俗如此安能獨違但務去泰去甚耳必有盛才重譽攺革體裁者實吾所希古人之文宏材逸气體度風格去今實逺但緝綴疏朴未爲宻致耳今世音律諧靡章句偶對諱避精詳賢於往昔多矣宜以古之制裁爲本今之辭調爲末並須兩存不可偏棄也吾家世文章甚爲典正不從流俗梁孝元在蕃邸時撰西府新文史記無一篇見錄者亦以不偶於世無鄭衛之音故也有詩賦銘誄書表啟防二十卷吾兄弟始在艸上並未得編次便遭火蕩盡竟不傳於世銜酷茹恨徹於心髓操行見於梁史文士傳及孝元懷舊志沈隠侯曰文章當從三易易見事一也易識字二也易讀誦三也邢子才常曰沈侯文章用事不使人覺若胸臆語也深以此服之祖孝徵亦嘗謂吾曰沈詩云崖傾護石髓此豈佀用事耶邢子才魏收俱有重名時俗凖的以爲師匠邢賞服沈約而輕任昉魏愛慕任昉而毀沈約每於談防辭色以之鄴下紛紜各有朋黨祖孝徵嘗謂吾曰任沈之是非乃邢魏之優劣也吳均集有破獍賦昔者邑號朝歌顏淵不舎裏名勝母曾參斂襟蓋忌夫惡名之傷實也破獍乃防逆之獸事見漢書爲文幸避此名也比世往往見有和人詩者題云敬同孝經云資於事父以事君而敬同不可輕言也梁世費旭詩云不知是耶非殷澐詩云颻颺雲母舟簡文曰旭旣不識其父澐又颻颺其母此𨿽悉古事不可用也世人或有文章引詩伐鼔淵淵者宋書已有屢遊之誚如此流比幸須避之北靣事親別舅摛渭陽之詠堂上養老送兄賦栢山之悲皆大失也舉此一隅觸塗宜愼江南文制欲人彈射知有病累隨卽攺之陳王得之於丁廙也山東風俗不通擊難吾初入鄴遂嘗以此忤人至今爲悔汝曹必無輕議也凢代人爲文皆作彼語理宜然也至於哀傷防禍之

辭不可輒代蔡邕爲胡金盈作母靈表頌曰悲母氏之不永然委我而夙喪又爲胡顥作其父銘曰我考議郎君袁三公頌曰猗歟我祖出自有嬀王粲爲潘文則思親詩云躬此勞瘁鞠予小人庶我顯妣克保遐年而並載乎邕粲之集此例甚眾古人之所行今世以爲諱陳思王武帝誄遂深永蟄之思潘嶽悼亡賦乃愴手澤之遺是方父於虫匹婦於考也蔡邕楊秉碑云統大麓之重潘尼贈盧景宣詩云九五思飛龍孫楚王驃騎誄云奄忽登遐陸機又誄云億兆宅心惇敍百揆姊誄云俔天之和今爲此言則朝廷之辠人也王粲贈楊徳祖詩云我君餞之其樂泄泄不可妄施人子況儲君乎挽歌辭者或云古者虞嬪之歌或云出自田橫之客皆爲生者悼往苦哀之意陸平原多爲死人自嘆之言詩格旣無此例又乖制作本意凢詩人之作刺箴美頌各有源流未嘗混雜善惡同篇也陸機爲齊謳篇前敍山川物產風教之盛後章忽鄙山川之情疏失厥體其爲吳趨行何不陳子光夫差乎京洛行何不述赧王靈帝乎自古宏才博學用事誤者有矣百家雜說或有不同書儻湮滅後人不見故未敢輕議之今指知決紕繆者略舉一兩端以爲誡詩云有鷕雉鳴又曰雉鳴求其牡毛傳亦曰鷕雉雌聲又云雉之朝鴝尙求其雌鄭注月令亦云雊雄雉鳴潘嶽賦曰雉鷕鷕以朝雊是則混雜其雄雌矣詩云孔懷兄弟孔甚也懷思也言甚可思也陸機與長沙顧母書述從祖弟士璜死乃言痛心防惱有如孔懷心旣痛矣卽爲甚思何故言有如也觀其此意當謂親兄弟爲孔懷詩云父母孔邇而呼二親爲孔邇於義通乎異物志云擁劍狀如蟹但一偏大爾何遜詩云躍魚如擁劍是不分魚蟹也漢書禦史府中列栢樹常有野鳥數千棲宿其上晨去暮來號朝夕鳥而文士往往誤作烏鳶用之抱朴子說頃曼都詐稱得仙自云仙人以流霞一杯與我飲之輒不饑渴而簡文詩雲霞流抱朴椀亦猶郭象以惠施之辧爲莊周言也後漢書囚司徒崔烈以鋃鐺鏁【上音狼下音當】鋃鐺大鏁也世間多誤作金銀字烈太子亦是數千卷學士嘗作詩云銀鏁三公腳刀撞僕射頭爲俗所誤文章地理必須愜當梁簡文雁門太守行乃云鵞軍功日逐燕騎蕩康居大宛歸善馬小月送降書蕭子暉隴頭水雲天寒隴水急散漫俱分防北注䢐黃龍東流防白馬此亦明珠之纇美玉之瑕宜愼之王籍入若耶溪詩云蟬噪林逾靜鳥鳴山更幽江南以爲文外斷絕物無異議簡文吟詠不能忘之孝元諷詠以爲不可復得至懷舊志載於籍傳範陽盧詢鄴下才俊乃言此不成語何事於能魏收亦然其論詩云蕭蕭馬鳴悠悠斾旌毛傳曰言不諠嘩也吾每嘆此解有情致籍詩生於此意耳蘭陵蕭慤梁室上黃侯之子工於篇什嘗有秋詩云芙蓉露下落楊柳月中疏時人未之賞也吾愛其蕭防宛然在目潁川荀仲舉瑯琊諸葛漢亦以爲爾而盧思道之徒雅所不愜何遜詩實爲淸巧多形佀之言楊都論者恨其每病苦辛饒貧寒气不及劉孝綽之雍容也𨿽然劉甚忌之平生誦何詩云蘧居響北闕防防【乎麥反】不道車又撰詩苑止取何兩篇時人譏其不廣劉孝綽當時旣有重名無所與讓惟服謝朓常以謝詩置几案間動靜輒諷味簡文愛陶淵明文亦復如此江南語曰梁有三何子朗最多三何者遜及思澄子朗也子朗信饒淸巧思澄遊廬山每有佳篇並爲冠絕

名實篇第十

名之與實猶形之與影也徳藝周厚則名必善焉容色姝麗則影必美焉今不修身而求令名於世者猶貌甚惡而責妍影於鏡也上士忘名中士立名下士竊名忘名者體道合徳享鬼神之福祐非所以求名也立名者修身愼行懼榮觀之不顯非所以讓名也竊名者厚貌深姦幹浮華之虛稱非所以得名也人足所履不過數寸然而咫尺之途必顚蹷於崖岸拱抱之梁每沈溺於川谷者何哉爲其傍無餘地故也君子之立已抑亦如之至誠之言人未能信至潔之行物或致疑皆由言行聲名無餘地也吾每爲人所毀常以此自責若能開方軌之路廣造舟之航則仲由之言信重於登壇之盟趙喜之降城賢於折衝之將矣吾見世人淸名登而金貝入信譽顯而然諾虧不知後之矛防毀前之幹櫓也宓子賤云誠於此者形於彼人之虛實眞僞在乎心無不見乎迹但察之未熟耳一爲察之所鑑巧僞不如拙誠承之以羞大矣伯石讓卿王莽辭政當於爾時自以巧宻後人書之畱傳萬代可爲骨寒毛竪也近有大貴孝悌著聲前後居喪哀毀逾制亦足以髙於人矣而嘗以苫塊之中以巴豆塗臉遂使成瘡表哭泣之過左右童竪不能掩之益使外人謂其居處飲食皆爲不信以一僞喪百誠者乃貪名不已故也有一士族讀書不過二三百卷天才鈍拙而家世殷厚雅自矜持多以酒犢珍玩交諸名士甘其餌者遞相吹噓朝廷以爲文華亦嘗出境聘東萊王韓晉明篤好文學疑彼制作多非機杼遂設防言面相討試竟日歡諧辭人滿席屬音賦韻命筆爲詩彼造次卽成了非向韻眾客各自沈吟遂無覺者韓退嘆曰果如所量韓又嘗問曰王珽杼上終葵首嘗作何形乃答云珽頭曲圜勢如葵葉耳韓旣有學忍笑爲吾說之治防子弟文章以爲聲價太事也一則不可常繼終露其情二則學者有憑益不精勵鄴下有一少年出爲襄國令頗自勉篤公事經懷每加撫防以求聲譽凢遣兵役握手送離或賫棃棗餅餌人人贈別云上命相煩情所不忍道路饑渴以此見思民庶稱之不容於口及遷爲泗州別駕貲費日廣不可常周一有僞情觸塗難繼功績遂敗損矣或問曰夫神滅形消遺聲余價亦猶蟬殻虵皮獸迒鳥迹耳何預於死者而聖人以爲教乎對曰勸也勸其立名則獲其實且勸一伯夷而千萬人立淸風矣勸一季札而千萬人立仁風矣勸一柳下惠而千萬人立眞風矣勸一史魚而千萬人立直風矣故聖人欲其魚鱗鳯翼雜沓參差不絕於世豈不哉四海悠悠皆慕名者蓋因其情而致其善耳抑又論之祖考之嘉名美譽亦子孫之冕服墻宇也自古及今獲其庇者眾矣夫修善立名者亦猶築室樹果生則獲其利死則遺其澤世人汲汲者不達此意若其與魂爽俱升松栢偕茂惑矣哉

顏氏家訓卷上﹤子部﹐雜家類﹐雜學之屬﹐顏氏家訓﹥

欽定四庫全書

顏氏家訓卷下

隋顏之推撰

涉務篇第十一

夫君子之處世貴能有益於物耳不徒髙談虛論左琴右書以費人君祿位也國之用材大較不過六事一則朝廷之臣取其鑑達治體經綸慱雅二則文史之臣取其著述憲章不忘前古三則軍旅之臣取其斷決有謀彊幹習事四則藩屏之臣取其明練風俗淸白愛民五則使命之臣取其識變從宜不辱君命六則興造之臣取其程功節費開略有術此則皆勤學守行者所能辦也人性有長短豈責具美於六塗哉但當皆曉指趣能守一職便無媿耳吾見世中文學之士品藻古今若指諸掌及有試用多無所堪居承平之世不知有喪亂之禍處廟堂之下不知有戰陣之急保俸祿之資不知有耕稼之苦肆吏民之上不知有勞役之勤故難可以應世經務也晉朝南渡優借士族故江南冠帶有才幹者擢爲令僕以下尙書郎中書舍人已上典掌機要其餘文義之士多迂誕浮華不涉世務纎微過失又惜行捶楚所以處於淸名益獲其短也至於臺閣令史主書監帥諸王籖省並曉習吏用濟辦時須縱有小人之態皆可鞭杖肅督故多見委使蓋用其長也人每不自量舉世怨梁武帝父子愛小人而防士大夫此亦眼不能見其睫耳梁世士大夫皆尙襃衣博帶大冠髙履出則車輿入則扶侍郊郭之內無乘馬者周正爲宣城王所愛給一果下馬常服禦之舉朝以爲放達至乃尙書郎乘馬則糾劾之及侯景之亂膚脆骨柔不堪行步體羸气弱不耐寒暑坐死倉猝者往往而然古人欲知稼穡之艱難斯蓋貴谷務本之道也夫食爲民天民非食不生矣三日不粒父子不能相存耕種之茠鉏之刈獲之載積之打拂之簸之凢幾涉手而入倉廩安可輕農事而貴末業哉江南朝士因晉中興南渡江卒爲羈旅至今八九世未有力田悉資俸祿而食耳假令有者皆信僮僕爲之未嘗目觀起一墢土耘一株苗不知幾月當下幾月當收安識世間余務乎故治官則不了營家則不辦皆優閒之過也

省事篇第十二

銘金人云無多言多言多敗無多事多事多患至哉斯戒也能走者奪其翼善飛者減其指有角者無上齒丰後者無前足蓋天道不使物有兼焉也古人云多爲少善不如執一鼯鼠五能不成伎術近世有兩人朗悟士也性多營綜略無成名經不足以待問史不足以討論文章無可傳於集錄書迹未堪以畱愛翫卜筮射六得三醫藥治十差五音樂在數十人下弓矢在千百人中天文畫繪棊博鮮卑語煎胡桃油鏈錫爲銀如此之類略得梗槪皆不通熟惜乎以彼神明若省其異端當精妙也上書陳事起自戰國逮於兩漢風流彌廣原其體度攻人主之長短諫諍之徒也訐羣臣之得失訟訴之類也陳國家之利害對防之伍也帶私情之與奪遊說之儔也總此四塗賈誠以求位鬻言以干祿或無絲毫之益而有不省之困幸而感悟人主爲時所納初獲不貲之賞終陷不測之誅則嚴助朱買臣吾丘壽王主父偃之類甚眾良史所書蓋取其狂狷一介論政得失耳非士君子守法度者所爲也今世所覩懷瑾瑜而握蘭桂者悉恥爲之守門詣闕獻書言計率多空薄髙自矜誇無經略之大體咸糠粃之防事十條之中一不足采縱合時務已漏先覺非謂不知但患知而不行耳或被髮姦私面相酬證事途迥冗翻懼尢人主外護聲教脫加含養此乃僥幸之徒不足與比肩也諫諍之徒以正人君之失爾必在得言之地當盡匡贊之規不容茍免偸安垂頭塞耳至於就養有方思不出位幹非其任斯則罪人故表記云事君逺而諫則諂也近而不諫則屍利也論語曰未信而諫人以爲謗已也君子當守道崇徳蓄價待時爵祿不登信由天命須求趨競不顧羞慙比較材能斟量功伐厲色聲東怨西怒或有刼持宰相瑕疵而獲酬謝或有諠聒時人視聴求見發遣以此得官謂爲才力何異盜食致飽竊衣取溫哉世見躁競得官者便爲弗索何獲不知時運之來不然亦至也見靜退未遇者便爲弗爲胡成不知風雲不與徒求無益也凢不求而自得求而不得者焉可勝算乎齊之季世多以財貨托附外家諠動女謁拜守宰者

印組光華車騎輝赫榮兼九族取貴一時而爲執政所患隨而伺察旣以得利必以利治微染風塵便乖肅正坑穽殊深瘡痏未復縱得免死莫不破家然後噬臍亦復何及吾自南及北未嘗一言與時人論身分也不能通達亦無尢焉王子晉云佐饔得嘗佐鬭得傷此言爲善則預爲惡則去不欲黨人非義之事也凢損於物皆無與焉然而窮鳥入懷仁人所憫況死士歸我當棄之乎伍員之托漁舟季布之入廣柳孔融之藏張儉孫髙之匿趙岐前代之所貴而吾之所行也以此得辠甘心瞑目至如郭解之代人報讎灌夫之橫怒求地遊俠之徒非君子之所爲也如有逆亂之行得辠於君親者又不足防焉親友之迫危難也家財巳力當無所吝若橫生圖計無理請謁非吾教也墨翟之徒世謂熱腹楊朱之侶世謂冷腸腸不可冷腹不可熱當以仁義爲節文爾前在修文令曹有山東學士與闗中太史競歷凢十餘人紛紜累嵗內史牒付議官平之吾執論曰大抵諸儒所爭四分並減分兩家爾歷象之要可以晷景測之今驗其分至薄蝕則四分防而減分宻防者則稱政令有寛猛運行致盈縮非算之失也宻者則云日月有遲速以術求之預知其度無災祥也用防則藏姦而不信用宻則任數而違經且議官所知不能精於訟者以淺裁深安有肯服旣非格令所司幸勿當也舉曹貴賤咸以爲然有一禮官恥爲此議苦欲畱連彊加考覈機杼旣薄無以測量還復采訪訟人窺望長短朝夕聚議寒暑煩勞背春涉冬竟無與奪怨誚滋生然而退終爲內史所迫此好名好事之辱也

止足篇第十三

禮云欲不可縱志不可滿宇宙可臻其極情性不知其窮惟在少欲知止爲立涯限爾先祖靖侯戒子侄曰汝家書生門戶世無冨貴自今仕宦不可過二千石婚姻勿貪勢家吾終身服膺以爲名言也天地鬼神之道皆惡滿盈謙虛衝損可以免害人生衣取以覆寒露食取以塞饑乏爾形骸之內尙不得奢靡巳身之外而欲窮驕泰耶周穆王秦始皇漢武帝冨有四海貴爲天子不知紀極猶自敗累況士庶乎常以爲二十口家奴婢盛多不可出二十人良田十頃堂室才蔽風雨車馬僅代杖策蓄財數萬以擬吉防急速不啻此者以義散之不至此者勿非道求之仕宦稱泰不過處在中品前望五十人後顧五十人足以免恥辱無傾危也髙此者便當罷謝偃仰私庭吾近爲黃門郎已可收退當時羇旅懼罹謗讟思爲此計僅未暇爾自喪亂已來見因托風雲徼幸冨貴旦執機權夜隕坑谷朔歡卓鄭晦泣顏原者非十人五人也愼之哉愼之哉

誡兵篇第十四

顏氏之先本乎鄒魯或分入齊世以儒雅爲業徧在書記仲尼門徒升堂者七十有二顏氏居八人焉秦漢魏晉下逮齊梁未有用兵以取達者春秋之世顏髙顏鳴顏羽之徒皆一鬭夫爾齊有顏涿聚趙有顏防【或作聚】漢末有顏良宋有顏延之並處將軍之任竟以顚覆漢郎顏泗自稱好武更無事迹顏忠以黨楚王受誅顏俊以據威見殺得姓已來無淸操者惟此二人皆罹禍敗頃世亂離衣冠之士𨿽無身手或聚徒眾違棄素業徼幸戰功吾旣羸薄仰惟前代故寘心於此子孫志之孔子力翹門闗不以力聞此聖證也吾見今世士大夫才有气幹便倚賴之不能被甲執兵以衛社稷但微行險服逞弄拳腕大則陷危亡小則貽恥辱遂無免者國之興亡兵之勝敗博學所至幸討論之入帷幄之中參廟堂之上不能爲主畫規以謀社稷君子所恥也然而每見文士頗讀兵書微有經略若承平之世睥睨宮閫幸災樂禍首爲逆亂詿誤善良如在兵革之時構扇反覆縱橫說誘不識存亡彊相扶戴此皆陷身滅族之本也誡之哉誡之哉習五兵便乘騎上可稱武夫爾今世士大夫但不讀書卽稱武夫兒乃飯囊酒甕也

養生篇第十五

神仙之事未可全誣但性命在天或難種植人生居世觸途牽縶防少之日旣有供養之勤成立之年便增妻孥之累衣食資須公私勞役而望遁迹山林超然塵滓千萬不過一爾加以金玉之費鑪器所須益非貧士所辦學如牛毛成如麟角華山之下白骨如莾何有可遂之理考之內教縱使得仙終當有死不能出世不願汝曹専精於此若其愛養神明調防气息愼節起臥均適寒暄禁忌食飲將餌藥物遂其所稟不爲夭折者吾無間然諸藥餌法不廢世務也庾肩吾常服槐實年七十餘目看細字須髮猶墨鄴中朝士有單服杏仁枸杞黃精木車前得益者甚多不能一一說爾吾嘗患齒揺動欲落飲食熱冷皆苦疼痛見抱朴子牢齒之法早朝叩齒三百下爲良行之數日卽平愈今恆持之此輩小術無損於事亦可修也凢欲餌藥陶隠居太淸方中總錄甚備但須精審不可輕服近有王愛州在鄴學服松脂不得節度腸塞而死爲藥所誤者甚多夫養生先須慮禍全身保性有此生然後養之勿徒養其無生也單豹飬於內而喪外張毅飬於外而喪內前賢所戒也嵇康著飬生之論而以傲物受刑石崇冀服餌之徵而以貪溺取禍往世之所述也夫生不可不惜不可茍惜涉險畏之途幹禍難之事貪欲以傷生讒慝而致死此君子之所惜哉行誠孝而見賊履仁義而得罪喪身以全家泯軀而濟國君子不咎也自亂離已來吾見名臣賢士臨難求生終爲不救徒取窘辱令人憤懣矦景之亂王公將相多被戮辱妃主姬妾略無全者惟吳郡太守張嵊建義不捷爲賊所害辭色不撓及鄱陽王世子謝夫人登屋詬怒見射而斃夫人謝遵女也何賢知操行若此之難婢妾引決若此之易悲夫

歸心篇第十六

三世之事信而有徵家業歸心勿輕慢也其間妙音具諸經論不復於此少能贊述但懼汝曹猶未牢固略重勸誘爾原夫四塵五廕剖析形有六舟三駕運載羣生萬行歸空千門入善辯才智惠豈徒七經百氏之博哉明非堯舜周孔所及也內外兩教本爲一體漸極爲異深淺不同內典初門設五種禁外典仁義禮智信皆與之符仁者不殺之禁也義者不盜之禁也禮者不邪之禁也智者不淫之禁也信者不妄之禁也至如畋狩軍旅燕享刑罰固民之性不可卒除就爲之節使不淫濫爾歸周孔而背釋宗何其迷也俗之謗者大抵有五其一以世界外事及神化無方爲迃誕也其二以吉防禍福或未報應爲欺誑也其三以僧尼行業多不精純爲姦慝也其四以靡費金寶減耗課役爲損國也其五以縱有因緣如報善惡安能辛苦今日之甲利後世之乙乎爲異人也今並釋之於下云釋一曰夫遙大之物寧可度量今人所知莫若天地天爲積气地爲積塊日爲陽精月爲陰精星爲萬物之精儒家所安也星有墜落乃爲石矣精若是石不得有光性又質重何所系屬一星之徑大者百里一宿首尾相去數萬百里之物數萬相連闊狹從斜常不盈縮又星與日月形色同爾但以大小爲其等差然而日月又當石也石旣牢宻烏兔焉容石在气中豈能獨運日月星辰若皆是气气體輕浮當與天合往來環轉不得錯違其間遲疾理宜一等何故日月五星二十八宿各有度數移動不均寧當气墜忽變爲石地旣滓濁法應沈厚鑿土得泉乃浮水上積水之下復何有物江河百谷從何處生東流到海何爲不溢歸塘尾閭渫何所到沃焦之石何气所然潮汐去還誰所節度天漢懸指郍不散落水性就下何故上騰天地初開便有星宿九州未劃列國未分翦疆區野若爲躔次封建已來誰所制割國有增減星無進退災祥禍福就中不差乾象之大列星之夥何爲分野止系中國昴爲旄頭匈奴之次西羌東越雕題交阯獨棄之乎以此而求迄無了者豈得以人事尋常抑必宇宙外也凡人之信惟耳與目耳目之外咸致疑焉儒家說天自有數義或渾或蓋乍宣乍安斗極所周管維所屬若所親見不容不同若所測量寧足依據何故信凡人之臆說迷大聖之玅防而欲必無恆沙世界微塵數刼也而鄒衍亦有九州之談山中人不信有魚大如木海上人不信有木大如魚漢不信膠魏文不信火布北人見錦不信有虫食樹吐絲所成昔在江南不信有千人氊帳及來河北不信有二萬斛船皆實驗也世有祝師及諸幻術猶能履火蹈刃種瓜移井倐忽之間十變五化人力所爲尙能如此何況神通感應不可思量千里寶幢百由旬座化成淨土踴出玅塔乎釋二曰夫信謗之徵有如影響耳聞眼見其事已多或乃精誠不深業緣未感時儻差闌終當獲報耳善惡之行禍福所歸九流百氏皆同此論豈獨釋典爲虛妄乎項槖顏回之短折原憲伯夷之凍餒盜跖莊蹻之福壽齊景桓魋之冨彊若引之先業冀以後生更爲通耳如以行善而偶鐘禍報爲惡而儻值福徵便可怨尢卽爲欺詭則亦堯舜之云虛周孔之不實也又欲安所依信而立身乎釋三曰開辟已來不善人多而善人少何由悉責其

精潔乎見有名僧髙行棄而不說若覩凡僧流俗便生非毀且學者之不勤豈教者之爲過俗僧之學經律何異士人之學詩禮以詩禮之教格朝廷之人略無全行者以經律之禁格出家之輩而獨責無犯哉且闕行之臣猶求祿位毀禁之侶何慙供養乎其於戒行自當有犯一披法服已墮僧數嵗中所計齋講誦持比諸白衣猶不啻山海也釋四曰內教多途出家自是其一法耳若能誠孝在心仁惠爲本須達流水不必剃落須髮豈今罄井田而起塔廟窮編戶以爲僧尼也皆由爲政不能節之遂使非法之寺妨民稼穡無業之僧空國賦算非大覺之本防也抑又論之求道者身計也惜費者國謀也身計國謀不可兩遂誠臣狥主而棄親孝子安家而忘國各有行也儒有不屈王侯髙尙其事隠有讓王辭相避世山林安可計其賦役以爲罪人若能偕化黔首悉入道塲如妙樂之世穰佉之國則有自然稻米無盡寶藏安求田蠶之利乎釋五曰形體𨿽死精神猶存人生在世望於後身佀不相屬及其歿後則與前身侶猶老少朝夕耳世有魂神示現夣想或降童妾或感妻孥求索飲食徵湏福祐亦爲不少矣今人貧賤疾苦莫不怨尢前世不修功業以此而論安可不爲之作地乎夫有子孫自是天地間一蒼生耳何預身事而乃愛護遺其基址況於己之神爽頓欲棄之哉凢夫蔽不見未來故言彼生與今非一體耳若有天眼鑑其念念隨滅生生不斷豈可不怖畏耶又君子處世貴能克已復禮濟時益物治家者欲一家之慶治國者欲一國之良僕妾臣民與身竟何親也而爲勤苦修徳乎亦是堯舜周孔虛失愉樂耳一人修道濟度幾許蒼生免脫幾身罪累幸熟思之汝曹若觀俗計樹立門戶不棄妻子未能出家但當兼修戒行畱心誦讀以爲來世津梁人身難得勿虛過也儒家君子尙離庖廚見其生不忍其死聞其聲不食其肉髙柴折像未知內教皆能不殺此乃仁者自然用心含生之徒莫不愛命去殺之事必勉行之好殺之人臨死報驗子孫殃禍其數甚多不能悉錄耳且示數條於末梁世有人常以雞卵白和沐云使發光每沐輒破二三十枚臨死發中但聞啾啾數千雞雛聲江陵劉氏以賣鱓爲業後生一兒頭是鱓自頸以下方爲人耳王克爲永嘉郡守有人餉羊集賓欲防而羊繩解來投一客先跪兩拜便入衣中此客竟不言之固無救請須臾宰羊爲炙先行至客一臠入口便下皮內周行徧體痛楚號叫方復說之遂作羊鳴而死梁孝元在江州時有人爲望蔡縣令經劉敬躬亂縣廨被焚寄寺而住民將牛酒作禮縣令以牛系剎柱屏除形像鋪設牀坐於堂上接賓未殺之頃牛解徑來至階而拜縣令大笑命左右宰之飲噉醉飽便臥檐下稍醒而覺體癢爬搔隠疹因爾成癩十許年死楊思達爲西陽郡守值侯景亂時復旱儉饑民盜田中麥思達遣一部曲守視所得盜者輒截手腕凢戮十餘人部曲後生一男自然無手齊有一奉朝請家甚豪侈非手殺牛噉之不美年三十許病篤大見牛來舉體如被刀刺叫呼而終江陵髙偉隨吾入齊凢數年何幽州澱中捕魚後病每見羣魚齧之而死世有癡人不識仁義不知富貴並由天命爲子娶婦恨其生資不足倚作舅姑之尊虵虺其性毒口加誣不識忌諱罵辱婦之父母卻云教以婦道不孝己身不顧他恨怛憐己之子女不愛己之兒婦如此之人陰紀其過鬼奪其算愼不可與爲鄰仍不可與爲援宜逺之哉

書證篇第十七

詩云參差荇菜爾雅云荇菨余也字或爲莕先儒解釋皆雲水艸圓葉細莖隨水淺深今是水悉有之黃花似蒓江南俗亦呼爲豬蒓或呼爲荇菜劉芳具有注釋而河北俗人多不識之博士皆以參差者是莧菜呼人莧爲人荇亦可笑之甚詩云誰謂荼苦爾雅毛傳並以荼苦菜也又禮云苦菜秀案易統通卦驗圖曰苦菜生於寒秋更冬歷春得夏乃成今中原苦菜則如此也一名遊冬葉似苦苣而細摘斷有白汁花黃似菊江南別有苦菜葉似酸漿其花或紫或白子大如珠熟時或赤或黒此菜可以釋勞案郭璞注爾雅此乃黃蒢也今河北謂之龍葵梁世講禮者以此當苦菜旣無宿根至春子方生耳亦大誤也又髙誘注呂氏春秋曰榮而不實曰英苦菜當言英益知非龍葵也詩云有杕之杜江南本並木傍施大傳曰杕獨貌也徐仙民音徒計反說文曰杕樹貌也在木部韻集音次第之第而河北本皆爲夷狄之狄讀亦如字此大誤也詩云駉駉牡馬江南書皆作牝牡之牡河北本悉爲放牧之牧鄴下博士見難云駉頌旣美僖公牧於坰野之事何限騲騭乎余答曰案毛傳云駉駉良馬腹幹肥張也其下又云諸侯六閒四種有良馬戎馬田馬駑馬若作放牧之意通於牝牡則不容限在良馬獨得駉駉之稱良馬天子以駕玉輅諸侯以充朝聘郊祀必無騲也周禮圉人職良馬匹一人駑馬麗一人圉人所養亦非騲也頌人舉其彊駿者言之於義爲得也易云良馬逐逐左傳云以其良馬二亦精駿之稱非通語也今以詩傳良馬通於牧騲恐失毛生之意且不見劉芳義證乎月令云荔挺出鄭注云荔挺馬薤也說文云荔似蒲而小根可爲刷廣雅云馬薤荔也通俗文亦云馬藺易統通卦驗圖云荔挺不出則國多火災蔡邕月令章句云荔似挺髙誘注呂氏春秋云荔艸挺出也然則月令注荔挺爲艸名誤矣河北平澤率生之江東頗有此物人或種於階庭但呼爲早蒲故不識馬薤講禮者乃以爲馬莧堪食亦名豚耳俗曰馬齒江南嘗有一僧面形上廣下狹劉緩防子民譽年始數嵗俊悟善體物見此僧云面似馬莧其伯父劉縚因呼爲荔挺法師縚親講禮名儒尙誤如此詩云將其來施施毛傳云施施難進之意鄭箋云施施舒行貌也韓詩亦重爲施施河北毛詩皆云施施江南舊本悉單爲施俗遂是之恐有少誤詩云有渰萋萋興雲祁祁毛傳云渰陰雲貌萋萋云行貌祁祁徐貌也箋云古者陰陽和風雨時其來祁祁然不暴疾也案渰已是陰雲何勞復云興雲祁祁耶云當爲雨俗冩誤耳班固靈臺詩云三光宣精五行布序習習祥風祁祁甘雨此其證也禮云定猶豫決嫌疑離騷曰心猶豫而狐疑先儒未有釋書案尸子曰五尺犬爲猶說文云隴西謂犬子爲猶吾以爲人將犬行犬好豫在人前待人不得又來迎如此往還至於終日斯乃豫之所以爲未定也故稱猶豫或以爾雅曰猶如麂善登木猶獸名也旣聞人聲乃豫緣木如此上下故稱猶豫狐之爲獸又多猜疑故聴河冰無流水聲然後渡今俗云狐疑虎卜則其義也左傳曰齊侯痎遂痁說文云痎二日一發之瘧痁有熱虐也案齊侯之病本是間日一發漸加重乎故爲諸侯憂也今北方猶呼痎虐音皆在世間傳本多以痎爲疥杜徵南亦無解釋徐仙民音介俗儒就爲通云病疥令人惡寒變而成瘧此臆說也疥癬小疾何足可論寧有患疥轉作瘧乎尙書曰惟影響周禮云土圭測影影朝影夕孟子曰圖影失形莊子云罔兩問影如此等字皆當爲光景之景凢陰景者因光而生故卽謂爲景淮南子呼爲景柱廣雅云晷柱掛景並是也至晉世葛洪字苑傍始加彡【音杉】音於景反而世間輒攺治尙書周禮莊孟從葛洪字甚爲失矣太公六韜有天陳地陳人陳雲鳥之陳論語曰衛靈

公問陳於孔子左傳爲魚麗之陳俗本多作阜傍車乘之車按諸陳字並作陳鄭之陳夫行陳之義取於陳列耳此六書爲假借也蒼雅及近世字書皆無別字惟王羲之小學章獨阜傍作車縱復俗行不宜追攺六韜論語左傳也詩云黃鳥於飛集於灌木傳云灌木叢木也此乃爾雅之文故李巡注曰木叢生曰灌爾雅末章又云木族生爲灌族亦叢聚也所以江南詩古本皆爲藂聚之藂而古叢字似防字近世儒生因攺爲防解云木之防髙長者案眾家爾雅及解詩無言此者惟周續之毛詩注音爲䢐防反劉昌宗詩注音爲在公反又祖防反皆爲穿鑿失爾雅訓也也是語已及助句之辭文籍備有之矣河北經傳悉略此字其間字有不可得無者至如伯也執殳於族也語回也屢空風風也教也及詩傳云不戢戢也不儺儺也不多多也如斯之類儻削此文頗成廢闕詩言靑靑子衿傳曰靑衿靑領也學子之服按古者斜領下連於衿故謂領爲衿孫炎郭璞注爾雅曹大家注列女傳並云衿交領也鄴下詩本旣無也字羣儒因謬說云靑衿靑領是衣兩處之名皆以靑爲飾用釋靑靑二字其失大矣又有俗學聞經傳中時須也字輒以意加之每不得所益誠可笑易有蜀才注江南學士遂不知是何人王儉四部目錄不言姓名題云王弼後人謝炅夏侯該並讀數千卷書皆疑是譙周而李蜀書一名漢之書雲姓範名長生自稱蜀才南方以晉渡江後北間傳記皆名爲僞書不貴省讀故不見也禮王制云臝股肱鄭注云謂防衣出其臂脛今書皆作擐甲之擐國子博士該云擐當作防音宣擐是穿著之名非出臂之義案字林蕭讀是徐爰音患非也漢書田肯賀上江南本皆作宵字沛國劉顯博覽經籍偏精班漢梁代謂之漢聖顯子臻不墜家業讀班史呼爲田肯梁元帝嘗問之答曰此無義可求但臣家舊本以雌黃攺宵字爲肯元帝無以難之吾至江北見本爲肯漢書王莾贊云紫色蛙聲余分閏位蓋謂非黃之色不中律呂之音也近有學士名問甚髙遂云王莾非直鳶髆虎視復紫色蛙聲亦爲誤矣簡策字竹下施束【七賜反】末代書似杞宋之宋亦有竹下遂爲夾者猶如刺字之傍應爲束今亦作夾徐仙民春秋禮音遂以防爲正字以策爲音殊爲顚倒史記又作悉字誤而爲述作妬字誤而爲姤徐鄒諸家皆以悉字音述妬字音姤旣爾亦可以亥爲豕字音以帝爲虎字音乎張揖云宓今伏羲氏也孟康漢書古文注亦云宓今

伏而皇甫謐云伏羲或謂之宓羲按諸經史緯遂無宓羲之號虙字從虍【音呼】宓字從防【音綿】下俱爲必末世傳冩遂誤以虙爲宓而帝王世紀因誤更立名耳何以驗之孔子弟子虙子賤爲單父宰卽虙羲之後俗字亦爲宓或復加山今兗州永昌郡城舊單父地也東門有子賤碑漢世所立乃云濟南伏生卽子賤之後是知虙之與伏古來通字誤以爲宓較可知矣太史公記曰寜爲雞口無爲牛後此是刪戰國策耳按延篤戰國策音義曰屍雞中之主從牛子然則口當爲屍後當爲從俗冩誤也應劭風俗通云太史公記髙漸離變名易姓爲人庸保匿作於宋子久之作苦聞其家堂上有客擊築伎癢不能無出言案伎癢者懷其伎而腹癢也是以潘嶽射雉賦亦云徒心煩而伎癢今史記並作徘徊或作徬徨不能無出言是爲俗傳冩誤爾太史公論英布曰禍之興自愛姬生於妬媚以至滅國又漢書外戚傳亦云成結寵妾妬媚之誅此二媚並當作媢媢亦妬也義見禮記三蒼且五宗世家亦云常山憲王后妬媢王充論衡云妬夫媢婦生則忿怒鬭訟益知媢是妬之別名原英布之誅爲意賁赫耳不得言媚史記始皇本紀二十八年丞相隗林丞相王綰等議於海上諸本皆作山林之林開皇二年五月長安民掘得秦時鐵稱權旁有銅塗鐫銘二所其一所曰廿六年皇帝盡並兼天下諸侯黔首大安立號爲皇帝乃詔丞相狀綰灋度量不歉疑者皆明之凡四十字其一所曰元年制詔丞相斯去疾法度量盡始皇帝爲之皆刻辭焉今襲號而刻辭不稱始皇帝其於久逺也如後嗣爲之者不稱成功盛徳刻此詔於左使母疑凢五十八字一字磨滅見有五十七字了了分明其書兼爲古余被勑冩讀之與內史令李徳林對見此稱權今在官庫其丞相狀字乃爲狀貌之狀爿旁作犬則知俗作隗林非也當爲隗狀耳漢書雲中外禔福字當從示禔安也音匙匕之匙義見蒼雅方言河北學士皆云如此而江南書本多誤從手屬文者對耦並爲提挈之意恐爲誤或問漢書注爲元後父名禁攺禁中爲省中何故以省代禁答曰案周禮宮正掌王宮之戒令糺禁鄭注云糺猶割也察也李登云省察也張揖云省今省詧也然則小井所領二反並得訓察其處旣常有禁衛省察故以省代禁詧古察字也漢明帝紀爲四姓小侯立學校桓帝加元服又賜四姓及梁鄧小侯帛是知皆外戚也明帝時外戚有樊氏郭氏陰氏馬氏爲四姓謂之小侯者或以年小獲封故須立學耳或以侍祠猥朝侯非列侯故曰小侯禮云庶方小侯則其義也後漢書云鸛雀銜三鱓【音善】魚多假借爲鱣鮪之鱣俗之學士因謂之爲鱣魚案魏武四時食制鱣魚大如五斗匳長一丈郭璞注爾雅鱣長二丈安有鸛雀能勝一者況三頭乎鱣又純灰色無文章也鱓魚長者不過三尺大者不過三指黃地黒文故都講云虵鱓卿大夫服之象也續漢書及搜神記亦說此事皆作鱓字孫卿云魚鱉防鱣及韓非說苑皆曰鱣似虵蠶似蠋並作鱣字假鱣爲鱓其來久矣後漢書酷吏樊曅爲天水郡守涼州爲之歌曰寧見乳虎穴不入曅城寺而江南書本穴皆誤作六學士因循迷而不寤夫虎豹穴居事之較著所以班超云不探虎穴安得虎子寧當論其六七乎後漢書楊由傳云風吹削胏此是削札牘之柹耳古者書誤則削之故左傳云削而投之是也或卽謂札爲削王褒童約曰書削代牘蘇竟書云昔以摩研編削之才皆其證也詩云伐木滸滸毛傳云滸滸柹貌也史家假借爲肝胏字俗本悉作脯臘之脯或爲反哺之哺學士因解云削哺是屏障之名旣無證據亦爲妄矣此是風角占耳風角書曰庶人風者拂地塵轉削若是屏障何由可轉也三輔決錄云前隊大夫範仲公防豉蒜果共一筩果當作魏顆之顆北士通呼物一由攺爲一顆蒜顆是俗間常語耳故陳思王鷂雀賦曰頭如果蒜目似花椒又道經云合口誦經聲璅璅眼中淚出珠子防其字𨿽異其音與義頗同江南但呼爲蒜符不知謂爲顆學士相承讀爲裹結之裹言防與蒜共苞一裹內筩中耳正史削繁音義又音蒜顆爲苦戈反皆失也有人訪吾曰魏志蔣濟上書云攰之民何字也余應之曰意爲攰卽是倦之耳【要用字苑云音九僞反字見廣雅及陳思王集也】張揖呂忱並云支傍作刀劍之刀亦是剞字不知蔣氏自造支傍作筋力之力或借剞字終當音九僞反晉中興書太山羊曼常頽縱任俠飲酒誕節兗州號爲濌伯此字更無音訓梁孝元帝嘗謂吾曰由來不識惟張簡憲見教呼爲嚃羮之嚃自爾便遵承之亦不知所出簡憲是湘州刺史張纉謚也江南號爲碩學案法盛世代殊近當是老相傳俗間又有濌濌語蓋無所不施無所不容之意也顧野王玉篇誤爲黒傍沓顧𨿽博物猶出簡憲孝元之下而二人皆云重邊吾所見數本並無作黒者重沓是多饒積厚之意從黒更無義防古樂府歌詞先述三子次及三婦婦是對舅姑之稱其末章云丈人且安坐調弦未遽央古者子婦供事舅姑旦夕在側與兒女無異故有此言丈人亦長老之目今世俗猶呼其祖考爲先亡丈人又疑丈當作大北間風俗婦呼舅爲大人公丈之與大易爲誤耳近代文士頗作三婦詩乃爲匹嫡並耦已之羣妻之意又加鄭衛之辭大雅君子何其謬乎古樂府歌百里奚詞曰百里奚五羊皮憶別時烹伏雌吹扊扅今日富貴忘我爲吹當作炊煮之炊案蔡邕月令章句曰鍵關牡也所以止扉或謂之剡移然則當時貧困並以門牡木作薪炊耳聲類作扊又或作扂通俗文世間題云河南服防字子愼造防旣是漢人其敍乃引蘇林張揖蘇張皆是魏人且鄭以前全不解反語通俗反音甚爲近俗阮孝緒又云李防所造河北此書家藏一本遂無作李防者晉中經簿及七志並無其目竟不得知誰制然其文義允愜實是髙才殷仲堪常用字訓亦引服防俗說今復無此書未知卽是通俗文爲當有異近代或更有服防乎不能明也或問山海經夏禹及益所記而有長沙零陵桂陽諸曁如此郡縣不少以爲何也答曰史之闕文爲日久矣加復秦人滅學董卓焚書典籍錯亂非止於此譬猶本艸神農所述而有豫章朱崖趙國常山奉髙眞定臨淄馮翊等郡縣名出諸藥物爾雅周公所作而云張仲孝友仲尼修春秋而經書孔丘卒世本左丘明所書【此說出皇甫謐帝王世紀】而有燕王喜漢髙祖汲冡語乃載秦望碑蒼頡篇李斯所造而云漢兼天下海內並厠豨黥韓覆畔討滅殘列仙傳劉向所造而贊云七十四人出佛經列女傳亦向所造其子歆又作頌終於趙悼後而傳有更始韓夫人明徳馬后及梁夫人嫕皆由後人所羼非本文也或問曰東宮舊事何以呼鴟尾爲祠尾答曰張敞者吳人不堪稽古隨宜記注遂鄕俗訛謬造作書字耳吳人呼祠祀爲鴟祀故以祠代鴟呼紺爲禁故以系旁作禁代紺字呼盞爲竹簡反故以木傍作展以代盞字呼鑊字爲霍字故以金傍作霍代鑊字又金傍作患爲鐶字木傍作鬼爲槐字火傍作庶爲炙字旣下作毛爲髻字金花則金傍作華窓扇則木傍作扇諸如此類専輒不少又問東宮舊事六色罽防是何等物當作何音答曰按說文云莙牛藻也讀若威音隠塢瑰反卽陸璣所謂聚藻葉如蓬者也郭璞注三蒼亦云蘊藻之類也細葉蓬茸生然今水中有此物一節長數寸細茸如絲圓繞可愛長者二三十節猶呼爲莙又寸斷五色絲橫著綫股間繩之以象莙艸用以飾物卽名爲莙於時尙紺六色罽作此莙以飾緄帶張敞因造絲旁畏耳宜作隈栢人城東北有一孤山古書無載者惟闞駰十三州誌以爲舜納於大麓卽謂此山其上今猶有堯祠焉世俗或呼爲宣務山或呼爲虛無山莫知所出趙郡土族有李穆叔季節兄弟李普濟亦爲學問並不能定鄕邑此山余嘗爲趙州佐共太原王邵讀栢人城西門內碑碑是漢桓帝時栢人縣民爲縣令徐整所立銘云士有巏務山王喬所仙方知此巏務山也巏字遂無所出務字依諸子書卽旄丘之旄也旄字字林一音亡付反今依附俗名當音權務耳入鄴爲魏收說之收大嘉嘆值其爲趙州莊嚴寺碑銘曰權務之精卽用此也或問一夜何故五更更何所訓答曰漢魏以來謂爲

甲夜乙夜丙夜丁夜戊夜又云皷一皷二皷三皷四皷五皷亦云一更二更三更四更五更皆以五爲節西都賦亦云衛以嚴更之署所以爾者假令正月建寅斗柄夕則指寅曉則指午矣自寅至午凡歷五辰冬夏之月𨿽復長短參差然辰間遼闊盈不至六縮不至四進退常在五者之間更歷也經也故曰五更爾爾雅云術山薊也郭璞注云今術似薊而生山中案術葉其體似薊近世文士遂讀薊爲筋肉之筋以耦地骨用之恐失其義或問俗名傀儡子爲郭禿有故實乎答曰風俗通云諸郭皆諱禿當是前代人有姓郭而病禿者滑稽戱調故後人爲其象呼爲郭禿猶文康象庾亮耳或問曰何故名治獄參軍爲長流乎答曰帝王世紀云帝少昊崩其神降於長流之山【此事本出山海經流作畱】於祀主秋【此說本於月令】按周禮秋官司冦主刑罰長流之職漢魏捕賊掾耳晉宋以來始爲參軍上屬司冦故取秋帝所居爲嘉名焉客有難主人曰今之經典子皆謂非說文所言子皆云是然則許愼勝孔子乎主人撫掌大笑應之曰今之經典皆孔子手迹耶客曰今之說文皆許愼手迹乎答曰許愼檢以六文貫以部分使不得誤誤則覺之孔子存其義而不論其文也先儒尙得臨文從意何況書冩流傳耶必如左傳止戈爲武反正爲乏皿虫爲蠱亥有二首六身之類後人自不得輒攺也安敢以說文校其是非哉且余亦不専以說文爲是也其有援引經傳與今乖者未之敢從又相如封禪書曰導一莖六穗於庖犧雙觡共抵之獸此導訓擇光武詔云非徒有豫養導擇之勞是也而說文云導是禾名引封禪書爲證無妨自當有禾名導非相如所用也禾一莖六稔於庖豈成文乎縱使相如天才鄙拙彊爲此語則下句當云麟雙觡共抵之獸不得云犠也吾嘗笑許純儒不達文章之體如此之流不足憑信大抵服其爲書隠括有條例剖析窮根源鄭注書往往引其爲證若不信其說則防防不知一防一畫有何意焉世間小學者不通古今必依小篆是正書記凡爾雅三蒼說文豈能悉得蒼頡本指哉亦是隨代損益各有同異西晉已往字書何可全非但令體例成就不爲専輒耳考校是非特須消息至如仲尼居三字之中兩字非體三蒼尼旁益丘說文居下施幾如此之類何由可從古無二字又多假借以中爲仲以說爲恱以召爲邵以閒爲閒如此之徒亦不勞攺自有訛謬過成鄙俗亂旁爲舌揖下無耳黿鼉從奮奪從雚【音館】席中加帯惡上安西鼓外設皮鑿頭生毀離則配禹壑乃施豁巫混經旁臯分澤半獵化爲獦【音葛獸名出山海經】寵變成竉【竉音郎動反孔也故從穴】業左益土靈底著器率字自有律音彊攺爲別單字自有善音輒析成異如此之類不可不治吾昔初看說文蚩薄世字從正則懼人不識隨俗則意嫌其非略是不得下筆也所見漸廣更知通變救前之執將欲半焉若文章著述猶擇微相影響者行之官曹文書世間尺牘幸不違俗也案彌亙字從二間舟詩云亙之秬秠是也今之書轉舟爲日而何法盛中興書乃以舟在二間爲舟航字謬也春秋說以人十四心爲徳詩說以二在天下爲酉漢書以泉貨爲白水眞人新論以金昆爲銀國志以天上有口爲吳晉書以黃頭小人爲恭宋書以召力爲劭參同契以人負告爲造如此之例蓋數術謬語假借依附雜以戱笑耳如猶轉貢字爲項以叱爲七安可用此定文字音讀乎潘陸諸子離合詩賦拭卜破字經及鮑照謎字皆取防流俗不足以形聲論之也河間邢芳語吾云賈誼傳云日中必熭注熭暴也曾見人解云此是暴疾之意正言日中不須臾卒然便晐耳此釋爲當乎吾謂邢曰此語本出太公六韜案字書古者暴曬字與暴疾字相似惟下少異後人専輒加傍日耳言日中時必須暴曬不爾者失其時也晉灼已有詳釋芳笑服而退

音辭篇第十八

夫九州之人言語不同生民已來固常然矣自春秋摽齊言之傳離騷目楚詞之經此蓋其較明之初也後有雄著方言其書大備然皆考名物之同異不顯聲讀之是非也逮鄭注六經髙誘解呂覽淮南許愼造說文劉熹制釋名始有譬況假借以證音字耳而古語與今殊別其間輕重淸濁猶未可曉加以外言內言急言徐言讀若之類益使人疑孫叔言創爾雅音義是漢末人獨知反語至於魏世此事大行髙貴鄕公不解反語以爲怪異自玆厥後音韻鋒出各有土風遞相非笑指馬之諭未知孰是共以帝王都邑參校方俗考覈古今爲之折權而量之獨金陵與洛下耳南方水土和柔其音淸舉而切詣失在浮淺其辭多鄙俗北方山川深厚其音沈濁而鈋鈍得其質直其辭多古語然冠冕君子南方爲優閭裏小人北方爲愈易服而與之談南方士庶數言可辯隔垣而聴其語北方朝野終日難分而南染吳越北雜夷虜皆有深獘不可具論其謬失輕微者則南人以錢爲涎以石爲射以賤爲羨以是爲防北人以庶爲戍以如爲儒以紫爲姊以洽爲狎如此之例兩失甚多至鄴已來惟見崔子約崔曕叔侄李祖仁李蔚兄弟頗事言詞少爲切正李季節著音韻決疑時有錯失陽休之造切韻殊爲疏野吾見兒女𨿽在孩稚便漸督正之一言訛替以爲己罪矣云爲品物未考書記者不敢輒名汝曹所知也古今言語時俗不同著述之人楚夏各異蒼頡訓詁反粺爲逋賣反娃爲於乖戰國防音刎爲免穆天子傳音諫爲間說文音戞爲棘讀皿爲猛字林音防爲口甘反音伸爲辛韻集以成仍宏登合成兩韻爲奇益石分作四章李登聲類以系音羿劉昌宗周官音讀乘若承此例甚廣必須考校前世反語又多不切徐仙民毛詩音反驟爲在遘左傳音切椽爲徒緣不可依信亦爲眾矣今之學士語亦不正古獨何人必應隨其訛僻乎通俗文曰入室求曰搜反爲兄侯然則兄當音所榮反今北俗通行此音亦古語之不可用者璵璠魯之寶玉當音余煩江南皆音藩屏之藩岐山當音爲奇江南皆呼爲神只之只江陵防沒此音被於闗中不知二者何所承案以吾淺學未之前聞也北人之音多以舉莒爲矩惟李季節云齊桓公與管仲於臺上謀伐莒東郭牙望桓公口開而不閉故知所言者莒也然則莒矩必不同呼此爲知音矣夫物體自有精麄精麄謂之好惡人心有所去取去取謂之好惡【上呼號下烏故反】此音見於葛洪徐邈而河北學士讀尙書云好【呼號反】生惡殺【於各反】是爲一論物體一就人情殊不通矣甫者男子之美稱古書多假借爲父字北人遂無一人呼爲甫者亦所未諭惟管仲範增之號須依字讀耳【管仲號仲父範增號亞父】案諸字書焉字鳥名或云語詞皆音於愆反自葛洪要用字苑分焉字音訓若訓何訓安當音於愆反於焉逍遙於焉嘉客焉用佞焉得仁之類是也若送句及助詞當音矣愆反故稱龍焉故稱血焉有民人焉有社稷焉托始焉爾晉鄭焉依之類是也江南至今行此分別昭然易曉而河北混同一音𨿽依古讀不可行於今也邪者【音瑘】未定之詞左傳曰不知天之棄魯邪抑魯君有罪於鬼神邪莊子雲天邪地邪漢書云是邪非邪之類是也而北人卽呼爲也字亦爲誤矣難者曰系辭云乾坤易之門戶邪此又爲未定辭乎答曰何爲不爾上先標問下方徳以折之耳江南學士讀左傳口相傳述自爲凢例軍自敗曰敗打破人軍曰敗【補敗反】諸記傳未見補敗反徐仙民讀左傳惟一處有此音又不言自敗敗人之別此爲穿鑿耳古人云膏梁難整以其爲驕奢自足不能尅勵也吾見王侯外戚語多不正亦由內染賤保傳外無賢師友故耳梁世有一侯當對元帝飲謔自陳癡鈍乃成颸叚元帝答之云颸異涼風段非干木謂郢州爲永州元帝啟報簡文簡文云庚辰吳入遂成同如此之類舉口皆然元帝手教諸子侍讀以此爲誡河北切攻字爲古琮與工公功三字不同殊爲僻也北世有人名暹自稱爲纎名琨自稱爲衮名洸自稱爲汪名防【音藥】自稱爲猲【音】非惟音韻舛錯亦使其兒孫避諱紛紜矣

雜藝篇第十九

眞艸書迹微須畱意江南諺云尺牘書防千裏面目也承晉宋余俗相與事之故無頓狼狽者吾防承門業加性愛重所見法書亦多而翫習功夫頗至遂不能佳者良由無分故也然而此藝不須過精夫巧者勞而智者憂常爲人所役使更覺爲累韋仲將遺戒深有以也王逸少風流才士蕭散名人舉世惟知其書翻以能自蔽也蕭子云每嘆曰吾著齊書勒成一典文章義自謂可觀惟以筆迹得名亦異事也王褒地冑淸華才學優敏後𨿽入闗亦被禮遇猶以書工﨑嶇碑碣之間辛苦筆硯之役嘗悔恨曰假使吾不知書可不至今日邪以此觀之愼勿以書自命𨿽然廝猥之人以能書防擢者多矣故道不同不相爲謀也梁氏祕閣散逸以來吾見二王眞艸多矣家中嘗得十卷方知陶隠居阮交州蕭祭酒諸書莫不得羲之之體故是書之淵源蕭晚節所變乃是右軍年少時法也晉宋以來多能書者故其時俗遞相染尙所有部帙楷正可觀不無俗字非爲大損至梁天監之間斯風未變大同之末訛替滋生蕭子云攺易字體邵陵王頗行僞字前上爲艸能傍作長之類是也朝野翕然以爲楷式畫虎不成多所傷敗至爲一字惟見數防或妄斟酌遂便轉移爾後墳籍略不可防北朝喪亂之餘書迹鄙陋加以専輒造字猥拙甚於江南乃以百念爲憂言反爲變不用爲罷追來爲歸更生爲蘇先人爲老如此非一徧滿經傳惟有姚元標工於楷畱心小學後生師之者眾洎於齊末祕書繕冩賢於往日多矣江南閭裏間有畫書賦此乃陶隠居弟子杜道士所爲其人未甚識字輕爲軌則托名貴師世俗傳信後生頗爲所誤也畫繪之工亦爲玅矣自古名士多或能之吾家常有梁元帝手畫蟬雀白扇及馬圖亦難及也武烈太子偏能冩眞坐上賓客隨宜防染卽成數人以問童孺皆知姓名矣蕭賁劉孝先劉靈並文學已外復佳此法翫閱古今特可寶愛若官未通顯每被公私使令亦爲猥役吳郡顧士端出身湘東國侍郎後爲鎭南府刑獄參軍有子曰庭西朝中書舍人乂子並有琴書之藝尢玅丹靑常被元帝所使每懷羞恨彭城劉嶽槖之子也仕爲驃騎府管記平氏縣令才學快士而畫絕倫後隨武陵王入蜀下牢之敗遂爲陸防軍畫支江寺壁與諸工巧雜處向使三賢都不曉畫直運素業豈見此恥乎弧矢之利以威天下先王所以觀徳擇賢亦濟身之急務也江南爲世之常射以爲兵射冠冕儒生多不習此別有博射弱弓長箭施於凖的揖讓升降以行禮焉防禦冦難了無所益亂離之後此術遂亡河北文士率曉兵射非直葛洪一箭已解追兵三九防集常縻榮賜𨿽然要輕禽截狡獸不願汝輩爲之卜筮者聖人之業也但近世無復佳師多不能中古者卜以決疑今人生疑於卜何者守道信謀欲行一事卜得惡卦反令恜恜【音敇惕也】此之謂乎且十中六七以爲上手粗知大意又不委曲凢射奇偶自然半收何足賴也世傳云解陰陽者爲鬼所嫉坎貧窮多不稱泰吾觀近古以來尢精妙者惟京房管輅郭璞耳皆無官位多或罹災此言令人益信儻值世网嚴宻彊負此名便有詿誤亦禍源也及星文風气率不勞爲之吾嘗學六壬式亦值世間好匠聚得龍首金匱玉爕玉曆十許種書討求無驗尋亦悔罷凡陰陽之術與天地俱生其吉防徳刑不可不信但去聖旣逺世傳術書皆出流俗言辭鄙淺驗少妄多至如反支不行竟以遇害歸忌寄宿不免防終拘而多忌亦無益也算術亦是六藝要事自古儒士論天道定律曆者皆學通之然可以兼明不可以専業江南此學殊少惟範陽祖暅精之位至南康太守河北多曉此術【暅音豆】醫方之事取玅極難不勸汝曹以自命也微解藥性小小和合居家得以救急亦爲勝事皇甫謐殷仲堪則其人也禮曰君子無故不徹琴瑟古來名士多所愛好洎於梁初衣冠子孫不知琴者號有所闕大同以末斯風頓盡然而此樂愔愔雅致有深味哉今世曲解𨿽變於古猶足以暢神情也惟不可令有稱譽見役勲貴處之下坐以取殘杯冷炙之辱戴安道猶遭之況爾曹乎家語曰君子不愽爲其兼行惡道故也論語云不有博奕者乎爲之猶賢乎已然則聖人不用博奕爲教但以學者不可常精有時疲倦則儻爲之猶勝飽食昏睡兀然端坐耳至如吳太子以爲無益命韋昭論之王肅葛洪陶侃之徒不許目觀手執此並勤篤之志也能爾爲佳古爲大博則六著小博則二焭今無曉者比世所行一焭十二棊數術淺短不足可翫圍棊有手談坐隠之目頗爲雅戲但令人耽憒廢喪實多不可常也投壺之禮近世愈精古者實以小豆爲其矢之躍也今則惟欲其驍益多益喜乃有倚竿帯劍狼壺豹尾龍首之名其尢玅者有蓮花驍汝南周璝正之子會稽賀徽賀革之子並能一箭四十餘驍賀又嘗爲小障置壺其外隔障投之無所失也至鄴以來亦見廣寧蘭陵諸王有此校具舉國遂無投得一驍者彈棊亦近世雅戲消愁釋憒時可爲之

終制篇第二十

死者人之常分不可免也吾年十九值梁家喪亂其間與白刃爲伍者亦常數輩幸承餘福得至於今古人云五十不爲夭吾已六十餘故心坦然不以殘年爲念先有風气之疾常疑奄然聊書素懷以爲汝誡先君先夫人皆未還建鄴舊山旅江陵東郭承聖末啟求都欲營遷厝詔賜銀百兩已於州小郊北地燒磚使值本朝淪沒流離如此數十年間絕於還望今𨿽混一家道罄窮何由辦此奉營資費且都汗毀無復孑遺還被下濕未爲得計自咎自責貫心刻髓計吾兄弟不當仕進但以門衰骨肉單弱五服之內傍無一人播越他鄕無復資廕使汝等沈淪廝役以爲先世之恥故靦冒人間不敢墜失兼以北方政教嚴切全無隠退者故也今年老疾侵儻然奄忽豈求備禮乎一日放臂沐浴而已不勞復魄殮以常衣先夫人棄背之時屬世荒饉家塗空迫兄弟防弱棺器率薄藏內無塼吾當松棺二寸衣帽已外一不得自隨牀上惟施七星板至如蠟弩牙玉豚錫人之屬並須停省糧甖明器故不得營碑志旒旐彌在言外載以鱉甲車襯土而下平地無墳若懼拜掃不知兆域當築一堵低墻於左右前後隨爲私記靈筵勿設枕幾朔望祥禫惟下白粥淸水漧棗不得有酒肉餅果之祭親友來餟酹者一皆拒之汝曹若違吾心有加先妣則陷父不孝在汝安乎其內典功徳隨力所至勿刳竭生資使凍餒也四時祭祀周孔所教欲人勿死其親不忘孝道也求諸內典則無益焉殺生爲之翻增罪累若報罔極之徳霜露之悲有時齋供及盡忠信不辱其親所望於汝也孔子之親也云古者墓而不墳丘東西南北之人也不可以弗識也於是封之崇四尺然則君子應世行道亦有不守墳墓之時況爲事際所逼也吾今羈旅身若浮雲竟未知何鄕是吾地惟當气絕便埋之耳汝曹宜以傳業揚名爲務不可顧戀朽壤以取湮沒也

顏氏家訓卷下

