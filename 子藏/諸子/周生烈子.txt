周生烈子

魏博士侍中周生烈纂武威張澍鈔輯

序

按《魏志》﹕周生烈﹐惇煌人﹐魏初徵士。裴松之注云﹕姓周生名烈。陸徳明《經典釋文》﹕字文逢﹐本姓唐﹐魏博士侍中。其說本之《七錄》《論語序疏》作文逸。然《惇煌實錄》云﹕魏侍中周生烈﹐本姓唐﹐外養周氏﹐因爲姓。是又非復姓也。所著《周生烈子》﹐一名《周生子》。《十六國春秋》﹕沮渠茂虔永和五年﹐遣使如宋表獻方物﹐並獻書一百五十四卷﹐內有《周生子》十三卷﹐卽是書也。《隋志》﹕《周生子要論》一卷﹐錄一卷﹐魏侍中周生烈纂。《唐志儒家》﹕《周生烈子》五卷。蓋已非茂虔所獻之原捲矣。《意林》引《周生烈子》四條﹐其自序略云﹕六蔽鄙夫惇煌周生烈﹐字文逸。張角敗後﹐天下潰亂。哀苦之閒﹐故著此書。以堯舜作幹植﹐仲尼作師誡云。余以其書皆讜言正論﹐𨿽賸羽殘柯﹐不忍棄也﹐輒錄存之。

天下所以平者﹐政平也﹔政所以平者﹐心平也﹔心所以平者﹐衡平也﹔衡所以平者﹐銖兩平也﹔銖兩所以平者﹐豪釐平也。無所不均也﹐無所不平也﹐謂之太平。夫天之於物無所偏﹐以君之散恩無所內外。﹝太平禦覽﹞

心者﹐眾智之門﹐要物皆求於心。﹝太平禦覽﹞

口者言之門。﹝太平禦覽﹞

夫忠謇﹐朝之把扒﹔正人﹐國之掃篲也。秉把執篲﹐除凶掃穢﹐國之福﹐主之利也。﹝太平禦覽﹞

舜嘗駕五龍以騰唐衢﹐武嘗服九駮以馳文塗﹐此上禦也。﹝困學紀聞﹞

居堯舜之位﹐而不行唐虞之政者﹐猶反衣狐白﹐步牽騄耳。﹝太平禦覽﹞

桀紂是湯武之梯﹐秦項是大漢之階也。四逆不興﹐則三順不勝。﹝太平禦覽﹞

夫獵葉之風﹐不應八節。﹝太平禦覽﹞

行賞不洽﹐是春半生也﹔行罰不威﹐是秋半死也。半生之春不洽於仁﹐半死之秋不專於義。﹝太平禦覽﹞

