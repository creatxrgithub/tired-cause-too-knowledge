《論衡》王充著

論衡卷第一

逢遇篇

操行有常賢﹐仕宦無常遇。賢不賢﹐才也﹔遇不遇﹐時也。才髙行潔﹐不可保以必尊貴﹔能薄操濁﹐不可保以必卑賤。或髙才潔行﹐不遇退在下流﹔薄能濁操﹐遇在眾上。世各自有以取士﹐士亦各自得以進。進在遇﹐退在不遇。處尊居顯﹐未必賢﹐遇也﹔位卑在下﹐未必愚﹐不遇也。故遇﹐或抱行﹐尊於桀之朝﹔不遇﹐或持潔節﹐卑於堯之廷。所以遇不遇﹐非一也﹕或時賢而輔惡﹔或以大才從於小才﹔或俱大才﹐道有淸濁﹔或無道徳而以技合﹔或無技能而以色幸。

伍員﹑帛喜﹐俱事夫差﹐帛喜尊重﹐伍員誅死﹐此異操而同主也。或操同而主異﹐亦有遇不遇﹐伊尹﹑箕子是也。伊尹﹑箕子才俱也﹐伊尹爲相﹐箕子爲奴﹐伊尹遇成湯﹐箕子遇商紂也。夫以賢事賢君﹐君欲爲治﹐臣以賢才輔之﹐趨捨偶合﹐其遇固宜。以賢事惡君﹐君不欲爲治﹐臣以忠行佐之﹐操志乖忤﹐不遇固宜。

或以賢聖之臣﹐遭欲爲治之君﹐而終有不遇﹐孔子﹑孟軻是也。孔子絕糧陳﹑蔡﹐孟軻困於齊﹑梁﹐非時君主不用善也﹐才下知淺﹐不能用大才也。夫能禦驥者﹐必王良也﹔能臣禹﹑稷﹑臯陶者﹐必堯﹑舜也。禦百里之手﹐而以調千里之足﹐必摧衡折軛之患。有接具臣之才﹐而以禦大臣之知﹐必有閉心塞意之變。故至言棄捐﹐聖賢距逆﹐非憎聖賢﹐不甘至言也。聖賢務髙﹐至言難行也。夫以大才幹小才﹐小才不能受﹐不遇固宜。

﹝或﹞以大才之臣﹐遇大才之主﹐乃有遇不遇﹐虞舜﹑許由﹑太公﹑伯夷是也。虞舜﹑許由俱聖人也﹐並生唐世﹐俱面於堯。虞舜紹帝統﹐許由入山林。太公﹑伯夷俱賢也﹐並出周國﹐皆見武王。太公受封﹐伯夷餓死。夫賢聖道同﹑志合﹑趨齊﹐虞舜﹑太公行偶﹐許由﹑伯夷操違者﹐生非其世﹐出非其時也。道𨿽同﹐同中有異﹐志𨿽合﹐合中有離。何則﹖道有精粗﹐志有淸濁也。許由﹐皇者之輔也﹐生於帝者之時﹔伯夷﹐帝者之佐也﹐出於王者之世﹐並由道徳﹐俱發仁義。主行道徳不淸﹐畱﹔主爲仁義不髙﹐不止﹐此其所以不遇也。堯混舜濁﹐武王誅殘﹐太公討暴﹐同濁皆粗﹐舉措均齊﹐此其所以爲遇者也。故舜王天下﹐臯陶佐政﹐北人無擇深隱不見﹔禹王天下﹐伯益輔治﹐伯成子髙委位而耕。非臯陶才愈無擇﹐伯益能出子髙也﹐然而臯陶﹑伯益進用﹐無擇﹑子髙退隱﹐進用行偶﹐退隱操違也。退隱勢異﹐身𨿽屈﹐不願進﹔人主不須其言﹐廢之意亦不恨﹐是兩不相慕也。

商鞅三說秦孝公﹐前二說不聽﹐後一說用者﹕前二﹐帝王之論﹔後一﹐霸者之議也。夫持帝王之論﹐說霸者之主﹐𨿽精見距﹔更調霸說﹐𨿽粗見受。何則﹖精遇孝公所不﹝欲﹞得﹐粗遇孝公所欲行也。故說者不在善﹐在所說者善之﹔才不待賢﹐在所事者賢之。馬圄之說無方﹐而野人說之﹔子貢之說有義﹐野人不聽。

吹籟工爲善聲﹐因越王不喜﹐更爲野聲﹐越王大說。故爲善於不欲得善之主﹐𨿽善不見愛﹔爲不善於欲得不善之主﹐𨿽不善不見憎。此以曲伎合﹐合則遇﹐不合則不遇。

或無伎﹐妄以姦巧合上志﹐亦有以遇者﹐竊簪之臣﹐雞鳴之客是。竊簪之臣﹐親於子反。雞鳴之客﹐幸於孟嘗。子反好偸臣﹐孟嘗愛僞客也。以有補於人君﹐人君賴之﹐其遇固宜。或無補益﹐爲上所好﹐籍孺﹑鄧通是也。籍孺幸於孝惠﹐鄧通愛於孝文。無細簡之才﹐微薄之能﹐偶以形佳骨嫻﹐皮媚色稱。夫好容﹐人所好也﹐其遇固宜。或以醜面惡色﹐稱媚於上﹐嫫母﹑無鹽是也。嫫母進於黃帝﹐無鹽納於齊王。故賢不肖可豫知﹐遇難先圖。何則﹖人主好惡無常﹐人臣所進無豫﹐偶合爲是﹐適可爲上。進者未必賢﹐退者未必愚﹐合幸得進﹐不幸失之。

世俗之議曰「賢人可遇﹐不遇亦自其咎也。生不希世準主﹐觀鑑治內﹐調能定說﹐審詞際會。能進有補贍主﹐何不遇之有今則不然﹐作無益之能﹐納無補之說﹐以夏進鑪﹐以冬奏扇﹐爲所不欲得之事﹐獻所不欲聞之語﹐其不遇禍幸矣﹐何福佑之有乎」進能有益﹐納說有補﹐人之所知也。或以不補而得佑﹐或以有益而獲罪﹔且夏時鑪以炙濕﹐冬時扇以火﹐世可希﹐主不可準也。說可轉﹐能不可易也。世主好文﹐己爲文則遇﹔主好武﹐己則不遇。主好辯﹐有口則遇﹔主不好辯﹐己則不遇。文﹝王﹞﹝主﹞不好武﹐武主不好文﹐辯主不好行﹐行主不好辯。文與言﹐尙可暴習。行與能﹐不可卒成。學不宿習﹐無以明名。名不素著﹐無以遇主。倉猝之業﹐須臾之名﹐日力不足不預聞﹐何以準主而納其說﹐進身而托其能哉﹖昔周人有仕數不遇﹐年老白首﹐泣涕於塗者﹐人或問之﹕「何爲泣乎﹖」

對曰「吾仕數不遇﹐自傷年老失時﹐是以泣也。」人曰「仕柰何不一遇也﹖」對曰「吾年少之時﹐學爲文。文徳成就﹐始欲仕宦﹐人君好用老。用老主亡﹐後主又用武﹐吾更爲武。武節始就﹐武主又亡。少主始立﹐好用少年﹐吾年又老。是以未嘗一遇。」仕宦有時﹐不可求也。夫希世準主﹐尙不可爲﹔況節髙志妙﹐不爲利動﹐性定質成﹐不爲主顧者乎﹖

且夫遇也﹐能不預設﹐說不宿具﹐邂逅逢喜﹐遭觸上意﹐故謂之遇。如準﹝推﹞主調說﹐以取尊貴﹐是名爲揣﹐不名曰遇。春種谷生﹐秋刈谷收。求物﹝得﹞物﹝得﹞﹐作事事成﹐不名爲遇。不求自至﹐不作自成﹐是名爲遇。猶拾遺於塗﹐摭棄於野﹐若天授地生﹐鬼助神輔﹐禽息之精陰慶﹐鮑叔之魂默舉。若是者﹐乃遇耳。今俗人卽不能定遇不遇之論﹐又就遇而譽之﹐因不遇而毀之。是據見效案成事﹐不能量操審才能也。

累害篇

凡人仕宦有稽畱不進﹐行節有毀傷不全﹐罪過有累積不除﹐聲名有暗昧不明﹐才非下﹐行非悖也﹔有知非昏﹐策非昧也﹔逢遭外禍﹐累害之也。非惟人行﹐凡物皆然。生動之類﹐咸被累害。累害自外﹐不由其內。夫不本累害所從生起﹐而徒歸責於被累害者﹐智不明﹐暗塞於理者也。物以春生﹐人保之﹔以秋成﹐人必不能保之。卒然牛馬踐根﹐刀鐮割莖﹐生者不育﹐至秋不成。不成之類﹐遇害不遂﹐不得生也。夫鼠涉飯中﹐捐而不食。捐飯之味﹐與彼不污者鈞﹐以鼠爲害﹐棄而不禦。君子之累害﹐與彼不育之物﹑不禦之飯同一實也。俱由外來﹐故爲累害。

修身正行﹐不能來福﹔戰栗戒愼﹐不能避禍。禍福之至﹐幸不幸也。故曰﹕得非己力﹐故謂之福﹔來不由我﹐故謂之禍。不由我者﹐謂之何由﹖由鄕裏與朝廷也。夫鄕裏有三累﹐朝廷有三害。累生於鄕裏﹐害發於朝廷﹐古今才洪行淑之人遇此多矣。

何謂三累三害﹖凡人操行﹐不能愼擇友﹐友同心恩篤﹐異心薄﹐薄怨恨﹐毀傷其行﹐一累也。人才髙下﹐不能鈞同﹐同時並進﹐髙者得榮﹐下者慚恚﹐毀傷其行﹐二累也。人之交遊﹐不能常歡﹐歡則相親﹐忿則遠﹐遠怨恨﹐毀傷其行﹐三累也。位少人眾﹐仕者爭進﹐進者爭位﹐見將相毀﹐增加傅致﹐將昧不明﹐然納其言﹐一害也。將吏異好﹐淸濁殊操﹐淸吏增鬱鬱之白﹐舉涓涓之言﹐濁吏懷恚恨﹐徐求其過﹐因纖微之謗﹐被以罪罰﹐二害也。將或幸佐吏之身﹐納信其言﹐佐吏非淸節﹐必拔人越次﹐迕失其意﹐毀之過度﹐淸正之仕﹐抗行伸志﹐遂爲所憎﹐毀傷於將﹐三害也。夫未進也身被三累﹐已用也身蒙三害﹐𨿽孔丘﹑墨翟不能自免﹐顏回﹑曾參不能全身也。

動百行﹐作萬事﹐嫉妒之人﹐隨而雲起﹐枳棘鉤掛容體﹐蜂蠆之黨﹐啄螫懷操﹐豈徒六哉﹗六者章章﹐世曾不見。夫不原士之操行有三累﹐仕宦有三害﹐身完全者謂之潔﹐被毀謗者謂之辱﹔官升進者謂之善﹐位廢退者謂之惡﹔完全升進﹐幸也﹐而稱之﹔毀謗廢退﹐不遇也﹐而訾之﹕用心若此﹐必爲三累三害也。論者旣不知﹝被﹞累害者行賢潔也﹐以塗博泥﹐以黑點繒﹐孰有知之淸受塵﹐白取垢﹐靑繩所污﹐常在練素。處顚者危﹐勢丰者虧﹐頹墜之類﹐常在懸垂。屈平潔白﹐邑犬羣吠﹐吠所怪也﹔非俊疑傑﹐固庸能也。偉士坐以俊傑之才﹐招致羣吠之聲。夫如是﹐豈宜更勉奴下﹐循不肖哉﹗不肖奴下﹐非所勉也。豈宜更偶俗全身以弭謗哉﹗偶俗全身﹐則鄕原也。鄕原之人﹐行全無闕﹐非之無舉﹐刺之無刺也。此又孔子之所罪﹐孟軻之所愆也。

古賢美極﹐無以衛身。故循性行以俟累害者﹐果賢潔之人也﹐極累害之謗﹐而賢潔之實見焉。立賢潔之迹﹐毀謗之塵安得之生﹖弦者思折伯牙之指﹐禦者願摧王良之手。何則﹖欲專良善之名﹐惡彼之勝己也。是故魏女色艷﹐鄭袖﹝鼻﹞﹝劓﹞之﹔朝吳忠貞﹐無忌逐之。戚施彌妒﹐蘧除多佞。是故濕堂不灑塵﹐卑屋不蔽風﹔風衝之物不得育﹐水湍之岸不得峭。如是﹐牖裏﹑陳蔡可得知﹐而沈江蹈河也。以軼才取容媚於俗﹐求全功名於將﹐不遭鄧析之禍﹐取子胥之誅﹐幸矣。孟賁之屍﹐人不刃者﹐气絕也。死灰百斛﹐人不沃者﹐光滅也。動身章智﹐顯光气於世﹔奮志敖黨﹐立卓異於俗﹐固常通人所讒妒也。以方心偶俗之累﹐求益反損。蓋孔子所以憂心﹐孟軻所以惆悵也。

徳鴻者招謗﹐爲士者多口。

以休熾之聲﹐彌口舌之患﹐求無危傾之害﹐遠矣。臧倉之毀﹐未嘗絕也﹔公伯寮之溯﹐未嘗滅也。垤成丘山﹐污爲江河矣。夫如是市虎之訛﹐投杼之誤不足怪﹐則玉變爲石﹐珠化爲礫﹐不足詭也。何則﹖昧心冥冥之知使之然也。文王所以爲糞土﹐而惡來所以爲金玉也。非紂憎聖而好惡也﹐心知惑蔽﹐蔽惑不能審﹐則微子十去﹐比干五剖﹐未足痛也。故三監讒聖人﹐周公奔楚﹔後母毀孝子﹐伯奇放流。當時周世孰有不惑乎﹖後鴟作而黍離興﹐諷詠之者﹐乃悲傷之。故無雷風之變﹐周公之惡不滅﹔當夏不隕霜﹐鄒﹝行﹞﹝衍﹞之罪不除。徳不能感天﹐誠不能動變﹐君子篤信審己也﹐安能遏累害於人聖賢不治名﹐害至不免辟﹐形章墨短﹐掩匿白長﹔不理身冤﹐不弭流言﹐受垢取毀﹐不求潔完。故惡見而善不彰﹐行缺而迹不顯。邪僞之人﹐治身以巧俗﹐修詐以偶眾。猶漆盤盂之工﹐穿墻不見﹔弄丸劍之倡﹐手指不知也。世不見短﹐故共稱之﹔將不聞惡﹐故顯用之。夫如是﹐世俗之所謂賢潔者﹐未必非惡﹔所謂邪污者﹐未必非善也。

或曰「言有招患﹐行有召恥﹐所在常由小人。」夫小人性患恥者也﹐含邪而生﹐懷僞而遊﹐沐浴累害之中﹐何招召之有﹖故夫火生者不傷﹝濕﹞﹝燥﹞﹐水居者無溺患。火不苦熱﹐水不痛寒﹐气性自然焉﹐招之﹖

君子也﹐以忠言招患﹐以髙行招恥﹐何世不然﹗然而太山之惡﹐君子不得名﹔毫髮之善﹐小人不得有也。以玷污言之﹐淸受塵而白取垢﹔以毀謗言之﹐貞良見妒﹐髙奇見噪﹔以遇罪言之﹐忠言招患﹐髙行招恥﹔以不純言之﹐玉有瑕而珠有毀。﹝焦﹞陳畱﹝焦﹞君﹝兄﹞﹝貺﹞﹐名稱兗州﹐行完迹潔﹐無纖芥之毀﹔及其當爲從事﹐刺史焦康絀而不用。夫未進也被三累﹐已用也蒙三害﹐𨿽孔丘﹑墨翟不能自免﹐顏回﹑曾參不能全身也。何則﹖眾好純譽之人﹐非眞賢也。公侯已下﹐玉石雜糅。賢士之行﹐善惡相苞。夫采玉者破石拔玉﹐選士者棄惡取善。夫如是﹐累害之人負世以行﹐指擊之者從何往哉﹗

命祿篇

凡人遇偶及遭累害﹐皆由命也。有死生壽夭之命﹐亦有貴賤貧富之命。自王公逮庶人﹐聖賢及下愚﹐凡有首目之類﹐含血之屬﹐莫不有命。命當貧賤﹐𨿽富貴之﹐猶涉禍患矣。命當富貴﹐𨿽貧賤之﹐猶逢福善矣。故命貴﹐從賤地自達﹔命賤﹐從富位自危。故夫富貴若有神助﹐貧賤若有鬼禍。命貴之人﹐俱學獨達﹐並仕獨遷﹔命富之人﹐俱求獨得﹐並爲獨成。貧賤反此﹐難達難遷﹐﹝難得﹞難成﹐獲過受罪﹐疾病亡遺﹐失其富貴﹐貧賤矣。是故才髙行厚﹐未必保其必富貴﹔智寡徳薄﹐未可信其必貧賤。或時才髙行厚﹐命惡﹐廢而不進﹔知寡徳薄﹐命善﹐興而超逾。故夫臨事知愚﹐操行淸濁﹐性與才也﹔仕宦貴賤﹐治產貧富﹐命與時也。命則不可勉﹐時則不可力﹐知者歸之於天﹐故坦蕩恬忽。𨿽其貧賤﹐使富貴若鑿溝伐薪﹐加勉力之趨﹐致彊健之勢﹐鑿不休則溝深﹐斧不止則薪多﹐無命之人﹐皆得所願﹐安得貧賤凶危之患哉﹖然則或時溝未通而遇湛﹐薪未多而遇虎。仕宦不貴﹐治產之富﹐鑿溝遇湛﹑伐薪逢虎之類也。

有才不得施﹐有智不得行﹐或施而功不立﹐或行而事不成﹐𨿽才智如孔子﹐猶無成立之功。世俗見人節行髙﹐則曰「賢哲如此﹐何不貴﹖」見人謀慮深﹐則曰「辯慧如此﹐何不富﹖」貴富有命﹝福﹞祿﹐不在賢哲與辯慧。故曰﹕富不可以籌策得﹐貴不可以才能成。智慮深而無財﹐才能髙而無官。懷銀紓紫﹐未必稷﹑契之才﹔積金累玉﹐未必陶朱之智。或時下愚而千金﹐頑魯而典城。故官禦同才﹐其貴殊命﹔治生鈞知﹐其富異祿。祿命有貧富﹐知不能丰殺﹔性命有貴賤﹐才不能進退。成王之才不如周公﹐桓公之知不若管仲﹐然成﹑桓受尊命﹐而周﹑管稟卑秩也。案古人君希有不學於人臣﹐知博希有不爲父師。然而人君猶以無能處主位﹐人臣猶以鴻才爲廝役。故貴賤在命﹐不在智愚﹔貧富在祿﹐不在頑慧。世之論事者以才髙當爲將相﹐能下者宜爲農商﹐見智能之士官位不至﹐怪而訾之曰「是必毀於行操。」行操之士亦怪毀之曰「是必乏於才知。」殊不知才知行操𨿽髙﹐官位富祿有命。才智之人﹐以吉盛時舉事而福至﹐人謂才智明審﹔凶哀禍來﹐謂愚暗。不知吉凶之命﹐盛衰之祿也。

白圭﹑子貢轉貨致富﹐積累金玉﹐人謂朮善學明。主父偃辱賤於齊﹐排擯不用﹐赴闕舉疏﹐遂用於漢﹐官至齊相﹔趙人徐樂亦上書﹐與偃章會﹐上善其言﹐徵拜爲郎。人謂偃之才﹐樂之慧﹐非也。儒者明說一經﹐習之京師。明如匡稚圭﹐深如﹝趙﹞﹝鮑﹞子都﹐初階甲乙之科﹐遷轉至郎﹑博士﹐人謂經明才髙所得﹐非也。而說若範雎之幹秦﹝明﹞﹝昭﹞﹐封爲應侯﹐蔡澤之說範雎﹐拜爲客卿﹐人謂雎﹑澤美善所致﹐非也。皆命祿貴富善至之時也。孔子曰「死生有命﹐富貴在天。」

魯平公欲見孟子﹐嬖人臧倉毀孟子而止。孟子曰「天也﹗」孔子聖人﹐孟子賢者﹐誨人安道﹐不失是非﹐稱言命者﹐有命審也。

淮南書曰「仁鄙在時不在行﹐利害在命不在智。」賈生曰「天不可與期﹐道不可與謀。遲速有命﹐焉識其時﹖」髙祖擊布﹐爲流矢所中﹐疾甚。呂后迎良醫﹐醫曰「可治。」

髙祖罵之曰「吾以布衣提三尺劍取天下﹐此非天命乎﹗命乃在天﹐𨿽扁鵲何益﹖」韓信與帝論兵﹐謂髙祖曰「陛下所謂天授﹐非智力所得。」揚子云曰「遇不遇﹐命也。」太史公曰「富貴不違貧賤﹐貧賤不違富貴。」

是謂從富貴爲貧賤﹐從貧賤爲富貴也。夫富貴不欲爲貧賤﹐貧賤自至﹔貧賤不求爲富貴﹐富貴自得也。春夏囚死﹐秋冬王相﹐非能爲之也﹔日朝出而暮入﹐非求之也﹐天道自然。代王自代入爲文帝﹐周亞夫以庶子爲條侯。此時代王非太子﹐亞夫非適嗣﹐逢時遇會﹐卓然卒至。命貧以力勤致富﹐富至而死﹔命賤以才能取貴﹐貴至而免。才力而致富貴﹐命祿不能奉持﹐猶器之盈量﹐手之持重也。器受一升﹐以一升則平﹐受之如過一升﹐則滿溢也﹔手舉一鈞﹐以一鈞則平﹐舉之過一鈞﹐則躓僕矣。前世明是非歸之於命也﹐命審然也。

信命者﹐則可幽居俟時﹐不須勞精苦形求索之也。猶珠玉之在山澤﹐天命難知﹐人不耐審﹐𨿽有厚命﹐猶不自信﹐故必求之也。如自知﹐𨿽逃富避貴﹐終不得離。故曰﹕力勝貧﹐愼勝禍。勉力勤事以致富﹐砥才明操以取貴﹔廢時失務﹐欲望富貴﹐不可得也。𨿽云有命﹐當須索之。如信命不求﹐謂當自至﹐可不假而自得﹐不作而自成﹐不行而自至。夫命富之人﹐筋力自彊﹔命貴之人﹐才智自髙﹐若千里之馬﹐頭目蹄足自相副也。有求而不得者矣﹐未必不求而得之者也。精學不求貴﹐貴自至矣﹕力作不求富﹐富自到矣。富貴之福﹐不可求致﹔貧賤之禍﹐不可苟除也。由此言之﹐有富貴之命﹐不求自得。

信命者曰「自知吉﹐不待求也。天命吉厚﹐不求自得﹔天命凶厚﹐求之無益。」夫物不求而自生﹐則人亦有不秋貴而貴者矣。人情有不教而自善者﹐有教而終不善者矣﹐天性﹐猶命也。越王翳逃山中﹐至誠不願。自冀得代。越人燻其穴﹐遂不得免﹐彊立爲君。而天命當然﹐𨿽逃避之﹐終不得離。故夫不求自得之貴歟﹗

气壽篇

凡人稟命有二品﹐一曰所當觸值之命﹐二曰彊弱壽夭之命。所當觸值﹐謂兵燒壓溺也。彊壽弱夭﹐謂稟气渥薄也。兵燒壓溺遭以所稟爲命﹐未必有審期也。若夫彊弱夭壽以百爲數﹐不至百者﹐气自不足也。夫稟气渥則其體彊﹐體彊則其命長﹔气薄則其體弱﹐體弱則命短。命短則多病﹐壽短。始生而死﹐未產而傷﹐稟之薄弱也。渥彊之人﹐不卒其壽﹐若夫無所遭遇﹐虛居困劣﹐短气而死﹐此稟之薄﹐用之竭也。此與始生而死﹐未產而傷﹐一命也。皆由稟气不足﹐不自致於百也。

人之稟气﹐或充實而堅彊﹐或虛劣而軟弱。充實堅彊﹐其年壽﹔虛劣軟弱﹐失棄其身。天地生物﹐物有不遂。父母生子﹐子有不就。物有爲實﹐枯死而墮。人有爲兒﹐夭命而傷。使實不枯﹐亦至滿歲。使兒不傷﹐亦至百年。然爲實兒而死枯者﹐稟气薄﹐則𨿽形體完﹐其虛劣气少﹐不能充也。兒生﹐號啼之聲鴻朗髙暢者壽﹐嘶喝濕下者夭。何則﹖稟壽夭之命﹐以气多少爲主性也。婦人疏字者子活﹐數乳者子死。何則﹖疏而气渥﹐子堅彊﹔數而气薄﹐子軟弱也。懷子而前已產子死﹐則謂所懷不活。名之曰懷﹐其意以爲已產之子死﹐故感傷之子失其性矣。所產子死﹑﹠127﹔所懷子凶者﹐字乳亟數﹐气薄不能成也。𨿽成人形體﹐則易感傷﹐獨先疾病﹐病獨不治。

百歲之命﹐是其正也。不能滿百者﹐𨿽非正﹐猶爲命也。譬猶人形一丈﹐正形也。名男子爲丈夫﹐尊公嫗爲丈人。不滿丈者﹐失其正也。𨿽失其正﹐猶乃爲形也。夫形不可以不滿丈之故謂之非形﹐猶命不可以不滿百之故謂之非命也。非天有長短之命﹐而人各有稟受也。由此言之﹐人受气命於天﹐卒與不卒﹐同也。語曰「圖王不成﹐其獘可以霸。」霸者﹐王之獘也。霸本當至於王﹐猶壽當至於百也。不能成王﹐退而爲霸。不能至百﹐消而爲夭。王霸同一業﹐優劣異名。壽夭或一气﹐長短殊數。何以知不滿百爲夭者﹖百歲之命也﹐以其形體小大長短同一等也。百歲之身﹐五十之體﹐無以異也。身體不異﹐血气不殊。鳥獸與人異形﹐故其年壽與人殊數。

何以明人年以百爲壽也﹖

世間有矣。儒者說曰﹕太平之時﹐人民侗長百歲左右﹐气和之所生也。《堯典》曰「朕在位七十載﹐求禪得舜。」舜徵三十歲在位。堯退而老﹐八歲而終﹐至殂落九十八歲。未在位之時﹐必已成人﹐今計數百有餘矣。又曰「舜生三十﹐徵用三十﹐在位五十載﹐陟方乃死。」

適百歲矣。

文王謂武王曰「我百﹐爾九十。吾與爾三焉。」文王九十七而薨﹐武王九十三而崩。周公﹐武王之弟也﹐兄弟相差不過十年。武王崩﹐周公居攝七年﹐復政退老﹐出入百歲矣。邵公﹐周公之兄也﹐至康王之時﹐尙爲太保﹐出入百有餘歲矣。聖人稟和气﹐故年命得正數。气和爲治平﹐故太平之世多長壽人。百歲之壽﹐蓋人年之正數也﹐猶物至秋而死﹐物命之正期也。物先秋後秋﹐則亦如人死或增百歲或減百也。先秋後秋爲期﹐增百減百爲數。物或出地而死﹐猶人始生而夭也。物或逾秋不死﹐亦如人年多度百至於三百也。傳稱老子二百餘歲﹐邵公百八十﹐髙宗享國百年﹐周穆王享國百年。並未享國之時﹐皆出百三十四十歲矣。

論衡卷第二

幸偶篇

凡人操行有賢有愚﹐及遭禍福﹐有幸有不幸﹔舉事有是有非﹐及觸賞罰﹐有偶有不偶。並時遭兵﹐隱者不中。同日被霜﹐蔽者不傷。中傷未必惡﹐隱蔽未必善。隱蔽幸﹐中傷不幸。俱欲納忠﹐或賞或罰﹔並欲有益﹐或信或疑。賞而信者未必眞﹐罰而疑者未必僞。賞﹑信者偶﹐罰﹑疑不偶也。

孔子門徒七十有餘﹐顏回蚤夭。孔子曰「不幸短命死矣﹗」短命稱不幸﹐則知長命者幸也﹐短命者不幸也。服聖賢之道﹐講仁義之業﹐宜蒙福佑。伯牛有疾﹐亦復顏回之類﹐俱不幸也。螻蟻行於地﹐人舉足而涉之。足所履﹐螻蟻死﹔足所不蹈﹐全活不傷。火燔野艸﹐車轢所致﹐火所不燔﹐俗或喜之﹐名曰幸艸。夫足所不蹈﹐火所不及﹐未必善也。﹝足﹞舉火行﹐有適然也。由是以論﹐癰疽之發﹐亦一實也。气結閼積﹐聚爲癰﹔潰爲疽創﹐流血出膿﹐豈癰疽所發﹐身之善穴哉﹖營衛之行﹐遇之通也。蜘蛛結网﹐蜚虫過之﹐或脫或獲﹔獵者張羅﹐百獸羣擾﹐或得或失﹔漁者罾江河之魚﹐或存或亡﹔或姦盜大辟而不知﹐或罰贖小罪而發覺﹕災气加人﹐亦此類也。不幸遭觸而死﹐幸者免脫而生﹐不幸者不僥幸也。

孔子曰「人之生也直﹐罔之生也幸。」則夫順道而觸者爲不幸矣。立巖墻之下﹐爲壞所壓﹔蹈岸之上﹐爲崩所墜﹐輕遇無端﹐故爲不幸。魯城門久朽欲頓﹐孔子過之﹐趨而疾行。左右曰「久矣。」孔子曰「惡其久也。」孔子戒愼已甚﹐如過遭壞﹐可謂不幸也。故孔子曰「君子有不幸而無有幸﹐小人有幸而無不幸。」又曰「君子處易以俟命﹐小人行險以僥幸。」

佞幸之徒﹐閎﹝孺﹞﹑籍孺之輩﹐無徳薄才﹐以色稱媚﹐不宜愛而受寵﹐不當親而得附﹐非道理之宜。故太史公爲之作傳﹐邪人反道而受恩寵﹐與此同科﹐故合其名謂之佞幸。無徳受恩﹐無過遇禍﹐同一實也。俱稟元气﹐或獨爲人﹐或爲禽獸﹔並爲人﹐或貴或賤﹐或貧或富﹔富或累金﹐貧或乞食﹐貴至封侯﹐賤至奴僕﹐非天稟施有左右也﹐人物受性有厚薄也。俱行道徳﹐禍福不鈞﹔並爲仁義﹐利害不同。晉文修文徳﹐徐偃行仁義﹐文公以賞賜﹐偃王以破滅。

魯人爲父報仇﹐安行不走﹐追者捨之﹔牛缺爲盜所奪﹐和意不恐﹐盜還殺之。文徳與仁義同﹐不走與不恐等﹐然文公﹑魯人得福﹐偃王﹑牛缺得禍者﹐文公﹑魯人幸﹐而偃王﹑牛缺不幸也。韓昭侯醉臥而寒﹐典冠加之以衣﹐覺而問之﹐知典冠愛己也﹐以越職之故﹐加之以罪﹐衛之驂乘者見禦者之過﹐從後呼車﹐有救危之義﹐不被其罪。夫驂乘之呼車﹐典冠之加衣﹐同一意也。加衣恐主之寒﹐呼車恐君之危﹐仁惠之情﹐俱發於心。然而於韓有罪﹐於衛爲忠﹐驂乘偶﹐典冠不偶也。

非惟人行﹐物亦有之。長數仞之竹﹐大連抱之木﹐工技之人裁而用之﹐或成器而見舉持﹐或遺材而遭廢棄。非工技之人有愛憎也﹐刀斧如有偶然也。蒸谷爲飯﹐釀飯爲酒。酒之成也﹐甘苦異味﹔飯之熟也﹐剛柔殊和。非庖廚酒人有意異也﹐手指之調有偶適也。調飯也殊筐而居﹐甘酒也異器而處﹐虫墮一器﹐酒棄不飲﹔鼠涉一筐﹐飯捐不食。夫百艸之類﹐皆有補益﹐遭醫人采掇﹐成爲良藥﹔或遺枯澤﹐爲火所爍。等之金也﹐或爲劍戟﹐或爲鋒。同之木也﹐或梁於宮﹐或柱於橋。俱之火也﹐或爍脂燭﹐或燔枯艸。均之土也﹐或基殿堂﹐或塗軒戶。皆之水也﹐或漑鼎釜﹐或澡腐臭。物善惡同﹐遭爲人用﹐其不幸偶﹐猶可傷痛﹐況含精气之徒乎﹗

虞舜聖人也﹐在世宜蒙全安之福。父頑母﹐弟象敖狂﹐無過見憎﹐不惡而得罪﹐不幸甚矣。孔子﹐舜之次也。生無尺土﹐周流應聘﹐削迹絕糧。俱以聖才﹐並不幸偶。舜尙遭堯受禪﹐孔子已死於闕裏。以聖人之才﹐猶不幸偶﹐庸人之中﹐被不幸偶﹐禍必眾多矣。

命義篇

墨家之論﹐以爲人死無命。儒家之議﹐以爲人死有命。言有命者﹐見子夏言「死生有命﹐富貴在天。」言無命者﹐聞歷陽之都一宿沈而爲湖﹔秦將白起坑趙降卒於長平之下﹐四十萬眾同時皆死﹔春秋之時﹐敗績之軍﹐死者蔽艸﹐屍且萬數﹔饑饉之歲﹐餓者滿道﹐溫气疫癘﹐千戶滅門。如必有命﹐何其秦﹑齊同也﹖

言有命者曰「夫天下之大﹐人民之眾﹐一歷陽之都﹐一長平之坑﹐同命俱死﹐未可怪也。命當溺死﹐故相聚於歷陽﹔命當壓死﹐故相積於長平。」「猶髙祖初起﹐相工入丰﹑沛之邦﹐多封侯之人矣﹐未必老少男女俱貴而有相也。卓礫時見﹐往往皆然。而歷陽之都男女俱沒﹐長平之坑老少並陷﹐萬數之中﹐必有長命未當死之人。遭時衰微﹐兵革並起﹐不得終其壽。人命有長短﹐時有盛衰﹐衰則疾病﹐被災蒙禍之驗也。」

宋﹑衛﹑陳﹑鄭同日並災﹐四國之民必有祿盛未當衰之人﹐然而俱滅﹐國禍陵之也。故國命勝人命﹐壽命勝祿命。人有壽夭之相﹐亦有貧富貴賤之法﹐俱見於體。故壽命修短皆稟於天﹐骨法善惡皆見於體。命當夭折﹐𨿽稟異行﹐終不得長﹔祿當貧賤﹐𨿽有善性﹐終不得遂。項羽且死﹐顧謂其徒曰「吾敗乃命﹐非用兵之過。」此言實也。實者﹐項羽用兵過於髙祖﹐髙祖之起﹐有天命焉。國命系於眾星﹐列宿吉凶﹐國有禍福﹔眾星推移﹐人有盛衰。人之有吉凶﹐猶歲之有丰耗。命有衰盛﹐物有貴賤。一歲之中﹐一貴一賤﹔一壽之間﹐一衰一盛。物之貴賤﹐不在丰耗﹔人之衰盛﹐不在賢愚。子夏曰「死生有命﹐富貴在天」﹐而不曰「死生在天﹐富貴有命」者﹐何則﹖死生者﹐無象在天﹐以性爲主﹐稟得堅彊之性﹐則气渥厚而體堅彊﹐堅彊則壽命長﹐壽命長則不夭死﹔稟性軟弱者﹐气少泊而性羸窳﹐羸窳則壽命短﹐短則蚤死。故言有命﹐命則性也。至於富貴所稟﹐猶性所稟之气﹐得眾星之精。眾星在天﹐天有其象。得富貴象則富貴﹐得貧賤象則貧賤﹐故曰在天。在天如何﹖天有百官﹐有眾星。天施气﹐而眾星布精﹐天所施气﹐眾星之气在其中矣。人稟气而生﹐含气而長﹐得貴則貴﹐得賤則賤﹔貴或秩有髙下﹐富或資有多少﹐皆星位尊卑小大之所授也。故天有百官﹐天有眾星﹐地有萬民﹐五帝﹑三王之精。天有王梁﹑造父﹐人亦有之﹐稟受其气﹐故巧於禦。

傳曰「說命有三﹐一曰正命﹐二曰隨命﹐三曰遭命。」正命﹐謂本稟之自得吉也。性然骨善﹐故不假操行以求福而吉自至﹐故曰正命。

隨命者﹐戳力操行而吉福至﹐縱情施欲而凶禍到﹐故曰隨命。遭命者﹐行善得惡﹐非所冀望﹐逢遭於外﹐而得凶禍﹐故曰遭命。凡人受命﹐在父母施气之時﹐已得吉凶矣。夫性與命異﹐或性善而命凶﹐或性惡而命吉。

操行善惡者﹐性也﹔禍福吉凶者﹐命也。或行善而得禍﹐是性善而命凶﹔或行惡而得福﹐是性惡而命吉也。性自有善惡﹐命自有吉凶。使命吉之人﹐𨿽不行善﹐未必無福﹔凶命之人﹐𨿽勉操行﹐未必無禍。孟子曰「求之有道﹐得之有命。」性善乃能求之﹐命善乃能得之。性善命凶﹐求之不能得也。行惡者﹐禍隨而至。而盜跖﹑莊橫行天下﹐聚黨數千﹐攻奪人物﹐斷斬人身﹐無道甚矣﹐宜遇其禍﹐乃以壽終。夫如是﹐隨命之說﹐安所驗乎﹖遭命者﹐行善於內﹐遭凶於外也。若顏淵﹑伯牛之徒﹐如何遭凶﹖顏淵﹑伯牛﹐行善者也﹐當得隨命﹐福佑隨至﹐何故遭凶﹖顏淵困於學﹐以才自殺﹐伯牛空居而遭惡疾。及屈平﹑伍員之徒﹐盡忠輔上﹐竭王臣之節﹐而楚放其身﹐吳烹其屍。行善當得隨命之福﹐乃觸遭命之禍﹐何哉﹖言隨命則無遭命﹐言遭命則無隨命﹐儒者三命之說﹐竟何所定﹖且命在初生﹐骨表著見。今言隨操行而至﹐此命在末﹐不在本也﹔則富貴貧賤皆在初稟之時﹐不在長大之後﹐隨操行而至也。正命者至百而死﹔隨命者五十而死﹔遭命者初稟气時遭凶惡也﹐謂妊娠之時遭得惡也﹐或遭雷雨之變﹐長大夭死﹕此謂三命。

亦有三性﹕有正﹐有隨﹐有遭。正者﹐稟五常之性也﹔隨者﹐隨父母之性﹔遭者﹐遭得惡物象之故也。故妊婦食兔﹐子生缺唇。《月令》曰「是月也﹐雷將發聲。」有不戒其容者﹐生子不備﹐必有大凶﹐喑聾跛盲。气遭胎傷﹐故受性狂悖。羊舌似我初生之時﹐聲似豺狼﹐長大性惡﹐被禍而死。在母身時﹐遭受此性﹐丹朱﹑商均之類是也。性命在本﹐故《禮》有胎教之法﹕子在身時﹐席不正不坐﹐割不正不食﹐非正色目不視﹐非正聲耳不聽。

及長﹐置以賢師良傅﹐教君臣父子之道﹐賢不肖在此時矣。受气時﹐母不謹愼﹐心妄慮邪﹐則子長大﹐狂悖不善﹐形體醜惡。素女對黃帝陳五女之法﹐非徒傷父母之身﹐乃又賊男女之性。

人有命﹐有祿﹐有遭遇﹐有幸偶。命者﹐貧富貴賤也﹔祿者﹐盛衰興廢也。以命當富貴﹐遭當盛之祿﹐常安不危﹔以命當貧賤﹐遇當衰之祿﹐則禍殃乃至﹐常苦不樂。遭者﹐遭逢非常之變﹐若成湯囚夏臺﹐文王厄牖裏矣。

以聖明之徳﹐而有囚厄之變﹐可謂遭矣。變𨿽甚大﹐命善祿盛﹐變不爲害﹐故稱遭逢之禍。晏子所遭﹐可謂大矣。直兵指胸﹐白刃如頸﹐蹈死亡之地﹐當劍戟之鋒﹐執死得生還。

命善祿盛﹐遭逢之禍﹐不能害也。歷陽之都﹐長平之坑﹐其中必有命善祿盛之人﹐一宿同塡而死。遭逢之禍大﹐命善祿盛不能卻也。譬猶水火相更也﹐水盛勝火﹐火盛勝水。﹝遇者﹞﹐遇其主而用也。𨿽有善命盛祿﹐不遇知己之主﹐不得效驗。幸者﹐謂所遭觸得善惡也。獲罪得脫﹐幸也。無罪見拘﹐不幸也。執拘未久﹐蒙令得出﹐命善祿盛﹐夭災之禍不能傷也。偶﹝也﹞﹝者﹞﹐謂事君也。以道事君﹐君善其言﹐遂用其身﹐偶也。行與主乖﹐退而遠﹐不偶也。退遠未久﹐上官錄召﹐命善祿盛﹐不偶之害不能畱也。

故夫遭遇幸偶﹐或與命祿並﹐或與命離。遭遇幸偶﹐遂以成完﹔遭遇不幸偶﹐遂以敗傷﹐是與命並者也。中不遂成﹐善轉爲惡﹐若是與命祿離者也。故人之在世﹐有吉凶之性命﹐有盛衰之禍福﹐重以遭遇幸偶之逢﹐獲從生死而卒其善惡之行﹐得其胸中之志﹐希矣。

無形篇

人稟元气於天﹐各受壽夭之命﹐以立長短之形﹐猶陶者用土爲簋廉﹐冶者用銅爲矣。器形已成﹐不可小大﹔人體已定﹐不可減增。用气爲性﹐性成命定。體气與形骸相抱﹐生死與期節相須。形不可變化﹐命不可減加。以陶冶言之﹐人命短長﹐可得論也。

或難曰「陶者用埴爲簋廉﹐簋廉壹成﹐遂至毀敗﹐不可復變。若夫冶者用銅爲﹐𨿽已成器﹐猶可復爍。可得爲尊﹐尊不可爲簋。人稟气於天﹐𨿽各受壽夭之命﹐立以形體﹐如得善道神藥﹐形可變化﹐命可加增。」

曰﹕冶者變更成器﹐須先以火燔爍﹐乃可大小短長。人冀延年﹐欲比於銅器﹐宜有若鑪炭之化﹐乃易形﹔形易﹐壽亦可增。人何由變易其形﹐便如火爍銅器乎﹖《禮》曰「水潦降﹐不獻魚鱉。」何則﹖雨水暴下﹐虫蛇變化﹐化爲魚鱉。離本眞暫變之虫﹐臣子謹愼﹐故不敢獻。人願身之變﹐冀若虫蛇之化乎﹖夫虫蛇未化者﹐不若不化者。虫蛇未化﹐人不食也﹔化爲魚鱉﹐人則食之。食則壽命乃短﹐非所冀也。歲月推移﹐气變物類﹐蝦蟆爲鶉﹐雀爲蜃蛤。人願身之變﹐冀若鶉與蜃蛤魚鱉之類也﹖人設捕蜃蛤﹐得者食之。𨿽身之不化﹐壽命不得長﹐非所冀也。魯公牛哀寢疾七日﹐變而成虎。鯀殛羽山﹐化爲黃能。願身變者﹐冀牛哀之爲虎﹐鯀之爲能乎﹖則夫虎﹑能之壽﹐不能過人。天地之性﹐人最爲貴。變人之形﹐更爲禽獸﹐非所冀也。凡可冀者﹐以老翁變爲嬰兒﹐其次白髮復黑﹐齒落復生﹐身气丁彊﹐超乘不衰﹐乃可貴也。徒變其形﹐壽命不延﹐其何益哉﹖

且物之變隨气﹐若應政治﹐有所象爲。非天所欲壽長之鼓﹐變易其形也﹐又非得神艸珍藥食之而變化也。人恆服藥固壽﹐能增加本性﹐益其身年也。遭時變化﹐非天之正气﹑人所受之眞性也。天地不變﹐日月不易﹐星辰不沒﹐正也。人受正气﹐故體不變。時或男化爲女﹐女化爲男﹐由髙岸爲谷﹐深谷爲陵也。應政爲變﹐爲政變﹐非常性也。漢興﹐老父授張良書﹐已化爲石。是以石之精﹐爲漢興之瑞也。猶河精爲人持璧與秦使者﹐秦亡之徵也。蠶食桑老﹐績而爲繭﹐繭又化而爲蛾﹔蛾有兩翼﹐變去蠶形。蠐螬化爲復育﹐復育轉而爲蟬﹔蟬生兩翼﹐不類蠐螬。凡諸命蠕蜚之類﹐多變其形﹐易其體。至人獨不變者﹐稟得正也。生爲嬰兒﹐長爲丈夫﹐老爲父翁。從生至死﹐未嘗變更者﹐天性然也。天性不變者﹐不可令復變﹔變者﹐不可不變。若夫變者之壽﹐不若不變者。人欲變其形﹐輒增益其年﹐可也﹔如徒變其形而年不增﹐則蟬之類也﹐何謂人願之﹖

龍之爲虫﹐一存一亡﹐一短一長。龍之爲性也﹐變化斯須﹐輒復非常。由此言之﹐人﹐物也﹐受不變之刑﹐﹝形﹞不可變更﹐年不可增減。

傳稱髙宗有桑谷之異。悔過反政﹐享福百年﹐是虛也。傳言宋景公出三善言﹐熒惑卻三捨﹐延年二十一載﹐是又虛也。又言秦繆公有明徳﹐上帝賜之十九年﹐是又虛也。稱赤松﹑王喬好道爲仙﹐度世之死﹐是又虛也。假令人生立形謂之甲﹐終老至死﹐常守甲形﹐如好道爲仙﹐未有使甲變爲乙者也。夫形不可變更﹐年不可減增。何則﹖

形﹑气﹑性﹐天也。形爲春﹐气爲夏。人以气爲壽﹐形隨气而動。气性不均﹐則於體不同。牛壽半馬﹐馬壽半人﹐然則牛馬之形與人異矣。稟牛馬之形﹐當自得牛馬之壽﹔牛馬之不變爲人﹐則年壽亦短於人。世稱髙宗之徒﹐不言其身形變異。而徒言其增延年壽﹐故有信矣。

形之血气也﹐猶囊之貯粟米也。一石﹐囊之髙大亦適一石。如損益粟米﹐囊亦增減。人以气爲壽﹐气猶粟米﹐形猶囊也。增減其壽﹐亦當增減其身﹐形安得如故﹖如以人形與囊異﹐气與粟米殊﹐更以苞瓜諭之。苞瓜之汁﹐猶人之血也﹔其肌﹐猶肉也。試令人損益苞瓜之汁﹐令其形如故﹐耐爲之乎﹖人不耐損益苞瓜之汁﹐天安耐增減人之年﹖人年不可增減﹐髙宗之徒誰益之者﹖而云增加。如言髙宗之徒﹐形體變易﹐其年亦增﹐乃可信也。今言年增﹐不言其體變﹐未可信也。何則﹖人稟气於天﹐气成而形立﹐則命相須以至終死。形不可變化﹐年亦不可增加。以何驗之﹖人生能行﹐死則僵僕﹐死則气﹝減﹞﹝滅﹞形消而壞。

稟生人形﹐不可得變﹐其年安可增﹖人生至老﹐身變者﹐發與膚也。人少則發黑﹐老則發白﹐白久則黃。發之變﹐形非變也。人少則膚白﹐老則膚黑﹐黑久則黯﹐若有垢矣。發黃而膚爲垢﹐故《禮》曰「黃無疆。」發﹝膚﹞變異﹐故人老壽遲死﹐骨肉不可變更﹐壽極則死矣。五行之物﹐可變攺者﹐惟土也。埏以爲馬﹐變以爲人﹐是謂未入陶竈更火者也。如使成器﹐入竈更火﹐牢堅不可復變。今人以爲天地所陶冶矣﹐形已成定﹐何可復更也﹖

圖仙人之形﹐體生毛﹐臂變爲翼﹐行於云則年增矣﹐千歲不死。此虛圖也。世有虛語﹐亦有虛圖。假使之然﹐蟬蛾之類﹐非眞正人也。海外三十五國﹐有毛民羽民﹐羽則揖矣。毛羽之民土形所出﹐非言爲道身生毛羽也。禹﹑益見西王母﹐不言有毛羽。不死之民﹐亦在外國﹐不言有毛羽。毛羽之民﹐不言之死﹔不死之民﹐不言毛羽。毛羽未可以效不死﹐仙人之有翼﹐安足以驗長壽乎﹖

率性篇

論人之性﹐定有善有惡。其善者﹐固自善矣﹔其惡者﹐故可教告率勉﹐以之爲善。凡人君父審觀臣子之性﹐善則養育勸率﹐無令近惡﹔近惡則輔保禁防﹐令漸於惡﹐善漸於惡﹐惡化於善﹐成爲性行。召公戒成曰「今王初服厥命﹐於戲﹗若生子罔不在厥初生。」生子謂十五子﹐初生意於善﹐終以善﹔初生意於惡﹐終以惡。《詩》曰「彼姝者子﹐何以與之﹖」傳言﹕譬猶練絲﹐染之藍則靑﹐染之丹則赤。

十五之子其猶絲也﹐其有所漸化爲善惡﹐猶藍丹之染練絲﹐使之爲靑赤也。靑赤一成﹐眞色無異。是故揚子哭岐道﹐墨子哭練絲也。蓋傷離本﹐不可復變也。人之性﹐善可變爲惡﹐惡可變爲善﹐猶此類也。逢生麻間﹐不扶自直﹔白紗入緇﹐不﹝練﹞﹝染﹞自黑。彼蓬之性不直﹐紗之質不黑﹔麻扶緇染﹐使之直黑。夫人之性﹐猶蓬紗也﹐在所漸染而善惡變矣。

王良﹑造父稱爲善禦﹐﹝不﹞能使不良爲良也。如徒能禦良﹐其不良者不能馴服﹐此則駔工庸師服馴技能﹐何奇而世稱之﹖故曰﹕王良登車﹐馬不罷駑﹔堯﹑舜爲政﹐民無狂愚。傳曰「堯﹑舜之民可比屋而封﹐桀﹑紂之民可比屋而誅。」斯民也﹐三代所以直道而行也。

聖主之民如彼﹐惡主之民如此﹐竟在化不在性也。聞伯夷之風者﹐貪夫廉而懦夫有立志﹔聞柳下惠之風者﹐薄夫惇而鄙夫寬。徒聞風名﹐猶或變節﹐況親接形面相惇告乎﹗孔門弟子七十之徒﹐皆任卿相之用﹐被服聖教﹐文才雕琢﹐知能十倍﹐教訓之功而漸漬之力也。未入孔子之門時﹐閭巷常庸無奇﹐其尢甚不率者﹐惟子路也。世稱子路無恆之庸人﹐未入孔門時﹐戴雞佩豚﹐勇猛無禮﹐聞誦讀之聲﹐搖雞奮豚﹐揚唇吻之音﹐聒賢聖之耳﹐惡至甚矣。孔子引而教之﹐漸漬磨礫﹐闔導牖進﹐猛气消損﹐驕節屈折﹐卒能政事﹐序在四科。斯蓋變性使惡爲善之明效也。夫肥沃﹐土地之本性也。肥而沃者性美﹐樹稼丰茂。而者性惡﹐深耕細鋤﹐厚加糞壤﹐勉致人功﹐以助地力﹐其樹稼與彼肥沃者相似類也。地之髙下﹐亦如此焉。以鍤鑿地﹐以增下﹐則其下與髙者齊﹔如復增鍤﹐則夫下者不徒齊者也﹐反更爲髙﹐而其髙者反爲下。使人之性有善有惡﹐彼地有髙有下﹐勉致其教令之善﹐則將善者同之矣。善以化渥﹐釀其教令﹐變更爲善。善則且更宜反過於往善﹐猶下地增加鍤更崇於髙地也。賜不受命而貨殖焉﹐賜本不受天之富命所加﹐貨財積聚﹐爲世富人者﹐得貨殖之朮也。夫得其朮﹐𨿽不受命﹐猶自益饒富。性惡之人﹐益不稟天善性﹐得聖人之教﹐志行變化。世稱利劍有千金之價。棠溪﹑魚腸之屬﹐龍泉﹑太阿之輩﹐其本鋌﹐山中之恆鐵也。冶工鍛煉﹐成爲利﹐豈利劍之鍛與煉乃異質哉﹖工良師巧﹐煉一數至也。試取東下直一金之劍﹐更熟鍛煉﹐足其火﹐﹠127﹔齊其﹐猶千金之劍也。夫鐵石天然﹐尙爲鍛煉者變易故質﹐況人含五常之性﹐賢聖未之熟鍛煉耳﹐奚患性之不善哉﹖古貴良醫者﹐能知篤劇之病所從生起﹐而以鍼藥治而已之。如徒知病之名﹐而坐觀之﹐何以爲奇﹖夫人有不善﹐則乃性命之疾也﹐無其教治﹐而欲令變更﹐豈不難哉﹗

天道有眞僞。眞者固自與天相應﹐僞者人加知巧﹐亦與眞者無以異也。何以驗之﹖《禹貢》曰「琳瑯」者﹐此則土地所生﹐眞玉珠也。

然而道人消爍五石﹐作五色之玉﹐比之眞玉﹐光不殊別﹐兼魚蚌之珠﹐與《禹貢》琳皆眞玉珠也。然而隨侯以藥作珠﹐精耀如眞﹐道士之教至﹐知巧之意加也。陽遂取火於天﹐五月丙午日中之時﹐消煉五石﹐鑄以爲器﹐磨礫生光﹐仰以向日﹐則火來至。

﹝比﹞﹝此﹞眞取火之道也。今妄以刀劍之鉤月﹐摩拭朗白﹐仰以向日﹐亦得火焉。夫鉤月非陽遂也﹐所以耐取火者﹐摩拭之所致也。今夫性惡之人﹐使與性善者同類乎﹐可率勉之令其爲善﹔使之異類乎﹐亦可令與道人之所鑄玉﹑隨侯之所作珠﹑人之所摩刀劍鉤月焉﹐教導以學﹐漸漬以徳﹐亦將日有仁義之操。黃帝與炎帝爭爲天子﹐教熊﹑羆﹑貔﹑虎以戰於阪泉之野﹐三戰得志﹐炎帝敗績。堯以天下讓舜﹐鯀爲諸侯﹐欲得三公﹐而堯不聽﹐怒其猛獸﹐欲以爲亂﹐比獸之角可以爲城﹐舉尾以爲旌﹐奮心盛气﹐阻戰爲彊。夫禽獸與人殊形﹐猶可命戰﹐況人同類乎﹗推此以論﹐百獸率舞﹐潭魚出聽﹐六馬仰秣﹐不復疑矣。異類以殊爲同﹐同類以鈞爲異﹐所由不在於物﹐在於人也。凡含血气者﹐教之所以異化也。三苗之民﹐或賢或不肖﹐堯﹑舜齊之﹐恩教加也。

楚﹑越之人﹐處莊﹑嶽之間﹐經歷歲月﹐變爲舒緩﹐風俗移也。故曰﹕齊舒緩﹐秦慢易﹐楚促急﹐燕戇投。以莊﹑嶽言之﹐四國之民﹐更相出入﹐久居單處﹐性必變易。

夫性惡者﹐心比木石。木石猶爲人用﹐況非木石﹖在君子之迹﹐庶幾可見。有癡狂之疾﹐歌啼於路﹐不曉東西﹐不睹燥濕﹐不覺疾病﹐不知饑飽﹐性已毀傷﹐不可如何。前無所觀﹐卻無所畏也。是故王法不廢學校之官﹐不除獄理之吏﹐欲令凡眾見禮儀之教。學校勉其前﹐法禁防其後﹐使丹朱之志亦將可勉。何以驗之﹖三軍之士﹐非能制也﹔勇將率勉﹐視死如歸。且闔廬嘗試其士五湖之側﹐皆加刃於肩﹐血流至地。句踐亦試其士於寢宮之庭﹐赴火死者﹐不可勝數。夫刃火﹐非人性之所貪也﹐二主激率﹐念不顧生。是故軍之法﹐輕刺血。孟賁勇也﹐聞軍令懼。是故叔孫通制定禮儀﹐拔劍爭功之臣﹐奉禮拜伏﹐初驕倨而後遜順﹐教威徳﹐變易性也。不患性惡﹐患其不服聖教﹐自遇而以生禍也。

豆麥之種與稻梁殊﹐然食能去饑。小人君子稟性異類乎﹖譬諸五穀皆爲用﹐實不異而效殊者﹐稟气有厚泊﹐故性有善惡也。殘則﹝授﹞﹝受﹞﹝不﹞仁之气泊﹐而怒則稟勇渥也。仁泊則戾而少﹝愈﹞﹝慈﹞﹐勇渥則猛而無義﹐而又和气不足﹐喜怒失時﹐計慮輕愚﹐妄行之人﹐罪故爲惡。人受五常﹐含五臟﹐皆具於身。稟之泊少﹐故其操行不及善人﹐猶﹝酒﹞或厚或泊也。非厚與泊殊其釀也﹐曲孽多少使之然也。是故酒之泊厚﹐同一曲孽﹔人之善惡﹐共一元气﹐气有少多﹐鼓性有賢愚。

西門豹急﹐佩韋以自緩﹔董安於緩﹐帶弦以自促。急之與緩﹐俱失中和﹐然而韋弦附身﹐成爲完具之人。能納韋弦之教﹐補接不足﹐則豹﹑安於之名﹐可得參也。貧劣宅屋不具墻壁宇﹝達﹞﹝闥﹞﹐人指訾之。如財貨富愈﹐起屋築墻﹐以自蔽鄣﹐爲人具宅﹐人弗復非。魏之行田百畝﹐鄴獨二百﹐西門豹灌以漳水﹐成爲膏腴﹐則畝收一鍾。夫人之質猶鄴田﹐道教猶漳水也。患不能化﹐不患人性之難率也。雒陽城中之道無水﹐水工激上洛中之水﹐日夜馳流﹐水工之功也。由此言之﹐迫近君子﹐而仁義之道數加於身﹐孟母之徙宅﹐蓋得其驗。人間之水污濁﹐在野外者淸潔﹐俱爲一水﹐源從天涯﹐或濁或淸﹐所在之勢使之然也。南越王趙佗﹐本漢賢人也﹐化南夷之俗﹐背畔王制﹐椎髻箕坐﹐好之若性。陸賈說以漢徳﹐懼以聖威﹐蹶然起坐﹐心覺攺悔﹐奉制稱蕃﹐其於椎髻箕坐也﹐惡之若性。前則若彼﹐後則若此。由此言之﹐亦在於教﹐不獨在性也。

吉驗篇

凡人稟貴命於天﹐必有吉驗見於地。見於地﹐故有天命也。驗見非一﹐或以人物﹐或以禎祥﹐或以光气。

傳言黃帝妊二十而生﹐生而神靈﹐弱而能言。長大率諸侯﹐諸侯歸之。教熊﹑羆戰﹐以伐炎帝﹐炎帝敗績。性與人異﹐故在母之身畱多十月﹔命當爲帝﹐故能教物﹐物爲之使。堯體就之如日﹐望之若云。洪水滔天﹐蛇龍爲害﹐堯使禹治水﹐驅蛇龍﹐水治東流﹐蛇龍潛處。有殊奇之骨﹐故有詭異之驗﹔有神靈之命﹐故有驗物之效﹔天命當貴﹐故從唐侯入嗣帝後之位。

舜未逢堯﹐鰥在側陋。瞽瞍與象﹐謀欲殺之﹕使之完廩﹐火燔其下﹔令之浚井﹐土掩其上。舜得下廩﹐不被火災﹔穿井旁出﹐不觸土害。堯聞徵用﹐試之於職。官治職修﹐事無廢亂﹔使入大麓之野﹐虎狼不搏﹐蝮蛇不噬﹔逢烈風疾雨﹐行不迷惑。夫人欲殺之﹐不能害之﹔毒螫之野﹐禽虫不能傷﹐卒受帝命﹐踐天子祚。

后稷之﹝時﹞﹝母﹞﹐履大人迹﹐或言衣帝嚳之服﹐坐息帝嚳之處﹐妊身﹔怪而棄之隘巷﹐牛馬不敢踐之﹐置之冰上﹐鳥以翼覆之﹐慶集其身。母知其神怪﹐乃收養之。長大佐堯﹐位至司馬。烏孫王號昆莫﹐匈奴攻殺其父﹐而昆莫生﹐棄於野﹐烏銜肉往食之。單於怪之﹐以爲神而收長。及壯﹐使兵﹐數有功。單於乃復以其父之民予昆莫﹐命令長守於西城。

夫后稷不當棄﹐故牛馬不踐﹐鳥以羽翼覆愛其身。昆莫不當死﹐故烏銜肉就而食之。北夷橐離國王侍婢有娠﹐王欲殺之。婢對曰「有气大如雞子﹐從天而下﹐我故有娠」。後產子﹐捐於豬混中﹐豬以口气噓之﹐不死﹔復徙置馬欄中﹐欲使馬借殺之﹐馬復以口气噓之﹐不死。王疑以爲天子﹐令其母收取奴畜之﹐名東明﹐令牧牛馬。東明善射﹐王恐奪其國也﹐欲殺之。東明走﹐南至掩水﹐以弓擊水﹐魚鱉浮爲橋。東明得渡﹐魚鱉解散﹐追兵不得渡﹐因都王夫余。故北夷有夫余國焉。

東明之母初妊時﹐見气從天下﹐及生﹐棄之﹐豬馬以气吁之而生之。長大﹐王欲殺之﹐以弓擊水﹐魚鱉爲橋。天命不當死﹐故有豬馬之救﹔命當都王夫余﹐故有魚鱉爲橋之助也。伊尹且生之時﹐其母夢人謂已曰「臼出水﹐疾東走。」母顧明旦視臼出水﹐卽東走十里﹐顧其鄕皆爲水矣。伊尹命不當沒﹐故其母感夢而走。推此以論﹐歷陽之都﹐其策命若伊尹之類﹐必有先時感動在他地之效。

齊襄公之難﹐桓公爲公子﹐與子糾爭立。管仲輔子糾﹐鮑叔佐桓公。管仲與桓公爭﹐引弓射之﹐中其帶鉤。夫人身長七尺﹐帶約其要﹐鉤掛於帶﹐在身所掩不過一寸之內﹐旣微小難中﹐又滑澤靡﹐鋒刃中鉤者﹐莫不蹉跌。管仲射之﹐正中其鉤中﹐矢觸因落﹐不跌中旁肉。命當富貴﹐有神靈之助﹐故有射鉤不中之驗。楚共王有五子﹕子招﹑子圉﹑子幹﹑子晰﹑棄疾。五人皆有寵﹐共王無適立﹐乃望祭山川﹐請神決之。乃與巴姬埋璧於太室之庭﹐令五子齊而入拜。康王跨之﹔子圉肘加焉﹔子幹﹑子晰皆遠之﹔棄疾弱﹐抱而入﹐再拜皆壓紐。故共王死﹐招爲康王﹐至子失之﹔圉爲靈王﹐及身而弒﹔子幹爲王﹐十有餘日﹔子晰不立﹐又懼誅死﹐皆絕無後。棄疾後立﹐竟續楚祀﹐如其神符。其王日之長短﹐與拜去璧遠近相應也。夫璧在地中﹐五子不知﹐相隨入拜﹐遠近不同﹐壓紐若神將教跽之矣。晉屠岸賈作難﹐誅趙盾之子朔死﹐其妻有遺腹子。

及岸賈聞之﹐索於宮﹐母置兒於褲中﹐祝曰「趙氏宗滅乎﹐若當啼。卽不滅﹐若無聲。」

及索之而終不啼﹐遂脫得活。程嬰﹝齊﹞﹝賫﹞負之﹐匿於山中。至景公時﹐韓厥言於景公。景公乃與韓厥共立趙孤﹐續趙氏祀﹐是爲文子。當趙孤之無聲﹐若有掩其口者矣。由此言之﹐趙文子立﹐命也。

髙皇帝母曰劉媼﹐嘗息大澤之陂﹐夢與神遇。是時﹐雷電晦冥﹐蛟龍在上。及生而有美。性好用酒﹐嘗從王媼﹑武負貰酒﹐飲醉﹐止臥﹐媼﹑負見其身常有神怪。每畱飲醉﹐酒售數倍。後行澤中﹐手嶄大蛇﹐一嫗當道而哭﹐云「赤帝子殺吾子。」此驗旣著聞矣。秦始皇帝常曰「東南有天子气」。於是東遊以厭當之。髙祖之﹝气﹞﹝起﹞也﹐與呂后隱於芒﹑山澤間。呂后與人求之﹐見其上常有气直起﹐往求輒得其處。後與項羽約﹕先入秦關王之。髙祖先至﹐項羽怨恨﹐範增曰「吾令人望其气﹐气皆爲龍﹐成五采﹐此皆天子之气也。急擊之」。髙祖往謝項羽。羽與亞父謀殺髙祖﹐使項莊拔劍起舞。項伯知之﹐因與項莊俱起。每劍加髙祖之上﹐項伯輒以身覆髙祖之身﹐劍遂不得下﹐殺勢不得成。會有張良﹑樊噲之救﹐卒得免脫﹐遂王天下。初妊身有蛟龍之神﹔旣生﹐酒捨見雲气之怪﹔夜行斬蛇﹐蛇嫗悲哭﹔始皇﹑呂后﹐望見光气﹔項羽謀殺﹐項伯爲蔽﹐謀遂不成﹐遭得良﹑噲﹐蓋富貴之驗﹐气見而物應﹑人助輔援也。竇太后弟名曰廣國﹐年四五歲﹐家貧﹐爲人所掠賣。其家不知其所在﹐傳賣十餘家。至宜陽﹐爲其主人入山作炭。暮寒﹐臥炭下﹐百餘人炭崩盡壓死﹐廣國獨得脫。自卜數日當爲侯﹐從其家之長安﹐聞竇皇后新立﹐家在淸河觀津﹐乃上書自陳。竇﹝太﹞﹝皇﹞後言於﹝景﹞﹝文﹞帝﹐召見問其故﹐果是﹐乃厚賜之。﹝文﹞﹝景﹞帝立﹐拜廣國爲章武侯。夫積炭崩﹐百餘人皆死﹐廣國獨脫﹐命當富貴﹐非徒得活﹐又封爲侯。虞子大﹐陳畱東﹝莞﹞﹝昏﹞人也﹐其生時以夜﹐適免母身﹐母見其上若一匹練狀﹐經上天。明以問人﹐人皆曰「吉﹐貴。」气與天通﹐長大仕宦﹐位至司徒公。﹠127﹔廣文伯河東蒲阪人也﹐其生亦以夜半時﹐適生﹐有人從門呼其父名。父出應之﹐不見人﹐有一木杖植其門側﹐好善異於眾﹐其父持杖入門以示人﹐人占曰「吉」。文伯長大學宦﹐位至廣漢太守。文伯當富貴﹐故父得賜杖。其占者若曰「杖當子力矣。」

光武帝建平元年十二月甲子生於濟陽宮後殿第二內中﹐皇考爲濟陽令﹐時夜無火﹐室內自明。皇考怪之﹐卽召功曹吏充蘭﹐使出問卜工。蘭與馬下卒蘇永俱之卜王長孫所。長孫卜﹐謂永﹑蘭曰「此吉事也。毋多言。」是歲﹐有禾生景天備火中﹐三本一莖九穗﹐長於禾一二尺﹐蓋嘉禾也。元帝之初﹐有鳳凰下濟陽宮﹐﹝P﹥﹞故今濟陽宮有鳳凰廬。始與李父等俱起﹐到柴界中﹐遇賊兵﹐惶惑走濟陽舊廬。比到﹐見光若火正赤﹐在舊廬道南﹐光耀憧憧上屬天﹐有頃不見。王莽時﹐謁者蘇伯阿能望气﹐使過﹝春﹞﹝舂﹞陵﹐城郭鬱鬱蔥蔥。及光武到河北﹐與伯阿見﹐問曰「卿前過﹝春﹞﹝舂﹞陵﹐何用知其气佳也」伯阿對曰「見其鬱鬱蔥蔥耳。」蓋天命當興﹐聖王當出﹐前後气驗﹐照察明著。繼體守文﹐因據前基﹐稟天光气﹐驗不足言。創業龍興﹐由微賤起於顚沛﹔若髙祖﹑光武者﹐曷嘗無天人神怪光顯之驗乎﹗

論衡卷第三

偶會篇

命﹐吉凶之主也。自然之道﹐適偶之數﹐非有他气旁物厭勝感動使之然也。

世謂子胥伏劍﹐屈原自沈﹐子蘭﹑宰誣讒﹐吳﹑楚之君冤殺之也。偶二子命當絕﹐子蘭﹑宰適爲讒﹐而懷王﹑夫差適信姦也。君適不明﹐臣適爲讒﹐二子之命偶自不長。二偶三合似若有之﹐其實自然﹐非他爲也。夏﹑殷之朝適窮﹐桀﹑紂之惡適稔﹐商﹑周之數適起﹐湯﹑武之徳適丰。關龍逢殺﹐箕子﹑比干囚死﹐當桀﹑紂惡盛之時﹐亦二子命訖之期也。任伊尹之言﹐納呂望之議﹐湯﹑武且興之會﹐亦二臣當用之際也。人臣命有吉凶﹐賢不肖之主與之相逢。文王時當昌﹐呂望命當貴﹔髙宗治當平﹐傅說徳當遂。非文王﹑髙宗爲二臣生﹐呂望﹑傅說爲兩君出也。君明臣賢﹐光曜相察﹔上修下治﹐度數相得。

顏淵死﹐子曰「天喪予」。子路死﹐子曰「天祝予。」孔子自傷之辭﹐非實然之道也。孔子命不王﹐二子壽不長也。不王不長﹐所稟不同﹐度數並放﹐適相應也。二龍之祆當效﹐周曆適櫝﹔褒姒當喪周國﹐幽王稟性偶惡。非二龍使歷王發孽﹐褒姒令幽王愚惑也。遭逢會遇﹐自相得也。僮謠之語當驗﹐鬥鷄之變適生﹔鵒之占當應﹐魯昭之惡適成。非僮謠致斗競﹐鵒招君惡也。期數自至﹐人行偶合也。堯命當禪舜﹐丹朱爲無道﹔虞統當傳夏﹐商均行不軌。非舜﹑禹當得天下﹐能使二子惡也﹔美惡是非﹐適相逢也。

火星與昴星出入﹐昴星低時火星出﹐昴星見時火星伏﹐非火之性厭服昴也﹐時偶不並﹐度轉乖也。正月建寅﹐斗魁破申﹐非寅建使申破也﹐轉運之衡﹐偶自應也。父歿而子嗣﹐姑死而婦代﹐非子婦﹝代﹞﹝嗣﹞代使父姑終歿也﹐老少年次自相承也。

世謂秋气擊殺谷艸﹐谷艸不任雕傷而死。此言失實。夫物以春生夏長﹐秋而熟老﹐適自枯死﹐陰气適盛﹐與之會遇。何以驗之﹖物有秋不死者﹐生性未極也。人生百歲而終﹐物生一歲而死。死謂陰气殺之。人終觸何气而亡﹖論者猶或謂鬼喪之。夫人終鬼來﹐物死寒至﹐皆適遭也。人終見鬼﹐或見鬼而不死。物死觸寒﹐或觸寒而不枯。壞屋所壓﹐崩崖所墜﹐非屋精崖气殺此人也。屋老崖沮﹐命凶之人﹐遭居適履。月毀於天﹐螺消於淵。風從虎﹐雲從龍。同類通气﹐性相感動。若夫物事相遭﹐吉凶同時﹐偶適相遇﹐非气感也。

殺人者罪至大辟。殺者﹐罪當重﹔死者﹐命當盡也。故害气下降﹐囚命先中﹔聖王徳施﹐厚祿先逢。是故徳令降於殿堂﹐命長之囚出於牢中。天非爲囚未當死﹐使聖王出徳令也。聖王適下赦﹐拘囚適當免死﹐猶人以夜臥晝起矣。夜月光盡﹐不可以作﹐人力亦倦﹐欲壹休息﹔晝日光明﹐人臥亦覺﹐力亦復足。非天以日作之﹐以液息之也﹔作與日相應﹐息與夜相得也。

雁鵠集於會稽﹐去避碣石之寒﹐來遭民田之畢﹐蹈履民田﹐啄食艸糧。糧盡食索﹐春雨適作﹐避熱北去﹐復之碣石。象耕靈陵﹐亦如此焉。傳曰「舜葬蒼梧﹐象爲之耕﹔禹葬會稽﹐鳥爲之佃。」失事之實﹐虛妄之言也。丈夫有短壽之相﹐娶必得早寡之妻﹔早寡之妻﹐嫁亦遇夭折之夫也。世曰「男女早死者﹐夫賊妻﹐妻害夫。」非相賊害﹐命有然也。使火燃﹐以水沃之﹐可謂水賊火。火適自滅﹐水適自覆﹐兩名各自敗﹐不爲相賊。今男女之早夭﹐非水沃火之比﹐適自滅覆之類也。賊父之子﹐妨兄之弟﹐與此同召。同宅而處﹐气相加淩﹐羸瘠消單﹐至於死亡﹐﹝何﹞﹝可﹞謂相賊。或客死千里之外﹐兵燒厭溺﹐气不相犯﹐相賊如何﹖王莽姑﹝姊﹞正君許嫁二夫﹐二夫死﹐當適趙而王薨。

气未相加﹐遙賊三家﹐何其痛也。黃﹝次﹞公取鄰巫之女﹐卜謂女相貴﹐故次公位至丞相。其實不然。次公當貴﹐行與女會﹔女亦自尊﹐故入次公門。偶適然自相遭遇﹐時也。無祿之人﹐商而無盈﹐農而無播﹐非其性賊貨而命妨谷也。

命貧﹐居無利之貨﹔祿惡﹐殖不滋之谷也。世謂宅有吉凶﹐徙有歲月。實事則不然。天道難知﹐假令有命凶之人﹐當衰之家﹐治宅遭得不吉之地﹐移徙適觸歲月之忌。一家犯忌﹐口以十數﹐坐而死者﹐必祿衰命泊之人也。推此以論﹐仕宦進退遷徙﹐可復見也。時適當退﹐君用讒口﹔時適當起﹐賢人薦己。故仕且得官也﹐君子輔善﹔且失位也﹐小人毀奇。公伯寮訴子路於季孫﹐孔子稱命。魯人臧倉讒孟子於平公﹐孟子言天。道未當行﹐與讒相遇﹔天未與己﹐惡人用口。故孔子稱命﹐不怨公伯寮﹔孟子言天﹐不尢臧倉﹐誠知時命當自然也。推此以論﹐人君治道功化﹐可復言也。命當貴﹐時適平﹔期當亂﹐祿遭衰。治亂成敗之時﹐與人興衰吉凶適相遭遇。因此論聖賢疊起﹐猶此類也。

聖主龍興於倉卒﹐良輔超拔於際會。世謂韓信﹑張良輔助漢王﹐故秦滅漢興﹐髙祖得王。夫髙祖命當自王﹐信﹑良之輩時當自興﹐兩相遭遇﹐若故相求。是故髙祖起於丰﹑沛﹐丰﹑沛子弟相多富貴﹐非天以子弟助髙祖也﹐命相小大適相應也。趙簡子廢太子伯魯﹐立庶子無卹。無卹遭賢﹐命亦當君趙也。世謂伯魯不肖﹐不如無卹﹔伯魯命當賤﹐知慮多泯亂也。韓生仕至太傅﹐世謂賴倪寬。實謂不然。太傅當貴﹐遭與倪寬遇也。趙武藏於褲中﹐終日不啼﹐非或掩其口﹐閼其聲也﹔命時當生﹐睡臥遭出也。故軍功之侯必斬兵死之頭﹐富家之商必奪貧室之財。削土免侯﹐罷退令相﹐罪法明白﹐祿秩適極。故歷气所中﹐必加命短之人﹔凶歲所著﹐必饑虛耗之家矣。

骨相篇

人曰命難知。命甚易知。知之何用﹖用之骨體。人命稟於天﹐則有表候以知體。察表候以知命﹐猶察斗斛以知容矣。表候者﹐骨法之謂也。傳言黃帝龍顏﹐顓頊戴午﹐帝嚳駢齒﹐堯眉八采﹐舜目重瞳﹐禹耳三漏﹐湯臂再肘﹐文王四乳﹐武王望陽﹐周公背僂﹐臯陶馬口﹐孔子反羽。斯十二聖者﹐皆在帝王之位﹐或輔主憂世﹐世所共聞﹐儒所共說﹐在經傳者較著可信。若夫短書俗記﹑竹帛胤文﹐非儒者所見﹐眾多非一。蒼頡四目﹐爲黃帝史。晉公子重耳仳脇﹐爲諸侯霸。蘇秦骨鼻﹐爲六國相。張儀仳脇﹐亦相秦﹑魏。項羽重瞳﹐云虞舜之後。與髙祖分王天下。

陳平貧而飲食之足﹐貌體佼好﹐而眾人怪之﹐曰「平何食而肥﹖」及韓信爲滕公所鑑﹐免於質﹐亦以面狀有異。面狀肥佼﹐亦一相也。髙祖隆準﹑龍顏﹑美須﹐左股有七十二黑子。單父呂公善相﹐見髙祖狀貌﹐奇之﹐因以其女妻髙祖﹐呂后是也﹐卒生孝惠﹝王﹞﹝帝﹞﹑魯元公主。髙祖爲泗上亭長﹐當去歸之田﹐與呂后及兩子居田。有一老公過﹐請飲﹐因相呂后曰「夫人﹐天下貴人也。」令相兩子﹐見孝惠曰「夫人所以貴者﹐乃此男也。」相魯元﹐曰「皆貴。」老公去﹐髙祖從外來﹐呂后言於髙祖。髙祖追及老公﹐止使自相。老公曰「鄕者夫人嬰兒相皆似君﹐君相不可言也。」後髙祖得天下﹐如老公言。推此以況﹐一室之人﹐皆有富貴之相矣。

類同气鈞﹐性體法相固自相似。異气殊類﹐亦兩相遇。富貴之男娶得富貴之妻﹐女亦得富貴之男。夫二相不鈞而相遇﹐則有立死﹔若未相適﹐有豫亡之禍也。

王莽姑正君許嫁﹐至期當行時﹐夫輒死。如此者再﹐乃獻之趙王﹐趙王未取﹐又薨。淸河南宮大有與正君父稚君善者遇﹐相君曰「貴爲天下母。」是時﹐宣帝世﹐元帝爲太子﹐稚君乃因魏郡都尉納之太子﹐太子幸之﹐生子君上。宣帝崩﹐太子立﹐正君爲皇后﹐君上爲太子。元帝崩﹐太子立﹐是爲成帝﹐正君爲皇太后﹐竟爲天下母﹐夫正君之相當爲天下母﹐而前所許二家及趙王爲無天下父之相﹐故未行而二夫死﹐趙王薨。是則二夫﹑趙王無帝王大命﹐而正君不當與三家相遇之驗也。丞相黃次公故爲陽夏遊徼﹐與善相者同車俱行﹐見一婦人年十七八﹐相者指之曰「此婦人當大富貴﹐爲封侯者夫人。」次公止車﹐審視之﹐相者曰「今此婦人不富貴﹐卜書不用也。」次公問之﹐乃其旁里人巫家子也﹐卽娶以爲妻。其後﹐次公果大富貴﹐位至丞相﹐封爲列侯。夫次公富貴﹐婦人當配之﹐故果相遇﹐遂俱富貴。使次公命賤﹐不得婦人爲偶﹐不宜爲夫婦之時﹐則有二夫﹑趙王之禍。夫舉家皆富貴之命﹐然後乃任富貴之事。骨法形體﹐有不應者﹐擇必別離死亡﹐不得久享介福。故富貴之家﹐役使奴僮﹐育養牛馬﹐必有與眾不同者矣。僮奴則有不死亡之相﹐牛馬則有數字乳之性﹐田則有種孽速熟之谷﹐商則有居善疾售之貨。是故知命之人﹐見富貴於貧賤﹐睹貧賤於富貴。

案骨節之法﹐察皮膚之理﹐以審人之性命﹐無不應者。趙簡子使姑布子卿相諸子﹐莫吉﹐至翟婢之子無卹﹐而以爲貴。無卹最賢﹐又有貴相﹐簡子後廢太子而立無卹﹐卒爲諸侯﹐襄子是矣。相工相黥布當先刑而乃王﹐後竟被刑乃封王。衛靑父鄭季與楊信公主家僮衛媼通﹐生靑﹐在建章宮時﹐鉗徒相之﹐曰「貴至封侯。」靑曰「人奴之道﹐得不笞罵足矣﹗安敢望封侯﹖」其後靑爲軍吏﹐戰數有功﹐超封增官﹐遂爲大將軍﹐封爲萬戶侯。周亞夫未封侯之時﹐許負相之﹐曰「君後三歲而入將相﹐持國秉﹐貴重矣﹐於人臣無兩。其後九歲而君餓死。」亞夫笑曰「臣之兄已代侯矣﹐有如父卒子當代﹐亞夫何說侯乎﹖然旣巳貴﹐如負言﹐又何說餓死﹖指示我﹗」許負指其口﹐有縱理入口﹐曰「此餓死法也。」居三歲﹐其兄絳侯勝有罪﹐文帝擇絳侯子賢者﹐推亞夫﹐乃封條侯﹐續絳侯後。文帝之後六年﹐匈奴入邊﹐乃以亞夫爲將軍。至景帝之時﹐亞夫爲丞相﹐後以疾免。其子爲亞夫買工官尙方甲盾五百被可以爲葬者﹐取庸苦之﹐不與錢。庸知其盜買官器﹐怨而上告其子。景帝下吏責問﹐因之食五日﹐嘔血而死。當鄧通之幸文帝也﹐貴在公卿之上﹐賞賜億萬﹐與上齊體。相工相之曰「當貧賤餓死。」

文帝崩﹐景帝立﹐通有盜鑄錢之罪﹐景帝考驗﹐通亡﹐寄死人家﹐之名一錢。韓太傅爲諸生時﹐借相工五十錢﹐與之俱入璧雍之中﹐相璧雍弟子誰當貴者。相工指倪寬曰「彼生當貴﹐秩至三公。」韓生謝遣相工﹐通刺倪寬﹐結膠漆之交﹐盡筋力之敬﹐徙捨從寬﹐深自附納之。寬嘗甚病﹐韓生養視如僕狀﹐恩深逾於骨肉。後名聞於天下。倪寬位至禦史大夫﹐州郡丞旨召請﹐擢用舉在本朝﹐遂至太傅。夫鉗徒﹑許負及相鄧通﹑倪寬之工﹐可謂知命之工矣。故知命之工﹐察骨體之證﹐睹富貴貧賤﹐猶人見盤盂之器﹐知所設用也。善器必用貴人﹐惡器必施賤者﹔尊鼎不在陪廁之側﹐匏瓜不在殿堂之上﹐明矣。富貴之骨﹐不遇貧賤之苦﹔貧賤之相﹐不遭富貴之樂﹐亦猶此也。器之盛物﹐有斗石之量﹐猶人爵有髙下之差也。器過其量﹐物溢棄遺﹔爵過其差﹐死亡不存。論命者如比之於器﹐以察骨體之法﹐則命在於身形定矣。

非徒富貴貧賤有骨體也﹐而操行淸濁亦有法理。貴賤貧富﹐命也。操行淸濁﹐性也。非徒命有骨法﹐性亦有骨法。惟知命有明相﹐莫知性有骨法﹐此見命之表證﹐不見性之符驗也。範蠡去越﹐自齊遺大夫種書曰﹕

「飛鳥盡﹐良弓藏﹐狡兔死﹐走犬烹。越王爲人長頸鳥喙﹐可與共患難﹐不可與共容樂。子何不去﹖」大夫種不能去﹐稱病不朝﹐賜劍而死。大梁人尉繚說秦始皇以並天下之計﹐始皇從其冊﹐與人亢禮﹐衣服飲食與之齊同。繚曰「秦王爲人﹐隆準長目﹐鷙膺豺聲﹐少恩﹐虎視狼心﹐居約易以下人﹐得志亦輕視人。我布衣也﹐然見我﹐常身自下我。誠使秦王須得志天下﹐皆爲虜矣。不可與交遊。」乃亡去。故範蠡﹑尉繚見性行之證﹐而以定處來事之實﹐實有其效﹐如其法相。

由此言之﹐性命系於形體明矣。以尺書所載﹐世所共見﹐準況古今﹐不聞者必眾多非一﹐皆有其實。

稟气於天﹐立形於地﹐察在地之形﹐以知在天之命﹐莫不得其實也。有傳孔子相澹臺子羽﹐唐舉占蔡澤不驗之文﹐此失之不審﹐何隱匿微妙之表也﹖

相或在內﹐或在外﹐或在形體﹐或在聲气﹐察外者遺其內﹐在形體者亡其聲气。孔子適鄭﹐與弟子相失﹐孔子獨立鄭東門。鄭人或問子貢曰「東門有人﹐其頭似堯﹐其項若臯陶﹐肩類子產。然自腰以下﹐不及禹三寸﹐若喪家之狗。」子貢以告孔子﹐孔子欣然笑曰「形狀未也。如喪家狗﹐然哉﹗然哉﹗」夫孔子之相﹐鄭人失其實。鄭人不明﹐法朮淺也。孔子之失子羽﹐唐舉惑於蔡澤﹐猶鄭人相孔子﹐不能具見形狀之實也。以貌取人﹐失於子羽﹔以言取人﹐失於宰予也。

初稟篇

人生性命當富貴者﹐初稟自然之气﹐養育長大﹐富貴之命效矣。文王得赤雀﹐武王得白魚﹑赤烏。儒者論之﹐以爲雀則文王受命﹔魚烏則武王受命﹔文﹑武受命於天﹐天用雀與魚烏命授之也﹔天用赤雀命文王﹐文王不受﹐天復用魚烏命武王也。若此者謂本無命於天﹐修己行善﹐善行聞天﹐天乃授以帝王之命也。故雀與魚烏﹐天使爲王之命也。王所奉以行誅者也。如實論之﹐非命也。命﹐謂初所稟得而生也。人生受性﹐則受命矣。性命俱稟﹐同時並得﹐非先稟性﹐後乃受命也。何以明之﹖棄事堯爲司馬﹐居稷官﹐故爲后稷。曾孫公劉居邰﹐後徙居。後孫古公甫三子太伯﹑仲雍﹑季歷﹐季歷生文王昌。昌在𦇤褓之中﹐聖瑞見矣。故古公曰「我世當有興者﹐其在昌乎﹗」於是太伯知之﹐乃辭之吳﹐文身斷髮﹐以讓王季。文王受命﹐謂此時也﹐天命在人本矣﹐太王古公見之早也。此猶爲未﹐文王在母身之中已受命也。王者一受命﹐內以爲性﹐外以爲體。體者﹐面輔骨法﹐生而稟之。

吏秩百石以上﹐王侯以下﹐郎將大夫以至元士﹐外及刺史太守﹐居祿秩之吏﹐稟富貴之命﹐生而有表見於面。故許負﹑姑布子卿輒見其驗。仕者隨秩遷轉﹐遷轉之人或至公卿﹐命祿尊貴﹐位望髙大。王者尊貴之率﹐髙大之最也﹐生有髙大之命﹐其時身有尊貴之奇﹐古公知之﹐見四乳之怪也。夫四乳﹐聖人證也。在母身中﹐稟天聖命﹐豈長大之後﹐修行道徳﹐四乳乃生﹖以四乳論望羊﹐亦知爲胎之時﹐已受之矣。劉媼息於大澤﹐夢與神遇﹐遂生髙祖﹐此時已受命也。光武生於濟陽宮﹐夜半無火﹐內中光明。軍下卒蘇永謂公曹史充蘭曰「此吉事也﹐毋多言。」此時已受命。獨謂文王﹑武王得赤雀﹑魚烏乃受命﹐非也。上天壹命﹐王者乃興﹐不復更命也。得富貴大命﹐自起王矣。何以驗之﹖富家之翁﹐資累千金。生有富骨﹐治生積貨﹐至於年老﹐成爲富翁矣。夫王者﹐天下之翁也﹐稟命定於身中﹐猶鳥之別雄雌於卵殼之中也。卵殼孕而雌雄生﹐日月至而骨節彊﹐彊則雄自率將雌。雄非生長之後﹐或教使爲雄﹐然後乃敢將雌﹐此气性剛彊自爲之矣。夫王者﹐天下之雄也﹐其命當王。王命定於懷妊﹐猶富貴骨生﹐﹝有﹞鳥雄卵成也。非惟人鳥也﹐萬物皆然。艸木生於實核﹐出土爲栽蘗﹐稍生莖葉﹐成爲長短巨細﹐皆有實核。王者﹐長巨之最也。朱艸之莖如鍼﹐紫芝之栽如豆﹐成爲瑞矣。王者稟气而生﹐亦猶此也。

或曰「王者生稟天命﹐及其將王﹐天復命之﹐猶公卿以下﹐詔書封拜﹐乃敢卽位。赤雀魚烏﹐上天封拜之命也。天道人事﹐有相命使之義。自然無爲﹐天之道也。命文以赤雀﹐武以白魚﹐是有爲也。管仲與鮑叔分財取多﹐鮑叔不與﹐管仲不求。內有以相知﹐視彼猶我﹐取之不疑。

聖人起王﹐猶管之取財也。朋友彼我﹐無有授與之義﹔上天自然﹐有命使之驗。是則天道有爲﹐朋友自然也。當漢祖斬大蛇之時﹐誰使斬者﹖豈有天道先至﹐而乃敢斬之哉﹗勇气奮發﹐性自然也﹐夫斬大蛇﹐誅秦﹐殺項﹐同一實也。周之文﹑武命伐殷﹐亦一義也。髙祖不受命使之將﹐獨謂文﹑武受雀魚之命﹐誤矣。」難曰﹕《康王之誥》曰「冒﹐聞於上帝﹐帝休﹐天乃大命文王。」如無命﹐史經何爲言天乃大命文王﹖

所謂大命者﹐非天乃命文王也﹐聖人動作﹐天命之意也﹐與天合同﹐若天使之矣。《書》方激勸康叔﹐勉使爲善﹐故言文王行道﹐上聞於天﹐天乃大命之也。《詩》曰「乃眷西顧﹐此惟予度。」與此同義。天無頭面﹐眷顧如何﹖人有顧睨﹐以人效天﹐事易見﹐故曰眷顧。天乃大命文王﹐眷顧之義﹐實天之命也。何以驗之﹖夫大人與天地合其徳﹐與日月合其明﹐與四時合其序﹐與鬼神合其吉凶﹐先天而天之違﹐後天而奉天時。如必須天有命﹐乃以從事﹐安得先天而後天乎﹖以其不待天命﹐直以心發﹐故有先天後天之勤。言合天時﹐故有不違奉天之文。

《論語》曰「大哉堯之爲君﹐惟天爲大﹐惟堯則之。」王者則天﹐不違奉天之義也。推自然之性﹐與天合同。是則所謂大命文王也﹐自文王意﹐文王自爲﹐非天驅赤雀﹐使告文王﹐云當爲王﹐乃敢起也。然則文王赤雀﹐及武王白魚﹐非天之命昌熾佑也。吉人舉事﹐無不利者。人徒不召而至﹐瑞物不招而來﹐黯然諧合﹐若或使之﹐出門聞﹝告﹞﹝吉﹞﹐顧睨見善﹐自然道也。文王當興﹐赤雀適來﹔魚躍烏飛﹐武王偶見﹕非天使雀至白魚來也﹐吉物動飛而聖遇也。白魚入於王舟﹐王陽曰「偶適也。」光祿大夫劉琨前爲弘農太守﹐虎渡何。光武皇帝曰「偶適自然﹐非或使之也。」故夫王陽之言適﹐光武之曰偶﹐可謂合於自然也。

本性篇

情性者﹐人治之本﹐禮樂所由生也。故原情性之極﹐禮爲之防﹐樂爲之節。性有卑謙辭讓﹐故制禮以適其宜﹔情有好惡喜怒哀樂﹐故作樂以通其敬。卽所以制﹐樂所爲作者﹐情與性也。昔儒舊生﹐著作篇章﹐莫不論說﹐莫能實定。

周人世碩﹐以爲人性有善有惡﹐舉人之善性﹐養而致之則善長﹔性惡﹐養而致之則惡長。如此﹐則性各有陰陽﹐善惡在所養焉。故世子作《養書》一篇。密子賤﹑漆雕開﹑公孫尼子之徒﹐亦論情性﹐與世子相出入﹐皆言性有善有惡。

孟子作性善之篇﹐以爲人性皆善﹐及其不善﹐物亂之也。謂人生於天地﹐皆稟善性﹐長大與物交接者﹐放縱悖亂﹐不善日以生矣。若孟子之言﹐人幼小之時﹐無有不善也。微子曰「我舊云孩子﹐王子不出。」

紂爲孩子時﹐微子睹其不善之性。性惡不出眾庶﹐長大爲亂不變﹐故云也。羊舌食我初生之時﹐叔姬視之﹐及堂﹐聞其啼聲而還﹐曰「其聲﹐豺狼之聲也。野心無親﹐非是莫滅羊舌氏。隧不肯見。及長﹐祁勝爲亂﹐食我與焉。

國人殺食我。羊舌氏由是滅矣。紂之惡在孩子之時﹐食我之亂見始生之聲。孩子始生﹐未與物接﹐誰令悖者﹖丹朱﹝士﹞﹝生﹞於唐宮﹐商均生於虞室。唐﹑虞之時﹐可比屋而封﹐所與接者﹐必多善矣。二帝之旁﹐必多賢也。然而丹朱傲﹐商均虐﹐並失帝統﹐歷世爲戒。且孟子相人眸子焉﹐心淸而眸子了﹐心濁而眸子。人生目輒了﹐了稟之於天﹐不同气也﹔非幼小之時了﹐長大與人接﹐乃更也。性本自然﹐善惡有質。孟子之言情性﹐未爲實也。然而性善之論﹐亦有所緣。

或仁或義﹐性朮乖也。動作趨翔﹐性識詭也。面色或白或黑﹐身形或長或短﹐至老極死﹐不可變易﹐天性然也。皆知水土物器形性不同﹐而莫知善惡稟之異也。一歲嬰兒無爭奪之心﹐長大之後﹐或漸利色﹐狂心悖行﹐由此生也。告子與孟子同時﹐其論性無善惡之分﹐譬之湍水﹐決之東則東﹐決之西則西﹐夫水無分於東西﹐猶人無分於善惡也。

夫告子之言﹐謂人之性與水同也。以性若水﹐可以水諭性﹐猶金之爲金﹐水之爲水也。人善因善﹐惡亦因惡。初稟天然之姿﹐受純壹之質﹐故生而兆見﹐善惡可察。無分於善惡﹐可推移者﹐謂中人也﹐不善不惡﹐須教成者也。故孔子曰﹕」中人以上可以語上也﹐中人以下不可以語上也。「告子之以決水諭者﹐徒謂中人﹐不指極善極惡也。孔子曰﹕」性相近也﹐習相遠也。「夫中人之性﹐在所習焉。習善而爲善﹐習惡而爲惡也。至於極善極惡﹐非復在習。故孔子曰﹕」惟上智與下愚不移。「性有善不善﹐聖化賢教﹐不能復移易也。孔子道徳之祖﹐諸子之中最卓者也﹐而曰」上智下愚不移「﹐故知告子之言﹐未得實也。夫告子之言﹐亦有緣也。《詩》曰﹕」彼姝之子﹐何以與之﹖「其傳曰﹕」譬猶練絲﹐染之藍則靑﹐染之朱則赤。「夫決水使之東西﹐猶染絲令之靑赤也。

丹朱﹑商均已染於唐﹑虞之化矣﹐然而丹朱傲而商均虐者﹐至惡之質﹐不受藍朱變也。

孫卿有反孟子﹐作《性惡》之篇﹐以爲人性惡﹐其善者僞也。性惡者﹐以爲人生皆得惡性也。僞者﹐長大之後﹐勉使爲善也。若孫卿之言﹐人幼小無有善也。稷爲兒﹐以種樹爲戲﹔孔子能行﹐以俎豆爲弄。石生而堅﹐蘭生而香。稟善气﹐長大就成﹐故種樹之戲爲唐司馬﹐俎豆之弄爲周聖師。稟蘭石之性﹐故有堅香之驗。夫孫卿之言﹐未爲得實。然而性惡之言﹐有緣也。一對嬰兒﹐無推讓之心﹐見食﹐號欲食之﹔睹好﹐啼欲玩之。長大之後﹐禁情割欲﹐勉勵爲善矣。劉子政非之曰﹕」如此﹐則天無气也。陰陽善惡之相當﹐則人之爲善安從生﹖「

陸賈曰﹕」天地生人也﹐以禮義之性。人能察己所以受命則順﹐順之謂道。「

夫陸賈知人禮義爲性﹐人亦能察所以受命。性善者﹐不待察而自善﹔性惡者﹐𨿽能察之﹐猶背禮畔義﹐義挹於善不能爲也。故貪者能言廉﹐亂者能言治。盜跖非人之竊也﹐莊刺人之濫也﹐明能察己﹐口能論賢﹐性惡不爲﹐何益於善﹖陸賈之言未能得實。

董仲舒覽孫﹑孟之書﹐作情性之說曰﹕」天之大經﹐一陰一陽。人之大經﹐一情一性。性生於陽﹐情生於陰。

陰气鄙﹐陽气仁。曰性善者﹐是見其陽也。謂惡者﹐是見其陰者也。「若仲舒之言﹐謂孟子見其陽﹐孫卿見其陰也。處二家各有見﹐可也。不處人情性﹐情性有善有惡﹐未也。夫人情性同生於陰陽﹐其生於陰陽﹐有渥有泊。玉生於石﹐有純有駁﹐性情﹝生﹞於陰陽﹐安能純善﹖仲舒之言﹐未能得實。

劉子政曰﹕」性﹐生而然者也﹐在於身而不發。

情﹐接於物而然者也﹐出形於外。形外則謂之陽﹐不發者則謂之陰。「夫子政之言﹐謂性在身而不發。情接於物﹐形出於外﹐故謂之陽﹔性不發﹐不與物接﹐故謂之陰。夫如子政之言﹐乃謂情爲陽﹑性爲陰也﹔不據本所生起﹐苟以形出與不發見定陰陽也。必以形出爲陽﹐性亦與物接﹐造此必於是﹐顚沛必於是。惻隱﹐不忍﹔不忍﹐仁之气也。卑歉辭讓﹐性之發也。有與接會﹐故惻隱卑謙﹐形出於外。謂性在內不與物接﹐恐非其實。不論性之善惡﹐徒議外內陰陽﹐理難以知。且從子政之言﹐以性爲陰﹐情爲陽﹐夫人稟情﹐竟有善惡不也﹖

自孟子以下至劉子政﹐鴻儒博生﹐聞見多矣。然而論情性﹐竟無定是。惟世碩﹝儒﹞﹑公孫尼子之徒﹐頗得其正。由此言之﹐事易知﹐道難論也。酆文茂記﹐繁如榮華﹐恢諧劇談﹐甘如飴蜜﹐未必得實。實者﹐人性有善有惡﹐猶人才有髙有下也。髙不可下﹐下不可髙。謂性無善惡﹐是謂人才無髙下也。稟性受命﹐同一實也。命有貴賤﹐性有善惡。謂性無善惡﹐是謂人命無貴賤也。

九州島田土之性﹐善惡不均。故有黃赤黑之別﹐上中下之差。水潦不同﹐故有淸濁之流﹐東西南北之趨。人稟天地之性﹐懷五常之气﹐或仁或義﹐性朮乖也﹔動作趨翔﹐或重或輕﹐性識詭也﹔面色或白或黑﹐身形或長或短﹐至老極死不可變易﹐天性然也。余固以孟軻言人性善者﹐中人以上者也﹔孫卿言人性惡者﹐中人以下者也﹔揚雄言人性善惡混者﹐中人也。若反經合道﹐則可以爲教﹔盡性之理﹐則未也。

物勢篇

儒者論曰﹕」天地故生人。「此言妄也。夫天地合气﹐人偶自生也。猶夫婦合气﹐子則自生也。夫婦合气﹐非當時欲得生子﹔情欲動而合﹐合而生子矣。且夫婦不故生子﹐以知天不故生人也。然則人生於天地也﹐猶魚之於淵﹐饑虱之於人也。因气而生﹐種類相產﹐萬物生天地之間﹐皆一實也。傳曰﹕」天地不故生人﹐人偶自生。「

若此﹐論事者何故雲天地爲鑪﹐萬物爲銅﹐陰陽爲火﹐造化爲工乎﹖案陶冶者之用爍銅燔器﹐故爲之也。而雲天地不故生人﹐人偶自生耳﹐可謂陶冶者不故爲器而器偶自成乎﹖夫比不應事﹐未可謂諭﹔文不稱實﹐未可謂是也。曰﹕」是諭人稟气不能純一﹐若爍銅之下形﹐燔器之得火也﹐非謂天地生人與陶冶同也。「興諭﹐人皆引人事﹐人事有體﹐不可斷絕。以目視頭﹐頭不得不動﹔以手相足﹐足不得不搖。目與頭同形﹐手與足同體。今夫陶冶者初埴作器﹐必模範爲形﹐故作之也﹔燃炭生火﹐必調和鑪竈﹐故爲之也。及銅爍不能皆成﹐器燔不能盡善﹐不能故生也。

夫天不能故生人﹐則其生萬物﹐亦不能故也。天地合气﹐物偶自生矣。夫耕耘播種﹐故爲之也﹔及其成與不熟﹐偶自然也。

何以驗之﹖如天故生萬物﹐當令其相親愛﹐不當令之相賊害也。或曰﹕」五行之气﹐天生萬物。以萬物含五行之气﹐五行之气更相賊害。「

曰﹕」天自當以一行之气生萬物﹐令之相親愛﹐不當令五行之气反使相賊害也。「或曰﹕」欲爲之用﹐故令相賊害﹐賊害相成也。故天用五行之气生萬物﹐人用萬物作萬事。不能相制﹐不能相使﹐不相賊害﹐不成爲用。金不賊木﹐木不成用。火不爍金﹐金不成器。故諸物相賊相利﹐含血之虫相勝服﹑相嚙噬﹑相啖食者﹐皆五行气使之然也。「曰﹕」天生萬物欲令相爲用﹐不得不相賊害也。則生虎狼蝮蛇及蜂蠆之虫﹐皆賊害人﹐天又欲使人爲之用邪﹖且一人之身﹐含五行之气﹐故一人之行﹐有五常之操。五常﹐五行之道也。五藏在內﹐五行气俱。如論者之言﹐含血之虫﹐懷五行之气﹐輒相賊害。一人之身﹐胸懷五藏﹐自相賊也﹔一人之操﹐行義之心﹐自相害也。且五行之气相賊害﹐含血之虫相勝服﹐其驗何在﹖「曰﹕」寅木也﹐其禽虎也﹔戍土也﹐其禽犬也﹔丑未亦土也﹐丑禽牛﹐未禽羊也。木勝土﹐故犬與牛羊爲虎所服也。亥水也﹐其禽豕也﹔巳火也﹐其禽蛇也﹔子亦水也﹐其禽鼠也﹔午亦火也﹐其禽馬也。水勝火﹐故豕食蛇﹔火爲水所害﹐故馬食鼠屎而腹脹。「曰﹕」審如論者之言﹐含血之虫﹐亦有不相勝之效。午馬也﹐子鼠也﹐酉雞也﹐卯兔也。水勝火﹐鼠何不逐馬﹖金勝木﹐雞何不啄兔﹖亥豕也﹐丑牛也。土勝水﹐牛羊何不殺豕﹖巳蛇也﹐申猴也。火勝金﹐蛇何不食獼猴﹖獼猴者﹐畏鼠也。嚙噬猴者﹐犬也。鼠水﹐獼猴金也。水不勝金﹐獼猴何故畏鼠也﹖戍土也﹐申猴也。土不勝金﹐猴何故畏犬﹖東方木也﹐其星倉龍也。西方金也﹐其星白虎也。南方火也﹐其星朱鳥也。

北方水也﹐其星玄武也。天有四星之精﹐降生四獸之體。含血之虫﹐以四獸爲長﹐四獸含五行之气最較著。案龍虎交不相賊﹐鳥龜會不相害。以四獸驗之﹐以十二辰之禽效之﹐五行之虫以气性相刻﹐則尢不相應。凡萬物相刻賊﹐含血之虫則相服﹐至於相啖食者﹐自以齒牙頓利﹐筋力優劣﹐動作巧便﹐气勢勇桀。若人之在世﹐勢不與適﹐力不均等﹐自相勝服。以力相服﹐則以刃相賊矣。夫人以刃相賊﹐猶物以齒角爪牙相觸刺也。力彊角利﹐勢烈牙長﹐則能勝﹔气微爪短﹝誅﹞﹝銖﹞﹐膽小距頓﹐則服畏也。

人有勇怯﹐故戰有勝負﹐勝者未必受金气﹐負者未必得木精也。孔子畏陽虎﹐卻行流汗﹐陽虎未必色白﹐孔子未必面靑也。鷹之擊鳩雀﹐之啄鵠雁﹐未必鷹﹑生於南方而鳩雀﹑鵠雁產於西方也﹐自是筋力勇怯相勝服也。「

一堂之上﹐必有論者。一鄕之中﹐必有訟者。訟必有曲直﹐論必有是非。非而曲者爲負﹐是而直者爲勝。亦或辯口利舌﹐辭諭橫出爲勝﹔或詘弱綴﹐蹇不比者爲負。

以舌論訟﹐猶以劍戟斗也。利劍長戟﹐手足健疾者勝﹔頓刀短矛﹐手足緩畱者負。夫物之相勝﹐或以筋力﹐或以气勢﹐或以巧便。小有气勢﹐口足有便﹐則能以小而制大﹔大無骨力﹐角翼不勁﹐則以大而服小。鵲食蝟皮﹐博勞食蛇﹐蝟蛇不便也。蚊虻之力不如牛馬﹐牛馬困於蚊虻﹐蚊虻乃有勢也。鹿之角足以觸犬﹐獼猴之手足以博鼠﹐然而鹿制於犬﹐獼猴服於鼠﹐角爪不利也。故十年之牛﹐爲牧豎所驅﹔長仞之象﹐爲越僮所鉤﹐無便故也。故夫得其便也﹐則以小能勝大﹔無其便也﹐則以彊服於羸也。

奇怪篇

儒者稱聖人之生﹐不因人气﹐更稟精於天。禹母吞薏苡而生禹﹐故夏姓曰姒。母吞燕卵而生﹐故殷姓曰子。

后稷母履大人迹而生后稷﹐故周姓曰姬。《詩》曰﹕」不坼不副﹐是生后稷。「說者又曰﹕禹﹑逆生﹐母背而出。

后稷順生﹐不坼不副。不感動母體﹐故曰」不坼不副「。逆生者子孫逆死﹐順生者子孫順亡。故桀﹑紂誅死﹐赧王奪邑。言之有頭足﹐故人信其說﹔明事以驗證﹐故人然其文。讖書又言﹕堯母慶都野出﹐赤龍感己﹐遂生堯。《髙祖本紀》言﹕劉媼嘗息大澤之陂﹐夢與神遇。是時﹐雷電晦冥﹐太公往視﹐見蛟龍於上。

已而有身﹐遂生髙祖。其言神驗﹐文又明著﹐世儒學者﹐莫謂不然。如實論之﹐虛妄言也。

彼《詩》言」不坼不副「﹐言其不感動母體﹐可也﹔言其母背而出﹐妄也。夫蟬之生育也﹐背而出。天之生聖子﹐與復育同道乎﹖兔吮毫而懷子﹐及其子生﹐從口而出。案禹母吞薏苡﹐母咽燕卵﹐與兔吮毫同實也。禹﹑之母生﹐宜皆從口﹐不當背。夫如是﹐背之說﹐竟虛妄也。世間血刃死者多﹐未必其先祖初爲人者生時逆也。秦失天下﹐閻樂斬胡亥﹐項羽誅子嬰。秦之先祖伯翳﹐豈逆生乎﹖如是爲順逆之說﹐以驗三家之祖﹐誤矣。

且夫薏苡﹐艸也﹔燕卵﹐鳥也﹔大人迹﹐土也。三者皆形﹐非气也﹐安能生人﹖說聖者以爲稟天精微之气﹐故其爲有殊絕之知。今三家之生﹐以艸﹑以鳥﹑以土﹐可謂精微乎﹖天地之性﹐惟人爲貴﹐則物賤矣。今貴人之气﹐更稟賤物之精﹐安能精微乎﹖夫令鳩雀施气於雁鵠﹐終不成子者﹐何也﹖鳩雀之身小﹐雁鵠之形大也。今燕之身不過五寸﹐薏苡之莖不過數尺﹐二女吞其卵實﹐安能成七尺之形乎﹖爍一鼎之銅﹐以灌一錢之形﹐不能成一鼎﹐明矣。今謂大人天神﹐故其迹巨。巨迹之人﹐一鼎之爍銅也﹔姜原之身﹐一錢之形也。使大人施气於姜原﹐姜原之身小﹐安能盡得其精﹖不能盡得其精﹐則后稷不能成人。堯﹑髙祖審龍之子﹐子性類父﹐龍能乘雲﹐堯與髙祖亦宜能焉。萬物生於土﹐各似本種﹔不類土者﹐生不出於土﹐土徒養育之也。母之懷子﹐猶土之育物也。堯﹑髙祖之母﹐受龍之施﹐猶土受物之播也。物生自類本種﹐夫二帝宜似龍也。且夫含血之類﹐相與爲牝牡﹔牝牡之會﹐皆見同類之物。精感欲動﹐乃能授施。若夫牡馬見雌牛﹐﹝雀見雄﹞﹝雄雀見﹞牝雞﹐不相與合者﹐異類故也。今龍與人異類﹐何能感於人而施气﹖或曰﹕夏之衰﹐二龍鬥於庭﹐吐於地。龍亡在﹐櫝而藏之。至周幽王發出龍﹐化爲玄黿﹐入於後宮﹐與處女交﹐遂生褒姒。玄黿與人異類﹐何以感於處女而施气乎﹖夫玄黿所交非正﹐故褒姒爲禍﹐周國以亡。以非類妄交﹐則有非道妄亂之子。今堯﹑髙祖之母不以道接會﹐何故二帝賢聖﹐與褒姒異乎﹖

或曰﹕」趙簡子病﹐五日不知人。覺言﹐我之帝所﹐有熊來﹐帝命我射之﹐中﹐熊死﹔有羆來﹐我又射之﹐中羆﹐羆死。後問當道之鬼﹐鬼曰﹕熊羆﹐晉二卿之先祖也。「熊羆物也﹐與人異類﹐何以施類於人﹐而爲二卿祖﹖夫簡子所射熊羆﹐二卿祖當亡﹐簡子當昌之﹝秋﹞﹝祆﹞也。簡子見之﹐若寢夢矣。空虛之象﹐不必有實。假令有之﹐或時熊羆先化爲人。乃生二卿。魯公牛哀病化爲虎。人化爲獸﹐亦如獸爲人。玄黿入後宮﹐殆先化爲人。天地之間﹐異類之物﹐相與交接﹐未之有也。

天人同道﹐好惡均心。人不好異類﹐則天亦不與通。人𨿽生於天﹐猶蟣虱生於人也。人不好蟣虱﹐天無故欲生於人。何則﹖異類殊性﹐情欲不相得也。天地﹐夫婦也﹐天施气於地以生物。人轉相生﹐精微爲聖﹐皆因父气﹐不更稟取。

如更稟者爲聖﹐﹑后稷不聖。如聖人皆當更稟﹐十二聖不皆然也。黃帝﹑帝嚳﹑帝顓頊﹑帝舜之母﹐何所受气﹖文王﹑武王﹑周公﹑孔子之母﹐何所感吞﹖

此或時見三家之姓﹐曰姒氏﹑子氏﹑姬氏﹐則因依放﹐空生怪說﹐猶見鼎湖之地﹐而著黃帝升天之說矣。失道之意﹐還反其字。蒼頡作書﹐與事相連。姜原履大人迹。迹者基也﹐姓當爲其下土﹐乃爲女旁﹝巨﹞﹝臣﹞﹐非基迹之字﹐不合本事﹐疑非實也。以周姬況夏殷﹐亦知子之與姒﹐非燕子﹑薏苡也。或時禹﹑契﹑後稽之母適欲懷妊﹐遭吞薏苡﹑燕卵﹐履大人迹也。世好奇怪﹐古今同情。不見奇怪﹐謂徳不異﹐故因以爲姓。世間誠信﹐因以爲然。聖人重疑﹐因不復定。世士淺論﹐因不復辧。儒生是古﹐因生其說。彼《詩》言」不坼不副「者﹐言後稽之生不感動母身也。儒生穿鑿﹐因造禹﹑契生之說。感於龍﹐夢與神遇﹐猶此率也。堯﹑髙祖之母適欲懷妊﹐遭逢雷龍載雲雨而行﹐人見其形﹐遂謂之然。夢與神遇﹐得聖子之象也。夢見鬼合之﹐非夢與神遇乎﹐安得其實﹗野出感龍﹐及蛟龍居上﹐或堯﹑髙祖受富貴之命。龍爲吉物﹐遭加其上﹐吉祥之瑞﹐受命之證也。光武皇帝產於濟陽宮﹐鳳皇集於地﹐嘉禾生於屋。聖人之生﹐齊鳥吉物之爲瑞應。必以奇吉之物見而子生謂之物之子﹐是則光武皇帝嘉禾之精﹐鳳皇之气歟﹖案《帝系》之篇及《三代世表》﹐禹﹐鯀之子也﹔﹑稷皆帝嚳之子﹐其母皆帝嚳之妃也﹐及堯亦嚳之子。帝王之妃﹐何爲適艸野﹖古時𨿽質﹐禮已設制﹐帝王之妃﹐何爲浴於水﹖夫如是﹐言聖人更稟气於天﹐母有感吞者﹐虛妄之言也。實者﹐聖人自有種﹝世﹞族﹐﹝仁﹞如文﹑武各有類。孔子吹律﹐自知殷後﹔項羽重瞳﹐自知虞舜苗裔也。五帝﹑三王皆祖黃帝。黃帝聖人﹐本稟貴命﹐故其子孫皆爲帝王。帝王之生﹐必有怪奇﹐不見於物﹐則效於夢矣。

論衡卷第四

書虛篇

世信虛妄之書﹐以爲載於竹帛上者﹐皆賢聖所傳﹐無不然之事﹐故信而是之﹐諷而讀之。睹眞是之傳與虛妄之書相違﹐則並謂短書﹐不可信用。夫幽冥之實尙可知﹐沈隱之情尙可定﹐顯文露書﹐是非易見﹐籠總並傳非實事﹐用精不專﹐無思於事也。

夫世間傳書諸子之語﹐多欲立奇造異﹐作驚目之論﹐以駭世俗之人﹔爲譎詭之書﹐以著殊異之名。傳書言﹕延陵季子出遊﹐見路有遺金。當夏五月﹐有披裘而薪者曰﹕」取彼地金來﹗「薪者投鐮於地﹐目拂手而言曰﹕」何子居之髙﹐視之下﹐儀貌之壯﹐語言之野也﹗吾當夏五月﹐披裘而薪﹐豈取金者哉﹖「季子謝之﹐請問姓字。薪者曰﹕」子皮相之士也﹐何足語姓名﹗「遂去不顧。世以爲然﹐殆虛言也。夫季子恥吳之亂﹐吳欲共立以爲主﹐終不肯受﹐去之延陵﹐終身不還﹐廉讓之行﹐終始若一。許由讓天下﹐不嫌貪封侯。伯夷委國饑死﹐不嫌貪刀鉤。廉讓之行﹐大可以況小﹐小難以況大。季子能讓吳位﹐何嫌貪地遺金﹖季子使於上國﹐道過徐。徐君好其寶劍﹐未之卽予。還而徐君死﹐解劍帶冢樹而去。廉讓之心﹐恥負其前志也。季子不負死者﹐棄其寶劍﹐何嫌一叱生人取金於地﹖季子未去吳乎﹐公子也﹔已去吳乎﹐延陵君也。公子與君﹐出有前後﹐車有附從﹐不能空行於塗﹐明矣。旣不恥取金﹐何難使左右﹐而煩披裘者﹖

世稱柳下惠之行﹐言其能以幽冥自修潔也。賢者同操﹐故千歲交志。置季子於冥昧之處﹐尙不取金﹐況以白日﹐前後備具﹐取金於路﹐非季子之操也。或時季子實見遺金﹐憐披裘薪者欲以益之﹔或時言取彼地金﹐欲以予薪者﹐不自取也。世俗傳言﹐則言季子取遺金也。

傳書或言顏淵與孔子俱上魯太山﹐孔子東南望吳﹝閶﹞﹝昌﹞門外有系白馬﹐引顏淵指以示之曰﹕」若見吳昌門乎﹖「顏淵曰﹕」見之。「孔子曰﹕」門外何有﹖「曰」有如系練之狀。「

孔子撫其目而正之﹐因與俱下。下而顏淵發白齒落﹐遂以病死。蓋以精神不能若孔子﹐彊力自極﹐精華竭盡﹐故早夭死。世俗聞之﹐皆以爲然。如實論之﹐殆虛言也。案《論語》之文﹐不見此言。考《六經》之傳﹐亦無此語。夫顏淵能見千里之外﹐與聖人同﹐孔子諸子何諱不言﹖蓋人目之所見﹐不過十里。過此不見﹐非所明察﹐遠也。傳曰﹕」太山之髙巍然﹐去之百里﹐不見螺﹐遠也。「案魯去吳﹐千有餘裏﹐使離朱望之﹐終不能見﹐況使顏淵﹐何能審之﹖如才庶幾者﹐明目異於人﹐則世宜稱亞聖﹐不宜言離朱。人目之視也﹐物大者易察﹐小者難審。使顏淵處昌門之外﹐望太山之形﹐終不能見。況從太山之上﹐察白馬之色﹐色不能見﹐明矣。非顏淵不能見﹐孔子亦不能見也。何以驗之﹖耳目之用﹐均也。目不能見百里﹐則耳亦不能聞也。陸賈曰﹕」離婁之明﹐不能察帷薄之內﹔師曠之聰﹐不能聞百里之外。「昌門之與太山﹐非直帷薄之內﹑百里之外也。秦武王與孟說舉鼎不任﹐絕脈而死。舉鼎用力﹐力由筋脈﹐筋脈不堪﹐絕傷而死﹐道理宜也。今顏淵用目望遠﹐望遠目睛不任﹐宜盲眇﹐發白齒落﹐非其致也。發白齒落﹐用精於學﹐勤力不休﹐气力竭盡﹐故至於死。

伯奇放流﹐首發早白。《詩》云﹕」惟憂用老。「

伯奇用憂﹐而顏淵用睛﹐暫望倉卒﹐安能致此﹖

儒書言﹕舜葬於蒼梧﹑禹葬於會稽者﹐巡狩年老﹐道死邊土。聖人以天下爲家﹐不別遠近﹐不殊內外﹐故遂止葬。夫言舜﹑禹﹐實也﹔言其巡狩﹐虛也。舜之與堯﹐俱帝者也。共五千里之境﹐同四海之內。二帝之道﹐相因不殊。

《堯典》之篇﹐舜巡狩東至岱宗﹐南至霍山﹐西至太華﹐北至恆山。以爲四嶽者﹐四方之中﹐諸侯之來﹐並會嶽下﹐幽深遠近﹐無不見者﹐聖人舉事求其宜適也。禹王如舜﹐事無所攺﹐巡狩所至﹐以復如舜。舜至蒼梧﹐禹到會稽﹐非其實也。實舜﹑禹之時﹐鴻水未治﹐堯傳於舜﹐舜受爲帝﹐與禹分部﹐行治鴻水。堯崩之後﹐舜老﹐亦以傳於禹。舜南治水﹐死於蒼梧﹔禹東治水﹐死於會嵇。賢聖家天下﹐故因葬焉。

吳君髙說﹕」會稽本山名﹐夏禹巡守﹐會計於此山﹐因以名郡﹐故曰會稽。「夫言因山名郡可也﹐言禹巡狩會計於此山﹐虛也。巡狩本不至會稽﹐安得會計於此山﹖宜聽君髙之說﹐誠會稽爲會計﹐禹到南方﹐何所會計﹖如禹始東死於會稽﹐舜亦巡狩至於蒼梧﹐安所會計﹖百王治定則出巡﹐巡則輒會計﹐是則四方之山皆會計也。百王太平﹐升封太山。太山之上﹐封可見者七十有二﹐紛綸湮滅者﹐不可勝數。如審帝王巡狩輒會計﹐會計之地如太山封者﹐四方宜多。夫郡國成名﹐猶萬物之名﹐不可說也。獨爲會稽立歟﹖周時舊名吳越也﹐爲吳越立名﹐從何往哉﹖六國立名﹐狀當如何﹖天下郡國且百餘﹐縣邑出萬﹐鄕亭聚裏皆有號名﹐賢聖之才莫能說。君髙能說會稽﹐不能辧定方名。會計之說﹐未可從也。巡狩考正法度﹐禹時﹐吳爲裸國﹐斷髮文身﹐考之無用﹐會計如何﹖

傳書言﹕舜葬於蒼梧﹐象爲之耕﹔禹葬會稽﹐烏爲之田。蓋以聖徳所致﹐天使鳥獸報佑之也。

世莫不然。考實之﹐殆虛言也。夫舜﹑禹之徳不能過堯﹐堯葬於冀州﹐或言葬於崇山﹐冀州鳥獸不耕﹐而鳥獸獨爲舜﹑禹耕﹐何天恩之偏駁也﹖或曰﹕」舜﹑禹﹐治水﹐不得寧處﹐故舜死於蒼梧﹐禹死於會稽。勤苦有功﹐故天報之﹔遠離中國﹐故天痛之。「夫天報舜﹑禹﹐使鳥田象耕﹐何益舜﹑禹﹖天欲報舜﹑禹﹐宜使蒼梧﹑會稽常祭祀之。

使鳥獸田耕﹐不能使人祭。祭加舜﹑禹之墓﹐田施人民之家﹐天之報佑聖人﹐何其拙也﹐且無益哉﹗由此言之﹐鳥田象耕﹐報佑舜﹑禹﹐非其實也。實者﹐蒼梧多象之地﹐會稽眾鳥所居。《禹貢》曰﹕」彭蠡旣瀦﹐陽鳥攸居。「天地之情﹐鳥獸之行也。象自蹈土﹐鳥自食蘋。土蹶艸盡﹐若耕田狀﹐壤靡泥易﹐人隨種之﹐世俗則謂爲舜﹑禹田。海陵麋田﹐若象耕狀﹐何嘗帝王葬海陵者邪﹖

傳書言﹕吳王夫差殺伍子胥﹐煮之於鑊﹐乃以鴟夷橐投之於江。子胥恚恨﹐驅水爲濤﹐以溺殺人。今時會稽﹑丹徒大江﹑錢塘浙江﹐皆立子胥之廟。蓋欲慰其恨心﹐止其猛濤也。夫言吳王殺子胥投之於江﹐實也﹔言其恨恚驅水爲濤者﹐虛也。

屈原懷恨﹐自投湘江﹐湘江不爲濤﹔申徒狄蹈河而死﹐河水不爲濤。世人必曰屈原﹑申徒狄不能勇猛﹐力怒不如子胥。夫衛菹子路而漢烹彭越﹐子胥勇猛不過子路﹑彭越。然二士不能發怒於鼎鑊之中﹐以烹湯菹汁﹝﹞旁人。

子胥亦自先入鑊﹐﹝後﹞乃入江﹔在鑊中之時﹐其神安居﹖豈怯於鑊湯﹐勇於江水哉﹗何其怒气前後不相副也﹖且投於江中﹐何江也﹖有丹徒大江﹐有錢唐浙江﹐有吳通陵江。或言投於丹徒大江﹐無濤﹐欲言投於錢唐浙江。浙江﹑山陰江﹑上虞江皆有濤﹐三江有濤﹐豈分橐中之體﹐散置三江中乎﹖人若恨恚也﹐仇讎未死﹐子孫遺在﹐可也。今吳國已滅﹐夫差無類﹐吳爲會稽﹐立置太守﹐子胥之神﹐復何怨苦﹐爲濤不止﹐欲何求索﹖吳﹑越在時﹐分會稽郡﹐越治山陰﹐吳都今吳﹐余曁以南屬越﹐錢唐以北屬吳。錢唐之江﹐兩國界也。山陰﹑上虞在越界中﹐子胥入吳之江﹐爲濤當自上吳界中﹐何爲入越之地﹖怨恚吳王﹑發怒越江﹐違失道理﹐無神之驗也。且夫水難驅而人易從也。生任筋力﹐死用精魂。子胥之生﹐不能從生人營衛其身﹐自令身死﹐筋力消絕﹐精魂飛散﹐安能爲濤﹖使子胥之類數百千人﹐乘船渡江﹐不能越水。一子胥之身﹐煮湯鑊之中﹐骨肉糜爛﹐成爲羹菹﹐何能有害也﹖周宣王殺其臣杜伯﹐﹝趙簡子﹞﹝燕簡公﹞殺其臣莊子義。其後杜伯射宣王﹐莊子義害簡﹝子﹞﹝公﹞﹐事理似然﹐猶爲虛言。今子胥不能完體﹐爲杜伯﹑子義之事以報吳王﹐而驅水往來﹐豈報仇之義﹑有知之驗哉﹗俗語不實﹐成爲丹靑﹔丹靑之文﹐賢聖惑焉。夫地之有百川也﹐猶人之有血脈也。血脈流行﹐泛揚動靜﹐自有節度。百川亦然﹐其朝夕往來﹐猶人之呼吸气出入也。天地之性﹐上古有之﹐《經》曰﹕」江﹑漢朝宗於海。「

唐﹑虞之前也﹐其發海中之時﹐漾馳而已﹔入三江之中﹐殆小淺狹﹐水激沸起﹐故騰爲濤。廣陵曲江有濤﹐文人賦之。大江浩洋﹐曲江有濤﹐竟以隘狹也。吳殺其身﹐爲濤廣陵﹐子胥之神﹐竟無知也。溪谷之深﹐流者安洋﹐淺多沙石﹐激揚爲瀨。夫濤瀨﹐一也。謂子胥爲濤﹐誰居溪谷爲瀨者乎﹖案濤入三江﹐岸沸踴﹐中央無聲。必以子胥爲濤﹐子胥之身聚岸也。濤之起也﹐隨月盛衰﹐小大滿損不齊同。如子胥爲濤﹐子胥之怒﹐以月爲節也。三江時風﹐揚疾之波亦溺殺人﹐子胥之神﹐復爲風也﹖秦始皇渡湘水﹐遭風﹐問湘山何祠﹖左右對曰﹕」堯之女﹐舜之妻也。「

始皇太怒﹐使刑徒三千人斬湘山之樹而履之。夫謂子胥之神爲濤﹐猶謂二女之精爲風也。

傳書言﹕孔子當泗水﹝之﹞﹝而﹞葬﹐泗水爲之卻流。此言孔子之徳﹐能使水卻﹐不湍其墓也。世人信之。是故儒者稱論﹐皆言孔子之後當封﹐以泗水卻流爲證。如原省之﹐殆虛言也。夫孔子死﹐孰與其生﹖生能操行﹐愼道應天﹐死操行絕。天佑至徳﹐故五帝﹑三王招致瑞應﹐皆以生存﹐不以死亡。孔子生時推排不容﹐故嘆曰﹕」鳳鳥不至﹐河不出圖﹐吾已矣夫﹗「生時無佑﹐死反有報乎﹖孔子之死﹐五帝﹑三王之死也。五帝﹑三王無佑﹐孔子之死獨有天報﹐是孔子之魂聖﹐五帝之精不能神也。泗水無知﹐爲孔子卻流﹐天神使之。然則﹐孔子生時﹐天神不使人尊敬。如泗水卻流﹐天欲封孔子之後﹐孔子生時﹐功徳應天﹐天不封其身﹐乃欲封其後乎﹖是蓋水偶自卻流。江河之流﹐有回復之處﹔百川之行﹐或易道更路﹐與卻流無以異。則泗水卻流﹐不爲神怪也。

傳書稱﹕魏公子之徳﹐仁惠下士﹐兼及鳥獸。方與客飲﹐有擊鳩。鳩走﹐巡於公子案下。追擊﹐殺於公子之前﹐公子恥之﹐卽使人多設羅﹐得數十枚﹐責讓以擊鳩之罪。擊鳩之﹐低頭不敢仰視﹐公子乃殺之。世稱之曰﹕」魏公子爲鳩報仇。「此虛言也。夫物也﹐情心不同﹐音語不通。聖人不能使鳥獸爲義理之行﹐公子何人﹐能使低頭自責﹖鳥爲者以千萬數﹐向擊鳩蜚去﹐安可復得﹖能低頭自責﹐是聖鳥也。曉公子之言﹐則知公子之行矣。知公子之行﹐則不擊鳩於其前。人猶不能攺過﹐鳥與人異﹐謂之能悔﹐世俗之語﹐失物類之實也。或時公子實捕﹐得。人持其頭﹐變折其頸﹐疾痛低垂﹐不能仰視。緣公子惠義之人﹐則因褒稱﹐言﹠127﹔服過。蓋言語之次﹐空生虛妄之美﹔功名之下﹐常有非實之加。

傳書言齊桓公妻姑姊妹七人﹐此言虛也。夫亂骨肉﹐犯親戚﹐無上下之序者﹐禽獸之性﹐則亂不知倫理。案桓公九合諸侯﹐一﹝正﹞﹝匡﹞天下﹐道之以徳﹐將之以威﹐以故諸侯服從﹐莫敢不率﹐非內亂懷鳥獸之性者所能爲也。夫率諸侯朝事王室﹐恥上無勢而下無禮也。外恥禮之不存﹐內何犯禮而自壞﹖外內不相副﹐則功無成而威不立矣。世稱桀﹑紂之惡﹐不言淫於親戚。實論者謂夫桀﹑紂惡微於亡秦﹐亡秦過泊於王莽﹐無淫亂之言。桓公妻姑姊七人﹐惡浮於桀﹑紂﹐而過重於秦﹑莽也。《春秋》采毫毛之美﹐貶纖芥之惡。桓公惡大﹐不貶何哉﹖魯文姜﹐齊襄公之妹也﹐襄公通焉。《春秋》經曰﹕」莊二年冬﹐夫人姜氏會齊侯於郜。「《春秋》何尢於襄公﹐而書其姦﹔何宥於桓公﹐隱而不譏﹖如《經》失之﹐傳家左丘明﹑公羊﹑谷梁何諱不言﹖案桓公之過多內寵﹐內嬖如夫人者六﹐有五公子爭立﹐齊亂﹐公薨三月乃訃。世聞內嬖六人﹐嫡庶無別﹐則言亂於姑姊妹七人矣。

傳書言﹐齊桓公負婦人而朝諸侯﹐此言桓公之淫亂無禮甚也。夫桓公大朝之時﹐負婦人於背﹐其遊宴之時﹐何以加此﹖方修士禮﹐崇歷肅敬﹐負婦人於背﹐何以能率諸侯朝事王室﹖葵丘之會﹐桓公驕矜﹐當時諸侯畔者九國。睚眥不得﹐九國畔去﹐況負婦人淫亂之行﹐何以肯畱﹖或曰﹕」管仲告諸侯﹕吾君背有疽創﹐不得婦人﹐瘡不衰愈。諸侯信管仲﹐故無畔者。「夫十室之邑﹐必有忠信若孔子。當時諸侯千人以上﹐必知方朮﹐治疽不用婦人。管仲爲君諱也﹐諸侯知仲爲君諱而欺己﹐必恚怒而畔去﹐何以能久統會諸侯﹐成功於霸﹖或曰﹕」桓公實無道﹐任賢相管仲﹐故能霸天下。「夫無道之人﹐與狂無異﹐信讒遠賢﹐反害仁義﹐安能任管仲﹐能養人﹐令之成事﹖桀殺關龍逢﹐紂殺王子比干﹐無道之君莫能用賢﹐使管仲賢﹐桓公不能用﹔用管仲﹐故知桓公無亂行也。有賢明之君﹐故有貞良之臣。臣賢﹐君明之驗﹐柰何謂之有亂﹖

難曰﹕」衛靈公無道之君﹐時知賢臣。管仲爲輔﹐何明桓公不爲亂也﹖「夫靈公無道﹐任用三臣﹐僅以不喪﹐非有功行也。桓公尊九九之人﹐拔寧戚於車下﹐責苞茅不貢﹐運兵功楚﹐九合諸侯﹐一匡天下﹐千世一出之主也。而云負婦人於背﹐虛矣。說《尙書》者曰﹕」周公居攝﹐帶天子之綬﹐戴天子之冠﹐負南面而朝諸侯。「

戶牖之間曰﹐南面之坐位也。負南面鄕坐﹐在後也。桓公朝諸侯之時﹐或南面坐﹐婦人立於後也。世俗傳云﹐則曰負婦人於背矣。此則夔一足﹑宋丁公鑿井得一人之語也。唐虞時﹐夔爲大夫﹐性知音樂﹐調聲悲善。當時人曰﹕」調樂如夔一足矣。「世俗傳言﹐夔一足。

案秩宗官缺﹐帝舜博求﹐眾稱伯夷﹐伯夷稽首讓於夔龍。秩宗卿官﹐漢之宗正也。斷足﹐﹝足﹞非其理也。

且一足之人﹐何用行也﹖夏后孔甲田於東山﹐天雨晦冥﹐入於民家﹐主人方乳﹐或曰﹕」後來之子必貴。「或曰﹕」不勝之子必賤。「孔甲曰﹕」爲餘子﹐孰能賤之﹖「遂載以歸﹐析繚﹐斧斬其足﹐卒爲守者。孔甲之欲貴之子﹐有餘力矣﹐斷足無宜﹐故爲守者。今夔一足﹐無因趨步﹐坐調音樂﹐可也。秩宗之官﹐不宜一足﹐猶守者斷足﹐不可貴也。孔甲不得貴之子﹐伯夷不得讓於夔焉。宋丁公者﹐宋人也。未鑿井時﹐常有寄汲﹐計之﹐日去一人作。自鑿井後﹐不復寄汲﹐計之﹐日得一人之作。故曰﹕」宋丁公鑿井得一人。「俗傳言曰﹕」丁公鑿井得一人於井中。「夫人生於人﹐非生於土也。穿土鑿井﹐無爲得人。推此以論﹐負婦人之語﹐猶此類也。負婦人而坐﹐則云婦人在背。知婦人在背非道﹐則生管仲以婦人治疽之言矣。使桓公用婦人徹胤服﹐婦人於背﹐女气﹝愈﹞瘡﹐可﹝去﹞﹝云﹞以婦人治疽。方朝諸侯﹐桓公重衣﹐婦人襲裳﹐女气分隔﹐負之何益﹖桓公思土﹐作庭燎而夜坐﹐以思致土﹐反以白日負婦人見諸侯乎﹖

傳書言聶正爲嚴翁仲刺殺韓王﹐此虛也。夫聶政之時﹐韓列侯也。列侯之三年﹐聶政刺韓相俠累。十二年﹐列侯卒。與聶政殺俠累﹐相去十七年。而言聶政刺殺韓王﹐短書小傳﹐竟虛不可信也。

傳書又言﹕燕太子丹使刺客荊軻刺秦王不得﹐誅死。後髙漸麗復以擊築見秦王﹐秦王說之﹐知燕太子之客﹐乃冒其眼﹐使之擊築。漸麗乃置鉛於築中以爲重。當擊築﹐秦王膝進﹐不能自禁。漸麗以築擊秦王顙﹐秦王病傷三月而死。夫言到髙漸麗以築擊秦王﹐實也﹔言中秦王病傷三月而死﹐虛也。夫秦王者﹐秦始皇帝也。始皇二十年﹐燕太子丹使荊軻刺始皇﹐始皇殺軻明矣。二十一年﹐使將軍王翦功燕﹐得太子首。二十五年﹐遂伐燕而虜燕王嘉。後不審何年﹐髙漸麗以築擊始皇不中﹐諸漸麗。當二十七年﹐遊天下﹐到會稽﹐至瑯邪﹐北至勞﹑盛山﹐並海﹐西至平原津而病﹐到沙丘平臺﹐始皇崩。夫讖書言始皇還﹐到沙丘而亡﹔傳書又言病築瘡三月而死於秦。一始皇之身﹐世或言死於沙丘﹐或言死於秦﹐其死言恆病瘡。傳書之言多失其實﹐世俗之人不能定也。

變虛篇

傳書曰﹕宋景公之時﹐熒惑守心﹐公懼﹐召子韋而問之曰﹕」熒惑在心﹐何也﹖﹠127﹔「子韋曰﹕」熒惑﹐天罰也﹐心﹐宋分野也﹐禍當君。𨿽然﹐可移於宰相。「公曰﹕」宰相所使治國家也﹐而移死焉﹐不祥。「子韋曰﹕」可移於民。「公曰﹕」民死﹐寡人將誰爲也﹖寧獨死耳。「子韋曰﹕」可移於歲。「公曰﹕」民饑﹐必死。爲人君而欲殺其民以自活也﹐其誰以我爲君者乎﹖是寡人命固盡也﹐子毋復言。「子韋退走﹐北面再拜曰﹕」臣敢賀君。天之處髙而耳卑﹐君有君人之言三﹐天必三賞君。今夕星必徙三捨﹐君延命二十一年。「公曰﹕」奚知之﹖「

對曰﹕」君有三善﹐故有三賞﹐星必三徙。﹝三﹞徙行七星﹐星當一年﹐三七二十一﹐故君命延二十一歲。臣請伏於殿下以伺之﹐星必不徙﹐臣請死耳。「是夕也﹐火星果徙三捨。如子韋之言﹐則延年審得二十一歲矣。星徙審則延命﹐延命明則景公爲善﹐天佑之也。則夫世間人能爲景公之行者﹐則必得景公佑矣。此言虛也。何則﹖

皇天遷怒﹐使熒惑本景公身爲有惡而守心﹐則𨿽聽子韋言﹐猶無益也。使其不爲景公﹐則𨿽不聽子韋之言﹐亦無損也。

齊景公時有彗星﹐使人禳之。晏子曰﹕」無益也﹐只取誣焉。天道不暗﹐不貳其命﹐若之何禳之也﹖且天之有彗﹐以除穢也。君無穢徳﹐又何禳焉﹖若徳之穢﹐禳之何益﹖《詩》曰「惟此文王﹐小心翼翼﹐昭事上帝﹐聿懷多福﹔厥徳不回﹐以受方國。」君無回徳﹐方國將至﹐何患於彗﹖《詩》曰﹕我無所監﹐夏后及商﹐用亂之故﹐民卒流亡。若徳回亂﹐民將流亡﹐祝史之爲﹐我能補也。公說﹐乃止。齊君欲禳彗星之凶﹐猶子韋欲移熒惑之禍也。宋君不聽﹐猶晏子不肯從也。則齊君爲子韋﹐晏子爲宋君也。

同變共禍﹐一事二人。天猶賢宋君﹐使熒惑徙三捨﹐延二十一年﹐獨不多﹝一作爲。﹞晏子使彗消而增其壽﹐何天佑善偏駁之齊一也﹖人君有善行﹝善言﹞﹐善行動於心﹐善言出於意﹐同由共本﹐一气不異。宋景公出三善言﹐則其先三善言之前﹐必有善行也。有善行﹐必有善政﹐政善則嘉瑞臻﹐福祥至﹔熒惑之星無爲守心也。使景公有失誤之行﹐以致惡政﹐惡政發﹐則妖異見﹐熒﹝惑﹞之守心﹐﹝猶﹞桑谷不生朝。髙宗消桑谷之變﹐以政不以言﹔景公卻熒惑之異﹐亦宜以行。景公有惡行﹐故熒惑守心。不攺政修行﹐坐出三善言﹐安能動天﹗天安肯應﹗何以效之﹖使景公出三惡言﹐能使熒惑守心乎﹖夫三惡言不能使熒惑守心﹐三善言安能使熒惑退徙三捨﹖以三善言獲二十一年﹐如有百善言﹐得千歲之壽乎﹖非天佑善之意﹐應誠爲福之實也。

子韋之言「天處髙而聽卑﹐君有君人之言三﹐天必三賞君。」夫天體也﹐與地無異。諸有體者﹐耳咸附於首。體與耳殊﹐未之有也。天之去人﹐髙數萬里﹐使耳附天﹐聽數萬里之語﹐弗能聞也。人坐樓臺之上﹐察地之螻蟻﹐尙不見其體﹐安能聞其聲。何則﹖螻蟻之體細﹐不若人形大﹐聲音孔气不能達也。今天之崇髙非直樓臺﹐人體比於天﹐非若螻蟻於人也。謂天聞人言﹐隨善惡爲吉凶﹐誤矣。四夷入諸夏﹐因譯而通。同形均气﹐語不相曉。𨿽五帝三王不能去譯獨曉四夷﹐況天與人異體﹑音與人殊乎﹖人不曉天所爲﹐天安能知人所行。使天體乎﹐耳髙不能聞人言﹔使天气乎﹐气若雲煙﹐安能聽人辭﹖說災變之家曰「人在天地之間﹐猶魚在水中矣。其能以行動天地﹐猶魚鼓而振水也﹐魚動而水蕩气變。」此非實事也。假使眞然﹐不能至天。魚長一尺﹐動於水中﹐振旁側之水﹐不過數尺﹐大若不過與人同﹐所振蕩者不過百步﹐而一里之外淡然澄靜﹐離之遠也。今人操行變气遠近﹐宜與魚等﹔气應而變﹐宜與水均。以七尺之細形﹐形中之微气﹐不過與一鼎之蒸火同。從下地上變皇天﹐何其髙也﹗且景公賢者也。賢者操行﹐上不及聖﹝人﹞﹐下不過惡人。世間聖人莫不堯﹑舜﹐惡人莫不桀﹑紂。堯﹑舜操行多善﹐無移熒惑之效﹔桀﹑紂之政多惡﹐﹝有﹞反﹝有﹞景公脫禍之驗。景公出三善言﹐延年二十一歲﹐是則堯﹑舜宜獲千歲﹐桀紂宜爲殤子。今則不然﹐各隨年壽﹐堯﹑舜﹑桀﹑紂皆近百載。是竟子韋之言妄﹐延年之語虛也。且子韋之言曰「熒惑﹐天使也﹔心﹐宋分野也。禍當君。」若是者﹐天使熒惑加禍於景公也﹐如何可移於將相﹑若歲與國民乎﹖天之有熒惑也﹐猶王者之有方伯也。諸侯有當死之罪﹐使方伯圍守其國﹐國君問罪於臣﹐臣明罪在君。𨿽然﹐可移於臣子與人民。設國君﹝計﹞﹝許﹞其言﹐令其臣歸罪於國﹝人﹞﹐方伯聞之﹐肯聽其言﹐釋國君之罪﹐更移以付國人乎﹖方伯不聽者﹐自國君之罪﹐非國人之辜也。方伯不聽﹝自國君之罪﹞﹝非國人之辜﹞﹐熒惑安肯移禍於國人﹗若此﹐子韋之言妄也。曰景公﹝不﹞聽乎言﹑庸何能動天﹖使諸侯不聽其臣言﹐引過自予﹐方伯聞其言﹐釋其罪委之去乎﹖方伯不釋諸侯之罪﹐熒惑安肯徙去三捨﹗夫聽與不聽﹐皆無福善﹐星徙之實﹐未可信用。天人同道﹐好惡不殊。人道不然﹐則知天無驗矣。

宋﹑衛﹑陳﹑鄭之俱災也﹐气變見天。梓愼知之﹐請於子產有以除之﹐子產不聽。天道當然﹐人事不能卻也。使子產聽梓愼﹐四國能無災乎﹖堯遭鴻水時﹐臣必有梓愼﹑子韋之知矣。然而不卻除者﹐堯與子產同心也。案子韋之言曰「熒惑﹐天使也﹔心﹐宋分野也。禍當君。」審如此言﹐禍不可除﹐星不可卻也。若夫寒溫失和﹐風雨不時﹐政事之家﹐謂之失誤所致﹐可以善政賢行變而復也。

若熒惑守心﹐若必死猶亡﹐禍安可除﹖修政攺行﹐安能卻之﹖善政賢行﹐尙不能卻﹐出虛華之三言﹐謂星卻而禍除﹐增壽延年﹐享長久之福﹐誤矣。觀子韋之言景公﹐言熒惑之禍﹐非寒暑風雨之類﹐身死命終之祥也。國且亡﹐身且死﹐祆气見於天﹐容色見於面。面有容色﹐𨿽善操行不能滅﹐死徵已見也。在體之色﹐不可以言行滅﹔在天之妖﹐安可以治除乎﹖人病且死﹐色見於面﹐人或謂之曰「此必死之徵也。𨿽然﹐可移於五鄰﹐若移於奴役。」當死之人正言不可﹐容色肯爲善言之故滅﹐而當死之命肯爲之長乎﹖气不可滅﹐命不可長。然則熒惑安可卻﹐景公之年安可增乎﹖由此言之﹐熒惑守心﹐未知所爲﹐故景公不死也。

且言星徙三捨者﹐何謂也﹖星三徙於一捨乎﹖一徙歷於三捨也﹖案子韋之言曰「君有君人之言三﹐天必三賞君﹐今夕星必徙三捨。」若此星竟徙三捨也。夫景公一坐有三善言﹐星徙三捨﹐知有十善言﹐星徙十捨乎﹖熒惑守心﹐爲善言卻﹐如景公復出三惡言﹐熒惑食心乎﹖爲善言卻﹐爲惡言進﹐無善無惡﹐熒惑安居不行動乎﹖

或時熒惑守心爲旱災﹐不爲君薨。子韋不知﹐以爲死禍。信俗至誠之感﹐熒惑﹝之﹞﹝去﹞處﹐星必偶自當去﹐景公自不死﹐世則謂子韋之言審﹐景公之誠感天矣。亦或時子韋知星行度適自去﹐自以著己之知﹐明君臣推讓之所致﹔見星之數七﹐因言星七捨﹐復得二十一年﹐因以星捨計年之數。是與齊太卜無以異也。齊景公問太卜曰「子之道何能﹖」對曰「能動地。」晏子往見公﹐公曰「寡人問太卜曰﹕『子道何能﹖』對曰﹕『能動地。』地固可動乎﹖」晏子嘿然不對﹐出見太卜曰「昔吾見鉤星在房﹑心之間﹐地其動乎﹖」太卜曰「然。」晏子出﹐太卜走見公﹕

「臣非能動地﹐地固將自動。」夫子韋言星徙﹐猶太卜言地動也。地固且自動﹐太卜言己能動之。星固將自徙﹐子韋言君能徙之。使晏子不言鉤星在房﹑心﹐則太卜之姦對不覺。宋無晏子之知臣﹐故子韋之一言﹐遂爲其是。案《子韋書錄序﹝秦﹞﹝奏﹞》亦言子韋曰「君出三善言﹐熒惑宜有動。於是候之﹐果徙捨。」不言三。或時星當自去﹐子韋以爲驗﹐實動離捨﹐世增言三。旣空增三捨之數﹐又虛生二十一年之壽也。

論衡卷第五

異虛篇

殷髙宗之時﹐桑谷俱生於朝﹐七日而大拱。髙宗召其相而問之﹐相曰「吾𨿽知之﹐弗能言也。」問祖己﹐祖己曰「夫桑谷者﹐野艸也﹐而生於朝﹐意朝亡乎﹗」髙宗恐駭﹐側身而行道﹐思索先王之政﹐明養老之義﹐興滅國﹐繼絕世﹐舉佚民。桑谷亡。三年之後﹐諸侯以譯來朝者六國﹐遂享百年之福。髙宗﹐賢君也﹐而感桑谷生﹐而問祖己﹐行祖己之言﹐修政攺行。桑谷之妖亡﹐諸侯朝而年長久。修善之義篤﹐故瑞應之福渥。此虛言也。

祖己之言「朝當亡」﹝哉﹞﹝者﹞﹐夫朝之當亡﹐猶人當死。人欲死﹐怪出。國欲亡﹐期盡。人死命終﹐死不復生﹐亡不復存。祖己之言政﹐何益於不亡﹖髙宗之修行﹐何益於除禍﹖夫家人見凶修善﹐不能得吉﹔髙宗見妖攺政﹐安能除禍﹖除禍且不能﹐況能招致六國﹐延期至百年乎﹗故人之死生﹐在於命之夭壽﹐不在行之善惡﹔國之存亡﹐在期之長短﹐不在於政之得失。案祖己之占﹐桑谷爲亡之妖﹐亡象已見﹐𨿽修孝行﹐其何益哉﹗何以效之﹖

魯昭公之時﹐鵒來巢。師己采文﹑成之世童謠之語有鵒之言﹐見今有來巢之驗﹐則占謂之凶。其後﹐昭公爲季氏所逐﹐出於齊﹐國果空虛﹐都有虛驗。故野鳥來巢﹐師己處之﹐禍﹝意﹞﹝竟﹞如占。使昭公聞師己之言﹐修行攺政爲善﹐居髙宗之操﹐終不能消。何則﹖鵒之謠已兆﹐出奔之禍已成也。鵒之兆﹐已出於文﹑﹠127﹔成之世矣。根生﹐葉安得不茂﹔源發﹐流安得不廣。此尙爲近﹐未足以言之。夏將衰也﹐二龍戰於庭﹐吐而去﹐夏王櫝而藏之。夏亡﹐傳於殷﹔殷亡﹐傳於周﹐皆莫之發。至幽王之時﹐發而視之﹐流於庭﹐化爲玄黿﹐走入後宮﹐與婦人交﹐遂生褒姒。褒姒歸周﹐歷王惑亂﹐國遂滅亡。

幽﹑歷王之去夏世﹐以爲千數歲﹐二龍戰時﹐幽﹑厲﹑褒姒等未爲人也。周亡之妖﹐已出久矣。妖出﹐禍安得不就﹖瑞見﹐福安得不至﹖若二龍戰時言曰「余﹐褒之二君也。」是則褒姒當生之驗也。龍稱褒﹐褒姒不得不生﹐生則厲王不得不惡﹐惡則國不得不亡。徵已見﹐𨿽五聖十賢相與卻之﹐終不能消。善惡同實﹐善祥出﹐國必興﹔惡祥見﹐朝必亡。謂惡異可以善行除﹐是謂善瑞可以惡政滅也。

河源出於昆侖﹐其流播於九河。使堯﹑禹卻以善政﹐終不能還者﹐水勢當然﹐人事不能禁也。河源不可禁﹐二龍不可除﹐則桑谷不可卻也。王命之當興也﹐猶春气之當爲夏也。其當亡也﹐猶秋气之當爲冬也。見春之微葉﹐知夏有莖葉。睹秋之零實﹐知冬之枯萃。桑谷之生﹐其猶春葉秋實也﹐必然猶驗之。今詳修政攺行﹐何能除之﹖

夫以周亡之祥﹐見於夏時﹐又何以知桑谷之生﹐不爲紂亡出乎﹗或時祖己言之﹐信野艸之占﹐失遠近之實。髙宗問祖己之後﹐側身行道﹐六國諸侯偶朝而至﹐髙宗之命自長未終﹐則謂起桑谷之問﹐攺行修行﹐享百年之福矣。夫桑谷之生﹐殆爲紂出﹐亦或時吉而不凶﹐故殷朝不亡﹐髙宗壽長。祖己信野艸之占﹐謂之當亡之徵。

漢孝武皇帝之時﹐獲白麟戴兩角而共﹐使謁者終軍議之。軍曰「夫野獸而共一角﹐象天下合同爲一也。」麒麟野獸也﹐桑谷野艸也﹐俱爲野物﹐獸艸何別﹖終軍謂獸爲吉﹐祖己謂野艸爲凶。髙宗祭成湯之廟﹐有蜚雉升鼎而。

祖己以爲遠人將有來者﹐說《尙書》家謂雉凶﹐議駁不同。且從祖己之言﹐雉來吉也﹐雉伏於野艸之中﹐艸覆野鳥之形﹐若民人處艸廬之中﹐可謂其人吉而廬凶乎﹖民人入都﹐不謂之凶﹐野艸生朝﹐何故不吉﹖雉則民人之類。如謂含血者吉﹐長狄來至﹐是吉也﹐何故謂之凶﹖如以從夷狄來者不吉﹐介葛盧來朝﹐是凶也。如以艸木者爲凶﹐朱艸莢出﹐是不吉也。朱艸莢﹐皆艸也﹐宜生於野而生於朝﹐是爲不吉。何故謂之瑞﹖一野之物來至或出﹐吉凶異議。朱艸莢善艸﹐故爲吉﹐則是以善惡爲吉凶﹐不以都野爲好丑也。周時天下太平﹐越嘗獻雉於周公。

髙宗得之而言。雉亦艸野之物﹐何以爲吉﹖如以雉所分有似於士﹐則亦仍有似君子﹔公孫朮得白鹿﹐占何以凶﹖然則雉之吉凶未可知﹐則夫桑谷之善惡未可驗也。桑谷或善物﹐象遠方之士將皆立於髙宗之廟﹐故髙宗獲吉福﹐享長久也。

說災異之家以爲天有災異者﹐所以譴告王者﹐信也。

夫王者有過﹐異見於國﹔不攺﹐災見艸木﹔不攺﹐災見於五穀﹔不攺﹐災至身。左氏《春秋傳》曰「國之將亡﹐鮮不五稔。」災見於五穀﹐五穀安得熟﹖不熟﹐將亡之徵。災亦有且亡五穀不熟之應。﹝天﹞﹝夫﹞不熟﹐或爲災﹐或爲福。禍福之實未可知﹐桑谷之言安可審﹖論說之家著於書記者皆云「天雨谷者凶。」

﹝書﹞傳﹝書﹞曰「蒼頡作書﹐天雨谷﹐鬼夜哭。」此方凶惡之應和者﹐天﹝何﹞﹝偶﹞用成谷之道﹐從天降而和﹐且猶謂之善﹐況所成之谷從雨下乎﹗極論訂之﹐何以爲凶﹖夫陰陽和則谷稼成﹐不則被災害。陰陽和者﹐谷之道也﹐何以謂之凶﹖絲成帛﹐縷成布。賜人絲縷﹐猶爲重厚﹐況遺人以成帛與織布乎﹗夫絲縷猶陰陽﹐帛布猶成谷也。賜人帛不謂之惡﹐天與之谷何故謂之凶﹖夫雨谷吉凶未可定﹐桑谷之言未可知也。

使暢艸生於周之時﹐天下太平﹐人來獻暢艸。暢艸亦艸野之物也﹐與彼桑谷何異﹖如以夷狄獻之則爲吉﹐使暢艸生於周家﹐肯謂之善乎﹗夫暢艸可以熾釀﹐芬香暢達者﹐將祭灌暢降神。設自生於周朝﹐與嘉禾﹑朱艸﹑莢之類不殊矣。然則桑亦食蠶﹐蠶爲絲﹐絲爲帛﹐帛爲衣。衣以入宗廟爲朝服﹐與暢無異。何以謂之凶﹖衛獻公太子至靈臺﹐蛇繞左輪。禦者曰「太子下拜﹐吾聞國君之子﹐蛇繞車輪左者速得國。」太子遂不下﹐反乎捨。禦人見太子﹐太子曰「吾聞爲人子者﹐盡和順於君﹐不行私欲﹐共嚴承令﹐不逆君安。

今吾得國﹐是君失安也。見國之利而忘君安﹐非子道也。得國而拜﹐其非君欲。廢子道者不孝﹐逆君欲則不忠。而欲我行之﹐殆吾欲國之危明也。」投殿將死﹐其禦止之不能禁﹐遂伏劍而死。夫蛇繞左輪﹐審爲太子速得國﹐太子宜不死﹐獻公宜疾薨。今獻公不死﹐太子伏劍﹐禦者之占﹐俗之虛言也。或時蛇爲太子將死之妖﹐禦者信俗之占﹐故失吉凶之實。夫桑谷之生﹐與蛇饒左輪相似類也。蛇至實凶﹐禦者以爲吉。桑谷實吉﹐祖己以爲凶。禹南濟於江﹐有黃龍負舟。舟中之人﹐五色無主。禹乃嘻笑而稱曰「我受命於天﹐竭力以勞萬民。生寄也﹐死歸也。死歸也﹐何足以滑和﹐視龍猶蜓也。」龍去而亡。

案古今龍至皆爲吉﹐而禹獨謂黃龍凶者﹐見其負舟﹐舟中之人恐也。夫以桑谷比於龍﹐吉凶𨿽反﹐蓋相似。野艸生於朝﹐尙爲不吉﹐殆有若黃龍負舟之異。故爲吉而殷朝不亡。

晉文公將與楚成王戰於城濮﹐彗星出楚。楚操其柄﹐以問咎犯﹐咎犯對曰「以彗斗﹐倒之者勝。」文公夢與成王博﹐成王在上﹐其腦。問咎犯﹐咎犯曰「君得天而成王伏其罪﹐戰必大勝。」文公從之﹐大破楚師。向令文公問庸臣﹐必曰「不勝。」何則﹖彗星無吉﹐搏在﹝上﹞﹝下﹞﹐﹝無﹞凶也。夫桑谷之占﹐占爲凶﹐猶晉當彗末博在下爲不吉也。然而吉者﹐殆有若對彗見天之詭。故髙宗長久﹐殷朝不亡。使文公不問咎犯﹐咎犯不明其吉﹐戰以大勝﹐世人將曰「文公以至賢之徳﹐破楚之無道。天𨿽見妖﹐臥有凶夢﹐猶滅妖消凶以獲福。」殷無咎犯之異知﹐而有祖機信常之占﹐故桑谷之文﹐傳世不絕﹐轉禍爲福之言﹐到今不實。

感虛篇

儒者傳書言﹕堯之時﹐十日並出﹐萬物焦枯。堯上射十日﹐九日去﹐一日常出。此言虛也。夫人之射也﹐不過百步矢力盡矣。日之行也﹐行天星度。天之去人以萬里數﹐堯上射之﹐安能得日﹖使堯之時﹐天地相近不過百步﹐則堯射日﹐矢能及之﹔過百步﹐不能得也。假使堯時天地相近﹐堯射得之﹐猶不能傷日。傷日何肯去﹖何則﹖日﹐火也。使在地之火附一把矩﹐人從旁射之﹐𨿽中﹐安能滅之﹖地火不爲見射而滅﹐天火何爲見射而去﹖此欲言堯以精誠射之﹐精誠所加﹐金石爲虧﹐蓋誠無堅則亦無遠矣。夫水與火﹐各一性也。能射火而滅之﹐則當射水而除之。洪水之時﹐流濫中國﹐爲民大害。堯何不推精誠射而除之﹖堯能射日﹐使火不爲害﹐不能射河﹐使水不爲害。夫射水不能卻水﹐則知射日之語虛非實也。或曰﹕日﹐气也。射𨿽不及﹐精誠滅之。夫天亦遠﹐使其爲气﹐則與日月同﹔使其爲體﹐則與金石等。以堯之精誠滅日虧金石﹐上射日則能穿天乎﹖世稱桀﹑紂之惡﹐射天而地﹔譽髙宗之徳﹐政消桑谷。今堯不能以徳滅十日﹐而必射之﹔是徳不若髙宗﹐惡與桀﹑紂同也。安能以精誠獲天之應也﹖

傳書言﹕武王伐紂﹐渡孟津﹐陽侯之波逆流而擊﹐疾風晦冥﹐人馬不見。於是武王左操黃鉞﹐右執白旄﹐目而麾之曰「余在﹐天下誰敢害吾意者。」於是風霽波罷。此言虛也。武王渡孟津時﹐士眾喜樂﹐前歌後舞。天人同應﹐人喜天怒﹐非實宜也。前歌後舞﹐未必其實。麾風而止之﹐迹近爲虛。夫風者﹐气也﹔論者以爲天地之號令也。武王誅紂是乎﹐天當安靜以佑之﹔如誅紂非乎﹐而天風者﹐怒也。武王不奉天令﹐求索己過﹐目言曰「余在﹐天下誰敢害吾者」﹐重天怒﹑增己之惡也﹐風何肯止﹖父母怒﹐子不攺過﹐目大言﹐父母肯貰之乎﹖如風天所爲﹐禍气自然﹐是亦無知﹐不可目麾之故止。夫風猶雨也﹐使武王目以旄麾雨而止之乎﹗武王不能止雨﹐則亦不能止風。或時武王適麾之﹐風偶自止﹐世褒武王之徳﹐則謂武王能止風矣。

傳書言﹕魯﹝襄﹞﹝陽﹞公與韓戰﹐戰酣日暮﹐公援戈而麾之﹐日爲之反三捨。

此言虛也。凡人能以精誠感動天﹐專心一意﹐委務積神﹐精通於天﹐天爲變動﹐然尙未可謂然。﹝襄﹞﹝陽﹞公志在戰﹐爲日暮一麾﹐安能令日反﹖使聖人麾日﹐日終之反。﹝襄﹞﹝陽﹞公何人﹐而使日反乎﹗《鴻範》曰「星有好風﹐星有好雨。日月之行﹐則有冬有夏。月之從星﹐則有風雨。」夫星與日月同精﹐日月不從星﹐星輒復變。明日月行有常度﹐不得從星之好惡也﹐安得從﹝襄﹞﹝陽﹞公之所欲﹖星之在天也﹐爲日月捨﹐猶地有郵亭﹐爲長吏廨也。二十八捨有分度﹐一捨十度﹐或增或減。

言日反三捨﹐乃三十度也。日﹐日行一度。一麾之間﹐反三十日時所在度也。如謂捨爲度﹐三度亦三日行也。一麾之間﹐令日卻三日也。宋景公推誠﹐出三善言﹐熒惑徙三捨。實論者猶謂之虛。﹝襄﹞﹝陽﹞公爭鬥﹐惡日之暮﹐以此一戈麾﹐無誠心善言﹐日爲之反﹐殆非其意哉﹗且日﹐火也﹐聖人麾火﹐終不能卻﹔﹝襄﹞﹝陽﹞公麾日﹐安能使反﹖或時戰時日正卯﹐戰迷﹐謂日之暮﹐麾之轉左﹐曲道日若卻。世好神怪﹐因謂之反﹐不道所謂也。

傳書言﹕荊軻爲燕子謀刺秦王﹐白虹貫日。衛先生爲秦畫長平之事﹐太白蝕昴。此言精感天﹐天爲變動也。夫言白虹貫日﹐太白蝕昴﹐實也。言荊軻之謀﹐衛先生之畫﹐感動皇天﹐故白虹貫日﹐太白蝕昴者﹐虛也。夫以箸撞鐘﹐以算擊鼓﹐不能鳴者﹐所用撞擊之者﹐小也。今人之形不過七尺﹐以七尺形中精神﹐欲有所爲﹐𨿽積銳意﹐猶箸撞鐘﹑算擊鼓也﹐安能動天﹖精非不誠﹐所用動者小也。且所欲害者人也﹐人不動﹐天反動乎﹗問曰「人之害气﹐能相動乎﹖」曰「不能﹗」「豫讓欲害趙襄子﹐襄子心動。貫髙欲篡髙祖﹐髙祖亦心動。二子懷精﹐故兩主振感。」曰「禍變且至﹐身自有怪﹐非適人所能動也。何以驗之﹖時或遭狂人於途﹐以刃加己﹐狂人未必念害己身也﹐然而己身先時已有妖怪矣。由此言之﹐妖怪之至﹐禍變自凶之象﹐非欲害己者之所爲也。且凶之人卜得惡兆﹐筮得凶卦﹐出門見之吉﹐占危睹禍气﹐禍气見於面﹐猶白虹太白見於天也。

變見於天﹐妖出於人﹐上下適然﹐自相應也。」

傳書言﹕燕太子丹朝於秦﹐不得去﹐從秦王求歸。秦王執畱之﹐與之誓曰「使日再中﹐天雨粟﹐令烏白頭﹐馬生角﹐廚門木象生肉足﹐乃得歸。」當此之時﹐天地佑之﹐日爲再中﹐天雨粟﹐烏白頭﹐馬生角﹐廚門木象生肉足。秦王以爲聖﹐乃歸之。此言虛也。燕太子丹何人﹐而能動天﹖聖人之拘﹐不能動天﹐太子丹賢者也﹐何能致此﹗夫天能佑太子﹐生諸瑞以免其身﹐則能和秦王之意以解其難。見拘一事而易﹐生瑞五事而難。捨一事之易﹐爲五事之難﹐何天之不憚勞也﹖湯困夏臺﹐文王拘裏﹐孔子厄陳﹑蔡。三聖之困﹐天不能佑﹐使拘之者睹佑知聖﹐出而尊厚之。或曰「拘三聖者不與﹝三﹞﹝之﹞誓﹐三聖心不願﹐故佑聖之瑞無因而至。天之佑人﹐猶借人以物器矣。人不求索﹐則弗與也。」

曰「太子願天下瑞之時﹐豈有語言乎﹗」心願而已。然湯閉於夏臺﹐文王拘於裏﹐時心亦願出﹔孔子厄陳﹑蔡﹐心願食。天何不令夏臺﹑裏關鑰毀敗﹐湯﹑文涉出﹔雨粟陳﹑蔡﹐孔子食飽乎﹖太史公曰「世稱太子丹之令天雨粟﹑馬生角﹐大抵皆虛言也。」太史公書漢世實事之人﹐而云虛言﹐近非實也。

傳書言﹕杞梁氏之妻向城而哭﹐城爲之崩。

此言杞梁從軍不還﹐其妻痛之﹐向城而哭﹐至誠悲痛﹐精气動城﹐故城爲之崩也。夫言向城而哭者﹐實也。城爲之崩者﹐虛也。夫人哭悲莫過雍門子。雍門子哭對孟嘗君﹐孟嘗君爲之於邑。蓋哭之精誠﹐故對向之者淒愴感動也。夫雍門子能動孟嘗之心﹐不能感孟嘗衣者﹐衣不知惻怛﹐不以人心相關通也。今城﹐土也。土猶衣也﹐無心腹之藏﹐安能爲悲哭感動而崩﹖使至誠之聲能動城土﹐則其對林木哭﹐能折艸破木乎﹖向水火而泣﹐能湧水滅火乎﹖夫艸木水火與土無異﹐然杞梁之妻不能崩城﹐明矣。或時城適自崩﹐杞梁妻適哭。下世好虛﹐不原其實﹐故崩城之名﹐至今不滅。

傳書言﹕鄒衍無罪﹐見拘於燕﹐當夏五月﹐仰天而嘆﹐天爲隕霜。此與杞梁之妻哭而崩城﹐無以異也。言其無罪見拘﹐當夏仰天而嘆﹐實也。言天爲之雨霜﹐虛也。

夫萬人舉口並解吁嗟﹐猶未能感天﹐皺衍一人冤而壹嘆﹐安能下霜﹖鄒衍之冤不過曾子﹑伯奇。曾子見疑而吟﹐伯奇被逐而歌。疑﹑﹝逐﹞與拘同。吟﹑歌與嘆等。曾子﹑伯奇不能致寒﹐鄒衍何人﹐獨能雨霜﹖被逐之冤﹐尙未足言。申生伏劍﹐子胥刎頸。實孝而賜死﹐誠忠而被誅。且臨死時皆有聲辭﹐聲辭出口﹐與仰天嘆無異。天不爲二子感動﹐獨爲鄒衍動﹐豈天痛見拘﹐不悲流血哉﹗

﹝伯奇﹞﹝何其﹞冤痛相似而感動不同也﹖夫一炬火一鑊水﹐終日不能熱也﹔倚一尺冰置庖廚中﹐終夜不能寒也。何則﹖微小之感不能動大巨也。今鄒衍之嘆﹐不過如一炬尺冰﹐而皇天巨大﹐不徒鑊水庖廚之醜類也。一仰天嘆﹐天爲隕霜。何天之易感﹐霜之易降也﹖夫哀與樂同﹐喜與怒均。衍興怨痛﹐使天下霜。使衍蒙非望之賞﹐仰天而笑﹐能以冬時使天熱乎﹖變復之家曰「人君秋賞則溫﹐夏罰則寒。」寒不累時則霜不降﹐溫不兼日則冰不釋。一夫冤而一嘆﹐天輒下霜﹐何气之易變﹐時之易轉也﹗寒溫自有時﹐不合變復之家。且從變復之說﹐或時燕王好用刑﹐寒气應至﹔而衍囚拘而嘆﹐嘆時霜適自下。世見適嘆而霜下﹐則謂鄒衍嘆之致也。

傳書言﹕師曠奏《白雪》之曲﹐而神物下降﹐風雨暴至。平公因之癃病﹐晉國赤地。或言師曠《淸角》之曲﹐一奏之﹐有雲從西北起﹕再奏之﹐大風至﹐大雨隨之﹐裂帷幕﹐破俎豆﹐墜廊瓦﹐坐者散走。平公恐懼﹐伏乎廊室﹔晉國大旱﹐赤地三年﹔平公癃病。夫《白雪》與《淸角》﹐或同曲而異名﹐其禍敗同一實也。傳書之家﹐載以爲是﹔世俗觀見﹐信以爲然。原省其實﹐殆虛言也。夫《淸角》﹐何音之聲而致此﹖《淸角》﹐木音也﹐故致風﹝而﹞﹝雨﹞﹐如木爲風﹐雨與風俱。三尺之木﹐數弦之聲﹐感動天地﹐何其神也﹗此復一哭崩城﹑一嘆下霜之類也。師曠能鼓《淸角》﹐必有所受﹐非能質性生出之也。其初受學之時﹐宿昔習弄﹐非直一再奏也。審如傳書之言﹐師曠學《淸角》時﹐風雨當至也。

傳書言﹕瓠芭鼓瑟﹐淵魚出聽﹔師曠鼓琴﹐六馬仰秣。或言﹕師曠鼓《淸角》﹐一奏之﹐有玄鶴二八自南方來﹐集於廊門之危﹔再奏之而列﹔三奏之﹐延頸而鳴﹐舒翼而舞﹐音中宮商之聲﹐聲吁於天。平公大悅﹐坐者皆喜。《尙書》曰﹕

「擊石拊石﹐百獸率舞。」此𨿽奇怪﹐然尙可信。何則﹖鳥獸好悲聲﹐耳與人耳同也。禽獸見人﹝欲﹞﹝之﹞食﹐亦欲食之﹔聞人之樂﹐何爲不樂﹖然而魚聽﹑仰秣﹑玄鶴延頸﹑百獸率舞﹐蓋且其實。風雨之至﹑晉國大旱﹑赤地三年﹑平公癃病﹐殆虛言也。或時奏《淸角》時﹐天偶風雨﹑風雨之後﹐晉國適旱﹔平公好樂﹐喜笑過度﹐偶發癃病。傳書之家﹐信以爲然﹐世人觀見﹐遂以爲實。實者樂聲不能致此。何以驗之﹖風雨暴至﹐是陰陽亂也。樂能亂陰陽﹐則亦能調陰陽也。王者何須修身正行﹐擴施善政﹖使鼓調陰陽之曲﹐和气自至﹐太平自立矣。

傳書言﹕湯遭七年旱﹐以身禱於桑林﹐自責以六過﹐天乃雨。或言﹕五年。禱辭曰﹕餘一人有罪﹐無及萬夫。萬夫有罪﹐在餘一人。﹝天﹞﹝無﹞以一人不敏﹐使上帝鬼神傷民之命。於是剪其發﹐麗其手﹐自以爲牲﹐用祈福於上帝。上帝甚說﹐時雨乃至。言湯以身禱於桑林自責﹐若言剪髮麗手﹐自以爲牲﹐用祈福於上帝﹐實也。言雨至﹐爲湯自責以身禱之故﹐殆虛言也。孔子疾病﹐子路請禱。孔子曰「有諸﹖」子路曰「有之。

誄曰﹕禱爾於上下神祗。」孔子曰「丘之禱久矣。」聖人修身正行﹐素禱之日久﹐天地鬼神知其無罪﹐故曰禱久矣。《易》曰「大人與天地合其徳﹐與日月合其明﹐與四時合其敍﹐與鬼神合其吉凶。」此言聖人與天地﹑鬼神同徳行也。卽須禱以得福﹐是不同也。湯與孔子俱聖人也﹐皆素禱之日久。孔子不使子路禱以治病﹐湯何能以禱得雨﹖孔子素禱﹐身猶疾病。湯亦素禱﹐歲猶大旱。然則天地之有水旱﹐猶人之有疾病也。疾病不可以自責除﹐水旱不可以禱謝去﹐明矣。湯之致旱﹐以過乎﹖是不與天地同徳也。今不以過致旱乎﹖自責禱謝﹐亦無益也。人形長七尺﹐形中有五常﹐有癉﹝一作瘴﹞熱之病﹐深自克責﹐猶不能愈﹐況以廣大之天﹐自有水旱之變。湯用七尺之形﹐形中之誠﹐自責禱謝﹐安能得雨邪﹖人在層臺之上﹐人從層臺下叩頭﹐求請臺上之物。臺上之人聞其言﹐則憐而與之﹔如不聞其言﹐𨿽至誠區區﹐終無得也。夫天去人﹐非徒層臺之髙也﹐湯𨿽自責﹐天安能聞知而與之雨乎﹖夫旱﹐火變也﹔湛﹐水異也。堯遭洪水﹐可謂湛矣。堯不自責以身禱祈﹐必舜﹑禹治之﹐知水變必須治也。除湛不以禱祈﹐除旱亦宜如之。由此言之﹐湯之禱祈不能得雨。或時旱久﹐時當自雨﹔湯以旱久﹐亦適自責。世人見雨之下﹐隨湯自責而至﹐則謂湯以禱祈得雨矣。

傳書言「倉頡作書﹐天雨粟﹐鬼夜哭。」此言文章興而亂漸見﹐故其妖變﹐致天雨粟﹑鬼夜哭也。夫見天雨粟﹑鬼夜哭﹐實也。言其應倉頡作書﹐虛也。夫河出圖﹐洛出書﹐聖帝明王之瑞應也。

圖書文章與倉頡所作字畫何以異﹖天地爲圖書﹐倉頡作文字﹐業與天地同﹐指與鬼神合﹐何非何惡而致雨粟﹝神﹞﹝鬼﹞哭之怪﹖使天地﹑鬼神惡人有書﹐則其出圖書﹐非也﹔天不惡人有書﹐作書何非而致此怪﹖或時倉頡適作書﹐天適雨粟﹐鬼偶夜哭﹐而雨粟﹑鬼神哭自有所爲。世見應書而至﹐則謂作書生亂敗之象﹐應事而動也。天雨谷﹐論者謂之從天而下﹐﹝應﹞變而生。

如以雲雨論之﹐雨谷之變﹐不足怪也。何以驗之﹖夫雲﹝雨﹞﹝气﹞出於丘山﹐降散則爲雨矣。人見其從上而墜﹐則謂之天雨水也。夏日則雨水﹐冬日天寒則雨凝而爲雪﹐皆由雲气發於丘山﹐不從天上降集於地﹐明矣。夫谷之雨﹐猶復云﹝布﹞﹝雨﹞之亦從地起﹐因與疾風俱飄﹐參於天﹐集於地。人見其從天落也﹐則謂之天雨谷。建武三十一年中﹐陳畱雨谷﹐谷下蔽地。案視谷形﹐若茨而黑﹐有似於稗實也。此或時夷狄之地﹐生出此谷。夷狄不粒食﹐此谷生於艸野之中﹐成熟垂委於地﹐遭疾風暴起﹐吹揚與之俱飛﹐風衰谷集﹐墜於中國。中國見之﹐謂之雨谷。

何以效之﹖野火燔山澤﹐山澤之中﹐艸木皆燒﹐其葉爲灰﹐疾風暴起﹐吹揚之﹐參天而飛﹐風衰葉下﹐集於道路。夫天雨谷者﹐艸木葉燒飛而集之類也。而世以爲雨谷﹐作傳書者以﹝爲﹞變怪。天主施气﹐地主產物。有葉﹑實可啄食者﹐皆地所生﹐非天所爲也。今谷非气所生﹐須土以成。𨿽云怪變﹐怪變因類。生地之物﹐更從天集﹐生天之物﹐可從地出乎﹖地之有萬物﹐猶天之有列星也。星不更生於地﹐谷何獨生於天乎﹖傳書又言﹕伯益作井﹐龍登玄云﹐神棲昆侖。言﹝龍﹞井有害﹐故龍神爲變也。

夫言龍登玄云﹐實也。言神棲昆侖﹐又言爲作井之故﹐龍登神去﹐虛也。夫作井而飲﹐耕田而食﹐同一實也。伯益作井﹐致有變動。始爲耕耘者﹐何故無變﹖神農之橈木爲耒﹐教民耕﹐民始食穀﹐谷始播種。耕土以爲田﹐鑿地以爲井。井出水以救渴﹐田出谷以拯饑﹐天地﹑鬼神所欲爲也﹐龍何故登云﹖神何故棲昆侖﹖夫龍之登玄云﹐古今有之﹐非始益作井而乃登也。方今盛夏﹐雷雨時至﹐龍多登云。雲龍相應﹐龍乘雲雨而行﹐物類相致﹐非有爲也。堯時﹐五十之民擊壤於塗。觀者曰「大哉﹐堯之徳也﹗」擊壤者曰「吾日出而作﹐日入而息﹐鑿井而飲﹐耕田而食。堯何等力﹖」堯時已有井矣。唐﹑虞之時﹐豢龍禦龍﹐龍常在朝。夏末政衰﹐龍乃隱伏。

非益鑿井﹐龍登云也。所謂神者﹐何神也﹖百神皆是。百神何故惡人爲井﹖使神與人同﹐則亦宜有飲之欲。有飲之欲﹐憎井而去﹐非其實也。夫益殆之鑿井﹐龍不爲鑿井登云﹐神不棲於昆侖。傳書意妄﹐造生之也。

傳書言﹕梁山崩﹐壅河三日不流﹐晉君憂之。晉伯宗以輦者之言﹐令景公素縞而哭之﹐河水爲之流通。

此虛言也。夫山崩壅河﹐猶人之有癰腫﹐血脈不通也。治癰腫者﹐可復以素服哭泣之聲治乎﹖堯之時﹐洪水滔天﹐懷山襄陵。帝堯吁嗟﹐博求賢者。水變甚於河壅﹐堯憂深於景公﹐不聞以素縞哭泣之聲能厭勝之。堯無賢人若輦者之朮乎﹖將洪水變大﹐不可以聲服除也﹖如素縞而哭﹐悔過自責也﹐堯﹑禹之治水以力役﹐不自責。梁山﹐堯時山也﹔所壅之河﹐堯時河也。山崩河壅﹐天雨水踴﹐二者之變無以殊也。堯﹑禹治洪水以力役﹐輦者治壅河用自責。變同而治異﹐人鈞而應殊﹐殆非賢聖變復之實也。凡變復之道﹐所以能相感動者﹐以物類也。有寒則復之以溫﹐溫復解之以寒。故以龍致雨﹐以刑逐﹝暑﹞﹝景﹞﹐皆緣五行之气用相感勝之。山崩壅河﹐素縞哭之﹐於道何意乎﹖此或時何壅之時﹐山初崩﹐土積聚﹐水未盛。三日之後﹐水盛土散﹐稍壞沮矣。壞沮水流﹐竟注東去。遭伯宗得輦者之言﹐因素縞而哭﹐哭之因流﹐流時謂之河變﹐起此而復﹐其實非也。何以驗之﹖使山恆自崩乎﹐素縞哭無益也。使其天變應之﹐宜攺政治。素縞而哭﹐何政所攺而天變復乎﹖

傳書言﹕曾子之孝﹐與母同气。曾子出薪於野﹐有客至而欲去﹐曾母曰「願畱﹐參方到。」卽以右手扼其左臂。曾子左臂立痛﹐卽馳至問母﹕「臂何故痛﹖」母曰「今者客來欲去﹐吾扼臂以呼汝耳。」蓋以至孝﹐與父母同气﹐體有疾病﹐精神輒感。曰﹕此虛也。夫孝悌之至﹐通於神明﹐乃謂徳化至天地。俗人緣此而說﹐言孝悌之至﹐精气相動。如曾母臂痛﹐曾子臂亦輒痛﹐曾母病﹝乎﹞﹐曾子亦病﹝乎﹞﹖曾母死﹐曾子輒死乎﹖考事﹐曾母先死﹐曾子不死矣。此精气能小相動﹐不能大相感也。世稱申喜夜聞其母歌﹐心動﹐開關問歌者爲誰﹐果其母。蓋聞母聲﹐聲音相感﹐心悲意動﹐開關而問﹐蓋其實也。今曾母在家﹐曾子在野﹐不聞號呼之聲﹐母小扼臂﹐安能動子﹖疑世人頌成﹐聞曾子之孝天下少雙﹐則爲空生母扼臂之說也。

世稱﹕南陽卓公爲緱氏令﹐蝗不入界。

蓋以賢明至誠﹐災虫不入其縣也。此又虛也。夫賢明至誠之化﹐通於同類﹐能相知心﹐然後慕服。蝗虫﹐閩虻之類也﹐何知何見而能知卓公之化﹖使賢者處深野之中﹐閩虻能不入其捨乎﹖閩虻不能避賢者之舍﹐蝗虫何能不入卓公之縣﹖如謂蝗虫變與閩虻異﹐夫寒溫亦災變也﹐使一郡皆寒﹐賢者長一縣﹐一縣之界能獨溫乎﹖夫寒溫不能避賢者之縣﹐蝗虫何能不入卓公之界﹖夫如是﹐蝗虫適不入界﹐卓公賢名稱於世﹐世則謂之能卻蝗虫矣。何以驗之﹖夫蝗之集於野﹐非能普博盡蔽地也﹐往往積聚多少有處。

非所積之地﹐則盜跖所居﹔所少之野﹐則伯夷所處也。集過有多少﹐不能盡蔽覆也。夫集地有多少﹐則其過縣有畱去矣。多少﹐不可以驗善惡﹔有無﹐安可以明賢不肖也﹖蓋時蝗自過﹐不謂賢人界不入﹐明矣。

論衡卷第六

福虛篇

世論行善者福至﹐爲惡者禍來。福禍之應﹐皆天也﹐人爲之﹐天應之。陽恩﹐人君賞其行﹔陰惠﹐天地報其徳。無貴賤賢愚﹐莫謂不然。徒見行事有其方傳﹐又見善人時遇福﹐故遂信之﹐謂之實然。斯言或時賢聖欲勸人爲善﹐著必然之語﹐以明徳報﹔或福時適遇者以爲然。如實論之﹐安得福佑乎﹖

禁惠王食寒而得蛭﹐因遂吞之﹐腹有疾而不能食。令尹問﹕「王安得此疾也﹖」王曰「我食寒而得蛭﹐念譴之而不行其罪乎﹖是廢法而威不立也﹐非所以使國人聞之也﹔譴而行誅乎﹖則庖廚監食者法皆當死﹐心又不忍也。吾恐左右見之也﹐因遂吞之。」令尹避席再拜而賀曰「臣聞天道無親﹐惟徳是輔。王有仁徳﹐天之所奉也﹐病不爲傷。」是夕也﹐惠王之後而蛭出﹐及久患心腹之積皆愈。故天之親徳也﹐可謂不察乎﹗曰﹕此虛言也。案惠王之吞蛭﹐不肖之主也。有不肖之行﹐天不佑也。何則﹖惠王不忍譴蛭﹐恐庖廚監食法皆誅也。一國之君﹐專擅賞罰﹔而赦﹐人君所爲也。惠王通譴中何故有蛭﹐庖廚監食皆當伏法。然能終不以飲食行誅於人﹐赦而不罪﹐惠莫大焉。庖廚罪覺而不誅﹐自新而攺後。惠王赦細而活微﹐身安不病。今則不然﹐彊食害己之物﹐使監食之臣不聞其過﹐失禦下之威﹐無禦非之心﹐不肖一也。使庖廚監食失甘苦之和﹐若塵土落於中﹐大如蟣虱﹐非意所能覽﹐非目所能見﹐原心定罪﹐不明其過﹐可謂惠矣。今蛭廣有分數﹐長有寸度﹐在寒中﹐眇目之人猶將見之﹐臣不畏敬﹐擇濯不謹﹐罪過至重。惠王不譴﹐不肖二也。中不當有蛭﹐不食投地﹔如恐左右之見﹐懷屏隱匿之處﹐足以使蛭不見﹐何必食之﹖如不可食之物﹐誤在中﹐可復隱匿而彊食之﹐不肖三也。有不肖之行﹐而天佑之﹐是天報佑不肖人也。不忍譴蛭﹐世謂之賢。賢者操行﹐多若吞蛭之類。吞蛭天除其病﹐是則賢者常無病也。賢者徳薄﹐未足以言。聖人純道﹐操行少非﹐爲推不忍之行﹐以容人之過。必眾多矣。然而武王不豫﹐孔子疾病﹐天之佑人﹐何不實也﹖或時惠王吞蛭﹐蛭偶自出。食生物者無有不死﹐腹中熱也。初吞﹝蛭﹞時﹝蛭﹞未死﹐而腹中熱﹐蛭動作﹐故腹中痛。須臾蛭死﹐腹中痛亦止。蛭之性食血﹐惠王心腹之積﹐殆積血也。故食血之虫死﹐而積血之病愈。猶貍之性食鼠﹐人有鼠病﹐吞貍自愈。物類相勝﹐方藥相使也。食蛭虫而病愈﹐安得怪乎﹖食生物無不死﹐死無不出﹐之後蛭出﹐安得佑乎﹖令尹見惠王有不忍之徳﹐知蛭入腹中必當死出﹐﹝臣﹞因再拜賀病不爲傷。

著已知來之徳﹐以喜惠王這心﹐是與子韋之言星徙﹑大卜之言地動無以異也。

宋人有好善行者﹐三世不解家無故黑牛生白犢。以問孔子﹐孔子曰「此吉祥也﹐以享鬼神。」卽以犢祭。一年﹐其父無故而盲。牛又生白犢。其父又使其子問孔子﹐孔子曰「吉祥也﹐以享鬼神。」復以犢祭。一年﹐其子無故而盲。其後楚攻宋﹐圍其城。當此之時﹐易子而食之﹐骸而炊之。此獨以父子俱盲之故﹐得毋乘城。軍罷圍解﹐父子俱視。此修善積行神報之效也。曰﹕此虛言也。夫宋人父子修善如此﹐神報之﹐何必使之先盲後視哉﹖不盲常視﹐不能護乎﹖此神不能護不盲之人﹐則亦不能以盲護人矣。使宋﹑楚之君﹐合戰頓兵﹐流血僵屍﹐戰夫禽獲﹐死亡不還。以盲之故﹐得脫不行﹐可謂神報之矣。今宋﹑楚相攻﹐兩軍未合﹐華元﹑子反結言而退﹐二軍之眾﹐並全而歸﹐兵矢之刃無頓用者。𨿽有乘城之役﹐無死亡之患。爲善人報者爲乘城之間乎﹖使時不盲﹐亦猶不死。盲與不盲﹐俱得脫免﹐神使之盲﹐何益於善﹗當宋國乏糧之時也﹐盲人之家﹐豈獨富哉﹖俱與乘城之家易子骸﹐反以窮厄獨盲無見﹐則神報佑人﹐失善惡之實也。宋人父子前偶自以風寒發盲﹐圍解之後﹐盲偶自愈。世見父子修善﹐又用二白犢祭﹐宋﹑楚相攻獨不乘城﹐圍解之後父子皆視﹐則謂修善之報﹑獲鬼神之佑矣。

楚相孫叔敖爲兒之時﹐見兩頭蛇﹐殺而埋之﹐歸對其母泣。母問其故﹐對曰「我聞見兩頭蛇死。向者出﹐見兩頭蛇﹐恐去母死﹐是以泣也。」其母日﹕「今蛇何在﹖」對日﹕「我恐後人見之﹐卽殺而埋之。」

其母日﹕「吾聞有陰徳者﹐天必報之。汝必不死﹐天必報汝。」叔敖竟不死﹐遂爲楚相。埋一蛇﹐獲二佑﹐天報善明矣。曰﹕此虛言矣。夫見兩頭蛇輒死者﹐俗言也﹔有陰徳天報之福者﹐俗議也。叔敖信俗言而埋蛇﹐其母信俗議而必報﹐是謂死生無命﹐在一蛇之死。齊孟嘗君田文以五月五日生﹐其父田嬰讓其母曰「何故舉之﹖」曰「君所以不舉五月子﹐何也﹖」嬰曰「五月子長與戶同﹐殺其父母。」曰「人命在天乎﹖在戶乎﹖如在天﹐君何憂也﹔如在戶﹐則宜髙其戶耳﹐誰而及之者﹗」後文長與一戶同﹐而嬰不死。是則五月舉子之忌﹐無效驗也。夫惡見兩頭蛇﹐猶五月舉子也。五月舉子﹐其父不死﹐則知見兩頭蛇者﹐無殃禍也。由此言之﹐見兩頭蛇自不死﹐非埋之故也。埋一蛇﹐獲二福﹐如埋十蛇﹐得幾佑乎﹖埋蛇惡人復見﹐叔敖賢也。賢者之行﹐豈徒埋蛇一事哉﹖前埋蛇之時﹐多所行矣。稟天善性﹐動有賢行。賢行之人﹐宜見吉物﹐無爲乃見殺人之蛇。豈叔敖未見蛇之時有惡﹐天欲殺之﹐見其埋蛇﹐除其過﹐天活之哉﹖石生而堅﹐蘭生而香。如謂叔敖之賢在埋蛇之時﹐非生而稟之也。

儒家之徒董無心﹐墨家之役纏子﹐相見講道。纏子稱墨家佑鬼神﹐是引秦穆公有明徳﹐上帝賜之﹝九十﹞﹝十九﹞年﹐﹝纏﹞﹝董﹞子難以堯﹑舜不賜年﹐桀﹑紂不夭死。

堯﹑舜﹑桀﹑紂猶爲尙遠﹐且近難以秦穆公﹑晉文公。夫謚者行之迹也﹐迹生時行以爲死謚。穆者誤亂之名﹐文者徳惠之表。有誤亂之行﹐天賜之年﹔有徳惠之操﹐天奪其命乎﹖案穆公之霸不過晉文﹐晉文之謚美於穆公。天不加晉文以命﹐獨賜穆公以年﹐是天報誤亂﹐與「穆公」同也。

天下善人寡﹐惡人眾。善人順道﹐惡人違天。然夫惡人之命不短﹐善人之年不長。天不命善人常享一百載之壽﹐惡人爲殤子惡死﹐何哉﹖

禍虛篇

世謂受福佑者旣以爲行善所致﹐又謂被禍害者爲惡所得。以爲有沈惡伏過﹐天地罰之﹐鬼神報之。天地所罰﹐小大猶發﹔鬼神所報﹐遠近猶至。

傳曰「子夏喪其子而喪其明﹐曾子弔之﹐哭。子夏曰﹕『天乎﹐予之無罪也﹗』曾子怒曰﹕『商﹐汝何無罪也﹖吾與汝事夫子於洙﹑泗之間﹐退而老於西河之上﹐使西河之民疑汝於夫子﹐爾罪一也﹔喪爾親﹐使民未有異聞﹐爾罪二也﹔喪爾子﹐喪爾明﹐爾罪三也。而曰﹐汝何無罪歟﹖』子夏投其杖而拜﹐曰﹕『吾過矣﹐吾過矣﹗吾離羣而索居﹐亦以久矣﹗』」

夫子夏喪其明﹐曾子責以罪﹐子夏投杖拜曾子之言﹐蓋以天實罰過﹐故目失其明﹐已實有之﹐故拜受其過。始聞暫見﹐皆以爲然﹔熟考論之﹐虛妄言也。夫失明猶失聽也。失明則盲﹐失聽則聾。病聾不謂之有過﹐失明謂之有罪﹐惑也。蓋耳目之病﹐猶心腹之有病也。耳目失明聽﹐謂之有罪﹐心腹有病﹐可謂有過乎﹖伯牛有疾﹐孔子自牖執其手﹐曰「亡之﹐命矣夫﹗斯人也而有斯疾也﹗」原孔子言﹐謂伯牛不幸﹐故傷之也。如伯牛以過致疾﹐天報以惡與子夏同﹐孔子宜陳其過﹐若曾子謂子夏之狀。今乃言命﹐命非過也。且天之罰人﹐猶人君罪下也。所罰服罪﹐人君赦之。子夏服過﹐拜以自悔﹐天徳至明﹐宜愈其盲。如非天罪﹐子夏失明﹐亦換三罪。且喪明之病﹐孰與被厲之病﹖喪明有三罪﹐被厲有十過乎﹖顏淵早夭﹐子路醢。早死﹑醢﹐極禍也。以喪明言之﹐顏淵﹑子路有百罪也。由此言之﹐曾子之言誤矣。然子夏之喪明﹐喪其子也。子者人情所通﹐親者人所力報也。喪親民無聞﹐喪子失其明﹐此恩損於親而愛增於子也。增則哭泣無數﹐數哭中風﹐目失明矣。曾子因俗之議﹐以著子夏三罪。子夏亦緣俗議﹐因以失明故拜受其過。曾子﹑子夏未離於俗﹐故孔子門敍行未在上第也。

秦﹝昭﹞襄王賜白起劍﹐白起伏劍將自刎﹐曰「我有何罪於天乎﹖」良久曰「我固當死。長平之戰﹐趙卒降者數十萬﹐我詐而盡坑之﹐是足以死。」遂自殺。白起知己前罪﹐服更後罰也。夫白起知己所以罪﹐不知趙卒所以坑。如天審罰有過之人﹐趙降卒何辜於天﹖如用兵妄傷殺﹐則四十萬眾必有不亡﹐不亡之人﹐何故以其善行無罪而竟坑之﹐卒不得以善蒙天之佑﹖白起何故獨以其罪伏天之誅﹖由此言之﹐白起之言過矣。

秦二世使使者詔殺蒙恬﹐蒙恬喟然嘆曰「我何過於天﹐無罪而死﹖」良久﹐徐曰「恬罪故當死矣。夫起臨洮屬之遼東﹐城徑萬里﹐此其中不能毋絕地脈。此乃恬之罪也。」卽吞藥自殺。太史公非之曰「夫秦初滅諸侯﹐天下心未定﹐夷傷未瘳﹐而恬爲名將﹐不以此時彊諫﹐救百姓之急﹐養老矜孤﹐修眾庶之和﹐阿意興功﹐此其﹝子﹞﹝兄﹞弟﹝過﹞﹝遇﹞誅﹐不亦宜乎﹗

何與乃罪地脈也﹖」夫蒙恬之言旣非﹐而太史公非之亦未是。何則﹖蒙恬絕脈﹐罪至當死。地養萬物﹐何過於人﹐而蒙恬絕其脈﹖知己有絕地脈之罪﹐不知地脈所以絕之過。自非如此﹐與不自非何以異﹖太史公﹝爲﹞﹝乃﹞非恬之爲名將﹐不能以彊諫﹐故致此禍。夫當諫不諫﹐故致受死亡之戮。身任李陵﹐坐下蠶室﹐如太史公之言﹐所任非其人﹐故殘身之戮﹐天命而至也。非蒙恬以不彊諫﹐故致此禍﹐則己下蠶室﹐有非者矣。己無非﹐則其非蒙恬﹐非也。作伯夷之傳﹐﹝則﹞﹝列﹞善惡之行雲﹕「七十子之徒﹐仲尼獨薦顏淵好學。然回也屢空﹐糟糠不厭﹐卒夭死。天之報施善人如何哉﹗盜跖日殺不辜﹐肝人之肉﹐暴戾恣睢﹐聚黨數千﹐橫行天下﹐竟以壽終。是獨遵何哉﹖」若此言之﹐顏回不當早夭﹐盜跖不當全活也。不怪顏淵不當夭﹐而獨謂蒙恬當死﹐過矣。漢將李廣與望气王朔燕語曰「自漢擊匈奴﹐而廣未常不在其中。而諸校尉以下﹐才能不及中﹐然以胡軍攻取侯者數十人。而廣不爲﹝侯﹞後人﹐然終無尺﹝土﹞﹝寸﹞之功﹐以得﹝見﹞封邑者﹐何也﹖豈吾相不當侯﹐且固命也﹖」朔曰「將軍自念﹐豈常有恨者乎﹖」

廣曰「吾爲隴西太守﹐羌常反﹐吾誘而降之八百餘人﹔吾詐而同日殺之。至今恨之﹐獨此矣。」朔曰「禍莫大於殺已降﹐此乃將軍所以不得侯者也。」李廣然之﹐聞者信之。夫不侯﹐猶不王者也。不侯何恨﹐不王何負乎﹖孔子不王﹐論者不謂之有負﹔李廣不侯﹐王朔謂之有恨。然則王朔之言﹐失論之實矣。論者以爲人之封侯﹐自有天命。天命之符﹐見於骨體。大將軍衛靑在建章宮時﹐鉗徒相之﹐曰「貴至封侯。」後竟以功封萬戶侯。衛靑未有功﹐而鉗徒見其當封之證。由此言之﹐封侯有命﹐非人操行所能得也。鉗徒之言實而有效﹐王朔之言虛而無驗也。

多橫恣而不罹禍﹐順道而違福﹐王朔之說﹐白起自非﹑蒙恬自咎之類也。倉卒之世﹐以財利相劫殺者眾。同車共船﹐千里爲商﹐至闊之地﹐殺其人而並取其財﹐屍捐不收﹐骨暴不葬﹐在水爲魚鱉之食﹐在土爲螻蟻之糧﹔惰窳之人﹐不力農勉商﹐以積谷貨﹐遭歲饑饉﹐腹餓不飽﹐椎人若畜﹐割而食之﹐無君子小人﹐並爲魚肉﹕人所不能知﹐吏所不能覺。千人以上﹐萬人以下﹐計一聚之中﹐生者百一﹐死者十九。可謂無道至痛甚矣﹐皆得陽達富厚安樂。天不責其無仁義之心﹐道相並殺﹔非其無力作而倉卒以人爲食﹐加以渥禍﹐使之夭命﹐章其陰罪﹐明示世人﹐使知不可爲非之驗﹐何哉﹖王朔之言﹐未必審然。

傳書李斯妒同才﹐幽殺韓非於秦﹐後被車裂之罪﹐商鞅欺舊交﹐擒魏公子﹐後受誅死禍。

彼欲言其賊賢欺交﹐故受患禍之報也。夫韓非何過而爲李斯所幽﹐公子何罪而爲商鞅所擒﹖車裂誅死﹐賊賢欺交﹐幽死見擒﹐何以致之﹖如韓非﹑公子有惡﹐天使李斯﹑商鞅報之﹐則李斯﹑商鞅爲天奉誅﹐宜蒙其賞﹐不當受其禍。如韓非﹑公子無惡﹐非天所罰﹐李斯﹑商鞅不得幽擒。論者說曰「韓非﹑公子有陰惡伏罪﹐人不聞見﹐天獨知之﹐故受戮殃。」

夫諸有罪之人﹐非賊賢則逆道。如賊賢﹐則被所賊者何負﹖如逆道﹐則被所逆之道何非﹖

凡人窮達禍福之至﹐大之則命﹐小這則時。太公窮賤﹐遭周文而得封。寧戚隱厄﹐逢齊桓而見官。非窮賤隱厄有非﹐而得封見官有是也。窮達有時﹐遭遇有命也。太公﹑寧戚賢者也﹐尙可謂有非。聖人純道者也﹐虞舜爲父弟所害﹐幾死再三﹔有遇唐堯﹐堯禪舜﹐立爲帝。嘗見害﹐未有非﹔立爲帝﹐未有是。前時未到﹐後則命時至也。案古人君臣困窮﹐後得達通﹐未必初有惡天禍其前﹐卒有善神佑其後也。一身之行﹐一行之操﹐結髮終死﹐前後無異。然一成一敗﹐一進一退﹐一窮一通﹐一全一壞﹐遭遇適然﹐命時當也。

龍虛篇

盛夏之時﹐雷電擊折﹝破﹞樹木﹐發壞室屋﹐俗謂天取龍﹐謂龍藏於樹木之中﹐匿於屋室之間也。雷電擊折樹木﹐發壞屋室﹐則龍見於外。龍見﹐雷取以升天。世無愚智賢不肖﹐皆謂之然。如考實之﹐虛妄言也。

夫天之取龍何意邪﹖如以龍神爲天使﹐猶賢臣爲君使也﹐反報有時﹐無爲取也。如以龍遁逃不還﹐非神之行﹐天亦無用爲也。如龍之性當在天﹐在天上者固當生子﹐無爲復在地。如龍有升降﹐降龍生子於地﹐子長大﹐天取之﹐則世名雷電爲天怒﹐取龍之子﹐無爲怒也。且龍之所居﹐常在水澤之中﹐不在木中屋間。何以知之﹖叔向之母曰「深山大澤﹐實生龍蛇。」傳曰「山致其髙﹐雲雨起焉。水致其深﹐蛟龍生焉。」傳又言「禹渡於江﹐黃龍負船。荊次非渡淮﹐兩龍繞舟。

東海之上有丘欣﹐勇而有力﹐出過神淵﹐使禦者飲馬﹐馬飲因沒。欣怒﹐拔劍入淵追馬﹐見兩蛟方食其馬﹐手劍擊殺兩蛟。」由是言之﹐蛟與龍常在淵水之中﹐不在木中屋間明矣。在淵水之中﹐則魚鱉之類。魚鱉之類﹐何爲上天﹖天之取龍﹐何用爲哉﹖如以天神乘龍而行﹐神恍惚無形﹐出入無間﹐無爲乘龍也。如仙人騎龍﹐天爲仙者取龍﹐則仙人含天精气﹐形輕飛騰﹐若鴻鵠之狀﹐無爲騎龍也。世稱黃帝騎龍升天﹐此言蓋虛﹐猶今謂天取龍也。

且世謂龍升天者﹐必謂神龍。不神﹐不升天﹔升天﹐神之效也。天地之性人爲貴﹐則龍賤矣。貴者不神﹐賤者反神乎﹖如龍之性有神與不神﹐神者升天﹐不神者不能。龜蛇亦有神與不神﹐神龜神蛇復升天乎﹖且龍稟何气而獨神﹖天有倉龍﹑白虎﹑朱鳥﹑玄武之象也﹐地亦有龍虎鳥龜之物。四星之精﹐降生四獸。虎鳥與龜不神﹐龍何故獨神也﹖人爲裸虫之長﹐龍爲鱗虫之長。俱爲物長﹐謂龍升天﹐人復升天乎﹖龍與人同﹐獨謂能升天者﹐謂龍神也。世或謂聖人神而先知﹐猶謂神龍能升天也。因謂聖人先知之明﹐論龍之才﹐謂龍升天﹐故其宜也。

天地之間﹐恍惚無形﹐寒暑風雨之气乃爲神。今龍有形﹐有形則行﹐行則食﹐食則物之性也。天地之性﹐有形體之類﹐能行食之物﹐不得爲神。何以言之﹖龍有體也。傳言鱗虫三百﹐龍爲之長。龍爲鱗虫之長﹐安得無體﹖何以言之﹖孔子曰「龍食於淸﹐遊於淸。龜食於淸﹐遊於濁。魚食於濁﹐遊於淸。丘上不及龍﹐下不爲魚﹐中止其龜與﹗」

《山海經》言四海之外﹐有乘龍蛇之人。世俗畫龍之象﹐馬首蛇尾。由此言之﹐馬蛇之類也。愼子曰「蜚龍乘雲﹐騰蛇遊霧﹐雲罷雨霽﹐與蚓蟻同矣。」韓子曰「龍之爲虫也﹐鳴可狎而騎也。然喉下有逆鱗尺餘﹐人或嬰之﹐必殺人矣。」比之爲蚓蟻﹐又言虫可狎而騎﹐蛇馬之類明矣。傳曰「紂作象箸而箕子泣。」泣之者﹐痛其極也。夫有象箸﹐必有玉杯。玉杯所盈﹐象箸所挾﹐則必龍肝豹胎。夫龍肝可食﹐其龍難得。難得則愁下﹐愁下則禍生﹐故從而痛之。

如龍神﹐其身不可得殺﹐其肝何可得食﹖禽獸肝胎非一﹐稱龍肝豹胎者﹐人得食而知其味美也。春秋之時﹐龍見於絳郊。魏獻子問於蔡墨曰「吾聞之﹐虫莫智於龍﹐以其不生得也。謂之智﹐信乎﹖」對曰「人實不知﹐非龍實智。古者畜龍﹐故國有豢龍氏﹐有禦龍氏。」

獻子曰「是二者吾亦聞之﹐而不知其故。是何謂也﹖」對曰「昔有叔﹝宋﹞﹝安﹞有裔子曰董父﹐實甚好龍﹐能求其嗜欲以飲食之﹐龍多歸之。乃擾畜龍﹐以服事舜﹐而錫之姓日董﹐氏日豢龍﹐封諸川﹐夷氏是其後也。故帝舜氏世有畜龍。及有夏﹐孔甲擾於帝﹐帝賜之乘龍﹐河﹑漢各二﹐各有雌雄﹐孔甲不能食也﹐而未獲豢龍氏。有陶唐氏旣衰﹐其後有劉累學擾龍於豢龍氏﹐以事孔甲﹐能飲食龍。夏后嘉之﹐賜氏曰禦龍﹐以更豕韋之後。

龍一雌死﹐潛醢以食夏后﹐夏后﹝烹﹞﹝享﹞之。旣而使求﹐懼而不得﹐遷於魯縣﹐範氏其後也。」獻子曰「今何故無之﹖」對曰「夫物有其官﹐官修其方﹐朝夕思之。一日失職﹐則死及之﹐失官不食。官宿其業﹐其物乃至。若泯棄之﹐物乃低伏﹐郁湮不育。」由此言之﹐龍可畜又可食也。可食之物﹐不能神矣。世無其官﹐又無董父﹑後劉之人﹐故潛藏伏匿﹐出見希疏﹔出又乘雲﹐與人殊路﹐人謂之神。如存其官而有其人﹐則龍﹐牛之類也﹐何神之有﹖以《山海經》言之﹐以愼子﹑韓子証之﹐以俗世之畫驗之﹐以箕子之泣訂之﹐以蔡墨之對論之﹐知龍不能神﹐不能升天﹐天不以雷電取龍﹐明矣。世俗言龍神而升天者﹐妄矣。

世俗之言﹐亦有緣也。短書言龍無尺木﹐無以升天。又曰升天﹐又言尺木﹐謂龍從木中升天也。

彼短書之家﹐世俗之人也。見雷電發時﹐龍隨而起﹐當雷電﹝擊﹞樹木﹝擊﹞之時﹐龍適與雷電俱在樹木之側﹐雷電去﹐龍隨而上﹐故謂從樹木之中升天也。實者雷龍同類﹐感气相致﹐故《易》曰「雲從龍﹐風從虎。」又言「虎嘯谷風至﹐龍興景雲起。」龍與云相招﹐虎與風相致﹐故董仲舒雩祭之法﹐設土龍以爲感也。夫盛夏太陽用事﹐雲雨幹之。太陽火也﹐雲雨水也﹐﹝水﹞火激薄則鳴而爲雷。龍聞雷聲則起﹐起而云至﹐云至而龍乘之。雲雨感龍﹐龍亦起雲而升天。天極﹝雷﹞﹝云﹞髙﹐云消復降。人見其乘雲則謂「升天」﹐見天爲雷電則爲「天取龍」。世儒讀《易》文﹐見傳言﹐皆知龍者云之類。拘俗人之議﹐不能通其說﹔又見短書爲證﹐故遂謂「天取龍」。

天不取龍﹐龍不升天。當丘欣之殺兩蛟也﹐手把其尾﹐拽而出之至淵之外﹐雷電擊之。蛟則龍之類也。蛟龍見而雲雨至﹐雲雨至則雷電擊。如以天實取龍﹐龍爲天用﹐何以死蛟﹝不﹞爲取之﹖且魚在水中﹐亦隨雲雨蜚﹐而乘雲雨非升天也。龍﹐魚之類也﹐其乘雷電猶魚之飛也。魚隨雲雨不謂之神﹐龍乘雷電獨謂之神。世俗之言﹐失其實也。物在世間﹐各有所乘。水蛇乘霧﹐龍乘雲﹐鳥乘風。見龍乘雲﹐獨謂之神﹐失龍之實﹐誣龍之能也。

然則龍之所以爲神者﹐以能屈伸其體﹐存亡其形。屈伸其體﹐存亡其形﹐未足以爲神也。豫讓吞炭﹐漆身爲厲﹐人不識其形。子貢滅須爲婦人﹐人不知其狀。龍變體自匿﹐人亦不能覺﹐變化藏匿者巧也。物性亦有自然﹐知往﹐幹鵲知來﹐鸚鵡能言﹐三怪比龍﹐性變化也。如以巧爲神﹐豫讓﹑子貢神也。孔子曰「遊者可爲网﹐飛者可爲。至於龍也﹐吾不知其乘風雲上升。今日見老子﹐其猶龍乎﹗」夫龍乘雲而上﹐云消而下。物類可察﹐上下可知﹔而云孔子不知。以孔子之聖﹐尙不知龍﹐況俗人智淺﹐好奇之性﹐無實可之心﹐謂之龍神而升天﹐不足怪也。

雷虛篇

盛夏之時﹐雷電迅疾﹐擊折樹木﹐壞敗室屋﹐時犯殺人。世俗以爲擊折樹木﹑壞敗室屋者﹐天取龍﹔其犯殺人也﹐謂之﹝有﹞陰過﹐飲食人以不潔淨﹐天怒﹐擊而殺之。隆隆之聲﹐天怒之音﹐若人之吁矣。世無愚智﹐莫謂不然。推人道以論之﹐虛妄之言也。

夫雷之發動﹐一气一聲也﹐折木壞屋亦犯殺人﹐犯殺人時亦折木壞屋。獨謂折木壞屋者﹐天取龍﹔犯殺人﹐罰陰過﹐與取龍吉凶不同﹐並時共聲﹐非道也。論者以爲隆隆者﹐天怒吁之聲也。此便於罰過﹐不宜於取龍。罰過﹐天怒可也。

取龍﹐龍何過而怒之﹖如龍神﹐天取之﹐不宜怒。如龍有過﹐與人同罪﹐﹝龍﹞殺而已﹐何爲取也﹖殺人﹐怒可也。取龍﹐龍何過而怒之﹖殺人﹐不取﹔殺龍﹐取之。人龍之罪何別﹐而其殺之何異﹖然則取龍之說旣不可聽﹐罰過之言復不可從。

何以效之﹖案雷之聲迅疾之時﹐人僕死於地﹐隆隆之聲臨人首上﹐故得殺人。審隆隆者天怒乎﹖怒用口之怒气殺人也。口之怒气﹐安能殺人﹖人爲雷所殺﹐詢其身體﹐若燔灼之狀也。如天用口怒﹐口怒生火乎﹖且口著乎體﹐口之動與體俱。當擊折之時﹐聲著於地﹔其衰也﹐聲著於天。夫如是﹐聲著地之時﹐口至地﹐體亦宜然。當雷迅疾之時﹐仰視天﹐不見天之下﹐不見天之下﹐則夫隆隆之聲者﹐非天怒也。天之怒與人無異。人怒﹐身近人則聲疾﹐遠人則聲微。今天聲近﹐其體遠﹐非怒之實也。且雷聲迅疾之時﹐聲東西或南北﹐如天怒體動﹐口東西南北﹐仰視天亦宜東西南北。或曰「天已東西南北矣﹐雲雨冥晦﹐人不能見耳。」

夫千里不同風﹐百里不共雷。《易》曰「震驚百里。」雷電之地﹐﹝雷﹞﹝雲﹞雨晦冥﹐百里之外無雨之處﹐宜見天之東西南北也。口著於天﹐天宜隨口﹐口一移普天皆移﹐非獨雷雨之地﹐天隨口動也。且所謂怒者﹐誰也﹖天神邪﹖蒼蒼之天也﹖如謂天神﹐神怒無聲﹔如謂蒼蒼之天﹐天者體不怒﹐怒用口。且天地相與﹐夫婦也﹐其卽民父母也。子有過﹐父怒﹐笞之致死﹐而母不哭乎﹖今天怒殺人﹐地宜哭之。獨聞天之怒﹐不聞地之哭。如地不能哭﹐則天亦不能怒。且有怒則有喜。人有陰過﹐亦有陰善。有陰過﹐天怒殺之﹔如有陰善﹐天亦宜以﹝善﹞﹝喜﹞賞之。隆隆之聲謂天之怒﹐如天之喜亦哂然而笑。

人有喜怒﹐故謂天喜怒﹑推人以知天﹐知天本於人。如人不怒﹐則亦無緣謂天怒也。緣人以知天﹐宜盡人之性。人性怒則吁﹐喜則歌笑。比聞天之怒﹐希聞天之喜﹔比見天之罰﹐希見天之賞。豈天怒﹑不喜﹐貪於罰﹑希於賞哉﹖何怒罰有效﹐喜賞無驗也﹖

且雷之擊也﹐折木壞屋﹐時犯殺人﹐以爲天怒。時或徒雷﹐無所折敗﹐亦不殺人﹐天空怒乎﹖人君不空喜怒﹐喜怒必有賞罰。無所罰而空怒﹐是天妄也。妄則失威﹐非天行也。政事之家﹐以寒溫之气爲喜怒之候﹐人君喜卽天溫﹐﹝卽﹞﹝怒﹞則天寒。雷電之日﹐天必寒也。髙祖之先劉媼﹐曾息大澤之陂﹐夢與神遇﹐此時雷電晦冥。天方施气﹐宜喜之時也﹐何怒而雷﹖如用擊折者爲怒﹐不擊折者爲喜﹐則夫隆隆之聲﹐不宜同音。人怒喜異聲﹐天怒喜同音﹐與人乖異﹐則人何緣謂之天怒﹖

且飲食人以不潔淨﹐小過也。以至尊之身﹐親罰小過﹐非尊者之宜也。尊不親罰過﹐故王不誅罪。天尊於王﹐親罰小過﹐是天徳劣於王也。且天之用心﹐猶人之用意。人君罪惡﹐初聞之時﹐怒以非之﹔及其誅之﹐哀以憐之。故《論語》曰「如得其情﹐則哀憐而勿喜。」紂至惡也﹐武王將誅﹐哀而憐之。故《尙書》曰「予惟率夷憐爾。」人君誅惡﹐憐而殺之﹔天之罰過﹐怒而擊之。是天少恩而人多惠也。說雨者以爲天施气。天施气﹐气渥爲雨﹐故雨潤萬物﹐名曰澍。人不喜﹐不施恩。天不說﹐不降雨。謂雷﹐天怒﹔雨者﹐天喜也。雷起常與雨俱﹐如論之言﹐天怒且喜也。人君賞罰不同日﹐天之怒喜不殊時﹐天人相違﹐賞罰乖也。且怒喜具形﹐亂也。惡人爲亂﹐怒罰其過﹔罰之以亂﹐非天行也。冬雷人謂之陽气泄﹐春雷謂之陽气發。夏雷不謂陽气盛﹐謂之天怒﹐竟虛言也。

人在天地之間﹐物也。物﹐亦物也。物之飲食﹐天不能知。人之飲食﹐天獨知之。萬物於天﹐皆子也﹔父母於子﹐恩徳一也。豈爲貴賢加意﹐賤愚不察乎﹖何其察人之明﹐省物之暗也﹗犬豕食人腐臭﹐食之天不殺也。如以人貴而獨禁之﹐則鼠人飲食﹐人不知﹐誤而食之﹐天不殺也。如天能原鼠﹐則亦能原人﹐人誤以不潔淨飲食人﹐人不知而食之耳﹐豈故舉腐臭以予之哉﹖如故予之﹐人亦不肯食。呂后斷戚夫人手﹐去其眼﹐置於廁中﹐以爲人豕。呼人示之﹐人皆傷心﹔惠帝見之﹐病臥不起。呂后故爲﹐天不罰也。人誤不知﹐天輒殺之﹐不能原誤失而責故﹐天治悖也。

夫人食不淨之物﹐口不知有其也﹔如食已﹐知之﹐名曰腸。戚夫人入廁﹐身體辱之﹐與何以別﹖腸之與體何以異﹖爲腸不爲體﹐傷不病辱﹐非天意也。且人聞人食不淸之物﹐心平如故﹐觀戚夫人者﹐莫不傷心。人傷﹐天意悲矣。夫悲戚夫人則怨呂后﹐案呂后之崩﹐未必遇雷也。道士劉春熒惑楚王英﹐使食不淸。春死﹐未必遇雷也。建初四年夏六月﹐雷擊殺會稽﹝靳專日食﹞﹝鄞縣﹞羊五頭皆死。夫羊何陰過而雷殺之﹖舟人溪上流﹐人飲下流﹐舟人不雷死。

天神之處天﹐猶王者之居也。王者居重關之內﹐則天之神宜在隱匿之中。王者居宮室之內﹐則天亦有太微﹑紫宮﹑軒轅﹑文昌之坐。王者與人相遠﹐不知人之陰惡。天神在四宮之內﹐何能見人暗過﹖王者聞人進﹐以人知。天知人惡﹐亦宜因鬼。使天問過於鬼神﹐則其誅之﹐宜使鬼神。如使鬼神﹐則天怒﹐鬼神也﹐非天也。

且王斷刑以秋﹐天之殺用夏﹐此王者用刑違天時。奉天而行﹐其誅殺也﹐宜法象上天。天殺用夏﹐王誅以秋﹐天人相違﹐非奉天之義也。或論曰「飲食﹝人﹞不潔淨﹐天之大惡也。殺大惡﹐不須時。」王者大惡﹐謀反大逆無道也。天之大惡﹐飲食人不潔淸。天﹝之﹞﹝人﹞所惡﹐小大不均等也。如小大同﹐王者宜法天﹐制飲食人不潔淸之法爲死刑也。聖王有天下﹐制刑不備此法﹐聖王闕略﹐有遺失也﹖或論曰「鬼神治陰﹐王者治陽。陰過暗昧﹐人不能覺﹐故使鬼神主之。」曰「陰過非一也﹐何不盡殺﹖案一過﹐非治陰之義也。天怒不旋日﹐人怨不旋踵。人有陰過﹐或時有用冬﹐未必專用夏也。以冬過誤﹐不輒擊殺﹐遠至於夏﹐非不旋日之意也。

圖畫之工﹐圖雷之狀﹐累累如連鼓之形﹔又圖一人﹐若力士之容﹐謂之雷公﹐使之左手引連鼓﹐右手推椎﹐若擊之狀。其意以爲雷聲隆隆者﹐連鼓相扣擊之﹝意﹞﹝音﹞也﹔其魄然若敝裂者﹐椎所擊之聲也﹔其殺人也﹐引連鼓相椎﹐並擊之矣。

世又信之﹐莫謂不然。如復原之﹐虛妄之象也。夫雷﹐非聲則气也。聲與气﹐安可推引而爲連鼓之形乎﹖如審可推引﹐則是物也。相扣而音鳴者﹐非鼓卽鍾也。夫隆隆之聲﹐鼓與鍾邪﹖如審是也﹐鍾鼓﹝而﹞不﹝而﹞空懸﹐須有

﹐然後能安﹐然後能鳴。今鍾鼓無所懸著﹐雷公之足無所蹈履﹐安得而爲雷﹖或曰﹕」如此固爲神。如必有所懸著﹐足有所履﹐然後而爲雷﹐是與人等也﹐何以爲神﹖「曰﹕神者﹐恍惚無形﹐出入無門﹐上下無﹝垠﹞﹐故謂之神。今雷公有形﹐雷聲有器﹐安得爲神﹖如無形﹐不得爲之圖像﹔如有形﹐不得謂之神。謂之神龍升天﹐實事者謂之不然﹐以人時或見龍之形也。

以其形見﹐故圖畫升龍之形也﹔以其可畫﹐故有不神之實。

難曰﹕」人亦見鬼之形﹐鬼復神乎﹖「曰﹕人時見鬼﹐有見雷公者乎﹖鬼名曰神﹐其行蹈地﹐與人相似。雷公頭不懸於天﹐足不蹈於地﹐安能爲雷公﹖飛者皆有翼﹐物無翼而飛﹐謂仙人。畫仙人之形﹐爲之作翼。如雷公與仙人同﹐宜復著翼。使雷公不飛﹐圖雷家言其飛﹐非也。使實飛﹐不爲著翼﹐又非也。夫如是﹐圖雷之家畫雷之狀﹐皆虛妄也。且說雷之家﹐謂雷﹐天怒吁也﹔圖雷之家﹐謂之雷公怒引連鼓也。審如說雷之家﹐則圖雷之家非﹔審如圖雷之家﹐則說雷之家誤。二家相違也﹐並而是之﹐無是非之分。無是非之分﹐故無是非之實。無以定疑論﹐故虛妄之論勝也。

《禮》曰﹕」刻尊爲雷之形﹐一出一入﹐一屈一伸﹐爲相校軫則鳴。「校軫之狀﹐郁律壘之類也﹐此象類之矣。气相校軫分裂﹐則隆隆之聲﹐校軫之音也。魄然若裂者﹐气射之聲也。气射中人﹐人則死矣。實說﹐雷者太陽之激气也。何以明之﹖正月陽動﹐故正月始雷。五月陽盛﹐故五月雷迅。秋冬陽衰﹐故秋冬雷潛。盛夏之時﹐太陽用事﹐陰气乘之。陰陽分﹝事﹞﹝爭﹞﹐則相校軫。校軫則激射。激射爲毒﹐中人輒死﹐中木木折﹐中屋屋壞。人在木下屋間﹐偶中而死矣。何以驗之﹖試以一斗水灌冶鑄之火﹐气激裂﹐若雷之音矣。或近之﹐必灼人體。天地爲鑪大矣﹐陽气爲火猛矣﹐雲雨爲水多矣﹐分爭激射﹐安得不迅﹖中傷人身﹐安得不死﹖當冶工之消鐵也﹐以士爲形﹐燥則鐵下﹐不則躍溢而射。射中人身﹐則皮膚灼剝。陽气之熱﹐非直消鐵之烈也﹔陰气激之﹐非直土泥之濕也﹔陽气中人﹐非直灼剝之痛也。

夫雷﹐火也。﹝火﹞气剡人﹐人不得無迹。如炙處狀似文字﹐人見之﹐謂天記書其過﹐以示百姓。是復虛妄也。使人盡有過﹐天用雷殺人。殺人當彰其惡﹐以懲其後﹐明著其文字﹐不當暗昧。圖出於河﹐書出於洛。《河圖》《洛書》﹐天地所爲﹐人讀知之。今雷死之書﹐亦天所爲也﹐何故難知﹖如以﹝一﹞﹝殪﹞人皮不可書﹐魯惠公夫人仲子﹐寧武公女也﹐生而有文在掌﹐曰」爲魯夫人「﹐文明可知﹐故仲子歸魯。雷書不著﹐故難以懲後。地如是﹐火剡之迹﹐非天所刻畫也。或頗有而增其語﹐或無有而空生其言﹐虛妄之俗﹐好造怪奇。何以驗之﹖雷者火也﹐以人中雷而死﹐卽詢其身﹐中頭則須髮燒﹐中身則皮膚灼﹐臨其屍上聞火气﹐一驗也。道朮之家﹐以爲雷燒石色赤﹐投於井中﹐石井寒﹐激聲大鳴﹐若雷之狀﹐二驗也。人傷於寒﹐寒所入腹﹐腹中素溫﹐溫寒分爭﹐激气雷鳴﹐三驗也。當雷之時﹐電光時見﹐大若火之耀﹐四驗也。當雷之擊﹐時或燔人室屋及地艸木﹐五驗也。夫論雷之爲火有五驗﹐言雷爲天怒無一效。然則雷爲天怒﹐虛妄之言。

﹝𨿽﹞﹝難﹞曰﹕」《論語》云﹕『迅雷風烈必變。』

《禮記》曰﹕『有疾風迅雷甚雨則必變﹐𨿽夜必興﹐衣服﹑冠而坐。』懼天怒﹐畏罰及己也。如雷不爲天怒﹐其擊不爲罰過﹐則君子何爲爲雷變動朝服而正坐﹝子﹞﹝乎﹞﹖「曰﹕天之與人猶父子﹐有父爲之變﹐子安能忽﹖故天變﹐己亦宜變﹐順天時﹐示己不違也。人聞犬聲於外﹐莫不驚駭﹐竦身側耳以審聽之。況聞天變異常之聲﹐軒迅疾之音乎﹖《論語》所指﹐《禮記》所謂﹐皆君子也。君子重愼﹐自知無過﹐如日月之蝕﹐無陰暗食人以不潔淸之事﹐內省不懼﹐何畏於雷﹖審如不畏雷﹐則其變動不足以效天怒何則﹖不爲己也。如審畏雷﹐亦不足以效罰陰過。何則﹖雷之所擊﹐多無過之人。君子恐偶遇之﹐故恐懼變動。夫如是﹐君子變動﹐不能明雷爲天怒﹐而反著雷之妄擊也。妄擊不罰過﹐故人畏之。如審罰有過﹐小人乃當懼耳﹐君子之人無爲恐也。宋王問唐鞅曰﹕」寡人所殺戮者眾矣﹐而羣臣不畏﹐其故何也﹖「唐鞅曰﹕」王之所罪﹐盡不善者也。罰不善﹐善者胡爲畏﹖王欲羣臣之畏也﹐不若毋辧其善與不善而時罪之﹐斯羣臣畏矣。「

宋王行其言﹐羣臣畏懼﹐﹝宋王大怒﹞﹝宋國大恐﹞。

夫宋王妄刑﹐故宋國大恐。懼雷電妄擊﹐故君子變動。君子變動﹐寧國大恐之類也。

論衡卷第七

儒書言﹕黃帝采首山銅﹐鑄鼎於荊山下。鼎旣成﹐有龍垂胡髯下迎黃帝﹐黃帝上騎龍﹐羣臣後宮從上七十餘人﹐龍乃上去。余小臣不得上﹐乃悉持龍髯。龍髯拔﹐墮黃帝之弓﹐百姓仰望黃帝旣上天﹐乃抱其弓與龍胡髯吁號。故後世因其處曰鼎湖﹐其弓曰烏號。《太史公記》誄五帝亦云﹕黃帝封禪已﹐仙云。羣臣朝其衣冠﹐因葬埋之。

曰﹕此虛言也。實黃帝者何等也﹖號乎﹐謚也﹖如謚﹐臣子所誄列也。誄生時所行爲之謚。黃帝好道﹐遂以升天﹐臣子誄之﹐宜以仙升﹐不當以」黃「謚。謚法曰﹕」靜民則法曰黃。「

黃者﹐安民之謚﹐非得道之稱也。百王之謚﹐文則曰文﹐武則曰武。文武不失實﹐所以勸操行也。如黃帝之時質﹐未有謚乎﹐名之爲黃帝﹐何世之人也﹖使黃帝之臣子知君﹐使後世之人迹其行。黃帝之世﹐號謚有無﹐𨿽疑未定﹐」黃「非升仙之稱﹐明矣。

龍不升天﹐黃帝騎之﹐乃明黃帝不升天也。龍起雲雨﹐因乘而行﹔雲散雨止﹐降復入淵。如實黃帝騎龍﹐隨溺於淵也。案黃帝葬於橋山﹐猶曰羣臣葬其衣冠。審騎龍而升天﹐衣不離形﹔如封禪已仙去。衣冠亦不宜遺。黃帝實仙不死而升天﹐臣子百姓所親見也。見其升天﹐知其不死必也。葬不死之衣冠﹐與實死者無以異﹐非臣子實事之心﹐別生於死之意也。

載太山之上者七十有二君﹐皆勞情苦思﹐憂念王事﹐然後功成事立﹐致治太平。太平則天下和安﹐乃升太山而封禪焉。夫修道求仙﹐與憂職勤事不同。心思道則忘事﹐憂事則害性。世稱堯若臘﹐舜若﹐心愁憂苦﹐形體贏�。使黃帝致太平乎﹐則其形體宜如堯﹑舜。堯﹑舜不得道﹐黃帝升天﹐非其實也。使黃帝廢事修道﹐則心意調和﹐形體肥勁﹐是與堯﹑舜異也﹐異則功不同矣。功不同﹐天下未太平而升封﹐又非實也。五帝﹑三王皆有聖徳之優者﹐黃帝﹝不﹞﹝亦﹞在上焉。如聖人皆仙﹐仙者非獨黃帝﹔如聖人不仙﹐黃帝何爲獨仙﹖世見黃帝好方朮﹐方朮仙者之業﹐則謂帝仙矣。又見鼎湖之名﹐則言黃帝采首山銅鑄鼎﹐而龍垂胡髯迎黃帝矣。是與說會稽之山無以異也。夫山名曰會稽﹐卽云夏禹巡狩﹐會計於此山上﹐故曰」會稽「。夫禹至會稽治水不巡狩﹐猶黃帝好方伎不升天也。無會計之事﹐猶無鑄鼎龍垂胡髯之實也。裏名勝母﹐可謂實有子勝其母乎﹖邑名朝歌﹐可謂民朝起者歌乎﹖

儒書言﹕淮南王學道﹐招會天下有道之人﹐傾一國之尊﹐下道朮之士。是以道朮之士﹐並會淮南﹐奇方異朮﹐莫不爭出。王遂得道﹐舉家升天﹐畜產皆仙﹐犬吠於天上﹐雞鳴於雲中。此言仙藥有餘﹐犬雞食之﹐並隨王而升天也。好道學仙之人﹐皆謂之然。此虛言也。

夫人﹐物也﹐𨿽貴爲王侯﹐性不異於物。物無不死﹐人安能仙﹖鳥有毛羽﹐能飛不能升天。人無毛羽﹐何用飛升使有毛羽﹐不過與鳥同﹔況其無有﹐升天如何案能飛升之物﹐生有毛羽之兆﹔能馳走之物﹐生有蹄足之形。馳走不能飛升﹐飛升不能馳走。稟性受气﹐形體殊別也。今人稟馳走之性﹐故生無毛羽之兆﹐長大至老﹐終無奇怪。好道學仙﹐中生毛羽﹐終以飛升。使物性可變﹐金木水火﹐可革更也。蝦蟆化爲鶉﹐雀入水爲蜃蛤﹐稟自然之性﹐非學道所能爲也。好道之人﹐恐其或若等之類﹐故謂人能生毛羽﹐毛羽備具﹐能升天也。且夫物之生長﹐無卒成暴起﹐皆有浸漸。爲道學仙之人﹐能先生數寸之毛羽﹐從地自奮﹐升樓臺之陛﹐乃可謂升天。今無小升之兆﹐卒有大飛之驗﹐何方朮之學成無浸漸也﹖

毛羽大效﹐難以觀實。且以人髯髮物色少老驗之。

物生也色靑﹐其熟也色黃。人之少也發黑﹐其老也發白。黃爲物熟驗﹐白爲人老效。物黃﹐人𨿽灌漑壅養﹐終不能靑﹔發白﹐𨿽吞藥養性﹐終不能黑。黑靑不可復還﹐老衰安可復卻﹖黃之與白﹐猶肉腥炙之﹐魚鮮煮之熟也。不可復令腥﹐熟不可復令鮮。鮮腥猶少壯﹐熟猶衰老也。天養物﹐能使物暢至秋﹐不得延之至春。吞藥養性﹐能令人無病﹐不能壽之爲仙。爲仙體輕气彊﹐猶未能升天﹐令見輕彊之驗﹐亦無毛羽之效﹐何用升天﹖天之與地﹐皆體也。地無下﹐則天無上矣。天無上升之路﹐何如穿天之體﹖人力不能入。如天之門在西北﹐升天之人﹐宜從昆侖上。淮南之國﹐在地東南。如審升天﹐宜舉家先從昆侖﹐乃得其階。如鼓翼邪飛﹐趨西北之隅﹐是則淮南王有羽翼也。今不言其從之昆侖﹐亦不言其身生羽翼﹐空言升天﹐竟虛非實也。

案淮南王劉安﹐孝武皇帝之時也。父長﹐以罪遷蜀嚴道﹐至雍道死。安嗣爲王﹐恨父徙死﹐懷反逆之心﹐招會朮人﹐欲爲大事。伍被之屬充滿殿堂﹐作道朮之書﹐發怪奇之文﹐合景亂首。八公之﹝傳﹞﹝儔﹞欲示神奇若得道之狀﹐道終不成﹐效驗不立﹐乃與伍被謀爲反事﹐事覺自殺﹐或言誅死。誅死﹑自殺﹐同一實也。世見其書深冥奇怪﹐又觀八公之﹝傳﹞﹝儔﹞似若有效﹐則傳稱淮南王仙而升天﹐失其實也。

儒書言﹕盧敖遊乎北海﹐經乎太陰﹐入乎玄關﹐至於蒙谷之上﹐見一士焉﹕深目玄準﹐雁頸而﹝戴﹞﹝鳶﹞肩﹐浮上而殺下﹐軒軒然方迎風而舞。顧見盧敖﹐樊然下其臂﹐遁逃乎碑下。敖乃視之﹐方捲然龜背而食合梨。盧敖仍與之語曰﹕」吾子惟以敖爲倍俗﹐去羣離黨﹐窮觀於六合之外者﹐非敖而己。敖幼而遊﹐至長不﹝倫﹞﹝偸﹞解﹐周行四極﹐惟北陰之未窺。今卒睹夫子於是﹐殆可與敖爲友乎﹖「若士者悖然而笑曰﹕」嘻﹗子中州之民也﹐不宜遠至此。此猶﹝乎﹞光日月而戴列星﹐四時之所行﹐陰陽之所生也。此其比夫不名之地﹐猶突兀也。

若我南遊乎罔浪之野﹐北息乎沈之鄕﹐西窮乎杳冥之黨﹐而東貫須之先。此其下無地﹐上無天﹐聽焉無聞﹐而視焉則營﹔此其外猶有狀﹐有狀之餘﹐壹舉而能千萬里﹐吾猶未能之在。今子遊始至於此﹐乃語窮觀﹐豈不亦遠哉﹗然子處矣。吾與汗漫期於九垓之上﹐吾不可久。「若士者舉臂而縱身﹐逐入雲中。盧敖目仰而視之﹐不見乃止﹐喜心不怠﹐悵若有喪﹐曰﹕」吾比夫子也﹐猶黃鵠之與壤虫也﹐終日行而不離咫尺﹐而自以爲遠﹐豈不悲哉﹗「

若盧敖者﹐惟龍無翼者升則乘雲。盧敖言若士者有翼﹐言乃可信。今不言有翼﹐何以升云且凡能輕舉入雲中者﹐飲食與人殊之故也。龍食與蛇異﹐故其舉措與蛇不同。聞爲道者服金玉之精﹐食紫芝之英﹐食精身輕﹐故能神仙。若士者食合蜊之肉﹐與庸民同食﹐無精輕之驗﹐安能縱體而升天聞食气者不食物﹐食物者不食气。若士者食物如不食气﹐則不能輕舉矣。

或時盧敖學道求仙﹐遊乎北海﹐離眾遠去﹐無得道之效﹐慚於鄕裏﹐負於論議。自知以必然之事見責於世﹐則作誇誕之語﹐云見一士﹐其意以爲有﹝仙﹞﹐求﹝仙﹞之未得﹐期數未至也。淮南王劉安坐反而死﹐天下並聞﹐當時並見﹐儒書尙有言其得道仙去﹐雞犬升天者﹔況盧敖一人之身﹐獨行絕迹之地﹐空造幽冥之語乎是與河東蒲阪項曼都之語﹐無以異也。曼都好道學仙﹐委家亡去﹐三年而返。家問其狀﹐曼都曰﹕」去時不能自知﹐忽見若臥形﹐有仙人數人﹐將我上天﹐離月數里而止。見月上下幽冥﹐幽冥不知東西。居月之旁﹐其寒淒愴。口饑欲食﹐仙人輒飲我以流霞一杯﹐每飲一杯﹐數月不饑。不知去幾何年月﹐不知以何爲過﹐忽然若臥﹐復下至此。「河東號之曰」斥仙「。

實論者聞之﹐乃知不然。夫曼都能上天矣﹐何爲不仙已三年矣﹐何故復還夫人去民間﹐升皇天之上﹐精气形體﹐有變於故者矣。萬物變化﹐無復還者。復育化爲蟬﹐羽翼旣成﹐不能復化爲復育。能升之物﹐皆有羽翼﹐升而復降﹐羽翼如故。見曼都之身有羽翼乎﹐言乃可信﹔身無羽翼﹐言虛妄也。虛則與盧敖同一實也。或時﹝聞﹞曼都好道﹐默委家去﹐周章遠方﹐終無所得。力倦望極﹐默復歸家﹐慚愧無言﹐則言上天。其意欲言道可學得﹐審有仙人﹔己殆有過﹐故成而復斥﹐升而復降。

儒書言﹕齊王疾﹐使人之宋迎文摯。文摯至﹐視王之疾﹐謂太子曰﹕」王之疾﹐必可已也。「𨿽然﹐王之疾已﹐則必殺摯也。太子曰﹕」何故﹖「文摯對曰﹕」非怒王﹐疾不可治也。王怒﹐則摯必死。「

太子頓首彊請曰﹕」苟已王之疾﹐臣與臣之母以死爭之於王﹐必幸臣之母。願先生之勿患也。「

文摯曰﹕」諾﹐請以死爲王。「與太子期﹐將往不至者三﹐齊王固已怒矣。文摯至﹐不解屨登牀履衣﹐問王之疾。王怒而不與言。文摯因出辭以重王怒。王叱而起﹐疾乃遂已。王大怒不悅﹐將生烹文摯。太子與王后急爭之而不能得﹐果以鼎生烹文摯﹐爨之三日三夜﹐顏色不變。文摯曰﹕」誠欲殺我﹐則胡不覆之﹐以絕陰陽之气。「

王使覆之﹐文摯乃死。夫文摯﹐道人也﹐入水不濡﹐入火不﹐故在鼎三日三夜﹐顏色不變。此虛言也。

夫文摯而烹三日三夜﹐顏色不變﹐爲一覆之﹐故絕气而死﹐非得道之驗也。諸生息之物﹐气絕則死。死之物﹐烹之輒爛。致生息之物密器之中﹐覆蓋其口﹐漆塗其隙﹐中外气隔﹐息不得泄﹐有頃死也。如置湯鑊之中﹐亦輒爛矣。何則﹖體同气均﹐稟性於天﹐共一類也。文摯不息乎﹐與金石同﹐入湯不爛﹐是也。令文摯息乎﹐烹之不死﹐非也。令文摯言﹐言則以聲﹐聲以呼吸。呼吸之動﹐因血气之發。血气之發﹐附於骨肉。骨肉之物﹐烹之輒死。今言烹之不死﹐一虛也。旣能烹煮不死﹐此眞人也﹐與金石同。金石𨿽覆蓋﹐與不覆蓋者無以異也。今言文摯覆之則死﹐二虛也。置人寒水之中﹐無湯火之熱﹐鼻中口內不通於外﹐斯須之頃﹐气絕而死矣。寒水沈人﹐尙不得生﹐況在沸湯之中﹐有猛火之烈乎﹖言其入湯不死﹐三虛也。人沒水中﹐口不見於外﹐言音不揚。烹文摯之時﹐身必沒於鼎中。

沒則口不見﹐口不見則言不揚。文摯之言﹐四虛也。烹輒死之人﹐三日三夜顏色不變﹐癡愚之人﹐尙知怪之。使齊王無知﹐太子羣臣宜見其奇。奇怪文摯﹐則請出尊寵敬事﹐從之問道。今言三日三夜﹐無臣子請出之言﹐五虛也。此或時聞文摯實烹﹐烹而輒死。世見文摯爲道人也﹐則爲虛生不死之語矣。猶黃帝實死也﹐傳言升天﹔淮南坐反﹐書言度世。世好傳虛﹐故文摯之語傳至於今。

世無得道之效﹐而有有壽之人﹐世見長壽之人﹐學道爲仙﹐逾百不死﹐共謂之仙矣。何以明之﹖如武帝之時﹐有李少君以祠竈辟穀卻老方見上﹐上尊重之。少君匿其年及所生長﹐常自謂七十﹐而能使物卻老。其遊以方徧諸侯﹐無妻。人聞其能使物及不老﹐更饋遺之﹐常餘錢金衣食。

人皆以爲不治產業饒給﹐又不知其何許人﹐愈爭事之。少君資好方﹐善爲巧發奇中。嘗從武安侯君見上﹐上有古銅器﹐問少君。少君曰﹕」此器齊桓公十五年陳於柏寢。「已而案其刻﹐果齊桓公器﹐一宮盡驚﹐以爲少君數百歲人也。久之﹐少君病死。

今世所謂得道之人﹐李少君之類也。少君死於人中﹐人見其屍﹐故知少君性壽之人也。如少君處山林之中﹐入絕迹之野﹐獨病死於巖石之間﹐屍爲虎狼狐貍之食﹐則世復以爲眞仙去矣。

世學道之人無少君之壽﹐年未至百﹐與眾俱死。愚夫無知之人﹐尙謂之尸解而去﹐其實不死。所謂尸解者﹐何等也﹖謂身死精神去乎﹐謂身不死得免去皮膚也﹖如謂身死精神去乎﹐是與死無異﹐人亦仙人也﹔如謂不死免去皮膚乎﹐諸學道死者骨肉具在﹐與恆死之屍無以異也。夫蟬之去復育﹐龜之解甲﹐蛇之脫皮﹐鹿之墮角﹐殼皮之物解殼皮﹐持骨肉去﹐可謂尸解矣。今學道而死者﹐屍與復育相似﹐尙未可謂之尸解。何則案蟬之去復育﹐無以神於復育﹐況不相似復育﹐謂之尸解﹐蓋復虛妄失其實矣。太史公與李少君同世並時﹐少君之死﹐臨屍者𨿽非太史公﹐足以見其實矣。如實不死。尸解而去﹐太史公宜紀其狀﹐不宜言死﹐其處座中年九十老父爲兒時者﹐少君老壽之效也。或少君年十四五﹐老父爲兒﹐隨其王父。少君年二百歲而死﹐何爲不識﹖武帝去桓公鑄銅器﹐且非少君所及見也。或時聞宮殿之內有舊銅器﹐或案其刻以告之者﹐故見而知之。今時好事之人﹐見舊劍古鉤﹐多能名之﹐可復謂目見其鑄作之時乎﹖

世或言東方朔亦道人也﹐姓金氏﹐字曼倩。變姓易名﹐遊宦漢朝。外有仕宦之名﹐內乃度世之人。

此又虛也。

夫朔與少君並在武帝之時﹐太史公所及見也。少君有﹝教﹞﹝谷﹞道祠竈卻老之方﹐又名齊桓公所鑄鼎﹐知九十老人王父所遊射之驗﹐然尙無得道之實﹐而徒性壽遲死之人也。況朔無少君之方朮效驗﹐世人何見謂之得道﹖案武帝之時﹐道人文成﹑五利之輩﹐入海求仙人﹐索不死之藥﹐有道朮之驗﹐故爲上所信。朔無入海之使﹐無奇怪之效也。如使有奇﹐不過少君之類及文成﹑五利之輩耳﹐況謂之有道﹖

此或時偶復若少君矣﹐自匿所生之處﹐當時在朝之人不知其故﹐朔盛稱其年長﹐人見其面狀少﹐性又恬淡﹐不好仕宦﹐善達占卜射覆爲怪奇之戲﹐世人則謂之得道之人矣。

世或以老子之道爲可以度世﹐恬淡無欲﹐養精愛气。夫人以精神爲壽命﹐精神不傷則壽命長而不死。成事﹐老子行之﹐逾百度世﹐爲眞人矣。

夫恬淡少欲﹐孰與鳥獸﹖鳥獸亦老而死。鳥獸含情欲﹐有與人相類者矣﹐未足以言。艸木之生何情欲﹐而春生秋死乎﹖

夫艸木無欲﹐壽不逾歲﹔人多情欲﹐壽至於百。此無情欲者反夭﹐有情欲者壽也。夫如是﹐老子之朮以恬淡無欲延壽度世者﹐復虛也。或時老子﹐李少君之類也﹐行恬淡之道﹐偶其性命亦自壽長。世見其命壽﹐又聞其恬淡﹐謂老子以朮度世矣。

世或以辟穀不食爲道朮之人﹐謂王子喬之輩以不食穀﹐與恆人殊食﹐故與恆人殊壽﹐逾百度世﹐逐爲仙人。此又虛也。

夫人之生也﹐稟食飲之性﹐故形上有口齒﹐形下有孔竅。口齒以�食﹐孔竅以注瀉。順此性者爲得天正道﹐逆此性者爲違所稟受。失本气於天﹐何能得久壽﹖使子喬生無齒口孔竅﹐是稟性與人殊﹔稟性與人殊﹐尙未可謂壽﹐況形體均同而以所行者異﹐言其得度世﹐非性之實也。

夫人之不食也﹐猶身之不衣也。衣以溫膚﹐食以充腹。膚溫腹飽﹐精神明盛。如饑而不飽﹐寒而不溫﹐則有凍餓之害矣。凍餓之人﹐安能久壽﹖且人之生也﹐以食爲气﹐猶艸木生以土爲气矣。拔艸木之根﹐使之離土﹐則枯而蚤死。閉人之口﹐使之不食﹐則餓而不壽矣。

道家相誇曰﹕眞人食气。以气而爲食﹐故傳曰﹕」食气者壽而不死﹐𨿽不谷飽﹐亦以气盈。「此又虛也。

夫气﹐謂何气也﹖如謂陰陽之气﹐陰陽之气不能飽人﹐人或咽气﹐气滿腹脹﹐不能饜飽。如謂百藥之气﹐人或服藥﹐食一合屑﹐吞數十丸﹐藥力烈盛﹐胸中憒毒﹐不能飽人。食气者必謂吹呼吸﹐吐故納新也。昔有彭祖嘗行之矣﹐不能久壽﹐病而死矣。

道家或以導气養性度世而不死﹐以爲血脈在形體之中﹐不動搖屈伸﹐則閉塞不通。不通積聚﹐則爲病而死。此又虛也。

夫人爲形﹐猶艸木之體也。艸木在髙山之巓﹐當疾風之衝﹐晝夜動搖者﹐能復勝彼隱在山谷間﹐鄣於疾風者乎﹖案艸木之生﹐動搖者傷而不暢﹐人之導引動搖形體者﹐何故壽而不死﹖夫血脈之藏於身也﹐猶江河之流地。江河之流﹐濁而不淸﹐血脈之動﹐亦擾不安。不安﹐則猶人勤苦無聊也﹐安能得久生乎﹖

道家或以服食藥物﹐輕身益气﹐延年度世。

此又虛也。

夫服食藥物﹐輕身益气﹐頗有其驗。若夫延年度世﹐世無其效。百藥愈病﹐病愈而气復﹐气復而身輕矣。凡人稟性﹐身本自輕﹐气本自長﹐中於風濕﹐百病傷之﹐故身重气劣也。服食良藥﹐身气復故﹐非本气少身重﹐得藥而乃气長身更輕也﹐稟受之時﹐本自有之矣。故夫服食藥物除百病﹐令身輕气長﹐復其本性﹐安能延年至於度世﹖有血脈之類﹐無有不生﹐生無不死。以其生﹐故知其死也。天地不生﹐故不死﹔陰陽不生﹐故不死。死者﹐生之效﹔生者﹐死之驗也。夫有始者必有終﹐有終者必有始。惟無終始者﹐乃長生不死。人之生﹐其猶﹝水﹞﹝冰﹞也。水凝而爲冰﹐气積而爲人。冰極一冬而釋﹐人竟百歲而死。人可令不死﹐冰可令不釋乎﹖諸學仙朮爲不死之方﹐其必不成﹐猶不能使冰終不釋也。

語增篇

傳語曰﹕」聖人憂世深﹐思事勤﹐愁擾精神﹐感動形體﹐故稱堯若臘﹐舜若﹐桀﹑紂之君垂腴尺餘。「夫言聖人憂世念人﹐身體贏惡﹐不能身體肥澤﹐可也。言堯﹑舜若臘與﹐桀﹑紂垂腴尺餘﹐增之也。

齊桓公云﹕」寡人未得仲父極難﹐旣得仲父甚易。「桓公不及堯﹑舜﹐仲父不及禹﹑契﹐桓公猶易﹐堯﹑舜反難乎﹖以桓公得管促易﹐知堯﹑舜得禹﹑契不難。

夫易則少憂﹐少憂則不愁﹐不愁則身體不�。舜承堯太平﹐堯﹑舜襲徳。功假荒服﹐堯尙有憂﹐舜安﹝能﹞﹝而﹞無事。故《經》曰﹕」上帝引逸「﹐謂虞舜也。舜承安繼治﹐任賢使能﹐恭己無爲而天下治。故孔子曰﹕」巍巍乎﹐舜﹑禹之有天下而不與焉。「

夫不與尙謂之�若﹐如徳劣承衰﹐若孔子棲棲﹐周流應聘﹐身不得容﹐道不得行﹐可骨立﹝跛﹞﹝皮﹞附﹐僵僕道路乎﹖紂爲長夜之飲﹐糟丘酒池﹐沈湎於酒﹐不捨晝夜﹐是必以病。病則不甘飲食﹐不甘飲食則肥腴不得至尺。《經》曰﹕」惟湛樂是從﹐時亦罔有克壽。「魏公子無忌爲長夜之飲﹐困毒而死。紂𨿽未死﹐宜贏�矣。然桀﹑紂同行則宜同病﹐言其腴垂過尺餘﹐非徒增之﹐又失其實矣。

傳語又稱紂力能索鐵伸鉤﹐撫梁易柱。言其多力也。蜚廉﹑惡來之徒﹐並幸受寵。言好伎力之主致伎力之士也。或言武王伐紂﹐兵不血刃。夫以索鐵伸鉤之力﹐輔以蜚廉﹑惡來之徒﹐與周軍相當﹐武王徳𨿽盛﹐不能奪紂素所厚之心﹐紂𨿽惡﹐亦不失所與同行之意。𨿽爲武王所擒﹐時亦宜殺傷十百人。今言不血刃﹐非紂多力之效﹐蜚廉﹑惡來助紂之驗也。

案武王之符瑞不過髙祖。武王有白魚﹑赤烏之佑﹐髙祖有斷大蛇﹑老嫗哭於道之瑞。武王有八百諸侯之助﹐髙祖有天下義兵之佐。武王之相﹐望羊而已﹔髙祖之相﹐龍顏隆準﹐項紫﹐美須髯﹐身有七十二黑子。髙祖又逃呂后於澤中﹐呂后輒見上有雲气之驗﹐武王不聞有此。夫相多於望羊﹐瑞明於魚烏﹐天下義兵並來會漢﹐助彊於諸侯。武王承紂﹐髙祖襲秦。二世之惡﹐隆盛於紂﹐天下畔秦﹐宜多於殷。案髙祖伐秦﹐還破項羽﹐戰場流血﹐暴屍萬數﹐失軍亡眾﹐幾死一再﹐然後得天下﹐用兵苦﹐誅亂劇。獨云周兵不血刃﹐非其實也。言其易﹐可也﹔言不血刃﹐增之也。案周取殷之時﹐太公陰謀之書﹐食小兒丹﹐教云亡殷﹐兵到牧野﹐晨舉脂燭。察《武成》之篇﹐牧野之戰﹐血流浮杵﹐赤志千里。由此言之﹐周之取殷﹐與漢﹑秦一實也。而云取殷易﹐兵不血刃﹐美武王之徳﹐增益其實也。凡天下之事﹐不可增損﹐考察前後﹐效驗自列。自列﹐則是非之實有所定矣。

世稱紂力能索鐵伸鉤﹔又稱武王伐之﹐兵不血刃。夫以索鐵伸鉤之力當人﹐則是孟賁﹑夏育之匹也﹔以不血刃之徳取人﹐是則三皇﹑五帝之屬也。以索鐵之力﹐不宜受服﹔以不血刃之徳﹐不宜頓兵。今稱紂力﹐則武王徳貶﹔譽武王﹐則紂力少。索鐵﹑不血刃﹐不得兩立﹔殷﹑周之稱不得二全。不得二全﹐則必一非。

孔子曰﹕」紂之不善﹐不若是之甚也。是以君子惡居下流﹐天下之惡皆歸焉。「孟子曰﹕」吾於《武成》﹐取二三策耳。以至仁伐不仁﹐如何其血之浮杵也﹖「若孔子言﹐殆﹝沮﹞﹝且﹞浮杵﹔若孟子之言﹐近不血刃。浮杵過其實﹐不血刃亦失其正。一聖一賢﹐共論一紂﹐輕重殊稱﹐多少異實。

紂之惡不若王莽。紂殺比干﹐莽鴆平帝﹔紂以嗣立﹐莽盜漢位。殺主隆於誅臣﹐嗣立須於盜位﹐士眾所畔﹐宜甚於紂。漢誅王莽﹐兵頓昆陽﹐死者萬數﹐軍至漸臺﹐血流沒趾。而獨謂周取天下﹐兵不血刃﹐非其實也。

傳語曰﹕」文王飲酒千鍾﹐孔子百觚。「欲言聖人徳盛﹐能以徳將酒也。如一坐千鍾百觚﹐此酒徒﹐非聖人也。飲酒有法﹐胸腹小大﹐與人均等。

飲酒用千鍾﹐用肴宜盡百牛﹐百觚則宜用十羊。夫以千鍾百牛﹑百觚十羊言之﹐文王之身如防風之君﹐孔子之體如長狄之人﹐乃能堪之。案文王﹑孔子之體﹐不能及防風﹑長狄。以短小之身﹐飲食眾多﹐是缺文王之廣﹐貶孔子之崇也。

案《酒誥》之篇﹐」朝夕曰祀玆酒「﹐此言文王戒愼酒也。朝夕戒愼﹐則民化之。外出戒愼之教﹐內飲酒盡千鍾﹐導民率下﹐何以致化﹖承紂疾惡﹐何以自別﹖且千鍾之效﹐百觚之驗﹐何所用哉﹖

使文王﹑孔子因祭用酒乎﹐則受福胙不能厭飽﹔因饗射之用酒乎﹐饗射飲酒自有禮法﹔如私燕賞賜飲酒乎﹐則賞賜飲酒﹐宜與下齊。賜尊者之前﹐三觴而退﹐過於三觴﹐醉酗生亂。文王﹑孔子﹐率禮之人也﹐賞賚左右﹐至於醉酗亂身﹕自用酒千鍾百觚﹐大之則爲桀﹑紂﹐小之則爲酒徒﹐用何以立徳成化﹐表名垂譽乎﹖世聞」徳將毋醉「之言﹐見聖人有多徳之效﹐則虛增文王以爲千鍾﹐空益孔子以百觚矣。

傳語曰﹕」紂沈湎於酒﹐以糟爲丘﹐以酒爲池﹐牛飲者三千人﹐爲長夜之飲﹐亡其甲子。「

夫紂𨿽嗜酒﹐亦欲以爲樂。令酒池在中庭乎﹐則不當言爲長夜之飲﹐坐在深室之中﹐閉窗舉燭﹐故曰長夜。令坐於室乎﹐每當飲者起之中庭﹐乃復還坐﹐則是煩苦相藉﹐不能甚樂。令池在深室之中﹐則三千人宜臨池坐﹐前俯飲池酒﹐仰食肴膳﹐倡樂在前﹐乃爲樂耳。如審臨池而坐﹐則前飲害於肴膳﹐倡樂之作不得在前。夫飲食旣不以禮﹐臨池牛飲﹐則其啖肴不復用杯﹐亦宜就魚肉而虎食。則知夫酒池牛飲﹐非其實也。

傳又言﹕紂懸肉以爲林﹐令男女裸而相逐其間﹐是爲醉樂淫戲無節度也。夫肉當內於口﹐口之所食﹐宜潔不辱。今言男女裸相逐其間﹐何等潔者﹖如以醉而不計潔辱﹐則當其浴於酒中﹐而裸相逐於肉間。何爲不肯浴於酒中﹖以不言浴於酒﹐知不裸相逐於肉間。

傳者之說﹐或言﹕車行灑﹐騎行炙﹐百二十日爲一夜。夫言用酒爲池﹐則言其車行酒非也﹔言其懸肉爲林﹐卽言騎行炙非也。

或時紂沈湎覆酒﹐滂�於地﹐卽言以酒爲池。釀酒糟積聚﹐則言糟爲丘。懸肉以林﹐則言肉爲林。林中幽冥﹐人時走戲其中﹐則言裸相逐。或時載酒用鹿車﹐則言車行酒﹑騎行炙。或時十數夜﹐則言其百二十。或時醉不知問日數﹐則言其亡甲子。周公封康叔﹐告以紂用酒期於悉極﹐欲以戒之也。而不言糟丘酒池﹐懸肉爲林﹐長夜之飲﹐亡其甲子。聖人不言﹐殆非實也。

傳言曰﹕」紂非時與三千人牛飲於酒池。「夫夏官百﹐殷二百﹐周三百。紂之所與相樂﹐非民﹐必臣也﹔非小臣﹐必大官﹐其數不能滿三千人。傳書家欲惡紂﹐故言三千人﹐增其實也。

傳語曰﹕」周公執贄下白屋之士。「謂候之也。夫三公﹐鼎足之臣﹐王者之貞幹也﹔白屋之士﹐閭巷之微賤者也。三公傾鼎足之尊﹐執贄候白屋之士﹐非其實也。時或待士卑恭﹐不驕白屋人﹐則言其往候白屋。或時起白屋之士﹐以璧迎禮之﹐人則言其執贄以候其家也。

傳語曰﹕」堯﹑舜之儉﹐茅茨不剪﹐采椽不斫。

夫言茅茨采椽﹐可也﹔言不剪不斫﹐增之也。《經》曰「弼成五服」。五服﹐五采服也。服五采之服﹐又茅茨采椽﹐何宮室衣服之不相稱也﹖服五采﹐畫日月星辰﹐茅茨采椽﹐非其實也。

傳語曰「秦始皇帝燔燒詩書﹐坑殺儒士。」言燔燒詩書﹐滅去《五經》文書也。坑殺儒士者﹐言其皆挾經傳文書之人也。

燒其書﹐坑其人﹐詩書絕矣。言燒燔詩書﹑坑殺儒士﹐實也﹔言其欲滅詩書﹐故坑殺其人﹐非其誠﹐又增之也。

秦始皇帝三十四年﹐置酒咸陽臺﹐儒士七十人前爲壽。僕射周靑臣進頌始皇之徳。齊淳於越進諫始皇不封子弟功臣自爲﹝狹﹞﹝挾﹞輔﹐刺周靑臣以爲面諛。始皇下其議於丞相李斯。李斯非淳於越曰「諸生不師今而學古﹐以非當世﹐惑亂黔首。臣請敕史官﹐非秦記皆燒之﹔非博士官所職﹐天下有敢藏詩書﹑百家語﹑諸刑書者﹐悉詣守尉集燒之﹔有敢偶語詩書﹐棄市﹔以古非今者﹐族滅。吏見知弗舉﹐與同罪。

始皇許之。明年三十五年﹐諸生在咸陽者多爲妖言。始皇使禦史案問諸生﹐諸生傳相告引者﹐自除犯禁者四百六十七人﹐皆坑之。燔詩書﹐起淳於越之諫﹔坑儒士﹐起自諸生爲妖言﹐見坑者四百六十七人。傳增言坑殺儒士﹐欲絕詩書﹐又言盡坑之。此非其實而又增之。

傳語曰﹕」町町若荊軻之閭。「言荊軻爲燕太子丹刺秦王﹐後誅軻九族﹐其後恚恨不已﹐復夷軻之一里﹐一里皆滅﹐故曰町町。此言增之也。

夫秦𨿽無道﹐無爲盡誅荊軻之裏。始皇幸梁山之宮﹐從山上望見丞相李斯車騎甚盛﹐恚﹐出言非之。其後左右以告李斯﹐李斯立損車騎。始皇知左右泄其言﹐莫知爲誰﹐盡捕諸在旁者皆殺之。其後墜星下東郡﹐至地爲石﹐民或刻其石曰」始皇帝死﹐地分「。皇帝聞之﹐令禦史逐問﹐莫服﹐盡取石旁人誅之。夫誅從行於梁山宮及誅石旁人﹐欲得泄言﹑刻石者﹐不能審知﹐故盡誅之。荊軻之閭何罪於秦而盡誅之﹖如刺秦王在閭中﹐不知爲誰﹐盡誅之﹐可也。荊軻已死﹐刺者有人﹐一里之民﹐何爲坐之﹖始皇二十年﹐燕使荊軻刺秦王﹐秦王覺之﹐體解軻以徇﹐不言盡誅其閭。彼或時誅軻九族﹐九族眾多﹐同裏而處﹐誅其九族﹐一里且盡﹐好增事者則言町町也。

論衡卷第八

儒增篇

儒書稱堯﹑舜之徳﹐至優至大﹐天下太平﹐一人不刑﹔又言文﹑武之隆﹐遺在成康﹐刑錯不用四十餘年。是欲稱堯﹑舜﹐褒文﹑武也。夫爲言不益﹐則美不足稱﹔爲文不渥﹐則事不足褒。堯﹑舜𨿽優﹐不能使一人不刑﹔文﹑武𨿽盛﹐不能使刑不用。言其犯刑者少﹐用刑希疏﹐可也﹔言其一人不刑﹐刑錯不用﹐增之也。

夫能使一人不刑﹐則能使一國不伐﹔能使刑錯不用﹐則能使兵寢不施。

案堯伐丹水﹐舜徵有苗﹐四子服罪﹐刑兵設用。成王之時﹐四國篡畔﹐淮夷﹑徐戎﹐並爲患害。夫刑人用刀﹐伐人用兵﹐罪人用法﹐誅人用武。武﹑法不殊﹐兵﹑刀不異。巧論之人﹐不能別也。夫徳劣故用兵﹐犯法故施刑。刑與兵﹐猶足與翼也﹐走用足﹐飛用翼。形體𨿽異﹐其行身同。刑之與兵﹐全眾禁邪﹐其實一也。稱兵之﹝不﹞用﹐言刑之不施﹐是猶人﹝耳﹞﹝身﹞缺目完﹐以目完稱人體全﹐不可從也。人桀於刺虎﹐怯於擊人﹐而以刺虎稱謂之勇﹐不可聽也。身無敗缺﹐勇無不進﹐乃爲全耳。今稱一人不刑﹐不言一兵不用﹔褒刑錯不用﹐不言一人不畔﹕未得爲優﹐未可謂盛也。

儒書稱楚養由基善射﹐射一楊葉﹐百發能百中之。是稱其巧於射也。夫言其時射一楊葉中之﹐可也﹔言其百發而百中﹐增之也。

夫一楊葉射而中之﹐中之一再﹐行敗穿不可復射矣。如就葉懸於樹而射之﹐𨿽不欲射葉﹐楊葉繁茂﹐自中之矣。是必使上取楊葉﹐一一更置地而射之也﹖射之數十行﹐足以見巧﹔觀其射之者亦皆知射工﹐亦必不至於百﹐明矣。言事者好增巧美﹐數十中之﹐則言其百中矣。百與千﹐數之大者也。實欲言十則言百﹐百則言千矣。是與《書》言」協和萬邦「﹐《詩》曰」子孫千億「﹐同一意也。

儒書言﹕衛有忠臣弘演﹐爲衛哀公使﹐未還﹐狄人攻哀公而殺之﹐盡食其肉﹐獨捨其肝。弘演使還﹐致命於肝﹐痛哀公之死﹐身肉盡﹐肝無所附﹐引刀自刳其腹﹐盡出其腹實﹐乃內哀公之肝而死。言此者﹐欲稱其忠矣。言其自刳內哀公之肝而死﹐可也。言盡出其腹實乃內哀公之肝﹐增之也。

人以刃相刺﹐中五藏輒死。何則﹖五藏气之主也﹐猶頭脈之湊也。頭一斷﹐手不能取他人之頭著之於頸﹐柰何獨能先出其腹實﹐乃內哀公之肝﹖腹實出輒死﹐則手不能復把矣。如先內哀公之肝﹐乃出其腹實﹐則文當言內哀公之肝出其腹實。今先言盡出其腹實﹐內哀公之肝﹐又言盡﹐增其實也。

儒書言﹕楚熊渠子出﹐見寢石﹐以爲伏虎﹐將弓射之﹐矢沒其衛。或曰﹕養由基見寢石﹐以爲兕也﹐射之﹐矢飲羽。或言李廣。便是熊渠﹑養由基﹑李廣主名不審﹐無實也。或以爲虎﹐或以爲兕﹐兕﹑虎俱猛﹐一實也。或言沒衛﹐或言飲羽﹐羽則衛﹐言不同耳﹐要取以寢石似虎﹑兕﹐畏懼加精﹐射之入深也。夫言以寢石爲虎﹐射之矢入﹐可也﹔言其沒衛﹐增之也。

夫見似虎者意以爲是﹐張弓射之﹐盛精加意﹐則其見眞虎與是無異。射似虎之石﹐矢入沒衛﹐若射眞虎之身﹐矢洞度乎﹖石之質難射﹐肉易射也。

以射難沒衛言之﹐則其射易者﹐洞不疑矣。善射者能射遠中微﹐不失毫釐﹐安能使弓弩更多力乎﹖養由基從軍﹐射晉侯﹐中其目。夫以匹夫射萬乘之主﹐其加精倍力﹐必與射寢石等。當中晉侯之目也﹐可復洞達於項乎﹖如洞達於項﹐晉侯宜死。

車張十石之弩﹐恐不能入﹝石﹞一寸﹐﹝失﹞﹝矢﹞摧爲三﹐況以一人之力﹐引微弱之弓﹐𨿽加精誠﹐安能沒衛﹖人之精乃气也﹐气乃力也。有水火之難﹐惶惑恐懼﹐舉徙器物﹐精誠至矣﹐素舉一石者倍舉二石。然則見伏石射之﹐精誠倍故﹐不過入一寸﹐如何謂之沒衛乎﹖如有好用劍者﹐見寢石﹐懼而斫之﹐可復謂能斷石乎﹖以勇夫空拳而暴虎者﹐卒然見寢石﹐以手椎之﹐能令石有迹乎﹖

巧人之精與拙人等﹐古人之誠與今人同。使當今射工射禽獸於野﹐其欲得之﹐不余精力乎﹖及其中獸﹐不過數寸。跌誤中石﹐不能內鋒﹐箭摧折矣。夫如是﹐儒書之言楚熊渠子﹑養由基﹑李廣射寢石﹐矢沒衛飲羽者﹐皆增之也。

儒書稱魯般﹑墨子之巧﹐刻木爲鳶﹐飛之三日而不集。夫言其以木爲鳶飛之﹐可也﹔言其三日不集﹐增之也。

夫刻木爲鳶以象鳶形﹐安能飛而不集乎﹖旣能飛翔﹐安能至於三日﹖如審有機關﹐一飛遂翔﹐不可復下﹐則當言遂飛﹐不當言三日。猶世傳言曰﹕」魯般巧﹐亡其母也。「言巧工爲母作木車馬﹑木人禦者﹐機關備具﹐載母其上﹐一驅不還﹐遂失其母。如木鳶機關備具﹐與木車馬等﹐則遂飛不集。機關爲須臾間﹐不能遠過三日﹐則木車等亦宜三日止於道路﹐無爲徑去以失其母。二者必失實者矣。

書說﹕孔子不能容於世﹐周流遊說七十餘國﹐未嘗得安。夫言周流不遇﹐可也﹔言幹七十國﹐增之也。

案《論語》之篇﹑諸子之書﹐孔子自衛反魯﹐在陳絕糧﹐削迹於衛﹐忘味於齊﹐伐樹於宋﹐並費與頓牟﹐至不能十國。傳言七十國﹐非其實也。或時幹十數國也﹐七十之說﹐文書傳之﹐因言幹七十國矣。

《論語》曰﹕」孔子問公叔文子於公明賈曰﹕『信乎﹐夫子不言﹑不笑﹑不取乎﹖』公明賈對曰﹕『以告者﹐過也。夫子時然後言﹐人不厭其言也﹔樂然後笑﹐人不厭其笑也﹔義然後取﹐人不厭其取也。』子曰﹕『豈其然乎﹗豈其然乎﹗』「夫公叔文子實時言﹑時笑﹑義取﹐人傳說稱之﹔言其不言﹑不笑﹑不取也﹐俗言竟增之也。

書言﹕秦繆公伐鄭﹐過晉不假途﹐晉襄公率羌戎要擊於崤塞之下﹐匹馬隻輪無反者﹐時秦遣三大夫孟明視﹑西乞朮﹑白乙丙皆得復還。夫三大夫復還﹐車馬必有歸者﹔文言匹馬隻輪無反者﹐增其實也。

書稱齊之孟嘗﹐魏之信陵﹐趙之平原﹐楚之春申君﹐待士下客﹐招會四方﹐各三千人。欲言下士之至﹐趨之者眾也。夫言士多﹐可也﹔言其三千﹐增之也。四君𨿽好士﹐士至𨿽眾﹐不過各千餘人。書則言三千矣。夫言眾必言千數﹐言少則言無一。世俗之情﹐言事之失也。

傳記言﹕髙子羔之喪親﹐泣血三年﹐未嘗見齒。君子以爲難﹐難爲故也。夫不以爲非實而以爲難﹐君子之言誤矣。髙子泣血﹐殆必有之。何則﹖荊和獻寶於楚﹐楚刖其足﹐痛寶不進﹐己情不達﹐泣涕﹐涕盡因續以血。今髙子痛親哀極﹐涕竭血隨而出﹐實也。而云三年未嘗見齒﹐是增之也。

言未嘗見齒﹐欲言其不言﹑不笑也。孝子喪親不笑﹐可也﹐安得不言﹖言安得不見齒﹖孔子曰﹕」言不文。「或時不言﹐傳則言其不見齒﹔或時傳則言其不見齒三年矣。髙宗諒陰﹐三年不言。

尊爲天子﹐不言﹐而其文言不言﹐猶疑於增﹐況髙子位賤﹐而曰未嘗見齒﹐是必增益之也。

儒書言﹕禽息薦百里奚﹐繆公未聽﹐禽息出﹐當門僕頭碎首而死。繆公痛之﹐乃用百里奚。此言賢者薦善﹐不愛其死﹐僕頭碎首而死﹐以達其友也。世士相激﹐文書傳稱之﹐莫謂不然。

夫僕頭以薦善﹐古今有之。禽息僕頭﹐蓋其實也﹔言碎首而死﹐是增之也。

夫人之扣頭﹐痛者血流﹐𨿽忿恨惶恐﹐無碎首者。非首不可碎﹐人力不能自碎也。執刃刎頸﹐樹鋒刺胸﹐鋒刃之助﹐故手足得成勢也。言禽息舉椎自擊首碎﹐不足怪也﹔僕頭碎首﹐力不能自將也。有扣頭而死者﹐未有使頭破首碎者也。此時或扣頭薦百里奚﹐世空言其死﹔若或扣頭而死﹐世空言其首碎也。

儒書言﹕荊軻爲燕太子刺秦王﹐操匕首之劍﹐刺之不得﹐秦王拔劍擊之。軻以匕首秦王不中﹐中銅柱﹐入尺。欲言匕首之利﹐荊軻勢盛﹐投銳利之刃﹐陷堅彊之柱﹐稱荊軻之勇﹐故增益其事也。夫言入銅柱﹐實也﹔言其入尺﹐增之也。

夫銅𨿽不若匕首堅剛﹐入之不過數寸﹐殆不能入尺。以入尺言之﹐設中秦王﹐匕首洞過乎﹖車張十石之弩﹐射垣木之表﹐尙不能入尺。以荊軻之手力﹐投輕小之匕首﹐身被龍淵之劍刃﹐入堅剛之銅柱﹐是荊軻之力勁於十石之弩﹐銅柱之堅不若木表之剛也。世稱荊軻之勇﹐不言其多力。多力之人﹐莫若孟賁。使孟賁銅柱﹐能﹝淵﹞﹝洞﹞出一尺乎﹖此亦或時匕首利若干將﹑莫邪﹐所刺無前﹐所擊無下﹐故有入尺之效。夫稱幹將﹑莫邪﹐亦過其實。刺擊無前下﹐亦入銅柱尺之類也。

儒書言﹕董仲舒讀《春秋》﹐專精一思﹐志不在他﹐三年不窺園菜。

夫言不窺園菜﹐實也﹔言三年﹐增之也。

仲舒𨿽精﹐亦時解休﹐解休之間﹐猶宜遊於門庭之側﹔則能至門庭﹐何嫌不窺園菜﹖聞用精者察物不見﹐存道以亡身﹔不聞不至門庭﹐坐思三年﹐不及窺園也。《尙書毋佚》曰」君子所其毋逸﹐先知稼穡之艱難﹐乃佚「者也。人之筋骨非木非石﹐不能不解。故張而不弛﹐文王不爲﹔弛而不張﹐文王不行﹔一弛一張﹐文王以爲常。聖人材優﹐尙有弛張之時。仲舒材力劣於聖﹐安能用精三年不休﹖

儒書言﹕夏之方盛也﹐遠方圖物﹐貢金九牧﹐鑄鼎象物而爲之備﹐故入山澤不逢惡物﹐用辟神姦﹐故能葉於上下﹐以承天休。

夫金之性﹐物也﹐用遠方貢之爲美﹐鑄以爲鼎﹐用象百物之奇﹐安能入山澤不逢惡物﹐辟除神姦乎﹖周時天下太平﹐越裳獻白雉﹐倭人貢鬯艸。食白雉﹐服鬯艸﹐不能除凶﹔金鼎之器﹐安能辟姦﹖且九鼎之來﹐徳盛之瑞也。

服瑞應之物﹐不能致福。男子服玉﹐女子服珠。珠玉於人﹐無能辟除。寶奇之物﹐使爲蘭服﹐作牙身﹐或言有益者﹐九鼎之語也。夫九鼎無能辟除﹐傳言能辟神姦﹐是則書增其文也。

世俗傳言﹕周鼎不爨自沸﹔不投物﹐物自出。此則世俗增其言也﹐儒書增其文也﹐是使九鼎以無怪空爲神也。

且夫謂周之鼎神者﹐何用審之﹖周鼎之金﹐遠方所貢﹐禹得鑄以爲鼎也。其爲鼎也﹐有百物之象。如爲遠方貢之爲神乎﹐遠方之物安能神﹖如以爲禹鑄之爲神乎﹐禹聖不能神﹐聖人身不能神﹐鑄器安能神﹖如以金之物爲神乎﹐則夫金者石之類也﹐石不能神﹐金安能神﹖以有百物之象爲神乎﹐夫百物之象猶雷樽也﹐雷樽刻畫云雷之形﹐云雷在天﹐神於百物﹐云雷之象不能神﹐百物之象安能神也﹖

傳言﹕秦滅周﹐周之九鼎入於秦。

案本事﹐周赧王之時﹐秦昭王使將軍攻王赧﹐王赧惶懼奔秦﹐頓首受罪﹐盡獻其邑三十六﹑口三萬。秦受其獻還王赧。王赧卒﹐秦王取九鼎寶器矣。若此者﹐九鼎在秦也。始皇二十八年﹐此遊至瑯邪﹐還過彭城﹐齊戒禱祠﹐欲出周鼎﹐使千人沒泗水之中﹐求弗能得。案時﹐昭王之後三世得始皇帝﹐秦無危亂之禍﹐鼎宜不亡﹐亡時殆在周。傳言王赧奔秦﹐秦取九鼎﹐或時誤也。傳又言宋太丘社亡﹐鼎沒水中彭城下﹐其後二十九年秦並天下。若此者﹐鼎未入秦也。其亡﹐從周去矣﹐未爲神也。

春秋之時﹐五石隕於宋。五石者星也﹐星之去天﹐猶鼎之亡於地也。星去天不爲神﹐鼎亡於地何能神﹖春秋之時﹐三山亡﹐猶太丘社之去宋﹐五星之去天。三山亡﹐五石隕﹐太丘社去﹐皆自有爲。然鼎亡﹐亡亦有應也。未可以亡之故﹐乃謂之神。如鼎與秦三山同乎﹐亡不能神。如有知欲辟危亂之禍乎﹐則更桀﹑紂之時矣。衰亂無道﹐莫過桀﹑紂﹐桀﹑紂之時﹐鼎不亡去。周之衰亂﹐未若桀﹑紂。畱無道之桀﹑紂﹐去衰末之周﹐非止去之﹐宜神有知之驗也。或時周亡之時﹐將軍人眾見鼎盜取﹐姦人鑄爍以爲他器﹐始皇求不得也﹐後因言有神名﹐則空生沒於泗水之語矣。

孝文皇帝之時﹐趙人新垣平上言﹕」周鼎亡在泗水中。今河溢通於泗水﹐臣望東北﹐汾陰直有金气﹐意周鼎出乎﹗兆見弗迎則不至。「於是文帝使使治廟汾陰﹐南臨河﹐欲祠出周鼎。人有上書告新垣平所言神器事皆詐也﹐於是下平事於吏。吏治﹐誅新垣平。夫言鼎在泗水中﹐猶新垣平詐言鼎有神气見也。

藝增篇

世谷所患﹐患言事增其實﹔著文垂辭﹐辭出溢其眞﹐稱美過其善﹐進惡沒其罪。何則﹖俗人好奇。不奇﹐言不用也。故譽人不增其美﹐則聞者不快其意﹔毀人不益其惡﹐則聽者不愜於心。聞一增以爲十﹐見百益以爲千。使夫純朴之事﹐十剖百判﹔審然之語﹐千反萬畔。墨子哭於練絲﹐楊子哭於歧道﹐蓋傷失本﹐悲離其實也。蜚流之言﹐百傳之語﹐出小人之口﹐馳閭巷之間﹐其猶是也。諸子之文﹐筆墨之疏﹐﹝人﹞﹝大﹞賢所著﹐妙思所集﹐宜如其實﹐猶或增之﹔儻經藝之言如其實乎﹐言審莫過聖人﹐經藝萬世不易﹐猶或出溢增過其實。增過其實皆有事爲﹐不妄亂誤以少爲多也。然而必論之者﹐方言經藝之增與傳語異也。經增非一﹐略舉較著﹐令恍惑之人﹐觀覽采擇﹐得以開心通意﹐曉解覺悟。

《尙書》」協和萬國「﹐是美堯徳致太平之化﹐化諸夏並及夷狄也。言協和方外﹐可也﹔言萬國﹐增之也。

夫唐之與周﹐俱治五千里內。周時諸侯千七百九十三國﹐荒服﹑戎服﹑要服及四海之外不粒食之民﹐若穿胸﹑儋耳﹑焦僥﹑跋踵之輩﹐並合其數﹐不能三千。天之所覆﹐地之所載﹐盡於三千之中矣。而《尙書》云萬國﹐褒增過實以美堯也。欲言堯之徳大﹐所化者眾﹐諸夏夷狄﹐莫不雍和﹐故曰萬國。猶《詩》言」子孫千億「矣﹐美周宣王之徳能愼天地﹐天地祚之﹐子孫眾多﹐至於千億。言子孫眾多﹐可也﹔言千億﹐增之也。夫子孫𨿽眾﹐不能千億﹐詩人頌美﹐增益其實。案后稷始受邰封﹐訖於宣王﹐宣王以至外族內屬﹐血脈所連﹐不能千億。夫千與萬﹐數之大名也。萬言眾多﹐故《尙書》言萬國﹐《詩》言千億。

《詩》云﹕」鶴鳴九臯﹐聲聞於天。「言鶴鳴九折之澤﹐聲猶聞於天﹐以諭君子修徳窮僻﹐名猶達朝廷也。﹝言﹞其聞髙遠﹐可矣﹔言其聞於天﹐增之也。

彼言聲聞於天﹐見鶴鳴於雲中﹐從地聽之﹐度其聲鳴於地﹐當復聞於天也。夫鶴鳴雲中﹐人聞聲仰而視之﹐目見其形。耳目同力﹐耳聞其聲﹐則目見其形矣。然則耳目所聞見﹐不過十里﹐使參天之鳴﹐人不能聞也。何則﹖天之去人以萬數遠﹐則目不能見﹐耳不能聞。今鶴鳴從下聞之﹐鶴鳴近也。以從下聞其聲﹐則謂其鳴於地﹐當復聞於天﹐失其實矣。其鶴鳴於雲中﹐人從下聞之﹐如鳴於九臯。人無在天上者﹐何以知其聞於天上也﹖無以知﹐意從準況之也。詩人或時不知﹐至誠以爲然﹔或時知而欲以諭事﹐故增而甚之。

《詩》曰﹕」維周黎民﹐靡有孑遺「是謂周宣王之時﹐遭大旱之災也。

詩人傷早之甚﹐民被其害﹐言無有孑遺一人不愁痛者。夫早甚﹐則有之矣﹔言無孑遺一人﹐增之也。

夫周之民﹐猶今之民也。使今之民也﹐遭大旱之災﹐貧羸無蓄積﹐扣心思雨。若其富人﹐谷食饒足者﹐廩不空﹐口腹不饑﹐何愁之有﹖天之旱也﹐山林之間不枯﹐猶地之水﹐丘陵之上不湛也。山林之間﹐富貴之人﹐必有遣脫者矣﹐而言靡有孑遺﹐增益其文﹐欲言旱甚也。

《易》曰﹕」丰其屋﹐其家﹐窺其戶﹐闃其無人也。「非其無人也﹐無賢人也。《尙書》曰﹕」毋曠庶官。「曠﹐空﹔庶﹐眾也。毋空眾官﹐置非其人﹐與空無異﹐故言空也。

夫不肖者皆懷五常﹐才劣不逮﹐不成純賢﹐非狂妄頑﹐身中無一知也。徳有大小﹐材有髙下﹐居官治職﹐皆欲勉效在官。《尙書》之官﹐《易》之戶中﹐猶能有益﹐如何謂之空而無人﹖《詩》曰﹕」濟濟多士﹐文王以寧。「此言文王得賢者多而不肖者少也。今《易》宜言闃其少人﹐《尙書》宜言無少眾官。以少言之﹐可也﹔言空而無人﹐亦尢甚焉。

五穀之於人也﹐食之皆飽。稻粱之味﹐甘而多腴。豆麥𨿽糲﹐亦能愈饑。食豆麥者﹐皆謂糲而不甘﹐莫謂腹空無所食。竹木之杖﹐皆能扶病。竹杖之力﹐弱劣不及木。或操竹杖﹐皆謂不勁﹐莫謂手空無把持。夫不肖之臣﹐豆麥﹑竹杖之類也。《易》﹝持其﹞具臣在戶﹐言無人者﹐惡之甚也。

《尙書》眾官﹐亦容小材﹐而云無空者﹐刺之甚也。

《論語》曰﹕」大哉﹐堯之爲君也﹗蕩蕩乎民無能名焉。「傳曰﹕」有年五十擊壤於路者﹐觀者曰﹕大哉﹐堯徳乎﹗擊壤者曰﹕吾日出而作﹐日入而息﹐鑿井而飲﹐耕田而食﹐堯何等力﹗「此言蕩蕩無能名之效也。言蕩蕩﹐可也﹔乃欲言民無能名﹐增之也。四海之大﹐萬民之眾﹐無能名堯之徳者﹐殆不實也。

夫擊壤者曰﹕」堯何等力﹗「欲言民無能名也。觀者曰﹕」大哉﹐堯之徳乎﹗「此何等民者﹐猶能知之。實有知之者﹐云無﹐竟增之。

儒書又言﹕」堯﹑舜之民﹐可比屋而封。「言其家有君子之行﹐可皆官也。夫言可封﹐可也﹔言比屋﹐增之也

人年五十爲人父﹐爲人父而不知君﹐何以示子﹖太平之世﹐家爲君子﹐人有禮義﹐父不失禮﹐子不廢行。夫有行者有知﹐知君莫如臣﹐臣賢能知君﹐能知其君﹐故能治其民。今不能知堯﹐何可封官﹖年五十擊壤於路﹐與豎子未成人者爲伍﹐何等賢者﹖子路使子羔爲宰﹐孔子以爲不可﹕未學﹐無所知也。擊壤者無知﹐官之如何﹖稱堯之蕩蕩﹐不能述其可比屋而封﹔言賢者可比屋而封﹐不能議讓其愚。而無知之夫擊壤者﹐難以言比屋﹐比屋難以言蕩蕩。二者皆增之所由起﹐美堯之徳也。

《尙書》曰﹕」祖伊諫紂曰﹕今我民罔不欲喪。「罔﹐無也﹔我天下民無不欲王亡者。夫言欲王之亡﹐可也﹔言無不﹐增之也。

紂𨿽惡﹐民臣蒙恩者非一﹐而祖伊增語﹐欲以懼紂也。故曰﹕語不益﹐心不惕﹔心不惕﹐行不易。增其語欲以懼之﹐冀其警悟也。

蘇秦說齊王曰﹕」臨淄之中﹐車轂擊﹐人肩磨﹐舉袖成幕﹐連衽成帷﹐揮汗成雨。「齊𨿽熾盛﹐不能如此。蘇秦增語﹐激齊王也。祖伊之諫紂﹐猶蘇秦之說齊王也。賢聖增文﹐外有所爲﹐內未必然。何以明之﹖夫《武成》之篇﹐言武王伐紂﹐血流浮杵。助戰者多﹐故至血流如此。皆欲紂之亡也﹐土崩瓦解﹐安肯戰乎﹖然祖伊之言民無不欲﹐如蘇秦增語。

《武成》言血流浮杵﹐亦太過焉。死者血流﹐安能浮杵﹖案武王伐紂於牧之野。河北地髙﹐壤靡不漧燥。兵頓血流﹐輒燥入土﹐安得杵浮﹖且周﹑殷士卒﹐皆賫盛糧﹐無杵臼之事﹐安得杵而浮之﹖言血流杵﹐欲言誅紂﹐惟兵頓士傷﹐故至浮杵。

《春秋》莊公七年﹕」夏四月辛卯﹐夜中恆星不見﹐星如雨。「《公羊傳》曰﹕」如雨者何﹖非雨也。非雨則曷爲謂之如雨﹖不修《春秋》曰﹕﹝如﹞雨星不及地尺而復。君子修之﹐星如雨。「

不修《春秋》者﹐未修《春秋》時魯史記﹐曰」雨星不及地尺如復「。君子者﹐謂孔子也。孔子修之﹐」星如雨「。如雨者﹐如雨狀也。山气爲云﹐上不及天﹐下而爲﹝云﹞﹝雨﹞。雨星﹐星隕不及地﹐上復在天﹐故曰如雨。孔子正言也。夫星或時至地﹐或時不能﹐尺丈之數﹐難審也。史記言尺﹐亦以太甚矣。夫地有樓臺山陵﹐安得言尺﹖孔子言如雨﹐得其實矣。孔子作《春秋》﹐故正言如雨。如孔子不作﹐不及地尺之文﹐遂傳至今。

光武皇帝之時﹐郎中汝南賁光上書﹐言孝文皇帝時居明光宮﹐天下斷獄三人。頌美文帝﹐陳其效實。光武皇帝曰﹕」孝文時不居明光宮﹐斷獄不三人。「積善修徳﹐美名流之﹐是以君子惡居下流。夫賁光上書於漢﹐漢爲今世﹐增益功美﹐猶過其實﹐況上古帝王久遠﹐賢人從後褒述﹐失實離本﹐獨已多矣。不遭光武論﹐千世之後﹐孝文之事載在經藝之上﹐人不知其增﹐居明光宮斷獄三人﹐而遂爲實事也。

論衡卷第九

問孔篇

世儒學者﹐好信師而是古﹐以爲賢聖所言皆無非﹐專精講習﹐不知難問。夫賢聖下筆造文﹐用意詳審﹐尙未可謂盡得實﹐況倉卒吐言﹐安能皆是﹖不能皆是﹐時人不知難﹔或是﹐而意沈難見﹐時人不知問。案賢聖之言﹐上下多相違﹔其文﹐前後多相伐者。世之學者﹐不能知也。

論者皆云﹕」孔門之徒﹐七十子之才﹐勝今之儒。「此言妄也。彼見孔子爲師﹐聖人傳道﹐必授異才﹐故謂之殊。夫古人之才﹐今人之才也。今謂之英傑﹐古以爲聖神﹐故謂七十子歷世希有。使當今有孔子之師﹐則斯世學者﹐皆顏﹑閔之徒也﹔使無孔子﹐則七十子之徒﹐今之儒生也。何以驗之﹖以學於孔子﹐不能極問也。聖人之言﹐不能盡解。說道陳義﹐不能輒形。不能輒形﹐宜問以發之﹔不能盡解﹐宜難以極之。臯陶陳道帝舜之前﹐淺略未極。禹問難之﹐淺言復深﹐略指復分。蓋起問難﹐此說激而深切﹑觸而著明也。

孔子笑子遊之弦歌﹐子遊引前言以距孔子。自今案《論語》之文﹐孔子之言多若笑弦歌之辭﹐弟子寡若子遊之難﹐故孔子之言﹐遂結不解。以七十子不能難﹐世之儒生﹐不能實道是非也。

凡學問之法﹐不爲無才﹐難於距師﹐核道實義﹐證定是非也。問難之道﹐非必對聖人及生時也。世之解說說人者﹐非必須聖人教告﹐乃敢言也。苟有不曉解之問﹐﹝迢﹞﹝追﹞難孔子﹐何傷於義﹖誠有傳聖業之知﹐伐孔子之說﹐何逆於理﹖謂問孔子之言﹐難其不解之文﹐世間弘才大知﹐﹝生﹞能答問解難之人﹐必將賢吾世間難問之言﹝是非﹞。

孟懿子問孝。子曰﹕」毋違。「樊遲禦﹐子告之曰﹕」孟孫問孝於我﹐我對曰『毋違』。「

樊遲曰﹕」何謂也﹖「子曰﹕」生﹐事之以禮﹔死﹐葬之以禮。「問曰﹕孔子之言毋違﹐毋違者﹐禮也。孝子亦當先意承志﹐不當違親之欲。孔子言毋違﹐不言違禮。懿子聽孔子之言﹐獨不爲嫌於無違志乎。樊遲問何謂﹐孔子乃言」生﹐事之以禮﹔死﹐葬之以禮﹐祭之以禮。「

使樊遲不問﹐毋違之說遂不可知也。懿子之才﹐不過樊遲﹐故《論語》篇中不見言行。樊遲不曉﹐懿子必能曉哉﹖

孟武伯問孝﹐子曰﹕」父母﹐惟其疾之憂。「武伯善憂父母﹐故曰」惟其疾之憂「。武伯憂親﹐懿子違禮。攻其短﹐答武伯云」父母﹐惟其疾之憂「﹐對懿子亦宜言難水火之變乃違禮。周公告小才敕﹐大材略。子遊之大材也﹐孔子告之敕﹔懿子小才也﹐告之反略。違周公之志﹐攻懿子之短﹐失道理之宜。弟子不難﹐何哉﹖如以懿子權尊﹐不敢極言﹐則其對武伯亦宜但言毋憂而已。﹝但﹞﹝俱﹞孟氏子也﹐權尊鈞同﹐﹝形﹞﹝敕﹞武伯而略懿子﹐未曉其故也。使孔子對懿子極言毋違禮﹐何害之有﹖專魯莫過季氏﹐譏八佾之舞庭﹐刺太山之旅祭﹐不懼季氏增邑不隱諱之害﹐獨畏答懿子極言之罪﹐何哉﹖且問孝者非一﹐皆有禦者﹐對懿子言不但心服﹑臆肯﹐故告樊遲。

孔子曰﹕」富與貴﹐是人之所欲也﹐不以其道得之﹐不居也﹔貧與賤﹐是人之所惡也﹐不以其道得之﹐不去也。「此言人當由道義得﹐不當苟取也﹔當守節安貧﹐不當妄去也。

夫言不以其道﹐得富貴不居﹐可也﹔不以其道﹐得貧賤如何﹖

富貴顧可去﹐去貧賤何之﹖去貧賤﹐得富貴也。不得富貴﹐不去貧賤。如謂得富貴不以其道﹐則不去貧賤邪﹖則所得富貴﹐不得貧賤也。貧賤何故當言得之﹖顧當言貧與賤是人之所惡也﹐不以其道去之﹐則不去也。當言去﹐不當言得。得者﹐施於得之也。今去之﹐安得言得乎﹖獨富貴當言得耳。何者﹖得富貴﹐乃去貧賤也。是則以道去貧賤如何﹖修身行道﹐仕得爵祿﹑富貴。得爵祿﹑富貴﹐則去貧賤矣。不以其道去貧賤如何﹖毒苦貧賤﹐起爲姦盜﹐積聚貨財﹐擅相官秩﹐是爲不以其道。七十子旣不問﹐世之學者亦不知難。使此言意不解而文不分﹐是謂孔子不能吐辭也﹔使此言意結文又不解﹐是孔子相示未形悉也。弟子不問﹐世俗不難﹐何哉﹖

孔子曰﹕」公冶長可妻也﹐𨿽在縲紲之中﹐非其罪也。「以其子妻之。

問曰﹕孔子妻公冶長者﹐何據見哉﹖據年三十可妻邪﹐見其行賢可妻也﹖如據其年三十﹐不宜稱在縲紲﹔如見其行賢﹐亦不宜稱在縲紲。何則﹖諸入孔子門者﹐皆有善行﹐故稱備徒役。徒役之中無妻﹐則妻之耳﹐不須稱也。如徒役之中多無妻﹐公冶長尢賢﹐故獨妻之﹐則其稱之宜列其行﹐不宜言其在縲紲也。何則﹖世間彊受非辜者多﹐未必盡賢人也。恆人見枉﹐眾多非一﹐必以非辜爲孔子所妻﹐則是孔子不妻賢﹐妻冤也。

案孔子之稱公冶長﹐有非辜之言﹐無行能之文。實不賢﹐孔子妻之﹐非也﹔實賢﹐孔子稱之不具﹐亦非也。誠似妻南容云﹐國有道不廢﹐國無道免於刑戮﹐具稱之矣。

子謂子貢曰﹕」汝與回也﹐孰愈﹖「曰﹕」賜也﹐何敢望回﹖回也﹐聞一以知十﹔賜也﹐聞一以知二。「子曰﹕」弗如也﹐吾與汝俱不如也。「

是賢顏淵試以問子貢也。

問曰﹕孔子所以教者﹐禮讓也。子路﹐爲國以禮﹐其言不讓﹐孔子非之。使子貢實愈顏淵﹐孔子問之﹐猶曰不如﹐使實不及﹐亦曰不如﹐非失對欺師﹐禮讓之言宜謙卑也。今孔子出言﹐欲何趣哉﹖使孔子知顏淵愈子貢﹐則不須問子貢。使孔子實不知﹐以問子貢﹐子貢謙讓亦不能知。使孔子徒欲表善顏淵﹐稱顏淵賢﹐門人莫及﹐於名多矣﹐何須問於子貢﹖子曰﹕」賢哉﹐回也﹗「又曰﹕」吾與回言終日﹐不違如愚。「又曰﹕」回也﹐其心三月不違仁。「

三章皆直稱﹐不以他人激。至是一章﹐獨以子貢激之﹐何哉﹖

或曰﹕欲抑子貢也。當此之時﹐子貢之名淩顏淵之上﹐孔子恐子貢志驕意溢﹐故抑之也。夫名在顏淵之上﹐當時所爲﹐非子貢求勝之也。實子貢之知何如哉﹖使顏淵才在己上﹐己自服之﹐不須抑也。使子貢不能自知﹐孔子𨿽言﹐將謂孔子徒欲抑已。由此言之﹐問與不問﹐無能抑揚。

宰我晝寢。子曰﹕」朽木不可雕也﹐糞土之墻不可圬也﹐於予予何誅。「是惡宰予之晝寢。

問曰﹕晝寢之惡也﹐小惡也﹔朽木糞土﹐敗毀不可復成之物﹐大惡也。責小過以大惡﹐安能服人﹖使宰我性不善﹐如朽木糞土﹐不宜得入孔子之門﹐序在四科之列。使性善﹐孔子惡之﹐惡之太甚﹐過也﹔人之不仁﹐疾之已甚﹐亂也。孔子疾宰予﹐可謂甚矣。使下愚之人涉耐罪﹝之﹞﹐獄吏令以大辟之罪﹐必冤而怨邪﹖將服而自咎也﹖使宰我愚﹐則與涉耐罪之人同志﹔使宰我賢﹐知孔子責人﹐幾微自攺矣。明文以識之﹐流言以過之﹐以其言示端而已自攺。自攺不在言之輕重﹐在宰予能更與否。

《春秋》之義﹐采毫毛之善﹐貶纖介之惡﹐褒毫毛以巨大﹐以巨大貶纖介。觀《春秋》之義﹐肯是之乎﹖不是﹐則宰我不受﹔不受﹐則孔子之言棄矣。聖人之言與文相副﹐言出於口﹐文立於策﹐俱發於心﹐其實一也。孔子作《春秋》﹐不貶小以大。其非宰予也﹐以大惡細﹐文語相違﹐服人如何﹖

子曰﹕」始吾於人也﹐聽其言而信其行﹔今吾於人也﹐聽其言而觀其行。於予予攺是。「

蓋起宰予晝寢﹐更知人之朮也。

問曰﹕人之晝寢﹐安足以毀行﹖毀行之人﹐晝夜不臥﹐安足以成善﹖以晝寢而觀人善惡﹐能得其實乎﹖案宰予在孔子之門﹐序於四科﹐列在賜上。如性情怠﹐不可雕琢﹐何以致此﹖使宰我以晝寢自致此﹐才復過人遠矣。如未成就﹐自謂已足﹐不能自知﹐知不明耳﹐非行惡也。曉敕而已﹐無爲攺朮也。如自知未足﹐倦極晝寢﹐是精神索也。精神索至於死亡﹐豈徒寢哉﹖

且論人之法﹐取其行則棄其言﹐取其言則棄其行。今宰予𨿽無力行﹐有言語。用言﹐令行缺﹐有一槪矣。今孔子起宰予晝寢﹐聽其言﹐觀其行﹐言行相應﹐則謂之賢。是孔子備取人也。毋求備於一人之義﹐何所施﹖

子張問﹕」令尹子文三仕爲令尹﹐無喜色﹔三已之﹐無慍色﹔舊令尹之政﹐必以告新令尹。何如﹖「子曰﹕」忠矣。「曰﹕」仁矣乎﹖「曰﹕」未知﹐焉得仁﹖「子文曾舉楚子玉代己位而伐宋﹐以百乘敗而喪其眾﹐不知如此﹐安得爲仁﹖

問曰﹕子文舉子玉﹐不知人也。智與仁﹐不相干也。有不知之性﹐何妨爲仁之行﹖五常之道﹐仁﹑義﹑禮﹑智﹑信也。五者各別﹐不相須而成。故有智人﹑有仁人者﹐有禮人﹑有義人者。人有信者未必智﹐智者未必仁﹐仁者未必禮﹐禮者未必義。子文智蔽於子玉﹐其仁何毀﹖謂仁﹐焉得不可﹖且忠者﹐厚也。厚人﹐仁矣。孔子曰﹕」觀過﹐斯知仁矣。「子文有仁之實矣。孔子謂忠非仁﹐是謂父母非二親﹐配匹非夫婦也。

哀公問﹕」弟子孰謂好學﹖「孔子對曰﹕」有顏回者﹐不遷怒﹐不貳過﹐不幸短命死矣。今也則亡﹐未聞好學者也。「

夫顏淵所以死者﹐審何用哉﹖令自以短命﹐猶伯牛之有疾也。人生受命﹐皆全當潔。今有惡疾﹐故曰無命。人生皆當受天長命﹐今得短命﹐亦宜曰無命。如﹝天﹞﹝命﹞有短長﹐則亦有善惡矣。言顏淵短命﹐則宜言伯牛惡命﹔言伯牛無命﹐則宜言顏淵無命。

一死一病﹐皆痛云命。所稟不異﹐文語不同。未曉其故也。

哀公問孔子孰爲好學。孔子對曰﹕」有顏回者好學﹐今也則亡。不遷怒﹐不貳過。「何也﹖曰﹕並攻哀公之性﹐遷怒﹑貳過故也。因其問則並以對之﹐兼以攻上之短﹐不犯其罰。

問曰﹕康子亦問好學﹐孔子亦對之以顏淵。康子亦有短﹐何不並對以攻康子﹖康子﹐非聖人也﹐操行猶有所失。成事﹐康子患盜﹐孔子對曰﹕」苟子之不欲﹐𨿽賞之不竊。「由此言之﹐康子以欲爲短也。不攻﹐何哉﹖

孔子見南子﹐子路不悅。

子曰﹕」予所鄙者﹐天厭之﹗天厭之﹗「南子﹐衛靈公夫人也﹐聘孔子﹐子路不說﹐謂孔子淫亂也。孔子解之曰﹕我所爲鄙陋者﹐天厭殺我。至誠自誓﹐不負子路也。

問曰﹕孔子自解﹐安能解乎﹖使世人有鄙陋之行﹐天曾厭殺之﹐可引以誓﹔子路聞之﹐可信以解﹔今未曾有爲天所厭者也﹐曰天厭之﹐子路肯信之乎﹖行事﹐雷擊殺人﹐水火燒溺人﹐墻屋壓塡人。如曰雷擊殺我﹐水火燒溺我﹐墻屋壓塡我﹐子路頗信之﹔今引未曾有之禍﹐以自誓於子路﹐子路安肯曉解而信之﹖行事﹐適有臥厭不悟者﹐謂此爲天所厭邪﹖案諸臥厭不悟者﹐未皆爲鄙陋也。子路入道𨿽淺﹐猶知事之實。事非實﹐孔子以誓﹐子路必不解矣。

孔子稱曰﹕」死生有命﹐富貴在天。「若此者﹐人之死生自有長短﹐不在操行善惡也。成事﹐顏淵蚤死﹐孔子謂之短命。由此知短命夭死之人﹐必有邪行也。子路入道𨿽淺﹐聞孔子之言﹐知死生之實。

孔子誓以」予所鄙者﹐天厭之「﹗獨不爲子路言﹕夫子惟命未當死﹐天安得厭殺之乎﹖若此﹐誓子路以天厭之﹐終不見信。不見信﹐則孔子自解﹐終不解也。《尙書》曰﹕」毋若丹朱敖﹐惟慢遊是好。「謂帝舜敕禹毋﹝子﹞﹝私﹞不肖子也。重天命﹐恐禹私其子﹐故引丹朱以敕戒之。禹曰﹕」予娶若時﹐辛壬癸甲﹐開呱呱而泣﹐予弗子。「

陳已行事以往推來﹐以見卜隱﹐效己不敢私不肖子也。不曰天厭之者﹐知俗人誓好引天也。孔子爲子路﹝行﹞所疑﹐不引行事效己不鄙﹐而雲天厭之﹐是與俗人解嫌引天祝詛﹐何以異乎﹖

孔子曰﹕」鳳鳥不至﹐河不出圖﹐吾已矣夫。「夫子自傷不王也。己王﹐致太平﹔太平則鳳鳥至﹐河出圖矣。今不得王﹐故瑞應不至﹐悲心自傷﹐故曰」吾已矣夫「。

問曰﹕鳳鳥﹑河圖﹐審何據始起﹖始起之時﹐鳥﹑圖未至﹔如據太平﹐太平之帝﹐未必常致鳳鳥與河圖也。五帝﹑三王﹐皆致太平。案其瑞應﹐不皆鳳皇爲必然之瑞﹔於太平﹐鳳皇爲未必然之應。孔子﹐聖人也﹐思未必然以自傷﹐終不應矣。

或曰﹕孔子不自傷不得王也﹐傷時無明王﹐故己不用也。鳳鳥﹑河圖﹐明王之瑞也。瑞應不至﹐時無明王﹔明王不存﹐己遂不用矣。

夫致瑞應﹐何以致之﹖任賢使能﹐治定功成﹔治定功成﹐則瑞應至矣。瑞應至後﹐亦不須孔子。孔子所望﹐何其末也﹗不思其本而望其末也。

不相其主而名其物﹐治有未定﹐物有不至﹐以至而效明王﹐必失之矣。孝文皇帝可謂明矣﹐案其本紀﹐不見鳳鳥與河圖。使孔子在孝文之世﹐猶曰」吾已矣夫「。

子欲居九夷﹐或曰﹕」陋﹐如之何﹖「子曰﹕」君子居之﹐何陋之有﹗「孔子疾道不行於中國﹐志恨失意﹐故欲之九夷也。或人難之曰﹕」夷狄之鄙陋無禮義﹐如之何﹖「孔子曰﹕」君子居之﹐何陋之有﹖「言以君子之道居而教之﹐何爲陋乎﹗

問之曰﹕孔子欲之九夷者﹐何起乎﹖起道不行於中國﹐故欲之九夷。夫中國且不行﹐安能行於夷狄﹖」夷狄之有君﹐不若諸夏之亡「。言夷狄之難﹐諸夏之易也。不能行於易﹐能行於難乎﹖且孔子云以君子居之者﹐何謂陋邪﹐謂修君子之道自容乎﹐謂以君子之道教之也﹖如修君子之道苟自容﹐中國亦可﹐何必之夷狄﹖如以君子之道教之﹐夷狄安可教乎﹖禹入裸國﹐裸入衣出﹐衣服之制不通於夷狄也。禹不能教國衣服﹐孔子何能使九夷爲君子﹖或孔子實不欲往﹐患道不行﹐動發此言。或人難之﹐孔子知其陋﹐然而猶曰」何陋之有「者﹐欲遂已然﹐距或人之諫也。

實不欲往﹐志動發言﹐是僞言也。君子於言無所苟矣。如知其陋﹐苟欲自遂﹐此子路對孔子以子羔也。子路使子羔爲費宰﹐子曰﹕」賊夫人之子。「子路曰﹕」有社稷焉﹐有民人焉﹐何必讀書﹐然後爲學﹖「

子曰﹕」是故惡夫佞者。「子路知其不可﹐苟對自遂﹐孔子惡之﹐比夫佞者。孔子亦知其不可﹐苟應或人。孔子﹑子路﹐皆以佞也。

孔子曰﹕」賜不受命而貨殖焉﹐億則屢中。「何謂不受命乎﹖說曰﹕受當富之命﹐自以朮知數億中時也。

夫人富貴在天命乎﹐在人知也﹖如在天命﹐知朮求之不能得﹔如在人﹐孔子何爲言」死生有命﹐富貴在天「﹖夫謂富不受命而自知朮得之﹐貴亦可不受命而自以努力求之。世無不受貴命而自得貴﹐亦知無不受富命而自得富得者。成事﹐孔子不得富貴矣﹐周流應聘﹐行說諸侯﹐智窮策困﹐還定《詩》《書》﹐望絕無﹝異﹞﹝翼﹞﹐稱」已矣夫「自知無貴命﹐周流無補益也。孔子知己不受貴命﹐周流求之不能得﹐而謂賜不受富命﹐而以朮知得富﹐言行相違﹐未曉其故。

或曰﹕欲攻子貢之短也。子貢不好道徳而徒好貨殖﹐故攻其短﹐欲令窮服而更其行節。夫攻子貢之短﹐可言賜不好道徳而貨殖焉﹐何必立不受命﹐與前言富貴在天相違反也﹖

顏淵死﹐子曰﹕」噫﹗天喪予﹗「此言人將起﹐天與之輔﹔人將廢﹐天奪其佑。孔子有四友﹐欲因而起﹐顏淵早夭﹐故曰」天喪予「。

問曰﹕顏淵之死﹐孔子不王﹐天奪之邪﹐不幸短命自爲死也﹖如短命不幸﹐不得不死﹐孔子𨿽王﹐猶不得生。輔之於人﹐猶杖之扶疾也。人有病﹐須杖而行﹔如斬杖本得短﹐可謂天使病人不得行乎﹖如能起行﹐杖短能使之長乎﹖夫顏淵之短命﹐猶杖之短度也。且孔子言」天喪予「者﹐以淵賢也。案賢者在世﹐未必爲輔也。夫賢者未必爲輔﹐猶聖人未必受命也。爲帝有不聖﹐爲輔有不賢。何則﹖祿命﹑骨法﹐與才異也。由此言之﹐顏淵生未必爲輔﹐其死未必有喪。孔子云」天喪予「﹐何據見哉﹖且天不使孔子王者﹐本意如何﹖本稟性命之時﹐不使之王邪﹐將使之王﹐復中悔之也﹖如本不使之王﹐顏淵死﹐何喪﹖如本使之王﹐復中悔之﹐此王無骨法﹐便宜自在天也。且本何善所見而使之王﹖後何惡所聞﹐中悔不命﹖天神論議誤不諦也。

孔子之衛﹐遇舊館人之喪﹐入而哭之﹐出使子貢脫驂而賻之。子貢曰﹕」於門人之喪﹐未有所脫驂。脫驂於舊館﹐毋乃已重乎﹖「孔子曰﹕」予鄕者入而哭之﹐遇於一哀而出涕﹐予惡夫涕之無從也﹐小子行之。「

孔子脫驂以賻舊館者﹐惡情不副禮也。副情而行禮﹐情起而恩動﹐禮情相應﹐君子行之。顏淵死﹐子哭之慟。門人曰﹕」子慟矣。「」吾非斯人之慟而誰爲﹖「

夫慟﹐哀之至也。哭顏淵慟者﹐殊之眾徒﹐哀痛之甚也。死有棺無槨﹐顏路請車以爲之槨﹐孔子不予﹐爲大夫不可以徒行也。弔舊館脫驂以賻﹐惡涕無從﹔哭顏淵慟﹐請車不與﹐使慟無副。豈涕與慟殊﹐馬與車異邪﹖於彼則禮情相副﹐於此則恩義不稱﹐未曉孔子爲禮之意。

孔子曰﹕」鯉也死﹐有棺無槨﹐吾不徒行以爲之槨。「鯉之恩深於顏淵﹐鯉死無槨﹐大夫之儀﹐不可徒行也。鯉﹐子也﹔顏淵﹐他姓也。子死且不禮﹐況其禮他姓之人乎﹖

曰﹕是蓋孔子實恩之效也。副情於舊館﹐不稱恩於子﹐豈以前爲士﹐後爲大夫哉﹖如前爲士﹐士乘二馬﹔如爲大夫﹐大夫乘三馬。

大夫不可去車徒行﹐何不截賣兩馬以爲槨﹐乘其一乎﹖爲士時乘二馬﹐截一以賻舊館﹐今亦何不截其二以副恩﹐乘一以解不徒行乎﹖不脫馬以賻舊館﹐未必亂制。葬子有棺無槨﹐廢禮傷法。孔子重賻舊人之恩﹐輕廢葬子之禮。此禮得於他人﹐制失﹝於﹞親子也。然則孔子不粥車以爲鯉槨﹐何以解於貪官好仕恐無車﹖而自云」君子殺身以成仁「﹐何難退位以成禮﹖

子貢問政﹐子曰﹕」足食﹐足兵﹐民信之矣。「曰﹕」必不得已而去﹐於斯三者何先﹖「

曰﹕」去兵。「曰﹕」必不得已而去﹐於斯二者何先﹖「曰﹕」去食。自古皆有死﹐民無信不立。「信最重也。

問﹕使治國無食﹐民餓﹐棄禮義﹔禮義棄﹐信安所立﹖傳曰﹕」倉稟實﹐知禮節﹔衣食足﹐知榮辱。讓生於有餘﹐爭生於不足。「今言去食﹐信安得成﹖春秋之時﹐戰國饑餓﹐易子而食﹐析骸而炊﹐口饑不食﹐不暇顧恩義也。夫父子之恩﹐信矣。饑餓棄信﹐以子爲食。孔子教子貢去食存信﹐如何﹖夫去信存食﹐𨿽不欲信﹐信自生矣﹔去食存信﹐𨿽欲爲信﹐信不立矣。

子適衛﹐冉子僕﹐子曰﹕」庶矣哉﹗「曰﹕」旣庶矣﹐又何加焉﹖「曰﹕」富之。「曰﹕」旣富矣﹐又何加焉﹖「曰﹕」教之。「語冉子先富而後教之﹐教子貢去食而存信。食與富何別﹖信與教何異﹖二子殊教﹐所尙不同﹐孔子爲國﹐意何定哉﹖

蘧伯玉使人於孔子﹐孔子曰﹕」夫子何爲乎﹖「對曰﹕」夫子欲寡其過而未能也。「使者出﹐孔子曰﹕」使乎﹗使乎﹗「非之也。說《論語》者﹐曰﹕」非之者﹐非其代人謙也。「

夫孔子之問使者曰」夫子何爲「﹐問所治爲﹐非問操行也。如孔子之問也﹐使者宜對曰」夫子爲某事﹐治某政「﹐今反言」欲寡其過而未能也「﹐何以知其對﹝不﹞失指﹐孔子非之也﹖且實孔子何以非使者﹐非其代人謙之乎﹖其非乎對失指也﹖所非猶有一實﹐不明其過﹐而徒云」使乎使乎「﹐後世疑惑﹐不知使者所以爲過。韓子曰﹕」書約則弟子辧。「孔子之言」使乎「﹐何其約也﹖

或曰﹕」《春秋》之義也﹐爲賢者諱。蘧伯玉賢﹐故諱其使者。「夫欲知其子視其友﹐欲知其君視其所使。伯玉不賢﹐故所使過也。《春秋》之義﹐爲賢者諱﹐亦貶纖介之惡。今不非而諱﹐貶纖介安所施哉﹖使孔子爲伯玉諱﹐宜默而已。揚言曰」使乎使乎「﹐時人皆知孔子之非也。出言如此﹐何益於諱﹖

佛召﹐子欲往。子路不說﹐曰﹕」昔者﹐由也聞諸夫子曰﹕『親於其身爲不善者﹐君子不入也。』佛以牟畔﹐子之往也如之何﹖「子曰﹕」有是﹝言﹞也。不曰堅乎﹖磨而不燐﹔不曰白乎﹖涅而不淄。

吾豈匏瓜也哉﹐焉能系而不食也﹖「

子路引孔子往時所言以非孔子也。往前孔子出此言﹐欲令弟子法而行之﹐子路引之以諫﹐孔子曉之﹐不曰」前言戲「﹐若非而不可行﹐而曰」有是言「者﹐審有當行之也。」不曰堅乎﹖磨而不燐﹔不曰白乎﹖涅而不淄「﹐孔子言此言者﹐能解子路難乎﹖」親於其身爲不善者﹐君子不入也「﹐解之﹐宜﹝曰﹞﹕佛未爲不善﹐尙猶可入。

而曰」堅磨而不燐﹐白涅而不淄「。如孔子之言﹐有堅白之行者可以入之﹐君子之行軟而易污邪﹐何以獨不入也﹖孔子不飲盜泉之水﹐曾子不入勝母之閭﹐避惡去污﹐不以義恥辱名也。盜泉﹑勝母有空名﹐而孔﹑曾恥之﹔佛有惡實﹐而子欲往。不飲盜泉是﹐則欲對佛非矣。」不義而富且貴﹐於我如浮雲「﹐枉道食篡畔之祿﹐所謂」浮雲「者非也﹖或權時欲行道也﹖卽權時行道﹐子路難之﹐當云」行道「﹐不﹝當﹞言食。有權時以行道﹐無權時以求食。」吾豈匏瓜也哉﹐焉能系而不食「﹐自比以匏瓜者﹐言人當仕而食祿。我非匏瓜系而不食﹐非子路也。孔子之言﹐不解子路之難。子路難孔子﹐豈孔子不當仕也哉﹖當擇善國而入之也。孔子自比匏瓜﹐孔子欲安食也。且孔之言﹐何其鄙也﹗

何彼仕爲食哉﹖君子不宜言也。匏瓜系而不食﹐亦系而不仕等也。距子路可云」吾豈匏瓜也哉﹐系而不仕也「。今吾系而不食﹐孔子之仕﹐不爲行道﹐徒求食也。人之仕也﹐主貪祿也。禮義之言﹐爲行道也。猶人之娶也﹐主爲欲也﹔禮義之言﹐爲供親也。仕而直言食﹐娶可直言欲乎﹖孔子之言﹐解情而無依違之意﹐不假義理之名﹐是則俗人﹐非君子也。儒者說孔子周流﹐應聘不濟﹐閔道不行﹐失孔子情矣。

公山弗擾以費畔﹐召﹐子欲往。子路曰﹕」未如也已﹐何必公山氏之之也﹖「子曰﹕」夫召我者﹐而豈徒哉﹖如用我﹐吾其爲東周乎。「

爲東周﹐欲行道也。

公山﹑佛俱畔者﹐行道於公山﹐求食於佛﹐孔子之言無定趨也。言無定趨﹐則行無常務矣。周流不用﹐豈獨有以乎﹖陽貨欲見之不見﹐呼之仕不仕﹐何其淸也。公山﹑佛召之欲往﹐何其濁也﹗公山不擾與陽虎俱畔﹐執季桓子﹐二人同惡﹐呼召禮等。獨對公山﹐不見陽虎﹐豈公山尙可﹐陽虎不可乎﹖子路難公山之﹝名﹞﹝召﹞﹐孔子宜解以尙及佛未甚惡之狀也。

論衡卷第十

非韓篇

韓子之朮﹐明法尙功。賢﹐無益於國不加賞﹔不肖﹐無害於治不施罰。責功重賞﹐任刑用誅。故其論儒也﹐謂之」不耕而食「﹐比之於一蠹﹐論有益與無益也。比之於鹿馬﹐馬之似鹿者千金﹐天下有千金之馬﹐無千金之鹿。鹿無益﹐馬有用也。儒者猶鹿﹐有用之吏猶馬也。

夫韓子知以鹿馬諭﹐不知以冠履譬。使韓子不冠﹐徒履而朝﹐吾將聽其言也。加冠於首而立於朝﹐受無益之服﹐增無益之﹝仕﹞﹝行﹞﹐言與服相違﹐行與朮相反﹐吾是以非其言而不用其法也。煩勞人體﹐無益於人身﹐莫過跪拜。使韓子逢人不拜﹐見君父不謁﹐未必有賊於身體也。然須拜謁以尊親者﹐禮義至重﹐不可失也。故禮義在身﹐身未必肥﹔而禮義去身﹐身未必瘠而化衰。以謂有益﹐禮義不如飲食。使韓子賜食君父之前﹐不拜而用﹐肯爲之乎﹖夫拜謁﹐禮義之效﹐非益身之實也。然而韓子終不失者﹐不廢禮義以苟益也。夫儒生﹐禮義也﹔耕戰﹐飲食也。貴耕戰而賤儒生﹐是棄禮義求飲食也。

使禮義廢﹐綱紀敗﹐上下亂而陰陽繆﹐水旱失時﹐五穀不登﹐萬民饑死﹐農不得耕﹐士不得戰也。子貢去告朔之餼羊﹐孔子曰﹕」賜也﹐爾愛其羊﹐我愛其禮。「子貢惡費羊﹐孔子重廢禮也。故以舊防爲無益而去之﹐必有水災﹔以舊禮爲無補而去之﹐必有亂患。

儒者之在世﹐禮義之舊防也﹐有之無益﹐無之有損。庠序之設﹐自古有之。重本尊始﹐故立官置吏。官不可廢﹐道不可棄。儒生﹐道官之吏也﹐以爲無益而廢之﹐是棄道也。夫道無成效於人﹐成效者須道而成。然足蹈路而行﹐所蹈之路﹐須不蹈者。身須手足而動﹐待不動者。故事或無益而益者須之﹐無效而效者待之。儒生﹐耕戰所須待也﹐棄而不存﹐如何也﹖

韓子非儒﹐謂之無益有損﹐蓋謂俗儒無行操﹐舉措不重禮﹐以儒名而俗行﹐以實學而僞說﹐貪官尊榮﹐故不足貴。夫志潔行顯﹐不徇爵祿﹐去卿相之位若脫者﹐居位治職﹐功𨿽不立﹐此禮義爲業者也。國之所以存者﹐禮義也。民無禮義﹐傾國危主。今儒者之操﹐重禮愛義﹐率無禮義士﹐激無義之人。人民爲善﹐愛其主上﹐此亦有益也。聞伯夷風者﹐貪夫廉﹐懦夫有立志﹔聞柳下惠風者﹐薄夫惇﹐鄙夫寬。此上化也﹐非人所見。

段幹木闔門不出﹐魏文敬之﹐表式其閭﹐秦軍聞之﹐卒不攻魏。使魏無干木﹐秦兵入境﹐境土危亡。秦﹐彊國也﹐兵無不勝﹐兵加於魏﹐魏國必破﹐三軍兵頓﹐流血千里。今魏文式闔門之士﹐卻彊秦之兵﹐全魏國之境﹐濟三軍之眾﹐功莫大焉﹐賞莫先焉。齊有髙節之士﹐曰狂譎﹑華士﹐二人昆弟也﹐義不降志﹐不仕非其主。太公封於齊﹐以此二子解沮齊眾﹐開不爲上用之路﹐同時誅之。韓子善之﹐以爲二子無益而有損也。

夫狂譎﹑華士﹐段幹木之類也﹐太公誅之﹐無所卻到﹔魏文侯式之﹐卻彊秦而全魏。功孰大者﹖使韓子善幹木闔門髙節﹐魏文式之﹐是也﹔狂譎﹑華士之操﹐幹木之節也﹐善太公誅之﹐非也。使韓子非干木之行﹐下魏文之式﹐則幹木以此行而有益﹐魏文用式之道爲有功﹔是韓子不賞功﹑尊有益也。

論者或曰﹕」魏文式段幹木之閭﹐秦兵爲之不至﹐非法度之功﹔一功特然﹐不可常行﹐𨿽全國有益﹐非所貴也。「夫法度之功者﹐謂何等也﹖養三軍之士﹐明賞罰之命﹐嚴刑峻法﹐富國彊兵﹐此法度也。案秦之彊﹐肯爲此乎﹖六國之亡﹐皆滅於秦兵。六國之兵非不銳﹐士眾之力非不勁也﹐然而不勝﹐至於破亡者﹐彊弱不敵﹐眾寡不同﹐𨿽明法度﹐其何益哉﹖使童子變孟賁之意﹐孟賁怒之﹐童子操刃與孟賁戰﹐童子必不勝﹐力不如也。孟賁怒﹐而童子修禮盡敬﹐孟賁不忍犯也。秦之與魏﹐孟賁之與童子也。魏有法度﹐秦必不畏﹐猶童子操刃﹐孟賁不避也。其尊士式賢者之閭﹐非徒童子修禮盡敬也。夫力少則修徳﹐兵彊則奮威。秦以兵彊﹐威無不勝﹐卻軍還眾﹐不犯魏境者﹐賢幹木之操﹐髙魏文之禮也。夫敬賢﹐弱國之法度﹐力少之彊助也。謂之非法度之功﹐如何﹖髙皇帝議欲廢太子﹐呂后患之﹐卽召張子房而取策﹐子房教以敬迎四皓而厚禮之﹐髙祖見之﹐心消意沮﹐太子遂安。使韓子爲呂后議﹐進不過彊諫﹐退不過勁力。以此自安﹐取誅之道也﹐豈徒易哉﹖夫太子敬厚四皓以消髙帝之議﹐猶魏文式段幹木之閭﹐卻彊秦之兵也。

治國之道﹐所養有二﹕一曰養徳﹐二曰養力。養徳者﹐養名髙之人﹐以示能敬賢﹔養力者﹐養气力之士﹐以明能用兵。此所謂文武張設﹐徳力﹝且﹞﹝具﹞足者也﹐事或可以徳懷﹐或可以力摧。外以徳自立﹐內以力自備。慕徳者不戰而服﹐犯徳者畏兵而卻。徐偃王修行仁義﹐陸地朝者三十二國﹐彊楚聞之﹐舉兵而滅之。此有徳守﹐無力備者也。夫徳不可獨任以治國﹐力不可直任以禦敵也。韓子之朮不養徳﹐偃王之操不任力。二者偏駁﹐各有不足。偃王有無力之禍﹐知韓子必有無徳之患。凡人稟性也﹐淸濁貪廉﹐各有操行﹐猶艸木異質﹐不可復變易也。狂譎﹑華士不仕於齊﹐猶段幹木不仕於魏矣。性行淸廉﹐不貪富貴﹐非時疾世﹐義不苟仕﹐𨿽不誅此人﹐此人行不可隨也。太公誅之﹐韓子是之﹐是謂人無性行﹐艸木無質也。

太公誅二子﹐使齊有二子之類﹐必不爲二子見誅之故﹐不淸其身﹔使無二子之類﹐𨿽養之﹐終無其化。堯不誅許由﹐唐民不皆處﹔武王不誅伯夷﹐周民不皆隱餓﹔魏文侯式段幹木之閭﹐魏國不皆闔門。由此言之﹐太公不誅二子﹐齊國亦不皆不仕。何則﹖淸廉之行﹐人所不能爲也。夫人所不能爲﹐養使爲之﹐不能使勸﹔人所能爲﹐誅以禁之﹐不能使止。然則太公誅二子﹐無益於化﹐空殺無辜之民。賞無功﹐殺無辜﹐韓子所非也。太公殺無辜﹐韓子是之﹐以韓子之朮殺無辜也。夫執不仕者﹐未必有正罪也﹐太公誅之。如出仕未有功﹐太公肯賞之乎﹖賞須功而加﹐罰待罪而施。使太公不賞出仕未有功之人﹐則其誅不仕未有罪之民﹐非也﹔而韓子是之﹐失誤之言也。

且不仕之民﹐性廉寡欲﹔好仕之民﹐性貪多利。利欲不存於心﹐則視爵祿猶糞土矣。廉則約省無極﹐貪則奢泰不止﹔奢泰不止﹐則其所欲不避其主。案古篡畔之臣﹐希淸白廉潔之人。貪﹐故能立功﹔驕﹐故能輕生。積功以取大賞﹐奢泰以貪主位。太公遺此法而去﹐故齊有陳氏劫殺之患。太公之朮﹐致劫殺之法也﹔韓子善之﹐是韓子之朮亦危亡也。

周公聞太公誅二子﹐非而不是﹐然而身執贄以下白屋之士。白屋之士﹐二子之類也﹐周公禮之﹐太公誅之﹐二子之操﹐孰爲是者﹖宋人有禦馬者不進﹐拔兪剄而棄之於溝中﹔又駕一馬﹐馬又不進﹐又剄而棄之於溝。是者三。以此威馬﹐至矣﹐然非王良之法也。王良登車﹐馬無罷駑。堯﹑舜治世﹐民無狂悖。王良馴馬之心﹐堯﹑舜順民之意。人同性﹐馬殊類也。王良能調殊類之馬﹐太公不能率同性之士。然則周公之所下白屋﹐王良之馴馬也﹔太公之誅二子﹐宋人之剄馬也。舉王良之法與宋人之操﹐使韓子平之﹐韓子必是王良而非宋人矣。王良全馬﹐宋人賊馬也。馬之賊﹐則不若其全﹔然則民之死﹐不若其生。使韓子非王良﹐自同於宋人﹐賊善人矣。如非宋人﹐宋人之朮與太公同。非宋人﹐是太公﹐韓子好惡無定矣。

治國猶治身也。治一身﹐省恩徳之行﹐多傷害之操﹐則交黨疏絕﹐恥辱至身。推治身以況治國﹐治國之道當任徳也。韓子任刑獨以治世﹐是則治身之人任傷害也。韓子豈不知任徳之爲善哉﹖以爲世衰事變﹐民心靡薄﹐故作法朮﹐專意於刑也。夫世不乏於徳﹐猶歲不絕於春也。謂世衰難以徳治﹐可謂歲亂不可以春生乎﹖人君治一國﹐猶天地生萬物。天地不爲亂歲去春﹐人君不以衰世屏徳。孔子曰﹕」斯民也﹐三代所以直道而行也。「

周穆王之世﹐可謂衰矣﹐任刑治政﹐亂而無功﹐甫侯諫之﹐穆王存徳﹐享國久長﹐功傳於世。夫穆王之治﹐初亂終治﹐非知昏於前﹐才妙於後也﹔前任蚩尢之刑﹐後用甫侯之言也。

夫治人不能捨恩﹐治國不能廢徳﹐治物不能去春。韓子欲獨任刑用誅﹐如何﹖

魯繆公問於子思曰﹕」吾聞龐是子不孝﹐不孝其行奚如﹖「子思對曰﹕」君子尊賢以崇徳﹐舉善以勸民。若夫過行﹐是細人之所識也﹐臣不知也。「子思出﹐子服厲伯見﹐君問龐是子﹐子服厲伯對以其過﹐皆君﹝子﹞﹝之﹞所未曾聞。自是之後﹐君貴子思而賤子服厲伯。韓子聞之﹐以非繆公﹐以爲明君求姦而誅之﹐子思不以姦聞﹐而厲伯以姦對﹐厲伯宜貴﹐子思宜賤。今繆公貴子思﹐賤厲伯﹐失貴賤之宜﹐故非之也。

夫韓子所尙者﹐法度也。人爲善﹐法度賞之﹔惡﹐法度罰之。𨿽不聞善惡於外﹐善惡有所制矣。夫聞惡不可以行罰﹐猶聞善不可以行賞也。非人不舉姦者﹐﹝非﹞韓子之朮也。使韓子聞善﹐必將試之﹔試之有功﹐乃肯賞之。夫聞善不輒加賞﹐虛言未必可信也。若此﹐聞善與不聞﹐無以異也。夫聞善不輒賞﹐則聞惡不輒罰矣。聞善必試之﹐聞惡必考之。試有功乃加賞﹐考有驗乃加罰。虛聞空見﹐實試未立﹐賞罰未加。賞罰未加﹐善惡未定﹐未定之事﹐須朮乃立。則欲耳聞之﹐非也。

鄭子產晨出﹐過東匠之宮﹐聞婦人之哭也﹐撫其僕之手而聽之。有間﹐使吏執而問之﹔手殺其夫者也。翼日﹐其僕問曰﹕」夫子何以知之﹖「子產曰﹕」其聲不慟。凡人於其所親愛也﹐知病而憂﹐臨死而懼﹐已死而哀。今哭夫已死﹐不哀而懼﹐是以知其有姦也。「韓子聞而非之﹐曰﹕」子產不亦多事乎﹗姦必待耳目之所及而後知之﹐則鄭國之得姦寡矣。不任典城之吏﹐察參伍之正﹐不明度量﹐待盡聰明﹑勞知慮而以知姦﹐不亦無朮乎﹗「韓子之非子產﹐是也。其非繆公﹐非也。夫婦人之不哀﹐猶龐﹝捫﹞﹝是﹞子不孝也。非子產持耳目以知姦﹐獨欲繆公須問以定邪。子產不任典城之吏﹐而以耳﹝聞﹞定實﹔繆公亦不任吏﹐而以口問立誠。夫耳聞口問﹐一實也﹐俱不任吏﹐皆不參伍。厲伯之對不可以立實﹐猶婦人之哭不可以定誠矣。不可定誠﹐使吏執而問之。可以立實﹐不使吏考﹐獨信厲伯口以罪不考之姦﹐如何﹖

韓子曰﹕」子思不以過聞﹐繆公貴之。子服厲伯以姦聞﹐繆公賤之。人情皆喜貴而惡賤﹐故季氏之亂成而不上聞。此魯君之所以劫也。「夫魯君所以劫者﹐以不明法度邪﹐以不早聞姦也﹖夫法度明﹐𨿽不聞姦﹐姦無由生﹔法度不明﹐𨿽日求姦﹐決其源鄣之以掌也。禦者無銜﹐見馬且奔﹐無以制也。使王良持轡﹐馬無欲奔之心﹐禦之有數也。今不言魯君無朮﹐而曰」不聞姦「﹔不言﹝不﹞審法度﹐曰」不通下情「﹐韓子之非繆公也﹐與朮意而相違矣。

龐﹝捫﹞﹝﹞是子不孝﹐子思不言。繆公貴之﹐韓子非之﹐以爲明君求善而賞之﹐求姦而誅之。夫不孝之人﹐下愚之才也。下愚無禮﹐順情從欲﹐與鳥獸同﹐謂之惡﹐可也﹐謂姦﹐非也。姦人外善內惡﹐色厲內荏﹐作爲操止象類賢行﹐以取升進﹐容媚於上﹐安肯作不孝﹑著身爲惡以取棄殉之咎乎﹖龐﹝捫﹞﹝﹞是子可謂不孝﹐不可謂姦。韓子謂之姦﹐失姦之實矣。

韓子曰﹕」布帛尋常﹐庸人不擇﹔爍金百鎰﹐盜跖不搏。「

以此言之﹐法明﹐民不敢犯也。設明法於邦﹐有盜賊之心﹐不敢犯矣﹔不測之者﹐不敢發矣。姦心藏於胸中﹐不敢以犯罪法﹐﹝罪﹞﹝明﹞法恐之也。明法恐之﹐則不須考姦求邪於下矣。使法峻﹐民無姦者﹔使法不峻﹐民多爲姦。而不言明王之嚴刑峻法﹐而云求姦而誅之。言求姦﹐是法不峻﹐民或犯之也。世不專意於明法﹐而專心求姦。韓子之言﹐與法相違。

人之釋溝渠也﹐知者必溺身。不塞溝渠而繕船楫者﹐知水之性不可閼﹐其勢必溺人也。臣子之性欲姦君父﹐猶水之性溺人也。不教所以防姦﹐而非其不聞知﹐是猶不備水之具﹐而徒欲早知水之溺人也。溺於水﹐不責水而咎己者﹐己失防備也。然則人君劫於臣﹐己失法也。備溺不閼水源﹐防劫不求臣姦﹐韓子所宜用教己也。水之性勝火﹐如裹之以釜﹐水煎而不得勝﹐必矣。

夫君猶火也﹐臣猶水也﹐法度釜也。火不求水之姦﹐君亦不宜求臣之罪也。

刺孟篇

孟子見梁惠王﹐王曰﹕」叟﹗不遠千里而來﹐將何以利吾國乎﹖「孟子曰﹕」仁義而已﹐何必曰利。「

夫利有二﹐有貨財之利﹐有安吉之利。惠王曰」何以利吾國「﹐何以知不欲安吉之利﹐而孟於徑難以貨財之利也﹖《易》曰﹕」利見大人「﹐」利涉大川「﹐」《幹》﹐元享利貞「。《尙書》曰﹕」黎民亦尙有利哉。「皆安吉之利也。行仁義﹐得安吉之利。孟子﹝不﹞﹝必﹞且語問惠王何謂利吾國﹐惠王言貨財之利﹐乃可答。

若設令惠王問﹐未知何趣﹐孟子徑答以貨財之利。如惠王實問貨財﹐孟子﹝無﹞﹝有﹞以驗效也﹔如問安吉之利﹐而孟子答以貨財之利﹐失對上之指﹐違道理之實也。

齊王問時子﹕」我欲中國而授孟子室﹐養弟子以萬鐘﹐使諸大夫國人皆有所矜式。子盍爲我言之。「時子因陳子而以告孟子。孟子曰﹕」夫時子惡知其不可也﹖如使予欲富﹐辭十萬而受萬﹐是爲欲富乎﹖「

夫孟子辭十萬﹐失謙讓之理也。夫富貴者﹐人之所欲也﹐不以其道得之﹐不居也。故君子之於爵祿也﹐有所辭﹐有所不辭﹐豈以己不貪富貴之故﹐而以距逆宜當受之賜乎﹖

陳臻問曰﹕」於齊﹐王饋兼金一百鎰而不受﹔於宋﹐歸七十鎰而受﹔於薛﹐歸五十鎰而受。

取前日之不受是﹐則今受之非也。今日之受是﹐則前日之不受非也。夫﹝君﹞子必居一於此矣。「孟子曰﹕」皆是也。當在宋也﹐予將有遠行﹐行者必以贐﹐辭曰歸贐﹐予何爲不受﹖當在薛也﹐予有戒心﹐辭曰聞戒﹐故爲兵戒歸之備乎﹐予何爲不受﹖若於齊﹐則未有處也﹐無處而歸之﹐是貨之也﹐焉有君子而可以貨取乎﹖「

夫金歸或受或不受﹐皆有故。非受之時已貪﹐當不受之時己不貪也。金有受不受之義﹐而室亦宜有受不受之理。今不曰己無功﹐若己致仕受室非理﹔而曰己不貪富﹐引前辭十萬以況後萬。

前當受十萬之多﹐安得辭之﹖

彭更問曰﹕」後車數十乘﹐從者數百人﹐以傳食於諸侯﹐不亦泰乎﹖「孟子曰﹕」非其道﹐則一簞食而不可受於人﹔如其道﹐則舜受堯之天下﹐不以爲泰。「

受堯天下﹐孰與十萬﹖舜不辭天下者﹐是其道也。今不曰受十萬非其道﹐而曰己不貪富貴﹐失謙讓也。安可以爲戒乎﹖

沈同以其私問曰﹕」燕可伐與﹖「孟子曰﹕」可。子噲不得與人燕﹐子之不得受燕於子噲。有士於此﹐而子悅之﹐不告於王﹐而私與之子之爵祿。夫士也﹐亦無王命而私受之﹐於子﹐則可乎﹖何以異於是。「齊人伐燕﹐或問曰﹕」勸齊伐燕﹐有諸﹖「曰﹕」未也。沈同曰﹕『燕可伐與﹖』吾應之曰﹕『可。』

彼然而伐之。如曰﹕『孰可以伐之﹖』則應之曰﹕『爲天吏則可以伐之。』今有殺人者﹐或問之曰﹕『人可殺與﹖』則將應之曰﹕『可。』彼如曰﹕『孰可以殺之﹖』則應之曰「爲士師則可以殺之。」今以燕伐燕﹐何爲勸之也﹖「

夫或問孟子勸王伐燕﹐不誠是乎﹖沈同問」燕可伐與「﹐此挾私意欲自伐之也。知其意慊於是﹐宜曰﹕」燕𨿽可伐﹐須爲天吏乃可以伐之。「沈同意絕﹐則無伐燕之計矣。不知有此私意而徑應之﹐不省其語﹐是不知言也。

公孫丑問曰﹕」敢問夫子惡乎長﹖「孟子曰﹕」我知言。「又問﹕」何謂知言﹖「曰﹕」辭知其所蔽﹐淫辭知其所陷﹐邪辭知其所離﹐遁辭知其所窮。生於其心﹐害於其政﹐發於其政﹐害於其事﹐𨿽聖人復起﹐必從吾言矣。「孟子知言者也﹐又知言之所起之禍﹐其極所致之﹝福﹞﹝害﹞﹐見彼之問﹐則知其措辭所欲之矣。知其所之﹐則知其極所當害矣。

孟子有云﹕」民舉安﹐王庶幾攺諸﹗予日望之。「孟子所去之王﹐豈前所不朝之王哉﹖而是﹐何其前輕之疾而後重之甚也﹖如非是﹐前王則不去﹐而於後去之﹐是後王不肖甚於前﹔而去三日宿﹐於前不甚﹐不朝而宿於景醜氏﹐何孟子之操前後不同﹐所以爲王﹐終始不一也﹖

且孟子在魯﹐魯平公欲見之﹐嬖人臧倉毀孟子﹐止平公。樂正子以告。曰﹕」行或使之﹐止或尼之﹐行止非人所能也。予之不遇魯侯﹐天也﹗「前不遇於魯﹐後不遇於齊﹐無以異也。前歸之天﹐今則歸之於王。孟子論稱竟何定哉﹖夫不行於齊﹐王不用﹐則若臧倉之徒毀讒之也。此亦止或尼之也﹐皆天命不遇﹐非人所能也。去﹐何以不徑行而畱三宿乎﹖天命不當遇於齊﹐王不用其言﹐天豈爲三日之間易命使之遇乎﹖在魯則歸之於天﹐絕意無冀﹔在齊則歸之於王﹐庶幾有望。夫如是﹐不遇之議一在人也。

或曰﹕初去﹐未可以定天命也﹐冀三日之間﹐王復追之﹐天命或時在三日之間故可也。夫言如是﹐齊王初使之去者﹐非天命乎﹖如使天命在三日之間﹐魯平公比三日亦時棄臧倉之議﹐更用樂正子之言﹐往見孟子﹐孟子歸之於天﹐何其早乎﹖如三日之間﹐公見孟子﹐孟子柰前言何乎﹖

孟子去齊﹐充虞塗問曰﹕」夫子若不豫色然。前日﹐虞聞諸夫子曰﹕君子不怨天﹐不尢人。「曰﹕」彼一時也﹐此一時也。五百年必有王者興﹐其間必有名世者矣。由周以來﹐七百有餘歲矣﹐以其數則過矣﹔以其時考之﹐則可矣。

夫天未欲平治天下乎﹖如欲平治天下﹐當今之世﹐捨我而誰也﹖吾何爲不豫哉﹖「

夫孟子言五百年有王者興﹐何以見乎﹖帝嚳王者﹐而堯又王天下﹔堯傳於舜﹐舜又王天下﹔舜傳於禹﹐禹又王天下。四聖之王天下也﹐斷踵而興。禹至湯且千歲﹐湯至周亦然﹐始於文王﹐而卒傳於武王。武王崩﹐成王﹑周公共治天下。由周至孟子之時﹐又七百歲而無王者。五百歲必有王者之驗﹐在何世乎﹖云五百歲必有王者﹐誰所言乎﹖論不實事考驗﹐信浮淫之語﹔不遇去齊﹐有不豫之色﹔非孟子之賢效與俗儒無殊之驗也﹖五百年者﹐以爲天出聖期也﹐又言以天未欲平治天下也﹐其意以爲天欲平治天下﹐當以五百年之間生聖王也。如孟子之言﹐是謂天故生聖人也。然則五百歲者﹐天生聖人之期乎﹖如是其期﹐天何不生聖﹖聖王非其期﹐故不生。孟子猶信之﹐孟子不知天也。

」自周已來﹐七百餘歲矣﹐以其數則過矣﹔以其時考之﹐則可矣。「何謂數過﹖何謂﹝時﹞可乎﹖數則時﹐時則數矣。數過﹐過五百年也。從周到今七百餘歲﹐逾二百歲矣。設或王者生﹐失時矣﹐又言時可﹐何謂也﹖

云五百年必有王者興﹐又言其間必有名世﹐與王者同乎異也﹖如同﹐爲再言之﹔如異﹐名世者謂何等也﹖謂孔子之徒﹑孟子之輩﹐教授後生﹐覺悟頑愚乎﹖已有孔子﹐己又以生矣。如謂聖臣乎﹐當與聖﹝王﹞同時。聖王出﹐聖臣見矣。言五百年而已﹐何爲言其間﹖如不謂五百年時﹐謂其中間乎﹐是謂二三百年之時也。﹝聖﹞﹝生﹞不與五百年時聖王相得。夫如是﹐孟子言其間必有名世者﹐竟謂誰也﹖」夫天未欲平治天下也﹐如欲治天下﹐捨予而誰也﹖「

言若此者﹐不自謂當爲王者﹐有王者若爲王臣矣。爲王者臣﹐皆天也。己命不當平治天下﹐不浩然安之於齊﹐懷恨有不豫之色﹐失之矣。

彭更問曰﹕」士無事而食﹐可乎﹖「孟子曰﹕」不通功易事﹐以羨補不足﹐則農有餘粟﹐女有餘布。子如通之﹐則梓匠﹑輪輿﹐皆得食於子。於此有人焉﹐入則孝﹐出則悌﹐守先王之道﹐以待後世之學者﹐而不得食於子。子何尊梓匠﹑輪輿而輕爲仁義者哉﹖「曰﹕」梓匠﹑輪輿﹐其志將以求食也。君子之爲道也﹐其志亦將以求食與﹖「孟子曰﹕」子何以其志爲哉﹖其有功於子﹐可食而食之矣。且子食志乎﹐食功乎﹖「曰﹕」食志。「曰﹕」有人於此﹐毀瓦畫墁﹐其志將以求食也﹐則子食之乎﹖「曰﹕」否。「曰﹕」然則子非食志﹐食功也。「

夫孟子引毀瓦畫墁者﹐欲以詰彭更之言也。知毀瓦畫墁無功而有志﹐彭更必不食也。𨿽然﹐引毀瓦畫墁非所以詰彭更也。何則﹖諸志欲求食者﹐毀瓦畫墁者不在其中。不在其中﹐則難以詰人矣。夫人無故毀瓦畫墁﹐此不癡狂則遨戲也。癡狂人之志不求食﹐遨戲之人亦不求食。求食者﹐皆多人所﹝不﹞﹝共﹞得利之事﹐以作此鬻賣於市﹐得賈以歸﹐乃得食焉。今毀瓦畫墁﹐無利於人﹐何志之有﹖有知之人﹐知其無利﹐固不爲也。無知之人﹐與癡狂比﹐固無其志。夫毀瓦畫墁﹐猶比童子擊壤於塗﹐何以異哉﹖擊壤於塗者﹐其志亦欲求食乎﹖此尙童子﹐未有志也。巨人博戲﹐亦畫墁之類也。博戲之人﹐其志復求食乎﹖博戲者尙有相奪錢財﹐錢財眾多﹐己亦得食﹐或時有志。夫投石超距﹐亦畫墁之類也。投石超距之人﹐其志有求食者乎﹖然則孟子之詰彭更也﹐未爲盡之也。如彭更以孟子之言﹐可謂禦人以口給矣。

匡章子曰﹕」陳仲子豈不誠廉士乎﹗居於於陵﹐三日不食﹐耳無聞﹑目無見也。井上有李﹐螬食實者過半﹐扶服往將食之﹐三咽﹐然後耳有聞﹑目有見也。「孟子曰﹕」於齊國之士﹐吾必以仲子爲巨擘焉。𨿽然﹐仲子惡能廉﹖充仲子之操﹐則蚓而後可者也。夫蚓上食槁壤﹐下飲黃泉。

仲子之所居室﹐伯夷之所築與﹐抑亦盜跖之所築與﹖所食之粟﹐伯夷之所樹與﹐抑亦盜跖之所樹與﹖是未可知也。「曰﹕」是何傷哉﹖彼身織屨﹐妻辟以易之也。「曰﹕」仲子﹐齊之世家﹐兄戴﹐蓋祿萬鍾。以兄之祿爲不義之祿﹐而不食也。以兄之室爲不義之室﹐而弗居也。辟兄離母﹐處於於陵。他日歸﹐則有饋其兄生鵝者也。己頻蹙曰﹕惡用是

者爲哉﹖他日﹐其母殺是鵝也﹐與之食之。其兄自外至﹐曰﹕是

之肉也。出而吐之。

以母則不食﹐以妻則食之﹔以兄之室則不居﹐以於陵則居之。是尙能爲充其類也乎﹖若仲子者﹐蚓而後充其操者也。「

夫孟子之非仲子也﹐不得仲子之短矣。仲子之怪鵝如吐之者﹐豈爲在母不食乎﹖乃先譴鵝曰﹕」惡用

者爲哉﹖「他日﹐其母殺以食之﹐其兄曰﹕」是

之肉。「仲子恥負前言﹐卽吐而出之。而兄不告則不吐﹐不吐﹐則是食於母也。謂之在母則不食﹐失其意矣。使仲子執不食於母﹐鵝膳至﹐不當食也。今旣食之﹐知其爲鵝﹐怪而吐之。故仲子之吐鵝也﹐恥食不合己志之物也﹐非負親親之恩而欲勿母食也。

又」仲子惡能廉﹖充仲子之性﹐則蚓而後可者也「。夫蚓上食槁壤﹐下飲黃泉﹐是謂蚓爲至廉也。仲子如蚓﹐乃爲廉潔耳。今所居之宅﹐伯夷之所築﹔所食之粟﹐伯夷之所樹。仲子居而食之﹐於廉潔可也。或時食盜跖之所樹粟﹐居盜跖之所築室﹐污廉潔之行矣。用此非仲子﹐亦復失之。室因人故﹐粟以屨易之﹐正使盜之所樹築﹐己不聞知。今兄之不義﹐有其操矣。操見於眾﹐昭晰議論﹐故避於陵﹐不處其宅﹐織屨辟﹐不食其祿也。而欲使仲子處於陵之地﹐避若兄之宅﹐吐若兄之祿﹐耳聞目見﹐昭晰不疑﹐仲子不處不食﹐明矣。今於陵之宅不見築者爲誰﹐粟不知樹者爲誰﹐何得成室而居之﹐得成粟而食之﹖孟子非之﹐是爲太備矣。仲子所居﹐或時盜之所築﹐仲子不知而居之﹐謂之不充其操﹐惟蚓然後可者也。夫盜室之地中亦有蚓焉﹐食盜宅中之槁壤﹐飲盜宅中之黃泉﹐蚓惡能爲可乎﹖在仲子之操﹐滿孟子之議﹐魚然後乃可。夫魚處江海之中﹐食江海之士﹐海非盜所鑿﹐士非盜所聚也。

然則仲子有大非﹐孟子非之不能得也。夫仲子之去母辟兄﹐與妻獨處於陵﹐以兄之宅爲義之宅﹐以兄之祿爲不義之祿﹐故不處不食﹐廉潔之至也。然則其徒陵歸候母也﹐宜自賫食而行。鵝膳之進也﹐必與飯俱。母之所爲飯者﹐兄之祿也。母不自有私粟﹐以食仲子﹐明矣。仲子食兄祿也。伯夷不食周粟。餓死於首陽之下﹐豈一食周粟而以污其潔行哉﹖仲子之操﹐近不若伯夷﹐而孟子謂之若蚓乃可﹐失仲子之操所當比矣。

孟子曰﹕」莫非天命也﹐順受其正。是故知命者不立乎巖墻之下。「盡其道而死者﹐爲正命也。桎梏而死者﹐非天命也。

夫孟子之言﹐是謂人無觸值之命也。順操行者得正命﹐妄行苟爲得非正﹝命﹞﹐是天命於操行也。

﹝P﹞夫子不王﹐顏淵早夭﹐子夏失明﹐伯牛爲癘。四者行不順與﹖何以不受正命﹖比干剖﹐子胥烹﹐子路菹﹐天下極戮﹐非徒桎梏也。必以桎梏效非正命﹐則比干﹑子胥行不順也。人稟性命﹐或當壓溺兵燒﹐𨿽或愼操修行﹐其何益哉﹖竇廣國與百人俱臥積炭之下﹐炭崩﹐百人皆死﹐廣國獨濟﹐命當封侯也。積炭與巖墻何以異﹖命不壓﹐𨿽巖崩﹐有廣國之命者猶將脫免。行或使之﹐止或尼之﹐命當壓﹐猶或使之立於墻下。孔甲所入主人﹝之﹞子﹝之﹞﹐天命當賤﹐𨿽載入宮﹐猶爲守者。不立巖墻之下﹐與孔甲載子入宮﹐同一實也。

論衡卷第十一

談天篇

儒書言﹕共工與顓頊爭爲天子不勝﹐怒而觸不周之山﹐使天柱折﹐地維絕。

女媧銷煉五色石以補蒼天﹐斷鰲足以立四極。天不足西北﹐故日月移焉﹔地不足東南﹐故百川注焉。此久遠之文﹐世間是之﹝言也﹞。文雅之人﹐怪而無以非﹐若非而無以奪﹐又恐其實然﹐不敢正議。以天道人事論之﹐殆虛言也。

與人爭爲天子不勝﹐怒觸不周之山﹐使天柱折﹐地維絕﹐有力如此﹐天下無敵。以此之力﹐與三軍戰﹐則士卒螻蟻也﹐兵革毫芒也﹐安得不勝之恨﹐怒觸不周之山乎﹖且堅重莫如山﹐以萬人之力﹐共推小山﹐不能動也。如不周之山﹐大山也﹐使是天柱乎﹐折之固難﹔使非柱乎﹐觸不周山而使天柱折﹐是亦復難信。顓頊與之爭﹐舉天下之兵﹐悉海內之眾﹐不能當也﹐何不勝之有﹗

且夫天者﹐气邪﹖體也﹖如乎﹐雲煙無異﹐安得柱而折之﹖女媧以石補子﹐是休也。如審然﹐天乃玉石之類也。石之質重﹐千里一柱﹐不能勝也。如五嶽之巓不能上極天﹐乃爲柱。如觸不周﹐上極天乎﹖不周爲共工所折﹐當此之時﹐天毀壞也﹖如審毀壞﹐何用舉之﹖斷鰲之足以立四極﹐說者曰﹕」鱉﹐古之大獸也﹐四足長大﹐故斷其足以立四極。「夫不周﹐山也﹔鰲﹐獸也。夫天本以山爲柱﹐共工折之﹐代以獸足﹐骨有腐朽﹐何能立之久﹖且鰲足可以柱天﹐體必長大﹐不容於天地﹐女媧𨿽聖﹐何能殺之﹖如能殺之﹐殺之何用﹖足可以柱天﹐則皮革如鐵石﹐刀劍矛戟不能刺之﹐彊弩利矢不能勝射也。

察當今天去地甚髙﹐古天與今無異。當共工缺天之時﹐天非墜於地也。女媧﹐人也﹐人𨿽長﹐無及天者。夫其補天之時﹐何登緣階據而得治之﹖豈古之天若屋廡之形﹐去人不遠﹐故共工得敗之﹐女媧得補之乎﹖如審然者﹐女媧﹝多﹞﹝已﹞前﹐齒爲人者﹐人皇最先。人皇之時﹐天如蓋乎﹖說《易》者曰﹕」元气未分﹐渾沌爲一。「儒書又言﹕溟

﹐气未分之類也。及其分離﹐淸者爲天﹐濁者爲地。如說《易》之家﹑儒書之言﹐天地始分﹐形體尙小﹐相去近也。

近則或枕於不周之山﹐共工得折之﹐女媧得補之也。含气之類﹐無有不長。天地﹐含气之自然也﹔從始立以來﹐年歲甚多﹐則天地相去﹐廣狹遠近﹐不可復計。儒書之言﹐殆有所見。然其言觸不周山而折天柱﹐絕地維﹐消煉五石補蒼天﹐斷鰲之足以立四極﹐猶爲虛也。何則﹖山𨿽動﹐共工之力不能折也。豈天地始分之時﹐山小而人反大乎﹖何以能觸而折之﹖以五色石補天﹐尙可謂五石若藥石治病之狀。至其斷鰲之足以立四極﹐難論言也。從女媧以來久矣﹐四極之立自若鰲之足乎﹖

鄒衍之書言﹕天下有九州島﹐《禹貢》之上所謂九州島也﹔《禹貢》九州島﹐所謂一州也﹐若《禹貢》以上者九焉。《禹貢》九州島﹐方今天下九州島也﹐在東南隅﹐名曰赤縣神州。復更有八州。每一州者四海環之﹐名曰裨海。九州島之外﹐更有瀛海。此言詭異﹐聞者驚駭﹐然亦不能實然否﹐相隨觀讀諷述以談。故虛實之事﹐並傳世間﹐眞僞不別也。世人惑焉﹐是以難論。

案鄒子之知不過禹。禹之治洪水﹐以益爲佐。禹主治水﹐益﹝之﹞﹝主﹞記勿。極天之廣﹐窮地之長﹐辧四海之外﹐竟四山之表﹐三十五國之地﹐鳥獸艸木﹑金石水土﹐莫不畢載﹐不言復有九州島。淮南王劉安召朮士伍被﹑左吳之輩﹐充滿宮殿﹐作道朮之書﹐論天下之事。《地形》之篇﹐道異類之物﹐外國之怪﹐列三十五國之異﹐不言更有九州島。鄒子行地不若禹﹑益﹐聞見不過被﹑吳﹐才非聖人﹐事非天授﹐安得此言﹖案禹之《山經》﹑淮南之《地形》﹐以察鄒子之書﹐虛妄之言也。

太史公曰﹕」《禹本紀》言河出昆倉﹐其髙三千五百餘里﹐日月所﹝於﹞﹝相﹞辟隱爲光明也﹐其上有玉泉﹑華池。今自張騫使大夏之後﹐窮河源﹐惡睹《本紀》所謂昆倉者乎﹖故言九州島山川﹐《尙書》近之矣。至《禹本紀》《山經》所有怪物﹐余不敢言也。「夫弗敢言者﹐謂之虛也。昆倉之髙﹐玉泉﹑華池﹐世所共聞﹐張騫親行無其實。案《禹貢》九州島山川怪奇之物﹑金玉之珍﹐莫不悉載﹐不言昆倉山上有玉泉﹑華池。案太史公之言﹐《山經》《禹紀》﹐虛妄之言。

凡事難知﹐是非難測。

極爲天中﹐方今天下在﹝禹﹞極之南﹐則天極北必髙多民。《禹貢》東漸於海﹐西被於流沙﹐此則天地之極際也。日刺徑千里﹐今從東海之上會稽鄞﹑﹝﹞﹐則察日之初出徑二尺﹐尙遠之驗也﹐遠則東方之地尙多﹐東方之地尙多﹐則天極之北﹐天地廣長﹐不復訾矣。夫如是﹐鄒衍之言未可非﹐《禹紀》《山海》《淮南地形》未可信也。鄒衍曰﹕」方今天下在地東南﹐名赤縣神州。「天極爲天中﹐如方今天下在地東南﹐視極當在西北。今正在北方﹐今天下在極南也。以極言之﹐不在東南﹐鄒衍之言非也。如在東南﹐近日所出﹐日如出時﹐其光宜大。今從東海上察日﹐及從流沙之地視日﹐小大同也。相去萬里﹐小大不變﹐方今天下得地之廣少矣。雒陽﹐九州島之中也﹐從雒陽北顧﹐極正在北。東海之上﹐去雒陽三千里﹐視極亦在北。推此以度﹐從流沙之地﹐視極亦必復在北焉。東海﹑流沙﹐九州島東西之際也﹐相去萬里﹐視極猶在北者﹐地小居狹﹐未能辟離極也。日南之郡﹐去雒且萬里。徙民還者﹐問之﹐言日中之時﹐所居之地﹐未能在日南也。度之復南萬里﹐日在日﹝南﹞之南﹐是則去雒陽二萬里﹐乃爲日南也。

今從雒地察日之去遠近﹐非與極同也﹐極爲遠也。今欲北行三萬里﹐未能至極下也。假令之至﹐是則名爲距極下也。以至日南五萬里﹐極北亦五萬里也。極北亦五萬里﹐極東西亦皆五萬里焉。東西十萬﹐南北十萬﹐相承百萬里。鄒衍之言﹕」天地之間﹐有若天下者九。「案周時九州島﹐東西五千里﹐南北亦五千里。五五二十五﹐一州者二萬五千里。天下若此九之乘二萬五千里。二十二萬五千里。如鄒衍之書﹐若謂之多﹐計度驗實﹐反爲少焉。

儒者曰﹕」天﹐气也﹐故其去人不遠。人有是非﹐陰爲徳害﹐天輒知之﹐又輒應之﹐近人之效也。「如實論之﹐天體非气也。人生於天﹐何嫌天無气﹖猶有體在上﹐與人相遠。祕傳或言天之離天下六萬餘里﹐數家計之﹐三百六十五度一周天。

下有周度﹐髙有里數。如天審气﹐气如雲煙﹐安得裏﹑度﹖又以二十八宿效之﹐二十八宿爲日月捨﹐猶地有郵亭爲長吏廨矣。郵亭著地﹐亦如星捨著天也。案附書者﹐天有形體﹐所據不虛。﹝猶﹞﹝由﹞此考之﹐則無恍惚﹐明矣。

說日篇

儒者曰﹕」日朝見﹐出陰中﹔暮不見﹐入陰中。陰气晦冥﹐故沒不見。「如實論之﹐不出入陰中。何以效之﹖夫夜﹐陰也﹐气亦晦冥﹐或夜舉火者﹐光不滅焉。夜之陰﹐北方之陰也﹐朝出﹝日﹞﹝暮﹞入﹐所舉之火也。火夜舉﹐光不滅﹐日暮入﹐獨不見﹐非气驗也。夫觀冬日之出入﹐朝出東南﹐暮入西南﹐東南西南非陰﹐何故謂之出入陰中﹖且夫星小猶見﹐日大反滅﹐世儒之論﹐竟虛妄也。

儒者曰﹕」冬日短﹐夏日長﹐亦復以陰陽。夏時陽气多﹐陰气少﹐陽气光明﹐與日同耀﹐故日出輒無鄣蔽。冬陰气晦冥﹐掩日之光﹐日𨿽出﹐猶隱不見﹐故冬日日短﹐陰多陽少﹐與夏相反。「如實論之﹐日之長短﹐不以陰陽。

何以驗之﹖復以北方之星。北方之陰﹐日之陰也﹐北方之陰﹐不蔽星光﹐冬日之陰﹐何故﹝猶﹞﹝獨﹞滅日明﹖由此言之﹐以陰陽說者﹐失其實矣。實者﹐夏時日在東井﹐冬時日在牽牛﹐牽牛去極遠﹐故日道短﹐東井近極﹐故日道長。夏北至東井﹐冬南至牽牛﹐故冬夏節極﹐皆謂之至﹐春秋未至﹐故謂之分。

或曰﹕」夏時陽气盛﹐陽气在南方﹐故天舉而髙﹔冬時陽气衰﹐天抑而下。髙則日道多﹐故日長﹔下則日道少﹐故日短也。「﹝日﹞﹝曰﹞﹕陽气盛﹐天南方舉而日道長﹐月亦當復長。案夏日長之時﹐日出東北﹐而月出東南﹔冬日短之時﹐日出東南﹐月出東北。如夏時天舉南方﹐日月當俱出東北﹐冬時天復下﹐日月亦當俱出東南。由此言之﹐夏時天不舉南方﹐冬時天不抑下也。然則夏日之長也﹐其所出之星在北方也﹔冬日之短也﹐其所出之星在南方也。問曰﹕」當夏五月日長之時在東井﹐東井近極﹐故日道長﹐今案察五月之時﹐日出於寅﹐入於戌。日道長﹐去人遠﹐何以得見其出於寅入於戌乎﹖「日東井之時﹐去人極近。夫東井近極﹐若極旋轉﹐人常見之矣。使東井在極旁側﹐得無夜常爲晝乎﹖日晝行十六分﹐人常見之﹐不復出入焉。儒者或曰﹕」日月有九道﹐故曰日行有近遠﹐晝夜有長短也。「夫復五月之時﹐晝十一分﹐夜五分﹔六月﹐晝十分﹐夜六分﹔從六月往至十一月﹐月減一分﹕此則日行月從一分道也﹐歲日行天十六道也﹐豈徒九道﹖

或曰﹕」天髙南方下北方﹐日出髙故見﹐入下故不見﹐天之居若倚蓋矣﹐故極在人之北﹐是其效也。極其天下之中﹐今在人北﹐其若倚蓋﹐明矣。「日明旣以倚蓋諭﹐當若蓋之形也﹔極星在上之北﹐若蓋之葆矣﹔其下之南﹐有若蓋之莖者﹐正何所乎﹖夫取蓋倚於地不能運﹐立而樹之然後能轉。今天運轉﹐其北際不著地者﹐觸礙何以能行﹖由此言之﹐天不若倚蓋之狀﹐日之出入不隨天髙下﹐明矣。

或曰﹕」天北際下地中﹐日隨天而入地﹐地密鄣隱﹐故人不見。「然天地﹐夫婦也﹐合爲一體。天在地中﹐地與天合﹐天地並气﹐故能生物。北方陰也﹐合體並气﹐故居北方。天運行於地中乎﹐不則北方之地低下而不平也。如審運行地中﹐鑿地一丈﹐轉見水源﹐天行地中﹐出入水中乎﹐如北方低下不平﹐是則九川北注﹐不得盈滿也。實者﹐天不在地中﹐日亦不隨天隱﹐天平正與地無異。然而日出上日入下者﹐隨天轉運﹐視天若覆盆之狀﹐故視日上下然﹐似若出入地中矣。然則日之出﹐近也﹐其入遠﹐不復見﹐故謂之入﹐運見於東方近﹐故謂之出。何以驗之﹖系明月之珠於車蓋之﹐轉而旋之﹐明月之珠旋邪﹖

人望不過十里﹐天地合矣﹐遠非合也。今視日入﹐非入也﹐亦遠也。當日入西方之時﹐其下民亦將謂之日中﹐從日入之下東望今之天下﹐或時亦天地合﹐如是方﹝今﹞天下在南方也﹐故日出於東方入於北方之地﹐日出北方﹐入於南方﹐各於近者爲出﹐遠者爲入﹐實者不入遠矣。臨大澤之濱﹐望四邊之際與天屬﹐其實不屬﹐遠若屬矣。日以遠爲入﹐澤以遠爲屬﹐其實一也。澤際有陸﹐人望而不見﹐陸在﹐察之若﹝望﹞﹝亡﹞﹐日亦在﹐視之若入。皆遠之故也。太山之髙﹐參天入云﹐去之百里﹐不見塊。夫去百里﹐不見太山﹐況日去人以萬里數乎﹖太山之險﹐則旣明矣﹐試使一人把大炬火夜行於道﹐平易無險﹐去人不一里﹐火光滅矣﹐非滅也﹐遠也。

今日西轉不復見者﹐非入也。問曰﹕」天平正與地無異﹐今仰視天﹐觀日月之行﹐天髙南方下北方﹐何也﹖「曰﹕方今天下在東南之上﹐視天若髙﹐日月道在人之南﹐今天下在日月道下﹐故觀日月之行﹐若髙南下北也。何以驗之﹖卽天髙﹐南方之星亦當髙﹐今視南方之星低下﹐天復低南方乎﹖夫視天之居近者則髙﹐遠則下焉﹐極北方之民以爲髙﹐南方爲下﹐極東極西﹐亦如此焉。皆以近者爲髙﹐遠者爲下。從北塞下近仰視斗極﹐且在人上。匈奴之北﹐地之邊陲﹐北上視天﹐天復髙北下南﹐日月之道﹐亦在其上。立太山之上﹐太山髙﹐去下十里﹐太山下。夫天之髙下﹐猶人之察太山也。平正﹐四方中央髙下皆同﹐今望天之四邊若下者﹐非也﹐遠也。非徒下﹐若合矣。

儒者或以旦暮日出入爲近﹐日中爲遠。或以日中爲近﹐日出入爲遠。

其以日出入爲近﹐日中爲遠者﹐見日出入時大﹐日中時小也。察物近則大﹐遠則小﹐故日出入爲近﹐日中爲遠也。其以日出入爲遠﹐日中時爲近者﹐見日中時溫﹐日出入時寒也。夫火光近人則溫﹐遠人則寒﹐故以日中爲近﹐日出入爲遠也。二論各有所見﹐故是非曲直未有所定。如實論之﹐日中近而日出入遠﹐何以驗之﹖以植竿於屋下﹐夫屋髙三丈﹐竿於屋棟之下﹐正而樹之﹐上扣棟﹐下抵地﹐是以屋棟去地三丈。如旁邪倚之﹐則竿末旁跌﹐不得扣棟﹐是爲去地過三丈也。日中時﹐日正在天上﹐猶竿之正樹﹐去地三丈也。日出入﹐邪在人旁﹐猶竿之旁跌﹐去地過三丈也。夫如是﹐日中爲近﹐出入爲遠﹐可知明矣。試復以屋中堂而坐一人﹐一人行於屋上﹐其行中屋之時﹐正在坐人之上﹐是爲屋上之人﹐與屋下坐人﹐相去三丈矣。如屋上人在東危若西危上﹐其與屋下坐人﹐相去過三丈矣。日中時猶人正在屋上矣﹐其始出與入﹐猶人在東危與西危也。日中去人近故溫﹐日出入遠故寒。然則日中時日小﹐其出入時大者﹐日中光明故小﹐其出入時光暗故大﹐猶晝日察火光小﹐夜察之火光大也。旣以火爲效﹐又以星爲驗﹐晝日星不見者﹐光耀滅之也﹐夜無光耀﹐星乃見。夫日月﹐星之類也。平旦日入光銷﹐故視大也。

儒者論日旦出扶桑﹐暮入細柳。扶桑﹐東方地﹔細柳﹐西方野也。

桑﹑柳﹐天地之際﹐日月常所出入之處。問曰﹕歲二月八月時﹐日出正東﹐日入正西﹐可謂日出於扶桑﹐入於細柳。今夏日長之時﹐日出於東北﹐入於西北﹐冬日短之時﹐日出東南﹐入於西南﹐冬與夏日之出入﹐在於四隅﹐扶桑﹑細柳﹐正在何所乎﹖所論之言﹐猶謂春秋﹐不謂冬與夏也。如實論之﹐日不出於扶桑﹐入於細柳。何以驗之﹖隨天而轉﹐近則見﹐遠則不見。當在扶桑﹑細柳之時﹐從扶桑﹑細柳之民﹐謂之日中之時﹐從扶桑﹑細柳察之﹐或時爲日出入﹐﹝若﹞﹝皆﹞以其上者爲中﹐旁則爲旦夕﹐安得出於扶桑入細柳﹖儒者論曰﹕天左旋﹐日月之行﹐不系於天﹐各自旋轉。

難之曰﹕使日月自行﹐不系於天﹐日行一度﹐月行十三度﹐當日月出時﹐當進而東旋﹐何還始西轉﹖系於天﹐隨天四時轉行也。其諭若蟻行於上﹐日月行遲天行疾﹐天持日月轉﹐故日月實東行﹐而反西旋也。

或問﹕」日﹑月﹑天皆行﹐行度不同﹐三者舒疾﹐驗之人物﹐﹝爲﹞﹝何﹞以﹝何﹞﹝爲﹞諭﹖「

曰﹕天﹐日行一周。日行一度二千里﹐日晝行千里﹐行千里﹐﹝麒麟﹞﹝騏驥﹞晝日亦行千里。然則日行舒疾﹐與﹝麒麟﹞﹝騏驥﹞之步相似類也。月行十三度﹐十度二萬里﹐三度六千里﹐月一﹝旦﹞﹝日﹞﹝一﹞夜行二萬六千里﹐與晨鳧飛相類似也。

天行三百六十五度﹐積凡七十三萬里也﹐其行甚疾﹐無以爲驗﹐當與陶鈞之運﹐弩矢之流﹐相類似乎﹗天行已疾﹐去人髙遠﹐視之若遲﹐蓋望遠物者﹐動若不動﹐行若不行。何以驗之﹖乘船江海之中﹐順風而驅﹐近岸則行疾﹐遠岸則行遲﹐船行一實也﹐或疾或遲﹐遠近之視﹐使之然也。仰視天之運﹐不若﹝麒麟﹞﹝騏驥﹞負日而馳﹐﹝皆﹞﹝比﹞﹝日﹞暮而日在其前﹐

何則﹖﹝麒麟﹞﹝騏驥﹞近而日遠也。遠則若遲﹐近則若疾﹐六萬里之程﹐難以得運行之實也。

儒者說曰﹕」日行一度﹐天一日一夜行三百六十五度﹐天左行﹐日月右行﹐與天相迎。「問﹕日月之行也﹐系著於天也﹐日月附天而行﹐不﹝直﹞﹝自﹞行也。何以言之﹖《易》曰﹕」日月星辰麗乎天﹐百果艸木麗於土。「麗者﹐附也。附天所行﹐若人附地而圓行﹐其取諭若蟻行於上焉。問曰﹕」何知不離天直自行也﹖「如日能直自行﹐當自東行﹐無爲隨天而西轉也。月行與日同﹐亦皆附天。何以驗之﹖驗之﹝似﹞﹝以﹞云。云不附天﹐常止於所處﹐使不附天﹐亦當自止其處。由此言之﹐日行附天明矣。

問曰﹕」日﹐火也。火在地不行﹐日在天﹐何以爲行﹖「曰﹕附天之气行﹐附地之气不行。火附地﹐地不行﹐故火不行。難曰﹕」附地之气不行﹐水何以行﹖「曰﹕水之行也﹐東流入海也。

西北方髙﹐東南方下﹐水性歸下﹐猶火性趨髙也。使地不髙西方﹐則水亦不東流。難曰﹕」附地之气不行﹐人附地何以行﹖「曰﹕人之行﹐求有爲也。人道有爲﹐故行求。古者質朴﹐鄰國接境﹐雞犬之聲相聞﹐終身不相往來焉。難曰﹕」附天之气行﹐列星亦何以不行﹖「曰﹕列星著天﹐天已行也﹐隨天而轉﹐是亦行也。難曰﹕」人道有爲故行﹐天道無爲何行﹖「曰﹕天之行也﹐施气自然也﹐施气則物自生﹐非故施气以生物也。不動﹐气不施﹐气不施﹐物不生﹐與人行異。日月五星之行﹐皆施气焉。

儒者曰﹕」日中有三足烏﹐月中有兔﹑蟾蜍。「夫日者﹐天之火也﹐與地之火﹐無以異也。地火之中無生物﹐天火之中何故有烏﹖火中無生物﹐生物入火中﹐爛而死焉﹐烏安得立﹖夫月者﹐水也﹐水中有生物﹐非兔﹑蟾蜍也。兔與蟾蜍久在水中﹐無不死者。日月毀於天﹐螺蚌汨於淵﹐同气審矣﹐所謂兔﹑蟾蜍者﹐豈反螺與蚌邪﹖且問儒者﹕烏﹑兔﹑蟾蜍﹐死乎生也﹖如死﹐久在日月﹐枯腐朽。如生﹐日蝕時旣﹐月晦常盡﹐烏﹑兔﹑蟾蜍皆何在﹖夫烏﹑兔﹑蟾蜍﹐日月气也﹐若人之腹髒﹐萬物之心膂也。月尙可察也﹐人之察日無不眩﹐不能知日審何气﹐通而見其中有物名曰烏乎﹖審日不能見烏之形﹐通而能見其足有三乎﹖此已非實。且聽儒者之言﹐虫物非一﹐日中何爲有烏﹐月中何爲有兔﹑蟾蜍﹖

儒者謂日蝕﹑月蝕也。彼見日蝕常於晦朔﹐晦朔月與日合﹐故得蝕之。

夫春秋之時﹐日蝕多矣。《經》曰﹕某月朔﹐日有蝕之。日有蝕之者﹐未必月也。知月蝕之﹐何諱不言月﹖說日蝕之變﹐陽弱陰彊也﹐人物在世﹐气力勁彊﹐乃能乘淩。案月晦光旣﹐朔則如盡﹐微弱甚矣﹐安得勝日﹖夫日之蝕﹐月蝕也。日蝕謂月蝕之﹐月誰蝕之者﹐無蝕月也﹐月自損也。以月論日﹐亦如日蝕﹐光自損也。

大率四十一二月日一食﹐百八十日月一蝕﹐蝕之皆有時﹐非時爲變﹐及其爲變﹐气自然也。日時晦朔﹐月復爲之乎﹖夫日當實滿﹐以虧爲變﹐必謂有蝕之者﹐山崩地動﹐蝕者誰也﹖或說﹕」日食者﹐月掩之也﹐日在上﹐月在下﹐障於﹝日﹞﹝月﹞之形也。日月合相襲﹐月在上日在下者﹐不能掩日。日在上﹐月在日下﹐障於日﹐月光掩日光﹐故謂之食也﹐障於月也﹐若陰雲蔽日月不見矣。其端合者﹐相食是也。其合相當如襲﹝辟﹞﹝璧﹞者﹐日旣是也。「

日月合於晦朔﹐天之常也。日食﹐月掩日光﹐非也。何以驗之﹖使日月合﹐月掩日光﹐其初食崖當與旦復時易處。假令日在東﹐月在西﹐月之行疾﹐東及日﹐掩日崖﹐須臾過日而東﹐西崖初掩之處光當復﹐東崖未掩者當復食。今察日之食﹐西崖光缺﹐其復也﹐西崖光復﹐過掩東崖復西崖﹐謂之合襲相掩障﹐如何﹖

儒者謂日月之體皆至圓﹐彼從下望見其形﹐若斗筐之狀﹐狀如正圓﹐不如望遠光气﹐气不圓矣。夫日月不圓﹐視若圓者﹐﹝去﹞人遠也。何以驗之﹖夫日者﹐火之精也﹔月者﹐水之精也。在地水火不圓﹐在天水火何故獨圓﹖日月在天猶五星﹐五星猶列星﹐列星不圓﹐光耀若圓﹐去人遠也。何以明之﹖春秋之時﹐星宋都﹐就而視之﹐石也﹐不圓。以星不圓﹐知日月五星亦不圓也。

儒者說日及工伎之家﹐皆以日爲一。禹﹑﹝貢﹞﹝益﹞《山海經》言日有十﹐在海外東方有湯谷﹐上有扶桑﹐十日浴沐水中﹐有大木﹐九日居下枝﹐一日居上枝。

《淮南書》又言燭十日﹐堯時十日並出﹐萬物焦枯﹐堯上射十日﹐以故不並一日見也。世俗又名甲乙爲日﹐甲至癸凡十日﹐日之有十﹐猶星之有五也。通人談士﹐歸於難知﹐不肯辧明。是以文二傳而不定﹐世兩言而無主。誠實論之﹐且無十焉。何以驗之﹖夫日猶月也﹐日而有十﹐月有十二乎﹖星有五﹐五行之精﹐金木水火土各異光色。如日有十﹐其气必異。今觀日光無有異者﹐察其小大前後若一。如審气異﹐光色宜殊﹔如誠同气﹐宜合爲一﹐無爲十也。驗日陽遂﹐火從天來﹐日者﹑大火也﹐察火在地﹐一气也﹐地無十火﹐天安得十日﹖然則所謂十日者﹐殆更自有他物﹐光質如日之狀﹐居湯谷中水﹐時緣據扶桑﹐禹﹑益見之﹐則紀十日。數家度日之光﹐數日之質﹐刺徑千里﹐假令日出是扶桑木上之日﹐。扶桑木宜覆萬里﹐乃能受之。何則﹖一日徑千里﹐十日宜萬里也。天之去人萬里餘也﹐仰察之﹐日光眩耀﹐火光盛明﹐不能堪也。使日出是扶桑木上之日﹐禹﹑益見之﹐不能知其爲日也。何則﹖仰察一日﹐目猶眩耀﹐況察十日乎﹖當禹﹑益見之﹐若斗筐之狀﹐故名之爲日。夫火如斗筐﹐﹝P﹞望六萬之形﹐非就見之﹐卽察之體也。由此言之﹐禹﹑益所見﹐意似日非日也。天地之間﹐物气相類﹐其實非者多。海外西南有珠樹焉﹐察之是珠﹐然非魚中之珠也。夫十日之日﹐猶珠樹之珠也﹐珠樹似珠非眞珠﹐十日似日非實日也。淮南見《山海經》﹐則虛言眞人燭十日﹐妄紀堯時十日並出。且日﹐火也﹔湯谷﹐水也。水火相賊﹐則十日浴於湯谷﹐當滅敗焉。火燃木﹐扶桑﹐木也﹐十日處其上﹐宜枯焉。今浴湯谷而光不滅﹐登扶桑而枝不不枯﹐與今日出同﹐不驗於五行﹐故知十日非眞日也。且禹﹑益見十日之時﹐終不以夜﹐猶以晝也﹐則一日出﹐九日宜畱﹐安得俱出十日﹖如平旦日未出﹐且天行有度數﹐日隨天轉行﹐安得畱扶桑枝間﹐浴湯谷之水乎﹖

畱則失行度﹐行度差跌不相應矣。如行出之日與十日異﹐是意似日而非日也。

《春秋》莊公七年﹕」夏四月辛卯﹐夜中恆星不見﹐星如雨。「﹝者﹞《公羊傳》曰」如雨者何﹖非雨也。非雨則曷爲謂之如雨﹖不修《春秋》曰﹕雨星﹐不及地尺而復。君子修之曰﹕星如雨。「不修《春秋》者﹐未修《春秋》時魯史記﹐曰」﹝星如﹞雨﹝星﹞﹐不及地尺而復「。君子者﹐孔子﹐孔子修之曰」星如雨「孔子之意以爲地有山陵樓臺﹐云不及地尺﹐恐失其實﹐更正之曰如雨。如雨者﹐爲從地上而下﹐星亦從天而復﹐與同﹐故曰如。夫孔子𨿽云不及地尺﹐但言如雨﹐其謂之者﹐皆是星也。孔子𨿽定其位﹐著其文﹐謂爲星﹐與史同焉。從平地望泰山之巓﹐鶴如烏﹐烏如爵者﹐泰山髙遠﹐物之小大失其實。天之去地六萬餘里﹐髙遠非直泰山之巓也﹔星著於天﹐人察之﹐失星之實﹐非直望鶴烏之類也。數等﹐星之質百里﹐體大光盛﹐故能垂耀﹐人望見之﹐若鳳卵之狀﹐遠失其實也。如星審者﹐天之星而至地﹐人不知其爲星也。何則﹖時小大不與在天同也。今見星如在天時﹐是時星也非星﹐則气爲之也。人見鬼如死人之狀﹐其實气象聚﹐非眞死人。然則星之形﹐其實非星。孔子云正者﹐非星而徙﹐正言如雨非雨之文﹐蓋俱失星之實矣。《春秋》《左氏傳》﹕」四月辛卯﹐夜中恆星不見﹐夜明也﹔星如雨﹐與雨俱也。「其言夜明﹐故不見﹐與《易》之言日中見斗相依類也。日中見斗﹐幽不明也﹔夜中星不見﹐夜光明也。事異義同﹐蓋其實也。其言與雨俱之﹐集也。夫辛卯之夜明﹐故星不見﹐明則不雨之驗也﹐雨气陰暗安得明﹖明則無雨﹐安得與雨俱﹖夫如是言與雨俱者非實﹐且言夜明不見﹐安得見星與雨俱﹖又僖公十六年正月戊申﹐石於宋五﹐《左氏傳》曰﹕」星也。「夫謂石爲星﹐則謂爲石矣。辛卯之夜星﹐爲星則實爲石矣。辛卯之夜﹐星如是石﹐地有樓臺﹐樓臺崩壞。孔子𨿽不合言及地尺﹐𨿽地必有實數﹐魯史目見﹐不空言者也﹐雲與雨俱﹐雨集於地﹐石亦宜然。至地而樓臺不壞﹐非星明矣。且左丘明謂石爲星﹐何以審之﹖當時石輕然。

何以其從天墜也﹐秦時三山亡﹐亡﹝有﹞﹝者﹞不消散﹐有在其集下時必有聲音﹐或時夷狄之山從集於宋﹐宋聞石﹐則謂之星也﹐左丘明省﹐則謂之星。夫星﹐萬物之精﹐與日月同。說五星者﹐謂五行之精之光也﹐五星眾星同光耀﹐獨謂列星爲石﹐恐失其實。實者辛卯之夜﹐星若雨而非星也﹐與彼湯谷之十日﹐若日而非日也。

儒者又曰﹕雨從天下﹐謂正從天墜也。如﹝當﹞﹝實﹞論之﹐雨從地上不從天下﹐見雨從上集﹐則謂從天下矣﹐其實地上也。然其出地起於山。何以明之﹖《春秋傳》曰﹕」觸石而出﹐膚寸而合﹐不崇朝而徧天下﹐惟太山也。「

太山雨天下﹐小山雨一國﹐各以小大爲近遠差。雨之出山﹐或謂云載而行﹐雲散水墜﹐名爲雨矣。夫雲則雨﹐雨則雲矣﹐初出爲云﹐云繁爲雨﹐猶甚而泥露濡污衣服﹐若雨之狀﹐非云與俱﹐云載行雨也。或曰﹕《尙書》曰﹕」月之從星﹐則以風雨。「《詩》曰﹕」月麗於畢﹐俾滂�矣。「二經咸言﹐所謂爲之非天﹐如何﹖夫雨從山發﹐月經星麗畢之時﹐麗畢之時當雨也。時不雨﹐月不麗﹐山不云﹐天地上下自相應也。月麗於上﹐山於下﹐气體偶合﹐自然道也。雲霧﹐雨之徵也﹐夏則爲露﹐冬則爲霜﹐溫則爲雨﹐寒則爲雪。雨露凍凝者﹐皆由地發﹐不從天降也。

答佞篇

或問曰﹕」賢者行道﹐得尊官厚祿矣﹔何心爲佞﹐以取富貴﹖「曰﹕佞人知行道可以得富貴﹐必以佞取爵祿者﹐不能禁欲也﹔知力耕可以得谷﹐勉貿可以得貨﹐然而必盜竊﹐情欲不能禁者也。以禮進退也﹐人莫之貴﹐然而違禮者眾﹐尊義者希﹐心情貪欲﹐志慮亂溺也。夫佞與賢者同材﹐佞以情自敗﹔偸盜與田商同知﹐偸盜以欲自劾也。

問曰﹕」佞與賢者同材﹐材行宜鈞﹐而佞人曷爲獨以情自敗﹖「曰﹕富貴皆人所欲也﹐𨿽有君子之行﹐猶有饑渴之情。君子則以禮防情﹐以義割欲﹐故得循道﹐循道則無禍。小人縱貪利之欲﹐逾禮犯義﹐故進得苟佞﹐苟佞則有罪。夫賢者﹐君子也﹔佞人﹐小人也。君子與小人本殊操異行﹐取捨不同。

問曰﹕」佞與讒者同道乎﹖有以異乎﹖「曰﹕讒與佞﹐俱小人也﹐同道異材﹐俱以嫉妒爲性﹐而施行發動之異。讒以口害人﹐佞以事危人﹔讒人以直道不違﹐佞人依違匿端﹔讒人無詐慮﹐佞人有朮數。故人君皆能遠讒親仁﹐莫能知賢別佞。難曰﹕」人君皆能遠讒親仁﹐而莫能知賢別佞﹐然則佞人意不可知乎﹖「曰﹕佞可知﹐人君不能知。庸庸之君﹐不能知賢﹐不能知賢﹐不能知佞。惟聖賢之人﹐以九徳檢其行﹐以事效考其言。行不合於九徳﹐言不驗於事效﹐人非賢則佞矣。夫知佞以知賢﹐知賢以知佞﹐知賢則賢智自覺﹐知賢則姦佞自得。賢佞異行﹐考之一驗﹔情心不同﹐觀之一實。

問曰﹕」九徳之法﹐張設久矣﹐觀讀之者﹐莫不曉見﹐斗斛之量多少﹐權衡之縣輕重也。然而居國有土之君﹐曷爲常有邪佞之臣與常有欺惑之患﹖「﹝曰﹞﹕無患斗斛過﹐所量非其谷﹔不患無銓衡﹐所銓非其物故也。在人君位者﹐皆知九徳之可以檢行﹐事效可以知情﹐然而惑亂不能見者﹐則明不察之故也。人有不能行﹐行無不可檢﹔人有不能考﹐情無不可知。

問曰﹕」行不合於九徳﹐效不檢於考功﹐進近非賢﹐非賢則佞。夫庸庸之材﹐無髙之知不能及賢。賢功不效﹐賢行不應﹐可謂佞乎﹖「曰﹕材有不相及﹐行有不相追﹐功有不相襲。若知無相襲﹐人材相什百﹐取捨宜同﹐賢佞殊行﹐是是非非。實名俱立﹐而效有成敗﹐是非之言俱當﹐功有正邪。

言合行違﹐名盛行廢﹐佞人﹝也﹞。

問曰﹕」行合九徳則賢﹐不合則佞。世人操行者可盡謂佞乎﹖「曰﹕諸非皆惡﹐惡中之逆者﹐謂之無道﹔惡中之巧者﹐謂之佞人。聖王刑憲﹐佞在惡中﹔聖王賞勸﹐賢在善中。純潔之賢﹐善中殊髙﹐賢中之聖也。﹝善﹞﹝惡﹞中大佞﹐惡中之雄也。故曰﹕觀賢由善﹐察佞由惡。善惡定成﹐賢佞形矣。

問曰﹕」聰明有蔽塞﹐推行有謬誤﹐今以是者爲賢﹐非者爲佞﹐殆不得賢之實乎﹖「曰﹕聰明蔽塞﹐推行謬誤﹐人之所歉也。故曰﹕刑故無小﹐宥過無大。聖君原心省意﹐故誅故貰誤。故賊加增﹐過誤減損﹐一獄吏所能定也﹐賢者見之不疑矣。

問曰﹕」言行無功效﹐可謂佞乎﹖「﹝曰﹞﹕蘇秦約六國爲從﹐彊秦不敢窺兵於關外。張儀爲橫﹐六國不敢同攻於關內。六國約從﹐則秦畏而六國彊﹔三秦稱橫﹐則秦彊而天下弱。功著效明﹐載紀竹帛﹐𨿽賢何以加之﹖太史公敍言眾賢﹐儀﹑秦有篇﹐無嫉惡之文﹐功鈞名敵﹐不異於賢。夫功之不可以效賢﹐猶名之不可實也。儀﹑秦﹐排難之人也﹐處擾攘之世﹐行揣摩之朮。當此之時﹐稷﹑契不能與之爭計﹐禹﹑睪陶不能與之比效。若夫陰陽調和﹐風雨時適﹐五穀丰熟﹐盜賊衰息﹐人舉廉讓﹐家行道徳之功﹐命祿貴美﹐朮數所致﹐非道徳之所成也。太史公記功﹐故髙來﹐記錄成則著效明驗﹐攬載髙卓﹐以儀﹑秦功美﹐故列其狀。由此言之﹐佞人亦能以權說立功爲效。無效﹐未可爲佞也。難曰﹕」惡中立功者謂之佞。能爲功者﹐材髙知明。思慮遠者﹐必傍義依仁﹐亂於大賢。故《覺佞》之篇曰﹕

『人主好辧﹐佞人言利﹔人主好文﹐佞人辭麗。』心合意同﹐偶當人主﹐說而不見其非﹐何以知其僞而伺其姦乎﹖「曰﹕是謂庸庸之君也﹐材下知昏﹐蔽惑不見。﹝後﹞﹝若﹞﹝又﹞﹝大﹞賢之君﹐察之審明﹐若視俎上脯﹐指掌中之理﹐數局上之棋﹐摘轅中之馬。魚鱉匿淵﹐捕漁者知其源﹔禽獸藏山﹐畋獵者見其脈。佞人異行於世﹐世不能見﹐庸庸之主﹐無髙材之人也。難曰﹕」人君好辧﹐佞人言利﹔人主好文﹐佞人辭麗。言操合同﹐何以覺之﹖「曰﹕文王官人法曰﹕」推其往行以揆其來言﹐聽其來言以省其往行﹐觀其陽以考其陰﹐察其內以揆其外。「是故詐善設節者可知﹐飾僞無情者可辧﹐質誠居善者可得﹐含忠守節者可見也。人之舊性不辧﹐人君好辧﹐佞人學求合於上也。人之故能不文﹐人君好文﹐佞人意欲稱上。上奢﹐己麗服﹔上儉﹐己不飭。今操與古殊﹐朝行與家別﹐考鄕裏之迹﹐證朝庭之行﹐察共親之節﹐明事君之操﹐外內不相稱﹐名實不相副﹐際會發見﹑姦爲覺露也。

問曰﹕」人操行無恆﹐權時制宜。信者欺人﹐直者曲撓﹐權變所設﹐前後異操﹐事有所應﹐左右異語。儒書所載﹐權變非一。今以素故考之﹐母乃失實乎﹖「曰﹕賢者有權﹐佞者有權。賢者之有權﹐後有應。佞人之有權﹐亦反經﹐後有惡。故賢人之權﹐爲事爲國﹔佞人之權﹐爲身爲家。觀其所權﹐賢佞可論。察其發動﹐邪正可名。

問曰﹕」佞人好毀人﹐有諸﹖「曰﹕佞人不毀人。如毀人﹐是讒人也。何則﹖佞人求利﹐故不毀人。苟利於己﹐曷爲毀之﹖苟不利﹝己﹞於﹝己﹞﹐毀之無益。以計求便﹐以數取利﹐利則便得。妒人共事﹐然後危人。其危人也非毀之﹐而其害人也非泊之。譽而危之﹐故人不知。厚而害之﹐故人不疑。是故佞人危而不怨﹐害人之敗而不仇。隱情匿意﹐爲之功也。如毀人﹐人亦毀之﹐眾不親﹐士不附也﹐安能得容世取利於上﹖

問曰﹕」佞人不毀人於世間﹐毀人於將前乎﹖「曰﹕佞人以人欺將﹐不毀人於將。」然則佞人柰何﹖「曰﹕佞人毀人﹐譽之﹔危人﹐安之。」毀危柰何﹖「假令甲有髙行奇知﹐名聲顯聞﹐將恐人君召問﹐扶而勝己﹐欲故廢不言﹐常騰譽之。薦之者眾﹐將議欲用﹐問人﹐人必不對曰﹐甲賢而宜召也。何則﹖甲意不欲畱縣﹐前聞其語矣﹐聲望欲入府﹐在郡則望欲入州。志髙則操與人異﹐望遠則意不顧近。屈而用之﹐其心不滿﹐不則臥病。賤而命之則傷賢﹐不則損威。故人君所以失名損譽者﹐好臣所常臣也。自耐下之﹐用之可也。自度不能下之﹐用之不便。夫用之不兩相益﹐捨之不兩相損。人君畏其志﹐信佞人之言﹐遂置不用。

問曰﹕」佞人直以髙才洪知考上世人乎﹖將有師學檢也﹖「曰﹕人自有知以詐人﹐及其人主﹐須朮以動上﹐猶上人自有勇威人﹐及其戰鬥﹐須兵法以進眾﹐朮則從橫﹐師則鬼谷也。傳曰﹕」蘇秦﹑張儀從橫習之鬼谷先生﹐掘地爲坑﹐曰﹕下﹐說令我泣﹐出則耐分人君之地。蘇秦下﹐說鬼谷先生泣下沾襟﹐張儀不若。蘇秦相趙﹐並相六國。張儀貧賤﹐往歸蘇秦﹐座之堂下﹐食以僕妾之食﹐數讓激怒﹐欲令相秦。儀忿恨﹐遂西入秦。蘇秦使人厚送。其後覺知﹐曰﹕此在其朮中﹐吾不知也﹐此吾所不及蘇君者。「知深有朮﹐權變鋒出﹐故身尊崇榮顯﹐爲世雄傑。深謀明朮﹐深淺不能並行﹐明暗不能並知。

問曰﹕」佞人養名作髙﹐有諸﹖「曰﹕佞人食利專權﹐不養名作髙。貪權據凡﹐則髙名自立矣。稱於小人﹐不行於君子。何則﹖利義相伐﹐正邪相反。義動君子﹐利動小人。佞人貪利名之顯﹐君子不安下則身危。舉世爲佞者﹐皆以禍眾﹐不能養其身﹐安能養其名﹖上世列傳棄﹝宗﹞﹝榮﹞養身﹐違利赴名﹐竹帛所載﹐伯成﹑子髙委國而耕﹐於陵子辭位灌園﹐近世蘭陵王仲子﹑東﹝都﹞﹝郡﹞昔廬君陽﹐寢位久病﹐不應上徵﹐可謂養名矣。夫不以道進﹐必不以道出身﹔不以義止﹐必不以義立名。佞人懷貪利之心﹐輕禍重身﹐傾死爲矣﹐何名之養﹖義廢徳壞﹐操行隨辱﹐何云作髙﹖

問曰﹕」大佞易知乎﹐小佞易知也﹖「曰﹕大佞易知﹐小佞難知。何則﹖大佞材髙﹐其迹易察﹔小佞知下﹐其效難省。何以明之﹖成事﹐小盜難覺﹐大盜易知也。攻城襲邑﹐剽劫虜掠﹐發則事覺﹐道路皆知盜也。穿鑿垣墻﹐貍步鼠竊﹐莫知謂誰。﹝曰﹞大佞姦深惑亂﹐其人如大盜易知﹐人君何難﹖﹝曰﹞﹕」《書》曰﹕『知人則哲﹐惟帝難之。』虞舜大聖﹐兜大佞。大聖難知大佞﹐大佞不憂大聖。何易之有﹖「﹝曰﹞﹕是謂下知之﹐上知之。上知之大難小易﹐下知之大易小難。何則﹖佞人材髙﹐論說麗美。因麗美之說﹐人主之威﹐人﹝立﹞﹝主﹞心並不能責﹐知或不能覺。小佞材下﹐對鄕失漏﹐際會不密﹐人君警悟﹐得知其故。大難小易也。屋漏在上﹐知者在下。漏大﹐下見之著﹔漏小﹐下見之微。或曰﹕」雍也仁而不佞。「孔子曰﹕」焉用佞﹗禦人以口給﹐屢憎於民。「誤設計數﹐煩擾農商﹐損下益上﹐愁民說主。損上益下﹐忠臣之說也﹔損下益上﹐佞人之義也。」季氏富於周公﹐而求也爲之聚斂而附益之﹐小子鳴鼓而攻之可也。「聚斂﹐季氏不知其惡﹐不知百姓所共非也。

論衡卷第十二

程材篇

論者多謂儒生不及彼文吏﹐見文吏利便而儒生陸落﹐則詆訾儒生以爲淺短﹐稱譽文吏謂之深長。是不知儒生﹐亦不知文吏也。

儒生﹑文吏皆有材智﹐非文吏材髙而儒生智下也﹐文吏更事﹐儒生不習也。謂文吏更事﹐儒生不習﹐可也﹔謂文吏深長﹐儒生淺短﹐知妄矣。世俗共短儒生﹐儒生之徒亦自相少。何則﹖並好仕學宦﹐用吏爲繩表也。儒生有闕﹐俗共短之﹔文吏有過﹐俗不敢訾。歸非於儒生﹐付是於文吏也。夫儒生材非下於文吏﹐又非所習之業非所當爲也﹐然世俗共短之者﹐見將不好用也。將之不好用之者﹐事多﹐己不能理﹐須文吏以領之也。夫論善謀材﹐施用累能﹐期於有益。文吏理煩﹐身役於職﹐職判功立﹐將尊其能。儒生栗栗﹐不能當劇﹐將有煩疑﹐不能效力﹐力無益於時﹐則官不及其身也。將以官課材﹐材以官爲驗﹐是故世俗常髙文吏﹐賤下儒生。儒生之下﹐文吏之髙﹐本由不能之將。世俗之論﹐緣將好惡。

今世之將﹐材髙知深﹐能達眾凡﹐舉綱持領﹐事無不定。其置文吏也﹐備數滿員﹐足以輔己志。志在修徳﹐務在立化﹐則夫文吏瓦石﹐儒生珠玉也。夫文吏能破堅理煩﹐不能守身﹐﹝不能守﹞身﹐則亦不能輔將。儒生不習於職﹐長於匡救﹐將相傾側﹐諫難不懼。案世間能建蹇蹇之節﹐成三諫之議﹐令將檢身自敕﹐不敢邪曲者﹐率多儒生。阿意苟取容幸﹐將欲放失﹐低嘿不言者﹐率多文吏。文吏以事勝﹐以忠負﹔儒生以節優﹐以職劣。二者長短﹐各有所宜。世之將相﹐各有所取。取儒生者﹐必軌徳立化者也﹔取文吏者﹐必優事理亂者也。材不自能則須助﹐須助則待勁。官之立佐﹐爲力不足也﹔吏之取能﹐爲材不及也。

日之照幽﹐不須燈燭﹔賁﹑育當敵﹐不待輔佐。使將相知力若日之照幽﹐賁﹑育之難敵﹐則文吏之能無所用也。病作而醫用﹐禍起而巫使。如自能案方和藥﹐入室求祟﹐則醫不售而巫不進矣。橋梁之設也﹐足不能越溝也﹔車馬之用也﹐走不能追遠也。足能越溝﹐走能追遠﹐則橋梁不設﹑車馬不用矣。天地事物﹐人所重敬﹐皆力劣知極﹐須仰以給足者也。今世之將相﹐不責己之不能﹐而賤儒生之不習﹔不原文吏之所得得用﹐而尊其材謂之善吏。非文吏﹐憂不除﹔非文吏﹐患不救﹕是以選舉取常故﹐案吏取無害。儒生無閥閱﹐所能不能任劇﹐故陋於選舉﹐佚於朝庭。

聰慧捷疾者﹐隨時變化﹐學知吏事﹐則踵文吏之後﹐未得良善之名。守古循志﹐案禮修義﹐輒爲將相所不任﹐文吏所毗戲。不見任則執欲息退﹐見毗戲則意不得。臨職不勸﹐察事不精﹐遂爲不能﹐斥落不習。有俗材而無雅度者﹐學知吏事﹐亂於文吏﹐觀將所知﹐適時所急﹐轉志易務﹐晝夜學問﹐無所羞恥﹐期於成能名文而已。其髙志妙操之人﹐恥降意損崇﹐以稱媚取進﹐深疾才能之儒﹐﹝泊﹞﹝汨﹞入文吏之科﹐堅守髙志﹐不肯下學。亦時或精暗不及﹐意疏不密﹐臨事不識﹐對向謬誤﹔拜起不便﹐進退失度﹐秦記言事﹐蒙士解過﹔援引古義﹐割切將欲﹐直言一指﹐觸諱犯忌﹔封蒙約縛﹐簡繩檢署﹐事不如法﹐文辭卓詭﹐辟刺離實﹐曲不應義。故世俗輕之﹐文吏薄之﹐將相賤之。

是以世俗學問者﹐不肯竟經明學﹐深知古今﹐急欲成一家章句﹐義理略具﹐同﹝超﹞﹝趨﹞學史書﹐讀律諷令﹐治作﹝情﹞﹝請﹞奏﹐習對向﹐滑﹝習﹞跪拜﹐家成室就﹐召署輒能。徇今不顧古﹐趨仇不存志﹐競進不案禮﹐廢經不念學。是以古經廢而不修﹐舊學暗而不明﹐儒者寂於空室﹐文吏嘩於朝堂。材能之士﹐隨世驅馳﹔節操之人﹐守隘屏竄。驅馳日以巧﹐屏竄日以拙。非材頓知不及也﹐希見闕爲﹐不狎習也。蓋足未嘗行堯﹑禹問曲折﹐目未嘗見孔﹑墨問形象。

齊部世刺繡﹐恆女無不能﹔襄邑俗織錦﹐鈍婦無不巧。﹝日﹞﹝目﹞見之﹐日爲之﹐手狎也。使材士未嘗見﹐巧女未嘗爲﹐異事詭手﹐暫爲卒睹﹐顯露易爲者﹐猶憒憒焉。方今論事不謂希更﹐而曰材不敏﹔不曰未嘗爲﹐而曰知不達。失其實也。儒生材無不能敏﹐業無不能達﹐志不﹝有﹞﹝肯﹞爲。今俗見不習謂之不能﹐睹不爲謂之不達。科用累能﹐故文吏在前﹐儒生在後。是從朝庭謂之也。如從儒堂訂之﹐則儒生在上﹐文吏在下矣。從農論田﹐田夫勝﹔從商講賈﹐賈人賢。今從朝庭謂之﹐文吏﹐朝庭之人也﹐幼爲幹吏﹐以朝庭爲田畝﹐以刀筆爲耒耜﹐以文書爲農業﹐猶家人子弟生長宅中﹐其知曲折愈於賓客也。賓客暫至﹐𨿽孔﹑墨之材﹐不能分別。儒生猶賓客﹐文吏猶子弟也。

以子弟論之﹐則文吏曉於儒生﹐儒生暗於文吏。今世之將相﹐知子弟以文吏爲慧﹐不能知文吏以狎爲能﹔知賓客以暫爲固﹐不知儒生以希爲拙﹕惑蔽暗昧﹐不知類也。一縣佐史之材﹐任郡掾史。一郡修行之能﹐堪州從事。然而郡不召佐史﹐州不取修行者﹐巧習無害﹐文少徳髙也。五曹自有條品﹐簿書自有故事﹐勤力玩弄﹐成爲巧吏﹐安足多矣。賢明之將﹐程吏取材﹐不求習論髙﹐存志不顧文也。

稱良吏曰忠﹐忠之所以爲效﹐非簿書也。夫事可學而知﹐禮可習而善﹐忠節公行﹐不可立也。文吏﹑儒生皆有所志﹐然而儒生務忠良﹐文吏趨理事。苟有忠良之業﹐疏拙於事﹐無損於髙。論者以儒生不曉簿書﹐置之於下第。法令比例﹐吏斷決也。

文吏治事﹐必問法家。縣官事務﹐莫大法令。必以吏職程髙﹐是則法令之家宜最爲上。或曰﹕」固然﹐法令﹐漢家之經﹐吏議決焉。事定於法﹐誠爲明矣。「

曰﹕夫《五經》亦漢家之所立﹐儒生善政大義﹐皆出其中。董仲舒表《春秋》之義﹐稽合於律﹐無乖異者。然則《春秋》﹐漢之經﹐孔子制作﹐垂遺於漢。論者徒尊法家﹐不髙《春秋》﹐是暗蔽也。《春秋》《五經》義相關穿﹐旣是《春秋》﹐不大《五經》﹐是不通也。《五經》以道爲務﹐事不如道﹐道行事立﹐無道不成。然則儒生所學者﹐道也﹔文吏所學者﹐事也。假使材同﹐當以道學。如比於文吏﹐洗泥者以水﹐燔腥生者用火。水火﹐道也﹐用之者事也﹐事末於道。儒生治本﹐文吏理末﹐道本與事末比﹐定尊卑之髙下﹐可得程矣。

堯以俊徳致黎民雍。孔子曰﹕」孝悌之至﹐通於神明。「

張釋之曰﹕」秦任刀筆小吏﹐陵遲至於二世﹐天下土崩。「

張湯﹑趙禹﹐漢之惠吏﹐太吏公《序累》置於酷部而致土崩﹐孰與通於神明﹐令人塡膺也﹖將相知經學至道﹐而不尊經學之生﹐彼見經學之生能不及治事之吏也。牛刀可以割雞﹐雞刀難以屠牛。刺繡之師﹐能縫帷裳。納縷之工﹐不能織錦。

儒生能爲文吏之事﹐文吏不能立儒生之學。文吏之能﹐誠劣不及﹐儒生之不習﹐實優而不爲。禹決江河﹐不秉�鍤﹔周公築雒﹐不把築杖。夫筆墨簿書﹐�鍤築杖之類也﹐而欲合志大道者躬親爲之﹐是使將軍戰而大匠也。說一經之生﹐治一曹之事﹐旬月能之。典一曹之吏﹐學一經之業﹐一歲不能立也。何則﹖吏事易知﹐而經學難見也。儒生擲經﹐窮竟聖意。文吏搖筆﹐考迹民事。夫能知大聖之意﹐曉細民之情﹐孰者爲難﹖以立難之材﹐含懷章句﹐十萬以上﹐行有餘力。博學覽古今﹐計胸中之穎﹐出溢十萬。文吏所知﹐不過辧解簿書。富累千金﹐孰與貲直百十也﹖京稟知丘﹐孰與委聚如坁也﹖

世名材爲名器﹐器大者盈物多。然則儒生所懷﹐可謂多矣。

蓬生麻間﹐不扶自直﹔白紗入緇﹐不染自黑。此言所習善惡﹐變易質性也。儒生之性﹐非能皆善也﹐被服聖教﹐日夜諷詠﹐得聖人之操矣。文吏幼則筆墨﹐手習而行﹐無篇章之誦﹐不聞仁義之語。長大成吏﹐舞文巧法﹐徇私爲己﹐勉赴權利。考事則受賂﹐臨民則采漁﹐處右則弄權﹐幸上則賣將。一旦在位﹐鮮冠利劍。一歲典職﹐田宅並兼。性非皆惡﹐所習爲者違聖教也。故習善儒路﹐歸化慕義﹐志操則勵﹐變從髙明。將﹝見﹞﹝相﹞之顯用儒生﹕東海相宗叔犀﹐犀廣召幽隱﹐春秋會饗﹐設置三科﹐以第補吏。一府員吏﹐儒生什九。陳畱太守陳子﹐開廣儒路﹐列曹掾史﹐皆能教授。簿書之吏﹐什置一二。兩將知道事之理﹐曉多少之量﹐故世稱褒其名﹐書記經累其行也。

量知篇

《程材》所論﹐論材能行操﹐未言學知之殊奇也。夫儒生之所以過文吏者﹐學問日多﹐簡練其性﹐雕琢其材也。故夫學者所以反情治性﹐盡材成徳也。材盡徳成﹐其比於文吏亦雕琢者﹐程量多矣。貧人與富人﹐俱賫錢百﹐並爲賻禮死哀之家。知之者知貧人劣能共百﹐以爲富人饒羨有奇余也﹔不知之者﹐見錢俱百﹐以爲財貨貧富皆若一也。文吏﹑儒生﹝皆﹞有似於此。皆爲掾吏﹐並典一曹﹐將知之者﹐知文吏﹑儒生筆同﹐而儒生胸中之藏﹐尙多奇余。不知之者﹐以爲皆吏﹐深淺多少同一量﹐失實甚矣。地性生艸﹐山性生木。如地種葵韭﹐山樹棗栗﹐名曰美園茂林﹐不復與一恆地庸山比矣。文吏﹑儒生﹐有似於此﹐俱有材能﹐並用筆墨﹐而儒生奇有先王之道。先王之道﹐非徒葵韭棗栗之謂也。恆女之手﹐紡績織經﹔如或奇能﹐織錦刺繡﹐名曰卓殊﹐不復與恆女科矣。夫儒生與文吏程材﹐而儒生侈有經傳之學﹐猶女工織錦刺繡之奇也。

貧人好濫而富人守節者﹐貧人不足而富人饒侈。儒生不爲非而文吏好爲姦者﹐文吏少道徳而儒生多仁義也。貧人富人﹐並爲賓客﹐受賜於主人﹐富人不慚而貧人常愧者﹐富人有以效﹐貧人無以復也。儒生﹑文吏﹐俱以長吏爲主人者也。儒生受長吏之祿﹐報長吏以道﹔文吏空胸無仁義之學﹐居往食祿﹐終無以效﹐所謂尸位素餐者也。素者﹐空也﹔空虛無徳﹐餐人之祿﹐故曰素餐。無道藝之業﹐不曉政治﹐默坐朝庭﹐不能言事﹐與屍無異﹐故曰尸位。然則文吏所謂尸位素餐者也。居右食嘉﹐見將傾邪﹐豈能舉記陳言得失乎﹖一則不能見是非﹐二則畏罰不敢直言。《禮》曰﹕」情欲巧。「

其能力言者﹐文醜不好﹝者﹞﹐有骨無肉﹐脂腴不足﹐犯幹將﹝相﹞指﹐遂取間。爲地戰者不能立功名﹐貪爵祿者不能諫於上。文吏貪爵祿﹐一日居位﹐輒欲圖利以當資用﹐侵漁徇身﹐不爲將﹝貪﹞官顯義。𨿽見太山之惡﹐安肯揚舉毛髮之言。事理如此﹐何用自解於尸位素餐乎﹖儒生學大義﹐以道事將﹐不可則止﹐有大臣之志﹐以經勉爲公正之操﹐敢言者也。位又疏遠﹐遠而近諫﹐禮謂之諂﹐此則郡縣之府庭所以常廓無人者也。

或曰﹕」文吏筆紮之能﹐而治定簿書﹐考理煩事﹐𨿽無道學﹐筋力材能盡於朝庭﹐此亦報上之效驗也。「

曰﹕此有似於貧人負官重責﹐貧無以償﹐則身爲官作﹐責乃畢竟。夫官之作﹐非屋廡則墻壁也。屋廡則用斧斤﹐墻壁則用築鍤。荷斤斧﹐把築鍤﹐與彼握刀持筆何以殊﹖

苟謂治文書者報上之效驗﹐此則治屋廡墻壁之人﹐亦報上也。俱爲官作﹐刀筆斧斤築鍤鈞也。抱布貿絲﹐交易有亡﹐各得所願。儒生抱道貿祿﹐文吏無所抱﹐何用貿易﹖農商殊業﹐所畜之貨﹐貨不可同﹐計其精粗﹐量其多少﹐其出溢者名曰富人﹐富人在世﹐鄕裏願之。夫先王之道﹐非徒農商之貨也﹔其爲長吏立功致化﹐百徒富多出溢之榮也。且儒生之業﹐豈徒出溢哉﹖其身簡練﹐知慮光明﹐見是非﹐審尢﹝可﹞奇也。

蒸所與眾山之材幹同也﹐﹝代﹞﹝伐﹞以爲蒸﹐燻以火﹐﹝煙﹞﹝﹞熱究浹﹐光色澤潤﹐之於堂﹐其耀浩廣﹐火竈之效加也。繡之未刺﹐錦之未織﹐恆絲庸帛﹐何以異哉﹖加五采之巧﹐施鍼縷之飾﹐文章炫耀﹐黼黻華虫﹐山龍日月。學士有文章﹝之學﹞﹐猶絲帛之有五色之巧也。本質不能相過﹐學業積聚﹐超逾多矣。物實無中核者謂之郁﹐無刀斧之斷者謂之朴。文吏不學﹐世之教無核也﹐郁朴之人﹐孰與程哉﹖骨曰切﹐象曰﹐玉曰琢﹐石曰磨﹐切琢磨﹐乃成寶器。人之學問知能成就﹐猶骨象玉石切琢磨也。𨿽欲勿用﹐賢君其捨諸﹖孫武﹑闔廬﹐世之善用兵者也﹐知或學其法者﹐戰必勝。不曉什伯之陣﹐不知擊刺之朮者﹐彊使之軍﹐軍覆師敗﹐無其法也。谷之始熟曰粟。舂之於臼﹐簸其秕糠﹔蒸之於甑﹐爨之以火﹐成熟爲飯﹐乃甘可食。可食而食之﹐味生肌腴成也。粟未爲米﹐米未成飯﹐气腥未熟﹐食之傷人。夫人之不學﹐猶谷未成粟﹐米未爲飯也。知心亂少﹐猶食腥谷﹐气傷人也。學士簡練於學﹐成熟於師﹐身之有益﹐猶谷成飯﹐食之生肌腴也。銅錫未采﹐在眾石之間﹐工師鑿掘﹐鑪﹝橐﹞﹝﹞鑄鑠乃成器。未更鑪﹝橐﹞﹝﹞﹐名曰積石﹐積石與彼路畔之瓦﹑山間之礫﹐一實也。故夫谷未舂蒸曰粟﹐銅未鑄鑠曰積石﹐人未學問曰。者﹐竹木之類也。夫竹生於山﹐木長於林﹐未知所入。截竹爲筒﹐破以爲牒﹐加筆墨之迹﹐乃成文字﹐大者爲經﹐小者爲傳記。斷木爲槧﹐之爲板﹐力加刮削﹐乃成奏牘。夫竹木﹐粗苴之物也﹐雕琢刻削﹐乃成爲器用。況人含天地之性﹐最爲貴者乎﹗

不入師門﹐無經傳之教﹐以郁朴之實﹐不曉禮義﹐立之朝庭﹐植笮樹表之類也﹐其何益哉﹖山野艸茂﹐鉤鐮斬刈﹐乃成道路也。士未入道門﹐邪惡未除﹐猶山野艸木未斬刈﹐不成路也。染練布帛﹐名之曰采﹐貴吉之服也。無染練之治名粗﹐粗不吉﹐喪人服之。人無道學﹐仕宦朝庭﹐其不能招致也﹐猶喪人服粗不能招吉也。能削柱梁﹐謂之木匠。能穿鑿穴坎﹐謂之士匠。能雕琢文書﹐謂之史匠。夫文吏之學﹐學治文書也﹐當與木土之匠同科﹐安得程於儒生哉﹖禦史之遇文書﹐不失分銖。有司之陳籩豆﹐不誤行伍。其巧習者﹐亦先學之﹐人不貴者也﹐小賤之能﹐非尊大之職也。無經藝之本﹐有筆墨之末﹐大道未足而小伎過多﹐𨿽曰吾多學問﹐禦史之知﹑有司之惠也。飯黍梁者饜﹐餐糟糠者飽﹐𨿽俱曰食﹐爲腴不同。儒生文吏﹐學俱稱習﹐其於朝庭﹐有益不鈞。

鄭子皮使尹何爲政﹐子產比於未能操刀使之割也。子路使子羔爲費宰﹐孔子曰﹕」賊夫人之子。「

皆以未學不見大道也。醫無方朮﹐云﹕」吾能治病。「

問之曰﹕」何用治病﹖「

曰﹕」用心意。「

病者必不信也。吏無經學﹐曰﹕」吾能治民。「

問之曰﹕」何用治民﹖「

曰﹕」以材能。「

是醫無方朮﹐以心意治病也﹐百姓安肯信向﹐而人君任用使之乎﹗手中無錢之市﹐使貨主問曰」錢何在「﹐對曰」無錢「﹐貨主必不與也。夫胸中不學﹐猶手中無錢也。欲人君任使之﹐百姓信向之﹐柰何也﹗

謝短篇

《程材》《量知》﹐言儒生﹑文吏之材﹐不能相過﹔以儒生修大道﹐以文吏曉簿書﹐道勝於事﹐故謂儒生頗愈文吏也。此職業外相程相量也。其內各有所以爲短﹐未實謝也。夫儒生能說一經﹐自謂通大道驕文吏﹔文吏曉簿書﹐自謂文無害以戲儒生。各持滿而自﹝藏﹞﹝臧﹞﹐非彼而是我﹐不知所爲短﹐不悟於己未足。《論衡》之﹐將使﹝﹞然各知所﹝之﹞﹝乏﹞。夫儒生所短﹐不徒以不曉簿書﹔文吏所劣﹐不徒以不通大道也。反以閉暗不覽古今﹐不能各自知其所業之事未具足也。二家各短﹐不能自知也。世之論者﹐而亦不能訓之﹐如何﹖

夫儒生之業﹐《五經》也﹐南面爲師﹐旦夕講授章句﹐滑習義理﹐究備於《五經》可也。《五經》之後﹐秦﹑漢之事﹐﹝無﹞不能知者﹐短也。夫知古不知今﹐謂之陸沈﹐然則儒生﹐所謂陸沈者也。《五經》之前﹐至於天地始開﹑帝王初立者﹐主名爲誰﹐儒生又不知也。夫知今不知古﹐謂之盲瞽。《五經》比於上古﹐猶爲今也。徒能說經﹐不曉上古﹐然則儒生﹐所謂盲瞽者也。

儒生猶曰﹕」上古久遠﹐其事暗昧﹐故經不載而師不說也。「

夫三王之事𨿽近矣﹐經𨿽不載﹐義所連及﹐《五經》所當共知﹐儒生所當審說也。夏自禹向國﹐幾載而至於殷﹔殷自湯幾祀而至於周﹔周自文王幾年而至於秦。桀亡夏而紂棄殷﹐滅周者何王也﹖周猶爲遠﹐秦則漢之所伐也。夏始於禹﹐殷本於湯﹐周祖后稷﹐秦初爲人者誰﹖秦燔《五經》﹐坑殺儒士﹐《五經》之家所共聞也。秦何起而燔《五經》﹐何感而坑儒生﹖秦則前代也。漢國自儒生之家也﹐從髙祖至今朝幾世﹖歷年訖今幾載﹖

初受何命﹖復獲何瑞﹖得天下難易孰與殷﹑周﹖家人子弟﹐學問歷幾歲﹐人問之曰﹕」居宅幾年﹖祖先何爲﹖「

不能知者﹐愚子弟也。然則儒生不能知漢事﹐世之愚蔽人也。」溫故知新﹐可以爲師。「

古今不知﹐稱師如何﹗彼人問曰﹕二尺四寸﹐聖人文語﹐朝夕講習﹐義類所及﹐故可務知。漢事未載於經﹐名爲尺籍短書﹐比於小道﹐其能知﹐非儒者之貴也。儒不能都曉古今﹐欲各別說其經﹐經事義類﹐乃以不知爲貴也。

事不曉﹐不以爲短﹐請復別問儒生﹐各以其經旦夕之所講說。先問《易》家﹕《易》本何所起﹖造作之者爲誰﹖彼將應曰﹕」伏羲作八卦﹐文王演爲六十四﹐孔子作《象》《系辭》。三聖重業﹐《易》乃具足。「

問之曰﹕」《易》有三家﹐一日《連山》﹐二曰《歸藏》﹐三曰《周易》。伏羲所作﹐文王所造﹐《連山》乎﹖《歸藏》《周易》也﹖

秦燔《五經》《易》何以得脫﹖漢興幾年而復立﹖宣帝之時﹐河內女子壞老屋﹐得《易》一篇﹐名爲何《易》﹖此時《易》具足未﹖「

問《尙書》家曰﹕」今旦夕所授二十九篇﹐奇有百二篇﹐又有百篇。二十九篇何所起﹖

百二篇何所造﹖秦焚諸書之時﹐《尙書》諸篇皆何在﹖漢興﹐始錄《尙書》者何帝﹖初受學者何人﹖「

問《禮》家曰﹕」前孔子時﹐周已制禮﹐殷禮夏禮﹐凡三王因時損益﹐篇有多少﹐文有增減﹐不知今禮﹐周乎﹖殷﹑夏也﹖「

彼必以漢承周﹐將曰﹕」周禮。「

夫周禮六典﹐又六轉﹐六六三十六﹐三百六十﹐是以周官三百六十也。案今《禮》不見六典﹐無三百六十官﹐又不見天子。天子禮廢何時﹖豈秦滅之哉﹖宣帝時河內女子壞老屋﹐得佚《禮》一篇﹐六十篇中﹐是何篇是者﹖

髙祖詔叔孫通制作《儀品》﹐十﹝六﹞﹝二﹞篇何在﹖

而復定《儀禮》﹐見在十六篇﹐秦火之餘也。更秦之時﹐篇凡有幾﹖問《詩》家曰﹕」《詩》作何帝王時也﹖「

彼將曰﹕」周衰而《詩》作﹐蓋康王時也。康王徳缺於房﹐大臣刺晏﹐故《詩》作。「

夫文﹑武之隆貴在成﹑康﹐康王未衰﹐《詩》安得作﹖周非一王﹐何知其康王也﹖二王之末皆衰﹐夏﹑殷衰時﹐《詩》何不作﹖《尙書》曰」詩言志﹐歌詠言「﹐此時已有詩也﹐斷取周以來而謂興於周。古者采詩﹐詩有文也﹐今《詩》無書﹐何知非秦燔《五經》《詩》獨無餘﹝禮﹞﹝札﹞也﹖問《春秋》家曰﹕」孔子作《春秋》﹐周何王時也﹖自衛反魯﹐然後樂正﹐《春秋》作矣。

自衛反魯﹐哀公時也。自衛﹐何君也﹖俟孔子以何禮﹐而孔子反魯作《春秋》乎﹖孔子錄史記以作《春秋》﹐史記本名《春秋》乎﹖制作以爲經乃歸《春秋》也﹖

法律之家﹐亦爲儒生問曰「《九章》﹐誰所作也﹖」

彼聞臯陶作獄﹐必將曰「臯陶山。」

詰曰「臯陶﹐唐﹑虞時﹐唐﹑虞之刑五刑﹐案今律無五刑之文。」

或曰「蕭何也。」

詰曰「蕭何﹐髙祖時也﹐孝文之時﹐齊太倉令淳於﹝徳﹞﹝意﹞有罪﹐徵詣長安﹐其女緹縈爲父上書﹐言肉刑壹施﹐不得攺悔。文帝痛其言﹐乃攺肉刑。案今《九章》象刑﹐非肉刑也。

文帝在蕭何后﹐知時肉刑也。蕭何所造﹐反具﹝肉﹞﹝象﹞刑也﹖而云《九章》蕭何所造乎﹖」

古禮三百﹐威儀三千﹐刑亦正刑三百﹐科條三千。出於禮﹐入於刑﹐禮之所去﹐刑之所取﹐故其多少同一數也。今《禮經》十六﹐蕭何律有九章﹐不相應﹐又何﹖

《五經》題篇﹐皆以事義別之﹐至禮與律﹝獨﹞﹝猶﹞經也﹐題之﹐禮言昏禮﹐律言盜律﹐何﹖

夫總問儒生以古今之義﹐儒生不能知﹐別﹝名﹞﹝各﹞以其經事問之﹐又不能曉﹐斯則坐守﹝何﹞﹝信﹞﹝言﹞師法﹑不頗博覽之咎也。文吏自謂知官事﹐曉簿書。問之曰「曉知其事﹐當能究達其義﹐通見其意否﹖」

文吏必將罔然。問之曰「古者封侯各專國土﹐今置太守令長﹐何義﹖

古人井田﹐民爲公家耕﹐今量租﹐何意﹖一﹝業﹞﹝歲﹞使民居更一月﹐何據﹖年二十三﹝儒﹞﹝傅﹞﹐十五賦﹐七歲頭錢二十三﹐何緣﹖

有﹐何帝王時﹖門戶井竈﹐何立﹖社稷﹑先農﹑靈星﹐保祠﹖歲終逐疫﹐何驅﹖使立桃象人於門戶﹐何旨﹖掛蘆索於戶上﹐畫虎於門闌﹐何放除﹖

墻壁書畫厭火丈夫﹐何見﹖步之六尺﹐冠之六寸﹐何應﹖有尉史令史﹐無﹝承﹞﹝丞﹞長史﹐何制﹖

兩郡移書曰」敢告卒人「﹐兩縣不言﹐何解﹖郡言事二府曰」敢言之「﹐司空曰」上「﹐何狀﹖賜民爵八級﹐何法﹖名曰簪﹑上造﹐何謂﹖

吏上功曰伐閱﹐名籍墨﹝將﹞﹝狀﹞﹐何指﹖七十賜王杖﹐何起﹖著鳩於杖末﹐不著爵﹐何杖﹖苟以鳩爲善﹐不賜而賜鳩杖﹐而不爵﹐何說﹖日分六十﹐漏之盡﹝自﹞﹝百﹞﹐鼓之致五﹐何故﹖吏衣黑衣﹐宮闕赤單﹐何愼﹖

服革於腰﹐佩刀於右﹐﹝舞﹞﹝帶﹞劍於左﹐何﹝人﹞備﹖著﹝鉤﹞﹝﹞於履﹐冠在於首﹐何象﹖

吏居城郭﹐出乘車馬﹐坐治文書﹔起城郭﹐何王﹖造車輿﹐何工﹖生馬﹐何地﹖作書﹐何人﹝王﹞﹖造城郭及馬所生﹐難知也﹐遠也。造車作書﹐易曉也﹐必將應曰﹕」倉頡作書﹐奚仲作車。「

詰曰﹕」倉頡何感而作書﹖奚仲何起而作車﹖「

又不知也。文吏所當知﹐然而不知﹐亦不博覽之過也。夫儒生不覽古今﹐﹝何﹞﹝所﹞知﹝一﹞﹝永﹞不過守信經文﹐滑習章句﹐解剝互錯﹐分明乖異。文吏不曉吏道﹐所能不過案獄考事﹐移書下記﹐對﹝卿﹞﹝鄕﹞便給。﹝之﹞準﹝之﹞無一閱備﹐皆淺略不及﹐偏駁不純﹐俱有闕遺﹐何以相言﹖

論衡卷第十三

效力篇

《程才》《量知》之篇﹐徒言知學﹐未言才力也。人有知學﹐則有力矣。文吏以理事爲力﹐而儒生以學問爲力。或問揚子云曰﹕」力能扛鴻鼎﹑揭華旗﹐知徳亦有之乎﹖「

答曰﹕」百人矣。「

夫知徳百人者﹐與彼扛鴻鼎﹑揭華旗者爲料敵也。夫壯士力多者﹐扛鼎揭旗﹔儒生力多者﹐博達疏通。故博達疏通﹐儒生之力也﹔舉重拔堅﹐壯士之力也。《梓材》曰﹕」彊人有王開賢﹐厥率化民。「

此言賢人亦壯彊於禮義﹐故能開賢﹐其率化民。化民須禮義﹐禮義須文章﹐」行有餘力﹐則以學文「﹐能學文﹐有力之驗也。問曰﹕」說一經之儒﹐可謂有力者﹖「

曰﹕非有力者也。陳畱龐少都每薦諸生之吏﹐常曰﹕」王甲某子才能百人。「

太守非其能﹐不答。少都更曰﹕」言之尙少﹐王甲某子﹐才能百萬人。「

太守怒曰﹕」親吏妄言。「

少都曰﹕」文吏不通﹝一﹞經一文﹐不調師一言。諸生能說百萬章句﹐非才知百萬人乎﹗「

太守無以應。夫少都之言﹐實也﹐然猶未也。何則﹖諸生能傳百萬言﹐不能覽古今﹐守信師法﹐𨿽辭說多﹐終不爲博。殷﹑周以前﹐頗載《六經》﹐儒生所不能說也。秦﹑漢之事﹐儒生不見﹐力劣不能覽也。

周監二代﹐漢監周﹑秦﹐周﹑秦以來﹐儒生不知﹔漢欲觀覽﹐儒生無力。使儒生博觀覽﹐則爲文儒。文儒者﹐力多於儒生﹐如少都之言﹐文儒才能千萬人矣。

曾子曰﹕」士不可以不弘毅﹐任重而道遠。仁以爲己任﹐不亦重乎﹗死而後己﹐不亦遠乎﹗「

由此言之﹐儒者所懷﹐獨己重矣﹐志所欲至﹐獨己遠矣。身載重任﹐至於終死﹐不倦不衰﹐力獨多矣。夫曾子載於仁而儒生載於學﹐所載不同﹐輕重均也。夫一石之重﹐一人挈之﹐十石以上﹐二人不能舉也。世多挈一石之任﹐寡有舉十石之力。儒生所載﹐非徒十石之重也。地力盛者﹐艸木暢茂。一畝之收﹐當中田五畝之分。苗田﹐人知出谷多者地力盛。不知出文多者才知茂﹐失事理之實矣。夫文儒之力過於儒生﹐況文吏乎﹖能舉賢薦士﹐世謂之多力也。然能舉賢薦士﹐上書﹝日﹞﹝占﹞記也。能上書﹝日﹞﹝占﹞記者﹐文儒也。

文儒非必諸生也﹐賢達用文則是矣。穀子云﹑唐子髙章奏百上﹐筆有餘力﹐極言不諱﹐文不折乏﹐非夫才知之人不能爲也。孔子﹐周世多力之人也。作《春秋》﹐刪《五經》﹐祕書微文﹐無所不定。山大者云多﹐泰山不崇朝﹝辦﹞﹝辧﹞雨﹝雨﹞天下。夫然﹐則賢者有雲雨之知﹐故其吐文萬牒以上﹐可謂多力矣。

世稱力者﹐常褒烏獲﹐然則董仲舒﹑揚子云﹐文之烏獲也。秦武王與孟說舉鼎不任﹐絕脈而死。少文之人﹐與董仲舒等湧胸中之思﹐必將不任﹐有絕脈之變。王莽之時﹐省《五經》章句皆爲二十萬﹐博士弟子郭路夜定舊說﹐死於燭下﹐精思不任﹐絕脈气減也。顏氏之子﹐已曾馳過孔子於塗矣﹐劣倦罷極﹐發白齒落。夫以庶幾之材﹐猶有僕頓之禍﹐孔子力優﹐顏淵不任也。才力不相如﹐則其知﹝思﹞﹝惠﹞不相及也。勉自什伯﹐鬲中嘔血﹐失魂狂亂﹐遂至气絕。書五行之牘﹐﹝書﹞﹝奏﹞十﹝奏﹞﹝言﹞之記﹐其才劣者﹐筆墨之力尢難﹐況乃連句結章﹐篇至十百哉﹗力獨多矣。江﹑河之水﹐馳湧滑漏﹐度地長遠﹐無枯竭之流﹐本源盛矣。知江﹑河之流遠﹐地中之源盛﹐不知萬牒之人﹐胸中之才茂﹐迷惑者也。故望見驥足﹐不異於眾馬之蹄﹐躡平陸而馳騁﹐千里之迹﹐斯須可見。夫馬足人手﹐同一實也﹐稱驥之足﹐不薦文人之手﹐不知類也。夫能論筋力以見比類者﹐則能取文力之人﹐立之朝庭。故夫文力之人﹐助有力之將﹐乃能以力爲功。有力無助﹐以力爲禍。何以驗之﹖長巨之物﹐彊力之人﹐乃能舉之。重任之車﹐彊力之牛﹐乃能挽之。是任車上阪﹐彊牛引前﹐力人推後﹐乃能升逾。如牛羸人罷﹐任車退卻﹐還墮坑谷﹐有破覆之敗矣。文儒懷先王之道﹐含百家之言﹐其難推引﹐非徒任車之重也。薦致之者﹐罷羸無力﹐遂卻退竄於巖穴矣。

河發昆侖﹐江起岷山﹐水力盛多﹐滂沛之流﹐浸下益盛﹐不得廣岸低地﹐不能通流入乎東海。如岸狹地仰﹐溝洫決﹐散在丘墟矣。文儒之知﹐有似於此。文章滂沛﹐不遭有力之將援引薦舉﹐亦將棄遺於衡門之下﹐固安得升陟聖主之庭﹐論說政事之務乎﹖火之光也﹐不舉不明。有人於斯﹐其知如京﹐其徳如山﹐力重不能自稱﹐須人乃舉﹐而莫之助﹐抱其盛髙之力﹐竄於閭巷之深﹐何時得達﹖﹑育﹐古之多力者﹐身能負荷千鈞﹐手能決角伸鉤﹐使之自舉﹐不能離地。智能滿胸之人﹐宜在王闕﹐須三寸之舌﹐一尺之筆﹐然後自動﹐不能自進﹐進之又不能自安﹐須人能動﹐待人能安。道重知大﹐位地難適也。小石附於山﹐山力能得持之﹔在沙丘之間﹐小石輕微﹐亦能自安。至於大石﹐沙土不覆﹐山不能持﹐處危峭之際﹐則必崩墜於坑谷之間矣。大智之重﹐遭小才之將﹐無左右沙土之助﹐𨿽在顯位﹐將不能持﹐則有大石崩墜之難也。或伐薪於山﹐輕小之木﹐合能束之。至於大木﹐十圍以上﹐引之不能動﹐推之不能移﹐則委之於山林﹐收所束之小木而歸。由斯以論﹐知能之大者﹐其猶十圍以上木也。人力不能舉薦﹐其猶薪者不能推引大木也。孔子周流﹐無所畱止﹐非聖才不明﹐道大難行﹐人不能用也﹗故夫孔子﹐山中巨木之類也。

桓公九合諸侯﹐一匡天下﹐管仲之力。管仲有力﹐桓公能舉之﹐可謂壯彊矣。吳不能用子胥﹐楚不能用屈原﹐二子力重﹐兩主不能舉也。舉物不勝﹐委地而去可也﹐時或恚怒﹐斧斫破敗﹐此則子胥﹑屈原所取害也。

淵中之魚﹐遞相吞食﹐度口所能容﹐然後咽之﹔口不能受﹐哽咽不能下。故夫商鞅三說孝公﹐後說者用﹐前二難用﹐後一易行也。觀管仲之明法﹐察商鞅之耕戰﹐固非弱劣之主所能用也。六國之時﹐賢才之臣﹐入楚楚重﹐出齊齊輕﹐爲趙趙完﹐畔魏魏傷。韓用申不害﹐行其三符﹐兵不侵境﹐蓋十五年﹔不能用之﹐又不察其書﹐兵挫軍破﹐國並於秦。殷﹑周之世﹐亂迹相屬﹐亡禍比肩﹐豈其心不欲爲治乎﹖力弱智劣﹐不能納至言也。是故重﹐一人之迹﹐不能蹈也﹔大﹐一人之掌﹐不能推也。

賢臣有勁彊之優﹐愚主有不堪之劣﹐以此相求﹐禽魚相與遊也。幹將之刃﹐人不推頓﹐瓠不能傷﹔之箭﹐機不﹝能﹞動發﹐魯縞不能穿。非無干將﹑之才也﹐無推頓發動之主。瓠﹑魯縞不穿傷﹐焉望斬旗穿革之功乎﹖故引弓之力不能引彊弩﹐弩力五石﹐引以三石﹐筋絕骨折﹐不能舉也。故力不任彊引﹐則有變惡折脊之禍﹔知不能用賢﹐則有傷徳毀名之敗。

論事者不曰才大道重﹐上不能用﹐而曰不肖不能自達。自達者帶絕不抗﹐自者賈賤不仇。案諸爲人用之物﹐須人用之﹐功力乃立。鑿所以入木者﹐槌叩之也﹐鍤所以能撅地者﹐跖蹈之也。諸有鋒刃之器﹐所以能斷斬割削者﹐手能把持之也﹐力能推引之也。韓信去楚入漢﹐項羽不能安﹐髙祖能持之也。能用其善﹐能安其身﹐則能量其力﹑能別其功矣。樊﹑酈有攻城野戰之功﹐髙祖行封﹐先及蕭何﹐則比蕭何於獵人﹐同樊﹑酈於獵犬也。夫蕭何安坐﹐樊﹑酈馳走﹐封不及馳走而先安坐者﹐蕭何以知爲力﹐而樊﹑酈以力爲功也。蕭何所以能使樊﹑酈者﹐以入秦收斂文書也。眾將拾金﹐何獨掇書﹐坐知秦之形勢﹐是以能圖其利害。眾將馳走者﹐何驅之也。故叔孫通定儀﹐而髙祖以尊﹔蕭何造律﹐而漢室以寧。案儀律之功﹐重於野戰﹐斬首之力﹐不及尊主。故夫墾艸殖谷﹐農夫之力也﹔勇猛攻戰﹐士卒之力也﹔構架斫削﹐工匠之力也﹔治書定簿﹐佐史之力也﹔論道議政﹐賢儒之力也。人生莫不有力﹐﹡所以爲力者﹐或尊或卑。孔子能舉北門之關﹐不以力自章﹐知夫筋骨之力﹐不如仁義之力榮也。

別通篇

富人之宅﹐以一丈之地爲內。內中所有﹐柙匱所﹝羸﹞﹝贏﹞﹐縑布絲﹝綿﹞﹝帛﹞也。貧人之宅﹐亦以一丈爲內。內中空虛﹐徒四壁立﹐故名曰貧。夫通人猶富人﹐不通者猶貧人也。俱以七尺爲形﹐通人胸中懷百家之言﹐不通者空腹無一牒之誦。貧人之內﹐徒四﹝所﹞壁立也。慕料貧富不相如﹐則夫通與不通不相及也。世人慕富不榮通﹐羞貧﹐不賤不賢﹐不推類以況之也。夫富人可慕者﹐貨財多則饒裕﹐故人慕之。夫富人不如儒生﹐儒生不如通人。

通人積文十篋以上﹐聖人之言﹐賢者之語﹐上自黃帝﹐下至秦﹑漢﹐治國肥家之朮﹐刺世譏俗之言備矣。使人通明博見﹐其爲可榮﹐非徒縑布絲﹝綿﹞﹝帛﹞也。蕭何入秦﹐收拾文書﹐漢所以能制九州島者﹐文書之力也。以文書禦天下﹐天下之富﹐孰與家人之財﹖

人目不見靑黃曰盲﹐耳不聞宮商曰聾﹐鼻不知香臭曰癰。癰聾與盲﹐不成人者也。人不博覽者﹐不聞古今﹐不見事類﹐不知然否﹐猶目盲﹑耳聾﹑鼻癰者也。儒生不覽﹐猶爲閉暗﹐況庸人無篇章之業﹐不知是非﹐其爲閉暗甚矣﹗此則土木之人﹐耳目俱足﹐無聞見也。涉淺水者見蝦﹐其頗深者察魚鱉﹐其尢甚者觀蛟龍。足行迹殊﹐故所見之物異也。入道淺深﹐其猶此也﹐淺者則見傳記諧文﹐深者入聖室觀祕書。故入道彌深﹐所見彌大。人之遊也﹐必欲入都﹐都多奇觀也﹔入都必欲見市﹐市多異貨也。百家之言﹐古今行事﹐其爲奇異﹐非徒都邑大市也。遊於都邑者心厭﹐觀於大市者意飽﹐況遊於道藝之際哉﹗大川旱不枯者﹐多所疏也。潢兼日不雨﹐泥輒見者﹐無所通也。是故大川相間﹐小川相屬﹐東流歸海﹐故海大也。海不通於百川﹐安得巨大之名﹖夫人含百家之言﹐猶海懷百川之流也﹐不謂之大者﹐是謂海小於百川也。夫海大於百川也﹐人皆知之﹐通者明於不通﹐莫之能別也。潤下作咸﹐水之滋味也。東海歸咸﹐流廣大也﹔西州鹽井﹐源泉深也。人或無井而食﹐或穿井不得泉﹐有鹽井之利乎﹖不與賢聖通業﹐望有髙世之名﹐難哉﹗法令之家﹐不見行事﹐議罪不﹝可﹞審。章句之生﹐不覽古今﹐論事不實。或以說一經爲﹝是﹞﹝足﹞﹐何須博覽。夫孔子之門﹐講習《五經》。《五經》皆習﹐庶幾之才也。

顏淵曰﹕」博我以文。「

才智髙者﹐能爲博矣。顏淵之曰博者﹐豈徒一經哉﹖我不能博《五經》﹐又不能博眾事﹐守信一學﹐不好廣觀﹐無溫故知新之明﹐而有守愚不覽之暗。其謂一經﹝是﹞﹝足﹞者﹐其宜也。開戶內日之光﹐日光不能照幽﹐鑿窗啟牖﹐以助戶明也。夫一經之說﹐猶日明也﹐助以傳書﹐猶窗牖也。百家之言令人曉明﹐非徒窗牖之開日光之照也。是故日光照室內﹐道朮明胸中。開戶內光﹐坐髙堂之上﹐眇升樓臺﹐窺四鄰之廷﹐人之所願也。閉戶幽坐﹐向冥冥之內﹐穿壙穴臥﹐造黃泉之際﹐人之所惡也。夫閉心塞意﹐不髙瞻覽者﹐死人之徒也哉﹗孝武皇帝時﹐燕王旦在明光宮﹐欲入所臥﹐戶三﹝百﹞盡閉﹐使侍者二十人開戶﹐戶不開﹐其後旦坐謀反自殺。夫戶閉﹐燕王旦死之狀也。死者﹐凶事也﹐故以閉塞爲占。齊慶封不通﹐六國大夫會而賦《詩》﹐慶封不曉﹐其後果有楚靈之禍也。

夫不開通於學者﹐屍尙能行者也。亡國之社﹐屋其上﹑柴其下者﹐示絕於天地。春秋薄社﹐周以爲城。夫經藝傳書﹐人當覽之﹐猶社當通气於天地也。故人之不通覽者﹐薄社之類也。是故气不通者﹐彊壯之人死﹐榮華之物枯。

東海之中﹐可食之物﹐集糅非一﹐以其大也。夫水精气渥盛﹐故其生物也眾多奇異。

故夫大人之胸懷非一﹐才髙知大﹐故其於道朮無所不包。學士同門髙業之生﹐眾共宗之。何則﹖知經指深﹐曉師言多也。夫古今之事﹐百家之言﹐其爲深多也﹐豈徒師門髙業之生哉﹗甘酒醴不﹝酤﹞﹝﹞飴蜜﹐未爲能知味也。耕夫多殖嘉谷﹐謂之上農夫﹔其少者﹐謂之下農夫。學士之才﹐農夫之力﹐一也。能多種谷﹐謂之上農﹐能博學問﹐﹝不﹞謂之上儒﹐是稱牛之服重﹐不譽馬速也。譽手毀足﹐孰謂之慧矣﹗縣道不通於野﹐野路不達於邑﹐騎馬乘舟者﹐必不由也。故血脈不通﹐人以甚病。夫不通者﹐惡事也﹐故其禍變致不善。是故盜賊宿於穢艸﹐邪心生於無道﹐無道者﹐無道朮也。醫能治一病謂之巧﹐能治百病謂之良。是故良醫服百病之方﹐治百人之疾﹔大才懷百家之言﹐故能治百族之亂。扁鵲之眾方﹐孰若巧﹝醫﹞之一伎﹖子貢曰﹕」不得其門而入﹐不見宗廟之美﹐百官之富。「

蓋以宗廟百官諭孔子道也。孔子道美﹐故譬以宗廟﹐眾多非一﹐故諭以百官。由此言之﹐道達廣博者﹐孔子之徒也。

殷﹑周之地﹐極五千里﹐荒服﹑要服﹐勤能牧之。漢氏廓土﹐牧萬里之外﹐要荒之地﹐褒衣博帶。夫徳不優者不能懷遠﹐才不大者不能博見。故多聞博識﹐無頑鄙之訾﹐深知道朮﹐無淺暗之毀也。人好觀圖畫者﹐圖上所畫﹐古之列人也。見列人之面﹐孰與觀其言行﹖置之空壁﹐形容具存﹐人不激勸者﹐不見言行也。古賢之遺文﹐竹帛之所載粲然﹐豈徒墻壁之畫哉﹖空器在廚﹐金銀塗飾﹐其中無物益於饑﹐人不顧也。肴膳甘醢﹐土釜之盛﹐入者鄕之。古賢文之美善可甘﹐非徒器中之物也﹐讀觀有益﹐非徒膳食有補也。故器空無實﹐饑者不顧﹐胸虛無懷﹐朝廷不禦也。劍伎之家﹐鬥戰必勝者﹐得曲城﹑越女之學也。兩敵相遭﹐一巧一拙﹐其必勝者﹐有朮之家也。孔﹑墨之業﹐賢聖之書﹐非徒曲城﹑越女之功也。成人之操﹐益人之知﹐非徒戰鬥必勝之策也。故劍伎之朮﹐有必勝之名﹐賢聖之書﹐有必尊之聲。縣邑之吏﹐召諸治下﹐將相問以政化﹐曉慧之吏﹐陳所聞見﹐將相覺悟﹐得以攺政右文。聖賢言行﹐竹帛所傳﹐練人之心﹐聰人之知﹐非徒縣邑之吏對向之語也。

禹﹑益並治洪水﹐禹主治水﹐益主記異物﹐海外山表﹐無遠不至﹐以所聞見作《山海經》。

非禹﹑益不能行遠﹐《山海》不造。然則《山海》之造﹐見物博也。董仲舒睹重常之鳥﹐劉子政曉貳負之屍﹐皆見《山海經》﹐故能立二事之說。使禹﹑益行地不遠﹐不能作《山海經》﹐董﹑劉不讀《山海經》﹐不能定二疑。實沈﹑臺﹐子產博物﹐故能言之。龍見絳郊﹐蔡墨曉占﹐故能禦之。父兄在千里之外﹐且死﹐遺教戒之書﹐子弟賢者求索觀讀﹐服臆不捨﹐重先敬長﹐謹愼之也。不肖者輕慢佚忽﹐無原察之意。古聖先賢遺後人文字﹐其重非徒父兄之書也﹐或觀讀采取﹐或棄捐不錄﹐二者之相髙下也﹐行路之人﹐皆能論之﹐況辯照然否者不能別之乎﹖孔子病﹐商瞿卜期日中﹐孔子曰﹕」取書來﹐比至日中何事乎﹖「

聖人之好學也﹐且死不休﹐念在經書﹐不以臨死之故﹐棄忘道藝﹐其爲百世之聖﹐師法祖修﹐蓋不虛矣。自孔子以下﹐至漢之際﹐有才能之稱者﹐非有飽食終日無所用心也﹐不說《五經》則讀書傳。書傳文大﹐難以備之。卜卦占射凶吉﹐皆文﹑武之道﹐昔有商瞿能占爻卦﹐末有東方朔﹑翼少君能達占射覆﹐道𨿽小﹐亦聖人之朮也。曾又不知人生稟五常之性﹐好道樂學﹐故辧於物。今則不然﹐飽食快飲﹐慮深求臥﹐腹爲飯坑﹐腸爲酒襄﹐是則物也。裸虫三百﹐人爲之長﹐天地之性﹐人爲貴﹐貴其識知也。今閉暗脂塞﹐無所好欲﹐與三百裸虫何以異﹖而謂之爲長而貴之乎﹗

諸夏之人所以貴於夷狄者﹐以其通仁義之文﹐知古今之學也。如徒﹝作﹞﹝任﹞其胸中之知以取衣食﹐經厲年月﹐白首沒齒﹐終無曉知﹐夷狄之次也。觀夫蜘蛛之經絲以罔飛虫也﹐人之用作﹐安能過之﹖任胸中之知﹐舞權利之詐﹐以取富壽之樂﹐無古今之學﹐蜘蛛之類也。含血之虫﹐無餓死之患﹐皆能以知求索飲食也。人不通者﹐亦能自供﹐仕官爲吏﹐亦得髙官。將相長吏﹐猶吾大夫髙子也﹗安能別之﹖隨時積功﹐以命得官﹐不曉古今﹐以位爲賢﹐與文﹝之﹞﹝人﹞異朮﹐安得識別通人﹐俟以不次乎﹖將相長吏﹐不得若右扶風蔡伯偕﹑郁林太守張孟嘗﹑東萊太守李季公之徒﹐心自通明﹐覽達古今﹐故其敬通人也如見大賓。燕昭爲鄒衍擁﹐彼獨受何性哉﹖東成令董仲綬知爲儒梟﹐海內稱通﹐故其接人能別奇﹝律﹞﹝偉﹞。是以鍾離產公以編戶之民﹐受圭璧之敬﹐知之明也。故夫能知之也﹐凡石生光气﹐不知之也﹐金玉無潤色。自武帝以至今朝﹐數舉賢良﹐令人射策甲乙之科﹐若董仲舒﹑唐子髙﹑穀子云﹑丁伯玉﹐策旣中實﹐文說美善﹐博覽膏腴之所生也。

使四者經徒能摘﹐筆徒能記﹝疏﹞﹐不見古今之書﹐安能建美善於聖王之庭乎﹖孝明之時﹐讀《蘇武傳》﹐見武官名曰中監﹐以問百官﹐百官莫知。夫倉頡之章﹐小學之書﹐文字備具﹐至於無能對聖國之問者﹐是皆美命隨牒之人多在官也。」木「旁」多「文字﹐且不能知﹐其欲及若董仲舒之知重常﹐劉子政之知貳負﹐難哉﹗或曰﹕」通人之官﹐蘭臺令史﹐職校書定字﹐比夫太史太﹐職在文書﹐無典民之用﹐不可施設。是以蘭臺之史﹐班固﹑賈逵﹑楊終﹑傅毅之徒﹐名香文美﹐委積不﹝紲﹞﹝泄﹞﹐﹝大﹞﹝失﹞用於世。「

曰﹕此不繼。周世通覽之人﹐鄒衍之徒﹐孫卿之輩﹐受時王之寵﹐尊顯於世。董仲舒𨿽無鼎足之位﹐知在公卿之上。周監二代﹐漢監周﹑秦﹐然則蘭臺之官﹐國所監得失也。

以心如丸卵﹐爲體內藏﹐眸子如豆﹐爲身光明。令史𨿽微﹐典國道藏﹐通人所由進﹐猶博士之官﹐儒生所由興也。委積不﹝紲﹞﹝泄﹞﹐豈聖國微遇之哉﹐殆以書未定而職未畢也。

超奇篇

通書千篇以上﹐萬卷以下﹐弘暢雅閒﹐審定文讀﹐而以教授爲人師者﹐通人也。杼其義旨﹐損益其文句﹐而以上書奏記﹐或興論立說﹑結連篇章者﹐文人鴻儒也。好學勤力﹐博聞彊識﹐世間多有﹔著書表文﹐論說古今﹐萬不耐一。然則著書表文﹐博通所能用之者也。入山見木﹐長短無所不知﹔入野見艸﹐大小無所不識。然而不能伐木以作室屋﹐采艸以和方藥﹐此知艸木所不能用也。夫通人覽見廣博﹐不能掇以論說﹐此爲匿生書主人﹐孔子所謂」誦詩三百﹐授之以政不達「者也﹐與彼艸木不能伐采﹐一實也。孔子得史記以作《春秋》﹐及其立義創意﹐褒貶賞誅﹐不復因史記者﹐眇思自出於胸中也。凡貴通者﹐貴其能用之也﹐卽徒誦讀﹐讀詩諷朮𨿽千篇以上﹐鸚鵡能言之類也。衍傳書之意﹐出膏腴之辭﹐非儻之才﹐不能任也。夫通覽者﹐世間比有﹔著文者﹐歷世希然。近世劉子政父子﹑揚子云﹑桓君山﹐其猶文﹑武﹑周公﹐並出一時也。其餘直有﹐往往而然﹐譬珠玉不可多得﹐以其珍也。

故夫能說一經者爲儒生﹐博覽古今者爲通人﹐采掇傳書以上書奏記者爲文人﹐能精思著文連結篇章者爲鴻儒。故儒生過俗人﹐通人勝儒生﹐文人逾通人﹐鴻儒超文人。故夫鴻儒﹐所謂超而又超者也。以超之奇﹐退與儒生相料﹐文軒之比於敝車﹐錦繡之方於袍也﹐其相過遠矣。如與俗人相料﹐太山之巓﹐長狄之項跖﹐不足以諭。故夫丘山以土石爲體﹐其有銅鐵﹐山之奇也。銅鐵旣奇﹐或出金玉。然鴻儒﹐世之金玉也﹐奇而又奇矣。奇而又奇﹐才相超乘﹐皆有品差。

儒生說名於儒門﹐過俗人遠也。或不能說一經﹐教誨後生﹐或帶徒聚眾﹐說論洞溢﹐稱爲經明。或不能成牘﹐治一說﹔或能陳得失﹐奏便宜﹐言應經傳﹐文如星月。其髙第若穀子云﹑唐子髙者﹐說書於牘奏之上﹐不能連結篇章。或抽列古今﹐紀著行事﹐若司馬子長﹑劉子政之徒﹐累積篇第﹐文以萬數﹐其過子云﹑子髙遠矣。然而因成紀前﹐無胸中之造。若夫陸賈﹑董仲舒論說世事﹐由意而出﹐不假取於外﹐然而淺露易見﹐觀讀之者猶曰傳記。陽成子長作《樂經》﹐揚子云作《太玄經》﹐造於﹝助﹞﹝眇﹞思﹐極冥之深﹐非庶幾之才﹐不能成也。孔子作《春秋》﹐二子作兩經﹐所謂卓爾蹈孔子之迹﹐鴻茂參貳聖之才者也。王公﹝子﹞問於桓君山以揚子云﹐君山對曰﹕」《漢》興以來﹐未有此人。「

君山差才﹐可謂得髙下之實矣。采玉者心羨於玉﹐鉆龜能知神於龜。能差眾儒之才﹐累其髙下﹐賢於所累。又作《新論》﹐論世間事﹐辯照然否﹐虛妄之言﹐僞飾之辭﹐莫不證定。彼子長﹑子云說論之徒﹐君山爲甲。自君山以來﹐皆爲鴻眇之才﹐故有嘉令之文。筆能著文﹐則心能謀論﹐文由胸中而出﹐心以文爲表。觀見其文﹐奇偉儻﹐可謂得論也。由此言之﹐繁文之人﹐人之傑也。

有根株於下﹐有榮葉於上﹔有實核於內﹐有皮殼於外。文墨辭說﹐士之榮葉﹑皮殼也。實誠在胸臆﹐文墨著竹帛﹐外內表裏﹐自相副稱﹐意奮而筆縱﹐故文見而實露也。人之有文也﹐猶禽之有毛也。毛有五色﹐皆生於體。苟有文無實﹐是則五色之禽﹐毛妄生也。選士以射﹐心平體正﹐執弓矢審固﹐然後射中。論說之出﹐猶弓矢之發也﹔論之應理﹐猶矢之中的。夫射以矢中效巧﹐論以文墨驗奇。奇巧俱發於心﹐其實一也。文有深指巨略﹐君臣治朮﹐身不得行﹐口不能﹝紲﹞﹝泄﹞﹐表著情心﹐以明己之必能爲之也。孔子作《春秋》﹐以示王意。然則孔子之《春秋》﹐素王之業也﹔諸子之傳書﹐素相之事也。觀《春秋》以見王意﹐讀諸子以睹相指。故曰﹕陳平割肉﹐丞相之端見﹔叔孫敖決期思﹐令﹝君﹞﹝尹﹞之兆著。觀讀傳書之文﹐治道政務﹐非徒割肉決水之占也。足不彊則迹不遠﹐鋒不則割不深。連結篇章﹐必大長智鴻懿之俊也。

或曰﹕」著書之人﹐博覽多聞﹐學問習熟﹐則能推類興文。文由外而興﹐未必實才學文相副也。

且淺意於華葉之言﹐無根核之深﹐不見大道體要﹐故立功者希。安危之際﹐文人不與﹐無能建功之驗﹐徒能筆說之效也。「

曰﹕此不然。周世著書之人皆權謀之臣﹐漢世直言之士皆通覽之吏﹐豈謂文非華葉之生﹐根核推之也﹖心思爲謀﹐集紮爲文﹐情見於辭﹐意驗於言。商鞅相秦﹐致功於霸﹐作耕戰之書。虞卿爲趙決計定說行﹐退作春秋之思﹐起城中之議。

耕戰之書﹐秦堂上之計也。陸賈消呂氏之謀﹐與《新語》同一意。桓君山易晁錯這策﹐與《新論》共一思。觀谷永之陳說﹐唐林之宜言﹐劉向之切議﹐以知爲本﹐筆墨之文﹐將而送之﹐豈徒雕文飾辭﹐苟爲華葉之言哉﹖精誠由中﹐故其文語感動人深。是故魯連飛書﹐燕將自殺﹔鄒陽上疏﹐梁孝開牢。書疏文義﹐奪於肝心﹐非徒博覽者所能造﹐習熟者所能爲也。

夫鴻儒希有﹐而文人比然﹐將相長吏﹐安可不貴﹖豈徒用其才力﹐遊文於牒牘哉﹖州郡有憂﹐能治章上奏﹐解理結煩﹐使州郡連事﹐有如唐子髙﹑穀子云之吏﹐出身盡思﹐竭筆牘之力﹐煩憂適有不解者哉﹖

古昔之遠﹐四方辟匿﹐文墨之士﹐難得紀錄。且近自以會稽言之﹐周長生者﹐文士之雄也﹐在州爲刺史任安舉奏﹐在郡爲太守孟觀上書﹐事解憂除﹐州郡無事﹐二將以全。長生之身不尊顯﹐非其才知少﹑功力薄也﹐二將懷俗人之節﹐不能貴也。使遭前世燕昭﹐則長生已蒙鄒衍之寵矣。長生死後﹐州郡遭憂﹐無舉奏之吏﹐以故事結不解﹐徵詣相屬﹐文軌不尊﹐筆疏不續也。豈無憂上之吏哉﹖乃其中文筆不足類也。長生之才﹐非徒銳於牒牘也﹐作《洞歷》十篇﹐上自黃帝﹐下至漢朝﹐鋒芒毛髮之事﹐莫不紀載﹐與太吏公《表》《紀》相似類也。上通下達﹐故曰」洞歷「。然則長生非徒文人﹐所謂鴻儒者也。前世有嚴夫子﹐後有吳君﹝商﹞﹝髙﹞﹐末有周長生。白雉貢於越﹐暢艸獻於宛﹐雍州出玉﹐荊﹑揚生金。珍物產於四遠幽遼之地﹐未可言無奇人也。孔子曰﹕」文王旣沒﹐文不在玆乎﹗「

文王之文在孔子﹐孔子之文在仲舒。仲舒旣死﹐豈在長生之徒與﹖何言之卓殊﹐文之美麗也﹗唐勒﹑宋玉﹐亦楚文人也﹐竹帛不紀者﹐屈原在其上也。會稽文才﹐豈獨周長生哉﹖所以未論列者﹐長生尢逾出也。九州島多山﹐而華﹑岱爲嶽﹐四方多川﹐而江﹑河爲瀆者﹐華﹑岱髙而江﹑河大也。長生﹐州郡髙大者也。同姓之伯賢﹐捨而譽他族之孟﹐未爲得也。長生說文辭之伯﹐文人之所共宗﹐獨紀錄之﹐《春秋》記元於魯之義也。俗好髙古而稱所聞﹐前人之業﹐菜果甘甜﹔後人新造﹐蜜酪辛苦。長生家在會稽﹐生在今世﹐文章𨿽奇﹐論者猶謂稚於前人。天稟元气﹐人受元精﹐豈爲古今者差殺哉﹖優者爲髙﹐明者爲上﹐實事之人﹐見然否之分者﹐睹非卻前﹐退置於後﹐見是推今﹐進置於古﹐心明知昭﹐不惑於俗也。

班叔皮續《太史公書》百篇以上﹐記事詳悉﹐義淺理備。觀讀之者以爲甲﹐而太史公乙。子男孟堅爲尙書郎﹐文比叔皮非徒五百里也﹐乃夫周召﹑魯衛之謂也。苟可髙古﹐而班氏父子不足紀也。

周有鬱鬱之文者﹐在百世之末也。漢在百世之後﹐文論辭說﹐安得不茂﹖諭大以小﹐推民家事﹐以睹王廷之義﹕廬宅始成﹐桑麻才有﹐居之歷歲﹐子孫相續﹐桃李梅杏﹐﹝奄﹞丘蔽野。根莖眾多﹐則華葉繁茂。漢氏治定久矣﹐土廣民眾﹐義興事起﹐華葉之言﹐安得不繁﹖夫華與實俱成者也﹐無華生實﹐物希有之。山之禿也﹐孰其茂也﹖地之瀉也﹐孰其滋也﹖文章之人﹐滋茂漢朝者﹐乃夫漢家熾盛之瑞也。天晏﹐列宿煥炳。陰雨﹐日月蔽匿。方今文人並出見者﹐乃夫漢朝明明之驗也。

髙祖讀陸賈之書﹐嘆稱萬歲﹔徐樂﹑主父偃上疏﹐徵拜郎中﹕方今未聞。膳無苦酸之肴﹐口所不甘味﹐手不舉以啖人。詔書每下﹐文義經傳四科﹐詔書斐然﹐鬱鬱好文之明驗也。上書不實核﹐著書無義指﹐萬歲之聲﹐徵拜之恩﹐何從發哉﹖飾面者皆欲爲好﹐而運目者希。

文音者皆欲爲悲﹐而驚耳者寡。陸賈之書未奏﹐徐樂﹑主父之策未聞﹐羣諸瞽言之徒﹐言事粗醜﹐文不美﹐﹝潤﹞﹝指﹞不﹝指﹞﹝潤﹞﹐所謂文辭淫滑﹐不被濤沙之謫﹐幸矣﹐焉蒙徵拜爲郎中之寵乎﹖

論衡卷第十四

狀畱篇

論賢儒之才﹐旣超程矣﹐世人怪其仕宦不進﹐官爵卑細﹐以賢才退在俗吏之後﹐信﹝不﹞﹝可﹞怪也。夫如是而適足以見賢不肖之分﹐睹髙下多少之實也。龜生三百歲﹐大如錢﹐遊於蓮葉之上﹔三千歲靑邊緣﹐巨尺二寸。蓍生七十歲生一莖﹐七百歲生十莖。

神靈之物也﹐故生遲畱﹔歷歲長久﹐故能明審。實賢儒之在世也﹐猶靈蓍﹑神龜也。計學問之日﹐固已盡年之半矣。銳意於道﹐遂無貪仕之心。及其仕也﹐純特方正﹐無員銳之操。故世人遲取進難也。鍼錐所穿﹐無不暢達。使鍼錐末方﹐穿物無一分之深矣。賢儒方節而行﹐無鍼錐之銳﹐固安能自穿﹑取暢達之功乎﹖且驥一日行千里者﹐無所服也﹔使服任車﹐﹝輿﹞﹝與﹞駑馬同。﹝音﹞﹝昔﹞驥曾以引鹽車矣﹐垂頭落汗﹐行不能進。伯樂顧之﹐王良禦之﹐空身輕馳﹐故有千里之名。今賢儒懷古今之學﹐負荷禮義之重﹐內累於胸中之知﹐外劬於禮義之操﹐不敢妄進苟取﹐故有稽畱之難。無伯樂之友﹐不遭王良之將﹐安得馳於淸明之朝﹑立千里之迹乎﹖

且夫含血气之生也﹐行則背在上而腹在下﹔其病若死﹐則背在下而腹在上。何則﹖

背肉厚而重﹐腹肉薄而輕也。賢儒﹑俗吏﹐並在當世﹐有似於此。將明道行﹐則俗吏載賢儒﹐賢儒乘俗吏。將暗道廢﹐則俗吏乘賢儒﹐賢儒處下位﹐猶物遇害﹐腹在上而背在下也。且背法天而腹法地﹐生行得其正﹐故腹背得其位﹔病死失其宜﹐故腹反而在背上。

非惟腹也﹐凡物僕僵者﹐足又在上。賢儒不遇﹐僕廢於世﹐踝足之吏﹐皆在其上。東方朔曰﹕」目不在面而在於足﹐救昧不給﹐能何見乎﹖「

汲黯謂武帝曰﹕」陛下用吏如積薪矣﹐後來者居上。「

原汲黯之言﹐察東方朔之語﹐獨﹝非﹞以﹝非﹞俗吏之得地﹑賢儒之失職哉﹗故夫仕宦失地﹐難以觀徳﹔得地﹐難以察不肖。名生於髙官而毀起於卑位﹐卑位固賞賢儒之所在也。遵禮蹈繩﹐修身守節﹐在下不汲汲﹐故有沈滯之畱。沈滯在能自濟﹐故有不拔之扼。其積學於身也多﹐故用心也固。俗吏無以自修﹐身𨿽拔進﹐利心搖動﹐則有下道侵漁之操矣。

楓桐之樹﹐生而速長﹐故其皮肌不能堅剛。

樹檀以五月生葉﹐後彼春榮之木﹐其材彊勁﹐車以爲軸。殷之桑谷﹐七日大拱﹐長速大暴﹐故爲變怪。大器晚成﹐寶貨難售﹝者﹞。不崇一朝﹐輒成賈者﹐菜果之物也。是故湍瀨之流﹐沙石轉而大石不移。何者﹖大石重而沙石輕也。沙石轉積於大石之上﹐大石沒而不見。賢儒俗吏﹐並在世俗﹐有似於此。遇暗長吏﹐轉移俗吏超在賢儒之上﹐賢儒處下﹐受馳走之使﹐至或巖居穴處﹐沒身不見。咎在長吏不能知賢﹐而賢者道大﹐力劣不能拔舉之故也。

夫手指之物器也﹐度力不能舉﹐則不敢動。賢儒之道﹐非徒物器之重也。是故金鐵在地﹐﹝焱﹞﹝﹞風不能動﹐毛芥在其間飛揚千里。夫賢儒所懷﹐其猶水中大石﹑在地金鐵也。其進不若俗吏速者﹐長吏力劣﹐不能用也。毛芥在鐵石間也﹐一口之气﹐能吹毛芥﹐非必﹝焱﹞﹝﹞風。俗吏之易遷﹐猶毛芥之易吹也。故夫轉沙石者﹐湍瀨也﹔飛毛芥者﹐﹝焱﹞﹝﹞風也。活水﹐﹝沙石不轉﹞﹔洋風﹐毛芥不動。無道理之將﹐用心暴猥﹐察吏不詳﹐遭以好遷﹐妄授官爵﹐猛水之轉沙石﹐﹝焱﹞﹝﹞風之飛毛芥也。是故毛芥因異風而飛﹐沙石遭猛流而轉﹐俗吏遇悖將而遷。

且圓物投之於地﹐東西南北﹐無之不可﹔策杖叩動﹐才微輒停。方物集地﹐壹投而止﹔及其移徒﹐須人動舉。賢儒﹐世之方物也﹐其難轉移者﹐其動須人也。鳥輕便於人﹐趨遠﹐人不如鳥﹐然而天地之性﹐人爲貴。蝗虫之飛﹐能至萬里﹔麒麟須獻﹐乃達闕下。然而蝗虫爲災﹐麒麟爲瑞。麟有四足﹐尙不能自致﹐人有兩足﹐安能自達﹖故曰﹕燕飛輕於鳳皇﹐兔走疾於麒麟﹐躍躁於靈龜﹐蛇騰便於神龍。呂望之徒﹐白首乃顯﹔百里奚之知﹐明於黃髮﹕深爲國謀﹐因爲王輔﹐皆夫沈重難進之人也。輕躁早成﹐禍害暴疾。故曰﹕其進銳者退速。陽溫陰寒﹐歷月乃至﹔災變之气﹐一朝成怪。故夫河冰結合﹐非一日之寒﹔積土成山﹐非斯須之作。幹將之劍﹐久在鑪炭﹐鋒利刃﹐百熟煉歷。久銷乃見作畱﹐成遲故能割斷。肉暴長者曰腫﹐泉暴出者曰湧﹐酒暴熟者易酸﹐醢暴酸者易臭。由此言之﹐賢儒遲畱﹐皆有狀故。狀故云何﹖學多﹑道重爲身累也。

艸木之生者濕﹐濕者重﹐死者枯。枯而輕者易舉﹐濕而重者難移也。

然元气所在﹐在生不在枯。是故車行於陸﹐船行於溝﹐其滿而重者行遲﹐空而輕者行疾。先王之道﹐載在胸腹之內﹐其重不徒船車之任也。任重﹐其取進疾速﹐難矣﹗竊人之物﹐其得非不速疾也﹐然而非其有﹐得之非己之力也。世人早得髙官﹐非不有光榮也﹐而屍祿素餐之謗﹐喧嘩甚矣。且賢儒之不進﹐將相長吏不開通也。農夫載谷奔都﹐賈人貨赴遠﹐皆欲得其願也。如門郭閉而不通﹐津梁絕而不過﹐𨿽有勉力趨時之勢﹐奚由早至以得盈利哉﹖長吏妒賢﹐不能容善﹐不被鉗赭之刑﹐幸矣﹗焉敢望官位升舉﹐道理之早成也﹖

寒溫篇

說寒溫者曰﹕」人君喜則溫﹐怒則寒。「何則﹖喜怒發於胸中﹐然後行出於外﹐外成賞罰。賞罰﹐喜怒之效。故寒溫渥盛﹐雕物傷人。夫寒溫之代至也﹐在數日之間。人君未必有喜怒之气發胸中﹐然後渥盛於外。見外寒溫﹐則知胸中之气也。當人君喜怒之時﹐胸中之气未必更寒溫也。胸中之气﹐何以異於境內之气﹖胸中之气﹐不爲喜怒變﹐境內寒溫﹐何所生起﹖六國之時﹐秦﹑漢之際﹐諸侯相伐﹐兵革滿道。國有相攻之怒﹐將有相勝之志﹐夫有相殺之气﹐當時天下未必常寒也﹔太平之世﹐唐﹑虞之時﹐政得民安﹐人君常喜﹐弦歌鼓舞﹐比屋而有﹐當時天下未必常溫也。豈喜怒之气爲小發﹐不爲大動邪﹖何其不與行事相中得也﹗

夫近水則寒﹐近火則溫﹐遠之漸微。何則﹖

气之所加﹐遠近有差也。成事﹐火位在南﹐水位在北﹐北邊則寒﹐南極則熱。火之在鑪﹐水之在溝﹐气之在軀﹐其實一也。當人君喜怒之時﹐寒溫之气﹐閨門宜甚﹐境外宜微。今案寒溫外內均等﹐殆非人君喜怒之所致。世儒說稱﹐妄處之也。王者之變在天下﹐諸侯之變在境內﹐卿大夫之變在其位﹐庶人之變在其家。夫家人之能致變﹐則喜怒亦能致气。父子相怒﹐夫妻相督﹐若當怒反喜﹐縱過飾非﹐一室之中﹐宜有寒溫。由此言之﹐變非喜怒所生明矣。

或曰﹕」以類相招致也。喜者和溫﹐和溫賞賜。陽道施予﹐陽气溫﹐故溫气應之。怒者慍恚﹐慍恚誅殺。陰道肅殺﹐陰气寒﹐故寒气應之。虎嘯而谷風至﹐龍興而景雲起。同气共類﹐動相招致。故曰以形逐影﹐以龍致雨。雨應龍而來﹐影應形而去。天地之性﹐自然之道也。秋冬斷刑﹐小獄微原﹐大辟盛寒﹐寒隨刑至﹐相招審矣。「

夫比寒溫於風雲﹐齊喜怒於龍虎﹐同气共類﹐動相招致可矣。虎嘯之時﹐風從谷中起﹔龍興之時﹐雲起百里內。他谷異境﹐無有風雲。今寒溫之變﹐並時皆然。百里用刑﹐千里皆寒﹐殆非其驗。齊﹑魯接境﹐賞罰同時﹐設齊賞魯罰﹐所致宜殊﹐當時可齊國溫﹑魯地寒乎﹖

案前世用刑者﹐蚩尢﹑亡秦甚矣。蚩尢之民﹐湎湎紛紛﹔亡秦之路﹐赤衣比肩。當時天下未必常寒也。帝都之市﹐屠殺牛羊﹐日以百數﹐刑人殺牲﹐皆有賊心﹐帝都之市﹐气不能寒。或曰﹕」人貴於物﹐惟人動气。「

夫用刑者動气乎﹖用受刑者爲變也﹖如用刑者﹐刑人殺禽﹐同一心也。如用受刑者﹐人禽皆物也﹐俱爲萬物﹐百賤不能當一貴乎﹖或曰﹕」惟人君動气﹐眾庶不能。「

夫气感必須人君﹐世何稱於鄒衍﹖鄒衍匹夫﹐一人感气﹐世又然之。刑一人而气輒寒﹐生一人而气輒溫乎﹖赦令四下﹐萬刑並除﹐當時歲月之气不溫。往年萬戶失火﹐煙焱參天﹔河決千里﹐四望無垠。火與溫气同﹐水與寒气類。失火河決之時﹐不寒不溫。然則寒溫之至﹐殆非政治所致。然而寒溫之至﹐遭與賞罰同時﹐變復之家﹐因緣名之矣。

春溫夏暑﹐秋涼冬寒﹐人君無事﹐四時自然。夫四時非政所爲﹐而謂寒溫獨應政治。正月之始﹐﹝正月之後﹞立春之際﹐百刑皆斷﹐囹圄空虛。然而一寒一溫﹐當其寒也﹐何刑所斷﹖當其溫也﹐何賞所施﹖由此言之﹐寒溫﹐天地節气﹐非人所爲﹐明矣。

人有寒溫之病﹐非操行之所及也。遭風逢气﹐身生寒溫。變操易行﹐寒溫不除。夫身近而猶不能變除其疾﹐國邑遠矣﹐安能調和其气﹖人中於寒﹐飲藥行解﹐所苦稍衰﹔轉爲溫疾﹐吞發汗之丸而應愈。燕有寒谷﹐不生五穀。鄒衍吹律﹐寒谷可種﹐燕人種黍其中﹐號曰黍谷。如審有之﹐寒溫之災﹐復以吹律之事調和其气﹐變政易行﹐何能滅除﹖是故寒溫之疾﹐非藥不愈﹔黍谷之气﹐非律不調。堯遭洪水﹐使禹治之。寒溫與堯之洪水﹐同一實也。堯不變政易行﹐知夫洪水非政行所致。洪水非政行所致﹐亦知寒溫非政治所招。

或難曰﹕」《洪範》庶徵曰﹕『急﹐恆寒若﹔舒﹐恆燠若。』

若﹐順﹔燠﹐溫﹔恆﹐常也。人君急﹐則常寒順之﹔舒﹐則常溫順之。寒溫應急舒﹐謂之非政﹐如何﹖「

夫豈謂急不寒﹑舒不溫哉﹖人君急舒而寒溫遞至﹐偶適自然﹐若故相應﹐猶卜之得兆﹑筮之得數也。人謂天地應令問﹐其實適然。夫寒溫之應急舒﹐猶兆數之應令問也。外若相應﹐其實偶然。何以驗之﹖夫天道自然﹐自然無爲﹐二令參偶。遭適逢會﹐人事始作﹐天气已有﹐故曰道也。使應政事﹐是有非自然也。《易》京氏布六十﹝四﹞卦﹐於一歲中﹐六日七分﹐一卦用事。卦有陰陽﹐气有升降。陽升則溫﹐陰升則寒。

由此言之﹐寒溫隨卦而至﹐不應政治也。案《易》無妄之應﹐水旱之至﹐自有期節。百災萬變﹐始同一曲。變復之家﹐疑且失實。何以爲疑﹖夫大人與天地合徳﹐先天而天不違﹐後天而奉天時。《洪範》曰﹕」急﹐恆寒若﹔舒﹐恆燠若。「

如《洪範》之言﹐天气隨人易徒﹐當先天而天不違耳﹐何故復言後天而奉天時乎﹖後者﹐天已寒溫於前﹐而人賞罰於後也。由此言之﹐人言與《尙書》不合﹐一疑也。京氏占寒溫以陰陽升降﹐變復之家以刑賞﹑喜怒﹐兩家乖迹﹐二疑也。民間占寒溫﹐今日寒而明日溫﹐朝有繁霜﹐夕有列光﹐旦雨气溫﹐旦气寒。夫雨者陰﹐者陽也﹐寒者陰而溫者陽也。雨旦反寒﹐旦雨反溫﹐不以類相應﹐三疑也。三疑不定﹐自然之說亦未立也。

譴告篇

論災異﹐謂古之人君爲政失道﹐天用災異譴告之也。災異非一﹐復以寒溫爲之效。人君用刑非時則寒﹐施賞違節則溫。天神譴告人君﹐猶人君責怒臣下也。故楚﹝嚴﹞﹝莊﹞王曰﹕」天不下災異﹐天其忘﹝子﹞﹝予﹞乎﹗「

災異爲譴告﹐故﹝嚴﹞﹝莊﹞王懼而思之也。曰﹕此疑也。夫國之有災異也﹐猶家人之有變怪也。有災異﹐謂天譴人君﹔有變怪﹐天復譴告家人乎﹖家人旣明﹐人之身中亦將可以諭。身中病﹐猶天有災異也。血脈不調﹐人生疾病﹔風气不和﹐歲生災異。災異謂天譴告國政﹐疾病天復譴告人乎﹖釀酒於罌﹐烹肉於鼎﹐皆欲其气味調得也。時或鹹苦酸淡不應口者﹐猶人芍藥失其和也。

夫政治之有災異也﹐猶烹釀之有惡味也。苟謂災異爲天譴告﹐是其烹釀之誤﹐得見譴告也。占大以小﹐明物事之諭﹐足以審天。使﹝嚴﹞﹝莊﹞王知孔子﹐則其言可信。衰世霸者之才﹐猶夫變復之家也﹐言未必信﹐故疑之。

夫天道﹐自然也﹐無爲。如譴告人﹐是有爲﹐非自然也。黃﹑老之家﹐論說天道﹐得其實矣。且天審能譴告人君﹐宜變易其气以覺悟之。用刑非時﹐刑气寒而天宜爲溫﹔施賞違節﹐賞气溫而天宜爲寒。變其政而易其气﹐故君得以覺悟知是非。今乃隨寒從溫﹐爲寒爲溫以譴告之﹐意欲令變更之。且太王父以王季之可立﹐故易名爲歷。歷者﹐適也。

太伯覺悟﹐之吳﹑越采藥﹐以避王季。使太王不易季名﹐而復字之季﹐太伯豈覺悟以避之哉﹖今刑賞失法﹐天欲攺易其政﹐宜爲異气﹐若太王之易季名。今乃重爲同气以譴告之﹐人君何時將能覺悟﹐以見刑賞之誤哉﹖

鼓瑟者誤於張弦設柱﹐宮商易聲﹐其師知之﹐易其弦而復移其柱。夫天之見刑賞之誤﹐猶瑟師之睹弦柱之非也。不更變气以悟人君﹐反增其气以渥其惡﹐則天無心意﹐苟隨人君爲誤﹐非也。紂爲長夜之飲﹐文王朝夕曰﹕」祀玆酒。「

齊奢於祀﹐晏子祭廟﹐豚不掩俎。何則﹖非疾之者﹐宜有以攺易之也。子弟傲慢﹐父兄教以謹敬﹔吏民橫悖﹐長吏示以和順。是故康叔﹑伯禽失子弟之道﹐見於周公﹐拜起驕悖﹐三見三笞﹔往見商子﹐商子令觀橋梓之樹﹐二子見橋梓﹐心感覺悟﹐以知父子﹝兄弟﹞之禮。周公可隨爲驕﹐商子可順爲慢﹐必須加之捶杖﹐教觀於物者﹐冀二人之見異﹐以奇自覺悟也。夫人君之失政﹐猶二子失道也。天不告以政道﹐令其覺悟﹐若二子觀見橋梓﹐而顧隨刑賞之誤﹐爲寒溫之報﹐此則天與人君俱爲非也。無相覺悟之感﹐有相隨從之气﹐非皇天之意﹐愛下譴告之宜也。

凡物能相割截者﹐必異性者也﹔能相奉成者﹐必同气者也。是故《離》下﹑《兌》上曰革。革﹐更也。火金殊气﹐故能相革。如俱火而皆金﹐安能相成﹖屈原疾楚之臭﹐故稱香潔之辭﹔漁父議以不隨俗﹐故陳沐浴之言。

凡相混者﹐或教之燻隧﹐或令之負豕。二言之於除臭也﹐孰是孰非﹐非有不易﹐少有以益。夫用寒溫﹐非刑賞也﹐能易之乎﹖西門豹急﹐佩韋以自寬﹔董安於緩﹐帶弦以自促。二賢知佩帶變己之物﹐而以攻身之短。﹝夫﹞﹝天﹞至明矣﹐人君失政﹐不以他气譴告變易﹐反隨其誤﹐就起其气﹐此則皇天用意﹐不若二賢審也。楚莊王好獵﹐樊姬爲之不食鳥獸之肉﹔秦繆公好淫樂﹐華陽後爲之不聽鄭﹑衛之音。二姬非兩主﹐拂其欲而不順其行﹔皇天非賞罰﹐而順其操﹐而渥其气﹕此蓋皇天之徳﹐不若婦人賢也。

故諫之爲言間也﹐持善間惡﹐必謂之一亂。周繆王任刑﹐《甫刑篇》曰﹕」報虐用威。「

威虐皆惡也﹐用惡報惡﹐亂莫甚焉。今刑失賞寬﹐惡也。﹝大﹞﹝天﹞復爲惡以應之﹐此則皇天之操與繆王同也。

故以善駁惡﹐以惡懼善﹐告人之理﹐勸厲爲善之道也。舜戒禹曰﹕」毋若丹朱敖﹗「

周公敕成王曰﹕」毋若殷王紂﹗「

毋者﹐禁之也。丹朱﹑殷紂至惡﹐故曰」毋「以禁之。夫言毋若﹐孰與言必若哉﹖故毋必二辭﹐聖人審之。況肯譴非爲非﹐順人之過以增其惡哉﹖天人同道﹐大人與天合徳。聖賢以善反惡﹐皇天以惡隨非﹐豈道同之效﹑合徳之驗哉﹖

孝武皇帝好仙﹐司馬長卿獻《大人賦》﹐上乃

有淩雲之气。孝成皇帝好廣宮室﹐揚子云上《甘泉頌》﹐妙稱神怪﹐若曰非人力所能爲﹐鬼神力乃可成。皇帝不覺﹐爲之不止。長卿之賦如言仙無實效﹐子云之頌言奢有害﹐孝武豈有

之气者﹐孝成豈有不覺之惑哉﹖然卽天之不爲他气以譴告人君﹐反順人心以非應之﹐猶二子爲賦頌﹐令兩帝惑而不悟也。竇嬰﹑灌夫疾時爲邪﹐相與日引繩以糾之。心疾之甚﹐安肯從其欲﹖太伯教吳冠帶﹐孰與隨從其俗與之俱裸也﹖故吳之知禮義也﹐太伯攺其俗也。蘇武入匈奴﹐終不左衽。趙他入南越﹐箕踞椎髻。漢朝稱蘇武而毀趙他。

之性習越土气﹐畔冠帶之制﹐陸賈說之﹐夏服雅禮﹐風告以義﹐趙他覺悟﹐運心向內。如陸賈復越服夷談﹐從其亂俗﹐安能令之覺悟﹐自變從漢制哉﹖三教之相違﹐文質之相反﹐政失不相反襲也。譴告人君誤﹐不變其失而襲其非﹐欲行譴告之教﹐不從如何﹖管﹑蔡篡畔﹐周公告教之至於再三。其所以告教之者﹐豈云當篡畔哉﹖

人道善善惡惡﹐施善以賞﹐加惡以罪﹐天道宜然。刑賞失實﹐惡也﹐爲惡气以應之﹐惡惡之義﹐安能施哉﹖漢正首匿之罪﹐制亡從之法﹐惡其隨非而與惡人爲羣黨也。如束罪人以詣吏﹐離惡人與異居﹐首匿亡從之法除矣。狄牙之調味也﹐酸則沃之以水﹐淡則加之以咸。水火相變易﹐故膳無鹹淡之失也。今刑罰失實﹐不爲異气以變其過﹐而又爲寒於寒﹐爲溫於溫﹐此猶憎酸而沃之以鹹﹐惡淡而灌之以水也。由斯言之﹐譴告之言﹐疑乎﹖必信也﹖

今薪燃釜﹐火猛則湯熱﹐火微則湯冷。夫政猶火﹐寒溫猶熱冷也。顧可言人君爲政﹐賞罰失中也﹐逆亂陰陽﹐使气不和﹔乃言天爲人君爲寒爲溫以譴告之乎﹖儒者之說﹐又言人君失政﹐天爲異﹔不攺﹐災其人民﹔不攺﹐乃災其身也。先異後災﹐先教後誅之義也。曰﹕此復疑也。以夏樹物﹐物枯不生。以秋收谷﹐谷棄不藏。夫爲政教﹐猶樹物收谷也。顧可言政治失時﹐气物爲災﹔乃言天爲異以譴告之﹐不攺爲災以誅伐之乎﹖儒者之說﹐俗人言也。盛夏陽气熾烈﹐陰气幹之﹐激射裂﹐中殺人物。謂天罰陰過﹐外一聞若是﹐內實不然。夫謂災異爲譴告誅伐﹐猶爲雷殺人罰陰過也。非謂之言﹐不然之說也。

或曰﹕」穀子云上書﹐陳言變異﹐明天之譴告。不攺﹐後將復有﹐願貫械待時。後竟復然。卽不爲譴告﹐何故復有﹖

子云之言﹐故後有以示攺也。「

曰﹕夫變異自有占候﹐陰陽物气自有終始。履霜以知堅冰必至﹐天之道也。子云識微﹐知後復然﹐借變復之說﹐以效其言﹐故願貫械以待時也。猶齊晏子見鉤星在房﹑心之間﹐則知地且動也。使子云見鉤星﹐則將復曰天以鉤星譴告政治﹐不攺﹐將有地動之變矣。然則子云之願貫械待時﹐猶子韋之願伏陛下以俟熒惑徙處。必然之驗﹐故譴告之言信也。予之譴告﹐何傷於義。損皇天之徳﹐使自然無爲轉爲人事﹐故難聽之也。稱天之譴告﹐譽天之聰察也﹐反以聰察傷損於天徳。何以知其聾也﹖以其聽之聰也。何以知其盲也﹖以其視之明也。何以知其狂也﹖以其言之當也。夫言當視聽聰明﹐而道家謂之狂而盲聾。今言天之譴告﹐是謂天狂而盲聾也。

《易》曰﹕」大人與天地合其徳。「

故太伯曰﹕」天不言﹐殖其道於賢者之心。「

夫大人之徳﹐則天徳也﹔賢者之言﹐則天言也。大人刺而賢者諫﹐是則天譴告也﹐而反歸告於災異﹐故疑之也。《六經》之文﹐聖人之語﹐動言天者﹐欲化無道﹑懼愚者。之言非獨吾心﹐亦天意也。及其言天猶以人心﹐非謂上天蒼蒼之體也。變復之家﹐見誣言天﹐災異時至﹐則生譴告之言矣。驗古以﹝今﹞﹐知﹝今﹞天以人。

受終於文祖﹐不言受終於天。堯之心知天之意也。堯授之﹐天亦授之﹐百官臣子皆鄕與舜。舜之授禹﹐禹之傳啟﹐皆以人心效天意。《詩》之」眷顧「﹐《洪範》之」震怒「﹐皆以人身效天之意。文﹑武之卒﹐成王幼少﹐周道未成﹐周公居攝﹐當時豈有上天之教哉﹖周公推心合天志也。上天之心﹐在聖人之胸﹔及其譴告﹐在聖人之口。不信聖人之言﹐反然災異之气﹐求索上天之意﹐何其遠哉﹖世無聖人﹐安所得聖人之言﹖賢人庶幾之才﹐亦聖人之次也。

論衡卷第十五

變動篇

論災異者﹐已疑於天用災異譴告人矣。更說曰﹕」災異之至﹐殆人君以政動天﹐天動气以應之。譬之以物擊鼓﹐以椎扣鍾﹐鼓猶天﹐椎猶政﹐鍾鼓聲猶天之應也。人主爲於下﹐則天气隨人而至矣。「

曰﹕此又疑也。夫天能動物﹐物焉能動天﹖何則﹖人物系於天﹐天爲人物主也。故曰﹕」王良策馬﹐車騎盈野。「

非車騎盈野﹐而乃王良策馬也。天气變於上﹐人物應於下矣。故天且雨﹐商羊起舞﹐使天雨也。

商羊者﹐知雨之物也﹐天且雨﹐屈其一足起舞矣。故天且雨﹐螻蟻徙﹐丘蚓出﹐琴弦緩﹐固疾發﹐此物爲天所動之驗也。故在且風﹐巢居之虫動﹔且雨﹐穴處之物擾﹕風雨之气感虫物也。故人在天地之間﹐猶蚤虱之在衣裳之內﹐螻蟻之在穴隙之中。蚤虱﹑螻蟻爲逆順橫從﹐能令衣裳穴隙之間气變動乎﹖蚤虱﹑螻蟻不能﹐而獨謂人能﹐不達物气之理也。

夫風至而樹枝動﹐樹枝不能致風。是故夏末﹐蜻鳴﹐寒啼﹐感陰气也。

雷動而雉驚﹐﹝蟄﹞發﹝蟄﹞而蛇出﹐起﹝陽﹞气也。夜及半而鶴唳﹐晨將旦而雞鳴﹐此𨿽非變﹐天气動物﹐物應天气之驗也。顧可言寒溫感動人君﹐人君起气而以賞罰﹔乃言以賞罰感動皇天﹐天爲寒溫以應政治乎﹖六情風家言﹕」風至﹐爲盜賊者感應之而起。「

非盜賊之人精气感天﹐使風至也。風至怪不軌之心﹐而盜賊之操發矣。何以驗之﹖盜賊之人﹐見物而取﹐睹敵而殺﹐皆在徙倚漏刻之間﹐未必宿日有其思也﹐而天風已以貪狼陰賊之日至矣。

以風占貴賤者﹐風從王相鄕來則貴﹐從囚死地來則殘。夫貴賤﹑多少﹐斗斛故也。風至而﹝﹠127﹔﹞﹝﹞谷之人﹐貴賤其價﹐天气動怪人物者也。故谷價低昂﹐一貴一賤矣。《天官》之書﹐以正月朝占四方之風﹐風從南方來者旱﹐從北方來者湛﹐東方來者爲疫﹐西方來者爲兵。太史公實道言以風占水旱兵疫者﹐人物吉凶統於天也。使物生者﹐春也﹔物死者﹐冬也。春生而冬殺﹝也﹞﹝者﹞﹐天﹝者﹞﹝也﹞。如或欲春殺冬生﹐物終不死生﹐何也﹖物生統於陽﹐物死系於陰也。故以口气吹人﹐人不能寒﹔吁人﹐人不能溫。使見吹吁之人﹐涉冬觸夏﹐將有凍之患矣。寒溫之气﹐系於天地而統於陰陽。人事國政﹐安能動之﹖

且天本而人末也。登樹怪其枝﹐不能動其株。如伐株﹐萬莖枯矣。人事猶樹枝﹐﹝能﹞﹝寒﹞溫猶根株也。生於天﹐含天之气﹐以天爲主﹐猶耳目手足系於心矣。心有所爲﹐耳目視聽﹐手足動作﹐謂天應人﹐是謂心爲耳目手足使乎﹖旌旗垂旒﹐旒綴於桿﹐桿東則旒隨而西。苟謂寒溫隨刑罰而至﹐是以天气爲綴旒也。鉤星在房﹑心之間﹐地且動之占也。齊太卜知之﹐謂景公﹕」臣能動地。「

景公信之。夫謂人君能致寒溫﹐猶齊景公信太卜之能動地。夫人不能動地﹐而亦不能動天。

夫寒溫﹐天气也。天至髙大﹐人至卑小。篙不能鳴鐘﹐而螢火不爨鼎者﹐何也﹖鐘長而篙短﹐鼎大而螢小也。以七尺之細形﹐感皇天之大气﹐其無分銖之驗﹐必也。占大將且入國邑﹐气寒則將且怒﹐溫則將喜。夫喜怒起事而發﹐未入界﹐未見吏民﹐是非未察﹐喜怒未發﹐而寒溫之气已豫至矣。怒喜致寒溫﹐怒喜之後﹐气乃當至﹐是竟寒溫之气使人君怒喜也。

或曰﹕」未至誠也。行事至誠﹐若鄒衍之呼天而霜降﹐杞梁妻器而城崩﹐何天气之不能動乎﹖「

夫至誠﹐猶以心意之好惡也。有果之物﹐在人之前﹐去口一尺。心欲食之﹐口气吸之﹐不能取也。手掇送口﹐然後得之。夫以果之細﹐員易轉﹐去口不遠﹐至誠欲之﹐不能得也﹐況天去人髙遠﹐其气莽蒼無端末乎﹖盛夏之時﹐當風而立﹐隆冬之月﹐向日而坐。其夏欲得寒而冬欲得溫也﹐至誠極矣。欲之甚者﹐至或當風鼓﹐向日燃鑪﹐而天終不爲冬夏易气﹐寒暑有節﹐不爲人變攺也。夫正欲得之而猶不能致﹐況自刑賞﹐意思不欲求寒溫乎﹖

萬人俱嘆﹐未能動天﹐一鄒衍之口﹐安能降霜﹖鄒衍之狀﹐孰與屈原﹖見拘之冤﹐孰與沈江﹖離騷楚辭淒愴﹐孰與一嘆﹖屈原死時﹐楚國無霜﹐此懷﹑襄之世也。厲﹑武之時﹐卞和獻玉﹐刖其兩足﹐奉玉泣出﹐涕盡續之以血。夫鄒衍之誠﹐孰與卞和﹖見拘之冤﹐孰與刖足﹖仰天而嘆﹐孰與泣血﹖夫嘆固不如泣﹐拘固不中刖﹐料計冤情﹐衍不如和﹐當時楚地不見霜。李斯﹑趙髙讒殺太子扶蘇﹐並及蒙恬﹑蒙驁。其時皆吐痛苦之言﹐與嘆聲同﹔又禍至死﹐非徒苟徙。而其死之地﹐寒气不生。秦坑趙卒於長平之下﹐四十萬眾﹐同時俱陷。當時啼號﹐非徒嘆也。誠𨿽不及鄒衍﹐四十萬之冤﹐度當一賢臣之痛﹔入坑坎之啼﹐度過拘囚之呼。當時長平之下﹐不見隕霜。《甫刑》曰﹕」庶旁告無辜於天帝。「

此言蚩尢之民被冤﹐旁告無罪於上天也。以眾民之叫﹐不能致霜﹐鄒衍之言﹐殆虛妄也。

南方至熱﹐煎炒爛石﹐父子同水而浴。北方至寒﹐凝冰坼土﹐父子同穴而處。燕在北邊﹐鄒衍時﹐周之五月﹐正歲三月也。中州內正月二月﹐霜雪時降。北邊至寒﹐三月下霜﹐未爲變也。此殆北邊三月尙寒﹐霜適自降﹐而衍適呼﹐與霜逢會。傳曰﹕」燕有寒谷﹐不生五穀。「

鄒衍吹律﹐寒谷復溫﹐則能使气溫﹐亦能使气復寒。何知衍不令時人知己之冤﹐以天气表己之誠﹐竊吹律於燕谷獄﹐令气寒而因呼天乎﹖卽不然者﹐霜何故降﹖範雎爲須賈所讒﹐魏齊之﹐折幹折脇。張儀遊於楚﹐楚相掠之﹐被捶流血。二子冤屈﹐太史公列記其狀。鄒衍見拘﹐雎﹑儀之比也﹐且子長何諱不言﹖案衍列傳﹐不言見拘而使霜降。僞書遊言﹐猶太子丹使日再中﹑天雨粟也。由此言之﹐衍呼而降霜﹐虛矣﹗則杞梁之妻哭而崩城﹐妄也﹗

頓牟叛﹐趙襄子帥﹝帥﹞﹝師﹞攻之﹐軍到城下﹐頓牟之城崩者十餘丈﹐襄子擊金而退之。夫以杞梁妻哭而城崩﹐襄子之軍有哭者乎﹖秦之將滅﹐都門內崩﹔霍光家且敗﹐第墻自壞。誰哭於秦宮﹐泣於霍光家者﹖然而門崩墻壞﹐秦﹑霍敗亡之徵也。或時杞國且圮﹐而杞梁之妻適哭城下﹐猶燕國適寒而鄒衍偶呼也。事以類而時相因﹐聞見之者或而然之。又城老墻朽﹐猶有崩壞。一婦之哭﹐崩五丈之城﹐是﹝城﹞則一指摧三仞之楹也。春秋之時山多變。山﹑城﹐一類也。哭能崩城﹐復能壞山乎﹖女然素縞而哭河﹐河流通。信哭城崩﹐固其宜也。案杞梁從軍﹐死不歸。其婦迎之﹐魯君弔於途﹐妻不受弔﹐棺歸於家﹐魯君就弔﹐不言哭於城下。本從軍死﹐從軍死不在城中﹐妻向城哭﹐非其處也。然則杞梁之妻哭而崩城﹐復虛言也。

因類以及﹐荊軻﹝刺﹞秦王﹐白虹貫日﹔衛先生爲秦畫長平之計﹐太白食昴。復妄言也。夫豫子謀殺襄子﹐伏於橋下﹐襄子至橋心動。貫髙欲殺髙祖﹐藏人於壁中﹐髙祖至柏人亦動心。

二子欲刺兩主﹐兩主心動。實論之﹐尙謂非二子精神所能感也。而況荊軻欲刺秦王﹐秦王之心不動﹐而白虹貫日乎﹖然則白虹貫日﹐天變自成﹐非軻之精爲虹而貫日也。鉤星在房﹑心間﹐地且動之占也。地且動﹐鉤星應房﹑心。夫太白食昴﹐猶鉤星在房﹑心也。謂衛先生長平之議﹐令太白食昴﹐疑矣﹗歲星害鳥尾﹐周﹑楚惡之。然之气見﹐宋﹑衛﹑陳﹑鄭災。案時周﹑楚未有非﹐而宋﹑衛﹑陳﹑鄭未有惡也。然而歲星先守尾﹐災气署垂於天﹐其後周﹑楚有禍﹐宋﹑衛﹑陳﹑鄭同時皆然。

歲星之害周﹑楚﹐天气災四國也。何知白虹貫日不致秦王﹐太白食昴﹝不﹞使長平計起也﹖

招致篇﹝此篇今缺﹞

明雩篇

變復之家﹐以久雨爲湛﹐久爲旱。旱應亢陽﹐湛應沈溺。或難曰﹕」夫一歲之中﹐十日者一雨﹐五日者一風。雨頗畱﹐湛之兆也。頗久﹐旱之漸也。湛之時﹐人君未必沈溺也﹔旱之時﹐未必亢陽也。人君爲政﹐前後若一。然而一湛一早﹐時气也。「

範蠡﹑計然曰﹕」太歲在﹝子﹞﹝於﹞水﹐毀﹔金﹐穰﹔木﹐饑﹔火﹐旱。「

夫如是﹐水旱饑穰﹐有歲運也。歲直其運﹐气當其世﹐變復之家﹐指而名之。人君用其言﹐求過自攺。久自雨﹐雨久自﹐變復之家﹐遂名其功﹔人君然之﹐遂信其朮。試使人君恬居安處不求己過﹐天猶自雨﹐雨猶自。濟雨濟之時﹐人君無事﹐變復之家﹐猶名其朮。是則陰陽之气﹐以人爲主﹐不﹝說﹞﹝統﹞於天也。夫人不能以行感天﹐天亦不隨行而應人。《春秋》﹐魯大雩﹐旱求雨之祭也。旱久不雨﹐禱祭求福﹐若人之疾病祭神解禍矣。此變復也。《詩》云﹕」月離於畢﹐比滂�矣。「

《書》曰﹕」月之從星﹐則以風雨。「

然則風雨隨月所離從也。房星四表三道﹐日月之行﹐出入三道。出北則湛﹐出南則旱。或言出北則旱﹐南則湛。案月爲天下占﹐房爲九州島候。月之南北﹐非獨爲魯也。孔子出﹐使子路賫雨具。有頃﹐天果大雨。子路問其故﹐孔子曰﹕」昨暮月離於畢。「

後日﹐月復離畢。孔子出﹐子路請賫雨具﹐孔子不聽﹐出果無雨。子路問其故﹐孔子曰﹕」昔日﹐月離其陰﹐故雨。昨暮﹐月離其陽﹐故不雨。「

夫如是﹐魯雨自以月離﹐豈以政哉﹖如審以政令﹐月離於畢爲雨占﹐天下共之。魯雨﹐天下亦宜皆雨。六國之時﹐政治不同﹐人君所行賞罰異時﹐必以雨爲應政令﹐月離六七畢星﹐然後足也﹖

魯繆公之時﹐歲旱。繆公問縣子﹕」天旱不雨﹐寡人欲暴巫﹐奚如﹖「

縣子不聽。」欲徙市﹐奚如﹖「

對曰﹕」天子崩﹐巷市七日﹔諸公薨﹐巷市五日。爲之徙市﹐不亦可乎﹖「

案縣子之言﹐徙市得雨也。案《詩》﹑書之文﹐月離星得雨。日月之行﹐有常節度﹐肯爲徙市故﹐離畢之陰乎﹖夫月畢﹐天下占。徙魯之市﹐安耐移月﹖月之行天﹐三十日而周。一月之中﹐一過畢星﹐離陽則﹝陽﹞﹝﹞。假令徙市之感﹐能令月離畢﹝陽﹞﹝陰﹞﹐其時徙市而得雨乎﹖夫如縣子言﹐未可用也。

董仲舒求雨﹐申《春秋》之義﹐設虛立祀﹐父不食於枝庶﹐天不食於下地。諸侯雩禮所祀﹐未知何神。如天神也﹐惟王者天乃歆﹐諸侯及今長吏﹐天不享也。神不歆享﹐安耐得神﹖如雲雨者气也﹐雲雨之气﹐何用歆享﹖觸石而出﹐膚寸而合﹐不崇朝而辧雨天下﹐泰山也。泰山雨天下﹐小山雨國邑。

然則大雩所祭﹐豈祭山乎﹖假令審然﹐而不得也。何以效之﹖水異川而居﹐相髙分寸﹐不決不流﹐不鑿不合。誠令人君禱祭水旁﹐能令髙分寸之水流而合乎﹖夫見在之水﹐相差無幾﹐人君請之﹐終不耐行。況雨無形兆﹐深藏髙山﹐人君雩祭﹐安耐得之﹖

夫雨水在天地之間也﹐猶夫涕泣在人形中也。或賫酒食請於惠人之前﹐﹝未﹞﹝求﹞出其泣﹐惠人終不爲之隕涕。夫泣不可請而出﹐雨安可求而得﹖雍門子悲哭﹐孟嘗君爲之流涕。蘇秦﹑張儀悲說坑中﹐鬼谷先生泣下沾襟。或者儻可爲雍門之聲﹑出蘇﹑張之說以感天乎﹗天又耳目髙遠﹐音气不通。杞梁之妻﹐又已悲哭﹐天不雨而城反崩。夫如是﹐竟當何以致雨﹖雩祭之家﹐何用感天﹖案月出北道﹐離畢之陰﹐希有不雨。由此言之﹐北道﹐畢星之所在也。北道星肯爲雩祭之故﹐下其雨乎﹖孔子出﹐使子路賫雨具之時﹐魯未必雩祭也。不祭﹐沛然自雨﹔不求﹐曠然自。夫如是﹐天之雨﹐自有時也。一歲之中﹐雨連屬﹐當其雨也﹐誰求之者﹖當其也﹐誰止之者﹖

人君聽請﹐以安民施恩﹐必非賢也。天至賢矣﹐時未當雨﹐僞請求之故﹐妄下其雨﹐人君聽請之類也。變復之家﹐不推類驗之﹐空張法朮﹐惑人君。或未當雨﹐而賢君求之而不得﹔或適當自雨﹐惡君求之﹐遭遇其時。是使賢君受空責﹐而惡君蒙虛名也。世稱聖人純而賢者駁﹐純則行操無非﹐無非則政治無失。然而世之聖君﹐莫有如堯﹑湯。堯遭洪水﹐湯遭大旱。如謂政治所致﹐堯﹑湯惡君也﹔如非政治﹐是運气也。運气有時﹐安可請求﹖世之論者﹐猶謂堯﹑湯水旱。水旱者﹐時也﹐其小旱湛皆政也。假令審然﹐何用致湛。審以政致之﹐不修所以失之﹐而從請求﹐安耐復之﹖世審稱堯﹑湯水旱﹐天之運气﹐非政所致。夫天之運气﹐時當自然﹐𨿽雩祭請求﹐終無補益。而世又稱湯以五過禱於桑林﹐時立得雨。夫言運气﹐則桑林之說絀﹔稱桑林﹐則運气之論消。世之說稱者﹐竟當何由﹖救水旱之朮﹐審當何用﹖

夫災變大抵有二﹕有政治之災﹐有無妄之變。政治之災﹐須耐求之﹐求之𨿽不耐得﹐而惠湣惻隱之恩﹐不得已之意也。慈父之於子﹐孝子之於親﹐知病不祀神﹐疾痛不和藥﹐又知病之必不可治﹐治之無益﹐然終不肯安坐待絕﹐猶卜筮求崇﹑召醫和藥者﹐惻痛殷勤﹐冀有驗也。旣死气絕﹐不可如何﹐升屋之危﹐以衣招復﹐悲恨思慕﹐冀其悟也。雩祭者之用心﹐慈父孝子之用意也。無妄之災﹐百民不知﹐必歸於主。爲政治者慰民之望﹐故亦必雩。

問﹕」政治之災﹐無妄之變﹐何以別之﹖「

曰﹕徳酆政得﹐災猶至者﹐無妄也﹔徳衰政失﹐變應來者﹐政治也。夫政治則外雩而內攺﹐以復其虧﹔無妄則內守舊政﹐外修雩禮﹐以慰民心。故夫無妄之气﹐厲世時至﹐當固自一﹐不宜攺政。何以驗之﹖周公爲成王陳《立政》之言曰﹕」時則物有間之。自一話一言﹐我則末維成徳之彥﹐以我受民。「

周公立政﹐可謂得矣。知非常之物﹐不賑不至﹐故敕成王自一話一言﹐政事無非﹐毋敢變易。然則非常之變﹐無妄之气﹐間而至也。水气間堯﹐旱气間湯。周宣以賢﹐遭遇久旱。建初孟﹝季﹞﹝年﹞﹐北州連旱﹐牛死民乏﹐放流就賤。聖主寬明於上﹐百官共職於下﹐太平之明時也。政無細非﹐旱猶有﹐气間之也。聖主知之﹐不攺政行﹐轉谷賑贍﹐損酆濟耗。斯見之審明﹐所以救赴之者得宜也。魯文公間﹐歲大旱﹐臧文仲曰﹕」修城郭﹐貶食省用﹐務嗇勸分。「

文仲知非政﹐故徒修備﹐不攺政治。變復之家﹐見變輒歸於政﹐不揆政之無非﹐見異懼惑﹐變易操行﹐以不宜攺而變﹐只取災焉﹗

何以言必當雩也﹖曰﹕《春秋》大雩﹐傳家﹝在宣﹞﹝左丘明﹞﹑公羊﹑谷梁無譏之文﹐當雩明矣。曾晰對孔子言其志曰﹕」暮春者﹐春服旣成﹐冠者五六人﹐童子六七人﹐浴乎沂﹐風乎舞雩﹐詠而歸。「

孔子曰﹕」吾與點也﹗「

魯設雩祭於沂水之上。暮者﹐晚也﹔春謂四月也。春服旣成﹐謂四月之服成也。冠者﹑童子﹐雩祭樂人也。

浴乎沂﹐涉沂水也﹐象龍之從水中出也。風乎舞雩﹐風﹐歌也。

詠而饋﹐詠歌饋祭也﹐歌詠而祭也。說論之家﹐以爲浴者﹐浴沂水中也﹐風漧身也。周之四月﹐正歲二月也﹐尙寒﹐安得浴而風漧身﹖由此言之﹐涉水不浴﹐雩祭審矣。

《春秋》《左氏傳》曰﹕」啟蟄而雩。「

又曰﹕」龍見而雩。啟蟄龍見。「

皆二月也。

春二月雩﹐秋八月亦雩。春祈谷雨﹐秋祈谷實。

當今靈星﹐秋之雩也。春雩廢﹐秋雩在。故靈星之祀﹐歲雩祭也。孔子曰﹕」吾與點也﹗「

善點之言﹐欲以雩祭調和陰陽﹐故與之也。使雩失正﹐點欲爲之﹐孔子宜非﹐不當與也。樊遲從遊﹐感雩而問﹐刺魯不能崇徳而徒雩也。

夫雩﹐古而有之。故《禮》曰﹕」雩祭﹐祭水旱也。「

故有雩禮﹐故孔子不譏﹐而仲舒申之。夫如是﹐雩祭﹐祀禮也。雩祭得禮﹐則大水鼓用牲於社﹐亦古禮也。得禮無非﹐當雩一也。禮祭﹝也﹞﹝地﹞社﹐報生萬物之功。土地廣遠﹐難得辧祭﹐故立社爲位﹐主心事之。爲水旱者﹐陰陽之气也﹐滿六合難得盡祀﹐故修壇設位﹐敬恭祈求﹐效事社之義﹐復災變之道也。推生事死﹐推人事鬼。陰陽精气﹐儻如生人能飲食乎﹖故共馨香﹐奉進旨嘉﹐區區

﹐冀見答享。推祭社言之﹐當雩二也。歲气調和﹐災害不生﹐尙猶而雩。今有靈星﹐古昔之禮也。況歲气有變﹐水旱不時﹐人君之懼﹐必痛甚矣。𨿽有靈星之祀﹐猶復雩﹐恐前不備﹐肜繹之義也。冀復災變之虧﹐獲酆穰之報﹐三也。

禮之心悃﹐樂之意歡忻。悃以玉帛效心﹐歡忻以鐘鼓驗意。雩祭請祈﹐人君精誠也。精誠在內﹐無以效外。故雩祀盡己惶懼﹐關納精心於雩祀之前﹐玉帛鐘鼓之義﹐四也。臣得罪於君﹐子獲過於父﹐比自攺更﹐且當謝罪惶懼。於旱如政治所致﹐臣子得罪獲過之類也。默攺政治﹐潛易操行﹐不彰於外﹐天怒不釋。故必雩祭﹐惶懼之義﹐五也。漢立博士之官﹐師弟子相呵難﹐欲極道之深﹐形是非之理也。不出橫難﹐不得從說﹔不發苦詰﹐不聞甘對。導才低仰﹐欲求裨也﹔砥石厲﹐欲求也。推《春秋》之義﹐求雩祭之說﹐實孔子之心﹐考仲舒之意﹐孔子旣歿﹐仲舒已死﹐世之論者﹐孰當復問﹖惟若孔子之徒﹐仲舒之黨﹐爲能說之。

順鼓篇

《春秋》之義﹐大水﹐鼓用牲於社。說者曰﹕」鼓者﹐攻之也。「

或曰﹕」脇之。「

脇則攻矣。﹝陽﹞﹝陰﹞勝﹐攻社以救之。

或難曰﹕攻社﹐謂得勝負之義﹐未可得順義之節也。人君父事天﹐母事地。母之黨類爲害﹐可攻母以救之乎﹖以政令失道陰陽繆戾者﹐人君也。不自攻以復之﹐反逆節以犯尊﹐天地安肯濟﹖使湛水害傷天﹐不以地害天﹐攻之可也。今湛水所傷﹐物也。萬物於地﹐卑也。害犯至尊之體﹐於道違逆﹐論《春秋》者﹐曾不知難。案雨出於山﹐流入於川﹐湛水之類﹐山川是矣。大水之災﹐不攻山川。社﹐土也。五行之性﹐水土不同。以水爲害而攻土﹐土勝水。攻社之義﹐毋乃如今世工匠之用椎鑿也﹖以椎擊鑿﹐令鑿穿木。今儻攻土令厭水乎﹖且夫攻社之義﹐以爲攻陰之類也。甲爲盜賊﹐傷害人民﹐甲在不亡﹐捨甲而攻乙之家﹐耐止甲乎﹖今雨者﹐水也。水在﹐不自攻水﹐而乃攻社。案天將雨﹐山先出云﹐云積爲雨﹐雨流爲水。然則山者﹐父母﹔水者﹐子弟也。重罪刑及族屬﹐罪父母子弟乎﹖罪其朋徒也﹖計山水與社﹐俱爲雨類也﹐孰爲親者﹖社﹐土也。五行異气﹐相去遠。

殷太戊桑谷俱生。或曰﹕」髙宗恐駭﹐側身行道﹐思索先王之政﹐興滅國﹐繼絕世﹐舉逸民﹐明養老之義﹐桑谷消亡﹐享國長久。「

此說﹝者﹞《春秋》﹝者﹞所共聞也。水災與桑谷之變何以異﹖殷王攺政﹐《春秋》攻社﹐道相違反﹐行之何從﹖

周成王之時﹐天下雷雨﹐偃禾拔木﹐爲害大矣。成王開金滕之書﹐求索行事﹐周公之功﹐執書以泣﹐遏雨止風﹐反禾﹐大木復起。大雨久湛﹐其實一也。成王攺過﹐《春秋》攻社﹐兩經二義﹐行之如何﹖

月令之家﹐虫食穀稼﹐取虫所類象之吏﹐笞擊辱以滅其變。實論者謂之未必眞是﹐然而爲之﹐厭合人意。今致雨者﹐政也﹑吏也﹐不變其政﹐不罪其吏﹐而徒攻社﹐能何復塞﹖苟以爲當攻其類﹐眾陰之精﹐月也﹐方諸鄕月﹐水自下來﹐月離於畢﹐出房北道﹐希有不雨。月中之獸﹐兔﹑蟾蜍也。其類在地﹐螺與也。月毀於天﹐螺舀缺﹐同類明矣。雨久不霽﹐攻陰之類﹐宜捕斬兔﹑蟾蜍﹐椎被螺﹐爲其得實。蝗虫時至﹐或飛或集。所集之地﹐谷艸枯索。吏卒部民﹐塹道作坎﹐榜驅內於塹坎﹐杷蝗積聚以千斛數﹐正攻蝗之身﹐蝗猶不止。況徒攻陰之類﹐雨安肯霽﹖

《尙書》《大傳》曰﹕」煙氛郊社不修﹐出川不祝﹐風雨不時﹐霜雪不降﹐責於天公﹔臣多弒主﹐孽多殺宗﹐五品不訓﹐責於人公﹔城郭不繕﹐溝池不修﹐水泉不隆﹐水爲民害﹐責於地公。「

王者三公﹐各有所主﹔諸侯卿大夫﹐各有分職。大水不責卿大夫而擊鼓攻社﹐何﹝知﹞﹝如﹞﹖不然﹐魯國失禮﹐孔子作經﹐表以爲戒也。公羊髙不能實﹐董仲舒不能定﹐故攻社之義﹐至今復行之。使髙尙生﹐仲舒未死﹐將難之曰﹕」久雨湛水溢﹐誰致之者﹖使人君也﹐宜攺政易行以復塞之。如人臣也﹐宜罪其人以過解天。如非君臣﹐陰陽之气偶時運也﹐擊鼓攻社﹐而何救止﹖

《春秋》說曰「人君亢陽致旱﹐沈溺致水。」

夫如是﹐旱則爲沈溺之行﹐水則爲亢陽之操﹐何乃攻社﹖攻社不解﹐朱絲縈之﹐亦復未曉。說者以爲社陰﹑朱陽也﹐水陰也﹐以陽色縈之﹐助鼓爲救。夫大山失火﹐灌以﹝壅﹞﹝﹞水﹐眾知不能救之者﹐何也﹖火盛水少﹐熱不能勝也。今國湛水﹐猶大山失火也﹔以若繩之絲﹐縈社爲救﹐猶以﹝壅﹞﹝﹞水灌大山也。

原天心以人意﹐狀天治以人事。人相攻擊﹐气不相兼﹐兵不相負﹐不能取勝。今一國水﹐使眞欲攻陽﹐以絕其气﹐悉發國人操刀把杖以擊之﹐若歲終逐疫﹐然後爲可。楚﹑漢之際﹐六國之時﹐兵革戰攻﹐力彊則勝﹐弱劣則負。攻社一人擊鼓﹐無兵革之威﹐安能救雨﹖

夫一一雨﹐猶一晝一夜也﹔其遭若堯﹑湯之水旱﹐猶一冬一夏也。如或欲以人事祭祀復塞其變﹐冬求爲夏﹐夜求爲晝也。何以效之﹖久雨不霽﹐試使人君髙枕安臥﹐雨猶自止﹔止久至於太旱﹐試使人君髙枕安臥﹐旱猶自雨。何則﹖﹝陽﹞極反陰﹐陰極反﹝陽﹞。故夫天地之有湛也﹐何以知不如人之有水病也﹖其有旱也﹐何以知不如人有癉疾也﹖禱請求福﹐終不能愈﹐變操易行﹐終不能救﹔使醫食藥﹐冀可得愈﹐命盡期至﹐醫藥無效。

堯遭洪水﹐春秋之大水也﹐聖君知之﹐不禱於神﹐不攺乎政﹐使禹治之﹐百川東流。夫堯之使禹治水﹐猶病水者之使醫也。然則堯之洪水﹐天地之水病也﹔禹之治水﹐洪水之良醫也。說者何以易之﹖攻社之義﹐於事不得。雨不霽﹐祭女媧﹐於禮何見﹖伏羲﹑女媧﹐俱聖者也。捨伏羲而祭女媧﹐《春秋》不言。董仲舒之議﹐其故何哉﹖夫《春秋經》但言鼓﹐豈言攻哉﹖說者見有鼓文﹐則言攻矣。夫鼓未必爲攻﹐說者用意異也。

季氏富於周公﹐而求也爲之聚斂而附益之。孔子曰「非吾徒也﹐小子鳴鼓攻之﹐可也。」

攻者﹐責也﹐責讓之也。六國兵革相攻﹐不得難此﹐此又非也。以卑而責尊﹐爲逆矣。或據天責之也﹖王者母事地﹐母有過﹐子可據父以責之乎﹖下之於上﹐宜言諫。若事﹐臣子之禮也﹔責故警戒下也。必以伐鼓爲攻此社﹐此則鍾聲鼓鳴攻擊上也。

大水用鼓﹐或時再告社﹐陰之太盛﹐雨湛不霽。陰盛陽微﹐非道之宜﹐口祝不副﹐以鼓自助﹐與日食鼓用牲於社﹐同一義也。俱爲告急﹐彰陰盛也。事大而急者用鍾鼓﹐小而緩者用鈴﹝﹞﹐彰事告急﹐助口气也。大道難知﹐大水久湛﹐假令政治所致﹐猶先告急﹐乃斯政行。盜賊之發﹐與此同操。盜賊亦政所致﹐比求闕失﹐猶先發告。鼓用牲於社﹐發覺之也。社者﹐眾陰之長﹐故伐鼓使社知之。說鼓者以爲攻之﹐故攻母逆義之難﹐緣此而至。今言告以陰盛陽微﹐攻尊之難﹐奚從來哉﹖且告宜於用牲﹐用牲不宜於攻。告事用牲﹐禮也﹔攻之用牲﹐於禮何見﹖朱絲如繩﹐示在也。气實微﹐故用物微也。投一寸之鍼﹐布一丸之艾於血脈之蹊﹐篤病有瘳。朱絲如一寸之鍼﹑一丸之艾也﹖吳攻破楚﹐昭王亡走﹐申包胥間步赴秦﹐哭泣求救﹐卒得助兵﹐卻吳而存楚。擊鼓之人﹐﹝伐﹞﹝誠﹞如何耳﹔使誠若申包胥﹐一人擊得。假令一人擊鼓﹐將耐令社與秦王同感﹐以土勝水之威﹐卻止雲雨。雲雨气得與吳同﹐恐消散入山﹐百姓被害者得蒙霽晏﹐有楚國之安矣。迅雷風烈﹐君子必變﹐𨿽夜必興﹐衣冠而坐﹐懼威變異也。

夫水旱猶雷風也﹐𨿽運气無妄﹐欲令人君髙枕幄臥﹐以俟其時﹐無惻怛憂民之心。堯不用牲﹐或時上世質也。倉頡作書﹐奚仲作車﹐可以前代之時﹐無書車之事﹐非後世爲之乎﹖時同作殊﹐事乃可難﹔異世易俗﹐相非如何﹗俗圖畫女媧之象爲婦人之形﹐又其號曰「女」。仲舒之意﹐殆謂女媧古婦人帝王者也。男陽而女陰﹐陰气爲害﹐故祭女媧求福佑也。傳又言﹕共工與顓頊爭爲天子﹐不勝﹐怒而觸不周之山﹐使天柱折﹐地維絕。女媧消煉五色石以補蒼天﹐斷鰲之足以立四極。仲舒之祭女媧﹐殆見此傳也。本有補蒼天﹑立四極之神﹐天气不和﹐陽道不勝﹐儻女媧以精神助聖王止雨湛乎﹗

論衡卷第十六

亂龍篇

董仲舒申《春秋》之雩﹐設土龍以招雨﹐其意以雲龍相致。

《易》曰「雲從龍﹐風從虎。」

以類求之﹐故設土龍。陰陽從類﹐雲雨自至。儒者或問曰﹕夫《易》言雲從龍者﹐謂眞龍也﹐豈謂土哉﹖楚葉公好龍﹐墻壁盤盂皆畫龍﹐必以象類爲若眞﹐是則葉公之國常有雨也。《易》又曰「風從虎」﹐謂虎嘯而谷風至也。風之與虎﹐亦同气類。設爲土虎﹐置之谷中﹐風能至乎﹖夫土虎不能而致風﹐土龍安能而致雨﹖古者畜龍﹐乘車駕龍﹐故有豢龍氏﹑禦龍氏。夏后之庭﹐二龍常在﹔季年夏衰﹐二龍低伏。

眞龍在地﹐猶無雲雨﹐況僞象乎﹖禮﹐畫雷樽象雷之形﹐雷樽不聞能致雷﹐土龍安能而動雨﹖頓牟掇芥﹐磁石引鍼﹐皆以其眞是﹐不假他類。他類肖似﹐不能掇取者﹐何也﹖气性異殊﹐不能相感動也。

劉子駿掌雩祭﹐典土龍事﹐桓君山亦難以頓牟﹑磁石不能眞是﹐何能掇鍼﹑取芥﹐子駿窮無以應。子駿﹐漢朝智襄﹐筆墨淵海﹐窮無以應者﹐是事非議誤﹐不得道理實也。

曰﹕夫以非眞難﹐是也﹔不以象類說﹐非也。夫東風至﹐酒湛溢。﹝按酒味酸﹐從東方木也。其味酸﹐故酒湛溢也﹞。

天道自然﹐非人事也。事與彼雲龍相從﹐同一實也。

日﹐火也﹔月﹐水也。水火感動﹐常以眞气。今伎道之家﹐鑄陽燧取飛火於日﹐作方諸取水於月﹐非自然也﹐而天然之也。土龍亦非眞﹐何爲不能感天﹖一也。陽燧取火於天﹐五月丙午日中之時﹐消煉五石﹐鑄以爲器﹐乃能得火。今妄取刀劍偃月之鉤﹐摩以向日﹐亦能感天。夫土龍旣不得比於陽燧﹐當與刀劍偃月鉤爲比。二也。

齊孟常君夜出秦關﹐關未開﹐客爲雞鳴而眞雞鳴和之。夫雞可以姦聲感﹐則雨亦可以僞象致。三也。

李子長爲政﹐欲知囚情﹐以梧桐爲人﹐象囚之形。鑿地爲坎﹐以盧爲槨﹐臥木囚其中。囚罪正則木囚不動﹐囚冤侵奪﹐木囚動出。不知囚之精神著木人乎﹖將精神之气動木囚也﹖

夫精神感動木囚﹐何爲獨不應從土龍﹖四也。

舜以聖徳﹐入大麓之野﹐虎狼不犯﹐虫蛇不害。禹鑄金鼎象百物﹐以入山林﹐亦辟凶殃。論者以爲非實﹐然而上古久遠﹐周鼎之神﹐不可無也。夫金與土﹐同五行也﹐使作土龍者如禹之徳﹐則亦將有雲雨之驗。五也。

頓牟掇芥﹐磁石﹑鉤象之石非頓牟也﹐皆能掇芥﹐土龍亦非眞﹐當與磁石﹑鉤象爲類。六也。

楚葉公好龍﹐墻壁盂樽皆畫龍象﹐眞龍聞而下之。夫龍與雲雨同气﹐故能感動﹐以類相從。

葉公以爲畫致眞龍﹐今獨何以不能致雲雨﹖七也。

神靈示人以象不以實﹐故寢臥夢悟見事之象。將吉﹐吉象來﹔將凶﹐凶象至。神靈之气﹐雲雨之類﹐﹝八也﹞神靈以象見實﹐土龍何獨不能以僞致眞﹖﹝八﹞也。

神靈以象見實﹐土龍何獨不能以僞致眞也﹖上古之人﹐有神荼﹑郁壘者﹐昆弟二人﹐性能執鬼﹐居東海度朔山上﹐立桃樹下﹐簡閱百鬼。鬼無道理﹐妄爲人禍﹐荼與郁壘縛以盧索﹐執以食虎。故今縣官斬桃爲人﹐立之戶側﹔畫虎之形﹐著之門闌。夫桃人非荼﹑郁壘也﹐畫虎非食鬼之虎也﹐刻畫效象﹐冀以禦凶。今土龍亦非致雨之龍﹐獨信桃人畫虎﹐不知土龍。九也。

此尙因緣昔書﹐不見實驗。魯般﹑墨子刻木爲鳶﹐蜚之三日而不集﹐爲之巧也。

使作土龍者若魯般﹑墨子﹐則亦將有木鳶蜚不集之類。夫蜚鳶之气﹐雲雨之气也。气而蜚木鳶﹐何獨不能從土龍﹖十也。

夫雲雨之气也﹐知於蜚鳶之气﹐未可以言。釣者以木爲魚﹐丹漆其身﹐近之水流而擊之﹐起水動作﹐魚以爲眞﹐並來聚會。夫丹木非眞魚也﹐魚含血而有知﹐猶爲象至。雲雨之知﹐不能過魚。見土龍之象﹐何能疑之﹖十一也。

此尙魚也﹐知不如人。匈奴敬畏郅都之威﹐刻木象都之狀﹐交弓射之﹐莫能一中。不知都之精神在形象邪﹖亡﹝也﹞將匈奴敬鬼精神在木也﹖

如都之精神在形象﹐天龍之神亦在土龍。如匈奴精在於木人﹐則雩祭者之精亦在土龍。十二也。

金翁叔﹐休屠王之太子也﹐與父俱來降漢﹐父道死﹐與母俱來﹐拜爲騎者尉。母死﹐武帝圖其母於甘泉殿上﹐署曰休屠王焉提。翁叔從上上甘泉﹐拜謁起立﹐向之泣涕沾襟﹐久乃去。夫圖畫﹐非母之實身也﹐因見形象﹐涕泣輒下﹐思親气感﹐不待實然也。夫土龍猶甘泉之圖畫也﹐雲雨見之﹐何爲不動﹖十三也。

此尙夷狄也。有若似孔子﹐孔子死﹐弟子思慕﹐共坐有若孔子之座。

弟子知有若非孔子也﹐猶共坐而尊事之。雲雨之知﹐使若諸弟子之知﹐𨿽知土龍非眞﹐然猶感動﹐思類而至。十四也。

有若﹐孔子弟子﹐疑其體象﹐則謂相似。孝武皇帝幸李夫人﹐夫人死﹐思見其形。道士以朮爲李夫人﹐夫人步入殿門﹐武帝望見﹐知其非也﹐然猶感動﹐喜樂近之。使雲雨之气如武帝之心﹐𨿽知土龍非眞﹐然猶愛好感起而來。十五也。

旣效驗有十五﹐又亦有義四焉。

立春東耕﹐爲土象人﹐男女各二人﹐秉耒把鋤。

或立土牛﹐未必能耕也。順气應時﹐示率下也。今設土龍﹐𨿽知不能致雨﹐亦當夏時以類應變﹐與立土人土牛同﹝一﹞義。﹝一﹞也。

禮﹐宗廟之主﹐以木爲之﹐長尺二寸﹐以象先祖。孝子入廟﹐主心事之﹐𨿽知木主非親﹐亦當盡敬。有所主事﹐土龍與木主同。𨿽知非眞﹐示當感動﹐立意於象。二也。

塗車﹑芻靈﹐聖人知其無用﹐示象生存﹐不敢無也。夫設土龍知其不能動雨也﹐示若塗車﹑芻靈而有致。三也。

天子射熊﹐諸侯射麋﹐卿大夫射虎豹﹐土射鹿豕﹐示服猛也。

名布爲侯﹐示射無道諸侯也。夫畫布爲熊麋之象﹐名布爲侯﹐禮貴意象﹐示義取名也。土龍亦夫熊麋﹑布侯之類。四也。

夫以象類有十五驗﹐以禮示意有四義。仲舒覽見深鴻﹐立事不妄﹐設土龍之象﹐果有狀也。龍暫出水﹐雲雨乃至。古者畜龍禦龍常存無雲雨﹐猶舊交相闊遠﹐卒然相見﹐歡欣歌笑﹐或至悲泣涕﹐偃伏少久﹐則示行各恍忽矣。《易》曰「雲從龍。」

非言龍從云也。

云樽刻雷云之象﹐龍安肯來﹖夫如是傳之者何可解﹐則桓君山之難可說也﹐則劉子駿不能對﹐劣也。劣則董仲舒之龍說不終也。《論衡》終之。故曰「亂龍」。﹝亂﹞者﹐終也。

遭虎篇

變復之家謂虎食人者﹐功曹爲姦所致也。其意以爲功曹眾吏之率﹐虎亦諸禽之雄也。功曹爲姦﹐采漁於吏﹐故虎食人以象其意。

夫虎食人﹐人亦有殺虎。謂虎食人﹐功曹受取於吏﹐如人食虎﹐吏受於功曹也乎﹖案世淸廉之士﹐百不能一。居功曹之官﹐皆有姦心私舊﹐故可以幸﹐苞苴賂遺﹐小大皆有。必謂虎應功曹﹐是野中之虎常害人也。夫虎出有時﹐猶龍見有期也。

陰物以冬見﹐陽虫以夏出。出應其气﹐气動其類。參﹑伐以冬出﹐心﹑尾以夏見。參﹑伐則虎星﹐心﹑尾則龍象。象出而物見﹐气至而類動﹐天地之性也。動於林澤之中﹐遭虎搏噬之時﹐稟性狂勃﹐貪明饑餓﹐觸自來之人﹐安能不食﹖人之筋力﹐羸弱不適﹐巧便不知﹐故遇輒死。使孟賁登山﹐馮婦入林﹐亦無此害也。

孔子行魯林中﹐婦人哭甚哀﹐使子貢問之﹕何以哭之哀也﹖曰「去年虎食吾夫﹐今年食吾子﹐是以哭哀也。」

子貢曰「若此﹐何不去也﹖」

對曰「吾善其政之不苛﹑吏之不暴也。」

子貢還報孔子。孔子曰「弟子識諸﹗苛政暴吏﹐甚於虎也。」

夫虎害人﹐古有之矣。政不苛﹐吏不暴﹐徳化之﹐足以卻虎。然而二歲比食二人﹐林中獸不應善也。爲廉不應﹐姦吏亦不應矣。

或曰「虎應功曹之姦﹐所謂不苛政者﹐非功曹也。婦人﹐廉吏之部也﹐𨿽有善政﹐安耐化虎﹖」

夫魯無功曹之官﹐功曹之官﹐相國是也。魯相者殆非孔﹑墨﹐必三家也。爲相必無賢操﹐以不賢居權位﹐其惡必不廉也。必以相國爲姦﹐令虎食人﹐是則魯野之虎常食人也。

水中之毒﹐不及陵上﹔陵上之气﹐不入水中﹔各以所近﹐罹殃取禍。是故漁者不死於山﹐獵者不溺於淵。好入山林﹐窮幽測深﹐涉虎窟寢﹐虎搏噬之﹐何以爲變﹖魯公牛哀病化爲虎﹐搏食其兄﹐同變化者不以爲怪。入山林﹑艸澤見害於虎﹐怪之非也。蝮蛇悍猛﹐亦能害入。行止澤中﹐﹝害﹞於蝮蛇﹐應何官吏﹖

蜂蠆害人﹐入毒气害人﹐入水火害人。人爲蜂蠆所螫﹐爲毒气所中﹐爲火所燔﹐爲水所溺﹐又誰致之者﹖苟諸禽獸﹐乃應吏政。行山林中﹐麋鹿﹑野豬﹑牛象﹑熊罷﹑豺狼﹑蠷﹐皆復殺人。苟謂食人﹐乃應爲變。虱閩虻皆食人﹐人身彊大﹐故不至死。倉卒之世﹐谷食之貴﹐百姓饑餓﹐自相啖食﹐厥變甚於虎。變復之家﹐不處苟政。

且虎所食﹐非獨人也﹐含血之禽﹐有形之獸﹐虎皆食之。﹝食﹞人謂應功曹之姦﹐食他禽獸應何官吏﹖夫虎﹐毛虫﹔人﹐裸虫。毛虫饑﹐食裸虫﹐何變之有﹖四夷之外﹐大人食小人﹐虎之與蠻夷﹐气性一也。平陸﹑廣都﹐虎所不由也﹔山林﹑艸澤﹐虎所生出也。必以虎食人應功曹之姦﹐是則平陸﹑廣都之縣功曹常爲賢﹐山林﹑艸澤之邑功曹常伏誅也。

夫虎食人於野﹐應功曹之姦﹐虎時入邑行於民間﹐功曹遊於閭巷之中乎﹖實說﹐虎害人於野不應政﹐其行都邑﹐乃爲怪。

夫虎﹐山林之獸﹐不狎之物也﹐常在艸野之中﹐不爲馴畜﹐猶人家之有鼠也﹐伏匿布出﹐非可常見也。命吉居安﹐鼠不擾亂﹔祿衰居危﹐鼠爲殃變。夫虎亦然也﹕邑縣吉安﹐長吏無患﹐虎匿不見﹔長吏且危﹐則虎入邑﹐行於民間。何則﹖長吏光气已消﹐都邑之地與野均也。推此以論﹐虎所食人﹐亦命時也。命訖時衰﹐光气去身﹐視肉猶屍也﹐故虎食之。天道偶會﹐虎適食人﹐長吏遭惡﹐故謂爲變應上天矣。

古今凶驗﹐非惟虎也﹐野物皆然。楚王英宮樓未成﹐鹿走上階﹐其後果薨。魯昭公且出﹐鵒來巢﹐其後季氏逐昭公﹐昭公奔齊﹐遂死不還。賈誼爲長沙王傅﹐鵬鳥集捨﹐發書占之﹐曰「主人將去。」

其後遷爲梁王傅。懷王好騎﹐墜馬而薨﹔賈誼傷之﹐亦病而死。昌邑王時﹐夷鴣鳥集宮殿下﹐王射殺之﹐以問郎中令龔遂﹐龔遂對曰「夷鴣野鳥﹐入宮﹐亡之應也。」

其後昌邑王竟亡。盧奴令田光與公孫弘等謀反﹐其且覺時﹐狐鳴光捨屋上﹐光心惡之。其後事覺坐誅。會稽東部都尉禮文伯時﹐羊伏廳下﹐其後遷爲東萊太守。都尉王子鳳時﹐麇入府中﹐其後遷丹陽太守。夫吉凶同占﹐遷免一驗﹐俱象空亡﹐精气消去也。故人且亡也﹐野鳥入宅﹔城且空也﹐艸虫入邑。等類眾多﹐行事比肩﹐略舉較著﹐以定實驗也。

商虫篇

變復之家謂虫食穀者﹐部吏所致也。貪則侵漁﹐故虫食穀。

身黑頭赤﹐則謂武官﹔頭黑身赤﹐則謂文官。使加罰於虫所象類之吏﹐則虫滅息不復見矣。夫頭赤則謂武吏﹐頭黑則謂文吏所致也。時或頭赤身白﹐頭黑身黃﹐或頭身皆黃﹐或頭身皆靑﹐或皆白﹐若魚肉之虫﹐應何官吏﹖時或白布豪民猾吏被刑乞貸者﹐威勝於官﹐取多於吏﹐其虫形象何如狀哉﹖虫之滅也﹐皆因風雨。案虫滅之時﹐則吏未必伏罰也。陸田之中時有鼠﹐水田之中時有魚﹐蝦蟹之類皆爲谷害﹐或時希出而暫爲害﹐或常有而爲災﹐等類眾多﹐應何官吏﹖

魯宣公履畝而稅﹐應時而有生者﹐或言若蝗。

蝗時至蔽天如雨﹐集地食物﹐不擇谷艸。察其頭身﹐象類何吏﹖變復之家﹐謂蝗何應﹖建武三十一年﹐蝗起太山郡﹐西南過陳畱﹑河南﹐遂入夷狄﹐所集鄕縣以千百數。當時鄕縣之吏未皆履畝﹐蝗食穀艸﹐連日老極﹐或蜚徙去﹐或止枯死。當時鄕縣之吏﹐未必皆伏罪也。夫虫食穀﹐自有止期﹐猶蠶食桑自有足時也。生出有日﹐死極有月﹐期盡變化﹐不常爲虫。使人君不罪其吏﹐虫猶自亡。夫虫﹐風气所生﹐蒼頡知之﹐故「凡虫」爲「風」之字﹐取气於風﹐故八日而化﹐生春夏之物﹐或食五穀﹐或食眾艸。食五穀﹐吏受錢谷也﹐其食他艸﹐受人何物﹖

裸虫三百﹐人爲之長。由此言之﹐人亦虫也。人食虫所食﹐虫亦食人所食﹐俱爲虫而相食物﹐何爲怪之﹖設虫有知﹐亦將非人曰「女食天之所生﹐吾亦食之﹐謂我爲變﹐不自謂爲災。」

凡含气之類所甘嗜者﹐口腹不異。人甘五穀﹐惡虫之食﹔自生天地之間﹐惡虫之出。設虫能言﹐以此非人﹐亦無以詰也。夫虫之在物間也﹐知者不怪﹐其食萬物也不謂之災。

甘香渥味之物﹐虫生常多﹐故谷之多虫者粢也。稻時有虫﹐麥與豆無虫。必以有虫責主者吏﹐是其粢鄕部吏常伏罪也。神農﹑后稷藏種之方﹐煮馬屎以汁漬種者﹐令禾不虫。

如或以馬屎漬種﹐其鄕部吏鮑焦﹑陳仲子也。是故后稷﹑神農之朮用﹐則其鄕吏﹝何﹞﹝可﹞免爲姦。何則﹖虫無從生﹐上無以察也。

虫食他艸﹐平事不怪﹐食五穀葉﹐乃謂之災。桂有蠹﹐桑有蠍﹐桂中藥而桑給蠶﹐其用亦急﹐與谷無異。蠹蠍不爲怪﹐獨謂虫爲災﹐不通物類之實﹐暗於災變之情也。谷虫曰蠱﹐蠱若蛾矣。粟米熱生蠱。夫蠱食粟米不謂之災﹐虫食苗葉歸之於政。如說虫之家謂粟輕苗重也。

虫之種類﹐眾多非一。魚肉腐臭有虫﹐酰醬不閉有虫﹐飯溫濕有虫﹐書卷不舒有虫﹐衣襞不懸有虫﹐蝸疽螻蝦有虫。或白或黑﹐或長或短﹐大小鴻殺﹐不相似類﹐皆風气所生﹐並連以死。生不擇日﹐若生日短促﹐見而輒滅。變復之家﹐見其希出﹐出又食物﹐則謂之災。災出當有所罪﹐則依所似類之吏﹐順而說之。人腹中有三虫﹐下地之澤其虫曰蛭﹐蛭食人足﹐三虫食腸。順說之家﹐將謂三虫何似類乎﹖凡天地之間﹐陰陽所生﹐﹝蛟﹞﹝﹞蟯之類﹐蠕之屬﹐含气而生﹐開口而食。食有甘不﹐同心等欲﹐彊大食細弱﹐知慧反頓愚。他物小大連相嚙噬﹐不謂之災﹐獨謂虫食穀物爲應政事﹐失道理之實﹐不達物气之性也。

然夫虫之生也﹐必依溫濕。溫濕之气﹐常在春夏。秋冬之气﹐寒而漧燥﹐虫未曾生。若以虫生罪鄕部吏﹐是則鄕部吏貪於春夏﹐廉於秋冬。𨿽盜跖之吏以秋冬署﹐蒙伯夷之舉矣。夫春夏非一﹐而虫時生者﹐溫濕甚也﹐甚則陰陽不和。陰陽不和﹐政也﹐徒當歸於政治﹐而指謂部吏爲姦﹐失事實矣。何知虫以溫濕生也﹖以蠱虫知之。谷漧燥者﹐虫不生﹔溫濕

﹐虫生不禁。藏宿麥之種﹐烈日幹暴﹐投於燥器﹐則虫不生。如不幹暴﹐閘喋之虫﹐生如雲煙。以蠱閘喋﹐準況眾虫﹐溫濕所生明矣。

《詩》云「營營靑蠅﹐止於藩。愷悌君子﹐無信讒言。」

讒言傷善﹐靑蠅污白﹐同一禍敗﹐《詩》以爲興。昌邑王夢西階下有積蠅矢﹐明旦召問郎中龔遂﹐遂對曰「蠅者﹐讒人之象也。夫矢積於階下﹐王將用讒臣之言也。」

由此言之﹐蠅之爲虫﹐應人君用讒。何故不謂蠅爲災乎﹖如蠅可以爲災﹐夫蠅歲生世間﹐人君常用讒乎﹖

案虫害人者莫如蚊虻﹐蚊虻歲生。如以蚊虻應災﹐世間常有害人之吏乎﹖必以食物乃爲災﹐人則物之最貴者也﹐蚊虻食人﹐尢當爲災。必以暴生害物乃爲災﹐夫歲生而食人﹐與時出而害物﹐災孰爲甚﹖人之病疥亦希非常﹐疥虫何故不爲災﹖且天將雨﹐蟻出蚋蜚﹐爲與气相應也。或時諸虫之生﹐自與時气相應﹐如何輒歸罪於部吏乎﹖天道自然﹐吉凶偶會﹐非常之虫適生﹐貪吏遭署。人察貪吏之操﹐又見災虫之生﹐則謂部吏之所爲致也。

講瑞篇

儒者之論﹐自說見鳳皇﹑騏而知之。何則﹖案鳳皇﹑騏之象。又《春秋》獲麟文曰「有而角。」

獐而角者﹐則是騏矣。其見鳥而象鳳皇者則鳳皇矣。黃帝﹑堯﹑舜﹑周之盛時皆致鳳皇。孝宣帝之時﹐鳳皇集於上林﹐後又於長樂之宮東門樹上﹐髙五尺﹐文章五色。周獲麟﹐麟似獐而角。武帝之麟﹐亦如獐而角。如有大鳥﹐文章五色﹔獸狀如獐﹐首戴一角﹕考以圖像﹐驗之古今﹐則鳳﹑麟可得審也。

夫鳳皇﹐鳥之聖者也﹔騏﹐獸之聖者也﹔五帝﹑三王﹑臯陶﹑孔子﹐人之聖也。十二聖相各不同﹐而欲以獐戴角則謂之騏﹐相與鳳皇象合者謂之鳳皇﹐如何﹖夫聖鳥獸毛色不同﹐猶十二聖骨體不均也。

戴角之相﹐猶戴午也。顓頊戴午﹐堯﹑舜必未然。今魯所獲麟戴角﹐卽後所見麟未必戴角也。如用魯所獲麟求知世間之麟﹐則必不能知也。何則﹖毛羽骨角不合同也。假令不同﹐或時似類﹐未必眞是。虞舜重瞳﹐王莽亦重瞳﹔晉文駢脇﹐張儀亦駢脇。如以骨體毛色比﹐則王莽﹐虞舜﹔而張儀﹐晉文也。有若在魯﹐最似孔子。孔子死﹐弟子共坐有若﹐問以道事﹐有若不能對者﹐何也﹖體狀似類﹐實性非也。今五色之鳥﹐一角之獸﹐或時似類鳳皇﹑騏﹐其實非眞﹐而說者欲以骨體毛色定鳳皇﹑騏﹐誤矣﹗是故顏淵庶幾﹐不似孔子﹔有若恆庸﹐反類聖人。由是言之﹐或時眞鳳皇﹑騏骨體不似﹐恆庸鳥獸毛色類眞﹐知之如何﹖

儒者自謂見鳳皇﹑騏輒而知之﹐則是自謂見聖人輒而知之也。臯陶馬口﹐孔子反宇﹐設後輒有知而絕殊﹐馬口反宇﹐尙未可謂聖。何則﹖十二聖相不同﹐前聖之相﹐難以照後聖也。骨法不同﹐姓名不等﹐身形殊狀﹐生出異土﹐𨿽復有聖﹐何如知之﹖

恆君山謂揚子云曰「如後世復有聖人﹐徒知其才能之勝己﹐多不能知其聖與非聖人也。」

子云曰「誠然。」

夫聖人難知﹐知能之美若桓﹑揚者﹐尙復不能知。世儒懷庸庸之知﹐無異之議﹐見聖不能知﹐可保必也。夫不能知聖﹐則不能知鳳皇與騏。世人名鳳皇﹑騏﹐何用自謂能之乎﹖夫上世之名鳳皇﹑騏﹐聞其鳥獸之奇者耳。毛角有奇﹐又不妄翔苟遊﹐與鳥獸爭飽﹐則謂之鳳皇﹑騏矣。

世人之知聖﹐亦猶此也。聞聖人人之奇者﹐身有奇骨﹐知能博達﹐則謂之聖矣。及其知之﹐非卒見暫聞而輒名之爲聖也﹐與之偃伏﹐從﹝文﹞﹝之﹞受學﹐然後知之。何以明之﹖子貢事孔子一年﹐自謂過孔子﹔二年﹐自謂與孔子同﹔三年﹐自知不及孔子。當一年﹑二年之時﹐未知孔子聖也﹔三年之後﹐然乃知之。以子貢知孔子﹐三年乃定。世儒無子貢之才﹐其見聖人不從之學﹐任倉卒之視﹐無三年之接﹐自謂知聖﹐誤矣﹗少正卯在魯﹐與孔子並。孔子之門﹐三盈三虛﹐惟顏淵不去﹐顏淵獨知孔子聖也。夫門人去孔子歸少正卯﹐不徒不難知孔子之聖﹐又不能知少正卯﹐門人皆惑。子貢曰「夫少正卯﹐魯之聞人也。子爲政﹐何以先之﹖」

孔子曰「賜退﹐非爾所及。」

夫才能知佞若子貢﹐尙不能知聖。世儒見聖自謂能知之﹐妄也﹗

夫以不能知聖言之﹐則亦知其不能知鳳皇與騏也。使鳳皇羽翮長廣﹐騏體髙大﹐則見之者以爲大鳥巨獸耳。何以別之﹖如必巨大別之﹐則其知聖人亦宜以巨大。春秋之時﹐鳥有爰居﹐不可以爲鳳皇﹔長狄來至﹐不可以爲聖人。然則鳳皇﹑騏與鳥獸等也﹐世人見之﹐何用知之﹖如以中國無有﹐從野外來而知之﹐則是鵒同也。鵒﹐非中國之禽也。鳳皇﹑騏﹐亦非中國之禽獸也。皆非中國之物﹐儒者何以謂鵒惡﹑鳳皇騏善乎﹖

或曰「孝宣之時﹐鳳皇集於上林﹐羣鳥從﹝上﹞﹝之﹞以千萬數。以其眾鳥之長﹐聖神有異﹐故羣鳥附從。」

如見大鳥來集﹐羣鳥附之﹐則是鳳皇﹐鳳皇審則定矣。夫鳳皇與騏同性﹐鳳皇見﹐羣鳥從﹔騏見﹐眾獸亦宜隨。案春秋之麟﹐不言眾獸隨之。宣帝﹑武帝皆行騏﹐無眾獸附從之文。如以騏爲人所獲﹐附從者散﹐鳳皇人不獲﹐自來蜚翔﹐附從可見。《書》曰「簫《韶》九成﹐鳳皇來儀。」

《大傳》曰「鳳皇在列樹。」

不言羣鳥從也。豈宣帝所致者異哉﹖

或曰「記事者失之。唐﹑虞之君﹐鳳皇實有附從。上世久遠﹐記事遺失﹐經書之文﹐未足以實也。」

夫實有而記事者失之﹐亦有實無而記事者生之。夫如是﹐儒書之文﹐難以實事﹐案附從以知鳳皇﹐未得實也。且人有佞猾而聚者﹐鳥亦有佼黠而從羣者。當唐﹑虞之時﹐鳳愨願﹐宣帝之時佼黠乎﹖何其俱有聖人之徳行﹐動作之操不均同也﹖

無鳥附從﹐或時是鳳皇﹔羣鳥附從﹐或時非也。君子在世﹐淸節自守﹐不廣結從﹐出入動作﹐人不附從。豪猾之人﹐任使用气﹐往來進退﹐士眾云合。夫鳳皇﹐君子也﹐必以隨多者效鳳皇﹐是豪黠爲君子也。歌曲彌妙﹐和者彌寡﹔行操益淸﹐交者益鮮。鳥獸亦然﹐必以附從效鳳皇﹐是用和多爲妙曲也。龍與鳳皇爲比類。宣帝之時﹐黃龍出於新丰﹐羣蛇不隨。神雀鸞鳥﹐皆眾鳥之長也﹐其仁聖𨿽不及鳳皇﹐然其從羣鳥亦宜數十。信陵﹑孟嘗﹐食客三千﹐稱爲賢君。漢將軍衛靑及將軍霍去病﹐門無一客﹐亦稱名將。太史公曰「盜跖橫行﹐聚黨數千人。伯夷﹑叔齊﹐隱處首陽山。」

鳥獸之操﹐與人相似。人之得眾﹐不足以別賢。以鳥附從審鳳皇﹐如何﹖

或曰「鳳皇﹑騏﹐太平之瑞也。太平之際﹐見來至也。然亦有未太平而來至也。鳥獸奇骨異毛﹐卓絕非常﹐則是矣﹐何爲不可知﹖鳳皇騏﹐通常以太平之時來至者﹐春秋之時﹐騏嘗嫌於王孔子而至。

光武皇帝生於濟陽﹐鳳皇來集。」

夫光武始生之時﹐成﹑哀之際也﹐時未太平而鳳皇至。如以自爲光武有聖徳而來﹐是則爲聖王始生之瑞﹐不爲太平應也。嘉瑞或應太平﹐或爲始生﹐其實難知。獨以太平之際驗之﹐如何﹖

或曰「鳳皇騏﹐生有種類﹐若龜龍有種類矣。龜故生龜﹐龍故生龍﹐形色小大﹐不異於前者也。見之父﹐察其子孫﹐何爲不可知﹖」

夫恆物有種類﹐瑞物無種適生﹐故曰徳應﹐龜龍然也。人見神龜﹑靈龍而別之乎﹖宋元王之時﹐漁者网﹐得神龜焉﹐漁父不知其神也。方今世儒﹐漁父之類也。以漁父而不知神龜﹐則亦知夫世人而不知靈龍也。

龍或時似蛇﹐蛇或時似龍。韓子曰「馬之似鹿者千金。」

良馬似鹿﹐神龍或時似蛇。如審有類﹐形色不異。王莽時有大鳥如馬﹐五色龍文﹐與眾鳥數十集於沛國蘄縣。宣帝時鳳皇集於地﹐髙五尺﹐與言如馬身髙同矣﹔文章五色﹐與言五色龍文﹐物色均矣﹔眾鳥數十﹐與言俱集﹑附從等也。如以宣帝時鳳皇體色眾鳥附從﹐安知鳳皇則王莽所致鳥鳳皇也。如審是王莽致之﹐是非瑞也。如非鳳皇﹐體色附從﹐何爲均等﹖

且瑞物皆起和气而生﹐生於常類之中﹐而有詭異之性﹐則爲瑞矣。故夫鳳皇之聖也﹐猶赤烏之集也。謂鳳皇有種﹐赤烏復有類乎﹖嘉禾﹑醴泉﹑甘露﹐嘉禾生於禾中﹐與禾中異穗﹐謂之嘉禾﹔醴泉﹑甘露﹐出而甘美也﹐皆泉﹑露生出﹐非天上有甘露之神﹐地下有醴泉之類﹐聖治公平而乃沾下產出也。莢﹑朱艸亦生在地﹐集於眾艸﹐無常本根﹐暫時產出﹐旬月枯折﹐故謂之瑞。夫鳳皇騏亦瑞也﹐何以有種類﹖

案周太平﹐越常獻白雉。白雉﹐生短而白色耳﹐非有白雉之種也。魯人得戴角之獐﹐謂之騏﹐亦或時生於獐﹐非有騏之類。由此言之﹐鳳皇亦或時生於鵠鵲﹐毛奇羽殊﹐出異眾鳥﹐則謂之鳳皇耳﹐安得與眾鳥殊種類也﹖有若曰「騏之於走獸﹐鳳皇之於飛鳥﹐太山之於丘垤﹐河海之於行潦﹐類也。」

然則鳳皇﹑騏都與鳥獸同一類﹐體色詭耳﹐安得異種﹖同類而有奇﹐奇爲不世﹐不世難審﹐識之如何﹖

堯生丹朱﹐舜生商均。商均﹑丹朱﹐堯﹑舜之類也﹐骨性詭耳。鯀生禹﹐瞽瞍生舜。舜﹑禹﹐鯀﹑瞽瞍之種也﹐知徳殊矣。試種嘉禾之實﹐不能得嘉禾。恆見粢梁之粟﹐莖穗怪奇。人見叔梁紇﹐不知孔子父也﹔見伯魚﹐不知孔子之子也。張湯之父五尺﹐湯長八尺﹐湯孫長六尺。孝宣鳳皇髙五尺﹐所從生鳥或時髙二尺﹐後所生之鳥或時髙一尺。安得常種﹖

種類無常﹐故曾皙生參﹐气性不世﹔顏路出回﹐古今卓絕。馬有千里﹐不必騏﹝驥﹞之駒﹔鳥有仁聖﹐不必鳳皇之雛。山頂之溪﹐不通江湖﹐然而有魚﹐水精自爲之也﹔廢庭壞殿﹐基上艸生﹐地气自出之也。按溪水之魚﹐殿基上之艸﹐無類而出。瑞應之自至﹐天地未必有種類也。

夫瑞應猶災變也。瑞以應善﹐災以應惡﹔善惡𨿽反﹐其應一也。災變無種﹐瑞應亦無類也。陰陽之气﹐天地之气也﹐遭善而爲和﹐遇惡而爲變﹐豈天地爲善惡之政﹐更生和變之气乎﹖然則瑞應之出﹐殆無種類﹐因善而起﹐气和而生。亦或時政平气和﹐眾物變化﹐猶春則鷹變爲鳩﹐秋則鳩化爲鷹﹐蛇鼠之類輒爲魚鱉﹐蝦蟆爲鶉﹐雀爲蜃蛤。物隨气變﹐不可謂無。黃石爲老父授張良書﹐去復爲石也。儒知之。或時太平气和﹐獐爲騏﹐鵠爲鳳皇。是故气性隨時變化﹐豈必有常類哉﹖褒姒﹐玄黿之子﹐二龍也。晉之二卿﹐熊羆之裔也。吞燕子﹑薏苡﹑履大迹之語﹐世之人然之﹐獨謂瑞有常類哉﹖以物無種計之﹐以人無類議之﹐以體變化論之﹐鳳皇﹑騏生無常類﹐則形色何爲當同﹗

案《禮記瑞命篇》云「雄曰鳳﹐雌曰皇。雄鳴曰卽卽﹐雌鳴足足。」

《詩》云「梧桐生矣﹐於彼髙岡。鳳皇鳴矣﹐於彼朝陽。

萋萋﹐喈喈。」

《瑞命》與《詩》﹐俱言鳳皇之鳴。《瑞命》之言「卽卽﹑足足」﹐《詩》云「

﹑喈喈」﹐此聲異也。使聲審則形不同也。使審﹝異﹞同﹐《詩》與《禮》異。世傳鳳皇之鳴﹐故將疑焉。

案魯之獲麟云「有獐而角」。言有獐者﹐色如獐也。獐色有常﹐若鳥色有常矣。武王之時﹐火流爲烏﹐云其色赤。赤非烏之色﹐故言其色赤。如似獐而色異﹐亦當言其色白若黑。今成事色同﹐故言「有獐」。獐無角﹐有異於故﹐故言「而角」也。夫如是﹐魯之所得者﹐若獐之狀也。武帝之時﹐西巡狩得白﹐一角而五趾。角或時同﹐言五趾者﹐足不同矣。魯所得麟﹐云有獐不言色者﹐獐無異色也。武帝云得白﹐色白不類獐﹐故﹝不﹞言有獐﹐正言白﹐色不同也。孝宣之時﹐九眞貢﹐獻﹐狀如﹝獐﹞﹝鹿﹞而兩角者。

孝武言一角﹐不同矣。春秋之麟如獐﹐宣帝之言如鹿。鹿與獐小大相倍﹐體不同也。

夫三王之時﹐毛色﹑角趾﹑身體髙大﹐不相似類。推此準後世出﹐必不與前同﹐明矣﹗夫騏﹐鳳皇之類﹐騏前後體色不同﹐而欲以宣帝之時所見鳳皇髙五尺﹐文章五色﹐準前況後﹐當復出鳳皇﹐謂與之同﹐誤矣﹗後當復出見之鳳皇﹑騏﹐必已不與前世見出者相似類。而世儒自謂見而輒知之﹐柰何﹖

案魯人得﹐不敢正名﹐曰「有獐而角者」﹐時誠無以知也。武帝使謁者終軍議之﹐終軍曰「野禽並角﹐明天下同本也。」

不正名而言野者﹐終軍亦疑無以審也。當今世儒之知﹐不能過魯人與終軍﹐其見鳳皇﹑騏﹐必從而疑之非恆之鳥獸耳﹐何能審其鳳皇﹑騏乎﹖

以體色言之﹐未必等﹔以鳥獸隨從多者﹐未必善﹔以希見言之﹐有鵒來﹔以相奇言之﹐聖人有奇骨體﹐賢者亦有奇骨。聖賢俱奇﹐人無以別。由賢聖言之﹐聖鳥﹑聖獸﹐亦與恆鳥庸獸俱有奇怪。聖人賢者亦有知而絕殊﹐骨無異者﹐聖賢鳥獸亦有仁善廉淸﹐體無奇者。世或有富貴不聖﹐身有骨爲富貴表﹐不爲聖賢驗。然則鳥亦有五采﹐獸有角而無仁聖者。夫如是﹐上世所見鳳皇﹑騏﹐何知其非恆鳥獸﹖今之所見鵲﹑獐之屬﹐安知非鳳皇﹑騏也﹖

方今聖世﹐堯﹑舜之主﹐流布道化﹐仁聖之物﹐何爲不生﹖或時以有鳳皇﹑騏亂於鵠鵲﹑獐鹿﹐世人不知。美玉隱在石中﹐楚王﹑令尹不能知﹐故有抱玉泣血之痛。今或時鳳皇﹑騏以仁聖之性﹐隱於恆毛庸羽﹐無一角﹑五色表之﹐世人不之知﹐猶玉在石中也。何用審之﹖爲此論艸於永平之初﹐時來有瑞﹐其孝明宣惠﹐眾瑞並至。至元和﹑章和之際﹐孝章耀徳﹐天下和洽﹐嘉瑞奇物﹐同時俱應﹐鳳皇﹑騏﹐連出重見﹐盛於五帝之時。此篇已成﹐故不得載。

或問曰「《講瑞》謂鳳皇﹑騏難知﹐世瑞不能別。今孝章之所致鳳皇﹑騏﹐不可得知乎﹖」

曰﹕五鳥之記﹐四方中央﹐皆有大鳥﹐其出﹐眾鳥皆從﹐小大毛色類鳳皇﹐實難知也。故夫世瑞不能別﹐別之如何﹖以政治。時王之徳﹐不及唐﹑虞之時﹐其鳳皇﹑騏﹐目不親見。然而唐﹑虞之瑞必眞是者﹐堯之徳明也。孝宣比堯﹑舜﹐天下太平﹐萬里慕化﹐仁道施行﹐鳥獸仁者感動而來﹐瑞物小大﹑毛色﹑足翼﹐必不同類。以政治之得失﹐主之明暗﹐準況眾瑞﹐無非眞者。事或難知而易曉﹐其此之謂也﹖又以甘露驗之﹕甘露﹐和气所生也﹐露無故而甘﹐和气獨已至矣。和气至﹐甘露降﹐徳洽而眾瑞湊。案永平以來﹐訖於章和﹐甘露常降﹐故知眾瑞皆是﹐而鳳凰﹑騏皆眞也。

論衡卷第十七

指瑞篇

儒者說鳳皇﹑騏爲聖王來﹐以爲鳳皇﹑騏仁聖禽也﹐思慮深﹐避害遠﹐中國有道則來﹐無道則隱。稱鳳皇﹑騏之仁知者﹐欲以褒聖人也﹐非聖人之徳不能致鳳皇﹑騏。此言妄也。夫鳳皇﹑騏聖﹐聖人亦聖。聖人

憂世﹐鳳皇﹑騏亦宜率教﹔聖人遊於世間﹐鳳皇﹑騏亦宜與鳥獸會。何故遠去中國﹐處於邊外﹐豈聖人濁﹐鳳皇﹑騏淸哉﹖何其聖徳俱而操不同也﹗如以聖人者當隱乎﹐十二聖宜隱﹔如以聖者當見﹐鳳﹑亦宜見。如以仁聖之禽﹐思慮深﹐避害遠﹐則文王拘於裏﹐孔子厄於陳﹑蔡﹐非也。文王﹑孔子﹐仁聖之人﹐憂世憫民﹐不圖利害﹐故其有仁聖之知﹐遭拘厄之患。凡人操行能修身正節﹐不能禁人加非於己。

案人操行莫能過聖人﹐聖人不能自免於厄﹐而鳳﹑獨能自全於世﹐是鳥獸之操﹐賢於聖人也。且鳥獸之知﹐不與人通﹐何以能知國有道與無道也﹖人同性類﹐好惡均等﹐尙不相知﹔鳥獸與人異性﹐何能知之﹖人不能知鳥獸﹐鳥獸亦不能知人﹐兩不能相知﹔鳥獸爲愚於人﹐何以反能知之﹖儒者咸稱鳳皇之徳﹐欲以表明王之治﹐反令人有不及鳥獸﹐論事過情﹐使實不著。

且鳳﹑豈獨爲聖王至哉﹗孝宣皇帝之時﹐鳳皇五至﹐騏一至﹐神雀﹑黃龍﹐甘露﹑醴泉﹐莫不畢見﹐故有五鳳﹑神雀﹑甘露﹑黃龍之紀。

使鳳﹑審爲聖王見﹐則孝宣皇帝聖人也﹔如孝宣帝非聖﹐則鳳﹑爲賢來也。爲賢來﹐則儒者稱鳳皇﹑騏﹐失其實也。鳳皇﹑騏爲堯﹑舜來﹐亦爲宣帝來矣。夫如是﹐爲聖且賢也。

儒者說聖太隆﹐則論鳳﹑亦過其實。《春秋》曰「西狩獲死。」

人以示孔子﹐孔子曰「孰爲來哉﹖孰爲來哉﹖」

反袂拭面﹐泣涕沾襟。儒者說之﹐以爲天以命孔子﹐孔子不王之聖也。夫爲聖王來﹐孔子自以不王﹐而時王魯君無感之徳﹐怪其來而不知所爲﹐故曰「孰爲來哉﹖孰爲來哉﹖」

知其不爲治平而至﹐爲己道窮而來﹐望絕心感﹐故涕泣沾襟。以孔子言「孰爲來哉」﹐知爲聖王來也。曰﹕前孔子之時﹐世儒已傳此說﹐孔子聞此說而希見其物也﹐見之至﹐怪所爲來。實者至﹐無所爲來﹐常有之物也﹐行邁魯澤之中﹐而魯國見其物遭獲之也。孔子見之獲﹐獲而又死﹐則自比於﹐自謂道絕不復行﹐將爲小人所蹊獲也。故孔子見而自泣者﹐據其見得而死也﹐非據其本所爲來也。然則之至也﹐自與獸會聚也。其死﹐人殺之也。使有知﹐爲聖王來﹐時無聖主﹐何爲來乎﹖思慮深﹐避害遠﹐何故爲魯所獲殺乎﹖夫以時無聖王而至﹐知不爲聖王來也﹔爲魯所獲殺﹐知其避害不能遠也。聖獸不能自免於難。聖人亦不能自免於禍。禍難之事﹐聖者所不能避﹐而云鳳﹑思慮深﹐避害遠﹐妄也。

且鳳﹑非生外國也﹐中國有聖王乃來至也。生於中國﹐長於山林之間﹐性廉見希﹐人不得害也﹐則謂之思慮深﹐避害遠矣。生與聖王同時﹐行與治平相遇﹐世間謂之聖王之瑞﹐爲聖來矣。剝巢破卵﹐鳳皇爲之不翔﹔焚林而畋﹐漉池而漁﹐龜﹑龍爲之不遊。鳳皇﹐龜﹑龍之類也﹐皆生中國﹐與人相近。巢剝卵破﹐屏竄不翔﹐林焚池漉﹐伏匿不遊﹐無遠去之文﹐何以知其在外國也﹗龜﹑龍﹑鳳皇﹐同一類也。希見不害﹐謂在外國﹔龜﹑龍希見﹐亦在外國矣。

孝宣皇帝之時﹐鳳皇﹑騏﹑黃龍﹑神雀皆至﹐其至同時﹐則其性行相似類﹐則其生出宜同處矣。龍不生於外國﹐外國亦有龍。鳳﹑不生外國﹐外國亦有鳳﹑。然則中國亦有﹐未必外國之鳳﹑也。人見鳳﹑希見﹐則曰在外國﹔見遇太平﹐則曰爲聖王來。夫鳳皇﹑騏之至也﹐猶醴泉之出﹑朱艸之生也。謂鳳皇在外國﹐聞有道而來﹐醴泉﹑朱艸何知﹐而生於太平之時﹖醴泉﹑朱艸﹐和气所生﹐然則鳳皇﹑騏﹐亦和气所生也。和气生聖人﹐聖人生於衰世。物生爲瑞﹐人生爲聖﹐同時俱然﹐時其長大﹐相逢遇矣。衰世亦有和气﹐和气時生聖人。聖人生於衰世﹐衰世亦時有鳳﹑也。孔子生於周之末世﹐騏見於魯之西澤。光武皇帝生於成﹑哀之際﹐鳳皇集於濟陽之地。聖人聖物﹐生於﹝盛﹞衰世。聖王遭見聖物﹐猶吉命之人逢吉祥之類也﹐其實相遇﹐非相爲出也。

夫鳳﹑之來﹐與白魚﹑赤烏之至﹐無以異也。魚遭自躍﹐王舟逢之﹔火偶爲烏﹐王仰見之。非魚聞武王之徳而入其舟﹐烏知周家當起集於王屋也。謂鳳﹑爲聖王來﹐是謂魚﹑烏爲武王至也。王者受富貴之命﹐故其動出見吉祥異物﹐見則謂之瑞。瑞有小大﹐各以所見﹐定徳薄厚。若夫白魚﹑赤烏小物﹐小安之兆也﹔鳳皇﹑騏大物﹐太平之象也。故孔子曰「鳳鳥不至﹐河不出圖﹐吾已矣夫﹗」

不見太平之象﹐自知不遇太平之時矣。且鳳皇﹑騏﹐何以爲太平之象﹖鳳皇﹑騏﹐仁聖之禽也﹐仁聖之物至﹐天下將爲仁聖之行矣。《尙書大傳》曰「髙宗祭成湯之廟﹐有雉升鼎耳而鳴。

髙宗問祖乙﹐祖乙曰﹕『遠方君子殆有至者。』

祖乙見雉有似君子之行﹐今從外來﹐則曰遠方君子將有至者矣。

夫鳳皇﹑騏猶雉也﹐其來之象﹐亦與雉同。孝武皇帝西巡狩﹐得白一角而五趾﹐又有木枝出復合於本。武帝議問羣臣﹐謁者終軍曰﹕」野禽並角﹐明同本也﹔眾枝內附﹐示無外也。如此瑞者﹐外國宜有降者﹐﹝是﹞若﹝是﹞應﹐殆且有解編髮﹑削左衽﹑襲冠帶而蒙化焉。「其後數月﹐越地有降者﹐匈奴名王亦將數千人來降﹐竟如終軍之言。終軍之言﹐得瑞應之實矣。推此以況白魚﹑赤烏﹐猶此類也。魚﹐﹝木﹞﹝水﹞精﹔白者﹐殷之色也﹔烏者﹐孝鳥﹔赤者﹐周之應气也。先得白魚﹐後得赤烏﹐殷之統絕﹐色移在周矣。據魚﹑烏之見以占武王﹐則知周之必得天下也。

世見武王誅紂﹐出遇魚﹑烏﹐則謂天用魚﹑烏命使武王誅紂﹐事相似類﹐其實非也。春秋之時﹐鵒來巢﹐占者以爲凶。夫野鳥來巢﹐魯國之都且爲丘墟﹐昭公之身﹐且出奔也。

後昭公爲季氏所攻﹐出奔於齊﹐死不歸魯。賈誼爲長沙太傅﹐服鳥集捨﹐發書占之﹐云服鳥入室﹐主人當去。其後賈誼竟去。野鳥𨿽殊﹐其占不異。夫鳳﹑之來﹐與野鳥之巢﹑服鳥之集﹐無以異也。是鵒之巢﹐服鳥之集﹐偶巢適集﹐占者因其野澤之物﹐巢集城宮之內﹐則見魯國且凶﹐傳﹝捨﹞﹝主﹞人不吉之瑞矣。非鵒﹑服鳥知二國禍將至而故爲之巢集也。王者以天下爲家﹐家人將有吉凶之事﹐而吉凶之兆豫見於人﹐知者占之﹐則知吉凶將至。非吉凶之物有知﹐故爲吉凶之人來也﹐猶蓍龜之有兆數矣。龜兆蓍數﹐常有吉凶﹐吉人卜筮與吉相遇﹐凶人與凶相逢﹐非蓍龜神靈知人吉凶﹐出兆見數以告之也。虛居卜筮﹐前無過客﹐猶得吉凶。然則天地之間﹐常有吉凶﹐吉凶之物來至﹐自當與吉凶之人相逢遇矣。或言天使之所爲也﹐夫巨大之天﹐使細小之物﹐音語不通﹐情指不達﹐何能使物﹗物亦不爲天使﹐其來神怪﹐若天使之﹐則謂天使矣。

夏后孔甲畋於首山﹐天雨晦冥﹐入於民家﹐主人方乳。或曰﹕」後來之子必大貴。「

或曰﹕」不勝之子必有殃。「

夫孔甲之入民室也﹐偶遭雨而蔭庇也﹐非知民家將生子﹐而其子必﹝吉﹞凶﹐爲之至也﹔旣至﹐人占則有吉凶矣。夫吉凶之物見於王朝﹐若入民家﹐猶孔甲遭雨入民室也。孔甲不知其將生子爲之故到。謂鳳皇諸瑞有知﹐應吉而至﹐誤矣。

是應篇

儒者論太平瑞應﹐皆言气物卓異﹐朱艸﹑醴泉﹑翔﹝鳳﹞﹝風﹞﹑甘露﹑景星﹑嘉禾﹑脯﹑莢﹑屈軼之屬。

又言山出車﹐澤出舟﹐男女異路﹐市無二價﹐耕者讓畔﹐行者讓路﹐頒白不提挈﹐關梁不閉﹐道無虜掠﹐風不鳴條﹐雨不破塊﹐五日一風﹐十日一雨﹐其盛茂者﹐致黃龍﹑騏﹑鳳皇。夫儒者之言﹐有溢美過實。瑞應之物﹐或有或無。夫言鳳皇﹑騏之屬﹐大瑞較然﹐不得增飾﹔其小瑞徵應﹐恐多非是。夫風气雨露﹐本當和適。言其﹝鳳﹞﹝風﹞翔﹑甘露﹑風不鳴條﹑雨不破塊﹐可也﹔言其五日一風﹑十日一雨﹐褒之也。風雨𨿽適﹐不能五日﹑十日﹐正如其數。言男女不相干﹑市價不相欺﹐可也﹔言其異路﹑無二價﹐褒之也。太平之時﹐豈更爲男女各作道哉﹖不更作道﹐一路而行﹐安得異乎﹖太平之時﹐無商人則可﹔如有﹐必求便利以爲業。買物安肯不求賤﹐賣貨安肯不求貴﹗有求貴賤之心﹐必有二價之語。此皆有其事而褒增過其實也。若夫脯﹑莢﹑屈軼之屬﹐殆無其物。何以驗之﹖說以實者﹐太平無有此物。

儒者言脯生於庖廚者﹐言廚中自生肉脯﹐薄如形﹐搖鼓生風﹐寒涼食物﹐使之不臭。夫太平之气𨿽和﹐不能使廚生肉﹐以爲寒涼。若能如此﹐則能使五穀自生﹐不須人爲之也。能使廚自生肉﹐何不使飯自蒸於甑﹐火自燃於竈乎﹗凡生者﹐欲以風吹食物也﹐何不使食物自不臭﹐何必生以風之乎﹖廚中能自生﹐則冰室何事而復伐冰以寒物乎﹖人夏月操﹐須手搖之﹐然後生風﹐從手握持﹐以當疾風﹐不鼓動﹐言脯自鼓﹐可也﹖須風乃鼓﹐不風不動﹐從手風來﹐自足以寒廚中之物﹐何須脯﹗世言燕太子丹使日再中﹐天雨粟﹐烏白頭﹐馬生角﹐廚門﹝木﹞象生肉足。論之旣虛﹐則脯之語﹐五應之類﹐恐無其實。

儒者又言﹕古者莢夾階而生﹐月朔﹐日一莢生﹐至十五日而十五莢﹔於十六日﹐日一莢落﹐至月晦莢盡﹐來月朔﹐一莢復生。王者南面視莢生落﹐則知日數多少﹐不須煩擾案日曆以知之也。夫天旣能生莢以爲日數﹐何不使莢有日名﹐王者視莢之字則知今日名乎﹖徒知日數﹐不知日名﹐猶復案歷﹐然後知之﹐是則王者視日則更須擾﹐不省莢之生﹐安能爲福﹖夫﹐艸之實也﹐猶豆之有莢也﹐春夏未生﹐其生必於秋末。冬月隆寒﹐霜雪隕零﹐萬物皆枯﹐儒者敢謂莢達冬獨不死乎﹖如與萬物俱生俱死﹐莢成而以秋末﹐是則季秋得察莢﹐春夏冬三時不得案也。且月十五日生十五莢﹐於十六日莢落﹐二十一日六莢落﹐落莢棄殞﹐不可得數﹐猶當計未落莢以知日數﹐是勞心苦意﹐非善佑也。使莢生於堂上﹐人君坐戶牖間﹐望察莢生以知日數﹐匪謂善矣。今云夾階而生﹐生於堂下也。王者之堂﹐墨子稱堯﹑舜髙三尺﹐儒家以爲卑下。假使之然﹐髙三尺之堂﹐莢生於階下﹐王者欲視其莢﹐不能從戶牖之間見也﹐須臨堂察之﹐乃知莢數。夫起視堂下之莢﹐孰與懸歷日於坐﹐傍顧輒見之也﹖天之生瑞欲以娛王者﹐須起察乃知日數﹐是生煩物以累之也。且莢﹐艸也﹐王者之堂﹐旦夕所坐﹐古者𨿽質﹐宮室之中﹐艸生輒耘﹐安得生莢而人得經月數之乎﹖且凡數日一二者﹐欲以紀識事也﹐古有史官典歷主日﹐王者何事而自數莢﹖堯候四時之中﹐命曦和察四星以占時气﹐四星至重﹐猶不躬視﹐而自察莢以數日也﹖

儒者又言﹕太平之時﹐屈軼生於庭之末﹐若艸之狀﹐主指佞人﹐佞人入朝﹐屈軼庭末以指之﹐聖王則知佞人所在。夫天能故生此物以指佞人﹐不使聖王性自知之﹔或佞人本不生出﹐必復更生一物以指明之﹐何天之不憚煩也﹗聖王莫過堯﹑舜﹐堯﹑舜之治﹐最爲平矣﹐卽屈軼已自於庭之末﹐佞人來輒指知之﹐則舜何難於知佞人﹐而使臯陶陳知人之朮﹖《經》曰﹕」知人則哲﹐惟帝難之。「

人含五常﹐音气交通﹐且猶不能相知。屈軼艸也﹐安能知佞﹖如儒者之言是﹐則太平之時﹐艸木逾賢聖也。獄訟有是非﹐人情有曲直﹐何不並令屈軼指其非而不直者﹐必苦心聽訟﹐三人斷獄乎﹖故夫屈軼之艸﹐或時無有而空言生﹐或時實有而虛言能指﹐假令能指﹐或時艸性見人而動。古者質朴﹐見艸之動﹐則言能指﹐能指則言指佞人。司南之杓﹐投之於地﹐其柢指南。魚肉之虫﹐集地北行﹐夫虫之性然也。

今艸能指﹐亦天性也。聖人因艸能指﹐宣言曰庭末有屈軼能指佞人﹐百官臣子懷姦心者﹐則各變性易操﹐爲忠正之行矣﹐猶今府廷畫臯陶﹝﹞也。

儒者說云﹕﹝﹞者﹐一角之羊也﹐性知有罪。臯陶治獄﹐其罪疑者令羊觸之﹐有罪則觸﹐無罪則不觸。斯蓋天生一角聖獸﹐助獄爲驗﹐故臯陶敬羊﹐起坐事之。

此則神奇瑞應之類也。曰﹕夫﹝﹞則復屈軼之語也。羊本二角﹐﹝﹞一角﹐體損於羣﹐不及眾類﹐何以爲奇﹖鱉三足曰能﹐龜三足曰賁。案能與賁﹐不能神於四足之龜鱉﹔一角之羊﹐何能聖於兩角之禽﹖

知往﹐幹鵲知來﹐鸚鵡能言﹐天性能一﹐不能爲二。或時﹝﹞之性﹐徒能觸人﹐未必能知罪人﹐臯陶欲神事助政﹐惡受罪者之不厭服﹐因﹝﹞觸人則罪之﹐欲人畏之不犯﹐受罪之家﹐沒齒無怨言也。夫物性各自有所知﹐如以﹝﹞能觸謂之爲神﹐則

之徒皆爲神也。巫知吉凶﹐占人禍福﹐無不然者。如以﹝﹞謂之巫類﹐則巫何奇而以爲善﹖斯皆人欲神事立化也。師尙父爲周司馬﹐將師伐紂﹐到孟津之上﹐杖鉞把旄﹐號其眾曰倉﹝光﹞﹝兕﹞。倉﹝光﹞﹝兕﹞者﹐水中之獸也﹐善覆人船﹐因神以化﹐欲令急渡﹐不急渡﹐倉﹝光﹞﹝兕﹞害汝﹐則復﹝﹞之類也。河中有此異物﹐時出浮揚﹐一身九頭﹐人畏惡之﹐未必覆人之舟也﹐尙父緣河有此異物﹐因以威眾。夫﹝﹞之觸罪人﹐猶倉﹝光﹞﹝兕﹞之覆舟也﹐蓋有虛名﹐無其實效也。人畏怪奇﹐故空褒增。

又言太平之時有景星。《尙書中候》曰﹕」堯時景星見於軫。「

夫景星﹐或時五星也﹐大者歲星﹑太白也。彼或時歲星﹑太白行於軫度﹐古質不能推步五星﹐不知歲星﹑太白何如狀﹐見大星則謂景星矣。《詩》又言﹕」東有啟明﹐西有長庚。「

亦或時復歲星﹑太白也。或時昏見於西﹐或時晨出於東﹐詩人不知﹐則名曰啟明﹑長庚矣。

然則長庚與景星同﹐皆五星也。太平之時﹐日月精明。五星﹐日月之類也﹐太平更有景星﹐可復更有日月乎﹖詩人﹐俗人也。《中候》之時﹐質世也。俱不知星。王莽之時﹐太白經天﹐精如半月﹐使不知星者見之﹐則亦復名之曰景星。《爾雅》《釋四時》章曰﹕」春爲發生﹐夏爲長嬴﹐秋爲收成﹐冬爲安寧。四气和爲景星。「

夫如《爾雅》之言﹐景星乃四時气和之名也﹐恐非著天之大星。《爾雅》之書﹐《五經》之訓﹐故儒者所共觀察也﹐而不信從﹐更謂大星爲景星﹐豈《爾雅》所言景星與儒者之所說異哉﹗《爾雅》又言﹕」甘露時降﹐萬物以嘉﹐謂之醴泉。「

醴泉乃謂甘露也。今儒者說之﹐謂泉從地中出﹐其味甘若醴﹐故曰醴泉。二說相遠﹐實未可知。案《爾雅》《釋水》﹝章﹞﹕」泉﹝章﹞一見一否曰。檻泉正出﹐正出﹐湧出也﹔沃泉懸出﹐懸出﹐下出也。「

是泉出之異﹐輒有異名。使太平之時﹐更有醴泉從地中出﹐當於此章中言之﹐何故反居《釋四時》章中﹐言甘露爲醴泉乎﹖若此﹐儒者之言醴泉從地中出﹐又言甘露其味甚甜﹐未可然也。

儒曰﹕」道至大者﹐日月精明﹐星辰不失其行﹐翔風起﹐甘露降。雨﹝濟﹞﹝霽﹞而陰﹝一﹞﹝﹞者謂之甘雨﹐非謂雨水之味甘也。「

推此以論﹐甘露必謂其降下時﹐適潤養萬物﹐未必露味甘也。亦有露甘味如飴蜜者﹐俱太平之應﹐非養萬物之甘露也。何以明之﹖案甘露如飴蜜者﹐著於樹木﹐不著五穀。彼露味不甘者﹐其下時﹐土地滋潤﹐流濕萬物﹐洽沾濡溥。由此言之﹐《爾雅》且近得實。緣《爾雅》之言﹐驗之於物﹐案味甘之露﹐下著樹木﹐察所著之樹﹐不能茂於所不著之木。然今之甘露﹐殆異於《爾雅》之所謂甘露。欲驗《爾雅》之甘露﹐以萬物丰熟﹐災害不生﹐此則甘露降下之驗也。甘露下﹐是則醴泉矣。

治期篇

世謂古人君賢則道徳施行﹐施行則功成治安﹔人君不肖則道徳頓廢﹐頓廢則功敗治亂。古今論者﹐莫謂不然。何則﹖見堯﹑舜賢聖致太平﹐桀﹑紂無道﹐致亂得誅。如實論之﹐命期自然﹐非徳化也。

吏百石以﹝上﹞﹝下﹞﹐若﹝升﹞﹝斗﹞食以﹝下﹞﹝上﹞﹐居位治民﹐爲政布教﹐教行與止﹐民治與亂﹐皆有命焉。或才髙行潔﹐居位職廢﹔或智淺操﹐治民而立。上古黜陟幽明﹐考功﹐據有功而加賞﹐案無功而施罰。是考命而長祿﹐非實才而厚能也。論者因考功之法﹐據效而定賢﹐則謂民治國安者﹐賢君之所致﹔民亂國危者﹐無道之所爲也。故危亂之變至﹐論者以責人君﹐歸罪於爲政不得其道。人君受以自責﹐愁神苦思﹐撼動形體﹐而危亂之變終不減除。空憤人君人心﹐使明知之主﹐虛受之責﹐世論傳稱﹐使之然也。

夫賢君能治當安之民﹐不能化當亂之世。良醫能行其鍼藥﹐使方朮驗者﹐遇未死之人﹐得未死之病也﹔如命窮病困﹐則𨿽扁鵲﹐末如之何。夫命窮病困不可治﹐猶夫亂民之不可安也。藥气之愈病﹐猶教導之安民也﹐皆有命時﹐不可令勉力也。公伯寮訴子路於季孫﹐子服景伯以告孔子。孔子曰﹕」道之將行也與﹐命也﹗道之將廢也與﹐命也﹗「

由此言之﹐教之行廢﹐國之安危﹐皆在命時﹐非人力也。

夫世亂民逆﹐國之危殆災害﹐系於上天﹐賢君之徳﹐不能消卻。《詩》道周宣王遭大旱矣。《詩》曰﹕」周餘黎民﹐靡有孑遺。「

言無有可遺一人不被害者。宣王賢者﹐嫌於徳微。仁惠盛者﹐莫過堯﹑湯﹐堯遭洪水﹐湯遭大旱。水旱﹐災害之甚者也﹐而二聖逢之﹐豈二聖政之所致哉﹖天地歷數當然也。

以堯﹑湯之水旱﹐準百王之災害﹐非徳所致﹐非徳所致﹐則其福佑非徳所爲也。

賢君之治國也﹐猶慈父之治家。慈父耐平教明令﹐耐使子孫皆爲孝善。

子孫孝善﹐是家興也﹔百姓平安﹐是國昌也。昌必有衰﹐興必有廢。興昌非徳所能成﹐然則衰廢非徳所能敗也。昌衰興廢﹐皆天時也。此善惡之實﹐未言苦樂之效也。家安人樂﹐富饒財用足也。案富饒者命厚所致﹐非賢惠所獲也。人皆知富饒居安樂者命祿厚﹐而不知國安治化行者歷數吉也。故世治非賢聖之功﹐衰亂非無道之致。國當衰亂﹐賢聖不能盛﹔時當治﹐惡人不能亂。世之治亂﹐在時不在政﹔國之安危﹐在數不在教。賢不賢之君﹐明不明之政﹐無能損益。

世稱五帝之時﹐天下太平﹐家有十年之蓄﹐人有君子之行。或時不然﹐世增其美﹐亦或時政致。何以審之﹖夫世之所以爲亂者﹐不以賊盜眾多﹐兵革並起﹐民棄禮義﹐負畔其上乎﹖若此者﹐由谷食乏絕﹐不能忍饑寒。夫饑寒並至而能無爲非者寡﹐然則溫飽並至而能不爲善者希。傳曰﹕」倉稟實﹐民知禮節﹔衣食足﹐民知榮辱。「

讓生於有餘﹐爭起於不足。谷足食多﹐禮義之心生﹔禮丰義重﹐平安之基立矣。故饑歲之春﹐不食親戚﹐穰歲之秋﹐召及四鄰。不食親戚﹐惡行也﹔召及四鄰﹐善義也。爲善惡之行﹐不在人質性﹐在於歲之饑穰。由此言之﹐禮義之行﹐在谷足也。案谷成敗﹐自有年歲。年歲水旱﹐五穀不成﹐非政所致﹐時數然也。必謂水旱政治所致﹐不能爲政者莫過桀﹑紂﹐桀﹑紂之時﹐宜常水旱。案桀﹑紂之時﹐無饑耗之災。災至自有數﹐或時返在聖君之世。實事者說堯之洪水﹐湯之大旱﹐皆有遭遇﹐非政惡之所致。說百王之害﹐獨謂爲惡之應﹐此見堯﹑湯徳優﹐百王劣也。審一足以見百﹐明惡足以照善。堯﹑湯證百王﹐至百王遭變﹐非政所致﹐以變見而明禍福。五帝致太平﹐非徳所就明矣。

人之溫病而死也﹐先有凶色見於面部。其病遇邪气也﹐其病不愈。至於身死﹐命壽訖也。國之亂亡﹐與此同驗。有變見於天地﹐猶人溫病而死﹐色見於面部也。有水旱之災﹐猶人遇气而病也。災禍不除﹐至於國亡﹐猶病不愈﹐至於身死也。論者謂變徵政治﹐賢人溫病色凶﹐可謂操行所生乎﹖謂水旱者無道所致﹐賢者遭病﹐可謂無狀所得乎﹖謂亡者爲惡極﹐賢者身死﹐可謂罪重乎﹖夫賢人有被病而早死﹐惡人有完彊而老壽﹐人之病死﹐不在操行爲惡也。然則國之亂亡﹐不在政之是非。惡人完彊而老壽﹐非政平安而常存。由此言之﹐禍變不足以明惡﹐福瑞不足以表善﹐明矣。

在天之變﹐日月薄蝕﹐四十二月日一食﹐五﹝十﹞六月月亦一食﹐食有常數﹐不在政治﹐百變千災﹐皆同一狀﹐未必人君政教所致。歲害鳥帑﹐周﹑楚有禍﹔然之气見﹐宋﹑衛﹑陳﹑鄭皆災。當此之時﹐六國政教﹐未必失誤也。歷陽之都﹐一夕沈而爲湖﹐當時歷陽長吏﹐未必誑妄也。成敗系於天﹐吉凶制於時。人事未爲﹐天气已見﹐非時而何﹖五穀生地﹐一丰一耗﹔谷糶在市﹐一貴一賤。丰者未必賤﹐耗者未必貴。丰耗有歲﹐貴賤有時。時當貴﹐丰谷價增﹔時當賤﹐耗谷直減。

夫谷之貴賤不在丰耗﹐猶國之治亂不在善惡。

賢君之立﹐偶在當治之世﹐徳自明於上﹐民自善於下﹐世平民安﹐瑞佑並至﹐世則謂之賢君所致。無道之君﹐偶生於當亂之時﹐世擾俗亂﹐災害不絕﹐遂以破國亡身滅嗣﹐世皆謂之爲惡所致。若此﹐明於善惡之外形﹐不見禍福之內實也。禍福不在善惡﹐善惡之證不在禍福。長吏到官﹐未有所行﹐政教因前﹐無所攺更。然而盜賊或多或寡﹐災害或無或有﹐夫何故哉﹖長吏秩貴﹐當階平安以升遷﹐或命賤不任﹐當由危亂以貶詘也。以今之長吏﹐況古之國君﹐安危存亡﹐可得論也。

論衡卷第十八

自然篇

天地合气﹐萬物自生﹐猶夫婦合气﹐子自生矣。萬物之生﹐含血之類﹐知饑知寒﹐見五穀可食﹐取而食之﹐見絲麻可衣﹐取而衣之。或說以爲天生五穀以食人﹐生絲麻以衣人﹐此謂天爲人作農夫桑女之徒也﹐不合自然﹐故其義疑﹐未可從也。試依道家論之。

天者﹐普施气萬物之中﹐谷愈饑而絲麻救寒﹐故人食穀衣絲麻也。夫天之不故生五穀絲麻以衣食人﹐由其有災變不欲以譴告人也。物自生而人衣食之﹐气自變而人畏懼之。以若說論之﹐厭於人心矣。如天瑞爲故﹐自然焉在﹖無爲何居﹖

何以﹝知﹞天之自然也﹖以天無口目也。案有爲者﹐口目之類也。口欲食而目欲視﹐有嗜欲於內﹐發之於外﹐口目求之﹐得以爲利欲之爲也。今無口目之欲﹐於物無所求索﹐夫何爲乎﹗何以知天無口目也﹖以地知之。地以土爲體﹐土本無口目。無地﹐夫婦也﹐地體無口目﹐亦知天口目也。使天體乎﹐宜與地同。使天气乎﹐气若雲煙。雲煙之屬﹐安得口目﹗

或曰﹕」凡動行之類﹐皆本﹝無﹞有爲。有欲故動﹐動則有爲。今天動行與人相似﹐安得無爲﹖「曰﹕天之動行也﹐施气也﹐體動气乃出﹐物乃生矣。由人動气也﹐體動气乃出﹐子亦生也。夫人之施气也﹐非欲以生子﹐气施而子自生矣。天動不欲以生物﹐而物自生﹐此則自然也。施气不欲爲物﹐而物自爲﹐此則無爲也。謂天自然無爲者何﹖气也。恬淡無欲﹐無爲無事者也﹐老聃得以壽矣。老聃稟之於天﹐使天無此气﹐老聃安所稟受此性﹗師無其說而弟子獨言者﹐未之有也。或復於桓公﹐公曰﹕」以告仲父。「

左右曰﹕」一則仲父﹐二則仲父﹐爲君乃易乎﹖「

桓公曰﹕」吾未得仲父﹐故難﹔已得仲父﹐何爲不易﹗「

夫桓公得父﹐任之以事﹐委之以政﹐不復與知。皇天以至優之徳與王政﹐﹝隨﹞而譴告﹝人﹞﹝之﹞﹐則天徳不若桓公﹐而霸君之操過上帝也。

或曰﹕」桓公知管仲賢﹐故委任之﹔如非管仲﹐亦將譴告之矣。使天遭堯﹑舜﹐必無譴告之變。「

曰﹕天能譴告人君﹐則亦能故命聖君。擇才若堯﹑舜﹐受以王命﹐委以王事﹐勿復與知。今則不然﹐生庸庸之君﹐失道廢徳﹐隨譴告之﹐何天不憚勞也﹗曹參爲漢相﹐縱酒歌樂﹐不聽政治﹐其子諫之﹐笞之二百。當時天下無擾亂之變。淮陽鑄僞錢﹐吏不能禁﹐汲黯爲太守﹐不壞一鑪﹐不刑一人﹐髙枕安臥﹐而淮陽政淸。夫曹參爲相若不爲相﹐汲黯爲太守若郡無人。然而漢朝無事﹐淮陽刑錯者﹐參徳優而黯威重也。計天之威徳﹐孰與曹參﹑汲黯﹖而謂天與王政隨而譴告之﹐是謂天徳不若曹參厚﹐而威不若汲黯重也。蘧伯玉治衛﹐子貢使人問之﹕」何以治衛﹖「

對曰﹕」以不治治之。「

夫不治之治﹐無爲之道也。

或曰﹕」太平之應﹐﹐河出圖﹐洛出書。不畫不就﹐不爲不成。天地出之﹐有爲之驗也。張良遊泗水之上﹐遇黃石公授太公書﹐蓋天佐漢誅秦﹐故命令神石爲鬼書授人﹐復爲有爲之效也。「

曰﹕此皆自然也。夫天安得以筆黑而爲圖書乎﹖天道自然﹐故圖書自成。晉唐叔虞﹑魯成季友生﹐文在其手﹐故叔曰」虞「﹐季曰」友「。宋仲子生﹐有文在其手﹐曰爲魯夫人。三者在母之時﹐文字成矣﹐而謂天爲文字﹐在母之時﹐天使神持錐筆墨刻其身乎﹖自然之化﹐固疑難知﹐外若有爲﹐內實自然。是以太史公紀黃石事﹐疑而不能實也。趙簡子夢上天﹐見一男子在帝之側﹐後出﹐見人當道﹐則前所夢見在帝側者也。論之以爲趙國且昌之狀也。黃石授書﹐亦漢且興之象也。妖气爲鬼﹐鬼象人形﹐自然之道﹐非或爲之也。

艸木之生﹐華葉靑蔥﹐皆有曲折﹐象類文章﹐謂天爲文字﹐復爲華葉乎﹖宋人或刻木爲楮葉者﹐三年乃成。﹝孔﹞﹝列﹞子曰﹕」使﹝天﹞地三年乃成一葉﹐則萬物之有葉者寡矣。「

如﹝孔﹞﹝列﹞子之言﹐萬物之葉自爲生也。自爲生也﹐故能並成。如天爲之﹐其遲當若宋人刻楮葉矣。觀鳥獸之毛羽﹐毛羽之采色﹐通可爲乎﹗

鳥獸未能盡實。春觀萬物之生﹐秋觀其成﹐天地爲之乎﹖物自然也。如謂天地爲之﹐爲之宜用手﹐天地安得萬萬千千手﹐並爲萬萬千千物乎﹗諸物在天地之間也﹐猶子在母腹中也。母懷子气﹐十月而生﹐鼻﹑口﹑耳﹑目﹑發膚﹑毛理﹑血脈﹑脂腴﹑骨節﹑爪齒﹐自然成腹中乎﹖母爲之也﹖偶人千萬﹐不名爲人者﹐何也﹖鼻口耳目﹐非性自然也。武帝幸﹝王﹞﹝李﹞夫人﹐﹝王﹞﹝李﹞夫人死﹐思見其形。道士以方朮作夫人形﹐形成﹐出入宮門﹐武帝大驚﹐立而迎之﹐忽不復見。蓋非自然之眞﹐方士巧妄之僞﹐故一見恍忽﹐消散滅亡。有爲之化﹐其不可久行﹐猶﹝王﹞﹝李﹞夫人形不可久見也。道家論自然﹐不知引物事以驗其言行﹐故自然之說未見信也。

然𨿽自然﹐亦須有爲輔助。耒耜耕耘﹐因春播種者﹐人爲之也﹔及谷入地﹐日夜長﹝夫﹞﹝大﹞﹐人不能爲也。或爲之者﹐敗之道也。宋人有閔其苗之不長者﹐就而揠之﹐明日枯死。夫欲爲自然者﹐宋人之徒也。

問曰﹕」人生於天地﹐天地無爲。人稟天性者﹐亦當無爲﹐而有爲﹐何也﹖「

曰﹕至徳純渥之人﹐稟天气多﹐故能則天﹐自然無爲。稟气薄少﹐不遵道徳﹐不似天地﹐故曰不肖。不肖者﹐不似也。不似天地﹐不類聖賢﹐故有爲也。天地爲鑪﹐造化爲工﹐稟气不一﹐安能皆賢﹗賢之純者﹐黃﹑老是也。黃者﹐黃帝也﹔老者﹐老子也。黃﹑老之操﹐身中恬淡﹐其治無爲。正身共己﹐而陰陽自和﹐無心於爲﹐而物自化﹐無意於生﹐而物自成。

《易》曰﹕」黃帝﹑堯﹑舜垂衣裳而天下治。「

垂衣裳者﹐垂拱無爲也。孔子曰﹕」大哉﹐堯之爲君也﹗惟天爲大﹐惟堯則之。「

又曰﹕」巍巍乎舜﹑禹之有天下也﹗而不與焉。「

周公曰﹕」上帝引佚。「

上帝謂﹝虞﹞舜﹝禹﹞也。﹝虞﹞舜﹝禹﹞承安繼治﹐任賢使能﹐恭己無爲而天下治。﹝虞﹞舜﹝禹﹞承堯之安﹐堯則天而行﹐不作功邀名﹐無爲之化自成﹐故曰」蕩蕩乎民無能名焉「。

年五十者擊壤於塗﹐不能知堯之徳﹐蓋自然之化也。《易》曰﹕」大人與天地合其徳。「

黃帝﹑堯﹑舜大人也﹐其徳與天地合﹐故知無爲也。天道無爲﹐故春不爲生﹐而夏不爲長﹐秋不爲成﹐冬不爲藏。陽气自出﹐物自生長﹐陰气自起﹐物自成藏。汲井決陂﹐灌漑園田﹐物亦生長﹐霈然而雨﹐物之莖葉根﹝垓﹞﹝﹞﹐莫不洽濡。程量澍澤﹐孰與汲井決陂哉﹗故無爲之爲大矣。本不求功﹐故其功立﹔本不求名﹐故其名成。沛然之雨﹐功名大矣﹐而天地不爲也﹐气和而雨自集。

儒家說夫婦之道取法於天地﹐知夫婦法天地﹐不知推夫婦之道以論天地之性﹐可謂惑矣。夫天覆於上﹐地偃於下﹐下气上﹐上气降下﹐萬物自生其中間矣。當其生也﹐天不須復與也﹐由子在母懷中﹐父不能知也。物自生﹐子自成﹐天地父母﹐何與知哉﹗及其生也﹐人道有教訓之義。天道無爲﹐聽恣其性﹐故放魚於川﹐縱獸於山﹐從其性命之欲也。不驅魚令上陵﹐不逐獸令入淵者﹐何哉﹖拂詭其性﹐失其所宜也。夫百姓﹐魚獸之類也。上徳治之若烹小鮮﹐與天地同操也。商鞅變秦法﹐欲爲殊異之功﹐不聽趙良之議﹐以取車裂之患﹐徳薄多欲﹐君臣相憎怨也。道家徳厚﹐下當其上﹐上安其下﹐純蒙無爲﹐何復譴告﹖故曰﹕政之適也﹐君臣相忘於治﹐魚相忘於水﹐獸相忘於林﹐人相忘於世。故曰天也。孔子謂顏淵曰﹕」吾服汝﹐忘也﹔汝之服於我﹐亦忘也。「

以孔子爲君﹐顏淵爲臣﹐尙不能譴告﹐況以老子爲君﹐文子爲臣乎﹗老子﹑文子﹐似天地者也。淳酒味甘﹐飲之者醉不相知。薄酒酸苦﹐賓主顰蹙。夫相譴告﹐道薄之驗也。謂天譴告﹐曾謂天徳不若淳酒乎﹗

禮者﹐忠信之薄﹐亂之首也。相譏以禮﹐故相譴告。三皇之時﹐坐者於於﹐行者居居﹐乍自以爲馬﹐乍自以爲牛﹐純徳行而民瞳﹐曉惠之心未形生也。當時亦無災異﹐如有災異﹐不名曰譴告。何則﹖時人愚蠢﹐不知相繩責也。末世衰微﹐上下相非﹐災異時至﹐則造譴告之言矣。夫今之天﹐古之天也﹐非古之天厚而今之天薄也﹐譴告之言生於今者﹐人以心準況之也。誥誓不及五帝﹐要盟不及三王﹐交質子不及五伯。徳彌薄者信彌衰。心險而行﹐則犯約而負教﹔教約不行﹐則相譴告﹔譴告不攺﹐舉兵相滅。由此言之﹐譴告之言﹐衰亂之語也﹐而謂之上天爲之﹐斯蓋所以疑也。

且凡言譴告者﹐以人道驗之也。人道﹐君譴告臣﹐上天譴告君也﹐謂災異爲譴告。夫人道﹐臣亦有諫君﹐以災異爲譴告﹐而王者亦當時有諫上天之義﹐其效何在﹖苟謂天徳優﹐人不能諫﹐優徳亦宜玄默﹐不當譴告。萬石君子有過﹐不言﹐對案不食﹐至優之驗也。夫人之優者﹐猶能不言﹐皇天徳大﹐而乃謂之譴告乎﹗夫天無爲﹐故不言災變﹐時至﹐气自爲之。夫天地不能爲﹐亦不能知也。腹中有寒﹐腹中疾痛﹐人不使也﹐气自爲之。夫天地之間﹐猶人背腹之中也。謂天爲災變﹐凡諸怪異之類﹐無小大薄厚﹐皆天所爲乎﹖牛生馬﹐桃生李﹐如論者之言﹐天神入牛腹中爲馬﹐把李實提桃間乎﹖牢曰﹕」子云﹕『吾不試﹐故藝。』「

又曰﹕」吾少也賤﹐故多能鄙事。「

人之賤不用於大者﹐類多伎能。天尊貴髙大﹐安能撰爲災變以譴告人﹐且吉凶蜚色見於面﹐人不能爲﹐色自發也。天地猶人身﹐气變猶蜚色。人不能爲蜚色﹐天地安能爲气變﹗然則气變之見﹐殆自然也。變自見﹐色自發﹐占候之家﹐因以言也。

夫寒溫﹑譴告﹑變動﹑招致﹐四疑皆已論矣。譴告於天道尢詭﹐故重論之。論之﹐所以難別也。說合於人事﹐不入於道意﹐從道不隨事﹐𨿽違儒家之說﹐合黃﹑老之義也。

感類篇

陰陽不和﹐災變發起﹐或時先世遺咎﹐或時气自然。賢聖感類慊懼﹐自思災變惡徵何爲至乎﹖引過自責﹐恐有罪﹐畏愼恐懼之意﹐未必有其實事也。何以明之﹖以湯遭旱自責以五過也。聖人純完﹐行無缺失矣﹐何自責有五過﹖然如《書》曰﹕」湯自責﹐天應以雨。「

湯本無過﹐以五過自責﹐天何故雨﹖﹝使﹞以﹝無﹞過致旱﹐﹝亦﹞﹝不﹞知自責﹐﹝不﹞﹝亦﹞能得雨也。由此言之﹐旱不爲湯至﹐雨不應自責。然而前旱後雨者﹐自然之气也。此言《書》之語也。難之曰﹕」《春秋》大雩﹐董仲舒設土龍﹐皆爲一時間也。一時不雨﹐恐懼雩祭﹐求有請福﹐憂念百性也。「

湯遭旱七年﹐以五過自責﹐謂何時也﹖夫遭旱一時﹐輒自責乎﹖旱至七年﹐乃自責也﹖謂一時輒自責﹐七年乃雨﹐天應之誠﹐何其畱也﹗﹝始﹞﹝如﹞謂七年乃自責﹐憂念百姓﹐何其遲也﹗不合雩祭之法﹐不厭憂民之義。《書》之言未可信也。

由此論之﹐周成王之雷風發﹐亦此類也。《金滕》曰﹕」秋大熟﹐未獲。天大雷電以風﹐禾盡偃﹐大木斯拔﹐邦人大恐。「

當此之時﹐周公死﹐儒者說之﹐以爲成王狐疑於﹝葬﹞周公﹕欲以天子禮葬公﹐公﹐人臣也﹔欲以人臣禮葬公﹐公有王功。狐疑於葬周公之間﹐天大雷雨﹐動怒示變﹐以彰聖功。

古文家以武王崩﹐周公居攝﹐管﹑蔡流言﹐王意狐疑周公﹐周公奔楚﹐故天雷雨以悟成王。

夫一雷一雨之變﹐或以爲葬疑﹐或以爲信讒﹐二家未可審。且訂葬疑之說﹐秋夏之際﹐陽气尙盛﹐未嘗無雷雨也﹐顧其拔木偃禾﹐頗爲﹝狀﹞﹝壯﹞耳。當雷雨時﹐成王感懼﹐開《金滕》之書﹐見周公之功﹐執書泣過﹐自責之深﹐自責適已﹐天偶反風﹐書家則謂天爲周公怒也。千秋萬夏﹐不絕雷雨。苟謂雷雨爲天怒乎﹐是則皇天歲歲怒也。正月陽气發泄﹐雷聲始動﹐秋夏陽至極而雷折。苟謂秋夏之雷﹐爲天大怒﹐正月之雷﹐天小怒乎﹖雷爲天怒﹐雨爲恩施。使天爲周公怒﹐徒當雷不當雨﹐今﹝雷﹞雨俱至﹐天怒且喜乎﹖」子於是日也哭則不歌「。《周禮》」子卯稷食菜羹「﹐哀樂不並行。哀樂不並行﹐喜怒反並至乎﹗

秦始皇帝東封岱嶽﹐雷雨暴至。劉媼息大澤﹐雷雨晦冥。始皇無道﹐自同前聖﹐治亂自謂太平﹐天怒可也。劉媼息大澤﹐夢與神遇﹐是生髙祖﹐何怒於生聖人而爲雷雨乎﹖堯時大風爲害﹐堯﹝激﹞﹝繳﹞大風於靑丘之野。舜入大麓﹐烈風雷雨。堯﹑舜世之隆主﹐何過於天﹐天爲風雨也﹖大旱﹐《春秋》雩祭﹐又董仲舒設土龍以類招气﹐如天應雩龍﹐必爲雷雨。何則﹖秋夏之雨與雷俱也。必從《春秋》﹑仲舒之朮﹐則大雩龍﹐求怒天乎﹗師曠奏《白雪之曲》﹐雷電下擊﹐鼓淸角之音﹐風雨暴至。苟爲雷雨爲天怒﹐天何憎於《白雪》淸角﹐而怒師曠爲之乎﹗此雷雨之難也。

又問之曰﹕」成王不以天子禮葬周公﹐天爲雷風﹐偃禾拔朮﹐成王覺悟﹐執書泣過﹐天乃反風﹐偃禾復起﹐何不爲疾反風以立大木﹐必須國人起築之乎﹖「

應曰﹕」天不能。「

曰﹕」然則天有所不能乎﹖「

應曰﹕」然。「

難曰﹕」孟賁推人﹝而﹞人僕﹐接人而﹝起接﹞人立。天能拔木﹐不能復起﹐是則天力不如孟賁也。秦時三山亡﹐猶謂天所徒也。夫木之輕重﹐孰與三山﹖能徒三山﹐不能起大木﹐非天用力宜也。如謂三山非天所亡﹐然則雷雨獨天所爲乎﹖「

問曰﹕」天之欲令成王以天子之禮葬周公﹐以公有聖徳﹐以公有王功。《經》曰﹕『王乃得周公﹝死﹞﹝所﹞自以爲功﹐代武王之說。』

今天動威以彰周公之徳也。「

難之曰﹕」伊尹相湯伐夏﹐爲民興利除害﹐致天下太平﹔湯死﹐復相大甲﹐大甲佚豫﹐放之桐宮﹐攝政三年﹐乃退復位。周公曰﹕『伊尹格於皇天。』

天所宜彰也。伊尹死時﹐天何以不爲雷雨﹖「

應曰﹕」以《百﹝雨﹞﹝兩﹞篇》曰﹕『伊尹死﹐大霧三日。』

大霧三日亂气矣﹐非天怒之變也。東海張霸造《百﹝雨﹞﹝兩﹞篇》﹐其言𨿽未可信﹐且假以問﹕「天爲雷雨以悟成王﹐成王未開金匱雷止乎﹖已開金匱雷雨乃止也﹖」

應曰「未開金匱雷止也。開匱得書﹐見公之功﹐黨悟泣過﹐決以天子孔葬公﹐出郊觀變﹐天止雨反風﹐禾盡起。」

由此言之﹐成王未覺悟﹐雷雨止矣。難曰「伊尹﹝死﹞﹐霧三日﹐天何不三日雷雨﹐須成王覺悟乃止乎﹖太戊之時﹐桑谷生朝﹐七日大拱﹐太戊思政﹐桑谷消亡。宋景公時﹐熒﹝惑﹞守心﹐出三善言﹐熒惑徒捨。使太戊不思政﹐景公無三善言﹐桑穀不消﹐熒惑不徒。何則﹖災變所以譴告也﹐所譴告未覺﹐災變不除﹐天之至意也。今天怒爲雷雨以責成王﹐成王未覺﹐雨雷之息﹐何其早也﹖

又問曰﹕」禮﹐諸侯之子稱公子﹐諸侯之孫稱公孫﹐皆食采地﹐殊之眾庶。何則﹖公子公孫﹐親而又尊﹐得體公稱﹐又食采地﹐名實相副﹐猶文質相稱也。天彰周公之功﹐令成王以天子禮葬﹐何不令成王號周公以周王﹐副天子之禮乎﹖「

應曰﹕」王者﹐名之尊號也﹐人臣不得名也。「

難曰﹕」人臣猶得名王﹐禮乎﹖

武王伐紂﹐下車追王大王﹑王季﹑文王。三人者諸侯﹐亦人臣也﹐以王號加之。何爲獨可於三王﹐不可於周公﹖天意欲彰周公﹐豈能明乎﹗豈以王迹起於三人哉﹗然而王功亦成於周公。江起岷山﹐流爲濤瀨。相濤瀨之流﹐孰與初起之源﹖鬯之所爲到﹐白雉之所爲來﹐三王乎﹖周公也﹖周公功徳盛於三王﹐不加王號﹐豈天惡人妄稱之哉﹗周衰﹐六國稱王﹐齊﹑秦更爲帝﹐當時天無禁怒之變。周公不以天子禮葬﹐天爲雷雨以責成王﹐何天之好惡不純一乎﹖「

又問曰﹕」魯季孫賜曾子簀﹐曾子病而寢之。童子曰﹕『華而者﹐大夫之簀。』

而曾子感慚﹐命元易簀。蓋禮﹐大夫之簀﹐士不得寢也。今周公人臣也﹐以天子禮葬﹐魂而有靈﹐將安之不也﹖「

應曰﹕」成王所爲﹐天之所予﹐何爲不安﹖「

難曰﹕」季孫所賜大夫之簀﹐豈曾子之所自制乎﹐何獨不安乎﹖子疾病﹐子路遣門人爲臣。病間曰﹕『久矣哉﹗由之行詐也﹗無臣而爲有臣﹐吾誰欺﹐欺天乎﹖』

孔子罪子路者也。己非人君﹐子路使門人爲臣﹐非天之心而妄爲之﹐是欺天也。周公亦非天子也﹐以孔子之心況周公﹐周公必不安也。季氏旅於太山﹐孔子曰﹕『曾謂泰山不如林放乎﹖』

以曾子之細﹐猶卻非禮﹔周公至聖﹐豈安天子之葬﹖曾謂周公不如曾子乎﹖由此原之﹐周公不安也。大人與天地合徳﹐周公不安﹐天亦不安﹐何故爲雷雨以責成王乎﹖「

又問曰﹕」死生有命﹐富貴在天。武王之命﹐何可代乎﹖「

應曰﹕」九齡之夢﹐天奪文王年以益武王。克殷二年之時﹐九齡之年未盡﹐武王不豫﹐則請之矣。人命不可請﹐獨武王可﹐非世常法﹐故藏於金滕﹔不可復爲﹐故掩而不見。「

難曰﹕」九齡之夢﹐武王已得文王之年未﹖「

應曰﹕」已得之矣。「

難曰﹕」已得文王之年﹐命當自延。克殷二年﹐𨿽病﹐猶將不死﹐周公何爲請而代之﹖「

應曰﹕」人君爵人以官﹐議定﹐未之卽與﹐曹下案目﹐然後可諾。天𨿽奪文王年以益武王﹐猶須周公請﹐乃能得之。命數精微﹐非一臥之夢所能得也。

﹝應曰九齡之夢能得也﹞難曰「九齡之夢﹐文王夢與武王九齡。武王夢帝予其九齡﹐其天已予之矣﹐武王已得之矣﹐何須復請﹖人且得官﹐先夢得爵﹐其後莫舉﹐猶自得官。何則﹖兆象先見﹐其驗必至也。古者謂年爲齡﹐已得九齡﹐猶人夢得爵也。周公因必效之夢﹐請之於天﹐功安能大乎﹖」

又問曰「功無大小﹐徳無多少﹐人須仰恃賴之者﹐則爲美矣。使周公不代武王﹐武王病死﹐周公與成王而致天下太平乎﹖」

應曰「成事﹐周公輔成王而天下不亂。使武王不見代﹐遂病至死﹐周公致太平何疑乎﹖」

難曰「若是﹐武王之生無益﹐其死無損﹐須周公功乃成也。周衰﹐諸侯背畔﹐管仲九合諸侯﹐一匡天下。孔子曰﹕『微管仲﹐吾其被髮左衽矣。』

使無管仲﹐不合諸侯﹐夷狄交侵﹐中國絕滅。此無管仲有所傷也。程量有益﹐管仲之功﹐偶於周公。管仲死﹐桓公不以諸侯禮葬﹐以周公況之﹐天亦宜怒﹐微雷薄雨不至﹐何哉﹖豈以周公聖而管仲﹝不﹞賢乎﹖夫管仲爲反坫﹐有三歸﹐孔子譏之﹐以爲不賢。

反坫﹑三歸﹐諸侯之禮﹔天子禮葬﹐王者之制﹐皆以人臣俱不得爲。大人與天地合徳﹐孔子﹐大人也﹐譏管仲之僭禮﹐皇天欲周公之侵制﹐非合徳之驗。

《書》家之說﹐未可然也。」

以見鳥迹而知爲書﹐見蜚蓬而知爲車。天非以鳥迹命倉頡﹐以蜚蓬使奚仲也﹐奚仲感蜚蓬而倉頡起鳥迹也。晉文反國﹐命徹麋墨﹐舅犯心感﹐辭位歸家。夫文公之徹麋墨﹐非欲去舅犯﹐舅犯感慚﹐自同於麋墨也。宋華臣弱其宗﹐使家賊六人以鈹殺華吳於宋﹐命合左師之後。左師懼曰「老夫無罪。」

其後左師怨咎華臣﹐華臣備之。國人逐狗﹐狗入華臣之門﹐華臣以爲左師來攻己也﹐逾墻而走。夫華臣自殺華吳而左師懼﹐國人自逐狗而華臣自走。成王之畏懼﹐猶此類也。心疑於不以天子禮葬公﹐卒遭雷雨之至﹐則懼而畏過矣。夫雷雨之至﹐天未必責成王也。雷雨至﹐成王懼以自責也。夫感則蒼頡﹑奚仲之心﹐懼則左師﹑華臣之意也。懷嫌疑之計﹐遭暴至之气﹐以類之驗見﹐則天怒之效成矣。見類驗於寂漠﹐猶感動而畏懼﹐況雷雨揚﹝軒﹞﹝�﹞之聲﹐成王庶幾能不怵惕乎﹖

迅雷風烈﹐孔子必變。禮﹐君子聞雷﹐𨿽夜﹐衣冠而坐﹐所以敬雷懼激气也。聖人君子於道無嫌﹐然猶順天變動﹐況成王有周公之疑﹐聞雷雨之變﹐安能不振懼乎﹗然則雷雨之至也﹐殆且自天气﹐成王畏懼﹐殆且感物類也。夫天道無爲﹐如天以雷雨責怒人﹐則亦能以雷雨殺無道。古無道者多﹐可以雷雨誅殺其身﹐必命聖人興師動軍﹐頓兵傷士﹐難以一雷行誅﹐輕以三軍克敵﹐何天之不憚煩也﹗

或曰「紂父帝乙射天毆地﹐遊涇﹑渭之間﹐雷電擊而殺之。

斯天以雷電誅無道也。」

帝乙之惡﹐孰與桀﹑紂﹖鄒伯奇論桀﹑紂惡不如亡秦﹐亡秦不如王莽﹐然而桀﹑紂﹑秦﹑莽之﹝地﹞﹝死﹞﹐不以雷電。孔子作《春秋》﹐采毫毛之善﹐貶纖介之惡﹐采善不逾其美﹐貶惡不溢其過。責小以大﹐夫人無之。成王小疑﹐天大雷雨。如定以臣葬公﹐其變何以過此﹗《洪範》稽疑﹐不悟災變者﹐人之才不能盡曉﹐天不以疑責備於人也。成王心疑未決﹐天以大雷雨責之﹐殆非皇天之意。書家之說﹐恐失其實也。

齊世篇

語稱上世之人侗長佼好﹐堅彊老壽﹐百歲左右﹔下世之人短小陋醜﹐夭折早死。何則﹖上世和气純渥﹐婚姻以時﹐人民稟善气而生﹐生又不傷﹐骨節堅定﹐故長大老壽﹐狀貌美好。下世反此﹐故短小夭折﹐形面醜惡。此言妄也。

夫上世治者﹐聖人也﹔下世治者﹐亦聖人也。聖人之徳﹐前後不殊﹐則其治世﹐古今不異。上世之天﹐下世之天也。天不變易﹐气不攺更。上世之民﹐下世之民也﹐俱稟元气。元气純和﹐古今不異﹐則稟以爲形體者﹐何故不同﹖夫稟气等則懷性均﹐懷性均則體同﹐形體同則醜好齊﹐醜好齊則夭壽適。一天一地﹐並生萬物。萬物之生﹐俱得一气。气之薄渥﹐萬世若一。帝王治世﹐百代同道。人民嫁娶﹐同時共禮。𨿽言男三十而娶﹐女二十而嫁﹐法制張設﹐未必奉行。何以效之﹖以今不奉行也。禮樂之制﹐存見於今﹐今之人民﹐肯行之乎﹖今人不肯行﹐古人亦不肯舉。以今之人民﹐知古之人民也。

﹝人﹐物也﹔﹞物﹐亦物也。人生一世﹐壽至一百歲。生爲十歲兒時﹐所見地上之物﹐生死攺易者多。至於百歲﹐臨且死時﹐所見諸物﹐與年十歲時所見﹐無以異也。使上世下世﹐民人無有異﹐則百歲之間﹐足以卜筮。六畜長短﹐五穀大小﹐昆虫﹑艸木﹑金石﹑珠玉﹑蜚﹑蠕動﹑行﹑喙息﹐無有異者﹐此形不異也。古之水火﹐今之水火也。今气爲水火也﹐使气有異﹐則古之水淸火熱﹐而今水濁火寒乎﹖

人生長六七尺﹐大三四圍﹐面有五色﹐壽至於百﹐萬世不異。如以上世人民侗長佼好﹐堅彊老壽﹐下世反此﹔則天地初立﹐始爲人時﹐長可如防風之君﹐色如宋朝﹐壽如彭祖乎﹖從當今至千世之後﹐人可長如莢英﹐色如嫫母﹐壽如朝生乎﹖王莽之時﹐長人生長一丈﹐名曰霸出。建武年中﹐穎川張仲師長一丈二寸﹐張湯八尺有餘﹐其父不滿五尺﹐俱在今世﹐或長或短。儒者之言﹐竟﹝非﹞﹝大﹞誤也。語稱上世使民以宜﹐傴者抱關﹐侏儒俳優。

如皆侗長佼好﹐安得傴侏之人乎﹖

語稱上世之人質朴易化﹐下世之人文薄難治﹐故《易》曰「上古之時﹐結繩以治﹐後世易之以書契。」

先結繩﹐易化之故﹔後書契﹐難治之驗也。故夫宓犧之前﹐人民至質朴﹐臥者居居﹐坐者於於﹐羣居聚處﹐知其母不識其父。至宓犧時﹐人民頗文﹐知欲詐愚﹐勇欲恐怯﹐彊欲淩弱﹐眾欲暴寡﹐故宓犧作八卦以治之。至周之時﹐人民文薄﹐八卦難復因襲﹐故文王衍爲六十四首﹐極其變使民不倦。

至周之時﹐人民﹝久﹞﹝文﹞薄﹐故孔子作《春秋》﹐采毫毛之善﹐貶纖介之惡﹐稱曰「周監於二代﹐鬱鬱乎文哉﹗吾從周。」孔子知世浸獘﹐文薄難治﹐故加密致之罔﹐設纖微之禁﹐檢﹝狎﹞﹝押﹞守持﹐備具悉極。此言妄也。

上世之人所懷五常也﹐下世之人亦所懷五常也。俱懷五常之道﹐共稟一气而生﹐上世何以質朴﹐下世何以文薄﹖彼見上世之民飲血茹毛﹐無五穀之食﹐後世穿地爲井﹐耕土種谷﹐飲井食粟﹐有水火之調﹔又見上古巖居穴處﹐衣禽獸之皮﹐後世易以宮室﹐有布帛之飾﹐則謂上世質朴﹐下世文薄矣。

夫器業變易﹐性行不異。然而有質朴文薄之語者﹐世有盛衰﹐衰極久有獘也。譬猶衣食之於人也﹐初成鮮完﹐始熟香潔﹐少久穿敗﹐連日臭茹矣。文質之法﹐古今所共。一質一文﹐一衰一盛﹐古而有之﹐非獨今也。何以效之﹖傳曰「夏后氏之王教以忠。上教以忠﹐君子忠﹐其失也﹐小人野。救野莫如敬﹐殷﹝之﹞王﹝之﹞教以敬。上教用敬﹐君子敬﹐其失也﹐小人鬼。救鬼莫如文﹐故周之王教以文。上教以文﹐君子文﹐其失也﹐小人薄。

救薄莫如忠﹐承周而王者﹐當教以忠。」

夏所承唐﹑虞之教薄﹐故教以忠﹔唐﹑虞以文教﹐則其所承有鬼失矣。世人見當今之文薄也﹐狎侮非之﹐則謂上世朴質﹐下世文薄。猶家人子弟不謹﹐則謂他家子弟謹良矣。

語稱上世之人重義輕身﹐遭忠義之事﹐得己所當赴死之分明也﹐則必赴湯趨鋒﹐死不顧恨。故弘演之節﹐陳不占之義﹐行事比類﹐書籍所載﹐亡命捐身﹐眾多非一。今世趨利苟生﹐棄義妄得﹐不相勉以義﹐不相激以行﹐義廢身不以爲累﹐行隳事不以相畏。此言妄也。

夫上世之士﹐今世之士也﹐俱含仁義之性﹐則其遭事並有奮身之節。古有無義之人﹐今有建節之士。善惡雜廁﹐何世無有。述事者好髙古而下今﹐貴所聞而賤所見。辧士則談其久者﹐文人則著其遠者。近有奇而辧不稱﹐今有異而筆不記。若夫瑯邪兒子明﹐歲敗之時﹐兄爲饑人所食﹐自縛叩頭﹐代兄爲食﹐餓人美其義﹐兩捨不食。

兄死﹐收養其孤﹐受不異於己之子﹐歲敗谷盡﹐不能兩活﹐餓殺其子﹐活兄之子。臨淮許君叔亦養兄孤子﹐歲倉卒之時﹐餓其親子﹐活兄之子﹐與子明同義。會稽孟章父英爲郡決曹掾﹐郡將撾殺非辜﹐事至覆考﹐英引罪自予﹐卒代將死。章後復爲郡功曹﹐從役攻賊﹐兵卒北敗﹐爲賊所射﹐以身代將﹐卒死不去。此弘演之節﹐陳不占之義﹐何以異﹖當今著文書者﹐肯引以爲比諭乎﹖比諭之證﹐上則求虞﹑夏﹐下則索殷﹑周。秦﹑漢之際﹐功奇行殊﹐猶以爲後。又況當今在百代下﹐言事者目親見之乎﹖

畫工好畫上代之人﹐秦﹑漢之士﹐功行譎奇﹐不肯圖。﹝不肯圖﹞今世之士者﹐尊古卑今也。貴鵠賤雞﹐鵠遠而雞近也。使當今說道深於孔﹑墨﹐名不得與之同﹔立行崇於曾﹑顏﹐聲不得與之鈞。何則﹖世俗之性﹐賤所見貴所聞也。有人於此﹐立義建節﹐實核其操﹐古無以過。爲文書者﹐肯載於篇籍﹐表以爲行事乎﹖作奇論﹐造新文﹐不損於前人﹐好事者肯捨久遠之書﹐而垂意觀讀之乎﹖揚子云作《太玄》﹐造《法言》﹐張伯松不肯壹觀﹐與之並肩﹐故賤其言。使子云在伯松前﹐伯松以爲金匱矣﹗

語稱上世之時﹐聖人徳優﹐而功治有奇。故孔子曰「大哉﹐堯之爲君也﹗惟天爲大﹐惟堯則之。蕩蕩乎民無能名焉﹗巍巍乎其有成功也﹗煥乎其有文章也﹗」

舜承堯不墮洪業﹐禹襲舜不虧大功。其後至湯﹐舉兵代桀﹐武王把鉞討紂﹐無巍巍蕩蕩之文﹐而有動兵討伐之言。蓋其徳劣而兵試﹐武用而化薄。化薄﹐不能相逮之明驗也。及至秦﹑漢﹐兵革云擾﹐戰力角勢﹐秦以得天下。旣得在下﹐無嘉瑞之美﹐若協和萬國﹑鳳皇來儀之類﹐非徳劣不及﹐功薄不若之徵乎﹖此言妄也。

夫天地气和﹐卽生聖人。聖人之治﹐卽立大功。和气不獨在古先﹐則聖人何故獨優﹗世俗之性﹐好褒古而毀今﹐少所見而多所聞。又見經傳增賢聖之美﹐孔子尢大堯﹑舜之功。又聞堯﹑﹝禹﹞﹝舜﹞禪而相讓﹐湯﹑武伐而相奪。則謂古聖優於今﹐功化渥地後矣。夫經有褒增之文﹐世有空加之言﹐讀經覽書者所共見也。孔子曰「紂之不善﹐不若是之甚也。是以君子惡居下流﹐天下之惡皆歸焉。」

世常以桀﹑紂與堯﹑舜相反﹐稱美則說堯﹑舜﹐言惡則舉紂﹑桀。孔子曰「紂之不善不若是之甚也」﹐則知堯﹑舜之徳不若是其盛也。

堯﹑舜之禪﹐湯﹑武之誅﹐皆有天命﹐非優劣所能爲﹐人事所能成也。使湯﹑武在唐﹑虞﹐亦禪而不伐﹔堯﹑舜在殷﹑周﹐亦誅而不讓。蓋有天命之實﹐而世空生優劣之語。經言協和萬國﹐時亦有丹朱﹔鳳皇來儀﹐時亦有有苗﹔兵皆動而並用﹐則知徳亦何優劣而小大也﹗

世論桀﹑紂之惡﹐甚於亡秦。實事者謂亡秦惡甚於桀﹑紂。秦﹑漢善惡相反﹐猶堯﹑舜﹑桀﹑紂相違也。亡秦與漢皆在後世﹐亡秦惡甚於桀﹑紂﹐則亦知大漢之徳不劣於唐﹑虞也。唐之萬國﹐固增而非實者也。有虞之鳳皇﹐宣帝貼已五致之矣。孝明帝符瑞並至。夫徳優故有瑞﹐瑞鈞則功不相下。宣帝﹑孝明如劣不及堯﹑舜﹐何以能致堯﹑舜之瑞﹖光武皇帝龍興鳳舉﹐取天下若拾遺﹐何以不及殷湯﹑周武﹖世稱周之成﹑康不虧文王之隆﹐舜巍巍不虧堯之盛功也。方今聖朝承光武﹐襲孝明﹐有浸酆溢美之化﹐無細小毫髮之虧﹐上何以不逮舜﹑禹﹐下何以不若成﹑康﹗世見五帝﹑三王事在經傳之上﹐而漢之記故﹐尙爲文書﹐則謂古聖優而功大﹐後世劣而化薄矣﹗

論衡卷第十九

宣漢篇

儒者稱五帝﹑三王致天下太平﹐漢興已來﹐未有太平。彼謂五帝﹑三王致太平﹐漢未有太平者﹐見五帝﹑三王聖人也﹐聖人之徳能致太平﹔謂漢不太平者﹐漢無聖帝也﹐賢者之化﹐不能太平。又見孔子言「鳳鳥不至﹐河不出圖﹐吾已矣夫」﹐方今無鳳鳥﹑《河圖》﹐瑞頗未至悉具﹐故謂未太平。此言妄也。

夫太平以治定爲效﹐百姓以安樂爲符。孔子曰「修己以安百姓﹐堯﹑舜其猶病諸﹗」

百姓安者﹐太平之驗也。夫治人以人爲主﹐百姓安而陰陽和﹐陰陽和則萬物育﹐萬物育則奇瑞出。視今天下﹐安乎﹖危乎﹖安則平矣﹐瑞𨿽未具﹐無害於平。故夫王道定事以驗﹐立實以效﹐效驗不彰﹐實誠不見。時或實然﹐證驗不具。是故王道立事以實﹐不必具驗。聖﹝主﹞﹝王﹞治世﹐期於平安﹐不須符瑞。

且夫太平之瑞﹐猶聖﹝主﹞﹝王﹞之相也。聖王骨法未必同﹐太平之瑞何爲當等﹖彼聞堯﹑舜之時﹐鳳皇﹑景星皆見﹐《河圖》《洛書》皆出﹐以爲後王治天下﹐當復若等之物﹐乃爲太平。用心若此﹐猶謂堯當復比齒﹐舜當復八眉也。夫帝王聖相﹐前後不同﹐則得瑞古今不等。而今王無鳳鳥﹑《河圖》﹐﹝爲﹞﹝謂﹞未太平﹐妄矣。孔子言鳳皇﹑《河圖》者﹐假前瑞以爲語也﹐未必謂世當復有鳳皇與《河圖》也。夫帝王之瑞﹐眾多非一﹐或以鳳鳥﹑麒麟﹐或以《河圖》《洛書》﹐或以甘露﹑醴泉﹐或以陰陽和調﹐或以百姓安。今瑞未必同於古﹐古應未必合於今﹐遭以所得﹐未必相襲。何以明之﹖以帝王興起﹐命﹝祜﹞﹝佑﹞不同也。

周則烏﹑魚﹐漢斬大蛇。推論唐﹑虞﹐猶周﹑漢也﹐初興始起﹐事效物气﹐無相襲者。太平瑞應﹐何故當鈞﹖以已至之瑞﹐效方來之應﹐猶守株待兔之蹊﹐藏身破之路也。

天下太平﹐瑞應各異﹐猶家人富殖﹐物不同也﹕或積米谷﹐或藏布帛﹐或畜牛馬﹐或長田宅。夫樂米谷不愛布帛﹐歡牛馬不美田宅﹐則謂米谷愈布帛﹐牛馬勝田宅矣。今百姓安矣﹐符瑞至矣﹐終謂古瑞《河圖》﹑鳳皇不至﹐謂之未安﹐是猶食稻之人入飯稷之鄕﹐不見稻米﹐謂稷爲非谷也。實者﹐天下已太平矣﹐未有聖人何以致之﹐未見鳳皇何以效實﹗問世儒不知聖﹐何以知今無聖人也﹖世人見鳳皇﹐何以知之﹖旣無以知之﹐何以知今無鳳皇也﹖委不能知有聖與無﹐又不能別鳳皇是鳳與非﹐則必不能定今太平與未平也。

孔子曰「如有王者﹐必世然後仁。」

三十年而天下平﹝也﹞。

漢興﹐至文帝時二十餘年﹐賈誼創議以爲天下洽和﹐當攺正朔﹑服色﹑制度﹐定官名﹐興禮樂。文帝初卽位﹐謙讓未遑。夫如賈生之議﹐文帝時已太平矣。漢興二十餘年﹐應孔子之言「必世然後仁」也。漢一﹝代﹞﹝世﹞之年數已滿﹐太平立矣﹐賈生知之。況至今且三百年﹐謂未太平﹐誤也。且孔子所謂一世﹐三十年也﹔漢家三百歲﹐十帝耀徳﹐未平﹐如何﹖夫文帝之時﹐固已平矣﹐歷世﹝持﹞﹝治﹞平矣。至平帝時﹐前漢已滅﹐光武中興﹐復致太平。

問曰「文帝有瑞﹐可名太平﹔光武無瑞﹐謂之太平﹐如何﹖」

曰﹕夫帝王瑞應﹐前後不同。𨿽無物瑞﹐百姓寧集﹐風气調和﹐是亦瑞也。何以明之﹖帝王治平﹐升封太山﹐告安也。秦始皇升封太山﹐遭雷雨之變﹐治未平﹐气未和。光武皇帝升封﹐天晏然無雲﹐太平之應也﹐治平气應。光武之時﹐气和人安﹐物瑞等至﹐人气已驗﹐論者猶疑。孝宣皇帝元康二年﹐鳳皇集於太山﹐後又集於新平。四年﹐神雀集於長樂宮﹐或集於上林﹐九眞獻麟。神雀二年﹐鳳皇﹑甘露降集京師。

四年﹐鳳皇下杜陵及上林。五鳳三年﹐帝祭南郊﹐神光並見﹐或興﹝子﹞﹝於﹞谷﹐燭耀齋宮﹐十有餘﹝日﹞﹝刻﹞。明年﹐祭后土﹐靈光復至﹐至如南郊之時﹔甘露﹑神雀降集延壽萬歲宮。其年三月﹐鸞鳳集長樂宮東門中樹上。甘露元年﹐黃龍至﹐見於新丰﹐醴泉滂流。彼鳳皇𨿽五六至﹐或時一鳥而數來﹐或時異鳥而各至。麒麟﹑神雀﹑黃龍﹑鸞鳥﹑甘露﹑醴泉﹐祭后土﹑天地之時﹐神光靈耀﹐可謂繁盛累積矣。孝明時𨿽無鳳皇﹐亦致﹝麒﹞麟﹑甘露﹑醴泉﹑神雀﹑白雉﹑紫芝﹑嘉禾﹐金出鼎見﹐離木復合。五帝﹑三王﹐經傳所載瑞應﹐莫盛孝明。如以瑞應效太平﹐宣﹑明之年倍五帝﹑三王也。夫如是﹐孝宣﹑孝明可謂太平矣。

能致太平者﹐聖人也﹐世儒何以謂世未有聖人﹖天之稟气﹐豈爲前世者渥﹐後世者泊哉﹗周有三聖﹐文王﹑武王﹑周公並時猥出。漢亦一代也﹐何以當少於周﹖周之聖王﹐何以當多於漢﹖漢之髙祖﹑光武﹐周之文﹑武也。文帝﹑武帝﹑宣帝﹑孝明﹑今上﹐過周之成﹑康﹑宣王。非以身生漢世﹐可褒增頌嘆﹐以求媚稱也﹔核事理之情﹐定說者之實也。俗好褒遠稱古﹐講瑞﹝則﹞上世爲美﹐論治則古王爲賢﹐睹奇於今﹐終不信然。使堯﹑舜更生﹐恐無聖名。獵者獲禽﹐觀者樂獵﹐不見漁者﹐﹝之﹞心不顧也。是故觀於齊不虞魯﹐遊於楚不歡宋。唐﹑虞﹑夏﹑殷同載在二尺四寸﹐儒者﹝推﹞﹝抽﹞讀﹐朝夕講習﹐不見漢書﹐謂漢劣不若﹐亦觀獵不見漁﹐遊齊﹑楚不願宋﹑魯也。使漢有弘文之人﹐經傳漢事﹐則《尙書》《春秋》也﹐儒者宗之﹐學者習之﹐將襲舊六爲七﹐今上﹑上王至髙祖皆爲聖帝矣。觀杜撫﹑班固等所上《漢頌》﹐頌功徳符瑞﹐汪深廣﹐滂沛無量﹐逾唐﹑虞﹐入皇域﹐三代隘辟﹐厥深沮也。殷監不遠﹐在夏后之世。且捨唐﹑虞﹑夏﹑殷﹐近與周家斷量功徳﹐實商優劣﹐周不如漢。

何以驗之﹖周之受命者文﹑武也﹐漢則髙祖﹑光武也。文﹑武受命之降怪﹐不及髙祖﹑光武初起之佑﹔孝宣﹑﹝孝﹞明之瑞﹐美於周之成﹑康﹑宣王。孝宣﹑孝明符瑞﹐唐﹑虞以來﹐可謂盛矣。今上卽命﹐奉成持滿﹐四海混一﹐天下定寧﹐物瑞已極﹐人應﹝訂﹞﹝斯﹞隆。唐世黎民雍熙﹐今亦天下修仁﹐歲遭運气﹐谷頗不登﹐路無絕道之憂﹐深幽無屯聚之姦。周家越常獻白雉﹐方今匈奴﹑鄯善﹑哀牢貢獻牛馬。周時僅治五千里內﹐漢氏廓土收荒服之外。牛馬珍於白雉﹐近屬不若遠物。古之戎狄﹐今爲中國﹔古之人﹐今被朝服﹔古之露首﹐今冠章甫﹔古之跣跗﹐今履﹝商﹞﹝髙﹞舄。以盤石爲沃田﹐以桀暴爲良民﹐夷坎坷爲平均﹐化不賓爲齊民﹐非太平而何﹖夫實徳化則周不能過漢﹐論符瑞則漢盛於周﹐度土境則周狹於漢﹐漢何以不如周﹖獨謂周多聖人﹐治致太平﹖儒者稱聖泰隆﹐使聖卓而無迹﹔稱治亦泰盛﹐使太平絕而無續也。

恢國篇

顏淵喟然嘆曰「仰之彌髙﹐鉆之彌堅。」

此言顏淵學於孔子﹐積累歲月﹐見道彌深也。《宣漢》之篇﹐髙漢於周﹐擬漢過周﹐論者未極也。恢而極之﹐彌見漢奇。夫經熟講者﹐要妙乃見﹔國極論者﹐恢奇彌出。恢論漢國在百代之上﹐審矣。何以驗之﹖黃帝有涿鹿之戰﹐堯有丹水之師﹐舜時有苗不服﹐夏啟有扈叛逆﹐髙宗伐鬼方三年克之。周成王﹐管﹑蔡悖亂﹐周公東徵。前代皆然﹐漢不聞此。髙祖之時﹐陳反﹐彭越叛﹐治始安也。孝景之時﹐吳﹑楚興兵﹐怨晃錯也。匈奴時擾﹐正朔不及﹐無荒之地﹐王功不加兵﹐今皆內附﹐貢獻牛馬。此則漢之威盛莫敢犯也。

紂爲至惡﹐天下叛之。武王舉兵﹐皆願就戰﹐八百諸侯﹐不期俱至。項羽惡微﹐號而用兵﹐與髙祖俱起﹐威力輕重﹐未有所定﹐則項羽力勁。折鐵難於摧木﹐髙祖誅項羽﹐折鐵﹔武王伐紂﹐摧木﹕然則漢力勝周多矣。凡克敵一則易﹐二則難。湯﹑武伐桀﹑紂﹐一敵也﹔髙祖誅秦殺項﹐兼勝二家﹐力倍湯﹑武。武王爲殷西伯﹐臣事於紂﹐以臣伐﹝周﹞﹝君﹞﹐夷﹑齊恥之﹐扣馬而諫﹐武王不聽﹐不食周粟﹐餓死首陽。髙祖不爲秦臣﹐光武不仕王莽﹐誅惡伐無道﹐無伯夷之譏﹐可謂順於周矣。

丘由易以起髙﹐淵易以爲深。起於微賤﹐無所因階者難﹔襲爵乘位﹐尊祖統業者易。堯以唐侯入嗣帝位﹐舜以司徒因堯授禪﹐禹以司空緣功代舜﹐湯由七十里﹐文王百里﹝爲西伯﹞﹐武王﹝爲西伯﹞襲文王位﹝三郊﹞。五代之起﹐皆有因緣﹐力易爲也。髙祖從亭長提三尺劍取天下﹐光武由白水奮威武﹐﹝帝﹞海內﹐無尺土所因﹐一位所乘﹐直奉天命推自然。此則起髙於淵﹐爲深於丘山也。比方五代﹐孰者爲優﹖

傳書或稱武王伐紂﹐太公陰謀食小兒以丹﹐令身純赤﹐長大教言殷亡。

殷民見兒身赤﹐以爲天神﹐及言殷亡﹐皆謂商滅。兵至牧野﹐晨舉脂燭﹐姦謀惑民﹐權掩不備﹐周之所諱也﹐世謂之虛。漢取天下﹐無此虛言。《武成》之篇言﹐周伐紂﹐血流浮杵。以《武成》言之﹐食兒以丹﹐晨舉脂燭﹐殆且然矣。漢伐亡新﹐光武將五千人﹐王莽遣二公將﹝三﹞﹝百﹞萬人戰於昆陽﹐雷雨晦冥﹐前後不相見。漢兵出昆陽城擊二公軍﹐一而當十﹐二公兵散。天下以雷雨助漢威敵﹐孰與舉脂燭以人事譎取殷哉﹗

或云武王伐紂﹐紂赴火死﹐武王就斬以鉞﹐懸其首於大白之旌。

齊宣王憐畔鐘之牛﹐睹其色之觳觫也。楚莊王赦鄭伯之罪﹐見其肉袒而形暴也。君子惡﹝惡﹞﹐不惡其身。紂屍赴於火中﹐所見淒愴﹐非徒色之觳觫﹐袒之暴形也。就斬以鉞﹐懸乎其首﹐何其忍哉﹗髙祖入咸陽﹐閻樂誅二世﹐項羽殺子嬰﹐髙祖雍容入秦﹐不戮二屍。光武入長安﹐劉聖公已誅王莽﹐乘兵卽害﹐不刃王莽之死。夫斬赴火之首﹐與貰被刃者之身﹐徳虐孰大也﹖豈以裏之恨哉﹗以人君拘人臣﹐其逆孰與秦奪周國﹐莽鴆平帝也﹖鄒伯奇論桀﹑紂之惡不若亡秦﹐亡秦不若王莽。然則紂惡微而周誅之痛﹐秦﹑莽罪重而漢伐之輕﹐寬狹誰也﹖

髙祖﹐母妊之時﹐蛟龍在上﹐夢與神遇﹔好酒﹝貫﹞﹝貰﹞飲﹐酒捨負仇﹐及醉畱臥﹐其上常有神怪﹔夜行斬蛇﹐蛇嫗悲哭﹔與呂后俱之田廬﹐時自隱匿﹐光气暢見﹐呂后輒知﹔始皇望見東南有天子气﹐及起﹐五星聚於東井﹔楚望漢軍﹐雲气五色。光武且生﹐鳳皇集於城﹐嘉禾滋於屋﹐皇妣之身﹐夜半無燭﹐空中光明。初者﹐蘇伯阿望舂陵气鬱鬱蔥蔥﹔光武起過舊廬﹐見气憧憧上屬於天。五帝﹑三王﹐初生始起﹐不聞此怪。堯母感於赤龍﹐及起不聞奇佑﹔禹母吞薏苡﹐將生得玄圭﹔契母咽燕子﹔湯起白狼銜鉤﹔后稷母履大人之迹﹔文王起得赤雀﹔武王得魚﹑烏﹕皆不及漢太平之瑞。黃帝﹑堯﹑舜鳳皇一至﹐凡諸眾瑞重至者希。漢文帝黃龍﹑玉棒。武帝黃龍﹑麒麟﹑連木。宣帝鳳皇五至﹐麒麟﹑神雀﹑甘露﹑醴泉﹑黃龍﹑神光。平帝白雉﹑黑雉。孝明麒麟﹑神雀﹑甘露﹑醴泉﹑白雉﹑黑雉﹑芝艸﹑連木﹑嘉禾﹐與宣帝同奇﹐有神鼎黃金之怪。一代之瑞﹐累仍不絕。此則漢徳丰茂﹐故瑞佑多也。孝明天崩﹐今上嗣位﹐元二之間﹐嘉徳布流。三年﹐零陵生芝艸五本。

四年﹐甘露降五縣。五年﹐芝復生六﹝年﹞﹝本﹞﹐黃龍見﹐大小凡八。前世龍見不雙﹐芝生無二﹐甘露一降。而今八龍並出﹐十一芝累生﹐甘露流五縣。徳惠盛熾﹐故瑞繁夥也。自古帝王﹐孰能致斯﹖

儒者論曰「王者推行道徳﹐受命於天。」

《論衡》《初﹝秉﹞﹝稟﹞》以爲王者生稟天命﹐性命難審﹐且兩論之。酒食之賜﹐一則爲薄﹐再則爲厚。如儒者之言﹐五代皆一受命﹐惟漢獨再﹐此則天命於漢厚也。如審《論衡》之言﹐生稟自然﹐此亦漢家所稟厚也。絕而復屬﹐死而復生。世有死而復生之人﹐人必謂之神。漢統絕而復屬﹐江武存亡﹐可謂優矣。

武王伐紂﹐庸﹑蜀之夷佐戰牧野。

成王之時﹐越常獻雉﹐倭人貢暢。幽﹑歷衰微﹐戎狄攻周﹐平王東走﹐以避其難。至漢﹐四夷朝貢。孝平元始元年﹐越常重譯獻白雉一﹑黑雉二。夫以成王之賢﹐輔以周公﹐越常獻一﹐平帝得三。後至四年﹐金城塞外羌﹝良橋橋種﹞﹝豪﹞良願等﹝種﹞獻其魚鹽之地﹐願內屬漢﹐遂得西王母石室﹐因爲西海郡。周時戎狄攻王﹐至漢內屬﹐獻其寶地。西王母國在絕極之外﹐而漢屬之。徳孰大﹖壤孰廣﹖

方今哀牢﹑鄯善﹑﹝諾﹞﹝羌﹞降附歸徳﹐匈奴時擾﹐遣將攘討﹐獲虜生口千萬數。夏禹裸入吳國﹐太伯采藥﹐斷髮文身。

唐﹑虞國界﹐吳爲荒服﹐越在九夷﹐衣關頭﹐今皆夏服﹑褒衣﹑履舄。巴﹑蜀﹑越﹑郁林﹑日南﹑遼東﹑樂浪﹐周時被髮椎髻﹐今戴皮弁﹔周時重譯﹐今吟《詩》《書》。

《春秋》之義﹐君親無將﹐將而必誅。廣陵王荊迷於巫﹐楚王英惑於﹝狹﹞﹝俠﹞客﹐事情列見。孝明三宥﹐二王吞藥﹐周誅管﹑蔡﹐違斯遠矣。楚外家許氏與楚王謀議﹐孝明曰「許﹝民﹞﹝氏﹞有屬於王﹐欲王尊貴﹐人情也。聖心原之﹐不繩於法。隱彊侯傳懸書市裏﹐誹謗聖政。今上海﹝思﹞﹝恩﹞﹐﹝犯﹞﹝弗﹞奪爵土。

惡其人者憎其胥余。立二王之子﹐安楚﹑廣陵﹐﹝隱﹞彊弟員嗣祀陰氏。二王﹐帝族也﹐位爲王侯﹐與管﹑蔡同。管﹑蔡滅嗣﹐二王立後﹐恩已褒矣。隱彊﹐異姓也﹐尊重父祖﹐復存其祀。立武庚之義﹐繼祿父之恩﹐方斯羸矣。何則﹖並爲帝王﹐舉兵相徵﹐貪天下之大﹐絕成湯之統﹐非聖君之義﹐失承天之意也。隱彊﹐臣子也。漢統自在﹐絕滅陰氏﹐無損於義﹐而猶存之﹐惠滂沛也。故夫雨露之施﹐內則注於骨肉﹐外則布於他施。唐之晏晏﹐舜之

﹐豈能逾此﹗

歡兜之行﹐靖言庸回﹐共工私之﹐稱薦於堯。

三苗巧佞之人﹐或言有罪之國。鯀不能治水﹐知力極盡﹐罪皆在身﹐不加於上﹐唐﹑虞放流﹐死於不毛﹐怨惡謀上﹐懷挾叛逆。考事失實﹐誤國殺將﹐罪惡重於四子。孝明加恩﹐則論徙邊。今上寬惠﹐還歸州裏。開辟以來﹐因莫斯大。晏子曰﹕」鉤星在房﹑心之間﹐地其動乎﹗「

夫地動天時﹐非政所致。皇帝振畏﹐猶歸於治﹐廣徵賢良﹐訪求過闕。髙宗之側身﹐周成之開匱﹐﹝勵﹞﹝﹞能逮此。

谷登歲平﹐庸主因緣以建徳政﹐顚沛危殆﹐聖哲優者﹐乃立功化。是故微病恆醫皆巧﹐篤劇扁鵲乃良。建初孟年﹐無妄气至﹐歲之疾疫也。比旱不雨﹐牛死民流﹐可謂劇矣。皇帝惇徳﹐俊在官﹐第五司空股肱國維﹐轉谷振贍﹐民不乏餓﹐天下慕徳﹐𨿽危不不亂。民饑於谷﹐飽於道徳﹐身流在道﹐心回鄕內。以故道路無盜賊之迹﹐深幽迥絕無劫奪之姦﹐以危爲寧﹐以困爲通﹐五帝﹑三王﹐孰能堪斯哉﹗

驗符篇

永平十一年﹐廬江皖侯國﹝民﹞際有湖。皖民小男曰陳爵﹑陳挺﹐年皆十歲以上﹐相與釣於湖涯。挺先釣﹐爵後往。爵問挺曰﹕」釣寧得乎﹖「

挺曰﹕」得。「

爵卽歸取竿綸﹐去挺四十步所﹐見湖涯有灑樽﹐色正黃﹐沒水中。爵以爲銅也﹐涉水取之﹐滑重不能舉。挺望見﹐號曰﹕」何取﹖「

爵曰﹕」是有銅﹐不能舉也。「

挺往助之﹐涉水未持﹐樽頓衍更爲盟盤﹐動行入深淵中﹐復不見。挺﹑爵畱顧﹐見如錢等正黃數百千﹝枝﹞﹝枚﹞﹐卽共掇﹝摭﹞﹐各得滿手﹐走歸示其家。爵父國﹐故免吏﹐字君賢﹐驚曰﹕」安所得此﹖「

爵言其狀﹐君賢曰﹕」此黃金也。「

卽馳與爵俱往﹐到金處﹐水中尙多﹐賢自涉水掇取。爵﹑挺鄰伍並聞﹐俱竟采之﹐合得十餘斤。賢自言於相﹐相言太守。太守遺吏收取﹐遣門下掾程躬奉獻﹐具言得金狀。詔書曰﹕」如章則可。不如章﹐有正法。「

躬奉詔書歸示太守﹐太守以下思省詔書﹐以爲疑隱﹐言之不實﹐苟飾美也﹐卽復因卻上得黃金實狀﹐如前章。事寢。十二年﹐賢等上書曰﹕」賢等得金湖水中﹐郡牧獻訖﹐今不得直。「

詔書下廬江﹐上不畀賢等金直狀。郡上賢等所采金自官湖水﹐非賢等私瀆﹐故不與直。十二年﹐詔書曰﹕」視時金價﹐畀賢等金直。「

漢瑞非一﹐金出奇怪﹐故獨紀之。

金玉神寶﹐故出詭異。金物色先爲酒樽﹐後爲盟盤﹐動行入淵﹐豈不怪哉﹗夏之方盛﹐遠方圖物﹐貢金九牧﹐禹謂之瑞﹐鑄以爲鼎。周之九鼎﹐遠方之金也﹐人來貢之﹐自出於淵者﹐其實一也。皆起盛徳﹐爲聖王瑞。金玉之世﹐故有金玉之應。文帝之時﹐玉棒見。金之與玉﹐瑞之最也。金聲玉色﹐人之奇也。永昌郡中亦有金焉﹐纖靡大如黍粟﹐在水涯沙中﹐民采得日重五銖之金﹐一色正黃。土生金﹐土色黃。漢﹐土徳也﹐故金化出。金有三品﹐黃比見者﹐黃爲瑞也。圯橋老父遺張良書﹐化爲黃石。黃石之精﹐出爲符也。夫石﹐金之類也﹐質異色鈞﹐皆土瑞也。

建初三年﹐零陵泉陵女子傅寧宅土中﹐忽生芝艸五本﹐長者尺四五寸﹐短者七八寸﹐莖葉紫色﹐蓋紫芝也。太守沈酆遺門下掾衍盛奉獻﹐皇帝悅懌﹐賜錢衣食。詔會公卿郡國上計吏民皆在﹐以芝告示天下。天下並聞﹐吏民歡喜﹐咸知漢徳丰雍﹐瑞應出也。四年﹐甘露下泉陵﹑零陵﹑洮陽﹑始安﹑冷道五縣﹐楡柏梅李﹐葉皆洽薄﹐威委流漉﹐民嗽吮之﹐甘如飴蜜。五年﹐芝艸復生泉陵男子周服宅﹝上﹞﹝土﹞六本﹐色狀如三年芝﹐並前凡十一本。

湘水去泉陵城七里﹐水上聚石曰燕室丘﹐臨水有俠山﹐其下巖﹝淦﹞﹝吟﹞﹐水深不測﹐二黃龍見﹐長出十六丈﹐身大於馬﹐舉頭顧望﹐狀如圖中畫龍﹐燕室丘民皆觀見之。去龍可數十步﹐又見狀如駒馬小大凡六﹐出水遨戲陵上﹐蓋二龍之子也。並二龍爲八﹐出移一時乃入。宣帝時﹐鳳皇下彭城﹐彭城以聞。宣帝詔侍中宋翁一﹐翁一曰﹕」鳳皇當下京師﹐集於天子之郊﹐乃遠下彭城﹐不可收﹐與無下等。「

宣帝曰﹕」方今天下合爲一家﹐下彭城與京師等耳﹐可﹝令﹞可與無下等乎﹖「

令左右通經者語難翁一﹐翁一窮﹐免冠叩頭謝。宣帝之時﹐與今無異。鳳皇之集﹐黃龍之出﹐鈞也。彭城﹑零陵﹐遠近同也。帝宅長遠﹐四表爲界﹐零陵在內﹐猶爲近矣。魯人公孫臣﹐孝文時言漢土徳﹐其符黃龍當見。其後﹐黃龍見於成紀。成紀之遠﹐猶零陵也。孝武﹑孝宣時﹐黃龍皆出。黃龍比出﹐於玆爲四。漢竟土徳也。

賈誼創議於文帝之朝﹐云﹕」漢色當尙黃﹐數以五爲名。「

賈誼﹐智襄之臣﹐云色黃數五﹐土徳審矣。芝生於土﹐土气和﹐故芝生﹝土﹞。土爰稼穡﹐稼穡作甘﹐故甘露集。龍見﹐往世不雙﹐惟夏盛時二龍在庭﹐今龍雙出﹐應夏之數﹐治諧偶也。龍出往世﹐其子希出﹐今小龍六頭並出遨戲﹐象乾坤六子﹐嗣後多也。唐﹑虞之時﹐百獸率舞﹐今亦八龍遨戲良久。芝艸延年﹐仙者所食﹐往世生出不過一二﹐今並前後凡十一本﹐多獲壽考之徵﹐生育松喬之糧也。甘露之降﹐往世一所﹐今流五縣﹐應土之數﹐徳布也。皇瑞比見﹐其出不空﹐必有象爲﹐隨徳是應。

孔子曰﹕」知者樂﹐仁者壽。「

皇帝聖人﹐故芝艸壽徵生。黃爲土色﹐位在中央﹐故軒轅徳優﹐以黃爲號。皇帝寬惠﹐徳侔黃帝﹐故龍色黃﹐示徳不異。東方曰仁﹐龍﹐東方之獸也﹐皇帝聖人﹐故仁瑞見。

仁者﹐養育之味也﹐皇帝仁惠愛黎民﹐故甘露降。龍﹐潛藏之物也﹐陽見於外﹐皇帝聖明﹐招拔巖穴也。瑞出必由嘉士﹐佑至必依吉人也。天道自然﹐厥應偶合。聖主獲瑞﹐亦出羣賢。君明臣良﹐庶事以康。文﹑武受命﹐力亦周﹑邵也。

論衡卷第二十

須頌篇

古之帝王建鴻徳者﹐須鴻筆之臣。褒頌紀載﹐鴻徳乃彰﹐萬世乃聞。問說《書》者﹕」『欽明文思』以下﹐誰所言也﹖「

曰﹕」篇家也。「

」篇家誰也﹖「

」孔子也。「

然則孔子鴻筆之人也﹐自衛反魯﹐然後樂正﹐《雅》《頌》各得其所也。鴻筆之奮﹐蓋斯時也。或說《尙書》曰﹕」尙者﹐上也﹔上所爲﹐下所書也。「

」下者誰也﹖「

曰﹕」臣子也。「

然則臣子書上所爲矣。問儒者﹕」禮言制﹐樂言作﹐何也﹖「

曰﹕」禮者﹐上所制﹐故曰制﹔樂者﹐下所作﹐故曰作。天下太平﹐頌聲作。「

方今天下太平矣﹐頌詩樂聲﹐可以作未﹖傳者不知也﹐故曰拘儒。衛孔悝之鼎銘﹐周臣勸行。孝宣皇帝稱潁川太守黃霸有治狀﹐賜金百斤﹐漢臣勉政。夫以人主頌稱臣子﹐臣子當褒君父﹐於義較矣。虞氏天下太平﹐夔歌舜徳。宣王惠周﹐《詩》頌其行。召伯述職﹐周歌棠樹。

是故《周頌》三十一﹐《殷頌》五﹐《魯頌》四﹐凡頌四十篇﹐詩人所以嘉上也。由此言之﹐臣子當頌﹐明矣。

儒者謂漢無聖帝﹐治化未太平。《宣漢》之篇﹐論漢已有聖帝﹐治已太平。《恢國》之篇﹐極論漢徳非常﹐實然乃在百代之上。表徳頌功﹐宣褒主上﹐詩之頌言﹐右臣之典也。捨其家而觀他人之室﹐忽其父而稱異人之翁﹐未爲徳也。漢﹐今天下之家也﹔先帝﹑今上民臣之翁也。夫曉主徳而頌其美﹐識國奇而恢其功﹐孰與疑暗不能也﹗孔子稱」大哉﹐堯之爲君也﹗惟天爲大﹐惟堯則之。蕩蕩乎民無能名焉「。或年五十﹐擊壤於塗﹐或曰﹕」大哉﹐堯之徳也﹗「

擊壤者曰﹕」吾日出而作﹐日入而息﹐鑿井而飲﹐耕田而食﹐堯何等力﹖「

孔子乃言」大哉堯之徳「者﹐乃知堯者也。涉聖世不知聖主﹐是則盲者不能別靑黃也﹔知聖主不能頌﹐是則暗者不能言是非也。然則方今盲喑之儒﹐與唐擊壤之民﹐同一才矣。夫孔子及唐人言」大哉「者﹐知堯徳﹐蓋堯盛也。擊壤之民云」堯何等力「﹐是不知堯徳也。

夜舉燈燭﹐光曜所及﹐可得度也。日照天下﹐遠近廣狹﹐難得量也。浮於淮﹑濟﹐皆知曲折﹔入東海者﹐不曉南北。故夫廣大從橫難數﹐極深揭歷難測。漢徳酆廣﹐日光海外也。知者知之﹐不知者不知漢盛也。漢家著書﹐多上及殷﹑周﹐諸子並作﹐皆論他事﹐無褒頌之言﹐《論衡》有之。又《詩》頌國名《周頌》﹐與杜撫﹑﹝班﹞固所上《漢頌》﹐相依類也。

宣帝之時﹐畫圖漢列士﹐或不在於畫上者﹐子孫恥之。何則﹖父祖不賢﹐故不畫圖也。夫頌言﹐非徒畫文也。如千世之後﹐讀經書不見漢美﹐後世怪之。故夫古之通經之臣﹐紀主令功﹐記於竹帛﹔頌上令徳﹐刻於鼎銘。文人涉世﹐以此自勉。漢徳不及六代﹐論者不徳之故也。

地有丘﹐故有髙平﹐或以鍤平而夷之﹐爲平地矣。世見五帝﹑三王爲經書﹐漢事不載﹐則謂五﹑三優於漢矣。或以論爲鍤﹐損﹝三﹞五﹑﹝三﹞﹐少丰滿漢家之下﹐豈徒並爲平哉﹗漢將爲丘﹐五﹑三轉爲矣。湖池非一﹐廣狹同也﹐樹竿測之﹐深淺可度。漢與百代俱爲主也﹐實而論之﹐優劣可見。故不樹長竿﹐不知深淺之度﹔無《論衡》之論﹐不知優劣之實。漢在百代之末﹐上與百代料徳﹐湖池相與比也。無鴻筆之論﹐不免庸庸之名。論好稱古而毀今﹐恐漢將在百代之下﹐豈徒同哉﹗

謚者﹐行之迹也。謚之美者﹐成﹑宣也﹔惡者﹐靈﹑歷也。成湯遭旱﹐周宣亦然。然而成湯加」成「﹐宣王言﹝宣﹞﹐無妄之災﹐不能虧政﹐臣子累謚﹐不失實也。由斯以論堯﹐堯亦美謚也﹐時亦有洪水﹐百姓不安﹐猶言堯者﹐得實考也。夫一字之謚﹐尙猶明主﹐況千言之論﹐萬文之頌哉﹗

船車載人﹐孰與其徒多也﹖素車朴船﹐孰與加漆采畫也﹖

然則鴻筆之人﹐國之船車采畫也。農無﹝疆﹞﹝彊﹞夫﹐谷粟不登﹔國無彊文﹐徳暗不彰。漢徳不休﹐亂在百代之間﹐彊筆之儒不著載也。髙祖以來﹐著書非不講論。漢司馬長卿爲《封禪書》﹐文約不具。司馬子長紀黃帝以至孝武﹐揚子云錄宣帝以至哀﹑平﹐陳平仲紀光武﹐班孟堅頌孝明﹐漢家功徳﹐頗可觀見。今上卽命﹐未有褒載﹐《論衡》之人﹐爲此畢精﹐故有《齊世》《宣漢》《恢國》《驗符》。

龍無雲雨不能參天。鴻筆之人﹐國之雲雨也。載國徳於傳書之上﹐宣昭名於萬世之後﹐厥髙非徒參天也。城墻之土﹐平地之壤也﹐人加築蹈之力﹐樹立臨池。國之功徳崇於城墻﹐文人之筆勁於築蹈。聖主徳盛功立﹐﹝莫﹞﹝若﹞不褒頌紀載﹐奚得傳馳流去無疆乎﹖人有髙行﹐或譽得其實﹐或欲稱之不能言﹐或謂不善不肯陳﹝一﹞。斷此三者﹐孰者爲賢﹖五﹑三之際﹐於斯爲盛。孝明之時﹐眾瑞並至﹐百官臣子不爲少矣﹐惟班固之徒稱頌國徳﹐可謂譽得其實矣。頌文譎以奇﹐彰漢徳於百代﹐使帝名如日月﹐孰與不能言﹐言之不美善哉﹗

秦始皇東南遊﹐升會稽山﹐李斯刻石﹐紀頌帝徳﹐至瑯琊亦然。秦無道之國﹐刻石文世﹐觀讀之者見堯﹑舜之美。由此言之﹐須頌明矣。當今非無李斯之才也﹐無從升會稽歷瑯琊之階也。弦歌爲妙異之曲﹐坐者不曰善﹐弦歌之人必怠不精。何則﹖妙異難爲﹐觀者不知善也。聖國揚妙異之政﹐眾臣不頌﹐將順其美﹐安得所施哉﹗今方﹝板﹞﹝技﹞之書在竹帛﹐無主名所從生出﹐見者忽然不卸服也。如題曰﹝甲﹞﹝某﹞甲某子之方﹐若言已驗嘗試﹐人爭刻寫﹐以爲珍祕。上書於國﹐﹝記﹞奏﹝記﹞於郡﹐譽薦士吏﹐稱朮行能﹐章下記出﹐士吏賢妙。何則﹖章表其行﹐記明其才也。國徳溢熾﹐莫有宣褒﹐使聖國大漢有庸庸之名﹐咎在俗儒不實論也。

古今聖王不絕﹐則其符瑞亦宜累屬。符瑞之出﹐不同於前﹐或時已有﹐世無以知﹐故有《講瑞》。俗儒好長古而短今﹐言瑞則渥前而薄后。是應實而定之﹐漢不爲少。漢有實事﹐儒者不稱﹔古有虛美﹐誠心然之。信久遠之僞﹐忽近今之實。斯蓋三增九虛﹐所以成也﹔能聖實聖﹐所以興也。儒者稱聖過實﹐稽合於漢﹐漢不能及。非不能及﹐儒者之說使難及也。﹝如﹞實﹝而﹞論之﹐漢更難及。谷熟歲平﹐聖王因緣以立功化﹐故《治期》之篇﹐爲漢激發。治有期﹐亂有時。能以亂爲治者優﹐優者有之。建初孟年﹐無妄气至﹐聖世之期也。皇帝執徳﹐救備其災﹐故《順鼓》《明雩》﹐爲漢應變。是故災變之至﹐或在聖世。時旱禍湛﹐爲漢論災。是故《春秋》爲漢制法﹐《論衡》爲漢平說。從門應庭﹐聽堂室之言﹐什而失九﹐如升堂窺室﹐百不失一。《論衡》之人在古荒流之地﹐其遠非徒門庭也。

日刻徑重千里﹐人不謂之廣者﹐遠也。望夜甚雨﹐月光不暗﹐人不睹曜者﹐隱也。聖者垂日月之明﹐處在中州。隱於百里﹐遙聞傳授﹐不實。形耀不實﹐難論。得詔書到﹐計吏至﹐乃聞聖政。

是以褒功失丘山之積﹐頌徳遺膏腴之美。使至臺閣之下﹐蹈班﹑賈之迹﹐論功徳之實﹐不失毫釐之微。武王封比干之墓﹐孔子顯三累之行。大漢之徳﹐非直比干三累也。道立﹝國﹞﹝郵﹞表﹐路出其下﹐望﹝國﹞﹝郵﹞表者昭然知路。

漢徳明著﹐莫立邦表之言﹐故浩廣之徳未光於世也。

佚文篇

孝武皇帝封弟爲魯恭王。恭王壞孔子宅以爲宮﹐得佚《尙書》百篇﹐《禮》三百﹐《春秋》三十篇﹐《論語》二十一篇﹐﹝聞﹞弦歌之聲﹐俱復封塗﹐上言武帝。武帝遣吏發取﹐古經《論語》﹐此時皆出。經傳也而有﹝聞﹞弦歌之聲﹐文當興於漢﹐喜樂得之祥也。當傳於漢﹐寢藏墻壁之中﹐恭王﹝聞﹞之﹐聖王感動弦歌之象。此則古文不當掩﹐漢俟以爲符也。孝成皇帝讀百篇《尙書》﹐博士﹑郎吏莫能曉知﹐徵天下能爲《尙書》者。東海張霸通《左氏春秋》﹐案百篇序﹐以《左氏》訓詁造作百二篇﹐具成奏上。成帝出祕《尙書》以考校之﹐無一字相應者﹐成帝下霸於吏﹐吏當器辜大不謹敬。成帝奇霸之才﹐赦其辜﹐亦不﹝減﹞﹝滅﹞其經。故百二《尙書》傳在民間。孔子曰」才難「﹐能推精思﹐作經百篇﹐才髙卓﹐希有之人也。成帝赦之﹐多其文也。𨿽姦非實﹐次序篇句﹐依倚事類﹐有似眞是﹐故不燒滅之。疏一櫝相遣以書﹐書十數札﹐奏記長吏﹐文成可觀﹐讀之滿意﹐百不能一。張霸推精思至於百篇﹐漢世﹝實﹞﹝寡﹞類﹐成帝赦之﹐不亦宜乎﹗楊子山爲郡上計吏﹐見三府爲《哀牢傳》不能成﹐歸郡作上﹐孝明奇之﹐徵在蘭臺。夫以三府掾吏﹐叢積成才﹐不能成一篇。子山成之﹐上覽其文。子山之傳﹐豈必審是﹐傳聞依爲之有狀﹐會三府之士﹐終不能爲﹐子山爲之﹐斯須不難。成帝赦張霸﹐豈不有以哉﹗

孝武之時﹐詔百官對策﹐董仲舒策文最善。王莽時﹐使郎吏上奏﹐劉子駿章尢美。美善不空﹐才髙知深之驗也。《易》曰﹕」聖人之情見於辭。「

文辭美惡﹐足以觀才。

永平中﹐神雀羣集﹐孝明詔上《﹝神﹞爵頌》﹐百官頌上﹐文皆比瓦石﹐惟班固﹑賈逵﹑傅毅﹑楊終﹑侯諷五頌金玉﹐孝明覽焉。夫以百官之眾﹐郎吏非一﹐惟五人文善﹐非奇而何﹖孝武善《子虛》之賦﹐徵司馬長卿。孝成玩弄眾書之多﹐善揚子云﹐出入遊獵﹐子雲乘從。使長卿﹑桓君山﹑子云作吏﹐書所不能盈牘﹐文所不能成句﹐則武帝何貪﹐成帝何欲﹗故曰﹕玩揚子云之篇﹐樂於居千石之官﹔挾桓君山之書﹐富於積猗頓之財。

韓非之書﹐傳在秦庭﹐始皇嘆曰﹕」獨不得與此人同時。「

陸賈《新語》﹐每奏一篇﹐髙祖左右﹐稱曰萬歲。夫嘆思其人與喜稱萬歲﹐豈可空爲哉﹗誠見其美﹐歡气發於內也。候气變者﹐於天不於地﹐天﹐文明也。衣裳在身﹐文著於衣﹐不在於裳﹐衣﹐法天也。察掌理者左﹐不觀右﹐左﹐文明也。占在右﹐不觀左﹐右﹐文明也。《易》曰﹕」大人虎變其文炳﹐君子豹變其文蔚。「

又曰﹕」觀乎天文﹐觀乎人文。「

此言天人以文爲觀﹐大人君子以文爲操也。髙祖在母身之時﹐息於澤陂﹐蛟龍在上﹐龍炫耀﹔及起﹐楚望漢軍﹐气成五采﹔將入咸陽﹐五星聚東井﹐星有五色。天或者憎秦滅其文章﹐欲漢興之﹐故先受命以文爲瑞也。

惡人操意﹐前後乖違。始皇前嘆韓非之書﹐後惑李斯之議﹔燔《五經》之文﹐設挾書之律。

《五經》之儒﹐抱經隱匿﹐伏生之徒﹐竄藏土中。殄賢聖之文﹐厥辜深重﹐嗣之及孫。李斯創議﹐身伏五刑。漢興﹐易亡秦之軌﹐削李斯之迹。髙祖始令陸賈造書﹐未興《五經》。惠﹑景以至元﹑成﹐經書並修。漢朝鬱鬱﹐厥語所聞﹐孰與亡秦﹖王莽無道﹐漢軍雲起﹐臺閣廢頓﹐文書棄散。光武中興﹐修存未詳。孝明世好文人﹐並徵蘭臺之官﹐文雄會聚。今上卽﹝令﹞﹝命﹞﹐詔求亡失﹐購募以金﹐安得不有好文之聲﹗唐﹑虞旣遠﹐所在書散﹔殷﹑周頗近﹐諸子存焉。漢興以來﹐傳文未遠﹐以所聞見﹐伍唐﹑虞而什殷﹑周﹐煥炳鬱鬱﹐莫盛於斯。天晏者星辰曉爛﹐人性奇者掌文藻炳。漢今爲盛﹐故文繁湊也。

孔子曰﹕」文王旣歿﹐文不在玆乎﹗「

文王之文﹐傳在孔子。孔子爲漢制文﹐傳在漢也。受天之文﹐文人宜遵《五經》﹑六藝爲文﹐諸子傳書爲文﹐造論著說爲文﹐上書奏記爲文﹐文徳之操爲文。立五文在世﹐皆當賢也。造論著說之文﹐尢宜勞焉。何則﹖發胸中之思﹐論世俗之事﹐非徒諷古經﹑續故文也。論發胸臆﹐文成手中﹐非說經藝之人所能爲也。周﹑秦之際﹐諸子並作﹐皆論他事﹐不頌主上﹐無益於國﹐無補於化。造論之人﹐頌上恢國﹐國業傳在千載﹐主徳參貳日月﹐非適諸子書傳所能並也。上書陳便宜﹐奏記薦吏士﹐一則爲身﹐二則爲人。繁文麗辭﹐無上書文徳之操。治身完行﹐徇利爲私﹐無爲主者。夫如是﹐五文之中﹐論者之文多矣。則可尊明矣。

孔子稱周曰﹕」唐﹑虞之際﹐於斯爲盛﹐周之徳﹐其可謂至徳已矣﹗「

孔子﹐周之文人也﹐設生漢世﹐亦稱漢之至徳矣。趙佗王南越﹐倍主滅使﹐不從漢制﹐箕踞椎髻﹐沈溺夷俗。陸賈說以漢徳﹐懼以帝威﹐心覺醒悟﹐蹶然起坐。世儒之愚﹐有趙佗之惑﹔鴻文之人﹐陳陸賈之說。觀見之者﹐將有蹶然起坐﹐趙佗之悟。漢氏浩爛﹐不有殊卓之聲。文人之休﹐國之符也。

望丰屋知名家﹐睹喬木知舊都。鴻文在國﹐聖世之驗也。孟子相人以眸子焉﹐心淸則眸子了﹐了者目文了也。夫候國占人﹐同一實也。國君聖而文人聚﹐人心惠而目多采。蹂蹈文錦於泥塗之中﹐聞見之者莫不痛心。知文錦之可惜﹐不知文人之當尊﹐不通類也。天文人文﹐文豈徒調墨弄筆爲美麗之觀哉﹗

載人之行﹐傳人之名也。善人願載﹐思勉爲善﹔邪人惡載﹐力自禁裁。然則文人之筆﹐勸善懲惡也。謚法所以章善﹐卽以著惡也。加一字之謚﹐人猶勸懲﹐聞知之者莫不自勉。況極筆墨之力﹐定善惡之實﹐言行畢載﹐文以千數﹐傳流於世﹐成爲丹靑﹐故可尊也﹗

揚子云作《法言》﹐蜀富人賫錢千萬﹐願載於書﹐子云不聽。夫富無仁義之行﹐﹝猶﹞圈中之鹿﹐欄中之牛也﹐安得妄載﹗班叔皮續《太史公書》﹐載鄕里人以爲惡戒。邪人枉道﹐繩墨所彈﹐安得避諱﹖是故子云不爲財勸﹐叔皮不爲恩撓。文人之筆﹐獨已公矣。賢聖定意於筆﹐筆集成文﹐文具情顯﹐後人觀之﹐﹝見﹞以﹝見﹞正邪﹐安宜妄記﹗足蹈於地﹐迹有好醜﹔文集於禮﹐志有善惡。故夫占迹以睹足﹐觀文以知情。」《詩》三百﹐一言以蔽之﹐曰﹕思無邪。「

《論衡》篇以十數﹐亦一言也﹐曰﹕疾虛妄。

論死篇

世謂﹝死﹞人﹝死﹞爲鬼﹐有知﹐能害人。試以物類驗之﹐﹝死﹞人﹝死﹞不爲鬼﹐無知﹐不能害人。何以驗之﹖驗之以物。

人﹐物也﹔物﹐亦物也。物死不爲鬼﹐人死何故獨能爲鬼﹖世能別人物不能爲鬼﹐則爲鬼不爲鬼尙難分明﹔如不能別﹐則亦無以知其能爲鬼也。人之所以生者﹐精气也﹐死而精气滅﹐能爲精气者﹐血脈也﹐人死血脈竭﹐竭而精气滅﹐滅而形體朽﹐朽而成灰土﹐何用爲鬼﹖人無耳目則無所知﹐故聾盲之人比於艸木。夫精气去人﹐豈徒與無耳目同哉﹗朽則消亡﹐荒忽不見﹐故謂之鬼神。人見鬼神之形﹐故非死人之精也。何則﹖鬼神﹐荒忽不見之名也。人死精神升天﹐骸骨歸土﹐故謂之鬼。鬼者﹐歸也﹔神者﹐荒忽無形者也。

或說﹕鬼神﹐陰陽之名也﹐陰气逆物而歸﹐故謂之鬼﹔陽气導物而生﹐故謂之神。神者﹐﹝伸﹞﹝申﹞也。申復無已﹐終而復始。人用神气生﹐其死復歸神气。陰陽稱鬼神﹐人死亦稱鬼神。气之生人﹐猶水之爲冰也。水凝爲冰﹐气凝爲人﹔冰釋爲水﹐人死復神。其名爲神也﹐猶冰釋更名水也。人見名異﹐則謂有知﹐能爲形而害人﹐無據以論人也。

人見鬼若生人之形﹐以其見若生人之形﹐故知非死人之精也。何以效之﹖以囊橐盈粟米﹐米在囊中﹐若粟在橐中﹐滿盈堅彊﹐立樹可見。人瞻望之﹐則知其爲粟米囊橐。何則﹖囊橐之形﹐若其容可察也。如囊穿米出﹐橐敗粟棄﹐則囊橐委辟﹐人瞻望之﹐弗復見矣。人之精神藏於形體之內﹐猶粟米在囊橐之中也。死而形體朽﹐精气散﹐猶囊橐穿敗﹐粟米棄出也。粟米棄出﹐囊橐無復有形﹐精气散亡﹐何能復有體而人得見之乎﹖禽獸之死也﹐其肉盡索﹐皮毛尙在﹐制以爲裘﹐人望見之似禽獸之形。故世有衣狗裘爲狗盜者﹐人不覺知﹐假狗之皮毛﹐故人不意疑也。今人死﹐皮毛朽敗﹐𨿽精气尙在﹐神安能復假此形而以行見乎﹖夫死人不能假生人之形以見﹐猶生人不能假死人之魂以亡矣。六畜能變化象人之形者﹐其形尙生﹐精气尙在也。如死﹐其形腐朽﹐𨿽虎兕勇悍﹐不能復化。魯公牛哀病化爲虎﹐亦以未死也。世有以生形轉爲生類者矣﹐未有以死身化爲生象者也。

天地開辟﹐人皇以來﹐隨壽而死。若中年夭亡﹐以億萬數。

計今人之數不若死者多﹐如人死輒爲鬼﹐則道路之上﹐一步一鬼也。人且死見鬼﹐宜見數百千萬﹐滿堂盈廷﹐塡塞巷路﹐不宜徒見一兩人也。人之兵死也﹐世言其血爲燐。血者﹐生時之精气也。人夜行見燐﹐不象人形﹐渾沌積聚﹐若火光之狀。燐﹐死人之血也﹐其形不類生人之血。﹝鬼﹐死人之形﹞也﹐其形不類生人之形。精气去人﹐何故象人之體﹖人見鬼也皆象死人形﹐則可疑死人爲鬼或反象生人之形。病者見鬼﹐云甲來。甲時不死﹐气象甲形。如死人爲鬼﹐病者何故見生人之體乎﹖

天地之性﹐能更生火﹐不能使滅火復燃﹔能更生人﹐不能令死人復見。能使灰更爲燃火﹐吾乃頗疑死人能復爲形。案火滅不能復燃以況之﹐死人不能復爲鬼﹐明矣。夫爲鬼者﹐人謂死人之精神。如審鬼者死人之精神﹐則人見之宜徒見裸袒之形﹐無爲見衣帶被服也。何則﹖衣服無精神﹐人死與形體俱朽﹐何以得貫穿之乎﹖

精神本以血气爲主﹐血气常附形體。形體𨿽朽﹐精神尙在﹐能爲鬼可也。今衣服﹐絲絮布帛也﹐生時血气不附著﹐而亦自無血气﹐敗朽遂已﹐與形體等﹐安能自若爲衣服之形﹖由此言之﹐見鬼衣服象﹝之﹞﹝人﹞﹐則形體亦象﹝之﹞﹝人﹞矣。象﹝之﹞﹝人﹞﹐則知非死人之精神也。

夫死人不能爲鬼﹐則亦無所知矣。何以驗之﹖以未生之時無所知也。人未生﹐在元气之中﹔旣死﹐復歸元气。元气荒忽﹐人气在其中。人未生﹐無所知﹐其死﹐歸無知之本﹐何能有知乎﹖人之所以聰明智惠者﹐以含五常之气也﹔五常之气所以在人者﹐以五藏在形中也。五藏不傷﹐則人智惠﹔五藏有病﹐則人荒忽。荒忽則愚癡矣。人死﹐五藏腐朽﹐腐朽則五常無所托矣﹐所用藏智者已敗矣﹐所用爲智者已去矣。形須气而成﹐气須形而知。天下無獨燃之火﹐世間安得有無體獨知之精﹖

人之死也﹐其猶夢也﹔夢者﹐殄之次也﹔殄者﹐死之比也。人殄不悟﹐則死矣。案人殄復悟﹐死﹝從﹞﹝復﹞來者﹐與夢相似。然則夢﹑殄﹑死﹐一實也。人夢不能知覺時所作﹐猶死不能識生時所爲矣。人言談有所作於臥人之旁﹐臥人不能知﹐猶對死人之棺爲善惡之事﹐死人不能復知也。夫臥﹐精气尙在﹐形體尙全﹐猶無所知﹐況死人精神消亡﹐形體朽敗乎﹗

人爲人所毆傷﹐詣吏告苦以語人﹐有知之故也。或爲人所殺﹐則不知何人殺也﹐或家不知其屍所在。使死人有知﹐必恚人之殺己也﹐當能言於吏旁﹐告以賊主名﹐若能歸語其家﹐告以尸之所在。今則不能﹐無知之效也。世間死者﹐﹝今﹞﹝令﹞生人殄而用其言﹐用巫叩元弦下死人魂﹐因巫口談﹐皆誇誕之言也。知不誇誕﹐物之精神爲之象也。或曰﹕」不能言也。「

夫﹝曰﹞不能言﹐則亦不能知矣。知用气﹐言亦用气焉。人之未死也﹐智惠精神定矣﹐病則亂﹐精神擾也。夫死﹐病之甚者也。病﹐死之微﹐猶亂﹐況其甚乎﹗精神擾﹐自無所知﹐況其散也﹗

人之死﹐猶火之滅也。火滅而耀不照﹐人死而知不惠﹐二者宜同一實。論者猶謂死有知﹐惑也。人病且死﹐與火之且滅何以異﹖火滅光消而燭在﹐人死精亡而形存﹐謂人死有知﹐是謂火滅復有光也。隆冬之月﹐寒气用事﹐水凝爲冰﹐逾春气溫﹐冰釋爲水。人生於天地之間﹐其猶冰也。陰陽之气﹐凝而爲人﹐年終壽盡﹐死還爲气。夫春水不能復爲冰﹐死魂安能復爲形﹖

妒夫娼妻﹐同室而處﹐淫亂失行﹐忿怒鬥訟﹐夫死妻更嫁﹐妻死無更娶。以有知驗之﹐宜大忿怒。今夫妻死者寂寞無聲﹐更嫁娶者平忽無禍﹐無知之驗也。

孔子葬母於防﹐旣而雨甚至﹐防墓崩。孔子聞之﹐泫然流涕曰﹕」古者不修墓。「

遂不復修。使死有知﹐必恚人不修也。孔子知之﹐宜輒修墓﹐以喜魂神。然而不修﹐聖人明審﹐曉其無知也。

枯骨在野﹐時鳴呼有聲﹐若夜聞哭聲﹐謂之死人音﹐非也。何以驗之﹖生人所以言語吁呼者﹐气括口喉之中﹐動搖其舌﹐張歙其口﹐故能成言。譬猶吹簫笙﹐簫笙折破﹐气越不括﹐手無所弄﹐則不成音。夫簫笙之管﹐猶人之口喉也﹔手弄其孔﹐猶人之動舌也。人死口喉腐敗﹐舌不復動﹐何能成言﹗然而枯骨時呻鳴者﹐人骨自有能呻鳴者焉﹐或以爲秋﹝气﹞也﹐是與夜鬼哭無以異也。秋气爲呻鳴之變﹐自有所爲﹐依倚死骨之側﹐人則謂之骨尙有知﹐呻鳴於野。艸澤暴體以千萬數﹐呻鳴之聲﹐家步屬焉。

夫有能使不言者言﹐未有言者死能復使之言﹐言者亦不能復使之言。猶物生以靑爲﹝气﹞﹝色﹞﹐或予之也﹐物死靑者去﹐或奪之也。予之物靑﹐奪之靑去﹐去後不能復予之靑﹐物亦不能復自靑。聲色俱通﹐並稟於天﹐靑靑之色﹐猶梟梟之聲也。死物之色不能復靑﹐獨爲死人之聲能復自言﹐惑也。

人之所以能言語者﹐以有气力也﹐气力之盛﹐以能飲食也。飲食損減則气力衰﹐衰則聲音嘶﹐困不能食﹐則口不能復言。夫死﹐困之甚﹐何能復言﹖或曰﹕」死人歆肴食气﹐故能言。「

夫死人之精﹐生人之精也。使生人不飲食﹐而徒以口歆肴食﹝之﹞气﹐不過三日則餓死矣。

或曰﹕」死人之精﹐神於生人之精﹐故能歆气爲音。「

夫生人之精在於身中﹐死則在於身外﹐死之與生何以殊﹖身中身外何以異﹖取水實於大盎中﹐盎破水流地﹐地水能異於盎中之水乎﹖地水不異於盎中之水﹐身外之精﹐何故殊於身中之精﹖

人死不爲鬼﹐無知﹐不能語言﹐則不能害人矣。何以驗之﹖夫人之怒也用气﹐其害人用力﹐用力須筋骨而彊﹐彊則能害人。忿怒之人﹐呼於人之旁﹐口气喘射人之面﹐𨿽勇如賁﹑育﹐气不害人﹐使舒手而擊﹐舉足而蹶﹐則所擊蹶無不破折。夫死﹐骨朽筋力絕﹐手足不舉﹐𨿽精气尙在﹐猶吁之時無嗣助也﹐何以能害人也﹖凡人與物所以能害人者﹐手臂把刃﹐爪牙堅利之故也。今人死﹐手臂朽敗﹐不能復持刃﹐爪牙墮落﹐不能復嚙噬﹐安能害人﹖兒之始生也﹐手足具成﹐手不能搏﹐足不能蹶者﹐气適凝成﹐未能堅彊也。由此言之﹐精气不能堅彊﹐審矣。气爲形體﹐形體微弱﹐猶未能害人﹐況死﹐气去精神絕。微弱猶未能害人﹐寒骨謂能害人者邪﹖死人之气不去邪﹐何能害人﹗

雞卵之未字也﹐溶於彀中﹐潰而視之﹐若水之形﹔良雌傴伏﹐體方就成﹐就成之後﹐能啄蹶之。夫人之死猶溶之時﹐溶之气﹐安能害人﹖人之所以勇猛能害人者﹐以飲食也﹐飲食飽足則彊壯勇猛﹐彊壯勇猛則能害人矣。人病不能飲食﹐則身﹝嬴﹞﹝羸﹞弱﹐﹝嬴﹞﹝羸﹞弱困甚﹐故至於死。病困之時﹐仇在其旁﹐不能咄叱﹐人盜其物﹐不能禁奪﹐羸弱困劣之故也。夫死﹐羸弱困劣之甚者也﹐何能害人﹖有雞太之畜﹐爲人所盜竊﹐𨿽怯無勢之人﹐莫不忿怒﹐忿怒之極﹐至相賊滅。敗亂之時﹐人相啖食者﹐使其神有知﹐宜能害人。身貴於雞犬﹐己死重於見盜﹐忿怒於雞犬﹐無怨於食己﹐不能害人之驗也。蟬之未蛻也爲復育﹐已蛻也去復育之體﹐更爲蟬之形。使死人精神去形體﹐若蟬之去復育乎﹗則夫爲蟬者不能害爲復育者。夫蟬不能害復育﹐死人之精神﹐何能害生人之身﹖夢者之義疑。﹝惑﹞﹝或﹞言夢者精神自止身中﹐爲吉凶之象﹔或言精神行與人物相更。今其審止身中﹐死之精神亦將復然。今其審行﹐人夢殺傷人﹐夢殺傷人若爲人所復殺﹐明日視彼之身﹐察己之體﹐無兵刃創傷之驗。夫夢用精神﹐精神﹐死之精神也。

夢之精神不能害人﹐死之精神安能爲害﹖火熾而釜拂﹐沸止而气歇﹐以火爲主也。精神之怒也﹐乃能害人﹐不怒不能害人。火猛竈中﹐釜湧气蒸﹔精怒胸中﹐力盛身熱。今人之將死﹐身體淸涼﹐涼益淸甚﹐遂以死亡。當死之時﹐精神不怒。身亡之後﹐猶湯之離釜也﹐安能害人﹖

物與人通。人有癡狂之病﹐如知其物然而理之﹐病則愈矣。夫物未死﹐精神依倚形體﹐故能變化﹐與人交通﹔已死﹐形體壞爛﹐精神散亡﹐無所復依﹐不能變化。夫人之精神猶物之精神也。物生﹐精神爲病﹔其死﹐精神消亡。人與物同﹐死而精神亦滅﹐安能爲害禍﹗設謂人貴﹐精神有異﹐成事﹐物能變化﹐人則不能。是反人精神不若物﹐物精﹝神﹞奇於人也。

水火燒溺。凡能害人者﹐皆五行之物。金傷人﹐木毆人﹐土壓人﹐水溺人﹐火燒人。使人死﹐精神爲五行之物乎﹖害人﹔不爲乎﹖不能害人。不爲物﹐則爲气矣。气之害人者﹐太陽之气爲毒者也。使人死﹐其气爲毒乎﹖害人﹔不爲乎﹖不能害人。

夫論死不爲鬼﹐無知﹐不能害人。則夫所見鬼者﹐非死人之精﹔其害人者﹐非其精所爲﹐明矣。

論衡卷第二十一

死僞篇

傳曰﹕周宣王殺其臣杜伯而不辜﹐宣王將田於囿﹐杜伯起於道左﹐執彤弓而射宣王﹐宣王伏而死。

趙簡公殺其臣莊子義而不辜﹐簡公將入於桓門﹐莊子義起於道左﹐執彤杖而捶之﹐斃於車下。

二者﹐死人爲鬼之驗﹔鬼之有知﹐能害人之效也。無之﹐柰何﹖曰﹕人生萬物之中﹐物死不能爲鬼﹐人死何故獨能爲鬼﹖如以人貴能爲鬼﹐則﹝死﹞﹝貴﹞者皆當爲鬼。杜伯﹑莊子義何獨爲鬼也﹖如以被非辜者能爲鬼﹐世間臣子被非辜者多矣﹐比干﹑子胥之輩不爲鬼。夫杜伯﹑莊子義無道忿恨﹐報殺其君。罪莫大於弒君﹐則夫死爲鬼之尊者當復誅之﹐非杜伯﹑莊子義所敢爲也。凡人相傷﹐憎其生﹐惡見其身﹐故殺而亡之。見殺之家詣吏訟其仇﹐仇人亦惡見之。生死異路﹐人鬼殊處。如杜伯﹑莊子義怨宣王﹑簡公不宜殺也﹐當復爲鬼﹐與己合會。人君之威固嚴人臣﹐營衛卒使固多眾﹐兩臣殺二君﹐二君之死亦當報之﹐非有知之深計﹐憎惡之所爲也。如兩臣神﹐宜知二君死當報己﹔如不知也﹐則亦不神。不神﹐胡能害人﹖世多似是而非﹐虛僞類眞。故杜伯﹑莊子義之語﹐往往而存。

晉惠公攺葬太子申生。秋﹐其僕狐突適下國﹐遇太子。太子趨登僕車而告之曰﹕」夷吾無禮﹐余得請於帝矣﹐將以晉畀秦﹐秦將祀余。「

狐突對曰﹕」臣聞之﹐神不歆非類﹐民不祀非族﹐君祀無乃殄乎﹗且民何罪﹐失刑乏祀﹐君其圖之﹗「

太子曰﹕」諾﹐吾將復請。七日新城西偏將有巫者而見我焉。「

許之﹐遂不見。及期﹐狐突之新城西偏巫者之舍﹐復與申生相見。申生告之曰﹕」帝許罰有罪矣﹐斃之於韓。「

其後四年﹐惠公與秦穆公戰於韓地﹐爲穆公所獲。竟如其言﹐非神而何﹖曰﹕此亦杜伯﹑莊子義之類。何以明之﹖夫攺葬﹐私怨也﹔上帝﹐公神也。以私怨爭於公神﹐何肯聽之﹖帝許以晉畀秦﹐狐突以爲不可﹐申生從狐突之言﹐是則上帝許申生非也。神爲上帝﹐不若狐突﹐必非上帝﹐明矣。且臣不敢求私於君者﹐君尊臣卑﹐不敢以非干也。申生比於上帝﹐豈徒臣之與君哉﹗恨惠公之攺葬﹐幹上帝之尊命﹐非所得爲也。驪姬譖殺其身﹐惠公攺葬其屍。攺葬之惡﹐微於殺人﹔惠公之罪﹐輕於驪姬。請罰惠公﹐不請殺驪姬﹐是則申生憎攺葬﹐不怨見殺也。秦始皇用李斯之議﹐燔燒詩書﹐後又坑儒。博士之怨﹐不下申生﹔坑儒之惡﹐痛於攺葬。然則秦之死儒﹐不請於帝﹐見形爲鬼﹝諸生﹞會告﹝諸生﹞以始皇無道﹐李斯無狀。

周武王有疾不豫﹐周公請命﹐設三壇同一﹐植璧秉圭﹐乃告於太王﹑王季﹑文王﹐史乃策祝﹐辭曰﹕」予仁若考﹐多才多藝﹐能事鬼神。乃元孫某不若旦多才多藝﹐不能事鬼神。「

鬼神者﹐謂三王也。卽死人無知﹐不能爲鬼神。周公﹐聖人也。聖人之言審﹐則得幽冥之實﹔得幽冥之實﹐則三王爲鬼神﹐明矣。曰﹕實人能神乎﹖不能神也。如神﹐宜知三王之心﹐不宜徒審其爲鬼也。

周公請命﹐史策告祝。祝畢辭已﹐不知三王﹝所以﹞﹝知己﹞與不﹐乃卜三龜﹐三龜皆吉﹐然後乃喜。能知三王有知爲鬼﹐不能知三王許己與不﹐須卜三龜﹐乃知其實。定其爲鬼﹐須有所問﹐然後知之。死人有知無知﹐與其許人不許人﹐一實也。能知三王之必許己﹐則其謂三王爲鬼﹐可信也﹔如不能知﹐謂三王爲鬼﹐猶世俗人也﹐與世俗同知﹐則死人之實未可定也。且周公之請命﹐用何得之﹐以至誠得之乎﹖以辭正得之也﹖如以至誠﹐則其請﹝命﹞之說﹐精誠致鬼﹐不顧辭之是非也。

董仲舒請雨之法﹐設土龍以感气。夫土龍非實﹐不能致雨﹐仲舒用之致精誠﹐不顧物之僞眞也。然則周公之請命﹐猶仲舒之請雨也﹔三王之非鬼﹐猶聚土之非龍也。

晉荀偃伐齊﹐不卒事而還﹐癉疽生瘍於頭﹐及著雍之地﹐病目出﹐卒而視﹐不可含。範宣子浣而撫之曰﹕」事吳敢不如事主。「猶視。宣子睹其不瞑﹐以爲恨其子吳也。人情所恨﹐莫不恨子﹐故言吳以撫之﹐猶視者﹐不得所恨也。欒懷子曰﹕」其爲未卒事於齊故也乎﹖「

乃復撫之曰﹕

」主苟死﹐所不嗣事於齊者﹐有如河。「乃瞑受含。伐齊不卒﹐苟偃所恨也﹐懷子得之﹐故目瞑受含﹐宣子失之﹐目張口噤。曰﹕荀偃之病﹐卒苦目出。目出則口噤﹐口噤則不可含。新死气盛﹐本病苦目出。宣子撫之早﹐故目不瞑﹐口不。少久气衰﹐懷子撫之﹐故目瞑口受含。此自荀偃之病﹐非死精神見恨於口目也。凡人之死﹐皆有所恨﹐志士則恨義事未立﹐學士則恨問多不及﹐農夫則恨耕未畜谷﹐商人則恨貨財未殖﹐仕者則恨官位未極﹐勇者則恨材未優。天下各有所欲乎﹐然而各有所恨。必﹝有﹞﹝以﹞目不瞑者爲有所恨﹐夫天下之人﹐死皆不瞑也。且死者精魂消索﹐不復聞人之言。不能聞人之言﹐是謂死也。離形更自爲鬼﹐立於人傍﹐𨿽﹝聞﹞人之言﹐已與形絕﹐安能復入身中瞑目口乎﹖能入身中以屍示恨﹐則能不﹝免﹞﹝死﹞與形相守。案世人論死﹐謂其精神有若能更以精魂立形見面﹐使屍若生人者﹐誤矣。

楚成王廢太子商臣﹐欲立王子職。商臣聞之﹐以宮甲圍王。王請食熊蹯而死﹐弗聽。王縊而死﹐謚之曰」靈「﹐不瞑﹔曰」成「﹐乃瞑。夫爲」靈「不瞑﹐爲」成「乃瞑﹐成王有知之效也。謚之曰」靈「﹐心恨故目不瞑﹐更謚曰」成「﹐心喜乃瞑。精神聞人之議﹐見人變易其謚﹐故喜目瞑。本不病目﹐人不撫慰﹐目自翕張﹐非神而何﹖曰﹕此復荀偃類也。𨿽不病目﹐亦不空張。成王於時縊死﹐气尙盛﹐新絕﹐目尙開﹐因謚曰」靈「。少久气衰﹐目適欲瞑﹐連更曰」成「。目之視瞑﹐與謚之爲」靈「﹐偶應也。時人見其應」成「乃瞑﹐則謂成王之魂有所知。﹝有所知﹐﹞則宜終不瞑也。何則﹖太子殺己﹐大惡也﹔加謚爲」靈「﹐小過也。不爲大惡懷忿﹐反爲小過有恨﹐非有神之效﹐見示告人之驗也。夫惡謚非」靈「則」厲「也﹐紀於竹帛爲」靈「﹑」厲「者多矣﹐其屍未斂之時﹐未皆不暝也。豈世之死君不惡﹐而獨成王憎之哉﹗何其爲」靈「者眾﹐不瞑者寡也﹖

鄭伯有貪腹而多欲﹐子皙好在人上。二子不相得﹐子皙攻伯有。伯有出奔﹐駟帶率國人以伐之﹐伯有死。其後九年﹐鄭人相驚以伯有﹐曰﹕」伯有至矣。「

則皆走﹐不知所往。後歲﹐人或夢見伯有介而行﹐曰﹕」壬子﹐余將殺帶也。明年壬寅﹐余又將殺段也。「

及壬子之日﹐駟帶卒﹐國人益懼。後至壬寅日﹐公孫段又卒﹐國人愈懼。子產爲之立後以撫之﹐乃止矣。

伯有見夢曰﹕」壬子﹐余將殺帶﹐壬寅﹐又將殺段。「

及至壬子日﹐駟帶卒﹐至壬寅﹐公孫段死。其後子產適晉﹐趙景子問曰﹕」伯有猶能爲鬼乎﹖「

子產曰﹕」能。人生始化曰魄﹐旣生魄﹐陽曰魂。用物精多則魂魄彊﹐是以有精爽至於神明。匹夫匹婦彊死﹐其魂魄猶能憑依人以爲淫厲。況伯有﹐我先君穆公這冑﹐子良子孫﹐子耳之子﹐獘邑之卿﹐從政三世矣。鄭𨿽無腆﹐抑諺曰蕞爾小國﹐而三世執其政柄﹐其用物弘矣﹐取精多矣。其族又大﹐所憑厚矣。而彊死﹐能爲鬼﹐不亦宜乎﹗「

伯有殺駟帶﹑公孫段不失日期﹐神審之驗也。子產立其後而止﹐知鬼神之操也。知其操﹐則知其實矣。實有不空﹐故對問不疑。子產﹐智人也﹐知物審矣。如死者無知﹐何以能殺帶與段﹖如不能爲鬼﹐子產何以不疑﹖曰﹕與伯有爲怨者﹐子皙也。子皙攻之﹐伯有奔﹐駟帶乃率國人遂伐伯有。公孫段隨駟帶﹐不造本﹝辯﹞﹝仇﹞﹐其惡微小。殺駟帶不報子皙﹐公孫段惡微﹐與帶俱死。是則伯有之魂無知﹐爲鬼報仇輕重失宜也。且子產言曰﹕」彊死者能爲鬼。「

何謂彊死﹖謂伯有命未當死而人殺之邪﹖將謂伯有無罪而人冤之也﹖如謂命未當死而人殺之﹐未當死而死者多。如謂無罪人冤之﹐被冤者亦非一。伯有彊死能爲鬼﹐比干﹑子胥不爲鬼。春秋之時﹐弒君三十六。君爲所弒﹐可謂彊死矣。典長一國﹐用物之精可謂多矣。繼體有土﹐非直三世也。貴爲人君﹐非與卿位同也。始封之祖﹐必有穆公﹑子良之類也。以至尊之國君﹐受亂臣之弒禍﹐其魂魄爲鬼﹐必明於伯有﹐報仇殺仇﹐禍繁於帶﹑段。三十六君無爲鬼者﹐三十六臣無見報者。如以伯有無道﹐其神有知﹐世間無道莫如桀﹑紂﹐桀﹑紂誅死﹐魄不能爲鬼。然則子產之說﹐因成事者也。見伯有彊死﹐則謂彊死之人能爲鬼。如有不彊死爲鬼者﹐則將云不彊死之人能爲鬼。子皙在鄭﹐與伯有何異﹖死與伯有何殊﹖俱以無道爲國所殺。伯有能爲鬼﹐子皙不能。彊死之說通於伯有﹐塞於子皙。然則伯有之說﹐杜伯之語也。杜伯未可然﹐伯有亦未可是也。

秦桓公伐晉﹐次於輔氏。晉侯治兵於稷﹐以略翟土﹐立黎侯而還。及魏顆敗秦師於輔氏﹐獲杜回。杜回﹐秦之力人也。初﹐魏武子有嬖妾﹐無子﹐武子疾﹐命顆曰﹕」必嫁是妾。「

病困﹐則更曰﹕」必以是爲殉。「

及武子卒﹐顆不殉妾。人或難之﹐顆曰﹕」疾病則亂﹐吾從其治也。「

及輔氏之役﹐魏顆見老人結艸以亢杜回﹐杜回躓而顚﹐故獲之﹔夜夢見老父曰﹕」余﹐是所嫁婦人之父也。爾用先人之治命﹐是以報汝。「

夫嬖妾之父知魏顆之徳﹐故見體爲鬼﹐結艸助戰。神曉有知之效驗也。曰﹕夫婦人之父能知魏顆之徳﹐爲鬼見形以助其戰﹐必能報其生時所善﹐殺其生時所惡矣。凡人交遊必有厚薄﹐厚薄當報﹐猶﹝嫁﹞婦人之當謝也。今不能報其生時所厚﹐獨能報其死後所善﹐非有知之驗﹐能爲鬼之效也。張良行泗水上﹐老父授書。光武困厄河北﹐老人教誨。命貴時吉﹐當遇福喜之應驗也。魏顆當獲杜回﹐戰當有功﹐故老人妖象結艸於路﹝人﹞者也。

王季葬於滑山之尾﹐欒水擊其墓﹐見棺之前和。

文王曰﹕」嘻﹗先君必欲一見羣臣百姓也夫﹗故使欒水見之於是也。「

而爲之張朝﹐而百姓皆見之﹐三日而後更葬。文王﹐聖人也﹐知道事之實。見王季棺見﹐知其精神欲見百姓﹐故出而見之。曰﹕古今帝王死﹐葬諸地中﹐有以千萬數﹐無欲復出見百姓者﹐王季何爲獨然﹖河﹑泗之濱﹐立﹝家﹞﹝冢﹞非一﹐水湍崩壤﹐棺槨露見﹐不可勝數﹐皆欲復見百姓者乎﹖欒水擊滑山之尾﹐猶河﹑泗之流湍濱圻也。文王見棺和露﹐惻然悲恨﹐當先君欲復出乎﹐慈孝﹝者﹞之心﹐幸冀之意﹐賢聖惻怛﹐不暇思論。推生況死﹐故復攺葬。世欲信賢聖之言﹐則謂王季欲見姓者也。

齊景公將伐宋﹐師過太山﹐公夢二丈人立而怒甚盛。公告晏子﹐晏子曰﹕」是宋之先﹐湯與伊尹也。「

公疑以爲泰山神。晏子曰﹕」公疑之﹐則嬰請言湯﹑伊尹之狀。湯晰以長﹐頤以髯﹐銳上而丰下﹐﹝據﹞﹝倨﹞身而揚聲。「

公曰﹕」然﹐是已。「

」伊尹黑而短﹐蓬而髯﹐丰上而銳下﹐僂身而下聲。「

公曰﹕」然﹐是已。今柰何﹖「

晏子曰﹕」夫湯﹑太甲﹑武丁﹑祖己﹐天下之盛君也﹐不宜無後。今惟宋耳﹐而公伐之﹐故湯﹑伊尹怒。請散師和於宋。「

公不用﹐終伐宋﹐軍果敗。夫湯﹑伊尹有知﹐惡景公之伐宋﹐故見夢盛怒以禁止之。景公不止﹐軍果不吉。曰﹕夫景公亦曾夢見彗星﹐其時彗星不出﹐﹝果不吉曰夫﹞然而夢見之者﹐見彗星其實非夢﹐見湯﹑伊尹實亦非也。或時景公軍敗﹐不吉之象也。晏子信夢﹐明言湯﹑伊尹之形﹐景公順晏子之言﹐然而是之。秦並天下﹐絕伊尹之後﹐遂至於今﹐湯﹑伊尹不祀﹐何以不怒乎﹖

鄭子產聘於晉﹐晉侯有疾﹐韓宣子逆客﹐私焉﹐曰﹕」寡君寢疾﹐於今三月矣﹐並走羣望﹐有加而無瘳。今夢黃熊入於寢門﹐其何厲鬼也﹖「

對曰﹕」以君之明﹐子爲大政﹐其何厲之有﹗昔堯殛鯀於羽山﹐其神爲黃熊﹐以入於羽淵﹐實爲夏郊﹐三代祀之。晉爲盟主﹐其或者未之祀乎﹗「

韓子祀夏郊﹐晉侯有間。黃熊﹐鯀之精神﹐晉侯不祀﹐故入寢門。晉知而祀之﹐故疾有間。非死人有知之驗乎﹖夫鯀殛於羽山﹐人知也。神爲黃熊﹐入於羽淵﹐人何以得知之﹖使若魯公牛哀病化爲虎﹐在﹐故可實也。今鯀遠殛於羽山﹐人不與之處﹐何能知之﹗且文曰其神爲熊﹐是死也。死而魂神爲黃熊﹐非人所得知也。人死世謂鬼﹐鬼象生人之形﹐見之與人無異﹐然猶非死人之神﹐況熊非人之形﹐不與人相似乎﹖審鯀死其神爲黃熊﹐則熊之死﹐其神亦或時爲人﹐人夢見之﹐何以知非死禽獸之神也﹖信黃熊謂之鯀神﹐又信所見之鬼以爲死人精也﹐此人物之精未可定﹐黃熊爲鯀之神未可審也。且夢﹐象也﹐吉凶且至﹐神明示象﹐熊羆之占﹐自有所爲。使鯀死其神審爲黃熊﹐夢見黃熊﹐必鯀之神乎﹖諸侯祭山川﹐設晉侯夢見山川﹐﹝何﹞﹝可﹞復﹝不﹞以﹝不﹞祀山川﹐山川自見乎﹖人病﹐多或夢見先祖死人來立其側﹐可復謂先祖死人求食﹐故來見形乎﹖人夢所見﹐更爲他占﹐未必以所見爲實也。何以驗之﹖夢見生人﹐明日所夢見之人﹐不與己相見。夫所夢見之人不與己相見﹐則知鯀之黃熊不入寢門﹔不入﹐則鯀不求食﹔不求食﹐則晉侯之疾非廢夏郊之禍﹔非廢夏郊之禍﹐則晉侯有間﹐非祀夏郊之福也。無福之實﹐則無有知之驗矣。亦猶淮南王劉安坐謀反而死﹐世傳以爲仙而升天。本傳之虛﹐子產聞之﹐亦不能實。偶晉侯之疾適當自衰﹐子產遭言黃熊之占﹐則信黃熊鯀之神矣。

髙皇帝以趙王如意爲似我而欲立之﹐呂后恚恨﹐後鴆殺趙王。其後﹐呂后出﹐見蒼犬﹐噬其左腋﹐怪而卜之﹐趙王如意爲祟﹐遂病腋傷﹐不愈而死。蓋以如意精神爲蒼犬﹐見變以報其仇也。曰﹕勇士忿怒﹐交刃而戰﹐負者被創﹐僕地而死。目見彼之中己﹐死後其神尙不能報﹐呂后鴆如意時﹐身不自往﹐使人飲之﹐不知其爲鴆毒﹐﹝憤﹞不知殺己者爲誰﹐安能爲祟以報呂后﹖使死人有知﹐恨者莫過髙祖。髙祖愛如意而呂后殺之﹐髙祖魂怒宜如雷霆﹐呂后之死宜不旋日。豈髙祖之精﹐不若如意之神﹐將死後憎如意﹐善呂后之殺也﹖

丞相武安侯田與故大將軍灌夫懷酒之恨﹐事至上聞。灌夫系獄﹐竇嬰救之﹐勢不能免﹐灌夫坐法﹐竇嬰亦死。其後﹐田病甚﹐號曰」諾諾「﹐使人視之﹐見灌夫﹑竇嬰懼坐其側﹐病不衰﹐遂至死。曰﹕相殺不一人也﹐殺者後病﹐不見所殺﹐田見所殺。田獨然者﹐心負憤恨﹐病亂妄見也。或時見他鬼﹐而占鬼之人聞其往時與夫﹑嬰爭﹐欲見神審之名﹐見其狂」諾諾「﹐則言夫﹑嬰坐其側矣。

淮陽都尉尹齊爲吏酷虐﹐及死﹐怨家欲燒其屍﹐﹝屍﹞亡去歸葬。夫有知﹐故人且燒之也﹔神﹐故能亡去。曰﹕尹齊亡﹐神也﹐有所應。秦時三山亡﹐周末九鼎淪﹐必以亡者爲神﹐三山﹑九鼎有知也﹖或時吏知怨家之謀﹐竊舉持亡﹐懼怨家怨己﹐云自去。凡人能亡﹐足能步行也。今死﹐血脈斷絕﹐足不能復動﹐何用亡去﹖吳烹伍子胥﹐漢菹彭越。燒﹑菹﹐一也﹔胥﹑越﹐一勇也。子胥﹑彭越不能避烹亡菹﹐獨謂尹齊能歸葬﹐失實之言﹐不驗之語也。

亡新攺葬元帝傅后﹐發其棺﹐取玉柙印璽送定陶﹐以民禮葬之。

發棺時﹐臭憧﹝一本作鑪。﹞於天﹐洛陽丞臨棺﹐聞臭而死。又攺葬定陶共王丁後﹐火從藏中出﹐燒殺吏士數百人。夫攺葬禮卑﹐又損奪珍物﹐二恨怨﹐故爲臭出火﹐以中傷人。曰﹕臭聞於天﹐多藏食物﹐腐朽猥發﹐人不能堪毒憤﹐而未爲怪也。火出於藏中者﹐怪也﹐非丁後之神也。何以驗之﹖攺葬之恨﹐孰與掘墓盜財物也﹖歲凶之時﹐掘丘墓取衣物者以千萬物﹐死人﹝必﹞﹝亡﹞有知﹐人奪其衣物﹐裸其屍骸﹐時不能禁﹐後亦不能報。此尙微賤﹐未足以言。秦始皇葬於驪山﹐二世末﹐天下盜賊掘其墓﹐不能出臭爲火以殺一人。貴爲天子不能爲神﹐丁﹑傅婦人﹐安能爲怪﹖變神非一﹐發起殊處﹐見火聞臭﹐則謂丁﹑傅之神﹐誤矣。

論衡卷第二十二

紀妖篇

衛靈公將之晉﹐至濮水之上﹐夜聞鼓新聲者﹐說之﹐使人問之﹐左右皆報弗聞。召師涓而告之曰﹕」有鼓新聲者﹐使人問﹐左右盡報弗聞﹐其狀似鬼﹐子爲我聽而寫之。「

師涓曰﹕」諾﹗「

因靜坐撫琴而寫之。明日報曰﹕」臣得之矣﹐然而未習﹐請更宿而習之。「

靈公曰﹕」諾﹗「

因復宿。明日已習﹐遂去之晉。晉平公觴之施夷之臺﹐酒酣﹐靈公起曰﹕」有新聲﹐願請奏以示公。「

公曰﹕」善﹗「

乃召師涓令坐師曠之旁﹐援琴鼓之。未終﹐曠撫而止之﹐曰﹕」此亡國之聲﹐不可遂也。「

平公曰﹕」此何道出﹖「

師曠曰﹕」此師延所作淫聲﹐與紂爲靡靡之樂也。武王誅紂﹐懸之白旄﹐師延東走﹐至濮水而自投﹐故聞此聲者必於濮水之上。先聞此聲者其國削﹐不可遂也。「

平公曰﹕」寡人好者音也﹐子其使遂之。「

師涓鼓究之。

平公曰﹕」此所謂何聲也﹖「

師曠曰﹕」此所謂淸商。「

公曰﹕」淸商固最悲乎﹖「

師曠曰﹕」不如淸徵。「

公曰﹕」淸徵可得聞乎﹖「

師曠曰﹕」不可﹗古之得聽淸徵者﹐皆有徳義君也。今吾君徳薄﹐不足以聽之。「

公曰﹕」寡人所好者音也﹐願試聽之。「

師曠不得已﹐授琴鼓之。一奏﹐有玄鶴二八從南方來﹐集於﹝郭﹞﹝郎﹞門之上危﹔再奏而列﹐三奏延頸而鳴﹐舒翼而舞。音中宮商之聲﹐聲徹於天。平公大悅﹐坐者皆喜。

平公提觴而起﹐爲師曠壽﹐反坐而問曰﹕」樂莫悲於淸徵乎﹖「

師曠曰﹕」不如淸角。「

平公曰﹕」淸角可得聞乎﹖「

師曠曰﹕」不可﹗昔者黃帝合鬼神於西大山之上﹐駕象輿﹐六玄龍﹐畢方並轄﹐蚩尢居前﹐風伯進掃﹐雨師灑道﹐虎狼在前﹐鬼神在後﹐虫蛇伏地﹐白雲覆上﹐大合鬼神﹐乃作爲淸角。今主君徳薄﹐不足以聽之。聽之﹐將恐有敗。「

平公曰﹕」寡人老矣﹐所好者音也﹐願遂聽之。「

師曠不得已而鼓之。一奏之﹐有雲從西北起﹐再奏之﹐風至﹐大雨隨之﹐裂帷幕﹐破俎豆﹐墮廊瓦﹐坐者散走。平公恐懼﹐伏於廊室。晉國大旱﹐赤地三年。平公之身遂癃病。

何謂也﹖曰﹕是非衛靈公國且削﹐則晉平公且病﹐若國且旱﹝亡﹞﹝之﹞妖也﹖師曠曰」先聞此聲者國削「。二國先聞之矣。

何知新聲非師延所鼓也﹖曰﹕師延自投濮水﹐形體腐於水中﹐精气消於泥塗﹐安能復鼓琴﹖屈原自沈於江。屈原善著文﹐師延善鼓琴。如師延能鼓琴﹐則屈原能復書矣。揚子云弔屈原﹐屈原何不報﹖屈原生時﹐文無不作﹔不能報子云者﹐死爲泥塗﹐手旣朽﹐無用書也。屈原手朽無用書﹐則師延指敗無用鼓琴矣。孔子當泗水而葬﹐泗水卻流﹐世謂孔子神而能卻泗水。孔子好教授﹐猶師延之好鼓琴也。師延能鼓琴於濮水之中﹐孔子何爲不能教授於泗水之側乎﹖

趙簡子病﹐五日不知人﹐大夫皆俱﹐於是召進扁鵲。扁鵲入視病﹐出﹐董安於問扁鵲﹐扁鵲曰﹕」血脈治也﹐而﹝何﹞怪﹖昔秦繆公嘗如此矣﹐七日悟。悟之日﹐告公孫支與子輿曰﹕『我之帝所﹐甚樂。吾所以久者﹐適有學也。帝告我晉國且大亂﹐五世不安﹐其﹝復﹞﹝後﹞將霸﹐未老而死﹔霸者之子且令而國男女無別。』

公孫支書而藏之於篋。

於是晉獻公之亂﹐文公之霸﹐襄公敗秦師於崤而歸縱淫。此﹝子﹞之所﹝謂﹞﹝聞﹞。今主君之病與之同﹐不出三日﹐病必間﹐間必有言也。「

居二日半﹐簡子悟﹐告大夫曰﹕」我之帝所﹐甚樂﹐與百神遊於鈞天﹐靡樂九奏萬舞﹐不類三代之樂﹐其聲動人心。有一熊欲﹝授﹞﹝援﹞我﹐帝命我射之﹐中熊﹐熊死。有羆來﹐我又射之﹐中羆﹐羆死。帝甚喜﹐賜我﹝一﹞﹝二﹞笥﹐皆有副。吾見兒在帝側﹐帝屬我一翟犬﹐曰﹕『及而子之長也﹐以賜之。』

帝告我﹕『晉國且﹝襄﹞﹝衰﹞﹐﹝十﹞﹝七﹞世而亡﹔嬴姓將大敗周人於範魁之西﹐而亦不能有也。今余將思虞舜之勛﹐適余將以其冑女孟姚配而﹝十﹞﹝七﹞世之孫。』「

董安於受言而書藏之﹐以扁鵲言告簡子﹐簡子賜扁鵲田四萬畝。

他日﹐簡子出﹐有人當道﹐辟之不去﹐從者將拘之﹐當道者曰﹕」吾欲有謁於主君。「

從者以聞﹐簡子召之﹐曰﹕」嘻﹗吾有所見子遊也。「

當道者曰﹕」屏左右﹐願有謁。「

簡子屏人。當道者曰﹕」日者主君之病﹐臣在帝側。「

簡子曰﹕」然﹐有之。子見我何爲﹖「

當道者曰﹕」帝令主君射熊與羆皆死。「

簡子曰﹕」是何也﹖「

當道者曰﹕」晉國且有大難﹐主君首之。帝令主君滅二卿﹐夫﹝罷﹞﹝熊﹞羆皆其祖也。「

簡子曰﹕」帝賜我二笥皆有副﹐何也﹖「

當道者曰﹕」主君之子將克二國於翟﹐皆子姓也。「

簡子曰﹕」吾見兒在帝側﹐帝屬我一翟犬﹐曰『及而子之長以賜之』夫兒何說以賜翟犬﹖「

當道者曰﹕」兒﹐主君之子也。翟犬﹐代之先也。主君之子﹐且必有代。及主君之後嗣﹐且有革政而胡服﹐並二國﹝於﹞翟。「

簡子問其姓而延之以官。當道者曰﹕」臣野人﹐致帝命。「

遂不見。是何謂也﹖曰﹕是皆妖也。其占皆如當道言﹐所見於帝前之事。所見當道之人﹐妖人也。其後晉二卿範氏﹑中行氏作亂﹐簡子攻之﹐中行昭子﹑範文子敗﹐出奔齊。

始﹐簡子使姑布子卿相諸子﹐莫吉﹔至翟婦之子無卹﹐以爲貴。簡子與語﹐賢之。簡子募﹝一本作乃告。﹞諸子曰﹕」吾藏寶符於常山之上﹐先得者賞。「

諸子皆上山﹐無所得。無卹還曰﹕」已得符矣。「

簡子問之﹐無卹曰﹕」從常山上臨代﹐代可取也。「

簡子以爲賢﹐乃廢太子而立之。簡子死﹐無卹代﹐是爲襄子。襄子旣立﹐誘殺代王而並其地。

又並知氏之地。後取空同戎。自簡子後﹐﹝十﹞﹝七﹞世至武靈王﹐吳﹝慶﹞﹝廣﹞入其﹝母姓﹞﹝女娃﹞﹝羸﹞﹝嬴﹞﹝子﹞孟姚。其後﹐武靈王遂取中山﹐並胡地。武靈王之十九年﹐更爲胡服﹐國人化之。皆如其言﹐無不然者。蓋妖祥見於兆﹐審矣﹐皆非實事。﹝曰﹞﹕吉凶之漸﹐若天告之。何以知天不實告之也﹖以當道之人在帝側也。夫在天帝之側﹐皆貴神也。致帝之命﹐是天使者也。人君之使﹐車騎備具﹐天帝之使﹐單身當道﹐非其狀也。天官百二十﹐與地之王者以異也。地之王者﹐官屬備具﹐法象天官﹐稟取制度。

天地之官同﹐則其使者亦宜鈞。官同人異者﹐未可然也。

何以知簡子所見帝非實帝也﹖以夢占﹝知﹞之﹐﹝知﹞樓臺山陵﹐官位之象也。人夢上樓臺﹐升山陵﹐輒得官位。實樓臺山陵非官位也﹐則知簡子所夢見帝者非天帝也。人臣夢出人君﹐人君必不見﹐又必不賜。以人臣夢占之﹐知帝賜二笥﹑翟犬者﹐非天帝也。非天帝﹐則其言與百鬼遊於鈞天﹐非天也。魯叔孫穆子夢天壓己者﹐審然是天下至地也。至地則有樓臺之抗﹐不得及己﹐及己則樓臺宜壞。樓臺不壞﹐是天不至地。不至地則不得壓己。不得壓己則壓己者非天也﹐則天之象也。叔孫穆子所夢壓己之天非天﹐則知趙簡子所遊之天非天也。

或曰﹕人亦有直夢。見甲﹐明日則見甲矣﹔夢見君﹐明日則見君矣。曰﹕然。人有直夢﹐直夢皆象也﹐其象直耳。何以明之﹖直夢者夢見甲﹐夢見君﹐明日見甲與君﹐此直也。如問甲與君﹐甲與君則不見也。甲與君不見﹐所夢見甲與君者﹐象類之也。乃甲與君象類之﹐則知簡子所見帝者象類帝也。且人之夢也﹐占者謂之魂行。夢見帝﹐是魂之上天也。上天猶上山也。夢上山﹐足登山﹐手引木﹐然後能升。升天無所緣﹐何能得上﹖天之去人以萬里數。人之行﹐日百里。魂與體形俱﹐尙不能疾﹐況魂獨行安能速乎﹖使魂行與形體等﹐則簡子之上下天﹐宜數歲乃悟﹐七日輒覺﹐期何疾也﹗

夫魂者精气也﹐精气之行與雲煙等。案雲煙之行不能疾﹐使魂行若蜚鳥乎﹐行不能疾。人或夢蜚者用魂蜚也﹐其蜚不能疾於鳥。天地之气尢疾速者﹐飄風也﹐飄風之發﹐不能終一日。使魂行若飄風乎﹐則其速不過一日之行﹐亦不能至天。人夢上天﹐一臥之頃也﹐其覺﹐或尙在天上﹐未終下也。若人夢行至雒陽﹐覺﹐因從雒陽悟矣。魂神蜚馳何疾也﹗疾則必非其狀。必非其狀﹐則其上天非實事也。非實事則爲妖祥矣。夫當道之人﹐簡子病見於帝側﹐後見當道象人而言﹐與相見帝側之時無以異也。由此言之﹐臥夢爲陰候﹐覺爲陽占﹐審矣。

趙襄子旣立。知伯益驕﹐請地韓﹑魏﹐韓﹑魏予之﹔請地於趙﹐趙不予。知伯益怒﹐遂率韓﹑魏攻趙襄子。襄子懼﹐用奔保晉陽。原過從﹐後﹐至於托平驛﹐見三人﹐自帶以上可見﹐自帶以下不可見﹐予原過竹二節﹐莫通﹐曰﹕」爲我以是遺趙無卹。「

旣至﹐以告襄子。襄子齊三日﹐親自割竹﹐有赤書曰﹕」趙無卹﹐余霍大山﹝山﹞陽侯天﹝子﹞﹝使也﹞。三月丙戌﹐余將使汝滅知氏﹐汝亦祀我百邑﹐余將賜汝林胡之地。「

襄子再拜受神之命。

是何謂也﹖曰﹕是蓋襄子且勝之祥也。三國攻晉陽歲餘﹐引汾水灌其城﹐城不浸者三板。襄子懼﹐使相張孟談私於韓﹑魏﹐韓﹑魏與合謀﹐竟以三月丙戌之日﹐﹝大﹞﹝反﹞滅知氏﹐共分其地。蓋妖祥之气象人之形﹐稱霍大山之神﹐猶夏庭之妖象龍﹐稱褒之二君﹔趙簡子之祥象人﹐稱帝之使也。何以知非霍大山之神也﹖曰﹕大山﹐地之體﹐猶人有骨節﹐骨節安得神﹖如大山有神﹐宜象大山之形。何則﹖人謂鬼者死人之精﹐其象如生之形。今大山廣長不與人同﹐而其精神不異於人。不異於人則鬼之類人。鬼之類人則妖祥之气也。

秦始皇帝三十六年﹐熒感守心﹐有星墜下﹐至地爲石﹐﹝民﹞刻其石曰﹕」始皇死而地分。「

始皇聞之﹐令禦史逐問莫服﹐盡取石旁家人誅之﹐因燔其石。﹝妖﹞﹝秋﹞﹐使者從關東夜過華陰平﹝野﹞﹝舒﹞﹐或有人持璧遮使者﹐曰﹕」爲我遺鎬池君。「

因言曰﹕」今年祖龍死。「

使者問之﹐因忽不見﹐置其璧去。使者奉璧具以言聞﹐始皇帝默然良久﹐曰﹕」山鬼不過知一歲事﹐乃言曰『祖龍』者人之先也。「

使禦府視璧﹐乃二十八年行渡江所沈璧也。明三十七年﹐夢與海神戰如人狀。

是何謂也﹖曰﹕皆始皇且死之妖也。始皇夢與海神戰﹐恚怒入海﹐候神﹐射大魚﹐自瑯邪至勞﹑成山不見。至之罘山﹐還見巨魚﹐射殺一魚﹐遂旁海西至平原津而病﹐至沙丘而崩。當星墜之時﹐熒感爲妖﹐故石旁家人刻書其石﹐若或爲之﹐文曰」始皇死「﹐或教之也。猶世間童謠﹐非童所爲﹐气導之也。凡妖之發﹐或象人爲鬼﹐或爲人像鬼而使﹐其實一也。

晉公子重耳失國﹐乏食於道﹐從耕者乞飯﹐耕者奉塊土以賜公子。公子怒﹐咎犯曰﹕」此吉祥﹐天賜土地也。「

其後公子得國復土﹐如咎犯之言。齊田單保卽墨之城﹐欲詐燕軍﹐雲天神下助我。有一人前曰﹕」我可以爲神乎﹖「

田單卻走﹐再拜事之﹐竟以神下之言聞於燕軍。燕軍信其有神﹐又見牛若五采之文﹐遂信畏懼﹐軍破兵北。田單卒勝﹐復獲侵地。此人像鬼之妖也。

使者過華陰﹐人持璧遮道﹐委璧而去。妖鬼象人之形也。夫沈璧於江﹐欲求福也。今還璧示不受物﹐福不可得也。璧者象前所沈之璧﹐其實非也。何以明之﹖以鬼象人而見﹐非實人也。人見鬼象生存之人﹐定問生存之人﹐不與己相見。妖气象類人也。妖气象人之形﹐則其所賫持之物﹐非眞物矣。祖龍死﹐謂始皇也。祖﹐人之本﹔龍﹐人君之象也。人物類﹐則其言禍亦放矣。

漢髙皇帝以秦始皇崩之歲爲泗上亭長﹐送徒至驪山﹐徒多道亡﹐因縱所將徒﹐遂行不還。被酒﹐夜經澤中﹐令一人居前﹐前者還報曰﹕」前有大蛇當道﹐願還。「

髙祖醉﹐曰﹕」壯士行何畏﹗「乃前﹐拔劍擊斬蛇﹐蛇遂分兩。徑開﹐行數里﹐醉因臥。髙祖後人至蛇所﹐有一老嫗夜哭之﹐人曰﹕」嫗何爲哭﹖「

嫗曰﹕」人殺吾子。「

人曰﹕」嫗子爲何見殺﹖「

嫗曰﹕」吾子白帝子﹐化爲蛇當徑。今者赤帝子斬之﹐故哭。「

人以嫗爲妖言﹐因欲笞之﹐嫗因忽不見。何謂也﹖曰﹕是髙祖初起威勝之祥也。何以明之﹖以嫗忽然不見也。不見非人﹐非人則鬼妖矣。

夫以嫗非人﹐則知所斬之蛇非蛇也。云白帝子﹐何故爲蛇夜而當道﹖謂蛇白帝子﹐髙祖赤帝子﹔白帝子爲蛇﹐赤帝子爲人。五帝皆天之神也﹐子或爲蛇﹐或爲人。人與蛇異物﹐而其爲帝同神﹐非天道也。且蛇爲白帝子﹐則嫗爲白帝後乎﹗帝者之後﹐前後宜備﹐帝者之子﹐官屬宜盛。今一蛇死於徑﹐一嫗哭於道。云白帝子﹐非實明矣。夫非實則象﹐象則妖也﹐妖則所見之物皆非物也﹐非物則气也。髙祖所殺之蛇﹐非蛇也。則夫鄭厲公將入鄭之時﹐邑中之蛇與邑外之蛇斗者﹐非蛇也﹐厲公將入鄭﹐妖气象蛇而斗也。鄭國斗蛇非蛇﹐則知夏庭二龍爲龍象。爲龍象﹐則知鄭子產之時龍戰非龍也。天道難知﹐使非﹐妖也﹔使是﹐亦妖也。

畱侯張良椎秦始皇﹐誤中副車﹐始皇大怒﹐索求張良。張良變姓名﹐亡匿下邳﹐常閒從容步遊下邳﹝泗﹞﹝汜﹞上﹐有一老父衣褐至良所﹐直墮其履﹝泗﹞﹝汜﹞下﹐顧謂張良﹕」孺子下取履。「

良愕然﹐欲毆之﹐以其老﹐爲彊忍下取履﹐因跪進履。父以足受履﹐笑去。良大驚。父去裏所復還﹐曰﹕」孺子可教矣。後五日平明﹐與我期此。「

良怪之﹐因跪曰﹕」諾﹗「

五日平明﹐良往﹐父已先在﹐怒曰﹕」與老人期﹐後﹐何也﹖去。後五日早會。「

五日雞鳴復往﹐父又已先在﹐復怒曰﹕」後﹖何也﹖去﹐後五日復早來。「

五日﹐良夜未半往﹐有頃﹐父來﹐喜曰﹕」當如是矣。「

出一篇書﹐曰﹕」讀是則爲帝者師。後十三年﹐子見我濟北﹐谷成山下黃石卽我也。「

遂去﹐無他言﹐弗復見。旦日視其書﹐乃《太公兵法》也。良因異之﹐習讀之。

是何謂也﹖曰﹕是髙祖將起﹐張良爲輔之祥也。良居下邳任俠﹐十年陳涉等起﹐沛公略地下邳﹐良從﹐遂爲師將﹐封爲畱侯。後十三年﹐﹝後﹞﹝從﹞髙祖過濟北界﹐得谷成山下黃石﹐取而葆祠之。及畱侯死﹐並葬黃石。蓋吉凶之象神矣﹐天地之化巧矣﹐使老父象黃石﹐黃石象老父﹐何其神邪﹖

問曰﹕黃石審老父﹐老父審黃石耶﹖曰﹕石不能爲老父﹐老父不能爲黃石。妖祥之气見﹐故驗也。何以明之﹖

晉平公之時﹐石言魏楡。平公問於師曠曰﹕」石何故言﹖「

對曰﹕」石不能言﹐或憑依也。不然﹐民聽偏也。「

夫石不能人言﹐則亦不能人形矣。石言與始皇時石墜﹝車﹞﹝東﹞郡﹐民刻之﹐無異也。刻爲文﹐言爲辭。辭之與文﹐一實也。民刻文﹐气發言。民之與气﹐一性也。夫石不能自刻﹐則亦不能言。不能言﹐則亦不能爲人矣。《太公兵法》﹐气象之也。何以知非實也﹖以老父非人﹐知書亦非太公之書也。气象生人之形﹐則亦能象太公之書。

問曰﹕气無刀筆﹐何以爲文﹖曰﹕魯惠公夫人仲子﹐生而有文在其掌﹐曰」爲魯夫人「。晉唐叔虞文在其手曰」虞「。魯成季友文在其手曰」友「。三文之書﹐性自然﹔老父之書﹐气自成也。性自然﹐气自成﹐與夫童謠口自言無以異也。當童之謠也﹐不知所受﹐口自言之。口自言﹐文自成﹐或爲之也。推此以省太公釣得巨魚﹐刳魚得書﹐云」呂尙封齊「﹐及武王得白魚﹐喉下文曰」以予發「﹐蓋不虛矣。因此復原《河圖》《洛書》言光衰存亡﹐帝王際會﹐審有其文矣﹐皆妖祥之气﹐吉凶之瑞也。

訂鬼篇

凡天地之間有鬼﹐非人死精神爲之也﹐皆人思念存想之所致也。致之何由﹖由於疾病。人病則憂懼﹐憂懼見鬼出。凡人不病則不畏懼。故得病寢衽﹐畏懼鬼至﹔畏懼則存想﹐存想則目虛見。何以效之﹖傳曰﹕」伯樂學相馬﹐顧玩所見無非馬者。宋之庖丁學解牛﹐三年不見生牛﹐所見皆死牛也。「

二者用精至矣。思念存想﹐自見異物也。人病見鬼﹐猶伯樂之見馬﹐庖丁之見牛也。伯樂﹑庖丁所見非馬與牛﹐則亦知夫病者所見非鬼也。病者困劇身體痛﹐則謂鬼持箠杖毆擊之﹐若見鬼把椎鎖繩立守其旁﹐病痛恐懼﹐妄見之也。初疾畏驚﹐見鬼之來﹔疾困恐死﹐見鬼之怒﹔身自疾痛﹐見鬼之擊﹕皆存想虛致﹐未必有其實也。夫精念存想﹐或泄於目﹐或泄於口﹐或泄於耳。泄於目﹐目見其形﹔泄於耳﹐耳聞其聲﹔泄於口﹐口言其事。晝日則鬼見﹐暮臥則夢聞。獨臥空室之中﹐若有所畏懼﹐則夢見夫人據案其身哭矣。覺見臥聞﹐俱用精神﹐畏懼存想﹐同一實也。

一曰﹕人之見鬼﹐目光與臥亂也。人之晝也﹐气倦精盡﹐夜則欲臥﹐臥而目光反﹐反而精神見人物之象矣。人病亦气倦精盡﹐目𨿽不臥﹐光已亂於臥也﹐故亦見人物象。病者之見也﹐若臥若否﹐與夢相似。當其見也﹐其人能自知覺與夢﹐故其見物不能知其鬼與人﹐精盡气倦之效也。何以驗之﹖以狂者見鬼也。狂癡獨語﹐不與善人相得者﹐病困精亂也。夫病且死之時﹐亦與狂等。臥﹑病及狂﹐三者皆精衰倦﹐目光反照﹐故皆獨見人物之象焉。

一曰﹕鬼者人所見得病之气也。气不知者中人﹐中人爲鬼﹐其气象人形而見。故病篤者气盛﹐气盛則象人而至﹐至則病者見其象矣。假令得病山林之中﹐其見鬼則見山林之精。人或病越地者﹐﹝其見鬼﹞﹝病﹞﹝則﹞見越人坐其側。由此言之﹐灌夫﹑竇嬰之徒﹐或時气之形象也。凡天地之間气皆﹝純﹞﹝統﹞於天﹐天文垂象於上﹐其气降而生物。气和者養生﹐不和者傷害。本有象於天﹐則其降下﹐有形於地矣。故鬼之見也﹐象气爲之也。眾﹝星﹞﹝气﹞之體爲人與鳥獸﹐故其病人則見人與鳥獸之形。

一曰﹕鬼者老物精也。

夫物之老者﹐其精爲人﹔亦有未老﹐性能變化﹐象人形。人之受气﹐有與物同精者﹐則其物與之交﹔及病精气衰劣也﹐則來犯陵之矣。何以效之﹖成事﹐俗間與物交者﹐見鬼之來也。夫病者所見之鬼﹐與彼病物何以異﹖人病見鬼來﹐象其墓中死人來迎呼之者﹐宅中之六畜也。及見他鬼非是所素知者﹐他家若艸野之中物爲之也。

一曰﹕鬼者本生於人﹐時不成人﹐變化而去。天地之性﹐本有此化﹐非道朮之家所能論辯。與人相觸犯者病﹐病人命當死﹐死者不離人。何以明之﹖《禮》曰﹕」顓頊氏有三子﹐生而亡去爲疫鬼﹕一居江水﹐是爲虐鬼﹔一居若水﹐是爲魍魎鬼﹔一居人宮室區隅漚庫﹐善驚人小兒。「

前顓頊之世﹐生子必多﹐若顓頊之鬼神以百數也。諸鬼神有形體法﹐能立樹與人相見者﹐皆生於善人﹐得善人之气﹐故能似類善人之形﹐能與善人相害。陰陽浮游之類﹐若雲煙之气﹐不能爲也。

一曰﹕鬼者甲乙之神也。甲乙者天之別﹝一本作剛。﹞气也﹐其形象人﹐人病且死﹐甲乙之神至矣。假令甲乙之日病﹐則死見庚辛之神矣。何則﹖甲乙鬼﹐庚辛報甲乙﹐故病人且死﹐殺鬼之至者﹐庚辛之神也。何以效之﹖以甲乙日病者﹐其死生之期﹐常在庚辛之日。此非論者所以爲實也。天道難知﹐鬼神暗昧﹐故具載列﹐令世察之也。

一曰﹕鬼者物也﹐與人無異。天地之間﹐有鬼之物﹐常在四邊之外﹐時往來中國﹐與人雜﹝則﹞﹝廁﹞﹐凶惡之類也。

故人病且死者﹐乃見之。天地生物也﹐有人如鳥獸。及其生凶物﹐亦有似人像鳥獸者。故凶禍之家﹐或見蜚屍﹐或見走凶﹐或見人形﹐三者皆鬼也。或謂之鬼﹐或謂之凶﹐或謂之魅﹐或謂之魑﹐皆生存實有﹐非虛無象類之也。何以明之﹖成事﹐俗間家人且凶﹐見流光集其室﹐或見其形若鳥之狀﹐時流﹝人﹞﹝入﹞堂室﹐察其不謂若鳥獸矣。夫物有形則能食﹐能食則便利。便利有驗﹐則形體有實矣。

《左氏春秋》曰﹕」投之四裔﹐以禦魑魅。「

《山海經》曰﹕」北方有鬼國。「

說螭者謂之龍物也﹐而魅與龍相連﹐魅則龍之類矣。又言﹕國﹐人物之黨也。《山海經》又曰﹕滄海之中﹐有度朔之山。上有大桃木﹐其屈蟠三千里﹐其枝間東北曰鬼門﹐萬鬼所出入也。上有二神人﹐一曰神荼﹐一曰郁壘﹐主閱領萬鬼。惡害之鬼﹐執以葦索而以食虎。於是黃帝乃作禮以時驅之﹐立大桃人﹐門戶畫神荼﹑郁壘與虎﹐懸葦索以禦凶魅。

有形﹐故執以食虎。案可食之物無空虛者﹐其物也性與人殊﹐時見時匿﹐與龍不常見﹐無以異也。

一曰﹕人且吉凶﹐妖祥先見。人之且死見百怪。鬼在百怪之中﹐故妖怪之動﹐象人之形﹐或象人之聲爲應。故其妖動不離人形。天地之間﹐妖怪非一﹐言有妖﹐聲有妖﹐文有妖﹐或妖气象人之形﹐或人含气爲妖。﹝妖气﹞象人之形﹐諸所見鬼是也。人含气爲妖﹐巫之類是也。是以實巫之辭﹐無所因據﹐其吉凶自從口出﹐若童之搖矣。童謠口自言﹐巫辭意自出。口自言﹐意自出﹐則其爲人﹐與聲气自立﹐音聲自發﹐同一實也。

世稱紂之時﹐夜郊鬼哭﹔及倉頡作書﹐鬼夜哭。气能象人聲而哭﹐則亦能象人形而見﹐則人以爲鬼矣。鬼之見也﹐人之妖也。天地之間﹐禍福之至﹐皆有兆象﹐有漸不卒然﹐有象不猥來。天地之道﹐入將亡﹐凶亦出﹔國將亡﹐妖亦見。猶人且吉﹐吉祥至﹔國且昌﹐昌瑞至矣。故夫瑞應妖祥﹐其實一也。而世獨謂鬼者不在妖祥之中﹐謂鬼猶神而能害人﹐不通妖祥之道﹐不睹物气之變也。國將亡﹐妖見﹐其亡非妖也。人將死﹐鬼來﹐其死非鬼也。亡國者兵也﹐殺人者病也。何以明之﹖齊襄公將爲賊所殺﹐遊於姑棼﹐遂田於貝丘﹐見大豕。從者曰﹕」公子彭生也。「

公怒曰﹕」彭生敢見﹗「

引弓射之﹐豕人立而啼。公懼﹐墜於車﹐傷足喪履﹐而爲賊殺之。夫殺襄公者賊也。先見大豕於路﹐則襄公且死之妖也。人謂之彭生者﹐有似彭生之狀也。世人皆知殺襄公者非豕﹐而獨謂鬼能殺人﹐一惑也。

天地之气爲妖者﹐太陽之气也。妖與毒同﹐气中傷人者謂之毒﹐气變化者謂之妖。世謂童謠﹐熒惑使之﹐彼言有所見也。

熒惑火星﹐火有毒熒。故當熒惑守宿﹐國有禍敗。火气恍惚﹐故妖象存亡。龍﹐陽物也﹐故時變化。鬼﹐陽气也﹐時藏時見。陽气赤﹐故世人盡見。鬼﹐其色純朱。蜚凶﹐陽也。陽﹐火也。故蜚凶之類爲火光﹐火熱焦物﹐故止集樹木﹐枝葉枯死。《鴻範》五行二曰火﹐五事二曰言。言火同气﹐故童謠詩歌爲妖言。言出文成﹐故世有文書之怪。世謂童子爲陽﹐故妖言出於小童。童巫含陽﹐故大雩之祭﹐舞童暴巫﹐雩祭之禮﹐倍陰合陽。故猶日食陰勝﹐攻社之陰也。日食陰勝﹐故攻陰之類﹔天旱陽勝﹐故愁陽之黨。巫爲陽黨﹐故魯僖遭旱﹐議欲焚巫。巫含陽气﹐以故陽地之民多爲巫。巫黨於鬼﹐故巫者爲鬼巫。鬼巫比於童謠﹐故巫之審者能處吉凶。吉凶能處﹐吉凶之徒也﹐故申生之妖見於巫。巫含陽﹐能見爲妖也。申生爲妖﹐則知杜伯﹑莊子義厲鬼之徒皆妖也。

杜伯之厲爲妖﹐則其弓矢投措皆妖毒也。妖象人之形﹐其毒象人之兵。鬼毒同色﹐故杜伯弓矢皆朱彤也。毒象人之兵﹐則其中人﹐人輒死也。中人微者卽爲腓﹐病者不實時死。何則﹖腓者﹐毒气所加也。妖或施其毒﹐不見其體﹔或見其形﹐不施其毒﹔或出其聲﹐不成其言﹔或明其言﹐不知其音。若夫申生﹐見其體﹐成其言者也﹔杜伯之屬﹐見其體﹐施其毒者也﹔詩妖童謠石言之屬﹐明其言者也﹔濮水琴聲﹑紂郊鬼哭﹐出其聲者也。

妖之見出也﹐或且凶而豫見﹐或凶至而因出。因出﹐則妖與毒俱行。豫見﹐妖出不能毒。申生之見﹐豫見之妖也。杜伯﹑莊子義厲鬼至﹐因出之妖也。周宣王﹑燕簡公﹑宋夜姑時當死﹐故妖見毒因擊。晉惠公身當獲﹐命未死﹐故妖直見毒不射。然則杜伯﹑莊子義厲鬼之見﹐周宣王﹑燕簡﹑夜姑且死之妖也。申生之出﹐晉惠公且見獲之妖也。伯有之夢﹐駟帶﹑公孫段且卒之妖也。老父結艸﹐魏顆且勝之祥﹐亦或時杜回見獲之妖也。蒼犬噬呂后﹐呂后且死﹐妖象犬形也。武安且卒﹐妖象竇嬰﹑灌夫之面也。故凡世間所謂妖祥﹑所謂鬼神者﹐皆太陽之气爲之也。太陽之气﹐天气也。天能生人之體﹐故能象人之容。夫人所以生者﹐陰陽气也。陰气主爲骨肉﹐陽气主爲精神。人之生也﹐陰陽气具﹐故骨肉堅﹑精气盛。精气爲知﹐骨肉爲彊﹐故精神言談﹐形體固守。骨肉精神﹐合錯相持﹐故能常見而不滅亡也。太陽之气﹐盛而無陰﹐故徒能爲象不能爲形﹐無骨肉有精气﹐故一見恍惚﹐輒復滅亡也。

論衡卷第二十三

言毒篇

或問曰﹕」天地之間﹐萬物之性﹐含血之虫﹐有蝮蛇蜂蠆咸懷毒螫﹐犯中人身﹐﹝謂護﹞﹝謂﹞疾痛﹐當時不救﹐流徧一身﹔艸木之中﹐有巴豆野葛﹐食之湊懣﹐頗多殺人。不知此物﹐稟何气於天﹖萬物之生﹐皆稟元气﹐元气之中﹐有毒螫乎﹖「

曰﹕夫毒﹐太陽之熱气也﹐中人人毒。人食湊懣者﹐其不堪任也。不堪任則謂之毒矣。太陽火气常爲毒螫﹐气熱也。太陽之地﹐人民促急﹐促急之人﹐口舌爲毒。故楚﹑越之人促急捷疾﹐與人談言﹐口唾射人﹐則人唇胎腫而爲創。南郡極熱之地﹐其人祝樹樹枯﹐唾鳥鳥墜。巫咸能以祝延人之疾﹑愈人之禍者﹐生於江南﹐含烈气也。

夫毒﹐陽气也﹐故其中人﹐若火灼人。或爲蝮所中﹐割肉置地焦沸﹐火气之驗也。四方極皆爲維邊﹐惟東南隅有溫烈气。溫烈气發﹐常以春夏。春夏陽起。東南隅﹐陽位也。他物之气﹐入人鼻目﹐不能疾痛。火煙入鼻鼻疾﹐入目目痛﹐火气有烈也。物爲靡屑者多﹐惟一火最烈﹐火气所燥也。食甘旨之食﹐無傷於人。食蜜少多﹐則令人毒。蜜爲蜂液﹐蜂則陽物也。人行無所觸犯﹐體無故痛﹐痛處若杖之迹。人腓﹐腓謂鬼毆之。鬼者﹐太陽之妖也。微者﹐疾謂之邊﹐其治用蜜與丹。蜜丹陽物﹐以類治之也。夫治風用風﹐治熱用熱﹐治邊用蜜丹。則知邊者陽气所爲﹐流毒所加也。

天地之間﹐毒气流行﹐人當其衝﹐則面腫疾﹐世人謂之火流所刺也。人見鬼者言其色赤﹐太陽妖气﹐自如其色也。鬼爲烈毒﹐犯人輒死﹐故杜伯射周宣立崩。

鬼所賫物﹐陽火之類﹐杜伯弓矢﹐其色皆亦。南道名毒曰短狐﹐杜伯之象﹐執弓而射﹐陽气因而激﹐激而射﹐故其中人像弓矢之形。火困而气熱﹐血毒盛﹐故食走馬之肝殺人﹐气困爲熱也﹔盛夏暴行﹐暑而死﹐熱極爲毒也。人疾行汗出﹐對鑪汗出﹐向日亦汗出﹐疾溫病者亦汗出。四者異事而皆汗出﹐困同熱等﹐火日之變也。天下萬物﹐含太陽气而生者﹐皆有毒螫。毒螫渥者﹐在虫則爲蝮蛇蜂蠆﹐在艸則爲巴豆治﹝一作野字。﹞

葛﹐在魚則鮭與

。故人食鮭肝而死﹐爲

螫有毒。魚與鳥同類﹐故鳥蜚魚亦蜚﹐鳥卵魚亦卵﹐蝮蛇蜂蠆皆卵﹐同性類也。

其在人也爲小人。故小人之口﹐爲禍天下。小人皆懷毒气﹐陽地小人毒尢酷烈﹐故南越之人﹐祝誓輒效。諺曰﹕」眾口爍金。「

口者火也。五行二曰火﹐五事二曰言﹐言與火直﹐故云爍金。道口舌之爍﹐不言拔木焰火﹐必云爍金﹐金制於火﹐火口同類也。

藥生非一地﹐太伯﹝辭﹞﹝采﹞之吳。鑄多非一工﹐世稱楚棠溪。溫气天下有﹐路畏入南海。鴆鳥生於南﹐人飲鴆死。

辰爲龍﹐巳爲蛇﹐辰巳之位在東南。龍有毒﹐蛇有螫﹐故蝮有利牙﹐龍有逆鱗。木生火﹐火爲毒﹐故蒼龍之獸含火星。冶葛巴豆﹐皆有毒螫﹐故冶在東南﹐巴在西南。土地有燥濕﹐故毒物有多少。生出有處地﹐故毒有烈不烈。蝮蛇與魚比﹐故生於艸澤。蜂蠆與鳥同﹐故產於屋樹。江北地燥﹐故多蜂蠆。江南地濕﹐故多蝮蛇。生髙燥比陽﹐陽物懸垂﹐故蜂蠆以尾刺。生下濕比陰﹐陰物柔伸﹐故蝮蛇以口。毒或藏於首尾﹐故螫有毒﹔或藏一體膚﹐故食之輒懣﹔或附於唇吻﹐故舌鼓爲禍。

毒螫之生﹐皆同一气﹐發動𨿽異﹐內爲一類。故人夢見火﹐占爲口舌﹔夢見蝮蛇﹐亦口舌。火爲口舌之象﹐口舌見於蝮蛇﹐同類共本﹐所稟一气也。故火爲言﹐言爲小人。小人爲妖﹐由口舌。口舌之徵﹐由人感天﹐故五事二曰言。言之咎徵﹐僭恆若。僭者奢麗﹐故蝮蛇多文。文起於陽﹐故若致文。若則言從﹐故時有詩妖。

妖气生美好﹐故美好之人多邪惡。叔虎之母美﹐叔向之母知之﹐不使視寢。

叔向諫﹐其母曰﹕」深山大澤﹐實生龍蛇。彼美﹐吾懼其生龍蛇以禍汝。汝獘族也﹐國多大寵﹐不仁之人間之﹐不亦難乎﹗余何愛焉﹗「

使往視寢﹐生叔虎﹐美有勇力﹐嬖於欒懷子。及範宣子﹝遂﹞﹝逐﹞懷子﹐殺叔虎﹐禍及叔向。夫深山大澤﹐龍蛇所生也﹐比之叔虎之母者﹐美色之人懷毒螫也。生子叔虎﹐美有勇力﹐勇力所生﹐生於美色﹔禍難所發﹐由於勇力。火有光耀﹐木有容貌。龍蛇東方木﹐含火精﹐故美色貌麗。膽附於肝﹐故生勇力。火气猛﹐故多勇﹔木剛彊﹐故多力也。生妖怪者常由好色﹐爲禍難者常發勇力﹐爲毒害者皆在好色。

美酒爲毒﹐酒難多飲﹔蜂液爲蜜﹐蜜難益食。勇夫彊國﹐勇夫難近。好女說﹝一作悅。﹞心﹐好女難畜。辯士快意﹐辯士難信。故美味腐腹﹐好色惑心﹐勇夫招禍﹐辯口致殃。四者﹐世之毒也。辯口之毒﹐爲害尢酷。何以明之﹖孔子見陽虎卻行﹐白汗交流。陽虎辯﹐有口舌。口舌之毒﹐中亂﹐況一人乎﹗故君子不畏虎﹐獨畏讒夫之口。讒夫之口。爲毒大矣。

薄葬篇

聖賢之業﹐皆以薄葬省用爲務。然而世尙厚葬﹐有奢泰之失者﹐儒家論不明﹐墨家議之非故也。墨家之議右鬼﹐以爲人死輒爲神鬼而有知﹐能形而害人﹐故引杜伯之類以爲效驗。儒家不從﹐以爲死人無知﹐不能爲鬼﹐然而賻祭備物者﹐示不負死以觀生也。陸賈依儒家而說﹐故其立語不肯明處。劉子政舉薄葬之奏﹐務欲省用﹐不能極論。是以世俗內持狐疑之議﹐外聞杜伯之類﹔又見病且終者﹐墓中死人來與相見﹐故遂信是﹐謂死如生。閔死獨葬﹐魂狐無副﹐丘墓閉藏﹐穀物乏匱﹐故作偶人以侍屍柩﹐多藏食物﹐以歆精魂。積浸流至﹐或破家盡業以充死棺﹐殺人以殉葬﹐以快生意。非知其內無益﹐而奢侈之心外相慕也﹔以爲死人有知﹐與生人無以異。孔子非之而亦無以定實。然而陸賈之論兩無所處。劉子政奏﹐亦不能明儒家無知之驗﹐墨家有知之故。事莫明於有效﹐論莫定於有證。空言虛語﹐𨿽得道心﹐人猶不信。是以世俗輕愚信禍福者﹐畏死不懼義﹐重死不顧生﹐竭財以事神﹐空家以送終。辯士文人有效驗﹐若墨家之以杜伯爲據﹐則死無知之實可明﹐薄葬省財之教可立也。今墨家非儒﹐儒家非墨﹐各有所持﹐故乖不合﹐業難齊同﹐故二家爭論。世無祭祀復生之人﹐故死生之義未有所定。實者死人暗昧與人殊途﹐其實荒忽難得深知。有知無知之情不可定﹐爲鬼之實不可是。通人知士﹐𨿽博覽古今﹐窺涉百家﹐條入葉貫﹐不能審知。惟聖心賢意﹐方比物類﹐爲能實之。夫論不畱精澄意﹐苟以外效立事是非﹐信聞見於外﹐不詮訂於內﹐是用耳目論﹐不以心意議也。夫以耳目論﹐則以虛像爲言﹔虛像效﹐則以實事爲非﹐是故是非者不徒耳目﹐必開心意。墨議不以心而原物﹐苟信聞見﹐則𨿽效驗章明﹐猶爲失實。失實之議難以教﹐𨿽得愚民之欲﹐不合知者之心﹐喪物索用﹐無益於世。此蓋墨朮所以不傳也。

魯人將以

斂﹐孔子聞之﹐徑庭麗級而諫。夫徑庭麗級﹐非禮也﹐孔子爲救患也。患之所由﹐常由有所貪。

﹐寶物也﹐魯人用斂﹐姦人之﹐欲心生矣。姦人欲生﹐不畏罪法﹐不畏罪法﹐則丘墓﹝抽﹞﹝﹞矣。孔子睹微見著﹐故徑庭麗級﹐以救患直諫。夫不明死人無知之義﹐而著丘墓必﹝抽﹞﹝﹞之諫﹐𨿽盡比干之執﹐人人必不聽。何則﹖諸侯財多不憂貪﹐威彊不懼﹝抽﹞﹝﹞。死人之議﹐狐疑未定﹐孝子之計﹐從其重者。如明死人無知﹐厚葬無益﹐論定議立﹐較著可聞﹐則

之禮不行﹐徑庭之諫不發矣。今不明其說而彊其諫﹐此蓋孔子所以不能立其教。孔子非不明死生之實﹐其意不分別者﹐亦陸賈之語指也。夫言死無知﹐則臣子倍其君父。故曰﹕」喪祭禮廢則臣子恩泊﹐臣子恩泊則倍死亡先﹐倍死亡先則不孝獄多。「

聖人懼開不孝之源﹐故不明死無知之實。異道不相連﹐事生厚﹐化自生﹐𨿽事死泊﹐何損於化﹖使死者有知﹐倍之非也。如無所知﹐倍之何損﹖明其無知﹐未必有倍死之害。不明無知﹐成事已有賊生之費。

孝子之養親病也﹐未死之時﹐求卜迎醫﹐冀禍消﹑藥有益也。

旣死之後﹐𨿽審如巫咸﹐良如扁鵲﹐終不復生。何則﹖知死气絕﹐終無補益。治死無益﹐厚葬何差乎﹗倍死恐傷化﹐絕卜拒醫﹐獨不傷義乎﹗親之生也﹐坐之髙堂之上﹐其死也﹐葬之黃泉之下。黃泉之下非人所居﹐然而葬之不疑者﹐以死絕異處﹐不可同也。如當亦如生存﹐恐人倍之﹐宜葬於宅﹐與生同也。不明無知﹐爲人倍其親﹐獨明葬黃泉﹐不爲離其先乎﹖親在獄中﹐罪疑未定﹐孝子馳走以救其難。如罪定法立﹐終無門戶﹐𨿽曾子﹑子騫﹐坐泣而已。何則﹖計動無益﹐空爲煩也。今死親之魂﹐定無所知﹐與拘親之罪決不可救何以異﹖不明無知﹐恐人倍其先﹐獨明罪定﹐不爲忽其親乎﹗聖人立義﹐有益於化﹐𨿽小弗除﹔無補於政﹐𨿽大弗與。今厚死人﹐何益於恩﹖倍之弗事﹐何損於義﹖

孔子又謂﹕爲明器不成﹐示意有明﹐俑則偶人﹐象類生人。故魯用偶人葬﹐孔子嘆﹐睹用人殉之兆也﹐故嘆以痛之。卽如生當備物﹐不示如生﹐意悉其教﹐用偶人葬﹐恐後用生殉﹐用明器﹐獨不爲後用善器葬乎﹗絕用人之源﹐不防喪物之路﹐重人不愛用﹐痛人不憂國﹐傳議之所失也。救漏防者悉塞其穴﹐則水泄絕。穴不悉塞﹐水有所漏﹐漏則水爲患害。論死不悉﹐則奢禮不絕。不絕則喪物索用﹐用索物喪﹐民貧耗﹝之﹞﹝乏﹞﹐至危亡之道也。

蘇秦爲燕使﹐齊國之民髙大丘冢﹐多藏財物﹐蘇秦身弗以勸勉之﹐財盡民﹝貪﹞﹝貧﹞﹐國空兵弱﹐燕軍卒至﹐無以自衛﹐國破城亡﹐主出民散。今不明死之無知﹐使民自竭以厚葬親﹐與蘇秦姦計同一敗。墨家之議自違其朮﹐其薄葬而又右鬼﹐右鬼引效以杜伯爲驗。杜伯死人﹐如謂杜伯爲鬼﹐則夫死者審有知﹔如有知而薄葬之﹐是怒死人也。﹝人﹞情欲厚而惡薄﹐以薄受死者之責﹐𨿽右鬼﹐其何益哉﹖如以鬼非死人﹐則其信杜伯非也﹔如以鬼是死人﹐則其薄葬非也。朮用乖錯﹐首尾相違﹐故以爲非。非與是不明﹐皆不可行。夫如是﹐世欲之人﹐可一詳覽。詳覽如斯﹐可一薄葬矣。

四諱篇

俗有大諱四。一曰諱西益宅。西益宅謂之不祥﹐不祥必有死亡﹐相懼以此﹐故世莫敢西益宅﹐防禁所從來者遠矣。傳曰﹕魯哀公欲西益宅﹐史爭以爲不祥。哀公作色而怒﹐左右數諫而弗聽﹐以問其傅宰質睢曰﹕」吾欲西益宅﹐史以爲不祥﹐何如﹖「

宰質睢曰﹕」天下有三不祥﹐西益宅不與焉。「

哀公大說。有頃﹐復問曰﹕」何謂三不祥﹖「

對曰﹕」不行禮義﹐一不祥也。嗜欲無止﹐二不祥也。不聽規諫﹐三不祥也。「

哀公繆然深惟﹐慨然自反﹐遂不益宅。

令史與宰質睢止其益宅﹐徒爲煩擾﹐則西益宅祥與不祥未可知也。令史﹑質睢以爲西益宅審不祥﹐則史與質睢與今俗人等也。夫宅之四面皆地也﹐三面不謂之凶﹐益西面獨謂不祥﹐何哉﹖西益宅何傷於地體﹐何害於宅神﹖西益不祥﹐損之能善乎﹖西益不祥﹐東益能吉乎﹖夫不祥必有祥者﹐猶不吉必有吉矣。宅有形體﹐神有吉凶﹐動徳致福﹐犯刑起禍。今言西益宅謂之不祥﹐何益而祥者﹖且惡人西益宅者﹐誰也﹖如地惡之﹐益東家之西﹐損西家之東﹐何傷於地﹖如以宅神不欲西益﹐神猶人也﹐人這處宅欲得廣大﹐何故惡之﹖而以宅神惡煩擾﹐則四﹝而﹞﹝面﹞益宅﹐皆當不祥。諸工技之家﹐說吉凶之占﹐皆有事狀。宅家言治宅犯凶神﹐移徙言忌歲月﹐祭祀言觸血忌﹐喪葬言犯剛柔﹐皆有鬼神凶惡之禁﹐人不忌避﹐有病死之禍。至於西益宅何害而謂之不祥﹖不祥之禍﹐何以爲敗﹖

實說其義﹐不祥者義理之禁﹐非吉凶之忌也。夫西方﹐長老之地﹐尊者之位也。尊長在西﹐卑幼在東。尊長﹐主也﹔卑幼﹐助也。主少而助多﹐尊無二上﹐卑有百下也。西益主益﹐主不增助﹐二上不百下也﹐於義不善﹐故謂不祥。不祥者﹐不宜也﹐於義不宜﹐未有凶也。何以明之﹖夫墓﹐死人所藏﹔田﹐人所飲食﹔宅﹐人所居處。三者於人﹐吉凶宜等。西益宅不祥﹐西益墓與田﹐不言不祥。夫墓﹐死人所居﹐因忽不愼。田﹐非人所處﹐不設尊卑。宅者長幼所共﹐加愼致意者﹐何可不之諱﹖義詳於宅﹐略於墓與田也。

二曰諱被刑爲徒﹐不上丘墓。但知不可﹐不能知其不可之意。問其禁之者﹐不能知其諱﹐受禁行者亦不要其忌。連相放效﹐至或於被刑﹐父母死﹐不送葬﹔若至墓側﹐不敢臨葬。甚失至於不行弔傷﹑見佗之人柩。

夫徒﹐﹝善﹞﹝睪﹞人也﹐被刑謂之徒。丘墓之上﹐二親也﹐死亡謂之先。宅與墓何別﹐親與先何異﹖如以徒被刑﹐先人責之﹐則不宜入宅與親相見。如徒不得與死人相見﹐則親死在堂﹐不得哭柩。如以徒不得升丘墓﹐則徒不得上山陵﹐世俗禁之﹐執據何義﹖實說其意﹐徒不上丘墓有二義﹐義理之諱﹐非凶惡之忌也。徒用心以爲先祖全而生之﹐子孫亦當全而歸之。故曾子有疾﹐召門弟子曰﹕」開予足﹐開予手﹐而今而後﹐吾知免夫﹐小子。「

曾子重愼﹐臨絕效全﹐喜免毀傷之禍也。孔子曰﹕」身體發膚﹐受之父母﹐弗敢毀傷。「

孝者怕入刑辟﹐刻畫身體﹐毀傷發膚﹐少徳泊行﹐不戒愼之所致也。愧負刑辱﹐深自刻責﹐故不升墓祀於先。古禮廟祭﹐今俗墓祀﹐故不升墓。慚負先人﹐一義也。墓者﹐鬼神所在﹐祭祀之處。祭祀之禮﹐齊戒潔淸﹐重之至也。今已被刑﹐刑殘之人﹐不宜與祭﹐供侍先人﹐卑謙謹敬﹐退主自賤之意也。緣先祖之意﹐見子孫被刑﹐惻怛慘傷﹐恐其臨祀﹐不忍歆享﹐故不上墓﹐二義也。昔太伯見王季有聖子文王﹐知太王意欲立之﹐入吳采藥﹐斷髮文身﹐以隨吳俗。太王薨﹐太伯還﹐王季辟主﹐太伯再讓﹐王季不聽﹐三讓﹐曰﹕」吾之吳越﹐吳越之俗﹐斷髮文身﹐吾刑余之人﹐不可爲宗廟社稷之主。「王季知不可﹐權而受之。

夫徒不上丘墓﹐太伯不爲主之義也。是謂祭祀不可﹐非謂柩當葬﹐身不送也。

葬死人﹐先祖痛﹔見刑人﹐先祖哀。權可哀之身﹐送可痛之屍﹐使先祖有知﹐痛屍哀形﹐何愧之有﹗如使無知﹐丘墓田野也﹐何慚之有﹖慚愧先者﹐謂身體刑殘﹐與人異也。古者用刑﹐形毀不全﹐乃不可耳。方今象刑﹐象刑重者﹐髡鉗之法也。若完城旦以下﹐施刑﹐彩衣系躬﹐冠帶與俗人殊﹐何爲不可﹖世俗信而謂之皆凶﹐其失至於不弔鄕黨屍﹐不升佗人之丘﹐惑也。

三曰諱婦人乳子﹐以爲不吉。將舉吉事﹐入山林﹐遠行度川澤者﹐皆不與之交通。乳子之家﹐亦忌惡之。丘墓廬道畔﹐逾月乃入﹐惡之甚也。暫卒見若爲不吉﹐極原其事﹐何以爲惡﹖夫婦人之乳子也﹐子含元气而出。元气﹐天地之精微也﹐何凶而惡之﹖人﹐物也﹐子亦物也。子生與萬物之生何以異﹖諱人之生謂之惡﹐萬物之生又惡之乎﹖生與胞俱也﹐如以胞爲不吉﹐人之有胞﹐猶木實之有﹝扶﹞﹝﹞也﹐包﹝裏﹞﹝裹﹞兒身﹐因與俱出﹐若鳥卵之有殼﹐何妨謂之惡﹖如惡以爲不吉﹐則諸生物有﹝扶﹞﹝﹞殼者﹐宜皆惡之。萬物廣多﹐難以驗事。人生何以異於六畜﹐皆含血气懷子﹐子生與人無異﹐獨惡人而不憎畜﹐豈以人體大气血盛乎﹖則夫牛馬體大於人﹐凡可惡之事﹐無與鈞等﹐獨有一物﹐不見比類﹐乃可疑也。今六畜與人無異﹐其乳皆同一狀。六畜與人無異﹐諱人不諱六畜﹐不曉其故也。世能別人之產與六畜之乳﹐吾將聽其諱﹔如不能別﹐則吾謂世俗所諱妄矣。

且凡人所惡﹐莫有腐臭。腐臭之气﹐敗傷人心。故鼻聞臭﹐口食腐﹐心損口惡﹐霍亂嘔吐。夫更衣之室﹐可謂臭矣﹔鮑魚之肉﹐可謂腐矣。然而有甘之更衣之室﹐不以爲忌﹔肴食腐魚之肉﹐不以爲諱。意不存以爲惡﹐故不計其可與不也。凡可憎惡者﹐若濺墨漆﹐附著人身。今目見鼻聞﹐一過則已﹐忽亡輒去﹐何故惡之﹖出見負豕於塗﹐腐澌於溝﹐不以爲凶者﹐辱自在彼人﹐不著己之身也。今婦人乳子自在其身﹐齋戒之人﹐何故忌之﹖

江北乳子不出房室﹐知其無惡也。至於犬乳﹐置之宅外﹐此復惑也。江北諱犬不諱人﹐江南諱人不諱犬﹐謠俗防惡﹐各不同也。夫人與犬何以異﹐房室宅外何以殊﹐或惡或不惡﹐或諱或不諱﹐世俗防禁﹐竟無經也。月之晦也﹐日月合宿﹐紀爲一月﹐猶八日﹐﹝日﹞月中分謂之弦﹔十五日﹐日月相望謂之望﹔三十日﹐日月合宿謂之晦。晦與弦望一實也﹐非月晦日月光气與月朔異也。何故逾月謂之吉乎﹖如實凶﹐逾月未可謂吉﹔如實吉﹐𨿽未逾月猶爲可也。實說﹐諱忌產子乳犬者﹐欲使人常自潔淸﹐不欲使人被污辱也。夫自潔淸則意精﹐意精則行淸﹐行淸而貞廉之節立矣。

四曰諱舉正月﹑五月子。以爲正月﹑五月子殺父與母﹐不得已舉之﹐父母禍死﹐則信而謂之眞矣。

夫正月﹑五月子何故殺父與母﹖人之含气在腹腸之內﹐其生十月而產﹐共一元气也。正與二月何殊﹐五與六月何異﹐而謂之凶也﹖世傳此言久﹐拘數之人﹐莫敢犯之。弘識大材﹐實核事理﹐深睹吉凶之分者﹐然後見之。昔齊相田嬰賤妄有子﹐名之曰文。文以五月生﹐嬰告其母勿舉也﹐其母竊舉生之。及長﹐其母因兄弟而見其子文於嬰﹐嬰怒曰﹕」吾令女去此子﹐而敢生之﹐何也﹖「

文頓首﹐因曰﹕」君所以不舉五月子者何故﹖「

嬰曰﹕」五月子者長至戶﹐將不利其父母。「

文曰﹕」人生受命於天乎﹐將受命於戶邪﹖「

嬰嘿然。文曰﹕」必受命於天﹐君何憂焉。如受命於戶﹐卽髙其戶﹐誰能至者﹖「

嬰善其言﹐曰﹕」子休矣﹗「

其後使文主家﹐待賓客﹐賓客日進﹐名聞諸侯。文長過戶﹐而嬰不死。以田文之說言之﹐以田嬰不死效之﹐世俗所諱﹐虛妄之言也。夫田嬰俗父﹐而田文雅子也。嬰信忌不實義﹐文信命不辟諱。雅俗異材﹐舉措殊操﹐故嬰名暗而不明﹐文聲馳而不滅。

實說﹐世俗諱之亦有緣也。夫正月歲始﹐五月盛陽﹐子以生﹐精熾熱烈﹐厭勝父母﹐父母不堪﹐將受其患﹐傳相放效﹐莫謂不然。有空諱之言﹐無實凶之效﹐世俗惑之﹐誤非之甚也。

夫忌諱非一﹐必托之神怪﹐若設以死亡﹐然後世人信用。畏避忌諱之語﹐四方不同﹐略舉通語﹐令世觀覽。若夫曲俗微小之諱﹐眾多非一﹐咸勸人爲善﹐使人重愼﹐無鬼神之害﹐凶醜之禍。世諱作豆醬惡聞雷﹐一人不食﹐欲使人急作﹐不欲積家逾至春也。

諱厲刀井上﹐恐刀墮井中也﹔或說以爲刑之字﹐井與刀也﹐厲刀井上﹐井刀相見﹐恐被刑也。毋承屋檐而坐﹐恐瓦墮擊人首也。毋反懸冠﹐爲似死人服﹐或說惡其反而承塵澑也。毋偃寢﹐爲其象屍也。毋以箸相受﹐爲其不固也。毋相代掃﹐爲修冢之人冀人來代己也。諸言毋者﹐教人重愼﹐勉人爲善。禮曰﹕」毋摶飯﹐毋流。「

禮義之禁﹐未必吉凶之言也。

時篇

世俗起土興功﹐歲月有所食﹐所食之地必有死者。假令太歲在子﹐歲食於酉﹐正月建寅﹐月食於巳﹐子﹑寅地興功﹐則酉﹑巳之家見食矣。見食之家﹐作起厭勝﹐以五行之物懸金木水火。假令歲月食西家﹐西家懸金﹐歲月食東家﹐東家懸炭。設祭祀以除其凶﹐或空亡徙以辟其殃。連相仿效﹐皆謂之然。如考實之﹐虛妄迷也。

何以明之﹖夫天地之神﹐用心等也。人民無狀﹐加罪行罰﹐非有二心兩意﹐前後相反也。移徙不避歲月﹐歲月惡其不避己之衝位怒之也。今起功之家﹐亦動地體﹐無狀之過﹐與移徙等。起功之家﹐當爲歲所食﹐何故反令巳﹑酉之地受其咎乎﹖

豈歲月之神怪移徙而﹝不﹞咎起功哉﹗用心措意﹐何其不平也。鬼神罪過人﹐猶縣官謫罰民也。民犯刑罰多非一﹐小過宥罪﹐大惡犯辟﹐未有以無過受罪。無過而受罪﹐世謂之冤。今巳﹑酉之家﹐無過於月歲﹐子﹑﹝家﹞﹝寅﹞起宅﹐空爲見食﹐此則歲冤無罪也。且夫太歲在子﹐子宅直符﹐午宅爲破﹐不須興功起事。空居無爲﹐猶被其害﹐今歲月所食﹐待子宅有爲﹐巳﹑酉乃凶。

太歲﹐歲月之神﹐用罰爲害﹐動靜殊致﹐非天從歲月神意之道也。

審論歲月之神﹐歲則太歲也﹐在天邊際﹐立於子位。起室者在中國一州之內﹐假令揚州在東南﹐使如鄒衍之言﹐天下爲一州﹐又在東南﹐歲食於酉﹐食西羌之地﹐東南之地安得凶禍。假令歲在人民之間﹐西宅爲酉地﹐則起功之家﹐宅中亦有酉地﹐何以不近食其宅中之酉地﹐而反食佗家乎﹗且食之者審誰也﹖如審歲月﹐歲月天之從神﹐飲食與天同﹐天食不食人﹐故郊祭不以爲牲。如非天神﹐亦不食人。天地之間﹐百神所食﹐聖人謂當與人等。推生事死﹐推人事鬼﹐故百神之祀皆用眾物﹐無用人者。物食人者﹐虎與狼也。歲月之神﹐豈虎狼之精哉﹖倉卒之世﹐谷食乏匱﹐人民饑餓﹐自相啖食。豈其啖食死者﹐其精爲歲月之神哉﹖歲月有神﹐日亦有神﹐歲食月食﹐日何不食﹖積日爲月﹐積月爲時﹐積時爲歲﹐千五百三十九歲爲一統﹐四千六百一十七歲爲一元﹐增積相倍之數﹐分余終竟之名耳﹐安得鬼神之怪﹑禍福之驗乎﹖如歲月終竟者宜有神﹐則四時有神﹐統元有神﹐月三日魄﹐八日弦﹐十五日望﹐與歲月終竟何異﹖歲月有神﹐魄與弦復有神也﹖一日之中﹐分爲十二時﹐平旦寅﹐日出卯也。十二月建寅卯﹐則十二月時所加寅卯也。日加十二辰不食﹐月建十二辰獨食﹐豈日加無神﹐月建獨有哉﹖何故月建獨食﹐日加不食乎﹗如日加無神﹐用時決事非也。如加時有神﹐獨不食非也。

神之口腹﹐與人等也。人饑則食﹐飽則止﹐不爲起功乃一食也。歲月之神﹐起功乃食﹐一歲之中﹐興功者希﹐歲月之神饑乎﹖倉卒之世﹐人民亡﹐室宅荒廢﹐興功者絕﹐歲月之神餓乎﹖且田與宅俱人所治﹐興功用力﹐勞佚鈞等。宅掘土而立木﹐田鑿溝而起堤﹐堤與木俱立﹐掘與鑿俱爲。起宅﹐歲月食﹔治田﹐獨不食。豈起宅時歲月饑﹐治田時飽乎﹖

何事鈞作同﹐飲食不等也﹖

說歲月食之家﹐必銓功之小大﹐立遠近之步數。假令起三尺之功﹐食一步之內﹐起十丈之役﹐食一里之外﹐功有小大﹐禍有近遠。蒙恬爲秦築長城﹐極天下之半﹐則其爲禍宜以萬數。案長城之造﹐秦民不多死。周公作雒﹐興功至大﹐當時歲月宜多食。聖人知其審食﹐宜徙所食地置於吉祥之位。如不知避﹐人民多凶。經傳之文﹐賢聖宜有刺譏。今聞築雒之民四方和會﹐功成事畢﹐不聞多死。說歲月之家﹐殆虛非實也。且歲月審食﹐猶人口腹之饑必食也。且爲巳﹑酉地有厭勝之故﹐畏一金刃﹐懼一死炭﹐同閉口不敢食哉﹗

如實畏懼﹐宜如其數。五行相勝﹐物气鈞適。如﹝秦﹞﹝泰﹞山失火﹐沃以一杯之水﹐河決千里﹐塞以一掊之土﹐能勝之乎﹖非失五行之道﹐小大多少不能相當也。

天地之性﹐人物之力﹐少不勝多﹐小不厭大。使三軍持木杖﹐匹夫持一刃﹐伸力角气﹐匹夫必死。金性勝木﹐然而木勝金負者﹐木多而金寡也。積金如山﹐燃一炭火以燔爍之﹐金必不消﹐非失五行之道﹐金多火少﹐少多小大不鈞也。五尺童子與孟賁爭﹐童子不勝﹐非童子怯﹐力少之故也。狼眾食人﹐人眾食狼。敵力角气﹐能以小勝大者希﹔爭彊量功﹐能以寡勝眾者鮮。天道人物﹐不能以小勝大者﹐少不能服多。以一刃之金﹐一炭之火﹐厭除凶咎﹐卻歲之殃﹐如何也﹗

論衡卷第二十四

譏日篇

世俗旣信歲時﹐而又信日。舉事若病死災患﹐大則謂之犯觸歲月﹐小則謂之不避日禁。歲月之傳旣用﹐日禁之書亦行。世俗之人﹐委心信之﹐辯論之士﹐亦不能定。是以世人舉事﹐不考於心而合於日﹐不參於義而致於時。時日之書﹐眾多非一﹐略舉較著﹐明其是非﹐使信天時之人﹐將一疑而倍之。夫禍福隨盛衰而至﹐代謝而然。舉事曰凶﹐人畏凶有效﹔曰吉﹐人冀吉有驗。禍福自至﹐則述前之吉凶以相戒懼﹕此日禁所以累世不疑﹐惑者所以連年不悟也。

《葬歷》曰﹕」葬避九空地及日之剛柔﹑月之奇耦。日吉無害﹐剛柔相得﹐奇耦相應﹐乃爲吉良。

不合此歷﹐轉爲凶惡。「

夫葬﹐藏棺也﹔斂﹐藏屍也。初死藏屍於棺﹐少久藏棺於墓。墓與棺何別﹖斂與葬何異﹖斂於棺不避凶﹐葬於墓獨求吉。如以墓爲重﹐夫墓﹐土也﹐棺﹐木也﹐五行之性﹐木土鈞也。治木以贏屍﹐穿土以埋棺﹐治與穿同事﹐屍與棺一實也。如以穿土賊地之體﹐鑿溝耕園﹐亦宜擇日。世人能異其事﹐吾將聽其禁﹔不能異其事﹐吾不從其諱。日之不害﹐又求日之剛柔﹔剛柔旣合﹐又索月之奇耦。夫日之剛柔﹐月之奇耦﹐合於《葬歷》﹐驗之於吉﹐無不相得。何以明之﹖春秋之時﹐天子﹑諸侯﹑卿﹑大夫死以千百數﹐案其葬日﹐未必合於歷。

又曰﹕」雨不克葬﹐庚寅日中乃葬。「

假令魯小君以剛日死﹐至葬日己丑﹐剛柔等矣。剛柔合﹐善日也。不克葬者﹐避雨也。如善日﹐不當以雨之故﹐廢而不用也。何則﹖雨不便事耳。不用剛柔﹐重凶不吉﹐欲便事而犯凶﹐非魯人之意﹐臣子重愼之義也。今廢剛柔﹐待庚寅日中﹐以爲吉也。《禮》﹕」天子七月而葬﹐諸侯五月﹐卿﹑大夫﹑士三月。「

假令天子正月崩﹐七月葬﹔二月崩﹐八月葬。諸侯﹑卿﹑大夫﹑士皆然。如驗之《葬歷》﹐則天子﹑諸侯葬月常奇常耦也。衰世好信禁﹐不肖君好求福。春秋之時﹐可謂衰矣﹔隱﹑哀之間﹐不肖甚矣。然而葬埋之日﹐不見所諱﹐無忌之故也。周文之世﹐法度備具﹐孔子意密﹐《春秋》義纖﹐如廢吉得凶﹐妄舉觸禍﹐宜有微文小義貶譏之辭。今不見其義﹐無《葬歷》法也。

祭祀之歷﹐亦有吉凶。假令血忌月殺之日固凶﹐以殺牲設祭﹐必有患禍。夫祭者﹐供食鬼也﹔鬼者﹐死人之精也。若非死人之精﹐人未嘗見鬼之飲食也。推生事死﹐推人事鬼﹐見生人有飲食﹐死爲鬼﹐當能復飲食﹐感物思親﹐故祭祀也。及他神百鬼之祠﹐𨿽非死人﹐其事之禮亦與死人同﹐蓋以不見其形﹐但以生人之禮準況之也。生人飲食無日﹐鬼神何故有日﹖如鬼神審有知﹐與人無異﹐則祭不宜擇日。如無知也﹐不能飲食﹐𨿽擇日避忌﹐其何補益﹖實者﹐百祀無鬼﹐死人無知。百祀報功﹐示不忘徳。死如事生﹐示不背亡。祭之無福﹐不祭無禍。祭與不祭﹐尙無禍福﹐況日之吉凶﹐何能損益﹖

如以殺牲見血﹐避血忌月殺﹐則生人食六畜亦宜辟之。海內屠肆﹐六畜死者日數千頭﹐不擇吉凶﹐早死者未必屠工也。天下死罪﹐各月斷囚亦數千人﹐其刑於市﹐不擇吉日﹐受禍者未必獄吏也。肉盡殺牲﹐獄具斷囚。囚斷牲殺﹐創血之實﹐何以異於祭祀之牲﹖獨爲祭祀設歷﹐不爲屠工﹑獄吏立見﹐世俗用意不實類也。祭非其鬼﹐又信非其諱﹐持二非往求一福﹐不能得也。

《沐書》曰﹕」子日沐﹐令人愛之。卯日沐﹐令人白頭。「

夫人之所愛憎﹐在容貌之好醜﹔頭髮白黑﹐在年歲之稚老。使醜如嫫母﹐以子日沐﹐能得愛乎﹖使十五女子以卯日沐﹐能白髮乎﹖且沐者去首垢也﹐洗去足垢﹐盥去手垢﹐浴去身垢﹐皆去一形之垢﹐其實等也。洗盥浴不擇日﹐而沐獨有日。如以首爲最尊﹐﹝尊﹞則浴亦治面﹐面亦首也。如以發爲最尊﹐則櫛亦宜擇日。櫛用木﹐沐用水﹐水與木﹐俱五行也。用木不避忌﹐用水獨擇日。如以水尊於木﹐則諸用水者宜皆擇日。

且水不若火尊﹐如必以尊卑﹐則用火者宜皆擇日。且使子沐人愛之﹐卯沐其首白者﹐誰也﹖夫子之性﹐水也﹔卯﹐木也。水不可受﹐木色不白。子之禽鼠﹐卯之獸兔也。鼠不可愛﹐兔毛不白。以子日沐﹐誰使可愛﹖卯日沐﹐誰使凝白者﹖夫如是﹐沐之日無吉凶﹐爲沐立日曆者﹐不可用也。

裁衣有書﹐書有吉凶﹐凶日制衣則有禍﹐吉日則有福。夫衣與食俱輔人體﹐食輔其內﹐衣衛其外。飲食不擇日﹐制衣避忌日﹐豈以衣爲於其身重哉﹖人道所重﹐莫如食急﹐故八政一曰食﹐二曰貨。衣服﹑貨也。如以加之於形爲尊重﹐在身之物莫大於冠﹐造冠無禁﹐裁衣有忌﹐是於尊者略﹐卑者詳也。且夫沐去頭垢﹐冠爲首飾﹔浴除身垢﹐衣衛體寒。沐有忌﹐冠無諱﹔浴無吉凶﹐衣有利害。俱爲一體﹐共爲一身﹐或善或惡﹐所諱不均﹐欲人淺知﹐不能實也。且衣服不如車馬。

九錫之禮﹐一曰車馬﹐二曰衣服。作車不求良辰﹐裁衣獨求吉日﹐俗人所重﹐失輕重之實也。

工伎之書﹐起宅蓋屋必擇日。夫屋覆人形﹐宅居人體﹐何害於歲月而必擇之﹖如以障蔽人身者神惡之﹐則夫裝車﹑治船﹑著蓋﹑施帽﹐亦當擇日。如以動地穿土神惡之﹐則夫鑿溝耕園亦宜擇日。夫動土擾地神﹐地神能原人無有惡意﹐但欲居身自安﹐則神之聖心﹐必不忿怒。不忿怒﹐𨿽不擇日﹐猶無禍也。如土地之神不能原人之意﹐苟惡人動擾之﹐則𨿽擇日何益哉﹖王法禁殺傷人﹐殺傷人皆伏其罪﹐𨿽擇日犯法﹐終不免罪﹔如不禁也﹐𨿽妄殺傷﹐終不入法。縣官之法﹐猶鬼神之制也。穿鑿之過﹐猶殺傷之罪也。人殺傷不在擇日﹐繕治室宅何故有忌﹖

又學書諱丙日﹐云倉頡以丙日死也。禮不以子卯舉樂﹐殷﹑夏以子卯日亡也。如以丙日書﹐子卯日舉樂﹐未必有禍﹐重先王之亡日﹐淒愴感動﹐不忍以舉事也。忌日之法﹐蓋丙與子卯之類也﹐殆有所諱﹐未必有凶禍也。堪輿歷﹐歷上諸神非一﹐聖人不言﹐諸子不傳﹐殆無其實。天道難知﹐假令有之﹐諸神用事之日也﹐忌之何福﹖不諱何禍﹖王者以甲子之日舉事﹐民亦用之﹐王者聞之﹐不刑法也。夫王者不怒民不與己相避﹐夫神何爲獨當責之﹖

王法舉事以人事之可否﹐不問日之吉凶。孔子曰﹕」卜其宅兆而安厝之。「

《春秋》祭祀不言卜日。《禮》曰﹕」內事以柔日﹐外事以剛日。「

剛柔以愼內外﹐不論吉凶以爲禍福。

卜筮篇

俗信卜筮﹐謂卜者問天﹐筮者問地﹐蓍神龜靈﹐兆數報應﹐故舍人議而就卜筮﹐違可否而信吉凶。其意謂天地審告報﹐蓍龜眞神也。如實論之﹐卜筮不問天地﹐蓍龜未必神靈。有神靈﹐問天地﹐俗儒所言也。

何以明之﹖子路問孔子曰﹕」豬肩羊膊可以得兆﹐葦可以得數﹐何必以蓍龜﹖「

孔子曰﹕」不然﹗蓋取其名也。夫蓍之爲言耆也﹐龜之爲言舊也﹐明狐疑之事當問耆舊也。「

由此言之﹐蓍不神﹐龜不靈﹐蓋取其名﹐未必有實也。無其實則知其無神靈﹐無神靈則知不問天地也。且天地口耳何在﹐而得問之﹖天與人同道。欲知天﹐以人事。相問﹐不自對見其人﹐親問其意﹐意不可知。欲問天﹐天髙﹐耳與人相遠。如天無耳﹐非形體也。非形體則气也﹐气若雲霧﹐何能告人﹖蓍以問地﹐地有形體﹐與人無異。問人﹐不近耳則人不聞﹐人不聞則口不告人。夫言問天﹐則天爲气﹐不能爲兆﹔問地﹐則地耳遠﹐不聞人言。信謂天地告報人者﹐何據見哉﹖

人在天地之間﹐猶蟣虱之著人身也。如蟣虱欲知人意﹐鳴人耳傍﹐人猶人聞。何則﹖

小大不均﹐音語不通也。今以微小之人﹐問巨大天地﹐安能通其聲音﹖天地安能知其旨意﹖或曰﹕」人懷天地之气。天地之气﹐在形體之中﹐神明是矣。人將卜筮﹐告令蓍龜﹐則神以耳聞口言﹐若己思念﹐神明從胸腹之中聞知其旨。故鉆龜揲蓍﹐兆見數著。「

夫人用神思慮﹐思慮不決﹐故問蓍龜﹐蓍龜兆數﹐與意相應﹐則是神可謂明告之矣。時或意以爲可﹐兆數不吉﹔或兆數則吉﹐意以爲凶。夫思慮者己之神也﹐爲兆數者亦己之神也。一身之神﹐在胸中爲思慮﹐在胸外爲兆數﹐猶人入戶而坐﹐出門而行也。行坐不異意﹐出入不易情。如神明爲兆數﹐不宜與思慮異。天地有體﹐故能搖動。搖動﹐有生之類也﹔生﹐則與人同矣。問生人者須以生人﹐乃能相報。如使死人問生人﹐則必不能相答。今天地生而蓍龜死﹐以死問生﹐安能得報﹖枯龜之骨﹐死蓍之莖﹐問生之天地﹐世人謂之天地報應﹐誤矣。

如蓍龜爲若版牘﹐兆數爲若書字﹐象類人君出教令乎﹐則天地口耳何在﹐而有教令﹖孔子曰﹕」天何言哉﹖四時行焉﹐百物生焉。「

天不言﹐則亦不聽人之言。天道稱自然無爲﹐今人問天地﹐天地報應﹐是自然之有爲以應人也。案《易》之文﹐觀揲蓍之法﹐二分以象天地﹐四揲以象四時﹐歸奇於以象閏月。以象類相法﹐以立卦數耳﹐豈雲天地﹝合﹞﹝告﹞報人哉﹖

人道﹐相問則對﹐不問不應。無求﹐空扣人之門﹔無問﹐虛辧人之前﹕則主人笑而不應﹐或怒而不對。試使卜筮之人空鉆龜而卜﹐虛揲蓍而筮﹐戲弄天地﹐亦得兆數﹐天地妄應乎﹖又試使人罵天而卜﹐驅地而筮﹐無道至甚﹐亦得兆數。苟謂兆數天地之神﹐何不滅其火﹐灼其手﹐振其指﹐而亂其數﹐使之身體疾痛﹐血气湊踴﹐而猶爲之見兆出數﹐何天地之不憚勞﹐用心不惡也﹖由此言之﹐卜卜筮不問天地﹐兆數非天地之報﹐明矣。

然則卜筮亦必有吉凶。論者或謂隨人善惡之行也﹐猶瑞應應﹝一作隨。﹞善而至﹐災異隨惡而到。治之善惡﹐善惡所致也﹐疑非天地故應之也。吉人鉆龜﹐輒從善兆﹔凶人揲蓍﹐輒得逆數。何以明之﹖紂﹐至惡之君也。當時災異繁多﹐七十卜而皆凶﹐故祖伊曰﹕」格人元龜﹐罔敢知吉。「

賢者不舉﹐大龜不兆﹐災變亟至。周武受命﹐髙祖龍興﹐天人並佑﹐奇怪旣多﹐丰﹑沛子弟﹐卜之又吉。故吉人之體﹐所致無不良﹔凶人之起﹐所招無不醜。衛石駘卒﹐無適子﹐有庶子六人﹐卜所以爲後者﹐曰﹕」沐浴佩玉則兆。「

五人皆沐浴佩玉。石祁子曰﹕」焉有執親之喪而沐浴佩玉﹗「

不沐浴佩玉﹐石祁子兆。衛人卜﹐以龜爲有知也。龜非有知﹐石祁子自知也。祁子行善政﹐有嘉言﹐言嘉政善﹐故有明瑞。使時不卜﹐謀之於眾﹐亦猶稱善。何則﹖人心神意同吉凶也。

此言若然﹐然非卜筮之實也。

夫鉆龜揲蓍﹐自有兆數﹐兆數之見﹐自有吉凶﹐而吉凶之人﹐適與相逢。吉人與善兆合﹐凶人與惡數遇﹐猶吉人行道逢吉事﹐顧睨見祥物﹐非吉事祥物爲吉人瑞應也。凶人遭遇凶惡﹐於道亦如之。夫見善惡非天應答﹐適與善惡相逢遇也。鉆龜揲蓍有吉凶之兆者﹐逢吉遭凶之類也。何以明之﹖周武王不豫﹐周公卜三龜﹐公曰﹕」乃逢是吉。「

魯卿莊叔生子穆叔﹐以《周易》筮之﹐遇《明夷》之《謙》。夫卜曰逢﹐筮曰遇﹐實遭遇所得﹐非善惡所致也。善則逢吉﹐惡則遇凶﹐天道自然﹐非爲人也。推此以論﹐人君治有吉凶之應﹐亦猶此也。君徳遭賢﹐時適當平﹐嘉物奇瑞偶至。不肖之君﹐亦反此焉。

世人言卜筮者多﹐得實誠者寡。論者或謂蓍龜可以參事﹐不可純用。夫鉆龜揲蓍﹐兆數輒見﹐見無常占﹐占者生意。吉兆而占謂之凶﹐凶數而占謂之吉﹐吉凶不效﹐則謂卜筮不可信。周武王伐紂﹐卜筮之逆﹐占曰﹕」大凶。「

太公推蓍蹈龜而曰﹕」枯骨死艸﹐何知而凶﹗「

夫卜筮兆數﹐非吉凶誤也﹐占之不審吉凶﹐吉凶變亂﹐變亂﹐故太公黜之。夫蓍筮龜卜﹐猶聖王治世﹔卜筮兆數﹐猶王治瑞應。瑞應無常﹐兆數詭異。詭異則占者惑﹐無常則議者疑。疑則謂﹝平﹞﹝世﹞未治﹐惑則謂﹝吉﹞﹝占﹞不良。何以明之﹖夫吉兆數﹐吉人可遭也﹔治遇符瑞﹐聖徳之驗也。周王伐紂﹐遇烏魚之瑞﹐其卜曷爲逢不吉之兆﹖使武王不當起﹐出不宜逢瑞﹔使武王命當興﹐卜不宜得凶。由此言之﹐武王之卜﹐不得凶占﹐謂之凶者﹐失其實也。魯將伐越﹐筮之﹐得鼎折足﹐子貢占之以爲凶。何則﹖鼎而折足﹐行用足﹐故謂之凶。孔子占之以爲吉﹐曰﹕」越人水居﹐行用舟不用足﹐故謂之吉。「

魯伐越﹐果克之。夫子貢占鼎折足以爲凶﹐猶周之占卜者謂之逆矣。逆中必有吉﹐猶折鼎足之占宜以伐越矣。周多子貢直占之知﹐寡若孔子詭論之材﹐故睹非常之兆﹐不能審也。世因武王卜無非而得凶﹐故謂卜筮不可純用﹐略以助政﹐示有鬼神﹐明己不得專。

著書記者﹐采掇行事﹐若韓非《飾邪》之篇﹐明已效之驗﹐毀卜訾筮﹐非世信用。夫卜筮非不可用﹐卜筮之人占之誤也。《洪範》稽疑﹐卜筮之變﹐必問天子卿士﹐或時審是。夫不能審占﹐兆數不驗﹐則謂卜筮不可信用。晉文公與楚子戰﹐夢與成王搏﹐成王在上而其腦﹐占曰」凶「。

咎犯曰﹕」吉﹗君得天﹐楚伏其罪。君之腦者﹐柔之也。「

以戰果勝﹐如咎犯占。夫占夢與占龜同。晉占夢者不見象指﹐猶周占龜者不見兆者爲也。象無不然﹐兆無不審。人之知暗﹐論之失實也。傳或言武王伐紂﹐卜之而龜﹐占者曰」凶「。太公曰﹕」龜﹐以祭則凶﹐以戰則勝。「

武王從之﹐卒克紂焉。審若此傳﹐亦復孔子論卦﹐咎犯占夢之類也。蓋兆數無不然﹐而吉凶失實者﹐占不巧工也。

辧祟篇

世俗信禍祟﹐以爲人之疾病死亡﹐及更患被罪﹑戮辱歡笑﹐皆有所犯。起功﹑移徙﹑祭祀﹑喪葬﹑行作﹑入官﹑嫁娶﹐不擇吉日﹐不避歲月﹐觸鬼逢神﹐忌時相害。故發病生禍﹐掛法入罪。至於死亡﹐殫家滅門﹐皆不重愼﹐犯觸忌諱之所致也。如實論之﹐乃妄言也。

凡人在世﹐不能不作事﹐作事之後﹐不能不有吉凶。見吉則指以爲前時擇日之福﹐見凶則刺以爲往者觸忌之禍。多或擇日而得禍﹐觸忌而獲福。工伎射事者欲遂其朮﹐見禍忌而不言﹐聞福匿而不達﹐積禍以驚不愼﹐列福以勉畏時。故世人無愚智賢不肖﹑人君布衣﹐皆畏俱信向﹐不敢抵犯﹔歸之久遠﹐莫能分明﹐以爲天地之書﹐賢聖之朮也。人君惜其官﹐人民愛其身﹐相隨信之﹐不復狐疑。故人君興事﹐工伎滿﹐人民有爲﹐觸傷問時。

姦書僞文﹐由此滋生。巧惠生意﹐作知求利﹐驚惑愚暗﹐漁富偸貧﹐愈非古法度聖人之至意也。

聖人舉事﹐先定於義。義已定立﹐決以卜筮﹐示不專己﹐明與鬼神同意共指﹐欲令眾下信用不疑。故《書》列七卜﹐《易》載八卦﹐從之未必有福﹐違之未必有禍。然而禍福之至﹐時也﹔死生之到﹐命也。人命懸於天﹐吉凶存於時。命窮﹐操行善﹐天不能續。命長﹐操行惡﹐天不能奪。天﹐百神主也。道徳仁義﹐天之道也﹔戰粟恐懼﹐天之心也。廢道滅徳﹐賤天之道﹐險隘恣睢﹐悖天之意。世間不行道徳﹐莫過桀﹑紂﹔妄行不軌﹐莫過幽﹑厲。桀﹑紂不早死﹐幽﹑厲不夭折。由此言之﹐逢福獲喜﹐不在擇日避時﹔涉患麗禍﹐不在觸歲犯月﹐明矣。孔子曰﹕」死生有命﹐富貴在天。「

苟有時日﹐誠有禍祟﹐聖人何惜不言﹐何畏不說﹗案古圖籍﹐仕者安危﹐千君萬臣﹐其得失吉凶﹐官位髙下﹐位祿降升﹐各有差品。家人治產﹐貧富息耗﹐壽命長短﹐各有遠近。非髙大尊貴舉事以吉日﹐下小卑賤以凶時也。以此論之﹐則亦知禍福死生不在遭逢吉祥﹐觸犯凶忌也。然則人之生也﹐精气育也﹔人之死者﹐命窮絕也。人之生未必得吉逢喜﹐其死獨何爲謂之犯凶觸忌﹖以孔子証之﹐以死生論之﹐則亦知夫百禍千凶﹐非動作之所致也。孔子聖人﹐知府也﹔死生﹐大事也﹔大事﹐道效也。孔子云﹕」死生有命﹐富貴在天。「

眾文微言不能奪﹐俗人愚夫不能易﹐明矣。人之於世﹐禍福有命﹔人之操行﹐亦自致之。其安居無爲﹐禍福自至﹐命也。其作事起功﹐吉凶至身﹐人也。人之疾病﹐希有不由風濕與飲食者。當風臥濕﹐握錢問祟﹔飽飯饜食﹐齋精解禍。

而病不治﹐謂祟不得﹔命自絕﹐謂筮不審﹐欲人之知也。

夫裸虫三百六十﹐人爲之長。人﹐物也﹐萬物之中有知慧者也。其受命於天﹐稟气於元﹐與物無異。鳥有巢棲﹐獸有窟穴﹐虫魚介鱗各有區處﹐猶人之有室宅樓臺也。能行之物﹐死傷病困﹐小大相害。或人捕取以給口腹﹐非作窠穿穴有所觸﹐東西行徙有所犯也。人有死生﹐物亦有終始﹐人有起居﹐物亦有動作﹐血脈﹑首足﹑耳目﹑鼻口與人不別﹐惟好惡與人不同﹐故人不能曉其音﹐不見其指耳。及其遊於黨類﹐接於同品﹐其知去就﹐與人無異。共天同地﹐並仰日月﹐而鬼神之神之禍獨加於人﹐不加於物﹐未曉其故也。天地之性﹐人爲貴﹐豈天禍爲貴者作不爲賤者設哉﹗何其性類同而禍患別也﹖

刑不上大夫﹐聖王於貴者闊也。聖王刑賤不罰貴﹐鬼神禍貴不殃賤﹐非《易》所謂大人與鬼神合其吉凶也。﹝我﹞﹝或﹞有所犯﹐抵觸縣官﹐羅麗刑法﹐不曰過所致﹐而曰家有負。居處不愼﹐飲食過節﹐不曰失調和﹐而曰徙觸時。死者累屬﹐葬棺至十﹐不曰气相污﹐而曰葬日凶。有事歸之有犯﹐無爲歸之所居。居衰宅耗﹐蜚凶流屍﹐集人室居﹐又禱先祖﹐寢禍遺殃。疾病不請醫﹐更患不修行﹐動歸於禍﹐名曰犯觸﹐用知淺略﹐原事不實﹐俗人之材也。猶系罪司空作徒﹐未必到吏日惡﹐系役時凶也。使殺人者求吉日出詣吏﹐罪﹝者﹞推善時入獄系﹐寧能令事解﹐赦令至哉﹖人不觸禍不被罪﹐不被罪不入獄。一旦令至﹐解械徑出﹐未必解除其凶者也。天下千獄﹐獄中萬囚﹐其舉事未必觸忌諱也。居位食祿﹐專城長邑﹐以千萬數﹐其遷徙日未必逢吉時也。歷陽之都﹐一夕沈而爲湖﹐其民未必皆犯歲月也。髙祖始起﹐丰﹑沛俱復﹐其民未必皆愼時日也。項羽攻襄安﹐襄安無�類﹐未必不禱賽也。趙軍爲秦所坑於長平之下﹐四十萬眾同時俱死﹐其出家時﹐未必不擇時也。辰日不哭﹐哭有重喪。戊己死者﹐復屍有隨。一家滅門﹐先死之日﹐未必辰與戊己也。血忌下殺牲﹐屠肆不多禍﹐上朔下會眾﹐沾捨不觸殃。塗上之暴屍﹐未必出以往亡﹔室中之殯柩﹐未必還以歸忌。

由此言之﹐諸占射禍祟者皆不可信用。信用之者﹐皆不可是。

夫使食口十人居一宅之中﹐不動﹝錘﹞﹝鍤﹞﹐不更居處﹐祠祀嫁娶﹐皆擇吉日﹐從春至冬不犯忌諱﹐則夫十人比至百年﹐能不死乎﹖占射事者必將復曰﹕」宅有盛衰﹐若歲破直符﹐不知避也。「

夫如是﹐令數問工伎之家﹐宅盛卽畱﹐衰則避之﹐及歲破直符﹐輒舉家移。比至百年﹐能不死乎﹖占射事者必將復曰﹕」移徙觸時﹐往來不吉。「

夫如是﹐復令輒問工伎之家﹐可徙則往﹐可還則來。比至百年﹐能不死乎﹖占射事者必將復曰﹕」泊命壽極。「

夫如是﹐人之死生竟自有命﹐非觸歲月之所致﹐無負凶忌之所爲也。

難歲篇

俗人險心﹐好信禁忌﹐知者亦疑﹐莫能實定。是以儒雅服從﹐工伎得勝。吉凶之書﹐伐經典之義﹔工伎之說﹐淩儒雅之論。今略實論﹐令﹝親﹞﹝觀﹞覽﹐總核是非﹐使世一悟。

《移徙法》曰﹕」徙抵太歲凶﹐負太歲亦凶。「

抵太歲名曰歲下﹐負太歲名曰歲破﹐故皆凶也。假令太歲在甲子﹐天下之人皆不得南北徙﹐起宅嫁娶亦皆避之﹔其移東西﹐若徙四維﹐相之如者皆吉。何者﹖不與太歲相觸﹐亦不抵太歲之衝也。實問﹕避太歲者何意也﹖令太歲惡人徙乎﹖則徙者皆有禍。令太歲不禁人徙﹐惡人抵觸之乎﹖則道上之人南北行者皆有殃。太歲之意﹐猶長吏之心也。長吏在塗﹐人行觸車馬﹐幹其吏從﹐長吏怒之﹐豈獨抱器載物﹑去宅徙居觸犯之者而乃責之哉﹗昔文帝出﹐過霸陵橋﹐有一人行逢車駕﹐逃於橋下﹐以爲文帝之車已過﹐疾走而出﹐驚乘輿馬。文帝怒﹐以屬廷尉張釋之﹐釋之當論。使太歲之神行若文帝出乎﹐則人犯之者﹐必有如橋下走出之人矣。方今行道路者﹐暴溺僕死﹐何以知非觸遇太歲之出也﹖爲移徙者又不能處﹐不能處﹐則犯與不犯未可知﹐未可知﹐則其行與不行未可審也。

且太歲之神審行乎﹐則宜有曲折﹐不宜直南北也。長吏出捨﹐行有曲折。如天神直道不曲折乎﹐則從東西四維徙者﹐猶幹之也。若長吏之南北行﹐人從東如西﹐四維相之如﹐猶抵觸之。如不正南北﹐南北之徙又何犯。如太歲不動行乎﹐則宜有宮室營堡﹐不與人相見﹐人安得而觸之﹖如太歲無體﹐與長吏異﹐若煙雲虹霓直經天地﹐極子午南北陳乎﹐則東西徙若四維徙者亦幹之﹐譬若今時人行﹐觸繁霧蜮气﹐無從橫負鄕皆中傷焉。如審如气﹐人當見之﹐𨿽不移徙﹐亦皆中傷。

且太歲﹐天別神也﹐與靑龍無異。龍之體不過數千丈。如令神者宜長大﹐饒之數萬丈﹐令體掩北方﹐當言太歲在北方﹐不當言在子。其東有醜﹐其西有亥﹐明不專掩北方﹐極東西之廣﹐明矣。令正言在子位觸土之中﹐直子午者﹐不得南北徙耳。東邊直丑巳之地﹐西邊直亥未之民﹐何爲不得南北徙﹖丑與亥地之民﹐使太歲左右通得南北徙及東西徙﹐﹝可﹞則丑在子東﹐亥在子西﹐丑亥之民東西徙﹐觸歲之位﹔巳未之民東西徙﹐忌歲所破。

儒者論天下九州島﹐以爲東西南北盡地廣長。九州島之內五千里﹐竟三河土中。周公卜宅﹐《經》曰﹕」王來紹上帝﹐自服於土中。「

雒則土之中也。鄒衍論之﹐以爲九州島之內五千里﹐竟合爲一州﹐在東﹝東﹞﹝南﹞位﹐名曰赤縣州。自有九州島者九焉﹐九九八十一﹐凡八十一州。此言殆虛。地形難審﹐假令有之﹐亦一難也。使天下九州島如儒者之議﹐直雒邑以南﹐對三河以北﹐豫州﹑荊州﹑冀州之部有太歲耳。雍﹑梁之間﹐靑﹑兗﹑徐﹑揚之地﹐安得有太歲﹖使如鄒衍之論﹐則天下九州島在東南位﹐不直子午﹐安得有太歲﹖如太歲不在天地極﹐分散在民間﹐則一家之宅﹐輒有太歲﹐𨿽不南北徙﹐猶抵觸之。假令從東裏徙西裏﹐西裏有太歲﹐從東宅徙西宅﹐西宅有太歲﹐或在人之東西﹐或在人之南北﹐猶行途上﹐東西南北皆逢觸人。

太歲位數千萬億﹐天下之民﹐徙者皆凶﹐爲移徙者何以審之﹖如審立於天地之際﹐猶王者之位在土中也。東方之民﹐張弓西射﹐人不謂之射王者﹐以不能至王者之都﹐自止射其處也。今徙豈能北至太歲位哉﹗自止徙百步之內﹐何爲謂之傷太歲乎﹗且移徙之家禁南北徙者﹐以爲歲在子位﹐子者破午﹐南北徙者抵觸其衝﹐故謂之凶。夫破者須有以椎破之也﹐如審有所用﹐則不徙之民皆被破害﹔如無所用﹐何能破之﹗

夫雷﹐天气也﹐盛夏擊折﹐折木破山﹐時暴殺人。使太歲所破若迅雷也﹐則聲音宜疾﹐死者宜暴。如不若雷﹐亦無能破。如謂衝抵爲破﹐衝抵安能相破﹖東西相與爲衝﹐而南北相與爲抵。如必以衝抵爲凶﹐則東西常凶而南北常惡也。如以太歲神其衝獨凶﹐神莫過於天地﹐天地相與爲衝﹐則天地之間無生人也。或上十二神登明﹑從魁之輩﹐工伎家謂之皆天神也。

常立子丑之位﹐俱有衝抵之气﹐神𨿽不若太歲﹐宜有微敗。移徙者𨿽避太歲之凶﹐猶觸十二神之害。爲移徙時者何以不禁﹖

冬气寒﹐水也﹐水位在北方。夏气熱﹐火也﹐火位在南方。案秋冬寒﹐春夏熱者﹐天下普然﹐非獨南北之方水火衝也。今太歲位在子耳﹐天下皆爲太歲﹐非獨子午衝也。審以所立者爲主﹐則午可爲大夏﹐子可爲大冬。冬夏南北徙者﹐可復凶乎﹖立春﹐艮王震相﹐巽胎離沒﹐坤死兌囚﹐乾廢坎休。王之衝死﹐相之衝囚﹐王相衝位﹐有死囚之气。乾坤六子﹐天下正道﹐伏羲﹑文王象以治世﹐文爲經所載﹐道爲聖所信﹐明審於太歲矣。人或以立春東北徙﹐抵艮之下﹐不被凶害。太歲立於子﹐彼東北徙﹐坤卦近於午﹐猶艮以坤﹐徙觸子位﹐何故獨凶﹖正月建於寅﹐破於申﹐從寅申徙﹐相之如者無有凶害。太歲不指午﹐而空曰歲破﹐午實無凶禍﹐而虛禁南北﹐豈不妄哉﹗

十二月爲一歲﹐四時節竟﹐陰陽气終﹐竟復爲一歲﹐日月積聚之名耳﹐何故有神而謂之立於子位乎﹖積分爲日﹐累日爲月﹐連月爲時﹐紀時爲歲。歲則日月時之類也。歲而有神﹐日月時亦復有神乎﹖千五百三十九﹝歲﹞爲一統﹐四千六百一十七歲爲一元。歲猶統元也。歲有神﹐統元復有神乎﹖論之以爲無。假令有之﹐何故害人﹖神莫過於天地﹐天地不害人。人謂百神﹐百神不害人。太歲之气﹐天地之气也﹐何憎於人﹐觸而爲害﹖且文曰﹕」甲子不徙。「

言甲與子殊位﹐太歲立子不居甲﹐爲移徙者運之﹐而復居甲﹐爲之而復居甲﹐爲移徙時者﹐亦宜復禁東西徙。甲與子鈞﹐其凶宜同。不禁甲而獨忌子﹐爲移徙時者﹐竟妄不可用也。人居不能不移徙﹐移徙不能不觸歲﹐﹝不﹞觸歲不能不得時死。工伎之人﹐見今人之死﹐則歸禍於往時之徙。俗心險危﹐死者不絕﹐故太歲之言﹐傳世不滅。

論衡卷第二十五

詰朮篇

圖宅朮曰」宅有八朮﹐以六甲之名數而第之﹐第定名立﹐官商殊別。

宅有五音﹐姓有五聲﹐宅不宜其姓﹐姓與宅相賊﹐則疾病死亡﹐犯罪遇禍。「

詰曰﹕夫人之在天地之間也﹐萬物之貴者耳。其有宅也﹐猶鳥之有巢﹐獸之有穴也。謂宅有甲乙﹐巢穴復有甲乙乎﹖甲乙之神獨在民家﹐不在鳥獸何﹖夫人之有宅﹐猶有田也。以田飲食﹐以宅居處﹐人民所重﹐莫食最急﹐先田後宅﹐田重於宅也。田間阡陌可以制八朮﹐比土爲田﹐可以數甲乙﹐甲乙之朮獨施於宅﹐不設於田﹐何也﹖府廷之內﹐吏捨比屬﹐吏捨之形制何殊於宅﹐吏之居處何異於民﹐不以甲乙第捨﹐獨以甲乙數宅﹐何也﹖民間之宅﹐與鄕亭比屋相屬﹐接界相連﹐不並數鄕亭﹐獨第民家﹐甲乙之神何以獨立於民家也﹖數宅之朮行市亭﹐數巷街以第甲乙。入市門曲折﹐亦有巷街。人晝夜居家﹐朝夕坐市﹐其實一也。市肆戶何以不第甲乙﹖州郡列居﹐縣邑雜處﹐與街巷民家何以異﹖州郡縣邑何以不數甲乙也﹖

天地開辟有甲乙邪﹖後王乃有甲乙。

如天地開辟本有甲乙﹐則上古之時巢居穴處﹐無屋宅之居﹑街巷之制﹐甲乙之神皆何在﹖數宅旣以甲乙﹐五行之家數日亦當以甲乙。甲乙有支幹﹐支幹有加時。支幹加時﹐專此者吉﹐相賊者凶。當其不舉也未必加憂﹝支﹞辱也。事理有曲直﹐罪法有輕重﹐上官平心原其獄狀﹐未有支幹吉凶之驗﹐而有事理曲直之效﹐爲支幹者何以對此﹖武王以甲子日戰勝﹐紂以甲子日戰負﹐二家俱期﹐兩軍相當﹐旗幟相望﹐俱用一日﹐或存或亡。且甲與子專比﹐昧爽時加寅﹐寅與甲乙不相賊﹐武王終以破紂﹐何也﹖

日﹐火也﹐在天爲日﹐在地爲火。何以驗之﹖陽燧鄕日﹐火從天來。由此言之﹐火﹐日气也。日有甲乙﹐火無甲乙。何日十而辰十二﹖日辰相配﹐故甲與子連。所謂日十者﹐何等也﹖端端之日有十邪﹐而將一有十名也﹖

如端端之日有十﹐甲乙是其名﹐何以不﹝從﹞﹝徒﹞言甲乙﹐必言子丑﹖何日廷圖甲乙有位﹐子丑亦有處﹐各有部署﹐列布五方﹐若王者營衛﹐常居不動﹖今端端之日中行﹐旦出東方﹐夕入西方﹐行而不已﹐與日廷異﹐何謂甲乙爲日之名乎﹖朮家更說日甲乙者﹐自天地神也。日更用事﹐自用甲乙勝負爲吉凶﹐非端端之日也。夫如是﹐於五行之象﹐徒當用甲乙決吉凶而已﹐何爲言加時乎﹖案加時者﹐端端之日加也。端端之日安得勝負﹖

五音之家﹐用口調姓名及字﹐用姓定其名﹐用名正其字。口有張歙﹐聲有外內﹐以定五音宮商之實。夫人之有姓者﹐用稟於天﹐天得五行之气爲姓邪﹖

以口張歙聲外內爲姓也﹖如以本所稟於天者爲姓﹐若五穀萬物稟气矣﹐何故用﹝口﹞張﹝口﹞歙﹑聲內外定正之乎﹖古者因生以賜姓﹐因其所生賜之姓也。若夏吞薏苡而生﹐則姓苡氏﹔商吞燕子而生﹐則姓爲子氏﹔周履大人迹﹐則姬氏。其立名也﹐以信﹑以像﹑以假﹑以類。以生名爲信﹐若魯公子友生﹐文在其手曰」友「也。

以徳名爲義﹐若文王爲昌﹑武王爲發也。以類名爲像﹐若孔子名丘也。取於物爲假﹐若宋公名杵臼也。取於父爲類﹐有似類於父也。其立字也﹐展名取同義﹐名賜字子貢﹐名予字子我。

其立姓則以本所生﹐置名則以信﹑義﹑像﹑假﹑類﹐字則展名取同義﹐不用口張歙﹑﹝聲﹞外內。調宮商之吏之氏姓也﹔孟氏﹑仲氏﹐王父字之氏姓也。

氏姓有三﹐事乎﹐吏乎﹐王父字乎﹖以本姓則用所生﹐以氏姓則用事﹑吏﹑王父字﹐用口張歙調姓之義何居﹖

匈奴之俗﹐有名無姓字﹐無與相調諧﹐自以壽命終﹐禍福何在﹖禮﹐買妾不知其姓則卜之。不知者﹐不知本姓也。夫妾必有父母家姓﹐然而必卜之者﹐父母姓轉易失實﹐禮重取同姓﹐故必卜之。姓徒用口調諧姓族﹐則禮買妾何故卜之﹗

圖宅朮曰﹕」商家門不宜南向﹐徵家門不宜北向。「

則商金﹐南方火也﹔徵火﹐北方火也。水勝火﹐火賊金﹐五行之气不相得﹐故五姓之宅門有宜向。向得其宜﹐富貴吉昌﹔向失其宜﹐貧賤衰耗。夫門之與堂何以異﹖五姓之門﹐各有五姓之堂﹐所向無宜何﹖門之掩地﹐不如堂廡﹐朝夕所處﹐於堂不於門。圖吉凶者﹐宜皆以堂。如門﹐人所出入﹐則戶亦宜然。孔子曰﹕」誰能出之由戶﹖「

言戶不言門。五祀之祭﹐門與戶均。

如當以門正所向﹐則戶何以不當與門相應乎﹖且今府廷之內﹐吏捨連屬﹐門向有南北﹐長吏捨傳﹐閭居有東西。長吏之姓必有宮商﹐諸吏之舍必有徵羽。安官遷徙﹐未必角姓門南向也﹐失位貶黜﹐未必商姓門北出也﹐或安官遷徙﹐或失位貶黜何﹖姓有五音﹐人之質性亦有五行。五音之家﹐商家不宜南向門﹐則人稟金之性者﹐可復不宜南向坐﹑南行步乎﹖一日五音之門﹐有五行之人﹐假令商姓口食五人﹐五人中各有五色﹐木人靑﹐火人赤﹐水人黑﹐金人白﹐土人黃。五色之人﹐俱出南向之門﹐或凶或吉﹐壽命或短或長﹐凶而短者未必色白﹐吉而長者未必色黃也﹐五行之家何以爲決﹖南向之門﹐賤商姓家﹐其實如何﹖南方火也﹐使火气之禍﹐若火延燔﹐徑從南方來乎﹐則𨿽爲北向門猶之凶也。火气之禍﹐若夏日之熱﹐四方洽浹乎﹐則天地之間皆得其气﹐南向門家何以獨凶﹖南方火者﹐火位南方﹐一曰其气布在四方﹐非必南方獨有火﹐四方無有也﹐猶水位在北方﹐四方猶有水也。火滿天下﹐水辧四方。火或在人之南﹐或在人之北。謂火常在南方﹐是則東方可無金﹐西方可無木乎﹖

解除篇

世信祭祀﹐謂祭祀必有福。又然解除﹐謂解除必去凶。解除初禮﹐先設祭祀。比夫祭祀﹐若生人相賓客矣﹐先爲賓客設膳食﹔已﹐驅以刃杖。鬼神如有知﹐必恚﹝止﹞﹝與﹞戰﹐不肯徑去﹐若懷恨反而爲禍﹔如無所知﹐不能爲凶﹐解之無益﹐不解無損。且人謂鬼神何如狀哉﹖如謂鬼有形象﹐形象生人﹐生人懷恨﹐必將害人。如無形象﹐與煙雲同﹐驅逐雲煙﹐亦不能除。形旣不可知﹐心亦不可圖﹐鬼神集止人宅﹐欲何求乎﹖如勢欲殺人﹐當驅逐之時﹐避人隱匿﹐驅逐之止﹐則復還立故處。如不欲殺人﹐寄托人家﹐𨿽不驅逐﹐亦不爲害。貴人之出也﹐萬民並觀﹐塡街滿巷﹐爭進在前。士卒驅之﹐則走而卻﹐士卒還去﹐卽復其處﹔士卒立守﹐終日不離﹐僅能禁止。何則﹖欲在於觀﹐不爲壹軀還也。

使鬼神與生人同﹐有欲於宅中﹐猶萬民有欲於觀也﹐士卒驅逐﹐不久立守﹐則觀者不卻也。然則驅逐鬼者﹐不極一歲﹐鬼神不去。今驅逐之﹐終食之間﹐則捨之矣。捨之鬼復還來﹐何以禁之﹗

暴谷於庭﹐雞雀啄之﹐主人驅彈則走﹐縱之則來﹐不終日立守﹐雞雀不禁。使鬼神乎﹐不爲驅逐去止﹔使鬼不神乎﹐與雞雀等﹐不常驅逐﹐不能禁也。虎狼入都﹐弓弩巡之﹐𨿽殺虎狼﹐不能除虎狼所爲來之患。盜賊攻城﹐官軍擊之﹐𨿽卻盜賊﹐不能滅盜賊所爲至之禍。虎狼之來﹐應政失也﹔盜賊之至﹐起世亂也。然則鬼神之集﹐爲命絕也。殺虎狼﹐卻盜賊﹐不能使政得世治。然則盛解除﹐驅鬼神﹐不能使凶去而命延。

病人困篤﹐見鬼之至﹐物猛剛者挺劍操杖﹐與鬼戰鬥﹐戰鬥壹再﹐錯指受服﹐知不服必不終也。夫解除所驅逐鬼﹐與病人所見鬼無以殊也﹐其驅逐之與戰鬥無以異也。病人戰鬥﹐鬼猶不去﹐宅主解除﹐鬼神必不離。由此言之﹐解除宅者﹐何益於事﹐信其凶去﹐不可用也。

且夫所除﹐宅中客鬼也。宅中主神有十二焉﹐靑龍白虎列十二位﹐龍虎猛神天之正鬼也﹐飛屍流凶安敢妄集﹐猶主人猛勇﹑姦客不敢窺也。有十二神捨之﹐宅主驅逐﹐名爲去十二神之客﹐恨十二神之意﹐安能得吉﹖如無十二神﹐則亦無飛屍流凶﹐無神無凶﹐解除何補﹖驅逐何去﹖

解除之法﹐緣古逐疫之禮也。昔顓頊氏有子三人﹐生而皆亡﹐一居江水爲虐鬼﹐一居若水爲魍魎﹐一居歐隅之間主疫病人。故歲終事畢﹐驅逐疫鬼﹐因以送陳﹑迎新﹑內吉也。世相仿效﹐故有解除。夫逐疫之法﹐亦禮之失也。行堯﹑舜之徳﹐天下太平﹐百災消滅﹐𨿽不逐疫﹐疫鬼不往。行桀﹑紂之行﹐海內擾亂﹐百禍並起﹐𨿽日逐疫﹐疫鬼猶來。衰世好信鬼﹐愚人好求福。周之季世﹐信鬼修祀。以求福助。愚主心惑﹐不顧自行﹐功猶之立﹐治猶不定。故在人不在鬼﹐在徳之在祀。國期有遠近﹐人命有長短﹐如祭祀可以得福﹐解除可以去凶﹐則王者可竭天下之財﹐以興延期之祀﹔富家翁嫗可求解除之福﹐以取逾世之壽。案天下人民﹐夭壽貴賤﹐皆有祿命﹐操行吉凶﹐皆有衰盛。祭祀不爲福﹐福不由祭祀。世信鬼神﹐故好祭祀﹐祭祀無鬼神﹐故通人不務焉。祭祀﹐厚事鬼神之道也﹐猶無吉福之驗﹐況盛力用威﹐驅逐鬼神﹐其何利哉﹗

祭祀之禮﹐解除之法﹐眾多非一﹐且以一事效其非也。夫小祀足以況大祭﹐一鬼足以卜百神。世間繕治宅舍﹐鑿地掘土﹐功成作畢﹐解謝土神﹐名曰解土。爲土偶人﹐以像鬼形﹐令巫祝延以解土神。已祭之後﹐心快意喜﹐謂鬼神解謝﹐殃禍除去。如討論之﹐乃虛妄也。何以驗之﹖

夫土地猶人之體也﹐普天之下皆爲一體﹐頭足相去以萬里數。人民居土上﹐猶蚤虱著人身也。蚤虱食人﹐賊人肌膚﹐猶人鑿地﹐賊地之體也。蚤虱內知有欲解人之心﹐相與聚會﹐解謝於所食之肉旁﹐人能知之乎﹖夫人不能知蚤虱之音﹐猶地不能曉人民之言也。胡﹑越之人﹐耳口相類﹐心意相似﹐對口交耳而談﹐尙不相解﹔況人之與地相似﹐地之耳口有人相﹝達﹞﹝遠﹞乎﹖今所解者地乎﹐則地之耳遠﹐不能聞也。所解一宅之土﹐則一宅之土猶人一分之肉也﹐安能曉之﹗如所解宅神乎﹐則此名曰解宅﹐不名曰解土。禮入宗廟﹐無所主意﹐斬尺二寸之木﹐名之曰主﹐主心事之﹐不爲人像。今解土之祭﹐爲土偶人﹐像鬼之形﹐何能解乎﹖神荒忽無形﹐出入無門﹐故謂之神。今作形象﹐與禮相違﹐失神之實﹐故知其非。象似布藉﹐不設鬼形﹐解土之禮﹐立土偶人﹔如祭山可爲石形﹐祭門戶可作木人乎﹖

晉中行寅將亡﹐召其太祝欲加罪焉﹐曰﹕」子爲我祀﹐犧牲不肥澤也﹐且齊戒不敬也﹐使吾國亡﹐何也﹖「

祝簡對曰﹕」昔日吾先君中行密子﹐有車十乘﹐不憂其薄也﹐憂徳義之不足也。今主君有革車百乘﹐不憂義之薄也﹐惟患車之不足也。夫船車飭則賦斂厚﹐賦斂厚則民謗詛。君苟以祀爲有益於國乎﹖詛亦將爲亡矣。一人祝之﹐一國詛之﹐一祝不勝萬詛﹐國亡不亦宜乎﹖祝其何罪﹖「

中行子乃慚。今世信祭祀﹐中行子之類也。不修其行而丰其祝﹐不敬其上而畏其鬼。身死禍至﹐歸之於祟﹐謂祟未得﹔得祟修祀﹐禍繁不止﹐歸之於祭﹐謂祭未敬。夫論解除﹐解除無益﹔論祭祀﹐祭祀無補﹔論巫祝﹐巫祝無力。竟在人不在鬼﹐在徳不在祀﹐明矣哉﹗

祀義篇

世信祭祀﹐以爲祭祀者必有福﹐不祭祀者必有禍。是以病作卜祟﹐祟得修祀﹐祀畢意解﹐意解病已﹔執意以爲祭祀之助﹐勉奉不絕。謂死人有知﹐鬼神飲食﹐猶相賓客﹐賓客悅喜﹐報主人恩矣。其修祭祀﹐是也﹔信其﹝事﹞﹝享﹞之﹐非也。實者﹐祭祀之意﹐主人自盡恩勤而已﹐鬼神未必欲享之也。何以明之﹖今所祭者報功﹐則緣生人爲恩義耳﹐何歆享之有﹖今所祭死人﹐死人無知﹐不能飲食。何以審其不能歆享飲食也﹖夫天者體也﹐與地同。天有列宿﹐地有宅舍。宅舍附地之體﹐列宿著天之形。形體具則有口﹐乃能食。使天地有口能食﹐祭食宜食盡﹔如無口﹐則無體﹐無體則气也﹐若雲霧耳﹐亦無能食。

如天地之精神﹐若人之有精神矣。以人之精神﹐何宜飲食﹖中人之體七八尺﹐身大四五圍﹐食斗食﹐斗羹﹐乃能飽足﹐多者三四斗。天地之廣大﹐以萬里數。圜丘之上﹐一繭栗牛﹐粢飴大羹不過數斛。以此食天地﹐天地安能飽﹖天地用心﹐猶人用意也。人食不飽足﹐則怨主人﹐不報以徳矣。必謂天地審能飽食﹐則夫古之效者負天地。山﹐猶人之有骨節也﹔水﹐猶人之有血脈也。故人食腸滿﹐則骨節與血脈因以盛矣。今祭天地﹐則山川隨天地而飽。今別祭山川﹐以爲異神﹐是人食已﹐更食骨節與血脈也。

社稷報生穀物之功。萬民生於天地﹐猶毫毛生於體也。祭天地﹐則社稷設其中矣﹔人君重之﹐故復別祭。必以爲有神﹐是人之膚肉當復食也。五祀初本在地。門戶用木與土﹐土木生於地﹐井竈﹝室﹞中澑皆屬於地。祭地﹐五祀設其中矣﹔人君重之﹐故復別祭。必以爲有神﹐是﹝人﹞食己﹐當復食形體也。

風伯﹑雨師﹑雷公﹐是羣神也。風猶人之有吹煦也﹐雨猶人之有精液也﹐雷猶人之有腹鳴也﹐三者附於天地﹐祭天地﹐三者在矣﹔人君重之﹐故別祭。必以爲有神﹐則人吹煦﹑精液﹑腹鳴當復食也。日月猶人之有目﹐星辰猶人之有發﹐三光附天﹐祭天﹐三光在矣﹔人君重之﹐故復別祭。必以爲有神﹐則人之食已﹐復食目與發也。

宗廟﹐己之先也。生存之時﹐謹敬供養﹐死不敢不信﹐故修祭祀﹐緣先事死﹐示不忘先。五帝﹑三王﹐郊宗黃帝﹑帝嚳之屬﹐報功堅力﹐不敢忘徳﹐未必有鬼神審能歆享之也。

夫不能歆享﹐則不能神﹔不能神﹐則不能爲福﹐亦不能爲禍。禍福之起﹐由於喜怒﹐喜怒之發﹐由於腹腸。有腹腸者輒能飲食﹐不能飲食則無腹腸﹐無腹腸則無用喜怒﹐無用喜怒則無用爲禍福矣。

或曰﹕」歆气﹐不能食也。「

夫歆之與飲食﹐一實也。用口食之﹐用口歆之。無腹腸則無口﹐無口無用食﹐則亦無用歆矣。何以驗其不能歆也﹖以人祭祀有過﹐不能實時犯也。夫歆不用口則用鼻矣。口鼻能歆之﹐則目能見之﹐目能見之﹐則手能擊之。今手不能擊﹐則知口鼻不能歆之也。

或難曰﹕」宋公鮑之身有疾。祝曰夜姑掌﹐將事於歷者﹐歷鬼杖楫而與之言曰﹕『何而粢盛之不膏也﹖何而犧之不肥碩也﹖何而桂璧之不中度量也﹖而罪歟﹖其鮑之罪歟﹖』

夜姑順色而對曰﹕『鮑身尙幼﹐在𦇤褓﹐不預知焉。

審是掌之﹝罪也﹞。』

歷鬼舉楫而掊之﹐斃於壇下。「

此非能言用手之驗乎﹖

曰﹕夫夜姑之死﹐未必歷鬼擊之也﹐時命當死也。妖象歷鬼﹐象鬼之形﹐則象鬼之言﹐象鬼之言﹐則象鬼而擊矣。何以明之﹖夫鬼者神也﹐身則先知。先知則宜自見粢盛之不膏﹐圭璧之失度﹐犧牲之�小﹐則因以責讓夜姑以楫擊之而已﹐無爲先問。先問﹐不知之效也﹔不知﹐不神之驗也。不知不神﹐則不能見體出言以楫擊人也。夜姑﹐義臣也﹐引罪自予己﹐故鬼擊之。如無義而歸之鮑身﹐則厲鬼將復以楫掊鮑之神矣。且祭祀不備﹐神怒見體以殺掌。祀如禮備神喜﹐肯見體以食賜主祭乎﹖人有喜怒﹐鬼亦有喜怒。人不爲怒者身存﹐不爲喜者身亡。厲鬼之怒﹐見體而罰。宋國之祀﹐必時中禮﹐夫神何不見體以賞之乎﹖夫怒喜不與人同﹐則其賞罰不與人等。賞罰不與人等﹐則其掊夜姑不可信也。

且夫歆者內气也﹐言者出气也。能歆則能言﹐猶能吸則能呼矣。如鬼神能歆﹐則宜言於祭祀之上。今不能言﹐知不能歆﹐一也。凡能歆者﹐口鼻通也。使鼻鼽不通﹐口鉗不開﹐則不能歆矣。人之死也﹐口鼻腐朽﹐安能復歆﹖二也。《禮》曰﹕」人死也斯惡之矣。「

與人異類﹐故惡之也。爲屍不動﹐朽敗滅亡﹐其身不與人同﹐則知不與生人通矣。身不同﹐知不通﹐其飲食不與人鈞矣。胡﹑越異類﹐飲食殊味。死之與生﹐非直胡之與越也。由此言之﹐死人不歆﹐三也。當人之臥也﹐置食物其旁﹐不能知也。覺乃知之﹐知乃能食之。夫死﹐長臥不覺者也﹐安能知食﹖不能歆之﹐四也。

或難曰﹕」祭則鬼享之﹐何謂也﹖「

曰﹕言其修具謹潔﹐粢牲肥香﹐人臨見之﹐意飲食之。推己意以況鬼神﹐鬼神有知﹐必享此祭﹐故曰鬼享之﹝祀﹞。

難曰﹕」《易》曰﹕『東鄰殺牛﹐不如西鄰之祭。』

夫言東鄰不若西鄰﹐言東鄰牲大福少﹑西鄰祭少福多也。今言鬼不享﹐何以知其福有多少也﹖「

曰﹕此亦謂修具謹潔與不謹潔也。

紂殺牛祭﹐不致其禮。文王祭﹐竭盡其敬。夫禮不至則人非之﹐禮敬盡則人是之。是之則舉事多助﹐非之則言行見畔。見畔若祭﹐﹝不﹞見﹝不﹞享之禍﹔多助若祭﹐見歆之福﹕非鬼爲祭祀之故有喜怒也。何以明之﹖苟鬼神﹐不當須人而食。須人而食﹐是不能神也。信鬼神﹐歆祭祀﹐祭祀爲禍福﹐謂鬼神居處何如狀哉﹖自有儲邪﹐將以人食爲饑飽也﹖如自有儲﹐儲必與人異﹐不當食人之物。如無儲﹐則人朝夕祭乃可耳。壹祭壹否﹐則神壹饑壹飽。壹饑壹飽﹐則神壹怒壹喜矣。且病人見鬼﹐及臥夢與死人相見﹐如人之形﹐故其祭祀如人之食。緣有飲食則宜有衣服﹐故復以繒制衣﹐以象生儀。其祭如生人之食﹐人欲食之﹐冀鬼饗之。其制衣也﹐廣樅不過一尺若五六寸。以所見長大之神貫一尺之衣﹐其肯喜而加福於人乎﹖以所見之鬼爲審死人乎﹖則其制衣﹐宜若生人之服。

如以所制之衣審鬼衣之乎﹖則所見之鬼宜如偶人之狀。夫如是也﹐世所見鬼非死人之神﹐或所衣之神非所見之鬼也。鬼神未定﹐厚禮事之﹐安得福佑而堅信之乎﹖

祭意篇

﹝樹﹞﹝禮﹞﹐望著祭天地﹐諸侯祭山川﹐卿大夫祭五祀﹐土庶人祭其先﹔宗廟社稷之祀﹐自天子達於庶人。《尙書》曰﹕」肆類於上帝﹐於六宗﹐望於山川﹐徧於羣臣。「

《禮》曰﹕」有虞氏黃帝而郊嚳﹐祖顓頊而宗堯。夏后氏亦黃帝而郊鯀﹐祖顓頊而宗禹。殷人嚳而郊冥﹐祖契而宗湯。周人嚳而郊稷﹐祖文王而宗武王。燔柴於大壇﹐祭天也﹔埋於大折﹐祭地也﹕用犢。埋少牢於大昭﹐祭時也。相近於坎壇﹐祭寒暑也。王宮﹐祭日也。夜明﹐祭月也。幽宗﹐祭星也。雩宗﹐祭水旱也。四坎壇﹐祭四方也。山林川谷丘陵能出云﹐爲風雨﹐見怪物﹐皆曰神。有天下者祭百神。諸侯在其地則祭﹐亡其地則不祭。「

此皆法度之祀﹐禮之常制也。

王者父事天﹐母事地﹐推人事父母之事﹐故亦有祭天地之祀。山川以下﹐報功之義也。緣生人有功得賞﹐鬼神有功亦祀之。山出雲雨潤萬物﹐六宗居六合之間﹐助天地變化﹐王者尊而祭之。故曰六宗。

社稷報生萬物之功﹕社報萬物﹐稷報五穀。

五祀報門戶井竈﹝室﹞中澑之功﹕門戶人所出入﹐井竈人所飲食﹐中澑人所托處。五者功鈞﹐故俱祀之。

《周﹝棄﹞﹝書﹞》曰﹕」人昊有四叔﹐曰重﹐曰該﹐曰修﹐曰熙﹐實能金﹝大﹞木﹝反﹞﹝及水﹞。使重爲句芒﹐該爲蓐收﹐修及熙爲玄冥。世不失職﹐遂濟窮桑。

此其三祀也。顓頊氏有子曰犁﹐爲祝融。共工氏有子曰句龍﹐爲后土。此其二祀也。后土爲社。稷﹐田正也。有烈山氏之子曰柱﹐爲稷。自夏以上祀之。周棄亦爲稷﹐自商以來祀之。「

禮曰﹕」列山氏之有天下也﹐其子曰柱﹐能殖百谷。夏之衰也﹐周棄繼之﹐故祀以爲稷。共工氏之霸九州島也﹐其子曰后土﹐能平九土﹐故祀以爲社。「

傳或曰﹕」炎帝作火﹐死而爲竈。禹勞力天下﹐水死而爲社。「

《禮》曰﹕」王爲羣姓立七祀﹐曰司命﹐曰中﹝靈﹞﹝澑﹞﹐曰國門﹐曰國行﹐曰泰厲﹐曰戶﹐曰竈。諸侯爲國立五祀﹐曰司命﹐曰中澑﹐曰國門﹐曰國行﹐曰公厲。大夫立三祀﹐曰族厲﹐曰門﹐曰行。適士立二祀﹐曰門﹐曰行。庶人立一祀﹐或立戶﹐或立竈。「

社稷五祀之祭﹐未有所定﹐皆有思其徳﹐不忘其功也。中心愛之﹐故飲食之。愛鬼神者祭祀之。

自禹興修社稷﹐祀后稷﹐其後絕廢。

髙皇帝四年詔天下祭靈星﹐七年使天下祭社稷。靈星之祭﹐祭水旱也﹐於禮舊名曰雩。雩之禮﹐爲民祈谷雨﹐祈谷實也。春求﹝雨﹐秋求﹞實﹐一歲再祀﹐蓋重谷也。春以二月﹐秋以八月﹐故《論語》曰﹕」暮春者﹐春服旣成﹐冠者五六人﹐童子六七人﹐浴乎沂﹐風乎舞雩﹐詠而歸。「

暮春﹐四月也。周之四月﹐正歲二月也。二月之時﹐龍星始出﹐故傳曰﹕龍見而雩。龍星見時﹐歲己啟蟄而雩。春雩之禮廢﹐秋雩之禮存﹐故世常修靈星之祀﹐到今不絕。名變於舊﹐故世人不識﹔禮廢不具﹐故儒者不知。世儒案禮﹐不知靈星何祀﹔其難曉而不識﹐說縣官名曰明星。緣明星之名﹐說曰歲星﹐歲星東方也。東方主春﹐春主生物﹐故祭歲星求春之福也。四時皆有力於物﹐獨求春者﹐重本尊始也。審如儒者之說求春之福﹐及以秋祭﹐非求春也。《月令》﹕」祭戶以春﹐祭門以秋﹐各宜其時。「

如或祭門以秋﹐謂之祭戶﹐論者肯然之乎﹖不然﹐則明星非歲星也﹐乃龍星也。龍星二月見﹐則雩祈谷雨。龍星八月將入﹐則秋雩祈谷實。儒者或見其義﹐語不空生。春雩廢﹐秋雩興﹐故秋雩之名﹐自若爲明星也。實曰靈星﹐靈星者神也﹐神者謂龍星也。羣神謂風伯雨師雷公之屬。風以搖之﹐雨以潤之﹐雷以動之﹐四時生成﹐寒暑變化。日月星辰﹐人所瞻仰。水旱﹐人所忌惡。四方﹐气所由來。山林川谷﹐民所取材用。此鬼神之功也。

凡祭祀之義有二﹕一曰報功﹐二月修先。報功以勉力﹐修先以崇恩。力勉恩崇﹐功立化通﹐聖王之務也。是故聖王制祭祀也﹐法施於民則祀之﹐以死勤事則祀之﹐以勞定國則祀之﹐能禦大災則祀之﹐能捍大患則祀之。帝嚳能序星辰以著眾﹐堯能賞均刑法以義終﹐舜勤民事而野死。鯀勤洪水而殛死﹐禹能修鯀之功。黃帝正名百物以明民共財﹐顓頊能修之。契爲司徒而民成﹐冥勤其官而水死﹐湯以寬治民而除其虐。文王以文治﹐武王以武功去民之災。凡此功烈﹐施布於民﹐民賴其力﹐故祭報之。宗廟先祖﹐己之親也﹐生時有養親之道﹐死亡義不可背﹐故修祭祀﹐示如生存。推人事鬼神﹐緣生事死。

人有賞功供養之道﹐故有報恩祀祖之義。

孔子之畜狗死﹐使子贛埋之﹐曰﹕」吾聞之也﹐獘帷不棄﹐爲埋馬也﹔獘蓋不棄﹐爲埋狗也。丘也貧無蓋﹐於其封也﹐亦與之席﹐毋使其首陷焉。「

延陵季子過徐﹐徐君好其劍。季子以當使於上國﹐未之許與。季子使還﹐徐君已死﹐季子解劍帶其冢樹。禦者曰﹕」徐君已死﹐尙誰爲乎﹖「

季子曰﹕前已心許之矣。可以徐君死故負吾心乎﹖」

遂帶劍於冢樹而去。祀爲報功者﹐其用意猶孔子之埋畜狗也。祭爲不背先者﹐其恩猶季﹝子﹞之帶劍於冢樹也。

聖人知其若此﹐祭猶齋戒畏敬﹐若有鬼神﹐修興弗絕﹐若有禍福。重恩尊功﹐殷勤厚恩﹐未必有鬼而享之者。何以明之﹖以飲食祭地也。人將飲食﹐謙退﹐示當有所先。孔子曰「𨿽疏食菜羹瓜﹐祭﹐必齋如也。」

《禮》曰「侍食於君﹐君使之祭﹐然後飲食之。」

祭﹐猶禮之諸祀也。飲食亦可毋祭﹐禮之諸神﹐亦可毋祀也。祭祀之實一也﹐用物之費同也。知祭地無神﹐猶謂諸祀有鬼﹐不知類也。經傳所載﹐賢者所紀﹐尙無鬼神﹐況不著篇籍﹐世間淫祀非鬼之祭﹐信其有神爲禍福矣﹖好道學仙者﹐絕谷不食﹐與人異食﹐欲爲淸潔也。鬼神淸潔於仙人﹐如何與人同食乎﹖論之以爲人死無知﹐其精不能爲鬼。假使有之﹐與人異食。異食﹐則不肯食人之食。不肯食人之食﹐則無求於人。無求於人﹐則不能爲人禍福矣。

凡人之有喜怒也﹐有求得與不得﹐得則喜﹐不得則怒。喜則施恩而爲福﹐怒則發怒而爲禍。鬼神無喜怒﹐則𨿽常祭而不絕﹐久廢而不修﹐其何禍福於人哉﹖

論衡卷第二十六

實知篇

儒者論聖人﹐以爲前知千歲﹐後知萬事﹐有獨見之明﹐獨聽之聰﹐事來則名﹐不學自知﹐不問自曉。故稱聖則神矣﹐若蓍龜之知吉凶﹐蓍艸稱神﹐龜稱靈矣。賢者才下不能及﹐智劣不能料﹐故謂之賢。夫名異則實殊﹐質同則稱鈞。以聖名論之﹐知聖人卓絕﹐與賢殊也。

孔子將死﹐遺讖書曰「不知何一男子﹐自謂秦始皇﹐上我之堂﹐踞我之牀﹐顚倒我衣裳﹐至沙丘而亡。」

其後秦王兼吞天下﹐號始皇﹐巡狩至魯﹐觀孔子宅﹐乃至沙丘﹐道病而崩。又曰「董仲舒亂我書。」

其後江都相董仲舒﹐論思《春秋》﹐造著傳記。又書曰「亡秦者胡也。」

其後二世胡亥竟亡天下。用三者論之﹐聖人後知萬世之效也。孔子生不知其父﹐若母匿之﹐吹律自知殷宋大夫子氏之世也。不案圖書﹐不聞人言﹐吹律精思﹐自知其世﹐聖人前知千歲之驗也。

曰﹕此皆虛也。案神怪之言﹐皆在讖記﹐所表皆效圖書。「亡秦者胡」﹐《河圖》之文也。孔子條暢增益以表神怪﹐或後人詐記以明效驗。髙皇帝封吳王﹐送之﹐拊其背曰「漢後五十年﹐東南有反者﹐豈汝邪﹖」

到景帝時﹐濞與七國通謀反漢。建此言者﹐或時觀气見象﹐處其有反﹐不知主名。髙祖見濞之勇﹐則謂之是。原此以論﹐孔子見始皇﹑仲舒﹐或時但言「將有觀我之宅」﹑「亂我之書」者﹐後人見始皇入其宅﹐仲舒讀其書﹐則增益其辭﹐著其主名。如孔子神而空見始皇﹑仲舒﹐則其自爲殷後子氏之世﹐亦當默而知之﹐無爲吹律以自定也。孔子不吹律﹐不能立其姓﹐及其見始皇﹐睹仲舒﹐亦復以吹律之類矣。案始皇本事﹐始皇不至魯﹐安得上孔子之堂﹐踞孔子之牀﹐顚倒孔子之衣裳乎﹖始皇三十七年十月癸丑出遊﹐至云夢﹐望祀虞舜於九嶷。浮江下﹐觀藉柯﹐度梅渚﹐過丹陽。至錢唐﹐臨浙江﹐濤惡﹐乃西百二十里﹐從陜中度﹐上會稽﹐祭大禹﹐立石刊頌﹐望於南海。還過﹐從江乘﹐旁海上﹐北至瑯邪。自瑯邪北至旁﹑成山﹐因至之罘﹐遂並海西﹐至平原津而病﹐崩於沙丘平臺。旣不至魯﹐讖記何見而云始皇至魯﹖至魯未可知﹐其言孔子曰「不知何一男子」之言﹐亦未可用。「不知何一男子」之言不可用﹐則言「董仲舒亂我書」亦復不可信也。行事﹐文記譎常人言耳﹐非天地之書﹐則皆緣前因古﹐有所據狀。如無聞見﹐則無所狀。凡聖人見禍福也﹐亦揆端推類﹐原始見終﹐從閭巷論朝堂﹐由昭昭察冥冥。讖書祕文﹐遠見未然﹐空虛暗昧﹐豫睹未有﹐達聞暫見﹐卓譎怪神﹐若非庸口所能言。

放象事類以見禍﹐推原往驗以處來事﹐﹝賢﹞者亦能﹐非獨聖也。周公治魯﹐太公知其後世當有削弱之患﹐太公治齊﹐周公睹其後世當有劫弒之禍﹕見法朮之極﹐睹禍亂之前矣。紂作象箸而箕子譏﹐魯以偶人葬而孔子嘆﹐緣象箸見龍幹之患﹐偶人睹殉葬之禍也。太公﹑周公俱見未然﹐箕子﹑孔子並睹未有﹐所由見方來者﹐賢聖同也。魯侯老﹐太子弱﹐次室之女倚柱而嘯﹐由老弱之徵﹐見敗亂之兆也。婦人之知﹐尙能推類以見方來﹐況聖人君子﹐才髙智明者乎﹗秦始皇十年﹐﹝嚴﹞﹝莊﹞襄王母夏太后﹝夢﹞﹝薨﹞﹐孝文王后曰華陽後﹐與文王葬壽陵﹔夏太后﹝子﹞﹝嚴﹞﹝莊﹞襄王葬於﹝範陵﹞﹝芷陽﹞﹐故夏太后別葬杜陵﹐曰「東望吾子﹐西望吾夫﹐後百年﹐旁當有萬家邑。」

其後皆如其言。必以推類見方來爲聖﹐次室﹑夏太后聖也。秦昭王十年﹐樗裏子卒﹐葬於渭南章臺之東﹐曰「後百年﹐當有天子宮挾我墓。」

至漢興﹐長樂宮在其東﹐未央宮在其西﹐武庫正值其墓﹐竟如其言。先知之效﹐見方來之驗也。如以此效聖﹐樗裏子聖人也。如非聖人﹐先知見方來不足以明聖﹐然則樗裏子見天子宮挾其墓也﹐亦猶辛有知伊川之當戎。昔辛有過伊川﹐見被髮而祭者﹐曰「不及百年﹐此其戎乎﹗」

其後百年﹐晉遷陸渾之戎於伊川焉﹐竟如﹝其言﹞。辛有之知當戎﹐見被髮之兆也。樗裏子之見天子﹝宮﹞挾其墓﹐亦見博平之﹝墓﹞﹝基﹞也。韓信葬其母﹐亦行營髙敞地﹐令其旁可置萬家﹐其後竟有萬家處其墓旁。故樗裏子之見博平﹝王﹞﹝土﹞有宮臺之兆﹐猶韓信之睹髙敞萬家之臺也。先知之見﹐方來之事﹐無達視洞聽之聰明﹐皆案兆察迹﹐推原事類。春秋之時﹐卿大夫相與會遇﹐見動作之變﹐聽言談之詭﹐善則明吉祥之福﹐惡則處凶妖之禍。明福處禍﹐遠圖未然﹐無神怪之知﹐皆由兆類。以今論之﹐故夫可知之事者﹐思慮所能見也﹔不可知之事﹐不學不問不能知也。不學自知﹐不問自曉﹐古今行事﹐未之有也。夫可知之事﹐惟精思之﹐𨿽大無難﹔不可知之事﹐歷心學問﹐𨿽小無易。故智能之士﹐不學不成﹐不問不知。

難曰﹕夫項托年七歲教孔子﹐案七歲未入小學而教孔子﹐性自知也。孔子曰「生而知之﹐上也。學而知之﹐其次也。」

夫言生而知之﹐不言學問﹐謂若項托之類也。王莽之時﹐勃海尹方年二十一﹐無所師友﹐性智開敏﹐明達六藝。魏都牧淳於倉奏﹕「方不學﹐得文能讀誦﹐論義引《五經》文﹐文說議事厭合人之心。」

帝徵方﹐使射蜚虫﹐策射無﹝非﹞﹝弗﹞知者﹐天下謂之聖人。夫無所師友﹐明達六藝﹐本不學書﹐得文能讀﹐此聖人也。不學自能﹐無師自達﹐非神如何﹖

曰﹕歲無師友﹐亦已有所問受矣﹔不學書﹐已弄筆墨矣。兒始生產﹐耳目始開﹐𨿽有聖性﹐安能有知﹖項托七歲﹐其三四歲時﹐而受納人言矣。尹方年二十一﹐其十四五時﹐多聞見矣。性敏才茂﹐獨思無所據﹐不睹兆象﹐不見類驗﹐卻念百世之後﹐有馬生牛﹐牛生驢﹐桃生李﹐李生梅﹐聖人能知之乎﹖臣弒君﹐子軾父﹐仁如顏淵﹐孝如曾參﹐勇如賁﹑育﹐辯如賜﹑予﹐聖人能見之乎﹖孔子曰「其或繼周者﹐𨿽百世可知也。」

又曰「後生可畏﹐焉知來者之不如今也﹖」

論損益﹐言「可知」﹐稱後生﹐言「焉知」。後生難處﹐損益易明也。此尙爲遠﹐非所聽察也。使一人立於墻東﹐令之出聲﹐使聖人聽之墻西﹐能知其黑白﹑短長﹑鄕裏﹑姓字所自從出乎﹖溝有流﹝澌﹞﹐澤有枯骨﹐發首陋亡﹐肌肉腐絕﹐使﹝聖﹞人詢之﹐能知其農商﹑老少﹑若所犯而坐死乎﹖

非聖人無知﹐其知無以知也。知無以知﹐非問不能知也。不能知﹐則賢聖所共病也。

難曰﹕詹何坐﹐弟子侍﹐有牛鳴於門外。弟子曰「是黑牛也而白蹄。」

詹何曰「然。是黑牛也而白其蹄。」

使人視之﹐果黑牛而以布裹其蹄。詹何賢者也﹐尙能聽聲而知其色。以聖人之智﹐反不能知乎﹖

曰﹕能知黑牛白其蹄﹐能知此牛誰之牛乎﹖白其蹄者以何事乎﹖夫朮數直見一端﹐不能盡其實。𨿽審一事﹐曲辯問之﹐輒不能盡知。何則﹖不目見口問﹐不能盡知也。魯僖公二十九年﹐介葛盧來朝﹐捨於昌衍之上﹐聞牛鳴﹐曰「是牛生三犧﹐皆已用矣。」

或問﹕「何以知之﹖」

曰「其音云。」

人問牛主﹐竟如其言。此復用朮數﹐非知所能見也。廣漢楊翁仲﹝能﹞聽鳥獸之音﹐乘蹇馬之野﹐田間有放眇馬﹝者﹞﹐相去﹝數里﹞﹐鳴聲相聞。翁仲謂其禦曰「彼放馬﹝知此馬而﹞目眇。」

其禦曰「何以知之﹖」

曰「罵此轅中馬蹇﹐此馬亦罵之眇。」

其禦不信﹐往視之﹐名竟眇焉。翁仲之知馬聲﹐猶詹何﹑介葛盧之聽牛鳴也。據朮任數﹐相合其意﹐不達視聽﹐遙見流目以察之也。夫聽聲有朮﹐則察色有數矣。推用朮數﹐若先聞見﹐眾人不知﹐則謂神聖。若孔子之見獸﹐名之曰

﹐太史公之見張良似婦人之形矣。案孔子未嘗見

﹐至輒能名之﹐太史公與張良異世﹐而目見其形。使眾人聞此言﹐則謂神而先知。然而孔子名

﹐聞《昭人之歌》﹔太史公之見張良﹐觀宣室之畫也。

陰見默識﹐用思深祕。眾人闊略﹐寡所意識﹐見賢聖之名物﹐則謂之神。推此以論﹐詹何見黑牛白蹄﹐猶此類也。彼不以朮數﹐則先時聞見於外矣。方今占射事之工﹐據正朮數﹐朮數不中﹐集以人事﹐人事於朮數而用之者﹐與神無異。詹何之徒﹐方今占射事者之類也。如以詹何之徒﹐性能知之﹐不用朮數﹐是則巢居者先知風﹐穴處者先知雨﹐智明早成﹐項托﹑尹方其是也。

難曰﹕黃帝生而神靈﹐弱而能言。帝嚳生而自言其名。未有聞見於外﹐生輒能言﹐稱其名﹐非神靈之效﹐生知之驗乎﹖

曰﹕黃帝生而言﹐然而母懷之二十月生﹐計其月數﹐亦已二歲在母身中矣。帝嚳能自言其名﹐然不能言他人之名﹐𨿽有一能﹐未能徧通。所謂神而生知者﹐豈謂生而能言其名乎﹖乃謂不受而能知之﹐未得能見之也。黃帝﹑帝嚳𨿽有神靈之驗﹐亦皆早成之才也。人才早成﹐亦有晚就﹐𨿽未就師﹐家問室學。人見其幼成早就﹐稱之過度。云項托七歲﹐是必十歲﹐云教孔子﹐是必孔子問之。云黃帝﹑帝嚳生而能言﹐是亦數月。云尹方年二十一﹐是亦且三十。云無所師友﹐有不學書﹐是亦遊學家習。世俗褒稱過實﹐毀敗愈惡。世俗傳顏淵年十八歲升太山﹐望見吳昌門外有系白馬。定考實﹐顏淵年三十﹐不升太山﹐不望吳昌門。項托之稱﹐尹方之譽﹐顏淵之類也。

人才有髙下﹐知物由學﹐學之乃知﹐不問不識。子貢曰「夫子焉不學﹐而亦何常師之有﹖」

孔子曰「吾十有五而志乎學。」

五帝﹑三王﹐皆有所師。曰﹕是欲爲人法也。曰﹕精思亦可爲人法。﹝何﹞必以學者﹐事難空知﹐賢聖之才能立也。所謂神者﹐不學而知。所謂聖者﹐須學以聖。以聖人學﹐知其非聖。天地之間﹐含血之類﹐無性知者。

知往﹐鵲知來﹐稟天之性﹐自然者也。如以聖人爲若

乎﹖則夫

之類﹐鳥獸也。僮謠不學而知﹐可謂神而先知矣。如以聖人爲若僮謠乎﹖則夫僮謠者﹐妖也。世間聖神﹐以爲巫與﹖

鬼神用巫之口告人。如以聖人爲若巫乎﹖則夫爲巫者亦妖也。與妖同气﹐則與聖異類矣。巫與聖異﹐則聖不能神矣。不能神﹐則賢之黨也。同黨﹐則所知者無以異也。及其有異﹐以入道也。聖人疾﹐賢者遲﹔賢者才多﹐聖人智多。所知同業﹐多少異量﹔所道一途﹐步騶相過。

事有難知易曉﹐賢聖所共關思也。若夫文質之復﹐三教之重﹐正朔相緣﹐損益相因﹐賢聖所共知也。古之水火﹐今之水火也。今之聲色﹐後世之聲色也。鳥獸艸木﹐人民好惡﹐以今而見古﹐以此而知來。千歲之前﹐萬世之後﹐無以異也。追觀上古﹐探察來世﹐文質之類﹐水火之輩﹐賢聖共之。見兆聞象﹐圖畫禍福﹐賢聖共之。見怪名物﹐無所疑惑﹐賢聖共之。事可知者﹐賢聖所共知也﹔不可知者﹐聖人亦不能知也。何以明之﹖使聖空坐先知雨也﹐性能一事知遠道﹐孔竅不普﹐未足以論也。所論先知性達者﹐盡知萬物之性﹐畢睹千道之要也。如知一不通二﹐達左不見右﹐偏駁不純﹐校不具﹐非所謂聖也。如必謂之聖﹐是明聖人無以奇也。詹何之徒聖﹐孔子之黨亦稱聖﹐是聖無以異於賢﹐賢無以乏於聖也。賢聖皆能﹐何以稱聖奇於賢乎﹖如俱任用朮數﹐賢何以不及聖﹖

實者﹐聖賢不能﹝知﹞性﹝知﹞﹐須任耳目以定情實。其任耳目也﹐可知之事﹐思之輒決﹔不可知之事﹐待問乃解。天下之事﹐世間之物﹐可思而﹝知﹞﹐愚夫能開精﹔不可思而知﹐上聖不能省。孔子曰「吾嘗終日不食﹐終夜不寢以思﹐無益﹐不如學也。」

天下事有不可知﹐猶結有不可解也。﹝見﹞﹝兒﹞說善解結﹐結無有不可解。結有不可解﹐﹝見﹞﹝兒﹞說不能解也。

非﹝見﹞﹝兒﹞說不能解也﹐結有不可解。及其解之﹐用不能也。聖人知事﹐事無不可知。事有不可知﹐聖人不能知﹐非聖人不能知﹐事有不可知。及其知之﹐用不知也。故夫難知之事﹐學問所能及也﹔不可知之事﹐問之學之﹐不能曉也。

知實篇

凡論事者﹐違實不引效驗﹐則𨿽甘義繁說﹐眾不見信。論聖人不能神而先知﹐先知之間﹐不能獨見﹔非徒空說虛言﹐直以才智準況之工也。事有證驗﹐以效實然。何以明之﹖

孔子問公叔文子於公明賈曰「信乎﹐夫子不言不笑不取﹐有諸﹖」

對曰「以告者過也。夫子時然後言﹐人不厭其言﹔樂然後笑﹐人不厭其笑﹔義然後取﹐人不厭其取。」

孔子曰「豈其然乎﹖豈其然乎﹖」

天下之人﹐有如伯夷之廉﹐不取一芥於人﹐未有不言不笑者也。孔子旣不能如心揣度﹐以決然否﹐心怪不信﹐又不能達視遙見﹐以審其實﹐問公明賈﹐乃知其情。孔子不能先知﹐一也。

陳子禽問子貢曰「夫子至於是邦也﹐必聞其政。求之與﹖抑與之與﹖」

子貢曰「夫子溫良恭儉讓以得之。」

溫良恭儉讓﹐尊行也。

有尊行於人﹐人親附之。人親附之﹐則人告語之矣。然則孔子聞政以人言﹐不神而自知之也。齊景公問子貢曰「夫子賢乎﹖」

子貢對曰「夫子乃聖﹐豈徒賢哉﹗」

景公不知孔子聖﹐子貢正其名。子禽亦不知孔子所以聞政﹐子貢定其實。對景公云「夫子聖﹐豈徒賢哉」﹐則其對子禽﹐亦當云「神而自知之﹐不聞人言」。以子貢對子禽言之﹐聖人不能先知﹐二也。

顏淵飲飯﹐塵落甑中﹐欲置之則不淸﹐投地則棄飯﹐掇而食之。孔子望見以爲竊食。

聖人不能先知﹐三也。

塗有狂夫﹐投刃而候﹔澤有猛虎﹐厲牙而望。知見之者﹐不敢前進。如不知見﹐則遭狂夫之刃﹐犯猛虎之牙矣。匡人之圍孔子﹐孔子如審先知﹐當早易道以違其害﹐不知而觸之﹐故遇其患。以孔子圍言之﹐聖人不能先知﹐四也。

子畏於匡﹐顏淵後﹐孔子曰「吾以汝爲死矣。」

如孔子先知﹐當知顏淵必不觸害﹐匡人必不加悖。見顏淵之來﹐乃知不死﹔未來之時﹐謂以爲死。聖人不能先知﹐五也。

陽貨欲見孔子﹐孔子不見﹐饋孔子豚。孔子時其亡也而往拜之﹐遇諸塗。孔子不欲見﹐旣往﹐候時其亡﹐是勢必不欲見也﹐反遇於路。

以孔子遇陽虎言之﹐聖人不能先知﹐六也。

長沮﹑桀溺偶而耕﹐孔子過之﹐使子路問津焉。如孔子知津﹐不當更問。論者曰﹕欲觀隱者之操。則孔子先知﹐當自知之﹐無爲觀也。如不知而問之﹐是不能先知﹐七也。

孔子母死﹐不知其父墓﹐殯於五甫之衢路﹐人見之者以爲葬也﹐蓋以無所合葬﹐殯之謹﹐故人以爲葬也。

鄰人鄒曼甫之母告之﹐然後得合葬於防。有塋自在防﹐殯於衢路﹐聖人不能先知﹐八也。

旣得合葬﹐孔子反﹐門人後﹐雨甚。至﹐孔子問曰「何遲也﹖」

曰「防墓崩。」

孔子不應﹐三﹐孔子泫然流涕曰「吾聞之﹐古不修墓。」

如孔子先知﹐當先知防墓崩﹐比門人至﹐宜流涕以俟之。﹝門﹞人至乃知之﹐聖人不能先知﹐九也。子入太廟﹐每事問。不知故問﹝爲人法也﹞。孔子未嘗入廟﹐廟中禮器﹐眾多非一。孔子𨿽聖﹐何能知之﹖

﹝或﹞以嘗見﹐實已知﹐而復問﹐爲人法。孔子曰「疑思問。」

疑乃當問﹝也﹞﹝邪﹞。實已知﹐當復問﹐爲人法。孔子知《五經》﹐門人從之學﹐當復行問以爲人法﹐何故專口授弟子乎﹖不以已知《五經》復問爲人法﹔獨以已知太廟復問爲人法﹐聖人用心﹐何其不一也﹖以孔子入太廟言之﹐聖人不能先知﹐十也。

主人請賓飲食﹐若呼賓頓若捨。賓如聞其家有輕子﹝泊﹞孫﹐必教親徹饌退膳﹐不得飲食﹔閉館關捨﹐不得頓﹝賓﹞。賓之執計﹐則必不往。何則﹖知請呼無喜﹐空行勞辱也。如往無喜﹐勞辱復還﹐不知其家﹐不曉其實﹐人實難知﹐吉凶難圖。如孔子先知﹐宜知諸侯惑於讒臣﹐必不能用﹐空勞辱己﹐聘召之到﹐宜寢不往。君子不爲無益之事﹐不履辱身之行﹔無爲周流應聘﹐以取削迹之辱﹔空說非主﹐以犯絕糧之厄。由此言之﹐近不能知。論者曰﹕孔子自知不用﹐聖思閔道不行﹐民在塗炭之中﹐庶幾欲佐諸侯﹐行道濟民。故應聘周流﹐不避患恥。爲道不爲己﹐故逢患而不惡。爲民不爲名﹐故蒙謗而不避。曰﹕此非實也。孔子曰「吾自衛反魯﹐然後樂正﹐雅頌各得其所。」

是謂孔子自知時也。何以自知﹖魯﹑衛﹐天下最賢之國也。魯﹑衛不能用己﹐則天下莫能用己也﹐故退作《春秋》﹐刪定《詩》《書》。以自衛反魯言之﹐知行應聘時﹐未自知也。何則﹖無兆象效驗﹐聖人無以定也。魯﹑衛不能用﹐自知極也﹔魯人獲麟﹐自知絕也。道極命絕﹐兆象著明﹐心懷望沮﹐退而幽思。夫周流不休﹐猶病未死﹐禱卜使痊也﹔死兆未見﹐冀得活也。然則應聘﹐未見絕證﹐冀得用也。死兆見﹐捨卜還醫﹝絕﹞﹐攬筆定書。以應聘周流言之﹐聖人不能先知﹐十一也。

孔子曰「遊者可爲綸。走這可爲。至於龍﹐吾不知其乘雲風上升。今日見老子﹐其猶龍邪﹗」

聖人知物知事。老子與龍﹐人物也﹐所從上下﹐事也﹐何故不知﹖如老子神﹐龍亦神﹐聖人亦神。神者同道﹐精气交連﹐何故不知﹖以孔子不知龍與老子言之﹐聖人不能先知﹐十二也。

孔子曰「孝哉﹐閔子騫﹗人不間於其父母昆弟之言。」

虞舜大聖﹐隱藏骨肉之過﹐宜愈子騫。瞽叟與象﹐使舜治稟浚井﹐意欲殺舜。當見殺己之情﹐早諫豫止。旣無如何﹐宜避不行。若病不爲﹐何故使父與弟得成殺己之惡﹐使人﹝聞﹞﹝間﹞非父弟﹐萬世不滅﹖以虞舜不豫見﹐聖人不能先知﹐十三也。

武王不豫﹐周公請命﹐壇旣設﹐策祝已畢﹐不知天之許己與不﹐乃卜三龜﹐三龜皆吉。如聖人先知﹐周公當知天已許之﹐無爲頓復卜三龜。知聖人不以獨見立法﹐則更請命祕藏﹐﹝不﹞見天意難知﹐故卜而合兆﹐兆決心定﹐乃以從事。聖人不能先知﹐十四也。

晏子聘於魯﹐堂上不趨﹐晏子趨﹔授玉不跪。門人怪而問於孔子﹐孔子不知﹐問於晏子﹐晏子解之﹐孔子乃曉。聖人不能先知﹐十五也。

陳賈問於孟子曰「周公何人也﹖」

曰「聖人。」

「使管叔監殷﹐管叔畔也。二者有諸﹖」

曰「然。」

「周公知其畔而使﹐不知而使之與﹖」

曰「不知也。」

「然則聖人且有過與﹖」

曰「周公弟也﹐管叔兄也。周公之過也﹐不亦宜乎﹗」

孟子﹐實事之人也﹐言周公之聖﹐處其下﹐不能知管叔之畔。聖人不能先知﹐十六也。

孔子曰「賜不受命而貨殖焉﹐億則屢中。」

罪子貢善居積﹐意貴賤之期﹐數得其時﹐故貨殖多﹐富比陶朱。然則聖人先知也﹐子貢億數中之類也。聖人據象兆﹐原物類﹐意而得之。其見變名物﹐博學而識之。巧商而善意﹐廣見而多記﹐由微見較。若揆之今睹千載﹐所謂智如淵海。

孔子見竅睹微﹐思慮洞達﹐材智兼倍﹐彊力不倦﹐超逾倫等﹐耳目非有達視之明﹐知人所不知之狀也。使聖人達視遠見﹐洞聽潛聞﹐與天地談﹐與鬼神言﹐知天上地下之事﹐乃可謂神而先知﹐與人卓異。今耳目聞見與人無別﹐遭事睹物與人無異﹐差賢一等爾﹐何以謂神而卓絕﹖

夫聖猶賢也﹐人之殊者謂之聖﹐則聖賢差小大之稱﹐非絕殊之名也。何以明之﹖齊桓公與管仲謀伐莒﹐謀未發而聞於國﹐桓公怪之﹐問管仲曰「與仲甫謀伐莒﹐未發聞於國﹐其故何也﹖」

管仲曰「國必有聖人也。」

少頃﹐當東郭牙至。管仲曰「此必是已。」

乃令賓延而上之﹐分級而立。管﹝仲﹞曰「子邪﹐言伐莒﹖」

對曰「然。」

管仲曰「我不伐莒﹐子何故言伐莒﹖」

對曰「臣聞君子善謀﹐小人善意。臣竊意之。」

管仲曰「我不言伐莒﹐子何以意之﹖」

對曰「臣聞君子有三色﹕歡然喜樂者﹐鐘鼓之色﹔愁然淸淨者﹐衰之色﹔怫然充滿手足者﹐兵革之色。君口垂不﹝吟﹞﹐所言莒也﹔君舉臂而指﹐所當又莒也。臣竊虞國小諸侯不服者﹐其惟莒乎﹗臣故言之。」

夫管仲﹐上智之人也﹐其別物審事矣﹐云「國必有聖人者」﹐至誠謂國必有也。東郭牙至﹐云「此必是已」﹐謂東郭牙聖也。如賢與聖絕輩﹐管仲知時無十二聖之黨﹐當云「國必有賢者」﹐無爲言聖也。謀未發而聞於國﹐管仲謂「國必有聖人」﹐是謂聖人先知也。及見東郭牙﹐云「此必是已」﹐謂賢者聖也。東郭牙知之審﹐是與聖人同也。

客有見淳於髡於梁惠王者﹐再見之﹐終無言也。惠王怪之﹐以讓客曰「子之稱淳於生﹐言管﹑晏不及。及見寡人﹐寡人未有得也。寡人未足爲言邪﹖」

客謂髡。﹝髡﹞曰「固也﹗吾前見王志在遠﹐後見王志在音﹐吾是以默然。」

客具報﹐王大駭曰「嗟乎﹗淳於生誠聖人也。前淳於生之來﹐人有獻龍馬者﹐寡人未及視﹐會生至。

後來﹐人有獻謳者﹐爲及試﹐亦會生至。寡人𨿽屏不見﹐髡能知之。以髡等爲聖﹐則髡聖人也。如以髡等非聖﹐則聖人之知﹐何以過髡之知惠王也﹖觀色以窺心﹐皆有因緣以準的之。

楚靈王會諸侯﹐鄭子產曰﹕」魯﹑邾﹑宋﹑衛不來。「

及諸侯會﹐四國果不至。趙堯爲符璽禦史﹐趙人方與公謂禦史大夫周昌曰﹕」君之史趙堯且代君位。「

其後堯果爲禦史大夫。然則四國不至﹐子產原其理也﹔趙堯之爲禦史大夫﹐方與公睹其狀也。原理睹狀﹐處著方來﹐有以審之也。魯人公孫臣﹐孝文皇帝時﹐上書言漢土徳﹐其符黃龍當見。後黃龍見成紀。然則公孫臣知黃龍將出﹐案律曆以處之也。

賢聖之知﹐事宜驗矣。賢聖之才﹐皆能先知﹔其先知也﹐任朮用數﹐或善﹝商﹞﹝意﹞而巧﹝意﹞﹝商﹞﹐非聖人空知。神怪與聖賢﹐殊道異路也。聖賢知不逾﹐故用思相出入﹔遭事無神怪﹐故名號相貿易。敷夫賢聖者﹐道徳智能之號﹔神者﹐眇茫恍惚無形之實。實異﹐質不得同﹔實鈞﹐效不得殊。聖神號不等﹐故謂聖者不神﹐神者不聖。東郭牙善意以知國情﹐子貢善意以得貨利﹐聖人之先知﹐子貢﹑東郭牙之徒也。與子貢﹑東郭同﹐則子貢﹑東郭之徒亦聖也。夫如是﹐聖賢之實同而名號殊﹐未必才相懸絕﹐智相兼倍也。

太宰問於子貢曰﹕」夫子聖者歟﹖何其多能也﹗「

子貢曰﹕」故天縱之將聖﹐又多能也。「

將者﹐且也﹐不言已聖言且聖者﹐以爲孔子聖未就也。夫聖若爲賢矣﹐治行厲操﹐操行未立﹐則謂且賢。今言且聖﹐聖可爲之故也。孔子曰﹕」吾十有五而志於學﹐三十而立﹐四十而不惑﹐五十而知天命﹐六十而耳順。「

從知天命至耳順﹐學就知明﹐成聖之驗也。未五十﹑六十之時﹐未能知天命至耳順也﹐則謂之」且「矣。當子貢答太宰時﹐殆三十﹑四十之時也。

魏昭王問於田詘曰﹕」寡人在東宮之時﹐聞先生之議曰『爲聖易』有之乎﹖「

田詘對曰﹕」臣之所學也。「

昭王曰﹕」然則先生聖乎﹖「

田詘曰﹕」未有功而知其聖者﹐堯之知舜也。待其有功而後知聖者﹐市人之知舜也。今詘未有功﹐而王問詘曰若聖乎﹐敢問王亦其堯乎﹖「

夫聖可學爲﹐故田詘謂之易。如卓與人殊﹐稟天性而自然﹐焉可學﹖而爲之安能成﹖田詘之言」爲﹝易﹞聖﹝易﹞﹐未必能成﹐田詘之言爲易﹐未必能是﹔言「臣之所學」﹐蓋其實也。

﹝賢﹞﹝聖﹞可學﹐爲勞佚殊﹐故賢聖之號﹐仁智共之。子貢問於孔子﹕「夫子聖矣乎﹖」

孔子曰「聖則吾不能。我學不饜﹐而教不倦。」

子貢曰「學不饜者﹐智也﹔教不倦者﹐仁也。仁且智﹐夫子旣聖矣。」

由此言之﹐仁智之人﹐可謂聖矣。孟子曰「子夏﹑子遊﹑子張得聖人之一體﹐

或曰﹕」著作者思慮間也﹐未必材知出異人也。居不幽﹐思不至。使著作之人﹐總眾事之凡﹐典國境之職﹐汲汲忙忙﹐﹝或﹞﹝何﹞暇著作﹖試使庸人積閒暇之思﹐亦能成篇八十數。文王日昃不暇食﹐周公一沐三握發﹐何暇優遊爲麗美之文於筆札﹖孔子作《春秋》﹐不用於周也。司馬長卿不預公卿之事﹐故能作子虛之賦。揚子云存中郎之官﹐故能成《太玄經》﹐就《法言》。使孔子得王﹐《春秋》不作。﹝籍﹞長卿﹑子云爲相﹐賦玄不工﹝籍﹞。「

答曰﹕文王日昃不暇食﹐此謂演《易》而益卦。

周公一沐三握發﹐爲周攺法而制。周道不獘﹐孔子不作。休思慮間也﹗周法闊疏﹐不可因也。夫稟天地之文﹐發於胸臆﹐豈爲間作不暇日哉﹖感僞起妄﹐源流气。管仲相桓公﹐致於九合。商鞅相孝公﹐爲秦開帝業。然而二子之書﹐篇章數十。

長卿﹑子云﹐二子之倫也。俱感故才並﹐才同故業鈞﹐皆士而各著﹐不以思慮間也。問事彌多而見彌博﹐官彌劇而識彌泥﹐居不幽則思不至﹐思不至則筆不利。頑之人﹐有幽室之思﹐𨿽無憂﹐不能著一字。蓋人材有能﹐無有不暇。有無材而不能思﹐無有知而不能著。有鴻材欲作而無起﹐細知以問而能記。蓋奇有無所因﹐無有不能言﹐兩有無所睹﹐無不暇造作。

或曰﹕」凡作者精思已極﹐居位不能領職。蓋人思有所倚著﹐則精有所盡索。著作之人﹐書言通奇﹐其材已極﹐其知已罷。案古作書者多位﹐布散盤解﹐輔傾寧危﹐非著作之人所能爲也。夫有所逼﹐有所泥﹐則有所自。篇章數百﹐呂不韋作《春秋》舉家徙蜀﹔淮南王作道書﹐禍至滅族﹔韓非著治朮﹐身下秦獄。身且不全﹐安能輔國﹖夫有長於彼﹐安能不短於此﹖深於作文﹐安能不淺於政治﹖「

答曰﹕人有所優﹐固有所劣。人有所工﹐固有所拙。非劣也﹐志意不爲也﹐非拙也﹐精誠不加也。志有所存﹐顧不見泰山。思有所至﹐有身不暇徇也。稱幹將之利﹐刺則不能擊﹐擊則不能刺﹐非刃不利﹐不能一旦二也。彈雀則失﹐射鵲則失雁﹐方員畫不俱成﹐左右視不並見﹐人材有兩爲﹐不能成一。使幹將寡刺而更擊﹐捨鵲而射雁﹐則下射無失矣。人委其篇章﹐專爲﹝攻﹞﹝政﹞治﹐則子產﹑子賤之迹﹐不足侔也。古作書者﹐多立功不用也。管仲﹑晏嬰﹐功書並作。

商鞅﹑虞卿﹐篇治俱爲。髙祖旣得天下﹐馬上之計未敗﹐陸賈造《新語》﹐髙祖粗納采。呂氏橫逆﹐劉氏將傾﹐非陸賈之策﹐帝室不寧。蓋材知無不能﹐在所遭遇﹐遇亂則知立功﹐有起則以其材著書者也。出口爲言﹐著文爲篇。古以言爲功者多﹐以文爲敗者希。呂不韋﹑淮南王以他爲過﹐不以書有非﹐使客作書﹐不身自爲﹔如不作書﹐猶蒙此章章之禍。人古今違屬﹐未必皆著作材知極也。鄒陽舉疏﹐免罪於梁。徐樂上書﹐身拜郎中。材能以其文爲功於人﹐何嫌不能營衛其身﹖韓蚤信公子非﹐國不傾危。及非之死﹐李斯﹝如﹞﹝始﹞奇非以著作材極﹐不能復有爲也。春物之傷﹐或死之也﹐殘物不傷﹐秋亦不長。假令非不死﹐秦未可知。故才人能令其行可尊﹐不能使人必法己﹔能令其言可行﹐不能使人必采取之矣。

或曰﹕」古今作書者非一﹐各穿鑿失經之實傳﹐違聖人質﹐故謂之蕞殘﹐比之玉屑。故曰﹕蕞殘滿車﹐不成爲道﹔玉屑滿篋﹐不成爲寶。前人近聖﹐猶爲蕞殘﹐況遠聖從後復重爲者乎﹖其作必爲妄﹐其言必不明﹐安可采用而施行﹖「

答曰﹕聖人作其經﹐賢者造其傳﹐述作者之意﹐采聖人之志﹐故經須傳也。俱賢所爲﹐何以獨謂經傳是﹐他書記非﹖彼見經傳﹐傳經之文﹐經須而解﹐故謂之是。他書與書相違﹐更造端緒﹐故謂之非。若此者﹐韙是於《五經》。使言非《五經》﹐𨿽是﹐不見聽。使《五經》從孔門出﹐到今常令人不缺滅﹐謂之純壹﹐信之可也。今《五經》遭亡秦之奢侈﹐觸李斯之橫議﹐燔燒禁防。伏生之休﹐抱經深藏。漢興﹐收《五經》﹐經書缺滅而不明﹐篇章棄散而不具。晁錯之輩﹐各以私意﹐分拆文字﹐師徒相囚相授﹐不知何者爲是。亡秦無道﹐敗亂之也。秦𨿽無道﹐不燔諸子。諸子尺書﹐文篇具在﹐可觀讀以正說﹐可采掇以示後人。後人復作﹐猶前人之造也。夫俱鴻而知﹐皆傳記所稱﹐文義與經相薄。何以獨謂文書失經之實﹖由此言之﹐經缺而不完﹐書無佚本﹐經有遺篇。折累二者﹐孰與蕞殘﹖《易》據事象﹐《詩》采民以爲篇﹐《樂》須﹝不﹞﹝民﹞歡﹐《禮》待民平。四經有據﹐篇章乃成。《尙書》《春秋》﹐采掇史記。

史記興﹐無異書。以民事一意﹐《六經》之作皆有據。由此言之﹐書亦爲本﹐經亦爲末﹐末失事實﹐本得道質。折累二者﹐孰爲玉屑﹖知屋漏者在宇下﹐知政失者在艸野﹐知經誤者在諸子。諸子尺書﹐文明實是。說章句者終不求解扣明﹐師師相傳﹐初爲章句者﹐非通覽之人也。

論衡卷第二十九

案書篇

儒家之宗﹐孔子也。墨家之祖﹐墨翟也。且案儒道傳而墨法廢者﹐儒之道義可爲﹐而墨之法議難從也。何以驗之﹖墨家薄葬右鬼﹐道乖相反違其實﹐宜以難從也。乖違如何﹖使鬼非死人之精也﹐右之未可知﹔今墨家謂鬼審﹝死﹞人之精也﹐厚其精而薄其屍﹐此於其神厚而於其體薄也。薄厚不相勝﹐華實不相副﹐則怒而降禍﹐𨿽有其鬼﹐終以死恨。人情欲厚惡薄﹐神心猶然。用墨子之法﹐事鬼求福﹐福罕至而禍常來也。以一況百﹐而墨家爲法﹐皆若此類也。廢而不傳﹐蓋有以也。

《春秋左氏傳》者﹐蓋出孔子壁中。孝武皇帝時﹐魯共王壞孔子教授堂以爲宮﹐得佚《春秋》三十篇﹐《左氏傳》也。

公羊髙﹑谷梁﹑胡毋氏皆傳《春秋》﹐各門異戶﹐獨《左氏傳》爲近得實。何以驗之﹖《禮記》造於孔子之堂﹐太史公﹐漢之通人也﹐左氏之言與二書合﹐公羊髙﹑谷梁﹑胡毋氏不相合。又諸家去孔子遠﹐遠不如近﹐聞不如見。

劉子政玩弄《左氏》﹐童僕妻子皆呻吟之。光武皇帝之時﹐陳元﹑範淑上書﹐連屬條事是非﹐《左氏》遂立。範叔尋因罪罷。元﹑叔天下極才﹐講論是非﹐有餘力矣。陳元言訥﹐範叔章詘﹐左氏得實﹐明矣。言多怪﹐頗與孔子」不語怪力「相違返也﹐《呂氏春秋》亦如此焉。

《國語》《左氏》之外傳也。左氏傳經﹐辭語尙略﹐故復選錄《國語》之辭以實。

然則左氏《國語》﹐世儒之實書也。

公孫龍著堅白之論﹐析言剖辭﹐務折曲之言﹐無道理之較﹐無益於治。齊有三鄒﹝衍﹞﹝子﹞之書﹐洋無涯﹐其文少驗﹐多驚耳之言。案大才之人﹐率多侈縱﹐無實是之驗﹔華虛誇誕﹐無審察之實。

商鞅相秦﹐作耕戰之朮﹔管仲相齊﹐造輕重之篇﹕富民丰國﹐彊主弱敵﹐公賞罰﹐與鄒衍之書並言。

而太史公兩紀﹐世人疑惑﹐不知所從。案張儀與蘇秦同時﹐蘇秦之死﹐儀固知之﹐儀知﹝各﹞﹝秦﹞審﹐宜從儀言以定其實﹐而說不明﹐兩傳其文。

東海張商亦作列傳﹐豈蘇秦商之所爲邪﹖何文相違甚也﹖《三代世表》言五帝﹑三王皆黃帝子孫﹐自黃帝轉相生﹐不更稟气於天。作《殷本紀》﹐言契母簡狄浴於川﹐遇玄鳥墜卵﹐吞之﹐遂生契焉。及《周本紀》言后稷之母姜野出﹐見大人迹﹐履之則妊身﹐生后稷焉。夫觀《世表》﹐則契與后稷﹐黃帝之子孫也﹔讀《殷》《周本紀》﹐則玄鳥﹑大人之精气也。二者不可兩傳﹐而太史公兼紀不別。案帝王之妃﹐不宜野出﹑浴於川水。今言浴於川﹐吞玄鳥之卵﹔出於野﹐履大人之迹﹕違尊貴之節﹐誤是非之言也。

《新語》﹐陸賈所造﹐蓋董仲舒相被服焉﹐皆言君臣政治得失﹐言可采行﹐事美足觀。鴻知所言﹐參貳經傳﹐𨿽古聖之言﹐不能過增。陸賈之言﹐未見遺闕﹐而仲舒之言雩祭可以應天﹐土龍可以致雨﹐頗難曉也。夫致旱者以雩祭﹐不夏郊之祀﹐豈晉候之過邪﹖以政失道﹐陰陽不和也。晉廢夏郊之祀﹐晉侯寢疾﹐用鄭子產之言﹐祀夏郊而疾愈。如審雩不修﹐龍不治﹐與晉同禍﹐爲之再也。以政致旱﹐宜復以政﹐政虧而復。修雩治龍﹐其何益哉﹗《春秋》公羊氏之說﹐亢陽之節﹐足以復政。陰陽相渾﹐旱湛相報﹐天道然也﹐何乃修雩設龍乎﹖雩祀﹐神喜哉﹖或雨至亢陽不攺﹐旱禍不除﹐變復之義﹐安所施哉﹗且夫寒溫與旱湛同﹐俱政所致﹐其咎在人。獨爲亢旱求福﹐不爲寒溫求佑﹐未曉其故。如當復報寒溫﹐宜爲雩龍之事。鴻材巨識﹐第兩疑焉﹗

董仲舒著書不稱子者﹐意殆自謂過諸子也。漢作書者多﹐司馬子長﹑揚子云﹐河﹑漢也﹐其餘涇﹑渭也。然而子長少臆中之說﹐子云無世俗之論。仲舒說道朮奇矣﹐北方三家尙矣。讖書云」董仲舒亂我書「﹐蓋孔子言也。讀之者或爲」亂我書者﹐煩亂孔子之書也「﹐或以爲」亂者理也﹐理孔子之書也「。共一」亂「字﹐理之與亂﹐相去甚遠。然而讀者用心不同﹐不省本實﹐故說誤也。夫言」煩亂孔子之書「﹐才髙之語也。其言」理孔子之書「﹐亦知奇之言也。出入聖人之門﹐亂理孔子之書﹐子長﹑子云無此言焉。世俗用心不實﹐省事失情﹐二語不定﹐轉側不安。案仲舒之書不違儒家﹐不﹝及﹞﹝反﹞孔子﹐其言」煩亂孔子之書者「﹐非也。孔子之書不亂﹐其言」理孔子之書「者﹐亦非也。孔子曰」師摯之始﹐《關雎》之亂﹐洋洋乎盈耳哉﹗「

亂者﹝於﹞﹝終﹞孔子言也。孔子生周始其本﹐仲舒在漢終其末盡也。皮續太史公書﹐蓋其義也。賦頌篇下其有」亂曰「章﹐蓋其類也。孔子終論﹐定於仲舒之言﹐其修雩始龍﹐必將有義﹐未可怪也。

顏淵曰﹕」舜何人也﹖予何人也﹖「

五帝﹑三王﹐顏淵獨慕舜者﹐知己步騶有同也。知徳所慕﹐默識所追﹐同一實也。仲舒之言道徳政治﹐可嘉美也。質定世事﹐論說世疑﹐桓君山莫上也。故仲舒之文可及﹐而君山之論難追也。驥與眾馬絕迹﹐或蹈驥哉﹖有馬於此﹐足行千里﹐終不名驥者﹐與驥毛色異也。有人於此﹐文偶仲舒﹐論次君山﹐終不同於二子者﹐姓名殊也。故馬效千里﹐不必驥﹔人期賢知﹐不必孔﹑墨。何以驗之﹖君山之論難追也。兩刃相割﹐利鈍乃知﹔二論相訂﹐是非乃見。是故韓非之四《難》﹐桓寬之《鹽鐵》﹐君山《新論》之類也。世人或疑﹐言非是僞﹐論者實之﹐故難爲也。卿決疑訟﹐獄定嫌罪﹐是非不決﹐曲直不立﹐世人必謂卿獄之吏﹐才不任職。至於論﹐不務全疑﹐兩傳並紀﹐不宜明處﹔孰與剖破渾沌﹐解決亂絲﹐言無不可知﹐文無不可曉哉﹖案孔子作《春秋》﹐采毫毛之善﹐貶纖介之惡。可褒﹐則義以明其行善﹔可貶﹐則明其惡以譏其操。

《新論》之義﹐與《春秋》會一也。

夫俗好珍古不貴今﹐謂今之文不如古書。夫古今一也。才有髙下﹐言有是非﹐不論善惡而徒貴古﹐是謂古人賢今人也。案東番鄒伯奇﹑臨淮袁太伯袁文朮﹑會稽吳君髙周長生之輩﹐位𨿽不至公卿﹐誠能知之囊橐﹐文雅之英雄也。觀伯奇之《元思》﹐太伯之《易﹝童﹞﹝章﹞句》﹐文朮之《咸銘》﹐君髙之《越紐錄》﹐長生之《洞歷》﹐劉子政﹑揚子云不能過也。﹝善﹞﹝蓋﹞才有淺深﹐無有古今﹔文有僞眞﹐無有故新。廣陵陳子回﹑顏方﹐今尙書郎班固﹐蘭臺令楊終﹑傅毅之徒﹐𨿽無篇章﹐賦頌記奏﹐文辭斐炳﹕賦象屈原﹑賈生﹐奏象唐林﹑谷永﹐並比以觀好﹐其美一也。當今未顯﹐使在百世之後﹐則子政﹑子云之黨也。韓非著書﹐李斯采以言事﹔揚子云作《太玄》﹐侯鋪子隨而宣之。

非﹝私﹞﹝斯﹞同門﹐云﹑鋪共朝。睹奇見益﹐不爲古今變心易意﹔實事貪善﹐不遠爲朮並肩以迹相輕。好奇無已﹐故奇名無窮。揚子云反《離騷》之經﹐非能盡反﹐一篇文往往見非﹐反而奪之。《六略》之錄萬三千篇﹐𨿽不盡見﹐指趣可知。略借不合義者﹐案而論之。

對作篇

或問曰﹕」賢聖之空生﹐必有以用其心。上自孔﹑墨之黨﹐下至荀﹑孟之徒﹐教訓必作垂文。何也﹖「

對曰﹕聖人作經藝﹐﹝者﹞﹝著﹞傳記﹐匡濟薄俗﹐驅民使之歸實誠也。《案六》略之書萬三千篇﹐增善消惡﹐割截橫拓﹐驅役遊慢﹐期便道善﹐歸政道焉。孔子作《春秋》﹐周民獘也。故采求毫毛之善﹐貶纖介之惡﹐撥亂世﹐反諸正﹐人道浹﹐王道備﹐所以檢押靡薄之俗者﹐悉具密致。夫防決不備﹐有水溢之害﹔网解不結﹐有獸失之患。是故周道不獘﹐則民不文薄﹐民不文薄﹐《春秋》不作。揚﹑墨之學不亂﹝傳﹞﹝儒﹞義﹐則孟子之傳不造。

韓國不小弱﹐法度不壞廢﹐則韓非之書不爲。髙祖不辧得天下﹐馬上之計未轉﹐則陸賈之語不奏。眾事不失實﹐凡論不壞亂﹐則桓譚之論不起。故夫賢聖之興文也﹐起事不空爲﹐因因不妄作﹐作有益於化﹐化有補於正。故漢立蘭臺之官﹐校審其書﹐以考其言。董仲舒作道朮之書﹐頗言災異政治所失﹐書成文具﹐表在漢室。主父偃嫉之﹐誣奏其書。天子下仲舒於吏﹐當謂之下愚﹐仲舒當死﹐天子赦之。夫仲舒言災異之事﹐孝武猶不罪而尊其身﹐況所論無觸忌之言﹐核道實之事﹐收故實之語乎﹗故夫賢人之在世也﹐進則盡忠宣化﹐以明朝廷﹔退則稱論貶說﹐以覺失俗。俗也不知還﹐則立道輕爲非﹔論者不追救﹐則迷亂不覺悟。

是故《論衡》之造也﹐起眾書並失實﹐虛妄之言勝眞美也。故虛妄之語不黜﹐則華文不見息﹔華文放流﹐則實事不見用。故《論衡》者﹐所以銓輕重之言﹐立眞僞之平﹐非苟調文飾辭爲奇偉之觀也。其本皆起人間有非﹐故盡思極心﹐以﹝機﹞﹝譏﹞世俗。世俗之性﹐好奇怪之語﹐說虛妄之文。何則﹖實事不能快意﹐而華虛驚耳動心也。是故才能之士﹐好談論者增益實事﹐爲美盛之語﹔用筆墨者造生空文﹐爲虛妄之傳。聽者以爲眞然﹐說而不捨﹔覽者以爲實事﹐傳而不絕。不絕﹐則文載竹帛之上﹔不捨﹐則誤入賢者之耳。至或南面稱師﹐賦姦僞之說﹔典城佩紫﹐讀虛妄之書。明辧然否﹐疾心傷之﹐安能不論﹖孟子傷楊﹑墨之議大奪儒家之論﹐引平直之說﹐褒是抑非﹐世人以爲好辯﹐孟子曰﹕」予豈好辯哉﹖予不得已﹗「

今吾不得已也﹗虛妄顯於眞﹐實誠亂於僞﹐世人不悟﹐是非不定﹐紫失雜廁﹐瓦玉集糅。以情言之﹐豈吾心所能忍哉﹗衛驂乘者越職而呼車﹐惻怛發心﹐恐﹝土﹞﹝上﹞之危也。夫論說者﹐閔世憂俗﹐與衛驂乘者同一心矣。愁精神而幽魂魄。動胸中之靜气﹐賊年損壽﹐無益於性。

禍重於顏回﹐違負黃﹑老之教﹐非人所貪﹐不得已﹐故爲《論衡》。文露而旨直﹐辭姦而情實。其《政務》言治民之道。《論衡》諸篇﹐實俗間之凡人所能見﹐與彼作者無以異也。若夫九《虛》﹑三《增》《論死》《訂鬼》﹐世俗所久惑﹐人所不能覺也。人君遭獘﹐攺教於上﹔人臣愚惑﹐作論於下。實得﹐則上教從矣。冀悟迷惑之心﹐使知虛實之分。實虛之分定﹐而華僞之文滅。華僞之文滅﹐則純誠之化日以孽矣。

或曰﹕」聖人作﹐賢者述。以賢而作者﹐非也。《論衡》《政務》﹐可謂作者。「

﹝非﹞曰﹕﹝非﹞作也﹐亦非述也﹐論也。論者﹐述之次也。《五經》之興﹐可謂作矣。太史公《書》﹑劉子政《序》﹑班叔皮《傳》﹐可謂述矣。桓君山《新論》﹑鄒伯奇《檢論》﹐可謂論矣。今觀《論衡》《政務》﹐桓﹑鄒之二論也﹐非所謂作也。造端更爲﹐前始未有﹐若倉頡作書﹐奚仲作車是也。《易》言伏義作八卦﹐前是未有八卦﹐伏義造之﹐故曰作也。文王圖八﹐自演爲六十四﹐故曰衍。謂《論衡》之成﹐猶六十四卦﹐而又非也。六十四卦以狀衍增益﹐其卦溢﹐其數多。今《論衡》就世俗之書﹐訂其眞僞﹐辯其實虛﹐非造始更爲﹐無本於前也。儒生就先師之說詰而難之﹐文吏就獄之事覆而考之﹐謂《論衡》爲作﹐儒生文吏謂作乎﹖

上書奏記﹐陳列便宜﹐皆欲輔政。今作書者﹐猶﹝上﹞書奏記﹐說發胸臆﹐文成手中﹐其實一也。夫上書謂之﹝奏﹞奏記﹐轉易其名謂之書。建初孟年﹐中州頗歉﹐潁川﹑汝南民流四散﹐聖主憂懷﹐詔書數至。

《論衡》之人﹐奏記郡守﹐宜禁奢侈﹐以備困乏。言不納用﹐退題記艸﹐名曰《備乏》。酒縻五穀﹐生起盜賊﹐沈湎飲酒﹐盜賊不絕﹐奏記郡守禁民酒﹐退題記艸﹐名曰《禁酒》。由此言之﹐夫作書者﹐上書奏記之文也。記謂之造作上書﹐上書奏記是作也﹖

晉之乘﹐而楚之杌﹑魯之春秋﹐人事各不同也。《易》之乾坤﹐《春秋》之」元「﹐楊氏之」玄「﹐卜气號不均也。由此言之﹐唐林之奏﹐谷永之章﹐《論衡》《政務》﹐同一趨也。漢家極筆墨之林﹐書論之造﹐漢家尢多。陽成子張作」樂「﹐揚子云造」玄「。二經發於臺下﹐讀於闕掖﹐卓絕驚耳﹐不述而作﹐材疑聖人﹐而漢朝不譏﹔況《論衡》細說微論﹐解釋世俗之疑﹐辯照是非之理﹐使後進曉見然否之分﹐恐其廢失﹐著之簡牘﹐祖經章句之說﹐先師奇說之類也﹗其言伸繩﹐彈割俗傳。俗傳蔽惑﹐僞書放流﹐賢通之人﹐疾之無已。孔子曰﹕」詩人疾之不能默﹐丘疾之不能伏。「

是以論也。玉亂於石﹐人不能別。或若楚之王﹑尹以玉爲石﹐卒使卞和受刖足之誅。是反爲非﹐虛轉爲實﹐安能不言﹖俗傳旣過﹐俗書之僞。若夫鄒衍謂今天下爲一州﹐四海之外有若天下者九州島﹔《淮南書》言共工與顓頊爭爲天子﹐不勝﹐怒而觸不周之山﹐使天柱折﹐地維絕﹔堯時十日並出﹐堯上射九日﹔魯陽戰而日暮﹐援戈麾日﹐日爲卻還。世間書傳﹐多若等類﹐浮妄虛僞﹐沒奪正是。心湧﹐筆手擾﹐安能不論﹖論則考之以心﹐效之以事﹐浮虛之事﹐輒立證驗。若太史公之書﹐據許由不隱﹐燕太子丹不使日再中。讀見之者﹐莫不稱善。

《政務》爲郡國守相﹑縣邑令長陳通政事﹐所當尙務﹐欲令全民立化﹐奉稱國恩。《論衡》九《虛》三《增》﹐所以使浴務實誠也﹔《論死》《訂鬼》﹐所以使浴薄喪葬也。孔子徑庭麗級﹐被棺斂者不省。劉子政上薄葬﹐奉送藏者不約。光武皇帝艸車茅馬﹐爲明器者不姦。何世書俗言不載﹖信死之語汶濁之也。今著《論死》及《死僞》之篇﹐明死無知﹐不能爲鬼﹐冀觀覽者將一曉解﹐約葬更爲節儉。斯蓋《論衡》有益之驗也。言苟有益﹐𨿽作何害﹖倉頡之書﹐世以紀事﹔奚仲之車﹐世以自載﹔伯余之衣﹐以辟寒暑﹔桀之瓦屋﹐以辟風雨。夫之論其利害而徒譏其造作﹐是則倉頡之徒有非﹐《世本》十五家皆受責也。故夫有益也﹐𨿽作無害也。𨿽無害何補﹖

古有命使采爵﹐欲觀風俗知下情也。《詩》作民間﹐聖王可云」汝民也﹐何發作「﹐囚罪其身﹐歿滅其詩乎﹖今已不然﹐故《詩》傳﹝亞﹞﹝至﹞今。《論衡》《政務》﹐其猶《詩》也。冀望見采﹐而云有過。斯蓋《論衡》之書所以興也。且凡造作之過﹐意其言妄而謗誹也。《論衡》實事疾妄﹐《齊世》《宣漢》《恢國》《驗符》《盛褒》《須頌》之言﹐無誹謗之辭。造作如此﹐可以免於罪矣。

論衡卷第三十

自紀篇

王充者﹐會稽上虞人也﹐字仲任。其先本魏郡元城﹐一姓孫。﹝一﹞幾世嘗從軍有功﹐封會稽陽亭。一歲倉卒國絕﹐因家焉。以農桑爲業。世祖勇任气﹐卒鹹不揆於人。歲凶﹐橫道傷殺﹐怨仇眾多。會世擾亂﹐恐爲怨仇所擒﹐祖父泛舉家檐載﹐就安會稽﹐畱錢唐縣﹐以賈販爲事﹔生子二人﹐長曰蒙﹐少曰誦。誦卽充父。祖世任气﹐至蒙﹑誦滋甚。故蒙﹑誦在錢唐﹐勇勢淩人﹐末復與豪家丁伯等結怨﹐舉家徙處上虞。

建武三年﹐充生。爲小兒﹐與儕倫遨戲﹐不好狎侮。儕倫好掩雀。捕蟬﹑戲錢﹑林熙﹐充獨不肯。誦奇之。六歲教書﹐恭願仁順﹐禮敬具備﹐矜莊寂寥﹐有臣人之志。父未嘗笞﹐母未嘗非﹐閭裏未嘗讓。八歲出於書館。書館小僮百人以上﹐皆以過失袒謫﹐或以書醜得鞭。充書日進﹐又無過失。手書旣成﹐辭師受《論語》《尙書》﹐日諷千字。經明徳就﹐謝師而專門﹐援筆而眾奇。所讀文書﹐亦日博徳。才髙而不尙苟作﹐口辯而不好談對。非其人﹐終日之言。其論說始若詭於眾﹐極聽其終﹐眾乃是之。以筆著文﹐亦如此焉。操行事上﹐亦如此焉。在縣位至掾功曹﹐在都尉府位亦掾功曹﹐在太守爲列掾五官功曹行事﹐入州爲從事﹐不好徼名於世﹐不爲利害見將。常言人長﹐希言人短。專薦未達﹐解已進者過﹔及所不善﹐亦弗譽﹔有過不解﹐亦弗復陷。能釋人之不大過﹐亦悲夫人之細非。好自周﹐不肯自彰﹐勉以行操爲基﹐恥以材能爲名。眾會乎坐﹐不問不言﹐賜見君將﹐不及不對。在鄕裏慕蘧伯玉之節﹐在朝廷貪史子魚之行。

見污傷不肯自明﹐位不進亦不懷恨。貧無一畝庇身﹐志佚於王公﹔賤無斗石之秩﹐意若食萬鍾。得官不欣﹐失位不恨。處逸樂而欲不放﹐居貧苦而志不倦。淫讀古文﹐甘聞異言。世書俗說﹐多所不安﹐幽處獨居﹐考論實虛。

充爲人淸重﹐遊必擇友﹐不好苟交。所友位𨿽微卑﹐年𨿽幼稚﹐行苟離俗﹐必與之友。好傑友雅徒﹐不泛結俗材。俗材因其微過﹐蜚條陷之﹐然終不自明﹐亦不非怨其人。或曰﹕」有良材奇文﹐無罪見陷﹐胡不自陳﹖羊勝之徒﹐摩口膏舌﹔鄒陽自明﹐入獄復出。苟有全完之行﹐不宜爲人所缺﹔旣耐勉自伸﹐不宜爲人所屈。「

答曰﹕不淸不見塵﹐不髙不見危﹐不廣不見削﹐不盈不見虧。士玆多口﹐爲人所陷﹐蓋亦其宜。好進故自明﹐憎退故自陳。吾無好憎﹐故默無言。羊勝爲讒﹐或使之也﹔鄒陽得免﹐或拔之也。孔子稱命﹐孟子言天﹐吉凶安危﹐不在於人。昔人見之﹐故歸之於命﹐委之於時﹐浩然恬忽﹐無所怨尢。福至不謂己所得﹐禍到不謂己所爲。故時進意不爲丰﹐時退志不爲虧。不嫌虧以求盈﹐不違險以趨平﹐不鬻智以干祿﹐不辭爵以弔名﹐不貪進以自明﹐不惡退以怨人。同安危而齊死生﹐鈞吉凶而一敗成﹐遭十羊勝﹐謂之無傷。動歸於天﹐故不自明。

充性恬淡﹐不貪富貴。爲上所知﹐拔擢越次﹐不慕髙官﹔不爲上所知﹐貶黜抑屈﹐不恚下位。比爲縣吏﹐無所擇避。或曰﹕」心難而行易﹐好友同志﹐仕不擇地﹐濁操傷行﹐世何效放﹖「

答曰﹕可效放者﹐莫過孔子。孔子之仕﹐無所避矣﹕爲乘田委吏﹐無於邑之心﹔爲司空相國﹐無說豫之色。舜耕歷山﹐若終不免﹔及受堯禪﹐若卒自得。憂徳之不丰﹐不患爵之不尊﹔恥名之不白﹐不惡位之不遷。垂棘與瓦同櫝﹐明月與礫同囊﹐苟有二寶之質﹐不害爲世所同。世能知善﹐𨿽賤猶顯﹔不能別白﹐𨿽尊猶辱。處卑與尊齊操﹐位賤與貴比徳﹐斯可矣。

俗性貪進忽退﹐收成棄敗。充升擢在位之時﹐眾人蟻附﹔廢退窮居﹐舊故叛去。志俗人之寡恩﹐故閒居作《譏俗》《節義》十二篇。冀俗人觀書而自覺﹐故直露其文﹐集以俗言。或譴謂之淺。答曰﹕以聖典而示小雅﹐以雅言而說丘野﹐不得所曉﹐無不逆者。故蘇秦精說於趙﹐而李兌不說﹔商鞅以王說秦﹐而孝公不用。夫不得心意所欲﹐𨿽盡堯﹑舜之言﹐猶飲牛以酒﹐啖馬以脯也。故鴻麗深懿之言﹐關於大而不通於小。不得已而彊聽﹐入胸者少。孔子失馬於野﹐野人閉不與﹐子貢妙稱而怒﹐馬圄諧說而懿。俗曉﹝形﹞露之言﹐勉以深鴻之文﹐猶和神仙之藥以治咳﹐制貂狐之裘以取薪菜也。且禮有所不﹐事有所不須。斷決知辜﹐不必臯陶。調和葵韭﹐不俟狄牙。閭巷之樂﹐不用《韶》《武》。裏母之祀﹐不待太牢。旣有不須﹐而又不宜。牛刀割雞﹐舒戟采葵﹐鉞裁箸﹐盆盎酌卮﹐大小失宜﹐善之者希。何以爲辯﹖諭深以淺。何以爲智﹖諭難以易。賢聖銓材之所宜﹐故文能爲深淺之差。

充旣疾俗情﹐作《譏俗》不書。又閔人君之政﹐徒欲治人﹐不得其宜﹐不曉其務﹐愁精苦思﹐不睹所趨﹐故作《政務》之書。又傷僞書俗文﹐多不實誠﹐故爲《論衡》之書。夫賢聖歿而大義分﹐磋殊趨﹐各自開門﹐通人觀覽﹐不能釘銓。遙聞傳授﹐筆寫耳取﹐在百歲之前﹐歷日彌久。以爲昔古之事﹐所言近是﹐信之入骨。不可自解﹐故作《實論》。其文盛﹐其辯爭﹐浮華虛僞之語﹐莫不澄定。

沒華虛之文﹐存惇龐之朴﹐撥流失之風﹐反宓戲之俗。

充書形露易觀。或曰﹕」口辯者其言深﹐筆敏者其文沈。案經藝之文﹐賢聖之言﹐鴻重優雅﹐難卒曉睹。世讀之者﹐訓古乃下。蓋賢聖之材鴻﹐故其文語與俗不通。玉隱石間﹐珠匿魚腹﹐非玉工珠師﹐莫能采得。寶物以隱閉不見﹐實語亦宜深沈難測。《譏俗》之書﹐欲悟俗人﹐故形露其指﹐爲分別之文。《論衡》之書﹐何爲復然﹖豈材有淺極﹐不能爲覆。何文之察與彼經藝殊軌轍也﹖「

答曰﹕玉隱石間﹐珠匿魚腹﹐故爲深覆。及玉色剖於石心﹐珠光出於魚腹﹐其﹝猶﹞隱乎﹖﹝猶﹞吾文未集於簡札之上﹐藏於胸臆之中﹐猶玉隱珠匿也﹔及出露﹐猶玉剖珠出乎﹐爛若天文之照﹐順若地理之曉﹐嫌疑隱微﹐盡可名處﹐且名白事自定也。

《論衡》者﹐論之平也﹐口則務在明言﹐筆則務在露文。髙士之文雅﹐言無不可曉﹐指無不可睹。觀讀之者﹐曉然若盲之開目﹐聆然若聾之通耳。三年盲子﹐卒見父母﹐不察察相識﹐安肯說喜﹖道畔巨樹﹐塹邊長溝﹐所居昭察﹐人莫不知。使樹不巨而隱﹐溝不長而匿﹐以斯示人﹐堯﹑舜猶惑。人面色部七十有餘﹐頰肌明潔﹐五色分別﹐隱微憂喜﹐皆可得察﹐占射之者﹐十不失一。使面黝而黑醜﹐垢重襲而覆部﹐占射之者﹐十而失九。

夫文由語也﹐或淺露分別﹐或深迂優雅﹐孰爲辯者﹖故口言以明志﹐言恐滅遺﹐故著之文字。文字與言同趨﹐何爲猶當隱閉指意﹖獄當嫌辜﹐卿決疑事﹐渾沌難曉﹐與彼分明可知﹐孰爲良吏﹖夫口論以分明爲公﹐筆辯以露爲通﹐吏文以昭察爲良。深覆典雅﹐指意難睹﹐惟賦頌耳﹗經傳之文﹐賢聖之語﹐古今言殊﹐四方談異也。當言事時﹐非務難知﹐使指閉隱也。

後人不曉﹐世相離遠﹐此名曰語異﹐不名曰材鴻。淺文讀之難曉﹐名曰不巧﹐不名曰知明。秦始皇讀韓非之書﹐嘆曰﹕」猶獨不得此人同時。「

其文可曉﹐故其事可思。如深鴻優雅﹐須師乃學﹐投之於地﹐何嘆之有﹖夫筆著者﹐欲其易曉而難爲﹐不貴難知而易造﹔口論務解分而可聽﹐不務深迂而難睹。孟子相賢以眸子﹐明了者察文以義可曉。

充書違詭於俗。或難曰﹕」文貴夫順合眾心﹐不違人意﹐百人讀之莫譴﹐千人聞之莫怪。故管子曰﹕『言室滿室﹐言堂滿堂。』

今殆說不與世同﹐故文刺於俗﹐不合於眾。「

答曰﹕論貴是而不務華﹐事尙然而不髙合。論說辯然否﹐安得不譎常心﹐逆俗耳﹖眾心非而不從﹐故喪黜其僞而存定其眞。如當從順人心者﹐循舊守雅﹐諷習而已﹐何辯之有﹖孔子侍坐於魯哀公﹐公賜桃與黍﹐孔子先食黍而啖桃﹐可謂得食序矣。然左右皆掩口而笑﹐貫俗之日久也。今吾實猶孔子之序食也﹔俗人違之﹐猶左右之掩口也。善雅歌﹐於鄭爲人悲﹔禮舞﹐於趙爲不好。堯﹑舜之典﹐伍伯不肯觀。孔﹑墨之籍﹐季孟不肯讀。寧危之計黜於閭巷﹐撥世之言訾於品俗。有美味於斯﹐俗人不嗜﹐狄牙甘食。有寶玉於是﹐俗人投之﹐卞和佩服。孰是孰非﹐可信者誰﹖禮俗相背﹐何世不然﹖魯文逆祀﹐畔者五人。蓋猶是之語﹐髙士不捨﹐俗夫不好﹔惑眾之書﹐賢者欣頌﹐愚者逃頓。

充書不能純美。或曰﹕」口無擇言﹐筆無擇文。文必麗以好﹐言必辯以巧。言了於耳則事味於心﹐文察於目則篇畱於手。故辯言無不聽﹐麗文無不寫。今新書旣在論譬﹐說俗爲戾﹐又不美好﹐於觀不快。蓋師曠調音﹐曲無不悲﹔狄牙和膳﹐肴無淡味。然則通人造書﹐文無暇穢。《呂氏》《淮南》懸於市門﹐觀讀之者無訾一言。今無二書之美﹐文𨿽眾盛﹐猶多譴毀。「

答曰﹕夫養實者不育華﹐調行者不飾辭。丰艸多華英﹐茂林多枯枝。爲文欲顯白其爲﹐安能令文而無譴毀﹖救火拯溺﹐義不得好﹔辯論是非﹐言不得巧。入澤隨龜﹐不暇調足﹔深淵捕蛟﹐不暇定手。言姦辭簡﹐指趨妙遠﹔語甘文峭﹐務意淺小。稻穀千鍾﹐糠皮太半﹔閱錢滿億﹐穿決出萬。大羹必有淡味﹐至寶必有瑕穢﹐大簡必有大好﹐良工必有不巧。然則辯言必有所屈﹐通文猶有所黜。言金由貴家起﹐文糞自賤室出﹐《淮南》《呂氏》之無累害﹐所由出者﹐家富官貴也。夫貴故得懸於市﹐富故有千金副。觀讀之者﹐惶恐畏忌﹐𨿽見乖不合﹐焉敢譴一字﹖

充書旣成﹐或稽合於古﹐不類前人。

或曰﹕」謂之飾歲偶辭﹐或徑或迂﹐盲屈或舒。謂之論道﹐實事委瑣﹐文給甘酸﹐諧於經不驗﹐集於傳不合﹐稽之子長不當﹐內之子云不入。文不與前相似﹐安得名佳好﹐稱工巧﹖「

答曰﹕飾貌以彊類者失形﹐調辭以務似者失情。百夫之子﹐不同父母﹐殊類而生﹐不必相似﹐各以所稟﹐自爲佳好。文必有與合然後稱善﹐是則代匠不傷手﹐然後稱工巧也。文士之務﹐各有所從﹐或調辭以巧文﹐或辯僞以實事。必謀慮有合﹐文辭相襲﹐是則五帝不異事﹐三王不殊業也。美色不同面﹐皆佳於目﹔悲音不共聲﹐皆快於耳。酒醴異气﹐飲之皆醉﹔百谷殊味﹐食之皆飽。謂文當與前合﹐是謂舜眉當復八采﹐禹目當復重瞳。

充書文重。或曰﹕」文貴約而指通﹐言尙省而明。辯士之言要而達﹐文人之辭寡而章。今所作新書﹐出萬言﹐繁不省﹐則讀者不能盡﹔篇非一﹐則傳者不能領。被躁人之名﹐以多爲不善。語約易言﹐文重難得。玉少石多﹐多者不爲珍﹔龍少魚眾﹐少者固爲神。「

答曰﹕有是言也。蓋﹝寡﹞﹝要﹞言無多﹐而華文無寡。爲世用者﹐百篇無害﹔不爲用者﹐一章無補。如皆爲用﹐則多者爲上﹐少者爲下。累積千金﹐比於一百﹐孰爲富者﹖蓋文多勝寡﹐財寡愈貧。世無一卷﹐吾有百篇﹔人無一字﹐吾有萬言﹐孰者爲賢﹖今不曰所言非而云泰多﹐不曰世不好善而云不能領﹐斯蓋吾書所以不得省也。夫宅舍多﹐土地不得小﹔戶口眾﹐簿籍不得少。今失實之事多﹐華虛之語眾﹐指實定宜﹐辯爭之言﹐安得約徑﹖韓非之書﹐一條無異﹐篇以十第﹐文以萬數。夫形大﹐衣不得褊﹔事眾﹐文不得褊。事眾文饒﹐水大魚多。帝都谷多﹐王市肩磨。事𨿽文重﹐所論百種。按古太公望﹐近董仲舒﹐傳作書篇百有餘﹐吾書亦才出百﹐而云泰多﹐蓋謂所以出者微﹐觀讀之者不能不譴呵也。河水沛沛﹐比夫眾川﹐孰者爲大﹖虫繭重厚﹐稱其出絲﹐孰爲多者﹖

充仕數不偶﹐而徒著書自紀。或﹝虧﹞﹝戲﹞曰﹕」所貴鴻材者﹐仕宦偶合﹐身容說納﹐事得功立﹐故爲髙也。今吾子涉世落魄﹐仕數黜斥﹐材未練於事﹐力未盡於職﹐故徒幽思屬文﹐著記美言﹐何補於身﹖眾多欲以何乎﹖「

答曰﹕材鴻莫過孔子。孔子才不容﹐斥逐﹐伐樹接﹝浙﹞﹝淅﹞﹐見圍削迹﹐困餓陳﹑蔡﹐門徒菜色。今吾材不逮孔子﹐不偶之厄﹐未與之等﹐偏可輕乎﹖且達者未必知﹐窮者未必愚。遇者則得﹐不遇失之。故夫命厚祿善﹐庸人尊顯﹔命薄祿惡﹐奇俊落魄。比以偶合稱材量徳﹐則夫專城食土者﹐材賢孔﹑墨。身貴而名賤﹐則居潔而行墨。食千鍾之祿﹐無一長之徳﹐乃可戲也。若夫徳髙而名白﹐官卑而祿泊﹐非才能之過﹐未足以爲累也。士願與憲共廬﹐不慕與賜同衡﹔樂與夷俱旅﹐不貪與比迹。髙士所貴﹐不與俗均﹐故其名稱﹐不與世同。身與艸木俱朽﹐聲與日月並彰﹐行與孔子比窮﹐文與揚雄爲雙﹐吾榮之。身通而知困﹐官大而徳細﹐於彼爲榮﹐於我爲累。偶合容說﹐身尊體佚﹐百載之後﹐與物俱歿﹐名不流於一嗣﹐文不遺於一札﹐官𨿽傾倉﹐文徳不丰﹐非吾所臧。徳汪而淵懿﹐知滂沛而盈溢﹐筆瀧漉而雨集﹐言溶而泉出﹔富材羨知﹐貴行尊志﹐體列於一世﹐名傳於千載﹐乃吾所謂異也。

充細族孤門。或啁之曰﹕」宗祖無淑懿之基﹐文墨無篇籍之遺﹐𨿽著鴻麗之論﹐無所稟階﹐終不爲髙。夫气無漸而卒至曰變﹐物無類而妄生日異﹐不常有而忽見曰妖﹐詭於眾而突出曰怪。吾子何祖﹐其先不載﹔況未嘗履墨塗﹐出儒門﹔吐論數千萬言﹐宜爲妖變﹐安得寶斯文而多賢﹖"

答曰﹕鳥無世鳳皇﹐獸無種麒麟﹐人無祖聖賢﹐物無常嘉珍。才髙見屈﹐遭時而然。士貴﹐故孤興﹔物貴﹐故獨產。文孰常在﹐有以放賢。是則﹝澧﹞﹝醴﹞泉有故源﹐而嘉禾有舊根也。屈奇之士見﹐倜儻之辭生﹐度不與俗協﹐庸角不能程。是故罕發之迹﹐記於牒籍﹔希出之物﹐勒於鼎銘。五帝不一世而起﹐伊﹑望不同家而出。千里殊迹﹐百載異發。士貴雅材而愼興﹐不因髙據以顯達。母驪犢﹐無害犧牲﹔祖濁裔淸﹐不榜奇人。鯀惡禹聖﹐叟頑舜神。伯牛寢疾﹐仲弓潔全﹔顏路庸固﹐回傑超倫﹔孔﹑墨祖愚﹐丘﹑翟聖賢﹔揚家不通﹐卓有子云﹔桓氏稽可﹐出君山。更稟於元﹐故能著文。

充以元和三年徙家﹐辟詣揚州部丹陽﹑九江﹑廬江﹐後人爲治中。

材小任大﹐職在刺割﹐筆札之思﹐歷年寢廢。章和二年﹐罷州家居。年漸七十﹐時可懸輿。仕路隔絕﹐志窮無如。事有否然﹐身有利害。發白齒落﹐日月逾邁﹐儔倫彌索﹐鮮所恃賴﹐貧無供養﹐志不娛快。歷數冉冉﹐庚辛域際﹐𨿽懼終䢐﹐愚猶沛沛。

乃作《養性》之書﹐凡十六篇。養气自守﹐適時則酒。閉明塞聰﹐愛精自保。適輔服藥引導﹐庶冀性命可延﹐斯須不老。旣晚無還﹐垂書示後。惟人性命﹐長短有期﹐人亦虫物﹐生死一時。年曆但記﹐孰使畱之﹖猶入黃泉﹐消爲土灰。上自黃﹑唐﹐下臻秦﹑漢而來﹐折衷以聖道﹐理於通材﹐如衡之平﹐如鑑之開。幼老生死古今﹐罔不詳該。命以不延﹐吁嘆悲哉﹗

