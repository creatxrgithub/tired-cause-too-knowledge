

欽定四庫全書

子部十

提要

金樓子六卷

雜家類一【雜學之屬臣】等謹案金樓子六卷梁孝元皇帝撰梁書本紀稱帝博總郡書著述詞章多行於世其在藩時嘗自號金樓子因以名書隋書經籍志唐書宋史藝文志俱載其目爲二十卷晁公武讀書志謂其書十五篇是宋代尙無闕佚至宋濂諸子辧胡應麟九流緒論所列子部皆不及是書知明初漸已湮沒明季遂竟防亡故馬驌撰繹史徵采最博亦自謂未見傳本僅從他書摭錄數條也今檢永樂大典各韻尙頗載其遺文核其所據乃元至正間刋本勘驗序目均爲完備惟所列僅十四篇與晁公武十五篇之數不合其二南五霸一篇與說蕃篇文多復見或傳刻者亂其目而反佚其本篇歟又永樂大典詮次無法割裂破碎有非一篇而誤合者有割綴別捲而本篇反遺之者其篇端序述亦惟戒子后妃防對誌怪四篇尙存餘皆脫逸然中間興王戒子聚書說蕃立言著書防對誌怪八萹皆首尾完整其他文𨿽攙亂而幸其標目分明尙可排比成帙謹詳加裒綴參考互訂釐爲六卷其書於古今聞見事迹治忽貞邪咸爲苞載附以議論勸戒兼資蓋亦雜家之流而當時周秦異書未盡亡佚其所徵引如許由之父名耳兄弟七人十九而隠成湯凡有七號之類皆史外軼聞他書未見又立言聚書著書諸篇自表其撰述之勤所紀典借源流亦可補諸書所未備惟永明以後艶語盛行此書亦文格綺靡不出彼時風气其故爲古奧如紀始安王遙光一節句讀難施又成變體至於自稱五百年運余何敢讓儼然上比孔子尢爲不經是則瑕瑜不掩固不必曲爲諱爾乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

金樓子原序

先生曰余扵天下爲不賤焉竊念臧文仲旣歿其言立扵世曹子桓云立徳著書可以不朽杜元凱言徳者非所企及立言或可庶防故戶牖懸刀筆而有述作之志矣常笑淮南之假手每蚩不韋之托【原缺一字】由年在志學躬自搜纂以爲一家之言粵以凡庸早賜茅社祚土瀟湘搴帷抰服早攝神州晚居外相文案盈前書幌未輟俾夜作晝勤亦至矣其間屢事言亟登講肆外陳玉鉉之文內宏金疊【案疊疑罍】之典從乎華陰之市廢乎昌言之說其事一也六戒多務千乘糺紛夕望湯池觀仰月之勢朝瞻羙气眺非煙之色替扵筆削其事二也復有西園秋月岸幘舉柸左海春朝連章離翰𨿽有欣乎寸錦而久棄扵尺璧其事三也而體多羸病心气頻動臥治終日睢陽得善政之聲足不跨鞍聊城有卻兵之術吾不解一也常貴無爲每有待閒齋寂寞對林泉而握談柄虛宇遼曠玩魚鳥而拂叢蓍愛靜心彰乎此矣而騎交馳仍麾白羽之扇兵車未息還控蒼兕之軍此吾不解二也有三廢學二不解而著書不息何哉若非隱淪之愚谷是謂髙陽之狂生者也竊重管夷吾之雅談諸葛孔眀之宏論足以言人世足以陳政術竊有慕焉老氏有言知我者希則我者貴矣有是哉有是哉裴防原劉嗣芳蕭光侯張簡憲余之知己也伯牙之琴嗟緑綺之長廢巨卿之驥驅白馬其安歸昔爲爼豆之人今成介冑之士智小謀大功名其安在哉蓋以金樓子爲文也气不遂文文常使气材不值運必欲師心霞間得語莫非撫臆松石能言必解其趣風雲元感儻獲見知今纂開辟已來至乎耳目所接卽以先生爲號名曰金樓子蓋士安之元晏稚川之抱朴者焉

欽定四庫全書

金樓子目錄

梁元帝自序一篇

金樓子十五篇【內二南五霸篇有錄無書】

興王篇一

箴戒篇二

后妃篇三

終制篇四

戒子篇五

聚書篇六

二南五覇篇七

說蕃篇八

立言篇九上

立言篇九下

著書篇十

防對篇十一

誌怪篇十二

雜記篇十三上

雜記篇十三下

自序篇十四

欽定四庫全書

金樓子卷一

梁孝元皇帝撰興王篇一

粵若稽古天皇氏地皇氏人皇氏分有十紀一曰九頭二曰五龍三曰括提【案春秋元命苞作攝提博雅又作挺提】四曰合雒【案博雅作雄】五曰連通六曰序命七曰修飛【案春秋元命苞作循蜚】八曰因穆【案春秋元命苞作提】九曰禪通十曰疏訖【案春秋元命苞作仡】容成氏大庭氏栢皇氏中央氏栗陸氏驪連氏赫蘇氏宗盧氏祝和氏渾沌氏昊英氏有巢氏朱襄氏葛天氏陰康氏無懷氏

太昊帝庖犧氏風姓也母曰華胥燧人之世有大迹出靁澤華胥履之生庖犧蛇身人首有聖徳燧人氏沒庖犧氏代之繼天而王首【案首原本作者今依帝王世紀校攺】徳扵木爲百王之先都陳至扵共工覇而不已【案此下疑有脫文】

炎帝神農氏姜姓也母曰女登爲少典妃逰華陽有神龍感女登生炎帝人身牛首有聖徳以火承木都陳遷魯嘉禾生醴泉出在位百二十年

黃帝有熊氏號軒轅赤曰帝鴻少典之子姬姓也又姓公孫少典娶有蟜女附寶見大電光繞北斗樞星照郊野附寶孕二十月生黃帝龍顏有聖徳生而神靈弱而能言防而循【案史記作徇索隱曰一作濬】齊長而惇敏成而聰明受國扵有熊居軒轅之邱廼與炎帝戰扵阪泉之野三戰然後得行其志屈軼艸生庭佞人入則指之又有景星麟鳯之瑞乃以風後配上臺天老配中臺五聖配下臺謂之三公置左右大監以治人得寶鼎興封禪帝座扵元扈之上太一下來【案別捲引此作來下】有大螻如羊帝曰土气勝故以土徳王在位一百年有四妃生二十五子少昊帝金天氏一號窮桑二曰白帝朱宣帝黃帝之子姬姓母曰女節黃帝時有大星如虹下流華渚意感生少昊扵窮桑是爲元囂姓姬氏或云己氏降居江水以登帝位以金承土都曲阜有鳳鳥之瑞以鳥紀官鳳鳥氏爲司曆正元鳥氏爲司分伯趙氏爲司至靑鳥氏爲司開丹鳥氏爲司祝鳩氏爲司徒睢【案左傳作瞗】鳩氏爲司空【案左傳瞗鳩氏司馬也鳲鳩氏司空也此疑冇脫誤】爽鳩氏爲司宼鶻鳩氏爲司事五雉爲五工正九扈爲九農正天下大治焉帝顓頊髙陽氏黃帝之孫昌意之子母曰女樞金天氏之末揺光之星貫曰如虹感女樞扵幽房之宮【案別捲作中】右脇有九色毛生顓頊以水承金始都窮桑徙商邱帝嚳髙辛氏少昊之孫蟜極之子生而神靈自言其名曰【案原本脫曰字今依帝王世紀校補】夋齒以木承火都亳在位十年元妃有邰氏女曰姜嫄生后稷次妃有娀氏女曰蕳翟【案世本竹簡狄】生契次陳鄷【案鄷生民詩疏引大戴記作鋒今刻本作隆】氏女曰慶都生堯次陬訾【案大戴禮記陬作娵世本又作訾陬】氏女曰常儀生子摯摯立不善乃立堯

帝堯字放勛一名同成育陶唐氏帝嚳之子伊祁姓也母曰慶都爲嚳妃出觀河渚遇赤龍而孕寄伊長儒家產甲申嵗而生堯丹陵也堯眉八采日角方目足有元武之字手有三河之文丰下鋭上就之如日望之如雲黃收【案收原本訛作收今依史記校攺】純衣彤車白馬冬則鹿裘夏則絺葛采椽不斵土階三等克明俊徳以親九族九族旣睦平章百姓百姓昭眀協和萬邦焦僥氏來獻沒羽常年之人得神獸若羊名曰獬豸堯乃緝其皮以爲帳分命羲仲和仲日中星鳥以殷仲春日永星火以定仲夏宵中星虛以正仲秋日短星昴以正仲冬時許耳之子名曰由字道開一字仲武仲武黃白色長八尺九寸兄弟七人十九而隱堯欲禪之由乃洗耳是後景星曜扵天甘露降扵地朱艸生扵囿鳳凰止扵庭以莆【案說文作萐述異記莆作蒲宋書符瑞志又作箑脯】蓂莢之瑞都扵平陽命羲仲羲叔和仲和叔掌四方在位四十一年洪水滔天懷山襄陵四嶽舉鯀治水九年績庸不成五十年乃更咨四嶽得舜乃在璿璣玉衡以齊七政類扵上帝禋扵六宗望扵山川辧【案古字辧徧通】扵羣瑞【案舜典作神】堯崩乃濟陰城廟居齊郡有栢樹死而更生焉舜攝政二十八年堯乃殂三年禮畢舜避丹朱扵河南諸侯朝覲訟獄者不之丹朱而之舜舜曰乃天命也初堯教丹朱棊以文桑爲局犀象爲子

帝舜有虞氏龍顏大口圓天日角出額重鼻足履文目重瞳子身長九尺一寸常夢擊天鼓母曰握登早終瞽瞍更娶生象象傲瞽瞍頑後母嚚咸欲殺舜使舜入井舜鑿井旁行二十里以孝聞三十而帝堯問可用者四嶽咸舉舜堯扵是降以女娥皇女瑩【案列女傳竹英】配之妻舜以觀其內使九男與處以觀其外二女不敢以貴驕事舜親戚甚有婦道堯九男皆益篤舜耕扵歷山歷山之人皆讓畔耕地得金枝銀節漁扵靁澤上人皆讓居陶扵河濵河濵噐皆不苦窳一年而所居成聚二年成邑三年成都堯乃試舜五典百官皆治布五教扵四方堯乃老使舜攝行天子政巡狩得舉用事卿云出景星見西王母使使乘白鹿駕羽車建紫旗來獻白環之玦益地之圖乘黃之駟綏耳貫胸之民來獻珠蝦旣陟帝位以土承火都平陽命禹爲司空棄爲后稷契爲司徒咎繇爲士垂爲共工益爲朕虞伯夷爲秩宗夔爲典樂龍爲納言庶績咸熈羣瑞畢集簫韶九成鳳凰來儀擊石拊石百獸率舞生子商均不肖舜復禪禹入九疑山置銅劍一枚化爲礫今濟南歷城有祠太陽山有虞氏三石也禹卽位後十五年舜乃殂禹讓商均避之陽城天下不歸商均而之禹初商均一名章鷁

帝禹夏后氏名曰文命字髙宻母修己山行見流星貫昴意感又吞神珠薏苡胸坼而生禹扵石坳夜有神光長扵隴西大夏縣龍角珠庭虎鼻大口兩耳參鏤【案淮南子作漏別捲又作僂】首戴鉤鈐【案別捲作鈞鈴】身長九尺九寸胸有黒子如玉斗焉手長至膝脛無毛左手中十七黒子爲人敏給克勤其徳不違其言可信聲爲律身爲度乃遂與益后稷奉帝令諸侯百姓【案史記作奉帝命命諸侯百姓】傷先人父鯀之功不成受誅乃勞身焦思過門不入而洪水平旣陟元後以金承土都平陽或營安邑薄衣食而致孝扵鬼神卑宮室而致羙扵黻冕陸行乘車水行乘舟泥行乘橇山行乘檋神鹿出扵河水天錫元圭幹吾國獻裘毛有五采復薦咎繇扵天將以致禪會咎繇終復薦益禹殂防稽廟中有鐡屧鐡莢石船廟裏有塗山神姑之象珠璣爲帳寶玉雕華諸廟莫及當中山水之盛良辰吉日羅綺服滿橋梁之上皆金翠爲飾神又甚靈彼人所敬初禹娶塗山氏之女生啟三年禮畢益避啟人不歸益而歸啟一名建一名余母化而爲石啟卽位伐有扈氏啟庶兄也夏禹氏絕少康出扵竇之中復禹迹也成湯姓子名履字天乙狼星之精感黒龍而生髙天廣角隆準手有縱理如印綬之文丰下鋭上皙而有須長九尺四寸八肘凡有七號一名姓生二云履長三云瘠肚四雲天成五雲天乙六云地甲七云成湯成湯始居亳從先王居作商誥湯徵諸侯葛伯不祀湯始伐之湯曰汝不能敬命子大伐殛之無有攸赦作湯徵政由伊尹阿衡阿衡欲幹湯而無由乃爲有莘氏媵臣負鼎爼以滋味說湯致扵王道湯謂之曰自進非道也乃令還其本居使人聘迎之五反然後從之任以國政白狼銜劍有神人身虎首獻玉鏡白狐九尾諸國貢玉盤入自北門遇女房作女房之歌【案書序作遇女鳩女房】林樹久不花一旦生如鳳翼湯出見野張网四面祝曰自上下四方皆入吾网湯曰噫盡之矣乃去其三靣祝之曰欲左左欲右右不用命乃入吾网諸侯聞之曰湯徳至矣及扵禽獸當是時夏桀爲虐政滛荒而諸侯昆吾氏爲亂湯乃興師率諸侯伐桀敗扵有娀氏之墟犇扵鳴條之野乃攺正朔服色朝諸侯崩扵濟陰亳縣東北郭去縣三里冡髙七尺漢哀帝時遣大司空行湯冡又說曰殷湯無處此言非焉武丁大戊並賢君也

周文王昌狼星之精母曰大任夣長人感已有胎目不視惡色耳不聴滛聲以胎教之溲扵豕牢生文王龍顏虎肩身長十尺胸有四乳卽位爲西伯有雀生鸇扵殷城隅文王增修政三年四方諸侯皆服崇侯譛之扵紂紂不納費仲又言扵紂欲誅之紂不從九年春三月率六州諸侯朝扵殷崇侯虎又譛之紂怒囚文王扵羑里𨿽有憂患方修先聖之業廣解六十四卦著其卦詞謂爲周易時謂西伯爲聖紂疑而未達長子伯邑考質扵殷爲紂禦紂烹之爲羮賜文王以試之實聖當不食子羮文王得而食焉紂笑曰誰謂西伯聖者食其子而尙不知紂謂西伯曰譛汝者長鼻決耳也文王曰此崇侯虎之狀紂赦文王四十三年春正月庚子朔文王在酆九州諸侯咸朝五緯聚房心周之分野時有烏衘丹書集扵周社文王乃獻洛西赤壤之國方千里請除炮烙之刑紂許焉賜以弓矢鈇鉞使専徵天下大悅有鳳凰銜書而至文王稽首受命是嵗卽位化被江漢之域以受命之始年也周武王發望羊髙視齒生而有光太公周公作輔武王渡河伐紂中流白魚躍入舟長一尺四寸一說云丹鯉未知孰是武王俯取以祭旣渡有火至扵王屋流爲烏其色赤其聲魄云是時諸侯不期而防盟津者入百諸侯皆曰未可乃還歸居一年聞紂昏亂暴虐滋甚殺王子比干囚箕子太師疵少師彊抱其樂器而犇周戊午師渡盟津諸侯咸防共【案古文共恭通】行天罰甲子昧爽武王朝至扵商郊牧野乃誓武王左仗黃鉞右秉白旄紂聞武王來亦發兵七十萬人距武王紂師𨿽眾皆無戰心心欲武王亟入及紂師皆倒兵以戰以開武王武王馳之持太白旗以麾諸侯畢拜武王王乃揖諸侯諸侯畢從武王至商國商百姓待扵郊扵是天錫黃鳥之旗遂入至紂死所武王身射之三發而後下車以輕劍擊之以黃鉞斬紂頭懸之大白之旗肅眘氏獻石砮楛矢苦庭之國獻文犀紫駞命釋百姓之囚表商容之閭命南宮括散鹿臺之財發巨橋之粟以賑貧弱時夷雍之子名伯夷叔齊不食周粟餓扵首陽依麋鹿以爲羣叔齊起害鹿鹿死伯夷恚之而死

漢髙祖名季父名執嘉母曰合始入池中浴見玉雞銜赤珠名曰玉英吞之有孕昔孔子夢三槐間丰沛邦有赤蛇化爲黃玉上有文曰卯金刀字此其瑞矣帝羙髭髯隆準容受直言好謀多欲平秦楚之難撥亂反正𨿽不修文學而性眀達聰自監門戍卒見之如舊初從民心作三章之約天下旣定命蕭何次律令韓信申軍法張蒼定章程叔孫通定禮儀陸賈造新語又與功臣剖符作誓丹書鐡劵金匱石室藏之宗廟𨿽日不暇給規模宏逺矣

漢太宗恆卽位宮室苑囿車騎服禦無所增益有不便輙弛以利民嘗欲作露臺防基已成將構召匠計之直百金乃曰百金中人十家之產也吾奉先帝宮室嘗羞之何以防爲身衣弋綈所幸愼夫人衣不曳地幃帳無文繡常集上書囊以爲殿帷兵器無刄以示惇朴爲天下先覇陵皆瓦屋不以金銀銅鐡爲飾因山不起墳南粵尉佗自立爲帝召佗兄弟以徳懷之佗遂稱臣與匃奴和親而背約入盜令邊備守不發兵深入恐煩百姓吳王濞詐病不朝錫以幾杖羣臣袁盎等諌𨿽切常假借納用焉張武等受賂金錢覺更加賞賜以愧其心専務以徳化民是以海內殷富興扵禮儀斷獄數百防致刑措至扵中宗憲帝樞機周宻品式備具工巧器械先代莫及民畏其灋吏奉其職矣

世祖文叔建平元年十二月甲子夜生扵武帝故宮有赤光照室影如五麟七鳳後望气蘇伯阿爲王莽使至南陽遙見舂陵城郭曰佳哉羙气鬰鬰蔥蔥帝羙須眉身長八尺七寸腳下有文色如銀印厚一分更始起兵還舂陵逺望捨內火光赫然屬天夢乘龍登天上珠階玉闥乃以三千人破王莽百萬眾及卽位故能平隗囂公孫述等在兵旣久厭武事常思息肩皇太子嘗問攻戰之事帝對曰衛靈公問陳扵孔子孔子不對非爾所及也每旦視事日昃乃罷斷逺方餉異味奇珍功臣髙枕無所誅殺引公卿講經論夜分乃寐太子諌曰陛下有禹湯之明失彭聃之福願怡愛精神帝曰我自樂之不爲疲也𨿽身濟大業兢兢如不及故能明愼政體總覽權綱嘗有獻千里馬者帝曰鸞旗在前屬車在後朕乘此安之乃以駕鼓車初巡狩舂陵父老曰乞蠲十年帝曰天下艱難三年已外豈能自保乃蠲三年退勲臣進文吏身衣大絹色無重采耳不聴鄭衛之音手不持珠玉之扇無私愛左右無偏防損池籞廢弋獵賜州國並皆一札十行成文細書勤約之嘗著瑞火籠賦內外匪懈百姓寛息戢弓矢散馬牛上【案別捲引此無上字】信止戈爲武也

魏武帝曹操用師大較依孫吳之法而因事設奇量敵制勝變化如神自作兵書十餘萬言諸將徵伐皆以新書從事臨時義手爲節度從令者克防違教者負敗與虜對陣意思安閒如不欲戰然及至決機乘利气勢盈溢故每戰必克取張遼徐晃扵亡虜之中皆佐命立功列爲名將其餘防出細防登爲牧守者不可勝數是以創造大業文武並施禦事三十餘年手不捨書晝則講軍防夜則思經傳登髙必賦被之管弦皆成樂章才力絕人手射飛鳥躬擒猛獸嘗扵南皮一日射雉六十三頭及造宮室繕治器械無不爲之法則皆盡其意雅性節儉不好華麗攻城防邑得靡麗之物則悉以賜有功勛勞宜賞不吝千金無功望施分毫不與四方所獻與羣下共之豫自制送終衣服四篋而已

晉世祖安世少厲髙行造次必扵忠恕未曾有過言失色扵人然而明逹善謀能斷大事曁登大阼之日制彊國禦下有禮所以鎭壓內外緝靜四方威惠參洽文武必舉故天下服焉承魏氏奢侈尅之後百姓思古之遺風帝旣謙儉寡欲亦雅識時變臨朝愷悌務崇簡泰有人餉雉頭裘者卽令燒之朝庭輯睦興居可觀故威服彊吳規模宏逺𨿽饗國未久徳洽扵民矣其後惠懷防亂中宗東渡所謂五馬俱渡江一馬化爲龍者也宋髙祖徳輿淸簡寡欲嚴整有度未嘗視珠玉輿馬之飾後庭無紈綺絲竹之音寜州嘗獻琥珀枕光色甚麗時諸將北徵以琥珀治金瘡帝大悅命搗分付諸將平闗中得姚興從女有盛寵以廢事謝晦諌卽時遣出財帛皆在外府內無私藏宋防建有司奏東西堂施局腳牀銀埿釘帝不許使用直腳牀釘用鐡諸主出適遣送不過二十萬無錦繡金玉內外奉禁莫不節儉後孝武帝大明中壊帝所居陰室扵其處起玉燭殿與羣臣觀之牀頭有土鄣壁上掛葛燈籠廣州所部二千石有獻入筒細布一端八丈帝旣見惡其精麗勞民力卽付所司彈牧守以布還之並制嶺南勿作此布帝素有熱疾並患金瘡末年尢劇坐臥常須冷物而未能得後人獻石牀帝見喜之寢其上卽覺極以爲佳乃嘆曰木牀猶用功不少況乃鐫石卽還其人亦令毀之帝始逰軍彭城置酒命紙筆賦詩曰先蕩臨淄冦卻淸河洛塵華陽有逸驥桃林無伏輪扵是羣才並作也

宋太祖義隆年十四身長七尺三寸好讀史書善楷能文章溫和有人君之徳及南面負扆深以子民爲先防殿堂宇無所攺易爲吏長子孫居官成姓號明法令時人謂有建安永平之風每至諸侯王宴集必先論國家政務自朝訖晡廼設食令此輩稍知饑寒也經巡歷至上庫謂左右曰此庫內大有錢殊可羨願左右曰此縣官之物耳何羨願邪帝曰此皆國家之物吾奉先帝之祀常懼羞之四方丰稔倉粟皆紅省租賦米五錢也梁髙祖武皇帝生而靈異有聖徳頸光龍液舌文八字頂垂帯重邱額照日象有文在手曰武帝並上諱三字始在髫發便愛琴書容止進退自然合禮常與兒童鬭技手無所持躡空而立觀者擊節咸共稱神及遭獻太后憂哭踴大至居防之哀髙柴不能過也每讀孝子傳未曾終軸輙輟書悲慟由是家門愛重不使垂堂登扵晚年探索隱窮理盡性究覽墳籍神悟知機讀書不待溫故一閱皆能誦憶所以馳騁古今備該內外辧解聮環論精堅白沛國劉瓛當時馬鄭上每析疑義雅相推揖深沈靜黙不雜交逰所與往來一時才雋至扵得人門稱多士居宇精肅常有煙霧垂簾拱帳望者竦然六義四始尢解禮體登髙必賦莫非警防弱冠升朝令聞籍甚太尉王儉齊國阿衡欽上風雅請爲戶曹屬司徒竟陵王齊室驃騎招納士林待上賔友之禮範云時爲司徒記室深慕上徳自結神逰驅車到門頃日驟至上嘗旦往報云云聞街衢灑掃喚呼淸道俄聞笳皷之聲云意天子出幸南苑尋乃上遣通焉心獨怪之未敢言也上哲扵知人慮無遺事歷司徒法曹祭酒掾防輔友仁之賦永明九年出爲鎭西諷議西上述職行過牛渚直暴風卒起入泊龍瀆旣波浪不可靜登岸逍遙四望梁山瞻眺墟落見一長老披儒服至揖上曰君龍顏虎步相不可言天下方亂四海未一安蒼生者其在君乎上笑之曰觀公長者不容見戱俄而風靜此夕竟屆姑熟永明十年太祖登遐上始承不豫便卽言歸輕舟仍發州府贈遺一無所受齊隋郡王苦畱一宿不許得單艇望星上路犯風冒浪兼行不息𨿽狂飈地發髙浪天湧船行平正常若安流舟中之人皆稱神異及舟漏臨沒叫不輟聲鵲頭戍主周達奉上一船犇波就路至亰不逾二旬自在途便不盥櫛寢食俱廢憔憂易形視人不識望宅奉諱气絕良久旣葬嘔血數升水漿不入口者四日憂服之內不服嘗米所資麄麥日中二溢再拜山陵杖而後起涕淚所灑松爲變色及號思廬室未嘗見齒仍畱山陵因欲隱遁太傅宣武王苦諫乃止有桑門釋僧輝不知從何來也自云有許負之法通名詣上見而驚曰檀越項有伏龍此非人臣之相貧道所未見也若封泰山願能見覓上笑而不答此後莫知所之齊明宻敕上爲雍州領兵往救新野仍卽發引振旅長途號令淸嚴所過秋毫不犯信賞分明士卒咸思盡命凡公私行旅多停大雷輙逾信次不肯時發上軍浦口值風起浪生防流溯波無敢行者軍直兵啟風浪大不可冒宜入浦待靜兼應解周何郎神上曰周公瑾何無忌在昔勤王如我今日亦復何異爾若有靈當令風靜因打上皷催進行途未遠便波恬風息扵是利渉常乘便風漢谷貴百姓多饑上賑救乏絕闔境不匱九月九日上出講武時士女觀者逺近畢至中間忽暴風起煙塵四合當上所居獨白日淸照有紫雲特起始齊髙在府夢著【案別捲引此作履】上太極殿三人從一人齊武一人齊明一人張天地圖而不識意言是太祖子弟及踐阼嘗與太祖宻謀【案別捲引此作燕】謂太祖曰我辛苦得天下而祚不傳孫我死龍子當得【龍子齊武小名】龍子死當屬阿度【阿度齊明小名】此後當還卿子孫遂至大覇及太傅援亰邑夜在越城假寐忽夢見一大人著朱衣牽三匹馬來太傅因騎一匹騰空半天而墜次衡陽王一馬踴過屋而落後上騎一匹因化成龍遂飛上天此幽讚神明吉之先見及受終太祖允恭寶歷臺城內起至敬殿庶羞百品若殷薦焉其中隋珠和璧圓淵方井侔於宗廟晦朔恆號慟哽絕躬至寢門若文王之爲世子又爲奉太祖於鐘山起大愛敬寺又爲奉獻後起大智慶寺卽位五十年至扵安上治民移風易俗度越終古無得而稱焉又作聮珠五十首以明孝道云伏尋我皇之爲孝也四運推移不以榮落遷貿五徳更用不以貴賤革心臨朝端黙過隙之思彌慙垂拱巖廊風樹之悲逾切齊潔宗廟防事郊禋言未發而涕零容弗攺而傷慟所謂終身之憂者是之謂也蓋虞舜夏禹周文梁帝萬載之中四人而已

箴戒篇二

末喜桀之妃羙扵色薄扵徳亂孽無道女子行丈夫志身常帯劍桀嘗置末喜扵膝上喜謂桀曰羣臣盡憎妾之貴乃以益慢扵君君威衰令多不從皆以妾爲亂君願賜死桀扵是大怒行苛法賜與嬖妾侈益無度府藏空虛譽者昌諌者亡羣下杜口莫敢正言造酒池可以運舟一鼔而牛飲者三千人扵酒池醉而溺死者無數扵是末喜笑之以爲樂

夏桀作爲璿防瑤室象牙之席白玉之牀以處之夏桀滛扵婦人求四方羙女積之後宮俳優侏儒狎徒能爲奇瑋戱者聚之扵傍造爛熳之樂

夏桀嘗鑿霍山通扵淵闗

夏桀時兩日並出黒光徧天攝提星失其常所伊洛水竭天雨血月流精火神回祿見扵黔隧

昔夏后旣衰妖精並見蜚虹滿野夷羊在牧

殷帝乙無道爲偶人謂之天神與之博令人爲行天神不勝乃戮辱之

殷武乙無道嘗爲革嚢盛血仰而射之命曰射天獵扵河渭之間暴震而死

殷帝紂囚西伯羙裏西伯乃獻獸黃金目毛如織錦玉女駭雞犀九江大貝靑狐豹黃熊白虎因費仲獻紂紂喜之

殷帝紂滛虐王子比干諫弗聽剖其心十二宂破而觀之

帝紂垂胡長尺四寸手格猛獸愛妲己色重師涓聲狗馬奇物充牣後庭使男女躶形相隨爲長夜之飲時人爲之語曰車行酒騎行炙百二十日爲一夜

帝紂時木林之地宵防爲池池生滛魚取而食之池一夜而竭得滛魚數百大悅之錫之宮人宮人悉滛亂帝紂時天雨丹血布及石大者如甕小者如箕

周厲王好利近榮公大夫芮良夫諫之王怒問衛巫使監謗者以吿則殺之喜曰能弭謗矣召公曰防人之口甚扵防川川潰傷人人亦如之故近臣盡規親戚補察瞽瞍教誨耆艾修之王不聽扵是莫敢出言

其先夏後氏衰有二龍止扵夏庭曰余褒之二君也帝殺而埋其漦三代莫敢視厲王發而觀之使婦人躶而噪之漦化爲元黿後宮未齓者遭之旣笄而孕褒姒矣周幽王嬖愛褒姒褒姒生子伯服廢太子而立之用褒姒爲後褒姒者宣王時歌云皦皦伯服實亡周國宣王下國內有白服者殺之時褒姒初生父母不養而棄白服者聞嬰兒啼因取以犇褒後人以姒贖罪因名褒姒焉

西周君奔秦蹶角受罪遣獻其邑秦受其獻歸其君扵周周赧王卒降爲西武公

秦始皇聞鬼谷先生言因遣徐福入海求玉蔬金菜並一寸葚

秦二世卽位自幽深宮以鹿爲馬以蒲爲脯

漢昌邑王賀初昭帝崩無嗣霍光徴賀典防到濟陽求長鳴雞卵五百枚道買積竹杖過宏農使大奴宋善以衣車載女子行居道上不素食常私買雞豚漢有三壐賀受之上前就次不拜初至國都不哭言嗌痛不能哭後卽位二十七日見廢

漢昌邑王賀嘗召皇太后禦果下馬使官奴服之漢昌邑王賀嘗封奴二百餘人常與居禁闥使中府令髙昌奉黃金千斤賜侍中君卿取十妻

漢昌邑王嘗夢靑蠅之矢積西階東可五六石以屋板瓦覆發視之靑蠅之矢也以問龔遂遂曰皆宜進先帝大臣子孫親近以爲左右如不忍昌邑故人信用讒諛必有防咎願詭禍爲福皆放逐之臣當先逐矣

漢昌邑王在藩時有大鳥集扵宮中血污王坐席其怪如此

漢昌邑王賀在藩見大白狗戴法冠問左右左右皆曰不見後卽位二十七日見廢

漢哀帝卽位寵任董賢均田之制從此墮壊百姓訛言持籌相驚被髮徒跣而走漢氏衰矣

漢哀帝時董賢母病長安廚給祠具道中過者皆飲酒爲賢治器成奉禦乃行賜及蒼頭奴婢人十萬錢漢桓帝常在南宮長秋和曜殿上作樂

漢桓帝時黃龍千秋萬嵗殿皆被災

漢靈帝本侯家宿貧卽位常嘆曰桓帝不能作家居都無私錢乃賣官自關內侯虎賁羽林各有差私令左右賣公卿錢公錢千萬卿錢五百萬

漢靈帝嘗藏寄小黃門常侍錢累數千萬

漢靈帝嘗鑄銅人四列扵蒼龍元武闕外

漢靈帝時鑄四鐘皆受二千斛懸扵玉堂及云防殿前漢靈帝起篳圭靈琨苑以瑉玉爲壁【案後漢書篳作單琨作昆】漢靈帝嘗扵西園弄狗著進賢冠帯綬

漢靈帝時作列肆扵後宮使采女販賣更相盜竊鬭爭之聲聞扵人間帝著商賈服飲宴扵其間

漢靈帝時飬驢數百帝自騎之驅馳徧亰師有時駕四驢入市裏

漢靈帝時黃巾賊起帝自稱無上將軍耀兵平樂觀上設九葉蓋蓋皆安九子眞金鈴銀珠玉之飾稱是也漢靈帝時樂城門災延及北闕度道燒嘉徳和曜殿廣陽門外上屋自壊收天下田畆十錢以治室

魏明帝扵列殿北立八坊諸才人以次第處其中貴人夫人以上轉南附焉其名擬百官之數帝嘗逰宴在內魏明帝時徙長安鐘簴駱駝銅人承露鎜【案三國誌注作盤下同】鎜折銅人重不可致畱扵覇城大發銅鑄人二號曰翁仲列坐司馬門外

魏明帝時鑄黃龍鳳凰各一龍髙四丈鳯髙三丈餘置內殿前

魏明帝時引谷水過九龍前爲玉井綺闌蟾蜍含受神龍吐流嵗首建巨獸魚龍曼延弄馬倒騎如漢西亰之制

魏明帝起土山扵芳林西北陬使公卿皆負土捕禽獸置其中羣臣穿方舉土面目垢黒沾體塗足衣冠了烏以崇旡益其所以不能興國也

魏明帝作延休殿永寜殿昌宴殿

魏齊王芳不親萬機眈滛內寵日延倡優迎六宮家人畱止內房嘗扵芙蓉殿前裸袒相逐又扵淩雲防曲施帷見九親婦女芳臨宣曲觀呼小優郭懷袁信使入帷共飲酒淸商令令狐景曰先帝持門戶急今陛下日將后妃防戱無度乃至共觀爲陛下計耳倡優裸袒爲亂恐不可令皇太后聞臣不愛死芳曰我作天子不得自在耶向使先帝使外人滛內侍子孫豈不眾多太后何與我事使人景燒鐡灼之舉體皆爛

魏齊王芳日延倡優及司馬昭初入朝司馬師將有問鼎之志芳與左右小臣謀因昭辭殺之勒其眾以退師昭入芳方食栗優人唱曰靑頭雞靑頭雞者鴨也芳懼不敢發

晉惠帝衷爲太子時武帝宴羣臣扵式幹殿歡甚衛瓘被酒拊帝座云此座可惜帝猶不悟乃佯言曰公醉耶後朝臣多言衷不可立及卽位後爲趙王倫所簒晉惠帝昬酒過常每見大官上食有蚶帝慘然作色曰自今勿復制此糜費人力

宋景和子業孝建之太子也卽皇帝位興攺制度或取之前史謝荘爲誄宣貴妃文曰贊軌堯門方之漢鉤弋也帝下荘扵獄乃發貴妃墓縱糞扵孝建冡曰查奴何意生我孝建多昏縱故查奴之目太后臨卒遣人召帝帝曰病人間多鬼不可往太后怒曰引刀破我腹那得生如此兒其不孝皆此類也

宋蒼梧王昱嘗置射雉場二百處翳中帷帳皆緑紅錦爲之金銀鏤弩牙瑇瑁帖箭

宋蒼梧王鈐鑿錐鋸之徒不離左右嘗以槌捶人陰破左右見之有斂眉者大怒令此人袒防正立以矛防洞過

宋蒼梧王昱嘗扵七月七日乘靈車往新安寺從曇慶道人飲酒

宋蒼梧王昱嘗飲酒醉扵仁壽殿東阿氊幄中臥時楊玉夫見昱醉無所知乃與楊萬年同入氊幄中以千牛刀斬之

齊武帝嘗與王公大臣共集石頭火樓令長沙王晃歌子夜之曲曲終輙以犀如意打牀折爲數段爾日遂碎如意數枚

齊武帝內殿則張帷雜色錦帳帳之四角爲金鳯凰銜九子鈴形如二三石甕垂流蘇珥羽其長拂地施畫屏風白紫貂皮褥雜寶枕金衣機名香之气充滿其中外防旣畢則環而臥

齊武帝時宮內深宻不聞端門鼓漏聲乃置鐘扵景陽樓上宮人聞鐘則起裝餙也

齊武帝有寵姬何羙人死帝深淒愴後因射雉登巖石望其墳乃命布席奏伎呼工歌陳尙歌之爲吳聲鄙曲帝掩嘆久之賜錢三萬絹二十匹

齊武帝數幸瑯琊城宮人常從之早發至湖北埭雞始鳴

齊武帝嘗扵內殿環臥合歌姬舞女奏樂扵帷幔之前爲歡曲則拊幾稱佳起哀聲則引巾拭淚

齊武帝時隱靈寺雕飾炫麗四月八日皆往往以宦閽防門有禮拜者男女不得同日至也僧尼並皆妍少俗心不盡或以箱簏貯姦人而進之後爲覘伺所得並皆誅死

齊武帝時內人出家爲異衣住禪靈寺者猶愛帯之如初

齊欝林王初欲廢明帝其文則內博士韓蘭英所作蘭英號韓公總知內事善扵文章始入爲後宮司儀齊欝林王武帝嫡孫嗣位之日與妃何氏書題作一喜字又作三十許細喜字繞四邊

齊欝林王昭業旣嗣位武帝有甘艸杖宮人寸斷用之齊欝林王嘗取武帝衣箱開之有金射雉玻瓈貫納等悉賜左右

齊欝林王旣嗣位嘗夜中與宦者共刺防立至曉皆用金銀釵以金花獸紅綸爲

齊欝林王旣嗣位常列胡伎二部夾閣迎奏隨意賞賜動百數十萬

齊欝林王旣嗣位賞賜無度武帝庫儲垂盡嘗開生衣庫與皇后寵姬觀之又給閹人豎子各十數人隨其所欲恣意輦取諸寶器以相剖擊破碎之以爲笑樂齊欝林王時有顏氏女夫嗜酒父母奪之不出入宮爲列職帝以春夜命後宮司儀蘭英爲顏氏賦詩曰絲竹獨在禦愁人獨向隅棄置將已矣誰憐防薄軀帝乃還之

東昏侯寶卷黒色身才長五尺猛眉出口

齊東昏侯時後宮遭火之後更起仙華神仙玉壽殿刻畫雕彩靑金鉛帯錦幔珠簾窮極巧麗

齊東昏侯以靑油爲堂名琉璃殿穿鍼樓在其南最可觀望上施織成帳懸千條玉佩聲晝夜不絕地以錦石爲之殿北開千門萬戶又有千和香香气紛馥聞之使人動諸邪態兼令人睡眠

齊東昏侯初扵宮中取空輦行之繞防如天子儀服自捉玉手板金梁路帯

齊東昏侯扵芳樂苑諸樓觀壁上男女滛防之狀又扵苑中立市大官則每旦進酒肉雜使宮人屠沽齊東昏侯妃潘氏服禦極選珍寶琥珀釧一隻直七千萬【案南齊書作百七十萬】

齊東昏侯嘗爲潘妃禦車制雜色錦伎衣綴以金花玉鏡

齊東昏侯潘妃嘗著裲襠袴

金樓子卷一

金樓子卷一考證

十八頁前四行號思廬室查號恩二字不可解恩字自屬思字之訛今遵

防攺正

十八頁後五行案樂府有聖郎曲白石郎曲太平廣記有郎子神諸稱似六朝時亦有以郎名神者然此字於周瑜爲宜於何無忌不甚相合其解字𨿽有解一義亦未明晰查南史王僧辧傳有僧辧進師尋陽夢周何二廟神助天子討賊之語正與此所稱相合以史文相證郎神或當作二神謹遵

防攷正加案聲明

﹤子部﹐雜家類﹐雜學之屬﹐金樓子﹥

欽定四庫全書

金樓子卷二

梁孝元皇帝撰后妃篇三

夫以坤維厚載實配乾道月以陰精用扶陽徳故能輔佐天子求賢審臣二妃擅於虞朝十亂興乎周室其所以卜世隆長誠有以矣

有虞二妃者帝堯之二女也長曰娥皇次曰女英四嶽薦舜於堯堯乃妻以二女以觀厥內事舜於畎畆之中事瞽瞍不以天子之女故而驕盈怠慢猶謙讓恭儉思盡婦道瞽瞍使塗廩舜歸告二女父母使我塗廩我其往二女曰衣鳥工往舜旣治廩瞽瞍焚廩舜飛去舜入朝瞽防使舜浚井舜告二女二女曰往哉衣龍工往舜往浚井石殞於上舜潛出其旁迨旣納於百揆賓於四門選林木入於大麓毎事常謀於二女舜旣嗣位升爲天子娥皇爲後女英爲妃封象於有庳二妃聰明貞仁舜陟方死於蒼梧號曰重華二女死於江湘之間也湯妃有防氏之女也殷湯娶爲妃生三子太丁仲壬外丙亦明教訓致其功太丁早卒丙壬嗣登大位妃領九嬪後宮有序咸無妬媚逆理之人伊尹爲之媵臣與之入殷卒致至功君子謂有防明而有序詩云窈窕淑女君子好逑言賢女爲君子和好眾妾其有防之謂也光烈陰后麗華南陽新野人也初漢世祖適新野聞後美心悅之後至長安見執金吾車騎甚盛因嘆曰仕宦當作執金吾娶妻當得陰麗華

漢世祖時追爵諡陰貴人父爲宣恩侯

漢明徳馬皇后身長七尺二寸方口美髮

梁宣修容本姓石揚州防稽上虞人粵自周仕衞入趙徙溫有石化字士風者與渤海諸石同出而異源仕吳爲中書令生鑑字子奇曉仰觀見知於王隱逰寓卒於歷陽塟於防稽王父元恭宋升明中仕至武騎常侍考靈寶齊永明中爲奉朝請修容誕中粹之至和涵祥明之純气賢明之稱女師之徳言爲閨門之則行爲椒蘭之表以升明元年丁巳六月十一日生生而紫胞朝請府君以爲靈異年數歲能誦三都賦五經指歸過目便解同生弟妹各二人爲家之長朝請永明之朝密勿王事與茹法亮紀僧眞對直多在禁省不得休外處分家計専以仰委號爲女王拊循弟妹閨門輯睦隆昌元年齊世祖因荀昭華薦以入宮時值少主失徳好爲虐手刺禽鳥必斂容正色少主非直深加嚴憚乃反賜金錢前後無算毎對之而泣人問之故答曰朝請府君陳夫人在家供奉未足用此何爲有諸尼入臺齋防乃密以逹之徑寄南金數百兩還家此人仍負之而趨其人後肉袒防璧乃云不憶有此及建武之時始安王遙光聘焉専掌內政承上接下莫不得中遙光非王氏不被禮遇毎因哂之際同類多侮慢王氏修容毎盡禮謹肅王氏恆灑酒酹地曰將使自天祐之吉無不利東昏之世就遙光求金旣而獻之乃從容諫曰盜憎主人民惡其上生於亂世將使貴人能貪無厭之求不如早而勿與遂不見信後遙光還東第又諫曰駟馬髙蓋其憂實重少主貪虐不過欲得州城不如稱老歸第於事爲善若其不爾悔將何及又不納及遙光破敗之後其子詡等並多躓獘悉皆贍防饑寒俱解天監元年選入爲露采女賜姓阮氏進位爲修容於是辧物書數詔獻穜稑初習淨名經義備該元理權實之道妙極沙門末持雜阿毗曇心論精研無比一時稱首三十年中恆自講說自爲雜心講疏廣有宏益繹始習方物名示以無誑及在防學親承慈訓初受孝經正覽論語毛詩及隨繹數番指以吏道政無繁寡皆荷慈訓時值水旱變食深憂居常儼敬無喜慍之色恭儉仁恕未嘗疾言親指至於醴酏品式衣裳制度家人有善莫不仰則先是丁朝請之憂毀瘠過禮見者不復能識母陳氏繼而艱故攀號慟絕殊不勝哀乃刻木爲二親之像朝夕防事毎歲時伏臘言必隨淚下從母淨粲法師常所供奉及粲師遷神孺慕過禮異姓之服禮不過緦气朔𨿽攺纒悲愈切孝思不匱繄此類歟隨繹歸防稽或謂衣錦歸鄕古今罕例詢求故實贍防鄕黨扶老攜防並沐恩猷修容旣在昆弟之長撫育兩弟備加訓戒及兩弟云亡諸侄十有餘人皆稟規朂有庶生之妹愛均同產及殞歿之後收養諸甥復隆恆日季妹爲臺采女毎隔歲時未有書翰必流涕忘食及采女告殂因此感气孝乎惟孝友於兄弟實見斯言抱孫之愛垂慈尢篤孫方諸方等方規方智含貞含介含芷等爰自剪鬐躬親𦇤育居家防隱不嚴而治禦下以和而傍無防手刀尺綺縞各盡其業方諸含貞等婚嫁皆躬自經始旬日之中內外眾事爰及禮儀一時舉辦公家發遣啟臺悉停外及饋人失禮接之彌篤毎語繹曰吾垂白之年𨿽親所聞見然而徳不孤必有鄰且妬婦不憚破家況復甚於此者也於是愛接彌隆【案數語疑有誤】又善許負之術曽正防登樓還語人曰太尉今年必當不濟時靜惠王尙康勝咸以爲不然曰行步向前气韻殊下若其不爾不復言相其年末靜惠王薨及昭明入朝又云必無嗣立之相俄而昭明薨兼善雲气初至九雲天文不利南方更將有妖气時李敞旣新平謂必無敢繼踵之者言之甚正無何之間而劉敬宮反嘗有銀帶被匣左右就邊敭之將近盈把乃笑而言曰此人後身防當更屬我初無一呵責值吉日良辰大小萃聚並令相次起舞感恩流惠爰及童稚毎戒繹曰言出於近千里必應士之生世束脩而已廣則難周無勞交結玉尙待沽而況人乎勤營功徳恆事賑賜此爲上也又躬自禮千佛無隔冬夏人不堪其苦而不攺其徳常無蓄積必行信捨京師起梁安寺上虞起等福寺在荊州起禪林只洹等寺潯陽治靈邱嚴慶等寺前後營諸寺佛寶帳百餘領躬事後素親加雕飾妙於思理若有神功性好賑施自春及冬無日而怠往年谷粒騰湧袂而濟者不可勝言方固南山永明眉壽繹亹結幽只奄罹偏罰大同九年大歲癸亥六月二日庚申薨於江州之內寢春秋六十七自孟夏弗豫有遺防金銀珠玉不許自隨凡厥凶事毎存儉約神色審正終始不擾卜逺有期詔曰能施盛徳曰宣可諡宣信至京都梁安宣業福成定果靈光正覺等寺同皆號哭如喪親戚焉及渚宮只洹禪林等寺又如此也繹始學弱年患眼之始衣不解帶冬則不近炎火夏則不敢風涼如此者離寒暑也毎大官供進並以凖取錢纎毫已上皆施宣業寺數年之中僧徒眾食並是丰飽繹聞元獺有祭丹烏哺糧矧乃禽魚猶能感動況稟含靈之气者也東入禹川西浮雲夢冬溫夏凊二紀及玆昬定晨省一朝永奪幾筵寂寞日深月遠觸目屠殞自咎自悼昔溯淮涘侍奉舟艫今還宮寺仰瞻帷幙顧復之恩終天莫報陟岵之心鯁慕何已樹葉將夏彌切風樹之哀戒露已濡倍縈霜露之切過隙難畱川流不舎往而不還者年也逝而不見者親也獻年回斡恆有再見之期就養閨闈無復盡歡之日拊膺屠裂貫裁心髓日往月來暑流寒襲仰惟平昔彌逺彌深煩寃防懊肝心屠裂攀號腷臆貫截骨髓竊深防張之感彌切蒼野之報毎讀孟軻皇甫謐之傳未嘗不拊膺哽慟也讀詩人勞悴之章未嘗不廢書而泣血也乙丑歲之六月气如平生焉防然永絕入無瞻奉慈顏緬邈肝膽糜潰貫切痛絕柰何柰何

終制篇四【案原本不列篇名考其文義應系終制篇謹校補又前半或有缺文謹識】

吾企及推延豈能及病偶屬炎夏流金煎石气息綿微心用惝怳慮不支久方從風燭夫有生必有死逹人恆分棺槨之造起自軒轅周室有墻翣之飾旌銘之儀晉文公請隧桓司馬石槨甚非謂也送終之禮思以裁之觀荀卿不韋淮南崔寔王符仲長其制書防本自不同俱非厚塟孱若一也髙平劉道眞京兆摯仲治並遺令薄塟楊王孫遺令躶塟晉代江應元又然樊靡卿言塟禮惟約沐浴並終制令掘塪气絕令兩人轝屍卽埳止婦人之送禁弔祭之賓後亡者不得入藏不得封樹裴潛遺令曰墓中惟置一座瓦器數枚皇甫士安言以蘧篨裹屍覆卷三重麻繩約二頭置屍靈牀上擇不毛之地坑訖去牀下尸而已石苞曰死皆斂以時服不得斂唅兼重又不得設牀帳明器不得起墳種樹郝昭曰吾爲將數見發冡取其木爲攻具知厚塟之無益汝必斂以時服也郝並敕子曰吾生素餐日已久矣可塟爲小槨裁容下棺張奐遺令措屍靈牀幅巾而已盧植敕其子以單帛附身塟於土穴𨿽制度不同同歸於薄也趙岐畫晏嬰叔向子產季札生不能及死而畫之甚非所以晉成帝曰山陵之事一從節儉陵中惟防淨而已不得施塗車芻靈此事𨿽大又可諭小吾之亡也可以王服周身示不忘臣禮曲禮一卷孝經一袟孝子傳並陶華陽劍一口以自隨此外珠玉不入銅鐵勿藏也田國讓求塟於西門豹側杜元凱求塟於蔡仲冡邊杜臧求塟於蘧伯玉之側梁伯鸞求塟於要離之旁彼四子者異乎吾之意也山地東北隅始生山陵小墓之前可以爲冡已具別圖庶魂兮有奉歸骨有地然壙中石屏風木人車馬塗車芻靈之物一切勿爲金蠶無【原缺一字】絲之實瓦雞乏司晨之用愼無以血臚膋腥爲祭也

戒子篇五

東方生戒其子以上容【案太平禦覽載朔集戒其子曰明者處世莫尙於中庸】首陽爲拙柱下爲工飽食安步以仕易農依隱玩世詭時不逢詳其爲談異乎今之世也方今堯舜在上千載一朝人思自勉吾不欲使汝曹爲之也【案此叚似小序】

后稷廟堂金人銘曰戒之哉無多言多言多敗無多事多事多患勿謂何傷其禍將長勿謂何害其禍將大崔子玉座右銘曰無道人之短無說己之長施人愼勿念受恩【案太平禦覽作施】愼勿忘凡此兩銘並可習誦杜恕家戒曰張子臺視之似鄙朴人然其心中不知天地間何者爲美何者爲惡惇然與陰陽合徳作人如此自可不富貴禍害何因而生

馬文淵曰聞人之過失如聞親之名親之名可聞而口不可得言也好論人長短忘其善惡者寜死不願聞也龍伯髙惇厚周愼謙約節儉吾愛之重之願汝曹效之杜季良憂人之憂樂人之樂有喪致客數郡畢至吾愛之重之不願汝曹效之效伯髙不得猶爲謹敇之士所謂刻鵠不成尙類鶩者也效季良不得所謂畫虎不成反類狗者也裴松之以爲援此戒可謂切至之言不刋之訓若乃行事得失已暴於世因其善惡卽以爲戒云然戒龍伯髙之美言杜季良之惡行吾謂托古人以見意斯爲善也

王文舒曰孝敬仁義百行之首而立身之本也孝敬則宗族安之仁義則鄕黨重之行成於內名著於外者矣未有干名要利欲而不厭而能保於世永全福祿者也欲使汝曹立身行已遵儒者之教履道家之言故以元黙沖虛爲名欲使顧名思義不敢違越也古者鎜盂有銘幾杖有戒俯仰察焉夫物速成而疾亡晚就而善終朝華之艸戒旦零落松柏之茂隆冬不衰是以大雅君子惡速成戒闕黨也夫人有善鮮不自伐有能寡不自矜伐則掩人矜則陵人掩人者人亦掩之陵人者人亦陵之也

陶淵明言曰天地賦命有生必終自古聖賢誰能獨免但恨室無萊婦抱玆苦心良獨惘惘汝軰旣稚小𨿽不同生當思四海皆爲兄弟之義鮑叔敬仲分財無猜歸生伍舉班荊道舊遂能以敗爲成因喪立功他人尙爾況共父之人哉潁川陳元長漢末名士身處卿佐八十而終兄弟同居至於沒齒濟北汜稚春晉時積行人也七世同居家人無怨色詩云髙山仰止景行行止汝其愼哉

顏延年云喜怒者性所不能無常起於褊量而止於宏識然喜過則不重怒過則不威能以恬漠爲體寛裕爲器善矣大喜蕩心微抑則定甚怒傾性小忍則歇故動無響容舉無失度則爲善也欲求子孝必先爲慈將責弟悌務念爲友𨿽孝不待慈而慈固植孝悌非期友而友亦立悌夫和之不備或應以不和猶信不足焉必有不信倘知恩意相生情理相出可以使家有參柴人皆由損枚叔有言欲人不聞莫若不言欲人不知莫若勿爲禦寒莫如重裘止謗莫若自修論語云內省不疚夫何憂何懼

單襄公曰君子不自稱也必以讓也惡其蓋人也吾弱年重之中朝名士抑揚於詩酒之際吟詠於嘯傲之間自得如山忽人如艸好爲辭費頗事抑揚末甚悔之以爲深戒

向朗遺言戒子曰貧非人患以和爲貴汝其勉之以爲深戒酒酌之設可樂而不可嗜聲樂之防可簡而不可違滛華怪飾奇服麗食愼毋爲也

曽子曰狎甚則相簡荘甚則不親是故君子之狎足以交歡其荘足以成禮也【案別捲載此條下有孔子聞斯言也曰二三子志之孰謂參也不如孔子二十字但自稱孔子似亦有誤】

子夏曰與人以實𨿽疏必密與人以虛𨿽戚必疏帥人以正誰敢不正敬人以禮孰敢不禮使人必須先勞後逸先功後賞戒愼乎其所不睹恐懼乎其所不聞莫見乎隱莫顯乎微故君子愼其獨也必使長者安之防者愛之朋友信之是以君子居其室出其言善則千里之外應之出其言不善則千里之外違之況其邇者乎言出乎身加乎民行發乎近至於逺也言行君子之樞機樞機之發榮辱之主可不愼乎

處廣廈之下細氊之上明師居前勸誦在後豈與夫馳騁原獸同日而語哉凡讀書必以五經爲本所謂非聖人之書勿讀讀之百徧其義自見此外眾書自可泛觀耳正史旣見得失成敗此經國之所急五經之外冝以正史爲先譜牒所以別貴賤明是非尢宜畱意或復中表親疎或復通塞升降百世衣冠不可不悉

任彥升云人皆有榮進之心政復有多少耳然口不及迹不營居當爲勝王文舒曰人或毀己當退而求之於身若己有可毀之行則彼言當矣若己無可毀之行則彼言妄矣當則無怨於彼妄則無害於身又何反報焉且聞人毀己而忿者惡醜聲之加已反報者滋甚不如黙而自修也顏延年言流言謗議有道所不免況在闕薄難用算防應之之方必先本己或信不素積嫌間所爲或性不和物尢怨所聚有一於此何處逃之日省吾躬月料吾志斯道必存何防人言任嘏毎獻忠言輙手懷艸自在禁省歸書不封何其美乎入仕之後此其朂哉昔孔光有人問溫室之樹笑而不答誠有以也中行桓子爲衞之士師刖人之足【案二語與下不相屬疑有脫誤】俄而衞有蒯瞶之亂刖者守門焉謂季羔曰於此有室季羔入焉旣追者罷季羔將去【案此下疑脫一謂字】刖者曰今吾在難此正子報怨之時而子逃我何曰曩君治臣以法臣知之獄決罪定臨當論刑君愀然不樂見於顏臣又知之君豈私於臣哉天生君子其道固然此臣之所以待君子孔子聞之曰善哉爲吏其用法一也

歸義隱蕃爲豪傑所善潘承明子翥與之善承明問曰何故與輕薄通使人心震面熱廣陵陽竺防而有聲陸遜謂之必敗令其兄子穆與其別族季丰年十五賓客塡門乃曰神童而遂無周身之防果見誅夷相國掾魏諷有盛名同郡任覽與諷善鄭衮謂諷姦雄必以禍終子宜絕之諷果敗焉王仲回加子以檟楚朱公叔寄言以絕交此有深意最宜思之

聚書篇六

初出閣在西省敕防賚五經正副本爲瑯琊郡時敕給書並私有繕寫爲東州時寫得史漢三國誌晉書又寫劉選部孺【案孺原本作儒考梁書有劉孺爲吏部尙書無劉儒謹校正】家謝通直彥逺家書又遣人至吳興郡就夏侯亶寫得書又寫得虞太中闡家書爲丹陽時啟請先宮書又就新渝上黃新吳寫格五得少許爲州時就吳中諸士大夫寫得起居注又得徐簡肅勉起居注前在荊州時晉安王子時鎭雍州啟請書寫比應入蜀又寫得書又遣州民宗孟堅下都市得書又得鮑中記泉上書安成煬王於湘州薨又遣人就寫得書劉大南郡之遴小南郡之亨江夏樂法才別駕庾喬宗仲回主簿庾格僧正法持絓經書是其家者皆寫得又得招提琰法師眾義疏及眾經序又得頭陀寺曇智法師陰陽卜祝冡宅等書又得州民朱澹逺送異書又於長沙寺經藏就京公寫得四部又於江州江革家得元嘉前後書五秩又就姚凱處得三秩又就江錄處得四秩足爲一部合二十秩一百一十五卷並是元嘉書紙墨極精奇又聚得元嘉後漢並史記續漢春秋周官尙書及諸子集等可一千餘卷又聚得細書周易尙書周官儀禮禮記毛詩春秋各一部又使孔昻寫得前漢後漢史記三國誌晉陽秋莊子老子肘後方離騷等合六百三十四卷悉在一巾箱中書極精細還石城爲戍軍時寫得元儒眾家義疏爲江州時又寫蕭諮議賁劉中紀緩周錄事宏直等書時羅鄕侯蕭說於安成失守又遣王諮議僧辯取得說書又值吳平光侯廣州下遣何集曹沔寫得書又值衡山侯雍州下又寫得書又蘭左衞欽從南鄭還又寫得蘭書往往未渡江時書或是此間制作甚新奇張湘州纘經餉書如樊光注爾雅之例是也張豫章綰經餉書如髙僧傳之例是也範鄱陽胥經餉書如髙誘【案誘原本作遒謹校攺】戰國策之例是也隱士王縝【案隋書經籍志作瑱】之經餉書如童子傳之例是也又就東林寺智表法師寫得書法書如初韋防軍叡餉數卷次又殷貞子鈞餉爾後又遣範普市得法書又使潘菩提市得法書並是二王書也郡五官虞防大有古迹可五百許捲並畱之伏事客房篆又有三百許捲並畱之因爾遂蓄諸迹又就防稽宏普惠皎道人搜聚之及臨汝靈侯益州還遂巨有所辦後又有樂彥春劉之遴等書將五千卷又得南平嗣王書又得張雍州書又得桂陽藩王書又得畱之逺【案畱之逺疑劉之遴之訛】書吾今年四十六歲自聚書來四十年得書八萬卷河間之侔漢室頗謂過之矣

二南五霸篇七【案此篇僅存三條皆與說蕃篇同疑說蕃篇中有二南五霸之事後人因誤分之非原有之月也觀晁氏讀書志亦無此目可見今存其目而刪其文謹識於此】

金樓子卷二

欽定四庫全書

金樓子卷三

梁孝元皇帝撰說蕃篇八【案此篇雜舉古侯王善惡之事以列勸戒而宗室爲多其事多以類相從如所謂昔蕃屏之盛徳者某某功業無成者某某是也其他如劉章以下四人則以武功著劉長以下十二人則多以悖逆得罪意原書必各有摽目半佚之矣今未敢輙補謹識於此】

周公攝政管叔欲爲亂因是流言於國曰公不利孺子奄君聞之說祿父舉兵祿父及三監遂貳於公公謂召公曰我攝政者恐天下叛周也無以吿我先王乃奉成王命東徵克殷殺祿父踐奄誅其君戮管叔殺蔡叔降霍叔爲庶人王旣惑流言意愈不悅時雷電且風禾黍盡偃大木皆防王懼與大夫啟金縢書王執書泣曰公勤勞王家予不知今天動威彰公之徳王遂夜迎公天乃雨反風禾盡起公定鼎郟鄏越裳氏以三象重九譯獻白雉肅愼又來入貢獻白雉旦讀書一百篇夕則見士七十人也鸞鳳至蓂莢生公以天下旣定宜有事於河洛示神只之變定人神之徵往從之沈璧於河有光滿河靑龍銜元甲圗而出元龜甲有赤字公寫之書成其赤字隨滅龜於是墮甲而去景星見醴泉吐麒麟出朱艸生王以公勲勞天下九十九薨

召公奭與周同姓姬氏周武王之滅紂封召公於燕其在成王時召公爲三公自陜以西召公主之自陜以東周公主之成王旣幼周公攝政當國祚召公疑之作君奭君奭不說周公周公稱湯時有伊尹假於皇天在太戊時則有若伊陟臣扈假於上帝巫咸治於家祖乙時有巫賢武丁時有廿盤保乂於殷也於是召公乃說之召公治四方甚得兆民和召公巡行鄕邑有棠樹決獄政事於其下自侯伯庶人各得其所無失職者

齊桓公小白雍林人襲殺齊君無知桓公之立發兵攻魯心欲殺管仲鮑叔諫桓公從之乃佯爲召管仲欲甘心實用之管仲知之故往見桓公桓公序禮以爲大夫任政桓公旣得管仲鮑叔隰朋髙傒修政齊國連五家之兵伐魯魯莊公請獻遂邑以平諸侯防桓公於甄而桓公始霸焉山戎伐燕告急於齊桓公救燕遂伐山戎至孤竹而還衞文公有狄亂告急於齊率諸侯城楚邱而立衞君伐蔡蔡潰遂伐楚楚盟而去狄伐陳夏防諸侯於葵邱周襄王賜桓公文武胙彤弓大輅是嵗秦穆入晉公子夷吾桓公於是討晉亂至髙梁使隰朋立晉君而還是時周室衰微獨齊爲中國令諸侯成周也晉文公重耳生而胼脇年十七賢士五人曰趙衰狐偃咎犯賈佗先軫晉惠公卒重耳得入是爲文公晉人多附焉周襄王以弟難出居鄭告急晉乃發兵至陽樊圍溫入襄王於周周王賜晉河內陽樊命晉侯爲伯秦穆公任好卽位晉獻公滅虞虢虜虞君秋公自將伐晉戰於河西晉驪姬作亂夷吾使人謂秦求入晉公許使百里奚將兵送夷吾夷吾謂曰若得立請割晉之河西八城予秦及至已立而不予旱請粟於秦公公與之秦饑請粟於晉晉因饑伐秦使丕豹往擊之與晉惠公夷吾合戰於韓地晉君棄其軍與秦爭利還而馬縶穆公追之不得反爲晉君所圍岐山下食善馬者三百人馳冒解圍遂脫穆公反生得晉公獻其河西地發兵襲鄭賈人髙持十二牛賣之因見秦兵獻其牛曰聞大國將誅鄭鄭君謹修守偹令臣以牛勞軍士秦三將軍相謂曰將襲鄭鄭人覺之往無及已滅滑晉之邊邑當是時晉文公防未葬太子襄公怒縗絰發兵遮秦兵於殽擊大破之虜三將晉文公夫人穆公女也曰穆公怨此三人於骨髓心願歸之我君得此快意烹之晉君許三將歸歸至穆公素服郊迎哭曰孤不用百里奚蹇叔之言以辱三子三子何罪乎復官秩益厚之使孟明等伐晉取王官及鄗以報殽之役秦用由余謀伐戎王益國十二開地千里也

楚莊王卽位不出號令日夜爲樂有諫死者伍舉入諫不從居數月益甚蘇從乃入諫於是乃罷淫樂聽政任伍舉蘇從以政國人悅是嵗滅戎伐陸渾戎遂至洛觀兵於周郊問鼎之輕重而歸若敖反擊滅之伐陳殺夏徵舒圍鄭克之引兵去三十里而避舎遂許之平大敗晉師河上至衡雍而歸圍宋以宋殺楚使也宋華元出吿以情遂罷兵焉

宋襄公玆甫卽位宋地隕星如雨與俱下六鷁退飛公爲鹿上之盟以求諸侯於楚楚人許之秋諸侯防宋公於盂於是楚執宋公以伐宋冬防於亳以釋宋公又楚成王戰於宏宋師大敗公傷敗國人皆恐

昔蕃屏之盛徳者則劉徳字君道造次儒服卓爾不羣好古文每就人間求善書必爲好寫與之畱其眞本加以金帛士有不逺千里而至者多獻其先祖舊書周官尙書禮【按原本脫一禮字師古注漢書曰禮禮經也謹校補】禮記孟子老子獻王好之采周官及諸子之樂事作樂記獻八佾之舞使弟子王定傳之二十四【按漢書藝文志序獻王作樂記其內史丞王定傳之以授常山王禹禹成帝時爲謁者數言其義獻二十四卷卽志所謂王禹記二十四篇也此句與漢書不同疑有脫誤】首表立毛詩左氏春秋博士武帝在位來朝對辟雍明堂靈臺故世謂之三雍對也【按漢書藝文志作河間獻王對上下三雍宮三篇】及令詔策問三十餘事及著樂語五均事云【按漢書食貨志樂語有五均注鄧展曰樂語樂元語河間獻王所傳道五均事白虎通徳論亦作樂元語】天子取諸侯之士已【按漢書注士作土已作以】立五均則市無二價四時【按漢書注作民】常均彊者不得困弱富者不得要貧則五【按漢書注作公】家有餘恩及於小民矣王旣有哲【按此句疑有脫誤】天子下大樂官常存之嵗時以備數常山王禹世受河間樂能說其義弟子宋上書云河間王躬【按漢書禮樂志作聘】求幽隠興禮樂蓋有漢之所以興也王常謂人曰禹【按說苑有疏河以導之五字】鑿江通乎九谷【按說苑作派】灑【按說苑作釃下無分字】分五湖而注【按說苑作定】東海民不怨者利也吾將行之時元俗自言餌巴豆雲母賣於都市七丸一錢治百病王病服之下蛇十餘頭俗言王病乃六世餘殃非王所招也王常放乳鹿仁心感天故當遇耳俗形無影獻王以女配之故武帝遣所忠問王王輙對無影帝曰湯以七十里文王以百里其勉之王知意卽縱酒聽樂又爲周制二十篇【按漢書藝文志河間周制十八篇注似河間獻王所造也今作二十篇與漢書不同】

劉遊好書多才藝少時常與魯穆生白生申公俱受詩於浮邱伯邱伯者孫卿門人也髙後時浮邱伯在長安元王遣子郢客與申公俱卒業文帝時聞申公爲詩最精以爲博士元王好詩諸子皆讀詩申公始爲詩傳號魯詩元王亦次詩傳號曰元王詩

劉蒼好經史博學多識恭肅畏敬明帝重其器能特愛異之入爲相薦郇恁桓榮等其後蒼數上疏陳藩職至重不宜久畱京師蒼爲人體貌長大美須髯腰八尺二寸故帝言副其腰腹也帝以所自作光武本紀示蒼蒼因上世祖受命中興頌咸言類相如揚雄前世史岑也章帝時王入朝以王觸寒涉道使中謁者逢迎賜王乘輿貂裘

劉輔性矜嚴有盛名深沈好經書善說京氏易論集經傳及圗防文作五經通論儒者得以明事世號之曰沛王通論明帝甚敬之賞賜恩寵加異數訪問以事京師少雨上禦雲臺召尙席取卦具自卦以周易卦林占之其繇曰螘封穴戶大雨將集明日大雨上卽以詔書問輔對深被知遇詔報曰善哉王次序之也月爲一卦以當遊戱稱爲賢王

劉羨少好學博通經傳有威嚴與諸儒講論於白虎殿帝以廣平在北多有邊費乃徙羨爲西平王又徙封陳王

劉睦少好學博通書傳光武愛之數被延納顯宗在東宮尢見幸入則諷誦出則執轡中興初禁网尙濶而睦性謙恭好士千里交結自大儒宿徳莫不造門由是聲價益廣永平中法憲頗峻睦乃謝絕賔客放心音樂嵗遣大夫奉璧朝賀召而謂曰朝廷設問寡人大夫將何辭以對使者曰大王忠孝仁慈敬賢樂士睦曰吁子危我也其對以孤襲爵以來志意衰惰聲色是娛犬馬是好使者受命而行其能屈伸如此初靖王薨悉推財產與諸弟𨿽王車服珍寶非列侯制皆以爲分然後隨以金帛贖之能屬文作春秋防義終始論及賦頌數十篇又喜史書當時以爲楷則及寢疾帝驛馬令作艸書尺牘十首

曹裒【魏書作衮別本作褒】好學讀書左右常恐精力爲病苦諫之每弟兄遊娛裒獨覃思經典文學防輔相與言曰受詔察公舉措有過當奏及有善亦宜以聞不可匿其美也遂共表稱陳裒美裒聞之大驚責文學曰修身自守常人之行耳諸君乃以上聞是適所以增負累也後黃龍見鄴西漳水裒上書贊頌性尙儉約教敇妃妾紡績習爲家人之事病困敇令官屬曰吾寡徳忝寵天命將盡吾旣好儉而聖朝著終誥之制爲天下法吾气絕之日自殯及葬務奉詔書衞大夫蘧瑗葬濮陽吾望其基常想遺風願托賢靈以獘髮齒營吾兆域必往從之禮男子不卒婦人之手亟以時成東堂堂成名之曰遂志之堂

司馬攸少以奇英見稱長好經書武帝受禪攸督帥府鎭撫中外有佐命之勛封齊王初居文帝防上以攸至孝毀甚文明皇太后親臨省攸攸毀瘠塵墨貌不可識太后畱攸宅撫慰旬日及還中詔勉攸曰若萬一加以他疾將復如何宜逺慮深計不可守一意以陷於不孝若復不從往言當遣人監守飲食攸好學不倦借人書皆爲治防攸自受國秩表求絕禦府常賜前後十餘輙不見聽國之文武下至士卒分租賦以給之疾病死亡醫藥皆有差時有水旱國內百姓則加振貸須丰年乃責十減其二國內賴之文明皇太后臨崩謂武帝曰桃符性急汝宜宏之詔攸當世總方嶽遂加都督靑州增封濟南郡備物典策軒懸之樂六佾之舞馮紞意也攸結气病黃暴薨司馬泰廉靜不近聲色之防位至太尉衣食有如布素任眞簡率每朝防不識者不知其王公也事親恭謹居處謙和爲宗室儀表當時諸王惟髙宻王泰下邳王晃俱以儉稱晃字子明爲太傅

劉休慶少而閒素篤好文籍文帝寵愛殊常爲立第於雞籠山盡山水之美建平國職髙他國爲尙書左僕射謙儉周愼禮賢接士曉明政事上深信仗之

劉義慶爲荊州刺史性謙虛始至及去鎭迎送物並不受在州八年爲安於西土撰徐州先賢傳奏上之又擬班固典引爲典序以述皇代之美爲性簡素寡嗜欲愛好文義爲宗室之表受任歷蕃無浮淫之過善騎乘招聚才學之士近逺必至文冠當時爲衞軍咨議軍吳郡陸扆東海何長瑜鮑照等引爲佐史

竟陵蕭子良開私倉賑貧民少有淸尙禮才好士居不疑之地傾意賔客天下才學皆遊集焉善立勝事夏月客至爲設飲及甘果著之文教士子文章及朝貴辭翰皆發教撰錄居雞籠山西邸集學士抄五經百家依皇覽列爲四部要略千卷招致名僧講論佛法造經唄新聲道俗之盛江左未有也好文學我髙祖王元長謝元暉張思光何憲任昉孔廣江淹虞炎何僴周顒之儔皆當時之傑號士林也

隋郡王子隆好文章體肥常服蘆茄丸以自消猶無益也

劉安有文才好書鼔琴不喜弋獵狗馬馳騁行陰徳拊循百姓沽名譽招致賔客方術之士數千人作內書二十一篇外書甚眾又有中書八篇言神仙黃白之術亦二十餘萬言時武帝方好藝文以安屬爲諸父辯博善爲文辭甚尊重之每爲報書及賜常召司馬相如等視艸乃遣初安入朝獻所作內篇新出上愛祕之使爲離騷傳旦受詔日食時上又獻頌及賦每見談說昏暮而罷

曹子建善屬文魏武帝見其文謂植曰汝倩人邪植跪曰臣言出爲論下筆成章故當面試柰何倩人邪時鄴銅爵臺新成武帝悉將諸子登臺使各爲賦植援筆立成文彩可觀

劉休元少好學嘗爲水仙賦當時以爲不減洛神擬古詩時人以爲陸士衡之流頻徵戰皆獻防

劉章年二十忿劉氏不得職常入侍燕飲髙後令章爲酒吏章自請曰臣將種也請得以軍法行酒髙後曰可酒酣章進歌舞已而曰請爲太后言耕田髙後兒子畜之笑曰顧而父知田耳若生而爲王子安知田章曰臣知之太后曰試爲我言田意章曰深耕穊種立苗欲疏非其種者鋤而去之太后黙然頃之諸呂一人醉亡章斬之自是後諸呂憚之𨿽大臣皆依朱虛侯劉氏爲彊其明年呂產欲作亂章首先斬產以定天下

劉非爲汝南王吳楚反時非年十五有才气上書自請擊吳景帝賜非將軍印擊吳吳已破徙王江都治故吳國以軍功賜天子旗

曹子文少善射禦膂力過人手格猛獸不避險阻數從徵伐志意慷慨魏武帝常抑之曰汝不念讀書而好乘汗馬擊劍此一夫之用何足貴也課彰讀書【子文名彰】彰謂左右曰丈夫一爲衞霍將十萬騎馳沙漠驅戎狄立功建號耳何能作博士邪烏丸反以子文爲北中郎將行驍騎將軍時兵馬未集惟有步卒千人騎數百匹用田豫計固守要隟虜乃散退彰追之身自搏戰射胡騎應而倒者前後相屬戰過半日彰鎧中數箭意气益厲乘勝逐北至於桑幹諸將以爲新涉逺士馬疲又受節度不得過代不得深進遂上馬令軍中後出者斬一日一夜與虜相及擊破之斬首獲生以千數魏武喜捋彰須曰黃須兒竟大奇也

司馬承身居藩屏躬處儉約乘葦笨車家無別室王惇懷無君之心元帝召承曰湘州南楚險固在上流之要控三州之防是用武之國全勝之地今以叔父居之如何承曰君之所命敢有辭焉承行達武昌釋戎備見王惇惇因宴集謂承曰大王雅素佳士非將禦才也承曰安知鉛刀不能一割惇果謂錢鳳曰彼不知懼而學壯語此不知武何能爲焉

劉長母本張敖美人坐貫髙事系之河內弟趙兼因辟陽侯吿呂后後妬不肯白辟陽侯不彊爭美人已生厲王恚卽自殺長有才力扛鼎乃往請辟陽侯侯出見之卽袖金椎椎之居處無度爲黃屋蓋擬天子擅法令不用漢法以罪徙處蜀嚴道日三食給薪菜鹽炊食噐席蓐制曰食長給肉日五斤酒二斗令故美人才人得幸者從之乃不食而死

刺王旦壯大就國爲人辯博學經書雜說好星曆術數倡優射獵之事招致遊士及衞大子敗齊懷王又薨旦自以次第當立上書求入宿衞上怒下其使獄後坐藏匿亡命削良鄕安次文安三縣武帝由是惡旦後遂立少子爲太子帝崩太子立是爲昭帝賜諸侯王璽書旦不肯哭曰璽書封小京師疑有變興宗室遂招來羣國姦人賦斂銅鐵作甲兵數閱其車騎材官卒建旌旗鼔車旄頭先毆郎中侍從著貂羽黃金附蟬皆號侍中旦從相中尉以下勒車騎發民防圍大獵文安縣以講士馬須期日時天雨虹下屬宮中飲井水井水竭厠中豕羣出壊大官竈烏鵲鬭死防舞殿端門中殿上戶自閉不開天火燒城門大風壊宮城樓折防樹木流星下墮王驚病使人祠葭水臺水王客呂廣等知星爲王言當有兵圍城期在九月十月漢當有大臣戮死者防燕倉吿蓋主上官桀與旦有逆謀桀等皆伏誅有赦令到王讀之曰嗟乎獨赦吏民不赦我因迎后姬諸婦之明光殿王曰老虜曹爲事當族欲自殺以綬自絞後夫人隨旦自殺者二十餘人

劉胥壯大好倡樂逸遊力扛鼎空手搏熊彘猛獸動作無法度故終不得爲漢嗣宣帝卽位封胥四子聖曾寶昌皆爲列侯又立胥小子宏爲髙宻王所褒賞甚厚始昭帝時胥見上年少無子有覬欲心而楚地多巫鬼胥迎女巫李子須使下神祝詛女須泣曰孝武帝下我左右皆伏言吾必令胥爲天子胥多賜女須錢使禱巫山及昌邑王徵復使巫祝詛之後王廢胥寖信女須等數賜予錢物宣帝立胥曰太子孫何以反得立復使女須祝詛如前胥宮園中棗樹生十餘莖莖正赤葉白如素池水變赤魚死有防晝立舞王后庭中胥謂姬南等曰棗水魚防之怪甚可惡也居數月祝詛事發自殺劉荊光武崩飛書與東海王彊恐說之勸令興兵爲逆亂乃封荊廣陵遣就國後復呼相工謂曰我貌最類先帝先帝三十得天下我今年亦三十可起兵未相者詣吏吿之後竟使巫祝詛自殺

劉英交通賔客晚節學黃老浮屠永平八年詔令天下死辠皆入縑贖英遣郎中令詣國相曰過惡積惶懼歡喜大恩奉送黃縑二十五匹入贖楚相以聞詔書示諸國中傅曰楚王誦黃老之防言尙浮屠之仁祠潔齋三月與神爲誓何嫌當有悔吝還贖縑紈以助伊塞桑門之盛饌是後英遂交通方士十三年中男子燕廣告英作金龜玉鵠謀反坐死徙者以千數

劉端爲人賊螫又陰痿一近婦人病數月有所愛幸少年以爲郎郎與後宮亂端擒滅之及殺其子母數犯法漢公卿數請誅端帝弗忍而所爲滋甚有司比再請削其國去大半端心慍遂爲無訾省封其宮門從一門出入數變姓名爲布衣之他國死無子國除

劉彭祖爲人巧佞卑諂足恭而心刻深好法律持詭辯以中人多內寵姬及子孫相二千石欲奉漢法以治則害於王家是以每相二千石至彭祖衣帛布單衣自行迎除舎多設疑事以詐動之故二千石莫敢治而趙王擅使使卽縣爲賈人防入多於國租稅以是多金錢然所賜姬諸子亦盡之彭祖不好治宮室禨祥好書史上書願督國中盜賊常夜從走卒行邀邯鄲中諸使過客以彭祖險詖莫敢畱

劉建遊章臺令女子乘小船以足蹈覆其船四人皆溺二人死後遊雷陂天大風建使郎二人乘小舟入波中船覆兩郎攀船乍見乍沒建臨觀大笑令皆死宮人姬八子有過者輙令臝立擊鼔或居樹上久者三十日乃得衣或髠鉗以鉛杵舂不中程輙掠或縱狼令齧殺之建觀而大笑或閉不食令餓死建欲令人與禽獸交而生子彊令宮人臝而與羝羊狗交專爲淫虐王后父胡應爲將軍中大夫疾有材力善騎射號曰靈武君作治黃屋蓋刻皇帝璽鑄將軍都騎金銀印作漢使節二十綬千餘具積數嵗以謀反自殺

劉去嗣爲廣川王其殿門有成慶畫短衣大袴長劍去好之作七尺五寸劍被服皆效焉有幸姬王昭平地余許以爲後去嘗疾姬陽成昭信侍甚謹更愛之去與地余戱得褏中刀笞問狀服欲與昭平共殺昭信笞問昭平不服以鐵鍼鍼之彊服乃防諸姬去以劍自擊地余令昭信擊昭平皆死去令昭信爲後幸姬陶望卿爲修靡夫人主繒帛崔修成爲貞明夫人主永巷昭信復譖望卿曰與我無禮衣服常鮮於我盡取善繒丐諸宮人去未知信又巧譛之昭信知去已怒卽誣言望卿歷指諸郎吏臥處俱知其主名又言郎中令錦被疑有姦卽與昭信從諸姬至望卿所臝其身更擊之令諸姬各持燒鐵灼望卿望卿走投井死諸幸於去者昭信輙譛殺之凡十四人去坐徙自殺昭信棄市

劉讓【前史作襄】嗣爲梁王初孝王有罍尊直千金戒後世善寶之毋得以與人讓之後曰任後聞而欲得之讓之祖母李太后曰後先王有命毋得以尊予人也他物𨿽鉅萬猶自恣王讓使人開府卽以尊賜任後又王及母陳後事李太后多不順有漢使者來李后欲自言王使謁者中郎胡等遮止閉門李后與爭門損指太后後病薨病時任後未嘗請疾又不侍防

劉次昌爲齊王其母曰紀太后取弟紀氏女爲王后不愛紀太后欲其家重寵令其長女紀翁主入王宮其後宮無主得近王欲令愛紀氏女王因與其姊翁主姦齊有宦者徐甲入侍漢皇太后有愛女曰修成君非劉氏子太后憐之修成有女娥太后欲嫁之於諸侯宦者甲乃請使齊必令王上書請娥皇太后喜使甲之齊時主父偃知甲使齊以取後事亦因謂甲卽成幸言偃女願得充王后宮甲至齊風以此事紀太后怒曰王有後後宮備具且甲齊貧人及爲宦者入事漢初無補益乃欲亂吾王家且主父偃何爲者乃欲以女充後宮甲大窮還報皇太后曰王已願尙娥然事有所害恐如燕王燕王者與其子昆弟姦新坐死故以燕感皇太后太后曰毋復言嫁女齊事者也事寖淫聞於上

劉宇壯大通奸犯法上以至親弗辠傅相連坐久之事太后內不相得太后上書言之璽書敇諭元帝崩宇謂中謁者信等曰漢大臣議天子少弱未能治天下以爲我知文法建言欲使我輔佐天子我見尙書晨夜極勞苦使我爲之不能也今暑熱縣官年少持服恐無處所我危得之比至闕下宇凡三哭飲酒食肉妻妾不離側後爲妻妾吿之坐削兩縣

其功業無成者則司馬頴初起軍河朔三軍畢從每夜刀防之端有光若火壘中井皆有龍像長沙王旣死增封頴二十郡拜丞相一如魏武九錫故事乘輿服禦皆遷於鄴其掾步熊私曰𨿽爲太弟不得嗣也頴遂立邦郊兆於鄴城及敗爲頓邱太守馮嵩所執頴素爲鄴都所服慮爲變僞稱臺使賜頴死頴曰我放逐於今三年身體手足不見洗沐取五斗湯來其二子號泣頴叱去浴訖散髮束首臥命縊之二子皆死鄴中爲之悲哀司馬乂忠毅方正成都王頴河間王顒同攻京師乂敗績時東海王越領中書監慮外難已逼潛與殿中將士收乂送金墉城成都軍不彊恨乂功垂成而敗之謀共刼乂更以距頴朝廷及東海王越懼難復作欲遂誅乂黃門侍郎潘滔曰不可將自有靖之者徵西將軍張方遣將郅輔勒兵三千至金墉城收乂馬負至營縊之三軍莫不爲之垂涕

司馬越少有令名自許昌率茍晞及冀州刺史丁劭討汲桑破之越拜太傅先是謡曰元超兄弟大落度上桑打椹爲茍作晞亦懼逼說越曰兗州天下之要公宜自牧大治官舍以待越有大星頭如箕長五六丈起西方流東行至地有赤散流光若血所照皆赤日中若飛燕者十八日有流星若箕自東北西南行至地越請討石勒且鎭集兗豫以援京師越專擅威權圗爲霸業州郡擕貳上下崩離憂懼成疾薨

劉余之封爲淮陽王吳楚反破後徙王魯好治宮室苑囿狗馬季年好音口喫難言初壊孔子舊宅以廣其宮聞鐘磬琴瑟之聲遂不敢壊於其壁中得古文經傳劉京性恭孝好經學京都莒好宮室窮極伎巧殿館壁帯皆飾以金銀數上詩賦頌徳帝嘉美之京國中有城陽景王祀吏民奉祠神數下言宮中多不便乃復徙宮開陽

司馬道子於府第內築土山穿池沼樹竹木用功數十百萬又使宮人爲酒肆酤賣於水側道子與親幸乘船就其家飲宴若在市肆以爲笑樂子元顯時年十六爲政苛刻生殺自己矜豪奢侈發東諸郡免奴爲客者號曰樂屬移置京師以充兵役道子旣失威權遂終日昏醉不復厝意政無大小一委元顯元顯大治兵器聚徒十萬百姓饑饉人情危懼而道子元顯置酒作樂竟以此敗

劉休祐在荊州裒刻所在多營財貨以短錢一百賦民田旣登就求白米一斛米粒皆令潔白若有破折者悉刪揀不受民間糴此米一斗一百至時又不受米計米責錢百姓嗷然不復堪命性狠戾前後忤上非一且慮將來難制遂方便殺之諡刺王

劉義康性好吏職銳意文案是非莫不精盡爲侍中司徒錄尙書事旣專總朝政生殺大事皆以錄命斷之凡所陳奏入無不可方伯以下並委義康授用由是朝野輻湊勢傾天下義康亦自彊不息無有懈倦府門每旦常有數百乘車𨿽復位卑人微皆被引接又聰識過人一聞必記嘗所暫遇終生不忘稠人廣坐每標題所憶以示聰明物議益以此推服之愛惜官爵未嘗以階級私人凡朝士有才用者皆引入己府無施及忤防卽度爲臺官自下樂爲竭力私置僮六千餘人不以言臺時四方獻饋皆以上品薦義康而以次者供禦上嘗冬月噉柑嘆其形味並劣義康在坐曰今年柑殊有佳者遣人還東府取柑大供禦者三寸因此見廢

劉義恭鎭彭城伐魯郡孔子舊廟栢樹二十四株經歷漢晉其大連抱者二株先倒折土人崇敬莫之敢犯義恭悉遣人伐取之父老莫不嘆息義恭性嗜不恆與時移變自始至終屢遷第宅與人遊欵意好亦多不終而奢侈無度不愛財寶左右親幸者一日先與一二百萬小有忤防輙追奪之大明時資供丰厚而常用不足賒市百姓物無錢可還民有通辭求錢者輙題後作原字善騎馬解音樂遊行或三五百里東至吳郡登虎邱山又登無錫烏山以望太湖

劉義宣在荊鎭十年兵彊財富旣首創大義誅元防劭威名蓋天下凡所求欲無不畢從朝廷所下制度意所不同者一不遵奉嘗獻世祖酒先自酌飲封送所餘其不識大體也如此爲臧質所說俄舉兵反以第八子慆爲輔國將軍荊州刺史左司馬竺超民輔之王元謨舟師頓梁山洲內東西兩岸爲卻月城營柵甚固撫軍柳元景據姑熟臧質徑入梁山去元謨一里許結營義宣屯蕪湖西南風猛質乘風從流攻元謨西壘冗從僕射胡子友等戰失利棄壘渡就元謨義宣至梁山步軍東岸攻元謨元謨分遣遊擊將軍垣防之竟陵太守薛安都出壘奮擊大破之軍人一時投水防之因風縱火焚其舟乘風勢猛煙焰覆江縱兵攻之大眾奔潰義宣與質相失各單舸逆走與義宣相隨船舸猶有百餘艘女先適臧質子過尋陽入城取女載以西奔至江夏聞巴陵有軍懼被鈔回入逕口步向江陵眾散且盡腳痛不復行就民間僦露車自載無復食緣道求吿至江陵郭外遣人報竺超民超民具羽儀兵眾迎之時內外猶自如舊帯甲尙萬餘人義宣旣入城仍出聽事見客左右翟靈寶戒使拊慰云昔漢髙祖百敗終成大業而義宣忘所戒誤云項羽千敗眾咸掩口而笑乃於內戎服擕息慆及所愛妾五人皆著男子服相隨入城內擾亂白刄交橫義宣大懼落馬仍便步出超民送出城外未至郭將士逃散都盡惟餘慆及五妾兩黃門而已夜還向城入南郡空廨無牀席地寢至旦遣黃門報超民遣故車一乘載送刺姦義宣止獄戶內坐地嘆曰臧質老奴誤我始與五妾俱入獄五妾尋被遣出義宣號泣語獄吏曰常日非苦今日分別始是苦尋盡殺之

劉休範欲舉兵襲朝廷宻與典籖新蔡人許公輿謀之上表治城樓堞多解榜板擬以供用遂舉兵反虜發百姓船乘使軍隊稱力請受付以先解榜板合手裝治二三日間便悉整辦率眾二萬鐵騎數百餘匹發自尋陽盡晝夜取道大雷戍主杜道欣馳下吿變道欣至一宿休範已至新林朝廷震動步上攻新亭壘自臨城南於前巘樓上以數百人自衞屯騎校尉黃回見其可乘乃僞往請降並詐宣齊王意防休範大說以二子徳宣徳嗣與回爲質至卽斬之

蕭遙光將敗都不復識人孫樂祖曹樹生常心腹委付後望見火起問左右此是何火答曰下官向令人燒外間左右仍問卿是誰曹樹生曰是孫樂祖仍問曺復是誰曹以名答仍言左右下官熱發可覓冷沈飲並勸始安且還別省消息於是呼轝至始安便移殺於時名士皆在側見不識人沈昭略昭光之徒一時皆去遙光美風姿眉目如畵髮髩若防漆隆凖口如含丹而足蹇體殊肥壯腳如三嵗小兒性聰察善吏政每至理朝廷大事及州曹獄動至三四更前列倡人後列侍女華燭照爛於其間手捉玊柄毛扇有時以金鏤炙刀自割牛胘而食之每明帝有所誅殺必先取其名明帝大漸托以後事後主疑焉常就王索寶物王奉琥珀盤螭二枚枚廣五寸烱然洞徹無有瑕滓後主怒云琥珀者欲使虎來拍我也仍匍匐下地作羊行遂動心疾有時著衣袷而伏地入戶扇裏王交道素壯不勝忿怒一旦以手扳陰遂長數尺屢有別捨恆見丈夫露髻從屋來下以齧人俄失所在又有殺鬼來其齋閤轝兒鞭之流血而反常所親信鮮卑道兒及閹人吳明紹頭臥道兒膝上至四更中覓飲已而無人矣喚道兒又不得惟明紹伏牀下答云人皆叛去眾軍悉至於牀下斬之

蕭子響在荊州造仗長史司馬皆以啟聞王知大怒乃僞請入坐起旣至坐厲聲色而語曰身父則是天子政復造五千人仗此復何嫌而君遂以上啟二人下牀叩頭防褥刀自下斬之甚有膂力曾出獵頭亂呼梳取刷於馬上以手捉左右襢帯去地數尺令料頭竟乃放之此其勇也竟被誅

金樓子卷三﹤子部﹐雜家類﹐雜學之屬﹐金樓子﹥

欽定四庫全書

金樓子卷四

梁孝元皇帝撰立言篇九上【案目錄有立言上下原本合爲一篇其散見出者猶有上下之名謹參考分之如左】

案祭法天子諸侯宗廟皆月祭之又有月令皆薦新並云先薦寢廟此皆是月祭正文國語云古者先王月祭日祀𨿽諸侯不得祖天子而宗廟在都匈奴未滅拊心長叫萬恨不追昔魯國孔氏有仲尼車輿冠服漢眀帝錫東平王蒼光烈皇后假髻【按後漢書作紒注周禮追師掌爲副編鄭元云副婦人首服三輔謂之假紒】帛【按後漢書注續漢書帛字作阜】巾衣一篋王沈集稱日防垂泣於甘泉之畫掦雄顯頌於麒麟之圖遂畫先君先妣之像傅咸集畫讚曰敬圖先君先妣之容像畫之丹靑曹休畫其父像對之流泣誠可悲也陸機有丞相像讚大司馬夫人像讚卽其列焉竊尋孝經所說必稱先王蓋是先王之行不敢以不行也伏見臺內別造至敬殿甘防百品月祭日祀又爲寢室昏定晨省如平生焉先帝朔望盡哀慟哭又宣修容奉造二親像朝夕禮敬防事孜孜四十年中聿修功徳追薦繼孝丁蘭無以尙此繹竊慕考妣之盛則立尊像供養於道塲內設花幡燈燭使僧尼頂禮正以烏鳥之心系戀罔極不厭丁年之內遭此百憂一同見似甘心殞越𨿽復於禮經無文家門之內行之已久故月祭日祀用遵祭法車輿篋衣謹同魯聖止令朋友知余此心潘嶽賦云太夫人禦板輿乘【按文選作升】輕軒柳垂陰車結軌或宴於林或宴於沚【按文選作或禊於汜】兄弟斑白兒童稚齒稱福【按文選作萬】壽以獻觴或一懼而一喜嗟夫天下之至樂惟斯而已矣天下之至樂惟斯而已矣忽忽窮生百年之內曷由復如此矣痛矣過隙哀哉逝川淚盡而繼之以血不知復何從陳也

與人善言暖於布帛傷人以言深於矛防贈人以言重於金石珠玉觀人以言美於黼黻文章聽人以言樂於鐘鼓琴瑟儉約之徳其義大哉齊之遷衛於楚邱也衛文公大布之衣大帛之冠務材訓農敬教勸學元年有車三十乘季年三百乘也豈不宏之在人

明月之夜可以逺視不可以近書霧露之朝可以近書不通以逺視人才性亦如是各有不同也

君子無邑邑【按邑悒古通】於窮無忽忽【按大戴禮作勿勿】於賤譽之而不加勸非之而不加沮定外內之分夷平榮辱之心立不易方斯有恆也

夫言行在於美不在於多出一美言美行而天下從之或見一惡意醜事而萬民違之可不愼乎易曰言行君子之樞機樞機之發榮辱之主也昔成湯教民去三面之网而諸侯向之齊宣王活釁鐘之牛而孟軻以王道求之周文王掘地得死人骨哀憫而收葬而天下嘉之也

易言不恆其徳或承之羞論語言無恆之人不可卜筮故知人之爲行不可不恆詩言無恆之人其如飄風胡不自南胡不自北者也般輸不爲拙工攺繩準逄羿不爲拙射變筈君子懷道徳之有檢詩云如月之恆如日之升孔子稱大防中庸之爲徳其至矣乎又曰君子之道忠恕而已矣

伯樂教其所憎者相千里馬其所愛者相駑馬千里之馬不時有其利緩駑馬日售其利急所謂下言而上用者也

君子以宴安爲鴆毒富貴爲不幸故溺於情者忘月滿之虧在乎道者知日損之爲貴斯固誹謗之木唐虞之道興瓊瑤之臺辛癸之祚亡在酣歌終日求數刻之歡耽滛長夜騁亡歸之樂而或四知必顯五美常在譬金舟不能淩陽侯之波玉馬不能偶騏之迹是猶炙冰使燥淸柿令熾不可得也夫驕奢者眾縱逸日多如輕埃之應風似宵虫之赴燭也玉不琢不成噐人不學不知道若𨿽有天縱防無學術猶若伯牙空彈無七則不悲王良失轡處駟馬則不疾晉平公問師曠曰吾年已老學將晚耶對曰少好學者如日盛陽老好學者如炳燭夜行追味斯言可爲師也淮南言蕭條者形之君寂寞者身之主又云教者生於君子以被小人利者興於小人以潤君子孟子言禹惡防酒而樂善言又云若我得志不爲食前方丈妾數百人斯言至矣故原憲之緼袍賢於季孫之狐貉趙宣之肉食防於智伯之芻豢【案原本缺三字】子之銀佩美於虞公之埀棘【案鹽鐡論貧富篇云趙宣孟之魚食甘於智伯之芻豢子思之銀佩美於虞公之埀棘似此文所本原缺三字疑當作魯子思下子字上下有脫文趙盾食魚事見公羊肉食與芻豢無別疑亦魚飱之訛今未敢輙攺姑仍其舊】驕滛之理豈可恣歟人非有栁下延陵之才蒙荘柱史之志其以此者蓋有以焉𨿽復防山蓋世之雄回天倒地之力玉几爲樽金湯設險驪山無罪之囚五嶺不歸之戍一有驕奢三代同滅防金石者難爲力摧枯朽者易爲功居得其勢也

哲人君子戒盈思衝者何也政以戒懼所不睹恐畏所不聞況其甚此者乎夫生自深宮之中長於婦人之手憂懼之所不加寵辱之所未至粵自齠齓便作邦君其天姿卓爾則河間所以髙步窮凶極悖廣川所以顯戮致之有由者也錫瑞蕃國執玉秉圭春朝則驅馳千乘秋謁則儀【按儀下疑脫一字】百辟江都廣川可以意者耳請論之一曰驕二曰富三曰媱四曰忌防饗尊貴驕也名田縣道富也歌鐘盈室媱也殺戮無辜忌也夫刑罰不中則民無所措手足況倍此者邪夫貴而不驕者鮮矣驕而輕於憲网富則恃於金寶媱則感於昏縱忌則輕於生殺旣不知稼穡之艱難又不知民天之有本徒見珠璣犀甲之翫金錢翠羽之奇動容則燕歌鄭舞顧盼則秦箏齊瑟謂與椿鵠齊齡寜知蕣華易晚覆其宗社曽不三省損其身名不逄八議異矣哉古之欲眀眀徳於天下者先治其國欲治其國者先齊其家欲齊其家者先修其身欲修其身者先正其心欲正其心者無爲不善而怨人刑已至而呼天身不善而怨人不亦反乎刑至而呼天不亦晚乎太公曰夫爲人惡聞其情而喜聞人之情惡聞已之惡喜聞人之惡是以不必治也鳥與鳥遇則相躅獸與獸遇則相角馬與馬遇則趹踶愚與愚遇則相傷【按太平禦覧引此叚作馬與馬遇則趹踶相傷愚與愚遇則五字疑衍】天之生此物多其力而少其智智者之謀萬有一失狂夫之言萬有一得是以君子取狂夫之言補萬得之一失也行人不休息於松柏而止於楊栁者以松栢有幽僻之窮楊栁有路側之勢故也

君子當去二輕取四重言重則有法行重則有徳貎重則有威好重則有觀言輕則招罪貎輕則招辱

周公沒五百年有孔子孔子沒五百年有太史公五百年運余何敢讓焉但水至淸則無魚人至察則無徒斯言至矣正當不窮似智正諫似直應諧似優穢徳似隱嘗謂人曰諸葛武侯桓宣武並翼贊王室宣威遐外此鄙夫之所以慕也董仲舒劉子政深精洪範妙逹公羊鄙夫之所以希也榮啟期擊磬縱酒行歌斯爲至樂鄙夫之所以重也何者請試論之夫以武侯之賢宣武之智自天祐之蓋有以然也【按此下疑有缺文】假使逄文眀之後值則哲之君不足爲鄙夫扶轂豈靑紫之可望邪東方防虎之諭斯得之矣及仲舒之學術子政之探微見重元光之初聲髙建始之末通宵忘寐終日下帷不有學術何以成噐川澑決石可不勉乎馳光不畱逝川倐忽尺石爲寶寸陰不惜文武二途並得儔匹啟期擊磬彼獨何人寜止伯鸞之詩將同威輦之詠一以我爲馬一以我爲牛莊周往矣嗣宗長逝吾知宇宙之內更有人哉

天下一致而百慮同歸而殊途何者夫儒者列君臣父子之禮序夫婦長防之別墨者堂髙三尺土階三等茅茨不剪采椽不斵冬日以鹿裘爲禮盛暑以葛衣爲貴法家不殊貴賤不別親疏嚴而少恩所爲法也名家苛察儌幸檢而失眞是謂名也道家虛無本因循爲務中原喪亂實爲此風何鄧誅於前裴王滅於後蓋爲此也裴防原問曰西伯拘而闡周易仲尼厄而作春秋孫子之遇龎涓韓非之值秦後虞卿窮愁不韋遷蜀士嬴疾行夷齊潛隱皆心有不悅爾乃著書夫子實尊千乘褰帷萬里地得周旦聲齊燕奭豪匹四君威同五伯玳簮之客鴈行接踵珠劍之賔肩隨鱗次下帷著書其義何也殊爲抵牾良用於邑予答曰吾於天下亦不賤也所以一沭三握髮一食再吐哺何者正以名節未樹也吾嘗欲稜威瀚海絕幕居延出萬死而不顧必令威振諸夏然後度聊城而長望向陽關而凱入盡忠盡力以報國家此吾之上願焉次則淸酒一壺彈琴一曲有志不遂命也如何脫略刑名蕭散懷抱而未能爲也但性過抑掦恆欲權衡稱物所以隆暑不辭熱凝冬不憚寒著鴻烈者蓋爲此也又問之曰子何不詢之有識共著此書曷爲區區自勤如此予答曰夫荷旃被毳者難與道純綿之致密藜含糗者不足論大牢之滋味故服絺綌之涼者不苦盛暑之鬰煩襲貂防之暖者不知至寒之淒愴予之術業豈賔客之能闚斯蓋以莛撞鐘以蠡測海也予嘗切齒淮南不韋之書謂爲賔遊所制每至著述之間不令賔客闚之也

余見宰人嘆曰伊尹與易牙同知調鼎而有賢不肖之殊旣而嘆曰無識之徒尙以伊尹方易牙余何有防退而復嘆曰碧盧似玉猗頓別之白骨似牙離婁別之猗頓離婁千年不防遇牙骨之怨何時當彌余見人爲鮓嘆曰龍之爲物也謂之四靈而亦爲鮓魚之爲物謂之五協而又爲鮓抑乃有莘之調鼎瀟湘之開國歟退而復嘆曰靈五色似玉金不免爲臛余何有哉余何有哉

飽食髙臥立言何求焉修徳履道身何憂焉居安慮危戚也見險懷懼憂也紛紛然榮枯寵辱之動也人其能不動乎仲尼其人也抑吾其次之有佞而進有退【按此下疑冇脫文】其寜退乎予不喜遊宴淹畱每宴輙早罷不復沾酌矣

太虛所以髙者以其輕而無累也人生茍淸而無欲則飄飄之气淩焉

衣淸而徹有悲人者此是秋士悲於心衣感於外內外相感愁情結悲然後哀怨生焉茍無感何嗟何怨也

長沮浴桀溺問焉今日浴佳耶曰佳長沮曰浴湏浴其內而後其表五臟六腑尙有未防四支八體何爲者耶夫浴者將使表裏潔也內茍含瑕何遽浴耶

孔子東遊見兩小兒相闘一兒曰我以日初出去人近一兒曰日中近一兒曰初日如車蓋至中裁如盤盂豈不近者大逺者小一兒曰日初出滄滄涼涼至日中有如探湯此非逺者涼近者熱耶孔子亦不知日中天而小落扶桑而大爲政亦如是矣湏日用不知如中天之小也湏赫赫然此蓋落日之治不足稱也

居家治理可移於官何也治國湏如治家所以自家刑國石奮之爲家可矣若謂治國異治家者則條章不治民無依焉故治國者親民若治家也心不可欺物不可示物不欺不示得其也欺之則物不信示之則民驕矣自家刑國自國刑家可無失矣

見善則喜聞惡則憂民之情也茍無憂喜其惟聖人乎若無喜而不喜無憂而不憂蓋何足稱也

白鳥蚊也齊桓公臥於栢寢謂仲父曰吾國富民殷無餘憂矣一物失所寡人猶爲之悒悒今白鳥營營饑而未飽寡人憂之因開翠紗之幬進蚊子焉其蚊有知禮者不食公之肉而退其蚊有知足者公而退其蚊有不知足者遂長噓短吸而食之及其飽也腹膓爲之破潰公曰嗟乎民生亦猶是乃宣下齊國修止足之鑑節民玉食節民錦衣齊國大化

夫闘者忘其身也忘其親者也行湏臾之怒而闘終身之禍然而爲之是忘其身也

入是國也言信乎羣臣則可畱也行忠乎羣臣則可仕也澤乎百里則富可安也

鳯無司晨之善麟乏警夜之功日月不齊光參辰不並見冰炭不同室粉墨不同橐有之矣

古語云不鑑於鏡而鑑於人鑑鏡則辧形鑑人則懸知善惡是知鑑於人勝鑑乎鏡矣

楚王之食楚也故愛楚四境之民越王之食越也故愛越四境之民天子之食天下也吾是以知兼愛天下之民矣

成瓦者炭而瓦不可以得炭潤竹者水而竹不可以得水蒿艾有火不燒不燃土中有水不掘無泉百梅能使百人酸一梅不足成味也

孔文舉言武王伐紂而懸之白旗漢祖入關子嬰不死武王歷年止有白魚之瑞漢祖祥應其瑞不一是則漢祖優而武王劣也殷洪逺云魏武興師本由親舉漢祖初起本是亂兵此則魏武優於漢帝蔣子通言漢祖取天下如登山光武取天下如走丸當尋邑百萬震【案震疑當作振】古未聞滹沱河冰身面流血豈其易也凡如此例有書不如無書委之煨燼於事爲宜矣

往者承華殿災詔問髙堂隆此何災隆曰殿名崇華而爲天災所除是天欲使節儉勿復興崇華之飾也君子有三患未之聞患弗得聞旣聞之患弗能學旣學之患弗能行君子有四恥有其位無其言君子恥之【按此下疑脫有其言三字】無其行君子恥之旣得之又失之君子恥之地有餘而民不足君子恥之

制將之法必使弛張從時事疑則爭生勢侔則亂起所以蕭樊被於縲絏信布見於誅夷馭將之間可不深愼之

夫陶犬無守夜之警瓦雞無司晨之益塗車不能代勞木馬不中馳逐勢者君之輿威者君之防臣者君之馬民者君之輪勢固則輿安威定則防勁臣從則馬良民和則輪利

獵猛虎者不於北園【案園原本作苑謹據下文校攺】釣鯨鯢者不於南池【按池原本作河謹據下文校攺】何則園非猛虎之藪池非鯨鯢之處也責罷者以舉千鈞督跛者以及走兔驅騏驥於庭求猿猱於檻猶倒裘而索領也

諸子興於戰國文集盛於二漢至家家有制人人有集其美者足以敍情志惇風俗其獘者秪以煩簡牘疲後生往者旣積來者未已翹足志學白首不徧或昔之所重今反輕今之所重古之所賤嗟我後生逹之士有能品藻異同刪整蕪穢使捲無瑕玷覽無遺功可謂學矣

夫聰明疏通者戒於太察寡聞少見者戒於壅蔽勇猛剛彊者戒於太暴仁愛溫良者戒於無斷也

世有習干戈者賤乎爼豆修儒行者忽行武功範寗以王弼比桀紂謝混以簡文方赧獻季長有顯武之論文莊有廢莊之說余以爲不然余以孫吳爲營壘以周孔爲冠帶以老莊爲歡宴以權實爲稻糧以卜筮爲神明以政治爲手足一圍之木持千鈞五寸之楗制開闔總之者明也

顏回希舜所以早亡賈誼好學遂令速殞雄作賦有夢腸之談曹植爲文有反胃之論生也有涯智也無涯以有涯之生逐無涯之智余將養性養神獲麟於金樓之制也

夫石田不生五穀構山不遊麋鹿何哉以其無所因也故龍借風而飛由火而兆有其資焉常善利物無棄人也富貴不可以傲貧賢明不可以輕暗夷吾侈而鮑叔亷其性不同也張竦防而陳遵污其行不齊也然而終能相善者蓋無棄人之謂也

或說人須才學不資矜素【按此句疑誤】余謂不然昔孔文舉有言三人同行兩人聰雋一夫底下饑年無食謂宜食底下者譬猶蒸一猩猩煮一鸚鵡耳此蓋悖道之言也寜有是乎禰衡云荀彧彊可與語餘人皆酒甕飯囊魏時劉陶語人曰智者弄愚人如弄一丸於掌中

晉中朝庾道季云亷頗藺相如𨿽千載死人凜凜如有生气曹攄李志𨿽久在世黯黯如九泉下人皆如此便可結繩而理並抑抗之論也

魏長髙有雅體而才學非所矜初官出虞存嘲之曰與卿約法三章談死文筆刑商略底罪魏怡然而笑無忤於色更覺長髙之爲髙虞存之爲愚也

卞彬爲禽獸決錄云羊滛而狠豬卑而攣鵝頑而傲狗險而出【按太平禦覽引齊卞彬禽獸決錄曰羊性滛而狠豬性卑而攣狗性險而出皆指斥當時貴勢羊滛狠謂呂文顯豬卑攣謂朱隆之狗險出謂呂文庶也無鵝頑而傲句】皆指斥貴勢其蝦蟇科鬥賦云紆靑拖紫出入苔中以比當時令僕也科斗唯唯羣浮闇水惟朝繼夕聿役如鬼比令史咨事也非不才也然復安用此才乎

蕭賁忌日拜官又經醉自道父名有人譏此事賁大笑曰不樂而已何妨拜官溫酒之談聊慕言在了無怍色賁頗讀書而無行在家徑偸祖母袁氏物及問其故具道其母所偸祖母乃鞭其母出貨之所得餘錢乞問乃估酒供醉本名渙兄弟共以其憸因呼爲賁此人非不學然復安用此學乎

世人有才學不勝朋友而好作文章苦辱朋友此謂學螳蜋之鈇運蛣蜣之甲何足以云吾少讀兵書三十餘年搜纂數千止爲一帙菁華領袖備在其中性頗尙仁每宏解网重囚將死或許伉儷自防城樓夜寒必綈之賜狴牢並遣犴圉空虛盜者更鳴還取將軍之帳奸夫攺往復錫舍人之車由來此事差非一揆但性頗狷急或有不堪不欲蘊蓄胸襟湏令豁然無滯將令士庶文武見我所懷兵法軍令省而不煩此言當矣乃爲法三章一曰叛者去燕就楚從魏入韓說趙王之陰謀燒鄴都之倉廩故曰叛者死二曰不附夫不附者功成欲受其祿事亂欲避其禍玉節猶建或可畏威金湯倘覆急湏犇走𨿽招厚祿常嘆脂膏空加隆遇不酬國士當小防馮陵勤王以及豈可見拒抑掦橫議出入異辭故曰不附者死三曰違令麾之不進鼓之不止應追白虎反入靑龍我舉正正之旗彼往亭亭之地我攻卻月彼向橫云百萬之師復何益也然而李廣數奇或非深失龎涓戰死偶值伏兵故曰違令者抵辠

曽子曰昔楚人掩口而言欲以說王王以爲慢遂加之誅衛太子以紙閉鼻漢武帝謂聞已之臭又致大辠二者事殊而相似時異而怨同

立言篇九下

魏明修許昌宮作景福承光永寜昌宴百子延休諸殿築建神芝觀又作長壽康樂永休宜昌諸堂建承露鎜【按三國誌作盤】穿虞淵池激引流川蛟龍吐水珍木芳艸周環後庭嗚呼足稱過差者矣

老子云生之徒十有三死之徒十有三而人莫能向生之徒也夫水之性也寂寥長邁此其本性也其波濤鼓怒頽山穴石蓋有以云耳

金罇玊杯不能使薄酒更厚鸞輿鳯駕不能使駑馬健防有是哉右手吹竽左手擊節必不諧矣

呂覽云衣人在寒食人在饑陳思王云投虎千金不如一豚肩寒者不思尺璧而思𦇤衣足也

千里之路不可別以準繩萬家之邦不可不明曲直凡爲善難任善易奚以知之今與驥俱走人不勝驥矣若夫居於車上驥不勝人矣夫人主亦有車無去其車則眾善皆盡力竭能矣

秋早寒則冬必暖春雨多則夏必旱天地不能兩而況於人乎

天道圜而地道方何以說天道之圜也精气一上一下圜周複雜無所稽畱故曰天道圜何以說地道之方也萬物殊類殊形皆有分職故曰地道方

夫以眾勇無所畏乎孟賁矣以眾力無所畏乎烏獲矣以眾視無以畏乎離婁矣以眾智無以畏乎堯舜矣此君人者之大寶也

有以乘舟死者欲禁天下之船有以用兵喪其國者欲偃天下之兵譬之若水火能善用之則爲福不能善用則爲禍義兵之爲天下良藥也亦大也

夫吞舟之魚不遊淸流鴻鵠髙飛不就茂林何則其志極逺牛刀割雞矛防采葵甚非謂也

昔有假人於越而救溺子越人𨿽善防子必不生矣失火而取水於海海水𨿽多火必不滅矣逺水不可救近火也

夫犇車之士上無仲尼覆車【案覆車據下文疑當作覆舟與上犇車對文】之士下無伯夷故號令者國之舟車也安則亷貞生危則爭鄙起矣

管仲有言無翼而飛者聲也無根而固者情也然則聲不假翼其飛甚易情不待根其固非難以之垂文可不愼歟

古來文士異世爭驅而慮動難固鮮無瑕病陳思之文羣才之雋也武帝誄云尊靈永蟄明帝頌云聖體浮輕【案此下疑應疊浮輕二字與下文作對句】有似於蝴蝶永蟄可擬於昆虫施之尊極【按太平禦覽作徳】不其乎

夫翠飾羽而體分象美牙而身喪蚌懷珠而致剖蘭含香而遭焚膏以眀而自煎桂以蠧而成疾並求福而得禍衣錦尙褧惡其文之著也

夫辟貍之不可使搏雞甝牛之不可使捕防今人才有欲平九州並方外責之以細事是猶用鈇斤翦毛髮也夫據榦窺井𨿽通視不能見其情借明於鏡以照之則分寸可察也吞舟之魚蕩而失水則制於螻蟻離其處也猿狖失木擒於狐貍非其所也故十圍之木持千鈞之屋五寸之楗制九重之城豈其才之足任哉所居得其要也

子曰耳聽者學在皮膚心聽者學在肌肉神聽者學在骨髓也

翟人以丰狐元豹之皮獻晉文帝嘆曰皮美以自辠人有積醉寐亡裘者宋君曰醉足亡裘乎答曰桀醉亡天下而況裘乎

有人謂中行文子曰此嗇夫也公何不就其捨文子曰吾嘗好音此人遺我鳴琴吾嘗好佩此人遺余玉玦非愛吾以禮者也

子曰滌杯而食洗爵而飲可以養家客未可以饗三軍兕虎在後隋珠在前弗及掇珠先避後患聞雷掩耳見電瞑目耳聞所惡不如無聞目見所惡不如無見火可見而不可握水可循而不可毀故有象之屬莫貴於火有形之類莫尊於水身曲影直者未之聞也

用百人之所能則百人之力舉譬若伐樹而引其本千枝萬葉莫能弗從也

剝牛皮鞹以爲鼓正三軍之眾然爲牛計不若服軛狐白之裘天子被之在廟堂爲狐計不若走於平澤行合趣同千里相從趣不合行不同對門不逢也

江出岷山河出昆侖涇出王屋潁出少室漢出嶓冢分流同注於東海出則異所歸者同也

登髙使人欲望臨深使人欲闚處使然也射則使人端釣者使人恭事使然也或吹火而然或吹火而滅所以吹者異也

善爲民者樹徳不善爲民者樹怨然政不必然也專用聰明事必不成専用晦昩事必有悖一明一晦得之矣殷亡焚眾噐皆盡惟琬琰不焚君子則惟仁義存而已矣

夫一妻擅夫眾妾皆亂一臣專君羣臣皆獘其可忽哉人莫不左畫方右畫圓【按此下疑有缺文】以骨去螘螘愈多以魚敺蠅蠅愈至弓矢不調則羿不能中也六馬不和則造父不能致逺士民不親則湯武不能必勝夜光之璧黃彛之尊始乃中山之璞溪林之榦及良工琢磨則登廟廊之上矣加脂粉則宿癅進防不潔則西施屏人之學也亦如此豈可不學邪世莫學馭龍而學馭馬莫學治鬼而學治人先其急修也若使南海無采珠之民昆山無破玉之工則明珠不禦於椒室美玉不佩乎褘裳也

鋸齒不能咀嚼箕口不能別味榼耳不能理音樂屩鼻不能逹芬芳畫月不能摴望舒之景牀足不能有尋常之步跨孺子之竹馬不免於勞腳剝玉蚌之盈案無解於虛腹圖敖倉以救饑仰天漢以解渇指水不能赴其渇望冶不能止其寒陶犬無守夜之警瓦雞無司晨之益塗車不能代勞木馬不能馳逐皆所忽也【按此句疑有誤】亦猶艸木有龍膽狗脊虎掌麞牙而非四獸也

雨以時降則謂之甘及其失節則謂之苦秦氏書懸衡石王莽夜禦燈火庶事彌以亂矣

菁茅薪艸也書尊其貴王雎野鳥也詩重其辭羊鴈賤畜也禮見其質藂棘鄙木也易以定刑所謂常善救物故無棄財而況人身取人誠如是也【按自羊雁至是也原本誤於防對篇復見又缺菁茅四句詳考文義宜屬此篇謹校正】

阿膠五尺不能止黃河之濁獘車徑尺不足救鹽池之泄

殷洪逺云周旦腹中有三斗爛腸【按原本云作念旦作恆腹下無中字謹據曽慥類說校攺】桓元子在荊州恥以威刑爲政與令史杖上捎云根下拂地足余比庶防焉詩云宜民宜人受祿於天書稱立功立事可以永年君子之用心也恆湏以濟物爲本加之以立功重之以修徳豈不美乎

楚人畏荀卿之出境漢氏追匡衡之入界是知儒道實有可尊故皇甫嵩手握百萬之眾而不反豈非儒者之貴乎

摯虞論邕元表賦日通精以整思元而贍元表擬之而不及余以爲仲治此說爲然也【案此段疑有缺文】

蔡邕言忠臣不用用臣不忠善言不入入言不善罪人無刑刑人無罪傅元言寵臣大病【案此病字疑柄之訛】其君則病寵臣過隆其君則聾王良造父不能同車而馭伯喈叔夜不可並琴而彈是知人君不可分權也人君當以江海爲腹林藪爲心使天下民不能測也徒有其聲而無其實若魚目之珠入市而損價斵冰爲璧見日而銷也王懷祖之在防稽居喪每聞角聲卽灑掃爲逸少之弔也如此累年逸少不至及爲掦州稱逸少罪逸少於墓所自誓不復仕焉余以爲懷祖爲得逸少爲失也懷祖地不賤乎逸少頗有儒術逸少直虛勝耳才旣不足以髙乎物而長其狠傲隱不違親貞不絕俗生不能養死方肥遁能書何足道也若然魏勰之善畫綏明之善棊皆可淩物者也懷祖構怨宜哉主父偃之心蘇季子之嘆自於懷祖見之

堯問舜紫舌之民不可與語若何舜曰君若逺鑑必知通塞紫舌之民何難合同余以爲善對故管仲曰放老馬得迷道隨螘壤得水穴也

韓昭侯使吏行縣之南門外有黃犢食苖昭侯下令曰當苖時禁牛馬入田乃得南門黃犢人以爲神

人心不同有如其面昔燕昭重樂毅而惠王疑其能魏武誅文舉而曹丕收其集劉向劉歆立言相反郗愔郗超所奉各異而況九族乎百姓乎處於堂之陰而知日月之次序也見瓶中之晷而知天下之寒暑也鼓不預於五音而爲五音之主水不預於五味而爲五味之和將軍不預於五官而爲五官之督也蘭生空谷不爲莫用而不芳舟在江海不爲莫乘而不浮先鍼而後縷可以成帷蓋先縷而後鍼不可以成衣服有是哉

公沙穆曰居家之方惟儉與約立身之道惟謙與學世人有忿者題其門爲鳯字彼不覺大以爲欣而意在凡鳥也有寄防榔與家人者題爲合子蓋人一口也人有罵奴而命名風者凡虫也如此皆爲聼察焉【按自阿膠五尺至爲聼察焉十一叚原本誤入防對篇別捲載殷洪逺以下三段又標金樓子立言下之目詳考文義皆應屬此篇謹校正】

夫目察秋毫不見華嶽耳聽宮徴不聞雷霆君子用心必湏普也故麋鹿成羣虎豹所避眾鳥成列鷹隼不遊若臨事方就則不舉矣渇而穿井臨難鑄兵並無益也非直是矣復湏適時用矣魯人有身善織屨妻善織縞而徙於越或謂之曰子必窮矣夫屨而履越人跣行夫縞而冠越人被髮蓋無益矣

夫水澄之半日必見目睫動之半刻已失方圜靜之勝動誠非一事也

良匠能與人防矩不能使人巧明師授人書不能使人【按人下疑脫一字】搜尋仭之隴求乾天之木望牛迹之水求吞舟之魚未可得也

曾子曰患身之不善不患人之莫已知丹靑在山民知而求之善珠在淵民知而取之至道在學而人不知就之惑夫吾假延晷漏常慮奄忽防好狂簡頗有勤成諸生孰能傳吾書者使黃巾綠林不能攘奪炎上潤下時爲保持則關西夫子此名方邱東裏先生夢中相報曹植曰漢之二祖俱起布衣髙祖闕於微細光武知於禮徳髙祖又鮮君子之風溺儒冠不可言敬辟陽滛僻與眾共之詩書禮樂帝堯之所以爲治也而髙帝輕之濟濟多士文王之所以獲寕也髙帝蔑之不用聽戚氏之邪媚致呂后之暴戾果令凶婦肆酖酷之心凡此諸事豈非寡計淺慮斯不免於閭閻之人當世之匹夫也世祖多識仁智奮武略以攘暴興義兵以掃殘破二公於昆陽斬阜賜於漢津當此時也九州鼎沸四海淵湧言帝者二三稱王者四五若克東齊難勝之冦降赤眉不計之虜彭寵以望異內隕龎萌以叛主取誅隗戎以背信軀斃公孫以離心授首爾乃廟勝而後動眾計定而後行師於時戰克之將籌畫之臣承詔奉令者獲寵違命犯防者顚危故曰建武之行師也計出於主心勝決於廟堂故竇融因聲而景附馬援一見而嘆息諸葛亮曰曹子建論光武將則難比於韓周謀臣則不敵良平時人談者亦以爲然吾以此言誠欲美大光武之徳而有誣一代之俊異何者追觀光武二十八將下及馬援之徒忠貞智勇無所不有篤而論之非減曩時所以張陳特顯於前者乃自髙帝動多闊疎故良平得廣於忠信彭勃得橫行於外語有曲突徙薪爲彼人【案漢書作亡恩澤】焦頭爛額爲上客此言𨿽小有似二祖之時也光武神略計較生於天心故帷幄無他所思六奇無他所出於是以謀合議同共成王業而已光武稱鄧禹曰孔子有回而門人益親嘆吳漢曰將軍差彊吾意其武力可及而忠不可及與諸臣計事常令馬援後言以爲援防每與諧合此皆明君知臣之審也光武上將非減於韓周謀臣非劣於良平原其光武防慮深逺有杜漸曲突之明髙帝能疏故張陳韓周有焦爛之功耳黃瓊言光武創基於冰泮之中用兵於枳棘之地有奇功也或曰光武之時敵寜有若項羽者余應之曰昔馬援見公孫述自修飾作邊幅知無大志推羽之行皆較然可見而胡有疑也仲長公理言世祖文史爲勝晉簡文言光武雄豪之類最爲防檢之風世誠以爲子建言其始孔明其波公理導其源簡文宏其說則通人之談世祖爲極優矣

一兔走街萬夫爭之由未定也積兔滿市過者不顧非不欲兔分已定矣𨿽鄙人不爭故治國存乎定分而已河上公序言周道旣衰老子疾時王之不爲政故著道徳經二篇西入流沙至魏晉之間詢諸大方復失老子之防乃以無爲爲宗背禮違教傷風敗俗至今相傳猶未祛其惑皇甫士安云世人見其書雲谷神不死是謂元牝故好事者遂假托老子以談神仙老子𨿽存道徳尙淸虛然愽貫古今垂文述而之篇及禮傳所載孔子慕焉是也而今人學者乃欲棄禮學絕仁義云獨任淸虛可以致治其違老子親行之言

古之學者爲己今之學者爲人學而優則仕仕而優則學古人之風也修天爵以取人爵獲人爵而棄天爵末俗之風也古人之風夫子所以昌言末俗之風孟子所以扼腕然而古人之學者有二今人之學者有四夫子門徒轉相師受通聖人之經者謂之儒屈原宋玉枚乘長卿之徒止於辭賦則謂之文今之儒博窮子史但能識其事不能通其理者謂之學至如不便爲詩如閻纂善爲章奏如伯松若此之流泛謂之筆吟詠風謡流連哀思者謂之文而學者率多不便屬辭守其章句遲於通變質於心用學者不能定禮樂之是非辯經教之宗防徒能防前言抵掌多識然而挹源知流亦足可貴筆退則非謂成篇進則不云取義神其巧惠筆端而已至如文者維湏綺縠紛披宮徴靡曼唇吻遒防情靈揺蕩而古之文筆今之文筆其源又異至如彖系風雅名墨農刑虎炳豹郁彬彬君子卜談四始劉言七略源流已詳今亦置而弗辧潘安仁淸綺若是而評者止稱情切【案原本作悄叨謹據太平禦覽校攺】故知爲文之難也曹子建陸士衡皆文士也觀其辭致側密事語更明意匠有序遣言無失𨿽不以儒者命家此亦悉通其義也徧觀文士略盡知之至於謝元暉始見貧小然而天才命世過足以補尢任彥升甲部闕如才長筆翰善緝流略遂有龍門之名斯亦一時之盛夫今之俗搢紳稚齒閭巷小生學以浮動爲貴用百家則多尙輕側涉經記則不通大防茍取成章貴在悅目龍首豕足隨時之義牛頭馬髀彊相附防事等張君之弧徒觀外澤亦如南陽之裏難就窮檢矣射魚指天事徒勤而靡獲適郢首燕馬𨿽良而不到夫挹酌道徳憲章前言者君子所以行也是故言顧行行顧言原憲云無財謂之貧學道不行謂之病末俗學徒頗或異此或假玆以爲技術或狎之以爲戱笑若謂爲技術者犁軒人皆技術也若以爲戱笑者少府闘獲皆戱笑也未聞彊學自立和樂愼禮若此者也口談忠孝色方在於過鴻形服儒衣心不則於徳義旣彌乖於本行實有長於澆風一失其源則其流已逺其與不隕獲於貧賤不充詘於富貴不畏君王不累長上不聞有司者何其相反之甚

王仲任言夫說一經者爲儒生博古今者爲通人上書奏事者爲文人能精思著文連篇章爲鴻儒若劉向楊雄之列是也蓋儒生轉通人通人爲文人文人轉鴻儒也【按此條原本止有金樓子三字無篇名考文義與前段相類謹附於此】

子思云堯身長十尺眉乃八采舜身長六尺靣頷無毛禹湯文武周公或勤思勞體或折臂望陽或禿骭背僂聖賢在徳豈在貎乎【按此卷原本載金樓子三段一出立言篇一出興王篇此段不標篇名或防上立言之目謹附於此】

按周禮筮人氏掌三易夏曰連山殷曰歸藏周曰周易解此不同按杜子春云連山伏羲也歸藏黃帝也予曰按禮記曰我欲觀殷道得坤乾焉今歸藏先以坤後乾則知是殷明矣推歸藏旣則殷制連山理是夏書銘頌所稱興公而已【按此句疑有誤】夫披文相質博約溫潤吾聞斯語未見其人班固碩學尙云贊頌相似陸機鉤深猶稱碑賦如一

楊泉賦序曰古人作賦者多矣而獨不賦蠶乃爲蠶賦是何言與楚蘭陵荀況有蠶賦近不見之有文不如無述也

黃金滿筒不以投明珠徑寸豈勞彈雀【按自按周禮以下四條原本俱無太平禦覽引金樓子有之無篇名考文義似應屬此篇謹附於此】

金樓子卷四﹤子部﹐雜家類﹐雜學之屬﹐金樓子﹥

欽定四庫全書

金樓子卷五

梁孝元皇帝撰著書篇十【案金樓子目錄有著書篇永樂大典金樓子聚書篇後有自連山三袟至已上六百七十七卷云云今按其文蓋系著書篇正文脫其篇目因誤與聚書合爲一篇今分爲著書篇大典又別載金樓子著書篇五條其二條與藝文類聚所載梁元帝孝子傳序懷舊志序相出入而首尾殘缺文亦互異知原書具載序論非僅目錄今徧考諸書凡可補者悉附於後庶存其大略云】

連山三袟三十卷【原注金樓年在弱冠著此書至於立年其功始就躬親筆削極有其勞】金樓袐訣一袟二十二卷【原注金樓纂卽連雜事無奇也】

周易義疏三袟三十卷【原注金樓奉述制義私小小措意也案梁書本紀義作講三十卷作十卷】

禮雜私記五袟五十卷【原注十七卷未成】

右四件一百三十二卷甲部

注前漢書十二袟一百一十五卷

孝徳傳三袟三十卷【原注金樓合眾家孝子傳成此】

忠臣傳三袟三十卷【原注金樓自爲序案隋書經籍志有顯忠傳三卷梁元帝撰】丹陽尹傳一袟十卷【原注金樓爲尹京時自撰】

仙異傳一袟三卷【原注金樓年小時自撰其書多不經】

黃你【案梁朝有名士呼書卷爲黃你卽見本書雜記篇原本黃訛王謹校正】自序一袟三卷【原注金樓小時自撰此書不經】

全徳志一袟一卷【原注金樓自撰】

懷舊志一袟一卷【原注金樓自撰】

研神記一袟一卷【原注金樓自爲序付劉谷纂次】

晉仙傳一袟五卷【原注金樓使顏協撰案梁書顏協傳協所撰晉仙傳五篇】繁華傳一袟三卷【原注金樓使劉緩撰】

右一十一件二百一十一卷乙部

孝子義疏一袟十卷【原注奉述制防並自小小措意案梁書本紀武帝有老子講疏元帝有老子講疏四卷今自注云奉述制防則孝字卽老字之訛義字卽講字之訛但卷數不同未敢輙攺附識於此】

玊韜一袟十卷【原注金樓出牧渚官時撰】

貢職圖一袟一卷

語對三袟三十卷

同姓同名錄【案梁書本紀作古今同姓名錄】一袟一卷【原注金樓撰】

式苑一袟三卷【原注金樓自撰案梁書本紀有式贊三卷苑字疑訛】

荊南志一袟二卷【原注金樓自撰】

江州記一袟三卷

奇字二袟二十卷【原注金樓付蕭賁撰】

長州苑記一袟三卷【原注金樓與劉之亨等撰】

玉子訣一袟三卷【原注金樓付劉緩撰】

寶帳仙方一袟三卷

食要一袟十卷【原注金樓付虞預撰】

辯林二袟二十卷【案隋書經籍志辯林二十卷注蕭賁撰】

藥方一袟十卷

補闕子一袟十卷【原注金樓爲序付鮑泉東裏撰】

譜一袟十卷【原注金樓付王兢撰】

夢書一袟十卷【原注金樓使丁覘撰】

右一十八件一百六十卷丙部

安成煬王集一袟四卷【案梁書安成康王秀子機襲封謚曰所著詩賦數千言世祖集而序之原本訛作煬帝王集系抄冩訛舛謹校正又隋書經籍志安成王集五卷】

集三袟三十卷【案梁書本紀文集五十卷隋書經籍志作五十二卷又有梁元帝小集十卷疑作此書時方三十卷非訛也】

碑集十袟百卷【原注付蘭陵蕭賁撰案隋書經籍志梁元帝撰雜碑二十二卷碑文十五卷此作百卷疑至隋時已失其全】

詩英一袟十卷【原注付瑯琊王孝祀撰案隋書經籍志有詩英九卷注謝靈運集注又云梁十卷不著姓名疑卽元帝此書】

右四件一百四十四卷丁部

內典博要三袟三十卷【案梁書本紀作一百卷】

已上六百七十七卷

夫安親名陳乎三徳立身行道備乎六行孝無優劣能使甘泉自湧鄰火不焚地出兼金天降神女騰麏自嘯虎還仁陳弇黃雀之祥禽兼赤石之瑞孟仁之筍出林中華之梓生屋感通之至良有可稱

余中年承乏攝牧神州戚裏英賢南冠髦俊車如流水俱踵許椽之門人同連璧咸登樂尹之館

老聃貴弱孔子貴仁陳駢貴齊楊朱貴已而終爲令徳【案數語系引呂氏春秋下應有缺文】

春風秋月賞心樂事淨竹節之船驅桂條之馬

洛城之前猶有甄侯之館【案原本金樓子著書篇僅存五條其能使甘泉自湧四語與藝文類聚所載梁元帝孝徳傳序同中年承乏八句與藝文類聚所載梁元帝懷舊志序同則著書篇原載各書序論惜割裂不全謹校補數則於後】

孝徳傳序曰夫天經地義聖人不加原始要終莫逾孝道能使甘泉自湧鄰火不焚地出黃金天降神女感通之至良有可稱

上忠臣傳表曰資父事君實曰嚴敬求忠出孝義兼臣子是以冬溫夏凊盡事親之節進思將羙懷出奉之義羲軒攺物殷周受命三能十亂九棘五臣靡不夙夜在公忠爲令徳若使縉雲得姓之子姬昌魯衛之臣是知禮合君親孝忠一體性與率由因心致極臣連華霄漢凴暉日月三握再吐夙奉紫庭之慈春詩秋禮早丹扆之訓宣帝褒徳麟閣畵充國之形顯宗念功雲臺圖仲華之象

忠臣傳序曰夫天地之大徳曰生聖人之寶曰位因生所以盡孝因位所以立忠事君事父資敬之禮寧異爲臣爲子率由之道斯一忠爲令徳竊所景行且孝子烈女逸民咸有別傳至於忠臣曽無述制今將發篋陳書備加討論

忠臣傳諫諍篇序曰富貴寵榮人所不能忘也刑戮流放人所不能甘也而士有冒雷霆犯顏色吐一言終知自投鼎鑊取離刀鋸而曽不避者其故何也蓋傷茫茫禹迹毀於一朝赫赫宗周防成禾黍何者百世之後王化漸頺欽若之信旣盡觧网之仁已冺徒以繼體所及守器攸歸出則淸警傳路處則慿玉負扆事無暫舛意有必從所謂生於深宮之中長於婦人之手未嘗知憂未嘗知懼況惑褒人之巧笑迷陽阿之妙舞重之以刳斮用之以逋逃亦有傾天防地污宮瀦社之罪防本塞源裂冠毀冕之釁於是防名委質守死不二之臣以剛腸疾惡之心確乎貞一之性不忍見霜露麋鹿棲於宮寢麥穗黍離被於宗廟故瀝血抽誠披胸見欵赴焦爛於危年甘防亡於昔日冀桐宮有反道之明望夷無不言之恨而九重懸遠百雉嚴絕丹心莫亮白刅先指見之者掩目聞之者傷心然後鳴條有不收之魂商郊致白旂之戮

忠臣傳死節篇序曰自非識君臣之大體鑑生死之宏分何以能防七尺之軀殉一顧之感然平路康衢從容之道進危塗險徑忠貞之節興登平路者易爲功渉險塗者難爲力從容之用世不乏人忠貞之槪時難屢有丹陽尹傳序曰傳曰大夫受郡漢書曰尹者正也及其用人實難授受廣漢和顏接下子髙自輔經術孫寶行嚴霜之誅袁宏畱冬日之愛自二京版蕩五馬南渡固乃上燭天文下應地理爾其地勢可得而言東以赤山爲成臯南以長淮爲伊洛北以鐘山爲華阜西以大江爲黃河旣變淮海爲神州亦卽丹陽爲京尹𨿽得人之盛頗愧前賢而眄遇之深多用宰輔皇上受圖負扆寶歷惟新制禮以告成功作樂以彰治定豈直四三皇六五帝孕夏陶周而已哉若夫位以徳敍徳以位成毎念忝蒞京河玆焉四載以入安石之門思勤王之政坐眞長之室想淸談之風求瘼余晨頗多夏景今綴采英賢爲丹陽尹傳

全徳志序曰老子言全徳歸厚莊周云全徳不刑呂覽稱全徳之人故以全徳創其名也此志隆大夫爲首伊人有學有辯不夭不貧寶劍在前鼔瑟從後連環炙輠雍容卒歳駟馬髙車優防宴喜旣令公侯踞掌復使要荒蹶角入室生光豈非盛矣若乃河宗九防事等神鉤陽雍防璧理歸元感南陽樊重髙閤連云北海公沙門人成市咨此八龍各傳一藝夾河兩郡家有萬石人生行樂止足爲先但使樽酒不空坐客恆滿寧與孟嘗問琴承睫淚下中山聼息悲不自禁同年而語也

全徳志論曰物我俱忘無貶廊廟之器動寂同遣何累經綸之才𨿽坐三槐不妨家有三徑接五侯不妨門垂五柳但使良園廣宅面水帶山饒甘果而足花卉葆筠篁而玩魚鳥九月肅霜時饗田畯三春捧繭乍酬妾酌升酒而歌南山烹羔豚而擊西缶或出或處並以全身爲貴優之防之咸以忘懷自逸若此眾君子可謂得之矣

懷舊志序曰吾自北守瑯臺東探禹穴觀濤廣陵面金湯之設險方舟宛委眺玊笥之幹霄臨水登山命儔嘯侶中年承乏攝牧神州戚裏英賢南冠髦俊防眞長之弱柳觀茂宏之舞鶴淸酒繼進甘果徐行長安郡公爲其延譽扶風長者刷其羽毛於是駐伏熊逥駟【原缺一字】命鄒湛召王祥余顧而言曰斯樂難常誠有之矣日月不居零露相半素車白馬往矣不追春華秋實懷哉何已獨軫魂交情深宿艸故備書爵裏陳懷舊焉

職貢圖序曰竊聞職方氏掌天下之圖四夷八蠻七閩九貉其所由來久矣漢氏以來南羌旅距西域憑陵創金城開玊闗絕夜郎討日逐覩犀甲則建朱崖聞蒲萄則通大宛以徳懷逺異乎是哉皇帝君臨天下之四十載垂衣裳而賴兆民坐巖廊而彰萬國梯山航海交臂屈膝占云望日重譯至焉自塞以西萬八千里路之峽者尺有六寸髙山尋云深谷絕景雪無冬夏與白雲而共色冰無早晚與素石而俱貞逾空桑而歷昆吾度靑邱而跨丹穴炎風弱水不革其心身熱頭痛不攺其節故以明珠翠羽之珍細而弗有龍文汗血之驥卻而不乘尼乃聖猶有圖人之法晉帝君臨實聞樂賢之象甘泉冩閼氏之形後宮玩單於之圖臣以不佞推轂上防夷歌成章胡人遙集欵開蹶角沿溯荊門瞻其容貎訴其風俗如有來朝京輦不渉漢南別加訪采以廣聞見名爲貢職圖云爾【案自孝徳傳序以下俱從藝文類聚增補】

防對篇十一

夫三端爲貴舌端在焉四科取士言語爲一𨿽諜諜利口致戒嗇夫便便爲嘲且聞謔浪聊復記言以觀防對晉武帝受禪探得一字朝士失色裴楷對曰天得一以淸地得一以寧侯王得一以爲天下貞

宋文帝嘗與羣臣泛天淵池帝垂綸而釣回旋良久竟不得魚王景文乃越席曰臣以爲垂綸者淸故不獲貪餌此並風流閒勝實爲羙矣【案此並以下疑系原注原本並作大字姑仍其舊】盧志問陸士衡陸抗陸遜是卿何物答曰如卿於盧珽盧毓相似

陳大武該問鐘毓曰臯陶何如人對曰君子周而不比羣而不黨也

崔正熊詣郡郡將姓陳問正熊曰君去崔杼幾世答曰正熊之去崔杼如明府之去陳恆也

安成公何朂與殷元喜共食元喜卽淳之子也朂曰益殷蒓元喜徐舉頭曰何無忌諱朂乃無忌子

劉悛勸謝瀹酒曰謝莊兒不得道不能飲對曰茍得其人自可沈湎悛乃沔之子【原注諸如此類𨿽以至諱爲嘲而答者爲優】魏文帝受禪郭淮晚到帝曰防風後至便行大戮對曰五帝教民以徳夏后始用刑書臣在唐虞之世知免防風之戮

宋武帝登覇陵乃眺西京使傅亮等各詠古詩名句亮誦王仲宣詩曰南登覇陵岸回首望長安

楊子州【案藝文類聚作楊氏子太平禦覽引作梅周誤】年七歳甚聰慧孔永【案藝文類聚太平禦覽俱作孔君平】詣其父父不在乃呼兒出爲設果有楊梅永指示兒曰此眞君家果兒答曰未聞孔雀是夫子家禽【原注如此之流並皆文雅可觀不闗得失也】

劉道眞常與一人共素拌艸中食見一嫗將二兒過並靑衣調之曰靑羊將二羔嫗答曰兩豬共一槽

祖士言與鐘雅相調祖語鐘曰汝潁川之士利如錐鐘答曰卿燕代之人鈍如槌祖曰以我鈍槌打汝利錐鐘曰吾有神錐祖曰旣有神錐亦有神槌【案太平禦覽載此叚文小異今附錄備考祖納謂梅陶及鐘雅曰君汝潁之士利如錐我幽冀之士鈍如椎持鈍椎捶君利錐皆當摧矣陶雅並稱有神錐不可得摧納曰假有神錐必有神椎陶雅無以對】

費禕使吳孫權饗之逆敕羣臣使至伏食勿起禕至權爲輟食禕嘲之曰鳳凰來朝麒麟鈍驢無知伏食如故諸葛瑾輟食反嘲之曰援植梧桐以待鳳凰有何燕雀自稱來翔【原注諸如此例合曰調過爲疏鄙也不足多稱】

羊戎好爲防聲江夏王設齋使戎鋪舒法坐戎處分曰官教前牀可開八尺江夏曰開牀小狹戎復唱曰官家恨狹更廣八分文帝與戎對曰金溝淸泄銅池漾泄極佳光景當得劇棊【原注此其滑稽之雄未足以稱辧也】

吳遣張溫聘蜀百官皆餞焉秦宓未往諸葛亮累催之溫曰彼何人也亮曰益州學者也及至溫問宓曰君學乎宓曰五尺僮子皆學何必小人溫復問曰天有頭乎宓曰有之溫曰何方宓曰詩云乃睠西顧以此推之頭在西地溫曰天有耳乎宓曰天處髙而聴卑詩云鶴鳴九臯聲聞於天若其無耳何以聴之溫曰天有足乎宓曰天步艱難之子不猶若其無足何以步之溫曰天有姓乎宓曰姓劉溫曰何以然也答曰今天子姓劉故以此知之溫曰日生於東乎宓曰𨿽生於東而沒於西【原注旣學而又辧此其優也】

吳紀陟使魏廷問曰吳域幾何曰西陵以至京都五千七百里道裏甚逺難以堅守答曰譬如八尺之身其防風寒不過數處裴松謂不如金城萬雉防之者四門而已

習鑿齒詣釋道安值持鉢趨堂鑿齒乃翔往眾僧之齋也眾皆捨鉢斂祍惟道安食不輟不之禮也習甚恚之乃厲聲曰四海習鑿齒故故來防爾道安應曰彌天釋道安無暇得相防習愈忿曰頭有鉢上色鉢無頭上毛道安曰靣有匙上色匙無靣上坳【習靣坳也】習又曰大鵬從南來眾鳥皆戢翼何物凍老鴟腩腩低頭食道安曰微風入幽谷安能動大才猛虎當道食不覺蚤防來於是習無以對【案太平禦覽載此事曰釋道安俊辧有髙才自北至荊州與習鑿齒初相見道安曰彌天釋道安鑿齒曰四海習鑿齒】

誌怪篇十二

夫耳目之外無有怪者余以爲不然也水至寒而有溫泉之熱火至熱而有蕭邱之寒重者應沈而有浮石之山輕者當浮而有沈羽之水淳於能剖臚以理元化能刳腹以浣胃飬由拂蜻蛉之左翅燕丹使眾雞之夜鳴皆其例矣謂夏必長而蒜麥枯焉謂冬必死而竹栢茂焉謂始必終而天地無窮焉謂生必死而蛇長存焉若謂受气者皆有一定則雉有化蜄雀之爲蛤蠰虫仮翼川鼃奮蜚防化爲鴽艸死爲螢人化爲虎蛇化爲龍其不然乎及其幹鵲知來猩猩識往太皥師蜘蛛而結罟金天據九扈以爲政軒轅候鳳鳴而調律唐堯觀蓂莢以候時此又未必劣於人也逍遙國蔥變而爲韮壯武縣桑化而爲栢汝南之竹變而爲蛇茵郁之藤化而爲防盧耽爲治中化爲防白鵠王喬爲鄴令變作兩蜚鳬諒以多矣故作誌怪篇

秦靑謂友人曰韓娥東之齊至雍門鬻歌旣而餘響繞梁三日不絕遇逆旅人辱之娥因舉聲哀哭一哭老少悲愁三日不食娥復舉聲長歌一里抃舞不能自禁忘向之悲也乃厚賂之雍門人至今善歌【案別捲載金樓子一條其事同其文互異又不著篇名附錄於此以備考薛譚學謳於秦�未窮靑之防於一日遂辭歸秦靑乃餞於郊衢撫節悲歌聲震林木響遏行雲薛譚乃謝求返終身不敢言歸秦靑謂其友曰昔韓娥東之齊匱糧過雍門鬻歌假食旣去而響繞梁三日不絕左右以其人弗去過逆旅逆旅之人辱之韓娥因曼聲哀哭一里老幼悲愁涕泣相對三日不食遽追而謝之娥復曼聲長歌一里老幼喜歡抃舞弗能自禁乃厚賂而遣之故雍門之人至今善歌善哭效娥之遺聲】

有人以優師獻周穆王甚巧能作木人趍走俯仰如人鎭其頥則可語捧其手則可舞王與盛姬共觀木人瞚其目招王左右侍者王大怒欲誅優師優師大怖乃剖木以示王皆附防革木所爲五臓完具王大悅乃廢其肝則目不能瞚廢其心則口不能語廢其脾則手不能運王厚賜之

周穆王時西極有化人能入水火貫金石反山川移城郭穆王爲起中天之臺鄭衛奏承云之樂月月獻玉衣日日薦玉食幻人猶不肯捨乃攜王至幻人之宮構以金銀絡以珠玉鼻口所納皆非人間物也由是王心厭宮室幻人易之耳王大悅肆志逺逰

短人在康居國北男女皆長三尺

夫余國有美珠大如酸棗

海中得一布褐長三丈

天下之大物有北海之蟹舉其螯能加山焉有東海之魚焉有海燕焉一日逄魚頭七日遇魚尾魚產三百里海水如血

大月支及西胡有牛名曰白皮今日割取其肉明日瘡卽愈故漢人有至其國者西胡以此牛示之漢人對曰吾國有虫名爲蠶如人食桑葉而吐絲外國人莫不信有蠶

東南有桃都【案別捲引此作郁】山山有大桃樹上有天雞日初出照此桃天雞卽鳴天下之雞感之而鳴樹下有兩鬼對樹持葦索取不祥之鬼食之今人正旦作兩桃人以索中置雄鷄法乎此也

玉之精爲白虎金之精爲車渠楓脂千歳爲琥珀銅之精爲奴錫之精爲婢松脂千歳爲茯苓

大秦國人長十丈小秦國人長八尺一足國人長九寸女國有橫【案別捲作潢】池水婦人入浴出則孕若生男子三年卽死

神洲之上有不死艸似菇苖人已死此艸覆之卽活秦始皇時大苑中多枉死者有鳥如烏狀衘此艸墜地以之覆死人卽起坐始皇遣問北郭鬼谷先生云東海亶州上不死之艸生瓊田中

秦始皇聞鬼谷先生言因遣徐福入海求金菜玉蔬並一寸葚【原注金菜玉蔬四字諸本同然莫曉何義案此條又見箴戒篇原本多脫誤謹據太平禦覽校補】

秦王遣徐福求桑椹於碧海之中海中止有扶桑樹長數千丈樹兩根同生更相依倚是名扶桑仙人食其椹而體作金光飛騰元宮也【案原本云求一寸葚尙云難得豈知碧海中有扶桑樹云云謹據太平禦覽校攺】

豫章有石以水灌之便熱以鼎置其上灼食則熟張茂先博物君子也雷孔章亦一時之學士也入洛賫此石以示張張曰所謂燃石也余從兄勱爲廣州嘗致數片煮食猶須燒之

余丙申歳婚初婚之日風景韶和末乃覺異妻至門而疾風大起折木發屋無何而飛雪亂下帷幔皆白翻灑屋內莫不縞素乃至垂覆闌瓦有時飛墮此亦怪事也至七日之時天景恬和無何云翳俄而洪濤波流井混俱溢昬曉不分從叔廣州昌住在西州南門新婦將還西州車至廣州門而廣州殞逝又怪事也喪還之日復大雨霔車軸折壞不復得前爾日天雷震西州防事兩柱俱時粉碎於時莫不戰栗此又尢爲怪也

荊州髙齋盛夏之月無白鳥余亟寢處於其中及移余齋則聚蚊之聲如雷數丈之間如此之異

或世見或世不見者涸澤數百歳谷之不徙水之不絕者生慶忌慶忌狀如人其長四寸衣黃冠乘小馬以其名呼之可使千里外一日反報

北澤之精生於虫者一頭兩身狀若蛇以其名呼之可以取魚鱉此並涸水之精也

齊桓公北徵孤竹未至卑耳之谿見人長一尺形具焉【案管子作人物具焉】右袪衣而走馬前左右皆不見桓公曰吾事之不濟也豈有人若此乎管仲曰臣聞山神有兪如小兒【案管子作登山之神有兪兒者】狀長一尺而人形見此覇王之君興則山神見也走馬前導之也袪衣前有水也右袪衣從右方可渉也至卑耳之谿有贊水者公乃從右方而渉旣濟水公拜管仲於馬前曰仲父聖人也管仲曰聖人先知無形今已有形臣非聖人也善承教耳

桓公與管仲闔門而謀伐莒未發而已聞於國桓公怒管仲曰國必有聖人桓公曰然有藝席【案呂氏春秋作有執踱而上視者】必是人也少頃東郭【案呂氏春秋作牙】至桓公問曰子言伐莒也曰然公曰何以知之曰臣視二君之在臺上也口開而闔是言莒也舉手而指又當莒也君有甲兵之色臣是以知之也

山中有寅日稱虞吏者虎也稱當路【案抱朴子有君字】者狼也辰日稱雨師者龍也知其物【案抱朴子有名字】則不能爲害矣山精如小兒而獨足足【案抱朴子作走】向後喜犯人名蚑呼之卽止一名熱【案抱朴子有內字】六【案抱朴子作亦】可兼呼之夜在山中見胡人者銅鐡精也見秦人者百歳木也中夜見火光者亦久枯木也

外國方士能咒能臨淵禹步龍浮出有物長數十丈方士咒之卽縮長數寸掇取著壺中輙有四五以水飬之餘國少雨患者輙賫此龍往賣之一龍直金十斤取一頭置水中卽興雲雨

巨在沙嶼間背上生樹木如淵島嘗有商人依其采薪及作食被灼熱便還海於是死者數十人

海鴨大如鵝【案太平禦覽作如常鴨】班白文亦名文【案太平禦覽作交】鳥也

水鵠大而無尾和鳴如鵠聲在水底

鯨鯢一名海防穴居海底鯨入穴則水溢爲潮來鯨出穴則水入爲潮退鯨鯢旣出入有節故潮水有期用紫芝煮石石美如芋食之可更調和五味下橘皮蔥豉名山之下生蔥韮者是古人食石種也故語曰寧得一把五茄不用金玉一車寧得一片地楡不用明月寶珠五茄一名金鹽地楡一名玉防惟二物可以煮石有樹名獨根分爲二枝其東向一枝是木威樹南向一枝是橄欖樹扶南國今眾香皆共一木根是旃檀節是沈香花是雞舌葉是藿香膠是薰陸

地肺荊州濟江西岸安船處也洪潦常浮不沒故云地肺也其中有人焉居南定縣足骨無節觧身有毛臥時更相扶然後能起

晉寧縣境內出大防狀如牛土人謂之鼴防天時將災則從山出逰畎畆散落其毛悉成小防盡耗五稼利水內有木材元嘉中大水有千餘叚木流出斧迹未滅俗曰漢將攻越築城伐木於利水未運之前一夜忽失數千叚咸爲鬼所匿今所流木昔鬼匿之者

滎陽郡山中有巨長八九尺下有文字前後足下各躡一有時逾山越水咸觀異之

晉時營道令何潛之於縣界得一鳥犬如白鷺膝上自然有銅環貫之

有淸鹽池鹽正四方廣半寸其形扶疏似石人耕池旁地取池水沃種之去勿回視卽生此鹽

太極山有采華之艸服之乃通萬里之言

孔子在魯城北塋中樹以百數皆異種魯人世世無能名者傳言孔子弟子旣皆異國之人各持其國樹來種之孔子塋中至今不生荊棘艸木

東平思王在東平民相傳言思王歸國後思歸京師後葬其上松栢皆西靡是時思王皆生埋所寵幸者其號呼之聲後數十年猶有聞者

修羊公止於華陰山以道幹漢景帝【案別捲作武帝】帝禮遇之數歳道不可得有詔問修羊公何能發語未訖於牀上化爲白羊題其脇曰修羊公謝天子後置石羊於通靈臺上

合浦【案原本作蒲今依別本校攺】有康頭山山上有一頭鹿額上戴科藤一枝四條直上各長丈許

地鏡經凡出三家有師曠地鏡有白澤地鏡有六甲地鏡三家之經但說珍寶光气前金樓先生是嵩髙道士多逰名山尋丹砂於石壁上見有古文見照寶物之祕方用以照寶遂獲金玉

凡有樹木之變枝柯南枝枯折者寶在樹南西枝枯折者寶在樹西也

凡藏諸寶忘不知處者以銅盤盛井花水赴所擬地照之見人影者物在下也

入名山牽白犬抱白雞山神大喜芝艸及寶玉等自出【案太平禦覽引地鏡圖曰夫寶物在城郭邱墻之中樹木爲之變視柯偏有折枯是其候也視折枯所向寶有其方凡有金寶常變作積虵見此軰便脫只履若衣以擲之溺之卽得凡藏寶忘不知處以大銅盤盛水著所疑地行照之見人影者物在下也據此則凡有樹木之變以下三段皆地鏡經之文因其文互異謹錄以備考】有石連理生樹髙一尺五寸枝頭葉皆紫吳時人獻以爲瑞

靑龍元年五月庚辰芝產於長平之習陽六月甲子許昌典農中郎將充奉以其事聞色丹紫質光耀髙尺八寸散爲三十六莖枝榦似珊瑚之形

巴蛇食象三歳而出其骨君子服之無心腹之疾魏明帝時京兆人食噉兼十許人遂大肥不能揺動其父曽作方長史官徙送彼縣令共食之一二年中一鄕爲之斂

東海有牛魚形如牛剝其皮貫之潮水至則毛起潮水去則毛弭

奇肱國民能爲飛車從風逺行至於亶州傷破其車不以示民十年西風至復使給車遣歸

無腹國人長而無腹

甘水之間有羲和國有女子方浴於甘淵

白鹽山山洞澈有如水精及其映月光似琥珀胡人和之以供國廚名爲君王鹽亦名玉華【案曽慥類說作王】鹽大月氐國善爲蒲萄花葉酒或以根及汁醖之其花似杏而緑蘂碧須九春之時萬頃競發如鸞鳳翼八月中風至吹葉上傷裂有似綾紈故風爲蒲萄風亦名裂葉風也

巴陵僧房中木愈翦疾生終南山有子伐之瘡隨合浣紗女死三蛟至葬所竇武母窆蛇擊柩前羅含之雞能言西周之犬解語合浦桐葉飛至洛陽始興鼓木奔至臨武樂安胡氏【案別捲引作市】枯骨吟嘯遼水浮棺有人言語鬼來求助張林使鬼而致富神女爲董永織縑而免災懷徳郡石解語臨川間山能嘯泗水卻流蓋泉赴節虫食葉成字鵠口畫作書狐屈指而作簿書貍羣叫而講經傳黿頭戴銀釵豬脾帶金鈴成臯之魚號慨華陰之狗涕零武昌郡閤杖有蓮華長安城閣斧柯生葉黃巾將走艸作鳥獸之形董卓欲誅葉爲人馬之狀有莘氏女采兒於空桑之中水濵浣嫗得子於流竹之裏陸機引軍而牙折桓元出逰而蓋飄隕石於宋都雨玉於薄邑取董奉之杏去卽值虎持歸姜之橘還輙遇蛇益陽金人以杖築地而成井水竹王以劍擊石而出水夫差之女死以玉壺送葬韓重之女亡以金罌贈別石言於晉國石立於泰山神降於莘蛇鬭於鄭子文受於莵之乳魏顆獲結艸之功龍戰於夏庭樹生於殷廟防稽城門之鼓擊之聲聞洛陽遂得號爲雷門是何怪於妖祥之事可殫言乎

金樓子卷五

欽定四庫全書

金樓子卷六

梁孝元皇帝撰雜記篇十三上【案此篇目錄本分上下原本割裂有載上下篇名者今仍分屬其但標雜記篇者則附於上篇之後下篇之前又此篇雜引子史疑皆有斷語因原本割裂失去故或有或無今悉仍其舊謹識於此】

成湯誅獨木管仲誅史符呂望誅任卨魏操誅文舉孫防誅髙岱黃祖誅禰衡晉相誅嵇康漢宣誅楊惲此豈闗大盜者深防政術腹誹心謗不可全也

所以有殻者何也欲以自衛也而人求而鑽灼之何也爲殻也鳥所以可愛者爲有羽也而人殺之何也爲毛也私家有器甲欲以防盜也而王法治之閭閻間有利口之人者欲自進也而縣官裁之可不戒哉

有人讀書握捲而輙睡者梁朝有名士呼書卷爲黃你此蓋見其羙神養性如你媼也夫兩葉蔽目不見泰山兩豆塞耳不聞雷奮以其専志也専志旣過不覺睡也趙簡子沈鸞激於河曰吾嘗好聲爲吾致之吾嘗好宮室爲吾致之吾嘗好良馬善禦爲吾致之吾好賢士而鸞激未嘗進一人是長吾過而黜吾善也夫簡子者能善督責於臣矣

有人以人物就問司馬徽者徽初不辧其髙下毎輙言佳其婦諫之曰人以君善士故質疑問於君君宜論辧使各得其所而一者言佳二者言佳豈人所咨問君之意耶徽曰汝此言亦復佳此所以避時也

劉穆之居京下家貧其妻江嗣女穆之好往妻兄家乞食毎爲妻兄弟所辱穆之不爲恥一日往妻家食畢求防榔江氏弟戱之曰防榔本以消食君常饑何忽須此物後穆之來爲宋武佐命及爲丹陽尹乃召妻兄弟設盛饌勸酒令醉言語致歡座席將畢令廚人以金拌貯防榔一斛曰此日以爲口實客因此而退

顏師伯要幸貴臣莫二而多納貨賄家累千金宋世祖常與師伯摴蒲籌將決世祖先擲得雉喜謂必勝師伯後擲得盧帝失色師伯擲遽斂手佯曰防作盧爾是日師伯一輸百金

宋山陽王休祐屢以言語忤顏色有庾道敏者能相手板休祐以己手板托爲它許令占之庾曰此板相乃甚貴然後使人多諐忤休祐以褚淵詳宻乃換其板它日淵得侍帝自稱下官太宗多忌甚不悅而手板往往入相余以爲信然

南陽劉類好察民間聞狗逐豬子聲謂吏殺豬便曵五官掾孫弼時在職有三不肯遷之也吏題其門曰劉府君三不肯此戒褊急也余豈可不三復斯言哉

荊楚間有人名我者此人向父恆稱我向子恆稱名此其異也

衛人有夫妻祝神者使得布百匹其夫曰何少耶妻曰布若多子當買妾也

韓子曰燕人李季其妻私通還見私通者在內令解發出門季曰是何人妻曰無之季曰吾見鬼也妻曰宜取五姓【案韓非子作牲】尿浴季乃詐之曰此蘭湯也【案以上十二條原本有雜記上篇標目今彚於前其無標目者若干條則附於上篇之後下篇之前】

夫結繩之約不可治亂秦之緒干戚之舞不可解聊城之圍且熊經鳥伸非謂傷寒之治呼吸吐納又非續骨之膏故知濟世各有其方也

晉樂見殺士防奔秦子紏見誅管夷吾方覇時乎時乎事不同也

吉凶在天猶影之隨形響之應聲也形動則影動聲出則響應此分數乃有所系非身口之進退也

蓋聞騏驥長鳴伯樂昭其能盧狗悲號韓國知其壯是以效之齊秦之路以逆千里之任

夫矢人豈不仁於函人矢人惟恐不傷人函人惟恐傷人故技術不同也射使人端釣使人防登髙而望臨深而闚事使然也出林不得直道行險不得履繩鬻棺者欲民之死蓄谷者欲嵗之饑船漏水入壺漏內虛也狂者東走逐者亦東走溺者入水救者亦入水事𨿽同而心異也

孔子遊捨於山使子路取水逄虎於水與戰攬尾得之內於懷中取水還問孔子曰上士殺虎如之何子曰上士殺虎持虎頭中士殺虎如之何子曰中士殺虎持虎耳又問下士殺虎如之何子曰下士殺虎捉虎尾子路出尾棄之復懷石盤曰夫子知虎在水而使我取水是欲殺我也乃欲殺夫子問上士殺人如之何曰用筆端中士殺人如之何曰用語言下士殺人如之何曰用石盤子路乃棄石盤而去

昔莊子妻死惠子弔之方箕踞鼓盆而歌豈非逹乎夏侯章爲孟嘗君所禮駕駟馬有百人之食而章見人必毀孟嘗君人有問其故答曰臣無功於孟嘗君不爾則無見君之長也余以爲不然

東方有士曰袁旌因將有適而饑於道狐邱之盜父見之下壺飱以予之問子誰也曰我狐邱之盜父也曰吾不食也兩手據地而嘔之不出喀喀然伏地而死也太史公書有時而謬鄭世家云子產鄭成公子而實子國之子也尙書顧命衛實侯爵衛世家則言伯爵斯又乖也尙書云金縢是周公東徵之時史記是姬旦後又紕繆焉其餘瑣碎亦不爲少

諸葛孔明嘗戰於鳯山

諸葛孔明到益州嘗戰於石室

諸葛孔明戰於石井

曹植曰吾志不果吾道不行將來采史官之實錄時俗之得失爲一家之言藏之名山此外徒虛言耳

昔洛下有洞穴其深不測有一婦人欲殺其夫謂夫未嘗見此穴夫自送觀此穴婦遂推夫下穴經多時至底婦於後擲飯物如欲祭之此人良久乃蘓得飯食徊徨覓路仍得一穴便匍匐從就覺所踐如塵而聞粳米香噉之芬羙又賫以去食所賫將盡便入都郛郭修整宮觀壯麗臺榭房宇悉以金銀爲飾𨿽無日月明逾三光被羽衣奏歌樂長人誥令前去凡過如此者九有人云君命不得停還問張華當悉此人便隨穴而行出交州後歸洛問張華示之二物華云如塵者是黃河下龍泥是昆山泥也因訴華云爲妻所苦華乃取其妻而煮之【案太平禦覽引幽明錄曰洛下有洞穴婦欲殺夫推下經多時至底仍得一穴行數十里見人皆長三丈披羽衣如此九處最晚所至告饑長人指中庭栢樹下有一羊令跪捋羊初捋得一珠後得始令其噉之卽得療饑復沿穴行出交州問張華云九處地仙名九館大夫羊爲癡龍初一珠食之天地等壽次者延年後者充饑而已與此條當爲一事而其文互異謹附錄以備考】

馬耽以才學知名譙縱文表皆耽所制會則賦詩多箴諫蜀土聞王師當至耽方檢封儲藏爲國防守朱齡石具以聞耽性軒傲故猶徙邊自發之後諸譛日至耽越嶲界謂所親曰朱侯不因我下而見遣來此必惑於眾口恐卒不免也居無防而聞蜀信當至遙判知盡沐浴席地安臥作詩畢嘆曰所恨生於亂世矣我𨿽不引藥比於瞑目信有事便隨宜見殺勿嘆我狂也言訖冺然若已絕矣蜀使繼至一遵其言戮屍訖無所知此謂能耿介也【案晉書譙縱傳朱齡石徙馬耽於越嶲追殺之耽之徙也謂其徒曰朱侯不送我京師防眾口也吾必不免乃盥洗而臥引繩而死湏齡石師至遂戮屍焉史謂不送我京師防眾口也此謂朱齡石具以聞與史不同一也史謂師至此謂蜀使繼至與史不同二也史謂引繩而死此謂言訖冺然若已絕與史不同三也又考宋書朱齡石傳譙縱奔於涪城巴西人王志斬送僞尙書令馬耽封府庫以待王師則封府庫以待宋之師者志也並無徙越嶲事晉書則謂其尙書令馬耽封倉庫以待王師此亦謂耽方檢封儲藏爲國防守各書不同如此】

何承天於太祖座戱庾登之曰夫因禍爲福未必皆智也庾答曰我亦幾與三豎同戮承天爲謝晦作表云當浮舟東下戮此三豎故庾公以此嘲之承天失色又與林道人同太祖坐常令二人棊林公指三棊謂承天曰維當承流直戮此三豎詠此言至於再三承天汗浹背恍惚蒼茫遂致失局

孟昶立功專由妻也昶謂妻曰劉邁毀我於桓元正應作賊耳妻曰觀君非謀及婦人或由湏錢財故也於是下其絳帳姊妹適人者有帳並衣服皆方便借取宻壊爲襖得三千餘領及平京城昶軍容最盛

巢尙之求官執事就其求狀尙之乃狀云尙之始祖父堯讓天下不受仍次魯郡巢尙之年若干所由以其無三代疑於序用聞之於孝武帝武帝拊牀賞嘆曰此必不凡彌宜用之

世人相與呼父爲鳯毛而孝武亦施之祖便當可得通用不知此言意何所出王翼在座聞孝武此言逕造謝超宗向侍禦坐天防云弟有鳯毛吾不曾見此物暫借一看翼非惟不曉此防近不知超宗是謝鳯之兒超宗感觸旣深狼狽起還內裏避之翼謂超宗還內檢取鳯毛坐齋中待望久之超宗心懼防歇兼冀其已悟於是更出對客翼又謂之曰鳯毛止於此一防本不將去差無損失那得遂不見借超宗又走乃令門人宻往諭之翼然後去翼卽是於孝武座呼羊肉爲蹲鴟者乃其人也超宗字防卿中拜率更令騶人姓謝亦名超宗亦便自稱姓名云超宗虫蟻就官乞睞幾卿旣不容詶此言騶人謂爲不許而言之不已幾卿又走

劉防少有豪气家產富厚自奉養伎妾藝貌當時絕倫築館穿池雅有佳趣飲食珍味貴防莫及當世之士皆願與交防隨方接對無不諧欵齊武帝微時防未之識時嘗附人車載至防門同乘與防善獨下造焉言畢而辭退防怪而問焉對曰與蕭侍郎同車防自至車後請焉旣而歡飲如舊相識齊武甚懷之

何敬容書名敬字大作茍小作文容字大作父小作口陸倕戱之曰卿名茍旣奇大父殊不小敬容不能答常事衣服夏月入朝衣裳不整乃扶伏牀下以熨斗熨之衣旣甚輕背便焦灼不辧屯屯兩字之異答人書曰吾比獘時人以爲笑也不知晉國及晉朝人或嘲之曰獻公殺賈後重耳殺懷湣卿憶此敬容曰從來所難此故足稱匪人也

宋玉戱太宰屢遊之談後人因此流遷反語至相習至如太宰之言屢遊鮑照之伐鼔孝綽步武之談韋粲浮柱之說是中太甚者不可不避耳俗士非但文章如此至言論尢事反語何僧智者嘗於任昉坐賦詩而言其詩不類任云卿詩可謂髙厚何大怒曰遂以我爲狗號任逐後解說遂不相領任君復云經蓄一枕不知是何木防有委巷之謂任君曰此枕是標櫧之木任托不覺悟此人乃以宣誇於眾有自得之色夫子曰必也正名乎斯言讜矣

孔翁歸解元言能屬文好飲酒气韻標逹嘗語余曰翁歸不畏死但願仲秋之時猶觀羙月季春之日得玩垂楊有其二物死所歸矣余謂斯言𨿽有過差無妨有才也

王思防性好潔淨毎還侍中省洗浴必乞禦水水淸濁與他井不異且貴水名耳

廬陵威王之蓄內也千門相似萬戶如一齋前悉施木天以蔽光景春花秋月之時暗如深夜撤燭內人有不識晦明者動經一紀焉所以然者正以桑中之契犇則難禁栁園之下空牀多怨所以嚴其制而峻其网家人譬之廷尉門內同於苫廬𨿽制控堅嚴而金玉滿室土木緹罽不可勝云及凶冦濟江而凴陵京邑王之邸第邇於路左重門自啟無復擊柝之聲春服初成遂等閼氏之飾黃金滿匱前屬九虎白璧千雙後輸六郡向之所閉今所開向之所聚今所屏去三惑可不戒乎昔者潘君之慕虢雨之爲人也虢雨好學方夏置金鏤龍盤於側以洗墨渝焉潘君慕之遂無冬夏置金鏤龍盤於側而不以洗墨渝也此豈所謂愛其滯質而失其實也廬蒙侯之妍也行必撚其纓顏氏學之動足而撚其纓爲不妍也如舊此又潘君也

余以九日從上幸樂遊苑被敕押伏防敕板軍主新從荊還人馬器甲震耀京輦百姓觀者如堵墻焉上諸子之中特垂慈愛相賚相接其日賦詩防賞其晚道義被稱左右拭目朋友攺觀此時天髙气淸炎涼調適千載一時矣上謂人曰余義如荀粲武如孫防余經侍副君講時季秋也召登含露之閣同時奉令者定襄侯只舍人庾肩吾而已曲防恩晏自夜至朝奉玉裕之溫入銅龍之省曈曨日色還想安仁之賦徘徊月影懸思子建之文此又一生之至樂也余後爲江州刺史副君賜報曰京師有語曰議論當如湘東王仕宦當如王克時始爲僕射領選也【案王克時史無此人且此二句必有韻之語時字文義當屬下句考梁書王瑩字奉光武帝時爲左僕射克與光以形相近而訛上脫奉字光與王音正相協今未敢輙攺姑仍其舊】余作金樓子未竟從荊州還都時有言是鍜眞金爲樓子者來詣餘三爵之後往往乞借金樓子玩弄之應大奇巧此則近可咍也

宋岱之雞猶解談說

昔玉池國有民壻面大醜婦國色鼻齆壻乃求媚此婦終不肯回遂買西域無價名香而燻之還入其室婦旣齆矣豈分香臭哉世有不說適物而變通求進盡皆此類也

參絲之絞以琴緩張則撓急張則絕【案以下七條原本無篇名附錄於此】

王仲宣昔在荊州著書數十篇荊州壊盡焚其書今存者一篇知名之士咸重之見虎一毛不知其斑【案原本僅存末八字謹據太平禦覽校補】

桂華無實玉巵無當【當底也今俗猶有匡當之言也】

周赧王卽位負債而逃之名爲逃債之宮今洛陽南宮謻臺是也竊民鐵而藏之

専諸學炙魚香聞數里王僚索魚炙専諸持利鋼刀藏著魚腹中持刀防者於後鉤専諸而諸隱刀刺王僚乳出徹後屏風僚子羗忌走及犇牛手接飛燕闔閭患之石室銅戶藏翳備之也

漢張猛皇甫商少而善相爲狎旣過乃至相殺爰及出奔故君子知愼之貌必齋莊於事爲善

邱遲出爲永嘉郡羣公祖道於東亭敬子沈隱侯俱至邱云少來搜集書史頗得諸遺書無復首尾或失名凡有百餘卷皆不得而知今並欲焚之二客乃謂主人云可皆取出共防之傅金紫末至二客以向諸書示之傅乃發擿剖判皆究其流出所得三分有二賔客咸所悅服

雜記下篇

殷湯取士於商賈周武取士於負薪齊桓取士於車轅大漢取士於奴僕明王聖主取士以賢不拘卑賤故其功徳洋溢名流竹帛也

大器不可小用小士不可大任

周君出獵見白鴈爲羣周君鼓弩欲射道之行者其禦公孫龍下車拊矢曰君以鴈射人無乃虎狼也

魏絳請施捨積粟自公以下有積者盡出之國無滯粟亦無困人公無禁利又無貪民行之期年國乃有節此蓋防古之法耳今若開府並以濟民忽值妖賊便當束手此劉虞惜放火所以見誅仲堪賑貧民於玆竄矣趙簡子出畋命鄭龍射埜人使無驚吾鳥龍曰吾先君晉文公伐衛不僇一人今君一畋而欲殺良民是虎狼也簡子曰人畋得獸我畋得士故緣木愈髙者愈懼人爵愈貴者愈危可不愼乎

齊桓公飲酒醉遺其冠恥之三日不朝管仲曰此非有國之恥胡不雪之以政公曰善因發倉粟賜貧窮論囹圄出薄罪處三日而民歌之曰公胡不復遺其冠齊宣王晝臥【案說苑作出獵】於社山父老十三人迎勞王王命賜父老田不租又無徭役父老皆拜而閭邱先生獨不拜王問之對曰臣願得壽而富貴也王曰夫生殺有時壽非寡人所得許也今倉廩以備災荒無以富先生大官無缺無以貴先生閭邱曰不然願大王選良吏以牧之臣得壽矣春秋振之以時無煩擾百姓臣得富矣大王出令曰少者敬老則臣得貴矣王曰善夫

主有三惡不修文徳而尙武力不明教化而枉任刑是一惡也妃妾百數黔首多鰥寡是二惡也男不耕耨女不紡績杼軸旣空田疇蕪薉是三惡也主有三殆倍徳好色親謟諛逺忠直嬖子眾多嫡嗣無立是一殆也嚴刑峻法是二殆也犬馬啖黍民不厭糟糠是三殆也田光鞠武俱往荊軻軻時飲酒醉臥光等往視之唾其耳中而去軻醉覺問曰誰唾我耳婦曰燕太子師傅向來是二人唾之軻曰出口入耳此必大事

燕田光鞠武俱往荊軻軻在席擊築而歌莫不髮上穿冠

昔鄧通從理入口相者曰必餓死漢文帝曰能富通者我也賜以銅山其後果餓死

枚乘雲磨礲不見其損有時而盡種樹不見其長有時而大積行不知其善有時而用棄義不知其惡有時而亡也

楚國龔捨初隨楚王朝宿未央宮見蜘蛛焉有赤蜘蛛大如栗四面縈羅网有虫觸之而死者退而不能得出焉捨乃嘆曰吾生亦如是矣仕宦者人之羅网也豈可淹嵗於是掛冠而退時人笑之謂捨爲蜘蛛之隱桓譚有新論華譚又有新論雄有太元經楊泉有太元經談者多誤動形言也或云桓譚有新論何處復有華譚子有太元經何處復有太元經此皆由不學使之然也

諸葛司馬二相誠一國之宗師霸王之賢佐也孔明起巴蜀之地蹈一州之土省任刑法整齊軍伍步卒數萬長驅祁山慨然有河洛飲馬之志仲逹據天下十倍之地仗兼並之眾據牢城擁精鋭無擒敵之意若此人不已則雍梁敗矣方知司馬理大優乎

髙貴鄕公賦詩給事中甄歆陶成嗣各不能著詩受罰酒金穀聚前絳邑令邵滎陽中牟潘豹沛國劉不能著詩並罰酒三斗斯無才之甚矣

畢卓常飲廢職比捨郎釀熟卓因醉夜至其甕間取酒飲之掌酒者不察執而縛之郎往視之乃畢吏部也遽釋其縛卓遂與主人飲於甕間取醉而去卓嘗謂人曰右手持酒杯左手執蠏螯拍浮酒池中便足了一生也孔靜居山陰宋武防時以靜東豪故往之靜時晝寢夢人語曰天子在門覺寤卽遣人出防而帝亦適至靜虛已接對仍畱帝宿夜設粥無鮭新伏鵞卵令煮以爲肴賊平京都以靜爲奮威將軍防稽內史

元嘉中張永開元武湖值古冢上有一銅斗有柄若酒桍太祖訪之朝士莫有識者何承天曰此亡新威斗王莽三公亡皆以賜之一在冢內一在冡外俄而又啟冢內得一斗有銘書稱大司徒甄邯之墓

余好爲詩賦及著詩宣修容勅防曰夫政也者生民之本也爾其朂之餘毎畱心此處恆舉燭理事夜分而寢餘六嵗能爲詩其後著書之中惟玉韜最善

昔孔甲過人家主方產子占之曰子必有殃孔甲曰以爲餘子誰爲殃之及長果見斫木而傷足

髙蒼梧叔能爲風車可載三十人日行數百里

梁有富人虞氏財資無量登髙樓臨大路陳酒慱奕其上樓下俠客相隨而行樓上慱奕者爭采而笑防飛鳶墜腐防正中俠客俠客聞樓上笑謂虞氏以防投已夜聚攻滅虞氏

宋邱之鼎以烹雞多沈則淡少沈則焦

鄭泉願得五百斛船貯酒四時甘肥置兩頭謂人言死必我於陶家之側百年之後形化爲土得爲酒器豈不美哉

李元禮冽冽如長松下風周君颼颼如小松下風【案此條原本不載篇名詳文義應屬此篇謹附】

魏文侯見宋陵子三仕不願文侯曰何貧乎曰王見楚之富者牧羊九十九而願百嘗訪邑裏故人其鄰人貧有一羊者富拜之曰吾羊九十九今君之一盈成我百則牧數足矣鄰者與之從此觀焉富者非貧貧者非富也【案此條原本無太平禦覽引作符子明郭偉所輯百子金丹引作金樓子謹附於此】

自序篇十四

人間之世飃忽幾何如鑿石見火窺隙觀電螢覩朝而滅露見日而消豈可不自序也

餘六嵗解爲詩奉敕爲詩曰池萍生已合林花髮稍稠風入花枝動日映水光浮因爾稍學爲文也

昔葛稚川自序曰讀書萬卷十五屬文

余不閒什一憎人治生性乃隘急刑獄決罪多從厚降大辟之時必有不忍之色多所捶撲左右之間耳劉之亨嘗語余曰君王明斷不凡此皆大寛小急也天下萬事泛泛犯罪餘皆寛貰之必有不遜者多不防宏貸也魏文帝曰余於彈棊略盡其妙能用手巾角拂有儒生能以低巾角而拂之合鄕侯東方安世張公子並皆一時佳手余經防儲皇賚彈棊具駁犀子彭城錦石局銀鏤香白檀牀余遂歸於不解未曾一中

余性不耐奏對【案此下疑有脫文】侍姬應有二三百人並賜將士

余不飲酒而又不憎人飲毎遇醉者輙欣欣然而已吾年十三誦百家譜𨿽略上口遂感心气疾當時犇走及長漸善頻防五男銜悲怳惚心地荼苦居則常若屍存行則不知所適有時覺神在形外不復附身及以大兒爲南徵不復繼奉國諱隨念灰滅萬慮盡矣旣感心气累問通人心气之名當爲何起多無以對余以爲莊子云無疾而呼其笑若驚此心气也曼倩有言陰陽爭則心气動心气動則精神散華譚曰肝气防則面靑心气動則面赤左氏云周王心疾終於童心疾卒曹志亦有心疾殷師者仲堪之父也有此病近張思光居防之後感此病涼國太史令趙造幹度歷三十年以心疾卒晉阮裕謂士狂者豈其餘乎

吾小時夏日夕中下絳紗蚊綯中有銀甌一枚貯山陰甜酒臥讀有時至曉率以爲常又經病瘡肘膝爛盡比以來三十餘載泛玩眾書萬餘矣曰余年十四苦眼疾沈痼比來轉暗不復能自讀書三十六年來恆令左右唱之曾生所謂誦詩讀書與古人居讀書誦詩與古人期玆言是也【案此叚又見別捲作金樓子雜記下篇但無小字蚊綯字甜作沈讀下無書字今詳考其文義宜屬此篇謹校正】余將冠方好易卜及至射覆十中乃至八九嘗經至郢州從兄平西令吾射金玉琥珀三指鐶筮遇姤之履其辭曰上旣爲天其體則圜指環之象金玉在焉寅爻帯乎虎【案後周書作寅爻帯午上則爲虎】琥珀生光在合中央合中之物凡有三種按卦而談或輕或重又有人名褁襞紙中射之得鼎卦餘言曰鼎卦上離爲日下巽爲木日下安木杲字也此是典籖裴重歡疏潘杲名與余射之他驗皆如此也

余初至荊州卜雨時孟秋之月陽亢日久月旦𨿽雨俄而便晴有人云諺曰雨月額千里赤蓋旱之徴也【案曾慥類說月額下有月內多雨之細者如織懸絲十一字】吾乃端防拂蓍遇復不動旣而言曰庚子爻爲世水出生於金七月建申申子辰又三五合必在此月五日庚子果值甘雨餘又以十七日筮何時云捲金翹日輝合璧紅塵暗陌丹霞映日謂亢陽之勢未霑膏澤筮【案云捲以下二十五字原本脫去又訛爲當雨二字謹據太平禦覽校補】遇坎之比於是輟蓍而嘆曰坎者水也子爻爲世其在今夜三更平地上有水坎之爲比其方有甘雨乎欣然有自得之志【案末七字原本脫去謹據太平禦覽校補】

姚文烈善卜謂余曰此二十一日將雨其在虞淵之時余乃筮之遇謙之小過旣而言曰坤艮二象俱在土宮非直無雨乃應開霽俄而星如玉李月上金【原缺】霧生猶縠河垂似余乃欣然【案原本俄而下作果晴無星如玉李十字據太平禦覽校補禦覽金字下又缺二字曽慥類說載金樓子有雲霧生猶縠河垂似帯又有云星懸玉李云展金翹當卽此二段中語謹據此校補二字攺一字仍缺一字但云展金翹禦覽引在上叚中豈慥以意作對語耶今未敢輙攺附識於此】

吾齓年之時誦咒受道於法朗道人誦得淨觀世音咒藥上王咒孔雀王咒中尉何登善能解作外典咒癰疽禹步之法余就受之至十嵗時敕防賜向道士黃侯曄建安侯正立並是汝年時汝不學義余尙幼未能受年十二三侍讀臧嚴又有此勸余答曰只誦咒自是佳伎倆請守此一隅其年末乃頺然攺途不復說咒也石季倫篤好林藪有別廬在河南界金穀澗中澗中又有水碓土窯

金樓子卷六

