諸子辯明

宋濂

序

鬻子

管子

晏子

老子

文子

關尹子

亢倉子

鄧析子

鶡冠子

子華子

列子

曾子

言子

子思子

愼子

莊子

墨子

鬼穀子

孫子

吳子

尉繚子

尹文子

商子

公孫龍子

荀子

韓子

燕丹子

孔叢子

淮南鴻烈解

揚子法言

抱朴子

劉子

文中子中說

天隱子

玄貞子

金華子

齊丘子

聱隅子

周子通書

子程子

跋

序﹝宋濂﹞

諸子辯者何﹖辯諸子也。通謂之諸子何﹖周秦以來﹐作者不一姓也。作者不一姓而立其言何﹖人人殊也。先王之世﹐道術咸出於一軌﹐此其人人殊何﹖各奮私知而或盭大道也。由或盭大道也﹐其書𨿽亡﹐世復有依仿而托之者也。然則子將柰何﹖辭而辯之也。曷爲辯之﹖解惑也。

鬻子

《鬻子》一卷﹐楚鬻熊撰。熊爲周文王師﹐封爲楚祖﹐著書二十二篇﹐蓋子書之始也。《藝文志》屬之道家﹐而小說家又別出十九卷。今世所傳者﹐出祖無擇所藏﹐止十四篇。《崇文總目》謂其八篇已亡﹐信矣。其文質﹐其義弘﹐實爲古書無疑。第年代久邈﹐篇章舛錯﹐而經漢儒補綴之手﹐要不得爲完書。黃氏疑爲戰國處士所托﹐則非也。序稱熊見文王時﹐年已九十。其書頗及三監曲阜時事﹐蓋非熊自著﹐或者其徒名「政」者之所記歟﹖不然﹐何有稱「昔者文王有問於鬻子」云﹖

管子

《管子》二十四卷﹐齊大夫管夷吾撰﹐夷吾字仲。其書經劉向所定﹐凡九十六篇﹐今亡十篇。自《牧民》至《幼官圖》九篇爲《經言》《五輔》至《兵法》八篇爲《外言》《大匡》至《戒》九篇爲《內言》《地圖》至《九變》十八篇爲《短語》《任法》至《內業》五篇爲《區言》《封禪》至《問霸》十三篇爲《雜篇》《牧民解》至《明法解》五篇爲《管子解》《臣乘馬》至《輕重庚》十九篇爲《管子輕重》。予家又亡《言昭》《修身》《問霸》《牧民解》《輕重庚》五篇﹐止八十一篇。題云「唐司空房玄齡注」﹐或云非也﹐尹知章注。是書非仲自著也。其中有絕似《曲禮》者﹐有近似老莊者﹐有論伯術而極精微者﹐或小智自私而其言至卑污者。疑戰國時人采掇仲之言行﹐附以他書成之。不然﹐「毛嬙西施」﹐「吳王好劍」﹐「威公之死﹐五公子之亂」﹐事皆出仲後﹐不應豫載之也。朱子謂仲任齊國之政﹐又有「三歸」之溺﹐奚暇著書﹖其說是矣。先儒之是仲者﹐稱其謹政令﹐通商賈﹐均力役﹐盡地利﹐旣爲富彊﹐又頗以禮義廉恥化其國裕如﹐﹝瀟雨按﹕張舜徽選編《文獻學論著輯要》本作「餘如」﹐屬下句。﹞《心術》《白心》之篇﹐亦嘗側聞正心誠意之道﹐其能一匡天下﹐致君爲五伯之盛﹐宜矣﹗其非仲者﹐謂先王之制﹐其盛極於周﹐后稷﹑公劉﹑大王﹑王季﹑文﹑武﹑成﹑康﹑周公之所以制周者﹐非一人之力﹐一日之勤﹐經營之難﹐積累之素﹐況又有出於唐﹑虞﹑夏﹑商之舊者矣﹐及其衰也﹐而仲悉壞之﹐何仲之不仁也﹗嗚呼﹗非之者固失﹐而是之者亦未爲得也。何也﹖仲之任術立伯﹐假義濟欲﹐縱其致富彊﹐而汲汲功利﹐禮物俱喪﹐其果有聞正心誠意之道乎﹖周自平王東遷﹐諸侯僭王﹐大夫僭諸侯﹐文﹑武﹑成﹑康﹑周公之法﹐一切盡壞﹐列國盡然﹐非止仲一人而已也。然則仲何如人﹖曰﹕人也﹐功首而罪魁者也。曰﹕齊之申﹑韓﹑鞅﹑斯之列﹐亦有間乎﹖曰﹕申﹑韓﹑鞅﹑斯刻矣﹐而仲不至是也﹐原其作俑之意﹐仲亦烏得無罪焉﹖薄乎云爾。

晏子

《晏子》十二卷﹐出於齊大夫晏嬰。《漢志》八篇﹐但曰《晏子》。《隋》《唐》七卷﹐始號《晏子春秋》。與今書卷數不同﹐《崇文總目》謂其書已亡﹐世所傳者蓋後人采嬰行事而成﹐故柳宗元謂墨氏之徒有齊人者爲之﹐非嬰所自著。誠哉是言也﹗

老子

《老子》二卷﹐《道經》《徳經》各一。凡八十一章﹐五千七百四十八言﹐周柱下史李耳撰。耳字伯陽﹐一字聃。聃﹐耳漫無輪也。或稱周平王四十二年﹐以其書授關尹喜。今按平王四十九年入春秋﹐實魯隱公之元年。孔子則生於襄公二十二年﹐自入春秋下距孔子之生﹐已一百七十二年。老聃﹐孔子所嘗問禮者﹐何其壽歟﹖豈《史記》所言「老子百有六十餘歲」﹐及「或言二百餘歲」者﹐果可信歟﹖聃書所言﹐大抵斂守退藏﹐不爲物先﹐而壹返於自然。由其所該者甚廣﹐故後世多尊之行之。「視之不見名曰夷﹐聽之不聞名曰希﹐搏之不得名曰微」﹐道家祖之。「谷神不死﹐是謂玄牝﹐玄牝之門﹐是謂天地根」﹐神仙家祖之。「吾不敢爲主而爲客﹐不敢進寸而退尺﹐是謂行無行﹐攘無臂﹐扔無敵﹐執無兵﹐禍莫大於輕敵﹐輕敵幾喪吾寶﹐故抗兵相加﹐哀者勝矣」﹐兵家祖之。「道沖而用之或不盈﹐淵乎似萬物之宗﹐挫其銳﹐解其紛﹐和其光﹐同其塵﹐湛兮似若存﹐吾不知誰之子﹐象帝之先」﹐莊﹑列祖之。「將欲翕之﹐必固張之﹔將欲弱之﹐必固彊之﹔將欲廢之﹐必固興之﹔將欲奪之﹐必固與之」﹐申﹑韓祖之。「以正治國﹐以奇用兵﹐以無事取天下」﹐張良祖之。「我無爲而民自化﹐我好靜而民自正﹐我無事而民自富﹐我無欲而民自朴」﹐曹參祖之。聃亦豪傑士哉﹗傷其本之未正﹐而末流之獘﹐至貽士君子有「虛玄長而晉室亂」之言。𨿽聃立言之時﹐亦不自知其禍若斯之慘也。嗚呼﹗此姑置之。道家宗黃老﹐黃帝書已不傳﹐而老聃亦僅有此五千言。爲其徒者﹐乃棄而不習﹐反依仿釋氏經教以成書。開元所列《三洞瓊綱》﹐固多亡缺。而祥符《寶文統傳》所記﹐若《大洞眞》﹐若《靈寶洞玄》﹐若《太上洞神》﹐若《太眞》﹐若《太平》﹐若《太淸》﹐若《正一》諸部﹐總四千三百五十九卷﹐又多雜以符咒﹑法籙﹑丹藥﹑方技之屬﹐皆老氏所不道。米巫祭酒之流﹐猶自號諸人曰「吾蓋道家﹗吾蓋道家﹗」云。

文子

《文子》十二卷﹐老子弟子所撰﹐不知氏名。徐廣曰「名鈃。」李暹曰「姓辛﹐葵丘濮上人﹐號曰計然﹐範蠡師事之。」裴駰曰「計然姓辛﹐字文子﹐其先晉國公子也。」孟康曰「姓計名然﹐越臣也。」葵謨曰「《計然》者﹐範蠡所著書篇名﹐非人也。謂之『計然』者﹐所計而然也。」顏師古曰「葵說謬矣。《古今人表》計然列在第四等。計然一名計姸。《吳越春秋》及《越絕書》並作計倪。倪與姸﹑然三音皆相近﹐故訛耳。」由是觀之﹐諸說固辯矣﹐然是書非計然之所著也。予嘗考其言﹐壹祖老聃﹐大槪《道徳經》之義疏爾。所謂「體道者不怒不喜﹐其坐無慮﹐寢而不夢﹐見物而名﹐事至而應」﹐卽「載營魄抱一﹐專气致柔﹐滌除玄覽」也。所謂「上士先避患而後就利﹐先遠辱而後求名﹐故聖人常從事於無形之外而不畱心於已成之內﹐是以禍患無由至﹐非譽不能塵垢」﹐卽「知白守黑﹐知雄守雌﹐知榮守辱」之義也。所謂「靜則同﹐虛則通﹐至徳無爲﹐萬物皆容」﹐卽「道常無爲而無不爲﹐侯王若能守﹐萬物將自化」也。所謂「道可以弱﹐可以彊﹐可以柔﹐可以剛﹐可以陰﹐可以陽﹐可以幽﹐可以明﹐可以包裹天地﹐可以應待無方」﹐卽「道沖而用之或不盈﹐淵乎似萬物之宗」也。其他可以類推。蓋《老子》之言宏而博﹐故是書雜以黃﹑老﹑名﹑法﹑儒﹑墨之言以明之﹐毋怪其駁且雜也。計然與範蠡言﹐皆權謀術數﹐具載於書﹐絕與此異﹐予固知非著是書者也。黃氏屢發其僞﹐以爲唐徐靈府作﹐亦不然也。其殆文性之人﹐祖老聃而托之者歟﹖抑因裴氏「姓辛﹐字文子」之說﹐誤指爲範子《計然》十五卷者歟﹖

關尹子

《關尹子》一卷﹐周關令尹喜所撰。喜與老聃同時﹐著書九篇﹐頗見之《漢志》。自後諸史無及之者﹐意其亡已久矣。今所傳者﹐以《一宇》《二柱》《三極》《四符》《五鑑》《六匕》《七釜》《八籌》《九藥》爲名。蓋徐藏子禮得於永嘉孫定﹐未知定又果從何而得也。前有劉向序﹐稱蓋公授曹參﹐參薨﹐書葬﹔孝武帝時﹐有方士來上﹐淮南王安祕而不出﹐向父徳治淮南王事﹐得之。文旣與向不類﹐事亦無據﹐疑卽定之所爲也。間讀其書﹐多法釋氏及神仙方技家﹐而藉吾儒言文之。如「變識爲智」﹐「一息得道」﹐「嬰兒蕊女﹐金樓絳宮﹐靑蛟白虎﹐寶鼎紅鑪」﹐「誦咒土偶」之類﹐聃之時無是言也。其爲假托﹐蓋無疑者。或妄謂二家之說實祖於此﹐過矣。然其文𨿽峻潔﹐亦頗流於巧刻。而宋象先之徒乃復尊信如經﹐其亦妄人哉﹗亢倉子

《亢倉子》五卷﹐凡九篇。相傳周庚桑楚撰。予初苦求之不得﹐及得之﹐終夜疾讀﹐讀畢嘆曰「是僞書也﹗剿《老》《莊》《文》《列》及諸家言而成之也。」其言曰「危代以文章取士﹐則剪巧綺繿益至﹐而正雅典實益藏。」夫文章取士﹐近代之制﹐戰國之時無有也。其中又以「人」易「民」﹐以「代」易「世」。「世民」﹐太宗諱也﹐僞之者其唐士乎﹖予猶存疑而未決也。後讀他書﹐果謂「天寶初﹐詔號《元桑子》爲《洞靈眞經》﹐求之不獲。襄陽處士王士元﹐采諸子文義類者﹐撰而獻之。」其說頗與予所見合。復取讀之﹐益見其言詞不類﹐因棄去不復省。《農道》一篇﹐𨿽可讀﹐古農家書具有之。或者謂可孤行﹐吾亦不知其爲何說也。

鄧析子

《鄧析子》二卷﹐鄭人鄧析撰。析操兩可之說﹐設無窮之辭﹐當子產之世﹐數難子產之法。子產卒後二十一年﹐駟歂爲政﹐殺鄧析而用其竹刑。夫析之學﹐兼名法家者也。其言「天於民無厚﹐君於民無厚﹐父於子無厚﹐兄於弟無厚」﹐刻矣。夫民非天弗生﹐非君弗養﹐非父弗親﹐非兄弗友﹐而謂之無厚﹐可乎﹖所謂「不能屏勃厲﹐全夭折」﹐「執穿窬詐僞誅之」﹐「堯舜位爲天子﹐而丹朱﹑商均爲布衣」﹐「周公誅管蔡」﹐豈誠得已哉﹖非常也﹐變也。析之所言如此﹐眞「不法先王﹐不是禮義﹐而好治怪說」者哉﹗其被誅戮﹐宜也﹐非不幸也。

鶡冠子

《鶡冠子》﹐楚人撰﹐不知姓名。嘗居深山﹐以鶡羽爲冠﹐著書四卷﹐因以名之。其書述三十變通古今治亂之道﹐而《王鈇篇》所載楚制爲詳。立言𨿽過乎嚴﹐要亦有激而云也。周氏譏其以處士妄論王政﹐固不可哉﹗第其書晦澀﹐而後人又雜以鄙淺言﹐讀者往往厭之﹐不復詳究其義。所謂「天用四時﹐地用五行﹐天子執一以守中央」﹐此亦黃老家之至言。使其人遇時﹐其成功必如韓愈所云。黃氏又謂「韓愈獵取二語之外﹐余無畱良」者﹐亦非知言也﹐士之好妄論人也如是哉﹗陸佃解本十九篇﹐與晁氏削去前後五卷者合。予家所藏﹐但十五篇云。

子華子

《子華子》十卷﹐程本撰。本字子華﹐晉人﹐曰魏人者非也。《藝文志》不錄。予嘗考其書﹐有云「秦襄公方啟西戎﹐子華子觀政於秦。」又稽《莊周》所載子華子事﹐則云「見韓昭僖侯。」夫秦襄公之卒在春秋前﹐而昭僖之事在春秋後﹐前後相去二百餘年﹐子華子何其壽也﹖其不可知者一。《孔子家語》言孔子遭齊程子於郯﹐程子蓋齊人。今《子華子》自謂「程之宗君受封於周﹐後十一世國並於溫」。程本商季文王之所宅﹐在西周﹐當爲畿內小國。溫者﹐周司寇蘇忿生之所封。用襄王舉河內溫﹑原以賜晉文公﹐溫固晉邑也。孰謂西周之程而顧並於河內之溫乎﹖地之遠邇﹐亦在可疑。其不可知者二。後序稱子華子爲鬼穀子師。鬼谷﹐戰國縱橫家也。今書絕不似之﹐乃反類道家言。又頗剿浮屠﹑老子﹑莊周﹑列禦寇﹑孟軻﹑荀卿﹑《黃帝內經》《春秋外傳》﹑司馬遷﹑班固等書而成。其不可知者三。劉向校定諸書﹐咸有序﹐皆淵愨明整﹐而此文獨不類。其不可知者四。以此觀之﹐其爲僞書無疑。或傳王銍性之﹑姚寬令威多作贗書﹐而此恐出其手﹐理或然也。然其文辭極舂容﹐而議論煥發﹐略無窘澀之態﹐故尢善惑人。人溺文者﹐孰覺其僞哉﹖

列子

《列子》八卷﹐凡二十篇﹐鄭人列禦寇撰。劉向校定八篇﹐謂禦與鄭繆公同時。柳宗元云「鄭繆公在孔子前幾百載﹐禦寇書言鄭殺其相駟子陽﹐則鄭繻公二十四年﹐當魯繆公之十年﹐向蓋因魯繆公而誤爲鄭爾。」其說要爲有據。髙氏以其書多寓言﹐而並其人疑之﹐「所謂禦寇者﹐有如鴻蒙﹑列缺之屬」﹐誤矣。書本黃老言﹐決非禦寇所自著﹐必後人會萃而成者。中載孔穿﹑魏公子牟及西方聖人之事﹐皆出禦寇後。《天瑞》《黃帝》二篇﹐𨿽多設辭﹐而其「離形去智﹐泊然虛無﹐飄然與大化遊」﹐實道家之要言。至於《楊朱》《力命》﹐則「爲我」之意多﹐疑卽古楊朱書﹐其未亡者剿附於此。禦寇先莊周﹐周著書多取其說。若書事簡勁宏妙﹐則似勝於周。間嘗熟讀其書﹐又與浮屠言合。所謂「內外進矣﹐而後眼如耳﹐耳如鼻﹐鼻如口﹐無弗同也。心凝形釋﹐骨肉都融﹐不覺形之所倚﹐足之所履」﹐非「大乘圓行說」乎﹖「鯢旋之潘﹝合作番﹞爲淵﹐止水之潘爲淵﹐流水之潘爲淵﹐濫水之潘爲淵﹐沃水之潘爲淵﹐沈水之潘爲淵﹐雍水之潘爲淵﹐汧水之潘爲淵﹐肥水之潘爲淵」﹐非「修習教觀說」乎﹖「有生之气﹐有形之狀﹐盡幻也。造化之所始﹐陰陽之所變者﹐謂之生﹐謂之死﹔窮數達變﹐因形移易者﹐謂之化﹐謂之幻。造物者其巧妙﹐其功深﹐固𨿽窮難終。因形者其巧顯﹐其功淺﹐故隨起隨滅。知幻化之不異生死也﹐始可以學幻」﹐非「幻化生滅說」乎﹖「厥昭生乎濕﹐醯雞生乎酒﹐羊奚比乎不筍﹐久竹生靑寧﹐靑寧生程﹐程生馬﹐馬生人﹐人久入於機﹐萬物皆出於機﹐皆入於機」﹐非「輪回不息說」乎﹖「人胥知生之樂﹐未知生之苦﹔知死之惡﹐未知死之息」﹐非「寂滅爲樂說」乎﹖「精神入其門﹐骨骸反其根﹐我尙可﹝瀟雨按﹕可當作何﹞存﹖」非「圓覺四大說」乎﹖中國之與西竺﹐相去一二萬里﹐而其說若合符節﹐何也﹖豈其得於心者亦有同然歟﹖近世大儒謂華梵譯師皆竊莊列之精微﹐以文西域之卑陋者﹐恐未爲至論也。

曾子

《曾子》﹐孔子弟子魯人曾參所撰也。《漢志》云十八篇﹐《唐志》云二卷。今世所傳﹐自《修身》至《天圓》凡十篇﹐分爲二卷﹐與《唐志》合﹐視《漢》則亡八篇矣。其書已備見《大戴禮》中。予取而讀之﹐何其明白皎潔﹐若列星之麗天也﹗又何其敷腴諄篤﹐若萬卉之含澤也﹗《傳》有之﹕「有徳者必有言。」信哉﹗「七十而從心」﹐進學之序﹔「七十免過」﹐勉人之辭。其立言迥然不同也﹐周氏不察而譏之﹐過矣﹗「君子愛日」﹐誨學者也﹔「一日三省」﹐自治功也。語有詳略﹐事有不同也﹐髙氏以辭費誚之﹐亦何可哉﹖或謂《大孝篇》有及樂正子春事﹐固出後人所輯﹐而非曾子所自著﹐則庶幾也。

言子

《言子》三卷。言子名偃﹐字子遊﹐吳人。近新昌王爚裒《論語》書所載問答而爲此書﹐不知者直謂爲偃所自著﹐蓋非也。大抵古書之存於今者﹐多出於後人之手。如《孔子家語》謂爲孔安國所錄壁中之文﹐往往多鈔《左傳》《禮記》諸書﹐特稍異其辭耳﹐善讀者固不敢與之。世傳賈誼《新書》﹐謂誼所作﹐亦不過因《過秦論》《弔湘賦》而雜以《漢書》中語足之﹐似非誼本書也。此猶有所附麗而然。古《三墳》書亡已久﹐宋毛漸特出之。《山墳》則言君臣﹑民物﹑陰陽﹑兵家﹐謂之《連山》。《气墳》則言歸藏﹑生動﹑長育﹑止殺﹐謂之《歸藏》。《形墳》則言天地﹑日月﹑山川﹑雲气﹐謂之《乾坤》。與先儒所言《三易》大異。《陰符》古無是書﹐唐李筌特出之﹐以爲黃帝所作﹐皆取兵家譎誕不經語﹐而文以奇澀之辭。又妄說太公﹑範蠡﹑鬼谷﹑張良﹑諸葛亮等訓注﹐皆鑿空扇虛以惑世﹐尢使人驚愕不止。是果何爲哉﹖予讀《言子》之書﹐於是乎有感。

子思子

《子思子》七卷﹐亦後人綴緝而成﹐非子思之所自著也。中載孟軻問﹕「牧民之道何先﹖」子思子曰「先利之。」軻曰「君子之告民者﹐亦仁義而已﹐何必曰利﹖」子思子曰「仁義者﹐固所以利之也。上不仁則不得其所﹐上不義則樂爲詐﹐此爲不利大矣。」他日﹐孟軻告魏侯罃以仁義﹐蓋深得子思子之本旨。或者不察﹐乃遽謂其言若相反者﹐何耶﹖

愼子

《愼子》一卷﹐愼到撰。到﹐趙人﹐見於《史記》列傳。《中興館閣書目》乃曰瀏陽人﹐瀏陽在今潭州﹐吳時始置縣﹐與趙南北了不涉也﹐誤也。《漢志》云四十二篇。《唐志》云十卷﹐不言篇數。《崇文總目》言三十七篇。今所存者﹐惟《威徳》《因循》《民雜》《徳立》《君人》五篇耳。《威徳》篇曰「立天子以爲天下﹐非立天下以爲天子也。立國君以爲國﹐非立國以爲君也。立官長以爲官﹐非立官以爲官長也。」《民雜》篇曰「大君者﹐太上也﹐兼蓄下者也。下之所能不同﹐而皆上之用也。是以大君因民之能爲資﹐盡包而畜之﹐無取去焉。」《君人》篇曰「君人者﹐捨法而以身治﹐則誅賞予奪從君心出矣。然則受賞者𨿽當﹐望多無窮﹔受罰者𨿽當﹐望輕無已。」皆純簡明易﹐類非刑名家所可及﹐到亦稷下能言士哉﹗莊周﹑荀卿稱之﹐一則曰愼到﹐二則曰愼到﹐𨿽其術不同﹐亦有以也。

莊子

《莊子》十卷﹐戰國時蒙人漆園吏莊周撰。《內篇》七﹐《外篇》十五﹐《雜篇》十一﹐總三十三篇。其書本《老子》﹐其學無所不窺﹐其文辭汪洋淩厲﹐若承日月﹐騎風雲﹐上下星辰而莫測其所之﹐誠有未易及者。然所見過髙﹐𨿽聖帝經天緯地之大業﹐曾不滿其一哂﹐蓋仿佛所謂「古之狂者」。惜其與孟軻氏同時﹐不一見而聞孔子之大道。苟聞之﹐則其損過就中﹐豈在軻之下哉﹖嗚呼﹗周不足語此也。孔子百代之標準﹐周何人﹐敢掊擊之﹐又從而狎侮之﹖自古著書之士﹐𨿽甚無顧忌﹐亦不至是也。周縱曰見軻﹐其能幡然攺轍乎﹖不幸其書盛傳﹐世之樂放肆而憚拘檢者﹐莫不指周以藉口。遂至禮義陵遲﹐彜倫斁敗﹐卒踣人之家國﹐不亦悲夫﹗金李純甫亦能言之士﹐著《鳴道集說》﹐以孔﹑孟﹑老﹑莊同稱爲聖人﹐則其沈溺之習﹐至今猶未息也﹐異說之惑人也深矣夫﹗《盜跖》《漁父》《讓王》《說劍》諸篇﹐不類前後文﹐疑後人所剿入。晁氏謂﹕「孔子沒﹐道術散﹐老子始著書﹐周起而羽翼之。」老子著書﹐在孔子未沒之先。

韓子

《韓子》二十卷者﹐韓非所撰。非﹐韓之諸公子也﹐喜刑名法術之學﹐而歸其本於黃老。與李斯同事荀卿﹐以書幹韓王不用﹐乃觀往者得失之變﹐作《孤憤》《五蠹》《內外儲》《說林》《說難》五十五篇﹐計十餘萬言。秦王見而悅之﹐急攻韓﹐得非。斯自以不如非﹐忌之﹐譖於秦王﹐下吏使自殺。非﹐慘激人也。君臣父子夫婦之間﹐一任以法﹐其視仁義蔑如也。法之所及﹐𨿽刀鋸日加﹐不以爲寡恩也。其無忌憚﹐至謂「孔子未知孝悌忠信之道」﹐謂「賢堯舜湯武乃天下亂術」﹐謂「父有賢子﹐君有賢臣﹐適足以爲害」﹐謂「人君藏術胸中以倡眾端﹐而潛禦羣臣」。噫﹐是何言歟﹗是何言歟﹗是亦足以殺其身矣﹗

燕丹子

《燕丹子》三卷。丹﹐燕王喜太子。此書載其事爲詳。其辭气頗類《吳越春秋》《越絕書》﹐決爲秦漢間人所作無疑。考其事﹐與司馬遷《史記》往往皆合。獨「烏頭白﹐馬生角」﹐「機橋不發」﹐「進金擲蛙」﹐「膾千里馬肝」﹐「截美人手」﹐「聽琴姬得隱語」等事﹐皆不之載。周氏謂遷削而去之﹐理或然也。夫丹不量力而輕撩虎須﹐荊軻恃一劍之勇而許人以死﹐卒致身滅國破﹐爲天下萬世笑﹐其事本不足議。獨其書序事有法而文彩爛然﹐亦學文者之所不廢哉﹗

孔叢子

《孔叢子》七卷。《中興書目》稱漢孔鮒撰。鮒該覽《六藝》﹐秦並天下﹐召爲魯國文通君﹐拜太傅。及焚書令行﹐乃歸藏書屋壁﹐自隱嵩山。陳涉起﹐聘爲博士﹐遷太師。仕六旬﹐以言不用﹐托目疾退老於陳﹐而著是書。年五十七卒﹐則固非漢人矣。又稱一名《盤盂》。《藝文志》有《孔甲盤盂》二十六篇﹐本注謂黃帝史﹐或謂夏帝時人。此書稱子魚名鮒﹐陳人﹐或謂之子鮒﹐或謂之孔甲。孔甲姓名偶同﹐又決非著《盤盂》者也。其殆孔氏子孫雜記仲尼﹑子思﹑子上﹑子髙﹑子順﹑子魚之言行者歟﹖其第七卷

則漢孔臧以所著賦與書﹐謂之《連叢》﹐附於卷末。嘉祐中﹐宋咸爲之注。𨿽然﹐此僞書也。僞之者﹐其宋咸歟﹖王士元僞作《亢桑子》﹐而又自爲之注﹐抑此類歟﹖近世之爲僞書者﹐非止咸也。若阮逸《關朗易傳》《李靖問對》﹐若張商英《素書》﹐若戴師愈《麻衣易》﹐亦往往不能迷明者之目﹐竟何益哉﹗今觀是書《記問篇》所載﹐有子思與孔子問答語。子思年止六十二﹐魯穆公同時人。穆公之立﹐距孔子之沒七十年。子思疑未長也﹐而何有答問哉﹖兼之气質萎弱﹐不類西京以前文字﹐其僞妄昭然可見。或者謂其能守家法﹐不雜怪奇﹐歷戰國秦漢流俗而無所浸淫﹐未必然也﹐未必然也。

淮南鴻烈解

《淮南鴻烈解》二十一卷﹐漢劉安撰。安﹐淮南厲王長之子﹐招致蘇飛﹑李尙﹑左吳﹑田由﹑雷被﹑七披﹑伍被﹑晉昌等八人﹐及諸儒大山﹑小山之徒﹐講論道徳﹐總統仁義﹐著《內書》二十一篇。《李氏書目》云「第七﹑第十九亡。」《崇文總目》云「存者十八篇。」今所傳《原道》《俶眞》《天文》《地形》《時則》《冥覽》《精神》《本經》《主術》《繆稱》《齊俗》《道應》《汜﹝瀟雨按﹕汜當作氾﹞論》《詮言》《丘略》《說山》《說林》《人間》《務修》《泰族》等訓﹐連卷末《要略》﹐共二十一篇﹐似未嘗亡也。又有《中篇》八卷﹐言神仙黃白之術。又有《外書》三十三篇﹐《漢志》與《內書》同列於雜家。《中》《外》書餘皆未見。《淮南子》多本《文子》﹐而出入儒﹑墨﹑名﹑法諸家﹐非成於一人之手。故前後有自相矛盾者﹐有亂言而乖事實者。旣曰「武王伐紂﹐載屍而行﹐海內未定﹐故不爲三年之喪」﹐又曰「武王欲昭文王之令徳﹐使戎狄各以其賄來貢﹐遼遠未能至﹐故治三年之喪﹐殯兩楹以俟遠方」。三代時無印﹐周官所掌之璽節﹐鄭氏𨿽謂如今之印章﹐其實與玉﹑角﹑虎﹑人﹑龍﹑符﹑旌諸節並用﹐不過手執之以表信耳。今乃曰「魯國召子貢﹐授以大將軍印」。如是之類﹐不能盡舉也。昔呂不韋相秦﹐亦致辯士﹐使人人著所聞﹐集論以爲《十二記》《六論》《八覽》。其說𨿽未純﹐要其首尾以類﹐粲然成一家言﹐非《淮南》之雜也。古人論立言者﹐漢不如秦﹐秦不如周﹐信矣哉﹗

揚子法言

《揚子法言》十卷﹐漢揚雄撰。凡十三篇﹐篇各有序。通錄在捲後﹐景祐初﹐宋咸引之以冠篇首﹐或謂始於唐仲友﹐非也。自秦焚書之後﹐孔子之學不絕如綫﹐雄獨起而任之﹐故韓愈以其與孟﹑荀並稱。而司馬光尢好雄學﹐且謂﹕「孟子好《詩》《書》﹐荀子好《禮》﹐揚子好《易》。孟文直而顯﹐荀文富而麗﹐揚文簡而奧。惟簡而奧﹐故難知。」其與雄者﹐至矣﹗是《法言》者﹐爲擬《論語》而作。《論語》出於羣弟子之所記﹐豈孔子自爲哉﹖雄擬之﹐僭矣﹗至其甚者﹐又撰《太玄》以擬《易》。所謂《首》《衝》《錯》《測》《攡》《瑩》《數》《文》《掜》《圖》《苦》﹑之類﹐皆足以使人怪駭。由其自得者少﹐故言辭愈似而愈不似也。嗚呼﹗雄不足責也。光以二代偉人﹐乃膠固雄學﹐復述《潛虛》以擬《玄》﹐抑又何說哉﹖余因爲之長嘆﹗雄之事﹐經考亭朱子論定者﹐則未遑及也。

抱朴子

《抱朴子》﹐晉葛洪撰。洪字稚川﹐著《內篇》二十卷﹐言神仙黃白變化之事。《外篇》十卷﹐駁難通釋。洪深溺方技家言﹐謂神仙決可學﹐學之無難﹐合丹砂黃金爲藥而服之﹐卽令人壽﹐與天地相畢﹐乘雲駕龍﹐上下太淸。其他雜引黃帝禦女及《三皇內文》劾召鬼神之事﹐皆誕褻不可訓。昔漢魏伯陽約《周易》作《參同契》上中下三篇﹐其言修煉之術甚具﹐洪乃時與之戾﹐不識何也﹖洪嘗自言馬迹山中﹐受《九鼎》《金液》二經於鄭君。鄭君名隱﹐又得之葛仙公玄。玄﹐洪從祖也。其後鄭君知江南將亂﹐負笈持藥﹐東投霍山﹐莫知所在﹐亦不識其仙歟否也。洪博聞深洽﹐江左絕倫﹐爲文辭𨿽不近古﹐紆徐蔚茂﹐旁引而曲證﹐必達己意乃已。要之洪亦奇士﹐使捨是而學《六藝》﹐夫孰禦之哉﹖惜也﹗

劉子

《劉子》五卷﹐五十五篇﹐不知何人所作。《唐志》十卷﹐直云梁劉勰撰。今考勰所著《文心雕龍》﹐文體與此正類﹐其可徵不疑。第卷數不同﹐爲少異爾。袁孝政謂劉晝﹝孔昭﹞傷己不遇﹐遭天下陵遲﹐播遷江表﹐故作此書﹐非也。孝政以無傳記可憑﹐復致疑於劉歆﹑劉勰﹑劉孝標所爲﹐黃氏遂謂孝政所托﹐亦非也。其書本黃老言﹐雜引諸家之說以足成之﹐絕無甚髙論。末論九家之學﹐迹異歸同﹐尢爲鄙淺。然亦時時有可喜者。《淸神章》云「萬人彎弧以向一鵠﹐鵠能無中乎﹖萬物眩曜以惑一生﹐生能無傷乎﹖」﹝《亢倉子》同﹞三復其言﹐爲之出涕﹗

文中子中說

《文中子中說》十卷﹐隋王通撰。通字仲淹﹐文中蓋門人私謚﹐因以名其書。世之疑通者有三﹕一云《唐書﹖房杜傳》中﹐略不及其姓名﹐此書乃阮逸僞作﹐未必有其人。按皮日休著《文中子碑》﹐謂通「生乎陳﹑隋之世﹐以亂世不仕﹐退於汾晉﹐序述《六經》﹐敷爲《中說》﹐以行教於門人」。皮﹐唐人也﹐距隋爲近﹐其言若此。果無是人乎﹖書果逸之僞作乎﹖一云通行事於史無考﹐獨《隋唐通錄》稱其有穢行﹐爲史官所削。然史氏之職﹐善惡畢書﹐以爲世法戒。人有穢行﹐見諸簡策者多矣﹐何特削通哉﹖一云房﹑杜﹑李﹑魏﹑二溫﹑王﹑陳輩﹐未必其門人﹐脫有之﹐何不薦諸太宗而用之﹖隋大業十三年五月﹐通已先卒﹐將焉薦之﹖劉禹錫作《王華卿墓志》﹐載其家世行事﹐有曰「門多偉人」。𨿽未可必其爲房﹑杜諸公﹐要不可謂非碩士也。第其書出於福郊﹑福峙之所爲﹐牽合傅會﹐反不足取信於人。如仁壽四年﹐通始至長安﹐李徳林卒已九歲﹐而書有「徳林請見」之語。江都有變﹐通不及聞﹐而書有「泫然而興」之言。關朗在太和中見魏孝文﹐自太和丁巳至通生之歲開皇四年甲辰﹐一百七年矣﹐而書謂「問禮於關子朗」。此最爲謬妄者也。噫﹗孟子而下﹐知尊孔子者曰荀﹑楊。楊本黃老﹐荀雜申﹑商﹐惟通爲近正。讀者未可以此而輕訾之。

天隱子

《天隱子》八篇﹐不知何人所作。唐司馬承禎爲之序﹐承禎字子微﹐嘗著《坐忘論》。此書言長生久視之法﹐與之相表裏﹐豈天隱子卽承禎歟﹖洪興祖謂承禎得天隱子之學﹐豈或別有考歟﹖

玄貞子

《玄貞子》兩見《唐志》。一云十二卷﹐一云二卷。予所藏者﹐《外篇》三卷爾。計必有《內篇》﹐而此非全書也。唐張志和撰﹐韋詣作內解。志和字子同﹐金華人﹐始名龜齡。年十六﹐擢明經﹐以策幹肅宗﹐特見賞重﹐命待詔翰林﹐授左金吾衛錄事參軍﹐因賜名。後坐事貶南浦尉﹐會赦還。以親旣喪﹐不復仕﹐居江湖﹐自稱煙波釣徒。著《玄眞子》﹐亦以自號。其書多偏曲之論﹐無足采。所可采者﹐其隱操亦卓卓云。

墨子

《墨子》三卷﹐戰國時宋大夫墨翟撰。上卷《親士》《修身》《所染》《法儀》《七患》《辭過》《三辧》七篇﹐號曰《經》。中卷《尙賢》三篇﹐下卷《尙同》三篇﹐皆號曰《論》。共十三篇。考之《漢志》﹐七十一篇。《館閣書目》則六十一篇﹐已亡《節用》《節葬》《明鬼》《非樂》《非儒》等九篇﹐比今書則又亡多矣。墨者﹐彊本節用之術也。予嘗愛其「聖王作爲宮室﹐便於主﹐不以爲觀樂」之言﹐又嘗愛其「聖人爲衣服﹐適身體﹐和肌膚﹐非榮耳目而觀愚民」之言﹐又嘗愛其「飲食增气充虛﹐彊體適腹」之言。墨子其甚儉者哉﹗「卑宮室﹐菲飲食﹐惡衣服」﹐大禹之薄於自奉者。孔子亦曰「奢則不遜﹐儉則固。」然則儉固孔子之所不棄哉﹗或曰「如子之言﹐則翟在所取﹐而孟子辭而闢之﹐何也﹖」曰﹕本二。

鬼穀子

《鬼穀子》三卷﹐鬼穀子撰。一名《玄微子》。鬼穀子無姓名裏居﹐戰國時隱潁川陽城之鬼谷﹐故以爲號。或曰王誗﹝或云王詡﹞者﹐妄也。長於養性治身﹐蘇秦﹑張儀師之﹐受《捭》《闔》之術十三章﹐又受《轉圓》《胠篋》及《本經》《持樞》《中經》三篇。《轉圓》《胠篋》今亡。梁陶宏景注。劉向﹑班固錄書無《鬼穀子》《隋志》始有之﹐列於縱橫家。《唐志》以爲蘇秦之書。大抵其書皆捭闔﹑鉤箝﹑揣摩之術。其曰「與人言之道﹐或撥動之令有言﹐以示其同﹔或閉藏之使自言﹐以示其異﹐捭闔也。旣內感之而得其情﹐卽外持之使不得移﹐鉤箝也。量天下之權﹐度諸侯之情﹐而以其所欲動之﹐揣摩也。」是皆小夫蛇鼠之智﹐家用之則家亡﹐國用之則國僨﹐天下用之則失天下﹐學士大夫宜唾去不道。髙氏獨謂其得於《易》之「闔闢翕張」之外﹐不亦過許矣哉﹗其中𨿽有「知性寡累﹐知命不憂」﹐及「中稽道徳之祖﹐散入神明之頤」等言﹐亦恆語爾﹐初非有甚髙論也。嗚呼﹗曷不觀之儀﹑秦乎﹖儀﹑秦用其術而最售者﹐其後竟何如也﹖髙愛之慕之﹐則吾有以識髙矣。

孫子

《孫子》一卷﹐吳孫武撰﹐魏武帝注。自《始計》至《用間》﹐凡十三篇。《藝文志》乃言八十二篇﹐杜牧信之﹐遂以爲武書數十萬言﹐魏武削其繁剩﹐筆其精粹﹐以成此書。按《史記》﹐闔閭謂武曰「子之十三篇﹐吾盡觀之。」其數與此正合。《漢志》出《史記》後﹐牧之言要非是。武﹐齊人﹐吳闔閭用以爲將﹐西破彊楚入郢﹐北威齊﹑晉﹐顯名諸侯。葉適以不見載於《左傳》﹐疑其書乃春秋末戰國初山林處士之所爲﹐予獨不敢謂然。春秋時﹐列國之事赴告者則書於策﹐不然則否。二百四十二年之間﹐大國若秦﹑楚﹐小國若越﹑燕﹐其行事不見於經傳者有矣﹐何獨武哉﹖或曰「《風後握奇經》﹐實行兵之要﹐其說實合乎伏羲氏之卦畫﹐奇正相生﹐變化不測。諸葛亮得之以爲八陣﹐李靖得之以爲六花陣。而武爲一代論兵之雄﹐顧不及之﹐何也﹖」曰「《兵勢篇》不云乎﹕『戰者以正合﹐以奇勝。戰勢不過奇正﹐奇正之變﹐不可勝窮﹐奇正相生﹐如循環之無端。』《九地篇》又不云乎﹕『用兵者﹐譬如率然。率然者﹐常山之蛇也﹐擊其首則尾至﹐擊其尾則首至﹐擊其中則首尾俱至。』斯固風後之遺說也。曾謂其不及之﹐可乎﹖」嗚呼﹗古之談兵者﹐有仁義﹐有節制。至武一趨於權術變詐﹐流毒至於今未已也。然則武者﹐固兵家之祖﹐亦兵家之禍首歟﹖

吳子

《吳子》二卷﹐衛人吳起撰。起嘗學於曾子。其著書﹐曰《圖國》《料敵》《治兵》《論將》《應變》《勵士》﹐凡六篇。夫干戈相尋﹐至於戰國﹐慘矣﹗往往以智術詐譎﹐馳騁於利害之場﹐無所不用其至﹐若無士矣。起於斯時﹐對魏武侯則曰「在徳不在險」﹔論制國治軍則曰「教之以禮﹐勵之以義」﹔論天下戰國則曰「五勝者禍﹐四勝者獘﹐三勝者霸﹐二勝者王﹐一勝者帝。數勝得天下者稀﹐以亡者眾」﹔論爲將之道則曰「所愼者五﹐一曰理﹐二曰備﹐三曰果﹐四曰戒﹐五曰約」。何起之異夫諸子也﹗此所以守西河﹐與諸侯大戰七十六﹐全勝六十四﹐辟土四面﹐拓地千里﹐宜也。較之孫武﹐則起幾於正﹐武一乎奇﹐其優劣判矣﹗或者謂起爲武之亞﹐抑亦未之思歟﹖然則殺妻求將﹐嚙臂盟母﹐亦在所取乎﹖曰﹕姑捨是。

尉繚子

《尉繚子》五卷﹐不知何人書。或曰魏人﹐以《天官篇》有「梁惠王問」知之﹐或曰齊人也﹐未知孰是。其書二十四篇﹐較之《漢志》雜家二十九篇﹐已亡五篇。其論兵曰「兵者﹐凶器也。爭者﹐逆徳也。將者﹐死官也。故不得已而用之。無天於上﹐無地於下﹐無王於後﹐無敵於前。一人之兵﹐如狼如虎﹐如風如雨﹐如雷如霆﹐震震冥冥﹐天下皆驚。」由是觀之﹐其威烈可謂莫之嬰矣。及究其所以爲用﹐則曰「兵不攻無過之城﹐不殺無罪之人。夫殺人之父兄﹐利人之貨財﹐臣妾人之子女﹐此皆盜也。」又曰「兵者﹐所以誅暴亂﹐禁不義也。兵之所加者﹐農不離其田業﹐賈不離其肆宅﹐士大夫不離其官府﹐故兵不仞血而天下親。」嗚呼﹗又何其仁哉﹗戰國談兵者有言及此﹐君子蓋不可不與也。宋元丰中﹐是書與孫﹑吳二子﹐司馬穰苴《兵法》﹐黃石公《三略》﹐呂望《六韜》﹐李衛公《問對》﹐頒行武學﹐號爲《七書》。《孫》《吳》當是古書。司馬《兵法》本古者司馬兵法而附以田穰苴之說﹐疑亦非僞。若《三略》《六韜》《問對》之類﹐則固後人依仿而托之者也。而雜然渾稱無別﹐其或當時有司之失歟﹖

尹文子

《尹文子》二卷﹐周尹文撰。其書言大道似老氏﹐言刑名類申﹑韓﹐蓋無足稱者。晁氏獨謂其亦宗《六藝》﹐數稱仲尼﹐其叛道者蓋鮮。嗚呼﹗世豈有專言刑名而不叛道者哉﹖晁失言矣﹗仲長統序稱其出於周尹氏﹐齊宣王時居稷下﹐與宋鈃﹑彭蒙﹑田駢同學於公孫龍。按龍客於平原君﹐尹相趙惠文王。宣王死﹐下距惠文王之立已四十餘歲﹐是非學於龍者也。統卒於獻帝讓位之年﹐而序稱其黃初末到京師﹐亦與史不合。嗚呼﹗《素問》以爲黃帝所作﹐而有「失侯失王﹐脫營不醫」之文﹐殊不知秦滅六國﹐漢諸侯王國除﹐始有失侯王者。《六韜》謂出於周之呂牙﹐而有「避正殿」之語﹐殊不知避正殿乃戰國後事。《爾雅》以爲周公所制﹐而有「張仲孝友」之言﹐殊不知張仲乃周宣王時人。予嘗驗古書眞僞﹐每以是求之﹐思過半矣﹐又況文辭气魄之古今絕然不可同哉﹗予因知統之序蓋後人依托者也。嗚呼﹗豈獨序哉﹖

商子

《商子》五卷﹐秦公孫鞅撰。鞅﹐衛之庶孽﹐封於商﹐故以名書。《漢志》二十九篇﹐陳氏謂二十八篇。予家藏本二十六篇﹐其第二十一篇

亡。鞅好刑名之學﹐秦孝公用之﹐遂致富彊﹐後卒以反誅。今觀其術﹐以勸耕督戰爲先務。墾艸之令﹐農戰之法﹐至嚴至峻也。然不貴學問以愚民﹐不令豪傑務學《詩》《書》﹐其流毒至嬴政﹐遂大焚《詩》《書》百家語﹐以愚天下黔首﹐鞅實啟之﹐非特李斯過也。議者不是之察﹐尙摘其「商農無得糴糶」﹑「貴酒肉重租」之語以爲疵病﹐是猶舍人殺敓之罪﹐而問其不冠以見人﹐果何可哉﹖

公孫龍子

《公孫龍子》三卷﹐《疏府》《白馬》《指物》《通變》《堅白》《名實》﹐凡六篇。《漢志》六十四篇﹐其亡已多矣。龍﹐趙人﹐平原君客也。能辯說﹐傷明王之不興﹐疾名器之乖實﹐以假指物﹐以混是非﹐冀時君之有悟而正名實焉。予嘗取而讀之﹐「白馬非馬」之諭﹐「堅白同異」之言﹐終不可解。後屢閱之﹐見其如捕龍蛇﹐奮迅騰騫﹐益不可措手。甚哉其辯也﹗然而名實愈不可正﹐何邪﹖言弗醇也。天下未有言弗醇而能正﹐苟欲名實之正﹐亟火之。

荀子

《荀子》十卷﹐周人荀卿撰。卿名況﹐《漢志》避宣帝諱作孫卿。劉向校定﹐除其重復﹐著三十二篇﹐爲十二卷﹐題曰《新書》。唐楊倞爲之注﹐且更《新書《爲《荀子》﹐易其篇第﹐析爲二十篇。卿以齊襄王時遊稷下﹐距孟子至齊五十年矣。列於大夫﹐三爲祭酒。去之楚﹐春申君以爲蘭陵令。以讒去之趙﹐與臨武君議兵。入秦﹐見應侯﹐昭王以聘。反乎楚﹐復爲蘭陵令。旣廢﹐家蘭陵以終。鄕先正唐仲友云「向序卿事﹐本司馬遷﹐於遷書有三不合。春申君死﹐當齊王建二十八年﹐距宣王八十七年。向言卿以宣王時來遊學﹐春申君死而卿廢。設以宣王末年遊齊﹐年已百三十七矣。遷書記孟子以惠王三十五年至梁﹐當齊宣王七年﹐惠王以叟稱孟子﹐計亦五十餘。後二十二年﹐子之亂燕﹐孟子在齊。若卿來以宣王時﹐不得如向言後孟子百餘歲。田忌薦孫臏爲軍師﹐敗魏桂陵﹐當齊威王二十六年﹐距趙孝成王七十八年。臨武君與卿議兵於王前﹐向以爲孫臏﹐倞以敗魏馬陵疑年﹐馬陵去桂陵又十三年矣。《崇文總目》言卿楚人﹐楚禮爲客卿﹐與遷書向序駁﹐益難信。」其論殊精絕。然況之爲人﹐才甚髙而不見道者也。由其才甚髙﹐故立言或弗悖於孔氏。由其不見道﹐故極言性惡﹐及譏訕子思﹑孟軻不少置。學者其務知道哉﹗至若李斯𨿽師卿﹐於卿之學懵乎未之有聞。先儒遂以爲病﹐指卿爲剛愎不遜﹑自許太過之人﹐則失之矣。

金華子

《金華子》三卷﹐劉崇遠撰。或云崇遠唐人﹐或云五代人﹐仕至大理司直﹐其爲人莫可考。其爲書﹐錄唐大中後事﹐蓋駁乎不足議也。昔劉向采傳記百家之言﹐撮其正詞美義可爲勸戒者﹐以類相從﹐爲《說苑》《新序》二書﹐最爲近古﹐識者猶病其徇物者多﹐自爲者少﹐況崇遠乎哉﹗金華子﹐崇遠所自號﹐蓋有慕皇初平云。

齊丘子

《齊丘子》六卷﹐一名《化書》。言道﹑術﹑徳﹑仁﹑食﹑儉六化爲甚悉。世傳爲僞唐宋齊丘子嵩作。張來題其後﹐遂云「齊丘犬鼠之雄﹐蓋不足道。其爲《化書》﹐𨿽皆淺機小數﹐亦微有見黃老之所謂道徳﹐其能成功﹐有以也。」嗚呼﹗是書之作﹐非齊邱也﹐終南山隱者譚峭景升也﹐齊丘竊之者也。其云「能得一者﹐天下可以理」﹐老氏說也。「魂魄魅我﹐血气醉我﹐七竅囚我﹐五根役我」﹐釋氏說也。「心冥冥兮無所知﹐神怡怡兮無所之﹐气熙熙兮無所爲﹐萬慮不能惑﹐求死不可得」﹐神仙家說也。非淺機小數比也。使齊丘知此﹐則何爲不得其死也﹖其文髙簡﹐《關尹子》可亞也﹐實微有見於黃老所謂道徳者也。

聱隅子

《聱隅子》二卷﹐蜀人黃晞撰。晞﹐宋仁宗時人。著《歔欷瑣微論》十篇﹐篇有小序。造文效楊雄﹑王通二氏﹐而造理不能逮。其謂「張良得聖人之安﹐蕭何得聖人之變﹐劉向得聖人之力」者﹐似不可哉﹗黃氏間采其語﹐謂二氏反有所不及﹐非知言也。然自五季以來﹐士習極陋﹐而文亦隨之﹐入宋殆將百年﹐而猶未大振。晞獨知「辭賦戾於治具﹐聲偶甚乎倡優」﹐確然立論﹐以成一家言﹐眞豪傑士哉﹗眞豪傑士哉﹗

周子通書

《周子通書》四十章﹐本號《易通》﹐舂陵子周子惇頤之所著也。自孟子沒﹐孔子之學不傳﹐千載之下獨周子得之﹐以授二程氏﹐遂大白於天下。安定胡宏有云「一回萬古之光明﹐如日麗天﹔將爲百世之利澤﹐如水行地。」其論不亦至哉﹗第每篇之首﹐宏輒加以「周子曰」三言﹐而損其舊有篇名﹐失其旨矣。是書文𨿽髙簡﹐體實淵愨﹐誠可以上繼孟氏﹐非餘子比也。然莫知其師傳之所自﹐彼妄男子謂同胡文恭公受學於鶴林壽涯師者﹐固爲詭誕。而云傳《太極圖》於穆修﹐修傳《先天圖》於種放﹐放傳於陳摶者﹐亦恐知周子未盡也。其殆不階師授﹐超然獨覺於千古之上者歟﹗

子程子

《子程子》十卷﹐一名《程子粹言》。乃程頤叔子書﹐蓋其門人楊時變語錄而文之者也。前有序﹐不著氏名。東陽厲髯翁云「相傳爲廣漢張栻作。」序稱得諸子髙子家傳﹐以其捲次不分﹐編類不別﹐因離爲《論道》《論學》《論書》《論政》《論事》《天地》《聖賢》《君臣》《心性》《人物》十篇。欲其統而要﹐非求類夫《論語》之書也。予取觀之﹐實皆叔子之言﹐而伯子之說附焉。辭極峻古﹐𨿽間有稍離眞者﹐亦不遠矣。覽者尙愼擇之哉﹗

跋

至正戊戌春三月丙辰﹐西師下睦州﹐浦陽壤地與睦境接﹐居民震驚﹐多扶挈耄倪走傍縣。予亦遣妻孥入句無山﹐獨畱未行。日坐環堵中﹐塊然無所爲﹐乃因舊所記憶者﹐作《諸子辯》數十通﹐九家者流頗具有焉。孔子門人之書﹐宜尊而別之﹐今亦俯就其列者﹐欲備儒家言也。始之以《鬻子》﹐而終之以周﹑程者﹐欲讀者有所歸宿也。其中疏剔觝排﹐亦竊自謂有一發之見。第以家當屢徙之餘﹐書無片牘可以稽質﹐不能必其無矛盾也。夏六月壬午﹐僅克脫稿。越三日乙酉﹐而浦陽平矣。余遂竭蹶趨句無﹐驚悸稍定﹐俾仲子璲錄之如右。於戲﹗九家之徒競以立異相髙﹐莫甚於衰周之世。言之中道者﹐則吾聖賢之所已具。其悖義而傷教者﹐固不必存之以欺世也。於戲﹗邪說之害人﹐慘於刀劍﹐虐於烈火。世有任斯文之寄者﹐尙忍淬其鋒而膏其焰乎﹖予生也賤﹐不得信其所欲爲之志﹐旣各爲之辯﹐復識其私於卷末。學孔氏者﹐其或有同予一慨者夫﹗

秋七月丁酉朔﹐潛溪宋濂記。

