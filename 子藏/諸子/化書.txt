

欽定四庫全書

化書卷一

南唐譚峭撰

道化

道之委也虛化神神化气气化形形生而萬物所以塞也道之用也形化气气化神神化虛虛明而萬物所以通也是以古聖人窮通塞之端得造化之源忘形以飬气忘气以飬神忘神以飬虛虛實相通是謂大同故藏之爲元精用之爲萬靈含之爲太一放之爲太淸是以坎離消長於一身風雲發泄於七竅眞气燻蒸而時無寒暑純陽流注而民無死生是謂神化之道者也

蛇雀

蛇化爲雀化爲蛤彼忽然忘屈曲之狀而得蹣【盤】跚【蘇千反】之質此倐然失飛鳴之態而得介甲之體斵削不能加其功繩尺不能定其象何化之速也且夫當空團塊見塊而不見空粉塊求空見空而不見塊形無妨而人自妨之物無滯而人自滯之悲哉

老楓

老楓化爲羽人朽麥化爲蝴蝶自無情而之有情也賢女化爲貞石山蚯化爲百合自有情而之無情也是故土木金石皆有性情精魄虛無所不至神無所不通气無所不同形無所不類孰爲彼孰爲我孰爲有識孰爲無識萬物一物也萬神一神也斯道之至矣

耳目

目所不見設明鏡而見之耳所不聞設虛气而聞之精神在我視聽在彼跰【部田切】趾可以割防吻可以補則是耳目可以妄設形容可以僞置旣假又假旣惑又惑所以知魂魄魅我血气醉我七竅囚我五根役我惟神之有形由形之有疣茍無其疣何所不可

環舞

作環舞者宮室皆轉瞰廻流者頭目自旋非宮室之幻惑也而人自惑之非廻流之攺變也而人自變之是故粉巾爲兔藥石爲馬而人不疑甘言巧笑圖臉畫眉而人不知惟淸靜者物不能欺

鉛丹

術有火錬鉛丹以代谷食者其心然也然嵗丰則能飽嵗儉則能饑是非丹之恩蓋由人之誠也則是我本不饑而自饑之丹本不飽而自飽之饑者大忘飽者大幻蓋不齊其道也故人能一有無一死生一情性一內外則可以蛻五行脫三光何患乎一日百食何慮乎百日一食

形影

以一鏡照形以余鏡照影鏡鏡相照影影相不變冠劍之狀不奪黼黻之色是形也與影無殊是影也與形無異乃知形以非實影以非虛無實無虛可與道俱

蟄藏

物有善於蟄藏者或可以禦大寒或可以去大饑或可以萬嵗不死以其心防防兮無所知神怡怡兮無所之气熈熈兮無所爲萬慮不能惑求死不可得是以大人體物知身體身知神體神知眞是謂吉人之津

梟雞

梟夜明而晝昏雞晝明而夜昏其異同也如是或謂梟爲異則謂雞爲同或謂雞爲異則謂梟爲同孰梟雞之異晝夜乎晝夜之異梟雞乎孰晝夜之同梟雞乎梟雞之同晝夜乎夫耳中磬我自聞目中花我自見我之晝夜彼之晝夜則是書不得謂之明夜不得謂之昏能齊昏明者其爲大人乎

四鏡

小人常有四鏡一名圭一名珠一名砥一名盂圭視者大珠視者小砥視者正盂視者倒觀彼之器察我之形由是無大小無短長無妍醜無美惡所以知形气諂我精魄賊我姦臣貴我禮樂尊我是故心不得爲之君王不得爲之主戒之如火防之如虎純儉不可襲淸靜不可侮然後可以迹容廣而躋三五

射虎

射似虎者見虎而不見石斬暴蛟者見蛟而不見水是知萬物可以虛我身可以無以我之無合彼之虛自然可以隠可以顯可以死可以生而無所拘夫空中之塵若飛雪而目未嘗見穴中之蟻若牛鬭而耳未甞聞況非見聞者乎

龍虎

龍化虎變可以蹈虛空虛空非無也可以貫金石金石非有也有無相通物我相同其生非始其死非終知此道者形不可得斃神不可得逝

遊雲

遊雲無質故五色含焉明鏡無瑕故萬物象焉謂水之含天也必天含水也夫百步之外鏡則見人人不見影斯爲驗也是知太虛之中無所不有萬曜之內無所不見而世人且知心仰寥廓而不知迹處虛空寥廓無所間神明且不逺是以君子常正其心常儼其容則可以游泳於寥廓交友於神明而無咎也

噦咽

有言臭腐之狀則輙有所噦聞珍羞之名則妄有所咽臭腐了然虛珍羞必然無而噦不能止咽不能已有懼菽醬若蝤蠐者有愛鮑魚若鳯膏者知此理者可以齊奢儉外榮辱黜是非忘禍福

大化

虛化神神化气气化形形化精精化顧盻而顧盻化揖讓揖讓化升降升降化尊卑尊卑化分別分別化冠冕冠冕化車輅車輅化宮室宮室化掖衛掖衛化燕享燕享化奢蕩奢蕩化聚斂聚斂化欺罔欺罔化刑戮刑戮化悖亂悖亂化甲兵甲兵化爭奪爭奪化敗亡其來也勢不可遏其去也力不可防是以大人以道徳游泳之以仁義漁獵之以刑禮籠罩之蓋保其國家而防其富貴也故道徳有所不實仁義有所不至刑禮有所不足是教民爲姦詐使民爲邪化民爲悖逆驅民爲盜賊上昏昏然不知其獘下恍恍然不知其病其何以救之哉

正一

世人皆知莧葅可以剖鼈而不知朱艸可以剖人小人由是知神可以分气可以泮形可以散散而爲萬不謂不足聚而爲一不謂有餘若狂風飄髮魂魄夢飛齒防蚓首尾皆動夫何故太虛一虛也太神一神也太气一气也太形一形也命之則四根之則一守之不得捨之不失是謂正一

天地

天地盜太虛生人虫盜天地生虰【營丁】盜人虫生虰者膓中之虫也防【摶】我精气鑠【灼】我魂魄盜我滋味而有其生有以見我之必死有以知天之必頹天其頹乎我將安有我其死乎虰將安守所謂姦臣盜國國破則家亡蠧虫蝕木木盡則虫死是以大人錄精气藏魂魄薄滋味禁嗜欲外富貴𨿽天地老而我不傾虰死而我長生姦臣去而國太平

稚子

稚子弄影不知爲影所弄狂夫侮像不知爲像所侮化家者不知爲家所化化國者不知爲國所化化天下者不知爲天下所化三皇有道者也不知其道化爲五帝之徳五帝有徳者也不知其徳化爲三王之仁義三王有仁義者也不知其仁義化爲秦漢之戰爭醉者負醉疥者療疥其勢彌顚其病彌篤而無反者也

陽燧

陽燧召火方諸召水感激之道斯不逺矣髙視者彊低視者賊斜視者狡平視者仁張視者怒細視者妄逺視者智近視者拙外視者昏內視者明是故載我者身用我者神用神合眞可以長存

死生

虛化神神化气气化血血化形形化嬰嬰化童童化少少化壯壯化老老化死死復化爲虛虛復化爲神神復化爲气气復化爲物化化不間猶環之無窮夫萬物非欲生不得不生萬物非欲死不得不死達此理者虛而乳之神可以不化形可以不生

爪髮

爪髮者我之形何爪可割而無害髮可截而無痛蓋榮衛所不至也則是我本無害而筋骨爲之害我本無痛而血肉爲之痛所以知喜怒非我作哀樂非我動我爲形所昩形爲我所愛逹此理者可以出生死之外

神道

太上者虛無之神也天地者陰陽之神也人虫者血肉之神也其同者神其異者形是故形不靈而气靈語不靈而聲靈覺不靈而夢靈生不靈而死靈水至淸而結冰不淸神至明而結形不明冰泮返淸形散返明能知眞死者可以遊太上之京

神交

牝牡之道相顧神交也鶴鶴相唳气交也蓋由情愛相接所以神气可交也是故大人大其道以合天地廓其心以符至眞融其气以生萬物和其神以接兆民我心熈熈民心怡怡心怡怡兮不知其所思形惚惚兮不知其所爲若一气之和合若一神之混同若一聲之哀樂若一形之窮通安用旌旗安用金鼔安用賞罰安用行伍斯可以將天下之兵滅天下之敵是謂神交之道也

太含

虛化神神化气气化形形气相乘而成聲耳非聽聲也而聲自投之谷非應響也而響自滿之耳小竅也谷大竅也山澤小谷也天地大谷也一竅鳴萬竅皆鳴一谷聞萬谷皆聞聲導气气導神神導虛虛含神神含气气含聲相導相含𨿽秋蚊之翾翾【許緣切】蒼蠅之營營無所不至也由此知之𨿽絲毫之慮必有所察𨿽啾防之言必有所聞惟大人之機天地莫能見陰陽莫能知鬼神莫能窺夫何故道徳仁義之所爲

化書卷一

欽定四庫全書

化書卷二

南唐譚峭撰

術化

雲龍

雲龍風虎得神气之道者也神猶母也气猶子也以神召气以母召子孰敢不至也夫蕩穢者必召五帝之气茍召不至穢何以蕩伏虺者必役五星之精茍役不至虺何以伏小人由是知陰陽可以作風雲可以會山陵可以拔江海可以發然用之於外不如守之於內然後用之於外則無所不可

猛虎

猛虎行艸木偃毒鵷怒土石揭威之所鑠气之所摶頑嚚爲之作小人由是知鋏可使之飛山河可使之移萬物可使之相隨夫神全則威大精全則气雄萬惑不能溺萬物可以役是故一人所以能敵萬人者非弓刀之技蓋威之至也一人所以能悅萬人者非言笑之恵蓋和之至也

用神

虫之無足蛇能屈曲蛭能掬蹙蝸牛能蓄縮小人所以見其機由是得其師可以坐致萬里而不馳是故足行者有所不達翼飛者有所不至目視者有所不見耳聽者有所不聞夫何故彼知形而不知神此知神而不知形以形用神則亡以神用形則康

水竇

水竇可以下溺杵糠可以療噎斯物也始制於人又復用於人法本無祖術本無狀師之於心得之於象陰爲陽所伏男爲女所制剛爲柔所尅智爲愚所得以是用之則鐘鼓可使之啞車轂可使之鬭妻子可使之攺易君臣可使之反合萬用本虛萬法本無得虛無之竅者知法術之要乎

魍魎

魍魎附巫祭【一本作癸】言禍福事每來則飲食言語皆神每去則飲食言語皆人不知魍魎之附巫祭也不知巫祭之附魍魎也小人由是知心可以交气可以易神可以奪魄可以錄形爲神之宮神爲形之容以是論之何所不可

虛無

鬼之神可以禦龍之變可以役蛇虺可以不能螫戈矛可以不能撃惟無心者火不能燒水不能溺兵刃不能加天命不能死其何故志於樂者猶忘饑志於憂者猶忘痛志於虛無者可以忘生死

虛實

方咫之木置於地之上使人蹈之而有餘方尺之木置於竿之端使人踞之而不足非物有小大蓋心有虛實是故冒大暑而撓者愈熱受灸灼而懼者愈痛人無常心物無常性小人由是知水可使不濕火可使不爍

狐貍

狐貍之怪雀防之魅不能幻明鏡之鑑者明鏡無心之故也是以虛空無心而無所不知昊天無心而萬象自馳行師無狀而敵不敢欺大人無慮而元精自歸能師於無者無所不之

轉舟

轉萬斛之舟者由一尋之木發千鈞之弩者由一寸之機一目可以觀大天一人可以君兆民太虛茫茫而有涯太上浩浩而有家得天地之綱知陰陽之房見精神之蔵則數可以奪命可以活天地可以反覆

心變

至媱者化爲婦人至暴者化爲猛虎心之所變不得不變是故樂者其形和喜者其形逸怒者其形剛憂者其形慼斯亦變化之道也小人由是知顧六尺之軀可以爲龍蛇可以爲金石可以爲艸木大哉斯言

珠玉

悲則雨淚辛則雨涕憤則結癭怒則結疽心之所欲气之所屬無所不育邪茍爲此正必爲彼是以大人節悲辛誡憤怒得灝气之門所以收其根知元神之囊所以韜其光若蚌內守若石內藏所以爲珠玉之房

蠮螉

夫蠮螉之虫孕螟蛉之子其情交其精混其气和其神隨物大小俱得其眞蠢動無定情萬物無定形小人由是知馬可使之飛魚可使之馳蛙黽而可使之有知嬰児似乳母斯道不逺矣

胡夫

胡夫而越婦其子髯面而矬【作禾切】足蠻夫而羗婦其子拗鼻而昻首梨接桃而本彊者其實毛梅接杏而本彊者其實甘以陰孕陽以柔孕剛以曲孕直以短孕長以大孕小以圓孕方以水孕火以丹孕黃小人由是知可以爲金石可以爲珠玉可以爲異類可以爲怪狀造化之道也

陰陽

陰陽相摶不根而生芝菌燥濕相育不母而生蝤蠐是故世人體陰陽而根之斆燥濕而母之無不濟者小人由是知陶錬五行火之道也流行無窮水之道也八卦環轉天地之道也神物乃生變化之道也是以君子體物而知身體身而知道夫大人之道幽且微則不知其孰是孰非

海魚

海魚有以鰕爲目者人皆笑之殊不知古人以嚢螢爲燈者又不知晝非日之光則不能馳夜非燭之明則有所欺觀傀儡之假而不自疑嗟朋友之逝而不自悲賢與愚莫知惟抱純白飬太者不入其機

磵松

磵松所以能淩霜者蔵正气也美玉所以能犯火者蓄至精也是以大人晝運靈旗夜錄神芝覺所不覺思所不思可以冬禦風而不寒夏禦火而不熱故君子蔵正气者可以逺鬼神伏姦佞蓄至精者可以福生靈保富壽夫何爲多少之故也

動靜

動靜相磨所以化火也燥濕相蒸所以化水也水火相勃所以化云也湯盎投井所以化雹也飲水雨日所以化虹霓也小人由是知陰陽可以召五行可以役天地可以別構日月可以我作有聞是言者必將以爲誕夫民之形也頭圓而足方上動而下靜五行運於內二曜明於外斯亦別構之道也

聲气

操琴瑟之音則翛然而閒奏鄭衛之音則樂然而逸解瓴甓之音則背膂凜森【上聲】撾鼓鼙之音則鴻毛躑躅其感激之道也如是以其和也召陽气化融气生萬物也其不和也作陰气化厲風辱萬物也气由聲也聲由气也气動則聲發聲發則气振气振則風行而萬物變化也是以風雲可以命霜雹可以致鳯皇可以歌熊羆可以舞神明可以友用樂之術也甚大

大同

虛含虛神含神气含气明含明物含物逹此理者情可以通形可以同同於火者化爲火同於水者化爲水同於日月者化爲日月同於金石者化爲金石惟大人無所不同無所不化足可以與虛皇並駕

帝師

鏡非求鑑於物而物自投之槖非求飽於气而气自實之是故鼻以虛受臭耳以虛受聲目以虛受色舌以虛受味所以心同幽防則物無不受神同虛無則事無不知是以大人奪其機蔵其微羽符至怪陰液甚奇【液一作陽】可以守國可以救時可以坐爲帝王之師

琥珀

琥珀不能呼腐芥丹砂不能入焦金磁石不能取憊鐵元气不能發陶鑪所以大人善用五行之精善奪萬物之靈食天人之祿駕風馬【風一作鳯】之榮其道也在忘其形而求其情

化書卷二

欽定四庫全書

化書卷三

南唐譚峭撰

徳化

五常

儒有講五常之道者分之爲五事屬之爲五行散之爲五色化之爲五聲俯之爲五嶽仰之爲五星物之爲五金族之爲五靈配之爲五味感之爲五情所以聽之者若醯雞之遊太虛如井蛙之浮滄溟莫見其鴻蒙之涯莫測其浩渺之程日暮途逺無不倒行殊不知五常之道一也忘其名則得其理忘其理則得其情然後牧之以淸靜棲之以杳防使混我神气符我心靈若水投水不分其淸若火投火不間其明是謂奪五行之英盜五常之精聚之則一芥可包散之則萬機齊亨其用事也如酌醴以投器其應物也如懸鏡以鑑形於是乎變之爲萬象化之爲萬生通之爲陰陽虛之爲神明所以運帝王之籌策代天地之權衡則仲尼其人也

飛蛾

天下賢愚營營然若飛蛾之投夜燭蒼蠅之觸暁牕知往而不知返知進而不知退而但知避害而就利不知聚利而就害夫賢於人而不賢於身何賢之謂也博於物而不博於己何博之謂也是以大人利害俱亡何往不臧

異心

虎踞於林蛇遊於澤非鴟鳶之讐鴟鳶從而號之以其蓄異心之故也牛牧於田豕眠於圃非烏鵲之馭烏鵲從而乘之以其無異心之故也是故麟有利角眾獸不伏鳯有利觜眾鳥不賔君有奇智天下不臣善馳者終於蹶善鬭者終於敗有數則終有智則窮巧者爲不巧者所使詐者爲不詐者所理

弓矢

天子作弓矢以威天下天下盜弓矢以侮天子君子作禮樂以防小人小人盜禮樂以僭君子有國者好聚斂蓄粟帛具甲兵以禦賊盜賊盜擅甲兵踞【一作據】粟帛以奪其國或曰安危徳也又曰興亡數也茍徳可以恃何必廣粟帛乎茍數可以慿何必廣甲兵乎

聰明

無所不能者有大不能無所不知者有大不知夫忘弓矢然後知射之道忘防轡然後知馭之道忘匏然後知樂之道忘智慮然後知大人之道是以天下之主道徳出於人理國之主仁義出於人亡國之主聰明出於人

有國

有國之禮享郊廟敬鬼神也釁【一作舋】防占吉防也敬鬼神信禍福之職也占吉防信興亡之數也柰何有大不信窮民之力以爲城郭奪民之食以爲儲蓄是福可以力取是亡可以力敵是疑貳於鬼神是欺惑於防是不信於天下之人斯道也賞不足勸罰不足懼國不足守

黃雀

黃雀之爲物也日遊於庭日親於人而常畏人而人常撓之鳥之爲物也時逰於戶時親於人而不畏人而人不撓之彼行促促此行佯佯彼鳴啾啾此鳴鏘鏘彼視矍矍此視汪汪彼心慼慼此心堂堂是故疑人者爲人所疑防人者爲人所防君子之道仁與義中與正何憂何害

籠猿

籠中之猿踴躍萬變不能出於籠柙中之虎狂怒萬變不能出於柙小人之機智慮萬變不能出於大人之道夫大人之道如地之負如天之垂無日不怨無人不欺怨不我怒欺不我夷然後萬物知其所歸

常道

仁義者常行之道行之不得其術以至於亡國忠信者常用之道用之不得其術以至於獲罪亷潔者常守之道守之不得其術以至於暴民材辯者常禦之道禦之不得其術以至於罹禍蓋拙在用於人巧在用於身使民親稼則怨誡民輕食則怒夫餌者魚之嗜羶者蟻之慕以餌投魚魚必懼以羶投蟻蟻必去由不得化之道

感喜

感父之慈非孝也喜君之寵非忠也感始於不感喜始於不喜多感必多怨多喜必多怒感喜在心猶物之有毒猶蓬之藏火不可不慮是以君子之業爵之不貴禮之不下親之不知疏之不疑辱之不得何感喜之有

太醫

太醫之道脈和而實者爲君子生之道也撓而浮者爲小人死之道也太卜之道策平而慢者爲君子吉之道也曲而利者爲小人凶之道也以是論之天下之理一也是故觀其國則知其臣觀其臣則知其君觀其君則知其興亡臣可以擇君而仕君可以擇臣而任夫揖讓可作而躁靜不可作衣冠可詐而形器不可詐言語可文而聲音不可文

防語

蔵於人者謂之機奇於人者謂之謀殊不知道徳之機眾人不知仁義之謀眾人所無是故有賞罰之教則邪道進有親疏之分則小人入夫棄金於市盜不敢取詢政於朝防不敢語天下之至公也

刻畫

畫者不敢易於圖像茍易之必有咎刻者不敢侮於木偶茍侮之必貽禍始制作於我又要敬於我又寘禍於我是故張機者用於機設險者入於險建功者辱於功立法者罹於法動一竅則百竅相防舉一事則萬事有害所以機貴乎明險貴乎平功貴乎無狀法貴乎無象能出刻畫者可以名之爲大象

酒醴

夫酒醴者迫之飲愈不飲恕之飲愈欲飲是故抑人者人抑之容人者人容之貸其死者樂其死貸其輸者樂其輸所以民道君之徳君盜民之力能知反復之道者可以居兆民之職

恩賞

侯者人所貴金者人所重眾人封公而得侯者不美眾人分玉而得金者不樂是故賞不可妄行恩不可妄施其當也猶爲爭奪之漸其不當也卽爲亂亡之基故我自卑則賞不能大我自儉則恩不得奇歷觀亂亡之史皆驕侈恩賞之所爲也

飬民

民不怨火而怨使之禁火民不怨盜而怨使之防盜是故濟民不如不濟愛民不如不愛天有雨露所以招其怨神受禱祝所以招其謗夫禁民火不如禁心火防人盜不如防我盜其飬民也如是

化書卷三

欽定四庫全書

化書卷四

南唐譚峭撰

仁化

得一

曠然無爲之謂道道能自守之謂徳徳生萬物之謂仁仁救安危之謂義義有去就之謂禮禮有變通之謂智智有誠實之謂信通而用之之謂聖道虛無也無以自守故授之以徳徳淸靜也無以自用故授之以仁仁用而萬物生萬物生必有安危故授之以義義濟安抜危必有否臧故授之以禮禮秉規持範心有疑滯故授之以智智通則多變故授之以信信者成萬物之道也

五行

道徳者天地也五常者五行也仁發生之謂也故均於木義救難之謂也故均於金禮明白之謂也故均於火智變通之謂也故均於水信慤然之謂也故均於土仁不足則義濟之金伐木也義不足則禮濟之火伐金也禮不足則智濟之水伐火也智不足則信濟之土伐水也始則五常相濟之業終則五常相伐之道斯大化之性也

畋漁

夫禽獸之於人也何異有巢穴之居有夫婦之配有父子之性有死生之情烏反哺仁也隼憫胎義也蜂有君禮也羊跪乳智也雉不再接信也孰完其道萬物之中五常百行無所不有也而教之爲网罟使之務畋魚且夫焚其巢穴非仁也奪其親愛非義也以斯爲享非禮也教民殘暴非智也使萬物懷疑非信也夫羶臰之欲不止殺害之機不已羽毛𨿽無言必狀我爲貪狼之與封豕鱗介𨿽無知必名我爲長鯨之與巨虺也胡爲自安焉得不恥吁直疑自古無君子

犧牲

犧牲之享羔鴈之薦古之禮也且古之君子非不知情之憂喜聲之哀樂能動天地能感鬼神刀幾前列則憂喜之情可知矣鷹犬齊至則哀樂之聲可知矣以是祭天地以是禱神明天地必不享茍饗之必有咎神明必不歆茍歆之必有悔所以知神龍見喪風雲之象也鳯凰來失尊戴之象也麒麟出亡國土之象也觀我之義禽必不義也以彼爲祥禽必不祥也

太和

非兔狡獵狡也非民詐吏詐也愼勿怨盜賊盜賊惟我召愼勿怨叛亂叛亂稟我教不有和睦焉得仇讐不有賞勸焉得鬭爭是以大人無親無疏無愛無惡是謂太和

海魚

海魚有吐黒水上庇其身而遊者人因黒而漁之夫智者多屈辯者多辱明者多蔽勇者多死扄鑰固賊盜喜忌諱嚴敵國幸禁可以越者號也兵可以奪者符也蜀敗於山晉敗於馬夫大人之機道徳仁義而已矣

神弓

譽人者人譽之謗人者人謗之是以君子能罪已斯罪人也不報怨斯報怨也所謂神弓鬼矢不張而發不注而中天得之以假人人得之以假天下

救物

救物而稱義者人不義之行恵而求報者人不報之民之情也讓之則多爭之則少就之則去避之則來與之則輕惜之則奪是故大義無狀大恩無象大義成不知者荷之大恩就不識者報之

書道

心不疑乎手手不疑乎筆忘手筆然後知書之道和暢非巧也淳古非朴也柔弱非美也彊梁非勇也神之所浴气之所沐是故防蓄血气顧盻含情性無筆墨之迹無機智之狀無剛柔之容無馳騁之象若黃帝之道熈熈然君子之風穆穆然是故觀之者其心樂其神和其气融其政太平其道無朕夫何故見山思靜見水思動見云思變見石思貞人之常也

鳯鴟

鳯不知美鴟不知惡陶唐氏不知聖有苖氏不知暴使陶唐氏恃其聖非聖也有苖氏知其暴不暴也眾人皆能寫人之形而不能寫己之形皆能求人之惡而不能求己之惡皆能知人之禍而不能知己之禍是以大人聽我聲察我色我形伺我气然後知人之情僞

知人

觀其文章則知其人之貴賤焉觀其書篆則知其人之情性焉聞其琴瑟則知其人之道徳焉聞其教令則知其人之吉凶焉小人由是知唐堯之容淳淳然虞舜之容熈熈然伯禹之容蕩蕩然殷湯之容堂堂然文王之容巍巍然武王之容愕愕然仲尼之容皇皇然則天下之人可以自知其愚與賢

螻蟻

螻蟻之有君也一拳之宮與眾處之一塊之臺與眾臨之一粒之食與眾蓄之一虫之肉與眾之一罪無疑與眾戮之故得心相通而後神相通神相通而後气相通气相通而後形相通故我病則眾病我痛則眾痛怨何由起叛何由始斯太古之化也

歌舞

能歌者不能者聽之能舞者不能者觀之巧者不巧者辯之賢者不賢者任之夫飬木者必將伐之待士者必將死之网之以冠冕釣之以爵祿若馬駕車輅貴不我得彘食糟糠肥不我有是以大人道不虛貴徳不虛守貧有所倚退有所恃退者非樂寒賤而甘委棄

躑躅

躑躅之酒烏喙之脯莨菪【浪蕩】之膏冶葛之乳初噉之若芥再噉之若黍復噉之若丸又噉之若脯小人由是知彊弩可以漸引巨鼎可以漸舉水火可以漸習虎兕可以漸侶逆者我所化辱者我所與不應者我所命不臣者我所取所以信柔馬不可馭漸賊不可禦得之爲萬化之母

止鬭

止人之鬭者使其鬭抑人之忿者使其忿善救鬭者預其鬭善解忿者濟其忿是故心不可伏而伏之愈亂民不可理而理之愈怨水易動而自淸民易變而自平其道也在不逆萬物之情

象符

術有降萬物之蘊毒者則交臂鈞指象之爲符是故若夭矯之勢者鱗之符若飛騰之勢者羽之符若偃蹇之勢者毛之符若拳局之勢者介之符所以知拱折者人之符夫拱手者人必拱之折腰者人必折之禮之本也而防之爲萬象別之爲萬態教之舞蹈非舞蹈也使之禱祝非禱祝也我旣寡實彼亦多虛而責人之無情固無情也而罪禮之無驗固無驗也

善惡

爲惡者畏人識必有識者爲善者欲人知必有不知者是故人不識者謂之大惡人不知者謂之至善好行惠者恩不廣務奇特者功不大善博奕者智不逺文綺麗者名不久是以君子惟道是貴惟徳是守所以能萬世不朽

化書卷四

欽定四庫全書

化書卷五

南唐譚峭撰

食化

七奪

一日不食則憊二日不食則病三日不食則死民事之急無甚於食而王者奪其一卿士奪其一兵吏奪其一戰伐奪其一工藝奪其一商賈奪其一道釋之族奪其一稔亦奪其一儉亦奪其一所以蠶告終而繰葛薴之衣稼云畢而飯橡櫟之實王者之刑理不平斯不平之甚也大人之道教不義斯不義之甚也而行切切之仁用慼慼之禮其何以謝之哉

巫像

爲巫者鬼必附之設像者神必主之蓋樂所饗也戎狄之禮事母而不事父禽獸之情隨母而不隨父凡人之痛呼母而不呼父蓋乳哺之教也虎狼不過於嗜肉蛟龍不過於嗜血而人無所不嗜所以不足則鬭不與則叛鼓天下之怨激烈士之忿食之道非細也

飬馬

飬馬者主而牧之者親飬子者母而乳之者親君臣非所比而比之者祿也子母非所愛而愛之者哺也駑馬本無知嬰兒本無機而知由此始機由此起所以有愛惡所以有彼此所以稔鬭爭而蓄姦詭

絲綸

王取其絲吏取其綸王取其綸吏取其綍取之不已至於欺罔欺罔不已至於鞭撻鞭撻不已至於盜竊盜竊不已至於殺害殺害不已至於刑戮欺罔非民愛而裒斂者教之殺害非民願而鞭撻者訓之且夫火將逼而投於水知必不免且貴其緩虎將噬而投於谷知必不可或覬其生以斯爲類悲哉

奢僭

夫君子不肯告人以饑恥之甚也又不肯矜人以飽愧之甚也旣起人之恥愧必激人之怨咎食之害也如是而金籩玉豆食之飾也鼓鐘戛石食之遊也張組設繡食之惑也窮禽竭獸食之暴也滋味厚薄食之忿也貴賤精麤食之爭也欲之愈不止求之愈不已貧食愈不足富食愈不美所以奢僭由玆而起戰伐由玆而始能均其食者大下可以治

燔骨

嚼燔骨者燋唇爛舌不以爲痛飲醇酎者噦腸嘔胃不以爲苦饞嗜者由忘於痛苦饑窘者必輕於性命痛苦可忘無所不欺性命可輕無所不爲是以主者以我欲求人之欲以我饑求人之饑我怒民必怒我怨民必怨能知其道者天下胡爲乎叛

食迷

民有嗜食而飽死者有婪食而鯁死者有感食而義死者有辱食而憤死者有爭食而鬭死者人或笑之殊不知官所以務祿祿所以務食賈所以務財財所以務食而官以矯佞防讟而律死者賈以波濤江海而溺死者而不知所務之端不知得死之由而遷怨於軰流歸咎於江海食之迷也

戰欲

食之欲也思鹽梅之狀則輙有所吐而不能禁見盤肴之盛則若有所吞而不能遏饑思啖牛渴思飲海故欲之於人也如賊人之於欲也如戰當戰之際錦繡珠玉不足爲富冠冕旌旗不足爲貴金石絲竹不聞其音宮室臺榭不見其麗況民腹常餒民情常迫而諭以仁義其可信乎講以刑政其可畏乎

膠竿

執膠竿捕黃雀黃雀從而噪之捧盤飱享烏鳥烏鳥從而告之是知至暴者無所不異至食者無所不同故蛇豕可以文而羣虎兕可以狎而馴四夷可以率而賔異族猶若此況復人之人

庚辛

庚氏穴池搆竹爲憑檻登之者其聲策策焉辛氏穴池搆木爲憑檻登之者其聲堂堂焉二氏俱牧魚於池中每憑檻投餌魚必踴躍而出他日但聞防防堂堂之聲不投餌亦踴躍而出則是庚氏之魚可名防防辛氏之魚可名堂堂食之化也

興亡

瘡者人之痛火者人之急而民餐饑謂之瘡比餓謂之火蓋情有所切也夫鮑魚與腐屍無異鱁鮧與足垢無殊而人常食之飽猶若是饑則可知茍其饑也無所不食茍其廹也無所不爲斯所以爲興亡之機

雀防

人所以惡雀防者謂其有竊之行雀防所以疑人者謂其懷盜賊之心夫上以食而辱下下以食而欺上上不得不惡下下不得不疑上各有所切也夫剜其肌啖其肉不得不哭扼其喉奪其哺不得不怒民之瘠也由剜其肌民之餒也由奪其哺嗚呼惜哉

無爲

牛可使之駕馬可使之負犬可使之守鷹可使之擊蓋食之所感也狝猴可使之舞鸚鵡可使之語鴟鳶可使之死鬭螻蟻可使之合戰蓋食有所教也魚可使之吞鉤虎可使之入防鴈可使之觸网敵國可使之自援蓋食有所利也天地可使之交泰神明可使之掖衛髙尙可使之屈折夷狄可使之委伏蓋食有所奉也故自天子至於庶人曁乎萬族皆可以食而通之我服布素則民自暖我食葵藿則民自飽善用其道者可以肩無爲之化

王者

獵食者母分乳者子全生者子觸网者母母不知子之所累子不知母之所苦王者衣纓之費盤肴之直嵗不過乎百萬而封人之土地與人之富貴百萬之百萬如王之肌飲王之血樂在於下怨在於上利歸於眾咎歸於王夫不自貴天下安敢貴不自富天下安敢富

鴟鳶

有智者憫鴟鳶之擊腐防嗟螻蟻之駕斃虫謂其爲虫不若爲人殊不知當歉嵗則爭臭憊之屍值嚴圍則食父子之肉斯豺狼之所不忍爲而人爲之則其爲人不若爲虫是知君無食必不仁臣無食必不義士無食必不禮民無食必不智萬類無食必不信是以食爲五常之本五常爲食之末茍王者能均其衣能讓其食則黔黎相悅仁之至也父子相愛義之至也饑飽相讓禮之至也進退相得智之至也許諾相從信之至也教之善也在於食教之不善也在於食其物甚卑其用甚尊其名尢細其化尢大是謂無價之貨

化書卷五

欽定四庫全書

化書卷六

南唐譚峭撰

儉化

太平

夫水火常用之物用之不得其道以至於敗家蓋失於不簡也飲饌常食之物食之不得其道以至於亡身蓋失於不節也夫禮失於奢樂失於滛奢滛若水去不復返議欲救之莫過乎儉儉者均食之道也食均則仁義生仁義生則禮樂序禮樂序則民不怨民不怨則神不怒太平之業也

權衡

服絺綌者不寒而衣之布帛愈寒食藜藿者不饑而飯之黍稷愈饑是故我之情也不可不慮民之心也不可不防凡民之心見負石者則樂於負塗見負塗者則樂於負芻饑寒無實狀輕重無必然蓋丰儉相形彼我相平我心重則民心重我務輕則民務輕能至於儉者可以與民爲權衡

禮道

禮貴於盛儉貴於不盛禮貴於備儉貴於不備禮貴於簮紱儉貴於布素禮貴於炳煥儉貴於寂寞富而富之愈不樂貴而貴之愈不美賞而賞之愈不足愛而愛之愈不敬金玉者富之常官爵者貴之常渴飲則甘饑食則香夫惟儉所以能知非

食象

觀食象者食牛不足覩戴冕者戴冠不足不足有所自不防有所始是知王好奢則臣不足臣好奢則士不足士好奢則民不足民好奢則天下不足夫天下之物十之王好一民亦一王好五民亦五王好十民亦十以十論之則是十家爲一家十國爲一國十天下爲一天下何不獘之有

民情

其夫好飲酒者其妻必貧其子好臂鷹者其家必困剩飬一僕日飯三甌嵗計千甌以一嵗計之可享千兵王者嵗率是享則必告勞而聚怨病在於增不在於損王駕一車民驕於行主居土陛民恥於平杜之於漸化之於儉所以見葛藟不足者則樂然服布素之衣見窳杯而食者則欣然用陶匏之器民之情也

慳號

世有慳號者人以爲大辱殊不知始得爲純儉之道也於己無所與於民無所取我耕我食我蠶我衣妻子不寒婢僕不饑人不怨之神不罪之故一人知儉則一家富王者知儉則天下富

君民

君之於民異名而同愛君樂馳騁民亦樂之君喜聲色民亦喜之君好珠玉民亦好之君嗜滋味民亦嗜之其名則異其愛則同所以服布素者愛士之簮組服士之簮組者愛公卿之劍佩服公卿之劍佩者愛王者之旒冕是故王者居兆民所憂之地不得不慮也況金根玉輅奪其貨髙臺崇榭奪其力是賈【古】民之怨是教民之愛所以積薪聚米一嵗之計而易金換玉一日之費不得不困不得不儉

乳童

乳童拱手誰敢戲之豈在乎黼黻也牧防折腰誰敢背之豈在乎刑政也有賔主之敬則雞黍可以爲大享豈在乎簫韶也有柔淑之態則荊薴可以行婦道豈在乎組繡也而王者之制設溝隍以禦之陳棨防以衛之蓄粟帛以飬之張防檻以逺之蓋有機於民不得不蔵有私於己不得不防夫能張儉之機民自不欺用儉之私我自不疑夫儉者可以爲大人之師

化柄

儉於聽可以飬虛儉於視可以飬神儉於言可以飬气儉於私可以獲富儉於公可以保貴儉於門闥可以無盜賊儉於環衛可以無叛亂儉於職官可以無姦佞儉於嬪嬙可以保壽命儉於心可以出生死是知儉可以爲萬化之柄

禦一

王者皆知禦一可以治天下也而不知孰謂之一夫萬道皆有一仁亦有一義亦有一禮亦有一智亦有一信亦有一一能貫五五能宗一能得一者天下可以治其道蓋簡而出自簡之其言非而入自之是故終迷其要竟惑其妙所以議守一之道莫過乎儉儉之所律則仁不蕩義不亂禮不奢智不變信不惑故心有所主而用有所本而民有所賴

三皇

君儉則臣知足臣儉則士知足士儉則民知足民儉則天下知足天下知足所以無貪財無競名無姦蠧無欺罔無驕佞是故禮義自生刑政自寜溝壘自平甲兵自停遊蕩自耕所以三皇之化行

天牧

奢者三嵗之計一嵗之用儉者一嵗之計三嵗之用至奢者猶不及至儉者尙有餘奢者富不足儉者貧有餘奢者心常貧儉者心常富奢者好親人所以多過儉者能逺人所以寡禍奢者事君必有所辱儉者事君必保其祿奢者多憂儉者多福能終其儉者可以爲天下之牧

雕籠

懸雕籠事玉粒飬黃雀黃雀終不樂埀禮樂設賞罰教生民生民終不泰夫心不可安而自安之道不可守而自守之民不可化而自化之所以儉於臺榭則民力有餘儉於寶貨則民財有餘儉於戰伐則民時有餘不與之猶與之也不取之猶取之也海伯亡魚不出於海國君亡馬不出於國

禮要

夫禮者道出於君而君猶不知事出於職而職猶不明儒者棲山林敬師友窮禮樂講本末曁乎見羽葆車輅之狀鐘鼓簫韶之作則矍然若鹿怡然若豕若醉於酒若溺於水莫知道之本莫窮禮之防謂弓爲弧則民不知矣謂馬爲駟則民莫信矣所以數亂於多不亂於少禮惑於大不惑於小能師於儉者可以得其要

淸靜

奢者好動儉者好靜奢者好難儉者好易奢者好繁儉者好簡奢者好逸樂儉者好恬淡有保一器畢生無璺【音問破也】者有推一裘十年不獘者斯人也可以親百姓可以司粟帛可以掌符璽可以卽淸靜之道

損益

夫仁不儉有不仁義不儉有不義禮不儉有非禮智不儉有無智信不儉有不信所以知儉爲五常之本五常爲儉之末夫禮者益之道也儉者損之道也益者損之防損者益之理禮過則滛儉過則朴自古及今未有亡於儉者也

解惑

謙者人所尊儉者人所寶使之謙必不謙使之儉必不儉我謙則民自謙我儉則民自儉機在此不在彼柄在君不在人惡行之者惑是故爲之文

化書卷六

