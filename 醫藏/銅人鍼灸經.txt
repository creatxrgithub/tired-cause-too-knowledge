銅人鍼灸經佚名

提要

卷一

卷二

卷三

卷四

卷五

卷六

卷七

提要

《銅人鍼灸經》七卷﹐不著撰人名氏。按晁公武《讀書後志》曰﹕《銅人腧穴鍼灸圖》三卷﹐皇朝王惟徳撰。仁宗嘗詔惟徳考次鍼灸之法﹐鑄銅人爲式﹐分臟腑十二經﹐旁注腧穴所會﹐刻題其名﹐並爲圖法及主療之術﹐刻版傳於世。王應麟《玉海》曰﹕天聖五年十月壬辰﹐醫官院上所鑄腧穴銅人式二。詔一置醫官院﹐一置大相國寺仁濟殿。先是﹐上以鍼砭之法傳述不同﹐命尙藥奉禦王惟一考明堂气穴經絡之會﹐鑄銅人式。又纂集舊問﹐訂正訛謬﹐爲《銅人腧穴鍼灸圖經》三卷﹐至是上之﹐摹印頒行。翰林學士夏竦序所言與晁氏略同﹐惟王惟徳作惟一﹐人名小異耳。此本卷數不符﹐而大致與二家所言合。疑或天聖之舊本而後人析爲七卷歟。周密《齊東野語》曰﹕嘗聞舅氏章叔恭云﹐昔倅襄州日﹐嘗獲試鍼銅人全像﹐以精銅爲之﹐腑臟無一不具。其外腧穴則錯金書穴名於旁﹐凡背面二器相合﹐則渾然全身。蓋舊都用此以試醫者。其法外塗黃蠟﹐中實以水﹐俾醫工以分折寸﹐案穴試鍼。中穴則鍼入而水出﹐稍差則鍼不可入矣。亦奇巧之器也。後趙南仲歸之內府﹐叔恭嘗寫二圖﹐刻梓以傳焉。今宋銅人及章氏圖皆不傳﹐惟此書存其梗槪爾。

卷一

夫《黃帝正經》者﹐是先聖之遺教﹐乃後人之令範。是以先明流注﹑孔穴﹐靡不指的其源﹐若或茍從異說﹐恐乖正理之言。其十三經脈者﹐皆有兪﹑原﹐手足陰陽之交會﹐血气之流通﹐外營指節﹐內連臟腑。故經云「手三陽之脈從手至頭﹐手三陰之脈從手至胸﹝按﹕此處誤﹐依《靈樞逆順肥瘦》原文﹐爲「從藏走手」﹞﹐足三陽之脈從足至頭﹝按﹕此處誤﹐依《靈樞逆順肥瘦》原文﹐應爲「從頭走足」﹞﹐足三陰之脈從足至胸﹝按﹕依《靈樞逆順肥瘦》原文爲「腹」﹞」﹐是謂日夜循環﹑陰陽會合。

又曰「春夏刺淺﹐秋冬刺深」﹐緣春夏陽气在上﹐人气亦在上﹐故當淺取之﹔秋冬陽气在下﹐人气亦在下﹐故當深取之。

是以「春夏各致一陰﹐秋冬各致一陽」者也。然﹕春夏溫必致一陰者﹐初下鍼沈之至腎肝之部﹐得气﹐乃引持之陰也。秋冬寒必致一陽者﹐乃初內鍼淺而浮之至心肺之部﹐得气﹐而推內之陽也。是謂「春夏必致一陰﹐秋冬必致一陽」者也。﹝按﹕此段爲《難經七十難》原文﹐而與通行本有異﹐文句略有不通。《難經》原文爲﹕「春夏各致一陰﹐秋冬各致一陽者﹐何謂也﹖」﹞

凡孔穴流注﹐所出爲井﹐所流﹝按﹕通作「澑」﹐下同。﹞爲營﹝按﹕應爲「滎」﹞﹐所注爲兪﹐所過爲原﹐所行爲經﹐所入爲合﹐此鍼之大法也。春刺井﹐夏刺營﹐仲夏刺兪﹐秋﹝按﹕據《難經七十四難》﹐當缺「刺經」兩字。﹞﹐冬刺合也。

營﹝按﹕應爲「肺」﹞出少商爲井﹐手太陰脈也﹐流於魚際爲營﹝按﹕誤﹐應爲「滎」﹐下同。﹞﹐注於太泉爲兪﹐過於列缺爲原﹐行於經渠爲經﹐入於尺澤爲合。心出中衝爲井﹐手少陰脈也﹐流於勞宮爲營﹐注於大陵爲兪﹐過於內關爲原﹐行於間使爲經﹐入於曲澤爲合。心包絡脈手厥陰之脈也﹐出於少衝爲井﹐流於少府爲營﹐注於神門爲兪﹐過於通理爲原﹐行於靈道爲經﹐入於少海爲合。大腸出於商陽爲井﹐手陽明脈也﹐流於二間爲營﹐注於三間爲兪﹐過於合谷爲原﹐行於陽溪爲經﹐入於曲池爲合。三焦出於闗衝爲井﹐手少陽脈也﹐流於液門爲營﹐注於中渚爲兪﹐過於陽池爲原﹐行於支渠爲經﹐入於天井爲合。小腸出於少澤爲井﹐手太陽脈也﹐流於前谷爲營﹐注於後溪爲兪﹐過於腕谷爲原﹐行於陽谷爲經﹐入於少海爲合。手三陰三陽流注者。

胃出於厲兌爲井﹐足陽明脈也﹐流於內庭爲營﹐注於陷谷爲兪﹐過於衝陽爲原﹐行於解溪爲經﹐入於三里爲合。膽出於竅陰爲井﹐足少陽脈也﹐流於俠溪爲營﹐注於臨泣爲兪﹐過於丘墟爲原﹐行於陽輔爲經﹐入於陽陵泉爲合。膀胱出於至陰爲井﹐足大陽脈也﹐流於通谷爲營﹐注於束骨爲兪﹐過於京骨爲原﹐行於昆侖爲經﹐入於委中爲合。脾出於隱白爲井﹐足大陰脈也﹐流於大都爲營﹐注於太白爲兪﹐過於公孫爲原﹐行於商丘爲經﹐入於陰陵泉爲合。肝出大惇爲井﹐足厥陰脈也﹐流於行間爲營﹐注於太衝爲兪﹐過於中封爲原﹐行於中都爲經﹐入於曲泉爲合。腎出湧泉爲井﹐足少陰脈也﹐流於然谷爲營﹐注於太溪爲兪﹐過於水泉爲原﹐行於復澑爲經﹐入於陰谷爲合。足三陰三陽所流注者。

又云「能知迎隨之气﹐可令調气﹐調气之方者﹐必在陰陽。」然﹕所謂「迎隨」者﹐知榮衛之流行﹐經絡之往來也﹐隨其順逆而取之﹐故曰「迎隨」。「調气之方﹐必在陰陽」者﹐知其表裏﹐隨其陰陽而調之。故曰「調气之方﹐必在陰陽「者也。﹝按﹕此段爲《難經七十二難》﹐原文爲「知其內外表裏」﹞

夫用鍼刺﹐刺者須明其孔穴﹐補虛瀉實﹐送堅付軟﹐以急隨緩﹐榮衛常行﹐勿失其理。故經云「虛者補之﹐實者瀉之。不虛不實﹐以經取之。」然﹕虛者補其母﹐實者瀉其子﹐當先補而後瀉。「不實不虛﹐以經取穴」者﹐然﹕是正經目中他邪﹐當自取其經﹐故言「以經取之」。﹝按﹕此段爲《難經六十九難》﹐原文爲「是正經自生病﹐不中他邪也」﹞

又云「刺營無傷於衛﹐刺衛無傷於營」﹐然﹕鍼陽者﹐臥鍼而刺之﹔刺陰者﹐先以左手撚按所鍼營﹝按﹕應爲「滎」﹞兪之處﹐候气散乃內鍼﹐是謂「刺營無傷於衛﹐刺衛無傷於營」也。

又云「東方實﹐西方虛﹐瀉南方﹐補北方」者。然﹕是金﹑水﹑木﹑火﹑土﹐當於相平也。緣東方木﹐西方金﹐木欲實﹐金當平之﹔火欲實﹐水當平之﹔東方者﹐肝也﹐則知肝實﹔西方者﹐肺也﹐則知肺虛。「瀉南方﹐補北方」者﹐南方火﹐火者﹐木之子﹔北方水﹐水者﹐木之母。水勝火。子能令母實﹐母令子虛。故瀉火補水﹐欲令金不得平木也。經言「不能治其虛﹐何問其餘」﹐此之謂也。

又曰「夫言气實者﹐熱也﹔气虛者﹐寒也。鍼實者﹐以右手持鍼﹐左手撚按﹐開鍼穴以瀉之。虛者以左手閉鍼穴以補之。補瀉之時﹐與气開闔相應。」是謂「鍼容一豆補瀉」之理也。又云「虛者﹐徐而疾﹔實者﹐疾而徐。徐卽是瀉﹐疾卽是補﹐補瀉之法一依此也。下鍼之時﹐搯取穴﹐置鍼於營上三十六息。以左﹝按﹕當缺「手」字﹞搯穴令定﹐法其地不動﹔右手持鍼﹐象其天而運轉也。於此三十六息然定得鍼﹐右手存意撚鍼﹐左手搯穴可重五兩已﹝按﹕通「以」﹞來計。其鍼如轉如不轉﹐徐徐下之。若覺痛﹐卽可重二兩。若不覺﹐以經下之。入人營至衛至病﹝按﹕似應爲「入衛至營至病」﹞﹐得气﹐如鮪魚食釣﹐卽得其病气也﹐量其輕重以經取之。名曰「疾徐」者﹐至病卽得气﹐欲出鍼時﹐子午緩緩出而引病气不絕﹐名曰徐也。旣引气名一向無補名之曰瀉。」﹝按﹕似有缺﹑誤﹐不通﹞

問曰「凡下鍼時﹐若爲是好﹖」答曰「徐徐下之﹐堅持爲實。凡下鍼﹐先須持鍼堅得安稔﹐不用飽食﹐亦不用空肚。如患人欲鍼鍼﹝按﹕疑衍﹞者﹐有乘車來者﹐有步行來者。如人行十里許﹐須令坐息﹐安神定气。乘車者﹐如人行三里許。患人嘿嘿而不言﹐安心大坐﹐候气脈安定﹐乃可下鍼。」

又云「夫鍼之者﹐不胸身心口如銜索曰欲內視消息气而﹝按﹕似有缺﹑誤﹐不通﹞﹐不得妄行鍼。鍼入一分知天地之气﹐鍼入二分知呼吸之气﹐鍼入三分知逆順之气。鍼皮毛者無傷肌肉﹐鍼肌肉者無傷筋脈﹐鍼筋脈者無傷骨髓﹐鍼骨髓者無傷諸絡。東方甲乙木﹐主人筋膜﹔南方丙丁火﹐主人血脈﹔西方庚辛金﹐主人皮毛﹔北方壬癸水﹐主人骨髓﹔中央戊己土﹐主人肌肉。鍼傷筋膜者﹐令人愕視﹑失魂﹔鍼傷血脈者﹐令人煩亂﹑失神﹔鍼傷皮毛者﹐令人上气﹑失魄﹔鍼傷骨髓者﹐令人呻吟﹑失志﹔鍼傷肌肉者﹐令人四肢不收﹑失智也。刺若中心﹐一日死﹔刺若中肝﹐五日死﹔刺若中腎﹐六日死﹔刺若中肺﹐三日死﹔刺若中脾﹐十日死﹔刺若中膽﹐一日半死。」

又云「無刺大醉﹐無刺大怒﹐無刺大勞﹐無刺大飽﹐無刺大饑﹐無刺大渴﹐無刺大驚﹐已﹝按﹕通「以」﹞上﹐古之深戒也。」

又﹐黃帝問岐伯曰「余聞九鍼之名﹐上應天地四時陰陽﹐願聞其方﹐傳於後代。」岐伯對曰「九鍼者﹐一曰鑱鍼﹐二曰圓鍼﹐三曰鍉鍼﹐四曰鋒鍼﹐五曰﹝按﹕應爲「鈹」﹞鍼﹐六曰丸﹝按﹕應爲「員」﹞利鍼﹐七曰毫鍼﹐八曰長鍼﹐九曰大鍼﹐此乃九鍼之名。九鍼所應﹐一天﹑二地﹑三人﹑四時﹑五音﹑六律﹑七星﹑八風﹑九野。人之身形示﹝按﹕應爲「亦」﹞應之也﹐各有所宜。人皮應天﹐人肉應地﹐人脈應人﹐人筋應四時﹐人聲應音﹐人陰陽合气應律﹐人齒面目應星﹐人出入气應風﹐人九竅三百六十五絡應九野。故一鍼皮﹐二鍼肉﹐三鍼脈﹐四鍼筋﹐五鍼骨﹐六鍼調陰陽﹐七鍼益精﹐八鍼除風﹐九鍼通九竅﹐除三百六十五節气﹐此之謂各有所立也。」﹝按﹕此段除「九鍼之名」引自《靈樞九鍼十二原》外﹐餘皆爲《素問鍼解》原文﹐故據二篇校之﹞

黃帝問曰「人生有形﹐不離陰陽﹔天地合气﹐別爲九野﹐分爲四時﹐月有小大﹐日有長短。長﹝按﹕此爲衍文﹞萬物並至﹐不可勝量﹐虛實呿吟﹐敢問其方。」岐伯曰「木得金而伐﹐火得水而滅﹐土得木而達﹐金得火而缺﹐水得土而絕﹐萬物盡然﹐不可勝竭。故鍼有懸布天下者五﹐黔首其﹝按﹕應爲「共」﹞餘食﹐莫知之也。一曰治神﹐二曰知養身﹐三曰知毒藥爲眞﹐四曰制砭石小大﹐五曰知府藏血气之診。五法俱立﹐各有所先。今末世之刺也﹐虛者實之﹐滿者泄之﹐此皆眾工所共知也。若夫法天則地﹐隨應而動﹐和之者若響﹐隨之者若影﹐道無鬼神﹐﹝按﹕當缺「獨來」﹞獨往。「黃帝曰「願聞其道」﹐岐伯曰「凡刺之眞﹐必先治神。五臟已定﹐九候已備﹐乃後存鍼。眾脈不見﹐眾凶弗聞﹐外內相得﹐無以形先﹐可玩往來﹐乃施於人。人有虛實﹐五虛勿近﹐五實勿逺﹐至其當發﹐間不容瞚。手動若務﹐鍼耀而勻﹐靜意視義﹐觀適之變﹐是謂冥冥﹐莫知其形。見其烏烏﹐見其稷稷﹐從見其飛﹐不知其誰﹐伏如橫弩﹐起如發機。」黃帝曰「何如而虛﹖何如而實﹖」岐伯曰「刺虛者須其實﹐刺實者須其虛也。畱气已至﹐愼守勿失。深淺在志﹐逺近如一。如臨深淵﹐手如握虎﹐神無營於眾物。」﹝按﹕此段爲《素問寶命全角論》原文﹐均據之校﹞

今列孔穴圖於後者

卷二

今具列一十二人形共計二百九十穴

上星一穴﹐在額顱上直鼻中央﹐入髮際一寸﹑陷容豆是穴。督脈气所發。主療頭風﹐頭腫皮腫而虛﹝按﹕據《鍼灸大成督脈考正穴法》所引《銅人》原文﹐應爲「頭皮腫﹐面虛」﹐應是。﹞鼻塞﹐頭痛。鍼入二分﹐畱十呼﹐瀉五吸。鍼下气盡﹐更停鍼引之﹐得气卽瀉。灸亦得﹐然不及鍼。日灸三壯﹐至百五壯罷﹐不宜多灸。須停十餘日﹐然後更灸。若頻灸﹐恐拔气大上﹐令人眼暗﹐故不用相續加。灸滿五十壯﹐卽以細三稜鍼刺頭上﹐令宣通熱气者﹐熱不止﹐熱气上衝頭痛也。戒酒﹑面﹑蕎麥。

顖會一穴﹐在上星上一寸﹑陷者中是穴。督脈气所發。主療鼻塞。日灸二七壯﹐至七日停。初灸之時痛﹐五十壯卽不痛﹐至七十壯或痛﹐卽停灸。其鼻塞﹐若灸至四日﹐便當漸可﹐至七日卽差。鍼入二分﹐畱三呼﹐得气卽瀉。主療頭風痛﹐白屑起﹐多睡。鍼之彌佳。鍼訖﹐可用末鹽﹑生麻油相和﹐以揩髮根下。頭悉塗﹐數數用此﹐卽末無頭風。八歲以上﹐方可鍼。顖門未合﹐若鍼﹐不幸令人死。忌蕎麥﹑熱食﹑豬肉。

前頂一穴﹐在顖會上一寸五分﹐骨陷中是。甄權《鍼經》云「一寸」是穴﹐今依《素問》「一寸五分」爲定。督脈气所發。主療頭風熱痛﹐頭腫﹐風癇。鍼入三分﹐畱七呼﹐瀉五吸。大腫極﹐卽以三稜鍼刺之遶四方一寸以下﹐其頭痛﹑腫立差﹐復以鹽末﹑生麻油揩髮際下。灸亦得。

百會一穴﹐在前頂後一寸半﹐頂中心。督脈﹑足大﹝按﹕應爲「太」﹞陽之會。主療脫肛﹐風癇﹐靑風﹐心風﹐弓角反張﹑羊鳴多哭﹑言語不擇﹑發時卽死﹑吐沫﹑心中熱悶﹐頭風﹐多睡﹐心煩﹐驚悸﹐無心力﹐志﹝按﹕據《鍼灸大成督脈考正穴法》所引《銅人》原文﹐應爲「忘」﹐亦通。﹞前失後﹐喫食無味﹐頭重﹐飲酒面赤﹐鼻塞。鍼入二分﹐得气卽瀉。如灸﹐數至百五﹐卽停三五日。訖﹐繞四畔以三稜鍼刺令出血﹐以井花水淋之﹐令气宣通。不得一向火灸﹐恐拔气上﹐令人眼暗。忌酒﹑面﹑豬﹑魚﹑蕎麥﹑蒜韭等。

天突一穴﹐在結喉下陷者中宛宛。是陰維﹑任脈之會。鍼入五分﹐畱三呼﹐得气卽瀉。主欬嗽上气﹐噎﹐胸中气﹝按﹕疑缺字﹞﹐喉內狀如水雞聲﹐肺壅唾膿血﹐气壅不通﹐喉中熱瘡﹑不得下食。灸亦得﹐然不及鍼。其下鍼﹐直橫下﹐不得低手﹐卽五臟之气傷﹐令人短壽。愼加藥法及辛﹑酸﹑滑等。

璇璣一穴﹐在天突下一寸陷者中﹐仰頭取之是穴。任脈气所發。主胸﹝按﹕當缺「脇」字﹞支滿﹑痛﹐喉痺﹐咽癰﹐水漿不下。灸五壯﹐鍼入三分。

華蓋一穴﹐在璇璣下一寸陷中﹐仰而取之。任脈气所發。主胸脇支滿﹑痛引胸中﹐欬逆﹐上气﹐喘不能言。灸五壯﹐鍼入三分。

紫宮一穴﹐在華蓋下一寸六分陷中﹐仰而取之。任脈气所發。主胸脇支滿﹑痺痛﹑骨疼﹐飲食不下﹐嘔逆﹐上气﹐煩心也。灸五壯﹐鍼入三分。

玉堂一穴﹐在紫宮下一寸六分陷中。一名「玉英」。任脈气所發。主胸滿不得喘息﹑痺痛﹑骨疼﹐嘔逆﹐上气﹐煩心。灸五壯﹐鍼入三分。

亶﹝按﹕通作「膻」﹞中一穴﹐一名「元兒」。在玉堂下一寸六分﹐橫直兩乳間陷者中。任脈气所發。宜灸﹐至七七止。主肺癰咳嗽﹑上气﹑唾膿﹐不得下食﹐胸中气滿如塞。禁穴﹐不可鍼。鍼﹐不幸令人死。

中庭一穴﹐在亶﹝按﹕通作「膻」﹞中下一寸六分陷中。任脈气所發。主胸脇支滿﹐心下滿﹐食飲不下﹐嘔逆吐食還出。灸五壯﹐鍼入三分。

巨骨一穴﹐在心脾骨頭﹝按﹕據《鍼灸甲乙經》作「在肩端上行﹑兩叉骨間陷者中」。《鍼灸資生經卷一》云「《銅人》云『巨骨二穴﹐在肩端上兩叉骨間』﹐《明堂經下經》亦同。但《明堂經上經》云『巨骨一穴﹐在心脾骨頭』﹐不特『一穴『﹑字不同﹐而穴『在心脾骨頭』﹐亦異。豈其所謂『一穴在心脾骨頭』者﹐非巨骨耶。不然﹑卽是誤寫二字﹑作一字。肩胛﹑爲心脾也。」﹞。不可﹝按﹕疑衍﹞日灸三壯至七壯。主驚癇﹐破心吐血。禁鍼。鍼﹐則倒懸一食頃﹐然後乃可下鍼。鍼入四分﹐瀉之勿補﹐鍼出始得正坐。忌酒﹑面﹑熱食﹑豬﹑魚﹑生冷物。

雲門二穴﹐在巨骨下﹐气戶兩傍﹐各二寸陷中﹐動脈應手﹐舉臂取之。山晀經﹝按﹕未詳﹞云「在人迎下第二骨間﹐相去二寸三分」。足太陰脈气所發。治嘔逆气上﹐胸脇徹背痛。通灸﹐禁鍼﹐理肺同藥療之。鍼深令人气逆。

少商﹝按﹕當缺「二穴」兩字﹞者﹐木也。在手大指端側﹐去爪甲角如韮葉﹐白肉際﹐宛宛中。手大﹝按﹕應爲「太」﹞陰脈之爲井也。鍼入一分。主不能食﹐腹中气滿﹐喫食無味。宜鍼不宜灸。以三稜鍼刺之﹐血出勝气﹐之所以勝气鍼者﹐此脈脹腮之腮中有气﹐人不能食﹐故刺出血﹝按﹕似難解。《鍼灸資生經卷一》作﹕「以三稜鍼刺之令血出﹐勝气鍼。所以勝气鍼者﹐此脈脹腮之。候腮中有气﹐人不能食。故刺出血。」﹞﹐以宣諸藏暌也。忌冷﹑熱食。

魚際二穴者﹐火也。在手大指節後﹐內側散脈中。手太陰之所流﹝按﹕通作「澑」﹞爲營﹝按﹕誤﹐應爲「滎」﹞也。主虛熱﹐灑灑毛豎﹐惡風寒﹐舌上黃﹐身熱﹐咳嗽﹐喘痺走背胸﹑不得息﹐頭痛甚﹑汗不出﹐熱煩﹐心少气不足以息﹐陰癢﹐腹痛﹑不下食﹐時攣﹐支滿﹐喉中焦﹑漧渴﹐痙﹐上气﹐熱病寒栗﹐鼓頷﹐腹滿﹐陰瘻色不變﹐肺心痛牽引尻﹑溺出﹐膈中虛﹐食飲嘔﹐身熱汗出﹐重嘔吐血﹐日﹝按﹕疑爲「目」﹞泣出﹐短气﹐心痺﹐悲怒逆气﹐任惕﹐胃气逆也。鍼入二分。

卷三

神庭一穴﹐在髮際直鼻上督脈﹐上一寸髮際是也。足太陽﹑陽明之會。主治腫气﹐風癇﹑顚風不識人﹑羊鳴﹑角弓反張﹑披髮而上歌下哭﹑多學人言語﹐驚悸不得安寢。禁不可鍼。日灸七壯至百壯。若鍼﹐卽發於其病在舉火之時﹝按﹕似有缺﹑誤﹞。忌豬﹑羊﹑魚肉﹑酒﹑面﹑熱食。

曲差二穴﹐在神庭傍一寸半﹐﹝按﹕應缺「入」字﹞髮際。足太陽脈气所發。主心中煩滿﹐汗不出﹑頭項痛﹑身熱﹐目視不明。鍼入三分﹐灸三壯。

臨泣二穴﹐在目上直入髮際五分﹐陷者中。足太陽﹑少陽之會。主卒不識人﹐風癇﹐鼻塞。鍼入三分﹐畱七呼。

眉衝二穴﹐一名「小竹」﹐在當兩眉頭直上﹐入髮際﹝按﹕似有缺。未言寸數﹐亦未言所屬經脈。另﹐據《鍼灸大成足太陽膀胱考證穴法》﹐應爲足太陽脈气所發﹐穴在「神庭﹑曲差之間」。﹞理目﹐五般癇﹐頭痛﹐鼻塞。不宜灸﹐鍼入三分。﹝按﹕據《鍼灸資生經卷一》「明堂上経﹑有眉衝穴。而銅人経﹑無之。理﹑目﹑五般癇﹑頭痛﹑鼻塞等疾所。不可廃者」﹞

水溝一穴﹐在鼻柱下人中﹝按﹕據《鍼灸資生經卷一》作「一名人中」﹞。督脈﹑手陽明之會。主療消渴﹑飲水無多少﹑水气徧身腫﹐失笑無時﹐顚癇﹑語不識人﹑乍喜乍哭﹐牙關不開﹐面腫唇動葉葉肺風狀如虫行﹝按﹕似有缺﹑誤﹐難解。據《鍼灸大成督脈考正穴法》作「面腫唇動﹐狀如虫行」﹞。鍼入四分﹐徐徐出之。灸亦得﹐然不如鍼。若是水气﹐惟有此穴可鍼﹐若鍼他穴﹐水盡卽死。

承漿一穴﹐在頤前﹐下唇下。足陽明﹝按﹕據《鍼灸甲乙經》﹐當缺「任脈」兩字﹞之會。主偏風口喎﹐面腫﹐消渴﹐面風口不開﹐口中生瘡。鍼入三分半﹐然後徐徐引气而出。灸﹐亦任日灸七七壯。若頻灸﹐恐足陽明脈斷﹐令風不差。若停息﹑復灸﹐令其風通宣﹐應時立愈。其艾炷﹐依小竹筋頭大作之。但令當脈灸之雀糞大﹐亦能愈疾。又有一途﹐如脈內疝﹑瘕﹑痃﹑癖塊﹑伏梁气之徒﹐惟須大艾炷。故《小品》曰「腹背爛﹐燒四支﹐則但除風邪而已。如鳩尾以至頭﹐皆不可多灸﹑及不可用大艾炷。」

兪府二穴﹐在巨骨下﹐去璇璣傍各二寸陷中。足太陽脈气所發﹝按﹕此處誤。據《鍼灸甲乙經》﹐當爲「足少陰脈气所發」﹞主欬逆﹐上气﹐喘﹐嘔吐﹐胸滿不得食。仰臥取之。灸五壯﹐鍼入三分。

彧中二穴﹐在兪府下一寸六分﹐陷中。仰臥取之。足少陰脈气所發。主胸脇支滿﹐欬喘﹑不得息﹐嘔吐﹐胸滿不能食。灸五壯﹐鍼入三分。

神藏二穴﹐在彧中下一寸六分﹐陷中。仰而取之。足少陽﹝按﹕應爲「陰」﹞脈气所發。主胸脇支滿﹐咳逆不得食。鍼入三分﹐灸五壯。

靈虛二穴﹐在神藏下一寸六分﹐陷中。仰而取之。足少陽﹝按﹕應爲「陰」﹞脈所發。主胸脇支滿﹑引胸不得息﹐嘔吐﹐胸滿不得食。鍼入三分﹐灸五壯。

神封二穴﹐在靈墟下一寸六分﹝按﹕似有缺。據《鍼灸甲乙經》﹐有「陷者中﹐足少陰脈气所發」﹞。主胸滿不得息﹐咳逆﹐乳癰﹑灑浙惡寒。灸五壯﹐鍼入三分。

步郎﹝按﹕通作「廊」﹞二穴﹐在神封下一寸六分﹐陷者中。仰取之。足少陰脈气所發。主胸脇支滿﹐鼻不通﹐呼吸少气﹐喘息﹐不得舉臂。鍼入三分﹐灸五壯。

五處二穴﹐足太陽脈气所發。在頭上督脈傍﹐去上星二寸半﹝按﹕據《鍼灸甲乙經》﹐及《鍼灸大成足太陽膀胱考證穴法》俱作「一寸五分」﹞。主目不明﹐頭眩風痺悶。鍼入三分﹐灸五壯。

承光二穴﹐在五處後寸半﹝按﹕據《鍼灸甲乙經》作「二寸」﹐《鍼灸大成足太陽膀胱考證穴法》作「一寸五分」﹞﹐足太陽脈气所發。主風眩頭痛﹐欲嘔吐﹐心煩。鍼入三分﹐不可灸。

通天二穴﹐在承光後一寸半。足太陽脈气所發。主項痛﹑暫起僵僕。鍼入三分﹐灸三壯。

攢竹二穴﹐在兩眉頭陷中。足太陽脈气所發。主目視﹐視物不明﹐眼中熱﹑疼及眼眶。鍼入三分﹐不宜灸。

晴明二穴﹐在目內眥頭上﹐畔﹝按﹕疑爲「襻」﹞者中﹝按﹕據《鍼灸甲乙經》作「一名淚孔﹐在目眥外。」《鍼灸大成足太陽膀胱考證穴法》作「一名淚孔﹐目內眥。明堂云『內眥頭外一寸﹑宛宛中』」﹞。手﹑足太陽陽明之會﹝按﹕據《鍼灸甲乙經》並有「气府論注云『手足太陽﹑足陽明﹑陰陽蹻﹐五脈之會」《鍼灸大成足太陽膀胱考證穴法》同﹞。主膚翳﹝按﹕應有缺字。《鍼灸大成足太陽膀胱考證穴法》作「淫膚白翳」﹞白膜覆瞳子﹐眼暗﹑雀目﹐冷淚﹐眼視物不明﹑努肉。鍼入一分半﹐不宜灸。

迎香二穴﹐在禾上一寸﹑鼻下孔傍。手﹑足陽明之會。鍼入三分。主鼻息不聞香臭﹐偏風﹐面癢及面浮腫﹑風葉葉動﹑狀如虫行。刺或在唇動﹝按﹕似有缺﹑誤﹐不通﹞。不宜灸。

承泣二穴﹐在目下七分﹐直目瞳子中。﹝按﹕應有缺字。據《鍼灸甲乙經》有「陽」字﹞蹻脈﹑任脈﹑足陽明之會。主療眼喎﹑目不正﹐口喎﹐目瞤﹐面動葉葉然﹑牽口眼熱疼﹑赤痛﹐目視﹐冷淚﹐眼瞼赤。鍼入四分半﹐不宜灸。若灸﹐無問多少﹐三日以後﹐眼下大如拳息肉﹐日加長如桃許﹐至一月日﹐如五升大。

鳩尾一穴﹐在臆前﹐巨﹝按﹕《鍼灸甲乙經》作「蔽」﹐《鍼灸資生經卷一》同﹞骨下五分。﹝按﹕《鍼灸甲乙經》此處尙有「任脈之別」。﹞主心驚﹑煩﹐發狀如烏烏﹐破心﹑吐血﹐心中气悶﹑不喜聞人語﹐心痛﹐腹脹。宜鍼﹐𨿽然﹐此處最難鍼﹐須是大好手。方可下鍼。如不然﹐取气多﹐不幸令人死。鍼入三分。

巨闕一穴﹐心之募。在鳩尾下一寸。任脈气所發。主療心中煩悶﹐熱風風癇﹐浪言或作鳥聲﹐不能食﹐無心力。凡心痛有數種﹐冷﹑痛﹑蛔虫﹑毒﹑霍亂﹐不識人﹐鍼入六分﹐得气卽差。灸亦良。

上管﹝按﹕通作「脘」﹐下同。﹞一穴﹐在巨闕下一寸﹑去巨﹝按﹕《鍼灸甲乙經》作「蔽」﹐《鍼灸資生經卷一》同﹞骨三寸。任脈﹑足陽明﹑手太陽之會。主心中熱煩﹐賁豚气﹐脹滿不能食﹐霍亂﹐心痛不可眠臥﹐吐利﹐心風﹐驚﹑悸不能食﹐心中悶﹐發噦﹐伏梁气﹑狀如覆杯。鍼入八分﹐得气﹐先補而後瀉之﹐可爲神驗。若是風癇﹑熱痛﹐宣瀉之後補﹐可爲應其病。灸亦良。

中管一穴﹐一名「太倉」。是胃之募。在上管下﹝按﹕應有缺字。據《鍼灸甲乙經》有「一寸」兩字﹞。手太陽﹑少陽﹑足陽明所生﹐任脈之會。主治心匿不能食反胃﹐霍亂﹐心痛熱﹐溫虐﹐痎虐﹐天行傷寒﹐因讀書得奔豚气﹐心悶﹐伏梁气如覆杯﹐冷結气。鍼入八分。灸亦良。

建裏一穴﹐在中管下一寸。治腸中疼痛﹐嘔逆﹐上气﹐心痛﹐身腫。鍼入一寸三分。灸亦良。

下管一穴﹐在建裏下一寸。足太陰﹑任脈之會。主腹胃不調﹐腹內痛﹑不能食﹐小便赤﹐腹堅硬﹑癖瑰﹑脈厥厥動。鍼入八分﹐灸亦佳。

神聰四穴﹐在百會四面﹐各相去同身寸一寸。理頭風﹐目眩﹐狂亂﹐風癇。左手如花﹐右手如果﹝按﹕《鍼灸資生經卷一》作「左主如花﹑右主如果」﹞﹐鍼入三分。

明堂一穴﹐在鼻直上﹐入髮際一寸。理頭風﹐多鼻涕﹐鼻塞。三日一報﹐鍼入三分。﹝按﹕《鍼灸資生經卷一》「按《銅人》《明堂》及諸家鍼灸經﹐鼻直上﹑入髮際一寸﹐皆云上星穴。明堂經於此﹑復云明堂穴。不知何所處﹑且附入於此。所謂疑以存疑也。」﹞

當陽二穴﹐在當瞳人直上﹐入髮際一寸。理卒不識人﹐風眩﹐鼻塞。入鍼三分。﹝按﹕《鍼灸資生經卷一》「《銅人》無當陽穴。而明堂下經﹑有之。理卒不識人﹑風眩﹑鼻塞等疾。亦不可廢者。」﹞

前關二穴﹐在目後半寸。亦名「太陽」之穴。理風赤眼痛﹐頭目眩﹐目澀。鍼入三分。﹝按﹕《鍼灸資生經卷一》「《銅人》有上關﹑下關各二穴。《素問》亦同。但《明堂》上﹑下經﹐有上關而無下關。惟上經有前關穴。又不與下關穴。同在上關之下。恐別自是。前關穴一名太陽穴。理風赤眼﹑頭痛﹑目眩澀等疾﹐不可廢。﹞

四白二穴﹐在目下一寸。足陽明脈气所發。主頭痛目眩。鍼入三分。灸七壯。

巨闕﹝按﹕應爲或﹞二穴﹐在鼻孔下﹐俠水溝傍﹝按﹕《鍼灸甲乙經》作「在俠鼻孔傍八分﹑直瞳子」﹐《鍼灸資生經卷一》同﹞。陽蹻脈﹑足陽明之會。主治面風寒鼻頻音凖上腫癰痛招搖視占﹝按﹕有缺﹑誤﹐不通﹞﹐瘈瘲﹐口劈。鍼入三分﹐灸七壯止。

地倉二穴﹐在俠口傍四分外﹐如近下有脈微動者是。陽蹻脈﹑手足陽明之交。主療大患風者﹐其脈亦有動時﹐亦有不動時。多主偏風﹑口喎﹐失音不言﹑不得飲水﹑漿食漏落﹑脈﹝按﹕《鍼灸大成足陽明胃考證穴法》作「眼」﹐應是。﹞瞤動﹐患左鍼右﹐患右鍼左。鍼入三分半。灸亦得﹐日二七壯﹐其艾壯如粗釵腳。忌毒物及行房事。

廉泉一穴﹐在頷下﹑結喉上﹑舌本間。陰維﹑任脈之會。主舌下腫﹑難言﹐舌瘲設多﹝按﹕《鍼灸大成足陽明胃考證穴法》作「涎出」﹐應是。﹞﹐咳嗽﹐少气﹐喘息﹐嘔沫禁斷。灸三壯﹐鍼入三分。

陰交一穴﹐在臍下一寸。任脈气所發。主臍下熱﹑小便赤﹐气痛狀如刀攪﹑作塊狀如覆杯﹐婦人斷緒﹐月事不調﹐帶下﹐崩中﹐因產後﹑惡露不止﹐繞臍冷痛。鍼入八分﹐得气卽瀉﹐後宜補。灸亦得﹐然不及鍼。

水分一穴﹐在管﹝按﹕通作「脘」﹐下同。﹞下﹐臍上一寸。任脈气所發。主腹痛不能食﹐腸堅腹痛﹐胃管不調﹑堅硬。鍼入八分。若是水病﹐灸之大良。

巨闕一穴﹐《甲乙經》云「一名利機﹐一名精露﹐一名丹田﹐一名命門」。在臍下二寸。是三焦之募。任脈气所發。鍼入八分。主腹痛﹑堅硬﹐婦人因產﹑惡露不止﹑遂成結塊﹐崩中﹐斷緒。灸亦良。

關元一穴﹐是小腸募。一名「次門」在臍下三寸。足三陰﹑任脈之會。臍下絞痛﹐小便赤淋﹑不覺遺瀝﹑小便處痛狀如散火﹐尿如血色﹐臍下結血﹑狀如覆杯﹐婦人帶下﹐因產﹑露不止﹐並婦人斷緒﹐產道冷。鍼入八分。若懷胎﹐必不鍼﹐若鍼必落胎胎多不出﹐而鍼外昆侖卽出。灸亦良﹐然不及鍼。

中極一穴﹐一名「玉泉」﹐一名「气原」。在闗元下一寸。是膀胱募。任脈足三陰之會。主婦人斷緒﹐四度鍼﹑鍼卽有子﹐故卻時任鍼也。主淋﹐小便赤﹑尿道痛﹐臍下結塊如覆杯﹐或因產﹑得惡露不止﹑遂成疝瘕﹐或因月事不調﹑血結成塊。鍼入八分。灸亦得﹐然不及鍼。

卷四

後頂一穴﹐在百會後一寸半枕骨上。是督脈气所發。鍼入四分﹐灸五壯。主風眩﹐目視﹐額顱上痛。

彊間一穴﹐在後頂後一寸半﹐一名「大羽」。是督脈气所發。主頭如鍼刺﹑不可以動﹐項如抜﹐不可左右顧視。灸五壯。鍼入二分。

腦戶一穴﹐在枕骨上﹐彊間後一寸半。一名「仰風」一名「合顱」。是督脈足太陽之會。主目痛不能視﹐面赤腫﹐頭痛。不得灸﹐灸令人失音。鍼入三分。

瘖門一穴﹐一名「舌厭」。在項後﹐入髮際宛宛中﹐入系舌本。是督脈﹑陽維之會。仰而取之。主頭風﹑腦疼﹐失音不能言﹐舌急﹐項彊不能回頭。鍼入八分﹐徐徐出之。不宜灸﹐灸卽令人啞﹐忌如前法。問曰「舌急不言﹐如何治﹖」答曰「急鍼瘖門﹐舌緩﹑鍼風府﹐得气卽瀉。可小繞鍼﹐入八分。忌灸。」

大椎一穴﹐第一椎上﹐陷者中﹑宛宛是。三陽督脈之會。主療五勞﹑七傷﹐溫瘧疰癘悶﹐項彊不得四顧。鍼入五分﹐灸亦得。

陶道一穴﹐在大椎節下間﹐俛而取之。督脈足太陽之會。主頭重﹐目瞑﹐灑浙寒熱﹑脊彊﹑以頭汗不出也。灸五壯。鍼入五分。

身柱一穴﹐在第三椎節下間。督脈气所發。灸五壯。主癲疾﹐瘈瘲﹐怒欲殺人﹑身熱狂走﹑讝言見鬼。鍼入五分。

神道一穴﹐督脈气所發。在第五椎節下間﹐俛而取之。主寒熱頭痛﹑進退往來﹐痎瘧﹐恍惚﹑悲愁。灸三壯。鍼入五分。

至陽一穴﹐在第七椎節下間﹐俛而取之。督脈气所發。主寒熱﹐解爛﹝按﹕《鍼灸大成督脈考正穴法》作「懈」﹐應是。﹞淫樂﹝按﹕《鍼灸大成督脈考正穴法》作「淫」﹐應是。﹞脛酸﹐四肢重痛﹐少气難言。灸三壯。鍼入五分。

筋縮一穴﹐在第九椎節下間﹐俛而取之。督脈气所發。主驚﹑癇﹐狂走癲疾﹐脊急彊﹑目轉上垂。灸三壯。鍼入五分。

脊兪一穴﹐一名「神宗」﹐一名「脊中」。在第十一椎中中央。督脈气所發。治風﹑癇﹑癲﹐邪溫病﹐積聚﹐下利。忌灸。鍼入五分。

懸樞一穴﹐在第十二椎下節間是穴。督脈气所發。主腰脊彊﹐腹中上下積气。鍼入三分。灸三壯。

命門一穴﹐一名「屬累」。在第十四椎下節。俛而取之。督脈气所發。主頭痛如破﹑身熱如火﹑汗不出﹐瘈瘲﹐裏急﹑腰腹相引痛。鍼五分。

腰兪一穴﹐一名「背解」﹐一名「髓孔」﹐一名「腰屍」。在第二十一椎節下﹐陷者宛宛中是。挺腹地﹝按﹕《鍼灸大成督脈考正穴法》作「挺身﹐伏地」﹐應是。﹞﹐舒身﹐兩手相重支額﹐縱四體﹐然後乃取其穴。是督脈气所發也。主腰髖疼痛﹐腰脊彊彊﹑而不得回轉﹐溫瘧痎瘧。鍼入八分。灸亦得。愼房事﹐不得擎重物。《甲乙經》云「鍼入五分﹐灸三壯」。

長彊一穴﹐一名「气之陰郤」。督脈別絡。在窮骨下宛宛中是。《甲乙經》「穴在脊骶端﹐少陰所結」。主下漏﹐五痔﹐疳蝕下部。慝鍼入三分﹐然鍼之以痛爲度。其穴伏地取之乃得。灸亦得﹐然不及鍼。愼房事﹐此痔﹐根本是冷﹐愼冷。

天柱二穴﹐在俠項後髮際﹐大筋外亷陷者中。足太陽脈气所發。鍼入二分。主頭風﹑目如脫﹐項如抜﹑項疼﹑急﹑重。先瀉而後補之。灸亦得﹐然不及鍼。

玉枕二穴﹐在絡卻後七分半﹐俠腦戶傍一寸三分﹐起肉枕骨上﹐入髮際三寸。足太陽脈气所發。鍼入三分。灸三壯。主目內連系急﹐頭風痛﹐目痛﹐頭寒﹑多汗﹐耳聾﹐鼻塞。

風池二穴者﹐是足少陽﹑陽維之會。在項後髮際陷中。《甲乙經》云「風池穴﹐在顳顱後髮際陷中」。鍼入一寸二分。大患風者﹐先補而後瀉﹐少可患者﹐以經取之。主肺風﹐面赤﹐目視﹐項彊不得回顧﹐面腫皮軟﹐腦疼痛。灸亦良﹐然不及鍼。問曰「如後髮際﹐亦有項腳長者﹐其毛首至頭骨﹔亦有無項腳者﹐毛齊至天牖穴﹐卽無毛根。何而取穴也﹖」答曰「其毛不可輒定﹐大約如此。若的的定中﹐風府正相當﹑卽是側﹑相去各二寸﹐此之定穴。」

顱息二穴﹐在耳後靑脈間﹐﹝按﹕《鍼灸甲乙經》有「手少陽脈气所發」句﹞主身熱﹑頭痛﹑不可反側﹐小兒癇喘不得息﹐耳聾。鍼入一分﹐不得多出血﹐血多卽殺人。灸三壯。

完骨二穴﹐在耳後入髮際四寸。足太陽﹑少陽之會。主風眩﹐項痛﹑頭彊﹐寒熱。灸﹐卽依年壯。鍼入二分。

大抒二穴﹐在項後第一椎下﹐兩傍各一寸半﹐陷中。足太陽﹑手少陽之會。理風﹐勞气﹐咳嗽﹑气急﹐頭痛﹐目眩﹐腹痛。鍼入五分。禁灸。

風門﹑熱府﹝按﹕《鍼灸甲乙經》作「風門﹑一名熱府」﹞二穴﹐在第二椎下﹐兩傍一寸半。督脈﹑足太陽之會。理傷寒﹑項彊﹑目瞑﹑鼻塞﹐風勞﹐嘔逆﹐上气。胸痛﹐背痛﹐气短不安。鍼入五分。灸五壯。

肺兪二穴﹐在第三椎下﹐兩傍相去一寸半。理癲﹑癇﹐癭气﹐上气﹐吐逆﹐支滿﹐脊彊﹑寒熱﹐不食﹐肉痛﹐皮癢﹐傳屍骨蒸﹐肺嗽。鍼入三分。

厥陰兪二穴﹐在第四椎下﹐兩傍相去同身寸一寸半。理逆气﹐嘔逆﹐牙痛﹐畱結﹑胸悶。鍼入三分。

心兪二穴﹐在第五椎下﹐兩傍各一寸半。理心中風﹑狂﹑癇﹐心气亂﹔語悲泣﹐心腹煩滿﹑汗不出﹐結聚﹐寒痛嘔逆﹑不食﹑食卽吐血﹐目痛。不可灸。鍼入三分。

督兪二穴﹐在第六椎下﹐兩傍相去同身寸一寸半。一名「髙蓋」。主理寒熱﹐腹中痛﹑雷鳴﹐气逆﹐心痛。灸三壯。禁鍼。

鬲﹝按﹕通作「膈」﹞兪二穴﹐在第七椎下﹐兩傍各一寸半。理心痛﹐痰飲﹐吐逆﹐汗出﹐寒熱﹑骨痛﹐虛脹﹑支滿﹐痰瘧﹐痎癖﹐气塊﹑隔上痛﹐喉痺﹑身常溫﹑不食﹐切痛。鍼入三分。

肝兪二穴﹐在第九椎下﹐兩傍合一寸半。理口漧﹐中風﹐支滿﹑短气﹑不食﹑食不消﹐吐血﹐目不明﹑閉塞﹐腰痛﹐肩疼﹐寒疝。鍼入三分。灸三壯。

膽兪二穴﹐在第十椎下﹐兩傍各一寸半。足太陽脈气所發。主理心脹滿﹐吐逆﹐短气﹐痰悶﹑食難下不消。鍼入三分。

脾兪二穴﹐在第十一椎下﹐兩傍一寸半。理腰身黃﹑脹滿﹐腹肚泄利﹐身重﹑四支不收﹐黃疸﹐邪气積聚﹐腹病﹐寒熱。鍼入三分。灸三壯。

胃兪二穴﹐在第十二椎下﹐兩傍各一寸半。理煩滿﹐吐食﹐腹脹﹑不能食。鍼入二分。灸三壯。

三焦兪二穴﹐在第十三椎下﹐兩傍各一寸半。足太陽脈气所發。主水糓不消﹐腹脹﹐腰痛﹐吐逆。鍼入三分﹐灸三壯。

腎兪二穴﹐在第十四椎下﹐兩傍各一寸半﹐與臍對。理虛勞﹐耳聾﹐腎虛﹐及水藏脹﹑攣急﹐腰痛﹐小便濁﹐陰中疼﹑血精出﹐五勞﹐七傷﹐冷嘔﹐腳膝拘急﹐好獨臥﹑身腫如水。鍼入三分﹐灸三壯。

气海兪二穴﹐在第十五椎下﹐兩傍同身寸相去一寸半。理腰痛﹐痔病﹐瀉血。灸三壯。

大腸兪二穴﹐在第十六椎下﹐兩傍各一寸半。理腰痛﹐腸鳴﹑脹滿﹑遶臍中痛﹐大便下利或泄利﹐食不化﹐脊骨彊。鍼入三分。灸三壯。

關元兪二穴﹐在第十七椎下﹐兩傍相去同身寸一寸半。理風勞﹐腰痛﹐泄利﹑虛脹﹑小便難﹐婦人瘕﹑聚諸疾。鍼入三分。

小腸兪二穴﹐在第十八椎下﹐兩傍各一寸半。理大便赤澀小便緊急腳腫﹐短气﹐不食﹐煩熱癘病大便膿血出食痔疼痛﹝按﹕似有缺﹑誤﹐不通﹞﹐婦人帶下。鍼入三分。灸三壯。

膀胱兪二穴﹐在第十九椎下﹐兩傍相去同身寸一寸半。理風勞﹐腰痛﹐泄利﹑腸痛﹐大小便難﹐尿赤﹐陰生瘡﹐少气﹐足脛冷﹑拘急﹑不得屈伸﹐女人瘕﹑聚。鍼入三分。灸三壯。

中膂兪二穴﹐在第二十椎下﹐兩傍相去同身寸一寸五分。一名「脊內兪」。是少陰脈理﹝按﹕此處誤﹐應爲「足太陽脈气所發」﹞理赤﹑白痢﹐虛渴﹑汗出﹐腰不得俯仰﹐腹脹﹐脇痛。鍼入三分。

白環兪二穴﹐在第二十一椎下﹐兩傍相去同身寸一寸半。足太陽脈气所發。理腰脊攣急痛﹐大小便不利百病。鍼入三分。《甲乙經》《甄權經》云「挺腹地﹝按﹕應是「挺身﹐伏地」﹞端身﹐兩手相重支額﹐縱气息﹐令肢肉俱緩﹐乃取其穴。鍼入八分。主腰髖疼﹑不遂﹐溫虐﹐腰中冷﹑不識眠睡﹐勞損﹐風虐。忌灸。

卷五

竅陰一穴﹐在完骨上﹑枕骨下。足太陽﹑少陽之會。主骨疸發厲頭痛引頭也﹝按﹕似有缺﹑誤﹐不通﹞。灸五壯。鍼入三分。

浮白二穴﹐在耳後﹐入髮際一寸。足太陽﹑少陽之會。主寒熱﹐喉痺﹐欬逆﹐疝積胸中滿不得喘息﹝按﹕似有缺﹑誤﹐不通﹞﹐胸痛﹐耳聾嘈嘈無所聞。頸項癰腫不能言﹐及癭﹑肩不舉也。鍼入三分。灸三壯。

附分二穴﹐在第二椎下﹐附項內廉﹐兩傍各三寸。手足太陽之會。主背痛引項。灸五壯。鍼入三分。

魄戶二穴﹐在第三椎下﹐兩傍各三寸宛宛中。正坐取之。足太陽脈气所發。主背膊痛﹐無气力﹐勞損﹐痿黃﹐五屍走疰﹐項彊不得回顧。鍼入五分。灸亦得。

神堂二穴﹐在第五椎下﹐兩傍各三寸陷者中。正坐取之。足太陽脈气所發。主肩痛﹐胸腹滿﹐灑淅反脊彊急﹝按﹕似有缺﹑誤﹐不通﹞。灸五壯。鍼入三分。

譩嘻二穴﹐在肩膊內廉﹐第六椎兩傍三寸。其穴抱肘取之。足太陽脈气所發。因以手重按之﹐病者言「譩嘻」。鍼入六分。主溫瘧﹑寒瘧病﹐背悶﹐气滿﹑腹脹﹐气痃。灸二七壯。忌蔥﹑白酒。

膏盲兪二穴﹐主無所不療﹐羸瘦﹑虛損﹑夢中失精﹐上气﹐欬逆﹐狂或妄誤。取穴之法﹕令人正坐﹑曲脊﹑伸兩手﹑以臂著膝前﹑令正直﹐手大指與膝頭齊﹐以物支肘﹐勿令臂得動也。從甲骨上角摸索至骨下頭﹐其間當有四肋三間﹐灸中間。依胛骨之裏﹑去胛骨各容指許﹑摩服去表﹐肋間空處﹐按之自覺牽引於肩中﹐灸兩胛中一處﹐至六百壯﹑多至千壯。當覺下﹑然流水之狀﹐亦當有所下出。若得痰疾﹐則無所不下也。若病人已困﹐不能正坐﹐當令側臥﹐俛上臂﹐令前取穴灸之。求穴法﹐大校以右手從左肩上住﹐指頭所不及者是也。左亦然﹐乃以前法灸之。若不能久坐﹐當伸兩臂﹐令人俛﹐兩胛骨俠相離﹐不爾﹐肘骨覆穴﹐不可得也。所伏衣襆﹐當令大小有常定﹐不爾﹐則失其穴也。此灸﹐訖後﹐令人陽气康盛﹐當消息以自補飬。當取身體平復﹐其穴近第五椎望取之也﹐論曰「昔在和緩﹐不救晉侯之疾﹐以其在膏之上﹑肓之下﹐鍼藥所不能及﹐卽此之穴是也。人不能求得此穴﹑所以宿病難追。若能用心此﹐方便求得﹐灸之﹐無疾不愈。﹝按﹕《鍼灸資生經卷一》云「灸膏肓功效﹐諸經例能言之。而取穴﹐則未也。《千金》等方之外﹐荘綽論之最詳。然﹐繁而無統﹐不能定於一。予嘗以意取之。令病人兩手交在兩膊上﹝灸時﹑亦然﹞﹐胛骨遂開﹐其穴立見。以手指摸索第四椎下﹐兩旁各三寸﹑四肋三間之中間﹐按之酸疼﹐是穴。灸至千百壯﹑少亦七七壯。當依《千金》﹐立點立灸﹐坐點坐灸﹐臥點臥灸云﹝若尺合爪﹑在兩膝頭中﹑點穴亦得﹞。」﹞

鬲﹝按﹕通作「膈」﹞關二穴﹐在第七椎下﹐兩傍各三寸陷者中。正坐取之。足太陽脈气所發。主背痛﹑惡寒﹐脊彊﹑俛難﹐食不下﹑嘔噦﹑多涎﹑睡也。灸五壯。鍼入五分。

魂門二穴﹐在第九椎下﹐兩傍各二寸陷者中。正坐取之。足太陽脈气所發。主食飲不下﹑腹中雷鳴﹑大便不節﹑小便赤黃也。灸三壯。鍼入五分。

陽綱二穴﹐在第十椎下﹐兩傍各三寸。正坐取之。足太陽脈气所發。主食不下﹑腹中雷鳴﹑大小便不節﹐小便赤黃。灸三壯。鍼入五分。

意捨二穴﹐在第十一椎下﹐兩傍各三寸。正坐取之。足太陽脈气所發。主腹滿虛脹﹑大便泄滑﹐消渇﹐面黃。灸五十壯。《甲乙經》「灸三壯。鍼入五分。」

胃倉二穴﹐在第十二椎下﹐兩傍各三寸。主腹內虛脹﹑水食不消﹐惡寒﹑不能俛仰。鍼入三分。灸五壯。

肓門二穴﹐在第十三椎下﹐兩傍各三寸。《異經》云「與鳩尾相直」。主心下痛﹑大堅﹐婦人乳有餘疾。灸三十壯。鍼入五分。

志室二穴﹐在第十四椎下﹐兩傍各三寸。正坐取之。是太陽脈气所發。鍼入五分。灸三壯。主腰脊痛急﹐食不消﹑腹中堅急﹐陰痛﹑下腫﹐並療之。

胞肓二穴﹐在第十四椎下﹝按﹕「十四」應爲「十九」。﹞﹐兩傍各三寸﹑陷者中。伏而取之。足太陽脈气所發。主腰脊痛急﹐食不消﹐腹中堅急﹐陰痛﹑下腫﹐並療之。療惡气﹐腰背卒痛。灸五七壯。《甲乙經》「灸三壯。鍼入五分。」

秩邊二穴﹐在第二十椎下﹐兩傍各三寸。伏而取之。足太陽脈气所發。主腰痛不能俛仰﹐小便赤黃﹐尻重不能舉。灸三壯。鍼入三分。

頷厭二穴﹐在曲周顳顬上廉。手足少陽﹑陽明之交會。刺入三分。灸三壯。主風眩﹐目無所見﹐偏頭痛﹑引目外眥急﹐耳鳴﹐好啑﹐頸痛。

客主人二穴﹐在耳前上廉起骨﹐開口有穴。動脈宛宛中。一名「上關」。手少陽足陽明之會。主目風牙疼痛車不開口噤嚼食鳴偏風眼喎通睛﹝按﹕似有缺﹑誤﹐不通﹞﹐耳聾狀如蟬聲。鍼入一分。灸七壯﹐艾炷如筋頭大﹐必湏側臥張口取穴﹐避風。又﹐上關不得深﹐下關不得久畱鍼。問曰「上關何以不得深﹐下關何以不得久畱鍼﹖」答曰「上關若深﹐令人得欠﹐不得目隨鍼下關不得久﹐畱鍼者得不得欠牙關急。是故「上關不得深﹐下關不得久畱鍼」。

懸顱二穴﹐在曲周顳顬中﹐足陽明脈气所發﹝按﹕據《鍼灸甲乙經》﹐應是「足少陽脈气所發」。《鍼灸資生經卷一》同﹞主熱病﹐偏頭痛﹑引目外眥急﹐身熱﹑煩滿﹐汗不出﹐齒痛﹐面皮赤痛。鍼入三分。灸三壯。

肩井二穴﹐在肩上陷罅中﹐缺盆上﹐大骨前一寸半﹐以三指按之﹑當其中指下﹑陷者中是穴。一名「膊井」。手足少陽﹑陽維之會。主五勞﹐七傷﹐頭項不得回顧﹐背膊痛﹑兩手不得向頭﹐或因馬抝傷腰髖疼﹐腳气。入鍼四分。不宜灸。鍼不得深﹐深卽令人悶。《甲乙經》云「鍼只可五分」。此膊井脈﹐足陽明之會﹐乃連入五臟气。若深﹐便引五臟之气﹐乃令人短壽。大肥人﹐亦可倍之。若悶倒不識人﹐卽湏三里下气。𨿽不悶倒﹐但鍼膊井﹐並卽湏三里下气﹐大良。及婦人懷胎﹑落訖﹐覺後微損﹑手足弱者﹐鍼肩井﹐手足立差。若有灼然解鍼者﹐遣鍼。不解鍼者﹐不可遣鍼。灸乃勝鍼﹐日灸七壯。若鍼肩井﹐必三里下气﹐如不灸三里﹐卽拔气上。其鍼膊並出《甄權經》。

肩髃二穴﹐在膊骨頭﹑肩端兩骨間﹐陷者宛宛中是。平手取其穴。手陽明﹑蹻脈之會。鍼入八分。主療偏風﹑半身不遂﹐熱風疹風胸俛仰風刺風風虛﹝按﹕似有缺﹑誤﹐不通﹞﹐手不得上頭﹑捉物不得﹑挽弓不開﹐臂細無力﹑酸疼﹐臂冷而緩。患刺風者﹐百日刺筋﹑百日刺骨﹑方可得瘳。灸亦得﹐然不及鍼﹐還以平手取其穴。日灸七壯﹐差爲度。

臂臑二穴﹐在肩髃下一寸﹑兩筋間﹑兩骨罅﹑陷者宛宛中。宜灸﹐不宜鍼。日灸七壯。主療勞﹐癭﹐臂細無力﹑手不得向頭。其穴平手取之﹐不得拏手令急﹐其穴卽閉。若鍼﹐不得過三五﹐過多生惡。

曲池二穴者﹐木也﹝按﹕此誤。據《鍼灸甲乙經》《鍼灸資生經卷一》等﹐俱作「土也」﹞。在肘外輔骨﹐曲肘﹑橫文頭宛宛中﹑陷者是。手陽明脈之所入爲合也。手拱胸﹐取之外畔﹑文頭卽是。療偏風﹑半身不遂﹐刺風疹﹐疼痛冷緩捉物不得﹐挽弓不開﹑屈伸難引脈風﹝按﹕似有缺﹑誤﹐不通﹞臂肘細而無力。鍼入七分。灸亦良﹐但令斷風抽气而已。

通谷二穴﹐在夾上管﹝按﹕通作「脘」﹞兩傍﹐相去三寸。衝脈﹑足少陰之會。治漧嘔﹑又無所出﹐又治勞食欲鬲﹝按﹕通作「膈」﹞﹐結。鍼入五分。灸五壯。

章門二穴﹐一名「長平」﹐一名「脇」。是脾之募。在大橫外﹐直臍﹑季肋端。必須側臥﹐令伸下腳﹑縮上腳﹐乃得穴。足厥陰﹑少陽之會。主膀胱气癖﹐疝瘕气﹐膀胱气痛﹑狀如雷聲﹐積聚气。鍼入六分。灸亦良。

伏兔二穴﹐在膝上六寸﹑起肉。正跪坐取之。足陽明脈气所發。治風勞﹐痺逆﹐狂邪﹐膝冷﹐手節攣縮﹐身隠疹﹐腹脹﹑少气﹐婦人八部諸病。鍼入三分。禁灸。

陰市二穴﹐一名「陰鼎」。在膝上三寸﹑伏兔下是穴。足陽明脈气所發。主寒疝﹑下至腰腳如冷水﹐小腸諸疝﹐按之在膝上﹐伏兔下﹝按﹕疑衍﹞。寒疝﹐腹脹滿﹐痿厥﹐少气。鍼入三分。灸三壯。

犢鼻二穴﹐在膝臏下骭﹑俠罅﹑大筋中。足陽明脈气所發。主犢鼻腫﹐洗熨去之。其久堅﹐勿攻﹐攻者死。膝中痛﹑不仁﹑難跪起﹑諸腫節潰者死﹐不潰可療。鍼入三分。灸三壯。

委中二穴者﹐土也。在腘中央﹑約文中動脈。甄權云「在曲內﹑兩筋﹑兩骨中﹑宛宛是」。足太陽脈气之所入爲合也。令人面挺腹地﹝按﹕應是「挺身﹐伏地」﹞而取之。主腳弱無力﹐風濕痺﹑筋急﹐半身不遂。灸不及鍼。鍼入八分。灸三壯。

三里二穴者﹐土也。在膝下三寸外廉﹑陷者宛宛中是。足陽明脈之所入爲合也。主腰﹝按﹕疑應爲「腹」﹞滿﹑堅塊﹑不能食﹐胸气不足﹐反胃﹐胸脇積气﹐腳弱。鍼腹﹑背﹐毎須取三里穴。入八分。灸亦良。

卷六

角孫二穴﹐在耳廓中間﹐開口有穴。手足少陽﹑手太陽﹝按﹕據《鍼灸甲乙經》﹐應是「手陽明」﹞之會。主齒不嚼物﹐齲痛腫。灸三壯。鍼入三分。

耳門二穴﹐在耳前起肉﹐當耳缺者。主耳有膿及底﹐耳﹐耳痛﹑鳴﹐聾﹐並齒齲。鍼入三分。灸三壯。

聽會二穴﹐在耳前陷中﹐上闗下一寸﹑動脈宛宛中。張口得之。足少陽脈气所發。鍼入三分。主耳聾﹐耳中狀如彈聲﹐通耳﹐牙車急﹑疼痛不得嚼食﹐牙車脫臼﹑相離一寸。其穴側臥﹐張口得之。灸亦良。

天牖二穴﹐在頸筋﹑缺盆上﹐天容後﹑天柱前﹑完骨下﹐髮際上一寸﹑陷者宛宛中。手少陽气所發。主頭風﹐面腫﹐項彊不得回轉﹐夜夢顚倒﹐面靑黃﹑無顏色。鍼入五分。不宜灸。若灸﹐面腫滿。合先取譩嘻﹐後鍼天牖﹑風池﹐其病卽差。

天府二穴﹝按﹕據《鍼灸甲乙經》《鍼灸資生經卷一》等俱作「淵腋」﹞﹐在兩腋下三寸﹑宛宛中。手太陰﹝按﹕據《鍼灸甲乙經》﹐應是「足少陽」﹞脈气所發。主頭眩﹐目瞑﹐遠視。鍼入四分。灸七壯﹐不除再灸百壯。《甲乙經》禁灸。

曲澤二穴者﹐水也。在肘內廉下﹐陷者中。屈肘得之。手心主脈之所入爲合也。主心痛﹐出穴則﹝按﹕疑衍。﹞心下澹澹﹑喜驚﹐身熱﹐煩心﹐口漧﹐逆气﹐嘔血﹐時瘈瘲言搖頭靑汗出不過肩﹝按﹕似有缺﹑誤﹐不通﹞﹐傷寒病溫﹑身熱﹑口漧。灸三壯。鍼入三分。

少海二穴者﹐水也。一名「曲節」。手少陰脈之所入爲合也。在肘內橫文頭﹐屈手向頭取之﹐陷者宛宛中。《甲乙經》云「穴在肘內廉﹐節後陷者中﹐動應手」。療腋下瘰癧﹐痺疼﹑屈伸不得﹐風痺疼﹐疰病。鍼入三分。禁灸。

巨虛上廉二穴﹐在三里下三寸﹐兩筋﹑兩骨罅間﹐陷者宛宛中。足陽明與太陽﹝按﹕誤。據《鍼灸甲乙經》﹐應是「大腸」﹞合。鍼入八分。主大腸气不足﹐偏風﹑腰腿腳不遂﹑不得履地﹐腳气﹐刺風﹑痶風﹑腳冷﹐寒瘧。灸之大良。

條口二穴﹐在上廉下一寸。足陽明脈气所發。主脛寒不得臥﹑疼痛﹐足緩失履﹐濕痺﹐足下熱﹑不能久立。鍼入八分。灸三壯。

巨虛下廉二穴﹐足陽明與小腸合。在上廉下三寸﹐兩筋﹑兩骨罅﹐陷者宛宛中。蹲地坐而取之。鍼入六分。又﹐鍼入三分。灸三壯。主小腸气不足﹐面無顏色﹐偏風﹐熱風﹐冷痺不遂﹐風濕痺。灸亦良﹐不及鍼。灸瘡差﹐冷痺卽已。

承山二穴﹐一名「魚腹山」﹐一名「傷山」。在兌腸下﹐分肉間﹑陷者中﹐定腹取之。主腳弱無力﹐腳重﹐偏風不遂。鍼入八分。灸亦得。

上昆侖二穴者﹐火也。足太陽脈之所行爲經也。在外踝後﹑跟骨上﹐陷者中。治惡血﹐風气腫痛﹐腳腫水。鍼入五分。灸三壯。

下昆侖二穴﹐一名「內昆侖」。在外踝下一寸﹐大筋後內陷骨﹑宛宛中。主刺風﹐風熱﹑風冷痺﹐腰疼﹐偏風﹑半身不遂﹐腳重﹑疼﹑不履地。鍼入四分。灸之亦良。其穴﹐蹲地旁﹐引刺之﹐灸百壯止。

聽宮二穴﹐在耳中珠子﹐大如赤小豆形。手足少陽﹑手太陽三脈之會。鍼入一分。灸三壯。主耳聾﹑塡如無所聞﹐嘬嘬嘈嘈彈鳴﹐及心膓滿﹐臂痛﹐失聲。

缺盆上二穴﹐肩上橫骨陷中。一名「天蓋」。肩上是穴。主寒熱﹐瘰癧﹐缺盆中腫﹝外潰不死﹞﹐胸中熱滿﹐腹大少气﹐缺盆中痛﹐汗出﹐喉痺﹐咳嗽。灸三壯。鍼入三分。

孔最二穴﹐在腕上七寸。手太陰郤。治熱病汗不出﹐吐血﹐失瘖﹑咽腫痛﹑惡血。鍼入三分。灸亦得。

列缺二穴﹐在腕上一寸半﹐﹝按﹕據《鍼灸資生經卷一》﹐有「以手」兩字﹐應是﹞交叉頭﹐兩筋﹑兩骨罅﹑宛宛中。手太陰絡。主療偏風﹑口喎﹑半身不遂。鍼入三分。灸亦得。若患偏風﹐灸至一百壯。若患腕勞﹐灸至妙。

經渠二穴者﹐金也。在寸口中﹑陷者中。手太陰脈之所行爲經也。主寒熱﹐胸背急痛﹐胸中膨膨痛﹐喉痺﹐掌中熱﹐主咳逆﹐上气﹐喘數﹐久熱病﹑汗不出﹐暴癉﹐喘逆﹐心痛﹑欲嘔﹐鍼入三分。不可灸﹐灸卽傷人神明。﹝按﹕似將太淵穴混入﹞

少衝二穴者﹐木也。一名「經如﹝按﹕據《鍼灸甲乙經》《鍼灸資生經卷一》等﹐俱作「始」﹞」在手小指內廉之端﹐去甲如韭葉。手少陰脈之所出爲井也。主熱病﹐煩心﹐上气﹐心痛﹑冷﹑煩滿﹑少气﹑悲恐喜驚﹐掌熱﹐肘﹑腋﹑胸中痛﹐口中熱﹐咽中酸﹐乍寒熱﹐手拳不伸﹐掌痛引腋。鍼入一分。灸一壯。

勞宮二穴者﹐火也。一名「五里」在掌中央﹐橫文動脈中。以屈無名指﹑頭著處是。手心主脈之所流﹝按﹕通作「澑」﹞爲營﹝按﹕應爲「滎」﹞也。主手掌後痺﹐手痺﹑白屑起。鍼入二分﹐只過一度﹐如過兩度﹐令人虛。不得灸﹐灸卽生息肉。

髀關二穴﹐在膝上伏兔後﹐交分中。主脈寒不仁﹐痺痿不屈伸也。灸三壯。鍼入三分。

梁丘二穴﹐足陽明郤。在膝上三寸﹑兩筋間。治大驚﹐脛痛﹑冷痺﹐膝痛不能伸屈。鍼入五分。

隱白二穴者﹐木也。足大指端內側﹐去爪甲角如韭葉﹑宛宛中。足太陰脈之所出爲井。主腹中有寒熱起﹐气喘﹐衄血不止﹐腹中脹﹑逆﹐脛中寒﹐熱不得臥﹐气滿胸中熱﹐暴泄﹐鬲﹝按﹕通作「膈」﹞中﹐嘔吐不欲食。飲渴屍厥不知人脈動如渴飲﹐身體疼痛唾也﹝按﹕似有缺﹑誤﹐不通﹞鍼入一分。灸三壯。

承筋二穴﹐一名「腸」﹐一名「直腸」。在脛後﹐從腳跟後上七寸﹑中央陷者中。足太陽脈气所發。治風勞﹑熱足煩腫痛轉筋﹝按﹕似有缺﹑誤﹐不通﹞﹑急痛﹐身隱疹﹐大小便不止。鍼入三分

陽蹻二穴﹐在外髁前一寸﹑陷者宛宛中。治腳气﹐腎气﹐婦人血气。鍼入三分。﹝按﹕據《鍼灸資生經卷一》云「《明堂》上經﹑有陽蹻穴。而《銅人》無此穴。惟有申脈二穴﹐陽蹻脈所出﹑在外踝下陥中。與陽蹻穴同﹐而未知其故。予按﹐《素問﹖气穴論》『陰﹑陽蹻穴』注云『陽蹻穴﹑是謂申脈﹑陽蹻所出﹑在外踝下陥中』﹐則與《銅人》申脈穴合。是則陽蹻﹑卽申脈也。」﹞

陰蹻二穴。在足內踝陷者中﹑宛宛是。卒疝﹑小腹痛病者﹐左取右﹐右取左﹐立已。女子不月水﹐驚﹐喜悲不樂如墮墜﹐汗出﹑面黒﹑病饑不欲食﹐婦人淋瀝﹐陰挺出﹐四肢淫濼﹐心悶﹐暴虐及諸淋﹐目痛﹐小腹偏痛﹐嘔逆﹐嗜臥﹐偏枯不能行﹐大風﹑暴不知人﹐臥驚視如見星﹐尿如黃水﹐小腹熱﹐咽漧也。灸三壯。鍼入三分。﹝按﹕據《鍼灸資生經卷一》云「《明堂》上﹑下經﹐有陰蹻穴﹐而《銅人》無之﹐惟有照海穴﹐亦在內踝下﹐與陰蹻同﹐而未知其故。予按﹐《素問﹖气穴論》『陰蹻穴﹑在內踝下』。是謂照海﹑陰蹻所生﹐則與《銅人》照海穴合矣。則是陰蹻﹐卽照海也。」﹞

風府一穴﹐本在項後入髮際一寸﹑大筋上﹑宛宛中起肉﹐疾言其肉立起﹑言休立下。督脈陽維之會。不可灸。鍼入三分。主頭項急﹑不可傾側﹐目眩﹐鼻窒不得息﹐瘖不能言﹐嗌痛﹐足不仁﹐狂走﹑欲自殺﹐目反妄視。

瘈脈二穴﹐一名「資脈」。在耳內雞足靑脈是穴﹝按﹕據《鍼灸甲乙經》作「在耳本後﹑雞足靑絡脈。」﹞。主頭風﹐耳後痛﹐小兒驚﹑癇﹐瘈瘲﹐嘔吐﹐泄注﹐驚恐失精﹐視瞻不明﹐眩瞢。灸三壯。鍼入一分。

淸冷淵二穴﹐在肘上二寸﹐伸肘舉臂取之。主肩不舉﹑不得帶衣。灸三壯。鍼入三分。

消濼二穴﹐在肩下臂外﹐開腋﹑斜肘分下行。主寒熱﹐風痺。頭痛﹑頭背急﹐鍼入六分。灸三壯。

肩外兪二穴﹐在肩脾上陷﹐去脊三寸﹑陷者中。主肩胛痛熱﹑而寒至肘。灸一壯。鍼入六分。

曲垣二穴﹐在肩中央﹐曲胛陷者中﹑按之應手痛是穴。主肩痛﹑周痺。灸三壯。鍼入九分。

二間一穴者﹐水也。一名「間谷」。在手大指﹑次指本節前﹑內側陷者中。手陽明脈之所流﹝按﹕通作「澑」﹞爲營﹝按﹕應爲「滎」﹞也。主喉痺﹐多臥喜睡﹐肩髃喉痺咽如眥物傷忽振寒﹝按﹕似有缺﹑誤﹐不通﹞。鍼入三分。灸三壯。

三間二穴者﹐木也。一名「少谷」。在手大指﹑次指本節之後﹑內側陷者中。手陽明脈之所注爲兪也。主喉痺﹐咽如骨鯁﹐齒齲痛﹐多臥喜睡﹐胸滿﹐腹鳴﹐虛寒熱﹑唇口漧﹐身熱﹐喘息﹐目急痛。鍼入三分。

少澤二穴者﹐金也。一名「少吉﹝按﹕據《鍼灸甲乙經》《鍼灸資生經卷一》等﹐俱作「小吉」﹞」。在手小指端﹑去爪甲下一分陷者中。手太陽脈之所出爲井也。主虐﹑寒熱﹐汗不出﹐頭痛﹐咳嗽﹐瘈瘲﹐口漧﹐頭痛不可顧也。鍼入一分。灸一壯。

前谷二穴者﹐水也。在手小指外側本節前﹑陷者中。手太陽脈之所流﹝按﹕通作「澑」﹞營﹝按﹕應爲「滎」﹞也。刺入一分。灸三壯。主目轉甲小指痛﹝按﹕似有缺﹑誤﹐不通﹞

陽谷二穴者﹐火也。在手外側腕中﹐兌骨之下陷者中。手太陽脈之所行爲經也。主癲疾﹑狂走﹐熱病汗不出﹐脇痛﹐頸腫﹑寒熱﹐耳聾﹐耳鳴﹐牙齒齲痛﹐臂腕外側痛不舉﹐吐舌﹐戾頸妄言不得左右顧俛瘈瘲頭眩﹝按﹕似有缺﹑誤﹐不通﹞眼痛。鍼入二分。灸三壯。

飛陽二穴﹐一名「厥陽」。足太陽絡。在外踝上七寸﹐別走少陰者。刺入三分。灸三壯。主頭眩﹐目痛。

束骨二穴者﹐木也。在足小脂外本節後﹑陷者中。足太陽脈之所注爲兪也。刺入三分。灸三壯。主頭痛﹐目眩﹐身熱﹑肌肉動。

湧泉二穴者﹐木也。一名「地衝」。在足心陷者中﹐屈足捲指﹑宛宛中。足少陰脈之所出爲並也。主小便不利﹐心中結熱﹐腳底白肉際不得履地﹐刺風﹐風癇。灸亦得﹐然不及鍼者。灸﹐廢人行動﹐不可傳之於後。鍼入五分。

膝眼四穴﹐在膝頭骨下﹑兩傍陷者﹑宛宛中是穴。鍼入五分﹐畱三呼﹐瀉五吸。主膝冷﹑疼痛不已。禁灸。

卷七

鍼灸吉日

丁卯﹑庚午﹑甲戌﹑丙子﹑壬午﹑甲申﹑丁亥﹑辛卯﹑壬辰﹑丙申﹑戊戌﹑己亥﹑己未﹑庚子﹑辛丑﹑甲辰﹑乙巳﹑丙午﹑戊申﹑壬子﹑癸丑﹑乙卯﹑丙辰﹑壬戌﹑丙戌

以上並吉。又宜用除日﹑破日﹑開日﹑天醫﹑要安﹐並吉。

鍼灸忌日

丁丑﹑及白虎﹐血忌血支﹝按﹕似有缺﹑誤﹐不通﹞﹐月厭﹑月殺﹑月刑﹑死別獨火凶﹝按﹕似有缺﹑誤﹐不通﹞。又男忌除日﹐女忌破日。

十干日不治病﹕

甲不治頭﹐乙不治喉﹐丙不治肩﹐丁不治心戊己不治腹﹐庚不治腰﹐辛不治膝﹐壬不治脛﹐癸不治足

十干日不鍼灸

甲日頭﹑乙日耳﹑丙日肩﹑丁日背﹑戊巳日腹脾﹑庚日肺腰﹑辛日膝﹑壬日腎經﹑癸日手足

此神農所制﹕一歳起坤﹐二歲震﹐逐年順飛﹐九宮周而復始﹐行年到處﹐則所主敗體﹐切忌鍼灸﹐如誤犯之﹐必致喪命。或發癰疽﹐宜速治之。

一歳起心﹐二歳喉﹐逐歳依次順行一部﹐終而復始﹐行年所值者﹐切忌鍼灸。

一歳起臍﹐二歳心。逐歳順行﹐周而復始﹐行所值處﹐忌鍼灸。﹝所錄見明堂經﹞

推四時太乙所在﹐云「六腑﹑鬲﹝按﹕通作「膈」﹞下﹑三藏﹐應四季。中州其有戊巳日﹐大禁。太乙所在﹐忌鍼灸。」

左足﹝應立春日其日戊子己丑﹞﹐左胸﹝應春分其日乙卯﹞﹐左手﹝應立夏日戊辰己巳﹞﹐頭一﹝應夏至其日丙午﹞﹐右手﹝應立秋日戊申己未﹞﹐右胸﹝應秋分其日辛﹞﹐右足﹝應立冬日戊戌己亥﹞﹐腰尻丁竅﹝應冬至丙午﹞。

推四時人神所在﹕

春﹐左脇﹔夏﹐臍﹔秋﹐右脇﹔冬﹐腰。

推三旬人神在﹐誤鍼灸者各致其疾。

初一在足大指﹐厥陰分。鍼之主發跗腫。

初二在外踝﹐少陽分。鍼之經筋緩。

初三在股﹐少陰分。鍼之主小腹痛。

初四在腰﹐太陽分。鍼之主腰僂無力。

初五在口﹐太陰分。鍼之主舌彊。

初六在太咽半﹝按﹕似有缺﹑誤﹞﹐陽明分。鍼之咽門不開。

初七在內踝﹐少陰分。鍼之陰經筋急。

初八在手腕﹐太陽分。鍼灸腕不收。

初九在尻﹐厥陰分。鍼灸之病結。

初十在背腰﹐太陽分。鍼灸之腰背僂。

十一在鼻柱﹐陽明分。鍼灸之齒面腫。

十二在髮際﹐少陽分。鍼之耳重聽。

十三在牙齒﹐少陰分。鍼灸之气寒。

十四在胃腕﹐陽明分。鍼之气脹。

十五在徧身﹐不補不瀉。大忌鍼灸。

十六在胸﹐太陰分。鍼之逓息。

十七在气沖﹐陽明分。鍼之難息。

十八在股內﹐少陰分。鍼之引陰气痛。

十九在足陽明分。鍼之發腫。

二十在內踝﹐少陰分。鍼之經脈亦手。﹝按﹕似有缺﹑誤﹐不通﹞

二十一在手小指﹐太陽分。鍼之手不仁。

二十二在外踝﹐少陽分。鍼之筋經緩。

三十三在肝及足厥陰分。鍼之發轉筋。

二十四在手陽明分。鍼灸咽中不利。

二十五在足陽明分。鍼之胃气脹。

二十六在胸太陽分。鍼灸之令人喘嗽。

二十七在膝陽明分。鍼之足經厥逆。

二十八在陰﹐少陰分。鍼之小腹急疼。

二十九在膝脛﹐厥陰分。鍼之筋痿少力。

三十在足跌﹐陽明分。日空亡不瀉忌鍼﹝按﹕有缺﹑誤﹞

推十二支人神所在處﹐忌鍼灸。

子日﹝在目﹞

丑日﹝在脾﹐一云耳﹞

寅日﹝在胸﹞

卯日﹝在脾﹐一云胸﹞

辰日﹝在﹞

巳日﹝在手﹞

午日﹝在心﹞

未日﹝在手﹐一雲頭﹞

申日﹝在頭﹐一云背﹞酉日﹝在背﹞

戌日﹝在面﹐一云頸﹞

亥日﹝在云﹞﹝按﹕似有缺﹑誤﹞

推十二時人神

子時﹝在踝﹞

丑時﹝在腰﹞

寅時﹝在目﹞

卯時﹝在面﹞

辰時﹝在頭﹞

巳時﹝在手﹞

午時﹝在胸﹞

未時﹝在腹﹞

申時﹝在心﹞

酉時﹝在背﹞

戌時﹝在項﹞

亥時﹝在股﹞

量穴法

凡量穴﹐當以病人手中指﹑第二節

﹑兩橫文相去之間﹑爲寸。凡量穴時﹐湏要身平正﹐不可拳曲﹐切湏愼之。

灸艾雜說

凡灸艾﹐皆以日正午以後﹐方可下火灸。謂陰气未至﹐灸無不著。午前平旦﹐糓气虛﹐令人癲眩不可臥灸﹐謹之﹗謹之﹗大槪如此﹐卒急者又不可拘此。若遇陰霧大起﹑風雪忽降﹑猛雨﹐暑雷電﹑虹霓﹑且暫停﹐候晴明可方下火。灸時﹐不得傷飽﹑大饑﹑飲酒﹑生硬物﹐兼不可思慮﹑憂愁﹑呼罵﹑嘆息﹐一切不祥﹐切須忌之。

