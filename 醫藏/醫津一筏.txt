

醫津一筏

﹝一名《內經釋要》﹞

歙縣江之蘭含徵著

和縣髙思潛考正

吳縣張炳翔叔鵬校錄

治病必求其本

脾喜燥﹐傷於寒濕則不能消磨水谷﹐宜術附以溫燥之。然脾陰不足而谷亦不化﹐又不可以溫燥爲治。

有思慮傷脾﹐脾虛不能統血而矢出者﹔有思慮傷脾﹐脾虛不能消穀而作瀉者。此皆以回護中气爲本﹐勿治其標。

有肺虛不統衛血﹐血溢妄行﹐隨气出於鼻爲衄。如動气在右﹐汗之令衄是也。脾虛不能行津於三陰﹐胃虛不能行气於三陽﹐气日以衰﹐脈道不利﹐其血悉皆中積﹐此而欲消﹐其畱瘀當以參耆監之。

胎已數月﹐忽下血不止﹐有癥痼害者﹐當下其癥而胎始安。設不知此﹐但一味養血安胎﹐是爲癥痼樹幟也﹐胎可安乎﹖

劉澹庵曰﹕下癥安胎﹐必用驅逐峻劑﹐𨿽有故無殞。然不定其虛實而施之﹐恐非定法也。

火气逆上是肝腎之陰失其龍雷蟄伏之性而上逆者﹐至於胃中濕熱下流﹐又是邪气乘其木而陰气反走於上﹐俾上焦之陽不伸而肺中治節之令不行﹐故見爲鼻塞﹑胸滿﹑涎溢﹑惡寒戰栗之證。又咳嗽煩冤﹐是腎气之逆也﹐其所以上逆之故﹐亦有此二者虛實之異。推此則治痰莫先於降火﹐降火之法﹐亦須識此二者虛實之異。又平脈云﹕少陰脈不至﹐腎气微﹐少精血﹐奔气迫促﹐上入胸膈。夫少陰脈不至﹐是先天元陰元陽受傷。腎者﹐先天也﹔脾胃者﹐後天也。先天旣已受傷﹐則不能生乎後天﹐故脾胃之陰陽亦傷﹐不能運化水谷而生濕熱﹐熱下流則膀胱之气化不行﹐濁气因而上入﹐濁气上入﹐肺气便壅﹐脾气愈滯﹐於是爲痰爲飲而腹脹食滯之癥形焉。其少陽生發之气郁而不得升﹐爲周身刺痛﹐爲嘔逆吐酸。心主之陽﹐爲濁陰所乘﹐則爲心悸怔忡。是腎之一臟病﹐而五臟六府皆爲之不寧﹐故養身莫妙於節欲也。若不知此﹐而但以行痰利气爲治則燥﹐痰傷其陰﹐利气傷其陽﹐不坐困乎﹖此又專主腎虛而言也。

心腎不足﹐小便渾濁﹐中气不足﹐溲便爲之變﹔金衰則水涸﹐溺色變爲黃赤。此皆正气虛而生邪熱﹐當推原其本而補之﹐苟徒執水液渾濁皆屬於火一語而施治﹐病安能愈﹖

飲食勞倦﹐損傷脾胃﹐始受熱中﹐末傳寒中﹐要知始受之熱﹐因穀气不得升舉﹐壅而爲熱又火﹐與元气不兩立之熱﹐非實熱也。故在始受之時﹐已云勞者溫之﹐損者溫之矣。病久安得不爲寒中耶﹖東垣謂衝任之火傳之督脈﹐督脈挾太陽寒气逆克丙火﹐似失之鑿。

子母情牽﹐仇仇肆虐﹐或勝克乘薄之不一﹐又本髒本脈其別者﹐或走他髒他脈﹐一臟病往往挾他髒而見證者。

邪之所湊﹐其气必虛。邪乘虛而入﹐是虛爲本邪爲標﹐故去邪不可不加以養正﹐此一注腳﹐人所同也。然亦有身體壯盛之人﹐暴受邪气﹐如外感風寒﹐內傷飲食之類﹐本气未必皆虛﹐受病之後﹐反顯虛像﹐若營衛受邪﹐則屈伸不利﹐動作衰之﹔脾胃受邪﹐則四肢無力﹐惡食嘔泄之類。此邪气旣湊之後﹐其气亦必虛﹐是虛因邪而顯﹐邪爲本虛爲標﹐斯時但當亟去其邪﹐而正自復﹐不必顧慮其虛﹐用藥牽制﹐此一注腳﹐余所獨也。

治病當知標本矣。然猶不可不知標中之標﹐本中之本﹐如脾胃虛而生濕熱﹐是虛爲本﹐濕熱爲標也。至濕熱下流膀胱之气化不利﹐是濕熱爲標气化不利爲標中之標。至气化不利逆而上行﹐嗌塞喘逆﹐又標中標之標也。推此而逆求之﹐則本中之本亦可得矣。

陽旺生陰﹐气不足亦令人口漧而津液不通。

喘而短气﹐須別寒熱虛實﹐分類治之。至於哮則素有之痰之火﹐風寒所束而發﹐但看其人之彊弱﹐用藥輕重可耳。

肺本金寒水冷之髒﹐然旣已汗吐下損津液而成肺痿矣﹐豈淸涼之品所能復其津液乎﹖此仲景之竟用桂枝人參姜棗所宜詳究也。

火與痰本气與津液也﹐無病則爲气與津液﹐有病則爲火爲痰。然致病之由﹐不過內傷外感﹐有餘不足而已。求其本而治之﹐則痰消火滅﹐故曰見痰莫治痰﹐見熱莫治熱者以此。

內傷外感悉能致勞﹐苟不察其虛實﹐但施養陰淸熱之套劑﹐則虛者未必受補﹐而實者愈實矣。

失血證畢竟屬熱者﹐多世有用寒涼而反劇者﹐蓋有气虛之火﹐有血虛之火耳。沖气上逆有上焦之陽不足而陰气上於者﹐有下焦之陰不足而陰火上逆者﹐有脾胃之濕熱下流而肝腎之气不能固守於下者﹐俱挾衝脈故耳。

邪火內熾﹐陽事反痿﹐苦寒瀉之﹐陽事勃然﹐火與眞陽勢不兩立﹐如此世人以助火之劑﹐冀回眞陽﹐非徒無益﹐而又害之。

所謂虛風者﹐似風非風也。然亦有陰陽之別﹐陰虛是熱則生風﹐陽虛是陽气不能衛外。

衛爲陽﹐陽虛不能衛外﹐故中風。風爲陽邪﹐以類相召故也。但風爲陽邪﹐旣中之後﹐每多顯陽熱之癥﹐此不可不推求其受病之本﹐而務從事於見病之標也。諸病皆治其本﹐惟中滿與大小便不利當治其標﹐以証之危急﹐不暇爲本計也。余謂果系實證﹐則不難消導之﹐通利之治其標可也。若涉虛證﹐其法可行乎﹖仍當治其本。

東方常實﹐有瀉無補﹐其說有二。一者肝爲將軍之官﹐其性剛勁急速﹔一者木火同居﹐風乘火勢﹐火助風威﹐皆毋贊其勝也。若言其本﹐則乙癸同源﹐養血與滋陰並急。

顚﹑狂﹑癇皆主於痰。顚是虛而致痰﹔狂是實而致痰﹔癇是風而致痰。虛實風爲本﹐痰爲標也。

痰在肺曰燥痰﹐又曰气痰﹐以肺爲燥金而主气也。燥爲本﹐气爲標﹐其痰澀而難出見爲證也。往往胸膈阻塞﹐關節不利﹐不知者以辛香燥熱利其气﹐燥者益燥﹐气愈不利。

肺虛咳者何也﹖失其降下之令也。徒降其气﹐咳愈頻矣。

黃昏咳多者﹐是火气浮於肺﹐此陰虛之火﹐故宜五味子斂而降之。

諸痿喘嘔皆屬於上﹐上者﹐肺也﹐不得以香燥利气。

濕勝則濡泄﹐當以燥劑治之﹐然逆秋气則傷肺﹐冬爲飧泄﹐此肺移熱於大腸之病。若以溫燥治之﹐是益其病也。

渴固多熱﹐然內外傷感悉能令津液不行﹐而渴須求其自。

三陰結是水之本﹐至肺气不利﹐發爲浮腫﹑喘嗽﹑口漧﹑小便澀﹑腹滿﹑黃汗﹑身重不能轉側﹑陰腫。陰濕則又水之標也。

寒邪在標﹐郁熱於經而令咳血﹑衄血﹐解表自愈﹐麻黃湯杏子湯是也。心肺有疾而鼻爲之不利﹐不必主專於風寒也。

治病必求其本。本者﹐下爲本﹐內爲本。故上熱下寒﹐但溫其寒而熱自降﹐表寒裏熱但淸其熱而寒自已﹐然須加以反佐之藥﹐以免格拒﹐至於先傷於風而後傷於寒﹐先傷於暑而後傷於濕之類﹐又當相其輕重緩急而施治。

有者求之無者求之﹐盛者責之虛者責之

四肢無力﹐動作衰乏﹐虛也。然邪客營衛則出入之道廢﹐中焦有阻則升降之機窮﹐亦能見證如此﹐故曰無者求之。

諸痛無補﹐言气逆滯也。𨿽然壯者气行則愈﹐怯者著而成病﹐眞气虛乏之人﹐諸邪易於畱著﹐著則逆﹐逆則痛。疏刷之中不可無補養之品﹐徒恃攻擊﹐則正愈虛﹐不能送邪外出﹐邪愈著而痛無休止也。遇斯疾者﹐攻補兼施而不愈﹐遂宜屏棄一切﹐其要又在斷厚味﹐遠房幃﹐使邪無所助﹐而正气日勝﹐然後佐以疏刷﹐擊其惰歸﹐病無不愈。但邪气方熾﹐病者正在呻吟痛苦之時﹐醫者教之以如此﹐如此是猶子輿氏教滕君以彊爲善﹐鮮不以爲迂闊而遠於事情者也。又若脾胃亡液﹐焦燥如割﹐宜用眞生芐脈湯。陽澀陰弦而腹中急痛﹐當用小建中湯。肝气不足﹐兩脇下滿筋急﹐不能太息﹐四肢厥冷﹐發嗆﹐心腹痛﹐目不明了﹐爪甲枯口而靑﹐宜補肝湯。房勞過度﹐腎虛贏怯之人﹐胸膈間多隱隱痛﹐此腎虛不能約气﹐气虛不能生血之故﹐气血俱虛則凝滯而作痛﹐宜用破故紙之類﹐溫腎芎歸之類養血。又胸痺痛﹐有眞陰虛而然者﹐有元陽虛地气上干而然者﹐頭痛有气虛者﹐有血虛者﹐有腎虛者﹐皆不可不無補也﹝芐﹐地黃也﹞。

婦人因產﹐去血過多﹐腹中急痛﹐是肝木無血以養﹐宜當歸建中湯﹐亦是痛而應補者。

婦人居經﹐血弱气盛﹐孤陽獨呼陰﹐不能吸陰﹐爲積寒。陽爲聚熱﹐故時發灑淅﹑咽燥﹑汗出﹐或溲稠數多﹐唾涎沫﹐其脈右浮大左弱澀﹐此當養其血﹐所見之證勿計也。

證象白虎﹐誤服白虎湯必死﹐言治假以眞也。

寒邪閉其營衛﹐當以升發之藥散之。然素有痰熱之人﹐遇此升發之藥﹐痰隨气上﹐閉住肺气﹐皮毛爲之壅遏﹐邪愈不得泄﹐病反增據﹐又當以苦泄之。

心火不得越則郁於小腸﹐肺气不得泄則郁於大腸﹐小腸下口﹐卽大腸上口故奔迫無度﹐裏急後重而成滯下﹐此是風寒內縮使然。徒責之濕熱﹐未能萬舉萬當﹐所以治痢亦當與治瘧﹐半表半里同法。

食積痰畱捨腸胃之間﹐气行則出﹐有似魚腦﹐間以血絲﹐閉气滑腸﹐狀如痢﹐利反快﹐不可作痢疾治也。

熱則生風﹐痿痺不隨﹐而有風象﹐醫以風治之恐不免致痿也。

便泄肛門熱有火熱有陽陷二端。

先天者﹐無形之虛神而已矣。後天者﹐有形之實則气血也。治先天當以神治神﹐治後天當以形益形也。但神虛則气血不生﹐神亂則气血不寧﹐气血虛則神無以養﹐气血亂則神爲之遷﹐此又當消息之耳。

張漢瓿曰﹕气血卽神之窟宅﹐不治气血何由治神﹖以神治神立論﹐如此尙須著落耳。吾常謂談醫之道不可一語模糊﹐令人徒作天際眞人想也。

天地陰陽﹐停勻方不崩不拆﹐人亦如之。稟畀之後﹐嗜欲不節﹐起居無時﹐七情六淫所傷致﹐此陰陽有所偏損則偏勝﹐故見以爲有餘而實也。有餘但治其偏損者﹐而有餘自平。

形气有餘﹐病气有餘﹐瀉之可也。形气不足﹐气病。气不足﹐補之可也。至若形气有餘﹐病气不足﹐形气不足﹐病气有餘﹐當責有無眞假。東垣云﹕但補瀉病气之有餘不足﹐不必顧其形气之有餘不足﹐似非確論。

幼科大便黃赤﹐屬熱是矣﹐其靑白亦未可專以爲寒。夫水谷入胃﹐入大小腸﹐腸胃無邪﹐則水谷以傳次化者﹐淸入營衛化精微﹐濁者下廣腸成糟粕﹐糞爲之變。設腸胃有寒﹐水谷不得熱腐﹐故下利淸白﹐完谷不化。然腸胃有熱﹐水谷不得停畱﹐亦下利淸白﹐完谷不化﹐不得專以爲寒也。

腎爲先天之本﹐脾爲後天之本固矣。然肺金不足﹐或不得其平﹐亦不能生水。心火不足﹐或不得其平﹐亦不能生土﹐徒責之脾腎無益﹐故病亦有治標而得者百病不離乎火。火者﹐天地所有之气﹐亦吾身所有之气也。從外入者﹐天地亢害之气﹐吾身中以類相感召﹐亦令此气爲之亢害也。此傷暑受熱是矣。至若七情﹐以及風寒燥濕動亂爲火者﹐以火喜條達而惡遏抑﹐今以七情及風寒燥濕抑遏之﹐動亂爲害﹐然發之﹑瀉之﹑制之﹑克之可也。迨夫相火則其體藏於右腎之中﹐所以配左尺之水﹐俾此水得以徹於上下﹐周於四表﹐充膚澤毛﹐若霧露之漑﹐𨿽水爲之實火爲之也。設使陰虛﹐此火失其窟宅﹐遊行於四肢百骸﹐五臟六腑之間﹐而爲大患。陽虛則此火無根而脫出﹐爲患亦然。此不可以濕折水滅﹐惟當相其人之陰虛陽虛而補養之。獨是體虛之人﹐易於受邪﹐或內外傷感﹐抑遏成火﹐則補虛之中﹐不可無瀉實之藥﹐若六味地黃丸加黃柏知母等方是也。審此則用藥不難中肯綮矣。

張永孚曰﹕相火稟命於命門。眞水﹐先天水火原屬同宮﹐水以火爲主﹐以水爲原。下論曰﹕設使陰虛此﹐火失其窟宅﹐陰虛卽水虧火脫﹐出卽陽虛﹐豈六味加知柏反可平之者耶﹖

諸瘡將結痂時﹐必極癢﹐蓋癢爲虛。先時邪盛則痛﹐今邪去則虛﹐虛則癢﹐邪去則痂。若癰疽初發便癢﹐是邪盛正虛也。

上有絕陽之絡﹐下有破陰之紐﹐皆是气虛不能緝續故也﹐補之所以輯續之耳。但正气一虛﹐邪火便盛﹐又穀气不得升舉﹐壅而爲熱。又气虛不續﹐而有畱气﹐爲喘﹑爲滿﹑爲痛﹐往往見有餘之證﹐令人異首畏尾﹐而不敢徑行施補﹐遷延就斃者有之。

肺出气﹐腎納气﹐所謂一呼天根﹐一吸地穴﹐循環無端﹐應刻而不疾徐者也。此气一虛﹐則斷而不續﹐或短气不足以息﹐或壅而爲滿﹐𨿽雲气不歸原﹐其實只是气虛也。若陰虛陽無所附﹐上見喘滿﹐此則眞是气不歸元耳。

言而微﹐終日乃復言者﹐此奪气也。濕家短气﹐聲如從甕中出﹐此气爲濕所持而然﹐然則有形之傷﹐悉能令气短﹐不能定以爲奪气也。

諸痛皆主於气滯﹐但气滯之由﹐有虛有實﹐不得專主疏刷。

腳腫無非濕熱﹐蓋濁邪下先受之也。膏粱厚味之人﹐由濕熱下流﹐田野耕鑿之人﹐由寒濕外侵﹐是爲實邪。中气素餒﹐土虛不能制濕之人﹐是爲虛邪。二者𨿽有虛實之不同﹐然皆本於濕﹐惟是一種。形瘦多熱﹐年老陰虛者﹐每至日午腳面浮腫﹐此何以故﹖予嘗思之﹐陰虛而至暮年﹐陰愈虛矣。虛極之陰﹐便不能吸气歸原﹐而升舉其陰﹐於是陽獨浮於上﹐陰獨沈於下﹐而腳至暮浮腫也。

汗多亡陽﹐下多亡陰﹐言陽主外陰主內也。然豈無辛熱而損蓋覆之陰﹐豈無苦寒而傷閉蟄之陽﹖必以見證何等而參之以脈﹐方爲不誤。

劉澹庵曰﹕汗多亡衛外之陽﹐下多亡主內之陰﹐二者應之速。汗﹐不過一汗再汗﹔下﹐不過一下再下﹐而遂亡陽亡陰。辛熱損陰﹐苦寒傷陽﹐則有漸積使然。

治風熱燥火寒濕之中﹐尢必以眞陰爲先務。治寒濕溫燥之中﹐尢必以眞陽爲先務。然風熱燥火﹐亦有亡陽者﹐陰虛陽無所附也。寒濕亦有亡陰者﹐陽虛陰必走也。

厚味之人﹐不妨消導﹐然情欲過度﹐又宜愼之。藜藿之人﹐最忌消導﹐然淡食形盛﹐又在不禁。

凡病煩躁而愈者﹐以邪气盛時﹐正不能與之爭﹐反相安於無事﹐及其正復而與邪爭故煩躁也。以此知癱瘓不隨之證﹐無痛癢反難瘳﹐以正爲邪並學而能復耳。

病有在下者﹐其見證反在上﹐蓄血發狂是矣。在上者﹐其見證反在下﹐肺气壅﹐大便頻﹐肺气虛﹐小便數是矣。在表者﹐其見癥反在裏﹐如三陽合病下利是矣。裏者其見癥反在表﹐如熱深厥亦深及面反戴陽是矣。

風溫﹑溫瘧﹐得之冬﹐中於風寒﹐遇溫而發﹐其气自內而達於外﹐故多汗。不比風寒外束﹐閉其營衛﹐當須發汗解肌也。故以發汗爲逆﹐然其邪自內出。若因汗而驟加斂表之藥﹐邪不得越﹐爲害匪輕﹐務必相其人之虛實﹐淸解得宜。

虛不受補﹐邪實也。實不受攻﹐正虛也。

气有餘便是火﹐气焉能有餘﹖惟是少一分之陰﹐便多一分之气﹐此一分之气﹐無所歸宿﹐而爲火矣。

張漢瓿曰﹕血陰气陽﹐二者屬人﹐未見其有餘。少一分陰﹐便多一分火﹐火有餘則似气有餘也。如此說方透。

陰陽有偏勝爲病者﹐有偏負爲病者﹐然偏勝之中﹐往往有偏負之假象﹐補之則益勝。偏負之中﹐往往有偏勝之假象﹐瀉之則益負。

淸气不升﹐濁气不降﹐七情六淫﹐气血飲食痰皆能爲之﹐苟不求其本而但利其气﹐气之升降得乎。

瘧疾無汗﹐要有汗固矣。至於有汗要無汗﹐此亦不可不斟酌也。𨿽瘧邪有虛實之不同﹐其始未有不因暑邪﹐內藏陰邪﹐外束所致﹐邪气乘陽則陽盛﹐陽盛則外熱﹐熱則腠理開。又暑爲陽邪﹐陽邪多汗﹐故瘧癥往往多汗﹐數發之後﹐邪气漸衰者﹐亦以邪從汗解﹐所以瘧疾𨿽眾﹐不救者少﹐亦以此故也。豈可因其多汗﹐而遂加以固表之藥﹐邪無從解矣。故古人但言扶正爲主﹐亦未嘗言固表也。余謂汗少不妨更汗﹐若汗多不必更發汗﹐似爲得之。

醫家要明不可治之病。而後知有可治之病﹐不可治之病﹐眞陰元陽虛極故耳。如形盛脈細﹐少气不足以息者﹐死。形瘦脈大﹐胸中多气者﹐死。世人徒讀其文﹐而不繹其義﹐豈知形盛脈細﹐元陽虛也﹐少气不足以息﹐虛之極也﹐故死。形瘦脈大﹐眞陰虛也﹐胸中多气﹐虛之極也﹐亦死。又如溫病﹐穰穰大熱﹐脈反靜者﹐死。下利脈反大者﹐死。又皆正气虛﹐而邪气實也。正不勝邪﹐故死。可見﹐凡病之不可治者﹐由眞陰元陽之虛﹐則其可治者可意會也。

邪气之所湊﹐其气必虛﹐故曰﹕不能治其虛焉。問其餘﹐然亦不可執也。豈無壯年之人﹐違年之和﹐遇月之虛﹐及思慮應酬之間爲虛邪賊風所乘﹐又因脾气健旺﹐過啖甘肥炙焯釀成膠痰實火﹐則發表攻裏。如河間之推陳致新﹐有何不可﹖因循顧忌﹐則反累傷正气﹐所謂五虛死﹐五實亦死。又云﹕毋實實﹐毋虛虛。今又不論虛實﹐動手便用補益﹐自謂調元之手﹐亦膠柱而鼓者耳。

庸工但執熱則流通﹐寒則凝滯二語。一遇諸腹脹大﹐痰气阻滯﹐與夫大小便祕﹐遂行溫利之藥﹐不知寒熱虛實是病皆有。如諸腹脹大皆屬於熱﹐在心曰熱痰。气有餘便是火﹐熱則燥澀爲癃。此等可溫利乎﹖夫水下二刻﹐一周循環﹐此陰陽相抱之气而然﹐偏陰偏陽能之乎﹖故曰气化則出﹐其旨深矣。

手足心熱及夜熱﹐有虛有實﹐不得執定陰虛。

鬼賊相刑﹐固爲惡候﹐然於理爲順﹐微邪薄所不勝﹐由己之虛也。於理爲逆﹐所以病亦有微邪而篤者﹐賊邪而愈者。

營衛之或疾或徐﹐脾胃之或寒或熱﹐痰因之而中積﹐血因之而畱止﹐不亟爲開囊活血﹐陳者不去﹐新者不生﹐始因虛而致實﹐終因實而致虛﹐此攻擊之品﹐不能無也。

肝欲散﹐急食辛以散之﹐肝之實也。肝苦急﹐急食甘以緩之﹐肝之虛也。推之他髒﹐亦然。

女人血結胞門﹐則上焦之陽不得入於陰﹐在下則小腹裏急﹐五液時下﹐在上則孤陽獨浮而爲發熱﹐爲掌上煩﹐爲唇口漧燥﹐又宜先開痺破陰結引陽下行﹐不徒專恃滋陰。

小便少亦有肺熱﹐不能通調水道者。

風濕癥以去蒼術加白術沖和湯爲當。風寒癥亦有風﹐有時開其腠理而自汗者。四時傷風﹐亦有自汗者﹐耆芍宜愼。

風火皆陽﹐能開其腠理﹐皆自汗多汗﹐一則桂枝﹐一則白虎﹐不可紊也。廉泉開有中焦郁熱者﹐有中風舌縱者。

虛則不能運化精微﹐郁而爲熱﹐此陰黃之由。

緊斂勁縮﹐燥之體也﹐風勝反似之﹐兼勝己之化也。

營衛受气於中﹐中有所阻﹐則營虛發熱﹐衛虛惡寒﹐故气血飲食痰皆能寒熱者質此。

靑筋癥﹐面靑唇黑﹐手足厥冷﹐气逆血衝使然。醫者﹐意中不先有此一癥﹐鮮不認作陰經傷寒也。

膈間有熱痰﹐熱气上蒸﹐脈道壅塞﹐故令人頭風目昏。治以酒蒸大黃﹐自上抑之﹐所謂鳥集髙巓﹐射而落之也。此癥甚多﹐眼科未嘗載﹐予每治驗。

人身中有形之物皆屬陰﹐故曰瘦人血虛。然肥人亦有痰生熱﹐熱生風﹐風生燥﹐燥則傷陰﹐往往亦有陰虛者﹐不可不知。

痰之洶湧上焦﹐結聚胸中﹐皆由於气。故治痰莫先於治气﹐治气又莫先於降火﹐破气淸火則痰自消﹐此則言乎六淫七情﹐怫郁暴積之痰耳。若日積月累﹐老痰凝結﹐又當積漸以消釋之﹐更當相其人之陽虛陰虛﹐助以調補。苟如前法﹐將見痰未降而气已消﹐爲患不可勝言矣。醫者曉得當汗而汗﹐當下而下不難。曉得當汗而不能汗﹐當下而不可下爲難。仲景之可與不可﹐宜詳玩。富貴之人﹐恣情縱欲﹐自揣不足﹐求補於味﹐不知腎虛則胃弱﹐不能消磨其厚味﹐不生津液而反爲痰涎﹐中州不運矣﹐气愈弱矣。病者不察虛中有實﹐醫者又不識實中有虛﹐攻之不安﹐補之無益﹐聊藉參耆﹐苟延歲月﹐一旦奄逝﹐自謂其命﹐寧不悲哉﹗

按之痛者爲實﹐不痛爲虛。夫按則气散﹐卽實亦有因之而痛減者﹔虛則气壅而爲痛﹐復按之气愈壅﹐卽虛亦有因之而益痛者。正未可執此而定其虛實也。若以熱手久按痛止爲寒﹐不止爲熱﹐此則差可必耳。

七情所傷﹐動亂其火而傷陰﹐此易知也。七情所傷﹐動亂其神而損气﹐此難知也。要知神乃气之帥﹐神亂則气自損耳。

疏其气血﹐令其調達﹐而致和平

膏粱厚味之人﹐形盛气衰﹐以气不足以充故也。然气不足則生痰﹐以爲气不足而補之﹐則痰气愈滯﹐胸膈不利﹐營衛不通﹐加之以腎元衰耗﹐厥气上逆﹐諸病叢生﹐故善治者補益之中不可不兼之伐痰。然端本澄源﹐又在遠房幃﹐斷厚味爲先務也。

五臟各有專司﹐六府互爲輸瀉﹐不啻百僚帥師矣。十二經以行於表裏上下﹐十五絡以絡之奇經八脈﹐以藩蔽之﹐不啻金城湯池矣。然主不明則十二官危﹐土崩瓦解之勢一朝而至。可見﹐善養生者﹐全在收攝此心。程子曰﹕心要在腔子裏。朱子曰﹕必使道心﹐嘗爲一身之主﹐而人心每聽命焉﹐則天地萬物位且育﹐豈但區區卻病而已。

劉澹庵曰﹕人身別有一主﹐非心也。謂之君主之官﹐當與十二官平等﹐不得獨尊心之官爲主。若以心之官爲主﹐則下文主不明則十二官危﹐當云十一官矣。此趙無閭所見甚超也。陰虛則陽無所附﹐气有升無降﹐法當以滋陰之藥爲君﹐斂降之藥爲佐﹐苟徒降其气則濁未必降﹐而淸且隨之矣。陽虛則此气中斷﹐气有降無升﹐法當以補中藥爲君﹐升舉之藥爲佐﹐苟徒升其气﹐則淸未必升﹐而濁日隨幹矣。此治陰陽偏虛不易之理外﹐此或七情逆滯﹐或气血飲食痰阻礙中焦﹐妨其升降出入之路﹐其人元气未虧﹐不妨升之降之可也。

然以上悉指後天有形气血而言。若論先天元陰元陽﹐則陰虛陽必薄﹐陽虛陰必乘﹐此時但當峻補其陰陽﹐無暇爲升降治標計也。

八珍湯固是陰陽平補之劑﹐然人稟受不同﹐豈無偏勝徧虛﹖則知少補一分之陽﹐不足以配陰﹔少補一分之陰﹐不足以配陽。多補一分之陽﹐則陰气耗竭一分﹔多補一分之陰﹐則陽气牽滯一分。此調理不足之癥﹐最爲棘手﹐況乎體虛之人﹐外淫易犯﹐內情易起﹐飲食易停﹐痰血易滯﹐尢不可僅責其所無而不求其所有也。

陰𨿽主降﹐然必欲從天而降﹐陽𨿽主升﹐然必欲從地而升﹐方謂之陰陽相抱。故用苦寒以治火之王﹐辛溫以治水之王﹐病未去而寒熱反增。

邪正相搏則痛。若正不勝邪﹐不妨補之﹐然須佐以去邪之藥。若正气太虛﹐又不妨純補﹐俟其正復﹐然後加以去邪之藥。兵法云﹕先爲不可勝﹐以待敵之可勝。又曰﹕善戰者﹐立於不敗之地而不失﹐敵之所以敗也。

虛痛𨿽有气血寒熱之分﹐然皆主於气郁滯﹐气不滯則痛無由生。气虛則气行遲﹐遲則郁滯而痛﹔血虛則气行疾﹐則前气未行﹐而後气又至﹐亦令郁滯而痛。故气虛補气﹐血虛補血﹐俾陰中有陽﹐陽中有陰﹐反其漏下二刻一周﹐循環之常﹐痛自愈也。

適事爲故

世間病之殺人者十三﹐而藥之殺人者十七﹐皆由不知陰陽虛實之理也。如勞瘵未必遽死也。欲退其蒸﹐頻用寒涼﹐則脾泄而不可救矣。膈噎末必遽死也﹐欲開其郁﹐頻用香燥﹐則三陽結而津液竭矣。水腫未必遽死也﹐欲利其水﹐頻用淡滲﹐則陰亡而成陽水矣。如此之類﹐未易枚舉。操司命之權者﹐豈可不知中病卽止之理﹗

反佐以取之

陽虛而見陽熱之癥﹐此是眞火無根而脫出也。陰虛而見陽熱之癥﹐此陰虛陽無所附而然也。陽盛而見陰寒之癥﹐陽盛拒陰也。陰盛而見陽熱之證﹐陰盛格陽也。四者用藥差訛﹐死生反掌。

陽虛陰必走﹐水無气以鼓之﹐不能周流循環﹐是以走也。故有陽虛失血者﹐然血本水類﹐水就下﹐旣無气運之上行﹐則當從二陰之竅脫出。今陽虛之血﹐往往見爲吐衄者何也﹖要知命門火衰之人﹐眞陽脫出﹐浮游於上﹐陰血擾亂不寧﹐亦從而脫出也。海藏雲﹕激而爲吐血﹑衄血者有之﹐心肺受邪也。下而爲便血﹑溺血者有之﹐腎肝受邪也。其言可想。

陰陽格拒﹐藥用反佐﹐謂之反治可也。至於眞寒而見假熱﹐眞熱而見假寒﹐藥用反佐﹐其實正治也。

血脫益气﹐是陰虛陽無所附﹐故不得不先補其陽﹐然後徐調其陰﹐此從權之治。尋常陰虛勞瘵﹐不得以之藉口﹐而以參耆爲家常茶飯。

熱則生風﹐𨿽有虛實之不同﹐然皆爲假象也。只是古方養血淸熱之中﹐而以風藥爲佐﹐此不可不深惟其義。夫風者﹐肝木之气﹐少陽之火系焉﹐喜條達而惡抑遏﹐火動風生﹐失其條達而抑遏也﹐佐以風藥﹐以辛利之﹐而復其性耳。

黃連﹑苦參﹐久服而反熱﹔附子﹑漧薑﹐多飲而反寒﹐𨿽云久而增气﹐反招見化之尢。究不外寒之不寒是無水也﹔熱之不熱是無火也。

痙證在外﹐陽病者仰而不能俯﹔在內﹐陰病者俯而不能仰﹐此不易之論也。而海髒附子散方下云﹕治傷寒陰痙﹐手足厥冷﹐筋脈拘急﹐汗出不止﹐頭項彊直﹐頭搖口噤。夫頭項彊直則非俯而不能仰也。柰何﹖陰病亦然。意者﹐陰盛格陽於外﹐陽經熱盛﹐故如此。如厥陰經﹐熱深厥亦深﹐亦舌捲囊縮﹐此又是熱乘其本﹐而陰反走於外也。予曾見頭項彊直之證﹐有與寒涼而隨斃者﹐蓋未達此理故耳。

腎者﹐胃之關﹐從陽則開﹐從陰則闔。陽太勝則開而爲消﹐陰太勝則闔而爲水明矣。仲景治水腫﹐主之以腎气丸﹐而治消渴亦然。寧不與陽盛有乖乎﹖予謂﹕此之消是腎中陽虛不能收攝也。此之渴是腎虛引水自救也。兪嘉言謂﹕腎水下趨﹐故消﹔腎气不上騰﹐故渴。均用此丸﹐蒸動腎气﹐恐未必然。

上虛﹐固是陽虛﹐以身半已上同天之陽也。下虛多是陰虛﹐以身半以下同地之陰也。然一陽根於地下﹐而水出自髙原﹐陽虛則有降無升﹐或虛之極而眞陽脫出﹐陰虛則有升無降﹐或虛之極而眞陰四射﹐又不可不進求焉。

陽中不可無陰者何﹖無陰則不能降也。陰中不可無陽者何﹖無陽則不能升也。故目﹕天以陽生陰長﹐地以陽殺陰藏。

渴而汗出﹐小便利﹐大便硬﹐似不宜更利小便﹐重傷津液也。然仲景又有宜五苓散者﹐此蓋通因通用﹐其小便利乃是熱邪偏滲於小腸﹐故行乘勢利導之法﹐如下利之用承气也。

燥與濕不兩立之勢﹐然濕則郁﹐郁則熱﹐熱則燥生﹐有不得不然之理﹐亦濕位之下﹐風气承之﹐風生燥也。仲景諸黃豬膏發煎﹐茵陳五苓散﹐分治气血分之燥旨哉﹗

截瘧劫嗽﹐本非王道﹐亦有不能不用。如瘧邪已去八九﹐胸中有痰癖畱戀﹐其邪斯時不暇﹐顧其餘而直攻其痰﹐則邪無畱戀之處而病自愈。設邪气方張﹐則驅邪之未遑﹐正气已脫﹐則補救之未遑﹐敢用截藥乎﹖咳嗽邪已去八九﹐而肺气虛耗﹐虛則气逆﹐斯時亦不暇顧慮﹐其邪之未散﹐而直收澀之收﹐以止逆澀以固脫﹐則正气復而余邪自解。設邪未去八九﹐而虛邪逆上﹐敢用劫藥乎﹖

從少從多觀其事也

傷寒黃連湯﹐因其人本虛寒﹐陽邪傳裏﹐興胸中之陽﹐兩陽相合故爲上熱。下焦之寒則自若也﹐所以上熱下寒﹐斯時已成﹐乖否之象﹐病可愈乎﹖是湯之不可緩矣。

六气相合﹐有差多差少﹐有眞象有假象。眞假之中﹐又復有差多差少﹐所以不可不知﹐從治之法也。

陽虛易於受寒﹐陰虛易於受熱﹐以身中之不足﹐感召外邪之有餘﹐此流濕就燥之義﹐且無以禦之之故也。然亦有陰虛中寒﹐陽虛受熱者﹐其邪蓋因虛而招致﹐不必同類而感召也。治熱則恐亡陽﹐治寒則慮亡陰﹐最難爲矣。

陰虛只當發熱﹐不當惡寒﹐然亦有惡寒者﹐熱勝反兼勝己之化也。气虛只當惡寒﹐不當發熱﹐然亦有發熱者﹐火與元气不兩立也。

小便黃赤﹐多主於熱。經又云﹕肺气虛則肩背痛寒﹐少气不足以息﹐溺色變。又冬脈不及令人月少淸脊痛﹐溺色變。二者言肺腎虛寒而小便變﹐何虛實寒熱相懸﹐而其病則同。若此要知肺虛則不能通調水道﹐腎虛則關門不利﹐皆能郁而爲熱﹐熱則溺色變﹐是熱則一第有虛實之不同耳。亦不可不知從治之法也。

張漢瓿曰﹕小便赤變有中寒﹐而如是虛人老人恆多。溺色變﹐熱則一﹐未應說也。

必伏其所主而先其所因

丹毒之與發斑﹐亦有表裏致病之殊。丹毒則系感觸時行不正之气﹐滯於營衛﹐斑則由陽明瘀熱而發於肌肉耳。二者𨿽宜淸熱﹐在丹毒不可不加以解散﹐在斑又不可不顧其虛﹐蓋斑亦有亡陽於外者﹐如丹溪所治完顏小將軍是也。又丹疹隨出隨沒﹐系陰虛而虛火遊行者。又身癢癮疹﹐有因風濕及痰者。

風傷衛﹐衛傷則不能固衛津液﹐故令自汗。此說深得用桂枝湯之旨﹐表實則裏虛﹐此一語人往往潦艸看過﹐而不求其所以然﹐蓋營衛受气於胸中﹐而臟腑亦受輸於營衛﹐今營衛受邪而實﹐則失其轉輸之職﹐而裏爲之虛﹐亦醫道之淺而易忽者。

張永孚曰﹕營衛受邪而實﹐當言衛受邪而實﹐則營失其衛而裏爲之虛﹐不然表實裏虛一語﹐終欠明耳。

病有大相懸殊﹐而其理則同者。如肺痿之與痿蹙肺癰之與痺病不同。然一本於陰虛﹐一本於陽實﹐其理則同﹐故學者不可不知比類。

人身中三陽經衛於外﹐三陰經守於中﹐原無勝負﹐第陽气喜舒而惡郁﹐郁則熱生﹐七情六淫皆能令郁也。又天气作陽﹐厚味助火﹐又勞倦則陽和之气動亂爲火﹐如是則火與熱搏擊於身形之中﹐未免傷陰﹐陰傷則陽旺﹐陽旺陰愈傷﹐以至偏勝偏虛﹐故丹溪發陽有餘陰不足之論﹐世人讀其言不精求其義﹐毋怪其有吠聲。

太陰厥陰無熱而少陰反有熱者﹐緣少陰與太陽爲表裏﹐其經亦裏之表﹐又少陰藏眞陽﹐斯二者俱是反有熱之故也。觀其用麻黃附子細辛湯槪可見矣。

胃偏於陽則消穀易饑。又曰﹕邪熱不殺穀。蓋消穀是胃陽發露﹐不殺谷是邪熱耳。

《傷寒論》《金匱要略》豈每證治驗﹐然後筆之於書哉﹗不過以正气與邪气相搏擊在何經﹐又系何邪見證應作何等立其例﹐論其理耳。然卻非杜撰﹐後人亦將此等理明白於胸中何難﹖因此及彼昔賢議論眞筌蹄也。又《要略》者﹐是舉其要而言擴而充之﹐存乎其人。

燥極而口噤﹐善驚數欠者﹐以木被金囚而不舒也。婦人藏燥喜悲傷﹐亦是此意。

寒之而熱者取之陰﹐熱之而寒者取之陽﹐各求其屬

當天地不交之時﹐陽獨治於上﹐無陰以蓋覆之。陰獨治於下﹐而塡九竅之原明者﹐當於陽藥中加以收斂降下之品﹐使陽歸於陰﹐陰藥中加以升騰生發之味﹐使陰加於陽。

過用陰精而陰脫於下﹐暴喜傷陽而陽脫於上﹐則各補其陰陽。其有亡陰而陽脫於上﹐亡陽而陰脫於下﹐則脫陰者當補其陽﹐脫陽者當補其陰。

陰虛陽亢﹐法當益水﹐或加細生甘艸以瀉火﹐此先天之陰陽也。陰虛而生濕熱﹐法當滋陰﹐以瀉濕熱﹐如六味丸加黃柏﹑知母﹐此後天之陰陽也。陰虛而陽無所附﹐法當峻補其陰﹐以攝伏陽﹔陽虛而無所倚﹐法當峻補其陽﹐以承領其陰﹔陰陽兩虛﹐則平補而各居其位。此後天之陰陽而並通乎先天之陰陽也。

相火有二﹐在少陰者﹐元陽也﹔在少陽者﹐生發之气也。皆須陰以養之。咳嗽大半是火來克金﹐謂之賊邪﹐故難愈。在實火固可瀉﹐若虛火惟有壯水之主﹐然壯水豈常人之能事﹖又豈可以歲月程功﹖況乎陰虛於下則痰气壅於上﹐養陰之藥又皆阻气畱痰﹐亦未易倉卒取效也。

劉澹庵曰﹕此是內傷陰虛﹐火來克金之嗽。若風寒外入﹐肺邪未出失解者。久之﹐火亦克金﹐傳變生痰﹐又在體認明白。

人有至冬寒時苦﹐足冷夜半﹐陽气漸生﹐其冷愈甚﹐此亦質壯秋冬﹐奪於所用病之輕者也。其人上焦必多熱﹐蓋兩腎陰陽抱負﹐損一分之陰﹐卽脫出一分之陽。旣彊力入房﹐奪其收藏之用﹐陰精縱未全虧﹐陽气亦難全藏﹐是以上焦每多熱﹐下焦每多寒。至秋冬三陰气多﹐三陽气少之時﹐足爲之冷矣。晝當陽气旺﹐或能入於陰﹐子後初生之陽﹐其气尙微﹐遂不能入於陰﹐而足愈冷也。比之夏至﹐一陰生而天气反熱﹐冬至一陽生﹐而天气反寒﹐其理一也。矧脫出之陽﹐與上焦初生之陽﹐至此時﹐兩陽搏擊於胸中﹐未免痰气混滯﹐此又陽不能入於陰之一義也。《內經》寒厥論云﹕春夏則陽气多而陰气少﹐秋冬則陰气盛而陽气衰。此人質壯以秋冬奪於所用﹐下气上爭不能復﹐精气溢下﹐邪气因從之而上也。人知秋冬奪於所用﹐謂秋冬奪於收藏之用﹐但不知收藏何物。豈知收藏者﹐指此陽气而言也。陽气至此時收藏腎中﹐正當思培養之計﹐爲來歲生長化之用﹐柰何恃其質壯而以入房﹐遂奪此收藏之用﹐於是下焦之陽衰矣。衰則求救於上焦之陽﹐原賴於下焦之陽爲之根﹐今下焦潛藏之陽旣衰﹐而上焦之陽安能復也﹖陽不能持其陰精﹐而精气溢下﹐上下之陽俱虛﹐時令之寒挾下焦之寒從之而上﹐故寒厥耳。後人謂奪於所用是精竭於下﹐上爭而求救於母气﹐腎所去者太過﹐肺所生者不及﹐故不能復﹐如此言則是陰虛之證不當見爲寒厥﹐與陽气衰於下則爲寒厥﹐及陽气衰不能滲營﹐其經絡之旨大相背戾﹐此蓋隨文順釋之獘﹐後學無可適從耳。

腎虛水泛爲痰﹐謂腎中陽虛也﹐陽虛故水泛溢。若陰虛則是有升無降﹐咳唾痰涎﹐二者相去徑庭﹐治法迥別。

火之所以沈伏者﹐多本於陰虛﹐無以堵禦。經謂﹕陰脈不足陽往乘之也。故養得一分之陰﹐卽能托出一分之火。如瘧疾邪微﹐正復將欲愈者﹐口舌反生瘡。又傷寒口渴爲欲愈是矣。

丹溪陰不足之論﹐誠爲精確﹐是則當養陰矣。然道家又言純陽﹐又是喜陽而惡陰﹐不知陰陽不可偏勝﹐亦不可偏負。其相得無間便是眞气元气﹐卽生气也。人生動作不衰﹐皆賴此陽气﹐然養此陽气﹐又全賴此陰气﹐如魚之有水。所以陰在內﹐陽之守也。然陰气匱乏一分﹐則陽气脫出一分﹐陰气全絕﹐則孤陽飛越而去矣。善攝生者﹐外邪不侵﹐內情不動﹐茹淡﹐遠則火不作而陰全﹐陰全則陽气相抱﹐四肢百骸皆陽气充乎其間﹐故曰純陽。苟不知此理﹐而一味養陽以求生﹐經曰﹕有陽無陰﹐謂之厥陽。厥陽可生乎﹖

瘧之寒熱﹐當知三者之別﹐一因有形之積畱於中焦。夫中焦之气主行營衛者也﹐爲有形所阻﹐則營衛不能受气而虛﹐衛虛則惡寒﹐營虛則發熱也。再則因暑邪爲陰寒所束﹐在半表半里之間﹐一旦發動﹐薄陰則陰實而陽虐﹐薄陽則陽實而陰虛﹐陰虛則發熱﹐陽虛則惡寒也。其三則因气血兩靡﹐气虛則惡寒﹐血虛則發熱也。凡病見寒熱﹐總不越此三者。

張漢瓿曰﹔气血虛惡寒發熱說﹐在瘧之寒熱條下宜分別。气不足則中焦之气斷續而不行﹐凝結而爲脹滿痞塞。血不足則不能吸陽气於下﹐中焦之气亦斷續而不行﹐凝結而爲脹滿痞塞於此。但當診其脈癥﹐察陰虛陽虛而補益之﹐一切破气消導之藥不可用也。夫四肢百骸皆受气於胸中﹐气血虛則周身浮腫﹐亦如中焦之气斷續不行﹐畱結而爲脹滿痞塞也。於此亦當審其气虛血虛而補益之﹐浮腫自消﹐一切消腫利水之藥不可用也。

明知逆順正行無間

嘔衄血不止有當下之者﹐人皆知血出下竅爲順﹐故其法應施於妄逆之際也。不知血之妄逆皆因於火﹐治火必用苦寒﹐苦寒之藥能令血凝不流﹐血不流則气逆嘔逆豈能止乎﹖縱使得藥而止﹐瘀血之患作矣。所以用苦寒下之﹐俾火降而瘀血不畱﹐斯一舉而兩得也。

劉澹庵曰﹕嘔衄用苦寒下之﹐是逐瘀血也。然不若愼用苦寒﹐無使血瘀不愈於下之乎﹖

推本陰陽

表之陽附於津液﹐大汗亡津液﹐故曰亡陽。裏之陽附於腎水﹐房勞損陰精﹐故曰脫陽﹐不然﹐津液與精皆陰類﹐何以陽名﹖

溫瘧﹑風溫﹐悉是冬不藏精之人﹐其寒直中少陰﹐至春因溫而發病。𨿽有輕重之不同﹐而致病之由則一也。《內經》﹑仲景未詳其治而但有其論﹐後人因其論而仿佛其治﹐總不外甘寒以救腎﹐辛涼以祛溫﹐獨不思腎虛者﹐腎中之元陰元陽虛也。此法施之於陰虛之人則可﹐施之於陽虛之人其可乎﹖不但知冬不藏精﹐謂之陰虛﹐不思陰旣虛矣﹐陽豈能安其位乎﹖況兩腎之中﹐一點眞陽﹐每曰守邪之神﹐風寒眞中少陰﹐多由神不能守﹐此等又可以前法治乎﹖安得起仲景於九原而細商至當不易之理也﹖

老人陰虛者﹐十常八九﹐陽虛者﹐百無一二﹐天地古今之理亦然。試觀古人惇厚和平﹐陰之體也﹐今人尖銳躁急﹐陽之體也﹐世道漸漓﹐亦指此惇厚和平之陰气漸漓耳。審此則古方治今病斷有不可執者﹐至論進陽退陰﹐進君子退小人﹐若《易》之喜復而惡剝﹐此陽蓋指生發之气﹐陽指肅殺之气﹐又非謂人身日用消長之陰陽也。

劉澹庵曰﹕老人陰虛者固有﹐陰虛者更多﹐有服參芪附桂﹐而人不容已﹐始長年而安保者﹐則何故耶﹖是說當論活些﹐勿執。

寒熱﹐人身中之陰陽耳﹐治則爲陰陽﹐乖則爲寒熱。

衛屬陽﹐其气慓悍﹐故行速﹔營屬陰﹐其气靜翕﹐故行遲。瘧邪之間一日及連二日發者﹐邪之著於營也﹐人周天之數﹐日行過之﹐月行不及﹐亦是陰陽遲速之分耳。

生我者非他﹐五運之气也﹔死我者非他﹐亦五運之气也。故有五臟卽具五行﹐及邪之所湊﹐或眞气本虛﹐或他髒薄乘﹐則各呈其象而爲病﹐以脈言之﹐如眞髒脈見﹐卽與之決死期。

燒鍼益陽損陰﹐今時陰气漸漓﹐盡從火化﹐故燒鍼一法﹐多不效。非無其傳也﹐時世異也。卽岐伯生於今之時﹐亦當捨燒鍼而從事湯液矣。治病有失之淺者﹐見病治病是也。有生之深者﹐誅伐無過是也。推本陰陽﹐萬舉爲當。

食養盡之﹐毋使過之﹐傷其正也

弦數者﹐風發也。以飲食消息止之﹐深得勿藥之理。

神气相得﹐則生化之機不息。故養生家不能無爲﹐而又不可使之有爲﹐此便是天地無心而成化﹐聖人有心而無爲之理。昧者爲情欲所牽制而疾病生﹐所謂吉凶悔吝生乎動也。此豈可以鍼砭藥餌治哉﹗反觀自養可耳。

要知邪气﹐卽吾身中之正气﹐治則爲正气﹐不治則爲邪气﹐方知養正積自除之說不謬。

不澄其源而欲其流之淸﹐不去其薪而欲其湯之不沸﹐不斷厚味而欲其積之可消﹐此不可得之數也。

病之始起也﹐可刺而已。其盛可待衰而已。望其文而不知其義﹐知其義而不詳其法﹐皆不之以言治。請試論之。病之始起不過由於眞气失守﹐邪气乘之。邪气者﹐內傷外感是矣。其初只是客病﹐不妨攻之使去﹐故曰可刺而已。久則正虛而生邪熱﹐旣不能補﹐復不可攻﹐懾生者﹐此時當使之愼起居﹐俾陰精日生﹐熱退則余邪自退﹐此不治之治﹐故曰可待衰而已。示病者醫者不識待之理與待衰之法﹐一則躁急以求治﹐一則雜藥以妄投﹐不死於病而死於醫者﹐踵相接也。

貧瘻之人得劇病﹐多有不服藥而自愈者﹐以其無服藥之力﹐且無治邪之味也。醫家以兵法治病﹐文淸野千里﹐是廣服大藥。予謂不然。貴在斷厚味﹐使邪無所助而自退﹐又不戰而屈人兵之法也。

丹溪茹淡論最得調攝之法﹐然陰之所生﹐本在五味﹐一味茹淡﹐亦恐陰气不生。予謂甘肥之味﹐要在淡煮﹐使不生痰助火﹐至於蔬菜﹐不妨加以鹽豉﹐益其味也。

張漢瓿曰﹕精不足者﹐補之以味。斷厚味在看何病宜﹐何當忌則是。如腫脹食鹽助邪﹐可類推矣。若一意教人淡食﹐則恐胃气日憊﹐精神頓消﹐而不可回者矣。若肥昧淡煮﹐可謂得情。

微妙在脈不可不察

《內經》曰﹕血虛脈大。然气虛亦有脈大者。蓋血虛气無所附故脈大﹔气虛則邪火甚﹐故脈亦大﹐此種經旨皆有﹐但未嘗明白指示﹐此道之所以常不明耳。

脈細小之類﹐爲正气不足﹐洪大之類﹐爲邪气有餘。正气不足而見細小之脈﹐可補而愈也﹐邪气有餘而見洪大之脈﹐可瀉而愈也。惟是正气不足而脈反洪大﹐邪气有餘而脈反細小﹐一則正虛邪勝一則邪勝正虛﹐故皆不治。診者先知此種大意﹐則不難迎刃而解。問病然後察脈﹐以病合脈﹐其脈得﹐其病亦得。若以脈求病﹐則二十四脈每部各有寒熱虛實證候紛糾﹐何能一按了然﹖譬如浮脈﹐浮而有力爲風﹔浮而無力爲虛似矣﹐然中風脈浮而緩﹐緩之與無力相去幾何﹖譬之沈脈﹐沈而有力爲實﹐沈而無力爲虛似矣﹐然中寒脈沈而微細﹐微細之與無力相去幾何﹖又如弦脈﹐邪在少陽則脈弦﹐血虛脈弦﹐風家脈弦﹐支飲脈弦﹐苟不問其人之壯怯﹐及表裏陰陽﹐有何痛苦﹐所謂猝持寸口﹐何病能中﹖況噤之以聲息﹐蔽之以帷幄﹐此非窘醫﹐實自貽其咎耳。脈如車蓋﹐如羹上浮。是陽气將絕也。如屋漏﹐如瀉漆﹐是陰气將絕也。亦自本乎天者親上﹐本乎地者親下之義。

仲景脈浮當以汗解﹐假令尺中遲者﹐爲營血不足﹐不可發汗。又曰﹕脈浮數者﹐法當汗出而愈﹐若下之身重心悸者﹐不可發汗﹐當自汗出乃解。所以然者﹐尺中脈微﹐此裏虛須表裏實﹐津液自和﹐便自汗出愈。凡脈浮取之盛﹐按之不足﹐寸關盛﹐尺不足﹐其盛皆爲假象﹐蓋沈之與尺﹐猶樹之有根也。故仲景於當汗之癥﹐遲回顧慮﹐如此予更有說焉。夫浮以候表﹐寸以候陽﹐外邪初入﹐必先在表與陽分﹐表盛則裏虛﹐上盛則下虛﹐此時似難以尺中遲微而誤當汗之期﹐猶必須審其人之形气病气何如也。若其人無外邪﹐脈見沈候﹐與尺不足﹐此眞是有陽無陰﹐枝葉𨿽茂。根本將撥﹐勿妄施攻擊耳。

曰腎气獨沈﹐曰腎气不衡﹐總是石而無胃﹐腎水不能上交於心火之象也。

促爲陽﹐緊爲陰﹐然仲景又曰﹕傷寒脈促﹐手足厥逆者﹐可灸之。又曰﹕手足厥冷﹐脈乍緊者﹐邪在胸中﹐當須吐之。是又不能拘也。

有者爲實。無者爲虛。仲景又謂陽脈微者汗出而愈﹐陰脈微者下之而愈﹐𨿽曰極虛之處﹐便是容邪之地﹐然旣極虛矣﹐汗下豈可輕哉﹗此亦人存政舉之法﹐後學不得藉以爲口實也。

劉澹庵曰﹕從癥不從脈﹐正在此處要人下手﹐仲景非立是空頭論而眩後人持兩端也。

風濕相合﹐熱濕相合﹐便牽制其善行炎上之性﹐脈證最難辧別。

色診以明澤者生﹐沈夭者死。亦猶脈之有無胃气也。別則於陽者﹐知死生之期﹐言無胃气﹐彈石解索是也。

病之淺者﹐邪未入於經﹐病之深者﹐亦有兼化之象﹐脈亦難拘。

陽主煦之﹐陰主濡之。眞气虛是陽不能煦﹐陰不能濡﹐脈或饊而弱﹐或弦而緊﹐此一定之理。

色診不論何色﹐俱欲其明澤﹐然光芒浮露之人﹐又非壽徽﹐是亦陽亡於外也。故善攝生者﹐其气深﹐其神藏﹐諸病皆有寒熱虛實﹐斷不可執已見以爲憑。所可憑者﹐脈耳﹐然脈又有陰陽格拒之易惑﹐眞假虛實之難明﹐與夫從脈從癥之不可泥﹐醫道可易言哉﹗

《內經》三部候法﹐右寸以候肺及胸中﹐左左寸以候心及膻中﹐此上附上一定不易之理。而叔和《脈訣》又云﹕右寸以候肺及大腸左寸候心及小腸。後人謂大小腸爲下焦﹐傳導濁穢之府﹐而診於膈上﹐淸虛之所﹐此理不倫﹐遂指《脈訣》爲髙陽生托叔和之名也。據蘭謂《內經》《脈訣》兩論﹐俱不可廢。在《內經》是言身形軀殼內外﹐在上者診之於上﹐而言叔和則以五行配合經脈相絡而言﹐何也﹖蓋欲察病脈﹐先須知平脈﹐夫肺系足太陰﹐主金﹐大腸系於手陽明﹐亦主金﹐脈之浮澀而短﹐金之體也﹐安有浮澀而短之脈﹐亦診於右尺乎﹖心系足少陰主火﹐小腸系手太陽亦主火﹐脈之浮大而散﹐火之體也﹐安有浮大而散之脈﹐亦診於左尺乎﹖況肺與大腸﹐心與小腸﹐確顯聲應气求﹐不可移易之證﹐又寧可以部位拘耶﹖叔和敍論仲景《傷寒論》﹐其可指摘處頗多﹐至於《脈訣》則不可謗矣。又相火藏於九地之下守﹐謂稟命﹐確宜診之於尺﹐膻中𨿽曰咽喉之司﹐當診於上﹐然不過爲相火之虛位﹐亦不必於寸求其診也。

張永孚曰﹕《內經》以臟腑上下分部位候診﹐叔和則以臟腑相絡而候診﹐不妨並存其說﹐不爲悖理。

必先歲气﹐無伐天和

二分二至﹐病之輕者﹐可望其愈﹐病之重者﹐須防其篤﹐此陰陽互換﹐人气隨之也。天地能鼓鑄羣品﹐人亦能範圍天地﹐同在气交中﹐誰能逃兩儀之侵薄﹖觀聖人在位﹐天無疾風淫雨﹐非然耶﹖知此則養生﹐卽病之理錘可在手矣。

寒肅之气﹐爲生發之本。不然﹐造物者﹐豈好爲此戕賊哉﹗知此則知天地不可無秋冬之令﹐吾人身中不可不保金水二髒。

升已而降﹐降已而生﹐兩已字殊不妥貼。一邊升便一邊降﹐是升中有降﹐降中有升﹐升者自升﹐降者自降﹐奚俟其已耶﹗不觀之二分二至乎﹖四時之春夏秋冬而配以木火土金水﹐治病須求其寒熱溫涼之宜﹐毋違時﹐毋違化﹐用熱遠熱﹐用寒遠寒﹐宜矣。至於運气則有常有變﹐有主气有客气﹐有陽年有陰年﹐有南政有北政﹐有勝气﹐有復气﹐𨿽皆一本於干支﹐然剛柔彊弱﹐雜亂紛糾﹐何能按圖而索﹖如土平運曰﹕備化不及曰卑監﹐太過曰惇阜。此可考也。少宮之歲而實與太角之歲同﹐則難可考也。況乎太陽之人﹐或遇流衍之紀﹐太陰之人﹐而遇赫曦之紀﹐彊者有制﹐弱者得扶﹐又未可以流衍赫曦之﹐故而病寒熱也。且古今異气﹐方隅異宜﹐安能比而同之﹖故施之於治﹐往往不可不知。

劉澹庵曰﹕古今異气﹐方隅異宜﹐主气或同﹐客气則定﹐有不同者﹐此在察其气﹐以知所感者何﹖屬爲多比而同施而治之﹐自不可也。

世有日用尋常之事﹐童而習之﹐白首不知其所以然者﹐如五行相克﹐水克火﹐火克金﹐固易明矣。至於金克木﹐豈斧斤﹐以時入仙之謂乎﹖木克土﹐豈艸木蕃茂土因之而瘠之謂乎﹖土克水﹐豈水來土掩之謂乎﹖是不易明也。在箕子主質而周子主气﹐後人茫無所宗﹐予謂水克火﹐火克金﹐是言其質之與性﹔金克木﹐木克土﹐土克水﹐是但言其性。木之敷榮條達﹐固其性也﹐金气肅殺﹐則克之矣。土居中央﹐其性緩﹐木之性勁急﹐則克之矣。水之性寒﹐濕土之性溫燠則克之矣。速其所欲﹐謂之瀉﹐瀉卽克也。推此而言﹐相生之理﹐亦莫能外之格物致知之學﹐由淺入深﹐由粗入精﹐此等粗淺之處不明﹐吻口而談運气得乎﹗

化气必以五﹐故五行不可增之爲六﹐減之爲四﹐亦自然之理。

五運六气各具一體用﹐各具一太極﹐亢害承制﹐歸於和平。和平者﹐陰陽相抱﹐無偏無倚﹐之謂千萬法門﹐不過欲全此气耳。醫有喜寒涼而惡溫熱﹐喜溫熟而惡寒涼﹐均未諳此。

運气之說﹐若按圖索驥﹐似墮馬宗素術中。然不深求其理﹐安知人在气交中﹐五運六气太過不及﹐陰陽勝復內外合邪﹐皆能爲病﹖中庸之理﹐無往不宜。試以運言之太過不及﹐皆能致病。如土太過則水受克而火無制矣。土不及則不能生金﹐而木橫肆矣。故曰﹕母能令子虛﹐子能令母實﹐是虛則補其母﹐實則瀉其子之義也。又子逢竊气﹐母乃力爭﹐母被鬼傷﹐子來力救之義也。不然造物旣以生物爲心﹐又殺之何也﹖蓋理之不得不然者耳。

有毒﹐無毒固宜常制矣

統而言之﹐天爲陽﹐地爲陰。分而言之﹐天有天之陰陽﹐地有地之陰陽﹐故治者﹐要知補益陰陽矣。尢不可不知補益陽中之陰﹐陰中之陽。補陽中之陰﹐甘寒而气厚味薄者是也﹔補陰中之陽﹐苦溫而質重味厚者是也。

鹹走腎﹐腫脹之卻鹹味﹐以防賊邪者﹐因脾胃虛不能運化水谷而生濕熱﹐濕熱下流﹐則膀胱之气化不行﹐小便不通。今使鹹味引土邪入腎﹐腫滿不能愈也。茶內著鹽﹐便能消腎﹐亦是此義耳。

五味子味厚而酸﹐故能收至髙之气以藏極下之地﹐譬之車論焉﹐上者能下﹐而下者方能上。五味如大力者﹐將此車輪扳之使下耳。

能知桂枝開腠致津液通气﹐白術﹑茯苓之生津﹐則醫學之上乘也。

方者﹐仿也。務必相時令之虛實與時序之寒溫仿而用之。王宇泰云﹕小續命湯亦麻黃桂枝之變﹐麻黃不施於冬月卽之傷寒﹐而泛施於溫熱之證﹐未有不殺人者﹐其可執乎﹖

夫辛能燥﹐以開竅走津液故也。然又曰﹕辛以潤之﹐其義何居﹖不知燥气在裏﹐則津液不行﹐而元府閉塞﹐故曰腎惡燥﹐急食辛以潤之。開腠理﹐致津液﹐通气也。風藥治祕﹐蓋本諸此。

有宜先攻後補﹐其功在補﹐有宜先補後攻﹐其功在攻。易醫而治﹐毀譽生焉。殊不知後醫之有功卽前醫無功者有以成之也。易時而治﹐皆無功焉。所謂客醫之治熱病﹐卽舊醫之乳藥也﹐豈可以有毒爲是﹐無毒爲非﹐無毒爲是﹐有毒爲非乎﹖

《內經釋要》終

《醫津一筏》跋

《醫津一筏》一卷﹐《四庫全書》存目中簡稱曰《醫津筏》﹐淸初江之蘭撰。書凡十四篇﹐以《內經》數語爲題﹐而分條疏論於後﹐說理精確﹐措詞簡明。此本乃江君同邑友輯﹐刊人昊江沈氏昭代業書一集者。沈氏刊書甚多﹐惜板燼於火﹐故印本罕見。今春偶檢得此冊﹐閱之似與去年《三三醫書》第一集內《醫經祕旨》相似﹐遂對校一過﹐方知《祕旨》前十篇全襲江書﹐而第一篇

內﹐廁入盛君東宮一案﹐推本陰陽篇下﹐缺食養盡之四篇﹐而增脫陽﹑遺精等十二則﹐筆墨不同﹐體例亦不合﹐大約坊間射利之徒﹐因江君無鼎鼎大名﹐遂僞托盛﹑髙﹑顧三名。醫之名﹐而著作人之名﹐與書名均湮沒矣。方擬將校勘表覆佼繕正﹐並江書寄社重刊﹐因俗事鮮暇﹐因循未寄。近見醫報有髙思潛君《醫經祕旨》校言﹐知髙君藏有《內經釋要》鉛字本﹐乃光緒幹寅敏修齋所印﹐幸書名𨿽攺﹐江君之名未攺﹐髙君亦考出僞托之證﹐且裘君又將《內經釋要》擬重刊人《三三醫書》三集中﹐自恨余之因循貽誤﹐未早將此書寄社﹐依此原本重印。沈氏原本甚精﹐必較鉛本少誤奪﹐以彼易此﹐使書名及內容數百年後仍復漢氏原書眞面目﹐亦一快事。想髙君聞之﹐諒亦贊成﹐因郵致吉生社長﹐未知能俯如所請否。時

民國十四年七月吳門張炳翔叔鶴氏跋時年六十有七

