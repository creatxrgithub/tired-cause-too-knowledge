

經絡考明張三錫

自序

張三錫曰﹕臟腑陰陽﹐各有其經﹐四肢筋骨﹐各有所主。明其部﹐以定經﹐循其流﹐以尋源。捨此而欲知病之所在﹐猶適燕而南行﹐豈不愈勞而愈遠哉﹖方書云「不讀十二經絡﹐開口動手便錯」﹐誠確論也﹐世人以經絡爲鍼灸家書﹐皆懵然罔究﹐妄舉妄譚。卽如頭痛一癥﹐左右分經﹐前後異同﹔同一腹痛也﹐而有中脘﹑當臍﹑少腹之分﹔同一害眼也﹐而有大﹑小﹑黑珠﹑白珠﹑上下胞之異。在肺而用心藥﹐則肺病不去而復損心經﹔在血而用气藥﹐則气反傷而血病益滋。東垣曰﹕傷寒邪在太陽經﹐誤用葛根湯﹐則引邪入陽明。是葛根乃陽明經藥﹐非太陽經藥也。卽此而推﹐其夭於藥者不知其幾矣﹗仁人君子﹐愼勿輕議﹐當畱心於此焉﹗今將《素》《難》《靈樞》等經﹐及滑伯仁《十四經絡發揮》﹐纂其最要者﹐爲《經絡考》。

經脈

仰人尺寸之圖伏人尺寸之圖黃帝曰﹕經脈者﹐所以能決死生﹐處百病﹐調虛實﹐不可不通。故曰﹕谷入於胃﹐脈道以通﹐血气乃行。

經脈

肺手太陰之脈

起中焦﹐下絡大腸﹐還循胃口﹐上膈屬肺﹐從肺系橫出腋下﹐下循內﹐行少陰﹑心主之前﹐下肘中﹐循臂內上骨下廉﹐入寸口﹐上魚﹐循魚際﹐出大指之端﹔其支者﹐從腕後直出次指內廉﹐出其端。是動則病肺脹滿﹐膨膨然而喘咳﹐缺盆中痛﹐甚則交兩手而瞀﹐此爲臂厥。是主肺所生病者﹐咳﹐上气喘咳﹐煩心胸滿﹐背內前廉痛厥﹐掌中熱。气盛有餘﹐則肩背痛風寒﹐汗出中風﹐小便數而欠。气虛則肩背痛寒﹐少气不足以息﹐溺色變﹐爲此諸病﹝﹐音糅。瞀﹐音務﹞。

此言肺經脈气之行﹐乃爲第一經之經脈也。凡言手者﹐以其井﹑滎﹑兪﹑經﹑合等穴﹐皆起於手也。凡言足者﹐以其井﹑榮﹑兪﹑經﹑合等穴﹐皆自足而始也。起﹐發也。中焦者﹐中脘也﹐在臍上四寸。胃口﹐胃之上脘﹝臍上五寸﹞。

絡﹐猶兜也﹐如人橫綫爲絡﹐以兜物也。循﹐巡也。膈﹐隔也。凡人心下有膈膜﹐前臍鳩尾﹐後齊十一椎﹝卽脊骨﹞﹐周遭著脊﹐所以遮隔濁气﹐不使上燻心肺也。肺系者﹐喉嚨也。喉以候气﹐下接於肺。肩下﹑脇上際曰腋。膊下﹑對腋處爲﹐肩肘之間也。盡處爲肘﹐肘以下爲臂。廉﹐隅也。手掌後髙骨旁動脈爲關﹐關前動脈爲寸口。曰魚﹐魚際者﹐謂掌骨之前﹐大指本節之後﹐其肥肉隆起處﹐統謂之魚﹐魚際則其間之穴名也。端﹐杪也。按﹕本經《營衛生會》《五味》《邪客》《刺節眞邪》等篇﹐言人身有前三焦者﹐宗气出於上焦﹐卽所謂積於胸中﹔又謂之積於膻中也﹐出喉嚨以司呼吸。其營气者﹐陰精之气也﹐由中焦之气﹐陽中有陰者﹐隨上焦之气﹐以降於下焦﹐而生此陰气﹐故曰淸者爲營﹔又謂之營出於中焦者是也。然營气陰性精專﹐隨宗气以營運經隧之間﹐故謂之營行脈中者是也。其衛气者﹐陽精之气也﹐由下焦之气﹐陰中有陽者﹐隨中焦之气以升於上焦﹐以生此陰气﹐故曰濁者爲衛﹔又謂之衛气﹐出於下焦者是也。然衛气陰性悍﹐不隨宗气而行﹐而自行於各經皮膚﹑分肉之間﹐故謂之衛行脈外是也。玆手太陰之脈﹐起於中焦以至下文﹝云云﹞﹐本言宗气與衛气同行﹐而衛气不與焉者也﹐卽《靈樞經﹟營衛生會》篇所謂與營俱行陽二十五度﹐行陰亦二十五度﹐爲一周也﹐故五十度而復大會於手太陰矣。然此特言脈經營運之始爾。起於中焦者﹐卽《生會》篇所謂中焦亦並胃中﹐出上焦之後﹐此所受气者﹐泌糟粕﹐蒸津液﹐化其精微﹐上注於肺脈者是也。言由穀气入胃﹐其精微之气﹐起於中焦﹐下絡大腸﹐以肺與大腸相爲表裏也﹔轉巡胃﹐出上口﹐屬之於肺﹐卽從肺系橫出腋下。蓋由胸博第四行之中府﹑雲門﹐以出腋下﹐下循內﹐歷天府﹑俠白﹐行少陰心經﹑手厥陰心包絡兩經之前﹐下入肘中﹐抵尺澤穴﹐卽《生會》篇所謂上焦出於胃上口﹐並咽以上貫膈而布胸中﹐走腋﹐循太陰之分而行也﹐旣下肘中﹐乃循臂內上骨之下廉﹐歷孔最﹑列缺﹐入寸口之經渠﹑太淵﹐以上魚﹐循魚際﹐出大指之端﹐至少商而止也。其支者﹐如木之有枝﹐以其自直行之脈而旁行之也。臂骨盡處爲腕﹐脈之大隧爲經﹐交經者爲絡。蓋本經脈𨿽終於大指﹐而絡脈之行﹐從腕後之列缺穴﹐交於手之陽明經﹐而由合谷﹑二間﹑三間以至於商陽穴﹐又商陽而上行也。是動則爲肺脹等癥者﹐是經變動﹐則有此等。《難經》以是動爲气﹐馬玄臺引經斷爲非﹐最是。﹝膻﹐音袒﹞

經脈

手太陰肺經圖

手太陰肺經圖《難經》曰﹕肺重三斤三兩﹐六葉兩耳﹐主藏魄。四垂如蓋﹐附著於脊之第三椎﹐中有二十四空﹐行列分布諸髒之气﹐爲諸髒之華蓋。人有二喉﹐前喉爲喉嚨﹐通於五臟﹐主气出入。《靈樞經》曰﹕喉嚨者﹐气之所以上下也。後喉爲咽喉﹐主納水谷﹐通於六腑。《靈樞》又曰﹕咽喉者﹐水谷之道也。《難經》曰﹕喉嚨重十二兩﹐廣二寸半﹐長一尺二寸九節。咽門重十二兩﹐廣二寸半﹐至胃長一尺六寸。《素問》曰﹕肺者相傅之官﹐治節出焉。《靈樞》云﹕肺小則少飲﹐不病喘喝﹔肺大﹐則多飲﹐善病胸痺﹑喉痺﹑逆气﹔肺髙﹐則上气﹑肩息﹑咳﹔肺下﹐則居奔迫肺﹐善脇下痛﹔肺堅﹐則不病咳﹑上气﹔肺脆﹐則苦病消痺﹐易傷﹔肺端正﹐則和利難傷﹔肺偏傾﹐則胸偏痛也。白色小理者肺小﹐粗理者肺大﹐巨肩反膺﹐陷喉者肺髙﹐合腋張脇者肺下﹐好肩背濃者肺堅﹐肩背薄者肺脆﹐背膺髙濃者肺端正﹐脇偏疏者肺偏傾也。

經脈

肺經諸穴歌

馬玄臺曰﹕欲明經絡﹐須熟穴名。但徐氏《歌》俱自井滎而始﹐殊非本篇各經起止正義﹐滑氏《歌》﹐合於起止﹐似欠妥﹐讀者難之。今各陰經照滑氏﹐陽經照徐氏﹐則合於起止﹐且長短句法學人頗便﹐若穴名旣熟﹐則經脈之然矣。俗醫曰﹕吾大方脈﹐非鍼灸科何須識穴﹐此其所以爲庸下﹐而不能入軒岐正脈也。

手太陰十一穴﹐中府雲門天府列﹐俠白下尺澤﹐孔最見列缺﹐經渠太淵下魚際﹐抵指少商如韭葉。

經脈

又分寸歌

太陰肺兮出中府﹐雲門之下一寸許﹐雲門璇璣旁六寸﹐巨骨之下二骨數﹐天府腋下三寸求﹐俠白肘上五寸主﹐尺澤肘中約紋論﹐孔最腕上七寸取﹐列缺腕上一寸半﹐經渠寸口陷中是﹐太淵掌後橫紋頭﹐魚際節後散脈舉﹐少商大指端內側﹐鼻衄刺之立見止﹝雲門﹐巨骨下俠气戶旁二寸陷中﹐去中行任脈六寸。气戶﹐巨骨下兪府兩旁各二寸陷中﹐去中行任脈四寸﹐去膺窗四寸八分。兪府﹐巨骨下﹐璇璣旁二寸陷中。璇璣﹐天突下一寸。天突﹐結喉下四寸宛中。右挨穴之法由天突起至璇璣﹐由璇璣至雲門﹐其法甚簡﹐後仿此﹞。

手太陰肺經之圖

經脈

大腸手陽明之脈

起於大指次指之端﹐循指上廉﹐出合谷兩骨之間﹐上入兩筋之間﹐循臂上廉﹐入肘外廉﹐上外前廉﹐上肩﹐出骨之前廉﹐出乎﹐柱骨之會上﹐下入缺盆﹐絡肺﹐下膈﹐屬大腸﹔其支者﹐從缺盆上頸﹐貫頰﹐入下齒中﹐還出挾口﹐交人中﹑左之右﹐右之左﹐上挾鼻孔。是動則病齒痛頸腫。是主津液所生病者﹐目黃口漧﹐鼽衄喉痺﹐肩前痛﹐大指﹑次指痛不用。气有餘則當脈所過者熱腫﹐虛則寒栗不復﹐爲此諸病。﹝﹐語口切。頰﹐鳩藥切。鼽音求﹐衄音扭﹞

此言大腸經脈气之行﹐乃爲第二經也。大指次指者﹐手大指之次指﹐卽第二指﹐名食指是也。肺經本出於大指﹐而大腸經則出於次指﹐玆言大指次指者﹐乃大指之次指﹐非言旣出於大指﹐而又出於次指也。合谷者﹐本經穴也﹝俗名虎口﹞。肩端兩骨間爲骨。肩胛上際處爲天柱骨。缺盆﹐足陽明胃經穴也。頭莖爲頸﹐耳以下曲處爲頰。言大腸者﹑乃手陽明經之脈﹐受手太陰之交﹐遂起於指之端﹐循此次指之商陽﹑二間﹑三間之上廉﹐出合谷穴﹐在兩骨之間﹐又上陽溪穴﹐卽兩筋間又循臂之上廉偏歷﹑溫澑﹑下廉﹑上廉﹑三里﹐入肘外廉之曲池穴﹐上循外之前廉﹐歷肘﹑五里﹑臂﹐以上肩之肩穴﹐又出骨之前廉﹐循巨骨穴﹐上出天柱骨之會上﹐會於大椎﹐自大椎而下﹐入缺盆﹐循足陽明經脈﹐外絡繞肺臟﹐復下膈﹐當天樞之外﹐會屬於大腸﹔其支別者﹐𨿽由偏歷而入﹐又自缺盆上行於頸﹐循天鼎﹑扶突﹐上貫於頰﹐人下齒縫中﹐復出夾口兩吻﹐相交於人中之內﹐左脈往右﹐右脈往左﹐上挾鼻孔﹐循禾﹑迎香而終﹐以交於足陽明胃經也。此經有病﹐則見目黃鼻鼽等癥。

經脈

手陽明大腸經圖

手陽明大腸經圖《平人絕谷》篇伯髙曰﹕回腸大四寸﹐徑一寸寸之少半﹐長二丈一尺。受谷一升﹐水七升半。《難經》曰﹕大腸重二斤十二兩。按﹕直腸曰直﹐則大腸周遭疊積﹐當名曰回。

《難經》曰﹕大腸者﹐傳導之官﹐變化出焉。《靈樞﹟本藏》篇曰﹕腸應皮﹐皮濃者大腸濃﹐皮薄者大腸薄﹐皮緩腹裏大者大腸大而長﹐皮急者大腸急而短﹐皮滑者大腸直﹐皮肉不相離者大腸結。

經脈

大腸經諸穴歌

手陽明廿穴名﹐循商陽二間三間而行﹐歷合谷陽溪之兪﹐過偏歷溫澑之濱﹐下廉上廉三里而近﹐曲池肘五里之程﹐臂肩上於巨骨﹐天鼎紆乎扶突﹐禾唇連迎香鼻迫。

經脈

又分寸歌

商陽鹽指內側邊﹐二間來尋本節前﹐三間節後陷中取﹐合谷虎口岐骨間﹐陽溪上側腕中是﹐偏歷腕後二寸安﹐溫澑腕後去五寸﹐池前五寸下廉看﹐池前三寸上廉中﹐池前二寸三里逢﹐曲池曲骨紋頭盡﹐肘大骨外廉近﹐大筋中央尋五里﹐肘上三寸行向裏﹐臂肘上七寸量﹐肩肩端舉臂取﹐巨骨肩尖端上行﹐天鼎喉旁四寸眞﹐扶突天突旁三寸﹐禾水溝旁五分﹐迎香禾上一寸﹐大腸經穴自分明。﹝左右共四十穴﹞

手陽明大腸經之圖

經脈

胃足陽明之脈

起於鼻之交額中﹐旁約太陽之脈﹐下循鼻外﹐上入齒中﹐還出挾口環唇﹐下交承漿﹐卻循頤後下廉﹐出大迎﹐循頰車﹐上耳前﹐過客主人﹐循髮際﹐至額顱﹔其支者﹐從大迎前下人迎﹐循喉嚨﹐入缺盆﹐下膈﹐屬胃絡脾﹔其直者﹐從缺盆下乳內廉﹐下挾臍﹐入气街中﹔其支者﹐起於胃口﹐下循腹裏﹐下至气沖而合﹐以下髀關﹐抵伏兔﹐下膝臏中﹐下循脛外廉﹐下足跗﹐入中指內間﹔其支者﹐下廉三寸而別﹐下入中指外間﹔其支者﹐別跗上﹐入大指間﹐出其端。是動則病灑灑振寒﹐善呻數欠顏黑﹐病至則惡人與火﹐聞木音則惕然而驚﹐心欲動﹐獨閉戶塞牖而處﹐甚則欲上髙而歌﹐棄衣而走﹐賁響腹脹﹐是爲厥。是主血所生病者﹐狂瘧溫淫汗出﹐鼽衄﹐口唇胗﹐頸腫喉痺﹐大腹水腫﹐膝臏腫痛﹐循膺﹑乳﹑气街﹑股﹑伏兔﹑外廉﹑足跗上皆痛﹐中指不用。气盛身已前皆熱﹐其有餘於胃﹐則消穀善饑﹐溺色黃﹔气不足則色已前皆寒栗﹐胃中寒則脹滿。﹝﹐音遏。顱﹐音盧。髀﹐音比﹐去聲。臏﹐音賓。跗﹐音撫。數﹐音數朔。賁﹐音奔。﹐音。﹐音呱。胗﹐音診﹞

此言胃經脈气之行﹐乃爲第三經也。額鼻莖也﹐山根爲。﹐卻同。腮下爲頷﹐頷中爲頤。腮前爲髮際﹐髮際前爲額顱。股內爲髀﹐髀前膝上起肉處爲伏兔﹐伏兔後爲髀關。挾膝筋中爲臏﹐脛骨爲﹐足面爲跗。足陽明受手陽明之交﹐起於鼻之兩旁迎香穴﹐上行而左右相交於中﹐過睛明之分﹐下循鼻外﹐歷承泣﹑四百﹑巨﹐上入齒中﹐還出挾口兩吻地倉﹐環繞唇下﹐左右相交於承漿﹐卻循頤後下廉﹐出大迎循頰車﹐上耳前﹐歷下關﹐過客主人﹐循髮際行懸釐﹑頷厭之分﹐經頭維﹐會於額顱之神庭﹔其支別者﹐從大迎前下人迎﹐循喉嚨﹐歷水突﹑气捨﹐入缺盆﹐行足少陰兪府之外﹐下膈﹐當上脘﹑中脘之分屬胃絡脾﹔其直行者﹐從缺盆而下﹐下乳內廉﹐循气戶﹑庫房﹑屋翳﹑膺窗﹑乳中﹑乳根﹑不容﹑承滿﹑梁門﹑關門﹐下挾臍﹐歷天樞﹑外陵﹑大巨﹑水道﹑歸來諸穴﹐而入气沖中﹝卽气街﹞﹔其支者﹐自屬胃處﹐起胃下口﹐循腹裏﹐過足少陰肓兪之外﹐本經之裏﹐下至气沖中﹐與前入气沖者合﹐旣相合於气沖中﹐乃下髀關﹐抵伏兔﹐歷陰市﹑梁丘﹐下入膝臏中﹐經犢鼻下循足面﹐曰跗上衝陽﹑陷谷﹐入中指外間之內庭﹐至厲兌穴而終也﹔其絡脈支別者﹐自膝下三寸﹐循三里穴之外﹐別下歷上廉﹑條口﹑下廉﹑丰隆﹑解溪﹑衝陽﹑陷谷﹐以至內庭﹑厲兌而合也﹔又其支者﹐別跗上衝陽穴﹐別行入大指間﹐出足厥陰行間穴之外﹐循大指下出其端﹐以交於足太陰也。及其動穴驗病﹐則隨虛實寒熱而見以上諸癥於部分也。胃者土也﹐聞木音則惕然而驚者﹐土畏木也。

經脈

足陽明胃經圖

足陽明胃經圖《平人絕谷》篇伯髙曰﹕胃大一尺五寸﹐徑五寸﹐長二尺六寸﹐橫屈受水谷三斗五升。其中之谷常畱二斗﹐水一斗五升而滿。《難經》曰﹕胃重二斤一兩。《腸胃》篇同。《素問﹟靈臺祕典論》云﹕脾胃者﹐倉稟之官﹐五味出焉。《本髒》篇曰﹕脾應肉。肉堅大者胃濃﹐肉麼者胃薄﹔肉小而麼者胃不堅﹐肉不稱身者胃下。胃下者下脘約不利﹔肉不堅者胃緩﹐肉無小裏累者胃結﹐胃結者上脘約不利也。

經脈

胃經諸穴歌

足陽明四十五﹐自承泣四白而數﹐巨有地倉之積﹐大迎來頰車之夥﹐下關頭維以人迎﹐水突气捨與缺盆。气戶兮庫房屋翳﹐膺窗兮乳中乳根﹐不容承滿﹐梁門關門﹐太乙滑肉﹐天樞外陵。大巨從水道歸來﹐气沖入脾關之境﹐伏兔至陰市梁丘﹐犢鼻自三里而行。上巨虛﹝卽上廉﹞兮條口﹐下巨虛﹝卽下廉﹞兮丰隆﹐解溪衝陽入陷谷﹐下內庭厲兌而終。

經脈

又分寸歌

胃之經兮足陽明﹐承泣目下七分尋﹐四白目下方一寸﹐巨鼻孔旁八分﹔地倉夾吻四分近﹐大迎頷下寸三中﹐頰車耳下八分穴﹐下關耳前動脈行。頭維神庭旁四五﹝神庭﹐督脈穴﹐在中行髮際上五分。頭維﹐去神庭四寸五分﹞﹐人迎喉旁寸五眞﹐水突筋前迎下在﹐气捨突下穴相乘﹝气捨在水突下﹞。缺盆舍下橫骨內﹐各去中行寸半明﹐气戶璇璣旁四寸﹐至乳六寸又四分﹐庫房屋翳膺窗近﹐乳中正在乳頭心。次有乳根出乳下﹐各一寸六不相侵﹝自气戶至乳根六穴上下相去各一寸六分﹐去中行任脈各四寸﹞﹐卻去中行須四寸﹐以前穴道與君陳。不容巨闕旁三寸﹝巨闕﹐任脈穴。臍上六寸五分﹞﹐卻行幽門寸五新﹝幽門﹐腎經穴﹐巨闕旁一寸五分﹐在胃經﹑任脈二脈之中﹞﹐其中承滿與梁門﹐關門太一滑肉門﹐上下一寸無多少﹐共去中行三寸中。天樞臍旁二寸間﹐樞下一寸外陵安﹐樞下二寸大巨穴﹐樞下四寸水道金﹐樞下六寸歸來好﹐共去中行二寸邊﹐气沖鼠鼷上一寸﹝鼠鼷橫骨盡處﹞﹐又去中行四寸專。髀關膝上有尺二﹐伏兔膝上六寸是﹐陰市膝上方三寸﹐梁丘膝上二寸記﹐膝臏陷中犢鼻存﹐膝下三寸三里至﹐膝下六寸上廉穴﹐膝下七寸條口味﹐膝下八寸下廉看﹐膝下九寸丰隆系﹐卻是踝上八寸量﹐以那下廉外邊綴。解溪去庭六寸半﹝庭﹐內庭也﹞﹐衝陽庭後五寸換﹐陷谷庭後二寸間﹐內庭次指外間現﹝足大趾次趾外間陷中﹞﹐厲兌大指次指端﹐去爪如韭胃井判。

按﹕馬玄臺曰﹕足陽明胃經穴﹐自缺盆﹑气戶﹑庫房﹑屋翳﹑膺窗﹑乳中﹑乳根﹐去中行各四寸。上下相去各一寸六分﹐自不容﹑承滿﹑梁門﹑關門﹑太乙﹑滑肉門﹐去中行各三寸﹐上下相去各一寸﹐自天樞﹑外陵﹑大巨﹑水道﹑歸來﹐去中行各二寸﹐上下相去不等。其气沖一穴﹐則又去中行二寸﹐鼠鼷上一寸。其屈曲有如此者﹐《徐氏鍼灸書》皆以二行言之誤矣。左右各四十五穴﹐共九十穴。

足陽明胃經之圖

經脈

脾足太陰之脈

起於大趾之端﹐循趾內側白肉際﹐過核骨後﹐上內踝前廉﹐上內﹐循脛骨後﹐交出厥陰之前﹐上膝股內前廉﹐入腹屬脾絡胃﹐上膈﹐挾咽﹐連舌本﹐散舌下﹔其支者﹐復從胃﹐別上膈﹐注心中。是動則病舌本彊﹐食則嘔﹐胃脘痛﹐腹脹善噫﹐得後與气則快然如衰﹐身體皆重。是主脾所生病者﹐舌本痛﹐體不能動搖﹐食不下﹐煩心﹐心下急痛﹐溏瘕泄﹐水閉黃膽﹐不能臥﹐彊立股膝內腫厥﹐足大趾不用﹐爲此諸病。﹝踝﹐湖瓦切﹞

此言脾經脈之行﹐乃爲第四經也。核骨﹐一作骨﹝俗之孤拐﹞。足根後兩旁起骨爲踝骨﹐腓腹爲﹐髀內爲股﹐臍上爲腹。咽以咽物﹐居喉之前﹐至胃長一尺六寸﹐爲胃之系。舌本﹐舌根也。足太陰起大趾端之隱白穴﹐受足陽明之交也﹐循大趾內側白肉際大都穴﹐過核骨後﹐歷太白﹑公孫﹑商丘﹐上內踝前廉之三陰交﹐又上內﹐循骨後之漏谷﹐上行二寸﹐交出足厥陰之前﹐至地機﹑陰陵泉﹐上循膝股前廉之血海﹑箕門﹐迆邐入腹﹐經衝門﹑府捨﹐會中極﹑關元﹔復循腹結﹑大橫﹐會下脘﹐歷腹哀﹐過日月﹑期門之分﹐循本經之裏﹐下至中脘之際﹐以屬脾絡胃﹐又由腹哀上膈﹐循食竇﹑天溪﹑胸鄕﹑周榮曲折而下至大包﹐又自大包外曲折向上會中府﹐上行人迎之裏﹐挾喉﹐連舌本﹐散舌下而終﹔其支行者﹐由腹哀別行﹐再從胃部中脘穴之外﹐上膈﹐注於膻中之裏﹐心之分﹐以交於手少陰心經也。及其動穴驗病﹐則爲舌本彊等癥者﹐隨其部分而應之也。

經脈

足太陰脾經圖

足太陰脾經圖《難經》云﹕脾重二斤三兩﹐扁廣三寸﹐長五寸﹐有散膏半斤。主裹血﹐溫五臟﹐主藏意。《素問﹟靈蘭祕典論》云﹕脾胃者﹐倉稟之官﹐五味出焉。

《本藏》篇云﹕脾小則藏安﹐難傷於邪也﹐脾大則苦湊而痛﹐不能疾行。脾髙則引季脇而痛﹔脾下則下加於大腸﹐下加於大腸則藏苦受邪。脾堅則髒安難傷﹔脾脆則善病消痺易傷。脾端正則和利難傷﹔脾偏傾則善滿善脹也。又云﹕黃色小理者脾小﹐粗理者脾大。揭唇者脾髙﹐唇下縱者脾下。唇堅者脾堅﹐唇大而不堅者脾脆。唇上下好者脾端正﹐唇偏舉者脾偏傾也。

經脈

脾經諸穴歌

足太陰脾中洲﹐二十一穴隱白遊﹐赴大都兮瞻太白﹐訪公孫兮至商丘﹐越三陰之交而漏谷地機可卽﹐步陰淩之泉而血海箕門是求﹐入衝門兮府捨軒豁﹐解腹結兮大橫優遊﹐腹哀食竇兮接天溪而同派﹐胸鄕周榮兮綴大包而如鉤。

經脈

又分寸歌

大趾端內側隱白﹐節後陷中求大都﹐太白內側核骨下﹐節後一寸公孫呼。商丘內踝微前陷﹐踝上三寸三陰交﹐踝上六寸漏谷是﹐踝上五寸地機朝。膝下內側陰陵泉﹝與陽陵泉相對﹞﹐血海膝臏上內廉﹐箕門穴在魚腹取﹐動脈應手越筋間。衝門期下尺五分﹝期門﹐肝經穴﹐巨闕旁四寸五分。巨闕﹐任脈穴﹐臍上六寸五分﹞﹐府捨期下九寸看﹐腹結期下六寸入﹐大橫期下五寸半。腹哀期下方二寸﹐期門肝經穴道現﹐巨闕之旁四寸五﹐卻連脾穴休胡亂。自此以上食竇穴﹐天溪胸鄕周榮貫﹐相去寸六無多寡﹐又上寸六中府換﹝肺穴﹞﹐大包腋下有六寸﹐淵腋腋下三寸半﹝淵腋﹐膽經穴﹐腋下三寸與脾大包穴相連﹞。

愚按﹕馬玄臺曰﹕中府﹐肺穴也。周榮﹑胸鄕﹑天溪﹑食竇﹐脾經穴也。期門﹐肝經穴也。肝經之下有脾經之腹哀﹑大橫﹑腹結﹑府捨﹑衝門諸穴﹐則中行開四寸五分。三經之穴﹐上下相連﹐左右共四十二穴。

足太陰脾經之圖

經脈

心手少陰之脈

起於心中﹐出屬心系﹐下膈絡小腸﹔其支者﹐從心系上挾咽﹐系目系﹐其直者﹐復從心系卻上肺﹐下出腋﹐下循內後廉﹐行手太陰﹐心主之後﹐下肘內﹐循臂內後廉﹐抵掌後銳骨之端﹐入掌內後廉﹐循小指之內出其端。是動則病嗌干心痛﹐渴而欲飲﹐是爲臂厥。是主心所生病者﹐目黃脇痛﹐臂內後廉痛厥﹐掌中熱痛﹐爲此諸病。

此言心經脈气之行﹐乃爲第五經也。心系有二﹐一則上與肺相通﹐而入肺大葉間﹔一則由肺葉而下﹐曲折向後﹐並脊裏﹐細絡相聯﹐貫脊髓與腎相通﹐正當七節之間。蓋五臟系皆通於心﹐而心通五臟系也。手少陰經﹐起於心﹐循任脈之外﹐屬心系﹐下膈﹐當臍上二寸之分絡小腸﹔其支者﹐從心系出任脈之外﹐上行而挾咽﹐系目也﹔其直者﹐復從心系﹐直上至肺臟之分﹐出循腋下﹐抵極泉也﹝穴在臂內腋下筋間﹐動脈入胸﹞﹐自極泉下循內後廉﹐行手太陰﹑心主兩經之後﹐歷靑靈穴﹐下肘內廉﹐抵少海﹐手腕下踝爲兌骨﹐自少海而下﹐循臂內後廉﹐歷靈道﹑通裏﹐至掌後兌骨之端﹐經陰﹑神門入掌內廉﹐至少府﹐循小指端之少衝而終﹐以交於手太陽也。故其發病﹐有嗌干心痛等癥。

經脈

手少陰心經圖

手少陰心經圖心重二十二兩﹐附著於脊之第五椎﹐居肺下膈上﹐中有七孔三毛﹐盛精汁三合。主藏神。《素問﹟靈蘭祕典論》﹕心者﹐君主之官﹐神明出焉。《本藏》篇六﹕心小則安﹐邪弗能傷﹐易死以憂﹔心大則憂不能傷﹐易傷於邪。心髙則滿於肺中﹐而善忘﹐難開以言﹔心下則藏外易傷於寒﹐易恐以言。心堅則藏安守固﹔心脆則善病消癉熱中。心端正則和利難傷﹔心偏傾則操持不一﹐無守司也。赤色小理者心小﹐粗理者心大。無者心髙﹐小短舉者心下。長者心下堅﹐弱小以薄者心脆。直下不舉者心端正﹐倚一方者心偏傾也。

經脈

心經諸穴歌

手少陰九穴成﹐極泉靑靈少海深﹐自靈道通理而達﹐過陰神門而迎﹐抵於少府少衝可尋。

經脈

又分寸歌

少陰心起極泉中﹐腋下筋間脈入胸﹝臂內腋下﹐筋間動脈﹐入胸﹞。靑靈肘上三寸取﹝伸肘﹐舉臂取之﹞﹐少海肘後端五分﹝肘內廉節後﹐大骨外﹐去肘端五分﹐屈肘向頭得之﹞。靈道掌後一寸半﹐通裏腕後一寸同。陰腕後方半寸﹐神門掌後兌骨隆。少府節後勞宮直﹐小指內側取少衝。﹝凡九穴﹐左右各一十八穴﹞

手太陰心經之圖

經脈

小腸手太陽之脈

起於小指之端﹐循手外側上腕﹐出踝中﹐直循臂骨下廉﹐出肘內側兩筋之間﹐上循外後廉﹐出肩解﹐繞肩胛﹐交肩上﹐入缺盆絡心﹐循咽下膈﹐抵胃屬小腸﹐其支者﹐從缺盆循頸上頰﹐至目銳﹐卻入耳中﹔其支者﹐別頰上抵鼻﹐至目內﹐斜絡於顴。是動則病嗌痛頷腫﹐不可以顧﹐肩似拔﹐似折。是主液所生病者﹐耳聾目黃頰腫﹐頸頷肩肘臂外後廉痛﹐爲此諸病。

此言小腸經脈气之行﹐乃爲第六經也。臂骨盡處爲腕﹐腕下兌骨爲踝﹐脊兩旁爲膂﹐膂上兩骨爲肩解﹐肩解片骨爲肩胛﹐目外角爲外﹐目下爲﹐目內角爲內。手太陽起小指少澤穴﹐受手少陰心經之交也﹐由是循外側之前谷﹑後溪﹐上腕出踝中﹐歷腕骨﹑陽谷﹑養老穴﹐直上循臂骨下廉支正﹐出肘內側兩筋之間﹐歷小海穴﹐上循外廉﹐行手陽明﹑少陽之外﹐上肩﹐循肩貞﹑兪﹑天宗﹑秉風﹑曲垣﹑肩外兪﹑肩中兪諸穴﹐乃上會大椎﹐左右相交於兩肩之上﹐自交肩上入缺盆﹐循肩向腋下行﹐當膻中之分﹐絡心﹐循胃系下膈﹐過上脘抵胃﹐下行任脈之外﹐當臍上二寸之分﹐屬小腸﹔其支者﹐從缺盆循頸之天窗﹑天容﹐上頰抵顴﹐上至目銳﹐過瞳子﹐卻入耳中﹐循聽宮而終﹐其支別者﹐別循頰﹐上抵鼻﹐至目內睛明穴﹐以斜絡於顴而交於足太陽經也。故變動則有嗌痛頷腫等癥。

經脈

手太陽小腸圖

手太陽小腸圖《平人絕谷》篇曰﹐小腸大二寸半﹐徑八分分之少半﹐長三丈一尺﹐受谷二十四升﹐水六升三合合之大半。《腸胃》篇曰﹕小腸後附脊﹐左環回周疊積。其注回腸者﹐外附於臍上﹐回運環十六曲﹐大二寸半﹐徑八分分之少半﹐長三丈三尺。《素問》曰﹕小腸者﹐受盛之官﹐化物出焉。《本髒》篇曰﹕心應脈﹐皮濃者脈濃﹐脈濃者小腸濃﹔皮薄者脈薄﹐脈薄者小腸薄。皮緩者脈緩﹐脈緩者小腸大而長﹔皮薄而脈波小者﹐小腸小而短。諸陽脈皆多紆結者﹐小腸結。

經脈

小腸諸穴歌

小腸穴十九中﹐路從少澤﹐步前谷後溪之隆﹔道遵腕骨﹐觀陽谷養老之崇。得支正於少海﹐逐肩貞以相從﹐值兪兮遇天宗﹐乘秉風兮曲垣中﹐肩外兪兮肩中兪﹐啟天窗兮見天容。匪由顴﹐易造聽宮﹖

經脈

又分寸歌

小指端外爲少澤﹐前谷外側節前覓﹐節後捏拳取後溪﹐腕骨腕前骨陷側﹐兌谷下陷陽谷論﹐腕上一寸名養老﹐支正腕後量五寸。少海肘端五分好﹐肩貞胛下兩骨解﹐兪大骨下陷者﹝大骨下﹐胛上廉﹐舉臂取之﹞﹐天宗秉風後骨陷﹐秉風外舉有空﹝天外﹐肩上後﹐舉臂有空﹞﹐曲垣肩中曲胛陷。外兪胛後一寸從﹝卽外肩兪﹐肩胛上廉﹐去脊三寸﹞﹐肩中二寸大杼旁﹐天窗扶突後陷詳﹝頸大筋間前曲頰下﹐扶突後動脈應手陷中﹞﹐天容耳下曲頰後﹐顴面銳端量﹝面骨下廉﹐銳骨端陷中﹞﹐聽宮耳端大如菽﹝耳中珠子大如赤小豆﹞﹐此爲小腸手太陽﹝左右共三十八穴﹞。

手太陽小腸經之圖

經脈

膀胱足太陽之脈

起於目內﹐上頰交巓﹔其支者﹐從巓至耳上角﹔其直者﹐從巓入腦﹐還出別下項﹐循肩膊內﹐挾脊抵腰中﹐入循膂﹐絡腎屬膀胱﹔其支者﹐從腰中下挾脊內﹐挾脊貫臀﹐入中﹔其支者﹐從膊內左右﹐別下貫胛﹐挾脊內﹐過髀樞﹐循髀外從後廉下合中﹐以下貫內﹐循外踝後﹐循京骨﹐至小指外側。是動則病衝頭痛﹐目似脫﹐項似拔﹐脊痛腰似折﹐髀不可以曲﹐如結﹐如裂﹐是爲踝厥。是主筋所生病者﹐痔瘧狂癲疾﹐頭囟項痛﹐目黃淚出鼽衄﹐項臂腰尻腳皆痛﹐小指不用﹐爲此諸病。﹝膊﹐音博。膂﹐音旅。臀﹐音屯。﹐音國。胛﹐音甲。﹐音。卽俗云腿腕﹞

此言膀胱經脈之行﹐乃爲第七經也。目大角爲內﹐髮際前爲額﹐腦上爲巓頂也。腦﹐頭髓也。腦後爲項﹐肩後之下爲肩膊﹐椎骨爲脊﹐尻上橫骨爲腰﹐挾脊爲膂。臀﹐尻也。挾腰髖骨兩旁爲機﹐機後爲臀﹐腓腹上﹑膝後曲處爲﹐膂內爲胛﹐卽挾脊肉也。股外爲髀﹐捷骨之下爲髀揮﹐腓腸爲。足太陽之脈起於目內睛明穴﹐受手太陽之交也﹐上額﹐循攢竹過神庭﹐歷曲差﹑五處﹑承光﹑通天﹐自通天斜行左右交於頂上之百會﹔其支行者﹐從巓至百會抵耳上角﹐過率谷﹑浮白﹑竅陰穴﹐所以散養於筋脈也﹔其直行者﹐由通天﹑絡卻﹑玉枕入絡腦﹐復出下項﹐以抵天柱﹔又由天柱而下﹐過大椎﹑陶道﹐卻循肩膊內﹑挾脊兩旁﹐相去各寸半﹐下行歷大杼﹑風門﹑肺兪﹑厥陰兪﹑心兪﹑膈兪﹑肝兪﹑膽兪﹑脾兪﹑胃兪﹑三焦兪﹑腎兪﹑大腸兪﹑小腸兪﹑膀胱兪﹑中兪﹑內兪﹑白環兪﹐由是抵腰中﹐入循膂﹐絡腎﹐下屬膀胱﹔其支別者﹐從腰中﹐循腰髖﹐下挾脊﹐歷上﹑次﹑中﹑下﹑會陽﹐下貫臀﹐至承扶﹑殷門﹑浮﹑委陽﹐入中之委中穴﹔其支別者﹐爲挾脊兩旁第三行相去各三寸之諸穴﹐自天柱而下﹐從膊內左右別行﹐下貫胛膂﹐歷附分﹑魄戶﹑膏肓﹑神堂﹑噫嘻膈關﹑魂門﹑陽綱﹑意捨﹑胃倉﹑肓門﹑志室﹑胞盲﹑秩邊﹐下歷尻臀﹐過髀樞也﹐又循髀樞之裏﹑承扶之外一寸五分之間﹐而下與前之入中者相合﹐下循合陽﹐下貫內﹐歷承筋﹑承山﹑飛揚﹑附陽﹐出外踝後之昆侖﹑僕參﹑申脈﹑衝門﹐循京骨﹑束骨﹑通谷﹐至小趾外側之至陰穴﹐以交於足少陰腎經也。故其變動﹐則有邪气沖頭而痛等癥。

經脈

足太陽膀胱圖

足太陽膀胱圖膀胱重九兩二銖﹐縱廣九寸﹐居腎之下。大腸之側。小腸下口﹐乃膀胱上口﹐水液由是滲入焉。盛精溺九升九合。

《素問﹟靈蘭祕典論》云﹕州都之官﹐津液藏焉﹐气化則能出矣。《本藏》篇云﹕腎應骨。密理濃皮者﹐三焦膀胱濃﹔粗裏薄皮者﹐三焦膀胱薄。疏腠理者﹐三焦膀胱緩﹔皮急而無毛者﹐三焦膀胱急。毫毛美而粗者﹐三焦膀胱直﹕稀毫毛者﹐三焦膀胱結也。

經脈

膀胱諸穴歌

足太陽六十三﹐睛明攢竹﹐詣曲差五處之鄕﹔承光通天。見絡卻玉枕之行。天柱髙兮大抒抵﹐風門開兮肺兪當﹐厥陰心膈之會﹐肝膽脾胃之藏。三焦腎兮大腸小腸﹐膀胱兪兮中膂白環﹐自從大杼至此﹐去脊中寸半之間。又有上次中下四﹐在腰四空以和調﹐會陽居尻尾之旁﹐吾背二行始了。仍上二椎旁附分﹝二椎下兩旁去脊中三寸﹞三椎旁魄戶﹐膏育並四椎而過神堂﹐噫嘻兮膈關魂門陽綱﹐意捨兮胃倉育門志室胞育﹐背以秩邊而分﹐承扶浮與委陽﹐殷門委中而合陽至承筋與承山到飛陽﹐與輔陽會昆侖僕參申脈﹐探金門京骨之場﹐由束骨而通谷﹐抵小指外至陰之間。

經脈

又分寸歌

足太陽膀胱經﹐目內角始睛明﹐眉頭陷中攢竹取﹐曲差髮際上五分。五處發上一寸是﹐承光發上二寸半﹐通天絡卻玉枕穴﹐相去寸五調勻看。玉枕夾腦一寸三﹐入發二寸枕骨現﹐天柱項後髮際中﹐大筋外廉陷中獻。自此夾脊開寸五﹐第一天柱二風門﹐三椎肺兪厥陰四﹐心兪五椎之下論﹐膈七肝九十膽兪﹐十一脾兪十二胃﹐十三三焦十四腎﹝魄戶對肺兪﹐神堂則對心兪﹐魂門對肝兪﹐意捨對脾兪﹐志室對腎兪。蓋以肺藏魄﹑心藏神﹑肝藏魂﹑脾藏意﹑腎藏志是謂五神藏也﹞﹐大腸十六之下椎﹐小腸十八膀十九﹐中膂內兪二十椎﹐白環二十椎下當﹝白環兪卽腰兪﹞﹐以上諸穴可排之。

更有上次中下﹐一二三四腰空好﹐會陽陰尾尻骨旁﹐背部二行諸穴了。又從脊上開三寸﹐第二椎下爲附分﹐三椎魄戶四膏肓﹐第五椎下神堂尊﹐第六噫嘻隔關七﹐第九魂門陽綱十﹐十一意捨之穴存﹐十二胃倉穴已分﹐十三肓門端正存﹐十四志室不須論﹐十九胞盲二十秩邊﹐背部三行諸穴勻。又從臀下陰攻取﹐承扶居於陷中主﹐浮扶下方六分﹐委陽扶下寸六數。殷門扶下寸長﹐中外廉兩筋鄕﹐委中膝約紋裏﹐此下三寸尋合陽﹐承筋腳裙上七寸﹐穴在腸之中央﹐承山下分肉間﹐外踝七寸上飛揚﹐輔陽外踝上三寸﹐昆侖外跟陷中央﹐僕參亦在踝骨下﹐申脈踝下五分張﹐金門申脈下一寸﹐京骨外側骨際量﹐束脈本節後陷中﹐通谷節前陷中計﹐至陰卻在小指側﹐以上諸穴屬膀胱﹝計六十三穴﹐左右一百二十六﹞。

足太陽膀胱經之圖

經脈

腎足少陰之脈

起於小趾之下﹐斜趨足心﹐出於然谷之下﹐循內踝後別入跟中﹐以上內﹐出內廉﹐上股內後廉﹐貫脊屬腎絡膀胱﹔其直者﹐從腎上貫肝膈﹐入肺中﹐循喉嚨﹐挾舌本﹔其支者﹐從肺出絡心﹐注胸中。是動則病饑不欲食﹐面如漆柴﹐咳唾則有血﹐喝喝而喘﹐坐而欲起﹐目如無所見﹐心如懸若饑狀﹐气不足則善恐﹐心惕惕如人將捕之﹐是爲骨厥。

是主腎所生病者﹐口熱舌漧﹐咽腫上气﹐嗌漧及痛﹐煩心心痛﹐黃疽腸﹐脊骨內後廉痛﹐痿厥嗜臥﹐足下熱而痛﹐爲此諸病。﹝邪﹐斜同。跟﹐音根。﹐音荒﹐彊上聲﹞

此言腎經脈气之行﹐乃爲第八經也。趨﹐向也。跟﹐足根也。足少陰起足小趾之下﹐斜趨足之湧泉﹐轉出內踝前﹐起大骨下之然谷﹐下循內踝後之太溪﹐別入跟中之大鐘﹑照海﹑水泉﹔乃折自大鐘之外﹐上循內踝﹐行厥陰﹑太陰兩經之後﹐經本經復澑﹑交信穴﹐過脾經之三陰交﹐上內﹐循築賓﹐出內廉抵陰谷﹐上股內後廉﹐貫脊﹐會於督之長彊﹐還出於前﹐循橫骨﹑大赫﹑气穴﹑四滿﹑中注﹑肓兪﹐當肓兪之所﹑臍之左右屬腎﹐下臍過任脈之關元﹑中極而絡膀胱焉﹔其直行者﹐從肓兪屬腎處上行﹐循商曲﹑石關﹑陰都﹑通谷諸穴﹐貫肝﹐上循幽門上膈﹐歷步廊入肺中﹐循神封﹑靈墟﹑神藏﹐中﹑兪府而上循喉嚨﹐並人迎﹐挾舌本而終。其支者﹐自神藏別出﹐繞心﹐注胸之膻中﹐以交於手厥陰心包絡經也。其動穴驗病﹐則有面如漆柴﹑骨瘦等癥。

經脈

足少陰腎經圖

足少陰腎經圖腎有兩枝﹐重一斤二兩﹐狀如石卵﹐附著於脊之十四椎下﹐各開一寸半。《素問﹟靈蘭祕典論》云﹕腎者作彊之官﹐伎巧出焉。《本藏》篇云﹕腎小則藏安難傷﹔腎大則善病腰痛﹐不可以俯仰﹐易傷以邪。腎髙則苦臂膂痛﹐不可以俯仰﹔腎下則腰尻痛﹐不可以俯仰﹐爲狐疝。腎堅則不病腰背痛﹔腎脆則苦病消癉易傷。腎端正則和利難傷﹔腎偏傾則苦腰尻痛也。黑色小理者腎小﹐粗理者腎大。髙耳者腎髙﹐耳後陷者腎下。耳堅者腎堅﹐耳薄不堅者腎脆。耳好前居無車者腎端正﹐耳偏髙者腎偏傾也。

經脈

腎經諸穴歌

足少陰兮廿七﹐湧泉流於然谷﹐天溪太衝兮水泉緣﹐照海復澑兮交信續﹐從築賓兮上陰谷﹐掩橫骨兮大赫麓﹐气穴四滿兮中注﹐肓兪上通乎商曲﹐守石關兮陰都﹐寧閉通谷兮幽門肅﹐步郎神封而靈墟存﹐神藏中而府足。

經脈

又分寸歌

足掌心中是湧泉﹐然谷踝下一寸前﹝內踝前一寸﹞﹐太溪踝後跟骨上﹐大鐘跟後踝中邊﹝足踝後踵中﹐大骨上兩筋門也﹞。水泉溪下一寸覓﹐照海踝下四寸眞﹐復澑踝上前一寸﹐交信踝上二寸聯﹐二穴止隔筋前後﹐太陰之後少陰前﹝前旁骨是復澑﹐後旁骨是交信﹐二穴止隔一條筋﹞。築賓內踝上分﹐陰谷膝下曲膝間﹐橫骨大赫並气穴﹐四滿中注亦相連﹐各開中行止寸半﹐上下相去一寸便。上膈盲兪亦一寸﹐肓兪臍旁半寸邊﹐肓兪商曲石關來﹐陰都通谷幽門開﹐各開中行五分俠﹐六穴上下一寸裁。步郎神封靈墟存﹐神藏中兪府尊﹐各開中行計二寸﹐上下寸六六穴同﹐兪府璇璣旁二寸﹐取之得法有成功。﹝馬玄臺曰﹕陰都﹐中脘旁五分。通谷﹐上脘旁五分。幽門﹑巨闕﹐又按﹕下自橫骨﹑气穴﹐四滿﹑中注﹐上下各去一寸。所謂橫骨在盲兪下五寸﹐有以也﹐但自橫骨至中注各開中行一寸半﹐肓兪﹑商曲﹑石關﹑陰都﹑通谷﹑幽門各開中行五分﹐自步郎﹑神封﹑靈墟﹑神藏﹑中﹑兪府去中行各二寸。其屈曲有如此﹐《徐氏鍼灸書》皆以二行言誤矣。計二十七穴﹐左右等五十四穴﹞

足少陰腎經之圖

經脈

心主手厥陰心包絡之脈

起於胸中﹐出屬心包絡﹐下膈﹐歷絡三焦﹐其支者﹐循胸中出脇﹐下腋三寸﹐上抵腋﹐下循內﹐行太陰﹑少陰之間﹐入肘中﹐下臂行兩筋之間﹐入掌中﹐循中指出其端﹔其支者﹐別掌中﹐循小指次指出其端。是動則病手心熱﹐臂肘攣急﹐腋腫﹐甚則胸脇支滿﹐心中大動﹐面赤目黃﹐喜笑不休。是主脈所生病者﹐煩心心痛﹐掌中熱﹐爲此諸病。

此言心胞絡經脈气之行﹐乃爲第九經也。脇上際爲腋。小指次指﹐卽手小指之次指﹐乃無名指也﹐蓋自小指而逆數之故云然。手厥陰心包絡經之脈﹐起於胸中﹐出屬心下之包絡﹐受足少陰腎經之交也﹐由是下膈﹐歷絡於膻中﹑中脘及陰交之三焦﹝臍下一寸爲陰交﹞﹔其支者﹐自屬心包﹐上循胸出脇﹐下腋三寸天池穴﹐上行抵腋下﹐上循內之天泉﹐以界手太陰肺經﹑手少陰心經兩經之中間﹐入肘中之曲澤穴﹐又由肘中下臂﹐行臂兩筋之間﹐循門﹑間使﹑內關﹑大陵入掌中勞宮﹐循中指出其端中衝﹔其支別者﹐從掌中循無名指﹐出其端﹐而交於手少陽三焦經也。故其變動則有掌熱等癥。

經脈

手厥陰心包絡圖

手厥陰心包絡圖心包絡﹐在心下橫膜之上﹑豎膜之下﹐與橫膜相粘而黃脂裹者﹐心也。其脂膜之外有細筋膜如絲﹐與心肺相連者﹐心包也。此經本有名有形﹐其經絡起於腋下之天地﹐而止於中指之中衝。其藏在心之下﹐有黃脂裹心者是也。其脈在右手尺中﹐後世不知有此經者非。

《靈樞﹟本輸》篇云﹕心出於中衝云云。《邪客》篇﹕心主之脈出於中指之端云云。又云﹕手少陰之脈﹐獨無輸何也﹖岐伯曰﹕少陰﹐心脈也。心者﹐五藏六府之大主也﹐精神之所捨也。其藏堅﹐固邪弗能客也。

客之則心傷﹐心傷則神去﹐神去則死矣。故諸邪之在於心者﹐皆在於心之包絡。包絡者﹐心主之脈也﹐故獨無輸焉。黃帝曰﹕少陰獨無輸者﹐不病乎﹖岐伯曰﹕其外經病而藏不病﹐故獨取其經於掌後銳骨之端。其餘出入屈折﹐其行之疾徐﹐皆如手少陰心主之脈行也。故本輸者﹐皆固其气之虛實疾徐以取之。

經脈

心包絡經諸穴歌

手厥陰心包之絡﹐計有九穴之奇﹐自天池天泉而始﹐逐曲澤門而馳﹐間使通乎內關﹐大陵近於勞宮﹐卽由掌握﹐乃抵中衝。

經脈

又分寸歌

心絡起自天池間﹐乳後一寸腋下三﹝腋下三寸﹐乳後一寸﹞﹐天泉曲腋下三寸﹐曲澤屈肘陷中央﹐門去腕方五寸﹝掌後去腕五寸﹞﹐間使腕後三寸量﹐內關去腕止二寸﹐大陵掌後兩筋間﹐勞宮屈中名指取﹝屈中指無名指取之﹞﹐中指之末中衝詳。

手厥陰心包絡之圖

經脈

三焦手少陽之脈

起於小指次指之端﹐上出兩指之間﹐循手錶腕﹐出臂外兩骨之間﹐上貫肘﹐循外上肩﹐而交出足少陽之後﹐入缺盆﹐布膻中﹐散絡心包﹐下膈﹐循屬三焦﹔其支者﹐從膻中上出缺盆﹐上項﹐系耳後直上﹐出耳上角﹐以屈下頰至﹔其支者﹐從耳後入耳中﹐出走耳前﹐過客主人前﹐交頰﹐至目銳。是動則病耳聾﹐渾渾﹐嗌腫喉痺。是主气所生病者﹐汗出﹐目銳痛﹐頰腫﹐耳後肩肘臂外廉痛﹐小指次指不用﹐爲此諸病。﹝﹐音屯﹞

此言三焦經脈之行﹐乃爲第十經也。臂骨盡處爲腕﹐盡處爲肘﹐膊下對腋處爲﹐目下爲。手少陽起小指次指之端關衝穴﹝卽第一指也﹞﹐上出﹐歷液門﹐中渚﹐四指之間﹐循手錶腕之陽池﹐出臂外兩骨之間至天井穴﹐從天井上行﹐循臂之外﹐歷淸冷淵﹑消鑠﹐行手太陽之裏﹑手陽明之外﹐上肩﹐循臂會肩﹑天﹐交出足少陽之後﹐過秉風﹑肩井﹐下入缺盆﹐復由足陽明之外﹐而交會於膻中之上焦﹐散布絡繞於心包絡﹐乃下膈﹐入絡膀胱﹐以約下焦﹐附右腎而生﹔其支行者﹐從膻中﹐而上出缺盆之外﹐上項﹐過大椎﹐循大牖﹐上耳後﹐經翳風﹑螈脈﹑顱息﹐直上出耳上角﹐至角孫﹐過懸釐﹑頷厭﹐及過陽白﹑睛明﹐屈曲耳頰至﹐會顴之分﹔其又支者﹐從耳後翳風穴入耳中﹐過聽宮﹐歷耳門﹑禾﹐卻出至目銳﹐會瞳子﹐循絲竹空﹐而交於足少陽膽經也。隨其經之所在﹐而虛實變動﹐乃見耳聾渾渾等癥也。

經脈

手少陽三焦圖

手少陽三焦圖此經本有名有形﹐其經絡起於手第四指之關衝穴﹐而止於面部之耳後絲竹空﹐其府附乎右腎。後世以爲無狀有名者﹐非其倚始於秦越人﹐而成於王叔和也。其脈見於右手尺部﹐厥陰﹑心包絡爲表裏。

《素問》曰﹕三焦者﹐決瀆之官﹐水道出焉。

《本藏》篇云﹕腎應骨。密理濃皮者﹐三焦﹑膀胱濃﹔粗理薄皮者﹐三焦﹑膀胱薄。疏腠理者﹐三焦﹑膀胱緩﹔皮急面無毫毛者﹐三焦﹑膀胱急。毫毛美而粗者﹐三焦﹑膀胱直﹔稀毫毛者﹐三焦﹑膀胱結也。

經脈

附三焦諸穴歌

手少陽三焦之脈﹐二十三穴之中﹐關衝連開液門﹐中渚陽池外關﹐支溝會宗三陽絡﹐四瀆天井淸冷淵﹐消濼會肩相聯﹐天外天牖之下﹐翳風讓螈脈居先﹐顱囟定而角孫近耳﹐絲竹空而禾倒懸﹐耳門旣辟夏納聞焉。

經脈

又分寸歌

無名之外端關衝﹐液門小次指陷中﹐中渚腋下去一寸﹐陽池腕上之陷中。外關腕後方二寸﹐腕後三寸開支溝﹝臂外三寸兩骨間﹞﹐腕後三寸內會宗﹐空中有穴細心求。腕後四寸三陽絡﹐四瀆肘前五寸著﹐天井肘外大骨後﹐骨罅中間一寸摸。肘後二寸淸冷淵﹐消爍節腋臂下看。會肩前三寸中﹝肩前廉﹐去肩頭三寸宛宛中﹞﹐肩上陷中央﹐天牖天容之後存﹝天牖﹐頸大筋外﹐缺盆上﹐天容後﹐天柱前﹐完骨下﹐髮際上﹞﹐翳風耳後尖角陷﹝耳後尖角陷中﹐按之引耳中﹞。螈脈耳後靑脈現﹐顱囟亦在靑絡脈﹐角孫耳廓中間上﹐耳門耳前起肉中﹝耳前起肉﹐當耳缺陷中﹞﹐禾耳前動脈張﹐欲絲竹空何在﹖眉後陷中仔細量。﹝馬玄臺曰﹕周身之穴﹐頭部最難﹐徐氏以行分之談矣。計共二十三穴﹐左右共四十六穴﹞

手少陽三焦經之圖

經脈

膽足少陽之脈

起於目銳﹐上抵頭角﹐下耳後﹐循頸行手少陽之前﹐至肩上﹐卻交出手少陽之後﹐入缺盆﹔其支者﹐從耳後入耳中﹐出走耳前﹐至目銳後﹔其支者﹐別銳﹐下大迎﹐合手少陽﹐抵於﹐下加頰車﹐下頸合缺盆﹔以下胸中﹐貫膈絡肝屬膽﹐循脇裏﹐出气街﹐繞毛際﹐橫入髀厭中﹔其直者﹐從缺盆下腋﹐從胸過季脇﹐下合髀厭中﹐以下循髀陽﹐出膝外廉﹐下外輔骨之前﹐直下抵絕骨之端﹐下出外踝之前﹐循足跗上﹐入小趾次趾之間﹔其支者﹐別跗上﹐入大趾之間﹐循大趾岐骨內出其端﹐還貫爪甲﹐出三毛。是動則病口苦﹐善太息﹐心脇痛不能轉側﹐甚則面微有塵﹐體無膏澤﹐足外反熱﹐是爲陽厥。是主骨所生病者﹐頭痛頷痛﹐目銳痛﹐缺盆中腫痛﹐腋下腫﹐馬刀俠癭﹐汗出振寒﹐瘧﹐胸﹑脇肋﹑髀﹑膝外至脛絕骨外踝前及諸節皆痛﹐小趾次趾不用﹐爲此諸病。

此言膽經脈气之行﹐乃爲第十一經也。腋下爲脇﹐脇又名。曲骨之外爲毛際﹐毛際兩旁動脈爲气沖﹐捷骨之下爲髀厭﹐卽髀樞也。脇骨之下爲季脇﹝屬肝經﹐穴名章門﹞﹐骨爲輔骨﹐外踝以上爲絕骨﹐足面爲附﹐足大趾本節後爲歧骨﹐大趾爪甲後爲三毛。足少陽膽經﹐起目銳之瞳子﹐由聽會﹑客主人上抵頭角﹐循頷厭﹐下懸顱﹑懸釐﹐由懸釐外循耳﹐上髮際﹐至曲賓﹑率谷外折﹐下耳後﹐循天衝﹑浮白﹑竅陰﹑完骨。又自完骨外折﹐循本神﹐過曲差﹐下至陽白﹐會睛明﹐復從睛明上行﹐循臨泣﹑目窗﹑正營﹑承靈﹑腦空﹑風池﹐至頸過天牖﹐行手少陽之脈前﹐下至肩﹐上循肩井﹐卻左右交出手少陽之後﹐從耳後顳間過翳風之分﹐入耳中﹐過聽宮﹐復自銳瞳子之分其支者﹐別自目外瞳子而下大迎﹐合手少陽於﹐當顴之分﹐下臨頰車﹐下車下頸﹐循本經之前﹐與前之入缺盆者相合﹐下胸中天池之外﹐貫膈﹐卽期門之所絡肝﹐下至日月之分﹐屬於膽也﹐自屬膽處﹐循脇內章門之裏至气沖﹐繞毛際﹐遂橫入髀厭中之環跳穴﹔其直行者﹐從缺盆下腋﹐循胸﹐歷淵液﹑輒筋﹑日月﹐過季脇﹐循京門﹑帶脈﹑五樞﹑維道﹑居﹐入上﹑中﹑長彊而下﹐與前之入髀厭者相合﹐乃下循髀外﹐行太陽﹑陽明之間﹐歷中瀆﹑陽關﹑出膝外廉﹐抵陽陵泉﹐又自陽陵泉下行於輔骨前﹐歷陽交﹑外丘﹑光明﹐直下抵絕骨之端﹐循陽輔﹑懸鐘而下﹐出外踝之前﹐至丘墟﹐循足面之臨泣﹑五會﹑俠溪﹐乃上入於小趾次趾之端﹐至竅陰而終﹔其支別者﹐自足跗面臨泣﹐別行入大趾﹐循岐骨內﹐出大趾端﹐還貫入爪甲﹐出三毛﹐以交於足厥陰肝也。及其動穴驗病﹐則爲口苦者﹐以膽汁苦也﹐善太息者﹐膽气不舒也﹐爲脇痛等癥者﹐隨其經而現也。

經脈

足少陽膽經圖

足少陽膽經圖膽重三兩三銖﹐長三寸﹐在肝之短葉間﹐盛精汁三合。《素問》曰﹕膽者﹐中正之官﹐決斷出焉。

《本藏》篇曰﹕肝應爪﹐爪濃色黃者膽濃﹐爪薄色紅者膽薄﹐爪堅色靑者膽急﹐爪濡色赤者膽緩﹐爪直色自無約者膽直﹐爪惡色黑多紋者膽結也。

經脈

膽經諸穴歌

足少陽兮四十三﹐瞳子近聽會間﹐客主人在頷厭集﹐懸顱懸釐曲鬢前﹐由率谷天衝而下﹐見浮白竅陰之妍﹐完骨露兮本神陽白﹐臨泣見兮目窗與連﹐正營承居其後﹐腦空穴繼靈而安﹐風池肩井兮淵液﹐輒筋日月兮京門﹐辟帶脈五樞由維道居而續﹐環跳風市抵中瀆﹐飲陽關之陽陵泉﹐至陽交之外丘間﹐光明陽輔懸鐘可瞻﹐丘墟臨泣地五會﹐俠溪竅陰而膽經全。

經脈

又分寸歌

足少陽兮四十三﹐頭上廿穴分三折﹐起自瞳子至風池﹐積數陳之根據次第﹐瞳子近五分﹐耳前陷中尋聽會﹝耳微前陷中﹐上關下一寸﹞。客主人名上關同﹐耳前起骨開口空﹐頷厭懸顱之二穴﹐腦空上廉曲角下﹝腦空卽頷厭﹑懸顱二穴﹐在曲角之下﹐腦空之上﹞﹐懸釐之穴異於玆﹐腦空下廉曲角上﹐曲鬢耳上髮際隅﹝耳上髮際曲隅陷中﹞﹐率谷耳上寸半安﹝此穴在耳上些﹞﹐天衝耳後入發二﹝耳後入髮際二寸﹞﹐浮白入發一寸間﹝亦耳後些﹞﹐竅陰卽是枕骨穴﹐完骨之上有空連﹝在完骨上﹐枕骨下﹐動搖有空﹞。完骨耳後入髮際﹐量得四分須用記﹐本神神庭旁三寸﹐入發一寸耳上系。陽白眉上方一寸﹐發上五分臨泣用﹝目上﹐直入髮際五分陷中﹞﹐發上一寸當陽穴﹐發上寸半目窗貢﹐正營發上二寸半﹐承靈發上四寸擁﹐腦空發上五寸半﹐風池耳後發陷中﹝耳後﹐後﹐腦空下﹐髮際陷中﹞。

﹝至此計二十穴﹐分作三折向外而行﹐始自瞳子至完骨是一折﹔又是完骨外折﹐上至陽白會睛明是一折﹔又是睛明上行循臨泣﹑風池是一折。緣其穴曲外多﹐難以科牽﹐故此作至二十次第言之。﹞歌曰﹕一瞳子二聽會﹐三主人兮頷厭四﹐五懸顱兮六懸釐﹐第七數兮曲鬢隨。八率谷兮九天衝﹐十浮白兮之穴從﹐十一竅陰亦相繼﹐十二完骨一折終。

又自十三本神始﹐十四陽白二折隨﹐十五臨泣目下穴﹐十六目窗之穴宜﹐十七正營十八靈﹐十九腦戶廿風池﹐根據次細心量取之﹐膽經頭上穴吾知。肩井肩上陷中求﹐大骨之前一寸半﹝肩上陷中﹐缺盆上﹐大骨前一寸半﹐以三指按取﹐當中指陷中﹞﹐淵腋腋下方三寸﹐輒筋期下五分判。期門卻是開經穴﹐相去巨闕四寸半﹐日月期門下五分﹐京門監骨下腰絆﹝監骨下﹐腰中季脇本夾脊﹐腎之募﹞。帶脈章門下十八﹐五樞章下四八貫﹝五樞﹐去帶脈三寸﹐季脇下四寸八分﹞﹐維道章下五寸三﹐居章下八寸三。章門緣是肝經穴﹐下脘之旁九寸含﹐環跳髀樞宛宛中﹝髀樞中﹐側臥﹐屈上足﹐伸下足﹐以右手摸穴﹐左搖撼取之﹞﹐屈上伸下取穴同。風市垂手中指盡﹐膝上五寸中瀆論﹝髀外﹐膝上五寸﹐肉間陷中﹞﹐陽關陽陵上三寸﹐陽陵膝下一寸從。陽交外輔上七寸﹐踝上六寸外丘用﹐踝上五寸光明穴﹐踝上四寸陽輔分﹐踝上三寸懸鐘在﹐丘墟踝前之陷中。此去俠溪四寸五﹐卻是膽經原穴功﹐臨泣俠溪後寸半﹐地五會去溪一寸﹐俠溪在指歧骨問﹐竅陰四五二指端。﹝足少陽之穴﹐在頭者最難﹔覓若不知愼禍不旋踵。計四十三穴﹐左右共八十六穴﹞

足少陽膽經之圖

經脈

肝足厥陰之脈

起於大趾叢毛之際﹐上循足跗上廉﹐去內踝一寸﹐上踝八寸﹐交出太陰之後﹐上內廉﹐循股陰入毛中﹐過陰器﹐抵小腹﹐挾胃屬肝絡膽﹐上貫膈﹐布脇肋﹐循喉嚨之後﹐上入頏顙﹐連目系﹐上出額﹐與督脈會於巓﹔其支者﹐從目系下頰裏﹐環唇內﹔其支者﹐復從肝別貫膈﹐上注肺。是動則病腰痛不可以俯仰﹐丈夫疝﹐婦人少腹腫﹐甚則嗌漧﹐面塵脫色。是肝所生病者﹐胸滿嘔逆飧泄﹐狐疝遺溺閉癃﹐爲此諸病。

此言肝經脈气之行﹐乃爲第十二經也。三毛后橫紋爲聚毛﹐髀內爲股﹐臍下爲小腹﹐目內深處爲系。頏顙﹐咽顙也。

足厥陰起於大趾聚毛之大惇﹐循足跗上廉﹐歷行間﹑太衝﹐抵內踝前一寸之中封﹐自中封上踝﹐過三陰交﹐歷蠡溝﹑中都﹐復上一寸﹐交出太陰之後﹐上內廉﹐至膝關﹑曲泉﹐循股內之陰包﹑五里﹑陰廉﹐遂當衝門﹑府捨之分﹐入陰毛中﹐左右相交﹐環繞陰器﹐抵小腹﹐而上會曲骨﹑中極﹑關元﹐復循章門﹐至期門之所挾胃屬肝﹐下日月之分絡於膽也﹐又自期門上貫膈﹐行食竇之外。大包之裏﹐散布脇肋。上雲門﹑淵腋之間﹐人迎之外﹐循喉嚨之後﹐上入頏顙﹐行大迎﹑地倉﹑四白﹑陽白之外﹐連目系﹐上出額﹐行臨泣之裏﹐與督脈相會於巓頂之百會﹔其支行者﹐從目系﹐下行任脈之外﹑本經之裏﹐下頰裏﹐交環於唇口之內﹔其又支者﹐從期門屬肝處﹐別貫膈﹐行食竇之外﹑本經之裏﹐上注肺﹐下行至中焦﹐挾中脘之分﹐以交於手太陰肺經也。及其動穴驗病者﹐有疝等癥﹐隨其經而見也﹐肝與腎通﹐故多腰痛。

經脈

足厥陰肝經圖

足厥陰肝經圖肝重四斤四兩﹐左三葉﹐右四葉﹐共七葉﹐附著於脊之第九椎下。《素問﹟刺禁論》云﹕肝居下左。後世以爲其藏在右﹐其脈在左者非。肝者﹐將軍之官﹐謀慮出焉。

《本藏》篇曰﹕肝小則藏安﹐無脇下之病﹔肝大則逼胃迫咽﹐迫咽則苦膈中﹐且膈下痛。肝髙則上支賁﹐切脇﹐爲息賁﹔肝下則逼胃﹐脇下空﹐脇下空則易受邪。肝堅則藏安難傷﹔肝脆則善病消癉易傷。肝端正則和利難傷﹔肝偏傾則脇下痛也。靑色小理者肝小﹐粗理者肝大。廣胸反者肝髙﹐合脇兔者肝下。胸脇好者肝堅﹐脇骨弱者肝脆。膺腹好相得者肝端正﹐脇骨偏舉者肝偏傾也。

經脈

附肝經諸穴歌

足厥陰一十三穴終﹐起大惇於行間循大衝﹐於中封蠡溝中都之會﹐膝關曲泉之宮﹐襲陰包於五里﹐陰廉乃發尋羊矢﹐於章門期門可攻。

經脈

又分寸歌

足大趾端名大惇﹝內側爲隱白﹐外側爲大惇﹞﹐行間大指縫中存﹐太衝本節後二寸﹐踝前一寸號中封﹝足內踝骨前一寸﹐筋裏宛宛中﹞﹐蠡溝踝上五寸是﹝內踝骨前上五寸﹞中都踝上七寸中﹝內踝上七寸前骨中﹞﹐膝關犢鼻下二寸﹐曲泉曲膝盡橫紋。陰包膝上方四寸﹝股內廉兩筋間﹐蜷足取之﹐看膝內側必有槽中﹞﹐气沖三寸下五里﹝气沖下三寸﹐陰股中動脈應手﹞﹐陰廉衝下有二寸﹐羊矢衝下一寸許﹐气沖卻是胃經穴﹐鼠鼷之上一寸主﹐鼠鼷橫骨端盡處﹐相去中行四寸止﹐章門下脘旁九寸﹐肘尖盡處側臥取﹐期門又在巨闕旁﹐四寸五分無差矣﹝巨闕﹐任脈穴﹐臍上六寸五分﹐計十三穴﹐左右共二十六穴﹞。

足厥陰肝經之圖

經脈

督脈諸穴歌

督脈在背之中行﹐一十七穴始長彊﹐舞腰兪兮歌陽關﹐入命門兮懸樞間﹐脊中筋束乃造至陽。靈臺上神道身柱﹐陶道以大椎而駐﹐啞門風府兮腦戶彊間﹐後頂百會兮前頂在前。囟會近上星之照﹐神庭見素之妙﹐水溝至兌端而無差﹐齦交居唇內而病療。

經脈

又分寸歌

督脈齦交唇內鄕﹐兌端正在唇端夾﹐水溝鼻下溝中素﹐素宜向鼻端詳﹐頭形北髙面南下﹐先以前後髮際量﹐分爲一尺有二寸﹐發上五分神庭當﹐發上一寸上星位﹐發上二寸囟會良﹐發上前頂三寸半﹐發上百會五寸央﹝在頂中央旋毛中﹐可容豆﹐兩耳尖。性理北溪陳氏曰﹕略近些子猶天之極星﹐居北﹞。會後寸半卽後頂﹐會後三寸彊間明﹐會後腦戶四寸半﹐後發入寸風府行﹝項後髮際入一寸﹐大筋內宛宛中﹞﹐發上五分啞門在﹝後髮際上五分﹐項中央宛宛中﹐仰頭取之﹐入系舌本﹞﹐神庭至此十穴眞。自此項骨下脊﹐分爲二十有四椎﹐大椎上有項骨在﹐約有三椎莫算之﹐尾有長彊亦不算﹐中間廿一可排椎﹐大椎大骨爲第一﹐二椎節內陶道知﹐第三椎間身柱在﹐第五神道不須疑﹐第六靈臺至陽七﹐第九身內筋縮思﹐十一脊中之穴在﹐十二懸樞之穴奇﹐十四命門腎兪並﹐十六陽關自可知﹐二十一椎卽腰兪﹐脊尾骨端長彊隨。﹝共二十七穴﹞

督脈之圖

本篇此處無督脈任脈之說﹐止下文有督脈任脈之別蓋指絡穴言也。今附二圖於此﹐則十四經始全。

經脈

任脈諸穴歌

任脈一十四穴行腹與胸﹐會陰始分曲骨從﹐中極關元石門可通﹐气海陰交神闕水分﹐下脘建裏兮中脘上脘﹐巨闕鳩尾兮中庭膻中﹐玉堂上紫宮華蓋﹐璇璣上天突之尊﹐飲彼廉泉﹐承漿味融。

經脈

又分寸歌

任脈會陰兩陰間﹐曲骨毛際陷中安﹐中極臍下四寸取﹐關元臍下三寸連﹐臍下二寸名石門﹐臍下寸半气海全﹐臍下一寸陰交穴﹐臍之中央卽神闕﹐臍上一寸爲水分﹐臍上二寸下脘列。臍上三寸名建裏﹐臍上四寸中脘許﹐臍上五寸上脘在﹐巨闕臍上六寸五﹐鳩尾蔽骨下五分﹐中庭膻下寸六取﹐膻中卻在兩乳間﹐膻上寸六玉堂主﹐膻上紫宮三寸二﹐膻上華蓋四八舉﹝四寸八分﹞﹐膻上璇璣五寸八﹐璣上一寸天突起﹐天突喉下約四寸﹐廉泉頷下骨尖已﹐承漿頤前唇稜下﹐任脈中央行腹裏﹝行腹中央共二十四穴﹞。

任脈之圖

營衛

黃帝問於岐伯曰﹕人焉受气﹖陰陽焉會﹖何气爲營﹖何气爲衛﹖營安從生﹖衛於焉會﹖老壯不同气﹐陰陽異位﹐願聞其說。岐伯曰﹕人受气於谷﹐谷入於胃﹐以傳於五臟六腑﹐五臟六腑皆受其气。其淸者爲營﹐濁者爲衛﹐營居脈中﹐衛居脈外﹐營周不休﹐五十而復大會﹐陰陽相貫﹐如環無端。

此詳營衛之生會也。始焉谷入於胃﹐而後能生精微之气﹐此气出於中焦﹐以傳於肺﹐而肺傳於五臟六腑﹐則五臟六腑皆得以受此精微之气矣。其大气積於胸中者﹐爲上焦﹐所謂宗气流於海者是也﹝上焦卽任脈經膻中穴﹐又名上气海﹞﹔臍上四寸曰中脘穴﹐爲中焦﹔臍下一寸曰陰交穴﹐爲下焦。此三焦者﹐上焦降於中焦﹐而中焦降之下焦﹐下焦升於中焦﹐而中焦升之上焦﹐猶天道下濟﹐地道上行之象也。上焦爲陽﹐中焦則上半爲陽﹐下半爲陰﹐下焦則爲陰。然中焦之下半爲陰者﹐由上節之气降於中焦﹐而中焦之气隨上焦之气﹐以降於下焦﹐而生此營气。營气者﹐陰气也。故曰﹕淸者爲營﹐言由上﹑中二焦之淸气﹐降而生之者也。下焦之爲陰者﹐陰極生陽﹐升於中焦﹐隨中焦上半爲陽者﹐以升於上焦﹐而生此衛气者﹐陽气也。始於陽气甚微﹐而至此陽气甚盛﹐故曰﹕陽受气於上焦。然此衛气者﹐乃下焦之濁气升而生之﹐故曰﹕濁者爲衛。宗气積於胸中﹐出喉嚨以司呼吸﹐而行十二徑遂中。營則陰性精專﹐隨宗气以行經遂之中﹐所以營之行者﹐在於經脈之中也。衛則陽性悍滑利﹐不能入於經脈之隧﹐故不隨宗气而行﹐而自行於各經皮膚﹑分肉之間﹐所以衛之行者﹐在於經脈之外也。營气之隨宗气而行者﹐一呼脈行三寸﹐一吸脈行三寸﹐呼吸定息﹐則脈行六寸﹐一日一夜﹐一萬三千五百息﹐脈行五十度周於身。漏水下百刻﹐營衛行陽二十五度﹐行陰亦二十五度﹐故五十度復會手太陰也。

黃帝曰﹕余聞上焦如霧﹐中焦如漚﹐下焦如瀆﹐此之謂也。

宗气積於上焦﹐出喉嚨以司呼吸﹐而行十二經遂之中﹐彌倫布KT﹐如天之有霧也。營气並胃中﹐出上焦之下﹐泌別糟粕﹐蒸爲精微之气﹐而心中之血﹐賴之以生﹐凝聚浮沈﹐如水之有漚也。胃納水谷﹐脾實化之﹐糟粕入於大腸﹐水液滲入膀胱﹐故三焦爲決瀆之官﹐膀胱爲州都之官﹐正以下焦如瀆之滲泄乎水也。然下焦之陰中有陽者﹐從是升中﹑上二焦﹐而衛气生矣。﹝嗟呼﹗此篇淸者爲營﹐濁者爲衛﹐營行脈中﹐衛行脈外﹐一十六字﹐乃聖神之宗旨﹐猶堯舜相傳﹐道統不外﹐人心惟危云云﹐一十六字也。人之病否生死﹐從是而決﹐升降表裏﹐陰陽補瀉﹐從是而分。其禍始於越人《難經﹟第一難》﹐將此第四節

與營俱行之「營」字下﹐增一「衛」字﹐致使「三焦並降﹑三气所生」之義不明﹐於世而用藥多謬﹐安能有起死回生之功耶﹖噫﹗自仲景而下﹐如孫﹑王﹑劉﹑張﹑李﹑朱輩﹐尙未有識此義者﹐況其他乎﹖﹞

正人髒圖

闌門﹐謂大小二腸會處也。自此泌別滲入於膀胱中﹐乃爲溺。

分水﹐謂水谷承受於闌門。水則滲灌於膀胱而爲溺。便谷之澤穢則自闌門而傳送大腸之中也。

伏人髒圖

肛門者﹐言其處似車之形﹐因以爲名。直腸﹑肛腸﹑洞腸﹐皆卽此也。主受大腸之谷而道出焉。

其系上貫於心﹐下通於腎﹐心腎水火相感而精气溢泄﹐乃化血收精之系也。

肛腸﹐又名廣腸﹐卽肛門也。一名鬼門﹐大便出處。

營衛

精气津液血脈

素問曰﹕兩神相搏﹐合而成形﹐常先身生﹐是謂精。上焦開發﹐宣五穀味﹐薰膚充身﹐若霧露之漑﹐是謂气。腠理發泄﹐汗出溱溱﹐是謂津。谷入气滿﹐淖澤注於骨﹐骨屬屈伸﹐泄澤﹐補益腦髓﹐皮膚潤澤﹐是謂液。中焦受气取汁﹐變化而赤﹐是謂血。壅遏營气﹐令無所避﹐是謂脈。精脫者﹐耳聾﹔气脫者﹐目不明﹐津脫者﹐腠理開﹐汗大泄﹐液脫者﹐骨屬屈伸不利﹐色夭﹐腦髓消﹐脛消﹐耳數鳴﹔血脫者﹐色白﹐夭然不澤﹐其脈空虛。

營衛

五傷

怵惕思慮則傷神﹐神傷則恐懼﹐流淫而不止。悲哀動中者﹐竭絕而失生。喜樂者﹐神憚散而不藏。愁憂者﹐气閉塞而不行。盛怒者﹐迷惑而不治。恐懼者﹐神蕩憚而本收。

心怵惕思慮則傷神﹐神傷則恐懼自失﹐破脫肉﹐毛悴色夭﹐死於冬。

脾優而不解則傷意﹐意傷則亂﹐四肢不舉﹐毛悴色夭﹐死於春。

肝悲哀動中則傷魂﹐魂傷則狂忘不精﹐不精則不正﹐當令人筋縮而攣筋﹐兩脇骨不舉﹐毛悴色夭﹐死於秋。

肺喜樂無極則傷魄﹐魄傷則狂﹐狂者意不存人﹐皮革焦﹐毛悴色夭﹐死於夏。

腎盛怒而不止則傷志﹐志傷則喜忘﹐腰脊不可以俯仰屈伸﹐毛悴色夭﹐死於季夏。

恐懼而不解﹐則傷精﹐精傷則骨酸痿厥﹐精時自下。是故五臟主藏精者也﹐不可傷﹐傷則失守而陰虛﹐陰虛則無气﹐無气則死矣。

營衛

腋

腋﹐謂臂下﹐脇上際﹐屬手厥陰心包絡經﹐又屬足厥陰肝經。腋前屬手太陰肺﹐腋後屬手少陰心﹐腋下屬足厥陰肝﹐下六寸屬足太陰脾之大絡。

營衛

耳

屬足少陰腎經﹝《難經》曰﹕腎气通於耳﹞。耳前屬手足少陽三焦﹑膽﹑足陽明胃經之會﹔耳後屬手足少陽三焦﹑膽經之會。耳下曲頰屬足少陽膽﹑陽明大腸經之會﹔曲頰前屬足少陽膽﹑陽明大腸經之會﹔前寸許屬手陽明大腸經﹔曲頰後屬足少陽膽經。

營衛

鼻

中﹐屬足陽明胃經﹑督脈之會。鼻﹐屬手大陰肺經﹝《素問》﹕西方白色﹐入通於肺﹐開竅於鼻﹞﹐又屬手足陽明﹑督脈之會﹝《素問》曰﹕傷寒二曰﹐陽明受之﹐陽明主肉﹐其脈夾鼻﹞。故鼻幹不得臥﹝俠鼻孔兩旁五分﹐名迎香穴屬手﹑足陽明之會﹞。

營衛

口

口者﹐脾之所主﹐胃大腸脈之所俠。經曰﹕中央黃色﹐入通於脾﹐開竅於口。又曰﹕脾气通於口﹐脾和則知五味矣。

營衛

齒

齒﹐統屬足少陰腎經﹝《素問》曰﹕丈夫五八腎气衰﹐發墮齒槁﹞。齒分上﹑下斷﹝齒根肉也﹞﹐上齦屬足陽明胃經﹝《素問》曰﹕邪客足陽明之經﹐令人鼽衄﹐上齒寒。《鍼經》曰﹕上痛﹐喜寒而惡熱﹐取足陽明之原﹐衝陽穴﹞﹔下屬手陽明大腸經﹝張潔古曰﹔秦艽去下牙痛﹐及除木經風濕。《鍼經》曰﹕下痛﹐喜熱而惡寒﹐取手陽朋之原﹐合谷穴﹞。

營衛

唇

唇﹐屬足太陰脾經﹝《素問》曰﹕脾者倉廩之本﹐營之居也﹐其華在唇。《靈樞》曰﹕脾者主爲胃﹐使之迎糧﹐視唇舌姦惡以知吉凶。故唇上下好者神端正﹐唇偏舉者脾偏傾。揭唇者脾髙﹐唇下縱者脾下。唇堅者脾堅﹐唇大而不堅者脾脆。脾病者唇黃﹐脾絕者四面腫。又曰﹕唇者﹐肌肉之本也﹐脈不營則肌肉不滑澤﹐不滑澤則肉滿﹐肉滿則唇反﹐唇反者肉先死﹐甲曰篤﹐乙曰死﹞﹐又屬足陽明胃﹝《靈樞》曰﹕足陽明所生病者﹐口唇胗。胗﹐古疹字﹐唇瘍也﹞﹐又屬手少陰經﹝《玄珠》曰﹕上下唇皆赤者﹐心熱也﹐上唇赤﹑下唇白﹐腎虛而心火不降也﹞。

又屬手太陰肺﹝錢仲陽曰﹕肺主唇。唇白而澤者吉﹐白如枯骨者死。唇白當補脾﹐肺蓋脾者﹐肺之母也﹞。

俠口﹐統屬衝任二脈﹝《靈樞》曰﹕二脈皆起胞中﹐上循背裏﹐爲經絡之海﹔其浮而外者﹐循腹右上行﹐會於咽喉而絡口唇。故气血盛則生須﹞。上唇俠口﹐屬手陽明大腸經﹔下唇俠口﹐屬足陽明胃。

營衛

舌

舌﹐屬手少陰心經﹝《內經》曰﹕心气通於舌﹐心和則知五味矣﹞﹐又屬足太陰脾經﹝張雞峯曰﹕脾主四肢﹐其脈連舌本而絡於唇﹞﹐又屬足少陰腎經﹝《靈樞》曰﹔足少陰正直者﹐系舌本。《玄珠》曰﹕舌之下竅﹐廉泉穴也﹐腎之津液所潮﹞﹐又屬足厥陰肝經﹝《靈樞》曰﹕肝者筋之合也﹐筋者聚於陰器﹐而絡於舌本﹞。舌主五味﹐以榮養於身﹐資於脾﹐以分津液於五臟。故心之本脈﹐系於舌根﹔脾之本脈﹐系於舌旁﹔肝脈循陰器﹐絡舌本。

營衛

頰腮

﹝俗呼顴骨﹞﹐屬手足三焦﹑膽﹑手太陽小腸經之會﹐又屬手少陰心經﹝《靈樞》曰﹕心病者顴赤﹞﹐又屬足少陰腎﹝《靈樞》曰﹕腎病者﹐顴與顏黑﹞。

頰﹝面旁也﹞﹐屬手足少陽三焦﹑膽﹑手太陽小腸﹑足陽明胃經之會。

營衛

咽喉

三錫曰﹕咽以咽物﹐卽食脘也。喉以候气﹐卽气脘也。會厭者﹐音聲之戶也。懸壅者﹐音聲之關也。咽與喉﹐會厭與舌﹐此四者同在一門﹐而其用各異。喉以候气﹐故喉气通於天。咽以納食﹐故咽气通於地。會厭管乎其上﹐以司開闔﹐掩其厭則食下﹐不掩則錯﹐在喉之前﹐必舌抵上﹐則會厭能閉其喉矣。四者交相爲用﹐闕一則飲食廢而死矣。

屬手太陽小腸﹑少陰心﹑足太陰脾﹑足厥陰肝經之會﹝《素問》曰﹕咽主地气﹐地气通於嗌﹐太陰脈布胃中﹐絡於隘﹐故腹滿而嗌漧﹞﹐又屬足少陰腎﹝《素問》曰﹕邪客於足少陰之絡﹐令人咽痛﹐不可內食﹞﹐又屬足陽明胃經﹝《靈樞》曰﹕陽明之脈上通於心﹐上循咽出於口﹞﹐又屬足厥陰肝﹑少陽膽﹝《素問》曰﹐肝者中之將也。取決於膽﹐咽爲之使。《靈樞》曰﹕足少陽之正﹐上俠咽﹐出頤頷﹞。俠咽﹐屬手少陰心﹑足太陰脾之會。

喉在咽之後﹐屬手太陰肺﹑足陽明胃﹑少陰腎﹑厥陰肝經﹑任脈之會﹝《靈樞》曰﹕手太陰肺﹐正出缺盆﹐循喉嚨。《素問》曰﹕喉主天气﹐天气通於肺﹐卽肺系也﹞﹐又屬手少陰心﹑少陽三焦經﹝《靈樞》曰﹕少陰正﹐上走喉嚨﹐出於面。《素問》曰﹕心咳之壯﹐咳則咽痛。越人曰﹕三焦之气通於喉﹐喉嚨之聲則發矣﹞﹐又屬手足陽明大腸﹑胃﹑手少陽三焦經之合﹝手陽明之正﹐上循喉嚨﹐出缺盆﹞﹐又屬足太陰脾﹝《千金》曰﹕喉嚨者﹐脾胃之候也﹞。喉嚨後﹐屬足厥陰肝﹑心包絡。結喉兩旁﹐應手太陰動脈﹐屬足陽明胃。

營衛

四肢

陽主四肢。經曰﹕四肢者﹐諸陽之本也。又曰﹕結陽者腫四肢。又曰﹕四肢稟气於胃﹐而不得至經﹐必因於脾﹐乃得稟也。脾虛則四肢不用。又曰﹐四肢懈惰﹐此脾精之不行也。

營衛

筋

肝主筋﹐而各經俱有﹐大抵隨其脈之所在而連屬也。詳具《靈樞﹟經筋》篇。

營衛

骨

腎主骨﹐在體爲骨﹐在贓爲腎。又曰﹕腎之合﹐骨也﹔其榮﹐發也。又曰﹕少陰者冬脈也﹐伏行而溫於骨髓。骨病忌食苦甘﹐久立。經曰﹕多食甘﹐則骨痛而發落。又曰﹕苦走骨。骨病無多食苦。又曰﹕久立傷骨﹐骨病不屈。

經曰﹕手屈而不能伸者﹐病在筋﹔伸而不能屈者﹐病在骨。

營衛

肉

脾主肉。經曰﹕脾主肉﹐在體爲肉﹐在髒爲脾。又曰﹕邪在脾胃﹐則肌肉痛是也。肉之小爲會爲溪﹝謂肉少處也﹞﹐肉之大會爲谷﹝卽多肉處也﹞﹐分肉之間﹑溪谷之會﹐以行榮衛﹐以會大气。濕傷肉﹐甘傷肉。又曰﹕甘走肉。肉病無多食甘。久坐傷肉。

營衛

皮

皮膚屬肺。經曰﹕肺之合皮也﹐其榮毛也。毛折爪枯﹐爲肺絕。經曰﹕太陰者﹐行气溫於皮毛者也。气不榮則毛焦﹐皮毛焦則津液去﹐津液旣去﹐則爪枯毛折﹐皮膚痛﹐屬心實。經曰﹕夏脈太過則病身熱膚痛﹝心火克肺也﹞﹐皮膚索澤﹝素﹕盡也﹐精血枯涸﹐故皮膚潤澤之气皆盡也﹐卽仲景皮膚甲錯乃漧澀而不滑澤之謂﹞。

營衛

髭發

《內經》曰﹕腎之合骨也﹐其榮發也。多食甘﹐則骨痛而發落﹝甘益脾﹐脾克水﹐腎病也﹞。女子七歲腎气實﹐齒更發長﹐五七陽明脈衰﹐面始焦﹐發始墮。丈夫八歲腎气實﹐齒更發長﹐五八腎气衰﹐發墮齒槁。

《巢氏病源》曰﹕足少陽膽之經﹐其榮在須。足少陰腎之脈﹐其華在發。衝任二脈爲十二經之海﹐其別絡上唇口。

若血盛則榮於頭髮﹐故須髮美﹔若血气衰弱﹐經脈虛竭﹐不能榮潤﹐則髮須脫落。《內經》﹕衝任脈別絡唇口。婦人數脫血﹝月月行經﹐故曰數脫血﹞﹐衝任之脈不營於口唇﹐故須不生焉。宦者去其宗筋﹐傷其衝脈﹐血瀉不復﹐皮膚內結﹐唇口不榮﹐故須不生。有人未嘗有所傷﹐不脫於血﹐其須不生何也﹖此天之所不足也。衝任不盛﹐宗筋不成﹐有气無血﹐唇口不榮﹐故須不生。髭須不黑﹐而皆黃赤﹐多熱多气﹔白者﹐少血少气﹔美眉者﹐太陽多血﹐通髯極須者﹐少陰多血﹔美須者﹐陽明多血。

取膏盲穴法圖像此卽鉤股圖法崔氏四花穴法圖像

