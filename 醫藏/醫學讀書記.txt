

醫學讀書記淸尢怡

徐序

文中子云﹕醫者﹐意也﹔藥者﹐瀹也。謂先通其意﹐而後用藥物以疏瀹之也。善哉言乎理在是矣﹐而意之通實難。泥一成之見﹐而欲彊人之病以就吾說﹐其患在固執﹔好作聰明﹐而不窮究乎古人之成書﹐是猶兵家之廢陣圖﹐法吏之廢律令也﹐其患在不學。由前之說﹐在不能用意﹔由後之說﹐在誤於用意。夫然以不學之人﹐與不通不識﹐而又熾以忮同列﹐競名利之心﹐以此用藥﹐其不致抱薪而救火﹐持水而投石者幾何哉﹗語云﹕學書紙費﹐學醫人費﹐蓋爲此也。尢君在涇﹐讀書好古士也﹐而肆其力於醫﹐於軒岐以下諸書﹐靡昕夕寒暑﹐穿穴幾徧﹐而以己意條貫之。其間凡有所得﹐筆之於書﹐日月旣多﹐卷帙略定。辧五行之生克﹐察四气之溫嚴﹐審人事之陰陽虛實﹐與夫藥性之君臣佐使。凡成書之沿誤者﹐釐而正之﹔古人紛紜聚訟者﹐折而衷之。夫惟多讀古人之書﹐斯能善用古人之書﹐不誤於用意﹐亦不泥於用意﹐於長沙氏之旨﹐庶幾得之﹐可謂通其意矣。抑吾觀太史公之傳扁鵲也﹐雲長桑君以禁方盡與之﹐忽然不見﹐後遂能生死人﹐其說近於鬼物﹐其人不可再得﹔而其傳淳於意也﹐謂得禁方於公乘陽慶﹐傳黃帝扁鵲脈書五色診病﹐是多讀書而通於意者。扁鵲吾不得而見之矣﹐得見如淳於意者斯可矣。尢君之學不知於古人何如﹐然多讀書而通以意﹐是聞古人之風而興起者﹐由此書以治病﹐當不貽譏於人費也夫﹗﹨乾隆四年己未春三月松陵徐大椿靈胎敍﹨

鮑序

昔陶元亮自言﹐好讀書﹐不求甚解﹐每有會意﹐便忻然忘食。昌黎進學解則云﹕記事者其要﹐積誠生悟。古今人不相遠也﹐卽醫學亦何獨不然。吾郡尢在涇先生﹐讀書好古君子也﹐鍵戶潛修﹐不慕榮利﹐沈酣典籍﹐更邃於醫。其所著《傷寒貫珠集》《金匱心典》《金匱翼》諸書﹐皆能闡靈蘭之祕﹐接長沙之源﹔吸英吐華﹐鍛年煉月﹐出其餘蘊﹐成《讀書記》﹐簡而精﹐微而顯﹐引而伸之﹐觸類而長之﹐其足以嘉惠後學人﹐法乳所漑﹐瓣香到今。夫稚川之論名醫胚胎良史貞白之撰別錄﹐輔翼本經。方之古人﹐殆不多讓﹐無惑乎燼余之簡﹐歷久彌新﹐徑寸之函﹐先睹爲快。吾友謝君桂生﹐多學而精醫理﹐尢氏諸書﹐尢其服膺而深有得者﹐慨是書鋟版無存﹐借錄易舛﹐詳加校正﹐付剞劂氏﹐俾稽古之士﹐讀是記而並讀先生全書﹐讀全書而更能融貫古人之書﹐誠快事也。至先生文學徳望﹐則諸書序文及家傳具存﹐傳中曾述先生句云﹕病來希逸春無分﹐老至淵明酒已捐﹐椰瓢松塵﹐揮酒自如﹐蓋有出塵之胸襟﹐乃有濟世之神術﹐彼挾名利之見者﹐詎可同日而語耶﹗抑聞之抱朴子讀道徳五千言﹐謂當一字一拜。吾尢願讀是記者﹐字字深思﹐時時玩索﹐忻忻然意有所會﹐陶陶然樂自無涯。秋水空明﹐則養生之妙諦也﹔春風和藹﹐則活人之眞詮也。嘻﹗微先生吾誰與歸﹖﹨光緒十四年冬月後學鮑晟謹識﹨

卷上

陽气陰气

陽气者﹐精則養神﹐柔則養筋。蓋陽之精如日﹐光明洞達﹐故養神﹔陽之柔如春景和暢日月之行﹐不違其道﹔樞機之運﹐不離其位﹔陽气之動﹐不失其所。故曰﹕欲如運樞﹐起居如驚﹐神气乃浮。又曰﹕陽气者﹐若天與日﹐失其所則折壽而不彰。

陽气﹐天气也﹔陰气﹐地气也。天气不治﹐則地气上干矣。故曰﹕陽气者閉塞﹐地气者。雲霧出於地﹐而雨露降於天。地气不治﹐則天气不化矣。故曰﹕雲霧不精﹐則上應白露不下。蓋天地陰陽﹐本出一气﹐陽失則陰不能獨成﹐陰失則陽不能獨化﹐自然之道也。人與天地參﹐故肺气象天﹐病則多及二陰﹔大小腸象地﹐病則多及上竅。仲景以大黃甘艸湯﹐治食已卽吐。丹溪用吐法﹐治小便不通。豈非有見於此歟﹖

卷上

四气

春气﹐少陽初升之气﹐陽方升而被抑﹐生气不達﹐則髒气內敗﹐猶木郁則腐也。故曰﹕逆春气﹐則少气不生﹐肝气內變。

夏爲盛長之气﹐心爲太陽之髒。夏气不長﹐則心气不充﹐不充則內空若洞也。故曰﹕逆夏气﹐則太陽不長﹐心气內洞。

秋气應收而反泄﹐秋眞气不斂﹐燥反乘之﹐則淸肅之化﹐轉爲郁燠之化也。故曰逆秋气﹐則太陰不收﹐肺气焦滿。焦滿﹐猶煩滿也。

冬气應藏而不藏﹐則少陰之經气不歸﹐而腎中之髒气獨沈。左氏所謂亂气張脈﹐外彊中漧是也。故曰逆冬气﹐則少陰不藏﹐腎气獨沈。

卷上

气相得則和不相得則病

主气﹐應節候而分布﹐歲以爲常者也﹔客气﹐隨司天而遞遷﹐六期而復始者也。而主客加臨﹐有相得﹑不相得之異。如子﹑午年﹐初之气﹐主厥陰風木﹐客太陽寒水。二之气﹐主少陰君火﹐客厥陰風木﹕以水加木﹐以木加火﹐母來生子﹐爲相得也。三之气﹐主少陽相火﹐客少陰君火﹔四之气﹐主太陰濕土﹐客太陰濕土。以火遇火﹐以土遇土﹐主客同气﹐爲相得也﹔五之气﹐主陽明燥金﹐客少陽相火﹕以火加金﹐金畏火制﹐爲不相得也。六之气﹐主太陽寒水﹐客陽明燥金﹕以金加水﹐金能生水﹐亦相得也。相得則和﹐不相得則病矣。其有相得而亦病者﹐如水臨金﹑金臨土﹑土臨火之屬﹐以子臨母﹐以下臨上﹐所謂不當位也﹐故亦病也。然須合歲運彊弱而論之。如甲子年﹑歲土太過﹐三之气爲少陰君火﹐以火加土﹐則土益旺而無制﹐是𨿽相得而不相和也。庚子年﹐歲金太過﹐五之气少陽相火﹐以火加金﹐金有制而反和﹐是𨿽不相得﹐而不爲病也。又如水臨金﹑火臨木之屬﹐設遇金﹑木不及之運﹐則金得水而淸﹐木得火而明﹐𨿽不當位﹐亦不病也。水臨土﹑木臨火之屬﹐設遇木﹑火太過之運﹐則土得火而堅﹐火得木而燔﹐𨿽當位﹐亦病也。更有進者﹐太過之土﹐木不能制者﹐金反得而泄之﹔不及之木﹐水不能滋者﹐火反得而養之﹔此天地生成之妙也。欲明運气之理者﹐其可以淺求之耶﹖

卷上

天符歲會

應天爲天符﹐承歲爲歲直﹐三合爲治。天﹐謂司天﹔歲﹐謂歲支﹔曰應﹑曰承﹐謂歲運也。

司天行天之气﹐歲支行地之气﹐歲營運气交之化﹐三者其气不必皆同﹐而亦有時而同者。如戊寅﹑戊申歲﹐戊爲火運﹐寅﹑申又爲相火﹐是以歲運而同司天之气﹐謂之天符。符者﹐同也﹐同於天也。如甲辰﹐甲戌歲﹐甲爲土運﹐辰﹑戌又爲土﹐是以歲運而同歲支之气﹐謂之歲直。直者﹐值也﹐值其歲也。又曰歲會﹐會者﹐合也﹐合於歲也。若己丑﹑己未歲﹐歲運之土﹐旣同天气﹐又同歲支﹐謂之太乙天符﹐卽經所謂三气並合爲治也。夫气同者﹐其化同﹔其气異者﹐其化異。化同則有相助爲虐之害﹐化異則有互相克賊之憂。然以不及之運﹐而得司天歲支之助﹐則不及之气轉爲平气﹐而气反治﹔若歲運太過﹐其气已盛﹐而復得司天﹑歲支之合﹐三气並治﹐其亢而害物﹐有不可言諭者矣。故曰﹕中執法者﹐其病速而危﹔中行令者﹐其病徐而持﹔中貴人者﹐其病暴而死。

卷上

六元正紀

《素問六元正紀大論》分列六十年運气﹑病治之紀﹐統論六气司天在泉之政﹐可謂詳且盡矣。然而驗之於事﹐合之於時﹐往往不能相符。且也一年之間﹐九州之內﹐有東南旱漧而西北淫雨者﹐有西北焦槁而東南大水者﹐則九州分野﹐上應九宮﹐爲地气之不齊也。且有宋元丰四年﹐歲在辛酉﹐涸流之紀﹐而河決大水﹐則气化勝復之異﹐胡源所謂歲水不及﹐侮而乘之者土也。土不務徳﹐故以濕勝﹐寒時則有泉湧河衍涸流生魚﹐其變爲驟注﹐爲霖潰﹐名爲少羽﹐而實與太宮之歲同者是也。是故五運六气之理﹐不可不知也﹐亦不易知也。而況古今度數之有差等﹐天人感召之有休咎。執而泥之﹐刻舟而求劍者也﹔廢而棄之﹐亡筌而求者也。

非沈潛之士﹐而具圓機之智者﹐烏足以誤此﹗

卷上

《靈》《素》不同

六節髒象論云﹕心爲陽中之太陽﹐肺爲陽中之太陰﹐腎爲陰中之少陰﹐肝爲陽中之少陽。而《靈樞》九鍼十二原云﹕陽中之少陰肺也﹐陽中之太陽心也﹐陰中之少陽肝也﹐陰中之太陰腎也。按《素》以肝爲陽者﹐言其時﹔《靈》以肝爲陰者﹐言其髒也。《素》以肺爲太陰﹐腎爲少陰者﹐舉其經之名﹔《靈》以肺爲少陰﹐腎爲太陰者﹐以肺爲陰髒而居陽位﹐腎爲陰髒而居陰位也。二經之不同如此。

經脈十二﹐絡脈十五﹐凡二十七气以上下。所出爲井﹐所澑爲滎﹐所注爲﹐所過爲原﹐所行爲經﹐所入爲合。故本輸篇云﹕膀胱出於至陰﹐爲井﹔澑於通谷﹐爲滎﹔注於束骨﹐爲﹔過於京骨﹐爲原﹔行於昆侖﹐爲經﹔入於委中﹐爲合。膽出於竅陰﹐爲井﹔澑於俠溪﹐注於臨泣﹐爲﹔過於丘墟﹐爲原﹔行於陽輔﹐爲經﹔入於陽之陵泉﹐爲合。胃出於厲兌﹐爲井﹔澑於內庭﹐爲滎﹔注於陷谷﹐爲﹔過於衝陽﹐爲原﹔行於解溪﹐爲經﹔入於下陵爲合。

而《根結篇》云﹕足太陽根起於至陰﹐澑於京骨﹐注於昆侖﹐入於天柱﹑飛揚。足少陽根起於竅陰﹐澑於丘墟﹐注於陽輔﹐入於天容。足陽明根起於厲兌﹐澑於衝陽﹐注於下陵﹐入於人迎﹑丰隆。是以井﹑滎﹑﹑原﹑經﹑合之處﹐卽一經所言﹐而亦有不同如此。

卷上

《素問》傳寫之誤

蒼天之气﹐淸淨則志意治﹐順之則陽气固﹐𨿽有賊邪﹐弗能害也。故聖人傳精神﹐服天气而通神明。按「傳」﹐當作「專」﹐言精神專一﹐則淸淨弗擾﹐猶蒼天之气也。老子所謂專气致柔﹔太史公所謂精神專一﹐動合無形﹐瞻足萬物﹔班氏所謂專精神以輔天年者是也。若作「傳」﹐與義難通。王注精神可傳﹐惟聖人得道者乃能爾。予未知精神如何則傳也﹖因於寒﹑因於暑二節﹐丹溪重定章句﹐爲是。

脈乍疏乍數者死﹐謂气亂而失常也。又少陽脈至﹐乍數﹑乍疏﹑乍短﹑乍長。夫少陽气卽未齊﹐其脈大小不同已耳﹗何至失其常度耳﹖按扁鵲陰陽法云﹕少陽之至﹐乍小﹑乍大﹑乍長﹑乍短。大豈好異而云然哉﹗春脈太過﹐則令人善忘﹐忽忽眩冒而巓疾。王氏謂「忘」當作「怒」﹐是。

解脈令人腰痛﹐痛而引肩﹐目KTKT然﹐時遺溲。又云﹕解脈令人腰痛如引帶﹐常如折腰狀﹐善怒。詳本篇備舉諸經腰痛﹐乃獨遺帶脈﹐而重出解脈。按帶脈起於少腹之側﹐季脇之下﹐環身一周﹐如束帶然。則此所謂腰痛如引帶﹐常如折腰狀者﹐自是帶脈爲病。云解脈者﹐傳寫之誤也。

血溫身熱者死。按﹕「溫」當作「溢」。夫血寒則凝而不流﹐熱則沸而不寧﹐溫則血之常也。身𨿽熱﹐何遽至死﹐惟血旣流溢﹐復見身熱﹐則陽過亢而陰受逼﹐有不盡不已之勢﹐故死。今人失血之後﹐轉增身熱﹑咳嗽者﹐往往致死﹐槪可見矣。

立而暑解﹐治其骸關。「暑解」當是「骨解」﹐言骨散墮如解也。「骨」與「暑」相似﹐傳寫之誤也。

診法常以平旦﹐陰气未動﹐陽气未散﹐飲食未進﹐經脈未盛﹐絡脈調勻﹐气血未亂﹐故乃可診有過之脈。按營衛生會篇云﹕平旦陰盡﹐而陽受气矣。夫陰方盡﹐何云未動﹖陽气方受﹐何云未散﹖疑是「陽气未動﹐陰气未散」。「動」謂盛之著﹐「散」謂衰之極也。

卷上

《甲乙》之誤

《素問》曰﹕陰气盛於上則下虛﹐下虛則腹脹滿。又曰﹕陽气盛於上﹐則下气重上而邪气逆﹐逆則陽气亂﹐陽气亂則不知人。此二段乃岐伯分答黃帝問厥﹐或令人腹滿﹐或令人昏不知人二語之辭。所謂陰气者﹐下气也。下气而盛於上﹐則下反無气矣﹔無气則不化﹐故腹脹滿也。所謂下气者﹐卽陰气也。陽气上盛﹐則陰气上奔﹐陰從陽之義也。邪气亦卽陰气﹐以其失正而上奔﹐卽爲邪气。邪气亦卽陰气﹐以其失正而上奔﹐卽爲邪气。邪气旣逆﹐陽气乃亂。气治則明﹐亂則昏﹐故不知人也。《甲乙經》削「陽气盛於上」五字﹐而增「腹滿」二字於「下虛則腹脹滿」之下﹐「則下气重上」之上。林氏云﹕當從《甲乙》﹐謂未有陰气盛於上﹐而又陽气盛於上者。二公並未體認分答語辭﹐故其言如此﹐殆所謂習而弗察者耶﹗心脈搏堅而長﹐當病舌捲不能言﹔其軟而散者﹐當消環自己。按「搏堅而長」者﹐太過之脈。心象火﹐而脈縈舌﹔心火有餘﹐故病舌捲不能言也。「軟而散」者﹐不足之脈。心者生之本﹐神之處﹔心不足則精神爲消﹐如卑﹑遺亡﹑恐懼之類是也。「環自己」者﹐言經气以次相傳﹐如環一周﹐復至其本位﹐而气自復﹐病自已也。診要經終論云﹕刺中心者﹐環死。

義與此同。「環自已」者﹐經盡气復則生﹔「環死」者﹐經盡气絕則死也。《甲乙經》「環」作「渴」﹐非。

推而外之﹐內而不外﹐有心腹積也﹔推而內之﹐外而不內﹐身有熱也﹔下而不上﹐頭項痛也﹔按之至骨﹐脈气少者﹐腰脊痛而身有痺也。《甲乙經》「上而不下」作「下而不上」﹐「下而不上」作「上而不下」﹐非。蓋「上而不下」者﹐上盛而下虛﹐下虛則下無气﹐故腰足冷﹔「下而不上」者﹐有降而無升﹐不升則上不榮﹐故頭項痛也。經文前二段是有餘之病﹐故受病處脈自著﹔後二段是不足之病﹐故當病之處脈反衰。按之至骨而脈气少﹐爲腰脊痛而身有痺者﹐亦不足之診也。經文虛實互舉﹐深切診要﹐自當從古。

卷上

王注之誤

《素問》曰﹕味過於苦﹐脾气不濡﹐胃气乃濃﹔味過於辛﹐經脈沮弛﹐精神乃央。注云﹕苦性堅燥﹐又養脾胃﹐故脾气不濡﹐胃气彊濃﹔辛性潤澤﹐散養於筋﹐故令筋緩脈潤﹐精神長久。按經云﹕陰之所生﹐本在五味﹔陰之五宮﹐傷在五味。是以五臟資生於味﹐而味過反傷五臟。此所謂「脾气不濡﹐胃气乃濃」者﹐由脾不能爲胃行其津液﹐而胃亦不能輸其精气於脾也﹔胃不輸﹐脾不行﹐則津液獨滯於胃﹐而胃乃濃。「濃」猶滯也﹐寧彊濃之足言哉﹖「沮」﹐消沮也。「弛」﹐懈弛也。由辛散太過﹐而血气消沮﹐筋脈懈弛﹐精气衰及其半也﹐豈潤澤長久之謂哉﹖以過爲正﹐以傷爲益﹐誤矣﹗誤矣﹗切脈動靜﹐而視精明。精明者﹐兩目之精光也。注云﹕明堂左右近目之穴﹐非是。下文云﹕精明者﹐所以視萬物﹑別黑白﹐審短長。然則非目中之精明而何﹖肺脈軟而散者﹐當病灌汗﹐至今不復散發也。「灌汗」者﹐汗出淋漓﹐如以水灌之。謂肺气衰弱﹐故散而不收也。至秋肺金司令之時﹐其气自收﹐其汗自斂﹐而不復散發也。非寒水灌洗﹐皮密無汗之謂也。

胃脈沈鼓澀﹐胃外鼓大﹐心脈小堅急﹐皆鬲﹑偏枯﹐男子發左﹐女子發右。不喑﹑舌轉可治﹐三十日起﹔其從者喑﹐三歲死。王注云「從」謂男子發左﹐女子發右也。然則經文何必更出「其從者」三字﹖按《玉版論要》云﹕男左爲逆﹐右爲從﹔女子右爲逆﹐左爲從。本文蓋謂男子發左﹐女子發右﹐於法爲逆﹐然不喑﹑舌轉﹐則受邪輕﹐故證𨿽逆﹐而猶可治﹔若男子發右﹐女子發左﹐於法爲從﹐然喑則受邪重﹐證𨿽從﹐必三歲乃起也﹐設逆而邪重者﹐必死不治。從而邪微者﹐奚待三歲而後起哉﹖西北之气﹐散而寒之﹔東南之气﹐收而溫之。蓋西北寒束於外﹐而陽聚於內﹐故宜散而寒﹔東南陽泄於外﹐而陰伏於內﹐故宜收而溫。非食冷﹑食熱之謂也。

卷上

心欲軟腎欲堅

心欲軟﹐急食鹹以軟之﹔腎欲堅﹐急食苦以堅之。蓋心於象爲離﹐腎於象爲坎。坎之明在內﹐以剛健而行之於外﹐故欲堅﹔離之明在外﹐當柔順而養之於中﹐故欲軟。軟者﹐必以咸﹔堅者﹐必以苦。咸從水化﹐苦從火化也。夫坎水潤下﹐愈下則陷矣﹐故以行爲尙。《易》曰﹕行有尙吉﹐往有功也。離火炎上﹐愈上則焚矣﹐故以蓄爲吉。《易》曰﹕離利貞亨﹐畜牝牛吉也。然則所以堅之﹑軟之者﹐固欲其水上﹑火上﹐而成心腎交通之妙歟﹗

卷上

三陽在頭三陰在手

三陽外感﹐診在人迎﹔人迎者﹐結喉兩旁動脈﹐故曰三陽在頭。三陰內傷﹐診在气口﹔气口卽寸口也﹐故曰三陰在手。

卷上

脾气外絕

脈浮大虛者﹐是脾气之外絕﹐去胃外歸陽明也。言脾虛气下﹐不爲胃行精气﹐而與大腸驅糟粕也。人有不能食而數便利者﹐非脾去胃歸陽明之故歟﹗

卷上

勞風

勞風法在肺下。其爲病也﹐彊上冥視﹐唾出若涕﹐惡風而振寒。治之柰何﹖曰﹕以救俯仰﹐巨陽引精者三日﹐中年者五日﹐不精者七日﹐咳出靑黃涕﹐其狀如膿﹐大如彈丸﹑從口中或鼻中出﹐不出則傷肺﹐傷肺則死矣。讀此﹐可悟傷風不解成癆之故。勞風者﹐旣勞而又受風也。勞則火起於上﹐而風又乘之﹐風火相搏﹐气湊於上﹐故云法在肺下也。肺主气而司呼吸﹐風熱在肺﹐其液必結﹐其气必壅﹐是以俯仰皆不順利﹐故曰當救俯仰也。救俯仰者﹐卽利肺气﹑散邪气之謂乎﹖然邪气之散與否﹐在平正气之盛與衰。若陽气旺而精气引者﹐三日﹐次五日﹐又次七日﹐則靑黃之涕從咳而出﹐出則風熱俱去﹐而肺無恙矣。設不出﹐則風火畱積肺中而肺傷﹐肺傷則喘咳聲嘶﹐漸及五臟﹐而虛勞之病成矣。今人治勞﹐日用滋養而不少益者﹐非以邪气未出之故歟﹖而久畱之邪﹐補之固無益﹐淸之亦不解﹐虛勞病之所以難治也。

再按《脈解篇》云﹕太陽所謂彊上引背者﹐陽气大上而爭﹐故彊上也。勞風之病﹐火在上而風乘之﹐風﹑火皆陽也﹔風性善行﹐火性炎上﹐非所謂陽气大上而爭者乎﹖

卷上

結陽結陰

結陽者﹐腫四肢﹔結陰者﹐便血一升﹐再結二升﹐三結三升。結陽﹐陽聚而實也。四肢者﹐諸陽之本。陽實﹐則四肢腫也。結陰﹐陰气凝聚﹐不與陽气相通也。夫陽所以舉陰气者也﹐陰無陽而獨﹐則不復周流四布﹐有墜而下出耳﹗再結﹑三結﹐謂二陰﹑三陰並結不解﹐結愈甚者﹐下愈多也。

卷上

胃脘癰

人病胃脘癰者﹐診當候胃脈。其脈當沈細﹐沈細者气逆﹐逆者人迎甚盛﹐甚盛則熱。人迎者﹐胃脈也。逆而甚﹐則熱聚於胃口而不行﹐故胃脘爲癰也。按人迎在頭﹐趺陽在足﹐皆胃脈也。云當候胃脈者﹐謂趺陽也。趺陽脈不必沈且細﹐而今沈且細者﹐气逆於上﹐而下乃虛﹐下虛則沈細也。人迎甚盛者﹐气逆於上則上盛﹐上盛故人迎甚盛。夫气聚於上而熱不行﹐胃脘壅遏﹐得不蓄積爲癰耶﹖

卷上

腸覃石瘕

覃﹐延也﹐肉蔓延﹐與腸相著。瘕﹐假也﹐假血成形﹐積於胞中。血積易去﹐故曰可導而下﹔肉漸大﹐則消之非易﹐故曰狀如懷子﹐久者離歲。

卷上

肺消

心移寒於肺﹐爲肺消﹔肺消者﹐飲一溲二﹐死不治。肺居上焦﹐而司气化。肺熱則不肅﹐不肅則水不下﹔肺寒則气不化﹐不化則水不布。不特所飲之水直趨而下﹐且並身中所有之津﹐盡從下趨之勢﹐有降無升﹐生气乃息﹐故曰「飲一溲二﹐死不治。」

卷上

四維相代

四維﹐四肢也。相代﹐相繼爲腫也。四肢爲諸陽所實之處﹐相繼爲腫者﹐气餒而行不齊也﹐故曰「陽气乃竭」。

卷上

四肢不舉

玉機眞髒論云﹕脾脈太過﹐則令人四肢不舉﹔其不及﹐則令人九竅不通。《靈樞》本神篇云﹕脾气虛則四肢不用﹔實則腹脹﹑涇溲不利。蓋脾虛則營衛涸竭﹐不能行其气於四肢﹐而爲之不舉﹔脾實則營衛遏絕﹐亦不能行其气於四肢﹐而爲之不舉。九竅亦然。兩經互言之者﹐所以窮其變也。

卷上

折髀

胃脈搏堅而長﹐其色赤﹐當病折髀。胃土太過﹐而火復益之﹐腑陽獨盛﹐髒陰受傷﹐則髀痛如折也。

卷上

水液渾濁

水液混濁﹐有脾經穀气不化﹐濕熱下流﹔亦有因肺金气衰﹐而便液停凝。蓋肺司州都之气化﹐中气不足﹐則溲便爲之變。未可執其「皆屬於熱」之一語而施治也。

卷上

厥

巨陽主气﹐故先受邪﹔少陰與其爲表裏也﹐得熱則上從之﹐從之則厥也。故有風熱小恙﹐而亦面赤﹑足冷者。如是則解外之邪﹐必靖內之气﹐設徒與表藥﹐眞陽隨越﹐故曰表裏刺之﹐飲之服湯。

卷上

煎厥

煎厥﹐卽熱厥也。火迫於下﹐气逆於上﹐爲厥逆而熱煩也。潰潰乎若壞都﹐乎不可止者﹐言其精神散敗﹐若土之崩﹐若水之放﹐而不可復收之﹑掩之也。

卷上

气泄

心脈不及﹐則令人煩心﹐上見咳唾﹐下爲气泄。气泄者﹐气隨便失。脾腸之病﹐卽气利也﹐乃火不足﹐而土受病也。

卷上

瘧

瘧脈緩大虛﹐調以甘藥。凡諸瘧而脈不見﹐刺十指間出血﹐血出必已。故初病脈不出者﹐多是气血壅遏所致﹐無用張皇﹐遽投溫補﹐亦致敗事。

卷上

气痺精少皆能生寒

人身非衣寒也﹐中非有寒气也﹐寒從中生者何﹖是人多痺气也。又腎者水也﹐而生於骨﹐腎不生則髓不能滿﹐故寒甚至骨也。是故气痺﹑精少﹐皆能生寒﹐不必謂其定責陽虛也。

卷上

刺久病

刺久病者﹐深內而久畱之﹐間日而復取之﹐必先調其左右﹐去其血脈。愚謂此刺道也﹐可通藥之用矣。以其病久入深﹐故必深內﹔以其陰气難得﹐故必久畱。間日者﹐休其气也。調其左右﹐去其血脈者﹐調其未病之處﹐使血脈流通也。以丸藥攻其病﹐以甘藥養其正﹐且進且止﹐毋速其效﹐以平爲期﹐藥之道盡矣。

卷中

風寒營衛之辧

風爲陽邪而上行﹐衛爲陽气而主外﹐以陽從陽﹐其气必浮﹐故曰「陽浮者熱自發」。陽得風而反彊﹐陰無邪而反弱﹐以弱從彊﹐其气必餒﹐故曰「陰弱者汗自出」。

傷寒發熱者﹐陽气被郁而不伸也﹔中風發熱者﹐陽气被引而外浮也。郁者必發之﹐浮者不徒解散而已。此桂枝湯所以兼陰陽﹑通合散爲劑也。

仲景衛彊營弱之說﹐不過發明所以發熱﹑汗出之故。後人不察﹑遂有風並於衛﹐衛實而營虛﹔寒中於營﹐營實而衛虛之辧。不知邪气之來﹐自皮毛而至肌肉﹐無論中風﹑傷寒﹐未有不及於衛者﹐甚者乃並傷於營耳﹗郭白雲所謂涉衛中營者是也。衛病而營和﹐則汗自出﹔營與衛俱病﹐則無汗矣。無汗必發其汗﹐麻黃湯所以去表實而發邪气也﹔有汗不可更發汗﹐桂枝湯所以助表气而逐邪气也。學人但分病証之有汗﹑無汗﹐以嚴麻黃﹑桂枝之用﹐不必執營衛之孰虛孰實﹐以證傷寒﹑中風之殊。且無汗爲表實﹐何云衛虛﹖麻黃之去實﹐寧獨遺衛﹖能不膠於俗說者﹐斯爲豪傑之士。營衛本是和諧﹐衛受邪而反彊﹐榮無邪而覺弱﹐邪正不同﹐彊弱異等﹐𨿽欲和諧﹐不可得矣﹐故曰營气和者外不諧。

傷寒分立三綱﹕桂枝主風傷衛﹐麻黃主寒傷營﹐大靑龍主風寒兩傷營衛。其說始於叔微許氏﹐而成於中行方氏﹑嘉言諭氏。以愚觀之﹐桂枝主風傷衛則是﹐麻黃主寒傷營則非。蓋有衛病而營不病者﹐未有營病而衛不病者也。至於大靑龍證﹐其立方之旨﹐因煩躁而獨加石膏。

王文祿所謂風寒並重﹐而閉熱於經﹐故加石膏於發散藥中者是也。若不過風寒並發﹐則麻黃﹑桂枝已足勝其任矣﹐何必更須石膏哉﹖寒邪閉皮毛而郁陽气﹐是以發熱而汗不出。麻黃﹑杏仁開肺气﹑發腠理。若桂枝﹑甘艸﹐爲辛甘發散之用也。風邪不能外閉陽气﹐而反內擾陰气﹐是以其汗自出。用芍藥者﹐所以救其營也。書謂風邪傷衛﹐營未受病﹐與芍藥以安營者﹐尙隔一層。

卷中

寒邪六經俱受不必定自太陽

傷寒傳經次第﹐先太陽﹐次陽明﹐次少陽﹐次太陰﹐次少陰﹐次厥陰﹐此其常也。然而風寒之邪﹐亦有徑中陽明者。仲景云﹕陽明中風﹐口苦﹐咽漧﹐腹滿﹐微喘﹐發熱﹐惡寒﹐脈浮而緊。又少陽中風﹐兩耳無所聞﹐目赤﹐胸中滿而煩者是也。不獨陽明﹑少陽爲然﹐卽三陰亦有之。云少陰病始得之﹐反發熱﹑脈沈者﹐少陰初受寒邪之癥也。太陰中風﹐四肢煩疼﹐陽微陰澀而長者﹐太陰初受風邪之癥也。厥陰中風﹐脈微浮爲欲愈﹐不浮爲未愈﹐此厥陰初受風邪之脈也。此三者﹐又與三陰直中不同。直中者﹐病在髒﹐此則病在經也。是以六經皆能自受風寒﹐何必盡從太陽傳入﹔卽從太陽傳入﹐亦不必循經遞進。海藏言之最詳﹐玆不重述。

傷寒傳足不傳手者﹐寒邪中人﹐先著皮膚﹐而足太陽膀胱之脈﹐在最外一層﹐故先入之﹔稍深則去皮膚而入肌肉﹐肌肉爲足陽陰之分﹐故次入之﹔又稍深則在軀殼之內﹐臟腑之外﹖而足少陽之脈﹐正當半表半里之間﹐故又次入之。迨去表而之裏﹐離陽而入陰﹐則三陰者﹐太陰爲開﹐厥陰爲闔﹐少陰爲樞﹐故邪气入之﹐先太陰﹐次少陰﹐次厥陰也。合而言之﹐陽主表而陰主裏﹐表爲腑而裏五臟﹐故邪气在表﹐則足三陽受之﹐在裏則足三陰受之也。手之三陽﹐𨿽亦主表﹐而太陽小腸﹑少陽三焦﹑陽明大腸﹐並從手至於頭﹐位偏而脈短﹐不若足經之自下行上﹐綱維一身也。手之三陰﹐𨿽亦主裏﹐然太陰肺﹑少陰心﹑厥陰胞絡﹐並處上焦﹐不若肝﹑脾﹑腎之實居陰位也。是故手三陽經𨿽陽﹐而脈絀於表﹐惟足三陽爲獨主陽之表﹔手三陰髒𨿽陰﹐而位不處陰﹐惟足三陰爲獨主陰之裏。傷寒之邪﹐所以恆在足而不在手歟﹗發明所謂傷寒止傷西北﹐而不傷東南﹐亦穿鑿之語。夫邪气侵淫﹐自足及手者有之。如《玉機》所謂足經實﹐手經虛﹐故能冤熱。潔古所謂壬病傳丙﹑丙病傳丁者是也。然非汗下差誤﹐或七情勞倦之故﹐焉有傳及手經者哉﹖

卷中

陽結陰結

脈浮而數﹐能食﹐不大便者﹐名曰陽結﹐十七日當劇﹔脈沈而遲﹐不能食﹐身體重﹐大便反硬﹐名曰陰結﹐十四日當劇。蓋天人之气﹐十五日一更﹐更則結者當解﹐設不解﹐其病則劇。云十七日者﹐陽結能食﹐故過期﹔十四日者﹐陰結不能食﹐故不及期也。成氏過結再傳之說﹐失之泥矣。

卷中

縱橫

傷寒﹐腹滿﹐譫語﹐寸口脈浮而緊﹐此肝乘脾也﹐名曰縱﹐刺期門﹔傷寒﹐發熱﹐嗇嗇惡寒﹐大渴欲飲水﹐其腹必滿﹐自汗出﹐小便利﹐此肝乘肺也﹐名曰橫﹐刺期門。按腹滿﹑譫語﹐其脈當實沈﹐而反浮緊﹐此非裏實﹐乃肝邪乘脾﹐气窒而實也﹔發熱﹐惡寒﹐病爲在表﹐其證本不當渴﹐而反大渴﹐此非內熱﹐乃肝邪乘肺﹐气郁而燥也。以裏無熱﹐不能消水﹐故腹滿﹐而汗出便利﹐則肺气已行﹐故愈。二者俱瀉肝邪則愈﹐設不知而攻其實熱﹐則誤矣。

此病機之變﹐不可不審也。

卷中

戰栗

邪气入﹐正气抑﹐則病﹔正气復﹐邪气退﹐則汗出而愈矣。然邪猶未彊而未卽服﹐正猶微而未卽勝﹐此所以戰也。

邪气外與正爭﹐則爲戰﹔內與正爭﹐則爲栗。栗者﹐心內鼓栗。經曰﹕陰中於邪﹐必內栗也。若戰﹐則但肢體戰搖而已。戰者﹐正气勝﹐則有得汗而解者﹔栗者﹐內气虛﹐不能禦邪﹐遂成厥脫也。

卷中

熱入血室

熱入血室三條﹐其旨不同。第一條﹐是血捨空而熱乃入者﹐空則熱不得聚﹐而遊其部﹐故胸脇滿。第二條﹐是熱邪與血俱結於血室者﹐血結亦能作寒熱﹐柴胡亦能去血結﹐不獨和解之謂矣。第三條﹐是熱邪入而結﹐經尙行者﹐經行則熱亦行而不得畱﹐故必自愈﹐無犯胃气及上二焦﹐病在血而不在气﹐在下而不在上也。若誅伐無過﹐變證隨出﹐烏能自愈耶﹖

卷中

圊血

下利﹐寸脈反浮數者﹐陽之盛也﹔尺中自澀者﹐陰之虛也。以陽加陰﹐必圊膿血。

少陰熱在膀胱而便血者﹐髒邪還腑﹐血去熱出﹐當愈﹔彊發少陰汗而動血者﹐熱邪內迫﹐血去陰竭﹐多死。

卷中

吐利煩躁四逆

少陰病吐利﹐煩躁﹐四逆者死﹐爲陰極而陽絕也﹔少陰吐利﹐手足厥冷﹐煩躁欲死者﹐吳茱萸湯主之﹐爲陰盛而陽爭也。病癥則同﹐而辧之於爭與絕之間﹐蓋亦微矣。

卷中

亡陽無陽

亡陽﹐陽不守也﹔無陽﹐陽之弱也。陽亡者﹐藩籬已徹﹐故汗出不止﹔陽弱者﹐施化無權﹐故不能作汗。

卷中

絕陽

陽爲津液之源﹐津液爲陽之根。汗出過多﹐胃气生熱﹐津液竭矣。陽气𨿽存﹐根本則離﹐故曰絕陽。

卷中

厥

傷寒脈促﹐手足厥逆者﹐可灸之。按本論云﹕脈陽盛則促﹐則手足厥逆。而脈促者﹐非陽之虛﹐乃陽不通也﹔灸之﹐所以引陽外通。若厥而脈微者﹐則必更以四逆溫之。

病患手足厥冷﹐脈乍緊者﹐邪結在胸中。胸中﹐陽也﹐陽實气於四肢。邪結胸中﹐其陽不布﹐則手足無气而厥冷。胸邪最髙﹐髙者因而越之﹐故曰當吐之﹐宜瓜蒂散。脈促者﹐陽結不通﹐故宜引其陽﹔脈緊者陽爲邪遏﹐故須吐其邪。二者皆與陽虛厥逆不同。

脈微而厥者﹐陽之虛也﹐宜四逆輩﹔脈細而厥者﹐血虛不營於四末也﹐宜酸甘辛藥溫之﹑潤之﹑行之﹐當歸四逆是也。

卷中

厥熱

傷寒先厥者﹐寒邪乍中﹐陽气暴折也﹔後熱者﹐陽气漸復﹐陰邪將卻也。五日厥﹐熱亦五日者﹐陰勝陽復之常也。厥深者﹐熱亦深﹔厥微者﹐熱亦微。謂有勝則有復﹐勝之甚者﹐其復亦甚。非以外厥之微甚﹐卜裏熱之淺深也。

傷寒前厥而後熱者﹐其病多吉﹐陽復而陰剝也﹔前熱而後厥者﹐其病多凶﹐陰進而陽退也。

厥四日﹐熱反三日﹐卽顯陽微之機﹐不待復厥﹐至五日而知其病之進也﹔熱四日﹐厥反三日卽顯陰負之兆﹐不待復熱﹐至五日而知其病之必愈也。

卷中

三陰下癥

太陰﹐有桂枝加大黃湯下之一癥﹔少陰﹐有大承气急下三癥﹔厥陰﹐有小承气下之一癥。夫邪入三陰﹐病已深矣﹐其幸而不死者﹐其邪仍從陽而出耳﹗張季明所謂太陰脾經﹐溫燥不行﹐亦當溫利自陽明出﹐如桂枝加大黃是也﹔少陰腎經﹐𨿽用附子﹐復使麻黃﹐厥陰肝經用桂枝﹐則知少陰亦自太陽出﹐厥陰亦自少陽出﹔及其太陽﹑少陽郁閉不行﹐則當自陽明出。故三陰皆有下癥也。

卷中

桂枝湯

風之爲气﹐能動陽气而泄津液﹐所以發熱﹑汗自出﹐與傷寒之發熱﹑無汗不同。此用桂枝外發邪气﹐卽以芍藥內安津液﹔炙甘艸合桂枝之辛﹐足以攘外﹐合芍藥之酸﹐足以安內﹔生薑﹑大棗甘辛相合﹐亦助正气去邪之用。蓋以肌解而邪不去﹐故不用麻黃發表﹐而以桂枝助陽以爲表﹔以其汗出而營自和﹐故不用石膏之淸裏﹐而用芍藥斂陰以爲裏。此桂枝湯之所以大異於麻黃﹑大靑龍也。

卷中

麻黃湯

寒邪傷人陽气﹐郁而成熱﹐皮膚閉而成實﹐麻黃輕以去實﹐辛以發陽气﹐溫以散寒气。

杏仁佐麻黃通肺气﹐使腠理開泄﹐王好古謂其爲治衛實之藥者是也。然泄而不收﹑升而不降﹐桂枝﹑甘艸𨿽以佐之﹐實監制之耳﹗東垣云﹕麻黃湯是陽經衛藥也﹐開腠理使陽气申泄﹐此藥爲衛實也。

卷中

大小靑龍湯

大靑龍治風寒外壅﹐而閉熱於經者﹔小靑龍治風寒外壅﹐而伏飲於內者。夫熱郁於經﹐而不用石膏﹐汗爲熱隔﹐寧有能發之者乎﹖飲伏於內﹐而不用姜﹑夏﹐邪與飲摶﹐寧有能散之者乎﹖其芍藥﹑五味﹐不特靖逆气而安肺气﹐抑且制麻﹑桂﹑姜﹑辛之勢﹐使不相而相就﹐以成內外協濟之功也。

卷中

桂枝去芍藥加蜀漆龍骨牡蠣救逆湯

傷寒脈浮﹐醫以火迫劫之亡陽﹐必驚狂﹑起臥不安者﹐桂枝去芍藥加蜀漆龍骨牡蠣救逆湯主之。按此所謂陽者﹐乃心之陽﹐蓋卽神也。火气通於心﹐神被迫而不收﹐與發汗亡陽者不同。發汗者﹐動其腎﹐則厥逆﹑筋惕肉﹐故當用四逆﹔被火者﹐傷其心﹐則驚狂﹑起臥不安﹐故當用龍﹑牡。其去芍藥﹐加蜀漆者﹐蓋欲甘辛急復心陽﹐而不須酸味更益營气也。與發汗後﹐其人叉手自冒心﹑心下悸欲得按者﹐用桂枝甘艸湯同。蜀漆卽常山苗﹐味辛﹐能去胸中邪結气。此癥火气內逼心包﹐故須以逐邪而安正耳﹗

卷中

五苓豬苓

五苓﹑豬苓﹐並治脈浮﹐發熱﹐渴而小便不利之癥。然五苓則加桂枝﹑白術﹐而治太陽﹔豬苓則加滑石﹑阿膠﹐而治陽明。蓋太陽爲開﹐陽明爲闔。太陽爲表之表﹐其受邪也﹐可以熱發﹐可以辛散﹔陽明爲表之裏﹐其气難泄﹐其熱易蓄﹐其發散攻取﹐自與太陽不同。是以五苓散加甘辛溫藥﹐假陽气以行水﹔豬苓湯加甘鹹寒藥﹐假陰气以利水也。

卷中

瀉心諸湯

傷寒下後﹐心下滿而不痛者﹐爲痞﹐半夏瀉心湯主之。蓋客邪內陷﹐旣不可從汗泄﹔而痞不實﹐又不可從下奪。故惟半夏﹑漧薑之辛﹐能散其結﹔芩﹑連之苦﹐能泄其滿。熱其所以泄﹑散者﹐𨿽藥之能﹐而實胃气之使也。此用人參﹑甘艸者﹐非以下後中傷﹐故以益气而助其能耶﹗甘艸瀉心﹑生薑瀉心﹐𨿽同爲治痞之劑﹐而生薑瀉心意在胃中不和﹐故加辛溫以和胃﹔甘艸瀉心意在下利不止與客气上逆﹐故不欲人參之增气﹐而須甘艸之安中也。

大黃黃連瀉心腸﹐治傷寒汗下後心下痞﹐按之濡﹐其脈關上浮者。成氏云﹕此虛熱也﹐與大黃﹑黃連以導其虛熱。按成氏所謂虛熱者﹐對燥屎而言也。蓋邪熱入裏﹐與糟粕相結﹐則爲實熱﹔不與糟粕相結﹐則爲虛熱﹔非陰虛﹑陽虛之謂。本方以大黃﹑黃連爲劑﹐而不用枳﹑朴等藥者﹐蓋以泄熱﹐非以蕩實熱也。

卷中

白通四逆

白通﹑四逆﹐俱用姜﹑附﹐俱爲扶陽抑陰之劑。而白通意在通陽﹐故用蔥白﹐凡厥而下利脈微者用之﹔四逆意在救裏﹐故用甘艸﹐凡厥而淸谷不止者用之。若通脈四逆﹐則進而從陽﹐以收外散之熱﹔白通加人尿豬膽汁﹐則退而就陰﹐以去格拒之寒也。

卷中

麻杏甘石湯

汗出而喘﹐無大熱者﹐其邪不在經腠﹐而在肺中﹐故非桂枝所能發。麻﹑杏辛甘﹐入肺散邪气﹔肺被邪郁而生熱﹐石膏辛寒﹐入肺除熱气﹔甘艸甘溫﹐安中气﹐且以助其散邪淸熱之用。乃肺臟邪气發喘之的劑也。

卷中

飲證類傷寒

傷寒若吐若下後﹐心下逆滿﹐气上衝胸云云。按此非傷寒癥﹐乃屬飲家也。《金匱》云﹔膈間支飲﹐其人喘滿﹐心下痞堅﹐得之數十日﹐醫吐下之不愈﹐木防己湯主義。又云﹕其人振振身動者﹐必有伏飲。又云﹕心下有痰飲﹐胸脇支滿﹑目眩是也。成氏以爲裏虛气逆﹐與此藥和經﹑益陽﹑散气﹐恐未切當。

病如桂枝癥﹐頭不痛﹐項不彊﹐寸脈微浮﹐胸中痞硬﹐气上衝咽喉不得息者﹐此爲胸有寒也﹐當吐之﹐宜瓜蒂散。寒﹐謂寒飲﹐非寒邪也。此亦痰飲類傷寒癥。《活人書》云﹕痰飲之爲病﹐能令人增寒發熱﹐狀類傷寒﹐但頭不痛﹑項不彊爲異耳﹗

卷中

簡誤

汗多則熱愈﹐汗少則便難。疑是汗少則熱愈﹐汗多則便難。太陽篇云﹕脈陽微而汗出少者﹐爲自和也﹔汗出多者﹐爲太過。陽脈實﹐因發其汗出多者﹐爲亦太過﹐太過爲陽絕於裏﹐亡津液﹐大便因硬也。成氏謂汗少則邪熱不盡﹐又走其津液者﹐非。

太陽病十日已去﹐脈浮細而嗜臥者﹐外已解也。設胸滿﹑脇痛者﹐與小柴胡湯﹔脈但浮者﹐與麻黃湯。謂脈但浮而不細﹐嗜臥者﹐邪猶在外﹐宜麻黃湯﹔脈浮細﹐不嗜臥﹐而胸滿﹑脇痛者﹐邪又在少陽﹐宜小柴胡湯。非外已解﹐而又和之﹑發之之謂也。

太陽病﹐脈浮緊﹐無汗﹐發熱﹐身疼痛﹐八九日不解﹐表癥仍在﹐此當發其汗。服藥已微除﹐其人發煩﹐目瞑﹐劇者必衄﹐衄乃解。所以然者﹐陽气重故也﹐麻黃湯主之。按「麻黃湯主之」句﹐當在「此當發其汗」下。謂服麻黃湯已﹐病𨿽未除﹐而又發煩﹐目瞑﹔劇者﹐陽邪上盛﹐必將衄血而後解。非旣衄血﹐而又以麻黃湯發之也。然亦須審微﹑甚而處之。若其欲衄而血不流﹐𨿽衄而邪不解者﹐則仍宜發汗。仲景云﹕傷寒脈浮緊﹐不發汗﹐因致衄者﹐麻黃湯主之是也。

傷寒脈浮滑﹐此表有熱﹐裏有寒﹐白虎湯主之。按陽明篇云﹕傷寒無大熱﹐口燥渴﹐心煩﹐背微惡寒者﹐白虎湯主之。厥陰篇云﹕傷寒脈滑而厥者﹐裏有熱也﹐白虎湯主之。審此﹐本文當作裏有熱﹐表有寒﹔表寒卽手足厥﹑背惡寒之謂。蓋傳寫之誤﹐不必曲爲之解也。

癥象陽旦一條﹐蓋卽前條之意﹐而設爲問答﹐中間語意殊無倫次﹐豈後人之文耶﹖昔人讀《考工記》﹐謂不類於周官。余於此條亦云。

下利淸谷﹐汗出﹐必脹滿者﹐傷其陽而气不行。成氏謂亡津液者﹐非也。

寒實結胸﹐無熱證者﹐與三物小陷胸湯﹐白散亦可服。當作寒實結胸﹐無熱證者﹐與三物白散。舊本必有誤也。旣已寒實﹐何可更用栝蔞﹑黃連寒藥耶﹖

卷中

傷寒雜論

太陽病﹐初服桂枝湯而反煩者﹐陽邪痺於陽而不散也﹐故先刺風池﹑風府﹐以通其痺。

陽邪被抑而未服者﹐仍當從陽因而去之。此桂枝湯去芍藥之意。

病在陽而反下之﹐邪气被抑而未復﹐正气方虛而不振﹐是以其脈多促。然當辧其仍在表者﹐則純以辛甘發之﹐桂枝去芍藥湯是也﹔辧其兼入裏者﹐則並以苦寒淸之﹐葛根黃芩黃連湯是也。

餘寇未平﹐復合爲亂﹔余邪未淨﹐復集爲病。傷寒發汗解﹐半日許復煩是也。

大下之下之後﹐復發汗三條﹐均是汗﹑下之後。然小便不利者﹐傷其陰也﹔振寒脈微細者﹐陰陽俱傷也﹔晝日煩躁不得臥者﹐傷陽而不傷陰也。於此見病變之不同。發汗則動經者﹐無邪可發﹐而反動其經气也。余謂此條爲飲癥者﹐未必謬也。

發汗後﹐水﹑藥不得入口者﹐是動其經气也。但陽脈微者﹐先汗之而解﹔但陰脈微者﹐下之而解﹐逐堅攻瑕之法。

喘而汗出﹐有陽气虛脫者﹐亦有熱气內迫者。太陽病下之﹐下利﹐脈促﹐喘而汗出﹐葛根黃連黃芩湯主之是也。

利水﹑逐血﹐爲熱入膀胱兩大法門。利水釐淸﹑溫﹐五苓﹑豬苓是也﹔逐血辧微﹑甚﹐桃仁承气﹑抵當湯丸是也。

靑龍湯主散表寒﹐而兼淸裏熱﹐故麻黃多於石膏﹔麻杏甘石主淸肺熱﹐而兼散肺邪﹐故石膏多於麻黃。桂枝湯主散表邪﹐故桂枝倍芍藥﹐而益生薑之辛﹔建中湯主立中气﹐故芍藥倍桂枝﹐而益飴糖之甘。品味相同﹐而君臣異用﹐表裏﹑補泄﹐因之各異矣。

太陽轉入陽明﹐其端有二﹕一者汗出不徹﹐邪气不服而傳。曰﹕太陽初得病﹐時發其汗﹐汗先出不徹﹐因轉屬陽明也。一者汗出過多﹐胃中漧燥而傳。曰﹕太陽病﹐若發汗﹑若吐﹑若下﹑若利小便﹐此亡津液﹐胃中漧燥﹐因轉屬陽明也。

經邪不能聚﹐故傳入腑﹐則聚而不傳。經邪未變﹐故惡寒﹔入腑﹐則變熱而不寒。曰﹕陽明居中土也﹐萬物所歸﹐無所復傳。始𨿽惡寒﹐二日自止﹐此爲陽明入腑癥也。

陽明病﹐法多汗﹐反無汗﹐其身如虫行皮中狀者﹐气內蒸而津不從也。

痞癥表未解者﹐宜先解表﹐不可便治其痞。若兼下利不止者﹐則不拘此例﹐宜合表裏而並治。太陽病外癥未除﹐而數下之﹐遂協熱而利﹐利下不止﹐心下痞硬﹐表裏不解者﹐桂枝人參湯主之是也。

陽明津涸﹐舌漧口燥者﹐不足慮也﹔若並亡其陽﹐則殆矣。少陰陽虛﹐汗出而厥者﹐不足慮也﹔若並傷其陰﹐則危矣。是以陽明燥渴﹐能飲冷者生﹐不能飲者死﹔少陰厥逆﹐舌不幹者生﹐幹者死。

少陰病八九日﹐一身手足盡熱者﹐邪自本而之標﹐自髒而入腑也﹐𨿽便血可治。

卷下

制方用藥必本升降浮沈之理

《易》曰﹕天道下濟而光明﹐地道卑而上行﹐故上下升降而气乃和。古人制方用藥﹐一本升降浮沈之理﹐不拘寒熱補瀉之迹者﹐宋元以來﹐東垣一人而已。蓋四時之气﹐春升﹑夏浮﹑秋降﹑冬沈﹐而人身之气﹐莫不由之。然升降浮沈者﹐气也﹐其所以升降浮沈者﹐人之中﹐猶天之樞也。今人饑飽﹑勞役﹐損傷中气﹐於是當升者不得升﹐當降者不得降﹐而發熱﹑困倦﹑喘促﹑痞塞等癥見矣。夫內傷之熱﹐非寒可淸﹔气陷之痞﹐非攻可去。惟陰陽一通﹐而寒熱自已﹔上下一交﹐而痞隔都損。此東垣之學﹐所以能爲舉其大歟﹗李頻湖曰﹕升降浮沈則順之﹐寒熱溫涼則逆之﹐故春宜辛溫﹐夏宜辛熱﹐長夏宜甘苦辛溫﹐秋宜酸溫﹐冬宜苦寒。愚謂升降浮沈則順之者﹐所以順天時之气也﹔寒熱溫涼則逆之者﹐所以救气化之過也。李氏辛甘酸苦之用是已﹐若春宜溫﹑夏宜熱﹑冬宜寒之謂﹐是助之也﹐豈逆之謂哉﹗

卷下

五行問答

客曰﹕五行生克之說﹐非聖人之言也﹐秦漢術士之所僞撰也。余曰﹕於何據也﹖曰﹕《易》言八卦﹐而未及五行﹐《洪範》言五行﹐而未及生克﹐是以知其爲無據之言也。曰﹕子曷不觀諸河圖﹑洛書乎﹖河圖之數﹕一﹑六居下﹐水也﹔二﹑七居上﹐火也﹔三﹑八居左﹐木也﹔四﹑九居右﹐金也﹔五﹑十居中﹐土也。洛書之數﹕戴九﹑履一。一﹐水之生數也﹔一之右七﹐七﹐火之成數也﹔七之右爲九﹐九﹐金之成數也﹔九之右爲三﹐三﹐木之成數也﹔五居於中﹐五﹐土之成數也。夫河圖逆而左旋﹐以次相生﹔洛書順而右轉﹐以次相克。克者反順﹐生者反逆﹐此造化之妙也。且河圖左旋相生﹐而其對待則皆相克﹔洛書右轉相克﹐而其對待則皆相生。是以生機恆寓於消落之中﹐而生气每藏於盛長之內。生而無克﹐則有進無退而气易盡﹔克而無生﹐則消者不長而機以窮。生也克也﹐天地自然之理﹐莫如其然﹐而不得不然者也。子又何疑焉﹖曰﹕河圖﹑洛書﹐古未必有此﹐亦秦漢人所撰﹐以神其說者乎﹗曰﹕《易》不云乎﹐河出圖﹐洛出書。聖人則之﹐何子之不察也﹖且五行生克﹐天地之數也﹔河圖﹑洛書﹑亦天地之數也。未有圖﹑書以前﹐天地之數﹐昭然已備﹔卽圖﹑書至今不出﹐而圖﹑書之象﹐昭然亦備。圖﹑書可假﹐天地之數不可假也。夏之暑﹐肇於春之溫﹐冬之寒﹐始於秋之涼﹐气之默運然也﹔一陽轉而土膏僭動﹐天气肅而海水西盛﹐杲日出而霜露立消﹐涼風至而萬木凋落﹐象之顯呈也。而又何疑於圖焉﹖曰﹕水生於天者也﹐豈生於金乎﹖方諸取水﹐月爲水母﹐月亦生於金乎﹖水生木﹐未有木生於江湖波濤者﹗水輔土以生木﹐而專歸之水可乎﹖曰﹕天者﹐幹之體也﹔月者﹐金之精也﹔坤也者﹐萬物皆致養焉。五行皆不能離土而生﹐獨木然也哉﹗曰﹕岱石出火﹐漢井出煙﹐是土生火也﹔海中陰晦﹐波如火燃﹐是水生火也﹔火熱而水漧﹐是火反克水也﹔水沖而土潰﹐是水反克土也﹔叢竈燎原﹐火亦克木﹔鋤圊耜田﹐金亦克土。

生克之道﹐不亦亂而無序乎﹖曰﹕河圖﹑洛書﹐水上﹐火下﹐木東﹐金西﹔天地之位﹐前南﹐後北﹐左東﹐右西。其序秩然而不可紊亂者也。其序秩然不可紊亂﹐則其生﹑其克﹐亦循序旋轉而不可紊亂者也。若深井有火﹐髙原出泉﹐則二气相更之妙耳﹗火燃水漧﹐水沖土潰﹐則盛衰勝復之常耳﹗是以窮五行之變則可﹐以爲是卽五行之事則不可也。且所謂相克者﹐不過制其太過﹐而使歸於平﹐非斬絕滅竭之謂也。又以抑其浮盛﹐而使還於根﹐以爲生發之兆﹐𨿽相克而實相成也。若金斫﹑土掩﹑火燃﹑水沖﹐此立盡之數﹐豈足語造化生成之妙哉﹗

卷下

通一子雜論辧

君火凝命於心﹐爲十二官稟命之生﹔相火一位於命門﹐一寄於三焦﹐爲十二經生气之原。由是神機不息﹐而造化成焉﹐此千古不易之道也。而通一子之言﹐總言大體﹐則相火寄在命門﹔析言職守﹐則臟腑各有君相。若然﹐則二十官有十二君相矣﹗五臟六腑將亂而自用﹐心君不其守府乎﹖曰﹕凡以心之神﹐肺之气﹐脾胃之倉廩﹐肝膽之謀勇﹐腎之伎巧變化﹐皆發見之神奇﹐使無君相﹐何以能此﹖不知心﹑肺﹑脾﹑肝﹑胃﹑膽﹑腎之能變化出入者﹐皆稟心之君火以爲主﹐命門﹑三焦之相火以爲用﹐猶庶司百職﹐共稟大君之命而效成於下﹐豈一臟有一君相之謂哉﹖卽爾謂臟腑各有相可矣﹐而謂臟腑各有君可乎﹖夫立言所以明道﹐若此者求之太深﹐出之反晦﹐亦賢知之過也。

元气是生來便有﹐此气漸長漸消﹐爲一生盛衰之本。元精者與气俱來﹐亦漸長漸消﹐而爲元气之偶。元神者﹐元气﹑元精之靈者也﹐能變化往來﹐而爲精气之主也。景嶽謂無形之火﹐神機是也﹐亦曰元气﹔無形之水﹐天癸是也﹐又曰元精。元精﹑元气﹐卽化生精气之元神也。以神爲火﹐以气爲神﹐以精爲無形﹐以精﹑气爲神所化﹐語殊未瑩。

丹溪之治吞酸﹐必以黃連爲君﹐而以吳茱萸佐之﹔治心腹痛癥﹐謂宜倍用山梔﹐而以炒漧薑佐之。夫旣謂其熱﹐寒之可也﹐何又並用如此﹖余謂丹溪所治吞酸﹑心腹痛﹐並皆火熱鬱結之病。火熱則宜淸﹐鬱結則宜散﹐茱萸﹑漧薑﹐蓋資其散﹐不資其熱也﹔且旣曰佐矣﹐則所用無多﹐自無掣肘矛盾之虞﹐而有相助爲理之益。屢試屢驗﹐不可廢也。

曰﹕頭﹑目﹑口齒﹑咽喉等癥﹐方書悉云風熱﹐多以升降並用﹐逆從兼施﹐獨不慮升者礙降﹐降者礙升乎﹖從者礙逆﹐逆者礙從乎﹖以愚所見﹐風熱交熾之癥﹐多有挾身中之陰火上從﹐而爲面赤﹑足冷者。古方之升降並用者﹐所以散其外﹐且以安其內也。若升而無降﹐則有躁煩﹑厥逆之變﹔降而無升﹐則有瞀悶﹑喘逆之憂。不可不知也﹗丹溪之所謂陽有餘﹑陰不足者﹐就血與气言之也﹔景嶽之所謂陽不足﹑陰有餘者﹐就神與形言之也。形神切於攝養﹐气血切於治要﹐各成一說而已矣。

痢之爲病﹐气閉於下﹐而火復迫之﹐是以腹痛裏急﹑糟粕不出而便腸垢也。其源皆由於暑濕﹐與瘧病俱發於夏秋。蓋傷於經絡則成瘧﹐而入於腸髒則爲痢也。經絡之邪﹐可散而愈﹐故治宜辛苦溫之藥﹔腸髒之熱非淸不愈﹐故治宜辛苦寒之藥。亦發表不遠熱﹐攻裏不遠寒之意。

河間之主用淸寒﹐蓋亦有見於此。景嶽不審痢病之所從來﹐而以五臟五行爲說﹐謂惟心可言火﹐其餘則均不可言火。此但足資辧論而已﹐豈足補於治要哉﹗脈來動而中止﹐更來小數﹐中有還者反動﹐名曰結陰也﹔脈來動而中止﹐不能自還﹐因而復動﹐名曰代陰也。得此脈者﹐必難治。蓋結脈止而卽還﹐不失至數﹐但少差池耳﹗代脈止而不還﹐越期乃還﹐有此絕而彼來代之意。此余之所親歷有如是者也。而景嶽雲﹕凡見忽大﹑忽小﹑乍遲﹑乍數﹐更變不常者﹐均謂之代。似此倫亂舊法﹐未足多也。

上﹑下﹑來﹑去﹑至﹑止六字﹐景嶽因滑氏之言﹐而復傳其蘊。而來﹑去二義﹐尢爲精切。

曰﹕風之與寒﹐本爲同气﹐但風邪淺而寒邪深﹐淺屬陽而深屬陰耳﹗此言最爲明了。

今時皆合並病之名﹐語詳則理確。

曰﹕气虛於中﹐不能達表﹐非補其气﹐肌能解乎﹖血虛於裏﹐不能化液﹐非補其血﹐汗能生乎﹖又有火盛而水涸於經者﹐譬如幹鍋赤裂﹐潤自何來﹖但加以水﹐則鬱蒸沛然﹐而气化四達。又曰﹕或發表﹐或微解﹐或溫散﹐或涼散﹐或補中托裏﹐而爲不散之散﹐或補陰助陰﹐或爲雲蒸雨化之散。此公於發表一法﹐獨能得其精奧﹐故其言之盡而無敝﹑確而可守如此。

口眼歪斜之病﹐按仲景云﹐絡脈空虛﹐賊邪不瀉﹐或左或右﹐邪气反緩﹐正气卽急﹐正气引邪﹐僻不遂﹔及前賢鍼灸膏摩之法﹐俱云左歪治右﹐右歪治左。以余所見﹐凡手廢在左者﹐則口眼歪於右﹔廢在右者﹐則口眼歪於左。大法散邪養血﹐往往獲愈﹐若純施補﹐則畱連轉劇。而景嶽乃云以藥治者﹐左右皆宜從補﹔以艾治者﹐當從其急處而灸之。余常謂景嶽之學﹐得於推測者﹐此類是也。

中風者﹐風從外入﹐天地之邪气也﹔類中風者﹐風自內生﹐肝臟之厥气也。肝之生气暴而病速﹐肝气卽厥﹐諸气從之﹐諸液又從之﹔諸气化火﹐諸液化痰﹐輻湊上焦﹐流溢經絡﹐如風雨之驟至﹐如潮汐之乍湧﹐而不可擋也。豈特如景嶽所謂气血虛而已哉﹖昔賢於此癥﹐或云火﹐或云痰﹐或雲气虛。三者誠俱有之﹐余惜其終屬模糊﹐而未中肯綮也。

補下治下制以急﹐大承气之無甘艸﹐腎气丸之有苓﹑澤﹐蓋謂此也。左歸﹑右歸二飲﹐亦仿腎气之意﹐乃去澤瀉之鹹﹐而加甘艸之甘﹐旣減下趨之勢﹐更與緩中之權﹐𨿽與之歸﹐其可得乎哉﹖補中益气用﹑術﹐其意在求陽也﹐故加升﹑柴以引之﹔補陰益气用地﹑藥﹐其意在求陰也﹐而亦用升﹑柴﹐是將之燕而越其指也。或曰陰气必資陽气而後升﹐則是附子﹑桂心之任﹐而非升﹑柴之輕脫所得而與者已。若謂陰虛而邪畱者設﹐則是古方柴胡四物之例﹐以爲補陰散邪則可﹐以爲補陰益气則不可也。

柴胡等飲六方﹐分溫﹑涼﹑脾﹑胃﹑血气﹑邪气六法﹐頗盡表法之變。但不得以柴胡一味印定眼目﹐學人善師其意可也。

景嶽五福飲﹐於八物湯中去茯苓﹑川芎之通﹐芍藥之攝﹐僅參﹑術﹑歸﹑地﹑艸五味﹐則呆鈍不靈矣。而云五臟俱補﹐旣無向導﹐又失統禦﹐未足法也。

土具沖和之徳﹐而爲生物之本。沖和者﹐不燥﹑不濕﹑不冷﹑不熱﹐乃能化生萬物。是以濕土宜燥﹐燥土宜潤﹐使歸於平也。熟地之補脾﹐蓋補脾之陰耳﹗若濕勝者﹐非所宜也。要知熟地入腎﹐則補腎陰﹔入脾﹐則補脾陰。景嶽乃謂地黃是太陽﹑陽明之藥﹐則泥而不通矣。

一陰﹑二陰等煎﹐蓋卽天一﹑地二諸數而明其方﹐故五陰煎爲補脾陰之劑﹐方中不宜更雜白術﹑扁豆﹑蓮肉。蓋白術燥脾濕﹐扁豆﹑蓮肉益脾气﹐而不能長脾陰也。二陰煎卽導赤散加麥冬﹑棗仁﹑元參﹑黃連淸潤之品﹐殊覺有力。

卷下

諭氏春溫論辧

諭氏論春溫﹐以冬傷於寒﹐春必病溫﹐爲一例﹔以冬不藏精﹐春必病溫﹐爲一例﹔以旣傷於寒﹐又不藏精﹐爲一例。愚按《金匱》云﹕大邪中表﹐小邪中裏。大邪漫風﹐𨿽大而力微﹔小邪戶牖隙風﹐𨿽小而气銳。以其銳也﹐故深入在裏﹔以其小也﹐故藏而不覺。冬傷於寒者﹐冬時所受之寒﹐本自小而不大﹐而又以不能蟄藏之故﹐邪气得以深伏於裏﹔伏之旣久﹐寒變爲熱﹐至春人气升浮﹐邪气與之俱出﹐則發熱而渴。是以冬傷於寒者﹐春月溫病之由﹔而冬不藏精者﹐又冬時受寒之源耳﹗嘉言所分三例﹐其實不過一端﹐而彊爲區畫﹐辭愈煩而理愈晦矣。

寒毒藏於肌膚﹐此叔和之謬說也。諭氏亦云冬傷於寒﹐藏於肌膚﹐感春月之溫气而始發。肌膚﹐陽明胃之所主也。愚意肌膚非能藏之地﹐陽明亦無受寒不發之理﹐惟少陰爲陰﹐寒邪亦爲陰﹐以陰遇陰﹐故得藏而不發。是以傷寒之邪﹐自太陽遞入三陰﹔溫病之邪﹐自少陰傳出三陽。豈肌膚與胃之云乎哉﹖諭氏云﹕仲景治溫癥﹐凡用表藥﹐皆以桂枝湯﹐以示微發於不發之意。又云﹕溫病二三日間﹐當用麻黃附子細辛湯﹑麻黃附子甘艸湯﹐深入腎中﹐領出外邪﹐則重者愈矣。此諭氏之臆說﹐非仲景之舊章也。蓋溫邪非發散可愈﹐卽有表癥﹐亦豈辛溫可發﹖且桂枝湯爲傷寒表病而裏和者設﹐溫癥邪從裏發﹐而表且未病﹐若用桂枝﹐適足以助溫邪而畱病气。又溫病伏寒變熱﹐少陰之精已被劫奪﹐更用辛﹑附﹐是絕其本而資之脫也。卽曰少陰本寒標熱﹐邪入其界﹐非溫不散﹐然而溫病之發﹐寒已變熱﹐其欲出之勢﹐有不待引之而自甚者。其不能出者﹐必皆陰精已涸者也﹐不然寧有不出者耶﹖諭氏彊引經文﹐傅會己意﹐自誤誤人﹐不容不辧﹗諭氏云﹕冬傷於寒者﹐太陽膀胱主之﹔冬不藏精者﹐少陰腎經主之。與兩感傷癥中﹐一日太陽受之﹐卽與少陰俱病﹐則頭痛﹑口漧﹑煩渴而滿之例﹐纖毫不差。愚謂溫病有新舊合邪﹐而無表裏兩感。蓋溫病是伏气所發﹐少陰有伏气﹐太陽而亦能伏气者﹐未必然也。不能伏﹐則感而卽發﹐乃是傷寒﹐而終非溫病矣。

諭氏云﹕少陰爲陰髒而少血﹐所以彊逼少陰汗者﹐重則血從耳﹑目﹑口﹑鼻出﹐而厥竭可虞﹔輕亦小便不利﹐而枯涸可待。余每用桂枝﹐必加生地﹐以匡芍藥之不逮﹐功效歷歷可紀。

此論最善﹐可以稍補前言之失。蓋溫病之發﹐陰气先傷﹐設有當行解散者﹐必兼滋陰淸熱之品參其間﹐昔賢於蔥豉湯加童便﹐梔豉湯中加生地﹑麥冬﹐亦此意也。

又曰﹕今人見熱勝煩枯之癥。而不敢用附子者﹐惡其以熱助熱也。孰知不藏精之人﹐腎中陽气不鼓﹐津液不得上升﹐故枯燥外見。才用附子助陽﹐則陰精上交於陽位﹐如釜底加薪﹐則釜中之气水上騰﹐而潤澤有立至者。數語亦有至理﹐惟於溫病不能無獘。蓋陰凝之枯燥﹐與陰竭之枯燥﹐霄壤懸殊﹐萬一誤投﹐死生立判﹐不可不細審也﹗

卷下

柯氏《傷寒論翼》辧

柯氏云﹕仲景之書﹐撰同《素問》。《皮部論》云﹕陽主外﹐陰主內。故仲景以三陽主外﹐三陰主內。又曰﹕在陽者主內﹐在陰者主出﹐以滲於內。故仲景又以陽明主內。少陰亦有反發熱者﹐故仲景於表劑中用附子﹐是因其滲也。又曰﹕少陰之陰﹐名曰樞儒﹐其入於經也﹐從陽部注於經﹔其出者﹐從陰內注於骨。故仲景制麻黃附子湯﹐治發熱﹐脈沈﹐無裏癥者﹐是從陽部注經之意也﹔制附子湯﹐治身體骨節痛﹐手足寒﹐背惡寒﹐脈沈者﹐是從陰內注於骨之義也。按《內經》所謂陽主外﹐陰主內者﹐是言陽明之陽﹐以陽明爲陽之闔﹐故出則從陽而主外﹐入則從陰而主內也。所謂在陽者主內﹐在陰者主外﹐以滲於內者﹐是言少陽之陽﹐以少陽爲樞爲機之地﹐故在陽者其用反從陰而主內﹐在陰者其用反從陽而主出﹐以滲於內。滲於內﹐如便液之屬﹐蓋從內出外之意也。少陰亦樞機之地﹐故其入者反從陽而注於經﹐其出者反從陰內注於骨也。此《皮部論》之義﹐柯氏似此援引﹐未盡的確。

柯氏援地理兵法﹐諭病邪之淺深﹐方藥之大小﹐可謂深切著明。而於兵法又多精義﹐非好爲誇大者可比。張千秋口陳烏桓兵事﹐了如指掌﹐非達識經事﹐不能如此。

柯氏因陰陽十脈﹐而立對待正看六法﹐曲盡其變﹐幾無遁形矣。

太陽膀胱之經﹐起於足小趾﹐循股上行﹐至頭﹐爲三陽之表。而寒邪傷人﹐多自表入﹐故太陽得先受邪﹐有頭項彊痛﹑背疼等癥。而柯氏云﹕心爲太陽﹐故得外統一身之气血﹐內行臟腑之經隧﹔若膀胱位列下焦﹐爲州都之官﹐所藏津液﹐必待上焦之气化而後出﹐何能外司營衛﹐爲諸陽主气哉﹖又曰﹕傷寒最多心病﹐以心當太陽之位也。心爲君主﹐寒爲陰邪﹐君火不足﹐寒气得以傷之﹐所以名爲大病。按少陰心經﹐起於手小指﹐循臂上行﹐入缺盆﹐注心中。今傷寒初病﹐不聞有是經所生癥者﹐而邪入心經﹐變不復見頭項彊痛等癥。夫心以爲太陽之位﹐則不應無太陽之癥﹐以心爲一身之主﹐不得易膀胱之位﹔況仲景所謂太陽者﹐只就經脈而言﹐自表邪傳經入裏﹐熱結膀胱﹐乃始及於腑。柯氏但知其位卑在下﹐不得爲都會之地﹐而不思其經絡所過﹐實爲一身之表邪﹗徇尊卑之名﹐忘經野之實﹐亦何取焉﹖且傷寒𨿽曰大病﹐未必便是死癥。若寒邪犯心﹐水來克火之說﹐自是寒邪直入心臟之病﹐而非大槪傷寒在表之病矣。必如其說﹐則傷寒之病﹐十無一生﹐𨿽救療之不及﹐而何有延至十數日之久哉﹖且以心當太陽之位﹐則太陽隨經入裏之邪﹐將直犯君主﹐而何以仍歸膀胱﹐爲小便不利﹐爲結血不行﹖炫新說而變舊章﹐智者之過也﹐道其不明矣夫﹗膀胱有下口而無上口﹐處大腸﹑小腸交接之間﹐卽闌門也。闌門者﹐泌別水谷之處﹐气通命門。人之水谷入胃﹐以次傳入小腸﹐斯時𨿽已熟腐﹐而淸濁猶未分也﹔至於闌門﹐而得命門之火﹐薰蒸分布﹐於是水液滲入膀胱﹐糟粕下入大腸。入大腸者﹐以漸而下﹔入膀胱者﹐滿而後瀉。柯氏乃謂膀胱有上口而無下口﹐能入而不能出﹐必待太陽气化﹐而溺始出。非也。

果爾﹐則胞中之水﹐其滲已多﹐而猶未溺之時﹐更於何處可蓄耶﹖且《內經》所謂气化則能出者﹐亦非太陽之气化﹐乃肺經之气化也。肺經之气化﹐則膀胱之气亦化﹐滿而後出﹐虛而復受﹔不然﹐𨿽滿不能出也。是以膀胱𨿽主津液﹐而非命門之火蒸之﹐則不能入﹔非肺金之气化﹐則不能出。不入﹐則溏瀉之病生﹔不出﹐則癃閉之病作矣。

卷下

宣明人參白術散方論

宣明人參白術散﹐治徧身燥濕相搏﹐玄府致密﹐遂致忪悸﹐發渴﹐飲食減少﹐不爲肌膚。方以人參﹑甘艸﹐甘以益虛也﹔生地黃潤以滋燥﹔石膏﹑黃芩﹑滑石﹐寒以除熱也﹔白術﹑茯苓﹐燥以除濕也。而意特在濕熱﹐故白術﹑滑石﹑石膏數獨多焉。其用參﹑地﹑甘艸者﹐熱積則眞气消﹐濕聚則堅燥生也。尢妙在薄荷﹑藿香以行表气﹐縮砂仁以行裏气﹐表裏气通﹐而後溫可行﹐熱可去﹐此畫龍點睛法也。白術湯方論﹐與此略同﹐學人宜究心焉。

卷下

柴胡梅連散羅氏秦艽鱉甲散方論

風勞骨蒸﹐久而咳嗽吐血﹐脈來弦數者﹐柴胡梅連散主之。蓋邪气旣久積於表裏之間而不退﹐非可一汗而去者﹐故用柴胡之辛散﹐必兼烏梅之酸收﹔而久積之風內蘊骨髓者﹐已變風之體而爲熱﹐則宜用胡黃連之苦寒以淸之。然兵無向導則不達賊境﹐藥無引使則不通病所。新病且然﹐況伏邪乎﹖故膽以合膽﹐髓以合骨﹐薤白之通陽﹐童便之通怕﹐而表裏肌骨之邪﹐庶盡出歟﹗羅氏秦艽鱉甲散﹐與柴胡梅連同意﹐亦治風勞骨蒸肌熱之癥。然減前胡之泄气﹐而加當歸之和血﹐去黃連之苦寒﹐而用靑蒿之辛涼﹐气味爲較和矣。久病之人﹐未必不宜緩法也。

卷下

補中益气湯六味地黃湯方合論

陽虛者﹐气多陷而不舉﹐故補中益气多用參﹑﹑術﹑艸﹐甘溫益气﹐而以升﹑柴辛平助以上升﹔陰虛者﹐气每上而不下﹐故六味地黃丸多用熟地﹑萸肉﹑山藥﹐味濃體重者﹐補陰益精﹐而以茯苓﹑澤瀉之甘淡助之下降。气陷者多滯﹐陳皮之辛所以和滯气﹔气浮者多熱﹐牡丹之寒所以淸浮熱。然六味之有苓﹑澤﹐猶補中之有升﹑柴也﹔補中之有陳皮﹐猶六味之有丹皮也。其參﹑﹑歸﹑術﹑甘艸﹐猶地黃﹑茱萸﹑山藥也。法𨿽不同而理可通也。

卷下

歸脾湯方論

歸脾湯兼補心脾﹐而意專治脾。觀於甘溫補養藥中﹐而加木香醒脾行气﹐可以見矣。龍眼﹑遠志﹐𨿽曰補火﹐實以培土。蓋欲使心火下通脾土﹐而脾益治﹐五臟受气以其所生也﹐故曰歸脾。

卷下

鳳髓丹方論

鳳髓丹爲太陰濕熱下注﹐少陰遺濁者設。黃柏苦能燥濕﹐寒能除熱﹐故以爲君﹐濕熱易成壅滯﹐砂仁之辛香可以利之﹔脾邪不獨傷腎﹐亦且自傷﹐炙甘艸之甘溫可以益之。然諸治濕熱藥不用﹐而獨取黃柏﹑砂仁者﹐以其气味兼通少陰也。

卷下

小投杯湯方論

上气有熱者﹐麻杏甘石湯﹔無熱者﹐小投杯湯﹐蓋卽麻杏甘石而以桂心易石膏。同一通肺下气﹐而寒溫易用﹐法斯備矣。

卷下

淸暑益气湯淸燥湯合論

淸暑益气湯﹐蓋謂其人元气本虛﹐而又傷於暑濕﹐脾得濕而不行﹐肺得暑而不肅﹐以致四肢倦怠﹐精神短少﹐懶於動作﹐胸气短促﹐不思飲食﹐脈浮緩而遲者設。故用人參﹑黃﹑白術﹑甘艸﹑歸身﹐甘溫气味﹐以補中益气﹔蒼術﹑黃柏﹑澤瀉﹐以除濕熱﹔升麻﹑葛根﹐以除客熱﹔而肺喜淸肅﹐得熱則煩﹐故以麥冬﹑五味淸而收之﹔脾喜疏通﹐得濕則壅﹐故以炒曲﹑靑皮﹑陳皮溫而行之。此正治脾肺气虛而受暑濕﹐若體實脈盛﹐或𨿽虛而不甚﹐及津涸煩渴多火者﹐則不可混投也。淸燥湯亦治長夏濕熱蒸人﹐气體困倦﹐腰足痿軟之癥﹐故比淸暑益气多黃連﹑茯苓﹑豬苓﹑柴胡﹐無澤瀉﹑葛根﹑靑皮﹐則淸利之力差多﹐疏滯之力差少。是名淸燥﹐淸以降逆﹐燥以勝濕也。

卷下

方法餘論

治外感﹐必知邪气之變態﹔治內傷﹐必知臟腑之情性。治六淫之病﹐如逐外寇﹐攻其客﹐毋傷及其主﹐主弱則客不退矣﹔治七情之病﹐如撫亂民﹐暴其罪﹐必兼矜其情﹐情失則亂不正矣。

營道者﹐知其雄﹐守其雌﹔制方者﹐知其奇﹐守其正。

攻除陳積之藥﹐可峻而不可﹐宜專而不宜泛﹔則急過病所﹐泛則搏擊罕中﹐由是堅壘如故﹐而破殘已多﹐豈徒無益而已哉﹖母之與子﹐气本相通。母旺則及其子﹐子旺亦气感於母。故《刪繁論》云﹕肝勞病者﹐補心气以益之。余髒皆然。則不特「虛則補其母」一說已也。

陽與陰反﹐然無陰則陽不見矣﹔邪與正反﹐然無正則邪不顯矣。是以熱病飲沸湯而不知熱﹐痿痺手足反無痛者﹐陰盛而無與陽忤﹐正衰而不與邪爭也。如是者﹐多不可治。

木﹑火有相通之妙﹐金﹑水有相涵之益。故不特木能生火﹐而火亦生木﹔不特金能生水﹐而水亦生金。水之生金﹐如珠之在淵﹔火之生木﹐如花之含日。

續記

寸口分診臟腑定位

脾與胃合﹐肝與膽合﹐腎與膀胱合﹐皆足經也。其臟腑皆相根據附﹐則其診候亦應同在一部。

如左關候肝﹑膽﹐右關候脾﹑胃﹐左尺候腎與膀胱是已。肺與大腸合﹐心與小腸合﹐心包絡與三焦合﹐皆手經也。其臟腑不相根據附﹐則其診候亦不必同在一部。按《內經》云﹕尺外以候腎﹐尺裏以候腹。又云﹕前以候前﹐後以候後﹔上竟上者﹐胸喉中事。是以大腸當候於右尺之裏﹐小腸當候於左尺之裏﹐三焦分立上﹑中﹑下三部。如此﹐則左心﹑小腸﹐右肺﹑大腸之謬﹐可不辧而自著矣。

續記

古方權量

古方湯液分兩﹐大者每劑二十餘兩﹐小有十餘兩﹐用水六七升或一斗﹐煮取二三升或五六升﹐並分三服﹐一日服盡﹐爲劑似乎太重﹐後世學人﹐未敢遵式。按陳無擇《三因方》云﹕漢銅錢質如周錢﹐文曰半兩﹐則漢方當用半兩錢二枚爲一兩。且以術附湯方校﹐若用漢兩計﹐一百八十銖﹐得開元錢二十二个半重﹐若分三服﹐則是今之七錢半重一服。此說最有根據。

《千金》以古三兩爲今一兩﹐古三升爲今一升。仍病其多﹐不如陳說爲是。

續記

火齊湯

倉公治病﹐恆用火齊湯﹐而其方不傳。劉宗濃云卽古方黃連解毒湯是。未知何據﹖按倉公用治齊郎中令之湧疝中熱﹐不得前溲﹔齊王太后之風癉熱客脬﹐難於大小便﹐溺赤。則亦淸寒徹熱之劑也夫﹗

續記

蟯瘕

蟯瘕爲病﹐腹大﹐上黃﹐膚粗﹐循之戚戚然。上黃﹐面黃也。蓋卽今人虫蠱之病﹐腹大﹑面黃而肌膚粗澀者也。

續記

蔥豉湯

《肘後》云﹕傷寒有數種﹐庸人卒不能分別﹐今取一藥兼療者﹐用蔥白一虎口﹐豉一升﹐水煮頓服﹐汗出卽愈。按《本艸》淡豉﹐治傷寒時﹐疾熱病發汗。元素云﹕蔥莖白﹐通上下陽气。合而用之﹐故能通治數種傷寒。然其方亦有數變﹕一加葛根三兩﹔一加升麻三兩﹔若不汗﹐更加麻黃三兩﹐助之散也。一加米三合﹐益气以出汗也。一加童便三升﹐汗出於陽而生於陰﹐火多者宜之也。深師又加烏梅十四枚﹐葛根半斤﹐兼治煩滿也。《聖濟總錄》加人參﹑萎蕤﹑羚羊角﹐治勞風項彊急痛﹐四肢煩熱。《千金》加梔子﹑黃連﹑黃柏﹑大黃各半兩﹔一加生地﹑石膏各八兩﹐生葛四兩﹐爲表裏證治之別。以意斟酌﹐投之輒驗﹐誠良方也。

續記

枳實梔子豉湯

仲景治大病瘥後﹐勞復者﹐枳實梔子豉湯主之。廣劑加蔥白﹑粟米﹑雄鼠糞。範汪加桂枝﹑大黃﹑麻黃﹔又方去梔﹑豉﹐加甘艸﹑桂心﹑大黃﹑芒硝。《千金》加石膏﹑鼠糞。崔氏單加鼠糞一味。《古今錄驗》加麻黃﹑大黃﹔一加鼠糞﹑大黃﹔一去梔﹑豉﹐加鼠糞﹔一加鼠糞﹑麻黃﹔一去梔子﹐加甘艸﹑大黃﹑芒硝。許仁則又加蔥白﹑生薑﹑漧葛﹑麥冬﹑生地。

或主表﹐或主裏﹐或兼主表裏﹐或兼養﹐或兼滋﹐或表裏與滋養兼施﹐凡十餘變﹐而梔豉之法盡矣。

續記

鹹寒

熱淫於內﹐治以鹹寒﹐《內經》之旨也。仲景療傷寒﹐加芒硝於苦寒藥中。文仲又加芒硝於甘寒藥中﹐其方以生麥冬一升﹐生地黃一升﹐知母二兩﹐生薑二兩半﹐芒硝二兩半﹐水煮﹐分五服﹐取利爲度。由是﹐而鹹寒之用乃廣矣。

續記

酸苦湧泄

院河南治天行熱﹐解毒多用苦酒﹑豬膽﹑生艾汁﹑苦參﹑靑葙﹑葶藶之屬。《外臺》單用苦參一兩﹐酒煮﹐並服﹐取吐如烊膠便愈。張文仲療傷寒﹑溫病等﹐三日以上﹐胸中滿﹐用苦酒半升﹐豬膽一枚﹐和服﹐取吐。蓋卽《內經》酸苦湧泄之義。然今人之用此者罕矣。

續記

五疰鬼气

五疰鬼气之病﹐或助正气以辟之﹐如蘇合香丸之屬是也﹔或假鬼气以引之﹐如死人枕﹑天靈蓋之屬是也。徐嗣伯﹑劉大用恆用此法﹐而嗣伯云﹕鬼气伏而不起﹐故令人沈滯﹐得死人枕﹐促之魂气飛越﹐不得攸附體﹐故屍疰可瘥。劉氏治婦人因人入廟﹐爲邪鬼所憑﹐致精采蕩越﹐與死人枕煎湯飲之﹐大瀉數行而愈。則是死人之枕引鬼气﹐或從上越﹐或從下出﹐隨其攸利﹐與艸木气味升降浮沈﹐各具一體性者不同。今人亦罕有聞用之者矣。

《千金》療屍疰方﹕發灰﹑杏仁﹐熬令紫色﹐等分﹐搗如泥﹐以豬膏和酒服﹐如桐子三丸﹐日三﹐神良。愚謂此治血枯經絡澀閉成勞者之良方也﹐亦卽百勞虫之意﹐而气味和調﹐可以無獘﹐或以桃仁易杏仁﹐亦得。

續記

瘧

瘧之病﹐熱气捨於營﹐寒气居於衛。寒居於衛﹐則束其營之熱﹐不得外越﹔熱捨於營﹐則阻其衛之寒﹐不得內乘。气相抑而適相持﹐是以傷寒易變﹐而瘧病不遷也。瘧邪不能自發﹐必得人之正气而後發﹐故曰衛气之所在﹐與邪气相合則病作。

瘧邪外不在皮膚﹐內不在臟腑﹐是以汗之而不從外泄﹐下之而不從裏出也。

風气常在﹐瘧有時而休。常在者﹐其气舒﹔蓄而作者﹐其气暴﹐故工不能治其已發也。

瘧發已而邪遞淺者﹐其作日蚤﹔發已而復伏愈深者﹐其作日晏。日蚤者易已﹐日晏者難已。

其始晏而終蚤者﹐邪气下行極而之上也。是以瘧病欲愈﹐一日反二三發﹐其邪愈淺﹐輒與衛气相簿故也。

瘧之爲病﹐邪正分爭﹐往來不已﹐有戰之義也。治之必先助其正气﹐或急去其邪气。蓋正旺則邪自解﹐邪去則正亦安也。今有人體虛患瘧﹐不數日而作漸晏﹐勢漸衰﹐神气反昏而不可救﹐非正虛而邪陷之故歟﹖

續記

陰陽交

陰陽交之病﹐古有其名﹐而無能抉其義者。愚謂「交」非交通之謂﹐乃錯亂之謂也。陰陽錯亂﹐而不可復理﹐攻其陰則陽捍之不得入﹐攻其陽則陰持之不得通﹐故曰交者死也。郭白雲所謂卽是兩感之病﹐蓋從汗出而熱不退處悟入。然兩感究竟是陰陽齊病﹐而非陰陽交病﹐是以與先表後裏﹐或表裏並治之法﹐以其未嘗混合爲一也。

續記

崩中下血

婦人崩中下血﹐多因濕熱傷脾胃而致。蓋脾統血﹐傷則失守也。醫者不知其脾濕﹐而但與固脫之劑﹐血𨿽止而濕轉郁矣。是以崩中之後﹐多成脹滿﹑黃病﹐醫多不能識此。

續記

耳聾治肺鼻塞治心

古云﹕耳聾治肺﹐肺主聲﹔鼻塞治心﹐心主臭。愚謂耳聾治肺者﹐自是肺經風熱﹑痰涎閉郁之癥。肺之絡會於耳中﹐其气不通﹐故令耳聾﹐故宜治其肺﹐使气行則聾愈。夫聲從外入﹐非無聲也﹐有聲而不能入也﹐而謂肺主聲何哉﹖其鼻塞治心者﹐經云﹕心肺有病﹐而鼻爲之不利。治心者﹐蓋以利鼻﹐豈曰致臭哉﹖

續記

噎膈反胃之辧

噎膈﹑反胃﹐自是二病﹐世醫每連稱而並舉之者﹐丹溪實作之俑也。丹溪曰﹕其槁在上﹐近咽之下﹐水飲可行﹐食物難入﹐入亦不多﹐名之曰噎﹔其槁在下﹐與胃爲近﹐食𨿽可入﹐良久復出﹐名之曰膈﹐亦曰反胃。是以噎膈分上﹑下二病﹐而以反胃屬之膈﹐殊欠分明。愚謂噎膈之所以反胃者﹐以食噎不下﹐故反而上出﹐若不噎則並不反矣。其反胃之病﹐則全不噎食﹐或遲或速﹐自然吐出﹐與膈病何相干哉﹖二者病本不同﹐治法亦異﹐不可不辧﹗

續記

瀉痢不同

痢與泄瀉﹐其病不同﹐其治亦異。泄瀉多起寒濕﹐寒則宜溫﹐濕則宜燥也﹔痢病多成濕熱﹐熱則宜淸﹐濕則宜得也。𨿽泄瀉亦有熱癥﹐然畢竟寒多於熱﹔痢病亦有寒癥﹐然畢竟熱多於寒。是以泄瀉經久﹐必傷胃陽﹐而腫脹﹑喘滿之變生﹔痢病經久﹐必損其陰﹐而虛煩﹑痿廢之疾起。痢病兜澀太早﹐濕熱流注﹐多成痛痺﹔泄瀉疏利或過﹐中虛不復﹐多作脾勞。此予所親歷﹐非臆說也。或曰﹕熱則淸而寒則溫是已﹐均是濕也﹐或從利﹐或從燥﹐何歟﹖曰﹕寒濕者﹐寒從濕生﹐故宜苦溫燥其中﹔濕熱者﹐濕從熱化﹐故宜甘淡利其下。且燥性多熱﹐利藥多寒﹐便利則熱亦自去﹐中溫則寒與俱消。寒濕必本中虛﹐不可更行滲利﹐濕熱郁多成毒﹐不宜益以溫燥也。

續記

溫病風溫溫疫濕溫溫毒溫瘧之異

溫病者﹐冬月伏寒化熱﹐至春而發﹐所謂春時陽气發﹐於冬時伏寒者是也。風溫者﹐溫病而兼新風﹐發汗已則風气去﹐而溫气發﹐故身灼熱也。溫疫者﹐溫气盛而成癘也。濕溫者﹐溫气而兼濕邪﹐濕能生溫﹐溫亦生濕也。溫毒者﹐溫气發而不能遽散﹐怫郁成毒﹐猶傷寒之有陽毒﹑陰毒也。溫瘧者﹐溫病系在少陽﹐時作時止﹐乍進乍退者也。春溫之癥﹐輕重不同。

舊有冬伏之寒邪﹐新感春時之風气﹐其寒從風而並於外者輕﹐其風從寒而並於內者重矣。並於內者治其內﹐毋遺其外﹔並於外者治其外﹐毋外其內。若舊伏之寒已變爲熱﹐而更感春時之風﹐風熱相激﹐多成風瘧。其引之而隨出者輕﹐其發之而轉陷者危矣。又有七情﹑飲飽﹑勞倦之人﹐復受六气風寒暑濕之邪﹐若內就外而甚於外者﹐先治其外而後調其內﹔若外就內而甚於內者﹐先治其內而後調其外。王好古云﹕治內兼外者﹐不可寒下﹐若寒下﹐則經邪陷於內矣﹔治外兼內者﹐不可熱發﹐若熱發﹐則益中熱於外矣。又曰﹕外重而內輕者﹐先治其外﹐後治其內﹔若積寒傷冷﹐脈已從陰﹐𨿽有標病﹐不須治標﹐獨治內也﹐內旣得溫﹐標病不發而自愈。何以然﹖發表之藥不遠熱也。故曰﹕陰癥治本不治表﹐表本俱得﹔治標不治本﹐標本俱失。

溫邪之發﹐陰必先傷﹐設有當行解散者﹐必兼滋陰之品於其中。昔人於蔥豉湯中加童便﹐於梔豉湯內加地黃﹑麥冬﹐亦此意也。

溫毒發班﹐與傷寒發斑不同。溫毒之邪﹐從內之外﹔傷寒之邪﹐從外入內。是以溫毒發斑者﹐邪气離裏而之表﹐其癥輕﹔傷寒發斑者﹐邪气盛於內而見於外﹐其癥重。盛於內者﹐必使下泄﹐而後者可去﹐華元化所謂須要下之﹐不可畱於胃中是也﹔之於外者﹐可從表而出之﹐郭白雲所謂其毒久郁而發﹐病不在裏﹐故不可下﹐必隨表癥治之﹐當用藥解肌熱者是也。

續記

目赤腫痛

目赤腫痛﹐人知降火﹐而不知活血﹐所以多不得力﹐只用四物湯﹐內地黃用生﹐芍藥用赤﹐加酒蒸大黃﹑赤茯苓﹑薄荷葉﹐治之甚妙﹐此戴復庵法。余謂目赤腫痛﹐人知活血﹐而不知治痰。脾胃壅滯﹐積熱生痰﹐積痰生熱﹐輾轉相因﹐气沖頭目﹐昏痛不已者﹐須用半夏﹑石菖蒲﹑黃芩﹑枳實﹑茯苓﹑陳皮﹐微兼菊花﹑白蒺藜之屬治之。

續記

口糜

王肯堂治許少薇口糜﹐謂非漧薑不愈﹐卒如其言。又從子懋﹐亦患此﹐勢甚危急﹐欲飲冷水﹐與人參﹑白術﹑漧薑各二錢﹐茯苓﹑甘艸各一錢﹐煎成冷凍飲料﹐日數服﹐乃已。蓋土溫則火斂﹐人多不能知。此所以然者﹐胃虛食少﹐腎水之气逆而乘之﹐則爲寒中﹐脾胃虛衰之火被迫上炎﹐作爲口瘡。其癥飲食少思﹐大便不實﹐或手足逆冷﹐肚腹作痛是也。

續記

冷勞

虛勞之人﹐气血枯耗﹐生气不榮﹐則內生寒冷﹐張雞峯所謂冷勞者是也。宜建中﹑復脈﹑八味腎气之屬﹐甘溫辛潤﹐具生陽化陰之能者治之。亦有邪气淹滯﹐經絡瘀郁者﹐元珠所謂體虛之人﹐最易感於邪气﹐當先和解﹐微利微下之﹐次則調之。醫不知而遽行補劑﹐邪气不解﹐往往致死。是故虛勞之治﹐固不必專以補陰降火爲事也。

續記

熱風

熱風﹐熱化爲風也。患人頭目昏眩痛﹐口鼻燥﹐熱气出﹐微惡風﹐時時有熱者是也。是𨿽辛涼﹐不能解之。孟詵云﹕患熱風人﹐宜食牛乳﹐謂其气味甘寒﹐而性濡潤﹐能使肌熱除而風自熄。求之艸木﹐蘆根﹑蔗漿﹑梨汁之屬﹐性味相似﹐亦《內經》風淫於內﹐治以甘寒之旨也。

續記

食鹹頭汗出

一人食鹹﹐頭汗如注﹐食淡則否。診之心脈獨大而搏指﹐因問曰﹕燥欲飲乎﹖曰﹕然。

每晨起舌必有刺﹐因悟所以頭汗出者﹐心火太盛﹐而水不勝之也。味鹹屬水﹐而能降火﹐火與水搏﹐火盛水微﹐不能勝之而反外越也。其出於頭者﹐水本潤下﹐而火性炎上﹐水爲火激﹐反從其化也。食淡則否者﹐鹹味湧泄爲陰﹐淡味滲泄爲陽﹐陽與陽從﹐不相激射﹐故得遂其滲泄之性而下行也。

續記

雜識

醫悟融會羣經﹐貫穿百家﹐不爲名言髙論而義理自著﹐以視誇大其言而不適於用者﹐奚啻霄壤﹗醫讀平易簡要﹐可爲中人以下說法﹐要非熟讀羣書﹐通曉方藥者﹐不能爲此。

正本書辧論古方銖量權衡﹐甚爲詳悉﹐以及唐宋醫局官制醫書本艸湯液脈病﹐並有卓見。亦好古博雅之士歟﹗韓氏十四藥定經因時和解之法﹐極意分晰﹐而眉目未淸﹐絕無準繩﹐而多所裁制。逞一己之私意﹐亂先聖之舊章﹐不足爲後學法也。

跋

夫治病猶治國也。治國者﹐必審往古理亂之事迹﹐與正治之得失﹐而後斟之以時﹐酌之以勢﹐而後從而因革之﹔治病者﹐必知前哲察病之機宜﹐與治療之方法﹐而後合之气體﹐辧之方土﹐而從而損益之。蓋未有事不師古﹐而有濟於今者﹔亦未有言之無文﹐而能行之遠者。予自弱冠﹐卽喜博涉醫學﹐自軒岐以迄近代諸書﹐搜覽之下﹐凡有所得﹐或信或疑﹐輒筆諸簡﹐𨿽所見未廣﹐而日月旣多﹐卷帙遂成。昔眞西山修《讀書記》謂門人曰﹕此人君爲治之門﹐如有用我者﹐執此以往。予之是集﹐卽西山讀書記之意也﹐執此以往﹐亦可以應變無窮矣。

﹨飼鶴山人尢怡識﹨

附靜香樓醫案三十一條

羅氏論虛勞之證﹐都因邪伏﹑血郁而得﹐不獨陰虧一端也。至晚寒熱時減時增﹐其爲陽陷入陰可知。滋腎生肝﹐最爲合法﹐略加損益﹐不必更張可也。

熟地白芍丹皮茯苓懷藥柴胡鱉甲炙艸眞陽气弱﹐不榮於筋則陰縮﹐不固於裏則精出﹐不衛於表則汗泄﹐三者每相因而見。其病在三陰之樞﹐非後世方法可治。古方八味丸﹐專服﹑久服﹐當有驗也。

眩暈﹐嘔惡﹐胸滿﹐小便短而數﹐口中幹。水虧於下﹐風動於上﹐飲積於中﹐病非一端。

羚羊角鉤藤半夏小生地天麻竹茹廣皮茯苓肝陽化風﹐逆行脾胃之分﹐液聚成痰﹐流走肝膽之絡﹐左體麻痺﹑心膈痞悶所由來也。

而風﹑火性皆上行﹐故上有火升﹑气逆﹑鼻衄等癥﹐此得之饑飽勞郁﹐積久而成﹐非一朝一夕之故矣。治法淸肝之火﹐健脾之气﹐亦非旦夕可圖也。

羚羊角橘紅白術枳實天麻半夏茯苓甘艸麥冬肺陰不足﹐肺熱有餘﹐咳則涕出﹐肌體惡風﹐是熱從竅泄﹐而气不外護也。他髒𨿽有病﹐宜先治肺。

阿膠杏仁貝母北參兜鈴茯苓炙艸糯米幹嗆無痰﹐是肝气沖肺﹐非肺本病。仍宜治肝﹐兼滋肝气可也。

川連白芍烏梅甘艸當歸牡蠣茯苓絡脈空隙﹐气必遊行作痛。最慮春末夏初﹐地中陽气上升﹐血從气溢。趁此綢繆﹐當塡精益髓。蓋陰虛咳嗽﹐是他髒累及於肺﹐若治以淸涼﹐不但病不能去﹐而胃傷食減﹐立成虛損﹐難爲力矣。

海參熟地金櫻膏麋角膠湘蓮肉北味萸肉懷藥茯神芡實卽將二膏搗丸。

陰不足而陽有餘﹐肝善逆而肺多郁。脈數﹐气喘﹐咳逆見血﹐脇痛。治宜滋降﹐更宜靜養。不爾﹐恐其血逆不已也。

小生地荊炭白芍童便郁金小薊藕汁離經之血未淨而郁於內﹐寒熱之邪交煽而亂其气﹐是以腹滿﹐嘔泄﹐寒熱﹐口燥。治當平其亂气﹐導其積血。元气𨿽虛﹐未可驟補也。

丹皮楂炭澤蘭赤芍郁金丹參牛膝小薊凡有瘀血之人﹐其陰已傷﹐其气必逆。玆以血紫黑無多﹐而胸中滿悶﹐瘀猶未淨也﹔而舌絳無苔﹐則陰之虧也﹔嘔吐不已﹐則气之逆也。且頭重﹑足冷﹐有下虛上脫之虛﹔惡寒﹑譫語﹐爲陽弱气餒之徵。此癥補之不投﹐攻之不可﹐殊屬棘手﹗人參茯苓山漆吳萸烏梅牡蠣川連郁金少陰爲陰之樞﹐內司啟閉﹐虛則失其常矣。宜以法壯其樞﹐或通或塞﹐皆非其治。

熟地杞子菟絲茯苓丹皮萸肉懷藥沙苑中气虛寒﹐得冷卽瀉﹐而又火升﹑齒衄等癥﹐古人所謂胸中聚集之殘火﹐腹內積久之沈寒。此當溫補中气﹐俾土濃則火自斂。

人參茯苓白術炙艸漧薑益智仁肺實於上﹑腎虛於下﹑脾困於中之候也。然而實不可攻﹐姑治其虛﹔中不可燥﹐姑溫其下。且腎爲胃關﹐而火爲土母﹐或有小補﹐未可知也。

金匱腎气丸汗出偏沮﹐脈來不柔﹐時自歇止﹐肝陽有餘﹐而胃陰不足﹐於是稠痰濁火﹐擾動於中﹐壅滯於外。目前𨿽尙安和﹐然古人治未病不治已病﹐知者見微知著﹐自當加意調攝爲佳。

人參川斛南棗半夏茯苓炙艸麥冬丹皮小麥表虛易感風邪﹐裏虛易作瀉﹐上虛則眩﹐下虛則夢泄。宜玉屏風散。

黃防風白術茯苓牡蠣炙艸臍中時有濕液鮏臭﹐按脈素大﹐此少陰有濕熱也。六味能除腎間濕熱﹐宜加減治之。

六味去山藥﹐加川柏萆車前女貞下體失血之餘﹐陰气必傷﹐邪乃乘虛直入陰中﹐挾身中之虛陽而上逆﹐頭熱﹑肢冷﹑咳嗆﹑气沖﹐至夜尢甚﹐皆其驗也。此癥邪少虛多﹐下虛上實﹐不與大槪時病同法。此愚一偏之見也﹐未識髙明以爲然否﹖生地白芍茯苓麥冬炙艸元參瘧發而血上下溢﹐得之中虛﹐而邪復擾之也。血去旣多﹐瘧邪尙熾﹐中原之擾猶未已也。誰能必其血之不復來耶﹖謹按古法中虛血脫之癥﹐從無獨任血藥之理。而瘧病經久﹐亦必先固中气。玆擬理中一法﹐止血在是﹐止瘧亦在是﹐惟髙明裁之﹗人參於術炮姜炙艸心者藏之髒﹐心太勞則神散而心虛﹐心虛則腎气乘之﹐故恐﹐經所謂厥气上則恐也。是病始因心而及腎﹐繼因腎而心益困矣。經云﹕心欲軟﹐腎欲堅。心軟則善下﹐故軟之必鹹﹔腎堅則不浮﹐堅之者必以苦。又云﹕髙者抑之﹐散者收之。治心腎神志不收者﹐法必本乎此。以心爲血髒﹐腎爲精髒﹔欲神之守﹐必養其血﹐欲志之堅﹐必益其精。則甘潤生陰﹑質量味濃之品﹐又足爲收神志之地也。

人參川連懷藥天冬熟地茯神五味牡蠣萸肉柏仁桂心驟驚恐懼﹐手足逆冷﹐少腹气沖卽厥﹐陽縮﹐汗出。下元素虧﹐收攝失司﹐宜乎助陽以補納﹔第消渴﹑心悸﹑忽然腹中空洞﹐此風消肝厥﹐非桂﹑附剛劑所宜。

炒黑杞子舶茴香當歸桂木紫石英白龍骨細辛肝陰素虧﹐風溫擾之﹐發爲痙病﹐神昏﹐齒﹐螈不定。法當滋養肝陰﹐以榮筋脈﹔淸滌痰熱﹐以安神明者也。若能應手﹐尙可無慮。

羚羊角茯神鉤藤川貝眞阿膠鮮菖蒲鮮竹瀝風熱上甚﹐頭痛不已﹐如鳥巢髙巓﹐宜射而去之。

制軍犀角川芎細茶此腎厥心痛﹐背脹映及腰中。議用許學士香茸丸。

鹿茸杞子沙苑大茴香麝香欠咳脇痛﹐不能左側。病在肝﹐逆在肺﹐得之情志﹐難以驟驅。治法不當求肺﹐而當求肝。

阿膠白芍茯苓丹皮茜艸炙艸鮑魚湯代水肝臟失調﹐侵脾則痛﹐侮肺則漧咳。病從內生﹐非外感客邪之比﹐是宜內和髒气﹐不當外奪衛气者也。但脈弱而數﹐形瘁色槁﹐上熱下寒﹐根本已漓﹐恐難全愈﹐柰何﹖當歸建中湯風气乘虛入於腎絡﹐腰中痛﹐引背脇。宜寄生湯﹐補虛通絡祛風。

生地當歸黑豆獨活懷藥杜仲白蒺炙艸桑寄生肺之絡會於耳中。肺受風火﹐久而不淸﹐竅與絡俱爲之閉﹐所以鼻塞不聞香臭﹐耳聾﹑耳鳴不聞音聲也。玆當淸通肺气。

蒼耳薄荷桔梗連翹辛夷黃芩山梔杏仁甘艸木通風熱久蓄腦髓﹐發爲鼻淵﹐五年不愈。此壅疾也﹐則宜通﹐不通則不治。

犀角蒼耳黃芩杏仁川芎郁金寒熱後﹐邪走手少陰之脈﹐猝然不語﹐肩臂牽引不舒。宜以辛通之。

菖蒲遠志甘艸木通當歸丹皮丹參茯伸脾虛生濕﹐气爲之滯﹐血爲之不守。此與血熱經多者不同。

焦術澤瀉白芍陳皮炙艸茯苓川芎牛角灰胎前病子腫﹐產後四日卽大泄﹐泄已一笑而厥﹐不省人事﹐及厥回神淸﹐而右脇前後痛至今三月餘矣。形瘦﹐脈虛﹐食少﹐腹都滿﹐足漸腫﹐小便不利。此脾病傳心﹐心不受邪﹐卽傳之肝﹐肝受病而更傳之脾也。此五臟相賊﹐與六腑食气水血成脹者不同﹐所發補攻遞進﹐而絕無一效也。姑擬泄肝和脾法治之。

臺術木瓜廣皮椒目茯苓白芍

