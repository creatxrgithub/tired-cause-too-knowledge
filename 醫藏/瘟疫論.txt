

欽定四庫全書

子部五

瘟疫論

醫家類

提要

【臣】等謹案瘟疫論二卷補遺一卷明吳有性撰有性字又可震澤人是書成扵崇禎壬午以四時不正之气發爲瘟疫其病與傷寒相似而迥殊誤作傷寒治之多死古書未能分別乃著論以發明之大抵謂傷寒自毫竅而入中扵脈絡由表入裏故其傳經有六自陽至陰以次而深瘟疫自口鼻而入伏於膜原其邪在不表不裏之間其變有九或表或裏各自爲病有但表而不裏者有表而再表者有但裏而不表者有裏而再裏者有表裏分者有表裏分而再分者有表勝於裏者有先表而後裏者有先裏而後表者其問有與傷寒相反十一事又有變證兼證種種不同並著論制方一一辧別其顯然易見者則脈在不沈不伏之間中取之乃見舌必有胎初則白甚則黃太甚則黑而芒刺也其謂數百瘟疫之中乃偶有一傷寒數百傷寒之中乃偶有一陰證未免矯枉過正然古人以瘟疫爲雜證醫書往往附見不立専門又或誤解素問冬傷於寒春必病溫之文妄施治療有性因崇禎辛巳南北直山東浙江同時大疫以傷寒法治之不效乃推求病源著爲此書瘟疫一證始有繩墨之可守亦可謂有功於世矣其書不甚詮次似隨筆札錄而成今姑仍其舊其下卷勞復食復條中載安神養血湯小兒時疫條中載太極丸並有方而無藥又疫痢兼證一條亦有錄而無書故別爲補遺於末又正名一篇傷寒例正誤一篇諸家瘟疫正誤一篇原目不載蓋成書以後所續入今亦並錄爲一卷成完書焉乾隆四十四年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

瘟疫論卷上

明吳有性撰

原病

病疫之由昔以爲非其時有其气春應溫而反大寒夏應熱而反大涼秋應涼而反大熱冬應寒而反大溫得非時之气長幼之病相似以爲疫餘論則不然夫寒熱溫涼乃四時之常因風雨陰晴稍爲損益假令秋熱必多晴春寒因多雨較之亦天地之常事未必多疫也傷寒與中暑感天地之常气疫者感天地之厲气在歳運有多寡在方隅有厚薄在四時有盛衰此气之來無論老少彊弱觸之者卽病邪自口鼻而入則其所客內不在藏府外不在經絡捨於夾脊之內去表不遠附近於胃乃表裏之分界是爲半表半里卽緘經所謂橫連膜原是也胃爲十二經之海十二經皆都會於胃故胃气能敷布於十二經中而榮養百骸毫髮之間靡所不貫凡邪在經爲表在胃爲裏今邪在膜原者正當經胃交闗之所故爲半表半里其熱淫之气浮越於某經卽能顯某經之證如浮越於太陽則有頭項痛腰痛如折如浮越於陽明則有目痛眉稜骨痛鼻幹如浮越於少陽則有脇痛耳聾寒熱嘔而口苦大防觀之邪越太陽居多陽明次之少陽又其次也邪之所著有天受有傳染所感𨿽殊其病則一凡人口鼻之气通乎天气本气充滿邪不易入本气適逢虧欠呼吸之間外邪因而乘之昔有三人冒霧早行空腹者死飲酒者病飽食者不病疫邪所著又何異耶若其年气來之厲不論彊弱正气稍衰者觸之卽病則又不拘於此矣其感之深者中而卽發感之淺者邪不勝正未能頓發或遇饑飽勞碌憂思气怒正气被傷邪气始得張溢榮衞運行之機乃爲之阻吾身之陽气因而屈曲故爲熱其始也格陽於內不及於表故先凜凜惡寒甚則四肢厥逆陽气漸積郁極而通則厥回而中外皆熱至是但熱而不惡寒者因其陽气之通也此際應有汗或反無汗者存乎邪結之輕重也卽使有汗乃肌表之汗若外感在經之邪一汗而解今邪在半表半里表𨿽有汗徒損眞气邪气深伏何能得解必俟其伏邪已潰表气潛行於內乃作大戰精气自內由膜原以逹表振戰止而後熱此時表裏相通故大汗淋漓衣被濕透邪從汗解此名戰汗當卽脈靜身涼神淸气爽霍然而愈然有自汗而解者但出表爲順卽不藥亦自愈也伏邪未潰所有之汗止得衞气暫通熱亦暫減逾時復熱午後潮熱者至是郁甚陽气與時消息也自後加熱而不惡寒者陽气之積也其惡寒或微或甚因其人之陽气盛衰也其發熱或短或長或晝夜純熱或黎明稍減因其感邪之輕重也疫邪與瘧彷佛但瘧不胃惟疫乃胃始則皆先凜凜惡寒旣而發熱又非若傷寒發熱而兼惡寒也至於伏邪動作方有變證其迹或從外解或從內陷從外解者順從內陷者逆更有表裏先後不同有先表而後裏者有先裏而後表者有但表而不裏者有但裏而不表者有表裏偏勝者有表裏分者有表而再表者有裏而再裏者從外解者或發斑或戰汗狂汗自汗盜汗從內陷者胸膈痞悶心下脹滿或腹中痛或燥結便祕或熱結防流或協熱下利或嘔吐惡心譫語舌黃舌黒胎刺等證因證而知變因變而知治此言其大略詳見脈證治法諸條

瘟疫初起

瘟疫初起先憎寒而後發熱日後但熱而無憎寒也初得之二三日其脈不浮不沈而數晝夜發熱日晡益甚頭疼身痛其時邪在夾脊之前腸胃之後𨿽有頭疼身痛此邪熱浮越於經不可認爲傷寒表證輙用麻黃桂枝之類彊發其汗此邪不在經汗之徒傷表气熱亦不減又不可下此邪不在裏下之徒傷胃气其渴愈甚宜達原飲

達原飲

厚朴【一錢】艸菓仁【五分】知母【一錢】芍藥【一錢】黃芩【一錢】甘艸【五分】

防榔【二錢】

右用水二鐘煎八分午後溫服

按防榔能消能磨除伏邪爲疎利之藥又除嶺南瘴气厚朴破戾气所結艸菓辛烈气雄除伏邪蟠踞三味協力直達其巢穴使邪气潰敗速離膜原是以爲達原也熱傷津液加知母以滋陰熱傷榮气加白芍以和血黃芩淸燥熱之餘甘艸爲和中之用以後四味不過調和之劑如渴與飲非拔病之藥也凡疫邪遊溢諸經當隨經引用以助升泄如脇痛耳聾寒熱嘔而口苦此邪熱溢於少陽經也本方加柴胡一錢如腰背項痛此邪熱溢於太陽經也本方加羗活一錢如目痛眉稜骨痛眼眶痛鼻幹不眠此邪熱溢於陽明經也本方加漧葛一錢證有遲速輕重不等藥有多寡緩急之分務在臨時斟酌所定分兩大略而已不可執滯間有感之輕者舌上白胎亦薄熱亦不甚而無數脈其不裏者一二劑自解稍重者必從汗解如不能汗乃邪气蟠踞於膜原內外隔絕表气不能通於內裏气不能達於外不可彊汗病家見加發散之藥便欲求汗誤用衣被壅罨或將湯火熨蒸甚非法也然表裏隔絕此時無遊溢之邪在經三陽加法不必用宜照本方可也感之重者舌上胎如積粉滿布無隙服湯後不從汗解而從內陷者舌根先黃漸至中央邪漸入胃此三消飲證若脈長洪而數大汗多渴此邪气適離膜原欲表未表此白虎湯證如舌上純黃色兼見裏證爲邪已入胃此又承气湯證也有兩三日卽潰而離膜原者有半月十數日不者有初得之四五日淹淹攝攝五六日後陡然勢張者凡元气勝者毒易化元气薄者邪不易化卽不易設遇他病久虧適又微疫能感不能化安望其不則邪不去邪不去則病不瘳延纒日久愈沈愈伏多致不起時師誤認怯證日進參茋愈壅愈固不死不休也

傳變不常

疫邪爲病有從戰汗而解者有從自汗盜汗狂汗而解者有無汗竟入胃者有自汗淋漓熱渴反甚終得戰汗方解者有胃气壅郁必用下乃得戰汗而解者有表以汗解裏有餘邪不因他故越三五日前證復發者有發黃因下而愈者有發黃因下而斑出者有竟從發斑而愈者有裏證急𨿽有斑非下不愈者此則變不常亦疫之常變也有局外之變者男子適逢淫欲或向來下元空虛邪熱乘虛陷於下焦气道不施以致小便閉塞小腹脹滿每至夜卽發熱與導赤散五苓五皮之類分毫不效得大承气一服小便如注而愈者或裏有他病一隅之虧邪乘宿昔所損而者如失血崩帶經水適來適斷心痛疝气痰火喘急凡此皆非常變大抵邪行如水惟注者受之變不常皆因人而使蓋因疫而發舊病治法無論某經某病但治其疫而舊病自愈

急證急攻

瘟疫發熱一二日舌上白胎如積粉早服達原飲一劑午前舌變黃色隨現胸膈滿痛大渴煩躁此伏邪卽潰邪毒胃也前方加大黃下之煩渴少減熱去六七午後復加煩躁發熱通舌變黒生刺鼻如煙煤此邪毒最重復瘀到胃急投大承气湯晚大下至夜半熱退次早鼻黒胎刺如失此一日之間而有三變數日之法一日行之因其毒甚變亦速用藥不得不設此證不服藥或投緩劑羈遲二三日必死設不死服藥亦無及矣嘗見瘟疫二三日卽斃者乃其類也

表裏分傳

瘟疫舌上白胎者邪在膜原也舌根漸黃至中央乃邪漸入胃設有三陽現證用達原飲三陽加法因有裏證復加大黃名三消飲三消者消內消外消不內不外也此治疫之全劑惟毒邪表裏分膜原尙有餘結者宜之

三消飲

防榔

艸菓

厚朴

白芍

甘艸

知母

黃芩

大黃

葛根

羗活

柴胡

姜棗煎服

熱邪散漫

瘟疫脈長洪而數大渴復大汗通身發熱宜白虎湯白虎湯

石膏【一兩】

知母【五錢】

甘艸【一錢】

炒米【一撮】

加姜煎服

按白虎湯辛涼發散之劑淸肅肌表气分藥也蓋毒邪已潰中結漸開邪气方離膜原尙未出表然內外之气已通故多汗脈長洪而數白虎辛涼解散服之或戰汗或自汗而解若瘟疫初起脈𨿽數未至洪大其時邪气蟠踞於膜原宜逹原飲誤用白虎旣無破結之能但求淸熱是猶揚湯止沸耳若邪已入胃非承气不愈誤用白虎旣無逐邪之能徒以剛悍而伐胃气反抑邪毒致脈不行因而細小又認陽證得陰脈妄言不治醫見脈微欲絕益不敢議下日惟雜進寒涼以爲穩當愈投愈危至死無悔當此急投承气緩緩下之六脈自復

內壅不汗

邪發於半表半里一定之法也至於變或出表或入裏或表裏分醫見有表復有裏乃引經論先解其表乃攻其裏此大謬也嘗見大劑麻黃連進一毫無汗轉見煩躁者何耶蓋發汗之理自內由中以逹表今裏气結滯陽气不能敷布於外卽四肢未免厥逆又安能气液蒸蒸以逹表譬如縛足之鳥乃欲飛升其可得乎蓋鳥之將飛其身必伏先縱足而後翅方得升舉此與戰汗之義同又如水注閉其後竅則前竅不能涓滴與發汗之義同凡見表裏分之證務宜承气先通其裏裏气一通不待發散多有自能汗解

下後脈浮

裏證下後脈浮而微數身微熱神气或不爽此邪熱浮於肌表裏無壅滯也𨿽無汗宜白虎湯邪從汗解若大下後或數下後脈空浮而數按之豁然如無宜白虎湯加人參覆盆則汗解下後脈浮而數原當汗解遷延五六日脈證不攺仍不得汗者以其人或自利經久或素有他病先虧或本病日久下遲或反覆數下以致周身血液枯涸故不得汗白虎辛涼除肌表散漫之熱邪加人參以助周身之血液於是經絡潤澤元气鼓舞腠理開發故得汗解

下後脈復沈

裏證脈沈而數下後脈浮者當得汗解今不得汗後二三日脈復沈者膜原余邪復瘀到胃也宜更下之更下後脈再浮者仍當汗解宜白虎湯

邪气復聚

裏證下後脈不浮煩渴減身熱退越四五日復發熱者此非闗飲食勞復乃膜原尙有餘邪隱匿因而復發此必然之理不知者每每歸咎於病人誤也宜再下之卽愈但當少與愼勿過劑以邪气微也

下後身反熱

應下之證下後當脈靜身涼今反發熱者此內結開正气通郁陽伸也卽如鑪中伏火撥開𨿽焰不久自息此與下後脈反數義同若瘟疫發膜原當日漸加熱胃尙無邪誤用承气更加發熱實非承气使然乃邪气方張分內之熱也但嫌下早之誤徒傷胃气耳日後傳胃再當下之又有藥煩者與此懸絕詳載本條

下後脈反數

應下失下口燥舌漧而渴身反熱減四肢時厥欲得近火壅被此陽气伏也旣下厥回去鑪減被脈大而加數舌上生津不思水飲此裏邪去郁陽暴伸也宜柴胡淸燥湯去花粉知母加葛根隨其性而升泄之此證類近白虎但熱渴旣除又非白虎所宜也

因證數攻

瘟疫下後二三日或一二日舌上復生胎刺邪未盡也再下之胎刺𨿽未去已無鋒芒而軟然熱渴未除更下之熱渴減胎刺脫日後更復熱又生胎刺更宜下之餘裏周因之者患疫月餘胎刺凡三換計服大黃二十兩始得熱不復作其餘脈證方退所以凡下不以數計有是證則投是藥醫家見理不透經歷未到中道生疑往往遇此證反致擔閣但其中有間日一下者有應連下三四日者有應連下二日間一日者其間寛緩之施有應用柴胡淸燥湯者有應用犀角地黃湯者至投承气某日應多與某日應少與如其不能得法亦足以悞事此非可以言貴乎臨時斟酌

朱海疇正年四十五歳患疫得下癥四肢不舉身臥如塑目閉口張舌上胎刺問其所苦不能答因問其子兩三日所服何藥云進承气湯三劑每劑投大黃兩余不效更無他防惟待日而已但不忍坐視更祈一診余診得脈尙有神下證悉具藥淺病深也先投大黃一兩五錢目有時而少動再投舌刺無芒口漸開能言三劑舌胎少去神思稍爽四日服柴胡淸燥湯五日復生芒刺煩熱又加再下之七日又投承气養榮湯熱少退八日仍用大承气肢體自能少動計半月其服大黃十二兩而愈又數日始進糜粥調理兩月平復凡治千人所遇此等不過二三人而已姑存案以備參酌

病愈結存

瘟疫下後脈證俱平腹中有塊按之則痛自覺有所阻而膨悶或時有升降之气往來不利常作蛙聲此邪气已盡其宿結尙未除也此不可攻攻之徒損元气气虛益不能送終無補於治結須飲食漸進胃气稍復津液流通自能潤下也嘗遇病愈後食粥累月結塊方下堅黑如石

下隔

瘟疫愈後脈證俱平大便二三旬不行時時作嘔飲食不進𨿽少與湯水嘔吐愈加此爲下隔蓋下旣不通必返於上設誤認翻胃乃與牛黃狗寶及誤作寒气與藿香丁香二陳之類悞也宜調胃承气熱服頓下宿結及溏糞粘膠惡物臭不可當者嘔吐立止所謂欲求南風須開北牖是也嘔止愼勿驟補若少與參茋則下焦復閉嘔吐仍作也此與病愈結存彷佛彼則妙在往來蛙聲一證故不嘔而能食可見毫釐之差遂有千里之異按二者大便俱閉脈靜身涼一安一危者在乎气通气塞之間而已矣

注意逐邪勿拘結糞

瘟疫可下者約三十餘證不必悉具但見舌黃心腹痞滿便於達原飲加大黃下之設邪在膜原者已有行動之機欲離未離之際得大黃促之而下實爲開門袪賊之法卽使未愈邪亦不能久羈二三日後余邪入胃仍用小承气徹其餘毒大凡客邪貴乎早逐乘人气血未亂肌肉未消津液未耗病人不至危殆投劑不至掣肘愈後亦易平復欲爲萬全之防者不過知邪之所在早拔去病根爲要耳但要量人之虛實度邪之輕重察病之緩急揣邪气離膜原之多寡然後藥不空投投藥無太過不及之獘是以仲景自大柴胡以下立三承气多與少與自有輕重之殊勿拘於下不厭遲之說應下之證見下無結糞以爲下之早或以爲不應下之證誤投下藥殊不知承气本爲逐邪而設非專爲結糞而設也必俟其糞結血液爲熱所變證疊起是猶養虎遺患醫之咎也況多有溏糞失下但蒸作極臭如敗醬或如藕泥臨死不結者但得穢惡一去邪毒從此而消脈證從此而退豈徒孜孜糞結而後行哉假如經枯血燥之人或老人血液衰少多生燥結或病後血气未復亦多燥結在經所謂不更衣十日無所苦有何妨害是知燥結不致損人邪毒之爲殞命也要知因邪致熱熱致燥燥致結非燥結而致邪熱也但有病久失下燥結爲之壅閉瘀邪郁熱益難得泄結糞一行气通而邪熱乃泄此又前後之不同總之邪爲本熱爲標結糞又其標也能早去其邪安患燥結耶

假令滯下本無結糞初起質實頻數窘急者宜芍藥湯加大黃下之此豈亦因結糞而然耶乃爲逐邪而設也或曰得毋爲積滯而設與余曰非也邪气客於下焦气血壅滯郁而爲積若去積以爲治已成之積方去未成之積復生須用大黃逐去其邪是乃斷其生積之源榮衞流通其積不治而自愈矣更有虛痢又非此論或問脈證相同其糞有結有不結何也曰原其人病至大便當卽不行續得蘊熱益難得出蒸而爲結也一者其人平素大便不實𨿽胃家熱甚但蒸作極臭狀如粘膠至死不結應下之證設引經論初硬後必溏不可攻之句誠爲千古之獘

大承气湯

大黃【五錢】

厚朴【一錢】

枳實【一錢】

芒硝【三錢】

水姜煎服弱人減半邪微者各復減半

小承气湯

大黃【五錢】

厚朴【一錢】

枳實【一錢】

水姜煎服

調胃承气湯

大黃【五錢】

芒硝【二錢五分】

甘艸【一錢】

水姜煎服

按三承气湯功用彷佛熱邪裏但上焦痞滿者宜小承气湯中有堅結者加芒硝耎堅而潤燥病久失下𨿽無結糞然多粘膩結臭惡物得芒硝則大黃有蕩滌之能設無痞滿惟存宿結而有瘀熱者調胃承气宜之三承气功效俱在大黃餘皆治標之品也不耐藥湯者或嘔或畏當爲細末蜜丸湯下

畜血

大小便畜血便血不論傷寒時疫盡因失下邪熱久羈無由以泄血爲熱畱於經絡敗爲紫血溢於腸胃腐爲黒血便色如漆大便反易者𨿽結糞得瘀而潤下結糞𨿽行眞元已敗多至危殆其有喜妄如狂者此胃熱波及於血分血乃心之屬血中畱火延蔓心家宜其有是證矣仍從胃治

發黃一證胃實失下表裏壅閉郁而爲黃熱更不泄搏血爲瘀凡熱經气不郁不致發黃熱不幹血分不致畜血同受其邪故發黃而兼畜血非畜血而致發黃也但畜血一行熱隨血泄黃因隨減嘗見發黃者原無瘀血有瘀血者原不發黃所以發黃當咎在經郁熱若專治瘀血誤也胃移熱於下焦气分小便不利熱結胱也移熱於下焦血分胱畜血也小腹硬滿以其小便不利今小便自利者責之畜血也小便不利亦有畜血者非小便自利便爲畜血也胃實失下至夜發熱者熱畱血分更加失下必至瘀血初則晝夜發熱日晡益甚旣投承气晝日熱減至夜獨熱者瘀血未行也宜桃仁承气湯服湯後熱除爲愈或熱時前後縮短再服再短畜血盡而熱亦盡大勢已去亡血過多餘焰尙存者宜犀角地黃湯調之至夜發熱亦有癉瘧有熱入血室皆非畜血並未可下宜審

桃仁承气湯方

大黃

芒硝

桃仁

當歸

芍藥

丹皮

照常煎服

犀角地黃湯方

生地黃【一兩】

白芍【三錢】

丹皮【二錢】犀角【二錢鎊碎】

右先將地黃溫水潤透銅刀切作片石臼內搗爛再加水調糊絞汁聽用其滓入藥同煎藥成去滓入煎汁合服

按傷寒太陽病不解從經府熱結胱其人如狂血自下者愈血結不行者宜抵當湯今瘟疫初無表證而惟胃實故腸胃畜血多胱畜血少然抵當湯行瘀逐畜之最者無分前後二便並可取用然畜血結甚者在桃仁力所不及宜抵當湯蓋非大毒猛厲之劑不足以抵當故名之然抵當證所遇亦少存此以備萬一之用

抵當湯方

大黃【五錢】

防虫【二十枚炙幹研碎】

桃仁【五錢研如泥】水蛭【炙榦爲末五分】

照常煎服

發黃疸是府病非經病也

疫邪裏遺熱下焦小便不利邪無輸泄經气郁滯其爲疸身目如金者宜茵陳湯

茵陳【一錢】

山梔【二錢】

大黃【五錢】

水姜煎服

按茵陳爲治疸退黃之專藥今以病癥較之黃因小便不利故用山梔除小腸屈曲之火瘀熱旣除小便自利當以發黃爲標小便不利爲本及論小便不利病原不在胱乃系胃家移熱又當以小便不利爲標胃實爲本是以大黃爲專功山梔次之茵陳又其次也設去大黃而服山梔茵陳是忘本治標鮮有效矣或用茵陳五苓不惟不能退黃小便間亦難利舊論發黃有從濕熱有從陰寒者是亦妄生枝節學者未免有多岐之惑矣夫傷寒時疫旣以裏皆熱病也熯萬物者莫過於火是知大熱之際燥必隨之又何暇生寒生濕辟若冰炭豈容並處耶旣無其證焉有其方智者所不信古方有三承气證便於三承气加茵陳山梔當隨證施治方爲盡善

邪在胸膈

瘟疫胸膈滿悶心煩喜嘔欲吐不吐𨿽吐而不得大吐腹不滿欲飲不能飲欲食不能食此疫邪畱於胸膈宜蒂散吐之

蒂散

甜蒂【一錢】

赤小豆【二錢研碎】

生山梔仁【二錢】

右用水二鐘煎一鐘後入赤豆煎至八分先服四分一時後不吐再服盡吐之未盡煩滿尙存者再煎服如無蒂以淡豆豉二錢代用

辯明傷寒時疫

或曰子言傷寒與時疫有霄壤之隔今用三承气及桃仁承气抵當茵陳諸湯皆傷寒方也旣用其方必同其癥子何言之異也曰夫傷寒必有感冒之因或單衣風露或彊力入水或臨風脫衣或當檐出浴當覺肌肉粟起旣而四肢拘急惡風惡寒然後頭疼身痛發熱惡寒脈浮而數脈無汗爲傷寒脈緩有汗爲傷風若時疫初起原無感冒之因忽覺凜凜以後但熱而不惡寒然亦有所觸因而發者或饑飽勞碌或焦思气郁皆能觸動其邪是促其發也不因所觸無故自發者居多促而發者十中之一二耳且傷寒投劑一汗而解時疫發散𨿽汗不解傷寒不染於人時疫能傳染於人傷寒之邪自毫竅而入時疫之邪自口鼻而入傷寒感而卽發時疫感久而後發傷寒汗解在前時疫汗解在後傷寒投劑可使立汗時疫汗解俟其內潰汗出自然不可以期傷寒解以發汗時疫解以戰汗傷寒發斑則病篤時疫發斑則病衰傷寒感邪在經以經經時疫感邪在內內溢於經經不自傳傷寒感發甚暴時疫多有淹二三日或漸加重或淹纒五六日忽然加重傷寒初起以發表爲先時疫初起以疎利爲主種種不同其所同者傷寒時疫皆能傳胃至是同歸於一故用承气湯輩導邪而出要之傷寒時疫始異而終同也夫傷寒之邪自肌表一逕裏如浮雲之過太虛原無根蒂惟其法始終有進而無退故下後皆能脫然而愈若時疫之邪始則匿於膜原根深蒂固發時與榮衞交並客邪經由之處榮衞未有不被其所傷者因其傷故名曰潰然不潰則不能不邪不能出邪不出而疾不瘳然時疫下後多有未能頓解者何耶蓋疫邪每有表裏分者因有一半向外則邪畱於肌肉一半向內則邪畱於胃家邪畱於胃故里气結滯裏气結表气因而不通於是肌肉之邪不能卽逹於肌表下後裏气一通表气亦順向者郁於肌肉之邪方能盡發於肌表或斑或汗然後脫然而愈傷寒下後無有此法𨿽曰終同及細較之而終又有不同者

或曰傷寒感天地之正气時疫感天地之戾气气旣不同俱用承气又何藥之相同也曰風寒疫邪與吾身之眞气勢不兩立一有所著气壅火積气也火也邪也三者混一與之俱化失其本然之面目至是均謂之邪矣但以驅逐爲功何論邪之同異也

假如初得傷寒爲陰邪主閉藏而無汗傷風爲陽邪主開發而多汗始有桂枝麻黃之分原其感而未化也至少陽並用柴胡至胃家並用承气至是亦無復有風寒之分矣推而廣之是知疫邪胃治法無異也

發斑戰汗合論

凡疫邪畱於气分解以戰汗畱於血分解以發斑气屬陽而輕淸血屬陰而重濁是以邪在气分則易疎透邪在血分恆多膠滯故陽主速而陰主遲所以從戰汗者可使頓解從發斑者當圖漸愈

戰汗

疫邪先表後裏忽得戰汗經气輸泄當卽脈靜身涼煩渴頓除三五日後陽气漸積不待飲食勞碌或有反復者蓋表邪已解裏邪未去才覺發熱下之卽解疫邪表裏分裏气壅閉非汗下不可汗下之未盡日後復熱當復下復汗瘟疫下後煩渴減腹滿去或思食而知味裏气和也身熱未除脈近浮此邪气拂郁於經表未解也當得汗解如未得汗以柴胡淸燥湯和之復不得汗者從漸解也不可苛求其汗應下失下气消血耗旣下欲作戰汗但戰而不汗者危以中气虧微但能降陷不能升發也次日當期復戰厥回汗出者生厥不回汗不出者死以正气脫不勝其邪也戰而厥回無汗者眞陽尙在表气枯涸也可使漸愈凡戰而不復忽痓者必死痓者身如屍牙闗目上視凡戰不可擾動但可溫覆擾動則戰而中止次日當期復戰戰汗後復下後越二三日反復痛不止者欲作滯下也無論已見積未見積宜芍藥湯

芍藥湯方

白芍藥【一錢】

當歸【一錢】

防榔【二錢】厚朴【一錢】

甘艸【七分】

水姜煎服裏急後重加大黃三錢紅積倍芍藥白積倍防榔煎服

自汗

自汗者不因發散自然汗出也伏邪中潰气通得汗邪欲去也若脈長洪而數身熱大渴宜白虎湯得戰汗方解若裏證下後續得自汗𨿽二三日不止甚則四五日不止身微熱熱甚則汗甚熱微汗亦微此屬實乃表有畱邪也邪盡汗止汗不止者宜柴胡湯以佐之表解則汗止設有三陽經證當用三陽隨經加減法與協熱下利投承气同義表裏𨿽殊其理則一若誤認爲表虛自汗輙用黃茋實表及止汗之劑則誤矣有裏證時當盛暑多作自汗宜下之白虎證自汗詳見前若面無神色唇口刮白表裏無陽證喜熱飲稍冷則畏脈微欲絕忽得自汗淡而無味者爲虛脫夜發則晝死晝發則夜亡急當峻補補不及者死大病愈後數日每飲食及驚動卽汗此表裏虛怯宜人參養榮湯倍黃茋

盜汗

裏證下後續得盜汗者表有微邪也若邪甚竟作自汗伏邪中潰則作戰汗矣凡人目張則衞气行於陽目瞑則衞气行於陰行陽謂升發於表行陰謂斂降於內行於陰不能衞防其表毫竅空疎微邪乘間而出邪盡而盜汗自止設不止者宜柴胡湯以佐之

時疫愈後脈靜身涼數日後反得盜汗及自汗者此屬表虛宜黃茋湯柴胡湯

柴胡湯

柴胡【三錢】

黃芩【一錢】

陳皮【一錢】

甘艸【一錢】

生薑【一錢】

大【二枚】

古方用人參半夏今表實故不用人參無嘔吐不加半夏

黃茋湯

黃茋【三錢】

五味子【五分】

當歸【一錢】白術【一錢】

甘艸【五分】

照常煎服如汗未止加麻黃淨根一錢五分無有不止者然屬實者常多屬虛者常少邪气盛爲實正气奪爲虛虛實之分在乎有熱無熱有熱爲實無熱爲虛若顚倒誤用未免實實虛虛之誤臨證當愼狂汗

狂汗者伏邪中潰欲作汗解因其人稟賦充盛陽气沖擊不能頓開故忽然坐臥不安且狂且躁少頃大汗淋漓狂躁頓止脈靜身涼霍然而愈

發斑

邪畱血分裏气壅閉非下不能發斑斑出爲毒邪外解下後斑漸出更不可大下設有下證少與承气緩緩下之若復大下中气不振斑毒內陷則危宜托裏舉斑托裏舉斑湯

白芍藥

當歸【各一錢】

升麻【五分】

白芷【七分】

柴胡【七分】

川山甲【一錢炙黃爲粗末】

水姜煎服下後斑漸出復大下斑毒復隱反加循衣摸牀撮空理綫脈漸微者危本方加人參一錢補不及者死若未下而先發斑者設有下證少與承气須從緩下

數下亡陰

下證以邪未盡不得已而數下之間有兩目加澁舌反枯漧津不到咽唇口燥裂緣其人所稟陽髒素多火而陰虧今重亡津液宜淸燥養榮湯設熱渴未除裏證仍在宜承气養榮湯

解後宜養陰忌投參術

夫疫乃熱病也邪气內郁陽气不得宣布積陽爲火陰血每爲熱搏暴解之後余焰尙在陰血未復大忌參茋白術得之反助其壅郁余邪畱伏不惟目下淹日後變生異證或周身痛痺或四肢攣急或流火結痰或徧身瘡或兩腿鉆痛或勞嗽湧痰或气毒流注或痰核穿滿皆驟補之爲害也凡有陰枯血燥者宜淸燥養榮湯若素多痰及少年平時肥盛者投之恐有泥膈之獘亦宜斟酌大抵時疫愈後調理之劑投之不當莫如靜養節飲食爲第一

淸燥養榮湯

知母

天花粉

當歸身

白芍

地黃汁陳皮

甘艸

加燈心煎服表有餘熱宜柴胡養榮湯

柴胡養榮湯

柴胡

黃芩

陳皮

甘艸

當歸

白芍

生地

知母

天花粉

姜棗煎服裏證未盡宜承气養榮湯

承气養榮湯

知母

當歸

芍藥

生地

大黃

枳實

厚朴

水姜煎服痰涎湧甚胸膈不淸者宜貝養榮湯

貝養榮湯

知母

花粉

貝母

蔞實

橘紅

白芍

當歸

紫蘇子

水姜煎服

用參宜忌有前利後害之不同

凡人參所忌者裏證耳邪在表及半表半里者投之不妨表有客邪者古方如參蘇飲小柴胡湯敗毒散是也半表半里者如久瘧挾虛用補中益气不但無礙而且得效卽使暴瘧邪气正盛投之不當亦不至脹爲無裏證也夫裏證者不特傷寒瘟疫胃至如雜證气郁血郁火郁濕郁痰郁食郁之類皆爲裏證投之卽脹者蓋以實塡實也

今瘟疫下後適有暫時之通卽投人參因而不脹醫者病者以爲用參之後𨿽不見佳處然不爲禍便爲是福乃恣意投之不知胃家喜通惡塞下後𨿽通余邪尙在再四服之則助邪塡實前證復起禍害隨至矣間有失下以致气血虛耗者有因邪盛數下及大下而挾虛者遂投人參當覺精神爽慧醫者病者皆以爲得意明後日再三投之卽加變證蓋方下之後乘其胃家空濶虛則沾其補而未見害弗思余邪未盡恣意投之則漸加壅閉邪火復熾愈投而變證愈增矣良由下後邪緩虛急是以補正之效顯而助邪之害隱也前後利害之不同者有如此

下後間服緩劑

下後或數下膜原尙有餘結未盡胃邪熱與衞气相並故熱不能頓除當寛緩兩日俟余邪聚胃再下之宜柴胡淸燥湯緩劑調理

柴胡淸燥湯

柴胡

黃芩

陳皮

甘艸

花粉

知母

姜棗煎服

下後反痞

疫邪畱於心胸令人痞滿下之痞應去今反痞者虛也以其人或因他病先虧或因新產後气血兩虛或稟賦嬌怯因下益虛失其健運邪气畱止故令痞滿今愈下而痞愈甚若更用行气破气之劑轉成壊證宜參附養榮湯

參附養榮湯

當歸【一錢】

白芍【一錢】

生地【三錢】

人參【一錢】

附子【炮七分】漧薑【炒一錢】

照常煎服果如前證一服痞當如失倘有下證下後脈實痞未除者再下之此有虛實之分一者有下證下後痞卽減者爲實一者表𨿽微熱脈不甚數口不渴下後痞反甚者爲虛若潮熱口渴脈數而痞者投之禍不旋踵

下後反嘔

疫邪畱於心胸胃口熱甚皆令嘔不止下之嘔當去今反嘔者此屬胃气虛寒少進粥飲便欲吞酸者宜半夏藿香湯一服嘔立止谷食漸加

半夏藿香湯

半夏【一錢五分】

眞藿香【一錢】漧薑【炒一錢】白茯苓【一錢】廣陳皮【一錢】白術【炒一錢】甘艸【五分】

水姜煎服有前後一證首尾兩變者有患疫時心下脹滿口渴發熱而嘔此應下之證也下之諸證減去六七嘔亦減半再下之脹除熱退渴止向則數日不眠今則少寐嘔獨轉甚此疫毒去而諸證除胃續寒而嘔甚與半夏藿香湯一劑而嘔卽止

奪液無汗

瘟疫下後脈沈下證未除再下之下後脈浮者法當汗解三五日不得汗者其人預亡津液也時疫得下證日久失下日逐下利純臭水晝夜十數行乃致口燥唇幹舌裂如斷醫者誤按仲景協熱下利法因與葛根黃連黃芩湯服之轉劇邀予診視乃熱結流急與大承气一服去宿糞甚多色如敗醬狀如粘膠臭惡異常是晚利頓止次日服淸燥湯一劑脈尙沈再下之脈始浮下證減去肌表僅存微熱此應汗解𨿽不得汗然裏邪先盡中气和平所以飲食漸進半月後忽作戰汗表邪方解蓋因下利日久表裏枯燥之極飲食半月津液漸回方可得汗所謂積流而渠自通也可見脈浮身熱非汗不解血燥津枯非液不汗昔人以奪血無汗今以奪液無汗血液𨿽殊枯燥則一也

補瀉兼施

證本應下耽閣失治或爲緩藥羈遲火毒壅閉耗气搏血精神迨盡邪火獨存以致循衣摸牀撮空理綫筋惕肉瞤支體振戰目中不了了皆緣應下失下之咎邪熱一毫未除元神將脫補之則邪毒愈甚攻之則幾微之气不勝其攻攻不可補不可補瀉不及兩無生理不得已勉用陶氏黃龍湯此證下亦死不下亦死與其坐以待斃莫如含藥而亡或有回生於萬一

黃龍湯方

大黃

厚朴

枳實

芒硝

人參

地黃

當歸

照常煎服

按前證實爲庸醫眈閣及今投劑補瀉不及然大虛不補虛何由以回大實不瀉邪何由以去勉用參歸生地以回虛承气以逐實此補瀉兼施之法也或遇此證純用承气下證稍減神思稍蘇續得肢體振戰怔忡驚悸心內如人將捕之狀四肢反厥暈鬱冒項背彊直並前循衣摸牀撮空等證此皆大虛之將危之證也急用人參養榮湯虛少退速可屏去蓋傷寒瘟疫俱系客邪爲火熱燥證人參固爲益元气之神品偏於益陽有助火固邪之獘當此又非良品也不得已而用之

人參養榮湯

人參

麥門冬

遼五味

地黃

當歸

白芍藥

知母

陳皮

甘艸

照常煎服

如人方肉食而病適來以致停積在胃用大小承气連下惟是臭水稀糞而已於承气湯中但加人參一味服之𨿽三四十日所停之完谷及完肉於是方下蓋承气借人參之力鼓舞胃气宿物始動也

藥煩

應下失下眞气虧微及投承气下咽少頃額上汗出髮根燥癢邪火上炎手足厥冷甚則振戰心煩坐臥不安如狂之狀此中气素虧不能勝藥名爲藥煩凡遇此證急投姜湯卽已藥中多加生薑煎服則無此狀矣更宜勻兩次服以防嘔吐不納三次服亦不妨

停藥

服承气腹中不行或次日方行或半日仍吐原藥此因病久失下中气大虧不能運藥名爲停藥乃天元幾絕大凶之兆也宜生薑以和藥性或加人參以助胃气更有邪實病重劑輕亦令不行當審

虛煩似狂

時疫坐臥不安手足不定臥未穩則起坐才著坐卽亂走才抽身又欲臥無有寧刻或循衣摸牀撮空撚指師至才診脈將手縮去六脈不甚顯尺脈不至此平時斲喪根源虧損因不勝其邪元气不能主持故煩躁不寧固非狂證其危有甚於狂也法當大補然有急下者或下後厥回尺脈至煩躁少定此因邪气少退正气暫復爲陽少伸也不二時邪气復聚前證復起勿以前下得效今再下之下之速死急宜峻補補不及者死此證表裏無大熱下證不備者庶幾可生辟如城郭空虛𨿽殘寇而能直入戰不可守不可其危可知

神虛譫語

應下稽遲血竭气耗內熱煩渴譫語諸下證具而數下之渴熱並減下證悉去五六日後譫語不止者不可以爲實此邪气去元神未復宜淸燥養榮湯加神砂一錢鄭聲譫語態度無二但有虛實之分不應另立名色

奪气不語

時疫下後气血俱虛神思不淸惟向裏牀睡似寐非寐似寤非寤呼之不應此正气奪與其服藥不當莫如靜守虛回而神思自淸語言漸朗若攻之脈必反數四肢漸厥此虛虛之禍危在旦夕凡見此證表裏無大熱者宜人參養榮湯補之能食者自然虛回而前證自除設不食者正气愈奪虛證轉加法當峻補

老少異治

三春旱艸得雨卽榮殘臘枯枝𨿽灌弗澤凡年髙之人最忌剝削設投承气以一當十設用參術十不抵一蓋老年榮衞枯濇幾微之元气易耗而難復也不比少年气血生機甚防其勢浡然但得邪气一除正气隨復所以老年愼瀉少年愼補何況誤用耶萬有年髙稟厚年少賦薄者又當從權勿以常論

妄投破气藥論

瘟疫心下脹滿邪在裏也若純用靑皮枳實梹榔諸香燥破气之品冀其寛脹此大謬也不知內壅气閉原有主客之分假令根於七情鬱怒肝气上升飲食過度胃气塡實本無外來邪毒客气相干止不過自身之气壅滯投木香砂仁豆蔲枳殻之類上升者卽降气閉者卽通無不立效今疫毒之气傳於胸胃以致升降之气不利因而脹滿實爲客邪累及本气但得客气一除本气自然升降脹滿立消若專用破气之劑但旣破正气毒邪何自而泄脹滿何由而消治法非用小承气弗愈旣而腸胃燥結下旣不通中气郁滯上焦之气不能下降因而充積卽膜原或有未盡之邪亦無前進之路於是表裏上中下三焦皆阻故爲痞滿燥實之證得大承气一行所謂一竅通諸竅皆通大闗通而百闗盡通也向則郁於腸胃之邪由此而下腸胃旣舒在膜原設有所不盡之餘邪方能到胃乘勢而下也辟若河道阻塞前舟旣行余舟連尾而下矣至是邪結並去脹滿頓除皆借大黃之力大黃本非破气藥以其潤而最降故能逐邪拔毒破結導滯加以枳朴者不無佐使云爾若純用破气之品津液愈耗熱結愈固滯气無門而出疫毒無路而泄乃望其寛胸利膈惑之甚矣

妄投補劑論

有邪不除淹日久必至尫羸庸醫望之輙用補劑殊不知無邪不病邪去而正气得通何患乎虛之不復也今投補劑邪气益固正气日郁轉郁轉熱轉熱轉痩轉痩轉補轉補轉郁循環不已乃至骨立而斃猶言服參幾許補之不及天數也病家止誤一人醫者終身不悟不知殺人無算

妄投寒涼藥論

疫邪結於膜原與衞气並因而晝夜發熱五更稍減日晡益甚此與癉瘧相類癉瘧熱短過時如失明日至期復熱今瘟疫熱長十二時中首尾相接寅卯之間乃其熱之首尾也卽二時余焰不淸似乎日夜發熱且其時也邪結膜原气並爲熱胃本無病誤用寒涼妄伐生气此其誤者一及邪胃煩渴口燥舌漧胎刺气噴如火心腹痞滿午後潮熱此應下之證若用大劑芩連梔栢專務淸熱竟不知熱不能自成其熱皆由邪在胃家阻礙正气郁而不通火亦畱止積火成熱但知火與熱不知因邪而爲火熱智者必投承气逐去其邪气行火泄而熱自己若防用寒涼何異湯止沸每見今醫好用黃連解毒湯黃連瀉心湯蓋本素問熱淫所勝治以寒涼以爲聖人之言必不我欺況熱病用寒藥最是防徑又何疑乎每遇熱甚反指大黃能泄而損元气黃連淸熱且不傷元气更無下泄之患且得病家無有疑慮守此以爲良法由是凡遇熱證大劑與之二三錢不已增至四五錢熱又不已晝夜連進其病轉劇至此技窮力竭反謂事理當然又見有等日久腹皮貼背乃調胃承气證也況無痞滿益不敢議承气惟類聚寒涼專務淸熱又思寒涼之最者莫如黃連因而再倍之日近危篤有邪不除耽誤至死猶言服黃連至幾兩熱不能淸非藥之不到或言不治之證或言病者之數也他日凡遇此證每每如是𨿽父母妻子不過以此法毒之蓋不知黃連苦而性滯寒而气燥與大黃均爲寒藥大黃走而不守黃連守而不走一燥一潤一通一塞相去甚遠且疫邪首尾以通行爲治若用黃連反招閉塞之害邪毒何由以泄病根何由以拔旣不知病原烏能以愈疾耶問曰間有進黃連而得效者何也曰其人正气素勝又因所受之邪本微此不藥自愈之證醫者悞投溫補轉補轉郁轉郁轉熱此以三分客熱轉加七分本熱也客熱者因客邪所郁正分之熱也此非黃連可愈本熱者因誤投溫補正气轉郁反致熱極故續加煩渴不眠譫語等證此非正分之熱乃庸醫添造分外之熱也因投黃連於是煩渴不眠譫語等證頓去要之黃連但可淸去七分無邪本熱又因熱減而正气卽回所存三分有邪客熱气行卽已醫者不解遂以爲黃連得效他日借此防治客熱則無效矣又以昔效而今不效疑其病原本重非藥之不到也執迷不悟所害更不可勝計矣問曰間有未經溫補之誤進黃連而疾愈者何也曰凡元气勝病爲易治病勝元气爲難治元气勝病者𨿽誤治未必皆死病勝元气者稍誤未有不死者此因其人元气素勝所感之邪本微是以正气有餘足以勝病也𨿽少與黃連不能抑鬱正气此爲小逆以正气猶勝而疾幸愈也醫者不解竊自邀功他日設遇邪气勝者非導邪不能瘳其疾誤投黃連反招閉塞之害未有不危者

大便

結熱流協熱下利大便祕結大腸膠閉總之邪在裏其證不同者在乎通塞之間耳

協熱下利者其人大便素不調邪气忽乘於胃便作煩渴一如平時泄瀉稀糞而色不敗其色但焦黃而已此伏邪裏不能稽畱於胃至午後潮熱便作泄瀉子後熱退泄瀉亦減次日不作潮熱利亦止爲病愈潮熱未除利不止者宜小承气湯以徹其餘邪而利自止利止二三日後午後忽加煩渴潮熱下泄仍如前證此伏邪未盡復轉到胃也治法同前

大便祕結者疫邪裏內熱壅郁宿糞不行蒸而爲結漸至黒硬下之結糞一行瘀熱自除諸證悉去

熱結流者以胃家實內熱壅閉先大便祕結續得下利純臭水全然無糞日三四度或十數度宜大承气湯得結糞而利立止服湯不得結糞仍下利純臭水並所進湯藥因大腸邪勝失其送之職知邪猶在也病必不減宜更下之

大腸膠閉者其人平素大便不實設遇疫邪裏但蒸作極臭之物如粘膠然至死不結愈蒸愈閉以致胃气不能下行疫毒無路而出不下卽死但得粘膠一去下證自除霍然而愈

瘟疫愈後三五日或數日反腹痛裏急者非前病原也此下焦別有伏邪所發欲作滯下也發於气分則爲白積發於血分則爲紅積气血俱病紅白相兼邪盡利止未止者宜芍藥湯【方見前】

愈後大便數日不行別無他證此足三陰不足以致大腸虛燥此不可攻飲食漸加津液流通自能潤下也覺穀道夯悶宜作蜜箭導甚則宜六成湯

病愈後脈遲細而弱每至黎明或夜半後便作泄瀉此命門眞陽不足宜七成湯亦有雜證屬實者宜大黃丸下之立愈【此證萬中之一耳】

六成湯方

當歸【一錢五分】

白芍藥【一錢】地黃【五錢】

天門冬【一錢】肉蓯蓉【三錢】麥門冬【一錢】

照常煎服日後更燥者宜六味丸少減澤瀉

七成湯方

破故紙【炒香捶碎三錢】熟附子【一錢】遼五味【八分】白茯苓【一錢】

人參【一錢】

甘艸【炙五分】

照常煎服愈後更發者宜八味丸倍加附子

小便

熱到胱小便赤色邪到胱幹於气分小便膠濇幹於血分溺血畜血畱邪欲出小便急數胱不約小便自遺胱熱結小便閉塞

熱到胱者其邪在胃胃熱灼於下焦在胱但有熱而無邪惟令小便赤色而已其治在胃

邪到胱者乃疫邪分布下焦胱實有之邪不止於熱也從胃家來治在胃兼治胱若純治胱胃气乘勢擁入胱非其治也若腸胃無邪獨小便急數或白膏如馬遺其治在胱宜豬苓湯

豬苓湯方邪干气分者宜之

豬苓【二錢】

澤瀉【一錢】

滑石【五錢】

甘艸【八分】

木通【一錢】

車前【二錢】

燈心煎服

桃仁湯方邪干血分者宜之

桃仁【三錢研如泥】丹皮【一錢】

當歸【一錢】

赤芍【一錢】

阿膠【二錢】

滑石【五錢】

照常煎服小腹痛按之硬痛小便自調有畜血也加大黃三錢甚則抵當湯藥分三等隨其病之輕重而施治

前後虛實

病有先虛後實者宜先補而後瀉有先實後虛者宜先瀉而後補假令先虛後實者或因他病先虧或因年髙血弱或因先有勞倦之極或因新產亡血過多或舊有吐血及崩漏之證時疫將發卽觸動舊疾或吐血或崩漏以致亡血過多然後疫气漸漸加重已上並宜先補而後瀉瀉者謂疎導之劑並承气下藥防而言之也凡遇先虛後實者此萬不得已而投補劑一二貼後虛證少退便宜治疫若補劑連進必助疫邪禍害隨至假令先實而後虛者疫邪應下失下血液爲熱盡原邪尙在宜急下之邪退六七急宜補之虛回五六愼勿再補多服則前邪復起下後必竟加添虛證者方補若以意揣度其虛不加虛證誤用補劑貽害不淺

脈厥

瘟疫得裏證神色不敗言動自如別無怪證忽然六脈如絲微細而軟甚至於無或兩手俱無或一手先伏察其人不應有此脈今有此脈者皆緣應下失下內結壅閉榮气逆於內不能達於四末此脈厥也亦多有過用黃連石膏諸寒之劑彊遏其熱致邪愈結脈愈不行醫見脈微欲絕以爲陽證得陰脈爲不治委而棄之以此誤人甚眾若用人參生脈散等劑禍不旋踵宜承气緩緩下之六脈自復

脈證不應

表證脈不浮者可汗而解以邪气微不能牽引正气故脈不應裏證脈不沈者可下而解以邪气微不能抑鬱正气故脈不應陽證見陰脈有可生者神色不敗言動自如乃稟賦脈也再問平日無此脈乃脈厥也下後脈實亦有病愈者但得證減復有實脈乃天眞脈也夫脈不可一途而取須以神气形色病證相參以決安危爲善

張昆源室年六旬得滯下後重窘急日三四十度脈常歇至諸醫以爲雀啄脈必死之咸不用藥延予診視其脈參互不調或二動一止或三動一止而復來此濇脈也年髙血弱下利膿血六脈短濇固非所能任詢其飲食不減形色不變聲音烈烈言語如常非危證也遂用芍藥湯加大黃三錢大下純膿成塊者兩碗許自覺舒快脈气漸續而利亦止數年後又得傷風咳嗽痰涎湧甚診之又得前脈與杏桔湯二劑嗽止脈調方知此婦凡病俱作此脈大抵治病務以形色脈證參考庶不失其大段方可定其吉凶也

體厥

陽證脈陰身冷如冰爲體厥

施幼聲賣卜頗行年四旬稟賦肥甚六月患時疫口燥舌漧胎刺如鋒不時太息咽喉腫痛心腹脹滿按之痛甚渴思冰水日晡益甚小便赤濇得涓滴則痛甚此下證悉備但通身肌表如冰指甲靑黒六脈如絲防之則有稍按則無醫者不究裏證熱極但引陶氏全生集以爲陰證但手足厥逆若冷過於肘膝便是陰證今已通身冰冷比之冷過肘膝更甚宜其爲陰證一也且陶氏以脈分陰陽二證全在有力無力中分今已脈微欲絕按之如無比之無力更甚宜其爲陰證二也陰證而得陰脈之至有何說焉以內諸陽證竟置不問遂定附子理中湯未服延予至以脈相參表裏互較此陽証之最者下證悉具但嫌下之晚耳蓋因內熱之極气道壅閉乃至脈微欲絕此脈厥也陽郁則四肢厥逆況素稟肥盛尢易壅閉今亢陽已極以至通身冰冷此體厥也六脈如無者羣龍無首之象證亦危矣急投大承气湯囑其緩緩下之脈至厥回便得生矣其妻聞一曰陰證一曰陽證天地懸隔疑而不服更請一醫指言陰毒須炙丹田其兄疊延三醫續至皆言陰證妻乃惶惑病者自言何不卜之神明遂卜得從陰則吉從陽則凶更惑於醫之議陰證者居多乃進附子湯下咽如火煩燥頓加乃嘆曰吾已矣藥之所誤也言未已更加躑躅逾時乃卒嗟乎向以卜謀生終以卜謀死誤人還自誤可爲醫巫之鑑

乘除

病有純虛純實非補卽瀉何有乘除設遇旣虛且實者補瀉間用當詳孰先孰後從少從多可緩可急隨其證而調之

吳江沈靑來室少寡素多鬱怒而有吐血證歳二三發吐後卽已無有他證蓋不以爲事也三月間病並非舊證但小發熱頭疼身痛不惡寒而微渴夫惡寒不渴者乃感冒風寒今不惡寒微渴者疫也至第二日舊證大發吐血勝常更加暈手振煩躁種種虛狀飲食不進且熱漸加重醫者病者但見吐血以爲舊證復發不知其爲疫也故以發熱認爲陰虛頭疼身痛認爲血虛不察未吐血前一日已有前證非吐血後所加之證也諸醫議補問余可否余曰失血補虛權宜則可蓋吐血者內有結血正血不能歸經所以吐也結血牢固豈能吐乎能去其結於中無阻血自歸經方冀不發若吐後專補補則血滿旣滿不歸血從上溢也設用寒涼尢誤投補劑者只顧目前之虛用參暫效不能拔去病根日後又發也況又兼疫今非昔比今因疫而發血脫爲虛邪在爲實是虛中有實若投補劑始則以實塡虛沾其補益旣而以實塡實災害立至於是暫用人參二錢以茯苓歸芍佐之兩劑後虛證咸退熱減六七醫者病者皆謂用參得效均欲速進余禁之不止乃恣意續進便覺心胸煩悶腹中不和若有積气求噦不得此气不時上升便欲作嘔心下難過徧體不舒終夜不寐喜按摩捶擊此皆外加有餘之變證也所以然者止有三分之疫只應三分之熱適有七分之虛經絡枯澁陽气內陷故有十分之熱分而言之其間是三分實熱七分虛熱也向則本气空虛不與邪故無有餘之證但虛不任邪惟懊憹鬱冒暈而已今投補劑是以虛證咸去熱減去七所餘三分之熱者實熱也乃是病邪所致斷非人參可除者今再服之反助疫邪邪正相搏故加有餘之變證因少與承气微利之而愈按此病設不用利藥宜靜養數日亦愈以其人大便一二日一解則知胃气通行邪气在內日從胃气下趨故自愈間有大便自調而不愈者內有灣糞隱曲不行下之得宿糞極臭者病始愈設邪未去恣意投參病乃益固日久不除醫見形體漸痩便指爲怯證愈補愈危死者多矣要之眞怯證世間從來罕有今患怯證者皆是人參補藥釀成近代參價若金服者不便是以此證不死於貧家多死於富室也

瘟疫論卷上﹤子部﹐醫家類﹐瘟疫論﹥

欽定四庫全書

瘟疫論卷下

明吳有性撰

雜气論

日月星辰天之有象可睹水火土石地之有形可求昆虫艸木動植之物可見寒熱溫涼四時之气往來可覺至於山嵐瘴气嶺南毒霧咸得地之濁气猶或可察而惟天地之雜气種種不一亦猶天之有日月星辰地之有水火土石气交之中有昆虫艸木之不一也艸木有野葛巴豆星辰有羅計熒惑昆虫有毒蛇猛獸土石有雄硫磠信萬物各有善惡不等是知雜气之毒亦有優劣也然气無形可求無象可見況無聲復無臭何能得睹得聞人惡得而知其气又惡得而知其气之不一也是气也其來無時其著無方眾人有觸之者各隨其气而爲諸病焉其爲病也或時眾人發頤或時眾人頭面浮腫俗名爲大頭瘟是也或時眾人咽痛或時聲啞俗名爲蝦蟆瘟是也或時眾人瘧痢或爲痺气或爲痘瘡或爲斑疹或爲瘡疥疔瘇或時眾人目赤腫痛或時眾人嘔血暴下俗名爲瓤瘟探頭瘟是也或時眾人癭痎俗名爲疙瘟是也爲病種種難以枚舉大約病偏於一方延門合戶眾人相同者皆時行之气卽雜气爲病也爲病種種是知气之不一也蓋當時適有某气專入某髒府某經絡專發爲某病故眾人之病相同是知气之不一非關髒府經絡或爲之證也夫病不可以年嵗四時爲拘蓋非五運六气所能定者是知气之所至無時也或發於城市或發於村落他處截然無有是知气之所著無方也疫气者亦雜气中之一但有甚於他气故爲病頗重因名之厲气𨿽有多寡不同然無嵗不有至於瓤瘟疙瘟緩者朝發夕死急者頃刻而亡此又諸疫之最重者幸而幾百年來罕有之證不可以常疫並論也至於發頤咽痛目赤斑疹之類其時村落中偶有一二人所患者𨿽不與眾人等然考其癥甚合某年某處眾人所患之病纎悉相同治法無異此卽當年之雜气但目今所鐘不厚所患者希少耳此又不可以眾人無有斷爲非雜气也況雜气爲病最多而舉世皆誤認爲六气假如誤認爲風者如大麻風鶴膝風痛風歷節風老人中風腸風厲風癇風之類防用風藥未嘗一效實非風也皆雜气爲病耳至又誤認爲火者如疔瘡發背癰疽瘇毒气毒流注流火丹毒與夫發斑痘疹之類以爲諸痛瘡瘍皆屬心火投芩連梔栢未嘗一效實非火也亦雜气之所爲耳至於誤認爲暑者如霍亂吐瀉瘧痢暴注腹痛絞腸痧之類皆誤認爲暑因作暑證治之未嘗一效與暑何與焉至於一切雜證無因而生者並皆雜气所成従古未聞者何耶蓋因諸气來而不知感而不覺惟向風寒暑濕所見之气求之旣已錯認病原未免誤投他藥大易所謂或系之牛行人之得邑人之災也劉河間作原病式蓋祖五運六气百病皆原於風寒暑濕燥火謂無出此六气爲病而不知雜气爲病更多於六气良以六气有限現在可測雜气無窮茫然不可測也專務六气不言雜气焉能包括天下之病歟

論气盛衰

其年疫气盛行所患皆重最能傳染卽童輩皆知其爲疫至於微疫似覺無有蓋毒气所鐘不厚也

其年疫气衰少閭裏所患者不過幾人且不能傳染時師皆以傷寒爲名不知者固不言疫知者亦不便言疫然則何以知其爲疫蓋脈證與盛行之年所患之證纎悉相同至於用藥取效毫無差別是以知瘟疫四時皆有常年不防但有多寡輕重耳

疫气不行之年微疫轉有眾人皆以感冒爲名實不知爲疫也設用發散之劑𨿽不合病原然亦無大害疫自愈實非藥也卽不藥亦自愈至有稍重者誤投發散其害尙淺若誤用補劑及寒涼反成痼疾不可不辧

論气所傷不同

所謂雜气者𨿽曰天地之气實由方土之气也蓋其气從地而起有是气則有是病譬如所言天地生萬物然亦由方土之產也彼植物借雨露而滋生動物借飲食而頤養必先有是气然後有是物推而廣之有無限之气因有無限之物也但二五之精未免生尅制化是以萬物各有宜忌宜者益而忌者損損者制也故萬物各有所制如貓制鼠如鼠制象之類旣知以物制物卽知以气制物矣以气制物者蟹得霧則死得霧則枯之類此有形之气動植之物皆爲所制也至於無形之气偏中於動物者如牛瘟羊瘟雞瘟鴨瘟豈但人疫而已哉然牛病而羊不病雞病而鴨不病人病而禽獸不病究其所傷不同因其气各異也知其气各異故謂之雜气夫物者气之化也气者物之變也气卽是物物卽是气知气可以制物則知物之可以制气矣夫物之可以制气者藥物也如蜒蚰解蜈蚣之毒貓肉治鼠瘻之潰此受物气之爲病是以物之气制物之气猶或可測至於受無形雜气爲病莫知何物之能制矣惟其不知何物之能制故勉用汗吐下三法以決之嗟乎卽三法且不能盡善況乃知物乎能知以物制气一病只有一藥之到病已不煩君臣佐使品味加減之勞矣

蚘厥

疫邪傳裏胃熱如沸蚘動不安下旣不通必反於上蚘因嘔出此常事也但治其胃蚘厥自愈每見醫家妄引經論以爲髒寒蚘上入膈其人當吐蚘又云胃中冷必吐蚘之句便用烏梅圓或理中安蚘湯方中乃細辛附子榦姜桂枝川椒皆辛熱之品投之如火上添油殊不知疫證表裏上下皆熱始終從無寒證者不思現前事理徒記紙上文辭以爲依經傍注坦然用之無疑因此誤人甚眾

呃逆

胃气逆則爲呃逆吳中稱爲冷呃以冷爲名遂指爲胃寒不知寒熱皆令呃逆且不以本證相參專執俗語爲寒遂投丁茱姜桂誤人不少吾願執辭害義者臨證猛省

治法各従其本證而消息之如見白虎證則投白虎見承气證則投承气膈間痰閉則宜導痰如果胃寒丁香柿蒂散宜之然不若四逆湯功效殊捷要之但治本證呃自止其他可以類推矣

似表非表似裏非裏

時疫初起邪气蟠踞於中表裏阻隔裏气滯而爲悶表气滯爲頭疼身痛因見頭疼身痛往往誤認爲傷寒表證因用麻黃桂枝香蘇葛根敗毒九味羌活之類此皆發散之劑彊求其汗妄耗津液經气先傷邪气不損依然發熱也更有邪气傳裏表气不能通於內必壅於外每至午後潮熱熱甚則頭脹痛熱退則已此豈表實者耶以上似表誤爲表證妄投升散之劑原邪愈實火气上升頭疼轉甚須下之裏气一通經气降而頭疼立止若果感冒頭疼無時不痛爲可辧也且有別證相參不可一途而取若汗若下後脈靜身涼渾身肢節反加痛甚一如被杖一如墜傷少動則痛苦號呼此經气虛榮衛行濇也三四日內經气漸回其痛漸止𨿽不藥必自愈設妄引經論以爲風濕相搏一身盡痛不可轉側遂投疏風勝濕之劑身痛反劇似此誤人甚眾

傷寒傳胃卽便潮熱譫語下之無辭今時疫初起便作潮熱熱甚亦能譫語誤認爲裏證妄用承气是爲誅伐無辜不知伏邪附近於胃邪未入府亦能潮熱午後熱甚亦能譫語不待胃實而後能也假令常瘧熱甚亦作譫語癉瘧不惡寒但作潮熱此豈胃實者耶以上似裏證誤投承气裏气先虛及邪陷胃轉見胸腹脹滿煩渴益甚病家見勢危篤以致更醫醫見下藥病甚乃指大黃爲砒毒或投瀉心或投柴胡枳桔畱邪在胃變證日增神脫气盡而死向則不應下而反下之今則應下而反失下蓋因表裏不明用藥前後失序之誤

論食

時疫有首尾皆能食者此邪不傳胃切不可絕其飲食但不宜過食耳有愈後數日微渴微熱不思食者此微邪在胃正气衰弱彊與之卽爲食復有下後一日便思食食之有味當與之先與米飲一小杯加至茶甌漸進稀粥不可盡意饑則再與如忽加吞酸反覺無味乃胃气傷也當停谷一日胃气復復思食也仍如漸進法有愈後十數日脈靜身涼表裏俱和但不思飲食者此中气不蘇當與粥飲迎之得谷後卽思食覺饑久而不思食者一法以人參一錢煎湯與之少引胃气忽覺思食便可勿服

論飲

煩渴思飲酌量與之若引飲過多自覺水停心下名停飲宜四苓散最效如大渴思飲冰水及冷飲無論四時皆可量與蓋內熱之極得冷飲相救甚宜能飲一升止與半升寧使少頃再飲至於棃汁藕汁蔗漿西皆可備不時之需如不欲飲冷當易白滚湯與之乃至不思飲則知胃和矣

四苓湯

白茯苓【二錢】澤瀉【一錢五分】豬苓【一錢五分】陳皮【一錢】

取長流水煎服古方有五苓散用桂枝者以太陽中風表證未罷並入膀胱用四苓以利小便加桂枝以解表邪爲雙解散卽如少陽並於胃以大柴胡合表裏而治之今人但見小便不利便用桂枝何異聾者之聽宮商胃本無病故用白術以健中今不用白術者疫邪傳胃而渴白術性壅恐以實塡實也加陳皮者和中利气也

損復

邪之傷人也始而傷气繼而傷血繼而傷肉繼而傷筋繼而傷骨邪毒旣退始而復气繼而復血繼而復肉繼而復筋繼而復骨以柔脆者易損亦易復也

天傾西北地陷東南故男先傷右女先傷左及其復也男先復左女先復右以素虧者易損以素實者易復也嚴正甫年三十時疫後脈證俱平飲食漸進忽然肢體浮腫別無所苦此卽气復也蓋大病後血未盛气暴復血乃气之依歸气無所依故爲浮腫嗣後飲食漸加浮腫漸消若誤投行气利水藥則謬矣

張徳甫年二十患禁口痢晝夜無度肢體僅存皮骨痢𨿽減毫不進谷以人參一錢煎湯入口不一時身忽浮腫如吹气毬之速自後飲食漸進浮腫漸消腫間已有肌肉矣

若大病後三焦受傷不能通調水道下輸膀胱肢體浮腫此水气也與气復懸絕宜金匱腎气丸及腎气煎若誤用行气利水藥必劇凡水气足冷肢體常重气復足不冷肢體常輕爲異

兪桂玉室年四十時疫後四肢脫力竟若癱瘓數日後右手始能動又三日左手方動又兪桂岡子室所患皆然

標本

諸竅乃人身之戶牗也邪自竅而入未有不由竅而出經曰未入於府者可汗而已已入於府者可下而已麻徴君復增汗吐下三法總是導引其邪打從門戶而出可爲治法之大綱捨此皆治標云爾今時疫首尾一於爲熱獨不言淸熱者是知因邪而發熱但能治其邪不治其熱而熱自已夫邪之與熱猶形影相依形亡而影未有獨存者若以黃連解毒湯黃連瀉心湯純乎類聚寒涼專務淸熱旣無汗吐下之能焉能使邪從竅而出是忘其本徒治其標何異於小兒捕影

行邪伏邪之別

凡邪所客有行邪有伏邪故治法有難有易取效有遲有速假令行邪者如正傷寒始自太陽或傳陽明或傳少陽或自三陽入胃如行人經由某地本無根蒂因其浮游之勢病形𨿽重若果在經一汗而解若果傳胃一下而愈藥到便能獲效先伏而後行者所謂瘟疫之邪伏於膜原如鳥棲巢如獸藏穴榮衛所不闗藥石所不及至其發也邪毒漸張內侵於府外淫於經榮衛受傷諸證漸顯然後可得而治之方其浸淫之際邪毒尙在膜原此時但可疏利使伏邪易出邪毒旣離膜原乃觀其變或出表或入裏然後可導邪而出邪盡方愈初發之時毒勢漸張莫之能禦其時不惟不能卽瘳其疾而病證日惟加重病家見癥反增卽欲更醫醫家不解亦自驚叱竟不知先時感受邪甚則病甚邪微則病微病之輕重非闗於醫人之生死全賴藥石故諺有云傷寒莫治頭勞怯莫治尾若果正傷寒初受於肌表不過在經之浮邪一汗卽解何莫治之有此言蓋指瘟疫而設也所以疫邪方張之際勢不可遏但使邪毒速離膜原便是治法全在後段工夫識得表裏虛實更詳輕重緩急投劑不致差謬如是可以萬舉萬全卽使感受之最重者按法治之必無殞命之理若夫久病枯削酒色耗竭耆耄風燭者此等已是天眞幾絕更加瘟疫自是難支又不可同日而語矣

應下諸證

舌白胎漸變黃胎

邪在膜原舌上白胎邪在胃家舌上黃胎胎老變爲沈香色也白胎未可下黃胎宜下

舌黒胎

邪毒在胃薰騰於上而生黑胎有黃胎老而變焦色者有津液潤澤作軟黑胎者有舌上干燥作硬黑胎者下後二三日黑皮自脫又有一種舌上俱黑而無胎此經气非下證也姙娠多見此陰證亦有此並非下證下後裏證去舌尙黑者胎皮未脫也不可再下務在有下證方可下舌上無胎況無下證誤下舌反見離離黑色者危急當補之

舌芒刺

熱傷津液此疫毒之最重者急當下老人微疫無下證舌上干燥易生胎刺用生脈散生津潤燥芒刺自失

舌裂

日久失下血液枯極多有此證又熱結旁流日久不治在下則津液消亡在上則邪火毒熾亦有此證急下之裂自滿

舌短舌硬舌捲

皆邪气勝眞气虧急下之邪毒去眞气回舌自舒

白砂胎

舌上白胎漧硬如砂皮一名水晶胎乃自白胎之時津液漧燥邪𨿽入胃不能變黃宜急下之若白胎澤潤者邪在膜原也邪微胎亦微邪气盛胎如積粉滿布其舌猶未可下久而胎色不變別有下證服三消飲次早舌卽變黃

唇燥裂唇焦色唇口皮起口臭臭孔如煙煤胃家熱多有此證固當下唇口皮起仍用別證互較鼻孔煤黒疫毒在胃下之無辭

口燥渴

更有下證者宜下之下後邪去胃和渴自減若服花粉門冬知母冀其生津止渴殊謬若大汗脈長洪而渴未可下宜白虎湯汗更出身涼渴止

目赤咽漧气噴如火小便赤黒涓滴作痛小便極臭手躑足脈沈而數

皆爲內熱之極下之無辭

潮熱譫語

邪在胃有此證宜下然又有不可下者詳載似裏非裏條下又熱入血室條下又神虛譫語條下

善太息

胃家實呼吸不利胸膈痞悶每欲引气下行故然

心下滿心下髙起如塊心下痛腹脹滿腹痛按之愈痛心下脹痛

以上皆胃家邪實內結气閉宜下之气通則已

頭脹痛

胃家實气不下降下之頭痛立止若初起頭痛別無下證未可下

小便閉

大便不通气結不舒大便行小便立解誤服行气利水藥無益

大便閉轉屎气極臭

更有下證下之無辭有血液枯竭者無表裏證爲虛燥宜蜜箭導及膽導

大腸膠閉

其人平素大便不實設遇疫邪傳裏但蒸作極臭狀如粘膠至死不結但愈蒸愈黏愈黏愈閉以致胃气不能下行疫毒無路而出不下卽死但得黏膠一去下證自除霍然而愈

協熱下利熱結旁流

並宜下詳見大便條下

四逆脈厥體厥

並屬气閉陽气郁內不能四布於外胃家實也宜下之下後反見此證者爲虛脫宜補

發狂

胃家實陽气盛也宜下之有虛煩似狂有因欲汗作狂並詳見本條忌下

應補諸證

向謂傷寒無補法者蓋傷寒時疫均是客邪然傷於寒者不過風寒乃天地之正气尙嫌其塡實而不可補今感疫气者乃天地之毒气補之則壅裹其毒邪火愈熾是以誤補之爲害尢甚於傷寒此言其常也及言其變則又有應補者或日久失下形神幾脫或久病先虧或先受大勞或老人枯竭皆當補瀉兼施設因行而增虛證者宜急峻補【虛證散在諸篇此不再贅】補之虛證稍退切忌再補【詳見前虛後實】補後虛證不退反加變證者危下後虛證不見乃臆度其虛輒用補劑法所大忌凡用補劑本日不見佳處卽非應補蓋人參爲益元气之極品開胃气之神丹下咽之後其效立見若用參之後元气不回胃气不轉者勿謂人參之功不防蓋因投之不當耳急宜另作主張若恣意投之必加變證變證加而更投之者死

論陰證世間罕有

傷寒陰陽二證方書皆以對待言之凡論陽證卽繼以陰證讀者以爲陰陽二證世間均有之病所以臨診之際先將陰陽二證在於胸次往來躊躇最易牽入誤端甚有不辧脈證但窺其人多畜少艾或適在妓家或房事後得病或病適至行房醫問及此便疑爲陰證殊不知病之將至𨿽僧尼寡婦室女童男曠夫閹宦亦皆有之與房欲何與焉卽使多畜少艾頻防娼妓房事後適病病適至行房此際偶值病邪發於膜原气擁火郁未免發熱到底終是陽證與陰證何與焉況又不知陰證實乃世間罕有之病而陽證似陰者何日無之究其所以然者蓋不論傷寒瘟疫傳入胃家陽气內郁不能外布卽便四逆所謂陽厥是也又曰厥微熱亦微厥深熱亦深其厥深者甚至涼過肘膝脈沈而微劇則通身冰冷脈微欲絕𨿽有輕重之分總之爲陽厥因其觸目皆是苟不得其要領於是誤認者良多況且瘟疫每類傷寒苟不得要領最易混淆夫瘟疫熱病也從無感寒陰自何來一也治瘟疫數百人遇一正傷寒二也及治正傷寒數百人才遇一正陰證三也前後統論苟非歷治多人焉能一見陰證豈非世間罕有之病耶觀今傷寒科盛行之醫歷數年間或偶得遇一正陰證者有之又何必才見傷寒便疑陰證況多瘟疫又非傷寒者乎

論陽證似陰

凡陽厥手足皆冷或冷過肘膝甚至手足指甲皆靑黒劇則徧身冰冷如石血凝靑紫成片或六脈無力或脈微欲絕以上脈證悉見純陰猶以爲陽證何也蓋審內證气噴如火齦爛口臭煩渴譫語口燥舌漧舌胎黃黑或生芒刺心腹痞滿小腹疼痛小便赤澁涓滴作痛非大便燥結卽大腸膠閉非協熱下利卽熱結旁流以上內三焦悉見陽證所以爲陽厥也粗工不察內多下證但見表證脈體純陰誤投溫劑禍不旋踵凡陽證似陰者瘟疫與正傷寒通有之其有陰證似陽者此系正傷寒家事在瘟疫無有此證故不附載詳見傷寒實錄瘟疫陽證似陰者始必由膜原以漸傳裏先幾日發

熱以後四肢逆冷傷寒陽證似陰者始必由陽經發熱脈浮而數邪气自外漸次傳裏裏气壅閉脈體方沈乃至四肢厥逆蓋非一日矣其眞陰者始則惡寒而不發熱其脈沈細當卽四肢逆冷急投附子回陽二三日失治卽死防要辧法凡陽證似陰外寒而內必熱故小便血赤凡陰證似陽者格陽之證也上熱下寒故小便淸白但以小便赤白爲據以此推之萬不失一

捨病治藥

嘗遇微疫醫者誤進白虎湯數劑續得四肢厥逆病勢轉劇更醫謬指爲陰證投附子湯病愈此非治病實治藥也𨿽誤認病原藥則偶中醫者之庸病者之福也蓋病本不藥自愈之證因連進白虎寒涼慓悍抑遏胃气以致四肢厥逆疫邪彊伏故病增劇今投溫劑胃气通行微邪流散故愈若果直中無陽陰證誤投白虎一劑立斃豈容數劑耶

捨病治獘

一人感疫發熱煩渴思飲冰水醫者以爲凡病須忌生冷禁止甚嚴病者苦索勿與遂至兩目火迸咽喉焦燥不時煙焰上騰晝夜不寐目中見鬼無數病劇苦甚自謂但得冷飲一滴下咽𨿽死無恨於是乘隙匍匐竊取井水一盆置之枕傍飲一杯目頓淸亮二杯鬼物潛消三杯咽喉聲出四杯筋骨舒暢飲至六杯不知盞落枕傍竟爾熟睡俄而大汗如雨衣被濕透脫然而愈蓋因其人瘦而多火素稟陽藏始則加之以熱經絡枯燥旣而邪气傳表不能作正汗而解誤投升散則病轉劇今得冷飲表裏和潤所謂除獘便是興利自然汗解宜矣更有因食因痰因寒劑因虛陷致疾不愈者皆當捨病求獘以此類推可以應變於無窮矣

論輕疫誤治每成痼疾

凡客邪皆有輕重之分惟疫邪感受輕者人所不識往往誤治而成痼疾假令患痢晝夜無度水谷不進人皆知其危痢也其有感之輕者晝夜𨿽行四五度飲食如常起居如故人亦知其輕痢未嘗誤以他病治之者慿有積滯耳至如瘟疫感之重者身熱如火頭疼身痛胸腹脹滿胎刺譫語斑黃狂躁人皆知其危疫也其有感之淺者防有頭疼身痛午後稍有潮熱飲食不甚減但食後或覺脹滿或覺惡心脈微數如是之疫最易誤認卽醫家素以傷寒瘟疫爲大病今因證不多有不覺其爲疫也且人感疫之際來而不覺旣感不知最無憑據又因所感之气甚薄發時又現證不甚𨿽有頭疼身痛而飲食不絕力可徒步又烏得而知其疫也病人無處追求每每妄訴病原醫家不善審察未免隨情錯認有如病前適遇小勞病人不過以此道其根由醫家不辧是非便引東垣勞倦傷脾元气下陷乃執甘溫除大熱之句隨用補中益气湯壅補其邪轉壅轉熱轉熱轉痩轉瘦轉補多至危殆或有婦人患此適逢產後醫家便認爲陰虛發熱血虛身痛遂投四物湯及地黃丸泥滯其邪遷延日久病邪益固邀徧女科無出滋陰養血屢投不效復更涼血通瘀不知原邪仍在積熱自是不除日漸尫羸終成廢痿凡人未免七情勞郁醫者不知爲疫乃引丹溪五火相煽之說或指爲心火上炎或指爲肝火衝擊遂乃類聚寒涼冀其直折而反凝住其邪徒傷胃气疫邪不去瘀熱何淸延至骨立而斃或向有防病淹纒適逢微疫未免身痛發熱醫家病

家同認爲原病加重仍用前藥加減有妨於疫病益加重至死不覺者如是種種難以盡述聊舉一二從是推而廣之可以應變於無窮矣

肢體浮腫

時疫潮熱而渴舌黃身痛心下滿悶腹時痛脈數此應下之證也外有通身及面目浮腫喘急不已小便不利此疫兼水腫因三焦壅閉水道不行也但治其疫水腫自已宜小承气湯向有單腹脹而後疫者治在疫若先年曾患水腫因疫而發者但治在疫腹脹水腫自愈病人通身浮腫下體益甚臍凸陰囊及陰莖腫大色白小便不利此水腫也繼又身大熱午後益甚燥渴心下滿悶喘急大便不調此又加疫也因下之下後脹不除反加腹滿宜承气加甘遂二分弱人量減蓋先腫脹續得時疫此水腫兼疫大水在表微疫在裏也故並治之時疫愈後數日先自足浮腫小便不利腫漸至心腹而喘此水气也宜治在水時疫愈後數日先自足浮腫小便如常𨿽至通身浮腫而不喘別無所苦此气復也蓋血乃气之依歸夫气先血而生無所歸依故暫浮腫但靜養節飲食不藥自愈時疫身賦羸弱言不足以聽气不足以息得下證少與承气下證稍減更與之暈欲死蓋不勝其攻也絕谷期月稍補則心腹滿悶攻不可補不可守之則元气不鼓余邪沈匿膜原日惟水飲而已以後心腹忽加腫滿煩寃者向來沈匿之邪方悉分傳於表裏也宜承气養榮湯一服病已設表腫未除宜微汗之自愈時疫得裏證失下以致面目浮腫及肢體微腫小便自利此表裏气滯非兼水腫也宜承气下之裏气一疏表气亦順浮腫頓除或見絕谷期月指爲脾虛發腫誤補必劇姙娠更多此證治法同前皆得子母俱安但當少與愼毋過劑【共七法】

服寒劑反熱

陽气通行溫養百骸陽气壅閉郁而爲熱且夫人身之火無處不有無時不在但喜通達耳不論髒府經絡表裏上下血分气分一有所阻卽便發熱是知百病發熱皆由於壅郁然火郁而又根於气气嘗靈而火不靈火不能自運賴气爲之運所以气升火亦升气降火亦降气行火亦行气若阻滯則火屈曲惟是屈曲熱斯發矣是气爲火之舟楫也今疫邪透出於膜原气爲之阻時欲到胃是求伸而未能遽達也今投寒劑抑遏胃气气益不伸火更屈曲所以反熱也往往服芩連知柏之類病人自覺反熱其間偶有靈變者但言我非黃連證亦不知其何故也竊謂醫家每以寒涼淸熱熱不能淸尙信弗疑服之反熱全然不悟𨿽至白首終不究心悲夫

知一

邪之著人如飲酒然凡人醉酒脈必洪而數气髙身熱面目俱赤乃其常也及言其變各有不同有醉後妄言妄動醒後全然不知者有𨿽沈醉而神思終不亂者醉後應面赤而反刮白者應委弱而反剛彊者應壯熱而反惡寒戰栗者有易醉而易醒者有難醉而難醒者有發呵欠及啑噴者有頭眼花及頭痛者因其血气虛實之不同藏府稟賦之各異更兼過飲小飲之別考其情狀各自不同至論醉酒一也及醒一切諸態如失凡人受邪始則晝夜發熱日晡益甚頭疼身痛舌上白胎漸加煩渴乃眾人之常也及言其變則各有不同或嘔或吐或喉咽漧燥或痰涎湧甚或純乎發熱或發熱而兼凜凜或先凜凜而後發熱或先惡寒而後發熱或先一日惡寒而後發熱以後卽純乎發熱或先惡寒而後發熱以後漸漸寒少而熱多以至純熱者或晝夜發熱者或午後潮熱余時熱稍緩者有從外解者或戰汗或狂汗自汗盜汗或發斑有潛消者有從內傳者或胸膈痞悶或心腹脹滿或心痛腹痛或胸脇痛或大便不通或前後癃閉或協熱下利或熱結旁流有黃胎黑胎者有口燥舌裂者有舌生芒刺舌色紫赤者有鼻孔如煙煤之黑者有發黃及畜血吐血衂血大小便血汗血血齒衂者有發頤疙瘩瘡者有首尾能食者有絕谷一兩月者有無故最善反復者有愈後漸加飲食如舊者有愈後飲食勝常二三倍者有愈後退爪脫髮者至論惡證口禁不能張昏迷不識人足屈不能伸唇口不住牽動手足不住振戰直視上視圓睜目瞑口張聲啞舌彊遺尿遺糞項彊發痙手足俱痙筋惕肉膶循衣摸撮空理綫等證種種不同因其气血虛實之不同藏府稟賦之有異更兼感重感輕之別考其證候各自不同至論受邪一也及邪盡一切諸證如失所謂知其一萬事畢知其要者一言而終不知其要者流散無窮此之謂也

以上止舉一气因人而變至有嵗气稍有不同者有其年眾人皆從自汗而解者更有其年眾人皆從戰汗而解者此又因气而變余證大同小異皆疫气也至又雜气爲病一气自成一病每病各又因人而變統而言之其變不可勝言矣醫者能通其變方爲盡善

四損不可正治

凡人大勞大欲及大病久病後气血兩虛陰陽並竭名爲四損當此之際忽又加疫邪气𨿽輕並爲難治以正气先虧邪气自陷故諺有云傷寒偏死下虛人正謂此也

若正气不勝者气不足以息言不足以聽或欲言而不能感邪𨿽重反無脹滿痞塞之癥誤用承气不劇卽死以正气愈損邪气愈伏也

若眞血不足者面色萎黃唇口括白或因吐血崩漏或因產後亡血過多或因腸風藏毒所致感邪𨿽重面目又無陽色誤用承气速死以榮血愈消邪气益加沈匿也

若眞陽不足者或四肢厥逆或下利完谷肌體惡寒恆多泄瀉至夜益甚或口鼻冷气感邪𨿽重反無發熱燥渴胎刺等證誤用承气陽气愈消陰凝不化邪气畱而不行輕則漸加委頓重則下咽立斃

若眞陰不足者自然五液漧枯肌膚甲錯感邪𨿽重應汗無汗應厥不厥誤用承气病益加重以津液枯涸邪气濇滯無能輸泄也凡遇此等不可以常法正治當從其損而調之調之不愈者稍以常法治之治之不及者損之至也是故一損二損輕者或可挽回重者治之無益乃至三損四損𨿽盧扁亦無所施矣更以老少參之少年遇損或可調治老年遇損多見治之不及良以枯魄獨存化原已絕不復滋生矣

勞復食復自復

疫邪已退脈證俱平但元气未復或因梳洗沐浴或因多言妄動遂至發熱前證復起惟脈不沈實爲辧此名勞復蓋气爲火之舟楫今則眞气方長勞而復折眞气旣虧火亦不前如人欲濟舟楫已壞其可渡乎是火也某經气陷則火隨陷於某經陷於經絡則爲表熱陷於藏府則爲裏熱虛甚熱甚虛微熱微治法輕則靜養可復重則大補气血候眞气一回血脈融和表裏通暢所陷之火隨气輸泄自然熱退而前證自除矣若誤用承气及寒涼剝削之劑變證蜂起卒至殞命宜服安神養血湯

若因飲食所傷者或吞酸作噯或心胸滿悶而加熱者此名食復輕則損谷自愈重則消導方痊

若無故自復者以伏邪未盡此名自復當問前得某證所發亦某證少與前藥以徹其餘邪自然獲愈

感冒兼疫

疫邪伏而未發因感冒風寒觸動疫邪相繼而發也旣有感冒之因由復有風寒之脈證先投發散一汗而解一二日續得頭疼身痛潮熱煩渴不惡寒此風寒去疫邪發也以疫法治之

瘧疫兼證

瘧疾二三發或七八發後忽然晝夜發熱煩渴不惡寒舌生胎刺心腹痞滿飲食不進下證漸具此瘟疫著瘧疾隱也以疫法治之

瘟疫晝夜純熱心腹痞滿飲食不進下後脈靜身涼或間曰或每日時惡寒而後發熱如期者此瘟疫解瘧邪未盡也以瘧法治之

瘟瘧

凡瘧者寒熱如期而發余時脈靜身涼此常瘧也以瘧法治之設傳胃者必現裏證名爲瘟瘧以疫法治者生以瘧法治者死裏證者下證也下後裏證除寒熱獨存者是瘟疫減瘧證在也瘧邪未去者宜疏邪去而瘧勢在者宜截瘧勢在而挾虛者宜補疏以淸脾飲截以不二飲補以四君子方見瘧門仍恐雜亂此不附載

婦人時疫

婦人傷寒時疫與男子無二惟經水適斷適來及崩漏產後與男子稍有不同夫經水之來乃諸經血滿歸注於血室下泄爲月水血室者一名血海卽衝任脈也爲諸經之總任經水適來疫邪不入於胃乘勢入於血室故夜發熱譫語蓋衛气晝行於陽不與陰爭故晝則明了夜行於陰與邪相搏故夜則發熱譫語至夜止發熱而不譫語者亦爲熱入血室因有輕重之分不必拘於譫語也經曰無犯胃气及上二焦必自愈胸膈並胃無邪勿以譫語爲胃實而妄攻之但熱隨血下則自愈若有如結胸狀者血因邪結也當刺期門以通其結活人書治以柴胡湯然不若刺者之功捷

經水適斷血室空虛其邪乘虛傳入邪勝正虧經气不振不能鼓散其邪爲難治且不從血泄邪气何由卽解與適來者則有血虛血實之分宜柴胡養榮湯新產血亡後過多衝任空虛與夫素善崩漏經气久虛皆能受邪與經水適斷同法

小兒時疫

凡小兒感冒風寒瘧痢等證人所易知一染時疫人所難窺所以擔誤者良多何也蓋由幼科專於痘疹吐瀉驚疳並諸雜證在傷寒時疫甚略之一也古人稱幼科爲啞科蓋不能盡罄所苦以告師師又安能悉乎問切之義所以但知其身熱不知其頭疼身痛也但知不思乳食心胸膨脹疑其內傷乳食安知其疫邪傳胃也但見嘔吐惡心口渴下利以小兒吐瀉爲常事又安知其協熱下利也凡此何暇致思爲時疫二也小兒賦質嬌怯筋骨柔脆一染時疫延捱失治卽便兩目上弔不時驚搐肢體發痙十指鉤曲甚則角弓反張必延幼科正合渠平日學習見聞之證因多誤認爲慢驚風遂投抱龍丸安神丸竭盡驚風之劑轉治轉劇因見不啼不語又將神門眉心亂灸艾火𨿽微內攻甚急兩陽相搏如火加油如罏添炭死者不可勝計深爲痛憫今凡遇疫毒流行大人可染小兒豈獨不可染耶但所受之邪𨿽一因其气血筋骨柔脆故所現之證爲異耳務宜求邪以治故用藥與大人彷佛凡五六嵗以上者藥當減半一二三四嵗者四分之一可也又腸胃柔脆少有差誤爲禍更速臨證尢宜加愼

姙娠時疫

孕婦時疫設應用三承气湯須隨證施治愼毋惑於參術安胎之說病家見用承气先自驚疑或更左右嘈雜必致醫家掣肘爲子母大不祥若應下之證反用補劑邪火壅郁熱毒愈熾胎愈不安耗气搏血胞胎何賴是以古人有懸鐘之諭梁腐而鐘未有不落者惟用承气逐去其邪火毒消散炎熇頓爲淸涼气回而胎自固當此證候反見大黃爲安胎之聖藥歷治歷當子母俱安若腹痛如錐腰痛如折此將墮欲墮之服藥亦無及矣𨿽投承气但可愈疾而全母昧者以爲胎墮必反咎於醫也

或詰余曰孕婦而投承气設邪未逐先損其胎當如之何余曰結糞瘀熱腸胃間事也胎附於脊腸胃之外子宮內事也藥先到胃瘀熱才通胎气便得舒養是以興利除害於頃刻之間何慮之有但投藥之際病衰七八餘邪自愈愼勿過劑耳

凡姙娠時疫萬有四損者不可正治當從其損而調之產後同法非其損而誤補必死【四損詳見前應補諸證條後】

主客交

凡人向有他病尫羸或久瘧或內傷瘀血或吐血便血咳血男子遺精白濁精气枯涸女人崩漏帶下血枯經閉之類以致肌肉消爍邪火獨存故脈近於數也此際稍感疫气醫家病家見其谷食暴絕更加胸膈痞悶身疼發熱徹夜不寐指爲原病加重誤以絕谷爲脾虛以身痛爲血虛以不寐爲神虛遂投參術歸地茯神仁之類愈進愈危知者稍以疫法治之發熱減半不時得睡谷食稍進但數脈不去肢體時疼胸脇錐痛過期不愈醫以雜藥頻試補之則邪火愈熾瀉之則損脾壞胃滋之則膠邪愈固散之則經絡益虛疏之則精气愈耗守之則日削近死蓋但知其伏邪已潰表裏分傳裏證𨿽除不知正气衰微不能托出表邪畱而不去因與血脈合而爲一結爲痼疾也肢體時疼者邪與榮气搏也脈數身熱不去者邪火病郁也脇下錐痛者火邪結於膜膈也過期不愈者凡疫邪交卸近在一七逺在二七甚至三七過此不愈者因非其治不爲壞證卽爲痼疾也夫痼疾者所謂客邪膠固於血脈主客交渾最難得解且愈久益固治法當乘其大肉未消眞元未敗急用三甲散多有得生者更附加減法隨其平素而調之三甲散

鼈甲

龜甲【並用酥炙黃爲未各一錢】甘艸【三分】

川山甲【土炒黃爲末五分】

蟬退【洗淨炙幹五分】

僵蠶【白硬者切斷生用五分】

牡蠣【煆爲末五分咽燥者酌用】

防虫【三个幹者擘碎鮮者搗爛和酒少許取汁入湯藥同服其渣入諸藥同煎】

白芍藥【酒炒七分】

當歸【五分】

水二鐘煎八分濾淸溫服若素有老瘧或癉瘧者加牛膝一錢何首烏一錢胃弱欲作瀉者宜用九蒸九曬若素有郁痰者加貝母一錢老痰者加括蔞霜五分善嘔者勿用若咽漧作癢者加花粉知母各五分若素有燥者加杏仁搗爛一錢五分若素有內傷瘀血者倍防虫如無防虫以干漆炒煙盡爲度研末五分及桃仁搗爛一錢代之服後病減六七餘勿服當盡調理法

調理法

凡人胃气彊盛可饑可飽若久病之後胃气薄弱最難調理蓋胃體如竈胃气如火谷食如薪合水谷之精微升散爲血脈者如焰其糟粕下轉爲糞者如燼是以竈大則薪多火盛薪斷而余焰猶存𨿽薪後續而火亦然若些小鐺鍋止宜薪數莖稍多則壅滅稍斷則火絕死灰而求復燃不亦難乎若夫大病之後客邪新去胃口方開幾微之气所當接續多與早與遲與皆不可也宜先與粥飲次糊飲次糜粥次耎飯尢當循序漸進毋先其時毋後其時當設鑪火晝夜勿令斷絕以備不時之用思谷卽與稍緩則胃饑如灼再緩則胃气傷反不思食矣旣不思食若照前與之𨿽食而弗化弗化則傷之又傷不爲食復者當如初進法若更多與及黏硬之物胃气壅甚必脹滿難支气絕谷存乃致反覆顚倒形神俱脫而死矣

統論疫有九傳治法

夫疫之傳有九然亦不出乎表裏之間而已矣所謂九傳者病人各得其一非謂一病而有九傳也蓋瘟疫之來邪自口鼻而感入於膜原伏而未發不知不覺已發之後漸加發熱脈洪而數此眾人相同宜達原飲疏之繼而邪气一離膜原察其傳變眾人多有不同者以其表裏各異耳有但表而不裏者有但裏而不表者有表而再表者有裏而再裏者有表裏分傳者有表裏分傳而再分傳者有表勝於裏者有裏勝於表者有先表而後裏者有先裏而後表者凡此九傳其病一也醫者不知九傳之法不知邪之所在如盲者之不任杖聾者之聽宮商無音可詠無路可適未免當汗不汗當下不下或顚倒誤用或尋枝摘葉但治其證不治其邪同歸於誤一也

所言但表而不裏者其證頭疼身痛發熱而復凜凜內無胸滿腹脹等證谷食不絕不煩不渴此邪气外傳由肌表而出或自斑消或從汗解斑者有斑疹桃花斑紫雲斑汗者有自汗盜汗狂汗戰汗之異此病气之使然不必較論但求得斑得汗爲愈疾耳凡自外傳者爲順勿藥亦能自愈間有汗出不徹而熱不退者宜白虎湯斑出不透而熱不退者宜舉斑湯有斑汗並行而愈者若斑出不透汗出不徹而熱不除者宜白虎合舉斑湯間有表而再表者所發未盡膜原尙有隠伏之邪或二三日後四五日後依前發熱脈洪而數及其解也斑者仍斑汗者仍汗而愈未愈者仍如前法治之然亦稀有至於三表者更稀有也

若但裏而不表者外無頭疼身痛向後亦無三斑四汗惟胸膈痞悶欲吐不吐𨿽得少吐而不快此邪傳裏之上者宜蒂散吐之邪從吐減邪盡病已若邪傳裏之中下者心腹脹滿不嘔不吐或燥結便閉或熱結旁流或協熱下利或大腸膠閉並宜承气輩導去其邪邪減病減邪盡病已上中下皆病者不可吐吐之爲逆但宜承气導之則在上之邪順流而下嘔吐立止脹滿漸除有裏而再裏者愈後二三日或四五日依前之證復發在上者仍吐之在下者仍下之再裏者常事甚至三里者亦有也𨿽有上中下之分皆爲裏證

若表裏分傳者始則邪气伏於膜原膜原者卽半表半里也此傳法以邪气平分半入於裏則現裏證半出於表則現表證此疫家之常事然表裏俱病內外壅閉旣不得汗而復不得下此不可汗彊求其汗必不可得宜承气先通其裏裏邪先去邪去則裏气通中气方能達表向者郁於肌肉之邪乘勢盡發於肌表矣或斑或汗蓋隨其性而升泄之也諸證悉去旣無表裏證而熱不退者膜原尙有已發之邪未盡也宜三消飲調之若表裏分傳而再分傳者照前表裏得病宜三消飲復下復汗如前而愈此亦常事至於三發者亦偶有之若表勝於裏者膜原伏邪發時傳表之邪多傳裏之邪少何以知之表證多而裏證少當治其表裏證兼之若裏證多而表證少者但治其裏表證自愈

若先表而後裏者始則但有表證而無裏證宜達原飲有經證者當用三陽加法經證不顯但發熱者不用加法繼而脈洪大而數自汗而渴邪離膜原未能出表耳宜白虎湯辛涼解散邪從汗解脈靜身涼而愈愈後二三日後或四五日後依前發熱宜達原飲至後反加胸滿腹脹不思谷食煩渴舌生胎刺等證加大黃微利之久而不去在上者宜蒂散吐之在中下者宜承气湯導之

若先裏而後表者始則發熱漸加裏證下之裏證除二三日內復發熱反加頭疼身痛脈浮者宜白虎湯若下後熱減不甚三四日後精神不慧脈浮者宜白虎湯汗之服湯復不得汗者因津液枯竭也加人參覆盆則汗解此近表裏分傳之證不在此例

若大下後大汗後表裏之證悉去繼而一身盡痛身如被杖甚則不可轉側脈遲細者此汗出太過陽气不周骨寒而痛非表證也此不必治二三日內陽气自回身痛自愈

凡疫邪再表再裏或再表裏分傳者醫家不解反責病家不善調理以致反復病家不解毎責醫家用藥有誤致病復起彼此歸咎胥失之矣殊不知病勢之所當然蓋气性如此一者不可爲二二者不可爲一絕非醫家病家之過也但得病者向賴精神完固𨿽再三反復隨復隨治隨治隨愈

間有延挨失治或治之不得其法日久不除精神耗竭嗣後更醫投藥但將現在之邪拔去因而得效殊不知膜原尙有伏邪在一二日內前證復起反加循衣摸牀神思昏憒目中不了了等證且脈气漸萎大凶之兆也譬如行人日間趲行未晚投宿何等從容今則日間繞道日暮途長急無及矣病家不咎於前醫擔誤日時反咎於後醫旣生之而復殺之良可嘆也當此之際攻之則元气幾微是求速死補之則邪火愈熾精气愈爍守之則正不勝邪必無生理三路俱亡𨿽有盧扁之技亦無所施矣

瘟疫論卷下

欽定四庫全書

瘟疫論補遺

明吳有性撰

安神養血湯【在勞復食復自復條後】

茯神

仁

當歸

逺志

桔梗芍藥

地黃

陳皮

甘艸

加圓眼肉水煎服

疫痢兼證

下痢膿血更加發熱而渴心腹痞滿嘔而不食此疫痢兼癥最爲危急夫疫者胃家事也疫邪傳胃下常八九旣傳入胃必從下解蓋疫邪不能自出必借大腸之气傳送而下疫方得愈至痢者大腸內事也大腸旣病失其傳送之職故正糞不行純乎下痢膿血而已所以向來谷食停積在胃直須大腸邪气將退胃气通行正糞自此而下今大腸失職正糞尙自不行又何能爲胃載毒而出毒旣不前羈畱在胃最能敗壞眞气在胃一日有一日之害一時有一時之害耗气搏血神脫气盡而死凡遇疫痢兼證者在痢尢爲喫疫痢俱急者宜檳芍順气湯誠爲一舉兩得

防芍順气湯專治下痢頻數里急後重兼舌胎黃得疫之裏證者

檳榔

芍藥

枳實

厚朴

大黃生薑煎服

小兒太極丸【在小兒時疫條後】

天竺黃【五錢】

膽星【五錢】

大黃【二錢】麝香【三分】

冰片【三分】

僵蠶【三錢】

其爲細末端午日午時修合糯米飯杵爲丸如芡實大硃砂爲衣凡遇疫證姜湯化下一丸神效

正名

傷寒論曰發熱而渴不惡寒者爲溫病後人省氵加疒爲瘟卽溫也如病証之證後人省文作證嗣後省言加疒爲癥又如滯下古人爲下利膿血蓋以瀉爲下利後人加疒爲痢要之古無瘟痢癥三字蓋後人之自爲變易耳不可因易其文以溫瘟爲兩病各指受病之原乃指冬之伏寒至春至夏發爲溫熱又以非時之气爲瘟疫果爾又當異證異脈不然臨治之際何以知受病之不同也設使脈病不同病原各異又當另立方論治法然則脈證治法又何立哉枝節愈繁而正意愈亂學者未免有多岐之惑夫溫者熱之始熱者溫之終溫熱首尾一體故又爲熱病卽溫病也又名疫者以其延門合戶如徭役之役眾人均等之謂也今省文作殳加疒爲疫又爲時疫時气者因其感時行戾气所發也因其惡厲又謂之疫厲終於得汗而解故燕冀名爲汗病此外又有風溫濕溫卽溫病夾外感之兼證名各不同究其病則一然近世稱疫者眾書以溫疫名者弗遺其言也後以傷寒例及諸家所議凡有關於溫疫其中多有誤者恐致惑於來學悉采以正焉

傷寒例正誤

陰陽大論云春气溫和夏气暑熱秋气淸涼冬气冷洌此則四時正气之序也冬時嚴寒萬類深藏君子固宻則不傷於寒觸冒之者乃名傷寒耳其傷於四時之气皆能爲病以傷寒爲毒者以其最成殺厲之气也中而卽病者名曰傷寒不卽病者寒毒藏於肌膚至春變爲溫病至夏變爲暑病暑病者熱極重於溫也

成注內經曰先夏至爲溫病後夏至爲暑病溫暑之病本於傷寒而得之

按十二經絡與夫奇經八脈無非榮衛气血周布一身而榮養百骸是以天眞元气無往不在不在則麻木不仁造化之機無刻不運不運則顚倒僕絕然風寒暑濕之邪與吾身之榮衛勢不兩立一有所中疾苦作矣苟或不除不危卽斃上文所言冬時嚴寒所傷中而卽病者爲傷寒不卽病者至春變爲溫病至夏變爲暑病然風寒所傷輕則感冒重則傷寒卽感冒一證風寒所傷之最輕者尙爾頭疼身痛四肢拘急鼻塞聲重痰喘急惡寒發熱當卽爲病不能容隱今冬時嚴寒所傷非細事也反能藏伏過時而發耶更問何等中而卽病何等中而不卽病何等中而卽病者頭痛如破身痛如杖惡寒項彊發熱如炙或喘或嘔甚則發痙六脈疾數躁煩不寧至後傳變不可勝言倉辛失治乃致傷生何等中不卽病者感則一毫不覺旣而延至春夏當其已中之後未發之前飲食起居如常神色聲气纎毫不異其已發之證勢不減於傷寒況風寒所傷未有不由肌表而入所傷皆榮衛所感均系風寒一者何其蒙懵藏而不知一者何其靈異感而卽發同源而異流天壤之隔豈無說耶旣無其說則知溫熱之原非傷寒所中矣且言寒毒藏於肌膚之間肌爲肌表膚爲皮之淺者其間一毫一竅無非榮衛經行所攝之地卽感冒些小風寒尙不能稽畱當卽爲病何況受嚴寒殺厲之气且感於皮膚最淺之處反能容隠者耶以此推之必無是事矣凡治客邪大法要在表裏分明所謂未入於府者邪在經也可汗而已旣入於府者邪在裏也可下而已果系寒毒藏於肌膚𨿽過時而發邪气猶然在表治法不無發散邪從汗解後世治溫熱病者若執肌膚在表之邪一投發散是非徒無益而又害之矣

凡病先有病因方有病證假令傷寒中暑各以病邪而立名若言熱證尙可糢糊若以暑病爲名乃是香薷飲之證彼此其可相混凡客病感邪之重者則病甚其熱亦甚感邪之輕者則病輕其熱亦微熱之微甚存乎感邪之輕重也二三月及八九月其時亦有病重大熱不止失治而死者五六月亦有病輕熱微不藥而愈者凡溫病四時皆有但仲夏感者多春秋次之冬時又次之但可以時令分病之多寡不可以時令分熱之輕重也是以辛苦之人春夏多溫熱證者皆因冬時觸寒所致非時行之气也凡時行者春時應暖而反大寒夏時應熱而反大涼秋時應涼而反大熱冬時應寒而反大溫此非其時有其气是以一嵗之中長幼之病多相似者此作時行之气也

然气亦有應至而不至或有至而太過者或未應至而至者皆成病气也

春溫夏熱秋涼冬寒乃四時之常因風陰睛稍爲損益假令春應暖而反多寒其時必多雨秋應涼而熱不去者此際必多晴夫陰晴旱潦之不測寒暑損益安可以爲拘此天地四時之常事未必爲疫夫疫者感天地之戾气也戾气者非寒非暑非暖非涼亦非四時交錯之气乃天地別有一種戾气多見於兵荒之嵗間嵗亦有之但不甚耳上文所言長幼之病多相似者此則爲時行之气𨿽不言疫疫之意寓是矣殊不知四時之气𨿽損益於其間及其所感之病終不離其本原假令正二月應暖偶因風交集天气不能溫熱而多春寒所感之病輕則爲感冒重則爲傷寒原從感冒傷寒法治之但春寒之气終不若冬時嚴寒殺厲之气爲重投劑不無有輕重之分此卽應至而不至至而不去二事也又如八九月適多風偶有暴寒之气先至所感之病大約與春寒彷佛深秋之寒終不若冬時殺厲之气爲重此卽未應至而至卽冬時嚴寒倍常是爲至而太過所感亦不過卽病之傷寒耳假令夏時多風炎威少息爲至而不及時多亢旱爍石流金爲至而太過太過則病甚不及則病微至於傷暑一也其病與四時正气之序何異耶治法無出於香薷飲而已

其冬時有非節之暖名曰冬溫

此卽未應至而至也按冬傷於寒至春變爲溫病今又以冬時非節之暖爲冬溫一感於冬寒一感於冬溫一病兩名寒溫懸絕然則脈證治法又何似耶夫四气乃二气之離合也二气卽一气之升降也升極則降降極則升升降之極爲陰陽離離則气亢气亢則致病亢气者冬之大寒夏之大暑也將升不升將降不降爲陰陽合合則气和气和則不致病和气者卽春之溫暖秋之淸涼也是以陰極而陽气來和爲溫暖陽極而陰气來和爲淸涼斯有旣濟之道焉若夫春寒秋熱爲冬夏之偏气倘有觸冒之者因以爲疾若夏涼冬暖轉得春秋之和气豈有因其和而反致疾者所以但見傷寒中暑未嘗見傷溫和而中淸涼也溫暖淸涼未必爲病又烏可以言疫

從春分以後至秋分節天有暴寒者此皆時行寒疫也三月四月或有暴寒其時陽气尙弱爲寒所折病熱猶輕五六月陽气已盛爲寒所折病熱爲重七八月陽气已衰爲寒所折病熱亦微其病與溫及暑病相似但有殊耳

按四時皆有暴寒但冬時感嚴寒殺厲之气名傷寒爲病最重其餘三時寒微爲病亦微又以三時較之盛夏偶有些小風寒所感之病更微矣此則以感寒之重病亦重而熱亦重感寒之輕病亦輕而熱亦輕是重於冬而略於三時至夏而又略之此必然之理也上文所言三四月陽气尙弱爲寒所折病熱猶輕五六月以其時陽气已盛爲寒所折病熱爲重七八月其時陽气已衰爲寒所折病熱亦微由是言之在冬時陽气潛藏爲寒所折病熱更微此則反是夏時感寒爲重冬時感寒爲輕前後矛盾於理大違又春夏秋三時偶有暴寒所著與冬時感冒相同治法無二但可名感冒不當另立寒疫之名若又以疫爲名殊類畫蛇添足

諸家溫疫正誤

云岐子傷寒汗下不愈過經其病尙在而不除者亦爲瘟疫病也如太陽證汗下過經不愈診得尺寸俱浮者太陽溫疫也如身熱目痛不眠汗下過經不愈診得尺寸俱長者陽明溫病也如胸脇脹滿汗下過經不愈診得尺寸俱者少陽溫病也如腹滿咽漧診得尺寸俱沈細過經不愈者太陰溫病也如口燥舌漧而渴診得尺寸俱沈細過經不愈者少陰溫病也如煩滿囊縮診得尺寸俱微緩過經不愈者厥陰溫

病也是故隨其經而取之隨其經而治之如發斑乃溫毒也

按傷寒敍一日太陽二日陽明三日少陽四日太陰五日少陰六日厥陰爲傳經盡七日後傳太陽爲過經云岐子所言傷寒過經不愈者便指爲溫病竟不知傷寒溫病自是兩途未有始傷寒而過經變爲溫病者若果溫病自內達外何有經若能傳經卽是傷寒而非溫病明矣

汪云愚謂溫與熱有輕重之分故仲景云若遇溫气則爲溫病【此叔和之言非仲景本論】更遇溫熱气卽爲溫毒熱比溫尢重故也但冬傷於寒至春而發不感異气名曰溫病此病之稍輕者也溫病未已更遇溫气變爲溫病此病之稍重者也傷寒例以再遇溫气名曰溫疫又有不因冬傷於寒至春而病溫者此特感春溫之气可名春溫如冬之傷寒秋之傷濕夏之中暑相同也【按陰陽大論四時正气之序春溫夏暑秋涼冬寒今特感春溫之气可名春溫若感秋涼之气可名秋涼病矣春溫可以爲溫病秋涼獨不可爲涼病乎以涼病似覺難言勉以濕證搪塞旣知秋涼病有礙反而思之則知春溫病殊爲謬妄矣】以此觀之是春之溫病有三種不同有冬傷於寒至春變爲溫病者有溫病未已再遇溫气而爲溫病者有重感溫气相雜而爲溫病者有不因冬傷於寒不因更遇溫气只於春時感春溫之气而病者若此三者皆可名爲溫病不必各立名色只要知其病原之不同也凡病各有病因如傷寒自覺觸冒風寒如傷食自覺飲食過度各有所責至於溫病乃伏邪所發多有安居靜養別無他故倐焉而病詢其所以然之故無處尋思況求感受之際且自不覺故立論者或言各時非節之暖或言春之溫气或言傷寒過經不解或言冬時伏寒至春夏乃發【按冬傷於寒春必病溫出自素問此漢人所撰晉時王叔和又以述傷寒例蓋順文之誤】或指冬不藏精春必溫病【此亦漢人所撰但言斵防致病不言因邪治病】又見冬時之溫病與春夏之溫疫脈證相同治法無異據云冬時卽病爲傷寒今溫病亦發於冬時思之至此不能無疑乃覺前人所論難慿務求其所以然之故旣不可言傷寒又不可言伏寒因以冬時非節之暖牽合而爲病原不思嚴寒酷暑因其鋒利人所易犯故爲病最重至於溫暖乃天地中和之气萬物得之而發育气血得之而融和當其肅殺之令權施仁政未有因其仁政而反其害者切當較之冬時未嘗溫暖亦有溫病或遇隆冬暫時溫暖𨿽有溫病或溫之由亦無確據旣不過猜疑之說烏足以爲定論或言感三春當令之溫气爲溫病夫春時自應溫暖責之尢其無謂或言溫病後或溫气而爲溫病正如頭上安頭或言傷寒汗下過經不愈者爲溫病則又指鹿爲馬活人又以夏應暑而寒气折之責邪在心爲夏溫秋應涼而大熱折之責邪在肺爲秋溫轉屬支離陶氏又以秋感溫气而爲秋溫明是雜證敍溫者絡繹議論者各別言愈繁雜而本源愈失使學者反增亡羊之惑與醫道何補

活人書云夏月發熱惡寒頭疼身體肢節痛重其脈洪盛者熱也冬傷於寒因暑气而發爲熱病治熱病與傷寒同有汗宜桂枝湯無汗宜麻黃湯如煩躁宜大靑龍湯然夏月藥性須帶涼不可太溫桂枝麻黃大靑龍須用加減夏至前桂枝加黃芩夏至後桂枝麻黃大靑龍加知母石膏或加升麻蓋桂枝麻黃性熱地暖處非西北之比夏月服之必有發黃出斑之失熱病三日外於前湯不瘥脈勢仍數邪气猶在經絡未入藏府者桂枝石膏湯主之此方夏至後可代桂枝證若加麻黃可代麻黃靑龍湯證也若三月至夏爲晚發傷寒梔子升麻湯亦暫用之【王宇泰述萬曆癸夘李氏一壻應舉南下方盛暑傷寒一太學生新讀仲景書自謂知醫投以桂枝湯入腹卽斃大抵麻黃桂枝二湯隆冬正傷寒之藥施之於溫病不可何況於熱病乎】按活人書以溫熱病用桂枝麻黃𨿽加涼藥終未免發散之誤不危幸矣豈止三日外與前湯不瘥脈勢仍數而已哉至此尙然不悞爲半里之證且言邪气猶在經絡仍用桂枝石膏湯至死無悔王宇泰非之甚當是以不用麻黃桂枝賢於活人書逺矣究竟不識溫熱之源是以不知用藥耳

春溫活人書曰春應溫而淸气折之責邪在肝或身熱頭疼目嘔吐長幼率相似升麻葛根湯解肌湯四時通用敗毒散陶氏曰交春後至夏至前不惡寒而渴者爲溫病用辛涼之藥微解肌不可大發汗急證現者用寒涼之藥急攻之不可誤汗誤下當須識此表證不與正傷寒同法裏證治法同

夏溫活人書曰夏應暑而寒气折之責邪在心或身熱頭疼腹滿自利長幼率相似理中湯射幹湯半夏桂枝湯陶氏曰交夏至有頭疼發熱不惡寒而渴此名溫病愈加熱者爲熱病止用辛涼之藥解肌不宜大汗裏證見者急攻下表證不與正傷寒同法裏證治法同秋溫活人書曰秋應涼而大熱折之責邪在肺濕熱相民病咳金沸艸散白虎加蒼術湯病癉發黃茵陳五苓散陶氏曰交秋至霜降前有頭疼發熱不惡寒身體痛小便短者名濕病亦用辛涼之藥加疏利以解肌亦不宜汗裏證見者宜攻下表證不與正傷寒同法

冬溫活人書云冬應寒而反大溫折之責邪在腎宜萎蕤湯丹溪曰冬溫爲病非其時有其气者冬時嚴寒君子當閉藏而反發泄於外專用補藥帶表藥

按西北髙厚之地風髙气燥溫證希有南方卑濕之地更遇久淋漓時有感濕者天地或時久或時亢旱蓋非時令所拘故傷濕之證隨時有之不待交秋而後能也推節庵之意以至春爲溫病至夏爲熱病至秋似不可復言溫熱然至秋冬又未免溫病只得勉以濕證抵搪且濕爲雜證更不可借此混淆惟其不知溫病四時皆有故說到冬時遂付之不言王宇泰氏因見陶氏不言乃引丹溪述非其時有其气以補冬溫之缺然則冬時交錯之气又不可以爲冬溫也俗人但言四時之溫蓋不知溫之源故春責淸气夏責寒气秋責熱气冬責溫气殊不知淸溫寒熱總非溫病之源復以四時專令之藏而受傷不但膠柱鼓瑟且又罪及無辜矣

瘟疫論補遺

