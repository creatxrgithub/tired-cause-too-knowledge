

本艸問答淸唐宗海

敍

余自去冬遊於粵省﹐得遇張君伯龍。天姿英敏﹑文史淹通﹑畱心世故而不習舉業﹐眞達人也。其父墨園曾膺張香帥保薦循吏﹐政治勞心﹐每生疾。伯龍以人子須知醫寢﹐饋方書於今七年前春﹐其父偶感時證病象危險﹐羣醫無策﹐伯龍極力救治﹐頓獲安全國手之名﹐一時騰噪。乃益畱心醫理。與余邂逅便畱講貫﹐謂余所著中西各種醫書於病源治法﹐固已詳矣。

而獨少本艸﹐未免缺然。余曰﹕吾所論著已寓藥性﹐且本艸業經充揀﹐何煩再贅﹖伯龍曰﹕不然﹐諸家本艸揚厲鋪張﹐幾於一藥能治百病及遵用之﹐卒不能治一病者﹐注失之泛也。又或極意求精﹐失於穿鑿﹐故托髙遠難獲實效﹐且其說與黃炎﹑仲景諸書往往刺謬。若不加辧正﹐恐古聖之旨不能彰著於天下。近日西醫釋藥每攻中醫﹐適能中中醫之獘﹐而中國醫士不能發西人之覆﹐徒使西藥流獘﹐又增甚於中國本艸之禍豈淺鮮哉﹖甚矣﹗本艸自晉唐以後﹐千歧百出﹐極於綱目﹐幾令人目迷﹐五色三家注力求深奧﹐轉多晦義﹐徐靈胎冠絕一時﹐頗合經旨。惜其時無西人之說未能互證﹐以注本經。今先生博通西醫﹐參合黃炎仲景之書以折衷於至當﹐若不將本艸發明﹐其流獘又誰救哉﹖𨿽西國異產及新出藥品不能盡行論列﹐但使揭出大義﹐舉一反三﹐則據此以求﹐無論中西各藥﹐見於目而嘗於口﹐便可推例以知其性矣﹐幸毋隱祕不宣。惟先生明以教我﹐余以伯龍此言甚摯﹐大淸光緒十九年歲在癸巳仲春月蜀天彭唐宗海容川敍

卷上

受業登州張士讓伯龍參蜀天彭唐宗海容川著

卷上

卷上一

問曰﹕藥者﹐昆虫土石﹑艸根樹皮等物﹐與人異類﹐而能治人之病者﹐何也﹖答曰﹕天地只此陰陽二气流行﹐而成五運﹝金木水火土爲五運﹞﹐對待而爲六气﹝風寒濕燥火熱是也﹞。

人生本天親地﹐卽秉天地之五運六气以生五臟六腑。凡物𨿽與人異﹐然莫不本天地之一气以生﹐特物得一气之偏﹐人得天地之全耳。設人身之气偏勝偏衰則生疾病﹐又借藥物一气之偏﹐以調吾身之盛衰﹐而使歸於和平﹐則無病矣﹗蓋假物之陰陽以變化人身之陰陽也﹐故神農以藥治病。

問曰﹕神農嘗藥﹐以天地五運六气配人身五臟六腑﹐審別性味﹐以治百病﹐可謂精且詳矣﹗乃近出西洋醫法﹐全憑剖視﹐謂中國古人未見臟腑﹐托空配藥不足爲憑﹐然歟﹖否歟﹖答曰﹕不然﹐西人初創醫法﹐故必剖割方知臟腑﹐中國古聖定出五臟六腑諸名目﹐皎然朗著。

何必今日再用剖割之法﹖當神農時﹐創立醫藥﹐或經剖視﹐或果聖人洞見臟腑﹐均不必論﹐然其定出五臟六腑之名目而實有其物﹐非親見臟腑者﹐不能安得。謂古之聖人未曾親見臟腑耶﹗靈樞經云﹕五臟六腑可剖而視也。據此經文則知古聖已剖視過來﹐且西洋剖視只知層折﹐而不知經脈﹔只知形迹﹐而不知气化。與中國近醫互有優劣。若與古聖內經本經較之﹐則西洋遠不及矣﹗問曰﹕西人謂彼用藥全憑試驗﹐中國但分气味以配臟腑﹐未能試驗﹐不如西法試驗之爲得也﹐其說然歟﹖答曰﹕中國經神農嘗藥﹐定出形色﹑气味﹑主治臟腑百病﹐絲毫不差﹑所謂嘗藥卽試驗也。歷數聖人之審定﹐蓋已詳矣﹗豈待今日始言試驗哉﹖問曰﹕辧藥之法﹐以形色气味分別五行﹐配合臟腑﹐主治百病﹐是誠藥理之大端矣﹗而物理相感又有不在形色气味上論者。譬如珀琥拾芥﹐磁石引鍼﹐陽起石能飛升﹐蛇畏蜈蚣﹐蜈蚣畏蟾蜍﹐蟾蜍畏蛇﹐相制相畏﹐均不在形色气味上論﹐又何故也﹖答曰﹕此以其性爲治者也﹐夫辧藥之形色气味﹐正以考其性也﹐果得其性﹐而形色气味之理已賅。故凡辧藥﹐先須辧性。有如磁石﹐久則化成鐵﹐是鐵之母也。

其引鍼者﹐同气相求﹐子來就母也﹐以藥性論之﹐石屬金而鐵屬水﹐磁石秉金水之性﹐而歸於腎﹐故其主治能從腎中吸肺金之气﹐以歸於根。琥珀乃松脂入地所化松﹐爲陽木﹐其脂乃陽汁也。性能粘合﹐久則化爲凝吸之性。蓋其汁外凝﹐其陽內斂。擦之使熱﹐則陽气外發而其體粘。停擦使冷﹐則陽气內返而其性收吸。故遇芥則能粘吸也。人身之魂陽也﹐而藏於肝血陰分之中﹐與琥珀之陽气斂藏於陰魄之中﹐更無以異﹐是以琥珀有安魂定魄之功。西洋化學謂磁石﹑琥珀內有電气﹐其能吸引者﹐皆是電气發力﹐能收引之也。有陰電﹐有陽電。凡物中含陽電者﹐遇有陰電之物卽吸﹔含陰電者﹐遇有陽電之物卽吸。若陰電遇陰電之物卽相推﹐陽電遇陽電之物亦相推﹐其論甚悉﹗琥珀能拾芥而不能吸鐵﹐磁石能吸鐵而不能拾芥﹐以所含之電气不同也。

然西人單以气論﹐猶不如中國兼以質論﹐則其理尢爲顯然。磁石之質類鐵﹐故以類相從而吸鐵。琥珀之質能粘﹐故以質爲用而擡芥。辧藥性者﹐所貴體用兼論也。陽起石生於泰山山谷﹐爲雲母石之根。其山冬不積雪﹐夏則生云﹐積陽上升。故或乘火气而上飛﹐或隨日气而升騰也。凡人病陽气下陷﹐陽物不舉者﹐用以升舉陽气﹐亦以陽助陽之義而已矣﹗蛇形長﹐是秉水气。行則曲折﹐是秉太气。

在辰屬已﹐在象居北﹐在星象蒼龍。總觀於天﹐知蛇只是水木二气之所生也。蜈蚣生於南方漧燥土中而味大辛﹐是秉燥金之气所生。蛇畏蜈蚣者﹐金能制木也。蜈蚣畏蟾蜍者﹐以蟾蜍秉水月之精生於濕地﹐是秉濕土之气所生﹐濕能勝燥﹐故蜈蚣畏蟾蜍也。蟾蜍畏蛇﹐則又是風能勝濕﹐木能克土之義。趁此以求﹐則凡相畏相使相反之理皆可類推。

問曰﹕物各有性﹐而其所以成此性者﹐何也﹖答曰﹕原其所由生而成此性也﹐秉陽之气而生者﹐其性陽。秉陰之气而生者﹐其性陰。或秉陰中之陽﹐或秉陽中之陰。總視其生成以爲區別﹐蓋必原一物之終始與乎形色气味之差﹐分而後能定其性矣。有如人參﹐或謂其補气屬陽﹐或謂其生津屬陰。只因但論气味﹐而不究人參所由生之理﹐故不能定其性也。余曾問過關東人並友人姚次梧﹐遊遼東歸言之甚詳﹐與綱目所載無異。本艸綱目載人參歌曰「三五加﹐背陽向陰﹐若來求我﹐樹相尋。」我所聞者﹐亦云人參生於遼東樹林陰濕之地﹐又有人種者﹐亦須在陰林內植之。夫生於陰濕﹐秉水陰潤澤之气也。故味苦甘而有汁液﹐發之爲三五葉﹐陽數也。此苗從陰濕中發出﹐是由陰生陽。故於甘苦陰味之中﹐饒有一番生陽之气﹐此气可嘗而得之也。人身之元气﹐由腎水之中以上達於肺﹐生於陰而出於陽。與人參由陰生陽﹐同一理也﹐所以人參大能化气﹐气化而上﹐出於口鼻﹐卽是津液。人參生津之理如此﹐非徒以其味而已。然卽以气味論﹐甘苦中含有生發之气﹐亦只成爲由陰出陽之气味耳。

問曰﹕人參不生於東南﹐而生於北方。古生上黨﹐今生遼東﹑髙麗﹐皆北方也。

此何以故﹖答曰﹕此正人參所由生之理﹐不究及此尙難得人參之眞性也。蓋北方屬水﹐於卦爲坎﹐坎卦外陰而內陽。人參生於北方﹐正是陰中之陽也。坎卦爲水﹐天陽之气﹐皆發於水中。觀西人以火煎水﹐則气出﹐而气著於物﹐又復化而爲水。知水爲气之母﹐气從水而出矣﹗人身腎與膀胱屬水﹐水中含陽﹐化气上行﹐出於口鼻﹐則爲呼吸﹔充於皮毛﹐則爲衛气。只此腎與膀胱﹐水中之陽﹐化气而充﹐周者也。故《內經》曰「膀胱者﹐洲都之官﹐气化則能出矣。」此與天地水中含陽﹐化而爲气﹐以周萬物﹐本屬一理。水在五行屬北方﹐人參生於北方﹐秉水中陽气﹐故與人之气化相合﹐所以大能補气。不獨人參爲然﹐凡一切藥﹐皆當原其所生﹐而後其性可得知矣。夫生於北方﹐有陰中之陽藥﹐則知生於南方﹐有陽中之陰藥﹐如朱砂是。人參屬水中之陽﹐丹砂則屬火中之陰﹐丹砂生辰州者﹐名曰辰砂。世人用硫黃﹑水銀二物鍛煉變爲赤色﹐以冒辰砂﹐又有靈砂﹐亦用二味煉成﹐名曰二气砂。皆謂其有補坎塡離之功﹐法本於抱朴子。因抱朴子煉丹砂﹐服之而仙﹐後人遂有鑪鼎之術。沿襲至今﹐尙有辰砂﹑靈砂兩藥﹐均用硫黃﹑水銀二味煉成者也。水銀乃石中之陰汁﹐硫磺乃石中之陽汁。

合而鍛煉﹐返水銀之陰而盡歸於陽﹐變爲純赤﹐與丹砂之色無異﹐但由人力造成。陰返爲陽﹐是陰已盡而陽獨存﹐且有火煉之毒﹐以之助陽退陰則可﹐以補陽益陰則不可。不及丹砂﹐由天地自然熔鑄而成﹐陽中含陰﹐外露火色﹐內含水陰。夫造靈砂﹑辰砂者﹑須用硫黃﹑水銀二味合鍛﹐乃能變成紅色﹐則知丹砂﹐亦必具硫黃﹑水銀相合之性﹐乃變化爲純赤之色也。

但丹砂是天地陰陽之气自然鍛煉﹐不假火力﹐極其神妙﹐非可以水銀﹑硫黃分論丹砂也。火體之中含有水气﹐故丹砂能入心益陰以安神。又取水銀法﹐將丹砂燒之卽出。旣燒之砂腳不足用﹐以其內之陰汞已走﹐陽中無陰也。水銀有毒﹐積陰無陽也﹐要之合硫磺﹑水銀而作靈砂﹑辰砂﹐非陽中含陰之性。分水銀砂腳爲二物﹐則尢陰陽各異﹐均非朱砂之本性﹐惟天地南方離火自然熔成之朱砂﹐外具火色﹐內含水陰﹐合乎離卦外陽內陰之象﹐離中之陰坎之水也。朱砂火色而內含水銀﹐卽離火中含坎水之象﹐故能補坎之水以塡離宮﹐養血安神﹐此爲第一。此可與人參對勘﹗人參秉水中之陽而補气﹐朱砂秉火中之陰而養血。一生北方﹐一生南方。就此二物﹐便知南北水火陰陽血气之理矣﹗夫南北水火﹐𨿽非截然究之各有所屬。故北方屬水﹐多生气

卷上

卷上二

問曰﹕黃或生漢中﹐或生甘肅﹐或生山西﹐或生北口外﹐令統以北方立論﹐有理否﹖答曰﹕𨿽不必截然在北﹐然其爲性﹐實皆秉北方水中之陽气以生﹐其主北方立論﹐則就乎得气之優者而言﹐故黃以北口外產者爲佳。蓋天地之陽气﹐均由土下黃泉之水中透出於地面﹐上於天爲雲霧﹐著於物爲雨露﹐交於人爲呼吸﹐只此水中之气而已。人身之陽气﹐則由腎與膀胱气海之中發出﹐上循三焦油膜以達於肺﹐而爲呼吸﹔布於皮毛﹐而爲衛气﹐亦只此水中之气而已矣。水在五行﹐以北方爲盛﹐故補气之藥皆以北方產者爲良。漢中甘肅所產黃﹐根體多實﹐气不盛而孔道少﹔山西所產﹐體略虛松﹐以气略盛﹐內有通气之孔道﹐故略虛松。猶不及北口外所產者﹐其體極松﹐以內中行水气之孔道更大﹐故知其气爲更盛。蓋黃根長數尺﹐深入土中﹐吸引土下黃泉之水﹐以上生其苗葉﹐气卽水也﹐引水卽是引气﹐根中虛松竅大者﹐所引水气極多﹐故气盛而補气。人身气生於腎﹐由气海上循油膜而達口鼻﹐與黃之气由松竅而上苗葉者無異。之松竅象人身油膜中亦有通水之松竅油膜者﹐三焦也﹐故謂黃爲三焦油膜中藥。其能拓裏達表﹐皆取黃從油膜中﹐而上行外通之義也。且黃外皮紫黑水火之間色也﹐惟其秉水中之陽气﹐故成此水火之間色。三焦相火水中之陽﹐名曰少陽。黃中通象三焦﹐引水泉之气﹐以上生苗葉是秉水中之陽而生者也﹐故有水火之間色﹐而爲三焦之良藥﹐其气類有如是者。之肉理色黃味甘﹐土之色土最深又得土气之濃﹐所以黃又大補脾。今人不知身中綱膜是三焦﹐又不知綱膜上之膏油卽是脾之物﹐不知膜與油相連﹐又安知黃補脾土﹐達三焦之理哉﹖能知綱膜是三焦﹐膏油屬脾土﹐則知黃歸脾經。達三焦之理矣﹗問曰﹕肉桂生於南方﹐秉地二之火﹐以入血分固矣。乃仲景腎气丸用之取其化气﹐而非取其化血﹐此又何說﹖答曰﹕血無气不行﹐气無血不附﹐气血二字原非判然兩端。且其化气乃仲景之妙用﹐非肉桂之本性也﹐人身之气﹐生於腎中一陽﹐實則借鼻孔吸入之天陽﹐歷心系﹐引心火下交於腎﹐然後蒸動腎水﹐化气上騰﹐出於口鼻。仲景腎气丸多用地黃﹑山藥﹑丹皮﹑茱萸以生水﹐用苓﹑澤以利水﹐然後用桂導心火以下交於水﹐用附子振腎陽以蒸動其气。肉桂之能化气者﹐如此﹐乃仲景善用肉桂之妙。非肉桂自能化气也﹐若單用肉桂﹐及合血分藥用則多走血分﹐不是气分之藥矣﹗又如桂枝色赤味辛﹐亦是人心肝血分之藥。而五苓散﹑桂苓甘艸五味湯均取其入膀胱化气﹐非桂枝自能化气。實因苓澤利水﹐引桂枝入於水中﹐以化水爲气﹐與腎气之用肉桂其義相近﹐不得單言桂枝﹐便謂其能化气也。至如黃五物湯治血痺﹐當歸四逆湯治身痛﹐皆取桂枝溫通血脈﹐可知心火生血。而秉火气者﹐入於血分乃是一定之理。

問曰﹕入气分入血分﹐其理未易明也﹐請再言之。

答曰﹕秉於天水而生者入气分﹐秉於地火而生者入血分。气本於天﹐味本於地﹐气濃者入气分﹐味濃者入血分。入气分者走淸竅﹐入血分者走濁竅。有如大蒜﹐气之濃者也﹐故入气分走淸竅﹐上爲目瞀而下爲溺臭。海椒味之濃者也﹐故入血分走濁竅﹐上爲口舌糜爛而下爲大便辣痛。觀此二物﹐卽知入气分入血分之辧矣﹗蓋得天水之气而生者﹐入气分﹐人參﹑黃最顯者也。外如澤瀉﹑苡仁生於水而利水﹐二物同而不同。苡仁生於莖上﹐則化气下行﹐引肺陽以達於下。澤瀉生於根下﹐則化气上行﹐引腎陰以達於上。百合花覆如天之下垂﹐旋復花滴露而生﹐本天之淸气﹐故皆入气分﹐以斂肺降气。鐘乳石下垂﹐象天石又金之體也﹐故主鎭降肺气。蛤蚧生石中﹐得金水之气﹐故滋肺金﹐功專利水﹐其能定喘者﹐則以水行則气化﹐無痰飲以阻之故喘自定。麥冬﹑天冬秉水陰者﹐皆能滋肺以淸气分。龍乃水中陽物﹐世所用龍骨系土中石品﹐非水族也。然旣成爲龍形﹐則實本天一水中之陽气而生﹐旣成龍形﹐又不飛騰。假石以爲質﹐潛藏於土中﹐是秉天水之陽以歸於地下﹐故能潛納腎气﹐收斂心神﹐皆用其潛納陽气之義耳。茯苓乃松之精汁流注於根而生﹐是得天之陽以下返其宅者也。下有茯苓﹐其松顚上有茯苓苗﹐名威喜芝。苓在土中﹐气自能上應於苟﹐得松之精則有木性﹐能疏土也。凝土之質﹐味淡色白﹐功主滲利﹐能行水也。其气不相連接﹐自上應於苗﹐故能化气上行而益气﹐西人以松香搓發電气﹐謂松香中電气最多。松香淪入地中﹐變生茯苓﹐內含電气﹐其气上應於苗﹐亦如電綫之相貫而已。然西國只名爲陽气。松脂秉陽之精﹐淪入於地﹐化爲茯苓﹐陽气所發﹐遙遙貫注﹐是生威喜芝﹐非气化之盛。惡能如是﹐人身之气乃水中一陽所化﹐茯苓以質之滲行其水﹐而气之陽助其化﹐所以爲化气行水之要藥。以上所論﹐皆得天水之陽而生﹐故皆入气分。其他入血分者﹐則必得地火之味而生﹐如當歸﹑川芎是。蓋人身之血﹐是由胃中取汁得心火化赤遂爲血﹐旣化爲血﹐乃溢於脈﹐轉樞於胞宮﹐而肝司之。故凡入血分之藥﹐皆得地火之气味﹐而兼入肝木。

當歸辛苦﹐是得地火之味﹐其气微溫﹐得木之性﹐而質又油潤﹔得地之濕﹐故能化汁﹔助心生血﹐以行於肝。別錄本艸有謂﹕「當歸過於辛溫﹐行血之功有餘﹐生血之功不足。」不知人身之血是中焦受气取汁﹐上騰於肺部﹐入於心﹐奉心火之化乃變赤色而爲血。西醫言飲食之汁上肺﹐至頸會管﹐遂爲紅色﹐下入心房。合觀此說﹐總見奉心火之化﹐而變爲血《內經》所謂心生血者﹐此也。當歸辛苦溫烈之气﹐正所以出心火之化﹐以其油潤生汁﹐以其辛溫助心火之化。其功專生血﹐更無別藥可以比擬也。仲景和血之方無過於溫經湯﹐生血之方無過於復脈湯。溫經湯辛溫降利﹐與川芎同功。復脈湯辛溫滋潤﹐與當歸同功。知心火化液爲血﹐則知復脈湯之生血﹐並知當歸爲生血之藥也。川芎味更辛苦﹐得木火之性尢烈﹐質不柔潤﹐性專走竄﹐故專主行心肝之血。夫苦者﹐火之味也﹐苦而兼辛則性溫而有生血之功。若但苦而不辛﹐則性涼而專﹐主泄血。紅花色赤﹐自入血分﹔而味苦﹐則專能泄血。又凡花性皆主輕揚﹐上行外走﹐故紅花泄肌膚脈絡在外在上之血。丹皮色味亦類紅花﹐而根性下達﹐與花不同﹐故主在內及泄中下焦之血。桃花紅而仁味苦﹐皆得地火之性味者也﹐仁又有生气﹐故桃仁能破血﹐亦能生血。茜艸色赤味苦根甚長﹐故下行之力更重﹐專能降泄行血也。

問曰﹕若得火味﹐其入心淸火泄血﹐理可知矣。惟辛味之品是得肺金之味者﹐乃亦能入血分。如肉桂﹑桂枝﹑紫蘇﹑荊芥﹐此又何說﹖答曰﹕凡藥得酸味者﹐皆得金收之性﹐得辛味者﹐皆得木溫之性﹐此乃五行相反相成之理。心火生血尢賴肝木生火﹐此是虛則補其母之義﹐故溫肝卽是溫心。肉桂大辛﹐則大溫﹐𨿽得金味﹐而實成爲木火之性﹐故主人心肝血分﹐以助血之化源。桂皮尢能上行﹐張仲景復脈湯用桂枝﹐取其入心助火以化血也。遠志之性亦同桂枝﹐但桂枝四達﹐遠志則系根體﹐又極細﹐但主內入心經以散心中滯血而已。不獨艸木本火味者入血分﹐有如馬爲火畜﹐故馬通亦能降火以行血。棗仁秉火之赤色﹐故亦入心養血﹐總見血生於心。大凡得地火之性味者﹐皆入血分也。

問曰﹕生地質潤﹐中含水液﹐阿膠濟水煎成﹐性本水陰。二藥皆能生血﹐何也﹖答曰﹕離卦中之陰爻卽坎水也﹐阿膠﹑生地以水濟火﹐正是以坎塡離﹐有此陰汁﹐而後得心火化赤﹐卽爲血矣﹗正《內經》中焦取汁﹐奉心火變赤爲血之理﹐知血之生化﹐凡入血分之藥從可知矣。

問曰﹕南北地有不同﹐所生之藥﹐旣有水火血气之分﹐先生已言之矣。至於東西中央﹐豈無異致﹖何以不論及耶﹖答曰﹕南北水火﹐其顯分者也﹐況陰陽摩蕩﹐南未嘗不得北气﹐北未嘗不得南气。至於東西循環﹐中央四達﹐其气錯行﹐故可不分。然亦有可分別者﹐如靑礞石﹑化紅皮荔枝核﹐皆秉東方木气者也。或能平肝以行痰﹐或能散肝以解郁。皆以東方產者﹐爲得木气之全﹐故此等藥廣東產者爲佳。川貝母﹑生石膏﹑桑白皮﹐皆秉西方金气而生﹐或利肺降痰﹐或淸金去熱﹐皆以西方產者﹐爲得金气之淸﹐故此等藥以川西產者爲佳。至於李用東行根﹑石橊﹐用東向者皆取得木气也﹔側柏葉皆西指﹐取用必取西枝﹐只是取其得金气耳。至於中央備東南西北之四气﹐而亦有獨得中央之气者﹐如河南居天下之中﹐則產地黃。

人見地黃黑色﹐不知其未經蒸曬﹐其色本黃。河南平原土濃水深﹐故地黃得中央濕土之气而生﹐內含潤澤土之濕也。人徒見地黃蒸成色黑﹐爲能滋腎之陰﹐而不知其實滋脾陰。《內經》云﹕脾爲陰中之至陰﹐地黃以濕歸脾﹐脾陰足則肝腎自受其灌漑。山藥亦以河南產者爲佳﹐味甘有液﹐是得土濕之气﹐功能補脾﹐亦補脾之陰也。惟山藥色白﹐則得土中之金气﹐故補脾而兼益肺。地黃能變黑色﹐實得土中之水气。故潤脾而兼滋腎。𨿽同產一地﹐而有種類形色之不同﹐故功亦略異。

卷上

卷上三

問曰﹕甘艸入脾﹐何以生於甘肅﹖白術正補脾土﹐何以不生於河南﹐而生於浙江﹖答曰﹕此正見五行之理﹐不得截然分界。況土旺於四季﹐是四方皆有土色。白術之生於江浙﹐必其地饒有土脈﹐故生白術內含甘潤之油質﹐可以滋脾之陰﹐外發辛香之溫性﹐可以達脾之陽。取溫潤則用浙產者﹐以其油濃也﹐取溫燥則用KT產者﹐以其較烈也。甘艸味正甘入脾胃﹐守而不走﹐補中气﹐和諸藥。𨿽不生於河南中州﹐而生於極西之甘肅﹐亦由甘肅地土惇濃﹐故生甘艸。根深者至四五尺﹐與黃無異﹐但黃中空屬气分﹐是得土中水气﹐甘艸中實純得土气之濃﹐故深長且實也。𨿽生於西﹐而實得中土之气。總之五行之理﹐分言則各別方隅﹐合論則同一太極。

問曰﹕藥有以天時名者﹐如夏枯艸﹑款冬花﹐得無以時爲治乎﹖答曰﹕然天時者﹐五行之流運﹐陰陽之分見﹐故凡論藥﹐又當論其生之時﹐與成之候。𨿽不盡拘於時﹐而亦有以時爲治者。夏枯艸生於冬末﹐長於三春﹐是正得水木之气。遇夏則枯者﹐木當火令則气其退謝﹐故用以退肝膽經之火。款冬花生於冬月冰雪之中﹐而花又在根下﹐乃坎中含陽之象﹐故能引肺中陽气下行﹐而爲利痰止咳之藥。二物皆以時名﹐皆得其時之妙用也。又如冬虫夏艸﹐《本艸》不載﹐今考其物眞爲靈品﹐此物冬至生虫﹐自春及夏﹐虫長寸餘粗如小指﹐當夏至前一時猶然虫也。及夏至時﹐虫忽不見﹐皆入於土﹐頭上生苗﹐漸長到秋分後﹐則苗長三寸﹐居然艸也。此物生於西蕃艸地﹐徧地皆艸﹐莫可識別。秋分後卽微雪﹐采虫艸者﹐看雪中有數寸無雪處﹐一鋤掘起﹐而虫艸卽在其中。觀其能化雪﹐則气性純陽﹐蓋虫爲動物﹐自是陽性﹐生於冬至﹐盛陽气也。夏至入土﹐陽入陰也﹐其生苗者﹐則是陽入陰出之象﹐至靈之品也。

故欲補下焦之陽﹐則單用根﹐若益上焦之陰﹐則兼用苗。總顯其冬夏二令之气化而已。麥冬﹑天冬﹑忍冬﹑冬靑﹐皆淩冬不凋﹐感水津之气﹐故二冬能淸肺﹐金忍冬能淸風熱﹐冬靑子滋腎﹐其分別處又以根白者入肝。藤蔓艸走經絡﹐冬靑子色黑﹐則入腎滋陰。至於半夏﹐𨿽當夏之半﹐而其根成於秋時﹐得燥金辛烈之气味﹐故主降利水飲﹐爲陽明之藥。此又不可循半夏之名﹐而失其實也。故論藥者﹐或以地論﹐或以時論﹐或但以气味論﹐各就其偏重者﹐以爲主﹐而藥之眞性自明。

問曰﹕藥多以味爲治﹐味之甘者則歸脾經﹐乃甘味之藥多矣。或正入脾胃﹐或兼入四髒﹐此又何以別之﹖答曰﹕得甘之正味者﹐正入脾經﹐若兼苦兼酸兼咸兼辛﹐則皆甘之間味也﹐故兼入四髒。甘艸純甘﹐能補脾之陰﹐能益胃之陽﹐或生用﹐或熟用﹐或以和百藥﹐固無不宜。黃精甘而多汁﹐正補脾土之濕。山藥色白帶酸﹐故補脾而兼入肝肺。白術甘而苦溫﹐故補脾溫土﹐和肝气以伸脾气也。蒼術甘而苦燥﹐故燥胃去濕。黃味甘而气盛﹐故補气。薺味甘而有汁﹐故生津。蓮米味甘帶澀﹐其气淸香﹐得水土之气﹐故補土﹐以澀精止利。黃實甘味少而澀性多﹐是得土澤之味少﹐而得金收之性多﹐且生水中﹐是屬腎之果也﹐故用以收澀腎經﹐及止瀉利。苡仁亦生水中﹐而味極淡﹐則不補又不澀﹐則純於滲利。茯苓亦然﹐皆以其淡﹐且不澀也。赤石脂粘澀又味甘﹐則能塡補止瀉利。禹餘糧是石谷中之土質﹐甘而微鹹﹐甘能補正以止利﹐鹹能入腎以澀精﹐皆取其甘﹐亦用其澀。如不澀而純甘﹐如龍眼﹐則歸脾又產炎州﹐得夏令火气而生﹐以火生土﹐故補心兼補脾。使君子仁甘能補脾﹐而又能殺疳虫者﹐因气兼香臭﹐有溫烈之性﹐故服此忌食熱茶﹐犯之卽泄﹐與巴豆之飲熱則瀉﹐其意略同。以畜物論﹐黃牛肉甘溫﹐大補脾胃。羊肉𨿽甘而有羴气﹐得木之溫﹐故補脾兼補肝。

豬肉𨿽甘而兼鹹味﹐得水土之寒性矣﹐故滋脾潤腎。人乳味甘本飲食之汁﹐得肺胃之气化而成﹐故能潤養胃滋生血液﹐補脾之陰無逾於此。甘松味甘而香烈﹐故主理脾之气。木香之理气﹐以其香气歸脾而味兼微辛﹐又得木气之溫﹐力能疏土﹐且木香﹐莖五枝五葉五節五皆合脾土之數﹐故能理脾也。以諸果論大棗﹐皮紅肉黃﹐皮辛肉甘﹐得以火生土之性﹐故純於補脾胃。梨味甘而含水津﹐故潤脾肺。荔枝生東南﹐味甘酸﹐故歸脾﹐與肝而溫補。總之味甘皆入脾﹐又審其所兼之味﹐以兼入別髒﹐則主治可得而詳矣。

問曰﹕苦者﹐火之味也。而味之苦者﹐均不補火﹐反能瀉火﹐何也﹖答曰﹕物極則復陽極陰生﹐以卦體論﹐離火之中爻陰也﹐是離火中含坎水之象。凡藥得火味者﹐亦卽中含水性而能降火﹐此正水火互根之至理。黃連之味正苦﹐故正入心經以瀉火。梔子味苦象心包﹐故瀉心包絡之火。連翹亦象心包﹐而質輕揚﹐味微苦﹐則輕淸上達﹐淸心與上焦頭目之火。蓮子象心﹐而蓮心又在其中﹐味又極苦﹐有似離中陰爻﹐用以淸心中之火﹐最爲相合。黃芩味苦﹐中多虛空有孔道﹐人身惟三焦是行水气之孔道﹐主相火。黃芩中空有孔﹐入三焦而味又苦﹐故主淸相火。膽艸﹑胡黃連﹐味苦而堅澀﹐兼水木之性﹐故皆瀉肝膽之木火。惟膽艸根多而深細﹐故瀉火並兼降利。胡黃連則守而不走﹐是宜細別。大黃味苦﹐形大而气烈﹐故走脾胃﹐下火更速。

問曰﹕瀉火之苦藥﹐其色多黃﹐又何故也﹖答曰﹕黃者土之色﹐五行之理﹐成功者退﹐火之色紅而生土之黃色。是黃者﹐火之退气所生也。故黃苦之藥﹐皆主退火。若苦味而色不黃﹐則又有兼性矣。故花粉色白﹐味苦而有液﹐則瀉火之功輕﹐而入胃生津之力重。元參色黑味苦而有液﹐則瀉火之功少﹐而滋腎之功多。丹皮色紅味苦﹐則淸心火而行血。

靑黛色靑味苦﹐則淸肝火而熄風。總之得火苦味者﹐皆得水之寒性。《通明﹐吾蜀近醫多言苦爲者﹐皆得火之燥性﹐火證反以爲忌﹐不知苦化燥之說﹐必其兼燥藥。

如蒼術﹑漧薑與黃連同用則燥﹐生地﹑白芍與黃連同用﹐豈能燥哉﹖況人身六气﹐熱與火各不同。熱是气分之熱﹐故淸熱者﹐以石膏﹑花粉爲主﹐以其入气分也。火是血分﹐故瀉火者﹐必以黃連﹑黃芩爲主﹐以其入血分也。但知用甘寒而廢苦寒﹐則能淸熱﹐不能退火。辧藥者﹐當知此理。

問曰﹕得苦之火味者﹐皆得水之寒性﹐能淸火矣﹐何以艾葉﹑故紙﹑巴戟﹑遠志﹐其味皆苦﹐而皆能補火﹐何哉﹖答曰﹕苦之極者﹐反得水之性。若微苦者﹐則猶存火之本性﹐故補火。故紙﹑巴戟苦兼辛溫﹐故紙色黑而子堅﹐則溫腎。巴戟色紫而根實﹐則溫肝。遠志形極細﹐故入心﹐味帶苦﹐亦入心然兼辛溫﹐故補心火。蓋有間味者卽有間气﹐不得以純於苦者論矣﹗問曰﹕辛者﹐金之味也﹐金性主收﹐今考辛味之藥﹐皆主散而不主收﹐其故何也﹖答曰﹕凡藥气味有體有用﹐相反而實相成﹐故得金之味者﹐皆得木之气﹐木气上達﹐所以辛味不主收而主散﹐木之气溫﹐能去寒木之气﹐散能去閉。薄荷辛而質輕﹐气極輕揚﹐輕則气浮而走皮毛﹐以散風寒﹐揚則气升而上頭目﹐去風寒。辛夷花在樹梢﹐其性極升﹐而味辛气散﹐故能散腦與鼻間之風寒。荊芥性似薄荷﹐故能散皮毛﹐而質味比薄荷略沈﹐故能入血分﹐散肌肉。羌活﹑獨活根極深長﹐得黃泉之水气﹐而上升生苗﹐象人身太陽經﹐秉水中之陽以發於經脈也﹐味辛气烈故入太陽經﹐散頭頂之風寒。獨活尢有黑色﹐故兼入少陰以達太陽﹐能散背脊之風寒。細辛形細色黑﹐故入少陰經﹐味大辛能溫散少陰經之風寒﹐少陰爲寒水之髒﹐寒則水气上泛﹐細辛散少陰之寒﹐故能逐水飲。防風辛而味甘﹐故入脾﹐散肌肉之風寒。

紫蘇色紫入血分﹐味辛气香能散血分之風寒。蘇枝四達﹐則散四肢。蘇梗中空有白膜﹐則散腹中之气。蘇子堅實﹐則下行而降肺气﹐以行痰。同一辛味﹐而有根枝子葉之不同﹐總視其輕重升降之性﹐以別其治也。桂枝能散四肢色味同於蘇枝﹐而桂枝較堅實﹐故桂枝兼能走筋骨。蘇枝則但能走肌肉耳﹐肉桂比枝味更濃﹐气更凝聚﹐乃木性之極致大辛則大溫﹐能益心火爲以木生火之專藥。其實是溫肝之品﹐肝爲心之母﹐虛則補其母也。心肝皆司血分﹐故肉桂又爲溫血之要藥。仲景腎气丸用之﹐是接引心肝之火﹐使歸於腎﹐亦因有附子﹑熟地﹑茯苓﹐使肉桂之性從之入腎﹐乃善用肉桂之妙﹐非桂自能入腎也。肉桂﹑桂枝同是一物﹐而用不同﹐是又在分別其濃薄﹐以爲升降。夫得辛味者﹐皆具木之溫性。桂正是木﹐而恰得溫性﹐故爲溫肝正藥。吳萸﹑小茴皆得辛溫木之气﹐臺烏是艸根﹐自歸下焦。小茴香是艸子﹐凡子之性皆主下降﹐故二藥皆能溫下焦胞宮與膀胱。吳萸辛而帶苦子﹐性又主下降﹐故主降水飲行滯气。故紙﹑韭子皆色黑而溫黑﹐爲腎水之色﹐子又主沈降﹐故二物皆能溫腎。附子生於根下﹐與枝葉皮核不同﹐故不入中上焦﹐其色純黑而味辛烈﹐秉坎中一陽之气所生﹐單從下焦扶補陽气﹐極陽極陰﹐皆有毒。附子之烈﹐正以其純是坎陽之性﹐可以大毒。附子與肉桂之性不同﹐肉桂是補火﹐秉於地二之火气者也﹔附子是助熱﹐熱生於水中﹐是得天水之陽。故附子純入气分以助陽﹐爲腎與膀胱之藥﹐火鍛則無毒﹐水中之陽毒遇火則散﹐亦陰陽相引之義。今用鹽腌以去毒﹐使附子之性不全非法也。凡溫藥﹐皆秉木气﹐惟附子是秉水中之陽﹐爲溫腎達陽之正藥。蓋秉木火者﹐爲得地二之火﹐秉水中之陽﹐是得天一之陽。

卷上

卷上四

問曰﹕木之性散﹐何以味反酸而主收哉﹖答曰﹕此亦相反相成﹐金木交合之理﹐得木之味者﹐皆得金之性﹐所以酸味皆主收斂。五味子主咳逆上气﹐蓋气出於臍下胞室气海之中﹐循衝脈而上入肺﹐胞室乃肝所司。或肝寒﹐則胞宮衝脈之气﹐挾水飲而上衝於肺﹐以爲咳喘﹐或肝熱﹐則胞宮衝脈之气挾本火而上衝於肺﹐以爲咳喘。五味酸斂肝木﹐使木气戢而不逆上﹐則水火二者皆免衝上爲病﹐是酸味入肝﹐而得金收之性﹐故有是效。五味子亦微酸而質潤﹐囊大而空﹐有肺中空虛之象﹐生於葉間﹐其性輕浮﹐故功專斂肺生津。五味子是斂肝以斂肺﹐以其性味更沈也。五倍子則專主斂肺﹐以其性味略浮也。罌粟殼亦斂肺﹐能其酸味不甚﹐其囊中空有格﹐象肺與膜膈﹐故其收澀之性﹐不徧於入肝﹐而能入肺以收斂逆气﹐收止瀉利也。白芍爲春花之殿﹐而根微酸﹐故主能斂肝木﹐降火行血。山茱萸酸而質潤﹐故專入肝滋養陰血。烏梅極酸﹐能斂肝木﹐能化蛔虫﹐能去肉﹐皆是以木克土以酸收之之義。觀山楂之酸能化肉積﹐則知烏梅之酸能化蛔虫肉﹐其理一也。

問曰﹕凡酸味皆能生津﹐此又何說﹖答曰﹕津生於腎而散於肝﹐木能泄水﹐子發母气也。酸味引動肝气﹐故津散出。

問曰﹕酸主收斂﹐而酸之極者又能發吐﹐何也﹖答曰﹕辛主升散﹐而辛之極者﹐則主溫降﹔酸主收斂﹐而酸之極者﹐則主湧吐。物上極則反下﹐物下極則反上也。觀仲景大小柴胡湯治肝火之吐逆﹐吳茱萸湯治肝寒之吐逆﹐知凡吐者﹐必挾肝木上達之气﹐乃能發吐。則知導之使吐﹐亦必引其肝气上行乃能吐也。二礬極酸﹐變爲澀味﹐酸則收而引津﹐澀則遏而不流。

肝气過急﹐反而上逆﹐故發吐也。且膽礬生銅中﹐有酸木之味﹐而正得銅中金收之性﹐金性緩則能平木气而下行﹐金性急則能遏木气而上吐﹐金木常變之理可以細參。故吾曰﹕得木之味者﹐皆得金之性﹐陰陽互換惟土之性不換﹐辧味辧藥當詳究之。

問曰﹕如上所論以求之﹐則咸得水味﹐當得火之性矣。何以旋復花鹹而潤降痰火﹐澤瀉鹹而潤利濕熱﹐昆布﹑海藻鹹而淸肝火﹐芒硝﹑寒水石鹹而瀉脾火﹐皆得咸之味﹐具水之本性﹐未嘗反得火性也﹖答曰﹕味之平者﹐不離其本性﹐味之極者﹐必變其本性。譬如﹐微苦者有溫心火之藥﹐而大苦則反寒﹐故微鹹者﹐皆秉寒水之气﹐而大鹹則變熱。離中有陰﹐坎中有陽﹐皆屬一定之理。今所問旋復花﹐味微鹹﹐花黃色﹐滴露而生﹐得金之气多﹐得水之气少﹐故潤利肺金﹐不得作純咸論也。昆布﹑海藻生於水中﹐味微鹹而具艸之質﹐是秉水木寒水石得石之性多﹐味𨿽鹹而不甚﹐且此石之山卽能生水﹐流而爲泉﹐是此石純具水性﹐故能淸熱。芒硝鹹味𨿽重﹐而未至於極﹐故猶是寒水之性﹐能大下其火﹐尙屬咸水之本性﹐而非咸極變化之性也。若乎火硝﹐則鹹味更甚﹐反而爲火之性﹐故能焚燒﹐是水中之火也。食鹽太多﹐立時發渴﹐亦是走血生熱之一驗。西洋人煉鹽名曰鹽精﹐又煉咸名曰咸精﹐二物貯於一處﹐中間隔以玻璃﹐但將玻璃觸破﹐則暴發爲火。西洋作水雷﹐其法如此﹐夫鹽精能發火﹐則知鹽味之鹹﹐內有火熱之性。然水中之火乃命門之火也﹐微鹹者﹐則能引火下行﹐以上諸藥是已大咸者﹐則能助火升發。火硝鹽精是已蜀中養雄豬者﹐必飼以鹽﹐乃能多禦牝豕﹐亦卽助發命門之火﹐以助其陽之驗。藥中肉蓯蓉初爲馬精且味鹹入腎﹐故溫腎而彊陰﹐以其助腎中之陽﹐而能益命火也。至於煎作秋石以爲滋陰﹐能治陰痿﹐而不知其味大鹹﹐只能助發命門之火以舉其陽莖﹐與雄豬飼鹽無異。是壯其陽非能滋其陰也﹐故服秋石者往往陰枯而成瘵疾﹐皆未知大咸助火之義也。𨿽童便本能滋陰﹐而煎作秋石則煉已甚﹐不得仍作童便之性論。蓋得水之味具火之性﹐亦只完其坎中有陽之義而已。

問曰﹕寒熱溫平藥性已盡上所分五行五臟﹐已詳寒熱溫平之性﹐可不再贅矣。而藥之分上下表裏者﹐又有升降浮沈之別﹐可得聞歟﹖答曰﹕此本於天地之陰陽也。本於陽者以气爲主﹐而上行外達﹐故升而气浮﹐能走上焦﹔以發表本於陰者﹐以味爲主﹐而內行下達﹐故降而气沈﹐能行裏達下焦。气本於天﹐味成於地。《內經》謂天食人以五气﹐地食人以五味﹐本天親上﹐本地親下﹐而升降浮沈之理見矣。

問曰﹕薄荷﹑辛夷﹑麻黃﹑桂枝﹑生薑﹑蔥白﹑羌活﹑獨活﹑葛根﹑柴胡﹑白頭翁﹑升麻﹑紫蘇﹑荊芥﹑白芷﹑鑪甘石﹑海石﹑菊花﹑連翹﹑銀花﹑蒼耳子﹑靑蒿﹑蔓荊子﹐皆升浮之品﹐而其用各異﹐何也﹖答曰﹕是气分藥﹐而又視形味以細別之。薄荷﹑辛夷﹑同一辛味﹐气皆輕淸而形各異。薄荷細艸叢生﹐不只一莖﹐故能四散﹐又能升散顚頂﹐以其气之輕揚也。辛夷生在樹梢﹐而花朵尖銳向上﹐味辛气揚﹐故專主上達﹐能散腦與鼻孔之風寒﹐麻黃𨿽一莖直上﹐而其艸叢生﹐與薄荷叢生之義同﹐故能上升又能外散。薄荷得天气之輕揚﹐而其味辛﹐是兼得地之味﹐故兼能入血分。若麻黃則莖空直達而上﹐且無大味﹐純得天輕揚之气﹐故專主气分從陰出陽﹐透達周身上下之皮毛。桂枝與麻黃﹐同一升散之品﹐然气味各有不同﹐枝性四達﹐气亦輕揚。因桂兼有辛味﹐則得地之味矣﹐故兼入血分﹐能散血脈肌肉中之風寒。觀仲景麻黃湯發皮毛﹐桂枝湯解肌肉﹐便知血分气分之辧。生薑其气升散﹐而又能降气止嘔者﹐因其味較勝﹐且系土中之根﹐是秉地火之味而歸於根﹐故能降气止嘔。𨿽能升散而與麻桂之純升者不同﹐故小柴胡﹑二陳湯皆用之以止嘔。蔥白之根亦生土內﹐然葉空莖直﹐气勝於味﹐引土下黃泉之气以上達苗葉﹐故功專主升散﹐能通肺竅。仲景白通湯﹐用以通陽气於上﹐則取以土下黃泉之气﹐以上達苗葉﹐爲能通太陽水中之陽﹐而交於顚頂也。

羌﹑獨﹑葛根皆根深﹐能以地中水气上達於苗葉﹐其苗又極長﹐象人身太陽經從膀胱水中達陽气於經脈﹐以衛周身﹐故二物均入太陽經。羌獨气味更辛烈﹐故發散而能傷血。葛根气味較平﹐故發散之性輕而不傷血﹐根深能引水气上達苗葉﹐故兼能升津液也。柴胡﹑白頭翁皆一莖直上﹐花皆淸香﹐故皆能升散鬱結。白頭翁所以治下痢後重者﹐升散鬱結故也。柴胡治胸前逆滿﹐太陽之气陷於胸中﹐不得外達以致滿。柴胡能透達之﹐亦升散鬱結之義也。而二物之不同者﹐白頭翁無風獨搖﹐有風不動﹐色白有毛﹐凡毛皆得風气﹐又采於秋月﹐得金木交合之气﹐故能息風。從肺金以達風木之气﹐使木不侮土者也﹐故功在升舉後重而止痢疾。

柴胡色靑﹐一莖直上﹐生於春而采於夏﹐得水木之气味從中土以達木火之气﹐使不侮肺者也﹐故功能透胸前之結。夫仲景用柴胡以治少陽﹐其義尢精﹐少陽者水中之陽﹐發於三焦以行腠理﹐寄居膽中以化水谷﹐必三焦之膜网通暢﹐肝膽之木火淸和﹐而水中之陽乃能由內達外。

柴胡莖中虛松﹐有白瓤通气﹐象人身三焦之膜网﹐膜网有紋理﹐與肌膚筋骨相湊﹐故名腠理。

少陽木火郁於腠理而不達者﹐則作寒熱﹐柴胡能達之﹐以其中松虛像腠理﹐能達陽气﹐且味淸苦﹐能淸三焦之火。然則柴胡治膽者﹐用其苦也。治三焦者﹐用其莖中虛松直上也。治太陽者﹐則是通三焦之路﹐以達其气﹐乃借治非正治也。又柴胡須用一莖直上﹐色靑葉四面生如竹葉而細開小黃花者﹐乃爲眞柴胡。是仲景所用者﹐近有艸根﹐辛溫發表﹐絕非柴胡本性。斷不可用四川梓潼產柴胡﹐價極賤﹐天下不通用﹐只緣藥書有軟柴胡﹑紅柴胡﹑銀柴胡諸說﹐以僞亂眞﹐失仲景之藥性﹐可惜﹗可惜﹗升麻味甘能升脾胃之气﹐其所以能升之理﹐則因根中有孔道﹐引水气上達於苗﹐故性主升。然無四散之性﹐以其爲根專主升﹐不似柴胡系苗葉﹐故有散性也。紫蘇略同。荊芥色紅﹐能散血分﹐枝披葉離﹐故主散之性多﹐而主升之性少。白芷辛香色白入肺﹐與陽明經根性又主升﹐故能升散肺與陽明之風寒。觀獨活色黑﹐入太陽﹐少陰﹔白芷色白入肺與陽明。此又金水異質各歸其類之象﹐所以性皆升散而主治不同也。銀花﹑連翹﹑甘菊味淸而質輕﹐故能升淸气﹐淸上焦頭目之熱。然無辛散之气﹐故不主散。靑蒿﹑蒼耳皆不辛散﹐而能主散者﹐則又以其形气論也。靑蒿枝葉四散﹐而味苦﹐故能散火。蒼耳質輕有芒﹐則能散風。凡有芒角與毛﹐皆感風气﹐故主散風。蔓荊子气烈﹐而質亦輕﹐故主散頭目之風。鑪甘石﹑海石質皆輕浮﹐然究系石體乃沈中之浮也﹐故不能達巓﹐而只能散肺胃痰火之結。辧藥之浮沈以治病之浮沈﹐而表裏升降之義。

問曰﹕《本艸》言上升之藥制以鹽﹐則能下降﹔下降之藥制以酒﹐則能上升。酒亦五穀所化﹐何以性純於升哉﹖答曰﹕气本於天﹐故主升﹐酒正是气化之品﹐所以饒於升。觀煮白干酒者﹐用筒取气﹐入天鍋底﹐化而爲酒﹐蓋酒皆上升之气水也。水中之陽本上升。西洋人於水中取輕養气能上升﹐且能然而爲火﹐積陽則上升﹐水爲坎卦而中爻爲陽﹐故气出於水而上升﹐太空淸陽之气﹐皆水中之陽所充發也。煮酒以曲宣陽﹐以火煮之﹐使陰化爲陽﹐气上出﹐遂爲酒。全是上升之陽气也﹐故主升。又讓米酒者﹐以曲腌糯米飯發熱腐化﹐酒出而飯成糟﹐仍是從气之化﹐故屬陽﹐亦主升。然米酒與白干酒不同﹐白干酒由筒上引而出﹐純是淸气﹐米酒釀於缸內﹐尙帶濁汁﹐故米酒味較濃﹐能入血分﹐性亦滯畱﹐能生痰濕。白干酒气較濃﹐專行气分﹐性不滯畱﹐不生痰濕﹐同一升性而一淸一濁﹐遂有浮沈之別﹐故審藥理者﹐不可不細。

卷上

卷上五

問曰﹕飴糖與米酒皆是曲所化﹐何以飴糖甘潤而性不升哉﹖答曰﹕酒由醞釀自然流出﹐得气之化爲多﹐故气盛而升。飴糖熬煮逼之使出﹐得气之化少﹐故味盛而气不升。蓋酒得天之气濃而升﹐飴得地之味濃而補。仲景建中湯用飴糖正取其補中宮也﹐觀白干酒升而不守﹐飴糖守而不升。米酒能升能守﹐分別處全在气味濃薄辧藥性者﹐貴詳究其理也。

問曰﹕芒硝﹑大黃﹑巴豆﹑葶藶﹑杏仁﹑枳殼﹑濃朴﹑牛膝﹑苡仁﹑沈香﹑降香﹑鐵落﹑赭石﹑檳榔﹑陳皮等物﹐皆主降矣。或降而收﹐或收而散﹐或降而攻破﹐或降而滲利﹐或入血分﹐或入气分﹐又可得而詳歟﹖答曰﹕凡升者皆得天之气﹔凡降者﹐皆得地之味。故味濃者﹐其降速﹔味薄者﹐其降緩。又合形質論之﹐則輕重亦有別矣。芒硝本得水气﹐然得水中陰凝之性而味鹹﹐能軟堅下气分之熱﹐以其得水之陰味而未得水中之陰气﹐故降而不升。且水究屬气分﹐故芒硝凝水之味﹐純得水之陰性而淸降气分之熱﹐與大黃之入血分究不同也。

大黃味苦大寒﹐是得地火之陰味而色黃﹐又爲火之退气所發見﹐故能退火﹐專下血分之結。

以味濃且有烈气味﹐旣降而气復助之﹐故能速下。寒性皆下行﹐如白芍﹑射幹味能降利﹐皆以其味苦﹐與大黃之降下其義一也。大黃苦性更甚﹐白芍苦性較輕。故白芍只微降﹐而大黃則降之力大。

問曰﹕黃連味苦以守而不走﹐而大黃獨攻利﹐此何也﹖答曰﹕同一苦味﹐而黃連之質枯而不澤﹐大黃之質滑潤有汁﹐故主滑利﹐又黃連純於苦味而無气﹐故守而不走。大黃純於苦味﹐而又有雄烈之气﹐以气行其苦味﹐則走而不守﹐所以與黃連別也。

問曰﹕大黃苦寒之性自當下降﹐而巴豆辛熱之性﹐宜與大黃相反﹐何以亦主攻下﹖而較大黃之性尢爲迅速﹐此又何說﹖答曰﹕此又以其油滑而主下降﹐其能降下則是油滑所專主﹐而非辛熱所專主也。凡食麻油﹑當歸﹐皆能滑利下大便﹐巴豆﹑蓖麻子皆有油﹐皆滑利皆能下大便。但麻油不熱﹐則其行緩不辛﹐則气不走竄﹐故其下大便也緩。蓖麻子味辛气溫﹐是有气以行其油滑之性﹐故其行速。巴豆之油與麻油﹑蓖麻同一滑性﹐而大辛則烈﹐大熱則悍﹐以悍烈行其滑利﹐故剽劫不畱也。麻仁亦油滑﹐而無辛烈之性﹐故但能潤降不能速下。葶藶亦有油﹐自能滑利﹐又有辛味﹐是與巴豆之辛而有油相似。其味又苦﹐是又與大黃之苦而滑潤相似。然則葶藶隱寓巴豆﹑大黃二者之性﹐故能大瀉肺中之痰飲膿血﹐性極速降。蓋有大黃﹑巴豆之兼性﹐誠猛藥也。恐其太峻﹐故仲景必以大棗補之﹐杏仁亦有油﹐但得苦味而無辛烈之气﹐故降而不急。

問曰﹕同是降气﹐何以杏仁﹑葶藶歸於肺﹐而枳殼﹑濃朴歸於脾胃哉﹖答曰﹕葶藶﹑杏仁色白屬金﹐枳殼﹐濃朴皆木之質﹐木能疏土﹐故歸脾胃。枳殼木實﹐味比濃朴稍輕﹐故理胃气﹐濃朴木皮味比枳殼更重﹐故理脾气。觀仲景用枳殼治心下滿﹐用濃朴治腹滿﹐可知枳殼﹑濃朴輕重之別。

問曰﹕陳皮亦木實也﹐能治胃兼治脾﹐並能理肺﹐何也﹖答曰﹕陳皮兼辛香﹐故能上達於肺﹔枳殼不辛香﹐故不走肺﹐濃朴辛而其气太沈﹐故不走肺﹐然肺气通於大腸﹐濃朴行大腸之气﹐則肺气得泄。仲景治喘所以有桂枝加濃朴杏子湯﹐且用藥非截然分界﹐故枳﹑橘﹑朴往往互爲功用﹐醫者貴得其通。檳榔是木之子﹐其性多沈﹐故治小腹疝气。然沈降之性自上而下﹐故檳榔亦能兼利胸膈且味不烈﹐故降性亦緩。沈香木能沈水﹐味又苦降﹐又有香气以行之﹐故性能降气﹐茄楠香味甘﹐則與沈香有異﹐故茄楠之气能升散﹐而沈香之气專下降。服茄楠則噫气﹐服沈香則下部放屁﹐可知其一甘一苦升降不同矣。降香味苦色紅﹐故降血中之气﹐能止吐血。牛膝之降則以形味爲治﹐因其根深味苦﹐故能引水火下行。鐵落之降以金平木﹑以重鎭怯也﹐故能止驚悸已癲狂。赭石亦重鎭而色赤﹐又入血分﹐故一名血師﹐以其能降血也﹐血爲气所宅。旋復代赭石湯止噫气者﹐正是行血以降其气也。

夫降而沈者﹐味必苦質必重﹔降而散者﹐味必辛气必香﹔降而滲利者﹐味必淡气必薄。苡仁﹑澤瀉﹑車前子﹑茯苓皆味淡气薄﹐皆屬陽中之陰﹐不能行在上之淸竅﹐故皆行在下之淸竅﹐而能利小便。降而攻破者﹐味必濃﹑气必烈﹑功兼破血﹐乃能攻積。蓋只有气則積爲痰水﹐不能結硬。凡結硬者﹐皆雜有血﹐然單有血而無气以湊之﹐亦爲死血﹐而不結硬。惟气附血而凝﹐血合气而聚﹐然後凝爲堅積。三稜破血中之气﹐莪術破气中之血﹐故皆能破積。三稜味但苦而不辛﹐破血之力多而散气之力少。莪術兼辛味﹐能行气以破血﹐則气血兩行﹐與積聚尢爲合宜﹐故諸方多用莪術。姜黃气味俱濃﹐故行气行血。郁金乃姜黃之子﹐而气薄味勝﹐故行血之功甚於行气。

問曰﹕凡降藥皆沈入中下焦﹐其上焦逆气﹐何以降之哉﹖答曰﹕降藥𨿽沈﹐然未有不由上焦而下者也﹐故赭石能從上焦以墜鎭﹐檳榔能兼利胸膈。大抵气性重且速者﹐直達下焦﹐而不能兼利上焦。气味輕且緩者﹐則皆能降利上焦。葶藶瀉肺﹔杏仁利肺﹔射幹微苦﹐利喉中痰﹔濃朴花性輕﹐利膈上气﹔川貝母色白性平﹐利胸肺之痰气﹔旋復花味鹹質輕﹐故潤肺降痰﹔陳皮之气味不輕不重﹐故可降上焦﹐可降中焦。惟木香气浮味沈﹐上中下三焦皆理他如性之重者。橘核﹑楂核﹑荔枝核皆專治下焦之气﹐性之速者﹐如大黃﹑巴豆﹑牛膝則直走下焦﹐同一行气又別其輕重浮沈﹐用之得當﹐自無謬差。

問曰﹕凡藥﹐根之性多升﹐實之性多降﹐莖身之性多和﹐枝葉之性多散﹐請示此何以故﹖答曰﹕根主上生﹐故性升﹔子主下垂﹐故性降﹔莖身居中﹐能升能降﹐故性和﹔枝葉在旁﹐主宣發﹐故性散。然每一藥性﹐或重在根﹐或重在實﹐或重在莖﹐或重在葉﹐各就其性之所重以爲藥之專長﹐未可泛泛議論也。

問曰﹕根實莖葉之性﹐旣名有專長矣。今且先以根論﹐其根之升性獨專者﹐有如何藥﹖請明示之。

答曰﹕根之性多升﹐又須視其形色气味皆專重於根者﹐則專取其根用之。有如升麻﹐其根大於苗﹐則根之得气濃﹐故專取其根。又其根中多孔竅﹐是吸引水气以上達苗葉之孔道也﹐故其性主上升。气味辛甘﹐又是上升之气味﹐合形味論性﹐皆主於升﹐故名升麻﹐是爲升發上行之專藥。又如葛根﹐其根最深﹐吸引土中之水气以上達於藤蔓﹐故能升津液﹐又能升散太陽﹑陽明二經﹐取其升達藤蔓之義。葛根藤極長﹐而太陽之經脈亦極長﹐葛根引土下之水气以達藤蔓太陽﹐引膀胱水中之陽气以達經脈﹐其理相同。故葛根能治太陽之痙﹐助太陽經由膀胱水中而達其气於外也。根色純白屬金﹐又能吸水气上升﹐是金水相生之物﹐又能引津气以治陽明之燥。葛根與升麻不同﹐葛根根實﹐故升津而不升气﹔升麻根空有孔道以行气﹐故升气而不升津。黃亦根中虛松有孔道﹐惟升麻味不濃﹐故升而不補。黃味濃﹐故升而能補也。黃根深長至數尺﹐取者不用鋤掘力拔出土﹐以其根無旁枝也。據此則知其性直達﹐又其根內虛松﹐能通水气﹐直引上下黃泉之水气以上達於苗﹐故能升達人之元气﹐以充發於上﹐達於表。人之元气生於腎﹐出於膀胱之水中﹐循气海之膜网而上達胸膈﹐以至於肺﹐充於皮毛。黃內虛松通達﹐象人膜网能引土下黃泉之水气﹐以上貫苗葉﹐象人元气由腎達肺以至表﹐故黃能升達元气﹐托裏達表。

問曰﹕以上三藥﹐性皆主升而主治各有不同者﹐何也﹖答曰﹕惟皆是根升之性﹐而又有形色气味之不同﹐故主治各異。蓋以升麻通气之孔道更大﹐兼有辛發之气味﹐故其性純於升。

黃色黃﹑气溫﹑味純甘﹐故升而兼補。葛根色白﹑味微苦﹐故升而淸火﹐不能補也﹐論藥者當細辧之。

問曰﹕牛膝﹑靈仙﹑茜艸同是根也﹐何以不主升而主降哉﹖答曰﹕所謂根升者﹐必其气味形色皆具升性﹐乃能升達。若牛膝等根旣堅實﹐而形不空﹐則無升達之孔道﹔味旣苦瀉而气不發﹐則無升發之力﹔且其气味旣降﹐而根又深入﹐是又引气歸根以下達﹐與升麻等之上行者義正相反﹐理可對勘而知也。

問曰﹕艸木之實﹐性皆主降﹐何也﹖答曰﹕物下極則反上﹐物上極則反下。艸木上生果實爲已極矣﹐故返而下行﹔實核之性在於內斂﹐故降而兼收。

卷上

卷上六

問曰﹕蒼耳子﹑蔓荊子皆艸之實也﹐何以皆能上升﹖花椒﹑橘紅皆木之實也﹐何以皆能外散﹖答曰﹕果實仁核之主收降﹐其大端也﹐亦有須合形色气味論之﹐方爲確當。蒼耳有芒而體輕松﹐蔓荊味辛而气發散﹐故皆有升性﹐亦核實中之變格也。至於花椒﹑橘紅﹐气味辛溫故能升散﹐然此二物仍能降气﹐且皆皮殼也﹐故益有升性。至於椒之目能止自汗﹐橘之核能治疝气﹐則純於下降而不升發。蓋同是果實﹐又有皮肉仁核之分。皮肉在外﹐容有升散之理﹐仁核在內﹐則專主收降﹐斷無升散。是以牽牛子﹑車前子皆兼降利﹐荔枝核﹑山楂核皆主降散﹔白蔻仁﹑西砂仁味𨿽辛﹐而究在溫中以降气﹔柏子仁﹑酸棗仁功𨿽補﹐而要在潤心以降火。至於杏仁之降气﹐桃仁之降血﹐又其顯焉者也﹗問曰﹕藥之莖身﹐在根梢之間﹐居不升不降之界﹐自主於和﹐然亦有偏於升﹐偏於降者﹐何也﹖答曰﹕此亦視气味之輕重以定之也﹐若形旣居上下之交﹐而气味和平﹐則不升不降﹐一主於和。藿香身﹑紫蘇身气味和平﹐所以專主和气。藿香味甘則和脾胃之气﹐紫蘇味辛則和肝肺之气﹐可升可降皆以其爲艸之身莖故也。竹茹象周身之筋脈﹐則能和筋脈﹐松節象人身之骨節﹐則能和骨節﹔白通艸象人身之膜油﹐故能通達膜油﹐上可通乳下可通小便。皆是莖身主和﹐可升可降﹐各從其類之義。至於葦莖﹐中空而直上﹐且其味淡﹐故屬气分﹐功專於升﹐《金匱》用以吐肺中之膿﹐正取直上透達之義。荷莖中空而气味於水﹐故能升達淸陽之气。蔥白中空而气味烈﹐則升兼發散。此皆莖也﹐气味皆輕淸﹐故皆主升。他如木通莖亦通透﹐然系藤蔓﹐形與一莖直上者不同﹐且味苦泄﹐故主下降而通利小便。蘇木者﹐木之身也﹐色紅味鹹﹐象人身周身之血﹐故主於行血。秦皮者﹐木之皮也﹐象人身之皮﹐味苦兼降濕熱﹐故仲景用治皮膚髮黃之證。棕皮絲毛如織﹐象人脈絡﹐味澀能收降﹐故用治吐血﹑衄血﹐以降脈絡之血﹑血結。乳香樹身之脂﹐象人身之膿血﹐故治人身瘡膿等病。杜仲柔斂﹐象人筋膜色紫黑﹐味純濃﹐故入肝腎﹐以彊人身之筋骨。凡此之類﹐豈能盡舉﹐或升或降或補或和﹐各別其气味形質﹐而細分之﹐則用之自問曰﹕論藥單言枝葉﹐而不論花﹐何也﹖答曰﹕花卽賅於枝葉類也﹐枝葉主散﹐故花之性亦多主散。

問曰﹕芙蓉花何以不主散﹐而主收﹖旋復花何以不主散﹐而主降﹖答曰﹕此亦視其形气而定之也。芙蓉秉秋金之气﹐而質又膠枯﹐故能收斂﹐爲箍瘡妙藥。旋復花滴露而生﹐花又微鹹﹐故主潤利去痰。他如枇杷葉之利﹐槐枝之淸﹐皆隨气味偶然異用﹐非枝葉花之本性也。故凡花多散頭目之邪﹐頭目居上而花居莖梢之上﹐气更輕揚﹐故多歸頭目而散其邪也。

甘菊花气香味平﹐散頭目之風邪﹔金銀花散陽明頭目之風熱﹔辛夷花散腦鼻內之風寒﹔密蒙花散眼內之風邪﹔總見花在梢上﹐故上行頭目。若夫葉在四旁﹐則主四散﹐故能去周身內之風寒。竹葉能淸肌肉中之熱﹐仲景竹葉石膏湯正取竹葉之散也﹔菊葉爲治瘡要藥﹐亦因其性散去肌肉中之風邪也﹔蕤葉亦然﹐但葉菊小而多尖椏﹐故主散瘡﹐蕤葉大有毛﹐性專重在葉﹐專得風气﹐故古有蕤膏﹐主去周身之風﹔荷葉能散皮膚之熱﹔桃葉能散血分之寒熱﹔蘇葉能散气分之寒熱。蓋凡艸木之葉﹐多得風气﹐故多主散﹐周義所謂「風以散之也」。葉大有芒角﹐如八角風﹑蒼耳葉﹑巡骨風之類﹐皆葉大而有芒角﹐均主散風。凡枝多橫行﹐故主四散及達四肢。紫蘇旁枝﹐散脇助之結气﹔桂枝行四肢﹔桑枝﹑桃枝﹑槐枝皆行四肢﹐皆取橫行四達之象。

問曰﹕藥有用根﹑用苗﹑用首﹑用尾﹑用節﹑用芽﹑用刺﹑用皮﹑用心﹑用汁﹑用筋﹑用瓤﹑其用不同﹐請詳言之。

答曰﹕此無他意﹐只取藥力專注處﹐以與病相得而已。有如麻黃必用苗﹐以其苗細長中空﹐象人毛孔﹐而气又輕揚﹐故能發汗﹐直走皮毛。亦有時用麻黃根者﹐則以其根堅實而味澀﹐故能止汗。苗空則通﹐根實則塞﹐亦陰陽通塞互換之理。常山用苗﹐取其上透膜膈以導痰上出。商陸用根﹐取其內透膜膈以導水下行。用苗者則升﹐者則降﹐升降異用﹐亦各從其類也。當歸有用首尾之別﹐首之性升﹐故主生血﹔尾之性降﹐故主行血。地楡有用首尾之別﹐首之气味濃﹐故行血更有力﹔尾之藥味薄﹐故行血之力輕。用節者如松節﹐治人之骨節。牛膝其節如膝﹐能利膝脛﹐以其形似也。藕節中通﹐能行水﹐故用以行血分之濕熱﹐而能淸瘀血。藕在水中節又結束極細﹐而其中仍能通水气﹐用治淋癥尢宜。淋是水竅通而不通﹐藕節在水中﹐不通而通﹐且色能回紫變紅﹐又入血分﹐以治淋癥尢宜。用芽者﹐取其發泄。如麥本不疏利﹐而發芽﹐則其气透達疏泄水谷﹐以谷本不能行滯﹐因發爲芽﹐則能疏土﹐而消米谷。黃豆發芽﹐則能升達脾胃之气﹐故仲景著蕷丸用之以補脾。赤小豆發芽﹐則能透歸膿血﹐故仲景赤豆當歸散用之以排膿。用刺者有兩義﹐攻破降利用皂刺﹑白棘刺是矣。二物銳長﹐故主攻破。設刺不銳而鉤曲﹐刺不長而細軟﹐則不破利而和散﹐能息風治筋。如鉤藤刺﹑紅毛五加皮﹑白蒺藜之類是也﹐蓋勾芒爲風木之神物﹐秉之而生鉤刺芒角﹐故皆能和肝木﹐以息風治筋也﹐用皮者﹐以皮治皮之義﹐故姜皮﹑茯苓皮﹑橘皮﹑桑皮﹑檳榔皮皆能治皮腫。用心者﹐取其以心入心心以溫心气﹐茯神木用以安心神﹔蓮子心用以淸心火﹔竹葉心亦能淸心火﹐是皆以心入心之義。其用汁者﹐或取象人之水津﹐如薑汁﹑竹瀝以去痰飲﹐從水津治之也﹔或取象人身之血液﹐如藕汁﹑桃膠以淸瘀血﹐從血液治之也。用筋者﹐如續斷多筋﹐故續絕傷﹔秦艽肌紋左右交纏﹐故治左右偏風﹐筋脈疼痛之癥。杜仲內有筋膜﹐人身之骨連於筋﹐筋連於膜﹐杜仲之筋膜能伸能縮﹐極其堅韌﹐故能堅人之筋骨。竹茹象筋脈﹐則淸脈絡之熱﹐以和血。橘絡﹑栝蔞皆能治胸膈間之結气﹐取橘之筋絡﹑蔞之膜瓤﹐有似人胸中之膜膈﹐故治之也。橘皮腹毛形圓而紅﹐有似人腹之象﹐故二物又治人大腹之气﹐皆取其象也。各物略有不同者﹐又在气味各別。故各歸其臟腑﹐而主治亦異﹐藥難盡舉﹐當通觀之。

問曰﹕仲景用藥﹐有十枚﹑十四開﹑三枚﹑五枚等法﹐似其取數亦自有理。今《本艸》中亦有以數得名者﹐如三七﹑三稜﹑八角茴﹑六神曲﹑五加皮﹑兩頭尖之類。旣以數得名﹐豈不以數爲治耶﹖答曰﹕天地間物不外气數二者﹐而實則數生於气。气多者數多﹐气少者數少。得气之先則其數居前﹐得气之後則其數居後﹐故水生於天一﹐火生於地二。得气數奇﹐得气之陰則數偶。故何圖五行之數互爲生成﹐卽其數便可測其气也。至於用藥﹐十枚﹑十四開﹑五枚﹑一枚之法﹐不過量藥多寡以成其劑。非以此數﹐便乃握造化之權也。

若天地生成而有此數者﹐如三稜﹑三七﹑八角茴﹑五加皮等﹐又因秉气之陰陽以成其數之奇偶。辧藥者﹐卽可本其數之奇偶以定藥之陰陽﹐非其數能治病﹐實因其數而知其藥所主治也。

三七之葉﹐非三卽七﹐其數不爽。蓋秉木之气﹐故得三數﹐秉火之气﹐故得七數。與河圖木火之數相合。木火之髒屬肝與心﹐於人身司血。三七葉靑﹐而有紅筋﹐亦是木火之色﹐故其根能化瘀行血﹐只完其心火生血。肝木統血之令而已﹐能知三七之名義﹐則其性已得三稜色白﹐苦溫行气。諸書皆用以破血中之气﹐以其苗葉與根﹐均作三楞之狀﹐三爲木數﹐故能入肝之血分。色白屬气﹐味苦溫﹐主行气﹐故能破气﹐爲血中行气之品。八角茴气溫﹐得木之气﹐八又木之數也﹐其能溫中者﹐亦是以木疏土﹐木邪退而土自受益﹐爲補土溫肝之藥。

今人作醬必加此料﹐旣香且溫洵﹐合胃气。六神曲配方之色﹐合六藥腐化﹐而爲神曲﹐土能化物之義。土奇旺於四方﹐而四方又歸於中土﹐故六藥腐而爲曲﹐功專入脾胃﹐消化水谷。

兩頭尖系雄鼠屎﹐鼠性能穿墻穴﹐而其屎又兩頭銳利﹐如其寓有攻利之性﹐在故主攻破。此皆卽其數以明其气﹐而主治自然不謬。又如人參一藥﹐張景嶽解爲陽藥﹐陳修園解爲陰謂陽藥者﹐以其益气也﹔謂陰藥者﹐以其生津也。二人異論﹐皆因未卽人參之气與數﹐而合考之耳。余友姚次梧親到遼東﹐見種人參者﹐皆於深林濕潤處種之﹐可知其秉水陰之气而生。然其生也﹐莖必三椏﹐葉必五加﹐三五陽數也。據气與數合論之﹐則知人參生於陰﹐而成於陽。蓋潤濕深林﹐陰也﹐一生人參﹐卽成其爲三五之數﹐則爲陽矣﹐人身之气陽也。

而生於腎水之中﹐由陰出陽﹐與參之生於陰﹐而成爲陽者﹐蓋無以異。故參爲化津補气之聖藥。

蓋卽其數知其气﹐而人參之本性乃見。至於色白入肺﹐味甘入脾﹐微苦生津﹐微溫益气﹐其說猶淺。

問曰﹕神農以本艸名經﹐而其中多及金石﹐遞於禽獸昆虫﹐何也﹖答曰﹕艸木最多﹐故以爲主名。但艸木𨿽備五行﹐然其得甲乙之气較多﹐於人之五臟六腑气化或未盡合。故又濟之以金石昆虫﹐而禽獸血肉之品﹐尢與人之血肉相近﹐故多滋補。比艸木昆虫金石之品﹐更爲見效﹐艸木﹐植物也﹔昆虫﹐動物也。動物之攻利﹐尢甚於植物﹐以其動之性﹐本能行而又具攻性﹐則較之植物本不能行者﹐其攻更有力也。鱉甲攻破肝气﹐去癥瘕。穿山甲性能穿山﹐從地中出﹐故能攻瘡膿使之破﹐又能攻堅積使之散。水蛭銳而善入﹐呢能吮血﹐故主攻血積。

虻飛而食血﹐故主行上下之血。但動物皆血肉之品﹐入血分者多﹐故以上諸藥皆主攻血。惟鱉甲﹐甲得金水之性者﹐尙能兼攻气分耳。動植之物﹐性皆不鎭靜也﹐惟金石性本鎭靜﹐故凡安魂魄﹑定精神﹑塡塞鎭降﹐又以金石爲要。金箔能鎭心神﹐心神浮動賴肺气以收止之﹐故《內經》言肺爲相傳之官﹐以輔相其心君也。黃金本肺金之气﹐以鎭靜其心神﹐與相傳之鎭撫其君無以異也。朱砂之鎭補心神﹐則直歸於心﹐以塡補之。龍骨亦重能潛陽气﹐故亦能鎭心神。白銀能定驚﹐小兒驚風﹑孕婦胎動﹐多用之﹐乃是以肺金平肝木﹐以重鎭制浮動也。

赤石脂﹑禹餘糧﹐石中之土﹐又具澀性﹐故以之塡澀腸胃。銅乃石中之液﹐色升象血﹐故能入血分﹐性能溶鑄堅凝﹐能故能續接筋骨﹐爲跌打接骨之藥。自然銅有火血自熔入血分﹐熔鑄接骨﹐尢爲異品。此等皆艸木昆虫所不逮者也。至於禽獸血肉﹐與人無異﹐多能補益。豬肉性平﹐則以爲常食﹐而油潤之功專於滋燥。牛肉性溫﹐則能補脾胃。鴨得金水之性﹐則肉能性滋肺。雞得木火之性﹐則肉能溫肝。羊肉膻而溫肝。羊肝尢能入肝﹐以散結气。豬肝亦然水畜﹐以水生木﹐故能治目疾。豬腎入腎﹐脊髓入髓﹐皆是各從其類。豬之油綱﹐象人身之油綱﹐而其上之胰子油﹐更屬潤油。且歸油膜﹐用爲引導﹐治油膜中之疾﹐並治膈食腸枯之病。仲景豬膏發煎﹐治燥屎﹐卽此意也。豬膚是豬項皮﹐仲景以之治咽痛﹐亦取其引歸於項之義。獸之靈異無如鹿﹐其宿以頭顧尾能通督脈。督者﹐腎脈坎中一陽之主脈也。鹿生北方﹐得坎中一陽之气﹐故其督脈旺﹐而脊與腦髓極足。是以上發而生角﹐每年一換﹐初生則爲鹿茸﹐茸之精气極足﹐爲補髓﹑彊精﹑壯陽﹑益血之聖藥。但其性上行﹐凡是血逆火逆者﹐不宜用。惟血虛火弱陽不舉﹑气不上者﹐乃爲合宜。鹿胎則渾然元气﹐歸下焦﹐而不上行﹐爲種子益腎補胞宮之妙藥。龜之性伏﹐而其精在板﹐能通任脈。任爲離中之陰﹐以下交於督﹐合爲旣濟之象﹐故龜板益陰以滋心腎﹐與鹿茸確是對子。虎骨有猛力﹐故彊筋壯骨﹐虎嘯風生風從虎﹐故虎骨爲治中風風痛之藥。獸可食者多﹐玆其尢功效者﹐幾此金石禽獸諸品﹐能助艸木之所不遞﹐故本艸兼用之。

卷下

卷下一

問曰﹕《雷公炮制》一書﹐專以言制藥之法﹐若有不制﹐則不可用之意。而仲景用藥則或制或不制﹐五方風气不同。四川皆用生藥﹐廣東皆用制過之藥﹐孰得孰失﹖請詳言之。答曰﹕《雷公炮制》一書爲本艸門中添一別解﹐欲以「炮制」二字爭勝於各家本艸﹐故幾於藥不炮制便不可服也。廣東藥肆炫其精潔﹐故炮制太過﹐藥力太薄。四川藥賤﹐𨿽極力炮制亦不能得重價﹐故賣藥者無意求精﹐然皆偏也。藥有當生用者﹐乃一定之理﹐未可一律論也。

如仲景炙甘艸湯取其益胃﹐則用炙而气升﹔芍藥甘艸湯取其平胃﹐則用生而气平﹔甘艸漧薑湯﹑側柏葉湯﹐其姜皆炮過﹐則溫而不烈﹔四逆﹑理中﹐則漧薑不炮﹐取其气烈﹐乃能去寒﹔附子古用火炮﹐正是去其毒也﹐或解爲助附子之熱﹐非也。予四川人﹐知四川彰明縣采制附子﹐必用鹽腌﹐其腌附子之鹽﹐食之毒人至死﹐並無藥可解。可知附子之毒甚矣﹐然將腌附子之鹽放於竹筒中﹐用火過則無毒﹐入補腎藥又溫而不烈﹐反爲良藥。據此則知﹐仲景炮附子亦是制其毒也﹐其用生附又是以毒追風﹐毒因毒用﹐一生一炮﹐有一定之理。讀《金匱》者﹐可考而別之。葶藶不炒則不香﹐不能散﹐故必炒用。蘇子﹑白芥必炒用﹐與此同意。半夏南星非制不用﹐去其毒也。礞石必用火硝過﹐性始能發乃能墜痰﹐不則石質不化﹐藥性不發﹐又毒不散故必用。山甲不炒珠﹐則藥性不發。雞金不﹐其性亦不發。古銅錢﹑花蕊石均非不行﹐乃世不察﹐而矜言炮制。有朱砂亦用火者﹐不知朱砂中含銀水﹐則水走失朱砂之性矣。地黃用砂仁﹑生薑酒煮﹐反寒爲溫﹐殊失藥性。童便煎作秋石以爲滋陰﹐實則大咸走血﹐反能發熱﹐毫非童便本性。熟地燒炭則燥﹐安有滋潤之功﹖若銀花炭﹐輕虛之質﹐火气之餘﹐故反能退火﹐與熟地炭有別。此最當審﹐未能盡述。

大抵性平之藥不可太制﹐以竭其力﹔性猛峻有毒者﹐非制不堪用。且有制得其宜而功益妙者﹐是在善於審量也。有如大黃直走下焦﹐用酒炒至黑色﹐則質輕味淡能上淸頭目﹐不速下也。

獨黃丸雜以他藥﹐九蒸九曬﹐淸潤而不攻下﹐名淸寧丸﹐眞有天得一以淸﹐地得一以寧之意。巴豆悍利﹐西洋人烘取去油﹐變其辛烈之味﹐爲焦香﹐名曰咖啡茶。消食利腸瀉﹐眞善制巴豆者也。外利用巴豆爲末﹐加雄黃炒至黑色爲烏金膏。化腐肉妙不傷好肉﹐皆是善於制藥之法。總之用其長而去其短﹐善炮制者也﹔損其長而益其短﹐不善炮制者也。

問曰﹕《本艸》明言十八反﹕半貝蘞蔞桔攻烏﹐藻戟遂芫均戰艸﹐諸參辛芍反藜蘆。又有十七忌﹐十九畏﹐宜恪守乎﹖答曰﹕性之反者﹐如水火冰炭之不容﹐故不可同用。然仲景有甘遂甘艸同用者﹐又取其相戰以成功﹐後人識力不及﹐總以不用爲是。至於相畏相使可不必論﹐相忌亦難盡拘。然服麻黃﹑細辛忌油膩﹐服蜜與地黃忌蔥白﹐服黃臘忌雞肉﹐此皆大不宜者﹐在所當忌不可不知。

問曰﹕《本艸》有引經之藥﹐如羌活麻黃入太陽經﹐白芷﹑粉葛入陽明經﹔柴胡入少陽經﹔白芍入厥陰經﹔甘艸入太陰﹐以爲引經報使﹔細辛入少陰經﹐以爲引經入使。用藥之捷徑也﹐有是理乎﹖答曰﹕分經用藥爲仲景之大法﹐故傷寒論以六經括病﹐誠爲治病用藥一定之門徑也。惜引經之藥拘守數藥﹐未能盡妙。蓋本於天地之六气﹐而生人身之臟腑。有臟腑然後生經脈﹐卽有气化往來出入於其間。不得單於經脈論之﹐果能將臟腑气化經脈合而論之﹐以求藥性之主治﹐則得仲景分經用藥之妙﹐豈守引經報使之淺說哉﹖有如葛根﹐仲景用治太陽痙病﹐而後人以爲陽明引經﹐皆未深考耳。吾所論各條已寓引經之義﹐通觀自明﹐玆不再贅。

問曰﹕六經六气本於《內經》明於仲景﹐能知經气則病藥之理悉具。六气者﹐風寒濕燥火熱也。治風之藥有寒有熱﹐治濕之藥有寒有熱﹐治燥火熱三气之藥﹐又似混同而無則﹐何也﹖答曰﹕火者﹐地气也﹔熱者﹐天气也﹔寒者﹐天气也﹔濕者﹐地气也﹔風者﹐陰陽相應之气也﹔燥者﹐陰陽消耗之气也﹔故有不同。

問曰﹕六气之論未有如是之說者﹐益滋疑矣。試詳言之﹐請先問風气。

答曰﹕西洋天學家言空中之气有冷熱二種﹐故能起風﹐因空气熱則漲而上升﹐他處冷空气卽來補之。試於室中加熱﹐門之上下各有孔﹐則上孔之气必外出﹐下孔之气必內入﹐成風之理與此同也。因此能成兩種風﹕一爲自冷處吹向熱處之風﹐如熱帶內气候常熱則气漲而升﹐南北兩極气候常冷﹐則南北兩極生風﹐吹向熱帶去﹔一爲自熱處吹向冷處之風﹐會於熱帶﹐乃復散而回轉﹐吹向冷處﹐轉回兩極。二者旋還不已﹐中國冬日則熱帶在南﹐故風從北吹往南去﹔夏日則熱帶轉北﹐故風從南吹回北方。余按吹往南者﹐是陽極而陰生﹐以陰從陽﹐如《周易》之巽卦是矣。《周易》巽爲風﹐正是陽極於上﹐陰生於下。熱帶在南﹐而風生於北﹐故其卦二陽在上﹐而一陰在下也。吹往北者﹐是陰極而陽生﹐以陽復陰﹐如《周易》之震卦是矣。《周易》震卦不作風解。然《內經》云東方生風﹐在《周易》震卦屬東方﹐二陰極於上﹐而一陽生於下﹐應春風陽回陰退之象。春分熱帶漸移向北﹐其風均從熱帶吹至北來﹐春夏所以多南風也﹐陽回陰退﹐於卦象震﹐震東方也。故《內經》言東方生風﹐其義頗確。

問曰﹕人身之肝木﹐司風气﹐不應巽卦而應震卦。與《內經》合﹐而與《周易》不合﹐何也﹖答曰﹕《周易》巽卦是冷處吹向熱處之風﹐乃烈風暴風﹐非人身之和風﹐中人則爲中風﹑抽風。於風爲常象﹐而於人爲變病﹐非人身和暢之風也。《內經》所指東方生風﹐風生木﹐木生酸﹐酸生肝﹐肝主人身之風气﹐則是陰退陽回之象﹐與震卦合徳。故論人身肝木司風之气化﹐當從《內經》東方生風之說。蓋風者﹐東方之气﹐於卦爲震﹐上二陰而下一陽卽陰極陽生之象。在人屬厥陰經﹐厥者﹐盡也﹐逆也。陰盡而陽生﹐極而復返﹐故曰厥陰。所以《內經》言厥陰中見相火﹐是陽生於陰中﹐有象乎震﹐而成爲肝生風木之髒。其體陰而其用陽﹐陽有餘則生熱風﹐陰有餘則生寒風。故凡中風﹑傷風﹐或爲熱風﹐或爲寒風﹐或熱深厥深爲外寒內熱﹐或陰搏陽回爲左旋右轉﹐皆系風木本藏之病。或發於四肢﹐或上於巓頂﹐是又厥陰經脈之病。今且將藥逐論之﹐肝之經脈與膽經同路而行﹐但分表裏。然皆由身側上項入腦﹐至巓頂。故凡柴胡﹑蔓荊能引少陽經者﹐皆能引入肝經以上於頭﹐而散風邪。蒼耳有芒角﹐得風气所生之物﹐乃應東方勾芒之象。其質又輕﹐故入肝經﹐散頭目之風﹔而味苦﹐又兼淸熱。鉤藤有鉤刺﹐亦入肝經﹐然系枝蔓﹐多主四達﹐故治肝筋脈之風熱。巡骨風﹑五加皮皆有毛﹐性辛溫﹐故能散肝經之風寒﹐祛周身之痺痛。川芎气溫﹐溫者陰中之陽﹐恰是風木本气﹐故入肝經。其气走竄﹐而根性又主上升﹐故能至於巓頂以散風寒。亦有性不上升﹐而能上治頭痛者﹐仲景頭痛如破﹐用吳茱萸﹐此物速降﹐性不上頭﹐然能降肝胃之寒﹐使不上充於頭﹐此爲治臟腑而經脈自治也。天麻有風不動﹐無風獨搖﹐其搖者﹐木之和气也﹔其不動者﹐金之剛气也﹔气微溫木也﹔味微辛﹐金也。是木受金制﹐金木合徳之物。一莖直上﹐子復還筒而歸根﹐所以能通陽和陰﹐治頭目定驚癇。夫子復還筒而歸根﹐正如西洋所謂風起於冷處﹐吹至熱帶﹐復還而吹向兩極也。故以天麻爲治風正藥。夫人得間气而生者﹐爲奇人﹔藥得間气而生者﹐爲奇藥。如天麻之木得金性﹐是間气也﹐故爲治風妙藥。白頭翁亦無風獨搖﹐有風不動。蓋白頭翁通身有毛﹐一莖直上﹐與天麻同知﹐其皆得風木條達之气﹐故無風能搖。其色純白﹐是得金性﹐故有風不動。但其味苦﹐是治熱風之妙藥。仲景治產後中風﹐及痢疾後重者﹐是取其熄風火﹑達肝陽也。羌獨活皆一莖直上﹐有風不動﹐但味太辛﹐气太溫﹐能散寒風﹐力甚於天麻﹐而兼能燥濕﹐不如天麻之剛柔得中也。桑寄生味酸枝繁﹐具木之性而生於桑上﹐桑者木中之金﹐寄生附之獨得金木之間气﹐且根不粘土﹐純感風气而生﹐爲淸散風木之妙藥。僵蠶得風而僵﹐故治風痙等癥。風淫末疾﹐四肢麻木疼痛﹐用桂枝以散寒風﹐用槐枝﹑桑枝以散熱風﹐以枝橫行﹐故能四達。肝主筋﹐風在筋脈。用秦艽有筋紋者爲引﹐味又辛散﹐故能溫散筋脈。續斷亦有筋﹐故皆主治筋脈﹐但秦艽紋左右扭轉﹐利於左右相交﹐續斷筋紋如骨節相連﹐故主接筋骨﹐去骨節間之風寒。杜仲有膜堅勒而不斷﹐象人身之筋膜。蓋人身兩腎之中一條白膜。上生而爲肝中之大膈膜﹐由肝腸串插生出肉外﹐包周身之瘦肉﹐其瘦肉兩頭則生筋﹐筋又著於骨節之間。杜仲有膜﹐象人身之筋膜﹐故入肝腎﹐彊筋骨也。肝脈下走足﹐脾又主筋﹐幹濕香港腳皆筋受病﹔《內經》云風勝濕﹐肝失風木之令不能疏土﹐故濕流注。所以西醫言﹐凡是香港腳其尿必酸﹐木瓜酸收去濕﹐故治之。苡仁但治濕﹐宜兼風藥治之。虎脛骨辛溫﹐以金平木﹐治風寒香港腳﹐風從虎﹐虎應西方七宿﹐金制木也。幹香港腳是風熱﹐宜阿膠﹑龜板﹑地黃益陰气使陽不動﹐以還其厥陰之本體。玉竹柔潤熄風﹐亦是此意。故諺云﹕治風先治血﹐血行風自滅。」血足則肝陽不動﹐而風自熄。痛風癥亦有寒風﹐有熱風﹐傷熱風則走痛﹐風鼓動而血不靜也﹔傷寒風則痺痛血﹐寒凝而气不通也﹐均責其血。觀仲景紅藍花治風气百疾﹐則知治風先治血之理。虫感風化﹐凡瘡癬有虫者﹐皆是血畱滯﹐遇肝風燻發則化虫。故用荊防以散風﹐歸地以和血﹐外用椒幾以殺虫。癆虫生於臟腑﹐瘀血得風而化者也。鰻魚蛇類又曲直形長﹐是得木气居水色白﹐是又得金气。據其形色論﹐是木遇金水而化生者也﹐癆虫屬風木所化﹐遇鰻魚之气味則感金水而消化矣。故治癆虫﹐其骨能燻蚊化爲水﹐此皆秉間气而生之靈物也。獺肝亦然。其數應目﹐專得金水之精﹐故化風木所生之癆虫﹐皆治風本所化者也。若風從濕化﹐而生之虫﹐如仲景吐蛔用烏梅丸﹐是治風濕之虫也。烏梅以斂陽﹐花椒以化陰﹐而風濕之虫自化。觀烏梅丸﹐寒熱互用﹐則知陽動陰應則風生﹐反陽入陰則風熄。故陽气怫郁之微風宜散﹐薄荷﹑荊芥﹑防風﹑紫蘇﹑柴胡之類是矣﹔陰气抑之暴風則宜溫﹐附子﹑川烏﹑白附子之類是矣。六經惟厥陰經陰中有陽﹐故有熱深厥亦深之病。風溫重證往往有此﹐法當但淸其熱﹐犀角﹑羚羊﹑牛黃以透達之﹐外寒內熱此如西洋所說熱極於室中﹐則引寒風入戶穴之義﹐故但當撤其熱而風自不來。筋縮抽扯者﹐熱風也﹐宜羚羊角此物﹐角掛樹梢身懸而睡﹐知其筋最直﹐角尢其精風所在﹐故性微寒﹐功專舒筋。左右抽掣者﹐正如西洋所說熱帶往南則北風至﹐熱帶往北則南風至﹐循環而不能息也﹐故以秦艽之左右交者爲引﹐以虎睛之能定風者爲治。左右偏風﹐理皆如此﹐定風如白頭翁﹑天麻﹑羚羊皆可用之。筋緩不收﹐又是寒﹐必風也﹐宜桂附論者﹐不可稍混。

卷下

卷下二

問曰﹕藥之溫者入肝﹐而藥之大熱者又直入腎﹐何也﹖答曰﹕此正足見厥陰主風﹐屬陰中之故入肝﹐巴戟﹐茴香之類是矣。少陰主熱﹐依積陽之气﹐故性大熱者﹐直入下焦膀胱腎中﹐附子是也。

問曰﹕治風寒之藥﹖答曰﹕寒者﹐水气也。水屬北方壬癸﹐在卦爲坎﹐在人屬腎。《內經》云諸寒收引﹐皆屬於腎﹐腎之腑爲膀胱﹐代腎司化﹐是爲寒水之府﹐經名太陽。《內經》言太陽之上﹐寒气治之﹐寒者太陽膀胱之本气也。夫坎中一陽﹐實人身元气﹐寄於膀胱水府之中﹐化气而上行﹐外達爲人身衛外之气﹐名曰太陽﹐陽之大者也。陽气衛外﹐安得有寒﹐其有寒者﹐乃陽气不伸﹐而寒水獨勝﹐於是乎有寒病矣。冬月水結成冰﹐卽是水中之陽不伸﹐是以純陰互結而爲寒。人身膀胱水中之陽气﹐透膜膈﹐出肌肉﹐達皮毛﹐則能衛外而不受寒。

寒主收塞﹐故受寒則閉其毛孔﹐汗不得出。發熱者﹐內之陽不通於外而湊集皮間﹐遂郁而發熱。陽爲所遏﹐故愈惡寒。法用麻黃通陽气﹐出於毛孔﹐汗出而寒去。麻黃莖細叢生﹐中空直上﹐气味輕淸﹐故能透達膀胱寒水之陽气﹐以出於皮毛﹐爲傷寒要藥。後人用羌獨活代麻黃﹐羌獨活根深莖直﹐能引膀胱下焦之陽﹐以達於經脈﹐而發散其表。惟味辛烈﹐較麻黃更燥兼能去濕﹐不似麻黃輕淸直走皮毛。薄荷亦輕淸﹐但薄荷升散在味﹐故力稍遜。麻黃升散純在於气﹐故力更峻。蔥管通陽﹐與麻黃之義同。然麻黃莖細象毛空﹐蔥莖粗象鼻孔﹐故蔥能治鼻塞。辛夷花亦升散鼻孔腦之寒﹐又以花在樹梢﹐尖皆向上﹐故主升散。荊芥性緩於薄荷﹐紫蘇亦然﹐二物皆色赤﹐能入血分﹐味辛香能散寒﹐故皆主散血分肌肉中之寒。人身外爲皮膜是气分﹐內爲肌肉是血分﹐寒入血分在肌肉中堵截﹐其气不得外出﹐以衛外爲固﹐故毛孔虛而汗漏出。法當溫散肌肉﹐桂枝色赤味辛散入血分﹐故主之。枝又四達﹐故主四肢。

紫蘇性同桂枝﹐然較輕﹐不如桂枝之大溫。防風以味甘入肌肉﹐气香而溫﹐故散肌肉中之寒气。皮與肌肉之交有膜相連﹐名曰腠理﹐柴胡莖中白瓤象膜﹐一莖直上﹐能達淸陽﹐故治腠理之寒熱也。荊芥得木火之勢﹐入少陽經﹐亦能發腠理之寒熱﹐肌肉中寒凝血滯則爲痺痛。

仲景名曰「血痺」﹐是指血分而言。故五物湯用桂枝﹑當歸﹐四逆湯用桂枝以溫血分。

用羌獨活﹑荊芥﹐不及桂枝力優。寒入於筋脈或拘急不能屈伸﹐或緩不能收引﹐或疼痛不可忍耐﹐總宜續斷﹑秦艽引入筋脈。寒入骨節﹑腰膝周身疼痛﹐手足厥冷﹐宜附子以溫腎﹐腎主骨﹐用細辛以引經﹐入骨驅寒。寒循太陽經發爲痙﹐用葛根引麻桂循經脈以散之﹐寒入腦髓名「眞頭痛」﹐用細辛以引經上達﹐用附子以助陽上行﹐皆從督脈以上入於腦也。

肝脈亦入腦髓﹐故仲景用吳茱萸治腦髓寒痛。鼻孔通腦﹐故北人以鼻煙散腦中之寒。西洋有用藥吹鼻以治腦髓之法﹐又西醫云腦筋多聚於胃﹐故白芷﹑辛夷皆從胃能達腦以散寒。寒由皮毛入肺﹐閉肺之竅﹐則鼻塞﹐薄荷﹑辛夷治之。肺主行水﹐寒傷肺陽﹐水不得行﹐則停胃而爲飲﹐上逆气咳﹐仲景用細辛以行水﹐用漧薑以散寒﹐用麻桂以驅寒外出﹐小靑龍湯是也。但溫肺而不兼胃治者﹐則用甘艸漧薑湯﹐其姜炮過﹐則輕而上浮﹐故但溫肺。後人用白芥逐水﹐陳皮降气﹐冬花溫肺﹐蘇子降气﹐皆是仿仲景小靑龍湯以辛溫去肺寒也。總之膀胱主寒水﹐內含坎陽﹐陽气升則水化而下﹐無陽气矣。陽气不升則水停不化﹐爲寒飲。故用細辛以達水中之陽﹐用附子以助水中之陽﹐用漧薑以溫土中之陽﹐陽出則陰消﹐而寒飲之水自化﹐寒水犯中宮﹐上吐下瀉爲霍亂洞泄﹐漧薑溫中故主之。砂仁﹑白蔻﹑良姜亦治之﹐凡去寒必兼利水﹐以寒卽水之气﹐去水卽是去寒。大寒紐結作痛﹐陽气不通﹐用烏頭﹑細辛﹑川椒﹑小茴﹑吳萸助腎陽﹐兼達肝陽﹐陽气暢則寒散痛止。四肢逆冷者﹐由於腎陽不達﹐附子溫水中之陽﹐故治之。故紙溫腎但能溫斂而不伸達﹐故但治腰痛而不治手足逆冷。肉桂本木火之气﹐大辛入下焦﹐火交於水則陽生﹐而寒水自化﹐故腎气丸用桂附溫補坎陽﹐以化气行水﹐寒在腰腎精冷者宜之。寒在膀胱﹐水停不化﹐名曰蓄水﹐用苓澤以利之﹐而尢必用桂枝以宣水中之陽﹐五苓散是也。烏藥色紫入血分﹐又气溫入肝﹐肝主血室﹐故烏藥入血室以散寒。

《本經》言治膀胱腎間冷气﹐卽指血室中之冷气也。凝血作痛用艾葉﹐亦是入血室也。寒水淩心﹐必用桂枝﹑遠志﹑公丁香﹐以宣心陽。寒挾肝風則生蛔虫﹐侮脾土則用川椒﹑姜附以溫肝。若硫黃石中之液﹐而能然﹐是水中火也。其味酸﹐是得木味水中之陽﹐發則生木﹐故味酸而能燃。是爲水中之火﹐爲溫下焦肝腎之猛藥。天生黃﹐生於雲南﹐下有硫黃﹐上有溫泉﹐泉气燻巖﹐結成天生黃。眞水中之陽气所化﹐純而不燥﹐然人之陽气上達則歸於肺﹐天生黃生在巖上﹐故爲溫肺妙藥﹐不得作硫黃本性論也。夫熱藥具辛味者﹐𨿽大溫猶不至烈以得木性﹐而未得木味﹐非純於生火之性﹐故不烈惟溫而味酸。

則旣得木性又得木味﹐純於生火﹐故性烈﹐硫黃砒石是也。

問曰﹕病有上熱下寒﹐外熱內寒﹐當用何藥﹖答曰﹕此以在下在內之寒爲主﹐用姜桂附而兼膽汁﹑人尿﹑麥冬﹑牛膝等以抑之使下。

問曰﹕病有內熱外寒﹐下熱上寒﹐又當用何藥﹖答曰﹕此以在下在內之熱爲主﹐用苓連知柏而兼生薑﹑桂枝﹑薄荷﹑荊芥﹑蔥白以引之使上﹐要在用藥之妙﹐未可責效於一藥已也。

問曰﹕五行惟土主濕﹐李東垣重脾胃﹐專於燥土去濕。而仲景治太陰不專用燥藥﹐何也﹖答曰﹕東垣知已成之濕﹐而不知濕何由生﹐則以爲土不治水也。豈知濕者土之本气﹐先要解得土字﹐然後解得濕字。金木水火各居四方﹐而土屬中央。中者﹐四方之所交央者﹐陰陽之所會﹐詩夜未央﹐言天未明﹐是陰未會於陽之義。鴛鴦鳥不獨宿﹐字從鴦﹐取陰陽交會之義。

蓋陰陽二字﹐雙聲合爲一音﹐卽央字也。土居中央者﹐是陰陽相交而化成。蓋水以火交﹐遇木則腐而成土﹐遇金則化而歸土﹐故河圖之數一水二火三木四金﹐土居五行之末﹐猶能旺於四季。蓋水火木金交合而成土也﹐故土於四季皆旺。夫五行名爲土﹐是就其形論﹔六气名爲濕﹐是就其气論。气之所以濕﹐亦只是水火木金交妒而成﹐未有腐質金含水潤﹐故皆能生土生濕。究竟金木之气交少﹐而水火之气交多。夫火不蒸水﹐則爲寒水﹐非濕也。水不濡火﹐則爲烈火﹐亦非濕也。譬如甑中有米﹐無火以蒸之﹐則不濕﹔無水以濡之﹐亦不濕。必水火相交﹐而後成爲濕矣。長夏之時﹐濕气用事﹐正陰陽交妒之時﹐水火相蒸之候。故當夏月﹐墻壁皆濕﹐而人之濕病多感於此﹐人之脾土本天之濕气﹐爲心火腎水交會而成。能化物運四髒﹐皆功在濕也。胃以燥納谷﹐全借脾之濕以濡之﹐而始能化。脾生油膜﹐上腹中之物旣化爲汁﹐則引入油膜﹐達於各髒﹐而充周身。長膏油主潤澤﹐皆其濕之功用也。顧脾气不及則爲燥﹐而太過又反病濕﹐所以《內經》言脾主濕﹐又言脾惡濕。故凡濕病皆以治脾爲主﹐水火相蒸爲濕﹐故濕之爲病﹐水火兼具。治濕之藥﹐其性皆平﹐正是水火兼能治之也。茯苓﹑扁豆﹑苡仁﹐其味皆淡﹐是爲利濕正藥﹐濕甚則土困﹐故利濕卽能健脾。蓮米﹑芡實﹐微甘而澀﹐能收濕气﹐故健脾。白術有油﹐以補脾之膏油﹐而油又不粘米﹐故能利水。气香溫亦主利水﹐又能升發﹐使脾土之气上達﹐故白術爲補脾正藥。蒼術气溫而烈﹐故帶燥性﹐補胃不補脾﹐且色蒼﹐得木之性﹐更能疏泄﹐爲治寒濕之品。夫濕兼水化﹐水化有餘﹐爲濕兼寒﹐病則腹脹﹐溏瀉。花椒辛溫以散寒濕﹐能殺濕化之虫。吳萸辛烈﹐去濕尢速。白蔻﹑漧薑等﹐皆治寒濕﹐吞酸﹑吐酸有二病。一是寒濕﹐宜吳萸﹑蒼術﹑桂枝﹑生薑﹐一是熱濕﹐宜黃連﹑黃柏﹑黃芩﹑石決明﹑靑皮﹑膽艸等藥。微加吳萸﹑花椒﹐以反佐之。夫酸者﹐濕所化也﹐濕挾熱而化酸。如夏月肉湯﹐經宿則酸﹔有冰養之﹐則不酸。麥麩發熱﹐則成醋而酸。皆是以熱蒸濕而酸也。故黃連等苦燥之品﹐正治其熱化之濕。其一是寒濕﹐又如菜入壇腌則化爲酸﹐是爲寒化之濕﹐吳萸等辛燥之品﹐正治其寒化之濕。濕注於腳﹐則爲香港腳腫病﹐西醫言香港腳病﹐其尿必酸﹐知是濕也。凡香港腳﹐寒濕者多﹐宜以溫藥爲主﹐再加木瓜﹑苡仁﹑牛膝爲引導﹐所以利腳下之濕也。然而香港腳亦有系熱濕者﹐宜防己﹑黃柏﹑蒼術﹑木通﹑膽艸等苦降之品治之。濕積於脾﹐則腹中脹﹐久則水多爲臌﹐宜逐其水﹐甘遂﹑大戟﹑芫花﹑牽牛功力峻猛﹐隨用大棗﹑參﹑術﹑甘艸以補脾土去其太過﹐又恐損其不足也。脾停飲食﹐則濕不化﹐宜神曲以散濕﹐枳殼﹑陳皮﹑木香行气以行濕。夫水火交而爲濕土﹐人身之脾應之。

白術溫而有汁﹐正是水火相交之物﹐故正補脾經。黃精甘平有汁液﹐得水火气交之平﹐故正補脾經。山藥有質色白﹐故補脾之火以補濕。蒼術有汁而味烈﹐則扶脾之火以燥濕。赤石脂﹐土之質也﹐能燥濕。橘朴﹑檳榔之去濕﹐以木疏土也。桑皮﹑蒺藜之利濕﹐以金行水也。濕溢於腠理則腫﹐桑皮象人之膜故治之。防己中空﹐紋如車輪﹐能外行腠理﹑內行三焦﹐能通水气。木通中空與防己同﹐味苦泄﹐故均爲行濕之要藥。腰腳之濕﹐土茯苓﹑萆﹑威靈仙﹑苡仁﹐凡利降者皆治之。再宜隨寒熱加減﹐濕蒸皮膚爲發黃﹐宜茵陳﹑秦皮﹑益母艸以散兼利者治之﹐膀胱不利﹐宜澤瀉﹑車前﹑昆布﹑海藻諸物﹐多生水石間﹐故化膀胱之水﹐此淸火利水﹐爲治濕之法。濕與熱蒸﹐則爲暑。各書論暑﹐不知暑之原﹐而分陰暑﹑陽暑﹐與中熱﹑中寒熱無異﹐非暑之實義也。陳修園以暑爲熱﹐而不知熱合濕乃爲暑。月令云土潤溽暑﹐惟其潤溽﹐然後成暑。故治暑者﹐必兼濕熱二字﹐乃爲得宜。夏秋瘟疫痢瘧皆感於暑﹐卽濕熱也。此斷不可用燥藥﹐燥則壅濕而不流﹔又不可用表藥﹐用表則發熱而濕蒸。惟一味淸利﹐六一散𨿽輕﹐爲淸熱利濕之正藥。黃連苦能瀉熱﹐又能燥濕﹐亦爲去暑之正藥。傷暑發熱﹐宜香薷以散皮膚之濕熱。暑變瘟疫﹐石膏﹑黃連爲主。已有專書﹐未能枚舉﹐總之不可發表﹐但宜瀉熱利濕。傷暑變痢﹐不可發汗﹐更不可利水﹐但宜淸熱而濕自化﹐黃連﹑黃芩爲主。傷暑變瘧﹐貴於散濕淸熱﹐三焦膀胱之小便淸則瘧自除﹐土茯苓﹑豬苓﹑葛根﹑獨活散濕﹐以治太陽膀胱﹔黃芩﹑鱉甲﹑靑皮﹑膽艸淸熱﹐以利少陽三焦﹐兩腑兼治爲宜。痰瘧是濕積而成﹐常山苗能透達以吐之。瘧母是痰與血合﹐鱉甲﹑牡蠣﹑山甲能破之﹐此濕之兼證也﹐未能盡詳。又如五加皮引治皮膚﹐五苓散用桂枝以治寒濕﹐五淋湯用山梔以治熱濕﹐要之濕爲脾所司。脾之膏油連焦膜而徹內外﹐以達膀胱﹐所以治濕兼治各處。究濕之水火合化者也﹐故有寒熱二證。

卷下

卷下三

問曰﹕水火合化爲濕之說﹐唐宋後無此論﹐今𨿽明明指示﹐然猶未有物以驗之﹐恐終不足信世也。

答曰﹕此不難辧﹐譬有咸魚一條﹐天气晴久﹐變而作雨﹐則咸魚必先發濕﹐咸魚中之鹽卽水也。其發濕者﹐天熱逼之﹐則水來交於火﹐以濟其亢旱也。又如有榦茶葉﹐一經火烘﹐卽行回潤﹐是茶葉中原具潤汁。但火不烘則不發潤﹐一遇火烘卽發潤﹐此又是火交於水﹐卽化爲濕之一驗。

問曰﹕六气有火熱﹐又有燥气﹐時醫於三者往往混同無別。今請問燥之分別﹐與治燥之藥﹖答曰﹕三者各別﹐未可並論﹐今子所問燥與火熱回殊。蓋燥與濕對﹐濕爲水火相交而化者也﹐燥者水火不交之气也。火不蒸水則雲雨不生﹐水不濟火則露澤不降﹐而燥於是乎成矣。

水不潤﹐則木气不滋而艸木黃落﹔火不蒸﹐則土气不發﹐而膏脈枯竭。究水火之所以不交﹐由於金性之收﹐收止水火﹐各返本宅﹐故神曰蓐收。令司秋月﹐艸木枯稿﹐土泉涸竭﹐是爲燥金用事之驗也。人秉燥金之气者﹐爲陽明經屬胃與大腸。胃𨿽屬土而以燥爲主﹐故與大腸統成燥金﹐金收而水火不交﹐是爲燥﹐則燥者﹐水火消耗之气也。腸胃所以化飲食﹐皆以其燥能消耗之也。燥化不足則不消水﹐爲嘔吐﹑泄利﹐用半夏﹑陳皮﹑白術爲主。吳萸亦辛燥﹐熟於九月正得燥金之气﹐故去水飲以燥勝濕也。蒼術正燥胃土﹔KT仁辛澀正入大腸﹔艸果燥烈﹐消瓜果之濕積。然比皆燥气不足之濕病也﹐若燥之正病﹐則皆屬燥气有餘。蓋有津液則不燥﹐無津液則燥﹐仲景以存津液爲主﹐正以治燥﹐其有火不蒸水而津液不升。如五苓散之有口渴證﹐宜用桂枝﹐理中湯之有口渴證﹐宜用漧薑﹐腎气丸之治下消證﹐宜用桂附。

大便寒結者﹐用當歸之溫潤﹐用巴豆之辛潤﹐皆是治火不蒸水之燥。西醫用蓖麻油通大腸﹐亦是溫潤之法﹐皆治寒燥者也。此證最少﹐惟火燥之證最多。水不濡火﹐則成火燥﹐血液不流於下﹐則腸中漧枯﹑膈食不下﹑糞如羊屎。宜黑豆﹑脂麻﹑肉蓯蓉﹑當歸﹑麻仁﹑生地﹑山藥生液以潤之。水津不騰於上﹐口漧﹑肺萎﹑痰郁﹑咳逆﹐宜阿膠﹑貝母﹑麥冬﹑紫菀﹑瓜霜﹑百合﹑白蜜﹑燕以其體甚髙﹐又屬气分﹐陽津易達而陰液難到也﹐麥冬﹑天冬﹑當歸﹑人參以治之。燥甚口渴﹐花粉﹑粉葛﹑鹽梅皆潤生津。火太甚有燥屎﹐急下之﹐用芒硝以潤滌﹐用大黃以攻利﹐此其攻下正是救津液﹐有津液則不燥矣。世人但知下火﹐而不知是存津液正是救燥﹐然下之又能亡津液﹐故又有戒下者。他如噤口痢﹐津液不升﹐故不納谷﹐西醫言是腸胃發炎﹐久則腐爛。按此正是水不濡火之極致﹐宜以黃連﹑生地爲主﹐以白菊﹑花粉﹑黃芩爲佐。又陰吹有燥屎﹐豬膏發煎﹐亦是潤腸之義﹐風能勝濕﹐風傷血則筋燥﹐玉竹﹑當歸爲主。

小便燥澀﹐前仁﹑滑石﹑冬葵子﹑蓯蓉以滑利之。婦人子髒漧燥﹐可借用地黃湯。心中乏液則煩﹐輕則柏子仁﹑棗仁以潤之﹐重則雞子黃﹑阿膠以潤之。《內經》云腎惡燥﹐腎精不足宜枸杞﹑菟絲﹑熟地﹑龜膠﹑阿膠﹐又小便自利大便反硬者﹐仲景用附子﹑白術﹐又是以火蒸水﹐通致津液之法。總之燥是水火不交之耗气也﹐故有寒燥﹑有熱燥﹐而熱燥尢多﹐則以其火就燥故也。

問曰﹕火熱二者﹐幾不可別﹐而《內經》以火屬少陽﹐以熱屬少陰﹐治火治熱用藥當如何分別﹖答曰﹕此不可辧﹐有如夏月天气亢陽﹐烈日當空﹐揮汗淋漓﹐此爲熱﹐乃天之陽也。

有如燔柴炙炭﹐勢若燎原﹐此爲火﹐乃地之陽也。少陰心腎﹐系人之坎離﹐𨿽心屬於火﹐亦如天之有日﹐積陽而成﹐非若麗本則明之火﹐故少陰不名爲火﹐而名熱气者﹐從其本於天之陽名之也。此气𨿽屬於心﹐實根於腎﹐乃腎命門坎水中之一陽﹐交於心而成此熱气﹐故中心煩熱。仲景用黃連阿膠雞子黃湯﹐阿膠得阿井伏流之水﹐性能伏水中之陽﹔黃連大寒得水之性﹐故去熱﹔雞子黃滋補心液。三味乃塡離淸坎之藥﹐故治心內之熱。梔子苦寒﹐有皮膈象心包。內之子赤﹐正屬心之色。其花白色﹐當屬肺金。結子成赤﹐當屬心火。是爲從肺入心﹐正治心中煩熱之藥。《內經》言心爲君主﹐而肺爲相傅之官﹐以制節心君之太過。梔子花白子赤﹐正是以肺金而歸制心火者也。故仲景治心中懊﹐必用梔子淡豆豉湯。豆爲腎之谷﹐蒸發爲豉﹐能升腎中水陰﹐以降心中之熱﹐觀此則知少陰心腎均屬熱气﹐不作火論也。連翹有殼有子﹐亦似包與心中﹐气味輕淸﹐爲淸熱入心之品。蓮心得坎水之气﹐上生於蓮子心中﹐有似人之心中﹐故入心中淸熱。竹葉﹑寒水石﹑石膏均稟天水之寒气﹐故治一切熱。地骨皮淩冬不凋﹐得水之陰﹐故治熱。元參色黑﹐入腎治熱。熱與火不同﹐有如大黃﹐是治火之藥﹐稟地气﹐入後天之血分者也。芒硝是治熱之藥﹐稟天水之气﹐入先天气分者也。紫雪丹不用大黃﹐而用石膏﹑芒硝﹑犀角﹑羚羊﹑寒水石﹑金箔﹐皆本天水之陰以淸熱也。牛黃淸心丸有大黃入血分﹐有牛黃走膈膜﹐是入包絡﹐則本地火之陰以瀉火也。蓋天之陽在空中﹐爲熱气附於木﹐則燃爲火。人之陽在心中﹐亦爲熱附於血分﹐則歸包絡﹐合肝木而爲火。

知此則知熱與火有別﹐心腎陰虛則生熱﹐天王補心丹用二冬﹑二地﹑丹麥﹑元參﹐皆是益水陰﹐其濟心中之熱。骨蒸盜汗癆蒸是水气外泄﹐陽越而熱﹐非火也﹐宜淸潤收降﹐地骨皮﹑丹皮﹑知母﹑黃柏﹑冬桑葉﹑歸膠﹑地黃﹑麥冬﹑元參皆益天水之陰﹐以淸熱也。知母葉至難死﹐拔之猶生﹐卽此知其得水气多﹐故淸气分之熱。夫气屬陽﹐血屬陰﹐瘀血阻气則陽不入陰﹐亦蒸熱汗出﹐宜破其血﹐使气得入於血中則不壅熱。桃仁﹑丹皮﹑爲主。仲景虫丸﹑溫經湯﹐皆主破血以通气﹐气通則熱不蒸﹐此爲治熱之變法。諸瘡尖起作膿﹐每每發熱﹐乃是气來蒸血﹐气盛則血隨气化﹐而成膿。如不發熱﹐則气不盛﹐難於蒸膿﹐宜黃桂附以補气﹐助其發熱而血乃化﹐痘證亦然﹐觀此則知熱屬气分﹐與火之屬血分者不同﹐故藕汁﹑梨汁﹑萊菔汁﹑西瓜﹑珍珠﹑水晶石﹑元精石﹑寒水石皆得水气以淸熱。

問曰﹕血屬火﹐气屬水。今云熱屬气分﹐何以心主熱气﹐而又能生血也哉﹖答曰﹕心在人身﹐如天之有日﹐天陽生地火﹐故陽隧取日而生火﹐則附於木。心經化液而生血﹐則歸於肝﹐所以肝與包絡膽均引相火﹐而少陰心與腎獨主熱气也。有相火助熱之證﹐淸用芩連﹐攻用硝黃﹐是治熱兼治火也﹐有如夏旣亢熱﹐又添鑪火之狀。又有熱助相火之證﹐如日曬火山﹐風揚炬焰之狀﹐論證者當類推焉﹐夫以五臟論﹐則心屬火﹐以六气論﹐則心腎均主陽熱﹐而火當屬之少陽﹐可分可合﹐總宜細辧。

問曰﹕天陽生地火﹐故心生包絡之相火﹐包絡之血下藏於肝﹐故肝寄相火﹐是木火一家之義也。乃包絡與肝﹐名厥陰經﹐統稱風气﹐不稱相火﹐而少陽膽與三焦獨言火﹐君火﹑相火後世之說﹐與六气不合一气﹐治之何也﹖答曰﹕包絡稱相火﹐乃後世之說﹐非《內經》本義。《內經》只言膻中者﹐臣使之官﹐喜樂出焉。謂相心布化﹐血脈暢則喜樂。凡人血足則不怯寒﹐可知血屬熱﹐气不專屬火﹐故肝與包絡不稱相火。惟包絡與三焦通﹐故三焦之火能合於包絡﹐肝與膽相連﹐故曰肝能化火。究竟火气全歸於膽﹐乃是從木生出之火﹐膽系連肝膈﹐通膜网﹐卽三焦也。膽火之化全在三焦﹐連网中往來﹐故膽與三焦同司相火。火逆嘔苦﹐黃芩爲正藥﹐苦而綠色﹐故入膽也。柴胡得木气透達﹐使火不郁。荷葉亦能淸散膽火﹐象震而味苦故也。靑黛色靑味苦﹐淸三焦肝膽之火﹐質輕淸﹐故治喉證。《內經》示二陰一陽結爲喉痺﹐二陰是少陰﹐主熱﹐一陽是少陽﹐主火熱與火結﹐則爲喉痺。故治喉癥﹐總宜祛火而兼淸熱也。藍葉治肝膽之火﹐較靑黛之性略沈。海金沙子結葉間﹐如膽附肝之象﹐而味苦能淸火﹐故爲治砂淋等之要藥。三焦與膽通﹐惟膽中相火結﹐三焦之水乃結﹐此藥以結解結﹐故治之。五倍子亦子在葉間﹐而味帶鹹故潤降﹐潤祛肺之痰火。實亦淸膽﹐以其子在葉間也。又淸三焦﹐以三焦根於腎系﹐五倍子鹹又能入腎故也。桑寄生附木而生﹐象膽附肝﹐味酸苦得木火之味﹐能淸膽火﹐治風熱筋脈結等癥。膽通三焦之网膜﹐外連於筋﹐寄生如藤附木﹐象人之筋也。龍膽艸苦而根多﹐故主降膽與三焦之火﹐胡黃連中空﹐與黃芩均能走膜中空竅﹐而味極苦﹐正治相火﹐故主癆蒸。此與黃連之苦不同﹐黃連得苦之正味﹐故入心瀉熱。膽艸﹑胡黃連得苦兼酸之變味﹐故入肝膽及三焦。夏枯艸正秉春少陽之气而生﹐至夏則枯﹐味亦苦﹐正淸肝膽及三焦之火。瘰者﹐頂上筋脈之結也﹐此艸蔓生﹐象人筋脈﹐質輕浮走上焦﹐故治頸上之結﹐又取自枯﹐有消耗之義。靑蒿色靑味苦﹐正枯肝膽之相火﹐其節中必生紅虫﹐乃感風化而生之虫也﹐故靑蒿爲去風淸熱之藥。人之癆虫﹐皆肝气相火相煽而生﹐假血以成質﹐故必骨蒸乃生癆虫。靑蒿節以虫殺虫﹐消瘀去蒸﹐借虫以攻血﹐借風气以散郁火也。防己味似龍膽而中空﹐能通膜网故能淸三焦相火﹐以利其水。栝蔞實子有油﹐而气烈﹐包有瓤而味苦﹐搗爛合用能解膈膜之痰火。山豆根色白味苦﹐入肺瀉火﹐蓋以金平木則火不上﹐而克金矣﹐故治喉痛。喉是少陰心與三焦之證﹐豆根治木火﹐是治三焦也。馬齒莧葉內有水銀﹐得金水之性也﹐味酸气寒﹐故能淸三焦之火以利水。鯉魚膽﹑靑魚膽以類入肝膽﹐味苦﹐又生水中﹐正得水性﹐爲治肝膽火之正藥。故巖喉目﹐熊生於山﹐而毛獸秉風性﹐膽又極苦﹐故入肝膽淸火而治喉目。地骨皮極濃象人膜﹐味苦气寒﹐故淸三焦之火﹐三焦與膽同司相火﹐然三焦之根在腎﹐腎中陽气上通﹐亦以三焦爲路道﹐故腎能移熱於三焦。地骨皮入土極深﹐得土下泉水之气﹐故能淸腎水中之熱﹐能瀉命門中熱也。

卷下

卷下四

問曰﹕上言熱與火異﹐今言腎生之熱亦合於三焦之火﹐何也﹖答曰﹕此可分亦可合﹐非截然分膈也。天之陽可以助地之火﹐地之火亦可以助天之陽﹐所以少陰之熱可並於三焦肝膽﹐而三焦肝膽之火亦能入少陰心腎。故凡暑熱瘟疫﹐皆感於天之熱气者也﹐其初發熱口渴﹐則但屬熱﹐用石膏等以淸之﹐其後並於三焦膽火﹐入心包﹐則兼火﹐治宜牛黃﹑黃連﹑黃芩﹑黃柏﹑梔子﹑牛黃﹐系牛之病多生肝膽中﹐或生心膈間﹐或生角中﹐能自行吐出。蓋火發於肝膽而走於膜膈﹐以達周身﹐故牛黃生無定處﹐皆是其膜膈中之火所生也。因火生痰結而爲黃﹐是蓋牛之痰積也﹐以牛之痰積治人之痰積﹐爲同气相求以敵誘敵之妙劑。其黃由火而生﹐故成爲火味而苦。火之所生者﹐土也﹐痰亦脾土所化﹐故結爲黃﹐且气香﹐以其成於土﹐故色黃气香土成則火退﹐故用以退瀉人身中之火气。香善走﹐故透達經絡臟腑而無所不到。其祛痰者﹐火降則痰順也。問曰﹕何以知牛黃是秉火之性而生﹖答曰﹕牛有黃﹐用火烘之﹐牛前置水一盆﹐欲飲不得﹐則黃自吐出﹐因火之逼。思水而吐出﹐則如黃是火所生。

問曰﹕旣系牛病﹐何以又爲良藥﹖答曰﹕秉異气得間味﹐故靈變在牛﹐爲病而以之治人﹐又爲良藥。如乳香﹑血竭是樹脂外注﹐亦樹病也﹐而卽以爲良藥。僵蠶風死﹐乃虫病也﹐而亦爲良藥﹐總以气化相治﹐不可拘於形迹。

問曰﹕六淫外感之藥﹐旣得聞矣。而七情之病生於臟腑內者﹐藥當如何﹖答曰﹕上所論之臟腑气化﹐問曰﹕外感內傷古旣分門﹐至今豈可缺。論七情內生之疾﹐用藥自當有別﹐尙求一剖示之。

答曰﹕理只一貫﹐而病或百出﹐豈能屢陳。今子卽請問﹐無已不得不舉其大略也﹐可遵丹溪之法分血气痰郁四字﹐以賅舉之。然血气二者﹐予於卷首已詳論矣﹐故吾不欲再議焉。

問曰﹕血气二者﹐𨿽前文已論﹐然前系通外感內傷而言。今單論內傷﹐則不得不再詳血气﹐請再爲弟子申論之。

答曰﹕血者﹐腎中之津液上於胃﹐與五穀所化之汁並騰於肺﹐以上入心﹐化爲赤色﹐卽成血矣。心象離卦﹐汁液入心﹐象離內之陰爻﹔化爲赤血﹐象離外之陽爻。故血者﹐陽中之陰﹐木交於火卽化爲血也。西醫謂血有鐵气﹐用鐵酒補血。余按鐵本水金之性﹐當屬腎經。血有鐵气﹐卽是腎水交於火而爲血也。然或水气交於心﹐而心火不能化之﹐則亦不能生血。故仲景復脈湯旣用膠地以滋水﹐而又用桂枝以助心火﹐洵得生血之法。

西藥用鐵水﹐必造作酒服﹐亦以酒屬陽﹐能助心火也。西醫知其當然﹐但未明其所以然﹐今爲指出血所生化之理﹐乃知當歸正是補血藥。其味辛溫﹐火也﹔其汁油潤﹐水也。一物而具二者﹐是水交於火所化之物也。恰與血之生化相同﹐故主補血。川芎辛溫得火之气味而無汁液﹐故但能助火以行血﹐而不能生血也。地黃有汁液不辛溫﹐故但能益水液滋血之源﹐而不能變化以成赤色﹐桂枝色赤入心助火﹐正是助其化赤之令。丹皮色赤味苦瀉火﹐卽能瀉血。

白芍味苦能瀉血﹐其色白故又能行气分之水。紅花色能生血﹐而味苦又能瀉血。桃花紅屬血分﹐仁在核中﹐又象人心﹐味苦有竹气﹐是正入心中﹐能行血能生血。心中血液中含靈光﹐卽神也。神爲血亂﹐則癲狂亂語﹐以行气者入心導之。則遠志﹑菖蒲麝香皆能開心竅﹐而丹皮﹑桃仁﹑漧漆皆能去心血。又有痰迷心神者﹐不在此例。血竭乃樹脂注結而成﹐气香散故能散結血。乳香﹑沒藥亦樹脂﹐象人血又香散﹐故行血。蒲黃生於水中﹐其花黃色而香﹐是屬气分不屬血分也﹐其能止血者﹐蓋以气行則血行。火交於水而化气﹐气著於物還爲水﹐气行於血中而包乎血外﹐故行血賴於行气﹐而行气卽是行水。白茅根利水行气﹐故能行血也。

凡吐血必咳痰﹐痰爲气分﹐蓋必气逆水升﹐然後引出其血也。故用尖貝﹑杏仁降气行痰﹐气降則血降矣。气滯血瘀﹑寒熱身疼﹐女子經閉不通﹐亦當行血中之气。香附﹑靈脂﹑元胡﹑郁金﹑川芎﹑乳香﹑降香爲主﹐胎血下漏必先漏水﹐以其水气先行而後血行气﹐卽水也。宜升麻﹑參以升補之。薴麻根以滋之﹐薴根汁本白而能轉紅色﹐故生血﹐是水交於火化血之義也。藕節亦然。藕生於水而上發花﹐花秉火色﹐是水上交於火之象。藕汁能轉紅色﹐又是火化爲血之象。藕汁之气化與人血之气化相同﹐所以淸火而化瘀血。蓋淸火之藥是水交於火也﹐故能止血﹐芩連是矣。補火之藥是火能化水也﹐故能行血﹐姜艾是矣。

問曰﹕發名血餘﹐今拔其髮根下微有白水而無血﹐何也﹖答曰﹕此理最微﹐知發之生化卽知血之原委矣。人身之血由後天飲食之汁入心化赤﹐循衝任下入胞宮﹐與先天腎水相交﹐於是化而爲精﹐由腎系入背脊﹐循行而上入腦﹐遂化爲髓﹐以生骨﹐故人死皮肉化而骨不腐。

蓋皮肉或單秉气而生﹐則遇陰則化﹔或單秉血而生﹐則遇陽卽化。惟骨由精髓而生﹐秉秉气血之全﹐故不腐化﹐所以補骨必補髓﹐而補髓又在補精。鹿茸爲气血之最﹐彊通腎脈﹐故補精髓以彊骨。地黃﹑黃气血雙補﹐皆能化精以補髓也。牛骨髓﹑豬脊髓皆是以髓補髓。夫補髓先補精﹐精爲气血所化。腎气丸﹑菟絲子等藥皆气血雙補﹐能化精者也﹐精化爲髓﹐而腦髓中有寒﹐則用附子﹑細辛從督脈上腦以治之﹐由气分而入腦也。腦髓中有風有熱﹐則用羚羊﹑犀角﹑吳萸﹑薄荷﹑荊芥﹑天麻﹑黃柏﹑靑蒿﹑蒼耳子以治之﹐從厥陰肝脈由血分而上腦﹐此則腦髓之治法。吾子𨿽以治之﹐未問及。然髓是气血合化者﹐今與子論血合气之理﹐故並論之。髓中藏精主記事﹐心神上合於髓精乃能知識用事。故髓气不淸則神亦亂﹐癲狂其多病此﹔髓不足則知識不彊﹐治法可以上引經之藥以類求之矣。夫骨秉气血二者﹐故不腐化﹐毛髮亦入土不腐化。蓋血生於後天﹐屬任豚﹐下交胞宮﹐合气化精則生髓。若夫气則生於先天﹐腎中者也。气生於先天﹐屬腎脈﹐下交胞宮﹐合血變精達於衝任二脈。化而上行﹐循經脈﹐則繞唇而生須。充皮毛﹐則生周身之毛。隨太陽經上頭﹐則生頭髮。應肝之部位﹐則生腋下前後陰之毛。人之面部﹑額上屬肺﹐目屬肝﹐眉居目上﹐正當肝肺交界處。肝主血﹐肺主气﹐血气相交﹐是以生眉毛。總見毛髮者﹐血隨气化之物也﹐故發名血餘﹐以其秉血而生也。拔其髮根﹐下只有白水﹐水者气也﹐是气化其血之驗也。然則毛髮亦秉气血之全﹐故不腐化﹐制發爲藥﹐可以補血﹐以其爲血之餘也。又能利下水﹐以其爲气所化也。《本經》言仍自還神﹐化此四字﹐無人能解。不知神者﹐心所司﹐謂發之性能還於心爲神﹐復能化血以下交於水﹐相爲循環也。艸木亦然。陽木遇陰則化﹐陰木遇陽則化。惟棕象人之毛髮﹐亦入土不腐化。蓋艸木亦有气血﹐秉天者爲气﹐秉地者爲血。棕象毛髮而秉艸木气血之全﹐陰陽合化之所生﹐故不腐化。且棕之性與發略同﹐功能利水又能止血﹐此可知血气相合之理矣。其他治血化气之藥﹐皆可從此類推。

問曰﹕人參﹑黃之補气﹐卷首已明言矣。而茯苓亦云化气﹐何也﹖答曰﹕气者﹐水中之陽。人飲水得腎陽化之﹐則水質下行而气上升。茯苓秉土之精而味淡利水﹐水行則气升﹐且下有茯苓﹑上有威喜芝﹐乃茯苓苗在松巓上﹐與茯苓懸絕﹐而茯苓𨿽在土中﹐其气自能貫之。茯苓之气所以能上升也﹐所以性能化气者﹐此也。然滋生元气﹐不如人參。扶達元气﹐不如黃也。

問曰﹕經云狀火食气﹐少火生气﹐此又何說﹖答曰﹕气者﹐水所化而復還爲水﹐上退場門鼻爲津﹐外出皮毛爲汗﹐下出二便爲液。設火太甚傷其津液﹐則失其沖和。則气虛而喘﹐五味﹑麥冬以潤之﹐气泄而盜汗﹐生地﹑丹皮﹑浮麥﹑地骨皮﹑龍骨以淸斂之﹔气滯便澀﹐肉蓯蓉﹑當歸﹑火麻仁﹑杏仁以滑之。且如腎陽有餘﹐陰气不能蓄之﹐則喘咳虛勞之證作﹐非大滋其陰不可。故用熟地﹑龜板﹑元參等以水配火﹐不使狀火食气﹐斯气納矣。凡入飲水入胃﹐滲入三焦膜中﹐而下入膀胱。命門之眞火﹐所從胞室﹐蒸動膀胱之水﹐而气於是乎出。此眞火隨气上行﹐其路道卽在焦膜之中﹐遇水所過﹐火卽蒸之﹐皆化爲气﹐以充周身﹐故年少气盛者﹐其小便少水皆化而爲气故也。此眞火不寒不烈﹐故稱少火﹐乃人身生气之源﹐觀仲景八味丸獨以腎气名之。蓋有桂附又有萸地﹐陰中之陽誠爲少火生气之方。桂枝化气﹐亦是此理。故只溫而不烈﹐色黑入腎﹐正能生气﹐桂附性烈﹐須濟以陰藥。然使其人本有陰寒﹐則又須桂附純陽之品﹐乃能化之也。又凡气上脫者﹐則喘促﹐屬陰虛﹐宜滋陰以斂眞火。气下脫者﹐則汗泄大小便不禁﹐屬陽虛﹐宜補火﹐以收元气。然無論陰陽﹐皆當利水﹐水化則气生﹐火交於水﹐則气化。知乎此者﹐可以探造化之微。

卷下

卷下五

問曰﹕傷風亦有痰﹐傷寒亦有痰。何以先生論痰歸入內傷門哉﹖答曰﹕痰由所飲之水不化而生﹐是在身肉者也﹐故歸入內傷門。

問曰﹕各書有云半夏治逆痰﹐苡仁治流痰﹐生薑治寒痰﹐黃芩治熱痰﹐南星治風痰﹐花粉治酒痰。名色之多﹐幾於無病不有痰者﹐此何說也﹖答曰﹕此說誠然﹐但論痰者﹐當詳痰之原耳。蓋痰卽水也﹐水卽气之所化也﹐無一病不關於气﹐故無一病而不有痰。气寒則爲寒痰﹐淸而不稠﹐古名爲飲﹐今混稱痰。乃火不化水﹐停而爲飲者也﹐以補火爲主。漧薑補脾火﹐是以土治水﹐附子補命門眞火﹐是以火化水﹔茯苓利水﹐半夏降水﹐此皆爲水飲正治之法。水停爲積﹐先宜攻之﹐甘遂﹑大戟﹑芫花行水最速﹐下後則當補養﹐以大棗﹑白術﹑甘艸培其土爲主。酒者﹐气化之水也。飲酒者每生熱痰﹐蓋酒屬陽气﹐諸燻蒸津液而爲痰。人之髒熱者﹐多因酒生熱痰也﹐皆宜知母﹑射幹﹑硼砂﹑花粉以淸利之。其髒寒者﹐水不化气而停飲﹐宜砂仁﹑白蔻﹑芫花﹑茯苓以溫利之。飲酒亦有停爲冷痰而作痛者﹐治法亦如是。下寒上熱﹐下之水不化則反上﹐而上之熱又燻之則凝痰﹐此宜以桂附苓半爲主﹐略加苓麥爲輔也。痰結心膈之間﹐則非牛黃不能透達。栝蔞仁以潤降痰。尖貝母色白气平﹐形尖而利﹐故降肺以祛痰。南星辛散﹐能散風﹐故祛風痰。然風有寒熱二證﹐故艸味苦根降﹐亦云治風痰﹐是治熱以去痰﹐與南星正相對待。礞石墜降﹐必用火硝過﹐其性始發﹐乃能降痰﹐性烈而速﹐燥降之品也。化紅皮樹生靑礞石山上﹐大得礞石之气﹐且苦辛散降功甚﹐陳皮凡行气之藥﹐皆能行痰。總見痰是气不化之所生﹐藥味尙多﹐未能枚舉。

問曰﹕郁之爲病﹐丹溪分爲六郁何也﹖答曰﹕此本《內經》﹐非丹溪所分也。然內結之郁﹐是賅六气﹐合气血論。丹溪之郁旣列於六气之外﹐則當單就血分論﹐取其與痰相對也。痰是气不化﹐郁是血不和。蓋血和則肝气舒暢﹐而不憂抑。逍遙散爲治郁良方﹐能和血以達肝气也。歸脾湯治女子不得隱曲﹐用遠志﹑木香以行气﹐又用當歸﹑龍眼以生血﹐是治心脾之血以開郁也。郁金子能解諸郁﹐實則行血﹐血凝則气不散﹐故散血卽是散气。郁金逐血之力甚大﹐用盤盛牲血﹐以郁金末注之﹐其血卽分開走四面﹐可見其逐血之力矣。觀郁金之治郁﹐卽知郁者气聚於血中也。癥瘕血痛必用香附﹑荔核﹑檳榔﹑茴香﹑橘核純是入血分以散气。

莪術尢能破血中之气﹐故積聚通用之。若三積色白入气分﹐則破積之用不如莪術。凡積皆是血中气滯﹐故行气用沈香﹑檳榔﹔而行血兼用當歸﹑川芎﹔血結則爲寒﹐肉桂﹑艾葉以溫之﹔气潔則爲火﹐黃連黃芩以淸之。故破積﹐古方多是寒熱互用﹐以兩行其血气也。血不滯則气不郁矣。或偏於寒﹐或偏於熱﹐或偏血分﹐或偏气分﹐又在醫者審處焉。

問曰﹕《神農本經》藥分上﹑中﹑下三品共三百六十種﹐以應周天之數﹐歷代增入至《綱目》千有餘種﹐《本艸從新》又有增益。此卷所論﹐或遺本經之藥﹐或取方外之談﹐或及西法﹐或采新藥﹐不拘一例﹐得毋混淆。

答曰﹕此爲辧藥之眞性起見﹐凡顯然易明﹐確切不移﹐精妙無比者﹐一一論定﹐使人知此理﹐則眞知此藥﹐並可以用知別藥。引而伸之﹐觸類而長之﹐古今本艸已言之義﹐旣賅舉而無遺。且兼西人格致之學﹐以解靈素不傳之祕﹐而西藥之得失﹐亦可舉此以訂證焉𨿽此卷非本艸專書﹐而本艸之精義皆具於此矣。

問曰﹕本艸如《綱目》《求眞》《鉤元》《集解》《百種》《三法》等書﹐世所尙矣。先生論藥﹐謂各書皆未盡善。然則各書可廢乎﹖答曰﹕不然﹐各有優劣﹐但當棄短取長﹐毋得一切廢黜。徐氏《本艸百種》尢精密﹐然如人參﹑黃亦乏精義﹐但其書大純小疵﹐未可執此而斥其紕繆也。《三注》亦切實﹐然尙未到化境。《綱目》泛而無當﹐然考藥之形象﹐與所產之地亦足取焉。《求眞》《鉤元》等書敷衍舊說﹐可探無多﹐鄙意自謂﹐此卷論藥性極眞。舉此義以較論各書﹐則棄取從心﹐自不迷眩﹐非欲廢各書而獨行己說也﹐願天下操術畱心者共訂證焉。

人身小天地﹐气血分陰陽。內外失調攝﹐偏勝則爲殃。軒岐大聖人﹐閔民恆如傷。坐朝論治理﹐剖悉及毫芒。五行兼六气﹐肺腑曁肝腸。壽世而壽民﹐道如日月光。神農鞭艸木﹐三百味親嘗﹐拈藥治諸病﹐眞能起膏盲﹐後世增多品﹐苦口未居良。長沙太守起﹐謹遵湯液方。上采軒黃奧﹐入室升其堂。以下名賢輩﹐紛紛逮漢唐。言多而道晦﹐聚訟各稱彊。千慮或一得﹐米粟雜秕糠。天彭容川子﹐報國以文章。杏苑探花手﹐余技及長桑。讀書破萬卷﹐靈素熟胸藏。著論滿其家﹐髙希仲景張。新成藥問答﹐闡發更精詳。包羅天地气﹐名言至理長。讀之開茅塞﹐可登斯民康。映雪髙聲誦﹐字字發奇香。

