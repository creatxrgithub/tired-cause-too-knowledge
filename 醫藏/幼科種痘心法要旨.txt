

幼科種痘心法要旨淸吳謙

夫痘﹐胎毒也。伏於有形之始﹐因感而發﹐爲生人所不能免。然其發也﹐或染時气﹐或感風寒﹐或因飲食﹐或由驚恐﹐以病引病﹐爲患多端﹐更攺莫測。且其間順吉者少﹐險逆者多﹐有千方百計而不能冀其愈於萬一者﹐此其所以爲難也。古有種痘一法﹐起自江右﹐達於京畿。究其所源﹐云自宋眞宗時﹐峨眉山有神人出﹐爲丞相王旦之子種痘而愈﹐遂傳於世。其說𨿽似渺茫﹐然以理揆之﹐實有參贊化言之功﹐因時制宜之妙。蓋正痘感於得病之後﹐而種痘則施於未病之先﹔正痘治於成病之時﹐而種痘則調於無病之日。自表傳裏﹐由裏達表﹐旣無諸證夾雜於其中﹐復有善方引導於其外﹐燻蒸漸染﹐胎毒盡出﹐又何慮乎爲患多端﹐更攺莫測﹐以致良工束手於無可如何之地耶﹗此誠去險履平﹐避危就安之良法也。然種痘一科﹐多口傳心授﹐方書未載﹐恐後人視爲虛誕之辭﹐相沿日久﹐無所考稽﹐使至理良法﹐竟置無用之地﹐神功湮沒﹐豈不大可惜哉﹗今將種痘一法﹐細加研究﹐審度精詳﹐纂輯成書﹐永垂千古﹐庶爲種痘之津梁﹐咸登赤子於壽域也。

種痘要旨

嘗考種痘之法﹐有謂取痘粒之漿而種之者﹔有謂服痘兒之衣而種之者﹔有謂以痘痂屑幹吹入鼻中種之﹐謂之旱苗者﹔有謂以痘痂屑﹐濕納入鼻孔種之﹐謂之水苗者。然卽四者而較之﹐水苗爲上﹐旱苗次之﹐痘衣多不應驗﹐痘漿太涉殘忍。故古法獨用水苗﹐蓋取其和平穩當也。近世始用旱苗﹐法𨿽快捷方式﹐微覺迅烈。若痘衣﹑痘漿之說﹐則斷不可從。

夫水苗之所以善者﹐以其勢甚和平﹐不疾不徐﹐漸次而入﹐旣種之後﹐小兒無受傷之處﹐胎毒有漸發之機﹐百發百中﹐捷於影響﹐盡善盡美﹐可法可傳﹐爲種痘之最優者。其次則旱苗𨿽烈﹐猶與水苗之法相近﹐兒體壯盛﹐猶或可施。至若痘痂之何以爲順﹖選苗之何以善藏﹖天時之何以得正﹖種期之何以爲吉﹖調攝之何以合宜﹖禁忌之何以如法﹖形气之何以可種﹖與痘衣痘漿之獘﹐一一條分縷晰﹐細列於後。學人必細心體閱﹐則中有灼見﹐不致有他岐之惑﹐庶種法旣善﹐而成功可必矣﹗

選苗

苗者﹐痘之痂也。種痘者﹐全資乎此﹐以爲胎毒之引導﹐關系匪輕。選苗時﹐宜畱神細察﹐不可輕忽﹐其中有可用者﹐有不可用者﹐惟在痘之順與不順別之。痘之不順者﹐出不尖圓﹐色不紅潤﹐漿不充滿﹐所落之痂﹐黑暗而薄。此天人合病﹐內外合邪所致﹐卽幸而得愈﹐亦不過良工之善爲調治﹐非天然之美﹐此等痘痂﹐斷不可用。痘之順者﹐始終無夾雜之證﹐出則尖圓﹐色則紅潤﹐漿則充滿﹐所落之痂﹐蒼蠟光澤﹐肥大濃實。此得天地陰陽之正气﹐極順之苗也﹐收而用之﹐效如附應。但此痂甚少﹐所遇無多﹐或不能親其事而假手他人﹐亦必令彼身親目睹方可。否則寧置而不用﹐切勿濫用﹐種者審之。

蓄苗

種痘必資於苗﹐而苗之所可恃者﹐在气之相通耳。若遇熱則气泄﹐日久則气薄﹐觸污穢則气不淸﹐腑不潔則气不正﹐此蓄苗之法﹐所以不可不愼也。如遇好苗﹐須貯新瓷瓶內﹐上以物密覆之﹐置於潔淨之所﹐淸涼之處。其所貯之苗﹐在春天者﹐一月之痂可種。冬令嚴寒﹐四五十日之痂尙可種。蓋寒則气收藏﹐熱則气易泄﹐故時日有不同也。然於未收苗時﹐卽當先與出痘之家明言其故﹐使彼樂從﹐無所疑忌。彼方肯用心收貯﹐不致稍有貽誤也。

天時

種痘貴得天時﹐得其時則種﹐不得其時則不種。夫天時之正﹐莫過於春。春爲萬物發生之際﹐天气融和﹐不寒不熱﹐種之則痘自隨其气而發生﹐此正﹑二﹑三月之時﹐所以可種也。若交夏之後﹐六陽盡出地上﹐人之陽气亦皆外浮﹐暑熱爍金﹐受病者眾。斯時種痘﹐兒何以堪﹖此四﹑五﹑六月之時﹐所以必不可種也。至若秋令﹐天气淸肅﹐收斂之時﹐𨿽遇可種之兒﹐而無引毒之具﹐此七﹑八﹑九月之時﹐勢有不能種也。至於十月﹐名曰小春﹐𨿽亦可種﹐然斯時寒气固結﹐純陰用事﹐不若俟冬至後一陽鼓動﹐借其生生之气﹐種之甚吉。此十月之所以可種﹐猶不若十一﹑十二月之尢可種也﹐然當可種之時﹐亦有不可種者﹐如春應溫而反寒﹐夏應熱而反涼﹐秋應涼而反熱﹐冬應寒而反溫﹐當其時而非其气﹐是天地不正之气也。常人感染則成時疫﹐小兒調理未遑﹐況敢言種痘乎﹖倘或遇此﹐只宜稍避﹐俟時气平定﹐再爲議種﹐方保萬全。亦有未種之時﹐天時甚正﹐旣種之後﹐忽爾寒暄不時﹐此又人事所遇不齊﹐偶爾變气﹐出乎意外者也。則宜屋中適其寒溫﹐順會天時﹐常燒辟穢香﹐飲食起居﹐更加謹愼﹐可保無恙。種痘者宜詳審而體察之。

擇吉

下苗之日﹐必擇成日﹑開日﹑栽種日及合天月二徳日則吉。倘三者不能兼備﹐卽成﹑開之日亦可。若值人神所在之日﹐忌不可種。

種痘吉日﹕成日開日栽種日天月二徳日﹕正﹑五﹑九月在丙。二﹑六﹑十月在甲。三﹑七﹑十一月在壬。四﹑八﹑十二月在庚。

人神所在之日﹕十一日在鼻柱。十五日在徧身。

調攝

種痘之在調攝﹐最爲緊要﹐自始至終﹐不可稍忽﹐如避寒熱﹑愼飲食是也。天气嚴寒﹐蓋覆宜溫暖﹐勿使受寒﹐恐被寒气所觸﹐則痘不得出。亦不可過於重棉疊褥﹐使熱气壅滯﹐致痘不宣發。天气溫暖﹐蓋覆宜適中﹐恐客熱與毒相並﹐致增煩熱。亦不可輕易著單露體﹐使寒邪外侵﹐阻遏生發之气。此寒熱所以貴得其平也。人之气血﹐必藉飲食生化﹐痘之始終﹐全賴貴此。若飲食虧少﹐气血何所資助乎﹖但不可過甚﹐若過飲﹐則飲停不化津液﹔過食﹐則食滯必生痰熱。所以吮乳之兒﹐不多乳﹑不闕乳﹔能食之兒﹐勿餐辛熱炙爆﹐勿啖粘硬生冷﹐勿恣意茶水﹐勿使飲涼漿﹐食不過飽﹐亦不過饑﹐此飲食所以貴得其平也﹐至於寒熱飲食之外。凡舉止動作﹐旣不可任意驕縱﹐亦不可過於拂逆﹐惟在調攝之人﹐耐其性情﹐兢兢業業﹐善爲保護。不但愼於旣種之後﹐且當愼於未種之先﹔不但愼之見苗之初﹐尢當愼之落痂之後。種痘者﹐宜諄諄告誡﹐務期詳細﹐使彼知關系匪輕﹐心存謹愼﹐如法調攝﹐始保萬全。倘稍有不謹﹐以致小兒或爲寒熱所侵﹐或爲飲食所傷﹐咎將誰諉乎﹖此不知調攝者﹐所以斷不可與種也。

禁忌

種痘之家﹐房中最要潔淨﹐切忌衝犯。最喜明亮﹐不可幽暗。擇老成耐事之人﹐經過小兒出痘者﹐令其調護﹐不離左右。一切禁忌﹐俱當謹遵。勿詈罵呼怒﹐勿言語驚慌﹐勿對梳頭﹐勿對搔癢﹐勿嗜酒﹐勿歌樂。凡房中淫液气﹐婦人經候气﹐腋下狐臭气﹐行遠勞汗气﹐誤燒頭髮气﹐誤燒魚骨气﹐吹滅燈燭气﹐硫磺柴煙气﹐蔥蒜醉酒气﹐溝渠污濁气﹐悉宜避之。更當預囑其左右之人﹐倘值迅雷﹑烈風﹑豪雨之變﹐大宜安定﹐勿使兒驚﹐其伸帳宜謹﹐蓋覆宜密﹐切勿暴動生風。

常燒避穢香﹐以避偶爾不正之气。再令人謹伺其門﹐不許生人往來﹐許僧﹑道﹑師﹑巫﹑孝服之人入室。以上禁忌﹐一一遵守則吉﹐稍有疏忽﹐每至敗事。種痘者切宜諄諄告誡之。

辟穢香

南蒼術﹝半斤﹞川大黃﹝四兩﹞

上銼細片﹐鑪中燒之﹐不可間斷。

可種

小兒面部紅潤﹐精采明亮透達﹐印堂﹑山根﹑年壽﹑眼下﹑口角無靑暗之色。兩目黑白分明﹐視瞻平正﹐愈看愈有神气精光。囟不陷﹑不塡。頭不解顱。鼻孔不小。

气淸不濁。聲音淸亮。天柱骨正﹐頸不歪斜。骨肉相稱﹐又宜緊束﹐肥不見肉﹐瘦不露骨。小便遠而長﹐腎囊緊小﹐微帶紫黑色﹐如荔枝殼。身無癲癬瘡疥。項元結核。腹無積聚﹐形气充實。精神彊健。臟腑調順。脈息和平。以上皆可種。

不可種

小兒面色靑白﹐或黧黑﹑痿黃﹐無喜色﹐無精采。兩目黑多白少﹐白睛帶靑色﹐視瞻歪斜﹐暗昧無神。囟陷囟塡。解顱。囟不合。五軟。五硬。龜胸。龜背。

鶴膝。鼻孔小。气濁。聲音不亮﹑不長﹐肉不束﹐骨松如發麵樣。身體瘦無肉。身有癬﹑瘡疥。腹有疳積。項有結核。病後元气未復。素有驚癇之證。

失乳之後。气血不足。脾胃虛弱。精神倦怠。脈不和平。以上皆不可種。

凡小兒父母﹐行事疏忽﹐不知調攝﹐不聽禁忌﹐不信醫藥﹐過於溺愛驕縱者﹐亦斷不可與種。

水苗種法

種痘之時﹐要細閱小兒气血沖和﹐臟腑均平﹐內無痰熱食積所傷﹐外無六淫之气相侵﹐方可用上好痘痂種之。一歲者﹐用二十餘粒。三四歲者﹐用三十餘粒﹐置於淨瓷鐘內﹐以柳木作杵﹐碾爲細末﹐以淨水滴三五點入鐘內﹐春溫用﹐冬熱用。幹則再加水幾點﹐總以調勻爲度﹐不燥不濕。用新棉些須攤極薄片﹐裹所調痘屑在內﹐捏成棗核樣﹐以紅綫拴定﹐仍畱寸許﹐長則剪去。將苗納入鼻孔﹐分男左﹑女右﹐不可離人﹐時時看守。

倘小兒用手拈弄﹐急禁止之。或被嚏出﹐急將苗塞鼻內﹐不可稍緩﹐恐泄苗气。下苗後必六个時辰爲度﹐然後取出。如遇天气嚴寒﹐多畱數刻﹔若遇時令和暖﹐早取數刻亦可﹐要在臨時斟酌。痘苗取出之後﹐其苗气漸次而入﹐傳徧五臟。至七日始發熱﹐發熱三日而苗見﹐見苗三日而出齊﹐出齊三日而灌漿﹐漿足三日而回水結痂﹐大功成矣﹗

五臟傳送之理

鼻者﹐肺之外竅也。水苗種法﹐以苗塞鼻中﹐其气先傳於肺﹔肺主皮毛﹐肺傳於心﹔心主血脈﹐心傳於脾﹔脾主肌肉﹐脾傳於肝﹔肝主筋﹐肝傳於腎。腎主骨﹐痘毒藏骨髓之內。感苗气而發﹐其毒自骨髓盡達於筋﹐腎臟之毒解矣﹔自筋盡達於肌肉﹐肝臟之毒解矣﹔自肌肉盡達於血脈﹐脾臟之毒解矣﹔自血脈盡達於皮毛﹐心臟之毒解矣﹔自皮毛盡達於顆粒﹐肺臟之毒解矣。五臟之毒層遞而解﹐然後毒化漿成﹐收靨落痂。此種痘傳送之次序也﹐不可不知。

旱苗種法

旱苗種法﹐用銀管約長五六寸﹐曲其頸﹐碾痘痂極細﹐納於管端。按男左﹑女右﹐對準鼻孔吹入之﹐至七日而亦發熱。今時多用此法﹐蓋取其簡便捷入﹐不致脫落而有透泄苗气之患也。第恐後人用之不善﹐輕吹之則不驟入﹐重吹之則迅烈難當。且恐流涕過多﹐苗隨涕去﹐往往不驗。今欲垂法後世﹐當取其法之和平穩當萬全者﹐而則效之。此所以獨取於水苗也。

痘衣種法

小兒出痘者﹐當長漿漿足之時﹐則彼痘气充盛﹐取其貼身裏衣﹐與未出痘之兒女服之﹐服二三日﹐夜間亦不脫下﹐至九日﹑十一日始發熱﹐此乃衣傳。然恐气薄不透﹐多有不熱不出﹐其法不靈﹐故不可用。

痘漿種法

擇小兒出痘之順者﹐取其痘漿以棉拭之﹐分男左﹑女右﹐塞入鼻中﹐亦能發痘。但取痘漿之時﹐不令本家知覺﹐捏破痘漿﹐盜以作種﹐使彼眞气宣泄﹐毒不能解﹐此忍心害理不仁之事也。同志者切宜深惡而痛絕之﹐又豈可尢而效之也哉﹗

信苗

種痘發熱以前﹐小兒面部上忽出顆粒似痘﹐名曰信苗﹐此痘之將發毒瓦斯之標也。色紅而軟﹐聽之自消。若紅紫堅硬﹐有如魚目者﹐急以銀鍼挑破﹐上以二聖散則無虞。

二聖散

明雄黃紫艸﹝各等分﹞

共碾爲細末﹐用油胭脂調上。

補種

下苗後﹐宜令親切之人左右看守﹐恐他人用心之不愼也。若視爲泛常﹐看守疏忽﹐恐小兒惡其苗塞鼻中﹐不時捏出﹐使苗气一泄﹐種多不驗。所以種而不發者亦有之也。然或小兒五內壯實﹐不受苗气﹐艱於傳進﹐不發者亦有之。更有胎毒深邃﹐潛藏內蓄﹐𨿽苗气傳至﹐不能引出﹐不發者亦有之。俱當俟逾十一日爲度﹐過此不發﹐然後察天時和順﹐再爲補種之亦可。

自出

種痘以七日爲期。五臟傳徧始發熱者﹐常也。或有至九日﹑十一日而發者﹐此傳送遲慢之故﹐亦無足慮。若發熱於五日以前﹐此時苗气尙未傳至﹐其毒何由而發﹖必因種後適逢天行時气﹐小兒感染而成。是乃自出之痘﹐非關苗气出引者。種痘者不可不知﹐要當於未種之時﹐預爲申明其說焉。

治法

種痘乃引毒達表﹐乘兒安寧無病之時﹐事屬順吉﹐又何言治。然恐痘家過於溺愛﹐起居不謹﹐飲食不節﹐此病所由生也﹐故治法亦所不免。當悉照治正痘之法﹐治之可也。

