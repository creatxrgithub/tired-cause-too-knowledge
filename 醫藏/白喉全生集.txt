

白喉全生集淸李紀方

自敍

先外祖尹愼徽先生博學詩詞書畫。各臻其妙。尢精岐黃術。紀方負笈從學。而於內外科。喉科。腫證。刻志研求。二十年來。險逆諸證。一一經歷。博訪旁咨。悉心討論。竊謂深有所得。第白喉一證。世無專書。而時醫之業喉科者。於內經缺焉不講。故偶遇危殆。茫然莫解。卽有一二髙明。亦多狃於習見。有偏於寒者。有偏於熱者。

偏寒偏熱。不獨不爲濟世資。且適貽爲殺人刃。余心焉憫之。誦讀餘暇。轍與表兄趙仲標以外祖所傳治白喉證方之屢試經驗者。纂輯白喉全生集。是書以寒熱二字爲綱領。而寒熱中又分輕重虛實。其辧證辧脈。縷晰條分。而用藥用方。通權達變。

簡而精。約而備。使人得是書以釋疑難。非敢云良方濟世。亦足以立起沈焉。

光緒八年壬午冬月衡山李紀方倫靑氏敍於龍門山房

凡例

一白喉病熱證本多。寒證較少。而寒熱所郁。無不有毒。此時醫所以專指爲疫。而用藥多偏於涼也。不知白喉少寒證。非無寒證。白喉之熱證有毒。寒證亦非無毒。時醫一偏之見。殺人無算。論中設爲問答。分條詳辧。熟玩之自悟其謬。

一凡病必有寒熱二種。非白喉獨異也。是書以寒熱二字爲綱領。而其中又分出輕重虛實。毫無一偏之獘。

其方又無不從親驗而來。故言之最質最切。

一寒熱之分。必先證書。證旣認淸。復參之以脈。自無遁情矣。蓋言脈尙可含糊。而言證無可遷就也。古人以切居望聞問之後。自有深義。故是書辧證最詳。辧脈從略。

一是書以寒證熱證寒熱錯雜證。分三大綱。病情萬變。總不出此三者也。而三証之方。卽附於後。以便尋覽。

一各方皆借古人成方而加減之。無一師心者。按證尋方。皆藥到病愈。切勿增損。如有兼證。則不妨變通。至寒熱錯雜證。尢不易治。故方論獨詳。

一治白喉之法。服藥宜愼。吹藥尢宜精。若鄕村僻壤。一時水藥不能驟得。全賴吹藥以救其急。時醫有通行吹藥。遇輕證尙可。重證無不貽誤者。是書吹藥。亦以寒證﹑熱證﹑寒熱錯雜分三大綱。按證用藥。無不立驗。

切不可一味增減。

一白喉險證壞證。牙關緊閉。痰涎上湧。有不能服藥。亦無可吹藥者。法宜先開關以掃其痰涎。甚則鍼刺各穴以出惡血。通經活絡。便立時淸醒。再行吹藥服藥卽愈矣。是書開關敷貼鍼刺方法。備極精詳。但當根據法行之。

一是書𨿽專爲白喉立法。然一切喉風﹑單雙乳蛾﹑重舌等證。總不外表﹑裏﹑寒﹑熱﹑虛﹑實六字。醫者臨證果能通權達變。彼此類推。無不可治之喉疾矣。

一是書和盤托出。不隱祕一方。不杜撰一法。醫者得之。可以立開其沈痼。病者玩之。亦不終誤於庸醫。救人之功。余不敢分。害人之罪。余當獨認。

白喉證論

白喉證古書未載。而時醫專目爲疫證。謬矣。凡治病必先尋經絡。次察寒熱。次審虛實。三者旣明。𨿽雜證百出。可一以貫之。如白喉證亦寒暑之不時。气血之不調所致。非六經之外別有一病也。焉有不審寒熱虛實。而槪指爲疫者乎。經云。赤屬熱。白屬寒。如所言則白喉只有寒而無熱。其曰熱者。亦從證而別之耳。

若槪指爲疫。則只有熱而無寒矣。於理安在。此其獘皆由不辧證不辧脈徒聽時醫之說。以人之性命。委諸無形之斧斤。予甚惜之。誦讀之暇。因將白喉證治法。條分縷晰。以寒熱二字爲綱領。而寒熱之中又分輕重虛實。庶用藥無毫釐千里之謬。書旣成。或有疑之者。曰旣非疫。焉有傳染。曰气之相感。理之常然。如傷風瘡毒之類。防身者每不與共寢食。若以傳染爲疫。則傷風瘡毒。不亦可云疫乎。曰有傳染不傳染何也。曰物必先朽也。而後虫生。其傳染者。必其人內有寒熱。始觸而發也。故有同一室而傳與不傳各異。傳者之寒與熱亦各異。曰其色白。何也。曰白屬肺。

凡風寒熱之中人。未有不由肺入而傷气者。喉爲气之門戶故宜宣發。而時醫忌表藥。謬矣。曰寒熱之爲病甚多。而獨發於喉何也。

曰十二經惟足太陽主表。別下項。餘皆內循於喉。盡得而病之也。蓋陽明爲水谷之海。而胃气直透咽喉。故喉疾惟陽明之火最盛。少陽厥陰。爲木火之藏。亦多熱證。少陰之脈。絡於舌本。凡陰火衝逆。多生喉疾。但其中有虛有實。不得槪從火斷。而少陰尢不可槪從火斷。如酒色過度。眞陰中之陰虧損。火無所養。非補水以配火不可。易所謂水火旣濟者是也。眞陰中之陽虧損。火無所歸。非補火以引火不可。易所謂火就燥者是也。

此褚氏遺書所以有上病療下之說也。曰何死之速也。白喉急證。非死證也。治之不善。則死矣。如熱證投以熱藥。寒證投以寒藥。或表證而攻下。或虛證而表散。如人之無辜受戮。𨿽欲不死。焉得而不死。且每聞白喉之死。

死於熱證者少。死於寒證者多。大抵人知有熱證。而不知有寒證。卽知有寒證。而不知有虛寒之證。皆誤於疫之一字也。然則予之辧之也。其容已乎。但見淺學寡。不無疏漏。尙冀髙明之士。匡予不逮。則幸甚。

辯證法

一白點在外關者。﹝小舌旁邊。﹞多屬熱。在內關者。﹝小舌內。﹞多屬寒。

一熱證必腫。寒證不腫。喉內反大而空。﹝亦有虛腫者。其形必潤。﹞一熱證必痛。痛無止息。﹝略痛者輕。痛甚者重。﹞寒證不甚痛。或時痛時止。

一熱證喝水不甚痛。喫飯則痛。寒證喝水痛。喫飯不甚痛。

一熱證必渴。喜喝水。﹝喜溫者輕。喜冷者重。少喝者輕。多喝者重。﹞寒證不渴。𨿽渴不多喝水。﹝喜溫者輕。喜極熱者重。﹞一熱證不思食。亦不能食。﹝一由腫痛。一由不知味。﹞寒證能食。而不甚思食。﹝一由脾虛。一由脾絕。

一由過服寒劑。﹞一熱證有風涎。﹝涎少者輕。涎多者重。宜解表。從涼散。﹞寒證則斷無風涎。﹝若風寒相兼。亦有風涎。

宜解表。從溫散。﹞一熱證白點必漧澀。或一邊一點。或一邊數點。大小不一。寒證白點必明潤或成點。或成塊。甚者滿喉俱白。狀如凝膏。或如霜雪。

一熱證白點外皆深紅色。或紅絲。﹝紅絲者輕。﹞寒證白點外皆淡紅色。或紅絲。﹝紅絲者輕。﹞一熱證舌苔。或黃或黑。宜察其潤燥。燥者是實熱。宜下之。潤者是假熱。宜淸之。寒證舌苔必白。或間有黑黃色。﹝水極似火之象。﹞亦宜察其潤燥。燥者寒輕。宜微溫。潤者寒重宜大溫。﹝鼻孔口唇。俱宜察其潤燥。但有火爍肺而鼻燥者。有肺气絕而鼻燥者。有肺火伏而唇燥者。有胃气不升而唇燥者。有脾气絕而唇燥者。有傷食而唇燥者。俱宜詳察。眼目但察其畏風與否。畏火與否而已。﹞一熱證小便必赤。赤而熱。且短數者。是實熱。宜導之。赤而不熱。且長而多者。是假熱。

宜淸之。若淸長。則的是寒證矣。

一熱證大便必燥。燥而腹中堅滿。欲解不能。或解如羊矢者。爲實熱。宜下之。燥而不結。或先結後溏。或旬日不解。而全無脹意者。爲虛熱。宜淸之。若大便純溏。則的系是寒證。宜溫之。至滑泄不守。宜溫而補之。卽兼有熱證亦不可妄議攻下。

一辧證宜相天時。度地勢。審人事。大約夏秋多熱。春冬多寒。住平陽之地者多熱。住深山冷浸之地者多寒。體彊者多熱。體弱者多寒。好酒者多熱。好色者多寒。少壯者多熱。年老者多寒。𨿽不盡然。此其大較也。

一白喉無論寒熱證。如汗出似油者。不治。失音動痰气喘者。不治。目光直視者。不治。用鍼無血者。不治。吹藥無涎者。不治。吹藥卽刻痛止白落。過日復患者。不治。滿喉白滿喉腫者。惟熱證不治。醫者如遇此等證候。切勿輕與用藥。

辧脈法

熱證脈主數。浮細而數爲風熱。其熱輕。宜散之。﹝如升陽散火湯之類。﹞浮洪而數。按指有力。或沈而牢實爲實火。其熱重。宜下之。﹝如淸咽利膈湯之類。﹞不拘浮數沈數。但按指無力。乃是假熱。宜散而兼淸。﹝如甘桔湯之類﹞寒證脈主緊。浮細而緊。爲風寒。其寒輕。宜表散。﹝如荊防敗毒散之類。﹞沈細而弦緊。其寒重。宜溫散。﹝如參桂飲之類﹞若重按不見。爲虛寒。宜溫補。﹝如理中湯之類。﹞

用藥法

一治白喉者。時醫各有忌藥。有忌升麻者。忌細辛者。忌麻黃者。忌白術者。忌地黃者。並全忌表藥者。

種種惡習。深可慨嘆。若捨證而言藥。何藥不忌。

一熱證誤服寒證尙輕各方者。𨿽不愈。尙不死。誤服寒證漸重各方。及補方者。必死。寒證誤服熱證漸重各方者。必死。虛寒證過服表劑。或誤服下藥者。必死。寒熱二證。判若冰炭。此之不審。殺人反掌。可不愼與。

一表藥不過宣發內邪。使無遏抑。原不能取急效。治者不可因其無效而過服。或涼或溫。急宜轉方。

蓋表藥多辛竄。過服則耗散眞气。必至气壅也。

一白喉服藥。與吹藥並重。蓋寒熱伏於內。非服藥不能治其本。而毒瓦斯壅於喉。非吹藥不能解其標也。若危險之證。必先吹藥。掃去痰涎。而後可以服藥。至輕證初起。則吹藥一二次卽愈矣。並無庸服藥也。故吹藥尢煉之宜精。備之宜豫。

一白喉不無傳染。非因熱證而傳染者。卽爲熱證。因寒證而傳染者。卽爲寒證也。宜視人之秉賦彊弱。气血虛實用藥。

一患白喉者。必兼感雜證。若有萬難兼理者。只治白喉證。不理雜病。而雜病亦自可愈。何也。病未有不相因者也。卽或白喉已愈。而雜病未愈。或白喉已愈。而雜病又生。則在醫者變而通之。神而明之。古方俱在。不能備述。

白喉熱證尙輕治法

﹝俗所謂時疫毒證者。卽專指此熱證也。﹞初起白見於外關。或薄或小。淡紅微腫。略痛。聲音響亮。牙關飲食稍礙。口漧頭悶目脹。舌苔與小便微黃。卽其候也。此熱邪尙在表。治宜人參敗毒散。升陽散火湯。連翹飲加減主之。

人參敗毒散洋參﹝二錢﹐或用條參﹞防風﹝二錢﹐去蘆﹞白芷﹝二錢﹞浙貝﹝二錢﹐去心﹞桔梗﹝三錢﹞銀花﹝三錢﹞僵虫﹝三錢﹐薑汁炒﹞鼠粘﹝三錢﹞荊芥﹝一錢﹞人中黃﹝一錢﹞蟬蛻﹝七隻﹐去頭﹑翅﹑足﹞皂角刺﹝三根﹐煨﹞水煎服。

升陽散火湯柴胡﹝二錢﹐去蘆﹞連翹﹝二錢﹞僵虫﹝二錢﹐薑汁炒﹞防風﹝二錢﹐去蘆﹞桔梗﹝三錢﹞鼠粘﹝三錢﹞蟬蛻﹝七隻﹐去頭﹑翅﹑足﹞山豆根﹝一錢﹞射幹﹝一錢﹞薄荷﹝一錢﹞荊芥﹝一錢﹞人中黃﹝一錢﹞皂角刺﹝三根﹐煨﹞水煎服。

連翹飲連翹﹝三錢﹞桔梗﹝三錢﹞鼠粘﹝三錢﹞僵虫﹝二錢﹐薑汁炒﹞銀花﹝二錢﹞黃芩﹝一錢﹞人中黃﹝一錢﹞粉葛﹝一錢五分﹞赤芍﹝一錢五分﹞薄荷﹝八分﹞皂刺﹝三根﹞水煎服。

白喉熱證漸重治法

白見於關內外。色必幹焦。或黃而凸。濃而多。牙關緊閉。滿喉紅腫。疼痛異常。痰涎壅甚。飲食難咽。

語言不爽。舌苔深黃甚或焦黑芒刺。口渴口臭。便閉溺澀。目赤心煩。身輕惡熱。卽其候也。此熱邪已入裏。治宜達原飲。普濟消毒飲。淸咽利膈湯。加減主之。

達原飲檳榔﹝二錢﹞艸果﹝二錢﹐煨﹞連翹﹝二錢﹞僵虫﹝二錢﹐薑汁炒﹞濃朴﹝一錢﹞知母﹝一錢﹞蟬蛻﹝七隻﹐去頭﹑翅﹑足﹞栝蔞殼﹝一錢五分﹞黃芩﹝一錢五分﹞人中黃﹝一錢五分﹞水竹茹﹝一錢五分﹞銀花﹝三錢﹞水煎服。

普濟消毒散元參﹝三錢﹞桔梗﹝三錢﹞連翹﹝三錢﹞鼠粘﹝三錢﹞薄荷﹝一錢五分﹞陳皮﹝一錢五分﹞黃芩﹝一錢五分﹞馬勃﹝三分﹐布包煎﹞黃連﹝六分﹞僵虫﹝二錢﹞板藍根﹝一錢﹐或靑黛代﹞水煎服。

淸咽利膈湯芒硝﹝三錢﹞銀花﹝三錢﹞鼠粘﹝三錢﹞大黃﹝六錢﹐酒炒﹞黃連﹝八分﹞枳實﹝一錢五分﹞連翹﹝一錢五分﹞梔子﹝一錢五分﹞薄荷﹝一錢五分﹞僵虫﹝二錢﹐薑汁炒﹞人中黃﹝二錢﹞濃朴﹝一錢﹞生石膏﹝三錢﹞水煎服。

白喉寒證尙輕治法

初起白見於關內或關外。色必明潤而平。滿喉淡紅。微腫略痛。頭痛惡寒發熱。飲食如常。舌苔白。二便和。卽其候也。此寒邪尙在表。治宜柴胡飲。參艾飲。荊防敗毒散加減主之。

柴胡飲柴胡﹝二錢﹐去蘆﹞羌活﹝二錢﹞法夏﹝二錢﹐薑汁炒抖﹞僵虫﹝二錢﹐薑汁炒﹞桔梗﹝一錢五分﹞銀花﹝一錢五分﹞蟬蛻﹝七隻﹐去頭﹑翅﹑足﹞濃朴﹝五分﹐薑汁炒﹞陳皮﹝一錢﹞粉艸﹝一錢﹞生薑﹝三片﹞水煎服。

參艾飲條參﹝四錢﹞前胡﹝二錢﹞法夏﹝二錢﹐薑汁炒抖﹞僵虫﹝二錢﹐薑汁炒﹞桔梗﹝三錢﹞銀花﹝三錢﹞陳皮﹝一錢﹞枳殼﹝一錢﹞粉艸﹝一錢﹞艾葉﹝三皮﹞水煎服。

荊防敗毒散防風﹝三錢﹐去蘆﹞柴胡﹝二錢﹐去蘆﹞僵虫﹝二錢﹐薑汁炒﹞法夏﹝二錢﹐薑汁炒抖﹞桔梗﹝二錢﹞前胡﹝二錢﹞獨活﹝二錢﹞荊芥﹝一錢五分﹞羌活﹝一錢五分﹞銀花﹝一錢五分﹞枳殼﹝一錢﹞粉艸﹝一錢﹞生薑﹝三片﹞水煎服。

白喉寒證漸重治法

白見於關內。成點成塊。或滿喉俱白。色如凝膏。喉內淡紅微腫。時痛時止。頭項彊痛。身重。惡寒發熱。咳嗽結胸。聲低痰壅。舌苔必白而濃。不思飲食。目眩。倦臥。或手足冷。逆欲吐。腹痛。卽其候也。此寒邪已入裏。治宜五積散。參桂飲。溫胃湯。加減主之。

五積散蒼術﹝二錢﹞白芷﹝二錢﹞法夏﹝二錢﹐薑汁炒抖﹞桔梗﹝二錢﹞川芎﹝二錢﹞銀花﹝一錢五分﹞僵虫﹝一錢五分﹐薑汁炒﹞濃朴﹝一錢﹐薑汁炒﹞枳殼﹝一錢﹞粉艸﹝一錢﹞煨姜﹝三片﹞水煎服。

參桂飲條參﹝五錢﹞銀花﹝二錢﹞法夏﹝二錢﹐薑汁炒抖﹞僵虫﹝二錢﹐薑汁炒﹞肉桂﹝五分﹐去皮﹞陳皮﹝一錢﹞砂仁﹝一錢﹐薑汁炒﹞粉艸﹝一錢﹞生薑﹝三片﹞水煎服。

溫胃湯條參﹝五錢﹞銀花﹝三錢﹞法夏﹝三錢﹐薑汁炒抖﹞僵虫﹝三錢﹐薑汁炒﹞炮姜﹝一錢五分﹐炒﹞白芍﹝一錢五分﹞本制附片﹝三錢﹞陳皮﹝一錢﹞粉艸﹝一錢﹞水煎服。

白喉虛熱證治法

白見於關內外。色稍不潤。喉內紅腫。下午痛甚口漧不渴。舌苔𨿽黃而滑。小便略赤而長。飲食稍礙。心煩不眠。此虛陽上浮。不可認作實熱攻下。治宜甘桔湯。四物湯。甘露飲。加減主之。

甘桔湯甘艸﹝三錢﹞桔梗﹝四錢﹞銀花﹝一錢五分﹞麥冬﹝二錢﹐去心﹞僵虫﹝二錢﹐薑汁炒﹞鼠粘﹝二錢﹞冬桑葉﹝三皮﹞水煎服。

四物湯生地黃﹝三錢﹞僵虫﹝二錢﹐薑汁炒﹞川芎﹝二錢﹞白芍﹝一錢五分﹞銀花﹝一錢五分﹞當歸﹝一錢﹞粉艸﹝一錢﹞靑果﹝一粒﹞水煎服。

甘露飲生地黃﹝四錢﹞熟地﹝三錢﹞麥冬﹝三錢﹐去心﹞僵虫﹝二錢﹐薑汁炒﹞銀花﹝一錢五分﹞天冬﹝一錢五分﹞石斛﹝一錢﹞枳殼﹝一錢﹞粉艸﹝一錢﹞水煎服。

白喉虛寒證治法

白見於關內。色明潤成塊。甚或凹下。不紅不腫。不甚疼痛。飲食稍礙。舌苔滑白。二便如常。或自溏瀉。間或寒熱往來。兩顴作紅。嘴唇燥裂。此上假熱下眞寒證也。宜治理中湯。

鎭陰煎。附桂理陰煎。加減主之。

理中湯黨參﹝五錢﹞淮藥﹝四錢﹐炒﹞僵虫﹝二錢﹐薑汁炒﹞炮姜﹝二錢﹞銀花﹝二錢﹞炙艸﹝一錢﹞水煎服鎭陰煎熟地黃﹝四錢﹞澤泄﹝五錢﹞淮牛膝﹝五分﹐鹽水炒﹞本制附片﹝三錢﹞僵虫﹝二錢﹞銀花﹝一錢五分﹞肉桂﹝四分﹐去粗皮蒸兌﹞炙艸﹝一錢﹞煨姜﹝一片﹞水煎服。

附桂理陰煎熟地﹝四錢﹞僵虫﹝二錢﹞本制附片﹝三錢﹞炮姜﹝一錢五分﹐炒﹞銀花﹝一錢五分﹞當歸﹝一錢﹞炙艸﹝一錢﹞肉桂﹝八分﹐去粗皮蒸兌﹞水煎服。

白喉寒熱錯雜證治法

寒熱二證旣明。復有一種寒熱錯雜證。宜細詳之。初起畏寒微熱。疲倦。咳嗽。迨至數日。熱愈大。夜間尢甚。喉內漸起白點。日見長大。𨿽通身大熱如火。足趾必冷如冰。或腹痛自利。陰寒犯足太陰牌也。或心胸吵亂作嘔者。

混雜之邪。擾於脾胃欲成霍亂也。或鼻出濁涕。且見血絲者。風熱燻蒸鼻竅也。或齒牙紅腫出血。火毒熾於胃腑也。

此証之迥乎不同也。察其脈兩寸浮洪而數。陽邪見陽脈也。兩尺沈細無神。陰邪見陰脈也。此脈之顯然有別也。脈證旣殊。治療各異。若專作熱證。而用大苦大寒。必至嘔吐瀉痢。而脾胃敗絕。專作寒證而用麻黃炮姜桂附。則上焦之已傷者再傷。定然吐血衄血。此皆難以救藥也。惟疏風淸燥以宣於上。調中利濕以和其中。溫暖散邪以逐於下。乃克有濟。

治宜辛夷散。蘇子降气湯。藿香正气散。加減主之。

辛夷散辛夷﹝二粒﹞桔梗﹝三錢﹞防風﹝三錢﹐去蘆﹞茯苓﹝三錢﹞僵虫﹝三錢﹞前胡﹝一錢五分﹞法夏﹝二錢﹐薑汁炒抖﹞蟬蛻﹝九隻﹐去頭﹑翅﹑足﹞白芷﹝二錢﹞川芎﹝二錢﹞黃栗芽﹝八分﹐艸藥店有賣﹞薄荷﹝五分﹞陳茶﹝五錢﹞蒼耳﹝四分﹞木通﹝一錢﹞陳皮﹝一錢﹞粉艸﹝一錢﹞生薑﹝一片﹞水煎服。

此方辛夷一派。皆驅風開竅以宣發於上。合二陳生薑除痰去濕。以調和脾胃於中。陳茶能淸頭面之熱。木通能平心肺之火。以降於下。黃栗芽尢解燥熱之瘴气。無論喉之已痛未痛。但見脈證相似卽投此方。未痛者全愈。已痛者減半。如頭面浮腫去白芷加白附。胸結痰鳴气促。去白芷加旋復花。小便赤澀。加茵陳﹑瞿麥﹑扁蓄。鼻孔出血或吐血。加絲茅根﹑藕節﹑側柏葉炭。

蘇子降气湯當歸﹝二錢﹞前胡﹝二錢﹞法夏﹝二錢﹐薑汁炒﹞茯苓﹝三錢﹞僵虫﹝三錢﹞陳皮﹝一錢﹞水竹茹﹝一錢﹞濃朴﹝一錢﹐薑汁炒﹞蘇子﹝一錢﹞粉艸﹝一錢﹞蟬蛻﹝九隻﹐去頭﹑翅﹑足﹞肉桂﹝五分﹐去皮蒸兌﹞生薑﹝三片﹞水煎服。

投前方。脈必見下虛上實。再用此方。連進二三服。取歸桂以溫養下元。蘇子降逆气以化痰。如頸項喉內腫痛未除。肺气不降。加葶藶子﹑旋復花﹑栝蔞﹑杏仁之類。

藿香正气散黨參﹝五錢﹞苡仁﹝四錢﹐炒﹞陳米﹝一小杯﹐炒﹞茯苓﹝三錢﹞扁豆﹝三錢﹞藿梗﹝二錢﹞法夏﹝二錢﹐薑汁炒抖﹞前胡﹝二錢﹞蘇子﹝一錢﹞陳皮﹝一錢﹞濃朴﹝一錢﹐薑汁炒﹞腹毛﹝一錢﹞粉艸﹝一錢﹞生薑﹝三片﹞水煎服。

投前二方。病勢𨿽退。必飲食減少。腹中脹滯微痛。或餘熱不退。或大便溏瀉。小便赤短。此脾胃困乏。

余邪滯澀。斯時再逐其邪。正气益虛。欲補其正。邪气未淨。宜此方以和解。旣和之後。審察脈證偏盛之處。以調其气血。使精气神三者充。自然困倦起病根除矣。

續方

一邪熱旣盛。而眞陽復虛之候。欲下之而恐亡陽。欲不下而邪熱復熾。法宜附子瀉心湯。寒熱並用。斯爲有制之兵。

附子瀉心湯大黃﹝四錢﹐酒炒﹞黃連﹝六分﹞本制附片﹝三錢﹞僵虫﹝二錢﹐薑汁炒﹞桔梗﹝二錢﹞銀花﹝二錢﹞黃芩﹝一錢五分﹞生薑﹝三片﹞水煎服。

白喉誤治壞證治法

一熱證尙輕。誤服大黃黃連而病愈加者。宜轉服人參敗毒散加升麻。﹝恐邪陷下而不得出。或因藥傷胃。

則必用術附。﹞寒證尙輕誤服姜附而見燥證者。用黃土湯﹑豆粉散解之。再察何證。斟酌用方。若系虛寒。

誤服芒硝大黃者。其證與實熱相似。舌或黃而黑。唇或紅而幹。但潤而不燥。非附桂理陰煎鎭陰煎不治。

人參敗毒散見上。

黃土湯取三尺深黃土泉水煎服。

豆粉散綠豆一杯。研末泡服。

附桂理陰煎鎭陰煎﹝俱見上﹞

白喉愈後補虛治法

白喉爲肺之本色。肺主表。病起先由肺入。治之者旣服表藥以宣發之。復吹片麝以竄散之。而肺气愈傷。故病後補虛之法。不可不講也。且肺止太陰一經也。如熱證由陽明胃火盛者。治必瀉以苦寒。而不免傷夫陽。

寒證由少陰命火衰者。

治必扶以辛燥。而不免傷夫陰。各經之爲病皆然。當視其所傷。從而補之。但人之體气各殊。有偏於陽而陰不足者。宜補陰以兼淸。而辛躁之類不可用。有偏於陰而陽不足者。宜補陽以兼溫。而淸潤之品非所宜。又有陰陽俱不足者宜平補之。而辛燥淸潤不可偏。故用藥旣察其病源。又審其本體。方不犯虛虛之戒。迨至病者邪气旣去。元气又復。而醫始可告無罪焉。臚列諸方於下。

加減四陰煎﹝熱證﹞條參﹝五錢﹞淮藥﹝六錢﹐炒﹞僵虫﹝二錢﹐薑汁炒﹞云神﹝三錢﹞生地黃﹝三錢﹞白芍﹝一錢五分﹞麥冬﹝一錢五分﹐去心﹞銀花﹝一錢﹞陳皮﹝一錢﹞粉艸﹝一錢﹞水煎服。

加減固金湯條參﹝六錢﹞淮藥﹝八錢﹐炒﹞麥冬﹝一錢五分﹐去心﹞茯苓﹝三錢﹞百合﹝三錢﹞苡仁﹝四錢﹐炒﹞浙貝﹝二錢﹐去心。薑汁炒﹞粉艸﹝一錢﹞紅棗﹝三粒﹞水煎服。

六味地黃湯熟地﹝五錢﹞淮藥﹝八錢﹐炒﹞僵虫﹝一錢五分﹐薑汁炒﹞云苓﹝三錢﹞丹皮﹝一錢﹐去骨﹞澤泄﹝一錢﹐鹽水炒﹞麥冬﹝一錢﹐去心﹞炙艸﹝一錢﹞泡圓﹝三粒﹞水煎服。

歸芍六君湯﹝寒證﹞黨參﹝五錢﹞白術﹝三錢﹞白芍﹝三錢﹞云神﹝三錢﹞法夏﹝二錢﹞當歸﹝一錢五分﹞僵虫﹝一錢五分﹐薑汁炒﹞陳皮﹝一錢﹞銀花﹝一錢﹞炙艸﹝一錢﹞煨姜﹝三片﹞水煎服。

加減益气湯黃﹝三錢﹞白術﹝三錢﹞僵虫﹝一錢五分﹐薑汁炒﹞銀花﹝一錢五分﹞黨參﹝五錢﹞當歸﹝一錢﹞陳皮﹝一錢﹞炙艸﹝一錢﹞煨姜﹝三片﹞水煎服。

加減右歸飲熟地﹝五錢﹞淮藥﹝六錢﹐炒﹞本制附片﹝三錢﹞杜仲﹝一錢﹐鹽水炒﹞枸杞﹝一錢﹞炙艸﹝一錢﹞肉桂﹝五分﹐去皮蒸兌﹞泡圓﹝三粒﹞水煎服。或加參術。

婦人白喉證

治法皆同。惟孕婦所吹之藥。須去片麝。所服之藥。如法夏﹑南星﹑附片﹑肉桂﹑大黃﹑芒硝﹑牛膝﹑濃朴等藥。皆能墮胎。若證稍輕。或認證未確。切戒妄用。如實系虛寒危險之證。必須附﹑桂。方可回將脫之元陽。實系壯熱危險之證。必須硝﹑黃。方可救欲絕之眞陰。則不妨放膽用之。有病病受。於胎仍無傷也。但宜中病卽止。不可過劑。經云毒藥治病。十去六七。此之謂也。

小兒白喉證

治法皆同。惟小兒爲啞科。凡有發熱咳嗽。口流涎沫。飲乳便哭者。必須看喉嚨有無形迹。倘喉內紅腫。發有白點。如法施治。但血骨未充。服藥之分兩。宜視年歲之大小。體气之彊弱。而酌減之。然小兒好哭。難於吹藥。輕證卽可以服藥而愈。其有危險重證。仍須吹藥。不可畏其啼哭而不用也。

白喉熱證吹藥

﹝此方不獨白喉可治。卽風熱喉癥。以及齒痛舌泡諸病。無不神效。惟熊膽牛黃麝香三味。

眞品旣少。價值又昂。難於制備。現下另有增減一方。附刻本集之後。功效如神。﹞離宮回生丹治熱證白喉及乳蛾喉風等證。

熊膽﹝二錢﹐如濕潤於銀窩子內微火焙漧﹞西洋參﹝二錢﹞黃連﹝六分﹞山慈菇﹝一錢﹞硼砂﹝二錢﹞人中黃﹝一錢﹞兒茶﹝五分﹞眞麝香﹝三分﹞靑黛﹝五分﹞大梅片﹝一錢﹞薄荷﹝七分﹞眞牛黃﹝一錢﹞除熊膽牛黃片麝外。共研極細末。過絹篩。合熊膽牛黃片麝再乳精細。瓷瓶收貯。臘封固瓶口。勿使泄气。

臨時計每次以三釐。對參艮宮除害丹三釐。用銅風鼓吹入白處。含噙片時。使毒瓦斯隨風涎吐出。便立刻回生。

白喉寒證吹藥

坎宮回生丹治喉證白喉及乳蛾喉風等證。

眞血竭﹝一錢﹞細辛﹝一分﹞眞雄精﹝二錢﹞牙皂﹝二分﹞大梅片﹝四分﹞硼砂﹝一錢﹞眞麝香﹝六分﹞郁金﹝一錢﹞生附片﹝一錢﹐密炙極焦枯﹞除片麝外。共研極細末。過絹篩。合片麝再乳精細。瓷瓶收貯。臘封固瓶口。勿使泄气。臨時計每次以三釐對參艮宮除害丹一釐。用銅風鼓吹入白處。含噙片時。使毒瓦斯隨風涎吐出。便立刻回生。

艮宮除害丹專治一切白喉證。

眞珍珠﹝三錢﹐放水豆腐上蒸三尺香久﹞地虱婆﹝二釐﹐放銀窩內微火焙焦﹞眞瑪瑙﹝三錢﹐入砂罐內火焙七尺香久﹞手指甲﹝五分﹐瓦焙焦﹞眞珊瑚﹝三錢﹐入砂罐內火焙七尺香久﹞馬勃﹝三釐﹞眞琥珀﹝三錢﹞蚯蚓﹝六分﹐瓦焙枯﹞眞辰砂﹝三錢﹐水飛﹞蠶繭﹝七隻﹐燒灰存性﹞眞麝香﹝五分﹞大梅片﹝六分﹞共研極細末。過絹篩。再乳精。瓷瓶收貯。臘封固瓶口。勿使泄气。便寒熱證臨時對用。

白喉寒熱錯雜證吹藥

三仙丹卽離宮回生丹﹝一分﹞坎宮回生丹﹝一分﹞艮宮除害丹﹝五釐﹞臨時和勻。

吹法照前。吹完再根據分兩對用。

白喉雜治通用方

開關立效散治一切白喉牙關緊閉。湯水難入等證。

眞雄精﹝一錢﹞細辛﹝一分﹞眞牛黃﹝一錢﹞牙皂﹝二分﹞眞麝香﹝四分﹞薄荷﹝六分﹐去梗﹞大梅片﹝五分﹞除麝片牛黃外。共研極細末。過絹篩。合麝片牛黃再乳精細。瓷瓶收貯。蠟封固瓶口。勿使泄气。臨時以三四釐吹兩腮內。或以少許吹鼻孔。立刻開竊。

掃涎立效丹治一切白喉風涎壅滯急證。

巴豆﹝去殼取淨肉三粒﹞明礬﹝二錢﹞合巴豆炒枯爲度。去巴豆取礬。乳細末。瓷瓶收貯。遇風涎壅滯。用少許溫水泡透。新筆醮水。塗掃喉內。使風涎吐出。然後吹藥。則取效更捷。掃後用二次米泔水漱口。

提毒異功散治一切白喉急證眞血竭﹝六分﹞斑蝥﹝四錢﹞大梅片﹝三分﹞制乳香﹝六分﹐去淨油﹞全蠍﹝六分﹞麝香﹝三分﹞制沒藥﹝六分﹐去淨油﹞元參﹝六分﹞斑螫去頭翅足。糯米拌炒。以米色微黃爲度。炒後去米。除麝片外。共研細末。過絹篩。再合麝片乳細瓷瓶收貯。遇一切喉證。將隨用膏藥開攤。以此散放膏藥中心。貼頸項。須對喉內腫處。左腫貼左。右腫貼右。左右俱腫。兩邊皆貼。閱五六時。揭去膏藥。

貼處必起水泡。用鍼刺破。揩淨毒水。卽能消腫止痛。亦救急法也。

平險如意散治一切白喉內外俱腫急證。

赤小豆﹝四錢﹞大黃﹝四錢﹞芙蓉葉﹝四錢﹞蚊蛤﹝三錢﹞四季蔥﹝三根﹞鼠粘﹝三錢﹞燕子窩泥﹝五錢﹞共研細未。將四季蔥抖汁。以陳茶水白酒各半。共調和炒微熱。敷頸項。

拔毒外出。消腫止痛。

引龍歸海散治寒證白喉急證。

本制附片﹝五錢﹞吳萸﹝三錢﹞共研細末。白酒調作二餅。貼兩足心湧泉穴。若天气寒。用火微烘。庶無根之火浮越於上。得此引之而自降。亦以類相求之法也。

白喉鍼穴經絡法

頰車穴。在耳下八分。屬足陽陰胃經。

少商穴。第一手指內甲角。屬手太陰肺經。

商陽穴。第二手指外甲角。屬手陽有大腸經。

中衝穴。第三手指中甲角。屬手厥陽心包絡經。

關衝穴。第四手指內甲角。屬手少陽三焦經。

少衝穴。第五手指內甲角。屬手少陰心經。

凡此六穴。應病行鍼。穴處俱離指甲一韭菜葉寬。如病者畏鍼穴之多。只鍼少商一穴。亦立起沈。

宜鍼出惡血爲妙。無血者不治。再用生薑擦鍼口。布條包裹。以避風襲入鍼口。

三方銀鍼式太陰肺經在大指內側。去甲角一韭葉。

在中指端去甲角一韭葉。系厥陰心包經。

在小指甲內側去甲角一韭葉。系少陰心經。

在二指內側。去甲角一韭葉。系陽明胃經。

在四指外側去甲角一韭葉。系少陽三焦經。

人有大小長短不同。以同身寸尺取之。人長則寸長。人短則寸短。老幼男婦皆然。取法男左女右。屈中指以艸量中節屈紋爲準。

頰車在耳下。同身寸八分。曲頰端近前陷中。開口有空。卽是穴。系陽明胃經。

附錄

一謝城明經有二孫。俱患白喉。季孫已死矣。長孫在危急間。醫總用攻利解毒淸潤諸劑。不效。余用荊防敗毒散。

重用羌活以散表邪而始效。繼以參桂飲而夏效。適余他出。前醫復用元麥地芍之類。喉內加生兩蛾。蛾上見白點。

又內關復起白塊兩條。鼻塞出血。痰壅。兩顴通紅。右寸關脈浮數而散大。左緩弱。而兩尺微。此皆爲腎中陰寒所逼。龍雷之火上乘也。若再淸涼。則愈滋陰寒。寒愈盛而火愈升。腎臟幾希之火。其爲陰寒所滅甚速耳。故少陰髒中。重在眞陽。陽不回則邪不去。余以人參君主之藥保元。肉桂辛溫補火。入坎宮之命穴。但中宮爲寒涼久困。更入炮姜溫中以助健行。少加柴胡以提外陷之邪。鼠粘僵虫利咽消核。果服一劑而平。但內關白塊未退。痰與火未降。繼以參桂姜砂溫補中下。南星法夏以消痰飲。鼠粘利咽。更入蔥汁以通陽气。眞火旣歸於中。而陰凝之毒自解。後以術姜桂以收全功。

一楊君鈞和有女三。長與季俱患白喉證斃。而仲女又患此證。延余往視。白塊將滿。不甚疼痛。此虛寒證也。服理中湯。吹坎宮回生丹而愈。後其家傳染者二。一服參艾飲。吹坎宮回生丹。一服淸咽利膈湯。吹離宮回生丹而皆愈。傳染者𨿽一病源。而體气寒熱攸分。所以又不可拘方也。

一湘潭胡君筠棠之子。小舌旁邊一點白。痛甚。脈浮數而細。此病尙在表也。余用人參敗毒散。其家恐藥之太輕也。別請醫。以大承气湯加豆根元參二劑而病劇。旣又延余轉用荊防敗毒散。三劑全愈。此輕證而用重劑之一戒也。

一湘潭馬丈益卿六十餘得一子。視若掌珠。凡食之稍寒者。必禁勿與。忽患白喉。色焦黃痛甚。余知其有積熱也。用淸咽利膈湯。其家嫌藥之苦寒。堅不與服。余因辭去。後醫迎其意。以人參術歸地姜桂。其病轉劇。次日聲嘶鼻血气喘。不三日而斃。此實熱必用寒劑之一法也。

一常寧總戎周定安夫人病數日矣。雜證多端。尙不知爲白喉。因不甚痛故也。一日偶言喉痛。延余往治。視內關白塊兩條。色如凝膏。其家懼甚。余曰。幸而未服涼劑也。猶可以治。吹坎宮回生丹。服參桂飲二劑。白塊減半。繼以溫胃湯。不數劑而全愈。此寒證必用溫劑之一法也。

一長沙淸軍府李蘭生都轉夫人忽患喉痛。發熱惡寒頭悶。心煩口渴。便澀鼻出血絲。延余往醫。見內關白塊兩條。色焦黃。腫痛異常。湯水難咽。舌苔邊白中黃。診右寸洪大。而左關浮數。

此足厥陰手太陰風火上衝而成也。余初用人參敗毒散。吹離宮回生丹。腫痛俱減。次用四物甘桔湯。白塊退。

諸證悉除。後用六味地黃湯加栝蔞殼絲茅根而全愈。

一長沙陳漢仙茂才喉痛數日。醫用淸潤解毒諸劑而病愈劇。發熱惡寒。痰涎上湧。聲如拽鋸。小便不通。湯水不能下咽。已二日余矣。其家視變證蜂起。愴皇懼甚。延余往治。視喉內淡紅微腫。內關白點已陷。舌苔白。

兩手脈弦而緊。誤以淸涼凝閉風寒。阻滯經絡。余用坎宮回生丹。合開關立效散。連吹二三次。立刻上下交通。

飲食卽進。隨以柴胡飲提已陷之邪。不數劑諸證悉除。後以加減六君子湯十劑而全愈。

一善化沈筱嵐孝廉。大舌邊起白泡數顆。醫用元麥赤芍竹葉之類。連進三劑。一宵忽痰涎上湧。精神疲倦。

惡寒發熱。胸結。飲食不能下咽。延余往治。診兩寸浮弦。右關沈緊。喉內白塊已滿。色如霜雪。痰涎稠粘不斷。

此風寒在表。未經宣發。誤以寒涼疊進。變成壞證也。余用荊防敗毒散以驅表邪。吹坎宮回生丹以祛惡毒。次日白塊退淨。而胸膈爲風痰阻隔。食入少頃卽吐。

不能直達中下二焦。證類關格。其家懼甚。復巫醫雜投。百計罔效。余細察脈證。猶屬風痰之毒阻隔。與喉無干。遂用拔毒及引龍歸海之法。始兩耳頸項稍發紅疹。再用艾葉皂角白酒炒熱。布包熨之。隨熨隨發。徧體紅疹無間。

其家以爲變證。懼之尢甚。余曰此佳兆也。必欲提毒表出。始能開其阻隔。次日果胸膈豁然。飲食卽進。隨以人參敗毒散再提表以托毒。繼以人參君主之藥保元。鼠粘僵虫利咽。法夏陳皮以消痰飲。銀花蟬蛻以淸餘毒。不數劑諸證悉除。後用六君八珍以收全功。此風寒表證。必須宣發。不可輒用淸涼之一戒也。

附治單雙乳蛾神效吹藥方

紫砂散明月石卽硼炒﹝一兩﹞淨牙硝﹝五分﹞當門子﹝一分﹞紫荊皮﹝五分﹞大梅片﹝五分﹞飛朱砂﹝五分﹞共研細末。瓷瓶封固。遇癥吹之。孕婦忌用。

附原定增減白喉熱證吹藥方

西洋參﹝二錢﹞大梅片﹝一錢﹞云連﹝一錢五分﹞山慈菇﹝一錢﹞元明粉﹝六分﹞硼砂﹝三錢﹞人中黃﹝一錢﹞西洋參葉﹝八分﹐去梗﹞薄荷﹝七分﹞塊兒茶﹝五分﹞建靑黛﹝五分﹞上藥除梅片靑黛元明粉外。共研極細末。過絹篩。再合梅片靑黛。元明粉。

同精細。瓷瓶收貯。黃蠟封固瓶口。勿使泄气。用法同前。

