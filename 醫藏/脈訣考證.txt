

脈訣考證

脈訣非叔和書

晦庵朱子曰﹕古人察脈非一道﹐今世惟守寸關尺之法。所謂關者多不明﹐獨俗傳脈訣﹐詞最鄙淺﹐非叔和本書﹐乃能直指髙骨爲關。然世之髙醫﹐以其書贗﹐遂委棄而羞言之。﹝跋郭長陽書﹞

東陽柳貫曰﹕王叔和撰脈經十卷﹐爲醫家一經﹐今脈訣熟在人口﹐直謂叔和所作﹐不知叔和西晉時尙未有歌括﹐此乃宋之中世人僞托﹐以便習肄爾。朱子取其髙骨爲關之說﹐不知其正出脈經也。

廬陵謝縉翁曰﹕今稱叔和脈訣﹐不知起於何時﹐宋熙寧初﹐校正脈經﹐尙未有此﹐除孔碩始言脈訣出而脈經隱﹐則脈訣乃熙寧以後人作耳。惟陳無擇三因方﹐言髙陽生剽竊作歌訣﹐劉元賓從而和之﹐其說似深知脈經者﹐而又自著七表八里九道之名﹐則陳氏亦未嘗詳讀脈經矣。

河東王世相曰﹕診候之法不易精也。軒岐微蘊﹐越人﹑叔和撰難經﹑脈經﹐猶未盡泄其奧﹐五代髙陽生著脈訣﹐假叔和之名﹐語多牾﹐辭語鄙俚﹐又被俗學妄注﹐世醫家傳戶誦﹐茫然無所下手﹐不過借此求食而已﹐於診視何益哉。

雲間錢溥曰﹕晉太醫令王叔和著脈經﹐其言可守而不可變。及托叔和脈訣行﹐而醫經之理遂微。蓋叔和爲世所信重﹐故假其名而得行耳。然醫道之日淺﹐未必不由此而誤之也。

七表八里九道之非

金陵戴起宗曰﹕脈不可以表裏定名也。軒岐﹑越人﹑叔和皆不言表裏﹐脈訣竊叔和之名﹐而立七表八里九道﹐爲世大惑。脈之變化從陰陽生﹐但可以陰陽對待而言﹐各從其類﹐豈可以一浮二沈爲定序﹐而分七﹑八﹑九之名乎﹖大抵因浮而見者皆爲表﹐因沈而見者皆爲裏﹐何拘於七﹑八﹑九哉﹖廬山劉立之以浮沈遲數爲綱﹐以教學人﹐𨿽似快捷方式﹐然必博學反約﹐然後能入脈妙﹐若以此自足﹐亦畫矣。

攖寧滑壽曰﹕脈之陰陽表裏﹐以對待而爲名象也。髙陽生之七表﹑八里﹑九道﹐蓋鑿鑿也﹐求脈之明﹐爲脈之晦。

謝氏曰﹕脈經論脈二十四種﹐初無表裏九道之目﹐其言芤脈﹐雲中央空兩邊實﹐云芤則爲陰。而脈訣以芤爲七表屬陽。雲中間有﹐兩頭無。仲景脈法云﹐浮﹑大﹑數﹑動﹑滑爲陽﹐沈﹑澀﹑弱﹑弦﹑微爲陰﹐而脈訣以動爲陰﹐以弦爲陽。似此背誤頗多﹐則脈訣非叔和書﹐可推矣。

艸廬吳澄曰﹕俗誤以脈訣爲脈經﹐而王氏脈經﹐知者或鮮﹐脈書往往混牢﹑革爲一﹐夫牢爲寒實﹐革爲虛寒﹐安可混乎﹖脈之浮沈﹑虛實﹑緊緩﹑數遲﹑滑澀﹑長短之相反﹐匹配自不容易﹐況有難辧﹐如﹕洪﹑散俱大﹐而洪有力﹐微﹑細俱小﹐而微無力﹔芤類浮﹐而邊有中無﹐伏類沈﹐而邊無中有﹔若豆粒而搖搖不定者動也﹐若鼓皮而如如不動者革也﹐俱對待也。又有促﹑結﹑代﹐皆有止之脈﹐促疾﹐結緩﹐故可爲對﹐代則無對。總之凡二十七脈﹐不止於七表﹑八里﹑九道﹐二十四脈也。﹝詳文集﹞

瀕湖李時珍曰﹕脈經論脈﹐止有二十四種﹐無長短二脈﹐脈訣歌脈﹐亦有二十四種﹐增長短而去數散﹐皆非也。素﹑難﹑仲景論脈﹐只別陰陽﹐初無定數。如﹕素問之鼓摶﹑喘橫﹐仲景之平﹑榮章﹑綱損﹑縱橫﹑逆順之類是也。後世脈之精微失傳﹐無所根據準﹐因立名而爲之歸著耳。今之學人﹐按圖索驥﹐猶若望洋﹐而況舉其全旨乎﹖此艸廬公說﹐獨得要領也。

男女脈位

齊褚澄曰﹕男子陽順﹐自下生上﹐故右尺爲受命之根﹐萬物從土而出﹐故右關爲脾﹐生右寸肺﹐肺生左尺腎﹐腎生左關肝﹐肝生左寸心﹔女子陰逆﹐自上生下﹐故左寸爲受命之根﹐萬物從土而出﹐故左關爲脾﹐生左尺肺﹐肺生右寸腎﹐腎生右關肝﹐肝生右尺心。﹝詳褚氏遺書﹞

華谷儲泳曰﹕脈訣以女人尺脈盛弱﹐與男子相反爲背看﹐夫男女形休絕異﹐陰陽殊塗﹐男生而復﹐女生而仰﹔男則左旋﹐女則右轉﹔男主施﹐女主受﹔男之至命在腎﹐處臟腑之極下﹐女之至命在乳﹐外臟腑之極上﹔形气旣異﹐脈行於形气之間﹐豈略不少異耶﹖此褚氏之說﹐爲有理也。﹝詳祛疑說﹞

戴起宗曰﹕脈訣因男子左腎右命﹐女子左命右腎之別﹐遂言反此背看﹐而諸家以尺脈盛弱解之﹐褚氏又以女人心﹑肺診於尺。倒裝五臟﹐其謬又甚。不知男女形气精血𨿽異﹐而十二經脈所行始終﹐五臟之定位則一也﹐安可以女人脈位爲反耶﹖丹溪朱震亨曰﹕昔軒轅使伶倫截谷之竹﹐作黃鐘律管﹐以候天地之節气﹔使岐伯取气口﹐作脈法﹐以候人之動气。故黃鐘之數九分﹐气口之數亦九分﹐律管具﹐而寸之數始形。故脈之動也﹐陽得九分﹐陰得一寸﹐吻合於黃鐘。天不足西北﹐陽南而陰北﹐故男子寸盛而尺弱﹐肖乎天也﹔地不滿東南﹐陽北而陰南﹐故女子尺盛而寸弱﹐肖乎地也。黃鐘者﹐气之先兆﹐故能測天地之節候﹔气口者﹐脈之要會﹐故能知人命之死生。世之俗醫﹐誦髙陽生之妄作﹐欲以治病﹐其不殺人也幾希﹗龍丘葉氏曰﹕脈者天地之元性﹐故男女尺寸盛弱﹐肖乎天地﹐越人以爲男生於寅﹑女生於申﹐三陽從天生﹑三陰從地長﹐謬之甚也。獨丹溪推本律法﹐混合天人而辟之﹐使千載之誤﹐一旦昭然﹐豈不韙哉﹗

臟腑部位

紹興王宗正曰﹕診脈之法﹐當從心肺俱浮﹑肝腎俱沈﹑脾在中州之說﹐王敍和獨守寸關尺分部位﹐以測五臟六腑之脈者﹐非也。

慈溪趙繼宗曰﹕脈訣言左心小腸肝膽腎﹐右肺大腸脾胃命者﹐非也。心﹑肺居上﹐爲陽﹑爲浮﹐肝﹑腎居下﹐爲陰﹑爲沈﹐脾居中州﹐半陰半陽﹑半浮半沈。當以左寸爲心﹐右寸爲肺﹐左尺爲肝﹐右尺爲腎﹐兩關爲脾﹐關者﹐陰陽之界限﹔前﹐取陽三分﹔後﹐取陰三分。所謂土居金﹑木﹑水﹑火﹑之中﹐寄王於四時﹐不獨右關爲脾也。肝旣爲陰﹐豈宜在半陰半陽﹑半浮半沈之左關耶﹖命門卽是腎﹐不宜以右尺爲診。

﹝詳儒醫精要﹞

吳艸廬曰﹕醫者於寸關尺﹐輒名之曰﹕此心脈﹑此肺脈﹑此肝脈﹑此脾脈﹑此腎脈者﹐非也。五臟六腑﹐凡十二經﹐兩手寸關尺者﹐手太陰肺經之一脈也。分其部位﹐以候他髒之气耳﹐脈行始於肺﹐終於肝﹐而復會於肺﹐肺爲气所出之門戶﹐故名曰气口﹐而爲脈之大會。以占一身焉。﹝詳文集﹞

李時珍曰﹕兩手六部﹐皆肺之經脈也﹐特取此以候五臟六腑之气耳﹐非五臟六腑所居之處也。凡診察皆以肺﹑心﹑脾﹑肝﹑腎各候一動﹐五十動不止者﹐五臟皆足﹐內有一止﹐則知一臟之脈不至。據此推之﹐則以肺經一脈﹐候五臟六腑之气者﹐可心解矣。褚﹑儲﹑趙氏不知脈隨五臟之气﹐行於經隧之間﹐欲以男女臟腑﹐顚倒部位﹐執泥不通。戴同父言﹐褚氏倒裝五臟﹐丹溪別男女尺寸﹐艸廬明三部皆肺﹐三說皆有眞見﹐學人所當宗師。若夫趙氏所云﹐蓋本於宋人王宗正難經圖解﹐豈知脈分兩手﹐出於素問脈要精微論﹐而越人推明關脈﹐及一脈十變於難經﹐非始於叔和也。若如其說﹐則一脈十變何從推之﹐可謂鑿而任矣。命門卽腎之說﹐乃越人之誤也。予嘗著命門考﹑命門三焦客難二說﹐凡二千餘言云。

