

神農本艸經讀淸陳修園

神農本艸經讀序

陳修園老友﹐精於岐黃之術﹐自負長沙後身﹐世醫環而姍笑之。及遇危證﹐斷桅橫﹐萬手齊束。修園往﹐脫冠幾上﹐探手舉脈﹐目霍霍上聳﹐良久漧笑曰「候本不奇﹐治之者擾之耳。」主人曰「某名醫。」曰「誤矣。」曰「法本朱﹑張﹑王﹑李。」曰「更誤矣。天下豈有朱﹑張﹑王﹑李而能愈疾者乎﹗」口喫喫然罵﹐手仡仡然書﹐方具則又自批自贊自解﹐自起調刀圭火齊﹐促服之。服之如其言。

嘗以李時珍《綱目》爲譾陋者﹐有《神農本艸經注》六卷﹐其言簡﹐其旨賅﹐其義奇而不於正。其鉤深索隱也﹐元之又元﹐如李將軍之畫﹐不肯使一直筆。其扃辟奧啟也﹐仍復明白坦易﹐如白香山詩句﹐𨿽竈下老嫗﹐亦可與知﹐解不可解而後解﹐及其解之了﹐不異人也。可謂金心在中﹐銀手如斷矣。

出山後﹐斂抑才華。每診一病﹐必半日許﹐才出一方﹐有難之者﹐其言訥訥然如不能出壬戌冬回籍讀禮﹐閉門謝客。復取舊著六卷﹐中遴其切用者﹐一百餘種﹐附以《別錄》﹐分爲四卷﹐俱從所以然處發揮﹐與舊著頗異﹐名曰《本艸經讀》。蓋欲讀經者﹐讀於無字處也。修園爲餘言﹐所著尙有《傷寒論注》四卷﹐重訂《柯注傷寒論》八卷﹐重訂《活人百問》八卷﹐《金匱淺注》十六卷﹐《醫醫偶錄》二卷﹐《醫學從眾錄》八卷﹐《眞方歌括》二卷﹐《景嶽新方砭》四卷﹐《傷寒論讀》四卷﹐《金匱讀》四卷﹐《醫約》二卷﹐《醫訣》三卷。𨿽依類立言﹐義各有取要。其闡抉古經之旨﹐多與此書相發明。暇日時予將徧讀焉

嘉慶八年歲次昭陽大淵獻臯月旣望﹐侯官愚弟蔣慶齡小榕氏序。

後敍

上古之聖人﹐仰觀天之六气﹐俯察地之五行﹐論艸木﹑金石﹑禽獸之性﹐而合於人之五臟﹑六腑﹑十二經脈﹐著有《本艸經》﹐詞古義深﹐難於窺測。漢季張長沙《傷寒論》《金匱要略》﹐多采中古遺方﹐用藥之義﹐悉遵《本經》﹐應驗如響。自李唐而後﹐《千金》《外臺》等書﹐有驗有不驗者﹔蓋與《本經》之旨﹐有合有不合也。沿及宋﹑元諸家﹐而師心自用﹐藥品日增﹐經義日晦﹐只云某藥治某病﹐某病宜某藥﹐因陋就簡﹐愈趨愈下。

而流毒之最甚者﹐莫如宋之雷﹐竊古聖之名﹐著爲《炮制》﹐顚倒是非﹐不知《本經》爲何之﹐而東垣純盜虛名﹐無稽臆說流傳至今﹐無有非之者。李瀕湖世俗之說﹐以多爲貴﹐不無喧客奪主之嫌。汪庵照《綱目》而精通醫學﹐起死回生指不勝屈。

前著四卷﹐視前著又髙一格﹐俱從所以然處發揮﹐且以《內經》之旨﹐《金匱》《傷寒》之法融貫於中﹐一書堪爲醫林之金書﹐洵神農之功臣也。

余自髫年﹐以慈闈多病﹐矢志於醫。因本艸向無繕本﹐集張隱庵﹑葉天士﹑陳修園三家之說﹐而附以管見﹐名爲《本艸經三注》﹐而集中惟修園之說最多。今得修園之《本艸經讀》﹐則余《三注》之刻﹐可以俟之異日矣。喜其書之成而爲之序。

凡例

一﹑明藥性者﹐始自神農﹐而伊芳尹配合而爲湯液。仲景《傷寒》《金匱》之方﹐卽其遺書也。闡陰陽之祕﹐泄天地之藏﹐所以效如桴鼓。今人不敢用者﹐緣唐﹑宋以後﹐諸家之臆說盛行﹐全違聖訓﹐查對與經方所用之藥不合﹐始疑之﹐終且毀之也。

二﹑《神農本艸》藥止三百六十品﹐字字精確﹐遵法用之﹐其效如神。自陶弘景以後﹐藥味日多﹐而聖經日晦矣。張潔古﹑李東垣輩﹐分經專派。徐之才相須﹑相使﹑相惡﹑相反等法﹐皆小家伎倆﹐不足言也。是刻只錄一百餘種﹐其餘不常用與不可得之品闕之。其注解俱遵原文﹐逐字疏發﹐經中不遺一字﹐經外不溢一詞。

三﹑是刻只錄時用之藥﹐其品弟及字樣﹐不盡遵舊本。考陶隱居本艸﹐有朱書墨書之別﹕朱書爲《神農本經》﹐墨書爲《名醫別錄》。開寶間重定印本﹐易朱書爲白字﹐玆因其近古而遵之。

是刻遵古分上中下三品﹐《別錄》等本﹐采附於後。

四﹑藥性始於神農。用藥者不讀《本艸經》﹐如士子進場作制藝﹐不知題目出於四子書也。渠輩亦云藥性﹐大抵系《珍珠囊藥性賦》《本艸備要》及李時珍《本艸綱目》之類﹐雜收眾說﹐經旨反爲其所掩﹐尙可云本艸耶﹖五﹑近傳《本艸崇原》﹐越之張隱庵著也。《本艸經解》﹐吳之葉天士著也﹔二書超出諸羣書之上。然隱庵專言運气﹐其立論多失於蹈虛﹔天士囿於時好﹐其立論多失於膚淺﹔而隱庵間有精實處﹐天士間有超脫處﹐則修園謝不敏矣﹐故玆刻多附二家之注。

六﹑上古以司歲備物﹐謂得天地之專精。如君相二火司歲﹐則收取姜﹑桂﹑附子之熱類﹔如太陽寒水司歲﹐則收取黃芩﹑大黃之寒類﹔如太陰土气司歲﹐則收取﹑術﹑參﹑苓﹑山藥﹑黃精之土類﹔如厥陰風木司歲﹐則收取羌活﹑防風﹑天麻﹑鉤陳之風類﹔如陽明燥金司歲﹐則收取蒼術﹑桑皮﹑半夏之燥類。蓋得主歲之气以助之﹐則物之功力倍濃。中古之世﹐不能司歲備物﹐故用炮制以代天地之气﹐如制附子曰炮﹐助其熱也﹔制蒼術曰炒﹐助其燥也﹔制黃連以水浸﹐助其寒也。今人識見不及﹐每用相反之藥﹐而反制之﹐何異束縛手足而使之戰鬥哉﹖侶山堂之說最精﹐故節錄之。

按制藥始於雷公炮制﹐荒謬難以悉舉。要知此人名﹐宋時人﹐非黃帝時之雷公也。

七﹑熟地黃﹑枸杞﹐取其潤也﹔市醫炒松則上浮﹐燒灰則枯燥矣。附子﹑漧薑﹐取其烈也﹔市醫泡淡則力薄﹐炮黑則气浮矣。以及竹瀝鹽﹑鹹枳實之類﹐皆庸醫兩可之見﹐不足責也。至於棗仁生則令人不眠﹐熟則令人熟睡﹔黃生用則托裏發汗﹐炒熟則補中止汗﹔麥門冬不去心﹐令人煩燥﹔桑白皮不炒﹐大瀉肺气之類﹐數百年相沿之陋﹐不得不急正之。

八﹑本經每藥主治﹐不過三﹑四證及六﹑七證而止。古聖人洞悉所以然之妙﹐而得其專長﹐非若後世諸書之泛泛也。最陋是李時珍《綱目》﹐泛引雜說而無當﹔李士材﹑汪庵﹐每味必摘其所短﹐俱是臆說﹐反啟時輩聚訟紛紛。修園爲活人計﹐不得不痛斥之。

九﹑神農嘗艸而作《本艸經》﹐實無可考﹐其爲開天明道之聖人所傳無疑也。張仲景﹑華元化起而述之﹐陶隱居之說不誣也。漢時去古未遠﹐二公爲醫中之傑﹐遵所聞而記之﹐謂非神農所著可也﹐謂爲神農所著亦可也。

十﹑每藥注解﹐必透發出所以然之妙﹐求與《內經》《難經》﹑仲景等書﹐字字吻合而後快。古云羣言淆亂衷於聖﹐願同志者取法乎上。

卷之一上品

人參

气味甘﹑微寒﹐無毒。主補五臟﹐安精神﹐定魂魄﹐止驚悸﹐除邪气﹐明目開心益智。久服輕身延年。

陳修園曰﹕本經止此三十七字。其提綱云﹕主補五臟﹐以五臟屬陰也。精神不安﹑魂魄不定﹑驚悸不止﹑目不明﹑心智不足﹐皆陰虛爲陽亢所擾也。今五臟得甘寒之助﹐則爲定之﹑安之﹑止之﹑明之﹑開之﹑益之之效矣。曰邪气者﹐非指外邪而言﹐乃陰虛而壯火食气﹐火卽邪气也。今五臟得甘寒之助﹐則邪气除矣。余細味經文﹐無一字言及溫補回陽。故仲景於汗﹑吐﹑下陰傷之證﹐用之以救津液。而一切回陽方中﹐絕不加此陰柔之品﹐反緩姜﹑附之功。故四逆湯﹑通脈四逆湯爲回陽第一方﹐皆不用人參。而四逆加人參湯﹐以其利止亡血而加之也﹔茯苓四逆湯用之者﹐以其在汗﹑下之後也。今人輒云﹕以人參回陽。此說倡自宋﹑元以後﹐而大盛於薛立齋﹑張景嶽﹑李士材輩﹐而李時珍《本艸綱目》尢爲雜沓。學人必於此等書焚去﹐方可與言醫道。

仲景一百一十三方中﹐用人參者只有一十七方﹕新加湯﹑小柴胡湯﹑柴胡桂枝湯﹑半夏瀉心湯﹑黃連湯﹑生薑瀉心湯﹑旋復代赭石湯﹑漧薑黃芩黃連人參湯﹑濃朴生薑半夏人參湯﹑桂枝人參湯﹑四逆加人參湯﹑茯苓四逆湯﹑吳茱萸湯﹑理中湯﹑白虎加人參湯﹑竹葉石膏湯﹑炙甘艸湯﹐皆是因汗﹑吐﹑下之後﹐亡其陰津﹐取其救陰。如理中﹑吳茱萸湯以剛燥劑中陽藥太過﹐取人參甘寒之性﹐養陰配陽﹐以臻於中和之妙也。

又曰﹕自時珍之《綱目》盛行﹐而神農之《本艸經》遂廢。卽如人參﹐《本經》明說微寒﹐時珍說生則寒﹐熟則溫﹐附會之甚。蓋藥有一定之性﹐除是生搗取汁冷服﹐與蒸曬八﹑九次﹐色味俱變者﹐頗有生熟之辧。若入煎劑﹐則生者亦熟矣。況寒熱本屬冰炭﹐豈一物蒸熟不蒸熟間﹐遂如許分別乎﹖嘗考古聖用參之旨﹐原爲扶生气安五臟起見。而爲五臟之長﹐百脈之宗﹐司淸濁之運化﹐爲一身之橐龠者﹐肺也。人參惟微寒淸肺﹐肺淸則气旺﹐气旺則陰長而五臟安。古人所謂補陽者﹐卽指其甘寒之用不助壯火以食气而言﹐非謂其性溫補火也陶弘景謂﹕功用同甘艸。凡一切寒溫補瀉之劑﹐皆可共濟成功。然甘艸功兼陰陽﹐故《本經》云「主五臟六腑」。人參功專補陰﹐故《本經》云「主五臟」。仲景於咳嗽病去之者﹐亦以形寒飲冷之傷﹐非此陰寒之品所宜也。

卷之一上品

黃

气味甘﹑微溫﹐無毒。主癰疽﹐久敗瘡﹐排膿止痛﹐大風癩疾﹐五痔鼠﹐補虛﹐小兒百病。生用﹑鹽水炒﹑酒炒﹑醋炒﹑蜜炙﹑白水炒。

陳修園曰﹕黃气微溫﹐稟少陽之气入膽與三焦﹔味甘無毒﹐稟太陰之味入肺與脾。其主癰疽者﹐甘能解毒也。久敗之瘡﹐肌肉皮毛潰爛﹐必膿多而痛甚﹐黃入脾而主肌肉﹐入肺而主皮毛也。大風者﹐殺人之邪風也。黃入膽而助中正之气﹐俾神明不爲風邪亂﹔入三焦而助決瀆之用﹐俾竅道不爲風所壅﹔入脾而救受克之傷﹔入肺而制風木之動﹐所以主之。

癩疾﹐又名大麻風﹐卽風毒之甚也。五痔者﹐五種之痔瘡﹐乃少陽與太陰之火陷於下﹐而此能舉其陷。鼠者﹐瘰之別名﹐乃膽經與三焦之火郁於上﹐而此能散其郁也。其曰補虛者﹐是總結上文諸證﹐久而致虛﹐此能補之。非泛言補益之品也。

葉天士云﹕小兒稚陽也。稚陽爲少陽﹐少陽生气條達則不病﹐所以槪主小兒百疾也。余細味經文汗止﹔玉屏風散之散以驅風﹐風平則汗止。諸方皆借黃走表之力﹐領諸藥而速達於表而止汗﹐非黃自能止汗也。諸家固表及生用發汗﹑炒用止汗等說﹐貽誤千古﹐玆特正之。

卷之一上品

白術

气味甘﹑溫﹐無毒。主風寒濕痺﹐死肌﹑痙﹑疸﹐止汗﹐除熱﹐消食。作煎餌﹐久服輕身延年不饑。﹝仲景有赤術﹐卽蒼術也。功用略同﹐偏長於消導。汗多者大忌之。﹞

陳修園曰﹕此爲脾之正藥。其曰﹕風寒濕痺者﹐以風寒濕三气合而爲痺也。三气雜至﹐以濕气爲主。死肌者﹐濕浸肌肉也﹔痙者﹐濕流關節也﹔疸者﹐濕郁而爲熱﹐熱則發黃也﹔濕與熱交蒸﹐則自汗而發熱也﹔脾受濕則失其健運之常﹐斯食不能消也﹔白術功在除濕﹐所以主之。「作藥餌」三字另提。先聖大費苦心﹐以白術之功用在燥﹐而所以妙處﹐在於多脂。﹝張隱庵云﹕土有濕气﹐始能灌漑四旁﹐如地得雨露﹐始能發生萬物。﹞

今以生術削去皮﹐急火炙令熟﹐則味甘溫而質滋潤﹐久服有延年不饑之效。可見今人炒燥﹑炒黑﹑土蒸﹑水漂等制﹐大失經旨。

卷之一上品

甘艸

气味甘平﹐無毒。主五臟六腑寒熱邪气﹐堅筋骨﹐長肌肉﹐倍气力﹐金瘡﹐解毒。久服輕身延年。﹝生用淸火﹐炙用補中。﹞

陳修園曰﹕物之味甘者﹐至甘艸爲極。甘主脾﹐脾爲後天之本﹐五臟六腑皆受气焉。臟腑之本气﹐則爲正气﹔外來寒熱之气﹐則爲邪气﹔正气旺則邪气自退也。筋者﹐肝所主也﹔骨者﹐腎所主也﹔肌肉者﹐脾所主也﹔气者﹐肺所主也﹔力者﹐心所主也﹔但使脾气一盛﹐則五臟皆循環受益﹐而皆得其堅之﹑長之﹑倍之之效矣。金瘡者﹐爲刀斧所傷而成瘡﹐瘡甚而腫。脾得補而肉自滿也。能解毒者﹐如毒物入土﹐則毒化也。土爲萬物之母﹐土健則輕身延年也。

卷之一上品

薯蕷

气味甘﹑平﹐無毒。主傷中﹐補虛羸﹐除寒熱邪气﹐補中﹐益气力﹐長肌肉﹐彊陰。久服耳目聰明﹐輕身﹐不饑﹐延年。

陳修園曰﹕此藥因唐代宗名蕷﹐避諱攺爲山藥。山藥气平入肺﹐味甘無毒入脾。脾爲中州而統血﹐血者陰也﹐中之守也﹔惟能益血﹐故主傷中。傷中愈﹐則肌肉丰﹐故補虛羸。肺主气﹐气虛則寒邪生﹔脾統血﹐血虛則熱邪生﹔血气充而寒熱邪气除矣。脾主四肢﹐脾血足則四肢健﹔肺主气﹐肺气充則气力倍也。且此物生搗﹐最多津液而稠粘﹐又能補腎而塡精﹐精足則彊陰。目明﹑耳聰﹑不饑﹐是脾血之旺﹔輕身是肺气之充﹔延年是誇其補益之效也。

凡上品﹐俱是尋常服食之物﹐非治病之藥﹐故神農另提出「久服」二字。可見今人每服上品之藥﹐如此物及人參﹑熟地﹑葳蕤﹑阿膠﹑菟絲子﹑沙苑蒺藜之類﹐合爲一方﹐以治大病﹐誤人無算。蓋病不速去﹐元气日傷﹐傷及則死。凡上品之藥﹐法宜久服﹐多則終身﹐少則數年﹐與五穀之養人相佐﹐以臻壽考。若大病而需用此藥﹐如五穀爲養脾第一品。脾虛之人﹐彊令食穀﹐卽可畢補脾之能事﹐有是理乎﹖然操此技者﹐未有不得盛名。薛立齋﹑張景嶽﹑馮楚瞻輩﹐倡之於前。而近日之東延西請﹑日診百人者﹐無非是術﹐誠可慨也﹗

卷之一上品

肉蓯蓉

气味甘﹑微溫﹐無毒。主五勞七傷﹐補中﹐除莖中寒熱痛﹐養五臟﹐彊陰﹐益精气﹐多子﹐婦人癥瘕。久服輕身。

陳修園曰﹕肉蓯蓉是馬精落地所生﹐取治精虛者﹐同气相求之義也。凡五勞七傷﹐久而不愈﹐未有不傷其陰者。蓯蓉補五臟之精﹐精足則陰足矣。莖中者﹐精之道路﹐精虛則寒熱而痛﹐精足則痛已矣。﹝又滑以去著﹞。精生於五臟﹐而藏之於腎﹐精足則陽舉﹐精堅令人多子矣。婦人癥瘕﹐皆由血淤﹐精足則气充﹐气充則淤行也。葉天士注﹕癥瘕之謂其咸以堅﹐滑以去著﹐溫以散結﹐猶淺之乎測蓯蓉也。

張隱庵曰﹕馬爲火畜﹐精屬水陰。蓯蓉感馬精而生﹐其形似肉﹐气味甘溫﹐蓋稟少陰水火之气﹐而歸於太陰坤土之藥也。土性柔和﹐故有蓯蓉之名。

卷之一上品

地黃

气味甘﹑寒﹐無毒。主折跌絕筋﹐傷中﹐逐血痺﹐塡骨髓﹐長肌肉。作湯除寒熱積聚﹐除痺。生者尢良。久服輕身不老。

﹝參葉天士﹞地黃气寒﹐入足少陰腎經。味甘無毒﹐入足太陰脾經。气味重濁﹐陰也﹔陰者﹐中之守也﹔傷中者﹐守中眞陰傷也。地黃甘寒﹐補中焦之精汁﹐所以主之。血痺者﹐血虛閉而不運也。地黃味甘以滋脾血﹐气寒以益腎气﹐气血行而閉者開矣。腎主骨﹐益腎則水足而潤脾則土滋而肌肉丰也。作湯除寒熱積聚者﹐湯者蕩也﹐或寒或熱之積聚﹐湯能蕩之也。蓋味甘可以緩急﹐性滑可以去著也。又曰﹕除痺者﹐言不但逐血痺﹐更除皮肌筋骨之痺也。除皮肉筋骨之痺﹐則折跌絕筋亦可療矣。久服輕身不老﹐以先後二天交換﹐元气與穀气俱納也。生者尢良﹐謂其本性俱在也。

陳修園曰﹕地黃﹐《本經》名地髓﹐《爾雅》名﹐又名芑。唐以後幾蒸幾曬爲熟地黃﹐苦味盡除﹐入於溫補腎經丸劑﹐頗爲相宜﹔若入湯劑及養血涼血等方﹐甚屬不合。蓋地黃專取其性涼而滑利流通﹐熟則膩滯不涼﹐全失其本性矣。徐靈胎辧之甚詳﹐無如若輩竟執迷不悟也。

又曰﹕百病之極﹐窮必及腎。及腎﹐危證也。有大承气湯之急下法﹐有桃花湯之溫固法﹐有四逆湯﹑白通湯之回陽法﹐有豬苓湯﹑黃連雞子黃湯之救陰法﹐有眞武湯之行水法﹐有附子湯之溫補法﹐皆所以救其危也。張景嶽自創邪說﹐以百病之生﹐俱從腎治。誤以《神農本經》上品服食之地黃﹐認爲治病之藥。﹝《內經》云﹕五穀爲養﹐五果爲助﹐五菜爲充﹐毒藥攻邪。神農所列上品﹐多服食之品﹐卽五穀﹑五果﹑五菜之類也﹐玩「久服」二字可見。聖人藥到病瘳﹐何以云久服﹖凡攻邪以去病﹐多取毒藥。﹞滋潤膠粘﹐反引邪气斂存於少陰而無出路﹐以後𨿽服姜﹑附不熱﹐服芩﹑連不寒﹐服參﹑術不補﹐服硝﹑黃不下﹐其故何哉﹖蓋以熟地黃之膠粘善著。女人有孕服四物湯爲主﹐隨證加入攻破之藥而不傷﹐以四物湯中之熟地黃能護胎也。知其護胎之功﹐便可悟其護邪之害。膠粘之性最善著物﹐如油入面﹐一著遂不能去也。凡遇有邪而誤用此藥者﹐百藥不效。病家不咎其用熟地黃之害﹐反以爲曾用熟地黃而猶不效者﹐定爲敗癥﹐豈非景嶽之造其孽哉﹖

卷之一上品

天門冬

气味苦﹑平﹐無毒。主諸暴風濕偏痺﹐彊骨髓﹐殺三虫﹐去伏屍。久服輕身﹑益气﹑延年﹑不饑。

【參】天門冬稟寒水之气﹐而上通於天﹐故有天冬之名。主治諸暴風濕偏痺者﹐言風濕之邪暴中於人身﹐而成半身不遂之偏痺。天冬稟水天之气﹐環轉營運﹐故可治也。彊骨髓者﹐得寒水之精也。三虫伏屍皆濕熱所化﹐天冬味苦可以祛濕﹐气平可以淸熱﹐濕熱下逐﹐三尸伏虫皆去也。太陽爲諸陽主气﹐故久服輕身﹐益气。天气通貫於地中﹐故延年不饑。

張隱庵曰﹕天﹑麥門冬﹐皆稟少陰水精之气。麥門冬﹐稟水精而上通於陽明﹔天門冬﹐稟水精而上通於太陽。夫冬主閉藏﹐門主開轉﹐咸名門冬者﹐咸能開轉閉藏而上達也。後人有天門冬補中有瀉﹐麥門冬瀉中有補之說﹐不知何處引來﹐良可嘆也。

卷之一上品

麥門冬

气味甘﹑平﹐無毒。主心腹結气﹐傷中傷饑﹐胃脈絕﹐羸瘦短气。久服輕身不老﹐不饑。

張隱庵曰﹕麥冬﹐本橫生﹐根顆聯系。有十二枚者﹐有十四枚者﹐有十五﹑六枚者﹐蓋合於人身十二絡。加任之屏翳﹐督之長彊﹐爲十四絡﹔又加脾之大絡名大包﹐共十五絡﹔又加胃之大絡名虛裏﹐共十六絡。惟聖人能體察之﹐用之以通脈絡﹐並無「去心」二字。後人不詳經義﹐不窮物理﹐相沿去心久矣﹐今特表正之。《經》云﹕主心腹結气﹐傷中傷饑﹐胃絡脈絕者﹐以麥冬根顆聯系不斷﹐能通達上下四旁﹐令結者解﹐傷者復﹐絕者續﹐皆借中心之貫通也。又主羸瘦短气者﹐補胃自能生肌﹐補腎自能納气也。久服輕身不老﹑不饑者﹐先天與後天俱足﹐斯體健而耐饑矣。﹝《崇原》曰「麥冬气味甘平﹐質性柔潤﹐淩冬靑翠﹐蓋稟少陰冬水之精﹐與陽明胃土相合。﹞」又曰﹕凡物之涼者﹐其心必熱﹐熱者陰中之陽也。

人但知去熱﹐而不知用陽﹐得其陽而後能通陰中之气。

卷之一上品

細辛

气味辛﹑溫﹐無毒。主咳逆上气﹐頭痛腦動﹐百節拘攣﹐風濕痺痛﹐死肌。久服明目﹐利九竅﹐輕身長年。

張隱庵曰﹕細辛气味辛溫﹐一莖直上﹐其色赤黑﹐稟少陰泉下之水陰﹐而上交於太陽之藥也。少陰爲水髒﹐太陽爲水腑﹐水气相通行於皮毛﹐內合於肺﹔若循行失職﹐則病咳逆上气﹐而細辛能治之。太陽之脈﹐起於目內﹐從巓絡腦﹔若循行失職﹐則病頭痛腦動﹐而細辛亦能治之。太陽之气主皮毛﹐少陰之气主骨髓﹐少陰之气不合太陽﹐則風濕相侵。痺於筋骨﹐則百節拘攣﹔痺於腠理﹐則爲死肌﹔而細辛皆能治之。其所以能治之者﹐以气勝之也。

久服明目利九竅者﹐水精之气濡於空竅也﹔九竅利﹐則輕身而延年矣。

又曰﹕宋元佑﹟陳承謂細辛單用末﹐不可過一錢﹐多則气閉不通而死。近醫多以此語忌用﹐而不知辛香之藥豈能閉气﹖上品無毒之藥何不可多用﹖方書之言﹐類此者不少。學人不詳察而遵信之﹐伊芳黃之門﹐終身不能入矣﹗

卷之一上品

柴胡

气味苦﹑平﹐無毒。主心腹腸胃中結气﹐飲食積聚﹐寒熱邪气﹐推陳致新。久服輕身﹑明目﹑益精。﹝按﹕經文不言發汗﹐仲聖用至八兩之多﹐可知性純﹐不妨多服﹐功緩必須重用也。﹞

葉天士曰﹕柴胡气平﹐稟天中正之气。味苦無毒﹐得地炎上之火味。膽者﹐中正之官﹐相火之府﹔所以獨入足少陽膽經﹐气味輕升﹐陰中之陽﹐乃少陽也。其主心腹腸胃中結气者﹐心腹腸胃﹐五臟六腑也。臟腑共十二經﹐凡十一臟﹐皆取決於膽。柴胡輕淸﹐升達膽气﹐膽气條達﹐則十一臟從之宣化﹐故心腹腸胃中凡有結气皆能散之也。其主飲食積聚者﹐蓋飲食入胃散精於肝﹐肝之疏散又借少陽膽爲生發之主也。柴胡升達膽气﹐則肝能散精﹐而飲食積聚自下矣。少陽經行半表半里﹐少陽受邪﹐邪並於陰則寒﹔邪並於陽則熱。柴胡和解少陽﹐故主寒熱之邪气也。春气一至﹐萬物俱新。柴胡得天地春升之性﹐入少陽以生气血﹐故主推陳致新也。久服淸气上行﹐則陽气日彊﹐所以輕身。五臟六腑之精華上奉﹐所以明目。淸气上行﹐則陰气下降﹐所以益精。精者﹐陰气之英華也。

卷之一上品

黃連

气味苦﹑寒﹐無毒。主熱气目痛﹑傷淚出﹐明目﹐腸腹痛下痢﹐婦人陰中腫痛。久服令人不忘。

陳修園曰﹕黃連气寒﹐稟天冬寒水之气﹐入足少陰腎﹔味苦無毒﹐得地南方之火味﹐入手少陰心。气水而味火﹐一物同具﹐故能除水火相亂﹐而爲濕熱之病。其云主熱气者﹐除一切气分之熱也。目痛﹑傷﹑淚出﹑不明﹐皆濕熱在上之病﹔腸腹痛下痢﹐皆濕熱在中之病﹔婦人陰中腫痛﹐爲濕熱在下之病﹔黃連除濕熱﹐所以主之。久服令人不忘者﹐苦入心卽能補心以其味之苦而補之﹔而寒能勝火﹐卽以其气之寒而瀉之。千古惟仲景得《本經》之祕。《金匱》治心气不足而吐血者﹐取之以補心﹔《傷寒》寒熱互結心下而痞滿者﹐取之以瀉心﹔厥陰之熱气撞心者﹐合以烏梅﹔下利後重者﹐合以白頭翁等法。眞信而好古之聖人也。

卷之一上品

防風

气味甘﹑溫﹐無毒。主大風﹐頭眩痛﹐惡風﹐風邪目盲無所見﹐風行周身﹐骨節疼痛﹑身重。久服輕身。

陳修園曰﹕防風气溫﹐稟天春術之气而入肝﹔味甘無毒﹐得地中土之味而入脾。主大風三字提綱﹐詳於巴戟天注﹐不贅。風傷陽位﹐則目盲無所見。風行周身者﹐經絡之風也﹔骨節疼痛者﹐關節之風也﹔身重者﹐病風而不能捷也。防風之甘溫發散﹐可以統主之。然溫屬春和之气﹐入肝而治風﹔尢妙在甘以入脾﹐培土以和水气﹐其用獨神。此理証之易象﹐於剝復二卦而可悟焉。兩土同崩則剝﹐故大敗必顧脾胃﹔土木無忤則復﹐故病轉必和肝脾。防風驅風之中﹐大有回生之力﹔李東垣竟目爲卒伍卑賤之品﹐眞門外漢也。

卷之一上品

續斷

气味苦﹑微溫﹐無毒。主傷寒﹐補不足﹐金瘡癰瘍折跌﹐續筋骨﹐婦人乳難。久服益气力。

【參】此以形爲治。續斷有肉有筋﹐如人筋在肉中之象﹔而色帶紫﹑帶黑﹐爲肝腎之象。气味苦溫﹐爲少陰﹑陽明火土之气化﹔故寒傷於經絡而能散之﹐癰瘍絡於經絡而能療之﹐折跌筋骨有傷﹐而能補不足﹑續其斷絕﹔以及婦人乳難﹐而能通其滯而爲乳。益气力者﹐亦能彊筋骨之功也。

卷之一上品

牛膝

气味苦酸﹑平﹐無毒。主寒濕痿痺﹐四肢拘攣﹐膝痛不可屈伸﹐逐血气﹐傷熱火爛﹐墮胎。久服輕身耐老。

陳修園曰﹕牛膝气平﹐稟金气而入肺﹔味苦﹐得火味而入心包﹔味酸﹐得木味而入肝。

惟其入肺﹐則能通調水道而寒濕行﹐胃熱淸而痿愈矣。惟其入肝﹐肝藏血而養筋﹐則拘攣可愈﹐膝亦不痛而能屈伸矣。惟其入心包﹐苦能泄實﹐則血因气凝之病可逐也。苦能瀉火﹐則熱湯之傷與火傷之爛可完也。苦味本伐生生之气﹐而又合以酸味﹐而遂大申其湧泄之權﹐則胎無不墮矣。久服輕身耐老者﹐又統言其流通血脈之功也。

卷之一上品

巴戟天

气味甘﹑微溫﹐無毒。主大風邪气﹐陰痿不起﹐彊筋骨﹐安五臟﹐補中增志益气。﹝酒焙。﹞

陳修園曰﹕巴戟天气微溫﹐稟天春升之木气而入足厥陰肝﹔味辛甘無毒﹐得地金土二味入足陽明燥金胃。𨿽气味有木土之分﹐而其用則統歸於溫肝之內。《佛經》以風輪主持大地﹐卽是此義。《本經》以「主大風」三字提綱兩見﹕一見於巴戟天﹐一見於防風。陰陽造化之機﹐一言逗出。《金匱》云「風能生萬物﹐亦能害萬物。」防風主除風之害﹐巴戟天主得風之益﹐不得滑口讀去。蓋人居大塊之中﹐乘气以行﹐鼻息呼吸不能頃刻去風。風卽是气﹐風气通於肝﹐和風生人﹐疾風殺人。其主大風者﹐謂其能化疾風爲和風也。邪气者﹐五行正气不得風而失其和。木無風則無以遂其條達之情﹐火無風則無以遂炎上之性﹐金無風則無以成其堅勁之體﹐水無風則潮不上﹐土無風則植不蕃。一得巴戟天之用﹐則到處皆春而邪气去矣。邪气去而五臟安﹐自不待言也。況肝之爲言敢也﹐肝陽之气﹐行於宗筋而陰痿起﹔行於腎臟﹐腎存志而志增﹐腎主骨而骨彊﹔行於脾臟﹐則震坤合徳﹐土木不害而中可補。益气二卽風也﹐逐而散之﹔風散則爲气散﹐生而亦死﹔益而和之﹐气和卽爲風和﹐死可回生。非明於生殺消長之道者﹐不可以語此也。

葉天士云﹕淫羊藿治陰虛陰痿﹐巴戟天治陽虛陰痿。

卷之一上品

石斛

气味甘﹑平﹐無毒。主傷中﹐除痺﹐下气﹐補五臟虛勞羸瘦﹐彊陰益精。久服濃腸胃。

葉天士曰﹕石斛气平入肺﹐味甘無毒入脾。甘平爲金土之气味﹐入足陽明胃﹑手陽明大腸。陰者﹐中之守也﹔陰虛則傷中﹐甘平益陰﹐故主傷中。痺者﹐脾病也﹔風﹑寒﹑濕三气而脾先受之﹐石斛甘能補脾﹐故能除痺。上气﹐肺病也﹔火气上逆則爲气喘﹐石斛平能淸肺﹐故能下气。五臟皆屬於陰﹐而脾名至陰﹐爲五臟之主。石斛補脾而蔭及五臟﹐則五臟之虛勞自復﹐而肌肉之消瘦自生矣。陰者宗筋也﹔精足則陰自彊。精者﹐陰气之精華也﹔納谷多而精自儲。腸者﹐手陽明大腸也﹔胃者﹐足陽明胃也﹔陽明屬燥金﹐久服甘平淸潤﹐則陽明不燥﹐而腸胃濃矣。﹝《新訂》。﹞

張隱庵曰﹕石斛生於石上﹐得水長生﹐是稟水面之專精而補腎。味甘色黃﹐不假土力﹐是奪中土之气化而補脾。斛乃量名﹐主出主入﹐能營運中土之气而愈諸病也。

卷之一上品

澤瀉

气味甘﹑寒﹐無毒。主風寒濕痺﹐乳難﹐養五臟﹐益气力﹐肥健﹐消水。久服耳目聰明﹐不饑﹐延年﹐輕身﹐面生光﹐能行水上。

陳修園曰﹕澤瀉气寒﹐水之气也﹔味甘無毒﹐土之味也。生於水而上升﹐能啟水陰之气上滋中土也。其主風﹑寒﹑濕痺者﹐三气以濕爲主﹐此能啟水气上行而復下﹐其痺卽從水气而化矣。其主乳難者﹐能滋水精於中土而爲汁也。其主「養五臟﹐益气力﹐肥健」等句﹐以五臟主藏陰﹐而脾爲五臟之原﹐一得水精之气則能灌漑四旁﹐俾五臟循環而受益﹐不特肥健消水不饑﹐見本髒之功﹔而肺得水精之气而气益﹐腎得水精之气而耳聰﹐且形得水精之气而全體輕﹐色得水精之气而面生光輝﹐一生得水精之气而延年﹐所以然者﹐久服之功。能行在下之水而使之園﹐一莖直上﹐無下行之性﹐故其功效如此。今人以鹽水拌炒﹐則反掣其肘矣

卷之一上品

五味子

气味酸﹐溫﹐無毒。主益气﹐咳逆上气﹐勞傷羸瘦﹐補不足﹐彊陰﹐益男子精陳修園曰﹕五味子气溫味酸﹐得東方生長之气而主風。人在風中而不見風﹐猶魚在水中而不見水。人之鼻息出入﹐頃刻離風則死﹐可知人之所以生者﹐風也。風气通於肝﹐卽人身之木气。莊子云「野馬也﹐塵埃也﹐生物之息以相吹也。」「息」字有二義﹕一曰「生息」﹐二曰「休息」。五味子溫以遂木气之發榮﹐酸以斂木气之歸根。生息休息﹐皆所以益其生生不窮之气。倘其气不治﹐﹝治﹐安也。﹞咳逆上气者﹐風木挾火气而乘金也。爲勞傷﹑爲羸瘦﹑爲陰痿﹑爲精虛者﹐則《金匱》所謂虛勞諸不足﹐風气百疾是也。風气通於肝﹐先聖提出虛勞大眼目﹐惜後人不能申明其義。五味子益气中﹐大具開闔升降之妙﹐所以槪主之唐﹑宋以也。下﹐諸家有謂其具五味而兼治五臟者﹔有謂其酸以斂肺﹐色黑入腎﹐核似腎而補腎者。想當然之說﹐究非定論也。然肝治五臟﹐得其生气而安﹐爲《本經》言外之正旨。仲景佐以漧薑﹐助其溫气﹐俾气與味相得而益彰是﹐補天手段。

卷之一上品

薏苡仁

气味甘﹑微寒﹐無毒。主筋急拘攣﹐不可屈伸﹐久風濕痺﹐下气。久服輕身益气。

陳修園曰﹕薏苡仁夏長秋成﹐味甘色白﹐稟陽明金土之精。金能制風﹐土能勝濕﹐故治以上諸證。久服輕身益气者﹐以濕行則脾健而身輕﹐金淸則肺治而气益也。

卷之二上品

菟絲子

气味辛﹑平﹐無毒。主續絕傷﹐益气力﹐補不足﹐肥健人﹐汁去面。久服明目﹐輕身﹐延年。

陳修園曰﹕菟絲气平稟金气﹐味辛得金味﹐肺藥也。然其用在腎而不在肺。子中脂膏最足﹐絕類人精﹐金生水也。主續絕傷者﹐子中脂膏﹐如絲不斷﹐善於補續也。補不足者﹐取其最足之脂膏﹐以塡補其不足之精血也。精血足﹐則气力自長﹐肥健自增矣。汁去面者﹐言不獨內服得其塡補之功﹐卽外用亦得其滑澤之效也。久服﹐腎水足則目明﹐腎气壯則身輕。華元化云﹐腎者﹐性命之根也。腎得補則延年。

卷之二上品

葳蕤

气味甘﹑平﹐無毒。主中風暴熱﹐不能動搖﹐跌筋結肉﹐諸不足。久服去面黑﹐好顏色﹐潤澤﹐輕身不老。

張隱庵曰﹕葳蕤气味甘平﹐質多津液﹐稟太陰濕土之精以資中焦之汁。主中風暴熱不能搖動者﹐以津液爲邪熱所灼也。跌筋者﹐筋不柔和也。結肉者﹐肉無膏澤也。諸不足者﹐申明以上諸證皆屬津液不足也。久服則津液充滿﹐故去面上之黑﹐好顏色而肌膚潤澤﹐且輕身不老也。

又曰﹕陰柔之藥﹐豈堪重用﹖古人除治風熱以外﹐絕不敢用。自李時珍有不寒不燥﹐用代參之說﹐時醫信爲補劑﹐虛證服此﹐百無一生﹐咎其誰職耶﹖

卷之二上品

沙參

气味苦﹑微寒﹐無毒。主血結﹐驚气﹐除寒熱﹐補中﹐益肺气。

﹝參葉天士﹞沙參气微寒﹐稟水气而入腎﹔味苦無毒﹐得火味而入心。謂其得水气﹐以瀉心火之有餘也。心火亢﹐則所主之血不行而爲結﹐而味之苦可以攻之﹔心火亢﹐則所藏之神不寧而生驚﹐而气之寒可以平之。心火稟炎上之性﹐火郁則寒﹐火發則熱﹐而苦寒能淸心火﹐故能除寒熱也。陰者﹐所以守中者也﹐苦寒益陰﹐所以補中﹔補中則金得土生﹐又無火克﹐所以益肺气也。

卷之二上品

遠志

气味苦﹑溫﹐無毒。主逆咳傷中﹐補不足﹐除邪气﹐利九竅﹐益智慧﹐耳目聰明﹐不忘﹐彊志﹐倍力。久服輕身不老。

按﹕遠志气溫﹐稟厥陰風木之气﹐入手厥陰心包﹔味苦﹐得少陰君火之味﹐入手少陰心。然心包爲相火﹐而主之者﹐心也。火不刑金則咳逆之病愈﹔火歸土中﹐則傷中之病愈。主明則下安﹐安則不外興利除獘兩大事﹐卽「補不足﹐除邪气」之說也。心爲一身之主宰﹐凡九竅利﹐智慧益﹐耳聰目明﹐善記不忘﹐志彊力壯﹐所謂天君泰﹐百體從令者此也。又云「久服輕身不老者」﹐卽《內經》所謂﹕「主明則下安」﹐以此養生則壽之說也。夫曰養生﹐曰久服﹐言其爲服食之品﹐不可以之治病﹐故經方中絕無此味。今人喜用藥丸爲補養﹐久則增气而成病。惟以補心之藥爲主﹐又以四藏之藥爲佐。如四方諸侯﹐皆出所有以貢天子﹐卽乾綱克振﹐天下皆寧之道也。諸藥皆偏﹐惟專於補心﹐則不痛。抱朴子謂﹕陵陽子仲﹐服遠志二十七年﹐有子三十七人。開書所視﹐記而不忘﹐著其久服之效也。若以之治病﹐則大失經旨矣。

卷之二上品

菖蒲

气味辛﹑溫﹐無毒。主風寒濕痺﹐咳逆上气﹐開心竅﹐補五臟﹐通九竅﹐明耳目﹐出聲音﹔主耳聾﹐癰瘡﹐溫腸胃﹐止小便利。久服輕身﹐不忘﹐不迷惑﹐延年﹐益心智﹐髙志不老。

陳修園曰﹕菖蒲性用略同遠志﹐但彼苦而此辛﹐且生於水石之中﹐受太陽寒水之气。其味辛合於肺金而主表。其气溫合於心包絡之經﹐通於君火而主神。其主風寒濕痺﹑咳逆上气者﹐從肺驅邪以解表也。開心竅至末句﹐皆言補心之效﹐其功同於遠志。聲音不出﹐此能寧之。心火下濟而光明﹐故能溫腸胃而止小便利也。但菖蒲稟水精之气﹐外通九竅﹐內濡五臟﹐其性自下以行於上﹐與遠志自上以行於下者有別。

卷之二上品

赤箭

气味辛﹑溫﹐無毒。主殺鬼精物﹐蠱毒惡風。久服益气力﹐長陰肥健。輕身增年張隱庵曰﹕赤箭气味辛溫﹐其根名天麻者﹐气味甘平。蓋赤箭辛溫屬金﹐金能制風﹐而有弧矢之威﹐故主殺鬼精物。天麻甘平屬土﹐土能勝濕﹐而居五運之中﹐故能治蠱毒惡風。

天麻形如芋魁﹐有遊子十二枚周環之﹐以仿十二辰十二子﹐在外應六气之司天。天麻如皇極之居中﹐得气運之全﹐故功同五芝﹐力倍五參﹐爲仙家服食上品﹐是以久服益气力﹐長陰肥健。

李時珍曰﹕補益上藥﹐天麻第一﹐世人止用之治風﹐良可惜也﹗

卷之二上品

車前子

气味甘﹑寒﹐無毒。主气癃止痛﹐利水道﹐通小便﹐除濕痺。久服輕身耐老。

張隱庵曰﹕車前艸﹐《本經》名當道﹐《毛詩》名苡。

乾坤有動靜﹐夫坤其靜也翕﹐其動也辟。車前好生道旁﹐𨿽牛馬踐踏不死﹐蓋得土气之用﹐動而不靜者也。气癃﹐膀胱之气閉也﹔閉則痛﹐痛則水道不利﹔車前得土气之用﹐土气行則水道亦行而不癃﹐不癃則不痛﹐而小便長矣。土气行則濕邪散﹐濕邪散則濕痺自除矣。久服土气升而水气布﹐故能輕身耐老。

《神仙服食經》云「車前﹐雷之精也﹔震爲雷爲長男。」《詩》言「采采苡」﹐亦欲妊娠而生男也。

卷之二上品

羌活

气味苦﹑甘﹑辛﹐無毒。主風寒所擊﹐金瘡止痛﹐奔豚﹐止癇痙﹐女子疝瘕。久服輕身耐老。﹝一名獨活。﹞

陳修園曰﹕羌活气平﹐稟金气而入肺﹔味苦甘無毒﹐得火味而入心﹐得土味而入脾。其主風寒所擊者﹐入肺以禦皮毛之風寒﹐入脾以禦肌肉之風寒﹐入心助太陽之气以禦營衛之風寒也。其主金瘡止痛者﹐亦和營衛長肌肉完皮毛之功也。奔豚乃水气上淩心火﹐此能入肺以降其逆﹐補土以制其水﹐入心以扶心火之衰﹐所以主之。癇痙者﹐木動則生風﹐風動則挾木勢而害土﹐土病則聚液而成痰﹐痰迸於心則爲痙﹑爲癇﹔此物稟金气以制風﹐得土味而補脾﹐得火味以寧心﹐所以主之。女子疝瘕﹐多經行後血假風濕而成﹐此能入肝以平風﹐入脾以勝濕﹐入心而主宰血脈之流行﹐所以主之。久服輕身耐老者﹐著其扶陽之效也。

張隱庵曰﹕此物生苗﹐一莖直上﹐有風不動﹐無風自動﹐故名獨活。後人以獨活而出於西羌者﹐名羌活。出於中國處處有者﹐名獨活。今觀肆中所市﹐竟是二種。有云羌活主上﹐獨活主下﹐是不可解也。

卷之二上品

升麻

气味甘﹑平﹑苦﹑微寒﹐無毒。主解百毒﹐殺百精老物殃鬼﹐辟瘟疫瘴气邪气﹐蠱毒入口皆吐出﹐中惡腹痛﹐時气毒癘﹐頭痛寒熱﹐風腫諸毒﹐喉痛口瘡。久服不夭﹐輕身長年。

張隱庵曰﹕升麻气味甘﹑苦﹑平﹐甘者土也﹐苦者火也﹐主從中土而達太陽之气﹐太陽標陽本寒﹐故微寒。蓋太陽稟寒水之气而行於膚表﹐如天气之下連於水也。太陽在上﹐則天日當空﹐光明淸湛﹔淸湛故主解百毒﹐光明故殺百精老物殃鬼。太陽之气行於膚表﹐故辟瘟疫瘴气邪气。太陽之气行於地中﹐故蠱毒入口皆吐出﹔治蠱毒﹐則中惡腹痛自除﹔辟瘟疫瘴气邪气﹐則時气毒癘﹑頭痛寒熱自散。寒水之气滋於外而濟於上﹐故治風腫諸毒﹑喉痛口瘡。久服﹐則陰精上滋﹐故不夭﹔陽气盛故輕身﹔陰陽充足則長年矣。

嘗考﹕凡物紋如車輻者﹐皆有升轉循環之用。防風﹑秦艽﹑烏藥﹑防己﹑木通﹑升麻﹐皆紋如車輻﹐而升麻更覺空通﹐所以升轉甚捷也。

卷之二上品

茵陳蒿

气味苦﹑平﹑微寒﹐無毒。主風﹝濕寒﹞熱邪气﹐熱結黃膽。久服輕身﹐益气﹐耐老﹐面白悅﹐長年。白兔食成仙。

張隱庵曰﹕《經》云﹕春三月﹐此爲發陳。茵陳因舊苗而春生﹐蓋因冬令寒水之气﹐而具陽春生發之機。主治風濕寒熱邪气﹐得生陽之气﹐則外邪自散也。結熱黃膽﹐得水寒之气﹐則內熱自除也。久服則生陽上升﹐故輕身益气耐老。因陳而生新﹐故面白悅﹑長年。兔乃純陰之物﹐喜食陽春之气﹐故白兔食之成仙。

卷之二上品

甘菊花

气味苦﹑平﹐無毒。主諸風頭眩腫痛﹐目欲脫﹐淚出﹐皮膚死肌﹐惡風濕痺。

久服利血气﹐輕身耐老延年。

徐靈胎曰﹕凡芳香之物﹐皆能治頭目肌表之疾。但香則無不辛燥者﹐惟菊得天地秋金淸肅之气﹐而不甚燥烈﹐故於頭目風火之疾尢宜焉。

卷之二上品

龍膽

气味苦﹑澀﹑大寒﹐無毒。主骨間寒熱﹐驚癇邪气﹐續絕傷﹐定五臟﹐殺蠱毒。

張隱庵曰﹕龍乃東方之神﹐膽主少陽甲木﹐苦走骨﹐故主骨間寒熱。澀類酸﹐故除驚癇邪气。膽主骨﹐肝主筋﹐故續絕傷。五臟六腑﹐皆取決於膽﹐故定五臟。山下有風曰蠱﹐風气升而蠱毒殺矣。

卷之二上品

紫蘇

气味辛﹑微溫﹐無毒。主下气﹐殺谷除飲食﹐辟口臭﹐去邪毒﹐辟惡气。久服通神明﹐輕身耐老。

【述】紫蘇气微溫﹐稟天之春气而入肝。味辛﹐得地之金味而入肺。主下气者﹐肺行其治節之令也。殺谷除飲食者﹐气溫達肝﹐肝疏暢而脾亦健運也。辟口臭﹑去邪毒﹑辟惡气者﹐辛中帶香﹐香爲天地之正气﹐香能勝臭﹐卽能解毒﹐又能勝邪也。久服則气爽神淸﹐故通神明﹐輕身耐老。其子下气尢速﹔其梗下气寬脹﹐治噎膈反胃﹐止心痛﹔旁小枝通十二經關竅脈絡。

卷之二上品

藕實莖

气味甘﹑平。主補中養神﹐益气力﹐除百疾。久服輕身耐老﹐不饑延年。

卷之二上品

雞頭實

气味甘﹑平。主濕痺﹐腰脊膝痛﹐補中﹐除暴疾﹐益精气﹐彊志﹐令耳目聰明。久服輕身不饑﹐耐老神仙。

卷之二上品

黑脂麻

气味甘﹑平﹐無毒。主傷中虛羸﹐補中五內﹐益气力﹐生長肌肉﹐塡髓腦。久服輕身不老。色黑者良。

卷之二上品

益母艸子

气味辛﹐甘﹑微溫﹐無毒。主明目益精﹐除水气。久服輕身延年。﹝今人奉爲女科專藥﹐往往誤事﹐且其獨具之長反掩。﹞

卷之二上品

茜艸

气味苦﹑寒﹐無毒。主寒濕風痺﹐黃膽﹐補中。

陳修園曰﹕气味苦寒者﹐得少陰之气化也。風寒濕三气合而爲痺﹐而此能入足少陰﹐俾上下交通而旋轉﹐則痺自愈矣。上下交通則中土自和﹐斯有補中之效矣。中土和則濕熱之气自化﹐而黃膽愈矣。又《素問》以蘆茹一兩﹐烏魚骨四兩﹐丸以雀卵﹐飲以鮑魚汁﹐治气竭肝傷﹑脫血﹑血枯﹐婦人血枯經閉﹐丈夫陰痿精傷﹐名曰四烏骨一蘆茹丸。蘆茹卽茜艸也﹐亦取其入少陰以生血﹐補中宮以統血。汁可染絳﹐似血而能行血歟。﹝後人以此三味入烏骨白絲毛雞腹內﹐以陳酒﹑童便﹑煮爛﹐烘漧爲丸。以百勞水下五七十丸﹐治婦人倒經血溢於上﹑男子咳嗽吐血﹑左手關脈弦﹐背上畏寒有淤血者。﹞

卷之二上品

茯苓

气味甘﹑平﹐無毒。主胸脇逆气﹐憂恚驚邪恐悸﹐心下結痛﹐寒熱煩滿咳逆﹐口焦舌漧﹐利小便。久服安魂養神﹐不饑延年。

陳修園曰﹕茯苓气平入肺﹐味甘入脾。肺能通調﹐脾能轉輸﹐其功在於利小便一語。胸爲肺之部位﹐脇爲肝之部位﹐其气上逆則憂恚驚邪恐悸﹐七情之用因而弗調。心下爲太陽之部位﹐水邪停畱則結痛﹔水气不化則煩滿﹔淩於太陰則咳逆﹔客於營衛則發熱惡寒﹔內有宿飲則津液不升﹐爲口焦舌漧﹐惟得小便一利﹐則水行而气化諸疾俱愈矣。久服安魂養神﹑不饑延年者﹐以肺金爲天﹐脾土爲地﹐位一身之天地﹐而明其上下交和之效也。

卷之二上品

豬苓

气味甘﹑平﹐無毒。主瘧﹐解毒﹐蠱疰不祥﹐利水道。久服輕身耐老。

陳修園曰﹕豬苓气平﹐稟金气而入肺。味甘無毒﹐得土味而入脾。肺主治節﹐脾主轉輸﹐所以能利水道。又考此物﹐出土時帶甘﹐久則淡然無味﹐無味則歸於膀胱。膀胱爲太陽﹐其說有二﹕一曰經絡之太陽﹐一日六气之太陽。何謂經絡之太陽﹖其腑在下而主水﹐得上焦肺气之化﹐中焦脾气之運﹐則下焦愈治。所謂上焦如霧﹐中焦如漚﹐下焦如瀆﹔俾決瀆之用行於州都﹐則州都中自有雲行雨施之景象﹐利水如神﹐有由來也﹐且不獨利水道也。六气之太陽名曰巨陽﹐應天道居髙而衛外﹐乃君心之藩籬也。凡風寒初感﹐無非先入太陽之界﹐治不久則爲﹝卽傷寒雜病似瘧非瘧者﹐皆在此例﹞。但得豬苓之通利水道﹐水行气化﹐水精四布﹐溱溱汗出﹐則營衛和而諸邪俱解。仲景五苓散﹑桂枝去桂加茯苓白術湯非於此得其悟機乎﹖若陽明之渴欲飲水﹐小便不利﹐少陰之咳嘔而渴﹐心煩不眠﹐熱瘧多兼此癥﹐總於利水道中﹐布達太陽之气﹐使天水循環﹐滋其枯燥﹐卽仲景豬苓湯之義也。且太陽爲天﹐光明淸湛﹐淸湛則諸毒可解﹐光明則蠱疰不驅自除。又云﹕久服輕身耐老者﹐溺得陽气之化而始長﹐溺出不能遠射﹐陽气衰於下也﹔溺出及溺已時頭搖者﹐頭爲諸陽之會﹐從下以驗其上之衰也﹔此皆老態﹐得豬苓助太陽之气而可耐之。然此特聖人開太陽之治法﹐非謂豬苓平淡之可賴也。

卷之二上品

牡桂

气味辛﹑溫﹐無毒。主上气咳逆結气﹐喉痺吐吸﹐利關節﹐補中益气。久服通神﹐輕身不老。

牡﹐陽也。牡桂者﹐卽今之桂枝﹑桂皮也﹑菌根也。菌桂卽今之肉桂﹑濃桂也。然生發之機在枝榦﹐故仲景方中所用俱是桂枝﹐卽牡桂也。時醫以桂枝發表﹐禁不敢用﹐而所用肉桂﹐又必刻意求備﹐皆是爲施治不愈﹐卸罪巧法。

張隱庵曰﹕桂本淩冬不凋﹐气味辛溫﹐其色紫赤﹐水中所生之木火也。肺腎不交﹐則爲上气咳逆之證﹔桂啟水中之生陽﹐上交於肺﹐則上气平而咳逆除矣。結气喉痺者﹐三焦之气不行於肌腠﹐則結气而爲喉痺﹔桂稟少陽之木气﹐通利三焦﹐則結气通而喉痺可治矣。吐吸者﹐吸不歸根卽吐出也﹔桂能引下气與上气相接﹐則吸之气直至丹田而後入﹐故治吐吸也。

關節者﹐兩肘﹑兩腋﹑兩髀﹑兩皆機關之室﹐周身三百六十五節﹐皆神气之周行﹔桂助君火之气﹐使心主之神气出入於機關﹐遊行於骨節﹐故利關節也。補中益气者﹐補中焦而益上下之气也。久服則陽气盛而光明﹐故通神明。三焦通會元眞於肌腠﹐故輕身不老。

徐忠可曰﹕近來腎气丸﹑十全大補湯俱用肉桂﹐蓋雜溫暖於滋陰藥中﹐故無礙。至桂枝湯﹐因作傷寒首方﹐又因有春夏禁用桂枝之說﹐後人除有汗發熱惡寒一證﹐他證卽不用﹐甚至春夏則更守禁藥不敢用矣。不知古人用桂枝﹐取其宣通血气﹐爲諸藥向導﹐卽腎气丸古亦用桂枝﹐其意不止於溫下也。他如《金匱》論虛損十方﹐而七方用桂枝﹕孕妊用桂枝湯安胎﹔又桂苓丸去癥﹔產後中風面赤﹐桂枝﹑附子﹑竹葉並用﹔產後乳子煩亂﹑嘔逆﹐用竹皮大丸內加桂枝治熱煩。又附方﹐於建中加當歸內補。然則﹐桂枝豈非通用之藥﹖若肉桂則性熱下達﹐非下焦虛寒者不可用﹐而人反以爲通用﹐宜其用之而多誤矣。余自究心《金匱》以後﹐其用桂枝取效﹐變幻出奇﹐不可方物﹐聊一拈出以破時人之惑。

陳修園曰﹕《金匱》謂气短有微飲﹐宜從小便出之﹐桂苓甘術湯主之﹐腎气丸亦主之。

諭嘉言注﹕呼气短﹐宜用桂苓甘術湯以化太陽之气﹔吸气短﹐宜用腎气丸以納少陰之气﹔二方俱借桂枝之力﹐市醫不曉也。第桂枝爲上品之藥﹐此時卻蹇於遇﹐而善用桂枝之人﹐亦與之同病。癸亥歲﹐司馬公之媳﹐孀居數載﹐性好靜﹐長日閉戶獨坐﹐得咳嗽病﹐服生地﹑麥冬﹑百合之類﹐一年餘不效。延余診之﹐脈細小而弦緊﹐純是陰霾四布﹐水气滔天之象﹐斷爲水飲咳嗽﹐此時若不急治﹐半月後水腫一作﹐盧扁莫何﹗言之未免過激﹐診一次後﹐卽不復與商。嗣腫病大作﹐醫者用檳榔﹑牽牛﹑葶藶子﹑濃朴﹑大腹皮﹑蘿卜子爲主﹐加焦白術﹑熟地炭﹑肉桂﹑附子﹑茯苓﹑車前子﹑牛膝﹑當歸﹑芍藥﹑海金砂﹑澤瀉﹑木通﹑赤小豆﹑商陸﹑豬苓﹑枳殼之類﹐出入加減。計服二个月﹐其腫全消﹐人瘦如柴﹐下午气陷腳腫﹐次早亦消﹐見食則嘔﹐冷汗時出﹐子午二時煩躁不寧﹐咳嗽輒暈。醫家以腫退爲效﹐而病人時覺气散不能自支。又數日﹐大汗﹑嘔逆﹑气喘欲絕。又延余診之﹐脈如吹毛﹐指甲黯﹐四前「此直言獲咎﹐以致今日病不可爲﹐余實不能辭其責也。但尊恙一月﹐余進藥三劑全愈﹐迄今三載﹐尙守服舊方﹐精神逾健﹐豈遂忘耶﹖玆兩次遵命而來﹐未準一見﹐此癥已束手無策﹐未知有何面諭﹖」渠少君云「但求气喘略平。」所以然者﹐非人力也。余不得已﹐以《金匱》桂苓甘術湯小劑應之﹝茯苓二錢﹑白術﹑桂枝﹑炙甘艸各一錢。﹞次日又延﹐余知術拙不能爲力﹐固辭之別延醫治。後一曰歿。旋聞醫輩私議﹐桂苓甘術湯爲發表之劑﹐於前證不宜。夫桂苓甘術湯豈發表劑哉﹗只緣湯中之桂枝一味﹐由來被謗。余用桂枝﹐宜其招謗也。噫﹗桂枝之屈於不知己﹐將何時得以大申其用哉﹗桂枝性用﹐自唐宋以後﹐罕有明其旨者。叔父引張隱庵注﹐字字精確。又引徐忠可之論﹐透發無遺。附錄近日治案﹐幾於痛哭垂涕而道之。其活人無己之心﹐溢於筆墨之外。吾知桂枝之功用﹐從此大彰矣﹗又按﹕仲景書桂枝條下﹐有「去皮」二字﹔葉天士《醫林指南》方中﹐每用桂枝末﹐甚覺可笑。蓋仲景所用之桂枝﹐只取梢尖嫩枝﹐內外如一﹐若有皮骨者去之﹐非去枝上之皮也。諸書多未言及﹐特補之。﹝受業侄鳳騰﹑鳴岐注。﹞

卷之二上品

菌桂

气味辛﹑溫﹑無毒。主百病﹐養精神﹐和顏色﹐爲諸藥先通聘使。久服輕身不老﹐面生光華﹐媚好常如童子。

陳修園曰﹕性用同牡桂。養精神者﹐內能通達臟腑也。和顏色者﹐外能通利血脈也。爲諸藥先通聘使者﹐辛香能分達於經絡﹐故主百病也。與牡桂有輕重之分﹐上下之別﹐凡陰邪盛與藥相拒者﹐非此不能入。

卷之二上品

橘皮

气味苦辛﹑溫﹐無毒。主胸中瘕熱逆气﹐利水谷。久服去臭﹐下气通神。

陳修園曰﹕橘皮气溫﹐稟春气而入肝﹔味苦入心﹔味辛入肺。胸中爲肺之部位﹐惟其入肺﹐所以主胸中之瘕熱逆气﹔疏泄爲肝之專長﹐惟其入肝﹐所以能利水谷﹔心爲君主之官﹐惟其入心﹐則君火明而濁陰之臭气自去。又推其所以得效之神者﹐皆其下气之功也。總結上三句﹐古人多誤解。

又曰﹕橘皮筋膜似脈絡﹐皮形似肌肉﹐宗眼似毛孔。人之傷風咳嗽﹐不外肺經﹔肺主皮毛﹐風之傷人﹐先於皮毛﹐次入經絡而漸深﹔治以橘皮之苦以降气﹐辛以發散﹔俾從脾胃之大絡﹐而外轉於肌肉毛孔之外﹐微微從汗而解也。若削去筋膜﹐只畱外皮﹐名曰橘紅﹐意欲解肌止嗽﹐不知汗本由內而外﹐豈能離肌肉經絡而直走於外﹖雷去白畱白之分﹐東垣因之﹐何不通之甚也﹗至於以橘皮制造爲醬﹐更屬無知妄作。查其制法﹕橘皮用水煮三次極爛﹐嚼之無辛苦味﹐曬漧﹐外用甘艸﹑麥冬﹑靑鹽﹑烏梅﹑元明粉﹑硼砂﹐熬濃汁浸曬多次﹐以汁幹爲度。又以人參﹑貝母研末拌勻﹐收貯數月後用之。據云能化痰療嗽﹐順气止渴生津。而不知全失橘皮之功用。橘皮治嗽﹐妙在辛以散之﹐今以烏梅之酸收亂之﹔橘皮順气﹐妙在苦以降之﹐今以麥冬﹑人參﹑甘艸之甘壅亂之﹔橘皮妙在溫燥﹐故能去痰寬脹﹐今以麥冬﹑貝母﹑元明﹑硼砂﹑靑鹽之鹹寒亂之﹔試問橘皮之本色何在乎﹖余嘗究俗人喜服之由﹐總由入口之時得甘酸之味﹐則滿口生津﹔得鹹寒之性﹐則堅痰暫化﹔一時有驗﹐彼此相傳﹐而陰被其害者不少也。法制半夏﹐亦用此藥浸造﹐罨發黃衣收貯﹐貽害則一。

卷之二上品

枸杞

气味苦﹑寒﹐無毒。主五內邪气﹐熱中消渴﹐周麻風濕。久服堅筋骨﹐輕身不老﹐耐寒暑。

陳修園曰﹕枸杞气寒﹐稟水气而入腎﹔味苦無毒﹐得火味而入心。五內﹐卽五臟。五臟爲藏陰之地﹐熱气傷陰卽爲邪气﹐邪气伏於中則爲熱中﹐熱中則津液不足﹐內不能滋潤臟腑而爲消渴﹐外不能灌漑經絡而爲周痺。熱甚則生風﹐熱郁則成濕﹐種種相因﹐惟枸杞之苦寒淸熱可以統主之。「久服堅筋骨﹐輕身不老﹐耐寒暑」三句﹐則又申言其心腎交補之功﹐以腎字從堅﹐補之卽所以堅之也。堅則身健而輕﹐自忘老態﹔況腎水足可以耐暑﹐心火寧可以耐寒﹐洵爲飲食之上劑。然苦寒二字﹐《本經》槪根﹑苗﹑花﹑子而言。若單論其子﹐嚴冬霜雪之中﹐紅潤可愛﹐是稟少陰水精之气兼少陰君火之化﹐爲補養心腎之良藥﹔但性緩不可以治大病﹑急病耳。

卷之二上品

木香

气味辛﹑溫﹐無毒。主邪气﹐辟毒疫瘟鬼﹐彊志﹐主淋露。久服不夢寤魘寐。

張隱庵曰﹕木香其數五﹐气味辛溫﹐上徹九天﹐稟手足太陰天地之气化﹐主交感天地之气﹐上下相通。治邪气者﹐地气四散也。辟毒疫瘟鬼者﹐天气光明也。彊志者﹐天生水﹐水生則腎志彊。主淋露者﹐地气上騰﹐气騰則淋露降。天地交感﹐則陰陽和﹑開闔利﹐故久服不夢寤魘寐。夢寤者﹐夢中之夢﹔魘寐者﹐寐中之魘也。

卷之二上品

杜仲

气味辛﹑平﹐無毒。主腰膝痛﹐補中益精气﹐堅筋骨﹐彊志﹐除陰下癢濕﹐小便餘瀝。久服輕身耐老。

﹝參張隱庵﹞杜仲气味辛平﹐得金之气味﹔而其皮黑色而屬水﹐是稟陽明﹑少陰金水之精气而爲用也。腰爲腎府﹐少陰主之﹔膝屬大筋﹐陽明主之﹔杜仲稟少陰﹑陽明之气﹐故腰膝之痛可治也。補中者﹐補陽明之中土也﹔益陰者﹐益少陰之精气也﹔堅筋骨者﹐堅陽明所屬之筋﹐少陰所主之骨也﹔彊志者﹐腎藏志﹐腎气得補而壯﹐气壯而志自彊也。陽明燥气下行﹐故除陰下濕癢﹐小便餘瀝也。久服則水金相生﹐精气充足﹐故輕身耐老也。

卷之二上品

桑根白皮

气味甘﹑寒﹐無毒。主傷中﹐五勞六極﹐羸瘦﹐崩中絕脈﹐補虛益气。﹝舊本列爲中品﹐今從《崇原》。﹞

葉天士曰﹕桑皮气寒﹐稟水气而入腎﹔味甘無毒﹐得土味而入脾。中者﹐中州脾也。脾爲陰气之原﹐熱則中傷﹐桑皮甘寒﹐故主傷中。五勞者﹐五臟勞傷眞气也。六極者﹐六腑之气虛極也。臟腑俱虛﹐所以肌肉削而羸瘦也。其主之者﹐桑皮甘以固脾气而補不足﹐寒以淸內熱而退火邪﹐邪气退而脾陰充﹐脾主肌肉﹐自然肌肉丰而勞極愈矣。崩中者﹐血脫也﹔脈者﹐血之府﹔血脫故脈絕不來也。脾統血而爲陰气之原﹐甘能益脾﹐所以主崩中絕脈也。火與元气勢不兩立﹐气寒淸火﹐味甘益气﹐气充火退﹐虛得補而气受益也。

陳修園曰﹕今人以補養之藥﹐誤認爲淸肺利水之品﹐故用多不效。且謂生用大瀉肺气﹐宜塗蜜炙之。然此藥忌火﹐不可不知。

張隱庵曰﹕桑割而復茂﹐生長之气最盛﹐故補續之功如此。

卷之二上品

桑上寄生

气味苦﹑平﹐無毒。主腰痛﹐小兒背彊﹐癰腫。充肌膚﹐堅髮齒﹐長須眉﹐安胎。

張隱庵曰﹕寄生感桑气而寄生枝節間﹐生長無時﹐不假土力﹐奪天地造化之神效﹐故能資養血脈於空虛之地﹐而取效倍於他藥也。主治腰痛者﹐腰乃腎之外候﹐男子以藏精﹐女子以系胞﹔寄生得桑精之气﹐虛系而生﹐故治腰痛。小兒腎形未足﹐似無腰痛之證﹐應有背彊癰腫之疾﹐寄生治腰痛﹐則小兒背彊癰腫亦能治之。充肌膚﹐精气外達也﹔堅髮齒﹐精气內足也。精气外達而充肌膚﹐則須眉亦長﹔精气內足而堅髮齒﹐則胎亦安。蓋肌膚者﹐皮肉之餘﹔齒者﹐骨之餘﹔發與須眉者﹐血之餘﹔胎者﹐身之餘﹔以餘气寄生之物﹐而治餘气之病﹐同類相感如此。

卷之二上品

槐實

气味苦﹑寒。主五內邪气熱﹐止涎唾﹐補絕傷﹐五痔﹐火瘡。婦人乳瘕﹐子藏急痛。

卷之二上品

柏實

气味甘﹑平。主驚悸平﹐﹝淸心經之遊火﹞﹐安五臟﹐﹝滋潤之功﹞。益气﹐﹝壯火食气火寧﹐則气益也﹞。除風濕痺﹐﹝得秋金之令﹐能燥濕平肝也﹞。久服令人潤澤美色﹐耳目不饑不老﹐輕身延年。﹝柏之性不假灌漑而能壽也。﹞

徐靈胎曰﹕柏得天地堅剛之性以生﹐不與物變遷﹐經冬彌翠﹐故能寧心神﹐斂心气﹐而不爲邪風遊火所侵克也。人之生理謂之仁﹐仁藏於心。物之生機在於實﹐故實亦謂之仁。凡艸木之仁﹐皆能養心气﹐以類相應也。

卷之二上品

大棗

气味甘﹑平﹐無毒。主心腹邪气﹐安中﹐養脾气﹐平胃气﹐通九竅﹐助十二經﹐補少气﹑少津液﹐身中不足﹐大驚﹐四肢重﹐和百藥。久服輕身延年。

陳修園曰﹕大棗气平入肺﹐味甘入脾。肺主一身之气﹐脾主一身之血﹐气血調和﹐故有以上諸效。

卷之二上品

朴硝

气味苦﹑寒﹐無毒。主治百病﹐除寒熱邪气﹐逐五臟六腑積聚﹐固結畱瘕。能化七十種石。煉餌服之﹐輕身神仙。

張隱庵曰﹕雪花六出﹐元精石六稜﹐六數爲陰﹐乃水之成數也。朴硝﹑硝石﹐面上生牙﹐如圭角﹐作六稜﹐乃感地水之气結成﹐而稟寒水之气化﹐是以形類相同。但硝石遇火能焰止稟地水之精﹐不得天气﹐故遇火不焰也﹐所以不同者如此。

卷之二上品

丹砂

气味甘﹑微寒﹐無毒。主身體五臟百病﹐養精神﹐安魂魄﹐益气明目﹐殺精魅邪惡鬼。久服通神明不老。

陳修園曰﹕丹砂气微寒入腎﹐味甘無毒入脾﹐色赤入心。主身體五臟百病者﹐言和平之藥﹐凡身體五臟百病﹐皆可用而無顧忌也。心者﹐身之本﹐神之居也﹔腎者﹐气之源﹐精之處也﹔心腎交﹐則精神交養。隨神往來者謂之魂﹐並精出入者謂之魄﹐精神交養則魂魄自安。气者得之先天﹐全賴後天之穀气而昌﹐丹砂味甘補脾所以益气。明目者﹐以石藥凝金之气﹐金能鑑物﹐赤色得火之象﹐火能燭物也。殺精魅邪惡鬼者﹐具天地純陽之正色﹐陽能勝陰﹐正能勝邪也。久服通神明不老者﹐明其水升火降之效也。

卷之二上品

滑石

气味甘﹑寒﹐無毒。主身熱泄﹐女子乳難﹐癃閉﹔利小便﹐蕩胃中積聚寒熱﹐益精气。久服輕身﹐耐饑長年。

按﹕滑石气寒﹐得寒水之气入手足太陽﹔味甘入足太陰﹔且其色白兼入手太陰。所主諸病﹐皆淸熱利水之功也。益精延年﹐言其性之循不比他種石藥偏之爲害也。讀者勿泥。

卷之二上品

紫石英

气味甘﹑溫﹐無毒。主心腹咳逆邪气﹐補不足﹐女子風寒在子宮﹐絕孕十年無子。久服溫中﹐輕身延年。

陳修園曰﹕紫石英气溫﹐稟木气而入肝﹔味甘無毒﹐得土味而入脾。咳逆邪气者﹐以心腹爲脾之部位﹐人之呼吸﹐出心肺而入肝腎﹐脾居中而轉運﹐何咳逆之有﹖惟脾虛受肝邪之侮﹐不能下轉而上衝﹐故爲是病﹔其主之者﹐溫能散邪﹐甘能和中﹐而其質又重而能降也。

補不足者﹐气溫味甘﹐補肝脾之不足也。風寒入於子宮﹐則肝血不藏﹐脾血亦不統﹐往往不能生育﹐脾土之成數十﹐所以十年無子也﹔紫石英气溫可以散子宮之風寒﹐味甘可以補肝脾之血也。久服溫中輕身﹐延年者﹐誇其補血納气之力也。

按﹕白石英治略同﹐但紫色屬陰﹐主治衝脈血海﹐多在下功。白爲金色﹐主治消渴﹐兼理上焦之燥。

卷之二上品

赤石脂

气味甘﹑平﹐無毒。主黃膽﹐泄痢﹐腸膿血﹐陰濁下血赤白﹐邪气癰腫﹐疽痔惡瘡﹐頭瘍疥瘙。久服補髓益气﹐肥健不饑﹐輕身延年。五色石脂﹐各隨五色補五臟。

陳修園曰﹕赤石脂气平稟金气﹐味甘得土味﹐手足太陰藥也。太陰濕勝﹐在皮膚則爲黃疸﹐在腸胃則爲泄痢﹐甚則爲腸膿血﹔下注於前陰﹐則爲陰蝕並見赤白帶下﹔下注於後陰﹐則爲下血﹔皆濕邪之气爲害也。石脂具濕土之質﹐而有燥金之用﹐所以主之。癰腫﹑疽痔惡瘡﹑頭瘍疥瘙等證﹐皆濕气郁而爲熱﹐熱盛生毒之患﹔石脂能燥濕化熱﹐所以主之。久服補髓益气﹑肥健不饑﹑延年者﹐濕去則津生﹐自能補髓益气﹐補髓助精也﹑益气助神也﹔精神交會於中土﹐故有肥健不饑﹐輕身延年之效也。

卷之二上品

禹餘糧

气味甘寒﹐無毒。主咳逆﹐﹝補中降气不使以逆。﹞寒熱﹝除脾胃濕滯之寒熱﹐非謂可以通治寒熱。﹞煩滿﹐﹝性寒除熱﹐卽可上止煩﹔質重降逆﹐卽可以泄滿。﹞下利赤白。﹝除濕熱之功。﹞血閉﹐癥瘕。﹝消濕熱所滯之淤積。﹞大熱。﹝熱在陽明者﹐熱必甚﹐此能除之。﹞煉餌﹐服之不饑﹐﹝其質類谷粉而補脾土﹐所以謂之糧而能充饑也。﹞輕身延年。﹝補養後天之效。﹞

按李時珍曰﹕生池澤者﹐爲禹餘糧﹔生山谷者﹐爲太一餘糧。《本經》𨿽分兩種﹐而治體則同。

卷之二上品

發

气味苦﹑溫﹐無毒。主五癃關格不通﹐利小便水道﹐療小兒驚﹑大人﹐仍自還神化。﹝以皂莢水洗淨﹐復用甘艸水洗﹑鹽水洗﹐曬漧入瓶內﹐以鹽土固濟﹐存性﹐謂之血餘灰﹐研極細用。﹞

陳修園曰﹕心主血﹐發者血之餘也﹐屬手少陰心。《經》云﹕腎之合骨也﹐其榮發也﹐屬足少陰腎。又云﹕皮毛者﹐肺之合也。發亦毛類﹐屬手太陰肺﹐肺爲水源﹐小腸爲心府﹐故主五癃關格不通﹑水道不利等癥。調肺气﹐寧心神﹐除心肺之痰﹐故主小兒癇﹑大人等證。其曰﹕仍自還神化者﹐謂發爲血餘﹐乃水精奉心化血所生﹔今取以煉服﹐仍能入至陰之藏﹐助水精而上奉心臟之神﹐以化其血也。後人感於以人補人之說﹐每用紫河車增熱爲害﹐十服十死﹐不如用此藥之驗。

卷之二上品

龍骨

气味甘﹑平﹐無毒。主心腹鬼疰精物老魅﹐咳逆﹐泄痢膿血﹐女子漏下﹐癥瘕堅結﹐小兒熱气驚癇。

陳修園曰﹕龍得天地純陽之气﹐凡心腹鬼疰精物﹐皆屬陰气作祟﹐陽能制陰也。肝屬木而得東方之气﹐肝火乘於上則爲咳逆﹐奔於下則爲泄痢膿血。女子漏下﹐龍骨能斂戢肝火﹐故皆治之。且其用變化莫測﹐𨿽癥瘕堅結難療﹐亦能穿入而攻破之。至於驚癇顚痙﹐皆肝气上逆﹐挾痰而歸迸入心﹔龍骨能斂火安神﹐逐痰降逆﹐故爲驚癇顚痙之聖藥。仲景風引湯﹐必是熟讀《本經》﹐從此一味悟出全方﹐而神妙變化﹐亦如龍之莫測。余今詳注此品﹐復爲點睛欲飛矣。

痰﹐水也﹐隨火而升。龍屬陽而潛於海﹐能引逆上之火與泛濫之水﹐而歸其宅。若與牡蠣同用﹐爲治痰之神品。今人只知其性澀以止脫﹐何其淺也﹖

卷之二上品

阿膠

气味甘﹑平﹐無毒。主心腹內崩﹐勞極灑灑如瘧狀。腰腹痛﹐四肢酸疼﹐女子下血﹐安胎。久服輕身益气。

陳修園曰﹕阿膠以阿井之水﹐入黑驢皮煎煉成膠也。《內經》云﹕手少陰外合於濟水﹐內合於心﹐故能入心。又曰﹕皮毛者﹐肺之合也﹔以皮煎膠﹐故能入肺﹐味甘無毒﹐得地中正之土气﹐故能入脾。凡心包之血﹐不能散行經脈﹐下入於腹﹐則爲崩墮﹐阿膠入心補血﹐故能治之。勞極气虛﹐皮毛灑灑如瘧狀之先寒﹔阿膠入肺補气﹐故能治之。脾爲後天生血之本﹐脾虛則陰血內枯﹐腰腹空痛﹐四肢酸疼﹔阿膠補養脾陰﹐故能治之。且血得脾以統﹐所以有治女子下血之效。胎以血爲養﹐所以有安胎之效。血足气亦充﹐所以有輕身益气之效也東阿井﹐在山東兗州府陽谷縣﹐東北六十里﹐卽古之東阿縣也。此淸濟之水﹐伏行地中﹐歷千里而發於此井﹐其水較其旁諸水﹐重十之一﹑二不等。人之血脈﹐宜伏而不宜見﹐宜沈而不宜浮﹔以之制膠﹐正與血脈相宜也。必用黑皮者﹐以濟水合於心﹐黑色屬於腎﹐取水火相濟之義也。所以妙者﹐驢亦馬類﹐屬火而動風﹔肝爲風髒而藏血﹐今借驢皮動風之藥﹐引入肝經﹔又取阿水沈靜之性﹐靜以制動﹔俾風火熄而陰血生﹐逆痰降。此《本經》性與天道

卷之二上品

白膠

气味甘﹑平﹐無毒。主傷中勞絕﹐腰痛羸瘦﹐補中益气﹐婦人血閉無子﹐止痛安胎。久服輕身延年。

陳修園曰﹕白膠卽鹿角煎熬成膠﹐何以《本經》白膠列爲上品﹑鹿茸列爲中品乎﹖蓋鹿茸溫補過峻﹐不如白膠之甘平足貴也。功用略同﹐不必再釋。其主婦人血閉﹑止痛安胎者﹐皆補衝脈血海之功也。輕身延年者﹐精足血滿之效也。

卷之二上品

牛黃

气味苦﹑平。主驚癇寒熱﹐熱盛狂﹐除邪逐鬼。

卷之二上品

麝香

气味辛﹑溫﹐無毒。主辟惡气﹑殺鬼精物﹐去諸虫虫毒﹐溫瘧驚癇。久服除邪﹐不夢寤魘寐。

【參】麝食柏葉﹑香艸及蛇虫﹐其香在臍﹐爲諸香之冠。香者﹐天地之正气也﹐故能辟惡而殺毒。香能通達經絡﹐故能逐心竅凝痰﹐而治驚癇﹔驅募原邪气﹐以治溫瘧。而魘寐之癥﹐當熟寐之頃﹐心气閉塞而成。麝香之香气最盛﹐令閉者不閉﹐塞者不塞﹐則無此患矣。孕婦忌之。

卷之二上品

石蜜

气味甘﹑平﹐無毒。主心腹邪气﹐諸驚癇﹐安五臟諸不足﹐益气補中﹐止痛解毒﹐除眾病﹐和百藥。久服彊志輕身﹐不饑不老。

陳修園曰﹕石蜜气平﹐稟金气而入肺﹔味甘無毒﹐得土味而入脾。心腹者﹐自心下以及大小腹與脇肋而言也﹔邪气者﹐六淫之气自外來﹐七情之气自內起﹐非固有之气﹐卽邪气也﹐其主之者甘平之用也。諸驚癇者﹐厥陰風木之爲病也﹔其主之者﹐養胃和中﹐所謂厥陰不治﹐取之陽明是也。脾爲五臟之本﹐脾得補而安﹐則五臟俱安﹐而無不足之患矣。眞气者﹐得於天而充於谷﹐味甘益脾﹐卽所以益气而補中也。止痛者﹐味甘能緩諸急。解毒者﹐气平能勝諸邪也。諸花之精華﹐采取不遺﹐所以能除眾病﹔諸花之气味﹐醞釀合一﹐所以能和百藥也。久服彊志輕身﹑不饑不老者﹐皆調和气血﹐補養精神之驗也。

卷之二上品

龜板

气味甘﹑平﹐無毒。主漏下赤白﹐破癥瘕瘧﹐五痔陰蝕﹐濕痺四肢重弱﹐小兒囟不合。久服輕身不饑。

陳修園曰﹕龜甲諸家俱說大補眞水﹐爲滋陰第一神品﹐而自余視之﹐亦不盡然。大抵介虫屬陰﹐皆能除熱﹔生於水中﹐皆能利濕。其甲屬金﹐皆能攻堅﹐此外亦無他長。《本經》云﹕主治漏下赤白者﹐以濕熱爲病﹔熱勝於濕則漏下赤色﹐濕勝於熱則漏下白色﹐龜甲專除濕熱故能治之。破癥瘕者﹐其甲屬金﹐金能攻堅也。瘧﹐老瘧也﹐瘧久不愈﹐濕熱之邪痼結陰分﹐惟龜甲能入陰分而攻之也。火結大腸則生五痔﹐濕濁下注則患陰蝕﹐肺合大腸﹐腎主陰產﹐龜甲性寒以除其熱﹐气平以消其濕也。脾主四肢﹐因濕成痺以致重弱﹐龜居水中﹐性能勝濕﹐甲屬甲冑﹐質主堅彊﹐故能健其四肢也。小兒囟骨不合﹐腎虛之病﹔龜甲主骨﹐故能合之也。久服輕身不饑者﹐言陰精充足之效也。

卷之二上品

牡蠣

气味鹹﹑平﹑微寒﹐無毒。主傷寒寒熱﹐溫瘧灑灑﹐驚恚怒气﹐除拘緩﹐鼠﹐女子帶下赤白﹐久服彊骨節﹐殺邪鬼﹐延年。﹝按﹕補陰則生搗用﹐若過則成灰﹐不能補陰矣。方書注云﹕用者皆取粉﹐外治之法。荒經者誤收﹐遂相沿不攺矣。﹞

陳修園曰﹕牡蠣气平者﹐金气也﹐入手太陰肺經﹔微寒者﹐寒水之气也﹐入膀胱經﹔味鹹者﹐眞水之味也﹐入足少陰腎經。此物得金水之性。凡病起於太陽﹐皆名曰傷寒﹔傳入少陽之經﹐則爲寒熱往來﹔其主之者﹐借其得秋金之气﹐以平木火之遊行也。溫瘧者﹐但熱不寒之瘧疾﹐爲陽明經之熱病﹔灑灑者﹐卽陽明白虎證中背微寒惡寒之義﹐火欲發而不能徑達也﹔主以牡蠣者﹐取其得金之气﹐以解炎暑之苛﹔白虎湯命名﹐亦同此意也。驚恚怒气﹐其主在心﹐其發在肝﹔牡蠣气平﹐得金之用以制木。味鹹﹐得水之用以濟火也。拘者筋急﹐緩者筋緩爲肝之病。鼠卽瘰之別名﹐爲三焦膽經火郁之病﹐牡蠣之平以制風﹐寒以勝火﹐咸以堅﹐所以咸主之。止帶下赤白與彊骨節二句﹐其義互見於龜板注中﹐不贅。殺鬼邪者﹐補肺而申其淸肅之威。能延年者﹐補腎而得其益精之效也。

卷之二上品

桑螵蛸

气味鹹﹑平。主傷中﹐疝瘕﹐陰痿﹐益精生子﹐女子血閉腰痛﹐通五淋﹐利小便水道。

陳修園曰﹕螵蛸﹐螳螂之子也。气平屬金﹐味鹹屬水。螳螂於諸虫中﹐其性最剛﹔以其具金性﹐能使肺之治節申其權﹐故主疝瘕﹐女子血閉﹑通五淋﹑利水道也。又具水性﹐能使腎之作彊得其用﹐故主陰痿﹑益精生子﹑腰痛也。其主傷中者﹐以其生於桑上﹐得桑气而能續傷也。今人專取其縮小便﹐𨿽曰能開而亦能闔﹐然要其本性﹐在此而不在彼。

卷之三中品

漧薑

气味辛﹑溫﹐無毒。主胸滿咳逆上气﹐溫中止血﹐出汗﹐逐風濕痺﹐腸下痢。

生者尢良。

陳修園曰﹕漧薑气溫﹐稟厥陰風木之气﹐若溫而不烈﹐則得沖和之气而屬土也﹔味辛﹐得陽明燥金之味﹐若辛而不偏﹐則金能生水而轉潤矣﹐故漧薑爲髒寒之要藥也。胸中者﹐肺之分也﹐肺寒則金失下降之性﹐气壅於胸中而滿也﹐滿則气上﹐所以咳逆上气之癥生焉﹐其主之者﹐辛散溫行也。中者﹐土也﹐土虛則寒﹐而此能溫之。止血者﹐以陽虛陰必走﹐得暖則血自歸經也。出汗者﹐辛溫能發散也。逐風濕痺者﹐治寒邪之畱於筋骨也。治腸下痢者﹐除寒邪之陷於腸胃也。以上諸治皆取其雄烈之用﹐如孟子所謂剛大浩然之气﹐塞於天地之間也。生則辛味渾全﹐故又申言曰﹕生者尢良。卽《金匱》治肺痿用甘艸漧薑湯自注炮用﹐以肺虛不能驟受過辛之味﹐炮之使辛味稍減﹐亦一時之權宜﹔非若後世炮黑﹑炮灰﹐全失姜之本性也。葉天士亦謂炮黑入腎﹐何其陋歟﹖

卷之三中品

生薑

气味辛﹑微溫﹐無毒。久服去臭气﹐通神明。

陳修園曰﹕凡藥气溫屬厥陰風木﹔大溫爲熱﹐屬少陰君火﹔微溫稟春初之木气﹐則專入足少陽膽經也。味辛屬陽明燥金﹐大辛屬手太陰肺﹑手陽明大腸﹐微辛爲土中之金則專入足陽明胃經也。仲景桂枝湯等﹐生薑與大棗同用者﹐取其辛以和肺衛﹐得棗之甘以養心營﹐合之能兼調營衛也。眞武湯﹑茯苓桂枝湯用之者﹐以辛能利肺气﹐气行則水利汗止﹐肺爲水之上源也。大小柴胡湯用之者﹐以其爲少陽本經之藥也。吳茱萸湯用之者﹐以其安陽明之气﹐陽明之气以下行爲順﹐而嘔自止矣。少陰之气﹐上交於陽明中土﹐而利亦止矣。凡此之類﹐《本經》𨿽未明言﹐而仲景於气味中獨悟其神妙也。久服去臭气通神明者﹐以臭气爲濁陰之气﹐神明爲陽气之靈﹐言其有扶陽抑陰之效也。今人只知其散邪發汗﹐而不知其有匡正止汗之功﹐每於眞武湯﹐近效白術湯﹐輒疑生薑而妄去之﹐皆讀書死於句下過也。又病家每遇方中有生薑﹐則曰素有血疾﹐或曰曾患眼赤及喉痺等癥﹐不敢輕服。是亦自置死地也﹐又何怨哉﹖

卷之三中品

蔥白

气味辛﹑平﹐無毒。作湯﹐治傷寒寒熱﹐中風面目浮腫﹐能出汗。

陳修園曰﹕蔥白辛平發汗。太陽爲寒水之經﹐寒傷於表則發熱惡寒﹐得蔥白之發汗而解矣。風爲陽邪﹐多傷於上﹔風勝則面目浮腫﹐得蔥白之發汗而消矣﹔此猶人所易知也。至於仲景通脈四逆湯﹐面赤者加蔥﹐非取其引陽气以歸根乎﹖白通湯以之命名者﹐非取其葉下之白﹐領姜﹑附以入腎宮﹐急救自利無脈﹐命在頃刻乎﹖二方皆回陽之神劑﹐回陽先在固脫。仲師豈反用發汗之品﹖學人不參透此理﹐總屬誤人之庸醫。

卷之三中品

當歸

气味苦﹑溫﹐無毒。主咳逆上气﹐溫瘧﹐寒熱洗洗在皮膚中﹐婦人漏中絕子﹐諸惡瘡瘍﹐金瘡。煮汁飲之。

﹝參各家說﹞當歸气溫﹐稟木气而入肝﹔味苦無毒﹐得火味而入心。其主咳逆上气者﹐心主血﹑肝存血﹐血枯則肝木挾心火而刑金﹔當歸入肝養血﹐入心淸火﹐所以主之也。肝爲風﹐心爲火﹐風火爲陽﹐陽盛則爲但熱不寒之溫瘧﹔而肺受風火之邪﹐肺气怯不能爲皮毛之主﹐故寒熱洗洗在皮膚之中﹔當歸能令肝血足而風定﹐心血足而火息﹐則皮膚中之寒熱可除也。

心火﹐血足則心火息矣。金瘡無不失血﹐血長則金瘡瘳矣。「煮汁飲之」四字﹐則言先聖大費苦心﹐謂「中焦受气﹐取汁變化而赤是謂血」﹐當歸煮汁﹐滋中焦之汁﹐與地黃作湯同義。可知時傳炒燥土炒﹐反涸其自然之汁﹐大失經旨。

卷之三中品

芎

气味辛﹑溫﹐無毒。主中風入腦﹐頭痛﹐寒痺﹐筋攣緩急﹐金瘡﹐婦人血閉無子陳修園曰﹕芎气溫﹐稟春气而入肝﹔味辛無毒﹐得金味而入肺。風爲陽邪﹐而傷於上﹐風气通肝﹐肝經與督脈會於顚頂而爲病﹐芎辛溫而散邪﹐所以主之。血少不能熱膚﹐故生寒而爲痺﹔血少不能養筋﹐故筋結而爲攣﹐筋縱而爲緩﹐筋縮而爲急﹔芎辛溫而活血﹐所以主之。治金瘡者﹐以金瘡從皮膚以傷肌肉。芎稟陽明金气﹐能從肌肉而達皮膚也。婦人以血爲主﹐血閉不通﹐則不生育﹔芎辛溫﹐通經而又能補血﹐所以治血閉無子也。

卷之三中品

淫羊藿

气味辛﹑寒﹐無毒。主陰痿絕傷﹐莖中痛﹐利小便﹐益气力﹐彊志。﹝羊脂拌炒。﹞

陳修園曰﹕淫羊藿气寒﹐稟天冬水之气而入腎﹔味辛無毒﹐得地之金味而入肺﹔金水二髒之藥﹐細味經文﹐俱以補水髒爲主。陰者﹐宗筋也﹔宗筋屬於肝木﹐木遇烈日而痿﹔一得气寒之羊藿﹐卽如得甘露而挺矣。絕傷者﹐絡脈絕而不續也。《金匱》有云﹕絡脈者﹐陰精陽气所往來也。羊藿气寒味辛﹐具水天之气環轉營運而能續之也。莖主莖也﹐火郁於中則痛﹐熱者淸之以寒﹐郁者散之以辛﹐所以主莖中痛也。小便主於膀胱﹐必假三焦之气化而出﹐三焦之火盛則孤陽不化而爲溺短。溺閉之證﹐一得羊藿之气寒味辛﹐金水相函﹐陰陽濡布﹐陽得陰而化﹐則小便利矣。肺主气﹐腎藏志。孟夫子云「夫志﹐气之帥也」。潤肺之功歸於補腎﹐其益气力彊志之訓﹐卽可於孟夫子善養剛大之訓悟之也。第此理難與時醫道耳﹗葉天士云﹕淫羊藿浸酒治偏風不遂﹐水涸腰痛。

卷之三中品

荊芥

气味辛﹑溫﹐無毒。主寒熱﹐鼠瘰﹐生瘡﹐破結聚气﹐下淤血﹐除濕疸。

【參】荊芥气溫﹐稟木气而入肝膽。味辛無毒﹐得金味而入肺。气勝於味﹐以气爲主﹐故所主皆少陽相火﹑厥陰風木之癥。寒熱往來﹐鼠瘰﹑生瘡等癥﹐乃少陽之爲病也﹔荊芥辛溫以發相火之郁﹐則病愈矣。飲食入胃﹐散精於肝﹐肝不散精﹐則气滯而爲積聚﹔肝藏主血﹐血隨气而營運﹔肝气一滯﹐則血亦滯而爲淤﹐乃厥陰之爲病也。荊芥辛溫以達肝木之气﹐則病愈矣。其除濕疸者﹐以疸成於濕﹔荊芥溫而兼辛﹐辛入肺而調水道﹐水道通則濕疸除矣。今人炒黑﹐則變爲燥气而不能達﹐失其辛味而不能發﹐且謂爲產後常用之品﹐昧甚﹗

卷之三中品

麻黃

气味苦﹑溫﹐無毒。主中風傷寒頭痛﹐溫瘧﹐發表出汗﹐去邪熱气﹐止咳逆上气﹐除寒熱﹐破癥堅積聚。﹝去節根。﹞

陳修園曰﹕麻黃气溫﹐稟春气而入肝﹔味苦無毒﹐得火味而入心。心主汗﹐肝主疏泄﹐故爲發汗上藥。其所主皆系無汗之癥。太陽證中風傷寒頭痛﹑發熱﹑惡寒﹑無汗而喘系宜麻黃以發汗。但熱不寒﹐名曰溫瘧﹐熱甚無汗﹑頭痛﹐亦宜麻黃以發汗。咳逆上气﹐爲手太陰之寒證﹔發熱惡寒﹐爲足太陽之表證﹔亦宜麻黃以發汗。卽癥堅積聚爲內病﹐亦系陰寒之气﹐凝聚於陰分之中﹐日積月累而漸成﹔得麻黃之發汗﹐從陰出陽﹐則癥堅積聚自散。凡此皆發汗之功也。

根節古云止汗﹐是引止汗之藥﹐以達於表而速效﹐非麻黃根節自能止汗﹐舊解多誤。

卷之三中品

葛根

气味甘﹑辛﹑平﹐無毒。主消渴﹐身大熱﹐嘔吐﹐諸痺﹐起陰气﹐解諸毒。

卷之三中品

葛谷

气味甘﹑平﹐無毒。主下痢十歲以上。

葉天士曰﹕葛根气平﹐稟天秋平之金气﹐入手太陰肺經﹔味甘辛無毒﹐得地金土之味﹐入足陽明燥金胃。其主消渴者﹐辛甘以升騰胃气﹐气上則津液生也。其主身大熱者﹐气平爲秋气﹐秋气能解大熱也。脾有濕熱﹐則壅而嘔吐﹐葛根味甘﹐升發胃陽﹐胃陽鼓動﹐則濕熱下行而嘔吐止矣。諸痺皆起於气血不流通﹐葛根辛甘和散﹐气血活諸痺自愈也。陰者從陽者也﹐人味﹔平者﹐金之和气﹔所以解諸毒也。

張隱庵曰﹕元人張元素謂﹕「葛根爲陽明仙藥﹐若太陽初病用之﹐反引邪入陽明等論﹐皆臆方﹐有葛根湯治太陽病項背幾幾﹔又治太陽與陽明合病。」若陽明本病﹐只有白虎承气諸湯﹐並無葛根湯證﹐況葛根主宣通經脈之正气以散邪﹐豈反引邪內入耶﹗前人學不明經﹐屢爲異說﹐李時珍一槪收錄﹐不加辧正﹐學人看本艸發明﹐當合經論參究﹐庶不爲前人所誤。

卷之三中品

黃芩

气味苦﹑寒﹑無毒。主諸熱﹐黃膽﹐腸泄痢﹐逐水﹐下血閉﹐惡瘡﹐疽蝕﹐火瘍。

陳修園曰﹕黃芩與黃連﹑黃柏皆气寒味苦而色黃﹐主治大略相似。大抵气寒皆能除熱﹐味苦皆能燥濕﹐色黃者皆屬於土﹐黃而明亮者則屬於金﹐金借土之色以爲色﹐故五金以黃金爲貴也。但黃芩中空似腸胃﹐腸爲手陽明﹐胃爲足陽明。其主諸熱者﹐指腸胃諸熱病而言也。

黃膽爲大腸經中之郁熱﹔腸泄痢者﹐爲大腸腑中之郁熱。逐水者﹐逐腸中之水。下血閉者﹐攻腸中之蓄血。惡瘡疽蝕火瘍者﹐爲肌肉之熱毒﹔陽明主肌肉﹐瀉陽明之火卽所以解毒也。

《本經》之言主治如此﹐仲景於少陽經用之﹕於心下悸易茯苓﹐於腹痛易芍藥﹐又於《本經》言外別有會悟也。

卷之三中品

元參

气味苦﹑微寒﹐無毒。主腹中寒熱積聚﹐女子產乳餘疾﹐補腎气﹐令人明目。

陳修園曰﹕元參所以治腹中諸疾者﹐以其啟腎气上交於肺﹐得水天一气﹐上下環轉之妙用也張隱庵注解甚妙﹐詳於丹參注中。其云主產乳餘疾者﹐以產後脫血則陰衰﹐而火無所制。

治之以寒涼旣恐傷中﹐加之以峻補又恐拒隔﹐惟元參淸而帶微補﹐故爲產後要藥。令人目明者﹐黑水神光屬腎﹐自能明目也。

卷之三中品

丹參

气味苦﹑微寒﹐無毒。主心腹邪气﹐腸鳴幽幽如走水﹐寒熱積聚﹐破癥除瘕﹐止煩滿﹐益气。

張隱庵曰﹕丹參﹑元參皆气味苦寒﹐而得少陰之气化。但元參色黑﹐稟少陰寒水之精而上通於天﹔丹參色赤﹐稟少陰君火之气而下交於地﹔上下相交﹐則中土自和。故元參下交於上﹐而治腹中寒熱積聚﹔丹參上交於下﹐而治心腹寒熱積聚。君火之气下交﹐則土溫而水不泛溢﹐故治腸鳴幽幽如走水。破癥除瘕者﹐治寒熱之積聚也﹔止煩滿益气者﹐治心腹之邪气也。

夫止煩而治心邪﹐止滿而治腹邪﹐益正气﹐所以治邪气也。

陳修園曰﹕今人謂一味丹參﹐功兼四物湯﹐共認爲補血行血之品﹐爲女科之專藥﹐而丹參之眞功用掩矣。

卷之三中品

丹皮

气味辛﹑寒﹐無毒。主寒熱﹐中風螈﹐驚癇邪气﹐除癥堅淤血畱捨腸胃﹐安五臟﹐療癰瘡。

陳修園曰﹕丹皮气寒﹐稟水气而入腎﹔味辛無毒﹐得金味而入肺。心火具炎上之性﹐火郁則寒﹐火發則熱﹔丹參稟水气而制火﹐所以主之。肝爲風髒﹐中風而害其筋則爲螈﹐中風而亂其魂則爲驚癇﹐丹皮得金味以平肝﹐所以主之。邪气者﹐風火之邪也﹐邪气動血﹐畱捨腸胃﹐淤積癥堅﹔丹皮之寒能淸熱﹐辛能散結﹐可以除之。肺爲五臟之長﹐肺安而五臟俱可安。癰瘡皆屬心火﹐心火降而癰瘡可療。

卷之三中品

防己

气味辛﹑平﹐無毒。主風寒溫瘧﹐熱气諸癇﹐除邪﹐利大小便。

【述】防己气平﹐稟金之气﹔味辛無毒﹐得金之味入手太陰肺經。風寒溫瘧者﹐感風寒而患﹐但熱不寒之瘧也。熱气諸癇者﹐心有熱而患牛﹑馬﹑豬﹑羊﹑雞﹑諸癇也。溫熱皆爲陽邪﹐癇瘧皆屬風木﹐防己可以統治之。除邪者﹐又申言可除以上之邪气也。然肺爲水之上源﹐又與大腸相爲表裏﹐防己之辛平調肺气﹐則二便利矣。

張隱庵曰﹕《經》雲﹕水道不行則形消气索﹐是水有隨气而營運於膚表者﹐有水火上下之相濟者﹐如气滯而水不行則爲水病﹑痰病矣。防己生於漢中者﹐破之紋如車輻﹐莖藤空通﹐主通气行水﹐以防己土之制﹐故有防己之名。《金匱》方治水病有防己黃湯﹑防己茯苓湯﹔治痰病有木防己湯﹑防己加茯苓芒硝湯﹔《千金方》治遺尿﹑小便澀﹐有三物木防己湯﹔蓋气運於上﹐而水能就下也。而李東垣有云﹕防己乃下焦血分之藥﹐病在上焦气分者禁用。又云﹕如險健之人﹐幸災樂禍首爲亂階﹐若善用之亦可敵凶突險。此瞑眩之藥﹐故聖人存而不廢。噫﹗如此議論﹐不知從何處參出﹖夫气化而後水行﹐防己乃行气利水之品﹐反云上焦气分不可用﹐何不通之甚乎﹖防己能營運去病﹐是運中有補。《本經》列於中品之前﹐奚爲存而不廢﹖緣其富而貪名﹐無格物實學﹐每爲臆說﹐使後人遵之如格言﹐畏之若毒藥﹐非古人之罪乎﹖李時珍乃謂千古而下﹐惟東垣一人誤矣。嗟嗟﹗安得伊芳歧重出世﹐更將經旨復重宣也。

卷之三中品

狗脊

气味苦﹑平。主腰背彊﹐關機緩急﹐風痺寒濕膝痛﹐頗利老人。

卷之三中品

秦艽

气味苦﹑平﹐無毒。主寒熱邪气﹐寒濕風痺﹐肢節痛﹐下水﹐利小便。

張隱庵曰﹕秦艽气味苦平﹐色如黃土﹐羅紋交糾﹐左右旋轉﹐稟天地陰陽交感之气。蓋天气左旋右轉﹐地气右旋左轉﹐左右者﹐陰陽之道路。主治寒熱邪气者﹐地气從內以出外﹐陰气外交於陽﹐而寒熱邪气自散矣。治寒濕風痺肢節痛者﹐天气從外以入內﹐陽气內交於陰﹐則寒濕風三邪合而成痺以致肢節痛者﹐可愈也。地气營運則水下﹐天气營運則小便利。

卷之三中品

紫菀

气味苦﹑溫﹐無毒。主咳逆上气﹐胸中寒熱結气﹐去蠱毒﹐痿﹐安五臟。

張隱庵曰﹕紫者﹐黑赤之間色也﹔黑赤﹐水火之色也。紫菀气味苦溫﹐稟火气也﹔其質陰柔﹐稟水气也。主治咳逆上气者﹐啟太陽寒水之气從皮毛而合肺也。治胸中寒熱結气者﹐助少陰火熱之气﹐通利三焦而上達也。蠱毒在腹屬土﹐火能生土﹐故去蠱毒。痿在筋屬水﹐水能生木﹐故去痿。水火者﹐陰陽之徵兆也﹐水火交則陰陽合﹐故安五臟。

卷之三中品

知母

气味苦﹑寒﹐無毒。主消渴熱中﹐除邪气﹐肢體浮腫﹐下水﹐補不足﹐益气。

葉天士曰﹕知母气寒﹐稟水气而入腎﹔味苦無毒﹐得火味而入心。腎屬水﹐心屬火﹐水不制火﹐火爍津液﹐則病消渴﹔火燻五內﹐則病熱中﹔其主之者﹐苦淸心火﹐寒滋腎水也。除邪气者﹐苦寒之气味能除燥火之邪气也。熱勝則浮﹐火勝則腫﹔苦者淸火﹐寒能退熱﹐故主肢體浮腫也。腫者水髒﹐其性惡燥﹐燥則開合不利而水反蓄矣。知母寒滑﹐滑利關門而水自下也。補不足者﹐苦寒補寒水之不足也。益气者﹐苦寒益五臟之陰气也。

愚按﹕《金匱》有桂枝芍藥知母湯﹐治肢節疼痛﹑身體羸﹑腳腫如脫﹐可知長沙諸方﹐皆從《本經》來也。

卷之三中品

貝母

气味辛﹑平﹐無毒。主傷寒煩熱﹐淋瀝邪气﹐疝瘕﹐喉痺﹐乳難﹐金瘡﹐風痙。

陳修園曰﹕貝母气平味辛﹐气味俱屬於金﹐爲手太陰﹑手陽明藥也。其主傷寒煩熱者﹐取西方之金气以除酷暑﹔《傷寒論》以白虎湯命名﹐亦此意也。其主淋瀝邪气者﹐肺之治節行於膀胱﹐則邪熱之气除﹐而淋瀝愈矣。疝瘕爲肝木受病﹐此則金平木也。喉痺爲肺竅內閉﹐此能宣通肺气也。乳少爲陽明之汁不通﹐金瘡爲陽明之經脈受傷﹐風痙爲陽明之宗筋不利﹐貝母淸潤而除熱﹐所以統治之。今人以主治痰嗽﹐大失經旨。

且李士材謂﹕貝母主燥痰﹐半夏主濕痰﹐二物如水炭之反﹐皆臆說也。

卷之三中品

栝蔞根

气味苦﹑寒﹐無毒。主消渴身熱﹐煩滿大熱﹐補虛安中﹐續絕傷。

陳修園曰﹕栝蔞根气寒﹐稟天冬寒之水气而入腎與膀胱﹔味苦無毒﹐得地南方之火味而入心。火盛爍液則消渴﹐火浮於表則身熱﹐火盛於裏則煩滿﹐大熱火盛則陰虛﹐陰虛則中失守而不安﹐栝蔞根之苦寒淸火﹐可以統主之。其主續絕傷者﹐以其蔓延能通陰絡而續其絕也。實名栝蔞﹐《金匱》取治胸痺﹐《傷寒論》取治結胸﹐蓋以能開胸前之結也。

張隱庵曰﹕半夜起陰气於脈外﹐上與陽明相合而成火土之燥。花粉起陰津於脈中﹐天癸相合而能滋其燥金。《傷寒》《金匱》諸方﹐用半夏以助陽明之气﹐渴者燥熱太過﹐卽去半夏易花粉以滋之。聖賢立加減之方﹐必推物理所以然。

卷之三中品

芍藥

气味苦﹑平﹐無毒。主邪气腹痛﹐除血痺﹐破堅積﹐寒熱疝瘕﹐止痛﹐利小便﹐益气陳修園曰﹕芍藥气平﹐是夏花而燥金之气﹔味苦﹐是得少陰君火之味。气平下降﹐味苦下泄而走血﹐爲攻下之品﹐非補養之物也。邪气腹痛﹑小便不利及一切諸痛﹐皆气滯之病﹐其主之者﹐以苦平而泄其气也。血痺者﹐血閉而不行﹐甚則爲寒熱不調。堅積者﹐積久而堅實﹐甚則爲疝瘕﹑滿痛者﹐皆血滯之病﹔其主之者﹐以苦平而行其血也。又云﹕益气者﹐謂邪气得攻而淨﹐則元气自然受益﹐非謂芍藥能補气也。今人妄攺聖經﹐以酸寒二字易苦平﹐誤認爲斂陰之品﹐殺人無算。試取芍藥而嚼之﹐酸味何在乎﹖張隱庵曰

卷之三中品

木通

气味辛﹑平﹐無毒。主除脾胃寒熱﹐通利九竅﹐血脈﹐關節﹐令人不忘﹐去惡虫。﹝木通﹐《本經》名通艸。陳士良撰《食性本艸》﹐攺爲木通。今復有所謂通艸﹐卽古之通脫木也﹐與此不同。﹞

張隱庵曰﹕木通藤蔓空通﹐其色黃白﹐气味辛平﹐稟土金相生之气化﹐而爲通關利竅之藥也。稟土气﹐故除脾胃之寒熱。藤蔓空通﹐故通利九竅﹑血脈﹑關節。血脈通而關竅利﹐則令人不忘。稟金气﹐故去惡虫。

防己﹑木通﹐皆屬空通蔓艸。防己取用在下之根﹐則其性自下而上﹐從內而外﹔木通取用在須知小便之利﹐亦必上而後下﹐外而後內也。

卷之三中品

白芷

气味辛﹑溫。主女人漏下赤白﹐血閉陰腫﹐寒熱﹐風侵頭目淚出﹐長肌膚﹐潤澤﹐可作面脂。

卷之三中品

苦參

气味苦﹑寒。主心腹結气﹐癥瘕積聚﹐黃膽﹐溺有餘瀝。逐水﹐除癰腫﹐補中﹐明目止淚。

徐靈胎曰﹕此以味爲治也。苦入心﹐寒除火﹐故苦參專治心經之火﹐與黃連功用相近。

但黃連似去心臟之火爲多﹐苦參似去心府小腸之火爲多﹔則以黃連之气味淸﹐而苦參之气味濁也。﹝按﹕「補中」二字﹐亦取其苦以燥脾之義也﹞。

卷之三中品

水萍

气味辛﹑寒。主暴熱﹐﹝得水之气﹐故能除熱﹞。身癢﹐﹝濕熱在皮膚﹞。下水气﹝萍入水不濡﹐故能滌水﹞。勝酒﹐﹝水气勝則酒气散矣﹞。長須髮﹐﹝益皮毛之血气﹞。主消渴。﹝得水气之助﹞。久服輕身。﹝亦如萍之輕也﹞

徐靈胎曰﹕水萍生於水中﹐而能出水上﹐且其葉入水不濡﹐是其性能敵水者也。故凡水濕之病皆能治之。其根不著土而上浮水面﹐故又能主皮毛之疾。

卷之三中品

款冬花

气味辛﹑溫﹐無毒。主咳逆上气善喘﹐喉痺﹐諸驚癇﹐寒熱邪气。

張隱庵曰﹕款冬生於水中﹐花開紅白﹐气味辛溫﹐從陰出陽﹐蓋稟水中之生陽﹐而上通肺金之藥也。太陽寒水之气﹐不從皮毛外交於肺﹐則咳逆上气而善喘﹔款冬稟水气而通肺﹐故可治也。厥陰﹑少陽木火之气結於喉中﹐則如喉痺﹔款冬得金水之气﹐金能平木﹐水能制火﹐故可治也。驚癇寒熱邪气﹐爲病不止一端﹐故曰諸驚癇寒熱邪气﹔款冬稟太陽寒水之气﹐而上行外達﹐則陰陽水火之气自相交會﹐故可治也。

卷之三中品

濃朴

气味苦﹑溫﹐無毒。主中風﹐傷寒﹐頭痛﹐寒熱﹐驚悸﹐气血痺﹐死肌﹐去三虫。﹝生用則解肌而達表﹐炙香則運土而助脾。﹞

陳修園曰﹕濃朴气溫﹐稟木气而入肝﹔味苦無毒﹐得火味而入心。然气味濃而主降﹐降則溫而專於散﹐苦而專於泄﹐故所主皆爲實癥。中風有便溺阻隔癥﹐傷寒有下之微喘癥﹐有發汗後腹脹滿癥﹑大便硬癥﹐頭痛有濁气上衝癥﹐俱宜主以濃朴也。至於溫能散寒﹐苦能泄熱﹐能散能泄﹐則可以解气逆之驚悸。能散則气行﹐能泄則血行﹐故可以治气血痺及死肌也。三虫本濕气所化﹐濃朴能散而泄之﹐則三虫可去也。寬脹下气﹐經無明文﹐仲景因其气味苦溫而取用之﹐得《本經》言外之旨也。

卷之三中品

梔子

气味苦寒﹐無毒。主五內邪气﹐胃中熱气﹐面赤﹐酒鼻﹐白癩﹐赤癩﹐瘡瘍。

陳修園曰﹕梔子气寒﹐稟水气而入腎﹔味苦﹐得火味而入心。五內邪气﹐五臟受熱邪之气也。胃中熱气﹐胃經熱煩懊不眠也。心之華在面﹐赤則心火盛也。鼻屬肺﹐酒鼻﹐金受火克而色赤也。白癩爲濕﹐赤癩爲熱﹐瘡瘍爲心火。梔子下稟寒水之精﹐上結君火之實﹐能起水陰之气上滋﹐復導火熱之气下行﹐故統主之。以上諸癥﹐惟生用之﹐气味尙存﹐若炒黑則爲死灰﹐無用之物矣。仲景梔子豉湯用之者﹐取其交媾水火﹑調和心腎之功﹔加香豉以引其吐﹐非梔子能湧吐也。俗本謂翻子生用則吐﹐炒黑則不吐﹐何其陋歟﹖按﹕仲景云﹕舊有微溏者﹐勿用。

卷之三中品

枳實

气味苦﹑寒﹐無毒。主大風在皮膚中﹐如麻豆苦癢﹐除寒熱結﹐止痢﹐長肌肉﹐利五臟﹐益气。

張隱庵曰﹕枳殼气味苦寒﹐冬不落葉﹐稟少陰標本之气化。臭香形園﹐花白多刺﹐瓤肉黃白﹐又得陽明金土之气化。主治大風在皮膚中﹐如麻豆苦癢者﹐得陽明金气而制風﹐稟少陰水气而淸熱也。除寒熱結者﹐稟少陰本熱之气而除寒﹐標陰之气而除熱也。止痢﹑長肌肉者﹐得陽明中土之气也。五臟發原於先天之少陰﹐生長於後天之陽明﹐故主利五臟。得少陰之陰故益气﹐得陽明之气故輕身。仲祖本論﹐有大承气湯﹐用炙濃朴﹑炙枳實﹔小承气湯﹐用生濃朴﹑生枳實﹔生熟之間﹐有意存焉﹐學人不可不參。

按《本經》有枳實﹐無枳殼﹐唐《開寶》始分之。然枳殼卽枳實之大者﹐性宣發而气散﹐不如枳實之完結﹐然旣是一種﹐亦不必過分。

卷之三中品

黃柏

气味苦寒﹐無毒。主五臟腸胃中結熱﹐黃膽﹐腸痔﹐止泄痢﹐女子漏下赤白﹐陰傷蝕瘡。

陳修園曰﹕黃柏气寒﹐稟天冬寒之水气。味苦無毒﹐得地南方之火味﹔皮濃色黃﹐得太陰中土之化。五臟爲陰﹐凡經言主五臟者﹐皆主陰之藥也。治腸胃中熱結者﹐寒能淸熱也。治黃疸﹑腸痔者﹐苦能勝濕也。止泄利者﹐濕熱泄痢﹐惟苦寒能除之﹐而且能堅之也。

女子胎漏下血﹐因血熱妄行﹔赤白帶下﹐及陰戶傷蝕成瘡﹐皆因濕熱下注﹔黃柏寒能淸熱﹐苦可燥濕﹐所以主之。然皆正气未傷﹐熱毒內盛﹐有餘之病﹐可以暫用﹐否則不可姑試也。

凡藥之燥者﹐未有不熱﹔而寒者﹐未有不濕﹔黃柏於淸熱之中﹐而兼燥濕之效。

卷之三中品

山茱萸

气味酸﹑平﹐無毒。主心下邪气﹐寒熱﹐溫中﹐逐寒濕痺﹐去三虫﹐久服輕身。﹝去核﹞。

陳修園曰﹕山茱萸色紫赤而味酸平﹐稟厥陰﹑少陽木火之气化。手厥陰心包﹑足厥陰肝﹐皆屬於風木也﹔手少陽三焦﹑足少陽膽﹐皆屬於相火也。心下巨闕穴﹐乃手闕陰心包之募﹐又心下爲脾之分。曰邪气者﹐脾之邪實爲肝木之邪也。足厥陰肝木﹐血少气亢則克脾土﹐並於陽則熱﹐並於陰則寒也。又寒熱往來﹐爲少陽之病﹐山萸稟木火之气化﹐故鹹主之。山萸味酸收斂﹐斂火歸於下焦﹐火在下謂之少火﹐少火生气﹐所以溫中。山萸味酸入肝﹐肝主藏血﹐血能充膚熱肉﹐所以逐周身寒濕之痺。三虫者﹐厥陰風木之化也﹔仲景烏梅丸之酸﹐能治蛔厥﹐卽此物悟出。肝者﹐敢也﹐生气生血之髒也。孫眞人生脈散中﹐有五味之酸﹐能治倦怠而輕身﹐亦從此物悟出。

張隱庵曰﹕仲祖八味丸﹐用山茱萸﹐後人去附﹑桂攺爲六味丸﹐以山茱萸爲固精補腎水之藥﹐此外並無他用﹐皆因安於苟簡﹐不深討故也。今詳觀《本經》﹐山茱萸之功能如此﹐學人能於《本經》之內會悟而廣其用﹐庶無拘隘之獘。

卷之三中品

吳茱萸

气味辛﹑溫﹐有小毒。主溫中﹐下气﹐止痛﹐又除濕血痺﹐逐風邪﹐開腠理﹐咳逆﹐寒熱。﹝泡一次用﹞

陳修園曰﹕吳萸气溫﹐稟春气而入肝。味辛有小毒﹐得金味而入肺。气溫能祛寒﹐而大辛之味﹐又能俾肺令之獨行而無所旁掣﹔故中寒可溫﹐气逆可下﹐胸腹諸痛可止﹔皆肺令下行﹐坐鎭而無餘事。仲景取治陽明食穀欲嘔癥﹐及漧嘔吐涎沫癥﹐從《本經》而會悟於言外之旨也。肺喜溫而惡寒﹐一得吳萸之大溫大辛﹐則水道通調而濕去。肝藏血﹐血寒則滯而成痺﹐一得吳萸之大辛大溫﹐則血活而痺除。風邪傷人﹐則腠理閉﹐而爲寒熱咳逆諸癥﹐吳萸大辛大溫﹐開而逐之﹐則咳逆寒熱諸證俱平矣。然猶有疑者﹐仲景用藥悉遵《本經》﹐而「少陰病吐利﹐手足逆冷﹐煩燥欲死者﹐吳茱萸湯主之」二十字﹐與《本經》不符。而不知少陰之髒﹐皆本陽明水谷以資生﹐而復交於中土。若陰陽之气不歸中土﹐則上吐而不利﹔水火之气不歸中土﹐則下燥而上煩﹔中土之气內絕﹐則四肢逆冷而過肘膝﹐法在不治。仲景取吳茱萸大辛大溫之威烈﹐佐人參之沖和﹐以安中气﹐姜﹑棗之和胃﹐以行四末﹔專求陽明﹐是得絕處逢生之妙。張隱庵﹑葉天士之解俱淺。

卷之三中品

杏仁

气味甘﹑苦﹑溫﹐冷利﹐有小毒。主咳逆上气﹐雷鳴喉痺﹐下气產乳﹐金瘡﹐寒心奔豚。﹝湯泡去皮。雙仁者﹐大毒勿用﹞

陳修園曰﹕杏仁气味甘苦﹐其實苦重於甘﹐其性帶濕﹐其質冷利﹝冷利者﹐滋潤之意也﹞。

下气二字﹐亦足以盡其功。肺實而脹﹐則爲咳逆上气。雷鳴喉痺者﹐火結於喉爲痺痛﹐痰聲之響如雷鳴也﹔杏仁下气﹐所以主之。气有餘便是火﹐气下卽火下﹐故乳汁可通﹐瘡口可合也。心陽虛﹐則寒水之邪﹐自下上奔﹐犯於心位﹔杏仁有下气之功﹐伐寒水於下﹐卽所以保心陽於上也。凡此皆治有餘之癥﹐若勞傷咳嗽之人﹐服之必死。時醫謂產於叭噠者﹐味純甘可用﹐而不知純甘非杏仁之正味。旣無苦降之功﹐徒存其濕以生痰﹐甘以壅气﹐陰受其害﹐至死不悟﹐惜哉﹗

卷之三中品

烏梅

气味酸﹑溫﹑平﹑澀﹐無毒。主下气﹐除熱﹐煩滿﹐安心﹐止肢體痛﹐偏枯不仁﹐死肌﹐去靑黑痣﹐蝕惡肉。

陳修園曰﹕烏梅气平﹐稟金气而入肺﹔气溫﹐稟木气而入肝﹔味酸無毒﹐得木味而入肝﹔味澀卽酸之變味也。味勝於气﹐以味爲主。梅得東方之味﹐花放於冬﹐成熟於夏﹐是稟冬令之水精﹐而得春生之气而上達也。主下气者﹐生气上達﹐則逆气自下矣。熱煩滿﹑心不安﹐《傷寒論》厥陰癥﹐以气上撞心﹐心疼熱等字槪之﹐能下其气﹐而諸病皆愈矣。脾主四肢﹐木气克土﹐則肢體痛﹔肝主藏血﹐血不灌漑﹐則偏枯不仁﹐而爲死肌﹔烏梅能和肝气﹐養肝血﹐所以主之。去靑黑痣及蝕惡肉者﹐酸收之味﹐外治能消痣與肉也。

張隱庵云﹕後人不體經義﹐不窮物理﹐但以烏梅爲酸斂收澀之藥﹐而春生上達之性未之講也。惜哉﹗

卷之三中品

犀角

气味苦﹑酸﹑鹹﹑寒﹐無毒。主百毒蠱疰﹑邪鬼瘴气﹐解鉤吻﹑鴆羽﹑蛇毒﹐除邪﹐不迷惑魘寐。久服輕身。

陳修園曰﹕犀角气寒﹐稟水之气也﹔味苦酸鹹無毒﹐得木火水之味也。主百毒蠱疰﹑邪鬼瘴气者﹐以犀爲靈異之獸﹐借其靈气以辟邪也。解鉤吻﹑鴆羽﹑蛇毒者﹐以牛屬土而犀居水﹐得水土之精﹐毒物投水土中而俱化也。不迷惑魘寐﹑輕身者﹐言水火旣濟之效也。今人取治血癥﹐與經旨不合。

卷之三中品

羚羊角

气味鹹﹑寒﹐無毒。主明目﹐益气﹐起陰﹐去惡血﹐注下。辟蠱毒﹐惡鬼不祥﹐常不魘寐。﹝俗稱羚羊﹞

【參】羚羊角气寒味鹹無毒﹐入腎與膀胱二經。主明目者﹐鹹寒以補水﹐水足則目明也。

益气者﹐水能化气也。起陰者﹐陰器爲宗筋而屬於肝﹐肝爲木﹐木得烈日而萎﹐得雨露而挺也。味鹹則破血﹐故主去惡血。气寒則淸熱﹐故止注下也。蠱毒爲濕熱之毒也﹐鹹寒可以除之。辟惡鬼不祥﹑常不魘寐夢者﹐誇其靈異通神之妙也。

卷之四中品

鹿茸

气味甘﹑溫﹐無毒。主漏下惡血﹐寒熱﹐驚癇﹐益气﹐彊志﹐生齒不老。

陳修園曰﹕鹿爲仙獸而多壽﹐其臥則口鼻對尾閭以通督脈﹔督脈爲通身骨節之主﹐腎主骨﹐故又能補腎。腎得其補﹐則志彊而齒固﹐以志藏於腎﹐齒爲骨餘也。督得其補﹐則大气升舉﹐惡血不漏﹐以督脈爲陽气之總督也。然角中皆血所貫﹐衝爲血海﹐其大補衝脈可知也。凡驚癇之病﹐皆挾衝脈而作﹐陰气虛不能寧謐於內﹐則附陽而上升﹐故上熱而下寒。陽气虛不能周衛於身﹐則隨陰而下陷﹐故下熱而上寒﹔鹿茸入衝脈﹐而大補其血﹐所以能治寒熱驚癇也。至於長而爲角﹐《別錄》謂其主惡瘡﹐逐惡气。以一點胚血﹐發泄已盡﹐只有拓毒消散之功也。

卷之四中品

鱉甲

气味酸﹑平﹐無毒。主心腹癥瘕﹐堅積寒熱﹐去痞疾﹑蝕肉﹑陰蝕﹑痔核惡肉。

【述】鱉甲气平﹐稟金气而入肺﹔味鹹無毒﹐得水味而入腎。心腹者﹐合心下大腹小腹﹐以及脇肋而言也。癥瘕堅硬之積﹐致發寒熱﹐爲厥陰之肝气凝聚﹔鱉甲气平﹐可以制肝﹐味鹹可以軟堅﹐所以主之也。痞者﹐肝气滯也﹐鹹平能制肝而軟堅﹐故亦主之。蝕肉﹑陰蝕﹑痔核惡肉﹐一生於鼻﹐鼻者肺之竅也﹔一生於二便﹐二便者腎之竅也﹔入肺腎而軟堅﹐所以消一切惡肉也。

卷之四中品

白僵蠶

气味鹹﹑平﹑辛﹐無毒。主治小兒驚癇﹑夜啼﹐去三虫﹐滅黑﹐令人面色好﹐男子陰癢病。﹝凡稟金气色白之藥﹐俱不宜炒。﹞

【述】僵蠶气平爲秋气﹐味辛爲金味﹐味鹹爲水味﹐稟金水之精也。治驚癇者﹐金能平木也。治夜啼者﹐金屬幹而主天﹐天運旋轉﹐晝開夜闔也。殺三虫者﹐虫爲風木所化﹐金主肅殺也﹐滅黑﹑令人面色好者﹐俾水气上滋也。治男子陰癢者﹐金能制風﹐咸能除癢也。

徐靈胎曰﹐僵蠶感風而僵﹐凡風气之疾﹐皆能治之﹐蓋借其气以相感也。

或問﹕因風以僵﹐何以反能治風﹖曰﹕邪之中人也﹐有气而無形﹐穿經透絡﹐愈久愈深。

以气類相反之藥投之﹐則拒而不入﹐必與之同類者﹐和入諸藥﹐使爲響導﹐則藥力至於病所。

而邪與藥相從﹐藥性漸發﹐或從毛孔出﹐或從二便出﹐不能復畱矣。此卽從治之法也。風寒暑濕﹐莫不皆然。此神而明之之道﹐不專恃正治奏功矣。

卷之四中品

蚱蟬

﹝古人用蟬﹐今人用蛻﹐气性亦相近。﹞气味寒﹑鹹。主小兒驚癇﹑夜啼﹐癲病寒熱。

陳修園曰﹕蚱蟬气寒稟水气﹐味鹹得水味﹐而要其感涼風淸露之气以生﹐得金气最全。

其主小兒驚癇者﹐金能平木也。蚱蟬日出有聲﹐日入無聲﹐故止夜啼也。癲病寒熱者﹐肝膽之風火也﹐蚱蟬具金水之气﹐金能制風﹐水能制火﹐所以主之。

張隱庵曰﹕蟬脫﹑僵蠶﹐皆稟金水之精﹐故《本經》主治﹐大體相同。但蟬飲而不食﹐溺而不糞﹔蠶食而不飲﹐糞而不溺﹐何以相同﹖經云「飲入於胃……﹐上歸於肺……。」谷入於胃﹐乃傳之肺。是飲食𨿽殊﹐皆由肺气之通調﹐則尿糞𨿽異﹐皆稟肺气以傳化矣。

石膏气味辛﹑微寒﹐無毒。主中風寒熱﹐心下逆气驚喘﹐口漧舌焦﹐不能息﹐腹中堅痛﹐除邪鬼﹐產乳﹐金瘡。

陳修園曰﹕石膏气微寒﹐稟太陽寒水之气﹔味辛無毒﹐得陽明燥金之味。風爲陽邪﹐在太陽則惡寒發熱﹐然必審其無汗煩燥而喘者﹐可與麻桂並用﹔在陽明則發熱而微惡寒﹐然必審其口漧舌焦大渴而自汗者﹐可與知母同用。曰心下气逆﹐卽《傷寒論》﹐气逆欲嘔之互詞﹔曰不能息﹐卽《傷寒論》虛羸少气之互詞﹔然必審其爲解後裏气虛而內熱者﹐可與人參﹑竹葉﹑半夏﹑麥冬﹑甘艸﹑粳米同用。腹中堅痛﹐陽明燥甚而堅﹐將至於胃實不大便之癥。邪鬼者﹐陽明邪實﹐妄言妄見﹐或無故而生驚﹐若邪鬼附之﹐石膏淸陽明之熱﹐可以統治之。陽明之潰爛也。但石品見火則成鍛石﹐今人畏其寒而用﹐則大失其本來之性矣。

卷之四下品

附子

气味辛﹑溫﹐有大毒。主風寒咳逆邪气﹐溫中﹐金瘡﹐破癥堅﹑積聚﹑血瘕﹐寒濕痿﹐拘攣﹐膝痛﹐不能行步。﹝以刀削去皮臍﹐每个剖作四塊﹐用滚水微溫泡三日﹐一日一換﹐去鹽味﹐曬半燥﹐剖十六塊﹐於銅器炒熟用之。近世以便煮之﹐非法也。﹞

陳修園曰﹕《素問》謂以毒藥攻邪是回生妙手﹐後人立補養等法是模稜巧術﹐究竟攻其邪而正气復﹐是攻之卽所以補之也。附子味辛气溫﹐火性迅發﹐無所不到﹐故爲回陽救逆第一品藥。《本經》云﹕風寒咳逆邪气﹐是寒邪之逆於上焦也﹔寒濕痿﹑拘攣﹑膝痛不能行步﹐是寒邪著於下焦筋骨也﹔癥堅﹑積聚﹑血瘕﹐是寒气凝結﹐血滯於中也。考《大觀本》﹐咳逆邪气句下﹐有「溫中金瘡」四字﹐以中寒得暖而溫﹐血肉得暖而合也。大意上而心肺﹐下而肝腎﹐中而脾胃﹐以及血肉筋骨營衛﹐因寒濕而病者﹐無有不宜。卽陽气不足﹐寒气內生﹐大汗﹑大瀉﹑大喘﹑中風﹑卒倒等癥﹐亦必仗此大气大力之品﹐方可挽回。此《本經》言外意也。

又曰﹕附子主寒濕﹐諸家俱能解到﹐而仲景用之﹐則化而不可知之謂神。且夫人之所以生者﹐陽也﹐亡陽則死。亡字分二字﹐一無方切﹐音忘﹐逃也﹐卽《春秋傳》出亡之義也﹔一微夫切﹐音無﹐無也﹐《論語》亡而爲有﹐孟子問有餘曰亡矣之義也。誤藥大汗不止爲亡陽﹐如唐之幸蜀﹐仲景用四逆湯﹑眞武湯等法以迎之﹔吐利厥冷爲亡陽﹐如周之守府﹐仲景用通脈四逆湯﹑姜附湯以救之﹔且太陽之標陽外呈而發熱﹐附子能使之交於少陰而熱已。少陰之神機病﹐附子能使自下而上而脈生﹐周行通達而厥愈﹔合苦甘之芍﹑艸而補虛﹐合苦淡之苓﹑芍而溫固﹐元妙不能盡述。按其立法﹐與《本經》之說不同﹐豈仲景之創見歟﹖然《本經》謂「气味辛溫有大毒」七字﹐仲景卽於比悟出附子大功用。溫得東方風木之气﹐而溫之至則爲熱﹐《內經》所謂少陰之上﹐君火主之是也。辛爲西方燥金之味﹐而辛之至則反潤﹐《內經》所謂辛以潤之是也。凡物性之偏處則毒﹐偏而至無可加處則大毒。因「大毒」二字﹐知附子之溫爲至極﹐辛爲至極也。仲景用附子之溫有二法﹕雜於苓﹑芍﹑甘艸中﹐雜於地黃﹑澤瀉中﹐如冬日可愛﹐補虛法也﹔佐以姜﹑桂之熱﹐佐以麻﹑辛之雄﹐如夏日可畏﹐救陽法也。用附子之辛﹐亦有三法﹕桂枝附子湯﹑桂枝附子去桂加白術湯﹑甘艸附子湯﹐辛燥以祛除風濕也﹔附子湯﹑芍藥甘艸附子湯﹐辛潤以溫補水藏也﹔若白通湯﹑通脈四逆湯﹐加人尿豬膽汁﹐則取西方秋收之气﹐保復元陽﹐則有大封大固之妙矣。後世虞天民﹑張景嶽﹑亦極贊其功﹔然不能從《本經》中細繹其義﹐以闡發經方之妙﹐徒逞臆說以極贊之﹐反爲蛇足矣。

卷之四下品

半夏

气味辛﹑平﹐有毒。主傷寒寒熱﹐心下堅﹐胸脹咳逆﹐頭眩﹐咽喉腫痛﹐腸鳴﹐下气﹐止汗。

陳修園曰﹕半夏气平﹐稟天秋金之燥气﹐而入手太陰﹔味辛有毒﹐得地西方酷烈之味﹐而入手足陽明。辛則能開諸結﹐平則能降諸逆也。傷寒寒熱﹑心下堅者﹐邪積於半表半里之間﹐其主之者﹐以其辛而能開也。胸脹咳逆﹑咽喉腫痛﹑頭眩上气者﹐邪逆於巓頂胸膈之上﹐其主之者﹐以其平而能降也。鳴者﹐大腸受濕﹐則腸中切痛而鳴濯濯也﹔其主之者﹐以其辛平能燥濕也。又云止汗者﹐別著其辛中帶澀之功也。仲景於小柴胡湯用之治寒熱﹐瀉心湯用之以治胸滿腸鳴﹐少陰咽痛亦用之﹐《金匱》頭眩亦用之﹐且嘔者必加此味﹐大得其開結降逆之旨。用藥悉遵《本經》﹐所以爲醫中之聖。

又曰﹕今人以半夏功專祛痰﹐槪用白礬煮之﹐服者往往致吐﹐且致酸心少食﹐制法相沿之陋也。古人只用湯洗七次﹐去涎﹐今人畏其麻口﹐不敢從之。余每年收幹半夏數十斤﹐洗去粗皮﹐以生薑汁﹑甘艸水浸一日夜﹐洗淨﹐又用河水浸三日﹐一日一換﹐濾起蒸熟﹐曬漧切片﹐隔一年用之﹐甚效。此藥蓋是太陰﹑陽明﹑少陽之大藥﹐祛痰卻非專長。故仲景諸方加減﹐俱云嘔者加半夏﹐痰多者加茯苓﹐末聞以痰多加半夏也。

卷之四下品

大黃

气味苦﹑寒﹐無毒。主下淤血﹑血閉﹐寒熱﹐破癥瘕積聚﹑畱飲宿食﹐蕩滌腸胃﹐推陳致新﹐通利水谷﹐調中化食﹐安和五臟。

陳修園曰﹕大黃色正黃而臭香﹐得土之正气正色﹐故專主脾胃之病﹔其气味苦寒﹐故主下泄凡血淤而閉﹐則爲寒熱﹔腹中結塊﹐有形可徵曰癥﹐可聚可散曰瘕﹔五臟爲積﹐六腑爲聚﹐以及畱飲宿食﹐得大黃攻下﹐皆能已之。自「蕩滌腸胃」下五句﹐是申明大黃之效。末一句是總結上四句﹐又大申大黃之奇效也。意謂人只知大黃蕩滌腸胃﹐功在推陳﹐抑知推陳卽所以致新乎﹖人知大黃通利水谷﹐功在化食﹐抑知化食卽所以調中乎﹖且五臟皆稟气於胃﹐胃得大黃運化之力而安和﹐而五臟亦得安和矣﹐此《本經》所以有黃良之名也。﹝有生用者﹐有用淸酒洗者。﹞

卷之四下品

桃仁

气味苦﹑甘﹑平﹐無毒。主淤血﹑血閉﹑癥瘕邪气﹐殺小虫。﹝雙仁者﹐大毒。﹞

陳修園曰﹕桃仁气平爲金气﹐味苦爲大味﹐味甘爲上味。所以瀉多而補少者﹐以气平主降﹐味苦主泄﹐甘味之少﹐不能與之爲敵也。

徐靈胎曰﹕桃得三月春和之气以生﹐而花色鮮明似血﹐故凡血郁血結之疾﹐不能調和暢達者﹐此能入於其中而和之散之。然其生血之功少﹐而去淤之功多者﹐何也﹖蓋桃核本非血類﹐故不能有所補益。若淤瘕皆已敗之血﹐非生气不能流通。桃之生气﹐皆在於仁﹐而味苦又能開泄﹐故能逐舊而不傷新也。

卷之四下品

旋復花

气味鹹﹑溫﹐有小毒。主結气﹐脇下滿﹐驚悸﹐除水﹐去五臟間寒熱﹐補中益气。

陳修園曰﹕旋復花气溫﹐稟風气而主散﹔味鹹﹐得水味潤下而堅。味勝於气﹐故以味爲主。惟其堅﹐故結气脇下滿等癥﹐皆能已之﹔惟其潤下﹐故停水驚悸﹐及五臟郁滯而生寒熱等癥﹐皆能已之。借鹹降之力﹐上者下之﹐水气行﹐痰气消﹐而中焦自然受補矣。﹝《本經》名金沸艸。《爾雅》名盜庚。七﹑八月開花﹐如金錢菊。相傳葉上露水滴地卽生。﹞

桔梗气味辛﹑微溫﹐有小毒。主胸脇痛如刀刺﹐腹滿腸鳴幽幽﹐驚恐悸气。

張隱庵曰﹕桔梗治少陽之脇滿﹐上焦之胸痺﹐中焦之腹滿﹐下焦之腸鳴。又驚則气上﹐恐則气下﹐悸則動中﹐是桔梗爲气分之藥﹐上中下皆可治也。張元素不參經義﹐謂桔梗乃舟楫之藥﹐載諸藥而不沈。今人熟念在口﹐終身不忘﹐以元素杜撰之言爲是﹐則《本經》幾可廢矣﹗醫門豪傑之士﹐能明神農之《本經》﹑軒岐之《靈》《素》﹑仲祖之《論》《略》﹐則千百方書﹐皆爲糟粕。設未能也﹐必爲方書所囿﹐而蒙蔽一生矣。可畏哉﹗

卷之四下品

葶藶

味辛寒。主癥瘕﹑積聚﹑結气﹐﹝水飲所結之疾。﹞飲食寒熱﹐破堅逐邪﹐﹝亦皆水气之疾。﹞通利水道。﹝肺气降則水道自通。﹞

徐靈胎曰﹕葶藶滑潤而香﹐專瀉肺气﹐肺爲水源﹐故能瀉肺﹐卽能瀉水﹐凡積聚寒熱從水气來者﹐此藥主之。

大黃之瀉﹐從中焦始﹔葶藶之瀉﹐從上焦始。故《傷寒論》中承气湯用大黃﹐而陷胸湯用葶藶也。

卷之四下品

連翹

气味苦﹑平。主寒熱﹐鼠﹐瘰﹐癰腫﹐惡瘡﹐癭癅﹐結熱﹐蠱毒。

卷之四下品

夏枯艸

气味苦﹑辛﹐寒。主寒熱﹐瘰﹐鼠﹐頭瘡﹐破癥﹐散癭﹐結气﹐腳腫﹐濕痺﹐輕身。

卷之四下品

代赭石

气味苦﹑寒。主鬼疰﹐賊風蠱毒﹐殺精物惡鬼﹐腹中毒邪气﹐女子赤沃漏下。

【述】代赭石气寒入腎﹐味苦無毒入心。腎爲坎水﹐代赭气寒益腎﹐則腎水中一陽上升﹔心爲離火﹐代赭味苦益心﹐則心火中一陰下降。水升火降﹐陰陽互藏其宅﹐而天地位矣。故鬼疰賊風精魅惡鬼﹐以及蠱毒腹中邪毒﹐皆可主之。腎主二便﹐心主血﹐血熱則赤沃漏下﹐苦寒淸心﹐心腎交﹐所以主女子赤沃漏下。仲景代赭旋復花湯﹐用之極少。後人昧其理而重用之﹐且賴之以鎭納諸气﹐皆荒經之過也﹗

本艸附錄

《別錄》《唐本艸》﹑……

《別錄》《唐本艸》《拾遺》《藥性》《海藏》《蜀本》《開寶》《圖經》《日華》《補遺》。

本艸附錄《別錄》《唐本艸》﹑……

何首烏

气味苦﹑溫﹐無毒。主瘰﹐消癰腫﹐療頭面風瘡﹐治五痔﹐止心痛﹐益血气﹐黑髭發﹐悅顏色。久服長筋骨﹐益精髓﹐延年不老。亦治婦人產後及帶下諸疾。﹝《開寶》﹞

陳修園曰﹕後世增入藥品﹐餘多置之而弗論﹐惟何首烏於久瘧久痢多取用之。蓋瘧少陽之邪也﹐久而不愈﹐少陽之气慣爲瘧邪所侮。俯首不敢與爭﹐任其出入往來﹐絕無忌憚﹐縱舊邪已退﹐而新邪復乘虛入之﹐則爲瘧﹔縱新邪未入﹐而營衛不調之气﹐自襲於少陽之界亦爲瘧。首烏妙在直入少陽之經﹐其气甚雄﹐雄則足以折瘧邪之勢﹔其味甚澀﹐澀則足以堵瘧邪之路。邪若未淨者﹐佐以柴﹑苓﹑桔﹑半﹔邪若已淨者﹐佐以參﹑術﹑﹑歸﹔一﹑二劑效矣。設初瘧而卽用之﹐則閉門逐寇﹐其害有不可勝言矣。久痢亦用之者﹐以上气欠陷﹐當於少陽求其生發之气也﹐亦以首烏之味最苦而澀﹐苦以堅其腎﹐澀以固其脫。宜溫者與姜﹑附同用﹔宜涼者與芩﹑連同用﹔亦捷法也。此外﹐如疽瘡五痔之病﹐則取其蔓延則通經絡。瘰之病﹐則取其入少陽之經。精滑泄瀉及崩漏之病﹐則取其澀以固脫。若謂首烏滋陰補腎﹐能烏須髮﹐益气血﹐悅顏色﹐長筋骨﹐益精髓﹐延年﹐皆耳食之誤也。凡物之能滋潤者﹐必其脂液之多也﹔物之能補養者﹐必气味和也。試問﹕澀滯如首烏﹐何以能滋﹖苦劣如首烏﹐何以能補﹖今之醫輩竟奉爲補藥上品者﹐蓋惑於李時珍《綱目》不寒不燥﹐功居地黃之上之說也。餘二十年來﹐目擊受害者比比。以醫爲蒼生之司命﹐不敢避好辯之名也。

本艸附錄《別錄》《唐本艸》﹑……

延胡索

气味辛﹑溫﹐無毒。主破血﹐婦人月經不調﹐腹中結塊﹐崩中淋露﹐產後諸血癥﹐血暈﹐暴血衝上﹐因損下血﹐煮酒或酒磨服。﹝《開寶》﹞

本艸附錄《別錄》《唐本艸》﹑……

肉豆蔻

气味辛﹑溫﹐無毒。主溫中﹐消食止泄﹐治精冷﹐心腹脹痛﹐霍亂中惡﹐鬼气冷疰﹐嘔沫冷气﹐小兒乳霍。﹝《開寶》﹞

本艸附錄《別錄》《唐本艸》﹑……

補骨脂

气味辛﹑溫﹐無毒。主五勞七傷﹐風虛冷﹐骨髓傷敗﹐腎冷精流﹐及婦人血气墮胎。﹝《開寶》﹞

陳修園曰﹕墮胎者﹐言其人素有墮胎之病﹐以此藥治之﹐非謂以此藥墮之也。上文主字﹐直貫至此。蓋胎借脾气之長﹐借腎气之舉﹐此藥溫補脾腎﹐所以大有固胎之功。數百年來﹐誤以黃芩爲安胎之品﹐遂疑溫藥礙胎﹐見《開寶》有「墮胎」二字﹐遽以墮字不作病情解﹐另作藥功解﹐與上文不相連貫。李瀕湖﹑汪庵﹑葉天士輩因之﹐貽害千古。或問《本經》牛膝本文﹐亦有「墮胎」二字﹐豈非以墮字作藥功解乎﹖曰彼頂「逐血气」句來﹐惟其善逐﹐所以善墮。古書錯綜變化﹐難與執一不通者道。

本艸附錄《別錄》《唐本艸》﹑……

白豆蔻

气味辛溫﹐無毒。主積冷气﹐止吐逆反胃﹐消穀下气。﹝《開寶》﹞

本艸附錄《別錄》《唐本艸》﹑……

縮砂仁

气味辛﹑溫﹑澀﹐無毒。主虛勞冷瀉﹐宿食不消﹐赤白泄痢﹐腹中虛痛﹐下气。﹝《開寶》﹞

本艸附錄《別錄》《唐本艸》﹑……

郁金

气味苦﹑寒﹐無毒主血積﹐下气﹐生肌止血﹐破惡血﹐血淋﹐尿血﹐金瘡。﹝《唐本艸》﹞

陳修園曰﹕時醫徇名有二誤﹕一曰生脈散﹐因其有生脈二字﹐每用之以救脈脫﹐入咽少頃﹐脈未生而人已死矣。一曰郁金﹐因其命名爲郁﹐往往取治於气郁之癥﹐數服之後﹐郁末解﹐而血脫立至矣。醫道不明﹐到處皆然﹐而江﹑浙﹑閩﹑粵尢其甚者。

本艸附錄《別錄》《唐本艸》﹑……

神曲

气味辛﹑甘﹑溫﹐無毒。主化水谷宿食﹐癥結積聚﹐健脾暖胃。﹝《藥性》﹞

陳修園曰﹕凡曲皆主化谷﹐谷積服此便消。或鼻中如聞酒香﹐藥性所言主治﹐亦不外此。

癥結積聚者﹐水谷之積久而成也。健脾暖胃者﹐化水谷之效也。除化水谷之外﹐並無他長。

今人以之常服﹐且云祛百病﹐怪甚﹗考造曲之法﹔六月六日﹐是六神聚會之曰﹐用白曲百斤﹐靑蒿﹑蒼耳﹑野蓼各自然汁三斤﹐杏仁研泥﹑赤小豆爲末各三升﹐以配靑龍﹑白虎﹑朱雀﹑元武﹑勾陳﹑蛇六神﹐通和作餅﹐麻葉或楮葉包﹐如造醬黃法﹐待生黃衣﹐曬漧收之。陳久者良。藥用六種﹐以配六神聚會之日﹐發黃衣作曲﹐故名六神曲。今人除去「六」字﹐只名神曲﹐任意加至數十味﹐無非克破之藥﹐大傷元气﹐且有百艸神曲﹐害人更甚﹗近日通行福建神曲﹐其方於六神本方中﹐去赤小豆﹐惡其易蛀﹐加五苓散料﹑平胃散料及麥芽﹐穀芽﹑使君子﹑榧子﹑大黃﹑黃芩﹑大腹皮﹑砂仁﹑白蔻﹑丁香﹑木香﹑藿香﹑香附﹑良姜﹑芍藥﹑防風﹑秦艽﹑羌活﹑獨活﹑川芎﹑蘇葉﹑荊芥﹑防己﹑黨參﹑茯苓﹑萊菔子﹑苡米﹑木通﹑茶葉﹑漧薑﹑漧葛﹑枳殼﹑山楂﹑檳榔﹑靑皮﹑木瓜﹑薄荷﹑蟬蛻﹑桃仁﹑紅花﹑三稜﹑莪術﹑郁金﹑葛蒲﹑柴胡﹑菊花等爲末﹐制爲方塊﹐以艸發黃衣曬漧。此方雜亂無序﹐誤人匪淺﹐而竟盛行一時者﹐皆誤信招牌上誇張等語。而慣以肥甘自奉之輩﹐單服此克化之品﹐未嘗不通快一時﹐而損傷元气﹐人自不覺。若以入方﹐則古人之方﹐立法不苟﹐豈堪此雜亂之藥﹐礙此礙彼乎﹖且以藥末合五穀﹐造發黃而爲曲﹐只取其速於釀化﹐除消導之外﹐並無他長﹐何以統治百病﹖且表散之品﹐因發而失其辛香之气﹔攻堅之品﹐以發而失其雄入之權。補養之藥﹐气味中和﹐以發而變爲臭腐穢濁之物﹐傷脾妨胃﹐更不待言。明者自知。余臨證二十年﹐而泉州一帶﹐先救誤服神曲之害者﹐十居其七。如感冒病﹐宜審經以發散﹐若服神曲﹐則裏气以攻伐而虛﹐表邪隨虛而入裏矣。傷食新病﹐宜助胃以克化﹔傷食頗久﹐宜承气以攻下。若服神曲﹐則釀成甜酸穢腐之味﹐滯於中焦﹐漫無出路﹐則爲惡心脹痛矣。吐瀉是陰陽之不交﹐泄瀉是水谷不分﹐赤白痢是濕熱下注﹐噎隔是賁門漧槁﹐翻胃是命門火衰﹐痰飲是水气泛溢﹐與神曲更無干涉﹔若誤服之﹐輕則致重﹐重則致死﹐可不愼哉﹗﹝惟「範志」字號藥品精﹐制法妙﹐余與吳先生名條光同年﹐因知其詳。可恨市中多假其字號﹐宜細辧之。﹞

本艸附錄《別錄》《唐本艸》﹑……

藿香

气味辛﹑甘﹑溫﹐無毒。主風水毒腫﹐去惡气﹐止霍亂﹐心腹痛。﹝《別錄》﹞

本艸附錄《別錄》《唐本艸》﹑……

前胡

气味苦﹑微寒﹐無毒。主痰滿﹐胸脇中痞﹐心腹結气﹐風頭痛﹐去痰﹐下气﹐治傷寒寒熱﹐推陳致新﹐明目益精。﹝《別錄》﹞

本艸附錄《別錄》《唐本艸》﹑……

紅花

气味辛﹑溫﹐無毒。主產後血暈口噤﹐腹內惡血不盡絞痛﹐胎死腹中﹐並酒煮服。亦主蠱毒。﹝《開寶》﹞

本艸附錄《別錄》《唐本艸》﹑……

香附

气味甘﹑微寒﹐無毒。除胸中熱﹐充皮毛。久服令人益气﹐長須眉。﹝《別錄》﹞

本艸附錄《別錄》《唐本艸》﹑……

金櫻子

气味甘﹑平﹐無毒。主脾泄下痢﹐止小便利﹐澀精气。久服令人耐寒輕身。

本艸附錄《別錄》《唐本艸》﹑……

茯神

气味甘﹑平﹐無毒。主辟不祥﹐療風眩風虛﹐五勞口漧﹐止驚悸﹐多恚怒﹐善忘﹐開心益智﹐安魂魄﹐養精神。﹝《別錄》﹞

張隱庵曰﹕離松根而生者爲茯苓﹐抱松根而生者爲茯神﹐總以茯苓爲勝。

茯苓皮﹑茯神木﹐後人收用﹐各有主治﹐然皆糟粕之藥﹐並無精華之气﹐不足重也。

本艸附錄《別錄》《唐本艸》﹑……

丁香

气味辛﹑溫﹐無毒。主溫脾胃﹐止霍亂﹐壅脹﹐風毒諸種﹐齒疳﹐能發諸香。﹝《開寶》﹞

本艸附錄《別錄》《唐本艸》﹑……

蜀椒

气味辛﹑溫﹐有毒。主邪气咳逆﹐溫中﹐逐骨節皮膚死肌﹐寒濕痺痛﹐下气﹐久服頭不白﹐輕身增年。﹝去閉口去目。椒目同巴豆﹑菖蒲﹑松脂﹑黃蠟爲挺﹐納耳中﹐治聾。﹞

本艸附錄《別錄》《唐本艸》﹑……

沈香

气味辛﹑微溫﹐無毒。療風水毒腫﹐去惡風。﹝《別錄》﹞

本艸附錄《別錄》《唐本艸》﹑……

烏藥

气味辛﹑溫﹐無毒。主中惡心腹痛﹐蠱毒﹐疰忤鬼气﹐宿食不消﹐天行疫瘴﹐膀胱腎間冷气攻衝背膂﹐婦人血气﹐小兒腹中諸虫。﹝《拾遺》﹞

本艸附錄《別錄》《唐本艸》﹑……

琥珀

气味甘﹑平﹐無毒。主安五臟﹐定魂魄﹐殺精魅邪气﹐消淤血﹐通五淋。﹝《別錄》﹞

本艸附錄《別錄》《唐本艸》﹑……

竹茹

气味甘﹑微寒﹐無毒。主嘔﹐溫气﹐寒熱﹐吐血﹐崩中。﹝《別錄》﹞

張隱庵曰﹕此以竹之脈絡﹐而通人之脈絡也。人身脈絡不和﹐則吐逆爲熱矣。脈絡不和﹐則或寒或熱矣。充膚熱肉澹滲皮毛之血﹐不循行於脈絡﹐則上吐血而下崩中矣﹐竹茹通脈絡﹐皆治之。

本艸附錄《別錄》《唐本艸》﹑……

竹瀝

气味甘﹑大寒﹐無毒。療暴中風﹐風痺﹐胸中大熱﹐止煩悶﹐消渴﹐勞復。﹝《別錄》﹞

本艸附錄《別錄》《唐本艸》﹑……

靑皮

气味苦﹑辛﹑溫﹐無毒。主气滯﹐下食﹐破積結及膈气。﹝《圖經》﹞

本艸附錄《別錄》《唐本艸》﹑……

木瓜

气味酸﹑溫﹐無毒。主濕痺香港腳﹐霍亂大吐下﹐轉筋不止。﹝《別錄》﹞

本艸附錄《別錄》《唐本艸》﹑……

枇杷葉

气味苦﹑平﹐無毒。主卒不止﹐下气。﹝刷去毛。《別錄》﹞

本艸附錄《別錄》《唐本艸》﹑……

龍眼肉

气味甘﹑平﹐無毒。主五臟邪气﹐安志﹐厭食﹐除蠱毒﹐去三虫。久服彊身聰明﹐輕身不老﹐通神明。﹝《別錄》﹞

本艸附錄《別錄》《唐本艸》﹑……

山楂子

气味酸﹑冷﹐無毒。煮汁服﹐止水痢。沐頭洗身﹐治瘡癢。

本艸附錄《別錄》《唐本艸》﹑……

小麥

气味甘﹑寒﹐無毒。主除客熱﹐止煩渴咽燥﹐利小便﹐養肝气﹐止漏血吐血﹐令女人易孕。﹝《別錄》﹞

本艸附錄《別錄》《唐本艸》﹑……

馬料豆

气味甘﹑平﹐無毒。生研塗癰腫﹐煮汁殺鬼毒﹐止痛﹐久服令人身重。

本艸附錄《別錄》《唐本艸》﹑……

綠豆

气味甘﹑寒﹐無毒。主丹毒﹐煩熱﹐風疹﹐藥石發動熱气奔豚。生研絞汁服﹐亦煮食﹐消腫下气﹐壓熱﹐解礬石之毒﹐用之勿去皮﹐令人小壅。﹝《開寶》﹞

本艸附錄《別錄》《唐本艸》﹑……

扁豆

气味甘﹑微溫﹐無毒。主和中下气。﹝《別錄》﹞

本艸附錄《別錄》《唐本艸》﹑……

穀芽

气味苦﹑溫﹐無毒。主寒中﹐下气﹐除熱。﹝《別錄》﹞

陳修園曰﹕凡物逢春萌芽而漸生長﹐今取幹谷透發其芽﹐更能達木气以制化脾土﹐故能消導米谷積滯。推之麥芽﹑黍芽﹑大豆黃卷﹐性皆相近。而麥春長夏成﹐尢得木火之气﹐凡怫郁致成膨脹等癥﹐用之最妙。人但知其消穀﹐不知其疏肝﹐是猶稱驥以力也。

本艸附錄《別錄》《唐本艸》﹑……

豆豉

气味苦﹑寒﹐無毒。主傷寒頭痛寒熱﹐瘴气惡毒﹐煩燥滿悶﹐虛勞喘吸﹐兩腳疼冷。

﹝《別錄》﹞

本艸附錄《別錄》《唐本艸》﹑……

飴糖

气味甘﹑大溫﹐無毒。主補虛气﹐止渴﹐去血。﹝《別錄》﹞

本艸附錄《別錄》《唐本艸》﹑……

薄荷

气味辛﹑溫﹐無毒。主賊風傷寒﹐發汗﹐惡气心腹脹滿﹐霍亂﹐宿食不消﹐下气。益汁服﹐亦堪生食。﹝《唐本艸》﹞

本艸附錄《別錄》《唐本艸》﹑……

香薷

气味辛﹑微溫﹐無毒。主霍亂腹痛吐下﹐散水腫。﹝《別錄》﹞

本艸附錄《別錄》《唐本艸》﹑……

白芥子

气味辛﹑溫﹐無毒。發汗﹐主胸膈痰冷﹐上气﹐面目黃赤。醋研﹐敷射工毒。﹝《別錄》﹞

本艸附錄《別錄》《唐本艸》﹑……

五靈脂

气味甘﹑溫﹐無毒。主療心腹冷气﹐小兒五疳﹐辟疫。治腸風﹐通利血脈﹐女子月閉。﹝酒研。﹞

本艸附錄《別錄》《唐本艸》﹑……

虎骨

气味辛﹑微溫﹐無毒。主邪惡﹐殺鬼疰毒﹐止驚悸﹐治惡瘡﹑鼠。頭骨尢良。﹝《別錄》﹞

本艸附錄《別錄》《唐本艸》﹑……

小茴香

气味辛﹑溫﹐無毒。主小兒气脹﹐霍亂嘔逆﹐腹冷﹐不下食﹐兩脇痞滿。﹝《拾遺》﹞

本艸附錄《別錄》《唐本艸》﹑……

土茯苓

气味甘﹑淡﹑平﹐無毒。主治食之當谷不饑﹐調中止泄﹐健行不睡。﹝藏器﹞治拘攣骨痛﹐惡瘡癰腫﹐解汞銀朱毒。﹝時珍﹞

本艸附錄《別錄》《唐本艸》﹑……

萆

气味苦﹑平﹐無毒。主腰脊痛彊﹐骨節風寒濕周痺﹐惡瘡不瘳﹐熱气。﹝《本經》﹞傷中﹐恚怒﹐陰痿失溺﹐老人五緩﹐關節老血。﹝《別錄》﹞

本艸附錄《別錄》《唐本艸》﹑……

檳榔

气味苦﹑辛﹑澀﹑溫﹐無毒。主消穀逐水﹐除痰癖﹐殺三虫﹐伏屍﹐療寸白。﹝《別錄》﹞

本艸附錄《別錄》《唐本艸》﹑……

牽牛子

气味苦﹑寒﹐有毒。主下气﹐療腳滿水脹﹐除風毒﹐利小便。﹝《別錄》﹞

陳修園曰﹕大毒大破之藥﹐不堪以療內病。惟楊梅瘡﹐或毒發周身﹐或結於一處﹐甚則陰器剝﹐鼻柱壞﹐囟潰不合﹐其病多從陰器而入﹐亦必使之從陰器而出也。法用牽牛研取頭末﹐以土茯苓自然汁泛丸﹐又以燒散爲衣。每服一錢﹐生槐蕊四錢﹐以土茯苓湯送下﹐一日三服。服半月效。

本艸附錄《別錄》《唐本艸》﹑……

忍冬

气味甘﹑溫﹐無毒。主寒熱﹐身腫﹐久服輕身﹐長年益壽。﹝《別錄》﹞

陳修園曰﹕气溫得春气而入肝﹐味甘得土味而入胃。何以知入胃不入脾﹖以此物質輕味薄﹐偏走陽分﹐胃爲陽土也。其主寒熱者﹐忍冬延蔓善走﹐花開黃白二色﹐黃入營分﹐白入衛分﹐營衛調而寒熱之病愈矣。其主身腫者﹐以風木之气傷於中土﹐內則病脹﹐外則病腫﹐昔人統名爲蠱﹐取卦象山風之義。忍冬甘入胃﹐胃爲艮土。﹝艮爲山。﹞溫入肝﹐肝爲風木。﹝巽爲風。﹞內能使土木合徳﹐外能使營衛和諧﹐所以善治之也。久服長年益壽者﹐誇其安內調外之功也。至於瘡毒腫毒等證﹐時醫重其功﹐而《別錄》反未言及者﹐以外科諸效﹐特疏風祛濕﹐調和營衛之餘事耳。

本艸附錄《別錄》《唐本艸》﹑……

馬兜鈴

气味苦﹑寒﹐無毒。主肺熱咳嗽﹐痰結喘促﹐血痔瘡。﹝《開寶》﹞

陳修園曰﹕气寒得水气入腎﹐味苦得火味入心﹐𨿽云無毒﹐而偏寒之性﹐多服必令吐利不止也。《內經》云﹕肺喜溫而惡寒。若《開寶》所云肺熱咳嗽﹐爲絕少之癥。所主咳嗽痰結喘促之癥﹐與血痔瘡外癥﹐同一施治﹐其爲涼瀉攻堅之性無疑。今人惑於錢乙補肺阿膠散一方﹐取用以治虛嗽﹐百服百死。

本艸附錄《別錄》《唐本艸》﹑……

鉤藤

气味微寒﹐無毒。主小兒寒熱﹐十二驚癇。﹝《別錄》﹞

本艸附錄《別錄》《唐本艸》﹑……

人乳

气味甘﹑鹹﹐平﹐無毒。主補五臟﹐令人肥白悅澤。﹝《別錄》﹞

本艸附錄《別錄》《唐本艸》﹑……

小便

气味鹹﹑寒﹐無毒。主療寒熱頭痛﹐溫气。童男者尢良。﹝《別錄》﹞

按﹕虻虫﹑水蛭及蕪花﹑大戟﹑甘遂等﹐不常用之藥﹐集隘不能具載。柯韻伯抵當湯﹑十棗湯方論極妙﹐宜熟讀之。

