

脈理求眞

卷一

新著脈法心要

繡按﹕脈爲血脈﹐一身筋骨﹐皆於是宗﹔一身疾痛﹐皆於是徵。考諸先哲遺論﹐固多精義獨標﹐旨歸若揭﹐以爲後世章程。然有牽引時令﹐巧借生死刻應﹐敷衍滿幅﹔與夫就脈就癥﹐分斷考求﹐毫無變換﹐似非臨癥要語。是篇綴精聚華﹐僭爲鄙句﹐旣以去乎膚廓﹐復更化裁盡變﹐推行盡通﹐洵醫中之活潑﹐脈法之喫緊至要處也。用是另爲篇帙﹐聊贅數言﹐以弁其首。又按﹕篇中所論脈要﹐前半止就脈象部位﹐閒閒敍入﹐各就要處指明。至後始將診脈大要﹐層層剝進﹐不令診法稍有遺義﹐如中庸所論極致之功﹐反求其本﹐以至聲色俱泯而後已。讀者愼毋取其脈象部位﹐而置後幅變活要義於不審也。晦朱子曰﹕古人察脈非一道﹐今世惟守寸關尺之法﹐所謂關者多不明。獨俗傳脈訣﹐詞最鄙淺﹐非叔和本書﹐乃能直指髙骨爲關。然世之髙醫﹐以其書贗﹐遂委去而羞言之。雲間錢溥曰﹕晉太醫令王叔和著脈經﹐其言可守而不可變。及托叔和脈訣行﹐而醫經之理遂微。蓋叔和爲世所信重﹐故假其名而得行耳。然醫道之日淺﹐未必不由此而誤之也。張璐診宗三昧云﹕王氏脈經﹐全氏太素﹐多拾經語﹐混廁雜毒於中。偶一展捲﹐不無金屑入眼之憾。至於紫虛四診﹑丹溪指掌﹑嬰寧樞要﹑瀕湖脈學﹑士材正眼等書﹐靡不稱譽於時﹐要皆刻舟求劍﹐按圖索驥之說﹐而非診要切語矣。

卷一新著脈法心要

部位

持脈之道﹐貴乎活潑。﹝脈﹐按內經謂之經隧﹐後人謂之經脈﹐林之翰指爲肌肉空松之處﹐包藏營气﹐而爲晝夜營運不息之道路﹐所以載脈者也。﹞若拘泥不通﹐病難以測。姑以部位論之﹕如左寸心部也﹐其候在心與膻中﹔右寸肺部也﹐其候在肺與胸中﹔左關肝部也﹐其候在肝膽﹐右關脾部也﹐其候在脾胃﹔左尺腎部也﹐其候在腎部膀胱小腸﹔右尺三焦部也﹐其候在腎與三焦命門大腸﹔寸上爲魚際﹐尺下爲尺澤﹔故察兩寸而知頭面咽喉口齒頭痛肩背之疾﹐察關而知脇肋腹背之疾﹐察尺而知腰腹陰道腳膝之疾﹐此皆就上以候上﹐中以候中﹐下以候下之謂也。﹝內經曰﹕尺內兩旁﹐則季脇也。尺外以候腎﹐尺裏以候腹中。附上﹐左外以候肝﹐內以候膈﹔右外以候胃﹐內以候脾。上附上﹐右外以候胸﹐內以候胸中﹔左外以候心﹐內以候膻中。前以候前﹐後以候後。上竟上者﹐胸喉中事也﹔下竟下者﹐少腹腰股膝脛中事也。張景嶽曰﹕小腸大腸﹐皆下部之腑﹐自當應於兩尺。而二腸又連於胃﹐气本一貫﹐故內經亦不言其定處﹐而但曰大腸小腸﹐皆屬於胃﹐是又於胃气中察二腸之气。自叔和以心與小腸﹐合於左寸﹔肺與大腸﹐合於右寸。其謬甚矣。繡按﹕論脈經絡貫接﹐則大小腸自當診於兩寸﹔論脈上下位置﹐則大小腸又當診於兩尺。而烏程林之翰專推王氏脈經﹐本以經絡貫注當診於寸之說﹐著爲管窺附余﹐其理𨿽屬不易﹔但將諸家大小腸診尺之說﹐借爲詆毀﹐以表獨得﹐不惟理與內經相違﹐且更生其上下倒置之獘矣。﹞然五臟六腑﹐其脈靡不悉統於肺。肺𨿽五臟之一﹐而實爲气之大會﹐故於右關之前一分號爲气口﹐候之以占終身焉。﹝吳艸廬曰﹕脈行始於肺﹐終於肝﹐而復會於肺。肺爲气所出之門戶﹐故名曰气口﹐而爲脈之大會﹐以占終身。﹞且諸气不能自致於肺﹐又必借胃水谷以爲輸將﹐以爲灌漑﹔故胃又爲先天之气化﹐後天之本源﹐而爲諸气之統司焉。每見陰虛血耗之人﹐日服六味四物而不得陰長之力﹐其故實基此耳。豈盡於六部是求﹐而不歸於气口胃气是診乎。﹝提出胃气爲診脈之要。胃气者﹐穀气也。穀气減少﹐卽爲胃气將絕﹐血何從生。今人好用四物﹐而罔顧瞻谷食多寡﹐以阻生血之源者﹐比比皆是。經脈別論云﹕食气入胃﹐經气歸於肺﹐肺朝百脈﹐气歸於權衡﹐權衡以平﹐气口成寸﹐以決死生。營衛生會云﹕人食气於谷﹐谷入於胃﹐以傳於肺﹐五臟六腑﹐皆以受气。其淸者爲營﹐濁者爲衛﹐營行脈中﹐衛行脈外。﹞命門相火﹐𨿽寄在右﹐腎水𨿽寄在左﹔然腎同居七節﹐一陰一陽﹐精气皆主﹐閉蟄封藏﹐令各得司﹐豈腎獨歸於左﹐而不於右可診乎。至於三部並取而爲九候﹐則在表在裏在中﹐又各見於六部之浮中沈。是蓋外以候外﹐裏以候裏﹐中以候中。豈盡寸陽尺陰﹐所能統其表裏者乎。頭痛在上﹐本應寸見。而少陽陽明頭痛﹐則又在於兩關﹔﹝邪傳足少陽膽經﹐頭痛在左關﹔邪傳足陽明胃經﹐頭痛在右關。﹞太陽﹝膀胱﹞頭痛﹐則又在於左尺。是痛在於上者﹐又不可以上拘矣。淋遺在下﹐本應尺求。而气虛不攝。則病偏在右寸﹔神衰不固。則病偏在左寸。是淋遺在下者﹐又不可以下拘矣。

中气虛而吐瀉作﹐則吐似在於寸﹐瀉亦應在於尺﹔如何偏於關求以固脾胃。二气混而中道塞﹐則治應在兩關﹔如何偏宜升淸以從陽﹐苦降以求陰。則病在於上中下者﹐又不可盡以所見之部拘之矣。部位難拘如此。﹝繡按﹕六部之浮﹐皆可以候心肺﹔六部之沈﹐皆可以候兩腎﹔六部之中﹐皆可以候肝脾。且兩腎之脈﹐有時偏以浮見寸見﹔心肺之脈﹐有時偏以沈見尺見﹔肝脾之脈﹐有時偏以浮沈見尺寸見。王宗正曰﹕診脈當從心肺俱浮﹐肝腎俱沈﹐脾在中州之說。若王叔和獨守寸關尺部位以測病﹐甚非。﹞

卷一新著脈法心要

胃脈

再以脈象論之﹐如肝脈宜弦﹐弦屬本髒。然必和滑而緩﹐則弦乃生﹔若使中外堅搏彊急之極﹐則弦其必死矣。心脈宜洪﹐洪屬本髒。然必虛滑流利﹐則洪乃生﹔若使洪大至極﹐甚至四倍以上﹐則洪其必死矣。脾脈宜緩﹐緩屬本髒。然必軟滑不禁﹐則緩乃平﹔若使緩而澀滯﹐及或細軟無力﹐與乍數乍疏﹐則緩其必死矣。肺脈宜浮﹐浮卽肺候。然必脈弱而滑﹐是爲正脈﹔若使虛如雞羽。加以關尺細數﹐喘嗽失血﹐則浮其見斃矣。腎脈沈實﹐實卽腎候。然必沈濡而滑﹐方爲正脈﹔若使弦細而勁﹐如循刀刃﹐按之搏指﹐則實其莫救矣。﹝說髒脈只好如斯﹐不可搬演過甚﹐以致要處反略。景嶽曰﹕凡肝脈但弦﹐腎脈但石﹐名爲眞髒者﹐以無胃气也。﹞蓋元气之來﹐脈來和緩﹔邪气之至﹐脈來勁急。必得脈如阿阿﹐軟若陽春柳﹐方爲脾气胃脈气象耳。﹝胃气脈象﹐不過如是。更須察其谷食是否減少﹐是否消化。若谷食日少﹐速當於此審治﹐不得於此混進濡滯等藥。﹞夫胃气中和﹐旺於四季。其在於春﹐脈宜微弦而和﹐﹝說時令脈﹐只好如斯﹐多則便涉支蔓矣。

獨怪世人專以時令生克﹐彊記滿腹﹔其脈如何形象﹐如何變換﹐如何眞假﹐全不體會。﹞夏宜微洪而和﹐秋宜微浮而和﹐冬宜微實而和。使於四季﹐而不見有和緩之气﹐則爲眞髒脈見﹐而爲不治之癥矣。

胃脈宜審如此﹐故六脈皆可察胃有無﹐豈必在於右關之胃﹐而始定其吉凶哉。﹝掃盡時令生克膚辭﹐獨標和緩﹑微弦﹑微洪等語﹐以名胃脈﹐眞得診家要訣。繡按﹕四診抉微﹑脈訣歸正諸書﹐所論時令脈體﹐多以生死刻應敷衍﹐理𨿽不易﹐然非臨癥切脈確論。﹞

卷一新著脈法心要

浮脈

其有所云浮者﹐下指卽顯浮象﹐舉之泛泛而流利﹐按之稍減而不空。凡芤大洪革﹐虛濡微散﹐皆屬浮類。不似虛脈按之不振﹐芤脈按之減小﹐濡脈綿軟無力也。﹝語出張璐。又瀕湖體狀詩曰﹕浮脈惟從肉上行﹐如循楡莢似毛輕﹔三秋得令知無恙﹐久病逢之卻可驚。又相類詩曰﹕浮如木在水中浮﹐浮大中空乃是芤﹔拍拍而浮是洪脈﹐來時𨿽盛去悠悠。浮脈輕平如撚蔥﹐虛來遲大豁然空﹔浮而柔細方爲濡﹐散似楊花無定蹤。﹞

浮爲虛損不足。凡風暑脹滿不食﹐表熱喘急等癥﹐皆有上浮之義。若使浮而兼大﹐則爲傷風﹔浮而兼緊﹐則爲傷寒﹔﹝張璐曰﹕外感暴得﹐多見人迎浮盛。﹞浮而兼滑﹐則爲宿食﹔浮而兼緩﹐則爲濕滯﹔浮而兼芤﹐則爲失血﹔浮而兼數﹐則爲風熱﹔浮而兼洪﹐則爲狂躁。然總不越有力無力﹐有神無神﹐以爲區別。若使神力俱有﹐是爲有餘﹐或爲火發﹐或爲气壅﹐或爲熱越﹐可類推也。神力俱無﹐是爲不足﹐或爲精衰﹐或爲气損﹐可因明也。豈可槪指爲表爲熱乎。﹝張景嶽曰﹕凡浮大弦硬之極﹐甚至四倍以上者﹐內經謂之關格﹐此非有神之謂﹐乃眞陰虛極﹐而陽亢無根﹐大凶兆也。林之翰曰﹕浮脈須知主裏。凡內虛之癥﹐無不兼浮。如浮芤失血﹔浮革亡血﹔內傷感冒﹐而見虛浮無力﹔癆瘵陰虛﹐而見浮大兼疾﹔火衰陽虛﹐而見渾渾革至﹐浮大有力。又如眞陰竭於下﹐孤陽浮於上﹐脈必浮大而無力﹐按之微細欲絕者﹐當益火之源。豈可以脈浮不審虛實﹐而妄用發表之劑乎。﹞

卷一新著脈法心要

沈脈

沈則輕取不應﹐重按乃得。凡細小實伏牢弱﹐皆屬沈類。不似實脈之舉指逼逼﹐伏脈之隱於筋骨也。﹝語出張璐。又瀕湖體狀詩曰﹕水行潤下脈來沈﹐筋骨之間軟滑勻﹔女子寸兮男子尺﹐四時號此爲和平。相類詩曰﹕沈幫筋骨自調勻﹐伏則推筋著骨尋﹔沈細如綿眞弱脈﹐弦長實大是牢形。﹞沈爲痰寒不振﹐水气內伏﹐停飲不化﹐宿食不消﹐气逆不通﹐洞泄不閉﹐故見內沈。若使沈而兼細﹐則爲少气﹔沈而兼遲﹐則爲痼冷﹔沈而兼滑﹐則爲宿食﹔沈而兼伏﹐則爲霍亂絞痛﹔沈而兼數﹐則爲內熱﹔沈弦而緊﹐則爲心腹疼痛。然總不越有力無力﹐以爲辧別。蓋沈實有力﹐宜消宜攻﹔沈虛無力﹐宜溫宜補。﹝然亦有有力宜溫﹐無力宜攻﹐另有義詳於後﹐當細互參。﹞若使沈緊而數﹐又兼頭痛發熱惡寒﹐𨿽曰脈沈﹐仍屬寒蔽﹐當作表治。豈可槪認爲裏﹐而不用以升發乎。﹝張璐曰﹕脈顯陰象而沈者﹐則按久愈微。若陽气郁伏﹐不能浮應衛气於外﹐脈反伏匿而沈者﹐則按久不衰。陰陽寒熱之機﹐在乎纖微之辧。傷寒以尺寸俱沈﹐爲少陰受病。故於沈脈之中﹐辧別陰陽爲第一關捩。林之翰曰﹕沈脈須知主表。如寒閉腠理﹐衛气不通﹐經气澀滯﹐脈不見浮而沈﹔气郁脈閉﹔下手便見﹐而脈亦沈﹔眞陰久虛﹐眞陽衰憊﹐外邪乘虛直入﹐而脈亦沈﹔是沈仍屬表癥。﹞

卷一新著脈法心要

數脈

數則呼吸定息每見五至六至﹐應指甚速。凡滑動緊促﹝四脈﹞皆屬數類。不似滑脈之往來流利﹐動脈之厥厥動搖﹐疾脈之過於急疾也﹐﹝語出張璐。又瀕湖體狀詩曰﹕數脈息間常六至﹐陰微陽盛必狂煩﹔浮沈表裏分虛實﹐惟有童兒作吉看。又相類詩曰﹕數比平人多一至﹐緊來如數似彈繩﹔數而時止名爲促﹐數見關中動脈形。又曰﹕七至爲極爲疾﹐八至爲脫﹐九至爲絕。﹞數爲寒熱內搏﹐風火衝激。是以人見數脈﹐多作熱治。

詎知脈有眞假﹐數有虛實﹐仍須察其兼癥兼脈﹝眼意周到﹞﹐及脈有力無力﹐以爲分耳。若使數兼洪滑﹐且極有力﹐或者內熱蒸騰﹐伏火發動﹐當作實看。如系細小彊滑細數綿軟﹐縱有身熱﹐須宜溫治。或引陽歸陰﹐其數自平﹔或補精化气﹐其數自除﹔或溫中發表﹐其气自舒﹔或宣壅去滯﹐其數自消。矧有並無熱候﹐癥有虛寒﹐脈見虛數﹐溫補尙恐不及﹐其可以數爲熱﹐妄用苦寒之味乎。﹝景嶽曰﹕里數爲熱﹐而眞熱者未必數。凡虛損之癥﹐陰陽俱困﹐气血張皇﹐多有是候。林之翰曰﹕數脈須知主寒。如脈浮數大而無力﹐按之豁然而空﹐此陰盛逼陽外浮﹐是寒焰也。醫家竟不審病新久﹐有力無力﹐鼓與不鼓﹐一槪混投寒劑﹐遽絕胃气﹐可不畏哉。﹞

卷一新著脈法心要

遲脈

遲則呼吸定息不及四至﹐舉按皆遲。凡代澀結伏﹐皆屬遲類。不似澀脈之三五不調﹐緩脈之去來徐緩也。﹝語出張璐。又瀕湖詩曰﹕遲來一息至惟三﹐陽不勝陰气血寒﹔但把浮沈分表裏﹐消陰須益火之原。

又相類詩曰﹕脈來三至號爲遲﹐少快於遲作緩持﹔遲細而難知是澀﹐浮而遲大以虛推。又曰﹕二至爲敗。﹞遲爲虛寒不振﹐陽气不舒﹐故見遲滯。若遲而見浮﹐則爲表寒﹔遲而見沈﹐則爲裏寒﹔遲而見澀﹐則爲血病﹔遲而見滑﹐則爲气病﹔遲兼滑大﹐則多風痰頭痺﹔遲兼細小﹐則爲眞陽虧弱﹔或陰寒畱蓄而爲泄瀉﹐或元气不營於表而寒栗拘攣﹐總皆元气虧損﹐不可妄施攻擊。然亦有熱邪內結﹐寒气外郁﹐而見气口脈遲者﹔又有陽明腑癥悉具﹐而見脈遲有力者﹔又有太陽脈浮。因誤下結胸﹐而見脈遲者﹔又有餘熱未淸﹐而脈多遲滯。總在知脈起止﹐及察癥候以分虛實﹐詎可一見脈遲﹐便認爲寒﹐而不究其滑澀虛實之異哉。﹝景嶽曰﹕遲𨿽爲寒。

凡傷寒初退﹐餘熱未淸﹐脈多遲滑﹐見遲不可以槪言寒。林之翰曰﹕遲脈須知主熱。如熱邪壅結﹐隧道不利﹐失其常度﹐脈反變遲。又云﹕辧脈必須合癥審察。如舉按無力﹐是主寒之遲脈﹔舉按有力﹐癥兼胸膈飽滿﹐便閉溺赤﹐是主熱之遲脈。澀滯正是熱邪蘊結於內﹐致經脈澀滯而行遲也。﹞

卷一新著脈法心要

長脈

長則指下迢迢﹐上溢魚際﹐下通赤澤﹐過於本位﹐三部舉按皆然。凡實牢弦緊﹐皆屬長類。不似大脈舉之盛大﹐按之少力也。﹝語出張璐。又瀕湖體狀相類詩曰﹕過於本位脈名長﹐弦則非然但滿張﹔弦脈與長爭較遠﹐良工尺度自能量。李士材曰﹕狀如長竿﹐直上直下﹐首尾相應﹐非若他脈上下參差首尾不勻者也。﹞長爲气治無病之象﹐﹝經曰﹕長則气治。﹞然必長而和緩方爲無病。若使長而浮盛﹐其在外感﹐則爲經邪方張﹔內損﹐則爲陰气不足而脈上盛。至於風邪陷陰﹐脈應微澀﹔乃於陰脈微細之中﹐而忽兼有長脈﹐是爲熱邪外發﹐而有將愈之兆矣﹐又豈可作病進之象乎。﹝仲景曰﹕太陰中風﹐四肢煩疼﹐陽脈微陰脈澀而長者爲欲愈。﹞

卷一新著脈法心要

短脈

短則寸上尺下﹐低於寸尺。凡微澀動結﹐皆屬短類。不但小脈之三部皆小弱不振﹐伏脈之獨伏匿不前也。﹝語出張璐。又瀕湖體狀相類詩曰﹕兩頭縮縮名爲短﹐澀短遲遲細且難﹔短澀而浮秋喜見﹐三春爲賊有邪干。﹞短則止見尺寸。

若關中見短﹐則上不通寸爲陽絕﹐下不通尺爲陰絕矣﹐故關從無見短之理。﹝盛同文云﹕關不見短。李士材曰﹕短脈只見於尺寸。然尺寸可短﹐依然落於陰絕陽絕矣﹔殊不知短脈非兩頭斷絕也﹐特兩頭俯而沈下﹐中間突而浮起﹐仍自貫通者也。﹞短爲陽气不接﹐或中有痰气食積而成。然痰气食積阻礙气道﹐亦由陽气不力﹐始見阻塞。故凡見有阻塞之癥者﹐當於通豁之內加以扶气之品﹐使气治而豁自見矣。若使中無阻塞而脈見短隔﹐急當用大溫補以救垂絕﹐否則便爾不治矣。

卷一新著脈法心要

大脈

大則應指滿溢﹐旣大且長﹐按似少力。凡浮芤洪長﹐皆屬大類。不似長脈但長不大﹐洪脈旣大且數也。﹝張璐﹞大有虛實陰陽之異﹐不可一律。如見大而有力﹐則爲陽气有餘﹐其病則進﹔大而無力﹐則爲正气不足。大偏於左﹐則爲邪盛於經﹔大偏於右﹐則爲熱盛於陰。大而兼澀兼芤﹐則爲血不內營﹔大而兼實兼沈﹐則爲實熱內熾。大而浮緊﹐則爲病甚於外﹔大而沈短﹐則爲痞塞於內。大實而緩﹐𨿽劇且生﹔大實而迫﹐𨿽靜卽死。故凡脈大﹐必得癥與脈應﹐方云無礙。若使久虛而見脈大﹐利後而見脈大﹐喘止而見脈大﹐產後而見脈大﹐皆爲不治之癥矣。﹝張璐曰﹕諸脈皆小﹐中有一部獨大者﹐諸脈皆大﹐中有一部獨小者﹐便以其部斷其病之虛實。﹞

卷一新著脈法心要

小脈

小則三部皆小﹐而指下顯然。凡微細短弱﹐皆屬小類。不似微脈之微弱依稀﹐細脈之微細如發﹐弱脈之軟弱不前﹐﹝按之乃得﹞短脈之首尾不及也﹝張璐﹞

。小爲元气不足﹐及病已退之勢﹐如因病損小﹐其脈兼弱﹐見於人迎﹐則爲胃气衰也﹔見於气口﹐則爲肺气弱也﹔見於寸口﹐則爲陽不足也﹔見於尺內﹐則爲陰不足也﹔此皆無力之象。若使小而有力﹐脈兼滑實﹐則爲實熱固結。然脈不至急彊﹐四肢不逆﹐猶云胃气之未絕。若胃气旣無﹐生气已失﹐其奚濟乎。﹝經曰﹕切其脈口滑小緊益沈者﹐病益甚在中。又曰﹕溫病大熱而脈反細小﹐手足逆者死。顯微曰﹕前大後小﹐則頭痛目眩﹔前小後大﹐則胸滿短气。﹞

卷一新著脈法心要

洪脈

洪則旣大且數﹐累累珠聯﹐如循瑯。來則極盛﹐去則稍衰﹝素問﹞。凡浮芤實大﹐皆屬洪類。不似實脈之舉按逼逼﹐滑脈之軟滑流利﹐大脈之大而且長也。﹝語出張璐。又瀕湖體狀詩曰﹕脈來洪盛去還衰﹐滿指滔滔應夏時﹔若在春秋冬月分﹐升陽散火莫狐疑。相類詩曰﹕洪脈來時拍拍然﹐去衰來盛似波瀾﹔欲知實脈參差處﹐舉按弦長堅。診家正眼云﹕洪脈只是根腳闊大﹐卻非硬堅。若使大而堅硬﹐則爲實脈﹐而非洪脈矣。﹞洪爲火气燔灼。凡煩渴﹑狂躁﹑斑疹﹑腹脹﹑頭疼﹑面熱﹑咽漧﹑口瘡﹑癰腫等癥﹐靡不由此曲形。

如見脈洪而浮﹐則爲表熱﹔脈洪而沈﹐則爲裏熱﹔脈洪而滑﹐則爲兼痰。至於陽亢之極而足冷尺弱﹐屢下而熱勢不除﹐洪數不減﹐與脈浮而洪﹐身汗如油﹐泄瀉虛脫﹐脈見洪盛者﹐皆爲難治﹐不可彊也。﹝經曰﹐形瘦脈多气者死﹐景嶽曰﹕若洪大至極﹐甚至四倍以上者﹕是卽陰陽離絕關格之脈也。林之翰曰﹕凡久嗽久病之人﹐及失血下痢者﹐俱忌洪脈。﹞

卷一新著脈法心要

微脈

微則似有若無﹐欲絕不絕﹐指下按之﹐稍有模糊之象。凡細小虛澀﹐皆屬微類。不似弱脈之小弱分明﹐細脈之纖細有力也。﹝語出張璐。又瀕湖體狀相類詩曰﹕微脈輕微瞥瞥乎﹐按之欲絕有如無﹔微爲陽弱細陰弱﹐細比於微略較粗。﹞微爲陽气衰微之候。凡種種畏寒﹑虛怯﹑脹滿﹑嘔吐﹑泄瀉﹑眩暈﹑厥逆並傷精失血等癥﹐皆於微脈是形﹐治當槪作虛治。﹝語出景嶽。又李士材曰﹕仲景云﹐瞥瞥如羹上肥狀﹐其軟而無力也。縈縈如蜘蛛絲狀﹐其細而難見也。輕取之而如無﹐故曰陽气衰﹔重按之而欲絕﹐故曰陰气竭。

長病得之死﹐謂正气將次滅絕也﹔卒病得之生﹐謂邪气不至深重也。﹞然有痛極脈閉﹐脈見沈伏﹐與面有熱色﹐邪未欲解﹐並陰陽俱停﹐邪气不傳﹐而脈俱見微者。若以微爲虛像﹐不行攻發﹐何以通邪气之滯耶。必熱除身安﹐方爲欲愈之兆耳。﹝李時珍曰﹕輕診卽見﹐重按如欲絕者﹐微也。往來如綫而常有者﹐細也。﹞

卷一新著脈法心要

實脈

實則舉按皆彊﹐舉指逼逼。凡弦洪緊滑﹐皆屬實類。不似緊脈之迸急不和﹐滑脈之往來流利﹐洪脈之來盛去衰也。﹝語出張璐。又瀕湖體狀詩曰﹕浮沈皆得大而長﹐應指無虛彊﹔熱蘊三焦成壯火﹐通腸發汗始安康。相類詩曰﹕實脈浮沈有力彊﹐緊如彈索動無常﹔須知牢脈幫筋骨﹐實大微弦更帶長。﹞

實爲中外壅滿之象。其在外感而見脈實而浮﹐則有頭痛﹑發熱﹑惡寒﹑鼻塞﹑頭腫﹑肢體疼痛﹑癰毒等癥可察﹔脈實而沈﹐則有腹滿硬痛等癥可察。內傷脈實洪滑﹐則有諸火﹐潮熱﹑瘕﹑血瘀﹑痰飲﹑腹痛﹑喘逆等癥可察﹔脈實沈弦﹐則有諸寒壅滯等癥可察。更以气血諸實等癥兼觀﹐則病情在我﹐而無可遁之病矣。但脈雲實﹐尙有何虛﹔旣有虛像﹐便不雲實。總在醫人診其脈气果實不實耳。﹝實脈有寒實熱實之分。但今人止知病有熱實﹐而不知有寒實﹐殊爲可惜。景嶽雲﹕火邪實者﹐洪滑有力﹐爲諸實熱等癥﹔寒邪實者﹐沈弦有力﹐爲諸痛滯等癥。又曰﹕實脈有眞假﹐眞實者易知﹐假實者易誤﹐故必問其所因﹐而兼察形癥﹐方是髙手。﹞

卷一新著脈法心要

虛脈

虛則豁然浮大而軟﹐按之不振﹐如尋雞羽﹐久按根底不乏不散。凡芤濡遲澀﹐皆屬虛類。不似芤脈之豁然中空﹐按之漸出﹔澀脈之軟弱無力﹐舉指卽來﹔散脈之散漫無根﹐重按久按﹐絕不可得也。﹝語出張璐。又瀕湖體狀相類詩曰﹕舉之遲大按之松﹐脈狀無涯類谷空﹔莫把芤虛爲一例﹐芤來遲大如慈蔥。﹞虛爲气血空虛之候。故浮而虛者爲气衰﹐沈而虛者爲火微﹐虛而遲者爲虛寒﹐虛而數者爲水涸﹐虛而澀者爲血虧﹐虛而弦者爲土衰木盛﹐虛而尺中微細小爲亡血失精﹐虛而大者爲气虛不斂。要皆分別施治﹐無有差錯﹐斯爲之善。然總不可用吐用下﹐以致益見其虛矣。﹝仲景云﹕脈虛者不可吐﹐腹滿脈虛復厥者不可下﹐脈陰陽俱虛熱不止者死。﹞

卷一新著脈法心要

緊脈

緊則往來勁急﹐狀如轉索﹐𨿽實不堅。﹝脈緊有力﹐左右彈人﹐如絞轉索﹐如切緊繩。﹞凡弦數之屬﹐皆屬緊類。

不似弦脈之端直如弦﹐牢革之彊直搏指也。﹝語出張璐。又瀕湖體狀詩曰﹕舉如轉索切如繩﹐脈象因之得緊名﹔總是寒邪來作寇﹐內爲腹痛外身疼。匯辧云﹕緊較於弦﹐更加挺勁之異。丹溪云﹕緊如二股三股糾合爲繩﹐必旋絞而轉﹐始得緊而成繩。可見緊之爲義﹐不獨縱有挺急﹐抑且橫有轉側也。﹞緊爲陰邪內閉。如脈見浮緊﹐則必見有頭痛﹑發熱﹑惡寒﹑咳嗽﹑鼻塞﹑身痛不眠表癥。脈見沈緊﹐則必見有脹滿﹑厥逆﹑嘔吐﹑瀉利﹑心脇疼痛﹑風癇癖裏癥。然總皆是陽气不到﹐以至如是耳。﹝仲景云﹕曾爲人所難﹐緊脈從何來﹖假令亡汗若吐﹐以肺裏寒﹐故令脈緊也。假令咳者﹐坐飲冷水﹐故令脈緊也。假令下利﹐以胃中虛冷﹐故令脈緊也。﹞

卷一新著脈法心要

緩脈

緩則來去和緩﹐不疾不徐。凡虛濡微細﹐皆屬緩類。不似濡脈之指下綿軟﹐虛脈之瞥瞥虛大﹐微脈之微細而濡﹐弱脈之細軟無力也。﹝語出張璐。又瀕湖體狀詩曰﹕緩脈阿阿四至通﹐柳梢裊裊輕風﹔欲從脈裏求神气﹐只在從容和緩中。李士材曰﹕緩以脈形寬緩得名﹐遲以至數不及爲義。蔡氏曰﹕緩而和勻﹐不浮不沈﹐不大不小﹐不疾不徐﹐意思欣欣﹐悠悠揚揚﹐難以名狀者﹐此眞胃气脈也。若純緩不兼﹐猶經所謂但弦無胃气則死。﹞緩爲平人正脈﹐無事醫治。若使緩而兼大﹐則爲傷風﹔緩而兼細﹐則爲濕痺﹔緩而兼澀﹐則爲血傷﹔緩而兼滑﹐則爲痰滯。尢必察其有力無力﹐以爲區別。如使緩大有力﹐則爲有餘﹐其癥必見燥熱﹔緩軟無力﹐則爲不足﹐其癥必見虛寒。豈可一見是緩﹐便指屬虛﹐而不合癥爲之分別乎。﹝景嶽曰﹕緩脈有陰有陽﹐其義有三﹕凡從容和緩﹐浮沈得中者﹐此自平人正脈。若緩而滑大者多實熱﹐如內經所言者是也。緩而遲細者多虛寒﹐卽諸家所言者是也。林之翰曰﹕緩脈須知主熱。如脈長大而軟﹐來去寬縱不前﹐卽張太素所謂如絲在經﹐不捲其軸之謂﹐是曰縱緩﹐主於熱也。﹞

卷一新著脈法心要

芤脈

芤則如指著蔥﹐浮取得上面之蔥皮﹐卻顯弦大﹐中取減小空中﹐按之又著下面之蔥皮而有根據。

凡浮革弦洪﹐皆屬芤類。不似虛脈之瞥瞥虛大﹐按之豁然無力也。﹝語出張璐。又瀕湖體狀詩曰﹕芤形浮大軟如蔥﹐按之旁有中央空。火犯陽經血上溢﹐熱侵陰絡下流紅。相類詩曰﹕中空旁實乃爲芤﹔浮大而遲虛脈呼﹔芤更帶弦名曰革﹐芤爲亡血革寒虛。﹞芤爲血虛不能濡气。其癥必見發熱﹑頭昏﹑目眩﹑驚悸﹑怔忡﹑喘急﹑盜汗﹑失血﹑脫血。然或芤見微曲﹐則芤必挾瘀積阻滯。芤兼弦彊搏指﹐癥見血溢身熱﹐則芤又爲眞陰槁竭。所以芤挾瘀積阻滯﹐止屬一部兩部獨見。若至左右皆芤﹐或兼弦搏﹐定爲必死之候﹐無足異也。

﹝戴同父云﹕營行脈中﹐脈以血爲形﹐芤脈中空﹐脫血之象也。﹞

卷一新著脈法心要

濡脈

濡則虛軟少力﹐應指虛細﹐如絮浮水﹐輕手乍來﹐重手乍去。凡虛微細弱﹐皆屬濡類。不似虛脈之脈大無力﹐微脈之微細如絲﹐弱脈之沈細軟弱也。﹝語出張璐。又瀕湖體狀詩曰﹕濡形浮脈按須輕﹐水面浮綿力不禁﹔病後產中猶有藥﹐平人若見是無根。相類詩曰﹕浮而柔細知是濡﹐沈細而柔作弱持﹔微則浮微如欲絕﹐細來沈細近於微。注曰﹕浮細如綿曰濡﹐浮而極細如絕曰微﹐沈細如綿曰弱﹐沈而極細不斷曰細。﹞濡爲胃气不充。凡內傷泄瀉自汗喘乏﹐多有是脈。張璐﹑士材論極精明﹐謂其治宜峻補。不似陰虛脫血﹐純見細數弦彊﹐欲求濡弱﹐絕不可得也。蓋濡脈之浮軟﹐與虛脈相類﹔但虛則浮大﹐而濡則弱小也。濡脈之細小﹐與弱脈相類﹔但弱在沈分﹐濡在浮分也。濡脈之軟弱﹐與微脈相類﹔但微則欲絕﹐而濡則力微也。濡脈之無力﹐與散脈相似﹔但散則從大而按之則無﹐濡則從小而漸至無力也。夫從小而漸至無力﹐气𨿽不充﹐血猶未敗﹔從大而按之卽無﹐則气無所統﹐血已傷殘﹐陰陽離散﹐將何所恃而可望其生乎。由斯言之﹐則濡與散﹐不啻天淵矣。所以濡脈多責胃气不充﹐或外感陰濕。故治宜溫補而不可用傷殘之藥耳。﹝李士材曰﹕濡脈者﹐浮小而軟也。﹞

卷一新著脈法心要

弦脈

弦則端直而長﹐舉之應指﹐按之不移。凡滑大堅搏之屬﹐皆屬弦類。不似緊脈之緊急有力﹐狀如轉索彈手﹐革脈之弦大而數也。﹝語出張璐。又瀕湖體狀詩曰﹕弦脈迢迢端直長﹐肝經木旺土應傷﹔怒气滿胸常欲叫﹐翳蒙瞳子淚淋浪﹐相類詩曰﹕弦脈端直如絲弦﹐緊則如繩左右彈﹔緊言其力弦言象﹐牢脈弦長沈伏間。蔡西山曰﹕陽搏陰爲弦﹐陰搏陽爲緊﹐陰陽相搏爲動﹐虛寒相搏爲革﹐陰陽分體爲散﹐陰陽不續爲代。﹞弦爲血气不和﹐气逆邪勝﹑積聚脹滿﹐寒熱脇痛﹐瘧痢疝痺等癥﹝景嶽﹞。然總由於木盛土衰水虧而成。但以弦多弦少以證胃气之彊弱﹐弦實弦虛以證邪气之虛實﹐浮弦沈弦以證表裏之陰陽﹐寸弦尺弦以證病气之升沈。無論所患何癥﹐兼見何脈﹐但以和緩有神﹐不乏胃气﹐𨿽弦無礙﹝張璐﹞。若弦而勁細彊直﹐是無胃气﹐豈能治乎。﹝戴同父曰﹕弦而軟﹐其病輕﹔弦而硬﹐其病重。李時珍曰﹕浮弦支飲外溢﹐沈弦懸飲內痛﹐瘧脈自弦﹐弦數多熱﹐弦遲多寒﹐弦大主虛﹐弦細拘急﹐陽弦頭痛﹐陰弦腹痛﹐單弦飲癖﹐雙弦寒痼。若不食者﹐木來克土﹐必難治矣。﹞

卷一新著脈法心要

弱脈

弱則沈細軟弱﹐舉之如無﹐按之乃得﹐小弱分明。凡微濡細小﹐皆屬弱類。不似微脈按之欲絕﹐濡脈按之若無﹐細脈之浮沈皆細也。﹝語出張璐。又瀕湖體狀詩曰。弱來無力按之柔﹐柔細而沈不見浮﹔陽陷入陰精血弱﹐白頭尢可少年愁。﹞弱爲陽气衰微。凡見是脈﹐必須用溫補以固其陽﹐以補胃气。然必兼滑而和﹐可卜胃气之未艾。若弱更兼之以澀﹐並少壯暴病忽見是脈﹐則爲气血交敗﹐多致難治。﹝素問曰﹕脈弱以滑﹐是有胃气﹔脈弱以澀﹐是謂久病。病後老弱見之順﹐平人少年見之逆。仲景曰﹕陽陷入陰故惡寒發熱。又云﹕弱主筋﹐沈主骨。陽浮陰弱﹐血虛筋急﹐柳氏曰﹕气虛則脈弱﹐寸弱陽虛﹐尺弱陰虛﹐關弱胃虛。﹞

卷一新著脈法心要

滑脈

滑則往來流利﹐舉之浮緊﹐按之滑石。凡洪大芤實﹐皆屬滑類。不似實脈之逼逼應指﹐緊脈之往來勁急﹐動脈之見於一部﹐疾脈之過於急疾也﹐﹝語出張璐。又瀕湖體狀詩曰﹕滑脈如珠替替然﹐往來流利卻還前﹔莫將滑數爲同類﹐數脈惟看至數間。﹞滑爲痰逆食滯﹐嘔吐上逆﹐痞滿壅腫滿悶之象。然亦以有力無力分辧。如系滑大兼數﹐其脈當作有餘﹔若止輕浮和緩不甚有力﹐當不僅作有餘治也。或以气虛不能統攝陰火﹐脈見滑利者有之﹔或以痰濕內積﹐而見脈滑者有之。至於平人脈滑而和﹐則爲無病。婦人經斷而見滑數﹐則爲有孕﹔臨產而見滑疾﹐則爲離經。瀉痢而見弦滑﹐則爲脾腎受傷﹔久病而弦滑﹐則爲陰虛。豈可槪作實治乎。﹝李時珍曰﹕滑爲陰气有餘﹐故脈來流利如水﹐脈者﹐血之府也。血盛則脈滑﹐故腎脈宜之﹔气盛則脈澀﹐故肺脈宜之。﹞

卷一新著脈法心要

澀脈

澀則往來艱澀﹐動不流利﹐如雨沾沙﹐及刀刮竹。凡虛細微遲﹐皆屬澀類。不似遲脈之指下遲緩﹐緩脈之脈象紆徐﹐濡脈之去來綿軟也。﹝語出張璐。又瀕湖體狀詩曰﹕細遲短澀往來難﹐散止依稀應指間﹕如雨沾沙容易散﹐病蠶食葉慢而艱。又相類詩曰﹕參伍不調名曰澀﹐輕如刮竹短而難﹔微似秒芒微軟甚﹐浮沈不別有無間。﹞澀爲气血俱虛之候。故癥多見拘攣麻木﹐憂鬱﹐失血傷精﹐厥逆少食等癥。然亦須分寒澀枯澀熱澀之殊耳。若澀見嘔吐泄瀉﹐則爲屬虛屬寒﹔澀見傷精失血﹐拘攣麻木﹐則爲枯澀不和﹔澀見便結不解﹐則爲熱邪內閉﹐或寒滯不通。總在因癥考求﹐豈可槪指血虛﹐而不分別審顧乎。﹝提出寒澀熱澀枯澀三種﹐則看病施治自有主腦。﹞

卷一新著脈法心要

動脈

動則厥厥動搖﹐滑數如珠﹐見於關上。凡浮大浮數﹐皆屬動類。不似滑脈之諸部皆見滑數流利也。﹝語出張璐。又瀕湖詩曰﹕動脈搖搖數在關﹐無頭無尾豆形團﹔其原本是陰陽搏﹐虛者搖兮勝者安。﹞動爲陰陽相搏之候。﹝王宇泰曰﹕陽升陰降﹐二者交通﹐安有動見。惟夫陽欲降而陰逆之﹐陰欲升而陽逆之﹐兩者相搏﹐不得上下﹐鼓擊之勢﹐隴然髙起﹐而動脈之形著矣。此言不啻與動脈傳神。﹞如動在於陽﹐則有汗出爲痛爲驚之癥﹔動在於陰﹐則有發熱失血之癥﹔動兼滑數浮大﹐則爲邪气相搏而熱宜除。至於陽虛自汗而見動寸﹐陰虛發熱而見動尺﹐與女人動尺而云有孕﹐皆不宜作熱治矣。

﹝仲景曰﹕動則爲痛爲驚。素問曰﹕陰虛陽搏謂之崩。又曰﹕婦人手少陰心動甚者﹐妊子也。﹞

卷一新著脈法心要

伏脈

伏則匿於筋下﹐輕取不得﹐重按澀難﹐委曲求之﹐或三部皆伏﹐一部獨伏﹐附著於骨而始得。凡沈微細短﹐皆屬伏類。不似短脈之尺寸短縮而中部顯然﹐沈脈之三部皆沈而按之卽得也。﹝語出張璐。又瀕湖體狀詩曰﹕伏脈推筋著骨尋﹐指間裁動隱然深﹐傷寒欲汗陽將解﹐厥逆臍疼證屬陰。﹞

伏爲阻隔閉塞之候。或火閉而伏﹐寒閉而伏﹐气閉而伏。其癥或見痛極疝瘕﹐閉結气逆﹐食滯忿怒﹐厥逆水气。仍須詳其所因﹐分其爲寒爲火﹐是气是痰﹐是新是舊﹐而甄別之。蓋有火者升火爲先﹐有寒者疏寒爲急﹐有气者調气爲順﹐有痰者開痰爲妥。新則止屬暴閉﹐可以疏通﹔久則恐其延綿﹐防其漸脫。豈可一見脈伏。而卽妄用疏導乎。﹝時珍曰﹕傷寒一手脈伏曰單伏﹐兩手脈伏曰雙伏﹐不可以陽癥見陰爲診。乃火邪內郁﹐不得發越﹐陽極似陰﹐故脈伏﹐必有大汗乃解。正如久旱將雨﹐六合陰晦﹐雨後庶物皆蘇之義。又有夾陰傷寒﹐先有伏陰在內﹐外復感寒﹐陰盛陽衰﹐四脈厥逆﹐六脈沈伏﹐須投姜附及灸關元﹐脈乃復出也。若太溪衝陽皆無脈者死。﹞

卷一新著脈法心要

促脈

促則往來數疾﹐中忽一止﹐復來有力。凡疾數代結﹐皆屬促類。不似結脈之遲緩中有止歇也。

﹝語出張璐。又瀕湖體狀詩曰﹕促脈數而時一止﹐此爲陽極欲亡陰﹔三焦郁火炎炎盛﹐進必無生退可生。﹞

促爲陽邪內陷之象。凡表邪未盡﹐邪並陽明﹐曁裏邪欲解﹐並傳厥陰者﹐多有是脈﹐故病必見胸滿下利厥逆。

且有血瘀發狂﹐痰食凝滯﹐暴怒气逆﹐亦令脈促。若中虛無凝﹐脈自舒長﹐曷爲而有止歇之象乎。﹝李士材曰﹕數而有止曰促﹐豈非陽盛者歟。肺癰熱毒﹐皆火極所致者。﹞

卷一新著脈法心要

結脈

結爲指下遲緩中有歇止﹐少頃復來。凡遲緩代澀﹐皆屬結類。不似代脈之動止不能自還也。﹝語出張璐。又瀕湖體狀詩曰﹕結脈緩而時一止﹐獨陰偏盛欲亡陽﹔浮爲气滯沈爲積﹐汗下分明在主張。﹞

結是气血漸衰﹐精力不繼﹐所以斷而復續﹐續而復斷。凡虛勞久病﹐多有是癥﹐然亦有陰虛陽虛之別。故結而兼緩﹐其虛在陽﹔結而兼數﹐其虛在陰。仍須察結之微甚﹐以觀元气之消長。若使其結過甚﹐脈甚有力﹐多屬有熱﹐或气郁不調。治宜辛溫扶正﹐略兼散結開痰﹐其結自退。至有一生而見結脈者﹐此是平素異常﹐不可竟作病治耳。﹝結脈有虛有實。虛如景嶽所謂血气漸衰﹐精力不繼﹐所以斷而復續﹐續而復斷者是也。實如越人所謂結甚則積甚者是也。﹞

卷一新著脈法心要

革脈

革則弦大而數﹐浮取彊直﹐而按則中空。凡芤牢緊脈﹐皆屬此類。不似緊脈按之劈劈﹐弦脈按之不移﹐牢脈按之益堅也。﹝語出張璐。又瀕湖體狀詩曰﹕革脈形如按鼓皮﹐芤弦相合脈寒虛﹔女人半產並崩漏﹐男子營虛或夢遺。﹞革爲變革之象。凡亡血失精﹐腎气內憊﹐或虛寒相搏﹐故脈少和柔﹐而有中空之狀。

若不固腎補精﹐舒木除寒﹐而以革浮屬表﹐妄用升發﹐其不眞陰告絕者鮮矣。﹝仲景曰﹕弦則爲寒﹐芤則爲虛﹐寒虛相搏﹐此名曰革﹐男子亡血失精﹐婦人半產漏下。經曰﹕三部脈革﹐長病得之死﹐卒病得之生。﹞

卷一新著脈法心要

牢脈

牢則弦大而長﹐按之彊直搏指﹐狀如弦縷。凡實伏弦澀﹐皆屬此類。不似實脈之滑實流利﹐伏脈之慝伏澀難。革脈之按之中空也。﹝語出張璐。又瀕湖詩曰﹕弦長實大脈來堅﹐牢位常居沈伏間﹔革脈芤弦自浮起﹐革虛牢實要詳看。沈氏曰﹕似沈似伏﹐牢之位也﹔實大弦長﹐牢之體也。牢脈不可混於沈脈伏脈﹐須細辧耳。沈脈如綿裹沙﹐內剛外柔﹐然不必兼大弦也。伏脈非推筋至骨不見其形。在於牢脈旣實大弦長﹐才重按之﹐便滿指有力﹐以爲別耳。﹞牢爲堅積內著﹐胃气將絕之候。﹝吳艸廬曰﹕牢爲寒實﹐革爲虛寒。﹞故或見爲濕拘急﹐寒疝暴逆﹐堅積內伏﹐治甚非易。倘不審其所因﹐而謂牢爲內實﹐用以苦寒﹐或因思食而以濡滯恣啖﹐則其病益固矣。﹝李時珍曰﹕牢主寒實之病﹐木實則爲痛。扁鵲云﹕軟爲虛﹐牢爲實。失血者脈宜沈細﹐反浮大而牢者死﹐虛病見實脈也。張仲景曰﹕寒則牢固。有堅固之義。﹞

卷一新著脈法心要

疾脈

疾則呼吸之間脈七八至。凡動滑洪數﹐皆屬疾類。不似洪脈之旣大且數﹐卻無燥疾之形也。疾似亢陽無制﹐亦有寒熱陰陽眞假之異。若果疾兼洪大而堅﹐是明眞陰垂絕﹐陽極難遏。如系按之不鼓﹐又爲陰邪炎威虛陽發露之徵。然要皆屬難治﹐蓋疾而洪大者苦煩滿﹐疾而沈數者苦腹痛﹐皆爲陰陽告絕。惟暴厥暴驚脈見急數﹐俟平稍愈爲無礙耳。其有脈惟見疾而不大不細﹐則病𨿽困可治。﹝東垣治傷寒脈疾﹐面赤目赤﹐煩渴引飲而不能咽﹐用姜附人參汗之而愈。

守眞治傷寒蓄熱陽厥﹐脈疾至七八至以上﹐用黃連解毒治之而安。﹞

卷一新著脈法心要

細脈

細則往來如發﹐而指下顯然。凡弱小微濡﹐皆屬細類。不似微脈之微弱模糊也。﹝語出張璐。又瀕湖體狀詩曰﹕細來累累細如絲﹐應指沈沈無絕期﹔春夏少年俱不利﹐秋冬老弱卻相宜。﹞細爲陽气衰弱之候。然細亦有分別﹐如細而兼浮﹐則爲陽气衰弱﹔細而兼沈﹐則爲寒气內中﹐或熱傳三陰﹔細而兼緩﹐則爲濕中於內。

皆當求其所因﹐不可混同施治。但脈旣細如發﹐便屬气虛﹐縱有內熱﹐亦當兼固中气﹐不可純用解熱﹐以致其細益甚耳。況有內熱全無﹐眞元素虧﹐神气不持﹐而致脈見細象者乎。﹝李士材曰﹕嘗見虛損之人脈細身熱﹐醫不究原﹐而以涼劑投之﹐使眞陽散敗﹐飲食不進﹐上嘔下泄﹐是速其斃耳。經曰﹕少火生气。人非此火﹐無以營運三焦﹐熟腐水谷。未徹乎此者﹐烏可以言醫哉。然虛勞之脈﹐細數不可並見﹐並見者必死。細則气衰﹐數則血敗﹐气血交窮﹐短期將至。﹞

卷一新著脈法心要

代脈

代則動而中止﹐不能自還﹐因而復動﹐名曰代陰。凡促結等脈﹐皆屬此類。不似促結之𨿽見歇止﹐而復來有力也。﹝語出張璐。又瀕湖體狀詩曰﹕動而中止不能還﹐復動因而作代看﹔病者得之猶可療﹐平人卻與壽相關。相類詩曰﹕數而時止名爲促﹐緩止須將結脈呼﹔止不能回方爲代﹐結代生死自殊途。﹞代爲元气垂絕之候。戴同父曰﹕代爲脾絕之徵﹐脾主信﹐故止歇有時。故無病而見脈代﹐最爲可危。卽或血气驟損﹐元神不續﹐或七情太過﹐或顚僕重傷﹐並形體賦時經隧有阻﹐流行蹇澀﹐而見脈代者﹐亦必止歇不勻﹐或云可治。若使歇止有常﹐則生气已絕﹐安望其有再生之日乎。惟妊娠惡阻嘔吐最劇者﹐恆見代脈﹐谷入旣少﹐血气盡並於胎﹐是以脈气不能接續。然在初時或有﹐若至四月胎已成形﹐當無歇止之脈矣。﹝李時珍曰﹕脈一息五至﹐五臟之气皆足。故五十動而一息﹐合大衍之數﹐謂之平脈﹔反此則止乃見焉。腎气不能至﹐則四十動一止﹔肝气不能至﹐則三十動一止。蓋一臟之气衰﹐則他髒之气代至也。﹞

卷一新著脈法心要

散脈

散則舉之散漫﹐按之無有﹐或如吹毛﹐或如散葉﹐或如懸雍﹐或如羹上肥﹐或如火薪然﹐來去不明﹐根蒂無有。不似虛脈之重按𨿽虛﹐而不至於散漫也。﹝李瀕湖體狀詩曰﹕散似楊花散漫飛﹐去來無定至難齊﹔產爲生兆胎爲墮﹐久病逢之不必醫。難經曰﹕散脈獨見則危。﹞散爲元气離散之象﹐腎絕之應。蓋腎脈本沈。而脈按之反見浮散﹐是先天之根本已絕﹐如傷寒咳逆上气﹐脈見散象必死﹐與經言代散則死之意﹐卽書有言熱退而身安﹐泄利止而漿粥入﹐云或可生﹐亦非必定之辭耳。﹝散爲死脈﹐故不主病。﹞

卷一新著脈法心要

奇經八脈

至於奇經八脈﹐又爲十二經之約束。若髒气安和﹐經脈調暢﹐八脈不形﹔卽經絡受邪﹐不致滿溢奇經。惟是正經邪溢﹐轉入於奇。故內經有言﹕衝則直上直下﹝弦長﹞而中央牢﹝堅實﹞﹐病苦逆气裏急﹝屬寒實﹞。

督則直上直下﹝弦長﹞而中央浮﹝中央同尺寸浮起﹐非中央獨浮意也﹞﹐病苦脊彊不能俯仰﹝屬風﹞。任則脈橫寸口﹝寸口統寸關尺三部而言﹞﹐邊丸丸﹝形如豆粒﹞緊細而長﹐病苦少腹切痛﹐男子內結七疝﹐女子帶下積聚﹝屬寒實﹞。陽維則尺內斜上至寸而浮﹝從左尺斜向小指﹐至寸而浮﹐曰尺內﹞﹐病則寒熱溶溶不能自收持﹝屬陽﹞。陰維則尺外斜上至寸而沈﹝從右尺斜向大指﹐至寸而沈﹐故曰尺外﹞﹐病苦心痛悵然失志﹝屬陰﹞。陽蹺﹝主陽絡﹞寸口左右彈浮而細綿綿﹝兩寸浮緊而細﹞﹐病苦陰緩而陽急﹝邪在陽絡主表﹐如腰背苦痛之類﹞陰蹺﹝主陰絡﹞尺內左右彈沈而細綿綿﹝兩尺沈緊而細﹞﹐病苦陽緩而陰急﹝邪在陰絡主裏﹐如少腹痛陰疝漏下之類﹞。帶脈中部左右彈而橫滑﹝兩關滑緊﹞﹐病苦腹痛腰溶溶若坐水中﹝邪在中﹞。

凡此八脈﹐每遇五癇七疝﹐項背彊﹐發歇不時﹐內外無定之癥﹐剛勁不倫﹐殊異尋常之脈﹐當於奇經中求之。﹝經脈直行上下﹐絡脈斜行左右﹔經脈常升主气﹐絡脈常降主血﹔經起中焦﹐隨營气下行而上﹐故診在寸﹔絡起下焦﹐隨營气上行極而下﹐故診在尺。正經邪溢滿奇﹐越人比之天雨降下﹐溝渠溢滿﹐滂霈妄行﹐流於湖澤﹐誠哉是言也。﹞

卷一新著脈法心要

衝陽等脈

外此衝陽﹑太溪﹑太衝﹐皆足動脈。衝陽者﹐胃脈也。在足面上五寸骨間動脈上去陷谷三寸。蓋土者﹐萬物之母。衝陽脈見不衰﹐胃气尙存﹐病𨿽危而猶可生也。然亦忌弦急﹐恐其肝旺克土耳。太溪者﹐腎脈也﹐在足跗後兩旁圓骨上動脈陷中。蓋水者﹐天一之元﹐診此不衰﹐尙可治也。太衝者﹐肝脈也﹐在足大指本節後二寸陷中。肝爲東方生物之始﹐不衰則病可治。然此三脈﹐止可診此以定生死。若云可推某病﹐則無是也。至於髙章綱卑損之脈﹐止是就其脈象而名。蓋以髙章綱爲脈上行上浮滿溢搏指。

卑損爲脈下行下沈卑屑隱澀不振﹐仍是一陰一陽之意而別其名。至於太素一脈﹐古人傳而不言﹐言而不傳﹐皆有義存。以其語涉荒唐﹐而不輕語以欺世耳。﹝今之江湖術士﹐多借此法取錢。﹞

卷一新著脈法心要

五臟死脈

若使診心而見前曲後居﹐如操帶鉤﹐是爲心死﹔診肺而見如物浮水﹐如風吹毛﹐是爲肺死﹔診肝而見急益勁如新張弓弦﹐是爲肝死﹔診脾而見銳堅如烏之喙﹐如鳥之距﹐如屋之漏﹐如水之流﹐是爲脾死﹔診腎而見發如奪索﹐辟辟如彈石﹐是爲腎死﹔與診命門而見魚翔蝦遊湧泉﹐是爲命死﹔此五臟必死之脈也。脈象如此。﹝諸脈形象止是。﹞

卷一新著脈法心要

對待

然究眾脈而論﹐則浮與沈﹐一升一降之謂也﹔數與遲﹐一急一慢之謂也﹔疾則較數而更甚矣。滑與澀﹐一通一滯之謂也﹔實與虛﹐一剛一柔之謂也。長與短﹐一盈一縮之謂也﹔大與小﹐一粗一嫩之謂也﹔細則較小而愈極矣。緊與緩﹐一張一弛之謂也﹔革與牢﹐一空一實之謂也﹔動與伏﹐一出一處之謂也﹔洪與微﹐一盛一衰之謂也﹔促與結﹐一陰一陽之謂也。至於弦與芤比﹐則脈之盛衰見矣﹔濡與弱比﹐則脈之進退見矣﹔代與散比﹐則死之久暫卜矣。脈之對待如斯。﹝對待旣明﹐則病陰陽表裏虛實可知。﹞

卷一新著脈法心要

比類

洪與虛𨿽屬皆浮﹐而有有力無力之分﹔沈與伏𨿽應重按﹐而有著筋著骨之異﹐數以六至爲名﹐緊則六至不及﹐疾則六至更過﹐弦則左右雙彈﹐狀如切緊繩也。遲以三至爲名﹐緩則仍有四至而徐徐不迫。

實與牢本兼弦與長﹐而實則浮中沈俱有﹐牢則止於沈候見矣。洪與實皆爲有力﹐然洪則重按少衰﹐實則按之益彊矣。革與牢皆大而弦﹐而革以浮見﹐牢以沈見矣。濡與弱微﹐皆細而軟﹐然濡以浮見﹐弱以沈見﹐而微則以浮沈俱見矣。細與微﹐皆屬無力﹐而細則指下分明﹐微則模糊不淸。短與動﹐皆無頭尾﹐而短爲陰脈﹐其來遲滯﹔動爲陽脈﹐其來滑數矣。促結澀代﹐皆有一止﹐而促則數時一止﹐結則緩時一止。澀則往來遲滯似歇﹐代則止有定數矣。脈形比類﹐又屬如斯。﹝比類旣明﹐則諸疑脈可辧。﹞

卷一新著脈法心要

綱目

以脈大綱小目而論﹕凡脈有言形體﹐曰洪﹑曰散﹑曰弦﹑曰革﹑曰肥﹑曰橫﹐是卽大脈之屬也。有言形體﹐曰細﹑曰微﹑曰弱﹑曰瘦﹑曰縈縈如蜘蛛﹐是卽小脈之屬也。有言至數﹐曰疾﹑曰急﹑曰動﹑曰促﹑曰擊﹑曰搏﹑曰躁﹑曰喘﹑曰奔越無倫者﹐是卽數脈之屬也。有言至數﹐曰緩﹑曰代﹑曰結﹑曰脫﹑曰少气﹑曰不前﹑曰止﹑曰歇﹑曰如瀉膝之絕者﹐是卽遲脈之屬也。有言往來之象﹐曰利﹑曰營﹑曰啄﹑曰翕﹑曰章﹑曰連珠﹑曰替替然﹐是卽滑脈之目也。有言往來之象﹐曰緊﹑曰滯﹑曰行遲﹑曰脈不應指﹐曰參伍不齊﹑曰難而且散﹑曰如雨沾沙﹑曰如輕刀刮竹﹑是卽澀脈之目也。有言部位之則﹐曰髙﹑曰﹑曰湧﹑曰端直﹑曰條達﹑曰上魚爲溢﹐是皆長脈之目矣。有言部位之則﹐曰抑﹑曰卑﹑曰不及指﹑曰入尺爲復﹐是皆短脈之目矣。有言舉按之則﹐曰芤﹑曰毛﹑曰泛﹑曰盛﹑曰肉上行﹑曰時一浮﹑曰如水漂木﹑曰如循楡莢﹐曰瞥瞥如羹上肥﹐是皆浮脈之目矣。有言舉按之則﹐曰伏﹑曰潛﹑曰堅﹑曰過﹑曰減﹑曰陷﹑曰獨沈﹑曰時一沈﹑曰如綿裹砂﹑曰如石投水﹐是皆沈脈之目矣。且綱之大者﹐曰大﹑曰數﹑曰長﹑曰浮﹑陽之屬也。綱之小者﹐曰遲﹑曰澀﹑曰短﹑曰沈﹑陰之屬也﹝盧子由﹞。脈之綱目如斯﹝綱目旣明﹐則脈自有所歸﹞。

卷一新著脈法心要

以脈主病

以脈主病而論﹕則浮爲風﹐緊爲寒﹐虛爲暑﹐濡爲濕﹐數爲燥﹐而脈火﹐此六淫應見之脈也。

喜傷心而脈散﹐怒傷肝而脈急﹐恐傷腎而脈沈﹐驚傷膽而脈動﹐思傷脾而脈短﹐憂傷肺而脈澀﹐悲傷心而脈促﹐此七情受傷之脈也。脈之主病如是。﹝主病旣明﹐則治自有定斷。﹞

卷一新著脈法心要

脈眞從脈

然總不越陰陽虛實爲之條貫。蓋脈之實者﹐其癥必實﹝仍有寒實熱實之分﹞﹔脈之虛者﹐其癥必虛﹝仍有火衰水衰之別﹞。若使脈實而癥不實﹐非其所假在癥﹐卽其所假在脈也﹔脈虛而癥不虛﹐非其所假在脈﹐卽其所假在癥也。如外𨿽煩熱而脈見微弱者﹐必火虛也。腹𨿽脹滿而脈見微弱者﹐必胃虛也。虛火虛脹﹐其堪取乎。此宜從脈之虛﹐不宜從癥之實也。癥卽外寒而脈見滑數者﹐必假寒也。利卽淸水而脈見沈實者﹐必假利也。假寒假利﹐其堪取乎。此宜從脈之實﹐不宜從癥之虛也。然癥實有假﹐而癥虛無假。假實者病癥莫測﹐必須旁求他癥﹐及以脈候﹐其假始出。若使癥屬虛候﹐其癥卽知。縱有假寒假利﹐貌若虛像難明。然仔細考求﹐其寒止屬外見﹐而內必有煩躁等癥。利卽淸水﹐而內必有燥糞﹐其水止從旁流﹐脈必滑數有力﹐仍與實脈實癥相似﹐寧曰癥有假虛﹐而脈可不深信哉。

卷一新著脈法心要

癥眞從癥

凡此脈眞無假﹐可以癥應。若使專以脈求﹐而癥竟不察識﹐則脈尙有難言者耳。何則﹖仲景云﹕傷寒脈浮大﹐邪在表﹐爲可汗。若脈浮大﹐心下硬﹐有熱屬髒者攻之﹐不令發汗。此又非浮爲表邪可汗之脈也。又云﹕脈促爲陽盛﹐宜用漧葛黃芩黃連湯。若脈促厥冷爲虛脫﹐非灸非溫不可。此又非促爲陽盛之脈也。又曰﹕脈遲爲寒﹐脈沈爲裏﹐若陽明脈遲不惡寒身體汗出﹐則用大承气湯。此又非諸遲爲寒之脈矣。少陰病始得之反發熱而脈沈﹐宜麻黃附子細辛湯微汗之。此又非沈爲在裏之脈矣。

卷一新著脈法心要

脈見有力無力難憑

卽書有言病癥虛實﹐止在脈之有力無力﹐以爲辧別。﹝有力卽屬有根。難經曰﹕上部有脈﹐下部無脈﹐其人當吐﹐不吐者死。上部無脈﹐下部有脈﹐𨿽困不害。所以然者﹐人之有尺猶樹之有根﹐有根則不死。無力卽屬無根。難經曰﹕寸口脈平而死者﹐生气獨絕於內也。平卽中餒不能創建之象﹐故曰死。﹞

然試問其脈與癥異﹐脈見堅勁有力﹐癥見腹痛喜按﹐嘔逆戰栗﹐其脈可作有餘而用苦寒瀉實之藥乎。脈見虛軟無力﹐癥見腹滿喘急痰鳴﹐其脈可作不足而用附桂理中之藥乎。且脈所鼓在气﹐而气動而不守﹐保無气自寒生﹐而气因寒而始振乎。脈之虛軟在濕﹐而濕滯而不動﹐保無熱挾濕至﹐而脈因痰因濕而始軟乎。﹝有力多因寒气熱气內鼓﹐但今人僅知熱气內結爲實﹐而不知有寒气內結爲實也。無力多因寒濕熱濕內軟﹐但今人僅知寒濕爲痰爲虛﹐而不知熱濕爲痰爲實也。凡此當以望聞問數字並參。﹞

卷一新著脈法心要

脈兼望聞問同察

夫望聞問切﹐乃屬醫家要事。若僅以脈爲診﹐而致以寒爲熱﹐以熱爲寒﹐以表爲裏﹐以裏爲表﹐顚倒錯亂﹐未有不傷人性命者矣。況經所云脈浮爲風﹐爲虛﹐爲气﹐爲嘔﹐爲厥﹐爲痞﹐爲脹﹐爲滿不食﹐爲熱內結﹐類皆數十餘癥。假使診脈得浮﹐而不兼以望聞問以究其眞﹐其將何以斷病乎。是以善診脈者﹐於人稟賦濃薄﹐﹝或稟濃而純陽﹐或稟薄而純陰。或稟不濃不薄而平。﹞形體肥瘦﹐﹝匯辧云﹕肥盛之人气居於表﹐六脈常帶浮洪﹔瘦小之人气斂於中﹐六脈常帶沈數。身長之人下指宜疏﹐身短之人下指宜密。北方之人常見彊實﹐南方之人常見軟弱。少壯之人脈多大﹐老年之人脈多虛。醉後之脈常數﹐飲後之人常洪。室女尼姑多濡弱﹐嬰兒之脈常七至。又曰﹕此道形气之常﹐然形气之中﹐又必隨地轉移﹐方能盡言外之妙也。﹞顏色枯潤﹐﹝或枯而竭﹐或潤而和。﹞聲音低昂﹐﹝或音低小而微﹐知其體陰病陰﹔或聲髙昂而壯﹐知其體陽病陽。﹞性情剛柔﹐﹝或剛主陽﹐或柔主陰。匯辧云﹕性急之人﹐五至方爲平脈﹔性緩之人﹐四至便作熱醫。﹞飲食嗜好﹐﹝或喜气濃之物﹐而知陽虛﹔或喜味濃之物﹐而知陰弱。﹞及平日脈象偏純﹐﹝或脈體偏靜而見六陰之脈﹐或脈體偏動而見六陽之脈。或脈體不動不靜而見至平之脈。仁齋曰﹕陽脈𨿽病在寒﹐常見浮洪﹔陰脈𨿽病在熱﹐常見微細。﹞

與今所患病癥﹐是新是舊﹐﹝或新由於外感﹐其脈疾數洪大﹔或舊由於內傷﹐其脈細小短澀。﹞

是內是外﹐﹝或在外感屬表易治﹐或在內傷屬裏難治。﹞是陰是陽﹐﹝或陽主表﹑主上﹑主气﹐主火﹐或陰主裏﹑主下﹑主血﹑主水。﹞並經醫士是否藥壞﹐﹝或假寒而用熱藥以壞﹐假熱而用寒藥以壞﹔或標病而用本藥以壞﹐本病而用標藥以壞之類。﹞靡不細爲詳審。﹝要法眞在此處。但今病家多不由醫細察。宗曰﹕素問言凡治病﹐察其形气色澤。觀人勇怯骨肉皮膚﹐能知其情﹐以爲診法。若患人脈病不相應﹐旣不得見其形﹐醫止據脈供藥﹐其可得乎。今豪富之家﹐婦人居幃幔之內﹐復以帛蒙手臂。旣無望色之神﹐聽聲之聖﹐又不能盡切脈之巧﹐未免詳問。病家厭繁﹐以爲術疏﹐往往得藥不服。是四診之術﹐不得其一矣﹐可謂難也。嗚呼﹗﹞然後合於所診脈象﹐以斷病情﹐以定吉凶。﹝斷要通盤會計﹐又要得其主腦。切勿頭痛斷頭﹐腳痛斷腳。﹞如果病屬有餘﹐其脈應見浮洪緊數﹔若使其脈無神﹐或反見沈微細弱﹐便非吉矣。病屬不足﹐其脈應見沈微細弱﹔若使其脈鮮胃﹐或反見洪大數急﹐則非吉矣。推之暴病脈應見陽﹐久病脈應見陰﹐亦何莫不應與病相符﹐而始可言順矣。﹝靈樞動輸篇云﹕陽病而陽脈小者爲逆﹐陰病而陰脈大者爲逆。﹞

卷一新著脈法心要

脈以獨見爲眞

但持脈之道﹐旣在下指靈活﹐令其脈脊與手指目相對。﹝盧氏曰﹕診法多端﹐全憑指法捷取。

蓋人之中指上兩節長﹐無名食指上兩節短﹐參差不齊。若按舉排指疏﹐則移越一寸九分之定位﹔排指密﹐又不及寸關尺之界分。齊截三指﹐斯中指翹出﹐而節節相對﹐節無不轉﹐轉無不活﹐以別左右﹐分表裏﹐推內外﹐悉五臟﹐候浮中沈﹐此三指定位法也。及其位定﹐專指舉按﹐固得其眞﹐不若獨指之無牽帶﹐別有低昂也。第惟食指肉薄而靈﹐中指則濃﹐無名指更濃且木。是必指端稜起如綫者名曰指目﹐以按脈中之脊。無論洪大弦革﹐卽小細絲微﹐咸有脊焉。眞如目之視物﹐妍醜畢具﹐故古人稱診脈曰看脈﹐可想見其取用矣。每見惜指甲之修長﹐用指濃肉分﹐或指節之下﹐以憑診視者﹐眞不啻目生頸腋胸脇間矣。﹞尢須得要以求病根。

在未診時﹐誰不自認精明﹐謂其何部何脈﹐何脈何象。及至臨癥就診﹐則旣以浮爲風﹐而又若浮非浮而非風也。以緊爲寒﹐而又若緊非緊而非寒也。以洪爲火﹐而又若洪非洪而非火也。以數爲燥﹐而又若數非數而非燥也。以虛爲暑﹐以濡爲濕﹐而又若虛非虛﹐若濡非濡﹐而不可以暑濕名也。諸如此類﹐旣莫能分﹐復以六部六脈﹐分斷考求﹐毫不相貫。﹝分斷考求﹐最爲診家大獘﹐竊嘆今時犯此甚多。如張璐謂人診脈﹐大似向泥人祈禱﹐有時靈應﹐有時不靈應。﹞詎知病屬一理﹐脈自無二﹐得其一而脈斯可斷矣。得其脈之獨有所見﹐而脈又可斷矣。﹝從獨字洗出脈要精義。﹞蓋獨之義不一。如有以諸部無乖﹐或以一部稍乖者﹐是其受病在此﹐而可以獨名也。有以五臟五脈各應互見﹐而六部六脈偏見一臟之脈者﹐是其病根伏是﹐而更可以獨名也。獨義無過如斯。故內經三部九候論﹐則有獨大獨小獨疾獨遲獨熱獨寒之謂耳。如獨而彊者﹐則爲病屬有餘﹔獨而弱者﹐卽爲病屬不足。獨而有力有神﹐其脈𨿽彊而不爲過。﹝有力尢須有神。李東垣曰﹕脈病當求其神之有與無﹐如六數七極熱也﹐脈中有力卽有神也﹔三遲二敗寒也﹐脈中有力卽有神也。熱而有神﹐當泄其熱﹐則神在焉﹔寒而有神﹐當去其寒﹐則神在矣。寒熱之脈﹐無力無神﹐將何恃而泄熱去寒乎。

林之翰曰﹕按東垣此論﹐深達至理。但以有力二字言有神﹐恐不足盡有神之妙。王執中曰﹕有力中帶光澤潤滑也。於解進矣。蕭子歌云﹕輕淸穩濃肌肉裏﹐不離中部象自然。則又有進焉。﹞獨而和緩柔弱﹐其脈𨿽弱﹐而不爲害。蓋假獨者易知﹐而眞獨者難明。得其要以求其獨﹐則獨無不在﹔失其要以求其獨﹐則獨其莫得矣。

﹝又從要字一層﹐剝出精義。﹞故善言獨者﹐早以陰陽之原﹐﹝腎水爲陰之原﹐腎火爲陽之原。﹞气血之本﹐﹝腎水爲血之本﹐腎火爲气之本﹐脾胃倉廩又爲生气生血之本。﹞以求獨之根。﹝知其根﹐則知其要﹔知其要﹐則知其獨。﹞繼以順逆之理﹐﹝約注云﹕春夏洪大爲順﹐沈細爲逆﹔秋冬沈細爲順﹐洪大爲逆。男子左大爲順﹐女子右大爲順。凡外感癥﹕陽病見陽脈爲順﹐見陰脈爲逆﹔陰病見陽脈亦爲順。內傷癥﹐陽病見陽脈爲順﹐見陰脈爲逆﹔陰病見陰脈爲順﹐見陽脈爲逆也。﹞取捨之道﹐﹝順之則取﹐如有根有神有胃之類﹔逆之則捨﹐如殘賊敗脫離絕之類。﹞並脈上下來去至止﹐曉然於胸﹐以識獨之宜。﹝滑氏曰﹕上者爲陽﹐來者爲陽﹐至者爲陽﹔下者爲陰﹐去者爲陰﹐止者爲陰也。上者﹐自尺部上於寸口﹐陽生於陰也。下者﹐自寸口下於尺部﹐陰生於陰也。來者﹐自骨肉之分而出於皮膚之際﹐气之升也。去者﹐自皮膚之際而還於骨肉之分﹐气之降也。應曰至﹐息曰止也。﹞然後臨癥施診﹐以求獨之所在﹝獨在取捨明﹐輕重曉﹞﹐則獨存﹔以明獨之所至﹝獨至根蒂知﹐眞假識﹞﹐則獨出矣。故有見上爲獨﹐而其獨偏在下也﹔見左爲獨﹐而其獨偏在右也﹔見腑爲獨﹐而其獨偏在髒也﹔見表爲獨﹐而其獨偏在裏也。此其獨可以意會﹝獨有左右逢源之趣﹞﹐而不可以言傳﹔﹝獨有難以盡言之妙。﹞此其獨可以獨知﹝獨有化裁盡變之義﹞﹐而不可以共覺矣﹝獨有獨覺難與時師共言之理﹞。苟無獨知之明﹐﹝僅讀醫方快捷方式﹑叔和脈訣﹐何能獨知。﹞

獨見之眞﹐﹝僅見一時之病﹐一方之病﹐何能獨見。﹞獨守之固﹐﹝僅守時師耳聽之說﹐蔓衍湯方之書﹐何能獨守。﹞而曰惟我爲獨﹐﹝又從獨字推進一層﹐妙義旋生。﹞獨固是也﹐而恐則爲獨夫之獨矣﹔獨亦是也﹐而恐則爲毒人之獨矣。﹝繡嘗謂醫有四失﹕一曰字句不曉﹐二曰涉獵湯方﹐三曰株守一書﹐四曰剿襲糟粕。凡此四失﹐必能毒人。﹞其尙得謂眞正之獨﹐與因應化裁之獨哉。故曰持脈之道﹐貴乎活潑﹝一語括盡﹞

。若局守不變﹐則所向輒迷﹐又安能審獨求眞﹐而得病之所歸者乎。

卷二

添加四言脈要

繡按四言脈要﹐始於宋南康紫虛隱君崔嘉彥希範所著。蓋以初學脈理未諳﹐得此可爲誦習。故後靳州李言聞﹑雲間李士材﹑海鹽馮楚瞻﹐皆於己著集內﹐將此刪攺﹐附刻篇末﹐業已行世。獨惜尙有駁雜未淸之處﹐爰取士材攺本﹐加意增刪﹐俾文義簡明﹐脈癥悉賅﹐庶讀者一覽而知。而不致有繁多缺略之憾耳。

脈爲血脈﹐百骸貫通。大會之地﹐寸口朝宗。

脈者﹐血脈也﹐血脈附气﹐周於一身﹐循環無間﹐故百骸皆資貫通﹐而寸口爲各經諸脈大會之地。肺處至髙﹐形如華蓋﹐凡諸臟腑各經之气﹐無不上蒸於肺﹐而於寸口之地宗而朝之耳。

診人之脈﹐令仰其掌。掌後髙骨﹐是名關上。

醫者復手大指﹐著於病患髙骨之處﹐隨以中指對抵以定關部。至於尺寸﹐則以前後二指著定。如病患長﹐則下指宜疏﹔病患短﹐則下指宜密。

關前爲陽﹐關後爲陰。陽寸陰尺﹐先後推尋。

魚際至髙骨止有一寸﹐故以寸名﹔尺澤至髙骨卻有一尺﹐故以尺名﹔關界尺寸之間﹐故以關名。經曰﹕身半之上﹐同天之陽﹔身半之下﹐同地之陰。故以關前之寸爲陽以候上焦﹐關後之尺爲陰以候下焦﹐關處前後之中以候中焦。凡診必先從寸至關﹐從關至尺﹐定其先後﹐以推其理而尋其象也。

胞絡與心﹐左寸之應。惟膽與肝﹐左關所認。膀胱及腎﹐左尺爲定。胸中及肺﹐右寸昭彰﹐胃與脾脈﹐屬在右關。大腸並腎﹐右尺班班。男子之脈﹐左大爲順。女人之脈﹐右大爲順。男尺恆虛﹐女尺恆盛。

按古臟腑脈配兩手﹐皆以內經所立脈法爲定﹐而不敢易。左爲陽﹐故男左脈宜大﹔右爲陰﹐故女右脈宜大。

寸爲陽﹐故男所盛在陽而尺恆虛﹔尺爲陰﹐故女所盛在陰而尺恆盛。

人迎气口﹐上下對待。一肺一胃﹐經語莫悖。神門屬腎﹐在兩關後。

人迎脈在挾喉兩旁一寸五分﹐胃脈循於咽喉而入缺盆。凡胃脘之陽﹐是卽人迎之气之所從出。故診人迎之脈﹐亦在右關胃腑胃陽之處﹐而可以卜在上頭項外感之疾也。气口在於魚際之後一寸﹐肺朝百脈﹐肺主气﹐故診气口之脈﹐卽在右寸肺臟肺陰之部﹐而可以卜在中在胸內傷之疾也。統論皆可以候臟腑之气﹐靈樞素問言之甚明﹐並無左右分診之說。叔和悖而更之﹐議之者多矣。人之精神﹐寄於兩腎。故兩腎脈無﹐則其神已滅﹐而無必生之候矣。

脈有七診﹐曰浮中沈﹐上下左右﹐七法推尋。

浮於皮毛之間輕取而得曰浮﹐以候腑气。中於肌肉之間略取而得曰中﹐以候胃气。沈於筋骨之間重取而得曰沈﹐以候髒气﹐上於寸前一分取之曰上﹐以候咽喉中事。下於尺後一分取之曰下﹐以候少腹腰股脛膝之事。

合之左右兩手共爲七診﹐以盡其推尋之力焉。

又有九候﹐曰浮中沈。三部各三﹐合而爲名。每部五十﹐方合於經。

五臟之气各足﹐則五十動而一息﹐故候必以五十爲準。每手三部各三﹐共爲九候﹐合之應得四百五十之數﹐兩手共得九百之數。

五臟不同﹐各有本脈。左寸之心﹐浮大而散。右寸之肺﹐浮澀而短。肝在左關﹐沈而弦長。腎在左尺﹐沈石而濡。右關屬脾﹐脈象和緩。右尺相火﹐與心同斷。

五臟各有平脈﹐平脈卽本脈。知其本脈無乖﹐而後知病脈之故也。

四時百病﹐胃气爲本。

胃爲水谷之海﹐資生之本也。凡病診得脈緩和勻﹐不浮不沈﹐不大不小﹐不疾不徐﹐意思悠悠﹐便爲胃气。

不拘四季﹐得食則生﹐不得則死。今人混將時令克應推循過極﹐殊失胃气之本矣。

凡診病脈﹐平旦爲準。虛靜凝神﹐調息細審。

平旦飲食未進﹐經脈未動﹐絡脈調勻﹐气血未亂﹐可診有過之脈。至於醫家亦須先無思慮﹐以靜以虛﹐調其息气﹐凝神指下﹐精細詳察﹐以求病之所歸耳。

一呼一吸﹐合爲一息。脈來四至﹐平和之則。五至無﹐閏以太息。三至爲遲﹐遲則爲冷。六至爲數﹐數卽熱病。轉遲轉冷﹐轉數轉熱。

醫以己之呼吸調勻定息。如一呼吸﹐得脈四至﹐是卽和平之準則也。五至何以無﹐蓋以人之气息長短不定﹐每於三息五息之候﹐必有一息之長﹐故曰太息。如醫一息而見脈來五至﹐此非病脈之急﹐是醫气息之長也﹐故五至不爲有。惟脈一息三至﹐卽爲遲慢不及﹔六至﹐卽爲急數太過。若至一至二至﹐則爲轉遲轉冷﹔七至八至﹐則爲轉數轉熱﹔而非壽生之脈矣。

遲數旣明﹐浮沈須別。浮沈遲數﹐辧內外因。外因於天﹐內因於人。天有陰陽﹐風雨晦明。人喜怒憂﹐思悲恐驚。

天之六气淫人﹐如風淫則病在末﹐陰淫則病在寒﹐明淫則病在暑﹐雨淫則病在濕﹐晦淫則病在燥﹐陽淫則病在火﹐是外因也。人之七情傷人﹐如喜傷心﹐怒傷肝﹐憂傷肺﹐思傷脾﹐恐傷腎﹐驚傷膽﹐悲傷心﹐是內因也。

浮表沈裏﹐遲寒數熱。沈數里熱﹐浮數表熱。浮遲表寒﹐沈遲冷結。

此提浮沈遲數四脈之綱﹐以分在表在裏寒熱各見之癥也。

浮脈法天﹐輕手可得。泛泛在上﹐如水漂木。有力爲洪﹐來盛去悠。無力爲芤﹐有邊無中。遲大爲虛﹐仔細推求。虛極則散﹐渙漫不收。浮小爲濡﹐如綿浮水。濡甚則微﹐若有若無。更有革脈﹐芤弦合看。共是七脈﹐皆於浮候。

此以浮脈提綱﹐而取洪芤虛散濡微革七脈之兼乎浮者統匯於下也。浮脈應於肉分肌表﹐故輕手取之卽見﹐正如木漂水面之意。洪脈來極盛大﹐按之有力﹐去則稍衰﹐正如波濤洶湧﹐來盛而去則悠耳。芤則浮沈易見﹐而中豁然空虛﹐故有著蔥之諭﹐亦非中候絕無﹐但比之浮沈二候﹐則覺無力。虛則𨿽浮且大﹐而按之無力﹐且更遲緩。散則虛浮無力﹐按之則無﹐正如楊花飄散﹐比於虛脈則甚。濡則浮小而軟﹐如綿浮水。微則浮取欲絕不絕﹐若有若無﹐較之濡脈軟小更極。革則浮多沈少﹐外急內虛﹐正仲景所謂弦則爲寒﹐芤則爲虛﹐虛寒相搏﹐其名曰革之意。

沈脈法地﹐如石在水。沈極則伏﹐推筋至骨。有力爲牢﹐大而弦長。牢甚則實﹐而彊。無力爲弱﹐狀如細綿。細極爲細﹐如蛛絲然。共是五脈﹐皆於沈看。

此以沈脈提綱﹐而取伏牢實弱細五脈之兼乎沈者匯於下也。沈脈應於筋骨﹐故必重按乃得﹐正如石之墜於水裏之意。伏則沈之至極﹐故必推之筋骨始見。牢則沈大弦長﹐按之有力﹐不似革脈浮取彊直﹐而中則空。實則三部皆堅﹐而力更甚於牢。弱則沈極細軟﹐卻極分明。細則沈細直軟更甚於弱﹐故比狀如蛛絲。

遲脈屬陰﹐一息三至。有力爲緩﹐少於遲。往來和勻﹐春柳相似。遲細爲澀﹐往來極滯。遲有一止﹐其名曰結。遲止有常﹐應作代看。共是四脈﹐皆於遲測。

此以遲脈提綱﹐而取緩澀結代四脈之兼乎遲者統匯於下也。遲爲往來遲慢﹐故一息而見三至。緩則往來和勻﹐軟若春柳﹐卽是胃气之脈。澀則遲滯不利﹐狀如輕刀刮竹。代則遲而中止﹐不能自還﹐但止有定數﹐而不愆期。

數脈屬陽﹐一息六至。往來流利﹐滑脈可識。有力爲緊﹐切繩極似。數時一止﹐其名爲促。數如豆粒。

動脈無惑。共爲四脈﹐皆於數得。

此以數脈提綱﹐而取滑緊促動四脈之兼乎數者統匯於下也。數則往來急數﹐故一息而見脈有六至。滑則往來無滯﹐有如珠之走盤。緊則緊急有力﹐狀如弦緊彈手﹐故有切繩之諭。數時一止爲促﹐狀如疾行而蹶。數而兩頭俱俯﹐中間髙起﹐有似豆粒厥厥動搖。是謂之動。

別脈有三﹐長短與弦。不及本位﹐短脈可原。過於本位﹐長脈綿綿。長而端直﹐狀似弓弦。

此長短與弦三脈﹐非浮沈遲數可括﹐故別列於此。短者﹐上不通於魚際﹐下不通於尺澤﹐有短縮不伸之意。

長者﹐通尺澤魚際﹐上下皆引﹐有迢迢過於本位之情。若弦則勁直不撓﹐有似弓弦﹐不似緊脈弦急彈人。

一脈一形﹐各有主病。脈有相兼﹐還須細訂。

有一脈之形象﹐必有一脈所主之病。有兼見之脈象﹐卽有兼見之癥﹐可細就其兼見之脈。以例其癥耳。

浮脈主表﹐腑病所居。有力爲風﹐無力血虛。浮遲表冷﹐浮數風熱。浮緊風寒﹐浮緩風濕。浮虛傷暑﹐浮芤失血。浮洪虛火﹐浮微勞極。浮濡陰虛﹐浮散虛劇。浮弦痰飲﹐浮滑痰熱。

浮𨿽屬陽﹐主表主腑﹐但浮而見洪數弦滑有力之脈﹐固屬主熱主火主痰主風﹔若浮而見遲緩芤虛微澀與散無力之脈﹐又爲主虛主濕主冷主暑主危之象矣。故脈當視所兼以爲辧別。下文仿此。

沈脈主裏﹐爲寒爲積。有力痰食﹐無力气郁。沈遲虛寒﹐沈數熱伏。沈緊冷痛﹐沈緩水蓄。沈牢痼冷﹐沈實熱極。沈弱陰虛﹐沈細虛濕。沈弦飲痛﹐沈滑食滯。沈伏吐利﹐陰毒積聚。

沈𨿽屬陰屬裏﹐然沈而見遲緊牢緩細弱諸脈﹐方謂屬虛屬寒屬積屬聚﹔若沈而見實數諸脈﹐則沈更不謂屬陰﹐又當自陰以制其火以除其熱也。

遲脈主髒﹐陰冷相干。有力爲痛﹐無力虛寒。

遲𨿽屬陰﹐仍當以有力無力分其寒實寒虛。蓋寒實則爲滯爲痛﹐而寒虛則止見其空虛也。

數脈主腑﹐主吐主狂。有力實熱﹐無力虛瘡。

數𨿽屬陽﹐仍當以有力無力分其熱實熱虛。蓋熱實則必爲狂爲燥﹐而熱虛則止見其虛瘡耳。

滑司痰飲﹐右關主食。尺爲蓄血﹐寸必吐逆。澀脈少血﹐亦主寒濕。反胃結腸﹐自汗可測。

滑司痰飲﹐而亦有主食主血主吐之分。澀本血少﹐而亦有寒澀濕澀之別。但血枯則上必見反胃﹐而下必見腸結﹔腸結胃反﹐則水液自爾不行﹐而有上逆爲汗之勢矣。

長則气治﹐短則气病。浮長風癇﹐沈短痞塞。

長爲肝經平脈﹐故未病脈長﹐是爲气治。短卽肺之平脈﹐若非右寸及於秋見﹐則必有气損之病矣。至長獨於浮見﹐則爲風火相搏而癇以生﹔短以沈見﹐則爲虛寒相合而痞以成。

細則气衰﹐大則病進。澀小陰虛﹐弱小陽竭。

脈以和平爲貴。凡脈細如蛛絲之狀﹐其气自屬衰弱﹔大而滿溢應指有力﹐是爲病勢方張。至於三部皆小﹐較細顯極而脈澀不快﹐是爲精血虛損。旣小而脈不大﹐又脈痿弱不起﹐是爲陽气衰弱。皆當分別審視。

洪爲熱極﹐其傷在陰。微爲气衰﹐其損在陽。浮洪表實﹐沈洪裏實。陽微惡寒﹐陰微發熱。

洪爲熱極﹐其傷在陰﹐但須分其表裏。微爲气衰﹐其損在陽﹐亦須分其陽分陰分﹐以別惡寒發熱之治也。

緊主寒痛﹐有表有裏。緩主平和﹐兼見須慮。緩滑痰濕﹐緩大風虛。緩澀血傷﹐緩細濕痺。

浮緊則爲寒閉於表﹐必有身痛頭痛惡寒等癥可察。沈緊則爲寒束於裏﹐必有肚腹脹滿逆痛等癥可察。緩爲虛﹐大爲風﹐緩大脈見則爲風虛。緩爲食停﹐細爲气滯﹐緩細脈見﹐其痺必生。緩爲气衰﹐澀爲血損﹐緩而見澀﹐其損必甚。緩則濕滯不消﹐滑則痰飲內蓄﹐緩與滑見﹐則濕必停而痰益甚。

陽盛則促﹐肺癰熱毒。陰盛卽結﹐疝瘕積郁。

數而有止爲促﹐非陽盛乎﹐故有肺癰熱毒之癥﹔遲而有止爲結﹐非陰盛乎﹐故有疝瘕積郁之癥。

弦脈主飲﹐木侮脾經。陽弦頭痛﹐陰弦腹疼。動主搏擊﹐陰陽不調。陽動汗出﹐爲痛爲驚。陰動則熱﹐崩中失血。

脈弦而土必虛﹐則濕自無土制而痰以生。故弦而在於寸﹐寸主上焦﹐其痛必在於頭﹔弦在於尺﹐尺主下焦﹐其痛必在於腹。動爲陰陽不和﹐動見於寸﹐則心肺受累而驚痛與汗自至﹔動見於尺﹐則腎水受累﹐而崩中失血自生。

虛寒相搏﹐其名曰革。男子失精﹐女子漏血。若見脈代﹐眞气衰絕。膿血癥見﹐大命必折。傷寒霍亂﹐跌打悶絕。瘡疽痛甚﹐女胎三月。

革脈由於精血虧損﹐故爾脈空不實﹐而見男子失精女子漏血之癥。至於脈代而絕﹐或膿血癥見﹐未有不死。

惟有傷寒霍亂﹐跌僕瘡疽﹐痛甚胎產見之﹐以其暴傷暴閉﹐勿作死治也。

脈之主病﹐有宜不宜。陰陽順逆﹐吉凶可推。

病有陰陽﹐脈亦陰陽﹐順應則吉﹐逆見則凶。下言脈癥相應順逆﹐總不出乎此理以爲之貫通也。

中風之脈﹐卻喜浮遲。堅大急疾﹐其凶可知。類中因气﹐身涼脈虛。類中因痰﹐脈滑形肥。類中因火﹐脈數面赤。

風有眞中類中之各別。眞中𨿽屬實癥﹐而亦由虛所招﹐故脈喜其浮遲﹐而忌堅急﹐恐其正虛邪勝﹐決無生也。類中本非風中﹐特癥相似而名﹐故癥與脈各以類見。而不能以一致耳。

傷寒熱病﹐脈喜浮洪。沈微澀小﹐癥反必凶。汗後脈靜﹐身涼則安。汗後脈燥﹐熱盛必難。始自太陽﹐浮緊而澀。及傳而變﹐名狀難悉。陽明則長﹐少陽則弦。太陰入裏﹐沈遲必兼。及入少陰﹐其脈遂沈。厥陰熱深﹐脈伏厥冷。陽癥見陰﹐命必危殆。陰癥見陽﹐𨿽困無害。中寒緊澀﹐陰陽俱緊。法當無汗﹐有汗傷命。

病陽脈宜見陽﹐病陰脈宜見陰。故傷寒熱病之癥﹐宜見洪數之脈﹐與傷寒汗後不宜見脈燥之象耳。卽云寒邪傳變﹐名狀莫悉。與陰寒直中﹐陰陽俱緊﹐脈不一端。然大要陽得陰脈﹐脈與癥反﹐命必危殆。若陰癥而見浮大數動洪滑之陽﹐其脈𨿽與癥反﹐在他癥切忌﹐而傷寒邪气初解﹐病𨿽危困﹐亦未有害。惟傷寒汗出癥虛﹐而脈反見陰陽俱緊﹐是其元气已脫﹐脈气不和﹐非吉兆也。

傷風在陽﹐脈浮而滑。傷風在陰﹐脈濡而弱。六經皆傷﹐或弦而數。陽不浮數﹐反濡而弱。陰不濡弱﹐反浮而滑。此非風寒﹐乃屬溫濕。若止濡緩﹐或兼細澀。此非風濕﹐更屬濕著。

風爲陽邪﹐風傷則脈自有浮滑弦數之象。但風有傷於陰﹐則浮與滑自不克見﹐以陽爲陰所閉也。反是多因風爲濕阻﹐故又名爲風濕。如至浮數俱無﹐獨見濡緩細澀﹐定知爲濕所淫﹐所當分別以視也。

陰陽俱盛﹐熱病之徵。浮則脈滑﹐沈則數澀。中暑傷气﹐所以脈虛。或弦或細﹐或芤或遲。脈𨿽不一﹐總皆虛類。

凡脈而見陰陽俱盛者﹐未有不因熱邪充溢之故。所以脈浮而滑﹐其熱必挾有飲。脈沈數澀﹐其熱必傷於陰。若暑則多气虛不固﹐以致暑得內襲﹐而脈亦虛不振。卽或體有不同﹐脈見芤弦細遲。然要皆屬虛類﹐而不可實攻耳。

瘟脈無名﹐變見諸經。脈隨病見﹐不可指定。

疫邪伏於募原﹐時出時沒﹐其脈變換不定﹐故但隨其所見以爲指耳。

瘧則自弦﹐弦卽瘧候。兼遲則寒﹐兼數則熱。代散脈見﹐其體則折。

瘧因風木邪盛淩土而濕不化﹐致挾停痰積飲而成﹐故脈始見自弦﹔再於兼見之中﹐別其寒熱酌治﹐則病自愈。惟代散脈見﹐則命其必絕矣。

風寒濕气﹐合爲五痺。浮澀與緊﹐三脈乃備﹐香港腳之脈﹐其狀有四。浮弦爲風﹐濡弱爲濕。遲澀爲寒﹐洪數爲熱。痛非外因﹐當於尺取。滑緩沈弱﹐隨脈酌治。

五痺香港腳等癥﹐總不越乎風寒及濕三者以爲之害。卽或內淫爲熱﹐亦不越乎四者以爲之伏。惟有痛非外因﹐而脈或於尺部而見﹐或滑﹑或緩﹑或沈﹑或弱﹐則又在於隨脈酌施。而不可以風寒濕治也。

勞倦內傷﹐脾脈虛弱。汗出脈燥﹐治勿有藥。勞極諸虛﹐浮軟微弱。土敗雙弦﹐火炎則數。

虛癥而見虛脈﹐此順候也。若汗出而脈反燥﹐是爲大逆﹐尙有何藥可治乎。故弦數最爲虛癥切忌。

痞滿滑大﹐痰火作孽。弦伏中虛﹐微澀衰薄。脹滿之脈﹐浮大洪實。細而沈微﹐岐黃無術。水腫之癥﹐有陰有陽。陰脈沈遲﹐陽脈洪數。浮大則生﹐沈細勿藥。五臟爲積﹐六腑爲聚。實彊可生﹐沈細難愈。黃疸濕熱﹐洪數偏宜。不妨浮大﹐微澀難醫。

痞脹水腫積聚黃膽﹐𨿽其病因不同﹐形癥各別﹔然終宜見有餘之脈﹐則眞气未絕﹐而治尙可愈矣。若至細小沈澀﹐形實气餒﹐將何有藥可施乎﹐故皆爲逆。

郁脈皆沈﹐甚則伏結。或代或促﹐知是郁極。胃气不失﹐尙可調治。气痛脈沈﹐下手便知。沈極則伏﹐澀弱難治。亦有沈滑﹐是气兼痰。心痛在寸﹐腹痛在關。心腹之痛﹐其類有九。細遲速愈﹐浮大延久。兩脇疼痛﹐脈必雙弦。緊細而弦﹐多怒气偏。沈澀而急﹐痰瘀之愆。疝屬肝病﹐脈必弦急。牢急者生﹐弱急者死。腰痛之脈﹐必弦而沈。沈爲气滯﹐弦損腎元。兼浮者風﹐兼緊者寒。濡細則濕﹐寒則閃挫。頭痛之病﹐六經皆有。風寒暑濕﹐气郁皆侵。脈宜浮滑﹐不宜短澀。

弦急弦沈伏澀緊細﹐皆是痛癥气癥郁癥本領。但痛極者﹐則脈必沈必伏。有瘀者﹐則脈必澀。因濕者﹐則脈必濡。因痰者﹐則脈必滑。因風者﹐則脈必浮必弦。因寒者﹐則脈必緊。因濕者﹐則脈必滯必弱。因熱者﹐則脈必數。因於痛極陰陽告絕者﹐則脈必疾。因於積極而痛者﹐其脈必牢﹐須以胃气不失爲要。故痛癥而見其脈浮大﹑最屬不宜﹔短澀弱急﹐亦屬不利﹔惟得沈緊遲緩乃治。但頭痛外感﹐非屬內傷﹐其脈又宜浮大﹐最忌短澀﹐所當分別而異視也。

嘔吐反胃﹐浮滑者昌。弦數緊澀﹐結腸者亡。飽逆甚危﹐浮緩乃宜。弦急必死﹐代結促微。吐瀉脈滑﹐往來不勻。瀉脈必沈﹐沈遲寒侵。沈數火熱﹐沈虛滑脫。夏月泄瀉﹐暑濕爲殃。脈與病應﹐緩弱是形。微小則生﹐浮弦則死。霍亂之脈﹐代則勿訝。遲微厥逆﹐是則可嗟。泄瀉下痢﹐沈小滑弱。實大浮數﹐發熱則惡。

吐宜浮緩浮滑﹐瀉宜沈小沈滑﹐吐瀉交作﹐則脈必見往來不勻﹐𨿽暴見代勿慮。如其吐見弦急﹐瀉見浮弦﹐並吐瀉交作而見遲微厥逆﹐皆屬不治﹐故以必死爲斷也。

嘈雜噯气﹐審右寸關。緊滑可治﹐弦急則難。吞酸之脈﹐多弦而滑。沈遲是寒﹐洪數是熱。痰脈多滑﹐浮滑兼風。沈滑兼寒﹐數滑兼熱。弦滑爲飲﹐微滑多虛。滑而兼實﹐痰在胸膈。結芤澀伏﹐痰固中脘。

嘈雜噯气本屬脾气不運﹐故切忌脈弦急﹐恐木克土故也。吞酸有寒有熱﹑隨癥所見以爲分別﹐故以沈遲洪數分之。痰脈因不一端﹐滑是本象。惟有風則浮﹐有寒則沈﹐有熱則數﹐有飲則弦﹑虛弱則微﹐結於胸膈爲實﹐固於中脘﹐則見結芤澀伏之爲異耳。

小便淋祕﹐鼻色必黃。實大可療﹐澀小知亡。遺精白濁﹐當驗於尺。結芤動緊﹐二癥之的。微數精傷﹐洪數火逼。亦有心虛﹐寸左短小。脈遲可生﹐急疾便夭。

便結之脈﹐遲伏勿疑。熱結沈數﹐虛結沈遲。若是風燥﹐右尺浮起。

淋祕脈見澀小﹐精血已敗﹐死亡至矣﹐此脈見不及者之必死也。遺濁𨿽有微數洪數短小之分﹐然急疾脈至﹐又非所宜﹐故曰便夭﹐此脈見太過者之必死也。若在便閉﹐裏气不通﹐固應遲伏﹔然風寒濕熱﹐當於脈遲脈數脈浮分辧﹐不可混同而罔治也。

咳嗽多浮﹐浮濡易治。沈伏而緊﹐死期將至。喘息擡肩﹐浮滑是順。沈澀肢寒﹐均爲逆癥。

咳嗽肺疾﹐脈浮爲宜﹐兼濡亦爲病气將退。若使沈伏與緊﹐便與病反﹐故曰必死。喘癥無非風痰內湧﹐當以浮滑爲順。若至肢寒沈澀﹐亦非吉兆﹐故曰爲逆。

火熱之脈﹐洪數爲宜。微弱無神﹐根本脫離。三消之脈﹐數大者生。細微短澀﹐應手堪驚。骨蒸發熱﹐脈數爲虛。熱而澀小﹐必損其軀。痿因肺燥﹐必見浮弱。寸口若沈﹐發汗則錯。

火癥應見火脈﹐故三消骨蒸﹐須以數大爲生。反是而見短澀微弱﹐豈其宜乎。痿癥本因肺燥血虧﹐脈浮尙不宜汗﹐豈有宜於寸口脈沈之候乎。

諸癥失血﹐皆見芤脈。隨其上下﹐以驗所出。脈貴沈細﹐浮大難治。蓄血在中﹐牢大則宜。沈細而微﹐速愈者稀。

失血脈宜見芤﹐以芤主空故也。故脈最宜沈澀而忌浮大﹐反是則逆矣。若至蓄血﹐最宜牢實而忌沈細﹐以血未損故也。反是峻劑莫投﹐故曰難愈。

心中驚悸﹐脈必代結。飲食之悸﹐沈伏動滑﹐癲乃重陰﹐狂乃重陽。浮洪吉象﹐沈急凶殃。癇宜虛緩﹐沈小急實。若但弦急﹐必死不失。

驚悸非屬心气虧損﹐卽屬有物阻滯﹐故脈必見代結。若因飲食致悸﹐則有沈伏動滑之象﹐所當審也。癲狂二癥爲病尙淺﹐故宜浮洪而惡沈急﹐反是則爲病气入骨。癇宜虛緩﹐以其中有痰沫之故。弦急獨見﹐是爲眞髒脈出﹐安望其再生耶。

耳病腎虛﹐其脈遲濡。浮大爲風﹐洪動爲火。沈濡爲气﹐數實爲熱。若久聾者﹐端於腎責。暴病浮洪﹐兩尺相同。或兩尺數﹐陰虛上衝。齒痛腎虛﹐尺脈濡大。齒痛動搖﹐尺洪火炎。右寸關數﹐或洪而弦。非屬腎虛﹐腸胃風熱。口舌生瘡﹐脈洪疾速。若見虛脈﹐中气不足。喉痺之脈﹐兩寸洪盛。上盛下虛﹐脈忌微伏。

耳病當責於腎﹐以其腎竅開於耳者故耳。然亦須以浮風﹑洪火﹑濡气﹑數熱﹑久聾爲辧。如其是暴非久﹐又以兩尺浮弦相同爲驗耳。齒𨿽屬腎﹐而齒齦則屬於胃﹐故辧齒痛脈象﹐須以尺濡﹑尺洪斷其虛實﹐寸關洪數與弦﹐斷其腸胃風熱﹐未可盡以腎求也。口舌生瘡﹐必與洪疾爲實﹐虛則多屬中气不足。喉痺癥屬上實﹐脈以寸盛爲順。若見微伏﹐眞气已絕﹐故曰大忌。

中惡腹脹﹐緊細乃生。浮大爲何﹐邪气已深。鬼祟之脈﹐左右不齊。乍大乍小﹐乍數乍遲。中毒洪大﹐脈與病符。稍或微細﹐必傾其身。虫傷之脈﹐尺沈而滑。緊急莫治﹐虛小可怯。

中惡宜於緊細﹐以其邪气未深之故﹔反是則邪盛正衰﹐非其宜也。

鬼祟出沒不定﹐故脈有難追求。中毒脈見洪大﹐是與病應﹐以毒主陽故也。稍見微細﹐眞气絕矣﹐豈其宜乎。

虫傷脈多沈滑﹐以其虫伏於內者故耳。緊急固見傷甚而陰陽離隔﹐虛小亦恐眞气已損﹐皆爲有慮。

婦人之脈﹐尺宜常盛。右手脈大﹐亦屬順候。尺脈微遲﹐經閉三月。气血不足﹐法當溫補。婦人尺脈﹐微弱而濡。年少得之﹐無子之兆。長大得之﹐絕孕之徵。因病脈澀﹐有孕難保。

婦人以血爲主﹐故尺宜常盛﹐而右脈宜大。故尺遲則經必閉﹐微弱而澀﹐在有孕固不克保﹐況無孕乎。

崩漏不止﹐脈多浮動。虛遲者生﹐實數者死。疝瘕之脈﹐肝腎弦緊。小便淋閉﹐少陰弦緊。

崩漏不止﹐已屬血動不歸﹐再見實數﹐則腎眞气已絕﹐所以不宜見也。疝瘕主於肝腎﹐故肝腎弦緊﹐是卽疝瘕之徵也。淋閉主於少陰﹐故少陰弦緊﹐亦是淋閉之見也。

婦人有子﹐陰搏陽別。少陰動甚﹐其胎已結。滑疾不散﹐胎必三月。但疾不散﹐五月可別。陽疾爲男﹐陰疾爲女。女腹如箕﹐男腹如斧。

寸爲陽﹐尺爲陰﹐陰脈旣已搏指而與陽寸之脈迥然各別﹐是卽有子之徵。心爲手少陰經﹐心主血﹐若胎已內結﹐則少陰之脈﹐勢必往來流利﹐厥厥如豆之動。疾卽數類﹐滑而且數﹐按之不散﹐是其精血已聚﹐故有三月之胎。滑診不見﹐而但疾而不散﹐是其骨肉已成﹐脈無滑气﹐故有五月之胎。陽疾爲男﹐陰疾爲女﹐以陽主男陰主女故耳。女胎如箕﹐男胎如斧﹐以箕圓象地象陰﹐斧方象天象陽故耳。陽疾陰疾﹐統上下表裏左右而言﹐不拘於左右分也。

妊娠之脈﹐實大爲宜。沈細弦急﹐虛澀最忌。半產漏下﹐脈宜細小。急實斷絕﹐不祥之兆﹐凡有妊娠﹐外感風寒。緩滑流利﹐其脈自佳。虛澀燥急﹐其胎必墮。胎前下利﹐脈宜滑小。若見疾澀﹐其壽必夭。

妊娠脈宜實大﹐以其內實故也。沈細弦急﹐皆爲眞損胎墮之兆﹐最爲切忌。半產漏下﹐脈見細小﹐是與病應。若胎漏旣絕﹐脈又急實眞气已離﹐豈能生乎。妊娠感冒﹐脈宜流利﹐以其胎气未損故耳。虛澀燥急﹐是於胎气有損﹐故不宜見。有胎下利﹐脈宜滑小﹐而忌疾澀﹐以疾則气已離﹐以澀則血已傷故也﹐故以滑小爲正。

臨產之脈﹐又宜數滑。弦細短數﹐最屬不利。產後沈小﹐微弱最宜。急實洪數﹐岐黃莫治。新產傷陰﹐血出不止。尺不上關﹐其命卽喪。新產中風﹐熱邪爲殃。浮弱和緩﹐與病相當。小急弦澀﹐頃刻身亡。

臨產脈亂滑數﹐是卽胎動之應。若弦細短數﹐則於胎中有損﹐最爲不利。產後胎兒已下﹐肚腹空虛﹐實數不與癥應﹐故曰不治。新產出血不止﹐尺不上關﹐元气下脫﹐不死何待。至於中風脈見和緩﹐內气未動﹐故曰相當。如至小急弦澀﹐則內气已絕﹐無復生矣。

男子久病﹐當診於气。脈彊則生﹐脈弱則死。女子久病﹐當診於血。脈弱則死﹐脈彊則生。

久病則眞气多損﹐故診彊弱以辧生死。但男子則當以气爲診﹐以男主於气也。女人則當以血爲診。以女主於血故也。右寸脈彊﹐則气未損﹐故曰可生。左寸脈旺﹐則血未竭﹐故曰不死。

斑疹之脈﹐沈而且伏。火盛於表﹐陽脈浮數。熱盛於裏﹐陰脈實大。痘疹弦直﹐或沈細遲。汗後欲解﹐脈潑如蛇。伏堅尙可﹐伏弦堪嗟。

斑疹脈見沈伏﹐以毒本未伸泄故耳﹐仍須以脈數實辧其屬表屬裏。痘疹最宜外出﹐不宜內伏﹐故弦直細遲猶可升托﹐卽伏不弦﹐猶可內解。若至伏弦﹐則毒內入已深﹐不能外出﹐所以堪嗟。

癰疽未潰﹐脈宜洪大。及其已潰﹐洪大始戒。肺癰已成﹐寸數而實。肺痿之脈﹐數而無力。肺癰色白﹐脈宜短澀。浮大相逢﹐气損無失。腸癰實熱﹐滑數可必。沈細無根﹐其死可測。

未潰屬實﹐洪大宜矣。潰後則虛﹐而脈猶見洪大﹐豈其宜乎。肺癰已成﹐寸實無慮﹐以膿在肺未除故也。

肺痿則肺葉焦痿﹐脈數無力﹐亦所應見。惟肺癰幾作﹐肺气虛損﹐其色應白﹐則脈亦當短澀﹐方與癥應。若見浮大﹐知是气損血失﹐賊邪乘金﹐最非吉兆。腸癰本屬實熱﹐必得滑數﹐方云無事。若見沈細﹐是謂無根﹐喪期在卽。

奇經八脈﹐不可不察。直上直下﹐尺寸俱牢。中央堅實﹐衝脈昭昭﹐胸中有寒﹐逆气裏急。疝气攻心﹐支滿溺失。

奇經者﹐不在十二正經之列﹐故以奇名。直上直下﹐弦長相似﹐尺寸俱牢﹐亦兼弦長﹐中央堅實﹐是明胸中有寒﹐故見逆气裏急之癥。如疝气攻心﹐正逆急也。支滿﹐脹也。溺失者﹐衝脈之邪干於腎也。

直上直下﹐尺寸俱浮。中央浮起﹐督脈可求。腰背彊痛﹐風癇爲憂。

直上直下﹐則弦長矣﹔尺寸俱浮﹐中央亦浮﹐則六部皆浮﹐又兼弦長矣﹔故其見癥皆屬風象。大抵風傷衛﹐故於督表見之﹔寒傷營﹐故於衝裏見之。

寸口丸丸﹐緊細實長。男疝女瘕﹐任脈可詳。

寸口者﹐統寸關尺三部而言﹐非專指寸一部也。丸丸﹐動貌。緊細實長﹐因寒實於其內而見也。男疝女瘕﹐卽所謂苦少腹繞臍﹐下引陰中切痛也。

寸左右彈﹐陽可決。或癇或﹐病苦在陽。尺左右彈﹐陰可別。或癇或螈﹐病苦在陰。關左右彈﹐帶脈之訊。病主帶下﹐腹脹腰冷。

左右彈﹐緊脈之象也。陽主陽絡﹐故應於寸而見浮緊而細。陰主陰絡﹐故應於尺而見沈緊。帶脈狀如束帶﹐在人腰間﹐故應於關而見浮緊。緊主寒﹐故三脈皆見寒癥。如陽則或見爲厥僕倒地身軟作聲而癇﹐或筋緩而伸爲﹐蓋癇動而屬陽﹐陽脈主之。陰則或見爲語言顚倒舉止錯動而癲﹐或筋急而縮爲螈﹐蓋癲靜而屬陰﹐陰脈主之。帶則病發腰腹﹐而有腹脹腰冷帶下之癥矣。

尺外斜上﹐至寸陰維。其病在裏﹐故苦心痛。尺內斜上﹐至寸陽維。其病在表﹐故苦寒熱。

從右尺手少陽三焦﹐斜至寸上手厥陰心包絡之位﹐是陰維脈也。從左尺足少陰腎經﹐斜至寸上手太陽小腸之位﹐是陽維脈也。二脈皆載九道圖中。斜上不由正位而上﹐斜向大指﹐名爲尺外﹔斜向小指﹐名爲尺內。

二脈一表一里﹐在陰維主裏﹐則見心痛﹔陽維主表﹐則見寒熱是也。

脈有反關﹐動在臂後。別由列缺﹐不幹證候。

反關本於有生之初﹐非病脈也﹐故曰不幹癥候。其脈不行寸口﹐由列缺絡入臂後手陽明大腸之經。以其不順行於關﹐故曰反關。凡見關上無脈﹐須令病患復手以取方見。

經脈病脈﹐業已昭詳。將絕之形﹐更當度量﹐心絕之脈﹐如操帶鉤。轉豆躁疾﹐一日可憂。

經曰﹕脈來前曲後居﹐如操帶鉤﹐曰心死。前曲者﹐謂輕取則堅彊而不柔。後居者﹐謂重取則牢實而不動。

如持革帶之鉤﹐全失沖和之气。但鉤無胃﹐故曰心死。轉豆者﹐卽經所謂如循薏苡子累累然﹐狀其短實堅彊﹐眞髒脈也。又曰﹕心絕﹐一日死。

肝絕之脈﹐循刀責責。新張弓弦﹐死在八日。

經曰﹕眞肝脈至﹐中外急如循刀刃。又曰﹕脈來急益勁﹐如新張弓弦﹐曰肝死。又曰﹕肝絕﹐八日死。

脾絕萑啄﹐又同屋漏。一似流水﹐還如杯復。

舊訣曰﹕雀啄連來四五啄﹐屋漏少刻一點落。若流水﹐若杯復﹐皆脾絕也。經曰﹕脾絕﹐四日死。

肺絕維何﹐如風吹毛。毛羽中膚﹐三日而號。

經曰﹕如風吹毛﹐曰肺死。又曰﹕眞肺脈至﹐如以毛羽中人膚。皆狀其但毛而無胃气也。又曰﹕肺絕﹐三日死。

腎絕如何﹐發如奪索。辟辟彈石﹐四日而作。

經曰﹐脈來如奪索﹐辟辟如彈石﹐曰腎死。又曰﹕腎絕﹐四日死。舊訣云﹕彈石硬來尋卽散﹐搭指散亂如解索。正謂此也。

命脈將絕﹐魚翔蝦遊。至如湧泉﹐莫可挽畱。

舊訣云﹕魚翔似有又似無﹐蝦遊靜中忽一躍。經云﹕渾渾革至如泉湧﹐綿綿其去如弦絕。皆死脈也。

卷三

汪昂訂十二經脈歌

繡按﹕十二經絡﹐皆爲人身通气活血之具。其脈周流岐別﹐不可不爲辧論﹐以究病情之起端﹐邪气之勝復﹐气血之盈虧﹐則臨癥索病﹐自有其樞﹐而不爲其所惑矣﹐此經絡歌義之不容忽也。玩書有言﹐直行爲經﹐旁行爲絡。一似經絡之義﹐業已盡是。詎知人身經絡﹐其理推究靡窮﹐有可分論而見其端者﹐有可合論而得其意者。其分論而見﹐蓋以經起中焦﹐常隨營气下行而上。絡起下焦﹐恆附營气上行而下。經起中焦﹐則經气之上升﹐實有過於其絡。絡起下焦﹐則絡气之下降﹐實有越於其經。

故經多以气主﹐而絡多以血主也。經主於气﹐故凡外邪之入﹐多於經受﹐而絡常處於後﹔絡主於血﹐故凡經邪之滿﹐轉溢於絡﹐而絡始得以受。是以經常處實﹐絡常處虛。絡得由經而實﹐而絡亦不得以虛名也。經因受邪最早﹐故癥多以寒見﹐而脈亦寸浮而緊﹔絡因受邪稍緩﹐故癥多因熱成﹐而脈常見尺數而澀。經則隨行上下﹐邪本易受﹐而開發最易﹔絡則邪伏隱僻﹐邪卽難入﹐而升散維艱。卽經有言絡處經外﹐邪入先自絡始﹔然旣由絡入經﹐而經流連不散﹐則邪又溢於絡﹐而見纏綿不已﹐故經與絡又各自病。是其各別之勢﹐有不相混如此。以經絡通同而論﹐則經與絡﹐𨿽各本於髒气之受﹐然究不越人身大气以爲鼓運﹐故能流行不悖。設非大气磅因礡﹐則彼盛此衰﹐生气有阻﹐其何以爲長養元气之自乎。此其會通之妙﹐又有不容或忽如此。是以初病多責於經﹐久病多責於絡。久病而再流連不解﹐則又多責於經之奇。以故仲景著爲傷寒論法﹐多以經傳立解。孫思邈著爲千金等書﹐多以絡病久病立說。卽今姑蘇葉天士﹐祖孫思邈﹐作爲臨癥指南集﹐亦以久病活絡爲要﹐皆與經絡不悖。第其經穴眾多﹐其中錯綜分行﹐自非纂誦﹐難以記憶。因閱汪昂本艸備要所訂古本歌訣﹐頗有便世﹐用是附載以爲采擇﹐非惟初學得此﹐可以誦習﹔卽老醫得此﹐亦可以爲臨癥之一助也。

手太陰肺經手太陰肺﹝脈﹞中焦起﹐下絡大腸﹝肺與大腸相表裏﹞胃口行﹝胃之上脘卽賁門﹞。上膈屬肺從肺系﹝卽喉管﹞﹐橫從腋下內縈﹝膊下對腋處名﹐音柔﹞。前於心與心包脈﹝行少陰心主之前﹞﹐下肘循臂骨上廉﹝盡處爲肘﹐肘以下爲臂﹞﹐遂入寸口上魚際﹝關前動脈爲寸口﹐大指後肉隆起處名爲魚﹐魚際﹐其間穴名﹞﹐大指內側爪甲根﹝少商穴止﹞﹐支絡還從腕後出﹝臂骨盡處爲腕﹞﹐接次指交陽明經﹝大腸﹞。此經多气而少血﹐是動則爲喘滿咳﹝肺主气﹞。膨膨肺脹缺盆痛﹝肩下橫骨陷中名缺盆﹐陽明胃經穴﹞﹐兩手交瞀﹝音茂﹞

爲臂厥。肺所生病咳上气﹐喘渴﹝金不生水﹞煩心﹝心脈上肺﹞胸滿結﹝脈布胸中﹞。臂之內前廉痛﹐爲厥或爲掌中熱﹝脈行少陰心主之前﹐掌心勞宮穴﹐屬心包﹞。肩背痛是气﹝盛﹞有餘﹝絡脈交於手﹐上肩背﹞﹐小便數﹝而﹞欠﹝便頻而短﹞或汗出﹝肺主皮毛﹞。气虛亦痛﹝肩背寒痛﹞溺色變﹝母病及子﹞﹐少气不足以報息﹝肺虛﹞。

手陽明大腸經手陽明經大腸脈﹐次指內側起商陽﹝本經穴名﹞。循指上廉出合谷﹝俗名虎口穴﹞﹐兩骨﹝兩指岐骨間﹞兩筋中間行﹝手背外側﹐兩筋陷中﹐陽溪穴﹞。循臂入肘﹝外廉﹞行外﹝廉﹞﹐肩﹝音隅﹐肩端兩骨﹞前廉柱骨旁﹝上出膀胱經之天柱骨﹐會於督脈之大椎﹞。會此﹝六陽經皆會於大椎。故經文云上出於柱骨之會上﹞下入缺盆內﹝肩下橫骨陷中﹞﹐絡肺下膈屬大腸﹝相爲表裏﹞。支從缺盆上入頸﹐斜貫兩頰下齒當。挾口人中﹝鼻下溝洫﹞交左右﹐上挾鼻孔盡迎香﹝本經穴終﹐交足陽明﹞。此經血盛气亦盛﹐是動齒痛頸亦腫。是主津液病所生﹝大腸主津﹞﹐目黃﹝大腸內熱﹞口漧﹝無津﹞鼽衄動﹝鼽﹐音求﹐鼻水。衄﹐鼻血﹞﹐喉痺﹝金燥﹞痛在肩前﹐大指次指痛不用﹝不隨人用﹐皆經脈所過﹞。

足陽明胃經足陽明胃﹝脈﹞鼻起﹝山根﹞﹐下循鼻外入上齒。環唇挾口交承漿﹝下唇陷中﹞﹐頤後大迎頰車裏﹝腮下爲頷﹐頷下爲頤﹐耳下爲頰車。大迎﹐頷下穴名﹞。耳前髮際至額顱﹐支循喉嚨缺盆入。下膈屬胃絡脾宮﹝相爲表裏﹞﹐直者下乳挾臍中。支﹝者﹞起胃口循腹裏﹐下行直合气街逢﹝卽气沖﹞。遂由髀關﹝抵伏兔﹞

下膝臏﹝挾膝兩筋爲臏﹐一曰膝蓋﹞循脛﹝外廉下﹞足跗﹝足面﹞中指通。支從中指入大指﹐厲兌之厲經盡矣﹝交足太陰﹞。此經多气復多血﹐振寒呻欠﹝呻吟呵欠﹞而顏黑。病至惡見火與人﹝血气盛而熱甚﹞﹐忌聞木聲心惕惕﹝陽明土惡木也﹞。閉戶塞牖欲獨處﹐甚則登髙﹝而歌﹞棄衣﹝而﹞走。賁﹝奔﹞響腹脹﹝脈循腹裏﹐水火相激而作聲﹞爲厥﹝足脛爲﹞﹐狂瘧溫淫及汗出﹝陽明法多汗﹞﹐鼽衄口並唇胗﹝音軫﹐唇瘍。脈挾口環唇﹞﹐頸腫喉痺﹝循頤循喉﹞腹水腫﹝土不制水﹞。膺乳﹝膺窗﹑乳中﹑乳根﹐皆本經乳間穴﹞膝臏股伏兔﹝膝上六寸肉起處﹞﹐外足跗上皆痛。气盛熱在身以前﹝陽明行身之前﹞﹐有餘消穀﹝善饑﹞溺黃甚。不足身以前皆寒﹐胃中寒而腹脹壅。

足太陰脾經太陰脾﹝脈﹞起足大指﹐循指內側白肉際。過核骨後﹝孤拐骨。張景嶽曰﹕非也﹐卽大指後圓骨﹞內踝前﹝脛旁曰踝﹞﹐上﹝音善﹐足肚也。一作﹐音短﹐足跟也。然經中二字通用﹞循脛膝股裏。股內兼廉入腹中﹐屬脾絡胃﹝相爲表裏﹞上膈通。挾咽連舌﹝本﹐舌根也﹞散舌下﹐支者從胃﹝上膈﹞注心宮。此經血少而气旺﹐是動卽病舌本彊﹝上聲﹞。食則嘔出胃脘痛﹐心中善噫﹝卽噯﹞而腹脹。得後與气﹝大便噯气﹞快然衰﹝病衰﹞﹐脾病身重﹝脾主肌肉﹞不能﹝動﹞搖。瘕泄﹝瘕積泄瀉﹞水閉及黃膽﹝脾濕﹞﹐煩心心痛﹝卽胃脘痛﹞食難消﹝食不下﹞。彊立股膝內多腫﹝脾主四肢﹞﹐不能臥因胃不和。

手少陰心經手少陰心﹝脈﹞起心經﹐下膈直絡小腸承﹝相爲表裏﹞。支者挾咽系目系﹐直者﹝從﹞

心系上肺騰。下腋循後廉出﹐太陰﹝脈﹞心主﹝心包﹞之後行。﹝行二脈之後﹞。下肘循臂﹝內後廉﹞抵掌後﹐銳骨之端﹝掌後尖骨﹞小指停﹝少衝穴﹐交手太陽﹞。此經少血而多气﹐是動咽漧﹝少陰火﹐脈挾咽﹞心痛應。目黃脇痛﹝系目出脇﹞渴欲飲﹐臂內﹝後廉﹞痛掌熱蒸。

手太陽小腸經手太陽經小腸脈﹐小指之端起少澤﹝本經穴﹞。循手﹝外側﹞上腕﹝臂骨盡處爲腕﹞

出踝中﹝掌側腕下銳骨爲踝﹞﹐上臂骨﹝下廉﹞出肘內側。兩筋之間﹝外﹞後廉﹐出肩解﹝脊旁爲膂﹐膂上兩角爲肩解﹞而繞肩胛﹝肩下成片骨﹞。交肩之上入缺盆﹝肩下橫骨陷中﹞﹐直絡心中循嗌咽。

下膈抵胃屬小腸﹝小腸與心爲表裏﹞。支從缺盆上頸頰﹐至目銳入耳中﹝至本經聽宮穴﹞。支者別頰復上﹝音拙﹐目下﹞﹐抵鼻至於目內﹝內角﹞﹐絡顴交足太陽接。嗌痛頷腫﹝循咽循頸﹞頭難回﹝不可以顧﹞﹐肩似拔兮似折﹝出肩循﹞﹐耳聾目黃腫頰間﹝入耳至上頰﹞。是所生病爲主液﹝小腸主液﹞﹐頸領肩肘臂﹝外廉﹞痛。此經少气而多血。

足太陽膀胱經足太陽經膀胱脈﹐目內上額交巓。支者從巓入耳﹝上﹞角﹐直者從巓絡腦間。還出下項循肩膊﹝肩後之下爲膊﹞﹐挾脊﹝去脊各一寸五分﹐行十二兪等穴﹞抵腰循膂旋﹝脊旁爲膂﹞。絡胃正屬膀胱腑﹝相爲表裏﹞﹐一支貫臀入傳﹝從腰中下挾脊﹐行上中次下等穴﹐入委中穴﹐膝後曲處爲﹞。

一支從膊別貫胛﹝膂肉爲胛﹞﹐挾脊﹝去脊各三寸行附分魄戶膏肓等穴﹞循髀﹝髀樞﹐股外爲髀﹞合行﹝與前入者合﹞。貫﹝足肚﹞出踝﹝脛旁曰踝﹞循京骨﹝本經穴﹐足外側赤白肉際﹞﹐小指外側至陰﹝穴﹞全﹝交足少陰﹞。此經少气而多血﹐頭痛脊痛腰如折。目似脫兮項似拔﹐如結兮如裂。痔﹝脈入肛﹞瘧﹝太陽瘧﹞

狂癲疾並生﹝癲狂篇亦有刺太陽經者﹞﹐鼽衄﹝太陽經气不能循經下行﹐上衝於腦而爲鼽衄﹞目黃而淚出。囟項背腰尻﹝尻﹐苦髙切﹞病若動時皆痛徹。﹝以上病皆經脈所過。﹞

足少陰腎經足腎經脈屬少陰﹐斜從小指趨足心﹝湧泉穴﹞。出於然骨﹝一作谷﹐足內踝骨陷中﹞循內踝﹐入跟﹝足後跟﹞上內﹝廉﹞尋。上股﹝內﹞後廉直貫脊﹝會於督脈長彊穴﹞﹐屬腎下絡膀胱深﹝相爲表裏﹞。直者從腎貫肝膈﹐入肺挾舌﹝本﹞循喉嚨。支者從肺絡心上﹐注於胸﹝膻中﹞交手厥陰﹝心包經﹞。

此經多气而少血﹐是動病饑不欲食﹝腹內饑而不嗜食﹞﹐咳唾有血﹝脈入肺故咳。腎主唾﹐腎損故見血﹞喝喝喘﹝腎气上奔﹞﹐目KT﹝瞳子屬腎﹞心懸﹝脈絡心﹐水不制火﹞坐起輒﹝坐而欲起﹐陰虛不寧﹞﹐善恐﹝心惕惕﹞如人將捕之﹝腎志恐﹞﹐咽腫舌漧兼口熱﹝少陰火﹞﹐上气﹝腎水溢而爲腫﹞心痛或心煩﹝脈絡心﹞﹐黃膽﹝腎水乘脾﹐或爲女勞疸﹞腸﹝腎移熱於脾胃大腸﹐或痢或便血﹞及痿﹝骨痿﹞厥﹝下不足則上厥﹞﹐脊股後廉之內痛﹐嗜臥﹝少陰病﹐但欲寐﹞足下熱痛切。

手厥陰心包經手厥陰經心主標﹐心包下膈絡三焦﹝心包與三焦爲表裏﹞。起自胸中﹝膻中﹞支﹝者﹞

出脇﹐下腋三寸循﹝內﹞迢。太陰﹝肺﹞少陰﹝心﹞中間走﹐入肘下臂兩筋超﹝掌後兩筋橫紋陷中﹞﹐行掌心﹝勞宮穴﹞從中指出﹝中衝穴﹞﹐支從小指次指交﹝小指內之次指﹐交三焦經﹞。是經少气原多血﹐是動則病手心熱﹝肘臂攣急﹐腋下腫﹐甚則支滿在胸脇﹔心中時大動﹐面赤目黃笑不歇﹞﹑是主脈所生病者﹝心主脈﹞﹐掌熱心煩心痛掣﹝皆經脈所過﹞。

手少陽三焦經手少陽經三焦脈﹐起手小指次指間﹝無名指關衝穴﹞。循腕﹝表手背﹞出臂﹝外﹞之兩骨﹝天井穴﹞﹐貫肘循外上肩。交出足少陽﹝膽﹞之後﹐入缺盆布膻中傳﹝兩乳中間﹞。散絡心包而下膈﹐循屬三焦表裏聯﹝三焦與心包爲表裏﹞﹐支從膻中缺盆出﹐上項出耳上角巓。以屈下頰而至﹐支從耳後入耳﹝中﹞緣。出走耳前﹝過膽經客主人穴﹞交兩頰﹐至目銳﹝外角﹞膽經連﹝交足少陽﹞。

是經少血還多气﹐耳聾嗌腫及喉痺﹝少陽相火﹞。气所生病﹝气分三焦心包皆主相火﹞汗出多﹝火蒸爲汗﹞﹐頰腫痛及目銳﹐耳後肩肘臂外﹐皆痛廢及小次指﹝小指次指不用﹞。

足少陽膽經足少陽脈膽之經﹐起於兩目銳邊。上抵頭角下耳後﹐循頸行手少陽前﹝三焦﹞。至肩卻出少陽後﹐入缺盆中支者分。耳後入耳﹝中﹞耳前走﹐支別銳下大迎﹝胃經穴﹐在頷前一寸三分動脈陷中﹞。

合手少陽抵於﹝目下﹞﹐下加頰車下頸連。復合缺盆下胸﹝貫﹞膈﹐絡肝屬膽表裏縈﹝相爲表裏﹞。循脇裏向气街出﹝挾臍四寸動脈﹞﹐繞毛際入髀厭橫﹝橫入髀厭﹐卽髀樞﹞﹐直者從缺盆下腋﹐循胸季脇過章門﹝脇骨下爲季脇﹐卽肝經章門穴﹞。下合髀厭﹝卽髀樞﹞髀陽外﹝循髀外行太陽陽明之間﹞﹐出膝外廉外輔﹝骨﹐卽膝下兩旁髙骨﹞緣。下抵絕骨出外踝﹝外踝以上爲絕骨﹐少陽行身側﹐故每言外﹞﹐循跗﹝足面﹞入小次指間。支者別跗入大指﹐循指岐骨出其端﹝足大指本節後爲岐骨交肝經﹞。此經多气而少血﹐是動口苦﹝膽汁上溢﹞善太息﹝木气不舒﹞。心脇疼痛轉側難﹐足熱﹝足外反熱﹞面塵體無澤﹝木郁不能生榮﹞。頭痛頷痛銳痛﹐缺盆腫痛亦腫脇。馬刀俠癭頸腋生﹝少陽瘡瘍堅而不潰﹞﹐汗出﹝少陽相火﹞振寒多瘧疾﹝少陽居半表半里﹐故瘧發寒熱﹐多屬少陽﹞。胸脇髀膝﹝外﹞脛絕骨﹐外踝皆痛及諸節﹝皆經脈所過﹞。

足厥陰肝經足厥陰肝脈所終﹐大指之端毛際叢﹝起大惇穴﹞。循足跗上﹝廉﹞上內踝﹝中封穴﹞﹐出太陰後﹝脾脈之後﹞入中﹝內廉﹞。循股﹝陰﹞入毛﹝中﹞繞陰器﹐上抵小腹挾胃通。屬肝絡膽﹝相爲表裏﹞上貫膈﹐布於脇肋循喉嚨﹝之後﹞。上入頏顙﹝咽顙﹐本篇後又云絡舌本﹞連目系﹐出額會督頂巓逢﹝與督脈會於巓百會穴﹞。支者復從目系出﹐下行頰裏交環唇。支者從肝別貫膈﹐上注於肺乃交宮﹝交於肺經﹞。是經血多而气少﹐腰痛俯仰難爲工﹝不可俯仰﹞。婦少腹痛男疝﹝脈抵小腹環陰器﹞﹐嗌漧﹝脈絡喉嚨﹞脫色面塵蒙﹝木郁﹞。胸滿嘔逆及飧泄﹝木克土﹞﹐狐疝遺尿﹝肝虛﹞或閉癃﹝肝火﹞。

卷三

汪昂奇經脈歌

繡按﹕奇經八脈﹐前人論之詳矣。考諸時珍有言﹐八脈陽維起於諸陽之會﹐由外踝而上行於衛分﹔陰維起於諸陰之交﹐由內踝而上行於營分﹔所以爲一身之綱維也。陽起於跟中﹐由外踝上行於身之左右﹕陰起於跟中﹐循內踝上行於身之左右﹔所以使機關之捷也。督脈起於會陰﹐循背而行於身之後﹐爲陽脈之總督﹐故曰陽脈之海﹔任脈起於會陰﹐循腹而行於身之前﹐爲陰脈之承任﹐故曰陰脈之海。衝脈起於會陰﹐夾臍而行﹐直衝於上﹐爲諸脈之衝要﹐故曰十二經之海。帶脈則橫圍於腰﹐狀如束帶﹐所以總約諸脈者也。是故陽維主一身之表﹐陰維主一身之裏﹐以乾坤言也﹐陽主一身左右之陽﹐陰主一身左右之陰﹐以東西言也。督主身後之陽﹐任衝主身前之陰﹐以南北言也。帶脈橫束諸脈﹐以六合言也。又考張潔古有云﹕者﹐捷疾也。二脈起於足﹐使人捷也。陽在肌肉之上﹐陽脈所行﹐通貫六腑﹐主持諸表﹐故名爲陽之絡。陰在肌肉之下﹐陰脈所行﹐貫通五臟﹐主持諸裏﹐故名爲陰之絡。觀諸所論八脈﹐𨿽在十二經絡之外﹐因別其名爲奇﹐然亦可爲正經正絡之輔。蓋正經猶於地道之溝渠﹐奇經猶於溝渠外之湖澤。正經之溝渠不涸﹐則奇經之湖澤不致甚竭﹔正經之溝水旣滿﹐則奇經之湖澤必漑。所以昔人有云﹕髒气安和﹐經脈調暢﹐八脈之形無從而見﹐卽經絡受邪不致滿溢﹐與奇經無預。若經絡之邪熱旣滿﹐勢必溢於奇經。如天雨降下﹐溝渠滿溢﹐滂霈妄行﹐流於湖澤之意﹐正自相符。且諸經皆爲臟腑所配﹐此則自爲起止﹐不與正經之例相同﹐故奇經又爲十二經之約束。

是以傷寒之邪﹐有從陽維而始傳次三陽﹐有從陰維而始傳次三陰。並髒气內結﹐邪气外溢﹐竟從奇經先受。然此由邪入內﹐而不於奇是畱﹐非若十二經熱滿之必見有溢奇之日也。時珍云﹕醫而知乎八脈﹐則十二經十五絡之大旨得﹔仙而知乎八脈﹔則龍虎升降玄牝幽微之竅妙得。又曰﹕醫不知此﹐罔探病機﹔仙不知此﹐難安鑪鼎。旨哉斯言﹐錄此以爲醫之一助。

任脈起於中極底﹝臍下四寸﹐穴名中極。任脈起於其下二陰之交會陰之穴。任由會陰而行腹﹐督由會陰而行背﹞﹐以上毛際循腹裏﹝行中極穴﹞﹐上於關元﹝臍下三寸穴名﹞至咽喉﹐上頤循面入目是﹝絡於承泣﹞。

衝﹝脈﹞起气街並少陰﹝腎脈﹞﹐挾臍上行胸中至﹝任脈當臍中而上﹐衝脈挾臍旁而上。以上並出素問骨空論﹞。衝爲五臟六腑海﹝衝爲血海﹞﹐五臟六腑所稟气。上滲諸陽﹝經﹞灌諸精﹝上出頏顙﹞﹐從下衝上取玆義﹝故名衝﹞。亦有並腎下行者﹐注少陰絡气街出。陰股內廉入中﹝膝後曲處﹞﹐伏行骨內踝際。下滲三陰﹝肝脾腎﹞灌諸絡﹐以溫肌肉至跗指﹝循足面下湧泉入足大指。此段出靈樞逆順肥瘦篇﹞。督﹝脈﹞起少腹骨中央﹐入系廷孔﹝女人陰廷溺孔之端﹐卽窈漏穴﹞絡陰器。合篡﹝二陰之交名篡﹞至後別繞臀﹐與臣陽絡﹝太陽中絡﹞少陰比﹝與膀胱﹑腎二脈相合﹞。上股﹝內後廉﹞貫脊屬腎行﹐上同太陽起﹝目﹞內。上額交巓絡腦間﹐下項循肩﹝膊內﹞仍挾脊。抵腰絡腎﹝此督脈並太陽而行者﹞循男莖﹝男子陰莖﹞﹐下篡亦與女子類。又從少腹貫臍中﹝央﹞﹐貫心入喉頤及唇﹝環唇﹞。上系目下中央際﹐此爲並任﹝此督脈並任脈而行者﹞亦同衝﹝脈﹞。大抵三脈同一本﹝衝任督三脈皆起於會陰之下﹐一原而三岐﹐異名而同體﹞﹐靈素言之每錯綜﹝靈樞五音五味篇﹕衝脈﹑任脈﹐皆起於胸中﹐上循背裏。是又言衝任行背。故經亦有謂衝脈爲督脈者。古圖經有以任脈循背者謂之督。自少腹直上者謂之任﹐亦謂之督。今人大率以行身背者爲督﹐行身前者爲任﹐從中起者爲衝。然考任督二經所行穴道﹐一在身前﹐一在身後﹔而衝脈居中﹐則無穴道。似當以此說爲正﹞。督病少腹﹝上﹞衝心痛﹐不得前後﹝二便不通﹞

衝疝攻﹝此督脈爲病同於衝脈者﹞。其在女子爲不孕﹝衝爲血海﹐任主胞絡﹞﹐嗌漧﹝脈循咽喉﹞遺尿及痔癃﹝絡陰器﹐合篡間。此督脈爲病同於衝任者﹞。任病男疝﹝內結七疝﹞女瘕帶﹝帶下瘕聚卽婦人之疝﹞﹐衝病裏急气逆衝﹝血不足故急﹐气有餘故逆。此段出素問骨空論。督者﹐督領諸經之脈也。衝者﹐其气上衝也。任者﹐女子得之以任養也﹞。﹝陰脈﹞乃少陰﹝腎﹞之別脈﹐起然骨後﹝足內踝大骨之下﹐照海穴﹞

至內踝。直上陰股入陰間﹐上循胸入缺盆過。出人迎前﹝胃經﹐頸旁動脈﹞入﹝顴﹞﹝目內﹐睛明穴﹞﹐合於太陽陽和﹝陽脈始於膀胱經之申脈穴﹐足外踝下陷中。此段出靈樞脈度篇﹞﹐此皆靈素說奇經﹐帶及二維未說破。

卷三

添加脈要簡易便知

浮如水漂木。主表實﹐亦主裏實虛。

沈重按乃得﹝在筋骨間。﹞主裏實﹐亦主裏虛。

數一息六至。主實熱﹐亦主虛寒。

遲一息三至。主虛寒﹐亦主實熱。

長指下迢迢。﹝上至魚際﹐下至尺澤。﹞主气治﹐亦主陽盛陰虛。

短兩頭縮縮。﹝寸不通魚際﹐尺不通尺澤。﹞主气損﹐亦主中窒。

大應指滿溢。﹝長而無力。﹞主邪盛﹐亦主正虛。

小三部皆小。﹝指下顯然。﹞主气虛﹐亦主內實。

洪來盛去悠。﹝旣大且數。﹞主熱極﹐亦主內虛。

微按之模糊。﹝若有若無﹐浮中沈皆是。﹞主陰陽气絕﹐亦主邪實。

實舉指逼逼。﹝舉按皆彊。﹞主熱實﹐亦主寒實。

虛豁然浮大。﹝浮見。﹞主气血空虛。

緊勁急彈手。﹝彈如轉索。﹞主寒閉﹐亦主表虛。

緩來去和緩。主無病﹐亦主實熱虛寒。

濡如絮浮水。﹝浮見。﹞主气衰﹐亦主外濕。

弱小弱分明。﹝沈見。﹞主气虛﹐亦分陰陽胃气。

芤按之減小。﹝浮沈皆有﹐中取減小。﹞主血虛。

弦端直而長。﹝浮沈皆見。﹞主木盛土衰﹐亦看兼脈。

滑往來流利。﹝數見。﹞主痰飲﹐亦主气虛不統。

澀往來艱澀。﹝遲見。﹞主血虛﹐亦主寒濕熱閉。

動兩關滑數如珠。主陰陽相搏。

伏著骨始得。﹝較沈更甚。﹞主邪閉﹐亦分痰火寒气。

促數時一止。主陽邪內陷。

結遲時一止。主气血漸衰﹐亦主邪結。

革浮取彊直﹐按之中空。主精血虛損。

牢沈取彊直搏指。﹝沈伏之間。﹞主寒實。

疾一息七八至。主陽亢﹐亦主陽浮。

細細如蛛絲。主气虛﹐亦主熱結裏虛。

代止歇有時。主气絕﹐亦主經隧有阻。

散來去不明。主气散。

督輕取弦長而浮。﹝六脈皆見。﹞主風傷身後總攝之陽﹐故脊彊不能俯仰。

衝按之弦長堅實。﹝六脈皆是。﹞主寒傷身前衝要之陰﹐故气逆裏急。

任緊細而長。﹝六脈形如豆粒。﹞主寒傷身前承任之陰﹐故少腹切痛。

陽維右尺內斜至寸而浮。主邪傷一身之表﹐故寒熱不能自持。

陰維左尺外斜至寸而沈。主邪傷一身之裏﹐故心痛失志。

陽兩寸左右彈浮緊細。主邪傷左右之陽﹐故腰背苦痛。

陰兩尺左右彈沈緊細。主邪傷左右之陰﹐故少腹切痛。

帶脈兩關左右彈滑而緊。主邪傷中腰帶束之處﹐故腰腹痛。

有力久按根底不絕。﹝非堅勁搏指。﹞主病無害﹐亦防气逆。

有神光澤潤滑。﹝穩濃肉裏﹐不離中部。﹞主病治﹐亦防痰蓄。

胃气脈緩和勻。﹝意思悠悠。﹞主病愈﹐亦忌谷食減少﹐寸口脈平。

