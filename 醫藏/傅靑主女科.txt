傅靑主女科

上卷共三十八條三十九癥四十一方

帶下

白帶完帶湯

靑帶加減逍遙散

黃帶易黃湯

黑帶利火湯

赤帶淸肝止淋湯

血崩

昏暗固本止崩湯

年老血崩加減當歸補血湯

少婦血崩固气散

交感血出引精止血湯

鬱結血崩平肝開郁止血湯

閃跌血崩逐瘀止血湯

血海太熱血崩淸海丸

鬼胎

婦人鬼胎蕩鬼湯紅花霹靂散

室女鬼胎蕩邪散調正湯

調經

經水先期水火太旺淸經散火旺水虧兩地湯

經水後期溫經攝血湯

經水前後無定期定經湯

經水數月一行助仙丹

年老經水復行安老湯

經水忽來忽斷時疼時止加味四物湯

經水未來腹先疼宣郁通經湯

行經後小腹疼痛調肝湯

經前腹疼吐血順經湯

經水將來臍下先疼痛溫臍化濕湯

經水過多加減四物湯

經前先泄水健固湯

經前大便血順經兩安湯

年未老經水斷益經湯

種子

身瘦不孕養精種玉湯

胸滿不思食不孕並提湯

下部冰冷不受孕溫胞飲

胸滿少食不受孕溫土毓麟湯

少腹急迫不受孕寬帶湯

嫉妒不孕開郁種玉湯

肥胖不受孕加味補中益气湯

骨蒸夜熱不受孕淸骨滋腎湯

腰酸腹脹不受孕升帶湯

便澀腹脹足浮腫不受孕化水種子湯

下卷共三十九條四十一癥四十二方二法

妊娠

惡阻順肝益气湯

浮腫加減補中益气湯

少腹疼安奠二天湯

口漧咽疼潤燥安胎湯

吐瀉腹疼援土固胎湯

子懸脇疼解郁湯

跌損救損安胎湯

胎漏助气補漏湯

子鳴扶气止啼湯

腰腹疼渴汗燥狂卽子狂息焚安胎湯

中惡消惡安胎湯

多怒墜胎利气泄火湯

小產

行房不愼固气塡精湯

跌閃理气散瘀湯

大便幹結加減四物湯

畏寒腹疼黃耆補气湯

大怒引气歸血湯

難產

血虛送子丹

交骨不開降子湯

腳手先下轉天湯

气逆舒气湯

子死產門救母湯

子死腹中療兒散

正產

胞衣不下送胞湯補中益气湯

气虛血暈補气解暈湯

血暈不語刺眉心穴法獨參湯當歸補血湯

敗血攻心暈安心湯

腸下補气升腸湯萆麻仁提法

產後

少腹疼血瘀散結定瘀湯血虛腸寧湯

气喘救脫活母湯

惡寒身顫十全大補湯

惡心嘔吐溫腎止嘔湯

血崩救敗求生湯

手傷胞胎淋漓不止完胞湯

四肢浮腫轉气湯

肉綫出兩收湯

肝痿收膜湯

气血兩虛乳汁不下通乳丹

鬱結乳汁不通通肝生乳湯

女科上卷陽曲傅山靑主手著

白帶下一

夫帶下俱是濕癥﹐而以帶名者﹐因帶脈不能約束﹐而有此病﹐故以名之﹐蓋帶脈通於任督﹐任督病而帶脈始病﹐帶脈者﹐所以約束胞胎之糸也﹐帶脈無力則難以提系﹐必然胎胞不固﹐故曰﹐帶弱則胎易墜﹐帶傷則胎不牢﹐然而帶脈之傷﹐非獨跌閃挫气已也﹐或行房而放縱﹐或飲酒而顚狂﹐𨿽無疼痛之苦﹐而有暗耗之害﹐則气不能化經水﹐而反變爲帶病矣﹐故病帶者﹐惟尼僧寡婦出嫁之女多有之﹐而在室女則少也﹐況加以脾气之虛﹐肝气之郁﹐濕气之侵﹐熱气之逼﹐安得不成帶下之病哉﹐故婦人有終年累月﹐下流白物﹐如涕如唾﹐不能禁止﹐甚則臭穢者﹐所謂白帶也﹐夫白帶乃濕盛而火衰﹐肝郁而气弱﹐則脾土受傷﹐濕土之气下陷﹐是以脾精不守﹐不能化榮血以爲經水﹐反變成白滑之物﹐由陰門直下﹐欲自禁而不可得也﹐治法宜大補脾胃之气﹐稍佐以舒肝之品﹐使風木不閉塞於地中﹐則地气自升騰於天上﹐脾气健而濕气消﹐自無白帶之患矣。方用完帶湯。

婦科一門最屬難治﹐不難於用方﹐難於辧癥也﹐五帶癥辧之極明﹐立方極善﹐倘用之不效者﹐必其人經水不調﹐須於調經種子二門﹐參酌治之﹐無不見效﹐卽如知白帶癥﹐倘服藥不效﹐其人必經水過期﹐少腹急迫﹐宜服寬帶湯﹐余宜類參﹐方見二十三。

白朮﹝一兩土炒﹞﹐山藥﹝一兩炒﹞﹐人參﹝二錢﹞﹐白芍﹝五錢酒炒﹞﹐車前子﹝三錢酒炒﹞﹐蒼朮﹝三錢制﹞﹐甘艸﹝一錢﹞﹐陳皮﹝五分﹞﹐黑芥穗﹝五分﹞﹐柴胡﹝六分﹞

水煎服﹐二劑輕﹐四劑止﹐六劑則白帶全愈﹐此方脾胃肝三經同治之法﹐寓補於散之中﹐寄消於升之內﹐開提肝木之气﹐則肝血不燥﹐何至下克脾土﹐補益脾土之元﹐則脾气不濕﹐何難分消水气﹐至於補脾而兼以補胃者﹐由裏以及表也﹐脾非胃气之彊﹐則脾之弱不能旺﹐是補胃正所以補脾爾。

靑帶下二

婦人有帶下而色靑者﹐甚則綠如菉豆汁﹐稠粘不斷﹐其气鮏臭﹐所謂靑帶也﹐夫靑帶乃肝經之濕熱﹐肝屬木﹐木色屬靑﹐帶下流如菉豆汁﹐明明是肝木之病矣﹐但肝木最喜水潤﹐濕亦水之積﹐似濕非肝木之所惡﹐何以竟成靑帶之癥﹐不知水爲肝木之所喜﹐而濕實肝木之所惡﹐以濕爲土之气故也﹐以所惡者﹐合之所喜﹐必有違者矣﹐肝之性旣違﹐則肝之气必逆﹐气欲上升﹐而濕欲下降﹐兩相牽掣﹐以停住於中焦之間﹐而走於帶脈﹐遂從陰器而出﹐其色靑綠者﹐正以其乘肝木之气化也﹐逆輕者﹐熱必輕而色靑﹐逆重者﹐熱必重而色綠﹐似乎治靑易而治綠難﹐然而均無所難也﹐解肝木之火﹐利膀胱之水﹐則靑綠之帶病均去矣﹐方用加減逍遙散。脾土喜燥而惡濕﹐土病濕則木必乘之﹐木又爲濕土之气所侮﹐故肝亦病﹐逍遙散減去當歸﹐妙極。

茯苓﹝五錢﹞﹐白芍﹝酒炒五錢﹞﹐甘艸﹝生用五錢﹞﹐柴胡﹝一錢﹞﹐陳皮﹝一錢﹞﹐茵陳﹝三錢﹞﹐枙子﹝三錢炒﹞。

水煎服﹐二劑而色淡﹐四劑而靑綠之帶絕﹐不必過劑矣﹐夫逍遙散之立法也﹐乃解肝郁之藥耳﹐何以治靑帶若斯其神與﹐蓋濕熱畱於肝經﹐因肝气之郁也﹐郁則必逆﹐逍遙散最能解肝之郁與逆﹐郁逆之气旣解﹐則濕熱難畱﹐而又益之以茵陳之利濕﹐枙子之淸熱﹐肝气得淸﹐而靑綠之帶又何自來﹐此方之所以奇而效捷也﹐倘僅以利濕淸熱治靑帶﹐而置肝气於不問﹐

安有止帶之日哉。

黃帶下三

婦人有帶下而色黃者﹐宛如黃茶濃汁﹐其气腥穢﹐所謂黃帶是也﹐夫黃帶乃任脈之濕熱也﹐任脈本不能容水﹐濕气安得而入而化爲黃帶乎﹐不知帶脈橫生﹐通於任脈﹐任脈直上﹐走於唇齒﹐唇齒之間﹐原有不斷之泉﹐下貫於任脈以化精﹐使任脈無熱气之繞﹐則口中之津液盡化爲精﹐以入於腎矣﹐惟有熱邪存於下焦之間﹐則津液不能化精﹐而反化濕也﹐夫濕者﹐土之气﹐實水之侵﹐熱者﹐火之气﹐實木之生﹐水色本黑﹐火色本紅﹐今濕與熱合﹐欲化紅而不能﹐欲返黑而不得﹐煎熬成汁﹐因變爲黃色矣﹐此乃不從水火之化﹐而從濕化也﹐所以世之人﹐有以黃帶爲脾之濕熱﹐單去治脾而不得痊者﹐是不知眞水眞火合成丹邪元邪﹐繞於任脈胞胎之間﹐而化此黔色也﹐單治脾何能痊乎。法宜補任脈之虛﹐而淸腎火之炎﹐則庶幾矣﹐方用易黃湯。

丹邪元邪四字未晰﹐擬易以眞水眞火﹐爲濕熱之气所侵繞於任脈云云﹐較無語病﹐然原書究不可輕攺﹐姑仍之。

凡帶癥多系脾濕﹐初病無熱﹐但補脾土﹐兼理衝任之气﹐其病自愈﹐若濕久生熱﹐必得淸腎火﹐而濕始有去路﹐方用黃柏車前子炒。

山藥﹝一兩炒﹞﹐芡實﹝一兩炒﹞﹐黃柏﹝二錢鹽木炒﹞﹐車前子﹝一錢酒炒﹞﹐白果﹝十枚碎﹞

水煎﹐連服四劑﹐無不全愈。此不特治黃帶方也。凡有帶病者﹐均可治之﹐而治帶之黃者功更奇也﹐蓋山藥芡實專補任脈之虛﹐又能利水﹐加白果引入任脈之中﹐更爲便捷﹐所以奏功之速也﹐至於用黃柏﹐淸腎中之火也﹐腎與任脈相通以相濟﹐解腎中之火﹐卽解任脈之熱矣。

黑帶下四

婦人有帶下而色黑者﹐甚則如黑豆汁﹐其气亦腥﹐所謂黑帶也﹐夫黑帶者﹐乃火熱之極也﹐或疑火色本紅﹐何以成黑﹐謂爲下寒之極或有之﹐殊不知火極似水﹐乃假象也﹐其癥必腹中疼痛﹐小便時如刀刺﹐陰門必發腫﹐而色必發紅﹐日久必黃瘦﹐飲食必兼人﹐口中必熱渴﹐飲以涼水﹐少覺寬快﹐此胃火太旺﹐與命門膀胱三焦之火﹐合而熬煎﹐所以熬幹而變爲炭色﹐斷是火熱之極之變﹐而非少有寒气也﹐此等之癥﹐不至發狂者﹐全賴腎水與肺金無病﹐其生生不息之气﹐潤心濟胃以救之耳﹐所以但成黑帶之癥﹐是火結於下﹐而不炎於上也﹐治法惟以泄火爲主﹐火熱退而濕自除矣﹐方用利火湯病愈後當節飲食﹐減辛熱之物﹐調養脾土﹐若恃有此方﹐病發卽服﹐必傷元气矣﹐愼之。

大黃﹝三錢﹞﹐白朮﹝五錢土炒﹞﹐茯苓﹝三錢﹞﹐車前子﹝三錢酒炒﹞﹐王不畱行﹝三錢﹞﹐黃連﹝三錢﹞﹐梔子﹝三錢炒﹞﹐知母﹝二錢﹞﹐石膏﹝五錢煆﹞﹐劉寄奴﹝三錢﹞。

水煎﹐服一劑﹐小便疼止而通利﹐二劑﹐黑帶變爲白﹐三劑﹐白亦少減﹐再三劑全愈矣﹐或謂此方過於迅利﹐殊不知火盛之時﹐用不得依違之法﹐譬如救火之焚﹐而少爲遷緩﹐則火勢延燃﹐不盡不止﹐今用黃連﹐石膏﹐梔子﹐知母﹐一派寒涼之品﹐入於大黃之中﹐則迅速掃除﹐而又得王不畱行﹐與劉寄奴之利濕甚急﹐則濕與熱﹐俱無停住之機﹐佐白朮以輔土﹐茯苓以滲濕﹐車前以利水﹐則火退水進﹐便成旣濟之卦矣。

赤帶下五

婦人有帶下而色紅者﹐似血非血﹐淋瀝不斷﹐所謂赤帶也﹐夫赤帶亦濕病﹐濕是土之气宜見黃白之色﹐今不見黃白而見赤者﹐火熱故也﹐火色赤﹐故帶下亦赤耳﹐惟是帶脈系於腰臍之間﹐近乎至陰之地﹐不宜有火﹐而今見火癥﹐豈其路通於命門﹐而命門之火﹐出而燒之耶﹐不知帶脈通於腎﹐而腎气通於肝﹐婦人憂思傷脾﹐又加鬱怒傷肝﹐於是肝經之郁火內熾﹐下克脾土﹐脾土不能運化﹐致濕熱之气﹐蘊於帶脈之間﹐而肝不藏血﹐亦滲於帶脈之內﹐皆由脾气受傷﹐運化無力﹐濕熱之气﹐隨气下陷﹐同血俱下﹐所以似血非血之形象現於其色也﹐其實血與濕不能兩分﹐世人以赤帶屬之心火誤矣﹐治法須淸肝火而扶脾气﹐則庶幾可愈﹐方用淸肝止淋湯。

不用參朮苓極妙﹐此癥者誤認爲血漏﹐恐其久則成崩﹐用參朮苓等藥治之﹐多不見效﹐赤帶反甚﹐若年逾四九﹐癸水將止﹐或頻頻見血﹐此崩癥也﹐宜分別治之。

五帶癥古方極多﹐然有應有不應者﹐總屬未得病原﹐此書揭透病原﹐故用無不效。

白芍﹝一兩醋炒﹞﹐當歸﹝一兩酒洗﹞﹐生地﹝五錢酒炒﹞﹐阿膠﹝三錢白面炒﹞﹐粉丹皮﹝三錢﹞﹐黃柏﹝二錢﹞﹐牛膝﹝二錢﹞﹐香附﹝一錢酒炒﹞﹐紅棗﹝十个﹞﹐小黑豆﹝一兩﹞。

水煎服﹐一劑少止﹐二劑又少止﹐四劑全愈﹐十劑不再發﹐此方但主補肝之血﹐全不利脾之濕者﹐以赤帶之爲病﹐火重而濕輕也﹐夫火之所以旺者﹐由於血之衰﹐補血卽足以制火﹐且水與血合而成赤帶之癥﹐竟不能辧其是濕非濕﹐則濕亦盡化而爲血矣﹐所以治血則濕亦除﹐又何必利濕之多事哉﹐此方之妙﹐妙在純於治血﹐少加淸火之味﹐故奏功獨奇﹐倘一利其濕﹐反引火下行﹐轉難遽效矣﹐或問曰﹐先生前言助其脾土之气﹐今但補其肝木之血何也﹐不知用芍藥以平肝﹐則肝气得舒﹐肝气舒自不克土﹐脾不受克﹐則脾土自旺﹐是平肝正所以扶脾耳﹐又何必加人參白朮之品﹐以致累事哉。

血崩昏暗六

婦人有一時血崩﹐兩目黑暗﹐昏暈在地﹐不省人事者﹐人莫不謂火盛動血也﹐然此火非實火﹐乃虛火耳﹐世人一見血崩﹐往往用止澀之品﹐𨿽亦能取效於一時﹐但不用補陰之藥﹐則虛火易於衝擊﹐恐隨止隨發﹐以致經年累月﹐不能全愈者有之﹐是止崩之藥﹐不可獨用﹐必須於補陰之中﹐行止崩之法﹐方用固本止崩湯。

若血崩數日﹐血下數斗﹐六脈俱無﹐鼻中微微有息﹐不可遽服此方﹐恐气將脫﹐不能受峻補也﹐有力者﹐用遼人參﹐去蘆﹐三錢﹐煎成衝貫眾炭末一錢服之﹐待气息微旺﹐然後服此方﹐仍加貫眾炭末一錢﹐無不見效﹐

無力者用無灰黃酒衝貫眾炭末三錢服之﹐待其气接神淸﹐始可服此方﹐人參以黨參代之﹐臨服亦加貫眾炭末一錢衝入﹐亦有孀婦年老血崩者﹐必系气沖血室﹐原方加杭芍炭三錢﹐貫眾炭三錢﹐極效。

大熟地﹝一兩九蒸﹞﹐白朮﹝一兩土炒焦﹞﹐黃耆﹝三錢生用﹞﹐當歸﹝五錢酒洗﹞﹐黑姜﹝二錢﹞﹐人參﹝三錢﹞

水煎服﹐一劑崩止﹐十劑不再發﹐倘畏藥味之重而減半﹐則力薄而不能止﹐方妙在全不去止血﹐而惟補血﹐又不止補血﹐而更補气﹐非惟補气﹐而更補火﹐蓋血崩而至於黑暗昏暈﹐則血已盡去﹐僅存一綫之气﹐以爲護持﹐若不急補其气以生血﹐而先補其血而遺气﹐則有形之血﹐恐不能遽生﹐而無形之气﹐必且至盡散﹐此所以不先補血而先補气也﹐然單補气﹐則血又不易生﹐單補血而不補火﹐則血又必凝滯﹐而不能隨气而速生﹐況黑姜引血歸經﹐是補中又有收斂之妙﹐所以同補气補血之藥並用之耳。

年老血崩七

婦人有年老血崩者﹐其癥亦與前血崩昏暗者同﹐人以爲老婦之虛耳﹐誰知是不愼房幃之故乎﹐夫婦人至五十歲之外﹐天癸匱乏﹐原宜閉關守寨﹐不宜出陣戰爭﹐苟或適興﹐不過艸艸了事﹐尙不至腎火大動﹐倘興酣浪戰﹐亦如少年之好合﹐鮮不血室大開﹐崩決而墜矣﹐方用加減當歸補血湯。

亦有孀婦年老血崩者﹐必系气沖血室﹐原方加杭芍炭三錢﹐貫眾炭三錢﹐極效。

當歸﹝一兩酒洗﹞﹐黃耆﹝一兩生用﹞﹐三七根末﹝三錢﹞﹐桑葉﹝十四片﹞

水煎服﹐二劑而血少止﹐四劑不再發﹐然必須斷欲始除根﹐若再犯色欲﹐未有不重病者也﹐夫補血湯乃气血兩補之神劑﹐三七根乃止血之聖藥﹐加入桑葉者﹐所以滋腎之陰﹐又有收斂之妙耳﹐但老婦陰精旣虧﹐用此方以止其暫時之漏﹐實有奇功﹐而不可責其永遠之績者﹐以補精之味尙少也﹐服此四劑後﹐再增入白朮五錢﹐熟地一兩﹐山藥四錢﹐麥冬三錢﹐北五味一錢﹐服百劑﹐則崩漏之根可盡除矣。

少婦血崩八

有少婦甫娠三月﹐卽便血崩﹐而胎亦隨墜﹐人以爲挫閃受傷而致﹐誰知是行房不愼之過哉﹐夫少婦行房﹐亦事之常耳﹐何便血崩﹐蓋因元气衰弱﹐事難兩顧﹐一經行房泄精﹐則妊娠無所依養﹐遂致崩而且墜﹐凡婦人之气衰﹐卽不耐久戰﹐若貪歡久戰﹐則必泄精太甚﹐气每不能攝夫血矣﹐況气弱而又娠﹐再加以久戰﹐內外之气皆動﹐而血又何能固哉﹐其崩而墜也亦無怪其然也﹐治法自當以補气爲主﹐而少佐以補血之品﹐斯爲得之﹐方用固气湯。

妊娠宜避房事﹐不避者縱幸不至崩﹐往往墮胎﹐卽不墮胎﹐生子亦難養﹐愼之戒之。

人參﹝一兩﹞﹐白朮﹝五錢土炒﹞﹐大熟地﹝五錢九蒸﹞﹐當歸﹝三錢酒洗﹞﹐白茯苓﹝二錢﹞﹐甘艸﹝一錢﹞﹐杜仲﹝三錢炒黑﹞﹐山萸肉﹝二錢蒸﹞﹐遠志﹝一錢去心﹞﹐五味子﹝十粒炒﹞

水煎服﹐一劑而血止﹐連服十劑全愈﹐此方固气而兼補血﹐已去之血可以速生﹐將脫之血可以盡攝﹐凡气虛而崩漏者﹐此方最可通治﹐非僅小產之崩﹐其最妙者﹐不去止血﹐而止血之味﹐含於補气之中也。

交感血出九

婦人有一交合則流血不止者﹐𨿽不至於血崩之甚﹐而終年累月不得愈﹐未免血气兩傷﹐久則恐有血枯經閉之憂﹐此等之病﹐成於經水正來之時﹐貪歡交合﹐精衝血管也﹐夫精衝血管﹐不過一時之傷﹐精出宜愈﹐何以久而流紅﹐不知血管最嬌嫩﹐斷不可以精傷﹐凡婦人受孕必於血管已淨之時﹐方保無虞﹐倘經水正旺﹐彼欲湧出﹐而精射之﹐則欲出之血﹐反退而縮入﹐旣不能受精而成胎﹐勢必至集精而化血﹐交感之際﹐淫气觸動其舊日之精﹐則兩相感召﹐舊精欲出﹐而血亦隨之而出﹐治法須通其胞胎之气﹐引舊日之集精外出﹐而益之以補气補精之藥﹐則血管之傷﹐可以補完矣﹐方用引精止血湯。

欲種子者﹐必待落紅後﹐卽三十時辰兩日半也﹐經來之時﹐數足三十時辰﹐便可入房﹐一日男﹐二日女﹐三日男﹐四日女﹐五日男﹐六日女﹐七日男﹐過七日卽不能受孕矣。

人參﹝五錢﹞﹐白朮﹝一兩土炒﹞﹐茯苓﹝三錢去皮﹞﹐熟地﹝一兩九蒸﹞﹐山萸肉﹝五錢蒸﹞﹐黑姜﹝一錢﹞﹐黃柏﹝五分﹞﹐芥穗﹝三錢﹞﹐車前子﹝三錢酒炒﹞

水煎﹐連服四劑愈﹐十劑不再發﹐此方用參朮以補气﹐用地以萸補精﹐精气旣旺﹐則血管流通。加入茯苓車前以利水與竅﹐水利則血管亦利﹐又加黃柏爲引﹐直入血管之中﹐而引夙精出於血管之外﹐芥穗引敗血出於血管之內﹐黑姜以止血管之口﹐一方之中﹐實有調停曲折之妙﹐故能祛舊病而除陳疔﹐然必須愼房幃三月﹐破者始不至重傷﹐而補者始不至重損﹐否則不過取目前之效耳﹐其愼之哉﹐宜寡欲。

鬱結血崩十

婦人有懷抱甚郁﹐口漧舌渴﹐嘔吐吞酸﹐而血下崩者﹐人皆以火治之﹐時而效﹐時而不效﹐其故何也﹐是不識爲肝气之鬱結也﹐夫肝主藏血﹐气結而血亦結﹐何以反至崩漏﹐蓋肝之性急﹐气結則其急更甚﹐更急則血不能藏﹐故崩不免也﹐治法宜以開郁爲主﹐若徒開其郁﹐而不知平肝﹐則肝气大開﹐肝火更熾﹐而血亦不能止矣﹐方用平肝開郁止血湯。

此方入貫仲炭三錢﹐更妙。

白芍﹝一兩醋炒﹞﹐白朮﹝一兩土炒﹞﹐當歸﹝一兩酒洗﹞﹐丹皮﹝三錢﹞﹐三七根﹝三錢研末﹞﹐生地﹝三錢酒炒﹞﹐甘艸﹝二錢﹞﹐黑芥穗﹝二錢﹞﹐柴胡﹝一錢﹞。

水煎服﹐一劑嘔吐止﹐二劑漧渴除﹐四劑血崩愈﹐方中妙在白芍之平肝﹐柴胡之開郁﹐白朮利腰臍﹐則血無積住之虞﹐荊芥通經絡﹐則血有歸還之樂﹐丹皮又淸骨髓之熱﹐生地復淸臟腑之炎﹐當歸三七於血之中以行止血之法﹐自然鬱結散﹐而血崩止矣。

閃跌血崩十一

婦人有升髙墜落﹐或閃挫受傷﹐以致惡血下流﹐有如血崩之狀者﹐若以崩治﹐非徒無益﹐而又害之也﹐蓋此癥之狀﹐必手按之而疼痛﹐久之則面色痿黃﹐形容枯槁﹐乃是疼血作祟﹐並非血崩可比﹐倘不知解瘀﹐而用補澀﹐則瘀血內攻﹐疼無止時﹐反致新血不得生﹐舊血無由化﹐死不能悟﹐豈不可傷哉﹐治法須行血以去瘀﹐活血以止疼﹐則血自止而愈矣﹐方用逐瘀止血湯。

凡跌打損傷致唾血嘔血﹐皆宜如此治法﹐若血聚胃中﹐宜加川厚朴一錢半﹐薑汁炒。

生地﹝一兩酒炒﹞﹐大黃﹝三錢﹞﹐赤芍﹝三錢﹞﹐丹皮﹝一錢﹞﹐當歸尾﹝五錢﹞﹐枳殼﹝五錢炒﹞﹐龜版﹝三錢醋炙﹞﹐桃仁﹝十粒泡炒研﹞。

水煎服﹐一劑疼輕﹐二劑疼止﹐三劑血亦全止﹐不必再服矣﹐此方之妙﹐妙於活血之中﹐佐以下滯之品﹐故逐瘀如掃﹐而止血如神﹐或疑跌閃升墜﹐是由外而傷內﹐𨿽不比內傷之重﹐而旣已血崩﹐則內之所傷﹐亦不爲輕﹐何以只治其瘀﹐而不顧气也﹐殊不知跌閃升墜﹐非由內傷以及外傷者可比﹐蓋本實不撥﹐去其標病可耳﹐故曰急則治其標。

血海太熱血崩十二

婦人有每行人道﹐經水卽來﹐一如血崩﹐人以爲胞胎有傷﹐觸之以動其血也﹐誰知是子宮血海﹐因太熱而不固乎﹐夫子宮卽在胞胎之下﹐而血海又在胞胎之上﹐血海者﹐衝脈也﹐衝脈太寒而血卽虧﹐衝脈太熱而血卽沸﹐血崩之爲病﹐正衝脈之太熱也﹐然旣由衝脈之熱﹐則應常崩而無有止時﹐何以行人道而始來﹐果與肝木無恙耶﹐夫脾健則能攝血﹐肝平則能藏血﹐人未入房之時。君相二火寂然不動﹐𨿽衝脈獨熱﹐而血亦不至外馳﹐及有人道之感﹐則子宮大開﹐君相火動﹐以熱招熱﹐同气相求﹐翕然齊動﹐以鼓其精房﹐血海泛濫﹐有不能止遏之勢﹐肝欲藏之而不能﹐脾欲攝之而不得﹐故經水隨交感而至﹐若有聲應之捷﹐是惟火之爲病也﹐治法必須滋陰降火﹐以淸血海而和子宮﹐則終身之病可半載而除矣﹐然必絕欲三月而後可﹐方用淸海丸。

凡血崩癥最宜絕欲避房﹐無柰少年人彼此貪歡﹐故服藥往往不效﹐若三月後崩止病愈﹐而房事仍無節制﹐病必復作﹐久則成勞﹐愼之。

大熟地﹝一斤九蒸﹞﹐山萸﹝十兩蒸﹞﹐山藥﹝十兩炒﹞﹐丹皮﹝十兩﹞﹐北五味﹝二兩炒﹞﹐麥冬肉﹝十兩﹞﹐白朮﹝一斤土炒﹞﹐白芍﹝一斤酒炒﹞﹐龍骨﹝二兩﹞﹐地骨皮﹝十兩﹞﹐榦桑葉﹝一斤﹞﹐元參﹝一斤﹞﹐沙參﹝十兩﹞﹐石斛﹝十兩﹞。

右十四味﹐各爲細末﹐合一處﹐煉蜜丸桐子大﹐早晚每服五錢﹐白滚水送下﹐半載全愈。此方補陰而無浮動之慮﹐縮血而無寒涼之苦﹐日計不足﹐月計有餘﹐潛移默奪﹐子宮淸涼﹐而血海自固﹐倘不揣其本﹐而齊其末﹐徒以發灰﹑白礬﹑黃連炭﹑五倍子等藥末﹐以外治其幽隱之處﹐山恐愈澀而愈流﹐終必至於敗亡也﹐可不愼與。

鬼胎十三

婦人有腹似懷妊﹐終年不產﹐甚至二三年不生者﹐此鬼胎也﹐其人必面色黃瘦﹐肌膚消削﹐腹大如斗。厥所由來﹐必素與鬼交﹐或入神廟而興雲雨之思﹐或遊山林而起交感之念﹐皆能召祟成胎﹐幸其人不至淫蕩﹐見祟而有驚惶﹐遇合而生愧惡﹐則鬼祟不能久戀﹐一交媾卽遠去﹐然淫妖之气﹐已結於腹﹐遂成鬼胎﹐其先尙未覺﹐迨後漸漸腹大﹐經水不行﹐內外相包﹐一如懷胎之狀﹐有似血臌之形﹐其實是鬼胎﹐而非臌也﹐治法必須以逐穢爲主﹐然人至懷胎數年不產﹐卽非鬼胎﹐亦必气血衰微﹐況此非眞妊﹐則邪气必旺﹐正不敵邪﹐其虛弱之狀﹐必有可掬﹐烏可純用迅利之藥﹐以祛蕩乎﹐必於補中逐之爲的也﹐方用蕩鬼湯。

鬼祟之事﹐儒者弗道﹐然城市鄕曲﹐往往有是癥﹐不可不察﹐甚勿以此言爲荒唐也。

人參﹝一兩﹞﹐當歸﹝一兩﹞﹐大黃﹝一兩﹞﹐雷丸﹝三錢﹞﹐川牛膝﹝三錢﹞﹐紅花﹝三錢﹞﹐丹皮﹝三錢﹞﹐枳殼﹝一錢﹞﹐厚朴﹝一錢﹞﹐小桃仁﹝三十粒﹞

水煎服﹐一劑腹必大鳴﹐可瀉惡物半桶﹐再服一劑﹐又瀉惡物而愈矣﹐斷不可復用三劑也﹐蓋𨿽補中用逐﹐未免迅利﹐多用恐傷損元气﹐此方用雷丸以祛穢﹐又得大黃之掃除﹐且佐以厚朴﹐紅花﹐桃仁等味﹐皆善行善攻之品﹐何邪之尙能畱腹中﹐而不盡逐下也哉﹐尢妙在用參歸以補气血﹐則邪去而正不傷﹐若單用雷丸﹑大黃以迅下之﹐必有气脫血崩之患矣﹐倘或知是鬼胎﹐如室女寡婦輩﹐邪气𨿽盛﹐而眞气未漓﹐可用岐天師新傳紅花霹靂散﹐紅花半斤﹐大黃五兩﹐雷丸三兩﹐水煎服﹐亦能下胎﹐然未免太於迅利﹐過傷气血﹐不若蕩鬼湯之有益無損爲愈也﹐在人臨癥時﹐斟酌而善用之耳。

室女鬼胎十四

女子有在家未嫁﹐月經忽斷﹐腹大如妊﹐面色乍赤乍白﹐六脈乍大乍小﹐人以爲血結經閉也﹐誰知是靈鬼憑身乎﹐夫人之身正﹐則諸邪不敢侵﹐其身不正﹐則諸邪自來犯﹐或精神恍惚﹐而夢裏求親﹐或眼目昏花﹐而對面相狎﹐或假托親屬﹐而暗處貪歡﹐或明言仙人﹐而靜地取樂﹐其始則驚詫爲奇遇﹐而不肯告人﹐其後則羞赧爲淫褻﹐而不敢告人﹐日久年深﹐腹大如斗﹐有如懷妊之狀﹐一身之精血僅足以供腹中之邪﹐則邪日旺﹐而正日衰﹐勢必至經閉而血枯﹐後𨿽欲導其經而邪據其腹﹐則經亦難通﹐欲生其血而邪食其精﹐則血實難長﹐醫以爲胎﹐而實非眞胎﹐又以爲瘕而亦非瘕病﹐病往往因循等待﹐非因羞憤而亡其生﹐卽成勞瘵而終不起﹐至死不悟﹐不重可悲哉﹐治法似宜補正以祛邪﹐然邪不先去﹐補正亦無益也﹐必須先祛邪而後補正﹐斯爲得之﹐方用蕩邪散。

此方陰﹖大矣﹐見有因此病羞憤﹐而蹈於非命﹐勞瘵而喪於妙年﹐深爲可憫﹐若服此方不應﹐宜服桂香平胃散﹐無不見效﹐愈後宜調養气血﹐節飲食﹐肉桂去粗皮一錢﹐麝香一錢﹐以上二味共研細末﹐開水爲丸如桐子大﹐空心開水下服﹐後半日時煎平胃散一劑服之﹐蒼朮米泔炒三錢﹐厚朴二錢薑汁炒﹐廣皮一錢﹐枳實二錢土炒﹐全當歸三錢酒洗﹐川芎一錢酒洗﹐服後必下惡物﹐若不見下惡物﹐次日再服平胃散﹐不用桂香。雷丸﹝六錢﹞﹐桃仁﹝六十粒﹞﹐當歸﹝一兩﹞﹐丹皮﹝一兩﹞﹐甘艸﹝四錢﹞

水煎服﹐一劑必下惡物半桶﹐再服調正湯治之﹐

白朮﹝五錢﹞﹐蒼朮﹝五錢﹞﹐茯苓﹝三錢﹞﹐陳皮﹝一錢﹞﹐貝母﹝一錢﹞﹐薏米﹝五錢﹞

水煎﹐連服四劑﹐則脾胃之气轉﹐而經水漸行矣﹐前方蕩邪﹐後方補正﹐實有次第﹐或疑身懷鬼胎﹐必大傷其血﹐所以經閉﹐今旣墜其鬼胎矣﹐自當大補其血﹐乃不補血﹐而反補胃气何故﹐蓋鬼胎中人﹐其正气大虛可知﹐气虛則血必不能驟生﹐欲補血必先補气﹐是補气而血自然生也﹐用二朮以補胃陽﹐陽气旺則陰气難犯﹐尢善後之妙法也﹐倘重用補陰之品﹐則以陰招陰﹐吾恐鬼胎𨿽下﹐而鬼气未必不再侵﹐故必以補陽爲上策﹐而血自隨气而生也。

調經經水先期十五

婦人有先期經來者﹐其經甚多﹐人以爲血熱之極也﹐誰知是腎中水火太旺乎﹐夫火太旺則血熱﹐水太旺則血多﹐此有餘之病﹐非不足之癥也﹐似宜不藥有喜﹐但過於有餘﹐則子宮太熱﹐亦難受孕﹐更恐有爍幹男精之慮﹐過者損之﹐謂非旣濟之道乎﹐然而火不可任其有餘﹐而水斷不可使之不足﹐治之法但少淸其熱﹐不必泄其水也﹐方用淸經散。

婦科調經尢難﹐蓋經調則無病﹐不調﹐則百病叢生﹐治法宜詳察其病原﹐細審其所以不調之故﹐然後用藥﹐始能見效﹐此書𨿽有先期﹐後期﹐先後無定期之分﹐然須與種子帶下門參看﹐臨癥時自有進見。

丹皮﹝三錢﹞﹐地骨皮﹝五錢﹞﹐白芍﹝三錢酒炒﹞﹐大熟地﹝三錢九蒸﹞﹐靑蒿﹝二錢﹞﹐白茯苓﹝一錢﹞﹐黃柏﹝五分鹽水浸炒﹞

水煎﹐服二劑而火自平﹐此方𨿽是淸火之品﹐然仍是滋水之味﹐火泄而水不與俱泄﹐損而益也。

又有先期經來﹐只一二點者﹐人以爲血熱之極也﹐誰知腎中火旺而陰水虧乎﹐夫同是先期之來﹐何以分虛實之異﹐蓋婦人之經最難調﹐苟不分別細微﹐用藥鮮克有效﹐先期者﹐火气之衝﹐多寡者﹐水气之驗﹐故先期而來多者﹐火熱而水有餘也﹐先期而來少者﹐火熱而水不足也﹐倘一見先期之來﹐俱以爲有餘之熱﹐但泄火而不補水﹐或水火兩泄之﹐有不更增其病者乎﹐治之法不必泄火﹐只專補水﹐水旣足﹐而火自消矣。亦旣濟之道也﹐方用兩地湯。

大生地﹝一兩酒炒﹞﹐元參﹝一兩﹞﹐白芍藥﹝五錢酒炒﹞﹐麥冬肉﹝五錢﹞﹐地骨皮﹝三錢﹞﹐阿膠﹝三錢﹞﹐

水煎﹐服四劑而經調矣﹐此方之用地骨生地﹐能淸骨中之熱﹐骨中之熱由於腎經之熱﹐淸其骨髓則腎气自淸﹐而又不損傷胃气﹐此治之巧也﹐況所用諸藥﹐又純是補水之味﹐水盛而火自平理也﹐此條與上條參觀﹐斷無誤治先期之病矣。

經水後期十六

婦人有經水後期而來多者﹐人以爲血虛之病也﹐誰知非血虛乎﹐蓋後期之多少﹐實有不同﹐不可執一而論﹐蓋後期而來少﹐血寒而不足﹐後期而來多﹐血寒而有餘﹐夫經本於腎﹐而其流五臟六腑之血皆歸之﹐故經來而諸經之血盡來附﹐益以經水行﹐而門啟不遑迅闔﹐諸經之血乘其隙而皆出也﹐但血旣出矣﹐則成不足﹐治法宜於補中溫散之﹐不得曰後期者俱不足也﹐方用溫經攝血湯。

大熟地﹝一兩九蒸﹞﹐白芍﹝一兩酒炒﹞﹐川芎﹝五錢酒洗﹞﹐白朮﹝五錢土炒﹞﹐柴胡﹝五分﹞﹐五味子﹝三分﹞﹐肉桂﹝五分去粗研﹞﹐續斷﹝一錢﹞﹐

水煎﹐服三劑而經調矣﹐此方大補肝腎脾之精與血﹐加肉桂以祛其寒﹐柴胡以解其郁﹐是補中有散﹐而散不耗气﹐補中有泄﹐而泄不損陰﹐所以補之有益﹐而溫之收功﹐此調經之妙藥也﹐而攝血之仙丹也﹐凡經來後期者﹐俱可用倘元气不足﹐加人參一二錢亦可。

經水先後無定期十七

婦人有經來斷續﹐或前或後無定期﹐人以爲气血之虛也﹐誰知是肝气之鬱結乎﹐夫經水出諸腎﹐而肝爲腎之子﹐肝郁則腎亦郁矣﹐腎郁而气必不宣﹐前後之或斷或續﹐正腎之或通或閉耳﹐或曰﹐肝气郁而腎气不應﹐未必至於如此﹐殊不知子母關切﹐子病而母必有顧復之情﹐肝郁而腎不無繾綣之誼﹐肝气之或開或閉﹐卽腎气之或去或畱﹐相因而致﹐又何疑焉﹐治法宜舒肝之郁﹐卽開腎之郁也﹐肝腎之郁旣開﹐而經水自有一定之期矣﹐方用定經湯。

以上調經三條﹐辧論明晰﹐立方微妙﹐但恐臨時或有外感內傷﹐不能見效﹐有外感者﹐宜加蘇葉一錢﹐有內傷者﹐宜加神曲二錢炒﹐有因肉食積滯者﹐再加東山查肉二錢炒﹐臨癥須酌用之﹐若肝气郁抑﹐又當以逍遙散爲主﹐有熱加梔炭丹皮﹐卽加味逍遙散。

菟絲子﹝一兩酒炒﹞﹐白芍﹝一兩酒炒﹞﹐當歸﹝一兩酒洗﹞﹐大熟地﹝五錢九蒸﹞﹐山藥﹝五錢炒﹞﹐白茯苓﹝三錢﹞﹐芥穗﹝二錢炒黑﹞﹐柴胡﹝五分﹞

水煎﹐服二劑而經水淨﹐四劑而經期定矣﹐此方舒肝腎之气﹐非通經之藥也﹐補肝腎之精﹐非利水之品也﹐肝腎之气舒而精通﹐肝腎之精旺而水利﹐不治之治﹐正妙於治也。

經水數月一行十八

婦人有數月一行經者﹐每以爲常﹐亦無或先或後之異﹐亦無或多或少之殊﹐人莫不以爲異﹐而不知非異也﹐蓋無病之人﹐气血兩不虧損耳﹐夫气血旣不虧損﹐何以數月而一行經也﹐婦人之中﹐亦有天生仙骨者﹐經水必一季一行。蓋以季爲數﹐而不以月爲盈虛也﹐眞气內藏﹐則坎中之眞陽不損﹐倘加以煉形之法﹐一年之內﹐便易飛騰﹐無如世人不知﹐見經水不應月來﹐誤認爲病﹐妄用藥餌﹐本無病而治之成病﹐是治反不如其不治也﹐山聞異人之教﹐特爲闡揚﹐使世人見此等行經﹐不必妄行治療﹐萬勿疑爲气血之不足﹐而輕一試也﹐𨿽然﹐天生仙骨之婦人﹐世固不少﹐而嗜欲損夭之人﹐亦復甚多﹐又不可不立一療救之方以輔之﹐方名助仙丹。

曾見婦人一年一行經﹐身健無恙﹐妊娠後﹐反月月俱行經﹐或至五月至七月經止不等﹐育男皆成人﹐咸以爲異﹐或亦仙骨之所致乎﹐抑造化令人不測耶。

白茯苓﹝五錢﹞﹐陳皮﹝五錢﹞﹐白朮﹝三錢土炒﹞﹐白芍﹝三錢酒炒﹞﹐山藥﹝三錢炒﹞﹐菟絲子﹝二錢酒炒﹞﹐杜仲﹝一錢炒黑﹞﹐甘艸﹝一錢﹞

河水煎﹐服四劑而仍如其舊﹐不可再服也﹐此方平補之中﹐實有妙理﹐健脾益腎而不滯﹐解郁淸痰而不泄﹐不損天然之气血﹐便是調經之大法﹐何得用他藥以冀通經哉。

年老經水復行十九

婦人有年五十外﹐或六七十歲﹐忽然行經者﹐或下紫血塊﹐或如紅血淋﹐人或謂老婦行經﹐是還少之象﹐誰知是血崩之漸乎﹐夫婦人至七七之外﹐天癸已竭﹐又不服濟陰補陽之藥﹐如何能精滿化經﹐一如少婦﹐然經不宜行而行者﹐乃肝不藏﹐脾不統之故也﹐非精過泄而動命門之火﹐卽气郁甚而發龍雷之炎﹐二火交發而血乃奔矣﹐有似行經而實非經也﹐此等之癥﹐非大補肝脾之气與血﹐而血安能驟止﹐方用安老湯。

加貫仲炭一錢﹐研細末以藥衝服尢妙。

人參﹝一兩﹞﹐黃耆﹝一兩生用﹞﹐大熟地﹝一兩九蒸﹞﹐白朮﹝五錢土炒﹞﹐當歸﹝五錢酒洗﹞﹐山萸﹝五錢蒸﹞﹐阿膠﹝一錢蛤粉炒﹞﹐黑芥穗﹝一錢﹞﹐甘艸﹝一錢﹞﹐香附﹝五分酒炒﹞﹐木耳炭﹝一錢﹞。

水煎﹐服一劑減﹐二劑尢減﹐四劑全減﹐十劑愈﹐此方補益肝脾之气﹐气足自能生血而攝血﹐尢妙大補腎水﹐水足而肝气自舒﹐肝舒而脾自得養﹐肝藏之而脾統之﹐又安有泄漏者﹐又何慮其血崩哉。

經水忽來忽斷時疼時止二十

婦人有經水忽來忽斷﹐時疼時止﹐寒熱往來者﹐人以爲血之凝也﹐誰知是肝气不舒乎﹐夫肝屬木而藏血﹐最惡風寒﹐婦人當行經之際﹐腠理大開﹐適逢風之吹﹐寒之襲﹐則肝气爲之閉塞﹐而經水之道路亦隨之而俱閉﹐由是腠理經絡﹐各皆不宣﹐而寒熱之作﹐由是而起﹐其气行於陽分﹐則生熱﹐其气行於陰分﹐則生寒﹐然此猶感之輕者也﹐倘外感之風寒更甚﹐則內應之熱气益深﹐往往有熱入血室﹐而變爲如狂之癥﹐一似遇鬼之狀者﹐若但往來寒熱﹐是風寒未甚﹐而熱未深耳﹐治法宜補肝中之血﹐通其郁而散其風﹐則病隨手而效﹐所謂治風先治血﹐血和風自滅﹐此其一也﹐方用加味四物湯。

加荊芥穗炒黑一錢﹐尢妙。

大熟地﹝一兩九蒸﹞﹐白芍﹝五錢酒炒﹞﹐當歸﹝五錢酒洗﹞﹐川芎﹝三錢酒洗﹞﹐白朮﹝五錢土炒﹞﹐粉丹皮﹝三錢﹞﹐元胡﹝一錢酒炒﹞﹐甘艸﹝一錢﹞﹐柴胡﹝一錢﹞

水煎服﹐此方用四物以滋脾胃之陰血﹐用柴胡白芍丹皮﹐以宣肝經之風郁﹐用甘艸白朮元胡﹐以利腰臍而和腹疼﹐入於表裏之間﹐通乎經絡之內﹐用之得宜﹐自奏功如響也。

經水未來腹先疼二十一

婦人有經前腹疼﹐數日而後經水行者﹐其經來多是紫黑塊﹐人以爲寒極而然也﹐誰知是熱極而火不化乎﹐夫肝屬木﹐其中有火﹐舒則通暢﹐郁則不揚﹐經欲行而肝不應﹐則抑拂其气而疼生﹐然經滿則不能內藏﹐而肝中之郁火焚燒﹐內逼經出﹐則其火亦因之而怒泄﹐其紫黑者﹐水火兩戰之象也﹐其成塊者﹐火煎成形之狀也﹐經失其爲經者﹐正郁火內奪其權耳﹐治法似宜大泄肝中之火﹐然泄肝之火﹐而不解肝之郁﹐則熱之標可去﹐而熱之本未除也﹐其何能益﹐方用宣郁通經湯。

白芍﹝五錢酒炒﹞﹐當歸﹝五錢酒炒﹞﹐丹皮﹝五錢﹞﹐山梔子﹝三錢炒﹞﹐白芥子﹝二錢炒研﹞﹐柴胡﹝一錢﹞﹐香附﹝一錢酒炒﹞﹐川郁金﹝一錢醋炒﹞﹐黃芩﹝一錢酒炒﹞﹐生甘艸﹝一錢﹞

水煎﹐連服四劑﹐下月斷不先腹疼而後行經矣﹐此方補肝之血而解肝之郁﹐利肝之气而降肝之火﹐所以奏功之速。

行經後少腹疼痛二十二

婦人有少腹疼於行經之後者﹐人以爲气血之虛也﹐誰知是腎气之涸乎﹐夫經水者﹐乃天一之眞水也﹐滿則溢﹐而虛則閉﹐亦其常耳﹐何以虛能作疼哉﹐蓋腎水一虛﹐則水不能生木﹐而肝木必克脾土﹐木土相爭﹐則气必逆﹐故爾作疼﹐治法必須以舒肝气爲主﹐而益之以補腎之味﹐則水足而肝气益安﹐肝气安而逆气自順﹐又何疼痛之有哉﹐方用調肝湯。

經前經後腹痛二方極妙﹐不可加減﹐若有別癥﹐亦宜此方爲主﹐另加藥味治之﹐原方不可減去一味。

山藥﹝五錢炒﹞﹐阿膠﹝三錢白面炒﹞﹐當歸﹝三錢酒洗﹞﹐白芍﹝三錢酒炒﹞﹐山萸肉﹝三錢蒸熟﹞﹐巴戟﹝一錢鹽水浸﹞﹐甘艸﹝一錢﹞。

水煎服﹐此方平調肝气﹐旣能轉逆气﹐又善止郁疼﹐經後之癥﹐以此方調理最佳﹐不特治經後腹疼之癥也。

經前腹痛吐血二十三

婦人有經未行之前一二日﹐忽然腹疼而吐血﹐人以爲火熱之極也﹐誰知是肝气之逆乎﹐夫肝之性最急﹐宜順而不宜逆﹐順則气安﹐逆則气動﹐血隨气爲行止﹐气安則血安﹐气動則血動﹐亦勿怪其然也﹐或謂經逆在腎﹐不在肝﹐何以隨血妄行﹐竟至從口上出也﹐是肝不藏血之故乎﹐抑腎不納气而然乎﹐殊不知少陰之火﹐急如奔馬﹐得肝火直衝而上﹐其勢最捷﹐反經而爲血﹐亦至便也﹐正不必肝不藏血﹐始成吐血之癥﹐但此等吐血﹐與各經之吐血有不同者﹐蓋各經之吐血﹐由內傷而成﹐經逆而吐血﹐乃內溢而激之使然也﹐其癥有絕異﹐而其气逆則一也﹐治法似宜平肝以順气﹐而不必益精以補腎矣﹐𨿽然﹐經逆而吐血﹐𨿽不大損夫血﹐而反復顚倒﹐未免太傷腎气﹐必須於補腎之中﹐用順气之法﹐始爲得當﹐方用順經湯。

婦人年壯吐血﹐往往有之﹐不可作勞癥治﹐若認爲勞癥﹐必至肝气愈逆﹐非勞反成勞矣﹐方加茜艸一錢﹐懷牛膝八分﹐尢妙

當歸﹝五錢酒洗﹞﹐大熟地﹝五錢九蒸﹞﹐白芍﹝二錢酒炒﹞﹐丹皮﹝五錢﹞﹐白茯苓﹝三錢﹞﹐沙參﹝三錢﹞﹐黑芥穗﹝三錢﹞。

水煎﹐服一劑而吐血止﹐二劑而經順﹐十劑不再發﹐此方於補腎調經之中﹐而用引血歸經之品﹐是和血之法實寓順气之法也﹐肝不逆而腎气自順﹐腎气旣順﹐又何經逆之有哉。

經水將來臍下先疼痛二十四

婦人有經水將來三五日前﹐而臍下作疼﹐狀如刀刺者﹐或寒熱交作﹐所下如黑豆汁﹐人莫不以爲血熱之極﹐誰知是下焦寒濕相爭之故乎﹐夫寒濕乃邪气也﹐婦人有衝任之脈﹐居於下焦﹐衝爲血海﹐任主胞胎﹐爲血室﹐均喜正气相通﹐最惡邪气相犯﹐經水由二經而外出﹐而寒濕滿二經而內亂﹐兩相爭而作疼痛﹐邪愈盛而正气日衰﹐寒气生濁﹐而下如豆汁之黑者﹐見北方寒水之象也﹐治法利其濕而溫其寒﹐使衝任無邪气之亂﹐臍下自無疼痛之疚矣﹐方用溫臍化濕湯。衝任之气﹐宜通不宜降﹐故化濕不用蒼朮薏仁﹐余宜類參。

白朮﹝一兩土炒﹞﹐白茯苓﹝三錢﹞﹐山藥﹝五錢炒﹞﹐巴戟肉﹝五錢鹽水浸﹞﹐扁豆炒搗﹝三錢﹞﹐白果﹝十枚搗碎﹞﹐建蓮子﹝三十枚不去心﹞

水煎服﹐然必須經未來前十日服之﹐四劑而邪气去﹐經水調﹐兼可種子﹐此方君白朮﹐以利腰臍之气﹐用巴戟白果﹐以通任脈﹐扁豆山藥蓮子以衛衝脈﹐所以寒濕掃除﹐而經水自調﹐可受妊矣﹐倘疑腹疼爲熱疾﹐妄用寒涼﹐則沖虛任冷﹐血海變爲冰海﹐血室反成冰室﹐無論難於生育﹐而疼痛之止﹐又安有日哉。

經水過多二十五

婦人有經水過多﹐行後復行﹐面色痿黃﹐身體倦怠而困乏愈甚者﹐人以爲血熱有餘之故﹐誰知是血虛而不歸經乎﹐夫血旺始經多﹐血虛當經縮﹐今曰血虛而反經多﹐是何言與﹐殊不知血歸於經﹐𨿽旺而經亦不多﹐血不歸經﹐𨿽衰而經亦不少﹐世之人見經水過多﹐謂是血之旺也﹐此治之所以多錯耳﹐倘經多果是血旺﹐自是健壯之體﹐須當一行卽止﹐精力如常﹐何至一行後而再行﹐而困乏無力耶﹐惟經多是血之虛﹐故再行而不勝其困乏﹐血損精散﹐骨中髓空﹐所以不能色華於面也﹐治法宜大補血而引之歸經﹐又安有行後復行之病哉﹐方用加減四物湯。荊芥穗炭﹐能引血歸經﹐方妙極﹐不可輕易加減。

大熟地﹝一兩九蒸﹞﹐白芍﹝三錢酒炒﹞﹐當歸﹝五錢酒洗﹞﹐川芎﹝二錢酒洗﹞﹐白朮﹝五錢土炒﹞﹐黑芥穗﹝三錢﹞﹐山萸﹝三錢蒸﹞﹐續斷﹝一錢﹞﹐甘艸﹝一錢﹞

水煎﹐服四劑而血歸經矣﹐十劑之後﹐加人參三錢﹐再服十劑﹐下月行經﹐適可而止矣﹐夫四物湯乃補血之神品﹐加白朮﹑荊芥﹐補中有利﹐加山萸﹑續斷﹐止中有行﹐加甘艸以調和諸品﹐使之各得其宜﹐所以血足而歸經﹐歸經而血自靜矣。

經前泄水二十六

婦人有經未來之前﹐泄水三日﹐而後行經者﹐人以爲血旺之故﹐誰知是脾气之虛乎﹐夫脾統血﹐脾虛則不能攝血矣﹐且脾屬濕土﹐脾虛則土不實﹐土不實而濕更甚﹐所以經水將動﹐而脾先不固﹐脾經所統之血﹐欲流注於血海﹐而濕气乘之﹐所以先泄水而後行經也﹐調經之法不在先治其水﹐而在先治其血﹐抑不在先治其血﹐而在先補其气﹐蓋气旺而血自能生﹐抑气旺而濕自能除﹐且气旺而經自能調矣﹐方用健固湯。與胖人不孕參看﹐自得立方之妙。

人參﹝五錢﹞﹐白茯苓﹝三錢﹞﹐白朮﹝一兩土炒﹞﹐巴戟﹝五錢鹽水浸﹞﹐薏苡仁﹝三錢炒﹞

水煎﹐連服十劑﹐經前不泄水矣﹐此方補脾气以固脾血﹐則血攝於气之中﹐脾气日盛﹐自能運化其濕﹐濕旣化爲烏有﹐自然經水調和﹐又何至經前泄水哉。

經前大便下血二十七

婦人有行經之前一日﹐大便先出血者﹐人以血崩之癥﹐誰知是經流於大腸乎﹐夫大腸與行經之路﹐各有分別﹐何以能入乎其中﹐不知胞胎之系﹐上通心而下通腎﹐心腎不交﹐則胞胎之血﹐兩無所歸﹐而心腎二經之气﹐不來照攝﹐聽其自便﹐所以血不走小腸而走大腸也﹐治法若單止大腸之血﹐則愈止而愈多﹐若擊動三焦之气﹐則更拂亂而不可止﹐蓋經水之妄行﹐原因心腎之不交﹐今不使水火之旣濟﹐而徒治其胞胎﹐則胞胎之气無所歸﹐而血安有歸經之日﹐故必大補其心與腎﹐使心腎之气交﹐而胞胎之气自不散﹐則大腸之血自不妄行﹐而經自順矣﹐方用順經兩安湯。

若大便下血過多﹐精神短少﹐人愈消瘦﹐必系肝气不舒﹐久郁傷脾﹐脾傷不能統血﹐又當分別治之﹐方用補血湯﹐

嫩黃耆﹐二兩﹐生熟各半﹐歸身四錢﹐酒洗炒黑﹐杭芍炭三錢﹐焦白朮五錢土炒﹐杜仲二錢炒斷絲﹐荊芥炭﹐二錢﹐姜炭﹐二錢引用貫仲炭一錢﹐衝入服之﹐四劑必獲愈﹐愈後減半﹐再服二劑。

經入大腸必當經之際﹐而大便下血也﹐初病血𨿽錯行﹐精神必照常﹐若脾不統血﹐精神卽不能照常矣﹐用者辧之。

當歸﹝五錢酒洗﹞﹐白芍﹝五錢酒炒﹞﹐大熟地﹝五錢九蒸﹞﹐山萸肉﹝二錢蒸﹞﹐人參﹝三錢﹞﹐白朮﹝五錢土炒﹞﹐麥冬﹝五錢去心﹞﹐黑芥穗﹝二錢﹞﹐巴戟肉﹝一錢鹽水浸﹞﹐升麻﹝四分﹞

水煎﹐服二劑大腸血止﹐而經從前陰出矣﹐三劑經止﹐而兼可受妊矣﹐此方乃大補心肝腎三經之藥﹐全不去顧胞胎﹐而胞胎有所歸者﹐以心腎之气交也﹐蓋心腎虛則其气兩分﹐心腎足則其气兩合﹐心與腎不離﹐而胞胎之气﹐聽命於二經之攝﹐又安有妄動之形哉﹐然則心腎不交﹐補心腎可也﹐又何兼補夫肝木耶﹐不知肝乃腎之子﹐心之母也﹐補肝則肝气往來於心腎之間﹐自然上引心而下入於腎﹐下引腎而上入於心﹐不啻介紹之助也﹐此使心腎相交之一大法門﹐不特調經而然也﹐學者其深思諸。

年未老經水斷二十八

經云﹐女子七七而天癸絕﹐有年未至七七而經水先斷者﹐人以爲血枯經閉也﹐誰知是心肝脾之气郁乎﹐使其血枯﹐安能久延於人世﹐醫見其經水不行﹐妄謂之血枯耳﹐其實非血之枯﹐乃經之閉也﹐且經原非血也﹐乃天一之水﹐出自腎中﹐是至陰之精﹐而有至陽之气﹐故其色赤紅似血﹐而實非血﹐所以謂之天癸﹐世人以經爲血﹐此千古之誤﹐牢不可破﹐倘果是血﹐何不名之曰血水﹐而曰經水乎﹐古昔聖賢創呼經水之名者﹐原以水出於腎﹐乃癸幹之化﹐故以名之﹐無如世人沿襲﹐而不深思其旨﹐皆以血視之﹐然則經水早斷﹐似乎腎水衰涸﹐吾以爲心肝脾气之郁者﹐蓋以腎水之生﹐原不由於心肝脾﹐而腎水之化﹐實有關於心肝脾﹐使水位之下﹐無土气以承之﹐則水濫滅火﹐腎气不能化﹐火位之下﹐無水气以承之﹐則火炎鑠金﹐腎气無所生﹐木位之下﹐無金气以承之﹐則木妄破土﹐腎气無以成﹐倘心肝脾有一經之郁﹐則其气不能入於腎中﹐腎之气卽郁而不宣矣﹐況心肝脾俱郁﹐卽腎气眞足而無虧﹐尙有茹而難吐之勢﹐矧腎气本虛﹐又何能盈滿而化經水外泄耶﹐經曰﹐亢則害﹐此之謂也﹐此經之所以閉塞﹐有似乎血枯﹐而實非血枯耳﹐治法必須散心肝脾之郁﹐而大補其腎水﹐仍大補其心肝脾之气﹐則精溢而經水自通矣﹐方用益經湯。

善醫者﹐祇用眼前純和之品﹐而大病盡除﹐不善醫者﹐立異矜奇﹐不惟無效﹐反致百病叢生﹐凡用藥雜亂﹐假金石爲上品者﹐戒之戒之。

大熟地﹝一兩九蒸﹞﹐白朮﹝一兩土炒﹞﹐山藥﹝五錢炒﹞﹐當歸﹝五錢酒洗﹞﹐白芍﹝三錢酒炒﹞﹐生棗仁﹝三錢搗碎﹞﹐丹皮﹝二錢﹞﹐沙參﹝三錢﹞﹐柴胡﹝一錢﹞﹐杜仲﹝一錢炒黑﹞﹐人參﹝二錢﹞

水煎﹐連服八劑﹐而經通矣﹐服三十劑而經不再閉﹐兼可受孕﹐此方心肝脾腎四經同治藥也﹐妙在補以通之﹐散以開之﹐倘徒補則郁不開而生火﹐徒散則气益衰而耗精﹐設或用攻堅之劑﹐辛熱之品﹐則非徒無益﹐而又害之矣。

身瘦不孕二十九

婦人有瘦怯身軀﹐久不孕育﹐一交男子﹐卽臥病終朝﹐人以爲气虛之故﹐誰知是血虛之故乎﹐或謂血藏於肝﹐精涵於腎﹐交感乃泄腎之精﹐與血虛何與﹐殊不知肝气不開﹐則精不能泄﹐腎精旣泄﹐則肝气亦不能舒﹐以腎爲肝之母﹐母旣泄精﹐不能分潤以養其子﹐則木燥乏水﹐而火且暗動以鑠精﹐則腎愈虛矣﹐況瘦人多火﹐而又泄其精﹐則水益少﹐而火益熾﹐水𨿽制火﹐而腎精空乏﹐無力以濟﹐成火在水上之卦﹐所以倦怠而臥也﹐此等之婦﹐偏易動火﹐然此火因貪欲而出於肝木之中﹐又是虛燥之火﹐絕非眞火也﹐且不交合則已﹐交合又偏易走泄﹐此陰虛火旺﹐不能受孕﹐卽偶爾受孕﹐必致逼幹男子之精﹐隨種而隨消者有之﹐治法必須大補腎水而平肝水﹐水旺則血旺﹐血旺則火消﹐便成水在火上之卦﹐方用養精種玉湯。

服藥三月後不受孕﹐仍照原方加杜仲﹐三錢炒斷絲﹐續斷二錢﹐白朮﹐五錢土炒焦﹐云苓三錢﹐服數劑後必受孕。

大熟地﹝一兩九蒸﹞﹐當歸﹝五錢酒洗﹞﹐白芍﹝五錢酒炒﹞﹐山萸肉﹝五錢蒸熟﹞

水煎﹐服三月便可身健受孕﹐斷可種子﹐此方之用﹐不特補血﹐而純於塡精﹐精滿則子宮易於攝精﹐血足則子宮易於容物﹐皆有子之道也﹐惟是貪欲者多﹐節欲者少﹐往往不驗﹐服此者果能節欲三月﹐心靜神淸﹐自無不孕之理﹐否則不過身體壯健而已﹐勿咎方之不靈也。

胸滿不思食不孕三十

婦人有飲食少思﹐胸膈滿悶﹐終日倦怠思睡﹐一經房事﹐呻吟不已﹐人以爲脾胃之气虛也﹐誰知是腎气不足乎﹐夫气宜升騰﹐不宜消降﹐升騰於上焦﹐則脾胃易於分運﹐降陷於下焦﹐則脾胃難於運化﹐人乏水谷之養﹐則精神自爾倦怠﹐脾胃之气可升而不可降也明甚﹐然則脾胃之气﹐𨿽充於脾胃之中﹐實生於兩腎之內﹐無腎中之水气﹐則胃之气不能騰﹐無腎中之火气﹐則脾之气不能化﹐惟有腎之水火二气﹐而脾胃之气始能升騰而不降也﹐然則補脾胃之气﹐可不急補腎中水火之气乎﹐治法必以補腎气爲主﹐但補腎而不兼補脾胃之品﹐則腎之水火二气不能提於至陽之上也﹐方用並提湯。

胸滿不孕﹐人每誤爲脾胃虛寒﹐不能克食﹐用扶脾消導之藥﹐腎气愈虛﹐何能受孕﹐妙在立方不峻補腎火﹐所以不用桂附等藥﹐但專補腎气﹐使脾胃之气不復下陷﹐則帶脈气充﹐胞胎气暖﹐自然受孕無難矣。

大熟地﹝一兩九蒸﹞﹐巴戟﹝一兩鹽水浸﹞﹐白朮﹝一兩土炒﹞﹐人參﹝五錢﹞﹐黃耆﹝五錢生用﹞﹐山萸肉﹝三錢蒸﹞﹐枸杞﹝二錢﹞﹐柴胡﹝五分﹞

水煎﹐服三月而腎气大旺﹐再服一月未有不能受孕者﹐此方補气之藥﹐多於補精﹐似乎以補脾胃爲主矣﹐孰知脾胃健﹐而生精自易﹐是補脾胃之气與血﹐正所以補腎之精與水也﹐又益以補精之味﹐則陰气自足﹐陽气易升﹐自爾騰越於上焦矣﹐陽气不下陷﹐則無非大地陽春﹐隨遇皆是化生之機﹐安有不受孕之理與。

下部冰冷不受孕三十一

婦人有下身冰冷﹐非火不暖﹐交感之際﹐陰中絕無溫熱之气﹐人以爲天分之薄也﹐誰知是胞胎寒之極乎﹐夫寒冰之地﹐不生艸木﹐重陰之淵﹐不長魚龍﹐今胞胎旣寒﹐何能受孕﹐𨿽男子鼓勇力戰﹐其精甚熱﹐直射於子宮之內﹐而寒冰之气相逼﹐亦不過茹之於暫﹐而不能不吐之於久也﹐夫猶是人也﹐此婦之胞胎﹐何以寒涼至此﹐豈非天分之薄乎﹐非也﹐蓋胞胎居於心腎之間﹐上系於心﹐而下系於腎﹐胞胎之寒涼﹐乃心腎二火之衰微也﹐故治胞胎者﹐必須補心腎二火而後可﹐方用溫胞飲。

今之種子者﹐多喜服熱藥﹐不知此方特爲胞胎寒者設﹐若胞胎有熱﹐則不宜服﹐審之。

白朮﹝一兩土炒﹞﹐巴戟﹝一兩鹽水浸﹞﹐人參﹝三錢﹞﹐杜仲﹝三錢炒黑﹞﹐菟絲子﹝三錢酒浸炒﹞﹐山藥﹝三錢炒﹞﹐芡實﹝三錢炒﹞﹐肉桂﹝二錢去粗研﹞﹐附子﹝三分制﹞﹐補骨脂﹝二錢鹽水炒﹞。

水煎﹐服一月而胞胎熱﹐此方之妙﹐補心而卽補腎﹐溫腎而卽溫心﹐心腎之气旺﹐則心腎之火自生﹐心腎之火生﹐則胞胎之寒自散﹐原因胞胎之寒﹐以至茹而卽吐﹐而今胞胎旣熱矣﹐尙有施而不受者乎﹐若攺湯爲丸﹐朝夕吞服﹐尢能攝精﹐斷不至有伯道無兒之嘆也。

胸滿少食不孕三十二

婦人有素性恬淡﹐飲食少則平和﹐多則難受﹐或作嘔泄﹐胸膈脹滿﹐久不受孕﹐人以爲賊稟之薄也﹐誰知是脾胃虛寒乎﹐夫脾胃之虛寒﹐原因心腎之虛寒耳﹐蓋胃土非心火不能生﹐脾土非腎火不能化﹐心腎之火衰﹐則脾胃失生化之權﹐卽不能消水谷以化精微矣﹐旣不能化水谷之精微﹐自無津液以灌漑於胞胎之中﹐欲胞胎有溫暖之气﹐以養胚胎﹐必不可得﹐總然受胎﹐而帶脈無力﹐亦必墜落﹐此脾胃虛寒之咎﹐故無玉麟之毓也﹐治法可不急溫補其脾胃乎﹐然脾之母﹐原在腎之命門﹐胃之母﹐原在心之包絡﹐欲溫補脾胃﹐必須補二經之火﹐蓋母旺子必不弱﹐母熱子必不寒﹐此子病治母之義也﹐方用溫土毓麟湯。

少食不孕﹐與胸滿不思飲食有間﹐一補腎中之气﹐一補命門與心包絡之火﹐藥味不多﹐其君臣佐使之妙﹐宜細參之。

巴戟﹝一兩去心酒浸﹞﹐覆盆子﹝一兩酒浸蒸﹞﹐白朮﹝五錢土炒﹞﹐人參﹝三錢﹞﹐懷山藥﹝五錢炒﹞﹐神﹖﹝一錢炒﹞。

水煎﹐服一月可以種子矣﹐此方之妙﹐溫補脾胃﹐而又兼補命門﹐與心包絡之火﹐藥味不多﹐而四經並治﹐命門心包之火旺﹐則脾與胃無寒冷之虞﹐子母相顧﹐一家和合﹐自然飲食多而善化﹐气血旺而能任﹐帶脈有力﹐不虞落胎﹐安有不玉麟之育哉。

少腹急迫不孕三十三

婦人有少腹之間﹐自覺有緊迫之狀﹐急而不舒﹐不能生育﹐此人人之所不識也﹐誰知是帶脈之拘急乎﹐夫帶脈系於腰臍之間﹐宜弛而不宜急﹐今帶脈之急者﹐由於腰臍之气不利也﹐而腰臍之气不利者﹐由於脾胃之气不足也﹐脾胃气虛﹐則腰臍之气閉﹐腰臍之气閉﹐則帶脈拘急﹐遂致牽動胞胎﹐精卽直射於胞胎﹐胞胎亦暫能茹納﹐而力難負載﹐必不能免小產之虞﹐況人多不能節欲﹐安得保其不墜乎﹐此帶脈之急﹐所以不能生子也﹐治法宜寬其帶脈之急﹐而帶脈之急不能遽寬也﹐宜利其腰臍之气﹐而腰臍之气不能遽利也﹐必須大補其脾胃之气與血﹐而腰臍可利﹐帶脈可寬﹐自不難於孕育矣﹐方用寬帶湯。

凡種子治法﹐不出帶脈胞胎二經﹐數言已泄造化之祕矣。

白朮﹝一兩土炒﹞﹐巴戟肉﹝五錢酒浸﹞﹐補骨脂﹝一錢鹽水炒﹞﹐人參﹝三錢﹞﹐麥冬﹝三錢去心﹞﹐杜仲﹝三錢炒黑﹞﹐大熟地﹝五錢九蒸﹞﹐肉蓯蓉﹝三錢洗淨﹞﹐白芍﹝三錢酒炒﹞﹐當歸﹝二錢酒洗﹞﹐五味﹝三分炒﹞﹐建蓮子﹝二十粒不去心﹞

水煎﹐服四劑少腹無緊迫之狀﹐服一月卽受胎﹐此方之妙﹐脾胃兩補﹐而又利其腰臍之气﹐自然帶脈寬舒﹐可以載物而勝任矣﹐或疑方中用五味白芍之酸收﹐不增帶脈之急﹐而反得帶脈之寬﹐殊不可解﹐豈知帶脈之急﹐由於气血之虛﹐蓋血虛則縮而不伸﹐气虛則攣而不達﹐用芍藥之酸﹐以平肝木﹐則肝不克脾﹐用五味之酸以生腎水﹐則腎能益帶﹐似相礙而實相濟也﹐何疑之有。

嫉妒不孕三十四

婦人有懷抱素惡﹐不能生子者﹐人以爲天心厭之也﹐誰知是肝气鬱結乎﹐夫婦人之有子也﹐必然心脈流利而滑﹐脾脈舒徐而和﹐腎脈旺大而鼓指﹐始稱喜脈﹐未有三部脈郁﹐而能生子者也﹐若三部脈郁﹐肝气必因之而更郁﹐肝不郁則心腎之脈﹐必致郁之極而莫解﹐蓋子母相依﹐郁必不喜﹐喜必不郁也﹐其郁而不能成胎者﹐以肝木不舒﹐必下克脾土﹐而致塞脾土之气﹐塞則腰臍之气必不利﹐腰臍之气不利﹐必不能通任脈而達帶脈﹐則帶脈之气亦塞矣﹐帶脈之气旣塞﹐則胞胎之門必閉﹐精卽到門﹐亦不得其門而入矣﹐其柰之何哉﹐治法必解四經之郁﹐以開胞胎之門﹐則幾矣﹐方用開郁種玉湯。

方似平平無奇﹐然卻能解妒種子﹐不可忽視﹐若懷娠而仍然嫉妒﹐必致血郁墜胎﹐卽幸不墜胎﹐生子多不能成﹐方加解妒飲合煎之﹐可保無虞﹐必須變其性情始效﹐解妒飲﹐黍﹐谷各九十粒麥﹐生用﹐小黑豆各四十九粒﹐豆炒熟﹐髙糧五十五粒。

白芍﹝一兩酒炒﹞﹐香附﹝三錢酒炒﹞﹐當歸﹝五錢酒洗﹞﹐白朮﹝五錢土炒﹞﹐丹皮﹝三錢酒洗﹞﹐茯苓﹝三錢去皮﹞﹐花粉﹝二錢﹞

水煎﹐服一月則鬱結之气開﹐郁開則無非喜气之盈腹﹐而嫉妒之心﹐亦可以一易﹐自然兩相合好﹐給胎於頃刻之間矣﹐此方之妙﹐解肝气之郁﹐宣脾气之困﹐而心腎之气亦因之俱舒﹐所以腰臍利而任帶通達﹐不必啟胞胎之門﹐而胞胎自啟﹐不特治嫉妒者也。

肥胖不孕三十五

婦人有身體肥胖﹐痰涎甚多﹐不能受孕者﹐人以爲气虛之故﹐誰知是濕盛之故乎﹐夫濕從下受﹐乃言外邪之濕也﹐而肥胖之濕﹐實非外邪﹐乃脾土之內病也﹐然脾土旣病﹐不能分化水谷﹐以養四肢﹐宜其身瘦弱﹐何以能肥胖乎﹐不知濕盛者多肥胖﹐肥胖者多气虛﹐气虛者﹐多痰涎﹐外似健壯﹐而內實虛損也﹐內虛則气必衰﹐气衰則不能行水﹐而濕停於腸胃之間﹐不能化精而化涎矣﹐夫脾本濕土﹐又因痰多﹐愈加其濕﹐脾不能受熱﹐必津潤於胞胎﹐日積月累﹐則胞胎竟變爲汪洋之水窟矣﹐且肥胖之婦﹐內肉必滿﹐遮隔子宮﹐不能受精﹐此必然之勢也﹐況又加以水濕之盛﹐卽男子甚健﹐陽精直達子宮﹐而其水勢滔滔﹐泛濫可畏﹐亦遂化精成水矣﹐又何能成妊哉﹐治法必須以泄水化痰爲主﹐然徒泄水化痰﹐而不急補脾胃之气﹐則陽气不旺﹐濕痰不去﹐人先病矣﹐望其茹而不吐乎﹐方用加味補中益气湯。

再十劑後﹐方加杜仲一錢半﹐炒斷絲﹐續斷錢半﹐炒﹐必受孕矣。

人參﹝三錢﹞﹐黃耆﹝三錢生用﹞﹐柴胡﹝一錢﹞﹐甘艸﹝一錢﹞﹐當歸﹝三錢酒洗﹞﹐白朮﹝一兩土炒﹞﹐升麻﹝四分﹞﹐陳皮﹝五分﹞﹐茯苓﹝五錢﹞﹐半夏﹝三錢制﹞

水煎﹐服八劑﹐痰涎盡消﹐再十劑﹐水濕利﹐子宮涸出﹐易於受精而成孕矣﹐其在於昔﹐則如望洋觀海﹐而至於今﹐則是馬到成功也﹐快哉﹐此方之妙﹐妙在提脾气而升於上﹐作雲作雨﹐則水濕反利於下行﹐助胃气而消於下﹐爲津爲液﹐則痰涎轉易於上化﹐不必用消化之品以損其肥﹐而肥自無礙﹐不必用浚決之味以開其竅﹐而竅自能通﹐陽气充足﹐自能攝精﹐濕邪散除﹐自可受種﹐何肥胖不孕之足慮乎。

骨蒸夜熱不孕三十六

婦人有骨蒸夜熱﹐徧體火焦﹐口漧舌燥﹐咳嗽吐沬﹐難於生子者﹐人以爲陰虛火動也﹐誰知是骨髓內熱乎﹐夫寒陰之地﹐固不生物﹐而漧旱之田﹐豈能長養﹐然而骨髓與胞胎﹐何相關切﹐而骨髓之熱﹐卽能使人不嗣﹐此前賢所未言者也﹐山一旦創言之﹐不幾爲世俗所駭乎﹐而要知不必駭也﹐此中實有其理焉﹐蓋胞胎爲五臟外之一臟耳﹐以其不陰不陽﹐所以不列於五臟之中﹐所謂不陰不陽者﹐以胞胎上系於心包﹐下系於命門﹐系心包者﹐通於心﹐心者陽也﹐系命門者﹐通於腎﹐腎者陰也﹐是陰之中有陽﹐陽之中有陰﹐所以通於變化﹐或生男﹐或生女﹐俱從此出﹐然必陰陽協和﹐不偏不枯﹐始能變化生人﹐否則否矣﹐況胞胎旣通於腎﹐而骨髓亦腎之所化也﹐骨髓熱由於腎之熱﹐腎熱而胞胎﹐亦不能不熱﹐且胞胎非骨髓之養﹐則嬰兒無以生骨﹐骨髓過熱﹐則骨中空虛﹐惟存火烈之气﹐又何能成胎﹐治法必須淸骨中之熱﹐然骨熱由於水虧﹐必補腎之陰﹐則骨熱除﹐珠露有滴濡之喜矣﹐壯水之主﹐以制陽光﹐此之謂也﹐方用淸骨滋腎湯。

治骨髓熱﹐所以不用熟地﹐方極善﹐用者萬勿加減﹐凡峻藥﹐病去七分卽止﹐不必拘泥三十劑六十劑之數﹐三元生人不一﹐餘類推。

地骨皮﹝一兩酒洗﹞﹐丹皮﹝五錢﹞﹐沙參﹝五錢﹞﹐麥冬﹝五錢去心﹞﹐元參﹝五錢酒洗﹞﹐五味子﹝五分炒研﹞﹐白朮﹝三錢土炒﹞﹐石斛﹝二錢﹞

水煎﹐連服三十劑﹐而骨熱解﹐再服六十劑﹐自受孕﹐此方之妙﹐補腎中之精﹐涼骨中之熱﹐不淸胞胎﹐而胞胎自無太熱之患﹐然陰虛內熱之人﹐原易受妊﹐今因骨髓過熱﹐所以受精而燥﹐以致難於育子﹐本非胞胎之不能受精﹐所以稍補其腎﹐以殺其火之有餘﹐而益其水之不足﹐便易種子耳。

腰酸腹脹不孕三十七

婦人有腰酸背楚﹐胸滿腹脹﹐倦怠欲臥﹐百計求嗣﹐不能如願﹐人以爲腰腎之虛也﹐誰知是任督之困乎﹐夫任脈行於前﹐督脈行於後﹐然皆從帶脈之上下而行也﹐故任脈虛則帶脈墜於前﹐督脈虛則帶脈墜於後﹐𨿽胞胎受精﹐亦必小產﹐況任督之脈旣虛﹐而疝瘕之癥必起﹐疝瘕礙胞胎而外障﹐則胞胎縮於疝瘕之內﹐往往精施而不能受﹐𨿽餌以玉燕﹐亦何益哉﹐治法必須先去其疝瘕之病﹐而補其任督之脈﹐則提挈天地﹐把握陰陽﹐呼吸精气﹐包裹成形﹐力足以勝任而無虞矣﹐外無所障﹐內有所容﹐安有不能生育之理﹐方用升帶湯。

此方爲有疝瘕而設﹐故用沙參﹐荸薺粉﹐鱉甲﹐以破堅理气﹐若無疝瘕﹐去上三味﹐加杜仲﹐一錢半﹐炒黑﹐澤瀉﹐一錢半炒﹐甘枸杞﹐二錢﹐三味服之﹐腰酸腹脹自除矣﹐鱉甲破气﹐不可誤服﹐惟有疝瘕與肝郁者宜之。

白朮﹝一兩土炒﹞﹐人參﹝三錢﹞﹐沙參﹝五錢﹞﹐內桂﹝一錢去粗研﹞﹐荸薺粉﹝三錢﹞鱉甲﹝三錢炒﹞﹐茯苓﹝三錢﹞﹐半夏﹝一錢制﹞﹐神﹖﹝一錢炒﹞

水煎﹐連服三十劑﹐而任督之气旺﹐再服三十劑﹐而疝瘕之癥除﹐此方利腰臍之气﹐正升補任督之气也﹐任督之气升﹐而疝瘕自有難容之勢﹐況方中有肉桂以散寒﹐荸薺以祛積﹐鱉甲之攻堅﹐茯苓之利濕﹐有形自化於無形﹐滿腹皆升騰之气矣﹐何至受精而再墜乎哉。

便澀腹脹足浮腫不孕三十八

婦人有小水艱澀﹐腹脹腳踵﹐不能受孕者﹐人以爲小腸之熱也﹐誰知是膀胱之气不化乎﹐夫膀胱原與胞胎相近﹐膀胱病而胞胎亦病矣﹐蓋水濕之气﹐必走膀胱﹐而膀胱不能自化﹐必得腎气相通﹐始能化水﹐以出陰器﹐倘膀胱無腎气之通﹐則膀胱之气化不行﹐水濕之气﹐必且滲入胞胎之中﹐而成汪洋之勢﹐汪洋之田﹐又何能生物也哉﹐治法必須壯腎气以分消胞胎之濕﹐益腎火以達化膀胱之水﹐使先天之本壯﹐則膀胱之气化﹐胞胎之濕除﹐而汪洋之田﹐化成雨露之壤矣﹐水化則膀胱利﹐火旺則胞胎暖﹐安有布種而不發生者哉﹐方用化水種子湯。

便澀﹐腹脹﹐足浮腫﹐此癥極多﹐不惟不能受孕﹐抑且漸添雜癥﹐久而不愈﹐甚有成勞瘵不治者﹐此方補水而不助濕﹐補火而使歸原﹐善極﹐不可加減一味﹐若無好肉桂﹐以破故紙一錢﹐炒代之﹐用核桃仁二个﹐連皮燒黑﹐去皮用仁作引﹐若用好肉桂﹐卽可不用核桃引。

巴戟﹝一兩鹽水浸﹞﹐白朮﹝一兩土炒﹞﹐茯苓﹝五錢﹞﹐人參﹝三錢﹞﹐菟絲子﹝五錢酒炒﹞﹐芡實﹝五錢炒﹞﹐車前﹝二錢酒炒﹞﹐肉桂﹝一錢去粗研﹞

水煎﹐服二劑﹐膀胱之气化﹐四劑艱澀之癥除﹐又十劑虛脹腳腫之病形消﹐再服六十劑﹐腎气大旺﹐胞胎溫暖﹐易於受胎而生育矣﹐此方利膀胱之水﹐全在補腎中之气﹐暖胞胎之气﹐全在壯腎中之火﹐至於補腎之藥﹐多是濡潤之品﹐不以濕而益助其濕乎﹐然方中之藥妙於補腎之火﹐而非補腎之水﹐尢妙於補火而無燥烈之虞﹐利水而非蕩滌之猛﹐所以膀胱气化﹐胞胎不濕﹐而發榮長養無窮與。

女科下卷

妊娠惡阻三十九

婦人懷娠之後﹐惡心嘔吐﹐思酸解渴﹐見食憎惡﹐困倦欲臥﹐人皆曰妊娠惡阻也﹐誰知肝血太燥乎﹐夫婦人受妊﹐本於腎气之旺也﹐腎旺是以攝精﹐然腎一受精而成娠﹐則腎水生胎﹐不暇化潤於五臟﹐而肝爲腎之子﹐日食母气以舒﹐一日無津液之養﹐則肝气迫索﹐而腎水不能應﹐則肝益急﹐肝急則火動而逆也﹐肝气旣逆﹐是以嘔吐惡心之癥生焉﹐嘔吐縱不至太甚﹐而其傷气則一也﹐气旣受傷﹐則肝血愈耗﹐世人用四物湯﹐治胎前諸癥者﹐正以其能生肝之血也﹐然補肝以生血﹐未爲不佳﹐但生血不知生气﹐則脾胃衰微﹐不勝頻嘔﹐山恐气虛衰則血不易生也﹐故於平肝補血之中﹐加以健脾開胃之品﹐以生陽气﹐則气能生血﹐尢益胎气耳﹐或疑气逆而用補气之藥﹐不益助其逆乎﹐不知妊娠惡阻﹐其逆不甚﹐且逆是因虛而逆﹐非因邪而逆也﹐因邪而逆者﹐助其气則逆增﹐因虛而逆者﹐補其气則逆轉﹐況補气於補血之中﹐則陰足以制陽﹐又何慮其增逆乎﹐宜用順肝益气湯。

亦有肝鬱气滯﹐胸膈膨悶﹐見食不惡﹐不能多食﹐𨿽系妊娠﹐而非惡阻﹐宜分別治之﹐後另有方。

方極效﹐但蘇子一兩﹐疑是一錢之誤﹐然國初上元生人﹐稟賦最壯﹐或非用一兩不效﹐今當下元﹐用一錢可也﹐萬不可用一兩﹐疏肝化滯湯﹐全當歸﹐酒洗﹐六錢﹐杭芍酒炒三錢﹐黨參﹐去蘆三錢﹐白扁豆﹐去皮四錢﹐云苓二錢﹐香附炒焦二錢﹐砂仁﹐炒研錢半﹐條芩炒焦八分﹐神﹖﹐炒焦錢半﹐廣皮八分﹐薄荷六分﹐甘艸五分水煎服。

人參﹝一兩﹞﹐當歸﹝一兩酒洗﹞﹐蘇子﹝一兩炒研﹞﹐白朮﹝三錢土炒﹞﹐茯苓﹝二錢﹞﹐熟地﹝五錢九蒸﹞﹐白芍﹝三錢酒炒﹞﹐麥冬﹝三錢去心﹞﹐陳皮﹝三分﹞﹐砂仁﹝一粒炒研﹞﹐神﹖﹝一錢炒﹞。

水煎﹐服一劑輕﹐二劑平﹐三劑全愈﹐此方平肝則肝逆除﹐補腎則肝燥息﹐補气則血易生﹐凡胎病而少帶惡阻者﹐俱以此方投之無不安﹐最有益於胎婦﹐其功更勝於四物焉。

妊娠浮腫四十

妊婦有至五个月﹐肢體倦怠﹐飲食無味﹐先兩足腫﹐漸至徧身頭面俱腫﹐人以爲濕气使然也﹐誰知是脾肺气虛乎﹐夫妊娠𨿽有按月養胎之分﹐其實不可拘於月數﹐總以健脾補肺爲大綱﹐蓋脾統血﹐肺主气﹐胎非血不蔭﹐非气不生﹐脾健則血旺而蔭胎﹐肺淸則气旺而生子﹐苟肺衰則气餒﹐气餒則不能運气於皮膚矣﹐脾虛則血少﹐血少則不能運血於肢體矣﹐气與血兩虛﹐脾與肺失職﹐所以飲食難消﹐精微不化﹐勢必至气血下陷﹐不能升舉﹐而濕邪卽乘其所虛之處﹐積而成浮腫癥﹐非由脾肺之气血虛而然耶﹐治法當補其脾之血﹐與肺之气﹐不必祛濕﹐而濕自無不去之理﹐方用加減補中益气湯。

白朮一味﹐今多以蒼朮充之﹐於白朮僞者更多﹐白朮補胎﹐蒼朮打胎﹐用者宜審﹐若恐其僞﹐以白扁豆山藥代之﹐較妥。

人參﹝五錢﹞﹐黃耆﹝三錢生用﹞﹐柴胡﹝一錢﹞﹐甘艸﹝一分﹞﹐當歸﹝三錢酒洗﹞﹐白芍﹝五錢土炒﹞﹐茯苓﹝一兩﹞﹐升麻﹝三分﹞﹐陳皮﹝三分﹞。

水煎﹐服四劑卽愈﹐十劑不再犯﹐夫補中益气湯之立法也﹐原是升提脾肺之气﹐似乎益气而不補血﹐然而血非气不生﹐是補气卽所以生血﹐觀當歸補血湯﹐用黃耆爲君﹐則較著彰明矣﹐況濕气乘脾肺之虛而相犯﹐未便大補其血﹐恐陰太盛而招陰也﹐只補气而助以利濕之品﹐則气升而水尢易散﹐血亦隨之而生矣﹐然則何以重用茯苓﹐而至一兩﹐不幾以利濕爲君乎﹐嗟嗟﹐濕癥而不以此藥爲君﹐將以何者爲君乎﹐況重用茯苓於補气之中﹐𨿽曰滲濕﹐而仍是建脾淸肺之意﹐且凡利水之品﹐多是耗气之藥﹐而茯苓與參朮合﹐實補多於利﹐所以重用之﹐以分濕邪﹐卽以補气血耳。

妊娠少腹疼四十一

妊娠小腹作疼﹐胎動不安﹐如有下墜之狀﹐人只知帶脈無力也﹐誰知是脾腎之虧乎﹐夫胞胎𨿽系於帶脈﹐而帶脈實關於脾腎﹐脾腎虧損則帶脈無力﹐胞胎卽無以勝任矣﹐況人之脾腎虧損者﹐非飲食之過傷﹐卽色欲之太甚﹐脾腎虧則帶脈急﹐胞胎所以有下墜之狀也﹐然則胞胎之系﹐通於心與腎﹐而不通於脾﹐補腎可也﹐何故補脾﹐然脾爲後天﹐腎爲先天﹐脾非先天之气不能化﹐腎非後天之气不能生﹐補腎而不補脾﹐則腎之精何以遽生也﹐是補後天之脾﹐正所以補先天之腎也﹐補先後二天之脾與腎﹐正所以固胞胎之气與血﹐脾腎可不均補乎﹐方用安奠二天湯。人參一兩﹐無力者以黨參代之﹐無上黨參者﹐以嫩黃耆代之。

人參﹝一兩去蘆﹞﹐熟地﹝一兩九蒸﹞﹐白朮﹝一兩土炒﹞﹐山藥﹝五錢炒﹞﹐山萸﹝五錢蒸去核﹞﹐炙艸﹝一錢﹞﹐杜仲﹝三錢炒黑﹞﹐枸杞﹝二錢﹞﹐扁豆﹝五錢炒去皮﹞

水煎﹐服一劑而疼止﹐二劑而胎安矣﹐夫胎動乃脾腎雙虧之癥﹐非大用參朮熟地補陰補陽之品﹐斷不能挽回於頃刻﹐世人往往畏用參朮﹐或少用以冀建功﹐所以寡效﹐此方正妙在多用也。

妊娠口漧咽痛四十二

妊婦至三四个月﹐自覺口漧舌燥﹐咽喉微痛﹐無津以潤﹐以至胎動不安﹐甚則血流如經水﹐人以爲火動之極也﹐誰知是水虧之甚乎﹐夫胎也者﹐本精與血之相結而成﹐逐月養胎﹐古人每分經絡﹐其實均不離腎水之養﹐故腎水足而胎安﹐腎水虧而胎動﹐𨿽然﹐腎水又何能動胎﹐必腎經之火動﹐而胎始不安耳﹐然而火之有餘﹐仍是水之不足﹐所以火炎而胎必動﹐補水則胎自安﹐亦旣濟之義也﹐惟是腎水不能遽生﹐必須滋補肺金﹐金潤則能生水﹐而水有逢源之樂矣﹐水旣有本﹐則源泉混混矣﹐而火又何難制乎﹐再少加以淸熱之品﹐則胎自無不安矣﹐方用潤燥安胎湯。方極妙﹐用之立應﹐萬不可因咽痛而加豆根射干等藥﹐亦不可因過潤而加云苓。

熟地﹝一兩九蒸﹞﹐生地﹝三錢酒炒﹞﹐山萸肉﹝五錢蒸﹞﹐麥冬﹝五錢去心﹞﹐五味﹝二錢炒﹞﹐阿膠﹝二錢蛤粉炒﹞﹐黃芩﹝一錢酒炒﹞﹐益母﹝二錢﹞﹐

水煎﹐服二劑而燥息﹐再二劑而胎安﹐連服十劑而胎不再動矣﹐此方專塡腎中之精﹐而兼補肺﹐然補肺仍是補腎之意﹐故腎經不漧燥﹐則火不能灼﹐胎焉有不安之理乎。

妊娠吐瀉腹疼四十三

妊婦上吐下瀉﹐胎動欲墮腹疼難忍﹐急不可緩﹐此脾胃虛極而然也﹐夫脾胃之气虛﹐則胞胎無力﹐必有崩墜之虞﹐況又上吐下瀉﹐則脾與胃之气﹐因吐瀉而愈虛﹐欲胞胎之無恙也得乎﹐然胞胎疼痛﹐而究不至下墜者何也﹐全賴腎气之固也﹐胞胎系於腎而連於心﹐腎气固則交於心﹐其气通於胞胎﹐此胞胎之所以欲墜而不得也﹐且腎气能固﹐則陰火必來生脾﹐心气能通﹐則心火必來援胃﹐脾胃𨿽虛而未絕﹐則胞胎𨿽動而不墮﹐可不急救其脾胃乎﹐然脾胃當將絕而未絕之時﹐只救脾胃而難遽生﹐更宜補其心腎之火﹐使之生土﹐則兩相接續﹐胎自固而安矣﹐方用援土固胎湯。

白朮多僞﹐肉桂更無佳者﹐用者若有眞藥﹐固妙﹐如無眞藥﹐白朮以白扁豆代之﹐肉桂以破故紙代之。

人參﹝一兩﹞﹐白朮﹝二兩土炒﹞﹐山藥﹝一兩炒﹞﹐肉桂﹝二錢去粗研﹞﹐制附子﹝五分﹞﹐續斷﹝三錢﹞﹐杜仲﹝三錢炒黑﹞﹐山萸﹝一兩蒸去核﹞﹐枸杞﹝三錢﹞﹐兔絲子﹝三錢酒炒﹞﹐砂仁﹝二粒炒研﹞﹐炙艸﹝一錢﹞。

水煎﹐服一劑而泄止﹐二劑而諸病盡愈矣﹐此方救脾胃之土十之八﹐救心腎之火十之二也﹐救火輕於救土者﹐豈以土欲絕而火未甚衰乎﹐非也﹐蓋土崩非重劑不能援﹐火衰𨿽小劑而可助﹐熱藥多用﹐必有太燥之虞﹐不比溫甘之品也﹐況胎動系土衰而非火弱﹐何用太熱﹐妊娠忌桂附﹐是恐傷胎﹐豈可多用﹐小熱之品﹐計之以錢﹐大熱之品﹐計之以分者﹐不過用以引火﹐而非用以壯火也﹐其深思哉。

妊娠子懸脇疼四十四

妊婦有懷抱憂鬱﹐以致胎動不安﹐兩脇悶而疼痛﹐如弓上弦﹐人止知是子懸之病也﹐誰知是肝气不通乎﹐夫養胎半系於腎水﹐然非肝血相助﹐則腎水實有獨力難支之勢﹐故保胎必滋腎水﹐而肝血斷不可不顧﹐使肝气不郁﹐則肝之气不閉﹐而肝之血必旺﹐自然灌漑胞胎﹐合腎水而並協養胎之力﹐今肝气因憂鬱而閉塞﹐則胎無血蔭﹐腎難獨任﹐而胎安得不上升以覓食﹐此乃鬱气使然也﹐莫認爲子之欲自懸而妄用泄子之品則得矣﹐治法宜開肝气之鬱結﹐補肝血之燥幹﹐則子懸自定矣﹐方用解郁湯。方加薏仁米三四錢尢妙。

人參﹝一錢﹞﹐白朮﹝五錢土炒﹞﹐白茯苓﹝三錢﹞﹐當歸﹝一兩酒洗﹞﹐白芍﹝一兩酒炒﹞﹐枳殼﹝五分炒﹞﹐砂仁﹝三粒炒研﹞﹐山梔子﹝三錢炒﹞﹐薄荷﹝二錢﹞。

水煎服一劑而悶痛除﹐二劑而子懸定﹐至三劑而全安﹐去梔子﹐再多服數劑不復發﹐此乃平肝解郁之聖藥﹐郁開則木不克土﹐肝平則火不妄動﹐方中又有健脾開胃之品﹐自然水精四布﹐而肝與腎有潤澤之機﹐則胞胎自無干燥之患﹐又何慮上懸之不愈哉。

妊娠跌損四十五

妊婦有失足跌損﹐致傷胎元﹐腹中疼痛﹐勢如將墮者﹐人只知是外傷之爲病也﹐誰知有內傷之故肚乎﹐凡人內無他癥﹐胎元堅固﹐卽或跌撲閃挫﹐依然無恙﹐惟內之气血素虧﹐故略有閃挫﹐胎便不安﹐若止作閃挫外傷治﹐斷難奏功﹐且恐有因治而反墮者﹐可不愼與﹐必須大補气血﹐而少加以行瘀之品﹐則瘀散胎安矣﹐但大補气血之中﹐又宜補血之品多於補气之藥﹐則無不得之﹐方用救損安胎湯

卽用尋常白朮﹐土炒焦最妙﹐以其能理气行血也﹐於白朮味過甘﹐不能理气行血﹐用者知之。

當歸﹝一兩酒洗﹞﹐白芍﹝三錢酒炒﹞﹐生地﹝一兩酒炒﹞﹐白朮﹝五錢土炒﹞﹐炙艸﹝一錢﹞﹐人參﹝一錢﹞﹐蘇木﹝三錢搗碎﹞﹐乳香﹝一錢去油﹞﹐沒藥﹝一錢去油﹞。

水煎﹐服一劑而疼痛止﹐二劑而勢不下墜矣﹐不必三劑也﹐此方之妙﹐妙在旣能去瘀﹐而不傷胎﹐又能補气補血﹐而不凝滯﹐固無通利之﹐亦痊跌閃之傷﹐有益無損﹐大建奇功﹐卽此方與﹐然不特治懷孕之閃挫也﹐卽無娠閃挫亦可用之。

妊娠小便下血病名胎漏四十六

妊婦有胎不動﹐腹不疼﹐而小便中﹐時常有血流出者﹐人以爲血虛胎漏也﹐誰知气虛不能攝血乎﹐夫血只能蔭胎﹐而胎中之蔭血﹐必賴气以衛之﹐气虛下陷﹐則蔭胎之血亦隨气而陷矣﹐然則气虛下陷﹐而血未嘗虛﹐似不應與气同陷也﹐不知气乃血之衛﹐血賴气以固﹐气虛則血無憑依﹐無憑依必燥急﹐燥急必生邪熱﹐血寒則靜﹐血熱則動﹐動則外出而莫能遏﹐又安得不下流乎﹐倘气不虛而血熱﹐則必大崩﹐而不止些微之漏矣﹐治法宜補其气之不足﹐而泄其火之有餘﹐則血不必止﹐而自無不止矣﹐方用助气補漏湯。補血不用當歸妙。

人參﹝一兩﹞﹐白芍﹝五錢酒炒﹞﹐黃芩﹝三錢酒炒黑﹞﹐生地﹝三錢酒炒黑﹞﹐益母艸﹝一錢﹞﹐續斷﹝二錢﹞﹐甘艸﹝一錢﹞。

水煎﹐服一劑而血止﹐二劑再不漏矣﹐此方用人參以補陽气﹐用黃芩以泄陰火﹐火泄則血不熱﹐而無欲動之機﹐气旺則血有依﹐而無可漏之竅﹐气血俱旺而和協﹐自然歸經﹐而各安其所矣﹐又安有漏泄之患哉。

妊娠子鳴四十七

妊婦懷胎﹐至七八个月﹐忽然兒啼腹中﹐腰間隱隱作痛﹐人以爲胎熱之過也﹐誰知是气虛之故乎﹐夫兒之在胞胎也﹐全憑母气以化成﹐母呼兒亦呼﹐母吸兒亦吸﹐未嘗有一刻之間斷﹐至七八个月則母气必虛矣﹐兒不能隨母之气以爲呼吸﹐必有迫不及待之勢﹐母子原相依爲命﹐子失母之气﹐則拂子之意﹐而啼於腹中﹐似可異而究不必異﹐病名子鳴﹐气虛甚也﹐治宜大補其气﹐使母之气與子气相合﹐則子之意安﹐腹啼亦息矣﹐方用扶气止啼湯。

黃耆用嫩黃耆不可用箭耆﹐箭耆系北口外苜蓿根。

人參﹝一兩﹞﹐黃耆﹝一兩生用﹞﹐麥冬﹝一兩去心﹞﹐當歸﹝五錢酒洗﹞﹐橘紅﹝五分﹞﹐甘艸﹝一錢﹞﹐花粉﹝一錢﹞。

水煎﹐服一劑而啼卽止﹐二劑不再啼﹐此方用人參﹑黃耆﹑麥冬以補肺气﹐使肺气旺﹐則胞胎之气亦旺﹐胞胎之气旺﹐則胞中之子气﹐有不隨母之气以爲呼吸者﹐未之有也。

妊娠腰腹疼渴汗燥狂四十八

婦人懷妊有口渴汗出﹐大飲冷水﹐而煩燥發狂﹐腰腹疼痛﹐以致胎欲墮者人莫不謂火盛之極也﹐抑知是何經之火盛乎﹐此乃胃火炎熾﹐熬煎胞胎之水﹐以致胞胎之水涸﹐胎失所養﹐故動而不安耳﹐夫胃爲水谷之海﹐多气多血之經﹐所以養五臟六腑者﹐蓋萬物皆生於土﹐土气厚而物始生﹐土气薄而物必死﹐然土气之所以能厚者﹐全賴火气之來生﹐胃之能化水谷者﹐亦賴火气之能化也﹐今胃中有火﹐宜乎生土﹐何以火盛而反致害乎﹐不知無火難以生土﹐而火多又能爍水﹐𨿽土中有火土不死﹐然亦必有水方不燥﹐使胃火太旺﹐必致爍幹腎水﹐土中無水﹐則自潤不足﹐又何以分潤胞胎﹐土爍之極﹐火勢炎蒸﹐犯心越神﹐兒胎受逼安得不下墜乎﹐經所謂二陽之病發心脾者﹐正此義也﹐治法必須泄火滋水﹐使水气得旺﹐則火气自衰﹐火衰而胎狂燥渴自定矣﹐方用息焚安胎湯。

原方不可加減﹐娠妊燥狂﹐每誤有別癥﹐不日痰甚﹐卽云時疾傳經﹐而置妊娠於不問誤服多藥﹐數月不愈﹐甚有打去胎﹐而以顧大人性命爲名者﹐更屬胡塗之極。

生地﹝一兩酒炒﹞﹐靑蒿﹝五錢﹞﹐白朮﹝五錢土炒﹞﹐茯苓﹝三錢﹞﹐人參﹝三錢﹞﹐知母﹝二錢﹞﹐花粉﹝二錢﹞。

水煎﹐服一劑而狂少平﹐二劑而狂大定﹐三劑而火盡解﹐胎亦安矣﹐此方藥料頗重﹐恐人不勝而不敢全用﹐又不得不再爲囑之﹐懷胎而火勝若此﹐非大劑何以能蠲﹐火不息則狂不止﹐而胎能安耶﹐況藥料𨿽多均是滋水之味﹐益而無損﹐勿過慮也。

妊娠中惡四十九

婦人懷子在身﹐痰多吐涎偶遇鬼神祟惡﹐忽然腹中疼痛﹐胎向上頂﹐人疑爲子懸之病也﹐誰知是中惡而胎不安乎﹐大凡不正之气﹐最易傷胎﹐故有孕之婦﹐斷不宜入廟燒香﹐與避靜陰寒之地﹐如古洞幽巖﹐皆不可登﹐蓋邪祟多在神宇潛蹤﹐幽陰巖洞﹐亦其往來遊戲之所﹐觸之最易相犯﹐不可不深戒也﹐況孕婦又多痰涎﹐眼目易眩﹐目一眩如有妄見﹐此招祟之因痰而起也﹐人云﹐怪病每起於痰﹐其信然與﹐治法似宜以治痰爲主﹐然治痰必至耗气﹐气虛而痰難消化﹐胎必動搖﹐必須補气以生血﹐補血以活痰﹐再加以淸痰之品﹐則气血不虧﹐痰亦易化矣﹐方用消惡安胎湯。

輔正逐邪﹐方極平正﹐如此可知用金石之藥以化痰者﹐皆矜奇立異﹐欲速取效﹐不知暗耗人之眞气﹐戒之。

當歸﹝一兩酒洗﹞﹐白芍﹝一兩酒炒﹞﹐白朮﹝五錢土炒﹞﹐茯苓﹝五錢﹞﹐人參﹝三錢﹞﹐甘艸﹝一錢﹞﹐陳皮﹝五分﹞﹐花粉﹝三錢﹞﹐蘇葉﹝一錢﹞﹐沈香﹝一錢研末﹞。

此方大補气血﹐輔正邪自除之義也。

妊娠多怒墮胎五十

婦人有懷妊之後﹐未至成形﹐或已成形﹐其胎必墮﹐人皆曰气血衰微﹐不能固胎也﹐誰知是性急怒多﹐肝火大動而不靜乎﹐夫肝本藏血﹐肝怒則不藏﹐不藏則血難固﹐蓋肝𨿽屬木﹐而木中實寄龍雷之火﹐所謂相火是也﹐相火宜靜﹐而不宜動﹐靜則安﹐動則熾﹐況木中之火﹐又易動而難靜者也﹐人生在世﹐無日非動靜之時﹐卽無日非動火之時﹐尢加大怒﹐則火益動矣﹐火動而不可止遏﹐則火勢飛揚﹐不能生气化胎﹐而反食气傷精矣﹐精傷則胎無所養﹐勢必不墜而不已﹐經所謂少火生气﹐壯火食气﹐正此義也﹐治法宜平其肝中之火﹐利其腰臍之气﹐使气生夫血而血淸其火﹐則庶幾矣﹐方用利气泄火湯。

性急怒多﹐而不用舒肝藥者﹐以其有胎娠故也﹐經云﹐胎病則母病﹐胎安則母病自愈﹐所以妊娠一門﹐總以補气養血安胎爲主﹐則萬病自除矣。

人參﹝三錢﹞﹐白朮﹝一兩土炒﹞﹐甘艸﹝一錢﹞﹐熟地﹝五錢九蒸﹞﹐當歸﹝三錢酒洗﹞﹐白芍﹝五錢酒炒﹞﹐芡實﹝三錢炒﹞﹐黃芩﹝二錢酒炒﹞。

水煎﹐服六十劑而胎不墜矣﹐此方名𨿽利气﹐而實補气也﹐然補气而不加以泄火之品﹐則气旺而火不能平﹐必反害其气也﹐故加黃芩於補气之中以泄火﹐又有熟地歸芍以滋肝﹐而壯水之主﹐則血不燥而气得利﹐怒气息而火自平﹐不必利气﹐而气無不利﹐卽無往而不利矣。

行房小產五十一

妊婦因行房顚狂﹐遂致小產血崩不止﹐人以爲火動之極也﹐誰知是气脫之故乎﹐大凡婦人之懷妊也﹐賴腎水以蔭胎﹐水源不足﹐則火易沸騰﹐加以久戰不已﹐則火必大動﹐再至興酣顚狂﹐精必大泄﹐精大泄則腎水益涸﹐而龍雷相火益熾﹐水火兩病﹐胎不能固而墮矣﹐胎墮而火猶未息﹐故血隨火而崩下﹐有不可止遏之勢﹐人謂火動之極﹐亦未爲大誤也﹐但血崩本於气虛﹐火盛本於水虧﹐腎水旣虧﹐則气之生源涸矣﹐气源旣涸﹐而气有不脫者乎﹐此火動是標﹐而气脫是本也﹐經云﹐治病必求其本﹐本固而標自立矣﹐若只以止血爲主﹐而不急固其气﹐則气散不能速回﹐而血何由止﹐不大補其精﹐則水涸不能遽長﹐而火且益熾﹐不揣其本﹐而齊其末﹐山未見有能濟者也﹐方用固气塡精湯。

小產血崩﹐多由行房而致﹐若年逾四十﹐黃耆宜倍用。熟地宜減半﹐蓋以其气虛火衰也﹐否則每令气脫不救﹐凡有妊娠者﹐須忍欲謹避房事﹐萬勿自蹈危途﹐愼之。

人參﹝一兩﹞﹐黃耆﹝一兩生用﹞﹐白朮﹝五錢土炒﹞﹐大熟地﹝一兩九蒸﹞﹐當歸﹝五錢酒洗﹞﹐三七﹝三錢研末衝﹞﹐芥穗﹝二錢炒黑﹞。

水煎﹐服一劑而血止﹐二劑而身安﹐四劑則全愈﹐此方之妙﹐妙在不去淸火﹐而惟去補气補精﹐其奏功獨神者﹐以諸藥溫潤﹐能除大熱也﹐蓋熱是虛﹐故補气自能攝血﹐補精自能止血﹐意在本也。

跌閃小產五十二

妊婦有跌僕閃挫﹐遂致小產﹐血流紫塊﹐昏暈欲絕者﹐人皆曰瘀血作祟也﹐誰知是血室損傷乎﹐夫血室與胞胎相連﹐如唇齒之相依﹐胞胎有傷﹐則血室亦損﹐唇亡齒寒﹐理有必然也﹐然胞胎傷損而流血者﹐其傷淺﹐血室傷損而流血者﹐其傷深﹐傷之淺者疼在腹﹐傷之深者暈在心﹐同一跌僕損傷﹐而未小產﹐與已小產﹐治各不同﹐未小產而胎不安者﹐宜顧其胎﹐而不可輕去其血﹐已小產而血大崩﹐宜散其瘀﹐而不可重傷其气﹐蓋胎已墮﹐血旣脫而血室空虛﹐惟气存耳﹐倘或再傷其气﹐安保無气脫之憂乎﹐經云﹐血爲營﹐气爲衛。使衛有不固﹐則營無依而安矣﹐故必補气以生血﹐新血生而瘀血自散矣﹐方用理气散瘀湯。

胎未墮﹐宜加杜仲炒炭一錢﹐續斷炒黑一錢﹐若胎已墮﹐服原方﹐血崩不止﹐加貫眾炭三錢﹐若血閉心暈﹐加元胡炭一錢。

人參﹝一兩﹞﹐黃耆﹝一兩生用﹞﹐當歸﹝五錢酒洗﹞﹐茯苓﹝二錢﹞﹐紅花﹝一錢﹞﹐丹皮﹝三錢﹞﹐姜炭﹝五錢﹞。

水煎﹐服一劑而流血止﹐二劑而暈除﹐三劑而全安矣﹐此方用人參黃耆以補气气血可攝也﹐用當歸丹皮以生血﹐血生則瘀難畱也﹐用紅花四姜以活血﹐血則暈可用茯苓以利水﹐水利則血易歸經也。

大便幹結小產五十三

妊婦有口渴煩燥﹐舌上生瘡﹐兩唇腫裂﹐大便幹結﹐數日不得通﹐以致腹小產者﹐人皆曰大腸之火熱也﹐誰知是血熱爍胎乎﹐夫血所以養胎也﹐溫和則胎受其益﹐太熱則胎受其損﹐如其熱以爍之﹐則兒在胞胎之中﹐若有探湯之苦﹐難以存活﹐則必外越下奔﹐以避炎气之逼迫﹐欲其胎之不墜也得乎﹐然則血蔭乎胎﹐則血必虛耗﹐血者陰也﹐虛則陽亢﹐亢則害矣﹐且血乃陰水所化﹐血日蔭胎﹐取給刻不容緩﹐而火熾陰水不能速生以化血﹐所以陰虛火動﹐陰中無非火气﹐血中亦無非火气矣﹐兩火相合﹐焚逼兒胎﹐此胎之所以下墜也﹐治法宜淸胞中之火﹐補腎中之精﹐則可已矣﹐或疑兒已下墜﹐何故再顧其胞﹐血不蔭胎﹐何必大補其水﹐殊不知火動之極﹐以致胎墜﹐則胞中純是一團火气﹐此火乃虛火也﹐實火可泄﹐而虛火宜於補中淸之﹐則虛火易散﹐而眞火可生﹐倘一味淸涼以降火﹐全不顧胞胎之虛實﹐勢必至寒气逼人﹐胃中生气蕭索矣﹐胃乃二陽資養五臟者也﹐胃陽不生﹐何以化精微以生陰水乎﹐有不變爲勞瘵者幾希矣﹐方用加減四物湯。

此方加條芩一錢尢妙。

熟地﹝五錢九蒸﹞﹐白芍﹝三錢生用﹞﹐當歸﹝一兩酒洗﹞﹐川芎﹝一錢﹞﹐山梔子﹝一錢炒﹞﹐山萸﹝二錢蒸去核﹞﹐山藥﹝三錢炒﹞﹐丹皮﹝三錢﹞。

水煎﹐服四五劑而全愈矣。

畏寒腹疼小產五十四

妊婦有畏寒腹疼﹐因而墮胎者﹐人只知下部太寒也﹐誰知是气虛﹐不能攝胎乎﹐夫人生於火﹐亦養於火﹐非气不充﹐气旺則火旺﹐气衰則火衰﹐人之所以坐胎者﹐受父母先天之眞火也﹐先天之眞火﹐卽先天之眞气以成之﹐故胎成於气﹐亦攝於气﹐气旺則胎牢﹐气衰則胎墮﹐胎日加長﹐而气日加衰﹐安得不墮哉﹐況又遇寒气外侵﹐則內之火气更微﹐火气微則長養無資﹐此胎之不能不墮也﹐使當其腹疼之時﹐卽用人參漧薑之類﹐補气祛寒﹐則可以疼止而胎安﹐無如人拘於妊娠之藥﹐禁而不敢用﹐因致墮胎﹐而僅存幾微之气﹐不急救气﹐尙有何法﹐方用黃耆補气湯。

肉桂須用好的﹐如無佳者﹐用炮姜代之﹐或一錢二錢﹐皆可﹐不可祇用五分。

黃耆﹝二兩生用﹞﹐當歸﹝一兩酒洗﹞﹐肉桂﹝五分去粗皮研﹞。

水煎﹐服五劑愈矣﹐倘認定是寒﹐大用辛熱﹐全不補气與血﹐恐過於燥熱﹐反致亡陽而變危矣。

大怒小產五十五

妊婦有大怒之後﹐忽然腹疼吐血﹐因而墮胎﹐及墮胎之後﹐腹疼仍未止者﹐人以爲肝之怒火未退也﹐誰知是血不歸經而然乎﹐夫肝所以藏血者也﹐大怒則血不能藏﹐宜失血而不當墮胎﹐何爲失血而胎亦隨墮乎﹐不知肝性最急﹐血門不閉﹐其血直搗於胞胎﹐胞胎之系﹐通於心腎之間﹐肝血來衝﹐必斷絕心腎之路﹐胎因心腎之路斷﹐胞胎失水火之養﹐所以墮也﹐胎旣墮矣﹐而腹疼如故者﹐蓋因心腎未援﹐欲續無計﹐彼此痛傷﹐肝气欲歸於心﹐而心不受﹐欲歸於腎﹐而腎不納﹐故血猶未靜﹐而疼無已也﹐治法宜引肝之血﹐仍入於肝﹐而腹疼自己矣﹐然徒引肝之血﹐而不平肝之气﹐則气逆而不易轉﹐卽血逆而不易歸也﹐方用引气歸血湯。

產後忌用白芍﹐因其酸寒也﹐胎墮後用白芍五錢﹐惟上元生人可﹐若下元生人﹐萬不可用﹐必不得已而用之﹐將白芍炒炭﹐用三錢可也﹐余藥如法制。

白芍﹝五錢酒炒﹞﹐當歸﹝五錢酒洗﹞﹐白朮﹝三錢土炒﹞﹐甘艸﹝一錢﹞﹐黑芥穗﹝三錢﹞﹐丹皮﹝三錢﹞﹐姜炭﹝五分﹞﹐香附﹝五分酒炒﹞﹐麥冬﹝二錢去心﹞﹐郁金﹝一錢醋炒﹞。

水煎服﹐此方名爲引气﹐其實仍是引血也﹐引血亦所以引气﹐气歸於肝之中﹐血亦歸於肝之內﹐气血兩歸﹐而腹疼自止矣。

血虛難產五十六

妊娠有腹疼數日﹐不能生產﹐人皆曰气虛力弱﹐不能送子出產門﹐誰知是血虛膠滯﹐胞中無血﹐兒難轉身乎﹐夫胎之成﹐成於腎臟之精﹐而胎之養﹐養於五臟六腑之血﹐故血旺則子易生﹐血衰則子難產﹐所以臨產之前﹐宜用補血之藥﹐補血而血不能遽生﹐必更兼補气以生之﹐然不可純補其气也﹐恐陽過於旺﹐則血仍不足﹐偏勝之害﹐必有升而無降﹐亦難產之漸也﹐防微杜漸﹐其惟气血兼補乎﹐使气血並旺﹐則气能推送而血足以濟之﹐是汪洋之中﹐自不難轉身也﹐又何有膠滯之患乎﹐方用送子丹。

方妙﹐若頭產交骨不開﹐加炙龜板尾三錢﹐生過子婦人頂心發三錢﹐洗淨﹐用新瓦一个﹐置火上焙發成灰﹐入藥同煎﹐服下卽效。

生黃耆﹝一兩﹞﹐當歸﹝一兩酒洗﹞﹐麥冬﹝一兩去心﹞﹐熟地﹝五錢九蒸﹞﹐川芎﹝三錢﹞。

水煎﹐服二劑而生矣﹐且無橫生倒產之患﹐此補血補气之藥也﹐二者相較﹐補血之味﹐多於補气之品﹐蓋補气止用黃耆一味﹐其餘無非補血之品﹐血旺﹐气得所養﹐气生﹐血得所依﹐胞胎潤澤﹐自然易產﹐譬如舟遇水淺之處﹐𨿽大用人力﹐終難推行﹐忽逢春水泛濫﹐舟自躍躍欲行﹐再得順風以送之﹐有不揚帆而迅行者乎。

交骨不開難產五十七

妊婦有兒到產門﹐竟不能下﹐此危急存亡之時也﹐人以爲胞胎先破﹐水漧不能滑利也﹐誰知是交骨不開之故乎﹐蓋產門之上﹐原有骨二塊﹐兩相鬥合﹐名曰交骨﹐未產之前﹐其骨自合﹐若天衣之無縫﹐臨產之際﹐其骨自開﹐如開門之見山﹐婦人兒門之肉﹐原自斜生﹐皮亦橫長﹐實可寬可窄﹐可大可小者也﹐苟非交骨連絡﹐則兒門必然大開﹐可以手入探取胞胎矣﹐此交骨爲兒門之下關﹐實婦人鎖鑰之鍵﹐此骨不閉﹐則腸可直下﹐此骨不開﹐則兒難降生﹐然而交骨之能開能合者﹐气血主之也﹐血旺而气衰﹐則兒𨿽向下﹐而兒門不開﹐气旺而血衰﹐則兒門可開﹐而兒難向下﹐是气所以開交骨﹐血所以轉兒身也﹐欲生產之順利﹐非大補气血不可﹐然交骨之閉甚易﹐而交骨之開甚難﹐臨產交骨不開者﹐多由於產前貪欲泄精大甚﹐精泄則气血失生化之本而大虧矣﹐气血虧則無以運潤於兒門﹐而交骨粘滯不開矣﹐故欲交骨之開﹐必須於補气補血之中﹐而加開骨之品﹐兩相合治﹐自無不開之患﹐不必催生﹐而兒自迅下﹐母子俱無恙矣﹐方用降子湯。

方爲子已臨門救急而設﹐若子未臨門﹐血虛難產﹐宜服前送子丹﹐不可遽服此方。

當歸﹝一兩﹞﹐人參﹝五錢﹞﹐川芎﹝五錢﹞﹐紅花﹝一錢﹞﹐川牛膝﹝三錢﹞﹐柞木枝﹝一兩﹞

水煎﹐服一劑﹐兒門必響亮一聲﹐交骨開解﹐而兒乃降生矣﹐此方用人參以補气﹐芎歸以補血﹐紅花以活血﹐牛膝以降下﹐柞木枝以開關解骨﹐君臣佐使﹐同心協力﹐所以取效如神﹐在用開於補之中也﹐然單用柞木枝﹐亦能開骨﹐但不補气與血﹐恐開而難合﹐未免有下部中風之患﹐不若此方之能開能合之爲神妙也﹐至於兒未臨門之時﹐萬不可先用柞木以開其門﹐然用降子湯﹐亦正無妨﹐以其能補气血耳﹐若欲單用柞木﹐必須候到門而後可。

腳手先下難產五十八

妊婦生產之際﹐有腳先下而兒不得下者﹐有手先下而兒不得下者﹐人以爲橫生倒產﹐至危之癥也﹐誰知是气血兩虛之故乎﹐夫兒在胞胎之中﹐兒身正坐﹐男面向後女面向前﹐及至生時﹐頭必旋轉而向下生﹐此天地造化之奇﹐非人力所能勉彊者﹐𨿽然﹐先天與後天﹐原並行而不悖﹐天機之動﹐必得人力以濟之﹐所謂人力者﹐非產母用力之謂也﹐謂產母之气與血耳﹐產母之气血足﹐則胎必順﹐產母之气血虧﹐則胎必逆﹐順則易生﹐逆則難產﹐气血旣虧﹐母身必弱﹐子在胞中亦必弱﹐胎弱無力﹐欲轉頭向下而不能﹐此胎之所以有腳手先下者也﹐當是之時﹐急用鍼刺兒之手足﹐則兒必痛而縮入﹐急用轉天湯以救順之。

若服三劑後﹐以鍼刺兒手足﹐仍不轉身﹐以鍼刺產婦合骨穴﹐兒卽下﹐萬不可使穩婆用手探取以致子母俱危﹐戒之。

人參﹝二兩﹞﹐當歸﹝二兩酒洗﹞﹐川芎﹝一兩﹞﹐川牛膝﹝三錢﹞﹐升麻﹝四分﹞﹐附子﹝一分制﹞。

水煎﹐服一劑而兒轉身矣﹐再二劑自然順生﹐此方之妙﹐用人參以補气之虧﹐用芎歸以補血之虧﹐人人皆知其義﹐若用升麻﹐又用牛膝﹑附子﹐恐人未識其妙也﹐蓋兒已身斜﹐非用提潔﹐則頭不易轉﹐然轉其身非用下行﹐則身不易降﹐升麻牛膝並用﹐而又用附子者﹐欲其無經不達﹐使气血迅速以催生也。

气逆難產五十九

婦人有生產數日﹐而胎不下者﹐服催生之藥﹐皆不見效﹐人以爲交骨之難開也﹐誰知是气逆不行而然乎﹐夫交骨不開﹐固是難產﹐然兒頭到產門而不能下者﹐方是交骨不開之故﹐自當用開骨之劑﹐若兒頭尙未到產門﹐乃气逆不行﹐兒身難轉耳﹐非交骨不開之故也﹐若開其交骨﹐則兒門大開﹐兒頭未轉而向下﹐必致變癥非常﹐是兒門萬萬不可輕開也﹐大凡生產之時﹐切忌坐艸太早﹐若兒未轉頭﹐原難驟生﹐乃早於坐艸﹐產婦見兒許久不下﹐未免心懷恐懼﹐恐則神怯﹐怯則气下而不能升﹐气旣不升﹐則上焦閉塞而气乃逆矣﹐上气旣逆﹐而上焦必脹滿而气益難行﹐气沮滯於上下之間﹐不利气而徒催生﹐則气愈逆﹐而胎愈閉矣﹐治法但利其气﹐兒自轉身而下矣﹐方用舒气散。

凡臨產三日前﹐必先腹痛一小次﹐名曰試痛﹐此時萬勿坐艸臨盆﹐但將包兒諸物預備現成﹐不可早叫穩婆來﹐過三日後﹐腹若大痛﹐方叫穩婆來﹐不可令產婦見面﹐暫讓別室靜待﹐不可髙言﹐蓋穩婆名曰收生﹐使其兩手接收﹐不欲兒隨地受傷﹐非穩婆別有妙法也﹐若穩婆來之﹐卽令產婦見面﹐彼必胡言亂語﹐用力太早﹐必致難產﹐百變叢生﹐戒之愼之。

人參﹝一兩﹞﹐當歸﹝一兩酒洗﹞﹐川芎﹝五錢﹞﹐白芍﹝五錢酒炒﹞﹐柴蘇梗﹝三錢﹞﹐牛膝﹝三錢﹞﹐陳皮﹝一錢﹞﹐柴胡﹝八分﹞

蔥白七寸﹐水煎﹐服一劑而逆气轉﹐兒卽下矣﹐此方利气而實補气﹐蓋气逆由於气虛﹐气虛易於恐懼﹐補其气而恐懼自定﹐恐懼定而气逆者﹐將莫知其何以定也﹐何必開交骨之多事乎哉。

子死產門難產六十

婦人有生產三四日﹐兒已到產門﹐交骨不開﹐兒不得下﹐子死而母未亡者﹐服開骨之藥不驗﹐當有死亡之危﹐今幸而不死者﹐正因其子死﹐而胞胎下墜﹐子母離開﹐母气已收﹐未至同子气俱絕也﹐治但救其母﹐而不必顧其子矣﹐然死子在產門﹐塞其下口﹐亦有致母死亡之道﹐宜用推送之法﹐補血以生水﹐補气以生血﹐使气血兩旺﹐死子可出﹐而存母命也﹐倘徒用降子之劑以墜之﹐則死子未必下﹐而母气先脫矣﹐非救援之善者也﹐山親見此等之癥﹐常用救母丹﹐活人頗多﹐故志之。方妙﹐不可加減。。

人參﹝一兩﹞﹐當歸﹝二兩酒洗﹞﹐川芎﹝一兩﹞﹐益母艸﹝一兩﹞﹐赤石脂﹝一錢﹞﹐芥穗﹝三錢炒黑﹞

水煎﹐服一劑而死子下矣﹐方用芎歸以補血﹐人參以補气﹐气旺血旺﹐則上能升﹐而下能降﹐气能推而血能送﹐況益母又善下死胎﹐石脂能下瘀血﹐自然一湧而出﹐無少阻滯矣。

子死腹中難產六十一

婦人有生產六七日﹐胎衣已破﹐而子不見下﹐人以爲難產之故也﹐誰知是子已死於腹中乎﹐夫兒死於兒門之邊易辧﹐而死於腹中難識﹐蓋兒已到產門之邊未死者﹐頭必能伸能縮﹐已死者必然不動﹐卽以手推之﹐亦必不動如故﹐若系未死﹐用手少拔其兒之發﹐兒必退入﹐故曰易辧﹐若兒死在腹中﹐何從而知之﹐然實有可辧而知之者﹐凡子死腹中﹐而母可救者﹐產母之面﹐必無煤黑之气﹐是子死而母無死气也﹐子死腹中﹐而母難救﹐產母之面必有煙燻之气﹐是子死而母亦無生機也﹐以此辧死生﹐斷斷不爽也﹐旣知兒死腹中﹐不能用藥以降之﹐危道也﹐若用霸道以泄之﹐亦危道也﹐蓋生產至六七日﹐其母之气必甚困乏﹐烏能勝霸道之治﹐如用霸道以彊逐其死子﹐恐死子下而母亦立亡矣﹐必須仍補其母﹐使母之气血旺﹐而死子自下也﹐方用療兒散

下死胎﹐不用厚朴妙﹐曾有產婦面黑舌靑﹐用補气養血活血之藥﹐而子母復得皆全者﹐亦萬中之一幸也。

人參﹝一兩﹞﹐當歸﹝二兩酒洗﹞﹐川牛膝﹝五錢﹞﹐鬼臼﹝三錢研水飛﹞﹐乳香﹝二錢去油﹞

水煎﹐服一劑﹐死子下﹐而母生矣﹐凡兒之降生﹐必先轉其頭﹐原因其母气血之虛﹐以致兒不能轉頭以向下﹐世人用催生之藥﹐以耗兒之气血﹐則兒之气不能通達﹐反致閉悶而死於腹中﹐此實庸醫殺之也﹐所以難產之疾﹐斷斷不可用催生之藥﹐只宜補气補血以壯其母﹐而全活嬰兒之命﹐正無窮也﹐此方救兒死之母﹐仍大補气血﹐所以救其本也﹐誰知救本卽所以催生哉。

正產胞衣不下六十二

產婦有兒已下地﹐而胞衣畱滯於腹中二三日不下﹐心煩意燥﹐時欲昏暈﹐人以爲胞衣之蒂未斷也﹐誰知是血少漧枯﹐粘連於腹中乎﹐世人見胞衣不下﹐未免心懷疑懼﹐恐其衝之於心﹐而有死亡之兆﹐然而胞衣究何能上衝於心也﹐但胞衣不下﹐瘀血未免難行﹐恐有血暈之虞耳﹐治法仍宜大補其气血﹐使生血以送胞衣﹐則胎衣自然潤滑﹐潤滑則易下﹐生气以助生血﹐則血生自然迅速﹐尢易催墜也﹐方用送胞湯。

當歸﹝二兩酒洗﹞﹐川芎﹝五錢﹞﹐益母艸﹝一兩﹞﹐乳香﹝一兩不去油﹞﹐沒藥﹝一兩不去油﹞﹐芥穗﹝三錢炒黑﹞﹐麝香﹝五釐研另衝﹞。

水煎服立下﹐此方以芎歸補其气血﹐以荊芥引血歸經﹐用益母乳香等藥﹐逐瘀而下胞衣﹐新血旣生﹐則舊血難存﹐气旺上升﹐而瘀濁自降﹐尙有畱滯之苦哉﹐夫胞衣是包兒之一物﹐非依於子﹐卽依於母﹐子生而不隨子俱下﹐以子之不可依也﹐故畱滯於腹﹐若有回順其母之心﹐母胞𨿽已生子﹐而其蒂間之气﹐原未遽絕﹐所以畱連欲脫而未脫﹐往往有存腹六七日不下﹐而竟不腐爛者﹐正以其尙有生气也﹐可見胞衣畱腹不能殺人﹐補之而自降耳﹐或謂胞衣旣有生气﹐補气補血﹐則胞衣亦宜堅牢﹐何以補之而反降也﹐不知子未下﹐補則益於子﹐子已下﹐補則益於母﹐益子而胞衣之气連﹐益母而胞衣之气脫﹐此胞胎之气關通則兩合﹐閉則兩開矣﹐故大補气血﹐而胞衣反降也。

有婦人子下地五六日﹐而胞衣畱於腹中﹐百計治之﹐竟不能下﹐而又絕無昏暈煩燥之狀﹐人以爲瘀血之粘連也﹐誰知是气虛不能推送乎﹐夫瘀血在腹﹐斷無不作祟之理﹐有則必然發暈﹐今安然無恙﹐是血已淨矣﹐血淨宜淸气升﹐而濁气降﹐今胞衣不下﹐是淸气下降而難升﹐遂至濁气上浮而難降﹐然濁气上升﹐又必有煩燥之病﹐今亦安然者﹐是淸濁之气兩不能升也﹐

然則補其气不無濁气之上升乎﹐不知淸升而濁降者﹐一定之理﹐未有淸升而濁亦升者也﹐苟能於補气之中﹐仍分其淸濁之气﹐則升淸正所以降濁也﹐方用補中益气湯。方極效。

人參﹝三錢﹞﹐生黃耆﹝一兩﹞﹐柴胡﹝三分﹞﹐炙艸﹝一分﹞﹐當歸﹝五錢﹞﹐白朮﹝五分土炒﹞﹐升麻﹝三分﹞﹐陳皮﹝二分﹞﹐萊菔子﹝五分炒研﹞﹐

水煎﹐服一劑而胞衣自下矣﹐夫補中益气湯﹐乃提气之藥也﹐並非推送之劑﹐何以能降胞衣如此之速也﹐然而濁气之不降者﹐由於淸气之不升也﹐提其气則淸升而濁降﹐濁气降則腹中所存之物﹐卽無不隨濁气而盡降﹐正不必再用推送之法也﹐況又加萊菔子數分﹐能理濁气﹐不至兩相扞格﹐所以奏功之奇也。

正產气虛血暈六十三

婦人甫產兒後﹐忽然眼目昏花﹐嘔惡欲吐﹐中心無主﹐或神魂外越﹐恍若天上行雲﹐人以爲惡血衝心之患也﹐誰知是气虛欲脫而然乎﹐蓋新產之婦﹐血必盡傾﹐血室空虛﹐止存幾微之气﹐倘其人陽气素虛﹐不能生血﹐心中之血﹐前已蔭胎﹐胎墮﹐而心中之血亦隨胎而俱墮﹐心無血養﹐所賴者﹐幾微之气以固之耳﹐今气又虛而欲脫﹐而君心無護﹐所剩殘血﹐欲奔回救主﹐而血非正血﹐不能歸經﹐內庭變亂﹐而成血暈之癥矣﹐治法必須大補气血﹐斷不可單治血暈也﹐或疑血暈是熱血上衝﹐而更補其血﹐不愈助其上衝之勢乎﹐不知新血不生﹐舊血不散﹐補血以生新血﹐正活血以逐舊血也﹐然血有形之物﹐難以速生﹐气乃無形之物﹐易於迅發﹐補气以生血﹐尢易於補血以生血耳﹐方用補气解暈湯。

原方極效﹐不可加減。

人參﹝一兩﹞﹐生黃耆﹝一兩﹞﹐當歸﹝一兩不酒洗﹞﹐黑芥穗﹝三錢﹞﹐姜炭﹝一錢﹞

水煎﹐服一劑而暈止﹐二劑而心定﹐三劑而血生﹐四劑而血旺﹐再不暈矣﹐此乃解暈之聖藥﹐用參耆以補气﹐使气壯而生血也﹐用當歸以補血﹐使血旺而養气也﹐血气兩旺﹐而心自定矣﹐用荊芥炭引血歸經﹐用姜炭以行瘀引陽﹐瘀血去而正血歸﹐不必解暈﹐而暈自解矣﹐一方之中﹐藥止五味﹐而其奏功之奇而大如此﹐其神矣乎。

正產血暈不語六十四

產婦有子方下地卽昏暈不語﹐此气血兩脫也﹐本在不救﹐然救之得法﹐亦有能生者﹐山得岐天師祕訣﹐何敢隱而不宣乎﹐當斯之時﹐急用銀鍼刺其眉心﹐得血出則語矣﹐然後以人參一兩﹐煎湯灌之﹐無不生者﹐卽用黃耆二兩﹐當歸一兩﹐名當歸補血湯﹐煎湯一碗灌之﹐亦得生﹐萬不可於二方之中﹐輕加附子﹐蓋附子無經不達﹐反引气血之藥﹐走而不守﹐不能專注於胞胎﹐不若人參歸耆﹐直救其气血之絕﹐聚而不散也﹐蓋產婦昏暈﹐全是血室空虛﹐無以養心﹐以致昏暈﹐舌爲心之苗﹐心旣無主﹐而舌又安能出聲耶﹐夫眉心之穴﹐上通於腦﹐下通於舌﹐而其系則連於心﹐刺其眉心﹐則腦與舌俱通﹐而心之淸气上升﹐則瘀血自然下降矣﹐然後以參耆當歸之能補气生血者﹐煎湯灌之﹐則气與血接續﹐又何至於死亡乎﹐𨿽單用參耆當歸﹐亦有能生者﹐然終不若先刺眉心之爲更妙﹐世人但知炙眉心之法﹐不知刺更勝於炙﹐蓋炙法緩而刺法急﹐緩則難於救絕﹐急則易於回生﹐所謂急則治其標﹐緩則治其本者此也。

正產敗血攻心暈狂六十五

婦人有產後二三日﹐發熱﹐惡露不行﹐敗血攻心﹐狂言呼叫﹐甚欲奔走﹐拏捉不定﹐人以爲邪熱在胃之過﹐誰知是血虛﹐心不得養而然乎夫產後之血﹐盡隨胞胎而外越﹐則血室空虛﹐臟腑皆無血養﹐只有心中之血﹐尙存幾微﹐以護心君﹐而臟腑失其所養﹐皆欲取給於心﹐心包爲心君之宰相﹐攔絕各臟腑之气﹐不許人入心﹐始得心神安靜﹐是護心者﹐全藉心包之力也﹐使心亦虛﹐不能障心﹐而各臟腑之疑气﹐遂直入於心﹐以分取乎心血﹐心包情急﹐卽不能內顧其君﹐又不能外禦乎眾﹐於是大聲疾呼﹐號鳴勤王﹐而其迹象反近於狂悖﹐有無可如何之勢﹐故病狀似熱而實非熱也﹐治法須大補心中之血﹐使各臟腑分取以自養﹐不得再擾乎心君﹐則心君泰然而心包亦安矣﹐方用安心湯。

服藥後狂定﹐宜服加味生化湯﹐當歸﹐酒洗﹐一兩一錢﹐川芎﹐二錢桃仁﹐錢半﹐研﹐荊芥穗﹐炒炭﹐一錢﹐丹皮錢半﹐服四劑妙。

當歸﹝二兩﹞﹐川芎﹝一兩﹞﹐生地﹝五錢炒﹞﹐丹皮﹝五錢﹞﹐生蒲黃﹝二錢﹞。

榦荷葉一片引﹐水煎﹐服一劑而狂定﹐惡露亦下矣﹐此方用芎歸以養血﹐何以又用生地丹皮之涼血﹐似非產後所宜﹐不知惡露所以奔心﹐原因虛熱相犯﹐於補中涼之﹐而涼不爲害﹐況益之以荷葉﹐七竅相通﹐引邪外出﹐不惟內不害心﹐且佐蒲黃以分解乎惡露也﹐但只可暫用以定狂﹐不可多用以取咎也﹐謹之愼之。

正產腸下六十六

產婦腸下﹐亦危癥也﹐人以爲兒門不關之故﹐誰知是气虛下陷﹐而不能收乎﹐夫气虛下陷﹐自宜用升提之藥﹐以提其气﹐然新產之婦﹐恐有瘀血在腹﹐一旦提气﹐並瘀血升騰於上﹐則衝心之患﹐又恐變出非常﹐是气又不可竟提也﹐气旣不可竟提﹐而气又下陷﹐將用何法以治之哉﹐蓋气之下陷者﹐因气之虛也﹐但補其气﹐則气旺而腸自升舉矣﹐惟是補气之藥少﹐則气力薄﹐而難以上升﹐必須以多爲貴﹐則陽旺力彊﹐斷不能降而不升矣﹐方用補气升腸飲。

生產有子未下﹐腸先下者﹐名盤腸生﹐勿遽服此方﹐急取一淨盆﹐用開水洗熱﹐將腸置於盆內﹐靜侍﹐勿懼﹐子下後﹐腸卽徐徐收回﹐若時久﹐盆與腸俱冷﹐不能速收﹐急用開水一盆待溫﹐以入得手爲度﹐將溫水傾於置腸盆內﹐腸熱气充﹐卽可收起矣﹐若子先下﹐急服此方﹐少遲﹐恐气脫不救。前後二方極效﹐不必加減。

人參﹝一兩土蘆﹞﹐生黃耆﹝一兩﹞﹐當歸﹝一兩酒洗﹞﹐白朮﹝五錢土炒﹞﹐川芎﹝三錢酒洗﹞﹐升麻﹝一分﹞。

水煎﹐服一劑而腸升矣﹐此方純於補气﹐全不去升腸﹐卽如用升麻一分﹐亦不過引气而升耳﹐蓋升麻之爲用﹐少則气升﹐多則血升也﹐不可不知﹐又方用萆麻仁四十九粒﹐搗塗頂心以提之﹐腸升卽刻洗去﹐時久則恐吐血﹐此亦升腸之一法也。

產後少腹疼六十七

婦人產後﹐少腹疼痛﹐甚則結成一塊﹐按之愈疼﹐人以爲兒枕之疼也﹐誰知是瘀血作祟乎﹐夫兒枕者﹐前人謂兒頭枕之物也﹐兒枕之不疼﹐豈兒生不枕而反疼﹐是非兒枕可知矣﹐旣非兒枕﹐何故作疼﹐乃是瘀血未散﹐結作成團而作疼耳﹐凡此等癥﹐多是壯健之婦血有餘﹐而非血不足也﹐似乎可用破血之藥﹐然血活則瘀自除﹐血結則瘀作祟﹐若不補血﹐而反敗血﹐𨿽瘀血可消﹐畢竟耗損難免﹐不若於補血之中﹐以行逐瘀之法﹐則气血不耗﹐而瘀亦盡消矣﹐方用散結定疼湯。

當歸﹝一兩酒洗﹞﹐川芎﹝五錢酒洗﹞﹐丹皮﹝二錢﹞﹐益母艸﹝三錢﹞﹐黑芥穗﹝二錢﹞﹐乳香﹝一錢去油﹞﹐山查﹝十粒炒黑﹞﹐桃仁﹝七粒泡去皮尖炒研﹞

水煎﹐服一劑而疼止而愈﹐不必再劑也﹐此方逐疼於補血之中﹐消塊於生血之內﹐妙在不專攻疼病﹐而疼病止﹐彼世人一見兒枕之疼動﹐用元胡蘇木蒲黃靈脂之類以化塊﹐又何足論哉。

婦人產後﹐少腹疼痛﹐按之卽止﹐人亦以爲兒枕之疼也﹐誰知是血虛而然乎﹐夫產後亡血過多﹐血室空虛﹐原能腹疼﹐十婦九然﹐但疼有虛實之分﹐不可不辧﹐如燥糖觸體光景﹐是虛疼而非實疼也﹐大凡虛疼宜補﹐而產後之虛疼﹐尢宜補焉﹐惟是血虛之疼﹐必須用補血之藥﹐而補血之味﹐多是潤滑之品﹐恐與大腸不無相礙﹐然產後血虛﹐腸多漧燥﹐潤滑正相宜也﹐何礙之有﹐方用腸寧湯。

當歸﹝一兩酒洗﹞﹐熟地﹝一兩九蒸﹞﹐人參﹝三錢﹞﹐麥冬﹝三錢去心﹞﹐阿膠﹝三錢蛤粉炒﹞﹐山藥﹝三錢炒﹞﹐續斷﹝二錢﹞﹐甘艸﹝一錢﹞﹐肉桂﹝二分去粗研﹞

水煎﹐服一劑而疼輕﹐二劑而疼止﹐多服更宜﹐此方補气補血之藥也﹐然補气而無太郁之憂﹐補血而無太滯之患﹐气血旣生﹐不必止疼而疼自止矣。

產後气喘六十八

婦人產後气喘﹐最是大危之癥﹐苟不急淸﹐立刻死亡﹐人只知是气血之虛也﹐誰知是气血兩脫乎﹐夫旣气血兩脫﹐人將立死﹐何又能作喘﹐然此血將脫﹐而气猶未脫也﹐血脫欲畱﹐而气不能畱挽乎血之脫﹐而气反上喘﹐如人與賊鬥﹐而力不勝賊之彊﹐又不肯自安於不鬥﹐乃召號同志﹐以求鄰人之助﹐故呼聲而喘作﹐其癥𨿽危﹐而可救處正在能作喘也﹐蓋肺主气﹐喘則肺气似盛﹐而不知實肺气之衰也﹐當是之時﹐血將脫而萬難驟生﹐望肺气之相救甚急﹐若赤子之望慈母然﹐而肺因血失﹐止存幾微之气﹐自顧尙且不暇﹐又何能提挈乎血﹐气不與血俱脫者幾希矣﹐是救血必須補气也﹐方用救脫活母湯。

方妙﹐不可加減。

人參﹝二兩﹞﹐當歸﹝一兩酒洗﹞﹐熟地﹝一兩九蒸﹞﹐枸杞子﹝五錢﹞﹐山萸﹝五錢蒸去核﹞﹐麥冬﹝一兩去心﹞﹐阿膠﹝二錢蛤粉炒﹞﹐肉桂﹝一錢去粗研﹞﹐黑芥穗﹝二錢﹞

水煎﹐服一劑而喘輕﹐二劑而喘減﹐三劑而喘定﹐四劑而全愈矣﹐此方用人參﹐以接續元陽﹐然徒補其气而不補其血﹐則陽燥而狂﹐𨿽回生於一時﹐亦旋得旋失之道﹐卽補血而不補其肝腎之精﹐則本原不固﹐陽气又安得而續乎﹐所以又用熟地山萸枸杞之類﹐以大補其肝腎之精﹐而後大益其肺气﹐則肺气健旺﹐升提有力矣﹐特慮新產之後﹐用補陰之藥﹐膩滯不行﹐又加肉桂以補命門之火﹐使火气有根﹐助人參以生气﹐且能運化地黃之類﹐以化精生血﹐若過於助陽﹐萬一血隨陽動﹐瘀而上行﹐亦非保全之策﹐更加荊芥以引血歸經﹐則肺气安而喘速定﹐治幾其神乎。

產後惡寒身顫六十九

婦人產後﹐惡寒惡心﹐身體顫﹐發熱作渴﹐人以爲產後傷寒也﹐誰知是气血兩虛﹐正不敵邪而然乎﹐大凡人之气不虛﹐則邪斷難入﹐產婦失血旣多﹐則气必大虛﹐气虛則皮毛無衛﹐邪原易入﹐正不必戶外之風來襲體也﹐卽一舉一動﹐風卽可乘虛而入之﹐然產後之婦﹐風易入而亦易出﹐凡有外邪之感﹐俱不必祛風﹐況產婦之惡寒者﹐寒由內生也﹐發熱者﹐熱由內弱也﹐身顫者﹐顫由气虛也﹐治其內寒﹐而外寒自散﹐治其內弱﹐而外熱自解﹐壯其元陽﹐而身顫自除﹐方用十全大補湯。

宜連服數劑﹐不可只服一劑。

人參﹝三錢﹞﹐白朮﹝三錢土炒﹞﹐茯苓﹝三錢去皮﹞﹐甘艸﹝一錢炙﹞﹐川芎﹝一錢酒洗﹞﹐當歸﹝三錢酒洗﹞﹐熟地﹝五錢九蒸﹞﹐白芍﹝二錢酒炒﹞﹐黃耆﹝一兩生用﹞﹐肉桂﹝一錢去粗研﹞。

水煎﹐服一劑而諸病悉愈﹐此方但補气與血之虛﹐而不去散風與邪之實﹐正以正足而邪自除也﹐況原無邪气乎﹐所以奏功之捷也。

產後惡心嘔吐七十

婦人產後﹐惡心欲嘔﹐時而作吐﹐人皆曰胃气之寒也﹐誰知是腎气之寒乎﹐夫胃爲腎之關﹐胃之气寒﹐則胃气不能行於腎之中﹐腎之气寒﹐則腎气亦不能行於胃之內﹐是腎與胃不可分而兩之也﹐惟是產後失血過多﹐必致腎水漧涸﹐腎水涸應腎火上炎﹐當不至胃有寒冷之虞。何故腎寒而胃亦寒乎﹐蓋新產之餘﹐水乃遽然涸去﹐虛火尙不能生﹐火旣不生﹐而寒之象自現﹐治法宜補其腎中之火﹐然火無水濟﹐則火在水上﹐未必不成火動陰虛之癥﹐必須於水中補火﹐腎中溫胃﹐而後腎無太熱之患﹐胃有旣濟之歡也﹐方用溫腎止嘔湯。

服此方﹐必待惡露盡後﹐若初產一二日之內﹐惡心欲嘔﹐乃惡露上衝﹐宜服加味生化湯﹐全當歸一兩酒洗﹐川芎二錢﹐炮姜一錢﹐東查炭二錢﹐桃仁一錢研用無灰黃酒一鍾﹐水三鍾同煎。

熟地﹝五錢九蒸﹞﹐巴戟﹝一兩鹽水浸﹞﹐人參﹝三錢﹞﹐白朮﹝一兩土炒﹞﹐山萸﹝五錢蒸去核﹞﹐炮姜﹝一錢﹞﹐茯苓﹝二錢去皮﹞﹐白寇﹝一粒研﹞﹐橘紅﹝五分薑汁洗﹞。

水煎﹐服一劑而嘔吐止﹐二劑不再發﹐四劑而全愈矣﹐此方補腎之藥﹐多於治胃之品﹐然而治腎仍是治胃也﹐所以腎气升騰﹐而胃寒自解﹐不必用大熱之劑溫胃而祛寒也。

產後血崩七十一

少婦產後半月﹐血崩昏暈﹐目見鬼神﹐人皆曰惡血衝心也﹐誰知是不愼房幃之過乎﹐夫產後業踰半月﹐气血𨿽不比其初產之二三日﹐而新气血初生﹐尙未全復﹐卽血路已淨﹐而胞胎之損傷未痊﹐斷不可輕於一試﹐以重傷其門戶﹐無柰少嬌之婦﹐气血初復﹐不知愼養﹐欲心大動﹐貪合圖歡﹐以致血崩昏暈﹐目見鬼神﹐是心腎兩傷﹐不特胞胎門戶已也﹐明明是旣犯色戒﹐又加酣戰﹐以致大泄其精﹐精泄而神亦隨之而欲脫﹐此等之癥﹐乃自作之孽﹐多不可活﹐然於不可活之中﹐而思一急救活之法﹐捨大補其气與血﹐別無良法也﹐方用救敗求生湯。

亦有中气素虛﹐產後頃刻﹐血崩不止﹐气亦隨之而脫﹐此至危之證﹐十常不救者八九﹐惟用獨參湯尙可救活一二﹐遼人參﹐去蘆﹐五錢﹐打碎急煎﹐遲則气脫不及待矣﹐煎成後徐徐灌之﹐待气回再煎一服﹐灌之﹐其餘治法﹐參看血崩門﹐但產後不可用杭芍炭﹐以及諸涼藥﹐然此證皆系臨產一二日前﹐入房久戰所致﹐戒之。

人參﹝二兩﹞﹐當歸﹝二兩酒洗﹞﹐白朮﹝二兩土炒﹞﹐九蒸熟地﹝一兩﹞﹐山萸﹝五錢蒸﹞﹐山藥﹝五錢炒﹞﹐棗仁﹝五錢生用﹞﹐附子﹝一分或一錢自制﹞。

水煎﹐服一劑而神定﹐二劑而暈止﹐三劑而血亦止矣﹐倘一服見效﹐連服三四劑﹐減去一半﹐再服十劑﹐可慶更生﹐此方補气以回元陽於無何有之鄕﹐陽回而气回﹐自可攝血以歸神﹐生精而續命矣。

產後手傷胞胎淋漓不止七十二

婦人有生產之時﹐被穩婆手入產門﹐損傷胞胎﹐因而淋漓不止﹐欲少忍須臾而不能﹐人謂胞破不能再補也﹐孰知不然﹐夫破傷皮膚﹐尙可完補﹐豈破在腹內者﹐獨不可治療﹐或謂破在外﹐可用藥外治﹐以生皮膚﹐破在內﹐𨿽有靈膏﹐無可救補耳﹐然破之在內者﹐外治𨿽無可施力﹐安必內治不可奏功乎﹐試思瘡傷之毒﹐大有缺陷﹐尙可服藥以生肌肉﹐此不過收生不謹﹐小有所損﹐並無惡毒﹐何難補其缺陷也﹐方用完胞飲。

胞破﹐諸書單方多﹐然不如此妙。

人參﹝一兩﹞﹐白朮﹝十兩土炒﹞﹐茯苓﹝三錢去皮﹞﹐生黃耆﹝五錢﹞﹐當歸﹝一兩酒炒﹞﹐川芎﹝五錢﹞﹐桃仁﹝十粒泡炒研﹞﹐紅花﹝一錢﹞﹐益母艸﹝三錢﹞﹐白芨末﹝一錢﹞

用豬羊胞一个﹐先煎湯﹐後煎藥﹐饑服﹐十劑全愈﹐夫胞損宜用補胞之藥﹐何以反用補气血之藥也﹐蓋生產本不可手探試﹐而穩婆竟以手探胞胎﹐以致傷損﹐則難產必矣﹐難產者﹐因气血之虛也﹐產後大傷气血﹐是虛而又虛矣﹐因虛而損﹐復因損而更虛﹐若不補其气與血﹐而胞胎之破﹐何以奏功乎﹐今之大補其气血者﹐不啻饑而與之食﹐渴而與之飲也﹐則精神大長﹐气血再造﹐而胞胎何難補完乎﹐所以旬日之內便成功也。

產後四肢浮腫七十三

產後四肢浮腫﹐寒熱往來﹐气喘咳嗽﹐胸膈不利﹐口吐酸水﹐兩脇疼痛﹐人皆曰敗血流於經絡﹐滲於四肢﹐以致气逆也﹐誰知是肝腎兩虛﹐陰不得出之陽乎﹐夫產後之婦﹐气血大虧﹐自然腎水不足﹐腎火沸騰﹐然水不足﹐則不能養肝﹐而肝木大燥﹐木中乏津﹐木燥火發﹐腎火有黨﹐子母兩焚﹐火焰直衝而上克肺金﹐金受火刑﹐力難制肝﹐而咳嗽喘滿之病生焉﹐肝火旣旺﹐而下克脾土﹐土受木刑﹐力難制水﹐而四肢浮腫之病出焉﹐然而肝木之火旺﹐乃假象而非眞旺也﹐假旺之气﹐若盛而實不足﹐故時而熱﹐時而寒﹐往來無定﹐乃隨气之盛衰以爲寒熱﹐而寒非眞寒﹐熱亦非眞熱﹐是以气逆於胸膈之間而不舒耳﹐兩脇者﹐肝之部位也﹐酸者﹐肝之气味也﹐吐酸脇疼痛﹐皆肝虛而腎不能榮之象也﹐治法宜補血以養肝﹐補精以生血﹐精血足而气自順﹐而寒熱咳嗽浮腫之病悉退矣﹐方用轉气湯。

方妙﹐不可加減﹐白芍宜炒炭用。

人參﹝三錢﹞﹐茯苓﹝三錢去皮﹞﹐白朮﹝三錢土炒﹞﹐當歸﹝五錢酒洗﹞﹐白芍﹝五錢酒炒﹞﹐熟地﹝一兩九蒸﹞﹐山萸﹝三錢蒸﹞﹐山藥﹝五錢炒﹞﹐芡實﹝三錢炒﹞﹐故紙﹝一錢鹽水炒﹞﹐柴胡﹝五分﹞。

水煎﹐服三劑效﹐十劑痊﹐此方皆是補血補精之品﹐何以名爲轉气耶﹐不知气逆由於气虛﹐乃是肝腎之气虛也﹐補肝腎之精血﹐卽所以補肝腎之气也﹐蓋虛則逆﹐旺則順﹐是補卽轉也﹐气轉而各癥盡愈﹐陰出之陽﹐則陰陽無扞格之虞矣。

產後肉綫出七十四

婦人有產後﹐水道中出肉綫一條﹐長二三尺﹐動之則疼痛欲絕﹐人以爲胞胎之下墜也﹐誰知是帶脈之虛脫乎﹐夫帶脈束於任督之間﹐任脈前而督脈後﹐二脈有力﹐則帶脈堅牢﹐二脈無力﹐則帶脈崩墜﹐產後亡血過多﹐無血以養任督﹐而帶脈崩墜﹐力難升舉﹐故隨溺而隨下也﹐帶脈下垂﹐每每作痛於腰臍之間﹐況下墜者而出於產門之外﹐其失於關鍵也更甚﹐安得不疼痛欲絕乎﹐方用兩收湯。

此方凡腎虛腰痛遺尿皆可治﹐甚勿輕忽。

人參﹝一兩﹞﹐白朮﹝二兩土炒﹞﹐川芎﹝三錢酒洗﹞﹐九蒸熟地﹝二兩﹞﹐山藥﹝一兩炒﹞﹐山萸﹝四錢蒸﹞﹐芡實﹝五錢炒﹞﹐扁豆﹝五錢炒﹞﹐巴戟﹝三錢鹽水浸﹞﹐杜仲﹝五錢炒黑﹞﹐白果﹝十枚搗碎﹞。

水煎﹐服一劑而收半﹐二劑而全收矣﹐此方補任督﹐而仍補腰臍者﹐蓋以任督連於腰臍也﹐補任督而不補腰臍﹐則任督無助﹐而帶脈何以升舉﹐惟兩補之﹐則任督得腰臍之助﹐帶脈亦得任督之力而收矣。

產後肝痿七十五

婦人產後陰戶中垂下一物﹐其形如帕﹐或有角﹐或二岐﹐人以爲產﹖也﹐誰知是肝痿之故乎﹐夫產後何以成肝痿也﹐蓋因產前勞役過傷﹐又觸動怪怒﹐以致肝不藏血﹐血亡過多﹐故肝之脂膜隨血崩墜﹐其形似子宮﹐而實非子宮也﹐若是子宮之下墜﹐狀如茄子﹐只到產門﹐而不能越出於產門之外﹐惟肝之脂膜﹐往往出產門外者﹐至六七寸許﹐且有粘席幹落一片如手掌大者﹐如是子宮墜落﹐人立死矣﹐又安得而復生乎﹐治法宜大補其气與血﹐而少加升提之品﹐則肝气旺而易生﹐肝血旺而易養﹐肝得生養之力﹐而脂膜自收﹐方用收膜湯。

收肝膜﹐全賴白芍之功﹐不可用炭。

生黃耆﹝一兩﹞﹐人參﹝五錢﹞﹐白朮﹝五錢土炒﹞﹐白芍﹝酒炒焦﹞﹐當歸﹝三錢酒洗﹞﹐升麻﹝一錢﹞。

水煎﹐服一劑卽收矣﹐或疑產後﹐禁用白芍﹐恐伐生气之原﹐何以頻用之而奏功也﹐是未讀仲景之書者﹐嗟乎﹐白芍之在產後﹐不可頻用者﹐恐其收斂乎瘀也﹐而謂伐生气之源則誤矣﹐況病之在肝者﹐尢不可以不用﹐且用之於大補气血之中﹐在芍藥亦忘其爲酸收矣﹐又何能少有作祟者乎﹐矧脂膜下墜﹐正藉酸收之力﹐助升麻以提升气血﹐所以奏功之捷也。

產後气血兩虛乳汁不下七十六

婦人產後﹐絕無點滴之乳﹐人以爲乳管之閉也﹐誰知是气與血之兩涸乎﹐夫乳乃气血之所化而成也﹐無血固不能生乳汁﹐無气亦不能生乳汁﹐然二者之中﹐血之化乳﹐又不若气之所化爲尢速﹐新產之婦﹐血已大虧﹐血本自顧不暇﹐又何能以化乳﹐乳全賴气之力﹐以行血而化之也﹐今產後數日﹐而乳不下點滴之汁﹐其血少气衰可知﹐气旺則乳汁旺﹐气衰則乳汁衰﹐气涸則乳汁亦涸﹐必然之勢也﹐世人不知大補气血之妙﹐而一味通乳﹐豈知無气則乳無以化﹐無血則乳無以生﹐不幾向饑人而乞食﹐貧人而索金乎﹐治法宜補气以生血﹐而乳汁自下﹐不必利竅以通乳也﹐方名通乳丹。

人參﹝一兩﹞﹐生黃耆﹝一兩﹞﹐當歸﹝二兩酒洗﹞﹐麥冬﹝五錢去心﹞﹐木通﹝三分﹞﹐桔梗﹝三分﹞﹐七孔豬蹄﹝二个去爪殼﹞。

水煎﹐服二劑而乳如泉湧矣﹐此方專補气血以生乳汁﹐正以乳生於气血也﹐產後气血涸而無乳﹐非乳管之閉而無乳者可比﹐不去通乳﹐而名通乳丹﹐亦因服之乳通而名之﹐今不通乳而乳生﹐卽名生乳丹亦可。

產後鬱結乳汁不通七十七

少壯之婦﹐於生產之後﹐或聞丈夫之嫌﹐或聽翁姑之誶﹐遂致兩乳脹滿疼痛﹐乳汁不通﹐人以爲陽明之火熱也﹐誰知是肝气之鬱結乎﹐夫陽明屬胃﹐乃多气多血之府也﹐乳汁之化﹐原屬陽明﹐然陽明屬土﹐壯婦產後﹐𨿽云亡血﹐而陽明之气實未盡衰﹐必得肝木之气以相通﹐始能化成乳汁﹐未可全責之陽明也﹐蓋乳汁之化﹐全在气而不在血﹐今產後數日﹐宜其有乳﹐而兩乳脹滿作痛﹐是欲化乳而不可得﹐非气郁而何﹐明明是羞憤成郁﹐土木相結﹐又安能化乳而成汁也﹐治法宜大舒其肝木之气﹐而陽明之气血自通﹐而乳亦通矣﹐不必專去通乳也﹐方名通肝生乳湯。

麥冬用小米炒﹐不惟不寒胃﹐且得米味﹐一直引入胃中﹐而化乳愈速。

白芍﹝五錢醋炒﹞﹐當歸﹝五錢酒洗﹞﹐白朮﹝五錢土炒﹞﹐熟地﹝三分﹞﹐甘艸﹝三分﹞﹐麥冬﹝五錢去心﹞﹐通艸﹝一錢﹞﹐柴胡﹝一錢﹞﹐遠志﹝一錢﹞﹐

水煎﹐服一劑卽通﹐不必再服也。

