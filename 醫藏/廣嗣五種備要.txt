廣嗣五種備要﹝淸﹞王實穎著

廣嗣五種備要

種子心法要回天生子𨿽雲天數﹐而人能積徳﹐便可回天。果然推廣良心﹐常行方便﹐隨分隨時﹐說好話﹐行好事﹐自然食天之報﹐如執左券﹐又何子嗣之不可求耶﹗昔者竇禹鈞夜夢故父謂曰﹕汝不惟無子﹐更且不壽﹐速修善行﹐挽回天意。鈞自是佩服﹐力行種種﹐利人事。復夢父謂曰﹕上天鑑知﹐延壽三紀﹐錫五子榮顯。其後果應。晉國公裴度相主餓死﹐因香山還帶﹐出將入相﹐子孫蕃衍。馮商還妾﹐果生馮京﹐狀元及第﹐時有爲三元記傳奇﹐以勸世者。詞云﹕請看還妾事﹐便是種兒方。人因積徳多子者﹐不可勝數﹐今略指三公以爲求嗣式﹐凡無子﹐攺爲有子。細讀袁了凡《立命說》﹐則知矣。石天基先生《命銓》一卷﹐刻於寶書內﹐玆不重載。可知回天是種子第一法。其風水﹑命相﹑卜數等說﹐皆未足論也。

要選雌如要娶婦生子﹐必須愼選眼睛不露﹐顴骨不髙﹐臥蠶不陷﹐人中不平﹐聲音不雄﹐發不粗捲。察此不犯﹐方可有子。如因艱嗣﹐置妾已多﹐精神旣虧﹐心不專一﹐又有所制﹐情意不孚﹐𨿽合不歡﹐胎亦難結。凡不得已而娶妾者﹐只以生子爲重﹐不必務求美色﹐惟气血壯旺﹐形體適中﹐不肥不瘦。太肥則脂塞生門﹐動則必喘﹔太瘦則羸﹐肌熱易生﹐皆不能孕。然所以不可求美者﹐何也﹖蓋入宮見妒﹐人情之常。爲夫者﹐平時先曉諭主母以主祀之大﹑無後之苦﹐又令諸妾重尊卑之分﹐一家和順﹐上下皆得其歡心﹐然後交會之時﹐無復顧忌﹐必能一舉而成也。前人云﹕婦人和樂則有子。此至言也。艱嗣者須要知之。

要寡欲男以精爲主。男病有五﹕一﹑精寒﹔二﹑精無力﹔三﹑精頑縮﹔四﹑精易泄﹔五﹑陽痿弱。凡此皆淫欲無度﹐或醉飽行房﹐或熱藥助長﹐或思慮憂愁﹐或驚恐鬱結﹐或彊力久戰﹐以至眞精耗散﹐腎虛精少﹐不能融結而成胎也。但腎臟之府﹐蓋人未交感之時﹐精皆涵於原气之中﹐未成形質﹐惟男女交媾﹐則欲火熾盛﹐此气化而爲精﹐自泥丸順脊而下﹐充溢於兩腎﹐由尾閭至膀胱﹑外腎而施泄。是以周身通泰﹐气暢情歡﹐當彊壯之年﹐美快不可勝言﹔至於中年交感﹐精從面上通來﹐髓涸精枯﹐𨿽泄不暢﹐亦不勝樂﹐乃人之可以自驗者。欲種子者﹐必要寡欲﹑積精﹑養气﹐始能成胎。

男寡欲則實﹐女寡欲則虛。前人云﹕寡欲多男。是知求嗣者﹐須要誠心寡欲﹐專俟紅將盡之時﹐男歡女悅﹐一種卽成胎。倘好色多欲者﹐是自廢也。如男精未通而禦女﹐則五體有不滿之處﹐異日必有難狀之疾。如陽已痿而彊色﹐則精竭內敗﹐切須忌戒。

男女寡欲﹐更須戒酒﹐夜必分房獨宿。要知不見可欲﹐心卽不亂。至於日間言笑舉止﹐亦不可戲狎﹐致動欲心。如欲心一動﹐𨿽不交感﹐而陽气已先泄矣。佛老家修心煉性﹐謂之內感﹐病同外感也﹐不可不謹。要知時世人種子﹐往往以婦女經至前三後三之說﹐所謂﹕三十時辰兩日半﹐二十八九君須算﹐落紅將盡是佳期﹐經水過時空霍亂。此四句﹐𨿽指常情﹐亦有不盡然者。大抵婦人因秉賦不同﹐則經來多寡不定﹐有一二日止者﹐有七八日止者﹐有血多者﹐有血少者﹐其法不拘幾日﹐只要經盡﹐體旺無疾﹐引誘其歡興﹐一種卽成矣。

要知竅凡天地生物﹐必有氤氳之气﹔萬物化生﹐必有發育之候。觀貓犬畜類﹐將受胎也﹐雌者必號呼而奔跳﹐其氤氳樂育之气﹐融融有不能自止者。此天然之節候﹐生化之眞機也。婦人行經之後﹐必有一日氤氳證候﹐於一時辰間﹐或气蒸而熱﹐或神昏而悶﹐有欲交接不可忍之狀。此的候也。婦人含羞不肯自言﹐男子須預密告之﹐若有此候﹐卽便直說﹔再以手探陰內﹐子宮門有如蓮蕊挺開﹐便是眞確。此時交合﹐一舉卽成胎矣﹐萬無一失。此最妙最應之法也。

男女交合﹐欲心俱熾﹐當其精血之至﹐彼此先後有不能自持者。必平昔熟審女情所向如何﹐迎機可令先至。而我在臨禦﹐尢不可色情濃迫﹐以致力難堅忍﹐必俟女至方衝﹐則瞬睫二事交融﹐胎孕已結於不知不覺之中矣。然男又不可縱酒力﹐仗熱藥﹐恃彊而禦弱女﹐令其屢泄﹐則气衰不能攝精﹐均非種子之道也。

要療治女以血爲主﹐女病有四﹕一﹑經參前後﹔二﹑臨經作痛﹔三﹑赤白帶下﹔四﹑崩隔格淋。凡此皆血气不調﹐或經行之時﹐惱怒過甚﹐飲食過多﹐交接不已﹐以致眞元耗竭﹐諸病交侵﹐不可不加意療治。

血者﹐水谷之精气也﹐調和五臟﹐保固六腑﹐在男子則化爲精﹐女子上爲乳汁﹐下爲血海。心𨿽主血﹐肝𨿽藏血﹐然皆統攝於脾﹐補脾和胃﹐血自生矣。東垣所謂脾爲生化之源﹐心統諸經之血者是也。人之有胎者﹐陽精之施也﹐陰血能攝之。今婦人無子者﹐皆由血少不足以攝精也。欲得子者﹐必須補其陰血﹐方能有孕。何世人用秦桂丸熱劑﹐煎熬臟腑﹐气血沸騰﹐禍不旋踵﹐良可憫哉﹗世之難嗣者﹐專以婦人爲重﹐是舍本而求末。間有兼治男子者﹐亦未得理之肯綮。或男子或年老﹐或有病﹐或陽事不堅﹐不射﹐或精冷精淸﹐或向未受胎﹐或胎而小產﹐或產而不男﹐或男而不育。須求明醫診治﹐必令精神完固﹐气血充盈﹐不惟多男﹐抑且多壽矣。

元气有限﹐人欲無涯﹐火生於水﹐禍發必克﹐尾閭不禁﹐滄海以竭。少之時﹐戒之在色﹔及其老也﹐更宜寡欲。凡求嗣者﹐男須養精神﹐服藥餌﹔女要調精血﹐知交候。男女气足神旺﹐彼此歡愛﹐自然精血渾融﹐所謂二五之精﹐妙合而凝也。

種子至要﹐予謂全在回天意﹐盡人力﹐此二者﹐如陰陽表裏﹐缺一不可。回天意﹐全在積徳存仁四字。蓋博愛之謂仁﹐卽不忍人之心也﹐忍則自絕其生生之本。時能博愛﹐則生機充溢﹐猶夫天地气候﹐𨿽冬令閉藏﹐一遇陽春﹐靡不發育﹐天之助重此。盡人力﹐全在淸心寡欲四字。蓋寡欲則精壯气實﹐結胎有基。但腎屬水﹐主智﹐若勞心焦思﹐則腎傷矣。惟是素封乎人﹐或艱於嗣﹐此皆少年過欲傷腎﹐及至知艱﹐則又多購妾婢﹐廣服丹藥﹐至令熱藥內損臟腑﹐漁色外役精神。殊不知眞正精神﹐非徒藥餌可生﹔孕育無機﹐非特意慮可得。空汲汲於此﹐甚至捐身﹐深可痛惜﹗必須少思絕色﹐保養百餘日﹐方可一往其至爾力﹐其中非爾力也。總之﹐仁心猶如桃杏瓜果﹐若無核中之仁﹐𨿽種膿壞﹐何足生發。若人不學存仁﹐便學余法﹐卽捨源逐流﹐恐上所立諸法﹐未必就能勝於天也﹐豈非自誤哉﹗

