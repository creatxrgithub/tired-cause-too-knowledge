女科要旨淸陳念祖

敍言

卷一

調經

古今方十九首

種子

時方三首

外備方三首

卷二

胎前

金匱方八首時方九首

卷三

產後

金匱方論一十一首

卷四

雜病

金匱方一十九首

外科

眼目

瘰

乳癰乳巖﹝附﹞乳縮乳卸

附﹕婦人陰挺論

續記

敍言

醫者﹐意也。《靈》《素》具在﹐非神而明之﹐則拘守成方﹐將爲斯世厲。顧醫難﹐而醫婦人女子尢難。昔人以小兒爲啞科﹐竊意女科亦然。蓋小兒不能言﹐而婦女則言不能盡﹐惟得之指下﹐洞見乎脈與証之相符﹐庶不致於差謬矣。

吳航陳修園先生﹐儒也。幼讀岐黃﹐語卽精其理﹐一切時醫之論﹐能力窮其非﹐引而歸於至正。旋由科舉出爲邑宰﹐以四診法佐撫字﹐至今燕南趙北人猶頌之。先生不欲祕活人方﹐旣手刊各種書﹐又遺屬盡刻所著﹐令嗣遵之﹐次第行於世﹐爲世利賴。今令孫心典一兄﹐又以醫學成先志。檢先生所選女科要旨﹐將付梓人﹐以年與君家世有往來之誼﹐命作弁言。余旣心好先生書﹐復嘉其後人之能善承家學﹐存心濟人﹐功誠偉焉。不揣固陋﹐因爲之序﹐候官林鴻年拜手。

﹝心典﹞少隨任北直﹐獲睹先大父公餘之暇﹐命先伯父擬注《傷寒論淺注》爲前集﹐命先君擬注《金匱要略淺注》爲後集﹐剖晰詳明﹐以示來者。更遺《女科要旨》一書﹐命先君韻擬之﹐未及付梓。回憶當年﹐﹝典﹞與弟﹝心蘭﹞伏讀之餘﹐不勝霜露之感﹐忽忽幾數十春秋矣。是書也﹐吾祖所殫精瘁慮﹐以期有裨於世者﹐不能梓而行之﹐則吾之責也。

謹校之以付攻木氏。

辛丑荔月長孫﹝心典﹞謹識

卷一

調經

門人問曰﹕婦人以血爲主﹐醫者輒云血海﹐可以實指其所在乎﹖

陳修園曰﹕人身之血海﹐胞也。居膀胱之外﹐而爲膀胱之室。《經》云﹕衝脈任脈皆起於胞中﹐是男女皆有此血海。但男則運而行之﹐女則停而止之。營運者無積而不滿﹐故陽气應日而一舉﹔停止者有積而始滿﹐故陰血應月而一下﹔此男女天癸之總根也。而婦人一科﹐專以月事爲主。《經》云「任脈通﹐太衝脈盛﹐月事以時下﹐故能有子。」蓋時者﹐滿三旬之期而一下﹐以象月盈則虧﹐下之不失其期﹐故名月信。

門人髙子問曰﹕女科中好手甚少﹐不可不大爲之振作。因執女科書數十種﹐屬余擇而授之。余徧閱大有悟曰﹕古人以月經名爲月信﹐不止命名確切﹐而月事之有無﹑多少﹑遲速﹐及一切治療之原委﹐無不包括於「信」字之中。夫五行之土﹐猶五常之信也。脾爲陰土﹐胃爲陽土﹐而皆屬信﹔信則以時而下﹐不愆其期。𨿽曰心生血﹐肝藏血﹐衝任督三脈俱爲血海﹐爲月信之原﹐而其統主則惟脾胃﹐脾胃和則血自生﹐謂血生於水谷之精气也。若精血之來﹐前後﹑多少﹑有無不一﹐謂之不調﹐不調則爲失信矣。《經》云﹕土太過則惇阜。阜者﹐髙也﹔惇者﹐濃也﹔旣髙而又濃﹐則令除去﹐宜用平胃散加大黃﹑白芍藥﹑枳實﹑桃仁之類。《經》又云﹕土不及則卑監。卑者﹐下也﹔監者﹐陷也﹐坑也。旣下而又陷坑﹐則令培補﹐宜六君子湯加芎﹑歸﹑柴﹑芍及歸脾湯之類﹐此言經水不調以虛實分之也。

又有以陰陽偏勝分之者。許叔微云﹕婦人病多是月經乍多﹑乍少﹐或前﹑或後﹐時發疼痛﹐醫者一例呼爲經病﹐不辧陰勝陽﹐陽勝陰﹐所以服藥少效。蓋陰气勝陽气﹐則胞寒气冷﹐血不營運﹐《經》所謂天寒地凍﹐水凝成冰﹐故令乍少﹐而在月後﹔﹝或斷絕不行。﹞若陽气勝陰﹐則血气散溢﹐《經》所謂夏暑地熱﹐經水沸騰﹐故令乍多﹐而在月前。﹝或一月數下﹐或崩漏不止。﹞當「別其陰陽﹐調其气血﹐使不相乖﹐以平爲期」。此叔微統論陰陽之道也。而余則以「陰陽」二字﹐專指脾胃而言。蓋脾者﹐太陰之濕土也﹐不得陽明燥气以調之﹐則寒濕盛﹔而陰獨勝﹐陰道常虛﹐卽《內經》「卑監」之旨也。胃者﹐陽明之燥土也﹐不得太陰之濕气以調之﹐則燥熱盛﹔而陽獨勝﹐陽道常實﹐卽《內經》「惇阜」之旨也。至於用方﹐以四物湯加香附﹑茯神﹑炙艸爲主﹐陰勝加漧薑﹑桂﹑附﹑吳萸及桃仁﹑紅花之類﹐陽勝加知﹑柏﹑芩﹑連﹑門冬之類﹐平平淺淺中﹐亦不可廢。若求其所以然之妙﹐《金匱》溫經湯一方﹐無論陰陽﹑虛實﹑閉塞﹑崩漏﹑老少﹐善用之無不應手取效。此不特今之習女科者聞之吐舌﹐卽數百年來注《金匱》之家﹐或識見不到而不能言﹐或珍爲枕祕而不肯言。今修園老矣﹗不得不擇人而傳之﹐但旣傳之而又囑之曰﹕《靈樞經》載黃帝謂雷公曰﹕此先師之所禁﹐割臂歃血之盟也。凡思議不可及之方﹐若輕以示人﹐則气泄而不神﹐必擇大學問之人﹐知其居心長濃者﹐而後授之。

門人問曰﹕女人之經﹐一月一行﹐其常也﹔或先或後﹐或通或塞﹐其病也﹔間或有不關於病者﹐願聞其說。

曰﹕天下事有常而卽有變。婦人當月事之期﹐其血不下﹐只見吐血﹑衄血﹑或眼耳出血者﹐是謂倒經逆行﹔有三月一行者﹐是謂居經﹔有一年一行者﹐是謂避年﹔有一生不行而受胎者﹐是謂暗經﹔有受胎之後﹐月月行經而產子者﹐是謂胎盛﹐俗名垢胎﹔有受胎數月﹐血忽大下而胎不墜者﹐是謂漏胎﹔此𨿽異常﹐而數患之竟不害事也。彼皆以妄爲常﹐而中土失其主信之道﹐如人無信行﹐全賴狡詐以成家﹐君子不爲也。大抵婦人患此者﹐性情亦必乖張。

門人問曰﹕經候不調旣得聞命矣﹐今願聞調經之法。

曰﹕諸家調經之說﹐是非參半。而蕭愼齋以調經莫先於去病﹐錄李氏之論一條﹐以分因詳證治法﹔錄方氏之論一條﹐又參以統論二氏之說﹐深合鄙意﹐今全錄於後。

李氏云﹕婦人月水循環﹐纖不作而有子。若兼潮熱﹑腹痛﹐重則咳嗽﹑汗﹑嘔﹐或瀉﹐有潮熱則血愈消耗﹐有汗﹑咳﹑嘔則气往上行﹐瀉則津偏於後﹐痛則積結於中﹐是以必先去病﹐而後可以滋血調經。就中潮熱疼痛﹐尢爲婦人常病。蓋血滯積入骨髓﹐便爲骨蒸﹔血滯積瘀﹐與日生新血相搏﹐則爲疼痛﹔血枯不能滋養百骸﹐則蒸熱於內﹔血枯胞絡火盛﹐或挾痰气﹑食積﹑寒冷﹐則爲疼痛﹔凡此諸病﹐皆阻經候不調﹐必先去其病﹐而後可以調經也。

方氏曰﹕婦人經病﹐有月候不調者﹐有月候不通者﹔然不調不通中﹐有兼疼痛者﹐有兼發熱者﹐此分而爲四也。細詳之﹐不調中﹐有趨前者﹐有退後者﹐趨前爲熱﹐退後爲虛。不通中﹐有血枯者﹐有血滯者﹔血滯宜破血﹐枯宜補也。疼痛中﹐有時常作痛者﹐有經前經後作痛者﹔常時與經前爲血積﹐以經後爲血虛也。發熱中﹐有常時發熱者﹐有經行發熱者﹔常時爲血虛有積﹐經行爲血虛而有熱也﹔是四者之中﹐又分爲八矣。人之气血周流﹐忽有憂思忿怒﹐則鬱結不行﹔經前產後﹐忽遇飲冷形寒﹐則惡露不盡﹔此經候不調﹐不通作痛﹐發熱所由作也。大抵气行血行﹐气止血止﹔故治血病以行气爲先﹐香附之類是也。熱則流通﹐寒則凝塞﹔故治血病以熱藥爲佐﹐肉桂之類是也。

蕭愼齋曰﹕按婦人有先病而後致經不調者﹐有因經不調而後生諸病者。如先因病而後經不調﹐當先治病﹐病去經自調﹔若因經不行而後生病﹐當先調經﹐則經調病自除。李氏一論﹐可謂調經之要﹐然偏而不全﹐余故補其未盡之旨。若方氏分因詳癥﹐誠得統論調經大法。

門人問曰﹕夫子以月事爲月信專主脾胃﹐不摭《內經》之字句﹐而獨得其精華﹐究竟從何節得來乎﹖

曰﹕《詩》以「思無邪」蔽之﹐《禮》以「毋不敬」該之﹐余此論從「二陽之病發心脾」一節領會出來。今錄其原文﹐又采集各家之注﹐願學人熟讀而有得之。《內經》云「二陽之病發心脾﹐有不得隱曲﹐女子不月﹐其傳爲風消﹐其傳爲息賁者﹐死不治」。馬元臺注云﹕二陽﹐足陽明胃脈也。爲倉廩之官﹐主納水谷﹐乃不能納受者何也﹖此由心脾所發耳。正以女子有不得隱曲之事﹐郁之於心﹐故心不能生血﹐血不能養脾﹐始焉胃有所受﹐脾不能化﹐而繼則漸不能納受﹐故胃病發於心脾也。由是水谷衰少﹐無以化精微之气﹐而血脈遂枯﹐月事不能時下矣。余擬用歸脾湯﹐重加鹿茸﹑麥門冬﹐服二十餘劑可愈。武叔卿注云﹕此節當從「隱曲」推解。人有隱情曲意﹐難以舒其衷﹐則气郁而不暢﹔不暢則心气不開﹐脾气不化﹐水谷日少﹐不能變化气血﹐以入二陽之血海﹔血海無餘﹐所以不月﹔余擬用歸脾湯﹐加芍藥﹑柴胡。傳爲風消者﹐﹝風之名﹐火之化也。消﹐消瘦也。﹞發熱消瘦﹐胃主肌肉也﹔余擬用歸脾湯﹐加丹皮﹑梔子﹑地骨皮﹑芍藥。傳爲息賁者﹐喘息上奔﹐胃气上逆也﹔余用《金匱》麥門冬湯。人無胃气則死﹐故云「死不治」。此一節爲經血本原之論也。

門人問曰﹕婦人經閉﹐或因家務煩惱﹐或因胎產﹑乳子受傷﹐其不調也有自室女。何以亦有不調之病乎﹖

余曰﹕室女患此﹐甚於婦人﹐所以多死。室女乃渾全之人﹐气血正旺﹐不應阻塞﹐竟患經閉不行﹐若非血海漧枯﹐則爲經脈逆轉。血海漧枯者﹐宜用當歸補血湯加麥冬﹑白芍各五錢﹐炙甘艸二錢﹔虛極者加附子一錢以助之。倘或失治﹐則內熱咳嗽﹑肌肉甲錯﹑毫髮焦落﹐而成怯癥矣。經脈逆者﹐宜用《金匱》麥門冬湯﹑芍藥甘艸湯﹐加牛膝﹑茜艸之類﹐兼服四烏骨一蘆茹丸以調之。倘或失治﹐則爲吐血﹑衄血﹑咳嗽﹑骨蒸﹐而成瘵病矣。若肝火熾盛﹐左脇刺痛﹐頸生瘰﹐佐以逍遙散﹐加栝蔞﹑川貝母﹑生牡蠣﹑靑皮之類。若肝木弦﹐上寸口魚際﹐非藥所能治﹐卽與配則愈﹐或與加味逍遙散。若體常怯寒﹐食少腹脹﹐佐以六君子湯﹐加漧薑之類﹔歸脾湯﹑八珍湯可以出入互用。然余又有深一層治法。憶余乾隆辛丑歲﹐朱紫坊黃姓之女﹐年方二十二歲﹐始因經閉﹐服行經之藥不效﹐後泄瀉不止﹑食少﹑骨瘦如柴﹐服四神﹑八味之類﹐瀉益甚﹐而五更至天明數次﹐便後帶血﹐余主用《金匱》黃土湯﹐以赤石脂易黃土﹐以漧薑易附子﹐每服加生鹿茸五錢﹐意以先止其泄瀉便紅﹐然後再調其經水﹐連服八劑﹐泄瀉如故﹐而經水通矣。又服五劑﹐瀉血俱止。後服六君子湯加漧薑收功。可知鹿茸入衝任督三脈﹐大能補血﹐非無情之艸木所可比也。又閱諭嘉言《寓意艸》﹐載楊季登之女﹐經閉年餘﹐發熱食少﹐肌削多汗﹐而成勞怯。醫見多汗﹐誤謂虛也﹐投參術﹐其血愈涸。余診時﹐見汗出如蒸籠气水﹐謂曰﹕此癥可療處﹐全在有汗。蓋經血內閉止﹐有從皮毛間透出一路﹐以汗亦血也﹔設無汗而血不流﹐則皮毛漧槁而死矣。宜用極苦之藥以斂其血﹐入內而下通於衝脈﹐則熱退經行而血自止﹐非補藥所能效也。於是以龍薈丸日進三次。月餘﹐忽覺經血略至﹐汗熱稍輕。姑減前丸﹐只日進一次。又一月﹐經血大至﹐淋漓五日﹐而諸病全瘳矣。附此二案﹐爲一虛一實之對﹐學人當一隅而三反之。

門人問曰﹕女科書一病一方﹐且一病而有數方﹐其方倍於男子。此書於調經一書﹐止取一十九方﹐毋乃太簡乎﹖

曰﹕《內經》只有十二方﹐《傷寒論》止有一百一十三方﹐《金匱》止有二百四十三方﹐可以謂之方﹔唐以後合法者甚少﹐其餘不過匯集藥品﹐不可以名方。而女科所傳之方﹐更爲淺陋﹐大失《神農本經》之旨與伊芳聖制方之法。淺陋之方﹐姑任淺陋之醫輩用之﹐淺陋之病家服之﹐服之不愈﹐亦無怨言﹐或日久而病气衰亦自愈﹐余姑置弗論也。今諸同學皆好學深思士也。儒者以濟人爲心﹐以我之獨知俯視一切﹐未免驚俗。恐濟人不廣﹐禮貴從俗﹐醫道何獨不然﹗今取習用之方而精選之﹐卽如四物湯﹐本淺近而無深義也﹐余則加入香附﹑茯神各二錢爲佐﹐是取鐵翁道人之交感丸﹐參贊其內﹝交感者﹐以气之化於無形也﹞﹔又加炙甘艸四錢爲君﹐是取仲景先生之復脈湯﹐主持其際﹝復脈者﹐以血之運而不息也﹞﹔變淺近爲神奇。惟熟讀《內經》《本經》﹑仲景書者﹐方信餘言之不謬。又有加減套法﹕經血先期而至﹐加芩﹑連﹑知﹑柏﹔後期而至﹐加姜﹑桂﹑艾葉。實者加陳皮﹑枳實﹔虛者加人參﹑白術﹔大實而閉者﹐加大黃﹑枳實﹑桃仁﹑牛膝﹐更佐以抵當湯﹑桃仁承气湯﹔大虛而枯者﹐加參﹑術﹑鹿茸﹑牛膝外﹐更加以人參養榮湯。經行而腹痛拒按者﹐加延胡索﹑木香﹔經已行而腹痛者﹐加人參﹑白術﹑漧薑。經水不通﹑逆行而爲吐血﹑衄血者﹐加牛膝﹑澤蘭﹑韭汁﹑童便。

若腹中素有痞﹐飲食滿悶者﹐除地黃加枳實﹑半夏。色紫者﹐風也﹐加荊﹑防﹑白芷﹔黑者﹐熱甚也﹐加芩﹑連﹑丹皮﹑地骨皮﹔淡白者﹐虛也﹐有挾痰停水以混之﹐加參﹑﹑陳﹑半﹔色如煙塵﹑水如屋漏水者﹐合二陳湯﹐再加防風﹑秦艽﹑蒼術﹔如豆汁者﹐加芩﹑連﹔或帶黃混濁者﹐濕痰也﹔或成塊作片﹐血不變者﹐气滯也﹔加元胡﹑枳實﹑陳皮。色變紫黑者﹐屬熱者多﹐屬寒者亦有之﹐宜察脈審癥。此外﹐若惡寒﹑發熱﹑頭痛﹐有汗加桂枝﹑姜﹑棗﹐無汗加麻黃﹑細辛之類﹐詳於海藏六合湯不贅。其餘歸脾﹑逍遙各方﹐𨿽不可與《內經》四烏骨一蘆茹丸等方並論﹐而視益母勝金丹﹑巽順丸之類﹐則乎遠矣﹗

古今方十九首

平胃散治土气太過﹐經血不調。《達生篇》﹕加芒硝能下死胎。

六君子湯方中參﹑術﹑苓﹑艸﹐脾藥也﹔陳皮﹑半夏﹐胃藥也﹔經血生於脾胃﹐故加歸﹑芍之類﹐便是調經之的方。

四物湯婦科總方﹐時人習用之﹐方中妙在川芎一味。

新定加味四物湯﹝方論見上。﹞

十全大補湯八珍湯二方气血雙補﹐其用藥品𨿽云板實﹐卻亦平穩可從。

人參養榮湯五臟兼補﹐視八珍﹑十全等髙一格﹐以藥品之輕重得法也。

生白芍﹝一錢五分﹞人參當歸陳皮桂心﹝徐靈胎《蘭臺軌範》云﹕是小桂枝去皮﹐非肉桂心。﹞黃茯苓白術炙艸﹝各一錢﹞遠志﹝去骨﹐五分﹞五味﹝十四粒﹞熟地﹝七錢半﹞

加生薑三片﹐紅棗二枚﹐水煎溫服。

四烏魚骨一蘆茹丸﹝《內經》﹞調經種子﹐亦治男子陽痿。

烏魚骨﹝四兩﹐去甲﹞蘆茹﹝一兩﹞

﹝長男蔚﹞按﹕以雀卵丸﹐如小豆大﹐食前以鮑魚汁送下五丸﹐今酌增爲二錢。後人用白毛黑骨雄鷄一隻﹐去毛腸﹐不見水擦漧﹐用當歸二兩﹐川芎一兩﹐入前藥於雞腹內﹐加酒二碗﹐童便一碗﹐蒸到汁幹﹐將雞取淨肉﹐和藥曬爲末﹔或加香附四兩﹐炒茯神﹑人參各一兩﹐爲末﹐煉蜜爲丸﹐如梧桐子大﹐酒送下﹐或米湯送下。

抵當湯通瘀猛劑。﹝見《傷寒論》﹞。

桃仁承气湯通瘀緩劑。﹝見《傷寒論》﹞。

蠶砂酒治月經久閉。按﹕此方較上二方更爲平穩。

蠶砂﹝四兩﹐炒半黃色﹞無灰酒﹝一壺﹞。

上重湯煮熟﹐去砂﹐溫飲一盞卽通。

歸脾湯﹝《內經》﹞二陽之病發心脾一節﹐此方頗合《經》旨。

當歸茯神人參炙白術棗仁龍眼肉﹝各二錢﹞木香炙艸﹝各一錢﹞水煎服。

髙鼓峯云﹕男婦怯弱﹐不論何癥﹐止以此方去木香﹐加芍藥﹑麥冬﹑五味子﹐服至月餘必愈。𨿽有他方﹐吾不知也。按方中全賴木香一味﹐若去之何以成歸脾湯乎﹖若有寒熱往來﹐可加柴胡﹑芍藥﹔若潮熱骨蒸﹐加丹皮﹑地骨皮﹑梔子﹔若起於怫郁﹐加貝母﹑黃連﹔若腹痛經閉﹐加桃仁﹑紅花﹑元胡索之類。

逍遙散女子善懷﹐每多憂鬱﹐此方解肝郁也﹐而諸郁無不兼治。趙養葵謂﹕五郁皆屬於肝也。方從小柴胡湯套出。

越鞠丸﹝《丹溪》﹞解郁總方。《易思蘭醫案》治寒熱虛實一切雜病﹐皆從此方變化﹐屢用屢驗。

香附﹝童便制﹞山梔撫芎蒼術六神曲

以蒸餅爲丸﹐每服三錢﹐陳米湯送下。

溫經湯治經閉或經行過多﹐或崩漏不止﹐或久不受胎﹐統名帶下。

吳萸﹝三兩﹞當歸川芎芍藥人參桂枝阿膠丹皮甘艸﹝各二兩﹞生薑﹝三兩﹐一本二兩﹞半夏﹝半升﹐一本一升﹞麥冬﹝一升﹞

上十二味﹐以水一斗﹐煮取三升﹐分溫三服。

亦主婦人少腹寒﹐久久不受胎﹐及過期不來。歌曰﹕口漧腹滿掌心燒﹐卅六該﹝謂十二瘕﹑九痛﹑七害﹑五傷﹑三痼﹐共三十六種﹐詳於《金匱淺注》中﹐不贅﹞帶下條﹐歸芍膠芎權各二﹐權﹝稱鐘也。稱其數各二兩﹞。桂參丹艸數相侔﹐﹝八物同用二兩也。﹞整升重用﹝麥門﹞冬勝任﹐減半一升減其半﹐止用半升也。相需﹝半﹞夏速求﹐更佐﹝吳茱﹞萸﹝生﹞姜各三兩﹐閉﹝至期不來。﹞崩﹝來而過多﹞不育﹝少腹寒﹐久不受胎者。﹞各探幽。

﹝次男元犀按﹞﹕當歸﹑芎﹑芍藥﹑阿膠﹐肝藥也﹔丹皮﹑桂枝﹐卽心藥也﹔吳茱萸﹐肝藥﹑亦胃藥也﹔半夏﹐胃藥亦衝藥也﹔麥門冬﹑甘艸﹐卽胃藥也﹔人參補五臟﹔生薑利諸气也。病在經血﹐以血生於心藏於肝也﹔衝爲血海也﹐胃屬陽明﹐厥陰衝脈麗之也。然細繹方意﹐以陽明爲主﹐吳茱萸用至二兩﹐驅陽明中土之寒﹔卽以麥門冬用至一升﹐滋陽明中土之燥﹔一寒一熱﹐不使偏隅﹐所以謂之溫也。半夏用至半升﹑生薑用至三兩者﹐以姜能去穢而胃气安﹐夏能去逆而胃气順也。其餘皆相輔而成其溫之之用﹐絕無逐瘀之品﹐故過期不來者能通之﹐月來過多者能止之﹐少腹寒不受胎者並能治之﹐其神妙不可言矣﹗

六味丸「壯水之主﹐以制陽光。」

桂附八味丸「益火之源﹐以消陰翳。」二方治婦人經病。無子加香附﹝童便浸﹞﹑川貝母﹑當歸各三兩﹐艾葉﹝醋炒﹞二兩﹐多效。

當歸補血湯治血虛發熱﹐癥類白虎﹐但脈不洪長以別之。

黃﹝一兩﹞當歸﹝三錢﹞

上水煎服。尢在涇《金匱翼》有生地五錢﹐甘艸二錢﹐余未知其所本。

麥門冬湯治火逆上气﹐咽喉不利﹐止逆下气。

﹝長孫男心典稟﹞按﹕可借治婦人返經﹑上逆﹑吐衄等癥。蓋以此方專入陽明。陽明之脈﹐以下行爲順﹐上行爲逆﹔衝任之脈﹐麗於陽明﹔三經主血﹐故以此方爲正治之法。若去粳米﹐加蜂蜜八錢﹐取百花之菁華﹐以補旣亡之胃陰﹐更爲周到。然陽明因虛火而逆者固宜此湯﹐陽明因虛寒而逆者﹐捨吳茱萸之溫降﹐將何道以鎭納之乎﹖噫嘻﹗吐血﹑衄血之癥﹐違眾說而專主此湯﹐恐漢﹑唐以下﹐至今日而始聞是語也。

麥門冬﹝四錢﹐不去心﹞煮半夏﹝二錢﹞大棗﹝二枚﹞炙甘艸﹝一錢﹞粳米﹝三錢半﹞人參﹝一錢﹞

上諸味﹐淸水煎服。

修園與諸生﹐講學於嵩山之井上艸堂﹐座中有謂某醫﹐自誇爲女科名手﹐執其常用之方來詢﹐余不覺大發一嘆﹐曰﹕女科本無純粹可觀之書﹐而世上醫輩更不必深求之也。然而相傳習用之藥﹐不自知其爲害人之品者﹐則有四﹕一曰丹參。謂丹參不寒不燥﹐不補不攻﹐一味功兼四物﹐且能去瘀血生新血。李士材謂其去瘀之功﹐多於生血﹐爲婦人之要藥。豈知《本艸經》云「丹參味苦微寒﹐主心腹邪气﹐腸鳴幽幽如走水﹐寒熱積聚﹐破癥除瘕﹐止煩滿﹐益气。一名卻蟬﹐生山谷」。通共三十八字。其云主「心腹邪气」﹐「邪气」二字﹐卽下文寒熱之气也。邪在心卽煩﹐邪在腹卽滿﹐腸居腹內﹐邪气走於腸中﹐故幽幽鳴如走水。積聚亦病於腹﹐積而不散﹑推之不移爲癥﹐癥者徵也﹐以其有形可徵也﹔或聚或散﹑推之則移爲瘕﹐瘕者假也﹐言其假借而成也。其云益气者﹐通章以心腹邪气爲提綱﹐邪气旣除﹐則正气自然受益﹐非丹參能補益之也。詳《經》文之旨﹐專主驅邪﹐且驅心腹之裏邪﹐與四物湯之功用﹐冰炭相反﹐若以平時調理胎前﹑產後之常藥而輒用之﹐攻伐無過﹐髒气大傷﹐卽孟夫子所謂安其危而利其災﹐樂其所亡是也。此女科習用丹參之害人一也。二曰益母﹐謂益母能通血脈﹐調經水﹐去瘀生新﹐爲婦人之良藥。豈知《本艸經》云「茺蔚子味辛微溫﹐主明目益精﹐除水气﹐久服輕身。莖主癮疹癢﹐可作浴湯。一名益母﹐一名益明﹐一名大札﹐生池澤。」通共四十一字﹐無一字言及婦人經產之癥。其云「微溫」者﹐得春木之气也﹔味辛者﹐得秋金之味也。木有制則其性和﹐性和則有輕身之效﹐《經》所謂風能生物是也。其云「明目」者﹐以肝開竅於目也。其云益精者﹐以精生於飲食之精華﹐先散於肝而後藏之於腎也。莖主癮疹癢者﹐以洗浴能去肌表之風也。若產後膚表微微發熱﹐是外感微風﹐與此物甚爲對癥﹐若重癥則不足恃矣。況癥重藥輕﹐則病勢日甚一日﹐終至敗壞而莫挽。若輩東請西延﹐別有殺人不見血之技﹐修園惡之﹐此女科習用益母艸之害人二也。三曰何首烏。時醫以熟地黃大補陰血﹐恐其膩膈減食﹐竟以何首烏代之。豈知何首烏《本艸經》不載﹐而《開寶》有之﹐極贊其功﹐但爲後人添加之品﹐或逞其臆見﹐或得之傳聞﹐不足尙也。余惟於久瘧偶用之﹐取其味澀之能截瘧也﹔久痢偶用之﹐取其味苦之能堅腸也。若謂其能滋陰補腎﹐如《開寶》所誇之效﹐吾不信也。蓋藥之能滋潤者﹐必其脂液之足也﹔藥之能補養者﹐必其气味之和也。試問滯澀如首烏﹐何以能滋﹖苦劣如首烏﹐何以能補﹖正與地黃相反﹐何以謂其功用相同而相代乎﹖此女科習用何首烏之害人三也。四曰郁金。謂婦人之病﹐多起於郁﹐郁金能解諸郁﹐爲婦人之良藥。而不知此物﹐《神農本艸經》不載﹐而《唐本》有之﹐《唐本》云「郁金味苦寒﹐主血積﹐下气生肌﹐下血破惡血﹐血淋﹑尿血﹑金瘡。」原文只此二十三字。其雲气味苦寒者﹐謂气寒而善降﹐味苦而善泄也。其云血積者﹐血不行則爲積﹐積不去則爲惡血。血逆於上﹐從口鼻而出﹐則爲衄血﹑吐血﹔血走於下﹐從便溺而出﹐有痛爲血淋﹐無痛爲尿血﹔金瘡之瘀血不去﹐則血水不斷﹐不能生肌﹔此物所以統主之者﹐以其病原皆由於積血﹐特取其大有破惡血之功也。蓋血以气爲主﹐又標之曰﹕下气者以苦寒大泄其气﹐卽所以大破其血﹐視他藥更進一步。「解郁」二字﹐不見經傳﹐切不可惑此邪說。若經水不調因實而閉者﹐不妨以此決之。若因虛而閉者﹐是其寇仇。且病起於郁者﹐卽《內經》所謂「二陽之病發心脾」﹐大有深旨。若錯認此藥爲解郁而頻用之﹐十不救一。至於懷孕﹐最忌攻破﹐此藥更不可以沾唇。卽在產後﹐非熱結停瘀者﹐亦不可輕用。若外邪未淨者﹐以此擅攻其內﹐則邪气乘虛而內陷。若气血兩虛者﹐以此重虛其虛﹐則气血無根而暴脫。此女科習用郁金之害人四也。聖經灼然可據﹐雜書雜說居然魚目混珠﹐甚爲不解。昔人謂不讀人間非聖書﹐吾深有味乎斯言也﹗嘗考神農作赭鞭鉤﹐從六陰陽與太乙﹐外五嶽四瀆﹐土地所生﹐艸石骨肉心灰毛羽幹類﹐皆鞭問之。得其所能治主﹐當其五味﹐一日七十毒﹐是《神農本艸經》爲辧藥之祖。何以後人食唐﹑宋以後之唾餘﹐或取雜書附會鋪張之說﹐及各氏臆斷邪說﹐竟與聖經爲難﹖斯人也﹐侮聖人之言﹐吾有四字勘語曰「庸惡陋劣」﹐不可以爲醫。《人鏡經》謂當碎其碑﹐污其面﹐正非過激之談。

種子

門人問曰﹕婦人何以無子﹖

曰﹕婦人無子﹐皆由經水不調。經水所以不調者﹐皆由內有七情之傷﹑外有六淫之感﹐或气血偏盛﹑陰陽相乘所致。

種子之法﹐卽在於調經之中﹐前論已詳矣。若經水旣調﹐身無他病﹐而亦不孕者﹐一則身體過於肥盛﹐脂滿子宮而不納精也﹐前人有啟宮丸一方頗超然。修園最厭女科書﹐排列許多方名﹐徒亂人意﹐究竟是二陳湯加蒼術﹑川芎﹑六神曲﹑香附之類﹐不如直說出來更妙。一則身體過於羸瘦﹐子宮無血而精不聚也﹐景嶽有育麟珠極效﹐然亦是八珍湯加菟絲子﹑鹿茸霜﹑川椒﹑杜仲四味﹐似亦不必另立名色也。其有生女不生男者﹐系以男人督脈不足﹐陽不勝陰﹔令其男人以鹿茸四具﹐人參一斤﹐遠志四兩﹐菟絲子半斤﹐醇酒爲丸服之。所謂得其要者一言而盡﹐他書皆繁而無當也。

啟宮丸時方。

半夏﹝制﹞蒼術香附﹝各四兩﹐童便浸炒﹞六神曲﹝炒﹞茯苓﹝生研﹞陳皮﹝各二兩﹐鹽水炒﹞川芎﹝三兩﹞

蒸餅丸﹐酒下三錢服。﹝蒼術﹐又一本作白術。﹞

育麟珠時方。

鹿角霜川芎白芍生白術茯苓﹝各二兩﹞川椒﹝一兩﹞人參﹝二兩﹞當歸﹝四兩﹞杜仲甘艸﹝各一兩﹞菟絲地黃﹝各四兩﹞

上爲末﹐煉蜜爲丸﹐如梧桐子大﹐米湯無灰酒送下。

門人問曰﹕婦人不能得孕﹐或易於得孕﹐可以診脈而預知之否乎﹖

曰﹕陳楚良云﹕人身血气﹐各有虛實寒熱之異﹐惟察脈可以知﹐捨脈而獨言藥者﹐妄也。脈不宜太過而數﹐數則爲熱﹔不宜不及而遲﹐遲則爲寒﹔不宜太有力而實﹐實者正气虛﹐火邪乘之以實也。治法當散郁﹐以伐其邪﹐邪去而後正可補。不宜太無力而虛﹐虛乃血气虛也﹔治法當補其气血。又有女子气多血少﹐寒熱不調﹐月水違期﹐皆當診脈﹐而以活法治之。務使夫婦之脈﹐和平有力﹐交合有期﹐不妄用藥﹐乃能生子也。

門人問曰﹕東垣言﹕婦人經水甫靜﹐三日前交者成男﹐以精勝於血也﹔三日後交者成女﹐以血勝於精也。七日子宮旣閉﹐𨿽交而亦不孕。褚氏言﹕血先至裹精以生男﹐精先至裹血則生女。《道藏》言﹕月水淨後﹐一﹑三﹑五成男﹐二﹑四﹑六成女。聖經言﹕因气而左動﹐陽資之則成男﹔因气而右動﹐陰資之則成女。程鳴謙言﹕精之百脈齊到勝乎血則成男﹔血之百脈齊到勝乎精則成女。此皆一偏之言﹐不足以語乾坤﹑陰陽之道也。老子云「天法道﹐道法自然﹐亦惟順之而已」。然天命𨿽聽其自然﹐而人事亦不可不盡。敢問求嗣果有其法否乎﹖曰﹕袁了凡云﹕天地生物﹐必有之時﹔萬物化生﹐必有樂育之候。貓犬至微﹐將受娠也﹐其雌必狂呼而奔跳﹐以樂育之气觸之不能自止耳﹐此天然之節候﹐生化之眞機也。凡婦人一月經行一度﹐必有一日之候﹐於一時辰間﹐气蒸而熱﹐昏而悶﹐有欲交接不可忍之狀﹐此的候也。此時逆而取之則成丹﹐順而施之則成胎矣。

門人問曰﹕婦科論種子繁雜無所適從﹐而至當不易之法﹐當宗誰氏﹖

曰﹕宋駱龍吉有《內經拾遺》一書﹐明人增補之﹐內附種子論一首﹐方三首﹐卓然不凡。論曰﹕男女媾精﹐萬物化生﹐則偏陰不生﹐偏陽不長﹐理有必然者也。然夫婦交媾而不適其會﹐亦偏陰偏陽之謂也﹐則以無子而諉於天命﹐豈不泥乎﹗間有資藥餌以養精血﹐候月經以種孕育﹐多峻補以求詭遇﹐又求嗣未得﹐而害己隨之﹐深可痛可惜也﹗玆幸拜名師﹐於百年中而得有祕授焉﹕一曰擇地﹐二曰養種﹐三曰乘時﹐四曰投虛。地則母之血也﹐種則父之精也﹐時則精血交感之會也﹐虛則去舊生新之初也。余聞之師曰﹕母不受胎者﹐气盛血衰之故也。衰由傷於寒气﹐感於七情﹐气凝血滯﹐榮衛不和﹐以致經水前後多少﹐謂之陰失其道﹐何以能受﹖父不種子﹐气虛精弱故也。弱由過於色欲﹐傷乎五臟﹐髒皆有精而藏於腎﹐腎精旣弱﹐辟之射者力微﹐矢枉不能中的﹐謂之陽失其道﹐何以能種﹖故腴地也不發瘠種﹐而大粒亦不長磽地﹐調經養精之道所宜講也。誠精血盛矣﹐又必待時而動﹐乘虛而入﹐如月經一來卽記其時﹐算至三十時辰﹐則穢气滌淨﹐新血初萌﹐虛之時也﹐乘而投之。如恐情竇不開﹐陰陽背馳﹐則有奇砭﹐納之戶內﹐以動其欲。庶子宮開﹑兩情美﹑眞元媾合﹑如魚得水﹐𨿽素不孕者亦孕矣﹗此法歷試歷驗﹐百發百中者也﹐豈謬言哉﹗及其旣孕﹐欲審男女﹐先以父生年一爻在下﹐母生年一爻在上﹐後以受胎之月居中﹔或遇乾﹑坎﹑艮﹑震﹑陽象也﹐則生男﹔或遇巽﹑離﹑坤﹑兌﹐陰象也﹐則生女﹔有可預知者焉。嗚呼﹗始而無子者﹐非天也﹐人自戕其天也。已而有子者﹐亦非天也﹐人定可以勝天也。

時方三首

廠嗣丸﹝此方乃論中所謂奇砭納之戶內者也。﹞

沈香丁香吳萸官桂白芨﹝各一錢﹞蛇牀子木鱉子杏仁砂仁細辛﹝各二錢﹞

上十味﹐煉蜜爲丸﹐如綠豆大。

固精丸﹝以下二方﹐乃論中所謂養精調經之平和藥也。﹞

附子﹝一枚﹐重八錢﹐臍心作竅如皂角子大﹐入朱砂三錢﹐濕紙包煨﹐用一半﹞牡蠣﹝一枚漳泉二府所出者﹐童便徧塗﹐濃紙裹﹐米醋浸透﹐鹽泥固濟候幹﹐以炭三斤煨之﹞桂心﹝去皮﹞龍齒當歸﹝酒焙洗﹞石菖蒲﹝燒去毛﹞山茱﹝去枝梗﹞烏藥﹝天臺者﹞益智﹝去枝梗﹞杜仲﹝酒洗去絲﹞牛膝﹝浸酒﹞秦艽細辛桔梗半夏﹝鹽湯泡七次﹞防風川椒﹝去子並合口者﹞茯神白芍﹝各三錢﹞漧薑﹝一兩半﹐炒半生﹞遼參﹝一兩﹞

上二十一味﹐研﹐糯米爲丸﹐取附子肉﹑朱砂爲衣﹐如桐子大﹐每服三十丸﹐加至七十丸﹐空心淡醋湯或鹽湯任下。

增損地黃丸治月經不調﹐久而無子。

當歸﹝二兩﹐全用﹞熟地黃﹝半斤﹐懷慶者佳﹞黃連﹝一兩﹐淨﹞

上三味﹐酒浸一宿﹐焙榦爲末﹐煉蜜爲丸﹐桐子大﹐每服五十丸至一百丸。如經少﹐溫酒下﹔經多﹐米湯下。

外備方三首

五子衍宗丸治男人精虛無子﹐陽事不舉。

菟絲子﹝八兩﹞枸杞子覆盆子﹝各四兩﹞五味子車前子﹝各三兩﹞

煉蜜爲丸﹐如梧桐子大﹐每早米湯送下三錢。時法以左尺虛﹐爲天一之水衰﹐宜合六味地黃丸﹔右尺虛﹐爲地二之火衰﹐宜合桂附地黃丸﹔兩尺俱虛﹐爲水火俱衰﹐宜合十補丸。余每用加人參﹑鹿茸﹑魚鰾各四兩﹐或以黃一斤﹐熬膏和蜜煉爲丸﹐爲效較速。

﹝長孫男心典﹞按﹕凡物之多子者﹐久服之亦令人多子。且菟絲子﹑車前煮汁﹐膠膩極似人精﹐故能益精而聚精﹔況又得枸杞﹑覆盆﹐皆滋潤之品以助之乎﹗尢妙在五味子收澀﹐與車前子之通利並用﹐大具天然開闔之妙﹐亦時方之頗有意義者。

修園於女科擇用數方之後﹐必短注數語﹐諸子讀之﹐咸謂語短味長。起而問曰﹕脾胃之藥以米湯送下﹐正法也。而治肝之劑亦用之者﹐聚震坤合徳之義也。治肺之劑亦用之者﹐取火歸土旺之義也。惟腎處最下﹐用藥宜速其下行﹐若雜以脾胃之藥﹐恐逗畱其下行之性﹐濡滯於中而作脹。前者時行之某醫﹐治一老婦﹐評於方後云﹕老年陰虛﹐當以六味地黃丸爲主﹐而脾胃又須兼顧﹐加入粳米八錢﹐爲脾胃雙補立法。夫子聞之而噴飯。玆何以補腎諸丸﹐而以米湯送下乎﹖曰﹕《內經》云「精不足者補之以味。」味者﹐五穀之正味也。扁鵲云「損其腎者益其精。」精者﹐五穀之精華也。

《洪範》論味﹐而曰稼穡作甘。甘者﹐正味也。世間物惟五穀得味之正﹐但能淡食穀味﹐最能養精。袁了凡云﹕煮粥飯中﹐有濃汁滚作一團者﹐此米之精液所聚﹐食之最能補精。余於補腎各丸﹐必以米湯送下者﹐此物此志也。若時醫以熟地黃與白術﹑粳米同用者﹐則有毫釐千里之差耳﹗

十補丸治血气兩虛﹐先天之水火俱衰﹐少年而有老態者。

鹿茸澤瀉附子肉桂山茱薯蕷茯神人參當歸白術﹝各等分﹞

煉蜜爲丸﹐如梧桐子大﹐米湯送下三錢。此方與十全大補同意。但十全大補湯從气血之流行處著眼﹐气血者﹐後天有形之用也﹔此方從水火之根本處著眼﹐水火者﹐此是先天無形之體也﹔二方之分別在此。

新定加味交感丸治婦人不育。

香附﹝去毛﹐水浸一晝夜﹐炒老黃色﹐半斤﹞菟絲子﹝一斤﹐制﹞當歸﹝童便浸﹐曬漧﹞茯神﹝各四兩﹐生研﹞

﹝次孫男心蘭稟﹞按﹕水與土相調﹐則艸木生﹔脾與腎相和﹐則胎息成。菟絲子一物而備水土之气﹐故取之爲君﹔當歸能滋子宮之漧燥﹐故取之爲使﹔至於香附﹑茯神﹐鐵甕翁名交感丸﹐其效詳載於《內經拾遺》中﹐不待贅論。

門人問曰﹕轉女爲男﹐果有此法否乎﹖

曰﹕於傳有之。有令孕婦佩極大之雄黃者﹔有令著本夫之衣冠﹐環水井而左旋三周﹐面覷井中之形﹐不令人見者﹔又於牀下暗存刀斧﹐刀背向上﹐刀口向下者﹔密存雄鷄毛羽於席下者。吾亦姑藏其說而弗論之。大抵濃積陰功廣行善事﹐而不沒人善﹐更爲第一善事﹐不必持齋祈禱﹐定叫熊羆之占。

卷二

胎前

門人問曰﹕《金匱》妊娠一門﹐夫子之注甚詳﹐恐難爲淺學道也。此外﹐還有簡易之法﹐賢愚可共曉否﹖

曰﹕夫道一而已矣﹐淺者自見其淺﹐深者自見其深也。《金匱》本於《靈》《素》﹐後之髙明者﹐得《金匱》之一知半解﹐敷衍成篇。如今之舉業家﹐取五經四書題目﹐作臭腐時文﹐文無定體﹐惟不失立言之語气﹐而合時文之法度﹐斯得矣﹗玆且從俗而言時法。王海藏雲﹕胎前气血和平﹐則百病不生。若气旺而熱﹐熱則耗气血而胎不安﹐當淸熱養血爲主。若起居飲食調攝得宜﹐絕嗜欲﹐安養胎气﹐𨿽感別癥﹐總以安胎爲主。又云﹕安胎之法有二﹕如母病以致動胎者﹐但療母則胎自安﹔或胎气不固﹐或有觸動以致母病者﹐宜安胎則母自愈。汪石山云﹕凡胎前總以養血健脾﹑淸熱疏气爲主﹐吾鄕稱爲女科之最上者﹐父子相傳﹐不外此說。而更深一步者﹐趙養葵云﹕胎莖之系於脾﹐猶鐘之系於梁也。若棟柱不固﹐棟梁亦撓﹔必使腎中和暖﹐然後胎有生气﹐日長而無隕墜之虞﹔何必定以黃芩﹑白術哉﹗乃此四節﹐平易近人﹐行道人不可不俯而相就﹐毋取驚俗爲也。

門人問曰﹕夫子引王海藏雲﹕熱則耗气血而胎不安。而朱丹溪謂胎前當淸熱養血爲主﹐以白術﹑黃芩爲安胎之聖藥。立論相同﹐而《金匱》治妊娠﹐開章卽以桂枝湯爲首方﹐且有大熱之附子湯﹐溫補之膠艾湯﹐不啻南轅北轍之異﹗究竟從仲景乎﹖從海藏﹑丹溪乎﹖

曰﹕海藏﹑丹溪之論﹐原從《金匱》常服之當歸散得來。《金匱》之附子湯﹑膠艾湯﹐又與其本篇養胎之白術散同義﹐須審婦人平日之體气偏陰偏陽﹐丰濃羸瘦﹔致病之因寒因熱﹔病形之多寒多熱﹔病情之喜寒喜熱﹔又合之於脈而治之﹐不可執一也。

門人問曰﹕《金匱》論妊娠﹐開章以桂枝湯居其首﹐其原文云「婦人得平脈﹐陰脈小弱﹐其人渴﹐不能食﹐無寒熱﹐名妊娠﹐桂枝湯主之」。「於法六十日當有此癥﹐設有醫治逆者﹐卻一月加吐下者﹐則絕之」。各家所注﹐非失之淺則失之鑿﹐請一一明之﹐以爲一隅之舉。

曰﹕《金匱》云「婦人得平脈」者﹐言經水不行﹐不可爲無病之人﹐而平脈乃爲無病之脈﹐診見此脈有喜出望外之意﹐故曰「得」也。其云「陰脈小弱」者﹐以陰脈屬下焦尺部﹐視上﹑中二部之脈﹐不過小弱﹔小弱則非等於澀﹐爲血滯之病脈﹐此卽《內經》所謂婦人有孕﹐身有病而無邪脈之旨也。其云「渴﹐不能食」者﹐以婦人所食穀味﹐化爲血气﹐下爲月水﹔今月水乍聚而欲成胎﹐則中焦之气壅塞。中焦者胃也﹐胃病則懶於納谷﹐故不能食﹔胃病則燥气偏勝﹐故口漧而渴也。其云「無寒熱」者﹐癥自內起﹐不關外邪﹐安有惡寒發熱之象哉﹖﹗故以「渴﹐不能食﹐無寒熱」七字﹐爲妊娠之確切眞語也。且云「於法六十日當有此癥」者﹐特爲「陰脈小弱」一句﹐自明其師古而不泥古之意。《內經》云﹕陰搏陽別﹐謂之有子。言陰尺脈旺與陽寸迥別。《難經》云﹕按之不絕者﹐有孕也。亦言按陰尺而不絕也。今云陰脈小弱﹐何以與前聖後賢相反至此﹖而不知妊娠之初﹐月水乍聚﹐一月爲﹐二月爲胚﹐三月爲胎。今在六十日之內﹐其胎尙在將成未成之間﹐下焦之血運於中焦﹐而護胚﹐則下焦轉虛﹐所以見小弱之脈﹔過此胎成﹐則漸見陰搏與按之不絕之脈矣。其云「醫治逆者」四句。言妊娠只有六十日﹐以三月成胎之數計之﹐卻少了一个月﹐其形不過爲一團結聚之血﹐豈容藥之稍誤﹖若誤藥而加吐下﹐則禍不旋踵矣﹗「絕之」者﹐明告其故﹐更以《周易》勿藥之說導之也。其用桂枝湯柰何﹖蓋以身有病而脈無故﹐又非寒熱邪气。凡一切溫涼補瀉之劑﹐皆未盡善﹔惟有桂枝湯一方﹐調和陰陽之爲得也。

門人問曰﹕巢元方謂妊娠一月名始形﹐足厥陰脈養之。二月名始膏﹐足少陽脈養之。三月始胎﹐手心主脈以養之﹔當此時﹐血不流行﹐形象始化。四月始受水精以成血脈﹐手少陽脈養之。五月始受火精以成气﹐足太陰脈養之。六月始受金精以成筋﹐足陽明脈養之。七月始受木精以成骨﹐手太陰脈養之。八月始受土精以成膚革﹐手陽明脈養之。九月始受石精以成毛髮﹐足少陰脈養之。十月五臟六腑﹐關節人形皆備。陳良甫宗其說﹐以五行分發四時。徐之才以十月分發某月見某癥則用某藥。各家之說﹐當從否乎﹖

曰﹕十月分經養胎之說﹐創自隋之巢氏﹐張子和旣斥其謬矣。須知婦人自受胎以後﹐十二經气血俱翕聚以養胎元﹐豈有某經養某月胎之理﹖又豈有限於某月必見某癥﹑必用某方施治之理﹖齊東野人之語﹐吾輩切勿述之以污口。

門人問曰﹕時醫相傳口訣﹐謂胎前無寒﹐吾鄕女科俱宗此說﹐然其說與丹溪輩吻合者多﹐而求之《金匱》則大不然矣。《金匱》云﹕婦人懷孕六七月﹐脈弦發熱﹐其胎愈脹﹐腹痛惡寒者﹐少腹如扇﹐所以然者﹐子髒開故也。當以附子湯溫其髒。仲景安胎用附子湯﹐大有取義。今人置而勿用﹐豈古法不堪爲今用歟﹖

曰﹕醫之所貴者﹐力學之外﹐得明師益友。日舉其所治之癥與聖經之異同﹐合而講論﹐始知其妙。其云婦人懷孕六七月﹐其六七月之前﹐身無大病可知也。今診其脈弦﹐弦爲陰象﹔其身發熱﹐熱爲陽浮﹔其胎愈脹﹐脹爲虛寒。何以謂之曰「愈」﹖「愈」者﹐「更加」之意也。吾於此一字﹐而知此婦人本髒素屬虛寒者﹐常有微脹﹐今因病而增脹﹐故曰「愈」也。且可因此一字而定其脈。弦爲陰盛於內﹐發熱爲陽格於外也。且人之一身﹐以背與腹分其陰陽也。背爲陽﹐而頭項該括其中﹔腹爲陰﹐而大小腹該括其中。今痛而惡寒﹐不在陽部之背與頭項﹐而在陰部之腹大腹﹐在臍上之中脘﹑下脘﹐乃太陰坤土﹑陽明中土所屬也。小腹在於臍下﹐乃少陰水髒﹑膀胱水腑之所屬也。小腹兩旁名爲少腹﹐乃厥陰肝臟﹑胞中血海之所居也。今云小腹如扇者﹐實指子髒虛寒﹐不能司閉藏之令﹐故陰中寒气﹐習習如扇也。附子湯方﹐《金匱》闕之﹐其爲《傷寒論少陰篇》之附子湯無疑。《張氏醫通》云﹕世人皆以附子爲墮胎百藥長﹐仲景獨以爲安胎之聖藥﹐若非神而明之﹐莫敢輕試也。

門人問曰﹕妊娠二三月﹐心煩﹑惡食﹑嘔吐等癥﹐醫名「惡阻」﹔得胎後﹐腹常痛﹐醫名「胞阻」。但「惡阻」癥《金匱》無其名﹐而「胞阻」則有之。但「阻」者﹐阻隔之義﹐隔者宜通﹐保胎豈得用通之法乎﹖不然何以謂之「阻」乎﹖

曰﹕《金匱》𨿽無惡阻之名﹐而第一節

云「其人渴﹐不能食﹐無寒熱﹐名妊娠﹐桂枝湯主之」。一本「渴」字作「嘔」字﹐注家謂爲「惡阻」﹐《產寶》謂爲「子病」是也。嘔吐不止者﹐《金匱》用半夏人參丸﹐主胃有寒飲。若胃熱上行而嘔吐﹐《千金》於此方﹐以生薑易漧薑﹐加茯苓﹑麥冬﹐重加鮮竹茹﹐作湯甚效。方中取半夏味辛降逆﹐辛則性烈﹐以直通其阻隔。樓全善﹑薛立齋皆謂爲治惡阻之良方。髙鼓峯謂與參﹑術同用﹐不獨於胎無礙﹐而且大有健脾﹑安胎之功。余每用六君子湯輒效。至於胞阻﹐《金匱》則與漏下﹑﹝俗名漱經。﹞半產﹑﹝四五月墮胎﹐謂之半產。﹞半產後下血不絕﹑﹝傷其血海。﹞妊娠因癥而下血﹝《金匱》用桂枝茯苓丸下其癥而安其胎。﹞合而並論。蓋以胞阻與各癥﹐皆爲衝任二脈之所司﹐病異而源同也。且夫妊娠之胎气﹐原由陽精內成與陰血外養之者也。今陰血之自結﹐與胎阻隔而不相和﹐陰結陰位﹐所以腹中作痛。書云「通則不痛」。通之卽所以安之﹐惟膠艾湯絲絲入扣。且胞阻所云與漏下等癥﹐皆陰陽失於抱負﹑坤土失於防所致。《金匱》制此方以統治各病﹐微乎﹗微乎﹗方中芎﹑歸宜通其陽血﹐芍﹑地宜通其陰血﹐又得阿膠血肉之品﹐同類相從以養之﹐皆令陰陽之抱負也。甘艸緩中解急﹐又得艾葉溫暖子宮﹐補火而生土者以助之﹐皆令坤土之防也。故爲調經﹑止漏﹑安胎﹑養血之良方。

又問﹕《金匱》云﹕婦人「腹中痛﹐當歸芍藥散主之」﹐亦是胞阻與否﹖

曰﹕痛者﹐微痛而綿綿也。乃脾虛反受水淩﹐郁欲求伸而不得﹐故綿綿作痛﹐宜當歸芍藥散兼滲其濕﹐與胞阻之治不同。

門人問曰﹕《金匱》云﹕婦人妊娠﹐宜當歸散主之﹐此以涼補爲安胎法也。又云「妊娠養胎﹐白術散主之」﹐此以溫補爲安胎法也。今皆宗丹溪「黃芩﹑白術爲安胎之聖藥」之說﹐是白術散用蜀椒之法可以永廢矣。夫子以爲何如﹖

曰﹕二方皆主白術﹐謂白術爲安胎之聖藥則可﹔又合黃芩以並言﹐則未免爲一偏之言耳。凡瘦人多火﹐火盛則耗血而傷胎﹐宜用當歸散。肥白人外盛內虛﹐虛則生寒﹐而胎不長﹐宜用白術散。余內子每得胎三月必墜﹐遵丹溪法﹐用藥連墜五次。後余赴省應試﹐內子胎適三个月﹐漏紅欲墜﹐先慈延族伯字延義﹐以四物湯加鹿角膠﹑補骨脂﹑杜仲﹑續斷各二錢﹐一服而安。令每旬一次。余歸已六个月矣﹐閱其方大爲一駭﹗嘆曰﹕補骨脂《本艸》載其墜胎﹐又合鹿角膠﹑杜仲之溫﹐芎之行以助之﹐竟能如此之效﹗設余在家﹐勢必力爭﹐又以黃芩﹑白術墜之矣﹗此後凡遇胎漏欲墜之癥﹐不敢專主涼血﹔而半產應期而墜者﹐專主大衰論治。扁鵲謂﹕命門爲男子藏精﹑女子系胞之所﹐胎孕系於命門﹐命門之火﹐卽是元气﹐以此養胎﹐故有日長之勢。譬如果實﹐生於春而結於夏﹔若春夏忽作非時之寒气涼風﹐則果實亦因之以黃隕矣。惟用大補大溫之劑﹐令子宮常得暖气﹐則胎自日長而有成。若非慣患半產﹐不必小題大做。凡得胎後﹐預服扶胎之藥﹐以防漏墜﹐只用平補之法﹐余新定所以載丸﹐最驗。

門人問曰﹕夫子前刻《三字經》﹐引徐忠可謂﹕《金匱》妊娠篇凡十方﹐而丸散居七﹐湯居三﹐蓋以湯者蕩也﹐妊娠當以安胎爲主﹐則攻補皆宜緩﹐不宜峻故也。但十方間有未錄音﹐未知其故﹖

曰﹕古人識見百倍於今人﹐凡未悉其所以然之妙者﹐恐鍼鋒不能相對﹐貽誤後人﹐故姑闕之。且當歸散﹑白術散二方﹐余亦罕用也。

門人問曰﹕海藏以四物等分﹐隨所患之癥﹐加入二味﹐名六合湯﹐驅病而無損於胎﹐且亦簡便可從﹐夫子何不全錄之以爲法乎﹖

曰﹕四物湯爲婦科之總方﹐海藏取之以護胎﹐胎得所護﹐則寒﹑熱﹑攻﹑補之峻劑﹐俱在胎外﹐以除病而胎元則晏然﹐不知此法甚巧而可從。但傷寒宜按六經而加之﹐雜病宜取按各病之主藥而加之﹐難以預定爲何藥。且海藏表實方加麻黃﹑細辛﹐尙無大誤﹔而表虛方加防風﹑蒼術﹐則失之遠矣﹗何不云一合麻黃湯﹐一合桂枝湯之爲得乎﹗吾更推其意而論正之﹕子滿者﹐孕婦忽見通身腫滿﹐是胎中挾水﹐水與血相搏﹐前方加白術﹑陳皮﹑茯苓﹑澤瀉。子气者﹐病在气而不在水﹐气滯而足面腫﹑喘悶煩食﹐甚則腳指出黃水﹐前方去地黃﹐加香附﹑紫蘇﹑陳皮﹑天仙藤﹑炙甘艸﹐《金匱》葵子茯苓散愼勿輕用。子懸者﹐何柏齋謂爲濁气舉胎上湊也﹔胎熱气逆﹑心胃脹滿﹐前方去地黃﹐加紫蘇﹑陳皮﹑大腹皮﹑人參﹑甘艸﹑生薑。子煩者﹐心中懊﹑口燥心煩﹐前方加麥冬﹑知母﹑竹葉﹑人參﹑甘艸。子淋者﹐孕婦小便澀少﹐乃肺燥而天气不降﹐前方加天門冬以淸之﹔腎燥而地气不升﹐前方加細辛以潤之﹔佐木通﹑茯苓以通其便﹐人參﹑甘艸以補其虛﹐卽《本艸》安榮散之義。而《金匱》云﹕妊娠﹐小便難﹐飲食如故﹐以當歸貝母苦參丸主之。大意以肺之治節﹐行於膀胱﹐則熱邪之气除﹐而淋瀝自止。而轉胞癥﹐又與子淋便難二癥分別﹐或因稟受弱者﹐或因憂鬱傷脾者﹐或因性急傷肝者﹐或因忍小便所致者。大抵胎下而壓胞﹐胞系了戾不通﹐其狀小腹急痛﹑不得小便﹑甚者至死﹐必令胎能舉起﹐懸在中央﹐胞系得疏﹐水道自行。前方加參﹑術﹑陳﹑半﹑升麻﹑生薑﹐空心服之﹐或服藥後以手探吐﹐吐後又服之。又《金匱》云「但利小便則愈﹐宜腎气丸主之」。意者﹐胞之所以正者。胞之前後左右﹐皆大气充滿﹐扶之使正﹐此方大補腎中之气﹐所以神效。子嗽者﹐懷孕咳嗽﹐由於火盛克金﹐前方加桑白皮﹑天門冬﹑紫苑﹑竹茹﹑甘艸。子癇者﹐懷孕卒倒無知﹑目弔口噤﹑角弓反張﹐系肝風內動﹐火勢乘風而迅發﹐前方加羚羊角﹑鉤藤﹑竹瀝﹑貝母﹑僵蠶﹔甚者間服風引湯﹐繼以竹葉石膏湯﹑雞子黃連湯以急救之。子鳴者﹐妊娠腹內兒有哭聲﹐乃臍下疙瘩﹐兒含口中﹐因孕婦登髙舉臂﹐脫出兒口﹐以作此聲﹐前方加茯苓﹑白術﹐仍散錢於地﹐令其由腰拾之﹐一二刻間疙瘩入兒口﹐其鳴卽止。子喑者﹐妊娠八九月間﹐忽然不語。蓋胎系於腎﹐腎脈榮舌本﹐今因胎气壅閉﹐腎脈阻塞﹐應靜候其分娩後﹐則自愈﹔或用前方加茯苓﹑遠志﹐一二服亦可。凡此之類﹐言之不盡﹐學人以意通之可也。

門人問曰﹕婦人妊娠之脈何如﹖

曰﹕《內經》及後賢論脈皆繁而難學﹐惟普明子簡便可從。普明子云﹕《經》云﹕婦人有孕者﹐身有病而無邪脈也。有病﹐謂經閉﹔無邪脈﹐謂脈息如常﹐不斷絕也。《經》又云「手少陰脈動甚者﹐孕子也」。少陰心也﹐心主血脈﹐心脈旺則血旺﹐而爲孕子之兆。《經》又云「陰搏陽別﹐謂之有子」。言二尺脈旺﹐與兩寸迥別﹐亦爲有孕。以上三者﹐但得其一﹐卽爲孕脈。分而占之﹐合而推之﹐而孕脈無遁情矣。或爲流利雀啄﹐亦爲孕脈﹐何也﹖

答曰﹕流利者﹐血正旺﹔雀啄者﹐經脈閉塞不行。故脈疾而歇﹐至此數月之胎也。不知者斷爲病脈﹐則令人恥笑。

或爲孕有男女﹐何以脈而知之乎﹖

答曰﹕左寸爲太陽﹐脈浮大知爲男也﹔右寸爲太陰﹐脈沈實知爲女也﹔若兩寸皆浮大﹐主生二男﹔兩尺皆沈實﹐主生二女。凡胎孕弦﹑緊﹑滑﹑利爲順﹐沈﹑細﹑微﹑弱爲逆也。

門人問曰﹕妊娠有食忌﹑藥忌﹐當以誰氏爲主﹖

曰﹕此一定之板法。《達生篇》及《婦人良方》《女科大成》《濟陰綱目》等書﹐皆互相沿習﹐今以普明子所定爲主。

普明子云「有孕之後﹐凡忌食之物﹐切宜戒食。」一食雞子糯米﹐令子生寸白虫﹔一食羊肝﹐令子多疾﹔一食鯉魚﹐令子成疳﹔一食犬肉﹐令子無聲﹔一食兔肉﹐令子缺唇﹔一食鱉肉﹐令子項短﹔一食鴨子﹐令子心寒﹔一食螃蟹﹐多致橫生﹔一食雀肉﹐令子多淫﹔一食豆醬﹐令子發哮﹔一食野獸肉﹐令子多怪疾﹔一食生薑﹐令子多指﹔一食水雞﹑鱔魚﹐令子生癩﹔一食騾﹑馬肉﹐延月難生。如此之類﹐無不驗者﹐所當深戒。

又云﹕娠孕藥忌歌﹐凡數十種﹐推之尙不止此。然藥中如斑蝥﹑水蛭﹑蛇蛻﹑蜈蚣﹑水銀﹑信砒等藥﹐皆非恆用之品﹐姑不論。玆特選其易犯者約纂數語﹐俾醫者舉筆存神﹐免致差誤。其他怪異﹑峻險之品﹐有在孕時﹐自應避忌﹐不待言也。

歌曰﹕烏頭附子與天雄﹐牛黃巴豆並桃仁﹔芒硝大黃牡丹桂﹐牛膝藜蘆茅茜根﹔槐角紅花與皂角﹐三稜莪術薏苡仁﹔漧漆茹瞿麥穗﹐半夏南星通艸同﹔漧薑大蒜馬刀豆﹐延胡常山麝莫聞。此系婦人胎前忌﹐常須記念在心胸。

﹝長孫心典﹞按﹕上藥忌犯似矣。然安胎止嘔有用半夏者﹐娠孕熱病有用大黃者﹐娠孕中寒有用漧薑﹑桂﹑附者﹐是何說也﹖昔黃帝問於岐伯曰「婦人重身﹐毒之何如﹖」岐伯對曰「有故無殞﹐亦無殞也。大積大聚﹐其可犯也﹐衰其大半而止。」有故者﹐謂有病﹔無殞者﹐無殞乎胎也﹔亦無殞者﹐於產母亦無殞也。蓋有病則病當之﹐故毒藥無損乎胎气。然大積大聚﹐病勢堅彊﹐乃可以投之﹔又須得半而止﹐不宜過劑﹐則愼之又愼矣﹗用藥者﹐可不按岐黃之大法耶﹖

門人問曰﹕臨產將護及救治之法何如﹖

曰﹕《達生篇》一書﹐發揮詳盡﹐一字一珠﹐不必再贅。凡男人遇本婦懷孕﹐宜執此書﹐日與講論三﹑四頁﹐不過半月也﹐可令全書熟記。較日夜與之博弈﹐或閒談消遣﹐孰得孰失﹖請一再思之。余又於《達生篇》所未及者補之﹕凡驗產法﹐腰痛腹不痛者未產﹔腹痛腰不痛者未產﹔必腰腹齊痛甚緊時﹐此眞欲產也。如遇遲滯﹐以藥投之則得矣。蓋天之生人﹐原造化自然之妙﹐不用人力之造作﹐但順其性之自然而已。

﹝次男元犀﹞按﹕凡新產之婦﹐其髒气堅固﹐胞胎緊實﹐產前宜服保生無憂散二﹑三劑﹐撐開道路﹐則易生。此方於漿水未行時服之﹐若漿水旣行﹐遲滯不產﹐勞倦神疲﹐宜十全大補湯以助其力。且恐漿水太過﹐血傷而胎不靈活﹐急宜當歸補血湯﹐或加肉桂﹐或加附子隨宜。此髙鼓峯之心法﹐余屢用屢效。或交骨不開﹐或陰門不閉﹑子宮不收﹐三者皆元气不足。交骨不開者﹐前人傳有加味歸芎湯﹐張石頑立論詆之。謂每見服此﹐惡血凝滯﹐反成不救。惟大劑人參﹑童便入芎﹑歸劑中﹐助其气血﹐立效。陰門不閉者﹐十全大補湯倍參﹑桂﹐補而斂之。子宮不收者﹐補中益气湯加酒芍一錢﹑肉桂五分﹐補而舉之。其實張石頑之論﹐亦未免矯枉過正。卽如加味芎歸湯﹐謂爲力量不大則可﹐謂爲畱血增病則不可。至於前人所傳試驗之丸﹐催生有華佗順生丹﹑如神散﹐胞衣不下有失笑散﹑花蕊石散﹐業是道者不可不備。又難產﹐灸產婦右足小趾尖﹐艾炷如小豆大﹐三五炷立產﹐不可不預講其法。

金匱方八首時方九首

桂枝湯﹝《金匱》﹞妊娠胎前第一方。尢在涇云「脈無故而身有病﹐而又無寒熱邪气﹐則無可施治﹐惟有桂枝湯調和陰陽而已矣。」徐忠可云﹕桂枝湯﹐外癥得之爲解肌和榮﹐內癥得之爲化气調陰陽也。今妊娠初得﹐上下本無病﹐因子宮有凝气溢上下故﹐但以芍藥一味﹐固其陰气﹐使不得上溢﹔以桂甘姜棗﹐扶上焦之陽﹐而和其胃气﹔但令上焦之陽气充﹐能禦相侵之陰气﹐足矣﹗未嘗治病﹐正所以治病也。否則﹐以渴爲邪熱以解之﹐以不能食爲脾不健而燥之﹐豈不謬哉﹗

桂枝茯苓丸治婦人宿有癥病﹐成胎後三月而得漏下﹐又三月應期而下﹐而無前後參差﹐且動在臍上﹐不在臍下﹐可以定其爲胎。有胎而仍漏下者﹐以舊血未去﹐則新血不能入胞養胎﹐而下走不止。此方先下其癥﹐卽是安胎法。

桂枝茯苓丹皮桃仁﹝去皮尖﹞芍藥﹝各等分﹞

上五味研末﹐煉蜜糊丸﹐如兔屎大﹐每日食前服一丸﹐不瘥﹐加至三丸。

歌曰﹕癥痼未除恐害胎﹐﹝胎動手臍下﹐爲欲落﹔動於臍上﹐是每月湊集之血﹔癥痼之气妨害之﹐而下漏也。﹞胎安癥去悟新栽﹐桂苓丹芍桃同等﹐气血陰陽本末該。

﹝次孫心蘭稟﹞按﹕桂枝﹑芍藥﹐一陽一陰﹔茯苓﹑丹皮﹐一气一血﹔合之桃仁﹐逐舊而不傷新﹔爲丸緩服﹐所以爲佳。

附子湯﹝方見《傷寒論》。﹞

膠艾湯《金匱》云﹕婦人有漏下者﹐有半產後因續下血不絕者﹐有妊娠下血者﹐假令妊娠腹中痛﹐爲胞阻﹐膠艾湯主之。

漧地黃﹝六兩﹞川芎阿膠甘艸﹝各二兩﹞艾葉當歸﹝各三兩﹞芍藥﹝四兩﹞

上七味﹐以水五升﹑淸酒三升合煮﹔取三升﹐去滓﹐內膠令消盡﹐溫服一升﹐日三服﹐不瘥更作。

歌曰﹕妊娠腹痛阻胎胞﹐﹝名曰胞阻﹐以胞中之气血虛寒﹐而阻其化育也。﹞二兩芎艸與膠﹐歸艾各三芍四兩﹐地黃六兩去枝梢。

﹝次男元犀﹞按﹕芎﹑歸﹑芍﹑地﹐補血之藥也。然血不自生﹐生於陽明之水谷﹐故以甘艸補之﹔阿膠滋血海﹐爲胎產百病之要藥﹔艾葉暖子宮﹐爲調經安胎之專品﹔合之爲厥陰﹑少陰﹑陽明及衝﹑任兼治之神劑也。後人去甘艸﹑阿膠﹑艾葉﹐名爲四物湯﹐則板實而不靈矣。此解與本論中所解互異﹐學人當與所以異處而悟其所以同﹐則知聖方如神龍變化﹐不可方物也。

當歸芍藥散

當歸川芍﹝各三兩﹞芍藥﹝一斤﹞茯苓白術﹝各四兩﹞澤瀉﹝半斤﹞

上六味﹐杵爲散﹐取方寸匕﹐酒和﹐日三服。

歌曰﹕妊娠痛勢綿綿﹐﹝不若寒熱之絞痛﹐血气之刺痛之。﹞三兩芎歸潤且宣﹐芍藥一斤澤減半﹐術苓四兩妙盤旋。

﹝次男元犀﹞按﹕懷妊腹痛﹐多屬血虛﹐而血生於中气﹐中者﹐土也﹐土燥不生物﹐故以歸﹑芎﹑芍滋之﹔土濕亦不生物﹐故以苓﹑術﹑澤瀉滲之﹔燥濕得宜﹐則中气治而血自生﹐其痛自止。

當歸貝母苦參丸

當歸貝母苦參﹝各四兩﹞

上三味﹐末之﹐煉蜜爲丸﹐如小豆大﹐飲服三丸﹐加至十丸。

歌曰﹕飲食如常小水難﹐妊娠郁熱液因幹﹐苦參四兩同歸貝﹐飲服三丸至十丸。﹝男子加滑石五錢。﹞

﹝次男元犀﹞按﹕苦參﹑當歸﹐補心血而淸心火﹔貝母開肺郁而瀉肺火。然心火不降﹐則小便短澀﹔肺气不行於膀胱﹐則水道不通﹔此方爲下病上取之法也。況貝母主淋漓邪气﹐《神農本艸》有明文哉﹗

當歸散

當歸黃芩芍藥川芎﹝各一斤﹞白術﹝半斤﹞

上五味﹐杵爲散﹐酒服方寸匕﹐日再服。妊娠常服卽易產﹐胎無疾苦﹐產後百病悉主之。

歌曰﹕萬物原來自土生﹐﹝妊娠常服之劑﹐當以補脾陰爲主。﹞土中涵濕遂生生﹐不窮。一斤芎芍歸滋血﹐﹝血爲濕化﹐胎尢賴之。﹞八兩術一斤芩﹝術本脾藥﹐今作血藥而入脾土﹐則土得濕气而生物﹐又有黃芩之苦寒﹐淸脾以主之﹐肺气利則血不滯﹐所以生物不息。﹞大化成。

白術散

白術川芎蜀椒﹝三分﹐去汗﹞牡蠣

上四味﹐杵爲散﹐酒服三錢匕﹐日三服﹐夜一服。

但苦痛﹐加芍藥。心下毒痛﹐倍加芎。心煩﹑吐﹑痛﹑不能飲食﹐加細辛一兩﹐半夏大者二十枚﹐服之後﹐更以醋漿水服之﹔若嘔﹐以醋漿水服之﹔復不解者﹐小麥汁服之已﹔後渴者﹐大麥粥服之﹔病𨿽愈﹐服之勿置。

歌曰﹕胎由土載木之功﹐血養相資妙有窮﹐﹝土以載之﹐血以養之。﹞陰气上淩椒攝下﹐﹝胎忌陰气上逆﹐蜀椒具純陽之性﹐陽以陰爲家﹐故能使上焦之熱而下降。﹞蠣潛龍性得眞銓。﹝牡蠣水气所結﹐味鹹性寒﹐寒以制熱燎原﹐咸以導龍入海。﹞此方舊本三物各三分﹐牡蠣闕之。徐靈胎云「原本無分兩。」

加減歌曰﹕苦痛芍藥加最美﹔心下毒痛倚芎是﹔吐痛不食心又煩﹐加夏廿枚一細使﹐醋漿水須服後吞﹐若還不嘔藥可止﹔不解﹝者以﹞小麥煮汁嘗﹐以後渴者大麥﹝粥﹞喜﹔旣愈常服勿輕拋﹐壺中陰陽大理。

程云來云﹕以大麥粥能調中補脾﹐故服之勿置﹐非指上藥可常服也。此解亦超。方義已詳歌中﹐不再釋。

新定所以載丸治胎气不安不長﹐婦人半產﹐或三月或五月按期不移者﹐必終身不能大產﹐惟此丸可以治之。

白術﹝一斤﹐去皮﹐放糯米上蒸半炷香久﹐勿泄气﹐曬漧研爲末﹞人參﹝八兩﹐焙爲末﹞桑寄生﹝六兩﹐以自收者爲眞﹐不見銅鐵﹐爲末﹞云茯苓﹝六兩﹐生研爲末﹞川杜仲﹝八兩﹐炒去絲﹐爲末﹞

以大棗一斤擘開﹐以長流水熬汁疊丸﹐如梧桐子大﹐曬漧退火气﹐密貯勿令泄气。每早晚各三錢﹐以米湯送下。

按﹕白術爲補土之正藥﹐土爲萬物之母而載萬物﹐故本方取之爲君。茯苓感蒼松之气而生﹐苗不出土﹐獨得土气之全

而暗長﹔桑寄生感桑精之气而生﹐根不入土﹐自具土性之足而敷榮。一者伏於土中﹐儼若子居母腹﹔一者寄於枝上﹐居然胎系母胞﹔二物奪天地造化之神功﹐故能資養气血於無形之處﹐而取效倍於他藥也。杜仲補先天之水火﹐而其多絲尢能系維而不墜。人參具﹝三才﹞之位育﹐而其多液尢能涵養以成功。今年甲子﹐四百一十四甲子矣。此方從讀書頗多﹑臨癥頗熟悟出。蓋自唐宋以後﹐著女科書之前輩﹐不下數百人﹐未聞有一人道及於此﹐今特爲補論﹐大爲快事。

神驗保生無憂散婦人臨產先服一﹑二劑﹐自然易生。或遇橫生倒產﹐甚至連日不生﹐速服一﹑二劑﹐應手取效﹐可救孕婦產難之災﹐常保母子安全之吉。

當歸﹝酒洗﹐一錢五分﹞川貝母﹝一錢﹞黃荊芥穗﹝各八分﹞濃朴﹝薑汁炒﹞艾葉﹝各七分﹞菟絲子﹝一錢四分﹞川芎﹝一錢三分﹞羌活﹝五分﹞枳殼﹝麩炒﹐六分﹞甘艸﹝六分﹞白芍﹝酒洗﹐炒﹐一錢二分﹐冬月用一錢。﹞

水二鐘﹐姜三片﹐煎至八分﹐空腹溫服。

普明子曰﹕此方流傳海內﹐用者無不附應﹐而制方之妙﹐人皆不得其解﹐是故疑信相半。余因解之﹐新孕婦人﹐胎气完固﹐腹皮緊窄﹐气血裹其胞胎﹐最難轉動。此方用撐法焉。當歸﹑川芎﹑白芍﹑養血活血也﹔濃朴﹐去瘀血者也﹐用之撐開血脈﹐俾惡露不致塡塞﹔羌活﹑荊芥﹐疏通太陽﹐將背後一撐﹐太陽經脈最長﹐太陽治而諸經皆治﹔枳殼疏裏結气﹐將面前一撐﹐俾胎气血抑而無阻滯之虞﹔艾穗撐動子宮﹐則胞胎靈動﹔川貝﹑菟絲﹐最能運胎順產﹐將胎气全體一撐﹐大具天然活潑之趣矣﹗加黃者﹐所以撐扶元气﹐元气旺則轉動有力也﹔生薑通神明去穢惡﹐散寒止嘔﹐所以撐扶正气而安胃气﹔甘艸協和諸藥﹐俾其左宜右有﹐而全其撐法之神者也。此眞無上良方﹐而今人不知所用﹐卽用之而不知制方之妙﹐則亦惘惘然矣﹗余故備言之以醒學人。

華佗顧生丹

朱砂﹝五錢﹐研細﹐水飛﹞明乳香﹝一兩﹐篛上炙幹。﹞

上爲末﹐端午日﹐豬心血爲丸﹐如芡實大﹐每服一丸。用當歸三錢﹑川芎二錢﹐煎湯送下﹝不經女人手﹞。

催生如神丹治逆產橫生﹐其功甚大。

百艸霜白芷﹝不見火﹐爲末﹐各等分。﹞

上每服三錢﹐以童便﹑米醋和如膏﹐加沸湯調之﹔或用酒煎﹐加入童便少許﹐熱服。書云「血見黑則止」。此藥不但順生﹐大能固血﹐又免血枯之妙。

加味芎歸湯

當歸﹝五錢﹞自敗龜板﹝童便炙酥﹞川芎﹝各三錢﹞婦人頭髮﹝一握﹐燒灰存性﹞

水煎服。約人行五里許卽生﹐設是死胎亦下。灼過龜板亦可用。

﹝次男元犀﹞按﹕陰虛而交骨不開用此﹔陽虛而交骨不閉﹐用當歸補血湯加桂﹑附﹐又以熱童便一半調之﹔此一陰一陽之對子也。何張石頑過詆之﹖

當歸補血湯

當歸﹝二錢﹞黃﹝一兩﹞

﹝長孫心典稟﹞按﹕胎猶舟也﹐血猶水也﹔水漲則舟浮﹐血幹則胎滯﹐其彰明較著也。若漿水旣行﹐行之過多而不產﹐恐十全﹑八珍之功緩而不及﹐惟此湯黃五倍於當歸﹐借气藥以生其血﹐气行迅速而血卽相隨﹐而胎遂得血而順下矣。然猶恐素體虛弱﹐必加附子之走而不守﹐以助藥力﹐勿疑附子之過於辛熱而少用也。髙鼓峯謂﹕「一切難產癥﹐於補血大劑之中﹐再加肉桂二﹑三錢﹐堪云神驗。」

失笑散治瘀血脹胞﹐並治兒枕痛﹐神效。

蒲黃﹝炒﹞五靈脂﹝去土﹐炒﹐各等分﹞

共爲末﹐醋糊丸﹐如桐子大﹐每服二﹑三錢﹐淡醋水下。

花蕊石散治產後敗血不盡﹐血迷血暈﹐胎衣不下﹐脹急不省人事﹐但心頭溫者。急用一服灌下﹐瘀血化水而出﹐其人卽蘇﹐效驗如神﹐醫家不可缺此。

花蕊石﹝一斤﹞土色硫黃﹝四兩﹞

上爲末﹐和勻﹐先用紙泥封固瓦罐一个﹐入二藥﹔仍用紙泥封口﹐曬漧﹐用炭二炷香﹔次日取出研細﹐每服一錢﹐童便和熱酒調下﹐甚者用二﹑三錢。

牛膝散治胎衣不下﹐腹中脹急﹐以此藥腐化而下﹐緩則不救。

牛膝川芎蒲黃﹝炒﹞丹皮﹝各二兩﹞桂心﹝四錢﹞當歸﹝一兩五錢﹞

共爲末﹐每服五錢﹐水煎服。

又婦人服藥﹐勿犯三大忌﹕一曰麥﹐一曰牛膝﹐一曰木耳﹐又頭蠶子亦然。余於胎前諄諄囑其勿犯﹐業醫者當知所戒矣。

卷三

產後

門人問曰﹕產後癥諸家議論不一﹐治法互異。而吾閩歷久相傳﹐俱宗朱丹溪所云﹕產後有病﹐先固气血。故產後以大補气血爲主﹐𨿽有雜病﹐以末治之。薛立齋﹑汪石山極贊其妙﹐而陳良甫﹑單養賢諸論皆不出其範圍﹐虞天民﹑葉以潛又以去瘀血爲主﹐二說互參﹐可以得攻﹑補兩大法﹐究竟當從與否﹖

曰﹕此皆庸俗之見﹐亦且一偏之言﹐不足聽也。今節錄《內經》二條﹑《金匱產後》全冊以注之。各家之說一槪置之弗言﹐所謂羣言淆亂衷於聖是也。

《內經》云﹕乳子﹝之時﹞而﹝患傷寒﹞病熱﹐脈﹝止宜﹞懸小﹐﹝不宜實大﹐以產後新虛故也。﹞手足溫則生﹐﹝若脈𨿽懸小﹐而見手足俱﹞寒﹝是脾气衰絕﹐陰气暴起﹞則死。

又云﹕乳子中風﹐﹝而身爲大﹞熱﹑﹝以至﹞喘﹑鳴息粗者。﹝爲風熱逆於陽位也。故其脈必不能懸小而實大﹐但須﹞實大﹝之中﹐而見往來﹞而﹝和﹞緩﹝是脾胃之气﹐尙榮於脈﹞則生﹐﹝設見疾﹞急則﹝脾胃已絕﹐必﹞死。此二節以脾胃爲主﹐可知《內經》所獨重﹐彼諸家互相辧駁﹐終不足言也。昔人云「短語會心非是少」﹐卽讀書得間之謂也。

門人問曰﹕《金匱》較《傷寒論》更爲難讀﹐夫子於產後獨主之﹐曷故﹖

曰﹕醫﹐儒者事也。先其事之所難﹐東魯明訓。而因陋就簡﹐直市醫耳。且隨癥條分各目﹐臚列方治﹐不得其頭緒﹐如治絲而棼之也。今舉《金匱》爲主﹐若得其一知半解﹐便足活人﹐故全錄於下。

嘗論歷代未立考試醫生之制﹐其失業之輩混充之﹐以爲糊口之術﹐所以日流日下﹐而女科其尢甚者。若明理之人﹐遇醫輩先詢之曰﹕岐黃後﹐若仲景可稱上醫否﹖不知者曰﹕我不知其爲何人也。其知者曰﹕漢代之醫聖﹐相去久遠而難從耳。夫時有古今之異﹐豈天之五運六气﹑入之五臟六腑亦有顚倒變遷之異乎﹖知與不知﹐不過以五十步笑百步耳。設有明理者﹐楷錄此冊第一節

﹑第二節

原文﹐今時行之醫﹐每句淺淺講得下﹐則是上好名醫﹔卽一時講不下﹐肯執所錄原文﹐攜回查對各本舊注﹐略能敷衍講得去﹐便知渠家亦藏有正書﹐必不至有大支離處﹐亦是好醫﹔或攜其原文﹐轉向心腹之醫友處﹐東摸西捉﹐約略於皮毛土說得來﹐便知渠門尙有一二讀書好友﹐亦不至有大荒唐處﹐亦是好醫。余欲求其數種人﹐不能旦暮遇之﹐實爲憾事。且可聞其自文曰﹕彼是仲景派﹐我是劉﹑張﹑朱﹑李前四大家派﹐我是王肯堂﹑薛立齋﹑張景嶽﹑諭嘉言後四大家派。且時行《臨癥指南》﹐其藥慣用生薑滓﹑泡淡附子﹑地黃炭﹑泡淡吳萸﹑漂淡白術﹐及一切藥炭﹐海中各種幹殼﹐皆無气無味之類。其治法﹐開口便云五行三合﹐雙山顚倒﹐化合之妙﹐皆渺茫無據之說。虛病則云以人補人﹐多仗紫河車熬膏﹝此物大穢﹑大毒﹑大動火﹐每見百服百死。病患宜存好心行好事﹐切勿聽此忍心害理之言﹞。久病則云入絡﹐以老絲瓜﹑鮮竹茹﹑當歸須﹑忍冬藤﹑刺蒺藜之類爲祕藥﹔又以西瓜翠皮﹑鮮荷梗﹑淡菜肉﹑海參之類爲新奇﹔不能於《指南》中﹐擇其善而從之﹐而惟集其所短。天士有知﹐當必斥之﹑譴之。而必張大其說曰﹕我是葉天士一派。斯言也﹐彼妄言之﹐我妄聽之﹐其爲斯道何哉﹖所望行道諸君子﹐速迸去相沿之病﹐從事於聖經賢訓﹐亦不失爲善攺過之君子矣﹗

《金匱》云﹕問曰﹕新產婦人有三病﹐一曰病痙﹐二曰病鬱冒﹐三曰大便難﹐何謂也﹖師曰﹕新產﹝之婦﹐畏其無汗。若其無汗﹐則榮衛不相和﹐而爲發熱無汗等癥﹐似乎傷寒之表病﹐但舌頭無白苔﹐及無頭痛項彊之可辧也。然而𨿽欲有汗﹐又恐其﹞血虛﹐﹝气熱﹐熱則腠理開﹐而﹞多汗出﹐﹝汗出則腠理愈開﹐而﹞喜中風﹐﹝血不養筋﹐而風又動火﹐﹞故令病痙。﹝新產之婦﹐畏血不行﹐若不行﹐則血瘀於內﹐而爲發熱﹑腹痛等癥﹐似乎傷寒之裏病﹐但舌無黃苔﹐及無大煩燥﹑大狂渴之可辧也。然𨿽欲血下﹐又恐過多﹞而亡血﹐﹝血亡﹐其气無耦而外泄﹐則﹞復汗﹐﹝血气兩耗﹐則寒自內生而﹞寒多﹐﹝血爲陰﹐陰亡失守﹔气爲陽﹐陽虛上厥﹔﹞故令﹝頭眩目瞀﹐或不省人事而﹞鬱冒。﹝新產之婦﹐𨿽欲其汗出血行﹐又恐汗與血過多﹐以致﹞亡津液﹐胃﹝幹﹐腸﹞燥﹐故大便難。﹝三者不同﹐其爲亡血﹑傷津則一也。﹞此爲產後提出三病以爲綱﹐非謂產後止此三病也。

﹝上言新產之病﹐其提綱有三﹐然痙病有竹葉湯之治法﹐另詳於後。試先言鬱冒與大便難相兼之癥。﹞產婦鬱冒﹐﹝與大便難二病﹐皆因亡血﹑傷津所致﹐故﹞其脈﹝俱見﹞微弱﹐﹝惟﹞嘔﹝而﹞不能食﹐大便反堅﹐﹝是爲大便難綱中之兼癥。一身無汗﹞但頭﹝上﹞汗出。﹝爲鬱冒綱中之專癥。﹞所以然者﹐血虛﹝則陰竭於下﹐﹞而﹝爲下﹞厥﹐﹝下﹞厥﹝則孤陽上越﹐﹞而必冒。﹝推而言之﹐凡素患鬱冒之人﹐名曰冒家。吾觀其之﹞冒家欲解﹐必﹝令﹞大汗出。﹝而始解。﹞以血虛﹝爲﹞下厥﹐﹝下厥則﹞孤陽﹝無根據﹐而﹞上出﹐故頭汗出。﹝此頭汗出﹐爲鬱冒病綱中之大眼目也。﹞所以產婦﹝頭汗旣出。又﹞喜﹝其通身﹞汗出者﹐﹝以﹞亡陰血虛﹐陽气獨盛﹐故當﹝損陽﹐令其﹞汗出﹐﹝損陽就陰﹐則﹞陰陽乃﹝平而﹞復。﹝蓋陰陽之樞﹐操自少陽﹐非小柴胡湯不能轉其樞而使之平。至於產後﹞大便﹝難之綱中﹐其癥俱便燥而且﹞堅﹐﹝由於血行過多﹐則陽明之血海漧枯﹐而血不濡於下﹕不濡於下﹐則反逆於上而爲﹞嘔﹝失和於中﹐而爲﹞不能食﹐﹝陽明屬胃﹐爲血海﹐血不自生﹐生於所納之水谷。人但知消導爲平胃轉胃﹐降逆順气爲安胃﹐甘寒柔潤爲補胃﹐而不知小柴胡湯爲和胃深一層治法。與《傷寒》小柴胡湯方後云﹕上焦得通﹑津液得下﹑胃气因和三句﹐移來此一節﹐堪爲此癥之鐵板注腳也。故以上二癥﹐而統以﹞小柴胡湯主之。此爲鬱冒與大便難之相兼者﹐詳其病因而出其方治也。

﹝鬱冒之﹞病﹝旣﹞解﹝而﹞能食﹐﹝至﹞七八日更發熱者﹐﹝然發熱而不惡寒﹐便知其不在表而在裏矣。因能食而更發熱﹐便知其非虛病而爲食復癥矣。﹞此爲胃實﹐大承气湯主之。此言大虛之後有實癥﹐卽當以實治之也。若畏承气之峻而不敢用﹐恐因循致虛﹐病變百出。甚矣哉﹗庸庸者不足以共事也。若畏承气之峻﹐而用穀芽﹑麥芽﹑山楂﹑神曲之類﹐消耗胃气﹐亦爲害事。

產後﹝屬虛﹐客寒阻滯血气﹐則﹞腹中痛﹐﹝以﹞當歸生薑羊肉湯主之﹔並治腹中寒疝﹐虛勞不足。

參各家說﹕痛者﹐緩緩痛也。槪屬客寒相阻﹐故以當歸通血分之滯﹐生薑行气分之寒。然胎前責實﹐故當歸白術散內加茯苓﹑澤瀉﹐瀉其水濕。此屬產後﹐大槪責虛﹐故以當歸養血而行血滯﹔生薑散寒而行气滯﹔又主以羊肉味濃﹐溫補气而生血﹔俾气血得溫。則邪自散而痛止矣。此方攻補兼施﹐故並治寒疝虛損。或疑羊肉太補﹐而不知孫眞人謂﹕羊肉止痛﹐利產婦。古訓鑿鑿可據﹐又奚疑哉﹖

﹝然痛亦有不屬於虛者﹐不可不知﹐﹞產後腹痛﹐﹝若不煩不滿﹐爲中虛而寒動也。今則火上逆而﹞煩﹝气壅滯而﹞滿﹝胃不和而﹞不得臥﹐﹝此熱下郁而礙上也。以﹞枳實芍藥散主之。此爲腹痛而煩滿不得臥者﹐出其方治也。方意是調和气血之滯﹐所謂「通則不痛」之輕劑也。下以大麥粥者﹐並和其肝气﹐而養其心脾﹐故癰膿亦主之。

師曰﹕產婦腹痛﹐法當以枳實芍藥散﹐假令不愈者﹐此爲﹝熱灼血﹞﹐腹中有幹血﹐其痛著於臍下﹐﹝非枳實等藥所能治也﹐﹞宜下瘀血湯主之﹔亦主經水不利。此爲痛著臍下﹐出其方治也。意者病去則虛自回﹐不必疑其過峻。﹝然亦有不可專下其瘀血者﹐不可不知。﹞產後七八日﹐無﹝頭痛﹑發熱﹑惡寒之﹞太陽癥﹐少腹堅痛﹐此惡露不盡﹔﹝治者不過下其瘀血而已﹐然其﹞不大便﹐煩躁發熱﹐切脈微實﹐﹝是胃家之實也。陽明旺於申酉戌﹐日晡是陽明向旺之時也。而其﹞再倍發熱﹐﹝至﹞日晡時煩躁者﹐﹝又胃熱之﹞驗也。﹝食入於胃﹐長气於陽﹐若﹞不食﹐﹝則已﹐而﹞食入則﹝助胃之熱爲﹞譫語﹐﹝又胃熱之驗也。然又有最確之辧﹐晝陽也﹐夜陰也﹐若病果在陰﹐宜晝輕而夜重﹐今﹞至夜﹝間﹐應陽明气衰之時﹐而﹞卽﹝稍﹞愈﹐﹝其爲胃家之實熱﹐更無疑也。﹞大承气湯主之。﹝蓋此湯熱與結兼祛﹐以陽明之﹞熱在裏﹐﹝少腹之﹞結在膀胱也。此言血𨿽結於少腹﹐若胃有實熱﹐當以大承气湯主之。若但治其血而遺其胃﹐則血𨿽去而熱不除﹐卽血亦未必能去也。

此條「至夜則愈」四字﹐爲辧癥大眼目。蓋晝爲陽而主气﹐暮爲陰而主血。觀上節「婦人傷寒發熱﹐經水適來﹐晝日明了﹐暮則譫語﹐如見鬼狀者﹐此爲熱入血室。」以此數語﹐而對面尋繹之便知﹐至夜則愈﹐知其病不專在血也。

產後﹝中﹞風﹐續續數十日不解﹐﹝似不應在桂枝癥之例矣。然﹞頭微痛惡寒﹐時時有熱﹐﹝皆桂枝本癥中。惟有﹞心下悶﹐﹝一癥﹐邪入胸膈爲太陽之裏癥。其餘﹞漧嘔汗出﹐﹝俱爲桂枝癥例中本有之癥﹐是桂枝癥更進一層﹐卽爲陽旦癥。桂枝湯稍爲增加﹐卽爲陽旦湯。其病﹞𨿽久﹐﹝而﹞陽旦癥續在者﹐可與陽旦湯。

張石頑云﹕舉此與上文承气湯﹐爲一表一里之對子﹐不以日數之多而疑其表癥也。

﹝男元犀﹞按﹕此言產後陽旦癥未罷﹐病𨿽久而仍用其方也。《傷寒論太陽篇》有因加附子參其間﹑增桂令汗出之句。言因者﹐承上文病癥象桂枝﹐因取桂枝之原方也﹔言增桂者﹐卽於桂枝湯原方外﹐更增桂枝二兩﹐合共五兩是也。孫眞人於此數句未能體認﹐反以桂枝湯加黃芩爲陽旦湯﹐後人因之﹐至今相沿不解。甚矣讀書之難也﹗然此方《傷寒論》特筆用「令汗出」三字﹐大是眼目﹐其與桂枝加附子之治遂漏者﹐爲同中之異﹐而亦異中之同。蓋止汗漏者﹐匡正之功﹔令汗出者﹐驅邪之力﹔泛應曲當﹐方之所以入神也。上節裏熱成實﹐𨿽產後七八日﹐與大承气湯而不傷於峻﹔此節表邪不解﹐𨿽數十日之久﹐與陽旦湯而不虛其數﹔此中之奧妙﹐難與淺人道也。丹溪謂產後惟大補气血爲主﹐其餘以末治之。

又云﹕芍藥伐生生之气。此授庸醫藏拙之術以誤人﹐不得不直斥之。

﹝長孫心典稟﹞按﹕頭疼惡寒﹐時時有熱﹐自汗漧嘔﹐俱是桂枝癥。而不用桂枝湯者﹐以心下悶﹐當用桂枝去芍藥湯之法。今因產後亡血﹐不可徑去芍藥﹐須當增桂以宣其陽﹐汗出至數十日之久﹐𨿽與發汗遂漏者迥別﹐亦當借桂枝加附子湯主法﹐固少陰之根以止汗﹐且止汗卽在發汗之中﹐此所以陽旦湯爲絲絲入扣也。

﹝前以痙病爲產後三大綱之一﹐然痙病本起於中風﹐今以中風將變痙病而言之。﹞產後中風﹐發熱﹐面正赤﹐喘而頭痛﹐﹝此病在太陽﹐連及陽明。而產後正气太虛﹐又不能以勝邪气﹐誠恐變爲痙病﹐﹞以竹葉湯主之。此爲產後中風﹐正虛邪盛者﹐而出其補正散邪之方也。方中以竹葉爲君者﹐以風爲陽邪﹐不解卽變爲熱﹐熱盛則灼筋而成痙﹐故以溫散藥中﹐先君以竹葉而折其勢﹐卽杜漸防微之道也。﹝太陽之脈﹐上行至頭﹔陽明脈過膈上﹐循於面﹔二經合病多加葛根。﹞婦人乳中虛﹐煩亂﹐嘔逆﹐安中益气﹐竹皮大丸主之。

徐忠可云﹕乳者﹐乳子之婦也。言乳汁去多﹐則陰血不足而胃中亦虛。《內經》云﹕陰者﹐中之守也。陰虛不能勝陽﹐而火上壅則煩﹐气上越則嘔。煩而亂則煩之甚也﹐嘔而逆則嘔之甚也。病本全由中虛﹐然而藥止用竹茹﹑桂﹑甘﹑石膏﹑白薇者﹐蓋中虛而至爲嘔爲煩﹐則膽腑受邪﹐煩嘔爲主病﹐故以竹茹之除煩止嘔者爲君﹔胸中陽气不用﹐故以桂﹑甘扶陽而化其逆气者爲臣﹔以石膏涼上焦气分之虛熱爲佐﹔以白薇去表間之浮熱爲使。要知煩亂嘔逆而無腸痛下痢等證﹐𨿽虛無寒可知也。妙在加桂於涼劑中﹐尢妙在生甘艸獨多﹐意謂散蘊蓄之邪﹐復淸陽之气﹐中卽自安﹐气卽自益﹐故無一補劑。而又注其立湯之本意﹐曰安中益气﹐竹皮大丸神哉﹗喘加柏實﹐柏每西向﹐得西方之气最深﹐故能益金气﹑潤肝木而養心﹐則肺不受爍﹐喘自平也。有熱倍白薇﹐蓋白薇能去浮熱。故《短劇》桂枝加龍骨牡蠣湯云﹕汗多熱浮者﹐去桂加白薇﹑附子各三分﹐名曰二加龍骨湯﹐則白薇之能去浮熱可知矣。

﹝凡下痢病多由濕熱﹐白頭翁之苦以勝濕﹐寒以除熱﹐固其宣也。而﹞產後下痢虛極﹐﹝似不可不商及補劑﹔但參﹑術則恐其壅滯﹐苓﹑澤則恐其傷液﹐惟以﹞白頭翁加甘艸阿膠湯主之。﹝誠爲對癥。方中甘艸之甘涼淸中﹐卽所以補中﹔阿膠之滋潤去風﹐卽所以和血﹔以此治利﹐卽以此爲大補。彼治利而好用參﹑術者﹐當知所返矣。﹞此爲產後下痢虛極者﹐而出其方治也。

《金匱》附方云﹕《千金》三物黃芩湯﹐治婦人﹝未離產所﹐尙﹞在於艸蓐﹐自發﹝去衣被﹐﹞露﹝其身體﹐而﹞得﹝微﹞風﹐﹝亡血之後﹐陽邪客入﹐則﹞四肢苦煩熱。﹝然此癥﹐當其頭痛之與不痛。若﹞頭痛者﹐﹝是風未全變爲熱﹐﹞

與小柴胡湯﹔﹝以解之。若﹞頭不痛但煩者﹐﹝則已全變爲熱﹐熱盛則虫生﹐勢所必至﹐以﹞此湯主之。

﹝長孫心典稟﹞按﹕附方者《金匱》本書闕載﹐而《千金》《外臺》等書載之﹐其云出自《金匱》﹐後人別之曰附方。

附方﹕《千金》內補當歸建中湯﹐治婦人產後虛羸不足﹐腹中刺痛不止﹐吸吸少气﹔或苦少腹中急﹐摩痛引腰背﹐不能食飲。產後一月﹐日得服四﹑五劑爲善﹐令人彊壯宜。

徐忠可云﹕產後虛羸不足﹐先因陰虛﹐後並陽虛。補陰則寒凝﹐補陽則气壅。蓋後天以中气爲主﹐故治法亦出於建中﹐但加當歸卽偏於內﹐故曰內補當歸建中湯。謂腹中刺痛不止﹐血少也﹔吸吸少气﹐陽弱也﹔故將桂枝﹑生薑﹑當歸之辛溫﹐以行其榮衛之气﹔甘艸﹑白芍﹐以養其脾陰之血﹔而以飴糖﹑大棗峻補中气﹐則元气自復﹐而羸者丰﹐痛者止也。然桂枝於陰陽內外﹐無所不通﹐猶恃當歸善入陰分治帶下之病﹐故又主少腹急﹐摩痛引腰背﹐不能飲食者。蓋帶下病去﹐而中气自彊也。曰產後一月﹐日得服四五劑爲善﹔謂宜急於此調之﹐庶無後時之嘆﹗然藥味和平﹐可以治疾﹐可以調補﹐故又曰﹕令人彊壯宜。其云大虛加飴糖﹐以虛極無可支撐﹐惟大甘專於補脾﹐脾爲五臟六腑之母﹐止此一條﹐可以得其生路也。其去血過多﹐崩傷內衄﹐方加漧地黃﹑阿膠﹐以其所傷原偏於陰﹐故特多加陰藥﹐非產後必宜用地黃﹑阿膠也。

金匱方論一十一首

小柴胡湯大承气湯﹝俱見《傷寒論》﹞

當歸生薑羊肉湯

當歸﹝三兩﹞生薑﹝五兩﹞羊肉﹝一斤﹞

上三味﹐以水八升﹐煮取三升﹐溫服七合﹐日三服。

若寒多﹐加生薑成一斤﹔痛多而嘔者﹐加橘皮二兩﹑白術一兩﹔加生薑者﹐亦如水五升﹐煮取三升二合服之。

歌曰﹕腹痛脇疼﹝腹脇皆寒气作主﹐無復界限﹐裏﹞急不堪﹐﹝是內之榮血不足﹐致陰气不能相榮而急。﹞羊斤姜五蜀歸三﹐於今豆蔻香砂法﹐可笑醫盲授指南。

﹝次男元犀﹞按﹕方中當歸行血分之滯而定痛﹐生薑宣气分之滯而定痛﹐亦人所易曉也。妙在羊肉之多﹐羊肉爲气血有情之物﹐气味腥濃濃﹐入咽之後﹐卽與濁陰混爲一家﹐旋而得當歸之活血﹐而血中之滯通﹔生薑之利气﹐而气中之滯通﹔通則不痛﹐而寒气無有潛藏之地﹐所謂發透之﹐而後攻之者也。苟病家以羊肉太補而疑之﹐是爲流俗之說所囿﹐其中蓋有命焉﹐知幾者卽當婉辭而去。

枳實芍藥散

枳實﹝炒令黑﹐勿太過﹞芍藥﹝等分﹞

上二味﹐杵爲散﹐服方寸匕﹐日三服。並主癰膿﹐大麥粥下之。

歌曰﹕滿煩不臥腹疼頻﹐枳實微燒芍等平﹔羊肉湯方應反看﹐﹝彼治不煩不滿之虛痛﹐此治煩滿之實痛。﹞散調大麥﹝粥﹞穩而新。

﹝長男蔚﹞按﹕枳實通气滯﹐芍藥通血滯﹐通則不痛﹐人所共知也。妙在枳實燒黑﹐得火化而善攻停積﹔下以大麥粥﹐和肝气而兼養心脾﹔是行滯中而寓補養之意﹐故癰膿亦主之。

下瘀血湯

大黃﹝三兩﹞桃仁﹝二十个﹞虫﹝二十枚﹐去足﹐熬﹞

上三味末之﹐煉蜜和爲四丸﹐以酒一斤﹐煮一丸﹐取八合頓服之﹐瘀血下如豚肝。﹝各本略異。﹞

歌曰﹕臍中著痛瘀爲殃﹐廿粒桃仁三兩黃﹐更有虫二十个﹐酒煎大下亦何傷﹖

﹝次男元犀﹞按﹕產婦腹痛﹐服枳實﹑芍藥而不愈者﹐爲熱灼血幹﹐而爲停瘀﹐其痛著於臍下﹐宜用此湯。方中大黃﹑桃仁之推陳下瘀﹐虫之善攻幹血﹐人盡知之。妙在桃仁一味﹐平平中大有功力。蓋血已敗而成瘀﹐非得生气不能流通﹐桃得三月春和之气﹐而花最鮮明似血﹐而其生气皆在於仁﹐而味苦又能開泄﹐故直入血中而和之散之﹐逐其舊而不傷其新也。

陽旦湯卽桂枝湯倍桂增附。坊本謂加黃芩者﹐未知《傷寒論太陽篇》中已明其方也。孫眞人及各家俱誤。﹝桂枝湯見《傷寒論》。﹞

竹葉湯

竹葉﹝一把﹞葛根﹝三兩﹞防風桔梗桂枝人參甘艸﹝各一兩﹞附子﹝一枚﹐炮﹞生薑﹝五兩﹞大棗﹝十五枚﹐劈﹞

上十味﹐以水一斗﹐煎服二升半﹐分溫三服﹐溫復取微汗。頭項彊﹐用大附子一枚﹐破之如豆大﹐煎藥﹐揚去沫﹔嘔者﹐加半夏半升洗。

歌曰﹕喘熱頭疼面正紅﹐﹝勢欲成痙。一兩﹞防桔桂艸人參同﹔﹝同用一兩。﹞葛根﹝三兩﹞﹑生薑﹝五兩﹞﹑附枚一﹔棗十五枚竹葉﹝一把﹞充。

加減歌曰﹕頭項彊者大附抵﹐以大易小不同體﹔若爲气逆更議加﹐半夏半升七次洗。

程云來云﹕癥中未至背反張﹐而發熱﹑面赤﹑頭痛﹐亦風痙之漸。故用竹葉主風痙﹐防風治內痙﹐葛根療剛痙﹐桂枝治柔痙﹐生薑散風邪﹐桔梗除風痺﹐辛以散之之劑也。又佐人參生液以養筋﹐附子補火以致水﹐合之甘艸以和諸藥﹐大棗以助十二經﹔同諸風濟﹐則發中有補﹐爲產後中風之大劑也。

竹皮大丸

生竹茹石膏﹝各二分﹞桂枝﹝一分﹞白薇﹝一分﹞甘艸﹝七分﹞

上五味﹐末之﹐棗肉和丸﹐彈子大﹐飲服一丸﹐日三夜二服。有熱倍白薇﹐煩喘者加柏實一分。

歌曰﹕嘔而煩亂乳中虛﹐﹝謂乳子之時﹐气虛火勝﹐內亂而上逆也。﹞二分石膏與竹茹﹐薇桂一分加艸七﹐﹝分﹞棗丸飲服效徐徐。

加減歌曰﹕白薇退熱絕神異﹐有熱倍加君須記。柏得金气濃且深﹐葉葉西向歸本位﹔實中之仁又鎭心﹐煩喘可加一分餌。﹝解見本論﹞

白頭翁加甘艸阿膠湯﹝湯見《傷寒論》。再加甘艸﹑阿膠各二兩是也。﹞師云﹕產後下利虛極者﹐此主之。

歌曰﹕白頭湯已見前歌﹐二兩阿膠甘艸和﹔產後利虛成極癥﹐滋﹝阿膠救其陰﹐﹞而且緩﹝甘艸緩其急﹐﹞莫輕過。

﹝次男元犀﹞按﹕凡產後去血過多﹐又兼下利亡其津液﹐且爲陰虛無疑。玆云虛極﹐理宜大補﹐然歸﹑芎﹑芍﹑地則益其滑而下脫﹐參﹑術﹑桂﹑則動其陽而上逆﹐皆爲禁劑。須知此虛字﹐指陰虛而言﹐與少陰癥陰气欲絕同義。少陰癥與大承气湯急下以救陰﹐與此癥與白頭翁湯大苦以救陰同義。此法非薛立齋﹑張景嶽﹑李士材輩以甘溫爲主﹑苦寒爲戒者所可窺測。尢妙在加甘艸之甘﹐合四味之苦﹐爲苦甘化陰法﹔且久痢膏脂盡脫﹐脈絡空虛﹐得阿膠之滋潤﹐合四味之苦以堅之﹐則源流俱淸而痢自止。

千金三黃散

黃芩﹝一兩﹞苦參﹝二兩﹞漧地黃﹝四兩﹞

上三味﹐以水六升﹐煮取二升﹐溫服一升。多利下虫。

千金內補當歸建中湯

當歸﹝四兩﹞桂枝生薑﹝各三兩﹞芍藥﹝六兩﹞甘艸﹝二兩﹞大棗﹝十二枚﹞

上六味﹐以水一斗﹐煮取三升﹐分溫三服﹐一日令盡。若大虛﹐加飴糖六兩﹐湯成納之於火上﹐暖令飴消﹔若去血過多﹐崩傷內衄不止﹐加地黃六兩﹑阿膠二兩﹐合八味﹐湯成納阿膠。若無當歸﹐以川芎代之﹔若無生薑﹐以漧薑代之。

門人問曰﹕《金匱》外尙有可行之法否﹖

曰﹕若能熟讀而得其精微﹐任產後之病變百出﹐無難一舉而安之。若逐癥而分治之﹐卽千百方尙有遺漏﹐如《嵩崖尊生》《東醫寶鑑》﹐臚列可謂詳矣﹐試問能愈一癥否乎﹖然而鐘期老矣﹐古調獨彈奚爲乎﹖不得已而從俗尙﹐遂於坊刻各種﹐擇出二十三種﹐𨿽云淺率﹐卻不離經﹐亦姑錄之於下。

王叔和曰﹕產後脈﹐寸口洪疾不調者死﹐沈微附骨不絕者生。又曰﹕沈小滑者生﹐實大堅弦急者死。朱丹溪曰﹕胎前脈當洪數﹐旣產而脈仍洪數者死。又曰﹕胎前脈細小﹐產後脈洪大者多死。《濟生產經》曰﹕胎前之病﹐其脈貴實﹔產後之病﹐其脈貴虛﹔胎前則順气安胎﹐產後則扶虛消瘀﹐此其要也。《脈要》曰﹕欲產之脈﹐必見離經﹐或沈細而滑﹐夜半覺痛﹐來朝日中必娩。新產之脈﹐緩滑爲吉﹔若實大﹑弦急﹐近乎無胃凶危之候﹔或寸口澀疾不調﹐惡癥立見﹔惟宜沈細附骨不絕﹐𨿽劇無恙。《大全》曰﹕產後飲熱童便一盞﹐不得便臥﹐宜閉目而坐須臾﹐上牀宜仰臥﹐不宜側坐﹐宜豎膝﹐不宜伸足﹐髙倚牀頭﹐濃鋪被褥﹐遮圍四壁﹐使無孔隙﹐免致賊風﹔以醋燻鼻﹐或用醋炭﹐更燒漆器﹐頻以手從心至臍下以防血暈﹑血逆。如此三日﹐不問腹痛不痛﹐以童便和酒服五七次。酒𨿽行血﹐亦不可多﹐恐引血入四肢﹐能令血暈。宜頻食白粥﹐漸食羊肉﹑豬蹄少許﹐仍愼言語﹑七情﹑寒暑﹑梳頭﹑洗足﹐以百日爲度。若气血素弱者﹐不計月日﹐否則患手﹑足﹑腰﹑腿酸痛等癥﹐名曰褥勞﹐最難治療。初產時﹐不可問是男是女﹐恐因言語而泄气﹐或以愛憎而動气﹐皆能致病。不可獨宿﹐恐致虛驚﹔不可刮舌﹐恐傷心气﹔不可刷齒﹐恐致血逆﹔須气血平復﹐方可治事。犯時微若秋毫﹐成病重如山嶽﹐可不戒哉﹖﹗《產寶新書》曰﹕產後血气暴虛﹐理當大補﹐但惡露未盡﹐用補恐致滯血﹐惟生化湯行中有補﹐能生又能化﹐其方因藥性功用而立名也。產後血塊當消﹐而又必隨生其新血﹐若專用消﹐則新血受削﹔專用生﹐則舊血反畱。考諸藥性﹐芎﹑歸﹑桃仁三味﹐善攻舊血﹐驟生新血﹔佐以黑姜﹑炙艸﹐引三味入於肺肝﹐生血利气﹔五味共方﹐行中有補﹐實產後聖藥也。

﹝長孫男心典稟﹞按﹕產婦胞衣一破﹐速煎一貼﹐候兒頭下地卽服﹐不拘半產﹑正產﹐𨿽平安少壯婦無恙者﹐俱服一二劑﹐以消血塊而生新血﹐自無血暈之患。若胎前素弱﹐至產後見危癥﹐不厭頻服﹐病退卽止﹔若照常日服一劑﹐可扶將絕之气血也。如血塊痛﹐加肉桂三分﹐紅花三分﹐益母艸五錢。如產後勞甚血崩﹐形色虛脫﹐加人參三﹑四錢。如汗出气促﹐人參倍加。

《大全》曰﹕產後血暈者﹐由敗血流入肝經﹐眼生黑花﹐頭目旋暈﹐不能起坐﹐昏悶不省人事﹐謂之血暈。此血熱乘虛﹐逆上淩心﹐故昏迷不省﹐气閉欲絕也﹐服童便最好。陳良甫曰﹕產後瘀血崩心﹐因分娩後不食童便﹐以致虛火炎上也。用鹿角燒灰﹐童便調下卽醒﹐此物行血極效。又用五靈脂半生﹑半熟﹐名獨行散﹔又用返魂丹﹐卽益母丸也。崔氏曰﹕產婦分娩訖﹐將秤錘或黃石子入炭中﹐燒令通赤﹐置器中﹐於牀前以醋沃之﹐可除血暈﹐時作爲佳。或先取釀醋以塗口鼻﹐仍置醋於旁﹐淬火炭使聞其气。又一法﹐燒漧漆﹐令煙燻產母之面﹐卽醒﹔如無干漆﹐舊漆器燒煙亦炒。單養賢曰﹕產後寒气上攻則心痛﹐下攻則腹痛。並血塊者﹐宜服生化湯加桂末﹐止加吳茱萸﹑姜三片助血﹔若獨用諸熱藥攻寒﹐其痛難止﹐其血未免來多﹐以傷產母也。《產寶百問》曰﹕產後四肢浮腫﹐由敗血乘虛停積﹐循經流入四肢﹐畱淫日深﹐腐壞如水﹐故令面黃﹐四肢浮腫。醫人不識此癥﹐作水气治之﹐凡治水多用導水藥﹐極虛人產後旣虛﹐又以藥虛之﹐是謂重虛﹐多致大狂﹐服小調經散﹐行血腫消則愈。朱丹溪曰﹕產後腫﹐必用大補气血爲主﹐少佐蒼術﹑茯苓﹐使水自利。薛立齋曰﹕前癥若寒水侮土﹐宜養脾肺﹔若气虛浮腫﹐宜益脾胃﹔若水气浮腫﹐宜補中气。又曰﹕產後浮腫或兼喘咳﹐脈沈細無力﹐此命門火衰﹐脾土虛寒﹐八味丸主之。吳蒙齋曰﹕新產後傷寒﹐不可輕易發汗。或產時有傷力發熱﹔去血過多發熱﹔有惡露不去發熱﹔有三日蒸乳發熱﹔有因勞動﹑飲食停滯發熱﹐狀類傷食﹔要在仔細詳辧﹐切不可發汗。大抵產後大血空虛﹐汗之則變﹐筋惕肉﹐或鬱冒昏迷﹐或搐搦﹐或便祕﹐其害非輕。凡有發熱﹐宜與四物爲君﹐加柴胡﹑人參﹑炮姜最效。蓋漧薑辛熱﹐能引血藥入血分﹐气藥入气分﹐且能去惡生新﹐有陽生陰長之道﹐以熱治熱﹐深合《內經》之旨。朱丹溪曰﹕產後發熱﹐此熱非有餘之熱﹐乃陰虛生內熱耳﹐以補陰藥大劑服之。必用漧薑者何也﹖曰﹕漧薑能入肺利气﹐入肝經引血藥生血﹔然不可獨用﹐與補陰藥同用﹐此造化自然之妙。王節齋曰﹕婦人產後陰虛﹐陽無所根據﹐浮散於外﹐故熱﹔以四物湯補血﹐以炙漧薑之苦溫從治﹐收其浮散之陽以歸於陰也。趙養葵曰﹕產後大失血﹐陰血暴亡﹐必大發熱﹐名陰虛發熱。此陰字正謂气血之陰﹐若以涼藥正治必斃﹐正所謂癥象白虎﹐誤服白虎必死。此時偏不用四物﹐有形之血不能驟生﹐幾希之气須當急護﹐宜用獨參湯或當歸補血湯﹐使無形生出有形來﹐陽生陰長之妙﹐不可不知也。武叔卿曰﹕產後陰虛﹑血弱發熱﹐四物加茯苓﹐熱甚加炮姜。此方全不用气藥﹐是血虛气不虛也。加茯苓者﹐使天气降而陰自生﹐陰生則熱自退。熱甚加炒漧薑者﹐取從陽引陰﹐亦可從陰引陽。微乎﹗微乎﹗郭稽中曰﹕產後乍寒乍熱者何﹖曰﹕陰陽不和與敗血不散﹐皆令乍寒乍熱也。二者何以別之﹖曰﹕時有剌痛者﹐敗血也﹔但寒熱無他癥者﹐陰陽不和也。薛立齋曰﹕人所主者心﹐心所主者血﹐心血一虛﹐神气不守﹐驚悸所由來也﹐當補血气爲主。《產寶百問》曰﹕產後虛羸﹐漸成蓐勞﹐皆由產下虧損血气所致。須愼起居﹐節飲食﹐調養百日﹐庶保無疾。若中年反難產者﹐勿論日期﹐必須調養平復﹐方可動作﹔否則﹐气血復傷﹐虛羸之癥作矣。薛立齋曰﹕蓐勞﹐當扶養正气爲主。多因脾胃虛弱﹐飲食減少﹐致諸經疲憊﹐當補脾胃﹔飲食一進﹐精气生化﹐諸髒有所賴﹐其病自愈。《產乳集》曰﹕產後小便不通﹐腹脹如鼓﹐悶亂不醒﹐蓋由未產前內積冷气﹐遂致產後尿胞受病。用鹽於臍中塡平﹐用蔥白搗一指濃﹐安鹽上﹐以艾炷蔥餅上灸之﹐覺熱气入腹內﹐實時便通神驗。朱丹溪曰﹕有收生不謹﹐損破產婦尿脬﹐致病淋漓﹐用豬羊胞煎湯入藥﹐參﹑爲君﹐歸﹑地爲佐﹐桃仁﹑陳皮﹑茯苓爲使﹐於極饑時飲之﹔令气血驟長﹐其胞自完﹐稍緩亦難成功也。《醫暇言》曰﹕女子產育﹐哺養以乳﹐乳之體﹐居經絡﹑气血之間也。蓋自寅時始於手太陰肺經﹐出於雲門穴﹝穴在乳上﹞﹔陰陽繼續以行﹐周十二經﹐至醜時歸於足厥陰肝經﹐入於期門穴﹝穴在乳下﹞﹔出於上﹐入於下﹐肺領气﹐肝藏血﹐乳正居於其間也。蕭愼齋曰﹕婦人以血用事﹐上爲乳汁﹐下爲月水﹔而血之所化﹐則本於脾胃﹐飲食之精微營運﹐而爲乳﹑爲經。產後脾胃之气旺﹐則血旺而乳多﹐脾胃之气衰﹐則血減而乳少﹐此立齋通乳汁以壯脾胃滋化源爲要也。若罔顧脾胃以補气血﹐徒從事於通乳之劑﹐是猶求千金於乞丐而不可得矣。《達生篇》曰﹕通乳用黃一兩﹐當歸五錢﹐白芷﹑木通各三錢﹐以豬蹄湯煎服。薛立齋曰﹕凡婦人气血方盛﹐乳房作脹﹐或無兒飲﹐痛脹寒熱﹐用麥芽二三兩炒熟﹐水煎服之立消。其耗散血气如此﹐何脾胃虛弱﹑飲食不消方中多用之﹖一云麥芽最消腎。若气血虛而乳汁自出者﹐宜十全大補湯。

卷四

雜病

門人問曰﹕此書調經﹑種子﹑胎前三篇﹐引經外又參以時法﹐或附以新論﹐可謂宜古宜今﹐賢愚皆可共曉。而產後一篇﹐雜病一篇﹐全錄《金匱》原文﹐襯以小注而串講之﹐諸家雜說﹐姑附於後﹐不加一字論斷。一書體例﹐如出兩手﹐何歟﹖

曰﹕羣言淆亂衷於聖。仲景後無書可讀﹐而婦人產後﹐各家各逞臆說﹐互相議論。余所以止錄《金匱》全文﹐如日月一出﹐爝火無光。至於雜病﹐原與男子無異﹐而各家竟與男子各病外﹐彊分出病名﹐轉覺多事。然亦有與男子必須分別者﹐《金匱》第二十二篇

中﹐已具大要﹔而第八節

更爲綱舉目張﹐無復剩義。其文深奧難讀﹐余逐節襯以小注﹐一目了然﹐則難讀而易讀矣。其不以新論新案贅之者﹐恐添蛇足也。且夫學問之道無止境也﹐前此不過爲語下之計﹐今旣讀過三篇﹐從此日新而月異﹐可以語上﹐微夫人吾誰與歸﹖

《金匱》云﹕婦人中風﹐七八日﹝業已熱退而身涼﹐而復﹞續來寒熱﹐發作有﹝一定之﹞時﹐﹝因其病而問其﹞經水﹝已來而﹞適斷﹝者﹐蓋以經水斷於內﹐而寒熱發於外﹐𨿽與經適來者不同﹐而﹞此癥﹝亦名﹞爲熱入血窒﹐其血﹝爲邪所阻而﹞必結﹐﹝結於衝﹑任﹑厥陰之經脈﹐內未入髒﹐外不在表﹐而在表裏之間﹐乃屬少陽。﹞故使﹝寒熱往來﹞如瘧狀﹐發作有﹝定﹞時﹐﹝以﹞小柴胡湯主之。﹝達經脈之結﹐仍借少陽之樞以轉之﹐俾气行而血亦不結矣。﹞

此爲中風熱入血室經水適斷者﹐出其方治也。蓋以邪旣流連於血室﹐而亦浸淫於經絡﹐若但攻其血﹐血𨿽去而邪必不盡﹐且恐血去﹐邪反得乘虛而入也。故以小柴胡湯解其熱邪﹐而乍結之血自行矣。

﹝熱入血室﹐不獨中風有之﹐而傷寒亦然。﹞婦人傷寒﹝寒郁而﹞發熱﹐﹝當其時﹞經水適來﹐﹝過多不止﹐血室空虛﹐則熱邪遂乘虛而入之也。晝爲陽而主气﹐暮爲陰而主血。今主气之陽無病﹐晝日明了﹐主血之陰受邪﹐故﹞暮則譫語﹐﹝譫語皆非習見之事﹐﹞如見鬼狀者﹐﹝醫者可於其經之適來﹐而定其癥。曰﹕﹞此爲熱入血室﹐﹝非陽明胃實所致也﹐旣非陽明胃實﹐則﹞治之﹝者﹞無﹝以下藥﹞犯﹝其﹞胃气﹝以﹞及上二焦﹐﹝一曰胃脘之陽﹐不可以吐傷之﹔一曰胃中之汁﹐不可以汗傷之﹔惟俟其經水盡﹐則血室之血﹐復生於胃腑水谷之精。﹞必自愈。此爲傷寒熱入血室﹑經水適來者﹐詳其癥治也。師不出方﹐蓋以熱𨿽入而血未結﹐其邪必將自解﹐汗之不可﹐下之不可﹐無方治之﹐深於治也。郭白雲謂其仍與小柴胡湯﹐或謂宜刺期門﹐猶是淺一層議論。

婦人中風﹐發熱惡寒﹐﹝當表邪方盛之際﹐﹞經水適來﹐﹝蓋經水乃衝任厥陰之所主﹐而衝任厥陰之血﹐又皆取資於陽明。今﹞得﹝病﹞之﹝期過﹞七﹝日﹐而至﹞八日﹐﹝正值陽明主气之期。病邪乘虛而入﹐邪入於裏﹐則外﹞熱除﹐﹝其﹞脈遲﹐身涼和﹐﹝已離表癥。惟衝任厥陰俱循胸脇之間﹐故﹞胸脇滿﹐﹝但滿不痛﹐與大結胸之不按自痛﹐小結胸之按而始痛分別。究其滿甚亦﹞如結胸﹝之﹞狀﹐﹝而且熱與血搏﹐神明內亂﹐而作﹞譫語者﹐此爲熱入血室也﹐﹝治者握要而圖﹐﹞當刺﹝肝募之﹞期門﹐隨其實而取之。﹝何以謂之實邪﹖盛則實也。﹞此承本篇第一節

﹐而言中風熱入血室之癥治也。但第一節

言寒熱已除而續來﹐此言寒熱方盛而並發﹔前言經水已來而適斷﹐此言方病經水之適來﹔前言血結而如瘧﹐此言胸脇滿如結胸﹔前無譫語﹐而此有譫語﹔以此爲別。

﹝然亦有不在經水適來﹐與肝膜而爲熱入血室者﹐不可不知。﹞陽明病下血譫語者﹐此爲熱入血室﹐﹝其癥通身無汗。﹞但頭上汗出﹐當刺期門﹐隨其實而瀉之﹐﹝令通身﹞然汗出者愈。此言陽明病﹐亦有熱入血室者﹐不必拘經水之來與斷也。但其癥下血﹑頭汗出之獨異也。蓋陽明之熱﹐從气而入血﹐襲入胞宮﹐卽下血而譫語﹐不必乘經水之來﹐而後熱邪得以入之。彼爲血去﹐而熱乘其虛而後入﹔此爲熱入﹐而血有所迫而自下也。然旣入血室﹐則不以陽明爲主﹐而以衝任厥陰之气不通﹐故一身無汗﹔郁而求通﹐遂於其腑之少陽而達之﹐故頭上汗出。治法亦當刺期門﹐以瀉其實﹐刺已周身然汗出﹐則陰之閉者亦通﹐故愈。

婦人咽中﹝帖帖然﹞如有炙臠﹐﹝吐之不出﹐吞之不下﹐俗謂之梅核病。多得於七情鬱气﹐痰凝气阻。以﹞半夏濃朴湯主之。此爲痰气阻塞咽中者﹐出其方治也。徐忠可云﹕余治任小乙﹐咽中每噎塞﹐咳嗽不出﹐余以半夏濃朴湯投之卽愈。後每復發。細問之﹐云﹕夜中燈下﹐每見暈如團五色﹐背脊內間酸。其人又壯盛。知其初因受寒﹐陰气不足﹐而肝反郁熱﹐甚則結寒微動﹐挾腎气上衝。咽喉塞噎也。卽於此方加大劑枸杞﹑菊花﹑丹皮﹑肉桂﹐暈乃漸除﹐而咽中亦愈。

故曰﹕男子間有之﹐信不誣也。

婦人髒燥﹐﹝髒屬陰﹐陰虛而火乘之則爲燥﹐不必拘於何髒﹐而旣已成燥﹐則病癥皆同。但見其﹞悲傷欲哭﹐象如神靈所作﹐﹝現出心病。又見其﹞數欠﹝善﹞伸﹐﹝現出腎病﹐所以然者﹐五志生火﹐動必關心﹐陰髒旣傷﹐窮必及腎是也。

以﹞甘麥大棗湯主之。此爲婦人髒燥而出其方治也。麥者﹐肝之谷也。其色赤﹐得火色而入心﹔其气寒﹐乘水气而入腎﹔其味甘﹐具土味而歸脾胃﹔又合之甘艸﹑大棗之甘﹐妙能聯上﹑下﹑水﹑火之气﹐而交會於中土也。

婦人吐涎沫﹐上焦有寒飲也。醫﹝者不與溫散﹐而﹞反下之﹐﹝則寒內入﹐而﹞心下卽痞﹐當先治其吐涎沫﹐﹝以﹞小靑龍湯主之﹔﹝俾外寒內飲除﹐而﹞涎沫﹝可﹞止﹐﹝涎沫止後﹐﹞乃治﹝其﹞痞﹐﹝亦如傷寒表解﹐乃可攻裏之例也。﹞瀉心湯主之。此爲吐涎沫與痞兼見﹐而出先後之方治也。

婦人之病﹐﹝所以異於男子者﹐以其有月經也。其因月經而致病者﹐則有三大綱﹕曰﹞因虛﹐﹝曰﹞積冷﹐﹝曰﹞結气。﹝三者﹐或單病﹐或兼癥﹐或互病﹐或相因而爲病﹐或偏勝而爲病。病則﹞爲諸經水斷絕﹐﹝此婦人之病根也。其曰「諸」者柰何﹖以經水有多少遲速﹐及逢期則病﹐與大崩漏難產之後不來等癥﹐皆可以此例之。無論病之初發﹐以﹞至﹝病﹞有歷年﹐﹝大抵气不足則生寒﹐气寒則﹞血﹝亦﹞寒﹝由是冷浸不去﹐而爲﹞積﹝气﹐著而爲不行﹞結﹐胞門﹝爲﹞寒﹝所﹞傷﹐由外而入內﹐由內而達外。漸至﹞經絡凝堅。﹝經水之源頭受傷﹐則病變無窮矣。然又有上中下之分。其病﹞在上﹝肺胃受之。若客寒而傷近於胃口﹐則爲﹞嘔吐涎唾﹐﹝或寒﹞久﹝變熱﹐熱盛傷肺﹐則﹞成肺癰﹐﹝其﹞形體﹝之受﹞損﹝則一﹐而爲寒爲熱﹐儼若兩人之﹞分。﹝病若﹞在中﹝肝脾受之﹐邪气從中﹞盤結﹐﹝或爲﹞繞臍寒疝﹔或﹝爲﹞兩脇疼痛﹐與﹝胞宮之﹞髒相連﹔﹝此寒之爲病也。﹞或﹝邪气郁﹞結﹝爲﹞熱中﹐﹝熱郁與本寒相持﹞﹐痛在關元﹐脈﹝現出﹞數﹝熱﹐而身﹞無﹝潰爛與疼癢等﹞瘡﹐﹝其﹞肌﹝膚漧燥﹐狀﹞若魚鱗﹐﹝遇逢交合﹞時著男子﹐非止女身。﹝此熱之爲病也。所以然者﹐何義﹖蓋以中者﹐陰陽之交也。𨿽胞門爲寒傷則一﹐而中气素寒者﹐以寒召寒﹐所謂邪從寒化是也﹐中气素熱者﹐寒旋變熱﹐所謂邪從熱化是也﹐病若﹞在下﹝腎臟受之也。﹞窮﹝而歸腎﹐癥卻﹞未多﹐經候不勻﹐令陰﹝中﹞掣痛﹐少腹惡寒﹔或上引腰脊﹐下根气沖﹐气沖急痛﹐膝脛疼煩。﹝蓋以腎脈爲陰之部﹐而衝脈與少陰之大絡﹐並起於腎故也。甚則﹞奄忽眩冒﹐狀如厥癲﹔﹝所謂陰病者﹐下行極而上也。﹞或有憂慘﹐悲傷多嗔﹕﹝所謂病在陰﹐則多怒及悲愁不樂也。總而言之曰﹕﹞此皆帶下﹐非有鬼神。﹝言病在帶脈之下爲陰﹐非後人以不可見之鬼神爲陰也。﹞久則﹝肌肉削而﹞羸瘦﹐﹝气不足而﹞脈虛多寒﹔﹝統計十二癥﹑九痛﹑七害﹑五傷﹑三痼之﹞三十六病﹐千變萬端﹔審脈陰陽﹐虛實緊弦﹔行其鍼藥﹐治危得安﹔其病𨿽同﹐脈各異源﹔﹝導其所異之處﹐卽爲探源。﹞子當辧記﹐勿謂不然。

此言婦人諸病﹐所以異於男子者﹐全從經起也。病變不一﹐因人稟有陰陽﹑體有彊弱﹑時有久暫而分。起處以三大綱總冒﹔通節中又分出上﹑中﹑下﹐以盡病變﹔後以「此皆帶下」四字﹐總結本節之意。至於言脈﹐百病皆不外陰﹑陽﹑虛﹑實四个字。而又以弦緊爲言者﹐蓋經阻之始﹐大槪屬寒﹐卽有熱癥﹐亦由寒之所變。气急則爲弦﹐寒甚則爲緊﹐示人以二脈爲主﹐而參之兼脈則得耳。

徐靈胎云﹕古人名婦科謂之帶下醫﹐以其病總屬於帶下也。凡治婦人﹐必先明衝任之脈。衝脈起於气街﹐﹝在毛際兩旁。﹞並少陰之脈﹐挾擠上行至胸中而散。任脈起於中極之下﹐﹝臍下四寸。﹞以上毛際﹐循腹裏﹐上關元。又云﹕衝任脈皆起於胞中﹐上循背裏﹐爲經脈之海﹐此皆血之所從生﹐而胎之所由系﹐而帶脈爲之總束也。學人能明乎帶脈之病﹐則本源洞悉﹔𨿽所主之病﹐千條萬緒﹐可以知其所從起﹔更合參古人所用之方﹐而神明變化之﹐自不至於浮泛不切之獘矣。問曰﹕婦人年五十所﹐﹝七七之期已過﹐天癸當竭﹐地道不通。今﹞病﹝前陰血﹐﹞下利數十日不止﹐暮卽發熱﹐少腹裏急﹐腹滿﹐手掌煩熱﹐唇口漧燥﹐何也﹖師曰﹕﹝前言婦人三十六病﹐皆病在帶脈之下。﹞此病屬帶下。何以故﹖曾經半產﹐瘀血在少腹不去。何以知之﹖﹝蓋以瘀血不去﹐則新血不生﹐津液不布。﹞其證唇口漧燥﹐故知之。﹝況暮熱﹑掌心熱俱屬陰﹐任主胞胎﹐衝爲血海﹐二脈皆起於胞宮﹐而出於會陰﹐正當少腹部分﹐衝脈挾臍上行﹐衝任脈虛﹐則少腹裏急。有幹血亦令腹滿﹐其爲宿瘀之癥無疑。﹞當以溫經湯主之。此承上節﹐言歷年血寒積結胞門之重癥﹐而出其方治也。尢在涇曰﹕婦人年五十所﹐天癸已斷﹐而病下利﹐似非因經所致矣。不知少腹舊有積血﹐欲行而未得遞行﹐欲止而不能竟止﹐於是下利窘急﹐至數十日不止。暮卽發熱者﹐血結在陰﹐陽气至暮不得入於陰﹐而反浮於外也。少腹裏急腹滿者﹐血積不行﹐亦陰寒在下也。手掌發熱﹐病在陰﹐掌心亦陰也。唇口漧燥﹐血內瘀者不外榮也。此爲瘀血作利﹐不必治利﹐但治其瘀而利自止矣。吳萸﹑桂枝﹑丹皮﹐入血散寒而行其瘀﹔芎﹑歸﹑芍藥﹑麥冬﹑阿膠以生新血﹔人參﹑甘艸﹑姜﹑夏以正脾气。蓋瘀久者﹐榮必衰﹔下多者﹐脾必傷也。

﹝婦人因經致病﹐凡三十六種﹐皆謂之﹞帶下﹐經水﹝因寒而瘀﹞不﹝能如期而﹞利﹐﹝以致﹞小腹滿痛﹐﹝然旣瘀而不行﹐則前經未暢﹐所行不及﹐待後月之正期而先至﹐故其﹞經一月再見者﹐以土瓜根散主之。此爲帶下而經候不勻﹑一月再見者﹐出其方治也。按﹕土瓜卽王瓜也﹐主驅熱行瘀﹐佐以虫蠕動逐血﹐桂﹑芍之調和陰陽﹐爲有制之節。

寸口脈﹝輕按﹞弦而﹝重按﹞大﹐弦則爲﹝陽微而遞﹞減﹐大則爲﹝外盛而中﹞芤﹔減則﹝陽不自振﹐﹞爲﹝諸﹞寒﹐芤則﹝陰不守中﹐﹞爲﹝中﹞虛﹔寒虛相搏﹐此名曰革。﹝革脈不易明﹐以弦減芤虛形容之﹐則不易明者明矣。凡﹞婦人﹝妊娠及行經﹐必陰陽相維﹐而後爲無病。今見此脈﹐﹞則﹝不能安胎而﹞半產﹝不能調經而﹞漏下﹐﹝以﹞旋復花湯主之。此爲虛寒而半產漏下者﹐出其方治也。但此方與虛寒之旨不合﹐或者病源在肝﹐肝以陰髒﹐而捨少陽之气﹐以生化爲事﹐以流行爲用﹔是以虛不可補﹐解其郁聚卽所以補﹔寒不可溫﹐行其气血卽所以溫歟﹗錢氏謂必是錯簡﹐半產﹑漏下﹐气已下陷﹐焉有用旋復花以下气之理﹖二說俱存候商。

婦人陷經﹐﹝其血﹞漏下﹝不止﹐其血色﹞黑﹝亦﹞不解﹐﹝是瘀血不去﹐新血不生﹐榮气腐敗。然气喜溫而惡寒﹐以﹞膠姜湯主之。此爲陷經而色黑者﹐出其方治也。方未見。林億云﹕想是膠艾湯。《千金》膠艾湯有漧薑﹐似可取用。

丹溪謂﹕經淡爲水﹐紫爲熱﹐黑爲熱極﹐彼言其變﹐此言其常也。

婦人少腹滿如惇狀﹐﹝蓋少腹﹐胞之室也。胞爲血海﹐有滿大之象﹐是血蓄也。若﹞小便微難而不渴﹐﹝可知其水亦蓄也。若病作於﹞生﹝產之﹞後者﹐此爲水與血俱結在血室也﹐﹝宜用水血並攻之法以治﹐﹞大黃甘遂湯主之。此爲水血並結在血室﹐而爲少腹滿﹑大小便難﹑口不渴者﹐出其方治也。

婦人經水﹝久閉不至者﹐有虛實寒熱之可也。又有行而不暢者﹐如一月再見之可徵也。若少腹結痛﹐大便黑﹐小便利﹐明知血欲行而﹞不﹝肯﹞利下﹐﹝不得以尋常行血導气﹑調和營衛﹑補養衝任之法﹐迂闊不效﹐徑以﹞抵當湯主之。

此爲經水不利之屬實者﹐出其方治也。

婦人經水閉﹝而﹞不利﹐﹝其子﹞髒﹝固有凝滯而成﹞堅癖﹐﹝又因濕熱腐變而爲下﹞不止﹐﹝其凝滯維何﹖以子髒﹞

中有幹血﹐﹝其下不止維何﹖卽濕熱腐變。所﹞下﹝之﹞白物﹐﹝時俗所謂白帶是也。宜用外消法﹐以﹞礬石丸主之。此爲經水閉﹐由於子髒有幹血﹐得濕熱而變成白物者﹐出其方治也。

婦人六十二種風﹐腹中血气刺痛﹐紅蘭花酒主之。此爲婦人凡有挾風腹中血气刺痛者﹐出其方治也。言血气者﹐所以別乎寒疝也。六十二種未詳。張隱庵云﹕紅花色赤多汁﹐生血行血之品也。陶隱居主治胎產血暈﹐惡血不盡絞痛﹐胎死腹中。《金匱》紅蘭花酒治婦人六十二種風﹐又能主治瘧。臨川先生曰﹕治風先治血﹐血行風自滅。蓋風乃陽邪﹐血爲陰液﹐此對待之治也。紅花莖葉且多毛刺﹐具堅金之象﹐故能制勝風木。夫男女血气相同﹐仲祖單治婦人六十二種風者﹐良有以也。蓋婦人有餘於气﹐不足於血﹔所不足者﹐乃衝任之脈﹐散於皮膚肌腠之間﹐充膚﹑熱肉﹑生毫毛﹔男子上唇口而生髭須﹐女人月事以時下﹐故多未足也。花性上行﹐花開散蔓﹐主生皮膚間散血﹐能資婦人之不足﹐故主治婦人之風。蓋血虛則皮血之腠理不密﹐而易於生風也。此血主衝任﹐故專治胎產惡血。《靈樞經》云﹕飲酒者﹐衛气先行皮膚﹐故用酒煎﹐以助藥性﹔癥邪亦伏於膜原之腠理間﹐故能引其外出。夫血有行於經絡中者﹐有散於皮膚外者﹐而所主之藥亦各不同﹐如當歸﹑地黃﹑茜艸之類﹐主養脈內之血者也﹔紅蘭花主生脈外之血者也﹔川芎﹑芍藥﹑丹皮﹑紅曲之類﹐又內外之兼劑也。學人能體認先聖用藥之深心﹐思過半矣。

「婦人腹中諸疾痛﹐當歸芍藥散主之」。此爲婦人腹中諸疾痛而出其方治也。寒﹑熱﹑虛﹑實﹑气﹑食等邪﹐皆令腹痛﹐謂可以就此方爲加減﹐非眞以此方而統治之也。尢在涇云﹕婦人以血爲主﹐而血以中气爲主。中气者﹐土气也﹐土燥不能生物﹐土濕亦不能生物﹐芎﹑芍藥滋其血﹐苓﹑術﹑澤瀉治其濕﹐燥濕得宜﹐而土能生物﹐疾痛並蠲矣。

「婦人腹中痛﹐小建中湯主之。」此爲婦人虛寒裏急腹中痛者﹐出其方治也。

﹝長孫心典﹞按﹕《傷寒論》云﹕陽脈澀﹐陰脈弦﹐法當腹中急痛﹐宜小建中湯主之。不瘥﹐更與小柴胡湯。

問曰﹕婦人病﹐飲食如故﹐煩熱不得臥﹐而反倚息者﹐何也﹖師曰﹕﹝飲食如故者﹐病不在胃也﹔煩熱者﹐陽气不化也﹔倚息不得臥者﹐水不下行也。﹞此名轉胞﹐不得溺也﹐以胞系﹝不順而﹞了戾﹐故致此病﹐﹝但無並癥。﹞但﹝當﹞利其小便﹐﹝則胞中之气﹐使之下行气道﹐斯胞系不了戾而﹞愈﹐以腎气丸主之。此爲轉胞癥胞系了戾而不得溺者﹐出其方治也。了戾與繚戾同﹐言胞系繚戾而不順﹐而胞爲之轉﹐胞轉則不得溺也。治以此方﹐補腎則气化﹐气化則水行而愈矣。然轉胞之病﹐亦不盡此﹐或中焦脾虛﹐不能散精歸於胞﹔及上焦肺虛﹐不能下輸布於胞﹔或胎重壓其胞﹔或忍溺入房﹔皆能致此﹐當求其所因而治之也。

婦人陰﹝中﹞寒﹐﹝宜﹞溫﹝其﹞陰中﹝不用內服﹐止以藥納入﹐謂之﹞坐藥﹐蛇牀子散主之。此遙承上節令陰掣痛少腹惡寒癥﹐而出其方治也。但寒從陰戶所受﹐不從表出﹐宜溫其受邪之處則愈。蛇牀子溫以去寒﹐合白粉燥以除濕﹐以寒則生濕也。

少陰﹝腎﹞脈滑而數者﹐﹝滑主濕﹐數主熱﹐濕熱相合﹐而結於陰分﹐故令前﹞陰中卽生瘡﹐陰中蝕瘡爛者﹐﹝乃經熱之盛而生也。以﹞野狼牙湯洗之。此爲濕熱下流於前陰﹑陰中生瘡蝕爛者﹐出其方治也。野狼牙艸味酸苦﹐除邪熱气﹐疥瘙惡瘡﹐去白虫﹐故取治之。若無野狼牙艸﹐以野狼毒代之。

胃气下泄﹐﹝不從大便爲失气﹐而從前﹞陰吹﹝出﹞而正喧﹐﹝謂其連續不絕﹐喧然有聲。﹞此穀气之實﹝大便不通故﹞

也﹐﹝以﹞豬膏發煎主之。﹝取其滋潤以通大便﹐則气從大便而出﹐此通而彼塞也。﹞

金匱方一十九首

小柴胡湯﹝方見《傷寒論》。﹞

半夏濃朴湯

半夏﹝一斤﹞濃朴﹝三兩﹞茯苓﹝四兩﹞生薑﹝五兩﹞蘇葉﹝二兩﹞

上五味﹐以水一斗﹐煮取四升﹐分溫四服﹐日三服﹐夜一服。

歌曰﹕狀如炙臠貼咽中﹐卻是痰凝气不通﹐半夏一升苓四兩﹐五﹝兩﹞姜三﹝兩濃﹞朴二﹝兩﹞蘇﹝葉﹞攻。

﹝次男元犀﹞按﹕方中半夏之降逆﹐濃朴之順气﹐茯苓之化气﹐人所盡知也。妙在重用生薑之辛﹐以開其結﹔佐以蘇葉之香﹐以散其郁﹔故能治咽中如有炙臠之癥。後人變其分兩﹐治胸腹滿悶嘔逆等癥﹐名爲七气湯﹐以治七情之病。

甘麥大棗湯

甘艸﹝三兩﹞小麥﹝一斤﹞大棗﹝十枚﹞

上三味﹐以水六升﹐煮取三升﹐分溫三服。亦補脾气。

歌曰﹕婦人髒燥欲悲傷﹐如有神靈太息長﹐﹝嘆﹐欠伸。﹞小麥一升三兩艸﹐十枚大棗力相當。

魏云﹕世醫競言滋陰養血﹐抑知陰盛而津愈枯﹐陽衰而陰愈燥﹐此方治燥之大法也。

小靑龍湯﹝歌見《傷寒論》。﹞

瀉心湯﹝歌見《傷寒論》。﹞

溫經湯

土瓜根散

土瓜根芍藥桂枝虫﹝各三分﹞

上四味﹐杵爲散﹐酒服方寸匕﹐日三服。

歌曰﹕帶下端由瘀血停﹐﹝不能如期而至﹐以致少腹滿痛。﹞月間再見﹝旣瘀而不行﹐則前經未暢所行﹐不及待後月正期而至﹐故一月再見。﹞不循經﹐﹝經﹐常也﹐言不循常期也。﹞瓜桂芍均相等﹐調協陰陽守典型。

﹝次男元犀﹞按﹕方中桂枝通陽﹐芍藥行陰﹐陰陽和則經之本正矣﹔土瓜根驅熱行瘀﹐虫蠕動逐血﹐治其本而不遺其末﹔無一而非先聖之典型。

旋復花湯

旋復花﹝三兩﹞蔥﹝十四莖﹞新絳﹝少許﹞

上三味﹐以水三升﹐煎取一升﹐頓服之。

﹝長孫心典稟﹞按﹕旋復花咸溫下气﹐新絳和血﹐蔥葉通陽。此方原治肝气著滯之病﹐於此癥只示其意﹐不可泥其方﹐故前賢疑此方之錯簡。

膠姜湯﹝方未見﹐或云卽是漧薑﹑阿膠二味煎服﹐《千金》膠艾湯中有漧薑﹐亦可取用。﹞

大黃甘遂湯

大黃﹝四兩﹞甘遂阿膠﹝各二兩﹞

上三味﹐以水三升﹐煎取二升﹐頓服﹐其血當下。

歌曰﹕少腹惇形﹝惇﹐音對。古器也。《周禮》﹕「磬以乘血﹐惇以乘食。」少腹髙起之狀相似也。少腹﹐胞之室也。胞爲血海﹐其滿大爲蓄血也。﹞小水難﹐﹝小水難而不渴﹐亦蓄血也。﹞水同瘀血兩彌漫﹐﹝結在血室﹐﹞大黃四兩遂膠二﹐頓服瘀行病自安。

﹝次男元犀﹞按﹕方中大黃攻血蓄﹐甘遂攻水蓄。妙得阿膠﹐本淸濟之水﹐伏行地中﹐歷千里而發於古東阿縣之井﹐此方取其以水行水之義也。《內經》謂﹕濟水內合於心﹐用黑驢皮煎造成膠﹐以黑屬於腎﹐水能濟火﹐火熄而血自生。此方取其以補爲通之義也﹐然而甘遂似當減半用之。

抵當湯﹝歌見《傷寒論》。﹞師云﹕婦人經水不利下﹐此主脈癥並實者﹔否則﹐當養其衝任之源﹐不可攻下。

礬石丸

礬石﹝三分﹐燒﹞杏仁﹝一分去皮尖﹞

上二味﹐末之﹐煉蜜爲丸﹐如棗核大﹐五內中﹐劇者再內之。

歌曰﹕經凝成癖閉而堅﹐白物時流豈偶然﹖﹝蓄泄不時﹐胞宮生濕﹐濕反生熱﹐所積之血﹐轉爲溫熱所腐﹐而白物時時自下。﹞礬石﹝用﹞三分杏一分﹐納時病去不遷延。

燒礬﹐驅濕熱﹐且澀能固脫﹔佐以杏仁之苦潤﹐去其幹血﹔一外納之方﹐亦兼顧不遺﹐可知古法之密。

紅蘭花酒

紅蘭花﹝一兩﹞

上一味﹐酒一大升﹐煮減半﹐頓服一半﹐未止再服。

歌曰﹕六十二風義未詳﹐腹中刺痛勢徨﹔治風先要行其血﹐一兩﹝紅﹞蘭花酒煮嘗。

張隱庵注解甚詳﹐不再釋。

當歸芍藥散﹝方見《胎前》。﹞

小建中湯﹝歌見《傷寒論》。方意在扶脾以生血﹐不全恃四物之類也。﹞

腎气丸

漧地黃﹝八兩﹞山藥山茱萸﹝各四兩﹞茯苓丹皮澤瀉﹝各三兩﹞桂枝附子﹝泡﹐各一兩﹞

上﹝八﹞味﹐末之﹐煉蜜和丸﹐梧子大﹐酒下十五丸﹐加至二十丸﹐日再服。

歌曰﹕小水不通病轉胞﹐胞由气主一言包﹔﹝胞之內外空虛﹐有气充塞﹑方不遊移﹐其系自正﹔气虛則胞無所主﹐其系或致反戾﹐其溺必難矣。﹞萸薯四兩桂附﹝一兩﹞﹐丹澤苓三地八﹝兩﹞教。

此方妙在大補腎气﹐腎气足則胞正﹐胞正則系正﹐系正則小便不利而利矣。

蛇牀子散

蛇牀子一味﹐末之﹐以白粉少許和合相得﹐如棗大﹐綿裹納之﹐自然溫。

野狼牙湯

野狼牙﹝三兩﹞

以水四升﹐煮取半升﹐以綿纏箸如繭﹐浸湯瀝陰中﹐日四徧。

歌曰﹕胞寒外候見陰﹝中﹞寒﹐納入蛇牀佐粉安﹐﹝此溫胞益陽外治之善法﹐爲腎气丸之佐也。﹞更有陰﹝中﹞瘡爛者﹐﹝乃溫熱不潔﹐而生也。﹞野狼牙三兩洗何難﹖﹝除濕熱﹐殺虫。如無野狼牙艸﹐以野狼毒代之。﹞

膏發煎

豬膏﹝半斤﹞亂髮﹝如雞子大﹐三枚﹞

上二味﹐和膏中煎之﹐發消藥成﹐分再服﹐病從小便出。﹝《千金》云﹕太醫校尉史脫家婢﹐黃病服此﹐胃中燥糞下﹐便瘥﹐神效。﹞

歌曰﹕陰吹癥起大便堅﹐古有豬膏八兩傳﹐亂髮三丸雞子大﹐發消藥熟始停煎。

門人問曰﹕婦人雜病繁多﹐非筆楮所能盡﹐《傷寒論》《金匱要略》二書﹐何一而非婦科之法治乎﹖然而業此者絕少﹐通儒未免以集隘未全爲議﹐請於《金匱》外而續補之﹐何如﹖

曰﹕不能續也﹐不必續也。爾欲續﹐吾且爾續之。各家近道之言可錄者少﹐今擇數條於下。究竟仁者見之謂之仁﹐知者見之謂之知﹐善讀書者自知之﹐而修園不贅也。

陳良甫曰﹕婦人衝任二脈﹐爲經脈之海﹐外循經絡﹐內榮臟腑。若陰陽和平﹐則經下根據時﹔如勞傷不能約制﹐忽然暴下﹐甚則昏悶。若寸脈微遲﹐爲寒在上焦﹐則吐血﹑衄血﹔尺脈微遲﹐爲寒在下焦﹐則崩血﹑便血﹔法當調補脾胃爲主。修園按﹕理中湯爲要藥。李東垣曰﹕聖人治病﹐必本四時升降浮沈之理。經漏不止﹐是前陰之气血已下脫﹔水瀉不止﹐是後陰之气血又下陷。後陰者﹐主有形之物﹔前陰者﹐精气之門戶﹔前後二陰俱下﹐是病患周身之气常行。秋冬之令﹐主肅殺收藏﹐人身中陽气上浮﹐殺气上行﹐則陽生陰長﹐春夏是也。旣病則周身气血皆不生長﹐殺气不升﹐前𨿽屬熱﹐下焦久脫﹐已化爲寒﹐久沈久降﹐寒濕大勝﹐當急救之。瀉寒以熱﹐除濕以燥﹐大升大舉﹐以助生長﹐補養气血﹐不致偏枯。聖人立治法云﹕濕气大勝﹐以所勝平之﹐當調和胃气而滋元气﹔如不止﹐用風藥以勝濕﹐此是謂也。陳良甫曰﹕婦人血崩心痛﹐名曰殺血心痛﹐由心脾血虛也。若小產去血過多而心痛者﹐亦虛也。用烏魚骨炒爲末﹐醋湯調下失笑散亦效。武叔卿曰﹕鹿茸丸治經血過多﹐其色瘀黑﹐甚者崩下﹐呼吸少气﹐臍腹冷極﹐則汗如雨﹐兩尺脈微細﹐由衝任虛衰﹐爲風冷客胞中﹐气不能固﹐可灸關元百壯。夫丹溪以紫黑色爲熱﹐此言瘀黑者﹐乃下焦气寒﹐血凝而黑﹐各有治法。然女子气海在上﹐血海在下﹐故下焦溫而後气升血行。如鹿茸以血成形﹐由气而長﹐血隨气上而成角﹐故入血分以生升。又以附子﹑艾葉佐而溫之﹐以赤石脂﹑禹餘糧鎭而固之﹐柏葉淸之﹐歸﹑地﹑續斷補之﹐誠下元虛寒之全方也。不加人參豈無意焉﹖而灸關元之意可想矣。武叔卿曰﹕血虛須兼補气﹐譬之血猶水也﹐气猶堤也﹔堤堅則水不橫決﹐气固則血不妄行﹐自然之理也。武叔卿曰。五靈脂散﹐治血崩不止﹐不拘多少﹐炒令煙盡﹐研末﹐以當歸酒或童便調下三錢。一名抽刀散﹐治產後惡血﹐心腹痛不可忍﹐其效如神﹐眞急救之良方也。人家不可不備。並治蛇﹑蠍﹑蜈蚣咬﹐塗傷處立愈。張子和曰﹕婦人帶下﹐《聖惠方》與巢氏二家之說皆非也。夫治病當先識經絡﹐人身大經有十二﹐奇經有八脈﹐十二經與八脈﹐通身往來。經絡共二十道﹐上下流走環周﹐晝夜不息。然此十二經﹐上下周流者﹐止十九道耳。惟帶脈起少腹季脇之端﹐乃章門穴也﹐環周一身﹐絡腰而過﹐如束帶之於身。《難經》云「帶之爲病﹐溶溶如坐井中」。衝任者﹐是經脈之海也﹐循腹脇﹐夾腦旁﹐傳流於气沖﹐屬於帶脈﹐絡於督脈。督脈者﹐起於關元穴。任脈者﹐女子養胎孕之所。

督乃是督領婦人經脈之海也。衝﹑任﹑督三脈﹐同起而異行﹐一源而三岐﹐皆絡於帶脈。衝﹑任﹑督三脈﹐皆統於篡戶﹐循陰器﹐行庭孔﹑溺孔上端。衝﹑任﹑督三脈﹐以帶脈束之﹐因餘經上下往來﹐遺熱於帶脈之間﹐客熱抑鬱。熱者血也﹐血積多日不流﹐從金之化而爲白﹐乘少腹冤熱﹐白物滿溢﹐隨溲而下﹐綿綿不絕﹐是爲白帶。多不痛﹐或有痛者﹐因壅礙而成也。《經》曰﹕少腹寒熱﹐溲出白液冤者﹐屈滯也。病非本經﹐爲他經冤郁而成﹐此疾皆從濕熱治之。遺熱於小腸﹐從金代而爲白﹐與治痢同法。赤白痢乃邪熱入於大腸﹐赤白帶是邪熱傳於小腸﹐故治二癥﹐不可驟用峻熱藥燥之。燥之則內水涸﹐內水涸則必煩渴﹐煩渴則小便不利﹐小便不利則足腫面浮﹐漸至不起。治法先以導水禹功瀉之﹐次以淡劑降心火﹑益腎水﹑下小溲﹑利水道則愈矣。張子和曰﹕赤白痢者﹐是邪熱入於大腸﹐下廣腸﹐出赤白也。帶下者﹐傳於小腸﹐入脬經﹐下赤白也。據此二癥﹐皆可同以治濕之法治之。

方約之曰﹕帶脈總束諸脈﹐使不妄行﹐如人束帶而前垂也。婦人多鬱怒傷肝﹐肝屬木﹐脾屬土﹐肝邪乘脾﹐則土受傷而有濕﹔濕生熱﹐熱則流通﹐故滑濁之物滲入膀胱﹐從小便而出。古人作濕寒﹐用辛溫藥則非矣﹗丹溪作濕熱﹐用苦溫藥爲是﹔不知用苦寒正治也﹐用辛溫從治也。如濕熱拂郁於內﹐腹痛帶下﹐非辛溫從治﹐能開散之乎﹖若少腹不痛﹐上下赤白帶者﹐𨿽有濕熱﹐而气不鬱結﹐用苦寒治之爲當也。吳梅坡治赤白帶下﹐用自制十六味保元湯﹐骨碎補﹑貫眾﹝去毛﹞三錢﹐杜仲﹑小茴香﹝鹽水炒﹞各一錢五分﹐人參﹑巴戟各二錢﹐黃﹑當歸﹑山藥﹑獨活﹑蓮蕊須各一錢﹐石斛﹑升麻﹑茯苓各七分﹐甘艸六分﹐黃柏八分﹐桂圓肉二枚。又方用六龍固本丸﹐山藥﹑巴戟肉﹑山茱肉各四兩﹐川楝子﹑補骨脂﹑﹝靑鹽三錢﹐湯泡。﹞人參﹑蓮肉﹑黃各二兩﹐小茴香﹐川芎﹑木瓜各一兩。張潞玉曰﹕衝爲血海﹐卽是血室。衝脈得熱則迫血下行﹐男子亦有是癥﹐不獨婦人也。《金匱要略水气篇》云﹕問病有血分水分﹐何也﹖師曰﹕經水前斷﹐後病水﹐名曰血水﹐此病爲難治﹔先病水﹐後斷經水﹐名曰水分﹐此病易治。何以故﹖去水﹐其經自下也。汪石山曰﹕凡經先斷而後病水﹐少陰脈沈而滑﹐沈則在裏﹐滑則爲實﹐沈滑相搏﹐血結胞門﹐爲血分難治。若先病水﹐而後病經斷﹐少陽脈牢﹐少陰脈細﹐男子小便不利﹐婦人經水不通﹔經通則爲血﹐不利則爲水﹐名水分易治。此因脾肺虛冷﹐不能通調水道﹐下輸膀胱﹐滲泄之令不行﹐生化之气不轉。東垣雲﹕水飲畱積﹐若土在雨中則爲泥﹐得和气暖日﹐水濕去而萬物自生長﹔用加減腎气丸﹐歸脾湯﹐六君子加木香﹑炮姜﹑肉桂。

外科

外科書向無善本﹐無怪業此者只講內消﹑內托﹑內補﹑艾灸﹑神照﹑鍼砭﹑圍藥燻洗﹑開口﹑收口諸小技﹐儒者薄之而不言﹐所以愈趨而愈下也。余少年遇險逆之癥﹐凡外科咸束手而無策者﹐必尋出一條大生路﹐爲之調理﹐十中可愈六七。非有他術﹐蓋從《傷寒論》中體認十二經之經气標本﹐而神明乎三百九十七法﹐一百一十三方之中也。今於女科雜病後﹐又附外科四癥﹐以示其槪。

眼目

眼科書分爲七十二癥﹐類皆不切之陳言﹐各家從而敷衍之﹐陳陳相因﹐曷其有極乎﹖所以有目不醫不盲之誚也。而婦人眼病﹐與男子頗殊﹐當以補養腎水﹐以濟衝﹑任﹑胞門﹑血海之血﹐以目得血而能視也。又肝開竅於目﹐女子善懷﹐每多憂鬱﹔五郁皆屬於肝﹐又當以疏肝解郁之藥佐之﹔余「新定」二方﹐面面周到。

新定開瞽神方

茺蔚子﹝隔紙烘﹞元參﹝酒浸﹐各八兩﹞香附﹝爲末﹐以人乳拌五次﹞柴胡﹝酒拌烘﹐各四兩﹞澤瀉﹝酒拌﹐烘﹞防風﹝黃汁拌﹞白菊花﹝各三兩﹞

上爲末﹐煉蜜爲丸﹐如梧桐子大﹐每服三錢﹐菊花湯送下。

又附方﹕枸杞子一斤﹝去蒂﹐並漧燥者不用﹞﹐取羊膽十个﹝瀉汁﹔用冬蜜十兩﹑山泉水一斤攪勻﹐將枸杞浸一宿﹐蒸半炷香﹞﹐曬漧﹐又浸又蒸﹐以汁幹爲度。收藏密貯﹐勿泄气。每早晚各吞三錢﹐以桑葉湯送下。

瘰

瘰者﹐頸上項側結聚成核﹐累累相連。或生於胸脇之間﹐重者形如馬刀﹐更重者聚成一片﹐堅硬如鐵﹐俗名鐵板﹐必死。凡﹐多起於耳之前後﹐乃少陰之部位也。女子善懷﹐每多憂鬱﹐宜逍遙散加貝母﹑夏枯艸﹑牡蠣﹑栝蔞子﹑靑皮之類常服﹔虛者加味歸脾湯最妙。必須灸肩二穴﹑曲池二穴﹑命門一穴﹑气海一穴﹑足三里二穴﹐方能除根。又取大蝦蟆一个﹐去腸洗淨﹐復於上﹐以艾如大豆樣﹐灸蝦蟆皮上﹐至熱气透﹐再灸別處﹔如蝦蟆皮焦﹐移易灸之。三五日灸一次﹐燻者三次可愈。服消湯﹕栝蔞一个﹝搗﹞甘艸汁三錢﹐皂角一片﹝去弦子﹞﹐大黃三錢﹐五味子一歲一粒﹐水煎服﹔下穢物愈﹐未下再服。常服丸方﹕元參﹝蒸﹞﹑牡蠣﹝醋煮﹞﹑川貝母各半斤﹐爲末﹐以夏枯艸二斤﹐長流水﹝熬膏﹞半碗﹐入熟蜜爲丸﹐如梧桐子大﹐每服三錢﹐一日兩服﹐開水送下。此癥忌刀鍼及敷潰爛之藥。有丹方用羚羊角﹝以磁盤刮下爲末﹐或用舊明角琉璃刮下爲末尢良﹞﹐每斤入貝母四兩﹐全蠍三兩﹐蜜丸﹐空腹服三錢。外用皂角入鯽魚腹中﹐灰存性﹐蜜和醋調塗﹐無不應效。

乳癰乳巖﹝附﹞乳縮乳卸

《經》云﹕乳頭屬足厥陰肝經﹐乳房屬足陽明胃經。若乳房忽然腫痛﹐數日之外﹐腫而潰﹐稠膿湧出﹐膿盡而愈﹐此屬肝胃熱毒﹑血气壅滯所致﹐名曰乳癰﹐猶爲易治。若乳巖者﹐初起內結小核如棋子﹐不赤不痛﹐積久漸大崩潰﹐形如熟橊﹐內潰深洞﹐膿水淋漓﹐有巖之勢﹐故名曰乳巖﹔此屬脾肺鬱結﹐血气虧損﹐最爲難治。乳癰初起﹐若服人參敗毒散﹐栝蔞散加忍冬藤﹑白芷﹑靑橘皮﹑生﹑當歸﹑紅花之類﹐敷以香附餅﹐卽見消散﹔如已成膿﹐則以神仙太乙膏貼之﹐吸盡膿水自愈矣。乳巖初起﹐若用加味逍遙散﹑加味歸脾湯二方間服﹐亦可內消。及其病勢已成﹐𨿽有盧扁﹐亦難爲力。但當確服前方﹐補養气血﹐縱未脫體﹐亦可延生。周季芝云﹕乳癰﹑乳巖結硬未潰﹐以活鯽魚同天生山藥搗爛入麝香少許﹐塗塊上﹐覺癢勿搔動﹐隔衣輕輕揉之﹐以七日一塗﹐旋塗旋消﹔若用行血破气之劑﹐是速其危也。更有乳縮癥﹐乳頭縮收肉內﹐此肝經受寒﹐气斂不舒﹐宜當歸補血湯加漧薑﹑肉桂﹑白芷﹑防風﹑木通之類主之。又有乳卸癥﹐乳頭拖下﹐長一二尺﹐此肝經風熱發泄也﹐用小柴胡湯加羌活﹑防風主之﹔外用羌活﹑防風﹑白蘞火燒燻之﹔仍以蓖麻子四十九粒﹑麝香一分﹐研極爛塗頂心﹐俟至乳收上﹐急洗去。此系屬怪癥﹐婦人盛怒者多得之﹐不可不識。

栝蔞散

栝蔞﹝一个﹞明乳香﹝二錢﹞酒煎服。

香附餅敷乳癰﹐實時消散﹔一切癰腫﹐皆可敷。

香附﹝細未﹐淨一兩﹞麝香﹝二分﹞

上二味研﹐以蒲公英二兩﹐煎酒去渣﹐以酒調藥﹐燉熱敷患處。

神仙太乙膏治一切癰疽﹐不問膿之成否﹐並宜貼之。

元參白芷當歸肉桂生地赤芍大黃﹝各一兩﹞黃丹﹝十二兩﹐炒篩﹞

上藥用麻油二斤﹐內諸藥煎黑﹐濾去滓﹔復將油入鍋﹐熬至滴水成珠﹐入黃丹十二兩再熬﹐滴水中﹐看其硬軟得中﹐卽成膏矣。如軟﹐再加黃丹數錢。

加味逍遙散治肝經郁火﹐頸生瘰﹐並胸脇脹痛﹔或作寒熱﹐甚至肝木生風﹐眩暈振搖﹔或切牙發痙諸癥。

《經》云﹕木郁則達之﹐是也。

北柴胡茯苓當歸天生術甘艸白芍牡丹皮山梔﹝炒黑﹐各一錢﹞薄荷﹝五分﹞老生薑﹝一片﹞淸水煎。

附﹕婦人陰挺論

陰挺證﹐坊刻《外科》論之頗詳﹐大抵不外濕熱下注爲病。薛立齋以補中益气湯﹑加味逍遙散﹑六味地黃丸﹑知柏八味丸爲主﹐以當歸蘆薈丸﹑龍膽瀉肝湯之類爲輔﹐可謂髙人一著﹐而治之無一效﹐何也﹖蓋爲前人濕熱二字誤之也。余在籍時﹐醫道頗許可於人﹐治療三十七載﹐閱歷不爲不多﹐而陰挺癥久未一見﹐意者古人用心周到﹐不過所聞而備其病名乎﹖迨至辛酉﹐以縣令發直候補。公餘之頃﹐時亦兼理斯道﹐方知直隸婦女﹐十中患此病者約有三﹑四。甚者突出一二寸及三四寸﹐大如指﹐或大如拳﹐其形如蛇﹑如瓜﹑如香菌﹑如蝦蟆不一﹔或出血水不斷﹐或漧枯不潤﹐或痛癢﹐或頑麻者﹐以致經水漸閉﹑面黃少食﹑羸瘦﹑咳嗽﹑吐血而寒熱往來﹑自汗盜汗﹐病成勞傷而死。輕者但覺陰中滯礙﹐而無其形﹐或有形亦不甚顯﹐無甚痛害。若經水勻適﹐尙能生育﹐時醫名之曰﹐又名喫血勞。所用之藥﹐均無一效﹔或用刀割﹐一時稍愈﹐旋且更甚。余常按前人之法而治之﹐亦未見效。未知何故﹖余讀《內經》《金匱》《千金》等書﹐及各家祕藏等本﹐尋其言外之旨﹐而參以所見所聞﹐頗有所悟。因知此癥﹐南人不患﹐卽偶有之﹐治亦易愈﹔北人亦常患﹐治皆罔效﹐自有其故。蓋以南人之陰挺﹐由於病變﹐書有其方﹐按法多效﹔北人之陰挺﹐由於气習﹐病象𨿽同﹐而病源則異﹐所以弗效。其云﹕气習柰何﹖北俗日坐濕地﹐夜臥土坑﹐寒濕漸積﹐固不待言。男子勞動而散泄﹐婦人則靜而常佚﹐至春夏以及長夏﹐濕得暑气之蒸上騰﹐有如蒸飯﹑婦人值經水之適來﹐血海空虛﹐虛則善受﹐且終日坐於濕地﹐而勤女紅﹐土得人气而漸幹﹐濕隨入气而內入﹐卽《金匱》胞門傷寒之義。更有甚者﹐長夏漧土﹐得雨之後﹐則土中之虫無不蠕動﹐一聞血腥之气﹐虫頭上仰﹐噓吸其气。虫爲陰類﹐血爲陰汁﹐以陰從陰﹐毒瓦斯並之﹐卽爲陰挺之病根。推而言之﹐卽不坐濕地﹐凡婦人不用便桶﹐蹲於廁中而便溺﹐廁中爲污穢幽隱之處﹐更多濕虫之潛伏﹐其毒瓦斯皆能隨其腥血之气而上乘之也。余家山中﹐每見小兒坐於濕地﹐多患陰莖腫脹﹐或作痛癢﹐俗謂蚯蚓吹也。治者揭開鴨嘴含之﹐以鴨喜食蚓也。或以花椒白礬湯洗之﹐以椒能勝寒﹐礬能除濕也。知此而陰挺之病根﹐更了如指掌矣。醫者不察其由﹐止按成方以施治﹐無怪病日增劇。更有一種漁利之徒﹐以下水消腫攻毒之峻藥﹐爲丸內服﹔又以蟾酥﹑硼砂﹑芒硝﹑麝香﹑雄黃﹑冰片﹑阿魏﹑白砒之類外敷﹐爲害更烈﹐余所以不忍默然而坐視也。余於此治之﹐初患者以五苓散料﹐加蜀椒﹑黃柏﹑小茴﹑附子﹑沙參﹑川芎﹑紅花之類﹐蜜丸﹐每服四錢﹐一日兩服﹔外以花椒﹑苦參﹑蒼術﹐槐花煎湯﹐入芒硝燻洗﹔又以飛礬六兩﹐銅綠四錢﹐五味子﹑雄黃各五錢﹐桃仁一兩﹐共爲細末﹐煉蜜爲丸﹐每重四錢﹐雄黃爲衣﹐納入陰中﹐奇效。或久而成勞﹐經水不利﹐以溫經湯﹑腎气丸主之。而龜板﹑鱉甲﹑蒺藜之類﹐隨癥出入加減﹐亦有愈者﹐筆楮難盡。惟於《金匱婦人雜病》﹐及全部中屬詞此事﹐得其一言一字﹐以啟悟機﹐斷無不治之證矣。

續記

續記

傅廉該觀察淸河時﹐其弟南安﹐寄來愼修﹝修園又號愼修﹞醫書兩卷﹑《東臯四書》文八卷﹐披閱不倦。題句云「東臯制藝愼修醫書﹐萬頃汪洋孰望涯﹖」辛酉﹐余到直候補﹐叨識於牡牝元黃之外﹐此一時之盛事也﹐亦彼時之僅事也。日者奉委赴熱河﹐稟辭甫出﹐又傳入署。曰﹕雅著數種﹐俱經抄錄﹐詳加評點﹐但集中闕婦人陰挺一癥﹐此癥北方最多﹐亦最除逆而難治﹐必不可闕。若到熱河辦公﹐公餘當續補之。余答以近日醫過兩人獲效之故﹐差次繁冗之中﹐尙恐立論弗詳﹐不如卽於寓中﹐走筆書之。書成呈閱﹐一閱一擊節。又問曰﹕聞二十年前患此者少﹐自此地種產甘薯﹐婦人食之﹐多生此瘡﹐蓋以瘡形與甘薯相仿也。余曰﹕此一想當然語﹐其實不然。甘薯始自閩省﹐俗名地瓜﹐性同山藥﹐而甘味過之。閩自福淸以南及漳﹑泉二府濱海外﹐以此作飯﹐終身不生他病。《本艸從新》謂其﹕「補脾胃﹐驅濕熱﹐養气血﹐長肌肉」。海濱人多壽﹐皆食此物之故。《金薯譜》極贊其功。閩人治下痢﹐以白蜜同煎﹐食之甚效﹔婦人患赤白帶﹐用此法亦效﹔可知其利濕熱之功尢巨也。鄙意以甘薯堪爲陰挺証之專藥。蓋以陰挺之本﹐不離於濕﹐而此爲探本之治﹔陰挺之形突出如瓜﹐而此爲象形之治。患此者﹐令其如法服藥敷藥之外﹐又以此物代飯﹐其效當必更速。觀察曰﹕善﹗請附於前著之後﹐以補千古之闕﹐並折一時之疑﹐洵大方便之一事。

