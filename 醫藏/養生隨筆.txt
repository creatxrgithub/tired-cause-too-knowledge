《養生隨筆》淸曹庭棟

●卷一

○安寢少寐乃老年大患﹐《內經》謂「衛气不得入於陰。」常畱於陽﹐則陰气虛﹐故目不瞑。載有方藥﹐罕聞奏效。邵子曰「寤則神棲於心。」又曰「神統於心。」大抵以淸心爲切要。然心實最難把捉﹐必先平居靜養。入寢時﹐將一切營爲計慮﹐舉念卽除﹐漸除漸少﹐漸少漸無﹐自然可得安眠﹔若終日擾擾﹐七情火動﹐輾轉牽懷﹐欲其一時消釋得乎﹗

《南華經》曰「其魂交。」養生家曰「先睡心﹐後睡目。」俱空言擬議而已。愚謂寐有操縱二法﹐操者﹕如貫想頭頂﹐默數鼻息﹐返觀丹田之類。使心有所著﹐乃不紛馳﹐庶可獲寐﹔縱者﹕任其心遊思於杳渺無朕之區﹐亦可漸入朦朧之境。最忌者﹐心欲求寐﹐則寐愈難。蓋醒與寐交界關頭﹐斷非意想所及﹐惟忘乎寐﹐則心之或操或縱﹐皆通睡鄕之路。

語曰「寢不尸」﹐謂不仰臥也。相傳希夷《安睡訣》﹕「左側臥則屈左足﹐屈左臂﹐以手上承頭伸右足﹐以右手置右股間﹐右側臥反是。」半山翁詩云「華山處士如容見﹐不覓仙方覓睡方。」此果其睡方耶﹗依此而臥﹐似較穩適﹐然亦不得太泥﹐但勿仰臥可也。

《記。玉藻》曰「寢恆東首。」謂順生气而臥也。《保生心鑑》曰「凡臥﹐春夏首宜向東﹐秋冬首向西。」愚謂寢處必安其常﹐《記》所云「恆」也。四時更變﹐反致不安。又曰「首勿親。」謂避陰气。《雲笈七簽》曰「冬臥宜向北。」又謂乘旺气矣。按《家語》曰「生者南向﹐死者北首。」皆從其初也。則凡東西設牀者﹐臥以南首爲當。

臥不安﹐易多反側﹐臥卽安。醒時亦當轉動﹐使絡脈流通﹐否則半身板重﹐或腰肋痛﹑或肢節酸者有之。按釋氏戒律﹕臥惟右側﹐不得轉動﹐名吉祥睡。此及戒其酣寐﹐速之醒也﹐與老年安寢之道﹐正相反。

胃方納食﹐脾未及化﹔或卽倦而欲臥﹐須彊耐之。《蠡海集》曰「眼眶屬脾﹐眼開眶動﹐脾應之而動。」又曰「脾聞聲則動﹐動所以化食也。」按脾與胃﹐同位中州﹐而膜聯胃左﹐故脈居右而气常行於左。如食後必欲臥﹐宜右側以舒脾之气。《續博物志》云「臥不欲載脇。」亦此意﹐食遠則左右胥宜。覺須手足伸舒﹐睡則不嫌屈縮。《續博物志》云「臥欲足縮」是也﹐至冬夜愈屈縮則愈冷。《玉洞要略》曰「伸足臥﹐一身俱暖。」試之極驗。楊誠齋《雪詩》云「今宵敢嘆臥臺弓。」所謂愈屈縮愈冷﹐非耶﹖

就寢卽滅燈﹐目不外眩﹐則神守其捨。《雲笈七簽》曰「夜寢燃燈﹐令人心神不安」﹔《眞西山衛生歌》曰「默寢暗眠神晏如。」亦有滅燈不成寐者﹐錫制燈龕﹐半邊開小竇以通光﹐背帳置之﹐便不照耀及目。

寢不得大聲叫呼。蓋寢則五臟如鐘磬不懸﹐不可發聲。養生家謂﹕「多言傷气」﹐平時亦宜少言﹐何況寢時﹗《玉笥要覽》曰「臥須閉口﹐則元气不出﹐邪气不入。」此靜翕之體﹐安貞之吉也﹐否則令人面失血色。

頭爲諸陽之首。《攝生要論》曰「冬宜凍腦」﹐又曰「臥不覆首」。有作睡帽者﹐放空其頂卽凍腦之意﹔終嫌太熱﹐用輕紗包頭如婦人包頭式。或狹或寬﹐可趁天時﹐亦惟意所適。

腹爲五臟之總﹐故腹本喜暖。老人下元虛弱﹐更宜加意暖之。辦兜肚﹐將靳艾槌軟鋪勻﹐蒙以絲綿﹐細鍼密行﹐勿令散亂成塊﹐夜臥必需﹐居常亦不可輕脫。又有以姜桂及麝諸藥裝入﹐可治腹作冷痛﹐段成式詩云「見說自能裁衤日肚﹐不知誰更著綃頭。」﹝注﹕衤日肚﹐卽今之兜肚。﹞

兜肚外再加肚束。腹不嫌過暖也﹐《古今注》謂之「腰采」﹐有似婦人襪胸。寬約七八寸﹐帶系之﹐前護腹﹐旁護腰﹐後護命門。取益良多﹐不特臥時需之﹔亦有以溫暖藥裝入者﹐解衣而寢﹐肩與頸被覆難密﹐制寢衣如半臂﹐薄裝絮﹐上以護其肩﹐短及腰﹐前幅中分﹐扣鈕如常﹐後幅下聯橫幅﹐圍匝腰間﹐系以帶﹐可代肚束。更綴領以護其頸﹐頸中央之脈﹕督脈也﹐名曰「風府」﹐不可著冷。領似常領之半﹐掩其頸後﹐舒其咽前﹐斯兩得之矣。穿小襖臥﹐則如式作單者﹐加於外。《說叢》云「鄕黨必有寢衣﹐長一身有半」﹐疑是度其身而半之。如今著小襖以便寢﹐義亦通。

○晨興老年人﹐往往天未明而枕上已醒。凡臟腑有不安處﹐骨節有酸痛處﹐必於此生气時覺之。先以臥功﹐次第行數徧﹝臥功見二卷導引內﹞﹐反側至再﹐俟日色到窗﹐方可徐徐而起﹔乍起愼勿卽出戶外﹐卽開窗牖。

春宜夜臥早起﹐逆之則傷肝﹔夏同於春﹐逆之則傷心﹔秋宜早臥早起﹐逆之則傷肺﹔冬宜早臥晏起﹐逆之則傷腎。說見《內經》﹐養生家每引以爲據。愚謂倦欲臥而勿臥﹐醒欲起而勿起﹐勉彊轉多不適。況乎日出而作﹐日入而息﹐晝動夜靜﹐及一定之理﹐似不得以四時分別。

冬月將起時﹐擁被披衣坐少頃﹐先進熱飲﹐如乳酪蓮子圓棗湯之屬﹐以益脾﹔或飲醇酒﹐以鼓舞胃气。樂天詩﹐所謂「空腹三杯卯後酒」也。然亦當自審其宜﹐《易》「頤」卦《彖》曰「觀頤﹐觀其所養也﹐自求口實﹐觀其自養也。」晨起漱口﹐其常也。《洞微經》曰「淸早口含元气﹐不得漱而吐之﹐常以津漱口﹐卽細細咽津」。愚謂臥時終宵呼吸﹐濁气上騰滿口粘膩﹐此明證也。故去濁生淸﹐惟漱爲宜。《仲賢餘話》曰「早漱口﹐不若將臥而漱﹐然兼行之﹐亦無不可。」

漱用溫水﹐但去齒垢。齒之患在火﹐有擦齒諸方﹐試之久俱無效。惟冷水漱口﹐習慣則寒冬亦不冰齒﹐可以永除齒患﹔卽當欲落時﹐亦免作痛。鬃刷不可用﹐傷輔肉也﹐是爲齒之祟。《抱朴子》曰「牢齒之法﹐晨起叩齒三百下爲良。」日已出而霜露未﹐曉气淸寒﹐最易觸人。至於霧蒸如煙﹐尢不可犯。元命包曰「陰陽亂則爲霧」﹔《爾雅》曰「地气發﹐天不應曰霧」﹔《月令》曰「仲冬行夏令﹐則氛霧冥冥」﹐其非天地之正气可知。更有入鼻微臭﹐卽同山嵐之瘴﹐毒彌甚焉。《皇極經世》曰「水霧黑﹐火霧赤﹐土霧黃﹐石霧白。」每日空腹﹐食淡粥一甌﹐能推陳致新﹐生津快胃﹐所益非細。如雜以甘鹹之物﹐卽等尋常飲食。揚子云《解嘲》文云「大味必淡」﹔《本艸》載有《粥記》﹐極言空腹食粥之妙﹔陸放翁詩云「世人个个學長年﹐不司長年在目前。我得宛邱平易法﹐只將食粥致神仙。」

略進飲食後﹐如值日晴風定﹐就南窗下﹐背日光而坐﹐《列子》所謂「負日之暄」也。脊梁得有微暖﹐能使徧體和暢。日爲太陽之精﹐其光壯人陽气﹐極爲補益。過午陰气漸長﹐日光減暖﹐久坐非宜。

長夏晨興﹐勿輒進食以實胃。夏火盛陽﹐銷鑠肺陰﹐先進米飲以潤肺﹐稼檣作甘﹐土能生金也。至於曉气淸涼﹐爽人心目﹐惟早起乃得領略。寒山子曰「早起不在雞鳴前」﹐蓋寅時初刻﹐爲肺生气之始﹐正宜酣睡﹔至卯气入大腸﹐方可起身﹐稍進湯飲﹔至辰气入胃﹐乃得進食﹐此四時皆同。

○盥洗盥洗手也。洗髮曰「沐」﹐洗面曰「」﹐洗身曰「浴」﹐通謂之「洗」。養生家言「發宜多櫛﹐不宜多洗﹐當風而沐﹐恐患頭風」﹐至年老發稀﹐沐似可廢。晨起先洗面﹐飯後午睡後﹐黃昏後﹐俱當習以爲常。面爲五臟之華﹐頻洗所以發揚之。《太素經》曰「手宜常在面」﹐謂兩手頻頻擦面也﹐意同。冬月手冷﹐洗以熱水﹐暖可移時﹐頗勝烘火。《記。玉藻》曰「日五盥」﹐蓋謂洗手不嫌頻數耳。又《內則》云「三日具沐其間﹐面垢覃潘請﹐足垢覃湯請洗」。覃﹐溫也﹔潘﹐淅米汁也﹐卽俗所謂米泔水。

洗面水不嫌過熱﹐熱則能行血气﹐冷則气滯﹐令人面無光澤。夏月井水陰寒﹐洗手亦恐手戰﹐寒透骨也。《玉藻》曰「沐稷而梁」﹐﹝注﹕沐稷﹐以淅稷之水洗髮。梁﹐以淅梁之水洗面﹐皆泔水也。﹞泔水能去垢﹐故用之。去垢之物甚多﹐古人所以用此者﹐去垢而不乏精气﹐自較勝他物。

浴必開發毛孔﹐徧及於體﹐如屢屢開發之﹐令人耗眞气。諺云﹕多梳頭﹐少洗浴。盛夏亦須隔三四日方可具浴﹐浴後陽气上騰﹐必洗面以宣暢其气﹔進飲食﹐眠少頃而起。至浴時易冒風邪﹐必於密室。

《記。內則》云「五日則覃湯請浴」﹐蓋浴水不可太熱﹐溫涼須適於體﹐故必覃湯﹔或浴久湯冷﹐另以大貯熱者﹐置於浴盆旁﹐徐徐添入﹐使通體暢快而後已。《雲笈七簽》曰「夜臥時﹐常以兩手揩摩身體﹐名曰『幹浴』。」《四時調攝論》曰「饑忌浴」﹐謂腹虛不可復令耗气耳﹔又曰「枸杞煎湯具浴﹐令人不病不老」﹐縱無確效﹐猶爲無損。至有五枝湯﹐用桃枝柳枝之屬﹐大能發汗﹐乏人精血。或因下體無汗﹐用以洗足。

春秋非浴之時﹐如愛潔必欲具浴﹐密室中﹐大瓷缸盛水及半﹐以帳籠罩其上﹐然後入浴。浴罷﹐急穿衣﹐衣必加暖﹐如少覺冷﹐恐卽成感冒﹔浴後當風﹐腠理開﹐風易感﹐感而卽發﹐僅在皮毛﹐則爲寒熱﹔積久入裏﹐患甚大﹐故風本宜避﹐浴後尢宜避。《論語》「浴乎沂﹐風乎舞雩」﹐狂士不過借以言志﹐暮春非浴之時﹐況復當風耶﹗

《淸錄》載香水洗身諸方﹐香能利竅﹐疏泄元气﹔但浴猶慮開發毛孔﹐復以香水開發之可乎﹖愚按《記》言「沐稷梁﹐不以稷與梁洗身香」﹐蓋貴五穀之意。凡上品諸香﹐爲造化之精气醞釀而成﹐似亦不當褻用。《藏器》云「樟木煎湯﹐浴腳气疥癬風癢」。按樟辛烈香竄﹐尢不可無故取浴。

有磚築浴室﹐鐵鍋盛水﹐浴卽坐鍋中﹐火燃其下﹐溫涼惟所欲﹐非不快適﹔曾聞有入浴者﹐鍋破遂墮鍋底﹐水與火並而及其身﹐吁﹗可以鑑矣﹗

○飲食《記。內則》曰「凡和﹐春多酸﹐夏多苦﹐秋多辛﹐冬多咸﹐調以滑甘。」﹝注﹕酸苦辛鹹﹐木火金水之所屬。﹞多其時味﹐所以養气也。四時皆調以滑甘﹐象土之寄也。孫思邈曰「春少酸增甘﹐夏少苦增辛﹐秋少辛增酸﹐冬少咸增苦﹐四季少甘增咸。」《內則》意在乘旺﹐孫氏意在扶衰。要之無論四時﹐五味不可偏多。《抱朴子》曰「酸多傷脾﹐苦多傷肺﹐辛多傷肝﹐鹹多傷心﹐甘多傷腎。」此五味克五臟﹐乃五行自然之理也﹐凡言傷者﹐當時特未遽覺耳。

凡食物不能廢咸﹐但少加使淡﹐淡則物之眞味眞性俱得。每見多食鹹物必發渴﹐咸屬水潤下﹐而反發渴者何﹖《內經》謂「血與咸相得則凝﹐凝則血燥」﹐其義似未顯豁﹔《泰西水法》曰「有如木燼成灰得鹵」﹐可知咸由火生也﹐故鹵水不冰。愚按物極必反﹐火極反咸則咸極反渴﹔又玩「坎」卦中畫陽爻﹐卽是水含火性之象﹐故腎中亦有眞火。

《記。內則》曰「棗﹑栗﹑飴﹑蜜以甘之﹐堇﹑﹑﹑楡﹑免﹑﹝B161﹞﹑氵修﹑氵隨以滑之﹐脂膏以膏之。」愚按甘之以悅脾性﹐滑之以舒脾陽﹐膏之以益脾陰﹐三之字皆指脾言﹐古人養老調脾之法﹐服食卽當藥餌。

《抱朴子》曰「熱食傷骨﹐令食傷肺﹐熱毋灼唇﹐冷毋冰齒。」又曰「冷熱並陳﹐宜先食熱﹐後食冷。」愚謂食物之冷熱﹐當須乎時之自然﹐然過冷寧過熱。如夏日伏陰在內﹐熱食得有微汗妙。《內經》曰「夏暑汗不出者﹐秋成風虐。」汗由气化﹐乃表裏通塞之念也。

《衛生錄》曰「春不食肝﹐夏不食心﹐秋不食肺﹐冬不食腎﹐四季不食脾。當旺之時﹐不可犯以物之死气﹐但凡物總無活食之理。」其說太泥﹐《玉樞微旨》曰「春不食肺﹐夏不食腎﹐秋不食心﹐冬不食脾﹐四季不食肝。」乃謂不食其所受克﹐此說理猶可通。

夏至以後﹐秋分以前﹐外則暑陽漸熾﹐內則微陰初生﹐最當調停脾胃﹐勿進肥濃。《內經》曰「厚爲陰﹐薄爲陽﹔厚則泄﹐薄則通。再瓜果生冷諸物﹐亦當愼。胃喜暖﹐暖則散﹐冷則凝﹐凝則胃先受傷﹐脾卽不運。」《白虎通》曰「胃者脾之府﹐脾稟气於胃﹐午前爲生气﹐午後爲死气﹐釋氏有過午不食之說﹐避死气也。《內經》曰﹕」日中而陽气隆﹐日西而陽气虛。「故早飯可飽﹐午後卽宜少食﹐至晚更必空虛。

應璩《三叟詩》云「中叟前致辭﹐量腹節所受。」「量腹」二字最妙﹐或多或少﹐非他人所知﹐須自己審量。節者今日如此﹐明日亦如此﹐寧少毋多。又《古詩》云「努力加餐飯」﹐老年人不減足矣﹐加則必擾胃气。況努力定覺勉彊﹐縱使一餐可加﹐後必不繼﹐奚益焉﹖

勿極饑而食﹐食不過飽﹔勿極渴而飲﹐飲不過多。但使腹不空虛﹐則沖和之气﹐淪浹肌髓。《抱朴子》曰「食欲數而少﹐不欲頓而多」﹐得此意也。凡食總以少爲有益﹐脾易磨運﹐乃化精液﹔否則極補之物﹐多食反至受傷﹐故曰少食以安脾也。

《洞微經》曰「太饑傷脾﹐太飽傷气」﹐蓋脾藉於谷﹐饑則脾無以運而虛脾﹔气轉於脾﹐飽則脾過於實而滯气。故先饑而食﹐所以給脾﹔食不充脾﹐所以養气。

《華陀食論》曰「食物有三化﹕一火化﹐爛煮也﹔一口化﹐細嚼也﹔一腹化﹐入胃自化也。」老年惟藉火化﹐磨運易卽輸精多。若市脯每加消石﹐速其糜爛﹐𨿽同爲火化﹐不宜頻食﹐恐反削胃气。

水陸之味﹐𨿽珍美畢備﹐每食忌雜。雜則五味相撓﹐定爲胃患。《道徳經》曰「五味令人口爽」﹐爽﹕失也﹐謂口失正味也。不若次第分頓食之﹐乃能各得其味﹐適於口﹐亦適於胃。

食後微滓畱齒隙﹐最爲齒累。以柳木削簽﹐剔除務淨﹐虎須尢妙﹔再煎濃茶﹐候冷連漱以蕩之。韋莊詩「瀉瓶如練色﹐漱口作泉聲」﹔東坡云「齒性便苦」。如食甘甜物﹐更當漱。每見年未及邁﹐齒卽缺落者﹐乃甘味畱齒﹐漸至生虫作﹛匿虫﹜。公孫尼子曰「食甘者﹐益於肉而骨不利也」﹐齒爲腎之骨。

○食物《本艸》謂煮飯﹕以陳廩米爲補益﹐秋谷初成﹐老年食之﹐動气發病。愚意胃弱難化則有之﹐滋潤香甘﹐莫如新粒﹐不妨酌宜而食﹔微炒則松而易化﹐兼開胃。有香稻米﹐炒則香气減﹐可竟煮食﹐煮必過熟﹐乃佳。昌黎詩﹐所謂「匙抄爛飯穩送之﹐合口軟嚼如牛司」也。有以米浸水﹐冬月冰之風漧﹐煮飯松軟﹐稱老年之供。凡煮白米﹐宜緊火﹐候熟開鍋卽食。廩米炒米宜緩火﹐熟後有頃﹐俟收濕气﹐則發松透裏。

煮粥用新米﹐香甘快胃﹐樂天詩云「粥美嘗新米」﹐香稻彌佳。按《本艸》煮粥之方甚多﹐大抵以米和蓮肉爲第一﹐其次芡實薏苡仁俱佳。此外或因微疾﹐借以調養﹐𨿽各有取益﹐要非常供。李笠翁曰﹕煮飯勿以水多而減﹐煮粥勿以水少而添﹐方得粥飯下味。

茶能解渴﹐亦能致渴﹐蕩滌精液故耳。盧仝七碗﹐乃愈飲愈渴﹐非茶量佳也。《內經》謂「少飲不病喘渴」﹔《華陀食論》曰「苦茶久食益意思」﹐恐不足據。多飲面黃﹐亦少睡。魏促先《謝友人惠茶》詩云「不敢頻嘗無別意﹐只愁睡少夢君稀。」惟飯後飲之﹐可解肥濃﹔若淸晨飲茶﹐東坡謂「直入腎經」﹐乃引賊入門也。茶品非一﹐近地可覓者﹐武夷六安爲尙。

《詩。豳風》云「爲此春酒﹐以介眉壽。書酒誥云﹐厥父母慶。」自洗腆﹐致用酒。酒固老年所宜﹐但少時傷於酒﹐老必戒﹔卽素不病酒﹐黃昏後亦不宜飲﹐惟宜午後飲之﹐藉以宣導血脈。古人飲酒﹐每在食後﹐《儀禮》謂之「」。注云﹕者﹐演安其食也。今世俗筵宴﹐飽食竣﹐復設小碟以侑酒﹐其猶存古之意與﹖米酒爲佳﹐曲酒次之﹐俱取陳窨多年者。燒酒純陽﹐消爍眞陰﹐當戒。煙艸據姚旅露書﹐產呂宋﹐名「淡巴菇」﹐《本艸》不載﹐《備要》增入﹐其說卻未明確。愚按﹕煙艸味辛性燥﹐燻灼耗精粹﹐其下咽也﹐肺胃受之﹐有禦寒解霧辟穢消膩之能﹐一入心竅﹐便昏昏如醉矣。淸晨飲食未入口﹐宜愼。篤嗜者甚至舌胎黃黑﹐飲食少味﹐方書無治法﹐食豬羊油可愈﹐潤其燥也。有制水煙﹐隔水吸之者﹔有令人口噴﹐以口接之者﹐畏其燻灼﹐仍難捐棄﹐故又名「相思艸」。《蚓庵瑣語》曰「邊上人寒疾﹐非煙不治﹐至以匹馬易煙一斛」。明崇禎癸未﹐禁民私售﹐則煙之能禦寒信矣﹗盛夏自當彊制。

菹菜之屬﹐每食所需﹐本非一類﹐人各有宜。文王嗜菖﹝B20G﹞﹐孔子不撤姜食﹐皆審其所宜﹐故取之。非僅曰菖可益聰﹐姜可通神明也。按菖﹝B20G﹞卽菖蒲菹﹐《Т庵祕錄》有種石菖蒲法﹐以辰砂槌末代泥﹐候其生發﹐采根食之﹐不必定作菹也。利竅兼可鎭心﹐據云能治不寐﹐極爲神妙之品。

蒸露法同燒酒﹐諸物皆可蒸﹐堪爲飲食之助。蓋物之精液﹐全在气味﹐其質盡糟粕耳。猶之飲食入胃﹐精气上輸於肺﹐宣布諸藏﹐糟粕歸於大腸與蒸露等。故蒸露之性𨿽隨物而異﹐能升騰淸陽之气﹐其取益一也。如稻米露發舒胃陽﹐可代湯飲﹐病後尢宜。他如藿香薄荷之類﹐俱宜蒸取露用。《泰西水法》曰「西國藥肆中﹐大半是藥露﹐持方詣肆﹐和露付之。」則方藥亦可蒸露也﹐須預辦蒸器﹐隨物蒸用。

水陸飛走諸食物﹐備載《本艸》﹐可考而知。但據其所采論說﹐試之不盡獲驗。張文潛詩云「我讀《本艸》書﹐美惡未有憑。」是豈人之稟气不同﹐遂使所投亦異耶﹖當以身體察﹐各隨稟气所宜而食之﹐則庶幾矣。

○散步坐久則絡脈滯﹐居常無所事﹐卽於室內時時緩步﹐盤旋數十匝﹐使筋骸活動﹐絡脈乃得流通。習之旣久﹐步可漸至千百﹐兼增足力。步主筋﹐步則筋舒而四肢健﹔懶步則筋攣﹐筋攣日益加懶。偶展數武﹐便苦气管﹐難免久坐傷肉之獘。欲步先起立﹐振衣定息﹐以立功諸法﹐徐徐行一度﹝「立功」見二卷《導引》內﹞。然後從容展步﹐則精神足力﹐倍加爽健。《荀子》曰「安燕而气血不惰﹐此之謂也。」

飯後食物停胃﹐必緩行數百步﹐散其气以輸於脾﹐則磨胃而易腐化。《蠡海集》曰「脾與胃俱屬土﹐土耕鋤始能生殖﹐不動則爲荒土矣﹐故步所以動之﹗」《瑯環記》曰「古之老人﹐飯後必散步﹐欲搖動其身以消食也﹐故後人以散步爲消搖。」

《遵生箋》曰「凡行步時﹐不得與人語﹐欲語須住足﹐否則令人失气。」謂行步則動气﹐復開口以發之﹐气遂斷續而失調也。𨿽非甚要﹐寢食而外﹐不可言語﹐亦須添此一節。

散步者﹐散而不拘之謂。且行且立﹐且立且行﹐須得一種閒暇自如之態。盧綸詩﹕「白雲流水如閒步」是也。《南華經》曰「水之性不雜則淸。」郁閉而不流﹐亦不能淸﹐此養神之道也﹐散步所以養神。偶爾步欲少遠﹐須自揣足力﹐毋勉彊。更命小舟相隨﹐步出可以舟回﹐或舟出而步回﹐隨其意之所便。旣回﹐卽就便榻眠少頃﹐並進湯飲以和其气。元微之詩云「亻黽勉還移步﹐持疑又省躬。」卽未免涉於勉彊矣。

春探梅﹑秋訪菊﹐最是雅事。風日晴和之時﹐偕二三老友﹐支筇里許﹐安步亦可當車。所戒者﹐乘興縱步﹐一時客气爲主﹐相忘疲困﹐坐定始覺受傷﹐悔已無及。

午後坐久微倦﹐不可便榻卽眠﹐必就臥室安枕移時﹐或醒或寐﹐任其自然﹐欲起卽起﹐不須畱戀。《左傳》醫和之言曰「晦淫惑疾。」注﹕寢過節則惑亂。旣起﹐以熱水洗面﹐則眼光倍爽﹔加薄綿衣暖其背﹐則肢體俱覺輕健。樂天詩﹐所謂「一覺閒眠百病消」也。三伏時或眠便榻﹐另設帳﹐窗戶俱必密閉。冬月晝臥﹐當以薄被覆其下體﹐此時微陽潛長﹐必溫暖以養之。血气本喜溫而惡寒﹐何況冬月。如不以被覆﹐及起﹐定覺神色偃蹇﹐徧體加冷﹐陽微弗勝陰凝也。

長夏晝臥﹐醒後卽進熱飲﹐以助陽气﹐如得微汗亦妙。夏爲陽極之候﹐晝宜動﹐而臥則反靜﹐宣達之所以順時。

歐陽公曰「介甫嘗云﹕」夏月晝臥﹐方枕爲佳。『「睡久气蒸枕熱﹐則轉一方冷處﹐老年𨿽不宜受冷﹐首爲陽﹐不可令熱。況長夏晝臥﹐枕𨿽末節﹐亦取所宜。

《天祿識余》云「李黃門以午睡爲攤飯。」放翁詩﹕「攤飯橫眠夢蝶牀。」此惟年壯胃彊方可﹐老年胃气旣弱﹐運動尙慮停滯﹐必待食久旣化﹐胸膈寬然﹐未倦猶弗臥﹔少倦及就枕﹐過此恐又不成寐矣。

坐而假寐﹐醒時彌覺神淸气爽﹐較之就枕而臥﹐更爲受益﹔然有坐不能寐者﹐但使緘其口﹑閉其目﹑收攝其心神﹐休息片時﹐足當晝眠﹐亦堪遣日。樂天詩云「不作午時眠﹐日長安可度﹖」此眞老年閒寂之況。

當晝卽寢﹐旣寢而起﹐入夜復寢﹐一晝夜間﹐寢興分而二之。蓋老年气弱﹐運動久則气道澀﹐故寢以節之。每日時至午﹐陽气漸消﹐少息所以養陽﹔時至子﹐陽气漸長﹐熟睡所以養陰。東坡詩云「此身正似蠶將老﹐更盡春光一再眠。」若少壯陽气方盛﹐晝寢反令目錯頭重﹐陽亢也。

○夜坐日未出而卽醒﹐夜方闌而不寐﹐老年恆有之。黃昏時如輒就寢﹐則愈不能寐。必坐有頃﹐坐時先調息以定气﹐寒聰掩明﹐屏除雜想﹔或行坐功運動一番﹝「坐功」見二卷《導引》內﹞。《亢倉子》曰「體合於心﹐心合於气﹐气合於神﹐神合於無。」夜坐如此﹐卽安睡之妙訣。

五臟之精气﹐上注於目﹐坐時燈光照耀﹐卽閉目亦似紅紗罩之﹐心因目動﹐遂致淆亂神明﹐須置隱燈。放翁詩所云「小幟幛燈便細書」是也。使光不射目﹐兼養目力﹔若滅燈而坐更妥。《楞嚴經》曰「開眼見明﹐名爲見外﹔閉眼見暗﹐名爲見內。」《荀子》曰「濁明外景﹐淸明內景。」意同。

坐久腹空﹐似可進食﹐亦勿輒食﹐以擾胃气。《內經》曰「胃不和則臥不安。」或略進湯飲以暖之﹐酒更不可飲。气血入夜而伏﹐酒性動散﹐兩相妨也。夜不食姜亦此意。

剪燭夜話﹐此少壯之常﹐老年若不斂束﹐愈談笑愈不倦﹐神气浮動﹐便覺難以收攝。鮑氏《皇極經世》注曰「人之神晝在心﹐夜在腎。」蓋腎主納气﹐談笑則气不納﹐气不納則神不藏﹐所以終夜無寐﹐談笑亦足致之。

夜以更點爲候﹐如更點無聞﹐何所取準﹖拈香一炷或兩炷﹐隨其坐之久暫﹐令每夜同之﹐則气血之動定有常﹐入寢始覺安然。四時夜有長短﹐各酌其宜可也。予嘗有《秋夜》詩云「薄醉倦來禁不得﹐月光窺牖引人看。」凡值月明時﹐推窗看月﹐事所恆有﹐然呼吸間易感風露﹐爲從暖室中頓受涼气耳。《內經》曰「因於風露﹐乃生寒熱。」秋月彌佳﹐尢宜戒看。

夏夜時刻甚短﹐卽早臥僅及冬夜之半﹐陳傳良詩﹕所謂「短夜得眠常不足」﹐縱未就枕﹐宜寢室中坐少頃。至若風檐露院﹐涼爽宜人﹐非不快意﹐但夜气暗侵﹐每爲病根所伏。大凡快意處﹐卽是受病處﹐老年人隨事預防﹐當於快意處發猛省﹐又不獨此夜坐納涼之一節也。

夜坐乃凝神於靜﹐所以爲寐計耳。按《紫巖隱書》曰「每夜欲睡時﹐繞室行千步﹐始就枕。」其說卻與坐相反﹐蓋行則身勞﹐勞則思息﹐動極而返於靜﹐亦有其理。首篇論安寢﹐愚謂有操﹑縱二法。此夜坐是以靜求靜﹐行千步是以動求靜﹐與操縱意相參﹐可以體驗得之。

●卷二

○燕居養靜爲攝生首務。五官之司﹐俱屬陽火﹔精髓血脈﹐則陰精也。陰足乃克濟陽。《內經》曰「陰精所奉其人壽﹐陽精所降其人夭。」降者降伏之降﹐陰不足而受陽制﹐立見枯竭矣。養靜所以養陰﹐正爲動時揮運之用。《顯道經》曰「骨湧面白﹑血湧面赤﹑髓湧面黃﹑肌湧面黑﹑精湧面光﹑气湧面澤。光澤必根乎精气﹐所謂ㄧ然見於面也。按」精气「二字俱從米﹐是精气又必資乎米。調停粥飯﹐饑飽適時﹐生精益气之功孰大焉﹗

《記。王制》云「九十飲食不離寢」﹐寢謂寢處之所﹐乃起居室之意。如年未九十﹐精力衰頹者﹐起居臥室﹐似亦無不可。少視聽﹑寡言笑﹐俱足寧心養神﹐卽祛病良方也。《廣成子》曰「無視無聽﹐抱神以靜﹐形將自正。」心者神之舍﹐目者神之牖﹔目之所至﹐心亦至焉。《陰符經》曰「機在目」﹐《道徳經》曰「不見可欲﹐使心不亂。」平居無事時﹐一室默坐﹐常以目視鼻﹐以鼻對臍﹐調勻呼吸﹔毋間斷﹐毋矜持﹐降心火入於气海﹐自覺徧體和暢。《定觀經》曰「勿以涉事無厭」﹐故求多事﹐勿以處喧無惡。彊來就喧﹐蓋無厭無惡﹐事不累心也﹔若多事就喧﹐心卽爲事累矣﹗《沖虛經》曰「務外遊﹐不如務內觀。」

心不可無所用﹐非必如槁木﹑如死灰﹐方爲養生之道。靜時固戒動﹐動而不妄動﹐亦靜也。道家所謂不怕念走﹐惟怕覺遲。至於用時戒雜﹐雜則分﹐分則勞﹐惟專則𨿽用不勞﹐志定神凝故也。

人藉气以充其身﹐故平日在乎善養﹐所忌最是怒。怒心一發﹐則气逆而不順﹐窒而不舒﹔傷我气﹐卽足以傷我身。老年人𨿽事值可怒﹐當思事與身孰重﹐一轉念間﹐可以渙然冰釋。

寒暖饑飽﹐起居之常﹐惟常也﹐往往易於疏縱﹐自當隨時審量。衣可加卽加﹐勿以薄寒而少耐﹔食可置卽置﹐勿以悅口而少貪。《濟生編》曰「衣不嫌過﹐食不嫌不及」﹐此𨿽救偏之言﹐實爲得中之論。

春冰未泮﹐下體寧過於暖﹐上體無妨略減﹐所以養陽之生气。綿衣不可頓加﹐少暖又須暫脫。北方語曰﹕若要安樂﹐不脫不著。南方語曰﹕若要安樂﹐頻脫頻著。

夏月冰盤﹐以陰乘陽也﹔冬月圍鑪﹐以陽乘陰也﹐陰陽俱不可違時。《內經》曰「智者之養生也﹐必順四時而調寒暑。」然冬寒猶可近火﹐火在表也﹔夏熱必戒納涼﹐涼入裏也。《濟世仁術編》曰「手心通心竅。」大熱時﹐以扇急扇手心﹐能使徧體俱涼。愚謂不若諺語云﹕心定自然涼﹗「心定」二字可玩味。○省心六淫之邪﹐其來自外﹐務調攝所以卻之也。至若七情內動﹐非調攝能卻﹐其中喜怒二端﹐猶可解釋。儻事值其變﹐憂﹑思﹑悲﹑恐﹑驚五者﹐情更發於難遏。要使心定則情乃定﹐定其心之道何如﹖曰「安命」。

凡人心有所欲﹐往往形諸夢寐﹐此妄想惑亂之確證。老年人多般涉獵過來﹐其爲可娛可樂之事﹐滋味不過如斯﹐追憶間﹐亦同夢境矣﹗故妄想不可有﹐並不必有﹐心逸則日休也。

世情世態﹐閱歷久﹐看應爛熟。心衰面攺﹐老更奚求﹖諺曰﹕求人不如求己﹐呼牛不如呼馬。亦可由人﹐毋少介意﹔少介意便生仇﹐仇便傷肝。於人何損﹖徒損乎己耳。

少年熱鬧之場﹐非其類則弗親﹔苟不見幾知退﹐取憎而已。至與二三老友﹐相對閒談﹐偶聞世事﹐不必論是非﹐不必較長短﹐愼爾出話﹐亦所以定心气。語云﹕及其老也﹐戒之在得。財利一關﹐似難打破﹐亦念去日已長﹐來日已短﹐𨿽堆金積玉﹐將安用之﹖然使恣意耗費﹐反致奉身匱乏﹐有待經營﹐此又最苦事。故「節儉」二字﹐始終不可忘。

衣﹑食二端﹐養生切要事﹐然必購珍異之物﹐方謂於體有益﹐豈非轉多煩擾﹖食但慊其心所欲﹐心欲淡泊﹐𨿽肥濃亦不悅口﹔衣但安其體所習﹐鮮衣華服﹐與體不相習﹐舉動便覺乖宜。所以食取稱意﹐衣取適體﹐卽是養生之妙藥。凡事擇人代勞﹐事後核其成可也﹔或有必親辦者﹐則毅然辦之﹔亦有可姑置者﹐則決然置之。辦之所以安心﹐置之亦所以安心﹐不辦又不置﹐終日往來縈懷﹐其勞彌甚。

老年肝血漸衰﹐未免性生急躁。旁人不及應﹐每至急益甚﹐究無濟於事也﹐當以一「耐」字處之。百凡自然就理﹐血气旣不妄動﹐神色亦覺和平﹐可養身兼養性。

年髙則齒落目昏﹑耳重聽﹑步蹇澀﹐亦理所必致﹐乃或因是怨嗟﹐徒生煩惱。須知人生特不易到此地位耳﹗到此地位﹐方且自幸不暇﹐何怨嗟之有﹗

壽爲五福之首﹐旣得稱老﹐亦可云壽。更復食飽衣暖﹐優遊杖履﹐其獲福亦厚矣﹗人世間境遇何常﹖進一步想﹐終無盡時﹔退一步想﹐自有餘樂。《道徳經》曰「知足不辱﹐知止不殆﹐可以長久﹗」

身後之定論﹐與生前之物議﹐己所不及聞﹑不及知﹐同也。然一息尙存﹐必無願人毀己者﹐身後亦猶是耳。故君子疾沒世而名不稱﹐非務名也﹐常把一「名」字著想﹐則舉動自能檢飭﹐不至毀來﹔否卽年至期頤﹐得遂考終﹐亦與艸木同腐。《道徳經》曰「死而不亡者﹕壽﹗」謂壽不徒在乎年也。

○見客《記。王制》曰「七十不與賓客之事」﹐蓋以送迎僕僕﹐非老年所能勝。若夫來而不往﹐《記》以爲非禮。豈所論於老年﹖予嘗有《掃徑》詩云「積閒成懶痼難砭﹐掃徑欣看客迹添。若要往來拘禮法﹐樂音金玉亦無嫌。」

見客必相揖﹐禮本不可廢﹐但恐腰易作酸﹐此禮竟宜捐棄。腰爲腎之府﹐腎屬水﹐水動則生波。又按《蠡海集》云「肺居上﹐肝居下。」一鞠躬則肺腑肝仰矣。故嵇康言「禮豈爲我輩設﹗」愚謂「揖豈爲老年設﹗」

客至進茶﹐通行之禮﹐茶必主客各一﹐謂主以陪客也。老年交好來往﹐定皆習熟﹐止以佳茗進於客可耳﹔若必相陪﹐未免彊飲。或謂設而不飲﹐亦可﹐又安用此虛文。

老年人著衣戴帽﹐適體而已。非爲客也﹐熱卽脫﹐冷卽著。見客不過便服﹐如必肅衣冠而後相接﹐不特脫著爲煩﹐寒溫亦覺頓易﹐豈所以適體乎﹖《南華經》曰「是適人之適﹐而不自適其適者也。」倘有尊客過訪﹐命閽人婉辭也可。凡客𨿽盛暑﹐其來也必具衣冠﹐鵠立堂中﹐俟主人衣冠而出﹐客已熱不能勝。當與知交約﹐主不衣冠﹐則客至卽可脫冠解衣。本爲便於主﹐卻亦便於客。喜談舊事﹐愛聽新聞﹐老人之常態。但不可太煩﹐亦不可太久﹐少有倦意而止。客卽在座﹐勿用周旋。如張潮詩所云「我醉欲眠卿且去」﹐可也。大呼大笑﹐耗人元气﹐對客時亦須檢束。

往赴宴﹐周旋揖讓﹐無此精力﹐亦少此意興。卽家有客至﹐陪坐陪飲﹐彊以所不欲﹐便覺煩苦。至值花晨月夕﹐良友歡聚﹐偶樂開樽設饌﹐隨興所之可也﹐毋太枯寂。

慶弔之禮﹐非老年之事﹐自應槪爲屏絕。按﹕禮重居喪。《曲禮》猶曰「七十惟衰麻在身﹐飲酒食肉處於內」﹔又《王制》曰「八十齊喪之事弗及也﹐況其他乎﹗」

○出門邵子自言「四不出」﹕大風﹑大雨﹑大寒﹑大熱也。愚謂非特不可出門﹐卽居家亦當密室靜攝﹐以養天和﹔大雷大電﹐尢當緘口肅容﹐敬天之怒。如值春秋佳日﹐扶杖逍遙﹐盡可一抒沈鬱之抱。

偶然近地遊覽﹐茶具果餌﹐必周備以爲不時之需。置食簏﹐竹編如盒﹐疊作數層﹐外以環約之﹐使一手可提。《記。王制》曰「膳飲從於遊﹐乃兼具酒食。」如近地亦非必備。

春秋寒暖不時﹐卽近地偶出﹐綿﹑夾衣必挈以隨身。往往頃刻間﹐气候迥異。設未預備﹐乍暖猶可﹐乍涼卽足爲患。

乘興而出﹐不過邇在村郭間﹐可泛小舟﹐舟前後必障蔽。樂天詩﹐所謂「一莖竹篙剔船尾﹐兩幅靑幕覆船頭」也。舟中不能設椅﹐屹坐搖杌﹐殊覺不寧。制環椅無足﹐平置舟板上﹐與坐環椅無別。居家時不妨移置便榻﹐亦堪小坐。舟中別置褥﹐厚而狹者﹐可坐可臥﹔另置枕﹐短而髙者﹐可靠手﹑可枕首。微覺懶倦﹐有此則坐臥胥安。

足力尙健者﹐備遊山鞋。每制必二糸兩﹐上山則底前薄后厚﹐下山則底前厚後薄﹐趁宜而著﹐命童子攜之。古人有「登山屐」﹐去屐前齒﹐亦此意。摺疊凳﹕遊具也。四足﹐兩兩交加﹐連則但具前後﹐以木棉縷繃爲面﹐軟而可折﹐今俗稱「馬踏子」。其制自前明﹐見《三才圖會》。予詩有「穩坐看山權當榻﹐不妨摺疊入遊囊」之句。凡出門﹐命攜以相隨﹐足力倦卽堪少坐﹐不必專爲遊山也。

太白詩﹕「飯顆山頭逢杜甫﹐頭戴笠子日卓午。」又東坡戴笠行雨中﹐繪《笠屐圖》。笠爲古人所恆用﹐禦雨兼障日。夏秋之初﹐或倚杖而出﹐亦可預辦。制以棕與藤﹐俱嫌少重﹐竹爲骨﹐皂紗蒙其上﹐似較輕便。另用紗二寸許﹐垂於笠邊﹐謂之「笠檐」﹐亦堪障日。

老年出不遠方﹐無過往來鄕裏。《曲禮》曰「行役以婦人」﹐謂設有不得已而遠行﹐所以慮之周也。以婦人者﹐婦人舉動柔和﹐故用之。然此亦古人優體衰羸﹐不嫌過於委曲。苟有勤謹童僕﹐左右習慣者﹐未始不可用。

遠道行李﹐必作信宿計﹐各項周備外﹐其要尢在牀帳。辦闊大摺疊凳二﹝其制見前﹞﹐或棕繃之﹐或皮繃之﹐兩凳相接而排﹐長廣恰如牀式。聞軍營中多用此。帳用有骨子可以架起者。﹝制詳四卷帳內﹞

嚴冬遠出﹐另備帽﹐名「將軍套」。皮制邊﹐邊開四口﹐分四塊﹕前邊垂下齊眉﹐後邊垂下遮頸﹐旁邊垂下遮耳及頰。偶欲摺上﹐扣以紐﹐仍如整邊。趁寒趁暖﹐水陸俱當。

○防疾心之神發於目﹐腎之精發於耳。《道徳經》曰「五色令人目盲﹐五音令人耳聾」﹐謂淆亂其耳目﹐卽耗敝其精神。試於觀劇時驗之﹐靜默然安坐﹐暢領聲色之樂﹐非不甚適﹔至歌闌舞罷﹐未有不身疲力倦者﹐可恍悟此理。

久視傷血﹑久臥傷气﹑久坐傷肉﹑久立傷骨﹑久行傷筋﹐此《內經》「五勞所傷」之說也。老年惟久坐﹑久臥不能免﹐須以導引諸法﹐隨其坐臥行之﹝導引有睡功﹑坐功﹐見本卷末﹞﹐使血脈流通﹐庶無此患。

男女之欲﹐乃陰陽自然之道。《易。大傳》曰「天地﹐男女媾精」是也。然《傳》引《損》卦爻辭以爲言「損」乃損則益柔之象﹐故自然之中﹐非無損焉﹔老年斷欲﹐亦盛衰自然之道。《損》之爻辭曰「窒欲是也﹐若猶未也。」自然反成勉彊﹐則損之又損﹐必至損年。

五藏兪穴﹐皆會於背。夏熱時﹐有命童僕扇風者﹐風必及之﹐則風且入藏﹐貽患非細﹔有汗時尢甚﹐縱不免揮扇。手自揮動﹐僅及於面﹐猶之禦風而行﹐俱爲可受。靜坐則微有風來﹐便覺難勝﹐動陽而靜陰﹐面陽而背陰也。

時疫流行﹐天地不正之气﹐其感人也﹐大抵由口鼻入。吳又可論曰「呼吸之間﹐外邪因而乘之﹐入於膜原」是也。彼此傳染﹐皆气感召﹐原其始﹐莫不因風而來。《內經》所謂「風者﹐善行而數變。」居常出入﹐少覺有風﹐卽以衣袖掩口鼻﹐亦堪避疫。

窗隙門隙之風﹐其來甚微﹐然逼於隙而出﹐另有一種冷气﹐分外尖利。譬之暗箭馬﹐中人於不及備﹐則所傷更甚﹗愼毋以風微而少耐之。

酷熱之候﹐俄然大雨時行﹐院中熱气逼入於室﹐鼻觀中並覺有鮏气者﹐此暑之郁毒﹐最易傷人。《內經》曰「夏傷於暑﹐秋爲瘧。」須速閉窗牖﹐毋使得入。雨歇又卽洞開﹐以散室中之熱。再如冷水潑地﹐亦有暑气上騰﹐勿近之。飽食後不得急行﹐急行則气逆﹐不但食物難化﹐且致壅寒。《內經》所謂「濁气在上﹐則生眞脹。」饑不得大呼大叫﹐腹空則气旣怯﹐而復竭之﹐必傷肺胃﹔五藏皆稟气於胃﹐諸气皆屬於肺也。

凡風從所居之方來﹐爲「正風」﹐如春東風﹑秋西風﹐其中人也淺﹔從衝後來爲「虛風」﹐如夏北風﹑冬南風﹐溫涼因之頓異﹐傷人最深。當加意調養﹐以補救天時﹐涼卽添衣﹐溫毋遽脫﹐退避密室﹐勿犯其侵。

三冬天地閉﹐血气伏。如作勞出汗﹐陽气滲泄﹐無以爲來春發生之本﹐此乃致病之原也。春秋時大汗﹐勿脫衣﹐汗止又須卽易﹐气侵膚﹐亦足爲累。石上日色曬熱﹐不可坐﹐恐發臀瘡﹔坐冷石恐患疝气。汗衣勿日曝﹐恐身長汗斑﹔酒後忌飲茶﹐恐脾成酒積﹔耳凍勿火烘﹐烘卽生瘡﹔目昏毋洗浴﹐浴必添障。凡此日用小節﹐未易悉數﹐俱宜畱意。

○愼藥老年偶患微疾﹐加意調停飲食﹐就食物中之當病者食之﹔食亦宜少﹐使腹常空虛﹐則絡脈易於轉運﹐元气漸復﹐微邪自退﹐乃第一要訣。

藥不當病﹐服之每未見害﹐所以言醫易﹐而醫者日益多。殊不知旣不當病﹐便隱然受其累﹐病家不覺﹐醫者亦不自省。愚謂微病自可勿藥有喜﹐重病則寒涼攻補﹐又不敢輕試。諺云﹕不服藥爲中醫。於老年尢當。

病有必欲服藥者﹐和平之品甚多﹐盡可施治。俗見以爲气血衰弱﹐攻與補皆必用人參。愚謂人參不過藥中一味耳﹐非得之則生﹐弗得則死者﹔且未必全利而無害﹐故可已卽已。苟審病確切﹐必不可已﹐寧謂人毿必戒用哉﹖

凡病必先自己體察﹐因其所現之證﹐原其致病之由。自頂至踵﹐寒熱痛癢何如﹐自朝至暮﹐起居食息何如﹐則病情已得﹐施治亦易。至切脈又後一層事﹐所以醫者在乎問之詳﹐更在病者告之周也。

方藥之書﹐多可充棟﹐大抵各有所偏﹐無不自以爲是。竊考方書最者﹐莫如《內經》﹐其中所載方藥﹐本屬無多﹐如不寐用半夏秫米湯﹐鼓脹用雞矢醴﹐試之竟無效﹐他書可知。總之同一藥﹐而地之所產各殊﹔同一病而人之稟气又異﹔更有同一人﹑同一病﹑同一藥﹐而前後施治﹐有效有不效。乃欲於揣摹仿佛中求其必當﹐良非易事﹐方藥之所以難於輕信也。

《本艸》所載藥品﹐每曰「服之延年」﹑「服之長生」﹐不過極言其效而已﹐以身一試可乎﹖𨿽扶衰補弱﹐固藥之能事﹐故有謂「治已病﹐不若治未病。」愚謂以方藥治未病﹐不若以起居飲食調攝於未病。

凡感風感寒暑﹐當時非必遽病。《內經》所謂「邪之中人也﹐不知於其身。」然身之受風受寒暑﹐未有不自知。病𨿽未現﹐卽衣暖飲熱﹐令有微汗﹐邪亦可從汗解。《道徳經》曰「夫惟病病﹐是以不病。」

病中食粥﹐宜淡食﹐淸火利水﹐能使五藏安和﹐確有明驗﹐患泄瀉者尢驗﹐《內經》曰「胃陽弱而百病生﹐脾陰足而萬邪息。」脾胃乃後天之本﹐老年更以調脾胃爲切要。

人乳汁﹐方家謂之「白朱砂」﹐又曰「仙人酒」。服食法﹕以瓷碗浸滚水內﹐候熱﹐擠乳入碗﹐一吸盡之﹐勿少冷﹔又法﹕以銀鍋入乳﹐烘漧成粉﹐和以人參末﹐丸如棗核大﹐腹空時噙化兩三丸。老人調養之品﹐無以過此﹐此則全利而無害﹐然非大有力者不能辦。

程子曰「我嘗夏葛而冬裘﹐饑食而渴飲﹐節嗜欲﹑定心气﹐如斯而已矣﹗」蓋謂養生卻病﹐不待他求。然定心气﹐實是最難事﹐亦是至要事。東坡詩云「安心是藥更無方。」

術家有延年丹藥之方﹐最易惑人﹐服之不但無驗﹐必得暴疾。其藥大抵鍛煉金石﹐故峻歷彌甚。《列子》曰「稟生受形﹐旣有制之者矣﹗藥石其如汝乎﹖」或有以長生之說問程子﹐程子曰「譬如一鑪火﹐置之風中則易過﹐置之密室則難過。」故知人但可以久生﹐而不能長生。老年人惟當謹守燼余﹐勿置之風中可耳。

筆墨揮灑﹐最是樂事﹐素善書畫者興到時﹐不妨偶一爲之。書必艸書﹐畫必蘭竹﹐乃能縱橫任意﹐發抒性靈﹐而無拘束之嫌。飽食後不可捉筆﹐俯首倚案﹐有礙胃气。若因應酬促逼﹐轉成魔障。

棋可遣閒﹐易動心火﹔琴能養性﹐嫌磨指甲。素卽擅長﹐不必自爲之。幽窗邃室﹐觀奕聽琴﹐亦足以消永晝。

能詩者偶爾得句﹐伸紙而書﹐與一二老友共賞之﹐不計工拙﹐自適其興可也。若拈題或和韻﹐未免一番著意。至於題照﹐及壽言挽章﹐槪難徇情。

法書名畫﹐古人手迹所存﹐卽古人精神所寄。窗明幾淨﹐展玩一過﹐不啻晤對古人﹔諦審其佳妙﹐到心領神會處﹐盡有默然自得之趣味在。

院中植花木數十本﹐不求名種異卉﹐四時不絕便佳。呼童灌漑﹐可爲日課。玩其生意﹐伺其開落﹐悅目賞心﹐無過於是。

鶴﹐野鳥也﹐性卻靜﹐園圃寬闊之所﹐卽可畜。去來飲啄﹐任其自如﹐對之可使躁气頓蠲。若籠畫眉﹑架鸚鵡﹐不特近俗﹐並煩調護﹐豈非轉多一累。階前大缸貯水﹐養金魚數尾﹐浮沈旋繞於中﹐非必池沼﹐然後可觀。佇時觀魚之樂﹐卽樂魚之樂﹐旣足怡情﹐兼堪淸目。

拂塵滌硯﹐焚香烹茶﹐插瓶花﹐上簾鉤﹐事事不妨身親之。使時有小勞﹐盤骸血脈﹐乃不凝滯。所謂「流水不腐﹐戶樞不蠹」也。

○導引導引之法甚多﹐如八段錦﹑華陀五禽戲﹑娑羅門十二法﹑天竺按摩訣之類﹐不過宣暢气血﹐展舒筋骸﹐有益無損。玆擇老年易行者附於左﹐分臥功﹑立功﹑坐功三項﹔至於叩齒咽津﹐任意爲之可也。修煉家有納气通三關結胎成丹之說﹐乃屬左道﹐毋惑。

仰臥﹐伸兩足﹐豎足趾﹐伸兩臂﹐伸十指﹐俱著力向下﹐左右連身牽動數徧。仰臥﹐伸左足﹐以右足屈向前﹐兩手用力攀至左﹐及脇﹐攀左足同﹐輪流行。仰臥﹐豎兩膝﹐膝頭相並﹐兩足身外﹐以左右手各攀左右足﹐著力向外數徧。仰臥﹐伸左足﹐豎右膝﹐兩手兜住右足﹐底用力向上﹐膝頭至胸﹐兜左足同﹐輪流行。

仰臥﹐伸兩足﹐兩手握大拇指﹐首著枕﹐兩肘著席﹐微舉腰搖動數徧。

正立﹐兩手叉向後﹐舉左足空掉數徧﹐掉右足同﹐輪流行。

正立﹐仰面昂胸﹐伸直兩臂向前﹐開掌相並﹐擡起﹐如擡重物﹐髙及首﹐數徧。

正立﹐橫伸兩臂﹐左右托開﹐手握大拇指﹐宛轉順逆搖動﹐不計徧。

正立﹐兩臂垂向前﹐近腹﹐手握大拇指﹐如提百鈞重物﹐左右肩俱聳動﹐數徧。

正立﹐開掌﹐一臂挺直向上﹐如托重物﹐一臂挺直向下﹐如壓重物﹐左右手輪流行。

趺坐﹐擦熱兩掌﹐作洗面狀﹐眼眶鼻梁耳根﹐各處周到﹐面覺微熱爲度。趺坐﹐伸腰﹐兩手置膝﹐以目隨頭左右瞻顧﹐如搖頭狀﹐數十徧。

趺坐﹐伸腰﹐兩臂用力﹐作挽硬弓勢﹐左右臂輪流互行之。

趺坐﹐伸腰﹐兩手仰掌﹐挺肘用力﹐齊向上﹐如托百鈞重物﹐數徧。

趺坐﹐伸腰﹐兩手握大拇指作拳﹐向前用力﹐作捶物狀﹐數徧。

趺坐﹐兩手握大拇指向後托實坐處﹐微舉臀﹐以腰擺搖數徧。

趺坐﹐伸腰﹐兩手置膝﹐以腰前紐後紐﹐復左側右側﹐全身著力﹐互行之﹐不計徧。

趺坐﹐伸腰﹐兩手開掌﹐十指相叉﹐兩肘拱起﹐掌按胸前﹐反掌推出﹐正掌挽來﹐數徧。

趺坐﹐兩手握大拇指作拳﹐反後捶背及腰﹐又向前左右交捶臂及腿﹐取快而止。

趺坐﹐兩手按膝﹐左右肩﹐前後交紐﹐如轉轆轤﹐令骨節俱響﹐背覺微熱爲度。

●卷三○書室學不因老而廢﹐流覽書冊﹐正可借以遣閒﹐則終日盤桓﹐不離書室。室取向南﹐乘陽也。《洞靈經》曰「太明傷魂。」愚按魂爲陽气之英也﹐魄爲陰體之精也﹐所謂傷者﹐卽目光可驗。如太明就暗﹐則目轉昏﹐傷其陽也﹔太暗就明﹐則目轉瞇﹐傷其陰也。又《呂氏春秋》曰「室大多陰﹐多陰則痿。」痿者﹐諭言肢體懈弛﹐心神渙散之意。

室中當戶﹐秋冬垂幕﹐春夏垂簾﹐總爲障風而設。晴暖時﹐仍可鉤簾捲幕﹐以挹陽光。《內經》曰「風者﹐百病之始也。」又曰「古人避風﹐如辟矢石馬。」其危詞相儆如此﹐當隨時隨地﹐畱意避之。

三秋涼气尙微﹐垂幕或嫌其密﹐酌疏密之中﹐以簾作裏﹐藍色輕紗作面﹐夾層制之。日光掩映﹐蔥翠照入幾榻間。許丁卯詩﹐所謂「翠簾凝晚得」也﹐可以養天和﹐可以淸心目。每日淸晨﹐室中洞開窗戶﹐掃除一徧﹐𨿽室本潔淨﹐勿暫輟﹐否則漸生故气。故气卽同鬱蒸之气﹐入於口鼻﹐有損脾肺﹐脾開竊於口﹐肺開竊於鼻也。古人掃必先灑水﹐濕日積﹐似亦非宜。嚴冬取幹雪灑地而掃﹐至佳﹔常時用木屑微潤以水﹐亦能黏拌塵灰﹐不使飛揚﹐則倍加潔淨。

卑濕之地不可居﹐《內經》曰「地之濕气﹐感則害皮肉。」磚鋪年久﹐卽有濕气上侵﹐必易新磚。鋪以板﹐則濕气較微﹔板上亦可鋪毯﹐不但舉步和軟﹐兼且毯能收濕。《春秋左氏傳》﹕晉平公疾﹐秦伯使醫和視之﹐有雨淫腹疾之語。謂雨濕之气﹐感而爲泄﹐故梅雨時﹐尢宜遠濕。

南北皆宜設窗﹐北則𨿽設常關﹐盛暑偶開﹐通气而已。淵明常言五六月中﹐北窗下臥﹐遇涼風暫至﹐自謂是羲皇上人。此特其文辭佳耳﹐果如此﹐入秋未有不病者﹐毋爲古人所愚。

窗作左右開闔者﹐檻必低﹐低則受風多。宜上下兩扇﹐俗謂之合窗。晴明時掛起上扇﹐仍有下扇作障﹐𨿽坐窗下﹐風不得侵。窗須標榜欞疏則明﹐糊必以紙則密。

三冬日行南陸﹐光入窗牖﹐最爲可愛。如院中東西墻峻﹐日已出而窗未明﹐日方斜而窗頓暗。惟兩旁空闊﹐則紅日滿窗﹐可以永晝。予嘗作《園居》詩﹐有「好是東西墻放短﹐白駒挽得駐疏欞」之句。

室前庭院寬大﹐則舉目開朗﹐懷抱亦暢。更須樹陰疏布﹐明暗適宜。如太逼窒﹐陽光少而陰气多﹐易滋濕蒸入室之獘。北向院小﹐濕蒸彌甚﹐坐榻勿近之。長夏院中﹐陽光照灼﹐藍色布爲幄以障之﹐妥矣。微嫌光猶耀目﹐不若獲簾漏影﹐兼得通風﹔或剪松枝帶葉作棚﹐時覺香自風來﹐更妙。如以席蓬遮蔽﹐非不幽邃﹐然久居於中﹐偶見日色﹐反易受暑。

髙樓下日不上逼﹐其西偏者﹐日過午卽影移向東﹐三伏時可以暫遷書室於此。兼令檐下垂簾﹐院中障日﹐南窗向明而時啟﹐北牖𨿽設而常關。起居其中﹐盡堪銷憂。

幾猶案也﹐桌也﹐其式非一。書幾乃陳書冊﹐設筆硯﹐終日坐對之。長廣任意﹐而適於用者﹐必具抽替二三﹐以便雜置文房之物。抽替不可深﹐深不過二寸許﹐太深未免占下地位﹐坐必礙膝。或左右作抽替﹐而其坐處﹐則深淺俱可。檀木癭木﹐作幾極佳﹐但質堅不能收濕﹐梅雨時往往蒸若汗出﹐惟香楠無此獘。或以漆微揩之﹐其獘仍不免矣。有黑漆退光者﹐杜少陵詩﹐所謂「拂拭烏皮幾」是也。口鼻呼吸﹐幾面卽浮水气﹐著手有迹﹐黏紙污書﹐不堪書幾之用。幾上文具羅列﹐另以盤陳之﹐俗稱「多陳盤」。或卽於幾邊上作矮欄﹐勿雕飾﹐髙不過寸﹐前與兩旁﹐三面相同。其兩旁欄少短﹐僅及幾之半﹐則手無障礙。以此雜陳文具﹐得有遮攔﹐較勝於盤。

大理石﹐肇慶石﹐堅潔光潤﹐俱可作幾面﹐暑月宜之。又有以洋玻璃作幾面﹐檀木鑲其邊﹐錫作方池承其下﹐養金魚及荇藻於其中﹐靜對可以忘暑。

冬月以毯鋪幾﹐非必增暖﹐但使著手不冷﹐卽覺和柔適意。蘇子由詩﹕「細毯淨幾讀文史。」《漢舊儀志》云「冬月加綈錦於幾﹐謂之綈幾。」則鋪毯便可謂之毯幾。夏月鋪以竹席﹐《書。顧命》曰「敷重筍席。」注﹕竹席也。古設以坐﹐今鋪於幾﹐取其涼滑﹐緣以邊﹐邊下垂沿數寸乃不移動﹐亦可爲幾飾。《記。玉藻》曰「君子居恆當戶﹐謂向明而坐也。凡設書幾﹐向南﹐偏著東壁爲當。每有向南之室﹐設書幾向西者﹐取其作字手迎天光﹐此又隨乎人事之便。位置之宜﹐非必泥古﹐予舊有《自題書室》詩﹕」蘿薜緣墻松倚天﹐園居受此最幽偏。面西一幾南窗下﹐三十年來坐榻穿。「憶予春秋二十有八﹐始起居此室﹐自今計之﹐幾五十處﹐幾榻未嘗少更也。

幾下腳踏矮凳﹐坐時必需。凳之制﹐大抵面作方欞﹐僅供腳踏而已﹐當削而圓之﹐寬著其兩頭﹐如轆轤可以轉動。腳心爲湧泉穴﹐俾踏處時時轉動﹐心神爲之流暢﹐名「滚腳凳」。或幾足下﹐四周鑲作轆轤式﹐寬如幾面﹐更覺踏處舒展。○坐榻有臥榻寬而長者﹐有坐榻僅可容身。服虔《通俗文》曰「榻者﹐言其塌然近地也。」常坐必坐榻乃適﹐元微之詩﹕「望山移坐榻」﹐輕則便於移也。因其後有靠﹐旁有倚﹐俗通稱爲「椅子」﹐亦曰「環椅」。椅面墊貴厚﹐冬月以小條褥作背靠﹐下連椅墊鋪之﹐皮者尢妙。

臥榻亦可坐﹐盤膝跏趺爲宜﹐背無靠﹐置豎墊﹐燈艸實之﹐則不下墜。旁無倚﹐置隱囊左右各一﹐不殊椅之有靠有環也。隱囊似枕而髙﹐俗曰「靠枕」。《顏氏家訓》曰「梁朝全盛時﹐貴遊子弟﹐坐棋子方褥﹐憑班絲隱囊。」環椅之上﹐有靠有倚﹐趺坐更適﹐但爲地有限﹐不能容膝。另備小杌﹐與椅髙低相等者﹐並於椅之前﹐上鋪以褥﹐坐極寬平﹐冬月最宜。偶欲正坐﹐去杌甚便。

有名「醉翁椅」者﹐斜坦背後之靠而加枕﹐放直左右之環面而增長。坐時伸足﹐分置左右﹐首臥枕﹐背著斜坦處。𨿽坐似眠﹐偶倦時﹐可以就此少息。有名「飛來椅」者﹐臥榻上背靠也﹐木爲匡﹐穿以藤﹐無面無足﹐如鏡架式。其端圓似枕﹐可枕首﹔後有橫幹架起﹐作髙低數級﹐惟意所便﹐似與豎墊相類﹐用各有宜。

安置坐榻﹐如不著墻壁﹐風從後來﹐卽爲賊風。制屏三扇﹐中髙旁下﹐闊不過丈﹐圍於榻後﹐名「山字屏」。放翁詩﹕「虛齋山字屏」是也。可書座右銘﹐或格言黏於上。

李氏一家言﹐有「暖椅式」﹐腳下四圍鑲板﹐中置鑪火。非不溫暖﹐但老年腎水本虧﹐腎惡燥﹐何堪終日燻灼。北地苦寒﹐日坐暖炕﹐亦只宜於北地。又有「涼杌式」﹐杌下錫作方池﹐以冷水注之﹐尢屬稚气。

○杖杖曰「扶老」﹐旣可步履借力﹐且使手足相顧﹐行不急躁。其長須髙過於頭一尺許﹐則出入門戶﹐俾有窒礙﹐可以畱心檢點。𨿽似少便﹐《荀子》曰「便者﹐不便之便也」﹐古人制作﹐蓋有深意在。

《記。王制》曰「五十杖於家﹐六十杖於鄕﹐七十杖於國﹐八十杖於朝。」禮所常用﹐用之可也﹐毋彊作少壯﹐棄置弗問。

杖用竹﹐取其輕而易舉﹐故扶杖必曰「扶邛」﹐亦曰「扶筇」﹐產蜀之邛州。根有三岐爲異﹐又節髙如鶴膝者﹐出蜀之敍州﹐爲筇竹。竹類不一﹐質厚始堅﹐乃當於用。藤亦可爲杖﹐產兩廣者佳。有謂藤不及竹﹐其質較重﹔有謂竹亦不及藤﹐年久則脆而易折。物無全用﹐大抵如是。

《周禮》﹕伊耆氏掌王之齒杖﹐謂「賜老者杖」也﹔《後漢書》「民年七十授杖」﹐其端以鳩鳥爲飾。鳩者﹐不噎之鳥也。欲老人飲食不噎﹐卽祝哽祝噎之意。嘗見舊銅鳩﹐朱翠爛斑﹐的是漢時杖頭物。蓋以銅爲之﹐竊意琢以玉﹐雕以香﹐俱可﹐非定用銅也。杖之下﹐須以銅鑲﹐方耐用﹐短則鑲令長二三寸亦可。下必微銳﹐著地不滑。

近時多用短杖﹐非杖也。其長與腰齊﹐上施橫桿四五寸﹐以使手執﹐名曰「拐」。取梅柘條﹐老而堅致﹐天然有歧﹐出可執者爲佳。少壯俱攜以遊山﹐及行遠道﹐頗借其力。若老年或散步曠野﹐或閒立庭除﹐偶一攜之。然恆情喜便易而厭委曲﹐往往用拐不用杖﹐制作之本意﹐恐漸就湮也。

杖頭下可懸備用物﹐如阮修以錢掛杖﹐所謂「杖頭錢」是也。其式以銅圈釘於杖頭下﹐相去約五六寸﹐物卽縛於圈。有以小瓶插時花﹐爲「杖頭瓶」。《抱朴子》曰﹕杖懸葫蘆﹐可貯丹藥。又《五嶽圖》﹕入山可辟魈魅。

杖有銘﹐所以寓勸戒之意﹐古人恆有之。予嘗自銘其竹杖曰「左之左之﹐毋爭先﹐行去自到兮﹐某水某山。」所謂「左之」者﹐扶杖當用左手﹐則右腳先向前﹐杖與左腳隨其後﹐步履方爲穩順﹐扶拐亦然。予近得邛竹杖﹐截爲拐﹐根有三歧﹐去其一﹐天然便於手執﹐恰當邛竹之用﹐或不與削圓方竹同譏也。取《易》「履」卦《九二》之爻辭﹐鐫於上曰「履道坦坦﹐幽人貞吉。」○衣衣服有定制﹐邵子曰「爲今人﹐當服今時之衣。」惟長短寬窄﹐期於適體﹐不妨任意制之。其厚薄酌乎天時﹐綿與絮所用各異﹐大抵初冬需薄綿﹐不如絮之薄而勻﹔嚴冬需厚絮﹐不如綿之厚而軟。按《急就篇》注曰「新者爲綿﹐故者爲絮。」今俗以繭絲爲綿﹐木棉爲絮。木棉﹐樹也﹐出領南﹐其絮名吉貝。江淮間皆艸本﹐通謂之木棉者﹐以其爲絮同耳。放翁詩﹕「奇溫吉貝裘」﹐東坡詩﹕「江東賈客木棉裘」﹐蓋不獨皮衣爲裘﹐絮衣亦可名裘也。

虞﹑夏﹑商﹑周﹐養老各異其衣﹐見諸《禮記》。要之溫暖適體﹐則一也。如今制有口衣﹐出口外服之﹐式同袍子。惟袖平少寬﹐前後不開胯﹐兩旁約開五六寸﹐俗名之曰「一箍圓」。老年禦寒皮衣﹐此式最善。極寒時再辦長套﹐表毛於外穿之。古人著裘﹐必以毛向外。裘之外﹐加衣曰「裼」。

皮衣毛表於外﹐當風則毛先受之﹐寒气不透裏也。如密室靜坐無取此﹐且多著徒增其重。另置大襖﹐襯入「一箍圓」內﹐其長略相等﹐綢裏綢面﹐上半厚裝綿﹐下半薄裝絮﹐四邊縫聯﹐則暖气不散﹐溫厚同於狐貉﹐而輕軟過之。晉謝萬曰「禦寒無復勝綿者」﹐洵非虛語﹐特非所論於當風耳。

方春天气和暖﹐穿夾襖如常式。若襯入袍子內﹐制半截者﹐前後兩幅﹐斜裁而倒合之﹔下闊上狹以就腰﹐聯其半邊﹐系以帶如裙﹐亦似古人下裳之意﹐欲長欲短﹐可隨系帶之髙下。有作半截夏衫﹐聯上截以鈕扣﹐又有以紗葛作「一箍圓」﹐此皆應酬所需﹐不稱老年之服。

隋制有名「貉袖」者﹐袖短身短﹐圉人服之﹐蓋卽今之「馬褂」﹐取馬上便捷。家居之服﹐亦以便捷爲宜。仿其裁制﹐胸前加短襟﹐袖少窄﹐長過肘三四寸﹐下邊縫聯﹐名曰「緊身」﹐隨寒暖爲加外之衣。夾與棉與皮必俱備﹐爲常服之最適。

式如被幅﹐無兩袖﹐而總摺其上以爲領﹐俗名「一口總」﹐亦曰「羅漢衣」。天寒气肅時﹐出戶披之﹐可禦風﹐靜坐亦可披以禦寒。《世說》﹕「王恭披鶴氅行雪中。」今制蓋本此﹐故又名「氅衣」﹐辦皮者爲當。

肺兪穴在背。《內經》曰「肺朝百脈﹐輸精於皮毛﹐不可失寒暖之節。」今俗有所謂「背搭」﹐護其背也﹐卽古之「半臂」﹐爲婦人服﹐江淮間謂之「綽子」﹐老年人可爲乍寒乍暖之需。其式同而制小異﹐短及腰﹐前後俱整幅﹐以前整幅作襟﹐仍扣右肩下﹐襯襟須窄﹐僅使肋下可綴扣﹐則平勻不堆垛﹐乃適寒暖之宜。

領衣同半臂﹐所以綴領﹐布爲之﹐則澀而不滑﹐領無上聳之嫌﹔鈕扣仍在前兩肋下﹐前後幅不用緝合﹐以帶一頭縫著後幅﹔一頭綴鈕﹐卽扣合前幅﹐左右同﹐外加衣﹐欲脫時﹐但解扣﹐卽可自衣內取出。

夏𨿽極熱時﹐必著葛布短半臂﹐以護其胸背。古有「兩當衫」﹐謂當胸當背﹐亦此間。須多備數件﹐有汗卽更﹐晚間亦可著以就寢﹐習慣不因增此遂熱。冬夜入寢﹐毋脫小襖﹐恐易著冷。裝綿薄則反側爲便。式如緊身﹐袖小加長而已。《左傳》「衷其衤日服﹐以戲於朝」。注曰「衤日音日﹐近身衣。」《說文》曰「日日所常服也。」卽小襖之類。

襯衣亦曰「汗衫」﹐單衣也﹐制同小襖﹐著體服之。衫以頻浣取潔﹐必用杵搗。《升庵外集》云「直舂曰搗。」今易作臥杵搗之﹐取其便也。旣搗微漿﹐候半幹疊作小方﹐布裹其外﹐復用杵搗﹔使漿性和柔﹐則著體軟滑。有生薑取汗浣衫者﹐療風濕寒嗽諸疾。

○帽《通典》曰「上古衣毛冒皮。」則帽名之始也。陽气至頭而極﹐寧少冷﹐毋過熱。狐貂以制帽﹐寒甚方宜。若冬月常戴。恐遏抑陽气。未免眩暈爲患﹔入春爲陽气宣達之時。尢不可以皮帽暖之。《內經》謂「春夏養陽」﹐過暖則遏抑太甚。如遏抑而致汗﹐又嫌發泄矣﹐皆非養陽之道。帽頂紅緯﹐時制也﹐少爲宜﹐多則嫌重。帽帶或可省﹐老年惟取簡便而已。

腦後爲風門穴﹐脊梁第三節

爲肺兪穴﹐易於受風。辦風兜如毯雨帽以遮護之﹐不必定用毯制﹐夾層衤由制亦可。綴以帶二﹐縛於頷下﹐或小鈕作扣﹐並得密遮兩耳。家常出入﹐微覺有風﹐卽攜以隨身﹐兜於帽外。瞿佑《詩話》云﹕元廢宋故宮爲寺﹐西僧皆戴紅兜蓋亦用以障風者。

《周禮》﹕「天官掌皮﹐共毳毛爲毯」。《唐書。黠戛斯傳》﹕「諸下皆帽白毯」。《遼史》「臣僚戴毯冠」。今山左張秋鎭所出毯帽﹐羊毛爲之﹐卽本於古。有質甚軟者﹐乍戴亦似與首相習﹐初寒最宜﹐漸寒鑲以皮邊﹐極寒添以皮裏﹐各制而酌用之。禦冬之帽﹐殆無過此。

幅巾能障風﹐亦能禦寒。裁制之式﹐上圓稱首﹐前齊眉巾額﹐額左右有帶﹐系於腦後﹐其長覆及其肩背﹐巾上更戴皮帽亦可。又有截幅巾之半﹐綴於帽邊下﹐似較簡便。唐《輿服制》有所謂「帷帽」﹐此仿佛似之。《後漢書》云「時人以幅巾爲雅﹐用全幅皂而向後﹐不更著冠。」但幅巾束首而已。按全幅不裁制﹐今俗婦人用之﹐古以爲雅﹐今異宜也。

乍涼時需夾層小帽﹐亦必有邊者。邊須軟﹐令隨手可摺﹐則或髙或下﹐方能稱意。又有無邊小帽﹐按《蜀志》﹕王衍晚年﹐俗競爲小帽﹐僅覆其頂﹐俯首卽墮﹐謂之「危腦帽」。衍以爲不祥﹐禁之。今小帽無邊者﹐蓋亦類是。

梁有「空頂帽」﹐隋有「半頭幘」﹐今兒童帽箍﹐大抵似之。虛其頂以達陽气﹐式最善。每見老年﹐仿其式以作睡帽﹐竊意春秋時家常戴之﹐美觀不足﹐適意有餘。

○帶帶之設﹐所以約束其服﹐有寬有狹﹐飾以金銀犀玉﹐不一其制﹐老年但取服不散漫而已。用徑寸大圈﹐玉與銅俱可﹐以皂色綢半幅﹐一頭縫住圈上﹐圍於腰﹐一頭穿入圈內﹐寬緊任意勒之。卽將帶頭壓定腰旁﹐旣無結束之勞﹐又得解脫之便。

有用鉤子聯絡者﹐不勞結束﹐似亦甚便。《吳書》所謂「鉤絡帶」類是。但腰間寬緊惟意所適﹐有時而異﹐鉤子𨿽可作寬緊兩三層﹐終難恰當﹐未爲適意之用。

古人輕裘緩帶﹐緩者寬也﹐若緊緊束縛﹐未免腰間拘板。少壯整飭儀容﹐必緊束垂紳﹐方爲合度﹔老年家居﹐宜緩其帶﹐則營衛流行﹐胸膈兼能舒暢。《南華經》曰﹕忘腰帶之適也。又放翁詩云「寬腰午餉余」。

或制腰束以代帶﹐廣約四五寸﹐作夾層者二。緝其下縫﹐開其上口﹐並可代囊。圍於服外﹐密綴鈕扣﹐以約束之。《記。玉藻》曰「大夫大帶四寸。」注﹕謂廣之度也。然則古有帶廣四寸者﹐腰束如之﹐似亦可稱大帶。

帶可結佩﹐古人佩Δ佩礪﹐咸資於用。老年無須此﹐可佩小囊﹐或要事善忘﹐書而納於中﹐以備省覽。再則剔齒簽與取耳具﹐一時欲用﹐等於急需﹐亦必囊貯。更擦手有巾﹐用及用綢用皮﹐隨時異宜﹐俱佩於帶。老年一物不周﹐遂覺不適﹐故小節亦必加詳。

○襪襪以細鍼密行﹐則絮堅實﹐𨿽平勻觀美﹐適足未也。須綢裏布面﹐夾層制就﹐翻入或綿或絮﹐方爲和軟適足。又樂天詩云「老遣寬裁襪」﹐蓋不特脫著取便﹐寬則加溫暖耳。其長宜過膝寸許﹐使膝有蓋護﹐可不另辦護膝。護膝亦曰「蔽」﹐《內經》曰「膝者筋之府」﹐不可著冷﹐以致筋攣筋轉之患。

絨襪頗暖﹐出陜西省者佳。擇其質極軟滑者﹐但大小未必恰當﹐豈能與足帖然﹖且上口薄﹐不足護其膝﹐初冬可著。或購寬大者﹐緝以皮裏﹐則能增其暖膝可護。

有連襪﹐於腳下﹐照襪式裁制﹐絮薄裝之。旣著外仍加襪﹐不特暖勝於常﹐襪以內亦無腳堆摺之獘。

《內經》曰「陰脈集於足下﹐而聚於足心。」謂經脈之行﹐三陰皆起於足﹐所以盛夏卽穿厚襪﹐亦非熱不可耐。此其驗也﹐故兩足四時宜暖。《雲笈七簽》有「秋宜凍足」之說﹐不解何義。至夏穿絮襪﹐自必作熱﹐用麻片椎熟﹐寮之卽妥﹐不必他求也。或天气煩熱﹐單與夾襪﹐俱可暫穿。按襪制見商代﹐曰「角襪」﹐兩幅相承﹐中心系帶﹐今穿單夾襪﹐亦需帶系﹐乃不下墜。老年只於襪口後﹐綴一小鈕以扣之﹐可免束縛之痕。

襪內將木瓜曝研﹐和絮裝入﹐治腿轉筋。再則襪底先鋪薄絮﹐以花椒肉桂研末滲入﹐然後緝就﹐乍寒時卽穿之﹐可預杜凍瘡作患。或用樟腦﹐可治腳气。陶弘景曰﹕腿患轉筋時﹐但呼木瓜名﹐及書土作「木瓜」字皆驗。此類乎祝由﹐存其說可耳。

襪外加套﹐上及於股﹐所謂套。本屬馬上所用﹐取其下體緊密﹐家居辦此﹐亦頗適於體。可單可夾﹐可綿可皮﹐隨天時之寒暖﹐作套外之加減。

襪以內﹐更襯單襪﹐其長必與加外襪等﹐半截者不堪用。冬月有以羊毛綫編就﹐鋪中現成售者﹐亦頗稱足。而暖如穿皮﹐裏襪則無藉此。

○鞋鞋卽履也﹐舄也。《古今注》曰「以木置履底﹐幹臘不畏泥濕。」《輟耕錄》曰「舄本鵲字﹐舄象取諸鵲﹐欲人行步知方也﹐今通謂之鞋。」鞋之適足﹐全系乎底﹐底必平坦﹐少彎卽礙趾﹐鞋面則任意爲之。樂天嘗作「飛雲履」﹐黑綾爲質﹐素紗作雲朵﹐亦創制也。

用毯制底最佳﹐暑月仍可著﹐熱不到腳底也。鋪中所售布底及紙底﹐俱嫌堅實﹐家制布底亦佳。制法﹕底之向外一層﹐薄鋪絮﹐再加布包﹐然後鍼緝。則著地和軟﹐且步不作聲﹐極爲稱足。

底太薄﹐易透濕气。然薄猶可取﹐晴燥時穿之﹐頗輕軟﹔若太厚﹐則堅重不堪穿。唐釋淸珙詩﹐所謂「老年腳力不勝鞋」也。底之下﹐有用皮托者﹐皮質滑﹐以大棗肉擦之﹐卽澀滯﹐總不若不用尢妥。

《事物紀原》曰「艸謂之屨﹐皮謂之履。」今外洋哈刺八﹐有底面純以皮制﹐內地亦多售者﹐式頗雅。黃梅時潮濕﹐卽居常可穿﹐非雨具也。然質性堅重﹐老年非宜。

鞋取寬緊恰當。惟行遠道﹐緊則便而捷。老年家居宜寬﹐使足與鞋相忘﹐方能穩適。《南華經》所謂「忘足履之適」也。古有履用帶者﹐寬則不妨帶系之。按元《輿服制》﹕「履有二帶」﹐帶卽所以綰履者。

冬月足冷﹐勿火烘﹐脫鞋趺坐﹐爲暖足第一法。綿鞋亦當辦﹐其式鞋口上添兩耳﹐可蓋足面﹔又式如半截靴﹐皮爲裏﹐愈寬大愈暖﹐鞋面以上不縫﹐聯小鈕作扣﹐則脫著便。

陳橋艸編涼鞋﹐質甚輕﹐但底薄而松﹐濕气易透﹐暑天可暫著。有棕結者﹐棕性不受濕﹐梅雨天最宜。黃山谷詩云「桐帽棕鞋稱老夫」﹐又張安國詩云「編棕織蒲繩作底﹐輕涼堅密穩稱趾」﹐俱實錄也。

制鞋有純用綿者﹐綿爲條﹐染以色﹐面底俱以綿編。式以粗俗﹐然和軟而暖﹐勝於他制。臥室中穿之最宜﹐趺坐亦穩帖。東坡詩﹐所謂「便於盤坐作跏趺」也。又《本艸》曰「以糯稻桿藉靴鞋﹐暖足去寒濕气。」

暑天方出浴﹐兩足尙餘濕气﹐或辦拖鞋。其式有兩旁無後跟﹐鞋尖亦畱空隙﹐著少頃﹐卽宜單襪裹足﹐毋令太涼。

○雜器眼鏡爲老年必需﹐《蔗庵漫錄》曰「其制前明中葉傳自西洋﹐名『』」。中微凸﹐爲「老花鏡」。玻璃損目﹐須用晶者。光分遠近﹐看書作字﹐各有其宜。以凸之髙下別之。晶亦不一﹐晴明時取茶晶﹑墨晶﹔陰雨及燈下﹐取水晶﹑銀晶。若壯年卽用以養目﹐目光至老不減。中凹者爲近視鏡。

骨節作酸﹐有按摩之具曰「太平車」。或玉石﹐或檀木﹐琢爲珠﹐大徑寸而匾﹐如算盤珠式﹔可五可六﹐鉆小孔貫以鐵條﹐折條兩頭合之﹐連以短柄﹐使手可執。酸痛處﹐令人執柄ソ捺﹐珠動如車輪﹐故曰「太平車」。聞喇嘛治病﹐有推法﹐此亦其具也。

捶背以手﹐輕重不能調。制小囊﹐絮實之﹐如蓮房﹐凡二﹔綴以柄﹐微彎﹐似蓮房帶柄者。令人執而捶之﹐輕軟稱意﹐名「美人拳」。或自己手執﹐反肘可捶﹐亦便。

隱背﹐俗名「搔背爬」﹐唐李泌取松つ枝作隱背是也。制以象牙或犀角﹐雕作小兜扇式﹐邊薄如爪﹐柄長尺餘。凡手不能到﹐持此搔之﹐最爲快意。有以川山甲制者﹐可搔癬疥﹐能解毒。

《西京雜記》﹕「廣川王發魏襄王冢﹐得玉唾壺。」此唾壺之始也。今家常或瓷或錫﹐可以多備﹐隨處陳設。至寢時﹐枕旁尢要﹐偶爾欲唾﹐非此不可。有謂「遠唾不如近唾﹐近唾不如不唾。」此養生家之說。《黃氏日抄》曰「鬼畏唾。」愚謂唾非可畏﹐蓋人之陽气﹐唾必著力發泄之﹐陽气所薄﹐故畏耳﹐或有此理。養生貴乎不唾﹐正恐發泄陽气也。

冬寒頻以鑪火烘手﹐必致十指燥裂。須銀制暖手﹐大如鵝卵﹐質極薄﹐開小孔﹐注水令滿﹐螺旋式爲蓋﹐使不滲漏﹔投滚水內﹐有頃取出暖手﹐不離袖則暖可永日。又有玉琢如卵﹐手握得暖气﹐卽溫和不斷。

暑天室有熱气﹐非風不驅。辦風輪如紡車式﹐髙倍之﹐中有轉軸﹐四面插木板扇五六片。令人舉柄搖動﹐滿室風生﹐頓除熱气﹐特不可以身當之耳。《三才圖會》﹐謂軍器中﹐有用此置地窖內﹐扇揚石灰者。

冬用暖鍋﹐雜置食物爲最便﹐世俗恆有之。但中間必分四五格﹐使諸物各得其味。或錫制碗﹐以銅架架起﹐下設小碟﹐盛燒酒燃火暖之。

深夜偶索湯飲﹐猝不能辦﹐預備暖壺制以錫﹐外作布囊﹐厚裝絮以囊之﹐納諸木桶中﹐暖可竟夜。《博古圖》有「溫酥壺」﹐如膽瓶式﹐入滚水內化酥者。古用銅﹐今或用錫﹐借爲暖湯之備﹐亦頃刻可俟。按《頤生錄》曰「凡器銅作蓋者﹐气蒸爲滴﹐食之發瘡。」則用銅不如用錫﹐用錫更不如用瓷。

棕拂子。以棕櫚樹葉﹐擘作細絲﹐下連葉柄﹐卽可手執。夏月把玩﹐以逐蚊蚋﹐兼有淸香﹐轉覺雅於麈尾。少陵有詩云「不堪代白羽﹐有足驅蒼蠅。」山野銷夏之具﹐亦不可少此。

●卷四○臥房室在旁曰房。《相宅經》曰「室中央爲《洛書》五黃﹐乃九宮尊位。」不敢當尊﹐故臥須旁室。老年宜於東偏生气之方﹐獨房獨臥。靜則神安也﹐沈期詩云「了然究諸品﹐彌覺靜者安。」房以內﹐除設牀之所﹐能容一幾一榻足矣﹔房以外﹐令人伺候﹐亦擇老年者﹐不耽酣睡﹐聞呼卽應乃妥。

《易》言「君子洗心﹐以退藏於密。」臥房爲退藏之地﹐不可不密﹐冬月尢當加意。若窗若門﹐務使勿通風隙﹐窗闔處必有縫﹐紙密糊之。《靑田祕記》曰「臥房窗取偶﹐門取奇﹐合陰陽也。故房門宜單扇﹐極窄﹐僅容一身出入。更懸毯幕﹐以隔內處﹐按《造門經》﹕門之髙低闊狹﹐隨房大小方向﹐另制尺量之。妄斷禍福﹐此假陰陽而神其說﹐可勿泥。

臥房暗則能斂神聚气﹐此亦陰陽家之說。《易》「隨」卦之彖辭曰「君子以向晦入宴息。」臥房必向晦而後入﹐本無取乎塏爽﹐但老年人有時起居臥房﹐暗則又非白晝所宜。但勿寬大﹐寧取塏爽者﹐或窗外加簾﹐酌明暗而上下之也可。房開北牖﹐疏欞作窗﹐夏爲宜﹐冬則否﹐窗內須另制推板一層以塞之。《詩。豳風》云「塞向堇戶。」注曰﹕向北出牖也。北爲陰﹐陰爲寒所從生﹐故寒以禦之也。

冬以板鋪地平﹐誠善﹐入夏又嫌隔住地气﹐未免作熱。置矮腳凳數張﹐凳面大三四尺﹐量房寬窄﹐鋪滿於中﹐卽同地平板。夏月去凳﹐亦屬兩便。臥戶與書室並宜之。

《蠡海集》曰「春之气自下而升﹐故春色先於曠野﹔秋之气自上而降﹐故秋色先於髙林。」寒气亦自上而降﹐故子後霜落時﹐寒必甚。气隨霜下也﹐椽瓦疏漏﹐必厚作頂板以禦之。卽長夏日色上逼﹐亦可隔絕熱气。如板薄﹐僅足承塵而已﹐徒添鼠窟以擾夜眠。

窗戶𨿽極緊密﹐難免鍼隙之漏﹐微風遂得潛入。北地禦寒﹐紙糊徧室﹐則風始斷絕﹐兼得塵飛不到﹐潔淨爽目。老年臥房﹐可仿而爲之﹐每歲初冬﹐必重糊一度。

長夏日曬酷烈﹐及晚尙畱熱气﹐風卽挾熱而來。故臥房只宜淸晨洞啟窗戶﹐以散竟夜之鬱悶﹐日出後俱必密閉。窗外更下重幃遮隔﹐不透微光﹐並終日毋令人入。人气卽致熱也﹐蓋熱皆從外至﹐非內生耳。入寢時﹐但捲幃﹐亦勿開窗﹐枕簟胥含秋意。

樓作臥房﹐能杜濕气﹐或謂梯級不便老年。《華陀導引論》曰「老年筋縮足疲﹐緩步階級﹐以展舒之。」則登樓正可借以展舒。諺又有「寒暑不登樓」之說﹐天寒所畏者風耳﹐如風無漏隙﹐何不宜之有﹖卽盛夏但不令窗外遮蔽深密﹐便無熱气內侵。惟三面板隔者﹐木能生火也。按《吳興掌故》﹕有銷暑樓﹐顏眞卿題額。則樓亦可銷暑也。又韓詩云「寢樓西畔坐書堂。」則樓宜寢﹐並可稱寢樓。然少覺不適﹐暫遷樓下﹐詎曰非宜。臥所一斗室足矣﹐如地平鋪板﹐不嫌髙過於常﹐須去地二尺許﹐令板下前後气通﹔入冬仍以板塞﹐南向微開小隙而已﹐縱不及樓居﹐亦足以遠濕气。

北方作地炕﹐鋪用大方磚﹐執起四角﹐以通火气。室之北壁﹐外開火門﹐燻令少熱﹐其暖已徹晝夜。設牀作臥所﹐冬寒亦似春溫﹐火气甚微﹐無傷於熱﹐南方似亦可效。

○牀《記。內則》云「安其寢處。」安之法﹐牀爲要。服虔《通俗文》曰「八尺曰牀。」故牀必寬大﹐則盛夏熱气不Τ。上蓋頂板﹐以隔塵灰﹐後與兩旁﹐勿作虛欄﹔鑲板髙尺許﹐可遮護汗體﹔四腳下周圍﹐板密鑲之﹐旁開小門﹐隆冬置鑪於中﹐令有微暖﹔或以物塡塞﹐卽冷气勿透。板須可裝可卸﹐夏則卸去。牀邊上作抽屜一二﹐便於置物備用。

安牀著壁﹐須杉木板隔之。杉質松﹐能斂濕气﹐若加油漆﹐濕气反凝於外。頭臥處近壁﹐亦須板隔﹐否則壁土濕蒸﹐驗之有黴气﹐人必受於不覺。《竹窗瑣語》曰「黃梅時﹐以干櫟炭置牀下﹐堪收濕﹐晴燥卽撤去﹐臥久令人病。」牀低則臥起俱便﹐陸放翁詩﹐所謂「綠藤水紋穿矮牀」也。如磚地安牀﹐恐有地風暗吹﹐及濕气上透﹐須辦牀墊。稱牀大小﹐髙五六寸﹐其前寬二尺許﹐以爲就寢佇足之所﹐今俗有所謂「踏牀」者。牀前另置矮凳﹐旣有牀墊﹐踏牀可省。暖牀之制﹐上有頂﹐下有墊﹐後及兩旁﹐俱實板作門﹔三面鑲密﹐紙糊其縫﹐設帳於內﹐更置幔遮於帳前﹐可謂深暖至矣。入夏則門亦可卸﹐不礙其爲涼爽也。今俗所謂暖牀﹐但作虛欄繞之﹐於暖之義奚取﹖

《說文》曰「簟﹐竹席也。」昌黎詩云「捲送八尺含風漪」是也。今以木鑲方匡﹐或棕穿﹐或藤穿﹐通謂之簟。竊意溫涼異候﹐牀不得屢易﹐簟則不妨更換。夏宜棕穿者﹐取其疏﹔冬宜藤穿者﹐取其密。陜西有以牛皮繃若鼓﹐作冬月臥簟﹐尢能隔絕冷气。

盛夏暫移牀於室中央﹐四面空虛﹐卽散煩熱﹐樓作臥室者更妥。窗牖不可少開﹐便微風得入臥所。凡室有裏外間者﹐則開戶以通煩悶之气﹐戶之外﹐又不嫌窗牖洞達矣。

○帳帳必與牀稱﹐夏月輕紗制之。《齊東野語》云「紗之至輕者曰『輕容』。」王建《宮詞》云「嫌羅不著愛輕容」是也。又須量牀面廣狹﹐作帳底如帳頂布爲之﹐帳下三面縫連﹐不但可以禦蚊﹐凡諸虫蚤之類﹐亦無間得入。

夏帳專在禦蚊﹐其前兩幅闔處﹐正蚊潛入之徑也﹐須以一幅作夾層五六寸﹐以一幅單層納入﹐再加小紐二三﹐扣於帳外﹐則蚊不能曲折以入。《東方朔別傳》曰「蚊喜肉而惡煙。」禁其來﹐不若驅其去﹐撈水面浮萍曝漧﹐加雄黃少許﹐燒煙燻室﹐可並帳外驅之。劉著詩云「雷聲吼夜蚊」﹐亦得免矣。

紗帳須髙廣﹐範蔚宗詩﹐所謂「修帳窗含秋陰」也。有以細竹竿﹐橫掛帳中﹐安置衣帕爲便。冬月頗宜﹐夏則多一物﹐則增一物之熱。至腳後可設小幾﹐陳茗碗﹑瓶花﹑佛手﹑柑等類﹐有枕旁置末麗﹑夜來香者﹐香濃透腦﹐且易引虫蟻﹐須用小棕籃置之﹐懸於帳頂下。二花香有餘﹐色不足﹐惟供晚賞。凡物丰此卽嗇彼﹐亦造物自然之理。

予曾以荷花折置帳中﹐夜半後﹐瓣放香吐﹐辛烈之气﹐睡夢中觸鼻驚醒﹐其透腦爲患可知。因憶茂叔「香遠益淸」之說眞﹐善於體物也。若移置帳外﹐能使隔帳香來﹐斯尢獨絕﹐香濃故耳。

另有小帳之制﹐竹爲骨﹐四方同於牀﹐或彎環如弓樣﹐或上方而窄﹑下方而寬﹐如覆斗樣。《釋名》所謂「斗帳」是也。帳罩於外﹐大小稱乎骨﹐隨處可張﹐頗爲輕便。又有扇帳﹑荷包帳﹐俱非居家便用﹐無取也。冬月帳取低小﹐則暖气聚﹐以有骨子小帳﹐卽設諸大牀內﹔牀之外﹐頂板覆其上﹐四面更以布作圍﹐周匝亦如帳。牀大帳小﹐得圍遮護﹐乃益其暖。若暖牀三面鑲板﹐竟設小帳於中﹐作圍贅矣。

紙可作帳﹐出江右﹐大以丈計﹐名「皮紙」﹐密不漏气﹐冬得奇暖。或布作頂﹐少令通气﹐東坡詩﹕「困眠得就紙帳暖。」劉后村詩﹕「紙帳鐵擎風雪夜。」又元張昱詩﹕「隔枕不聞巫峽雨﹐繞牀惟走剡溪云。」或繪梅花於上﹐元陳泰詩﹕「夢回蘄竹生淸寒﹐五月幻作梅花看。」蓋自宋元以來﹐前人賞此多矣﹐如有題詠﹐並可卽書於帳。

《南史。梁武帝》﹐有木棉布皂帳﹐名曰「古終」。木棉布質厚於綢﹐暖卽過之。竊意宮幃中所以用此者﹐乃寓崇儉之意﹐不然﹐則帳之暖﹐又豈獨木棉布哉﹖《晉書。元帝紀》﹕「帝作布帳練帷」﹐皆崇儉也。宮幃中猶有崇儉如此者﹐士庶之家宜知節矣﹗

有竹簾極細﹐名「蝦須簾」﹐見《三汀雜誌》。夏制爲帳﹐用骨子彎環如弓樣者﹐簾分四片﹐前二後一﹐頂及兩旁﹐彎環合一﹔布緣其連﹐多綴以鈕﹐稱骨子扣之﹔前二片中分處﹐入寢亦扣密﹐則蚊可禦﹐疏漏生涼﹐似勝於紗。《輟耕錄》云「宮閣制﹐有銀鼠皮壁帳﹑黑貂皮暖帳。」壁帳豈尋常易辦﹐皮暖帳世俗恆有﹐非必黑貂耳。但就枕如入暗室﹐曉夜不能辧﹐必於帳前開如圓月﹐紗補之以通光﹐玻璃尢爲爽亮。

有名「紗櫥」﹐夏月可代帳﹐須樓下一統三間﹐前與後俱有廊者﹐方得爲之。除廊外﹐以中一間左右前後﹐依柱爲界﹐四面繃紗作窗﹐窗不設欞﹐透漏如帳﹐前後廊檐下﹐俱另置窗﹐俾有掩蔽﹐於中驅蚊陳幾榻﹐日可起居﹐夜可休息﹐爲銷夏安適之最。

帳有籠罩牀外﹐牀內設擱版如幾﹐腳後橫欄﹐搭衣帕之類﹐似屬妥便。但帳不能作底﹐又褥不能壓帳﹐僅以帶縛牀外。冬則暖气不固﹐夏則不足禦蚊﹐武林僧房有此制。

○枕《釋名》云「枕﹐檢也﹐所以檢項也。」側曰頸﹐後曰項﹐太低則項垂﹐陽气不達﹐未免頭目昏眩﹔太髙則項屈﹐或致作酸﹐不能轉動。酌髙下尺寸﹐令側臥恰與肩平﹐卽仰臥亦覺安舒。《顯道經》曰「枕髙肝縮﹐枕下肺蹇。」以四寸爲平枕。

《唐書》﹕明皇爲太子時﹐嘗制長枕﹐與諸王共之。老年獨寢﹐亦需長枕﹐則反側不滯一處。頭爲陽﹐惡熱﹐卽冬月輾轉枕上﹐亦不嫌冷。如枕短﹐臥得熱气﹐便生煩躁。

囊枕之物﹐乃制枕之要。べ豆皮可淸熱﹐微嫌質重﹔茶可除煩﹐恐易成末﹔惟通艸爲佳妙﹐輕松和軟﹐不蔽耳聰。《千金方》云「半醉酒﹐獨自宿。軟枕頭﹐暖蓋足。能息心﹐自暝目。」枕頭軟者甚多﹐盡善無獘﹐殆莫過通艸。放翁有「頭風便菊枕」之句﹐菊花香气﹐可淸頭目﹐但恐易生蠹虫。元馬祖常詩云「半夜歸心三徑遠﹐一囊秋色四屏香。」前人蓋往往用之。《淸異錄》﹕盧文杞枕骨髙﹐凡枕之堅實者不用﹐縫靑繒充以柳絮。按《本艸》柳絮性涼﹐作枕亦宜﹐然生虫之獘﹐尢捷於菊。吳《扶壽方》﹕以菊花艾葉作護膝。藤枕﹐以藤粗而編疏者﹐乃得涼爽﹔若細密止可飾觀﹐更加以漆﹐旣不通气﹐又不收汗﹐無當於用。藤枕中空﹐兩頭或作抽替可藏物﹐但勿置香花於內﹐以致透腦。《物類相感志》曰「枕中置麝少許﹐絕惡夢。」麝能通關﹑鎭心﹑安神故也﹐偶用則可﹐久則反足爲累。

側臥耳必著枕﹐老年气血易滯﹐或患麻木﹐甚且作痛。辦耳枕﹐其長廣如枕﹐髙不過寸﹐中開一孔﹐臥時加於枕﹐以耳納入。耳爲腎竅﹐枕此並杜耳鳴耳塞之患。

《山居淸供》曰「慈石捶末﹐和入囊枕﹐能通耳竅﹐益目光。」又女廉藥枕﹐以赤心柏木﹐制枕如匣﹐納以散風養血之劑﹔枕面密鉆小孔﹐令透藥气﹐外以衡布裹之而臥。又《長庵外集》云「取黃楊木作枕﹐必陰晦夜伐之﹐則不裂。」按木枕堅實﹐夏月晝臥或可用。《簽銘匯鈔》﹕蘇彥楠橊枕銘「頤神靖魄﹐須以寧眠。」恐未然也。

瓷器作枕﹐不過便榻陳設之具。《格古論》曰「定窯有瓷枕﹐制極精巧﹐但枕首寒凝入骨。」東坡詩﹕「暫借藤牀與瓦枕﹐莫教孤負北窗涼。」北窗涼气﹐已不宜受﹐況益之瓦枕乎﹗石枕亦熱。

枕底未緝合時﹐囊實後不用緝合﹐但以紐聯之。凡筆札及緊要物﹐可潛藏於內﹐取用甚便。《漢書》曰「淮南王有《枕中鴻寶苑祕書》。」其制蓋類是。一枕可兩用﹐曰摺疊枕。先制狹條如枕長﹐厚徑寸﹐或四或五﹐再以單層布總包其外﹐分界處以鍼緝其邊﹕一緝其左之上﹐一緝其右之下。可左摺右摺﹐而疊之作枕﹐平鋪卽作墊﹐此便榻可備之物。

凡仰臥腿舒﹐側臥兩膝交加﹐有上壓下之嫌。辦膝枕﹐小於枕首者﹐置諸被側﹐或左或右﹐以一膝任意枕之﹐最適。

竹編如枕﹐圓長而疏漏者﹐俗謂之「竹夫人」﹐又曰「竹幾」﹐亦以枕膝。東坡詩﹕「聞道牀頭惟『竹幾』﹐『夫人』應不解卿卿。」山谷曰「竹夫人﹐蓋涼寢竹器﹐憩臂休膝﹐似非夫人之職。」名以「靑奴」﹐有詩云「我無紅袖堪娛夜﹐只要『靑奴』一味涼。」老年但宜用於三伏時﹐入秋則涼便侵人﹐易爲膝患。

有名竹夾膝者﹐取貓頭大竹﹐削而光之﹐置諸寢﹐其用同於竹夫人。唐陸龜蒙有詩云「截得冷似龍﹐翠光橫在暑天中。」但嫌實不漏气﹐著體過涼﹐老年無取。

○席席之類甚多﹐古人坐必設席﹐今則以作寢具。如竹席﹐《尙書》謂之「┺席」﹐今俗每於夏月臥之。但新者耗精血﹐陳者不收汗。或極熱時﹐以其著體生涼﹐偶一取用﹐兩廣所出藤席亦同。

蒲席見《周禮》﹐又《三禮圖》曰「士蒲席」﹐今俗亦常用﹐質頗柔軟﹐適於羸弱之體﹔其尢佳者﹐如嘉紋席﹑龍須席﹐卽蒲同類﹐𨿽不出近地﹐猶爲易購。《顯道經》曰「席柔軟﹐其息乃長。」謂安則能久寐也。

藤竹席﹐老年旣不宜久臥常臥﹐柔軟者或嫌少熱﹐襯以藤竹席﹐能借其涼。深秋時卽柔軟席﹐亦微覺冷﹔輒以布作褥衣而臥﹐又恐太熱。布作面﹐蒲席作裏﹐二者緝合﹐則溫涼恰當。《詩》云「乃安斯寢」﹐庶幾得之﹖

貴州土產﹐有紙席﹐客適餉予。其長廣與席等﹐厚則什倍常紙﹐𨿽細而頗硬﹐臥不能安﹐乃爲緊捲﹐以杵捶熟﹐柔軟光滑﹐竟同絨制。又不嫌熱﹐秋末時需之正宜。

《周禮。地官》﹕「司幾筵掌五席﹐中有熊席。」注曰﹕獸皮爲席也。今有以牛皮作席者﹐出口外。制皮法﹕拔去毛極淨﹐香水浸出臊气﹐染以紅色﹐名「香牛皮」晉《東宮舊事》有赤皮席﹐今蓋仿而爲之。皮性暖﹐此卻著身有涼意﹐質亦軟滑﹐夏月頗宜。《河東備錄》云「豬皮去毛作細條﹐編以爲席﹐滑而且涼﹐號曰『壬癸席』。」又《晉書》﹕「羊茂爲東郡守﹐以羊皮爲席。」然則凡皮皆可作席﹐軟滑必勝艸織者。

古人席必有緣﹐緣者﹐猶言鑲邊也。古則緣各不同﹐所以飾席﹐今惟取耐用。緣以綢與緞﹐不若緣以布。

盛暑拭席﹐亦用滚水﹐方能透發汗濕﹔有愛涼者﹐汲井水拭之﹐陰寒之气﹐貽患匪小。又有以大木盆﹐盛井水置牀下﹐𨿽涼不著體﹐亦非所宜。惟室中几案間﹐設冰盤﹐則涼气四散﹐能淸熱而無損於人。

席底易爲蚤所伏﹐殊擾安眠﹐《物類相感志》曰「苦楝花曝漧﹐鋪席底﹐驅卽盡。」《千金月令》曰「大棗燒煙燻牀下﹐能辟蚤。」其生衣襦間者爲虱﹐《抱朴子》曰「頭虱黑﹐著身變白﹔身虱白﹐著頭變黑。」所漸然也。《酉陽雜俎》曰「嶺南人病﹐以虱卜﹐向身爲吉﹐背身爲凶。」又《艸木子》曰「虱行必向北。」竊意虱喜就暗﹐非果向北也。銀朱和茶葉燻衣﹐可除之。○被被宜裏面俱綢﹐毋用錦與緞﹐以其柔軟不及也。裝絲綿者﹐厚薄各一﹐隨天時之宜﹐或厚或薄﹐以其一著體蓋之﹔外多備裝絮者數條﹐酌寒暖加於裝綿者之上。絮取其勻薄﹐取其以漸可加﹐故必多備。

《身章撮要》曰「大被曰衾﹐單被曰。」老年獨臥﹐著身蓋者﹐被亦宜大﹐乃可摺如封套式﹐使暖气不散。此外酌寒暖漸加其上者﹐必狹尺餘﹐兩邊勿摺﹐則寬平而身之轉側舒。有以單被襯其裏﹐牽纏非所適﹐只於夏初需之。亦用狹者﹐夾被同。

老年畏寒﹐有以皮制被﹐皮衣宜表毛於外﹐皮被宜著毛於體。面用綢﹐薄加絮﹐寬大可摺爲妥。然較以絲綿裝者﹐究之輕軟勿及。

被取暖气不漏﹐故必闊大﹐使兩邊可摺﹐但摺則臥處不得平勻﹐被內亦嫌Τ窒。擬以兩邊緝合如筒﹐勿太窄﹐須酌就寢之便。且反側寬舒﹐腳後兼緝合之﹐錫以名曰「繭子被」﹐謂如蠶繭之周密也。

《嶺南誌異》曰「邕州人選鵝腹之毳毛裝被﹐質柔性冷﹐宜覆嬰兒﹐兼辟驚癇。」愚謂如果性冷﹐老年亦有時宜之﹐特嬰兒體屬純陽﹐利於常用。又《不自棄文》曰「食鵝之肉﹐毛可遺也﹐峒民縫之以禦臘。」柳子厚詩亦云「鵝毛禦臘縫山。」然則性冷而兼能禦臘﹐所謂暖不傷熱﹐囊被之物﹐竟屬盡美。《江右建昌志》﹕「產紙大而厚﹐揉軟作被﹐細膩如繭﹐面裏俱可用之﹐薄裝以綿﹐已極溫暖。」唐徐寅詩﹕「一牀明月蓋歸夢﹐數尺白雲籠冷眠。」明龔詡詩﹕「紙衾方幅六七尺﹐厚軟輕溫膩而白。霜天雪夜最相宜﹐不使寒侵獨眠客。」可謂曲盡紙被之妙。龔詩云獨眠﹐紙被正以獨眠爲宜。

有摘玫瑰花囊被﹐去蒂曬漧﹐先將絲瓜老存筋者﹐剪開捶軟作片﹐約需數十﹔以綫聯絡﹐花鋪其上﹐紗制被囊之﹐密鍼行如麂眼方塊式﹐乍涼時覆體最佳。玫瑰花能養血疏肺气﹐得微暖﹐香彌甚﹔絲瓜性淸寒﹐可解熱毒。二物本不甚貴﹐尋常猶屬能辦。

冬月子後霜落時﹐被口每覺加冷﹐東坡詩﹐所謂「重衾腳冷知霜重」也。另以薄棉被兜住腳後﹐斜引被角﹐置諸枕旁。覺冷時﹐但伸一手牽被角而直之﹐卽可蓋暖。凡春秋天气﹐夜半後俱覺稍涼﹐以夾被置牀內﹐趁意加體﹐亦所以順天時。《詩。大杜》篇﹐疏云﹕從旦積暖﹐故日中之後必熱﹔從昏積涼﹐故夜半之後必涼。

《記。王制》曰「八十非人不暖。」《本艸》曰「老人與二七以前少陰同寢。藉其燻蒸﹐最爲有益。」少陵詩﹕「暖老須燕玉」是也。愚謂老年以獨寢爲安﹐或先令童女睡少頃﹐被暖則起﹐隨卽入寢。旣藉燻蒸之益﹐仍安獨寢之常﹐豈非兩得。倘气血衰微﹐終宵必資人以暖﹐則非如《王制》所云不可。

《法藏碎金》曰「還元功夫﹐全在被中行之。擇少女肥白無病者﹐晚間食以淡粥﹐擦齒漱口極淨﹐與之同被而寢。至子後令其呼气﹐吸而咽之﹐再則令其舌抵上齶﹐俟舌下生津﹐接而咽之。眞還元之祕也。」愚按﹐此說近采補詭異之術﹐然《易。大過》之爻辭曰「枯楊生ㄗ。」謂老陽得少陰以滋長也﹐蓋有此理﹐姑存之。《參同契》有「鉛汞丹鼎」之說﹐惑世滋甚。或有以飛之術問程子﹐答曰「縱有之﹐只恐天上無著處。」

燻籠只可燻香﹐若以暖被﹐火气太甚。當於欲寢時﹐先令人執鑪﹐徧被中移動熨之﹐但破冷气﹐入寢已覺溫暖如春。《西京雜記》曰「長安有巧工作燻鑪﹐名『被中香』外體圓﹐中爲機環﹐使鑪體常平﹐以此燻被至佳。」近亦有能仿而爲之﹐名「香球」。《衛生經》曰「熱鑪不得置頭臥處」﹐火气入腦恐眩暈。有制大錫罐﹐熱水注滿﹐緊覆其口﹐徹夜納諸被中﹐可以代鑪﹐俗呼「湯婆子」。然終有濕气透漏﹐及於被褥﹐則必及於體﹐暫用較勝於鑪。黃山谷名以「腳婆」。明吳寬詩﹕「窮冬相伴勝房空。」《博古圖》「漢有溫壺」﹐爲注湯溫手足之器﹐與湯婆子同類。

夏月大熱時﹐裸體而臥﹐本無需被﹔夜半後汗收涼生﹐必備葛布單被覆之。葛布廓索﹐不全著體﹐而仍可遮護﹐使勿少受涼﹐晨起倍覺精神爽健。

○褥穩臥必得厚褥﹐老人骨瘦體弱﹐尢須褥厚﹐必宜多備﹐漸冷漸加。每年以其一另易新絮﹐緊著身鋪之﹐倍覺松軟。挨次遞易﹐則每年皆新絮褥著身矣。駱駝絨裝褥﹐暖勝於常﹐但不易購。北地苦寒﹐有鋪褥厚至盈尺者﹐須實木板牀臥之﹐則軟而能平﹐故往往以臥磚炕爲適。

司馬溫公曰「劉恕自洛陽歸﹐無寒具﹐以貂褥假之。」凡皮皆可制褥﹐羊士諤《皮褥》詩云「靑毯持與藉﹐重錦裁爲飾。」謂以毯襯其底﹐以錦緣其邊也﹐臥時以毛著身﹐方與絮褥異。有用藏氆氌作褥面﹐或西絨單鋪褥面﹔被須俱用狹者﹐不然﹐褥弗著體﹐𨿽暖不覺。

蘆花一名「蓬﹛艸農﹜」﹐可代絮作褥。《本艸》曰「性寒」﹐以其稟淸肅之气多也。質輕﹐囊入褥﹐卽平實稱體。老年人於夏秋初臥之﹐頗能取益。亦有用以囊被者﹐元吳景奎詠蘆花被云「雁聲仿佛瀟湘夜﹐起坐俄驚月一牀。」但囊被易於散亂﹐若蒙以絲錦﹐又慮其熱﹐惟極薄裝之﹐極密行之。

陽光益人﹐且能發松諸物。褥久臥則實﹐隔兩三宿﹐卽就向陽處曬之﹐毋厭其頻。被亦然﹐不特綿絮加檢﹐終宵覺有餘暖﹐受益確有明驗。黃梅時﹐臥席尢宜頻曬。《異苑》云「五月勿曬薦席。」此不足據。範石湖詩云「候晴先曬席。」惟長夏爲忌﹐恐暑气伏於內﹐侵人不及覺。

羸弱之軀﹐盛夏不能去褥而臥。或用麻皮捶熟﹐截作寸斷﹐葛布爲褥裏面﹐以此實之。𨿽質松適體﹐其性微溫﹐非受益之物。有刮竹皮曝漧裝褥﹐則涼血除熱﹐勝於麻皮。又《本艸》云「凡骨節痛﹐及瘡瘍﹐不能著席臥者﹐用麩裝褥臥之。」麩麥﹐皮也﹐性冷質軟﹐並止汗﹐較之竹皮﹐受益均而備辦易。且類而推之﹐用以囊枕﹐亦無不可。

《四川邛州誌》﹕其地產棕甚夥﹐居民編以爲薦。《釋名》曰「薦﹐所以自薦藉也。」無裏面﹐無緣飾﹐蒲葦皆可制﹐棕薦尢松軟而不煩熱﹐夏月用之﹐不嫌任意加厚﹐以支瘦骨。曹植《九詠》曰「茵薦兮蘭席。」薦亦古所用者。《交廣物產錄》﹕「髙州出紙褥﹐其厚寸許﹐以杵捶軟﹐竟同囊絮。」老年於夏秋時臥之﹐可無煩熱之獘。亦有以葛布數十層制褥者。

褥底鋪毯﹐可藉收濕﹐臥時熱气下注﹐必有微濕﹐得毯以收之。有用油布單鋪褥底﹐晨起揭褥﹐單上濕气可證﹐油布不能收濕也。《南華經》曰「民濕寢則腰疾偏死。」此非濕寢﹐然每夜如是﹐受濕亦甚﹐必致疾。

○便器老年夜少寐﹐不免頻起小便﹐便壺實爲至要。制以瓷與錫﹐俱嫌取攜頗重﹐惟銅可極薄爲之﹐但質輕又易傾覆。式須邊直底平﹐規圓而匾﹐卽能平穩。大便用圊桶﹐坐略久﹐卽覺腰腿俱酸﹐坐低而無依倚故也。須將環椅於椅面開一孔﹐孔大小如桶﹐鋪以絮墊。亦有孔如椅面﹐桶卽承其下﹐坐旣安然﹐並杜穢气。

《山居淸供》曰「截大竹整節﹐以制便壺。」半邊微削﹐令平作底﹐底加以漆﹐更截小竹作口﹐提手亦用竹片黏連。又有擇葫蘆扁瓢﹐中灌桐油浸透﹐制同於竹。此俱質輕而具朴野之意﹐似亦可取。再大便用環椅如前式﹐下密鑲板﹐另構斗室﹐著壁安置﹐壁後鑿穴﹐作抽替承之﹐此非老年所必辦。

《葆元錄》曰「飽則立小便﹐饑則坐小便﹔飽欲其通利﹐饑欲其收攝也。」愚謂小便惟取通利﹐坐以收攝之﹐亦非確論。至於冬夜﹐宜卽於被中側臥小便﹐旣無起坐之勞﹐亦免冒寒之慮。

膀胱爲腎之府﹐有下口﹐無上口﹐以气滲入而化﹐入气不化﹐則水歸大腸﹐爲泄瀉。東坡《養身雜記》云「要長生﹐小便淸﹔要長活﹐小便潔。」又《南華經》曰「道在屎溺。」屎溺詎有道乎﹖良以二便皆由化而出﹐其爲難化﹑易化﹑遲化﹑速化﹐在可知不可知之間。所謂藏府不能言﹐故調攝之道﹐正以此驗得失。

《衛生經》曰「欲實脾﹐必疏膀胱。」愚謂利水固可實脾﹐然亦有水利而脾不寮者﹐惟脾寮則水無不利﹐其道維何﹖不過曰「節食少飲」﹐不飲尢妙。欲溺卽溺﹐不可忍﹐亦不可努力。愈努力則愈數而少﹐腎气窒寒﹐或致癃閉。孫思邈曰「忍小便﹐膝冷成Φ。」

《元關眞諦》曰「每臥時﹐舌抵齶﹐目視頂﹐提縮穀道﹐卽咽津一口﹐行數次然後臥﹐可愈頻溺。」按此亦導引一法﹐偶因頻溺行之則可﹐若每臥時如是﹐反致澀滯。《內經》曰「通調水道。」言通必言調者﹐通而不調﹐與澀滯等。或問通調之道如何﹖愚謂食少化速﹐則淸濁易分﹐一也﹔薄滋味﹐無黏膩﹐則滲泄不滯﹐二也﹔食久然後飲﹐胃空虛則水不歸脾﹐气達膀胱﹐三也﹔且飲必待渴﹐乘微燥以淸化源﹐則水以濟火﹐下輸倍捷﹐四也。所謂通調之道﹐如是而已。如是猶不通調﹐則爲病﹐然病能如是通調﹐亦以漸可愈。

《悟眞錄》曰「開眼而溺。」眼中黑睛屬腎﹐開眼所以散腎火。又曰「緊咬齒而溺。」齒乃腎之骨﹐宣泄時俾其收斂﹐可以固齒。《詩。魯頌》曰「黃髮兒齒。」謂齒落復生也﹐此則天稟使然。養生家有固齒之法﹐無生齒之方﹐故齒最宜惜﹐凡堅硬物亦必愼。

腎气弱則眞火漸衰﹐便溏溺少﹐皆由於此。《菽園雜記》曰「回回教門調養法﹐惟暖外腎﹐夏不著單﹐夜則手握腎丸而臥。」愚謂手心通心竅﹐握腎丸以臥﹐有旣濟之功焉。嘗畜猴﹐見其臥必口含外腎。《本艸》謂猴能引气﹐故壽。手握腎丸﹐亦引气之意。又有以川椒和綿裹腎丸﹐可治冷气入腎。

小便太淸而頻﹐則多寒﹔太赤而短﹐則多熱﹔赤而濁﹐著地少頃﹐色如米泔者﹐則熱甚矣﹔大便溏泄﹐其色或淡白﹐或深黃﹐亦寒熱之辧﹔黑如膏者﹐則脾敗矣﹐是當隨時體察。

每大便後﹐進食少許﹐所以濟其气乏也。如飽後卽大便﹐進湯飲以和其气﹐或就榻暫眠﹐气定卽起。按《養生匯論》﹐有擦摩臍腹及諸穴者﹐若無故頻行之﹐气內動而不循常道﹐反足致疾﹐予目見屢矣﹐槪不錄。

《六硯齋三筆》曰「養生須禁大便泄气﹐值腹中發動﹐用意堅忍﹐十日半月﹐不容走泄﹐久之气亦定。此气乃谷神所生﹐與眞气爲聯屬﹐畱之則眞气得其協助而日壯。」愚謂頻泄誠耗气﹐彊忍則大腸火郁。孫思邈曰「忍大便﹐成气痔。」況忍愈久﹐便愈難﹐便時必至努力﹐反足傷气。總之養生之道﹐惟貴自然﹐不可纖毫著意﹐知此思過半矣﹗《黃庭經》曰「物有自然事不煩﹐垂拱無爲心自安。」《道徳經》曰「地法天﹐天法道﹐道法自然。」

予著是書﹐於客歲病餘﹐以此爲消遣。時气怯體羸﹐加意作調養法﹐有出諸臆見者﹑有本諸前人者﹑有得諸聽聞者﹐酌而錄之。卽循而行之﹐訖今秋﹐精力始漸可支。大抵病後欲冀復元﹐少年以日計﹐中年以月計﹐至老年則以歲計。汲汲求其效﹐無妙術也。玆書四卷﹐以次就竣﹐因以身自體驗者﹐隨筆錄記。另有《粥譜》﹐又屬冬初續著﹐附於末爲第五卷

。

●卷五○粥譜說粥能益人﹐老年尢宜﹐前卷屢及之﹐皆不過略舉其槪﹐未獲明析其方。考之軒岐家與養生家書﹐煮粥之方甚夥﹐惟是方不一例﹐本有輕淸重濁之殊﹐載於書者﹐未免散見而雜出。竊意粥乃日用常供﹐借諸方以爲調養﹐專取適口。或偶資治疾﹐入口違宜﹐似又未可盡廢。不經匯錄而分別之﹐查檢旣嫌少便﹐亦老年調治之闕書也﹐爰爲《譜》。先擇米﹔次擇水﹔次火候﹔次食候。不論調養治疾菌力深淺之不同﹐第取气味輕淸﹑香美適口者爲上品﹔少遜者爲中品﹔重濁者爲下品﹐準以成數﹐共錄百種﹐削其入口違宜之已甚者而已。方本前人﹐乃已試之良法﹐注明出自何書﹐以爲徵信﹔更詳兼治﹐方有定而治無定﹐治法亦可變通。內有竊據鄙意參入數方﹐則惟務有益而兼適於口﹐聊備老年之調治。或夫推而廣之﹐凡食品藥品中﹐堪加入繼者尙多﹐酌宜而用﹐胡不可自我作古耶﹗更有待夫後之明此理者。

○擇米第一米用粳﹐以香稻爲最﹐晚稻性軟﹐亦可取﹐早稻次之﹐陳廩米則欠膩滑矣。秋谷新鑿者﹐香气足﹔脫谷久﹐漸有故气。須以谷懸通風處﹐隨時鑿用。或用炒白米﹐或用焦鍋笆﹐膩滑不足﹐香燥之气﹐能去濕開胃。《本艸綱目》云「粳米﹑秈米﹑粟米﹑梁米粥﹐利小便﹑止煩渴﹑養脾胃﹔糯米﹑黍米﹑秫米粥﹐益气﹐治虛寒泄痢吐逆。」至若所載各方﹐有米以爲之主﹐峻厲者可緩其力﹐和平者能倍其功﹐此粥之所以妙而神興。

○擇水第二水類不一﹐取煮失宜﹐能使粥味俱變。初春值雨﹐此水乃春陽生發之气﹐最爲有益﹔梅雨濕熱燻蒸﹐人感其气則病﹐物感其气則黴﹐不可用之明驗也﹔夏秋淫雨爲潦﹐水郁深而發驟﹐昌黎詩﹕「洪潦無根源﹐朝灌夕已除。」或謂利熱不助濕气﹐竊恐未然﹔臘雪水甘寒解毒﹐療時疫﹔春雪水生虫易敗﹐不堪用。此外長流水四時俱宜﹐山泉隨地異性﹐池沼止水有毒。井水淸冽﹐平旦第一汲﹐爲井華水﹐天一眞气﹐浮於水面也。以之煮粥﹐不假他物﹐其色天然微綠﹐味添香美﹐亦頗異凡。缸貯水﹐以朱砂塊沈缸底﹐能解百毒﹐並令人壽。

○火候第三煮粥以成糜爲度﹐火候未到﹐气味不足﹐火候太過﹐气味遂減。火以桑柴爲妙﹐《抱朴子》曰「一切藥不得桑煎不服。」桑乃箕星之精﹐能除風助藥力。櫟炭火性緊﹐粥須煮不停沸﹐則緊火亦得。煮時先煮水﹐以杓揚之數十次﹐候沸數十次﹐然後下米﹐使性動蕩﹐則輸運捷。煮必瓷罐﹐勿用銅錫﹐有以瓷瓶入竈內﹐礱糠稻艸煨之﹐火候必致失度﹐無取。

○食候第四老年有竟日食粥﹐不計頓﹐饑卽食﹐亦能體彊健﹐享大壽﹐此又在常格外。就調養而論﹐粥宜空心食﹐或作晚餐亦可﹐但勿再食他物﹐加於食粥後。食勿過飽﹐𨿽無慮停滯﹐少覺脹﹐胃卽受傷。食寧過熱﹐卽致微汗﹐亦足通利血脈。食時勿以他物侑食﹐恐不能專收其益﹐不獲已。但使鹹味沾唇﹐少解其淡可也。○上品三十六蓮肉粥﹝《聖惠方》﹕補中彊志。按兼養神益脾固精﹐除百疾﹐去皮心﹐用鮮者煮粥更佳﹔幹者如經火焙﹐肉卽僵﹐煮不能料。或去磨粉加入﹐汀蓮勝建蓮﹐皮薄而肉實。﹞

藕粥﹝慈山參入。治熱渴止泄﹐開胃消食﹐散畱血﹐久服令人心忄。磨粉調食﹐味極淡﹐切片煮粥﹐甘而且香。《凡物制法異》「能移其气味」﹐類如此。﹞荷鼻粥﹝慈山參入。荷鼻卽葉蒂﹐生發元气﹐助脾胃﹐止渴止痢固精﹐連莖葉用亦可。色靑形仰﹐其中空﹐得震卦之象。珍珠囊煎湯燒飯和藥﹐治脾﹐以之煮粥﹐香淸佳絕。﹞

芡實粥﹝《湯液本艸》﹕「益精彊志﹐聰耳明目。」按兼治濕Φ﹐腰脊膝痛﹐小便不禁﹐遺精白濁。有粳﹑糯二種﹐性同﹐入粥俱須料煮﹐鮮者佳。楊雄《方言》曰「南楚謂之『雞頭』。」﹞

薏苡粥﹝《廣濟方》﹕「治久風濕Φ。」又《三福丹書》﹕「補脾益胃。」按兼治盤急拘攣﹐理腳气﹐消水腫。張師正《倦遊錄》云「辛稼軒患疝﹐用薏珠東壁土炒服﹐卽愈。」乃上品養心藥。﹞

豆粥﹝《延年祕旨》﹕「和中補五臟。」按兼消暑除濕解毒﹐久服發不白。莢有靑﹑紫二色﹐皮有黑﹑白﹑赤﹑斑四色﹕白者溫﹐黑者冷﹐赤斑者平。入粥去皮﹐用幹者佳﹐鮮者味少淡。﹞

禦米粥﹝《開寶本艸》﹕「治丹石發動﹐不下飲食﹐和竹瀝入粥。」按卽「罌粟子」﹐《花譜》名「麗春花」。兼行風气﹐逐邪熱﹐治反胃痰滯瀉痢﹐潤燥固精。水研濾漿入粥﹐極香滑。﹞

姜粥﹝《本艸綱目》﹕「溫中﹐辟惡气。」又﹐《手集方》﹕「搗汁煮粥﹐治反胃。」按兼散風寒﹐通神明﹐取效甚多。《朱子語錄》﹕有「秋姜夭人天年」之語﹐治疾勿泥。《春秋運斗樞》曰「璇星散而爲姜。」﹞

香稻葉粥﹝慈山參入。按各方書﹐俱燒灰淋汁用﹐惟《摘元妙方》﹐糯稻葉煎露一宿﹐治白濁。《綱目》謂气味辛熱﹐恐未然。以之煮粥﹐味薄而香淸﹐薄能利水﹐香能開胃。﹞

絲瓜葉粥﹝慈山參入。絲瓜性淸寒﹐除熱利腸﹐涼血解毒。葉性相類﹐瓜長而細﹐名「馬鞭瓜」﹐其葉不堪用﹔瓜短而肥﹐名「丁香瓜」﹐其葉煮粥香美。拭去毛﹐或薑汁洗。﹞

桑芽粥﹝《山居淸供》﹕「止渴明目。」按兼利五臟﹐通關節﹐治勞熱﹐止汗。《字說》云「桑爲東方神木。」煮粥用初生細芽﹐苞含未吐者﹐气香而味甘。《吳地誌》﹕「焙漧代茶﹐生津淸肝火。」﹞

胡桃粥﹝《海止方》﹕「治陽虛腰痛﹐石淋五痔。」按兼潤肌膚﹐黑須髮﹐利小便﹐止寒嗽﹐溫肺潤腸。去皮研膏﹐水攪濾汁﹐米熟後加入。多煮生油气﹐或加杜仲﹑茴香﹐治腰痛。﹞

杏仁粥﹝《食醫心鏡》﹕「治五痔下血。」按兼治風熱咳嗽﹐潤燥。出關西者名「馬旦」﹐味甘尢美。去皮尖﹐水研濾汁﹐煮粥微加冰糖。《野人閒話》云「每日晨起﹐以七枚嚼﹐益老人。」﹞

胡麻粥﹝《錦囊祕錄》﹕「養肺耐饑耐渴。」按胡麻卽芝麻﹐《廣雅》名「藤宏」。堅盤骨﹐明耳目﹐止心驚﹐治百病。烏色者名「巨勝」﹐仙經所重。栗色者香卻過之﹐炒研加水﹐濾汁入粥。﹞

松仁粥﹝《綱目》方﹕「潤心肺﹐調大腸。」按兼治骨節風﹐散水气寒气﹐肥五藏﹐溫腸胃。取潔白者﹐研膏入粥。色微黃﹐卽有油气﹐不堪用。《列仙傳》云「好食松實﹐體毛數寸。」﹞

菊苗粥﹝《天寶單方》﹕「淸頭目。」按兼除胸中煩熱﹐去風眩﹐安腸胃。《花譜》曰「莖紫﹐其葉味甘者可食。」甘者名「苦薏」﹐不可用。苗乃發生之气﹐聚於上﹐故尢以淸頭目有效。﹞

菊花粥﹝慈山參入。養肝血﹐悅顏色﹐淸風眩﹐除熱解渴明目。其種以百計﹐《花譜》曰「野生單瓣。」色白開小花者良﹐黃者次之﹐點茶亦佳﹔煮粥去蒂﹐曬漧磨粉和入。﹞

梅花粥﹝《采珍集》﹕「綠萼花瓣﹐雪水煮粥﹐解熱毒。」按兼治諸瘡毒。梅花淩寒而綻﹐將春而芳﹐得造物生气之先﹔香帶辣性﹐非純寒。粥熟加入﹐略沸。《埤雅》曰「梅入北方變杏。」﹞

佛手柑粥﹝《宦遊日札》﹕「閩人以佛手柑作菹﹐並煮粥﹐香淸開胃。」按其皮辛﹐其肉甘而微苦﹔甘可和中﹐辛可須气﹐治心胃痛宜之。陳者尢良﹐入粥用鮮者﹐勿久煮。﹞

百合粥﹝《綱目》方﹕「潤肺調中。」按兼治熱咳﹑腳气。嵇含《艸木狀》云「花白葉闊爲百合﹐花紅葉尖爲捲丹﹐捲丹不入藥。」竊意花葉𨿽異﹐形相類而味不相遠﹐性非迥別。﹞

砂仁粥﹝《拾便良方》﹕「治漚吐﹐腹中虛痛。」按兼治上气咳逆﹑脹痞﹐醒脾﹑通滯气﹐散寒飲﹐溫腎肝﹐炒去翳。研末點入粥﹐其性潤燥。韓懋《醫通》曰「腎惡燥心辛潤之。」﹞

五加芽粥﹝《家寶方》﹕「明目止渴。」按《本艸》﹕「五加根皮效頗多。」又云「其葉作蔬﹐去皮膚風濕﹐嫩芽焙漧代茶﹐淸咽喉﹐作粥色碧香淸﹐效同。」馬蜀《異物志》﹐名「文章艸」。﹞

枸杞葉粥﹝《傳信方》﹕「治五勞七傷﹐豉汁和米煮。」按兼治上焦客熱﹐周Φ風濕﹐明目安神。味甘气涼﹐與根皮及子﹐性少別。《筆談》云「陜西極連生者﹐大合抱﹐摘葉代茶。」﹞

枇杷葉粥﹝《枕中記》﹕「療熱嗽﹐以蜜水塗炙﹐煮粥去葉食。」按兼降气止渴﹐淸暑毒。凡用擇經霜老葉﹐拭去毛﹐甘艸湯洗淨﹐或用薑汁炙黃﹐肺病可代茶飲。﹞

茗粥﹝《保生集要》﹕「化痰消食﹐濃煎入粥。」按兼治瘧痢﹐加姜。《茶經》曰「名有五﹕一茶﹐二賈﹐三﹛艸設﹜﹐四茗﹐五Η。」《茶譜》曰「早采爲茶﹐晚采爲茗。」《丹鉛錄》﹕「茶卽古『荼』字」﹐《詩》「誰謂荼苦」是也。﹞

蘇葉粥﹝慈山參入。按《綱目》﹕「用以煮飯﹐行气解肌﹐入粥功同。」按此乃發表散風寒之品﹐亦能消痰和血止痛﹐背面皆紫此佳。《日華子本艸》﹕謂能補中益气。竊恐未然。﹞

蘇子粥﹝《簡便方》﹕「治上气咳逆。」又《濟生方》﹕「加麻子仁﹐順气順腸。」按兼消痰潤肺。《藥性本艸》曰「長食蘇子粥﹐令人肥白身香。」《丹房鏡源》曰「蘇子油能柔五金八石。」﹞

霍香粥﹝《醫余錄》﹕「散暑气辟惡气。」按兼治脾胃﹐吐逆霍亂﹐心腹痛﹐開胃進食。《交廣雜誌》謂霍香木本。《金樓子言》﹕「五香共是一木﹐葉爲霍香。」入粥用南方艸本﹐鮮者佳。﹞

薄荷粥﹝《醫余錄》﹕「通關格利咽喉﹐令人口香。」按兼止痰嗽﹐治頭痛腦風﹐發汗﹐消食﹐下气﹐去舌胎。《綱目》云「煎湯煮飯﹐能去熱﹐煮粥尢妥。」揚雄《甘泉賦》作「茇﹛艸括﹜」。﹞

松葉粥﹝《聖惠方》﹕「細切煮汁作粥﹐輕身益气。」按兼治風濕瘡﹐安五藏﹐生毛髮﹐守中耐饑。或搗汁澄粉曝漧﹐點入粥。《字說》云「松柏爲百木之長﹐松猶公也﹐柏猶伯也。」﹞

柏葉粥﹝《遵生八箋》﹕「神仙服餌。」按兼治漚血﹑便血﹐下痢煩滿。用側柏葉﹐隨四時方向采之﹐搗汁澄粉入粥。《本艸衍義》云「柏木西指﹐得金之正气﹐陰木而有貞徳者。」﹞

花椒粥﹝《食療本艸》﹕「治口瘡。」又《千金翼》﹕「治下痢腰腹冷﹐加炒麵煮粥。」按兼溫中暖腎﹐除濕﹐止腹痛。用開口者﹐閉口有毒。馬蜀《異物志》﹕「出四川淸溪縣者良。」香气亦別。﹞

栗粥﹝《綱目》方﹕「補腎气﹐益腰腳﹐同米煮。」按兼開胃﹑活血。潤沙收之﹐入夏如新。梵書名「篤迦」﹐其扁者曰「栗楔」﹐活血尢良。《經驗方》﹕「每早細嚼風漧栗﹐豬腎粥助之﹐補腎效。﹞

べ豆粥﹝《普濟方》﹕「治消渴飲水。」又《綱目》方﹕「解熱毒。」按兼利小便﹐厚腸胃﹐淸暑下气﹐皮寒肉平。用須連皮﹐先煮汁﹐去豆下米煮。《夷堅志》云「解附子毒。」﹞

鹿尾粥﹝慈山參入。鹿尾﹐關東風漧者佳﹐去脂膜﹐中有凝血﹐如嫩肝﹐爲食物珍品。碎切煮粥﹐淸而不膩﹐香有別韻。大補虛損﹐蓋陽气聚於角﹐陰血會於尾。﹞

燕窩粥﹝《醫學述》﹕「養肺化痰止嗽﹐補而不滯﹐煮粥淡食有效。」按《本艸》不載﹐《泉南雜記》采入﹐亦不能確辧是何物。色白治肺﹐質淸化痰﹐味淡利水﹐此其明驗。﹞

○中品二十七山藥粥﹝《經驗方》﹕「治久泄﹐糯米水浸一宿﹐山藥炒熟﹐加沙糖胡椒煮。」按兼補腎精﹐固腸胃。其子生葉間﹐大如鈴﹐入粥更佳。《杜蘭香傳》云「食之辟霧露。」﹞

白茯苓粥﹝《直指方》﹕「治心虛﹑夢泄﹑白濁。」又《綱目方》﹕「主淸上實下。」又《采珍集》﹕「治欲睡不得睡。」按《史記。龜策傳》﹕「名『伏靈』﹐」謂松之神靈所伏也。兼安神滲濕益脾。﹞

赤小豆粥﹝《日用舉要》﹕「消水腫。」又《綱目》方﹕「利小便﹐治腳气﹐辟邪厲。」按兼治消渴﹐止泄痢﹑腹脹﹑吐逆。《服食經》云「冬至日食赤小豆粥﹐可厭疫鬼。」卽辟邪厲之意。﹞

蠶豆粥﹝《山居淸供》﹕「快胃和脾。」按兼利藏府﹐本經不載。《萬表積善堂方》﹕「有誤吞鍼﹐蠶豆同韭菜食﹐鍼自大便出。」利藏府可驗。煮粥宜帶露采嫩者﹐去皮用﹐皮味澀。﹞

天花粉粥﹝《千金月令》﹕「治消渴。」按卽「栝樓根」。《炮炙論》曰「圓者爲『栝』﹐長者爲『樓』﹐根則一也。」水磨澄粉入粥﹐除煩熱﹐補虛安中﹐療熱狂時疾﹐潤肺﹑降火﹑止嗽﹐宜虛熱人。﹞

面粥﹝《外臺祕要》﹕「治寒痢﹑白瀉﹐麥麵炒黃﹐同米煮。」按兼彊气力﹐補不足﹐助五藏。《綱目》曰「北面性平﹐食之不渴﹔南面性熱﹐食之發渴。」隨地气而異也﹐梵書名「迦師錯」。﹞

腐漿粥﹝慈山參入。腐漿卽未點成腐者﹐諸豆可制﹐用白豆居多。潤肺﹑消脹滿﹐下大腸濁气﹐利小便﹐暑月入人汗有毒。北方呼爲「甜漿粥」﹐解煤毒﹐淸晨有肩挑鬻於市。﹞

龍眼肉粥﹝慈山參入。開胃悅脾﹐養心益智﹐通神明﹐安五藏﹐其效甚大。《本艸衍義》曰「此專爲果﹐未見入藥。」非矣。《名醫別錄》云「治邪气﹐除蠱毒﹐久服彊魂輕身不老。」﹞

大棗粥﹝慈山參入。按《道家方藥》﹕「棗爲佳餌﹐皮利肉補。」去皮用﹐養脾气﹐平胃气﹐潤肺止嗽﹐補五藏﹐和百藥。棗類不一﹐靑州黑大棗良﹐南棗味薄微酸﹐勿用。﹞

蔗漿粥﹝《采珍集》﹕「治咳嗽虛熱﹐口漧舌燥。」按兼助脾气﹐利大小腸﹐除煩熱﹐解酒毒。有靑﹑紫二種﹐靑者勝。搾爲漿﹐加入粥﹐如經火沸﹐失其本性﹐與糖霜何異。﹞

柿餅粥﹝《食療本艸》﹕「治秋痢。」又《聖濟方》﹕「治鼻窒不通。」按兼健脾澀腸﹐止血止嗽﹐療痔。日幹爲白柿﹐火幹爲烏柿﹐宜用白者。幹柿去皮納甕中﹐待生白霜﹐以霜入粥尢佳。﹞

枳具粥﹝慈山參入。按俗名「雞距子」﹐形卷曲如珊瑚﹐味甘如棗。《古今注》﹕「名『樹蜜』」﹐除煩淸熱﹐尢解酒毒﹐醉後次早空腹食此粥頗宜。老枝嫩葉﹐煎汁倍甜﹐亦解煩渴。﹞

枸杞子粥﹝《綱目》方﹕「補精血﹐益腎气。」按兼解渴除風﹐明目安神。諺云「去家千里﹐勿食枸杞。」謂能彊盛陽气也。《本艸衍義》曰「子微寒﹐今人多用爲補腎藥。」未考經意。﹞

木耳粥﹝《鬼遺方》﹕「治痔﹐按桑﹑槐﹑楮﹑楡﹑柳﹐爲五木耳。」《神農本艸經》云「益气不饑﹐輕身彊志。」但諸木皆生耳﹐良毒亦隨木性。煮粥食﹐兼治腸紅﹐煮必極爛﹐味淡而淸。﹞

小麥粥﹝《食醫心鏡》﹕「治消渴。」按兼利小便﹐養肝气﹐養心气﹐止汗。《本艸拾遺》曰「麥涼面溫﹐麩冷面熱﹐備四時之气﹐用以治熱。」勿令皮拆﹐拆則性熱﹐須先煮汁﹐去麥加米。﹞

菱粥﹝《綱目》方﹕「益腸胃﹐解內熱。」按《食療本艸》曰「菱不治病﹐小有補益。」種不一類﹐有野菱生陂塘中﹐殼硬而小﹐曝漧煮粥﹐香气較勝。《左傳》「屈到嗜芰」﹐卽此物。﹞

淡竹葉粥﹝慈山參入。按春生苗﹐細莖綠葉似竹﹐花碧色﹐瓣如蝶翅。除煩熱﹐利小便﹐淸心。《綱目》曰「淡竹葉煎湯煮飯﹐食之能辟暑。」煮飯曷若煮粥﹖尢妥。﹞

貝母粥﹝《資生錄》﹕「化痰﹑止嗽﹑止血﹐研入粥。」按兼治喉Φ目眩﹐及開郁﹐獨顆者有毒。《詩》云「言采其虻。」虻本作「м」。《爾雅》﹕「м﹐貝母也。」《詩》本不得志而作﹐故曰「采虻」﹐爲治郁也。﹞

竹葉粥﹝《奉親養老書》﹕「治內熱﹑目赤﹑頭痛﹐加石膏同煮﹐再加沙糖。」此卽仲景「竹葉石膏湯」之意。按兼療時邪發熱﹐或單用竹葉煮粥﹐亦能解渴除煩。﹞

竹瀝粥﹝《食療本艸》﹕「治熱風。」又《壽世靑編》﹕「治痰火。」按兼治口瘡﹑目痛﹑消渴。及痰在經絡四肢﹐非此不達﹐粥熟後加入。《本艸補遺》曰「竹瀝淸痰﹐非助薑汁不能行。」﹞

牛乳粥﹝《千金翼》﹕「白石英﹑黑豆飼牛﹐取乳作粥﹐令人肥健。」按兼健脾﹑除疸黃。《本艸拾遺》雲「水牛勝黃牛。」又芝麻磨醬﹐炒麵煎茶加鹽和入乳﹐北方謂之「面茶」﹐益老人。﹞

鹿肉粥﹝慈山參入。關東有風漧鹿肉條﹐酒微煮﹐研討會切作粥﹐極香美。補中﹑益气力﹐彊五藏。《壽世靑編》曰「鹿肉不補﹐反痿人陽。」按《別錄》指茸能痿陽﹐蓋因陽气上升之故。﹞

淡菜粥﹝《行廚記要》﹕「止泄瀉﹐補腎。」按兼治勞傷﹐精血衰少﹐吐血﹑腸鳴﹑腰痛﹐又治癭﹐與海藻同功。《刊石藥驗》曰「與蘿卜或紫蘇冬瓜﹐入米同煮﹐最益老人。」酌宜用之。﹞

雞汁粥﹝《食醫心鏡》﹕「治狂疾﹐用白雄鷄。」又《奉親養老書》﹕「治腳气﹐用烏骨友雞。」按兼補虛養血。巽爲風爲雞﹐風病忌食。陶弘景《眞誥》曰「養白雄鷄可辟邪﹐野雞不益人。」﹞

鴨汁粥﹝《食醫心鏡》﹕「治水病垂死﹐靑頭鴨和五味煮粥。」按兼補虛除熱﹐利水道﹐止熱痢。《禽經》曰「白者良﹐黑者毒﹔老者良﹐嫩者毒。」野鴨尢益病人﹐忌同胡桃木耳豆豉食。﹞

海參粥﹝《行廚記要》﹕「治痿﹐溫下元。」按滋腎補陰。《南閩記聞》言捕取法﹕令女人裸體入水﹐卽爭逐而來。其性淫也。色黑入腎﹐亦從其類。先煮料細切入米﹐加五味。﹞

白鯗粥﹝《遵生八箋》﹕「開胃悅脾。」按兼消食﹑止暴痢﹑腹脹。《爾雅翼》曰「諸魚漧者皆爲鯗﹐不及石首魚﹐故獨得白名。」《吳地誌》曰「鯗字從美下魚﹐從鯗者非。」煮粥加姜豉。﹞

○下品三十七酸棗仁粥﹝《聖惠方》﹕「治骨蒸不眠﹐水研濾汁﹐煮粥候熟﹐加地黃汁再煮。」按兼治心煩﹐安五藏﹐補中益肝气。《刊石藥驗》云「多睡生用﹐便不得眠。」炒熟用﹐療不眠。﹞

車前子粥﹝《肘後方》﹕「治老人淋病﹐綿裹入粥煮。」按兼除濕﹐利小便明目﹐亦療赤痛﹐去暑濕﹐止瀉痢。《服食經》云「車前一名『地衣』﹐雷之精也﹐久服身輕﹐其葉可爲蔬。」﹞

肉蓯容粥﹝陶隱居《藥性論》﹕「治勞傷﹑精敗﹑面黑﹐先煮爛﹐加羊肉汁和米煮。」按兼壯陽﹐潤五藏﹐暖腰膝﹐助命門相火﹔凡不足者﹐以此補之。酒浸﹐刷去浮甲蒸透用。﹞

牛蒡根粥﹝《奉親養老書》﹕「治中風口目不動﹐心煩悶。用根曝漧﹐作粉入粥﹐加蔥椒五味。」按兼除五藏惡气﹐通十二經脈。冬月采根﹐並可作菹﹐甚美。﹞

郁李仁粥﹝《獨行方》﹕「治腳气腫﹐心腹滿﹐二便不通﹐气喘急。水研絞汁﹐加薏苡仁入米煮。」按兼治腸中結气﹐泄五藏膀胱急痛。去皮﹐生蜜浸一宿﹐漉出用。﹞

大麻仁粥﹝《肘後方》﹕「治大便不通。」又《食醫心鏡》﹕「治風水腹大﹐腰臍重痛﹐五淋澀痛。」又《食療本艸》﹕「去五藏風﹐潤肺。」按麻仁潤燥之功居多﹐去殼煎汁煮粥。﹞

楡皮粥﹝《備急方》﹕「治身體暴腫﹐同米煮食﹐小便利立愈。」按兼利關節﹐療邪熱﹐治不眠。初生莢仁﹐作糜食尢易睡。嵇康《養生論》謂楡令人暝也。搗皮爲末﹐可和菜菹食。﹞

桑白皮粥﹝《三因方》﹕「治消渴﹐糯谷炒拆白花同煮。」又《肘後方》治同。按兼治咳嗽吐血﹐調中下气。采東畔嫩根﹐喬去皮﹐勿去涎﹐炙黃用。其根出土者有大毒。﹞

麥門冬粥﹝《南陽活人書》﹕「治勞气欲絕﹐和大棗竹葉炙艸煮粥。」又《壽世靑編》﹕「治嗽及反胃。」按兼治客熱﹑口漧﹑心煩。《本艸衍義》曰「其性專泄不專收﹐气弱胃寒者禁服。」﹞

地黃粥﹝《瞿仙神隱》書﹕「利血生精﹐候粥熱再加棧蜜。」按兼涼血生血﹐補腎眞陰。生用寒﹐制熟用微溫﹐煮粥宜鮮者﹐忌銅鐵器。吳《山居錄》云「葉可作菜﹐甚益人。」﹞

吳茱萸粥﹝《壽世靑編》﹕「治寒冷﹑心痛﹑腹脹。」又《千金翼》﹕「酒煮茱萸﹐治同。此加米煮﹐檢開口者﹐洗數次用。」按兼除濕逐風止痢。周處《風土記》﹕「九日以茱萸插頭﹐可辟惡。」﹞

常山粥﹝《肘後方》﹕「治老年久瘧﹐秫米同煮﹐未發時服。」按兼治水脹﹐胸中痰結﹐截瘧乃其專長﹔性暴悍﹐能發吐。甘艸末拌蒸數次﹐然後同米煮﹐化峻厲爲和平也。﹞

白石英粥﹝《千金翼方》﹕「服石英法﹕捶碎水浸澄淸﹐每早取水煮粥﹐輕身延年。」按兼治肺痿﹑濕Φ﹑疸黃﹐實大腸。《本艸衍義》曰「攻疾可暫用﹐未聞久服之益。」﹞

紫石英粥﹝《備急方》﹕「治虛勞驚悸。打如豆﹐以水煮取汁作粥。」按兼治上气﹐心腹痛﹐咳逆邪气。久服溫中﹐蓋上能鎭心﹐重以去層也﹔下能益肝﹐濕以去枯也。﹞

慈石粥﹝《奉親養老書》﹕「治老人耳聾﹐捶米綿裹﹐加豬腎煮粥。」《養老書》又方﹕「同白石英水浸露地﹐每日取水作粥﹐气力彊健﹐顏如童子。」按兼治周Φ風濕﹐通關節明目。﹞

滑石粥﹝《聖惠方》﹕「治膈上煩熱﹐滑石煎水﹐入米同煮。」按兼利小便﹐蕩胸中積聚﹐療黃疸石淋水腫。《炮炙論》曰「凡用研粉﹐牡丹皮同煮半日﹐水淘曝漧用。」﹞

白石脂粥﹝《子母祕錄》﹕「治水痢不止﹐研粉和粥﹐空心服。」按石脂有五種﹐主治不相遠﹐澀大腸﹑止痢居多。此方本治小兒弱不勝藥者﹐老年气體虛羸﹐亦宜之。﹞

蔥白粥﹝《小品方》﹕「治發熱頭痛﹐連須和米煮﹐加醋少許﹐取汗愈。」又《綱目》方﹕「發汗解肌﹐加豉。」按兼安中﹐開骨節﹐殺百藥毒﹐用胡蔥良﹔不可同蜜食﹐壅气害人。﹞

萊菔粥﹝《圖經本艸》﹕「治消渴﹐生搗汁煮粥。」又《綱目》方﹕「寬中下气。」按兼消食﹑去痰﹑止咳﹑治痢﹐制面毒。皮有紫﹑白二色﹐生沙壤者大而甘﹐生瘠地者小而辣﹐治同。﹞

萊菔子粥﹝《壽世靑編》﹕「治气喘。」按兼化食除脹﹐利大小便﹐止气痛。生能升﹐熟能降﹔升則散風寒﹐降則定喘咳。尢以治痰﹑治下痢﹐厚重有殊績。水研濾汁加入粥。﹞

菠菜粥﹝《綱目》方﹕「和中潤燥。」按兼解酒毒﹐下气止渴﹐根尢良﹐其味甘滑。《儒門事親》云「久病大便澀滯不通﹐及痔漏﹐宜常食之。」《唐會要》﹕「尼波羅國獻此菜﹐爲能益食味也。」﹞

甜菜粥﹝《唐本艸》﹕「夏月煮粥食﹐解熱﹐治熱毒痢。」又《綱目》方﹕「益胃健脾。」按《學圃錄》﹕「甜本作『﹛艸忝﹜』﹐一名『菜』﹐兼止血﹐療時行壯熱。」諸菜性俱滑﹐以爲健脾﹐恐無驗。﹞

禿菜根粥﹝《全生集》﹕「治白濁﹐用根煎湯煮粥。」按《本艸》不載﹐其葉細縐﹐似地黃葉﹐俗名「牛舌頭艸」﹐卽「野甜菜」。味微澀﹐性寒解熱毒﹐兼治癬。《鬼遺方》云「搗汁熬膏藥貼之。」﹞

芥菜粥﹝《綱目》方﹕「豁痰辟惡。」按兼溫中止嗽﹐開利九竊﹐其性辛熱﹐而散耗人眞元。《別錄》謂能明目﹐暫時之快也。葉大者良﹐細葉有毛者損人。﹞韭葉粥﹝《食醫心鏡》﹕「治水痢。」又《綱目》方﹕「溫中暖下。」按兼補虛壯陽﹐治腹痛。莖名韭白﹐根名韭黃。《禮記》謂韭爲丰本﹐言美在根﹐乃莖之未出土者。治病用葉。﹞

韭子粥﹝《千金翼》﹕「治夢泄遺尿。」按兼暖腰膝﹐治鬼交甚效﹐補肝及命門﹐療小便頻數。韭乃肝之菜﹐入足厥陰經﹐肝主泄﹐腎主閉﹐止泄精尢爲要品。﹞

莧菜粥﹝《奉親養老書》﹕「治下痢﹐莧菜煮粥食﹐立效。」按《學圃錄》﹕「莧類甚多﹐常有者白﹑紫﹑赤三種。白者除寒熱﹐紫者治气痢﹐赤者治血痢﹐並利大小腸。」治痢初起爲宜。﹞

鹿腎粥﹝《日華本艸》﹕「補中安五藏﹐壯陽气。」又《聖惠方》﹕「治耳聾﹐俱作粥。」按腎俗名「腰子」﹐兼補一切虛損。麋類鹿﹐補陽宜鹿﹐補陰宜麋。《靈苑記》有鹿補陰麋補陽之說﹐非。﹞

羊腎粥﹝《飲膳正要》﹕「治陽气衰敗﹐腰腳痛﹐加蔥白枸杞葉﹐同五味煮汁﹐再和米煮。」又《良療心鏡》﹕「治腎虛精竭﹐加豉汁五味煮。」按兼治耳聾腳气﹐方書每用爲腎經引導。﹞

豬髓粥﹝慈山參入。按《養老書》﹕「豬腎粥加蔥﹐治腳气。」《肘後方》﹕「豬肝粥加べ豆﹐治溲澀﹐皆罕補益。肉尢動風﹐煮粥無補。」《丹溪心法》﹕「用脊髓治虛損補奶﹐兼塡骨髓﹐入粥佳。」﹞

豬肚粥﹝《食醫心鏡》﹕「治消渴飲水﹐用雄豬肚﹐煮取濃汁﹐加豉作粥。」按兼補虛損﹑止暴痢﹐消積聚。《圖經本艸》曰「四季月宜食之。」豬水畜而囿屬土﹐用之以胃治胃也。﹞

羊肉粥﹝《飲膳正要》﹕「治骨蒸久冷﹐山藥蒸熟﹐研如泥﹐同肉下米作粥。」按兼補中益气﹐開胃健脾﹐壯陽滋腎﹐療寒疝。杏仁同煮則易糜﹐胡桃同煮則不臊﹐銅器煮損陽。﹞

羊肝粥﹝多能鄙事﹐治目不能遠視。羊肝碎切﹐加韭子炒研﹐煎汁下米煮。按兼治肝風虛熱﹑目赤﹐及病後失明。羊肝能明目﹐他肝則否﹐靑羊肝尢驗。﹞羊脊骨粥﹝《千金食治方》﹕「治老人胃弱﹐以骨捶研討會﹐煎取汁﹐入靑梁米煮。」按兼治寒中羸瘦﹐止痢補腎﹐療腰痛。脊骨通督脈﹐用以治腎﹐尢有效。﹞

犬肉粥﹝《食療心鏡》﹕「治水气鼓脹﹐和米料煮﹐空腹食。」按兼安五藏﹐補絕傷﹐益陽事﹐厚腸胃﹐塡精髓﹐暖腰膝﹐黃狗肉尢補益虛勞。不可去血﹐去血則力減﹐不益人。﹞

麻雀粥﹝《食治通說》﹕「治老人羸瘦﹐陽气管弱。」麻雀炒熟﹐酒略煮﹐加蔥和米作粥。按兼縮小便﹐暖腰膝﹐益精髓。《食療本艸曰》﹕「冬三月食之﹐起陽道。」李時珍曰「性淫也。」﹞

鯉魚粥﹝《壽域神方》﹕「治反胃﹐童便浸一宿﹐炮焦煮粥。」又《食醫心鏡》﹕「治咳嗽气喘﹐用糯米。」按兼治水腫黃疸﹐利小便。諸魚惟此爲佳﹐風起能飛越﹐故又動風﹐風病忌食。﹞

右煮粥方﹐上中下三品﹐共百種。調養治疾﹐二者兼具﹐皆所以爲老年地﹐毋使輕投攻補耳。前人有食療﹑食治﹑食醫﹐及《服食經》《飲膳正要》諸書﹐莫非避峻厲以就和平也。且不獨治疾宜愼﹐卽調養亦不得槪施。如人參粥亦見李絳《手集方》﹐其爲大補元气﹐自不待言﹐但價等於珠﹐未易供尋常之一飽﹐聽之有力者﹐無庸摭入以備方。此外所遺尙多﹐豈僅气味俱劣之物﹐亦有購覓難獲之品﹐徒矜博采﹐而無當於用﹐奚取乎﹖玆撰《粥譜》﹐要皆斷自臆見﹐合前四卷﹐足備老年之頤養。吾之自老其老﹐恃此道也﹐乃或傳述及之﹐不無小裨於世。謬妄之譏﹐又何敢辭﹗

