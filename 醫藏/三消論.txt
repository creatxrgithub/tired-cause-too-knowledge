

三消論

《易》言﹕天地自太虛至黃泉﹐有六位﹐《內經》言﹕人之身﹐自頭至足﹐亦有六位﹐今余又言﹕人胸腹之間﹐自肺至腎﹐又有六位﹐人與天地﹐造化五行﹐同一鑪備﹐知彼則知此矣。故立天之气﹐曰金與火﹐立地之气﹐曰土與水﹐立人之气﹐曰風與火﹐故金火合則熱而淸﹐水土合則濕而寒﹐風火合則溫而炎。

人胸腹之間﹐亦猶是也。肺最在上﹐爲燥金﹐主淸﹐心次﹐爲君火﹐主熱﹐肝又次之﹐爲風木﹐主溫﹐膽又次之﹐爲相火﹐主極熱﹐脾又次之﹐爲濕土﹐主涼﹐腎又次之﹐黃泉﹐爲寒水﹐主寒。故心肺象天﹐脾腎象地﹐肝膽象人。不知此者﹐不可與論人之病矣。

夫土爲萬物之本﹐水爲萬物之元﹐水土合徳﹐以陰居陰﹐同處乎下﹐以立地气。

萬物根於地﹐是故水土濕寒。若燥熱陽實﹐則地之气不立﹐萬物之根索澤﹐而枝葉枯矣。五常政大論曰﹕根於中者﹐命曰神機﹐是爲動物﹐根本在於中也。根本者﹐脾﹑胃﹑腎也。﹝解經牽彊﹐經義不如此也。經文本有兩義﹐一言動物之官骸﹐聽命於中﹐是根於中也﹐植物之枝葉﹐發生於下﹐是根於外也﹐一言人神明思慮發於中﹐故曰根於中﹐營術气血運於外﹐故曰根於外也。中廢則無知﹐外息則不動矣﹐非脾腎之謂也。後《原病式》所論﹐極是。﹞

食入胃﹐則脾爲布化气味﹐榮養五臟百骸﹐故酸入肝而養筋膜﹐苦入心而養血脈﹐甘入脾而養肌肉﹐辛入肺而養皮毛﹐鹹入腎而養骨髓。五气亦然﹐故淸養肺﹐熱養心﹐溫養肝﹐濕養脾﹐寒養腎也。凡此五味五气﹐太過則病﹐不及亦病﹐惟平則安矣。﹝觀此則上文偏重濕寒﹐而惡燥熱﹐亦屬未是。﹞故六節髒象論曰﹕五味入口﹐藏於腸胃﹐味有所髒﹐以養五气﹐气和而生﹐津液相成﹐神乃自生﹐是其理也。又﹐大陰陽明論云﹕脾病而四肢不用者﹐何也﹖岐伯曰﹕四肢稟气於胃﹐而不得至經﹐必因於脾﹐乃得稟也。今脾病不能爲胃行其津液﹐四肢不得稟水穀气﹐气日以衰﹐脈道不利﹐筋骨肌肉皆無气以生﹐故不用焉。帝曰﹕脾不主時何也﹖岐伯曰﹕脾者﹐土也﹐治中央﹐常以四時長四髒﹐各十八日寄治﹐不得獨主於時也。脾臟者﹐常著於胃土之精也﹐土者﹐生萬物而法天地﹐故上下至頸足﹐不得獨主於時也。帝曰﹕脾與胃﹐以膜相連爾﹐而能爲之行其津液﹐何也﹖岐伯曰﹕足太陰者﹐三陰也﹐其脈貫胃屬脾絡嗌﹐故太陰爲之行气於三陰。足陽明者﹐表也﹐五臟六腑之海也﹐亦爲之行气於三陽。臟腑各因其經而受气於陽明﹐故爲胃行其津液。四肢不得稟水穀气﹐气日以衰﹐脈道不利﹐筋骨肌肉皆無气以生﹐故不用焉。不用者﹐謂不能爲之運用也。由是觀之﹐則五臟六腑﹐四肢百骸﹐皆稟受於脾胃﹐行其津液﹐相與濡潤滋養矣。後之醫者﹐欲以燥熱之劑﹐以養脾胃﹐滋土之气﹐不亦舛乎﹗況消渴之病者﹐本濕寒之陰气極衰﹐燥熱之陽气太甚﹐更服燥熱之藥﹐則脾胃之气竭矣。

叔世不分五運六气之虛實﹐而一槪言熱爲實而虛爲寒﹐彼但知心火陽熱一气之虛實﹐而非臟腑六气之虛實也。﹝熱實寒虛﹐義亦本於《內經》﹐以人身發生之元气言﹐先生乃以五行之生制言。二者之理﹐均所當究﹐未可互非。﹞蓋肺本淸﹐虛則溫﹐心本熱﹐虛則寒﹐肝本溫﹐虛則淸﹐脾本濕﹐虛則燥﹐腎本寒﹐虛則熱。假若胃冷爲虛者﹐乃胃中陰水寒气實甚﹐而陽火熱气衰虛也﹐非胃土濕气之本衰﹐﹝此段義論精切﹐所謂五行各有陰陽也。﹞故當溫補胃中陽火之衰﹐退其陰水寒气之甚。又如﹐胃熱爲實者﹐乃胃中陽火實而陰水虛也﹐故當以寒藥瀉胃中之實火﹐而養其水虛。然此皆補瀉胃中虛熱水火所乘之邪﹐非胃爲濕者之本。其餘例同法。夫補瀉脾胃濕土之本气者﹐潤其濕者是補濕﹐燥其濕者是瀉濕﹐土本濕故也。﹝指明本气﹐是先生獨得之祕﹐是從五行立論。﹞

凡臟腑諸气﹐不必腎水獨當寒﹐心火獨當熱﹐要知每髒每腑﹐諸气和同﹐宣而平之可也。故余嘗謂﹕五行之道﹐陰中有陽﹐陽中有陰。孤陰不長﹐獨陽不成。但有一物﹐皆備五行﹐遞相濟養﹐是謂和平﹐交互克伐﹐是謂衰盛﹐變亂失常﹐患害由行。故水少火多﹐爲陽實陰虛﹐而病熱也﹐水多火少﹐爲陰實陽虛﹐而病寒也。其爲治者﹐瀉實補虛﹐以平爲期而已矣。故治消渴者﹐補腎水陰寒之虛﹐而瀉心火陽熱之實﹐除腸胃燥熱之甚﹐濟一身津液之衰﹐使道路散而不結﹐津液生而不枯﹐气血利而不澀﹐則病日已矣。﹝散結濡枯利澀﹐爲治消渴妙諦﹐亦治萬病之準繩也。以上論臟腑五行之本气﹐爲第一段。﹞況消渴者﹐本因飲食服館失宜﹐腸胃漧涸﹐而气液不得宣平﹐或耗亂精神﹐過違其度﹐或因大病﹐陰气損而血液衰虛﹐陽气悍而燥熱郁甚之所成也。故《濟眾》云﹕三消渴者﹐皆由久嗜咸物﹐恣食炙﹐飲酒過度。亦有年少服金石丸散﹐積久食熱﹐結於胸中﹐下焦虛熱﹐血气不能制石﹐熱燥甚於胃﹐故渴而引飲。

若飲水多而小便多者﹐名曰消渴。若飲食多而不甚饑﹐小便數而漸瘦者﹐名曰消中。

若渴而飲水不絕﹐腿消瘦而小便有脂液者﹐名曰腎消。如此三消者﹐其燥熱一也﹐但有微甚耳。

余聞世之方﹐多一方而通治三消渴者﹐以其善消水谷而喜渴也。然叔世論消渴者﹐多不知本。其言消渴者﹐上實熱而下虛冷﹐上熱故煩渴多飲﹐下寒故小便多出。本因下部腎水虛﹐而不能制其上焦心火﹐故上實熱而下虛冷。又曰﹕水數一﹐萬物之本﹐五行之先﹐故腎水者﹐人之本﹐命之元﹐不可使之衰弱。根本不堅﹐則枝葉不茂﹐元气不固﹐則形體不榮。消渴病者﹐下部腎水極冷﹐若更服寒藥﹐則元气轉虛而下部腎水轉衰﹐則上焦心火亢甚﹐而難治也。但以暖藥補養元气﹐若下部腎水得實﹐而勝退上焦心火﹐則自然渴止﹐小便如常﹐而病愈也。若此之言﹐正與仲景相反﹐所謂巧言似是﹐於理實違者也。非徒今日之誤﹐亦已久哉。又如﹐蔣氏《藥證病源》中﹐﹝今無此書。﹞論消渴﹑消中﹑消腎病曰﹕三焦五臟俱虛熱﹐惟有膀胱冷似冰﹐又曰﹕腰腎虛冷日增重﹐又曰﹕膀胱腎臟冷如泉。始言三焦五臟俱虛熱﹐惟有膀胱冷似冰﹐復言腎臟亦冷﹐且腎臟冰冷言爲虛﹐其餘熱者﹐又皆言其虛﹐夫陰陽興衰﹐安有此理﹗且其言自不相副﹐其失猶小﹐至於寒熱差殊﹐用率相反﹐過莫大焉。﹝先生之辯﹐固極有理﹐然虛熱﹑虛寒﹐常爲病者所兼有﹐不獨消渴也。《內經》亦曰﹕气之所並爲血虛﹐血之所並爲气虛﹐是無實乎﹖曰﹕有者爲實﹐無者爲虛。故气並則無血﹐血並則無气﹐气血相失﹐故爲虛焉。

故一身而兼有寒熱之兩虛者﹐亦非甚悖於理也。但用藥從陰引陽﹐從陽引陰﹐須有權衡﹐豈可謂火虛者必水實﹐陰盛者必陽衰耶﹗後來薛立齋輩﹐謂陽盛者不必抑陽﹐但益陰以配之﹐陰盛者不必消陰﹐但助陽以配之。此卽一偏之論也﹐未始非濫觴。於先生之說矣。﹞或又謂﹕腎與膀胱屬水﹐虛則不能制火﹐虛旣不能制火﹐故小便多者﹐愈失其遠矣。彼謂水气實者必能制火﹐虛則不能制火﹐故陽實陰虛﹐而熱燥其液﹐小便淋而常少﹐陰實陽虛﹐不能制水﹐小便利而常多﹐豈知消渴小便多者﹐非此謂也。何哉﹖蓋燥熱太甚﹐而三焦腸胃之腠理﹐怫鬱結滯﹐致密壅塞﹐而水液不能泄﹐浸潤於外﹐榮養百骸﹐故腸胃之外﹐燥熱太甚﹐𨿽復多飲於中﹐終不能浸潤於外﹐故渴不止。小便多出者﹐爲其多飲﹐不能滲泄於腸胃之外﹐故數溲也。﹝此段議論﹐精確絕倫﹐學人當能參透﹐卽萬病俱貫通矣。而徐靈胎﹑陳修園﹐每詆葉天士通絡之議﹐何也﹖一部《原病式》﹐只說得經絡气化四字。﹞

故余著有《原病式》曰﹕皮膚之汗孔者﹐謂泄汗之孔竅也。一名气門者﹐謂泄气之門戶也。一名腠理者﹐謂气液之隧道紋理也。一名鬼門者﹐謂幽冥之門也。一名玄府者﹐謂玄微之府也。然玄府者﹐無物不有﹐人臟腑﹑皮毛﹑肌肉﹑筋膜﹑骨髓﹑爪牙﹐至於萬物﹐悉皆有之。乃出入升降﹐道路門戶也。故經曰﹕出入廢則神機化滅﹐升降息則气立孤危﹐故非出入則無以生長壯老已﹐非升降則無以生長化收贓﹐是知出入升降﹐無器不有。故知人之眼﹑耳﹑鼻﹑舌﹑身﹑意﹑神﹑識﹐能爲用者﹐皆由升降出入之通利也。有所閉塞﹐則不能用也。若目無所見﹐耳無所聞﹐鼻不聞香﹐舌不知味﹐筋痿骨痺﹐爪退齒腐﹐毛髮墮落﹐皮膚不仁﹐腸胃不能滲泄者﹐悉由熱气怫郁﹐玄府閉塞﹐而致津液﹑血脈﹑營衛﹑淸气不能升降出入故也。各隨鬱結微甚﹐而爲病之大小焉。病在表﹐則怫郁腠理﹐閉密陽气﹐不能散越﹐故燥而無汁﹐而气液不能出矣。

叔世不知其然﹐故見消渴數溲﹐妄言爲下部寒爾﹐豈知腸胃燥熱怫郁﹐使之然也﹐予所以舉此。

世謂消渴之證﹐乃腸胃之外燥熱﹐痞閉其滲泄之道路﹐水𨿽入腸胃之內﹐不能滲泄於外﹐故小便數而復渴。此數句﹐足以盡其理也﹐試取《內經》凡言渴者﹐盡明之矣。有言心肺气厥而渴者﹐有言肝痺而渴者﹐有言脾熱而渴者﹐有言腎熱而渴者﹐有言胃與大腸熱結而渴者﹐有言腸痺而渴者﹐有言小腸癉熱而渴者﹐有因病瘧而渴者﹐有因肥甘石藥而渴者﹐有因醉飽入房而渴者﹐有因遠行勞倦遇大熱而渴者﹐有因傷寒胃幹而渴者﹐有因病熱而渴者﹐有因病風而渴者。𨿽五臟之部分不同﹐而病之所遇各異﹐其歸燥一也。﹝以上發明病根﹐是本段之前半截。下乃備引經義﹐以證其實而足其理。﹞

所謂心肺气厥而渴﹐厥論曰﹕心移熱於肺﹐傳爲膈消。注曰﹕心熱入肺﹐久而傳化﹐內爲膈熱﹐消渴多飲也。所謂肝痺而渴者﹐痺論曰﹕肝痺者﹐夜臥則驚﹐多飲﹐數小便。所謂脾熱而渴者﹐痿論曰﹕脾气熱則胃幹而渴﹐肌肉不仁﹐發爲肉痿。所謂腎熱而渴者﹐刺熱論曰﹕腎熱病者﹐先腰痛﹐酸﹐苦渴數飲﹐身熱﹐熱論曰﹕少陰脈貫腎﹐絡於肺﹐系舌本﹐故口燥舌漧而渴。叔世惟言腎虛不能制心火﹐爲上實熱而下虛冷﹐以熱藥溫補腎水﹐欲令勝退心火者﹐未明陰陽虛實之道也。夫腎水屬陰而本寒﹐虛則爲熱﹐心火屬陽而本熱﹐虛則爲寒﹐若腎水陰虛﹐則心火陽實﹐是謂陽實陰虛﹐而上下俱熱﹐明矣。故气厥論曰﹕腎气衰﹐陽气獨勝。宣明五气論曰﹕腎惡燥﹐由燥﹐腎枯水涸。髒气法時論曰﹕腎苦燥﹐急食辛以潤之。夫寒物屬陰﹐能養水而瀉火﹐熱物屬陽﹐能養火而耗水﹐今腎水旣不勝心火﹐則上下俱熱﹐柰何以熱藥養腎水﹐欲令勝心火﹖豈不繆哉﹗又如﹐胃與大腸熱結而渴者﹐陰陽別論曰﹕一陽結﹐謂之消。注曰﹕二陽結﹐胃及大腸俱熱結也。腸胃菀熱﹐善消水谷。又﹐气厥論曰﹕大腸移熱於胃﹐善食而瘦。

脈要精微論曰﹕癉成爲中消﹐善食而瘦。如腸痺而渴者﹐數飲而不得中﹐气喘而爭﹐﹝痺論作數飲而出不得﹐中气喘爭。今以不得中爲句﹐是謂不得畱於中﹐而卽出也﹐恐非經旨。﹞

時發飧泄。夫數飲而不得中﹐其大便必不停畱﹐然則消渴數飲而小便多者﹐止是三焦燥熱怫郁而气衰也﹐明矣﹐豈可以燥熱毒藥助其彊陽﹐以伐弱陰乎﹗此眞實實虛虛之罪也。夫消渴者﹐多變聾盲﹑瘡癬﹑痤之類﹐皆腸胃燥熱怫郁﹐水液不能浸潤於周身故也。或熱甚而膀胱怫郁﹐不能滲泄﹐水液妄行﹐而面上腫也。如小腸痺熱而渴者﹐舉痛論曰﹕熱气畱於小腸﹐腸中痛﹐癉熱焦渴﹐則便堅不得出矣。注曰﹕熱滲津液﹐而大便堅矣。如因病瘧而渴者﹐瘧論曰﹕陽實則外熱﹐陰虛則內熱﹐內外皆熱﹐則喘而渴﹐故欲飲冷也。然陽實陰虛而爲病熱﹐法當用寒藥養陰瀉熱﹐是爲瀉實補衰之道也。如因肥甘石藥而渴者﹐奇病論曰﹕有口甘者﹐病名爲何﹖岐伯曰﹕此五气之所溢也﹐病名脾癉。癉爲熱也﹐脾熱則四髒不稟﹐故五气上溢也。

﹝脾屬土﹐土數五﹐故曰五气﹐非謂五臟之气也。﹞先因脾熱﹐故曰脾癉。又﹐經曰﹕五味入口﹐藏於胃﹐脾爲之行其精气﹐津液在脾﹐故令人口甘也。此肥美之所發也﹐此人必數食甘美而多肥也。肥者令人內熱﹐甘者令人中滿﹐故其气上溢﹐轉而爲消渴。通評虛實論曰﹕消癉﹑僕擊﹑偏枯﹑痿厥﹑气滿發逆﹐肥貴之人﹐膏粱之疾也。或言﹕人惟胃气爲本﹐脾胃合爲表裏﹐脾胃中州﹐當受溫補﹐以調飲食。今消渴者﹐脾胃極虛﹐益宜溫補﹐若服寒藥﹐耗損脾胃﹐本气虛乏﹐而難治也。此言乃不明陰陽﹑寒熱虛責﹑補瀉之道﹐故妄言而無畏也。豈知腹中論云﹕帝曰﹐夫子數言熱中消中不可服芳艸石藥﹐石藥發癲﹐芳艸發狂。注言﹕多飲數溲﹐謂之熱中。多食數溲﹐謂之消中。多喜曰癲。多怒曰狂。芳﹐美味也。石謂英﹑乳﹐乃發熱之藥也。經又曰﹕熱中消中﹐皆富貴人也﹐今禁膏粱﹐是不合其心﹐禁芳艸石藥﹐是病不愈﹐願聞其說。岐伯曰﹕芳艸之味美﹐石藥之气悍﹐二者之气﹐急疾堅勁﹐故非緩心和人﹐不可服此二者。帝曰﹕何以然﹖岐伯曰﹕夫熱气悍﹐藥气亦然。

所謂飲一溲二者﹐當肺气從水而出也﹐其水谷之海竭矣。凡見消渴﹐便用熱藥﹐誤人多矣﹐故《內經》應言渴者﹐皆如是﹐豈不昭晰歟﹗﹝以上論理升降出入﹐是病機也。推病根﹐爲第二段。﹞

然而猶有惑者﹐諸气過極﹐反勝也﹐是以人多誤也﹐如陽極反似陰者是也。﹝推進一層﹐發明化气﹐則前半義理﹐更覺圓道矣。﹞若不明標本﹐認似爲是﹐始終乖矣。故凡見下部覺冷﹐兩膝如冰﹐此皆心火不降﹐狀類寒水﹐宜加寒藥下之三五次﹐則火降水升﹐寒化自退。

﹝此下謂淸降之也﹐非攻下也。此等上熱下寒﹐固是火不下降﹐然火之所以不降﹐非有寒以格之耶﹐治此者﹐成法甚多﹐未可槪用寒下。且上熱下寒與內熱外寒﹐皆眞寒眞熱也﹐與眞熱而現寒之假象﹐尙隔一層。﹞然而舉世皆同執迷﹐至如《易》《素》二書﹐棄如朽壤﹐良可悲夫﹗故處其方﹐必明病之標本﹐達藥之所能﹐通气之所宜﹐而無加害者﹐所以制其方也已。

所謂標本者﹐先病而爲本﹐後病而爲標﹐此爲病之本末也。標本相傳﹐先當救其急也。又云﹕六气爲本﹐三陰三陽爲標﹐蓋爲病﹐藏病最急也。又云﹕六气爲胃之本﹐假若胃熱者﹐胃爲標﹐熱爲本也﹐處其方者﹐當除胃中之熱﹐是治其本也。故六气乃以甚者爲邪﹐衰者爲正﹐法當瀉甚補衰﹐以平爲期。養正除邪﹐乃天之道也﹐爲政之理﹐補殘之義也。大凡治病﹐明知標本﹐按法治之﹐何必謀於眾。陰陽別論曰﹕謹熟陰陽﹐無於眾謀。標本病傳論﹕知標知本﹐萬舉萬當﹐不知標本﹐是謂妄行。至眞要大論曰﹕知標知本﹐用之不殆﹐明知逆順﹐正行無問。不知是者﹐不足以言診﹐適足以亂經。故《大要》曰﹕粗工嘻嘻﹐以爲可知﹐言熱未已﹐寒病復起﹐同气異形﹐迷診亂經﹐此之謂也。夫標本之道﹐淺而博﹐小而大﹐可以言一而知百。

言標與本異﹐易而弗損﹐察本與標﹐气可令調。明知勝復﹐爲萬民式﹐天之道畢矣。天元紀大論曰﹕至數極而道不惑﹐可謂明矣。所謂藥之功能者﹐溫涼不同﹐寒熱相反﹐燥濕異本﹐前已言之矣。﹝以上推論化气﹐發明標本﹐是補足前半篇義理﹐爲第三段。以下論五味補瀉治法﹐退出通篇﹐爲第四段。﹞

斯言气也﹐至於味之功能﹐如酸能收﹐甘能緩﹐辛能散﹐苦能堅﹐咸能輕。酸屬木也﹐金燥主於散落﹐而木反之。土濕主於緩﹐而水勝之﹐故能收也。苦能燥濕而堅﹑火者苦也﹐《易》曰燥萬物者﹐莫乎火﹐凡物燥則堅也﹐甘能緩急而散結﹐甘者土也﹐燥能急結﹐故緩則急散也。辛能散抑散結潤燥﹐辛者金也﹐金主散落﹐金生水故也。況抑結散﹐則气液宣行﹐而津液生也。藏气法時論曰﹕腎苦燥﹐急食辛以潤之﹐開腠理﹐致津液﹐通气也。鹹能輕堅﹐咸者水也﹐水潤而柔﹐故勝火之堅矣﹐此爲五臟之味也。其爲五味之本者﹐淡也。淡﹐胃土之味也。胃土者﹐地也﹐地爲萬物之本﹐胃爲一身之本。天元紀大論曰﹕在地爲化﹐化生五味﹐故五味之本﹐淡也。以配胃土﹐淡能滲泄利竅。夫燥能急結﹐而淡能緩之﹐淡爲剛土﹐極能潤燥﹐緩其急結﹐令气通行﹐而致津液滲泄也。故消渴之人﹐其率與食﹐皆宜淡劑。

至眞要大論曰﹕辛甘發散爲陽﹐酸苦湧泄爲陰﹐鹹味湧泄爲陰﹐淡味滲泄爲陽。六者或散﹑或收﹑或緩﹑或急﹑或燥﹑或潤﹑或堅﹑或輕﹐隨所利而行之﹐調其气也。

《本艸》云﹕藥有三品﹐上品爲君﹐主養命﹐小毒﹐以應天﹐中品爲臣﹐主養性﹐常毒﹐以應人﹐下品爲佐使﹐主治病﹐大毒﹐以應地。不在三品者﹐气毒之物也。凡此君臣佐使者﹐所以明藥之善惡也。處方之道﹐主治病者爲君﹐佐君者爲臣﹐應臣之用者爲佐使。適其病之所根﹐有君臣佐使﹑奇偶小大之制﹐明其歲玫﹑君臣﹑脈位﹐而有逆順﹑反正﹑主療之方﹐隨病所宜以施用﹐其治法多端﹐能備所用者﹐良工也。寒者熱之﹐熱者寒之﹐溫者淸之﹐淸者溫之﹐結者散之﹐散者收之﹐微者逆而制之﹐甚者從而去之﹐燥者潤之﹐濕者燥之﹐堅者輕之﹐輕者堅之﹐急者緩之﹐客者除之﹐畱者攻之﹐勞者溫之﹐逸者行之﹐驚者平之﹐衰者補之﹐甚者瀉之﹐吐之﹐下之﹐摩之﹐浴之﹐搏之﹐劫之﹐開之﹐發之﹐灸之﹐刺之﹐適足爲用﹐各安其气﹐必淸必淨﹐而病气衰去﹐臟腑和平﹐歸其所宗﹐此治之大體也。陰陽應象大論曰﹕治不法天之紀﹐不明地之理﹐則災害至矣。又﹐六節藏象論曰﹕不知年之所加﹐气之盛衰﹐不可以爲工也。

今集諸經驗方﹐附於篇末。

神白散

治眞陰素被損虛﹐多服金石等藥﹐或嗜炙爆咸物﹐遂成消渴。

桂府滑石﹝六兩﹞甘艸﹝一兩﹐生用﹞

上爲細末﹐每服三錢。或大渴欲飲冷者﹐用新汲水尢妙。

豬肚丸

治消渴﹑消中。

豬肚﹝一枚﹞黃連﹝五兩﹞栝蔞﹝四兩﹞麥冬﹝四兩﹐去心﹞知母﹝四兩。如無﹐以茯苓代之﹞

上四味﹐爲末﹐納豬肚中﹐綫縫﹐安甑中﹐蒸極爛熟﹐就熱於木臼中搗可丸﹐如硬﹐少加蜜﹐丸如桐子大﹐每服三十丸﹐漸加至四十丸。渴則服之。如無木臼﹐以砂盆中﹐用木桿研亦可﹐以爛爲妙矣。

葛根丸

治消渴﹐消腎。

葛根﹝二兩﹞栝蔞﹝三兩﹞鉛丹﹝二兩﹞附子﹝一兩重者﹐炮﹐去皮臍用﹞

上四味﹐搗﹐羅爲細末﹐煉蜜爲丸﹐如梧桐子大﹐每服十丸﹐日進三服。治日飲碩水者。春夏去附子。

胡粉散

治大渴﹐百方療不瘥者。亦治消腎。

鉛丹胡粉﹝各半兩﹞栝蔞﹝一兩半﹞甘艸﹝二兩半﹞澤瀉石膏赤石脂白石脂﹝各半兩﹞

上八味﹐爲細末﹐水服方寸匕﹐日二服。壯者一匕半。一年病﹐一日愈﹐二年病﹐二百愈。渴甚者二服。腹痛者減之。如丸服亦妙﹐每服十丸﹐多則腹痛也。

三黃丸

主治男子婦人五勞七傷﹐消渴不生肌肉﹐並婦人帶下﹐手足發寒熱者。﹝此方見《千金翼方》第十九卷

中﹐分兩少有不同。﹞

﹝《赤水玄珠﹟三卷﹟口問》載此方云﹕主三焦實熱。分兩俱與此同﹐惟夏三月黃連作五兩。﹞

春三月﹕黃芩﹝四兩﹞大黃﹝二兩﹐《翼》作三兩﹞黃連﹝四兩﹞

夏三月﹕黃芩﹝六兩﹞大黃﹝一兩﹞黃連﹝一兩﹐《翼》作七兩﹞

秋三月﹕黃芩﹝六兩﹞大黃﹝二兩﹞黃連﹝二兩﹐《冀》作三兩﹞

冬三月﹕黃芩﹝三兩﹞大黃﹝五兩﹞黃連﹝二兩﹞

上三味﹐隨時加減﹐搗爲細末﹐煉蜜爲丸﹐如大豆大每服五丸﹐日三服。不去者﹐加七丸。服一月病愈。嘗試有驗矣。

人參白術散

治胃膈癉熱﹐煩滿﹐不欲食。或癉成爲消中﹐善食而瘦。或燥郁甚而消渴﹐多飲而數小便。或熱病﹐或恣酒色﹐誤服熱藥者﹐致脾胃眞陰血液損虛﹐肝心相搏﹐風熱燥甚﹐三焦胃腸﹐燥熱怫郁﹐而水液不能宣行﹐則周身不得潤濕﹐故瘦瘁黃黑﹐而燥熱消渴。𨿽多飲﹐而水液終不能浸潤於腸胃之外﹐渴不止而便注﹐爲小便多也。

叔世俗流﹐不明乎此﹐妄謂下焦虛冷﹐誤死多矣。又如周身風熱燥郁﹐或爲目瘴﹑癰疽﹑瘡瘍﹐上爲喘嗽﹐下爲痿痺。或停積而濕熱內甚﹐不能傳化者﹐變水腫腹脹也。凡多飲數溲﹐爲消渴﹐多食數溲﹐爲消中﹐肌肉淸瘦﹐小便有脂液者﹐爲消腎﹐此世之所傳三消病也。

𨿽古所不載﹐以《內經》考之﹐但燥熱之微甚者也。此藥兼療一切陽實陰虛﹐風熱燥郁﹐頭目昏眩﹐中風偏枯﹐酒過積毒﹐一切腸胃澀滯壅塞﹐瘡癬痿痺﹐並傷寒雜病﹐煩渴﹐气液不得宣通﹐並宜服之。

人參白術當歸芍藥大黃山梔子澤瀉﹝已上各半兩﹞連翹栝蔞根漧葛茯苓﹝已上各一兩﹞官桂木香藿香﹝各一分﹞寒水石甘艸﹝各二兩﹞石膏﹝四兩﹞滑石盆硝﹝各半兩﹞

上爲粗末﹐每服五錢﹐水一盞﹐生薑三片﹐同煎至半盞﹐絞汁﹐入蜜少許﹐溫服。漸加至十餘錢﹐無時﹐日三服。或得臟腑疏利﹐亦不妨﹐取效更妙。後卻常服之﹐或兼服消痞丸。

似覺腸胃結滯﹐或濕熱內甚自利者﹐去大黃﹑芒硝。

人參散

治身熱頭痛﹐或積熱黃瘦﹐或發熱惡寒﹐蓄熱寒戰﹐或膈痰嘔吐﹐煩熱煩渴﹐或燥渴瀉利﹐或目疾口瘡﹐或咽喉腫痛﹐或風火昏眩﹐或蒸熱虛汗﹐肺痿勞嗽。一切邪熱變化﹐眞陰損虛﹐並宜服之。

石膏﹝一兩﹞寒水石﹝二兩﹞滑石﹝四兩﹞甘艸﹝二兩﹞人參﹝半兩﹞

上爲細末﹐每服二錢﹐溫水調下﹐或冷水亦得。

跋

《三消》之論﹐劉河間之所作也。因麻徵君寓汴梁﹐暇日訪先生後裔﹐或舉教醫學人﹐卽其人矣。徵君規詣其家﹐求先生平昔所著遺害。乃出《三消論》《气宜》《病機》三書﹐未傳於世者﹐文多不全。止取《三消論》﹐於卷首增寫六位﹑藏象二圖﹐其餘未遑潤色﹐卽付友人穆子昭。

子昭﹐乃河間門人穆大黃之後也。時覓官於京師﹐方且告困。徵君欲因是而惠之﹐由是余從子昭授得一本。後置兵火﹐遂失其傳。

偶於鄕人霍司承君祥處﹐復見其文﹐然傳寫甚誤﹐但根據仿而錄之﹐以付後之學人﹐詳爲刊正云。

時甲辰年冬至日錦溪野老書

續方

柏葶東久亭寺僧悟大師傅經驗方

治飲水百杯﹐尙猶未足﹐小便如油﹐或如杏色。

服此藥三五日﹐小便大出﹐毒歸於下﹐十日永除根本。此方令子和辧過﹐云是重劑﹐可用。悟公師親驗過矣。

水銀﹝四錢﹞錫﹝二錢﹐用水銀研成沙子﹞牡蠣﹝一兩﹞密陀僧﹝一兩﹞知母﹝一兩﹞

紫花苦參﹝一兩﹞貝母﹝一兩﹞黃丹﹝半兩﹞栝蔞根﹝半兩﹞

上爲細末﹐男子用不生兒豬肚一个﹐內藥﹐婦人用豬肚一个﹐麻綫縫之﹐新瓦一合﹐繩系一兩遭﹐米一升﹐更用栝蔞根末半斤﹐卻於新汲水煮熟﹐取出放冷﹐用砂盆﹐內研爛﹐就和爲丸﹐如豬肚丸法用之。

