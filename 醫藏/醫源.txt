

《醫源》

提要《醫源》一卷﹐本書多發明經旨之言﹐較之《石氏醫原》尢見精湛。間於瘧痢兩證﹐列論爲尢詳盡。如瘧論大綱﹐瘧脈辧﹐治瘧大法﹐癉瘧論﹐論《內經》《金匱》溫瘧治法﹐瘧母論﹐瘧母問答﹐痢疾大綱﹐治痢大法﹐痢疾不可利小便辧﹐痢疾不可發汗辧等﹐各立專論。餘如痰飲﹑虛勞﹑咳嗽﹐亦多發明。原題芬余氏著﹐不詳其姓氏。前荷社友盧育和君錄自同裏蕭衡先君藏本﹐又由時逸人君校正者。

《醫源》序

《醫源》一書爲芬余氏遺著。嘗聞吾友蕭君衡先曰﹕余家寶是書﹐沿畱三代﹐已百年於玆矣。先父介春氏以醫名噪於儀徵﹐凡四十餘年﹐宿所根據者惟是而已。先祖吉林氏在淸道光年間亦爲儀邑名醫之冠﹐聲播一時﹐凡教授及門弟子全以是書爲依歸。又云﹕余先祖幼時得是書於某君﹐某君乃芬余氏之髙足云云﹝蕭君對育言時佚其姓名﹞。此乃蕭君親口對育所言也。育聞而羨之﹐因力請蕭君假我一閱。蒙蕭君當時取出﹐育乃得而見焉。惜苦時匆促﹐所得無多﹐而大義微言已略知梗槪﹐去年春﹐與時君逸人趙君托莘同閱紹興醫報﹐知是社爲保存國粹起見﹐搜羅先哲未刊之遺著。嗣後育之投稿也﹑訂報也﹐於函中曾談及是書﹐蒙裘吉生先生函催索閱書數至矣﹐育遂晤蕭君而道及之﹐蕭君亦欣然允諾﹐慨出是書。育重錄一通﹐循其章法﹐仍其句讀﹐明知輾轉抄傳﹐難免訛誤﹐而匆匆駒隙﹐未遑細研究也。因托逸人君詳加校正﹐今書旣成矣﹐付梓將有日矣﹐爰不揣譾陋而爲之序。曰﹐凡成一書﹐前輩畢一生之精力﹐其材其識遠乎﹐尙矣﹗然不能冀後世之必傳者﹐其故有數端焉。一以後人編訂玉屑夾沙﹐一以錄校非人﹐致多誤會﹐一以木板易朽﹐魚魯難分。其最大之原因乃系夫著者精神之趨向﹐泥古者薄今﹐趨時者廢古﹐宗丹溪者視溫熱如寇仇﹐信養葵者斥寒涼如蜂蠆﹐故於十百千萬之典籍求其允執厥中﹑不作偏倚之論者﹐實難其選。且地之習尙不同﹐人之性情各異﹐古冊流傳方沿所不能劃一者此也﹝如《壽世保元》盛行於西川﹐《救偏瑣言》盛行於北京之類﹞。今夫《醫源》一書芬余氏著之﹐蕭氏藏之﹐未嘗不費生平之精力者也。育之重錄﹐逸君之校正﹐報社之發刊﹐未嘗不費一時之材力者也。然冀其信用社會﹐流傳後世﹐尙未可必。吁﹗書籍之能流行也﹐豈非戛戛乎其難之哉。𨿽然是書論止四十八篇﹐而談生理﹑談病理﹑談癥治﹑談藥﹐頭頭是道﹐纖細無訛﹐且對於李東垣﹑朱丹溪﹑趙養葵﹐張景嶽﹑諭嘉言諸家之論說多所辧正﹐洵足爲國醫學極有研究之價值者也。有識者試鑑閱之﹐方知育言爲不瘳云。

民國八年菊月朔日育和氏序於北沙東城外容膝寄廬

校正《醫源》序

洄溪老人曰﹕經學之不講久矣。惟知溯流以尋源﹐源不得則中道而止﹐未嘗有從源以及流也。不佞校正《醫源》竣矣﹐不禁心有感焉。《醫源》者﹐醫學之源也。謂醫學之源僅在夫是﹐豈其然乎﹗且生理﹑病理﹑癥治﹑方法﹑藥物諸科﹐各有天然範圍之限制﹐若籠統混而言之﹐果爲可耶說者謂市井鄕間之間以醫鳴者眾矣﹐往往得一方﹐明一法﹐輒矜爲枕祕﹐𨿽骨肉不相告。故業醫者𨿽多而著書者甚鮮也﹐淺焉者無論已﹐等而上之葉天士﹑費伯雄﹑王九峯輩名髙天下﹐聲盛一時﹐其所遺著果何如也子獨斤斤乎是﹐毋乃過矣﹐不佞有感斯意﹐遂缺者補之﹐訛者正之﹐字句文義之間略爲修飾之。若其立論初意﹐未嘗稍有移易也。承育和君來命﹐重加編訂﹐加以批按﹐不佞以俗務羈縻﹐未遑細辧﹐而自慚學識淺陋﹐故敬謝不敏。附述於此﹐以志愧疚﹐嗚呼﹗吾國醫學一種﹐爲理想之醫學也﹐哲學之醫學也﹐故注重天時也﹐陰陽也﹐五行也﹐八卦也﹐所謂形上之道迥非形下之器也。然以講气化﹐談神志則可﹐若癥治方藥諸項而全混乎﹐此恐多窒礙也。保存國粹﹐諸君其各愼之。不佞於是書中略見一斑﹐爰不辭而爲之序﹐以就正於天下之有道云。

孔子紀元二千四百七十年夏曆八月二十二日逸人氏識於江左之研究醫事社

太極者﹐天理自然之道理﹐气象數之統名也。故天地者﹐太極之巨廓也。其間動靜互根﹐五行順布﹐無物不有﹐無時不然。其理則致中致和﹐其气則充塞縻間。人身者﹐一小太極之巨廓也。其中有精﹑有气﹑有精神﹐卽其靜而所生之陰也。气卽其動﹐而所生之陽也。神卽主宰﹐其動靜之間而互根不息者也。以五行言﹐心肝爲木火之一源﹐肺腎爲金水之同宮﹐中宮脾土爲之維持調護﹐此卽其五行順布也。理卽其仁義禮智信之具於性者﹐气卽其臟腑陰陽之充乎形者﹐與夫地寧有殊哉。然天地備太極之全體﹐而陰陽或有歉期﹐气數容有否泰﹐此天地囿於气質之偏而不能盡太極之道也。故自古調元贊化﹐帝王有裁﹐成輔相之責。人身備太極之中和﹐而或內耗其精﹐外勞其形﹐陰陽有偏勝之虞﹐水火無旣濟之用。故聖人補偏救獘﹐而岐黃操司命之權﹐然則聖人之治天下也﹐使之風雨時山不童澤不涸﹐人和年丰﹐天地自然之道無所歉缺矣。岐黃之治人身也﹐爲之損有餘補不足﹐陰陽和﹑气血平﹐不夭不折﹐而人身自然之道無所乖戾矣。古人云﹕不爲良相﹐當爲良醫。蓋其功用則一也。

女子二七男子一六說

經云﹐女子二七而天癸至﹐男子一六而精道通。余嘗考之河圖﹐而知此乃天地生成之數也。《易》曰﹕天一生水﹐地六成之﹐天三生木﹐地八成之。河圖之外陰而內陽也。夫外陰而內陽者﹐女子也。方其幼時﹐天一天三之陽𨿽具﹐而地六地八之陰未盈﹐至二七則盈矣。生數立而成盈數﹐陽逐陰歸而月事來矣﹐故二七者﹐八與六之數也。又曰﹕地二生火﹐天七成之﹐地四生金﹐天九成之﹐河圖之外陽而內陰也。夫外陽而內陰者﹐男子也。方其幼時﹐地二地四之陰𨿽具﹐而天七天九之陽未充﹐至一六充矣。成數滿而生行﹐陰隨陽發而精始通矣。故一六者﹐七與九之數也。然則《內經》之言本河圖生成之數也﹐益信矣。

觀河圖而測五臟病情說

病情莫外乎陰陽﹐而病證莫重乎五臟。五臟各具陰陽﹐陰陽別乎形气。余嘗體諸河圖﹐驗之人身﹐而知病之及五臟者﹐有傷五臟之形體﹐有傷五臟之气體。形體傷者傷在後天﹐猶河圖之成數壞也﹔气體傷者傷在先天﹐猶河圖之生數壞也。以腎臟而言﹐腰股板重﹐兩足跗腫﹐耳閉不能聽聲者﹐傷其天一之陽也。咽痛頤紅﹐气急咯血﹐小水黃赤短澀者﹐傷其地六之陰也。其至陰痿不舉﹐遺尿不禁﹐則天一之陽將盡﹐而地六之陽隨之矣。彊陽不倒﹐小水斷流﹐則地六之陰將盡﹐而天一之陽隨之矣。以心臟而論﹐驚悸怔忡﹐神呆气怯﹐盜汗不止者﹐傷其天七之陽也。煩躁健忘﹐舌彊難言﹐善笑無休者﹐傷其地二之陰也。至於昏沈不語﹐汗出如珠如油﹐則天七之陽將盡﹐而地二之陰隨之矣。脈促無神﹐狂言如見鬼狀﹐則地二之陰將盡而天七之陰隨之矣。以肝臟而論﹐筋脈拘攣﹐積聚募原﹐目盲不能遠視﹐傷其天三之陽也。筋脈勁急﹐兩脇脹滿﹐頭暈不能俯仰者﹐傷其地八之陰也。至於手足痿廢﹐徧身靑紫﹐則天三之陽捋盡而地八之陰隨之矣。直視搖頭﹐神魂飛越﹐則地八之陰將盡而天三之陽隨之矣。以肺臟而言﹐少咳少嗽﹐自汗痰壅者﹐傷其天九之陽也。少咳少嗽﹐無汗虛喘者﹐傷其地四之陰也。甚至痰如蟹沫﹐聲如雄鴨﹐則天九之陽將盡而地四之陰隨之矣。肌膚甲圻﹐血如桃片﹐則地四之陰將盡而天九之陽隨之矣。以脾臟而論﹐食而不饑﹐四肢痿軟﹐五更溏泄者﹐傷其中五之陽也。食而易饑﹐四肢妄動﹐大便燥結者﹐傷其地十之陰也。甚至飲食不進﹐完谷不化﹐則中五之陽將盡而地十之陰隨之矣。大肉盡脫﹐便如羊屎﹐則地十之陰將盡而中五之陽隨之矣。以五臟之陰陽合河圖生成之數﹐其見癥有如此者。至於病情病證﹐數之可千﹐推之可萬。有一臟見一二證者﹐有統諸髒而各見數證者﹐原非筆墨能盡﹐然舉其要領﹐不過傷陰傷陽之兩途而已。學者誠能體河圖生成之至理﹐調五臟陰陽之偏勝﹐傷陽者補之以陽﹐傷陰者補之以陰﹐其於醫也﹐思過半矣。

制方本於洛書說

人身之病萬有不齊﹐治病之方不可勝紀。有以一方加減而分爲數方者﹐有以數方增損而合爲一方者﹐必先明制方之義﹐用方之機﹐然後可以千變萬化﹐應用無窮。余嘗玩洛書之象﹐窮其義﹐識其機﹐而知制方之不外乎是也。洛書之數﹐九一三七五爲陽﹐二四六八十爲陰。陽數用奇﹐陰數用偶。制方之數﹐君一臣二﹐君三臣五﹐屬奇。君二臣四﹐君二臣六﹐屬偶。奇制用陽﹐偶制用陰。陽居四正﹐其象光明﹐辛甘發散之所以爲陽也﹔陰處四偶﹐其象幽暗﹐酸苦湧泄之所以爲陰也。自洛書之上下觀之﹐則爲天地之法象。在上者﹐陽數多﹐陰數少。在下者﹐陽數少﹐陰數多。故上行之劑必以陽藥爲主而陰藥佐之﹐奉乎天者親上也。下行之劑必以陰藥爲主而陽藥佐之﹐本乎地者親下也。自洛書之左右觀之﹐則爲陰陽之道路。左之陰多於有﹐右之陽多於左﹐右之陰少於左﹐左之陽少於右。故左行之劑必於陰藥之中發之﹐以陽始不滯於血也。右行之劑必於陽藥之中濡之﹐以陰乃不散其气也。以洛書而統觀之﹐則五十居中﹐一三七九之陽居外﹐二四六八之陰處偏。卽《內經》謂調气之方﹐必別陰陽﹐定其中外﹐各守其鄕之意。至於洛書備五行而布列九宮醫方﹐具五味而分行九竅﹐洛書縱橫不離五十醫方﹐始終不外脾胃﹐洛書以五十居中而宰制八方醫方﹐由脾胃而宣通十二經絡。洛書有乘有除﹐乘則數進﹐除則數退﹐進退以五爲主。方制有加有減﹐加則制大﹐減則制小﹐大小因脾胃爲宗。寧靜之劑取其養正﹐卽洛書之對待則生也。劫奪之劑取其驅邪﹐卽洛書之逆行則克也。洛書之數﹐上之九根於下之一﹐下之一生乎上之九﹐下之六根乎上之四﹐上之四生乎下之六﹐卽此可悟金水同宮﹐上病治下﹐下病治上之機。左之三母乎右之七﹐右之七通乎左之三﹐左之八貫乎右之二﹐右之二通乎左之八﹐卽此可悟木火一源﹐虛則補貫﹐實則瀉子之義。醫者誠能玩洛書之象而會其義﹐識其機﹐則千方萬方可以自我而制﹐不必蹈古人之轍而已﹐與古人之方無不吻合矣。不然﹐𨿽以伊尹之七方﹐之才之十劑﹐仲景之一百十三﹐以及古人見聞之所志舉之羅列於前﹐而不明生克乘除之理縱橫變化之宜﹐適足以眩耳目﹑擾神明耳。

陰陽升降論

天地之道﹐陰陽而已矣。陰陽之理﹐升降而已矣。自開辟以至混沌﹐一大升降也。小兒一歲有一歲之升降﹐一日有一日之升降﹐人身之道亦然。以一歲言之﹐自冬至一陽生﹐以至芒種而此陽之升極也。自夏至一陰生﹐以至大雪此陰之降而極也。所謂一寒一暑﹐歲序行焉『一歲之升降也﹐一日之內﹐子半而陽生﹐寅卯而日出於天陽之升也。午半而陰生﹐酉戌而日入於地陰之降也﹐所謂日往月來而晦明成焉。一日之升降也﹐考之先天﹐八卦自震而乾﹐爲陰之升﹐由巽而坤﹐爲陰之降。大圓圖之自復而乾自垢而坤﹐無不若合符節。人與天地爲一﹐少而壯﹐壯而老。一大升降也。小而日興夜寐﹐一日之升降也。气出而呼﹐气入而吸﹐一息之升降也。昔古聖人先天而天﹐弗違後天而奉天時﹐其與天地之陰陽升降﹐無少差謬﹐故陰陽不能犯而寒暑莫能侵。至庸甫者流﹐外爲風寒所逼﹐內爲色欲所傷﹐一身之內﹐非陽傷則陰損﹐陽傷者不升﹐陰損者不降。不降不升而生生之機息矣。病之紛然雜出者﹐可勝道哉。神農氏出﹐憫人民夭枉﹐辧藥性以奪造化微權﹐嗣後岐黃傳《內經》﹐以及歷代名醫咸有著作﹐而其大要皆以辧藥性之陰陽﹐以治人身之陰陽﹐察藥性之升降﹐以調人身之升降而已。故經云﹕調气之方﹐必別陰陽。陰病治陽﹐陽病治陰。又云﹕陰勝則陽病﹐陽勝則陰病。又云﹕陰陽之要﹐陽密乃固。兩者不和﹐若春無秋﹐若冬無夏﹐因而和之﹐是爲聖度。夫所謂調治陰陽而和之者﹐卽其因病立方。髙者抑之﹐下者舉之﹐微者調之﹐其次平之﹐盛者奪之﹐寒熱溫涼﹐衰之以屬﹐隨其所利之大法也。故吾人業醫﹐必先參天地之陰陽升降﹐了然於心目間﹐而後以藥性之陰陽﹐治人身之陰陽﹐藥性之升降﹐調人身之升降﹐則人身之陰陽升降自合於天地之陰陽升降矣。

辧趙氏人身一太極圖說

太者﹐大也。極者﹐至也。太極者﹐大之至極而無以復加之謂也。大之至極者﹐體於天地﹐故曰天地一太極。大之至極者﹐體於人身﹐故曰人身一太極。然太極之所以爲太極者﹐全在陰陽之下﹐離不雜處﹐見中和之妙。天地之所以爲太極者﹐全在日月之運行﹐上顯不息之功。人身之所以謂太極者﹐全在心腎之上下相交處﹐妙互根之用﹐濂溪周子實有見於周流太虛﹐莫非陰陽五行對待流行﹐故旣列其圖﹐復爲之說﹐以指出天人一貫之道。無如世遠年煙﹐羲皇心法不明﹐圖像久成絕學﹐遂令性理一書所載五圖不能無謬。養葵趙氏作《醫貫》﹐大旨獨揭出命門一義﹐反復發明﹐誠足以開聾起噴。惜乎所列諸圖﹐猶仍其誤﹐其第一圖乃是一空圖○﹐無陰陽無動靜﹐則兩儀四象八卦從何處面生其第二圖◎﹝其中一半爲黑﹞陰陽截分﹐左黑右白﹐中一空圈﹐意欲附會命門在兩腎中間之說﹐而不知有對待兒。

臟腑體用相資說

人身五官百骸﹐有表裏則有陰陽﹐有陰陽則有體用﹐以陽爲體者則以陰爲用﹐以陰爲體者則以陽爲用。此體用相資之道也。內而臟腑﹐莫不皆然。髒實而處內﹐以陰爲體者也。腑虛而處外﹐以陽爲用者也。如心與小腸爲表裏﹐心爲之體則以小腸爲心之用﹐而諸經之陰翳皆從小腸下泄﹐俾君主之官得以當陽而治。設無小腸以爲之用﹐則乾淸官內皆是陰翳障塞﹐而神明不能出矣。故治心病用心藥﹐養其體也﹐佐以利小便藥﹐通其用也。以小腸爲體則以心爲小腸之用﹐而諸經之陽光皆得從心健運﹐俾受盛之官得以宣布化物。設無心以爲用﹐則君主失職﹐莫爲支分派別﹐而化物無所出矣。故治小腸病用小腸藥﹐疏其體也﹐佐以淸心藥﹐滋其用也。肺與大腸爲表裏﹐以肺爲之體﹐則以大腸爲之用﹐而水谷所腐之糟粕皆從大腸外出﹐俾相傅之官得以輔君出令。設無大腸以爲之用﹐則淸肅府中盡爲濁气燻蒸﹐而治節不能出矣。故治肺病用肺藥﹐從其體也﹐佐以大腸藥瀉其用也。以大腸爲體則以肺爲大腸之用﹐而水谷所化之精微皆從肺經四布﹐俾傳導之官得以掃淸污穢。設無肺以爲之用﹐則升降無權﹐淸濁混淆﹐而變化不能出矣。故治大腸病用大腸藥﹐滌其體也﹐佐以肺藥﹐助其用也。肝與膽爲表裏﹐肝爲之體則以爲膽爲肝之用﹐俾躁急之性濟以柔和﹐故卒然臨之不驚﹐無故加之不怒。設無膽以爲之用﹐則將軍之官必失之一往直前而謀慮不能出矣。故治肝病用肝藥﹐疏其體也﹐佐以膽藥滋其用也。以膽爲體則以肝爲膽之用﹐俾畏葸之性助以剛果﹐故見義必爲信道必篤。設無肝以爲之用﹐則中正之官必失之委靡猶豫﹐而決斷不能出矣。故治膽病用膽藥﹐理其體也﹐佐以平肝藥﹐達其用也﹐脾與胃爲表裏﹐以脾爲體﹐則以胃爲脾之用﹐俾主輸之性必賴胃之充塞﹐乃得行其化長收藏。設無胃以爲之用﹐則諫議之官未邀升斗之祿﹐何以施其膏澤乎故治脾病用脾藥﹐治其體也﹐佐以胃藥﹐治其用也。以胃爲體﹐則以脾爲胃之用﹐俾主納之性必賴脾之運化﹐方得遂其淸升濁降。設無脾以爲之用﹐則倉廩之官必至水谷腐爛﹐將何以調其五味乎故治胃病用胃藥﹐治其體也﹐佐以脾藥﹐滋其用也。腎與膀胱爲表裏﹐以腎爲體﹐則以膀胱爲腎之用﹐而汪洋之水有所依歸。設無膀胱以爲之用﹐則作彊之官終不能鑑龍門﹑穿碣石﹐旁開一路﹐以爲之趨﹐而伎巧無所施矣。故腎病用腎藥﹐治其體也﹐佐以膀胱藥﹐泄其用也。以膀胱爲體﹐則以腎爲膀胱之用而淸濁所歸﹐能出能藏。設無腎以爲之用﹐則州都之官非城門不閉﹐卽管鑰不開﹐而津液莫能藏﹐气化莫能出矣。故膀胱病用膀胱藥﹐治其體也﹐佐以腎藥﹐治其用也。

陰陽對待流行說

人身之陰陽﹐有對待﹐有流行。對待者﹐一而二也﹐流行者﹐二而一也。非對待無以立陰陽之用﹐非流行無以見陰陽之用。故人之心腎二也﹐气血二也﹐水火二也。上下各有其位﹐左右各循其途﹐兩者相爲對待依附而不可離也。然水中有火﹐火中有水﹐气以行血﹐血以行气。心根於腎﹐腎根於心﹐二者又無始無端互爲其宅而不可分也。夫心腎﹐陰陽之根抵也。言心腎﹐而水火气血皆在其中矣。今但以心腎言之﹐心爲離火而實火之主﹐腎爲坎水而實水之源﹐故坎中之陽必升﹐升則陰隨陽發﹐十土由玆而癖﹐八木由玆而茂﹐而兩丁之火乃光焰燭天矣。離中之陰必降﹐則陽隨陰斂﹐五土由是而闔﹐九金由是而凝﹐而壬癸之水乃滔滔不竭矣。卽如四時之運行亦然。春夏陽之升也﹐而濃雲驟雨﹐艸木敷榮﹐非陰隨陽發之徵乎﹗秋冬陰降斂也﹐而萬寶堅凝﹐冰霜凜冽﹐非陽隨陰斂之象乎﹖然此陰陽升降﹐流行不息﹐偏不倚無過不及者﹐有中道焉。過則必至於亢害﹐不及復至於凝滯。在天地爲時令之失正﹐在人身則寒熱之偏陂。古之聖人與日月合其明﹐四時合其序者﹐體其道也。

陰陽剛柔論

《易》曰﹕立天之道曰陰與陽﹐立地之道曰柔與剛。天以气言﹐故曰陰陽也﹐地以質言﹐故曰柔剛。此天地之相爲環應﹐並行而不相悖者也。故春夏陽之出也﹐陽出而地乃辟﹐辟則土膏動而萬物敷榮。秋冬陰之入也﹐陰入而地乃閹﹐闔則堅冰至﹐萬物斂藏。所以人身之應乎春夏者﹐神气舒展﹐體骨柔和﹐應乎秋冬者﹐精神爽健﹐體骨勁彊﹐蓋合乎天地陰陽剛柔也。苟當秋冬之令而不能閉藏﹐則來春無以爲發生之機矣﹐焉得無病當春夏之令而不能發舒﹐則陽气內郁而不伸矣﹐又焉得無病經云﹕冬不藏精﹐春必病溫。蓋言閉藏者﹐不能閉藏也。又言﹔傷寒變熱病﹐蓋言發舒者不能發舒也。然則司命者﹐可不於天地之陰陽剛柔一參究乎﹖

心腎主病論

人身坎水實根於離之眞陰﹐故人不能節欲則腎水虧﹐腎水虧必至心陰亦虧﹐心陰虧則水失其主而無以鎭陽光。由是火炎爍金而成咳嗽之癥。且心生血者也﹐眞陰虧而不能制火﹐則所生之血不隨心陰下降﹐反隨炎火上升之性﹐由吐咳而出矣。且心之眞陰不特爲腎水之根﹐而渚髒之陰皆根於此。此處一虧﹐則相火無不俱動﹐在肝則無水以滋木而火熾﹐在肺則無水以四布而金爍﹐在胃則無水以存津而土燥。諸髒亦無不有血﹐旣爲邪火煎熬﹐則津液之未化血者燻蒸而爲痰涎﹐已化血者亦隨火動而上逆妄行﹐此咳血吐血之所必至也。人身離火實根於坎之眞陽﹐故人或思慮勞倦則離火不足﹐離火不足﹐必至腎陽亦不足﹐腎陽不足則火失其原而無以消陰翳﹐由是水泛土濕而成中滿瀉痢之證。且腎納气者也﹐眞陽虧而不能制水﹐則水谷所化之精气不得隨坎陽上升﹐皆從順下之性﹐隨地道而去矣。且腎之眞陽亦不特爲離火之原﹐而諸經之陽悉原於此。此處一虧﹐則癸水盡足爲患﹐在肝則無火以達之而木郁﹐在肺則無火以溫之而金寒﹐在胃則無火以化之而土滯﹐諸經亦無不有气﹐一爲陰寒凝澀﹐非至便閉中滿而气不能通。卽至下利不禁而气不能收﹐此又中滿泄瀉之所必至也。

虛火實火辧

當觀人身之火﹐其患有二﹐感於外者火自外入﹐動於內者火自內生。外入者﹐六气時行之火由上而下者也﹐實火也﹐故其見證自經及腑﹐自腑入髒﹐初則發熱咽痛﹐繼則咳嗽嘔吐﹐漸至飲食減少﹐大便或溏或祕﹐小便或數或澀。《內經》所謂因形傷气﹐從陽注陰者也。從陽注陰者﹐還從陽治﹐陽道常饒﹐宜淸宜瀉﹐忌補忌溫﹐故仲景於三陽證治除麻桂發表之外﹐凡一切外火傳入之證﹐皆用靑龍﹑白虎﹑承气﹑豬苓等湯﹐始終以存陰爲主。內生者﹐七情妄動之火由下而上者也﹐虛火也﹐故其見癥自髒達腑﹐自腑達經﹐始而遺精便泄﹐繼而飲食減少﹐漸至咳嗽﹐嘔吐﹐發熱咽痛﹐《內經》所謂因气傷形從陰注陽者也。從陰注陽者﹐還從陰治﹐陰道常虧﹐宜溫宜補﹐忌瀉忌淸﹐故仲景於三陰證治除厥陰風火獨盛之外﹐凡一切內火上越者﹐皆用眞武﹑理中﹑白通﹑四逆等湯﹐始終以扶陰爲主。虛實旣判﹐治法迥殊。乃今之醫者一見發熱咳嗽等證﹐卽是虛火﹐亦不知用甘潤生津之品養陰退熱﹐而專事寒涼﹐豈知寒涼久服﹐必至傷脾﹐脾傷則不能爲胃行其津液﹐而布精於肺﹐肺虛則不能下生腎水而水虧﹐水虧而命門之火無制﹐反隨少陰之絡上克肺金。虛者固因虛﹐實者亦虛矣。當此之時﹐猶不知壯水導火之法﹐見其咳嗽聲啞者﹐則用貝母﹑百合﹐咽痛口破者﹐則用元參﹑薄荷﹐發熱不止者﹐則用黃芩﹑骨皮﹐气逆喘急者﹐則用蘇子﹑橘紅﹐小便短澀者﹐則用車前﹑澤瀉。不辧其火之出自何經﹐傳於何絡﹐見癥治癥﹐以病試藥﹐逮至木焚川竭﹐火爍金流﹐猶謂病實難醫而不悔﹐嘆惜哉﹗

先天後天說

人身先天無形之主气﹐所謂一太極也。至動而生陽﹐靜而生陰﹐則一分而爲二矣。動極而靜﹐靜極復動﹐循環變化而五气順布﹐則五地見矣。故周子曰﹕五行一陰陽也﹐陰陽一太極也。然𨿽有太極陰陽五行之異名﹐而其實一﹐气之往來無間而已矣。人身太極﹐本之天地﹐受之父母﹐所謂天命之性﹐妙合於媾精之始者也。至於胎育成形﹐先天已落後天之中矣。所以降生之初﹐有淸濁厚薄之不同﹐則有生以後﹐亦遂有彊弱壽夭之不齊。此皆非藥石所能治﹐而其所可調養補益者﹐則惟後天之形質耳。至於先天﹐何由致力哉然先天者﹐後天之主宰也﹐後天者﹐先天之宅宇也。後天損壞而先天亦從之去矣﹐譬之屋宇損廢而人猶能安其宅乎故培養後天﹐亦正所以防衛先天也。近代醫書景嶽謂兩儀動靜爲五行之先天﹐先天者﹐性道也﹐五行寒熱爲兩儀之苗﹐其先天乃上年之稻粒﹐今𨿽不見稻粒而稻粒之精神實寓於苗中。苗則在後天﹐後天者﹐變體也。馮氏又謂﹕右尺命門火之元陽生﹐右關脾土﹐脾土生﹐右寸肺金自下而生上﹐此先天之元气。至於火生土﹐土生金﹐金生水﹐復至自上而生下﹐此後天之元气。其說紛紛淆亂﹐難以爲訓。至先天屬腎水﹐後天屬脾土﹐其說似爲近理﹐然此猶在後天中認識先天也﹐亦未爲確論。余因特爲是說以質髙明﹐今試以物﹐譬之如今歲之後天之形質也。然稻粒猶有形者也﹐其稻粒之精神凝結於不見不聞者﹐乃其先天也﹐所謂上天之載無聲無臭者是矣。

君火相火說

今夫火者﹐人身之充周而無間者也。故外而耳目之所以視聽﹑手足之所以持行﹐內而五臟六腑之所以遊溢精气而變化糟粕者﹐莫非火之運行之不息也。經曰﹕君火以明﹐相火以位﹐其義不昭然耶乃東垣云相火者﹐下焦包絡之火﹐元气之賊也。丹溪述而証之﹐至景嶽復起而辟之﹐謂輕淸而光焰於上者﹐火之明也﹐重實而溫於下者﹐火之位也。又云﹕邪念之火爲邪气﹐君相之火爲正气。正气之蓄爲元气﹐凡火之賊傷人者﹐非君相之眞火﹐皆邪火耳。邪火可言賊﹐相不可言賊。夫東垣﹑丹溪直將相火認錯﹐固無足論﹐卽景嶽之說﹐亦屬支離。其於經旨﹐君相之義均失之矣。余謂君火者﹐主也﹐明者﹐虛靈不昧之體。相火者﹐佐也﹐位者﹐靖共爾位之職。君授命於相﹐相奉命於君﹐故經云﹕心者君主之官﹐神明出焉。又云﹕主明則下安﹐以此養生則壽﹐主不明則十二官危﹐便道閉塞而不通﹐以此養生則夭。可見心爲君主﹐故君火斷屬於心﹐而相火獨歸重於命者﹐以命門爲火之所從出﹐諸經生化之本源也。君明則相良﹐故心無邪妄之私﹐相亦無邪妄之作。至於相火妄動﹐賊傷元气者﹐是猶權臣竊柄誤國也。然其始亦由於君主之不明﹐而反爲相火所役耳。譬之堯舜在上而水火工虞各有專司﹐自成無爲之治﹐猶君火相火之助爲理也。而相火之不可言賊也明矣。桀紂在上﹐廉來十五國﹐皆助虐之臣﹐以至身弒國亡﹐猶之君火不明而相火爲害也。其不可以邪念之火爲邪气﹐而君相之火爲正气也亦明矣。故人身不可以無相火﹐猶君之不可無臣也。若以相火爲邪火﹐臣其妄動而必使之安靜無爲﹐是猶豢養其臣而不授之以職﹐君亦何貴有是相乎人身亦不可專任相火﹐猶臣不可無君也。若卽以相火爲正气而任其妄動﹐以致心爲形役﹐是猶欺君虐民之臣而無以制之﹐則相反足以賊其君耳。然則君火相火必如何而後可以相與有成也。意者﹐惟其有交泰之象乎。

眞陰眞陽論

經雲﹕水火者﹐陰陽之徵兆也。則是言陰陽者﹐莫過於水火矣。無如近代醫書言水言火每分途而歧視之﹐而火陽根陰﹐水陰根陽﹐終莫之究。至趙養葵始以腎水屬坎﹐指出眞陽在坎水之中﹐爲人身命脈之源﹐而獨惜其以坎陰二爻﹐一屬陰水﹐一屬陽水﹐謂人身眞陰亦卽在是。更牽附六味﹑八味二方﹐彊古人以就己之繩尺。嗚呼﹗趙氏眞陽之說﹐可謂發前人所未發﹐但旣識眞陽在坎水之中﹐而獨不識眞陰所在乎蓋未觀乎八卦河洛也。觀八卦則坎之對待者離也﹐知坎中之有陽﹐則知離中之有陰矣。視河洛則一六水之對待者﹐二七火也。知六之有一則知七之有二矣﹐明此陰陽對待互根之理﹐則人身之腎水固眞陽所寓﹐不可不保﹐豈離爲眞陰之所藏﹐而遂可忽視乎哉﹗蓋眞陽不虧﹐斯坎六之水不至泛濫瘀滯﹐猶江漢之潮汐﹐任呼吸之往來而不爽其期﹐眞陰不虧﹐斯離七之火不至飛揚燥烈﹐猶燈燭之光照資膏油之涵養而長明。古人云﹕壯水之主﹐以鎭陽光﹐補離中陰也。益火之源﹐以消陰翳﹐補坎中陽也。外感內傷合河圖生數成數說

上古聖人視河圖以明陰陽之道﹐五行之理﹐天地之所以成變化而行鬼神者﹐要不出此。人身一天地也﹐則其爲生爲成者﹐亦豈外是哉。故天一生水﹐地六成之﹐在人身則爲腎。地二生火﹐天七成之﹐在人身則爲心。天三生木﹐地八成之﹐在人身則爲肝。地四生金﹐天九成之﹐在人身則爲肺。天五生土﹐地十成之﹐在人身則爲脾。故人俱陰陽五行﹐無異於天地﹐亦無異於河圖也。但天地之陰陽五行﹐往來闔辟﹐盡其道之自然。人身之陰陽五行﹐或外爲六气所感﹐內爲七情所傷﹐五行戕賊而病之紛然雜出者﹐不可勝數矣。然槪而論之﹐其端有二﹔一在富貴之子深居簡出﹐體無勞倦﹐而其病卽生於飽暖淫欲之中﹐故外感之气少而內傷之病妥。至內虛而外感亦易入矣﹐此猶河圖之生數有虧而成數亦因之而損也。一在貧賤之人﹐衝風冒雨﹐手足勤夠﹐而其病每生於饑寒困苦之間﹐故內傷之疾少而外感之气多。至外感深則內傷亦因之矣﹐此猶河圖之成數不立而生數難獨存也。病𨿽雜出﹐而斯二者之相爲表裏其大槪也。是在司命者﹐因人審疾﹐察其內外先後﹐而施治得宜﹐則人身之陰陽和合﹐五行順布﹐猶之天地河圖也。

脾陽合中五說

今夫萬物之所以托命者﹐土也﹐而五行亦無土不成。故土者後天之根本﹐而金木水火之樞機也。洛書一圖中五稱爲皇極焉。蓋天地太和之气﹐而萬物之所以生長收藏者也。在人身則爲脾﹐內而臟腑﹐外而肢體百骸之所資養﹐而气血之所從生也﹐且水得之而不汜﹐火得之而不炎﹐木得之而暢茂﹐金得之而堅凝﹐況飲食入胃﹐得脾爲之健運﹐則淸者由是而上升﹐濁者由是而下降。脾土一傷﹐則一身之樞機不靈﹐而百體皆困矣。經云﹕有胃气則生﹐無胃气則死。蓋言土爲後天資生之本﹐而卽洛書之中五也。夫中五陽也﹐病則不能運﹐因之上有中滿腹脹不食等證﹐病則不能化﹐必至下有泄瀉下痢淸谷等證﹐皆五土之失職也。故仲景有建中﹑理中之制﹐他如四君﹑六君子諸方﹐所以培中五建皇極之意也。夫或曰脾土屬陰﹐何以爲洛書之中五曰脾土體陰而用陽者也。其質𨿽陰﹐而其健運之機則陽也﹐非洛書之中五而何﹖

龍雷相火辧

《醫貫》有龍火雷火之說﹐諭人身虛火上炎﹐得水則熾﹐不知其性而水折之﹐適足以光焰燭天﹐穹物方止。識其性而以火逐之﹐則炎灼自消也。後世景嶽﹑馮氏莫不附和其議﹐不知其說則是而取﹐譬而非也。夫龍雷乃天地蒸鬱之火﹐陰隨陽發之象也。陰隨陽發﹐而陽復爲陰气所抑﹐郁則陰陽相爭﹐搏而成聲﹐輒爲電矣。此龍雷之所以作也。然當炎夏之時﹐其陽必勝﹐其陰必負﹐陽勝陰負則其气伸散。故一時濃雲驟雨﹐得雷奮風散而蒸鬱之火豁然解矣。此猶人身外爲風邪閉塞﹐邪熱拂郁﹐頭痛惡寒﹐輕則必用麻桂等湯﹐重則必用靑龍白虎﹐外發其汗。內淸其熱﹐而邪由是退也。然則龍雷可以譬人身之實火﹐而不可以譬人身之虛火明甚。夫人身之所以虛火上炎者﹐皆由於眞陰之不足也。眞陰者﹐離中之一陰也﹐離火體陽而根陰﹐故離陽𨿽升﹐離陰必降。眞陰虧則不能下降﹐而下交於坎﹐而坎之陰亦虧﹐坎根陽者也。坎陰虧則坎中之陽無所附而飛越﹐惟參附八味等劑熱藥冷飲﹐乃能引而歸之﹐此猶天地九月之候﹐以陰剝陽﹐陽气外越﹐將爲純陰之卦﹐必急求一陽來復﹐庶可二陽三陽開泰﹐以復其初也。故參附八味之回陽﹐卽大易來復之意﹐而豈龍雷得水則熾﹐得火則滅之驗哉。

天根月窟說

康節詩云﹕天根月窟間來往三十六宮﹐都是春﹐誠以人身之眞陰眞陽上下相交循還不息也。蓋天根者﹐坎中之一陽也。卽復卦之初九也。有此一陽而三之木﹑七之火﹑九之金﹑莫不始此焉﹐故不曰天而曰天根﹐以見陽之所從生也。月窟者﹐離中之一陰也﹐姤卦之初六也﹐有此一陰而四之金﹑六之水﹑八之木﹐莫不肇此焉。故不曰月而曰月窟。以見陰之所由始也。斯二者在天地則爲日月﹐故日往則月來﹐來往不息而天地始成。其爲天地也﹐於人身爲心腎﹐子半而腎陽上通於心﹐午半而心陰下交於腎﹐其气之一呼一吸而往來不窮者﹐此人之所以生也。然此往也來也﹐日月之往來﹐天地以無心而成化也﹐心腎之往來﹐至人以有心而無爲也。故邵子下一間字﹐以見自然而然﹐無所矯彊﹐故往來𨿽似不間﹐而實行所無事﹐俊人不識此理﹐心多妄動﹐而眞陰漸耗﹐腎因縱欲而眞陽亦虧﹐甚至水火不交﹐反泰爲否﹐其原總由水火失職﹐不相往來耳。故丹溪﹑東垣輩執陽常有餘﹑陰常不足之論﹐專以滋陰抑火爲治﹐其見固偏於陰﹐而未識陰陽﹐直至趙氏始指命門爲坎中眞陽﹐而景嶽﹑馮氏力宗其說﹐俱以眞陽爲重﹐但猶未識眞陰在離而偏於陽﹐其流獘與丹溪﹑東垣等﹐此皆由於未識天根月窟之義也。今特以邵子詩而爲之解﹐以明人身之陰陽互根。其往來不息者﹐實與天地之道吻合﹐不得以一人之意見妄爲輕重於其間也。

論飲大綱

飲者﹐水气也。身中有飲﹐猶地中有水。地非水不能灌漑萬物﹐人非飲不能滋潤百骸。但地中之水流行則爲泉爲潮﹐長髮萬物﹐壅塞則停污﹐橫決則泛濫﹐反爲萬物之害矣。身中之飲﹐運行則爲津爲液﹐滋養百骸﹐瘀滯則脹滿﹐逆行則嘔吐﹐反爲百骸之病矣。然水之所流行者﹐土中之陽爲之也﹐陽衰則泛濫﹐陽郁則停污。飲之所以運行者﹐脾中之陽爲之也。陽衰則脹滿﹐陽郁則嘔吐。故經云﹕太陰所至爲積飲﹐否隔畜滿。又云﹕中滿腹大﹐其發濡滯﹐誠以太陰所至純是濕土用事﹐濕甚則陰衰﹐不能爲胃行其津液﹐又不能散精上歸於肺。飲與濕合﹐遂隨經橫流而病成矣。然濕性就下﹐𨿽有五臟畱伏之不同﹐未有不本於脾者也。隨脾經而下決小腸﹐丙火搏擊於內﹐以至瀝瀝有聲﹐謂之痰飲﹐猶水之畜積﹐溝渠鬱蒸而敗濁也。隨脾經而旁決於少陽﹐阻抑左旋之道﹐以致咳唾引痛﹐謂之懸飲。猶水之壅過髙原而爲懸河也﹐隨脾經而外決四肢﹐郁於皮毛﹐肌肉﹐當汗出而不汗出﹐以至身體疼痛﹐謂之溢飲﹐猶水之不歸河道﹐汪洋四出而爲洚水也。隨脾經而上決於胸中﹐阻其宗气﹐致短气不得臥﹐以至其形如腫﹐謂之支飲﹐猶水之不趨汀海﹐別開一逕而爲支河也。總之飲爲陰體﹐以陽爲用﹐陽衰則失其所用而飲愈甚。飲甚則害其所用而陽愈困。故水在心則心之陽受困﹐不能傳化於小腸﹐致堅築短气。水在肺則肺之陽受困﹐不能傳化於大腸﹐致吐涎沫。水在脾則脾之陽受困﹐不能傳化於胃﹐致少气身重。水在肝則肝之陽受困﹐不能傳化於膽﹐致脇滿嚏痛。水在腎則腎之陽受困﹐不能傳化於膀胱﹐致心下悸。五臟之陽一虧﹐皆足以爲害。而所以統攝渚經之水者﹐尢當專責其中州。蓋陽盛則土足以制水﹐陽衰則水反足以侮土﹐使不早維昏墊之災﹐急思奠安之法﹐始而傷於在表之陽﹐繼而傷於在裏之陽﹐始而傷於五臟之陽﹐繼而傷於胸中之陽﹐幾何不橫流四決﹐神州陸沈者哉﹗

痰飲

辧

痰與飲𨿽同出一源﹐面變現各別。痰爲火化﹐因熱而濁﹐飲爲水積﹐因寒而淸。余細繹《內經》﹐止有積飲﹑溢飲﹑懸飲等癥。凡論飲證中絕無一說及痰者。惟《金匱》中有痰飲之說﹐然與溢飲﹑懸飲﹑支飲﹑畱飲﹑伏飲數條並列﹐亦不過就飲證中推出有痰癥耳﹐未嘗指飲癥皆屬於痰也。後人以飲爲痰﹐混爲一證﹐千百年來無不沿習其誤﹐以致一切飲癥認作痰治﹐百無一效。𨿽丹溪之明哲﹐猶有百病皆痰之論﹐此等大綱﹐可不條分而縷析之哉夫痰與飲實有陰陽之分﹐水火之別﹐斷斷不可混淆者。卽以痰飲二字之義揣之﹐痰字從火從炎﹐皆火之爲病﹐陽也。𨿽有勞瘵等證﹐咳嗽吐痰﹐病實虛寒﹐然根究其源﹐亦必陰虛火熾﹐相火上升所致。其餘顯然屬火者﹐夫人知之﹐玆不贅及。凡水皆可曰飲﹐酒亦曰飲﹐飲者﹐其物之濡柔者也。病謂之飲﹐必因其脾陽困敗﹐土衰不能生金﹐淸肅不行﹐水精不能四布﹐因而畱伏於經絡﹐橫決於四肢﹐非若痰之膠稠凝結可比。卽傷寒中之水气﹐亦是飲中之一證也。如此分別﹐涇渭了然﹐而治法亦迥異矣。

畱飲伏飲論

畱伏二義﹐《金匱》論之最詳。嘉言先生謂畱飲者﹐畱而不去﹐畱飲去而不盡﹐則名伏飲。伏者﹐伏而不出也。究竟畱伏二字未有分別。余按﹕畱飲全屬於水﹐因五臟陽衰之處而得據其間。伏飲則平素痰气內結﹐先已暗損胸中之陽﹐水飲外入﹐挾痰而伏匿於大气難到之所﹐流注於中州要害之地﹐隨經深藏結穴﹐阻抑陽气上升之路﹐較之畱飲更勝十倍矣。再以《金匱》文義細詳之﹐其言畱飲者五﹐伏飲者一。一曰心下有畱飲﹐其人背惡寒﹐冷如掌大。夫心下者﹐胃脘之上也。背爲胸之府﹐水飲畱止於心下﹐不特胃脘之陽不振﹐而督脈之陽亦衰。況胃之兪穴各開一寸五分﹐上下各離一寸﹐恰如掌大﹐故獨此處惡寒﹐此飲之畱於心而徵於背者也。一曰畱飲者﹐心下痛引缺盆﹐咳嗽則轉甚﹐言水飲畱止脇下﹐脇下爲厥陰少陽專主之地﹐況少陽之脈由缺盆過季脇﹐上出肺絡﹐水飲偏阻﹐生气不達﹐故弔引缺盆而痛﹐咳則轉甚﹐此飲之畱於脇而徵於經絡者也。一日胸中有畱飲﹐其人短气而渴﹐四肢歷節痛。夫胸中者﹐樞機開發之所也﹐水飲畱於胸中﹐開發之機不利﹐陽气阻遏於上﹐故气短而渴﹐陰寒凝滯於下﹐不能宣達四肢﹐故歷節作痛﹐此飲之畱於胸而徵於上下四旁者也。一日脈沈者﹐有畱飲﹐言水飲內郁﹐脈必失其陽和發越之象﹐此飲之畱於經而徵於脈者也。一日病者脈伏﹐其人欲自利﹐利反快﹐心下續堅滿﹐此爲畱飲欲去故也。言脈伏不顯﹐水精塡塞﹐竅隨胃气不得轉輸﹐自利則水似有去路﹐而仍續堅滿﹐通而復積﹐有欲去而不去之勢﹐此飲之畱於胃口而徵於去就無常者也。至伏飲﹐則曰膈上病﹐痰滿喘咳﹐吐發則寒熱背痛﹐腰疼﹐目泣自出﹐其人振振自﹝目閏﹞而劇﹐必有伏飲﹐言胸中乃陽气所治﹐水邪挾飲而伏匿之﹐阻遏手足陰陽升降之路﹐吐發則陰陽相乘而寒熱﹐陽乘陰而郁於下﹐背痛腰疼﹐陰乘陰而逆於上﹐目泣自出﹐陰陽交爭﹐內外相並﹐一若傷寒病之振振身﹝目閏﹞而劇﹐此飲之伏於膈上而徵於時作時止者也。觀《金匱》畱飲五條﹐證𨿽不同而源則一。一因督脈之陽不伸﹐一因衛外之陽不伸﹐總由一經陽气不伸之處而畱止也。若伏飲則尢甚焉。凡手足三陽皆爲阻遏﹐故畱飲盡屬水而常主於動﹐伏飲兼有痰而有時則靜﹐畱飲尙有驅逐之法﹐伏飲但有溫和之法。𨿽不立方﹐而輕重緩急﹐從可類推矣。

飲證屬陽虛論

按﹕飲證數條﹐《內經》《金匱》皆責之太陰﹐吾故曰脾陽不足﹐積水停污所致也。而嘉言云﹕飲因於濕﹐有熱有寒。言𨿽近理﹐實則模糊﹐不得不爲之辧。天地江淮河漢﹐水行地中﹐振而不泄者﹐皆大气爲之包舉。人身之水注於經絡﹐貫乎百骸﹐澤於皮毛﹐皆脾气爲之攝運﹐苟中宮之陽一敗﹐非泛濫則停污矣。卽有濕熱鬱蒸﹐變而爲敗濁者﹐似屬元陽爲害﹐不得槪指爲寒然。詎知其爲陽气困極﹐虛陽脫於外乎譬諸溝渠之水積而不流﹐有經寒沍而凝結者﹐有經烈日而穢濁者。經寒沍而凝結者﹐地之陽气不通於外也。經烈日而穢濁者﹐地之陽气盡浮乎外也。均謂之陽虛可也。然則飲癥之屬寒也﹐可知矣乎夫。

痰飲懸飲溢飲支飲論

飲之爲患﹐《內經》獨主於脾﹐以脾爲至陰之髒而不至陽之用﹐且與胃相爲表裏。胃爲水谷之海﹐水谷入胃﹐全賴脾陽爲之運化﹐故脾有一分之陽﹐能消一分之水谷﹐脾有十分之陽﹐能消十分之水谷。水谷過多﹐則胃中之陰勝於脾中之陽﹐始也飲自外入而不消﹐繼也飲自內生而益甚﹐不特傷脾中之陽﹐並傷心肺肝腎之陽。《金匱》統四綱以正其名﹐分五經以暢其治﹐無不從一源而出。一曰痰飲﹐有火炎之象﹐以其人素盛今瘦﹐肌肉消化爲痰﹐心气阻遏﹐下迫水飲而瀝瀝有聲﹐必至堅築短气。一曰懸飲﹐有倒懸之象﹐以飲後水流脇下﹐附於募原隔膜之間﹐肝气內結﹐咳嗽則弔脇作痛﹐自必脇下支滿。一日溢飲﹐有橫散之勢﹐以飲水流行﹐達於四末﹐肺气不宣﹐郁於皮毛而不汗出﹐自必上泛而吐涎沫。一曰支飲﹐有旁開之象﹐以其形如腫﹐中宮失其健運﹐脾气內郁而至倚息不得臥﹐自必少气身重。至於水在腎﹐心下悸﹐卽是痰飲之一證。觀傷寒門中水飲在心﹐心下滿而悸﹐𨿽見證略有差別﹐而治法則一。蓋以腎水最易淩心也。故仲景卽於四飲之中分括五臟﹐非以四飲之外另有所謂五飲也。後人不察《金匱》之義﹐妄生五飲六証之說。海藏於五飲湯下云﹕一畱飲在心下﹐二支飲在脇下﹐三痰飲在胃中﹐四溢飲在膈上﹐五懸飲在腸間。不必問其論癥之失﹐卽其論五飲所注之部位已背亂經旨極矣。況欲以一方而統治之﹐則大要論所謂謹守病極﹐各司其。屬﹐有者求之﹐無者求之﹐盛者責之﹐虛者責之之說﹐將何詞以解也﹖

治飲大法

《金匱》論飲﹐重在陽衰﹐治法重在逐水。逐水之法貴因勢利導﹐或使之外出從汗解﹐或使之內泄而從利解﹐無多歧也。其中淺深表裏之別﹐大要以身之胸中爲裏之表﹐肌肉爲表之表﹐臟腑爲裏之裏。表之表者皆可發汗﹐裏之表者皆可利小便﹐裏之裏者皆可利大便。發汗以身重疼痛四字爲關鍵。利小便以支滿眩冒四字爲關鍵。利小便以辣堅滿痛四字爲關鍵。見證𨿽錯出不一﹐立主方𨿽輕重有殊﹐然能握此意爲治飲心法﹐已恢恢乎遊刃有餘矣。

治飲證無吐補法論

探吐之法本之仲景﹐獨至飲癥二十餘條未有一語論及﹐後人以痰賅飲﹐遂各以吐法爭長﹐貽害於人﹐至今尢烈。不知痰由內生﹐風火所成﹐其質膠黏﹐其性炎上﹐故痰有吐法﹐飲由外之寒冷所蓄﹐其性潤下﹐其質濡柔﹐故飲無吐法。況水飲上出爲逆﹐下趨爲順﹐故仲景施治﹐但分淺深遠近﹐使由地中行耳。其淺者﹑近者﹐用靑龍﹑苓桂術甘澤等湯﹐如疏瀹決排﹐使之注江注海而會歸有所。其深者﹑遠者﹐用甘遂﹑半夏﹑十棗﹑厚朴﹑大黃﹑葶藶瀉肺等湯﹐如開導昆侖﹐通調星宿﹐使流遠而源淸。後之學者昧於至理﹐不辧爲飲爲痰﹐輒行吐法﹐致衝胃之气上逆﹐胸中之陽大傷﹐目眩神昏﹐飲仍不出﹐中气一餒﹐反逼處一團﹐爲害益甚。間有明哲之士﹐不行吐法﹐又疑《金匱》治飲諸方爲峻猛而不敢用﹐日進參芪術甘培土制水﹐不知水未泛濫而培土﹐則土厚而水不能浸。水旣泛濫而培土﹐則土厚而水益壅閉﹐譬淫雨似暴注﹐平地成渠﹐將疏導以行之乎抑提防以壅之乎試觀今之黃河﹐日夜官吏巡視﹐鳩工奮築無間﹐而西風一浪﹐終罹其禍。可見治水不師神禹則無功﹐治飲不宗長沙則多害。明乎此﹐則知吐法固斷無之理﹐卽溫補亦屬善後之方﹐而非正治之法也。

咳嗽大綱

先哲謂咳無痰而有聲﹐嗽有聲而有痰。如此分別﹐以咳專屬火﹐而嗽則專屬乎濕﹐遂開出後人許多淸火淸痰之法﹐致治咳者百無一效。及考之《內經》﹐但有咳論而無嗽論。而咳論一篇又謂屬寒﹐何彼此相懸若此耶余謂咳嗽一癥﹐有咳而不嗽者﹐未有嗽而不咳者。是嗽不可以賅咳﹐而咳已足以賅嗽也。但閱名家方論﹐每專責之於肺﹐而《內經》則言五臟六腑皆令人咳。且詳言五臟六腑所見之癥﹐蓋以咳之爲病﹐𨿽見端於肺﹐而所以致咳之原﹐則變現而難測。有肺經自受邪气而病咳者﹐卽《內經》所謂皮毛先受邪气﹐其寒飲食入胃﹐從胃脈上至於肺﹐肺寒則內外合邪﹐因而咳之﹐則爲肺咳是也。有因他經先受邪气﹐傳入肺而病咳者﹐卽《內經》所謂乘春﹑乘夏﹑乘至陰﹑乘冬﹐五臟各以其時受病﹐非其時各傳以與之﹐而爲心咳﹑肝咳﹑腎咳﹑脾咳之類是也。又有因咳久牽動他經之气﹐而他經之气上逆於肺﹐而病咳愈甚者﹐卽《內經》所謂五臟之久咳乃移於六腑﹐而爲胃咳﹑膽咳﹑大腸咳﹑小腸咳﹑膀胱咳﹑三焦咳之類是也。大抵肺經本病之咳多屬於寒﹐以肺爲體陰而用陽﹐內外之寒邪相合以傷其用﹐所以必咳也。若他經傳入之咳恆乎暑濕燥火﹐以他經各傳其類而受邪﹐從肝傳入則兼風兼燥﹐從心脾腎傳入則兼暑兼濕兼火﹐各以其邪合之而成咳也。蓋肺之爲髒﹐脈絡竅管甚多﹐有脈絡﹑絲絡﹑孫絡﹐有大管一小管二十四﹐其位至髙﹐其體至虛﹐不能客纖毫之物﹐惟一團淸肅之气彌論於內﹐呼則气出﹐吸則气入﹐爲一身之橐龠。外邪犯之則呼气爲之不舒﹐阿邪侵之則吸气爲之不轉。設於此時不解散其相合之邪﹐使之呼吸自利﹐則本經之水精旣不能四布﹐而脈絡竅管中所蘊伏之陽气反鬱蒸而化火化痰。咳病其何時已耶彼君相火之刑金﹐土虛不能生金﹐木盛反侮其所不勝。咳之見端𨿽在於肺﹐而致咳之原仍在於心腎肝脾也。又安得見咳治咳﹐而專責之肺乎余是以折衷仲景之五方﹐而深服嘉言先生此類之說也。

治咳大法

《內經》論咳﹐博而且詳。但文義浩衍﹐學者有望洋之嘆。余遑不自安﹐𨿽於大綱中已發明其扼要﹐然有論無方﹐終未爲後學周行也。因再取論咳一篇﹐反覆窮研﹐乃知其總結處全在聚於胃﹑關於肺二語﹐𨿽不言治而治法已寓其中矣。蓋肺爲臟腑之華蓋﹐而气爲之主﹐胃爲臟腑之海而气爲之統﹐气之出入在於肺﹐气之樞機在於胃。咳嗽𨿽有五臟六腑之分﹐內傷外感之別﹐而咳嗽之因大要有三﹕一由於气之滯而不宣﹐一由气之逆而不順﹐一由气之虛而不固。外感者﹐其气多滯﹐當於散邪中兼利气。內傷者﹐其气多逆﹐當於養陰中兼納气。久咳者﹐其气多虛﹐當審其由。由於外感也﹐於補气之中兼以散表。由於內傷也﹐於補气之中兼以滋陰。總以气之未動者無擾﹐已動者得平。不礙其气之出入樞機﹐爲治咳第一關鍵。

治咳用漧薑五味子說

肺﹐陰經也﹐而所以通調水道﹐下輸膀胱﹐水精四布﹐五經並行者﹐實陽爲之運也。若內外之寒邪相合﹐阻遏陽气﹐陽气之郁於內者欲發越而不發越﹐則咳病生焉。漧薑乃辛溫橫散之品﹐所以橫散內郁之陽气而解散相合之寒邪者也。然肺之陽气固貴有以發越於外﹐而尢貴者有以退藏於密。蓋非發越無以爲退藏之用﹐非退藏無以爲發越之根。漧薑𨿽能解散寒邪﹐而辛溫太過設無物以監制之﹐則肺爲嬌髒﹐畏熱畏寒﹐而寒去熱畱﹐反耗陰精﹐變爲喘促等癥﹐未可知也。仲景以五味子配之﹐五味𨿽酸澀甘苦鹹畢具﹐而酸澀爲多。本艸言其入腎而有納气之功﹐腎者肺之子﹐正肺气退藏之所也。用之一以制漧薑之辛熱﹐一以保肺家之精液﹐一以使肺气下歸於腎﹐而藏子宮﹐得金水相生之妙。觀仲景於傷寒證中﹐凡兼咳嗽者﹐卽小靑龍﹑小柴胡等湯﹐必加五味﹑漧薑﹐可知五味﹑漧薑乃治咳之聖藥。用五味子所以保肺之體﹐用漧薑所以達肺之用﹐誠有缺一不可者。細考《金匱》治咳五方﹐止有一方不用漧薑﹐而所不用之故﹐全在沖气之逆與不通﹐進退其間﹐原不在咳滿禁忌之例。至於五味﹐則斷未有不用者。今人不知五味與漧薑並用之妙﹐又不解其與表散藥並用則有斂而不斂之權﹐執定表邪禁用之說﹐置而不用﹐無怪乎治咳者之百無一效也。

風寒暑濕燥火致咳總論

六气皆能乘肺而令人咳﹐其寒乘於肺者﹐仲景有專方﹐而暑濕燥火之咳亦散見各門﹐無如後世未得仲景之旨致學者﹐無處分辧。余因再以暑濕燥火之咳﹐逐一明辧﹐庶開卷可了然也。夫暑濕多盛於春夏﹐以春分後地气上升﹐天气下降﹐二气交而土膏水溽潤木澤﹐人身應之﹐暑濕之病見焉。燥火多盛於秋冬﹐以秋分後天气不降﹐地气不升﹐二气分而艸木黃落﹐山水涸﹐人身應之﹐燥火之病見焉。故暑病皆從外之內﹐郁於陽明﹐傷胃家之陰。傷於陰者衰其陽﹐治法不離白虎越婢之類。濕病皆自下之上﹐乘於太陰﹐傷脾家之陽。傷於陽者泄其陰﹐治法不離天水五苓之屬﹐而燥則有內外之分。或津虧而燥淫於內﹐或風勝而燥淫於外。淫於內者滋潤其內﹐二冬貝母是也。淫於外者涼解其外﹐薄荷桑皮是也。火則有上下之辧﹐或從下而之上﹐相火動而連及君火。或從上而之下﹐君火動而漸及相火。君火動者折之以黃連﹐相火動者引之以地黃。至於治法精微各門﹐另有精蘊﹐余不過略露一斑﹐以申明暑濕燥火﹐皆非肺家本病﹐見仲景設法之密耳。

申明《金匱》治咳五方

咳嗽一癥﹐《內經》有論而無方﹐《金匱》有方而無論。余旣於《內經》論咳之義一一發明﹐而又取《金匱》五方再加闡發﹐猶未申明治气之說也。夫肺統一身之气﹐气和則水精四布﹐而宣化有權﹐气逆則肺竅窒塞﹐而淸濁不行﹐故咳甚則嘔逆。咳久則喘急傷腎﹐嘔逆傷胃。胃者中焦也﹐肺气之所出入也。喘急傷腎﹐腎者﹐下焦也﹐肺气之所由納也。然仲景僅言沖气而不及胃气﹑腎气者﹐乃古人片言居要之體。蓋胃气腎气動尙有不兼沖气者﹐未有沖气動而不及胃气腎气者。況衝任二脈與腎之大絡同起腎下﹐出胞中﹐又與胃脈並行﹐久咳不已﹐自必胃虛不能統气於中﹐腎虛不能納气於下﹐衝脈之火挾之直行而上﹐𨿽以形寒飲冷首推小靑龍湯一方爲主﹐而其斡旋之深心﹐有不可不知者。首條言服小靑龍湯﹐已可知小靑龍固治咳之聖藥也。一變而至多睡口燥﹐寸沈尺微﹐手足逆冷﹐气從小腹上衝胸咽﹐卽仿傷寒門中之奔豚治法﹐重用桂苓加五味甘艸﹐治其沖气﹐沖气卽低﹐又一變而更復渴﹐沖气復發。仲景於此輾轉沈思﹐或因小靑龍湯治合邪而誤動沖气﹐或因五味甘艸湯治沖气而移合邪﹐然治咳滿不得不加姜辛﹐治沖气不得不用桂苓﹐無如咳滿止﹑沖气發﹑沖气低﹑咳滿作﹐顧此失彼﹐將何以爲後學之準繩而孰知仲景有一證卽有一方﹐有一變卽有一法云服之當遂渴﹐可見服之遂渴以細辛﹑漧薑爲熱藥﹐助衝任之火上燻於面﹐熱如醉狀﹐下流陰股﹐小便難﹐今反不渴﹐其責不在細辛﹑漧薑而在胸中素有支飲﹐致水气淩心﹐時冒作嘔﹐故仍用桂苓以防沖气﹐但納半夏以去水﹐水去嘔止﹐又一變而其人形腫﹐則在內之支飲𨿽去而在上之肺气未和。有水邪流注皮膚之象﹐當用表裏兩解之定法﹐而麻黃在所必用矣。如察其人手足痿痺則陰血素虧﹐不能充漑經絡。倘用麻黃以動陽气﹐勢不在發﹐厥而不已﹐惟獨任杏仁之苦降。俾淸無上逆朐咽等癥﹐不過胃家津液大耗﹐熱邪上熾可虞。非加大黃急存胃汁﹐至甕干杯盡嗟無及矣。觀《金匱》六條﹐仲景層層剝進﹐商出治法﹐猶且再三致意詳愼﹐而後學者不講明其所以然﹐其意何哉﹖

虛勞大綱

虛勞一癥﹐《內經》所談甚廣﹐析無盡義。凡外感六淫﹐內傷七情﹐正气日虧﹐邪火日熾﹐展轉乘於臟腑而成偏勝﹐或大骨枯槁﹐或大肉陷下﹐如先貴後賤﹐病從內生﹐名曰脫營。先富後貧﹐病從外生﹐名曰失精。始樂後苦﹐皆傷精气﹐縱酒多欲﹐精气竭絕。又曰﹕陰傷者﹐煩勞則張﹐精絕﹐因而彊力﹐腎气乃傷﹐髙骨乃壞。因而大怒﹐則形气絕而血菀於上。仲景統括《內經》之義而知勞傷則精傷﹐精傷則气傷﹐气傷則形傷。《內經》之見證不能盡舉﹐而可一以貫之也。於是立虛勞一門﹐獨以勞爲首重﹐以勞未有不虛﹐亦《內經》精气奪則虛之旨也。而其扼要﹐又以精气二字爲主。夫精充則能生气﹐气足則能化精﹐精气兩相眷戀﹐方爲平人。精虧則不能生气﹐气衰則不能化精﹐精气而相離失則成勞證。𨿽有盜汗﹑自汗﹑午後發熱﹑咯血﹑咳嗽﹑飲食少進﹐甚則咳痰泄血﹐咳血吐血﹐衄血﹐身熱脈數﹐肌肉消瘦﹐怠墮嗜臥﹐足軟足酸﹐骨軟﹐種種見證不一﹐要不外自外而內者﹐從上而之下﹐自內而外者﹐從下而之上﹐以致傷精傷气也。學者誠能於上下內外之間權其輕重﹐握奇之要﹐將在斯矣。後人不知仲景之意﹐妄分五蒸六極﹐七傷﹐二十三蒸﹐二十六蒸﹐三十三種注﹐九十九種注。欲識源於萬派﹐尋大道於歧途﹐良可慨也。

治勞大法

虛勞證治﹐自《金匱》而下﹐方書汗牛充棟﹐一切滋陰降火﹑補腎補心﹑補肝補脾補肺之說﹐各各不同。較之《金匱》﹐洵加詳盡。而按方施治﹐每無定效。蓋虛勞一癥﹐未有不始於營衛不和而漸至上損下損者﹐亦未有不終於營衛不通而甚至過胃過脾者。夫營爲水谷之精气﹐衛爲水谷之悍气﹐衛气行陽二十五度﹐營气行陰二十五度﹐日夜流行不息﹐充周臟腑﹐何勞之有惟其不和則營之在內者不能爲陰之守﹐而有亡血失精等證。衛之在外者不能爲陽之固而有盜汗煩熱等證﹐不和則有偏勝。營屬陰而易偏於弱﹐衛爲陽而易偏於彊﹐偏彊偏弱﹐勢必相失而不通。營不通於衛而弱者益弱﹐衛不通於營而彊者益彊。弱者益弱﹐非脫出於外卽匿伏於內。彊者益彊﹐非蒸灼於上卽煎熬於下。臟腑之陰津且有立盡之勢﹐而气急聲啞骨痿等證所必至也。惟長沙早見及此﹐於將成未成之際﹐不離桂枝建中爲加減﹐漸和其營衛而不嫌其緩。於旣成之後﹐不離大黃廑虫爲加減﹐急通其營衛而不嫌其峻。後人不解此旨﹐設出補腎﹑補心﹑補肝﹑補脾﹑補肺等湯﹐幹蹊萬徑﹐徒眩耳目﹐豈知營衛不和不通﹐縱有仙丹﹐亦不能捨營衛而運行臟腑。有心斯道者﹐可不知通和營衛爲治勞第一義耶按﹐勞之爲病﹐形與精多不足之證也。《內經》云﹕形不足者﹐溫之以气﹐精不足者﹐補之以味。仲景大小建中等湯气溫而平﹐味甘而厚﹐正《內經》補形補精之旨。今人置而不用何其憒憒耶﹝育附﹞﹗

申明《難經》虛勞論

再閱虛勞一證﹐《難經》獨窺底蘊。曰﹕損脈之爲病﹐柰何一損損於皮毛﹐皮聚而毛落﹐二損損於血脈﹐血脈虛少﹐不能榮於五臟六腑。三損損於肌膚﹐肌膚消瘦﹐飲食不能生肌膚。四損損於筋﹐筋緩不能自收持。五損損於骨﹐骨痿不能起於牀。自上下者﹐過於胃則不可治﹐自下上者﹐過於脾則不可治。夫上下者﹐陰陽之根蒂也﹐脾胃者﹐上下之樞機也。且脾屬己土﹐腑於離﹐胃爲戊土﹐髒於坎。脾中有己土﹐故能降﹐胃中有戊土﹐故能升。然則脾胃者﹐非陰陽一大關鈕乎觀夫此﹐可知損於心則不特血脈不能榮於臟腑﹐而胃中之陰亦已暗耗矣。損於腎則不特骨痿不能起於牀﹐而脾中之陽亦已暗傷矣。過胃過脾不易易哉。治者於未過之時﹐乘脾胃兩經之合體未虧﹐猶可藉後天而培補先天﹐猶可藉飲食而充養精气。俾下入之邪未過脾者得專在補气﹐而爲戊土立根。上入之邪未過胃者得專在固精﹐而己土築基。中焦有主﹐上下有權﹐升降漸合其宜﹐精气日歸於足﹐此越人深得《內經》玄旨﹐著著皆治病之先機也。卽《金匱》所載諸方﹐亦不外乎是。

虛勞脈論

虛勞之脈專以胃气爲本。《脈經》云﹕有胃气則生﹐無胃气則死。𨿽百病皆然﹐而實辧勞脈生死之喫緊關頭也。觀《內經》論重虛之脈﹐旣以寸虛﹑尺虛定虛脈之大槪矣﹐而又結之曰﹕如此者滑則生﹐澀則死。誠以上下皆虛之候﹐精气久傷﹐所賴後天之水谷入胃﹐猶可積味化精﹐積精生气。滑脈𨿽屬血虛﹐然實系水谷之气充盛於中﹐故呈指下者覺往來流利﹐設反是而爲澀﹐則先天精气旣脫於上下﹐而後天水谷復竭於中州﹐生機滅矣。然此特揭出勞脈生死之機﹐決其可治不可治耳。而未滑未澀之先﹐其正有許多脈象可令人尋會者﹐仲景於此一條曰﹕勞之爲病﹐其脈浮大。夫胃中水谷之气﹐別爲營衛﹐營行脈中﹐衛行脈外﹐營充乎衛﹐衛充乎營﹐此平人之脈所以不浮不沈﹐不大不小也。惟勞傷其精血﹐則營虧不能充衛﹐衛爲水谷之悍气﹐而無營以濟之﹐故浮越於外﹐而見盛大之象。仲景卽於衛气有餘處反看出營气不足﹐以見虛勞之亡血失精多傷營分也。推而至於諸芤動微緊﹐爲男子失精﹐女子夢交。極虛芤遲爲淸谷亡血失精﹐虛弱細微者﹐善盜汗﹐無非榮衛相失而見此種種偏陂之象。迨夫營行日遲﹐衛行日疾﹐一變而細數﹐再變而急促﹐則營亡而衛亦隨之矣。有志生人者﹐可不體《內經》之意﹐遵《金匱》之法而急通其營衛﹐全其胃气也哉﹖

大黃廑虫丸合陳大夫百勞丸方論

《金匱》云﹕五勞虛極﹐羸瘦﹐腹滿不能飲食﹐食傷﹑憂傷﹑房室傷﹑饑傷﹑勞傷﹑經絡傷﹑營衛傷﹑傷气﹑傷內﹐有幹血﹐肌膚甲錯﹐面目黯黑﹐緩中補虛﹐大黃廑虫主之。此總結上七條病情之造於極點者而出其治法﹐後人不知立言之要﹐後於五勞之外又分出七傷﹐何其夢夢。況日食﹑曰憂﹑曰房室﹑曰饑﹑曰勞﹑曰經絡﹑曰營衛﹑曰气﹐此八者不特可以該五勞﹐並可以該萬病。仲景恐學者不能細心體認﹐千頭萬緒﹐何處尋蹤﹐故總提五勞之下﹐自爲注解﹐以見凡一切外入內生之病﹐延綿日久﹐皆足成勞。觀許州陳大夫百勞丸之名﹐其義可知矣。方下云﹔治一切勞瘵積滯﹐未經藥壞者宜服。仲景授而悟之﹐思人身精气遊溢﹐則化梢化气﹐气血鬱結則爲滯爲瘀﹐凡飲食起居﹐過時失節﹐皆能擾亂气血。气亂則衛在外而爲固者反乘於營﹐而血爲之溢。血亂則營在內而爲守者反乘於衛﹐而气爲之塞﹐各失其常道﹐陰日虧而陽日盛。經曰﹕陰虛則下脘不通﹐言气不能統之也。陽盛則上焦不通﹐言血不能濡之也。由是隨其气血不通處成瘀成積﹐以致五臟失其滋養﹐徵於外而羸瘦不能飲食﹐肌膚甲錯﹐面目黯黑﹐枯槁之狀非一端可擬﹐但未經藥壞﹐胃气未爲所亂﹐都作一服﹐大夫不嫌其過峻﹐已經藥壞﹐胃气已爲所亂﹐宜變當歸乳沒之油滯而妨胃者﹐攺用甘艸杏仁以和之﹐地黃芍藥以潤之。其蠕動啖血之品𨿽同﹐而緩急輕重大相徑庭矣。仲景猶恐人慮其猛峻﹐置而不用﹐故復結一語曰﹔緩中補虛。豈非以此方爲治癆之第一神藥者耶﹖

辧用大黃廑虫法

虛勞治法﹐長沙以後幹百年來名醫疊起﹐議論愈多﹐治法愈雜。專用知柏四物滋陰者不足論矣﹐卽用地黃﹑歸脾﹑四君﹑八珍以補脾腎者﹐亦不過苟延歲月而已﹐餘思仲景之法𨿽失傳﹐然見今之幼科﹐治小兒疳積有得其旨者。夫小兒之疳積﹐多傷於饑飽﹐大人之虛勞多傷於精气。受病之因𨿽不同﹐而見証之情則一也。其眉疏髮落與《難經》損於皮毛﹐毛聚而毛落者何異五液俱少﹐與《難經》損於肌肉﹐肌肉消瘦﹐飲食不爲肌肉者何異行立時艱﹐與《難經》損於筋﹐筋緩不能自收持者何異手足癱軟﹐與《難經》損於骨﹐骨痿不能起於牀者何異卽皮膚枯槁﹐朝涼暮熱﹐腹脹靑筋﹐兩目無光﹐與《金匱》羸瘦腹滿﹐肌膚甲錯﹐面目黑黯﹐亦無稍異也。倘用滋補之法﹐立見其斃。余每選古名家相傳效方﹐盡以消積利气爲主﹐投之輒應。蓋積滯去則機關自利﹐營衛行則肌肉漸充。大人虛勞同此積滯﹐同此營衛﹐後學者何不因小兒所致疳積﹐推而知大人所致之虛勞﹐因先哲疳積之效力﹐推而用仲景之大黃廑虫丸也。

瘧論大綱

瘧之一癥﹐余博覽方書﹐議論紛紛﹐莫宗一是。求之《金匱》脈證治法﹐昭昭矣。更求之《內經》﹐益知瘧之一癥﹐或先傷於風﹐後傷於寒﹐先傷於寒﹐後傷於風﹐未有不從風寒所傷而得之者。蓋惟寒故能時止﹐惟風故能時作。經云﹕瘧生於風。又曰﹕風气畱其處﹐故常在瘧。气隨經絡﹐沈以內薄﹐衛气應﹐乃作同一气也﹐而分爲風气瘧气。可知僅傷於風而不傷於寒﹐則爲風气。旣傷於寒﹐又傷於風﹐則爲瘧气。觀經之論瘧﹐先熱後寒﹐先寒後熱﹐其義益昭然矣。夫風气之始入也﹐必傷衛气﹐衛气傷則風气彌淪於衛气所行之處而常在。在太陽則顯頭痛項彊﹐在陽明則顯目痛鼻幹不眠﹐在少陽則顯脇痛口苦嘔吐等證。風气不去﹐衛气不復﹐必漫無止。其瘧气之始入也﹐則兼傷營气﹐營气傷則气潛伏於營捨之空竅﹐隨營气不復﹐漫無止期。瘧气之始入也﹐則兼傷營气﹐營气傷則气潛伏於營﹐捨不空竅﹐隨營气所行之經絡轉入轉深﹐故必待衛衝行於營气之相應而始作。在太陽則亦顯頭項彊﹐痛在陽明亦顯目痛鼻幹不眠﹐在少陽亦顯脇痛口苦嘔吐等證。衛气旣過﹐瘧仍止息﹐於是知瘧气異於風气而時作時止者﹐此中有機在焉。機動則發﹐機靜則止﹐機毀則愈。吾得而譬之於弩﹐弩之爲物﹐有倚伏﹐有感觸﹐有交會。倚伏者﹐卽《內經》先傷於風﹐後傷於寒﹐如弩中之矢也。感觸者﹐卽《內經》先傷於寒﹐後傷於風﹐如弩上之弦也。交會者﹐卽《內經》衛气並居﹐營气相合﹐如弦與矢相接之時也。其日作者﹐機近而發速﹐《內經》所謂風無常府﹐衛气之所發﹐邪气之所合﹐則其府也。其間日而作者﹐機遠而發遲﹐《內經》所謂薄於五臟﹐橫連募原﹐道遠气深行遲也。其間二日而作者﹐機深以伏而發益遲﹐《內經》所謂陰邪內伏﹐陰與陽爭不得出也。其日早日晏者﹐機或由上而漸下﹐或由下而漸上﹐《內經》所謂日下一節﹐其作也晏﹐日上一節﹐其作也早。其或休數日而作者﹐機深以固﹐與气俱並﹐《內經﹜所謂邪气與衛气客於六腑而有時相失﹐不能相得也﹐其有瘧不應者﹐猶弓矢𨿽張﹐其機不動﹐《內經》所謂病異形者﹐反四時也。如刺瘧篇云﹕足太陽之瘧﹐刺郗中出血﹐足陽明之瘧﹐刺足陽明跗上﹐足少陽之瘧﹐刺足少陽﹐知機之所在而毀之也。足太陰之瘧﹐嘔已乃衰﹐卽取之足少陰之瘧﹐其病難已。足厥陰之瘧﹐刺足厥陰﹐見血﹐脾瘧之刺足太陰﹐腎瘧之刺足太陽﹐少陰胃瘧之刺足陽明﹐太陰橫脈出血﹐以及脈滿大急﹐刺背兪。脈小實急﹐刺指。並脈緩大虛﹐不宜用鍼。脈不見﹐刺十指間出血。𨿽刺法種種不同﹐其機則一也。《靈》《素》治瘧大論﹐莫詳於此﹐迨後世刺法置而不講﹐長沙研求要領﹐隨證立方﹐補《內經》之未逮﹐𨿽方藥與刺法治各不同﹐而辧證搜根知機則一。觀其論瘧有云﹕弦數者﹐風發也﹐飲食消息止之。玩消息二字﹐機字顯然意表﹐余故揭出一機字爲治瘧法之大綱云。

瘧脈

辧

世謂瘧疾皆屬少陽﹐嘉言先生發明《金匱》亦謂少陽而兼他經者有之﹐他經而不涉少陽者必無之。事是說不特與《內經》諸條刺謬﹐抑且與《金匱》諸方不合。後人悉宗其說﹐遂致獘端種種﹐遺流至今。皆立言之病也﹐余考仲景有云﹔瘧脈自弦﹐弦數者多熱﹐弦遲者多寒﹐弦小緊者下之瘥。弦遲者可溫之﹐弦緊者可發汗﹑鍼灸也。弦數者﹐風發也﹐以飲食消息止之﹐此仲景揭出瘧脈之總綱﹐示人扼要之大法。蓋瘧者﹐陰邪也﹐弦﹐陰脈也。其所以弦者﹐以少陽擅樞機之用﹐樞機利則開闔自如﹐樞機不利則出入窒礙。況人身臟腑經絡各有樞機﹐如五臟之樞機少陰主之﹐六腑之樞機少陽主之﹐經絡之樞機營捨主之。邪气客於樞機﹐欲退而之外不得則爲寒﹐欲進而之內不得則爲熱﹐故邪在少陰。亦有脈弦寒熱﹐邪在少陽﹐亦有脈弦寒熱﹐邪在十二經之營捨。亦莫不有脈弦寒熱﹐正以邪之所湊﹐必窒礙其樞機也。瘧邪始終在樞機﹐則始終有寒熱﹐則始終有弦脈﹐如以弦爲少陽之一脈﹐少陽脈亦未嘗本弦﹐弦不過少陽之病派也。卽《內經》論春脈多弦﹐亦不過仿佛稚陽之初動﹐略見爲弦﹐以應春生之令﹐而非若瘧脈之弦也。《脈經》云﹕弦如始按弓弦狀﹐試將三指初按弓弦﹐其意象如何苟心領神會﹐實有樞機窒絆堅澀﹐欲開不開﹐欲合不合之象﹐余故曰謂瘧脈必弦則可﹐謂弦屬少陽則斷斷不可也。

治瘧大法

按﹕瘧癥《內經》有十二經之分﹐寒溫癉之辧。仲景表章《內經》﹐述寒溫癉三證﹐增出一牝瘧﹐而獨無十二經之說﹐後人不深維其意﹐遂執定瘧脈多弦一語﹐而有專主少陽一經之論。除少陽一經之外﹐別無治法。不知《內經》以經絡爲主﹐故於府捨上定早晏而分淺深。仲景則以營衛爲主﹐故於寒熱上別陰陽而分輕重﹐是以《內經》論刺全在腑捨求原﹐仲景立方盡在寒熱起見。如先寒後熱者﹐知其先傷於寒而後傷於風也﹐則以和營之劑兼以疏衛。先熱後寒者﹐知其先傷於風而後傷於寒也﹐則以疏衛之劑兼以和營。寒多熱少者﹐則以甘溫之晶少佐辛涼﹐熱多寒少者﹐則以辛涼之品少佐甘溫。但寒不熱者﹐寒伏於腎也﹐則以鎭澀之劑少佐升發。但熱不寒者﹐熱客於心也﹐則以升發之劑佐以鎭澀。仲景制方﹐一毫不苟﹐有如此者。

癉瘧

論

治瘧之法﹐專以一機字爲主﹐前篇已露一斑。近代鍼刺不傳﹐而欲以湯藥補偏救獘﹐調營衛而和陰陽﹐捨《金匱》其奚從焉觀其重引經文云﹕陰气孤絕﹐陽气獨發﹐則熱而少气煩冤。手足熱而欲嘔﹐名曰癉瘧。邪气內藏於心肺﹐外舍於分肉之間﹐令人消鑠肌肉。此條文義𨿽以嘉言先生之敏悟﹐尙支離彊合﹐未悉其旨。竊謂癉者熱也﹐心者陽也﹐兩陽相合﹐幾何不至心陰消灼﹐況又言肺素有熱﹐厥气上逆﹐有所用力﹐又顯三髒受傷之原﹐陰陽兩脫之象。故岐伯獨於癉瘧一證前後辧論﹐較他癥尢詳。仲景會《內經》之意﹐有一癥卽設一法﹐至稍涉心腎者﹐必鄭重以出之。其獨取《內經》前條陰气孤絕至名曰癉瘧一段﹐取後假邪气內藏於心肺至令人消鑠肌肉一段﹐削去中間相續成文﹐以見下一段卽是上一段之注解。謂邪气內藏心肺﹐肺气不得下通而金水斷源﹐心陰不能下降而木火沸騰﹐所以不必再引厥气上逆而可知陰气孤絕矣﹐不必再引肺素有熱而可知陽气獨發矣。若外舍分肉之間﹐令人消灼肌肉﹐以脾主肌肉﹐又主四肢﹐邪之所湊﹐其經必虛﹐而況兼孤絕之陰﹑獨發之陽﹐上下內外相爲捍格乎﹗所以不必再引有所用力而可知少气煩冤﹐手足熱而欲嘔矣﹐噫﹐癉瘧之暴與陰毒之慘﹐初無少異﹐由此可見﹐瘧气之畱於皮毛肌肉筋骨六腑募原者猶淺﹐傷於五臟者深。瘧气之行於陽而陽處﹐勝行於陰而陰勝﹐陰陽𨿽偏而勝復得以相乘者﹐猶淺。但寒不熱﹐但熱不寒﹐陰陽重復而上下各爲一偏者深。瘧气之連及他髒者猶淺﹐動關心腎者深﹐司命者使不於極寒極熱之時﹐速爲拔邪救正﹐延至日久﹐陰气下竭﹐陽气上脫﹐𨿽有善者亦無如之何矣。故仲景獨揭癉瘧經文﹐冠於篇首﹐不立治法﹐其示後人之意微矣。

論《內經》《金匱》溫瘧治法

溫瘧一證﹐有指爲春溫者﹐有指爲傷寒壞癥者﹐議論紛紜﹐錯出不一。考之《內經》﹐則冬中於風寒﹐气藏於骨髓﹐伏於腎臟﹐至春陽气大發﹐猶不能自出。復因大暑﹐灼肌消腠理發泄﹐然後有所用力﹐動其腎气﹐始得自內達外。發則先熱後寒﹐求之《金匱》﹐則以爲脈如平人﹐無寒但熱﹐不過骨節煩疼﹐時時嘔逆而已。《內經》言之甚重﹐《金匱》言之甚輕。夫《金匱》表章《內經》﹐何輕重相懸若此余深維其義而知。《金匱》一條正因《內經》言溫瘧之重﹐爲之防微杜漸﹐而出一證﹐示人以未雨綢繆之意。蓋冬日風寒深藏骨髓﹐至於三春陽气大發之時﹐一切昆虫艸木莫不聞雷起蟄﹐瘧邪何物而竟深藏不出耶縱寒爲陰邪﹐內捨於腎﹐爲陰寒固結而不能自出﹐而風爲陽邪﹐自當隨少陽木火之性發見於外﹐縱不能遽發於外﹐亦必顯欲出不出之象而有骨節煩疼﹐時時嘔逆﹐身熱等證。於此際而商治法﹐惟卽用白虎以解陽邪﹐加桂枝以通營衛﹐先使風性之善行數變者盡爲驅除﹐而後陰寒之內伏者孤而無助﹐庶不至腦灼而肌消。且精積气充則命門之火升如旭日﹐卽寒邪亦不治而自散。若其人眞火衰微﹐不能解散﹐必因有所用力﹐動其腎气﹐而後與汗俱出。但陽邪卽去﹐勢必多寒﹐使此時而治﹐非其治則陰邪爲害亦正非淺﹐故又後出多寒者名曰牡瘧一條﹐補其未逮﹐而用龍骨之體陰而用陽者﹐合蜀漆輕揚上越之物﹐直入腎臟﹐俾所伏之寒一吐而出﹐此實仲景隱會《內經》溫瘧一條爲極重之證而分作兩層治法﹐以殺其勢之意。然不仍其名曰溫瘧﹐而變其名曰牝瘧者﹐蓋以腎爲牝髒﹐熱少寒多﹐無溫之可名也。設此種重證不得仲景﹐此種分治必待腦爍肌消﹐風寒俱發﹐而陰陽兩虛﹐嗟何及已。

瘧母

論

瘧母之說﹐《內經》獨無。蓋上古治疾多用鍼刺﹐不致瘧气久畱也。惟《金匱》有云﹕病瘧以月一日發當十五日愈﹐設不瘥﹐當月盡解。如其不瘥﹐結爲瘕瘕﹐名曰瘧母﹐急治之﹐宜鰲甲煎。夫瘧邪之初入也﹐必先伏於營捨﹐而發則由於衛气。人身之有營衛﹐猶天之有日月﹐日月之行於天也﹐至半月必一大交會﹐營衛之行於身也﹐至半月亦一大交會。夫此交會之際﹐正營衛兩旺之時﹐瘧邪何物﹐而猶得伏於營捨耶意必有漸入漸深﹐流經附骨﹐非隨少陰而隱於腰脊﹐卽隨少陽而結於募原。募原者﹐少陽脈之盡處﹐章門之穴也。上有膈膜﹐下爲軟脇﹐瘧邪據之﹐如依山傍水﹐稍有觸動則隨气上攻而作脹﹐略得安靜則恃險內伏而不見。設不急用鱉甲煎破其堅壘﹐延之日久﹐必有滋蔓難圖之勢。今每見患瘧經年﹐遂成瘧母﹐正气日益消﹐邪气日益熾﹐不攻則據中﹐有耗精血﹐攻之則邪气散漫﹐往往變成膨脹等證﹐豈非不遵仲景急治之法﹐以至於此乎﹖

瘧母問答

或曰﹕瘧母之結於胸中﹐其義何居余曰﹕瘧邪在外則藏於營捨﹐在內則藏於腰脊募原﹐此數處皆有空隙﹐邪得入而居之。若胸中至髙之界﹐至陽之分﹐宗气之所發原﹐大气之所周流﹐所謂握寰中而運四方者也。卽傷寒中風亦不能驟犯﹐而況瘧邪乎﹖然其所以結於胸中者﹐非失於調養卽失於藥石。因其數發不止﹐日服悍勇之劑﹐俾脾陽困敗﹐中气不支﹐瘧邪因此而上逆作脹﹐乃更用寬中理气之劑﹐愈脹愈消﹐愈消愈脹﹐始而隨气凝結﹐繼而如鐵石不動矣。則瘧母之結於胸中﹐豈細故哉。余故曰﹕治瘧之法﹐斷無犯及胸中之陽爲第一要義也。

痢疾大綱

痢疾一證﹐古今治法非不廷璧琳瑯﹐棼然几案。然究之﹐皆各眩己長﹐自鳴一得﹐求其有精微之蘊﹑會歸之旨﹐終難其人也。余嘗考《內經》腸擗字義﹐謂遊漂絮也﹐又謂腸中水也﹐以水而如絮漂泊腸中﹐非寒濕之凝結﹐卽濕熱之鬱蒸。譬之污穢之水﹐得烈日曝曬﹐因如絮漂泊於上﹐得嚴寒冰凍亦如絮漂泊於上﹐而淸水流泉則無也。可知痢疾之源莫不因於濕﹐而推其源則有二﹕一者濕兼於寒﹐一者濕兼於熱。蓋夏間陰气逼伏於內﹐陽气浮散於外﹐恣啖生冷則濕隨寒入﹐暑熱暴郁則濕隨熱入。至秋金司令﹐陽气將爲內斂﹐而從前所積寒濕熱濕之伏郁於內者﹐觸動而痢作矣。總之﹐或寒或熱﹐𨿽有不同﹐而濕之一因實爲樞紐﹐此義如鑪冶分金﹐最爲捷要。再詳《內經》之義﹐蓋覺彰明較著矣。所云腸擗便血﹐身熱則死﹐身涼則生﹐豈非因濕熱擾亂﹐陰已消耗﹐而復見表熱﹐則內外燔灼﹐營陰有立盡之勢乎。又云腸擗下白沫﹐脈沈則生﹐脈浮則死﹐豈水因寒濕內著﹐脾陽已困﹐而反見浮脈﹐則內外相失﹐胃气有坐亡之機乎究《內經》之義﹐參諸《金匱》數條﹐若合荷節。夫痢疾不外乎寒熱﹐寒熱不外乎暑濕。蓋當盛夏之時﹐陽气盡發於表﹐太陰濕土用事﹐兼之淫雨陰晦﹐濕气內侵﹐則太陰受之﹐受則必傳少陰﹐所以久痢必關脾腎。脾虛則失其健運﹐不能爲胃行其津液﹐上輸於肺﹐而悉從下注﹔腎虛則失其閉藏﹐不能爲小腸通其化物﹐下達膀胱﹐而直走大腸﹐此《內經》之奧而仲景之祕也。觀仲景於《金匱》下痢一門﹐卽將《傷寒淪》中少陰下利數條治法參入﹐其意可知矣。蓋寒濕﹑濕熱之邪﹐感卽直入於內﹐𨿽與傷寒自表而入者懸絕﹐而於寒邪之直中少陰﹑熱邪之傳入少陰者初無少異﹐故於寒溫﹑溫熱之極重者﹐槪以少陰下利之方治也。此仲景一定之法﹐嘉言先生疑有缺文﹐謂後人借以補入﹐是亦智者之一失也。考痢疾一證﹐古謂之腸擗﹐又曰滯下。其致病之由無不以夏傷於暑一語爲鐵案。夫夏傷於暑﹐卽仲景所謂中喝﹐隨感隨發﹐頃刻僵僕﹐其來暴﹐其中速﹐至痢則始於微﹐積於漸﹐發於秋。寒濕濕熱不同﹐輕重緩急亦異。余推原其故﹐謂因於暑則可﹐謂傷於暑則不可也﹐蓋時當六月﹐四陽浮於外﹐二陰伏於內﹐髒本寒也。其在富貴之子﹐髙堂大廈﹐涼風自生﹐而又羽扇瓜梨恣啖﹐傳爲中寒而作痢矣。此因於暑之一驗也。資賤之子作勞不息﹐揮汗如雨﹐張口擡肩﹐僅存喘息﹐由是生可啖也﹐冷可飲也﹐河水可浴也。夜則坐於風而臥於露也。剝膚之熱卽消而髒寒﹐寒之證旋見﹐此又因於暑之一驗也。余究其受病之源﹐而知得之寒濕者六七﹐濕熱者二三。如太陰陽明論曰﹕飲食不節﹐起居不時者﹐陰受之。陰受之則入五臟﹐入五臟則塡滿閉塞﹐下爲飧泄﹐久爲腸擗。細參經旨﹐未有一言及暑熱者﹐柰因近代醫流不知傷暑之因﹐膠執暑爲熱毒﹐槪以芩連之屬﹐佐以破堅消滯之品爲治痢金丹。噫﹗未之思耳。𨿽然大行酷熱﹐暑毒中人﹐醞釀而爲痢﹐必須以苦寒之品解之﹐蓋有之矣﹐而認爲一定之常例則不可﹐是又在參證與脈而酌奪也。

治痢大法

濕乃痢疾之根源﹐少陽乃治痢之綫索﹐何也濕邪夾寒熱直入少陰太陰兩髒﹐太陰爲本﹐少陰爲標﹐少陰生木者也﹐太陰畏木者也。少陰虧則木失其滋養而生气不伸﹐太陰虧則木乘所勝而生气下郁﹐故痢疾之見證𨿽非一端﹐而腹痛雷鳴始終兼有。《金匱》云﹕六腑气絕於外者﹐手足寒。上气腳縮﹐五臟气絕於內者﹐利不禁。下甚者﹐手足不仁。夫手足﹐脾所主也﹐而至不仁腳縮﹐則脾陽困疾﹐木邪結塞﹐爲何如也施治者不可不早爲培補脾陽﹐提出少陽生气﹐俾中州之土有主﹐輸化有權哉。近代粗工﹐泥定後重爲气滯而不敢用﹐不知少陽生气不升則肺气奔迫於大腸﹐未有不後重者也﹐泥定腹痛爲食積而不敢用﹐不知少陽生气太升則木邪橫克於太陰﹐未有不腹痛者。泥定赤色爲暑熱而不敢用﹐不知少陽之生气不升則木火剝削腸胃之膏脂﹐未有不赤色者﹐若必待不後重﹑不腹痛﹑不赤色而後用培補﹐勢必至六腑气絕於外﹐五臟气絕於內而後已也。況余之所謂補土者﹐原非峻補之偏見也。審其爲熱也﹐則加以苦寒﹐審其爲寒也﹐則加以辛溫。始終總以土中提出少陽爲洽痢一大關鍵。

痢疾不可利小便辧

世謂痢乃熱邪內蘊﹐致膀胱气化不行﹐小便黃赤不利﹐當利其小便﹐分其熱勢﹐則下痢自止。此說遂牢不可破﹐豈知夏秋之交津液外泄﹐小便本少﹐再兼熱邪內蘊﹐陰已消灼無幾﹐更欲利之﹐是重竭其陰也。余因考之《金匱》﹐治法不下數十餘條﹐未有言利小便者﹐但有一條曰﹕下利气者﹐當其小便利。後人遂以爲證據﹐不知此泄瀉非論痢疾也。蓋气者﹐膀胱之气也。不曰下痢而曰下利﹐气是膀胱之气﹐並於大腸而下之﹐故當利其小便﹐使復還膀胱之气。若果是痢疾﹐何此獨添一个气字哉粗工不察﹐專守其說﹐一見小便短少﹐卽用木通﹑車前﹑豬苓﹑澤瀉之類﹐愈服愈少﹐以至點滴皆無﹐反變出發熱口渴﹐豈非陰竭之一驗乎﹗余嘗以補脾升淸陽之法﹐正所以利小便也。使淸气上升﹐津液下降﹐甚至兼以養陰﹐使腎水內充﹐虛陽有附。服之數日﹐短少者轉長﹐黃赤者轉淸。治經千百﹐無不如鼓應桴也。

痢疾不可發汗辧

痢疾發汗之說﹐不知何人作俑。嘉言先生又從而知之﹐謂冬月傷寒﹐已稱病熱﹐至夏暑濕熱三者交蒸﹐其熱十倍﹐故下痢必先從汗解表。噫﹐以此引證﹐誠大謬矣。夫冬月陽在內而陰在外﹐夏月陰在內而陽在外﹐故傷寒應發熱而不發熱爲重﹐以其寒外束而內無陽也。痢疾不應發熱﹐發熱則死﹐以其熱外淫而內無陰也。此正當與傷寒對看﹐不得與傷寒同一例也。明乎此﹐則知傷寒宜發汗而痢疾不當發汗矣。又謂失於表者﹐外邪但從裏出﹐不死不休﹐故𨿽百日之遠﹐仍用逆挽之法引其邪而出之於外﹐此說尢爲誤人。夫久痢皮膚枯槁﹐津液已竭﹐汗從何來逆挽之法﹐陽气下陷者或偶中之﹐不可爲例。至邪從外解﹐則斷無之理。故仲景特申明下痢攻表之戒﹐謂汗出必脹滿下痢﹐陰已內泄﹐發汗再使外泄可乎至《金匱》所云下痢腹脹滿﹐身體疼痛者﹐必溫其裏﹐乃攻其表者﹐以外兼表證也。設無身體疼痛﹐其不可攻表明矣。業醫者不於此等大關鍵處急爲加之意哉《醫源》終

