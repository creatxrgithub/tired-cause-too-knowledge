

金匱鉤玄朱震亨

卷第一

中風

大率主血虛。有痰以治痰爲先﹐或虛挾火與濕﹔亦有死血畱滯者﹐外中於風者﹔亦有中气者﹐當從痰治﹐順气化痰。若口開﹑手撒﹑眼合﹑遺尿﹑吐沫直視﹑喉如鼾睡﹑肉脫筋痛者﹐皆不治。

半身不遂﹐大率多痰。在左屬死血﹑無血﹔在右屬痰﹑有熱﹑气虛。

病若在左者﹐四物湯等加桃仁﹑紅花﹑竹瀝﹑薑汁﹔在右者﹐二陳湯﹑四君子等加竹瀝﹑薑汁。

痰壅盛者﹑口眼斜者﹑不能言者﹐皆當吐。

吐法﹕輕用瓜蒂﹑蝦汁﹑皂角﹔重用藜蘆半錢或三分﹐加麝香灌入鼻內或口內﹐吐痰出。一吐不已﹐再吐之。亦有虛而不可吐者。

气虛卒倒﹐參補之。

气虛有痰﹐濃參湯合竹瀝﹑薑汁。

血虛﹐宜四物湯﹐俱用薑汁炒﹔恐泥痰﹐再加竹瀝﹑薑汁入內服﹔能食者﹐去竹瀝﹐加荊瀝。

又法﹕以豬牙皂角﹑白礬等分爲末﹐姜湯調下﹐名稀涎散。

血虛者﹐四物湯補之。挾痰者﹐亦用薑汁﹑竹瀝。

脈訣內言諸不治證﹐見則不可治﹐筋枯者不治。舉動則筋痛者﹐是筋枯﹐以其無血滋潤故也。

治痰﹕气實能食﹐用荊瀝﹔气虛少食﹐用竹瀝。此二味用開經絡﹐行血气。入四物湯中﹐必用薑汁助之。

肥白人多濕﹐少用附子﹑烏頭行經。

初昏倒﹐急掐人中至醒﹐然後用去痰藥﹐二陳湯﹑四物﹑四君子等湯加減用。

卷第一

六郁

戴云﹕郁者﹐結聚而不得發越也。當升者不得升﹐當降者不得降﹐當變化者不得變化也。此爲傳化失常﹐六郁之病見矣。气郁者﹐胸脇痛﹐脈沈澀﹔濕郁者﹐周身走痛﹐或關節痛﹐遇陰寒則發﹐脈沈細﹔痰郁者﹐動則卽喘﹐寸口脈沈滑﹔熱郁者﹐瞀﹐小便赤﹐脈沈數﹔血郁者﹐四肢無力﹐能食﹐便紅﹐脈沈﹔食郁者﹐噯酸腹飽不能食﹐人迎脈平和﹐气口脈緊盛者是也。

气血中和﹐萬病不生﹐一有怫郁﹐諸病生焉。

气郁﹕香附子﹑蒼術﹑川芎。

濕郁﹕蒼術﹑川芎﹑白芷。

痰郁﹕海石﹑香附﹑南星﹑栝蔞。

熱郁﹕靑黛﹑香附﹑蒼術﹑川芎﹑梔子。

血郁﹕桃仁﹑紅花﹑靑黛﹑川芎﹑香附。

食郁﹕蒼術﹑香附﹑鍼沙﹝醋炒﹞﹑山楂﹑神曲﹝炒﹞。

春加芎﹐夏加苦參﹐秋冬加吳茱萸。

越鞠丸﹐解諸郁﹐又名芎術丸。

蒼術香附撫芎神曲梔子等分爲末﹐水丸﹐如綠豆大。

凡郁皆在中焦﹐以蒼術﹑撫芎﹑開提其气以升之。假如食在气上﹐提其气則食自降。餘皆仿此。

卷第一

癩

大風病﹐是受得天地間殺物之气﹐古人謂之癘風者﹐以其酷烈暴悍可畏耳。人得之者﹐須分在上﹑在下。

夫在上者﹐以醉仙散取涎血於齒縫中出﹔在下者﹐以通天散取惡物陳虫於穀道中出。取出𨿽有道路之異﹐然皆不外乎陽明一經。治此證者﹐須知此意。看其疙瘩與瘡﹐上先見者﹑上體多者﹐在上也﹔下先見者﹑下體多者﹐在下也。上下同得者﹐在上復在下也。陽明胃經與大腸無物不受﹐此風之入人也。气受之﹐則在上多﹔血受之﹐則在下多﹔血气俱受之者﹐上下俱多也。自非醫者神手﹐病者鐵心﹐罕有免此。夫從上從下以漸而來者﹐皆可治。人見其病勢之緩﹐多忽之。𨿽按法施治﹐病已痊可﹐若不能忌口﹑絕色﹐皆不免再發﹐發則終於不能救也。余曾治五人中間﹐惟一婦人不再發﹐以其貧甚而且寡﹐無物可喫也。餘四人﹐三﹑四年後皆再發。

孫眞人云﹕吾嘗治四五十人﹐終無一人免於死。非眞人不能治﹐蓋無一人能守禁忌耳。此婦人本病藥外﹐又服百餘帖加減四物湯﹐半年之上﹐方得經行﹐十分安愈。

治法﹕在上者醉仙散﹐在下者通天再造散。後用通神散﹐及三稜鍼於委中出血。但不能忌口﹑絕房者﹐不治之也。

醉仙散﹕胡麻仁牛蒡子蔓荊子枸杞子﹝各半兩爲粗末﹐同炒紫色﹞白蒺藜苦參栝蔞根防風﹝各半兩﹞

上八味爲細末﹐每一兩半入輕粉三錢﹐拌勻。大人一錢﹐空心﹐日午﹑臨睡各一服﹐淡茶調下。五七日間﹐必於齒縫中出臭涎水﹐渾身覺痛﹐昏悶如醉﹐利下惡臭屎爲度。量大小虛實加減與之。證候重而急者﹐須以再造散下之﹐候補養得還﹐復與此藥喫。須斷鹽醬醋諸般魚肉椒料果子燒炙等物﹐止可淡粥及淡煮熟時菜食之。茄尙不可食﹐惟有烏稍蛇﹑菜花蛇可以淡酒煮熟食之﹐以助藥力。

再造散﹕郁金﹝半兩﹐生用﹞大黃﹝一兩﹐炮﹞皂角刺﹝一兩﹐黑者大者﹞白牽牛﹝頭末六錢半﹐炒半生用之。﹞

上爲末﹐五錢臨夜冷酒調下。以淨桶伺候泄出虫。如虫口黑色﹐乃是多年虫﹔口如赤色﹐是近者。三數日又進一服﹐直候無虫﹐卽絕根也。

卷第一

寒

﹝主乎溫散。﹞

有卒中天地之寒气﹐有口傷生冷之物。

戴云﹕此傷寒﹐謂身受肅殺之气﹐口食冰水瓜果冷物之類。病者﹐必脈沈細﹑手足冷﹑息微﹑身倦﹐𨿽身熱亦不渴﹐倦言語。或遇熱病﹐誤用此法﹐輕者至重﹐重者至死。凡脈數者﹑或飲水者﹑或煩躁動搖者﹑皆是熱病。寒熱二證﹐若水火也﹐不可得而同治﹐誤卽殺人。學人愼之。

卷第一

傷寒

傷寒﹐必須身犯寒气﹐口食寒物者﹐從補中益气湯中加發散藥。屬內傷者﹐十居八九。其法﹕邪之所湊﹐其气必虛﹐只用補中益气湯中﹐從所見之證﹐出入加減。气虛熱甚者﹐少用附子﹐以行參之劑。如果气虛者﹐方可用此法。以上傷寒治法﹐可用於南方﹐不宜北。

卷第一

暑

戴云﹕暑乃夏月炎暑也﹐盛熱之气著人也。有冒﹑有傷﹑有中﹑三者有輕重之分﹐虛實之辯。或腹痛水瀉者﹐胃與大腸受之﹔惡心者﹐胃口有痰飲也﹔此二者﹐冒暑也。

可用黃連香薷飲。蓋黃連退暑熱﹐香薷消蓄水。或身熱頭疼躁亂不寧者﹐或身如鍼刺者﹐此爲熱傷在分肉也。

當以解毒白虎湯加柴胡。气如虛者﹐加人參。或咳嗽發寒熱﹑盜汗出不止﹑脈數者﹐熱在肺經﹐用淸肺湯﹑柴胡天水散之類。急治則可﹐遲則不可治矣。或火乘金也﹐此爲中暑。凡治病須要明白辧別﹐愼勿滚同施治。春秋間亦或有之﹐切莫執一。隨病處方爲妙。

黃連香薷飲﹐挾痰加半夏﹐乘虛加人參﹑黃﹐或淸暑益气湯加減用之。

卷第一

注夏

﹝屬陰虛﹐元气不足。﹞

戴云﹕秋初夏末﹐頭痛腳軟﹐食少體熱者是也。補中益气湯去柴胡﹑升麻﹐加炒黃柏。挾痰﹐止用南星﹑半夏﹑陳皮之類﹔或生脈散出千金方。

卷第一

暑風

戴云﹕暑風者﹐夏月卒倒不省人事者是也。有因火者﹐有因痰者。火﹐君相二火也﹔暑﹐天地二火也﹔內外合而炎爍﹐所以卒倒也。痰者﹐人身之痰飲也﹐因暑气入﹐而鼓激痰飲﹐塞凝心之竅道﹐則手足不知動躡而卒倒也。此二者皆可吐。內經曰﹕火郁則發之。挾火挾痰實者﹐可用吐法。吐卽發散也。量其虛實而吐之﹐吐醒後﹐可用淸劑調治之。

卷第一

濕

戴云﹕濕有自外入者﹐有自內出者﹐必審其方土之致病源。東南地下多陰雨地濕﹐凡受必從外入﹐多自下起﹐以重腿香港腳者多。治當汗散﹔久者﹐宜疏通滲泄。西北地髙﹐人多食生冷濕面﹐或飲酒後﹐寒气怫郁﹐濕不能越﹐作腹皮脹痛﹐甚則水鼓脹滿﹐或通身浮腫如泥﹐按之不起﹐此皆自內而出也。辧其元气多少﹐而通利其二便﹐責其根在內也。此方土內外﹐亦互相有之﹐但多少不同﹐須對證施治﹐不可執一。

本艸蒼術治濕﹐上下俱可用。

二陳湯加酒芩﹑羌活﹑蒼術﹑散風之藥﹐行濕最妙。

卷第一

內傷

內傷﹕病退後燥渴不解者﹐有餘熱在肺家﹐可用參苓甘艸少許﹐薑汁冷服﹔或茶匙挑薑汁與之。虛者可用人參湯。世之病此者爲多﹐但有挾痰者﹐有挾外邪者﹐有熱郁於內而發者﹐皆以補元气爲主。看其所挾之病﹐而兼用藥。

卷第一

火

有可發者二﹕風寒外來者可發﹐郁者可發。

陰虛火動難治。火郁當發看何經﹔輕者可降﹐重則從其性升之﹐實火可瀉。小便降火極速。

凡气有餘便是火。

火急甚重者﹐必緩之﹐生甘艸兼瀉兼緩﹐人參﹑白術亦可。

人壯气實﹑火盛顚狂者﹐可用正治﹐或硝冰水飲之。人虛﹐火盛狂者﹐可用生薑湯與之。若投以冰水正治﹐立死。有補陰卽火自降者﹐炒黃柏﹑地黃之類。

山梔子仁大能降火﹐從小便泄去。其性能屈曲下行﹐降火人所不知。

凡火盛者﹐不可驟用涼藥﹐必用溫散。

又方﹕左金丸治肝火黃連﹝六兩﹞茱萸﹝一兩或半兩﹞水爲丸。白湯下五十丸。

卷第一

傷風

戴云﹕新咳嗽﹐鼻塞聲重者是也。

屬肺者多﹐散宜辛溫或辛涼之劑。

卷第一

發斑

﹝屬風熱。﹞

戴云﹕斑﹐有色點而無頭粒者是。如有頭粒﹐卽疹也。風熱挾痰而作﹐自裏而發於外﹐通聖散消息﹐當以微汗而散之。下之﹐非理也。

內傷斑者﹐胃气極虛﹐一身火遊行於外所致。宜補以降之。發斑似傷寒者﹐痰熱之病發於外﹐微汗以散之。下之﹐非理也。

卷第一

疹

戴云﹕疹﹐浮小有頭粒者是。隨出卽收﹐收則又出者是也。非若斑之無頭粒也。當明辧之。

屬熱與痰在肺﹐淸肺火降痰﹐或解散出汗﹐亦有可下者。

卷第一

溫病

眾人病一般者是也。又謂之天行時疫。有三法﹕宜補﹑宜降﹑宜散。

又方﹕大黃黃芩黃連人參桔梗防風蒼術滑石香附人中黃上爲末﹐神曲爲丸。每服五七十丸。分气血痰作湯使﹕气虛﹐四君子湯﹔血虛﹐四物湯﹔痰多﹐二陳湯送下。如熱甚者﹐可用童子小便送下。

大頭天行病﹐東垣有方﹕羌活酒芩大黃﹝酒蒸﹞

冬溫爲病﹐非其時而有其气者。冬時君子當閉藏﹐而反發泄於外。專用補藥帶表。

又方﹕以竹筒兩頭畱節﹐中作一竅﹐納甘艸於中﹐仍以竹木釘閉竅﹐於大糞缸中浸一月﹐取出曬漧﹐專治疫毒。

卷第一

瘧

﹝有風﹑有暑﹑有食﹑老瘧﹑瘧母﹑痰病。﹞

老瘧病﹕此系風暑入陰分。在髒用血藥﹕川芎﹑撫芎﹑紅花﹑當歸﹐加蒼術﹑白術﹑白芷﹑黃柏﹑甘艸煎。

露一宿﹐次早服之。無汗要有汗﹐散邪爲主﹐帶補。有汗要無汗﹐正气爲主﹐帶散。有瘧母者﹐用丸藥消導﹐醋煮鱉甲爲君﹐三稜﹑蓬術﹑香附隨證加減。

三日一發者﹐受病一年。間發者﹐受病半年。一日一發者﹐受病一月。連二日發者﹐住一日者﹐气血俱受病。一日間一日者﹐補藥帶表。藥後用瘧丹截之。在陰分者用藥徹起﹐在陽分方可截之。

又方﹕艸果知母檳榔烏梅常山甘艸﹝炙﹞穿山甲﹝炮﹞用水酒一大碗﹐煎至半碗﹐露一宿。臨發日前二時﹐溫服。如吐﹐則順之。

截瘧靑蒿丸﹕靑蒿﹝一兩﹞冬靑葉﹝二兩﹞馬鞭艸﹝二兩﹞官桂﹝二兩﹞

上三葉﹐皆曬漧﹐秤爲末﹐法丸如胡椒子大。每兩作四服。於當發前一時服盡。

大法﹕暑風必當發汗。夏月多在風涼處歇﹐遂閉其汗﹐而不泄。因食者﹐從食上治。

瘧而虛者﹐須先用參術一二帖﹐托住其气不使下陷﹐後用他藥。治內傷挾外邪者同法。內必主痰﹐必以汗解﹐二陳湯加常山﹑柴胡﹑黃芩﹑艸果。

瘧而甚者﹐發寒熱﹑頭痛如破﹑渴而飲水﹑自汗。可與參﹑﹑術﹑苓﹑連﹑梔子﹑川芎﹑蒼術﹑半夏等治。

久病瘧﹐二陳湯加川芎﹑蒼術﹑柴胡﹑葛根﹑白術﹐一補一發。

卷第一

咳嗽

風寒﹑火﹝主降火﹞﹑勞﹑肺脹﹑火郁﹑痰﹝主降痰﹞。

戴云﹕風寒者﹐鼻塞﹑聲重﹑惡寒者是也﹔火者﹐有聲﹑痰少﹑面赤者是也﹔勞者﹐盜汗出﹐兼痰者﹐多作寒熱﹔肺脹者﹐動則喘滿﹐气急息重﹔痰者﹐嗽動便有痰聲﹐痰出嗽止。五者大槪耳﹐亦當明其是否也。

風寒﹐行痰開腠理。二陳湯加麻黃﹑杏仁﹑桔梗。

火﹐降火﹑淸金﹑化痰。

勞﹐四物湯中加竹瀝﹑薑汁。必以補陰爲主。

肺脹而嗽者﹐用訶子﹑靑黛﹑杏仁。訶子能治肺气﹐因火傷極﹐遂成郁遏脹滿﹐取其味酸苦﹐有收斂降火之功。佐以海蛤粉﹑香附﹑栝蔞﹑靑黛﹑半夏曲。

食積痰作嗽發熱者﹐半夏﹑南星爲君﹐栝蔞﹑蘿卜子爲臣﹐靑黛﹑石碱爲使。

火郁嗽者﹐訶子﹑海石﹑栝蔞﹑靑黛﹑半夏﹑香附。

咳嗽聲嘶者﹐此血虛受熱也。用靑黛﹑蛤粉﹐蜜調服。

久嗽風入肺﹐用鵝管石﹑雄黃﹑郁金﹑款冬花碾末和艾中﹐以生薑一片畱舌上灸之﹐以煙入喉中爲度。

漧咳嗽者﹐難治。此系火郁之證﹐乃痰郁火邪在中。用苦梗以開之﹐下用補陰降火。不已﹐則成勞﹐倒倉好。此證不得志者有之。

嗽而脇痛﹐宜疏肝气﹐用靑皮等方。在後﹐二陳湯內加南星﹑香附﹑靑黛﹑薑汁。

治嗽藥﹐大槪多用生薑者﹐以其辛散也。

上半日嗽多者﹐屬胃中有火。貝母﹑石膏能降胃火。

午後嗽多者﹐此屬陰虛。必用四物湯加知母﹑黃柏﹐先降其火。

五更嗽多者﹐此胃中有食積﹐至此時候﹐流入肺金。知母﹑地骨皮降肺火。

火气浮於肺者﹐不宜用涼藥﹐用五味﹑五倍斂而降之。有痰因火逆上者﹐先治火﹐後治其痰也。

肺虛甚者用參膏﹐此好色腎虛有之。以生薑﹑陳皮佐之。大槪有痰者﹐可加痰藥治之。

治嗽多用粟殼﹐不必疑﹐但要先云病根﹐此乃收後之藥也。師云﹕陰分嗽者﹐多屬陰虛治之也。

有嗽而肺脹壅遏不得眠者﹐難治。

治嗽煙筒﹕佛耳艸款冬花鵝管石上爲末﹐用紙捲燒其煙燻之﹔或白湯調亦得。

治嗽有痰﹐天突﹑肺二穴灸。治嗽泄火熱﹐大瀉肺气﹐三椎骨下橫過各一寸半是穴。

嗽﹕春是春升之气﹐用淸藥﹐二陳加薄﹑荊之類﹔夏是火炎上﹐最重芩﹑連﹔秋是濕熱傷肺﹔冬是風寒外來﹐用藥發散之後﹐以半夏必逐去痰﹐庶不再來。

又方﹕治嗽劫藥。

五味子﹝半兩﹞五倍子﹝一錢﹞甘艸﹝二錢半﹞風化硝﹝一錢﹞爲末以蜜爲丸﹐噙化之。

卷第一

痰

﹝脈浮當吐。﹞

凡治痰﹐用利藥過多﹐致脾气下虛﹐則痰反易生多。

濕痰用蒼術。

老痰﹕海石﹑半夏﹑栝蔞子﹑香附﹑五倍子。

熱痰用靑黛﹑黃連。

食積痰﹕神曲﹑麥﹑山楂子。

痰在腸胃間者﹐可下而愈。痰在經絡中者﹐非吐不可出。吐法中就有發散之義也。

膈上之痰﹐必用吐之﹐瀉亦不能去也。

气實痰熱結在上者﹐則吐。吐難得出﹐或成塊﹐或吐咯不出﹐气滯兼郁者﹐此則難治矣。

膠固者﹐必用吐之。

吐法兼用牙茶﹑齏水﹑薑汁﹑醋少許﹐栝蔞散少許﹐加防風﹑桔梗﹐皆升動其气﹐便吐也。

吐法﹕用附子尖桔梗蘆人參蘆瓜蒂砒﹝不甚用﹞藜蘆艾葉末茶上藥﹐此皆自吐﹐不用手探。但藥但湯﹐皆可吐。

吐法﹕先以布搭膊勒腰﹐於不通風處行此法。

蘿卜子半升擂和﹐以漿水一碗﹐濾去粗﹐入少油與蜜﹐旋至半溫。服後﹐以鵝翎探吐。凡用鵝翎﹐須以桐油浸﹐卻以皂角水洗去肥﹐曬漧用之。

又法﹕用蝦帶殼半斤﹐入醬﹑蔥﹑姜等料物煮汁。先喫蝦﹐後飲汁﹐以翎勾引吐﹐必須緊勒肚腹。

二陳湯一身之痰都能管。如在下﹐加下引藥﹔如在上﹐加上引藥。

凡人身上中下有塊者﹐多是痰也。問其平日好食何物﹐吐下後用藥。

許學士用蒼術治痰飲成窠囊一邊﹐行極效。痰挾瘀血﹐遂成窠囊。

痰之淸者屬寒﹐用二陳湯之類。

內傷挾痰﹐必用人參﹑黃﹑白術之屬﹐多用薑汁傳送。或用半夏之屬。虛甚者﹐宜加竹瀝。

痰熱者多挾風﹐外證爲多。

濕者多軟﹐如身倦而重之類。熱者淸之﹔食積者必用攻之﹔兼气虛者﹐用補气藥補之。

因火盛逆上者﹐治火爲先。白術﹑黃芩﹑石膏之類。中气不足﹐則加人參﹑白術。痰之爲物﹐隨气升降﹐無處不到。

脾虛者﹐淸中气。二陳加白術之類﹐兼用提藥。

中焦有痰與食積﹐胃气賴其所養﹐卒不便虛。若攻之盡﹐則虛矣。

眩暈嘈雜﹐乃火動其痰。用二陳湯加梔子芩連類。

噫气吞酸﹐此系食郁有熱﹐火气上動。以黃芩爲君﹐南星﹑半夏爲臣﹐橘紅佐之。熱多者﹐加靑黛。

痰在脇下﹐非白芥子不能達。

痰在皮裏膜外者﹐非薑汁﹑竹瀝不可達。

痰在膈間﹐使人顚狂健忘﹐宜用竹瀝。風痰亦服竹瀝﹐又能養血。痰在四肢﹐非竹瀝不開。

痰結核在咽喉﹐燥不能出﹐入化痰藥加軟堅咸藥。

杏仁海石桔梗連翹栝蔞仁少佐朴硝﹐以薑汁﹑蜜﹑調丸。噙化之。

海粉卽海石。熱痰能降﹐濕痰能燥﹐結痰能軟﹐頑痰能消。可入丸子﹑末子﹐不可入煎藥。

黃芩治熱痰﹐假以降其熱也。

竹瀝滑痰﹐非薑汁不能行經絡也。

枳實瀉痰﹐能衝墻壁。五倍子能治老痰。

小胃丹治膈上痰﹐熱風痰﹐濕痰﹐肩膊諸痛﹐然能損胃气。食積痰實者﹐用之不宜多。

靑礞石丸去濕痰﹐重在風化硝。

潤下丸降痰最妙。

陳皮﹝半斤﹐去白﹐以水化鹽半兩﹐拌陳皮﹐令得所煮﹐候幹﹐炒燥。一方﹐不去白﹞甘艸﹝一兩﹐炙﹞

上爲末﹐蒸餅丸﹐綠豆大。每服三十五丸﹐溫水下。

油炒半夏﹐大治濕痰﹐又治喘﹐止心痛。粥丸。姜湯下三十丸。

痰方﹕黃芩﹝空心﹞香附半夏﹝姜制﹞貝母以上治濕痰。加栝蔞仁﹑靑黛作丸子﹐治熱痰。

中和丸治濕痰气熱。

蒼術黃芩香附半夏各等分﹐爲末﹐粥丸。

燥濕痰方﹐亦治白濁因痰者。

南星﹝一兩﹞半夏﹝一兩﹞蛤粉﹝二兩﹞靑黛﹝爲衣﹞

上爲末﹐神曲糊丸。

痰嗽方﹕黃芩﹝一兩半﹐酒浸洗﹞滑石﹝半兩﹞貝母﹝一兩﹞南星﹝一兩﹞風化硝﹝二錢半﹞白芥子﹝半兩﹐去殼。﹞

上爲末﹐湯浸﹐蒸餅爲丸。

導痰湯﹕半夏﹝四兩﹞南星橘皮枳殼赤茯苓﹝一兩﹞甘艸﹝半兩﹞

用生薑煎服之。

千緡湯半夏﹝七枚泡制四片破之﹞皂角﹝一寸二分去皮炙﹞甘艸﹝一寸炙﹞生薑﹝如指大﹞煎服之﹐治喘。

治痰方南星半夏滑石輕粉﹝各三錢﹞巴豆﹝三十粒﹞

上用皂角仁浸濃汁﹐丸如梧桐子大。每服五十丸。

黃連化痰丸黃連﹝一兩﹞陳皮﹝五錢﹞吳茱萸﹝一錢﹐酒浸﹞半夏﹝一兩五錢﹞

上爲末﹐入桃仁二十四个﹐研如泥﹐和勻﹐神曲糊丸﹐如綠豆大。每服百丸﹐姜湯送下。

消痰方益元散﹝七錢﹞吳茱萸﹝三錢﹞

治郁痰方白僵蠶杏仁栝蔞訶子貝母

卷第一

喘

戴云﹕有痰喘﹐有气急喘﹐有胃虛喘﹐有火炎上喘。痰喘者﹐凡喘便有痰聲。气急喘者﹐呼吸急促而無痰聲。有胃虛喘者﹐擡肩﹑擷肚﹑喘而不休。火炎上喘者﹐乍進乍退﹐得食則減﹐食已則喘。大槪胃中有實火﹐膈上有稠痰﹐得食咽墜下稠痰﹐喘卽止。稍久﹐食已入胃﹐反助其火﹐痰再升上﹐喘反大作。俗不知此﹐作胃虛﹐治以燥熱之藥者﹐以火濟火也。昔葉都督患此﹐諸醫作胃虛治之﹐不愈。後以導水丸利五六次而安矣。

凡久喘﹐未發以扶正气爲要﹐已發以攻邪爲主。

有气虛短气而喘﹐有痰亦短气而喘。

有陰虛﹐自小腹下火起而上者。

喘急有風痰者﹐婦人大全方千緡湯。

陰虛有痰喘急者﹐補陰降火。四物湯加枳殼﹑半夏。

气虛者﹐人參﹑蜜炙黃柏﹑麥門冬﹑地骨皮之類。

大槪喘急之病﹐甚不可用苦藥涼藥﹐火气盛故也。可用導痰湯加千緡湯治之。

諸喘不止者﹐用劫藥一二帖則止之。劫藥之後﹐因痰治痰﹐因火治火。椒目碾極細末﹐用一二錢以生薑湯調下﹐止之。

又法﹕用蘿卜子蒸熟爲君﹐皂角燒灰﹐等分爲末﹐以生薑汁煉蜜爲丸﹐小桐子大。每服五七十丸﹐噙化下之。效。

卷第一

哮

﹝專主於痰﹐宜吐法。﹞

治哮必用薄滋味﹐不可純用涼藥﹐必帶表散。

治哮方﹕用雞子略敲﹐殼損膜不損﹐浸於尿缸內﹐三四日﹐夜取出。煮熟食之﹐效。蓋雞子能去風痰。

卷第一

痢

﹝身熱﹑後重﹑腹痛﹑下血。﹞

戴云﹕痢𨿽有赤白二色﹐終無寒熱之分﹐通作濕熱治。但分新舊﹐更量元气。用藥與赤白帶同。

身熱挾外感﹕不惡寒﹐小柴胡湯去人參。惡寒發熱爲表證﹐宜微汗和解。

蒼術川芎陳皮芍藥甘艸生薑煎服。

後重﹐積與气郁墜下﹐兼升兼消。

或气行血和積少﹐但虛坐努力﹐此爲亡血。倍用歸身尾﹐卻以生芍藥﹑生地黃﹑桃仁佐之﹐復以陳皮和之。

或下痢而大孔痛者﹐此因熱流於下也。用木香﹑檳榔﹑黃芩﹑黃連﹝炒﹞﹑漧薑。

或痢退減十之七八﹐積已盡﹐糟粕未實﹐當炒芍藥﹑炒白術﹑炙甘艸﹑陳皮﹑茯苓湯下固腸丸三十粒。

然固腸丸性躁﹐有去濕實腸之功﹐恐滯气未盡者﹐不可遽用此藥﹐只宜單服此湯可也。

或痢後糟粕未實﹐或食稍多﹐或饑甚方食腹中作痛者﹐切勿驚恐。以白術﹑陳皮各半盞煎服。和之則安。

或久痢後﹐體虛气弱﹐滑泄不止﹐又當以訶子肉﹑豆蔻﹑白礬﹑半夏之類擇用以澀之。甚則加牡蠣﹐然須以陳皮爲佐。若大澀﹐亦能作痛。又甚者﹐灸大樞﹑气海。

古方用濃朴爲瀉凝滯之气﹐然朴太溫而散气﹐久服﹐大能虛人。滯气稍行﹐卽去之。余滯未盡﹐以炒枳殼﹑陳皮。然枳殼亦能耗气﹐比之濃朴少緩﹐比陳皮亦重。滯退一半﹐當去之﹐只用陳皮以和諸藥。陳皮去白﹐有補瀉之兼才﹐若爲參術之佐﹐亦能補也。

凡痢疾腹痛﹐必以白芍藥﹑甘艸爲君﹐當歸﹑白術爲佐。惡寒痛者加桂﹔惡熱痛者加黃柏。達者更能參以歲气﹑時令用藥﹐則萬舉萬全﹐豈在乎執方哉。

諸不治證﹕下痢純血者必死。下痢如塵腐色者死。

下痢如屋漏者死。下痢如竹筒注者﹐不可治。

下痢如魚腦者﹐半生半死。

卷第一

禁口痢

﹝胃口熱甚故也。﹞

黃連多加人參煮湯﹐終日呷之﹐如吐了再喫﹐開以降之。人不知此﹐多用溫藥甘味。此以火濟火﹐以滯益滯﹐哀哉。

一方﹕臍中用田螺﹐之以引下其熱。

亦有誤服熱藥澀藥之毒犯胃者﹐當明審以祛其毒。痢方亦作丸﹕大黃黃連黃芩黃柏枳殼當歸白芍藥滑石甘艸桃仁白術﹝各等分﹞

上爲末﹐神曲糊丸。

孫郎中因飲水過多﹐腹脹瀉痢帶白。

蒼術﹑白術﹑濃朴﹑茯苓﹑滑石上煎﹐下保和丸。

小兒八歲下痢純血﹐以食積治。

蒼術白術黃芩白芍滑石茯苓甘艸陳皮炒曲上煎﹐下保和丸。

又下痢法﹕熱不止者屬陰虛﹐用寒涼藥兼升藥﹝藥熱﹞。

卷第一

泄瀉

﹝濕﹑气虛﹑火﹑痰﹑食積。﹞

戴云﹕凡瀉水腹不痛者﹐是濕也。飲食入胃不住﹐或完谷不化者﹐是气虛也。腹痛瀉水﹐腹鳴﹐痛一陣瀉一陣﹐是火也。或瀉﹐時或不瀉﹐或多或少﹐是痰也。腹痛甚而瀉﹐瀉後痛減者﹐是食積也。

濕﹐燥濕兼滲泄之。四苓散加蒼術﹑白術。甚者﹐二術炒。

气虛﹐人參﹑白術﹑芍藥﹝炒﹞﹑升麻。

火﹐宜伐火﹐利小水。黃芩﹑木通入四苓散。

痰積﹐宜豁之。海石﹑靑黛﹑黃芩﹑神曲﹑蛤粉。或用吐法。

食積﹐宜消導疏滌之。神曲﹑大黃。

以上諸藥皆作丸子服之。

凡泄瀉水多者﹐仍用五苓散治之。

世俗類用澀藥治痢與瀉。若積久而虛者﹐或可行之﹔而初得之者﹐恐必變他疾﹐爲禍不小矣。殊不知多因於濕﹐惟分利小水﹐最爲上策。

止瀉方肉豆蔻﹝五錢﹞滑石﹝春冬一兩二錢﹞半夏﹝二兩半﹐秋二兩﹞

又方姜曲丸陳曲﹝六兩﹐炒﹞陳麥﹝亦可﹞茴香﹝五錢﹞生薑﹝一兩﹞

上炒白術﹑炒曲﹑炒芍藥﹐或丸﹑或散﹑或湯﹐作丸妙。

卷第一

脾泄

治一老人﹐奉養大過﹐飲食傷脾﹐常常泄瀉﹐亦是脾泄之疾。

白術﹝二兩﹐炒﹞白芍藥﹝一兩﹐酒拌炒﹞神曲﹝一兩半﹐炒﹞山楂﹝一兩半﹐炒﹞半夏﹝一兩﹐洗﹞黃芩﹝五錢炒﹞

上爲末﹐荷葉包﹐飯煨爲丸。

治一老人﹐年七十﹐面白﹐脈弦數﹐獨胃脈沈滑。因飲白酒作痢﹐下血淡水膿後腹痛﹐小便不利﹐裏急後重。參術爲君﹐甘艸﹑滑石﹑檳榔﹑木香﹑蒼術﹐最少下保和丸二十五丸。第二日前證俱減﹐獨小便不利﹐以益元散服之。

卷第一

霍亂

戴云﹕霍亂者﹐吐也﹐有聲有物。凡有聲無物而躁亂者﹐謂之幹霍亂也。

轉筋不住﹐男子以手挽其陰﹐女子以手牽其乳近兩旁邊﹐此乃千金妙法也。

內有所積﹐外有所感﹐陽不升﹐陰不降﹐乖隔而成矣。切勿以米湯﹐喫之立死。脈多伏﹐爲絕。

見成吐瀉還用吐﹐提其气起。

大法﹕生薑理中湯最好。有可吐者﹐有可下者。吐用二陳湯加減亦可﹔或梓樹木煎湯吐亦可。

卷第一

幹霍亂

此病最難治﹐死在須臾﹐升降不通故也。

此系內有物所傷﹐外有邪气所遏。有用吐法者﹐則兼發散之義也。

吐提其气﹐極是良法。世多用鹽湯。

有用溫藥解散者﹐其法﹐解散不用涼藥。

二陳湯加和解散﹕川芎﹐防風﹑蒼術﹑白芷。

卷第一

嘔吐

凡有聲有物謂之嘔吐﹐有聲無物謂之噦。

有痰膈中焦食不得下者﹐有气逆者﹐有寒气郁於胃口者﹐胃中有痰有熱者﹐然胃中有火與痰而致嘔吐者﹐多矣。

朱奉議以半夏﹑生薑﹑橘皮爲主。

孫眞人誤以噦爲咳逆。

劉河間謂嘔者﹐火气炎上﹐此特一端耳。

胃中有熱﹐膈上有痰﹐二陳湯加炒梔子﹑黃連﹑生薑。

久病嘔者﹐胃虛不納谷也。以生薑﹑人參﹑黃﹑白術﹑香附。

卷第一

惡心

﹝有熱﹑有痰﹑有虛。﹞

戴云﹕惡心者﹐無聲無物﹐但心中欲吐不吐﹐欲嘔不嘔。𨿽曰惡心﹐非心經之病﹐其病皆在胃口上。

宜用生薑﹐蓋能開胃豁痰也。皆用生薑﹐隨證用藥。

卷第一

翻胃

﹝卽膈噎。膈噎乃翻胃之漸﹐發揮備言。﹞

戴云﹕翻胃有四﹕血虛﹑气虛﹑有熱﹑有痰。血虛者﹐脈必數而無力﹔气虛者﹐脈必緩而無力﹔气血俱虛者﹐則口中多出沫﹐但見沫大出者﹐必死﹔有熱者﹐脈數而有力﹔有痰者﹐脈滑數﹔二者可治。血虛者﹐四物爲主。气虛者﹐四君子爲主。熱以解毒爲主。痰以二陳爲主。大約有四﹕血虛﹑气虛﹑有熱﹑有痰兼病﹐必用童便﹑竹瀝﹑薑汁﹑牛羊乳。

糞如羊屎者﹐斷不可治﹐大腸無血故也。

痰用二陳湯爲主。寸關脈沈﹐或伏而大。

有气滯結者﹐通气之藥皆可用也。寸關脈沈而澀。

气虛﹐四君子湯爲主。血虛﹐四物湯爲主。左手脈無力﹐大不可用香燥之藥﹐服之必死。宜薄滋味。

馬剝兒燒灰存性一錢重﹐好棗肉﹐平胃散二錢﹐溫酒調服﹐食卽可下。然後隨病源調理﹐神效。

陳皮﹝三斤三兩﹞濃朴﹝三斤二兩﹞甘艸﹝三十兩﹞蒼術﹝五斤﹞

卷第一

傷食

戴云﹕惡食者﹐胸中有物。導痰補脾。二陳湯加白術﹑山楂﹑川芎﹑蒼術。

卷第一

痞

﹝食積兼濕。東垣有法有方。﹞

又痞滿方吳茱萸﹝三兩﹞黃連﹝八兩﹞粥爲丸。

軟石膏碾末﹐醋丸﹐如綠豆大﹐瀉胃火﹑食積﹑痰。

卷第一

噯气

﹝胃中有火﹑有痰。﹞

南星﹑半夏﹑軟石膏﹑莎艸根﹐或湯﹑或丸。

卷第一

吞酸

戴云﹕濕熱在胃口上﹐飲食入胃﹐被濕熱郁遏﹐其食不得傳化﹐故作酸也。如谷肉在器﹐濕熱則易酸也。

必用茱萸順其性而折之﹐反佐﹕茱萸﹑黃連。

卷第一

嘈雜

﹝只是痰因火動。﹞

戴云﹕此卽俗謂之心嘈也。

梔子姜炒﹐黃連不可無。梔子﹑黃芩爲君。

南星半夏橘皮熱多加靑黛。

肥人嘈雜﹐二陳湯加撫芎﹐用蒼術﹑白術﹑炒梔子。

卷第一

五疸

不用分五﹐同是濕熱﹐如曲相似。

戴云﹕五疸者﹐周身皮膚並眼如梔子水染。因食積黃者﹐量其虛實﹐下其食積。其餘但利小便爲先﹐小便利白﹐卽黃自退。

輕者小溫中丸﹔重者大溫中丸。

熱多者加黃連。濕多者茵陳﹑五苓散﹐加食積藥。

卷第一

消渴泄瀉

先用白術﹑白芍藥﹐炒爲末。調服後﹐卻服消渴藥。

消渴﹐養肺﹑降火﹑生血爲主。分上中下治。

黃連末﹑天花粉末﹑人乳﹑生藕汁﹑生地黃汁。

上二物汁爲膏﹐入上藥搜和﹐佐以薑汁和蜜湯爲膏﹐徐徐畱於舌上﹐白湯少許送下。

能食加軟石膏。栝蔞根治消渴神藥。

卷第一

水腫

戴雲﹕水腫者﹐通身皮膚光腫如泡者是也。以健脾﹑滲水﹑利小便﹑進飲食。元气實者可下。

此因脾虛不能制水﹐水漬妄行﹐當以參術補。脾气得實﹐則自能健運﹐自能升降﹐運動其樞機﹐則水自行﹐非五苓之行水也。宜補中﹑行濕﹑利小便﹐切不可下。

二陳湯加白術﹑人參爲主﹐佐以蒼術﹑炒梔子﹑黃芩﹑麥門冬﹐制肝木。若腹脹﹐少佐濃朴。气不運﹐加木香﹑木通。

气若陷下﹐升麻柴胡提之。隨證加減﹐必須補中。

產後必用大補气血爲主﹐少佐以蒼術﹑茯苓﹐使水自降。用大劑白術補脾。壅滿用半夏﹑陳皮﹑香附監之。

有熱當淸肺﹐麥門冬﹑黃芩之屬。

一方﹕用山梔子去皮取仁炒﹐捶碎﹐米飲送下。若胃脘熱﹐病在上者﹐帶皮用。

卷第一

鼓脹

﹝又名單鼓。其詳在格致論中。﹞

大補中气行濕﹐此乃脾虛之甚。須必遠音樂﹑斷濃味。

以大劑人參﹑白術﹐佐以陳皮﹑茯苓﹑蒼術之類。

有血虛﹐當以四物湯行血。

脈實兼人壯盛者﹐或可用攻藥﹐便用收拾白術爲主。濃朴治腹脹﹐因味辛﹐以散其气在中焦故也。

卷第一

自汗

﹝屬气虛﹑濕熱﹑陽虛。﹞

東垣有法有方人參﹑黃少佐桂枝。

陽虛﹐附子亦可用。

撲法﹕牡蠣﹑麩皮﹑本﹑糯米﹑防風﹑白芷﹑麻黃根爲末﹐周身撲之。

火气上蒸﹐胃中之濕﹐亦能作汗。涼膈散主之。

痰證亦有汗者。

卷第一

盜汗

﹝血虛﹑陰虛。﹞

戴云﹕盜汗者﹐睡則汗自出﹐覺則無矣。非若自汗而自出也。小兒不須治。

東垣有法有方﹐當歸大黃湯。

盜汗方白術﹝四兩。一兩用黃同炒﹔一兩用石斛同炒﹔一兩用牡蠣末同炒﹔一兩用麩皮同炒。各微黃色。余藥不用﹐只用白術。﹞

上爲細末。每服三錢﹐用粟米湯調下﹐盡四兩效。

卷第一

喫逆

﹝有痰﹑气虛﹑陰火。視其有餘﹑不足治之。﹞

戴云﹕喫逆者﹐因痰與熱﹐胃火者極多。

不足者﹐人參﹑白術湯下大補丸。

有餘並痰者﹐吐之。人參蘆之屬。

卷第一

頭風

﹝有痰者多。﹞

左屬風。荊芥﹑薄荷。

屬血虛。川芎﹑當歸﹑芍藥。

右屬痰。蒼術﹑半夏。

屬熱。黃芩。

搐藥有用蓽茇﹑豬膽。

卷第一

頭痛

﹝多主於痰。﹞

痛甚者火多。亦有可吐者﹑亦有可下者。

淸空膏治諸般頭痛﹐除血虛頭痛不治。

血虛頭痛﹐自魚尾上攻頭痛﹐必用川芎當歸湯。

古方有追涎藥﹐出東垣試效。

羌活防風黃連﹝各炒一兩﹞柴胡﹝七錢﹞川芎﹝二錢﹞甘艸﹝一兩半﹐炙﹞黃芩﹝三兩﹐刮去黃色﹐銼碎一半﹐酒炒一半﹞

上爲末﹔每服二錢匕。熱盞內入茶少許﹐湯調如膏﹐抹在口內﹐少用湯送下﹐臨臥服之。

卷第一

頭眩

痰挾气﹑虛火﹐治痰爲主。挾補气藥﹐並降火藥。

屬痰﹐無痰則不能作眩。

屬火﹐痰因火動。又有濕痰者﹑有火多者左手脈數﹐熱多。脈澀﹐有死血。

右手脈實﹐痰積。脈大﹐必是久病。

卷第一

眩暈

﹝火動其痰。﹞

二陳湯加黃芩﹑蒼術﹑羌活﹐散風行濕。或用防風行濕之劑可也。

昔有一老婦﹐患赤白帶一年半﹐是頭眩﹐坐立不久﹐睡之則安。專用治赤白帶除之﹐其眩自安矣。

卷第一

眉稜痛

風熱痰﹐作風痰治﹐類痛風。白術﹐酒黃芩末﹐茶調服。

又方﹕川烏頭﹑艸烏﹐二味爲君﹐童便浸洗﹐炒﹐去毒﹐細辛﹑黃芩﹑羌活﹑甘艸﹐佐之。

卷第一

耳聾

少陽厥陰熱多﹐皆屬於熱﹐耳鳴者是。

戴云﹕亦有气閉者﹐蓋亦是熱。气閉者﹐耳不鳴也。

蓖麻子﹝四十九粒﹞棗肉﹝十个﹞

上入人乳搗成膏子﹐石頭上略曬漧﹐便丸如桐子大﹐以綿裹塞於耳中。

又方﹕用鼠膽入耳中﹐尢好。仍開痰﹑散風熱。

大病後﹐須用四物湯降火。

有陰虛火動耳聾者﹐亦如上法。

卷第二

心痛

﹝卽胃脘痛。﹞

心痛﹐𨿽日數多﹐不喫飲食﹐不死。若痛方止便喫還痛﹐必須三五服藥後﹐方可喫物。

大凡心膈之痛﹐須分新久。若明知身受寒气﹐口食寒物而病﹐於初得之時﹐當以溫散或溫利之藥。若曰病得之稍久﹐則成郁矣。郁則蒸熱﹐熱則久必生火﹐原病式中備言之矣。若欲行溫散﹐寧無助火添病耶。由是古方中多以山梔爲熱藥之向導﹐則邪伏而病易退﹐正易復而病易安。𨿽然﹐病安之後﹐若縱恣口味﹐不攺前非﹐病復作時﹐必難治之也。

山梔炒﹐去皮﹐每十五个濃煎湯一呷﹐入生薑汁令辣﹐再煎小沸服。或入芎一錢尢妙。山梔大者用七个或九个。大槪胃口有熱而作痛﹐非山梔子不可。佐以薑汁﹐或半夏﹑橘紅各五﹐黃芩三﹐甘艸一。用二陳湯加蒼﹑芎﹐倍加炒梔。痛甚者﹐加炒漧薑從之反治之法。心痛輕者﹐散之。麻黃﹑桂枝。重者﹐加石碱﹑川芎﹑蒼術﹑梔子必炒去皮用﹐作丸服之。

凡治病必須先問平日起居如何。假如心痛有因平日喜食熱物﹐以致血流於胃口作痛﹐用桃仁承气湯下之﹐切記﹗輕者用韭汁﹑桔梗﹐能開提气﹐血藥中兼用之。

以物拄按痛則止者﹐挾虛也﹐以二陳湯加炒漧薑和之。

有虫痛者﹐面上白斑﹑唇紅﹑能食﹐屬虫。治苦楝根﹑錫灰之類。脈堅實不大便者﹐下之。

痛甚者﹐脈必伏。多用溫藥﹐不用參術﹐可用附子。

諸痛不可用補气藥。

客寒犯胃﹐艸豆蔻丸用之。熱亦可用﹐止用一二服。

艸豆蔻﹝一錢四分﹐裹燒熱去皮﹞吳茱萸﹝湯泡﹐洗去梗焙漧﹞益智仁白僵蠶橘皮人參黃﹝以上各八分﹞生甘艸歸身炙甘艸桂皮﹝各六分﹞曲末姜黃﹝各四分﹞桃仁﹝七个﹐去皮﹞半夏﹝一錢﹐洗﹞麥﹝一錢半﹐炒黃﹞澤瀉﹝一錢﹐小便多減半用之﹞柴胡﹝四分﹞詳膈下痛多爲用之。

上一十八味﹐除桃仁另研如泥外﹐余極細末﹐同桃仁研勻﹐用湯泡﹐蒸餅爲丸﹐如桐子大。每服三十丸﹐食遠﹐用熱白湯送下。旋斟酌多少用之。

又方﹕用黃荊子炒焦爲末﹐米飲調服。亦治白帶。

又方﹕脾痛用海蛤粉﹐佐以香附末。用川芎﹑山梔﹑生薑煎辣湯﹐調服爲佳。

又方﹕單用牡粉﹐酒調下一二錢。气實不可用。

卷第二

腰痛

﹝濕熱﹑腎虛﹑瘀血。﹞

濕熱腰痛者﹐遇天陰或坐久而發者是。腎虛者﹐疼之不已者是也。瘀血者﹐日輕夜重者是也。

脈大者腎虛﹐用杜仲﹑龜板﹑黃柏﹑知母﹑枸杞﹑五味之類﹐用豬脊髓丸。

脈澀者瘀血﹐用補陰丸中加桃仁﹑紅花。

濕熱者﹐用蒼術﹑杜仲﹑黃柏﹑川芎。

痰者﹐用南星。

凡諸痛皆屬火﹐寒涼藥不可峻用﹐必用溫散之藥。

諸痛不可用人參。蓋人參補气﹐气旺不通﹐而痛愈甚矣。

臍下忽大痛者﹐人中如黑色者﹐多死。難治也。

人面上忽有紅點者﹐多死。

卷第二

脇痛

肝火盛﹔木气實﹔有死血﹔肝急﹔有痰流注。

木气實﹕川芎﹑蒼術﹑靑皮﹑當歸﹐龍會丸﹐瀉火要藥。

死血﹕桃仁﹑紅花﹑川芎。

痰流注﹕二陳湯加南星﹑蒼術﹑川芎。

肝苦急﹕急食辛以散之﹐用撫芎﹑蒼術。血病入血藥中行血。脇痛甚者﹐用薑汁下龍會丸﹐肝火盛故也。

咳嗽脇痛﹐二陳湯加南星﹐多香附﹑靑皮﹑靑黛﹑薑汁。

卷第二

腹痛

﹝有寒﹑積熱﹑死血﹑食積﹑濕痰。﹞

戴云﹕寒痛者﹐綿綿痛而無增減者是。時痛時止者﹐是熱也。死血痛者﹐每痛有處不行移者是也。食積者﹐甚欲大便﹐利後痛減者是。濕痰者﹐凡痛必小便不利。

脈弦彊者食。脈滑者痰。

滑痰多作腹痛﹐用苔芎﹑蒼術﹑香附﹑白芷﹑生薑汁﹑入湯服。腹中水鳴﹐乃火擊動其水也。二陳湯加黃芩﹑黃連﹑梔子。

凡心腹痛﹐必用溫散。此是鬱結不散﹐阻气不運﹐故病在下者多屬食﹐宜溫散之。

一老人腹痛年髙不禁下者﹐用川芎﹑蒼術﹑香附﹑白芷﹑漧薑﹑茯苓﹑滑石。

卷第二

痛風

四肢百節走痛﹕風熱﹐風濕﹐血虛﹐有痰。

大法主方﹕蒼術﹑南星﹑川芎﹑白芷﹑當歸﹑酒黃芩。

在上者加羌活﹑桂枝﹑桔梗﹑威靈仙。

在下者加牛膝﹑防己﹑木通﹑黃柏。

血虛者﹐多用川芎﹑當歸﹐佐以桃仁﹑紅花。

薄桂治痛風。無味而薄者﹐獨此能橫行手臂。領南星﹑蒼術等治之。

上中下痛風方﹕威靈仙﹝三錢﹞南星﹝二兩﹞苔芎﹝二兩﹞桃仁﹝五錢﹞白芷﹝五錢﹞桂枝﹝三錢﹞防己﹝半錢﹞蒼術﹝二兩﹞黃柏﹝二兩﹐酒浸炒﹞紅花﹝一錢半﹞羌活﹝三錢﹞神曲﹝一兩﹐炒﹞

艸龍膽﹝五分﹞

張子元气血虛有痰濁陰火痛風人參﹝一兩﹞白術﹝二兩﹞黃柏﹝二兩﹐炒黑色﹞山藥﹝一兩﹞海石﹝一兩﹞鎖陽﹝五錢﹞

漧薑﹝五錢﹐燒灰﹞南星﹝一兩﹞敗龜板﹝二兩﹐酒炙﹞熟地黃﹝二兩﹞粥爲丸。

治臂痛半夏﹝一錢﹞陳皮﹝五分﹞茯苓﹝五分﹞蒼術﹝一錢半﹞酒芩﹝一錢﹞威靈仙﹝三分﹞白術﹝一錢﹞甘艸﹝少許﹐炒﹞南星﹝一錢﹞香附﹝一錢﹞

卷第二

勞瘵

﹝其主在乎陰虛﹐痰與血病。﹞

靑蒿﹝一斗五升﹞童便﹝三斗﹞文武火熬﹐約童便減二斗﹐去蒿﹐熬至一斗﹐入豬膽汁七个﹐再熬數沸﹐甘艸末收之。

虛勞身瘦屬火。因火燒爍。

勞病﹐四物湯加人尿﹑薑汁。

卷第二

咳血

﹝痰盛﹑身熱﹑多是血虛。﹞

戴云﹕咳血者﹐嗽出痰內有血者是。嘔血者﹐嘔全血者是。咯血者﹐每咯出血﹐皆是血疙瘩。衄血者﹐鼻中出血也。溺血﹐小便出血也。下血者﹐大便出血也。𨿽有名色分六﹐俱是熱證﹐但有虛﹑實﹑新﹑舊之不同。或妄言爲寒者﹐誤也。

靑黛訶子山梔海石栝蔞仁上爲末﹐薑汁蜜調﹐噙化。嗽甚者﹐加杏仁。後以八物湯加減調理。

身熱多是血虛。四物湯加減。

卷第二

嘔血

﹝火載血上﹐錯經妄行。﹞

脈大﹑發熱﹑喉中痛者﹐是气虛。用人參﹑黃﹑蜜炙黃柏﹑荊芥﹐並當歸﹑生地黃用之。

嘔血﹐用韭汁﹑童便﹑薑汁﹑磨郁金同飲之﹐其血自淸。

火載血上﹐錯經妄行﹐四物湯加炒梔子﹑童便﹑薑汁。

山茶花﹑童便﹑薑汁﹐酒調。

郁金末治吐血。入薑汁﹑童便。

痰帶血絲出者﹐童便﹑薑汁﹑竹瀝。

又方﹕用韭汁﹑童便二物相吞﹐用郁金細研入在二物之內﹐同飲。其血自消。

又方﹕治衄血以郁金。如無郁金﹐以茶﹑薑汁﹑童便和好酒調服﹐卽止之。

卷第二

咯血

薑汁﹑童便﹑靑黛入血藥中用之﹐加四物湯﹑地黃膏﹑牛膝膏之類。

卷第二

衄血

涼血行血爲主。犀角地黃湯入郁金同用。

經血逆行﹐或血腥﹐或唾血吐血﹐用韭葉汁立效。

卷第二

溺血

﹝屬熱。﹞

山梔子炒﹐水煎服﹔或用小薊琥珀。

有血虛者﹐四物湯加牛膝膏。

卷第二

下血

不可純用寒涼藥﹐必於寒涼藥中用辛味並溫﹐如酒浸炒涼藥﹑酒煮黃連之類。

有熱﹐四物湯加炒梔子﹑升麻﹑秦艽﹑阿膠珠。

下血屬虛﹐當歸散四物湯加炮漧薑﹑升麻。

又方﹕用白芷五倍子丸。

凡用血藥﹐不可單行單止。

有風邪下陷﹐宜升提之。蓋風傷肝﹑肝生血故也。有濕傷血﹐宜行濕消熱可也。

內經謂身熱卽死﹐寒則生。此亦是大槪言之﹐必兼證詳之則可。今豈無身熱生寒而死者。

脈沈小流連或微者﹐易治。

脈浮大洪數者﹐難愈。宜滑不宜弦。

仲景治痢﹐可溫者五法﹐可淸者十法。或解表﹐或利小便﹐或待其自已﹐區分易治難治極密。但與瀉同﹐立法不分。學人當辧之。

大孔痛﹐一曰溫之﹐一曰淸之。

久病﹑身冷﹑自汗﹑脈沈小者﹐宜溫。

暴病﹑身熱﹑脈浮洪者﹐宜淸。

有可吐者﹑有可下者﹑有可汗者。

初得時﹐原气未虛﹐必推蕩之﹐此通用之法。稍久气虛﹐則不可。

先水泄﹐後膿血﹐此脾傳腎﹐賊邪難愈。

先膿血﹐後水泄﹐此腎傳脾﹐微邪易愈。

如豆汁者﹐濕也。蓋脾胃爲水谷之海﹐無物不受﹐常兼四髒。故如五色之相雜﹐當先通利﹐此迎而奪之之義。如虛者﹐亦宜審之。

因熱而作﹐不可用巴豆等藥。如傷冷物者﹐或可用﹐亦宜謹之。

又有時疫作痢﹐一方一家之內﹐上下傳染相似﹐卻宜明運气之勝﹐復以治之。

卷第二

腸風

﹝獨在胃與大腸出。﹞

黃芩秦艽槐角升麻靑黛

卷第二

夢遺

﹝專主熱﹑脫精。﹞

戴云﹕因夢交而出精者謂之夢遺。不因夢而自泄精者﹐謂之精滑。皆相火所動﹐久則有虛而無寒者也。

帶下與夢遺同法治。

靑黛海石黃柏卽椿樹根丸。

內傷气血﹐不能固守﹐當補以八物湯加減﹐吞椿樹根丸。思想成病﹐其病在心﹐安神帶補﹐熱則流通。

知母黃柏蛤粉

卷第二

精滑

﹝專主濕熱。﹞

戴云﹕滑者﹐小便精滑下也。俱是膀胱濕熱﹐𨿽有赤白之異﹐終無寒熱之別。河間云﹕天气熱則水混濁﹐寒則澄澈淸冷﹐由此觀之﹐濁之爲病﹐濕熱明矣。

黃柏知母牡蠣蛤粉又方﹕良姜﹝三錢﹞芍藥﹝二錢﹞黃柏﹝二錢﹐燒灰存性﹞樗樹皮﹝白皮﹐一兩半。﹞

上爲末﹐糊爲丸。每服三十丸。

卷第二

濁

濕熱﹑有痰﹑有虛﹐赤濁屬血﹑白濁屬气﹐寒則堅凝﹑熱則流通。

大率皆是濕熱流注﹐宜燥中宮之濕。用二陳湯加蒼術﹑白術﹐燥去濕。赤者乃是濕傷血﹐加白芍藥。仍用珍珠粉丸加椿樹根皮﹑滑石﹑靑黛等作丸。

虛勞者﹐用補陰藥﹐大槪不利熱藥。

肥白人必多痰﹐以二陳湯去其熱。胃弱者兼用人參﹐以柴胡﹑升麻升胃中之气。丸藥用﹕靑黛黃柏﹝炒褐色﹞漧薑﹝炒微黑色﹞海石蛤粉胃中濁气下流爲赤白濁者﹐用柴胡﹑升麻﹑蒼術﹑白術﹑二陳湯。丸藥用樗末﹑蛤粉﹑炒姜﹑炒黃柏。

專主胃中之濁气下流﹐滲入膀胱﹐用靑黛﹑蛤粉。

肝脈弦者﹐用靑黛以瀉肝。

又方﹕黃柏﹝一兩﹐炒黑﹞生柏﹝二錢半﹔一作三兩﹞海石﹝二兩﹞神曲﹝五錢﹞

爲末﹐水丸。

有熱者﹐黃柏﹑滑石﹑靑黛之類。

燥濕痰﹕南星﹑半夏﹑蛤粉。

上神曲爲丸﹐靑黛爲衣。或用海石代曲。

張子元气血兩虛﹐有痰﹐痛風時作﹐陰火間起﹐小便白濁﹐或帶下赤白﹐方在前痛風中。

一人便濁﹐常有半年﹐或時夢遺﹐形瘦﹐作心虛主治﹕珍珠粉丸和勻定志丸服。

一婦人年近六十﹐形肥﹐奉養膏粱﹐飲食肥美﹐中焦不淸﹐濁气流入膀胱﹐下注白濁﹐白濁卽是濕痰也。

戴云﹕斷用二陳湯去痰﹔加升麻﹑柴胡升胃中之淸气﹔加蒼術去濕﹔白術補胃﹔全在活法。服四帖後﹐濁減大半。覺胸滿﹐因柴胡﹑升麻升動其气。痰阻滿閉﹐用二陳湯加炒曲﹑白術。素無痰者﹐升動胃气不滿。

丸藥方靑黛椿皮蛤粉滑石漧薑﹝炒﹞黃柏﹝炒﹞

上爲末﹐炒神曲糊丸。仍用前燥濕痰丸﹐亦能治帶。

又方滑石利竅﹐黃柏治濕熱﹐靑黛解鬱結﹐蛤粉鹹寒入腎﹐炒漧薑味苦﹐斂肺气下降﹐使陰血生。漧薑鹽制之。

卷第二

淋

皆屬於痰熱。

淋者﹐小便淋漓﹐欲去不去﹐不去又來﹐皆屬於熱也。解熱利小便﹐山梔子之類﹐用苦甘艸煎服。諸藥中皆加牛膝。

老人亦有气虛者﹐人參﹑白術中帶木通﹑山梔。

亦有死血作淋者﹐以牛膝作膏。此證亦能損胃不食。

卷第二

小便不通

气虛﹑血虛﹑痰﹑風閉﹑實熱。

吐之以提其气﹐气升則水自下之﹐蓋气承載其水也。

气虛﹐用人參﹑黃﹑升麻等﹐先服後吐。或參藥中探吐。

血虛﹐四物湯先服後吐﹐芎歸湯吐亦可。痰多﹐二陳湯先服後吐。皆用探吐。

痰气閉塞﹐二陳湯加木香﹑香附探吐﹐實熱利之。

一婦人脾痛﹐後患大小便不通﹔此是痰隔中焦﹐气滯於下焦。二陳湯加木通﹐初喫後﹐渣再煎服吐之。

卷第二

關格

戴云﹕關格者﹐謂膈中覺有所礙﹐欲升不升﹐欲降不降﹐欲食不食﹐此爲气之橫格也。

必用吐﹐提其气之橫格﹐不必在出痰也。

有痰﹐以二陳湯吐之﹐吐中便有降。有中气虛不運者﹐補气藥中升降。

卷第二

小便不禁

屬熱﹑屬虛。

戴云﹕小便不禁﹐出而不覺﹐赤者有熱﹐白者爲气虛也。熱者﹐五苓散加解毒散。虛者﹐五苓散加四物湯。

卷第二

癇

﹝驚﹑痰﹑宜吐。﹞戴云﹕痰者﹐俗曰豬癲風者是也。

大率行痰爲主﹐黃連﹑南星﹑栝蔞﹑半夏。

尋痰尋火分多少﹐治無不愈。

分痰分熱﹕有熱者﹐以涼藥淸其心﹔有痰者﹐必用吐藥﹐吐用東垣安神丸。

此證必用吐﹐吐後用平肝之藥﹐靑黛﹑柴胡﹑川芎之類。

卷第二

健忘

戴云﹕健忘者﹐爲事有始無終﹐言談不知首尾。此以爲病之名﹐非比生成之愚頑﹐不知世事者。

精神短少者多﹐亦有痰者。

卷第二

怔忡

﹝大段屬血虛。﹞

有慮便動﹐屬虛。時作時止﹐痰因火動。

戴云﹕怔忡者﹐心中不安﹐惕惕然如人將捕者是也。

瘦人多是血少﹐肥人屬痰﹐尋常者多是痰。

眞覺心跳者﹐是血少。用四物安神之類。

卷第二

驚悸

﹝血虛﹐用朱砂安神丸。﹞

卷第二

﹝大率與癇病相似。﹞

多是血虛有火兼痰﹐人參﹑竹瀝之類。不用兼風藥。

卷第二

血塊

﹝一名積瘕﹞

塊在中爲痰飲﹐在右爲食積﹐在左爲血積。

气不能作塊﹐成聚塊乃有形之物﹐痰與食積﹑死血﹐此理曉然。醋煮海石﹑三稜﹑莪術﹑桃仁﹐紅花﹑五靈脂﹑香附之類。

白術湯吞下瓦龍子﹐能消血塊﹐次消痰。

治塊﹐當降火消食積。食積卽痰也。

行死血塊去﹐須大補。石碱一物﹐有痰積﹐有血塊﹐可用洗滌垢膩﹐又消食積。

卷第二

吐虫

以黑錫炒成灰﹐檳榔末﹑米飲﹑調下。

卷第二

瘕

戴云﹕積聚瘕﹕有積聚成塊﹐不能移動者是。或有或無﹐或上或下﹐或左或右者是瘕。

用蜀葵根煎湯﹐煎人參﹑白術﹑陳皮﹑靑皮﹑甘艸梢﹑牛膝成湯﹐入細研桃仁﹑玄明粉各少許﹐熱飲。

一服可見塊下。

病重﹐補接之後﹐加減再行。

消塊丸﹐卽千金大硝石丸。只可磨塊﹐不令人困﹐須量虛實而用可也。

硝石﹝六兩﹞大黃﹝八兩﹞人參甘艸﹝各三兩﹞

上爲末﹐以三年苦酒三斗﹐置銅器中﹐以竹片作準﹐每入一升作一刻﹐拄器中熬。先納大黃﹐不住手攪﹐使微沸﹐盡一刻﹐乃下余藥。又盡一刻﹐微火熬﹐使可丸則取。丸如雞子中黃大。每服一丸﹐米飲下。如不能大丸﹐則作小丸﹐如梧子大。每服三十丸。後下如雞肝﹑如米泔赤黑等色。下後﹐忌風冷。淡軟粥將理。

又三聖膏未化鍛石﹝半斤﹐爲末﹐瓦器中炒令淡紅色﹐提出火外﹐候熱少減﹐次下大黃末﹞大黃﹝一兩﹐爲末﹐就鑪炒﹐伺熱減﹐入桂心末﹞桂心﹝半兩﹐爲末﹐略炒﹐入米醋熬成膏藥﹐濃攤﹐貼患處。﹞

貼積聚塊大黃朴硝﹝各一兩﹞

上爲末﹐用大蒜搗膏﹐和勻貼之。

痞塊在皮裏膜外﹐須用補气。香附開之﹐兼二陳湯加補气藥。先須斷濃味。

茶癖﹕石膏黃芩升麻上爲末﹐砂糖水調服。

癭气﹐先須斷濃味。海藻﹝一兩﹞黃藥﹝二兩﹞

上爲末﹐以少許置於掌中﹐時時舐之﹐津咽下。如消三分之二須止後藥服。

食積一方﹐乃在婦人門食積條下。

卷第二

疝

濕熱痰積﹐流下作痛﹐大槪因寒郁而作也﹔卽是痰飲﹑食積﹑並死血。

戴云﹕疝本屬厥陰﹐肝之一經。余嘗見俗說﹐小腸膀胱下部气者﹐皆妄言也。

子和云﹕疝本肝經﹐宜通勿塞。只此見治之法﹔專主肝經﹐與腎絕無干﹐不宜下。濕多疝气﹐灸大惇穴。

食積與瘀血成痛者﹕梔子桃仁山楂枳實吳茱萸上爲末﹐生薑汁﹑順流水作湯﹐調服。

按之不定﹐必用桂枝﹐屬虛。

桂枝山梔﹝炒﹞烏頭﹝細切﹔炒﹞

上爲末﹐薑汁爲丸。每服三十丸﹐劫痛。

治疝方﹐定痛速效。濕勝者加荔枝。

枳殼﹝十五个﹞山梔﹝炒﹞糖球﹝炒﹞茱萸﹝炒﹞

又方﹕守丸。治要藥﹐不疼者。

蒼術南星白芷山楂川芎半夏枳實爲末﹐神曲作丸。

治陽明受濕熱﹐傳入大腸﹐惡寒發熱﹐小腹連毛際﹐結核悶痛不可忍。

山梔﹝炒﹞枳殼﹝炒﹞桃仁﹝炒﹞山楂﹝等分﹞

上研細﹐砂缽內入生薑汁﹐用水一盞煎令沸。熱服之。

治諸疝發時﹐用海石﹑香附二味爲末﹐以生薑汁湯調服。亦能治心痛。

治疝方﹕梔子桃仁橘核茱萸川烏上碾煎服。劫藥用烏頭細切﹐炒梔子橘核散﹐單止痛。

卷第二

腳气

蒼術﹝鹽炒﹞白術防己檳榔川芎犀角甘艸木通黃連生地黃﹝酒炒﹞黃柏有熱加黃芩黃連有熱加竹瀝﹑薑汁。

大熱及時令熱加石膏。大便實加桃仁。小便澀加牛膝。

有食積流注。

蒼術黃柏防己南星川芎白芷犀角檳榔血虛加牛膝﹑龜板。

如常腫者﹐專主乎濕熱﹐朱先生有方。肥人加痰藥。

戴云﹕有香港腳衝心﹐宜四物加炒柏。再宜湧泉穴用附子津拌貼﹐以艾灸﹐泄引其熱。

健步丸歸尾芍藥陳皮蒼術﹝各一兩﹞生地黃﹝一兩半﹞大腹子﹝三个﹞牛膝茱萸﹝各半兩﹞

黃芩﹝半兩﹞桂枝﹝二錢﹞

上爲末﹐蒸餅爲丸。每服百丸﹐白術﹑通艸煎湯﹐食前下。

一婦人足腫黃柏蒼術南星紅花﹝酒洗﹞艸龍膽川芎牛膝﹝酒洗﹞生地黃筋動於足﹐大指動上來至大腿﹐近腰結﹐奉養濃因風寒作。四物湯加酒芩﹑紅花﹑蒼術﹑南星。

筋轉皆屬乎血熱。四物湯加酒芩﹑紅花。

大病虛脫﹐本是陰虛。用艾灸丹田者﹐所以補陽﹐陽生則陰生故也。不可用附子﹐可用參﹐多服。

卷第二

痿

斷不可作風治而用風藥。

濕熱﹑痰﹑無血而虛﹑气弱﹑瘀血。

濕熱﹐東垣健步方中﹐加燥濕降陰火藥。芩柏蒼術之類。

濕痰﹐二陳湯中加蒼術﹑黃芩﹑黃柏﹑白術之類﹐入竹瀝。

气虛﹐四君子湯加蒼術﹑黃芩﹑黃柏之類。

血虛﹐四物湯中蒼術﹑黃柏下補陰丸。

亦有食積妨礙不得降者。亦有死血者。

健步丸方羌活柴胡滑石甘艸﹝炙﹞天花粉﹝酒制﹐各半兩﹞防己防風澤瀉﹝各三錢﹞肉桂﹝半錢﹞川烏苦參﹝酒制各一錢﹞

上爲末﹐酒糊丸如桐子大。每服七十丸。煎愈風湯﹐以空心下。

卷第二

發熱

﹝陰虛難治。﹞

戴云﹕凡脈數而無力者﹐便是陰虛也。

陰虛發熱﹐用四物湯加黃柏。兼气虛﹐加參白術。蓋四物湯加黃柏﹐是降火補陰之妙藥。

又云﹕陰虛發熱﹐用四物湯。甚者加龜板﹑炒黃柏。

喫酒人發熱者難治。

不飲酒之人若因酒而發熱者﹐亦難治。

一男子年三十歲﹐因酒發熱﹐用靑黛﹑栝蔞仁﹑薑汁﹐每日以數匙入口中﹐三日而愈。

卷第二

陽虛惡寒

戴云﹕凡背惡寒甚者﹑脈浮大而無力者﹐是陽虛也。用人參﹑黃之類。甚者﹐加附子少許﹐以行參之气。

一女子惡寒﹐用苦參一錢﹑赤小豆一錢﹑爲末﹐齏水吐。用川芎﹑蒼術﹑南星﹑黃芩﹑酒曲丸。

卷第二

手心熱

梔子香附蒼術白芷川芎半夏﹝生用﹞爲末﹐曲糊丸。

卷第二

手麻

此是气虛也。

卷第二

手木

東垣云﹕麻木﹐气不行也。補。肺中之气是濕痰死血。

十指麻是胃中有濕痰死血。

卷第二

厥

﹝因痰﹐用白術﹑竹瀝。﹞厥者﹐手足冷也。熱厥逆也﹐非寒證。因气虛血虛。

熱承气湯﹐外感解散﹐加薑汁酒。

卷第二

面寒面熱

火起﹐寒郁熱。面寒﹐退胃熱。

卷第二

喉痺

大槪多是痰熱也﹐只以桐油吐之。或用麝幹逆流水吐。

又方﹕用李實根皮一片噙口內﹐更用李實根碾水敷項上﹐一遭立效。新采園中者。

卷第二

纏喉風

戴云﹕屬痰熱。纏喉風者﹐謂其咽喉裏外皆腫者是也。用桐油﹐以鵝翎探吐。又法﹕用燈油腳探吐之。又方﹕用遠志去心﹐水調﹐敷項上﹐一遭立效。

卷第二

咽喉生瘡

多屬虛。血熱遊行無制﹐客於咽喉。人參﹑蜜炙黃柏﹑荊芥。

虛﹕人參﹑竹瀝﹑無實火。

熱﹕黃連﹑荊芥﹑薄荷﹑硝石。

上爲細末﹐用蜜薑汁調噙。

血虛﹐四物湯中加竹瀝。

卷第二

口瘡

服涼藥不愈者﹐此中焦气不足﹐虛火泛上無制。用理中湯﹐甚者﹐加附子﹐或噙官桂亦可。

又方﹕用西瓜漿水﹐口痛甚者﹐以此徐徐飲之。冬月紫橊皮燒灰噙之。

卷第二

酒鼻

﹝血熱入肺。﹞

四物湯加陳皮﹑紅花﹑酒炒黃芩﹑煎﹐入好酒數滴﹐就炒五靈脂末﹐服效。又用桐油入黃連﹐以天弔藤﹐燒油熱﹐敷之。

卷第二

肺癰

已破入風者不治。搜風湯吐之。﹝出醫壘元戎﹞

收斂瘡口﹐止有合歡樹皮﹑白蘞煎湯飲之。

卷第二

肺痿

專主養肺﹑養血﹑養气﹑淸金。

卷第二

天瘡

通聖散及蚯蚓泥略炒﹐蜜調敷之﹐妙。

從肚皮上起者﹐裏熱發外﹐還服通聖散可也。

卷第二

漏瘡

須先服補藥以生气血﹐卽參﹑﹑術﹑歸﹑芎爲主﹐大劑服之。外以附子末唾和作餅如錢濃﹐以艾炷灸之。漏大艾炷亦大﹐漏小艾炷亦小。但灸令微熱﹐不可令痛﹐幹則易之。

幹研爲末﹐再和再灸﹐如困則止。來日如前法再灸﹐直至肉平爲效。亦有用附片灸﹐仍前气血藥作膏藥貼之。

卷第二

痔漏

用五倍子﹑朴硝﹑桑寄生﹑蓮房煎湯﹐先燻後洗。腫者﹐用木鱉子五倍子研細末﹐調敷。

漏專以涼藥爲主。

痔漏方人參黃當歸川芎升麻枳殼條芩槐角

卷第二

腸癰

作濕熱食積治﹐入風難治。

治漏外塞藥﹕蘆甘石小便﹐牡礪粉。

卷第二

結核

或在頸﹑在項﹑在身﹑在臂﹔如腫毒者﹐多痰注作核不散。治耳後頂門各一塊。

僵蠶﹝炒﹞靑黛膽星酒大黃上爲末﹐蜜丸﹐噙化之。

頸頰下生痰核﹐二陳湯加炒大黃﹑連翹﹑桔梗﹑柴胡。

治臂核作痛﹕連翹防風川芎酒芩蒼術皂角刺治環跳穴痛﹐防生附骨癰方﹕以蒼術佐黃柏之辛﹐行以靑皮﹐冬月加桂枝﹐夏月加條子黃芩。體虛者加土牛膝﹐以生甘艸爲使﹐大料煎﹐入生薑汁帶辣食前飲之。病甚者﹐加黃柏﹑桂枝。十數帖發不動﹐少加大黃一兩帖﹐又不動者﹐恐癰將成矣﹔急撅地成坑﹐以火紅﹐沃以小便﹐赤體坐其上﹐以被席圍抱下體﹐伏熱气燻蒸﹐腠理開﹑血气暢而愈。

卷第二

脫肛

气熱﹑气虛。

气虛補气﹐用人參﹑當歸﹑黃﹑川芎﹑升麻。

血虛者﹐四物湯。

血熱者涼血﹐四物湯加黃柏炒。

卷之三婦人科

經水

經水﹑經候﹑過期而作痛者﹐乃虛中有熱﹐所以作痛。

經水不及期﹐血熱也。四物湯加黃連。

經候將來而作痛者﹐血實也。

桃仁香附黃連過期乃血少也。

川芎當歸帶人參白術與痰藥。

過期﹐紫黑色有塊﹐血熱也﹐必作痛。

四物湯加黃連﹑香附。

淡色過期者﹐乃痰多也。

二陳湯加川芎﹑當歸。

紫色成塊者﹐乃是熱也。四物湯加黃連之類。

痰多占住血海地位﹐因而下多者﹐目必漸昏。肥人如此。

南星蒼術香附川芎作丸服。

肥人不及日數而多者﹐痰多﹑血虛﹑有熱。前方加黃連﹑白術。若血枯經閉者﹐四物湯加桃仁﹑紅花。

軀肥脂滿經閉者﹐導痰湯加芎連。不可服地黃﹐泥膈故也。如用﹐以生薑汁炒。

卷之三婦人科

血崩

崩之爲病﹐乃血之大下﹐豈可爲寒。但血去後﹐其人必虛﹐當大補气血。

東垣有治法﹐但不言熱。其主於寒﹐學人宜再思之。

急則治其標。白芷湯調百艸霜。

甚者﹐棕櫚皮灰﹐後用四物湯加漧薑調理。

因勞者﹐用參帶升補藥。

因寒者加漧薑。因熱者加黃芩﹑參﹑。

崩過多者﹐先服五靈脂末一服﹐當分寒熱。五靈脂能行能止。婦人血崩用白芷﹑香附爲丸。

白帶用椒目末﹐又用白芷末。

一方﹕用生狗頭骨燒灰存性﹐或酒調服﹐或入藥服之。

又方﹕用五靈脂半生半熟爲末﹐以酒調服。

气虛血虛者﹐皆於四物湯加人參﹑黃。

漏下乃熱而虛者﹐四物湯加黃連。

卷之三婦人科

帶下赤白

﹝赤屬血﹑白屬气﹑主治燥濕爲先。﹞

帶﹑漏﹑俱是胃中痰積流下﹐滲入膀胱。宜升。無人知此。肥人多是濕痰。

海石半夏南星蒼術川芎椿皮黃柏瘦人帶病少﹐如有帶者﹐是熱也。

黃柏滑石川芎椿皮海石甚者﹐上必用吐﹐以提其气﹔下用二陳湯加蒼術﹑白術﹐仍用丸子﹝一本作瓦龍子﹞。

又云﹕赤白帶皆屬於熱﹐出於大腸小腸之分。

一方﹕黃荊子炒焦爲末﹐米飲湯下﹐治白帶﹔亦治心痛。

羅先生治法﹕或十棗湯﹑或神丸﹑或玉燭散﹑皆可用﹐不可峻攻。實者可用此法﹐虛則不宜。

血虛者﹐加減四物湯。

气虛者﹐以參術陳皮間與之。

濕甚者﹐用固腸丸。

相火動者﹐於諸藥中少加炒柏。

滑者﹐加龍骨﹑赤石脂。

滯者﹐加葵花。性燥者﹐加黃連。

寒月少入姜附。臨機應變﹐必須斷濃味。

良姜芍藥黃柏﹝二錢﹐各燒灰﹞入椿樹皮末﹝一兩半﹞

上爲末﹐粥爲丸。每服三四十丸。

痰气帶下者﹕蒼術香附滑石蛤粉半夏茯苓婦人上有頭風﹑鼻涕﹐下有白帶。

南星蒼術黃柏﹝炒焦﹞滑石半夏川芎辛夷牡蠣粉﹝炒﹞茯苓白帶並痛風﹕半夏茯苓川芎陳皮甘艸蒼術﹝炒浸﹞南星牛膝黃柏﹝酒浸﹐曬漧炒﹞

卷之三婦人科

子嗣

肥盛婦人不能孕育者﹐以其身中脂膜閉塞子宮﹐而致經事不能行。可用導痰湯之類。

瘦怯婦人不能孕育者﹐以子宮無血﹐精气不聚故也。可用四物湯﹐養血﹑養陰等藥。

卷之三婦人科

產前胎動

孕婦人因火動胎﹐逆上作喘者﹐急用條黃芩﹑香附之類。將條芩更於水中沈﹐取重者用之。

固胎地黃﹝半錢﹞人參白芍﹝各一錢﹞白術﹝一錢半﹞川芎歸身尾﹝一錢﹞陳皮﹝一錢﹞甘艸﹝二錢﹞糯米﹝一十四粒﹞黃連﹝些小﹞黃柏﹝些小﹞桑上羊兒藤﹝七葉完者﹞

上咀煎湯服之。

血虛不安者用阿膠。痛者縮砂﹐行气故也。

一切病不可表。

卷之三婦人科

惡阻

﹝從痰治。﹞

戴云﹕惡阻者﹐謂婦人有孕惡心﹐阻其飲食者是也。

肥者有痰﹐瘦者有熱﹐多用二陳湯。

或白術爲末﹐水丸。隨所好﹐或湯或水下。

婦人懷妊愛物﹐乃一臟之虛。假如肝臟虛﹐其肝气止能生胎﹐無餘物也。

血塊﹑死血﹑食積﹑痰飲﹑成塊在兩脇﹐動作腹鳴﹑嘈雜﹑眩暈﹑身熱﹑時作時止。

黃連﹝一兩﹐一半用茱萸炒﹐去茱萸﹔一半益智炒﹐去益智﹞山梔﹝半兩﹐炒﹞臺芎﹝半兩﹞香附﹝一兩﹐用便浸﹞蘿卜子﹝一兩半炒﹞山楂﹝一兩﹞三稜靑皮神曲﹝各半兩﹞莪術﹝半兩﹐用米醋煮﹞桃仁﹝半兩﹐畱尖去皮﹞白芥子﹝一兩半﹐炒﹞瓦龍子﹝消血塊﹞

爲末﹐作丸子服之。

婦人血塊如盤﹐有孕難服峻削。

香附﹝四兩﹐醋煮﹞桃仁﹝一兩﹐去皮尖﹞海石﹝一兩﹐醋煮﹞白術﹝一兩﹞

爲末﹐神曲爲丸。

卷之三婦人科

束胎

束胎丸﹐第八个月服。

黃芩﹝酒炒。夏用一兩﹐秋用七錢半﹐冬用半兩﹞茯苓﹝七錢半﹞陳皮﹝二兩﹐忌火﹞白術﹝二兩粥爲丸。﹞

束胎散卽達生散人參﹝半錢﹞陳皮﹝半錢﹞白術白芍歸身尾﹝各一錢﹞甘艸﹝二錢﹐炙﹞大腹皮﹝三錢﹞

紫蘇﹝半錢﹞

或加枳殼﹑砂仁作一帖﹔入靑蔥五葉﹐黃楊木葉梢十个﹐煎。待於八九个月﹐服十數帖﹐甚得力。或夏加黃芩﹐冬不必加﹔春加川芎。或有別證﹐以意消息。

第九个月服黃芩﹝一兩﹐酒炒。宜熱藥﹐不宜涼藥。怯弱人減半﹞白術﹝一兩﹞枳殼﹝七錢半﹐炒﹞滑石﹝七錢半﹐臨月十日前小便多時﹐減此一味。﹞

上爲末﹐粥爲丸﹐如梧桐子大。每服三十丸﹐空心熱湯下。不可多﹐恐損元气。

卷之三婦人科

安胎

白術黃芩炒麵粥爲丸。

黃芩安胎﹐乃上中二焦藥﹐能降火下行。

縮砂安胎治痛﹐行气故也。

益母艸卽茺蔚子﹐治產前產後諸病﹐能行血養血。難產作膏﹕地黃膏﹑牛膝膏。

卷之三婦人科

胎漏

﹝气虛﹑血虛﹑血熱。﹞

戴云﹕胎漏者﹐謂婦人有胎﹐而血漏下也。

卷之三婦人科

子腫

﹝濕多。﹞

戴云﹕子腫者﹐謂孕婦手足﹑或頭面﹑通身浮腫者是也。用山梔炒一合﹐米飲湯吞下。三因方中有鯉魚湯。

卷之三婦人科

難產

難產之由﹐亦是八九个月內不謹者。

气血虛故﹐亦有气血凝滯而不能轉運者。

卷之三婦人科

催生方

白芷灰滑石百艸霜上爲末﹐芎歸湯或薑汁調服之。

治胎衣不下婦人大全方﹐別有治法。

卷之三婦人科

產後血暈

﹝虛火載血﹐漸漸暈來。﹞

用鹿角燒灰﹐出火毒﹐研爲極細末﹐以好酒調﹐灌下卽醒。行血極快也。

又方﹕用韭葉細切﹐盛於有嘴瓶中﹐以熱醋沃之﹐急封其口﹐以嘴塞產婦鼻中﹐可愈眩暈。

卷之三婦人科

產後補虛

人參白術﹝各二錢﹞黃芩陳皮川芎﹝各半錢﹞歸身尾﹝半錢﹞甘艸﹝一錢﹐炙。﹞有熱加生薑﹝三錢﹞茯苓﹝一錢﹞

必用大補气血﹐𨿽有雜證﹐以末治之。

當淸熱﹐補血气。

卷之三婦人科

消血塊

滑石﹝二錢﹞沒藥﹝一錢﹞麒麟竭﹝一錢﹐無則用牡丹皮﹞爲末﹐醋糊作丸。

瓦龍子能消血塊。

卷之三婦人科

泄

川芎黃芩白術茯苓漧薑滑石白芍﹝炒﹞陳皮咀﹐煎湯服。

卷之三婦人科

惡露不盡

謂產後敗血所去不盡﹐在小腹作痛。

五靈脂香附末蛤粉醋丸甚者入桃仁﹝不去尖﹞

如惡血不下﹐以五靈脂爲末﹐神曲糊丸﹐白術陳皮湯下。

卷之三婦人科

中風

不可作風治﹐切不可以小續命湯服之。必大補气血﹐然後治痰。當以左右手脈分其气血多少而治。

口眼斜﹐不可服小續命湯。

卷之三婦人科

發熱惡寒

大發熱必用漧薑﹐輕用茯苓﹐淡滲其熱。一應苦寒熱發表藥﹐皆不可用也。

才見身熱﹐便不可表。發熱惡寒﹐皆是气血。左手脈不足﹐補血藥多於補气藥。右手脈不足﹐補气藥多於補血藥。

惡寒﹑發熱﹑腹滿者﹐當去惡血。脈滿者不是﹐腹痛者是。

產後不可下白芍﹐以其酸寒伐生發之气故也。

產後一切病皆不可發散。

卷之三

小兒科

小兒食積﹑痰熱傷乳爲病。大槪肝與脾病多。

小兒肝病多﹐及大人亦然。肝只是有餘﹔腎只是不足。

卷之三小兒科

吐瀉黃膽

三稜莪術陳皮靑皮神曲麥芽甘艸白術茯苓黃連上爲末﹐水調服。

傷乳吐瀉者加山楂。時气吐瀉者加滑石。發熱者加薄荷。

吐瀉用益元散。錢氏五補五瀉之藥俱可用。

卷之三小兒科

急慢驚風

發熱﹑口瘡﹑手心伏熱﹑痰熱﹑痰喘﹑痰嗽。

並用通法﹔重則用瓜蒂散﹐輕則用苦參赤小豆末。須酸齏汁調服。吐之後﹐用通聖散蜜丸服之。

驚有二證﹕一者熱痰﹐主急驚﹐當直瀉之﹔一者脾虛﹐乃爲慢驚﹐所主多死﹐當養脾。

東垣云﹕慢驚者﹐先實脾土﹐後散風邪。

急者﹐只用降火﹑下痰﹑養血。

慢者﹐只用朱砂安神丸﹐更於血藥中求之。

黑龍丸牛膽南星礞石﹝各一兩﹐焰硝等分﹞天竺黃靑黛﹝各半兩﹞蘆薈﹝二兩半﹞朱砂﹝三錢﹞

僵蠶﹝五分﹞蜈蚣﹝二錢半﹐燒存性﹞

上爲細末﹐煎甘艸湯膏﹐丸如雞頭大。每服一丸或二丸。急驚薄荷湯下﹐慢驚桔梗﹑白術湯下。

神聖牛黃奪命散檳榔﹝半兩﹞木香﹝三錢﹞大黃﹝二兩﹐面裹煨熟爲末。﹞白牽牛﹝一兩﹐一半炒﹐一半生用﹞

黑牽牛﹝粗末﹐一半生用﹐一半炒用﹞上爲一處﹐研作細末﹐入輕粉少許。每服二錢﹐用蜜漿水調下。不拘時候﹐微利爲度。

卷之三小兒科

疳病

胡黃連丸胡黃連﹝半錢﹐去果積﹞阿魏﹝一錢半﹐醋煮﹐去肉積﹞麝香﹝四粒﹞神曲﹝二錢半﹐去食積﹞

黃連﹝二錢半﹐炒﹐去熱積﹞

上爲末﹐豬膽汁丸﹐如黍米大。每服二十丸﹐白術湯下。

小兒疳病腹大﹕胡黃連丸二十丸﹐白術湯下。

卷之三小兒科

痘瘡

﹝分气虛﹑血虛補之。﹞

气虛用人參﹑白術﹐加解毒藥。

但見紅點﹐便忌升麻葛根湯﹐發得表虛也。

吐瀉﹑少食﹑爲裏虛。不吐瀉﹑能食﹑爲實。

裏實而補﹐則結癰腫。

陷伏﹑倒靨﹑灰白﹑爲表虛﹔或用燒人屎。黑陷甚者﹐燒人屎﹐紅﹑活﹑綻﹑凸爲表實﹐而復用表藥﹐則要潰爛不結痂。二者俱見﹐爲表裏俱虛。

痘瘡﹐或初出﹐或未出時﹐人有患者﹐宜預服此藥。多者合少﹐重者合輕。方用絲瓜近蒂三寸連瓜子皮燒灰存性﹐爲末﹐砂糖拌喫。入朱砂末亦可。

解痘瘡毒藥絲瓜升麻酒芍藥甘艸﹝生用﹞糖球黑豆犀角赤小豆解痘瘡法﹐已出未出皆可用。朱砂爲末﹐以蜜水調服。多者可減﹐少者可無。

卷之三小兒科

腹脹

蘿卜子﹝蒸﹞紫蘇梗陳皮漧薑﹝各等分﹞甘艸﹝減半﹞食減者加白術﹐煎服。

卷之三小兒科

夜啼

人參﹝一錢半﹞黃連﹝一錢半﹐薑汁炒﹞甘艸﹝半錢﹞竹葉﹝二十片﹞作二服。加姜一片﹐煎服之。

卷之三小兒科

口糜

戴云﹕滿口生瘡者便是。江茶粉艸敷之。

又方﹕苦參﹑黃丹﹑五倍子﹑靑黛各等分﹐敷之。

卷之三小兒科

脫囊腫大

戴云﹕脫囊者﹐陰囊腫大﹑墜下﹑不收上之說。

木通甘艸黃連當歸黃芩煎服。

脫囊﹐紫蘇葉爲末﹐水調﹐敷上。荷葉裹之。

卷之三小兒科

脫肛

戴云﹕脫肛者﹐大腸脫下之說。

東北方陳壁上土﹐湯泡﹐先燻後洗。亦可用脫囊藥服之。

卷之三小兒科

木舌

戴云﹕木舌者﹐舌腫硬不和軟也。又言重舌者﹐亦是此類。二者蓋是熱病。用百艸霜﹑滑石﹑芒硝﹑爲末﹐酒調敷。

卷之三小兒科

癮疹

﹝黑斑﹑紅斑﹑瘡癢。﹞

用通聖散調服。

卷之三小兒科

咯紅

戴云﹕咯紅者卽唾內有血﹐非吐血與咳血。

黑豆甘艸陳皮煎服。

卷之三小兒科

喫泥

﹝胃熱故也。﹞

軟石膏甘艸黃芩陳皮茯苓白術煎服。

卷之三小兒科

痢疾食積

黃芩黃連陳皮甘艸煎服。

赤痢加紅花桃仁。白痢加滑石末。

食積痢炒曲蒼術滑石芍藥黃芩白術甘艸陳皮茯苓上咀煎﹐下保和丸。

卷之三小兒科

解顱

乃是母气虛與熱多耳。

戴云﹕卽初生小兒頭上骨未合而開者。上以四君子湯﹑四物湯。有熱加酒芩﹑炒黃連﹑生甘艸﹐煎服。

外以帛束緊﹐用白蘞末敷之。

卷之三小兒科

蛔虫

楝樹根爲君﹐佐以二陳湯﹐煎服。

卷之三小兒科

口噤

郁金藜蘆瓜蒂爲末﹐搐鼻。

卷之三小兒科

風痰

南星﹝半兩﹐切﹞白礬﹝半兩入器中﹐水髙一指浸﹐曬漧研細末﹞白附子﹝一兩﹞用飛白面爲丸﹐如雞頭大。每服一丸或二丸﹐姜蜜薄荷湯化下服之。

卷之三小兒科

癩頭

用紅炭長流水令熱﹐洗之。又服酒制通聖散。除大黃酒炒外﹐以胡荽子伏龍肝懸龍尾黃連白礬爲末﹐調敷。

又方﹕松樹濃皮﹝一兩﹐燒灰。﹞白膠香﹝二兩﹐熬沸傾石上。﹞黃丹﹝一兩﹐飛。﹞白礬﹝半兩﹐火飛。﹞軟石膏﹝一兩﹞黃連﹝半兩﹞大黃﹝五錢﹞輕粉﹝四釐。﹞

上極細末﹐熬熟油調敷瘡上。須先洗了瘡口﹐敷乃佳。

卷之三小兒科

赤癅

生地黃木通荊芥苦藥帶表之類。用巴蕉油塗患處。

卷之三小兒科

鼻赤

雄黃﹑黃丹﹑同敷。

一小兒好喫粽﹐成腹痛。黃連﹑白酒藥﹑爲末﹐調服乃愈。

附錄

一﹑火豈君相五志俱有論

火之爲病﹐其害甚大﹐其變甚速﹐其勢甚彰﹐其死甚暴。何者﹖蓋能燔灼焚焰﹐飛走狂越﹐消爍於物﹐莫能禦之。遊行乎三焦虛實之兩途﹕曰君火也﹐猶人火也﹔曰相火也﹐猶龍火也。火性不妄動﹐能不違道於常﹐以稟位聽命營運造化﹐生存之機矣。夫人在气交之中﹐多動少靜﹐欲不妄動﹐其可得乎。故凡動者皆屬火。龍火一妄行﹐元气受傷﹐勢不兩立。偏勝則病移他經﹐事非細故﹐動之極也﹐病則死矣。經所以謂一水不勝二火之火﹐出於天造。君相之外﹐又有厥陰﹑臟腑之火﹐根於五志之內﹐六欲七情激之﹐其火隨起。大怒則火起於肝﹐醉飽則火起於胃﹐房勞則火起於腎﹐悲哀動中則火起於肺。心爲君主﹐自焚則死矣。丹溪又啟﹕火出五臟主病。曰﹕諸風掉眩﹐屬於肝火之動也。諸痛瘡瘍﹐屬於心火之用也。諸气憤郁﹐屬於肺火之升也。諸濕腫滿﹐屬於脾火之勝也。經所謂一水不勝五火之火﹐出自人爲。又考內經病機一十九條內舉屬火者五﹕諸熱瞀﹐皆屬於火﹔諸驚禁﹐如喪神守﹐皆屬於火﹔諸气逆上﹐皆屬於火﹔諸躁擾狂越﹐皆屬於火﹔諸病跗腫疼酸驚駭﹐皆屬於火。而河間又廣其說火之致病者甚多﹐深契內經之意。曰﹕喘嘔﹑吐酸﹑暴注下迫﹑轉筋﹑小便混濁﹑腹脹大鼓之有聲﹑癰疽﹑瘍疹﹑癅气﹑結核﹑吐下霍亂﹑瞀郁﹑腫脹﹑鼻塞﹑鼻衄﹑血溢﹑血泄﹑淋閉﹑身熱﹑惡寒﹑戰栗驚惑﹑悲笑譫妄﹑衄蔑血污之病﹐皆少陽君火之火﹐乃眞心小腸之气所爲也。若瞀暴喑﹑冒昧躁擾狂越﹑罵詈驚駭﹑跗腫酸痛﹑气逆上衝﹑禁栗如喪神守﹑嚏嘔﹑瘡瘍﹑喉啞﹑耳鳴﹐及聾﹑嘔湧溢﹑食不下﹑目不明﹑暴注﹑﹑暴病﹑暴死﹐此皆少陽相火之熱﹐乃心包絡三焦之气所爲也。是皆火之變見於諸病也。謂爲脈虛則浮大﹐實則洪數。藥之所主﹐各因其屬。君火者﹐心火也﹐可以濕伏﹐可以水滅﹐可以直折﹐惟黃連之屬可以制之。相火者﹐龍火也﹐不可以濕折之﹐從其性而伏之﹐惟黃柏之屬﹐可以降之。噫﹗瀉火之法﹐豈止如此﹐虛實多端﹐不可不察。以髒气司之﹕如黃連瀉心火﹔黃芩瀉肺火﹔芍藥瀉脾火﹔柴胡瀉肝火﹔知母瀉腎火。此皆苦寒之味﹐能瀉有餘之火耳。

若飲食勞倦﹐內傷元气﹐火不兩立﹐爲陽虛之病。以甘溫之劑除之﹐如黃人參甘艸之屬。若陰微陽彊﹐相火熾盛﹐以乘陰位﹐日漸煎熬﹐爲火虛之病﹔以甘寒之劑降之﹐如當歸地黃之屬。若心火亢極﹐郁熱內實﹐爲陽彊之病﹐以咸冷之劑折之﹐如大黃朴硝之屬。若腎水受傷﹐其陰失守﹐無根之火﹐爲虛之病﹐以壯水之劑制之﹐如生地黃﹑玄參之屬。若右腎命門火衰﹐爲陽脫之病﹐以溫熱之劑濟之﹐如附子漧薑之屬。若胃虛過食冷物﹐抑遏陽气於脾土﹐爲火郁之病﹐以升散之劑發之﹐如升麻漧葛柴胡防風之屬。不明諸此之類﹐而求火之爲病﹐施治何所根據。故於諸經﹐集略其說﹐略備處方之用﹐庶免實實虛虛之禍也。

附錄

二﹑气屬陽動作火論

捍衛沖和不息之謂气﹐擾亂妄動變常之謂火﹐當其和平之時﹐外護其表﹐復行於裏﹐周流一身﹐循環無端﹐出入升降﹐繼而有常﹐源出中焦﹐總統於肺气﹐曷嘗病於人也。及其七情之交攻﹐五志之間發﹐乖戾失常﹐淸者遽變之爲濁﹐行者抑遏而反止﹐表失衛護而不和﹐內失健悍而少降﹐營運漸遠﹐肺失主持﹐妄動不已﹐五志厥陽之火起焉﹔上燔於肺气乃病焉。何者﹖气本屬陽﹐反勝則爲火矣。

河間曰﹕五志過極﹐則爲火也。何后世不本此議﹐而一槪類聚香辛燥熱之劑。气作寒治﹐所據何理﹖且言七气湯制作﹕其用靑皮﹑陳皮﹑三稜﹑蓬術﹑益智﹑官桂﹑甘艸﹐遂以爲平和可常用﹐通治七情所傷﹐混同一意﹐未諭其藥。以治眞气以下諸气﹐尢有甚焉者﹐玆不復敍。況所居之情﹐各各不同。且夫經言九气之變﹐未嘗略而不詳。如怒則气上﹐喜則气緩﹐悲則气消﹐恐則气下﹐寒則气收﹐熱則气泄﹐驚則气亂﹐勞則气耗﹐思則气結。其言治法﹕髙者抑之﹔下者舉之﹔寒者熱之﹔熱者寒之﹔驚者平之﹔勞者溫之﹔結者散之﹔喜者以恐升之﹔悲者以喜勝之。九气之治﹐各有分別﹐何嘗混作寒治論﹐而類聚香熱之藥﹐通言而治諸气﹐豈理之謂歟。

若香辛燥熱之劑﹐但可劫滯气﹐衝快於一時﹔以其气久抑滯﹐借此暫行開發之意。藥中無佐使制服所起之气﹐服之﹐甚則增熾郁火﹐蒸燻气液而成積﹐自積滋長而成痰﹐一飲下膈﹐气乃氤氳﹐淸虛之象﹐若霧露之著物﹐𨿽滯易散﹐內挾痰積﹐開而復結﹐服之日久﹐安有虛實而不動﹐气動而不散者乎。此皆人所受誤之由﹐習俗已久﹐相沿而化﹐卒莫能救。升發太過﹐香辛散气﹐燥熱傷气﹐眞气耗散﹐濁气上騰﹐猶曰腎虛不能攝气歸原﹐遂與蘇子降气湯四磨湯下﹐黑鉛丹﹑養气丹﹑鎭墜上升之气﹔且硫黃黑錫佐以香熱﹐又無補養之性﹐借此果能生气而補腎乎。請熟詳之﹕夫濕痰盛甚者﹐亦或當之﹐初服未顯增變﹐由其喜墜﹑而愈進﹐形質弱者﹐何以收救。不悟肺受火炎﹐子气亦弱﹐降令不行﹐火無以制﹐相扇而動﹐本勢空虛﹐命絕如縷﹐積而至深﹐丹毒濟火﹐一旦火气狂散﹐喘息奔急而死。所以有形丹石瓦藥﹐重墜無形之气﹐其气將何抵受隨而降之乎。譬以石投水﹐水固未嘗沈也﹐豈不死歟。丹溪有曰﹕上升之气﹐自肝而出﹐中挾相火﹐其熱愈甚﹐自覺無冷﹐非眞冷也。火熱似水﹐積熱之甚﹐陽亢陰微﹐故有此證。認假作眞﹐似是之禍可勝言哉。內經𨿽云百病皆生於气﹐以正气受邪之不一也。今七情傷气﹐鬱結不舒﹐痞悶壅塞﹐發爲諸病。當詳所起之因﹐滯於何經﹐有上下部分藏气之不同。隨經用藥﹐有寒熱溫涼之同異。若枳殼利肺气﹐多服損胸中至髙之气﹔靑皮瀉肝气﹐多服損眞气。與夫木香之行中下焦气﹑香附之快滯气﹑陳皮之泄气﹑藿香之馨香上行胃气﹑紫蘇之散表气﹑濃朴之瀉衛气﹑檳榔之瀉至髙之气﹑沈香之升降其气﹑腦麝之散眞气﹐若此之類﹐气實可宜。其中有行散者﹐有損泄者﹐其過劑乎﹐用之﹐能卻气之標﹐而不能治气之本。豈可又佐以燥熱之藥﹐以火濟火﹐混同謂治諸气﹐使之常服多服可乎﹖气之與火﹐一理而已﹐動靜之變﹐反化爲二。气作火論﹐治與病情相得。丹溪發揮論云﹕冷生气者﹐出於髙陽生之謬言也。自非身受寒气﹐口食寒物﹐而足論寒者﹐吾恐十之無一二也。

附錄

三﹑血屬陰難成易虧論

《內經》曰﹕榮者水谷之精也。和調五臟﹐灑陳於六腑﹐乃能入於脈也。源源而來﹐生化於脾﹐總統於心﹐藏於脾肝﹐宣布於肺﹐施泄於腎﹐灌漑一身。目得之而能視﹑耳得之而能聽﹑手得之而能攝﹑掌得之而能握﹑足得之而能步﹑藏得之而能液﹑腑得之而能气﹑是以出入升降濡潤宣通者﹐由此使然也。注之於脈﹐少則澀﹐充則實。常以飲食日滋﹐故能陽生陰長﹐液汗變化而赤爲血也。生化旺﹐則諸經恃此而長養﹔衰耗竭﹐則百脈由此而空虛。可不謹養哉。故曰﹕血者﹐神气也。持之則存﹐失之則亡。是知血盛則形盛﹐血弱則形衰﹔神靜則陰生﹐形役則陽亢﹔陽盛則陰必衰﹐又何言陽旺而生陰血也。蓋謂血气之常﹐陰從乎陽﹐隨气營運於內﹐而無陰以羈束﹐則气何以樹立﹖故其致病也易﹐而調治也難。以其比陽常虧﹐而又損之﹐則陽易亢陰易乏之論﹐可以見矣。諸經有云﹕陽道實﹐陰道虛。陽道常饒﹐陰道常乏。陽常有餘﹐陰常不足。以人之生也﹐年至十四而經行﹐至四十九而經斷﹐可見陰血之難成易虧。知此陰气一虧傷所變之證﹕妄行於上則吐衄﹔衰涸於外則虛勞﹔妄返於下﹐則便紅﹔稍血熱則膀胱癃閉﹔溺血滲透腸間則爲腸風﹔陰虛陽搏﹐則爲崩中﹔濕蒸熱瘀﹐則爲滯下﹔熱極腐化則爲膿血。火極似水。血色紫黑﹔熱盛於陰﹐發於瘡瘍﹔濕滯於血﹐則爲痛癢癮疹﹐皮膚則爲冷痺。蓄之在上﹐則人喜忘﹔蓄之在下﹐則爲喜狂。墮恐跌僕﹐則瘀惡內凝。若分部位﹕身半以上﹐同天之陽﹔身半以下﹐同地之陰﹔此特舉其所顯之證者。治血必血屬之藥﹐欲求血藥﹐其四物之謂乎。河間謂隨證輔佐謂之六合湯者﹐詳言之矣。余故陳其气味專司之要﹐不可不察。夫川芎血中之气藥也﹐通肝經﹐性味辛散﹐能行血滯於气也。地黃血中血藥也﹐通腎經﹐性味甘寒﹐能生眞陰之虛也。當歸分三﹐治血中主藥。通腎經﹐性味辛溫﹐全用能活血各歸其經也。

芍藥陰分藥也﹐通脾經﹐性味酸寒﹐能和血气腹痛也。若求陰藥之屬﹐必於此而取則焉。《脾胃論》有云﹕若善治者﹐隨經損益﹐損其一二味之所宜爲主治可也。此特論血病而求血藥之屬者也。若气虛血弱﹐又當從長沙。

血虛以人參補之﹐陽旺則生陰血也﹐若四物者﹐獨能主血分受傷﹐爲气不虛也。輔佐之屬﹕若桃仁﹑紅花﹑蘇子﹑血竭﹑牡丹皮者﹐血滯所宜﹔蒲黃﹑阿膠﹑地楡﹑百艸霜﹑櫚灰者﹐血崩所宜﹔乳香﹑沒藥﹑五靈脂﹑淩霄花者﹐血痛所宜﹔蓯蓉﹑鎖陽﹑牛膝﹑枸杞子﹑益母艸﹑夏枯艸﹑敗龜板者﹐血虛所宜﹔乳酪血液之物﹐血燥所宜﹔漧薑桂者﹐血寒所宜﹔生地黃﹑苦參﹐血熱所宜﹔此特取其正治之大略耳。以其觸類而長﹐可謂無窮之應變矣。

附錄

四﹑滯下辯論

滯下之病﹐嘗見世方以赤白而分寒熱﹐妄用兜澀燥劑止之。或言積滯﹐而用巴KT丸藥攻之﹔或指濕熱﹐而與淡滲之劑利之﹔一偏之誤﹐可不明辯乎。謹按原病式所論﹐赤白同於一理﹐反復陳諭﹐但不熟察耳。果腸胃積滯不行﹐法當辛苦寒涼藥﹐推陳致新﹐蕩滌而去﹐不宜巴KT毒熱下之。否則鬱結轉甚﹐而病變危者有之矣。若瀉痢不分兩證﹐混言濕熱﹐不利小便﹐非其治也。夫泄者﹐水谷濕之象。滯下者﹐垢瘀之物同於濕熱而成。治分兩岐﹐而藥亦異。若淡滲之劑﹐功能散利水道﹐濁流得快﹐使泄自止。此有無之形﹐豈可與滯下混同論治而用導滯行積可乎。其下痢出於大腸﹐傳送之道﹐了不幹於腎气。所下有形之物﹐或如魚腦﹑或下如豆汁﹑或便白膿﹑或下純血﹑或赤或白﹑或赤白相雜﹑若此者﹐豈可與瀉混同論治而用淡滲利之可乎。嘗原其本﹐皆由腸胃日受飲食之積﹐余不盡行﹐畱滯於內﹐濕蒸熱瘀﹐鬱結日深﹐伏而不作﹔時逢炎暑﹐不行相火司令﹐又調攝失宜﹐復感酷熱之毒﹔至秋陽﹝气﹞始收﹐火气下降﹐蒸發蓄積﹐而滯下之證作矣以其積滯之滯行﹐故名之曰滯下。其濕熱瘀積幹於血分則赤﹔幹於气分則白﹔赤白兼下﹐气血俱受邪矣。久而不愈﹐气血不運﹐脾積不磨﹐陳積脫滑下凝﹐猶若魚腦矣。甚則腸胃空虛﹐關司失守﹐濁液並流﹐色非一類﹐錯雜混下注出﹐狀如豆汁矣。若脾气下陷﹐虛坐努責﹐便出色如白膿矣。其熱傷血深﹐濕毒相瘀﹐粘結紫色﹐則紫黑矣。其污濁積而欲出﹐气滯而不與之出﹐所以下迫窘痛﹐後重裏急﹐至圊而不能便﹐總行頻並亦少﹐乍起乍止而不安﹐此皆大腸經有所壅遏窒礙﹐气液不得宣通故也。眾言難處﹐何法則可求之﹖長沙論云﹕利之可下者﹐悉用大黃之劑。可溫者﹐悉用姜附之類。何嘗以巴KT熱毒下之﹐緊澀重藥兜之。又觀河間立言﹕後重則宜下﹑腹痛則宜和﹑身重則宜溫﹑脈弦則去風﹑膿血粘稠以重藥竭之﹐身冷自汗以重藥溫之﹐風邪內束宜汗之﹐溏爲痢當溫之﹐在表者汗之﹐在裏者下之﹐在上者湧之﹐在下者竭之﹐身表熱者內疏之﹐小便澀者分利之。

用藥輕重之別﹐又加詳載。行血則便膿自愈﹐調气則後重自除﹐治實治虛之要論。而丹溪又謂大虛大寒者﹐其治驗備載《局方發揮》。觀此治法﹐豈可膠柱而調瑟。又有胃弱而閉不食﹐此名禁口痢﹐病七方未有詳論者。

以《內經》大法推之﹐內格嘔逆火起炎上之象。究乎此﹐則胃虛木火乘之﹐是土敗木賊也﹐見此多成危候。

附錄

五﹑三消之疾燥熱勝陰

嘗讀劉河間先生三消之論﹐始言天地六气五味﹐以配養人身六味五臟﹐而究乎萬物之源﹔終引《內經》論渴諸證﹐以辯乎世方熱藥之誤。此比物立象﹐反復詳明﹐非深達陰陽造化之機者﹐孰能如是邪。請陳其略﹕夫經中有言心肺气厥而渴者﹐有腎熱而渴者﹐有言胃與大腸結熱而渴者﹐有言脾痺而渴者﹐有因小腸痺熱而渴者﹐有因傷飽肥甘而食渴者﹐有因醉飽入房而渴者﹐有因遠行勞倦遇天熱而渴者﹐有因傷害胃幹而渴者﹐有因腎熱而渴者﹐有因痛風而渴者。𨿽五臟之部分不同﹐而病之所遇各異﹐其爲燥熱之疾一也。三消之熱﹐本濕寒之陰气衰﹐燥熱之陽气大甚﹐皆因乎飲食之餌失節﹐腸胃漧涸﹐而气液不得宣平。或耗亂精神﹐過違其度﹔或因大病﹐陰气損而血液衰虛﹐陽气悍而燥熱郁甚﹔或因久嗜咸物﹐恣食炙爆﹐飲食過度﹔亦有年少服金石丸散﹐積久實熱結於下焦﹐虛熱血气不能制﹐實熱燥甚於腎﹐故渴而不飲。若飲水多而小便多者﹐名曰消渴。若飲食多而不甚渴﹐小便數而消瘦者﹐名曰消中。若渴而飲水不絕﹐腿消瘦﹐而小便有脂液者﹐名曰腎消。此三消者﹐其燥熱同也。故治疾者﹐補腎水陰寒之虛﹐而瀉心火陽熱之實﹐除腸胃燥熱之甚﹐濟一身津液之衰。使道路散而不結﹐津液生而不枯﹐气血利而不澀﹐則病日已矣。豈不以滋潤之劑﹐養陰以制燥﹐滋水而充液哉。何故﹖泄漏消渴﹐多者不知其書﹐謂因下部腎水虛﹐不能制其上焦心火﹐使上實熱而多煩渴﹐下虛冷而多小便。若更服寒藥﹐則元气轉虛﹐而下部腎水轉衰﹐則上焦心火尢難治也。但以暖藥補養元气﹐若下部腎水得實﹐而勝退上焦心火﹐則自然渴止﹐小便如常﹐而病愈也。吁﹗若此未明陰陽虛實之道也。夫腎水屬陰而本寒﹐虛則爲熱。心火屬陽而本熱﹐虛則爲寒。若腎水陰虛﹐則心火陽實﹐是謂陽實陰虛﹐而上下俱熱矣。以彼人言﹐但見消渴數溲﹐妄言爲下部寒爾﹐豈知腸胃燥熱怫郁使之然也。且夫寒物屬陰﹐能養水而瀉心﹔熱物屬陽﹐能養火而耗水。今腎水旣不能勝心火﹐則上下俱熱﹐柰何以熱養腎水欲令勝心火﹐豈不暗哉。彼不謂水气實者必能制火﹐虛則不能制火。故陽實陰虛﹐而熱燥其液﹐小便淋而常少。陰實陽虛﹐不能制水﹐小便利而常多。此又不知消渴小便多者﹐蓋燥熱太甚﹐而三焦腸胃之腠理怫鬱結滯﹐致密壅塞﹐而水液不能滲泄浸潤於外﹐以養乎百骸。故腸胃之外燥熱太甚﹐𨿽多飲水入於腸胃之內﹐終不能浸潤於外﹐故渴不止而小便多。水液旣不能滲泄浸潤於外﹐則陰燥竭而無以自養﹐故久而多變爲聾盲瘡瘍痤痱之類而危殆。其爲燥熱傷陰也﹐明矣。

附錄

六﹑泄瀉從濕治有多法

泄瀉者﹐水瀉所爲也。由濕本土﹐土乃脾胃之气也。得此證者﹐或因於內傷﹐或感於外邪﹐皆能動乎脾濕。

脾病則升舉之气下陷﹐濕變注並出大腸之道﹐以胃與大腸同乎陽明一經也。云濕可成泄﹐垂教治濕大意而言。

後世方論泥云﹕治濕不利小便﹐非其治也。故凡泄瀉之藥﹐多用淡滲之劑利之。下久不止﹐不分所得之因﹐遽以爲寒﹐而用緊澀熱藥兜之。夫泄有五飧。泄者﹐水谷不化而完出﹐濕兼風也﹔溏泄者﹐所下汁積粘垢﹐濕兼熱也﹔泄者﹐所下澄澈淸冷﹐小便淸白﹐濕兼寒也﹔濡泄者﹐體重軟弱﹐泄下多水﹐濕自甚也﹔滑泄者﹐久下不能禁固﹐濕勝气脫也。若此有寒熱虛實之不同﹐舉治不可執一而言。謹書數法於後﹕夫泄有宜汗解者。經言春傷於風﹐夏必飧泄。又云﹕久風爲飧泄﹐若保命集云﹐用蒼術﹑麻黃﹑防風之屬是也。有宜下而保安者。

若長沙言﹐下痢脈滑而數者﹐有宿食也﹐當下之。下利已瘥至其時復發者﹐此爲下未盡更下之安﹐悉用大承气湯加減之劑。有宜化而得安者。格致餘論﹐夏月患泄﹐百方不效﹐視之﹐久病而神亦瘁﹐小便少而赤﹐脈滑而頗弦﹐格悶食減。因悟此久積所爲﹐積濕成痰畱於肺中﹐宜大腸之不固也。淸其源則流自淸。以茱萸等作湯﹐溫服一碗許﹐探喉中﹐一吐痰半升﹐如利減半﹐次早晨飲﹐吐半升而利止。有以補養而愈者﹐若脾胃論﹐言脈弦﹑气弱﹑自汗﹐四肢發熱﹐大便泄瀉﹐從黃建中湯。有宜調和脾濕而得止者﹐若潔古言曰﹕四肢懶倦﹐小便不利﹐大便走泄﹐沈困﹐飲食減少﹐以白術﹑芍藥﹑茯苓﹐加減治之。有宜升舉而安者﹐若試效方言﹕胃中濕脾弱﹐不能營運﹐食下則爲泄﹐助甲膽風勝以克之。以升陽之藥羌活﹑獨活﹑升麻﹑防風﹑炙甘艸之屬。有宜燥濕而後除者﹐若脾胃論言﹕上濕有餘﹐脈緩﹐怠惰嗜臥﹐四肢不收﹐大便泄瀉﹐從平胃散。有宜寒涼而愈者﹐若長沙言﹕協熱自利者﹐黃芩湯主之。舉其濕熱之相宜者﹐若長沙言﹐下利脈遲緊痛未欲止當溫之﹔下利心痛急當救裏﹔下利淸白水液澄澈﹐可與理中四逆湯輩。究其利小便之相宜者﹐河間言濕勝則濡泄。小便不利者﹐可與五苓散﹑益元散分導之。以其收斂之相宜者﹐東垣言﹕寒滑气泄不固﹐制訶子散澀之。以上諸法﹐各有所主﹐宜獨利小便而濕動也。豈獨病因寒﹐必待龍骨﹑石脂緊重燥毒之屬澀之。治者又當審擇其說﹐一途取利﹐約而不博可乎。

