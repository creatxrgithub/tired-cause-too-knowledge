

女科折衷纂要淸淩徳

弁言

甚矣﹐吾道之不孤也。滬上行醫人多於鯽﹐然求其精通三墳五典績學之士﹐惜焉罕覯。

良以頻年兵火災﹐致入山之吏﹑失幕之儒爲饑驅所迫﹐略知湯頭本艸﹐陡然大膽懸壺。世有以耳代目之儔﹐樂爲揄揚﹐十失三四﹐偶爾徼幸時髦﹐遂以成名。以此例彼﹐皆因成本尙輕﹐不惜以醫爲市﹐遑論利害死生。性命攸關﹐出必髙車駟馬﹐儼然醫界萬能﹐詢以《素問》《靈樞》《難經》《金匱》《外臺》《千金》《神農本艸》《太素》《脈經》《巢氏病源》《聖濟總錄》《王氏準繩》《醫宗金鑑》﹐以及前後四大名家諸先賢醫學薪傳﹐乃瞠乎其目﹐曰現下新法﹐勿用舊方﹐趁我十年運﹐有病早來醫而已。從此醫倪莫別﹐男婦不分﹐無怪癸丑歲劉﹑汪兩教育部長有廢棄中醫之議。詠曾仕山東﹐歲庚子拳匪滋擾京師時﹐項城袁大帥開府齊魯統領武衛全軍駐此﹐緣其生母劉太夫人病亟﹐經徐大軍醫長華淸等六十人輪流進院調治﹐醫藥無功﹐帥心焦急﹐乃邀胡方伯景桂潘廉訪延祖兩司上院商榷﹐於同僚中可有知醫者否。兩司以詠曁陜西張蘭洲封翁舉薦﹐經姜軍門桂題勸進服詠擬方﹐一藥頓瘳﹐神乎技矣。兄世廉﹑弟世輔互相爲之駭愕﹝方案曾登上海醫報﹞。嗣卽奉委步衛軍糧臺差使。回憶日武衛同輩﹐半多民國偉人﹐亦幸事也。有此原因﹐民國二年﹐滬上諸同志發起神州醫藥總會﹐公舉詠爲文牘員﹐明知濫竽充數﹐然嘗聞顧亭林先生有言﹕國家興亡﹐匹夫有責。當仁不讓﹐聊盡義務。廢棄中醫之議起﹐適大總統府內祕書長阮斗瞻舊友忠樞銜命南來﹐調和張馮對調事宜。帷暫駐南京四象橋湖楚軍械所﹐詠乃趨謁南京寓門簾橋廣陵春旅館守候四天晚上﹐始見面﹐將公訂申辦理由五端呈覽。閱竣﹐回言﹕甚好﹐此事廢不了。詠卽切懇云﹕苟能轉圓﹐爲蒼生一綫生機﹐公乃萬家生佛也。告辭返滬﹐次年春奉大總統發下政務院第三十五號命令﹐會長余徳塤等原呈批諭中有初非有廢棄中醫之意也句﹐得達目標不廢﹐詠以年老力衰﹐文牘非我所能爲﹐就此卸肩告辭。此舉多阮君斡旋之力。而中醫所以不廢者﹐要各有其淵源﹐並非中醫竟若牛溲馬勃﹐用藥投機﹐亦可賞鑑乎。宗工寒家醫學溯自唐都察院﹐竹隱公避居苕濠﹐藉醫濟世﹐代有傳人﹐入志乘者不鮮。詠爲先胞伯曉五公第七弟子侍診十年﹐其時就診者戶限幾穿﹐門墻甚盛﹐見多識廣﹐濟以經書﹐知認證當以陰陽寒熱表裏虛實八字辧別的確﹐方可稱爲有道之士。更於一發千鈞之際﹐能下重劑﹐希冀轉危爲安﹐斯卽道徳猶存﹐仁人之術﹐醫所以寄死生﹐半積陰功﹐半養身﹐談何容易。若以之謀利﹐因循誤事﹐則其心不可問矣。滬上醫家林立﹐不乏專長﹐先府君嘉六公及詠尢以婦女科鳴於市﹐社會信用幸尙不惡﹐古者扁鵲自稱帶下醫﹐《金匱》書中載有古人列經脈爲病三十六種﹐皆謂之帶下病﹐非今人所謂赤白帶下也。至其陰陽虛實之機﹐鍼藥安危之故﹐苟非醫者辧之有素﹐烏能施之而無誤耶﹖三十六病者﹐如十二﹑九痛﹑七害﹑五傷﹑三痼是歟。後賢羣起﹐又有一百八病之論﹐總之婦女病有與男子不同者﹐蓋有衝任督帶陰陽蹺維﹑奇經八脈之辧別﹐病由斯致爲多。先哲且云﹕崩中日久爲淋帶﹐漏下多時骨髓枯。故有「寧治十男子﹐莫治一婦人」之誡﹐而烏雀卵經籍載有專方。蓋以婦女病有種種隱情難以形容者﹐在言傳意會﹐固非人人可學也。若雜亂無章﹐莫衷一是﹐何從何去﹐端賴發明。是以先府君嘉六公心焉傷之﹐乃纂輯諸大名家要義﹐名曰《女科折衷纂要》﹐經胞兄先師曉五公鑑定﹐詠妄參末議﹐不揣譾陋﹐詳加引注。孟子曰﹕人之患在好爲人師。所以先府君只收梁溪李澹平君燮一徒而已﹐斯稿本作子孫師範模型簡易楷則不敢問世﹐玆承越中裘君吉生曁社中諸同仁﹐有流傳遺稿之求﹐發刊淩氏醫學遺書之議﹐爰將先府君嘉六公徳采入《上海縣誌》藝文遊宦類諸遺稿郵呈斧政﹐曷敢自祕﹐公諸同好﹐瑜瑕不計﹐要使後學率循有自﹐簡練揣摩﹐方知婦女科中有此一葦慈航﹐未始不可寶慶耳。

藏庚申上丁祭孔日﹐安吉淩詠言醫叟謹識於上海喬居壽世堂之尙素軒﹐時年七十有二

序

中華素稱禮教之邦﹐男女分別甚嚴。婦人寂處深閨﹐罔知交際﹐故於生殖器諱莫如深。

而自生殖器發生之疾患亦祕而不宣﹐對家人然﹐對醫生亦然。醫者欲於三指盈寸之地斷明其爲何病﹐殊戛戛乎難矣。是以昔人有「寧治十男子﹐莫治一婦人」之諺也。而稽考古籍﹐如《內》《難》《金匱》﹐對於女性生殖器之解剖﹑生理﹑病理﹐大都語焉不詳﹐學人旣莫能於載籍了解生殖器之生理病理﹐復無由取屍體解剖而實地驗查﹐徒以个人之管窺妄測身內之臟器﹐於是諸說紛起﹐莫衷一是﹐使讀者如墮五里霧中矣。邇者歐風東漸﹐社交公開﹐頑固之空气爲之一變﹐而延醫女子亦不若曩之困難矣。特是吾國婦科諸書除由气化上推闡﹐尙覺精鑿外﹐其涉及形質者類系憑空臆測﹐難於取信。苟有人焉取西人之生理病理以印證中土古籍﹐俾數千年來蒙混之說昭然若揭﹐而治療一道亦有正則可循﹐斯非特有大功於醫學且造大福於女界也。本書博采約取﹐折衷至當﹐復經折肱老人﹝曉五公晚年自號折肱老人﹞鑑定於前﹐永言先生參注於後﹐愈覺盡善盡美﹐嘆謂觀止。𨿽於形質上間有襲謬仍誤之處﹐要亦時世爲之﹐訂正之責端賴後人﹐豈得苛求作者歟。

中華民國十三年八月晚學仲圭氏沈熊璋謹書於非非室

調經門

總論

嘗聞經曰﹕女子七歲﹐腎气盛﹐齒更發長﹐二七而天癸至﹐任脈通﹐太衝脈盛﹐月事以時下。夫天爲天眞之气﹐癸爲壬癸之水。壬爲陽水﹐癸爲陰水。陰陽之气以衝任爲都會也。蓋衝屬血海﹐任主胞胎﹐胎脈流通﹐經水漸盈﹐應時而下﹐天眞气降與之從事﹐故曰天癸﹝仲圭曰﹕天癸在男子爲精虫﹐在女子爲卵子﹐故兩性同具而爲媾胎之要素。世以月事當之﹐荒謬甚矣﹞。常以三旬一見﹐以象月盈則虧﹐又曰月信﹝任脈主任一身之陰血﹐太衝屬陽明﹐爲血之海﹐故穀气盛則血海滿﹐而月事以時下。天眞﹐天一也﹐天一之气升而爲壬﹐降而爲癸。

壬陽而癸陰也。三旬一見也﹐爲一小會之周天﹐此其常也。然有大會﹑中會之不同﹐故又有三月一行﹑一年一行之變異。究其盈虧之義則一也。其有數年不行而一行卽受孕者﹐又超乎理之外矣﹐豈醫藥所能爲哉﹞。故經行最宜謹愼﹐與產後相類。若外被風寒﹐內傷生冷﹐及七情鬱結﹐余血未淨﹐瘀積於中﹐名曰血滯。若用力太過﹐入房太甚﹐及服食偏燥﹐邪火妄動﹐津血衰少﹐名曰血枯。若被驚恐恚怒﹝驚則气亂﹐故錯經妄行﹐怒則气逆上衝﹐故從口鼻而出﹞﹐則气血錯亂﹐逆於上則從口鼻而出﹐變爲吐衄。逆於身則與水气相搏﹐變爲腫脹。逆於腰腿心腹之間則重痛不寧﹐經行則發﹐過期則正。若外溢陽經則頭眩嘔血﹑瘰癰毒﹐若內滲陰絡則竅穴生瘡﹐淋瀝不斷﹐濕熱相搏﹐遂爲崩帶。气血相滯﹐遂爲瘕。凡此變癥百出﹐不過血滯與血枯而已﹝總結﹞。犯時微若秋毫﹐成病重於山嶽﹐可不畏哉﹗按婦人童幼天癸未行屬少陰﹐天癸旣行屬厥陰﹐天癸已極屬太陰。此三者祖气生化之源也﹐故血之資根在於腎﹐血之資生賴於脾﹐血之藏納歸於肝。三者並重﹐乃先天之體耳。若夫後天之用﹐則獨重於脾經﹐曰中焦受气取汁﹐變化而爲赤﹐是爲血。血者﹐水谷之精﹐和調五臟﹐灑陳六腑。在男子則化爲精﹐在女人則上爲乳汁﹐下爲月水﹐故𨿽心主血﹐肝藏血﹐亦皆統攝於脾﹐補脾和胃﹐血自生矣﹝知水谷之精气是生血之原本﹐則知脾胃是生血之源﹐故脾胃不健而血不生者﹐不可端主四物矣﹞。凡經行之時﹐禁用寒涼辛散﹐以伐生气。詩云﹕婦人平和則樂有子。和則陰陽不乖﹐平則气血無爭﹐則天癸應時而下矣。

調經門

精血論

褚澄云﹕飲食五味﹐所以養骨髓肌肉毛髮者也。男子爲陽﹐陽中必有陰﹐陰中之數八﹐故一八而陽精升﹐二八而陽精溢。女子爲陰﹐陰中必有陽﹐陽中之數七﹐故一七而陰血升﹐二七而陰血溢﹐皆飲食五味之實秀也。方其升也﹐智慮開明﹐齒牙更生﹐發黃者黑﹐筋弱者彊。

曁其溢也﹐凡充身體手足耳目之餘﹐𨿽鍼芥之歷﹐無有不下﹐故子形肖父母者﹐以其精血常於父母之身﹐無所不歷也。是以父一肢廢則子一肢不肖﹐其父母一目虧則子一目不肖其母。

然雌鳥牝獸無天癸而成胎者何也﹖鳥獸精血往來尾間也。故男子精未盛而禦女以通其精﹐則四肢有不滿之虞﹐異日有難狀之疾。陰已痿而思色以降其精﹐則精不出而內敗﹐小便澀痛﹐爲淋。若精已竭而復耗之﹐則大小便牽引而痛﹐愈痛則愈便﹐愈便則愈痛。女人天癸旣至﹐逾十年無男子合則不調﹐未逾十年思男子合亦不調﹐不調則舊血不去﹑新血誤行﹐或漬而入骨﹐或浮而爲腫﹐後𨿽合而難子﹐合多則瀝枯虛人﹐產眾血枯殺人﹝仲圭曰﹕婦人產眾能使血液不足﹐全體衰弱﹐容顏易老﹐而男子之負擔又驟然增加。在富裕者﹐𨿽無何種影響﹐而貧乏之家茹盡艱辛矣。此山額夫人所以有節制生育之說也﹞。觀其精血﹐思過半矣。

按丹溪云﹕人受天地之气以生﹐天之陽气爲气﹐地之陰气爲血﹐故气常有餘﹐血常不足。夫人之生也﹐男子十六歲而精通﹐女人十四歲而經行﹐故古人必待三十﹑二十而後嫁娶。可見陰气之難成﹐而養之必欲其固也。經曰﹕人年四十﹐陰气自半﹐而起居衰矣。夫陰气之成﹐止供三十年之運用﹐男子六十四而精絕﹐女人四十九而經斷。腎乃陰中之陰﹐主閉藏者﹐肝乃陰中之陽﹐主疏泄者。二髒皆有相火﹐其系上屬於心﹐心火一動則相火翕然從之﹐所以丹溪先生教人收心養性﹐其旨深矣。蓋天地以五行更疊衰旺而成四時﹐人之五臟六腑亦應之而成衰旺。如四月屬巳五月屬午﹐爲火﹐火爲金之夫﹐火太旺則金衰。六月屬未爲土﹐土爲水之夫﹐土太旺則水衰﹐況腎水常藉肺金爲母﹐以補其不足﹐所以古人於夏月必獨宿﹝仲圭曰﹕冬夏固宜獨宿﹐藉資保養﹐卽平時亦可分眠﹐以減性交。蓋伉儷同牀共枕﹐最易引起肉欲。而自衛生方面言之﹐同眠亦至有害。春秋繁露曰﹕少壯者﹐十日一遊於房中。可見古人先見及此矣﹞淡味﹐兢兢業業﹐保養金水二髒﹐正嫌火土之旺耳。經又曰﹕冬藏精者﹐春不病溫。十月屬亥﹐十一月屬子﹐正火气潛藏﹐必養其本。然之眞以助來春生發之气﹐則春末夏初無頭痛腳軟﹑食少體熱﹑疰夏之病矣。竊謂人之少有老態﹐不耐風寒﹐不勝勞役﹐四時疊病﹐皆因气血方長而勞心虧損﹐或精血未滿而早年斫喪﹐故其見癥難以名狀。若左尺虛弱﹐眞陰不足也﹐用六味丸﹝仲圭曰﹕六味丸內有萸肉﹑丹皮﹑澤瀉﹐不甚宜於眞陰不足之癥﹐不若集靈膏爲妙﹞。右尺細弱﹐眞陽不足也﹐用八味丸。至於兩尺微弱﹐是陰陽俱不足也﹐用十補丸﹐皆滋其化源也。

調經門

養血論

《產寶方》序云﹕大率治病﹐先論所主﹐男子調其气﹐女人調其血。气血者﹐人之神也。然婦人以血爲基本﹐苟能謹於調護﹐則气血宣行﹐其神自淸﹐月水如期﹐血凝成孕。若脾胃虛弱﹐飲食不化﹐榮衛不足﹐月經不調﹐肌膚索澤﹐寒熱腹痛﹐則難於子息矣。或崩漏帶下﹐血不流行﹐而成瘕。

按立齋云﹕婦人脾胃久虛﹐以致气血俱虛﹐而月經不行﹐宜調其胃气﹐滋其化源﹐經自下矣。或患中消胃熱﹐津液不行﹐而致血海漧枯﹐宜淸胃補脾﹐其經自行。經曰﹕胃者衛之源﹐脾者榮之本。《鍼經》曰﹕榮出中焦﹐衛出下焦﹐衛不足益之以辛﹐榮不足補之以甘﹐辛甘相合﹐脾胃健而榮衛生﹐是以气血俱旺﹐或因勞心﹐虛火妄動﹐月經錯行﹐宜安心﹑補血﹑瀉火﹐此東垣之治法。

調經門

調气論

《濟生方》論云﹕經言百病皆生於气也。所謂七气者﹐喜怒憂思悲恐驚也。又有謂九气者﹐七情之外益之寒熱二癥也。气之爲病﹐男子婦人皆有之﹐惟婦人爲患尢甚。蓋人身血隨气行﹐气一壅滯則血與气並﹐或月事不調﹐心腹作痛﹐或月事將行﹐預先作痛﹐或月事已行﹐淋瀝不斷﹐心腹作痛﹐或腰脇引背﹐上下攻刺﹐吐逆不食﹐甚則手足搐搦﹐狀類驚癇﹐或作寒熱﹐或作瘕﹐肌肉消瘦﹐非特不能受孕﹐久而不治﹐轉而爲瘵疾者多矣。

按﹕婦人性偏見鄙﹐婢外家志不得伸﹐鬱怒無時不起﹐故先哲謂婦人气旺於血﹐當耗气而益血﹐此說一倡﹐舉世宗之﹐專任辛散導滯之品﹐以爲快捷方式法門。殊不知陽爲陰使﹐血爲气配﹐故气熱則熱﹐气寒則寒﹐气降則降﹐气升則升﹐气滯則滯﹐气行則行。其體本屬相紐﹐其用未嘗殊也。如果郁火气盛於血者﹐方可開郁行血。若气亂則調﹐气冷則溫﹐气虛則補。男女一般陽生則陰自長﹐气衰則血亦涸﹐豈可專任耗气耶﹖

調經門

辧色論

﹝此篇熟究﹐調經之事至矣盡矣﹐幸毋忽之﹞丹溪云﹕經水者﹐陰血也。陰必從陽﹐故其色紅﹐稟火色也。隨气流行於上下三焦之間﹐气淸血亦淸﹐气濁血亦濁。往往有成塊者﹐气之凝也。將行而痛者﹐气之滯也。來後而痛者﹐气血俱虛也。色淡者﹐气虛而有水混之也。錯經妄行者﹐气之亂也。紫者﹐气之熱也。黑者﹐熱之甚也。今人但見其紫者﹑黑者﹑作痛者﹑成塊者﹐率指爲冷風而行溫熱之劑﹐則禍不旋踵矣。良由《病源論》月水諸病﹐皆由風冷乘之﹐宜其相習而成俗也。或曰黑者﹐北方水色也。紫淡於黑﹐非冷而何﹖予曰﹕亢則害﹐承乃制。熱甚者必兼水化﹐所以熱則紫﹐甚則黑也。殊不知婦人性執見偏﹐嗜欲倍加﹐臟腑陰陽之火無日不起﹐非熱而何﹖若夫風冷﹐必須外得﹐間或有之。至於風冷爲病﹐外邪初感﹐入經必痛﹐紫黑成塊﹐暫用溫散﹐但寒性稍久便郁成熱﹐豈可專泥爲寒耶﹖且寒則凝泣﹐熱則流通﹐暴下紫黑﹐尢非寒癥明矣。然臍腹內痛不特風冷﹐亦有屬气滯者﹐爲气有餘便是火也。有屬血虛者﹐爲血不足便生熱也﹐又安可用溫熱乎﹖大抵紫黑者﹐四物湯加芩﹑連﹑阿膠。淡白者﹐芎歸湯加參﹑術﹑白芍。淡黃﹐二陳湯加芎﹑歸。色如煙塵者﹐二陳湯加秦艽﹑防風﹑蒼術。

調經門

多少論

《準繩》云﹕婦人之病﹐咸因月經乍多乍少﹐或前或後﹐治者不審﹐一例呼爲經病﹐而不知陰陽偏勝之道﹐所以服藥無效。蓋陰气乘陽則包藏寒气﹐血不營運﹐經所謂天寒地凍﹐水凝成凍﹐故令乍少而在月後。若陽气乘陰﹐則血流散溢﹐經所謂天暑地熱﹐經水沸溢﹐故令乍多而在月前。治當和气血﹐平陰陽﹐斯爲當也。

按﹕前證治法﹐陽勝陰月候多者﹐當歸散﹝卽四物湯加黃芩﹑白術﹞。陰勝陽月候少者﹐七沸湯﹝卽四物湯加蓬術﹑川芎﹑木香﹞。大槪後期二三日爲血虛﹐四物湯加參﹑﹑苓﹑術﹐補气而調血。先期三五日爲血熱﹐四物湯加酒炒芩﹑連﹐淸熱而和榮。更當參以人之肥瘦﹑挾痰﹑挾火而分治之。

調經門

先期後期論

王子亨云﹕經者﹐常候也。謂候其一身之陰陽愆伏﹐知其安危﹐故每月一至﹐太過不及﹐皆爲不調。陽太過則先期而至﹐陰不及則後時而來。其有乍多乍少﹑斷絕不行﹑崩漏不止﹐由陰陽盛衰所致﹐審各經分治之。

按立齋云﹕先期而至者﹐則因脾經血燥﹐宜加味逍遙散。有因脾經郁火﹐宜歸脾湯。有因肝經怒火﹐宜加味小柴胡湯。有因血分受熱﹐宜加味四物湯。有因勞役火動﹐宜補中益气湯。

後期而至者﹐有因脾經血虛﹐宜人參養榮湯。有因肝經血少﹐宜六味地黃湯。有因气衰血弱﹐宜八珍湯。蓋血生於脾土﹐故云脾統血。凡血病當用苦甘之劑﹐以助陽气而生陰血也。

立齋分肝﹑脾﹑血分﹑勞役五種﹐可謂詳明。

澹漪子曰﹕脾虛气郁﹐宜歸脾湯。脾實气郁﹐宜越曲丸之類爲當。

調經門

居經論

居經者﹐月事三月一至也。蓋婦人之體血盛懷胎﹐胎孕之脈滑疾流利。《金匱》云﹕寸口衛脈浮而大﹐榮反而弱﹝蓋女子尺脈宜盛﹐今反見弱﹐是榮不足於下也。寸口衛脈浮大者﹐衛气盛於上也﹞。浮大則气彊﹐反弱則血少。孤陽獨呼﹐陰不能吸﹐二气不停﹐衛彊榮弱﹐陰爲積寒﹐陽爲聚熱﹐陽盛不潤﹐經絡不足﹐陰虛陽實﹐故令少血。時發灑淅﹐咽燥汗出﹐或溲溺稠數﹐多唾涎沫﹐此令重虛。津漏液泄﹐故知非蓄血煩滿﹐月稟一經﹐三月一來﹐陰盛則瀉﹐名曰居經。

按﹕衛浮而大﹐右脈浮大也。榮反而弱﹐左脈反弱也。蓋左脈主血﹐乃心肝腎部。右脈主气﹐乃肺脾腎部。婦人之身﹐气血調勻﹐脈來滑利﹐方能受孕。今榮血不足﹐衛气獨彊﹐是陰衰陽旺之象﹐安得成胎﹖故𨿽月事不至三月﹐此居經之癥﹐非孕也。宜養血調榮治之。

調經門

泄瀉論

婦人經水將行﹐必泄瀉三日﹐然後經行。其脈濡弱者﹐此脾虛也。脾屬土屬濕﹐經水將動﹐脾血先已流注血海﹐然後下流爲經。脾血旣虧﹐則虛而不能營運其濕﹐宜服參苓白術散﹝濡弱二字足徵脾虛﹐此脾气虛而非脾血虛也﹐用藥當矣。而血虧不運之說欠妥﹞。

調經門

身痛論

《產寶方》云﹕經水者﹐行气血﹐通陰陽﹐以榮於身者也。气血盛﹐陰陽和﹐則形體通泰。

或外虧衛气之充養﹐內乏榮气之灌漑﹐血气不足﹐故經候欲行﹐身體先痛﹝據此宜用十全大補﹑八珍湯﹑人參養榮湯之類﹞。

按﹕前癥有屬血虛者﹐有屬血風者﹐有痰滯者﹐有血瘀者﹐所因不同。如《良方》云﹕婦人血風﹐由气血不足﹐腠理不密﹐風冷乘之﹐以致邪正相搏﹐故骨節疼痛﹐肢體發熱﹐口苦咽漧﹐此血風也。東垣云﹕飲食失節﹐脾胃虛弱﹐乃血所生病﹐故口中津液不足。若火熱來乘土位﹐則肢體痛﹐皮膚發熱﹐此血虛也。立齋治法﹕肝經風熱﹐用四物加羌﹑防﹑秦艽﹑黃芩。肝經血虛﹐逍遙散加熟地﹑川芎﹑丹皮。風濕兼痰﹐四物加星﹑半﹑羌活﹑蒼術。風濕傷脾﹐羌活勝濕湯。暑濕傷气﹐淸燥湯。肝气郁脾﹐四君子加木香﹑枳殼﹑檳榔。瘀血流注﹐四物加桃仁﹑紅花。

調經門

痛經論

《入門》云﹕經水欲行﹐臍腹絞痛﹐屬血滯。經水臨行時痛爲气滯。經水將來﹐陣痛陣止﹐爲血實。經水已竣腹痛﹐爲血虛。又有經水將行﹐被風相搏﹐繞臍抽痛者﹝《千金》云﹕婦人經行如廁﹐亦有爲風所客者﹐可不謹歟﹞。有歷年血寒積結胞門﹐嘔吐涎唾﹐臍脇疝痛﹐陰冷徹引腰脊而痛者﹐當分治之。

按《良方》云﹕婦人經來腹痛﹐由風冷客於胞絡衝任﹐或傷手太陽少陰經﹐用溫經湯﹐或桂枝桃仁湯﹐或地黃通經丸。若血結而成塊者﹐用萬病丸﹝牛膝﹑漧漆﹑地汁熬爲丸﹞。薛立齋云﹕若前癥因生冷傷脾﹐用六君子加炮姜。思慮傷血﹐四物加參﹑術。思慮傷气﹐歸脾加柴﹑梔。怒郁傷肝﹐逍遙歸脾兼服。余參他癥治之﹝然又恐感外邪傷飲食﹐亦能致痛﹐尢宜詳審﹐和气飲卻能兼治﹞。戴復庵云﹕經事來而腹痛﹐經事不來而腹亦痛﹐二者之病皆血之不調也。欲調其血﹐先調其气﹐四物加茱萸﹑香附。痛甚者延胡索湯﹑通用和气飲﹝當歸﹑延胡﹑蒲黃﹑肉桂﹑赤芍﹑乳香﹑木香﹑沒藥﹑甘艸﹑姜黃﹞。

調經門

經漏論

《良方》云﹕婦人月水不斷﹐淋瀝無時﹐或因勞損气血而傷衝任﹐或因經水將行而交合陰陽﹐皆令气虛而不能攝血。但調元气﹐病自愈矣。若時行時止﹐腹痛﹐脈沈細﹐此系寒熱邪气客於胞中﹐非虛弱也。

按﹕前癥若鬱結傷脾﹐用歸脾湯。恚怒傷肝﹐逍遙散。肝火妄動。加味四物湯。脾气虛弱﹐六君子湯。元气下陷﹐補中益气湯。熱作傷元气﹐前湯加麥冬﹑五味﹑炒黃柏。

調經門

不利論

《良方》云﹕婦人月水不利﹐由於勞傷气血﹐體虛而風冷客於胞內﹐傷於衝任之脈故也。若寸脈弦﹐關脈沈﹝弦與沈主气病﹐滑爲實﹞﹐是肝病也﹐兼主腹痛孔竅生瘡。尺脈滑﹐關脈實﹐是气滯也。並主小腹引腰痛﹐气攻胸膈也。

按立齋云﹕前癥屬肝膽二經﹐蓋肝膽相爲表裏﹐多因恚怒所傷。若本經風熱用補肝散﹐血虛四物湯加棗仁﹐腎水不足用六味丸。

調經門

過期論

《產寶方》云﹕女子以血爲主﹐七七則卦數已終﹐終則經水絕﹐衝任脈虛衰﹐天癸絕﹐地道不通而無子矣。或傷勞過度﹐喜怒不時﹐經脈衰微之餘﹐又爲邪气攻衝﹐所以當止不止而崩漏也。須分所感而治之。

薛立齋云﹕前若肝腎虛熱用許學士當歸散﹐肝血虛熱四物加柴胡﹑山梔﹑丹皮﹐肝火內動小柴胡加山梔﹑丹皮﹐肝火血燥加味逍遙散﹐脾經郁火加味歸脾湯﹐肝脾郁火歸脾逍遙兼服﹐肝腎虧損歸脾﹑六味兼服﹐仍與月經不調參用。

調經門

經閉論

潔古云﹕女子月事不來者﹐先瀉心火﹐血自下也。《內經》曰﹕二陽之病發心脾﹐有不得隱曲﹐女子不月﹐其傳爲風消﹐其傳爲息賁﹐死不治。二陽者﹐陽明也。陽明胃病﹐心脾受之﹐心主血﹐心病則血不流。脾主味﹐脾病則味不化﹐味不化則精不足﹐故其病不能隱曲。脾土已虧則風邪勝而气愈消矣。經又曰﹕月事不來者﹐胞脈閉也。胞脈屬於心﹐絡於胞中。今气上迫肺﹐心气不得下通﹐故月不時來。

李東垣云﹕經閉不行有三。或脾胃久虛﹐形體羸弱﹐气血俱虛而致經水斷絕不來。或病中消﹐胃熱善食﹐肌瘦﹐津液不生。夫經者﹐血脈津液所化﹐津液旣絕﹐爲熱所爍﹐肌肉漸瘦﹐時見燥渴﹐血海枯竭﹐名曰血枯。經閉宜瀉﹐胃土燥熱﹐補益气血﹐經自行矣﹝此中焦脾胃之病﹞。或心胞絡脈洪數﹐時見燥熱﹐大便閉澀﹐小便𨿽淸不利﹐而紅水閉絕不行﹐此乃血海漧枯﹐宜調血脈﹐除胞絡中火邪﹐而經自行矣﹝此下焦胞絡熱結也﹞。或因勞心火動而赤液竭﹐或因憂思气結而胞脈閉﹐气上迫肺﹐心气不得下通﹐故月事不來﹐宜先服降心火之劑﹐後用養脾血之藥而自來矣﹝此上焦心肺熱結也﹞。

瀉心火﹑養脾血是從本文之義﹐愚謂當原隱曲推解。蓋人有隱情曲意則气郁而不暢。不暢則心气不開﹐脾气不化﹐水谷日少﹐不能變現气血﹐以入二陽之血海矣。血海無餘﹐所以不月也。傳爲風消者﹐陽明主肌肉﹐血不足則肌肉不榮。其不消瘦乎﹗風之名﹐火之化也﹐故當根不得隱曲上看乃有本。

據此論當有四癥﹐如胃熱﹑胞絡熱﹑勞心熱三癥皆有﹐宜瀉火養血是也。而所言脾胃久虛致經水斷絕一癥﹐又當以補脾爲主﹐豈得捨而勿論耶﹖蓋水入經﹐其血乃生﹐谷入於胃﹐脈道乃行。水去榮散﹐谷淸衛亡﹐況脾統諸經之血﹐而以久虛之脾胃以致气血俱衰者﹐可不爲之補益乎﹖卽此以分虛實﹐明是四癥無疑。而樓全善補乃遺補虛一癥﹐何歟﹖按立齋云﹕經水者﹐陰血也﹐屬衝任二脈。上爲乳汁﹐下爲月水。

其爲患﹐有因脾虛而不能生血者﹐調而補之。脾郁而不能行血者﹐解而補之。胃火而血消爍者﹐淸血補之。脾胃損而血少者﹐溫而補之。勞傷心血而不能行者﹐逸而補之。怒傷肝气而不能行者﹐和而補之﹐肺气虛而不行者﹐補脾胃。腎气虛而不行者﹐補脾肺。經云﹕損其肺者益其气﹐損其心者調其榮衛﹐損其脾者調其飲食﹑適其寒溫﹐損其肝者緩其中﹐損其腎者益其精。當參而治之﹐庶無誤矣。

調經門

枯血論

駱龍聲方云﹕腹中論曰﹕有病胸脇支滿者﹐妨於食﹐病至則先聞腥臊臭﹐出淸液﹐先唾血﹐四肢淸﹐目眩﹐時時前後血﹐病名血枯。此得之年少時有所大脫血﹐或醉而入房﹐虧損腎肝。蓋肝藏血﹐受天一之气以爲滋榮﹐其經上貫膈﹐布脇肋。若脫血失精﹐肝气已傷﹐肝血枯竭﹐不能榮養而﹝胸脇滿癥﹐人皆伐肝﹐豈知血枯之人宜養肝血也。當須識此﹞肝病。傳脾則妨食而腥臊臭﹐出淸液。若肝病而肺乘之則唾血﹐四肢淸﹐目眩﹐時時前後血出﹐皆肝病血傷之癥也。然其治法﹐又當取乎脾土。

按立齋云﹕前癥若飲食起居失宜而脾胃虛損﹐當滋化源。若以脾土虛寒而不能生血﹐宜補命門火。若服食燥﹐郁內火作而津液消爍﹐宜淸熱養血。若脾胃虧損而气血空虛﹐宜補中益气。若胃熱消中而血液耗損﹐宜淸脾胃之火。若大便閉澀﹐小便淸利而經不行﹐宜補心養血。此治血枯大法﹐以調養眞元爲主。若泛用苦寒峻劑﹐以通導癸水爲快捷方式法門﹐殊不知愈通則愈閉﹐其生生之源斫削殆盡﹐直至風消息賁﹐難於措手矣。

調經門

血勞論

寇宗云﹕夫人之生以气血爲本﹐故人之病未有不先傷其气血者。若室女童男積想在心﹐思慮過度﹐多致勞損。男子則神色先散﹐女子則月水先閉。蓋憂愁思慮則傷心﹐而血逆竭﹐神色先散﹐月水先閉。且心病不能養脾﹐故不嗜食。脾虛則金虧﹐故發嗽。腎水絕則木气不榮﹐而四肢幹痿﹐故多怒﹐鬢髮焦﹐筋骨痿。若五臟傳徧則死。自能攺易心志﹐用藥扶持﹐庶可保生。

按經云﹕五穀入於胃﹐其糟粕﹑津液﹑宗气分爲三隊﹐故宗气積於胸中﹐出於喉嚨﹐以貫心肺而行呼吸。榮气者﹐泌其津液﹐注之於脈﹐化以爲血﹐以榮四末﹐內養五臟六腑。若服苦寒之劑﹐復傷胃气﹐必致不起。

調經門

血崩論

東垣云﹕婦人經漏有二。或脾胃虧損﹐下陷於腎﹐肝與相火相合﹐濕熱下迫﹐經漏不止﹐其色紫黑腐臭﹐其脈洪大沈弦﹐或沈而數疾﹐腰臍下痛﹐寒熱往來﹐兩脇急痛﹐四肢困熱﹐心煩不眠﹐宜大補脾胃而升降气血﹐自然愈矣﹝如補中益气湯加防風﹑芍藥﹑炒黃柏之類﹞。又有先富後貧或先貴後賤﹐病名脫營者﹐心气不足﹐邪火熾旺於血脈之中﹐由是心病傳脾﹐火乘土位﹐形質肌肉顏色不變﹐經水不時而下。或適來適斷﹐暴下不止﹐治以大補气血之劑﹐補養脾胃﹐微加鎭墜心火之藥治其心﹐補陰瀉陽﹐紅自止矣。痿論曰﹕悲哀太甚則胞絡絕﹐則陽气內動﹐發則心下崩﹐數溲血也。又曰﹕大經空虛﹐發爲肌痺﹐傳爲脈痿。此之謂也。

《良方》云﹕婦人衝任二脈爲經脈之海﹐外循經脈﹐內榮臟腑。若陰陽和平﹐經事根據時﹐惟勞傷气血﹐俾衝任二脈不能約制﹐經血則忽然暴下﹐甚則昏悶。速當調補脾胃爲主。若寸脈微遲﹐爲寒在上焦﹐則吐血衄血。尺脈微遲﹐爲寒在下焦﹐則崩血便血。寸口脈弦而大﹐弦則爲緊﹐大則爲芤﹐緊則爲寒﹐芤則爲虛﹐虛寒相搏﹐其脈爲革。婦人半產漏下﹐赤白不止。大抵數小爲順﹐洪大爲逆。脈小虛滑者生﹐脈大緊實數者死。脈遲者生﹐脈急者死。又漏血脈虛浮者﹐不治。

按戴復庵云﹕血大至曰崩中﹐或淸或濁﹐或純下瘀血﹐或腐臭不堪﹐甚則頭目昏暈﹐四肢厥冷﹐急宜童便調理中湯加入百艸霜飲之。又有崩甚而腹痛﹐人多疑爲惡血未盡﹐又見血色瘀黑﹐愈信惡血之說﹐不敢止截。大凡血之爲患﹐欲出未出際停在腹中﹐卽成爲瘀血難盡﹐以瘀爲惡血﹐又焉知瘀之不爲虛冷﹖若必待瘀盡而後截之﹐恐並與人無之矣。況此腹痛更有說焉。瘀停腹痛﹐血通而痛止。崩行腹痛﹐血住而痛止。宜芎歸湯加炮姜﹑熟附止其血而痛自止。

薛立齋云﹕經曰陰虛陽搏謂之崩。又曰﹕陽絡傷則是血外溢﹐陰絡傷則血內溢。又曰脾統血﹐肝藏血。其爲患有因脾胃虛損不能攝血歸源﹐或因肝經有火﹐血得熱而妄行﹐或因肝經有風﹐血得風而妄動﹐或因怒動肝火﹐血熱而沸騰﹐或因脾經鬱結﹐脾虛而血不歸經﹐或因悲哀太過﹐胞絡內絕而下崩。治療之法﹐脾胃虛弱者六君子湯加芎﹑歸﹑柴胡﹐脾胃下陷者補中益气湯加白芍﹐肝經血熱者加味逍遙散﹐脾經郁者歸脾湯加柴胡。故東垣﹑丹溪諸先生云﹕凡下血癥﹐須四君子湯收功。有旨哉﹝薛氏所論凡七條﹐而脾胃三條﹐肝經三條﹐胞絡一條。皆不捨柴胡﹑丹﹑芍者﹐以厥陰手足二經爲多血藏血之所。血爲熱迫則不能藏﹐從陽亟起﹐故以引起肝气﹐而梔﹑芍等收陰抑陽也。如東垣升陽舉經之意﹐尢得其端。所定脾胃方藥﹐必是久病﹐又是出脾胃癥者宜之。蓋立齋治久病者多﹐故其立言如此。且謂四君子爲血癥收功﹐須用則非初治之法。可知立齋得力處在此﹞。若夫去血後﹐毋以脈診﹐當急用獨參湯救之。若潮熱咳嗽﹐脈數﹐乃元气虛弱﹐假熱之脈﹐尢當用人參溫補。此等癥候﹐無不由脾胃先損﹐故脈洪大。察其有胃气能受補者則可救﹐苟用寒涼止血之藥復傷胃气﹐反不能攝血歸源﹐是速其危也。

調經門

痰气污血論

丹溪云﹕涎郁胸中﹐淸气不升﹐故經脈壅遏而降下﹐非開涎不足以行气﹐非气升則血不能歸隧道﹝又得一種見解。人嘗謂丹溪先生善治痰﹐然哉﹞。此論血泄之議甚明。蓋開胸膈濁痰則淸气升。淸气升則血歸隧道而不崩矣。故其癥或腹滿如孕﹐或臍腹痛﹐或血結成塊﹐或血出則快﹐血止則痛﹐或臍上動。其治法宜開結痰﹑行滯气﹑消污血﹐此丹溪先生之妙法也。

調經門

殺血心痛論

《良方》云﹕婦人血崩而心痛甚﹐名曰殺血心痛。由心脾血虛不能內榮故也。若小產而去血過多而心痛甚﹐用烏賊骨炒爲末﹐醋湯調下。若瘀血不散﹐用失笑散。若心血虛弱﹐用芎歸湯。若鬱結傷脾﹐用歸脾湯。

調經門

帶下論

《良方》云﹕婦人帶下﹐其名有五。因經行產後風邪客於胞門﹐傳於臟腑所致。若傷足厥陰經色如靑泥﹐傷手少陰經色如紅津﹐傷手太陰經形如白涕﹐傷足太陰經黃如爛瓜﹐傷足少陰經黑如衄血。人有帶脈﹐橫於腰間﹐如束帶之狀﹐病生於此﹐故名曰帶﹝胞門子戶卽子宮﹐俗所謂火腸也。其傳髒有徵﹐傳腑無癥﹐豈二而一歟﹖又曰﹕病生於帶﹐則臟腑之說似屬空文。蓋以帶脈管束諸經﹐故總𨿽三﹐究其治一也﹞。

按徐用誠先生云﹕前癥白屬气而赤屬血。東垣先生云﹕血崩久則亡陽﹐故白滑之物下流未必全拘於帶脈﹐亦有濕痰流注下焦﹐或腎肝陰淫濕勝﹝腎肝陰淫濕勝有隱指之意﹐如男子白濁也﹞﹐或因驚恐而木乘土位﹐濁液下流﹐或思慕爲筋痿。戴人以六脈滑大有力用宣導之法﹐此瀉其實也。東垣以脈微沈細緊或洪大而虛﹐用補陽調經之法﹐乃兼責其虛也。丹溪以胃中痰積下流﹐用海石﹑南星之類﹐乃治其濕痰也。竊謂前癥皆當壯脾胃﹑升陽气爲主﹐佐以各經見癥之藥。色靑者屬肝﹐用小柴胡湯加山梔﹑防風。濕熱壅滯﹐小便赤澀﹐用龍膽瀉肝湯。肝血不足﹐或燥熱風熱﹐用六味丸。色赤者屬心﹐用小柴胡湯加黃連﹑山梔﹑當歸。或思慮過傷﹐用妙香散。色白者屬肺﹐用補中益气湯加山梔。色黃者屬脾﹐用六君子湯加柴胡﹑山梔﹐或歸脾湯。色黑者屬腎﹐用六味丸﹝前論五色分屬五臟而無治法﹐此以五臟之中分治法虛實﹐尢見的據﹞。气血俱虛八珍湯﹐陽气下陷補中益气湯﹐濕痰下注用前湯加茯苓﹑半夏﹑黃柏﹐气虛痰飲下注四七湯送六味丸。不可拘肥人多痰﹑瘦人多火而以燥濕瀉火之藥輕治之也﹝肥痰瘦火之說爲丹溪認病總訣﹐何嘗教人泥定一方也。至不可輕治而火濕浮腫﹐若亦槪以此穩當之言不可輕用﹐則潔古之十棗﹑子和之汗吐下﹑太無之神玉燭與小胃丹之類可輕用之歟﹖予不放爲丹溪爲欲正今之妄口耳。﹞

調經門

白濁白淫論

《良方》云﹕婦人小便白濁白淫者﹐皆由心腎不交養﹑水火不升降﹐或因勞傷於腎﹐腎气虛冷故也。腎主水﹐開竅於陰﹐陰爲溲便之道﹐胞冷腎損﹐故有白濁白淫之病﹝據此宜屬寒﹐今皆主熱﹞。宜金鎖正元丹。或因心虛而得者﹐宜平補鎭心丹。若因思慮過多而致使陰陽不分﹐淸濁相干而成白濁者﹐思則傷脾故也﹐宜四七湯吞白丸子﹐此藥極能分利陰陽耳。

按立齋云﹕前癥若元气下陷﹐用補中益气湯。脾胃虧損﹐用六君子湯加升﹑柴。脾气鬱結﹐用歸脾湯加丹皮﹑山梔。肝經怒火﹝怒火有虛實。實者瀉之﹐故用龍膽。虛者補之﹐故用逍遙﹐以逍遙有歸﹑芍養血也﹞用龍膽瀉肝湯。肝虛用加味逍遙散﹐宜與帶下參看。

調經門

虛勞門

《綱目》云﹕五勞六極七傷諸癥已詳於雜病門中﹐而今復敍者﹐緣婦人多因行胎產﹐或飲食起居七情重傷肝脾之所致。又或失於調攝﹐或過於攻伐﹐而亦有初因勞倦所傷﹐苟或失治﹐卽變皮聚毛落﹐飲食不爲肌膚﹐骨髓中熱﹐經閉不行﹐謂之勞瘵骨蒸熱。其治與男子不同者﹐因男以气爲主﹐女以血爲主故也﹝精血𨿽殊﹐而虛勞形癥不遠﹐治亦不異﹐宜與雜癥參觀﹞。

按戴氏云﹕有病後血虛者﹐有本體血虛者﹐其人五心煩熱﹐或往來寒熱﹐言語無力﹐面黃﹐頭目昏暈﹐變生諸癥﹐用芎歸湯加羊肉少許﹐或十全大補湯﹑四物養榮湯治之。若血虛而气旺者用抑气湯﹝卽香附末﹞﹐若勞倦傷者用補中益气湯﹝補中益气是治勞倦內傷之劑﹐乃初治法﹐非久病治法﹐勞瘵骨蒸所宜﹞。

調經門

冷勞

﹝無熱虛勞乃陽虛癥﹐其病自上而下﹐損之脈也﹐法宜溫補﹞《大全》云﹕婦人冷勞屬气血不足﹑臟腑虛寒﹐以致臍下冷痛﹐手足時寒﹐月經失常﹐飲食不消﹐或時嘔吐﹐惡寒發熱﹐骨節酸疼﹐肌膚羸瘦﹐面色萎黃也。

薛氏曰﹕前癥有內外眞寒者﹐有內外眞熱者。有內眞熱而外假寒者﹐有內眞寒而外假熱者﹐若飲食難化﹐大便不實﹐腸鳴腹痛﹐飲食畏寒﹐手足逆冷﹐面黃嘔吐﹐畏見風寒﹐此內外眞寒之癥也。宜用附子理中湯以回陽﹐八味地黃丸以壯火。若飲食如常﹐大便堅實﹐胸腹痞脹﹐飲食喜冷﹐手足煩熱﹐面赤﹐嘔吐﹐不畏風寒﹐此內外眞熱之癥也。宜用黃連解毒湯以消陽﹐六味地黃丸以壯水。若飲食如常﹐大便堅實﹐胸腹痞脹﹐手足逆冷﹐面黃嘔吐﹐畏見風寒﹐此內眞熱而外假寒也﹐亦用解毒湯﹑六味丸。若飲食少思﹐大便不實﹐吞酸噯气﹐胸腹痞滿﹐手足逆冷﹐面赤嘔吐﹐畏見風寒﹐此內眞寒而外假熱也﹐亦用理中湯﹑八味丸。當求其屬而治之。經曰﹕益火之源﹐以消陰翳﹐壯水之主﹐以鎭陽光。使不知眞水火之不足﹐泛以寒熱藥治之﹐則舊疾未去﹐新病復生矣。夫所謂屬者﹐猶主也﹐謂心腎也。求其屬也者﹐言水火不足而求之於心腎也。火之源者﹐陽气之根﹐卽心是也。水之主者﹐陰气之根﹐卽腎是也﹐非謂火爲心﹑源爲肝﹑水爲腎﹑主爲肺也。

調經門

熱勞

﹝此屬陰虛﹐自下而上至脈之病也。宜以丹溪﹑節齋﹑古庵諸公之方參用。然陰虛難治﹐以血生於气﹑先無形而後有形也。且滋陰之劑有害脾胃﹐脾傷則气損﹐气損則血無以生﹐气盛則火有所助﹐誠難調治。惟審胃气有無以決治則﹐此爲良法耳﹞《大全》云﹕婦人熱勞由心肺壅熱﹐傷於气血﹐以致心神煩躁﹐眼赤頭疼﹐眼澀唇幹﹐口舌生瘡﹐神思昏倦﹐四肢壯熱﹐飲食無味﹐肢體酸疼﹐心忪盜汗﹐肌膚日瘦﹐或寒熱往來。

當審所因﹐調補气血﹐其病自愈矣﹝是言實火﹐非同勞熱之火可補﹞。薛氏云﹕熱勞乃壯火食气﹐虛火煎熬眞陰之所致也。王太僕云﹕如大寒而甚﹐熱之不熱﹐是無火也。熱來復去﹐晝見夜伏﹐夜發晝止﹐是無火也。當治其心。如大熱而甚﹐寒之不寒﹐是無水也。熱動復止﹐倏忽往來﹐時作時止﹐是無水也﹝太僕所論眞水眞火﹐此根有生中來﹐故當求屬以衰之。竊謂以下諸癥或肝或脾或肺﹐而心腎者甚少﹐總以分气分血主治﹐卻與求屬之意不同﹞。當助其腎。心盛則生熱﹐腎盛則生寒。腎虛則寒動於中﹐心虛則熱收於內﹝此下十二節分經癥虛實定方﹐確有見解﹞。竊謂前癥若肝脾血虛﹐用四物參術。肝脾鬱怒﹐小柴胡合四物。脾胃气虛﹐補中益气湯。肝脾血熱﹐加味逍遙散。肝經風熱﹐加味小柴胡湯。心經血虛﹐天王補心丹。肺經气虛﹐人參補肺湯。肝經血虛﹐加味四物湯。大抵午前熱屬气分﹐用淸心蓮子飲﹐午後熱屬血分﹐用四物加參術丹皮。熱從左邊起者﹐肝火也﹐實則四物﹑龍膽﹑山梔﹐虛則四物﹑參術﹑黃。熱從臍下起者﹐陰火也﹐四物﹑參術﹑黃柏﹑知母酒拌炒黑﹑五味﹑麥冬﹑肉桂。如不應﹐急用加減八味丸。不時而熱﹐或無定處﹐或從腳心起﹐此無根心虛也﹐用加減八味丸及十全大補湯加門冬﹑五味主之。

調經門

骨蒸勞

﹝瘵有鬼﹐鬼病當祭﹐故瘵從之。《葛氏鈐方》有祭煉法﹐以癸亥夜半跪禱北斗﹐皆祭瘵法。若果有瘵鬼﹐亦是孽冤爲祟﹐藥石云何﹞《良方》云﹕骨蒸勞者﹐由積熱附於骨而然也﹝此至脈之病也。夫腎主骨﹐骨至於蒸﹐眞陰竭矣。陽何以根據而傳各經﹐此病是孽﹞。亦曰傳屍﹐復連無辜﹐其名不一。此病皆由脾胃所致。其形羸瘦腹脹﹐瀉痢﹐肢體無力﹐傳於腎則盜汗不止﹐腰膝冷痛﹐夢與鬼交﹐小便黃赤。傳於心則心神忪悸﹐喜怒不時﹐頰唇赤色﹐作寒作熱。傳於肺則胸滿短气﹐咳嗽吐痰﹐皮膚甲錯。傳於肝則兩目昏暗﹐脇下妨痛﹐閉戶忿怒。五臟旣病﹐則難治療。

調經門

血風勞

《大全》云﹕婦人血風勞癥﹝肝熱生風﹐故病名血風。曰勞者﹐病久血虛﹐月候不行﹐而發熱不止也﹞﹐因气血素虛﹐經候不調﹐或外傷風邪﹐內挾宿冷﹐致使陰陽不和﹐經絡痞澀﹐腹中堅痛﹐四肢酸疼﹐月水或斷或來﹐面色萎黃羸瘦。又有產後未滿百日﹐不謹將護﹐臟腑虛忪﹐百脈枯竭﹐遂致勞損﹐久不瘥則變寒熱﹐休作有時﹐飲食減少﹐肌膚瘦瘁﹐遇經水當至則頭目昏眩﹐胸背拘急﹐四肢疼痛﹐身體煩熱﹐足重面浮﹐或經水不通﹐故謂之血風勞气也。

按薛氏曰﹕東垣云喜怒不節﹐起居不時﹐有所勞傷﹐皆損其气。气衰則火旺﹐火旺則秉其脾土﹐脾主四肢﹐故困熱懶言﹐動作喘乏﹐表熱自汗﹐心煩不安。當病之時﹐宜安心靜坐﹐存養其气﹐以甘寒瀉其熱气﹐以酸味收其散气﹐以甘溫補其中气。經云﹕勞者溫之﹐損者益之。《要略》云﹕平人脈大爲勞﹐以黃建中湯主之﹝此是勞傷元气﹐乃脾肺气虛﹐非血風勞也。當從損治。血風勞者﹐乃肝血虛風﹐熱而成勞也。風勞冷勞因虛乘襲﹐日久變成勞熱。

气虛者气不足﹐熱勞者血不足。至骨蒸勞瘵﹐大都難治矣﹞。

胎前門

總論

虞氏曰﹕《脈經》云﹕診其手少陰之脈動甚者﹝手少陰動脈診在神門﹐於左右手掌後內側橫紋下﹐與關相對者是﹞﹐妊子也。蓋手少陰心脈也﹐心主血脈故也。又腎爲胞門子戶﹐尺中腎脈﹐按之不絕者﹐當妊子也﹝尺脈更直﹞。巢氏論云﹕婦人妊娠﹐一月名胎胚﹐足厥陰脈養之。二月名始膏﹝一名暉﹞﹐足少陽脈養之。三月名始胎﹐手厥陰脈養之。四月始受水精﹐以行血脈﹐手少陽脈養之。五月始受火精﹐以成其气﹐足太陰脈養之。六月始受金精﹐以成其筋﹐足陽明脈養之。七月始受木精﹐以成其骨﹐手太陰脈養之。八月始受土精﹐以成膚革﹐手陽明脈養之。九月始受石精﹐以成毛髮﹐足少陰脈養之。十月臟腑關節人神俱備﹐足太陽脈養之﹝胚胎兆於一气﹐胚者气之形﹐膏者气之凝﹐胎者形之著。先天以制生化﹐故以水火金木土石制而化焉。後天順序而成﹐故以木火土金水相生而養﹐以逆而化﹐以順而成﹐自然之妙也﹞。是以各經俱養三十日也﹐惟少陰太陽二經無所專主者﹐以君主之官無爲而已。然受胎在腹七日一變﹐輾轉相成﹐各有相生﹐大集經備矣。今婦人墮胎在三五七月者多﹐在二四六月者少。髒陰而腑陽﹐三月屬心﹐五月屬脾﹐七月屬肺﹐皆在五臟之脈。陰常易虧﹐故多墮耳。如昔云三月墮胎者﹐則心脈受傷﹐先須調心﹐不然至三月復墮。若云五月墮胎者﹐則脾脈受傷﹐先治脾﹐不然至五月復墮。惟一月內墮者﹐人皆不知有孕﹐但知不受孕﹐不知其受而墮也。蓋一月屬肝﹐怒則墮﹐多洗下體則竅開﹐亦墮﹐一次旣墮﹐則肝受傷﹐他次亦墮。今之無子者﹐大半一月內墮胎而致﹐非盡不孕也。故凡初交之後﹐最宜將息﹐勿復交接﹐以擾其子宮﹐勿令怒﹑勿令勞﹑勿令舉重﹑勿令洗浴﹐而又多服養肝平气之藥﹐其胎自固。若夫過期﹐當養之經。虛實不調則胎孕亦爲不安﹐甚則下血而墮矣。安胎之法﹐宜各按月根據經視其气血虛實而調之﹐庶無胎墮之患﹝如此治皆得法﹞。其或冒風寒﹐別生異癥﹐又宜各按法而調治之。

胎前門

胎前調理法

《集略》云﹕母子之腎臟系於胎﹐是母之眞气﹐子之所賴也。受孕之後則宜鎭靜﹐則血气安和﹐須內遠七情﹐外薄五味﹐大冷大熱之物皆在所禁﹐使霧露風邪不投間而入。亦不得交合陰陽﹐觸動欲火。務謹節飲食﹐若食兔缺唇﹐食犬無聲﹐食雜魚而致瘡癬。心驚而癲疾﹐腎气不足而解顱﹝心藏神﹐腎主骨﹐故云然﹞﹐脾气不和而羸瘦﹐心气虛乏而神不足。兒從母气﹐不可不愼也。苟無胎痛﹑胎動﹑瀉痢及風寒外邪所傷﹐不可輕易服藥。不得已者﹐審度疾勢輕重﹐藥性髙下﹐不必多品﹝胎前藥最忌羣隊﹐故不必多出遺書﹐乃至言也﹞。

然父少母老﹐產女必羸﹐母壯父衰﹐生男必弱。受气偏瘁﹐與以補之。補羸女則養血壯補弱男則壯脾節色。羸女宜及時而嫁﹐弱男必在壯而婚。昔人論年老而有子者﹐男不過八八﹐女不過七七﹐則知气血在人固自有量﹐夫豈逃陰陽之至數哉。

胎前門

胎前用藥法

丹溪曰﹕胎前當淸熱養血﹐孕婦因火逼動胎逆﹐上作喘急﹐用條芩﹑香附之類爲末調下﹝條芩水中沈者爲佳﹞。黃芩乃上中二焦藥﹐能降火下行﹐天行不息﹐所以生生而無窮。茺蔚子治血行气﹐有補陰之妙﹐命名益母﹐以其行中有補也。故曰胎前無滯﹐產後無虛﹝難產可煎作膏﹞﹐條芩﹑白術乃安胎之聖藥。俗以黃芩爲寒而不用﹐反爲溫熱藥能養胎﹐殊不知胎孕宜淸熱養血﹐使血循經而不妄行﹐乃能養胎懷孕。嗜物乃一臟之虛﹐如愛酸物乃肝臟不能養胎而虛。有孕八九个月必用順气﹐須用枳殼﹑蘇梗等。

胎前門

論治胎產有三禁

潔古云﹕治胎產之病﹐從厥陰經論之﹐是祖气生化之源也﹝厥陰肝木乃風化之始﹐故曰化之源。

而祖气乃天眞之气﹐非穀气東方生風﹐風生虫﹐人亦虫也﹐故從厥陰風木論之﹞。厥陰與少陽相爲表裏﹐故治法無犯胃气及上中二焦。有三禁﹐不可汗﹑不可下﹑不可利小便。發汗則傷上焦之陽﹐通大便則脈數而動脾﹐利小便則內亡津液﹐胃中枯燥。制藥之法﹐能不犯此三禁則榮衛自和而寒熱自止矣。如發渴需白虎﹝產後發渴恐屬血虛﹐用白虎宜愼。東垣云﹕血虛忌白虎﹞﹐气弱用黃﹐血刺痛而和以當歸﹐腹中疼而加之芍藥。大抵產病天行從增損柴胡﹐雜癥從增損四物﹐宜詳察脈癥而用之。

胎前門

診婦人有妊歌

肝藏血兮肺主气﹐血爲榮兮气爲衛。陰陽配偶不參差﹐兩髒通和皆類例。血衰气旺定無孕﹐血旺气衰應有體。寸微關滑尺帶數﹐流利往來並雀啄。小兒之脈已現形﹐數月懷耽猶未覺。

左疾爲男右疾女﹐流利相通速來去。兩手關脈大相應﹐已形亦在前通語。左手帶縱兩个男﹐右手帶橫一雙女。左手脈逆生三男﹐右手脈順生三女。寸關尺部皆相應﹐一男一女分形癥。

有時子死母生存﹐或卽母亡存子命。往來三部通流利﹐滑數相參皆替替。陽實陰虛脈得明﹐徧滿胸膛皆逆气。左脈太陽浮大男﹐右脈太陰沈細女。諸陽爲男諸陰女﹐指下分明當計取。

三部沈正等無疑﹐尺內不止眞胎婦。夫棄妻兮縱气霧﹐妻棄夫兮橫气肋。子乘母兮逆气參﹐母乘子兮順气護。小兒日足胎成聚﹐身熱脈亂無所苦。汗出不食吐逆時﹐精神結備其中住。

滑疾不散胎三月﹐但疾不散五月母。弦緊牢彊滑者安﹐沈細而微歸泉路。

胎前門

候胎法

《脈經》曰﹕婦人懷軀七月而不可知﹐時時衄血而轉筋者﹐此爲軀也。

衄時噎而動者﹐非軀也。《素問》云﹕婦人足少陰脈動甚者﹐妊子也﹝《素問》以足少陰脈動甚者爲有妊﹐《脈經》以手少陰脈動甚爲有子﹐豈心腎同一診耶﹞。又云﹕陰搏陽別謂之有子﹝王注云﹕陰謂尺中也﹐搏謂搏觸於手也﹐尺脈搏擊與寸脈殊別﹐則爲有孕之兆﹞。《脈經》云﹕娠脈初時寸微小﹐呼吸五至﹐三月而尺數也﹐脈滑疾重﹐以脈滑疾重﹐以手按之散者﹐胎已三月也。脈重手按之不散﹐但疾不滑者﹐五月也。尺脈左偏大者爲男﹐右偏大者爲女﹐左右俱大產二子。大者如實﹝實字妙﹞狀﹐婦人娠孕四月。欲知男女法﹕左疾爲男﹐右疾爲女﹐左右俱疾爲生二子﹝王子亨云﹕娠孕三部俱滑而疾﹐在左爲男﹐在右爲女﹞。遣娠孕面南行還復呼之﹐左回首者是男﹐右回首者是女。看上圊時夫從後急呼之﹐左回首者是男﹐右回首者是女。

胎前門

妊婦忌藥

斑水蛭及虻虫﹐烏頭附子配天雄﹐野葛水銀並巴豆﹐牛膝薏苡與蜈蚣﹐三稜代赭芫花射﹐大戟蛇蛻黃雌雄﹐牙硝芒硝丹皮桂﹐槐花牽牛皂角同﹐半夏南星與通艸﹐瞿麥漧薑桃仁通﹐砂漧漆蟹腳爪﹐地蟾茅根莫用好。

胎前門

惡阻

﹝謂嘔吐﹑惡心﹑頭眩﹑惡食﹑擇食是也﹞《千金方》云﹕凡婦人虛羸﹐血气不足﹐腎气又弱﹐或當風飲冷太過﹐心下有痰水者﹐欲有胎而喜病阻。所謂欲有胎者﹐其人月水尙來﹐顏色肌膚如常﹐但苦沈重憒悶﹐不欲飲食﹐又不知其患所在﹐脈理順時平和﹐則是欲有娠也。如此經二月日後便覺不通﹐則結胎也﹝仲圭曰﹕此說難於取信。受孕之預兆卽是惡阻﹐但必發於經水已閉之後﹐斷無見於月事通行之際。藉曰有之亦病而非娠也﹞。阻病者﹐患心中憒憒﹐頭重眼眩﹐四肢沈重懈惰﹐不欲執作﹐惡聞食气﹐欲啖鹹酸果實﹐多臥少起﹝惡阻俗謂病兒。然亦間有不病者﹐又不拘於彊弱﹐此何以故﹖卽俗所謂胎气好惡。阻亦有寒熱﹐不可不知﹞。世謂惡食至三四月日已上﹐皆大劇吐逆不能自勝舉也。此經血旣閉﹐水漬於髒﹐髒气不宣通﹐故心煩憒悶﹐气逆而嘔吐也。血脈不通﹐經絡否澀﹐則四肢沈重。挾風則頭目眩也。甚者或作寒熱﹐恍惚不能支持﹐第癥有輕重耳。輕者不必服藥﹐重者須以藥療之﹐使痰水消除﹐便能食也。旣得食力﹐體彊气壯﹐力足以養胎﹐母便健矣。蓋半夏茯苓湯﹑茯苓丸﹐端治惡阻﹐然此二藥比來少有服者﹐以半夏有動胎之性。蓋胎初結﹐慮其易散﹐不可不謹也。張仲景《傷寒論》中黃龍湯正謂娠孕而設也﹝卽小柴胡大半夏﹞。《局方》則有人參丁香湯﹐楊振則有人參橘皮湯﹐王子亨立白術散﹐陳士明用醒脾飲﹐皆不用半夏而服之多效。

按薛氏曰﹕前癥若中脘停痰﹐用二陳加枳殼。若脾胃虛弱﹐用異功散。若飲食停滯﹐用六君子加枳殼。若胃气不足﹐用人參橘皮湯。兼气惱加枳殼﹐胸脇否滿更加蘇梗﹐脇痛再加柴胡。若飲食少思用六君子加蘇梗﹑枳殼﹐頭暈體倦用六君子湯。若脾胃虛弱﹐嘔吐不食﹐用半夏茯苓湯。蓋半夏乃健脾气﹑化痰滯之主藥也。脾胃虛弱而嘔吐﹐或痰涎壅盛而飲食少思﹐胎不安者﹐必用茯苓半夏湯﹐倍加白術。然半夏﹑茯苓﹑陳皮﹑砂仁善能安胎气﹑健脾胃也。若左脈弱而嘔﹐服諸藥不止者﹐當用調理歸原藥則愈。經云無陰則嘔是也。

胎前門

胎動不安

《大全》云﹕妊娠胎動不安﹐由衝任經虛﹑受胎不實也。亦有飲酒房室過度損動不安者﹐有誤擊觸而胎動者﹐有喜怒气宇不舒﹐傷於心肝﹑觸動血脈者﹐有信醫宜服溫暖而反爲藥所誤﹐有因母病而胎動者﹐但治母病其胎自安。有胎不堅固﹐動及母疾﹐但當安胎﹐其母自愈。當察母之形色﹐若面赤舌靑﹐子死母活﹐面靑舌赤﹐口中沫出﹐母死子活。若唇靑﹐兩邊沫出者﹐子母俱亡。

胎前門

漏胎

﹝卽妊婦經來尿血﹐自尿門下血﹐漏胎自胞門下血﹞《脈經》云﹕婦人經月下﹐但爲微少﹐師脈之﹐反言有軀。其後審狀﹐其脈何類﹐何以別之﹖師曰﹕寸口脈陰陽俱平﹐榮衛調和﹐按之則滑﹐舉之則輕﹐陽明少陰﹐各知經法﹐身反灑淅﹐不欲飲食﹐頭痛心亂﹐嘔噦欲吐﹐呼則微數﹐吸則不驚﹐陽多气溢﹐陰滑气盛﹐當作血盛。滑則多實﹐六經養成﹐所以月見。陰見陽精﹐汁凝胞散。散者損墮﹐設或陽盛﹐雙妊二胎﹐今陽不足﹐故令激經也﹝滑脈主血有餘﹐今經又少﹐故主有孕﹞。大抵妊娠經來不多﹐而飲食精神如故﹐六脈和緩﹐滑大無病者﹐血盛有餘也。兒大能飲﹐自不來也。

《大全》云﹕夫漏胎者﹐謂娠孕數月而經水時下也。此由衝任脈虛﹐不能約制手太陽﹑少陰之經血故也。衝任之脈爲經絡之海﹐起於胞內﹐手太陽小腸脈也﹐手少陰心脈也。是二經爲表裏﹐上爲乳汁﹐下爲月水。有娠之人經水所以斷者﹐壅之養胎﹐蓄之爲乳汁也。衝任气虛則胞內泄﹐不能制其經血﹐故月水時下﹐亦名胞漏﹐血盡則人斃矣。又有因勞役喜怒哀樂不節﹐飲食生冷﹐觸冒風寒﹐遂致胎動。若母有宿疾﹐子髒爲風冷所乘﹐气血失度﹐使胎不安﹐故令下血也。夫有子之後﹐蓄以養胎矣﹐豈可復能散動耶﹖所以然者﹐因婦人營經有風﹐則經血喜動﹐以此辧之﹐旣營經爲風所勝﹐則所來者非養胎之血。若作漏胎治之﹐必服補養保胎之藥﹐且胎不損彊﹐以藥滋之﹐乃所謂實實虛虛也。其胎總宜墮矣。若醫者知營經有風之理﹐端於一藥﹐治風經信可止﹝漏胎用風藥亦是升舉肝气﹐使血不漏則胎自固﹐不但疏風已也﹞。或不服藥﹐胎亦無恙。然亦有胎本不固而因房室不節先漏而後墮者﹐須作漏胎治之﹐不可不審也。《脈經》云﹕婦人懷軀六七月﹐暴下斗餘水﹐其胞必倚而墮﹐此非時孤漿預下故也﹝孤漿預下必倚而墮﹐此气血兩虛也﹞。

按薛氏曰﹕胎漏黃汁下﹐或如豆汁﹐若因肝脾濕熱﹐用升陽除濕湯。血崩肝脾風熱﹐用加味逍遙散。肝脾鬱怒用加味歸脾湯﹐脾胃气虛錢氏白術散﹐脾气下陷用補中益气湯﹐肝經風熱用防風黃芩丸﹐風入腸胃用胃气湯。

胎前門

子煩

《大全》云﹕妊娠若煩悶者﹐以四月受少陰君火气以養精﹐六月受少陽相火气以養气。若母心驚膽寒﹐多有煩悶﹐名曰子煩。《產寶》云﹕夫妊娠而子煩者﹐是肺臟虛而熱乘於心﹐則令心煩也﹝肺虛熱乘於心﹐於理似背﹐當作虛字上看﹞。停痰積飲在心胸之間﹐或衝於心﹐亦令煩也。若熱而煩者﹐但熱而已。若有痰飲而煩者﹐嘔吐涎沫﹐惡聞食气﹐煩躁不安也。大凡娠孕之人﹐旣停痰積飲﹐又寒熱相搏﹐气郁不舒﹐或煩躁﹐或嘔吐涎沫﹐劇則胎動不安﹐均爲子煩也。

按薛氏云﹕前癥若因內熱用竹葉湯﹐气滯用紫蘇飲﹐痰滯用二陳﹑白術﹑黃芩﹑枳殼。

气郁用分气飲加川芎。脾胃虛弱用六君子加紫蘇﹑山梔。

煩躁口漧屬心脾二經﹐與子煩大同小異﹐宜用知母丸。

胎前門

子懸

《大全》云﹕妊娠心腹脹滿者﹐由腹內素有寒气﹐致令停飲﹐重因觸冷凍飲料發動﹐與气相爭﹐故令心腹脹滿也。

按薛氏曰﹕前癥若外感風寒﹐內傷飲食﹐用藿香正气散。若食傷脾胃﹐用六君子湯。若陽气壅滯﹐胎上逼心﹐用紫蘇飲。李氏曰﹕子懸者﹐心腹脹滿也。娠孕四五月以來﹐相火養胎﹐以致胎熱气逆湊心﹐心腹脹滿疼痛﹐宜紫蘇飲。有郁心脹滿甚者﹐加莪術及丁香少許。不食者﹐芩術湯倍白術加芍藥。若火盛極一時﹐心气悶絕而死﹐連進紫蘇飲救之。此癥兩尺脈絕者﹐有誤服動胎藥﹐子死腹中則憎寒﹐手指唇爪俱靑﹐全以舌爲證驗﹐芎歸湯救之。仲景云﹕婦人懷孕六七月﹐脈弦﹐發熱﹐其胎愈脹﹐腹痛惡寒者﹐少腹如扇﹐所以然﹐子髒寒故也。當以附子湯溫其髒。婦人傷胎懷身﹐腹滿不得小便﹐從腰以上重如水气狀﹐懷身七月﹐太陰當養不養﹐此心气實﹐當刺瀉勞宮及關元﹐小便微利則愈。

胎前門

心痛

《大全》曰﹕娠婦心痛﹐乃風邪痰飲交結。若傷心經﹐爲眞心痛﹐旦發夕死﹐夕發旦死。若傷心支絡﹐則乍安乍發。若傷於子髒﹐則胎動而血下。

按薛氏曰﹕前癥若飲食所傷﹐用平胃散加枳殼﹑山楂。若因錯雜諸邪﹐當審其因而治之。

胎前門

心腹痛

﹝附子痛﹑小腹痛﹞《大全》云﹕娠妊心腹痛者﹐或由宿有冷疼﹐或新觸風寒﹐皆由髒虛而致動也。邪正相擊而並於气﹐隨气上下﹐上衝於心則心痛﹐下攻於腹則腹痛﹐故令心腹痛也。娠妊而痛者﹐邪正二气交攻於內也。若不時差者﹐其痛衝擊胞絡﹐必致動胎﹐甚則傷墮也。又云﹕娠妊心腹疼痛﹐多是風寒濕冷痰飲與髒气相擊﹐故令腹痛﹐攻衝不已﹐則致胎動也。

按薛氏曰﹔前癥若風寒痰飲﹐用金沸艸散﹐雜病咳嗽﹐胎气鬱結﹐加香附﹑川芎。若飲食停滯﹐用六君子加紫蘇﹑枳殼。若怒動肝火﹐前藥更加柴﹑梔。若鬱結傷脾﹐用歸脾湯加枳殼﹑山梔。

仲景云﹕婦人懷胎﹐腹中諸疾痛﹐當歸芍藥散主之。《脈經》曰﹕婦人有胎腹痛﹐其人不安。若胎動痛﹐不動欲知生死﹐令人摸之﹐如覆杯者生﹐如肘頸參差起者死。又冷者死﹐溫者生。

薛氏曰﹕若腹中不時作痛﹐或小腹重墜﹐名曰胎痛。用地黃當歸湯。未應﹐加參﹑術﹑陳皮。或因脾气虛﹐用四君子加歸﹑地。中气虛﹐補中益气湯﹝眞虛者可用﹞。

《大全》云﹕娠妊小腹痛者﹐由絡虛風寒相搏﹐痛亦令胎動也。宜紫蘇飲加生薑。若腹脹痛﹐用安胎飲加升麻﹑白術﹐不應﹐兼用補中益气湯。

胎前門

腰腹背痛

《大全》云﹕腎主腰足﹐因勞傷損動其經﹐虛則風冷乘之﹐故腰痛。冷气乘虛入則腹痛﹐故令腰腹相引而痛。其痛不止﹐多動胎气﹐婦人腎以系胞﹐妊娠而腰痛甚者﹐則胞墜也。

按薛氏曰﹕前癥若外邪所傷﹐用獨活寄生湯﹐勞傷元气用八珍湯加杜仲﹑砂仁﹑阿膠﹑艾葉﹐脾腎不足以前藥加白術﹑補骨脂﹐气血郁滯用紫蘇飲加桔梗﹑枳殼﹐肝火所動用小柴胡湯加白術﹑枳殼﹑山梔﹐肝脾鬱結用歸脾湯加柴胡﹑枳殼。

胎前門

子腫

﹝卽子滿子气胎水腫滿﹞《產寶論》曰﹕娠孕腫滿﹐由髒气本弱﹐因孕重虛﹐土不克水﹐血散於四肢﹐遂致腹脹足面目皆浮﹑小便閉澀。陳無擇云﹕凡婦人宿有風寒冷濕﹐妊娠喜腳腫﹐俗呼爲皺腳。亦有通身腫滿﹐心腹脹急﹐名曰胎水。

論曰﹕凡妊娠之人﹐無使气極。若靜气和則胎气安穩﹐若中風寒邪气及有所觸犯﹐則隨邪而生病也。凡妊娠經血閉壅以養胎﹐若忽然虛腫﹐乃胎中挾水﹐水血相搏﹐脾胃惡濕﹐身之肌肉濕漬﹐气弱則肌肉虛﹐水流气溢﹐故令身腫滿也。然其由有自﹐或因泄瀉下痢﹐臟腑虛滑﹐耗損脾胃﹐或因寒熱瘧疾﹐煩渴引飲太過﹐濕漬脾胃﹐皆能使頭目或手足浮腫也。然水漬於胞﹐兒未成形﹐則胎多損壞。及臨產日﹐腳微腫者﹐乃胞髒水少血多﹐水出於外故微腫﹐則易生也。宿有寒气﹐因寒冷所觸﹐故能令腹脹腫滿也。

《產乳集論》曰﹕娠妊自三月成胎之後﹐兩足自腳面漸腫腿膝以來﹐行步艱辛﹐以致喘悶﹐飲食不美似水气狀﹐於腳指間有黃水出者﹐謂之子气﹐直至分娩方消。此由婦人素有風气﹐或衝任經有血風﹐未可妄投湯藥﹐但甚者將產之際﹐有不測之憂﹐故不可不治於未產之前也﹝古方論中鮮有言者﹐元丰中﹐淮南陳景初獨能論治此癥﹐方名香附散﹐李伯時名曰天仙藤散﹞。

按薛氏曰﹕若前癥胸滿腹脹﹐小便不通﹐徧身浮腫﹐用鯉魚湯﹝論曰﹕滿﹐妊婦通身腫滿或心胸急脹﹐名曰胎水。遂去孕婦胸前看之﹐胸肚不分﹐急以鯉魚湯三五服﹐大小便皆下惡水﹐腫消脹去﹐方得分娩死胎。此癥蓋因懷孕腹大﹐不自知覺﹐人人謂孕婦如此﹐終不知胎水之爲患也﹞。

脾胃虛弱﹐佐以四君子。若面目虛浮﹐肢體如水气﹐用《全生》白術散﹐未應﹐用六君子湯。脾虛濕熱﹐下部作腫﹐用補中益气加茯苓。若飲食失節﹐嘔吐泄瀉﹐用六君子湯。若腿足發腫﹐喘悶不安﹐或指縫出水﹐用天仙藤散。脾胃虛弱﹐合四君子湯。如未應﹐用補中益气湯。若脾肺气滯﹐用加味歸脾湯﹐佐以加味逍遙散。

胎前門

子癇

《大全》云﹕妊娠體虛受風而太陽之經絡後間遇風寒相搏﹐發則口噤項彊﹐名之曰痙。

又云﹕﹐其候冒悶不識人﹐須臾自省﹐良久復作﹐謂之風痙﹐一名子癇﹐又名子冒﹐甚則反張。

立齋云﹕前癥若心肝風熱﹐用鉤藤湯。肝脾血虛﹐加味逍遙散。肝脾鬱怒﹐加味歸脾湯。气逆痰滯﹐紫蘇飲。肝火風熱﹐鉤藤散。脾郁痰滯﹐二陳加竹瀝﹑薑汁。若兼癥相雜﹐當參照子煩門。

胎前門

子喑

《大全》云﹕孕婦不語﹐非病也。間有如此者﹐不須服藥﹐臨產月但服資生丸﹑四物湯之類﹐產下便能言﹐亦自然之理﹐非藥之功也。帝曰﹕人有重身九而喑﹐此爲何也﹖歧伯曰﹕胞之絡脈絕也。曰﹕何以言之﹖曰﹕胞絡者﹐系於腎少陰之脈﹐貫腎系舌本﹐故不能言。曰﹕治之柰何﹖曰﹕無治也﹐當十月復。

胎前門

咳嗽

《大全》云﹕夫肺內主气﹐外司皮毛﹐皮毛不密﹐寒邪乘之則咳嗽﹝肺屬金﹐爲五臟華蓋﹐又爲嬌髒﹐臟腑受邪則爲火﹐火盛必爍金﹐故諸臟腑受邪未有不幹肺者也﹞。秋則肺受之﹐春則肝受之﹐夏則心受之﹐冬則腎受之。其咳不已則傳於腑﹐嗽久不已則傷胎也。

薛氏曰﹕前癥若秋間風邪傷肺﹐用金沸艸散﹝雜咳嗽﹞。夏間火克刑金﹐用人參平肺散﹝雜喘﹞。冬間寒邪傷肺﹐用人參敗毒散﹝雜傷濕﹞。春間風邪傷肺﹐參蘇飲﹝雜發熱﹞。若脾肺气虛﹐用六君﹑芎﹑歸﹑桔梗。若血虛﹐四物加桑皮﹑杏仁﹑桔梗。腎火上炎﹐六味丸加五味子煎服。脾胃气虛﹐風寒所傷﹐補中益气加桑皮﹑杏仁﹑桔梗。蓋肺屬辛金﹐生於己土﹐咳久不愈者﹐多因脾土虛而不能生肺气﹐以致腠理不密﹐外復感邪。或因肺气虛而不能生水﹐以致陰火上炎所致。治法當淸肺金﹑生腎水爲善。

胎前門

吐血

《大全》云﹕妊娠吐血者﹐皆由臟腑所傷﹐凡憂思驚怒﹐皆傷臟腑。气逆於上﹐血隨而溢﹐心悶胸滿﹐久而不已。心悶甚﹐死﹐妊娠病此﹐多墮胎也。

立齋云﹕前癥若肝經怒火﹐先用小柴胡加山梔﹑生地﹐次用前藥合四物﹐後用加味逍遙散。

肝經風熱﹐防風子芩丸。心經有熱﹐朱砂安神丸。心气不足﹐補心湯。思慮傷心﹐妙香散。

胃經有火﹐犀角地黃湯。膏粱積熱﹐加味淸胃散。鬱結傷脾﹐加味歸脾湯。肺經有火﹐黃芩淸肺飲。

胎前門

下胎

《大全》云﹕娠妊羸瘦﹐或挾疾病﹐臟腑虛損﹐气血枯竭﹐不能養胎﹐致胎動而不堅固。若終不安者﹐則可下之﹐免害娠婦也。

薛氏曰﹕前癥宜用腰腹背痛門方論主治﹐其胎果不能安者方可議下﹐愼之愼之。

胎前門

防胎自墮

丹溪云﹕陽施陰化﹐胎孕乃成﹐血气虛損不榮養﹐其胎自墮。或勞怒傷情﹐內火便動﹐亦能自墮。推原其本﹐皆因熱火消物﹐造化自然﹐《病源》乃謂風冷傷於子髒而墮﹐此未得病情者也。昔者一婦但有孕至三月左右必墮﹐診其左手大而無力﹐重取則澀﹐知其血少也。以其少年﹐只補中气﹐使血自榮﹐時正初夏﹐教以濃煎白術湯下黃芩末一錢﹐服三四十帖遂得保全其生﹝單用白術補中﹐以榮出中焦﹐土生萬物也﹞。因而思之﹐墮因內熱﹐而虛者爲多﹐曰熱曰虛﹐當分輕重。蓋孕至三月﹐正屬相火﹐所以易墮﹐不然何以黃芩﹑熟艾﹝熟艾性溫﹐亦助相火﹐若果有熱﹐或恐不宜﹞﹑阿膠等爲安胎聖藥耶﹝好生之工﹐幸毋輕視﹞﹖

胎前門

半產

夫妊娠日月未足﹐胎產未全而產者﹐謂之半產。蓋因娠婦衝任气虛﹐不能滋養於胎﹐胎气不固﹐或撲閃墜﹐致气血動損﹐或因熱病溫瘧之類﹐皆令半產。仲景云﹕虛寒相搏﹐其脈爲革﹐婦人則半產漏下是也。又云﹕半產俗呼小產﹐或三四月﹐或五六月﹐皆爲半產。以男女成形故也。或因悲哀憂恐暴怒﹐或勞力打撲損動﹐或觸冒暑熱﹐忌黑神散﹐恐犯熱藥﹐轉生他病﹐宜玉燭散﹑和經湯之類。《便產須知》云﹕小產不可輕視﹐將養十倍於正產可也。又云﹕半產卽肌肉腐爛﹐補其虛損﹐生其肌肉﹐益其气血﹐去其風邪﹐養其髒气﹐將養過於正產十倍﹐無不平復﹐宜審之。立齋云﹕小產重於大產﹐蓋大產如栗熟自脫﹐小產如生采﹐破其皮殼﹐傷其根蒂也。但人輕忽致死者多。治法﹕補形气﹐生新血﹐去瘀血。若未足月﹐痛而欲產﹐芎歸補中湯倍加知母止之。若產而血不止﹐人參黃湯補之。若產而心腹痛﹐當歸川芎湯主之。胎气弱而小產者﹐八珍湯固之。血出過多而發熱者﹐聖愈湯。汗不止﹐急用獨參湯。發熱煩躁﹐肉筋惕﹐八珍湯。大渴面赤﹐脈洪而虛﹐當歸補血湯。身熱面赤﹐脈沈而微﹐四君加姜附。東垣云﹕晝發熱而夜安靜﹐是陽气旺於陽分也。晝安靜而夜發熱﹐是陽气陷入陰中也。如晝夜俱發熱﹐是重陽無陰也﹐當峻補其陰。若陽气自旺者﹐四物二連湯。陽陷於陰者﹐補中益气湯﹐重陽無陰者﹐四物湯。無火者﹐八味丸。無水者﹐六味丸。東垣云﹕婦人分娩及半產漏下﹐昏昧不省﹐瞑目無所知覺者﹐緣血暴亡故也。蓋有形血去則心神無所養。心與胞絡者﹐君火相火也﹐得血則安﹐亡血則危﹐心火上熾故令人昏昧。火勝其肺﹐瞑目不省人事﹐是陰血暴去﹐不能鎭撫也。血已虧損﹐往往用滑石﹑甘艸﹑石膏之類﹐乃甘平大寒之藥能瀉气中之熱﹐是血虧瀉气及陰虧瀉陽﹐使二者俱傷﹐反爲不足﹐虛勞之病﹐昏迷不省者﹐上焦心肺之熱也。此無形之熱﹐用寒涼之藥﹐驅令下行﹐豈不知上焦之病悉屬於表癥也﹐汗之則愈﹐今反下之﹐幸而不死。暴虧气血﹐必夭天年。又不知《內經》有說﹐病起不足﹐宜補不宜瀉﹐但瞑目之病悉屬於陰﹐宜汗不宜下。又不知傷寒鬱冒得汗則愈﹐是禁用寒涼藥也。分娩半產﹐本气不病﹐是暴去其血﹐亡血補血又何疑焉﹝暢快﹞。補其血則神昌﹐常時血下降亡﹐今當補而升舉之﹐心得血養而神不昏矣。血若暴下﹐是秋冬之令太旺﹐今舉而升之﹐助其陽則目張而神不昏矣﹝妙在升陽﹞。今立一方﹐補血﹑養血﹑生血﹑益陽﹐以補手足厥陰之不足也。名曰全生活血湯﹝半產後諸癥﹐更於產後方論中參用之﹞。

胎前門

先期後期

《大全》云﹕娠婦人懷胎有七月八月而產者﹐有至九月十月而產者﹐有經一年二年乃至四年而產者﹐各根據法治之。

薛氏曰﹕先期欲產者涼血安胎﹐過期不產者補血行滯。

胎前門

鬼胎

《大全》云﹕婦人臟腑調和則气血充實﹐風邪鬼魅不能幹之。若榮衛虛損則精神衰弱﹐妖魅鬼精得入於髒﹐狀如懷孕﹐故曰鬼胎也。

薛氏曰﹕前癥因七情相干﹐脾肺虧損﹐气血虛弱﹐行失常道﹐衝任乖違而致之者﹐乃元气不足﹑病气有餘也。若見經候不調﹐就行調補﹐庶免此癥。治法以補元气爲主﹐而佐以雄黃丸之類行散之。若脾經鬱結气逆者﹐用加味歸脾湯調補之。若脾虛血不足者﹐用六君芎歸培養之。肝火血耗者﹐用加味逍遙散滋抑之。肝脾鬱怒者﹐用加味逍遙﹑歸脾二藥兼服。腎肝虛弱者﹐用六味地黃丸。

臨產門

臨產

立齋云﹕欲臨產之時﹐覺腹內轉動﹐卽當正身仰臥﹐待見轉身向下﹝催生藥切不可早﹐若兒未轉順身﹐宜以補血爲主﹐而寬气有之﹞﹐腰腹痛甚者﹐將產也。蓋腎候於腰﹐胞系於腎故也。若但覺腹痛者﹐未產也﹐不可服催生滑胎等藥﹐亦不可令人抱腰﹝抱腰則兒不能轉身﹐故不可﹞動手﹝穩婆之手﹞。產母亦不可妄亂用力﹐以致橫生逆產。若未產而水頻下﹐此胞衣已破﹐血水先幹﹐而不能分娩也﹐宜保生無憂散以固其血﹝固血之說宜玩﹐八珍益母配法服治俱妙﹞﹐自然生息。如血過於耗損﹐八珍湯﹝料一斤﹞加益母艸﹝半斤水數碗﹞煎熟﹐不時飲之﹐亦有得生也。陳無擇云﹕是乃多因兒未轉順﹐坐艸太早﹐或過於努力﹐以致胞衣破而血水漧﹑產路澀﹐而兒難下。宜服催生如神散﹐以固其血﹐自能潤下。亦有因兒轉身時將兒枕破碎與胞中敗血壅滯﹐兒身不能便利﹐是以難產。急服勝金以消其血﹐兒便得生。若未產一月之前﹐忽然臍腹疼痛﹐如有欲產之狀者﹐是名弄胎。又名試水。穩婆不悟﹐入手探胎﹐致胞破漿幹﹐兒身難轉﹐亦難生矣。然貧賤婦人﹐生育極易者﹐以其勞役﹐胎气流動故也。富貴之家濃養安逸﹐身體肥壯﹐以致气滯而胎不轉﹐故難產也。況婦人以血爲主﹐血以气爲主﹐惟气順而血和﹐胎安則產順﹐故瘦胎飲一論專爲奉養者設也。若多思多郁及藜藿之人﹐其體𨿽肥而內气必弱﹐兒在胞胎不能自運﹐宜用達生散以補母气﹐則兒健而易產矣。大槪臨產之際﹐勿令饑渴以乏其力﹐亦勿令驚恐以散其气﹐法宜滑以流通澀滯。古以驅逐閉塞﹐香以開竅逐血气。滯者行气﹐胞漿先破者固血﹝固血如閘水放舟﹐最爲穩當﹞。盛夏之月倘若頭暈血溢﹐頭痛面赤﹐昏昏如醉﹐不知人事﹐當淸水益元解之﹝血暈血溢以水解之﹐在暑月尢宜﹐餘月亦無害﹐惟少喫之﹞。冬月天冷用火溫暖下部﹐衣服尢當溫濃﹐方免胎寒血結﹐則兒易生﹝仲圭曰﹕此語甚是﹐婦人志之﹞。

薛氏曰﹕交骨不開﹐產門不閉﹐皆由元气素弱﹐胎前失於調攝﹐以致血气不能運達而然也。交骨不開﹐陰气虛也﹐加味芎歸湯﹑補中益气湯。產門不閉﹐气血虛也﹐十全大補湯。

《準繩》云﹕產難子死腹中者﹐因驚動太早或觸犯禁忌﹐致令難產。胞漿已破﹐血無養胎﹐枯涸而死也。須驗產母舌﹐若靑黑﹐其胎必死﹐當下之。大法寒者熱以行之﹐熱者涼以行之﹐燥者滑以潤之﹐危急者毒藥下之。

臨產門

脈法

《脈經》云﹕懷妊六七月﹐脈實大牢彊弦緊者生﹐沈細者死。脈勻細生易產﹐大浮緩气散難產。《脈訣》云﹕欲產之婦脈離經﹐沈細而滑也同云。夜半覺痛應分誕﹐來朝日午定知生。

身重體熱寒又頻﹐舌下之脈黑復靑。反舌上冷子當死﹐腹中須遣母歸冥。面赤舌靑細尋看﹐母活子死定應難。唇口俱靑沫又出﹐子母俱死總教KT。面靑舌赤沫出頻﹐母死子活定知眞。

雜癥門

霍亂

《大全》云﹕飲食過度﹐觸風冷﹐陰陽不和﹐淸濁相干﹐謂之霍亂。其間或先吐﹐或腹痛吐利﹐是因於熱也。若頭痛體疼發熱﹐是挾風邪也。若風折皮膚﹐則气不宣通﹐而風熱上衝爲頭痛。若風入腸胃則泄利嘔吐﹐甚則手足逆冷﹐此陽气暴竭﹐謂之四逆。妊娠患之﹐多致傷胎也。萬密齋曰﹕霍亂者﹐陽明胃經之病名也。蓋因平日五味肥釀﹐腐積成痰﹐七情鬱結﹐气盛爲火﹐停蓄胃中﹐乍因寒熱之感﹐邪正交爭﹐陰陽相混﹐故令心腹絞痛﹐吐利並作﹐揮霍變亂﹐故名霍亂。如邪在上脘﹐則當心而痛﹐其吐多。邪在下脘﹐則當臍而痛﹐其利多。邪在中脘﹐則當腹而痛﹐吐利俱多。吐多則傷气﹐利多則傷血﹐血气受傷不能護養其胎﹐況邪气鼓擊胎元﹐母壽未有不殞者矣。此危惡之癥﹐不可不亟治也﹐宜香蘇散加藿香主之。

雜癥門

泄瀉

《大全》云﹕妊娠泄瀉﹐或靑或白﹐水谷不化﹐腹痛腸鳴﹐謂之洞泄。水谷不化﹐喜飲嘔逆﹐謂之挾熱下利﹐並以五苓散利小便﹐次以黃連阿膠湯或三黃熟艾湯以安之。若瀉黃有沫﹐腸鳴腹痛﹐脈沈緊數﹐用戊己丸和之。噯腐不食﹐胃脈沈緊﹐用感應丸下之後調和脾胃。若風冷水谷不化﹐如豆汁﹐用胃風湯。寒气臍下陰冷洞泄﹐用理中湯﹑治中湯。伏暑煩渴﹐瀉水﹐用四苓散。傷濕泄瀉﹐小便自利﹐用不換金正气散﹑胃苓散。此四癥之大略也﹝以下諸癥須體酌純熟﹐然只用八方加減可謂要而約矣。而八方之中以六君加味者五﹐補中益气加味者六﹐而益黃﹑四神﹑八味腎气等藥或兼或專﹐眞切確當﹐於此得心﹐其他亦可變通矣。又何患方之不廣﹑用之不神歟﹞。

薛氏曰﹕泄瀉若米食所傷﹐用六君加穀芽。麵食所傷﹐六君加麥芽。肉食所傷﹐六君加山楂。若嘔吐﹐皆加藿香。若兼寒熱作嘔﹐乃肝木侮脾﹐六君加姜桂不應﹐用錢氏益黃散。若元气下陷﹐發熱作渴﹐肢體倦怠﹐用補中益气湯。若泄瀉色黃﹐乃脾土之眞色﹐六君加木香﹑肉果。若作嘔不食﹐腹痛惡寒﹐乃脾土虛寒﹐六君加姜﹑桂﹑木香。若瀉在五更侵晨﹐飲食少思﹐乃脾腎虛弱﹐五更服四神丸﹐日間服白術散。如不應﹐或愈而復作﹐或飲食少思﹐用八味丸補命火﹐以生脾土爲善。

雜癥門

痢疾

《大全》云﹕娠妊飲食生冷﹐脾胃不能克化﹐致令心腹疼痛。若血分病則色赤﹐若气分病則色白﹐气血俱病則赤白相雜。若熱乘大腸﹐血虛受患﹐則成血痢也。

薛氏曰﹕治痢之法當參前篇。其下黃水乃脾土虧損﹐眞气下陷也﹐當升補中气。若黃而兼靑﹐乃肝木克脾土﹐宜平肝補脾。若黃而兼白﹐乃子令母虛﹐補脾胃爲主。兼黃而兼黑﹐是水反侮土矣﹐必溫脾胃。若黃而兼赤﹐乃心母益子﹐但用補中益气。若腸胃虛弱﹐風邪客之﹐用胃風湯。或胎气不安﹐急補脾胃﹐胎自安矣。凡安胎之藥﹐當臨病制宜﹐不必拘於阿膠﹑艾葉之類。

雜癥門

小便不通

﹝附子淋﹑轉胞﹑遺尿﹞《大全》云﹕妊娠小便不通﹐爲小腸有熱﹐熱傳於胞而不通耳。兼心肺气滯則致喘急。

陳無擇云﹕娠婦胎滿逼胞﹐多致小便不利。若心腎气虛﹐淸濁相干﹐則爲諸淋。若胞系了戾﹐小便不通﹐名曰轉胞。若胎滿尿出﹐名曰遺尿。

丹溪曰﹕轉胞病﹐胎婦稟受弱者﹑憂悶多者﹑性躁急者﹑食濃味者﹐大率有之。古方皆用滑利流通之藥﹐鮮有應效﹐因思胞爲胎所壓﹐轉在一邊﹐胞系了戾不通耳。胎若舉起﹐懸在中央﹐胞系得疏﹐水道自行。

立齋曰﹕前癥亦有脾肺气虛不能下輸膀胱者﹐亦有气熱鬱結膀胱﹐津液不利者﹐亦有金爲火爍﹐脾土濕熱甚而不利者﹐更當詳細施治。

《大全》云﹕娠妊小便淋者﹐乃腎與膀胱虛熱不能制水。然娠妊胞系於腎﹐腎間虛熱而成斯癥﹐甚者心煩悶亂﹐名曰子淋也。萬密齋曰﹕子淋之病須分二癥﹕一則娠母自病﹐一則子爲母病。然娠母自病又分二病﹕或服食辛熱因生內熱者﹐或自汗自利津液燥者。其子爲母病者亦分二癥﹕或胎气壅熱者﹐或胎形迫塞者。癥旣不同﹐治亦有別也。大抵熱則淸之﹐燥則潤之﹐壅則通之﹐塞則行之﹐此治之法也。

立齋云﹕前癥若澀少淋瀝﹐用安榮散。若腿足轉筋而小便不利﹐急用八味丸﹐緩則不救矣。

若服燥劑而小便頻數或不利﹐用生地﹑茯苓﹑牛膝﹑甘艸﹑知﹑柏﹑芎﹑歸。若頻而色黃﹐用四物加黃柏﹑知母﹑五味﹑門冬﹑元參。若肺气虛而短少者﹐用補中益气湯加山藥﹑門冬。若陰挺痿痺而頻數﹐宜地黃丸。若熱結膀胱而不利﹐用五苓散。若脾肺燥不能生化﹐宜黃芩淸肺飲。若膀胱陽虛﹐陰無所生﹐用滋腎丸。

若膀胱陰虛﹐陽無所化﹐腎气丸。

產後門

論產後當大補气血爲主

丹溪曰﹕產後當大補气血爲主﹐𨿽有雜癥﹐以末治之﹝產後𨿽當大補﹐亦須審惡露有無﹐內外感虛實何如﹐庶爲合理﹞。產後補虛用參﹑術﹑黃﹑陳皮﹑歸身﹑川芎﹑炙艸。如發熱輕則加茯苓滲之﹐其熱自除﹐重則加漧薑。

凡產後有病﹐先固气血﹐產後一切病多是血虛﹐皆不可發表。新產後不可用芍藥﹐以其酸寒伐生發之气故也。大抵胎前毋滯﹐產後毋虛﹝法言﹞。

產後門

新產三病

仲景云﹕問新產婦人有三病﹐一者病痙﹐二者病鬱冒﹐三者大便難﹐何謂也﹖師曰﹕新產血虛多汗出﹐喜中風﹐故令病痙﹝讀此則知痙癥亦有外來﹐不可專主气血不足而驟用補劑﹐反致不救也﹞。亡血復汗寒多﹐故令鬱冒。亡津液﹐胃燥﹐故大便難﹝產婦鬱冒卽血暈也﹞。

產後門

脈法

《脈經》曰﹕診婦人生產之後﹐寸口脈洪疾不調者死﹝不調者並附骨不絕者重看﹐洪數中得胃气者亦生﹐堅彊者死。亦須審原稟脈如何﹐方能斷定﹞﹐沈微附骨不絕者生。婦人新生﹐乳子脈沈小滑者生﹐實大堅弦急者死。丹溪曰﹕產前脈細小﹐產後脈洪大者多死。又曰﹕產前脈當洪數﹐旣產而洪數如故者﹐多主死﹝此亦大槪言之﹐今見產婦脈洪數而生者多矣﹞。

產後門

胞衣不下

郭稽中論曰﹕胞衣不下者何﹖答曰﹕母生子訖﹐血流入衣中﹐衣爲血所脹﹐故不得下。

治之稍緩﹐脹滿腹中﹐以次上衝心胸﹐疼痛喘急者難治。但服奪命丹﹝黑附子五錢﹐丹皮一兩﹐漧漆炒煙盡二錢五分﹐用米醋一斤﹐大黃末一兩﹐煮膏爲丸﹞以逐去衣中之惡血﹐血散脹消﹐胎衣自下。若外冷乘之﹐則血道澀而胞亦難下﹐不可不知﹝豆淋酒用黑豆炒二合﹐將鐵秤錘燒紅﹐同豆淬酒﹞。

薛氏曰﹕有因惡露入衣﹐脹而不能出﹐有因元气虧損而不能送出﹐其惡露流入衣中者﹐腹中脹痛﹐用奪命丹﹑失笑散以消瘀血則不緩救。其元气不能送出者腹中不脹痛﹐用保生無憂散以補固元气﹝法以產婦頭髮入口作嘔﹐胎衣自出﹐其不出者必死﹞。

產後門

血暈

《大全》云﹕產後血暈者﹐由敗血流入肝經﹐以致眼黑頭旋不能起坐﹐甚至昏悶不省人事﹐謂之血暈。以細酒調入黑神散最佳。若作暗風中風治之誤矣。然其由有三﹕用心使力過多而暈者﹝用心使力過多作暈﹐治法大都以淸心涼血補益爲主。《產後保命集方》云﹕童便或麥冬﹑烏梅之類皆可﹐而薛氏用補中益气者﹐爲勞力也。若用心則朱砂安神丸亦妙﹐或疑內有黃連於產後不宜﹐則臨癥化裁可也﹞﹐有下血過多而暈者﹐有下血少而暈者。其暈𨿽同﹐治之則異﹐當審詳之。下血多而暈者﹐昏而煩亂而已﹐當以補血淸心藥。下血少而暈者﹐乃惡露不下﹐上搶於心﹐心下滿急﹐神昏口噤﹐絕不知人﹐當以破血行血藥。大抵血熱乘虛逆上湊心﹐以致昏迷不省﹐气閉欲絕者﹐飲童便最妙﹐或醋炭燻鼻亦可﹝醋解法收其神﹞。

仲景云﹕產婦鬱冒﹐其脈微弱﹐嘔不能食﹐大便堅﹐但頭汗出。所以然者﹐血虛而厥﹐厥而必冒﹐冒家欲解﹐必大汗出。以血虛下厥﹐孤陽上出﹐故頭汗出。所以產婦喜汗出者亡陰﹐血虛陽气獨盛﹐故當汗出。陰陽乃復﹐所以大便堅﹐嘔不能食也﹐小柴胡湯主之。病解能食﹐七八日更發熱者﹐此乃胃實﹐大承气湯主之。

按﹕鬱冒卽暈也﹐觀此則產後血暈有汗﹑下﹑和解三法﹐當分表裏虛實爲當。

產後門

惡露不下不絕

《大全》云﹕夫惡露不下﹐由產後臟腑勞傷﹐气血虛損﹐或胞絡挾於宿冷﹐或產後當風取涼﹐風涼乘虛而搏於血﹐則壅滯不宣﹐積蓄在內﹐故令惡露不下也。

薛氏曰﹕前癥當用失笑散。若气滯血凝﹐用花蕊石散。

《大全》云﹕夫產後惡露不絕者﹐由產後傷於經血﹐虛損不足﹐或分娩之時﹐惡血不盡在於腹中﹐而臟腑挾於宿冷﹐致气血不調﹐故令惡露淋漓不絕也。

薛氏曰﹕前癥若肝气熱而不能主血﹐用六味丸。或肝气虛而不能藏血﹐用逍遙散。若脾气虛而不能攝血﹐用六君子湯。脾胃气下陷而不能統血﹐用補中益气湯。若脾經郁熱而血不歸源﹐用加味歸脾湯。若肝經風邪而血沸騰﹐用一味防風丸。

陳氏曰﹕產後血崩者何﹖答曰﹕產後傷耗經脈﹐未得平復﹐勞得損動﹐致血暴崩淋漓不止。

或因酸鹹不節﹐傷蠹榮衛衰弱﹐亦變崩中。若小腹滿痛﹐肝經已壞﹐爲難治。急服固金丸止之。

薛氏云﹕前癥若血滯小腹脹滿﹐用失笑散。血少小腹虛痞﹐芎湯。余參前。

產後門

心腹諸痛

《大全》云﹕產後心痛爲陰血虧損﹐隨火上衝心絡﹐名曰心胞絡痛。宜大巖蜜湯﹝一名桂心湯﹐熟地﹑當歸﹑獨活﹑吳萸﹑白芍﹑漧薑﹑桂心﹑通艸各二錢﹐細辛﹑甘艸各五分﹞治之。若寒傷心經﹐名曰眞心痛﹐無藥可救﹝心痛曰產後則與尋常之病不同矣﹐當於血分求之﹞。

薛氏曰﹕小腹作痛﹐俗名兒枕塊﹐用失笑散行散之。若惡露旣去而仍痛﹐用四神散﹝漧薑﹑當歸﹑赤芍﹑川芎﹞調之。若不應﹐用八珍散。若痛而惡心﹐或欲作嘔﹐用六君子湯。若痛而泄瀉﹐用六君子湯送四神丸。若泄瀉痛而後重﹐用補中益气湯送四神丸。若胸膈飽脹﹐或惡食吞酸﹐或腹痛手不可按﹐此是飲食所致﹐用二陳加山楂﹑白術以消導。若食旣消而仍痛﹐或更加頭痛煩熱作渴﹐惡寒欲嘔等癥﹐此是中气破傷﹐宜補脾胃爲主。若發熱腹痛﹐按之痛甚﹐不惡食﹐不吞酸﹐此是瘀血停滯﹐用失笑散消之﹝按腹痛原文向有數癥﹐曰﹕因气滯用玄胡索散﹐因外寒用五積散﹐因怒气用四物加木香﹑柴胡﹐因陽气虛弱用四君子﹑當歸﹑炮姜﹐因脾虛血弱用六君﹑當歸﹑炮姜。大凡心腹作痛﹐以手按之卻不痛者﹐此血虛也﹐須用補食之劑﹞。若只是頭痛發熱﹐或兼頭痛﹐按之卻不痛﹐此屬血虛﹐用四物加炮姜﹑參﹑術以補之。

《大全》云﹕兒枕者﹐由母胎中宿有血塊﹐因產時其血破散﹐與兒俱下﹐皆無患也。若產婦臟腑風冷﹐使血凝滯在於小腹﹐不能流通﹐則令結聚疼痛﹐名之曰兒枕。《金匱》云﹕產後七八日﹐無太陽癥﹐少腹堅痛﹐此惡露不盡。不大便﹐煩躁發熱﹐切脈微實﹐再倍發熱﹐日晡時煩躁者﹐不食﹐食則譫語﹐至夜卽愈﹐宜大承气主之。熱則裏結在膀胱也﹝按《金匱》所治﹐重在傷寒裏實﹐不重在惡露﹐故其脈癥皆寒熱。一言當以無太陽癥句及熱結膀胱句玩之﹐便得其意。旣曰惡露不盡﹐不大便而躁熱矣。然不用桃仁承气﹐用大承气者何﹖蓋熱結在膀胱﹐故宜大承气也﹞。

《大全》云﹕產後兩脇脹滿气痛﹐由膀胱宿有停水﹐因產後惡露不盡﹐水壅與气相搏﹐積在膀胱﹐故令脇肋脹滿。气與水相激﹐故令痛也﹝脇脹痛由膀胱停水所致﹐是何見解﹖用何湯藥﹖勝克乘制之並﹐故治不同﹞。

薛氏曰﹕前痛癥若肝經血瘀﹐用延胡索散。若肝經气滯﹐用四君﹑靑皮﹑柴胡。若肝經血虛﹐用四物﹑參﹑術﹑柴胡。气血俱虛﹐用八珍﹑柴胡。若腎水不足﹐不能生肝﹐用六味丸。

若肺金勢盛﹐克制肝木﹐用瀉白湯﹐仍參前論主之。

《大全》云﹕腎主腰腳﹐產後腰痛者﹐爲女人腎位系於胞﹐產則勞傷腎气﹐損動胞絡﹐平復而風冷客之﹐冷气乘腰﹐故令腰痛也。若寒熱邪气連滯背脊﹐則痛久不已。後急有娠﹐必致損動。蓋胞絡屬腎之主腰故也。

薛氏曰﹕前癥眞气虛﹐邪乘之者﹐用當歸黃湯或十全大補湯爲主﹐佐以寄生湯。如不應﹐用十全大補加附子。

《大全》云﹕夫頭者諸陽之會也。凡產後五臟皆虛﹐胃气虧弱﹐飲食不充﹐穀气尙乏﹐則令虛熱。陽气不守﹐上湊於頭﹐陽實陰虛﹐則令頭痛也。又有產後敗血頭痛﹐不可作不知﹐黑龍丹言之甚詳。

《大全》云﹕產發徧身疼痛者何﹖答曰﹕產後百節開張﹐血脈流散﹐遇气弱則經絡肉分之間血多流滯﹐累日不散﹐則骨節不利﹐筋脈急引﹐故腰痛不得轉側﹐手足不能搖動﹐身熱頭痛也。若作傷寒治之﹐則汗出而經脈動惕﹐手足厥冷﹐變生他癥﹐但服趁痛散除之﹝气弱血滯之痛不可作傷寒治是矣﹐而血虛﹑風寒之痛乃不論及﹐何耶﹞。

薛氏曰﹕前癥若以手按﹝按法甚妙﹞而痛甚﹐是血滯也﹐用四物﹑炮姜﹑紅花﹑桃仁﹑澤蘭補而散之。若按而痛稍緩﹐是血虛也﹐用四物﹑炮姜﹑人參﹑白術補而養之。

產後門

發痙

郭稽中曰﹕產後汗出多而變痙者﹐因產後血虛﹐腠理不密﹐故多汗出。遇風邪搏之則變痙也。痙者﹐口噤不開﹐背彊而直﹐如發癇狀﹐搖頭馬鳴﹐身反折﹐須臾又發﹐气息如絕﹐宜速灌小續命湯。稍緩卽汗出如雨﹐兩手摸空者﹐不可治也。

薛氏曰﹕產後發痙﹐因去血過多﹐元气虧極﹐或外邪相搏﹐以致牙關緊急﹐四肢痙彊﹐或腰背反張﹐肢體抽搐。若有汗而不惡寒者﹐曰柔痙﹐無汗而惡寒者﹐曰剛痙。由下血過多﹐筋無所養而致。故傷寒汗下過多﹐潰瘍膿血大泄多患之﹐乃敗癥也。急以十全大補湯補气血﹐如不應﹐急加附子﹐或保無虞。若攻邪風﹐死無疑矣。

產後門

拘攣

《大全》云﹕產後中風﹐筋脈四肢攣急﹐是气血不足﹐臟腑俱虛﹐早起勞役﹐爲風邪冷气客於皮膚經絡則令人頑痺不仁﹐羸乏少气。風邪入於筋脈﹐挾寒則攣急也。薛氏曰﹕肝屬木而主筋﹐前癥若肝經風熱血燥﹐用加味逍遙散﹐如不應﹐當以六味地黃丸以補腎水。經云﹕風客淫气﹐精乃亡﹐邪傷肝也。

產後門

不語﹝狂言譫語﹞

經云﹕大腸之脈散舌下。又云﹕脾之脈﹐是動則病舌本彊直不能言。又云﹕腎之別脈上入於心﹐系舌本﹐虛則不能言。竊爲前癥因產後虛弱﹐多致停積敗血閉於心竅﹐神志不能明了﹐故令不語。大抵心腎气虛用七珍散﹐腎虛風熱地黃飲﹐大腸風熱加味逍遙加防風﹑白芷﹐脾經風熱秦艽升麻湯﹐肝經風熱柴胡淸肝散加防風﹑白芷﹐脾气郁加味歸脾湯加升麻﹑肝木太過小柴胡加鉤藤﹐脾受木侮六君子加升麻﹐白芷﹑鉤藤﹐肝脾血虛佛手散﹐脾气虛四君子湯﹐气血俱虛八珍湯﹐如不應﹐用獨參湯﹐更不應﹐急加附子補其气而生其血。若止用血藥則誤矣。《大全》云﹕產後語言顚倒﹐或狂言譫語﹐如見鬼神者﹐其源不一。一則因產後心虛﹐敗血停積﹐上干於心而狂言獨語﹝當在乍見鬼神條求之﹞。

二則產後髒虛﹐心神驚悸﹐志意不安﹐言語錯亂﹐不自知覺﹐神思不安﹝當在驚悸條求之﹞。三則宿有風毒﹐因產心虛气弱﹐腰背彊直﹐或歌哭嗔笑﹐言語亂道﹐當作風痙治療﹝當在心驚中風條求之﹞。四則產後心虛中風﹐心神恍惚﹐言語錯亂﹝當在中風恍惚條求之﹞。五則產後多因敗血迷亂心經而癲狂﹐言語錯亂無常﹐或暈悶﹝當於血暈類求之﹞。六則因產後感冒風寒﹝諸條俱不言痰﹞﹐惡露斬然不行﹐惡寒發熱如瘧﹐晝日明了﹐暮則譫語﹐如見鬼狀﹝當作熱入血室治之﹞﹐宜琥珀地黃丸及四物湯﹝不用傷寒治法﹞﹐只用生地﹑北柴胡等分煎服﹐如不退﹐用小柴胡湯加生地煎服。𨿽然以上諸癥大抵胎前產後自有專門一定之法﹐毫髮不同﹐如產後首當逐敗生新﹐然後仔細詳辧疾證﹐不可妄立名色。加減方藥﹐大宜對癥﹐根據方施治﹐未有不安者也。

薛氏曰﹕前癥當固胃气爲主﹐而佐以見癥之藥﹐若一於攻痰則誤矣。

產後門

癲狂﹝見鬼神﹞

《大全》云﹕產後因驚﹐敗血衝心﹐昏悶發狂﹐如有鬼祟﹐乃血虛而神不守舍﹐非補養元气不可。《局方》用大聖澤蘭散加辰砂一字煎﹐棗仁湯下﹐一服可安。

《大全》云﹕心主一身之血脈﹐因產傷血﹐心气虛耗﹐敗血停積﹐上干於心﹐心受觸遂致心中煩躁﹐起臥不安﹐乍見鬼神﹐言語顚錯。大抵此癥皆心脾血少所致﹐但調補胃气則痰淸而神自安矣﹝前論止言瘀血而不言痰此言痰而又不治痰﹐但調胃气﹐設果有痰﹐亦須觀人勇怯爲之﹞。其或不起﹐多因豁痰降火﹐攻伐之過也。

產後門

驚悸﹝恍惚﹞

《大全》云﹕產後髒虛﹐心神驚悸者﹐由體虛心气不足之經爲風邪所乘也。或恐懼憂迫﹐令心气受於風邪﹐邪搏於心則驚不自安。若驚不已﹐則悸動不定﹐其狀目睛不轉而不能動。診其脈動而弱者﹐驚悸也﹐動則爲驚﹐弱則爲悸也。治法補气血爲主。

《大全》云﹕人之血气通於榮衛臟腑﹐徧循經絡﹐產則血气俱傷﹐五臟皆虛﹐榮衛不足﹐卽爲風邪所乘﹐則令心神恍惚。蓋風爲虛極之假象﹐當大補气血爲主﹐以固其本源﹐諸病自退。

若專治風則誤矣﹝自不語至恍惚等癥﹐有謂气血虛﹐有謂敗血入心﹐有謂風所乘﹐一皆名爲心气。然此風從何來﹖當從何治﹖前人亦未知悉﹐但言治痰治風﹐而丹溪立齋則以大補气血爲主﹐若有所見﹐在臨癥酌用之﹞。

產後門

發熱

節齋云﹕產後陰血虛﹐陽無所根據而浮散於外﹐故多發熱。丹溪用參﹑術﹑﹑陳﹑芎﹑歸﹑炙甘艸補虛﹐輕則加茯苓淡滲﹐其熱自除重則加漧薑﹐﹝古人於血癥中每每用漧薑﹐而今人率用炮姜﹐則孰是而孰非也﹖若謂入肺則宜漧薑﹐入肝則宜生薑﹐入脾溫中則宜炮姜﹐以其有守有走有從之不同也。今用炮姜﹐須炮得十分極黑乃妙。尋常治諸虛煩熱者﹐以竹葉石膏湯﹑溫膽湯﹐殊不知產後與尋常不同﹐如石膏等藥不宜輕用﹐用之必死﹞。或云大熱而用漧薑何也﹖曰﹕此熱非有餘之邪熱﹐則陰虛生內熱耳。蓋漧薑能入肺﹐分利肺气﹐又能入肝﹐分引眾藥生血。然不可獨用﹐必與補陰血藥同用﹐收其浮散﹐使歸根據於陰。但產後胃脾虛多有過食﹐飲食停滯而發熱者﹐誤作血虛則不效矣。若惡寒發煩躁﹐作渴﹐急用十全大補湯。

若熱愈甚﹐急加附子。若作渴面赤﹐宜用當歸補血湯。若誤認爲火癥﹐投以涼劑﹐禍在反掌。產後血虛﹐气無所根據﹐則逆而爲火。火上逆而瘀血迫之﹐則心煩矣。治宜童便﹐蓋其味苦鹹寒﹐其性就下﹐降火消瘀﹐故宜服之﹐所謂濁陰出下竅也。

產後門

自汗

《大全》云﹕產後虛汗不止者﹐由陰气虛而陽气加之。裏虛表實﹐陽气必發於外﹐故汗出也。血爲陰﹐產後傷血﹐是爲陰气虛也。气爲陽﹐其气實者﹐陽加於陰﹐故令汗出﹐而陰气虛弱不復者﹐則汗出不止也。凡產後血气皆虛﹐故多汗﹐因之遇風則變成痙。縱不成﹐亦虛乏短气﹐身體柴瘦﹐唇口漧燥﹐久則經水斷絕﹐由津液竭故也﹝夫汗者﹐陽之气﹐陰盡不復則陽無所歸﹐以入於陽﹐故虛陽上浮於外而爲汗耳。人多謂汗多成而失言因而遇風變之理﹐又不成﹐而短气柴瘦者﹐此變熱也。省之省之。亡陽發用十全大補﹑參附﹑附之類﹐必審其所以而用﹐毋泛泛執一以爲是也﹞。

按﹕前癥若气血俱虛﹐急用十全大補湯﹐如不應﹐用參附﹑附等湯。若汗多亡陽發﹐尢當用前藥。王海藏雲﹕頭汗出﹐至頸而還﹐額上汗出偏多﹐蓋額爲六陽之會﹐由虛熱燻蒸而出也。

產後門

往來寒熱

產後血气虛損﹐陰陽不和﹐敗血不散﹐能令乍寒乍熱﹐陰勝則乍寒﹐陽勝則乍熱﹐陰陽相乘則或寒或熱。若因產勞傷臟腑﹐血弱不能宣越﹐亦令敗血不散﹐入於肺則熱﹐入於脾﹝何爲敗血入肺則熱﹐入脾則寒也﹖豈以肺主气﹐气不和而熱﹐脾統血﹐血不榮而寒乎﹖抑脾陰肺陽而自爲寒熱耶﹖然總以逐瘀爲主﹐而溫涼之法有不同也﹞則寒。若誤作瘧治之則謬矣。陰陽不和者宜增損四物湯﹐敗血不散者用奪命丹。問曰﹕二者何以別之﹖曰﹕時有刺痛者﹐敗血也。但寒熱無他癥者﹐陰陽不和也﹝用增損四物湯不一﹐當隨病加減﹞。

按薛氏曰﹕產後寒熱﹐因血气虛弱或脾胃虧損﹐乃不足之癥。經云﹕陰虛則發熱﹐陽虛則惡寒。若兼大便不通﹐尢屬气血虛弱﹐切不可用發表降火。若寸口脈微﹐名陽气不足﹐陰气上入於陽中則惡寒﹐須用補中益气湯。尺部脈弱﹐名陰气不足﹐陽气下陷於陰中則發熱﹐用六味地黃丸。大抵陰不足﹐陽往從之則陽內陷而發熱﹔陽不足﹐陰往從之則陰上入而惡寒。此陰陽不分其歸﹐以致寒熱交爭﹐故惡寒而發熱也。當用八珍湯。若病後四肢發熱﹐或形气倦怠﹐此元气未復﹐濕熱乘之故耳。宜補中益气湯。若肌熱﹐大渴引飲﹐面紅目赤﹐此血虛發熱﹐用當歸補血湯。

產後門

蓐勞

《大全》云﹕產後蓐勞者﹐此由生產日淺﹐气血虛弱﹐將養失所而風冷客之。風冷搏於气血則不能溫於肌膚﹐使人虛乏勞倦﹐乍臥乍起﹐顏色憔悴﹐飲食不消﹐風冷邪气而感於肺﹐肺受微寒﹐故咳嗽口漧﹐遂覺頭昏﹐百節疼痛。榮衛受於風邪﹐流注臟腑﹐須臾頻發﹐時有盜汗﹐寒熱如瘧﹐背膊煩悶﹐四肢不舉﹐沈重著牀﹐此則蓐勞之候也﹝蓐勞有二﹐然總起於產蓐。一則挾外感﹐一則由七情。其或兼內傷飲食泄瀉與夫瘀血未盡者皆有之﹐不可不別也﹞。

按薛氏曰﹕前癥當扶養正气爲主﹐用六君子湯加當歸。若脾肺气虛而咳喘口漧﹐用補中益气加麥冬﹑五味。若因中气虛而口漧頭暈﹐用補中益气加蔓荊。若肝經血虛而肢體作痛用四物參術。若肝腎虛熱而自汗﹑盜汗﹑寒熱往來者﹐用六味丸加五味。若因脾虛血弱﹐肚腹作痛﹐月經不調﹐用八珍湯倍白術。若因脾虛血燥﹐皮膚瘙癢﹐用加味逍遙散。大抵此癥多因脾胃虛弱﹐飲食減少﹐以致諸經疲憊而作﹝數語盡之﹞。當補脾﹐飲食一進﹐精气生化﹐諸髒有所倚賴﹐其病自愈矣。仍參虛損發熱方論主治。

《產寶》云﹕產後虛羸者﹐由產後虧損血气所致。若中年及難產者﹐毋論期日﹐必須調養平復方可涉喧﹐否則气血復傷﹐虛羸之癥作矣。當用八珍湯補其气血。若飲食傷胃﹐用四君子湯。停食傷脾﹐用六君子湯。勞傷元气者﹐補中益气湯。若噯气覺有藥味者﹐藥復傷胃也﹐但用四君子湯徐徐少飲﹐以調脾胃﹐胃气一健﹐血气自生﹐諸癥頓除矣。

產後門

腹脹

產後腹滿悶﹐嘔吐不定者﹐因敗血散於脾胃﹐脾受之則不能運化精微而成腹脹﹐胃受之則不能納受水谷而生吐逆﹝此言𨿽泥於敗血﹐而方中加參立齋純於補气﹐似近於偏﹐臨癥似宜斟酌﹞。若以尋常治脹止吐之藥治之﹐病與藥不相干﹐更傷正气﹐疾愈難治﹐但服抵聖湯則愈。

赤芍半夏澤蘭橘紅人參﹝各一錢﹞炙甘艸﹝五分﹞生薑﹝三片﹞水煎服。

產後口漧痞悶者﹐因食麵太早﹝爲食麵者之戒﹐南人甚少於飲食﹐皆能致痰﹐不必拘於一面也﹞﹐不能消化﹐積聚於胃脘﹐上燻胸中﹐是以口漧燥渴﹐心下痞悶﹐或產母內積憂煩﹐外傷燥熱﹐飲食肥甘﹐亦使口漧痞悶﹐當隨其所因調之可也﹐愼不可下。

產後門

浮腫

四肢浮腫﹐敗血乘虛停積﹐循經流入四肢﹐畱淫日深﹐腐壞如水﹐故令面黃浮腫﹐不可遽投甘遂大戟等藥﹐以導其水。夫產後必虛﹐又以藥虛之﹐是謂重虛﹐多致夭枉。殊不知浮腫不一﹐有自懷妊腫至產後不退者﹐亦有產後失於將理﹐外感風寒暑濕﹐內則喜怒憂驚﹐血與气搏﹐畱滯經絡﹐不得宣越﹐故虛腫輕浮﹐是邪客於气﹐气腫也。若皮膚如熟李狀﹐則變爲水。气腫者發汗卽愈﹐水腫者利小便乃瘥也。

按﹕產後浮腫﹐气分血分不可不辧﹝气分者先腫而後經斷﹐血分先經斷而後水腫﹞。然亦審其所因脈癥以治之。如寒水侮土﹐宜養脾。肺气虛浮腫﹐宜益脾胃。水气浮腫﹐宜補中益气。

丹溪云﹕產後浮腫﹐宜大補气血爲主﹐少佐蒼術﹑茯苓﹐使水自利。

產後門

喘急

﹝產後喘急﹐極危多死﹞稽中曰﹕榮者血也﹐衛者气也﹐榮行脈中﹐衛行脈外﹐相隨上下﹐謂之榮衛。因產所下過多﹐榮血暴竭﹐衛气無主﹐獨聚肺中﹐故令喘也。此名孤陽絕陰﹐爲難治。若惡露不快﹐敗血停凝﹐上燻於肺﹐亦令喘急﹐但服奪命丹﹐血去喘自定。

陳無擇曰﹕前癥若敗血上燻於肺﹐宜奪命丹。若榮血暴絕﹐宜大料煎劑﹐芎湯亦可。

救傷風寒﹐宜旋復花湯﹐性理郁發﹐宜小調經散﹐用桑皮﹑杏仁煎湯調下。傷食宜見睨丸或五積散。

產後門

泄瀉

產後泄瀉者﹐由腸胃虛怯﹐寒邪易侵﹐或飲冷當風﹐乘襲畱於腹脇﹐故腹痛作陣。或如流入大腸﹐水谷不化﹐洞泄腸鳴。或下赤白﹐脇脹﹐或痛走不定。急服調中湯立愈。

按﹕前癥非止一端﹐當隨所因而調之。若肝木來侮脾土﹐用六君加柴胡﹑炮姜。若寒及水來侮土﹐用錢氏益黃散。若久瀉或元气下陷﹐兼補中益气湯以升發陽气。若脾土虛寒﹐用六君加木香﹑姜﹑桂。若脾腎虛寒﹐用補中益气及四神丸。若屬命門火衰而脾土虛寒﹐用八味丸以補土母。若小便澀滯或兼喘咳﹐用金匱腎气丸﹐以補脾腎﹑利水道。若腎气虛弱而四肢浮腫﹐浮腫治須補脾胃爲主。若久而不愈﹐或非飲食所傷而致﹐乃屬腎气虧損﹐必用四神﹑六味﹑八味三藥以補腎。若用分利導水之劑﹐是虛其虛也﹐仍當參胎前泄瀉調治之。

產後門

痢疾

《大全》云﹕產後痢疾者﹐因行起太早﹐使冷風乘虛入於腸胃﹐或食生冷難化之物﹐傷胃﹐皆令洞泄水瀉﹐甚則變爲痢。若血滲入腸則爲血痢也﹐難治。世謂之產後痢也。得冷則白﹐或如魚腦﹐熱則黃赤﹐或爲驟血。若冷熱相搏則下痢赤白﹐或膿血相雜。若下痢靑色﹐則極冷也。若飲食不進﹐便痢日夜無度﹐瘦之羸弱﹐謂之虛羸下痢。又有產後气血不順而下痢赤白﹐謂之气痢。治之之法﹐熱則涼之﹐寒則溫之﹐冷熱相搏則調之。滑者澀之﹐虛羸者補之﹐水谷不分者當利小便。若產婦情性熱著﹐不能寬解﹐須當順其气﹐未有不安者也。與泄瀉參看。

產後門

乳汁不行

《大全》云﹕婦人乳汁乃气血所化﹐其或不行者﹐由虛弱經絡不調所致。或產後乳脹﹐作者﹐此年少之人初經產乳﹐內有風熱也。須服淸理之藥則乳行。若累經產而無乳者﹐亡津液故也﹐須服滋陰之藥以助之。或𨿽有乳而不多者﹐須服通經之藥以通之﹐仍以羹引之。蓋婦人之乳汁資以衝脈﹐衝與胃經通故也。按《三因方》云﹕乳汁不行有二﹕有血气盛而壅閉不行﹐有血少气弱澀而不行者。虛當補之﹐盛當疏之﹝盛者當用通艸﹑漏蘆﹑土瓜根﹐虛者當用煉成鐘乳粉﹑豬蹄﹑鯽魚之屬﹞。薛氏曰﹕若气血虛弱而不生化者﹐宜壯脾胃﹐怒動肝膽而乳腫﹑乳汁不出者﹐宜淸肝火。若夫屢產無乳或大便澀滯﹐當滋化源。未產前乳汁自不出者﹐謂之乳泣。

乳頭生小淺熱瘡﹐搔之黃汁出﹐浸淫漸大﹐百療不瘥﹐動經年月﹐名爲妒乳。若感外受之邪與气血相搏﹐卽壯熱大渴引飲﹐牢彊掣痛﹐手不近是也。若夫不得於舅姑﹐憂怒郁遏﹐時日累積﹐脾气淸汨肝气橫逆﹐遂成隱核如鱉棋子﹐不痛不癢﹐十數年後方爲瘡陷﹐名曰乳巖﹝仲圭曰﹕本病若在未成潰瘍以前﹐以香附餅治之良效。方用香附細末一兩﹐麝香二分﹐研勻﹐以蒲公英二兩﹐酒煎去渣﹐以酒調藥﹐乘熱敷患處﹐日數次。如已成潰瘍者﹐應受外科之治療﹐特本癥之病原旣由肝脾抑鬱而起﹐則怡情悅情又爲至要。湯劑以逍遙散與歸脾湯間服。至於性情如何怡悅﹐則莫如披閱內典﹐以了解人生觀爲上策﹞。

