

質疑錄淸張介賓

序

醫無一定之法﹐而有一定之理。理無可疑﹐則𨿽庸工一得﹐斷不以人廢言﹔理有可疑﹐則𨿽前代宗匠﹐奕祀之所奉爲典型者﹐亦不護其所短﹐必爲之摘發其萬一﹐以質諸天下後世。蓋醫以寄生死﹐故不得不闡發其精微﹐深探其義蘊。此會稽張景嶽先生《質疑錄》一書之所由作也。粵稽軒﹑岐二聖﹐化天地身﹐發菩提願﹐著《靈樞》《素問》諸經﹐創立醫道﹐而斯民已登諸仁壽之域﹐厥徳溥已﹔春秋時秦越人復有《難經》之作﹐漢文帝與淳於意問答若干條﹔臟腑之表裏陰陽﹐病証之寒溫虛實﹐言中機宜﹐了如指掌。此卽後代質疑之權輿乎﹗厥後張仲景﹑劉河間﹑李東垣﹑朱丹溪四先生﹐後先踵起﹐著述最富﹐或精於傷寒﹐或工於雜證﹐各立一家言﹐發前人之未發﹐大暢宗風﹐遂令醫之一道﹐如日月經天﹐江湖麗地﹐昭垂宇宙﹐亙古如新。後之工於醫者﹐又何疑之可質乎﹖𨿽然﹐愚者千慮﹐豈無一得﹖智者千慮﹐豈無一失﹖況醫如用兵然﹐奇正變化﹐運用從心﹐不離乎法﹐而亦不泥乎法﹐豈得爲前賢章句所埋﹐遂寄人籬下﹐而不思所以變通之也哉﹗先生天姿卓絕﹐復殫人工﹐其於岐黃之術﹐不啻三折肱矣﹐浙東西何止活萬人﹗取先聖之經﹐以辧前賢之誤。如傷寒一證﹐必辧虛實﹐攻補兼施﹐而不泥「傷寒無補法」之一言﹔中風則必辧十二經之見證﹐而不以治傷寒之法治之﹔血證必先淸外感﹐次理內傷﹐而不泥潔古「見血無寒」之語。可疑者諸如此類﹐先生一一搜剔之﹐眞可謂善讀古人之書矣。楷生也晚﹐不獲親炙先生之門﹐然至今讀其遺書﹐𨿽不能至心﹐竊向往之﹐篝燈披閱﹐以是質諸軒岐也可﹐質諸四大家也可﹐卽以是質諸天地鬼神﹐亦無不可。於是知先生之爲功﹐於天下萬世也大﹐而工於醫者﹐庶可以無疑矣。因先光梨棗﹐以公諸海內﹐若先生全集中﹐更有《雜證謨》《傷寒典》《婦人規》《傳忠錄》《本艸類考》等書﹐嗣當謀諸同志君子﹐次第梓行﹐以共欣賞焉﹗

時康熙歲在丁卯蒲月東海石楷謹識

張景嶽傳

二十年來﹐醫家之書盛行於世者﹐張景嶽《類經》﹐趙養葵《醫貫》。然《醫貫》一知半解耳﹗《類經》明岐黃之學﹐有王冰之所未盡者﹐卽學士大夫﹐亦必累月而後能通之。昔在戊寅﹐曾於張平子座上識景嶽﹐蓋交臂而失之。己酉寓證人書院﹐有蔣一玖者﹐年八十矣﹐欲爲其舅作傳﹐則景嶽也。景嶽名介賓﹐別號通一子﹐越之山陰人也。其父爲定西侯客。介賓年十四﹐卽從遊於京師﹐天下承平﹐奇才異士集於侯門。介賓幼而齊﹐遂徧交其長者。是時金夢石工醫術﹐介賓從之學﹐盡得其傳。以爲凡人陰陽﹐但以血气﹑臟腑﹑寒熱爲言﹐此特後天之有形者﹐非先天之無形者也。病者多以後天戕及先天﹐治病者但知有形邪气﹐罔顧無形元气。自劉河間以暑火立論﹐專用寒涼﹐其害已甚﹐賴東垣論脾胃之火﹐必務溫養﹐救正實多。丹溪出﹐立陰虛火動之論﹐寒涼之獘又復盛行﹐故其注本艸﹐獨詳參﹑附之用。又慨世之醫者﹐茫無定見﹐勉爲雜應之術﹐假兼備以幸中﹐借和平以藏拙。虛而補之﹐又恐補之爲害﹐復制之以消﹔實而消之﹐又恐消之爲害﹐復制之以補。若此者﹐以藥治藥尙未遑﹐又安望其及於病耶﹖幸而偶愈﹐亦不知其補之之力﹐攻之之力耶﹖及其不愈﹐亦不知其補之爲害﹐消之爲害耶﹖是以爲人治病﹐沈思病原﹐單方重劑﹐莫不應手霍然。一時謁病者﹐輻輳其門﹐沿邊大帥﹐皆遣金幣致之。其所著《類經》﹐綜核百家﹐剖析微義﹐凡數十萬言﹐歷四十年而後成。西安葉秉敬謂之「海內奇書」。班孟堅贊孝宣之治政事﹐文學法理之士﹐咸精其能﹐至於技巧工匠器械﹐自元成間﹐鮮能及之﹗介賓此書﹐若非遭遇神宗之盛﹐亦莫能有也。又以應病如應敵﹐作《新方八陣》﹐爲《八略》以破之。惜其書晚出﹐尙藏於家。介賓博學﹐於醫之外﹐象數﹑星緯﹑堪輿﹑律呂﹐皆能究其底蘊。在遼陽道中﹐聞禦馬者歌聲聒耳﹐介賓曰﹕此惡聲也﹐不出五年﹐遼其亡矣。已而言驗。所親問以近事﹐介賓曰﹕我夜觀乾象﹐宮車殆將晏駕﹐天下從此亦亂矣。未幾﹐神宗崩。介賓遂返越﹐其年五十八﹐又二十年始卒。卒之日自題其像﹐召三子而誨之。其門人曰﹕先生乃死耶﹗吾先生故有不死者。介賓莞爾而逝。自太史公傳倉公﹐件系其事﹐後之儒者﹐每仿是體﹐以作名醫之傳。戴九靈﹑宋景濂其著也﹐而名醫亦復自列其事﹐存爲醫案﹐以待後人遇有病之相同者﹐則仿而治之﹐亦盛心也。世風不古﹐以醫負販其術﹐無異於裏閭俗師也﹐而不肯以裏閭俗師自居﹐𨿽復殺人如艸﹐亦點綴醫案以欺人。介賓醫案﹐散在《景嶽全書》﹐予不敍於篇﹐惡夫蹈襲者之眾也。趙養葵名獻可﹐寧波人﹐與介賓同時﹐未嘗相見﹐而議論往往有合者。

姚江黃宗羲太衝父撰

綜槪

醫道肇於軒岐﹐而著書立言以發明之者﹐莫如張﹑劉﹑李﹑朱爲最﹐以至陶﹑王﹑陳﹑薛﹐各有闡述﹐然亦有不能無獘者。如一言之謬戾﹐每遺禍於後人﹐是不得不取而辧論之﹐以正其失﹐非敢妄訾乎前賢也。將以爲質疑之一助云爾﹗

論傷寒無補法

傷寒千態萬狀﹐只虛實二字盡之。一實一虛﹐則邪正相爲勝負﹐正勝則愈﹐邪勝則死。若正气實者﹐卽感大邪﹐其病亦輕﹔正气虛者﹐卽感微邪﹐其病亦甚。故凡气實而病者﹐但去其邪﹐攻之無難﹐所可慮者﹐惟傷寒挾虛爲難耳﹗最可恨者﹐有曰「傷寒無補法」﹐惑亂人心﹐莫此爲甚。獨不觀仲景立三百九十七法﹐脈癥之虛寒者一百有餘﹔定一百十三方﹐用參者三十﹐用桂﹑附者五十餘。孰謂傷寒無補法耶﹖矧今人患挾虛傷寒者﹐十嘗六七﹐傳誦「傷寒無補法」者﹐十之八九﹐虛而不補﹐且復攻之﹐不可勝紀。故力辧之﹐欲以救時獘﹐非好補也。卽如表邪不解﹐屢散之而汗不出者﹐中虛無力﹐陰气不能達也。不知汗生於陰﹐補陰最能發汗。又如身熱不退﹐屢淸之而熱猶熾者﹐陰不足也。人知惟寒可以去熱﹐不知滋陰方能降火也。又如正气不足﹐邪气有餘﹐正不勝邪﹐病必不解﹐但實中气﹐使正气內彊﹐逼邪外出﹐榮衛漸平。此不散表而表自解﹐不攻邪而邪自退。今人不識虛實﹐見發熱胸悶不退﹐動手便攻﹐邪气未去﹐而正气因攻先敗。此皆守「傷寒無補法」一言誤之也。

論眞中風外有六經之形癥

中風證宜從潔古﹑東垣之論﹐以中髒﹑中腑﹑中血脈爲辧証之的。潔古云﹕中腑多著四肢﹐中髒多滯九竅。東垣亦云﹕中腑則肢節廢﹐中髒則性命危﹐中血脈則口眼斜。而方書所載﹐混言外有六經之形癥﹐以大小續命湯爲主。夫人身臟腑有十二經﹐手有三陽三陰﹐足有三陽三陰。中風之有六經形癥也﹐手之六經乎﹖抑足之六經乎﹖六經之癥﹐惟傷寒有之。或謂中風六經形癥﹐卽是傷寒六經形癥﹐至有引傷寒六經之癥﹐以解中風六經之癥。其言爲大可嗤也。夫傷寒六經癥﹐只傷足而不傷手﹐故一日巨陽﹐則有發熱﹑惡寒﹑頭項痛﹑腰脊彊之癥﹐而中風無有也﹔二日陽明﹐則有身熱﹑目痛﹑鼻幹﹑不得眠之癥﹐而中風無有也﹔三日少陽﹐則脇痛﹑耳聾﹑口苦﹑寒熱往來而嘔之癥﹐而中風無有也。此足三陽之見癥也。至傳入足三陰﹐四日有腹滿﹑咽漧﹑自利﹑不渴﹑腹痛之癥﹐是足太陰之見癥﹐而中風有之乎﹖五日有引衣蜷臥﹑舌漧﹑口燥之癥﹐是足少陰之見癥也﹐而中風有之乎﹖六日有煩滿﹑囊縮之癥﹐是足厥陰之見癥也﹐而中風有之乎﹖傷寒六經次第傳變﹐故仲景有麻黃﹑桂枝﹑大小承气之法﹐若中風爲猝暴病﹐一時猝倒昏迷﹐難分經絡﹐而有臟腑﹑血脈之別﹐或中於足之六經﹐或中於手之六經﹐非若傷寒之有次第傳焉者也。若謂中風六經形癥﹐卽是傷寒六經形癥﹐是欲以治傷寒之法治中風﹐其不至於殺人也幾希矣﹗若論中風﹐則十二經皆有見癥﹐而不止於六經也。如四肢不收﹑手足拘攣者﹐風中足太陰脾也﹔口眼斜﹑口噤不開﹐風中足陽明胃也﹔痰涎壅塞﹐聲如曳鋸﹐風中手太陰肺也﹔大便閉結﹐風中手陽明大腸也﹔舌喑不語﹐風中足少陰腎也﹔目瞀昏迷﹑不省人事﹐風中手少陰心與手厥陰包絡也﹔螈彊直﹑角弓反張﹐風中足厥陰肝與足太陽膀胱也﹔耳聾﹑脇痛﹐風中足少陽膽也。此皆中風之形癥﹐豈可以六經拘之乎﹖其不同於傷寒之六經也明矣﹗

論中風半身不遂在左屬血在右屬气

《內經》但言左右者﹐陰陽之道路﹐未嘗以人身之气血分左右也。人之气血﹐周流於一身﹐气如橐﹐血如波瀾﹐气爲血行﹐血爲气配﹐陰陽相維﹐循環無端﹐何嘗有左右之分﹖自丹溪論中風癥﹐半身不遂分左右﹐謂在左者屬血虛﹐以四物爲主﹐加竹瀝﹑薑汁﹔在右者屬气虛﹐以四君爲主﹐加竹瀝﹑薑汁。夫以脾肺在右﹐而右半身不遂者﹐主乎脾肺之爲病﹔腎肝在左﹐而左半身不遂者﹐主乎腎肝之爲病則可。若必主乎在右屬气﹐在左屬血﹐豈血僅行於左﹐而右半身無血﹔气僅行於右﹐而左半身無气﹖是气血在人身﹐已分離而不相屬矣。夫气主之﹐血主濡之﹔气行則血行﹐气滯則血滯。血與气原相維﹐而何有左右之分﹖世醫執此﹐以分左右气血治中風半身不遂之癥﹐未有能愈人者也。果屬血虛﹐亦當補气﹐以气有生血之功﹔果屬气虛﹐亦當養血﹐以血有和气之力。若血自血﹐气自气﹐則陰陽乖格﹐豈云治病之權衡乎﹖

論肝無補法

﹝凡一切癖﹑瘕﹑痞气﹑奔豚﹐腹中如杯如盤者﹐皆肝虛﹑金衰﹑木橫之病﹐當滋腎水以救之﹐切不可用疏利伐肝之劑。﹞

足厥陰肝爲風木之髒﹐喜條達而惡抑鬱﹐故經云木郁則達之是也。然肝藏血﹐人夜臥則血歸於肝﹐是肝之所賴以養者﹐血也。肝血虛﹐則肝火旺﹔肝火旺者﹐肝气逆也。肝气逆﹐則气實﹐爲有餘﹔有餘則瀉﹐舉世盡曰伐肝﹐故謂「肝無補法」。不知肝气有餘不可補﹐補則气滯而不舒﹐非云血之不可補也。肝血不足﹐則爲筋攣﹐爲角弓﹐爲抽搐﹐爲爪枯﹐爲目眩﹐爲頭痛﹐爲脇肋痛﹐爲少腹痛﹐爲疝痛諸癥。凡此皆肝血不榮也﹐而可以不補乎﹖然補肝血﹐又莫如滋腎水。水者﹐木之母也﹐母旺則子彊﹐是以當滋化源。

若謂「肝無補法」﹐見肝之病者﹐盡以伐肝爲事﹐愈疏而愈虛﹐病有不可勝言矣。故謂「肝無補法」者﹐以肝气之不可補﹐而非謂肝血之不可補也。

論見血無寒

世人患吐衄者多﹐而潔古則曰﹕見血無寒。東垣亦云﹕諸見血皆責於熱。丹溪亦曰﹕血無火不升。三家之論出﹐而世之治吐衄者﹐皆以滋陰降火爲法矣。豈知《內經》論血溢﹑血泄﹐六淫皆有﹐故《綱目》序失血癥﹐獨載運气六淫之邪。王海藏雲﹕六气能使人失血﹐不獨一火。此語大發千古聾聵。夫六气使人失血﹐此爲外感之邪言也。

然外邪之來﹐未有不由於內傷者。如憂愁思慮則傷心﹐飲食勞倦則傷脾﹐持重遠行則傷肝﹐形寒飲冷則傷肺﹐入房過度則傷腎。五臟有傷﹐而後外邪乘虛襲入。故凡治失血﹐必先審其爲風﹑爲寒﹑爲暑﹑爲濕﹑爲燥﹑爲火﹐先淸外感﹐次理內傷﹐則邪易伏而易療。若不先治標﹐而卽救本﹐凡一切失血專主一火﹐日事芩﹑連﹑知﹑柏﹑山梔﹑生地﹑丹皮爲治﹐未見其能愈人也。血得熱則行﹐得寒則凝。寒涼之劑日進﹐而血之屢止屢發者﹐往往而劇。此吐血之病之死﹐不死於病而死於醫也。悲哉﹗

論無痰不作眩

眩者﹐頭暈也﹐眼有黑花﹐如立舟車之上﹐而旋轉者是也。劉河間專主於火﹐謂肝木自病。經云﹕諸風掉眩﹐皆屬於肝。肝風動而火上炎也。故丹溪嘗言無火不生痰﹐痰隨火上﹐故曰無痰不作眩。夫眩﹐病也。痰﹐非病也。痰非人身素有之物。痰者﹐身之津液也。气滯﹑血凝﹐則津液化而爲痰﹐是痰因病而生者也。若云無痰不作眩﹐似以痰爲眩病之本矣。豈知眩暈之來也﹐有气虛而眩﹐有血虛而眩﹐有腎虛而眩。气虛者﹐陽气衰乏﹐則淸陽不上升。經云﹕上气不足﹐頭爲之苦傾是也。血虛者﹐吐衄﹑崩漏﹑產後血脫﹐則虛火上炎﹐眼生黑花。

經云﹕肝虛則目無所見是也。腎虛者﹐房欲過度﹐則腎气不歸元而逆奔於上。經云﹕蒙招尢目瞑﹐上實下虛﹐過在足少陰﹑巨陽。又云﹕髓海不足﹐目爲之眩是也。風火之眩暈屬外感﹐三虛之眩暈本內傷。其云痰而作眩者﹐必內外合邪而後痰聚而爲害﹐非竟主乎痰而可以爲眩也。若一純攻痰﹐而不大補气血﹑壯水滋陰﹐以救其本﹐病未有不斃者也。

論無痰不作瘧

瘧者﹐風﹑寒﹑暑﹑濕之邪﹐爲外感三陽經病。故經云﹕夏傷於暑﹐秋成風瘧。或先傷於寒﹐而後傷於風﹐則先寒後熱﹔或先傷於風﹐而後傷於寒﹐則先熱後寒。病屬三陽﹐而寒熱往來﹐則以少陽一經爲主。

初非有痰﹐以爲瘧邪之根也。瘧邪隨人身之衛气爲出入﹐故有遲早﹑一日間日之發﹐而非痰之可以爲瘧也。何也﹖人身無痰﹐痰者﹐人身之津液也。隨其邪之所在﹐而血凝﹑气滯﹑停飲﹑宿食﹐則津液卽化爲痰﹐是痰從邪气而成病者也。乃嚴用和論瘧﹐謂「無痰不作瘧」﹐若指痰爲瘧邪之主﹐反以瘧邪爲痰病之客矣。豈有人身津液變痰﹐而爲寒爲熱以成瘧者乎﹖痰本因瘧邪以生﹐而非因痰以有瘧邪者。如痰生於脾﹐脾惡濕則痰動﹔痰本於腎﹐腎陰虛則水泛。瘧病之痰﹐痰因風寒之邪而生者也。豈有無痰而便不作瘧者乎﹖至楊仁齋﹑許叔微﹐更有以瘀血﹑停涎﹑黃水主爲瘧病之根﹐而後之治瘧者﹐均以常山﹑艸果﹑檳榔﹑砒信﹐爲吐痰﹑消瘀﹑截瘧之法﹐徒戕人元气﹐而敗脾傷胃﹐以致夭枉也。

論諸痛不宜補气

《靈樞》云﹕病痛者﹐陰也。又云﹕無形而痛者﹐陰之類也。其陽完而陰傷之也﹐急治其陽﹐無攻其陰。夫陽者﹐气也﹐是痛病當先治气。顧气有虛有實。實者﹐邪气實。虛者﹐正气虛。邪實者﹐以手按之而痛﹐痛則宜通。正虛者﹐以手按之則止﹐止則宜補。丹溪猥云﹕諸痛不宜補气。夫實者﹐固不宜補﹐豈有虛者而亦不宜補乎﹖故凡痛而脹閉者多實﹐不脹不閉者多虛﹔痛而喜寒者多實熱﹐喜熱者多虛寒﹔飽而甚者多實﹐饑則甚者多虛﹔脈實气粗者多實﹐脈虛气少者多虛﹔新病壯年者多實﹐愈攻愈劇者多虛。痛在經者脈弦大﹐痛在髒者脈沈微﹐兼脈癥以參之﹐而虛實自辧。是以治表虛痛者﹐陽不足也﹐非溫經不可﹔裏虛痛者﹐陰不足也﹐非養榮不可﹔上虛而痛者﹐心脾受傷也﹐非補中不可﹔下虛而痛者﹐脫泄亡陰也﹐非速救脾腎溫補命門不可。凡屬諸痛之虛者﹐不可以不補也。有曰「通則不痛」﹐又曰「痛隨利減」。人皆以爲不易之法﹐不知此爲治實痛者言也。故王海藏解「痛利」二字﹐不可以「利」爲「下」﹐宜作「通」字訓。此說甚善。明哲如丹溪徒曰「諸痛不可補气」﹐則失矣。

論關格是脈而非癥

《素問》云﹕人迎與气口俱盛四倍以上﹐爲關格。格之脈羸﹐不能極於天地之精气﹐則死。《靈樞》云﹕邪在六腑則陽脈不和﹐不和則陽脈盛﹔邪在五臟則陰脈不和﹐不和則陰脈盛。陽气太盛則陰气不得相營﹐故曰關﹔陰气太盛﹐則陽气不得相營﹐故曰格。關格者﹐不得盡命而死。此《靈》《素》之論關格﹐以脈言﹐而非癥也。自仲景宗之﹐而謂在尺爲關﹐在寸爲格。關則不得小便﹐格則吐逆。夫人迎四倍﹐寸口四倍。

則非尺寸之謂﹐而曰吐逆者﹐此隔食癥也。曰不得小便者﹐此癃閉癥也。自此叔和以後﹐俱莫能辧﹐悉以尺寸言關格。而潔古則曰﹕寒在上﹐熱在下。夫脈兩寸俱盛四倍以上﹐而可謂之寒在上﹑熱在下乎﹖東垣則以淸气反行濁道曰格﹐濁气反行淸道曰關。丹溪但言膈中覺有所礙﹐不能升降﹐是有格而無關。元方以大小便不通爲關格﹐其說尢爲舛錯。後丹溪竟以關格立癥分門﹐致後學茫然莫辧。獨馬元臺力辧諸子之非﹐謂關格非隔食﹑癃閉之癥。夫巢﹑張﹑李﹑朱爲醫之宗﹐尙與《內經》相乖﹐況下工﹖豈知關格爲脈體﹐而非病名者哉﹗

論疝不當專屬肝經病

巢氏序疝癥﹐有厥疝﹑寒疝﹑气疝﹑盤疝﹑疝﹑狐疝﹑瘕疝之名。子和非其謬立名色﹐以環陰器﹑抵少腹者﹐屬足厥陰肝經部﹐是受疝處也。故凡疝﹐非肝木受邪﹐則肝木自甚﹐皆屬肝經﹐因立七疝之名﹐曰﹕寒﹑水﹑气﹑狐﹑筋﹑血﹑﹐治多用下法。丹溪以來﹐皆宗其說﹐而亦未得也。夫前陰小腹間﹐乃足三陰﹑陽明﹐衝﹑任﹑督三脈所聚﹐豈得獨以厥陰經爲言﹖但如本篇六疝﹐皆兼言風者﹐本非外入之風﹐風屬肝﹐肝主筋﹐故凡病各經之疝﹐謂其病多在筋﹐皆挾肝邪則可﹐若謂必在厥陰一經﹐則不可也。

論疝與腎經絕無相干

以肺在上屬陽﹐腎﹑肝在下屬陰。腎者﹐肝之母﹔肝者﹐腎之子。腎肝同病﹐乙癸同源之義也。故凡肝經有病﹐必推化源與腎。如疝爲足厥陰肝經病﹐以其環陰器﹑抵少腹﹑控睪丸﹐而爲痛者﹐皆肝之所屬也。而《素問》又云﹕腎脈主病﹐從少腹上衝心而痛﹐不得前後﹐爲衝疝。則疝未嘗不本於腎經爲病者﹐何丹溪乃曰疝主肝經﹐與腎經絕無相干﹖夫腎﹐水髒也﹐膀胱爲之腑。膀胱爲寒水所化﹐疝本寒濕之气所感﹐以寒召寒﹐其邪最速﹐而腎與膀胱爲表裏。經云﹕諸寒收引﹐皆屬於腎。故疝之攣急而上衝心胃者﹐正腎邪之爲病也。見今人病疝﹐一有房勞﹐則其病便發而不止。故《聖濟總錄》云﹕嗜欲勞傷﹐腎水涸竭﹐無以滋榮肝气﹐則畱滯內結﹐發爲陰疝﹐是疝之發於腎虛者多。若治疝不從化源﹐而日以伐肝疏導從事﹐則病益劇而難療。臨是癥者﹐當以丹溪之言﹐專主肝經與腎虛而致者甚多﹐以參﹑術爲君﹐疏導藥佐之爲得﹐而不可執腎經無干之言爲據也。

論三消有寒不專主火

觀劉河間三消論﹐一皆以燥熱太甚。張子和三消﹐俱從火斷。二公之言詳矣。然《內經》又曰﹕心移寒於肺﹐爲肺消﹐飲一溲二﹐死不治。此元陽旣虧﹐金寒水冷﹐則陰邪乘之﹔陽衰則气虛﹐陽不帥陰﹐則水不化气。故飲水少而便溺多﹐爲肺腎之消﹐必以溫劑散去寒邪﹐陽气漸回﹐則陰寒自退。此正所謂心移寒於肺﹐飲一溲二之證也。可見消有陰陽﹐不得盡稱爲火。

論陽常有餘

二者﹐陰也﹐後天之形﹔一者﹐陽也﹐先天之气。神由气化﹐气本乎天﹐故生發吾身者﹐卽眞陽之气也﹔形以精成﹐精生於气﹐成立吾身者﹐卽眞陰之精也。經云﹕女子二七天癸至﹐男子二八天癸至。又云﹕人年四十而陰气自半。所謂陰者﹐卽吾之精﹐造吾之形也。人生全盛之數﹐惟二八後至四旬外﹐前後止二十餘年﹐則形體漸衰。故丹溪引日月之盈虧﹐以爲「陽常有餘﹐陰常不足」﹐立補陰丸爲神丹。不知天癸未至﹐本由乎气﹐而陰气自半﹐亦由乎气﹐是形𨿽屬陰﹐而气則從陽也。故人身通體之溫者﹐陽气也。及旣死﹐則形存气去﹐此陽脫在前﹐陰畱在後。可見生由乎陽﹐死亦由乎陽。非陽能死物也﹐陽來則生﹐陽去則死。故經云﹕陽气者﹐若天與日﹐失其所﹐則折壽而不彰。可見人之生﹐只此一息眞陽爲營運。孰謂陽常有餘﹐而以苦寒之味伐此陽气乎﹖

論气有餘卽是火

人身捍衛沖和不息之謂气﹐擾亂變動妄行之謂火。火與气﹐二而一﹐一而二者也。顧人身之气﹐有正气﹐亦有邪气﹔人身之火﹐有少火﹐亦有壯火。少火生人之元气﹐是火卽爲气。此气爲正气。壯火食人之元气﹐是气卽爲火。此气是邪气。邪气有餘卽爲火﹐若正气有餘﹐便是人身之元气。人身元气生於命門。命門者﹐精神之所捨﹐而爲陽气之根也。故命門之火旺﹐則蒸糟粕而化精微﹐所謂人非此火不能有生者是也。是火卽是气﹐不可誤認有餘之邪。气爲生人少火﹐立命之本也。若正气有餘﹐不可便指爲火。丹溪之言殊欠明白。

論《原病式》病機十九條

《內經》一十九條﹐實察病機之要旨﹐末言「有者求之﹐無者求之﹐盛者責之﹐虛者責之」﹐以答篇首「盛者瀉之﹐虛者補之」之旨﹐總結一篇十九條之要法﹐此正先聖心傳妙旨。劉河間略其顚末﹐遺此一十六字﹐獨取其中十九條病機﹐著爲《原病式》﹐偏言盛气實邪﹐俱歸重於火者十之七八﹐至於不及虛邪﹐全不相顧。又云﹕其爲治﹐但當瀉其過甚之气﹐不可反誤其兼化。立言若此﹐虛者何堪﹖如病機大要﹐各司其屬。其在太過所化之病爲盛。盛者﹐眞气也。其在受邪所化之病爲虛。虛者﹐假气也。故有其病化者﹐恐其气之假﹐故有者亦必求之。無其病化者﹐恐其邪隱於中﹐凡寒勝化火﹐燥勝化風﹐及寒伏反躁﹐熱伏反厥之類﹐故無者亦必求之。其病之化似盛者﹐恐其盛之未的﹐故盛者亦必責之。其病之化似虛者﹐恐其虛之未眞﹐故虛者亦必責之。此一十六字﹐爲病機之要﹐今全去之﹐猶有舟無操舟之工﹐有兵無將兵之帥矣。實智士之一失也﹗

論怪病多屬痰

孫眞人言人身之病﹐四百有四。其載之《素問》《靈樞》者﹐病能已詳八九。而病邪之來﹐外不過風﹑寒﹑暑﹑濕﹑火﹑燥六淫之气﹐內不過喜﹑怒﹑憂﹑思﹑驚﹑恐﹑悲七情之傷﹐變現於十二臟腑﹑經絡﹑皮毛之間而爲病。病亦安有所謂怪也﹖卽有云怪病者﹐如人入廟登冢﹐飛屍﹑鬼擊﹑容忤﹐亦由本人气血虛弱﹐邪乘虛入﹐見爲譫妄邪祟﹐若有神靈所憑﹐而爲怪耳﹗故《靈樞》亦有黃屍鬼﹑靑屍鬼﹑白屍鬼﹑赤屍鬼﹑黑屍鬼之癥﹐何一非五臟素虛﹐而爲之見形也。庸工不曉病機﹐一遇不識之癥﹐輒謂怪病﹐卽以痰爲推測﹐而曰「怪病多屬痰」。夫痰﹐非病也。人身無痰﹐痰本身之津液﹐豈得指痰爲怪以藉口﹖𨿽王隱君著痰病﹐見癥種種﹐亦不過推原痰之變化不測﹐而未嘗以爲怪也。其以怪病而多屬之痰者﹐實庸工不識病能﹐以藏拙也。悲夫﹗

論右腎爲命門

《內經》初無命門之名﹐命門之說始於越人之三十六難﹐而曰腎有兩﹐左爲腎﹐右爲命門﹐男子藏精﹐女子系胞。夫右腎旣藏男子之精﹐則左腎將藏何物﹖女子之胞何獨偏系於右﹖此其說之不能無疑也。

命門居兩腎之中﹐而不偏於右﹐卽婦人子宮之門戶也。子宮者﹐腎臟藏精之府也﹐當關元﹑气海之間﹐男精女血皆聚於此﹐爲先天眞一之气﹐所謂坎中之眞陽﹐爲一身生化之原。此命門在兩腎中間﹐而不可以獨偏於右。兩腎屬水﹐有陰陽之分﹐命門屬火﹐在二陰之中。故《脈經》以腎脈配兩尺﹐但當曰左尺主眞陰﹐右尺主眞陽﹐而命門則爲陽气之根﹐隨三焦相火﹐以同見於右尺則可﹐若謂左腎則主於腎﹐而右腎偏爲命門﹐此千古訛傳之獘﹐而不得不亟正之者也。

論痢不專屬濕熱

瘧﹑痢發於夏秋﹐本因溽暑﹐豈非濕熱﹖但炎蒸之令出於天﹐苟能順天之气﹐安能有病﹖惟因熱求涼﹐過於縱恣﹐則病由於人矣。故凡風寒感於外者﹐其邪在經﹐病多爲瘧﹔生冷傷於內者﹐其邪在髒﹐病多爲痢。痢之來也﹐暑濕郁久﹐則爲濕熱﹐然有瓜果生冷﹐涼風冰水﹐未必郁積﹐加以飲食相犯﹐觸而成痢﹐則痢未有不本於寒濕生災者﹐豈必專以濕熱爲患哉﹖

論痢有寒熱不當以赤白分气血

痢以赤白分寒熱﹐巢元方而下主之。此自古法﹐不爲謬論。自河間以白者屬肺﹐肺主气﹔赤者屬心﹐心主血﹐亦屬有理。丹溪因之﹐遂謂白痢自大腸來﹐赤痢自小腸來。愚謂赤痢亦有寒證﹐終是熱多﹔白痢亦有熱證﹐終是寒多。其有白而熱者﹐脈癥必熱﹔赤而寒者﹔脈癥必寒。若謂白必屬肺﹐恐白痢非無血化﹔赤必屬心﹐恐血痢不離乎气。《局方》治痢﹐例用溫熱﹕河間治痢﹐專主苦寒﹕皆偏見也。

論痢無止法

痢必由乎積滯﹐故曰「無積不成痢」。治痢初起﹐必用消積導滯﹐以推蕩爲法。此仲景治痢有十法﹐均主大﹑小承气。而河間亦曰「行气則後重自除﹐調血則便膿自止。」此蓋爲痢之有實邪者言也﹐所謂「痢無止法」是也。若久痢之後﹐元气已虧。如气本陷矣﹐而復行其气﹐後重不將甚乎﹖中本虛矣﹐而再攻其積﹐元气不將竭乎﹖濕熱傷血﹐自宜調血﹐若過用推陳﹐血愈傷矣。積滯頻下﹐謂當消導﹐久爲克伐﹐積益多矣。此但知據見在者﹐爲有形之疾病﹐而不知所傷者﹐皆無形之气血也。豈可執「痢無止法」一語﹐而曰《內經》有「通因通用」之治﹐以致殺人也哉﹗

論赤痢自小腸來

白痢自大腸來﹐赤痢自小腸來﹐此丹溪以赤白分气血爲言也。然大腸爲傳導之官﹐痢屬動臟腑之脂膏﹐傷腸胃之血絡﹐故赤白俱並入大腸而下。若小腸則爲出溺﹐而赤痢何云自小腸來﹖謂心主血﹐心與小腸爲表裏﹐故赤痢本小腸之所化則可﹐若謂從小腸而來﹐未見小腸爲下痢之腑也。其言不可以辭害意。

論三日瘧分子午卯酉日

瘧者﹐風寒之邪也﹐爲三陽經受病﹔而三日一發﹐則云瘧﹐爲三陰經受病。故丹溪云﹕三日一發者﹐陰經受病也。

此語爲當。若謂作於子﹑午﹑卯﹑酉日者﹐少陰瘧﹔作於寅﹑申﹑巳﹑亥者﹐厥陰瘧﹔作於辰﹑戌﹑丑﹑未者﹐太陰瘧。

馬仲化議爲子﹑午𨿽曰少陰﹐而卯﹑酉則屬陽明﹔巳﹑亥𨿽曰厥陰﹐而寅﹑申則屬少陽﹔丑﹑未𨿽曰太陰﹐而辰﹑戌則屬太陽﹕牽合附會爲無理。夫瘧邪之來無定期﹐何嘗主於某日則定某經之瘧﹖予謂丹溪之以地支分三陰經者﹐大約以十二時論﹐而非以日言也。如成無己云﹕瘧分六經﹐以三時爲解。太陽從巳至未﹐陽明從申至戌﹐少陽從寅至辰﹐太陰從亥至醜﹐少陰從子至寅﹐厥陰從丑至卯。以十二時分三陽三陰﹐陽主晝﹐陰主夜﹐三陰經瘧﹐大抵發於子前午後者多﹐陽道常饒﹐陰道常乏也。丹溪以子﹑午﹑卯﹑酉分屬三陰經者﹐此以時言﹐而非以日論也。

論靜而得之曰中暑

潔古《此事難知》有曰﹕動而得之曰中熱﹐靜而得之曰中暑。此言不能無議。夫中熱﹑中暑﹐均自夏月感受之熱邪也。故中暑卽是中熱﹐初無有分﹐但其得之則有別者。如行人﹑農夫﹐奔走勞動於道途田野之間﹐此時熱气充斥﹐一時昏悶猝倒﹐此謂中暑﹐卽謂中熱﹐是皆動而得之者也。若靜而得之者﹐如安逸之人﹐乘涼於大廈髙堂﹑涼亭水閣﹐一時陰寒之气遏郁﹐周身之陽气不得舒越﹐而肌膚粟栗﹑頭疼﹑發熱﹐此是夏月感寒病﹐而不得以中暑名之也。中暑者﹐中天令之熱邪﹐豈有感受房室陰寒之气﹐而混以靜時得之﹐亦名之曰中暑可乎﹖若靜時感夏月之寒﹐而漫稱曰中暑﹐使不正其名﹑辧其癥﹐而以淸暑寒涼之品﹐如彼白虎﹑益元投之﹐其禍人必矣﹗

論小便不通用隔三之法

小便不通者﹐熱結膀胱而點滴不下也。經曰﹕膀胱不利爲癃。此熱邪入於膀胱而爲病。膀胱爲津液之府﹐气化能出﹐故三焦之气不化﹐則水道不能通調﹐而下輸於膀胱爲溺。丹溪隔二之治﹐以爲水出髙源﹐肺金者﹐腎之母﹐滋養肺金以生腎水﹐此法之善者也。若隔三之治﹐以脾濕不運﹐故精气不調﹐當燥脾健胃﹐補土以生金﹐生金以壯水﹐用二術﹑六君爲治。夫气虛則宜補气以化水﹐若气熱而反用燥气﹑閉气之劑﹐不幾助邪以爲病。此隔三之治﹐爲迂而不切。

論傷寒傳足經不傳手經

傷寒傳變﹐止言足經﹐不言手經﹐原本《內經》熱病論中六節之文也。自艸窗劉氏不明其理﹐創論傷寒只傳足經﹐不傳手經﹐誕妄欺人﹐莫此爲甚。人之金﹑火兩髒﹐不過以五行爲分屬﹐豈有眞金﹑眞火﹐故不能傷乎﹖至陶節庵易之以傷足不傷手。夫旣不傷手﹐何手六經之見癥﹐亦變見於傷寒癥中也﹖再觀本經云三陰三陽﹑五臟六腑皆受病﹐則手經亦在其中矣。故仲景有心﹑肝﹑肺﹑脾﹑腎五臟之絕癥。顧本經不言手經者﹐以傷寒表邪也﹐欲求外癥﹐但當察於周身﹐而周身上下脈絡﹐惟足六經盡之﹐手經無能徧也。且手經所至﹐足經無不至者﹐故但言足經﹐而手經卽在其中。此本經止言足者﹐爲察周身之表證也。疑義至今﹐皆惑於劉氏之妄言耳﹗況人身臟腑在內﹐經絡在外﹐故臟腑爲裏﹐經絡爲表。在表者手足各有六經﹐是爲十二經脈。以十二經脈分陰陽﹐則六陽屬腑爲表﹐六陰屬髒爲裏。以十二經脈分手足﹐則足經之脈長而遠﹐自上及下﹐徧絡四體﹐故可按之以察周身之病﹔手經之脈短而近﹐皆出入於足經之間﹐故凡診傷寒者﹐但言足經﹐不言手經也。

論痰病類傷寒香港腳類傷寒

《活人書》有云﹕中脘有痰﹐令人憎寒壯熱﹐胸膈痞悶﹐有類傷寒。又云﹕傷寒只傳足經﹐不傳手經。地之寒﹑暑﹑風﹑濕﹐皆作蒸气﹐足常履之﹐遂成香港腳﹐所以病癥與傷寒相類。此等議論﹐大是惑人。夫傷寒爲熱病﹐有六經傳變之異。痰本人身津液血凝气滯而成﹐未嘗有六經之變癥。至於香港腳﹐爲寒﹑濕﹑熱三气之感﹐𨿽東垣有南北內外之分﹐而孫眞人詳香港腳見癥甚悉﹐亦未始有六經之別。何將此二證竟以類傷寒混同名之﹖似欲以治傷寒之法治痰與香港腳耶﹗凡治病必正証之名﹐名不正則治療無據矣。

論傷寒汗藥宜早下藥宜遲

傷寒之病﹐莫先於分表裏﹔治表裏之法﹐莫先於分汗﹑下。汗﹑下一差﹐變癥百出﹐是以前人論治傷寒﹐有曰汗藥宜早﹐下藥宜遲。此二語𨿽云大綱﹐亦緊要法也。然曰宜早者﹐謂風寒之邪自表而入﹐卽當速爲發表﹐卽仲景所謂覺病須臾﹐卽宜早治﹐不避晨夜是也。其曰宜遲者﹐謂風寒之邪傳入於裏﹐攻下必須在正陽陽明之腑﹐卽仲景所謂下早恐成痞气與結胸是也。此云「遲早」﹐論治法非論時刻也。而《此事難知》謂非預早之早﹐乃早晚之早﹐發汗當在午前陽分﹔非待久之遲﹐攻下當在巳後陰分。以遲﹑早二字﹐作日候之遲﹑早解﹐惑亂人心爲甚﹐宜亟正之。

論傷寒太陽經再傳

傷寒六經傳變﹐自表入裏﹐三陽爲表﹐三陰爲裏﹐自淺而深﹐六經傳盡﹐必無出而再傳之理。成氏以六日厥陰傳經已盡﹐七日當愈﹔七日不愈﹐再自太陽傳出﹐復至厥陰﹔十三日不愈﹐謂之過經壞病。此等注釋﹐謬戾殊甚。馬元臺辧之﹐謂太陽至厥陰﹐猶人入戶升堂以入於室。太陽爲三陽﹐最在外﹔陽明爲二陽﹐在太陽之內﹔少陽爲一陽﹐在陽明之內。此三陽之在表也。太陰爲三陰﹐在少陽之內﹔少陰爲二陰﹐在太陰之內﹔厥陰爲一陰﹐在少陰之內。此三陰之裏也。故一日始於太陽﹐二日傳陽明﹐三日傳少陽﹐四日傳太陰﹐五日傳少陰﹐六日傳厥陰。經文之論次第相傳﹐亦言其大槪耳﹗所云七日不愈再傳經者﹐七日行經未盡﹐仍在太陽一經故也。如仲景所謂太陽病頭痛﹐七日以上自愈﹐以行其經盡也﹐若欲再作經者﹐鍼足陽明﹐使經不傳則愈。可見太陽一經有行之七日以上者﹐則陽明﹑少陽亦可羈畱過經不解。

故鍼陽明中土﹐使經不傳﹐此行其經未盡﹐未嘗曰傳其經盡也。若云六經傳盡﹐復自厥陰出﹐而再傳太陽﹐則有二陰﹑三陰﹑一陽﹑二陽以格之﹐容有自外入內﹐又自內而越於外之理﹖風寒之邪﹐入人臟腑﹐豈兩陰交盡於裏﹐復從皮毛外而再入太陽以爲害者耶﹖成氏之謬﹐千古大惑﹐請從辧之。

論相火爲元气之賊

東垣一部《脾胃論》﹐俱以補中益气湯爲主﹐無非培人後天元气之本。顧元气爲生身之精气﹐而實祖於胃。故胃气有穀气﹑榮气﹑衛气﹑宗气﹑陽气之別名﹐要皆此元气之異稱﹐而此气卽《內經》所謂「少火生气」之气也。「少火生气」﹐卽爲眞陽之气﹐乃生人立命之根。此火寄於腎﹑肝﹐名爲相火。相火者﹐因君火不主令﹐而代君以行﹐故曰「相火以位」。則此火本非邪火﹐而何得云元气之賊﹖元气在兩腎命門之中﹐隨三焦相火以溫分肉而充皮膚﹐蒸糟粕而化精微。是元气卽相火之所化﹐而非賊元气之物。其賊元气者﹐乃壯火而非相火也。若謂相火爲下焦包絡之火﹐卽指爲元气之賊﹐而曰火與元气不兩立﹐一勝則一負﹐則生元气者﹐更有何火耶﹖

論陰火爲心乘土位

《內經》論火﹐止有君火﹑相火﹑少火﹑壯火﹑五志之火之名﹐而並無有以陰火名者。其以陰火名者﹐自東垣始。東垣謂心火者﹐陰火也﹐起於下焦﹐其系上系於心。夫心在膻中气海之中﹐爲足厥陰包絡之經﹐所謂陽中之太陽也﹐而何得以陰火名之﹖旣指心火爲陰火﹐心本在上焦﹐而何以雲起於下焦﹖起於下焦﹐則不當指爲心火矣﹗且土者﹐脾胃也。火爲土之母﹐補土必先補火。上蒸丹田以腐熟水谷者﹐此心火也﹐卽此陰火也。豈可謂陰火來乘土位﹐以傷脾胃生發之气乎﹖火乘土以傷脾土生發之气者﹐必陽邪之火﹐而非心君之陰火也。少陰心火﹐正補太陰脾土﹐此虛則補母之義﹐但不可大旺。夫火旺則土反燥﹐又當壯水以制之。

論子宮之胞與溲胞不同

《陰陽別論》云女子胞﹐《气厥論》云胞移熱於膀胱﹐《五味篇》云衝脈﹑任脈﹐皆起於胞中。凡此「胞」字﹐皆音包﹐以子宮爲言也。《靈樞》云膀胱之胞薄以懦。音拋﹐以溲脬爲言也。胞音有二﹐而字則相同﹐柰何後人不解其意﹐俱讀爲包﹐反因經語遂認膀胱與胞爲二物﹐故在《類纂》則曰﹕膀胱者﹐胞之室。

王安道則曰﹕膀胱爲津液之腑。又有「胞居膀胱之室」之說﹐甚屬不經。夫膀胱卽脬﹐脬卽膀胱也。焉得復有一物﹐居膀胱之內﹖以致後學之疑。

論治病不出气血痰郁

人身之病﹐變端無窮。其治法則千態萬狀﹐有不可以一例拘者。丹溪之治病也﹐總不出乎气﹑血﹑痰三者。三者之中﹐又多兼郁。气用四君子﹐血用四物湯﹐痰用二陳湯﹐郁立越鞠丸﹐以爲定法。王節齋極言之。

而庸工學步邯鄲﹐亦遂執此﹐以爲醫之能事盡此矣。夫丹溪之言﹐不過挈其大綱論之耳﹗若謂气病治气﹐血病治血﹐痰病治痰﹐郁病治郁﹐醫又何難哉﹖

論心肺遠血腎肝近血

《金匱要略》論大便下血﹐分糞前爲近血﹐糞後爲遠血。此以血來有遲早﹐而分遠近﹐未嘗主於心肺﹑腎肝之所出爲遠近也。丹溪乃言血在糞後者﹐出於心肺﹐心肺在上﹐故血來遲﹔血在糞前者﹐出於腎肝﹐腎肝在下﹐故血來早。夫心主血﹐肺則主乎气矣﹔肝藏血﹐腎則藏乎精矣。大便所下之血﹐本於濕熱之气﹐傷於大腸而爲病。此血總屬大腸經來﹐故人有終年患之﹐而不見其形痿體憊者。此濕熱之邪﹐而非四髒所傷之血。若四髒有傷﹐而頻下無度﹐必心肺損而色敗﹐腎肝損而形痿﹐而可以云無患乎﹖故以便下之血﹐以先後分遠近則可﹐以便下之血分心肺與腎肝﹐則鑿矣﹗

論在內爲血在外爲汗

方書多言血與汗異名而同類。丹溪因之﹐遂有在內爲血﹐在外爲汗之論。似乎血卽是汗﹐汗卽是血矣。豈知血與汗之由來﹐有不可以同類並言者。經云﹕心主血﹐血生於心。又云﹕腎主五液﹐入心爲汗。又云﹕汗者﹐心之液。此言汗爲心之液﹐而非曰心之血。血生於心﹐統於脾﹐藏於肝﹐而其原則自水谷之精气﹐受於中焦﹐變化取汁﹐和調於五臟﹐灑陳於六腑﹐以奉生身者也。若夫汗則爲人身之津液﹐因腠理疏﹐皮毛不能外衛﹐風﹑暑﹑濕﹑熱之邪干之﹐則蒸然發出﹐津津而爲汗。是汗乃身之陽气所化﹐故曰陽加於陰﹐謂之汗。當云在內爲气﹐在外爲汗。此可以气言﹐而不可以血類也。庸有在外之汗﹐而可以在內之血混言之乎﹖人之一身﹐有涕﹑淚﹑涎﹑唾﹑便﹑溺﹐皆屬一水之化﹐而發於九竅之中。故鼻之所出曰涕﹐目之所出曰淚﹐口之所出曰唾﹑曰涎﹐二陰之所出曰便﹑溺﹐而皮毛之所泄則曰汗。汗可以血類之﹐則涕﹑淚﹑唾﹑涎﹑便﹑溺﹐亦可以血言之矣﹗

論天癸非精血

天癸之義﹐諸家俱以精血爲解﹐是不詳《內經》之旨也。玩本經云﹕女子二七天癸至﹐月事以時下﹔男子二八天癸至﹐精气溢瀉。則是天癸在先﹐而後精血繼之﹐天癸非卽精血之謂明矣。天癸者﹐天一所生之眞水﹐在人身是謂元陰﹐卽曰元气。人之未生﹐此气蘊於父母﹐謂之先天元气﹔人之旣生﹐此气化於吾身﹐謂之後天元气。但气之初生﹐眞陰甚微﹐及其旣盛﹐精血乃旺。然必眞陰足而後精血化﹐是眞陰在精血之先﹐精血在眞陰之後。不然女子四十九﹐男子六十四﹐而天癸俱絕﹐其周身之精血﹐何以仍營運於榮衛之中﹐而未嘗見其涸竭也﹖則知天癸非精血明矣。其以精血卽爲天癸者﹐王太僕﹑陳良甫以下之謬論也。

論命門之火不可偏診於右尺

人生有兩腎﹐兩腎並診於左右尺﹐而命門則居兩腎之中。所謂命門之火者﹐卽兩腎中之元气也。元气生於命門﹐而不偏於右。自《難經》有云﹕腎有兩﹐左爲腎﹐右爲命門。命門遂專屬之右﹐而華元化因之﹐始分左腎屬水﹐右腎屬火﹐故以命門之火歸之右腎。後世醫者﹐不詳其義﹐論命門之火﹐則必以右之尺部爲診﹐豈知兩尺爲兩腎﹖腎者水也﹐俱藏精之舍也﹐故越人云﹕命門爲男子藏精。精屬水﹐不屬火﹐火在水中﹐所謂一陽居二陰之間者是也。豈可以命門之火﹐偏診於右尺耶﹖舉世夢夢﹐是可嗤也。然則論命門之火者﹐當於何診﹖仍診之於兩尺可也。以兩尺之彊弱﹐驗命門之火之衰旺爲得耳﹗若以右尺之腎論命門﹐而遺乎左尺之腎﹐是習俗之獘﹐不可不亟正者也。至有以男子之命門在右﹐女子之命門在左﹐而曰﹕丈夫以右爲命門﹐左爲腎﹔女子以左爲命門﹐右爲腎。則又顚倒乖離﹐而不可稽矣﹗

論聖人止有三法無第四法

張戴人論病非人身素有之物﹐或自外入﹐或自內生﹐皆邪气也。邪气加身﹐速攻之可也。立汗﹑吐﹑下三法以攻邪﹐邪去則元气自復。故曰聖人止有三法﹐無第四法。其論頗卓。故丹溪初閱子和書﹐惟務攻擊﹐亦謂醫之法盡是。後讀《內經》有云﹕虛者﹐精气虛。實者﹐邪气實。實則瀉﹐虛則補。何云聖人無第四法﹖於是不能不疑。子和之書﹐非子和之筆﹐而麻徵君僞爲之者也。聖人之言﹐垂諸《靈》《素》﹐其主補虛﹑瀉實者不一﹐而子和敢爲非聖之書﹖趙以徳嘆《儒門事親》書爲﹕其詞直﹐其義明﹐顧其一﹐罔顧其二。後之讀其書者﹐當得其法而善用之﹐毋執其法而偏溺之﹐則幾矣﹗凡治病如權衡﹐髙下輕重﹐隨時變通﹐若偏矯一說﹐禍人不淺。

論三焦有幾

人身十二臟腑經絡﹐《靈樞》《素問》詳辧﹐各有定名部分﹐獨三焦之名﹐在經文亦多臆說﹔後賢之詳其義者﹐更多旁雜﹐而無一定之論﹐是不能無疑﹐而爲之考究﹐以正其指歸。卽如王海藏﹐爲東垣髙弟﹐亦致疑於三焦之名﹐而問之曰三焦有幾﹐啟其端而究未能定其說。是以總會經文與諸賢之論而詳之﹐以知三焦有三三焦﹐而後之人不能明其義﹐故多歧而未有以正其名也。所謂三焦之有三三焦也﹐卽以經文正之。《靈》《素》之論三焦﹐與《難經》之論三焦﹐已自不同矣。《靈樞》曰﹕三焦者﹐上合手少陽﹐出關衝﹐小指次指之端。三焦下﹐在足大趾之前﹐少陽之後﹐出中外﹐足太陽以絡於手少陽。此論手少陽三焦經脈之所行也。又曰﹕臍下膀胱至足﹐爲足三焦。下焦別回腸﹐注膀胱以滲入。此論足太陽膀胱﹐爲三焦一腑之所屬也。手三焦之經爲少陽﹐主於上﹔足三焦之腑爲膀胱﹐主於下﹕是二三焦也。

故《本髒篇》曰﹕密理濃皮者﹐三焦﹑膀胱濃﹔粗理薄皮者﹐三焦﹑膀胱薄。《論勇》曰﹕勇士﹐三焦理橫﹔怯士﹐三焦理縱。而《素問﹟五臟別論》又曰﹕膽﹑胃﹑大小腸﹑三焦﹑膀胱五者﹐爲天气之所主。

夫三焦﹑膀胱﹐與膽﹑胃﹑大小腸四腑並言﹐而又有濃﹑薄﹑結﹑直﹑縱﹑橫之意﹐此所謂三焦者﹐屬之於腑﹐正有形有狀之三焦也。若《靈樞》又曰﹕上焦如霧﹐中焦如漚﹐下焦如瀆。此三焦爲一气之所主﹐故《三十一難》因之曰﹕上焦在胃上口﹐主內而不出﹐其治在膻中﹔中焦在胃中脘﹐主腐熟水谷﹐其治在臍傍﹐下焦在臍下﹐主分別淸濁﹐出而不內。此三焦者﹐卽《靈樞》所謂如霧﹑如漚﹑如瀆之三焦也。故《難經》又繼言之﹐三焦爲水谷之道路﹐气之所以終始。三焦者﹐原气之別使。原气在兩腎中間之動气﹐爲人之生命﹐十二經之根本﹐主通行三气﹐經歷於五臟六腑。此所謂三焦者﹐屬之於气﹐正王叔和所謂有名無狀之三焦也。是又一三焦也。論其經則手少陽三焦主之於上﹐論其腑則足太陽三焦主之於下﹐論其气則兩腎原气之三焦以行於中。故曰《靈》《素》之論三焦﹐與《難經》之論三焦﹐名各不同也。《靈》《素》之論手少陽三焦與足太陽三焦﹐是有形之腑也。《難經》之論上中下之三焦﹐是無形之原气也。有形之腑﹐與膽﹑胃﹑大小腸爲配﹔無形之气﹐遊行於五臟六腑之中﹐溫分肉而充皮膚﹐是卽腎間之原气﹐自下而中﹐自中而上﹐東垣所謂有名無形﹐主持諸气﹐統領周身之气﹐燻膚充身澤毛者也。三焦之有三者﹐此也。王海藏問三焦有幾﹐獨能辧手少陽三焦主上﹐足太陽三焦主下﹐而不及《難經》所云原气之三焦爲命門之別使﹐是以使後人疑而莫辧耳。故王叔和所云三焦無狀空有名者﹐卽是腎間原气之三焦也﹐不可謂盡非也。獨是陳無擇以臍下之脂膜爲三焦﹕袁淳甫以人身著內一層﹐形色最赤者爲三焦﹔虞天民以包涵腸胃之總司﹐指腔子爲三焦﹕是皆說之不可稽者也。至金一龍捨手足之三焦不言﹐而易以前三焦﹑後三焦﹐尢誕妄而支離矣。予初注三焦論﹐漫引《靈樞》肺在三焦﹐心在五焦﹐膈在七焦﹐肝在九焦﹐脾在十一焦﹐腎在十四焦之間﹐以軀體之外稱焦﹐而從虞天民包羅六腑五臟之脂膜﹐以證三焦之說。自馬仲化以肺﹑心之「焦」爲椎﹐則予之說要﹐亦可議而未有當焉也。

論苦寒補陰之誤

凡物之死生﹐本由乎陽气。顧今人病陰虛者﹐十嘗八九﹐不知此「陰」字﹐正陽气之根也。陰不可無陽﹐陽不可無陰。故物之生也﹐生於陽﹔而物之成也﹐成於陰。則補陰者﹐當先補陽。自河間主火之說行﹐而丹溪以苦寒爲補陰之神丹﹐舉世宗之。盡以熱證明顯﹐人多易見﹔寒證隱微﹐人或不知﹔且虛火﹑實火之間﹐尢爲難辧。孰知實熱爲病者﹐十不過三四﹔而虛火爲患者﹐十嘗有六也。實熱者﹐邪火也。邪火之盛﹐元气本無所傷﹐故可以苦寒折之﹐亦不可過劑﹐過則必傷元气。虛火者﹐眞陰之虧也。眞陰不足﹐豈苦寒可以塡補﹖人徒知滋陰之可以降火﹐而不知補陽之可以生水。吾故曰﹕使劉﹑朱之言不息﹐則軒岐之道不著。

論傷寒陽證下早成結胸陰證下早成痞气

仲景《傷寒論》有曰﹕病發於陽而反下之﹐熱入因作結胸﹔病發於陰而反下之﹐內虛因作痞气。又曰﹕陽證下之早者﹐爲結胸﹔陰證下之早者﹐爲痞气。夫結胸﹑痞气﹐因下早而成﹐固人人能明之。獨陰陽二字﹐未有能確辧之者﹐不能不致疑其間也。其陰陽﹐指表裏之陰陽言乎﹖抑指風寒气血之陰陽言乎﹖抑指三陽三陰經臟腑之陰陽言乎﹖其言陽證陰證也﹐抑以陽邪之熱爲陽證乎﹖陰邪之寒爲陰證乎﹖如以陰陽爲表裏之陰陽也﹐以病發於陽爲陽證屬表之證﹐不宜下﹐誤下成結胸﹐固矣。若以病發於陰爲陰證屬裏之證﹐正宜下﹐何云誤下反成痞﹖則知此陰陽﹐非以表裏之陰陽言也。如以陰陽爲風寒气血之陰陽也﹐風爲陽﹐陽邪傷衛﹐衛主气﹐气傷反成結胸﹔寒爲陰﹐陰邪傷榮﹐榮主血﹐血傷反成痞气。夫結胸爲實邪﹐爲證重﹔痞气爲虛邪﹐爲證輕。豈有陽邪傷無形之气﹐成結胸之實證﹔陰邪傷有形之血﹐反成痞滿之虛證乎﹖則知此陰陽﹐非以風寒傷气傷血之陰陽言也。如以陽證陰證爲三陽三陰經言也﹐夫三陽經證爲屬腑﹐如太陽﹑陽明﹑少陽爲病在表﹐當汗不當下﹐誤下則邪入裏而成結胸是矣。但三陰經證則屬髒﹐如太陰﹑少陰﹑厥陰爲病在裏﹐正當下﹐當下而又言誤下遂成痞气﹐則知此陰陽﹐非以三陰三陽之臟腑言也。如以陽邪之熱證爲陽證﹐而下早成結胸是也﹐若謂陰寒之陰證下之則死﹐豈止於痞﹖則知此陰證﹐不可指爲中寒之陰證言也。故陽證下早成結胸﹐此論固無庸辧﹐獨陰證下早成痞一語﹐不能無疑。仲景亦無明文﹐而歷代明醫﹐自成無己﹑許叔微以下﹐未見有發明。或指陰証之陰﹐或指陰寒之陰﹐或指爲榮血之陰﹐或指爲三陰之陰﹐紛紛擬議﹐而無定論。予反復思之﹐而知此陰証之陰﹐蓋以經腑言也。三陽有經有腑﹐三陰亦有經有髒。病在經則可汗而不可下﹐若風寒尙在三陰之經﹐則邪畱肌肉之表﹐故曰下早則成痞﹐是病在經而傷於髒﹐則邪入而成痞﹐故邪在三陰之經﹐則可汗﹐若入三陰之髒﹐則可下﹐其邪在經而尙未入髒﹐則不可下﹐故病發太陰者﹐尙發於陰之經也﹐發於陰經而反下之﹐則作痞矣。𨿽然此辧是矣﹐而所謂三陰者﹐太陰﹑少陰﹑厥陰也﹐然足厥陰爲一陰﹐足少陰爲二陰﹐足太陰爲三陰﹐槪曰三陰﹐抑太陰乎﹖少陰乎﹖厥陰乎﹖傷寒之邪﹐自三陽經足太陽膀胱爲始﹐膀胱爲三陽經之首﹐其邪在三陽經﹐則可汗﹐而反下之﹐故成結胸。三陰經足太陰脾爲始﹐脾爲三陰之首﹐若邪在三陰足太陰脾之經﹐則可汗而不可下﹐反下之則成痞气﹐則陰指太陰脾經者也。故王海藏與東垣論痞﹐謂從血中來﹐治痞獨益中州。中州者﹐脾也。脾可補不可瀉﹐當補而瀉之﹐是以成痞。此之謂也。

論傷寒春變溫病夏變熱病

《內經》曰﹕人之傷於寒也﹐則爲病熱。又曰﹕熱病者﹐傷寒之類也。此之言熱病﹐乃冬令嚴寒﹐人觸冒之﹐感而卽病之謂﹐而非夏時暑病爲熱病之比。夏時熱病﹐今夏至後﹐天令暑熱炎蒸之邪﹐感傷於人﹐與冬時傷寒之熱病﹐大不侔也。冬寒之熱病﹐自表而入﹐夏暑之熱病﹐自內而發。病不同時﹐故治法亦異。辛溫發表與寒涼淸解﹐有不可同日語矣。自王叔和序《傷寒論》而曰﹕中而卽病﹐名曰傷寒﹐不卽病者﹐寒毒藏於肌膚﹐至春變爲溫病﹐夏至變爲暑病。暑病者﹐熱極重於溫也。斯言出﹐而後世醫者﹐俱以春時之溫病﹐由冬傷之寒而變﹔夏月之暑病﹐亦由冬傷之寒而變。是溫病﹑熱病﹐皆因冬時受寒﹐而至春﹑夏以變焉者也。其言不大謬乎﹖經云﹕冬傷於寒﹐春必病溫者﹐蓋以冬時不藏精﹐觸冒寒邪﹐則春時必有溫病之癥﹐非以春時之溫病﹐必自冬寒而變也。又云﹕夏至後病熱爲暑。此本天令大熱之气﹐卽時感受而成﹐豈有寒毒藏於肌膚之中﹐至春不發﹐歷過春三月﹐伏藏至夏至後﹐而又變爲熱﹐有是理乎﹖叔和又云﹕三月﹑四月﹐其時陽气尙微﹐爲寒所折﹐病熱則輕﹔五月﹑六月﹐陽气已盛﹐爲寒所折﹐病熱則重。夫三月﹑四月﹑五月﹑六月之寒﹐此暴時之寒气也﹐與冬令嚴寒伏藏之寒不同。旣曰春變爲溫﹐夏變爲熱﹐由冬時之寒傳變而來﹐又云陽气已盛﹐爲寒所折﹐則其變病爲溫﹑爲熱﹐其冬令之寒乎﹖抑時行之寒乎﹖立言爲矛盾矣。夫風寒傷人﹐未發病已前﹐不能預知其客於某經絡﹑某臟腑﹐及其發病已後﹐而後能審其爲何因何感也。若謂冬時受寒﹐而必逆決爲春之必變爲溫病也﹐夏之必變爲熱病也﹐則鑿而不可稽矣。大約冬傷於寒而卽病者﹐曰傷寒﹔冬不藏精而春病者﹐曰溫病﹔夏傷於暑而病熱者﹐曰熱病。此三證本各以其時受病﹐而非寒變爲溫﹑變爲熱之謂也。

論肺熱還傷肺

王節齋謂虛勞咳嗽癥﹐戒服參﹑﹐服之者必死。繼又曰﹕肺熱還傷肺。斯言出﹐而世之治肺經勞嗽者﹐輒以人參爲鳩毒矣。手太陰肺主一身之气﹐气有虛有實﹐實者邪气實﹐實則脈來洪數﹐按之有力﹐此而服參﹐勢必气髙而喘﹐胸熱而煩﹐藥助病邪﹐證必增劇﹐勞嗽之熱﹐爲虛乎﹖實乎﹖脈或數而必細﹐按之必虛而無力﹐癥或見爲煩熱口渴﹐面赤气喘﹐而少气不足以息。此陰虛而相火刑金之虛證也。陰虛者﹐其熱必熾﹐誤認爲實﹐而投以白虎﹑瀉白﹑知柏補陰之劑﹐則立斃。此之虛熱﹐非甘溫不能除之也。人參味甘﹐气溫﹐𨿽補五臟之元气﹐獨入手太陰一經者爲最﹐故勞瘵而成肺經嗽咳者﹐非人參不能療。正丹溪所謂虛火可補﹐參﹑之屬是也。則是人參爲補肺藥也﹐而乃云傷肺者﹐以其有熱故也。然熱則有虛熱﹑實熱之分﹐實熱者宜戒﹐虛熱者宜補。非補其火也﹐補肺中之气﹐以生腎水耳﹗火之刑金也﹐非火之有餘﹐乃水之不足﹐故欲制相火﹐必壯腎水﹐欲壯腎水﹐必滋水之母﹐以淸金保肺﹐肺气旺則水溢髙源﹐而陰虛之火有制﹐則肺熱可寧﹐舍人參不能以有濟也。如不論肺之虛實﹐而執肺熱傷肺之論﹐以人參爲戒﹐虛勞病之不死也﹐幾希矣﹗

論傷寒無陰證

經云﹕人之傷於寒也﹐則爲病熱。是熱病爲汗病也﹐而何嘗有所謂陰證哉﹖徧考《素問》《靈樞》諸經﹐並無陰証之名﹐故劉守貞論傷寒﹐無問三陰三陽﹐皆一於爲熱﹐而無有寒者。故曰傷寒無陰證﹐陰證乃雜病也。然而仲景則云無熱惡寒者﹐發於陰也。夫無熱惡寒﹐則知無陽經之郁熱﹐而發於陰﹐則知不從陽經之傳入﹐故有四逆﹑理中之用。而謂傷寒之無陰證乎﹖不知傷寒之有陰證也。有眞寒直中少陰經﹐而名爲陰證者﹔有房欲傷腎﹐虛寒上下陰虛﹐而名爲陰證者。此之陰證﹐不可以傷寒中混名之也。若三陽經熱邪傳入三陰經﹐而名之爲陰證者﹐此陽經熱証之陰證﹐而非直中﹑傷腎之陰證也。或謂傷寒傳變三陰之陰證﹐仲景以四逆﹑理中溫熱藥治之﹐以其本熱邪傳經﹐由於寒涼誤治﹐熱變爲寒﹐則其說尢爲謬戾。夫三陽傳經之邪熱﹐入於三陰﹐其來本熱﹐𨿽有寒藥誤治﹐豈有頓變陰寒爲陰證﹐而用四逆﹑理中以溫經散寒爲治者乎﹖

論瀉南補北不可以治痿取陽明

《痿論》云﹕五臟使人痿﹐而本於肺熱葉焦。終之曰﹕治痿獨取陽明。是痿病原於手太陰一經﹐以熱相傳而成﹐而治之者﹐惟取足陽明一經以爲要。陽明爲五臟六腑之海﹐總宗筋而束骨以利機關。陽明虛則宗筋縱﹐帶脈不引﹐故手足不用而成痿。是痿之來﹐起於肺經﹐而治則取於陽明。後人謂獨取陽明﹐此「取」字有教人補之意。是以丹溪獨引越人瀉南方﹑補北方之法﹐以發明「獨取陽明」之旨。究未能盡所以取陽明之義﹐而意反有相戾者。夫南方﹐離火也﹔北方﹐坎水也。其言曰﹕金體燥而居上﹐主畏火﹔土性濕而居中﹐主畏木。瀉南方﹐則肺金淸而東方不實﹔補北方﹐則心火降而西方不虛。此其論似爲肺熱葉焦者發明之﹐而於治痿取陽明之法﹐反未之悉也。陽明者﹐胃土也。補火可以生土﹐而反云瀉南﹔滋水則能助濕﹐而反云補北﹐則與取陽明之義有不合矣。夫足陽明爲水谷之海﹐以爲陽明虛而宗筋不用似矣﹐何以病痿之人﹐有兩足不任身﹐而飲食如故﹐其啖物反有倍於平人者何也﹖豈陽明之气旺﹐而水谷入海﹐獨不能運化精微﹐以彊筋骨乎﹖何飲啖日盛﹐形體日肥﹐而足痿不能用也﹖則知陽明之虛﹐非陽明之本虛﹐而火邪伏於胃中﹐但能殺谷﹐而不能長養血气﹑生津液﹐以灌漑百骸﹐是以飲食倍於平人﹐而足反爲之不用。此所謂「壯火食气」﹐而邪熱不殺谷也。陽明之邪熱﹐原是肺熱中傳來﹐故治痿獨取陽明者﹐非補陽明也﹐治陽明之火邪﹐毋使幹於气血之中﹐則濕熱淸而筋骨彊﹐筋骨彊而足痿以起。張子和嘗言痿病皆因客熱而成﹐斷無有寒。丹溪亦云治痿以淸熱爲主﹐不可作風治用風藥。誠得取陽明之義者矣。

論發表不遠熱攻裏不遠寒之誤

此二句大意﹐全在「發」「攻」二字。發者﹐逐之外也。攻者﹐逐之內也。寒邪在表﹐非溫熱之气不能散﹐故發表不遠熱。熱郁在內﹐非沈寒之物不能除﹐故攻裏者不遠寒。然亦有用小柴﹑白虎﹑益元之類﹐而取汗愈病者何也﹖此因表裏俱熱﹐故當涼解﹐非發之謂也。又有用四逆﹑理中回陽之類﹐而除痛去積者何也﹖此因陰寒畱滯﹐故當溫中﹐非攻之謂也。所謂發者﹐開其外之固﹔攻者﹐伐其內之實。今昧者﹐但見外感發熱等病﹐不能察人傷於寒而傳爲熱者﹐有本寒標熱之義﹐輒用芩﹑連等藥以淸其標。豈知邪寒在表﹐藥寒在裏﹐以寒得寒﹐使內外合邪﹐遂不可解。此發表用寒之害也。故凡寒邪在表未散﹐外𨿽熾熱﹐內無寒癥﹐正以火不在裏﹐最忌寒涼。此而誤人﹐是不知當發者不可遠熱也。又如內傷喘﹑痛﹑脹﹑滿等癥﹐多有三陰虧損。今人但見此癥﹐不辧虛寒﹐遽用硝﹑黃攻裏。焉知有假實眞虛之病﹐而復伐之﹐則病未去而元气傷。此而誤人﹐是不知當攻者不可遠寒也。二者之害頗多﹐不得不表出之以爲戒﹗

跋

張景嶽以醫術著聲於明萬曆﹑天啟間﹐所輯《類經》曁《景嶽全書》二種﹐流播宇內殆徧﹐惟《質疑錄》一帙﹐𨿽已爲東海石氏所刊﹐而人間見者甚少。其書於古名家﹐若劉﹑李﹑朱﹑張輩﹐所言稍有偏﹐著必加辯正。蓋恐後之不善讀者﹐守其一說﹐未得化裁之用﹐而因以夭札生民之命﹐故不憚昌言劇論以明之。夫豈好於前人洗垢索瘢哉﹗考其所列諸論﹐有已見《全書》《類經》中者﹔亦有與《全書》《類經》之說少異﹐而悔疇昔立言之未當者。人以此疑其爲晚年未定稿﹐又以此知其所學愈老愈明﹐未嘗自矜已得﹐而孜孜日求正於至當爲可則也。就中惟「論傷寒春變溫病夏變暑病」之非﹐此一條殊未是。蓋亦智者千慮之一失耶﹗葉敬問爲景嶽作《類經》序﹐稱爲會稽傑士﹐幼稟明慧﹐六經諸子﹐無不考鏡。魯謙庵作《景嶽全書》序﹐稱其於書無所不窺。壯年好談兵﹐思有所用於世。筮易得天山遁卦﹐始決意石隱。黃梨洲作《景嶽傳》﹐稱其於象數﹑星緯﹑堪輿﹑律呂﹐皆能究其精蘊。至於遼陽之敗亡﹐中原之擾亂﹐皆預決於數年之前﹐是其所學甚博﹐不特醫術一端矣﹗

乾隆甲申孟陬望日錢江王琦

