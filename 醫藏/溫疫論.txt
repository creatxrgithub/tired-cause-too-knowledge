

溫疫論明吳又可

自敍

夫溫疫之爲病﹐非風﹑非寒﹑非暑﹑非濕﹐乃天地間別有一種異气所感。其傳有九﹐此治疫緊要關節。柰何自古迄今﹐從未有發明者。仲景𨿽有《傷寒論》﹐然其法始自太陽﹐或傳陽明﹐或傳少陽﹐或三陽竟自傳胃。蓋爲外感風寒而設﹐故其傳法與溫疫自是迥別。嗣後論之者紛紛﹐不止數十家﹐皆以傷寒爲辭。其於溫疫證則甚略之。是以業醫者所記所而無所施﹐未免指鹿爲馬矣。余初按諸家咸謂﹕春﹑夏﹑秋皆是溫病﹐而傷寒必在冬時。然歷年較之﹐溫疫四時皆有。及究傷寒﹐每至嚴寒﹐𨿽有頭疼﹑身痛﹑惡寒﹑無汗﹑發熱﹐總似太陽證﹐至六七日失治﹐未嘗傳經。每用發散之劑﹐一汗卽解。間有不藥亦自解者﹐並未嘗因失汗以致發黃﹑譫語﹑狂亂﹑苔刺等證。此皆感冒膚淺之病﹐非眞傷寒也。傷寒﹐感冒﹐均系風寒﹐不無輕重之殊。究竟感冒居多﹐傷寒希有。況溫疫與傷寒﹐感受有霄壤之隔。今鹿馬攸分﹐益見傷寒世所絕少。仲景以傷寒爲急病﹐倉卒失治﹐多致傷生﹐因立論以濟天下後世﹐用心可謂仁矣。然傷寒與溫疫﹐均急病也。以病之少者﹐尙諄諄告世。至於溫疫多於傷寒百倍﹐安忍反置勿論﹖或謂溫疫之證﹐仲景原別有方論﹐歷年旣久﹐兵火湮沒﹐卽《傷寒論》乃稱散亡之餘﹐王叔和立方造論﹐謬稱全書。溫疫之論﹐未必不由散亡也明矣。崇禎辛巳﹐疫气流行﹐山東﹑浙省﹑南北兩直﹐感者尢多﹐至五六月益甚﹐或至闔門傳染。始發之際﹐時師誤以傷寒法治之﹐未嘗見其不殆也。或病家誤聽七日當自愈﹐不爾﹐十四日必瘳﹐因而失治﹐有不及期而死者﹔或有妄用峻劑﹐攻補失敍而死者﹔或遇醫家見解不到﹐心疑膽怯﹐以急病用緩藥﹐𨿽不卽受其害﹐然遷延而致死者﹐比比皆是。所感輕者﹐尙獲僥幸﹔感之重者﹐更加失治﹐枉死不可勝記。嗟乎﹗守古法不合今病﹐以今病簡古書﹐原無明論﹐是以投劑不效﹐醫者彷徨無措﹐病者日近危篤﹐病愈急﹐投藥愈亂﹐不死於病﹐乃死於醫﹐不死於醫﹐乃死於聖經之遺亡也。吁﹗千載以來﹐何生民不幸如此。余𨿽固陋﹐靜心窮理﹐格其所感之气﹐所入之門﹐所受之處﹐及其傳變之體﹐平日所用歷驗方法﹐詳述於下﹐以俟髙明者正之。

時崇禎壬午仲秋姑蘇洞庭吳有性書於淡淡齋

上卷

原病

病疫之由﹐昔以爲非其時有其气﹐春應溫而反大寒﹐夏應熱而反大涼﹐秋應涼而反大熱﹐冬應因風雨陰晴﹐稍爲損益﹐假令秋熱必多晴﹐春寒因多雨﹐較之亦天地之常事﹐未必多疫也。

傷寒與中暑﹐感天地之常气﹐疫者感天地之癘气﹐在歲有多寡﹔在方隅有濃薄﹔在四時有盛衰。此气之來﹐無論老少彊弱﹐觸之者卽病。邪自口鼻而入﹐則其所客﹐內不在臟腑﹐外不在經絡﹐捨於伏脊之內﹐去表不遠﹐附近於胃﹐乃表裏之分界﹐是爲半表半里﹐卽《鍼經》所謂橫連膜原是也。胃爲十二經之海﹐十二經皆都會於胃﹐故胃气能敷布於十二經中﹐而榮養百骸﹐毫髮之間﹐彌所不貫。凡邪在經爲表﹐在胃爲裏﹐今邪在膜原者﹐正當經胃交關之所﹐故爲如折﹔如浮越於陽明﹐則有目痛﹑眉稜骨痛﹑鼻幹﹔如浮越於少陽﹐則有脇痛﹑耳聾﹑寒熱﹑嘔而口苦。大槪述之﹐邪越太陽居多﹐陽明次之﹐少陽又其次也。邪之所著﹐有天受﹐有傳染﹐所感𨿽殊﹐其病則一。凡人口鼻之气﹐通乎天气﹐本气充滿﹐邪不易入﹐本气適逢虧欠﹐呼吸之間﹐外邪因而乘之。昔有三人﹐冒霧早行﹐空腹者死﹐飲酒者病﹐飽食者不病。疫邪所著﹐又何異耶﹖若其年气來盛厲﹐不論彊弱﹐正气稍衰者﹐觸之卽病﹐則又不拘於此矣。其感之深者﹐中而卽發﹔感之淺者﹐邪不勝正﹐未能頓發﹐或遇饑飽勞碌﹐憂思气怒﹐正气被傷﹐邪气始得張溢﹐營衛營運之機﹐乃爲之阻﹐吾身之陽气﹐因而屈曲﹐故爲病熱。其始也﹐格陽於內﹐不及於表﹐故先凜凜惡寒﹐甚則四肢厥逆。陽气漸積﹐郁極而通﹐則厥回而中外皆熱。至是但熱而不惡寒者﹐因其陽气之周也。此際應有汗﹐或反無汗者﹐存乎邪結之輕重也。卽便有汗﹐乃肌表之汗。若外感在經之邪﹐一汗而解。今邪在半表半里﹐表𨿽有汗﹐徒損眞气﹐邪气深伏﹐何能得解﹖必俟其伏邪漸退﹐表气潛行於內﹐乃作大戰﹐精气自內由膜中以達表﹐振戰止而復熱﹐此時表裏相通﹐故大汗淋漓﹐衣被濕透﹐邪從汗解﹐此名戰汗。

當卽脈靜身涼﹐神淸气爽﹐劃然而愈。然有自汗而解者﹐但出表爲順﹐卽不藥亦自愈也。伏邪未退﹐所有之汗﹐止得衛气漸通﹐熱亦暫減﹐超時復熱。午後潮熱者﹐至是郁甚﹐陽气與時消息也﹐自後加熱而不惡寒者﹐陽气之積也。其惡寒或微或甚﹐因其人之陽气盛衰也﹔其發熱或久或不久﹐或晝夜純熱﹐或黎明稍減﹐因其感邪之輕重也。疫邪與瘧仿佛﹐但瘧不傳胃﹐惟疫乃傳胃。始則皆先凜凜惡寒﹐旣而發熱﹐又非若傷寒發熱而兼惡寒也。至於伏邪動作﹐方有變證其變或從外解﹐或從內陷。從外解者順﹐從內陷者逆。更有表裏先後不同﹕有先表而後裏者﹐有先裏而後表者﹐有但表而不裏者﹐有但裏而不表者﹐有表裏偏勝者﹐有表裏分傳者﹐有表而再表者﹐有裏而再裏者。有表裏分傳而又分傳者。從外解者﹐或發斑﹐或戰汗﹑狂汗﹑自汗﹑盜汗﹔從內陷者﹐胸膈痞悶﹐心下脹滿﹐或腹中痛﹐或燥結便祕﹐或熱結旁流﹐或協熱下利﹐或嘔吐﹑惡心﹑譫語﹑舌黃﹑舌黑﹑苔刺等證。因證而知變﹐因變而知治。此言其大略﹐詳見脈證治法諸條。

上卷

溫疫初起

溫疫初起﹐先憎寒而後發熱﹐日後但熱而無憎寒也。初得之二三日﹐其脈不浮不沈而數﹐晝夜發熱﹐日晡益甚﹐頭疼身痛。其時邪在伏脊之前﹐腸胃之後﹐𨿽有頭疼身痛﹐此邪熱浮越於經﹐不可認爲傷寒表證﹐輒用麻黃桂枝之類彊發其汗。此邪不在經﹐汗之徒傷表气﹐熱亦不減。又不可下﹐此邪不在裏﹐下之徒傷胃气﹐其渴愈甚。宜達原飲。

達原飲

檳榔﹝二錢﹞濃朴﹝一錢﹞艸果仁﹝五分﹞知母﹝一錢﹞芍藥﹝一錢﹞黃芩﹝一錢﹞甘艸﹝五分﹞

上用水二鐘﹐煎八分﹐午後溫服。

按﹕檳榔能消能磨﹐除伏邪﹐爲疏利之藥﹐又除嶺南瘴气﹔濃朴破戾气所結﹔艸果辛烈气雄﹐除伏邪盤踞﹔三味協力﹐直達其巢穴﹐使邪气潰敗﹐速離膜原﹐是以爲達原也。熱傷津液﹐加知母以滋陰﹔熱傷營血﹐加白芍以和血﹔黃芩淸燥熱之餘﹔甘艸爲和中之用﹔以後四味﹐不過調和之劑﹐如渴與飲﹐非拔病之藥也。凡疫邪遊溢諸經﹐當隨經引用﹐以助升泄﹐如脇痛﹑耳聾﹑寒熱﹑嘔而口苦﹐此邪熱溢於少陽經也﹐本方加柴胡一錢﹔如腰背項痛﹐此邪熱溢於太陽經也﹐本方加羌活一錢﹔如目痛﹑眉稜骨痛﹑眼眶痛﹑鼻幹不眠﹐此邪熱溢於陽明經也﹐本方加漧葛一錢。證有遲速輕重不等﹐藥有多寡緩急之分﹐務在臨時斟酌﹐所定分兩﹐大略而已﹐不可執滯。間有感之輕者﹐舌上白苔亦薄﹐熱亦不甚﹐而無數脈﹐其不傳裏者﹐一二劑自解﹐稍重者﹐必從汗解﹐如不能汗﹐乃邪气盤踞於膜原﹐內外隔絕﹐表气不能通於內﹐裏气不能達於外﹐不可彊汗。或者見加發散之藥﹐便欲求汗﹐誤用衣被壅遏﹐或將湯火熨蒸﹐甚非法也。然表裏隔絕﹐此時無遊溢之邪在經﹐三陽加法不必用﹐宜照本方可也。感之重者﹐舌上苔如積粉﹐滿布無隙﹐服湯後不從汗解﹐而從內陷者﹐舌根先黃﹐漸至中央﹐邪漸入胃﹐此三消飲證。若脈長洪而數﹐大汗多渴﹐此邪气適離膜原﹐欲表未表﹐此白虎湯證。

如舌上純黃色﹐兼之裏證﹐爲邪已入胃﹐此又承气湯證也。有二三日卽潰而離膜原者﹐有半月十數日不傳者﹐有初得之四五日﹐淹淹攝攝﹐五六日後陡然勢張者。凡元气勝者毒易傳化﹐元气薄者邪不易化﹐卽不易傳。設遇他病久虧﹐適又染疫能感不能化﹐安望其傳﹖不傳則邪不去﹐邪不去則病不瘳﹐延纏日久﹐愈沈愈伏﹐多致不起﹐時師誤認怯證﹐日進參﹐愈壅愈固﹐不死不休也。

上卷

傳變不常

疫邪爲病﹐有從戰汗而解者﹔有從自汗﹑盜汗﹑狂汗而解者﹔有無汗竟傳入胃者﹔有自汗淋漓﹐熱渴反甚﹐終得戰汗方解者﹔有胃气壅郁﹐必因下乃得戰汗而解者﹔有表以汗解﹐裏有餘邪﹐不因他故﹐越三五日前證復發者﹔有發黃因下而愈者﹔有發黃因下而斑出者﹔有竟從發斑而愈者﹔有裏證急﹐𨿽有斑﹐非下不愈者。此𨿽傳變不常﹐亦疫之常變也。有局外之變者﹐男子適逢淫欲﹐或向來下元空虛﹐邪熱乘虛陷於下焦﹐气道不施﹐以致小便閉塞﹐小腹脹滿﹐每至夜卽發熱﹐以導赤散﹑五苓﹑五皮之類﹐分毫不效﹐得大承气一服﹐小便如注而愈者。或宿有他病﹐一隅之虧﹐邪乘宿昔所損而傳者﹐如失血崩帶﹐經水適來適斷﹐心痛疝气﹐痰火喘急﹐凡此皆非常變﹐大抵邪行如水﹐惟注者受之﹐傳變不常﹐皆因人而使﹐蓋因疫而發舊病﹐治法無論某經某病﹐但治其疫﹐而舊病自愈。

上卷

急證急攻

溫疫發熱一二日﹐舌上白苔如積粉﹐早服達原飲一劑﹐午前舌變黃色﹐隨現胸膈滿痛﹐大渴煩躁﹐此伏邪卽潰﹐邪毒傳胃也。前方加大黃下之﹐煩渴少減﹐熱去六七﹐午後復加煩躁發熱﹐通舌變黑生刺﹐鼻如煙煤﹐此邪毒最重﹐復瘀到胃﹐急投大承气湯。傍晚大下﹐至夜半熱退﹐次早鼻黑苔刺如失。此一日之間﹐而有三變﹐數日之法﹐一日行之。因其毒甚﹐傳變亦速﹐用藥不得不緊。設此證不服藥﹐或投緩劑﹐羈遲二三日﹐必死。設不死﹐服藥亦無及矣。嘗見溫疫二三日卽斃者﹐乃其類也。

上卷

表裏分傳

溫疫舌上白苔者﹐邪在膜原也。舌根漸黃至中央﹐乃邪漸入胃。設有三陽現證﹐用達原飲三陽加法。因有裏證﹐復加大黃﹐名三消飲。三消者﹐消內消外消不內外也。此治疫之全劑﹐以毒邪表裏分傳﹐膜原尙有餘結者宜之。

三消飲

檳榔艸果濃朴白芍甘艸知母黃芩大黃葛根羌活柴胡姜﹑棗煎服。

上卷

熱邪散漫

溫疫脈長洪而數﹐大渴復大汗﹐通身發熱﹐宜白虎湯。

白虎湯

石膏﹝一兩﹞知母﹝五錢﹞甘艸﹝五錢﹞炒米﹝一撮﹞

加姜煎服。

按﹕白虎湯辛涼發散之劑﹐淸肅肌表气分藥也。蓋毒邪已潰﹐中結漸開﹐邪气分離膜原﹐尙未出表﹐然內外之气已通﹐故多汗﹐脈長洪而數。白虎辛涼解散﹐服之或戰汗﹐或自汗而解。若溫疫初起﹐脈𨿽數未至洪大﹐其時邪气盤踞於膜原﹐宜達原飲。誤用白虎﹐旣無破結之能﹐但求淸熱﹐是猶揚湯止沸也。若邪已入胃﹐非承气不愈﹐誤用白虎﹐旣無逐邪之能﹐徒以剛悍而伐胃气﹐反抑邪毒﹐致脈不行﹐因而細小。又認陽證得陰脈﹐妄言不治﹐醫見脈微欲絕﹐益不敢議下﹐日惟雜進寒涼﹐以爲穩當﹐愈投愈危﹐至死無悔。此當急投承气緩緩下之﹐六脈自復。

上卷

內壅不汗

邪發於半表半里﹐一定之法也。至於傳變﹐或出表﹐或入裏﹐或表裏分傳﹐醫見有表復有裏﹐乃引經論﹐先解其表﹐乃攻其裏﹐此大謬也。嘗見以大劑麻黃連進﹐一毫無汗﹐轉見煩躁者何耶﹖蓋發汗之理﹐自內由中以達表。今裏气結滯﹐陽气不能敷布於外﹐卽四肢未免厥逆﹐又安能气液蒸蒸以達表﹖譬如縛足之鳥﹐乃欲飛升﹐其可得乎﹖蓋鳥之將飛﹐其身必伏﹐先足縱而後揚翅﹐方得升舉﹐此與戰汗之義同。又如水注﹐閉其後竅﹐則前竅不能涓滴﹐與發汗之義同。凡見表裏分傳之證﹐務宜承气先通其裏﹐裏气一通﹐不待發散﹐多有自能汗解。

上卷

下後脈浮

裏證下後﹐脈浮而微數﹐身微熱﹐神思或不爽﹐此邪熱浮於肌表﹐裏無壅滯也。

𨿽無汗﹐宜白虎湯﹐邪從汗解。若大下後或數下後﹐脈空浮而數﹐按之豁然如無﹐宜白虎湯加人參﹐覆杯則汗解。下後脈浮而數﹐原當汗解﹐遷延五六日脈證不攺﹐仍不得汗者﹐以其人或自利經久﹐或素有他病先虧﹐或本病日久不痊﹐或反復數下﹐以致周身血液枯涸﹐故不得汗﹐白虎辛涼除肌表散漫之熱邪﹐加人參以助周身之血液﹐於是經絡潤澤﹐元气鼓舞﹐腠理開發﹐故得汗解。

上卷

下後脈復沈

裏證脈沈而數﹐下後脈浮者﹐當得汗解。今不得汗﹐後二三日﹐脈復沈者﹐膜原余邪復瘀到胃也﹐宜更下之。更下後﹐脈再浮者﹐仍當汗解﹐宜白虎湯。

上卷

邪气復聚

裏證下後﹐脈不浮﹐煩渴減﹐身熱退﹐越四五日復發熱者﹐此非關飲食勞復﹐乃膜原尙有餘邪隱匿﹐因而復發﹐此必然之理。不知者每每歸咎於病患﹐誤也。宜再下之卽愈。但當少與﹐愼勿過劑﹐以邪气微也。

上卷

下後身反熱

應下之證﹐下後當脈靜身涼﹐今反發熱者﹐此內結開﹐正气通﹐郁陽暴伸也。卽如鑪中伏火﹐撥開𨿽焰﹐不久自息﹐此與下後脈反數義同。若溫疫將發﹐原當日漸加熱﹐胃本無邪﹐誤用承气﹐更加發熱﹐實非承气使然﹐乃邪气方張﹐分內之熱也。但嫌下早之誤﹐徒傷胃气耳。日後傳胃﹐再當下之。又有藥煩者﹐與此懸絕﹐詳載本條。

上卷

下後脈反數

應下失下﹐口燥舌漧而渴﹐身反熱減﹐四肢時厥﹐欲得近火壅被﹐此陽气伏也。

旣下厥回﹐去鑪減被﹐脈大而加數﹐舌上生津﹐不思水飲﹐此裏邪去﹐郁陽暴伸也﹐宜柴胡淸燥湯去花粉﹑知母﹐加葛根﹐隨其性而升泄之。此證類近白虎﹐但熱渴旣除﹐又非白虎所宜也。

上卷

因證數攻

溫疫下後二三日﹐或一二日﹐舌上復生苔刺﹐邪未盡也。再下之﹐苔刺𨿽未去﹐已無鋒芒而軟﹐然熱渴未除﹐更下之﹐熱渴減﹐苔刺脫﹐日後更復熱﹐又生苔刺﹐更宜下之。余裏周因之者﹐患疫月餘﹐苔刺凡三換﹐計服大黃二十兩﹐始得熱不復作﹐其餘脈證方退也。所以凡下不以數計﹐有是證則投是藥﹐醫家見理不透﹐經歷未到﹐中道生疑﹐往往遇此證﹐反致耽擱。但其中有間日一下者﹐有應連下三四日者﹐有應連下二日間一日者﹐其中寬緩之間﹐有應用柴胡淸燥湯者﹐有應用犀角地黃湯者。至投承气﹐某日應多與﹐某日應少與﹐其間不能得法﹐亦足以誤事﹐此非可以言傳﹐貴乎臨時斟酌。

朱海疇者﹐年四十五歲﹐患疫得下證﹐四肢不舉﹐身臥如塑﹐目閉口張﹐舌上苔刺﹐問其所苦不能答﹐因問其子﹐兩三日所服何藥﹖云進承气湯三劑﹐每劑投大黃兩許不效﹐更無他策﹐惟待日而已﹐但不忍坐視﹐更祈一診。余診得脈尙有神﹐下證悉具﹐藥淺病深也。先投大黃一兩五錢﹐目有時而小動﹐再投﹐舌刺無芒﹐口漸開能言。三劑舌苔少去﹐神思稍爽。

四日服柴胡淸燥湯﹐五日復生芒刺﹐煩熱又加﹐再下之。七日又投承气養榮湯﹐熱少退。八日仍用大承气﹐肢體自能少動。計半月﹐共服大黃十二兩而愈。又數日﹐始進糜粥﹐調理兩月平復。凡治千人﹐所遇此等﹐不過三四人而已﹐姑存案以備參酌耳。

上卷

病愈結存

溫疫下後﹐脈證俱平﹐腹中有塊﹐按之則疼﹐自覺有所阻而膨悶﹐或時有升降之气﹐往來不利﹐常作蛙聲﹐此邪气已盡﹐其宿結尙未除也﹐此不可攻。攻之徒損元气﹐气虛益不能傳送﹐終無補於治結﹐須飲食漸進﹐胃气稍復﹐津液流通﹐自能潤下也。嘗遇病愈後食粥半月﹐結塊方下﹐堅黑如石。

上卷

下格

溫疫愈後﹐脈證俱平﹐大便二三旬不行﹐時時作嘔﹐飲食不進﹐𨿽少與湯水﹐嘔吐愈加﹐此爲下格。然下旣不通﹐必返於上。設誤認翻胃﹐乃與牛黃﹑狗寶﹐及誤作寒气﹐而以藿香﹑丁香﹑二陳之類﹐誤也。宜調胃承气熱服﹐頓下宿結及溏糞﹑粘膠惡物﹐臭不可當者﹐嘔吐立止。所謂欲求南風﹐須開北牖是也。嘔止愼勿驟補﹐若少與參﹐則下焦復閉﹐嘔吐仍作也。此與病愈結存仿佛﹐彼則妙在往來蛙聲一證﹐故不嘔而能食。可見毫釐之差﹐遂有千里之異。按二者大便俱閉﹐脈靜身涼﹐一安一危者﹐在乎气通气塞之間而已矣。

上卷

注意逐邪勿拘結糞

溫疫可下者﹐約三十餘證﹐不必悉具﹐但見舌黃﹑心腹痞滿﹐便於達原飲加大黃下之。設邪在膜原者﹐已有行動之機﹐欲離未離之際﹐得大黃促之而下﹐實爲開門祛賊之法﹐卽使未愈﹐邪亦不能久羈。二三日後﹐余邪入胃﹐仍用小承气徹其餘毒。大凡客邪貴乎早治﹐乘人气血未亂﹐肌肉未消﹐津液未耗﹐病患不至危殆﹐投劑不至掣肘﹐愈後亦易平復。欲爲萬全之策者﹐不過知邪之所在﹐早拔去病根爲要耳。但要諒人之虛實﹐度邪之輕重﹐察病之緩急﹐揣邪气離膜原之多寡﹐然後藥不空投﹐投藥無太過不及之獘。是以仲景自大柴胡以下﹐立三承气﹐多與少與﹐自有輕重之殊。勿拘於下不厭遲之說﹐應下之證﹐見下無結糞﹐以爲下之早﹐或以爲不應下之證﹐誤投下藥﹐殊不知承气本爲逐邪而設﹐非專爲結糞而設也。必俟其糞結﹐血液爲熱所搏﹐變證疊起﹐是猶養虎遺患﹐醫之咎也。況多有溏糞失下﹐但蒸作極臭如敗醬﹐或如藕泥﹐臨死不結者﹐但得穢惡一去﹐邪毒從此而消﹐脈證從此而退﹐豈徒孜孜糞結而後行哉﹗假如經枯血燥之人﹐或老人血液衰少﹐多生燥結﹔或病後血气未復﹐亦多燥結。在經所謂不更衣十日無所苦﹐有何妨害﹖是知燥結不致損人﹐邪毒之爲殞命也。要知因邪熱致燥結﹐非燥結而致邪熱也。但有病久失下﹐燥結爲之壅閉﹐瘀邪郁熱﹐益難得泄﹐結糞一行﹐气通而邪熱乃泄﹐此又前後之不同。總之﹐邪爲本﹐熱爲標﹐結糞又其標也。能早去其邪﹐安患燥結耶﹗假令滯下﹐本無結糞﹐初起質實﹐頻數窘急者﹐宜芍藥湯加大黃下之。此豈亦因結糞而然耶積﹐若去積以爲治﹐已成之積方去﹐未成之積復生﹐須用大黃逐去其邪﹐是乃斷其生積之源﹐營衛流通﹐其積不治而自愈矣。更有虛痢﹐又非此論。

或問﹕脈證相同﹐其糞有結有不結者何也﹖曰﹕原其人病至大盒飯卽不行﹐續得蘊熱﹐益難得出﹐蒸而爲結也。一者其人平素大便不實﹐𨿽胃家熱甚﹐但蒸作極臭﹐狀如粘膠﹐至死不結。應下之證﹐設引經論初硬後必溏不可攻之句﹐誠爲千古之獘。

大承气湯

大黃﹝五錢﹞濃朴﹝一錢﹞枳實﹝一錢﹞芒硝﹝三錢﹞

水姜煎服﹐弱人減半﹐邪微者各復減半。

小承气湯

大黃﹝五錢﹞濃朴﹝一錢﹞枳實﹝一錢﹞

水姜煎服。

調胃承气湯

大黃﹝五錢﹞芒硝﹝二錢五分﹞甘艸﹝一錢﹞

水姜煎服。

按﹕三承气湯﹐功用仿佛。熱邪傳裏﹐但上焦痞滿者﹐宜小承气湯﹔中有堅結者﹐加芒硝軟堅﹐惟存宿結而有瘀熱者﹐調胃承气宜之。三承气功效俱在大黃﹐餘皆治標之品也。不柰湯藥者﹐或嘔或畏﹐當爲細末﹐蜜丸湯下。

上卷

蓄血

大小便蓄血﹐便血﹐不論傷寒時疫﹐蓋因失下﹐邪熱久羈﹐無由以泄﹐血爲熱搏﹐畱於經絡﹐敗爲紫血﹐溢於腸胃﹐腐爲黑血﹐便色如漆﹐大便反易者﹐𨿽結糞得瘀而潤下﹐結糞𨿽行﹐眞元已敗﹐多至危殆。其有喜忘如狂者﹐此胃熱波及於血分﹐血乃心之屬﹐血中畱火延蔓心家﹐宜其有是證矣。仍從胃治。

發黃一證﹐胃實失下﹐表裏壅閉﹐郁而爲黃﹐熱更不泄﹐搏血爲瘀。凡熱經气不郁﹐不致發黃﹐熱不幹血分﹐不致蓄血﹐同受其邪﹐故發黃而兼蓄血﹐非蓄血而致發黃也。但蓄血一行﹐熱隨血泄﹐黃因隨減。嘗見發黃者﹐原無瘀血﹐有瘀血者﹐原不發黃。所以發黃﹐當咎在經瘀熱﹐若專治瘀血誤也。胃移熱於下焦气分﹐小便不利﹐熱結膀胱也。移熱於下焦血分﹐膀胱蓄血也。小腹硬滿﹐疑其小便不利﹐今小便自利者﹐責之蓄血也。小便不利亦有蓄血者﹐非小便自利便爲蓄血也。胃實失下﹐至夜發熱者﹐熱畱血分﹐更加失下﹐必致瘀血。初則晝夜發熱﹐日晡益甚﹐旣投承气﹐晝日熱減﹐至夜獨熱者﹐瘀血未行也﹐宜桃仁承气湯。服湯後熱除爲愈﹐或熱時前後縮短﹐再服再短﹐蓄血盡而熱亦盡。大勢已去﹐亡血過多﹐余焰尙存者﹐宜犀角地黃湯調之。至夜發熱﹐亦有癉瘧﹐有熱入血室﹐皆非蓄血﹐並未可下﹐宜審。

桃仁承气湯

大黃芒硝桃仁當歸芍藥丹皮照常煎服。

犀角地黃湯

地黃﹝一兩﹞白芍﹝三錢﹞丹皮﹝二錢﹞犀角﹝二錢﹐研碎﹞

上先將地黃溫水潤透﹐銅刀切作片﹐石臼內搗爛﹐再加水如糊﹐絞汁聽用﹐其滓入藥同煎﹐藥成去滓﹐入前汁合服。

按﹕傷寒太陽病不解﹐從經傳腑﹐熱結膀胱﹐其人如狂﹐血自下者愈。血結不行者﹐宜抵當湯。今溫疫起無表證﹐而惟胃實﹐故腸胃蓄血多﹐膀胱蓄血少。然抵當湯行瘀逐蓄之最者﹐無分前後二便﹐並可取用。然蓄血結甚者﹐在桃仁力所不及﹐宜抵當湯。蓋非大毒猛厲之劑﹐不足以抵當﹐故名之。然抵當證﹐所遇亦少﹐此以備萬一之用。

抵當湯

大黃﹝五錢﹞虻虫﹝二十枚﹐炙幹﹐研末﹞桃仁﹝五錢﹐研加酒﹞水蛭﹝炙榦爲末﹐五分﹞

照常煎服。

上卷

發黃

發黃膽是腑病﹐非經病也。疫邪傳裏﹐遺熱下焦﹐小便不利﹐邪無輸泄﹐經气郁滯﹐其傳爲疸﹐身目如金者﹐宜茵陳湯。

茵陳湯

茵陳﹝一錢﹞山梔﹝二錢﹞大黃﹝五錢﹞

水姜煎服。

按﹕茵陳爲治疸退黃之專藥﹐今以病證較之﹐黃因小便不利﹐故用山梔除小腸屈曲之火﹐瘀熱旣除﹐小便自利。當以發黃爲標﹐小便不利爲本。及論小便不利﹐病原不在膀胱﹐乃系胃家移熱﹐又當以小便不利爲標﹐胃實爲本。是以大黃爲專功﹐山梔次之﹐茵陳又其次也。設去大黃而服山梔﹑茵陳﹐是忘本治標﹐鮮有效矣。或用茵陳五苓﹐不惟不能退黃﹐小便間亦難利。

愚按﹕舊論發黃﹐有從濕熱﹐有從陰寒者﹐陰病發黃確有其證﹐何得云妄﹖濕熱發黃尢爲最多﹐大約如合曲相似。

飲入於胃﹐胃气薰蒸則成濕熱。濕熱外蒸﹐透入肌腠遂成黃病。燥火焉有發黃之理﹖此言爲吳君白圭之玷。

上卷

邪在胸膈

溫疫胸膈滿悶﹐心煩喜嘔﹐欲吐不吐﹐𨿽吐而不得大吐﹐腹不滿﹐欲飲不能飲﹐欲食不能食﹐此疫邪畱於胸膈﹐宜瓜蒂散吐之。

瓜蒂散

甜瓜蒂﹝一錢﹞赤小豆﹝二錢﹐研碎﹞生山梔仁﹝二錢﹞

上用水二鐘﹐煎一鐘﹐後入赤豆﹐煎至八分﹐先服四分﹐一時後不吐﹐再服盡。吐之未盡﹐煩滿尙存者﹐再煎服。如無瓜蒂﹐以淡豆豉二錢代之。

上卷

辧明傷寒時疫

或曰﹕子言傷寒與時疫有霄壤之隔﹐今用三承气﹐及桃仁承气﹑抵當﹑茵陳諸湯﹐皆傷寒方也﹐旣用其方﹐必同其證﹐子何言之異也﹖曰﹕夫傷寒必有感冒之因﹐或單衣風露﹐或彊力入水﹐或臨風脫衣﹐或當檐出浴﹐當覺肌肉粟起﹐旣而四肢拘急﹐惡風惡寒﹐然後頭疼身痛﹐發熱惡寒﹐脈浮而數﹐脈緊無汗爲傷寒﹐脈緩有汗爲傷風。時疫初起﹐原無感冒之因﹐忽覺凜凜﹐以後但熱而不惡寒﹐然亦有所觸因而發者﹐或饑飽勞碌﹐或焦思气郁﹐皆能觸動其邪﹐是促其發也。不因所觸無故自發者居多﹐促而發者﹐十中之一二耳。且傷寒投劑﹐一汗而解﹐時疫發散﹐𨿽汗不解。傷寒不傳染於人﹐時疫能傳染於人。傷寒之邪﹐自毫竅而入﹔時疫之邪﹐自口鼻入。傷寒感而卽發﹐時疫感久而後發。傷寒汗解在前﹐時疫汗解在後。傷寒投劑可使立汗﹔時疫汗解﹐俟其內潰﹐汗出自然﹐不可以期。傷寒解以發汗﹐時疫解以戰汗。傷寒發斑則病篤﹐時疫發斑則病衰。傷寒感邪在經﹐以經傳經﹔時疫感邪在內﹐內溢於經﹐經不自傳。傷寒感發甚暴﹐時疫多有淹纏二三日﹐或漸加重﹐或淹纏五六日﹐忽然加重。傷寒初起﹐以發表爲先﹐時疫初起﹐以疏利爲主。種種不同。其所同者﹐傷寒時疫皆能傳胃﹐至是同歸於一﹐故用承气湯輩﹐導邪而出。要之﹐傷寒時疫﹐始異而終同也。夫傷寒之邪﹐自肌表一徑傳裏﹐如浮雲之過太虛﹐原無根蒂﹐惟其傳法﹐始終有進而無退﹐故下後皆能脫然而愈。時疫之邪﹐始則匿於膜原﹐根深蒂固﹐發時與營衛交並﹐客邪經由之處﹐營衛未有不被其所傷者﹐因其傷﹐故名曰潰。然不潰則不能傳﹐不傳邪不能出﹐邪不出而疾不瘳。時疫下後﹐多有未能頓解者﹐何耶﹖蓋疫邪每有表裏分傳者﹐因有一半向外傳﹐則﹐於是肌肉之邪﹐不能卽達於肌表﹐下後裏气一通﹐表气亦順﹐向者郁於肌肉之邪﹐方能盡發於肌表﹐或斑或汗﹐然後脫然而愈﹐傷寒下後無有此法。𨿽曰終同﹐及細較之﹐而終又有不同者矣。

或曰﹕傷寒感天地之正气﹐時疫感天地之戾气﹐气旣不同﹐俱用承气﹐又何藥之相同也﹖曰﹕風寒疫邪﹐與吾身之眞气﹐勢不兩立﹐一有所著﹐气壅火積﹐气也﹐火也﹐邪也﹐三者混一﹐與之俱化﹐失其本然之面目﹐至是均爲之邪矣。但以驅逐爲功﹐何論邪之同異也。假如初得傷寒爲陰邪﹐主閉藏而無汗﹐傷風爲陽邪﹐主開發而多汗﹐始有桂枝﹑麻黃之分﹐原其感而未化也﹐傳至少陽﹐並用柴胡﹐傳至胃家﹐並用承气﹐至是亦無復有風寒之分矣。推而廣之﹐是知疫邪傳胃﹐治法無異也。

上卷

發斑戰汗合論

凡疫邪畱於气分﹐解以戰汗﹔畱於血分﹐解以發斑。气屬陽而輕淸﹐血屬陰而重濁。是以邪在气分則易疏透﹐邪在血分恆多膠滯﹐故陽主速而陰主遲﹐所以從戰汗者﹐可使頓解﹔從發斑者﹐當圖漸愈。

上卷

戰汗

疫邪先傳表後傳裏﹐忽得戰汗﹐經气輸泄﹐當卽脈靜身涼﹐煩渴頓除。三五日後﹐陽气漸積﹐不待飲食勞碌﹐或有反復者﹐蓋表邪已解﹐裏邪未去﹐才覺發熱﹐下之卽解。

疫邪表裏分傳﹐裏气壅閉﹐非汗下不可。汗下之未盡﹐日後復熱﹐當復下復汗。溫疫下後﹐煩渴減﹐腹滿去﹐或思食而知味﹐裏气和也。身熱未除﹐脈近浮﹐此邪气拂郁於經﹐表未解也﹐當得汗解。如未得汗﹐以柴胡淸燥湯和之﹐復不得汗者﹐從漸解也﹐不可苛求其汗。

應下失下﹐气消血耗﹐旣下欲作戰汗﹐但戰而不汗者危。以中气虧微﹐但能降陷﹐不能升發也。次日當期復戰﹐厥回汗出者生﹐厥不回﹐汗不出者死。以正气脫﹐不勝其邪也。戰而厥回無汗者﹐眞陽尙在﹐表气枯涸也﹐可使漸愈。凡戰而不復﹐忽痙者必死。痙者身如屍﹐牙關緊﹐目上視。凡戰不可擾動﹐但可溫覆﹐擾動則戰而中止﹐次日當期復戰。戰汗後復下﹐後越二三日反腹痛不止者﹐欲作滯下也﹐無論已見積未見積﹐宜芍藥湯。

芍藥湯

白芍﹝一錢﹞當歸﹝一錢﹞檳榔﹝二錢﹞濃朴﹝一錢﹞甘艸﹝七分﹞

水姜煎服。裏急後重﹐加大黃三錢﹔紅積﹐倍芍藥﹔白積﹐倍檳榔。

上卷

自汗

自汗者﹐不因發散﹐自然汗出也。伏邪中潰﹐气通得汗﹐邪欲去也。若脈長洪而數﹐身熱大渴﹐宜白虎湯﹐得戰汗方解。裏證下後﹐續得自汗﹐𨿽二三日不止﹐甚則四五日不止﹐身微熱﹐熱甚則汗甚﹐熱微汗亦微﹐此屬實﹐乃表有畱邪也﹐邪盡汗止。汗不止者﹐宜柴表當盛暑﹐多作自汗﹐宜下之。白虎證自汗詳見前。若面無神色﹐唇口刮白﹐表裏無陽證﹐喜熱飲﹐稍冷則畏﹐脈微欲絕﹐忽得自汗﹐淡而無味者爲虛脫﹐夜發則晝死﹐晝發則夜亡﹐急當峻補﹐補不及者死。大病愈後數日﹐每飲食及驚動卽汗﹐此表裏虛怯﹐宜人參養榮湯倍黃。

上卷

盜汗

裏證下後﹐續得盜汗者﹐表有微邪也。若邪甚竟作自汗﹐伏邪中潰﹐則作戰汗矣。凡人目張﹐則衛气行於陽﹐目瞑﹐則衛气行於陰﹐行陽謂升發於表﹐行陰謂斂降於內。今內有伏熱﹐而又遇衛气﹐兩陽相搏﹐熱蒸於外則腠理開而盜汗出矣。若內伏之邪一盡﹐則盜汗自止﹐設不止者﹐宜柴胡湯以佐之。時疫愈後﹐脈靜身涼﹐數日後反得盜汗及自汗者﹐此屬表虛﹐宜黃湯。

柴胡湯

柴胡﹝三錢﹞黃芩﹝一錢﹞陳皮﹝一錢﹞甘艸﹝一錢﹞生薑﹝一錢﹞大棗﹝二枚﹞

古方用人參半夏﹐今表裏實﹐故不用人參。無嘔吐﹐不加半夏。

黃湯

黃﹝三錢﹞五味子﹝三錢﹞當歸﹝一錢﹞白術﹝一錢﹞甘艸﹝五分﹞

照常煎服。如汗未止﹐加麻黃淨根一錢五分﹐無有不止者﹐然屬實常多﹐屬虛常少﹐邪气盛爲實﹐正气奪爲虛。虛實之分﹐在乎有熱無熱﹐有熱爲實﹐無熱爲虛。若顚倒誤用﹐未免實實虛虛之誤﹐臨證當愼。

上卷

狂汗

狂汗者﹐伏邪中潰﹐欲作汗解﹐因其人稟賦充盛﹐陽气沖擊﹐不能頓開﹐故忽然坐臥不安﹐且狂且躁﹐少頃大汗淋漓﹐狂躁頓止﹐脈靜身涼﹐霍然而愈。

上卷

發斑

邪畱血分﹐裏气壅閉﹐則伏邪不得外透而爲斑。若下之﹐內壅一通﹐則衛气亦從而疏暢﹐或出表爲斑﹐則毒邪亦從而外解矣。若下後斑漸出﹐不可更大下﹐設有下證﹐少與承气緩緩下之。若復大下﹐中气不振﹐斑毒內陷則危﹐宜托裏舉斑湯。

托裏舉斑湯

白芍當歸﹝各一錢﹞升麻﹝五分﹞白芷柴胡﹝各七分﹞穿山甲﹝二錢﹐炙黃﹞

水姜煎服。下後斑漸出﹐復大下﹐斑毒復隱﹐反加循衣摸牀﹐撮空理綫﹐脈漸微者危﹐本方加人參一錢﹐補不及者死。若未下而先發斑者﹐設有下證﹐少與承气﹐須從緩下。

上卷

數下亡陰

下證以邪未盡﹐不得已而數下之﹐間有兩目加澀﹑舌反枯漧﹑津不到咽﹑唇口燥裂﹐緣其人所稟陽髒﹐素多火而陰虧。今重亡津液﹐宜淸燥養榮湯。設熱渴未除﹐裏證仍在﹐宜承气養榮湯。

上卷

解後宜養陰忌投參術

夫疫乃熱病也﹐邪气內郁﹐陽气不得宣布﹐積陽爲火﹐陰血每爲熱搏﹐暴解之後﹐余焰尙在﹐陰血未復﹐大忌參﹑﹑白術﹐得之反助其壅郁﹐余邪畱伏﹐不惟目下淹纏﹐日後必變生異證﹐或周身痛痺﹐或四肢攣急﹐或流火結痰﹐或徧身瘡瘍﹐或兩腿攢痛﹐或勞嗽湧痰﹐或气毒流注。或痰核穿漏﹐皆驟補之爲害也。凡有陰枯血燥者﹐宜淸燥養榮湯。若素多痰﹐及少年平時肥盛者﹐投之恐有膩膈之獘﹐亦宜斟酌。大抵時疫愈後﹐調理之劑﹐投之不當﹐莫如靜養節飲食爲第一。

淸燥養榮湯

知母天花粉當歸身白芍地黃汁陳皮甘艸加燈心煎服。表有餘熱﹐宜柴胡養榮湯。

柴胡養榮湯

柴胡黃芩陳皮甘艸當歸白芍生地知母天花粉姜棗煎服。裏證未盡﹐宜承气養榮湯。

承气養榮湯

知母當歸芍藥生地大黃枳實濃朴水姜煎服。痰涎湧甚﹐胸膈不淸者﹐宜蔞貝養榮湯。

蔞貝養榮湯

知母花粉貝母栝蔞實橘紅白芍當歸紫蘇子水姜煎服。

上卷

用參宜忌有前利後害之不同

凡人參所忌者裏證耳。邪在表及半表半里者﹐投之不妨﹐表有客邪者﹐古方如參蘇飲﹑小柴胡湯﹑敗毒散是也。半表半里者﹐如久瘧挾虛﹐用補中益气﹐不但無礙﹐而且得效﹐卽使暴瘧﹐邪气正盛﹐投之不當﹐亦不至脹﹐爲無裏證也。夫裏證者﹐不特傷寒溫疫傳胃﹐至如雜證﹐气郁﹑血郁﹑火郁﹑濕郁﹑痰郁﹑食郁之類﹐皆爲裏證﹐投之卽脹者﹐蓋以實塡實也。今溫疫下後﹐適有臨時之通﹐卽投人參﹐因而不脹﹐醫者病者﹐以爲用參之後𨿽不見佳處﹐然不爲禍﹐便爲是福﹐乃恣意投之﹐不知參乃行血裏之補藥﹐下後𨿽通﹐余邪尙在﹐再四服之﹐則助邪塡實﹐前證復起﹐禍害隨至矣。間有失下以致气血虛耗者﹐有因邪盛數下﹐及大下而挾虛者﹐遂投人參﹐當覺精神爽慧﹐醫者病者﹐皆以爲得意﹐明後日再三投之﹐卽加變證。蓋下後始則胃家乍虛﹐沾其補益而快﹐殊弗思余邪未盡﹐恣意投之﹐則漸加壅閉﹐邪火復熾﹐愈投而變證愈增矣。所以下後邪緩虛急﹐是以補性之效速而助邪之害緩﹐故前後利害之不同者有如此。

上卷

下後間服緩劑

下後或數下﹐膜原尙有餘邪未盡傳胃﹐邪熱與衛气相並﹐故熱不能頓除﹐當寬緩兩日﹐俟余邪聚胃﹐再下之﹐宜柴胡淸燥湯緩劑調理。

柴胡淸燥湯

柴胡黃芩陳皮甘艸花粉知母姜棗煎服。

上卷

下後反痞

疫邪畱於心胸﹐令人痞滿﹐下之痞應去﹐今反痞者﹐虛也。以其人或因他病先虧﹐或因新產後气血兩虛﹐或稟賦嬌怯﹐因下益虛﹐失其健運﹐邪气畱止﹐故令痞滿。今愈下而痞愈甚﹐若更用行气破气之劑﹐轉成壞證﹐宜參附養營湯。

參附養營湯

當歸﹝一錢﹞白芍﹝一錢﹞生地﹝三錢﹞人參﹝一錢﹞附子﹝炮﹐七分﹞漧薑﹝炒﹐一錢﹞

照常煎服。果如前證﹐一服痞如失﹐倘有下證﹐下後脈實﹐痞未除者﹐再下之。此有虛實之分﹐一者有下證﹐下後痞卽減者爲實﹔一者表𨿽微熱﹐脈不甚數﹐口不渴﹐下後痞反甚者爲虛。若潮熱口渴﹐脈數而痞者﹐投之禍不旋踵。

上卷

下後反嘔

疫邪畱於心胸﹐胃口熱甚﹐皆令嘔不止﹐下之嘔當去﹐今反嘔者﹐此屬胃气虛寒﹐少進粥飲﹐便欲吞酸者﹐宜半夏藿香湯﹐一服嘔立止﹐谷食漸加。

半夏藿香湯

半夏﹝一錢五分﹞眞藿香﹝一錢﹞漧薑﹝炒﹐一錢﹞白茯苓﹝一錢﹞廣陳皮﹝一錢﹞白術﹝炒﹐一錢﹞甘艸﹝五分﹞

水姜煎服。有前後一證首尾兩變者﹐有患時疫﹐心下脹滿﹐口渴發熱而嘔﹐此應下之證也。

下之諸證減去六七﹐嘔亦減半﹐再下之脹除熱退渴止﹐向則數日不眠﹐今則少寐﹐嘔獨轉甚﹐此疫毒去而諸證除﹐胃續寒而嘔甚﹐與半夏藿香湯一劑﹐而嘔卽止。

上卷

奪液無汗

溫疫下後脈沈﹐下證未除﹐再下之﹐下後脈浮者﹐法當汗解﹐三五日不得汗者﹐其人預亡津液也。時疫得下證日久失下﹐日逐下利純臭水﹐晝夜十數行﹐乃致口燥唇幹﹐舌裂如斷﹐醫者誤按仲景協熱下利法﹐因與葛根黃連黃芩湯﹐服之轉劇﹐邀予診視﹐乃熱結旁流﹐急與大承气一服﹐去宿糞甚多﹐色如敗醬﹐狀如粘膠﹐臭惡異常﹐是晚利頓止。次日服淸燥湯一劑﹐脈尙沈﹐再下之﹐脈始浮﹐下證減去﹐肌表僅存微熱﹐此應汗解﹐𨿽不得汗﹐然﹐飲食半月﹐津液漸回﹐方可得汗﹐所謂積流而渠自通也。可見脈浮身熱﹐非汗不解﹐血燥津枯﹐非液不汗。昔人以奪血無汗﹐今以奪液無汗﹐血液𨿽殊﹐枯燥則一也。

上卷

補瀉兼施

證本應下﹐耽擱失治﹐或爲緩藥羈遲﹐火邪壅閉﹐耗气搏血﹐精神殆盡﹐邪火獨存﹐以致循衣摸牀﹐撮空理綫﹐筋惕肉﹐肢體熱一毫未除﹐元神將脫﹐補之則邪毒愈甚﹐攻之則幾微之气不勝其攻﹐攻不可﹐補不可﹐補瀉不及﹐兩無生理。不得已勉用陶氏黃龍湯。此證下亦死﹐不下亦死﹐與其坐以待斃﹐莫如含藥而亡﹐或有回生於萬一者。

黃龍湯

大黃濃朴枳實芒硝人參地黃當歸照常煎服。

按﹕前證實爲庸醫耽擱﹐及今投劑﹐補瀉不及。然大虛不補﹐虛何由以回﹔大實不瀉﹐邪何由以去﹖勉用參﹑地以回虛﹐承气以逐實﹐此補瀉兼施之法也。或遇此證﹐純用承气﹐下證稍減﹐神思稍蘇﹐續得肢體振戰﹐怔忡驚悸﹐心內如人將捕之狀﹐四肢反厥﹐眩暈鬱冒﹐項背彊直﹐並前循衣摸牀撮空等證﹐此皆大虛之候﹐將危之證也﹐急用人參養營湯。虛候少退﹐速可摒去。蓋傷寒溫疫俱系客邪﹐爲火熱燥證﹐人參固爲益元气之神品﹐偏於益陽﹐有助火固邪之獘﹐當此又非良品也﹐不得已而用之。

人參養營湯

人參﹝八分﹞麥冬﹝七分﹞遼五味﹝一錢﹞地黃﹝五分﹞歸身﹝八分﹞白芍藥﹝一錢五分﹞知母﹝七分﹞陳皮﹝六分﹞甘艸﹝五分﹞

照常煎服。

如人方肉食而病適來﹐以致停積在胃﹐用大小承气連下﹐惟是臭水稀糞而已。於承气湯中但加人參一味服之﹐𨿽三四十日所停之完谷及完肉於是方下。蓋承气藉人參之力鼓舞胃气﹐宿物始動也。

上卷

藥煩

應下失下﹐眞气虧微﹐及投承气﹐下咽少頃﹐額上汗出﹐髮根燥癢﹐邪火上炎﹐手足厥冷﹐甚則振戰心煩﹐坐臥不安﹐如狂之狀﹐此中气素虧﹐不能勝藥﹐名爲藥煩。凡遇此證﹐急投姜湯卽已﹐藥中多加生薑煎服﹐則無此狀矣﹐更宜均兩三次服﹐以防嘔吐不納。

上卷

停藥

服承气腹中不行﹐或次日方行﹐或半日仍吐原藥﹐此因病久失下﹐中气大虧﹐不能運藥﹐名爲停藥﹐乃天元幾絕﹐大凶之兆也。宜生薑以和藥性﹐或加人參以助胃气﹐更有邪實病重劑輕﹐亦令不行。

上卷

虛煩似狂

時疫坐臥不安﹐手足不定﹐臥未穩則起坐﹐才著坐卽亂走﹐才抽身又欲臥﹐無有寧刻。或循衣摸牀﹐撮空撚指﹐師至才診脈﹐將手縮去﹐六脈不甚顯﹐尺脈不至﹐此平時斫喪﹐根源虧損﹐因不勝其邪﹐元气不能主持﹐故煩躁不寧﹐固非狂證﹐其危有甚於狂也﹐法當大補。然有急下者﹐或下後厥回﹐尺脈至﹐煩躁少定﹐此因邪气少退﹐正气暫復﹐微陽少伸也。不二時﹐邪气復聚﹐前證復起﹐勿以前下得效﹐今再下之﹐下之速死﹐急宜峻補﹐補不及者死。此證表裏無大熱﹐下證不備者﹐庶幾可生﹐譬如城郭空虛﹐𨿽殘寇而能直入﹐戰不可﹐守不可﹐其危可知。

上卷

神虛譫語

應下稽遲﹐血竭气耗﹐內熱煩渴譫語﹐諸下證具﹐而數下之﹐渴熱並減﹐下證悉去﹐五六日後﹐譫語不止者﹐不可以爲實﹐此邪气去﹐元神未復﹐宜淸燥養榮湯﹐加辰砂一錢。鄭聲譫語﹐態度無二﹐但有虛實之分﹐不應兩立名色。

上卷

奪气不語

時疫下後﹐气血俱虛﹐神思不淸﹐惟向裏牀睡﹐似寐非寐﹐似寤非寤﹐呼之不應﹐此正气奪﹐與其服藥不當﹐莫如靜守虛回﹐而神思自淸﹐語言漸朗﹐若攻之脈必反數﹐四肢漸厥﹐此虛虛之禍﹐危在旦夕﹐凡見此證﹐表裏無大熱者﹐宜人參養榮湯補之。能食者﹐自然虛回﹐而前證自除﹔設不食者﹐正气愈奪﹐虛證轉加﹐法當峻補。

上卷

老少異治

三春旱艸﹐得雨滋榮﹔殘臘枯枝﹐𨿽灌弗澤。凡年髙之人﹐最忌剝削﹐設投承气﹐以一當十﹔設用參術﹐十不抵一。蓋老年榮衛枯澀﹐幾微之元气易耗而難復也。不比少年气血生機甚捷﹐其勢然﹐但得邪气一除﹐正气隨復。

所以老年愼瀉﹐少年愼補﹐何況誤用耶﹗萬有年髙稟濃﹐年少賦薄者﹐又當從權﹐勿以常論。

上卷

妄投破气藥論

溫疫心下脹滿﹐邪在裏也﹐若純用靑皮﹑枳實﹑檳榔諸香燥破气之品﹐冀其寬脹﹐此大謬也。不知內壅气閉﹐原有主客之分﹐假令根於七情鬱怒﹐肝气上升﹐飲食過度﹐胃气塡實﹐本無外來邪毒﹑客气相干﹐止不過自身之气壅滯﹐投木香﹑砂仁﹑豆蔻﹑枳殼之類﹐上升者卽降﹐气閉者卽通﹐無不見效。今疫毒之气﹐傳於胸胃﹐以致升降之气不利﹐因而脹滿﹐實爲客邪累及本气﹐但得客气一除﹐本气自然升降﹐脹滿立消﹐若專用破气之劑﹐但能破正气﹐毒邪何自而泄﹖脹滿何由而消﹖治法非用小承气弗愈。旣而腸胃燥結﹐下旣不通﹐中气郁滯﹐上焦之气不能下降﹐因而充積﹐卽膜原或有未盡之邪﹐亦無前進之路﹐於是表裏上中下三焦皆阻﹐故爲痞滿燥實之證。得大承气一行﹐所謂一竅通﹐諸竅皆通﹐大關通而百關盡通也。向所郁於腸胃之邪﹐由此而下﹐腸胃旣舒﹐在膜原設有所傳不盡之餘邪﹐方能到胃﹐乘勢而下也﹐譬若河道阻塞﹐前舟旣行﹐余舟連尾而下矣。至是邪結並去﹐脹滿頓除﹐皆藉大黃之力。大黃本非破气藥﹐以其潤而最降﹐故能逐邪拔毒﹐破結導滯﹐加以枳﹑朴者﹐不無佐使云爾。若純用破气之品﹐津液愈耗﹐熱結愈固﹐滯气無門而出﹐疫毒無路而泄﹐乃望其寬胸利膈﹐惑之甚矣。

上卷

妄投補劑論

有邪不除﹐淹纏日久﹐必至羸﹐庸醫望之﹐輒用補劑﹐殊不知無邪不病﹐邪去﹐而正气得通﹐何患乎虛之不復也﹖今投補劑﹐邪气益固﹐正气日郁﹐轉郁轉熱﹐轉熱轉瘦﹐轉瘦轉補﹐轉補轉郁﹐循環不已﹐乃至骨立而斃﹐猶言服參幾許﹐補之不及﹐天數也。

病家止誤一人﹐醫者終身不悟﹐不知殺人無算。

上卷

妄投寒涼藥論

疫邪結於膜原﹐與衛气並﹐固而晝夜發熱﹐五更稍減﹐日晡益甚﹐此與癉瘧相類。癉瘧熱短﹐過時如失﹐明日至期復熱。今溫疫熱長﹐十二時中首尾相接﹐寅卯之間﹐乃其熱之首尾也。卽二時余焰不淸﹐似乎日夜發熱。且其始也﹐邪結膜原﹐气並爲熱﹐胃本無病﹐誤用寒涼﹐妄伐生气﹐此其誤者一﹔及邪傳胃﹐煩渴口燥﹐舌漧苔刺﹐气噴如火﹐心腹痞滿﹐午後潮熱﹐此應下之證﹐若用大劑芩連梔柏﹐專務淸熱﹐竟不知熱不能自成其熱﹐皆由邪在胃家﹐阻礙正气﹐郁而不通﹐火亦畱止﹐積火成熱﹐但知火與熱﹐不知因邪而爲火熱﹐智者必投承气﹐逐去其邪﹐气行火泄﹐而熱自已。若槪用寒涼﹐何異揚湯止沸﹐每見今醫好用黃連解毒湯﹐黃連瀉心湯﹐蓋本《素問》熱淫所勝治以寒涼﹐以爲聖人之言必不我欺﹐況熱病用寒藥﹐最是快捷方式﹐又何疑乎﹖每遇熱甚﹐反指大黃能瀉﹐而損元气﹐黃連淸熱﹐且不傷元气﹐更無下泄之患﹐且得病家無有疑慮﹐守此以爲良法。由是凡遇熱證﹐大劑與之﹐二三錢不已﹐增至四五錢﹐熱又不已﹐晝夜連進﹐其病轉劇﹐至此技窮力竭﹐反謂事理當然。

又見有等日久﹐腹皮貼背﹐乃調胃承气證也﹐況無痞滿﹐益不敢議承气﹐惟類聚寒涼﹐專務淸熱﹐又思寒涼之最者莫如黃連﹐因而再倍之﹐日近危篤﹐有邪不除﹐耽誤至死﹐猶言服黃連至幾兩﹐熱不能淸﹐非藥之不到﹐或言不治之證﹐或言病者之數也。他日凡遇此證﹐每每如是﹐𨿽父母妻子﹐不過以此法毒之﹐蓋不知黃連苦而性滯﹐寒而气燥﹐與大黃均爲寒藥﹐大黃走而不守﹐黃連守而不走﹐一燥一潤﹐一通一塞﹐相去甚遠﹐且疫邪首尾以通行爲治﹐若用黃連﹐反招閉塞之害﹐邪毒何由以瀉﹖病根何由以拔﹖旣不知病原﹐焉能以愈疾耶﹖問曰﹕間有進黃連而得效者﹐何也﹖曰﹕其人正气素勝﹐又因所受之邪本微﹐此不藥自愈之證﹐醫者誤投溫補﹐轉補轉郁﹐轉郁轉熱﹐此以三分客熱﹐轉加七分本熱也。客熱者﹐因客邪所郁﹐正分之熱也﹐此非黃連可愈﹔本熱者﹐因誤投溫補﹐正气轉郁﹐反致熱極﹐故續加煩渴﹑不眠譫語等證﹐此非正分之熱﹐乃庸醫添造分外之熱也因投黃連﹐於是煩渴﹑不眠﹑譫語等證頓去。要之黃連﹐但可淸去七分無邪本熱﹐又因熱減而正气卽回﹐所存三分有邪客熱﹐气行卽已也。醫者不解﹐遂以爲黃連得效﹐他日藉此﹐槪治客熱﹐則無效矣。必以昔效而今不效﹐疑其病原本重﹐非藥之不到也﹐執迷不悟﹐所害更不可勝計矣。

問曰﹕間有未經溫補之誤﹐進黃連而疾愈者何也﹖曰﹕凡元气勝病爲易治﹐病勝元气爲難治﹐元气勝病者﹐𨿽誤治﹐未必皆死﹔病勝元气者﹐稍誤未有不死者。此因其人元气素勝﹐所感之邪本微﹐是正气有餘﹐足以勝病也﹐𨿽少與黃連﹐不能抑鬱正气﹐此爲小逆﹐以正气猶勝而疾幸愈也。醫者不解﹐竊自邀功﹐他日設遇邪气勝者﹐非導邪不能瘳其疾﹐誤投黃連﹐反招閉塞之害﹐未有不危者。

上卷

大便

熱結旁流﹐協熱下利﹐大便閉結﹐大腸膠閉﹐總之邪在裏﹐其證不同者﹐在乎通塞之間耳。

協熱下利者﹐其人大便素不調﹐邪气忽乘於胃﹐便作煩渴﹐一如平時泄瀉稀糞而色不敗﹐其色但焦黃而已。此伏邪傳裏﹐不能稽畱於胃﹐至午後潮熱﹐便作泄瀉﹐子後熱退﹐泄瀉亦減﹐次日不作潮熱﹐利亦止﹐爲病愈。潮熱未除﹐利不止者﹐宜小承气湯﹐以徹其餘邪﹐而利自止。

利止二三日後﹐午後忽加煩渴﹐潮熱下泄﹐仍如前證﹐此伏邪未盡﹐復傳到胃也﹐治法同前。

大便閉結者﹐疫邪傳裏﹐內熱壅郁﹐宿糞不行﹐蒸而爲結﹐漸至更硬﹐下之結糞一行﹐瘀熱自除﹐諸證悉去。

熱結旁流者﹐以胃家實﹐內熱壅閉﹐先大便閉結﹐續得下利純臭水﹐全然無糞﹐日三四度﹐或十數度﹐宜大承气湯﹐得結糞而利立止。服湯不得結糞﹐仍下利並臭水及所進湯藥﹐因大腸邪勝﹐失其傳送之職﹐知邪猶在也﹐病必不減﹐宜更下之。

大腸膠閉者﹐其人平素大便不實﹐設遇疫邪傳裏﹐但蒸作極臭﹐然如粘膠﹐至死不結﹐但愈蒸愈閉﹐以致胃气不能下行﹐疫毒無路而出﹐不下卽死﹐但得粘膠一去﹐下證自除﹐霍然而愈。

溫疫愈後三五日﹐或數日﹐反腹痛裏急者﹐非前病原也﹐此下焦別有伏邪所發﹐欲作滯下也。發於气分則爲白積﹔發於血分則爲紅積﹔气血俱病﹐紅白相兼。邪盡利止﹐未止者﹐宜芍藥湯。﹝方見前戰汗條﹞

愈後大便數日不行﹐別無他證﹐此足三陰不足﹐以致大腸虛燥﹐此不可攻﹐飲食漸加﹐津液流通﹐自能潤下也。覺穀道夯悶﹐宜作蜜煎導﹐甚則宜六成湯。

病愈後﹐脈遲細而弱﹐每至黎明﹐或夜半後﹐便作泄瀉﹐此命門眞陽不足﹐宜七成湯。或亦有雜證屬實者﹐宜大黃丸﹐下之立愈。

六成湯

當歸﹝一錢五分﹞白芍藥﹝一錢﹞地黃﹝五錢﹞天門冬﹝一錢﹞肉蓯蓉﹝三錢﹞麥門冬﹝一錢﹞

照常煎服。日後更燥者﹐宜六味丸﹐少減澤瀉。

七成湯

破故紙﹝炒錘碎﹐三錢﹞熟附子﹝一錢﹞遼五味﹝八分﹞白茯苓﹝一錢﹞人參﹝一錢﹞甘艸﹝炙﹐五分﹞

照常煎服。愈後更發者﹐宜八味丸﹐倍加附子。

上卷

小便

熱到膀胱﹐小便赤色﹔邪到膀胱﹐幹於气分﹐小便膠濁﹔幹於血分﹐溺血蓄血﹔畱邪欲出﹐小便數急﹔膀胱不約﹐小便自遺﹔膀胱熱結﹐小便閉塞。

熱到膀胱者﹐其邪在胃﹐胃熱灼於下焦﹐在膀胱但有熱而無邪﹐惟令小便赤色而已﹐其治在胃。

邪到膀胱者﹐乃疫邪分布下焦﹐膀胱實有之邪﹐不一於熱也﹐從胃家來﹐治在胃﹐兼治膀胱。若純治膀胱﹐胃气乘勢捅入膀胱﹐非其治也。若腸胃無邪﹐獨小便急數﹐或白膏如馬遺﹐其治在膀胱﹐宜豬苓湯。

豬苓湯

邪干气分者宜之。

豬苓﹝二錢﹞澤瀉﹝一錢﹞滑石﹝五分﹞甘艸﹝八分﹞木通﹝一錢﹞車前﹝二錢﹞

燈心煎服。

桃仁湯

邪干血分者宜之。

桃仁﹝三錢﹐研如泥﹞丹皮﹝一錢﹞當歸﹝一錢﹞赤芍﹝一錢﹞阿膠﹝二錢﹞滑石﹝二錢﹞

照常煎服。小腹痛﹐按之硬痛﹐小便自調﹐有蓄血也﹐加大黃三錢﹐甚則抵當湯。藥分三等﹐隨其病之輕重而施治。

上卷

前後虛實

病有先虛後實者﹐宜先補而後瀉﹔先實而後虛者﹐宜先瀉而後補。假令先虛後實者﹐或因他病先虧﹐或因年髙血弱﹐或因先有勞倦之極﹐或因新產下血過多﹐或舊有吐血及崩漏之證﹐時疫將發﹐卽觸動舊疫﹐或吐血﹐或崩漏﹐以致亡血過多﹐然後疫气漸漸加重﹐以上並宜先補而後瀉。瀉者謂疏導之劑﹐並承气下藥﹐槪而言之也。凡遇先虛後實者﹐此萬不得已而投補劑一﹑二帖後﹐虛證少退﹐便宜治疫。若補劑連進﹐必助疫邪﹐禍害隨至。假令先實而後虛者﹐疫邪應下失下﹐血液爲熱搏盡﹐原邪尙在﹐宜急下之﹐邪退六七﹐急宜補之﹐虛回五六﹐愼勿再補。多服則前邪復起。下後必竟加添虛證者方補﹐若以意揣度其虛﹐不加虛證﹐誤用補劑﹐貽害不淺。

上卷

脈厥

溫疫得裏證﹐神色不敗﹐言動自如﹐別無怪證﹐忽然六脈如絲﹐沈細而軟﹐甚至於無﹐或兩手俱無﹐或一手先伏﹐察其人不應有此脈﹐今有此脈者﹐皆緣應下失下﹐內結壅閉﹐營气逆於內﹐不能達於四末﹐此脈厥也。亦多有過用黃連石膏諸寒之劑﹐彊遏其熱﹐致邪愈結﹐脈愈不行﹐醫見脈微欲絕﹐以爲陽證得陰脈爲不治﹐委而棄之﹐以此誤人甚眾﹐若更用人參﹑生脈散輩﹐禍不旋踵﹐宜承气緩緩下之﹐六脈自復。

上卷

脈證不應

表證脈不浮者﹐可汗而解﹐以邪气微﹐不能牽引正气﹐故脈不應。裏證脈不沈者﹐可下而解﹐以邪气微不能抑鬱正气﹐故脈不應。陽證見陰脈﹐有可生者﹐神色不敗﹐言動自如﹐乃稟賦脈也。再問前日無此脈﹐乃脈厥也。下後脈實﹐亦有病愈者﹐但得證減﹐復有實脈﹐乃天年脈也。夫脈不可一途而取﹐須以神气形色病證相參﹐以決安危爲善。

張昆源正﹐年六旬﹐得滯下。後重窘急﹐日三四十度﹐脈常歇止﹐諸醫以爲雀啄脈﹐必死之候﹐咸不用藥。延予診視﹐其脈參伍不調﹐或二動一止﹐或三動一止﹐而復來﹐此澀脈也。年髙血弱﹐下利膿血﹐六脈短澀﹐固非所能任﹐詢其飲食不減﹐形色不變﹐聲音烈烈﹐言語如常﹐非危證也。遂用芍藥湯加大黃三錢﹐大下純膿成塊者兩碗許﹐自覺舒快﹐脈气漸續﹐而利亦止。數年後又得傷風﹐咳嗽﹐痰涎湧甚﹐診之又得前脈﹐與杏桔湯二劑﹐嗽止脈調。乃見其婦﹐凡病善作此脈﹐大抵治病﹐務以形色脈證參考﹐庶不失其大體﹐方可定其吉凶也。

上卷

體厥

陽證陰脈﹐身冷如冰﹐爲體厥。

施幼聲﹐賣卜頗行﹐年四旬﹐稟賦肥甚﹐六月患時疫﹐口燥舌漧﹐苔刺如鋒﹐不時太息﹐咽喉腫痛﹐心腹脹滿﹐按之痛甚﹐渴思冰水﹐日晡益甚﹐小便赤澀﹐得涓滴則痛甚﹐此下證悉備﹐但通身肌表如冰﹐指甲靑黑﹐六脈如絲﹐尋之則有﹐稍按則無﹐醫者不究裏證熱極﹐但引《陶氏全生集》﹐以爲陽證。但手足厥逆若冷過乎肘膝﹐便是陰證﹐今已通身冰冷﹐比之冷過肘膝如無﹐比之無力更甚﹐宜其爲陰證二也﹔陰證而得陰脈之至﹐有何說焉﹖以內諸陽證竟置不問﹐遂投附子理中湯。未服﹐延予至﹐以脈相參﹐表里正較﹐此陽証之最者﹐下證悉具﹐但嫌下之晚耳。蓋因內熱之極﹐气道壅閉﹐乃至脈微欲絕﹐此脈厥也。陽郁則四肢厥逆﹐若素稟肥盛﹐尢易壅閉﹐今亢陽已極﹐以至通身冰冷﹐此體厥也。六脈如無者﹐羣龍無首之象﹐證亦危矣。急投大承气湯﹐囑其緩緩下之﹐脈至厥回﹐便得生矣。其妻聞一曰陰證﹐一曰陽證﹐天地懸隔﹐疑而不服。更請一醫﹐指言陰毒﹐須灸丹田﹐其兄疊延三醫續至﹐皆言陰證﹐妻乃惶惑。病者自言﹕何不卜之神明。遂卜得從陰則吉﹐從陽則凶﹐更惑於醫之議陰證者居多﹐乃進附子湯﹐下之如火﹐煩躁頓加。乃嘆曰﹕吾已矣﹐藥之所誤也。言未已﹐更加之﹐不超時乃卒。嗟乎﹗向以卜謀生﹐終以卜致死﹐欺人還自誤﹐可爲醫巫之戒。

上卷

乘除

病有純虛純實﹐非補卽瀉﹐何有乘除﹖設遇旣虛﹐且實者﹐補瀉間用﹐當詳孰先孰後﹐從少從多﹐可緩可急﹐隨其證而調之。

醫案﹐吳江沈靑來正﹐少寡﹐素多鬱怒﹐而有吐血證歲三四發﹐吐後卽已﹐無有他證﹐蓋不以爲事也。三月間﹐別無他故﹐忽有小發熱﹐頭疼身痛﹐不惡寒而微渴﹐惡寒不渴者﹐感冒風寒﹐今不惡寒微渴者﹐疫也。至第二日﹐舊證大發﹐吐血勝常﹐更加眩暈﹐手振煩躁﹐種種虛躁﹐飲食不進﹐且熱漸加重﹐醫者病者﹐但見吐血﹐以爲舊證復發﹐不知其爲疫也﹐故以發熱認爲陰虛﹐頭疼身痛﹐認爲血虛﹐不察未吐血前一日﹐已有前證﹐非吐血後所加之證也。諸醫議補﹐問予可否﹖余曰﹕失血補虛﹐權宜則可。蓋吐血者內有結血﹐正血不歸經﹐所以吐也。結血牢固﹐豈能吐乎﹖能去其結﹐於中無阻﹐血自歸經﹐方冀不發。若吐後專補內則血滿﹐旣滿不歸﹐血從上溢也。設用寒涼尢誤。投補劑者﹐只顧目前之虛﹐用參暫效﹐不能拔去病根﹐日後又發也。況又兼疫﹐今非昔比﹐今因疫而發﹐血脫爲虛﹐邪在爲實﹐是虛中有實﹐若投補劑﹐始則以實塡虛﹐沾其補益﹐旣而以實塡實﹐災害並至。於是暫用人參二錢﹐以茯苓﹑歸﹑芍佐之﹐兩劑後﹐虛證咸退﹐熱減六七﹐醫者病者皆謂用參得效﹐均欲速進﹐余禁之不止﹐乃恣意續進﹐便覺心胸煩悶﹐腹中不和﹐若有積气﹐求噦不得﹐此气不時上升﹐便欲作嘔﹐心下難過﹐徧體不舒﹐終夜不寐﹐喜按摩捶擊﹐此皆外加有餘之變證也。所以然者﹐止有三分之疫﹐只應三分之熱﹐適有七分之虛﹐經絡枯澀﹐陽气內陷﹐故有十分之熱。分而言之﹐其間是三分實熱﹐七分虛熱也。向則本气空虛﹐不與邪搏﹐故無有餘之證。但虛不任邪﹐惟懊﹑鬱冒﹑眩暈而已﹐今投補劑﹐是以虛證減去﹐熱減六七﹐所餘三分之熱者﹐實熱也﹐乃是病邪所致﹐斷非人參可除者﹐今再服之﹐反助疫邪﹐邪正相搏﹐故加有餘之變證﹐因少與承气微利之而愈。按此病設不用利藥﹐宜靜養數日亦愈。以其人大便一二日一解﹐則知胃气通行﹐邪气在內﹐日從胃气下趨﹐故自愈。間有大便自調而不愈者﹐內有灣糞﹐隱曲不得下﹐下得宿糞極臭者﹐病始愈。設邪未去﹐恣意投參﹐病乃益固﹐日久不除﹐醫見形體漸瘦﹐便指爲怯證﹐愈補愈危﹐死者多矣。

要之﹐眞怯證世間從來罕有﹐令患怯證者﹐皆是人參造成。近代參價若金﹐服者不便﹐是以此證不生於貧家﹐多生於富室也。

下卷

雜气論

日月星辰﹐天之有象可睹﹔水火土石﹐地之有形可求﹔昆虫艸木﹐動植之物可見﹔寒熱溫涼﹐四時之气往來可覺。至於山嵐瘴气﹐嶺南毒霧﹐咸得地之濁气﹐猶或可察。而惟天地之雜气﹐種種不一﹐亦猶天之有日月星辰﹐地之有水火土石﹐气交之中有昆虫艸木之不一也。艸木有野葛巴豆﹐星辰有羅計熒惑﹐昆虫有毒蛇猛獸﹐土石有雄﹑硫﹑﹑信﹐萬物各有善惡不等﹐是知雜气之毒有優劣也。然气無所可求﹐無象可見﹐況無聲復無臭﹐何能得睹得聞﹖人惡得而知气﹖又惡得而知其气之不一也﹖是气也﹐其來無時﹐其著無方﹐眾人有觸之者﹐各隨其气而爲諸病焉。其爲病也﹐或時眾人發頤﹔或時眾人頭面浮腫﹐俗名爲大頭瘟是也﹔或時眾人咽痛﹐或時音啞﹐俗名爲是蝦蟆瘟是也﹔或時眾人瘧痢﹔或爲痺气﹐或爲痘瘡﹐或爲斑疹﹐或爲瘡疥疔﹐或時眾人目赤腫痛﹔或時眾人嘔血暴下﹐俗名爲瓜瓤瘟﹐探頭瘟是也﹔或時眾人癭﹑俗名爲疙瘩瘟是也。爲病種種﹐難以枚舉。大約病偏於一方﹐延門闔戶﹐眾人相同﹐皆時行之气﹐卽雜气爲病也。爲病種種是知气之不一也。蓋當時﹐適有某气專入某臟腑其經絡﹐專發爲某病﹐故眾人之病相同﹐是知气之不一﹐非關臟腑經絡或爲之證也。夫病不可以年歲四時爲拘﹐蓋非五運六气所卽定者﹐是知气之所至無時也。或發於城市﹐或發於村落﹐他處安然無有﹐是知气之所著無方也。疫气者亦雜气中之一﹐但有甚於他气﹐故爲病頗重﹐因名之癘气。𨿽有多寡不同﹐然無歲不有。至於瓜瓤瘟﹑疙瘩瘟﹐緩者朝發夕死﹐急者頃刻而亡﹐此在諸疫之最重者。幸而幾百年來罕有之證﹐不可以常疫並論也。至於發頤﹑咽痛﹑目赤﹑斑疹之類﹐其時村落中偶有一﹑二人所患者﹐𨿽不與眾人等﹐然考其證﹐甚合某年某處眾人所患之病纖悉相同﹐治法無異。此卽當年之雜气﹐但目今所鐘不濃﹐所患者稀少耳。此又不可以眾人無有﹐斷爲非雜气也。況雜气爲病最多﹐然舉世皆誤認爲六气。假如誤認爲風者﹐如大麻風﹑鶴膝風﹑痛風﹑歷節風﹑老人中風﹑腸風﹑癘風﹑癇風之類﹐槪用風藥﹐未嘗一效﹐實非風也﹐皆雜气爲病耳。至又誤認爲火者﹐如疔瘡﹑發背﹑癰疽﹑腫毒﹑气毒流注﹑流火﹑丹毒﹐與夫發斑﹑痘疹之類﹐以爲痛癢瘡瘍皆屬心火﹐投芩﹑連﹑梔﹑柏未嘗一效﹐實非火也﹐亦雜气之所爲耳。至於誤認爲暑者﹐如霍亂﹑吐﹑瀉﹑瘧﹑痢﹑暴注﹑腹痛﹑絞腸痧之類﹐皆誤認爲暑﹐因作暑證治之﹐未嘗一效﹐與暑何與焉﹗至於一切雜證﹐無因而生者﹐並皆雜气所成。從古未聞者何耶﹖蓋因諸气來而不知﹐感而不覺﹐惟向風寒暑濕所見之气求之﹐是舍無聲無臭﹑不睹不聞之气推察。旣錯認病原﹐未免誤投他藥。《大易》所謂﹕或系之牛﹐行人之得﹐邑人之災也。劉河間作《原病式》﹐蓋祖五運六气﹐百病皆原於風﹑寒﹑暑﹑濕﹑燥﹑火﹐是無出此六气爲病。實不知雜气爲病﹐更多於六气爲病者百倍﹐不知六气有限﹐現下可測﹐雜气無窮﹐茫然不可測也。專務六气﹐不言雜气﹐焉能包括天下之病歟﹗

下卷

論气盛衰

其年疫气盛行﹐所患皆重﹐最能傳染﹐卽童輩皆知言其爲疫。至於微疫﹐反覺無有﹐蓋毒瓦斯所鐘有濃薄也。

其年疫气衰少﹐閭裏所患者不過幾人﹐且不能傳染﹐時師皆以傷寒爲名﹐不知者固不言疫﹐知者亦不便言疫。然則何以知其爲疫﹖蓋脈證與盛行之年所患之證纖悉相同﹐至於用藥取效﹐毫無差別。是以知溫疫四時皆有﹐常年不斷﹐但有多寡輕重耳。

疫气不行之年﹐微疫轉有﹐眾人皆以感冒爲名﹐實不知爲疫也。設用發散之劑﹐𨿽不合病﹐然亦無大害﹐疫自愈﹐實非藥也﹐卽不藥亦自愈。至有稍重者﹐誤投發散﹐其害尙淺﹐若誤用補劑及寒涼﹐反成痼疾﹐不可不辧。

下卷

論气所傷不同

所謂雜气者﹐𨿽曰天地之气﹐實由方土之气也。蓋其气從地而起﹐有是气則有是病﹐譬如所言天地生萬物﹐然亦由方土之產也。但植物藉雨露而滋生﹐動物藉飲食而頤養。

蓋先有是气﹐然後有是物。推而廣之﹐有無限之气﹐因有無限之物也。但二五之精﹐未免生克制化﹐是以萬物各有宜忌﹐宜者益而忌者損﹐損者制也。故萬物各有所制﹐如貓制鼠﹐如鼠制象之類﹐旣知以物制物﹐卽知以气制物矣。以气制物者﹐蟹得霧則死﹐棗得霧則枯之類﹐此有形之气﹐動植之物皆爲所制也。至於無形之气﹐偏中於動物者﹐如牛瘟﹑羊瘟﹑雞瘟﹑鴨瘟﹐豈但人疫而已哉﹖然牛病而羊不病﹐雞病而鴨不病﹐人病而禽獸不病﹐究其所傷不同﹐因其气各異也。知其气各異﹐故謂之雜气。夫物者气之化也﹐气者物之變也﹐气卽是物﹐物卽是气﹐知气可以知物﹐則知物之可以制气矣。夫物之可以制气者藥物也﹐如蜒蚰解蜈蚣之毒﹐貓肉治鼠之潰﹐此受物气之爲病﹐是以物之气制物之气。猶或可測。至於受無形雜气爲病﹐莫知何物之能制矣。惟其不知何物之能制﹐故勉用汗﹑吐﹑下三法以決之。嗟乎﹗卽三法且不能盡善﹐況乃知物乎﹖能知以物制气﹐一病只有一藥之到病已﹐不煩君臣佐使品味加減之勞矣。

下卷

蛔厥

疫邪傳裏﹐胃熱如沸﹐蛔動不安﹐下旣不通﹐必反於上﹐蛔因嘔出﹐此常事也。

但治其胃﹐蛔厥自愈。每見醫家﹐妄引經論﹐以爲髒寒﹐蛔上入膈﹐其人當吐蛔﹐又云「胃中冷必吐蛔」之句。便用烏梅丸﹐或理中安蛔湯﹐方中乃細辛﹑附子﹑漧薑﹑桂枝﹑川椒皆辛熱之品﹐投之如火上添油﹐殊不知疫證表裏上下皆熱﹐始終從無寒證者﹐不思現前事理﹐徒記紙上文辭﹐以爲根據經傍注﹐坦然用之無疑﹐因此誤人甚眾。

下卷

呃逆

胃气逆則爲呃逆﹐吳中稱爲冷呃﹐以冷爲名﹐遂指爲胃寒﹐不知寒熱皆令呃逆﹐且不以本證相參﹐專執俗語爲寒﹐遂投丁﹑茱﹑姜﹑桂﹐誤人不少﹐此與執辭害義者﹐尢爲不典。

治法各從其本證而消息之﹐如見白虎證則投白虎﹐見承气證則投承气﹐膈間痰閉﹐則宜導痰﹐如果胃寒﹐丁香柿蒂散宜之﹐然不若四逆湯功效殊捷。要之﹐但治本證﹐呃自止﹐其他可以類推矣。

下卷

似表非表﹐似裏非裏

時疫初起﹐邪气盤踞於中﹐表裏阻隔﹐裏气滯而爲悶﹐表气滯而爲頭疼身痛。因見頭疼身痛﹐往往誤認爲傷寒表證﹐因用麻黃﹑桂枝﹑香蘇﹑葛根﹑敗毒﹑九味羌活之類﹐此皆發散之劑﹐彊求其汗﹐妄耗津液﹐經气先虛﹐邪气不損﹐依然發熱。更有邪气傳裏﹐表气不能通於內﹐必壅於外﹐每至午後潮熱﹐熱甚則頭脹痛﹐熱退卽已﹐此豈表實者耶﹖以上似表﹐誤爲表證﹐妄投升散之劑﹐經气愈實﹐火气上升﹐頭疼轉甚﹐須下之﹐裏气一通﹐經气降而頭疼立止。若果感冒頭疼﹐無時不痛﹐爲可辧也。且有別證相參。不可一途而取。若汗若下後﹐脈靜身涼﹐渾身肢節反加痛甚﹐一如被杖﹐一如墜傷﹐少動則痛若號呼﹐此經气虛營衛行澀也。三﹑四日內﹐經气漸回﹐其痛漸止﹐𨿽不藥必自愈﹐設妄引經論﹐以爲風濕相搏﹐一身盡痛﹐不可轉側﹐遂投疏風勝濕之劑﹐身痛反劇﹐似此誤人甚眾。

傷寒傳胃﹐卽便潮熱譫語﹐下之無辭。今時疫初起﹐便作潮熱﹐熱甚亦能譫語﹐誤認爲裏證﹐妄用承气﹐是爲誅伐無辜。不知伏邪附近於胃﹐邪未入腑﹐亦能潮熱﹐午後熱甚﹐亦能譫語﹐不待胃實而後能也。假令常瘧﹐熱甚亦作譫語。癉瘧不惡寒﹐但作潮熱﹐此豈胃實者耶﹖以上似裏﹐誤投承气﹐裏气先虛﹐及邪陷胃﹐轉見胸腹脹滿﹐煩渴益甚﹐病家見勢危篤﹐以致更醫﹐醫見下藥病甚﹐乃指大黃爲砒毒﹐或投瀉心﹐或投柴胡枳桔﹐畱邪在胃﹐變證日增﹐神脫气盡而死。向則不應下而反下之﹐今則應下而反失下﹐蓋因表裏不明﹐用藥前後失序之誤。

下卷

論食

時疫有首尾能食者﹐此邪不傳胃﹐切不可絕其飲食﹐但不宜過食耳。有愈後數日微渴﹑微熱不思食者﹐此微邪在胃﹐正气衰弱﹐彊與之﹐卽爲食復。有下後一日﹐便思食﹐食之有味﹐當與之﹐先與米飲一小杯﹐加至茶甌﹐漸進稀粥﹐不可盡意﹐饑則再與。如忽加吞酸﹐反覺無味﹐乃胃气傷也﹐當停谷一日﹐胃气復﹐復思食也﹐仍如漸進法。有愈後十數日﹐脈靜身涼﹐表裏俱和﹐但不思食者﹐此中气不蘇﹐當與粥飲迎之﹐得谷後卽思食覺饑。久而不思食者﹐一法以人參一錢﹐煎湯與之﹐少喚胃气﹐忽覺思食﹐余勿服。

下卷

論飲

煩渴思飲﹐酌量與之。若引飲過多﹐自覺水停心下﹐名停飲﹐宜四苓散最妙。如大渴思飲冰水及冷凍飲料﹐無論四時皆可量與。蓋內熱之極﹐得冷凍飲料相救甚宜﹐能飲一升﹐止與半升﹐寧使少頃再飲。至於梨汁﹑藕汁﹑蔗漿﹑西瓜皆可備不時之需。如不欲飲冷﹐當易百滚湯與之﹐乃至不思飲﹐則知胃和矣。

四苓湯

茯苓﹝二錢﹞澤瀉﹝一錢五分﹞豬苓﹝一錢五分﹞陳皮﹝一錢﹞

取長流水煎服。古方有五苓散﹐用桂枝者﹐以太陽中風﹐表證未罷﹐並入膀胱﹐用四苓以利小便﹐加桂枝以解表邪﹐爲雙解散﹐卽如少陽並於胃﹐以大柴胡通表裏而治之。今人但見小便不利﹐便用桂枝﹐何異聾者之聽宮商。胃本無病﹐故用白術以健中﹐今不用白術者﹐疫邪傳胃而渴﹐白術性壅﹐恐以實塡實也。加陳皮者﹐和中利气也。

下卷

損復

邪之傷人也﹐始而傷气﹐繼而傷血﹑繼而傷肉﹑繼而傷筋﹑繼而傷骨。邪毒旣退﹐始而復气﹐繼而復血﹑繼而復肉﹑繼而復筋﹑繼而復骨。以柔脆者易損﹐亦易復也。

天傾西北﹐地陷東南﹐故男先傷右﹐女先傷左。及其復也﹐男先復左﹐女先復右。以素虧者易損﹐以素實者易復也。

嚴正甫正﹐年三十﹐時疫後﹐脈證俱平﹐飲食漸進﹐忽然肢體浮腫﹐別無所苦﹐此卽气復也。

蓋大病後﹐血未盛﹐气暴復﹐血乃气之根據歸﹐气無所根據﹐故爲浮腫。嗣後飲食漸加﹐浮腫漸消﹐若誤投行气利水藥則謬矣。

張徳甫﹐年二十﹐患噤口痢﹐晝夜無度﹐肢體僅有皮骨﹐痢𨿽減﹐毫不進谷﹐以人參一錢煎湯﹐入口不一時﹐身忽浮腫﹐如吹气球﹐自後飲食漸進﹐浮腫漸消﹐腫間已有肌肉矣。

若大病後﹐三焦受傷﹐不能通調水道﹐下輸膀胱﹐肢體浮腫﹐此水气也﹐與气復懸絕﹐宜《金匱》腎气丸及腎气煎﹐若誤用行气利水藥必劇。凡水气﹐足冷肢體常重﹔气復足不冷﹐肢體常輕爲異。

余桂玉正﹐年四十﹐時疫後四肢脫力﹐竟若癱瘓﹐數日後右手始能動﹐又三日左手方動。又兪桂崗子室所患皆然。

下卷

標本

諸竅乃人身之戶牖也。邪自竅而入﹐未有不由竅而出。《經》曰﹕未入於腑者﹐可汗而已﹐已入於腑者﹐可下而已。麻徵君復增汗﹑吐﹑下三法﹐總是導引其邪打從門戶而出﹐可爲治法之大綱﹐捨此皆治標云爾。今時疫首尾一於爲熱﹐獨不言淸熱者﹐是知因邪而發熱﹐但能治其邪﹐不治其熱﹐而熱自已。夫邪之與熱﹐猶形影相根據﹐形亡而影未有獨存者。若以黃連解毒湯﹑黃連瀉心湯﹐純乎類聚寒涼﹐專務淸熱﹐旣無汗﹑吐﹑下之能﹐焉能使邪從竅而出﹗是忘其本徒治其標﹐何異於小兒捕影﹖

下卷

行邪伏邪之別

凡邪所客﹐有行邪有伏邪﹐故治法有難有易﹐取效有遲有速。假令行邪者﹐如正傷寒始自太陽﹐或傳陽明﹐或傳少陽﹐或自三陽入胃﹐如行人經由某地﹐本無根蒂﹐因其漂浮之勢﹐病形𨿽重﹐若果在經﹐一汗而解﹐若果傳胃﹐一下而愈﹐藥到便能獲效。先伏而後行者﹐所謂溫疫之邪﹐伏於膜原﹐如鳥棲巢﹐如獸藏穴﹐營衛所不關﹐藥石所不及。至其發也﹐邪毒漸張﹐內侵於腑﹐外淫於經﹐營衛受傷﹐諸證漸顯﹐然後可得而治之。方其浸淫之際﹐邪毒尙在膜原﹐此時但可疏利﹐使伏邪易出。邪毒旣離膜原﹐乃觀其變﹐或出表﹐或入裏﹐然後可導邪而去﹐邪盡方愈。初發之時﹐毒勢解全賴藥石。故諺有云﹕傷寒莫治頭﹐勞怯莫治尾。若果止傷寒初受於肌表﹐不過在經之浮邪﹐一汗卽解﹐何難治之有﹖不知蓋指溫疫而言也。所以疫邪方張之際﹐勢不可遏﹐但使邪毒速離膜原便是﹐治法全在後段工夫﹐識得表裏虛實﹐更詳輕重緩急﹐投劑不致差謬﹐如是可以萬舉萬全﹐卽使感受之最重者﹐按法治之﹐必無殞命之理。若夫久病枯極﹐酒色耗竭﹐耆耄風燭﹐此等已是天眞幾絕﹐更加溫疫﹐自是難支﹐又不可同日而語。

下卷

應下諸證

舌白苔漸變黃苔

邪在膜原﹐舌上白苔﹔邪在胃家﹐舌上黃苔。苔老變爲沈香色也。白苔未可下﹐黃苔宜下。

舌黑苔

邪毒在胃﹐燻騰於上﹐而生黑苔。有黃苔老而變焦色者﹐有津液潤澤作軟黑苔者﹐有舌上干燥作硬黑苔者﹐下後二三日﹐黑皮自脫。又有一種舌俱黑而無苔﹐此經气﹐非下證也﹐妊娠多見此﹐陰證亦有此﹐並非下證。下後裏證去﹐舌尙黑者﹐苔皮未脫也﹐不可再下﹐務在有下證方可下。舌上無苔﹐況無下證﹐誤下舌反見離離﹐黑色者危﹐急當補之。

舌芒刺

熱傷津液﹐此疫毒之最重者﹐急當下。老人微疫無下證﹐舌上干燥易生苔刺﹐用生脈散﹐生津潤燥﹐芒刺自去。

舌裂

日久失下﹐血液枯極﹐多有此證。又熱結旁流﹐日久不治﹐在下則津液消亡﹐在上則邪火毒熾﹐亦有此證﹐急下之﹐裂自滿。

舌短﹑舌硬﹑舌捲

皆邪气勝﹐眞气虧﹐急下之﹐邪毒去﹐眞气回﹐舌自舒。

白砂苔

舌上白苔﹐漧硬如砂皮﹐一名水晶苔﹐乃自白苔之時﹐津液漧燥﹐邪𨿽入胃﹐不能變黃﹐宜急下之。

白苔潤澤者﹐邪在膜原也﹐邪微苔亦微﹐邪气盛﹐苔如積粉﹐滿布其舌﹐未可下﹐久而苔色不變﹐別有下證﹐服三消飲﹐次早舌卽變黃。

唇燥裂﹑唇焦色﹑唇口皮起﹑口臭﹑鼻孔如煙煤

胃家熱﹐多有此證﹐固當下。唇口皮起﹐仍用別證互較。鼻孔煤黑﹐疫毒在胃﹐下之無辭。

更有下證者﹐宜下之﹐下後邪去胃和渴自減。若服花粉﹑門冬﹑知母﹐冀其生津止渴殊謬。

若大汗脈長洪而渴﹐未可下﹐宜白虎湯﹐汗更出﹐身涼渴止。

目赤﹑咽漧﹑气噴如火﹑小便赤黑涓滴作痛﹑大便極臭﹑揚手躑足﹑脈沈而數

皆爲內熱之極﹐下之無辭。

潮熱

邪在胃有此證﹐宜下。然又有不可下者﹐詳載似裏非裏條下﹐熱入血室條下﹐神虛譫語條下。

胃家實﹐呼吸不利﹐胸膈痞悶﹐每欲引气下行故然。

心下滿﹑心下髙起如塊﹑心下痛﹑腹脹滿﹑腹痛按之愈痛﹑心下脹痛

以上皆胃家邪實﹐內結气閉﹐宜下之﹐气通則已。

頭脹痛

胃家實﹐气不下降﹐下之頭痛立止﹐若初起頭痛﹐別無下證﹐未可下。

小便閉

大便不通﹐气結不舒﹐大便行﹐小便立解﹐誤服行气利水藥無益。

大便閉﹐轉屎气極臭

更有下證﹐下之無辭﹐有血液枯竭者﹐無表裏證﹐爲虛燥﹐宜蜜煎導及膽導。

大腸膠閉

其人平日大便不實﹐設遇疫邪傳裏﹐但蒸作極臭﹐狀如粘膠﹐至死不結﹐但愈蒸愈粘﹐愈粘愈閉﹐以致胃气不能下行﹐疫毒無路而出﹐不下卽死﹐但得粘膠一去﹐下證自除而愈。

協熱下利﹑熱結旁流

並宜下。詳見大便條下。

四逆﹑脈厥﹑體厥

並屬气閉﹐陽气郁內﹐不能四布於外﹐胃家實也﹐宜下之﹐下後反見此證者﹐爲虛脫﹐宜補。

發狂

胃家實﹐陽气盛也﹐宜下之。有虛煩似狂﹐有因欲汗作狂﹐並詳見本條﹐忌下。

下卷

應補諸證

向謂傷寒無補法者﹐蓋傷寒時疫﹐均是客邪﹐然傷於寒者﹐不過風寒﹐乃天地之正气﹐尙嫌其塡實而不可補。今感疫气者﹐乃天地之毒瓦斯﹐補之則壅裹其毒﹐邪火愈熾﹐是以誤補之﹐爲害尢甚於傷寒﹐此言其常也。及言其變﹐然又有應補者﹐或日久失下﹐形神幾脫﹐或久病先虧﹐或先受大勞﹐或老人枯竭﹐皆當補瀉兼施。設獨行而增虛證者﹐宜急峻補﹝虛證散在諸篇﹐此不再贅﹞﹐補之虛證稍退﹐切忌再補﹝詳見前虛後下後虛證不見﹐乃臆度其虛﹐輒用補劑﹐法所大忌。凡用補劑﹐本日不見佳處﹐卽非應補。

蓋人參爲益元气之極品﹐開胃气之神丹﹐下咽之後﹐其效立見。若用參之後﹐元气不回﹐胃气不轉者﹐勿謂人參之功不捷﹐蓋因投之不當耳﹐急宜另作主張﹐若恣意投之﹐必加變證﹐如加而更投之者死。

下卷

論陰證世間罕有

傷寒陰陽二證﹐方書皆以對待言之。凡論陽證﹐卽繼之陰證﹐讀者以爲陰陽二證世間均有之病﹐所以臨診之際﹐先將陰陽二證在於胸次﹐往來惆HT﹐最易牽入誤揣。甚有不辧脈證﹐但窺其人多蓄少艾﹐或適在妓家﹐或房事後得病﹐或病適至行房﹐醫問及此﹐便疑爲陰證。殊不知病之將至﹐𨿽僧尼寡婦﹐室女童男﹐曠夫閹宦﹐病勢不可遏﹐與房欲何與焉﹖卽便多蓄少艾﹐頻宿娼妓﹐房事後適病﹐病適至行房﹐此際偶值病邪發行膜原﹐气壅火郁﹐未免發熱﹐到底終是陽證﹐與陰證何與焉﹖況又不知陰證實乃世間非常有之證﹐而陽證似陰者何日無之﹖究其所以然者﹐蓋不論傷寒溫疫傳入胃家﹐陽气內郁﹐不能外布﹐卽便四逆﹐所謂陽厥是也。又曰﹐厥微熱亦微﹐厥深熱亦深。其厥深者﹐甚至冷過肘膝﹐脈沈而微﹐劇則通身冰冷﹐脈微欲絕。𨿽有輕重之分﹐總之爲陽厥。因其觸目皆是﹐苟不得其要領﹐於是誤認者良多﹐況且溫疫每類傷寒﹐又不得要領﹐最易混淆。夫溫疫熱病也﹐從無感寒﹐陰自何來﹖一也﹔治溫疫數百人﹐才遇二﹑三正傷寒﹐二也﹔及治正傷寒數百人﹐才遇二﹑三眞陰證﹐三也。前後統論﹐苟非歷治多人﹐焉能一見﹖陰證豈世間常有之病耶﹖觀今傷寒科盛行之醫﹐歷數年間﹐或者得遇一眞陰證者有之﹐又何必才見傷寒﹐便疑陰證﹐況多溫疫﹐又非傷寒者乎﹖

下卷

論陽證似陰

凡陽厥﹐手足厥冷﹐或冷過肘膝﹐甚至手足指甲皆靑黑﹐劇則徧身冰冷如石﹐血凝靑紫成片﹐或六脈無力﹐或脈微欲絕﹐以上脈證﹐悉見純陰﹐猶以爲陽證何也﹖及審內證﹐气噴如火﹑齦爛口臭﹑煩渴譫語﹑口燥舌漧﹑舌苔黃黑或生芒刺﹑心腹痞滿﹑小腹疼痛﹑小便赤色﹑涓滴作痛﹐非大便燥結﹐卽大腸膠閉﹐非協熱下利﹐卽熱結旁流﹐以上內三焦悉見陽證﹐所以爲陽厥也。粗工不察﹐內多下證﹐但見表證﹐脈體純陰﹐誤投溫劑﹐禍不旋踵凡陽證似陰者﹐溫疫與正傷寒通有之﹔其有陰證似陽者﹐此系正傷寒家事﹐在溫疫無有此證﹐故不附載。﹝詳見《傷寒實錄》﹞

溫疫陽證似陰者﹐始必由膜原﹐以漸傳裏﹐先幾日發熱﹐以後四逆﹔傷寒陽證似陰者﹐始必由陽經發熱﹐脈浮而數﹐邪气自外漸次傳裏﹐裏气壅閉﹐脈體方沈﹐乃至四肢厥逆﹐蓋非一日矣。其眞陰者﹐始則惡寒而不發熱﹐其脈沈細﹐當卽四逆﹐急投附子回陽﹐二﹑三日失治卽死。

捷要辧法﹐凡陽證似陰﹐外寒而內必熱﹐故小便血赤﹔凡陰證似陽者﹐格陽之證也﹐上熱下寒﹐故小便淸白﹐但以小便赤白爲據﹐以此推之﹐萬不失一。

下卷

捨病治藥

嘗遇微疫﹐醫者誤進白虎湯數劑﹐續得四肢厥逆﹐脈勢轉劇﹐更醫謬指爲陰證﹐投附子湯病愈。此非治病﹐實治藥也﹐𨿽誤認病原﹐藥則偶中。醫者之庸﹐病者之福也。蓋病本不藥自愈之證﹐因連進白虎寒涼悍﹐抑遏胃气﹐以致四肢厥逆﹐疫邪彊伏﹐故病增劇﹐今投溫劑﹐胃气通行﹐微邪流散故愈。若果直中﹐無陽陰證﹐誤投白虎一劑立斃﹐豈容數劑耶﹖

下卷

捨病治獘

一人感疫﹐發熱煩渴﹐思飲冰水﹐醫者以爲凡病須忌生冷﹐禁止甚嚴﹐病者苦索勿與﹐遂致兩目火迸﹐咽喉焦燥﹐不時煙焰上騰﹐晝夜不寐﹐目中見鬼無數﹐病劇苦甚﹐自謂但得冷凍飲料一滴下咽﹐𨿽死無恨。於是乘隙匍匐竊取井水一盆﹐置之枕旁﹐飲一杯﹐目頓淸亮﹐二杯﹐鬼物潛消﹐三杯﹐咽喉聲出﹐四杯﹐筋骨舒暢﹐飲至六杯﹐不知盞落枕旁﹐竟爾熟睡﹐俄而大汗如雨﹐衣被濕透﹐脫然而愈。蓋因其人瘦而多火﹐素稟陽髒﹐始則加之以熱﹐經絡枯燥﹐旣而邪气傳表﹐不能作正汗而解﹐誤投升散﹐則病轉劇﹐今得冷凍飲料﹐表裏和潤﹐所謂除獘便是興利﹐自然汗解宜矣。更有因食﹑因痰﹑因寒劑而致虛陷疾不愈者﹐皆當捨病求獘﹐以此類推﹐可以應變於無窮矣。

下卷

論輕疫誤治每成痼疾

凡客邪皆有輕重之分﹐惟疫邪感受輕者﹐人所不識﹐往往誤治而成痼疾。假令患痢﹐晝夜無度﹐水谷不進﹐人皆知其危痢也。其有感之輕者﹐晝夜𨿽行四五度﹐飲食如常﹐起居如故﹐人亦知其輕痢﹐未嘗誤以他病治之者﹐憑有積滯耳。至如溫疫感之重者﹐身熱如火﹑頭疼身痛﹑胸腹脹滿﹑苔刺譫語﹑斑黃狂躁﹐人皆知其危疫也。其有感之淺者﹐微有頭疼身痛﹐午後稍有潮熱﹐飲食不甚減﹐但食後或覺脹滿﹐或覺惡心﹐脈微數﹐如是之疫﹐最易誤認﹐卽醫家素以傷寒溫疫爲大病﹐今因證候不顯﹐多有不覺其爲疫也。且人感疫之際﹐來而不覺﹐旣感不知﹐最無憑據。又因所感之气薄﹐今發時故現證不甚﹐𨿽有頭疼身痛﹐況飲食不絕﹐力可徒步﹐又焉得而知其疫也﹖病患無處追求﹐每每妄訴病原﹐醫家不善審察﹐未免隨情錯認﹐有如病前適遇小勞﹐病患不過以此道其根由﹐醫家不辧是非﹐便引東垣勞倦傷脾﹐元气下陷﹐乃執甘溫除大熱之句﹐隨用補中益气湯﹐壅補其邪﹐轉壅轉熱﹐轉熱轉瘦﹐轉瘦轉補﹐多至危殆。或有婦人患此﹐適逢產後﹐醫家便認爲陰虛發熱﹐血虛發痛﹐遂投四物湯及地黃丸﹐泥滯其邪﹐遷延日久﹐病邪益固﹐邀徧女科﹐無出滋陰養血﹐屢投不效﹐復更涼血通瘀﹐不知原邪仍在﹐積熱自是不除﹐日漸羸﹐終成廢痿。凡人未免七情勞郁﹐醫者不知爲疫﹐乃引丹溪五火相扇之說﹐或指爲心火上炎﹐或指爲肝火衝擊﹐乃惟類聚寒涼﹐冀其直折﹐而反凝泣其邪﹐徒傷胃气﹐疫邪不去﹐瘀熱何淸﹖延至骨立而斃。或尙有宿病淹纏﹐適逢微疫﹐未免身痛發熱﹐醫家病家同認爲原病加重﹐仍用前藥加減﹐有妨於疫﹐病益加重﹐至死不覺者﹐如是種種﹐難以盡述。聊舉一二﹐推而廣之﹐可以應變於無窮矣。

下卷

肢體浮腫

時疫潮熱而渴﹑舌黃身痛﹑心下滿悶﹑腹時痛﹑脈數﹐此應下之癥也。外有通身及面目浮腫﹐喘急不已﹐小便不利﹐此疫兼水腫﹐因三焦壅閉﹐水道不行也﹐但治在疫﹐水腫自已﹐宜小承气湯。向有單腹脹而後疫者﹐治在疫。若先年曾患水腫﹐因疫而發者﹐治在疫﹐水腫自愈。病患通身浮腫﹐下體益甚﹐臍凸陰囊及陰莖腫大色白﹐小便不利﹐此水腫也﹐繼又身大熱﹐午後益甚﹐煩渴﹐心下滿悶﹐喘急﹐大便不調﹐此又加疫也﹐因下之﹐下後脹不除﹐反加腹滿﹐宜承气加甘遂二分﹐弱人量減。蓋先腫脹﹐續得時疫﹐此水腫兼疫﹐大水在表﹐微疫在裏也﹐故並治之。時疫愈後數日﹐先自足浮腫﹐小便不利﹐腫漸至心腹而喘﹐此水气也﹐宜治在水。時疫愈後數日﹐先自足浮腫﹐小便如常﹐𨿽至通身浮腫而不喘﹐別無所苦﹐此气復也﹐蓋血乃气之根據歸﹐夫气先血而生﹐無所歸根據﹐故暫浮腫﹐但靜養節飲食﹐不藥自愈。時疫身體羸弱﹐言不足以聽﹐气不足以息﹐得下證少與承气﹐下證稍減﹐更與之﹐眩暈欲死﹐蓋不勝其攻也。絕谷期月﹐稍補則心腹滿悶﹐攻不可﹐補不可﹐守之則元气不鼓﹐余邪沈匿膜原﹐日惟水飲而已﹐以後心腹忽加腫滿煩冤者﹐向來沈匿之邪﹐方悉分傳於表裏也﹐宜承气養榮湯﹐一服病已。設表腫未除﹐宜微汗之自愈。時疫得裏證失下﹐以致面目浮腫及肢體微腫﹐小便自利﹐此表裏气滯﹐非兼水腫也﹐宜承气下之﹐裏气一疏﹐表气亦順﹐浮腫頓除。或見絕谷期月﹐指爲脾虛發腫﹐誤補必劇﹐妊娠更多此證﹐治法同前﹐則子母俱安﹐但當少與﹐愼無過劑。﹝共七法。﹞

下卷

服寒劑反熱

陽气通行﹐溫養百骸。陽气壅閉﹐郁而爲熱。且夫人身之火﹐無處不有﹐無時不在﹐但喜通達耳。不論臟腑經絡﹐表裏上下﹐血分气分﹐一有所阻﹐卽便發熱﹐是知百病發熱﹐皆由於壅郁。然火郁而又根於气﹐气常靈而火不靈﹐火不能自運﹐賴气爲之運﹐所以气升火亦升﹐气降火亦降﹐气行火亦行﹐气若阻滯﹐而火屈曲﹐惟是屈曲熱斯發矣﹐是气爲火之舟楫也。

今疫邪透出於膜原﹐气爲之阻﹐時欲到胃﹐是求伸而未能遽達也。今投寒劑﹐抑遏胃气﹐气益不伸﹐火更屈曲﹐所以反熱也。往往服芩﹑連﹑知﹑柏之類﹐病患自覺反熱﹐其間偶有靈變者﹐但言我非黃連證﹐亦不知其何故也。切謂醫家終以寒涼淸熱﹐熱不能淸﹐竟置弗疑﹐服之反熱﹐全然不悟﹐𨿽至白首﹐終不究心﹐悲夫﹗

下卷

知一

邪之著人﹐如飲酒然。凡人醉酒﹐脈必洪而數﹐气髙身熱﹐面目俱赤﹐乃其常也。及言其變﹐各有不同﹕有醉後妄言妄動﹐醒後全然不知者﹔有𨿽沈醉而神思終不亂者﹔醉後應面赤而反刮白者﹔應痿弱而反剛彊者﹔應壯熱而反惡寒戰栗者﹔有易醉而易醒者﹔有難醉而難醒者﹔有發呵欠及嚏噴者﹔有頭眩眼花及頭痛者。因其气血虛實之不同﹐臟腑稟賦之各異﹐更兼過飲少飲之別﹐考其情狀﹐各自不同﹐至論醉酒一也﹐及醒一時諸態如失。

凡人受邪﹐始則晝夜發熱﹐日晡益甚﹐頭疼身痛﹐舌上白苔﹐漸加煩渴﹐乃眾人之常也。及言其變﹐各自不同者﹐或嘔﹐或吐﹐或咽喉漧燥﹐或痰涎湧甚﹐或純純發熱﹐或發熱而兼凜凜﹐或先凜凜而後發熱﹐或先惡寒而後發熱﹐或先一日惡寒而後發熱﹐以後卽純純發熱﹔或先惡寒而後發熱﹐以後漸漸寒少而熱多﹐以至純熱者﹐或晝夜發熱者﹐或但潮熱﹐余時熱稍緩者。有從外解者﹕或戰汗﹐或狂汗﹑自汗﹑盜汗﹑或發斑﹔有潛消者﹔有從內傳者﹕或胸膈痞悶﹐或心腹脹滿﹐或心痛腹痛﹐或胸脇痛﹐或大便不通﹐或前後癃閉﹐或協熱下利﹐或熱結旁流。有黃苔黑苔者﹐有口燥舌裂者﹐有舌生芒刺﹑舌色紫赤者﹐有鼻孔如煙煤之黑者﹐有發黃及蓄血﹑吐血﹑衄血﹑大小便血﹑汗血﹑嗽血﹑齒衄血﹐有發頤疙瘩瘡者﹐有首尾能食者﹐有絕谷一兩月者﹐有無故最善反復者﹐有愈後漸加飲食如舊者﹐有愈後飲食勝常二三倍者﹐有愈後退爪脫髮者。至論惡證﹐口噤不能張﹐昏迷不識人﹐足屈不能伸﹐唇口不住牽動﹐手足不住振戰﹐直視﹐上視﹐圓睜﹐目瞑﹐口張﹐聲啞﹐舌彊﹐遺尿﹐遺糞﹐項彊發痙﹐手足俱痙﹐筋惕肉﹐循衣摸牀﹐撮空理綫等證﹐種種不同﹐因其气血虛實之不同﹐臟腑稟賦之有異﹐更兼感重感輕之別﹐考其證候﹐各自不同﹐至論受邪則一也﹐及邪盡一任諸癥如失。所謂知其一萬事畢﹐知其要者一言而終﹐不知其要者流散無窮﹐此之謂也。

以上止舉一气﹐因人而變。至有歲气稍有不同者﹐有其年眾人皆從自汗而解者﹐更有其年眾人皆從戰汗而解者﹐此又因气而變﹐余證大同小異﹐皆疫气也。至又雜气爲病﹐一气自成一病﹐每病各又因人而變。統而言之﹐其變不可勝言矣﹐醫者能通其變﹐方爲盡善。

下卷

四損不可正治

凡人大勞﹑大欲﹑及大病﹑久病後﹐气血兩虛﹐陰陽並竭﹐名爲四損。當此之際﹐忽又加疫﹐邪气𨿽輕﹐並爲難治﹐以正气先虧﹐邪气自陷﹐故諺有云﹕傷寒偏死下虛人﹐正謂此也。

蓋正气不勝者﹐气不足以息﹐言不足以聽﹐或欲言而不能﹐感邪𨿽重﹐反無脹滿痞塞之證﹐誤用承气﹐不劇卽死。以正气愈損﹐邪气愈伏也。

若眞血不足者﹐面色萎黃﹐唇口刮白﹐或因吐血崩漏﹐或因產後亡血過多﹐或因腸風髒毒所致﹐感邪𨿽重﹐面目反無陽色﹐誤用承气速死﹐以營血愈消﹐邪气益加沈匿也。

若眞陽不足者﹐或四肢厥逆﹐或下利淸谷﹐肌體惡寒﹐恆多泄瀉﹐至夜益甚﹐或口鼻冷气﹐感邪𨿽重﹐反無發熱燥渴苔刺等證﹐誤用承气﹐陽气愈消﹐陰凝不化﹐邪气畱而不行﹐輕則漸加萎頓﹐重則下咽立斃﹐若眞陰不足者﹐自然五液漧枯﹐肌膚甲錯﹐感邪𨿽重﹐應汗無汗﹐應厥不厥﹐誤用承气﹐病益加重﹐以津液枯涸﹐邪气澀滯﹐無能輸泄也。凡遇此等﹐不可以常法正治﹐當從其損而調之﹐調之不愈者﹐稍以常法治之﹐治之不及者﹐損之至也。是故一損二損﹐輕者或可挽回﹐重者治之無益﹐乃至三損四損﹐𨿽盧﹑扁亦無所施矣﹐更以老少參之﹔少年遇損﹐或可調治﹔老年遇損﹐多見治之不及者﹐以枯魄獨存﹐化源已絕﹐不復滋生也。

下卷

勞復﹑食復﹑自復

疫邪已退﹐脈證俱平﹐但元气未復﹐或因梳洗沐浴﹐或因多言妄動﹐遂致發熱﹐前證復起﹐惟脈不沈實爲辧﹐此爲勞復。蓋气爲火之舟楫﹐今則眞气方長﹐勞而復折﹐眞气旣虧﹐火亦不前﹐如人欲濟﹑舟楫已壞﹐其可渡乎﹖是火也﹐某經气陷﹐則火隨陷於某經﹐陷於經絡則爲表熱﹐陷於臟腑則爲裏熱﹐虛甚熱甚﹐虛微熱微。治法﹕輕則靜養可復﹐重則大補气血﹐候眞气一回﹐血脈融和﹐表裏通暢﹐所陷之火﹐隨气輸泄﹐自然熱退﹐而前證自除矣。若誤用承气及寒涼剝削之劑﹐變證蜂起﹐卒至殞命﹐宜服安神養血湯。

若因飲食所傷者﹐或吞酸作噯﹐或心腹滿悶而加熱者﹐此名食復﹐輕則損谷自愈﹐重則消導方若無故自復者﹐以伏邪未盡﹐此名自復﹐當問前得某證﹐所發亦某證﹐稍與前藥﹐以徹其餘邪﹐自然獲愈。

安神養血湯

茯神棗仁當歸遠志桔梗芍藥地黃陳皮甘艸加龍眼肉﹐水煎服。

下卷

感冒兼疫

疫邪伏而未發﹐因感冒風寒﹐觸動疫邪﹐相繼而發也﹐旣有感冒之因由﹐復有風寒之脈證﹐先投發散﹐一汗而解﹐一二日續得頭疼身痛﹐潮熱煩渴﹐不惡寒﹐此風寒去﹐疫邪發也﹐以疫法治之。

下卷

瘧疫兼證

瘧疾二三發﹐或七八發後﹐忽然晝夜發熱﹑煩渴不惡寒﹑舌生苔刺﹑心腹痞滿﹑飲食不進﹐下證漸具﹐此溫疫著﹐瘧疾隱也﹐以疫法治之。

溫疫晝夜純熱﹑心腹痞滿﹑飲食不進﹑下後脈靜身涼﹐或間日﹑或每日﹑時惡寒而後發熱如期者﹐此溫疫解﹐瘧邪未盡也﹐以瘧法治之。

下卷

溫瘧

凡瘧者寒熱如期而發﹐余時脈靜身涼﹐此常瘧也﹐以瘧法治之。設傳胃者﹐必現裏證﹐名爲溫瘧﹐以疫法治者生﹐以瘧法治者死。裏證者下證也﹐下後裏證除﹐寒熱獨存者﹐是溫疫減﹐瘧證在也。瘧邪未去者﹐宜疏﹐邪去而瘧勢在者宜截﹐勢在而挾虛者宜補。疏以淸脾飲﹐截以不二飲﹐補以四君子﹐方見瘧門﹐仍恐雜亂﹐此不附載。

下卷

疫痢兼證

下痢膿血﹐更加發熱而渴﹐心腹痞滿﹐嘔而不食﹐此疫痢兼證﹐最爲危急。夫疫者胃家事也﹐蓋疫邪傳胃十常八九﹐旣傳入胃﹐必從下解﹐疫邪不能自出﹐必藉大腸之气傳送而下﹐而疫方愈。夫痢者﹐大腸內事也﹐大腸旣病﹐失其傳送之職﹐故正糞不行﹐純乎下痢膿血而已﹐所以向來谷食停積在胃﹐直須大腸邪气將退﹐胃气通行﹐正糞自此而下﹐今大腸失職﹐正糞尙自不行﹐又何能與胃載毒而出﹖毒旣不前﹐羈畱在胃﹐最能敗壞眞气﹐在胃一日﹐有一日之害﹐一時有一時之害﹐耗气搏血﹐神脫气盡而死。凡遇疫痢兼證者﹐在痢尢爲喫緊﹐疫痢俱急者﹐宜檳芍順气湯﹐誠爲一舉兩得。

檳芍順气湯

專治下痢頻數﹐裏急後檳榔芍藥枳實濃朴大黃生薑煎服。

下卷

婦人時疫

婦人傷寒時疫﹐與男子無二﹐惟經水適斷適來﹐及崩漏產後﹐與男子稍有不同。

夫經水之來﹐乃諸經血滿﹐歸注於血室﹐下泄爲月水。血室者一名血海﹐卽衝任脈也﹐爲諸經之總任。經水適來﹐疫邪不入於胃﹐乘勢入於血室﹐故夜發熱譫語。蓋衛气晝行於陽﹐不與熱入血室﹐因有輕重之分﹐不必拘於譫語也。經曰﹕無犯胃气﹐及上二焦必自愈。胸膈並胃無邪﹐勿以譫語爲胃實而妄攻之﹐但熱隨血下﹐故自愈。若有如結胸狀者﹐血因邪結也﹐當刺期門以通其結﹐治之以柴胡湯﹐治之不若刺者功捷。

經水適斷﹐血室空虛﹐其邪乘虛傳入﹐邪勝正虧﹐經气不振﹐不能鼓散其邪﹐爲難治﹐且不從血泄﹐邪气何由卽解﹖與適來之義﹐有血虛血實之分﹐宜柴胡養榮湯。新產後亡血過多﹐衝任空虛﹐與夫素善崩漏﹐經气久虛﹐皆能受邪﹐與經水適斷同法。

下卷

妊娠時疫

孕婦時疫﹐設應用三承气湯﹐須隨證施治﹐切不可過慮﹐愼毋惑於參﹑術安胎之說。病家見用承气﹐先自驚疑﹐或更左右嘈雜﹐必致醫家掣肘﹐爲子母大不祥。若應下之證﹐反用補劑﹐邪火壅郁﹐熱毒愈熾﹐胎愈不安﹐轉气傳血﹐胞胎何賴﹖是以古人有懸鐘之諭﹐梁腐而鐘未有不落者﹐惟用承气﹐逐去其邪﹐火毒消散﹐炎頓爲淸涼﹐气回而胎自固。當此證候﹐反見大黃爲安胎之聖藥﹐歷治歷當﹐子母俱安。若腹痛如錐﹐腰痛如折﹐此時未墮欲墮之候﹐服藥亦無及矣﹐𨿽投承气但可愈疾而全母。昧者以爲胎墮﹐必反咎於醫也。

或詰余曰﹕孕婦而投承气﹐設邪未逐﹐先損其胎﹐當如之何﹖余曰﹕結糞瘀熱﹐腸胃間事也﹐胎附於脊﹐腸胃之外﹐子宮內事也﹐藥先到胃﹐瘀熱才通﹐胎气便得舒養﹐是以興利除害於頃刻之間﹐何慮之有﹖但毒藥治病﹐衰去七八﹐余邪自愈﹐愼勿過劑耳。

凡孕娠時疫﹐萬一有四損者﹐不可正治﹐當從其損而調之﹐產後同法。非其損而誤補﹐必死。﹝四損詳見前應補諸證條後。﹞

下卷

小兒時疫

凡小兒感冒風寒瘧痢等證﹐人所易知﹐一染時疫﹐人所難窺﹐所以耽誤者良多。何也﹖蓋由幼科專於痘﹑疹﹑吐﹑瀉﹑驚﹑疳並諸雜證﹐在傷寒時疫甚略之﹐一也﹔古人稱幼科爲啞科﹐蓋不能盡罄所苦以告師﹐師又安能悉乎問切之義﹖所以但知其身熱﹐不知其頭疼身痛也﹐但知不思乳食﹑心胸膨脹﹐疑其內傷乳食﹐安知其疫邪傳胃也﹖但見嘔吐惡心口渴下利﹐以小兒吐瀉爲常事﹐又安知其協熱下痢也﹖凡此﹐何暇致思爲時疫﹐二也。小兒神气嬌怯﹐筋骨柔脆﹐一染時疫﹐延挨失治﹐卽便二目上弔﹑不時驚搐﹑肢體發痙﹑十指鉤曲﹑甚則角弓反張﹐必延幼科﹐正合渠平日學習見聞之證﹐是多誤認爲慢驚風﹐遂投抱龍丸﹐安神丸﹐竭盡驚風之劑﹐轉治轉劇﹐因見不啼不語﹐又將神門眉心亂灸﹐艾火𨿽微﹐內攻甚急﹐兩陽相拂﹐如火加油﹐紅鑪添炭﹐死者不可勝記﹐深爲痛憫。今凡遇疫毒流行﹐大人可染﹐小兒豈獨不可染耶﹖但所受之邪則一﹐因其气血筋骨柔脆﹐故所現之癥爲異耳﹐務宜求邪以治﹐故用藥與大人仿佛。凡五六歲以上者﹐藥當減半﹐二三歲往來者﹐四分之一可也。又腸胃柔脆﹐少有差誤﹐爲禍更速﹐臨證尢宜加愼。

小兒太極丸

天竺黃﹝五錢﹞膽星﹝五錢﹞大黃﹝三錢﹞麝香﹝三分﹞冰片﹝三分﹞僵蠶﹝三錢﹞

上爲細末﹐端午日午時修合﹐糯米飯杵爲丸﹐如芡實大﹐朱砂爲衣。凡遇疫證﹐姜湯化下一丸﹐神效。

下卷

主客交

凡人向有他病羸﹐或久瘧﹐或內傷瘀血﹐或吐血便血咳血﹐男子遺精白濁﹑精气枯涸﹐女人崩漏帶下﹑血枯經閉之類﹐以致肌肉消爍﹐邪火獨存﹐故脈近於數也。此際稍感疫气﹐醫家病家﹐見其谷食暴絕﹐更加胸膈痞悶﹑身疼發熱﹐徹夜不寐﹐指爲原病加重﹐誤以絕谷爲脾虛﹐以身痛爲血虛﹐以不寐爲神虛﹐遂投參﹑術﹑歸﹑地﹑茯神﹑棗仁之類﹐愈進愈危。知者稍以疫法治之﹐發熱減半﹐不時得睡﹐谷食稍進﹐但數脈不去﹐肢體時疼﹐胸脇錐痛﹐過期不愈。醫以雜藥頻試﹐補之則邪火愈熾﹐瀉之則損脾壞胃﹐滋之則膠邪愈固﹐散之則經絡益虛﹐疏之則精气愈耗﹐守之則日消近死。蓋但知其伏邪已潰﹐表裏分傳﹐裏證𨿽除﹐不知正气衰微﹐不能托出﹐表邪畱而不去﹐因與血脈合而爲一﹐結爲痼疾也。肢體時疼者﹐邪與榮气搏也﹔脈數身熱不去者﹐邪火並郁也﹔脇下錐痛者﹐火邪結於膜膈也﹔過期不愈者﹐凡疫邪交卸﹐近在一七﹐遠在二七﹑甚至三七﹐過此不愈者﹐因非其治﹐不爲壞證卽爲痼疾也。夫痼疾者﹐所謂客邪膠固於血脈﹐主客交渾﹐最難得解﹐且愈久益固﹐治法當乘其大肉未消﹑眞元未敗﹐急用三甲散﹐多有得生者。更附加減法﹐隨其素而調之。

三甲散

鱉甲龜甲﹝並用酥炙黃爲末﹐各一錢﹐如無酥﹐各以醋炙代之﹞穿山甲﹝土炒黃爲末﹐五分﹞

蟬蛻﹞虫﹝三个﹐幹者擘碎﹐鮮者搗爛和酒少許﹐取汁入湯藥同服﹐其渣入諸藥同煎﹞

白芍藥﹝酒炒﹐七分﹞當歸﹝五分﹞甘艸﹝三分﹞

水二鐘煎八分﹐瀝渣溫服。若素有老瘧或癉瘧者﹐加牛膝一錢﹐何首烏一錢﹔胃弱欲作瀉者﹐宜九蒸九曬﹔若素有郁痰者﹐加貝母一錢﹔有老痰者﹐加栝蔞霜五分﹔善嘔者﹐勿用﹔若咽漧作癢者﹐加花粉﹑知母各五分﹔若素燥咳者﹐加杏仁﹝搗爛﹞一錢五分﹔若素有內傷瘀血者﹐倍虫﹐如無虫﹐以干漆﹝炒煙盡爲度﹐研末﹞五分﹐及桃仁﹝搗爛﹞一錢代之﹐服後病減半勿服﹐當盡調理法。

下卷

調理法

凡人胃气彊盛﹐可饑可飽﹐若久病之後﹐胃气薄弱﹐最難調理。蓋胃體如竈﹐胃气如火﹐谷食如薪﹐合水谷之精微﹐升散爲血脈者如焰﹐其糟粕下轉爲糞者如燼﹐是以竈大則薪多火盛﹐薪斷而余焰猶存﹐𨿽薪從續而火亦燃。若些小鐺鍋﹐正宜薪數莖﹐稍多則壅滅﹐稍斷則火絕。死灰而求復燃﹐不亦難乎﹖若夫大病之後﹐蓋客邪新去﹐胃口方開﹐幾微之气﹐所以多與﹑早與﹑遲與皆不可也。宜先與粥飲﹐次糊飲﹐次糜粥﹐次軟飯﹐尢當循序漸進﹐毋先後其時。當設鑪火﹐晝夜勿令斷絕﹐以備不時之用﹐思谷卽與﹐稍緩則胃饑如剡﹐再緩則胃气傷﹐反不思食矣。旣不思食﹐若照前與之﹐𨿽食而弗化﹐弗化則傷之又傷﹐不爲食復者﹐當如初進法﹐若更多與﹐及粘硬之物﹐胃气壅甚﹐必脹滿難支﹐若气絕谷存﹐乃致反復顚倒﹐形神俱脫而死矣。

下卷

統論疫有九傳治法

夫疫之傳有九﹐然亦不出乎表裏之間而已矣。所謂九傳者﹐病患各得其一﹐非謂一病而有九傳也。蓋溫疫之來﹐邪自口鼻而入﹐感於膜原﹐伏而未發者﹐不知不覺。已發之後﹐漸加發熱﹐脈洪而數﹐此眾人相同﹐宜達原飲疏之。繼而邪气一離膜原﹐察其傳變﹐眾人不同者﹐以其表裏各異耳。有但表而不裏者﹐有但裏而不表者﹐有表而再表者﹐有裏而再裏者﹐有表裏分傳者﹐有表裏分傳而再分傳者﹐有表勝於裏者﹐有裏勝於表者﹐有先表而後裏者﹐有先裏而後表者﹐凡此九傳﹐其去病一也。醫者不知九傳之法﹐不知邪之所在﹐如盲者之不任杖﹐聾者之聽宮商﹐無音可求﹐無路可適﹐未免當汗不汗﹐當下不下﹐或顚倒誤用﹐或尋枝摘葉﹐但治其證﹐不治其邪﹐同歸於誤一也。

所言但表而不裏者﹐其證頭疼身痛發熱﹐而復凜凜﹐內無胸滿腹脹等證﹐谷食不絕﹐不煩不渴。此邪气外傳﹐由肌表而出﹐或自斑消﹐或從汗解﹐斑者有斑疹﹑桃花斑﹑紫雲斑﹐汗者有自汗﹑盜汗﹑狂汗﹑戰汗之異﹐此病气之使然﹐不必較論﹐但求得斑得汗爲愈疾耳。凡自外傳者爲順﹐勿藥亦能自愈。間有汗出不徹﹐而熱不退者﹐宜白虎湯﹔斑出不透﹐而熱不退者﹐宜舉斑湯﹔有斑汗並行而愈者﹐若斑出不透﹐汗出不徹而熱不除者﹐宜白虎合舉斑湯。

間有表而再表者﹐所發未盡﹐膜原尙有隱伏之邪﹐或二﹑三日後﹐四﹑五日後﹐根據前發熱﹐脈洪而數﹐及其解也﹐斑者仍斑﹐汗者仍汗而愈﹐未愈者﹐仍如前法治之﹐然亦希有。至於三表者﹐更希有也。

若但裏而不表者﹐外無頭疼身痛﹐而後亦無三斑四汗﹐惟胸膈痞悶﹐欲吐不吐﹐𨿽得少吐而不快﹐此邪傳裏之上者﹐宜瓜蒂散吐之﹐邪從其減﹐邪盡病已。邪傳裏之中下者﹐心腹脹滿﹐不嘔不吐﹐或燥結便閉﹐或熱結旁流﹐或協熱下利﹐或大腸膠閉﹐並宜承气輩導去其邪﹐邪減病減﹐邪盡病已。上中下皆病者﹐不可吐﹐吐之爲逆﹐但宜承气導之﹐則在上之邪﹐順流而下﹐嘔吐立止﹐脹滿漸除。

有裏而再裏者﹐愈後二﹑三日或四﹑五日﹐根據前之證復發﹐在上者仍吐之﹐在下者仍下之﹐再裏者常事﹐甚有三里者﹐希有也。𨿽有上中下之分﹐皆爲裏證。

若表裏分傳者﹐始則邪气伏於膜原﹐膜原者﹐卽半表半里也。此傳法以邪气平分﹐半入於裏﹐則現裏證﹐半出於表﹐則現表證﹐此疫家之常事。然表裏俱病﹐內外壅閉﹐旣不得汗﹐而復中气方能達表﹐向者郁於肌肉之邪﹐乘勢盡發於肌表矣﹐或斑或吐﹐蓋隨其性而升泄之也。

諸證悉去﹐旣無表裏證而熱不退者﹐膜原尙有已發之邪未盡也﹐宜三消飲調之。

若表裏分傳而再分傳者﹐照前表裏俱病﹐宜三消飲﹐復下復汗如前而愈﹐此亦常事。至有三發者﹐亦希有也。

若表勝於裏者﹐膜原伏邪發時﹐傳表之邪多﹐傳裏之邪少﹐何以治之﹖表證多而裏證少﹐當治其表﹐裏證兼之﹔若裏證多而表證少者﹐但治其裏﹐表證自愈。

若先表而後裏者﹐始則但有表證而無裏證﹐宜達原飲。有經證者﹐當用三陽加法。經證不顯﹐但發熱者不用加法。繼而脈洪大而數﹐自汗而渴﹐邪離膜原未能出表耳﹐宜白虎湯辛涼解散﹐邪從汗解﹐脈靜身涼而愈。愈後二﹑三日或四﹑五日後﹐根據前發熱﹐宜達原飲。至後反加胸滿腹脹﹐不思谷食﹐煩渴﹐舌上苔刺等證﹐加大黃微利之。久而不去﹐在上者宜瓜蒂散吐之﹐如在下者﹐宜承气湯導之。

若先裏而後表者﹐始則發熱﹐漸蓋理證﹐下之裏證除﹐二﹑三日內復發熱﹐反加頭疼身痛脈浮者﹐宜白虎湯。若下後熱減不甚﹐三﹑四日後﹐精神不慧﹐脈浮者宜白虎湯汗之。服湯後不得汗者﹐因精液枯竭也﹐加人參覆臥則汗解。此近表裏分傳之證﹐不在此例。

若大下後﹐大汗後﹐表裏之證悉去﹐繼而一身盡痛﹐身如被杖﹐甚則不可反側﹐周身骨寒而痛﹐非表證也﹐此不必治﹐二三日內陽气自回﹐身痛自愈。

凡疫邪再表再裏﹐或再表裏分傳者﹐醫家不解﹐反責病家不善調理﹐以致反復﹐病家不解﹐每責醫家用藥有誤﹐致病復起﹐彼此歸咎﹐胥失之矣﹗殊不知病勢之所當然﹐蓋气性如此﹐一者不可爲二﹐二者不可爲一﹐絕非醫家病家之過也﹐但得病者向賴精神完固﹐𨿽再三反復﹐隨復隨治﹐隨治隨愈。

間有延挨失治﹐或治之不得其法﹐日久不除﹐精神耗竭﹐嗣後更醫﹐投藥固當﹐現下之邪拔去﹐因而得效。殊不知膜原尙有伏邪﹐在一﹑二日內﹐前證復起﹐反加循衣摸牀﹐神思昏憒﹐目中不及矣。病家不咎於前醫耽誤時日﹐反咎於後醫旣生之而又殺之﹐良可嘆也﹗當此之際﹐攻之則元气幾微﹐是求速死﹔補之則邪火益熾﹐精气枯燥﹔守之則正不勝邪﹐必無生理矣。

下卷

正名

《傷寒論》曰﹕發熱而渴﹐不惡寒者爲溫病﹐後人省「」加「」爲瘟﹐卽溫也。

如病証之「證」﹐後人省文作「證」﹐嗣後省「言」加「」爲癥。又如滯下﹐古人爲下利膿血﹐蓋以瀉爲下利﹐後人加「」爲「痢」。要之﹐古無瘟﹑痢﹑癥三字﹐皆後人之自爲變易耳﹐不可因易其文﹐以溫瘟爲兩病﹐各指受病之原﹐乃指冬之伏寒﹐至春至夏發爲溫熱﹐又以非節之暖爲溫疫﹐果爾﹐又當異證異脈﹐不然臨治之際﹐何以知受病之原不同也。設使脈病不同﹐病原各異﹐又當另立方論治法﹐然則脈證治法﹐又何立哉﹖所謂枝節愈繁﹐而意愈亂﹐學人未免有多岐之惑矣。夫溫者熱之始﹐熱者溫之終﹐溫熱首尾一體﹐故又爲熱病卽溫病也。又名疫者﹐以其延門闔戶﹐如徭役之役﹐眾人均等之謂也。今省文作「」加「」爲疫。又爲時疫時气者﹐因其感時行戾气所發也﹐因其惡厲﹐又爲之疫癘﹐終有得汗而解﹐故燕冀名爲汗病。此外﹐又有風溫﹑濕溫﹐卽溫病挾外感之兼證﹐名各不同﹐究其病則一。然近世稱疫者眾﹐書以溫疫者﹐弗遺其言也。後以傷寒例及諸家所議﹐凡有關於溫疫﹐其中多有誤者﹐恐致惑於來學﹐悉采以正焉。

下卷

《傷寒例》正誤

《陰陽大論》云﹕春气溫和﹐夏气暑熱﹐秋气淸涼﹐冬气冷冽﹐此則四時正气之序也。冬時嚴寒﹐萬類深藏﹐君子固密﹐則不傷於寒。觸冒之者﹐乃名傷寒耳。其傷於四時之气﹐皆能爲病﹐以傷寒爲毒者﹐以其最成殺厲之气也。中而卽病者﹐名曰傷寒﹐不卽病者﹐寒毒藏於肌膚﹐至春變爲溫病﹐至夏變爲暑病﹐暑病者﹐熱極重於溫也。

成注《內經》曰﹕先夏至爲溫病﹐後夏至爲暑病﹐溫暑之病﹐本於傷寒而得之。

正誤﹕按﹕十二經絡﹐與夫奇經八脈﹐無非營衛气血﹐周布一身而營養百骸。是以天眞元气﹐無往不在﹐不在則麻木不仁。造化之機﹐無刻不運﹐不運則顚倒僕絕。然風寒暑濕之邪﹐與吾身之營衛﹐勢不兩立﹐一有所幹﹐疾苦作矣﹐苟或不除﹐不危卽斃。上文所言冬時嚴寒所傷﹐中而卽病者爲傷寒﹐不卽病者﹐至春變爲溫病﹐至夏變爲暑病。然風寒所傷﹐輕則感冒﹐重則傷寒﹐卽感冒一證﹐風寒所傷之最輕者﹐尙爾頭疼身痛﹑四肢拘急﹑鼻塞聲重﹑痰嗽喘急﹑惡寒發熱﹐當卽爲病﹐不能容隱﹐今冬時嚴寒所傷﹐非細事也﹐反能藏伏過時而發耶﹖更問何等中而卽病﹖何等中而不卽病﹖何等中而卽病者頭痛如破﹐身痛如杖﹐惡寒項彊﹐發熱如炙﹐或喘或嘔﹐甚則發痙﹐六脈疾數﹐煩躁不寧﹐至後傳變﹐不可勝言﹐倉卒失治﹐乃致傷生﹔何等中而不卽病者﹐感則一毫不覺﹐旣而延至春夏﹐當其已中之後﹐未發之前﹐飲食起居如常﹐神色聲气﹐纖毫不異﹐其已發之證﹐勢不減於傷寒。況風寒所傷﹐未有不由肌表而入﹐所傷皆營衛﹐所感均系風寒﹐一者何其懵﹐中而不覺藏而不知﹔一者何其靈異﹐感而卽發。發而根屬同源而異流﹐天壤之隔﹐豈無說耶﹖旣無其說﹐則知溫熱之原﹐非風寒所中矣。且言寒毒藏於肌膚之間﹐肌爲肌表﹐膚爲皮之淺者﹐其間一毫一竅﹐無非營衛經行所攝之地﹐卽感冒些小風寒﹐尙不能稽畱﹐當卽爲病﹐何況受嚴寒殺厲之气﹐且感於皮膚最淺之處﹐反能容隱者耶﹖以此推之﹐必無是事矣。凡治客邪大法﹐要在表裏分明﹐所謂未入於腑者﹐邪在經也﹐可汗而已﹔旣入於腑者﹐邪在裏也﹐可下而已。果系寒毒藏於肌膚﹐𨿽過時而發﹐邪气猶然在表﹐治法不無發散﹐邪從汗解。後世治溫熱病者﹐若執肌膚在表之邪﹐一投發散﹐是非徒無益﹐而又害之矣﹗凡病先有病因﹐方有病證﹐因證相參﹐然後始有病名﹐稽之以脈﹐而後可以言治。假令傷寒中暑﹐各以病邪而立名﹐今熱病以病證而立名﹐上文所言暑病﹐反不若言熱病者﹐尙可模糊﹐若以暑病爲名﹐暑爲病邪﹐非感盛夏之暑﹐不可以言暑病﹐若言暑病﹐乃是香薷飲之證﹐彼此豈可相混﹖凡客病感邪之重﹐則病甚﹐其熱亦甚﹔感邪之輕﹐則病輕﹐其熱亦微﹐熱之微甚﹐存乎感邪之輕重也。二﹑三月及八﹑九月﹐其時亦有病重﹐大熱不止﹐失治而死者。

五﹑六月亦有病輕熱微不藥而愈者。凡溫病四時皆有﹐但仲夏感者多﹐春秋次之﹐冬時又次之﹐但可以時令分病之多寡﹐不可以時令分熱之輕重也。

是以辛苦之人﹐春夏多溫熱病者﹐皆由冬時觸寒所致﹐非時行之气也。凡時行者﹐春應暖而反大寒﹐夏應大熱而反大涼﹐秋時應涼而反大熱﹐冬時應寒而反大溫﹐此非其時有其气﹐是以一歲之中﹐長幼之病多相似者﹐此則時行之气也。

然气候亦有應至而不至﹐或有至而太過者﹐或未應至而至者﹐此成病气也。

正誤﹕春溫﹑夏熱﹑秋涼﹑冬寒乃四時之常﹐因風雨陰晴稍爲損益。假令春應暖而反多寒﹐其時必多雨﹔秋應涼而熱不去者﹐此際必多晴﹔夫陰晴旱潦之不測﹐寒暑損益安可以爲拘﹖此天地四時之常事﹐未必爲疫。夫疫者﹐感天地之戾气也。戾气者﹐非寒﹑非暑﹑非暖﹑非涼﹐亦非四時交錯之气﹐乃天地別有一種戾气﹐多見於兵荒之歲﹐間歲亦有之﹐但不甚耳。上文所言﹐長幼之病多相似者﹐此則爲時行之气﹐𨿽不言疫﹐疫之意寓是矣。蓋緣不知戾气爲交錯之气而爲疫﹐殊不知四時之气﹐𨿽損益於其間﹐及其所感之病﹐終不離其本源。假令正﹑二月應暖﹐偶因風雨交集﹐天气不溫暖﹐而多春寒。所感之病﹐輕則爲感冒﹐重則爲傷寒﹐原從感冒傷寒法治之﹐但春寒之气﹐終不若冬時嚴寒殺厲之气爲重﹐投劑不無有輕重之分﹐此卽應至而不至﹐至而不去二事也。

又如八九月﹐適多風雨﹐偶有暴寒之气先至﹐所感之病﹐大約與春寒仿佛﹐深秋之寒﹐終不若冬時殺厲之气爲重﹐此卽未應至而至。卽冬時嚴寒倍常﹐是爲至而太過﹐所感亦不過卽病之傷寒耳。假令夏時多風雨﹐炎威少息﹐爲至而不及。時多亢旱﹐爍石流金﹐爲至而太過。

太過則病甚﹐不及則病微﹐至於傷暑一也﹐其病與四時正气之序何異耶﹖治法無出於香薷飲而已。

其冬時有非節之暖﹐名曰冬溫。

正誤﹕此卽未應至而至也。按﹕冬傷於寒﹐至春變爲溫病﹐今又以冬時非節之暖爲冬溫。一感於冬寒﹐一感於冬溫﹐一病兩名﹐寒溫懸絕﹐然則脈證治法又何似耶﹖夫四气乃二气之離合也﹐二气卽一气之升降也﹐升極則降﹐降極則升﹔升降之極﹐爲陰陽離﹐離則亢﹐亢气致病。

亢气者冬之大寒﹐夏之大暑也。將升不升﹐將降不降﹐爲陰陽合﹐合則气和﹐气和則不致病。

和气者卽春之溫暖﹐秋之淸涼也。是以陰極而陽气來和﹐爲溫暖﹔陽極而陰气來和﹐爲淸涼﹐斯有旣濟之道焉。《易》曰﹕一陰一陽爲之道。偏陰偏陽爲之疾。得其道﹐未有反致其疾者。若夫春寒秋熱﹐爲冬夏之偏气﹐倘有觸冒之者﹐固可以爲疾﹔亦無出於感寒傷暑﹐未可以言疫。若夏涼冬暖﹐轉得春秋之和气﹐豈有因其和而反致疾者﹖所以但見傷寒中暑﹐未嘗見傷溫和而中淸涼也。

溫暖淸涼﹐未必爲病﹐又烏可以言疫﹖從春分以後至秋分節﹐天有暴寒者﹐此皆時行寒疫也。三月四月﹐或有暴寒﹐其時陽气尙弱﹐爲寒所折﹐病熱猶輕。五﹑六月﹐陽气已盛﹐爲寒所折﹐病熱爲重。七﹑八月﹐陽气已衰﹐爲寒所折﹐病熱亦微﹐其病與溫暑相似﹐但有殊耳。

正誤﹕按﹕四時皆有暴寒﹐但冬時感嚴寒殺厲之气﹐名傷寒﹐爲病最重﹐其餘三時寒微﹐爲病亦微。又以三時較之﹐盛夏偶有些小風寒﹐所感之病更微矣。此則以感寒之重﹐病亦重而熱亦重﹔感寒之輕﹐病亦輕而熱亦輕。是重於冬而略於三時﹐至夏而又略之﹐此必然之理也。上文所言﹐三四月﹐陽气尙弱﹐爲寒所折﹐病熱猶輕﹔五六月﹐以其時陽气已盛﹐爲寒所折﹐病熱爲重﹔七八月其時陽气已衰﹐爲寒所折﹐病熱亦微。由是言之﹐在冬時陽气潛藏﹐爲寒所折﹐病熱更微﹐此則反見夏時感寒爲重﹐冬時感寒爲輕﹐前後矛盾﹐於理大違。交春夏秋三時﹐偶有暴寒所著﹐與冬時感冒相同﹐治法無二﹐但可名感冒﹐不當另立寒疫之名。若又以疫爲名﹐殊類畫蛇添足。

下卷

諸家溫疫正誤

云岐子﹕傷寒汗下不愈﹐過經其證尙在而不除者﹐亦爲溫疫病也。如太陽證﹐汗下過經不愈﹐診得尺寸俱浮者﹐太陽溫病也。如身熱目痛不眠﹐汗下過經不愈﹐診得尺寸俱長者﹐陽明溫病也﹔如胸脇脹滿﹐汗下過經不愈﹐診得尺寸俱弦者﹐少陽溫病也﹔如腹滿咽漧﹐診得尺寸俱沈細﹐過經不愈者﹐太陰溫病也﹔如口燥舌漧而渴﹐診得尺寸俱沈細﹐過經不愈者﹐少陰溫病也﹔如煩滿囊縮﹐診得尺寸俱微緩﹐過經不愈者﹐厥陰溫病也。是故隨其經而取之﹐隨其證而治之﹐如發斑乃溫毒也。

正誤﹕按﹕傷寒敍一日太陽﹑二日陽明﹑三日少陽﹑四日太陰﹑五日少陰﹑六日厥陰﹐爲傳經盡﹐七日後傳太陽﹐爲過經。云岐子所言傷寒過經不愈者﹐便指爲溫病﹐竟不知傷寒溫病﹐自是兩途注云﹕愚謂溫與熱﹐有輕重之分。故仲景云﹕若遇溫气﹐則爲溫病﹝此叔和之言﹐非仲景論﹞。更遇溫熱气﹐卽爲溫毒﹐熱比溫尢重故也。但冬傷於寒﹐至春而發﹐不感異气﹐名曰溫病﹐此病之稍輕者也。溫病未已﹐更遇溫气﹐變爲溫病﹐此病之稍重者也。傷寒例以再遇溫气名曰溫疫﹐又有不因冬傷於寒﹐至春而病溫者﹐此特感春溫之气﹐可名春溫﹐如冬之傷寒﹐秋之傷濕﹐夏之中暑相同也。﹝按﹕《陰陽大論》四時正气之序﹕春溫﹑夏暑﹑秋涼﹑冬寒。

今特感春溫之气﹐可名春溫﹐若感秋涼之气﹐可名秋涼病矣。春溫可以爲溫病﹐秋涼獨不可爲涼病乎﹖以涼病似覺難言﹐勉以濕證搪塞﹐旣知秋涼病有礙﹐反而思之﹐則知春溫病殊爲謬妄矣。﹞以此觀之﹐是春之溫病﹐有三種不同﹐有冬傷於寒﹐至春變爲溫病者﹐有溫病未已﹐再遇溫气﹐而爲溫病者﹔有重感溫气﹐相雜而爲溫病者﹔有不因冬傷於寒﹐不因更遇溫气﹐只於春時﹐感春溫之气而病者。若此三者﹐皆可名爲溫病﹐不必各立名色﹐只要知其病原之不同也。

正誤﹕凡病各有病因﹐如傷寒自覺觸冒風寒﹐如傷食自覺飲食過度﹐各有所責。至於溫病﹐乃伏邪所發﹐多有安居靜養﹐別無他故﹐倏焉而病。詢其所以然之故﹐無處尋思﹐況求感受之際﹐且自不覺。故立論者或言冬時非節之暖﹐或言春之溫气﹐或言傷寒過經不解﹐或言冬時伏寒﹐至春夏乃發﹝按﹕冬傷於寒春必病溫﹐出自《素問》﹐此漢人所撰﹐晉王叔和又以述《傷寒例》﹐蓋順文之誤也﹞。或指冬不藏精﹐春必病溫﹝此亦漢人所撰﹐但言斫喪致病﹐不言因邪致病﹐卽使寓意邪气乘虛﹐實不言何气使然。夫邪气乘虛﹐最是切當﹐然又有童男室女﹐以無漏之體﹐富貴享逸﹐以幽閒之志﹐在疫亦未能免﹐事有不可執滯﹞。又見冬時之溫病﹐與春夏之溫疫﹐脈證相同﹐治法無異。據云﹕冬時卽病爲傷寒﹐今發於冬時﹐應作正傷寒﹐且又實是溫病﹐旣是溫病﹐當發於春夏而何又發於冬時﹖思之至此﹐不能無疑﹐乃覺前人所論難憑﹐務求其所以然之故﹐旣不可言傷寒﹐又不可言伏寒﹐卽得以冬時非節之暖﹐牽合而爲病原。不思嚴寒酷暑﹐因其鋒利﹐人所易犯﹐故爲病最重。至於溫暖﹐乃天地中和之气﹐萬物得之而發育﹐气血得之而融和﹐當其肅殺之令﹐權施仁政﹐未有因其仁政而反蒙其害者。竊嘗較之﹐冬時未嘗溫暖﹐亦有溫病﹐或遇隆冬﹐臨時溫暖﹐𨿽有溫病感溫之由﹐亦無確據﹐此不過猜疑之說﹐烏足以爲定論。或言感三春當令之溫气爲溫病﹐夫春時自應溫暖﹐責之尢其無謂﹔或言溫病復感溫气﹐而爲溫病﹐正如頭上安頭﹔或言傷寒汗下過經不愈者爲溫病﹐則又指鹿爲馬。《活人》又以夏應暑而寒气折之﹐責邪在心﹐爲夏溫﹔秋應涼而大熱折之﹐責邪在肺﹐爲秋溫﹐轉屬支離。

陶氏又以秋感溫气而爲秋溫﹐明是雜證﹐敍溫者絡繹﹐議論者各別﹐言愈繁雜﹐而本源愈失﹐使學人反增亡羊之感﹐與醫道何補。

《活人書》云﹕夏月發熱惡寒頭疼﹐身體肢節痛重﹐其脈洪盛者﹐熱也。冬傷於寒﹐因暑气而發爲熱病﹐治熱病與傷寒同﹐有汗宜桂枝湯﹐無汗宜麻黃湯﹐如煩躁宜大靑龍湯﹐然夏月藥性須帶涼﹐不可太溫﹐桂枝麻黃大靑龍須用加減﹐夏至前桂枝加黃芩﹐夏至後桂枝麻黃大靑龍加知母﹑石膏或加升麻﹐蓋桂枝麻黃性熱﹐地暖處﹐非西北之比﹐夏月服之﹐必有發黃斑出之失。熱病三日外﹐與前湯不瘥﹐脈勢仍數﹑邪气猶在經絡﹑未入臟腑者﹐桂枝石膏湯主之﹐此方夏至後﹐代桂枝證用﹐若加麻黃﹐可代麻黃靑龍湯證也。若三月至夏﹐爲晚發傷寒﹐梔子升麻湯﹐亦暫用之。﹝王宇泰述萬曆癸卯﹐李氏一婿﹐應舉南下﹐時方盛暑﹐傷寒﹐一太學生﹐新讀仲景書﹐自謂知醫﹐投以桂枝湯﹐入腹卽斃﹐大抵麻黃桂枝二湯﹐隆冬正傷寒之藥﹐施之於溫病不可﹐況於熱病乎﹖﹞

正誤﹕按﹕《活人》以溫熱病﹐用桂枝麻黃﹐𨿽加涼藥﹐終未免發散之誤﹐不危幸也﹐豈止三日前湯不瘥﹑脈勢仍數而已哉﹖至此尙然不悟爲半里之證﹐且言邪气猶在經絡﹐仍用桂枝石膏湯﹐至死無悔。王宇泰及王履非之甚當﹐是以不用麻黃桂枝﹐賢於《活人書》遠矣。究竟不識溫熱之源﹐是以不知用藥耳。

春溫﹐《活人書》曰﹕春應溫而淸气折之﹐責邪在肝﹐或身熱頭疼﹐目眩嘔吐﹐長幼率相似升麻葛根湯﹑解肌湯﹑四時通用敗毒散。陶氏曰﹕交春後至夏至前﹐不惡寒而渴者爲溫病﹐用辛涼之藥微解﹐不可大發汗﹐急證現者﹐用寒涼之藥﹐急攻之﹐不可誤汗誤下﹐當須識此﹐表證不與正傷寒同法﹐裏證同。

夏溫﹐《活人書》曰﹕夏應暑而寒气折之﹐責邪在心﹐或身熱頭疼﹑腹滿自利﹐長幼率相似﹐理中湯﹑射幹湯﹑半夏桂枝湯。陶氏曰﹕交夏至﹐有頭疼發熱﹐不惡寒而渴﹐此名溫病﹐愈加熱者爲熱病﹐止用辛涼之藥解肌﹐不宜大汗﹐裏證見者﹐急攻下﹐表證不與正傷寒同法﹐裏證治法同。

秋溫﹐《活人書》曰﹕秋應涼而大熱折之﹐責邪在肺﹐濕熱相搏﹐民病咳嗽﹐金沸艸散﹑白蒼術湯﹔病疸發黃﹐茵陳五苓散。陶氏曰﹕交秋至霜降前﹐有頭疼發熱﹑不惡寒﹑身體痛小便短者﹐名濕病﹐亦用辛涼之藥﹐加疏利以解肌﹐亦不宜汗﹐裏證見者﹐宜攻下﹐表證不冬溫﹐《活人書》曰﹕冬應寒而反大溫折之﹐責邪在腎﹐宜葳蕤湯。丹溪曰﹕冬溫爲病﹐非其時有其气者﹐冬時嚴寒﹐君子當閉藏而反發泄於外﹐專用補藥帶表藥。

正誤﹕按﹕西北髙濃之地﹐風髙气燥﹐濕證希有﹐南方卑濕之地﹐更遇久雨淋漓﹐時有感濕者﹐在天或時久雨﹐或時亢旱﹐蓋非時令所拘﹐故傷濕之證﹐隨時有之﹐不待交秋而後能也。推節庵之意﹐以至春爲溫病﹑至夏爲熱病﹐至秋似不可復言溫熱﹐然至秋冬﹐又未免溫病﹐只得勉以濕證抵搪﹐且濕熱雜證﹐更不得借此混淆。惟其不知溫病四時皆有﹐故說到冬時﹐遂付之不言﹐宇泰因見陶氏不言﹐乃引丹溪述非其時有其气﹐以補冬溫之缺﹐然則冬時交錯之气﹐又不可以爲冬溫也。

《活人書》但言四時之溫﹐蓋不知溫之源﹐故春責淸气﹐夏責寒气﹐气﹐冬責溫气﹐殊不知淸﹑溫﹑寒﹑熱﹐總非溫病之源。復以四時專令之髒而受傷﹐不但膠柱鼓瑟﹐且又罪及無辜矣。

