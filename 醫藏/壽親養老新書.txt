

欽定四庫全書

子部五

壽親養老新書

醫家類

提要

﹝臣﹞等謹案壽親養老新書四卷第一卷

爲宋陳直撰夲名養老奉親書第二卷

以後則元大徳中泰寧鄒鉉所續增與直書合爲一編更題今名直於元丰時爲泰州興化令文獻通考載有直所著奉親養老書一卷而此夲則題曰養老奉親書其文互異然此夲爲至正中浙江刋夲猶據舊帙翻雕不應標題有誤蓋通考傳寫倒置也鉉號冰壑又號敬直老人書中稱其曾祖曰南谷叔祖曰朴庵以福建通誌考之南谷爲宋參知政事應龍朴庵爲宋江西提刑應博皆有名於時據周應紫序稱爲總管鄒君又稱其官中都時則鉉亦曽登仕版者特通誌不載其行履不可詳考矣直書自飲食調治至簡妙老人備急方分爲十五篇二百三十三條節宣之法甚備明髙濓作尊生八箋其四時調攝箋所錄諸藥品大抵夲於是書鉉所續者前一卷爲古今嘉言善行七十二事後兩卷則凡寢興噐服及饘粥藥石之宜更爲賅具而附以婦人小兒良治諸方凡二百五十六條其中如祝壽詩詞連篇加載不免失於冗雜又敍述閒適之趣往往詞意纎仄采掇瑣碎明季淸言小品實亦濫觴於此然徵引方藥類多奇祕於髙年頥養之法不無小補固爲人子者所宜究心也

乾隆四十六年十二月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●壽親養老新書原序

壽親養老之事著於諸儒記禮之書備矣然自後世觀之則猶有未備焉者何也二帝三王之世風气渾淪人生其間性質醇厚故能平血气於未定方剛之際全筋力於欲衰將老之時人子之愛其親因其康彊加以奉養爲之安其寢處時其旨甘娯其耳目心志卽可使之燕佚怡愉全生而益壽則禮經所載謂之備可矣後世太朴日漓眞元日散七情爲沴六气乘之壯或夭傷老宜尫弱孝子慈孫服勤左右寢膳調娯之外尢不能不惟疾之憂而求之禮經則不過曰痛癢抑搔而已若秦越人過雒之所爲醫曽未見之省錄顧得謂之備歟孝哉陳令尹乃能輯是書於千數百年之後而特詳於醫藥治療之方凡爲四時調攝食治備急合二百三十有三焉斯亦備矣吾樵卿先哲太師文靖鄒公之曽孫敬直翁鉉推老老親親之念紬繹是書有年猶恨其說之未備也則又廣集前修嘉言懿行奇事異聞與夫藥石膳羞器服之宜於佚老者釐爲三卷而方論所述愈益精詳是書始大備吾聞喬木故家壽基世積翁之髙祖叔祖二母夫人皆年過九十備極榮養今翁亦希年矣桂子蘭孫盈庭戲彩靑山流水竹色花香鳩杖鸚杯蒼顏玄鬢見者謂不老地行仙蓋是書驗於公家久矣玆復不私其驗繡諸梓而公之且拳拳導夫人以自飬之說夫能知自飬之飬而後能安享子孫之飬此吾於續書重嘆翁用心之仁也仁者必壽繇是八十而師九十而相百歲而定律令百世而與■﹝言恣﹞謀衍而爲商大夫之八百曽元而下家慶一堂是書之驗將千歲之日至而未止也詩曰永錫爾類又曰永錫難老請爲翁三誦之時大徳丁未中元樵西麓危徹孫序

堂上慈親八十餘階前兒輩戲相呼旨甘取足隨丰儉此樂人間更有無康節翁詩先人怡軒居士奉八十有三之母大書屏間時應紫方垂髫也旣壯挾冊從宜春通守鄒愛山宦遊愛山愛其母施及塾賓所至令應紫侍七袠之母以行咸淳庚午寓上杭縣齋汀守劉審軒刋呂東萊辧志錄應紫與寓目焉中間二則載春夏奉親事注云養老奉親書於是方知此書之名越二載壬申至宜春徧求於袁吉文獻故家咸無焉自後司馬倦遊意謂此書不可復得矣閱三十有餘載大徳己巳春總管冰壑鄒君緘其書視余余手之不釋如獲隨珠和璧之寶口之不置如聆虞韶商頀之音已不勝其欣喜未幾復以其續編來示命名壽親養老新書其嘉言懿行雅事奇方前書所未有者燦然畢備又何如其喜也君自吾杉遷樵南重作文靖公故宅樓居髙明剩有園池亭館之勝經史圖書琴棋觴詠款親友於玉壺中諸郎諸孫珠聯玉立善能承順其志怡悅其心允謂人間至樂湖山院落雲月爲家四時佳興自有癡樂堂樵南小隠二記新書鋟梓抑使世之養老奉親者同有此樂焉錫類之仁逺矣應紫𨿽不獲再遂寸艸春暉之志而亦不忘於老萊斑衣之思君昔官中都時曽遇異人授以怡神養性之旨故續書多述老人之所以自養者應紫之志喜蓋充然有得於斯鵬鷃同遊亦惟曰各安其分云爾是年冬至節日同郡泰寜玉牎黃應紫徳夫敬書

余家藏舊有養老奉親書其言老人食治之方醫藥之法攝養之道靡所不載余仿之以奉吾母範陽郡太夫人李氏食飲起居咸得其宜壽髙八旬而甚康健則此書有益於人子大矣然歲月旣深捲舒之久字畫模糊編簡脫落懼後之覽者不得其說思獲善本書而新之以貽後人求之數載弗果得每鬱鬱以爲欠事至正辛巳夏五餘叨承朝命備員浙東憲使訪諸婺郡庠教授李子貞得壽親養老書覩其篇帙節目比余舊本尢加詳備昔之鬱鬱者一旦豁然矣因自念曰與其得之難孰若傳之廣遂命工鋟梓於學宮庶天下後世皆得觀覽以盡事親之道云至正壬午中秋範陽張士弘載拜書

●欽定四庫全書

壽親養老新書卷一

﹝宋﹞陳直撰

○養老奉親書

飲食調治第一

形證脈候第二

醫藥扶持第三

性气好嗜第四

宴處起居第五

貧富分限第六

戒忌保護第七

四時養老總序第八

春時攝養第九

夏時攝養第十

秋時攝養第十一

冬時攝養第十二

食治養老序第十三

食治老人諸疾方第十四

簡妙老人備急方第十五

飲食調治第一

主身者神養气者精益精者气資气者食食者生民之天活人之本也故飲食進則榖气充榖气充則气血勝气血勝則筋力彊故脾胃者五臟之宗也四髒之气皆稟於脾故四時皆以胃气爲本生气通天論雲气味辛甘發散爲陽酸苦湧泄爲陰是以一身之中陰陽運用五行相生莫不由於飲食也若少年之人眞元气壯或失於饑飽食於生冷以根本彊盛未易爲患其髙年之人眞气耗竭五臟衰弱全仰飲食以資气血若生冷無節饑飽失宜調停無度動成疾患凡人疾病未有不因八邪而感所謂八邪者風寒暑濕饑飽勞逸也爲人子者得不愼之若有疾患且先詳食醫之法審其疾狀以食療之食療未愈然後命藥貴不傷其臟腑也凡百飲食必在人子躬親調治無縱婢使慢其所食老人之食大抵宜其溫熱熟軟忌其粘硬生冷每日晨朝宜以醇酒先進平補下元藥一服女人則平補血海藥一服無燥熱者良尋以豬羊腎粟米粥一杯壓之五味蔥薤鶉膂等粥皆可至辰時服人參平胃散一服然後次第以順四時軟熟飲食進之食後引行一二百步令運動消散臨臥時進化痰利膈人參半夏丸一服尊年之人不可頓飽但頻頻與食使脾胃易化穀气長存若頓令飽食則多傷滿緣衰老人腸胃虛薄不能消納故成疾患爲人子者深宜體悉此養老人之大要也日止可進前藥三服不可多餌如無疾患亦不湏服藥但只調停飲食自然無恙矣

形證脈候第二

上古天眞論曰女子之數七丈夫之數八女子七七四十九任脈虛衝脈衰天癸竭地道不通丈夫八八六十四五臟皆衰筋骨解墮天癸盡脈弱形枯女子過六十之期丈夫逾七十之年越天常數上壽之人若衣食丰備子孫勤養承順慈親參行孝禮能調其飲食適其寒溫上合神靈下契人理此順天之道也髙年之人形羸气弱理自當然其有丈夫女子年踰七十面色紅潤形气康彊飲食不退尙多祕熱者此理何哉且年老之人痿瘁爲常今反此者非眞陽血海气壯也但診左右手脈湏大緊數此老人延永之兆也老人眞气已衰此得虛陽气盛充於肌體則兩手脈大飲食倍進雙臉常紅精神彊健此皆虛陽气所助也須時有煩渴膈熱大腑祕結但隨時以平常湯藥微微消解三五日間自然平復常得虛陽气存自然飲食得進此天假其壽也切不得爲有小熱頻用轉瀉之藥通利苦冷之藥疏解若虛陽气退復歸眞體則形气尫羸臓腑衰弱多生冷疾無由補復若是從來無虛陽之气一向憊乏之人全在斟量湯劑常加溫補調停饘粥以爲養治此養老之先也

醫藥扶持第三

常見世人治髙年之人疾患將同年少亂投湯藥妄行鍼灸以攻其疾務欲速愈殊不知上壽之人血气已衰精神減耗危若風燭百疾易攻至於視聽不至聰明手足舉動不隨其身體勞倦頭目昏眩風气不順宿疾時發或祕或泄或冷或熱此皆老人之常態也不順治之緊用鍼藥務求痊瘥往往因此別致危殆且攻病之藥或吐或汗或解或利緣衰老之人不同年少眞气壯盛𨿽汗吐轉利未至危困其老弱之人若汗之則陽气泄吐之則胃气逆瀉之則元气脫立致不虞此養老之大忌也大體老人藥餌止是扶持之法只可用溫平順气進食補虛中和之藥治之不可用市肆贖買他人恵送不知方味及狼虎之藥與之服餌切宜審詳若身有宿疾或時發動則隨其疾狀用中和湯藥順三朝五日自然無事然後調停飲食依食醫之法隨食性變饌治之此最爲良也

性气好嗜第四

眉壽之人形气𨿽衰心亦自壯但不能遂時人事遂其所欲𨿽居溫給亦常不足故多咨煎背執等閒喜怒性气不定止如小兒全在承順顏色遂其所欲嚴戒婢使子孫不令違背若憤怒一作血气虛弱中气不順因而飲食便成疾患深宜體悉常令人隨侍左右不可令孤生獨寢緣老人孤僻易於傷感才覺孤寂便生鬱悶養老之法凡人平生爲性各有好嗜之事見卽喜之有好書畫者有好琴碁者有好賭撲者有好珍奇者有好藥餌者有好禽鳥者有好古物者有好佛事者有好丹竈者人之僻好不能備舉但以其平生偏嗜之物時爲尋求擇其精絕者布於左右使其喜愛玩悅不已老人衰倦無所用心若只令守家孤坐自成滯悶今見所好之物自然用心於物上日自看承戲玩自以爲樂𨿽有勞倦咨煎性气自然減可

宴處起居第五

凡人衰晚之年心力倦怠精神耗短百事懶於施爲蓋气血筋力之使然也全藉子孫孝養竭力將護以免非橫之虞凡行住坐臥宴處起居皆湏巧立制度以助娯樂棲息之室必常潔雅夏則虛敞冬則溫密其寢寐牀榻不湏髙廣比常之制三分減一低則易於升降狹則不容漫風裀褥厚藉務在軟平三面設屏以防風冷其枕宜用夾熟色帛爲之實以菊花制在低則寢無罅風長則轉不落枕其所坐椅【音倚】宜作矮禪牀樣坐可垂足履地易於興起左右置欄面前設幾緣老多因坐則成眠有所欄圍免閃側之傷其衣服制度不湏寛長長則多有蹴絆寛則衣服不著身緣老人骨肉疎冷風寒易中若窄衣貼身暖气著體自然血气流利四肢和暢𨿽遇盛夏亦不可令袒露其頸連項常用紫軟夾帛自頸後巾幘中垂下著肉入衣領中至背甲間以護腠理尊年人肌肉瘦怯腠理開疎若風傷腠中便成大患深宜愼之

貧富禍福第六

經曰自天子至於庶人孝無終始而患不及者未之有也人子以純孝之心竭力事親無終始不及之理惟供養之有厚薄由貧富之有分限人居富貴有奉於巳而薄於親者人所不錄天所不容𨿽處富貴而卽貧賤也人𨿽居貧賤能約於巳而丰於親者人所推仰天所助與𨿽處貧賤而卽富貴也作善降之百祥作不善降之百殃善莫大於孝孝感於天故天與之福所以𨿽貧賤而卽富貴也罪莫大於不孝不孝感於天故天與之禍所以𨿽富貴而卽貧賤也善惡之報其猶影響爲人子者可不信乎奉親之道亦不在日用三牲但能承順父母顏色盡其孝心隨其所有此順天之理也其溫厚之家不可慢於老者盡依養老之方勵力行之其貧下闕乏之家養老之法𨿽有奉行之心而無奉行之力者但隨家丰儉竭力於親約禮設具使老者知其罄力事奉而止將見孝心感格陰靈黙佑如姜詩之躍鯉孟宗之泣筍無非孝感所致此行孝之明驗也慮孝子順孫有窘乏不能依此法者意有不足故立此貧富禍福之說以齊之

戒忌保護第七

人萬物中一物也不能逃天地之數若天癸數窮則精血耗竭神气浮弱返同小兒全假將護以助衰晚若遇水火兵冦非橫驚怖之事必先扶侍老人於安穏處避之不可喧忙驚動尊年之人一遭大驚便致冒昩因生餘疾凡喪塟凶禍不可令弔疾病危困不可令驚悲哀憂愁不可令人預報穢惡臭敗不可令食粘硬毒物不可令飡敝漏卑濕不可令居卒風暴寒不可令冒煩暑燠熱不可令中動作行步不可令勞暮夜之食不可令飽陰霧晦暝不可令饑假借鞍馬不可令乘偏僻藥餌不可令服廢宅欹宇不可令入墳園冢墓不可令遊危險之地不可令行澗淵之水不可令渡闇昧之室不可令孤凶禍逺報不可令知輕薄婢使不可令親家緣冗事不可令管若此事類頗多不克備舉但人子悉意深慮過爲之防稍不便於老人者皆宜忌之以保長年常宜遊息精藍崇尙佛事使神識趣向一歸善道此養老之奇術也

四時養老總序第八

四時調神論曰陰陽四時者萬物終始死生之本也逆之則災害生從之則苛疾不起是謂得道春溫以生之夏熱以長之秋涼以収之冬寒以藏之若气反於時則皆爲疾癘此天之常道也順之則生逆之則病經曰觀天之道執天之行盡矣人能執天道生殺之理法四時運用而行自然疾病不生長年可保其黃髮之人五臓气虛精神耗竭若稍失節宣卽動成危瘵蓋老人勌惰不能自調在人資養以延遐算爲人子者深宜察其寒溫審其饘藥依四時攝養之方順五行休王之气恭恪奉親愼無懈怠今集老人四時通用備疾藥法具陳於左【此方多用寒藥蓋北人所宜凡用藥者冝參處之】

四時通用男女婦人方

治老人風熱上攻頭旋運悶喜臥怔悸起卽欲倒背急身彊旋覆花散【女人通用】

旋覆花【半兩】前胡【一兩】麥門冬【一兩去心】蔓荊子【半兩】白術【二分】枳殻【二分去穰面炒】甘菊花【三分】半夏【半兩薑汁煮】防風【半兩】大黃【虛人者用石膏】獨活【半兩】甘艸【半兩】

右爲末每服三錢水一中盞入姜半分同煎至六分去滓溫服不計時候

老人補壯筋骨治風走疰疼痛並風气上攻下疰羌活丸

羌活牛膝【酒浴過焙漧】川練子白附子舶上茴香黃耆【去皮剉】靑鹽巴戟【去心】黒附子【炮裂去皮臍】沙苑白蒺藜

右件等分一處搗羅爲末酒煮麵糊爲丸如梧桐子大每服十丸空心臨臥鹽湯下看老少加減服

老人和脾胃气進飲食止痰逆療腹痛气調中木香人參散【男子女人通用方】

木香【半兩】人參【去蘆頭半兩】茯苓【去黑皮一分】白術【半兩微炒】肉豆蔻【去皮一分】枇杷葉【去毛一分】厚朴【去粗皮用薑汁制】丁香【半兩】藿香葉【一分】甘艸【半兩炙】漧薑【半兩炮】陳皮【半兩湯浸去穰】

右件一十二味修事了秤分兩搗羅爲末每服二錢水一盞入生薑錢一片棗二枚同煎至六分去滓溫服此藥老人常服合喫

老人和脾胃气治胸膈疰悶心腹刺痛不思飲食枳殻木香散【男子女人通用此方】

木香【一兩】神曲【杵末炒四兩】京三稜【四兩炮】靑橘皮【去穰三兩】甘艸【三兩炮】益智【去皮三兩】白芷【一兩】桂心【三兩】莪術【三兩炮】白術【微炒二兩】枳殻【面炒炮】

右件藥搗羅爲末每服二錢水一盞入生薑鹽各少許同煎至七分並滓熱服

解老人四時傷寒四順散【男子女人同用此方】

麻黃【去節】杏仁【去皮】甘艸【炙】荊芥穂【已上各等分】

右同杵爲末每服一錢入鹽湯點熱服

治老人心脾積熱或流疰腳膝疼痛黃耆散【男子女人通用】

黃耆赤芍藥牡丹皮香白芷沙參甘艸【炙】肉桂【去皮】柴胡【去苖】當歸【洗後炙】

右件等分搗羅爲末每服二錢水一盞姜三片煎至五分日進三服春冬每煎時入蜜蒸瓜蔞煎半匙忌粘食炙煿等物

橘皮煮散益元气和脾胃治傷寒【此名不換金散但心腹諸疾並用療之男子女人通用】

橘皮【去穰秤一兩用】人參茯苓白術【各一兩】木香【一分】漧薑【炮】官桂【半両去皮秤】梹榔【一兩雞心者用】艸豆蔲【二个去皮】半夏【一分麩炒】厚朴【半兩入姜一分同秤碎炒幹】枳殻【半兩去穰麩炒】訶棃勒【五个煨熟去核】甘艸【半兩炮】

右件搗羅爲末每服一大錢水一盞姜棗同煎至七分熱喫不問食前食後並冝服忌如常

治老人臟腑冷熱不調裏急後重闌門不和香白芷散【男子女人通用】

當歸【三錢洗】香白芷【三錢洗】茯苓【三錢去皮】枳殻【三錢麩炒】木香【一錢】

右件爲末每服一錢水半盞生薑少許同煎至四分溫服

治老人大小便不通勻气散【通用】

生薑【半兩】蔥一莖【和根葉泥用】鹽一撚豉【三十粒】

右件四味搗爛安臍中良久便通

治老人小便不通地龍膏

白項地龍茴香【用時看多少】

右件杵汁傾於臍內自然便通

治老人腳膝疼痛不能履地七聖散

杜仲續斷萆薢防風獨活牛膝【酒浸一宿】甘艸【已上各一兩】

右件爲末每服二錢酒調下

治老人脾胃一切病溫白圓兼治脾不承受吐逆瀉痢及宿食不消方【通用】

半夏【二兩湯洗薑汁浸】白術【一兩炮】丁香【一分】

右件爲末用生薑自然汁和飛面爲糊搜和前藥末爲丸如梧桐子大濃煎生薑湯下十丸空心服如腹疼並嘔逆食後

槁本散治婦人血气丈夫筋骨風四肢軟弱及卒中急風並寸白虫但常服並皆攻治或要出汗解傷寒湯使如後【此方是孟相公進過】

槁本牛膝【酒浸一宿焙漧】當歸麻黃【去節已上各一兩】羌活獨活防風肉桂【去粗皮秤】芍藥菊花續斷五加皮芎藭甘艸赤箭枳殻【麩炒去穰已上各半兩】黒附子大者【一个炮制去皮臍】細辛【一分去葉秤】

右件藥一十八味並湏州土好者使水洗過細剉焙漧搗羅爲末空心溫酒下二錢如不飲酒薄苛湯下發汗解傷寒熱蔥白酒下二錢並服三五服爲妙

治老人風冷展筋骨續斷散方

續斷【一兩】牛膝【二兩】芎【一兩】木瓜【二兩】

右爲細末空心時溫酒調下一大錢

墜痰化涎和脾胃人參半夏丸

半夏【一兩生薑四兩取汁先以湯洗半夏七徧浸三日後於日內煎幹切作餅子焙漧】白礬【一兩】人參【一兩】茯苓【一兩去皮】

右爲末以蒸餅水浸過卻用紙裹煨熟爲丸如菉豆大每日空心夜臥用淡生薑湯下十五丸開胃口姜棗湯下風涎用皂角一條姜三片蘿卜三片同煎湯下

治老人暖食藥丁香丸消食治一切气悶止醋心腹脹利胸膈逐積滯方【男子婦人通用】

大烏梅【一个湏是有裙襕者】巴豆【一个新肥者和皮用】香墨【末抄半錢】揀丁香【五个湏是新者用】胡椒【五粒湏是黑者】漧漆【末抄半錢先炒爲末】桂花【末抄半錢香墨漧漆桂花三味研入】

右爲末用馬尾羅子羅過用醋麵糊爲劑臼中杵令勻如菉豆大溫酒下五丸至七丸茶下亦得或入蠟茶末抄三錢更妙

香艸散治婦人气羸腸寒便白食傷積滯冷結腸不成溫脾肺活榮生肌進食益衝任二經

■﹝艸閭﹞茹桔梗白芷當歸地楡芍藥檳榔白荳蔻【各半兩】麝香【一錢】

右爲末每服二錢水一盞姜棗同煎至數沸通口食前日進三服

香枳湯治老人大腸祕澀調風順气【男子婦人通用】

枳殻【去穰麩炒】防風【一兩】甘艸【半兩炙】

右爲末每服二錢百沸湯點服空心食前各一服

治婦人男子久積虛敗壯元補血健胃暖脾止痰逆消飲食北亭丸

北亭【二兩去除砂石】阿魏【半兩同■﹝石岡﹞砂研令細醋化去砂石】川當歸【淨洗去苗稍用】厚朴【去皮薑汁炙令黃色】陳橘【皮去穰用紅】官桂【去皮秤】漧薑【炮】甘艸【炙】川芎胡椒【揀好者】縮砂【去皮用】大附【子炮去皮臍已上各秤四兩】茯苓【二兩】靑鹽【二兩與■﹝石岡﹞砂阿魏同醋研去沙土】白術【米泔水侵一宿切作片子焙漧】五味子【一兩半去沙土用之】

右件依法修事爲末將■﹝石岡﹞砂阿魏醋入面看多少同煎稀糊下藥更煉好蜜同搜和拌勻再入臼中杵千百下丸如酸棗大每服一丸空心鹽湯茶酒任下嚼破女人一切病患並宜服

此治老人一切風烏犀丸

天麻【二兩】地楡【一兩】元參【一兩】川烏頭【一兩炮制去皮】龍腦薄荷【四兩】藿香葉【一兩】皂角【三挺不蛀者燒紅入水中浸之】龍腦【少許】麝香【少許】

右爲末煉蜜爲膏如皂子大每服一丸嚼喫小兒半丸已下薄荷茶酒調下

鎭心丸飬老人心气令不健忘聰耳明目方

辰砂【一兩】桂【一兩】逺志【去心】人參【已上各一兩】茯苓【二兩】麥門冬【去心】石菖蒲漧地黃【各一兩半】已上除辰砂並爲末合勻

右煉蜜爲丸如桐子大空心薄荷酒吞下十丸至十五丸畱少朱砂爲衣益心气飬神宜常服

治老人脾肺客熱上焦滯痰涼心潤肺消壅枇杷葉散【王昉進男子女人通用】

枇杷葉【炙去毛】人參茯苓白術羌活黃耆【各一兩】甘艸【炙】半夏【湯洗去滑切破焙漧各半兩】

右爲末每服二錢水一盞入生薑薄荷煎至七分食後臨臥溫服

羌活散治老人耳聾眼時頭項腰背疼痛渾身瘡癬此乃腎臟風所攻也

羌活枳殻【麩炒去穰】半夏【湯浸七徧】甘艸【炙】大腹子防風桑白皮【各等分】

右爲粗末每服二錢水一盞生薑煎至七分溫服早辰日午時臨臥各一服

搜風順气治老人百疾七聖丸【男子女人通用】

檳榔木香川芎羌

活桂心【各一兩】郁李仁【一兩去皮尖炒令黃色】大黃【一兩一分炒】

右爲末煉蜜爲丸桐子大不計時候溫酒下七丸要利動卽加七丸淡姜湯下亦得

春時攝養第九

春屬木主發生宜戒殺茂於恩恵以頥生气春肝气王肝屬木其味酸木能勝土土屬脾主甘當春之時其飲食之味宜減酸益甘以飬脾气肝气盛者調虛气以利之順之則安逆之則少陽不生肝气內變春時陽气初升萬物萌發正二月間乍寒乍熱髙年之人多有宿疾春气所攻則精神昏倦宿患發動又復經冬已來擁鑪燻衾啖炙飲熱至春成積多所發泄致體熱頭昏膈壅涎嗽四肢勞倦腰腳不任皆冬所發之疾也常宜體候若稍利恐傷臓腑別生和气涼膈化痰之藥消解或只選食治方中性稍涼利飲食調停與進自然通暢若別無疾狀不湏服藥常擇和暖日引侍尊親於園亭樓閣虛敞之處使放意登眺用攄滯懷以暢生气時尋花木遊賞以快其意不令孤坐獨眠自生鬱悶春時若親朋請召老人意欲從歡任自遨遊常令嫡親侍從惟酒不可過飲春時人家多造冷饌米食等不令下與如水團兼粽粘冷肥僻之物多傷脾胃難得消化大不益老人切宜看承春時遇天气燠暖不可頓減綿衣緣老人气弱骨疎怯風冷易傷肌體但多穿夾衣遇暖之時一重漸減一重卽不致暴傷也今具春時湯藥如後

春時用諸藥方

治老人春時多昬倦細辛散明目和脾胃除風气去痰涎【男子女人通用】

細辛【一兩去土】芎【二兩】甘艸【半兩炙】

右爲末每服一大錢以水一盞煎至六分熱呷可常服

治老人春時熱毒風攻頸項頭痛面腫及風毒眼澀菊花散

菊花前胡旋覆花芍藥元參苦參防風【各等分】

右爲末食後臨臥用溫酒調下三錢不飲酒用米飲調下亦得

治老人春時頭目不利昬昬如醉壯熱頭疼有似傷寒惺惺丸【通用】

桔梗細辛人參甘艸茯苓瓜蔞根白術【各一兩】

右爲末煉蜜爲丸如彈子大每服一丸溫水化破治頭痛腰痛藥入口當下便惺惺

治老人春時多偏正頭疼神效方【通用】

旋覆花【一兩焙】白僵蠶【一兩炒】石膏【一分細研】

右件爲末以蔥煨熟和根同杵爲丸桐子大急痛用蔥茶下二丸慢痛不過二服

治老人春時胸膈不利或時滿悶墜痰飲子

半夏【不計多少用湯洗十徧爲末】生薑【一大塊】棗七枚

右二味以水二盞藥末二錢慢火煎至七分臨臥時去生薑頻服

老人春時宜喫延年艸進食順气禦藥院常合進【通用】

靑橘皮【四兩浸洗去穰】甘艸【二兩爲細末】鹽【二兩半炒】

右三味先洗浸橘皮去苦水微焙入甘艸同焙漧後入鹽每早辰嚼三兩葉子通滯气大好

治老人春時諸般眼疾發動黃耆散兼治口鼻生瘡

黃耆川芎防風甘艸白蒺藜【略炒杵去尖出火毒已上各一兩】甘菊【花三分不得用新菊】

右淨洗曬漧勿更近火搗爲末每服二錢早辰空心日午臨臥各一服漧咽或米飲調下暴赤風毒淚昬澀痛癢等眼只三服三兩日永效內外障眼久服方退忌房室毒物火上食凡患眼切不得頭上鍼絡出血及服皂角牽牛等藥取一時之快並大損眼

治老人春時胸膈不利痰壅气噎及咽喉諸疾黍粘湯方

黍粘子【三兩炒令香熟】甘艸【半兩炙】

右爲末搗羅細末每服一錢食後臨臥如常點之

夏時攝養第十

夏屬火主於長養夏心气王心主火味屬苦火能克金金屬肺肺主辛其飲食之味當夏之時宜減苦增辛以養肺气心气盛者調呵气以疎之順之則安逆之則太陽不長心气內洞盛夏之月最難治攝陰气內伏暑毒外蒸縱意當風任性食冷故人多暴泄之患惟是老人尢宜保護若檐下過道穿隙破牕皆不可納涼此爲賊風中人暴毒宜居虛堂淨室水次木陰潔淨之處自有淸涼每日淩晨進溫平順气湯散一服飲食溫軟不令太飽畏日長永但時復進之渴宜飲粟米溫飲豆蔲熟水生冷肥膩尢宜減之緣老人气弱當夏之時納陰在內以陰弱之腹當冷肥之物則多成滑泄一傷正气卒難補復切宜愼之若湏要食瓜菓之類量虛實少爲進之緣老人思食之物若有違阻意便不樂但隨意與之才食之際以方便之言解之往往知味便休不逆其意自無所損若是气弱老人夏至已後宜服不燥熱平補腎气暖藥三二十服以助元气若蓯蓉丸八味丸之類宜往潔雅寺院中擇虛敞處以其所好之物悅之若要寢息但任其意不可令久眠但時時令歇久則神昏直召年髙相協之人日陪閒話論往昔之事自然喜悅忘其暑毒細湯名茶時爲進之晚涼方歸謹選夏時湯藥如後

夏時用藥諸方

治老人夏多冷气發動胸膈气滯噎塞脾胃不和可思飲食豆蔲散

艸豆蔻【四兩以姜四兩炒香黃爲度和姜用】大麥蘗子【十兩炒黃】神曲【四兩炒黃】杏仁【四兩去尖炒熟】甘艸【四兩炙】漧薑【二兩炮制】

右爲末每服一錢如茶點之不計時候服

治老人夏月宜服平補下元明目蓯蓉丸

蓯蓉【四兩】巴戟【二兩】菊花【二兩】枸■﹝木巳﹞子【二兩】

右爲末煉蜜爲丸桐子大每服鹽湯下二十丸

治老人夏月暴發腹痛及泄瀉木香丸

輕好全幹蠍【二十个每个擘三兩段子於慢火上炒令黃熟】揀好胡椒【三百粒生】木香【一分】

右件同藥搗爲末濕紙裹燒粟米飯爲丸如菉豆大如患腹痛每服十五丸煎燈心陳橘皮生薑湯下大便不調及泄瀉每服十五丸煎陳橘皮湯下

治老人夏月脾胃忽生冷气心腹脹滿疼悶泄瀉不止訶子散

訶子皮【五个】大腹【五个去皮】甘艸【半兩炙】白術【半兩微炒】艸豆蔻【十四个用面褁燒令面熟黃去面並皮用】人參【去蘆頭半兩】

右爲末每服二錢水一盞入生薑少許棗二个同煎至六分去滓溫服

治老人夏月因食冷气積滯或心腹疼痛等宜常服

京三稜【三兩濕紙褁煨熟透別杵】蓬莪術【二兩同上】烏藥【二兩】益智【去皮二兩】甘艸【三兩炙】陳橘皮【二兩如烏藥用厚朴亦得】

右爲末每服入鹽點之不計時候一錢

治老人夏月宜服三聖丸袪逐風冷气進食和胃去痰滯腰膝冷痛

葳靈仙【淨洗去土揀擇焙漧秤五兩】漧薑【二兩炮制】烏頭【二兩炮制去皮臍秤】

右件爲末煮棗肉爲丸如梧子大每服十五丸至二十丸溫姜湯下

治老人夏月宜服平補楮實丸方駐顏壯筋骨補益元藏療積冷虛乏一切气疾暖胃進酒食久服令人輕健此神效方

楮實【半斤輕杵去白及膜揀擇淨微微炒】鹿茸【四兩茄子茸爲上其次亦得淨甕上炙令黃色如無則鹿角屑代之亦妙】大附子【四兩炮去皮臍出火毒】懷州牛膝【四兩去蘆頭酒浸二宿焙】紫巴戟【四兩洗去心】金釵石斛【四兩去根揀淨細細切之】川漧薑【二兩炮制急於新水內淨過】肉桂【二兩去粗皮】

右件八味爲末楮實子一味用砂盆別研二日令爛細後旋入前藥末同研拌令細勻入煮棗肉同研拌得所方入鐵臼杵二千下丸如桐子大每服三十丸溫酒下忌牛肉豉汁

治老人百疾常服四順湯

神曲【四兩入生薑四兩去皮一處作餅子焙漧】甘艸【一兩半炙黃】艸豆蔲【一兩半先炮熟去皮細剉用】大麥蘗子【二兩炒香熟】

右件爲末鹽點之一錢

婦人年老夏月平補血海活血去風五倍丸

五焙子【二兩】川芎【二兩剉細】菊花【二兩】荊芥穂【二兩】旋覆花【二兩】

右爲末蜜爲丸如桐子大每日空心五更晚食後鹽湯酒下十五丸喫至半月日覺見漸安手足有力眼目鮮明進得飲食大王血海請每一日三服若見大叚安樂一日只喫一服尢佳

治老人脾胃弱不思飲食吐瀉霍亂理中丸

人參甘艸漧薑白術【各等分】

右爲末煉蜜爲丸桐子大每服十五丸食前服

夏月消食和气橘紅散

陳橘皮【一斤半湯浸洗五七度用淨巾拭漧後用生薑五兩取自然汁拌橘皮令勻淹一宿焙漧秤一斤】肉荳蔲【半兩】甘艸【五兩】

右先將甘艸寸截用白鹽五兩一處同炒點鹽紅色甘艸赤色爲度一處爲末如茶點之

夏月平胃補老人元藏虛弱腑气不順壯筋骨益顏容固精髓八仙丸

澤瀉【三兩】茯苓【二兩去粗皮】牡丹【三兩】官桂【二兩】附子【三兩炮去皮臍】生漧地黃【八兩洗幹杵】山茱萸【四兩】幹薯藥【四兩微炒炙】

右事持了焙漧惟桂不焙爲末煉蜜爲丸如桐子大每日空心溫酒或鹽湯下三十丸

秋時攝養第十一

秋屬金主於肅殺秋肺气王肺屬金味屬辛金能克木木屬肝肝主酸當秋之時其飲食之味宜減辛增酸以養肝气肺气盛者調呬气以泄之順之則安逆之則太陰不收肺气焦滿秋時淒風慘雨艸木黃落髙年之人身𨿽老弱心亦如壯秋時思念往昔親朋動多傷感季秋之後水冷艸枯多發宿患此時人子最宜承奉晨昬體悉舉止看詳若顏色不樂便須多方誘說使役其心神則忘其秋思其新登五穀不宜與食易動人宿疾若素知宿患秋終多發或痰涎喘嗽或風眩痺癖或祕泄勞倦或寒熱進退計其所發之疾預於未發已前擇其中和應病之藥預與服食止其欲發今布秋時湯藥如後

秋時用諸藥方

治老人一切瀉痢七寶丹此藥如久患瀉痢諸藥療不差者服此藥無不差若老人反脾泄滑大宜服此藥

附子【炮】當歸陳橘皮漧薑【已上各一兩】吳茱萸厚朴【以薑汁炙】南椒【已上三味各半兩】舶上硫黃【一兩】

右件七味細剉以慢火焙過搗羅爲末與硫黃末同拌勻一處煎米醋和作兩劑卻以白面半斤和令得所亦令分作兩劑用裹藥如燒餅法用文武火煨令面熟爲度去卻面於臼中搗三百下丸如桐子大如患諸般瀉痢以米湯下二十丸空心日午服如患气痛及宿食不消以姜鹽湯下二十丸空心日午服如患气痛及宿冷並無忌此方如神如聖其效無及

治老人乘秋臟腑虛冷滑泄不定攝脾丸

木香訶子【炮去核】厚朴【生薑汁炙】五倍子白術【各等分】

右爲末用燒粟米飯爲丸桐子大每服十丸米飲送下

治老人秋肺壅滯涎嗽間作胃脘痰滯塞悶不快葳靈仙丸

幹薄荷【取末一兩】皂角【一斤不蛀肥者以河水浸洗去黒皮用銀石器內用河水軟揉去滓絹濾去渣熬成膏】葳靈仙【洗擇去土焙榦爲末四兩】

右入前膏搜丸如桐子大每服三十丸臨臥生薑湯吞下

治老人脾臟泄瀉中心气不和精神倦怠不思飲食神授髙靑丸

髙良姜靑木香【各一兩】

右二味爲末煮棗肉爲丸桐子大漧薑湯下十五丸至二十丸治

老人秋後多發嗽逺年一切嗽疾並勞嗽痰壅保救丹

蛤蚧【一个如是丈夫患取腰前一截雄者用之女人患取雌者腰後一截用之】不蛀皂角【二挺塗酥炙去黒皮並子】漧地黃【一分熟蒸如餳】五味子【一分】杏仁【一分去皮尖用童子小便浸一伏時入蜜炒黃色】半夏【一分漿水煮三七徧】丁香【少許】

右爲末煉蜜爲丸如桐子大每日食前一服五丸姜湯下

治老人膈滯肺疾痰嗽生薑湯

杏仁【四兩去皮尖】生薑【六兩去皮細橫切之】甘艸【三分】桃仁【半兩去皮尖】鹽花【三兩】

右以杏仁桃仁姜濕紙同裹煨沙盆內研極細後入甘艸鹽再研潔器貯之湯點服

治諸般腹瀉不止及年髙久瀉健脾散

川烏頭【炮去皮臍三分】厚朴【去皮薑汁制】甘艸【炙】漧薑【炮各一兩】

右爲末每服一錢水三合生薑二片煎至二合熱服並進二服立止

冬時攝養第十二

冬屬水主於斂藏冬腎气旺屬水味屬鹹水克火火屬心心主苦當冬之時其飲食之味宜減鹹而增苦以養心气腎气盛者調吹气以平之順之則安逆之則少陰不藏腎之水獨沈三冬之月最宜居處密室溫暖衾服調其飲食適其寒溫大寒之日山藥酒肉酒時進一杯以扶衰弱以禦寒气不可輕出觸冒寒風緣老人血气虛怯眞陽气少若感寒邪便成疾患多爲嗽吐逆麻痺昏眩之疾冬燥煎鑪之物尢宜少食冬月陽气在內陰气在外池沼之中冰堅如石地裂橫璺寒從下起人亦如是故盛冬月人多患膈气滿急之疾老人多有上熱下冷之患如冬月陽气在內虛陽上攻若食炙煿燥熱之物故多有壅噎痰眼目之疾亦不宜澡沐陽气內蘊之時若加湯火所逼須出大汗髙年人陽气發泄骨肉疎薄昜於傷動多感外疾惟早眠晚起以避霜威晨朝宜飲少醇酒然後進粥臨臥宜服微涼膈化痰藥一服今列冬時湯藥如後

冬時用藥諸方

治老人大腸風燥气祕陳橘皮【霍大使與馮尙藥同定此方】

陳橘皮【去穰一兩】檳榔【細剉半兩】木香【一分】羌活【去蘆頭半兩】防風【去蘆頭半兩】靑皮【子去穰半兩】枳殻【面炒去穰半兩】不蛀皂角【兩挺去黒皮酥炙黃】郁李仁【一兩去皮尖炒黃】牽牛【微炒杵細羅取末二兩】

右爲末郁李仁牽牛同研拌勻煉蜜爲丸桐子大每服二十丸食前用姜湯下未利漸加三十丸以利爲度

老人有熱壅滯不快大腸時祕結諸熱毒生瘡搜風順气牽牛丸

牽牛【二兩飯甑蒸過】木通【一兩】靑橘【一兩去穰】桑白皮【一兩】赤芍藥【一兩】木香【半兩】

右爲末煉蜜爲丸如桐子大每服十五丸至二十丸丈夫酒下婦人血气醋湯下

解老人熱祕方

大附子一个燒畱性研爲末每服一錢熱酒調下

食治養老序第十三

昔聖人詮置藥石療諸疾病者以其五臟本於五行五行有相生勝之理也榮衛本於陰陽陰陽有順逆之理也故萬物皆稟陰陽五行而生有五色焉有五味焉有寒熱焉有良毒焉人取其色味熱良毒之性歸之五行處以爲藥以治諸疾順五行之气者以相生之物爲藥以養之逆五行之气者以相勝之物爲藥以攻之或瀉母以利子或益子以補母此用藥之奇法也經曰天地萬物之盜人萬物之盜人所以盜萬物爲資養之法其水陸之物爲飲食者不啻千品其五色五味冷熱補瀉之性亦皆稟於陰陽五行與藥無殊大體用藥之法以冷治熱以熱治冷實則瀉之虛則補之此用藥之大要也人若能知其食性調而用之則倍勝於藥也緣老人之性皆厭於藥而喜於食以食治疾勝於用藥況是老人之疾愼於吐利尢宜食以治之凡老人有患宜先以食治食治未愈然後命藥此養老人之大法也是以善治病者不如善愼疾善治藥者不如善治食今以食醫心鏡食療本艸詮食要法諸家治饌洎太平聖恵方食治諸法類成養老食治方各開門目用治諸疾具列於左爲人子者宜畱意焉

食治老人諸疾方第十四

食治養老益气方食治眼目方

食治耳聾耳鳴方食治五勞七傷方

食治虛損羸瘦方食治脾胃气弱方

食治瀉痢方食治渴熱方

食治水气方食治喘嗽方

食治腳气方食治腰腳疼痛方

食治諸淋方食治噎塞方

食治冷气方食治諸痔方

食治諸風方

食治養老益气方

食治老人補虛益气牛乳方

牛乳【五升】蓽茇末【一兩】

右件藥入銀器內以水三升和乳合煎取三升後入瓷合中每於食前暖一小盞服之

食治老人補虛羸乏气力法制豬肚方

獖豬肚【一枚洗如食法】人參【半兩去蘆頭】漧薑【二錢炮制剉】椒【二錢去目不開口者微炒去汗】蔥白【七莖去須切】糯米【三合】

右件搗爲末入米合和相得入豬肚內縫合勿令泄气以水五升於鐺內微火煮令爛熟空心服放溫服之次暖酒一中盞飲之

老人益气牛乳方

牛乳最宜老人平補血脈益心長肌肉令人身體康彊潤澤面目光悅志不衰故爲人子者常須供之以爲常食或爲乳餅或作斷乳等恆使恣意充足爲度此物勝肉逺矣

食治老人養老以藥水飲牛取乳服食方

鍾乳【一斤上好者細研】人參【三兩去蘆頭】甘艸【五兩炙微赤剉】漧地黃【三兩】黃耆【二兩剉】杜仲【三兩去皺皮用】肉蓯蓉【六兩】白茯苓【五兩】麥門冬【四兩去心】薯蕷【六兩】石斛【二兩去根剉】

右藥爲末以水三斗先煮粟米七升爲粥放盆內用藥一兩攪令勻少和冷水與渴牛飲之令足不足更飲之一日飲時患渴不飲淸水平旦取牛乳服之生熟任意牛須三歲以上七歲以下純黃色者爲上余色爲下其乳常令犢子飲之若犢子不飲者其乳動气不堪服也愼蒜豬魚生冷陳臭其乳牛淸潔養之洗刷飲飼須如法用心看之

食治老人頻遭重病虛羸不可平復宜服此枸■﹝木巳﹞煎方

生枸■﹝木巳﹞根【細剉一斗以水五斗煮取一斗五升澄淸】白羊【脊骨一貝剉碎】

右件藥以微火煎取五升去滓取入瓷合中每服一合與酒一小盞合暖每於食前溫服

食治老人補五勞七傷虛損法煮羊頭方

白羊頭蹄【一副頭蹄須用艸火燒令黃色刮去灰塵】胡椒【半兩】萆苃【半兩】漧薑【半兩】蔥白【切半升】豉【半斤】

右件藥先以水煮頭蹄半熟內藥更煮令爛去骨空腹適性食之日食一具滿七具卽止禁生冷醋滑五辛陳臭豬雞等七日

治老人大虛羸困極宜服煎豬肪方

豬肪不中水者【半斤】

右入蔥白一莖於銚內煎令蔥黃卽止候冷暖如身體空腹頻服之令盡暖蓋覆臥至日晡後乃白粥調糜過三日後宜服羊肝羮

羊肝羮方

羊肝【一具去筋膜細切】羊脊■﹝月寅﹞肉【二條細切】曲末【半兩】枸杞根【五斤剉以水一斗五升煮取四升去滓】

右用枸杞汁煮前羊肝等令爛入豉一小盞蔥白七莖切以五味調和作羮空腹食之後三日愼食如上法

食治老人補虛勞油面餺飥方

生胡麻油【一斤】浙粳米泔淸【一斤】

右二味以微火煎盡泔淸乃止出貯之取合鹽湯二合將和面作餺飥煮令熟入五味食之

食治眼目方

食治老人肝臟虛弱逺視無力補肝豬肝羮方

豬肝【一具細切去筋膜】蔥白【一握去須切】雞子【二枚】

右以豉汁中煮作羮臨熟打破雞子投在內食之

又方

靑羊肝【一具細切水煮熟漉幹】

右以鹽醬醋和食之立效

又方

蔥子【半升炒熟】

右爲末每服一匙以水二大盞煎取一盞去滓入米煮粥食之

食治老人靑白翳明目除邪气利大腸去寒熱馬齒實拌蔥豉粥方

馬齒實【一升】

右爲末每服一匙煮蔥豉粥和攪食之馬齒菜作羮粥喫並明目極佳

食治老人肝臟風虛眼暗烏雞肝粥方

烏雞肝【一具細切】

右以豉和米作羮粥食之

食治老人目暗不明蒼耳粥方

右件搗蒼耳子爛用布絞濾以水一升取汁和米煮粥食之或作散煎服亦佳

食治老人熱發眼赤澀痛梔子仁粥方

梔子仁【一兩】

右爲末分爲四服每服用米三合煮粥臨熟時下梔子末一分攪令勻食之

食治老人益精气彊志意聰耳目雞頭實粥方

雞頭實【三合】

右煮令熟去殻研如膏入粳米一合煮粥空腹食

治老人補中明目利小便蔓菁粥方

蔓菁子【二合】粳米【三合】

右搗碎入水二大盞絞瀘取汁著米煮粥空心食之

食老人益耳目聰明補中彊志蓮實粥方

蓮實【半兩去皮細切】糯米【三合】

右先以水煮蓮實令熟次入糯米作粥候熟入蓮實攪令勻熱食之

食治老人膈上風熱頭目赤痛目赤■﹝目荒﹞■﹝目荒﹞竹葉粥方

竹葉【五十片洗淨】石膏【三兩】沙糖【一兩】浙粳米【三合】

右以水三大盞煎石膏等二味取二盞去滓澄淸用煮粥熟入沙塘食之

食治耳聾耳鳴諸方

食治老人久患耳聾養腎臟彊骨气磁石豬腎羮方

磁石【一斤杵碎水淘去赤用綿裹】豬腎【一對去脂膜細切】

右以水五升煮磁石取二升去磁石投腎調和以蔥豉姜椒作羮空腹食之作粥及入酒並得磁石常畱起依前法用之

食治老人腎气虛損耳聾鹿腎粥方

鹿腎【一對去脂膜切】粳米【三合】

右於豉汁中相和煮作粥入五味如法調和空腹食之作羮及作酒並得

食治老人五臟气壅耳聾烏雞膏粥方

烏雞脂【一兩】粳米【三合】

右相合煮粥入五味調和空腹食之烏雞脂和酒飲亦佳

食治老人耳聾不差鯉魚腦髓粥方

鯉魚腦髓【二兩】粳米【三合】

右煮粥以五味調和空腹食之

食治老人腎臟气憊耳聾豬腎粥方

豬腎【一兩去膜細切】蔥白【二莖去須切】人參【一分去蘆頭】防風【一分去蘆】粳米【二合】薤白【去莖去須】

右件藥末並米蔥薤白著水下鍋中煮候粥臨熟撥開中心下腎莫攪動慢火更煮良久入五味空腹服之

食治五勞七傷諸方

食治老人五勞七傷下焦虛冷小便遺精宜食暖腰壯陽道餅子方

附子【一兩炮制去皮臍】神面曲【三兩】漧薑【一兩炮制剉】桂心【一兩】五味子【一兩】肉蓯蓉【一兩半酒浸一宿刮去皺皮炙幹】兔絲子【一兩酒浸三日暴榦爲末】羊髓【二兩】大棗【二十枚煮去皮核】酥【二兩】蜜【四兩】白面【一斤】黃牛乳【一斤半】漢椒【半兩去目及閉口者微炒去汗】

右爲末入面以酥蜜髓乳相和入棗瓤熟搜於盆中蓋覆勿令通風半日久卽將出更搜令熟捍作糊餅大面上以筋挑之卽入鑪■﹝火熬﹞中上下以火煿令熟每日空腹食五枚一方入酵和更佳

食治老人五勞七傷益下元壯气海服經月餘肌肉充盛老成少年宜服食雌雞粥方

黃雌雞【一隻去毛藏腹】肉蓯蓉【酒浸一宿一兩刮去皺皮切】生薯蕷【一兩切】阿魏【少許煉過】粳米【二合淘入】

右以上先將雞爛煮擘骨取汁下米及雞肉蓯蓉等都煮粥入五味空心食之

食治五勞七傷陽气衰弱腰腳無力宜食羊腎蓯蓉羮方

羊腎【一對去筋膜脂細切】肉蓯蓉【一兩酒浸一宿刮去皺皮細切】

右件藥和作羮著蔥白鹽五味末等一如常法空腹服之

食治老人五勞七傷陽气衰弱彊益气力鹿腎粥方

鹿腎【一對去脂膜細切】肉蓯蓉【二兩酒浸一宿刮去皮切】粳米【三合】

右件藥先以水二盞煮米作粥欲熟下鹿腎蓯蓉蔥

食治老人虛損羸瘦諸方

食治老人臟腑虛損羸瘦陽气乏弱雀兒粥方

雀兒【五隻治如食法細切】粟米【一合】蔥白【三莖切】

右先將雀兒炒肉次入酒一合煮少時入水二大盞半下米煮作粥欲熟下蔥白五味等候熟空心服之

食治老人虛損羸瘦下焦久冷眼昬耳聾骨汁煮餅方

大羊尾骨【一條以水五大盞煮取汁二大盞五分】蔥白【五莖去須切】面【三兩】陳橘皮【一兩湯浸去白穰焙】羊肉【四兩細切】荊芥【一握】

右件藥都用骨汁煮五七沸去滓用汁少許後搜面作索餅卻於汁中與羊肉煮入五味空腹服之

食治老人虛損羸瘦助陽壯筋骨羊肉粥方

羊肉【二斤】黃耆【一兩生剉】人參【一兩去蘆頭】白茯苓【一兩】棗【五枚】粳米【三合】

右件藥先將肉去脂皮取精膂肉畱四兩細切餘一斤十二兩以水五大盞並黃耆等煎取汁三盞去滓入米煮粥臨熟下切了生肉更煮入五味調和空心食之

食治老人虛損羸瘦令人肥白光澤雞子索餅方

白面【四兩】雞子【四兩】白羊肉【四兩炒作臛】

右件以雞子淸搜面作索餅於豉汁中煮令熟入五味和臛空腹食之

食治老人腎气損陰痿固痺風濕肢節中痛不可持物石英水煮粥方

白石英【二十兩】磁石【三十兩槌碎】

右件藥以水二斗器中浸於露地安置夜卽揭蓋令得星月气每日取水作羮粥及煎茶湯喫皆用之用卻一升卽添一升如此經年諸風並差气力彊盛顏如童子

食治老人脾胃气弱方

食治老人脾胃气弱不多食四肢困乏無力黃瘦羊肉索餅方

白羊肉【四兩】白面【六兩】生薑汁【二合】

右以薑汁搜面肉切作臛頭下五味椒蔥煮熟空心食之日一服如常作益佳

食治老人脾胃气弱飲食不下虛劣羸瘦及气力衰微行履不得鯽魚熟鱠方

鯽魚肉【半斤細作鱠】

右投豉汁中煮令熟下胡椒蒔蘿並姜橘皮等末及五味空腹食常尢佳

食治老人脾胃气弱飲食不多羸乏藿菜羮方

藿菜【四兩切之】鯽魚肉【五兩】

右煮作羮下五味椒姜並調少面空心食之常以三五日服極補益

食治老人脾胃气弱不能飲食多困無力醸豬肚方

豬肚【一个肥者淨洗之】人參末【半兩】橘皮末【半兩】豬脾【二枚細切】飯【半碗】蔥白【半握】

右總內豬肚中相和入椒醬五味訖縫口合蒸之令爛熟空心漸食之能作三兩劑兼補勞

食治老人脾胃气弱不多進食行步無力黃瘦气微見食卽欲吐雞子餺飥方

雞子【三枚】白面【五兩】白羊肉【五兩作臛頭】

右件以雞子白搜面如常法作之以五味煮熟空心食之日一服常作極補虛

食治老人脾胃气弱食不消化羸瘦舉動無力多臥曲末索餅子方

曲末【二兩搗爲面】白面【五兩】生薑汁【三兩】白羊肉【二兩作臛頭】

右以薑汁搜曲末和面作之加羊肉臛頭及下醬椒五味煮熟空心食之日一服常服尢益

食治老人脾胃气弱勞損不下食羊脊粥方

大羊脊骨【一具肥者搥碎】靑粱米【四合淨淘】

右以水五升煎取二升汁下米煮作粥空心食之可下五味常服其功難及甚效

食治老人脾胃气弱漧嘔不能下食羊血方

羊血【一斤鮮者面醬作片】蔥白【一握】白面【四兩捍切】

右煮血令熟漸食之三五服極有驗能補益臟腑

食治老人脾胃气弱虛嘔吐不下食漸加羸瘦粟米粥方

粟米【四合淨淘】白面【四兩】

右以粟米拌麵令勻煮作粥空心食之一日一服極養腎气和胃

食治老人飲食不下或嘔逆虛弱生薑湯方

生薑【二兩去皮細切】漿水【一升】

右和少鹽煎取七合空心常作開胃進食

食治老人脾胃虛弱惡心不欲飲食常嘔吐虎肉炙方

虎肉【半斤切作臠】蔥白【半握細切】

右件以椒醬五味調炙之空心食冷爲佳不可熱食損齒

食治老人脾胃气弱不多食痿瘦黃雌雞餛飩方

黃雌雞肉【五兩】白面【七兩】蔥白【二合細切】

右以切肉作餛飩下椒醬五味調和煮熟空心食之日一服皆益臟腑悅澤顏色

食治老人瀉痢諸方

食治老人脾胃气冷痢白膿涕腰脊疼痛瘦弱無力鯽魚熟鱠

鯽魚肉【九兩切作鱠】豉汁【七合】漧薑【半兩】橘皮末【半兩】

右以椒醬五味調和豉汁沸卽下鱠魚煮熟下二味空心食之日一服其效尢益

食治老人腸胃冷气痢下不止赤石脂餺飥方

赤石脂【五兩碎篩如面】白面【七兩】

右以赤石脂末和面搜作之煮熟下蔥醬五味臛頭空心食之三四服皆愈

食治老人脾胃气冷腸數痢黃雌雞炙方

雌雞【一隻如常法】

右以五味椒醬刷炙之令熟空心漸食之亦甚補益臟腑

食治老人脾胃虛气頻頻下痢瘦乏無力豬肝煎

獖豬肝【一具去膜切作片洗去血】好醋【一升】

右以醋煎肝微火令泣盡幹卽空心常服之亦明目溫中除冷气

食治老人脾胃虛弱冷痛泄痢無常不下食椒面粥方

蜀椒【一兩熬搗爲末】白面【四兩】

右和椒拌之令勻卽煮空心食之日一服尢佳

食治老人冷熱不調下痢赤白腹痛不止甘艸湯方

甘艸【一兩切熬】生薑【一兩刮去皮切】烏豆【一合】

右以水一升煎取七合去滓空心服之不過三日服愈

食治老人赤白痢刺痛不多食痿瘦鯽魚粥方

鯽魚肉【七兩】靑粱米【四兩】橘皮末【一分】

右相和煮作粥下五味椒醬蔥調和空心食之二服亦治勞和臟腑

食治老人腸胃虛冷泄痢水谷不分薤白粥方

薤白【一握細切】粳米【四合】蔥白【三合細切】

右相和作羮下五味椒醬姜空心食常作取效

食治老人脾虛气弱食不消化泄痢無定曲末粥方

神曲【二兩炙搗羅爲末】靑粱米【四合淨淘】

右相和煮粥空心食之常三五服立愈

食治老人赤白痢日夜無度煩熱不止車前子飲

車前子【五合綿裹用水二升煎取一升半汁】靑粱米【三合】

右取煎汁煮作飲空心食之日三服最除熱毒

食治老人痢不止日漸黃瘦無力不多食黍米粥方

黍米【四合淨淘】阿膠【一兩炙爲末】

右煮粥臨熟下膠末調和空心食之一服尢效

食治老人下痢赤白及水谷不度腹痛馬齒菜方

馬齒菜【一斤淨淘洗】

右煮令熟及熱以五味或姜醋漸食之其功無比

食治老人煩渴熱諸方

食治老人煩渴口漧骨節煩熱枸杞飲方

枸■﹝木巳﹞根白皮【一升】小麥【一升淨淘】粳米【三合研】

右以水一斗煮二味取七升汁下米作飲渴卽漸服之

食治老人煩渴不止飲水不定轉渴舌捲幹焦大麥湯方

大麥【二升】赤餳【二合】

右以水七升煎取五升去滓下餳調之渴卽服愈

食治老人煩渴小便黃色無度黃雌雞羮方

黃雌雞【一隻如常法】粳米【二合淘淨】蔥白【一握】

右切雞和煮作羮下五味少著鹽空心食之漸進當效

食治老人消渴熱中飲水不止小便無度煩熱豬肚方

豬肚【一具肥者淨洗之】蔥白【一握】豉【五合綿褁】

右煮爛熟下五味調和空心切漸食之渇卽飲汁亦治勞熱皆差

食治老人煩渇臟腑漧枯渇不止野雞臛方

野雞【一隻如常法】蔥白【一握】粳米【二合細研】

右切作相和羮作臛下五味椒醬空心食心常作服佳妙

食治老人煩渴飲水不足日漸羸瘦困弱兔頭飲方

兔頭【一枚淨洗之】豉心【五合綿裹】

右以水七升煮取五升汁渴卽漸飲之最效

食治老人消渇煩悶常熱身體枯燥黃瘦牛乳方

牛乳【一升眞者微熬】

右空心分爲二服極補益五臟令人彊健光悅

食治老人消渴壯熱燥不安兼無力靑粱米飲方

靑粱米【一升淨洗淘之研令細】

右以水三升和煮之渴卽漸飲服之極治熱燥並除

食治老人消渴熱中飲水無度常若不足靑豆方

靑豆【二升淨淘】

右煮令爛熟空心饑卽食之渴卽飲汁或作粥食之任性亦佳

食治老人消渴煩熱心神狂亂躁悶不安冬瓜羮方

冬瓜【半斤去皮】豉心【二合綿裹】蔥白【半握】

右以和煮作羮下五味調和空心食之常作粥佳

食治老人消渇消中飲水不足五臟漧枯蘆根飲子

蘆根【切一升水一斗煎取七升半】靑粱米【五合】

右以煎煮飲空心食之漸進爲度益效忌醎食炙肉熟面等

食治老人消渴諸藥不差黃瘦力弱鹿頭方

鹿頭【一枚炮去毛淨洗之】

右煮令爛熟空心日以五味食之並服汁極效

食治老人水气諸方

食治老人水气病身體腫悶滿气急不能食皮膚欲裂四肢常疼不可屈伸鯉魚臛方

鯉魚肉【十兩】蔥白【一握】麻子【一升熬細研】

右以水濾麻子汁和煮作臛下五味椒姜調和空心時漸食之常服尢佳

食治老人水气病四肢腫悶沈重喘息不安水牛肉方

水牛肉【一斤鮮】

右蒸令爛熟空心切以五味姜醋漸食之任性爲佳

食治老人水气浮腫身皮膚燥癢气急不能下食心腹脹滿气欲絕貒肉羮方

貒肉【一斤細切】蔥白【半握切】粳米【三合浙】

右和煮作羮下五味椒姜空心常食之最驗

食治老人水气腫滿身體疼痛不能食麻子粥方

冬麻子【一升研取汁】鯉魚肉【七兩切】

右取麻子汁下米四合和魚煮作粥以五味蔥椒空心食日一服頻作皆愈

食治老人水气脹悶手足浮腫气急煩滿赤豆方

赤小豆【三升淘淨】樟栁眼【好者切一升】

右和豆煮爛熟空心常食豆渴卽飲汁勿別雜食服三二服立效

食治老人水气面腫腹脹喘乏不安轉動不得手足不仁身體重困或疼痛郁李仁粥方

郁李仁【二兩研以水濾取汁】薏苡仁【五合淘】

右以煎汁作粥空心食之日二服常立效

食治老人水气面目手足浮腫腹脹風急桑白皮飲

桑白皮【四兩切】靑粱米【四合研】

右以桑汁煮作飲空心漸食常服尢佳益

食治老人水气疾心腹脹滿四肢煩疼無力白煮鯉魚方

鯉魚一頭重【二斤者如常法】橘皮【二兩】

右和煮令爛熟空心以二味少著鹽食之常服並飲少許汁將理爲驗

食治水气脹滿手足俱腫心煩悶無力大豆方

大豆【二升】白術【二兩】鯉魚【一斤】

右以水和煮令豆爛熟空心常食之魚豆飲其汁尢佳

食治老人水气身體虛腫面目虛脹水牛皮方

水牛皮【二斤刮去毛淨洗】橘皮【一兩】

右相和煮令爛熟切以生薑醋五味漸食之常作尢益

食治喘嗽諸方

食治老人上气急喘息不得坐臥不安豬頤酒方

豬頥【三具細切】靑州棗【三十枚】

右以酒三升浸之若秋冬三五日春夏一二日密封頭以布絞去滓空心溫任性漸服之極驗切忌咸熱

食治老人上气咳嗽胸中妨滿急喘桃仁粥方

桃仁【三兩去皮尖研】靑粱米【二合淨淘】

右調桃仁和米煮作粥空心食之日一服尢益

食治老人上气咳嗽煩熱漧燥不能食餳煎方

寒食餳【四兩】幹地【黃生者汁一升】白蜜【三合】

右相和微火煎之令稠卽空心每日含半匙細咽汁食後亦服除熱最效

食治老人上喘咳嗽身體壯熱口漧渇燥豬脂方

豬肪脂一【斤切作臠】

右於沸湯中投煮之空心以五味漸食之其效不可比補勞治百病食治老人上喘咳嗽气急面目浮腫坐臥不得蘇煎方

土蘇【四兩】鹿髓【三合】生地黃汁【一升】

右相和微火煎之如餳卽止空心及食後常含半匙細咽汁三兩日卽差

食治老人气急胸脇逆滿食飲不下棗煎方

靑州棗【三十枚大者去核】土蘇【三兩】餳【二合】

右相和微火溫令消卽下棗攪之相和以微火煎令蘇餳泣盡卽止每食止卽噉一二枚漸漸咽汁爲佳忌咸熱炙肉

食治老人咳嗽胸脇引痛卽多見唾涕燠梨方

黃梨【一大顆刺作五十孔】蜀椒【五十粒】面【二兩】

右以蜀椒每孔內一顆軟面軟裹放於塘灰火中候煨令熟去面冷空心切食用三二服尢佳不當及熱食之益甚須羊肚肝羮治之

食治老人上气咳嗽喘急煩熱不下食食卽吐逆腹脹滿薑糖煎方

生薑汁【五合】沙糖【四兩】

右相和微火溫之一二十沸卽止每度含半匙漸漸下汁

食治老人咳嗽虛弱口舌漧燥涕唾濃粘甘蔗粥方

甘蔗汁【一升半】靑粱米【四合淨淘】

右以蔗汁煮粥空心漸食之日一二服極潤心肺

食治老人上气熱咳嗽引心腹痛滿悶桃仁煎方

桃仁【二兩去皮尖熬末】赤餳【四合】

右相和微煎三五沸卽止空心每度含少許漸漸咽汁尢益

食治老人咳嗽煩熱或唾血气急不能食地黃飲方

生地黃【半斤研如水取汁】

右以地黃汁煎作膏空心漸食之日一服極效

食治腳气諸方

食治老人腳气煩熱流腫入膝滿悶豬肚生方

豬肚【一具肥者細切作生】

右以水洗布絞令幹好蒜醋椒醬五味空心常食之亦治熱勞補益效

食治老人腳气毒悶身體不任行履不能紫蘇粥方

紫蘇子【五合熬研細以水投取汁】粳米【四合淨淘】

右煮作粥臨熟下蘇汁調之空心而食之日一服亦溫中

食治老人腳气逆悶嘔吐衝心不能下食豬腎生方

豬腎【二隻去膜細切作生】

右以蒜醋五味空心食之日一服佳極

食治老人腳气沖逆身腫腳腫大小便祕澀不通气息喘急食飲不下郁李仁飲方

郁李仁【二兩細研以水濾取汁】薏苡仁【四合淘研破】

右以相和煮飲空心食之一二服極驗

食治老人腳气逆心悶煩燥心神狂誤鯉魚臛方

鯉魚【一斤取肉】蒓菜【四兩】粳米【三合研】

右切以蔥白一握相和煮臛下五味椒姜調和空心食之常服亦治水气

食治老人腳气煩悶或吐逆不下食痺弱麻子粥方

麻子【一斤熬研水濾取汁】粳米【四合淨淘】

右以麻子汁作粥空心食之日一服尢益亦中治冷气

食治老人腳气煩燥或逆心間憒嘔逆水牛頭方

水牛頭【一枚炮去毛洗之】

右煮令爛熟切以姜醋五味空心漸漸食之皆效

食治老人腳气毒衝心身面浮腫气急熊肉腌方

熊肉【二斤肥者切作塊】

右切以五味作腌臘空心日炙食之亦可作羮粥任性食之極效

食治老人腳气攻心煩悶胸腹脹滿烏雞羮方

烏雞【一隻治如常法】蔥白【一握細切】米【二合研】

右煮令熟空心切以五味作羮常食之爲佳

食治老人腳气腎虛气損腳膝無力困乏生栗方

生栗【一斤以蒸熟透風處懸令幹】

右以每日空心常食十顆極治腳气不測有功

食治老人腳气煩痺緩弱不隨行履不能豬腎粥方

豬腎【二隻去膜切細】粳米【四合淘】蔥白【半握】

右和煮作粥下五味椒姜空心食之日一服最驗

食治老人腳气痺弱五緩六急煩燥不安豉心酒方

豉心【三升九蒸九曝爲佳】酒【五升】

右以酒浸一二日空心任意溫服三盞極效

食治諸淋方

食治老人五淋小便澀痛常頻不利煩熱麻子粥方

麻子【五合熬研水濾取汁】靑粱米【四合淘之】

右以麻子汁煮作粥空心漸食之一日二服常益佳

食治老人淋病小便不通利祕澀少痛楡皮索餅方

楡皮【二兩切用水三升煮取一升半汁】白面【六兩】

右搜面作之於楡汁拌煮下五味蔥椒空心食之常三五服極利水道

食治老人五淋病身體煩熱小便痛不利漿水飲

漿水【三升酸美者】靑粱米【三合研】

右煮作飲空心漸飲之日二三服亦宣利效

食治老人淋小便祕澀煩熱燥痛四肢寒栗葵菜羮方

葵菜【四兩切】靑粱米【三合研】蔥白【一握】

右煮作羮下五味椒醬空心食之極治小便不通

食治老人淋煩熱小便莖中痛澀少不快利靑豆方

靑豆【二升】橘皮【二兩】麻子汁【一升】

右煮豆臨熟卽下麻子汁空心漸食之並服其汁皆驗

食治老人五淋久不止身體壯熱小便滿悶小麥湯方

小麥【一升】通艸【二兩】

右以水煮取三升去滓漸漸食之須臾當差

食治老人淋病小便長澀不利痛悶之極蘇蜜煎方

藕汁【五合】白蜜【五合】生地黃汁【一升】

右相和微火煎之令如餳空心含半匙漸漸下飲食了亦服忌熱食炙肉

食治老人五淋燥痛小便不多祕澀不通蘇粥方

土蘇【二兩】靑粱米【四合淘淨】漿水【二升】

右煮作粥臨熟下蘇攪之空心食之日一服尢佳

食治老人淋病小便下血身體熱盛車前子飲

車前子【五合綿裹水煮取汁】靑粱米【四合淘研】

右煮煎汁作飲空心食之常服亦明目去熱毒

食治老人五淋祕澀小便禁痛膈悶不利蒲桃漿方

蒲桃汁【一升】白蜜【三合】藕汁【一升】

右相和微火溫三沸卽止空心服五合食後服五合常以服之殊效

食治噎塞諸方

食治老人胸膈妨塞食飲不下漸黃瘦行履無气軟弱羊肉索餅方

羊肉白者【四兩切作臛頭】白面【六兩】橘皮末【一分】

右搗薑汁搜面作之如常肉下五味蔥椒橘皮末等炒熟煮空心食之日一服極肥健溫臓腑

食治老人噎病心痛悶膈气結飲食不下桂心粥方

桂心末【一兩】粳米【四合淘研】

右以煮作粥半熟次下桂末調和空心日一服亦破冷气殊效

食治老人噎病食不通胸膈滿悶黃雌雞餺飥方

黃雌雞【四兩切作臛頭】白面【六兩】茯苓末【二兩】

右和茯苓末搜面作豉汁中煮空心食之常作三五服極除冷气噎

食治老人噎病食飲不下气塞不通蜜漿方

白蜜【一兩】熟湯【一升】

右湯令熟卽下蜜調之分二服皆愈

食治老人噎病气塞食不通吐逆蘓蜜煎方

土蘇【二兩】白蜜【五合】生薑汁【五合】

右相和微火煎之令沸空心服半匙細細下汁尢效

食治老人噎病胸滿塞悶飲食不下姜橘湯方

生薑【二兩切】陳橘皮【一兩】

右以水二升煎取一升去滓空心漸服之常益

食治老人噎臓腑虛弱胸脇逆滿飲食不下椒面粥方

蜀椒【一兩杵令碎】白面【五兩】

右以苦酒浸椒一宿明旦取出以拌麵中令勻煮熟空心食之日二服常驗

食治老人噎冷气壅塞虛弱食不下蘇煎餅子

土蘇【二兩】白面【六兩以生薑汁五合調之】

右如常法作之空心常食潤臓腑和中

食治老人咽食入口卽塞澀不下气壅白米飲方

白米【四合研】舂頭糠末【一兩】

右煮飲熟下糠米調之空心服食尢益

食治老人噎塞水食不通黃瘦羸弱餛飩方

雌雞肉【五兩細切】白面【六兩】蔥白【半握】

右如常法下五味椒姜向雞汁中煮熟空心食之日一服極補益

食治冷气諸方

食治老人冷气心痛無時往往發動不能食桃仁粥方

桃仁【二兩去皮尖研水淘取】靑粱米【四合淘研】

右以桃仁汁煮作粥空心食之常服除泠溫中

食治老人冷气心痛不止腹脇脹滿坐臥不得茱臾飲方

茱萸末【二分】靑粱米【二合研細】

右以水二升煎茱萸末取一升便下米煮作飲空心食之一二服尢佳

食治老人冷气心痛繳結气悶桂心酒方

桂心末【一兩】淸酒【六合】

右溫酒令熱卽下桂心末調之頻服一二服效

食治老人冷气心痛牽引背脊不能下食紫蘇粥方

紫蘇子【三合熬細研】靑粱米【四合淘】

右煮作粥臨熟下蘇子末調之空心服爲佳

食心老人冷气卒心痛悶澀气不來手足冷鹽湯方

鹽末【一合】沸湯【一升】

右以鹽末內湯中調頻令服盡須臾當吐吐卽差

食治老人冷气心痛嘔不多下食煩悶椒面餺飥方

蜀椒【一兩去目及閉口者焙榦爲末篩】白面【五兩】蔥【三莖切】

右以椒末和面搜作之水煮下五味調和食之常三五服極效尢佳

食治老人冷气心痛姜橘皮湯方

生薑【一兩切】陳橘皮【一兩炙爲末】

右以水一升煎取七合去滓空心食之日三兩服尢益

食治老人冷气心痛鬱結兩脇脹滿髙良姜粥方

髙良姜【二兩切以水二升煎取一升半汁】靑粱米【四合研淘】

右以薑汁煮粥空心食之日一服極益效

食治老人冷气心痛發動時遇冷風卽痛蓽苃粥方

蓽苃末【二合】胡椒末【一分】靑粱末【四合淘】

右以煮作粥熟下二味調之空心食常服尢效

食治老人冷气逆心痛結舉動不得漧薑酒方

榦薑末【半兩】淸酒【六合】右溫酒熱卽下椒末投酒中頓服之立愈

食治諸痔方

食治老人痔病下血不止肛門腫■﹝犭矛﹞貍羮方

■﹝犭矛﹞貍【一兩如常法治】

右細切以面及蔥椒五味拌作片炙熟空心漸食之亦可作羮粥任性尢佳

食治老人痔下血久不差漸加黃瘦無力鯉魚鱠方

鯉魚肉【十兩切作鱠如常法】

右以蒜醋五味空心常食之日一服差忌鮓甜食

食治老人痔常下血身體壯熱不多食蒼耳粥方

蒼耳子【五合熟拌水二升煎取一升半汁】粳米【四合淘】

右以前件煮作粥空心食之日常服亦可煎湯服之極效破气明目

食治老人痔病久不愈肛門腫痛鰻鱺魚臛方

鰻鱺魚肉【一斤切作臛】蔥白【半握細切】

右煮作臛下五味椒姜空心漸食之殺虫尢佳

食治老人痔病下血不止日加羸瘦無力鴝鵒散方

鴝鵒【五隻治洗令淨曝令幹】

右搗爲散空心以白粥飲服二方寸化日二服最驗亦可炙食任性

食治老人五痔泄血不絕四肢衰弱不能下食杏仁飲方

杏仁【二兩去皮尖細研以水浸之】粳米【四合淘之】

右以杏仁汁相和煮作飲空心食之日一服效

食治老人五痔久不愈生瘡疼痛野豬肉羮方

野豬肉【一斤細切】蔥白【一握】米【二合細研】

右煮作羮五味調和椒姜空心漸食之常作極效

食治老人五痔下血常煩熱羸瘦桑耳粥方

桑耳【二兩水三升煎取二升汁】粳米【四合淘之】

右以桑耳汁煮作粥空心食之日一二服皆效

食治老人五痔泄血不止積日困劣無气鴛鴦法炙方

鴛鴦【一枚如常法】

右以五味椒醬腌火炙之令熟空心漸食之亦療久瘻瘡絕驗

食治老人五痔血下不差肛門腫痛漸瘦鮎魚方

鮎魚肉【一斤】蔥【半把】

右以白煮令熟空心以蒜醋五味漸漸食之常作尢佳

食治諸風方

食治老人中風言語蹇澀精神昏憒手足不仁緩弱不遂方

葛粉【五兩】荊芥【一握】豉【五合】

右以搜葛粉如常作之煎二味取汁煮之下蔥椒五味臛頭空心食之一二服將息爲效忌豬肉■﹝麥喬﹞面

食治老人中風口面喎偏大小便祕澀煩熱荊芥粥方

荊芥【一把切】靑粱米【四合淘】薄荷葉【半握切】豉【五合綿裹】

右以水煮取荊芥汁下米及諸味煮作粥入少鹽醋空心食之常服佳

食治老人中風緩弱不仁四肢搖動無气力炙熊肉方

熊肉【一斤切】蔥白【半握切】醬椒等

右以五味腌之炙熟空心冷食之恆服爲佳亦可作羮粥任性食之尢佳

食治老人中風汗出四肢頑痺言語不利麻子飲方

麻子【五合熬細研水淹取汁】粳米【四合淨淘研之】

右以麻子煮作飲空心漸食之頻作極補益

食治老人中風口目瞤動煩悶不安牛蒡餺飥方

牛蒡根【切一升去皮曝漧杵爲面】白米【四合淨淘研之】

右以牛蒡粉和面作之向豉汁中煮加蔥椒五味臛頭空心食之恆服極效

食治老人卒中風口噤身體反張不語大豆酒方

大豆【二升熬之】淸酒【二升】

右熬豆令聲絕卽下酒投之煮一二沸去滓頓服之覆臥汗差口禁拗灌之

食治老人中風頭旋目眩身體厥彊筋骨疼痛手足煩熱心神不安烏驢頭方

烏驢頭【一枚炮去毛淨治之】

右以煮令爛熟細切空心以姜醋五味食之漸進爲佳極除風熱其汁如釅酒亦醫前患尢效

食治老人中風四肢不仁筋骨頑彊蒼耳葉羮方

蒼耳葉【五兩切好嫩者】豉心【二兩別煎】

右和煮作羮下五味椒姜調和空心食之尢佳

食治老人中風熱毒心悶气壅惛倒甘艸豆方

甘艸【一兩】烏豆【三合】生薑【半兩切】

右以水二升煎取一升去滓冷漸食服之極治熱毒

食治老人中風煩熱言語澀悶手足熱烏雞臛方

烏雞【半斤細切】麻子汁【五合】蔥白【一把】

右煮作臛次下麻子汁五味椒姜令熟空心漸食之補益

食治老人中風心神惛昧行卽欲倒嘔吐白羊頭方

白羊頭【一具治如常法】

右以空心用姜醋漸食之爲佳

食治老人中風邪毒臟腑壅塞手足緩弱蒜煎

大蒜【一升去皮細切】大豆黃【炒二升】

右以水一升和二味微火煎之似稠卽止空心每服食噉三二匙亦補腎气

食治老人久風濕痺筋攣骨痛潤皮毛益气力補虛止毒除面皯冝服補腎地黃酒

生地黃【一升切】大豆【二升熬之】生牛蒡根【一升切】

右以絹袋盛之以酒一斗浸之五六日任性空心溫服三二盞恆作之尢佳

食治老人風熱煩毒頑痺不仁五緩六急駞脂酒方

野駞脂【五兩煉之爲上】

右空心溫酒五合下半匙已上調脂令消頓服之日二服極效

食治老人風攣拘急偏枯不通利雁脂酒方

雁脂【五兩消之令散】

右每日空心溫酒一盞下脂半合許調頓服之

食治老人風虛痺弱四肢無力腰膝疼痛巨勝酒方

巨勝酒【二升熬】薏苡仁【二升】漧地黃【半斤切】

右以絹袋貯無灰酒一斗漬之勿令泄气滿五六日任性空心溫服一二盞尢益

食治老人風冷痺筋脈緩急蒼耳茶方

蒼耳子【二升熟杵爲末】

右每日煎服之代茶常服治風熱明目

食治老人熱風下血明目益气除邪治齒疼利臓腑順气槐茶方

槐葉【嫩者五斤蒸令熟爲片曝漧作茶搗羅爲末】

右每日煎如茶法服之恆益除風尢佳

簡妙老人備急方第十五

治一切傷損血出消腫毒秦王背指散

宣連檳榔【各等分】

右爲末傷撲幹貼消腫冷水調雞翎掃妙

治失音回聲飲子

皂角【一挺刮去黒皮並子】蘿卜【二个切作片】

右以水二椀同煎至半椀以下服之不過三服便語喫卻蘿卜更妙

治鼻衂醍醐酒

右以蘿卜自然汁半盞熱酒半盞相和令勻再用湯溫過服之立驗

補下元烏髭須壯腳膝進食悅顏色治腰疼杜仲丸

杜仲【一兩炙令黃爲度】補骨脂【一兩炒令香熟爲末】胡桃仁【一兩湯浸去皮細研】

右件三味研令勻煉蜜爲丸如梧桐子大空心溫酒下三十丸

治一切眼洗眼藥

膽礬【一兩煆令白去火毒用】滑石【一兩研】秦皮【半兩】膩粉【二錢化】

右每用一字湯泡候溫閉目洗兩眥頭以冷爲度

補益療眼有黒花明目川椒丸

川椒【一斤每用鹽一斤拌淹一宿三度換鹽淹三夜取出曬漧去鹽用】黒參【半斤剉】

右二味爲末煉蜜爲丸如梧桐子大每日鹽湯下三十丸食後臨臥服之

治腎臓虛冷肝膈浮熱上衝兩目生翳黒花風毒久不治者

靑鹽【一兩生研】蒼術【一兩先用米泔水浸洗三日焙漧切】木賊艸【一兩小便浸三日焙漧】

右爲末空心熟水調下一錢如大段靑白不見物者不過十服小可只三二服

治眼有冷淚木賊散

木賊【一兩爲末】木耳【一兩燒爲黒灰】

右件二味同研令勻每用二錢以淸米泔煎熟放溫調下食後臨臥各一服

治腸風瀉血當日止方

附子【一兩炮去皮臍爲末】緑礬【四兩用瓶子盛之火煆食頃候冷取入鹽一合硫黃一兩同礬研依前入瓶子內燒食久候冷取出研細用之】

右二味一處研令勻粟米粥爲丸如桐子大空心用生地黃汁下三十丸當日止一月除根亦可久服助下元除風气補益臓腑

治瀉痢乳香散和气止藏毒瀉血腹內■﹝疒丂﹞痛等

乳香【少許】訶子皮【一分】當歸【半兩】木香【半分】

右細剉與乳香微炒候當歸幹爲度杵爲末每服二錢用陳米第三度泔六分一盞煎至五分空心午前服此方最妙患及百餘日者服之皆愈

蕓香丸治風血畱滯下成腸風痔疾

鹿角【一兩燒令紅候冷研】蕓薹子【半兩微炒】

右二味爲末醋煮麵糊爲丸如桐子大每服十丸飯飲下溫酒下亦得空心食前服

白香散治一切惡瘡疼痛不可忍者

楓香【一分紙襯於地上食頃令脆細研】膩粉【一分】

右二味同細研令勻每有患者先用口內含漿水令暖吐出洗瘡令淨後以藥末幹傅之疼痛立止貼至差爲度

治金瘡水毒及木簽刺癰疽熱毒等刻聖散方金瘡此藥最妙

糯米【三升■﹝扌東﹞去粳米入甆盆內於端午日前四十九日以冷水浸之以一日兩度換水時輕以手淘轉碎去水勿令攪碎浸至端午日取出用幹生絹裹掛於通風處收之】

右旋取少許炒令燋黒碾爲末冷水調如膏藥大小裹定瘡口外以絹帛包定更不要動著候瘡愈若金瘡誤犯生水瘡口作膿烘漸甚者急以藥膏裹定三食久腫處已消更不作膿直至瘡合若癰疽毒瘡初發才覺焮腫赤熱急以膏藥貼之一宿便消喉閉及咽喉腫痛吒腮並用藥貼項下及腫處若竹木簽刺入肉者臨臥貼之明日揭看其刺出在藥內若貼腫毒幹卽換之常令濕爲妙惟金瘡水毒不可換恐傷瘡口

治手臂疼痛冷重無力虎骨散

虎骨【爲粗末炒黃二錢】羚羊角屑【二兩】芍藥【二兩】

右一處酒浸一宿焙杵爲末每服二錢食前暖酒調下

治上焦風熱毒瘡腫

黃耆【二兩】防風【一兩半】甘艸【一兩炙】

右爲末如茶點服一錢

治風气神白散

白芷【二兩】甘艸【一兩】

右剉成骰子大慢火一處炒令深紫色勿令燋黒放地上出火毒杵爲末每服一錢半水八分一盞姜二片棗二个同煎至六分通口服如傷寒時疾去棗姜卻入蔥白三寸豉五十粒依前服如人行五七里已來更服汗出爲妙

治一切心腹刺痛應痛丸

乳香【一兩】五靈脂【一兩】沒藥【一兩】川烏頭【二兩去皮臍】

右以末麵糊爲丸如桐子大每服熟水吞下二十丸治赤

白痢方

黃連【半兩】漢椒【一兩】

右同炒令黃色去火毒爲末以多年水梅肉丸如菉豆大每服二十丸鹽湯下小兒加減用之

續添

一年老丰肥之人承暑冒熱腹內火燒徧身汗流心中焦渴忽遇冰雪冷漿盡力而飲承涼而睡久而停滯秋來不瘧則痢

一年老丰肥之人不可騎馬恐有墜墮冝別置乘座器具穏當無失

一老人目暗耳聾腎水衰而心火盛也若峻補之則腎水彌涸心火彌茂

一老人腎虛無力夜多小溲腎主足腎水虛而火不下故足痿心火上乘肺而不入脬囊故夜多小溲若峻補之則火益上行脬囊亦寒矣

一老人喘嗽火乘肺也若溫補之則冝峻補之則危

一老人臓腑結燥大便祕澀可頻服豬羊血或葵菜血臓羮皆能疎利

一老人可常服杏湯杏仁板兒炒熟麻子芝麻作湯服之亦能通利

右第一卷

備抄陳令尹元編養老奉親書

壽親養老新書卷一

●欽定四庫全書

壽親養老新書卷二

﹝元﹞鄒鉉續編

顏氏家訓曰夫所以讀書學問本欲開心明目利於行耳未知養親者欲其觀古人之先意承顏怡聲下气不憚劬勞以致甘腝惕然慚懼起而行之也經史傳記述孝子順孫嘉言懿行聫篇累牘不勝其紀今略舉數十條以激發夫人孝愛之心必有目之心之而興起者

文公家禮曰凡子事父母婦事舅姑天欲明咸起盥潄櫛總具冠帶昧爽適父母舅姑之所省問父母舅姑起子供湯藥婦具晨羞供具畢乃退各從其事

按內則曰子事父母婦事舅姑雞初鳴適父母舅姑之所及所下气怡聲問衣寒燠疾痛苛癢而敬抑搔之【怡悅也苛瘡也抑按也搔摩也溫公曰丈夫唱喏婦人道萬福問侍者夜來安否何如侍者曰安乃退其或不安節則侍者以告此卽禮之晨省也】出入則或先或後而敬扶持之【先後隨時便也】進盥少者奉盤長者奉水請沃盥盥卒授巾【盤承盥水者巾以帨手】問所欲而敬進之【所欲如下文饘酏之類】柔色以溫之【溫藉也承尊者必和顏色也】饘酏【粥也稠者爲饘稀者爲酏】酒醴【厚者爲酒薄者爲醴】芼羮【魚肉爲羮芼之以菜】菽麥蕡稻黍粱秫【菽大豆也蕡麻也稻黍粱秫皆米也】惟所欲【隨所愛】棗栗飴蜜以甘之【飴餳也四者味皆甘】堇荁枌楡免薧滫瀡以滑之【堇與荁相類枌與楡相類四物新者曰免幹者曰薧滫溲也瀡滑也數者性皆滑】脂膏以膏之【脂膏亦類也角者曰脂無角曰膏二者皆肥而澤】父母舅姑必嘗之而後退【尊長舉箸子婦乃各退就食溫公曰藥物乃關身之切務人子當親自檢數調煮供進不可但委婢僕脫若有誤卽其禍不測晨羞俗謂點心易曰在中饋詩曰惟酒食是議凡烹調飲膳婦人之職也近年婦女驕倨皆不肯入庖廚今縱不親執刀匕亦當檢校監視務令精潔劉氏曰問其意之所欲食者則敬順其心以進之和柔其色以溫之芬芳其意以奉之庻其親喜而不厭也孝子之事其親必養其志常使歡欣樂其子之能養】

曲禮曰凡爲人子之禮冬溫而夏淸昏定而晨省定安【其牀衽也省問其安否如何溫公曰父母舅姑將寢則安置而退大夫唱喏婦人道安置此卽禮之昏定也】

老萊子少以孝行養親年七十父母俱存著五色斑斕之衣爲嬰兒戲於親側言不稱老爲親取食上堂足跌而偃因臥地爲嬰兒啼或弄鶵於親側欲親之喜身老壽而雙親具慶亙古今鮮儷者也

東漢黃香事父竭力致養暑則扇牀枕寒則以身溫席晉王延事親色養夏則扇枕席冬則以身溫被隆冬盛寒體常無全衣而親極滋味二人孝行甚相類也

陳太丘詣荀朗陵貧儉無僕役乃使元方將車季方持杖從後長文尙少載著車中旣至荀使叔慈應門慈明行酒餘六龍下食文若亦小坐著膝前於時奏眞人東行兩家父子會聚之樂至矣哉【陳實字仲弓爲太丘長荀淑舉方正補朗陵侯相紀字符方實長子至徳絕俗與實髙名並著而弟諶又配之每宰府辟召羔鴈成羣世號三君諶字季方淑有八子儉緄靖燾紝爽肅敖居西豪裏縣令曰髙陽氏有才子八人署其裏爲髙陽裏時人號曰八龍於時徳星聚太史奏五百里賢人聚】

朱文公聚星亭畫屏贊云猗歟陳子神嶽鍾英文淵懿範道廣心平願言懷人曰我同志故朗陵君荀季和氏連峯對起麗澤潛滋愛而不見有黯其思薄言造之顧無僕役獨呼二兒駕予以出靑芻黃犢布幰柴車策紀前衛杖諶後趨所造伊何髙陽之裏維時荀君聞至而喜顧謂汝靖往應於門七龍矯矯布席開尊靖肅而前翁拜其辱何悞斯晨得見淸穆命爽行觴旅饋次陳獻酬交錯禮度情親載笑載言罔非徳義益邁乃猷以輔斯世髧髦兩稚亦置膝前源深本固莫出匪賢崇臺回極於以占天猶曰玆野徳星萃焉髙山景行好徳所同課忠責孝獨槪余衷

有客詣陳太丘談鋒甚敏太丘乃令元方季方炊飯太丘問炊何遲畱元方長跪曰君與客語乃具竊聴炊忘著箄今皆成糜太丘曰爾頗有所識否二子長跪俱說言無遺失太丘曰如此俱成糜自可何必飯邪

王長豫爲人謹順事親盡色養之孝丞相見長豫輙喜敬豫輙嗔長豫與丞相語常以謹密爲端觀其親之喜慍則其子之爲人可知矣【悅字長豫導長子恬字敬豫導次子丞相導也】

王羲之牽諸子抱弱孫一味之甘割而分之以娯目前羲之生七子羲之又有之【長凝之字子直第二子徽之字子猷最幼子獻之字子敬孫禎之徽之之子】

後周李遷哲除眞州刺史其本州島也男女六十九人緣漢十餘里第宅相次姬媵之有子者分處其中遷哲鳴笳導從往來其間縱酒歡燕子孫參見或忘其年名披簿以審之漢陸賈五男常乘安車駟馬從歌鼔瑟侍者十人約其子曰過汝汝給人馬酒食其往來擊鮮之樂未得如遷哲之子孫眾多唐郭子儀諸孫數十人每羣孫問安不盡辧頷之而已此可以爲盛也【子儀中書令二十四考壽八十五】

唐河東節度使栁公綽在公卿間最名有家法中門東有小齋自非朝謁之日每平旦輙出至小齋諸子仲郢皆束帶晨省於中門之北公綽決私事接賓客與公權及羣從弟再會食自旦至暮不離小齋燭至則命一人子弟執經史躬讀一過訖乃講議居官治家之法或論文或聴琴至人定鐘然後歸寢諸子復昬定於中門之北凡二十餘年未嘗一日變易公綽公權公諒兄弟三人公器公度其從兄弟也【公綽一子四孫子仲郢孫璞珪璧玭公權字誠懸子仲憲孫缺玭字直淸】

公綽子仲郢事公權如事公綽見公權未嘗不束帶爲京兆尹出遇公權於道衢必下馬端笏立候公權過乃上馬公權莫歸必束帶迎候於馬首公權屢以爲言仲郢終不以官達有小攺公綽妻韓氏相國休之曽孫家法嚴肅儉約爲縉紳家楷範常命粉苦參黃連熊膽和爲丸賜諸子每永夜習學含之以資勤苦仲郢以禮律身居家無事常端坐拱手出內齋亦肅容束帶三爲大鎭廐無良馬衣不薫香公退必讀書手不釋卷事事皆可法也

栁玭曰崔山南昆弟子孫之盛鄕族罕比山南曽祖王母長孫夫人年髙無齒祖母唐夫人事姑孝每旦櫛縰笄拜於階下卽升堂乳其姑長孫夫人不粒食數年而康寜一日疾病長幼咸萃宣言無以報新婦有子有孫皆得如新婦孝敬則崔之門安得不昌乎【崔山南昆弟唐世系博陵第二房崔頲八子世比荀氏八龍管字從律爲山南西道節度】

張蒼口中無齒飲乳壽百餘歲穢城有人年一百四十歲不復能食榖飲曽孫婦乳【見南史梁須蕭印傳】

東漢姜詩事母至孝妻奉順尢篤母好飲江水水去捨六七里妻常溯流而汲姑嗜魚鱠又不能獨食夫婦常力作供鱠呼鄰母共之舍側忽有湧泉味如江水每旦輙出雙鯉魚常以供二母之膳子婦同心竭力以致其養不易得也

節孝徐先生事母謹嚴非有大故未嘗去其側日其太夫人所嗜或不獲卽奔走闤市若有所亡人或慕其純孝損直以售之親戚故人或致甘毳誠不至禮不恭弗受也所奉饌皆手自調味太夫人飲食時先生率家人在左右爲兒嬉或謳歌以說之故太夫人𨿽在窮巷而奉養與富貴家等無須臾不快也

先生名積字仲車自兒童不爲嬉戲寡言笑莊毅如成人事母太夫人篤孝朝夕冠帶問起居一日襆頭晨省外氏諸婦大笑之翌日復如是笑不已被笑旬日彌恪自是至老不廢童蒙訓云先生因具公裳見貴官忽自思云見貴官尙必用公裳豈有朝夕見母而不具公裳者乎遂晨夕具公裳揖其母先生應舉貢禮部不忍一日去其親遂徒步載母西入京師中進士第同牓第一人許安世率同年數十人拜太夫人於堂上仍以百千爲太夫人壽數往返先生終拒之先生年過壯未娶或勉之答曰娶非人必爲母病予非敢忘嗣固有待也初從安定胡先生學潛心力行不復仕進其學以至誠爲本積思六經而喜爲文詞老而不衰政和六年謚節孝處士

任元受事母盡孝母老多疾病未嘗離左右元受自言老母有疾其得疾之由或以飲食或以燥濕或以語話稍多或以憂喜稍過盡言皆朝暮候之無毫髮不盡五臟六腑中事皆洞見曲折不待切脈而後知故用藥必效𨿽名醫不逮也張魏公作都督欲辟之入幙元受力辭曰盡言方養親使得一神丹可以長年必持以遺母不以獻公也況能捨母而與公軍事邪魏公太息而許之

程明道先生曰事親者不可以不知醫

放翁曰先公守南都時有直祕閣張山者開封人判畱司禦史臺事年八十餘矣視聴步履飲食悉如少壯或問何術至此曰吾無他術但頃嘗遇異人授一藥服之數十年未嘗一日輟耳其法用香附子姜黃甘艸三物同末之沸湯點晨起空心服三四錢名降气湯以爲人所以多疾病者多由气不降故下虛而上實此藥能導之使歸下爾鄕人有效之者或返致虛弱蓋香附子姜黃瀉气太甚而然不知山何以獨能取效如此意其別有它術特托此藥以罔人及渡江見一武官王升者亦七十餘矣康彊無病問何所服藥則與山正同而後知人之於藥各有所宜不可彊也

祖光祿少孤貧性至孝常自爲母炊爨作食王平北聞其佳名以兩婢餉之因取爲中郎【祖訥字士言能淸言溫嶠薦爲光祿大夫王乂字叔元爲平北將軍】

吳隱之事母孝謹與太常韓康伯鄰居康伯母賢明婦人也謂康伯曰汝若居銓衡常舉如此軰人及康伯爲吏部隠之遂階淸級古人以孝行取人賢明之婦亦知此義

呂侍講希哲言孝子事親須事事躬親不可委之使令也嘗說榖梁言天子親耕以供粢盛王后親蠶以供祭服國非無良農工女也以爲人之所盡事其祖禰不若以己所自親者也此說最盡事親之道又說爲人子者聴於無聲視於無形未嘗頃刻離親也事親如天頃刻離親則有時而違天天不可得而違也

呂侍講字原明申國正獻公公著之長子正獻公居家簡重寡黙不以事物經心而申國夫人性嚴有法度𨿽甚愛公然教公事事循蹈規矩甫十歲祁寒暑雨侍立終日不命之坐不敢坐也日必冠帶以見長者平居𨿽甚熱在父母長者之側不得去巾襪縛袴衣服惟謹行步出入無得入茶肆酒肆市井里巷之語鄭衛之音未嘗一經於耳不正之書非禮之色未嘗一接於目內則正獻公與申國夫人教訓之嚴外則焦先生千之字伯彊化導之篤故公徳器成就大異眾人公嘗言人生內無賢父兄外無嚴師友而能有成者少矣

司馬溫公曰凡諸卑幼事無大小毋得専行必咨稟於家長又曰凡子受父母之命必籍記而佩之時省而速行之事畢則返命焉或所命有所不可行者則和色柔聲具是非利害而白之待父母之許然後攺之若不許苟於事無大害者亦當曲從若以父母之命爲非而直行己志𨿽所執皆是猶爲不順之子況未必是乎

吳顧愷每得父書常掃灑几案舒書於上拜跪讀之每句應諾閱畢再拜得父之書猶拜跪而讀受父之命其敬佩而行當何如耶

包孝肅拯字希仁始及第以親老侍養不仕宦且十年人稱其孝

範忠宣純仁字堯夫再調官皆不赴文正公遣之公曰純仁豈可重於祿食而輕去父母邪𨿽近亦不能朝夕在側遂終養焉

二公以事親爲重以仕進爲輕可法也

王逢原思歸賦云吾父八十母髮亦素尙爾爲吏夐焉遐路嗷嗷晨烏其子反哺我豈不如郁其誰訴惟秋之气憀栗感人日興愁思側睇江濵憶爲童子當此凜辰百果始就疊進其珍時則有紫菱長腰紅芡圓實牛心緑蒂之柿獨包黃膚之栗靑芋連區烏椑五出鴨腳受彩乎微核木瓜鏤丹而成質靑乳之梨頳壺之橘蜂蛹淹鹺榠樝漬蜜膳羞則有鵁鶄野鴈澤鳬鳴鶉淸江之膏蠏寒水之鮮鱗冒以紫姜雜以茭首觴浮萸菊爼薦菁韭坐溪山之松篁掃門前之桐栁僮僕不嘩圖書左右或靜黙以終日或歡言以對友信吾親之所樂安閭裏其滋久切切餘懷欲辭印綬固非效淵明之褊心恥折腰於五斗

潘嶽閒居賦云太夫人在堂覽止足之分庻浮雲之志築室種木逍遙自得池沼足以漁釣舂稅足以代耕灌園鬻蔬供朝夕之膳牧羊酤酪俟伏臘之資凜秋暑退熙春寒往微雨新晴六合淸朗太夫人禦板輿升輕軒逺覽王畿近周家園席長筵列子孫栁垂陰車結軌或宴於林或褉於汜昆弟斑白兒童稚齒稱萬壽以獻觴或一懼而一喜壽觴舉慈顏和浮杯樂飲絲竹駢羅頓足起舞抗音髙歌人生安樂孰知其它

王潘二賦仕宦而志於事親者良可諷味

黃山谷手書云王谹稚川元丰初調官京師寓家鼎州親年九十餘矣尙閱貴人家歌舞醉歸書其旅邸壁間云鴈外無書爲客久蛩邊有夢到家多畫堂玉佩縈云響不及桃源欵乃歌餘訪稚川於邸中而和之詩曰五更歸夢常苦短一寸客愁無柰多慈母毎占烏鵲喜家人應賦扊扅歌身如病鶴翅翎短心似亂絲頭緒多此曲朱門歌不得湖南湖北竹枝歌王稚川旣得官都下有所盻忘歸余戲作林夫人欵乃歌二章與之竹枝歌本出三巴其流在湖湘耳欵乃湖南歌也詩曰花上盈盈人不歸棗下纂纂實已垂臘雪在時聴馬嘶長安城中花片飛從師學道魚千里蓋世成功黍一炊日月倚門人不見看盡林烏返哺兒四詩之作可謂盡朋友責善之義山谷至孝奉母安康君至爲親滌虎子未嘗頃刻不供子職故錫類之意力勸稚川以歸侍云

明道伊川二先生之母夫人候氏事舅姑以孝謹稱與太中公珦相待如賓客公賴其內助禮敬尢至而夫人謙順自牧𨿽小事未嘗専必稟而後行

伊川曰先夫人候氏七八歲誦古詩曰女子不夜出夜出秉明燭自是日暮則不復出房合旣長好文而不爲辭章見世之婦女以文章筆札傳於人者則深以爲非

楊誠齋夫人羅氏年七十餘每寒月黎明卽起詣廚躬作粥一釡徧享奴婢然後使之服役其子東山先生啟曰天寒何自苦如此夫人曰奴婢亦人子也淸晨寒冷須使其腹中略有火气乃堪服役耳東山曰夫人老且賤事何倒行而逆施乎夫人曰我自樂此不知寒也汝爲此言必不能如吾矣東山守吳興夫人於郡圃種紵躬緝績以爲衣時年八十餘矣東山月俸分以奉母夫人忽小疾旣愈出所積劵曰此長物也今宜悉以謝醫則吾無事矣平居首飾止於銀衣止於紬絹生四子三女悉自乳曰饑人之子以哺吾子是誠何心哉其家采椽土階如田舍翁三世無增飾史良叔守廬陵官滿來訪入其門升其堂目之所見無非可敬可仰可師可法者所得多矣因命畫工圖之而去誠齋東山淸介絕俗固皆得之天資而婦道母儀所助者亦多矣左傳文伯之母老而猶績文伯曰以歜之家而主猶績乎母曰王后親織玄紞公侯之夫人加以紘綖卿之內子爲大帶命婦成祭服列士之妻加之以朝服自庻士以下皆衣其夫社而賦事烝而獻功男女效績愆則有辟古之制也羅鶴林大經云觀誠齋夫人乃知古今未嘗無列女未嘗無賢母

籍溪胡氏宗系記序云吾家自上世以來事親從兄多以孝悌聞曽祖十四公有二兄𨿽已異居每事必先咨長兄次咨仲兄二兄不取而後取二兄許行而後行曽祖妣余太君感末疾十年不離牀席飲食起居梳沐盥潄便圊皆須人抱負扶掖子孫婦女左右奉事惟懼不如其意祖妣章太君妣余氏叔祖妣吳令人更互直侍衣不解帶目不交睫朝夕匪懈余太君常慰勞之曰吾無以報汝等天當以佑汝等吳令人果應福慶是生文定公登巍科歷顯任其立朝正色直言無所假借所以納忠君父之意𨿽死不忘憲昔侍文定居漳濵十五年見其躬事二親可謂盡之矣奮由白屋二親安樂享祿養者二十年皆生受官邑之封此人間所稀有令人慈母也通詩書達義理愉顏柔色以事之不足以爲難中大公嚴毅豪勇不可少犯文定所以事之者未始徇其意每每以正道開說中大久而益親信之有晚生兒女三人初以爲慮文定視之如一嫁幼妹與己女裝遣奩具無少異中大臨終以二荊授文定曰二弟若不才爲汝之羞可嚴教之文定泣對曰誓不忍撻之其後循循然誘以學術廸以道義立身婚宦皆克有成立至使一家烝烝𨿽婦女兒童咸知恭順之道實由文定躬行之化所及也孔子曰人之行莫大於孝有子曰孝悌也者其爲仁之本歟後代子孫當務勉行孝悌以無忝所生庻幾門風益振家聲不墜豈不善哉【胡文定公安國字康侯仕至給事中二弟長安止仕至郡倅次安老仕至知州三子長致堂寅字明仲仲五峯宏字仁仲季寜籍溪憲字原仲仕至祕書省正字西園大壯字季履五峯第三子】

元魏楊播家世純厚並惇義譲昆季相事有如父子椿津恭謙兄弟旦則聚於廳堂終日相對未曽入內有一美味不集不食廳堂間往往幃幔隔障爲寢息之所時就休偃還共談笑椿年老曽他處醉歸津扶持還至假寢閣前承候安否椿津年過六十並登臺鼎而津常旦暮參問子侄羅列階下椿不命坐津不敢坐椿每近出或日斜不至津不先飯椿還然後共食食則津親授匙筯味皆先嘗椿命食然後食津爲肆州椿在京宅每有四時嘉味輙因使次附之若或未寄不先入口一家之內男女百口緦服同爨庭無間言【楊播字延慶事元魏孝文帝爲平東將軍椿字延壽位至司徒津字羅漢爲司空椿津俱事明太后】椿嘗戒子孫云吾兄弟在家必同盤而食若有近行不至必待其還亦有過中不食忍饑相待吾兄弟八人今存者三不忍別食也聞汝兄弟時有別齋獨食者又不如吾一世也又云仕魏以來髙祖而下七郡守三十二刺史內外顯任少比

司馬溫公與其兄伯康友愛尢篤伯康年將八十公奉之如嚴父保之如嬰兒每食少頃則問曰得無饑乎天少冷則拊其背曰衣得無薄乎

範忠宣知襄城縣承事伯兄照管湯藥飲食居處衣服必躬必親如孝子之事嚴父事親從兄仁義之實愛敬之理與生俱生仁之至義之盡也

溫公耆英眞率會約

序齒不序官

爲具務簡素

朝夕食各不過五味

菜果脯醢之類各不過三十器

酒巡無算深淺自斟主人不勸客亦不辭

逐巡無下酒時作菜羮不禁

召客共享一簡客注可否於字下不別作簡或因事分簡者聴會日早赴不待促

違約者每事罰一巨觥公

自序其詩云作眞率會伯康與君從七十八歲安之七十七歲正叔七十四歲不疑七十三歲叔達七十歲光六十五歲合五百一十歲口號成詩用安之前韻【伯康溫公之兄君從席汝言安之王尙恭正叔楚達中不疑王謹言】

七人五百有餘歲同醉花前今古稀走馬鬥鷄非我事紵衣絲髮且相輝

經春無事連翩醉彼此往來能幾家切莫辭斟十分酒盡從他笑滿頭花

南陽劉驎之爲桓沖長史衝嘗至驎之家驎之方條桑謂衝使君旣枉駕宜先詣家君衝詣其父父命乃還拂短褐與衝言父使驎之自持濁酒葅菜供賓衝勅人代之父辭曰若使官人則非野人意也

徳星之聚慈明行酒六龍下食宋胡侍講瑗治家甚嚴閨門整肅尢謹內外之分諸子常侍立左右賓至則供億茶湯待客不用使令而以子弟禮度■﹝女間﹞雅杜子美詩亦有問答未及己兒女羅酒漿之句

橫渠先生曰若親之故舊所喜當極力招致賓客之奉當極力營辦務以悅親不可計家之有無然又須安之不知其勉彊勞苦苟使見其爲而不易則亦不安矣

唐張士嚴父病藥須鯉魚冬月冰合有■﹝犭賴﹞銜魚至前得以供父父遂愈宋查道字湛然歙州人母病思鱖魚羮方冬苦寒道泣祝於河鑿冰脫巾以取之得鱖尺許以饋母疾尋愈孝感之事無世無之孟宗得筍之事尢奇陳遺之鐺底飯蔡順之異器椹尢於患難中得力眞西山參政性篤孝爲母吳夫人祈福詞雲天下之樂莫如以祿之及親人子之情尢欲其親之難老母疾愈醮謝詞云莫親乎母實爲命以相依蓋髙者天惟盡誠而可動願損臣身之算以延母氏之齡鑪薫之燼未銷嚢藥之功已應孝行之簡在帝心若此爲人子者可不敬諸

應璩古樂府云昔有行道人陌上見三叟年各百餘歲相與鋤禾莠住車問三叟何以得此壽上叟前置辭量腹節所受中叟前置辭室內嫗麤醜下叟前置辭暮臥不覆首要哉三叟言所以能長久晦翁語錄或云俗語夜飯減一口活得九十九先生曰此出古樂府三叟詩

唐栁公度年八十有彊力人問其術對曰吾平生未嘗以脾胃熟生物暖冷物不以元气佐喜怒耳【此下十數條述老人所以觀頤自養者】

富鄭公年八十書座右云守口如瓶防意如城

張廷老名珙年七十餘步趨拜起健甚自言夙興必拜數十老人气血多滯拜則支體屈伸气血流暢可終身無手足之疾

唐仲俊年八十五六極康寧自言少時因讀千字文有所悟謂心動神疲四字也平生遇事未嘗動心故老而不衰

太醫孫君昉字景初自號四休居士山谷問其說四休笑曰麤茶淡飯飽卽休補破遮寒暖卽休三平二滿過卽休不貪不妬老卽休山谷曰此安樂法也夫少欲者不伐之家也知足者極樂之國也四休家有三畆園花木鬱鬱客來煮茗談上都貴遊人間可喜事或茗寒酒冷賓主皆忘其居與余相望暇則步艸徑相尋故作小詩遣家僮歌之以侑酒茗詩曰太醫診得人間病安樂延年萬事休又曰無求不著看人面有酒可以畱人嬉欲知四休安樂法聴取山谷老人詩

山谷四印云我提養生之四印君家所有更贈君百戰百勝不如一忍萬言萬當不如一黙無可簡擇眼界平不藏秋毫心地直我肱三折得此醫自覺兩踵生光輝團蒲日靜鳥吟時鑪薫一炷試觀之四休四印老少富貧普同受用

東坡云舊說南陽有菊水水甘而芳居民三十餘家飲其水皆壽或至百二三十歲蜀靑城山老人村有見五世孫者道極崄逺生不識鹽酰而溪中多枸杞根如龍蛇飲其水故壽

道人中往往多有耆壽者陸放翁云靑城山上官道人此人也巢居食松面年九十矣人有謁之者但粲然一笑有所請問則托言病聵一語不肯答予嘗見之於丈人觀道院忽自語養生曰爲國家致太平與長生不死皆非常人所能且當守國使不亂以待奇才之出衛生使不天以須異人之至不亂不天皆不待異術惟謹而已予大喜從而叩之則已復言聵矣

放翁又云老葉道人龍舒人不食五味年八十七八平生未嘗有疾居會稽舜山天將寒必增屋瓦補墻壁使極完固下帷設簾多儲薪炭杜門終日及春乃出對客莊敬不肯多語予每訪之殊無它語一日黙作意欲叩其所得才入門卽引入臥內燒香具道其遇師本末若先知者亦異矣夫

旴江有日峯丘道人號河南子年九十餘皓髮朱顏冬夏一單衣雨雪不張蓋叔祖西巖寺丞招之來泰寜畱十餘載攜一道籃系一小牌子上書詩四句云老遲因性慢無病爲心寛紅杏難禁雨靑松耐歲寒常跣足賣卜於市得錢則散與小兒兒爭拾之黃玉牕與二三友扣問功名皆笑而不言獨指玉牕云子壽髙嘗問養生之術但指小牌子上詩四句眠焉今歷五十餘年信知其言之有味也

太乙眞人七禁文其六曰美飲食養胃气彭鶴林耜云夫脾爲髒胃爲腑脾胃二气互相表裏胃爲水榖之海主受水榖脾爲中央磨而消之化爲血气以滋養一身灌漑五臟故修生之士不可以不美其飲食所謂美者非水陸畢備異品珍羞之謂也要在乎生冷勿食塵硬勿食勿彊食勿彊飲先饑而食食不過飽先渴而飲飲不過多以至孔氏所謂食饐而餲魚餒而肉敗不食等語凡此數端皆損胃气非惟致疾亦乃傷生欲希長年此宜深戒而亦養老奉親與觀頤自養者之所當知也

黃山谷云爛蒸同州羔灌以杏酪食之以化不以筯南都撥心面作槐芽溫淘糝以襄邑抹豬炊共城香稻薦以蒸子鵝吳興庖人斫松江鱸鱠繼以廬山康王谷水烹曽坑斗品少焉解衣仰臥使人誦東坡赤壁前後賦亦足以一笑也此𨿽山谷之寓言然想象其食味之美安得聚之以奉老人之旨甘

東坡老饕賦云庖丁鼓刀易牙烹熬水欲新而釡欲潔火惡陳而薪惡勞九蒸暴而日燥百上下而湯塵嘗項上之一臠嚼霜前之兩螯爛櫻珠之煎蜜滃杏酪之蒸羔蛤半熟以含酒蟹微生而帶糟蓋聚物之夭美以養吾之老饕婉彼姬姜顏如李桃彈湘妃之玉瑟鼓帝子之云璈命仙人之蕚緑華舞古曲之郁輪袍引南海之玻瓈酌涼州之蒲萄願先生之耆壽分餘瀝於兩髦候紅潮於玉頰驚暖響於檀槽忽累珠之妙曲抽獨繭之長繰閔手倦而少休疑吻燥而當膏倒一缸之雪乳列百柁之瓊艘各眼灩於秋水咸骨碎於春醪美人告去已而雲散先生方兀然而禪逃饗松風於蟹眼浮雪花於兔毫先生一笑而起渺海闊天而髙

苕溪漁隠曰東坡於飲食作詩賦以寫之往往皆臻其妙如老饕賦豆粥詩是也豆粥詩云江頭千頃雪色蘆茅檐出沒晨煙孤地碓舂粇光似玉沙瓶煮豆軟如酥我老此身無著處賣書來問東家住臥聴雞鳴粥熟時蓬頭曵履君家去又寒具詩云纎手搓來玉數尋碧油煎出嫩黃深夜來春睡無輕重壓褊佳人纒臂金寒具乃撚頭也出劉禹錫佳話過子忽出新意以山芋作玉糝羮色香味皆奇絕天酥陀則不可知人間決無此味也詩云香似龍涎仍釅白味如牛乳更全淸莫將北海金虀鱠輕比東坡玉糝羮誠齋菜羮詩亦云云子香抄玉色鮮菜羮新煮翠茸纎人間膾炙無此味天上酥陀恐爾甜

宋太宗命蘇易簡講文中子有楊素遺子食經羮藜含糗之說上因問食品何物最珍對曰物無定味適口者珍臣止知虀汁爲美臣憶一夕寒甚擁鑪痛飲夜半吻燥中庭月明殘雪中覆一虀盂連咀數根臣此時自謂上界仙廚鸞脯鳯胎殆恐不及屢欲作冰壺先生傳紀其事因循未果也上笑而然之

唐劉晏五鼔入朝時寒中路見賣蒸胡處熱气騰輝使人買以袍袖包裙褐底啖謂同列曰美不可言此亦物無定味適口者珍之意也

倪正父思云魯直作食時五觀其言深切可謂知慚愧者矣余嘗入一佛寺見僧持戒者每食先淡喫三口第一以知飯之正味人多以五味雜之未有知正味者若淡食則本自甘美初不假外味也第二思衣食之從來第三思農夫之艱苦此則五觀中已備其義每食用此爲法極爲簡易且先喫三口白飯已過半矣後所食者𨿽無羮蔬亦自可了處貧之道也又云造物勞我以生逸我以老少年不勤是不知勞也年老奔馳是不知逸也天命我逸而我自勞可乎又曰吾鄕有前輩三人其一施大任參政享年九十有四其一李季叔參政享年八十有一其一沈持要詹事今年已八十有二耳目聰明步履輕捷夜書細字三賢難老皆以絕欲早故效驗彰彰如此然則欲求長年可不以爲法乎

倪正父經鉏堂雜誌述五事云靜坐第一觀書第二看山水花木第三與良朋講論第四教子弟第五述齊齋十樂云讀義理書學法帖字澄心靜坐益友淸談小酌半醺澆花種竹聴琴翫鶴焚香煎茶登城觀山寓意奕棋𨿽有他樂吾不易矣

劉后村云外舅林寶章瑑晚歲奉祠舊廬略繕葺小圃粗種蓺體中佳時幅巾短褐野眺露坐悠然忘歸二子公遇公選朝夕侍公跬步不離家庭講肄偶有會意公輙喜曰天下至樂不出閨門之內公遇兄弟安隱約習苦淡耆年一燈熒然語必達旦至言妙義不緣師授亦非言語文字可傳公遇號寒齋二子同字子眞合字子常守寒齋孝友之規子常事兄如父家政聴焉子眞亦極友愛連牀之語至曙一膳之珍必剖制行同孝謹臨財同亷譲讀書同義趨作文同機鍵奕世傳一心百年如一日父子兄弟自爲師友世未有如林氏家庭講肄之樂者也

鶴林羅大經云余家深山中每春夏之交蒼蘚盈階落花滿徑門無剝啄松影參差禽聲上下午睡初足旋汲山泉拾松枝煮苦茗啜之隨意讀周易國風左氏傳離騷太史公書及陶杜詩韓蘇文數篇從容步山徑撫松竹與麛犢共偃息於長林丰艸間坐弄流泉潄齒濯足旣歸竹窻下山妻稚子作筍蕨供麥飯欣然一飽弄筆窻間隨大小作數十字展所藏法帖墨迹畫卷縱觀之興到則吟小詩或艸玉露一兩段再烹苦茗一杯出步溪邊邂逅園翁溪友問桑麻說秔稻量晴校雨探節數時相與劇談一餉歸而倚杖柴門之下則夕陽在山紫緑萬狀變幻頃刻悅可人目牛背笛聲兩兩來歸而月印前溪矣唐子西詩雲山靜似太古日長如小年玩味此句最妙然識其妙者蓋少彼牽黃臂蒼馳獵於聲利之場者但見衮衮馬頭塵怱怱駒隙影耳人能眞知此妙則東坡所謂無事此靜生一日是兩日若活七十年便是百四十所得不已多乎易曰觀頤觀其自養也康節詩云老年軀體素溫存安樂窩中別有春盡有山翁拙於用也能康濟自家身此自養之旨也善自養如鶴林斯可以佚老矣

邵康節先生年老逢春吟云年老逢春雨乍晴雨晴況復近淸明天低宮殿初長日風暖園林未轉鶯花似錦時髙閣望艸如茵處小車行東君見賜何多也又復人間久太平【凡八首】首尾吟云堯夫非是愛吟詩詩是堯夫喜老時明著衣冠爲士子髙談仁義作男兒敢於世上明開眼肯向人前浪皺眉六十七年無事客堯夫非是愛吟詩【凡十一首】惜芳菲吟云緑楊陰裏尋芳徧紅杏香中帶醉歸末聫云芳樽有酒慈親樂猶得階前戲彩衣【凡四首】擊壤集一編老人怡神悅目時可吟玩無名公傳自敍尢詳性喜飲酒命之曰太和湯所飲不多不喜過醉其詩曰飲微酡口先吟哦吟哦不足遂及浩歌所寢之室謂之安樂窩冬燠夏涼遇有睡思則就枕其詩曰墻髙於肩室大如斗布被暖余藜羮飽後气吐胸中充塞宇宙聞人言人之善就而和之又從而喜之其詩曰樂見善人樂聞善事樂道善言樂行善意聞人之善如佩蘭蕙晚有二子教之以仁義授之以六經家素業儒口未嘗不道儒言身未嘗不道儒行其詩曰羲軒之書未嘗去手堯舜之談未嘗離口當中和天同樂易友吟自在詩飲歡喜酒百年升平不爲不偶七十康彊不爲不壽夫老境從容善於自養孰有如康節翁者乎

呂東萊伯恭橫山吳氏佚老庵記雲橫山吳君瑉治別室之西偏榜以佚老休工歸役斤釡收聲輯杖立於前聞竊語於階者曰棊隴繩畦坻粟京稼籌算掛壁萬貨四臻此吾主人翁所以佚其老也少進至於門聞行語於塗者曰丰林邃宇樽爼靖嘉鷗鷺不驚風月相答此吾豪長者所以佚其老也又進至於郊聞聚語於塾者曰培嗣以學旣楙旣敷秩壺以禮旣序旣飭此吾鄕丈人所以佚其老也他日吳君爲道之予曰夫三者之言何如吳君曰階得吾粕塗得吾漓塾得吾醇出浸逺吾名吾室義其究於此乎予曰未旣也畏嶠登輿身閒心栗厭市築墉目靜耳喧君𨿽善自佚踰闑以往肩頳腹枵者踵相接歲或不升尫瘠困憊呻吟交於大逵専一室之佚樂乎哉君裏中望也盍勸族黨愒勞振乏己責紓逋同其美於是鄕則盡橫山表裏皆吾佚老庵也其視尺椽半席廣狹何若君謝曰厚矣子之拓吾境也顧童奴陷其說於壁間以勸此記爲勉耆英力行好事斂歲濟賑實積陰功必有紫府眞人延之於上坐者

辛稼軒詞壽趙茂中郎中時以置兼濟倉裏中賑濟除直祕閣沁園春云

甲子相髙亥首曽疑絳縣老人看長身玉立鶴般風度方頤須磔虎樣精神文爛卿云詩淩鮑謝筆勢駸駸更右軍渾餘事羨仙都夢覺金闕名存門前父老忻忻換奎閣新褒詔語溫記他年帷幄須依日月只今劍履快上星辰人道陰功天教多壽看到貂蟬七葉孫君家裏是幾枝丹桂幾樹靈椿

又呈茂中前章記廣濟倉事滿江紅雲我對君侯長怪見兩眉陰徳更長夢玉皇金闕姓名仙籍舊歲炊煙渾欲斷被公扶起幹人活算胸中除卻五車書都無物溪左右山南北花園近云朝夕看風流杖屨蒼髯如戟種栁已成陶令宅散花更滿維摩室勸人間且住五千年如金石

趙龍圖自詠念奴嬌云

吾今老矣好歸來了取靑山活計甲子一周餘半紀諳盡人間物理婚嫁隨緣田園粗給知足生慚愧心田安逸自然綽有餘地還是初度來臨葛巾野服不減貂蟬貴門外風波煙浪惡我已收心無累弟勸兄酬兒歌女舞樂得醺醺醉滿堂一笑大家百二十歲

辛稼軒壽人七十感皇恩云

七十古來稀人人都道不是陰功怎生到松姿𨿽瘦偏耐云寒霜冷看君霜鬢底靑靑好樓雪初晴庭闈嬉笑一醉何妨玉壺倒從今康健不用靈丹仙艸更有一百歲人難老

又爲嬸母王氏慶七十感皇恩云

七十古來稀未爲稀有須是榮華更長久滿牀靴笏羅列兒孫新婦精神渾似个西王母遙想畫堂兩行紅袖妙舞淸歌擁前後大男小女逐个出來爲壽一个一百歲一杯酒

最髙樓詩洪內翰七十云

金閨老眉壽正如川七十且華筵樂天詩句香山裏杜陵酒債曲江邊問何如歌窈窕舞嬋娟更十歲太公方出將又十歲武公方入相畱盛事看明年直須腰下添金印莫教頭上欠貂蟬向人間長富貴地行仙

鵲橋仙爲人慶八十席間戲作云

朱顏暈酒方瞳點漆閒傍松邊荷杖不須更展畫圖看是个壽星模樣今朝盛事一杯深勸更把新詞齊唱人間八十最風流長貼在兒兒額上

又爲嶽母慶八十云

八旬慶會人間盛事齊勸一杯春醸臙脂小事點眉間猶記得舊時宮樣彩衣更著功名富貴直過太公以上大家著意記新詞遇著个十年便唱

品令族姑慶八十來索俳語

更休說便是个住世觀音菩薩甚今年容貌八十歲見底道才十八莫獻壽星香燭莫祝靈龜椿鶴只消得把筆輕輕去十字上添一撇

張於湖孝祥帥潭州日壽黃倅永存母淑人木蘭花云慈闈生日見說今年年九十戲彩盈門大底孩兒七个孫人間盛事只這一般難得似願我雙親都似君家太淑人

曽祖參政文靖公壽伯母太夫人上官氏木蘭花詞云吾家二老前有髙平生癸夘若到今辰詎止榮華九十齡共惟伯母九十新年還又五五五相承好看重逢乙巳春上官氏朋溪寧國府判夢得朴庵編修戶部提刑應傳之母髙平郡夫人江氏文靖公之祖母皆年過九十吾家二壽母也

又有鷓鴣天二闋云

九十吾家兩壽星今夫人賽昔夫人百年轉眼新開袠十月循環小有春【十月二十一日生】生日到轉精神目光如鏡步如雲年年長侍華堂宴子子孫孫孫又孫壽母開年九十三佳辰就養大江南緹屏晃耀新寧國繡斧斕斑老朴庵傾玉斚擘黃柑兩孫垂綬碧於藍便當刋頌崆峒頂畱與千年作美談

文靖公在朝日壽母昌國葉夫人詞云

帝裏風光別是天花如錦繡栁如煙還逢令節春三二又慶慈闈歲八千斟壽斚列長筵子孫何以詠髙年各裒千首西湖什一度生朝獻一篇

任靜江經略安撫日元夕奉親出郊詞云

彩結輕車五馬隨傾城爭出看花枝笙歌十里巖前去燈火千門月下歸蓮炬引老萊衣蛾眉無數卷簾窺誰知萬里逢燈夕卻勝尋常三五時

壽母詞云

滿二望三時【中春三十日生】春景方明媚又見蟠桃結子來王母初筵啟無數桂林山不盡漓江水總入今朝祝壽杯永保千千歲

朴庵編修戶部知平江府日壽母上官太夫人感皇恩云覓得个州兒稍供彩戲多謝天公爲排備一輪明月醞作淸亷滋味傾入壽杯裏何妨醉我有祿書呈母年萬計八十三那里曁便和兒算恰一百四十地這九千餘歲長隨侍

鷓鴣天雲天遣丰年祝母齡人人安業卽安親探支十日新陽福來獻千秋古佛身兒捧盞婦傾瓶更欣筵上有嘉賓紫駞出釡雙臺饋玉節升堂兩使星

家居日鷓鴣天壽詞云諸佛林中女壽星千祥百福產心田喜歸王母初生地滿勸麻姑不老泉吾夢佛半千員一年一佛護庭萱數過九十從頭數四百餘零一十年序云十月二十一日吾母太淑人生日也今年九十仰荷乾坤垂佑賜以福壽康寧願益加景覆令其耳目聰明手足便順五臟六腑和气流通常獲平安之慶子孫賢順寸祿足以供甘旨也黃玉牕祖母張氏壽八十有三乃翁怡軒居士賦詞有八十加三迎九十還似嬰童之句其居與朴庵對門朴庵聞之喜曰吾仁鄰亦有壽母如此耶怡軒慶母年開九袠詩云又見梅妝碧玉枝弟兄相聚著萊衣西方佛慶明朝誕南極星騰壽日輝百歲阿■﹝彌上女下﹞開九袠兩房孫子戲重闈年年得侍髙堂醉坐對天花散漫飛

劉隨如鎭壽趙路分八十歲感皇恩云八十最風流那誰不喜況是精神可人意太公當日未必榮華如此兒孫列兩行萊衣戲好景良辰滿堂和气唱个新詞管教美願同彭祖尙有八百來歲十分才一分那里曁【此詞亦用那里曁三字蓋本於康伯可之詞】

程滄洲壽後溪劉侍郎云朱顏白髮烱雙瞳一念平生造物通內閣圖書眞學士西園幾杖老仙翁木公金母人間現桂子桐孫壽籍同遙想彩衣圍四世後溪無日不春風姚狀元賦呂氏宜老堂云此堂淸不著珠璣只要雙親佚老宜春酒盡堪眉壽介斑衣長似乳時嬉婦垂鶴髮陪姑緯翁撚銀髯課子詩飽飲菊花潭上水雞窠猶自拜孫枝二詩貴華富艷人間至樂孰加焉【李守爲承旨奉使南海至瓊道逢一翁自稱楊遐舉年八十一其叔父皆年一百二十餘又見其祖宋卿年九十五次見雞窠中有小兒出頭下視宋卿曰此九代祖也不語不食不知其幾歲矣】

唐九老圖白樂天詩序云胡杲年八十九吉旼年八十八劉眞年八十七鄭據年八十五盧直年八十三張渾年七十七居易年七十七於東都履道坊合尙齒之會七老相顧旣醉且歡靜而思之此會希有因各賦七言韻詩一章以記之樂天詩云

七人五百八十四拖紫紆朱垂白須囊裏無金莫嗟嘆樽中有酒且歡娯吟成六韻神還旺飲到三杯气尙麤嵬峩狂歌教婢拍婆娑醉舞遣孫扶天年髙邁二疏傳人數多於四皓圖除卻三山五天竺人間此會且應無

或傳諸好事者有二老年貌絕倫同歸故鄕亦來斯會洛中遺老李元爽年一百三十六禪僧如滿歸洛年九十五皆年之尢髙者也續命書姓名年齒冩其形貌附於圖右樂天贈之詩云

雪作須眉云作衣遼東華表暮雙歸當時一鶴尢希有何況今逢兩令威

宋洛陽耆英會文潞公七十七畱守西都富韓公年七十九致政在裏第二公弼亮三朝爲國元老與席司封汝言等於韓公之第買酒相樂賓主十有二人圖於妙覺僧捨司馬溫公年未七十亦與焉潞公命溫公序其事諸公皆有詩溫公詩云

洛下衣冠愛惜春相從小飲任天眞隨家所有自可樂爲具更微誰笑貧不待珍羞方下筯只將佳景便娯賓庾公此興知非淺藜藿終難作主人

潞公請老致仕後再起平章軍國重事制書云呂望惟賢起佐文王之治周公已老畱爲孺子之師繼而請老復以太師致仕年九十二壽獨髙於諸公云

壽親養老新書卷二

●欽定四庫全書

壽親養老新書卷三

﹝元﹞鄒鉉續編

太上玉軸六字气訣【黃廷山人鄒應博述】

道藏有玉軸經言五臟六腑之气因五味薫灼不和又六欲七情積久生疾內傷臟腑外攻九竅以至百骸受病輕則痼癖甚則盲廢又重則喪亡故太上憫之以六字气訣治五臟六腑之病其法以呼而自瀉出臟腑之毒气以吸而自采天地之淸气以補之當日小驗旬日大驗年後萬病不生延年益算衛生之寶非人勿傳呼有六曰呵呼呬噓嘻吹也吸則一而已呼有六者以呵字治心气以呼字治脾气以呬字治肺气以噓字治肝气以嘻字治膽气以吹字治腎气此六字气訣分主五臟六腑也凡天地之气自子至巳爲六陽時自午至亥爲六陰時如陽時則對東方勿盡閉牕戶然忌風入乃解帶正坐扣齒三十六以定神先攪口中濁津潄煉二三百下候口中成淸水卽低頭向左而咽之以意送下候汩汩至腹間卽低頭開口先念呵字以吐心中毒气念時耳不得聞呵字聲聞卽气麤反損心气也念畢仰頭閉口以鼻徐徐吸天地之淸气以補心气吸時耳亦不得聞吸聲聞卽气麤亦損心气也但呵時令短吸時令長卽吐少納多也吸訖卽又低頭念呵字耳復不得聞呵字聲呵訖又仰頭以鼻徐徐吸淸气以補心亦不可聞吸聲如此吸者六次卽心之毒气漸散又以天地之淸气補之心之元气亦漸復矣再又依此式念呼字耳亦不可聞呼聲又吸以補脾耳亦不可聞吸聲如此者六所以散脾毒而補脾元也次又念呬字以瀉肺毒以吸而補肺元亦須六次次念噓字以瀉肝毒以吸而補肝元嘻以瀉膽毒吸以補膽元吹以瀉腎毒吸以補腎元如此者並各六次是謂小周小周者六六三十六也三十六而六气徧臟腑之毒气漸消病根漸除祖气漸完矣次看是何臟腑受病如眼病卽又念噓嘻二字各十八徧仍每次以吸補之總之爲三十六訖是爲中周中周者第二次三十六通爲七十二也次又再依前呵呼呬噓嘻吹六字法各爲六次並須呼以瀉之吸以補之愈當精虔不可怠廢此第三次三十六也是爲大周卽總之爲一百單八次是謂百八訣也午時屬陰時有病卽對南方爲之南方屬火所以卻陰毒也然又不若子後已前面東之爲陽時也如早起牀上面東將六字各爲六次是爲小周亦可治眼病也凡眼中諸證惟此訣能去之他病亦然神乎神乎此太上之慈旨也略見玉軸眞經而詳則得之師授也如病重者每字作五十次凡三百而六腑周矣乃潄煉咽液扣齒訖復爲之又三百次訖復潄煉咽液扣齒如初如此者三卽通爲九百次無病不愈祕之祕之非人勿傳

四時攝養論中有云春肝气盛者調噓气以利之夏心气盛者調呵气以疏之秋肺气盛者調呬气以泄之冬腎气盛者調吹气以平之但言調此四气而書中未詳及四气之訣今舉曽叔祖朴庵炎詹集中玉軸六气全文以明之黃玉牕云愛山袁倅得朴庵親傳每日子午夘酉四時行持六字密室中竹簾布帷隔風爲上亦嘗得愛山親授口訣云

食後將息法

平旦點心訖卽自以熱手摩腹出門庭行五六十步消息之中食後還以熱手摩腹行一二百步緩緩行勿令气急行訖還牀偃臥顆蘇煎棗啜半升以下人參茯苓甘艸等飲覺似少熱卽以麥冬竹葉茅根等飲量性將理食飽不宜急行及走不宜大語逺喚人嗔喜臥睡覺食散後隨其所業不宜勞心力腹空卽須索食不宜忍饑生硬黏滑等物多致霍亂秋冬間暖裹腹腹中微似不安卽服厚朴生薑等飲如此將息必無橫疾

養性

雞鳴時起就臥牀中導引訖櫛潄卽巾正坐量時候寒溫喫點心飯或粥若服藥先飯食服藥喫酒消息訖入靜室燒香誦經洗雪心源息其煩慮良久事了卽出徐徐步庭院散气地濕卽勿行但屋下東西步令气散家事付與兒子不宜闗心平居不得嗔叫用力飲酒至醉並爲大害四時气候和暢之日量其時節寒溫出門行三二里及三百二百步爲佳量力行但勿令气乏喘而已親故相訪間同行出遊百步或坐量力談笑才得歡通不可過度耳人性非合道者焉能無悶須畜數百卷書易老莊等第一勤洗浣以香沾之身數沐浴令潔淨則神安道勝也左右供使之人得淸淨子弟小心少過謙謹者自然事閒無物相惱令人气和心平凡人不能絕嗔若用無理之人易生嗔怒妨人導性

二篇之旨養衛得理皆沈存中懷山錄所述【存中名括】

安車

輪不欲髙髙則搖車身長六尺可以臥也其廣合轍輞以索系合之索如條大可也車上設四柱蓋密簾竹織絹糊黒漆少加椶椶重又蔽眼害於觀眺箱髙尺四寸設茵薦之外可以隱肘爲法車後爲門前設扶版加於箱上在前可慿在後可倚臨時移徙以鐡距子簮於兩箱之上版可闊尺餘令可容書策及肴樽之類箱下以版彌之臥則障風近後爲窣戶以備仄臥觀山也車後施油幰幰兩頭施軸如畫幀軸大如指有雨則展之傅於前柱欲障日障風則半展或偏展一邊臨時以鐵距子簮於車蓋梁及箱下無用則捲之立於車後車前爲納陛令可垂足而坐要臥則以版梁之令平琴書酒榼扇帽之類掛車柱及蓋間車後皆可也

漢召申公以安車蒲輪閔子騫江革皆嘗爲親禦車邵康節詩云喜醉豈無千日酒惜花還有四時花小車行處人觀看滿洛城中都是家又云大兔子中消白日小車兒上看靑天司馬溫公崇徳待康節不至有詩雲淡日濃云合復開碧嵩淸洛逺縈回林端髙閣望已久花外小車猶未來康節和章亦有萬花深處小車來之句老人遊觀雅宜小車之適存中懷山錄以安車爲首云

遊山具

遊山客不可多多則應接人事勞頓有妨靜賞兼僕眾所至擾人今爲三人其諸應用物共爲兩肩三人荷之操幾杖持蓋雜使更三人足矣肩輿者未預客有所攜則相照裁損無浪重復惟輕簡爲便器皿皆木漆輕而逺盜惟酒杯或可用銀錢一二千使人腰之操幾杖者可兼也

行具二肩

甲肩

左衣篋一

衣被

枕盥潄具手巾足巾藥

湯梳

右食匱一

竹爲之二隔並底蓋爲四食盤子三每盤果子楪十矮酒榼一可容數升以備沽酒匏一杯三漆筒合子貯脯修幹果嘉蔬各數品餅餌少許以備飲食不時應猝惟三食盤相重爲一連其餘分任之暑月果修皆不須攜

乙肩竹篋二下爲櫃上爲虛隔

左鬲上層書箱一

紙筆

墨硯

剪刀韻略雜書冊

櫃中食椀楪各六化箸各四生果數物削果刀子

右隔上層琴一竹匣貯之

折疊棊局一櫃中棊子茶二三品臘茶卽碾熟者盞托各三【瓢化等】

附帶雜物小斧子刀子劚藥鋤子蠟燭拄杖泥靴雨傘涼笠食銚虎子急須子油筒

老人心閒無事每喜出遊康節詩所謂待天春暖秋涼日是我東遊西泛時也懷山錄述遊山之具適用之宜倪尙書【思】經鋤堂雜誌記霅川城內外遊賞去處凡四十二所謂每月一遊則日日可度每歲一遊則可閱三十年日日遊太頻勞費可厭歲一遊太疎今酌其宜每月往一處遊一月之中又擇良辰美景具山殽野蔌或邀一兩賓無賓攜子弟同行庻疎數得中亦康節所謂徧洛陽城皆可遊也

居山約

余營兼山本以藏拙已就粗安可以忘歸諸兒之意眷戀挽畱又難遽絕今與汝曹約每月二十日在山十日在家獨甚暑甚寒兩月則全在家恐山中不便也山中不可獨須子弟一人侍置歷輪流四子每人一旬周而復始其當旬者飲饍之類専一掌之其餘在家有效時新各隨其意多少不拘無亦不責其或有商議事合要來此不必當旬自宜前稟自六月爲始各於旬下書名如當旬有私幹兄弟那容【倪尙書之子祖仁祖義祖禮祖智祖信祖常祖常有最良之譽】

老人之性有喜山居者沈存中雲山林深逺固是佳境獨往則多阻數人則喧雜必在人野相近心逺地偏背山臨流气候髙爽土地良沃泉石淸美如此得十畆平坦處便可葺居左右映帶岡阜形勝最爲上地地勢好則居者安也締造規模從人意匠中門外作池可半畝餘種芰荷菱芡遶池岸種甘菊旣可采又可觀賞

欹牀

如今之倚牀但兩向施檔齊髙合曲尺上平【僧家亦有偏禪倚亦有仄檔然髙低不等難爲仄倚】若臂倚左檔則右檔可幾臂倚右檔則左可幾臂左右幾互倚令人不倦仍可左右盤足或枕檔角欹眠無不便適其度座方二尺足髙一尺八寸檔髙一尺五寸【從地至檔共髙三尺三寸】木制藤繃或竹爲之【尺寸隨人所便增損】

飽食緩行初睡覺一甌新茗侍兒煎脫巾斜倚繩牀坐風送水聲來耳邊裴晉公詩也

醉牀

爲牀長七尺廣三尺髙一尺八寸自半以上別爲子面歉大牀中間子面廣二尺五寸長三尺皆木制韋綜之【韋綜欲澀欲眠人身不退】下虛二寸牀底以板彌之勿令通風子面歉下與大牀平一頭施轉軸【當大牀中間】子面底設一拐撐分爲五刻子面首掛一枕若欲危坐卽撐起令子面直上便可靠背以枕承腦欲稍偃則退一刻盡五刻卽與大牀平矣凡飲酒不宜便臥當倚牀而坐稍倦則稍偃之困卽放平而臥使一童移撐髙下如意不須��以盡四體之適大牀兩緣有二尺餘前���窌孔爲直凡�其下爲筍欲倚手則歉��窌孔中��一牀便於佚老制度皆佳

觀雪庵

庵長九尺闊八尺髙六尺以輕木爲格紙糊之三面如枕屏風上以一格覆之面前施夾幔中間可容小坐牀四具不妨設火及飲具隨處移行背風展之迥地卽就雪中卓之比之氈帳輕而開闊不礙瞻眺施之別用皆可不獨觀雪也

此庵卽東坡之擇勝亭也東坡守汝陰作亭以帷幕爲之世所未有銘略云乃作新亭筵楹欒梁鑿枘交設合散靡常赤油仰承靑幄四張我所欲往十夫可將與水升降除地布牀又云豈獨臨水無適不臧春朝花郊秋夕月場無脛而趨無翼而翔敝又攺爲其費易償榜曰擇勝名實允當觀此銘則其制度可備見也子由亦云子瞻以幄爲亭欲往卽設不常其處名曰擇勝作四言一章轍愛其文故繼之略云我兄和仲塞剛立柔視身如傳苟完不求山盤水嬉習气未瘳豈以吾好而俾民憂潁尾甚淸潁曲孔幽風有翠幄雨有赤油匪舟匪車亦可相攸養老奉親者爲之良可以供遊觀之適云

蒲花槈

九月掇蒲略蒸不爾則生虫暴令燥投布囊中捋取花如栁絮者欲爲坐褥或臥褥以帛爲方囊滿實蒲花杖鞭令勻厚五六寸許其上復以褥表囊之虛軟溫燠他物無比春間不禦則褫去褥表出囊復亢燥處略暴之歲歲如此南方海閩中有木綿亦不及蒲花之柔暖

湯鎗

溫酒爲鐡銅鎗深三寸平底可貯二寸湯以酒杯排湯中酒溫卽取飲冬時擁鑪靜話免使僮僕紛紛殊益幽致

羊羔酒

米一石如常法浸漿肥羊肉七斤曲十四兩諸曲皆可將羊肉切作四方塊爛煮杏仁一斤同煮畱汁七斗許拌米飯曲更用木香一兩同醞不得犯水十日熟味極甘滑【此宣和化成殿方】

雪花酒

羊精膂肉一斤去筋膜溫水浸洗批作薄片用極好酒一升煮令肉爛細切研成膏別用羊骨髓三兩腎窠脂一兩於銀鍋內鎔作油去滓卻入先研肉膏內並研令勻又入龍腦少許拌和傾入甆瓶內候冷每用時取出切作薄片入酒杯中以溫酒浸飲之龍腦候極溫方入如無腦入木香少許亦佳二味各入少許尢佳

二酒宜爲旨甘之奉

荼■﹝艸縻﹞酒

好酒一斗用木香一塊以酒一杯於砂盆內約磨下半錢許用細絹濾入瓶密封包臨飲取荼■﹝艸縻﹞花英浮沈酒面人不能辧杏花和露紅小蓓取十个去枝葉用生紗袋盛掛於瓶口近酒面一寸許密封瓶口三兩日可飲或以黃柑皮旋滴汁數點於酒琖內亦佳

此酒色香味三絕宜奉老人淸興酴醿本酒名也世所開花元以其顏色似之故取其名唐書百官志良醞著令供酴醿酒今人或取花以爲枕囊故黃山谷詩云名字因壺酒風流付枕幃

香炭

以精石炭屑之生葵葉雜搗爲餅錢大暴漧焚香𨿽致冷濕地火亦不滅石炭相郡煤子最佳余處者性急動之則火滅不得已淸泉者次之長泉者又爲下

一法杉炭末五兩胡粉黃丹各一兩合搗爲細末著糈米膠和勻作餅子候幹火內燒通紅以紙灰埋香鑪中焚香經夕不滅不消

降眞香

虛堂淸夜宴坐焚之降眞香一斤沈香四兩龍腦一分蜜和之

茅香時燒少許亦佳本艸云可入印香中合香附子末用

四品奇香

雪梅香丁香一分沈檀半脛炭篩研半兩來撚取些兒鑪口爇人人道是雪中梅

江梅香人人盡道是江梅半兩丁香一分茴更用藿零俱半兩麝香少許是良媒

百花香一兩甘松二兩芎麝香少許蜜和同圓如彈子安鑪上恰是百花凝曉風

長春香二兩箋香三兩檀麝香腦子一錢寛華堂靜處鑪煙起淸韻長春賽蕙蘭

禦愛四和香

沈香檀香降眞箋香茅香海螵蛸【各一兩】麝香【二錢】樟腦【一錢半】龍骨【半兩】蜜

右諸香剉碎蜜和勻後用龍骨麝腦碾細和入新瓦瓶內封閉勿令气出經三日方傾出限三日過遇四更時分當天取露气天明便收陰漧如此三次研爲末用蜜些子黃蠟調作餅子用甆器收遇燒時用水一盞傍香鑪邊方燒香

香方甚多獨此方用龍骨鎖住其煙不散所以爲妙

試茶

采嫩芽先沸湯乃投芽煮變色挹取握去水小焙中焙欲幹鎗內略炒使香磨碾皆可坐圃臨泉旋擷旋烹芳新不類常韻

香茶

上春嫩茶芽每五百錢重以菉豆一升去殻蒸焙山藥十兩一處細磨別以腦麝各半錢重入盆同研約二千杵納罐內密封窨三日後可以烹點愈久香味愈佳

栢湯方

采嫩栢葉綫系垂桂一大甕中紙糊其口經月取如未甚幹更閉之至幹取爲末如嫩艸色不用甕只密室中亦可但不及甕中者靑翠若見風則黃矣此湯可以代茶夜話飲之尢醒睡飲茶多則傷人气耗精害脾胃栢湯甚有益如太苦則加少山芋尢佳外臺祕要有代茶新飲然作藥味不若栢湯隠居道話尢助幽尙

三妙湯

地黃枸杞實各取汁一升蜜半升銀器中同煎如稀餳每服一大化湯調酒調皆可實气養血久服彌益人

榦茘枝湯

蔗糖【一斤球糖亦好】大烏梅【潤者二兩湯浸時復換水澄去酸汁不去核焙漧】川桂【去皮爲末】生薑【二兩薄切作片焙漧】

右先將烏梅生薑爲細末入在沙糖內與桂末拌和勻再取麤隔過如茶點喫欲作膏子喫烏梅用去核修事如上法不焙桂作小片爲末姜切片不焙用水三盌煎至二碗湯調服暑熱心煩井水調服葉龍圖傳暑月可常合服之

淸韻湯

縮砂仁【二兩】石菖蒲【一兩】甘艸【半兩】

右末入鹽點服

橙湯

橙子【十个】幹山藥【一兩】甘艸【二兩】鹽【四兩炒】白梅【四兩槌碎去仁核】

右先用橙子山藥甘艸白梅一處研細揑作餅子焙榦爲末入檀香半兩尢佳

桂花湯

黃桂花【三斤■﹝扌東﹞淨去靑柄研細以磁器盛貯覆合略蒸花】漧薑【一兩】甘艸【一兩略炒】

右末和勻量入炒鹽盛貯莫令漏气如常點服

醍醐湯

神曲【二兩】鹽【十兩炒】官桂【二兩】甘艸【七兩】烏梅【八兩洗拍碎】漧薑【二兩煨】

右先將五味焙榦爲末後入炒鹽和勻作一處新甆罐收

洞庭湯

眞橘皮【四兩不去白去蒂擘作小錢大冷水浸一宿曬漧】生薑【四兩淨洗擦】

右將姜與橘皮同淹一宿曬漧焙漧入甘艸一兩三錢炙黃好白鹽梅二十个去核以白面拍作片子無油銚內煿幹入炒白鹽一兩半同一處爲末沸湯點用

木瓜湯

生薑【四兩取汁】木瓜【十兩】白鹽【五兩】甘艸【五兩】紫蘇【十兩】

右炒姜鹽拌和蘇瓜甘艸三日取出曬榦爲末沸湯點服手足酸服之妙又一方加縮砂山藥炒爲末消食化气壯脾

韻梅湯

半黃梅【百个槌去仁】靑椒【四兩揀淨秤】姜【一斤去皮研】甘艸【四兩炙爲末】鹽【半斤】

右件安淨缽內一處拌勻烈日曬半月以色變稍紫爲度更約度稀稠得所爲佳須用曬半月日安淨瓶內點用【已上諸方皆得之祕傳宜供湯藥之用】

熟水

稻葉榖葉楮葉橘葉樟葉皆可采陰漧紙囊懸之用時火炙使香湯沃羃其口良久

前朝太醫院定熟水以紫蘇爲上沈香次之麥門冬又次之蘇能下胸膈滯气功效至大炙蘇須隔竹紙不得翻候香以湯先泡一次傾卻再泡用大能利气極佳

晨朝補養藥糜法

地黃粥

切地黃二合候湯沸與米同下鐺先取酥二合蜜一合同炒令香熟別貯之候粥欲熟乃下同煮取熟

胡麻粥

烏油麻去皮蒸一炊曝漧更炒令香熟每用白秔米一升胡麻半升如常煮粥法爲之臨熟加糖蜜任意極香甘胡麻多治之臨時取用

乳粥

牛羊乳皆可先淅細秔米令精細控令極幹乃煎乳令沸一依用水法乃投米煮之候熟卽挹置盌中每盌下眞酥半兩置粥上令自鎔如油徧覆粥上食時旋攪美無比

薯蕷粥【薯蕷生於山者名山藥一名山芋】

薯蕷生山者佳圃種者無味取去皮細石上磨如糊每椀粥用薯蕷一合以酥二合蜜一合同炒令凝以匙揉碎粥欲熟投攪令勻乃出

栗粥

小栗去殻切如米粒每秔米一升栗肉二合同米煮更無他法

百合粥

生百合一升切蜜一兩同水窨熟投欲熟粥中每盌用三合

麋角粥

新麋角一具寸截流水內浸三日刷腥穢以河水入砂瓶或銀瓶內以桑葉塞瓶口勿令漏气炭火猛煮時時看候如湯耗旋益熱湯一日許其角爛似熟山芋掐得酥軟卽止未軟更煮愼勿漏气漏气則難熟取暴漧爲粉其汁澄濾候淸冷以綿濾作膠片盌盛風中吹漧麋角膠別入藥每粥一盌入麋角粉五錢鹽一匙同攪溫服

枸■﹝木巳﹞子粥

枸杞子生研捩取汁每一盌粥可用汁一盞加少熟蜜同煮

馬眼粥

新黒豆一斗淨淘入大釡中如常用水煮令熟擗取汁再入釡以熟麻油浸之豆上油深四指密蓋之慢火煮直候露出豆卽以匙拌轉更煮直令瀝盡油卽住每粥一釡可下熟豆三五盌欲熟入拌勻食之

又法

白米二升別煮令熟大顆黒豆一升先以薄灰汁煮豆令熟漉出豆卻以淸水燒沸依前入豆再煮透出灰气漉出卻以沙糖六兩用水兩碗化濾過入鹽二兩醬三兩隻用水取醬汁同煮熟桃仁杏仁皆可爲粥生去皮尖略炒令香細研水絞取濃汁隨意入粥中煮臨時加酥蜜亦可金罌術煎亦可作粥一入用糖法

諸山蔬可作粥者皆只如菜粥法

禮記內則言子事父母婦事舅姑進盥授巾之後問所欲而敬進之以饘酏爲先饘厚粥酏薄粥也故此編詳述懷山錄中諸藥糜法陸放翁云平旦粥後就枕粥在腹中暖而宜睡天下第一樂也

紫不托法

新黒豆煮取濃汗搜面作湯餅極甘美能去面毒令不蒸熱服丹石人尢宜食此雜蒓菜爲羮妙

沈存中云面治壅熱益气力但不可多食致令憤悶料理有法節而食之餺飥蒸餅及餻索餅起面等法在食經中此法用黒豆汁搜面則無毒矣

造山藥麵法

取山藥去皮薄切日中暴漧栁箕中挼爲粉下篩如常麵食之加酥蜜爲淳面尢精益气力長肌肉久服輕身耳目聰明不饑延年

造漧地黃法

九月末掘取肥大者去須熟蒸微暴漧又蒸暴漧食之如蜜可停

芭蕉脯

蕉根有兩種一種黏者爲糯蕉可食取作手大片灰汁煮令熟去灰汁又以淸水煮易水令灰味盡取壓幹乃以鹽醬蕪荑椒漧薑熟油胡椒等雜物研浥一兩宿出焙漧略搥令軟食之全類肥肉之味

牛蒡脯

十月以後取根洗幹去皮���少煮勿太爛硬者卽熟煮並搥令軟下雜料物如芭蕉脯法浥焙取幹

筍脯一如牛蒡脯法

蓮房脯

取嫩蓮房去蒂又去皮����入灰煮浥一如芭蕉脯法焙漧以石壓令匾作片收之

薝卜鮓

詹卜花卽梔子也采嫩花醸作鮓極香美

白樂天方劑劉禹錫饋以菊苗韲蘆菔鮓換取樂天六班茶二囊以自醒酒

幹蕨菜

采嫩蕨菜蒸熟以干灰拌之同曝極幹濯去灰又曝漧收之臨食湯浸令軟味如合蕈

石芥■﹝艸罕﹞菜

此二物極辛爲菹大佳

苦蓋菜

苦蓋菜靑蘘苦麻皆可作羮

苦麻卽今俗謂之胡麻者葉作羮大甘滑【其苗名靑蘘】

松蘂

去赤皮取嫩白者密漬之略燒令蜜熟勿太熟極香脆

白芷

蜜漬糟藏皆可食防風芽

防風芽

如臙脂色天門冬芽如馬椿芹菜芎芽又有蘼蕪枸杞芽菊芽荇菜水藻牛膝芽地黃嫩葉皆如常菜治之

東坡詩云秋來霜露滿東園蘆菔生兒芥有孫我與何曾同一飽不知何苦食雞豚況藥菜之佳乎

水苔

立春前采嫩者淘澤令極淨其間多沙石蝶虫取得壓幹只入鹽油完椒切薤白同入瓶中醸爲醑醋浸食之甚佳又可油炒加鹽醬亦善

瓜虀

生甜瓜■﹝扌東﹞去未熟者每十斤隨瓣切開去穰不用就百沸湯綽過以鹽五兩勻擦翻轉豆豉末半升釅醋升半麫醬斤半馬芹川椒漧薑陳皮甘艸茴香各半兩蕪荑二兩並爲細末同瓜一處拌勻入甆甕內腌壓於冷處頓之經半月後則熟瓜色明透絕類琥珀味甚香美

菜虀

大菘菜叢采十字劈裂萊菔取緊小者破作兩半同向日中曬去水腳二件薄切作方片如錢眼子大入淨罐中以馬芹茴香雜酒醋水等令得所調淨鹽澆之隨手舉罐撼觸五七十次密蓋罐口置竈上溫處仍日一次如前法撼觸三日後可供菜色靑白間錯鮮潔可愛

藕虀

嫩藕梢隨意切作方塊如骰子大就蠏眼湯內快手綽上取牽牛花揉汁腌染片時投冷熟水中滌過控幹以馬芹鹽花泡湯入少醋加蜜作虀澄冷澆供之

豆虀

先取濕沙納甆器中以緑豆勻撒其上如種蓺法深桶覆藏室中勿令見風日一次掬水灑透竢其苗長可尺許摘取蠏眼湯綽過以料虀供之赤豆亦可種然不如緑豆之佳

薺羮【俗謂薺爲東風菜方言訛而爲公爹菜謂可以奉公爹也】

東坡與徐十三書云今日食薺極美天然之珍𨿽不甘於五味而有味外之美其法取薺一二升許淨擇入淘了米三合冷水三升生薑不去皮搥兩指大同入釡中澆生油一蜆殻當於羮面上不得觸觸則生油气不可食不得入鹽醋君若知此味則陸海八珍皆可厭也天生此物以爲幽人山居之祿輒以奉傳不可忽也羮以物覆則易熱而羮極爛乃佳也

本艸薺和肝气明目凡人夜則血歸於肝肝爲宿血之髒過三更不睡則朝旦而色黃燥意思荒浪以血不得歸故也若肝气和則血脈流通津液暢潤東坡嘗有詩云時遶麥田求野薺彊爲僧捨煮山羮陸放翁亦有詩云小著鹽酰助滋味微加姜桂助精神風鑪歙缽窮家活妙訣何曽肯授人

筍鱖

東坡回錢穆父書云竹萌蒙佳貺取筍蕈菘心與鱖魚相和淸水煮熟用姜蘆菔自然汁及酒三物等入少鹽漸漸欵灑之過熟可食不敢獨味此請依法作與老嫂共之

老人有性善茹素不忍害物者菽水之奉在嘉蔬藥菜料理如法殊益於人杞菊芎術等苗嫩時采食之或煮或虀或炒或罨悉用土蘇咸豉汁加鹽下飲甚良蔓菁作虀最妙不斷五辛者春秋嫩韭四時采薤甚益緑豆紫蘇烏麻須宜貯俱能下气其餘豉醬之徒食所不可少皆須貯蓄肉食心不害物但以錢買猶愈於殺第一戒愼勿殺然肉須新鮮似有气息則不宜食爛髒損气切須愼之戒之

種埴

庭檻園林間種植可愛翫之物如世間花果人家自有此不悉載令抄東坡一書誠齋一詩於左

東坡與程全父書

白鶴峯新居成從天侔求數色果木太大則難活小則老人不能待當酌中者又須土碪稍大不傷根者

柑橘

柚茘枝楊梅枇杷松

柏含笑梔子

漫寫此數品不必皆有仍告書記其東西

誠齋三三徑詩

東園新開九徑

江梅海棠桃李橘

杏紅梅碧桃芙蓉

九種花木各植一徑命曰三三徑其詩云

三徑初開是蔣卿再開三徑是淵明誠齋奄有三三徑一徑花開一徑行

歐陽公示謝道人種花詩云

淺深紅白宜相間先後仍須次第栽我欲四時攜酒去莫教一日不花開

西園【胡大壯一】喜種花卉以窺造化生育之妙喜飲醇酎以寓經綸燮理之方

蕓香

古人藏書謂之蕓香是也采置書帙中卽去蠧置席下去蚤虱栽園庭間香聞數十步極可愛葉類豌豆作小聚生秋間葉上微白如粉江南人謂之七里香江南極多大率香艸多只是花過則已縱有葉香者須采掇嗅之方香此艸逺在數十步外此間已香自春至秋不歇絕可翫也

茅香

閒地種之可洗手終日香一年數次刈閒屋中時時燒少許亦佳

本艸云苗葉可煮作浴湯令人身香同槁本尢佳仍入印香中合香附子用

枸杞

■﹝扌東﹞好地熟斸加糞訖然後逐畦長開壠深七八寸令寛乃取枸杞連莖剉長四寸許以艸爲索慢束如羮盌大於壠中立種之每束相去一尺下束訖別調爛牛糞稀如麵糊灌束子上令滿減則更灌然後以肥土壅之滿訖土上更加熟牛糞然後灌水不久卽生乃如翦韭法從一頭起首割之得半畆料理如法可供數人其割時與地面平髙畱則無葉深翦則傷根割仍避熱及雨中但早朝爲佳

又法但作束子掘坑方一尺深於束子三寸卽下束子訖著好糞滿坑塡之以水沃糞下卽更著糞塡以不減爲度令糞蓋束子一二寸卽得生後極肥嫩數鋤壅每月一加糞尢佳

又法但畦中種子如種菜法土糞下水當年疎瘦二年以後悉肥勿令長苗卽不堪食如食不盡卽剪作漧菜以備冬中常使如此從春及秋其苗不絕取甘州者爲眞葉厚大者是有刺葉小者是白棘不堪服食

又法枸杞子於水盆內挼令散訖暴漧斸地作畦畦中去卻五六寸土勿作壠縛艸穰作稕似臂長短卽以泥塗稕令徧以安壠中卽以子布泥上一面令稀稠得所乃以細土蓋之令徧又以爛牛糞蓋上令徧又布土一重令與畦平待苗出時時澆灌及堪采卽如翦韭法更不要煮煉每種用二月初一每年但五度翦不可過也凡枸杞生西河郡谷中及甘州者其味迥過於蒲萄今蘭州西去鄴城靈州九原並大根莖尢大

甘菊

移根最佳若少時折取苗乘雨濕種便活一年之後落徧地長服卻老冬中收子翦如韭法

陸龜蒙杞菊賦云惟杞與菊偕寒互緑或頴或苕煙披雨沐我衣敗綈我飯脫粟羞慚齒牙苟且粱肉蔓延駢羅其生實多爾杞未棘爾菊未莎其如予何其如予何東坡雲天隨生自言常食杞菊及夏五月枝葉老梗气味苦澀猶食不已余守膠西與通守劉君循古城廢圃求杞菊食之捫腹而笑作後杞菊賦云人生一世如屈伸肘何者爲貧何者爲富何者爲美何者爲陋或糠核而瓠肥或粱肉而黑瘦何侯方丈庾郎三韭較丰約於夢寐卒同歸於一朽吾方以杞爲粱以菊爲糗春食苗夏食葉秋食花實而冬食根尙庻幾乎河西南陽之壽張南軒賦云張子爲江陵之數月時方仲春艸木敷榮經行郡圃意有所欣爰命采掇付之庖人汲淸泉以細烹屏五味而不親甘脆可口蔚其芬馨盡日爲之加飯而他物不足以前陳又云天壤之間孰爲正味厚或臘毒淡乃其至猩唇豹胎徒取詭異山鮮海錯紛糾莫計苟滋味之或偏在臟腑而成贅惟杞與菊微勁不苦滑甘靡滯非若它蔬善嘔走水旣瞭目而安神復沃煩而滌穢驕南陽於西河又頹齡之可制隨寓必有約居足恃雪消壤肥其茸葳蕤與子婆娑薄言掇之古銚瓦盆啜汁咀虀髙論唐虞詠歌書詩嗟乎微斯物孰同先生之歸於是相屬而歌殆日晏以忘饑

地黃

十二月耕地至正月可止三四徧細爬訖然後作溝溝闊一尺兩闊作一畦畦闊四尺其畦微髙而平硬甚不受雨水苗未生間得水卽爛畦中又撥作溝溝深三寸取地黃切長二寸種於溝內訖卽以熟土蓋之其土厚三寸以上每種一畆用根五十斤蓋土訖卽取經冬爛艸覆之候芽稍出以火燒其艸令燒去其苖再生葉肥茂根益壯自春至秋凡五六耘不得鋤八月堪采根至冬尢佳若不采其根太盛春二月當宜出之若秋采訖至春不復更種其生者猶得三四年但采訖比及明年耨耘而已參驗古法此爲最良按本艸二月八月采殊未窮物性也八月殘葉猶在葉中精气未盡歸根二月新苗已生根中精气已滋不如冬月采殊妙又與蒸暴相宜古人云二月八月非爲種者將爲野生當須見苗矣欲食葉但露散後摘取旁葉勿損中心正葉甚益人勝諸藥

東坡詩云地黃飼老馬可使光鑑人吾聞樂天語諭馬施之身【白樂天采地黃詩淩晨荷鍤去薄暮不盈筐攜來朱家門賣與白面郎與君啖肥馬可使照地光願易馬殘粟救此苦饑膓】我衰正伏櫪垂耳气不振移栽附沃壤【本艸古稱地黃宜黃土今不然大宜肥壤虛地則根大而多汁】蕃茂爭新春沈水得穉根【言以水沈而試之也日華子云浮者名天黃半浮半沈者名人黃沈者名地黃其沈者佳也】重湯養陳薪【於鼎釡水中更以噐盛水而煮謂之重湯】投以東阿淸【阿膠出東阿其用皮有老少則膠有淸濁】和以北海醇崖蜜助甘冷山姜發芳辛【山姜木名古方用術】融爲寒食餳【寒食日研杏仁爲酪以煮麥粥以餳沃之】咽作瑞露珍丹田自宿火渴肺還生津願餉內熱子一洗胸中塵

五加

取根深掘肥地二尺埋一根令沒舊痕甚易活苗生從一頭翦取每翦訖鋤土壅之

五加蓋天有五車之星精也金應五行人應五徳位應五方物應五車靑精入莖有東方之液白气入節有西方之津赤气入華有南方之光玄精入根有北方之■﹝米臺﹞黃煙入皮有戊巳之靈五神鎭主相轉育成用之者眞仙服之者反嬰久服輕身耐老明目下气補中益精堅筋骨彊志意五葉者良葉可作蔬菜食五月七月采莖十月采根陰漧張子聲楊建始王叔才於世彥皆服此酒得壽三百年有子二十人世世有得服五加酒散而獲延年者不可勝計或只爲散以代湯茶而餌之驗亦然也

靑蘘【胡麻苗也】

取八稜者畦中如菜法種之生苗爲菜食秋間依此法種之甚滑美

百合

上好肥地加糞熟斸訖春中取根大劈取瓣於畦中如種蒜法五寸一瓣種之直作行又加糞灌水苗出卽鋤四邊令絕無艸春後看稀稠得所處更別移亦得畦中幹卽灌水三年後其大如拳然後取食之又取子種亦得或一年以後二年以來始生甚遲不如種瓣

黃精

擇取葉參差者是眞取根擘破稀種一年以後極稠種無得其苗香美可食

苜蓿

擇肥地斸令熟作壠種之極益人還須從一頭翦每翦加糞鉏土壅之

合歡【萱艸也】

移根畦中稀種一年自稠春翦苗食如枸杞秋夏不堪食

牛蒡

取子畦中種種時乘雨卽生若有水不候雨也地須加糞灼然後肥旱則沃水翦如上法菜中之尢益者但多種食苗及根莖益於人

蓮子

八九月取堅黒子瓦上磨尖頭直令皮薄取墐土作熟泥封如三指大長使帶頭兼重令磨須尖泥欲種時擲至池中重頭向下自能周正薄皮上易生數日卽出不磨者率不可生

藕

春初掘取藕三節無損處種入深泥令到硬土榖雨前種當年有花

藕可作粉其法取麤藕不限多少淨洗截斷浸三宿數換水看灼然潔淨然後漉出碓中碎搗以新布絞取汁重搗取汁盡爲度又以密布濾去麤惡物澄去淸水如稠難澄以水攪之然後澄看水淸卽瀉去一如造米粉法

雞頭

雞頭粉取新熟者去皮熟搗實如上法

菱角粉去皮如上法

薑粉以生薑爛研捩汁如上法以和羮

葛粉去皮如上法開胃止煩熱

茯芩粉剉如彈子以水浸去赤汁如上法

松栢粉春采嫩葉如上法須垂露采爲之經宿則無粉如嫩艸鬱鬱可愛

脫果

木生之果八月間以牛羊滓和土包其鶴膝處【彼端幹相摟黃紋處】如大柸以紙裹囊覆之麻繞令密致重則以杖拄之任其發花結實明年夏秋間試發一包視之其根生則斷其本埋土中其花實皆晏然不動一如巨木所結予在蕭山縣見山寺中橘木止髙一二尺實皆如拳大蓋用此術也大木亦可爲之嘗見人家有老林檎木根巳蠧朽圃人乃去木本二三尺許如上法以土包之一年後土中生根乃截去近根處三尺許包入地後遂爲完木

凡種果木須望前種實多望後種實少

百部

山地種之如百合法多種爲佳取根挼汁濯衣令不生虱仍潔白如用皂角也

右自杞菊以次爲粥爲蔬爲脯爲粉須自種植充饒足用百部之種亦可爲澣濯之供

菖蒲石

怪石奇峯以沙石器種之旦暮易水則茂水濁及有泥滓則萎一寸九節者服之可以烏髭輕身延年夜檠燈間置一兩盆可以收煙不燻人眼東坡詩云碧玉盌盛紅瑪瑙靑盆水養石菖蒲曽茶山云牕明幾淨室空虛盡道幽人一事無莫道幽人無一事汲泉承露養菖蒲文石淸漪斯亦几案間良翫也

相鶴

相鶴不必如鶴經所說但取其標格立瘦唳聲淸徹者爲勝凡老鶴所生則气韻淸古三年頂赤則能唳細論其法頸欲細而長身欲人立而不橫足欲瘦而節欲髙頸肥則類鴈身橫則類鶩脛麤韻俗則類鸛聲濁體肥則類鵝皆下才也爲雛食魚稻甚多老則食榖漸少甚老則不食惟華亭縣鶴窠村所出者爲得地他處𨿽時有皆凡格也養處須有廣水茂木風月淸曠之地嘗食生物則格韻髙野畜之樊籠餉以熟食則多肥濁而精彩羽毛日漸摧藏類乎雞矣

養龜

龜者壽物養庭檻中可以愛翫愈於觀他物尢宜畜山龜爾雅謂之攝龜者腹下殻能開合此龜啖蛇蛇甚畏之庭檻中養此龜則蛇不復至以至園圃中多畜之大能辟蛇兼此龜不賴水陸地畜之不失其性予在隨州時寓法云寺之後有竹園常苦多蛇寺僧乃畜龜於園中自爾不復有蛇【相鶴養龜二事皆懷山錄所述】

收畫

子弟遇好圖畫極宜收拾在前士大夫家有耕莘築巖釣渭浴沂荀陳徳星李郭仙舟蜀先主訪艸廬王羲之會蘭亭陶淵明歸去來韓昌黎盤谷序晉廬山十八賢唐瀛洲十八學士香山九老洛陽耆英古今事實皆繪爲圖可以供老人閒玩共賓友髙談人物山水花卉翎毛各有評品吟詠亦以廣後生見聞梅蘭竹石尢爲雅致瑤池壽鄕圖慶壽近年有壽域圖備列歷代聖賢神仙耆壽者丹靑妝點尢爲奇玩

王維字摩詰九歲知屬辭擢進士工艸隸善畫名盛於開元天寶間寧薛諸王待若師友畫思入神至山平水逺云勢石色繪工以爲天機所到別墅在輞川地奇勝與裴廸遊其中賦詩相酬爲樂東坡云味摩詰之詩詩中有畫觀摩詰之畫畫中有詩秦太虛云余爲汝南得疾臥直舎髙仲符攜輞川圖示余曰閱此可以療疾余本江海人得圖喜甚卽使二兒從旁引之閱於枕上恍然若與摩詰入輞川度華子岡經孟城■﹝土幺刀﹞憩輞口莊泊文杏館上斤竹嶺並木蘭柴絕茱茰沜躡槐栢窺塵柴返於南北垞航歇湖戱栁浪濯奕家瀬酌金屑泉過白石灘停竹裏館轉辛夷塢抵漆園幅巾杖履棊弈茗飲或賦詩自娛忘其身之匏系於汝南也數日疾良愈

龍眠居士李公麟字伯時能行艸書善畫尢工人物人以比【顧陸顧凱之陸知微】晚年致仕歸老肆意於泉石間作龍眠山莊圖爲世所寶韓子蒼題太乙眞人蓮葉圖云太乙眞人蓮葉舟脫巾露髮寒颼颼輕風爲帆浪爲檝臥看玊宇浮中流中流蕩漾翠綃舞穏如龍驤萬斛舉不是峯頭十丈花世間那得葉如許龍眠畫手老入神尺素幻出眞天人恍然坐我水仙府蒼煙萬頃波粼粼玉堂學士今劉向禁直岧蕘九天上不須對此融心神會植靑藜夜相訪觀畫之趣二事可參

置琴

朱文公琴贊云養君中和之正性禁爾忿欲之邪心乾坤無言物有則我欲與子鉤其深歐陽公云予嘗有幽憂之疾退而閒居不能治也旣而學琴於友人孫道滋受宮聲數引久而樂之不知疾之在其體也夫疾生乎憂者也藥之毒者能攻其疾之聚而不若聲之至者能和其心之所不平心而平不和者和則疾之忘也宜哉奉親者能琴時爲親庭鼓一二操亦足以娛悅其意和平其心

琴師六言云擘托抺挑打摘先後輕重疾徐最是一般妙處更要其人讀書斯亦子弟藏修息遊之一益云

延方士

湖州東林沈東老能釀十八仙白酒一日有客自號回道人長揖於門曰知公白酒新熟逺來相訪願求一醉公見其風骨秀偉跫然起迎徐觀其碧眼有光與之語其聲淸圓於古今治亂老莊浮圖氏之理無所不通知其非塵埃中人也因出酒器十數於席間曰聞道人善飲欲以鼎先爲壽如何道人曰飲器中鍾鼎爲大屈卮螺杯次之梨花蕉葉最小請戒侍人次第速斟當爲公自小至大以飲之笑曰有如顧愷之食蔗漸入佳境也又約周而復始常易器滿斟於前笑曰所謂杯中酒不空也回公興至卽舉杯常命東老鼔琴回浩歌以和之又嘗圍基以相娯止弈數子輒拂去笑曰秪恐棊終爛斧柯回公自日中至暮已飲數斗無酒色東老欲有所叩回公曰聞公自能黃白之術未嘗妄用且篤於孝義又多陰功此余每日所以來尋訪而將以發之也東老因叩長生輕舉之術回公曰四大假合之身未可離形而頓去東老攝衣起謝有以諭之回公曰此古今所謂第一最上極則處也飲將逹旦甕中所釀止畱糟粕而無餘瀝回公曰久不遊浙中今日爲公而來當畱詩以贈然吾不學世人用筆書乃就擘席上橊皮畫字題於庵壁其色微黃而漸加黒其詩云西鄰已富憂不足東老𨿽貧樂有餘白酒釀來緣好客黃金散盡爲收書已而告別東老啟門送之天漸明矣握手並行至舎西石橋回公先度乘風而去莫知所適

延名衲

成都一僧誦法華經甚専𨿽經兵亂卒不能害忽一山僕至云先生請師誦經引行過溪嶺數重煙嵐中一山居僕曰先生老病起晚請誦至寶塔品見報欲一聽之至此果出野服杖藜兩耳垂肩焚香聴經罷入不復出以藤盤竹箸秫飯一盂■﹝木巳﹞菊數甌無鹽酪美若甘露得襯錢一環僕送出路口問曰先生何姓曰姓孫問何名僕於僧掌中書思邈二字僧大駭僕遽失之三日山中尋求竟迷舊路歸視襯資乃金錢一百文也由玆一飯身輕無疾天禧中僧一百五十歲矣後隠不見

欵延方士談眞誥時約名緇聴梵書二士共談必說妙法眞有所遇豈不樂哉

肅客

朱文公晚年野服見客榜客位云滎陽呂公嘗言京洛致仕官與人相接皆以閒居野服爲禮而嘆外郡或不能然其旨深矣某叨恩致事前此蒙賓客下訪初亦未敢援此遽以老人野逸自居近緣久病難於動作遂以野服從事上衣下裳大帶方履比之涼衫自不爲簡所便者束帯足以爲禮解帯足以燕居且使窮鄕下邑復見京都舊俗之美亦補助風教之一端也又云衰病之餘不堪拜跪親舊相訪亦望察此非應受者並告權免庻幾還答不至闕禮

羅鶴林云余嘗於趙季仁處見其服上衣下裳衣用黃白靑皆可直領兩帶結之緣以皂如道服長與膝齊裳必用黃中及兩旁皆四幅不相屬頭帶皆用一色取黃裳之義也別以白絹爲大帶兩旁以靑或皂緣之見儕軰則繋帶見卑者則否謂之野服又謂之便服

記事

周益公云蘇子容聞人引故事必令人檢出處司馬溫公聞新事卽便抄錄且記所言之人故當時諺曰古事莫語子容今事勿告君實

司馬公對賓客無問賢愚長幼悉以疑事問之有艸簿數枚常致座間苟有可取隨手抄錄或對客卽書率以爲常其書字皆眞謹劉元城見時已有三十餘冊

曽祖南谷文靖公叔祖朴庵提刑皆有日記朴庵所記名長生歷有序云司馬溫公日記凡十年作一袠一日之事無論善惡必載焉限以十年所以推一期進徳與否也夫子三十而立自是十年則有加於前矣至從心之時蓋渉歷四十年聖人所以密推熟察以自驗其道藝所造功力所成者至矣夫甲乙周而時已久矣時愈久而行愈進此聖人之所以爲聖人也溫公之袠豈其原亦出於此歟【長生歷亦十年爲一袠】

二老相訪

周益公以宰相退休楊誠齋以祕書監退休爲廬陵二大老益公嘗訪誠齋於南溪之上畱詩云楊監全勝賀監家賜湖豈比賜書華回環自辟三三徑頃刻能開七七花門外有田供伏臘望中無處不煙霞卻慚下客非摩詰無畫無詩只漫誇誠齊和云相國來臨處士家山間艸木也光華髙軒行李能過李小隊尋花到浣花畱贈新詩光奪月端令老子气成霞未論藏去傳貽厥拈向田夫野老誇好事者繪以爲圖誠齋題云平叔曽過魏秀才何如老子致元臺蒼松白石靑苔徑也不傳呼宰相來用魏野詩翻案也誠齋冢嗣東山先生伯子以集英殿修撰致仕家居年八十雲巢曽無疑益公門人也年尢髙嘗攜茶袖詩訪伯子其詩云褰衣不待履霜回到得如今亦樂哉泓頴有時供戲劇軒裳無用任塵埃眉頭猶自懷千恨興到何如酒一杯知道華山方睡覺打門聊伴茗奴來伯子和云雪舟不肯半塗回直到荒林意盛哉籬菊苞時披宿霧木犀香裏絕纎埃錦心繡口垂金薤月露天漿貯玉林八十仙翁能許健片雲得得出巢來其風味庶幾可亞前二老云

二老相訪倡妍酬麗四詩可觀放翁詩云老人無一事有興卽吟詩唱者和者皆須興到也

儲書

邵康節詩云花木四時分景致經書萬卷號生涯有人若問閒居處道徳坊中第一家歐陽文忠公六一堂記云琴一張棊一局酒一壺藏書一萬卷集錄金石遺文一千卷以吾一翁老於此五者之間是爲六一陸放翁書巢記云陸子旣老且病猶不置讀書名其室曰書巢吾室之內或棲於櫝或陳於前或枕藉於牀俯仰四顧無非書者吾飲食起居未嘗不與書俱間有意欲起而亂書圍之至不得行輒自笑曰此非吾所謂巢者耶二公蓋儲書以旬佚其老者也丁度之祖顗盡其家貲以置書至八千卷且曰吾聚書多矣必有好學者爲吾子孫度力學有守登服勤詞學科仕至參政曽子固平生嗜書家藏至六萬餘卷手自讎對白首不倦此儲書以遺其子孫者也孟子有賢父兄之言惟以書教子弟者而後爲賢晉人有佳子弟之目惟從父兄之教而知書者而後爲佳

唐杜荀鶴詩云欺春只愛和醅酒諱老猶看夾注書放翁詩云燈前目力依然在且盡山房萬卷書歐公詩云至哉天下樂終日在書案家仲本云至樂莫如讀書至要莫如教子又云人家教子弟如養芝蘭然旣積學以培植之又須積徳以澆灌之子弟儲書正以備侍旁檢閱陳后山左右圖書日以討論爲務其志専欲以文章名後世夜與諸生會宿忽思一事必明燭翻閱得之乃已或以爲可待旦者後山曰不然人情樂因循一放過則不復省矣故其學甚博而精尢好經術非如唐之諸子作詩之外他無所知魏衍昌世亦彭城人從後山學年五十餘見異書猶手自抄寫藏書數千卷云

壽親養老新書卷三

●欽定四庫全書

壽親養老新書卷四

﹝元﹞鄒鉉續編

保養

安樂之道惟善保養者得之孟子曰我善養吾浩然之气太乙眞人曰一者少言語養內气二者戒色欲養精气三者薄滋味養血气四者咽精液養臓气五者莫嗔怒養肝气六者美飲食養胃气七者少思慮養心气人由气生气由神住養气全神可得眞道凡在萬形之中所保者莫先於元气攝養之道莫若守中實內以陶和將護之方須在閒日安不忘危聖人預戒老人尢不可不愼也春秋冬夏四時陰陽生病起於過用五臓受气蓋有常分不適其性而彊云爲用之過耗是以病生善養生者保守眞元外邪客气不得而幹之至於藥餌往往招徠眞气之藥少攻伐和气之藥多故善服藥者不如善保養康節先生詩云爽口物多終作疾快心事過必爲殃知君病後能服藥不若病前能自防郭康伯遇神人授一保身衛生之術云但有四句偈須是在處受持偈云自身有病自心知身病還將心自醫心境靜時身亦靜心生還是病生時郭信用其言知自護愛康彊倍常年幾百歲

服藥

沈存中云人非金石況犯寒暑霧露旣不調理必生疾病常宜服藥辟外气和臓腑也平居服七宣丸鍾乳丸量其性冷熱虛實自求好方常服紅雪三黃丸靑木香丸理中丸神明膏陳元膏春初冰解散天行茵蔯元散皆宜先貯之以防疾發忽有卒急不備難求其防危救急不可闕者伏火丹砂保精養魄尢宜長服伏火硫黃益气除冷癖理腰膝能食有力小還丹愈疾去風伏火磁石眀目堅骨伏火水銀壓熱鎭心金銀膏養精神去邪气如上方藥固宜畱心其餘丹火須冀神助不可卒致有心者亦宜精懇或遇其眞

貯藥

圓散皆以深筍沙合盛之勿用有油卽受濕外爲漆櫝櫝筍亦欲深深則濕气難入櫝中夾灰淨磨之勿漆則不受潤更集繒纊爲襆厚襆之更以氈冒櫝口縱有潤气自縫中入亦爲氈纊所収暑月三焙之遇雨則入熅室貯茶如此亦善藥璞新甆罌盛蠟紙羃之懸於東檐楣上令常得晨日勿令沾兩久陰則一焙移置深室晴復出之數品同一罌可也喜蛀物用舊曽貯油麻罐淨拭置藥其中卽不蛀

熅閣

南方暑兩時茶藥圖籍皮毛膠糊物弓劍色衣筆墨之類皆惡蒸溽悉可置在閣中若山居卽依山爲閣其髙去地一文則不復有蒸潤閣中循壁爲廚廚三層壁仍板彌之前後開窓梁上爲長笎物可懸者懸於笎余悉置格上天日明燥卽大開門窓令納風日陰晦則宻閉中設熅鑪常令火气鬰鬰然

又法熅閣中布臥牀牀下新出窯炭實之乃置物牀上永不蒸潤更不須著火其炭至秋供燒明年復易新炭牀上愼不可臥臥者多病瘖屢有驗蓋爲火气所爍也

又法有餘力則設一小閣子但去地盈文以上自無蒸矣

集方

凡人少長老其气血有盛壯衰三等岐伯曰少火之气壯壯火之气衰蓋少火生气壯火散气況復衰火不可不知也故治法亦當分三等其少日服餌之藥於壯老之時皆須別處之陳令尹集方俱爲老人備用今所續編亦皆據平日見聞爲老人對證處方者品列之

天下受拜平胃散

常服溫養脾元平和胃气寛中進食仍治脾胃不和膈气噎塞嘔吐酸水气刺气悶脇肋虛脹腹痛腸鳴胸膈痞滯不美飲食

川厚朴【去麄皮】陳橘皮【湯洗不去穰】甘艸【以上各三兩剉】南京小棗【二百枚去核切】生薑【和皮四兩薄切】茅山蒼術【五兩去皮未泔浸一宿剉】

右六味用水五升慢火煮幹搗作餅子日幹再焙碾爲細末毎二錢入鹽少許點如泄瀉毎服三錢生薑五片烏梅二个鹽少許水一盞半煎八分服此藥人人常服獨此方煮透滋味相和而美與眾不同所以爲佳老人尢宜服之

易簡方

縮脾飲艸菓烏梅縮砂甘艸各等分漧葛白扁豆各減半老人加附子毎服五錢水一碗生薑十片煎至八分浸以熟水令極冷暑月用此代熟水飲之極妙

降气湯老人虛气上壅當間以生附子加生薑煎臨熟以藥汁濃磨沈香水再煎一沸服之尢爲穏當

調气散老人寒疝作疼不可攻擊攺爲■﹝口父﹞咀毎服二錢水一大盞生薑紫蘇鹽煎服或煎茴香鹽酒調下末子亦得

養正丹年髙人臓腑寒祕者尢宜服之

來復丹老人寒祕悉能主之一法治老人寒气入腹小便不通者用生薑半兩連根葉和泥蔥一莖鹽一撚豆豉五十粒爛研略炒盫臍中心作兩劑更易用之以利爲度亦良法也

震靈丹老人血痢白梅茶下

紅圓子治大人小兒脾胃等患極有神效治病不能傷耗眞气應老人小兒妊婦皆可服之

靑州白圓子治一切痰涎爲患常服有功咳嗽痰實咽喉作聲老人小兒皆宜服之

予家已刋易簡方大字本玆不贅述本方

祕傳六和元

益老扶羸助脾活血進美飲食第一平和之劑

熟地黃【十兩】破故紙兔絲子白茯苓【去黒皮曬】山藥【並同十兩曬漧】胡桃【五十顆須用贛州信丰產者佳】

右先將熟地黃破故紙兔絲子三味酒浸一宿次早甑上蒸日中曝漧九浸九蒸九曝候十分幹次和

白茯苓山藥二味杵臼中舂令極細爲末次用胡桃研爛和五味令勻用酒煮麫糊爲丸如梧桐子大每服三十丸空心溫酒鹽湯下【此方不犯鐡气所以佳妙】

神仙不老丸

不老仙方功效殊駐顏全不費工夫人參牛膝川巴戟蜀地當歸杜仲俱一味地黃生熟用兔絲栢子石菖蒲更添枸■﹝木巳﹞皮兼子細末蜜丸梧子如早午臨眠三次服鹽湯溫酒任君須忌飡三白並諸血能使須烏髮亦烏

人參【新羅者須是團結重實滋潤去蘆頭刷洗淨焙漧薄切焙燥秤二兩】川牛膝【長三四尺而滋潤者去苗刷洗淨焙漧寸截用酒浸一宿焙燥秤一兩半】川巴戟【色黑紫沈重大而穿心者佳若色帶黃而浮輕者非刷洗淨焙漧細切刷酒浸一宿焙燥秤二兩】川當歸【大莖其稍如馬尾狀滋潤辛芬香者去蘆頭刷洗淨焙漧細切用酒浸一宿焙燥秤二兩】杜仲【截之多絲者削去麄皮只取其肉如取肉桂之法然後刷洗淨焙漧橫理剉之如豆用麥麩炒令絲斷色黑去麩別磨秤一兩半】地黃【冬節前取以水浸沈者爲是去其浮者搗取汁浸令浹蒸畢焙漧如是者三色黒味甘爲慶用時以生幹熟二種焙干酒浸一宿漉出竹刀細切焙漧各秤一兩忌鐡器】兔絲子【小如芥子極堅硬者佳大而輕者非用新布繓起挪洗焙漧以酒浸一宿又添酒浸一宿漉出將溫湯淋去酒焙燥別磨秤二兩】栢子仁【色紅而滋潤者去殻取仁秤一兩細研臨時和入眾藥】石菖蒲【緊細節宻者去毛刷洗淨焙漧未泔浸一宿再焙漧細切焙燥秤一兩】枸■﹝木巳﹞子【色白而肥潤去蒂洗淨焙漧用酒浸一宿焙漧秤一兩】地骨皮【色黃入手輕者佳重者非略去浮皮淨洗焙漧薄切焙漧秤一兩】

右十二味選之貴精制之如法不可曬只用慢火焙若太燥則又失藥气只八分幹卽於風前略吹令冷熱相激便十分燥取淨秤分兩磨如細散煉白蜜以火日搜和入木石臼內搗數百杵圓如梧桐子大毎日空心午間臨臥三次服毎服七十粒鹽酒鹽湯任下忌食蔥白薤白蘆菔豆粉及藕諸般血蓋藕能破血諸血能解藥力若三白調食亦無他止令人須髮返白耳合時忌穢觸並婦人孝子雞犬等見

陳書林煜云此方非特烏髭發且大能溫養榮衛補益五臓和調六腑滋充百脈潤澤三焦活血助气添精實髓須是節欲使藥力相須乃見功效之速

三仙丹【又名長壽圖】

一烏二術三茴香久服令人壽命長善治耳聾並眼暗尢能補腎與膀胱順气搜風輕腰膝駐顏活血鬢難蒼空心溫酒鹽湯下誰知凡世有仙方

川烏頭【一兩去皮尖剉作骰子塊用鹽半兩炒焚烈】茴香【三兩炒香】蒼術【二兩米泔浸一宿用竹刀刮去麄皮切片用蔥白一握共炒黃】

右爲細末酒糊爲九如梧子大毎服五十丸空心食前溫鹽酒或鹽湯下一日兩服切忌諸血

陳書林曄云先公晚年常服此飲啖倍進後見錢都倉年八十須鬢皆黒詢其所以云自三十歲以後日進一服

八仙丹

治虛損補精髓壯筋骨益心智安魂魄令人悅澤駐顏輕身延年益壽閉固天癸

伏火朱砂眞磁石赤石脂代赭石石中黃禹餘糧【六味並用醋淬】乳香沒藥【八味各一兩】

右爲細末勻研極細糯米濃飲丸如梧桐子大或如豆大毎服一粒空心鹽湯下

有人年幾七旬夢漏羸弱气惙惙然虛損得此方服之頓爾彊壯精气閉固飲食如舊

艸還丹

延年益壽耐寒暑能雙修徳行可登地仙

補骨脂熟地黃逺志地骨皮牛膝石菖蒲

右等分末酒糊爲丸如梧桐子大毎服三五十丸空心日午溫酒下鹽湯熟水亦可

大治虛勞白濁乃翊聖眞君降授與張眞人方服之百日百病除二百日精髓滿視聴倍常神聰气爽瘟疫不侵三百日步驟輕健鬢須如漆反老還童

小丹

益壽延年安寧神志魂魄流滋气血脈絡開益智慧釋散風濕耳目聰明筋力彊壯肌膚悅澤气宇泰定

熟地黃肉蓯蓉【酒浸各六兩】五味子兔絲子【酒浸各五兩】栢子仁【別研】石斛巴戟【去心】天門冬【去心】蛇牀子【炒】覆盆子【各三兩】續斷澤瀉人參山藥逺志【去心炒焦】山茱茰菖蒲桂心白茯苓杜仲【剉炒絲斷各二兩】天雄【炮去皮臍秤一兩】煉成鍾乳粉【扶衰三兩續老二兩常服一兩气完則拆去】

右爲末蜜丸如梧桐子大食前酒服三十丸至五十丸忌五辛生蔥蕪荑餳鯉虛人多起去鍾乳倍地黃多忘倍逺志茯苓少气神虛倍覆盆子欲光澤倍栢子仁風虛倍天雄虛寒倍桂心小便赤濁三倍茯苓一倍澤瀉吐逆倍人參

此方補勞益血去風冷百病諸虛不足老人精枯神耗女子絕傷斷緒並皆治之

交感丹

兪居易之祖通奉云予年五十一歲遇鐡甕申先生授此祕術確志行持服食一年大有補益平日所服藥一切屏去而飲食嗜好不減壯歲此藥之功大矣今年八十有五享天然之壽爰以祕方傳之世人普願羣生同登道果後有牙藥可同用之

茯神【四兩】香附子【一斤用新水浸一宿臼內鍤去毛炒令黃色】

右爲細末煉蜜圓如彈子大毎服一丸早晨細嚼用降气湯下

降气湯

茯神【一兩】香附子【半兩制法如前】甘艸【一兩半炙】

右爲細末毎服二錢沸湯點下前藥

揩牙法

香附子【五兩修治如前法搗生薑四兩同掩一宿炒令焦黒】靑鹽【二兩研細拌勻同上藥収】

右毎夜臨臥以少許揩牙如常法

神仙訓老丸

昔有宣徽使在鍾南山路邊見村莊一婦人年方二八持杖責一老兒年約百歲宣徽駐車令問何故婦人至車前云此老兒是妾長男宣徽怪之下車問其仔細婦人云適來責此長男爲家中自有神藥累訓令服不肯服至令老邁須髮如霜腰曲頭低故責之宣徽因懇求數服並方以歸常服延年益壽气力倍常齒落再生發白再黒顏貎如嬰兒

生漧地黃熟漧地黃【各五兩】川椒【十兩不去核】牛膝【五兩酒浸了爲末】大黒豆【一升生用】幹山藥【五兩】雌雄何首烏【各十兩雌者白雄者赤雄者不碾】肉蓯蓉【五兩】枸■﹝木巳﹞【五兩】槁本【十兩洗】

右將雌何首烏爲末用水甑內旦辰蒸日出曬夜間露如此九蒸九曬九露數足焙焦爲末酒糊丸如梧桐子大空心溫酒鹽湯下忌蘿卜

此藥性溫無毒治百病補下元光澤皮膚嬰兒亦可服之

經進地仙丸

凡丈夫婦人五勞七傷腎气衰敗精神耗散行步艱辛飲食無味耳焦眼昏皮膚枯燥婦人臓冷無子下部穢惡腸風痔漏吐血瀉血諸風諸气並皆治之

川牛膝【酒浸一宿切焙】肉蓯蓉【酒浸一宿切焙】川椒【去目】附子【炮已上各四兩】木鱉子【去殻】地龍【去土已上各三兩】覆盆子白附子兔絲子【酒浸研】赤小豆天南星防風【去蘆】骨碎補【去毛】何首烏萆薢川羌活金毛狗脊【去毛】烏藥【已上各二兩】綿黃耆人參【各一兩】川烏【炮】白茯苓白術甘艸【各一兩】

右爲細末酒煮麫糊爲圓如梧桐子大毎服三四十圓空心溫酒下

陶隱居以此方編入道藏時有人母幼年得風气疾久治不瘥五十餘年隠居處此方修合日進二服半年母病頓愈發白返黒齒落再生至八十歲顏色如少年人血气筋力倍壯耳目聰眀其家老僕七十餘歲竊服此藥遇嚴冬禦絺葛履霜雪無寒色有別業去家七十里毎使老僕往返不移時又能負重非昔時比幾成地仙

八味丸

劉戴花方老人常服延壽延年川

巴戟【一兩半酒浸去心用荔枝肉一兩同炒赤色去荔枝肉不用】髙良姜【一兩剉碎用麥門冬一兩半去心用炒赤色爲度去門冬】川楝子【二兩去核用降眞香一兩剉碎同炒油出爲慶去降眞香】吳茱茰【一兩半去梗用靑鹽一兩同炒後茱茰炮同用】胡蘆巴【一兩用全蠍十四个同炒後胡蘆巴炮去全蠍不用】山藥【一兩半用熟地黃同炒焦色去地黃不用】茯苓【一兩用川椒一兩同炒赤色去椒不用】香附子【一兩半去毛同牡丹皮一兩同炒焦赤色去牡丹皮不用】

右一處研爲細末鹽煮麫糊爲丸如梧桐子大每服四五十丸空心食前鹽湯下溫酒亦得

此方溫平補肝腎淸上實下分淸濁二气補暖丹田接華池眞水三車不敗五漏不生熱不流於上膈冷不侵於脾胃令人耳目聰眀治積年冷病除累歲沈屙兼治遺精白濁婦人赤白帶下其效如神

雙補丸

劉上舎之祖在京師辟雍得史載之家傳方服此四十載享年八十七歲

熟地黃【半斤補血】兔絲子【半斤補精】

右爲細末酒糊爲丸如梧桐子大毎服五十丸人參湯下

此方治下部虛冷平補不熱不燥气不順沈香湯下心气虛茯苓湯下心經煩燥酸棗仁湯下小便少車前子湯下小便多益智湯下

二黃丸

黃徳延曰夫人心生血血生气气生精精盛則須髮不白顏貎不衰可以延年益算其夭閼者多由服熱藥性燥不能滋生精血也予深燭此理以謂藥之滋補無出生熟二地黃天麥二門冬世人徒知服二地黃而不知以門冬爲引導則服二地黃者徒過去爾生地黃生精血用天門冬引入所生之地熟地黃補血用麥門冬引入所補之地四味互相該說載於本艸可考而知而又以人參爲通气之主使五味並歸於心藥之滋補無出於此

生地黃熟地黃天門冬【去皮】麥門冬【去心各一兩】人參【一兩】

右五味爲末煉蜜爲丸如梧桐子大毎服三十丸至五十丸空心溫酒鹽湯下

此方常服十日眀目十日不渇自此以往可以長生予登眞人之位此藥之功也

扶羸黒白丹

治年尊气血虛耗精血少不能榮養經絡精神枯瘁行步戰悼筋脈緩縱目視茫茫

黒丹用麋茸去牀骨皮毛酒浸一宿酥炙令黃又用鹿茸事治如麋茸之法各等分並爲細末酒糊爲丸如梧子大

白丹用鐘乳粉一味糯米糊爲丸

右用此二丹雜之而服如覺血少卽多用黒丹如覺气不足卽多用白丹溫酒或米飲吞下空心食前服史丞相常服此二丹

還少丹

西川羅赤腳方大補心腎治一切虛敗心神耗散筋力頓衰腰腳沈重肢體倦怠血气羸乏小便昏濁服藥五日頗覺有力十日精神爽健半月气稍壯二十日耳目聰明一月夜思飲食久服令人身體輕健筋骨壯盛怡悅顏色婦人服之姿容悅澤大暖子宮去一切等疾

山藥牛膝【酒浸一宿焙漧各二兩】逺志山茱茰白茯苓五味子肉蓯蓉【酒浸一宿切焙漧】石菖蒲巴戟【去心】楮實子杜仲【去粗皮薑汁並酒塗】茴香【各一兩】枸■﹝木巳﹞子熟漧地黃【各半兩】

右爲細末煉蜜入棗肉爲丸如梧桐子大毎服三十丸溫酒鹽湯下日進三服空心食前

看證候加減用藥身熱加山梔子一兩心气不寧加麥門冬子一兩精液少加五味子一兩陽气弱加續斷一兩

勝駿丸

治老人元气不足眞气虛弱及諸虛寒濕气進襲手足拳攣屈伸不得筋脈不舒行步不隨常服益眞气壯筋骨治膚散一切風

附子一枚【重八九錢重去皮臍】當歸【一兩酒浸一宿】天麻【酒浸】牛膝【酒浸】酸棗仁【炒】防風【各一兩】熟地黃【酒浸】沒藥【別研】木香【不見火】全蠍【去嘴足稍尾】羌活甘艸【炙】檳榔萆薢【炒】蓯蓉【酒浸】破故紙巴戟【各一兩】木瓜【四兩】麝香【二錢半別研】乳香【半兩別研】

右二十味除乳香沒藥麝香別研外搗羅爲末用生地黃三斤淨洗研爛如泥入無灰酒四升爛煮如膏以前藥拌勻杵令堅毎兩分作十丸毎服一丸細嚼臨臥酒送下如服半月見效甚速無事人服此亦壯筋力行步如飛故名勝駿此藥専在地黃膏要熬得好惟春夏好合以有生地黃也若合半劑毎味減半【此方黃謙仲傳於永福陳學諭】

鱠韲散

老人脾胃久弱飲食全不能進兩服主效王醫繼先進髙廟方

附子【七个炮】丁香藿香葉官桂木香【各三錢】人參【半兩】

右爲末毎服二大錢以尋常辣糊虀半盞熱調服用匙挑服之

姜黃散

治老人脾泄

鷹爪黃連一兩斷作小叚生薑四兩淨洗和皮切作骰子塊

右於銀器內同炒得姜焦黃色去姜以黃連碾爲細末臘茶淸調下二錢不拘時【吳興沈漕徳器傳】

通利散

治老人祕澀

和劑方嘉禾散【須用廣州增城縣隨風子】

右毎服三大錢水一盞半生薑三片棗二枚煎至七分入蜜一匙再煎去滓不拘時【制帥劉尙書用光傳】

脾約丸

治老人津液少大便燥小便澀其脾爲約

大黃【二兩酒洗焙】厚朴枳殻白芍藥【各半兩】麻子仁【一兩微炒】杏仁【三分】

右爲末蜜丸如梧桐子大毎服二十丸溫水下加至三十丸

磨積丸

治老人磨滯積去浮腫

厚朴白姜縮砂胡椒靑皮蒼術麥芽陳茱茰肉桂【不見火】

右用醋同鹽煮再焙漧爲細末酒糊爲丸如梧桐子大毎服十元日午或臨睡香附子煎湯吞下橘皮湯亦得此方老幼常服快脾進食

白芷丸

治老人气虛頭暈

白芷石斛漧薑【各一兩半】細辛五味子厚朴肉桂防風茯苓甘艸陳皮【各一兩】白術【一兩一分】

右爲細末煉蜜丸如梧桐子大毎服三十丸淸米飲下不饑不飽服邵致逺年八十有三有此疾得此方數服卽愈【楊吉老傳】

治眼昏夜光育神丸

養神明育精气主健忘益智聰心補血不壅燥潤顏色逺視移時目不■﹝目巟﹞■﹝目巟﹞臓腑調適久服目光烱然神宇泰定語音淸徹就燈永夜眼力愈壯並不昏澀不睡達旦亦不倦怠服兩三月後愈覺神淸眼眀志彊力盛步履輕快體气舒暢是藥之效常餌如飲食一日不可輟惟在修合洗濯潔淨藥材須件件正當不宜艸率

熟地黃【洗曬干酒浸】逺志【淨洗就砧上槌碎取皮去骨木】牛膝【去蘆】免絲子【淨洗曬漧以酒浸別研如泥】枳殻【淨洗去穰麩炒赤色】地骨皮【須自取淨洗淨砧上槌打取皮】當歸【淨洗曬漧焙亦得】

以上七味各等分逐一秤過分兩平除地黃兔絲子別器用酒浸其餘五味同剉細共入一缽內或甆甕內若毎件十兩都用第一等無灰濃酒六升同浸三宿取出文武火焙漧須試火令得所不可太猛恐傷藥性十分焙漧搗羅爲末以兩手拌令十分勻煉蜜爲丸如梧桐子大毎服空心鹽酒下三十丸加至四五十丸亦不妨若不飲酒鹽湯亦得但不如酒勝煉蜜法冬五滚夏六七滚候冷以紙貼惹去沫丸後都入微火焙少頃入甕収【陳書林云黃牧仲司諫常服此藥晚年目視甚眀因傳其方】

李守愚取黒豆緊小而圓者侵晨以井花水吞二七粒謂之五藏榖到老視聴不衰

本艸云熟地黃麥門冬車前子相雜治內障眼有效屢試信然其法細搗羅蜜丸如桐子大三藥皆美搗羅和合異常甘香眞奇藥也

牢牙烏髭方

紹定壬辰江淮趙大使克復旴昭時納合行省相公名買住來金陵予在趙監軍廳同會納合年逾七十鬢髮髭須皆不白質其所由謂吾國有行臺出典藩鎭髭須皓然數載歸朝而須髮皆黒人怪其異自序遇一方牢牙烏髭歲久得效因傳其方卻不言分兩續乙巳年會張經歷朝請始得分兩云【紫壺溫尉序】

旱蓮艸【二兩半】此艸有二種一種是紫菊花鑪火客用之此一種再就北人始識之本艸中名鯉腸艸孫眞人千金方名金陵艸浙人謂之蓮子艸其子若小蓮蓬故也

芝麻辛【三兩】此是壓油了麻枯餅是也

訶子【二十个並核剉】不蛀皂角【三鋌】月蠶沙【二兩】靑鹽【三兩半】蓋靑鹽吾鄕少且貴價只以食鹽代之但藥力減少

川升麻【三兩半最治牙疼】

右爲末醋打薄糊爲丸如彈子大撚作餅子或焙或曬以幹爲度先用小口甆瓶罐子將紙筋泥固濟曝漧入藥餅在瓶內煻灰火中燒令煙出若煙淡時藥尙存性急取退火以黃泥塞瓶口候冷次日出藥旋取數丸旋研爲末早晚用如揩牙藥以溫湯灌潄使牙藥時須少候片時方始灌潄久用功莫大焉烏髭方甚多此方頗爲奇異故抄之

吾祖知縣承議公家傳常用牢牙方

荊芥【不見火】土芎細辛當歸

右爲末使時未可便用水潄須令藥气入牙內良久方潄爲佳常用至老牙不動搖

東坡治脾節飲水說

脾能母養余髒養生家謂之黃婆司馬子微著天隠子獨教人存黃气入泥丸能致長生太倉公言安榖過期不安榖不及期以此知脾胃令固百疾不生近見江南一老人年七十三狀貎气力如四五十人問其所得初無異術但云平生習不飲湯水耳常人日飲數升吾日減數合但只沾唇而已脾胃惡濕飲少胃疆气盛液行自然不濕或冒暑逺行亦不念水此可謂至言不煩周曼叔比得腫疾皆以利水藥去之中年以後一利一衰豈可數乎當及今無病時力養胃气若土能制水病何由生向陳彥升云少時得此疾服當歸防已之類皆不效服金液丹炙臍下乃愈此亦固胃助陽之意但火力外物不如江南老人之術姜桂辣藥例能脹肺多爲腫媒不可服

陳書林云友人陳昊卿年六十二面色光澤扣之以何道致此云常時絕不飲湯水𨿽羮汁亦少呷參以坡公之說方審昊卿之言爲信

飲食用暖

王玠宻人嘗食道傍有一老人進言飲食須用暖蓋脾喜溫不可以冷熱犯之惟暖則冷熱之物至脾皆溫矣又因論飲食太冷熱皆傷陰陽之和【晁氏客語】

戒夜飲說

酒古禮也奉祭祀會賓親制藥餌禮有不可缺者用之有時飲之有度豈可以爲常而不知節哉禮經賓主百拜而酒三行者蓋重其道而不容輕故爾豈令人浮沈於其中乎予家祖父處世養生惟務淡薄皆享年八九十上下予自幼年性喜恬退今又七十餘矣飲酒止一二盞才夜卽睡明早卽起居常旣罕病且康健亦自知節戒之功然也人生天地間貧賤者多貴而富豈易得哉倘能戒夜飲順陰陽正寤寐保精气使一身神識安寧百邪不侵安享天年豈不幸歟好生君子審而察之【此序見東氏經驗方不記何人所作】

擦湧泉穴

其穴在足心之上濕气皆從此入日夕之間常以兩足赤肉更次用一手握指一手磨擦數目多時覺足心熱卽將腳指略略動轉倦則少歇或令人擦之亦得終不若自擦爲佳陳書林云先公毎夜常自擦至數千所以晚年步履輕便僕性懶毎臥時只令人擦至睡熟卽止亦覺得力鄕人鄭彥和自太府丞出爲江東倉足弱不能陛辭樞筦黃繼道教以此法踰月卽能拜跪霅人丁邵州致逺病足半年不能下牀遇一道人亦授此法久而卽愈令筆於冊用告病者豈曰小補之哉

東坡云揚州有武官侍眞者官於二廣十餘年終不染瘴面色紅膩腰足輕快初不服藥惟毎日五更起坐兩足相向熱磨湧泉穴無數以汗出爲度歐公平生不信仙佛笑人行气晚年云數年來足瘡一點痛不可忍有人傳一法用之三日不覺失去其法重足坐閉目握固縮榖道搖颭爲之兩足如气球狀气極卽休气平復爲之日七八得暇卽爲乃般運捷法也文忠痛已卽廢若不廢當有益又與王定國書云摩腳心法定國自巳行之更請加二不廢毎日飲少酒調節飲食常令胃气壯健【湧泉穴在足心陷者中屈足捲指宛宛中足少陰脈所出爲井地】

擦腎腧穴

陳書林云余司藥市倉部輪羌諸軍請米受籌鄕人張成之爲司農丞監史同坐時冬嚴寒餘一二刻間兩起便溺問曰何頻數若此答曰天寒自應如是張云某不問冬夏只早晚兩次余諗之曰有導引之術乎曰然余曰旦夕當北面因暇専往叩請荷其口授曰某先爲李文定公家壻妻弟少年遇人有所得遂教小訣臨臥時坐於牀垂足解衣閉气舌柱上■﹝口咢﹞目視頂仍提縮榖道以手摩擦兩腎腧穴各一百二十次以多爲妙畢卽臥如是三十年極得力歸稟老人老人行之旬日云眞是奇妙亦與親舊中篤信者數人言之皆得效今以告修煉之士云

東坡酒經

南方之氓以糯與秔雜以卉藥而爲餅嗅之香嚼之辣揣之枵然而輕此餅之良者也吾始取麫而起肥之和之以姜液烝之使十裂繩穿而風戾之愈久而益悍此曲之精者也米五斗爲率而五分之爲二斗者一爲五升者四三斗者以釀五升者以投三投而止尙有五升之羸也始釀以四兩之餅而毎投以二兩之曲皆澤以少水足以散解而勻停也釀者必甕按而井泓之三日而井溢此吾酒之萌也酒之始萌也甚烈而微苦蓋三投而後平也凡餅烈而曲和投者必屢嘗而增損之以舌爲權衡也旣溢之三日乃投九日三投通十有五日而後定也旣定乃注以斗水凡水必熟而冷者也凡釀與投必寒之而後下此炎州之令也旣水五日乃篘得三斗有半此吾酒之正也先篘半日取所爲羸者爲粥米一而水三之揉以餅曲凡四兩二物並也投之糟中熟撋而再釀之五日壓得斗有半此吾酒之少勁者也勁正合爲四斗又五日而飲則和而力嚴而猛也篘之不旋踵而粥投之少畱則糟枯中風而致酒病也釀久者酒醇而丰連者反是故吾酒三十日而成也

洪內翰曰此文如太牢八珍咀嚼不嫌於致力則眞味愈雋永令附編與耆英喜文章者玩之

歐公醉翁亭記用二十一也字此經用十六也字毎一也字上必押韻暗寓於賦而讀之者不覺其激昂淵妙殊非世間筆墨所能形容也

仲長統樂志論

使居有良田廣宅背山臨流溝池環匝竹木周布埸圃築前果園樹後舟車足以代步涉之難使令足以息四體之役養親有兼珍之饍妻孥無苦身之勞良朋萃止則陳酒肴以娯之嘉時吉日則烹羔豚以奉之躊躇畦苑逰戲平林濯淸水追涼風釣逰鯉弋髙鴻風於舞雩之下詠歸髙堂之上安神閨房思老氏之玄虛呼吸精和求至人之彷佛與達者數子論道講書俯仰二儀錯綜人物彈南風之雅操發淸商之妙曲逍遙一世之上睥睨天地之間不受當時之責永保性命之期如是則可以陵霄漢出宇宙之外矣豈羨夫入帝王之門哉

照袋

王少保仁裕毎天气和暖必乘小駟從三四蒼頭攜照袋貯筆硯韻略刀子箋紙並小樂器之類名園佳墅隨意所適照袋以烏皮爲之四方有蓋並襻五代士人多用之【偶閱此事寓筆於玆視沈存中逰山之具尢爲簡便】

處方

人有常言看方三年無病可治治病三年無藥可用噫有是哉余近苦腳膝酸疼呂恵卿處以經進地仙丹連服三日而愈由是知天下無不可治之病醫書無不可用之方特在於遇醫之明不明耳【地仙丹見前第十八方】

食治方

凡飲養陽气也凡食養陰气也天產動物地產植物陰陽稟質气味渾全飲和食徳節適而無過則入於口達於脾胃入於鼻藏於心肺气味相成陰陽和調神乃自生蓋精順五气以爲靈若食气相惡則傷其精形受五味以成體若食味不調則傷其形陰勝則陽病陽勝則陰病所以謂安身之本必資於食不知食宜不足以存生古之別五肉五菓五菜必先之五榖以夫生生不窮莫如五榖爲種之美也苟明此道安腑臓資血气悅神爽志平痾去疾何待於外求哉孫眞人謂醫者先曉病源知其所犯以食治之食療不愈然後命藥陳令尹書食治之方已備續編糜粥之法已詳此卷所編諸酒諸煎諸食治方有艸木之滋焉老人平居服食可以養壽而無病可以消患於未然臨患用之可以濟生而速效也

食治諸方不特老人用之少壯者對證療病皆可通用負陰抱陽有生所同食味和調百疾不生保生永年其功則一

眞一酒

米麥水三一而已此東坡先生眞一酒也

撥雪披云得乳泓蜜蠭又欲醉先生【眞一色味頗類予在黃州日所醞蜜酒也】稻垂麥仰陰陽足器潔泉新表裏淸曉日著顏紅有暈春風入髓散無聲人間眞一東坡老與作靑州從事名

東坡云予在白鶴新居鄧道士忽扣門時已三鼓家人盡寢月色如霜其後有偉人衣桄榔葉手攜鬥酒丰神英發如呂洞賓曰子嘗眞一酒乎就坐三人各飲數杯撃節髙歌袖出一書授予乃眞一法及修養九事其末云九霞仙人李靖旣出恍然

桂酒

楚辭曰奠桂酒兮椒漿是桂可以爲酒也有隱居者以桂酒方教吾釀成而玉色香味超然非世間物也搗香篩辣入缾盆盎盎春溪帶雨渾収拾小山藏社甕招呼明月到芳樽酒材已遣門生致菜把仍叨地主恩爛煮葵羮斟桂醑風流可惜在蠻村

天門冬酒

醇酒一斗六月六日曲末一升好糯米五升作飯天門冬煎五升米須淘訖曬漧取天門冬汁浸先將酒浸曲如常法候炒飯適寒溫用煎和飲令相入投之春夏七日勤看勿令熱秋冬十日熟

庚辰歲正月十二日天門冬酒熟予自漉之且漉且嘗遂以大醉

自撥牀頭一甕云幽人先已醉奇芬天門冬熟新年喜曲米春香並捨聞菜圃漸疎花漠漠竹扉斜掩兩紛紛擁裘睡覺知何處吹面東風散纈紋

山藥酒

補虛損益顏色用薯蕷於砂盆中細研然後下於銚中先以酥一大匙熬令香次旋添酒一盞攪令勻空心飲之

川人黃葛峯次辰冬月霜晨常以待客

又方治下焦虛冷小便數瘦損無力生薯藥半斤刮去皮以刀切碎研令細爛於鐺中著酒酒沸下薯不得攪待熟著鹽蔥白更添酒空腹飲三二盞妙

菖蒲酒

通血脈調榮衛主風痺治骨立痿黃醫所不治者服一劑經百日顏色丰足气力倍常耳目聰明行及奔馬發白更黒齒落再生晝夜有光延年益壽久服得與神通菖蒲

右搗絞取汁五斗糯米五斗炊熟細曲五斤搗碎相拌令勻入甆器宻蓋三七日卽開毎溫服一中盞日三

又方菖蒲三斤薄切日中曬令極幹以絹囊盛之玄水一斗淸者【玄水者酒也】懸此菖蒲宻封閉一百日出視之如緑菜色以一斗熟黍米內中封十四日間出飲酒則三十六種風有不治者悉效

又方

菖蒲【一斗細剉蒸熟】生術【一斗去皮細剉】

右二味都入絹袋盛用淸酒五斗入不漏甕中盛宻封春冬二七秋夏一七日取開毎溫飲一盞日三令人不老彊健面色光澤精神

菊花酒

壯筋骨補髓延年益壽耐老

菊花【五升】生地黃【五升】枸■﹝木巳﹞子根【五斤】

右三味都搗碎以水一石煮出汁五斗炊糯米五斗細曲碎令勻入甕內宻封候熟澄淸毎溫服一盞

東坡云菊黃中之色香味和正花葉根實皆長生也又云仙姿髙潔宜通仙靈

紫蘇子酒

紫蘇子【一升微炒】淸酒【三斗】

右搗碎以生絹袋盛納於酒中浸三宿少少飲之日

華子云蘇子主調中益五臓下气補虛肥健人潤心肺消痰气

枸■﹝木巳﹞子酒

眀目駐顏輕身不老堅筋骨耐寒暑療虛羸黃瘦不能食服不過兩劑必得肥充無所禁斷

枸■﹝木巳﹞子【五升幹者搗】生地黃【切三升】大麻子【五升搗碎】

右先撈麻子令熟攤去熱气入地黃枸■﹝木巳﹞子相和得所納生絹袋中以酒五斗浸之宻封春夏七日秋冬二七日取服多少任意令體中微有酒力醺醺爲妙

諺云去家千里勿食蘿摩枸杞此言其補益精气彊盛陰道久服令人長壽葉和羊肉作羮益人

術酒

術三十斤去黒皮淨洗搗碎以東流水三石於不漏器中漬之二十日壓漉去滓以汁於甆器中盛貯夜間候流星過時抄自己姓名置於汁中如是五夜其汁當變如血旋取汁以浸曲如家醞法造酒酒熟任性飲之十日萬病除百日發白再黒齒落更生面有光澤久服延年不老忌桃李蛤肉服此酒者眞康節所謂頻頻到口微成醉拍拍滿懷都是春也

蘇合香酒

蘇合香丸【有腦子者炙去腦子】

右用十分好醇酒毎夜將五丸浸一宿次早溫服一杯除百病辟四時寒邪不正之气舊酒尢佳

醉鄕寶屑

經進八仙散

壯脾進食令人飲酒不醉宣和初華山貢士張老人號爲鐡翁居士入山采藥遇道人在石巖坐共酌約有八人手中各出一物亦令張翁坐與少酒飲飲數杯各賜手中之物張翁熟視之乃八味藥也兼求其方名曰八仙剉散

漧葛【紋細嫩有粉者】白豆蔻【去皮殻】縮砂仁【實者】丁香【大者已上各半兩】甘艸【粉者一兩】百藥煎【一分】木瓜【鹽窨加倍用】燒鹽【一兩】

右件八味共細剉人不能飲酒者只抄一錢細嚼溫酒下卽能飲酒醉鄕寶屑無如此方之妙

丁香餅子

溫胃去痰解酒進食寛中和气仍治積滯不消心腹堅脹痰逆嘔噦噫酢吞酸脇肋刺痛胸膈痞悶反胃惡心等證

半夏【湯泡二兩】白茯苓【去皮一兩】丁香【半兩不見火】白術【一兩炒】川白姜【一兩炮】甘艸【一兩炙】白扁豆【用薑汁浸蒸熟焙一兩】橘紅【二兩去白膜汁浸一宿焙】

右爲細末用生薑汁煮薄麫糊爲餅如大碁子大毎服一餅細嚼生薑湯下不以時

柑皮散治酒毒煩渇或醉未醒

柑子皮【二兩洗焙漧】

右一味羅爲散毎服三錢化水一盞煎三五沸溫服或入少鹽末沸湯點未效再服

石膏湯

治飲酒過多大醉難醒

石膏【五兩】葛根【剉】生薑【細切各半兩】

右剉如麻豆大毎服五錢化水二盞煎至一盞去滓溫服不拘時候

解酒

葛花【一兩】

右搗爲散沸湯點一大錢化不拘時亦可煎服

又方葛根細剉作麄末毎服三錢水一盞煎去滓溫服

又方幹桑椹二合用酒一升浸一時久取酒旋飲之卽解

大寒凝海惟酒不冰酒大熱不可多飲邵康節詩又云斟有淺深存夑理飲無多少繋經綸在老人斟酌間何如耳

諸煎

地黃煎

毎年十月用生地黃十斤浮洗漉出一宿後搗壓取汁鹿角膠一大斤半生薑半斤絞取汁蜜二大升酒四升以文武火煎地黃汁數沸卽以酒研紫蘇子濾取汁下之又煎二十沸已來下膠膠盡下酥蜜同汁煎良久候稠如餳貯潔器中淩晨取一匕以溫酒調服之

東坡答滕達道書蒙恵地黃煎扶衰之要藥若續寄爲幸又與翟東玉書云藥之膏油者莫如地黃啖老馬皆復爲駒吾晚學道血气衰耗如老馬矣欲多食生地黃而不可得也此藥以二八月采者良

金櫻子煎

經霜後以竹夾子摘取於木臼中轉柞卻刺勿損之擘爲兩片去其子以水淘洗過爛搗入大鍋以水煎不得絕火煎約水耗半取出澄濾過仍重煎似稀餳毎服取一匙用暖酒一盞調服其功不可具載

沈存中云金櫻子止遺泄取其溫且澀世之用者待紅熟取汁熬膏大誤也紅熟則卻失本性今取半黃時采爲妙十一月十二月采佳

本艸云療脾泄下痢止小便利澀精气久服令人耐寒輕身方術多用之

金髓煎

枸■﹝木巳﹞子不拘多少逐日旋采摘紅熟者去嫩蔕子揀令潔淨便以無灰酒於淨器浸之須是甕用酒浸以兩月爲限用蠟紙封閉緊宻無令透气候日數足漉出於新竹器內盛貯旋於沙盆中研令爛細然後以細布濾過候研濾皆畢去滓不用卽並前漬藥酒及濾過藥汁攪勻量銀鍋內多少升斗作番次慢火熬成膏切須不住手用物攪恐粘底不勻候稀稠得所然後用淨瓶器盛之勿令泄气毎早晨溫酒下二大匙夜臥服之百日中身輕气壯積年不廢可以延壽

茯苓煎

白茯苓五斤去黒皮搗篩以熟絹囊盛於三斗米下蒸之米熟卽止曝漧又蒸如此三過乃取牛乳二斗和合著銅器中微火煮如膏収之毎食以竹刀割取隨性任飽服之則不饑如欲食先煮葵菜汁飲之任食無礙

又方

養老延年服茯苓方華山鋌子茯苓研削如棗許大令四方有角安於新甆瓶內以好酒浸以三重紙封其頭候百日開其色當如餳糖可日食二塊百日後肌體潤澤服一年後可夜視物久久服之腸化爲筋可延年耐老面若童顏

本艸茯苓補五勞七傷安胎暖腰膝開心益智止健忘忌醋及酸物

補骨脂煎

唐鄭相公爲南海節度七十有五越地卑濕傷於內外眾疾俱作陽气衰絕乳石補益之藥百端不應有訶陵國舶主李摩訶獻此方經七八日覺其功神驗自爾常服之其方用破故紙十兩揀洗爲末用胡桃肉去皮二十兩研如泥卽入前末更以好煉蜜和勻如飴盛甆器中旦日以溫酒化藥一匙服之不飲酒者溫熟水化下彌久則延年益气悅心明目補添筋骨但禁食蕓薹羊血

五味子煎

五味子紅熟時采得蒸爛研取汁去子熬成稀膏量酸甘入蜜再火上待蜜熟俟冷器中貯作湯肺虛寒人可化爲湯時時服作果可以寄逺

五味皮肉甘酸核中辛苦有鹹味此則五味具也移門子服之十六年色如玉女入水不沾入火不灼

本艸云主益气欬逆上气勞傷羸瘦補不足彊陰益精養五臓除熱生陰中肌入藥生曝不去子

薄荷煎

消風熱化痰涎利咽膈淸頭目

龍腦薄荷葉一斤川芎三兩桔梗五兩去蘆甘艸四兩防風三兩縮砂仁一兩

右爲末煉蜜爲劑此藥看之甚可忽用之大有功倉卒之中亦可應手解利

治徧身麻痺百節酸疼頭昏目眩鼻塞腦痛語言聲重項背拘急皮膚瘙癢或生癮■﹝疒軫﹞及治肺熱喉腥脾熱口甜膽熱口苦又治鼻衂唾血大小便出血及脫著傷風並沐浴後風並可服之

兩眼暴赤腫痛可以生薄荷取汁更調此藥令稀貼兩太陽臨睡更貼上下兩眼臉次日卽散

治腸風下血可用此藥二貼和雪糕圓如梧桐子大作二服空心熟水下卽止

麥門冬飲東

坡詩云一枕淸風直萬錢無人肯買北窓眠開心暖胃門冬飲知是東坡手自煎

本艸云麥門冬根上子也安魂定魄止渇肥人治心肺虛熱並虛勞客熱頭痛亦可取苗作熟水飲之

陶隠居云以四月采冬月作實如靑珠根似穬麥故謂麥門冬以肥大者爲好用之湯澤抽去心不爾令人煩

甘露飲

常服快利胸膈調養脾胃忺進飲食

幹餳糟頭【酢者六分】生薑【四分洗淨和皮】

右相拌搗爛捏作餅子或焙或曬令幹毎十兩用甘艸二兩炙同碾羅爲末毎服二錢入少鹽沸湯點不拘時候

此方専治翻胃嘔吐不止飲食減少常州一富人病翻胃往京口甘露寺設水陸泊舟岸下夢一僧持湯一杯與之飲罷猶記其香味便覺胸膈少快早入寺知客供湯乃是夢中所飲者胸膈尢快遂求其方修制數十服後疾遂瘥名曰觀音應夢散予得之常以待賓易名曰甘露飲在臨汀治一書吏旋愈切勿忽之

糯米糕

治小便數用純糯米糕一掌大臨臥炙令軟熟啖之仍以溫酒下不能飲溫湯下坐行良久待心間空便睡蓋糯稻能縮水凡人夜飲酒者是夜輙不尿此糯之力也

又方有人渴用糯禾稈斬去穂及根取其中心淨器中燒作灰毎用一合許湯一碗沃浸良久澄去滓乘渴頓飲之此亦糯稻縮水之力也

杏仁粥

杏仁【二兩去皮失研】豬肺【一具去管和研令爛如糊】

右用瓦瓶煮粥令熟卻將甆碗放火上炙令熱以豬肺糊在碗內便瀉粥蓋之更以熱湯抵令熟後服之大能補肺气

人參粥

人參【半兩爲末】生薑【取汁半兩】

右二味以水二升煮取一升入粟米一合煮爲稀粥覺饑卽食之治反胃吐酸水

枸■﹝木巳﹞葉粥

枸■﹝木巳﹞葉【半斤細切】粳米【二合】

右二味於石器中相和煮作粥以五味末蔥白等調和食之

燒肝散

治男子婦人五勞七傷胸膈滿悶飲食無味腳膝無力大腸虛滑口內生瘡女人血气並宜服之

肉豆蔻【三个和皮】官桂香白芷當歸破故紙人參茯苓桔梗【各半兩】

右爲末毎服四錢半羊肝四兩作片糝藥在上以紙褁後用南粉塗文武火煨熟米飲嚼下

參歸腰子

治心气虛損

人參【半兩細切】當歸【半兩上去蘆下去細者取中叚切】豬腰子【一雙】

右以腰子用水兩碗煮至一盞半將腰子細切入二味藥同煎至八分喫腰子以汁送下有喫不盡腰子同上二味藥滓焙漧爲細末山藥糊爲丸如梧桐子大毎服三五十丸此藥多服爲佳

昆山神濟大師方獻張魏公丞相韓子常知府閣中服之有效

平江醫者丁禦幹謂葛樞宻云此藥本治心气怔忡而自汗者不過一二服卽愈蓋奇藥也

甲乙餅

治痰喘嗽咳

杏仁【一兩去皮尖】牡蠣粉【一兩同杏仁炒黃色】靑黛【一兩】

右研勻入蠟一兩鎔搜丸如彈子大捏作餅毎用一餅合日柿中濕紙裹煨約藥鎔方取出火毒細嚼糯米飲送下

茯苓麫

東坡與程正輔書云舊苦痔疾二十一年今忽大作百藥不效欲休糧以淸淨勝之而未能令斷酒肉與鹽酪醤菜凡有味物皆斷又斷粇米飯惟食淡麫一味其間更食胡麻茯苓麫少許取飽胡麻黒脂麻是也去皮九蒸曝白茯苓去皮入少白蜜爲麫雜胡麻食之甚美如此服食多日气力不衰而痔漸退又云旣絕肉五味只知此麨及淡麫更不消別藥百病自去此長年之眞訣但易知而難行爾

蘿卜菜

治酒疾下血旬日不止

生蘿卜

右一味揀稍大圓實者二十枚畱上靑葉寸餘及下根用甆瓶取井冰煮令十分爛熟姜米淡醋空心任意食之立止用銀器重湯煮尢佳

羊肺羮

治小便頻數下焦虛冷

羊肺【一具細切】羊肉【四兩細切】

右二味入五味作羮空腹食之

又方生山芋【半斤削去皮】小豆葉【嫩者一斤】

右二味豉汁中入五味煮羮食之

又方生山芋【半斤削去皮】薤白【切一握】

右二味以豉汁煮羮入五味如常法空腹食之

又方生山芋【半斤削去皮】

右拍碎慢火煎酒二升候酒沸旋下山芋入鹽椒蔥白空腹飲之

百合

治肺藏壅熱煩悶

新百合【四兩】

右用蜜半盞和蒸令軟時時含一棗大咽津服之

黃精

餌黃精耐老不饑其法可取甕子去底釡上安頓令得所盛黃精令滿宻蓋蒸之令气澑卽暴之第二徧蒸之亦如此九蒸九暴凡生時有一碩熟有三四斗方好蒸之不熟則刺人咽喉旣熟曝漧不爾朽壞食之甘美補中益气安五藏潤心肺輕身延年饑歲可以與老小休糧食療云根葉花實皆可食之但相對者是不對者名扁精不可食

金櫻子丸

補腎祕精止遺泄去白濁牢闗鍵神妙

金櫻子【一升槌碎入好酒二升銀器內熬之候酒幹至一升以下去滓再熬成膏】

桑白皮【一兩炒】雞頭粉【半兩夏采日幹】桑螵蛸【一分酥炙】白龍骨【半兩燒赤爲末】蓮花須【二分】

右爲末入前膏子搜爲丸如梧桐子大空心鹽湯溫酒下三十丸如丸不就卽用酒麫糊爲之

靑娥丸

治腎气虛弱腰痛俛仰不利祕精大益陽事老人服此顏色還童少年服此行步如飛

破故紙【十兩以水淘過用香油炒如膩腑虛泠麥麩炒】杜仲【五兩須是六兩方得五兩剉如骰子大麥麩炒黃色】胡桃仁【五十个以糯米粥相拌臼內搗五六百下只用此粥爲丸】

右丸如梧桐子大毎服三十丸空心鹽酒下

此方趙進道從廣州太守處得之久服大有神效遂作詩一絕以紀其功十年辛苦走邊隅造化工夫信不虛奪得風光歸掌內靑娥不笑白髭須

服椒法

書林陳煜括爲之歌

靑城山老人服椒得妙訣年過九十餘貎不類期耋再拜而請之忻然爲我說蜀椒二斤淨【揀去梗核及閉口者淨秤】解鹽六兩潔【其色靑白龜背者良研細】糝鹽慢火煮煮透滚菊末【糝鹽在椒上用滚湯炮過椒五寸許經宿以銀石器慢火煮止畱椒汁半盞掃漧地鋪淨紙傾椒在紙上覆以新盆封以黃土經宿取置盆內將幹菊花末六兩拌滚令勻更灑所餘椒汁然後攤於篩子內■﹝目良﹞幹菊須花小色黃葉厚莖紫气香味甘名曰甘菊蕋可作羹者爲眞陰榦爲末】初服十五圓早晚不可輟毎月漸漸增累之至二百【初服之月早十五粒晚如之次月早晚各二十粒第三月增十粒至二百粒止】鹽酒或鹽湯任君意所歠服及半年間胸膈微覺塞毎日退十圓還至十五粒俟其無礙時數服如前日【服半年後覺胸膈間撗塞如有物礙卽毎日退十粒退至十五粒止俟其無礙所服仍如前】常令气燻蒸否則前功失【須終始服之令椒气早晚燻蒸如一日不服則前功俱廢矣】飲食蔬果等並無所忌節一年效卽見容顏頓悅澤目眀而耳聰須烏而發黒補腎輕腰身固气益精血椒溫鹽亦溫菊性去煩熱四旬方可服服之幸毋忽逮至數十年功與造化埒耐老更延年不知幾歲月【四十歲方可服若四十歲服至老只如四十歲人顏容此其驗也】嗜欲若能忘其效尢卓絕我欲世人安作歌故怛切

服狶薟法

狶薟俗名火忺艸春生苗葉秋初有花秋末結實近世多有單服者云甚益元气蜀人服之法五月五日六月六日九月九日采其葉去根莖花實淨洗曝漧入甑中層層灑酒與蜜蒸之如此九過則已气味極香美熬搗篩蜜元服之云治肝腎風气四肢麻痺骨間疼腰膝無力亦能行大腸气張乖崖詠進表云誰知至賤之中乃有殊常之效臣喫至百服眼目輕明至千服髭鬢烏黒筋力較健效驗多端陳書林經驗方敍述甚詳療諸疾患各有湯使今人采服一就秋花成實後和枝取用灑酒蒸曝杵臼中舂爲細末煉蜜爲丸以服之

婦人小兒食治方

陳令尹書精細狠好處在食治諸方然老人晚景兒孫眷輯團欒侍奉諸婦妊娠望得雄之喜諸孫𦇤褓快含飴之樂其間或有疢疾者在目前豈不縈懷余疇昔聞見所抄有婦人小兒食治諸方用之良驗今附益於編末亦以資耆英閒覽且以備用云

血气諸方

地黃粥

治婦人血气不調

生地黃汁【二合】粟米【一合】粳米【一合】訶黎勒【炮去核爲末半兩】鹽花【少許】

右以水三升先煮二米將熟次入訶黎勒末地黃汁鹽花攪勻煮令稀稠得所分二服

豬肚粥

治婦人腹脇血癖气痛衝頭面熻熻嘔吐酸水四肢煩熱腹脹

白術【二兩】檳榔【一枚】生薑【一兩半切炒】

右三味粗搗篩以豬肚一枚治如食法去涎滑納藥於肚中縫口以水七升煮肚令熟取汁入搜米及五味同煮粥空腹食之

羊肉麫碁子

治婦人血气癖積臓腑疼痛泄瀉

小麥麫【四兩】肉豆蔻【去榖爲末】畢撥【爲末】胡椒【爲末】蜀椒【去目並閉口炒出汗各一錢末】

右五味拌勻以水和作碁子用精羊肉四兩細切炒令幹下水五升入蔥薤白各五莖細切依常法煮肉以鹽醋調和候熟濾去肉將汁煮碁子空腹熱食之

豬腎碁子

治婦人血積久憊冷气心腹常疼

小麥麫【四兩】良姜【末】茴香【末】肉蓯蓉【去皮炙爲末】蜀椒【各一錢末】獖豬腎【一對去脂膜切如菉豆大】

右六味除腎外以水切作碁子先將腎以水五碗煮次入蔥薤白各少許候腎熟以五味調和如常法入藥碁子再煮令熟分三次空腹食之

半夏撥刀

治婦人痃癖血气口吐酸水

大麥麫【四兩】半夏【湯洗去滑盡炒半兩爲末】桂【去粗皮一錢爲末】

右三味同以生薑汁並米醋少許和切作撥刀熟煮如常法空心食之

妊娠諸病

麥門冬粥

治妊娠胃反嘔逆不下

生麥門冬【去心淨洗切碎研爛絞汁取一合】白粳米【淨淘二合】薏苡仁【揀淨去土一合】生地黃【肥者四兩淨洗切碎研爛絞汁三合】生薑汁【一合】

右以水三盞先煮煎粳米薏苡仁二味令百沸次下地黃麥門冬生薑三味汁相合煎成稀粥空心溫服如嘔逆未定晚後更煮食之

生地黃粥

治妊娠下血漏胎

生地黃汁【一合】糯米【淨淘一合】

右先將糯米煮作粥熟後下地黃汁攪調勻服之毎日空腹服

陳橘皮粥

治妊娠冷熱气痛連腹不可忍

陳橘皮【湯浸去白焙一兩】薴麻根【刮去土曝漧一兩】良姜【末三錢】白粳米【擇淨半合】

右四味除粳米外搗羅爲散毎服五錢匕先以水五盞煎至三盞去滓入粳米半合鹽一錢煮作粥食之空心一服至晚更一服

豉心粥

治諸種瘧疾寒熱往來

豆豉心【二合以百沸湯泡細研】柴葫【去苗二錢末】桃仁【湯浸去皮尖研三十个】

右先將豆豉心桃仁以白米三合水半升同煮爲粥臨熟入茈葫末攪勻食之

阿膠粥

治妊娠胎動不安

阿膠【一兩搗碎炒令黃燥搗爲末】糯米

右先將糯米煮粥臨熟下阿膠攪勻溫食之

鹿頭肉粥

治妊娠四肢虛腫喘急脹滿

鹿頭肉【半斤】蔓荊子【去土一兩】良姜茴香【炒令香各半兩】

右四味除鹿肉外搗羅爲末每服四錢匕先將水五盞煮鹿肉候水至三盞去肉下白米一合同藥末候米熟下五味調和得所分作三服一日食盡

鯉魚粥

治妊娠安胎

鯉魚【一尾治如食法】糯米【一合】蔥【二七莖細切】豉【半合】

右以水三升煮魚至一半去魚入糯米蔥豉煮粥食之

蔥粥

治妊娠數月未滿損動

蔥【三莖】糯米【三合】

右以蔥煮糯米粥食之如產後血運用之亦效

竹瀝粥

治妊娠常若煩悶

淡竹瀝【三合】粟米【三合】

右以水煮粟米成粥臨熟下竹瀝更煎令稀稠得所溫食之

薴麻粥

治妊娠胎不安腹中疼痛宜常食

生薴麻根【一兩淨洗煮取汁二合】白糯米【二合】大麥麫【一合】陳橘皮【浸去白妙半兩末】右四味以水同煮爲粥令稀稠得所熟後入鹽少許平分作二服空腹熱食之

鯉魚羮

治妊娠傷動胎气不安鮮

鯉魚【一頭理如食法】黃芪【剉炒】當歸【切焙】人參生地黃【各半兩】蜀椒【十粒炒】生薑【一分】陳橘皮【湯浸去白一分】糯米【一合】

右九味剉八味令勻細納魚腹中用綿褁合以水三升煮魚熟將出去骨取肉及取魚腹中藥同爲羮下少鹽醋熱啜汁喫極效

黃雞臛

治妊娠四肢虛腫喘急兼嘔逆不下

黃雄鷄【一隻去頭足及皮毛腸胃等洗淨去血脈於沸湯中掠過去腥水】

良姜【一兩】桑白皮【刮淨剉一兩半】黃耆【揀剉一兩】

右四味剉後三味與雞同煮候雞熟去藥取雞畱汁將雞細擘去骨將汁入五味調和入雞肉再煮令滋味相入了隨性食之不計早晚不妨別服藥餌

雞子羮

治妊娠胎不安

雞子【一枚】阿膠【炒令燥一兩】

右取好酒一升微火煎膠令消後入雞子並鹽一錢和之分作三服相次食之

山芋麫

治妊娠惡阻嘔逆及頭痛食物不下

生山芋【一尺於沙盆內研令盡以葛布絞濾過】薴麻根【一握去皮爛搗碎】

右研勻入大麥麫三兩和搜細切如碁子大於蔥薤羮汁內煮熟旋食之

又方

木瓜【一枚大者切】蜜【二兩】

右二味於水中同煮令木瓜爛於沙盆內細研入小麥麫三兩搜令相入薄捍切爲碁子毎日空心用白沸湯煮彊半盞和汁淡食之

雞肉索餅

治妊娠養胎藏及治胎漏下血心煩口漧

丹雄鷄【一隻取肉去肚作臛】白麫【一斤】

右二味搜麫作索餅和臛任意食之

雞子酒

治妊娠血下不止

雞子五【个取黃】

右取好酒一盞同煎如稀餳頓服之未差更作服之以差爲度

小豆飲

治妊娠漏胎血盡子死

赤小豆【半升】蜀椒【去目並閉口炒出汗十四枚】烏雌雞【一隻理如食法】右三味以水二升同煮令熟取汁時時飲之未差更作服之

蔥豉湯

治妊娠傷寒頭痛

豉【一合】蔥白【一握去根切】生薑【一兩半】

右以水一大盞煮至六分去滓分二服

產後諸病

論曰妊娠者十月旣足百骨皆坼肌肉開解然後能生百日之內猶名產母時人將調一月便爲平復豈不謬乎若飲食失節冷熱乖理血气虛損因此成疾藥餌不和更增諸病令宜以飲食調治爲良

鮑魚羮

治產後乳汁不下

鮑魚肉【半斤細切】麻子仁【一兩半別研】蔥白【三莖切碎】香豉【半合別研】

右先將水三升煮魚肉熟後入後三味煮作羮任意食之

豬蹄粥

治產後乳汁不下

母豬蹄【一隻治如食法以水三盞煮取二盞去蹄】王瓜根【洗切】木通【剉碎】漏蘆【去蘆頭各一兩】

右四味除豬蹄汁外粗搗篩每服三錢匕以煮豬蹄汁二盞先煎藥至一盞半去滓入蔥豉五味等並白米半合煮作粥任意食之

豬蹄羮

治產後乳汁不下

母豬蹄【二隻淨洗剉】木通【一兩半剉作寸段】

右先將木通以水五升煎取四升去木通和豬蹄入五味如常法煮羮任意食

又方

豬蹄【一具洗剉】粳米【一合淨淘】

右用不拘多少入五味煮作羮任意食作粥亦得

牛肉羮

治產後乳無汁

牛鼻肉【淨洗切作小片】

右用水煮爛入五味如常法煮作羮任意食之

鹿肉臛

治產後乳無汁

鹿肉【四兩洗切】

右用水三碗煮入五味作臛任意食之

三肉臛

治產後乳汁不下

龜肉【二兩洗切】羊肉【三兩洗切】麞肉【三兩洗切】

右用水不拘多少入五味煮爲臛食之

蘇麻粥

治婦人產後有三種疾鬱冒則多汗汗則大便祕故難於用藥惟此粥最佳且穏

紫蘇子大麻子【二味各半合淨洗研極細用水再研濾汁二盞分二次粥啜】

右此粥不獨產後可服大抵老人諸虛久風祕皆得力嘗有一貴人母年八十四忽腹滿頭疼惡心不能食醫家供補脾進食治風淸頭目藥數日疾益甚懇予辧之予曰誤矣此老人風祕藏府壅滯聚膈中則腹脹惡心不喜食至巓頭痛神昏如得藏府流暢諸疾悉去予進此而气泄下結糞如胡椒十餘少間通利諸證悉去【許學士方】

茯苓粥

治產後無所苦欲睡而不得睡

白茯苓【去黒皮取末半兩】粳米【一合】

右二味以米淘淨煮粥半熟卽下茯苓末粥熟任意食之

地黃粥

治初產腹中惡血不下

生地黃【五兩搗絞汁三合】生薑【搗絞取汁二合】粳米【淨淘三合】

右先將米如常法煮粥臨熟下地黃及生薑汁攪令勻空服食之

紫莧粥

治產前後赤白痢

紫莧葉【細剉一握】粇米【三合】

右先以水煎莧葉取汁去滓下米煮粥空心食之立瘥

滑石粥

治產後小便不利淋澀

滑石【半兩別研】瞿麥穗【一兩】粇米【三合】

右以水三升先煎瞿麥取二升半濾去滓將汁入米煮如常粥將熟入鹽少許蔥白三寸方入滑石末煮令稀稠得所分作三度食之

羊肉粥

治產後七日後宜喫此粥

白羊肉【去脂膜四兩細切】粇米【淨淘三合】生地黃【汁三合】桂【去粗皮剉取末一分】

右以水煮肉並米熟後入地黃汁並桂末令得所以五味調和空心任意食之

豬腎粥

治產後寒熱狀如瘧豬腎粥方

豬腎【去脂膜細切一對】香豉【一合】白粇米【三合】蔥【三莖細切】

右四味以水三升煮豬腎豉蔥至二升去滓下米煮如常法以五味調和作粥食之未瘥更作

黃雌雞飯

治產後虛羸補益

黃雌雞【一隻去毛及肚腸】生百合【淨洗擇一果】白粳米飯【一盞】

右將粳米飯百合入在雞腹內以綫縫定用五味汁煮雞令熟開肚取百合粳米飯和雞汁調和食之食雞肉亦妙

黃雌雞羮

治產後虛損

黃雌雞【一隻肥者理如食法】蔥白【五莖切】粇米【半升】

右三味依常法以五味調和爲羮任意食之

豬肚羮

治產後積熱勞極四肢漧瘦飲食不生肌肉

獖豬肚【一件淨洗先以小麥煮令半熟取出肚細切令安一處】黃耆【剉碎半兩】人參【三分】粇米【三合】蓮實【剉碎一兩】

右以水五升煮豬肚入人參黃耆蓮實搗爛濾去藥並肚澄其汁令淸方入米煮臨熟入蔥白五味調和作粥任意食

鯽魚羮

治產後乳無汁

鯽魚【一斤】蠐螬【五个】

右依常法煮羮食後食之

鯽魚鱠

治產後赤白痢

鯽魚【一斤治如食法】蒔蘿陳橘皮【湯去白焙】蕪荑漧薑【炮】胡椒【各一錢爲末】

右取鯽魚作鱠投熱豉汁中入鹽藥末攪調空腹食之

脯雞糝

治產後心虛忪悸徧身疼痛

黃雌雞【一隻去毛頭足腸胃淨洗以小麥兩合水五升煮雞半熟卽取出雞去骨】蜀椒【去目並開口炒汗出取末錢】茈葫【去苗二錢】榦薑末【半錢】粳米【合】

右先取水再煮雞及米令爛入蔥薤椒姜茈葫末等次又入五味鹽醤煎熟任意食之

豬腎臛

治產後風虛勞冷百骨節疼其醴煩熱

豬腎【一對去脂膜薄切】羊腎【一對去脂膜薄切】

右以五味並蔥白豉爲臛處常食之不拘時

冬瓜撥刀

治產後血壅消渴日夜不止

冬瓜【研取汁三合】小麥麫【四兩】地黃汁【三合】

右三味一處搜和如常麫切爲撥刀先將麞肉四兩細切用五味調和煮汁熟後卻漉去肉取汁下撥刀麫煮令熟不拘多少任意食之

煨豬肝

治產後赤白痢腰腹疼痛不能下食

豬肝【四兩】蕪荑【末一錢】

右將豬肝薄切糝蕪荑末於肝葉上五味調和以濕紙裹煻灰火煨熟去紙食

生藕汁飲

治產後惡血不利壯熱虛煩

生藕汁地黃汁【各半盞】蜜【一匙】淡竹葉【一握切以水一盞半煎取汁半盞】

右四味同煎沸熟溫分三服日二夜一

又方

治婦人蓐中好食熱麫酒肉變成渇燥

生藕汁生地黃汁【各半盞】

右二味相和溫暖分爲三服

小兒諸病

四米湯

治小兒泄注

粱米稻米黍米【各三合】蠟【如半彈丸大】

右以東流水二升煮粱米三沸絞去滓以汁煮稻米三沸去滓用汁煮黍米三沸絞去滓置蠟於汁中候蠟消毎服半合空心午後各一隨兒大小增減

牡丹粥

治小兒癖瘕病

牡丹葉漏蘆【去蘆頭】決明子【各一兩半】雄豬肝【去筋膜切研二兩】

右以水三升煎前三味去滓取一升半入豬肝及入粇米二合煮粥如常法空腹食之隨兒大小加減

扁豆粥

治小兒霍亂

扁豆莖【切焙一升】人參【二兩】

右以水三升先煮扁豆莖令熟下人參煎至二升去滓取汁煮粟米三合爲粥與乳母食臨乳兒時先將去少許冷乳汁然後乳母常食此粥佳

豬子肝

治小兒久痢

豬子肝【一具】

右切作片炙熟空心食之

雞子餌

治小兒秋夏中暴冷忽下痢腹脹乍寒乍熱渇甚

雞子【二枚去殻】胡粉【半兩炒令黃】黃蠟【一棗大】

右先將黃蠟於銚子內微火上鎔次下雞子黃及胡粉調和候冷作餅與兒空心午後食之量兒大小增減

牛乳飲

治小兒噦

牛乳【一合】生薑汁【半合】

右於銀器中慢火同煎至六七沸一歲兒飲半合仍量兒大小以意加減

甘艸豆方

冬月小兒解諸熱毒老人亦宜服之

大黒豆【三升淨洗】甘艸【三兩細剉】

右用水六升煮令爛熟時時以三五十顆與小兒食之汁亦可服又可用已煮過黒豆入香藥末和勻甑上蒸令香軟尢佳

壽親養老新書卷四

