

醫方論淸費伯雄

序

欲救人而學醫則可﹐欲謀利而學醫則不可。我若有疾﹐望醫之救我者何如﹖我之父母妻子有疾﹐望醫之相救者何如﹖易地以觀﹐則利心自澹矣﹗利心澹則良心現﹐良心現斯畏心生。

平時讀書必且研以小心也﹐臨癥施治不敢掉以輕心也。夫而後以局外之身引而進之局內﹐而痛癢相關矣﹗故醫𨿽小道而所系甚重﹐略一舉手人之生死因之﹐可不儆懼乎哉﹗近年以來﹐疊遭兵火﹐老成多半凋殘﹐學醫者紛紛日起﹐吾恐其無有師承而果於自用也。

故於拙刻《醫醇剩義》中先標一「醇」字﹐此非不求有功﹐但求無過之謂。若僅如是﹐淺陋而已矣﹐庸劣而已矣﹐何足以言「醇」乎﹗吾之所謂「醇」者﹐在義理之的當﹐而不在藥味之新奇。如仲景三承气湯頗爲峻猛﹐而能救人於存亡危急之時﹐其峻也正其醇也﹐此吾之所謂「醇」也。夫學難躐等而法有正宗﹐初學人此法﹐成就者亦此法﹐先後共此一途。行遠自邇﹐不惑於他歧﹐如是而已矣。第書籍散失﹐學人難於博觀而約取之。鄕曲之士﹐每以《醫方集解》一書奉爲枕祕﹐甫經臨癥輒檢用之。殊不知﹐集中可用之方固多﹐而不可用者亦不少﹐漫無別擇﹐艸菅人命矣﹗玆於所集各方之後﹐逐加評論﹐蓋欲爲初學定範圍﹐非敢爲髙明下鍼砭也﹐且欲學人澹其謀利之欲﹐發其救人之心﹐猶前志云。

同治四年十月武進費伯雄晉卿甫題於古延陵之寓齋

發凡

一﹑是編專爲初學而設﹐但取《醫方集解》所選之方﹐逐一評論﹐其餘槪不旁及。

一﹑是編但載一方一論﹐與原書對看自明﹐其主治與注釋﹐一槪不錄﹐以歸簡便。

一﹑學醫而不讀《靈》《素》﹐則不明經絡﹐無以知致病之由﹔不讀《傷寒》《金匱》﹐則無以知立方之法而無從施治﹔不讀金﹑元四大家﹐則無以通補瀉溫涼之用﹐而不知變化。《集解》所選之方﹐原以仲景及四家爲宗。其餘所收者﹐不過張﹑王﹑許﹑錢﹑嚴﹑陶數人而已﹐本未嘗博采羣書也。然於此而得其醇﹐化其偏﹐觸類引伸﹐亦可以無大過。有志之士﹐欲求更上一層﹐則自有由博返約之法在。

一﹑雄以駑駘下質﹐何敢以管窺之見妄議古人。然欲爲初學折衷一是﹐則僭妄之罪所不敢辭﹗

卷一補養之劑

六味地黃丸

地黃﹝砂仁酒拌﹑九蒸九曬﹞八兩山茱肉﹝酒潤﹞山藥四兩茯苓﹝乳拌﹞丹皮澤瀉三兩蜜丸。

此方非但治肝腎不足﹐實三陰並治之劑。有熟地之膩補腎水﹐卽有澤瀉之宣泄腎濁以濟之﹔有萸肉之溫澀肝經﹐卽有丹皮之淸瀉肝火以佐之﹔有山藥收攝脾經﹐卽有茯苓之淡滲脾濕以和之。藥止六味﹐而大開大合﹐三陰並治﹐洵補方之正鵠也。

卷一補養之劑

附桂八味丸

熟地八兩山茱肉四兩山藥四兩茯苓三兩丹皮三兩澤瀉三兩附子一兩肉桂一兩蜜丸。

附桂八味爲治命腎虛寒之正藥﹐亦導龍歸海之妙法。然虛陽上浮﹐火無所附者﹐必於脈象細參﹐或脈洪大﹐而重按甚弱﹔或寸關洪大﹐而兩尺獨虛細者宜之。否則抱薪救火﹐必成燎原之勢矣。

卷一補養之劑

知柏八味丸

大熟地八兩山茱肉四兩山藥四兩茯苓三兩澤瀉三兩牡丹皮三兩知母二兩黃柏二兩蜜丸。

知柏八味𨿽雲壯水制火﹐究竟苦寒太過﹐徒傷胃气﹐水亦無以滋生﹐不如用介類潛陽生精益髓之法爲妥。或腎有邪火﹐彊陽不萎等癥﹐可以暫用。

卷一補養之劑

七寶美髯丹

何首烏赤白各一斤﹝去皮﹑切片﹑黑豆拌﹑九蒸九曬﹞白茯苓﹝乳拌﹞半斤牛膝﹝酒浸﹑同首烏第七次蒸至第九次﹞當歸﹝酒洗﹞枸杞﹝酒蒸﹞菟絲子﹝酒浸蒸﹞各半斤破故紙﹝黑芝麻同拌炒﹞四兩蜜丸。

此溫補命腎﹑兼攝納下元之劑。地黃補腎中之陰﹐首烏補腎中之陽﹐各爲君藥﹐不可合並﹐用各有當也。

卷一補養之劑

還少丹

熟地二兩山藥一兩五錢牛膝﹝酒浸﹞一兩五錢枸杞﹝酒浸﹞兩半山茱肉茯苓﹝乳拌﹞杜仲﹝薑汁炒﹞遠志﹝去心﹞楮實﹝酒蒸﹞五味子﹝炒﹞小茴香﹝炒﹞巴戟天﹝酒浸﹞肉蓯蓉﹝酒浸﹞各一兩石菖蒲五錢加棗肉﹐蜜丸。

此方以溫補脾腎爲主﹐參以潤肺金而通山澤﹐用意極佳。微嫌遠志﹑菖蒲二味開透太過﹐與羸乏盜汗等癥不宜﹐不如酌用丹參﹑柏仁之類爲妥。

卷一補養之劑

黑地黃丸

蒼術﹝酒浸﹞熟地黃一斤五味子半斤漧薑﹝春冬一兩﹐秋七錢﹐夏五錢﹞

棗肉蜜丸。

此方去脾濕﹐潤腎燥﹐極爲老潔﹐然濕勝者爲宜﹐血虛者﹐尙宜酌量加減。

卷一補養之劑

虎潛丸

黃柏﹝鹽酒炒﹞半斤知母﹝鹽酒炒﹞三兩熟地黃三兩虎脛骨﹝酥炙﹞一兩龜板﹝酥炙﹞四兩鎖陽﹝酒潤﹞當歸﹝酒洗﹞一兩五錢牛膝﹝酒蒸﹞白芍﹝酒炒﹞陳皮﹝鹽水潤﹞二兩羯羊肉酒煮爛搗丸﹐冬加漧薑一兩。

虎潛丸﹐息肝腎之虛風。風從虎﹐虎潛則風息也。惟知柏苦寒﹐用以泄腎經之邪火則可﹔若謂補腎滋陰﹐則予不以爲是﹐不如用枸﹑菟等類爲佳。

卷一補養之劑

天眞丸

精羊肉七斤﹝去筋膜脂皮﹐批開﹐入下藥末﹞肉蓯蓉山藥各十兩當歸﹝酒洗﹞十二兩天冬一斤爲末﹐安羊肉內縛定﹐用無灰酒四瓶﹐煮﹐令酒幹﹐入水二斗﹐煮爛再入後藥。

黃五兩人參三兩白術二兩爲末﹐糯米飲作餅﹐焙漧和丸﹐溫酒下。

此用血肉有情之品﹐以形補形。喜其不用地黃之滋膩﹐平調營衛﹐而不礙脾胃﹐故極爲妥善。

卷一補養之劑

三才封髓丹

天門冬熟地黃各二兩人參一兩黃柏﹝酒炒﹞三兩砂仁一兩五錢甘艸﹝炙﹞七錢五分麵糊丸﹐用蓯蓉五錢切片﹐酒一大盞﹐浸一宿﹐煎湯送下。

此方治龍雷之火不安﹐夢遺走泄則可﹐若腎气久虛﹐精宮不固者﹐豈得再用苦寒﹗斷宜補腎納气之法爲是。

卷一補養之劑

大造丸

紫河車一具敗龜板二兩﹝童便浸三日﹐酥炙黃﹞黃柏﹝鹽酒炒﹞杜仲﹝酥炙﹞各一兩五錢牛膝﹝酒浸﹞天冬﹝去心﹞麥冬﹝去心﹞人參各一兩地黃二兩﹝茯苓﹑砂仁六錢同煮﹐去之﹞

夏加五味子五錢﹐酒煮﹐米糊丸﹔女人去龜板﹐加當歸二兩﹐乳煮﹐糊丸。

方中用茯苓﹑砂仁二味﹐制地黃最佳。但恐黃柏苦寒﹐傷損脾胃﹐漸致食少﹑溏泄﹐則金气更傷﹐此不可以不慮也﹐不如減去爲佳。

卷一補養之劑

補天丸

紫河車一具黃柏﹝酒炒﹞龜板﹝酥炙﹞三兩南杜仲﹝薑汁炒﹞牛膝﹝酒浸﹞一兩陳皮一兩冬加漧薑五錢﹐夏加炒五味子一兩﹐酒糊爲丸。

河車爲生人造命之原﹐用之以補先天﹐並非假後天以濟先天也。加減之法頗佳。但黃柏宜除去。

卷一補養之劑

人參固本丸

人參二兩天冬﹝炒﹞麥冬﹝炒﹞生地熟地四兩蜜丸。

此方治火旺克金者爲宜﹐若脾胃虛弱﹐宜參用培土生金之法。

卷一補養之劑

參乳丸

人參末人乳粉等分蜜丸。

平補气血﹐一壯水之源﹐一益气之主。後人兩儀膏﹐從此化出。

卷一補養之劑

天王補心丹

生地四兩﹝酒洗﹞人參玄參﹝炒﹞丹參﹝炒﹞茯苓﹝一用茯神﹞桔梗遠志﹝炒﹞各五錢酸棗仁﹝炒﹞柏子仁﹝炒﹐研去油﹞天冬﹝炒﹞麥冬﹝炒﹞當歸﹝酒洗﹞五味子﹝炒﹞各一兩蜜丸﹐彈子大﹐朱砂爲衣。一方有石菖蒲四錢﹐無五味子﹔一方有甘艸。此方原爲心血不足﹐怔忡健忘等癥而設﹐故收斂之藥不嫌太重﹐有桔梗載藥上浮﹐遠志開通心气﹐二味已足。減去石菖蒲者爲是﹐否則開泄太猛﹐非虛人所宜也。

卷一補養之劑

孔聖枕中丹

敗龜板﹝酥炙﹞龍骨﹝研末入雞腹煮一宿﹞遠志九節菖蒲各等分爲末﹐每服酒調一錢。

體壯﹑气濁﹑痰多者可服。若體气不甚彊者﹐加當歸﹑芍﹑丹參﹑柏仁等﹐方可久服。

卷一補養之劑

大補陰丸

黃柏﹝鹽酒炒﹞知母﹝鹽水炒﹞四兩熟地﹝酒蒸﹞敗龜板﹝酥炙﹞六兩豬脊髓和蜜丸。

此治陰火熾盛﹐以致厥逆者則可﹐至內傷虛熱﹐則斷不可用。

卷一補養之劑

滋腎丸﹝又名通關丸﹞

黃柏﹝酒炒﹞二兩知母﹝酒炒﹞一兩肉桂一錢蜜丸。

坎之爲象﹐一陽居二陰之中﹐故眞陽奠安而不妄動。腎水大虧﹐不能制火﹐飛龍上亢﹐故喘急而小便祕。此方用知﹑柏以象二陰﹐用肉桂以象一陽﹐仍取坎卦之義﹐以通生化之原。

意義極精﹐非尋常導龍歸海法也。

卷一補養之劑

斑龍丸

鹿角膠鹿角霜菟絲子柏子仁熟地黃等分爲末﹐酒化膠爲丸。一方加補骨脂﹐一方加鹿茸﹑肉蓯蓉﹑陽起石﹑附子﹑黃﹑當歸﹑棗仁﹑辰砂。

鹿角﹑菟絲﹐陰中之陽也﹐地黃陰中之陰也﹐用以補腎﹐不偏不倚。若加入陽起石﹑辰砂等燥烈之品﹐則劫陰耗气﹐全失立方之旨矣。

卷一補養之劑

龜鹿二仙膏

鹿角十斤龜板五斤枸杞二斤人參一斤先將鹿角龜板鋸截﹑刮淨﹑水浸﹑桑火熬煉成膠﹔再將人參﹑枸杞熬膏和入﹐每晨酒服三錢。

峻補气血﹐不寒不燥﹐又能益髓固精﹐誠補方中最妙者也。

卷一補養之劑

補火丸

石硫黃一斤豬大腸二尺將硫黃爲末實豬腸中﹐煮爛三時﹐取出去皮﹐蒸餅爲丸如梧子大。每服十丸。

硫黃一味﹐道家尊之爲金液﹐蓋以硫黃爲火之精﹐其性純陽。《丹經》云﹕陰气一分不盡不仙﹐故學仙者欲絕陰以歸純陽﹐必煉絕陰丹服之﹐以破除陰气。此道家燒煉之方﹐非尋常可用之藥。嘗見士大夫功成名就﹐妄想長生﹐燒煉硫黃﹑辰砂等物﹐按時服食。乃服之日久﹐無不腹脹面靑﹐腸胃崩裂而死﹐可不戒哉﹗若寒疫陰厥﹐猝急之時﹐當病投之﹐功效大而且

卷一補養之劑

唐鄭相國方

破故紙十兩﹝酒蒸爲末﹞胡桃肉二十兩﹝去皮爛研﹞

蜜調如飴﹐每晨酒服一大匙。不能飲者熱水調。忌蕓苔﹑羊肉。

本方加杜仲一斤﹐生薑炒蒜四兩﹐名靑娥丸。本方加杜仲﹑胡蘆巴﹑小茴香﹑萆﹐名喝起丸。

喘與咳﹐由於痰隨气升﹔腰腳痛﹐由於气不納腎。方中二味溫腎納气﹐則喘咳自平﹐腰腳自彊矣。靑娥﹑喝起二方亦俱有意義。

卷一補養之劑

二至丸

冬靑子﹝卽女貞實。冬至日采﹐不拘多少﹐陰漧﹐蜜酒拌蒸﹐過一宿﹐粗皮擦去﹐曬榦爲末﹞旱蓮艸﹝夏至日采﹐不拘多少﹐搗汁熬膏﹐和前藥爲丸﹞

臨臥酒服。一方加桑椹子爲丸﹐或熬膏和入。

二至丸﹐取意甚佳﹐尙嫌力量淺薄﹐加入天冬﹑地黃﹑人參﹐以三才合二至始爲得力。

卷一補養之劑

扶桑丸

嫩桑葉﹝去蒂﹑洗淨﹑曬漧﹞一斤﹝爲末﹞巨勝子﹝卽黑脂麻﹐淘淨﹞四兩將脂麻擂碎熬汁﹐和蜜煉至滴水成珠﹐入桑葉末爲丸。

此卽世所謂桑麻丸也。去風明目﹐烏髭黑髮﹐頗爲有功﹐至稱駐顏益壽﹐則譽之太過﹐殊爲失實矣。

卷一補養之劑

參苓白術散

人參白術﹝土炒﹞茯苓甘艸﹝炒﹞山藥各二斤陳皮扁豆﹝炒﹞一斤半薏仁﹝炒﹞一斤砂仁一斤桔梗一斤蓮肉﹝炒﹐去心﹞一斤爲末。每三錢﹐棗湯或米飲調服。

此健脾和胃之正藥也。惟扁豆性劣﹐宜減去﹐嘗見瘧愈之後服扁豆者﹐無不復發﹐此可知也。

卷一補養之劑

妙香散

山藥﹝薑汁炒﹞二兩人參黃遠志﹝炒﹞茯神茯苓一兩桔梗三錢甘艸二錢木香二錢五分麝香一錢辰砂二錢﹝另研﹞

爲末﹐每服二錢。酒下。

此方頗有作意﹐但參之固﹐終不敵麝香之開﹐誠恐耗散心气﹐神不能藏﹐君火不安﹐相火亦動。以之開解驚悸鬱結則有餘﹐以治夢遺失精則不足。不如減去﹐加沈香﹑琥珀等爲佳。

卷一補養之劑

玉屏風散

黃﹝炙﹞防風一兩白術﹝炒﹞二兩爲末﹐每服三錢。

此固表去風藥﹐用以實表則可﹐若云加減卽可代桂枝﹑麻黃等湯﹐則表實而邪無出路﹐斷斷不可。此等議論﹐誤人不淺﹐必不可從。

卷一補養之劑

四君子湯

人參白術﹝土炒﹞茯苓二錢甘艸一錢姜三片﹑棗二枚煎。本方加陳皮名異功散﹐再加半夏名橘半六君子湯﹐本方加木香﹑藿香﹑漧葛名七味白術散﹐本方除人參加白芍名三白湯﹐本方合四物名八珍湯﹐又加黃﹑肉桂名十全大補湯。

四君子湯中正和平﹐爲補方中之金科玉律。至加減有法者﹐如異功散之理气﹐橘半六君之去痰﹐香砂六君之溫胃﹐加竹瀝﹑薑汁之治半身不遂﹐七味白術散之去熱治瀉﹐均極妥善。

三白湯治內傷尙可﹐若謂治外感亦爲奇方﹐則吾不信也。至於合四物爲八珍﹐增黃﹑肉桂爲十全大補﹐用各有當﹐皆不可磨滅之良方也。

卷一補養之劑

升陽益胃湯

黃二兩人參甘艸﹝炙﹞半夏一兩﹝脈澀者用﹞白芍﹝炒﹞羌活獨活防風五錢陳皮四錢白術﹝土炒﹞茯苓澤瀉柴胡三錢黃連二錢姜﹑棗煎。

東垣論饑飽勞役﹐陽陷入陰﹐面黃气弱﹐發熱者﹐當升舉陽气﹐以甘溫治之。此眞卓識確論﹐爲治陽虛發熱者開一大法門。惟方中輒用升﹑柴﹐恐上實下虛者更加喘滿。在東垣必能明辧﹐當病而投。後人若執定此法﹐一槪施之﹐則誤人不淺矣。

卷一補養之劑

補脾胃瀉陰火升陽湯

黃蒼術﹝泔浸﹐炒﹞甘艸﹝炙﹞羌活一兩升麻八錢柴胡一兩五錢黃連﹝酒炒﹞五錢黃芩﹝炒﹞人參七錢石膏少許每服三錢或五錢。

《東垣十書》﹐予最爲服膺﹐以其重脾胃爲正法眼藏也。如此方中升﹑柴﹑黃連﹑黃芩﹑石膏等﹐皆非可輕投﹐後人但師其意﹐不泥其方可耳。

卷一補養之劑

補肺湯

人參黃﹝蜜炙﹞五味子﹝炒﹞紫菀一錢桑白皮﹝蜜炙﹞熟地二錢入蜜少許和服。

此方但爲肺气久虛以致咳嗽而設﹐其他咳嗽之癥﹐不一而足﹐不可混施。方中有補有瀉﹐用意亦佳﹐但桑皮﹑紫菀之薄弱﹐豈能敵參﹑﹑熟地之滯膩﹐獨不慮助痰爲病乎﹖至謂熟地壯水﹐免得子盜母气則可﹔謂爲「化痰之妙品」﹐則佐使正未合也。

卷一補養之劑

百合固金湯

生地黃一錢熟地黃三錢麥冬一錢五分百合當歸貝母芍藥﹝炒﹞生甘艸一錢玄參桔梗八分此方金水相生﹐又兼養血。治肺傷咽痛失血者最宜。李士材謂﹕「淸金之後﹐急宜顧母」﹐識解尢卓。予謂﹕咽痛一定﹐急當培土生金也。

卷一補養之劑

紫菀湯

紫菀﹝洗淨﹐炒﹞阿膠﹝蛤粉炒﹞知母貝母二錢桔梗人參茯苓甘艸五分五味子十二粒此方治气極﹑久咳﹑失血極佳。若肺癰﹐盒飯去五味子﹐以肺气壅塞成癰﹐不宜收斂也。

卷一補養之劑

秦艽扶羸湯

柴胡二錢秦艽人參當歸鱉甲﹝炙﹞地骨皮錢半紫菀半夏甘艸﹝炙﹞一錢姜﹑棗煎。

所載見癥乃陰陽兩虛﹑碎金不鳴之候﹐並無表癥﹐且體虛自汗﹐元气更傷。柴胡﹑秦艽﹑半夏﹑生薑乃辛散之品﹐重傷其陰﹐吾恐危亡隨之矣。

卷一補養之劑

黃鱉甲散

黃﹝蜜炙﹞鱉甲﹝炙﹞天冬五錢秦艽柴胡地骨皮三錢桑白皮紫菀半夏二錢五分茯苓三錢芍藥生地黃知母甘艸﹝炙﹞三錢五分人參桔梗肉桂一錢五分姜煎。

此方過於繁雜不足法也。

卷一補養之劑

秦艽鱉甲散

鱉甲﹝炙﹞一兩秦艽知母當歸柴胡地骨皮一兩烏梅一个靑蒿五葉風爲天之气﹐中人最速﹐郁而爲熱﹐固當淸散﹐但深入骨裏者﹐千萬中無一二﹐蓋骨蒸乃陰虛﹐非外風在骨也

卷一補養之劑

益气聰明湯

黃人參五錢葛根蔓荊子三錢白芍黃柏二錢﹝如有熱煩亂﹐春月漸加﹐交夏倍之。如脾虛去之﹐熱淋少用﹞升麻錢半炙甘艸一錢臨臥服。

此方重脾胃而兼治肝腎﹐立意最精﹐但升麻似乎過重﹐酌減其半亦可以升淸開竅矣。

卷一補養之劑

羊肉湯

當歸白芍牡蠣﹝﹞一兩龍骨﹝﹞五錢生薑二兩附子﹝炮﹞二兩桂枝七錢五分每服一兩﹐羊肉四兩﹐加蔥白煮服。

此方斂陰生陽﹐補虛固脫﹐色色周到﹐洵爲佳制。

卷一發表之劑

麻黃湯

麻黃﹝去節﹞三兩桂枝二兩杏仁七十枚﹝去皮尖﹞甘艸一兩﹝炙用﹞

先煮麻黃數沸﹐去沫﹐內諸藥煎。熱服。覆取微汗﹐中病卽止﹐不必盡劑。

仲景立方之祖﹐醫中之聖也。所著《傷寒》《金匱》諸書﹐言言典要﹐爲後人度盡金鍼。

卽如傷寒太陽一癥﹐頭緒最繁﹐有風傷衛者﹐有寒傷營者﹐有風寒兩傷營衛者。不得其解﹐無所措手。今觀其用桂枝湯治風傷衛﹐用麻黃湯治寒傷營﹐大靑龍湯治風寒兩傷營衛。劈分三項﹐開三大法門﹐後人察脈辧癥﹐謹守成規﹐庶不至於僨事。但仲景本爲隨受隨發﹐冬月之正傷寒而設﹐非可以此法混施於春溫﹑溫疫等癥。後人不明此理﹐一槪混投﹐誤人實多。

於是辧論者紛紛而起﹐遂將溫癥寒癥糾纏不已。愈辧愈明者固多﹐愈辧愈晦者亦不少。予則以爲春溫歸春溫﹐溫疫歸溫疫﹐傷寒歸傷寒﹐各分門類劃然了然﹐不必互相引證﹐反使人多所惶惑也。

卷一發表之劑

桂枝湯

桂枝芍藥生薑三兩甘艸三兩﹝炙﹞大棗十二枚。

此治風傷衛﹐解表之輕劑也﹐加減之法最多。細看注中之方﹐凡仲景所加減者﹐無不絲絲入扣﹐至後人之法﹐亦盡有可用﹐但須細心參酌﹐因癥而施﹐始爲得之。

卷一發表之劑

大靑龍湯

麻黃六兩桂枝甘艸二兩﹝炙﹞杏仁四十枚﹝去皮尖﹞石膏一塊﹝如雞子大﹞生薑三兩大棗十二枚此爲風寒兩傷營衛而設﹐卽麻黃湯加石膏﹑姜﹑棗也。麻黃湯中本用桂枝﹐可見仲景治寒未嘗不兼治風﹐則風寒兩傷營衛者用麻黃湯亦足矣﹐而必加石膏等三味者蓋因風寒兩傷營衛﹐非但傷風傷寒之可比﹐郁熱必倍加。故用石膏體重味輕﹐以瀉郁熱﹔姜﹑棗甘溫﹐以反佐之

卷一發表之劑

小靑龍湯

麻黃﹝去節﹞桂枝芍藥﹝酒炒﹞細辛甘艸﹝炙﹞漧薑三兩半夏五味子半升此方全爲外有風﹑內蓄水而設。所以不用石膏者﹐因水停胃中﹐不得復用石膏以益胃之寒。故一變而爲辛散﹐外去風而內行水﹐亦名曰靑龍者﹐亦取發汗﹐天气下爲雨之義也。

卷一發表之劑

葛根湯

葛根四兩麻黃生薑三兩桂枝芍藥甘艸二兩﹝炙﹞大棗十二枚太陽癥無汗宜用麻黃湯矣﹐乃變其法﹐於桂枝湯中加葛根﹑麻黃二味﹐此中奧義全在「惡風」二字。但惡風而不惡寒﹐則不在寒傷營之例﹐乃太陽表癥未解﹐將入陽明之象。故用麻黃以發汗﹐桂枝以去風﹐參用葛根﹐以阻其入陽明之路。若拋荒本經之病﹐而預用引經之藥﹐便爲開門揖盜﹐仲景斷不爲也。

卷一發表之劑

麻黃附子細辛湯

麻黃細辛二兩附子一枚﹝炮﹞

此癥機竅﹐全在「反發熱﹐脈沈」五字。蓋太陽之邪﹐初傳少陰﹐故脈癥如此。方中用細辛﹑附子溫腎﹐以捍衛本經﹐格外來之邪不使深入﹔用麻黃以散太陽之邪﹐使之仍從原路而出。只此三味﹐而治法之妙如此﹐非仲景其孰能之﹖

卷一發表之劑

升麻葛根湯

升麻三錢葛根芍藥二錢甘艸一錢﹝炙﹞

加姜煎。

此方用升麻﹑葛根以升散陽明。又恐升提太過﹐致人喘滿﹐故用芍藥﹑甘艸﹐酸收甘緩以佐之。究竟互相牽制﹐不如獨用葛根爲君﹐加牛蒡﹑連翹﹑桔梗﹑薄荷等。斑疹﹑時疫﹐則加馬勃﹑靑黛等﹐未爲不可也。

卷一發表之劑

柴葛解肌湯

柴胡葛根各三錢羌活一錢白芷一錢黃芩三錢芍藥桔梗甘艸各一錢加姜三片﹐棗二枚﹐石膏一錢﹐煎服。

此證無脇痛﹑耳聾之象﹐與少陽無涉﹐乃首用柴胡﹐開門揖盜﹐一忌也﹔大靑龍湯用石膏﹐全爲煩躁而設﹐輒用石膏以傷胃气﹐二忌也。此方斷不可用。

卷一發表之劑

柴胡升麻湯

柴胡前胡黃芩六錢升麻五錢桑皮四錢葛根四錢荊芥七錢赤芍石膏一兩加姜三片﹐豉二十粒﹐煎。

升麻之爲物﹐用以治天行癘疫﹐化毒消斑則可﹔尋常陽明癥中﹐不可輕用。且用石膏爲君﹐意在淸肺胃耳﹐獨不慮寒胃太過﹐其更攺不可問乎﹗

卷一發表之劑

九味羌活湯

羌活防風蒼術一錢五分細辛五分川芎白芷生地黃芩甘艸一錢加生薑﹑蔥白煎。

此方用以代麻桂等湯﹐實爲穩妥。但地黃滋膩太過﹐不如仍用桂枝湯中之芍藥﹐斂陰而不滋膩也。至其辛散燥烈﹐陰虛气弱者忌用﹐則固自言之矣﹗

卷一發表之劑

十神湯

麻黃四兩葛根十四兩升麻川芎白芷紫蘇甘艸陳皮香附赤芍各四兩每服三錢﹐加姜五片﹐蔥三莖煎。

時邪瘟疫﹐天行之癘气也。故此方於升散中多用芳香辟穢之品﹐辛烈善走﹐𨿽有芍藥﹑甘艸﹐不能制之。不可作陽經外感之通劑用也。

卷一發表之劑

神術散

蒼術﹝制﹞防風二兩甘艸﹝炙﹞一兩加姜﹑蔥煎。本方除蒼術﹐加白術二兩﹐不用蔥﹐名白術湯。

神術﹑白術二方﹐乃治寒傷脾胃﹐濕淫於裏之妙法。夾有外感受寒無汗者加蔥白﹐受風有汗者去蔥白。動有法度﹐正不必謂其可代麻黃﹑桂枝二法也。

卷一發表之劑

太無神術散

蒼術﹝泔浸﹞濃朴﹝薑汁炒﹞各一錢陳皮二錢甘艸﹝炙﹞藿香石菖蒲各一錢五分

卷一發表之劑

蔥豉湯

蔥白一握豉一升解表通陽最爲妥善。勿以其輕淡而忽之。

卷一發表之劑

人參敗毒散

人參羌活獨活柴胡前胡川芎枳殼桔梗茯苓一兩甘艸五錢每服一兩﹐加姜三片﹐薄荷少許煎。

此不過尋常固本治標法耳﹐用之於虛人感冒則可﹐若表裏俱實﹐則不增劇爲幸﹐尙望病之輕減乎﹖傷寒用人參﹐仲景本有成法﹐並非以人參助元气﹐爲驅邪之主也。嵐瘴則濕毒爲多﹐亦非感冒可比。至疫癘之气﹐中人更烈﹐陽毒則有發熱﹑煩躁﹑斑疹等癥﹐陰毒則有面靑﹑腹痛﹑下利等癥。若用此方治陽毒﹐旣無淸火解邪之功﹐以之治陰毒﹐又無回陽急救之力﹐均未見其可。予於諭西江先生最爲服膺﹐豈敢輕議。但謂表藥中有用人參之法則可﹐若謂表藥中用人參更爲得力﹐則不敢阿私所好也。

卷一發表之劑

川芎茶調散

薄荷八錢川芎荊芥四錢羌活白芷甘艸﹝炙﹞一錢防風錢五分細辛一錢每三錢﹐食後茶調服。

輕揚解表﹐三陽並治﹐兼用細辛﹐並能散寒。惟虛人宜去此一味﹐蓋細辛善走﹐誠恐重門洞開﹐反引三陽之邪內犯少陰﹐此不可以不慮也。

卷一發表之劑

再造散

人參黃桂枝甘艸附子﹝炮﹞細辛羌活防風川芎煨姜棗此方但可施於常時之不能作汗者。若在冬月﹐而脈見浮緊﹐便是太陽之寒傷營﹐此方斷不可用。注中又引東垣﹑丹溪治虛人感冒﹐多用補中益气加表藥﹐予不以爲然。蓋親見喜用升柴者殺人無數﹐故不得不加意愼重。非偏執己見﹐不喜升柴﹐實不敢泥紙上之成方﹐誤目前之人命也。

卷一發表之劑

大羌活湯

羌活獨活防風細辛防己黃芩黃連蒼術白術甘艸﹝炙﹞三錢生地黃知母川芎一兩每服五錢﹐熱飲。

兩感傷寒﹐一日太陽﹑少陰﹐二日陽明﹑太陰﹐三日少陽﹑厥陰﹐古方俱有加減治法﹐但予意更有進者。若至二日﹐而前癥未解﹐則是四經合病﹔三日而前癥未解﹐則是六經俱病矣。四經合病者﹐旣未有成方﹔而六經俱病者﹐更難於措手。仲景以後﹐豈復有補天浴日手段﹖大羌活湯﹐漫無分別﹐亦不過盡人事而已﹗

卷一發表之劑

桂枝羌活湯

桂枝羌活防風甘艸等分每服五錢瘧發在處暑前﹐宜從時瘧治。且《內經》只分邪在肌表﹐在衛﹑在營﹐初無六經之說﹐更不

卷一湧吐之劑

瓜蒂散

甜瓜蒂﹝炒黃﹞赤小豆共爲末﹐熱水或酸齏水調下。

「髙者因而越之」﹐經有明訓﹐卽吐法也。後人視爲畏途﹐久置不講﹐殊不知痰涎在胸膈之間﹐消之匪易﹐因其火气上衝之勢﹐加以吐法﹐使傾筐倒篋而出之﹐則用力少而成功多﹐瓜蒂散之類是也。且吐必有汗﹐故並可治風治黃。惟注中「食塡太陰﹐欲吐不出」二語﹐須與申明﹕蓋飲食必先入胃﹐食塡太陰者﹐非旣出胃而入脾也﹐乃胃气窒塞﹐使脾气不通耳。

又必新入之食﹐尙爲完谷﹐故可用吐﹐若經宿之後﹐將爲燥糞滯於胃中﹐便宜攻下﹐豈可尙用吐法乎﹗

卷一湧吐之劑

參蘆散

人參蘆﹝研爲末﹞

水調下一﹑二錢。或加竹瀝和服。

化痰淸火﹐頗爲平穩﹐但用以湧吐﹐恐力尙不逮也。

卷一湧吐之劑

梔子豉湯

梔子十四枚淡豉四合服令微吐。

注中治傷寒汗吐下後﹐虛煩不眠﹐懊身熱等癥。「汗吐下後」一語﹐宜善體會﹐蓋言或汗後﹐肌表𨿽解而裏熱未除﹔或吐後﹐痰气𨿽平﹐而陽邪未去﹔或下後﹐裏滯𨿽退而表邪未淸。乃指一節而言﹐並非謂三法並用之後也。今人死煞句下﹐往往誤認三法並施﹐𨿽有壯夫﹐豈能堪此﹖且三法並用之後﹐豈尙有餘邪未淸者乎﹖不參活句﹐謬以千里矣﹗仲景用梔子﹐令上焦之熱邪委宛而下﹔用豆豉以開解肌理。眞超凡入聖之方﹐其各種加減之法﹐亦俱有精義﹐不得艸艸讀過。

卷一湧吐之劑

稀涎散

皂角四挺﹝去皮弦炙﹞白礬一兩共爲末﹐溫水調下五分﹐或加藜蘆。

治上焦用湧吐之法﹐此義本之《內經》﹐而方則出於仲景。古人體气壯實﹐不妨用之﹐後世機心日開﹐嗜欲日甚﹐元气大傷﹐稟受甚薄﹐一經湧吐﹐汗而且喘﹐百變叢生。後人不敢輕用﹐蓋亦愼重之道。卽如稀涎散﹐性最猛烈﹐用以救猝急痰癥﹐方足以斬關奪門﹐然尙有醒後緩投藥餌﹐痰不可盡攻之戒﹗可知虛人及尋常之癥不可輕用吐法也。

卷一湧吐之劑

幹霍亂吐方

燒鹽熱童便三飲而三吐之。

痧癥至元而始著。元以前﹐但有霍亂之名﹐無所謂「痧癥」也。欲吐不得﹐欲瀉不得﹐陰陽顚倒﹐气閉血凝﹐癥極危險﹐故不可進藥餌谷食。燒鹽﹑童便以吐之是也。然必須外用鍼刺人中﹑少商﹑委中﹑舌尖等處﹐再用手揉其穴﹐令血能多出﹐則毛竅方開﹐而气始得漸達。

卷一攻裏之劑

大承气湯

大黃四兩﹝酒洗﹞芒硝三合枳實五枚濃朴半斤先煎朴﹑實﹐將熟內大黃﹐煮二﹑三沸﹐傾碗內和芒硝服。

攻下之法﹐原因實癥俱備﹐危在旦夕﹐失此不下﹐不可復救。故用斬關奪門之法﹐定難於俄頃之間﹐仲景所以有急下存陰之訓也。乃後人不明此義﹐有謂於攻下藥中﹐兼行生津潤導之法﹐則存陰之力更彊﹐殊不知一用生津滋潤之藥﹐則互相牽制﹐而蕩滌之力輕矣﹗此譬如寇盜當前﹐恣其焚掠﹐所過爲墟﹐一旦聚而殲之﹐然後人得安居﹐而元气可以漸復。是去實可以保陰﹐乃相因之理﹐方得「存」字眞解。並非謂攻實卽是補陰﹐並可於攻下中寓養陰法也。仲景制大承气湯﹐用枳實開上焦﹐用濃朴通中焦﹐芒硝理下焦﹐而以大黃之善走者統率之﹐以蕩滌三焦之堅實﹐正聚寇盡殲之大法。而又恐藥力太猛﹐非可輕投﹐故又有欲用大承气﹐先與小承气之訓。夫以仲景之神靈﹐豈尙待於先試﹐實恐後人審癥未確﹐借口成法﹐孟浪輕投﹐不得不諄諄告誡﹐此實愼重民命之婆心也。至於三陰多可下之癥﹐三陽惟正陽明可下﹐少陽必不可下﹐而陽明中夾有太陽﹑少陽癥者﹐亦斷不可下。惟太陽癥脈緊﹑惡寒﹑無汗﹑腹痛者﹐乃陰气凝結營分﹐亦可用溫﹑用下。細看方書﹐宜下忌下之條﹐愼重斟酌﹐始爲得之。

卷一攻裏之劑

小承气湯

大黃四兩濃朴二兩枳實三枚﹝麩炒﹞

此治邪在中﹑上兩焦之正法也。注中但有譫語潮熱﹑喘滿等癥﹐而無腹脹堅滿之象﹐故減去芒硝﹐不使伐無病之地以劫陰。略一加減﹐必有精義﹐規矩方圓之至也。

卷一攻裏之劑

調胃承气湯

大黃﹝酒浸﹞芒硝一兩甘艸﹝炙﹞五錢少少溫服。

此治邪在中下焦之正法也。注中「惡熱口渴﹑腹滿﹐中焦燥實」數語﹐最宜著眼。可見病在脾胃﹐全與上焦無涉﹐若雜入枳﹑朴以犯上焦﹐則下焦之濁气必隨感而上﹐反致喘逆者有之矣﹗去枳﹑朴﹐加甘艸﹐使之專入脾胃﹐而又緩芒﹑黃善走之烈﹐謹愼周詳﹐毫髮無憾。

卷一攻裏之劑

大陷胸湯

大黃二兩芒硝一升甘遂一錢﹝爲末﹞

先煮大黃去滓﹐內芒硝﹐煮一﹑二沸﹐內甘遂末﹐溫服。

傷寒下之早﹐則反爲結胸。蓋緣邪尙未入陽明﹐若先下之﹐則邪未去而徒傷胃气﹐邪反得乘虛入胃﹐而爲結胸。或熱勝﹑寒勝﹑痰勝﹑濕勝﹐諸瀉心湯參酌用之﹐最爲妥善。此癥仲景用瀉心﹑承气諸法﹐而用大陷胸湯者﹐因三焦俱實﹐而又有水气﹐故不得不攺用此方。

觀胃至前後兩條﹐有云「或重汗而復下之﹐不大便﹐五六日﹐舌上燥渴」﹐此則津液大傷﹐近於陽結。又云「或無大熱﹐但頭微汗出﹐脈沈」﹐爲水結胸﹐則近於陰結。此二條﹐似不堪此峻劑矣﹗丹溪亦微有不滿之意﹐後人自當以愼重爲宜。

卷一攻裏之劑

小陷胸湯

黃連一兩半夏半升栝蔞一枚小陷胸湯非但治小結胸﹐並可通治夾滯時邪﹐不重不輕﹐最爲適用。

卷一攻裏之劑

大陷胸丸

大黃八兩芒硝葶藶﹝炒﹞杏仁﹝去皮尖﹞各半升合研取如彈丸一枚﹐別搗甘遂末一錢﹐白蜜二合﹐煮服。

變湯爲丸﹐加葶藶﹑杏仁以泄肺气﹐是專爲上焦喘滿而設。

卷一攻裏之劑

十棗湯

芫花﹝炒﹞甘遂大戟等分大棗十枚先煮棗去滓﹐內前藥末﹐或棗肉爲丸。

十棗湯乃逐水之峻劑﹐非大實者不可輕試。至河間之三花神丸﹐除大棗而加大黃﹑黑醜﹐已是一味峻猛﹐不復畱脾胃之餘地﹐更加輕粉﹐則元气搜刮殆盡﹐病𨿽盡去﹐而人亦隨亡。可知仲景以十棗命名﹐全賴大棗之甘緩﹐以救脾胃﹐方成節制之師也。

卷一攻裏之劑

三物備急丸

巴豆霜大黃漧薑等分蜜丸。

此不過猝急備用方耳﹐姑存之以備一法。

卷一攻裏之劑

砂丸

砂巴豆﹝去油﹞三稜漧薑白芷五錢木香靑皮胡椒二錢五分大黃漧漆﹝炒﹞一兩檳榔肉豆蔻一个爲末。釅醋二升﹐煮巴豆五﹑七沸再下三稜﹑大黃末同煎五﹑七沸﹐入砂﹐熬成膏﹐和諸藥杵丸綠豆大﹐每五丸姜湯下。

凡積聚之成﹐多由陽虛气弱。陽分虛則不能化濁﹐而陰气日凝﹔气分弱則不能和營﹐而血脈閉塞。種種積聚﹐由此而成。施治之法﹐當以通陽理气爲第一義。若但用攻劫峻劑﹐吾見其立敗也。

卷一攻裏之劑

木香檳榔丸

木香檳榔靑皮﹝醋炒﹞陳皮﹝去白﹞枳殼﹝炒﹞黃柏﹝酒炒﹞黃連﹝茱萸湯炒﹞三稜﹝醋煮﹞莪術﹝醋煮﹞五錢大黃﹝酒浸﹞一兩香附黑牽牛二兩芒硝水丸。一方加當歸﹐酒洗。

此較砂丸已從輕減﹐但峻烈之品尙多﹐試問病退之後﹐元气尙存幾許﹖卽有加當歸一味﹐一潤而十攻﹐豈尙能有濟乎﹖此等方法注中原載施壯實之人﹐究竟壯實之人患此癥者絕少﹐大抵皆脾虛气弱者多。斷不可借口於經驗之方﹐而任意輕投也。

卷一攻裏之劑

枳實導滯丸

大黃一兩枳實﹝麩炒﹞黃芩﹝酒炒﹞黃連﹝酒炒﹞神曲﹝炒﹞五錢白術﹝土炒﹞茯苓二錢澤瀉三錢蒸餅爲丸。

治濕熱蘊結﹐腹痛泄瀉﹐頗爲得力。但黃芩﹑黃連尙在可減之律﹐恐苦寒太過﹐反傷中﹑上二焦也。

卷一攻裏之劑

倒倉法

黃牡牛肉﹝肥嫩者﹞二﹑三十斤切碎﹑洗淨﹐用長流水﹑桑柴火煮糜爛﹐濾去渣﹐取淨汁﹐再入鍋中﹐文武火熬至琥珀色﹐則成矣。擇一靜室明快不通風者﹐令病患先一夜不食﹐坐其中﹐每飲一鐘﹐少時又飲﹐積數十鐘。病在上者必吐﹐病在下者必利﹐病在中者吐而且利。視所出物可盡病根﹐乃止吐利。後必渴﹐不得與湯﹐其小便必長﹐取以飲之﹐名輪回湯﹐非惟止渴﹐兼滌余垢。行後解退倦臥覺饑﹐先與米飲﹐次與稀粥﹐三日後漸進濃粥軟飯。戒牛肉數年。

倒倉法﹐乃實脾之法也。牛性屬土﹐最能補脾﹐脾气實則中州之轉輸利便而垢滯無所容畱。故在上者迫之仍從上出﹐在下者迫之仍從下出﹐正盛邪消﹐理固然也。

卷一攻裏之劑

蜜煎導法

蜂蜜用銅器微火熬﹐頻攪勿令焦﹐候凝如飴﹐撚作挺子﹐頭銳如指。摻皂角末少許﹐乘熱納穀道中﹐用手抱住﹐欲大便時去之。

陰液虧損﹐魄門燥結﹐故以此潤之。

卷一攻裏之劑

豬膽導法

豬膽一枚取汁入醋少許﹐用竹筒長三﹑四寸以下﹐半納穀道中﹐將膽汁灌入肛中﹐頃當大便。

膽汁苦寒﹐瀉火而潤燥﹐故熱結便祕者宜之。

卷一表裏之劑

大柴胡湯

柴胡八兩半夏半升黃芩芍藥三兩生薑五兩大棗十二枚枳實四枚大黃﹝酒浸﹞二兩大柴胡爲發表攻裏之劑。可見表癥未解﹐𨿽裏癥甚急﹐不宜專於攻下﹐置表癥於不問也。

然究竟攻裏之力倍於解表﹐從此可悟立方之法﹐當相其緩急輕重而投之﹐則不拘成法中﹐自然處處合法矣。

卷一表裏之劑

柴胡加芒硝湯

小柴胡湯加芒硝六兩傷寒再傳﹐少陽之癥未解﹐胃中又有實熱﹐故用芒硝以蕩其餘波﹐較大柴胡爲輕減矣。

卷一表裏之劑

桂枝加大黃湯

桂枝湯加大黃一兩﹐芍藥三兩太陽誤下﹐不專屬胃而入於脾﹐故仍用桂枝以解太陽之邪﹐加大黃以去太陰之實。

卷一表裏之劑

水解散

麻黃四兩桂心甘艸﹝炙﹞白芍二兩大黃黃芩三兩瘟疫有直中而無傳經﹐初起便有數經合病者﹐故發表攻裏不嫌太早也。

卷一表裏之劑

防風通聖散

防風荊芥連翹麻黃薄荷川芎當歸白術白芍﹝炒﹞山梔﹝炒黑﹞大黃﹝酒浸﹞芒硝五錢黃芩石膏桔梗一兩甘艸二兩滑石三兩加生薑﹑蔥白煎。

𨿽云通治一切內外諸邪﹐然必如注中表裏三焦俱實者方可用。否則硝﹑黃之峻烈﹐石膏﹑滑石之沈寒﹐尋常之癥豈能堪此﹖雙解散已除去大黃﹑芒硝﹐而石膏﹑滑石二味﹐予意尙以爲

卷一表裏之劑

葛根黃連黃芩湯

葛根半斤甘艸﹝炙﹞黃芩二兩黃連二兩太陽誤下﹐熱入陽明﹐故於解表中﹐淸陽明之熱以止利。

卷一表裏之劑

三黃石膏湯

石膏一兩五錢黃芩黃連黃柏七錢梔子二十个麻黃淡豉二合每服一兩﹐姜三片﹐棗二枚﹐細茶一撮煎服。

三焦郁熱﹐毒火熾盛﹐非三黃﹑石膏不足以祛之。尢妙在麻黃﹑豆豉開解肌表﹐使郁火通行。此正如淸風滌煩﹐非發風助火也。

卷一表裏之劑

五積散

白芷陳皮濃朴六分當歸川芎芍藥茯苓桔梗八分蒼術枳殼七分半夏麻黃四分漧薑肉桂﹝重表者用桂枝﹞甘艸三分加姜﹑蔥煎。

仲景治傷寒﹐發表則麻黃﹑桂枝﹐溫中則漧薑﹑附子﹐簡當的確﹐開後學無限法門。此方不過發表溫中耳﹐而藥味繁多﹐通治五積﹐豈有一人之身﹐五積咸備﹐而尙能有活者乎﹖若其人只有一積﹐或多則二積﹐豈可以五積並治者治之乎﹖後人於本方再合人參敗毒散﹐名曰五積交加散﹐則更不解所謂矣。

卷一表裏之劑

麻黃白術湯

靑皮陳皮黃連﹝酒炒﹞黃柏﹝酒炒﹞甘艸﹝炙﹞升麻二分柴胡桂枝人參黃濃朴蒼術﹝泔浸﹞白術﹝土炒﹞豬苓三分茯苓澤瀉吳萸四分白蔻炒曲各五分麻黃﹝不去節﹞六分杏仁四粒分二服。

藥須對癥而發。見一癥﹐治一癥﹐合病則合治之﹐並病則並治之﹐如是而已﹐未聞可以六經通治也。方中藥有二十二味﹐補散溫涼﹐一齊用到。卽如升﹑柴﹑麻﹑桂等﹐豈不與喘促無力相妨乎﹖黃連﹑黃柏等豈不與臍有動气﹑小腹急痛相戾乎﹖不謂東垣老人亦有此等方﹐何況自檜以下。

卷一表裏之劑

參蘇飲

人參紫蘇漧葛前胡半夏﹝薑汁炒﹞茯苓七錢五分陳皮﹝去白﹞甘艸枳殼﹝麩炒﹞桔梗木香二錢每五錢加姜﹑棗煎。

補散兼行﹐風痰並解﹐當病卽止﹐不爲過量﹐制方最佳。

卷一表裏之劑

香蘇飲

香附﹝炒﹞紫蘇二錢陳皮﹝去白﹞一錢甘艸七分加姜﹑蔥煎。

外疏風而內行气﹐正以輕松流利爲佳﹐不必動輒峻劑也。

卷一表裏之劑

茵陳丸

茵陳梔子鱉甲芒硝二兩大黃五兩常山杏仁﹝炒﹞三兩巴豆一兩﹝去心皮﹐炒﹞豆豉五合蜜丸。

天行厲气﹐取效每有不可以常理論者。至瘧及赤白痢﹐自有正法治之﹐何必冒險以冀幸﹐汪庵反以爲佳方﹐吾不解也。

卷二和解之劑

小柴胡湯

柴胡八兩半夏半升人參甘艸黃芩生薑三兩大棗十二枚少陽爲半表半里之經。邪在表者可汗﹐邪在裏者不可汗也﹔邪在表者可吐﹐邪在裏者不可吐也﹔邪在裏者可下﹐邪在表者不可下也。須知此之所謂半表半里者﹐乃在陰陽交界之所﹐陽經將盡﹐乎欲入太陰﹐營衛不和﹐陰陽交戰﹐並非謂表裏受邪﹐若大柴胡可表可下例也。仲景嘉惠後世﹐獨開和解一門﹐俾後人有所持循﹐不犯禁忌。蓋和者﹐和其裏也﹔解者﹐解其表也。和其裏﹐則邪不得內犯陰經﹔解其表﹐則邪仍從陽出。故不必用汗吐下之法﹐而陰陽不爭﹐表裏並解矣。小柴胡湯乃變大柴胡之法﹐而別出心裁﹐用人參以固本﹐又用甘艸﹑姜﹑棗以助脾胃﹐又用黃芩以淸裏熱﹐使內地奠安﹐無復返顧之慮。我旣深溝髙壘﹐有不戰而屈人之勢﹐而又用柴胡以專散少陽之邪﹐用半夏消痰行气以化逆﹐譬之自守已固﹐而又時出遊騎﹐以蹴踏之﹐使之進無所得﹐退無所據﹐有不冰消瓦解者乎﹖此則仲景立方之微意﹐非通於神明者不能也。注中凡仲景所加減之方﹐皆精當不磨﹐有專治而無通治﹐此其所以可貴也﹐學人須細細參之﹐則於和解一門﹐思過半也。

卷二和解之劑

黃連湯

黃連﹝炒﹞漧薑﹝炒﹞桂枝甘艸三兩人參二兩半夏半升大棗十二枚變姜連瀉心之法而爲升降陰陽之法。寒熱並用﹐補散兼行﹐和法之最佳者。

卷二和解之劑

黃芩湯

黃芩三兩芍藥甘艸二兩大棗十二枚古未有治下利之方﹐自仲景立此法﹐以調和腸胃爲主﹐後人踵事而增﹐藥味太多﹐失之龐雜者不免矣。

卷二和解之劑

芍藥甘艸湯

白芍藥甘艸﹝炙﹞各四兩不通則痛。腹中不和﹐气逆而有濁陰﹐此但用甘酸化陰之法﹐而逆气自消﹐亦髙明柔克之義

卷二和解之劑

栝蔞薤白白酒湯

栝蔞一枚薤白三兩白酒四斤薤白通陽﹐栝蔞散團結之气﹐再加白酒以行气血﹐自能消陰翳而開痺結。故不必用辛散耗血之品﹐以傷至髙之元气也。

卷二和解之劑

溫膽湯

陳皮﹝去白﹞半夏﹝姜制﹞茯苓甘艸枳實﹝麩炒﹞竹茹加姜煎。

膽爲淸靜之府﹐又气血皆少之經。痰火擾之﹐則膽熱而諸病叢生矣。溫膽者﹐非因膽寒而與爲溫之也﹐正欲其溫而不熱﹐守其淸靜之故常。方中用二陳﹑竹茹卽是此意。

卷二和解之劑

逍遙散

柴胡當歸﹝酒拌﹞白芍﹝酒炒﹞白術﹝土炒﹞茯苓一錢甘艸﹝炙﹞五分加煨姜﹑薄荷煎。

逍遙散﹐於調營扶土之中﹐用條達肝木﹐宣通膽气之法﹐最爲解郁之善劑。五臟惟肝爲最剛﹐而又於令爲春﹐於行爲木﹐具發生長養之機。一有怫郁﹐則其性怒張﹐不可復制﹔且火旺則克金﹐木旺則克土﹐波及他髒﹐理固宜然。此於調養之中﹐寓疏通條達之法﹐使之得遂其性而諸病自安。加丹參﹑香附二味﹐以調經更妙﹐蓋婦人多郁故也。

卷二和解之劑

六和湯

砂仁藿香濃朴杏仁半夏扁豆木瓜人參白術赤苓甘艸姜棗扁豆一味﹐古方多用之﹐以其有淸暑利濕﹑健脾之功也。予以爲扁豆之性最劣﹐減去扁豆﹑人參二味更妙。

卷二和解之劑

藿香正气散

藿香紫蘇白芷大腹皮茯苓三兩白術﹝土炒﹞陳皮半夏曲濃朴﹝姜制﹞桔梗二兩甘艸一兩每服五錢。

辟穢祛邪﹐兼治瘴气。由其芳烈之性﹐足以勝之﹐而又兼用化痰利濕之品﹐以顧脾胃。

中州一和﹐則客邪自解矣。

卷二和解之劑

三解湯

柴胡麻黃﹝去節﹞澤瀉各三錢一日一作之瘧﹐邪在衛﹔間日一作之瘧﹐邪在營﹔三陰大瘧﹐則邪在腑。皆由先受熱﹑後受寒所致﹐故陰陽交爭。《內經》之訓﹐昭然如揭日月。後人紛紛聚訟﹐各出己見﹐反致拋荒

卷二和解之劑

淸脾飲

靑皮濃朴﹝醋炒﹞柴胡黃芩﹝炒﹞半夏﹝姜制﹞茯苓白術﹝土炒﹞甘艸﹝炙﹞艸果加姜煎。

瘧一癥﹐《內經》論之甚詳﹐從無一語及髒﹐可見瘧邪斷無入髒之理。《巢氏病源》妄爲分發﹐識者譏之。淸脾飲﹐變小柴胡之制而用黃芩﹐蓋欲其淸營分之熱邪﹐使之仍從衛出耳。並非病在脾經淸脾以治瘧也。

卷二和解之劑

黃連阿膠丸

黃連一兩茯苓二兩阿膠﹝炒﹞一兩爲末﹐水熬阿膠爲丸。

黃連阿膠之法﹐開於仲景。但阿膠一味﹐所重者在井水﹐而不在驢皮。因濟水伏流﹐惟阿井通於濟﹐故有平肝滋腎之功。後來射利之徒﹐更將牛﹑羊﹑豬﹑犬雜皮﹐一槪入膠﹐敗人脾胃﹐不如不用爲佳。

卷二和解之劑

姜茶飲

生薑陳細茶每味約三錢﹐濃煎服。

此亦調和陰陽之法。病輕淺者可用。

卷二和解之劑

蘆根湯

蘆根一斤竹茹一斤生薑二兩粳米一合此治熱郁胃中﹑作嘔作吐則可。若云治寒冷傷胃﹐則予不敢深信。

卷二和解之劑

陰陽水

沸湯井水各半鐘和服。

此法甚佳﹐極平淡﹐極神奇﹐屢用屢效之方也。

卷二和解之劑

甘艸黑豆湯

甘艸二兩黑豆半升但稱解藥毒而已﹐非治病之方也。

卷二理气之劑

補中益气湯

黃﹝蜜炙﹞一錢五分人參甘艸﹝炙﹞一錢白術﹝土炒﹞陳皮﹝畱白﹞當歸五分升麻二分柴胡三分姜三片﹑棗二枚煎。

气也者﹐人之所賴以生者也。大气積於胸中﹐歸於丹田﹐呼出則由心達肺﹐吸入則由肝納腎﹐無一處不到﹐無一息或停。故宗气爲一身之主﹐外護肌表﹐則爲衛气﹔內統血脈﹐則爲營气﹔散布於各臟腑﹐則爲各臟腑之气。人能順而養之﹐則气平而血亦和﹐尙何疾病之有﹖無如七情擾於中﹐六淫侵於外﹐斯百變叢生﹐而鬱气﹑逆气﹑動气﹑滯气﹑痞气﹑燥气﹑寒气﹑痰气﹑濕气﹑水气種種气病﹐指不勝屈矣。醫者當細心剖析﹐對癥施治﹐方免貽誤。汪庵於理气門中﹐首選補中益气湯﹐誠以東垣辧內傷﹑外感剴切詳明﹐使人於陽虛發熱之癥不誤作傷寒妄汗妄下﹐保全無限民命﹐實爲功於千古。卽如此方﹐於主治注中﹐治一切淸陽下陷﹐中气不足之癥。臨後二語﹐明白了當﹐本無謬訛。若使東垣﹐遇陰虛發熱及上實下虛之癥﹐亦斷不用此方。乃不善學人﹐每有先入之見﹐膠執於中﹐一遇發熱﹐不論陽虛陰虛﹐不論上實下實﹐遂謂甘溫能除大熱﹐動輒參﹑﹑升﹑柴﹐爲害非小。《醫貫》曰「讀傷寒書而不讀東垣書﹐則內傷不明而殺人多矣﹔讀東垣而不讀丹溪書﹐則陰虛不明而殺人多矣。

」此誠持平之論也。夫學醫而知宗仰東垣﹐不可謂非有志之士﹐然尙不可預有成心﹐又況峻烈之品﹐險怪之法﹐豈可輕試乎哉﹖

卷二理气之劑

烏藥順气散

烏藥橘紅二錢麻黃﹝去節﹞川芎白芷桔梗枳殼﹝炒﹞一錢僵蠶﹝去絲嘴﹐炒﹞炮姜甘艸﹝炙﹞五分加姜蔥煎。

中風之癥﹐皆由气血虧虛﹐外風乘隙而入﹐盒飯著意調營﹐使風從衛出﹔又或痰火內蘊﹐外風乘之﹐盒飯淸營﹑化痰﹑息風﹑理气。此方多用升散於養血化痰﹐二義闕然﹐與注中治中風等癥未爲合法也。

卷二理气之劑

蘇子降气湯

蘇子半夏前胡濃朴﹝姜炒﹞橘紅當歸一錢甘艸﹝炙﹞肉桂五分加姜煎。

此等方施之於濕痰壅塞﹑中脘不舒者﹐尙嫌其太燥。乃注中主治虛陽上攻﹑喘嗽嘔血等癥﹐是益火加薪。吾見其立敗也。

卷二理气之劑

木香順气湯

木香艸蔻仁益智蒼術二分濃朴四分靑皮陳皮半夏吳茱萸﹝湯泡﹞漧薑二分茯苓澤瀉二分升麻柴胡一分當歸五分東垣此方﹐升淸降濁﹐使中脘開通﹐極有意義。但辛燥太過﹐宜酌用之。

卷二理气之劑

四磨湯

檳榔沈香烏藥人參等分﹐濃磨﹐煎三﹑四沸﹐溫服。

四磨湯﹐原爲气逆喘急而設。若用人參﹐不如勿服之爲佳矣。除人參﹐加木香﹑枳實者爲宜﹐且於气厥者尢合。

卷二理气之劑

越鞠丸

香附﹝醋炒﹞蒼術﹝泔浸炒﹞撫芎神曲﹝炒﹞梔子﹝炒黑﹞

等分曲糊爲丸。

凡郁病必先气病。气得流通﹐郁於何有﹖此方注云﹕統治六郁。豈有一時而六郁並集者乎﹖須知古人立方不過昭示大法。气郁者﹐香附爲君﹔濕郁者﹐蒼術爲君﹔血郁者﹐川芎爲君﹔食郁者﹐神曲爲君﹔火郁者﹐梔子爲君。相其病在何處﹐酌量加減﹐方能得古人之意﹐而不泥古人之方。讀一切方書﹐皆當作如是觀。

卷二理气之劑

七气湯

半夏﹝薑汁炒﹞五錢濃朴﹝薑汁炒﹞三錢茯苓四錢紫蘇二錢加姜棗煎。

七情受病﹐兼有痰涎﹐一時舉發則有之。理气化痰﹐開解鬱結﹐七气湯所以爲佳也。

卷二理气之劑

四七湯

人參官桂半夏一錢甘艸五分加姜煎。

越鞠丸治气實之郁﹐四七湯治气虛之郁。虛則寒生﹐不可謂气病絕無寒癥也。備此一法﹐庶無偏勝之患。

卷二理气之劑

代赭旋復湯

旋復花三兩代赭石一兩人參二兩甘艸三兩半夏半升生薑五兩大棗十二枚汗吐下後﹐中虛气逆﹐不可再攻。故用重以鎭之﹐甘以緩之﹐辛以散之之法。

卷二理气之劑

丁香柿蒂湯

丁香柿蒂二錢人參一錢生薑五片呃逆之癥非一端。若腎气不收﹐厥逆而上﹐頭汗微喘﹐當用大劑參附以收攝眞陽﹐此治連珠發呃之要法﹐非丁香﹑柿蒂等所能勝任也。若因寒犯胃﹐气郁而呃者﹐則此方爲宜。丹溪乃以相火上衝之呃爲辭﹐豈呃逆之癥﹐但有火呃﹐竟無寒呃乎﹖是又過當之談矣。

卷二理气之劑

橘皮竹茹湯

橘皮竹茹人參甘艸半夏麥冬赤苓枇杷葉加姜棗煎。

此則治痰火之呃﹐而不可以治胃寒之呃。若誤用之﹐則輕者增劇。

卷二理气之劑

定喘湯

白果二十一枚﹝炒黃﹞麻黃半夏﹝姜制﹞款冬花三錢桑皮﹝蜜炙﹞蘇子二錢杏仁﹝去皮尖﹞黃芩一錢五分甘艸一錢加姜煎。

治痰先理气﹐不爲疏泄﹐則膠固不通。此定喘用麻黃之意也。

卷二理血之劑

四物湯

當歸﹝酒洗﹞生地三錢芍藥二錢芎一錢五分血之取義﹐一爲榮。榮者﹐發榮也﹐非血則無以潤臟腑﹑灌經脈﹑養百骸﹐此滋長之義也。一爲營。營者﹐營壘也。非血則無以充形質﹑實腠理﹑固百脈﹐此內守之義也。水谷之精﹐聚於中焦﹐受气變化﹐然後成血﹐日生幾何﹖不知調養﹐而反行耗散﹐血病多多矣。或目睛流血﹐耳中出血﹐鼻中衄血﹐口中吐血﹐舌痛出血﹐牙宣出血﹐毛竅出血﹐小溲溺血﹐大便瀉血﹐或崩漏﹐或痔漏﹐或蓄血如狂﹐或血痞作脹﹐或經閉不通﹐或妄行血脫﹐以致跌撲之傷血﹑瘡瘍之潰血。病旣種種不同﹐治病之法﹐或補之﹐或養之﹐或涼之﹐或溫之﹐或散之﹐或破之﹐立方須一一對癥。理血門以四物湯爲主方﹐藥𨿽四味﹐而三陰並治。當歸甘溫養脾﹐而使血有統﹔白芍酸寒斂肝﹐而使血能藏﹔生地甘寒滋腎﹐而益血﹔川芎辛溫通气﹐而行血。調補血分之法﹐於斯著矣﹐乃或有譽之太過﹐毀之失實者﹐不可以不辧也。譽之過者﹐謂能治一切亡血及婦人經病。夫亡血之癥﹐各有所由起﹐此方專於補血滋腎而已﹐無他手眼。不溯其源﹐而逐其流﹐豈能有濟﹖至婦人經病﹐多有气郁﹑伏寒﹑痰塞等﹐正未可以陰寒之品一槪混投﹐此譽之太過也。毀之失實者﹐謂川芎一味﹐辛散太過﹐恐血未生而气先耗。殊不知亡血之人脾胃必弱﹐若無川芎爲之使﹐則陰寒之品﹐未能滋補而反以礙脾﹐此毀之失實也。至精求之﹐以爲凡治血癥﹐當宗長沙法﹐兼用補气之藥﹐無陽﹐則陰無以生﹐此論最確。又恐執定有形之血不能速生﹐無形之气所當急固﹐遂至補气之藥多於補血﹐是又矯枉過正﹐反坐拋荒本位之失矣﹗此愈不可不知也。

卷二理血之劑

當歸補血湯

黃﹝炙﹞一兩當歸﹝酒洗﹞二錢空心服。

當歸補血湯﹐黃多於當歸五倍﹐以之專治气分﹐尙恐滿中。若云養血﹐則輕重尙宜斟酌

卷二理血之劑

歸脾湯

人參白術﹝土炒﹞茯神棗仁﹝炒﹞龍眼肉二錢黃﹝炙﹞一錢五分當歸﹝酒洗﹞一錢木香甘艸﹝炙﹞五分遠志一錢姜﹑棗煎。

歸脾湯專治心脾﹐陰中之陽藥。故不用地黃﹑白芍。後人加作黑歸脾﹐殊失立方之旨矣。

卷二理血之劑

養心湯

黃﹝蜜炙﹞茯苓茯神當歸﹝酒洗﹞半夏曲川芎一兩甘艸﹝炙﹞一錢柏子仁﹝去油﹞酸棗仁﹝炒﹞遠志﹝去心﹞五味子人參肉桂二錢五分每服五錢。

方中心經藥爲多﹐而其餘佐使﹐亦能配合﹐引入心臟。故專以養心爲名﹐制方極有意義。

卷二理血之劑

人參養營湯

人參白術黃﹝蜜炙﹞甘艸﹝炙﹞陳皮桂心當歸﹝酒拌﹞一錢熟地五味子﹝炒﹞茯苓七分遠志五分白芍一錢五分加姜﹑棗煎。

此實三陰並補﹐气血交養之劑。注中但言治脾肺兩經﹐未免掛漏。論者但議其及肺與不及肺﹐抑末也。

卷二理血之劑

龍腦雞蘇丸

雞蘇葉一兩六錢生地黃六錢麥冬四錢蒲黃﹝炒﹞木通阿膠﹝炒﹞銀柴胡二錢甘艸一錢五分黃一錢人參一錢先將木通﹑柴胡浸二日﹐熬汁﹔地黃浸汁﹐熬膏﹔再加蜜三兩﹐煉過和丸。

淸郁熱而瀉濕火﹐此方最佳。惟近日之阿膠斷不可用﹐柴胡﹑黃﹐再爲酌減﹐斯盡善矣。

卷二理血之劑

咳血方

靑黛﹝水飛﹞栝蔞仁﹝去油﹞海石﹝炒黑﹞山梔﹝炒黑﹞訶子肉等分爲末﹐蜜丸。噙化。嗽甚加杏仁。

咳嗽痰血﹐固屬君相之火犯肺。此方但淸火而不治血﹐乃去所擾則自安之義。然業經失血則肺已大傷﹐豈可置之不論不議。去訶子而加淸養肺陰之藥﹐始爲得之。

卷二理血之劑

獨聖散

白芨爲末﹐每服二錢﹐臨臥糯米湯下。

肺壞能補﹐惟有白芨﹐此「獨聖」之所以得名也。

卷二理血之劑

淸咽太平丸

薄荷十兩川芎防風犀角柿霜甘艸二兩桔梗三兩蜜丸。

於淸涼中寓升散之法﹐非特火郁則發之﹐亦非此不能淸解上焦也。

卷二理血之劑

還元水

童便。

取十一﹑二歲無病童子﹐不茹葷辛﹐淸澈如水者﹐去頭尾﹐熱飲。冬則用湯溫之﹐或加藕汁和服。

童便乃眞陰﹐又無嗜欲﹐以之滋腎降火﹐誠治血之妙品。

卷二理血之劑

麻黃人參芍藥湯

桂枝五分麻黃黃甘艸﹝炙﹞白芍各一錢人參三分大麥冬三分五味子五粒當歸五分熱服。

麻黃人參湯﹐非教人補中當用散藥﹐正教人散中當用補藥也。气血虧弱之人﹐易受外感﹐風寒深入﹐不得不爲表散。若徑用麻桂等湯﹐發汗後﹐虛陽欲絕矣。東垣立此方﹐以治虛人之

卷二理血之劑

犀角地黃湯

生地黃一兩五錢白芍一兩丹皮犀角二錢五分每服五錢。

犀角化斑解毒﹐涼血淸心﹐又能引地黃直達腎經﹐壯水制火﹐故吐衄癥中多用之。然治心腎則有餘﹐而非肺肝之正藥﹐若治衄血等﹐不如羚羊角之效。至謂升麻可代犀角﹐則其說尢謬。旣有郁火﹐再加風藥﹐逼血上升﹐不旋踵而敗矣﹗

卷二理血之劑

桃仁承气湯

桃仁五十粒﹝去皮尖﹐研﹞大黃四兩芒硝甘艸桂枝一兩此方《準繩》以爲當用桂﹐諭西江等以爲當用枝。予則以爲主治注中有「外癥不解」一語﹐此四字最爲著眼﹐有桃仁﹑大黃﹑芒硝﹑甘艸以治裏﹐必當用桂枝以解表。仲景立方固無遺

卷二理血之劑

抵當湯

水蛭三十个﹝豬脂熬黑﹞虻虫三十个﹝去頭足翅﹞桃仁二十枚﹝去皮尖﹐研﹞大黃四兩﹝酒浸﹞

此癥𨿽瘀熱結於少腹極陰之處﹐不得以裏癥名之﹐蓋膀胱乃太陽本經之病﹐非由太陽傳裏之癥。但水蛭﹑虻虫二味﹐人不敢用﹐卽代抵當丸﹐尙嫌其太峻。

卷二理血之劑

槐花散

槐花﹝炒﹞側柏葉﹝杵﹞荊芥﹝炒黑﹞枳殼﹝炒﹞

等分爲末﹐每三錢米飲下。

陳修園云「五臟各有守經之血﹐六腑無血﹐試看豬﹑羊腸胃中﹐豈有一絲一點之血﹖世人謂巨口吐紅爲胃血者﹐妄也。」此說頗有識解﹐惜其但見得一層﹐尙遺漏一層。予特申明之﹐夫五臟主藏﹐故各有守髒之血﹔六腑主傳﹐故無守腑之血。方其無病之時﹐胃中納水谷﹐大小腸傳糟粕。腸胃中本無血也﹐血但流灌於腑外﹐以榮養之。《經》所謂「灑陳六腑」﹐此一語不得滑口讀過。迨至火勢衝激﹐或濕熱燻蒸﹐逼血入於腑中﹐腑不能容﹐隨受亦隨出矣。故血淋﹑尿血﹐血之由小腸而出者也﹔瀉血﹑痔血﹐血之由大腸而出者也。大小腸旣有血癥﹐而胃獨無血癥﹐有是理乎﹖胃經之血隨火上升﹐直從食管而出﹐往往盈碗﹑盈盆。至內傷之血﹐則由肺經气管而出﹐自是兩途。故胃血易治﹐肺血難治。數千年來﹐從未有將無血而有血之故徹底發明者﹐予故因論槐花散一方﹐而詳及之。

槐花散﹐寒涼太過﹐腸風下血﹐中气必虛﹐再用陰寒﹐血更凝結。方中去柏葉﹐加參﹑術﹑當歸﹑陳皮﹑甘艸﹐庶有瘳乎﹖

卷二理血之劑

秦艽白術散

秦艽白術歸尾﹝酒洗﹞桃仁﹝研﹞一兩枳實﹝面炒﹞皂角子﹝燒﹐存性﹞澤瀉五錢地楡三錢麵糊丸。

凡痔漏之疾﹐多起於濕熱下注﹐然又有本體陰虛者。一味去風燥濕﹐反致劫陰。況服皂角子者﹐令人每發眩暈。此方立意𨿽佳﹐然陰虛者﹐未可輕投也。

卷二理血之劑

芍藥湯

芍藥一兩歸尾黃芩黃連五錢大黃三錢木香檳榔甘艸﹝炙﹞二錢桂一錢五分此卽通因通用之法。濕熱鬱蒸﹐气血瘀壅﹐故下利而後重。行血理气﹐則血止而後重自除矣。

卷二理血之劑

蒼術地楡湯

蒼術﹝泔浸炒﹞三兩地楡﹝炒黑﹞一兩每一兩煎。

一燥濕﹐一涼血﹐亦治下利之正法。然止此二味﹐尙未足以扶土和營也。

卷二理血之劑

小薊飲子

小薊蒲黃﹝炒黑﹞藕節滑石木通當歸生地黃梔子﹝炒﹞淡竹葉甘艸各五分淸心與小腸之熱﹐滋腎水而通膀胱﹐自可以治淋而止痛。

卷二理血之劑

復元羌活湯

柴胡五錢當歸栝蔞根穿山甲﹝炮﹞二錢甘艸紅花二錢桃仁五十﹝去皮尖﹐研﹞大黃一兩﹝酒浸﹞

每服一兩﹐加酒煎。

治跌撲損傷之法﹐破瘀第一﹐行气次之﹐活血生新又次之。此方再加一﹑二味行气之藥更佳

卷二祛風之劑

小續命湯

防風一錢二分桂枝麻黃杏仁﹝去皮尖﹐炒研﹞芎﹝酒洗﹞白芍﹝酒炒﹞人參甘艸﹝炙﹞黃芩﹝酒炒﹞防己八分附子四分每服三錢﹐加姜﹑棗煎。

天地之气﹐郁而必宣。風也者﹐乃大塊噫气﹐鼓蕩萬物者也。然有和風﹐有烈風﹐有怪厲之風﹐有微柔之風。和風﹐則不疾不徐﹐人縱感之﹐不爲大害﹔烈風﹐則咸知畏避﹐受者反少﹔怪厲之風本不常有﹔惟微柔之風﹐最易中人﹐微則難防﹐柔則善入。虛人腠理不密﹐外風乘隙而投﹐由表及裏﹐病亦由淺入深。前於《醫醇剩義》中已將中絡﹑中經﹑中腑﹑中髒之癥﹐縷析條分﹐玆不復贅。但於各方後﹐竊附管見。小續命湯﹐乃治六經中風之通劑﹐方中補气血﹐去風寒﹐淸濕熱之藥俱備﹐非各分門類之專方。易老加減法﹐亦不過示人以用藥之大凡。至於入腑﹑入髒之癥﹐則固未嘗議及也。

卷二祛風之劑

侯氏黑散

菊花四十分防風白術十分桔梗八分人參茯苓當歸川芎榦姜桂枝細辛牡蠣礬石三分上末﹐用溫酒調方寸匕﹐服二十日﹔再冷服四十日﹐共六十日止。則藥積腹中矣。

此方佳處﹐全在平肝息風。內風不動﹐則不與外風勾結﹐此便是阻截之法。諭西江盛稱其用牡蠣﹑礬石堵禦之妙。予請爲進一解﹐當實衛气以爲城垣﹐當養營血以堅壁壘。若使藥積腹中﹐以爲堵截﹐吾恐風不得入者﹐气血亦由此不通。無怪誤解塡塞空竅者之滋議也。

卷二祛風之劑

大秦艽湯

秦艽石膏二兩當歸﹝酒洗﹞白芍﹝酒炒﹞川芎生地﹝酒洗﹞熟地白術﹝土炒﹞茯苓甘艸﹝炙﹞防風黃芩﹝酒炒﹞羌活獨活白芷一兩細辛五錢每服一兩。

此方劉宗濃與諭嘉言俱謂其風藥太多﹐不能養血﹑益筋骨﹔汪庵又謂﹕用此方者﹐取效甚多。各執一見。予謂方中四物咸備﹐不可謂無血藥也﹐若中風初起﹐表邪重者﹐用之尙可取效。然石膏﹑細辛二味必須減去。

卷二祛風之劑

三生飲

生南星一兩生川烏﹝去皮﹞五錢生附子﹝去皮﹞五錢木香二錢每服一兩﹐加人參一兩煎。

「邪之所湊﹐其气必虛」是也﹐然邪往從之﹐虛處轉實﹐又何說邪﹖東垣謂﹕中風非外風﹐乃本气自病﹐太屬偏執。此等峻猛之藥﹐𨿽有人參﹐气虛者能任受耶﹖如諭嘉言之加減爲宜。

卷二祛風之劑

地黃飲子

熟地黃巴戟﹝去心﹞山茱萸肉蓯蓉﹝酒浸﹞附子﹝炮﹞官桂石斛茯苓遠志麥冬石菖蒲五味子等分﹐每服五錢﹐入薄荷少許﹐姜﹑棗煎服。

淸肝气以益水之源﹐納腎气以制火之僭。水能涵木﹐孤陽不升則心气通﹐而舌喑自解矣。

惟足廢不能行﹐尙當加壯筋利節之藥。至其不用風藥﹐正恐以助火﹐故特爲迸去﹐未可議之也。

卷二祛風之劑

順風勻气散

白術二錢烏藥一錢五分人參天麻五分沈香﹝磨﹞三分白芷蘇葉木瓜靑皮甘艸﹝炙﹞三錢加姜煎。

順風勻气﹐全是气分藥﹐並無活血舒筋之藥。以之順气疏風則可﹐若治半身不遂﹐口眼斜﹐當加血藥舒筋爲是。

卷二祛風之劑

丸

艸以五月五日﹑七月七日﹑九月九日采者佳。不拘多少﹐揀去粗莖﹐畱枝﹑花﹑葉﹑實﹐酒拌蒸曬九次﹐蜜丸。

之性﹐一味搜風逐濕。若風濕相摶﹑腿足麻痺﹐及諸濕瘡皆可用。以治中風僻﹐徒益之燥耳。

卷二祛風之劑

牽正散

白附子僵蠶全蠍等分爲末﹐每二錢酒調服。

但口眼斜﹐而別無他癥﹐則經絡臟腑均未受傷﹐乃太陽﹑陽明兩經之風痰蘊熱所致。

三藥直走內絡﹐祛風化痰﹐極爲得力﹐故不必加血藥也。

卷二祛風之劑

如聖散

羌活防風白芷柴胡甘艸黃芩半夏川芎芍藥當歸烏藥加姜煎。入薑汁﹑竹瀝服。柔痙加白術﹑桂枝﹐剛痙則加蒼術﹑麻黃﹐口噤﹑切牙﹑大便實加大黃。

活血祛風﹐化痰淸熱﹐剛柔二痙﹐加減亦有法。此節庵方之佳者。

卷二祛風之劑

獨活湯

獨活羌活防風細辛桂心白薇當歸芎半夏人參茯神遠志肉菖蒲五錢甘艸﹝炙﹞二錢五分每服一兩﹐加姜﹑棗煎。

此以息肝風爲第一義﹐養心神次之﹐化痰淸熱又次之﹐方法極有條理。

卷二祛風之劑

小活絡丹

川烏﹝炮去臍皮﹞艸烏﹝炮去皮﹞膽星六兩地龍﹝洗焙漧﹞乳香﹝去油﹞沒藥﹝另研﹞三兩三錢酒丸。

藥力頗峻﹐果有頑痰﹑死血則可用。若寒濕流筋及血不養筋者﹐不可誤投。

卷二祛風之劑

消風散

荊芥陳皮﹝去白﹞濃朴﹝薑汁炒﹞甘艸﹝炙﹞五錢防風羌活藿香僵蠶﹝洗炒﹞蟬蛻川芎人參茯苓二兩爲末﹐每服三錢﹐茶湯下。

風熱上攻﹐治當淸解﹐過用辛散﹐是發風助火矣﹐殊非正法也。

卷二祛風之劑

淸空膏

黃芩﹝酒炒﹞黃連﹝酒炒﹞羌活防風一兩柴胡七錢川芎五錢甘艸﹝炙﹞一兩五錢爲末﹐每服三錢﹐茶調如膏﹐白湯送下。

如少陰頭痛﹐加細辛﹔太陰頭痛﹑脈緩﹑有痰﹐去羌活﹑防風﹑川芎﹑甘艸﹐加半夏﹔如偏頭痛﹐服之不愈﹐減羌活﹑防風﹑川芎一半﹐加柴胡一倍﹔如自汗﹑發熱﹑惡熱而渴﹐此陽明頭痛﹐只與白虎湯﹐加白芷。

此則寓淸涼於升散中﹐爲治風熱之大法。若陽明頭痛﹑少陰厥痛﹑血虛頭痛﹐又當別用方法矣。

卷二祛風之劑

胃風湯

人參白術﹝土炒﹞茯苓當歸﹝酒炒﹞芎桂﹝炒﹞芍藥﹝酒炒﹞

等分﹐加粟米百餘粒煎。

卷二祛風之劑

東垣胃風湯

升麻一錢二分麻黃﹝不去節﹞一錢白芷一錢二分葛根一錢柴胡五分羌活五分本五分蒼術五分蔓荊五分艸蔻五分黃柏五分當歸五分炙甘艸五分加姜﹑棗煎易老胃風湯﹐養血柔肝﹐補脾和胃﹐並無一味風藥﹐而治法特妙。蓋緣肝木太旺﹐動而生風﹐犯胃克脾﹐故見飧泄腸風等癥﹐但須肝木一和﹐則內風自息。若東垣之胃風湯﹐純用風藥﹐且燥亦太過﹐不及遠矣。

卷二祛風之劑

上中下通用痛風丸

川芎一兩黃柏﹝酒炒﹞蒼術﹝泔洗﹞南星﹝姜制﹞二兩桃仁﹝去皮尖﹐搗﹞

神曲﹝炒﹞防己白芷一兩羌活威靈仙﹝酒拌﹞三錢龍膽艸一兩桂枝三錢紅花二錢麵糊丸。

此於風寒濕之外﹐又兼治痰與血。丹溪原自謂通劑﹐不過舉此以示大法。病有專在何經者﹐必須對癥立方﹐不得用此通共之劑﹐反傷無病之處也。

卷二祛風之劑

史國公藥酒方

羌活防風白術﹝土炒﹞當歸﹝酒洗﹞川牛膝﹝酒浸﹞川萆杜仲﹝薑汁炒﹞

松節﹝杵﹞虎脛骨﹝酥炙﹞鱉甲﹝酥炙﹞晚蠶砂﹝炒﹞二兩秦艽蒼耳子﹝炮捶碎﹞

四兩枸杞五兩茄根八兩﹝蒸熟﹞

爲粗末﹐絹袋盛﹐浸無灰酒三十斤﹐煮熟退火毒服﹐每日數次﹐常令醺醺不斷。

此酒祛風利濕頗有力﹐於實癥爲宜。若气虛者當加補气藥﹐血虛者當加補血藥。

卷二祛風之劑

蠲痺湯

黃﹝蜜炙﹞當歸﹝酒洗﹞赤芍﹝酒炒﹞羌活防風片子姜黃﹝酒炒﹞甘艸﹝炙﹞

加姜棗煎。

營衛不虧﹐風何由入﹖不調營衛﹐而多用風藥者﹐非升痰卽助火。此方營衛兼顧﹐而又能祛風利濕﹐痺癥中之善方也。

卷二祛風之劑

三痺湯

人參黃茯苓甘艸當歸川芎白芍生地黃杜仲﹝薑汁炒﹞桂心川牛膝川續斷細辛秦艽川獨活防風等分﹐加姜棗煎。

峻補气血﹐而祛風﹑除寒﹑利濕之法悉寓乎其中﹐本末兼該﹐誠治痺之上策也。

卷二祛風之劑

獨活寄生湯

獨活桑寄生秦艽防風細辛當歸﹝酒洗﹞芍藥﹝酒炒﹞川芎﹝酒洗﹞熟地杜仲﹝薑汁炒﹞牛膝人參茯苓甘艸桂心等分﹐每服四錢。

獨活﹐取其獨立不搖﹐不須根據傍﹔寄生取其附木而生﹐大得根據傍。二者相濟﹐又能利筋節而祛風。再兼平補營衛﹐疏通寒濕﹐用意頗爲周到。

卷二祛風之劑

沈香天麻丸

羌活五錢獨活四錢沈香益智仁川烏二錢附子﹝炮﹞天麻防風半夏三錢當歸甘艸僵蠶一錢五分每服五錢﹐姜三片煎。

以之治風寒痰厥則可﹐若因風化火﹐兼有痰涎者﹐斷不可用。

卷二祛風之劑

通頂散

藜蘆甘艸﹝生用﹞細辛人參川芎一錢石膏五錢爲末﹐用一字吹入鼻中﹐有嚏者肺气未絕﹐可治。

不過欲其通陽開竅耳﹐然太覺煩瑣﹐不如皂莢散之便捷也。

卷二祛風之劑

烏梅擦牙關方

烏梅揩擦牙齦﹐涎出卽開。

木旺則克土﹐木燥則筋急﹐泄木緩筋﹐則土郁自開矣。

卷三祛寒之劑

理中湯

白術﹝陳壁土炒﹞二兩人參漧薑﹝炮﹞甘艸﹝炙﹞一兩每服四錢。自利腹痛者加木香﹐不痛利多者倍加白術﹐渴者倍白術﹐蜷臥沈重利不止加附子﹐腹滿去甘艸﹐嘔吐去白術加半夏﹑薑汁﹐臍下動气則去術加桂﹐悸加茯苓﹐陰黃加茵陳﹐寒結胸加枳實。本方等分蜜丸﹐名理中丸。

寒有外感﹑有傳經﹑有直中﹑有痼冷。外感之寒先病在表﹐後傳入裏﹐必發熱而惡寒﹐此傷寒之寒病也﹔直中之寒﹐手足厥冷﹐並不發熱﹔痼冷在內﹐遇寒而發﹐暴猝厥逆﹐其勢尢重﹐此中寒門之寒病也。施治之法﹐傷寒一門﹐在表者宜辛散﹐傳裏者宜辛溫。中寒一門﹐則每用辛熱回陽急救之法。此傷寒﹑中寒治法之分也。理中湯﹐治傷寒太陰病﹐腹痛﹑便溏等癥﹐亦通治中脘虛寒。惟云治結胸吐蛔﹐感寒霍亂﹐此兩條則宜去人參﹑甘艸﹐量加濃朴﹑

卷三祛寒之劑

四逆湯

附子一枚﹝生用﹞漧薑一兩甘艸﹝炙﹞二兩冷服。面赤加蔥九莖﹐腹痛加芍藥二兩﹐咽痛加桔梗一兩﹐利止﹐脈不出加人參二兩﹐嘔吐生薑二兩。

四逆湯爲四肢厥逆而設。仲景立此方﹐以治傷寒之少陰癥。若太陰之腹痛下利﹑完谷不化﹐厥陰之惡寒不汗﹑四肢厥冷者亦宜之。蓋陰慘之气深入於裏﹐眞陽幾幾欲絕﹐非此純陽之品﹐不足以破陰气而發陽光。又恐姜附之性過於燥烈﹐反傷上焦﹐故倍用甘艸以緩之。立方之法﹐盡美盡善。後人分傳經爲熱厥﹐直中爲寒厥﹐程郊倩譏之。然亦有未可盡非者。仲景曰「傷寒一二日至四五日而厥者﹐必發熱﹐應下之。」此明明說厥逆在前﹐發熱在後﹐及至發熱則不復厥冷﹐乃傷寒失下之癥﹐故蕩滌邪滯﹐則發熱自退﹐本非爲厥而不熱者言也。

程氏又云「下之者﹐下其熱﹐非下其厥也﹐遇發熱則可下﹐遇厥則萬不可下。」此數語最爲明白了當﹐可見傳經之邪亦自有當下者﹐但不可槪謂之熱厥耳。四逆者﹐必手冷過肘﹐足冷過膝﹐脈沈細無力﹐腹痛下利等象咸備﹐方可用之﹐否則不可輕投。

卷三祛寒之劑

當歸四逆湯

當歸桂枝芍藥細辛三兩甘艸﹝炙﹞通艸二兩大棗二十五枚仲景又曰﹕其人素有久寒者加吳茱萸二升﹑生薑半斤﹐酒六升﹐和煮﹐名四逆加吳茱萸生薑厥陰爲藏血之經﹐故當歸四逆湯以和營爲主﹐加桂枝﹑細辛以和衛﹐營衛和則厥自解矣。

𨿽有寒而不加姜附者﹐恐燥烈太過﹐劫陰耗血也。

卷三祛寒之劑

四逆散

柴胡芍藥﹝炒﹞枳實﹝麩炒﹞甘艸﹝炙﹞

等分爲末﹐水調飲。

四逆散乃表裏並治之劑。熱結於內﹐陽气不能外達﹐故里熱而外寒﹐又不可攻下以礙厥。

故但用枳實以散郁熱﹐仍用柴胡以達陽邪﹐陽邪外泄﹐則手足自溫矣。

卷三祛寒之劑

眞武湯

附子﹝炮﹞一枚白術﹝炒﹞三兩茯苓白芍﹝炒﹞生薑三兩北方曰幽都﹐乃陰寒濕濁之地﹐賴眞武之神﹐運用水火以鎭攝之﹐濁陰方漸得解散。此方取名眞武﹐乃專治腎臟之劑。坎之爲象﹐一陽居二陰之中。水中之火﹐是爲眞火﹐此火一衰﹐則腎水泛濫。停於下焦﹐則腹痛自利﹔水气犯中焦﹐則作噦﹐欲吐不吐﹔水气犯上焦﹐則咳嗽﹑心悸﹑頭眩。方中姜﹑附以助眞陽﹐用苓﹑術以制二陰﹐水气一收﹐則上中下三焦俱無病矣。

卷三祛寒之劑

白通加人尿豬膽汁湯

蔥白四莖漧薑一兩附子﹝炮﹞一枚人尿五合豬膽汁一合少陰病﹐下利脈微。服白通湯後﹐利不止﹐厥逆無脈﹐此爲陰寒過甚﹐陽气將絕之候。

加人尿﹑豬膽汁者﹐以類相從之義也。服後脈暴出﹐則陽气盡泄﹐孤立無根據﹐故隨脫而死。

脈微續者﹐陽气漸回﹐以次可復﹐故得生。外用蔥艾熨灸气海﹑關元。表裏通陽﹐亦爲善策。

卷三祛寒之劑

吳茱萸湯

吳茱萸﹝泡﹞一升人參三兩大棗十二枚生薑六兩吳茱萸辛烈善降﹐得姜之溫通﹐用以破除陰气有餘矣。又恐辛燥太過﹐耗气劫陰﹐故用人參﹑大棗之甘緩以濟之﹐又能補土扶陽﹐使濁陰不得上干淸道﹐治法更爲周到。

卷三祛寒之劑

大建中湯

蜀椒二合漧薑四兩人參二兩煎﹐去滓﹐內飴糖一升﹐微煎溫服。

非人參不能大補心脾﹐非姜椒不能大祛寒气﹐故曰大建中。又有飴糖之甘緩以殺姜椒之辛燥。非聖於醫者﹐不辧有此。

卷三祛寒之劑

十四味建中湯

黃﹝蜜炙﹞人參白術﹝土炒﹞茯苓甘艸﹝蜜炙﹞半夏﹝姜制﹞當歸﹝酒洗﹞白芍﹝酒炒﹞熟地川芎麥冬肉蓯蓉附子肉桂加姜棗煎。

於十全大補中又加四味﹐究竟陽藥太多﹐若以治陰虛之勞瘠﹐非抱薪救火乎﹖至樂令建中湯﹐加柴胡﹑細辛之開透善走﹐欲其創建中气﹐不亦難乎﹗

卷三祛寒之劑

小建中湯

桂枝生薑三兩芍藥六兩甘艸﹝炙﹞一兩大棗十二枚入飴糖一升﹐微火解服。

肝木太彊﹐則脾土受制。脾陽不運﹐虛則寒生﹐陰气日凝﹐陽气日削﹐故見腸鳴﹑泄瀉﹑腹痛等癥。小建中湯之義﹐全在抑木扶土。當從吳氏之說﹐用肉桂而不用桂枝。肉桂溫裏﹐桂枝解表﹐用各有當也。且肉桂性能殺木﹐合芍藥以制肝﹐又用姜﹑棗﹑甘艸﹑飴糖之甘溫以補脾﹐斯中州之陽气發舒﹐而陰寒盡退矣。

卷三祛寒之劑

白術附子湯

白術二兩甘艸一兩附子﹝炮﹞一枚每服五錢。姜五片﹑棗一枚煎。

此爲治腎風之藥﹐腎爲水髒﹐得火則平﹐而濁陰退所矣。若肝風頭眩﹐則當用養血之劑。

誤用此方﹐則風火相搏﹐而病益劇﹐不可不知也。

卷三祛寒之劑

益元湯

附子﹝炮﹞榦姜艾葉黃連知母人參麥冬五味子甘艸加姜﹑棗﹑蔥白煎﹐入童便一匙﹐冷服。

戴陽者﹐陰不抱陽﹑虛陽上浮﹐幾幾欲絕。若誤作熱癥治﹐立見敗壞。此方用姜﹑附﹑艾葉

卷三祛寒之劑

回陽救急湯

附子﹝炮﹞漧薑肉桂人參五分白術茯苓一錢半夏陳皮七分甘艸二分五味子九粒加姜煎﹐入麝三釐調服。無脈加豬膽汁﹐泄瀉加升麻﹑黃﹐嘔吐加薑汁﹐吐涎沫加鹽炒吳茱萸。

此方治中寒之緩癥則可。若云救急﹐則姜附中又合六君﹑五味子﹐反令姜﹑附之性多所牽制﹐不如四逆湯﹐爲能斬關奪門也。

卷三祛寒之劑

四神丸

破故紙﹝酒浸一宿﹐炒﹞四兩五味子﹝炒﹞三兩肉豆蔻﹝面裹煨﹞二兩吳茱萸﹝鹽湯泡﹞一兩用大棗百枚﹑生薑八兩﹐切片同煮爛﹐去姜﹐取棗肉搗丸。每服二錢﹐臨臥鹽湯下。

命門爲日用之火﹐所以薰蒸脾胃﹐運化谷食。若腎瀉者﹐宜二神丸。脾瀉者﹐若由木旺克土﹐則吳茱萸能散厥陰之气﹐用以抑木則可﹔非此則不如去五味子﹐吳萸﹐加茴香﹐木香者之爲佳也。

卷三祛寒之劑

感應丸

木香肉豆蔻丁香一兩五錢漧薑﹝炮﹞百艸霜一兩杏仁一百四十粒﹝去皮尖﹞巴豆七十粒﹝去心﹑皮﹑膜﹑油﹞

巴豆﹑杏仁另研﹐同前藥末和勻﹐用好黃蠟六兩溶化﹐重絹濾去渣﹐好酒一升﹐於砂鍋內煮數沸﹐候酒冷蠟浮﹐用淸油一兩﹐銚內熬熟﹐取蠟四兩同化成汁﹐就銚內和前藥末乘熱拌勻﹐丸如豆大。每服三十丸﹐空心姜湯下。

制方之法﹐極有巧思﹐然走者太走﹐而澀者太澀﹐偏師陷陣﹐終不如堂堂正正之爲得也。

譽之者嘆爲𨿽有巴豆﹐服之不瀉﹐此不過藉蠟性爲之封固耳﹐吾不敢以爲神妙也。

卷三祛寒之劑

導气湯

川楝子四錢木香三錢茴香二錢吳茱萸一錢﹝湯泡﹞

長流水煎。

此爲治疝之通劑﹐有川楝子苦寒﹐濟以茴香﹑木香﹑吳萸之辛溫﹐肝腎並顧﹐寒濕盡祛﹐至爲妥善。

卷三祛寒之劑

天臺烏藥散

烏藥木香茴香﹝鹽炒﹞良姜﹝炒﹞靑皮五錢檳榔二个川楝子十个巴豆七十一粒先以巴豆微打破﹐同川楝麩炒黑﹐去麩及巴豆﹐同余藥爲末﹐酒下一錢。

治疝大法﹐當溫腎柔肝﹐兼治寒濕﹐何至用巴豆之峻攻﹐不及導气湯遠矣。

卷三祛寒之劑

疝气方

吳茱萸枳殼梔子山楂﹝炒﹞荔枝核﹝﹞

等分爲末。空心﹐長流水下二錢。

此方亦平易近人﹐𨿽無近效﹐然較之烏藥散要穩妥多矣。

卷三祛寒之劑

橘核丸

橘核川楝子海藻海帶昆布桃仁二兩延胡索濃朴枳實木通桂心木香五錢酒糊丸鹽湯或酒下。

此乃治疝之專劑。理气﹑破血﹑軟堅﹑行水之法俱備﹐其知痛楚者不可誤用。

卷三淸暑之劑

四味香薷飲

香薷一兩濃朴﹝薑汁炒﹞扁豆﹝炒﹞五錢黃連﹝姜炒﹞三錢冷服。

暑濕三气﹐初學不能分別﹐多致錯誤﹐今爲明白言之。時當夏令﹐天气下降﹐地气上升﹐人處其中。暑上侵而濕下襲﹐暑爲天之气﹐濕乃地之气﹐其熱之甚者則爲﹐此三气之分也。今就暑病門中﹐先論暑癥﹐𨿽有冒暑﹑傷暑﹑中暑﹑伏暑等名﹐不過略分輕重﹐其爲陽邪則一也﹐其因暑而貪涼受風者便是傷風﹐因暑而食冷受寒者便是傷寒﹐但與冬月之傷風﹑傷寒治法不同。因暑傷風﹐當辛涼表散﹔因暑傷寒當於淸解中參用溫藥﹐此爲正法。四味香薷飲﹐乃治感冒暑气﹑陽邪遏抑之劑﹐卽冬月傷風中用桂枝﹑荊﹑防之例。今人誤以香薷爲涼藥﹐不論是何暑病﹐首先用之﹐殊可怪嘆。

卷三淸暑之劑

淸暑益气湯

黃一錢人參一錢白術﹝炒﹞五分蒼術一錢神曲五分﹝炒﹞陳皮靑皮﹝麩炒﹞甘艸﹝炙﹞麥冬五味子當歸﹝酒洗﹞黃柏﹝酒炒﹞澤瀉各二分升麻一錢葛根三分姜棗煎。

淸暑益气湯﹐藥味龐雜﹐補者補而消者消﹐升者升而瀉者瀉﹐將何所適從乎﹖且主治下﹐有胸滿气促一條﹐則黃﹑升麻在所當禁。予謂此等癥﹐但須淸心養胃﹐健脾利濕足矣﹐何必如此小題大做。東垣先生﹐予最爲服膺﹐惟此等方不敢阿好。

卷三淸暑之劑

生脈散

人參麥冬五分五味子七粒肝主气﹐心主血。生脈散養心肺之陰﹐使气血得以榮養一身﹔而又有酸斂之品﹐以收耗散之气﹐止汗定咳。虛人無外感者﹐暑月宜之。

卷三淸暑之劑

六一散

滑石六兩甘艸一兩爲末﹐冷水或燈心湯調下。本方加辰砂﹐名益元散﹔加薄荷﹐名雞蘇散﹔加靑黛﹐名碧玉散。

六一散﹐施之於體壯熱盛﹐濃濃太過之人則可。若體虛气弱者﹐則寒傷脾而滑傷腎﹐反致飲食減少﹐津虧作渴。至益元散﹑雞蘇散﹑碧玉散﹐亦同此例也﹐不可因夏月而一槪混投。

卷三淸暑之劑

縮脾飲

砂仁艸果﹝煨去皮﹞烏梅甘艸﹝炙﹞四兩扁豆﹝炒研﹞漧葛二兩。

方中辛燥太過﹐用以健脾去濕則可。若謂淸暑﹑除煩﹑止渴﹐吾不謂然。

卷三淸暑之劑

消暑丸

半夏一斤﹝醋五斤煮幹﹞茯苓甘艸半斤﹝生用﹞

薑汁糊丸﹐勿見生水。熱湯下。

消暑丸不治暑而治濕﹐使濕去而暑亦降﹐用意甚佳。然必須兼淸解之藥一﹑二味爲得。

卷三淸暑之劑

大順散

漧薑桂杏仁﹝去皮尖﹞甘艸等分。

先將甘艸用白砂炒﹐次入姜﹑杏炒過﹐去砂﹐合桂爲末。每服二錢。

此卽治暑月之傷寒也。因暑傷寒﹐故但治寒而不治暑。

卷三利濕之劑

五苓散

豬苓茯苓白術﹝炒﹞十八銖澤瀉一兩六銖半桂五錢濕爲地之气﹐其中人也緩﹐其入人也深﹐其爲病也不可以疾而已。坐臥卑濕﹐汗漬雨淋﹐此濕之自外來者也﹔多食濃膩﹐過嗜茶酒﹐此濕之自內生者也。治濕必先理脾﹐脾土健運﹐始能滲濕﹐此定法也。又須分利﹐使濁陰從下而出﹐亦定法也。五苓散﹐仲景本爲脈浮﹑小便不利﹑微熱﹑消渴﹑表裏有病者而設。方中宜用桂枝﹐不可用肉桂。後人遂通治諸濕﹑腹滿﹑水飲﹑水腫﹑嘔逆﹑泄瀉﹑水寒射肺或喘或咳﹑中暑煩渴﹑身熱頭痛﹑膀胱熱﹑便祕而渴﹑霍亂吐瀉﹑痰飲濕癥﹑身痛身重等癥。總之治寒濕則宜用肉桂﹐不宜用桂枝。若重陰生陽﹐積濕化熱﹐盒飯加淸利之藥﹐並桂枝亦不可用矣。至加減之附方﹐各有宜稱﹐亦當細細參之。

卷三利濕之劑

豬苓湯

豬苓澤瀉茯苓滑石阿膠各一兩五苓散治濕濁不化﹐故用術桂﹐以通陽而化濁﹔豬苓湯治陽邪入裏﹐故用滑石﹑阿膠﹐以降熱而存津。至於統治少陰下利﹐六七日﹐咳而嘔渴﹐心煩不得眠﹐乃借瀉膀胱以淸腎臟﹐是活用之法﹐而非正治也。

卷三利濕之劑

茯苓甘艸湯

茯苓桂枝二兩甘艸一兩生薑二兩茯苓宜於獨重﹐以其能滲濕安神也。姜桂性溫﹐開解腠理﹐能逐水气從毛竅而出﹐用甘艸以補土和中﹐方法特妙。

卷三利濕之劑

小半夏加茯苓湯

半夏一升茯苓三兩生薑半斤古人立方﹐有藥味少而分兩重者﹐專走一門﹐爲功甚巨﹐如半夏等湯是也。痰去﹐則眩悸自

卷三利濕之劑

加味腎气丸

熟地四兩茯苓三兩﹝乳拌﹞山藥﹝炒﹞丹皮﹝酒炒﹞山萸肉﹝酒潤﹞澤瀉﹝酒浸﹞川牛膝﹝酒浸﹞車前子﹝炒﹞肉桂一兩附子﹝制﹞五錢蜜丸。

此方之妙﹐全在導龍歸海。命腎之火衰微﹐濁陰日漸凝結﹐始則小便不利﹐繼則水气泛溢﹐腹脹肢腫。但用分利之劑﹐徒然耗正劫陰﹐小便仍不能利﹐惟用附桂以直達命腎﹐使命門之火得以燻蒸脾胃﹐腎中之眞陽發越﹐則腎气通暢﹐而寒水亦行﹐小便通﹐則泛濫之水如眾流赴壑矣。人但知水能克火﹐而不知火亦能制水﹐發陽光以消陰翳﹐此類是也。

卷三利濕之劑

越婢湯

麻黃六兩石膏八兩生薑三兩甘艸二兩大棗十二枚風與水在皮膚之間﹐故但腫而脹﹐變小靑龍之制﹐使風﹑水俱從毛竅而出﹐故名越婢。

越婢者﹐悅脾也。

卷三利濕之劑

防己黃湯

防己黃一兩白術七錢五分甘艸五錢﹝炙﹞

每服五錢﹐加姜棗煎。

去風先養血﹐治濕先健脾﹐此一定之法。此癥乃風與水相乘﹐非血虛生風之比。故但用治風逐水健脾之藥﹐而不必加血藥。但得水气去而腠理實﹐則風水亦不能獨畱矣。

卷三利濕之劑

腎著湯

漧薑﹝炮﹞茯苓四兩甘艸﹝炙﹞白術﹝炒﹞二兩方中但燥濕健脾﹐而不用溫腎之藥。緣此癥乃積濕下注於腎﹐非腎之寒水爲病也。若虛寒之體﹐卽少加附子﹑杜仲亦可。

卷三利濕之劑

舟車丸

黑牽牛四兩﹝炒﹞大黃二兩﹝酒浸﹞甘遂﹝面裹煨﹞大戟﹝面裹煨﹞淨芫花﹝醋炒﹞靑皮﹝炒﹞橘紅一兩木香五錢輕粉一錢水丸。

仲景十棗湯﹐已極峻厲﹐此更厲而加厲﹐縱形气俱實﹐豈能堪此。予謂此等癥全是陰結﹐非陽不通﹐宜用附桂兼疏肝逐水之劑。此等方法萬不可用。

卷三利濕之劑

疏鑿飲子

羌活秦艽檳榔大腹皮茯苓皮椒目木通澤瀉赤小豆商陸等分加姜皮煎疏鑿飲﹐名色甚佳﹐用藥亦較舟車丸已輕一等﹐然吾見服商陸者﹐必然大瀉﹐胸腹驟寬﹐不超時而復脹﹐萬無生理。蓋逐水自前陰而出者得生﹐自後陰而出者必死﹐學人愼之哉﹗

卷三利濕之劑

實脾飲

白術﹝土炒﹞茯苓甘艸﹝炙﹞濃朴﹝姜炒﹞木香附子大腹皮艸豆蔻木瓜片黑姜加姜棗煎主治條下﹐有色悴聲短﹑口不渴﹑二便利數語﹐則此癥乃脾腎虛寒。當用香砂六君﹐合溫腎滲濕之劑。若徒事破气利濕﹐色悴者不更加憔悴乎。

卷三利濕之劑

五皮飲

五加皮地骨皮茯苓皮大腹皮生薑皮此亦爲水邪客於皮膚而設。以其病不在上﹐故不用發汗逐水之法﹐而但利小便也。

卷三利濕之劑

麥門冬湯

麥門冬五十枚﹝姜炒﹞粳米五十粒麥門冬湯﹐解之者多談玄理﹐予則謂初起便見喘滿﹐則明是淸肅之令不能下行﹐故水溢髙原也。擬以桑白皮﹑栝蔞皮﹑苡仁米等代之﹐亦未爲不可。

卷三利濕之劑

羌活勝濕湯

羌活獨活一錢川芎本防風甘艸﹝炙﹞五分蔓荊子三分此爲治在表之濕﹐故獨用風藥。關節利則濕除矣﹐且屬外來之淺恙﹐本不在健運分消之例。

卷三利濕之劑

中滿分消丸

濃朴﹝炒﹞一兩枳實﹝炒﹞黃連﹝炒﹞黃芩﹝炒﹞半夏﹝姜制﹞五錢陳皮知母﹝炒﹞四錢澤瀉三錢茯苓砂仁二錢漧薑二錢姜黃人參白術﹝炒﹞甘艸﹝炙﹞

豬苓一錢蒸餅丸﹐焙熱服。

中滿分消丸﹐解者謂治熱脹﹐此不過脾胃失職﹐積濕所化之熱耳﹐並非實火也。若有實火﹐則水气安得橫行﹐濁陰豈得復盛乎﹖惟其寓補脾胃之法於分消解散之中﹐不傷元气﹐極爲正法。

卷三利濕之劑

中滿分消湯

川烏漧薑生薑黃連人參當歸澤瀉靑皮麻黃蓽澄茄柴胡二錢吳茱萸艸蔻仁濃朴黃黃柏五分益智仁木香半夏茯苓升麻三分熱服。

此方於大隊溫補中﹐用黃連﹑黃﹐所謂從權以寒熱藥下之也。於中又升散﹐又分利﹐𨿽屬開鬼門﹐潔淨府之法﹐究竟歧路太多矣。

卷三利濕之劑

大橘皮湯

滑石六錢甘艸一錢赤茯苓一錢豬苓白術﹝土炒﹞澤瀉桂五分陳皮一錢五分木香檳榔三分加姜煎﹐每服五錢利小便﹐卽所以實大腸﹐使小腸之水滲入膀胱﹐而不入大腸﹐則五苓散中肉桂一味尢爲得力也。

卷三利濕之劑

茵陳蒿湯

茵陳六兩大黃二兩﹝酒浸﹞梔子十四枚﹝炒﹞

凡發黃癥﹐二便不利者﹐用大黃﹔若二便如常﹐當去大黃用黃連﹔至寒濕陰黃﹐則又當於分利中用熱藥矣。

卷三利濕之劑

八正散

車前子木通瞿麥蓄甘艸梢梔子﹝炒黑﹞滑石大黃加燈艸煎。

此方治實火下注小腸﹑膀胱者則可。若陰虛夾濕火之體﹐盒飯去大黃﹐加天冬﹑丹參﹑丹皮

卷三利濕之劑

萆釐淸飲

川萆石菖蒲烏藥益智仁等分甘艸梢減半入鹽﹐食前服。

凡淋癥﹐皆由於濕熱﹐小便頻數﹐其爲腎虛夾熱可知﹐但當於滋腎中加淸利之藥。若烏藥﹑益智仁之溫澀﹐是反行禁錮而非釐淸。解者謂此以疏泄爲禁止﹐吾不謂然。

卷三利濕之劑

琥珀散

滑石二錢琥珀木通蓄木香當歸郁金﹝炒﹞一錢爲末服。

上焦之熱下注小腸﹑膀胱﹐精道與溺道混淆﹐故成淋癥。此於淸利中少加气藥﹐以釐淸濁﹐

卷三利濕之劑

防己飲

防己木通檳榔生地﹝酒炒﹞川芎﹝炒﹞白術﹝炒﹞蒼術﹝鹽炒﹞黃柏﹝酒炒﹞甘艸梢犀角食前服。

濕熱爲病﹐不宜調補﹐亦不宜攻下。此方於健脾燥濕中﹐寓滋陰涼血之法﹐最爲合度。

卷三利濕之劑

當歸拈痛方

茵陳﹝酒炒﹞羌活防風升麻葛根蒼術白術甘艸﹝炙﹞黃芩﹝酒炒﹞苦參﹝酒炒﹞知母﹝酒炒﹞當歸豬苓澤瀉空心服疏風所以勝濕﹐健脾所以滲濕﹐通小便所以利濕。上下中三焦之濕盡去﹐則熱亦解散﹐而徧身之痛止矣。此不治痛﹐而痛自止之法也。

卷三利濕之劑

禹功散

黑牽牛四兩茴香一兩﹝炒﹞

爲末﹐每一錢薑汁調下。

此方峻猛﹐不可輕用。

卷三利濕之劑

升陽除濕防風湯

蒼術﹝泔浸﹞四錢防風二錢茯苓白術芍藥一錢姜棗煎。

但升陽實脾﹐而濁陰自化﹐尢妙在不用升麻﹐最爲的當。

卷三潤燥之劑

瓊玉膏

地黃四斤茯苓十二兩人參六兩白蜜二斤先將地黃熬汁﹐去渣﹐入蜜煉稠﹐再將參苓爲末﹐和入磁罐封﹐水煮半日﹐白湯化服。

燥者﹐燥烈也﹐不能滋潤也。諭嘉言作涼字解﹐予於《醫醇剩義》中已詳論之。如瓊玉膏之潤燥亦善策也﹐人參﹑地黃气血並補﹐金水相生﹔又加茯苓以寧心而補土﹐則水升火降﹐而

卷三潤燥之劑

炙甘艸湯

甘艸﹝炙﹞四兩生薑桂枝三兩人參阿膠﹝蛤粉炒﹞二兩生地黃一斤麥冬﹝去心﹞麻仁半斤﹝研﹞大棗十二枚水﹑酒各半煎。內阿膠烊化服。

或疑姜桂之辛溫﹐恐不可以潤燥﹐不知此方仲景原爲傷寒脈結代﹐余邪未解者而設。故溫散與淸潤並行﹐使外邪淸﹐則正气醒﹐而血脈復也。

卷三潤燥之劑

麥門冬湯

麥門冬七升半夏一升人參三兩甘艸二兩大棗十二枚粳米三合半夏之性﹐用入溫燥藥中則燥﹐用入淸潤藥中﹐則下气而化痰。胃气開通﹐逆火自降﹐與徒用淸寒者﹐眞有霄壤之別。

卷三潤燥之劑

活血潤燥生津湯

當歸白芍熟地一錢天冬麥冬栝蔞各八分桃仁﹝研﹞紅花五分生津養血﹐本潤燥之正法。但桃仁﹑紅花𨿽云活血﹐恐其破血耳。

卷三潤燥之劑

淸燥湯

黃一錢五分蒼術﹝炒﹞一錢白術﹝炒﹞陳皮澤瀉五分人參茯苓升麻三分當歸﹝酒洗﹞生地麥冬甘艸﹝炙﹞神曲﹝炒﹞黃柏﹝酒炒﹞豬苓二分柴胡黃連﹝炒﹞一分五味子九粒每服五錢方名淸燥湯﹐而所用之藥﹐乃有二術﹑陳皮﹑黃柏﹑神曲等。以此淸燥﹐非抱薪救火乎﹖不知此癥之要﹐全在肺金受濕熱之邪一語。蓋熱爲積濕所化﹐濕不去則熱不淸﹐徒用淸滋﹐畱濕卽以畱熱﹐故毅然用燥濕之品﹐使濕去而熱亦淸﹐此其所以爲淸燥乎﹖

卷三潤燥之劑

滋燥養榮湯

當歸﹝酒洗﹞一錢生地熟地芍藥﹝炒﹞黃芩﹝酒炒﹞秦艽一錢防風甘艸五分若大便風祕﹐便可用秦艽﹑防風﹔若大便如常﹐盒飯減去。風藥善走與火鑠肺金不宜。

卷三潤燥之劑

搜風順气丸

大黃﹝九蒸九曬﹞五兩火麻仁郁李仁﹝去皮﹞山藥﹝酒蒸﹞山茱肉車前子牛膝﹝酒蒸﹞二兩菟絲子﹝酒洗﹞獨活防風檳榔枳殼﹝麩炒﹞一兩蜜丸。

此不過因大腸祕結﹐以之潤腸通气耳﹐乃本方自注﹕「久服則可百病皆除。」安有大黃﹑檳榔之峻下﹐而可以常服者乎﹖

卷三潤燥之劑

潤腸丸

大黃歸尾羌活五錢桃仁﹝研﹞火麻仁﹝去殼﹞一兩蜜丸。

此以通爲潤﹐非專於淸潤也。伏火燥結﹐得滌蕩而始淸﹐不待潤而燥自除矣。

卷三潤燥之劑

通幽湯

當歸身升麻桃仁﹝研﹞紅花甘艸﹝炙﹞一錢生地黃熟地五分𨿽云病在幽門﹐亦無專治幽門之藥﹐不外調和气血﹐開通胃府﹐淸升濁降﹐而上下自安。

惟不用香燥攻下﹐最爲有識。

卷三潤燥之劑

韭汁牛乳飲

韭菜汁牛乳等分﹐時時呷之。

韭汁祛瘀生新﹐又能開通胃气﹔牛乳補血潤燥﹐兼通大腸。不用辛熱﹐劫陰傷津﹐洵爲良法。

卷三潤燥之劑

黃湯

黃熟地芍藥五味子麥冬三兩天冬人參甘艸三錢茯苓一兩每服三錢。加烏梅﹑姜﹑棗煎。

气血並補﹐斂陰生津﹐極爲有力。惟方旣有五味﹐不必再加烏梅。

卷三潤燥之劑

消渴方

黃連天花粉生地汁藕汁牛乳將黃連﹑花粉爲末調服。

治胃熱消渴﹐無花粉宜重用﹐黃連當用胡連﹐蓋川連但能瀉心火﹐生津止渴不如胡連之爲佳也。

卷三潤燥之劑

地黃飲子

人參黃﹝蜜炙﹞甘艸﹝炙﹞生地熟地天冬麥冬枇杷葉﹝蜜炙﹞石斛澤瀉枳殼﹝麩炒﹞

等分﹐每服三錢。

此方妙處在淸金潤肺﹐以益水之源﹔又有澤瀉﹑枳殼以泄郁熱。斯渴止而煩躁亦除矣。

卷三潤燥之劑

白茯苓丸

茯苓黃連花粉萆熟地人參覆盆子玄參一兩石斛蛇牀子七錢五分雞三十具蜜丸﹐磁石湯送下。

金水俱傷﹐方成下消。蛇牀子燥烈如火﹐萬不可用﹐卽雞之消導﹑磁石之鎭墜﹐皆非此癥所宜。

卷三潤燥之劑

桑白皮等汁十味煎

桑白皮一斤地骨皮三斤﹝合煎﹞生地汁五升麥冬汁二升生葛根汁竹瀝三升生薑汁白蜜一升棗膏一升牛酥三合頗有淸肺化痰﹑除熱止咳之力。但久虛者恐其滑腸。或再加茯苓﹑懷藥﹑苡仁等﹐培土正以生金也。

卷三潤燥之劑

治久嗽方

白蜜二斤生薑二斤﹝取汁﹞

先秤銅銚﹐知斤兩訖﹐納蜜﹑薑汁﹐微火熬﹐令薑汁盡﹐惟有蜜斤兩在則止﹐每含如棗大一丸﹐日三服。

肺有伏寒﹐久咳不止者可用。若陰虛者不宜。

卷三潤燥之劑

豬膏酒

豬脂薑汁各二升﹝熬取三升﹐再入酒﹞酒五合分三服。

不過有此一法耳﹐若欲以此取效﹐吾恐其不能也。

卷三潤燥之劑

麻仁蘇子粥

火麻仁紫蘇子等分洗淨﹐合研﹐再用水研取汁煮粥啜。

气血虧虛﹐不可通利﹐惟此潤導之法最宜。

卷四瀉火之劑

黃連解毒湯

黃連黃芩黃柏梔子各等分此治實邪實火﹑表裏俱盛之劑。故用黃芩瀉肺火﹐黃連瀉心火﹐黃瀉腎火﹐又用梔子﹐令上焦之熱邪委婉而下。三焦通治﹐藥力頗峻。若表裏俱熱﹑胸痞﹑便祕﹑譫語者﹐盒飯去去而熱亦退。須細辧之。

卷四瀉火之劑

附子瀉心湯

大黃一兩黃連黃芩一兩附子一枚﹝去皮﹞

傷寒痞滿﹐在心胸而不在胃﹐故用三黃以瀉痞而去熱﹔然惡寒﹑汗出﹑陽气亦虛﹐故用附子溫腎固陽。寒熱並用﹐各有精義﹐非仲景其孰能之。

卷四瀉火之劑

半夏瀉心湯

半夏半升黃連一兩黃芩甘艸﹝炙﹞人參漧薑三兩大棗十二枚此爲誤下胸痞而設。陽邪郁於上焦﹐旣不能下﹐又不能仍從毛竅而出﹐惟有苦寒瀉熱之法﹐方能消痞解邪。而又恐陽邪旣去﹐濁陰上干﹐故於淸瀉中參入辛溫﹐以預截後患﹐此所以爲

卷四瀉火之劑

白虎湯

石膏一斤知母六兩甘艸二兩粳米六合先煮石膏數十沸﹐再投藥﹑米。米熟湯成﹐溫服。

同一石膏也﹐合麻黃用之﹐則爲靑龍﹔合知母用之﹐則爲白虎。一則欲其興雲致雨以解外邪﹔一則欲其淸肅肺胃﹐蕩滌內熱﹐義各有當也。然用此方者﹐必須審而又審﹐自汗而渴﹐脈大有力﹐數者咸備﹐方可與之。若一誤投﹐禍不旋踵。蓋緣此癥爲濕熱鬱蒸﹐故有汗而煩熱不解。旣有汗﹐故不可表﹐表則陽脫﹔亦不可下﹐下則耗陰。惟有大淸肺衛之熱爲正法也。

卷四瀉火之劑

竹葉石膏湯

竹葉二把石膏一斤人參三兩甘艸﹝炙﹞二兩麥冬一斤半夏半升粳米半升加姜煎。

治肺胃虛熱﹐故加人參﹑麥冬﹐加竹葉者﹐恐虛陽內犯胞絡也。

卷四瀉火之劑

升陽散火湯

柴胡八錢防風二錢五分葛根升麻羌活獨活人參白芍五錢炙甘艸三錢生甘艸三錢每服五錢。加姜﹑棗煎。

鬱結之火﹐逆而折之﹐則其勢愈激而上升。此則全用風藥解散﹐蓋火得風力而升﹐亦因風力

卷四瀉火之劑

涼膈散

連翹四兩大黃﹝酒浸﹞芒硝甘艸二兩梔子﹝炒黑﹞黃芩﹝酒炒﹞薄荷一兩爲末﹐每服三錢。加竹葉﹐生蜜煎。

解此方者﹐但云此上﹑中二焦瀉火之藥。旣下焦無病﹐豈得輕用芒硝﹖觀仲景三承气湯﹐邪在上者﹐不用芒硝可知也。殊不知主治條下有「大小便祕」一語﹐則下焦安得不並治乎﹖

卷四瀉火之劑

當歸龍薈丸

當歸﹝酒洗﹞龍膽艸﹝酒洗﹞梔子﹝炒黑﹞黃連﹝炒﹞黃柏﹝炒﹞黃芩﹝炒﹞

一兩大黃﹝酒浸﹞靑黛﹝水飛﹞蘆薈五錢木香二錢麝香五分蜜丸﹐姜湯下。

苦寒之至﹐無以復加﹐此等峻劑﹐豈可輕試﹖予意去三黃二香﹐庶幾可用耳。

卷四瀉火之劑

龍膽瀉肝湯

龍膽艸﹝酒炒﹞黃芩﹝炒﹞梔子﹝酒炒﹞澤瀉當歸﹝酒炒﹞車前子木通生地﹝酒炒﹞柴胡生甘艸肝膽火盛﹐濕熱鬱蒸者﹐此方爲宜。下部發病者尢妙。

卷四瀉火之劑

左金丸

黃連六兩﹝薑汁炒﹞吳茱萸一兩﹝鹽水炒﹞

水丸。

此方之妙全在苦降辛開﹐不但治脇痛﹑肝脹﹑吞酸﹑疝气等癥﹐卽以之治時邪﹑霍亂﹑轉筋

卷四瀉火之劑

瀉靑丸

龍膽艸山梔﹝炒﹞大黃﹝酒蒸﹞川芎當歸﹝酒洗﹞羌活防風等分﹐蜜丸。竹葉湯下。

肝性至剛﹐宜柔而不宜伐。此方但瀉肝經之郁火則可﹐若以之治驚恐﹑筋痿等癥﹐吾未見其

卷四瀉火之劑

瀉黃散

防風四兩藿香七錢山梔﹝炒黑﹞一兩石膏五錢甘艸二錢上末微炒﹐香酒調服。

有風藥以散伏火﹐有淸藥以瀉積熱。而又用甘緩以和中﹐使不傷正气﹐此法頗佳。

卷四瀉火之劑

淸胃散

生地丹皮黃連當歸升麻涼血解熱﹐升陽散火。胃气淸﹐則諸病自除矣。

卷四瀉火之劑

甘露飲

生地熟地天冬麥冬石斛茵陳黃芩枳殼枇杷葉甘艸等分每服五錢。

治胃虛發熱﹐兼有血癥者則可。若積濕化熱﹐又無血癥者﹐當去地黃﹐加花粉﹑茯苓等爲佳。

卷四瀉火之劑

瀉白散

桑白皮地骨皮一錢甘艸五分粳米百粒易老加黃連。

肺金有火﹐則淸肅之令不能下行﹐故灑淅寒熱﹐而咳嗽喘急。瀉肺火而補脾胃﹐則又顧母法

卷四瀉火之劑

導赤散

生地木通甘艸梢淡竹葉等分煎。

心經之火﹐每移於小腸﹐表裏相傳也。故治小腸之火﹐必兼淸心﹐此爲定法。

卷四瀉火之劑

蓮子淸心飲

石蓮肉人參黃茯苓柴胡三錢黃芩﹝炒﹞地骨皮麥冬車前子甘艸﹝炙﹞二錢空心服。

柴胡散肝膽之陽邪﹐木不助火﹐則心气亦安﹐又有參足以制之。故𨿽發熱煩渴而不相妨也。

卷四瀉火之劑

導赤各半湯

黃連黃芩犀角知母山梔滑石甘艸茯神麥冬人參加燈心﹑姜﹑棗煎。

越經癥乃心經之熱邪﹐上而通肺﹐本與小腸無關﹐其必兼瀉小腸者﹐欲令上焦之邪俱從小腸出也。

卷四瀉火之劑

普濟淸毒飲

黃芩﹝酒炒﹞黃連﹝酒炒﹞五錢陳皮﹝去白﹞甘艸﹝生用﹞玄參二錢連翹板藍根馬勃鼠粘子薄荷一錢僵蠶升麻七分柴胡桔梗二錢爲末﹐湯調﹐時時服之。

天行癘气﹐最爲酷烈。病在上焦者﹐天气中人﹐必於上也。此方淸熱解毒﹐祛癘疫之气最爲精當。

卷四瀉火之劑

淸震湯

升麻蒼術五錢荷葉一枚雷頭風者﹐本風陽上擾之癥﹐故宜升散而不宜淸寒。

卷四瀉火之劑

紫雪

黃金百兩寒水石石膏滑石磁石﹝水煮﹞三斤﹝搗﹐煎去渣﹐入後藥﹞升麻玄參甘艸﹝炙﹞半斤犀角羚羊角沈香木香五兩丁香一兩﹝並搗挫﹐入前藥汁中煎﹐去渣﹐入後藥﹞朴硝硝石各一斤﹝提淨入前藥汁中﹐微火煎﹐不住手將柳木攪﹐候汁欲凝﹐再入後藥﹞辰砂三兩﹝研細﹞麝香一兩二錢﹝研細入前藥拌勻﹞

合成退火气。冷水調服﹐每一二錢。

淸火解毒。淸神辟穢﹐色色俱備﹐治溫疫熱毒瘴气極佳。

卷四瀉火之劑

人參淸肌散

人參白術茯苓甘艸﹝炙﹞當歸赤芍柴胡漧葛半夏曲加姜﹑棗煎。

四君以補气﹐歸芍以養血﹐營衛調則虛煩自退。加柴葛者﹐因潮熱無汗﹐欲使陽明之邪從肌表出也。

卷四瀉火之劑

白術除濕湯

人參赤茯苓甘艸﹝炙﹞柴胡五錢白術一兩生地黃地骨皮知母澤瀉七錢每服五錢。

濕勝必化熱﹐重陰生陽也。此方名曰「除濕」﹐而淸熱之法悉寓乎其中﹐此眞善於淸熱者。

卷四瀉火之劑

淸骨散

銀柴胡一錢五分胡黃連秦艽鱉甲﹝童便炙﹞地骨皮靑蒿知母二錢甘艸﹝炙﹞五分病至骨蒸勞熱﹐全是有陽無陰矣。大劑養血尙恐不及﹐徒用淸涼﹐豈能有濟。且反傷胃气﹐非善治也。

卷四瀉火之劑

石膏散

石膏研細﹐每夕新汲水服方寸匕﹐取熱退爲度。

石膏非可常服之物﹐前哲𨿽有是方﹐吾不取也。

卷四瀉火之劑

二母散

知母﹝炒﹞貝母﹝炒﹞

等分﹐爲末服。古方二母各一兩﹐加巴霜十粒﹐姜三片﹐臨臥白湯嚼服。

但用二母﹐力亦淺薄﹐古方加巴霜十粒﹐尢爲不倫。

卷四瀉火之劑

利膈湯

薄荷荊芥防風桔梗甘艸人參牛蒡子﹝炒﹞

等分爲末﹐每服二錢﹐或加僵蠶。

痰火閉塞﹐故成咽痛﹐寒涼遏抑﹐益之病耳。此用輕淸解散之法﹐全不用寒涼﹐最爲妙法。

卷四瀉火之劑

甘桔湯

甘艸二兩﹐桔梗一兩﹐或等分。

甘﹑桔二味﹐爲咽喉必用之藥。至於加味之法﹐則當隨癥而施。

卷四瀉火之劑

玄參升麻湯

玄參升麻甘艸各等分玄參淸上焦浮游之火﹐升麻升陽而解毒﹐甘艸淸熱而解毒。藥只三味﹐簡而能到。

卷四瀉火之劑

消斑靑黛飲

靑黛黃連犀角石膏知母玄參梔子生地柴胡人參甘艸加姜﹑棗煎。

消毒化斑﹐頗爲有力。若實火熾盛﹐則地黃﹑人參尙宜酌減。

卷四瀉火之劑

玉屑無憂散

玄參黃連荊芥貫眾茯苓甘艸山豆根砂仁滑石五錢硼砂寒水石三錢爲末﹐每一錢先挑入口﹐徐以淸水咽下。

此治實火﹑實痰之重劑。若虛火聚於咽喉﹐閉結不通者﹐萬不可用。

卷四瀉火之劑

香連丸

黃連二十兩﹝吳茱萸十兩同炒﹐去茱萸用﹞木香四兩八錢醋糊丸﹐米飲下。

裏急後重者﹐气不通也﹐此亦苦降辛開之法。

卷四瀉火之劑

白頭翁湯

白頭翁二兩秦皮黃連黃柏三兩香連丸治气分不通之後重﹐此則治熱傷營血之後重﹐故但淸降而不用气分藥。

卷四瀉火之劑

腎熱湯

磁石﹝紅﹞牡蠣﹝鹽水煮﹞白術﹝炒﹞五兩麥冬芍藥四兩甘艸一兩生地汁蔥白大棗十五枚分三服。

淸寒重鎭﹐所以斂陰退火﹐加以健脾和胃﹐故爲有制之師。

卷四瀉火之劑

辛夷散

辛夷白芷升麻本防風川芎細辛木通甘艸等分爲末﹐每服三錢﹐茶調下。

辛散太過﹐疏風散寒則宜之﹐非瀉火門中之法。

卷四瀉火之劑

蒼耳散

白芷一兩薄荷辛夷五兩蒼耳子﹝炒﹞二錢五分爲末﹐食前蔥茶湯調下二錢。

鼻淵一癥有爲火爍﹐有爲風乘﹐有爲寒侵﹐種種不同。此但可施於風乘者耳﹐亦非瀉火門中之法也。

卷四除痰之劑

二陳湯

半夏﹝姜制﹞二錢陳皮﹝去白﹞茯苓一錢甘艸五分加姜煎。

痰之爲病最烈﹐痰之爲病亦最多。積濕與郁火二者爲生痰之大源。其餘或因風﹐或因寒﹐或因气﹐或因食﹐變怪百出﹐隨感而生﹐難可枚舉。治痰大法﹐濕則宜燥﹐火則宜淸﹐風則宜散﹐寒則宜溫﹐气則宜順﹐食則宜消。二陳湯爲治痰之主藥﹐以其有化痰理气﹑運脾和胃之功也。學人隨癥加減﹐因病而施﹐則用之不窮矣。

卷四除痰之劑

潤下丸

廣陳皮﹝去白﹞八兩﹝鹽水浸洗﹞甘艸二兩﹝蜜炙﹞

蒸餅糊丸。

此治痰而兼停飲者。

卷四除痰之劑

桂苓甘術湯

茯苓四兩桂枝白術二兩甘艸一兩此治痰而兼有風者。

卷四除痰之劑

淸气化痰丸

半夏﹝姜制﹞膽星一兩五錢橘紅枳實﹝麩炒﹞杏仁﹝去皮尖﹞栝蔞仁﹝去油﹞

黃芩﹝酒炒﹞茯苓一兩薑汁糊丸﹐淡姜湯下。

此治痰而兼有火者。

卷四除痰之劑

順气消食化痰丸

半夏﹝姜制﹞膽星一斤靑皮陳皮﹝去白﹞萊菔子﹝生用﹞蘇子﹝炒﹞山楂﹝炒﹞麥芽﹝炒﹞神曲﹝炒﹞杏仁﹝去皮尖﹐研﹞葛根香附﹝制﹞各一兩薑汁糊蒸餅爲丸。

此治痰而兼有食者。

卷四除痰之劑

淸肺飲

杏仁﹝去皮尖﹞貝母茯苓一錢桔梗五味子甘艸橘紅五分加姜煎。

此治痰而兼有濕火者。

卷四除痰之劑

金沸艸散

旋復花前胡細辛一錢荊芥一錢五分半夏五分赤茯苓六分甘艸﹝炙﹞三分加姜﹑棗煎。

此治痰而兼疏風者。

卷四除痰之劑

百花膏

百合款冬花等分蜜丸。

此治痰而兼淸熱者。

卷四除痰之劑

三仙丹

南星曲半夏曲四兩香附二兩糊丸。

此治痰而兼理气者。

卷四除痰之劑

半夏天麻白術湯

半夏﹝姜制﹞麥芽一錢五分神曲﹝炒﹞白術﹝炒﹞一錢蒼術﹝泔浸﹞人參黃﹝蜜制﹞陳皮茯苓澤瀉天麻五分漧薑三分黃柏二分﹝酒洗﹞

每服五錢。

此治痰而兼熄風者。

卷四除痰之劑

茯苓丸

半夏曲一兩茯苓一兩﹝乳拌﹞枳殼五錢﹝麩炒﹞風化硝二錢五分薑汁糊丸。

此治痼結之頑痰﹐非大實者不可輕投。

卷四除痰之劑

控涎丹

甘遂﹝去心﹞大戟﹝去皮﹞白芥子等分爲末糊丸﹐臨臥姜湯服。

此治痰而兼逐水者﹐亦不可輕用。

卷四除痰之劑

三子養親湯

紫蘇子白芥子萊菔子各微炒研煎服。

此治痰而兼降气者。

卷四除痰之劑

滌痰湯

半夏﹝姜制﹞膽星二錢五分橘紅枳實茯苓二錢人參菖蒲一錢竹茹七分甘艸五分加姜煎。

此治痰而兼去風淸心者。

卷四除痰之劑

礞石滚痰丸

靑礞石一兩沈香五錢大黃﹝酒蒸﹞黃芩八兩上將礞石打碎﹐用朴硝一兩同入瓦罐﹐鹽泥固濟﹐曬漧﹐火﹐研末﹐和諸藥水丸。

此治實痰實火者。

卷四除痰之劑

牛黃丸

膽星全蠍﹝去足焙﹞蟬蛻二錢五分牛黃白附子僵蠶﹝洗焙﹞防風天麻一錢五分麝香五分煮棗肉和水銀五分細研﹐入藥末爲丸﹐荊芥姜湯下。

此治痰而兼熄風淸心者。

卷四除痰之劑

辰砂散

辰砂一兩乳香棗仁五錢溫酒調下。

此治痰而兼定驚者。

卷四除痰之劑

白金丸

白礬三兩郁金七兩薄荷糊丸。

此治痰而兼解郁者。

卷四除痰之劑

靑州白丸子

白附子﹝生用﹞南星﹝生用﹞二兩半夏﹝水浸生衣﹐生用﹞一兩川烏﹝去皮臍生用﹞五錢爲末﹐絹袋盛之﹐水擺出粉。未盡﹐再搖再擺﹐以盡爲度。貯磁盆﹐日曬夜露﹐春五日﹑夏三日﹑秋七日﹑冬十日。曬漧﹐糯米糊丸如綠豆大﹐每服二十丸﹐姜湯下。

此治痰而兼祛風者。

卷四除痰之劑

星香散

膽星八錢木香二錢爲末服。

此治痰而兼行气者。

卷四除痰之劑

常山飲

常山﹝燒酒炒﹞二錢艸果﹝煨﹞檳榔知母貝母一錢烏梅二个姜三片棗一枚半酒半水煎﹐露一宿﹐日未出時﹐面東空心溫服。

此治痰而兼分陰陽者。瘧不可截﹐用此方者﹐每貽後患﹐大率邪伏於內﹐脾气受傷﹐致成脹滿者多矣。

卷四除痰之劑

截瘧七寶飲

常山﹝酒炒﹞艸果﹝煨﹞檳榔靑皮濃朴陳皮甘艸等分﹐用酒水各一鐘煎熟﹐絲棉蓋之﹐露一宿﹐於當發之早﹐面東溫服。

較前方之用知母﹑烏梅者稍可﹐然亦非正法也。

卷四消導之劑

平胃散

蒼術﹝泔浸﹞二錢濃朴﹝姜炒﹞陳皮﹝去白﹞甘艸﹝炙﹞一錢加姜棗煎。

人非脾胃無以養生。飲食不節﹐病卽隨之。多食辛辣則火生﹐多食生冷則寒生﹐多食濃濃則痰濕俱生。於是爲積聚﹐爲脹滿﹐爲瀉痢﹐種種俱見。平胃散乃治脾胃之聖劑﹐利濕化痞﹐消脹和中﹐兼治時疫瘴气﹐燥而不烈﹐故爲消導之首方

卷四消導之劑

枳術丸

白術三兩﹝土蒸﹞枳實一兩﹝麩炒﹞

爲末﹐荷葉包陳米飯煨幹爲丸。

一補脾﹐一去實﹐簡當有法﹐勿以其平易而忽之。

卷四消導之劑

保和丸

山楂三兩神曲﹝炒﹞茯苓半夏一兩陳皮萊菔子﹝微炒﹞連翹五錢曲糊丸﹐麥芽湯下。

此亦和中消導之平劑﹐惟連翹一味可以減去。

卷四消導之劑

健脾丸

人參白術﹝土炒﹞二兩陳皮麥芽﹝炒﹞一兩枳實三兩山楂一兩五錢神曲糊丸﹐米飲下。

此乃補中用消之法﹐正其善於用補也。否則滯濁之气不淸﹐縱有補劑必且格而不入矣。

卷四消導之劑

枳實消痞丸

枳實﹝麩炒﹞黃連﹝薑汁炒﹞五錢濃朴﹝姜炒﹞四錢半夏曲麥芽﹝炒﹞人參白術﹝土炒﹞甘艸﹝炙﹞茯苓三錢漧薑二錢蒸餅糊丸。

此方佳處全在姜連﹐苦辛便能平木﹐否則全不關照肝經。主治條下﹕「右關脈弦」一語﹐其

卷四消導之劑

痞气丸

黃連八錢濃朴五錢吳茱萸三錢白術﹝土炒﹞黃芩二錢茵陳﹝酒炒﹞漧薑﹝炮﹞

砂仁一錢五分人參茯苓一錢澤瀉一錢川烏﹝炮﹞川椒﹝炒﹞五錢桂巴豆霜四分蜜丸﹐燈艸湯下。

攻補兼行﹐而又苦辛開降﹐頗有意義。惟川烏﹑巴霜則斷不可用。

卷四消導之劑

葛花解酲湯

葛花豆蔻砂仁一錢木香一分靑皮陳皮人參白術﹝炒﹞茯苓四分神曲﹝炒﹞漧薑豬苓澤瀉三分補脾利濕﹐又兼快胃﹐故能治吐瀉痞滿等癥。用葛花者﹐所以解酒毒。

卷四消導之劑

鱉甲飲

鱉甲﹝醋炙﹞白術﹝土炒﹞黃芎白芍﹝酒炒﹞檳榔艸果﹝面煨﹞濃朴陳皮甘艸等分﹐姜三片﹑棗一枚﹑烏梅少許煎。

此亦攻補並行之劑。但欲去瘧母﹐故以鱉甲爲君耳。

卷四收澀之劑

赤石脂禹餘糧湯

赤石脂禹餘糧等分杵碎煎。

利在下焦者﹐小腸之水不從膀胱化出也。故仲景有「服此湯﹐復利不止﹐當利其小便」之訓。

卷四收澀之劑

桃花湯

赤石脂一斤漧薑一兩粳米一升病在下焦﹐腎藏虛寒。下利膿血﹐不由傳經﹐亦非協熱。故用收澀而兼甘溫﹐乃仲景之變例也。

卷四收澀之劑

訶子飲

禦米﹝去蒂﹐蜜炒﹞五分訶子﹝去核﹞七分漧薑﹝炮﹞六分橘紅五分上末﹐空心服。

粟殼﹑訶子﹐性皆寒澀﹐故用漧薑﹑橘皮以通陽。此從桃花湯化出。

卷四收澀之劑

眞人養髒湯

罌粟殼﹝去蒂﹐炙﹞三兩六錢訶子﹝面裹﹐煨﹞一兩三錢木香二兩四錢肉豆蔻﹝面裹﹐煨﹞五兩肉桂八錢人參白術﹝炒﹞當歸六錢白芍﹝炒﹞一兩六錢生甘艸一兩八錢每服四錢。

此亦澀中寓溫之法﹐加入補气補血之藥﹐於久病正虛者尢宜。

卷四收澀之劑

當歸六黃湯

當歸生地熟地黃芩黃柏黃連等分﹐黃加倍。

此气血平補﹐而兼瀉火之劑。並無澀藥﹐不宜收入澀門。

卷四收澀之劑

牡蠣散

牡蠣﹝研﹞黃麻黃根一錢浮小麥百粒煎服。

固表淸煩﹐卽以止汗﹐此法是也。

卷四收澀之劑

柏子仁丸

柏子仁﹝炒研﹐去油﹞二兩人參白術半夏五味子牡蠣麻黃根一兩麥麩五錢棗肉丸﹐米飲下五十丸﹐日三服。

養心陰而實肌表﹐故能補虛止汗。

卷四收澀之劑

茯菟丹

菟絲子十兩五味子八兩石蓮肉白茯苓三兩山藥六兩將菟絲子用酒浸﹐浸過余酒煮山藥糊爲丸。

亦補腎澀精之平劑﹐腎气虛寒者可用。若有火者﹐則菟絲尙宜酌易。

卷四收澀之劑

治濁固本丸

蓮須黃連二兩黃柏益智仁砂仁半夏﹝姜制﹞茯苓一兩豬苓二兩甘艸﹝炙﹞三兩寓澀於利﹐用意甚佳。濕熱不去則濁無止時﹐徒用澀藥反致敗精塞竅矣。

卷四收澀之劑

水陸二仙丹

金櫻膏﹝熬膏﹞一斤芡實一斤﹝蒸熟爲粉﹞

和丸。

亦能澀精固气﹐但力量甚薄尙須加味。

卷四收澀之劑

金鎖固精丸

沙苑蒺藜﹝炒﹞芡實﹝蒸﹞蓮須二兩龍骨﹝酥炙﹞牡蠣﹝鹽水煮一日一夜﹐粉﹞一兩蓮子粉爲糊丸。

潛陽納气﹐火不動則精宮自固矣。

卷四收澀之劑

人參樗皮散

人參樗根白皮﹝東引者﹐去粗皮﹐醋炒﹞

等分爲末﹐米飲或酒調下。

日久血虛濕退者方可。若濕熱尙重﹐則畱邪爲害。

卷四收澀之劑

桑螵蛸散

人參茯苓遠志石菖蒲﹝鹽炒﹞桑螵蛸﹝鹽炒﹞龍骨﹝﹞龜板﹝酥炙﹞當歸等分爲末。臨臥服二錢﹐人參湯下。

交通心腎﹐去虛熱而固精﹐此方最佳。

卷四殺虫之劑

烏梅丸

烏梅三百个細辛桂枝人參附子﹝炮﹞黃柏六兩黃連一斤漧薑十兩川椒當歸四兩苦酒浸烏梅一宿﹐去核蒸熟﹐和藥蜜丸。

虫無濕不生﹐觀腐艸爲螢可知也。殺虫之中兼燥濕利濕之法﹐非深達本源者能之乎﹖

卷四殺虫之劑

集效丸

大黃﹝炒﹞一兩五錢鶴虱﹝炒﹞檳榔訶子皮木香蕪荑﹝炒﹞漧薑﹝炒﹞附子七錢五分蜜丸﹐食前烏梅湯下。婦人醋湯下。

卷四殺虫之劑

雄檳丸

雄黃檳榔白礬等分飯丸﹐每五分食遠服藥性稍烈﹐虛人忌之。

卷四殺虫之劑

化虫丸

鶴虱胡粉苦楝根﹝東引﹐未出土者﹞檳榔一兩蕪荑使君子五錢枯礬二錢五分爲末酒煮麵糊作丸﹐量人大小服之。

亦是殺虫之法﹐但不如前二方之爲佳。

卷四殺虫之劑

使君子丸

使君子﹝去殼﹞二兩南星﹝姜制﹞檳榔一兩上藥合炒。如食生米﹐用麥芽一斤炒﹔食茶葉﹐用茶葉炒﹔食炭土﹐用炭土炒。取藥爲末﹐蜜丸。每晨沙糖水送下。

於殺虫之中﹐從其類而餌之﹐治法殊妙。

卷四殺虫之劑

獺肝丸

獺肝一具﹐陰榦爲末。水服二錢﹐日三次。

以幽通幽﹐而又能隨月盈縮﹐故獨爲靈異。

卷四殺虫之劑

消渴殺虫方

苦楝根﹐取新白皮一握﹐切﹑焙﹐入麝香少許煎﹐空心服。

虫病消渴﹐癥不常有﹐麝香尢屬非宜。

卷四明目之劑

滋陰地黃丸

熟地一兩生地一方一兩五錢﹐一方七錢五分柴胡八錢黃芩﹝酒炒﹞當歸﹝酒洗﹞

五錢天冬地骨皮五味子三錢人參二錢黃連﹝酒炒﹞三錢甘艸﹝炙﹞枳殼﹝麩炒﹞二錢蜜丸。

養陰補血﹐兼淸風火。用五味子所以收耗散之气而使瞳神復舊也。

卷四明目之劑

加減駐景丸

枸杞子五味子車前子﹝炒﹞二兩楮實子川椒﹝炒﹞一兩熟地當歸五兩菟絲子八兩﹝酒浸﹞

蜜丸酒下。

方法甚佳﹐惟川椒一味辛辣耗气﹐必須減去。

卷四明目之劑

定志丸

遠志菖蒲二兩人參茯苓一兩蜜丸﹐朱砂爲衣。張子和方無菖蒲﹐加茯神﹑柏子仁﹑棗仁亦名定志丸。酒糊丸。

定志丸﹐以張子和之所加者爲佳。

卷四明目之劑

地芝丸

生地﹝焙﹞天冬四兩枳殼﹝炒﹞甘菊花﹝去蒂﹞二兩蜜丸﹐茶淸或酒下。

枳殼一味﹐並非欲其寬腸去滯﹐欲其合甘菊使藥力上行也。

卷四明目之劑

人參益胃湯

黃人參一兩甘艸﹝炙﹞八錢白芍﹝炒﹞黃柏﹝酒炒﹞三錢蔓荊子二錢每四錢﹐日二服。

此方極善﹐但於內障一層尙少著意﹐加谷精﹑石決斯爲得耳。

卷四明目之劑

消風養血湯

荊芥蔓荊子菊花白芷麻黃防風桃仁﹝去皮尖﹞紅花﹝酒炒﹞川芎五分當歸﹝酒洗﹞白芍﹝酒炒﹞艸決明石決明甘艸一錢目赤腫痛﹐自宜疏風淸火。川芎一味辛散太過﹐宜減去﹐加蟬衣﹑桑葉﹑丹皮。

卷四明目之劑

洗肝散

薄荷羌活防風當歸川芎梔子大黃甘艸﹝炙﹞

等分﹐爲末﹐每服二錢。

有大黃之寒下﹐則川芎在所不忌。

卷四明目之劑

補肝散

夏枯艸五錢香附一錢每服五錢﹐臘茶下。

肝無補法﹐養血便是補肝。此方但行气而不養血﹐負此名矣。

卷四明目之劑

撥云退翳丸

當歸一兩五錢川芎地骨皮白蒺藜荊芥密蒙花甘菊花羌活木賊一兩川椒一錢五分天花粉蔓荊子薄荷甘艸﹝炙﹞五錢枳實五錢黃連蛇蛻蟬蛻三錢蜜丸。

去川椒﹑蛇蛻﹐加蕤仁﹑石決爲宜。

卷四明目之劑

石膏羌活散

羌活荊芥白芷本細辛川芎蒼術甘菊密蒙花菜子麻子木賊黃芩石膏甘艸等分爲末﹐每服一﹑二錢。

但有辛散﹐並無滋養﹐非法也。

卷四明目之劑

防風飲子

黃連﹝炒﹞甘艸﹝炙﹞人參一錢當歸一錢五分葛根防風五分細辛蔓荊子三分食後服。

此較前方爲勝﹐以其有人參一味也。

卷四明目之劑

羊肝丸

夜明砂﹝淘淨﹞蟬蛻木賊﹝去節﹞當歸一兩﹝酒洗﹞羊肝四兩搗爛爲丸。

以目入目﹐且能散瘀去障﹐故爲有法。

卷四明目之劑

兔矢湯

兔矢二錢﹐茶淸調服。

兔矢一味甚有意﹐但需加養血藥。

卷四經產之劑

表實六合湯

四物湯四兩﹝每味一兩﹞麻黃細辛五錢胎前有病﹐若至危急﹐方顧母而罔顧子﹐否則𨿽有外邪﹐必不可損傷胎气。如此癥﹐表實無汗﹐𨿽從太陽發表例﹐而必用四物﹐乃正法也。

卷四經產之劑

膠艾湯

阿膠芎甘艸二兩艾葉當歸三兩芍藥四兩漧地黃六兩水五升﹐酒三升﹐煮取三升﹐內阿膠烊化。

有四物以補血﹐而又加膠艾以和陰陽﹐故爲止崩漏﹑腹痛之良法。

卷四經產之劑

鉤藤湯

鉤藤勾當歸茯神人參一錢桔梗一錢五分桑寄生五分息風淸火兼通筋節﹐妙在安養心神﹐所以能保胎气。

卷四經產之劑

羚羊角散

羚羊角﹝屑﹞一錢獨活防風芎當歸棗仁﹝炒﹞茯神杏仁苡仁五分木香甘艸二分半加姜煎。

熄風淸火﹐至爲有法。若去苡仁﹐加貝母亦可。

卷四經產之劑

紫蘇飲

蘇葉一錢當歸七分芎芍藥人參陳皮大腹皮五分甘艸二分加姜煎。腹痛加木香﹑延胡索。

胎气上逆﹐自當寬中下气。加木香者猶可﹐加元胡索則不可﹐以其破血礙胎也。

卷四經產之劑

天仙藤散

天仙藤﹝卽生木香藤﹐微炒﹞香附﹝炒﹞烏藥陳皮甘艸﹝炙﹞

等分﹐加紫蘇三葉﹐木瓜﹑生薑各三片﹐空心煎服。

疏通血气﹐兼以去風﹐不加利濕藥者﹐恐傷胎也。

卷四經產之劑

白術散

白術一錢姜皮陳皮茯苓皮大腹皮五分爲末﹐米飲下。

健脾和胃﹐使水气從皮膚而出﹐故消腫而不礙裏。

卷四經產之劑

竹葉湯

麥冬一錢五分茯苓黃芩一錢人參五分淡竹葉十片淸心解煩﹐養正補虛﹐節節入解。

卷四經產之劑

紫菀湯

紫菀天冬一錢桔梗五分甘艸﹝炙﹞桑白皮杏仁三分竹茹二分入蜜溫服。

淸潤肺气﹐亦爲平妥。

卷四經產之劑

參術飲

當歸熟地芎芍藥人參白術甘艸﹝炙﹞陳皮半夏加姜煎﹐空心服。

調養營衛﹐化痰理气﹐淸升濁降﹐則胎與胞自安矣。

卷四經產之劑

黑神散

熟地歸尾赤芍蒲黃﹝炒﹞桂心漧薑﹝炒﹞甘艸四兩黑豆﹝炒﹐去皮﹞半升每服二錢﹐酒﹑童便各半煎。

此方當去熟地﹐加桃仁方爲得力。

卷四經產之劑

失笑散

蒲黃五靈脂等分爲末。

產後以去瘀爲最要﹐此方得之。

卷四經產之劑

淸魂散

澤蘭葉人參三分川芎五分荊芥一錢甘艸﹝炙﹞三分爲末﹐溫酒調下。

荊芥乃治血暈之聖藥﹐調气血而去外風﹐則神自淸矣。

卷四經產之劑

返魂丹

五月五日﹑六月六日或小暑日﹐益母艸花正開時﹐連根采收。陰漧﹐用花葉及子﹐石臼搗末﹐蜜丸。或搗汁﹐於砂鍋屬性武火熬成膏服。忌鐵。

祛瘀生新則有之﹐畢竟祛瘀之力倍於生新。產後用以祛惡露則可﹐若謂其有種種功效﹐未免譽之太過。

卷四經產之劑

當歸羊肉湯

黃一兩人參當歸三錢生薑五錢用羊肉一斤﹐煮汁去肉﹐入前藥煎服。

肉血有情﹐補形補气﹐故元气斂而汗自收。

卷四經產之劑

當歸散

當歸芎芍藥黃芩一斤白術半斤爲末﹐酒調服。

養營血﹐淸血熱﹐健脾胃而安胎。懷孕者最宜。

卷四經產之劑

啟宮九

芎白術半夏曲香附一兩茯苓神曲五錢橘紅甘艸一錢粥丸。

痰塞於宮﹐不能孕育﹐故以化痰行气之法﹐以通其塞。

卷四經產之劑

達生散

當歸﹝酒洗﹞芍藥﹝酒炒﹞人參白術﹝土炒﹞陳皮紫蘇一錢甘艸﹝炙﹞二錢大腹皮三錢入靑蔥五葉﹐黃楊腦子七个煎。

於峻補气血中﹐疏通流利﹐使气血不壅滯﹐自無畱難之患。

卷四經產之劑

豬蹄湯

豬蹄一隻﹐通艸﹝卽木通﹞一兩﹐煮食潤而兼通﹐較用王不畱行及甲片者爲妥。

卷四經產之劑

人參荊芥散

人參白術熟地酸棗仁鱉甲﹝童便炙﹞羚羊角枳殼柴胡荊芥五分防風甘艸芎當歸桂心三分加姜煎。

於滋補之中用升散之法﹐故風去而血不傷﹐良劑也。

卷四經產之劑

柏子仁丸

柏子仁﹝去油﹞牛膝﹝酒浸﹞捲柏各五錢澤蘭續斷二兩熟地一兩蜜丸﹐米飲下。

去捲柏﹐加當歸﹑丹參﹑茺蔚子等爲佳。

卷四經產之劑

芎歸六君子湯

當歸芎人參白術茯苓甘艸橘紅半夏加姜煎。

行血補气而兼消痰﹐則經水自無阻滯矣。

卷四經產之劑

連附四物湯

四物湯加香附﹑黃連。黃連以淸血熱﹐香附以通厥陰﹐不涼不燥最爲合法。

卷四經產之劑

固經丸

龜板﹝炙﹞四兩芍藥﹝酒炒﹞黃柏﹝酒炒﹞三兩黃芩﹝炒﹞二兩香附﹝童便酒炒﹞樗皮﹝炒﹞一兩五錢酒丸。

龜板﹑黃柏﹑黃芩﹐多服令人絕產﹐此等方斷不可用。

卷四經產之劑

升陽舉經湯

補中益气湯加白芍﹑黑梔子﹑姜三片﹑棗三枚煎。

升陽退熱﹐調和气血﹐故亦能止崩漏。

卷四經產之劑

如聖散

棕櫚﹝燒﹞烏梅一兩黑姜一兩五錢爲末﹐每服二錢﹐烏梅湯下。

气不攝血﹐當以補气爲先﹐截止太過﹐獨不慮積瘀爲患乎﹖

卷四經產之劑

牡丹皮散

丹皮桂心歸尾延胡索三分牛膝赤芍莪術六分三稜四分水酒各半煎。

祛瘀破結﹐本治瘕之正法﹐惟體弱者宜酌減。

卷四經產之劑

正气天香散

香附八錢烏藥二錢陳皮蘇葉一錢漧薑五分每五﹑六錢煎。

解郁散气﹐血自流行﹐再加當歸一味亦可。

卷四經產之劑

抑气散

香附四兩陳皮二兩茯神甘艸﹝炙﹞一兩爲末﹐每服二錢。

輕淺小方﹐服之亦無害﹐

卷四經產之劑

固下丸

樗皮一兩五錢白芍五錢良姜﹝黑﹞黃柏﹝黑﹞三錢粥丸﹐米飲下。

但可施於濕熱下注者耳﹐若營衛虧損者不可服。

卷四經產之劑

當歸煎丸。

當歸熟地白芍﹝炒﹞赤芍﹝炒﹞一兩阿膠續斷牡蠣﹝﹞一兩地楡﹝炒黑﹞三錢醋糊丸﹐米飲下。

此治虛人之帶下﹐尙當加气分藥一﹑二味。

卷四經產之劑

白芷散

白芷一兩海螵蛸二个﹝﹞胎發一錢﹝﹞

爲末﹐酒調下二錢。

胎發一味﹐極有意義﹐用先天之血餘﹐以治赤帶也。

