醫林瑣語

﹝淸﹞元和陸懋修九芝著

醫之爲道﹐莫過於不使病大﹐不使病大﹐莫過於有病卽治﹐可以保富貴﹐可以別貧賤。

小而至於以艸取嚏﹐眞不足道矣﹐而此法出於《內經》。

《傷寒論》曰﹕服桂枝湯不解﹐先刺風池﹑風府。﹝風池二穴﹐在耳後陷中﹐按之引入耳者是。風府在項上髮際大筋宛宛中者是。﹞否則﹐以三指密排﹐在腦後髮際橫擦之至兩耳旁﹐令徉熱﹐亦可去風。

喉閉不能進湯飲﹐以手橫搦其頸皮﹐一手灌藥。蓋頸皮從橫裏緊﹐喉皮卽從豎裏開。此法余有所受﹐曾一再試之果驗。

中風牙關緊閉﹐無法下藥﹐必先以水浸烏梅肉令軟﹐將靑布包箸頭蘸擦之﹐得涎流﹐牙便開。

上牙屬胃﹐下牙屬大腸﹐煎熬爆炙﹐蘊熱於腸胃﹐牙必受病耳。時以石膏五錢﹑元明粉三錢﹐膽礬錢半﹐共末﹐每晨盥漱後﹐用牙刷蘸擦﹐可使齒力堅彊。

老年人牙落﹐食物必吐其渣﹐可免停滯。

《內經》云「聖人避風﹐如避矢石。」少壯時不信也﹐年老而後信之。

東坡一生常食茯苓﹐在飲酒者尢宜效之。

樓英曰「飲酒而頭汗出者﹐血證也。頭汗而額上偏多者﹐額屬心部﹐亦血證也。」此爲的評。

眉稜骨痛﹐服白芷卽解﹐是處卽攢竹穴也。

張從正《儒門事親》云﹕養生之與攻病﹐本自不同。今人以補劑療病﹐宜乎不效。

趙養葵《醫貫》云﹕食塡太陰名曰食厥﹐下部有脈上部無脈﹐不吐卽死。如腸腹絞痛﹐手不可按﹐更不可下。凡下血積必用桃仁﹑紅花。下水積必用甘遂﹑牽牛。下水中之血積必用水蛭﹑虻虫。趙固以六味丸統治百病者﹐尙有此說﹐益可見治之不獨貴補矣。

張從正曰﹕郁之成也﹐其初甚微﹐可呼吸按導而去之﹐若彊補而畱之﹐畱卽不去﹐遂成五積。

咳每由於風寒﹐必能盡力祛風﹐佐以消導﹐初起色白而薄﹐其味鹹。咳甚則腹皮引痛﹐非水泛爲痰也。漸愈則痰漸厚﹐色漸轉黃﹐其咳𨿽至一兩月﹐不可服滋膩藥。

失血遺精﹐人皆謂是十成勞病矣﹐然必有所因﹐只從《內經》「先其所因﹐伏其所主」二語﹐無不愈者﹐一用補劑﹐病不去矣。

汗爲人身之寶﹐夏日一閉汗卽病﹐人每言寒則無汗﹐不知熱甚亦無汗﹐凡服石膏以取汗者﹐卽爲此也。

附子爲北方玄武眞神﹐坐鎭水邪﹐力能行水﹐用附子者﹐非獨用以助陽﹐實用以破陰﹐故爲水寒而外見熱象者﹐先以一二劑試之﹐無熱卽當攺用附子﹐非忽以爲熱而用寒藥﹐忽以爲寒而用熱藥也。

凡身骨節酸楚﹐一用羌活﹑獨活﹐當日而止﹐是極有驗。

太陽病之脈﹐有陽浮而陰弱者﹐陽謂寸脈﹐陰謂尺脈也﹐言病在上而不在下也﹐不可以陰弱爲陰虛。

按摩一科﹐失傳久矣﹐此法實不可少。

《難經》手三陽之脈﹐受風寒伏畱而不去﹐名厥頭痛﹐非厥陰頭痛之謂。

「眞頭痛﹐手足靑至節﹐死不治。」古人靑淸通用﹐謂淸冷也。眞心痛﹐手足靑至節﹐亦不治﹐皆手足冷也。

三公坐而論道﹐聖君賢相之事也。姚際恆乃謂《素問》言多穿鑿﹐且以黃帝與岐伯對問爲荒誕。其隘甚矣。

姚又云「《本艸》漢志無之﹐漢平帝詔天下舉通方術本艸者﹐本艸之名始見於此。」平帝旣詔舉知本艸者﹐則漢以前之早有《本艸》可知矣。而又曰「此必東漢人作也。」則平帝乃詔舉後漢時能知本艸者耶﹖

《傷寒論》淸谷之淸﹐與淸便之淸﹐皆卽圊字﹐圊卽混也。圊﹐《唐韻》七情切﹔《集韻》親迎切﹐並音淸。《說文》廁﹕淸也。大徐曰﹕廁古謂之淸﹐言污穢常當淸除也。混﹐《說文》﹕廁也﹔《唐韻》《集韻》並胡困切﹔《集韻》蒼經切﹐音靑。

陰陽五行俱主歲遠而言﹐十干甲丙戊庚壬爲陽﹐乙丁巳辛癸爲陰﹔角徵宮商羽﹐五太爲陽﹐五少爲陰﹐此言陰陽也。甲己合而化土﹐乙庚合而化金﹐丙辛合而化水﹐丁壬合而化木﹐戊癸合而化火﹐此言五行也。不明乎此﹐則云以火爲丙﹐以水爲癸者矣。

太陽病誤下則成熱實結胸﹔太陰病誤下則成寒實結胸。誤下之後﹐邪卽內陷﹐陷則成實﹐理有固然。但在今則惟有誤補而成實者﹐亦知誤下尙可成實乎﹖

旋復代赭湯﹐治噫气不除。噫以聲言。此不曰聲而曰气者﹐卽《論語》「出辭气」之气﹐謂噫出有食气也。

鞕﹐魚孟切。音硬。

白虎湯治气分實熱﹐桃仁承气湯治血分實熱﹐亦有可用犀角地黃湯者﹐若以犀角代石膏用﹐則气血不分矣。

汗多亡陽﹐下多亡陰﹐皆謂亡津液也。陽明主津液所生病。

病之必問而後知之者﹐要須以不問爲髙。

少陽病用柴胡而汗出者﹐乃上焦得通﹐津液得下﹐胃气因和﹐故汗自出耳。非柴胡能發汗也。升葛亦然。

「吐已下斷﹐汗出而厥﹐四肢拘急不解﹐脈微欲絕者」十九字作一句讀。此時之吐已下斷﹐可眞作吐已下斷觀耶﹖

四逆者﹐冷過肘膝也。手足厥冷﹐何可得謂之四逆﹖

雞子黃走血分﹐故心煩不臥者宜之。其白走气分﹐故言聲不出者宜之。

傷寒病用白散方﹐不利進熱粥一杯﹐利不止進冷粥一杯﹐是指巴豆言也。今則移之於大黃矣﹐試思服大黃而利不止﹐尙可喫冷粥乎﹖

讀《傷寒論》須著意於治水之劑﹐大靑龍湯淸內擾之煩亂﹐故治表寒裏熱﹔小靑龍治內蓄之水气﹐故治表熱裏寒。小靑龍入太陽﹐治陽水之病﹐眞武湯入少陰﹐治陰水之病﹐而五苓散﹑十棗湯﹑陷胸丸皆是。

古二陳湯本爲六物﹐以治久咳﹐後人以之移治新嗽﹐乃去生薑﹑烏梅而爲四味﹐此方之生薑﹑烏梅﹐卽小靑龍之漧薑﹑五味子也﹐於四獸飲見之。

小柴胡湯爲開通表裏之劑﹐其旋復花湯﹐諸瀉心湯﹐與夫黃連湯﹐漧薑黃芩黃連人參湯﹐皆開通上下之劑。

都粱丸是白芷。舉卿古拜散是荊芥。

六味丸者﹐本以酸苦甘辛鹹淡之六味得名﹐非以六物爲言也。

扁鵲玉壺丸﹐只用硫黃一味。

天王補心丹之桔梗﹐歸脾丸之木香﹐七味白術散之葛根﹐玉屏風散之防風﹐俱不可少﹐若去之則非本方之義矣。

牛黃淸心丸﹐以萬氏一方爲最穩。其方用西牛黃二分五釐﹐鏡面辰砂一錢五分﹐黃連五錢﹐黃芩三錢﹐山梔三錢﹐郁金二錢﹐爲末。丸如黍大﹐每服七八丸﹐如果溫邪內陷包絡﹐亦非此不能透入也。

腎者胃之關也﹐關門不開﹐故聚水而從其類﹐東垣所制通關丸﹐用黃柏﹑知母各一兩﹐肉桂半之﹐最合。亦名滋腎丸。

舌爲心之外候﹐其色當赤﹐而有時白如積粉者﹐白爲肺金之色﹐反加心火之上﹐是爲侮其所勝。

逍遙散本是八物﹐柴﹑歸﹑三白各一錢﹐甘艸五分﹐外尙有煨姜一片﹐薄荷五分﹐人皆忽之。其丹皮﹑山梔各一錢﹐則薛立齋於八物外所加也。

婦人臨產爲穩婆傷損﹐小水淋漓﹐以補脬散一方最妙。脬卽婦人膀胱也。其方用生黃絲絹剪碎一尺﹐白丹皮連根一錢﹐白芨磨濃汁亦一錢﹐最妙。

敗醬艸一味﹐能化膿爲水。治瘍方中加入皂角刺三分﹐穿山甲三片﹐能引諸藥至於病結之所。

腦漏﹑鼻淵等證﹐惟用白芷一兩﹐辛夷仁﹑薄荷葉各五錢﹐蒼耳仁炒去皮二錢五分﹐最能淸風火之在巓頂者。

《經脈別論》曰﹕一陰一陽結﹐謂之喉痺。一陰厥陰也﹐一陽少陽也。厥陰之上﹐風气主之﹐少陽之上﹐火气主之。宗此以治﹐思過半矣。

銀柴胡﹑胡黃連﹑靑蒿子﹑左秦艽﹐功專骨蒸勞熱。白丹皮去無汗之骨蒸﹐地骨皮去有汗之骨蒸。桑白皮去往來寒熱之骨蒸。

洞泄卽是水泄﹐用白蒺藜﹑野大蒜﹑蘿卜莢﹑薺菜花四味﹐各三錢﹐煎服立效。以治水泄不止者最妙﹐此先母記得是家傳方也。

畫眉膏爲小兒斷乳﹐法極有驗。方用﹕雄黃﹑雌黃﹑辰砂﹑麝香各二分﹐輕粉一分﹐山梔一个﹐共研爲末﹐待小兒睡熟時﹐用麻油調擦兩眉毛上﹐卽不思乳﹐此後無憋獘。如能於伏斷日如法用之猶合。

凡宜升之陽與宜補之陽異。凡宜補之陰與滋陰之藥味﹐一誤於不講陽郁﹐一誤於不講陰气。

泄瀉有開首卽宜溫中者﹐與痢不同。

東坡云「我有病狀﹐必盡情告醫﹐使其胸中了然。然後診脈﹐則疑似不能惑也。我本愈病﹐豈以困醫爲事哉。」今而有以不問醫爲髙者矣。

王海藏曰﹕病人拱默﹐惟令切脈﹐試其知否。夫寒熱虛實﹐此可以脈知之﹐然一脈管數十證﹐得病之由不可以脈知之。如傷於食﹐可由脈知之﹐可所傷何物﹐豈現於脈﹖故醫者不可以不問﹐病者不可以不說。

《內經素問》無論眞不眞﹐總是秦漢以前書﹐《傷寒論》無論全不全﹐總可就其用法以治今人病。姚首源以《素問》爲穿鑿﹐以《傷寒論》爲駁雜﹐均入諸僞書之列﹐不自知其與病人爲仇也。

重病以領出死關﹐引入生路爲事﹐病在關內﹐變端百出﹐一離此關﹐病𨿽未愈﹐無死機矣。

書本不載接方﹐以接方之無定也。然醫全在接方上見本領﹐此必臨證多而後能之。

病有本不是一劑可愈者﹐用藥亦不必重。病有必恃此一劑見功者﹐用藥則不可輕。

胃脘痛一證﹐莫神於遊山方﹐艸果﹑延胡索﹑五靈脂﹑沒藥四味﹐亦名手拈散。

茯苓一味﹐爲治痰主藥﹐痰之本水也﹐茯苓可以利水﹔痰之動濕也﹐茯苓又可以行濕。

陳修園曰﹕肝膽爲發溫之原﹐陽明爲成溫之藪。

俗云﹕老來身體﹐如歷年記其逢節發病也﹐此何故﹐蓋此每交大節﹐皆爲風寒營衛交替之時﹐此時用藥﹐卽當因所見之病而順以去之﹐若一用補﹐則畱病不去﹐病卽因此而甚﹐故逢節發病斷不可補。

病之自汗出者﹐卽爲有汗﹐屬之病﹐仍以解肌得汗﹐方爲去病之汗。

治風傷汗�陽病﹐當著意於水。治中風病當著意於火。

寒熱溫涼自是四種﹐溫與熱異﹐涼與寒亦殊﹐不得以溫藥卽名之爲熱藥﹐以涼藥取名之爲寒藥。

《千金方翼》爲《傷寒論》原源。

《傷寒論注》以成氏爲最先。《金匱注》以趙以徳爲最先。

世間�郁病最多﹐達﹑發﹑奪﹑泄者﹐皆治郁之法。

目疾迎風下淚﹐責其有火﹐卽心熱則汗﹐腎熱則溲之理﹐蓋楓燐火於目﹐皮毛斂閉﹐郁其經陽﹐遂生裏熱﹐陽並於上﹐卽五火獨發之例也﹐安得不熱蒸而淚流乎﹖卽羞明怕日﹐拳毛倒睫﹐亦無不因於火。

鼠婦卽《詩》所謂「〖虫伊〗�在室」﹐水濕所生虫也。

水濕之病﹐多見於太陰﹐脾水流濕也。火燥之病﹐多見於陽明﹐胃火就燥也。

太陰爲三陰﹐故三陰瘧者﹐太陰瘧也。丹溪以發於子午卯酉日者爲少陰﹐發於寅申巳亥日者爲厥陰瘧﹐發於辰戊丑未日者爲太陰瘧﹐恐有不然。

周愼齋曰﹕陽气足則陰气盡化爲血﹐陽气不足﹐則陰气盡化爲火。

自汗盜汗皆虛證也。陽虛則自汗﹐陰虛則盜汗。陽虛之汗必寒﹐陰虛之汗必熱。然陽明實熱之時﹐亦有自汗﹑盜汗者。

消渴病者﹐津液病也。上消以天花粉爲神品﹔中消朽木煎湯﹐取腐可勝焦之義﹔下消飲繅絲湯代茶﹐並�半夏。

善忘屬畜血證最多。

麻木兩證﹐當分气血﹐气虛則麻﹐血虛則木。

癲癇兩證當分水火﹐癲爲陽病﹐火之病也﹔癇爲陰病﹐水之病也﹐痰聚卽是水病。癇屬陰水爲病也﹐水卽是痰﹐痰盛有火。結於心胸之間﹐或因小勞﹐或因少睡﹐卽猝然眩僕﹐有似中風﹐病發聲或口作六畜聲﹐將醒則吐涎沫。共有五癇﹐一以開痰解結爲治﹐脈虛者可治﹐實則死。

病七日以上﹐行其經盡﹐欲再作經者﹐鍼足陽明﹐不預鍼太編輯﹐故病至三陰﹐從無再傳太陽之理﹐但轉屬陽明耳。

白虎湯行陽明內蒸之熱﹐非解陽明外見之熱也﹐故但有表熱不用石膏。

數脈有二﹐非熱盛卽虛極。遲脈亦有二﹐寒者固遲﹐而熱極亦能遲﹐實非遲﹐乃伏而不動耳。

未汗惡寒者﹐邪盛而表實﹔已汗惡寒者﹐邪退而表虛。汗出之後﹐大邪都旣散﹐不得更有惡寒者矣﹐汗後而更惡寒﹐非虛乎﹖

病之內陷﹐謂邪向內陷﹐不能從外解也﹐今則以內陷爲虛矣。

正虛邪實﹐邪與正爭﹐故發戰汗出而解。正不虛﹐邪未實﹐邪不與正爭﹐故不戰﹐汗出而解。邪正俱衰﹐陰陽自和﹐故不戰不汗出而解。

服桂枝湯﹐必當先煩﹐乃汗出而解。服柴胡湯必蒸蒸而振﹐卻發熱汗出而解。此煩此振﹐下�戰汗也﹐戰而汗出﹐其病必解﹐不可疑是加病。

陽明病奄然發狂﹐濈然汗出而解者﹐亦是戰汗。

未經汗下而燥者﹐爲陽盛致燥之陽明﹐必以撤熱爲急。已經汗下而燥者﹐爲奪血致燥之陽明﹐則以滋燥爲主﹐滋陰藥之先後緩急﹐以此爲準。

同一嘔也﹐其發熱惡寒而嘔者﹐屬太陽。寒熱往來而嘔主﹐屬少陽。但發熱不惡寒而嘔者﹐屬陽明。故凡嘔當分三陽而治之。其無寒無熱而嘔者﹐則取諸中焦。

病之初傳陽明﹐尙有營衛之分﹐過此則不論營衛矣。

古人謂陽气爲陽﹐而於陽邪亦爲陽﹔於陰气爲陰﹐而於陰邪亦爲陰。

頭汗出﹐爲陽郁於表﹐非陽虛相上也。

少陰用麻黃﹐證皆發熱無汗《論》中不言無汗者﹐陰不得有汗﹐無庸言也。

六經之病﹐以證分之﹐於讀書時先明何經作何證﹐則於臨病時方可知何證爲何經﹐在病者可�告人�是何經病也﹐故必先讀書而後臨證。

陽邪多結於上﹐陰邪多結於下﹐故上焦之結多熱﹐下焦之結多冷。

營衛之流行﹐皆本腎中先天之气﹐故曰衛气﹐營气﹐皆以气言。

溫病不惡寒﹐熱從裏生也﹔中暍汗出惡寒﹐以暑於表入也。溫病之脈浮而實﹔中暍則浮而虛﹐以暑傷气也。溫病傳變無定﹔中暍則不傳﹐不食則死。溫病初起不過欲飲﹔中暍初起卽大渴引飲。溫與暑以此爲辧。

中暍與傷寒相類﹐傷寒初起無汗不渴﹔中暍初起﹐渴而汗出。中熱與溫病相類﹐溫病初起渴不惡寒﹔中暍初起惡寒而渴。

同一煩躁也﹐太陽煩躁用靑龍﹐陽明煩躁用白虎﹐少陰煩躁用眞武。

仲景法之者於存津液﹐夫人而知之矣﹐其所以存津液者﹐汗吐下和寒溫之六法也﹐六法之中﹐尢以急下存陰爲刻不可緩。賤用滋膩之藥﹐以爲可存津液者﹐適與六法相反﹐故有病無一治。

溫病起於中焦﹐而或浮越於上焦﹐波及於下焦﹐一治其中﹐則上下皆安。若獨見於上下焦者﹐便不是溫病。

河間有云﹐古人以百病爲雜病﹐惟傷寒名曰大病。河間論溫者也﹐故無所謂大病﹐卽是說溫﹐卽是說傷寒中之溫病﹐故又曰內有陰寒者﹐止爲雜病﹐終不能爲汗病也。

瘧兼他經則有之﹐未有不涉於少陽者﹐非獨爲少陽病也。

凡爲醫者﹐且先存見病用藥之心﹐然後再論其見地之明昧﹐手法之髙低﹐卽使當時尙未極髙明﹐他日亦必成良醫。

諺云「十个醫十个法」﹐此言不然﹐以病者只有一个人也﹐自當只有一个法。

陰盛陽亦脫﹐不是陽虛而脫也。陽盛陰亦脫﹐不是陰虛而脫也。

姜棗至微者矣﹐而具扶正達邪之妙。

有病瘧而一日輕一日重者﹐余謂輕日是重日﹐重日是輕日﹐必使兩日並重﹐方得逐日逼輕﹐已而果然。

岐伯曰「謹熟陰陽﹐毋與眾謀。」何以陰陽兩端﹐不可謀之於眾。可見眾人口中之陰陽﹐非卽岐伯意中之陰陽矣﹐表裏寒熱虛實之旨皆然。

《內經》言「熱未已寒病復歸」句下有言「寒未已熱病復歸之。」意在非獨說一面也。

膀胱不利爲癃﹐經曰﹕有癃者一日數十溲﹐此與滯下注之裏急後重相似﹐皆爲下焦之火郁也﹐故皆無止澀之理。

病有虛而不可攻者﹐補中自有攻意﹐善補陰卽所以攻熱﹐補陽卽所以攻寒。若爲實證﹐則不可以作此說。實與誤補﹐虛而誤攻﹐其誤同﹐其禍亦同。

運气之學壞於馬元素之徒﹐至以某年生人﹐以某日得病﹐當用某藥爲言﹐此丹溪之說也。其後再有程徳齋作《傷寒鈐法》以得病日之干支爲主﹐自有此等人﹐而運气之說﹐於是乎不可通矣。

《宋史•仁宗本記》﹕「至和元年正月﹐碎通天犀和藥以療民疫。嘉祜五年五月﹐京師民疫﹐選醫給藥以療之。」此所謂疫﹐卽《說文》皆病之疫﹐朝廷爲之選醫給藥﹐必非一人獨病溫矣。

嘗見一書有曰﹕余素不喜用熱藥。夫治寒以熱﹐治熱以寒﹐皆治法也。用寒用熱豈有視乎醫家之愛憎者﹗

苦寒伐胃之說﹐爲虛寒者言之也﹐若實熱證﹐則非苦寒無以去病而保胃。

宋時有竇材者﹐自稱第三扁鵲﹐謂仲景但﹨能治小病﹐狂詆〖訁其〗之。余謂此眞能讀仲景書者﹐可見人若能用仲景法﹐方可使病不大也。

石膏不可煆﹐煆則爲石灰﹐性反熱矣。

藥之能起死回生者﹐惟石膏﹑大黃﹑附子﹑人參。有此四種之病﹐則一劑可以回春。此外皆不盡然。

七十二種風﹐不聞有七十二種治法﹔三十六中痛﹐亦不聞有三十六種治法。且曰一方可以通治﹐則何必有七十二﹑三十六之分乎﹖此不過言風病﹑痛病之多耳。

刮痧之法﹐亦妙法也。張景嶽有《刮痧新探》。

六味地黃丸統治傷寒病﹐趙養葵《醫貫》之說也﹐汪訒庵取以冠《醫方》之首大誤病人。

渴甚而嘔者﹐必以飲水多之故。嘔甚而渴者﹐必以津液傷之故。

病有初中末三傳﹐而初中末三傳之期﹐亦無一定﹐要不可以不分。

春夏溫熱﹐豈獨用藥之異於冬寒哉﹗嘗見人家於溫熱亦用重茵復帳﹐甚至有以紅氈罩窗者﹐實大忌也。

病以汗解﹐藥到則自然得之﹐卽冬月正傷寒亦然。乃有在夏之病﹐亦欲以溫覆取汗﹐則大不然。

病自有宜於寒涼藥者﹐但不可咨食生冷﹐惟梨汁﹑蔗汁﹑西瓜汁不在此例。

甘有淡義﹐不獨以甜爲甘也。《書》﹕「稼穡作甘」﹐《禮記》﹕「甘受和」﹐皆言淡﹐故石膏之甘﹐不同於麥﹑地。

《周禮》﹕「秋時有瘧寒疾。」賈《疏》謂非火�金。

張劉李朱爲金元四大家﹐張謂潔古﹐或曰子和﹐當以潔古爲是。李士材乃以張爲仲景﹐謬甚。

世俗所稱傷風者﹐不發熱﹐但有咳嗽淸涕﹑鼻塞聲重而已﹐非《傷寒論》之中風也﹐故不傳變。

治咳須分新久﹐新咳宜泄﹐久咳宜斂。新咳誤斂﹐則風寒不出﹐久咳更泄﹐則肺葉開張﹐皆足以成醫怯。新久當以年計﹐不以月日計。

《傷寒論》口中和三字﹐最應著眼﹐口中和則不燥渴﹐燥渴則口中不和。一用附子﹐一用石膏﹐而以背皆微惡寒﹐辧之宜審。

惡風者不必皆惡寒﹐惡寒者未有不惡風。

陽明經熱﹐但用膏知﹔陽明府熱﹐始用硝黃﹐以燥屎之有無爲辧。

《傷寒論》之往來寒熱﹐﹐與瘧相似﹐而實不同。凡瘧當未作之前﹐已解之後﹐飲食行動卽如平人﹐以此爲辧。

問疾禮也﹐而最累病人﹐然總不可使與病人多語﹐甚者不可令至病榻四旁。

病加於小愈﹐故病後之謹愼﹐當十倍於病前﹐胃口初開﹐切忌多食﹐仲景所以有損谷則愈之訓。

加病之與病去﹐外像相似﹐最宜分別﹐故衄後無再汗之理﹐余可以此類推。

仲景於熱之自表而裏者﹐曰翕翕發熱與熱之自裏而表者﹐曰蒸蒸發熱。翕翕﹑蒸蒸﹐卽表熱﹑裏熱之分。

病一至於陽明﹐無論風寒暑溫﹐同歸火化﹐故六因之病﹐不入陽明﹐皆無火象。

宋人書有以「惇阜之紀」﹑「惇阜之土」爲厚阜者﹐避光宗名〖忄享〗之諱也﹐非攺經文。

同一濕也﹐寒濕可用姜附﹐濕熱可用黃連。

病之始爲惡寒之甚者﹐卽爲發熱之機﹐蓋爲人身自有之陽气爲之也。

虛有各種之虛﹐補有各種之補。

虛寒之寒﹐不卽是冷。虛熱之熱﹐不卽是火。

風寒以解表爲主﹐溫熱以淸裏爲主﹐故傷寒成溫﹐亦專淸裏﹐表謂太陽﹐裏謂陽明﹐非泛言藏府之表裏也。

學醫自《傷寒論》入手者﹐始而難﹐繼而易。自後世諸家入手者﹐始若甚易﹐繼則大難矣。

六經之病要分看﹐又要合看﹐總以胸中先有六經之病﹐然後目中乃有六經之證。

昔人所謂破气藥者﹐破气中之滯者也。昔人所謂票血藥者﹐破血中之結者也。气血旣有所滯﹐非破不可﹐豈有一用此藥﹐卽將人之气血而破之乎﹖

病在經宜汗﹐在府宜下﹐此定法也。乃有謂中府宜汗之﹐中藏宜下之者﹐並以脈浮惡風寒之明明爲中經者爲中府﹐大便祕結之明明中府者爲中藏﹐於是乎經之與府﹐汗之與下﹐遂無定法﹐勢必有裏實已具而仍用汗﹐藏眞失守而仍用下者矣﹗

世之好言補虛者﹐每云正气大旺﹐則外邪不能侵犯﹐此�未病者言之則可。若其人卽旣病也﹐則外邪已經侵犯矣﹐已有侵犯﹐則必先去其侵犯﹐正乃不傷﹐若仍執此說﹐則邪之不去﹐有日見其虛而已。

案者斷也﹐必能斷乃可云案。方者法也﹐必有法乃可云方。

《本艸從新》於人參﹑生地下云「治傷寒瘟疫。」何以傷寒之外只有瘟疫﹖人參下又云「庸淺之輩﹐不察虛實﹐但見發熱﹐動手便攻。」此種句不知何以教人﹗

景嶽﹑石頑皆以溫疫置之雜證﹐而所論則皆溫熱﹐以其不知溫熱卽是傷寒門中之病﹐故不於傷寒門中言之﹐而一作雜證﹐卽不更用傷寒方﹐所以溫熱無一可活。

升發之藥﹐有自下升上者﹐以其邪之下陷也﹔有自裏升表者﹐以其邪之不達於表也。若一升而卽脫者﹐率不用升法。

有小便不通而用升麻者﹐以爲若酒注然﹐上竅開則下竅自通也。今有以此法言之於大便祕結者矣。

人之因虛而病者﹐謂之弱證。此外則以無病爲虛﹐有病爲實﹐故趙以徳曰﹕邪在於气則气實﹐邪在於血則血實。

醫者每曰邪在何經﹐病家聞一邪字則便以爲祟也﹐乃棄醫而就巫﹐有時卽祟果憑之。

病之初入陽明者﹐尙有營衛之分﹐故有桂枝﹑麻黃兩法﹐過此則不論營衛﹐而當不用桂麻矣。

葛根之有桂麻者﹐名葛根湯﹐葛根之有芩連者﹐名葛根黃連黃芩他刀﹐而前人於陽明用葛根芩連湯﹐或亦有但曰葛根者﹐明者知其謂有芩連之葛根湯也﹐昧者則仍視作有桂麻之葛根湯。又以初傳陽明﹐亦或有宜用桂麻二湯時。於是而於陽明證﹐遂不能出卓見矣。是知二湯之葛根﹐亦若靑龍﹑白虎之石膏﹐其當用白虎石膏時﹐安得用靑龍之石膏耶﹗

孟�有《本事詩》﹐楊元善有《本事曲》﹐許學士因之成《本事方》﹐余亦欲效其體以紀事﹐而治驗旣多﹐難以悉載。

醫書有一證示一治法﹐不言兼證也﹐尢不能言先作何證﹐後見何證也。故貴多讀書﹐尢貴多臨證。

士不談五道﹐則樵夫笑之﹐何獨於竅道而有道不談道之說耶﹖

閉之與脫﹐截然兩途。閉者邪气固束於外﹐元气安�在內。脫者邪气大傷其元﹐元气不就其邪。脫者瀉之﹐气絕卽死。閉者補之﹐邪錮而死。

病至舌黑﹑齒焦﹑唇裂﹐莫不以爲燥﹐至於此自應純用滋潤藥矣﹐而仲景於此只用厚朴﹑枳實之燥﹐大便一通﹐其燥卽去﹐一用滋藥﹐自此不再潤矣。

《雲笈七簽》引《陰陽應象大論》﹕「冬傷於寒﹐春必病溫」作「冬傷於汗﹐春必病溫」。凡《內經》之言精﹐皆是言汗﹐此作「汗」字﹐正與《金匱眞言》稱「夫精者身之本也﹐故藏於精者﹐春不病溫」。可以互證。而《評熱論》所言「汗者精气也﹐人所以汗出者﹐皆生於穀﹐穀生於精」者﹐不蓋可見藏於精之爲不妄出汗耶﹖諭嘉言讀書未徧﹐固無怪其不知精之爲汗也。

