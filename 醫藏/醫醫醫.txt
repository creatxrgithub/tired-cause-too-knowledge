

醫醫醫

序

國朝欽定《四庫全書》﹐經史子集三十六萬卷﹐其未入《四庫》以及後出﹑昭昭在人耳目者﹐不知凡幾。𨿽未徧觀盡識﹐而流覽涉獵﹐要多不可磨滅。然自四子九經如日月經天﹐江河行地外﹐大都各成一家言而已。方今四海交通﹐朝命翻譯歐西﹑東洋各國書籍﹐以爲土壤細流之助有志之士。又從而廣譯之﹐毋慮數千萬種﹐其善者亦不過一家言已耳。一本萬殊﹐萬殊一本之道﹐未嘗有貫穿羣籍合爲一書者﹐而況醫籍向以小道目之﹐雜家屬之耶。《醫醫醫》一書則大異是﹐孟今於風八先生楨髫年在桂林聞名相思﹐卽有神交之契﹐親炙後不時過從﹐適與共治經學﹑醫學曁舉子業﹐嘗語人曰﹕有漢儒之實學而無瑣碎之病﹐有宋儒之實行而無迂拘之遺迹﹐吾不如於風八﹐乃各以親老家貧﹐日藉筆耕供菽水﹐頻年奔走﹐時相睽合楨於佐人政治之餘﹐輒喜著述﹐撰有《四書質疑》《孝經質疑》《三國誌質疑》《算學入門》《勾股精義》《靖冥館詩古文詞集》若干捲﹐每一書成﹐必函質之﹐先生𨿽皆許弗置而終疑其未愜於心﹐至今思之猶滋懸焉。先生自永感後絕意進取﹐專一於醫﹐於是名節益廣﹐當道大吏﹐四路爭迎﹐有屢以道府惇迫出而濟世者﹐先生皆夷然不以爲意﹐而乃以性情率野學問粗疏不宜處於公卿之間而與公卿之事﹐力卻而善辭之。於以知先生﹐達無加窮﹐亦無損﹐二十年前嘗請其著一醫說壽世﹐先生以爲斯未能信﹐遲之又久。頃始郵到近著《醫醫醫》一書﹐囑爲校序﹐伏讀久之﹐始而異其名之奇﹐繼乃悉其論之正﹐終且嘆服其苦心孤詣﹐超越古今﹐致廣大而盡精微﹐極髙明而道中庸﹐有不可以尋常名醫論說擬議﹐所謂一本萬殊﹐萬殊一本﹐貫穿羣籍而爲一書者非歟。其中所論醫理盡抉歧景之奧﹐且多發前賢所未發。

如論治道兵機﹐大聲疾呼﹐頭頭是道﹐而復絲絲入扣﹐以示醫學源流﹐《傷寒論翼》更覺鄭重分明﹐功殊不在禹下﹐大有裨於政界﹐軍界。楨𨿽不敏﹐請事斯語。至以孔孟爲內傷國手﹐欲人人皆能自治﹐以循至於聖賢之塗﹐猶爲憲政無尙之理﹐空前絕後之論﹐洵屬聞所未聞﹐迥非今世中醫西醫所能夢見。誠能朝廷﹑世界﹑醫者各服篇中﹐鼎峙三方﹐豈僅攺羣醫之良治﹐萬端之病起﹐八代之衰已哉。蓋將立萬世之憲而息列彊之爭矣。惟願讀是編者潛心靜气﹐反復尋繹﹐勿輕放過一句﹐勿忽忽略一字﹐如食蜂蜜﹐當味其有百花之香﹐如飲醇醪﹐須知其非一時之釀﹐乃爲不負東觀未見之書﹐且以知楨之言非阿好也醫籍云乎哉。

宣統紀元歲次己酉十二月﹐卸署江北提督﹑記名提督﹑蘇松鎭總兵統領﹑江南全省練兵﹑第九鎭統制﹑番禺舉人徐紹楨固卿拜序於江南陸軍營次

自敍

噫噫噫﹐醫醫醫﹐醫何易言哉﹗醫之爲道﹐廣矣大矣﹐精矣微矣﹐危乎危矣﹗舉凡古今中外﹐學問事業﹐無有難於此者矣。名爲衛生去疾之道﹐實不止於衛生去疾已也。蓋合格致誠正﹑修齊治平之道﹐而一以貫之﹐且更有難焉者也。非探天地陰陽之祕﹐盡人物之性﹐明气化之理﹐博考古今﹐隨時觀變﹐匯通中外﹐因地制宜﹐而又臨事而惟澄心定靈﹐必不能語於此。𨿽然夫婦之愚可以與知焉﹐及其至也﹐聖人亦有所不能焉﹐故夫一知半解﹑搖鈴懸壺之徒充斥天壤﹐時或生人﹐黃農歧景之聖﹐卓絕古今﹐而又未嘗不死人。究之生之者偶然﹐而殺之者無算﹐死之者適然而生之者恆眾﹐是非成敗明鏡誰懸﹖此醫道所以不明不行也。今天競言醫矣﹐且廣開醫院矣﹐又新開醫學研究會矣﹐更多開辦軍醫學堂矣。十室之邑必有忠信﹐百步之地必生芳艸。不敢謂千慮者必無一得也﹐當道大吏謬以余爲老馬﹐屢囑余爲提倡一醫學堂﹐舉甚美﹐意亦甚摯﹐余唯唯惟否否﹐遷延歲月﹐卒不能應。大吏熱心興學﹐一切新政次第舉行﹐惟此醫學一界﹐尙覺棼如﹐切詰再四﹐無以謝之﹐不能不有以曉之日。噫噫噫﹐醫醫醫﹐醫非不至要也﹐如所謂一切新政﹐皆醫之事也﹐醫道不明而欲使庶政更新﹐竊不謂然。蓋醫道﹐通於治道﹐不可殫述﹐卽如彊種彊兵﹐猶爲密切關系。且中外交通以來﹐吾國無事不落人後﹐其猶有可望勝於他人者﹐醫學﹑文學而已。文學之妙已造其極﹐毋庸贅言﹐醫學𨿽當晦盲否塞之秋﹐而胚胎於黃農﹐萌牙於歧景﹐固已久矣﹗如有偉人起而振之﹐引而伸之﹐變而通之﹐鄭而重之﹐大可冀放奇光異彩於環球上﹐使吾道衣冠文物亦有以輸入於他邦﹐而爲開通西醫之導綫。近之蔑視中醫者固其宜﹐而其謬許西醫﹑偏重西醫者殊耳食而目論也﹐則開辦醫學堂之舉不更急務乎﹗然尙有難言也。方今吾國醫界﹐皆爲讀書不成﹑他業不就者之逋逃藪﹐道其所道﹐旣非黃歧之道﹐更非吾所謂一貫之道。其自待菲薄﹐絕無精妙髙明者﹐原不足怪﹐而其腐敗不堪﹐庸惡陋劣之病﹐又實對待於醫者﹐苟且輕賤之心有以中之﹐𨿽亦由於醫者之自取戾﹐然醫者之病已自深入﹐已徧天下﹐將極終古﹐莫之能愈。尙欲其善爲醫﹐又更爲醫國﹐猶之拯饑者而求粒於荒墾﹐斷斷乎其未有也。今擬開辦醫學堂﹐亦思有以醫醫之病也。然不知醫者之病之所在﹐而徒爲之嚴章程﹐訂功課﹐令之勤講求﹐精診切﹐是猶治其標而未治其本也。

𨿽學堂開徧天下﹐辦至百年﹐無當也。醫之病何在﹐醫醫之方何在﹖非得朝廷之一人與世界之多數人爲之探其病源﹐一一洗其舊染腐敗之气﹐庸惡陋劣之習﹐苟且輕賤之俗而攺良焉﹐必不能起其沈﹐而望醫學之進步﹐誠能得斯二者而出吾方以醫醫﹐並令醫者時進吾方以自醫﹐則醫界自將耳目一新﹐別開生面﹐精神奮發﹐志向異趣﹐學業日精﹐卽不開辦學堂亦必人才輩出﹐醫道昌明也。醫之病源﹐旣深且賾﹐醫醫之方﹐似難實易﹐然非片言可明﹐請於篇內﹐分析論之。余爲醫學界明醫道﹑求人才﹑儲良方﹐卽所以爲他日開辦醫學堂之HT矢﹐不禁痛心疾首﹐發憤而著此編﹐名之曰《醫醫醫》﹐一以寓一字三嘆之意﹐一則先求有以醫醫之醫也。噫噫噫﹐醫醫醫﹐醫豈易言哉﹗

宣統紀元歲己酉秋八月孟今氏撰

卷一

朝廷對於醫者之醫方

名利者﹐絕技之師﹐天地生死﹐人人之具﹐古今中外﹐帝王驅遣羣倫﹐培養人才﹐而轉移風俗之妙用也。聖賢豪傑﹐或不爲利動﹐而不能不爲名動﹐惟恐不好名之說﹐不只爲三代以下言也。孔子曰﹕忠信重祿﹐所以勸士﹐西漢經學之盛﹐班孟堅謂是利祿使然。至於唐以詩賦盛﹐宋以理學經義盛﹐有明以迄國朝﹐皆以八股取士。八股至今﹐至無用當也。而當未廢之前﹐毋論智愚賢否﹐莫不竭盡畢生精力以入其中而卒之﹐以此稱神品﹐稱能品﹐號大家名家者不可勝數﹐以之致大位﹐擁大富﹐膺懋賞殊榮者不知幾何。當時未聞有八股學堂也﹐不過人自爲學而已﹐𨿽有書院之名﹐每省不過數區﹐省外則無幾矣。𨿽有院長之號﹐每月不過數課﹐課外不他問矣。而何以八股之盛於斯也﹖所謂風會之所趨﹐而當王者貴也。又實爲富與貴之所驅﹐名與利之所使也﹐是可藉爲醫醫之方也。

八股之外又有捲折﹐其八股﹐尢爲無謂﹐而當時捲折人才之盛﹐亦幾與八股相埒﹐蓋非工此﹐𨿽八股入彀﹐仍不得與於狀元宰相之榮﹐於是天下士夫咸相率而成此種人才。各相慮而惟恐不及此種人才。嗚呼﹐時亦未聞有捲折學堂也﹐而捲折人才之盛又如彼﹐要亦風會之所趨而當王者貴也。又何莫非富與貴之所驅﹐名與利之所使哉﹖是更可爲醫醫之方也。朝廷醫官置太醫院﹐位僅三品﹐有差俸只百金以外﹐而又囿於一部﹐不能流通轉用﹐以至老死﹐眞所謂不甚愛惜之官也。官猶如此﹐則所謂醫士醫生者﹐更無怪世人小道目之﹐賤工待之矣。稍有聰明才力者﹐且不屑爲﹐而謂賢智爲之乎﹖𨿽有豪傑崛起代興﹐自成名流﹐而一代不過數人﹐當其盛名鼎鼎﹐曾不數聞一字之褒﹐及其旣也﹐要亦不過列入方技傳中﹐如扁鵲﹑倉公﹑華佗﹑思邈而已。最可怪者﹐聖如仲景﹐史漢並無一傳﹐尢令人索解不得。當時八股捲折爲富貴之階梯﹐羣旣趨於彼矣。今日新學新政爲終南之快捷方式﹐羣又趨於此矣。而謂辭尊居卑﹐辭富居貧﹐別有人才﹐其人才亦可想見﹐是皆所以致醫之病也。

醫道較有用於八股捲折萬萬一﹐實按之則盡人知之矣﹐八股捲折早已可廢﹐醫道則𨿽終天地不可廢﹐乃以早可廢者而曾見其隆盛如彼﹐以萬不可廢者而轉任其腐敗若此。不知醫者自存何心﹖對待於醫者又何心也﹖醫道殊有濟於新政新學亦萬萬﹐非切言之﹐則人莫或知也。新政新學似欲以醫舊政舊學之病﹐非善醫之則𨿽終天地而仍無濟﹐乃新政新學今則並舉﹐而莫敢廢矣。醫道之有濟於新政新學人﹐今乃猶是﹐廢莫能舉焉﹐不知醫者自有何說﹖對待於醫者又何說﹖朝廷之置醫官也﹐豈不以醫之爲用衛生治疾已耳。政治無與﹐焉不知醫之爲道﹐必合格致誠正修齊治平之事而一之﹐通天地人而貫之﹐然後可謂之醫。所謂良醫良相﹐所謂國手﹐更所謂補天手者﹐非虛擬之詞﹐實當然之事﹐而固有之道也。惜古今中外﹐醫者思想多不到此﹐學問向不由此﹐資格都不及此﹐遂致對待於醫者﹐相習而忘之﹐相忽而輕之﹐一至於此。

醫不止於衛生治疾已也﹐卽只以爲衛生治疾計﹐𨿽在常人﹐亦萬不宜苟且輕忽而托之於庸惡陋劣之手以嘗試。況朝廷之蒞天下也﹐將以治萬方之疾苦﹐使無一夫不被其澤﹐循至天地位而萬物育﹐所謂一人有慶﹐兆民賴之。聖躬偶然違和﹐卽屬治於太醫﹐京師口號國子監之文章鑾輿﹐衛之刀槍﹐太醫之藥方誠有槪乎言之也﹐一有不效﹐則各直省督撫將軍應詔以進羣醫﹐太醫羣醫﹐吾皆聞之熟矣﹐知之稔矣﹐封疆大吏又皆非眞知醫者﹐烏得有眞是非﹖亦惟荷朝廷洪福﹐或借手以奏功﹐不可謂非一得之能﹐一時之幸﹐然而臨大敵則恐非眞將軍矣。王子安與程伊芳川曰﹕爲人子者﹐不可不知醫。愚則曰﹕爲人臣者﹐亦不可不知醫。實則凡爲人者﹐皆不可不知醫。所謂知者﹐又非一知半解之知﹐必灼見眞知之知﹐乃爲知也。

設使朝廷變通醫官﹐或與封疆臺閣並重並用﹐或與臺閣封疆流通轉用﹐或特設髙爵濃祿以寓醫官﹐專爲顧問﹐天下利病先詔天下學人﹐凡識字讀書之始﹐必兼習醫﹐使醫道治道合而爲一。蓋醫道無一不通於治道﹐治道亦無一不通於醫道﹐未有不諳治道而能醫病者﹐亦未有不精醫道而能治國者。治民如治病﹐良相無異於良醫﹔用藥如用兵﹐名醫卽可爲名將。

興利除害﹐補偏救獘﹐理本一源﹔鋤暴安良﹐驅邪養正﹐道原一貫。古今中外﹐歧而爲二﹐其稱治者﹐尙非郅治﹐所號名醫﹐仍非通醫﹐誠能貫而通之﹐則人人皆能自治﹐皆能治人﹐皆能治疾﹐皆能治國﹐皆能治兵。所謂良相良醫﹐名醫名將﹐所在皆是仁壽之宇﹐無敵之國﹐大同之世﹐且將見之如此﹐而猶慮醫界之人才不輩出﹐如八股捲折之盛﹐吾不信也。轉移風气﹐端在朝廷﹐然總不越乎名與利二者之妙用﹐故曰﹕名利者﹐絕技之師。誠如是也﹐不特醫學堂無事開辦﹐卽各學堂亦不必設立。只懸名利以爲鵠﹐而髙爵濃祿以爲招﹐則人莫不自爲學﹐且將合醫界﹑學界﹑政界﹑兵界而一以貫之﹐截畱無限經費﹐以待學成者之懋賞﹐此一本萬殊﹐萬殊一本﹐抱一而爲天下式之理﹐非故爲髙論也。醫道無一不通於治道﹐𨿽古今中外大儒名醫未嘗幾見及此﹐故世多墨墨誠誠﹐縱觀而博考之﹐靜按而細繹之﹐何一端不相通﹐何一理不相貫﹐而乃任其苟且輕賤﹐庸惡陋劣﹐各相隔閡幾千萬年﹐無惑乎醫道之不明不行也﹐今之偏重西醫﹐與言西人之重醫﹐皆屬耳食目論﹐若徒論其解剖﹑實驗﹑制藥﹐良不無一得之長﹐然解剖亦爲吾國先代兪跗﹑華佗輩所遺﹐其中得失參半﹐昧者未嘗索考外篇﹐已爲縷晰言之﹐若論气化﹐則仍如今之中醫茫然如墮五里霧中﹐若復望其通治化則更墮百里霧中矣。又安能語於醫道。伏願聖人在上﹐起百代之衰﹐振千秋之業﹐通一貫之道﹐開萬世之利﹐漸以吾國醫道之衣冠文物輸入列邦﹐而爲開通外人之導綫﹐豈不懿歟﹗尢有進者﹐朝廷治化﹐莫要於賞罰﹐亦莫先於賞罰。如承明詔﹐變通醫官﹐振興醫學﹐旣懸懋賞﹐以爲鼓勵之方。卽訂。嚴刑以爲濫竽之戒﹐庸醫殺人﹐向不論抵此﹐𨿽世人苟且輕賤之習有以自召﹐以致是非成敗﹐難於稽核﹐久使庸醫漏网﹐乃復充斥人間。今必。明諭重申﹐先令世界之人毋得仍蹈苟且輕賤於醫之習﹐以自取禍﹐且當格外隆重以致敬禮﹐再於地方爲立鄕醫﹑縣醫﹑府醫﹑省醫各等醫官名目﹐而令眞能通醫可爲國師者﹐按臨各省﹐認眞考試﹐或令試於京師﹐如中式者卽錄之而分布各區﹐一切經費悉由各區社會及地方官合籌分給各醫﹐總以優裕足贍醫之身家﹐使得借以資醫窮乏。其不錄者﹐仍自歸爲醫士﹐加功探討﹐以待後日續選﹐不許卽妄與人延醫。更令各區之醫遇證立案﹐將脈相﹑證相﹑治否方法逐一詳列﹐存之病家﹐並榜諸通衢﹐按月分年﹐報官核驗﹐以定是非功過﹐而爲賞罰黜陟﹐然後上之大府﹐奏之朝廷。若果成效多著﹐而又能通治道者﹐卽行破格錄用﹐不次超遷舉主﹐並予上賞。若仍惡劣如前﹐以及大不韙者﹐則卽治以應得之罪﹐或更予以不測之誅﹐並將舉主連坐﹐𨿽功過只論是非﹐難論成敗﹐然有眞是非者﹐自必多成鮮敗﹐𨿽天之降才各殊﹐通才談何容易。然能悉照愚方以醫醫﹐卽不能人人合醫道治道爲一貫﹐亦必良醫輩出﹐多諳治道﹐一洗前習之陋﹐是可決也。故上賞者爲醫醫之先聲﹐而嚴罰者又醫醫之後盾也。此者朝廷醫醫之良方也。

卷二

世界對於醫者之醫方

人生何生乎﹖莫不生於錢。人生何死乎﹖莫不死於病。甚矣﹐生命金錢疾病﹐三者固互相維系﹐而變相爲用者也。生命重乎﹖金錢重乎﹖疾病重乎﹖非有生命不能有金錢﹐非無疾病不能保生命﹐則生命重矣。天之於人﹐旣不能各長其生命﹐悉與以金錢盡免其疾病﹐則醫又重矣。醫所以去病衛生也﹐無論良否﹐能捨金錢以生乎﹐抑或天別與醫以金錢乎﹖柰何世之人壹是皆以要錢爲本﹐壹是皆以一己要錢爲本﹐壹是皆以不願他人要錢爲本﹐其至一錢如命﹐或竟要錢不要命﹐或且得命又思財﹐此世界之普通病﹐卽所以致醫之病也。在窮乏無告者﹐猶或可說﹐而不謂富貴利達者﹐轉居多數也。可謂不恕之甚矣。非彊恕而行世﹐安得有良醫哉﹗庸醫殺人﹐不可勝道﹐然亦實由重視金錢者之自誤﹐𨿽卽謂之自殺也。可又況有一知半解者﹐捨脈論病﹐捨病論藥﹐從旁助刀耶。

世之人曰﹕醫者意也。意爲之者也。又曰﹕醫者﹐易也。至便至易之事也。此不特門外漢之言﹐實病醫而誤盡蒼生之言﹐不知醫之爲言﹐易也﹐精微廣大有如易道﹐誠合古今中外事業學問﹐無有難於此者。孔子曰﹕人而無恆﹐不可以作巫醫。恆﹐常久也。易﹐卦也。所謂天地之道﹐恆久而不已也。日月得天而能久照﹐四時變化而能久成﹐聖人於其道而天下化成﹐觀其所恆而天地萬物之情可見矣。恆之時義如此﹐醫之道亦當如此。醫旣爲子之所訓﹐故疾遂爲子之所愼﹐未達不敢嘗之旨﹐其難其愼爲何如乎﹖自朱子誤注﹐𨿽小道必有可觀﹐章謂小道如農圃醫卜之屬﹐於是世人更以小道目賤工待之﹐至重者﹐不過數金之酬﹐或只數十百錢呼之卽至﹐且有並此區區而不畀者﹐一有不效﹐詬毀隨之﹐不恕之事莫此爲甚。尢可怪者﹐平時旣以小道賤工視之﹐而臨病時又以神仙望之﹐豈小道賤工中有神仙遊戲耶﹖自問當亦啞然自笑﹝醫本於易﹐章虛谷先生《醫門棒喝》論之精詳﹐此段發端與章不同﹐故持論各異﹐非有出入也。﹞

小道賤工之名﹐數十百錢之利﹐其微末亦至極矣。而謂賢者爲之乎﹐乃欲以求良醫而保生命﹐不惟不恕﹐亦且自輕良醫﹐如何可得﹖蓋良醫𨿽不好利﹐未嘗不自惜名﹐在病者之意﹐不過謂病有大小輕重淺深之不同﹐小者﹑輕者﹑淺者何必定求良醫﹐不知不遇良醫則小者﹑輕者﹑淺者必致於大﹑致於重﹑致於深﹐或更致於危險而不可爲﹐此病之常勢也。善衛生者﹐必謹小愼微而不忽略於輕淺﹐以故聖人治未病﹐不治已病﹐所謂治制於未亂﹐保邦於未危也。柰何世人只以金錢爲重﹐殆至危險而不可爲﹐則𨿽有善者﹐亦無如之何矣。況當是時尙﹐多不能捨金錢以求保生命於一綫﹐卒之又不能帶入冥中﹐徒令後人笑其拙。嗚呼﹐亦可憐矣。

此種可憐情形﹐古今天下當如恆河沙數﹐《史記》扁鵲傳謂扁鵲受桑君之術﹐飲上池之水﹐視見垣一方人﹐以此視病﹐洞見五臟結﹐嘗於趙﹑於虢多著神效﹐天下盡以爲能生死人。及於齊﹐齊桓侯客之﹐入朝見曰﹕君有疾﹐在腠理﹐不治將深。桓候曰﹕寡人無疾。扁鵲出﹐桓候謂左右曰﹕醫之好利也﹐欲以不疾者爲功。後五日﹐扁鵲復見曰﹕君有疾﹐在血脈﹐不治恐深。桓侯曰﹕寡人無疾。扁鵲出﹐桓侯不悅﹐又五日﹐扁鵲復見曰﹕君有疾﹐在腸胃﹐不治必深。桓候不應﹐扁鵲出﹐桓候不悅。五日﹐扁鵲復見﹐望見桓候而退走﹐桓候使人問其故﹐扁鵲曰﹕疾之在腠理也﹐湯熨之所及也﹔在血脈﹐鍼石之所及也﹔其在腸胃﹐酒醪之所及也。今在骨髓﹐𨿽司命無柰之何﹐臣是以無請也。後五日﹐桓候體病﹐使人召扁鵲﹐扁鵲已逃去﹐桓候遂死。使聖人預知微﹐能使良醫得早從事﹐則疾可已﹐身可活也。人之所病病疾多﹐而醫之所病病道少。故病有六不治﹕驕恣不論理﹐一不治也﹔輕身重財﹐二不治也﹔衣食不能適﹐三不治也﹔陰陽並﹐髒气不定﹐四不治也﹔形羸不能服藥﹐五不治也﹔信巫不信醫﹐六不治也。有此一者則重難治也。夫扁鵲﹐良醫也﹐桓候﹐富有之國君也﹐卽使扁鵲好利﹐桓候非不能應﹐況扁鵲並無是心﹐其所以諄諄於桓候者﹐不過欲神其術以爲廣大﹐名節則或有之﹐而不意桓候重財輕身﹐轉以好利疑之﹐卒致疾發而不可爲﹐殊可哀也。又仲景見侍中王仲宣時年二十餘﹐謂曰﹕君有病﹐四十當眉落﹐眉落半年而死﹐令服五石湯可免。仲宣嫌其言忤﹐受湯不服。居三日﹐見仲宣﹐謂曰﹕服湯否﹖仲宣曰﹕已服。仲景曰﹕色候固非服湯之診﹐君何輕命也。仲宣猶不言﹐後二十年﹐果眉落﹐落後一百八十七日而死。此二事者﹐所謂聖人治未病也。愚嘗於中風﹑虛勞兩證輒先諄諄於人﹐如扁鵲之於桓候﹐仲景之於仲宣﹐惟人不曰危詞聳聽﹐卽曰意別有在﹐卒之皆竟如桓候﹑仲宣。噫﹗今天下如扁鵲﹑仲景者無幾﹐而如桓候﹑仲宣者無限﹐世人其不惜爲桓候﹑仲宣乎﹖抑不願爲桓候﹑仲宣乎﹖或亦望有扁鵲﹑仲景者乎﹖自計不可不早。

如必欲生命金錢並保﹐惟有人人讀書﹐必兼習醫﹐且必如吾之所謂醫而後可﹐不然則不得不聽命於醫。醫欲良乎﹖否乎﹖此不待問而知也。諺云﹕又要馬兒跑得好﹐又要馬兒不食艸﹐世界那得有是事﹐世人卻多有是心﹐此神駿龍駒所以不世出也。

吾不敢謂世之人皆重財也﹐自世道衰而勢利甚﹐捐納之途﹐夤緣之風﹐獘混之事﹐日乎天下而不可遏。𨿽盈千累萬之金錢﹐亦必亟亟焉謀之而樂爲用﹐甚至傾家蕩產﹐以及喪恥辱身﹐曾不稍自顧惜。惟一旦對於醫者﹐則必反其所爲﹐縱較向所樂用者﹐不過千萬之一二﹐仍如出納之吝而不肯少寬假﹐此最不可解者也。豈不曰以利爲利﹐謀生之事大﹐而衛生之事小耶。亦何輕重失宜至是耶。

又嘗見夫揮金如土﹐擲金若沙於嫖賭者矣。當其初入迷途﹐尙未至於傾家蕩產﹐父兄或預爲嚴責﹐師友或婉爲戒勸﹐皆不能阻其揮霍浪擲之心。及一旦對於醫者﹐則又大反其所爲﹐𨿽區區者亦必靳以與人而卒之家產仍然傾蕩於嫖賭中﹐或且召染惡疾﹐或且流爲盜匪﹐並至喪失其身而不悔﹐此尢不可解者也。然此特無益有損之大者耳﹐而凡小焉者毋論矣。世之人蓋禁絕無益之用而轉爲有益之用哉。

聖人之用財也﹐自奉儉約﹐待人丰濃﹐而於理欲之界﹐尢嚴防其出入。世人之用財﹐則反是矣。於欲路上﹐𨿽恣用千萬不嫌其多﹐於理路中﹐𨿽偶用一二卽謂爲過。此聖道所以日衰﹐世道醫道因此日壞也。然亦間有理欲並用者﹐則仍是求福免禍之心﹐非眞能繩向理路﹐上爲作用也。如各省官醫局及各贈醫院﹐皆官界社會﹐所以分濟貧乏也﹐局中院中主持醫者﹐不知果爲良否﹐然一醫日診數十人者有之﹐且過百診者亦有之﹐此𨿽聖神不能如是﹐是直以爲兒戲矣。其中縱或有一得﹐而究之所失者多﹐然則官醫局與各贈醫院之設﹐非仁者與非也﹐所謂好仁不好學也。

醫本仁術﹐贈醫局院之發起﹐亦本仁心﹐惟不得其道﹐則轉以仁者之心而反爲不仁之事。蓋得一良醫﹐可以活千萬人﹐否則﹐反是何如﹖得千萬之良醫而全活天下後世無量數之人﹖此其義𨿽前人亦偶見及﹐不過責望醫者之自爲良而不能深切著明﹐醫者之病根﹐攺良醫者之方藥﹐縱使責望再深﹐學堂開徧﹐局院設滿於天下﹐無當也。《醫醫醫》一篇正所以濟仁者無窮之心﹐而不使偶有貽誤﹐稍畱缺憾﹐只須濃籌經費﹐丰給修火﹐多聘通醫﹐嚴訂功過﹐無論局院﹐大小病者﹐多寡限制﹐各醫一日不得過十診﹐並須隨證詳立脈相病情﹑治否方法﹐以及一切禁忌﹐交給病患﹐仍一面注冊存之局院﹐按月分年合榜通衢﹐以待官府考核。

照此章程逐漸擴充﹐由省會以及各府州縣﹐自城市以至各鄕村落﹐一省如此﹐直省皆然。除富濃者足以自行奉請外﹐其有不能設立局院者﹐卽合一區之眾﹐預爲濃集養醫之費﹐或論年月給奉﹐或臨時分診給奉﹐皆可取之公中﹐總使醫者足以贍其身家而有餘﹐並一洗從前苟且輕賤之習﹐則天下隨處皆良醫﹐天下病者亦皆全活而無患矣。

《醫醫醫》一篇﹐非特欲世界之人皆無疾病﹐醫盡良醫﹐且更望人人皆爲聖賢。人生富貴不可必﹐神仙不可求﹐而疾病則可卻﹐聖賢亦可爲也。古今天下之病﹐推而廣之﹐不知幾千萬種﹐而一證又千頭萬緒﹐差之毫釐﹐謬以千里﹐誠不易言醫治。約而言之﹐又不過外感﹑內傷兩病﹐外感則風﹑寒﹑暑﹑濕﹑燥﹑火六淫之气爲之﹐內傷則喜﹑怒﹑哀﹑樂﹑愛﹑惡﹑欲七情所發﹐合之所謂十三因也。然人能愼起居而適其寒溫﹐自可以卻外感﹐且外感除傷寒兩感﹑溫疫四感與中風之直中髒者﹐則俱可以不死﹐而世之多死於外感者﹐皆醫藥誤之也。內傷則無不死者﹐何也﹖本非艸木無情可治也。間嘗竊論神農﹑黃帝﹑岐伯﹑仲景爲外感之國手﹐若內傷則孔孟爲國手﹐降而宋儒﹑明儒﹐旁及老莊﹑佛氏亦內傷之好手﹐其書千言萬語﹐莫非治人性情﹐洵爲內傷良藥。惜古今天下人無一善讀而覺者﹐古今天下醫更無一夢見而覺者﹐故死於內傷者又不知何限。今特爲世界醫界大放光明﹐如此於岐景孔孟之書以及各大家諸大儒之語論一一尋繹﹐融會深長思之﹐則外感內傷無不畢治矣。明儒呂新吾先生有曰﹕以淡食爲二陳﹐以寡欲爲四物﹐以淸心省事爲四君子﹐無方之藥﹐不名之醫﹐取諸身而已。旨哉斯言﹐庶幾與吾不謀而合﹐惟惜闡發未盡耳。吾嘗於內傷之證﹐輒先以言語之藥爲治﹐其情並屬病者﹐以情治情﹐無如皆以爲迂腐﹐不但不服此方﹐且非笑之﹐而惟乞靈於艸木﹐曷可得耶﹖世界之人如不願輕身重財也﹐則請悉遵吾方以醫醫﹐良醫自必輩出﹐以應所欲。如仍生命財產並重也﹐則惟人人多讀書而兼習醫﹐合醫道治過而爲一貫﹐更以自治而漸進於聖賢之室﹐循致默化列彊競爭之病而合中外爲大同之世﹐勿謂聖賢不可爲也。顏淵曰﹕舜何人也﹖予何人也﹖有爲者亦若是。公明儀曰﹕文王﹐我師也。周公豈欺我哉。曹交曰﹕人皆可以爲堯舜。孟子曰﹕堯舜與人同耳。又曰﹕聖人與我同類也。此皆爲聖賢之方藥也。疾病云乎哉﹐若以爲徒爲髙論﹐是不爲也﹐非不能也﹐吾未如之何也已。

卷三

醫者自醫之醫方

讀書宜識字﹐顧名卽思義﹐人事盡如斯﹐少獘自多利。

今醫者滿天下矣﹐試問以醫字作何解說﹐莫不張口茫然﹐如墜煙霧。字且不識﹐而欲其技之良﹑道之精﹐得乎﹖醫之字義從匚從矢從從酉。匚受物之器﹐受矢於器爲醫。《說文》訓爲「盛弓弩短矢器」﹐加於右上﹐亦兵器﹐下復從酉﹐酉﹐古酒字﹐古爲毒物﹐故大禹絕之﹝石頑謂爲從古服藥多以酒助﹐非也﹞。神農嘗毒﹐經謂藥多爲毒物﹐凡治某病皆謂以某藥毒之﹐《內經》亦多如此﹐卽以毒攻毒之義﹐可見醫之爲用盡傷人之具矣。病者旣積矢﹑毒酒之屬於一身﹐其危已可想見﹐醫者如再不愼之又愼﹐不更危乎其危乎﹖黃帝以治兵之餘治病﹐於是醫字下筆從醫﹐國語兵不解醫本此所謂用藥如用兵也﹐凡欲爲醫者﹐可不知所從事哉﹖古之醫者﹐人皆神聖而又貴爲天子﹐富有四海﹐或爲大臣﹐如歧伯﹑伊芳尹是﹐或爲達官﹐如長沙太守仲景是。大臣達官𨿽富貴不逮天子﹐而身家皆自優裕﹐得以專一於醫﹐而無別慮縈擾﹐且復藥皆自嘗自備﹝今之西醫﹑東醫亦自備藥﹐頗合吾國古法﹐此其一得﹞﹐一遇病者﹐無不應手奏效。蓋先於經絡臟腑﹐洞見結﹐更於气化傳變﹐預爲防制﹐非若今之西醫﹐必待其人死後﹐購而剖解﹐始知其病之所在﹐自以爲實驗﹐人亦莫不以爲然﹐然究不知其病之所在也。人惟有生气﹐方有气化傳變﹐旣死則气已絕而無迹可尋。如咳嗽病﹐有因外感﹐有因內傷﹐有因外感而變成內傷﹐或只關本髒﹐或爲火刑金﹐或爲子累母﹐或爲母累子﹐或不能勝其所勝而轉使勝其所不勝。《內經》所云﹕五臟皆令人咳﹐甚則移傳六髒。此皆古聖神人明气化傳變之理﹐傳之至今﹐歷歷不爽者也。西醫則剖解後見肺葉焦枯﹐或且潰爛﹐遂只名之曰肺炎。凡遇咳嗽﹐槪以肺炎治之﹐無論寒熱有異﹐卽只以肺炎論﹐亦不知其炎之由於心﹐由於腎﹐由於脾胃與肝膽﹐徒執一本位爲治。無怪其多不效﹐而轉以爲本不治﹐是皆由於不明五運六气以及脈息之確有可憑﹐故𨿽至死亦不知病之所以然。今之重視西醫﹑從學西醫者﹐直與西醫同夢﹐吾所以爲醫者立自醫之方﹐並欲以開通西醫者﹐以其一也。類乎此者﹐不知凡幾。

又如尋常瘧疾﹐寒熱來往﹐作止有時﹐一證旣有﹐來往之名必有來往之處﹐來從何作﹖往從何止﹖醫者昧昧﹐漫不加察﹐𨿽中古以後之名大家亦皆不知其病之所在﹐稍賢明者﹐不過能分十二經絡﹐或陰或陽﹐於邪來時﹐所注重之經界﹐經界旣正﹐則藥力專到﹐不致累及無辜。然必旣專且久﹐邪始漸衰而退﹐非能直指病之來源也。下此則皆囫圇亂治﹐抄撮本證數方投之﹐或以止截爲功﹐或當邪衰自愈﹐以故病瘧者無不經年累月受害。西醫亦只知以金雞納霜截之﹐然亦有效有不效﹝陰虛者﹐則多不效﹐且不宜服﹞。卽使收效一時﹐後必再發﹐更或變生他證而不可救﹐吾見不可殫述。豈知凡病皆不離經絡﹑臟腑﹐惟此病若不在經絡﹑臟腑而別有所寄發作時﹐始由經絡而臟腑﹐退止時又由臟腑而經絡而止其所休焉。以時來往者﹐則又胃气爲之也。胃於五行屬土﹐於五徳屬信﹐故有信若潮﹐如人饑則思食﹐皆胃之日信﹐與婦女之月信同。然此𨿽予一人之私言﹐然物理驗有得﹐聖人復起不易吾言矣。《內經》陰陽瘧論﹐歧伯曰﹕瘧之將來也﹐陰陽之且移也﹐必從四末始也﹐堅束其處而決去之。只此四語﹐賊情﹐賊蹤﹐賊窟﹐治法無不畢具。如法爲之﹐無論何瘧﹐莫不霍然﹐所謂搗其老巢﹐老賊淨盡﹐非聖人而能若是乎﹖非眞洞見臟腑經絡而能若是乎﹖又何須效西醫之剖解而始爲實驗耶﹗恐𨿽剖解﹐亦莫名其妙也。

今特爲醫者揭之﹐以爲自醫醫人最便宜方﹐更以開通西醫﹐使知吾國古聖人之法﹐不事剖解﹐向能洞見經絡臟腑之神﹝此證惟張子和﹑諭嘉言見及經旨﹐惜皆不能篤守聖法而雜出多方﹞。

今之醫者﹐大率下愚者多﹐其較古之聖神不知幾千萬里。且又皆讀書不成﹐別業不就﹐無聊之極﹐思始遁於醫之一途。於是聖神與天地參之道﹐遂變爲至愚無聊者之逋逃藪﹐況當世界﹐苟且輕賤之積習牢不可破﹐其欲以爲利者亦未矣。或別有會心者藉此以夤緣入官﹐遇上官病﹐或其家屬病﹐不俟延請﹐行同毛遂﹐時運一至﹐偶然幸中﹐美差優缺﹐紛至踏來﹐上官亦最樂﹐此所謂惠而不費也。富貴逼人﹐亦常有事﹐是則不必問其道之若何矣。若其不善夤緣﹐又無眞實本領﹐不過聊爲糊口計﹐且有時並口亦不能糊﹐徒見輕鄙於世界﹐且並貽譏於外人﹐以爲吾國醫者如是﹐任意推測古聖之道﹐亦不過如是言。念及此﹐吾又不願人之再業此﹐如果有發憤而欲爲此者﹐則請相率而進吾之方﹐毋慮其愚也﹐以學愈之﹐毋慮其貧也﹐以勤儉愈之﹐毋慮其糊口不能也。以夷齊首陽之日孔子在陳之時較之﹐𨿽餓死事小也﹐能如是天下何事不可爲乎﹖則再請進吾之多方更以自醫。

醫道務從正心博學爲體﹐而以繼往開來爲用﹐其間息邪說﹐距行貫治道功夫﹐亦萬不可少。若徒以日診數人﹐月好數病﹐年活多人爲畢能事﹐而於國家元气﹐天下毫無所裨﹐人𨿽視我甚重﹐自待未免尙輕﹐良醫良相之說﹐非虛語也。燮理陰陽﹐且足以彌天地之災﹐於人事更無論矣﹐相位不可必期﹐道理要歸一致﹐出位之思君子﹐當不禁此﹐且不必問朝廷世界對待醫者何如﹐而只裕吾胞與之懷時﹐切饑溺之思尢於貧賤﹐富貴不易其心﹐所謂寧可人負我﹐不可我負人﹐此正心之說也﹐卽自醫之第一方也。

博學人於識字讀書之始卽以《靈》《素》《內經》《難經》《傷寒論》《金匱玉函經》《甲乙經》《活人書》﹑合《四子》《五經》《爾雅》先後並讀﹐更於性理經濟書多讀﹐然後再讀《神農本艸經》《長沙方》﹐經唐﹑宋﹑金﹑元﹑明代﹑國朝各大名家著述﹐以及歐亞之《儒門事親》﹐西醫五種廣學匯編﹐英國產科諸書擇其大要者﹐次第閱之。其餘如《千金》《外臺》《聖濟總錄》《證治準繩》《古今醫統》《名醫類案》《三因方》之類﹐不過爲醫家之大類書﹐略爲涉獵﹐以備參考可耳﹐至若邪說行﹐有乖聖道古法而誤世者﹐則槪從閣置﹐或直以從火﹐只讀時須精考古書之簡脫﹐與後儒之參附者﹐勿使爲其蒙蔽而貽誤﹐尢須於經史子集中不明言醫而於醫道有合者﹐心領而神會之﹐所謂無字句間之醫也。此博學而又須善學人也﹐自醫之第二方也。

學醫最忌先看本艸與各方書﹐一經寓目﹐卽可略識藥品﹐聊記湯頭﹐湊雜成方﹐於天地陰陽五運六气﹐全無理會﹐於人身經絡臟腑﹑病機脈情﹐毫無覺察。一遇病者﹐遂覺技癢﹐爲之延醫﹐偶然幸中﹐自鳴得意。人有見之﹐亦謂知醫﹐於是誤盡蒼生﹐終無入道之日。今之醫者大都如是。況所閱本艸﹐旣非《神農本經》所見﹐方書又非古聖經方﹐不過坊間所刊俗本﹐如《本艸備要》《醫方集解》《驗方新編》《三指禪》《筆花醫鏡》《萬病回春》《馮氏錦囊》《東醫寶鑑》《醫宗必讀》之類﹐此種最易誤人之書﹐卻最盛行於今之世﹐幾於家置一編﹐以爲醫道盡於此矣。況且並此種類﹐亦未盡讀熟讀﹐凡有病家必爲彼輩先試其手﹐及至輾轉貽誤﹐始思一延名醫﹐而時所謂名醫者﹐又不過薛立齋﹑趙養葵﹑張景嶽﹑李士材﹑陳修園之徒。然其自命亦頗不凡﹐意謂較多讀書﹐總屬儒醫﹐其實於醫道仍是隔靴搔癢﹐不知取法乎上﹐僅得其中﹐取法乎中﹐品斯下矣。又況等而下之耶﹐有志醫道﹐其惟從吾息邪說距行而直入於聖人之室。

學醫尢忌誤解《傷寒論》﹐案仲景自序云﹕作《傷寒雜病論》合十六卷﹐原爲萬病立法﹐所謂法者﹐卽六經气化傳變﹐而方藥隨之而變之法也。以六經提綱者﹐使醫者必先明六經經界﹐則萬病不外乎六經。唐宋以來﹐致力於《傷寒論》者無慮百數十家﹐究其所作﹐不出二義。

一則因本文爲之注疏﹐猶公谷之說春秋﹐一則引本文而爲立論﹐猶韓嬰說詩。外傳非多﹐以辭害義﹐卽失斷章取義。自王叔和編次傷寒﹑雜病分爲兩書﹐於本論削去雜病而論中雜病又存﹐而未去者尙多﹐且參以私意﹐紊亂仲景原文﹐攺頭換面不少﹐以致世之讀《傷寒論》者謂能治傷寒卽能治雜病﹐遂多以雜病當傷寒﹐以傷寒槪雜病而混治之。不知天下之病雜病多而傷寒少﹐如地當西北﹐時當嚴寒﹐或多傷寒﹐外此則皆雜病矣。若地當東南﹐則雜病溫病爲多﹐實時當嚴寒亦不過感寒冒寒而已。醫者不明六經之法是統傷寒雜病而論﹐只以治傷寒之方藥槪治雜病﹐而不知以六經之法分治雜病﹐此皆叔和階之厲也。叔和序例所引《內經》﹐莫不增句易字﹐況仲景耶﹗欲識眞仲景者﹐當於原書本論逐條察其筆法﹐知考工記自不合於周官﹐褚先生大不侔於太史﹐世皆以《金匱要略》爲仲景《雜病論》﹐有若似聖人惟曾子以爲不可耳。柯韻伯《傷寒論翼》辧之最精且詳﹐吾敢附於柯曰﹕王叔和者﹐岐伯﹑仲景之罪人﹐而後世醫道之蝥賊也。𨿽《金匱》由叔和而始彰﹐其功亦不可沒﹐然究功不掩罪﹐有志醫道者﹐不得仲景《傷寒雜病論》原本十六卷而讀之﹐愼勿以傷寒之藥治雜病而誤盡蒼生﹐幸甚幸甚。

學醫必須講究气化傳變﹐欲知气化傳變又必先明陰陽﹐切忌混論陰陽﹐不分六經經界。臟腑固分陰陽﹐而一臟又各有陰陽﹐一腑亦各有陰陽﹐俱宜逐髒逐腑一一釐淸﹐气化傳變始能分曉。此在古名大家已少槪見﹐今世中外業此者更無。徒夢見人身只陰陽兩端﹐一病則千頭萬緒﹐非能先正經界﹐鮮不墮入迷途﹐差之毫釐﹐謬以千里﹐世之學人旣不曾聞大道﹐又不力追上乘﹐只以苟且從事﹐因陋就簡﹐謬以襲謬﹐歧之又歧﹐全不知气化爲何事﹐何能夢岐景耶﹗不能窺見岐景﹐又何能與論醫道耶﹗君子之道﹐辟如行遠必自邇﹐辟如登髙必自卑﹐所謂下學而上達也。若夫醫道﹐則必上學而旁達﹐篤守古聖之法﹐然後旁通四達﹐以斯推展博大而收土壤細流之助﹐仍不出古聖範圍﹐方爲醫學正宗。

學醫更須知凡病是隨臟腑之气而變﹐又隨藥气而變。如太陽惡寒﹐非必傷寒始惡寒也﹐無論風寒濕暑燥火﹐邪气一入太陽﹐無不惡寒。蓋以太陽本寒水經﹐邪入觸動寒水之气﹐遂自惡寒。陽明發熱﹐非必中熱卽發熱也﹐陽明爲南方火部﹐無論何邪﹐一入陽明﹐未有不發熱也。如入少陽﹐少陽爲太陽陽明轉樞﹐在半表半里之間﹐故又有寒熱往來之勢。或又隨藥气而變使然。不然﹐何以傷寒在太陽有桂枝麻黃等方﹐一入陽明﹑少陽又有葛根﹑白虎﹑承气﹑大小柴胡等方﹐是一經界中已有在經在髒在腑之別。若邪未入陽明﹐尙在太陽﹐一用葛根未有不入陽明也。尙在太陽或在陽明﹐一用柴胡未有不入少陽也。是皆臟腑气化傳變與藥气傳變之故也。不獨傷寒爲然﹐雜病亦莫不然。不獨三陽爲然﹐卽六陽六陰亦莫不然。

仲景《傷寒雜病論》先以六經提綱者﹐亦此之故﹐𨿽未條分縷晰﹐善學人﹐要當善悟而三反也。世之混論陰陽﹐只論寒熱虛實者﹐何能語於醫道﹖而況乎能辧寒熱虛實者亦寡矣﹐學人可不知所務乎﹖西醫不亦聞所未聞乎﹗用藥如用兵﹐兵法之要在明地勢﹐用藥之要在明經界。凡治病必先明六經之界﹐始知賊邪所從來﹐知某方是某府來路﹐某方是某郡去路。來路如邊關三陽是也﹐去路如內境三陰是也。六經來路各不同﹐太陽是大路﹐少陽是僻路﹐陽明是直路﹐太陰近路也。少陰後路也﹐厥陰斜路也。客邪多從三陽來﹐主邪多由三陰起。猶外寇自邊關至﹐亂民自內地生也。明六經地形﹐始得握萬病之樞機﹔詳六經來路﹐乃能操治病之規則。如傷寒﹐大寇也﹐病從外來﹔中風﹐流寇也﹐病因旁及﹔雜病﹑內病﹐亂民也﹐病由中起﹐旣認爲何等之賊﹐又知爲何地所起﹐發於其境﹐便禦之本境﹐移禍鄰郡﹐卽兩路來攻﹐如邪入太陽地面﹐卽汗而散之﹐猶陳利兵於要害﹐乘其未定而擊之也。邪之輕者在衛﹐重者在營﹐尢重者在胸膈。猶寇之淺者在關外﹐其深者在關上﹐尢深者在關內也。是麻黃爲關外之師﹐桂枝爲關上之師﹐大小靑龍爲關內之師矣。凡外寇不靖﹐內地盜賊必起而應之﹐因立兩解法﹐故又有大小靑龍及桂枝麻黃加減諸方。如前軍無紀﹐致內亂蜂起﹐當重內輕外﹐因有五苓﹑十棗﹑陷胸﹑抵當等湯也。邪入少陽地面﹐宜雜用表裏寒熱攻補之品﹐爲防禦和解之法﹐如偏僻小路利於短兵﹐不利於矛戟﹐利於守備﹐不利於戰爭也。邪之輕者入腠理﹐重者入募原﹐尢重者入脾胃﹐小柴胡腠理之劑也﹐大柴胡募原之劑也﹐小建中﹑半夏瀉心﹑黃芩﹑黃連四湯少陽脾劑也﹐柴胡加芒硝龍牡二方少陽胃劑也。如太陽少陽有合並病﹐是一軍犯太陽﹐一軍犯少陽矣﹐用柴胡桂枝湯是兩路分擊之師也。甚至三陽合並病﹐是三面受敵矣﹐法在獨取陽明﹐陽明之地整肅﹐則太少兩路之陽邪不攻自解﹐但得內寇寧而外患自息﹐此白虎之所由奏捷耳。若陽邪一陷於內地﹐用大承气以急下之﹐是攻賊以護主﹔若陰邪直入於中宮﹐用四逆湯以急救其裏﹐是彊主以逐寇也。陽明爲內地﹐陽明界上卽太陽少陽地面﹐邪入陽明之界﹐近太陽地面﹐𨿽不犯太陽﹐太陽之師不得坐視而不救﹐故陽明之營衛病卽假麻黃桂枝等方以汗之。邪近少陽地面﹐𨿽不入少陽﹐少陽之師不得髙壘而無戰﹐故陽明之腠理病卽假柴胡以解之。是陽明之失守﹐非太陽之不固﹐卽少陽之無備﹐所以每每兩陽相合而爲病也。若邪已在陽明地面﹐必出師奪擊﹐以大逐其邪﹐不使少畱﹐故用桅鼓瓜蒂之吐法以迅掃之。若深入內地﹐不可復驅﹐則當淸野千里﹐使無所標掠﹐是又白虎得力處也。

若邪在內庭﹐又當淸宮除盜﹐此二承气所由取勝﹐加茵陳豬苓輩又爲失紀之師立法矣。太陰亦內地﹐少陰厥陰是太陰之夾界也。太陰居中州﹐𨿽外通三陽而陰陽旣已殊塗﹐心腹更有膈膜之藩蔽﹐故寒水之邪從太陽外屬者輕﹐由少陰內受者重。風木之邪﹐自少陽來侵者微﹐因厥陰上襲者甚。又本經主邪轉屬陽明而爲實﹐猶師老勢窮﹐可下之而愈。如陽明實邪轉屬本經而成虛﹐則邪盛正衰﹐溫補挽回者甚難。蓋太陽陽明地面𨿽分﹐並無阻隔。陽明猶受敵之通衢甲兵所聚四戰之地也。太陰猶倉稟重地﹐三軍所根據﹐亦盜賊之巢穴也。故元气有餘﹐則邪入陽明﹐元气不支﹐則邪入太陰。在陽明地面則陳師鞠旅可背城借一取勝﹐須臾在太陰地面則焚劫積蓄﹐倉稟空虛﹐腹之士無能禦敵矣。厥陰之地﹐相火遊行之區也﹐其平气則爲少火﹐若風寒燥濕之邪一入其境﹐悉化爲熱﹐卽是壯火。其少火爲一身之生機﹐而壯火爲心腹之大患﹐且其地面通達三焦﹐邪犯上焦則气上撞心﹐心中疼熱﹐消渴﹐口爛﹐咽痛﹐喉痺。逼入中焦則手足厥冷﹐脈微欲絕﹐饑不欲食﹐食則吐蛔。移禍下焦則熱利下重﹐或便膿血﹐爲害非淺﹐猶跋扈之師也。烏梅丸方﹐寒熱並用﹐攻補兼施﹐通理气血﹐調和三焦﹐爲平治厥陰之主方﹐猶總督內地之大師也。其與五苓以治消渴﹐茯苓甘艸湯以治水﹐炙甘艸湯以復脈﹐當歸四逆以治厥﹐是間出銳師分頭以救上焦之心主而安神明也﹐用白虎承气輩淸胃而平中焦之熱實﹐白頭翁四逆散淸脾而止下焦之熱利﹐是分頭以救腹中之陰而扶胃脘之元气耳。胃爲一腑而分陰陽二經﹐少陰一經而兼。

陰陽兩髒者﹐皆爲根本之地故也。邪有陰陽兩途﹐髒分陰陽二气。如陽邪犯少陰之陽反發熱﹑心煩﹑喉渴﹑咽痛﹔陽邪犯少陰之陰﹐則腹痛﹑自利﹐或便膿血﹔陰邪犯少陰之陽﹐則身體骨節痛﹐手足逆冷﹐背惡寒而身蜷臥﹔陰邪犯少陰之陰則惡寒﹑嘔吐﹑下利淸谷﹑煩躁欲死。

仲景制麻黃﹑附子﹑細辛﹑黃連﹑阿膠﹑甘艸﹑桔梗﹑豬膚﹑半夏﹑苦酒等湯﹐禦陽邪犯少陰之陽也。制桃花﹑豬苓等湯禦陽邪入少陰之陰也。附子﹑吳茉萸﹑四逆等湯禦陰邪犯少陰之陽也。通脈四逆﹑茯苓四逆﹑漧薑附子等湯禦陰邪入少陰之陰也。少陰爲六經根本而外通太陽﹐內接陽明﹐故初得之而反發熱﹐與八九日而一身手足盡熱者﹐是少陰陽邪侵及太陽地面也﹐自利純淸水﹑心下痛﹑口燥﹑舌漧者﹐少陰陽邪侵及陽明地面也。出太陽則用麻黃爲銳師而督以附子﹐入陽明則全仗大承气而不設監制﹐猶兵家用向導與用本部不同法也。其陰邪侵入太陰則用理中四逆加入尿豬膽等法﹐亦猶是矣。此傷寒六經正治之法﹐所謂層層節制﹐步步爲營也。若夫傳經之邪﹐必先奪其未至﹐所以斷敵要道也。橫暴之邪必急保其未病﹝如中風證必爲塡竅﹞﹐所以守我巖疆也。挾宿食而病者﹐先除其食﹐則敵之資糧已焚。

合舊疾而發者必防其並﹐則敵之內應旣輕﹐別經界而不誅伐無過﹐此之謂王者之師。因寒熱而有反佐之方﹐此之謂行間之術。一病而分治之﹐則用寡可以勝眾﹐使前後不相救而勢自衰。數病而合治之﹐則並力搗其中堅﹐使離散無所統而眾悉潰。病方進﹐則不治其太甚﹐固守元气﹐所以老其師。病方衰﹐則必窮其所之更益精銳﹐所以搗其穴。虛體之邪攻不可過﹐衰敝之日不可窮民力也。實邪之傷攻不可緩﹐富彊之國可以振武威也。然而選材必當﹐器械必良﹐克期不愆﹐布陣有方﹐此又不可更僕數也。孫武子十三篇治病之法盡之矣﹐《靈》《素》兩經﹑《傷寒雜病論》十六卷﹐治兵之法亦盡之矣。

國朝惟柯韻伯﹑徐洄溪兩先生見及此義﹐言之甚詳﹐學人誠能究心歧景﹐先明經絡臟腑﹑六經气化傳變﹐而用藥如用兵﹐神明於規矩之中﹐誰謂名醫不卽名將哉﹗世言彊兵者可不知醫哉﹖病有萬端﹐其實不過外感﹑內傷兩病﹐再推展之﹐外感不過六淫之气﹐內傷不過七情之害﹐所謂十三因也。治外感則歧景爲國手。治內傷則孔孟爲國手﹐降而宋儒﹑明儒以及老莊釋迦﹐古今大詞章家﹝詩古文詞佳者﹐大可感發人之志气﹐宣暢性情﹐時一爲之﹐亦足抒寫郁抱﹞。它如各國諸哲學家亦皆治內傷好手﹐學人誠能祖述歧景﹐憲章孔孟﹐旁及諸子百家﹐則外感內傷無不畢治。此𨿽創論﹐實是至理。聖賢千言萬語﹐無非使人節制性情﹐發抒性情。喜怒哀樂之未發謂之中﹐發而皆中節謂之和。致中和天地位焉﹐萬物育焉﹐天地位而萬物育﹐又何有於七情之害﹐《論語》二十篇孔聖答諸賢之問﹐莫不各就其性情之偏而醫之﹐《孟子》七篇﹐七年之病﹐三年之艾﹐如恥之莫若師文王與夫好勇﹑好貨﹑好色之諭﹐心不若人則不知惡之類﹐亦皆因其所病而醫之﹐此非孔孟治內傷之聖劑哉﹖類推者不可殫述﹐柰世人皆不知服此等藥﹐以爲自治而入聖賢之階﹐有內傷者仍不肯服此等藥﹐以爲自治其情之劑﹐而惟乞靈於艸木。不知艸木之品﹐神農﹑黃帝﹑岐伯﹑仲景所以治外感也﹐若內傷則必須服聖賢語言之藥﹐以情治情﹐自爲節制﹐或藉艸木之品﹐聊與宣通血气﹐始爲治內傷者之至良法。醫者苟能預諸此等良方﹐遇內傷者卽以投之。內傷者如能順受其治﹐則世界自無不治之內傷﹐且皆以自治而入聖賢之途﹐學人當亦聞所未聞也﹐西醫不更聞所未聞乎。

內傷卽虛勞證﹐方書列於中風之後﹐中風爲外感第一難治﹐虛勞爲內傷第一難治。以風爲賊﹐邪行速而數變﹐如疾風豪雨﹐其來也驟﹐猝不及防。然惟直中髒者不治﹐若中經絡﹑血脈與中腑證尙皆可治。而虛勞則皆不可治﹐何也﹖一由病者向所見聞﹐失血之證終成虛勞而不可救﹐今忽己身患此﹐不免心驚﹐病一入心﹐已不易出。醫者又見患此證者終亦必亡﹐只爲敷衍﹐不與深求﹐旣不知進以聖賢語言之藥﹐而只以艸木之品雜亂投之﹐又不能層層節制﹐步步爲營﹐徒爲見血止血﹐見咳治咳﹐見熱治熱﹐混論陰虛陽虛﹐任意滋陰補陽﹐而不審其血之何由失。蓋吐血者陽絡破也﹐下血者陰絡破也﹐𨿽吐逆而下順治法難易攸分﹐然其破絡則一。人身只血气兩端﹐日夜循行經絡軀殼﹐周流無間﹐何故破絡而出﹖必先切察其出之因﹐按經循去﹐卽爲止血。血止之後﹐已離經而吐未盡之血﹐與吐時所過絡口粘滯之血﹐皆爲瘀血﹐此種瘀血爲害最大﹐而隱不去其瘀﹐則日夜循行經絡之血所過瘀積之地必致瘀結日甚﹐一旦有所感觸﹐不論外因﹑內因﹐又必破絡而出﹐則絡口日大﹐瘀結更多﹐屢發則絡口愈大﹐瘀結愈多。如地方積匪不去﹐則必擾害良民﹐勾結黨援﹐盤踞日堅﹐乘機竊發﹐往往決裂而不可治。故必止血之後﹐卽與去瘀﹐分別經界絡口﹐各爲掃除淨盡﹐隨卽更與補絡﹐乃稱完善。不然﹐罔不復發﹐發之不已﹐罔不危殆﹖愚於此證必爲大聲疾呼﹐先與訂明止血﹑去瘀﹑補絡三法﹐並諄諄以聖師語言之藥﹐使其自治其情﹐以竟全功。能遵法者﹐無不收效﹐而藐藐自誤者亦復不少﹐吾未如之何也。已治此證者﹐元代葛可久﹐國朝徐靈胎﹑葉天士先輩﹐俱爲世所推重。然《十藥神書》與《葉氏醫案》皆無深切著明之義﹐惟《洄溪醫案》瓊玉膏方論尙覺髙簡有法﹐惜仍未盡其法耳。柰失血者求醫﹐只求止血而已﹐醫者亦只知止血爲能事畢矣。去瘀之論﹐前賢中或偶一見﹐及補絡之議﹐則直前無古人。但願後有來者﹐合以吾創立聖賢語言之藥方爲內傷失血而成虛勞者﹐一一次第﹐先後以盡法度﹐則世無不治之內傷矣﹐豈非世界醫界之大幸哉。聖人復起﹐當不狂悖吾言﹐中醫西醫與世之病此者﹐其謂然乎﹖其不謂然乎﹖有此棒喝﹐𨿽在夢酣﹐皆當警醒﹝本艸方書至多﹐皆無明白補絡方藥﹐必須化裁成方﹐已詳《醫醫醫外編》。本證門中﹐玆不贅見﹞。

學醫不可爲古人所愚﹐亦不可爲古人所囿。蓋古書流傳日遠﹐𨿽聖經不免有後人參附錯簡者﹐非明眼人不能分辧﹐比不可爲所愚也。若夫古今有變遷﹐病情亦有變遷﹐有古人多此病﹐今人少此病﹐古人無此病﹐今人多此病﹝《醫醫醫外篇》已爲詳列古今各證門中﹞。

又漢以後之方書﹐所云不治者﹐今非必皆不治也﹐必須神明變化﹐殫慮竭思﹐以盡其法。如湯液不治者﹐或鍼灸可治﹐鍼灸不治者或又湯液可治﹐此不可爲古人所囿也。古人立言﹐或一時不盡其詞﹐或散佚不盡其傳﹐此正古人畱餘地﹐以待後之學人。況《內經》治病之法﹐鍼灸爲本而佐之以砭石﹑熨浴﹑按摩﹑導引﹑酒醴等法﹐病各有宜﹐缺一不可﹐今世只一湯劑了事。

湯者﹐蕩也﹐其行速﹐其質輕﹐其力易過而不畱﹐惟病在經絡﹑營衛﹑腸胃者其效最速﹐其餘諸平病有宜丸者﹐宜散者﹐宜膏者﹐非各適宜則難奏效。若邪在筋骨肌肉之中﹐則病屬有形﹐藥之气味不能奏功也﹐必用鍼灸等法以適其宜﹐而委曲施治﹐病始無遁形。《靈》《素》兩經﹐其詳論臟腑經穴疾病等說﹐爲鍼法言者十之七八﹐爲方藥言者十之二三。上古之重鍼法如此﹐然鍼道難而方藥易﹐病者亦樂於藥而苦於鍼﹐所以後世方藥盛行而鍼法不講。今之爲鍼者﹐其顯然之失有十﹐而精微尙不與焉。兩經所言十二經之出入起止﹐深淺左右﹐交錯不齊﹐其穴隨經上下﹐亦參差無定。今人只執同身寸﹐根據左右一直豎量﹐並不根據經曲折﹐則經非經而穴非穴﹐此一失也。兩經治病﹐云某病取某穴者固多﹐其餘則指經而不指穴。如《靈》終始篇云﹕人迎一盛﹐瀉足少陽補足太陰。厥病篇云﹕厥頭痛﹐或取足陽明太陰﹐或取手少陽足少陰﹐耳聾﹐取手陽明﹐嗌漧取足少陰。皆不言某穴﹐其中又有瀉子補母等義。今則每病指定幾穴﹐此二失也。兩經論治﹐井滎輸經合最重﹐冬刺井﹐春刺營﹐夏刺輸﹐長夏刺經﹐秋刺合﹐凡只言某經而不言某穴者﹐大都皆指井滎五者爲言﹐今則皆不講矣﹐此三失也。補瀉之法﹐《內經》云﹕吸則內鍼﹐無令气忤﹐靜以久畱﹐無令邪布﹐吸則轉鍼﹐以得气爲度﹐候呼引鍼﹐呼盡乃去﹐大气皆出﹐爲瀉﹔呼盡內鍼﹐靜以久畱﹐以气至爲度﹐候吸引鍼﹐气不得出﹐各在其處﹐推闔其門﹐令神气存﹐大气畱止﹐爲補。又必迎其經气﹐疾內而徐出﹐不按其﹐爲瀉。隨其經气﹐徐內而疾出﹐卽按其﹐爲補。其法多端﹐今則轉鍼之時﹐以大指推出爲瀉﹐搓入爲補﹐此四失也。納鍼之後﹐必候其气。刺實者﹐陰气隆至乃去鍼﹐刺虛者﹐陽气隆至乃出鍼。气不至﹐無問其數﹐气至﹐卽去之﹐勿復鍼。《難經》云﹕先以左手壓按所鍼之處﹐彈而努之﹐爪而下之﹐其气來如動脈之狀﹐順而刺之﹐得气因而推內之﹐是謂補﹐動而伸之﹐是謂瀉。今則時時轉動﹐俟鍼下寬轉而後出鍼﹐不問气之至與不至﹐此五失也。凡鍼之深淺﹐隨時不同﹐春气在毛﹐夏气在皮膚﹐秋气在肌肉﹐冬气在筋骨﹐故春夏刺淺﹐秋冬刺深﹐反此有害。今則不論四時分寸有定數﹐此六失也。古之用鍼﹐凡瘧疾﹑傷寒﹑寒熱﹑咳嗽一切臟腑七竅等病﹐無所不治﹐今則只治經脈﹑形體﹑痿痺﹑屈伸等病而已﹐此七失也。古人刺法﹐取血甚多﹐《靈樞》血絡論言之最詳﹐而頭痛﹑腰痛﹐尢必大瀉其血﹐凡血絡有邪者必盡去之﹐若血射出而黑﹐必令主色見赤而止﹐否則病不除而反有害。今則偶爾見血﹐病者醫者已俱惶恐失據﹐此八失也。《內經》刺法有九變﹑十二節。九變者﹕輸刺﹑遠道刺﹑經刺﹑絡刺﹑分刺﹑大寫刺﹑毛刺﹑巨刺﹑刺﹐十二節者﹕偶刺﹑報刺﹑恢刺﹑齊刺﹑揚刺﹑直鍼刺﹑輸刺﹑短刺﹑浮刺﹑陰刺﹑傍刺﹑贊刺。以上二十一所﹐視病所宜﹐不可更易。一法不備﹐則病不愈﹐今則只直刺一法﹐此九失也。古之鍼制有九﹐鍼﹑員鍼﹑堤鍼﹑鍼﹑鈹鍼﹑員利鍼﹑毫鍼﹑長鍼﹑大鍼﹐亦隨病所宜而用﹐一失其制﹐則病不應。今則大者如員鍼﹐小者如毫鍼而已﹐豈能治痼疾暴气﹐此十失也。大端之失已如此﹐而其尢要者更在神志專一﹐手法精嚴﹐經云﹕神在秋毫﹐屬意病者﹐審視血脈﹐刺之無殆。又云﹕經气已至﹐愼守勿失﹐深淺在志﹐遠所若一﹐如臨深淵﹐手如握虎﹐神無營於眾物。又云﹕伏如橫弩﹐起如發機﹐其專精敏妙如此。

今之醫者隨手下鍼﹐漫不經意﹐卽使鍼法如古﹐志不凝而機不達﹐猶恐無效﹐況全與古法相背乎﹖此外尙有先後之序﹐迎隨之異﹐貴賤之殊﹐勞逸之分﹐肥瘦之度﹐多少之數﹐抉發難數﹐果能潛心體察以合聖度﹐必有神功。其如人之畏難就易﹐盡違古法﹐所以世之視鍼甚輕﹐而其術亦不行也。若灸法則較鍼所治之病不過十之一二﹐知鍼之理則灸又易易耳。此《醫學源流》所以鄭重分明言之﹐不憚煩者﹐甚望學人勿誤入歧途﹐而轉失古聖之正傳也。

醫道最可怪而又可笑者﹐莫如內外分科﹐不知始於何時何人。試思人身不能外經絡﹑軀殼﹑筋骨﹑臟腑以成人﹐凡病變不外六淫七情以爲病﹐試問外科之證﹐何一非經絡臟腑所發﹖原無所謂內外也。若不深明六气﹑七情﹑五運﹑六經經界﹐兩科中皆不得立足﹐未有能治內科而不能治外科﹐亦未有能治外科而不能治內科者也。在前人之分之者﹐不過以醫道繁難﹐通才不易﹐分之欲其專精。不謂世之各執其業者﹐竟如分門別戶﹐不相通問﹐如畫鴻溝而東西卒之﹐專門名家皆不可得﹐似乎業內科者﹐可以不必多讀書﹐只奉《醫方合編》以爲祕本﹐卽號精理內科。業外科者﹐更可不必多識字﹐只須略辧之無聊﹐記敗毒﹑拔膿﹑生肌﹑收口數方﹐卽號精理外科。於是顯然爲內證者卽屬內科治之。顯然爲外證者卽屬外科治之。

其有病在腹中﹐內外皆未顯然﹐而患又最深大﹐如所謂腹內癰者﹐則又將誰屬哉﹖腹內之癰﹐又有數證﹐有肺癰﹐有肝癰﹐有胃脘癰﹐有大小腸癰﹐有膀胱癰。惟肺癰咳吐腥痰﹐人猶易辧﹐余則或以爲痞結﹐或以爲瘀血﹐或以爲痰積﹑食積﹐醫藥雜投﹐卒莫知病﹐及至成膿﹐治已無及。並有不及成膿而死者﹐病者醫者始終不知何以致死﹐比比然也。今先爲辧明痞結﹑瘀血﹑痰積﹑食積之狀。凡痞結瘀血﹐必有所因﹐且由漸而成。痰積則痛止無定﹐又必別現痰證。食積則必有受傷之日﹐且三五日後大便一通卽解。惟外證則痛有常所﹐而遷延日甚﹐《金匱》云﹕諸脈浮數﹐應當發熱而反淅淅惡寒﹐若有痛處當發其癰﹐以手按腫上熱者有膿﹐不熱者無膿。此數句乃內癰眞諦也。又云﹕腸癰之爲病﹐身甲錯﹐腹皮急﹐按之濡如腫狀﹐腹無積聚﹐身無熱是也。若肝癰﹐則脇內隱隱痛﹐日久亦吐膿血。小腸癰與大腸相似而位略髙﹐膀胱癰則痛在少腹之下近毛際﹐著皮卽痛﹐小便亦艱而痛。胃脘癰者﹐有虛實二種﹐實者易消﹐若成膿必大吐膿血而愈﹔惟虛證則多不治﹐先胃中痛脹﹐久而心下漸髙﹐其堅如石﹐或有寒熱﹐飲食不進﹐按之尢痛﹐形體枯瘦﹐此乃思世傷脾之證﹐不待癰成卽死。故凡腹中有一定痛處﹐惡寒蜷臥不能食者﹐皆當審察﹐防成內癰﹐愼毋因循求治於不明之人﹐以致久而膿潰﹐自傷其生也。又有邪畱經絡致成刖足﹐傷寒瘀畱經絡致成背胸奇痛等證﹐今之外科名手與西醫之向稱善治外證者﹐其知此乎﹖或云跌打刀傷可屬外科似也﹐然跌打刀傷之頃尙屬外證﹐以後而潰气散﹐或血瘀气滯仍屬內科﹐蓋人身只气血兩端﹐終不能分內外也。惟望分業內外者仍合內外爲一貫﹐而精深以求之。至於婦人一科﹐不過多胎產兩端﹐小兒一科則已七情之病﹐而世更有分之者﹐不惟不見專精而轉少﹐使因陋就簡﹐又何爲哉。

近年﹐閩廣時疫流行﹐每至春夏之交尢甚﹐病發時寒熱﹑嘔吐﹑神昏﹑語﹐或悶絕不知人事﹐輒於項頸﹑兩腋﹑兩之際發出惡核﹐有謂鼠疫者﹐有謂標蛇者﹐有謂天花毒者﹐又有當癰疽治者種種﹐妄立名目﹐千百不救一二。患者沿門比戶﹐互相傳染﹐聞者心慌膽裂﹐蛇影杯弓。醫者旣不知病名﹐何能知病源﹖只以方藥雜投﹐或寒﹑或熱﹑或攻﹑或散﹑或瀉﹑或表﹐皆無當於病情。西醫則更可笑﹐或以冰壓其胸﹐或以黃燻其體﹐更或以臭丸臭水灑滿居室﹐以刀割其核﹐以蛭吮其血﹐卒之亦無一效﹐而轉速死不可勝計。殆至死後﹐並剖解視查﹐究爲何病﹐而亦不敢﹐恐其傳染也。又有上吐下瀉﹐轉筋﹐類乎霍亂而實非霍亂者﹐間年流行﹐亦與核証之惡且速相似﹐此則速用溫補收攝之劑﹐偶有治療一二﹐遲則不及。實則兩病﹐皆香港腳一病﹐不過來路不同耳。香港腳傳於肝膽則發核﹐香港腳傳於脾胃則吐瀉﹐兩病只要毒瓦斯不攻心﹐無不可治﹐諸經方𨿽有香港腳之論﹐古人卻少此病﹝香港腳之名﹐《金匾》已載﹐但患者少﹞。自永嘉南渡﹐衣纓士人多有患者﹐有支法存﹑仰道人等﹐並畱意經方﹐偏善此術﹐多獲全濟。又宋齊之間﹐釋門深師述二公等諸家舊方爲二十卷﹐其香港腳一方近百餘首﹐魏周之代亦無此病。所以姚公《集驗》殊不殷勤﹐徐王撰錄未以爲意﹐特以三方鼎峙﹐風教未一﹐霜露不均﹐寒暑不等﹐關西河北﹐不識此疾﹐唐代開辟﹐無外南極之地﹐坐鎭於彼﹐往往皆遭。元和十二年二月﹐柳柳州得此病﹐夜半痞絕﹐兩脇有核﹐塊大如石﹐且死﹐困塞不知人事﹐三日﹐榮陽鄭洵美進杉木湯﹐服半日食頃﹐大小便三次﹐气通核散﹝方詳《醫醫醫外編》香港腳湯中﹞。

此病先從腳起﹐甚微﹐飲食如故﹐深師云腳弱﹐《內經》云緩風濕痺﹐一旦發泄﹐遂成惡疾。或問﹕風毒中人隨處皆得﹐作病何偏著於腳﹖答曰﹕人有五臟﹐心﹑肺經絡所起在十手指﹐餘三髒經絡所起在足十趾﹐地之寒暑風濕皆作蒸气﹐足常履之﹐所以寒暑風濕邪毒之中人﹐必先中腳﹐久而不去﹐徧及四肢腹背頭項﹐經云次傳﹑間傳是也。凡香港腳皆感風濕之毒所致﹐人多不卽覺﹐曾因它病一度始發﹐閩廣皆當濕熱之地﹐故每於春夏之交﹐一遇風邪暑邪觸動﹐遂卽決裂而出﹐莫之能禦。世醫旣不能多讀古書﹐自不能多識病名﹐作余病治﹐罔不盡獘。余於甲午之際﹐適在嶺南﹐正值此證盛發之時﹐遂亟起而作《時疫辧治》一編﹐大聲疾呼﹐並匯集《千金》《外臺》所述嶺南惡核證治﹐以告病者醫者﹐而皆藐藐置之﹐惟經延醫者除病﹐已入心及已誤它藥者﹐無不循法獲救﹐願以後遇是證時﹐醫者悉於香港腳中求之﹐愼勿再妄立名目以誤人﹐而終自誤。更以知怪病百出﹐總不外六气六經以爲治也。

人稟天地之气以生﹐人亦因天地之气以病﹐醫者不明三才相應之理﹐侈口言醫﹐是猶出門而不由戶也。天地只此陰陽﹐化生五運六气﹐人身亦只此陰陽﹐生成五臟六腑﹐萬病莫不由五運六气五臟六腑所生。不深究夫气化之源﹐而徒執乎中西之見﹐皆屬夢中說夢耳。方今四海一家﹐五洲同軌﹐要使軫域俱化﹐有無交通﹐酌劑盈虛﹐共由大道。歐西各國自入中土﹐不獨聲光電汽諸學矜能﹐卽醫學一道亦詆中國爲非﹐此𨿽中國近今醫者苟且庸陋﹐有以啟之﹐殊不知中國古聖之精確迥非西醫所能夢見。蓋《內》《難》仲景之書﹐西醫從未之聞﹐故以剖瞟實驗自矜﹐然皆詳形迹而昧气化﹐未免得粗遺精。世之重視西醫與從學西學人﹐尢皆耳食目論﹐道聽途說﹐舉凡五運六气﹐人身陰陽﹐五臟所藏﹐五臟所主﹐六腑所合﹐五臟所開九竅﹐男女天癸﹐營衛生會﹐六經六气﹐經气主治﹐十二經脈﹐奇經八脈﹐中國古聖言之鑿鑿者﹐晉唐以後中醫且多不講﹐近醫尢多不知﹐又何怪西醫之昧耶﹖西醫以剖解臟腑﹐形迹列圖﹐𨿽較中國舊圖爲詳﹐然其說則皆知其當然﹐而不知其所以然。且並有當然亦全不知者﹐因皆執死者之屍具爲據﹐而云人是炭等十四質湊合而成。夫彼所謂十四質﹐皆經剖解鍛煉而得﹐而人之未死者﹐豈止此塊然之質哉﹖況生气已盡﹐何從知所謂气化耶﹖如西醫動言腦筋﹐而不知腦是何物所化。又常論髓﹐亦不知髓是何物所生。又云飲食之汁由吸管遞運至頸會管﹐與心血混爲赤色﹐此一混字殊謬﹐豈有日日混入而赤色不日淡者乎﹖不知汁入頸會管卽水交於火也﹐變爲赤色﹐卽奉心火之化而爲血也。又云血內有紅白二輪﹐紅多白少﹐不知其白者水液之本﹐形也﹐其紅者奉心所化之赤色也﹐卽《內經》所云﹕中焦受气取汁﹐變化而赤﹐謂血也。又云﹕心有出血管﹐導血出﹐又有回血管﹐導血入。西醫名管﹐中國名脈﹐二而一也。脈气流經者﹐謂流行於各經絡而回復有常。又云﹕心左房之血由出血管導行於周身﹐心體動跳不休﹐每一跳則周身之脈應之而跳﹐血旣行徧周身﹐則轉入回血管﹐其色變紫﹐以受炭气也。紫血由回血管遞傳復返於頸會管﹐得肺气呼出﹐則炭气出而紫色退﹐復變爲赤﹐入心右房﹐轉至左房而又出也﹐則脈气流經之謂矣。時醫有大絡散眾絡﹑眾絡散孫絡之說﹐言其出而不言復﹐與流經二字尙不確切﹐故引西醫之說証之。西醫所圖脈管詳矣﹐然不能分別十二經脈﹐奇經八脈﹐以爲脈不足憑﹐《醫林攺錯》亦然﹐不知彼皆割視死人﹐安能復辧經脈。又其言回血不能知幾時方回於心﹐惟內言一呼脈行三寸﹐一吸脈行三寸﹐計晝夜一萬三千五百息﹐脈行五十度﹐則能算出血行之時節﹐何時出者當何時回。西醫𨿽經剖視實驗﹐何能如中國古聖之精確哉﹗至若六經六气﹐經气主治之理﹐西醫則更全然不知﹐治病焉能悉當。它如種種鹵莽﹐不可殫論﹐𨿽其法皆本五禽圖﹐然萬不及其精細。蜀中唐容川宗海曾著《中西匯通醫經精義》一書﹐縷晰條分﹐層層互證﹐苦心孤詣﹐先得我心。惜其書尙未盛行於世﹐又無善釋者釋之﹐與吾《醫醫醫》三編及《內》《難》仲景諸經並以輸入歐西各國﹐使西醫得以窺見吾國古聖之精法﹐而有以自悔其失﹐並以漸進衣冠文物﹐以爲環球康濟﹐斯民之助。

治病猶治天下也﹐天下之亂﹐不過外患內憂﹐人身之病﹐不過外感內傷。風寒暑濕燥火六气之疾﹐所謂外患也﹔喜怒憂思悲驚恐﹐七情之害﹐所謂內憂也。治外患者﹐以攻勝四郊不靖而選將出師﹐速驅除之可也。臨辟雍而講禮樂﹐則敵在門矣。故邪气未盡而驟用補者﹐必使邪气內陷而亡。治內傷者以養勝﹐紀綱不正而崇儒重道﹐徐化導之可也。若任刑罰而嚴誅戮﹐則禍益深矣。故正气不足而輕用攻者﹐必致正气消盡而死。然而全盛之世﹐不無玩民﹐故刑罰不廢﹐則補中之攻也。如以小寇而遽起兵戎﹐是擾民矣。故補中之攻不可過也。

徵誅之年亦修內政﹐故教養不弛﹐則攻中之補也。若以戎首而稍存姑息﹐則養寇矣。故攻中之補不可誤也。天下大事以天下全力爲之﹐則事不墮﹐天下小事以一人從容處之﹐則事不擾。患大病以大藥制之﹐則病气無餘﹐患小病以小方處之﹐則正气不傷。然又必大小有方﹐先後有序﹐輕重有度﹐疏密有數﹐純而不雜﹐整而不亂。所用之藥﹐各得其性﹐則器使之道﹐所處之方﹐各得其理﹐則調度之法上。古聖人治未病﹐更須於望形察色予爲之防﹐卽制治於未亂﹐保邦於未危也。所謂醫道通於治道﹐良相卽是良醫﹐大略如此。若夫臨機應變﹐又必隨事參觀﹐神而明之﹐存乎其人﹐不可執成見而爲定論﹐此《醫學源流》正義﹐用特引而伸之﹐誠能朝廷變通﹐醫官世界鄭重重醫﹐道醫者﹐精通醫學﹐悉以《醫醫醫》三編方藥分服之﹐而各盡其道﹐且以開通外人﹐變齊變魯以至於道。仁壽之宇﹐大同之世﹐不可睹哉﹗醫醫醫﹐噫噫噫﹗

