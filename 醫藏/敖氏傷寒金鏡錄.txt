

敖氏傷寒金鏡錄元杜本

原序

傷寒一癥。傳變不常。有本傳﹑越經傳﹑巡經傳﹑巡經得度傳﹑誤下傳﹑表裏傳﹑上行傳﹑頃刻之間。生死系焉。

可以寄人死生者。惟醫焉耳矣。夫何脈理玄妙。七表八里九道。形似難辧。此庸醫所以接踵而殺人者多也。元﹑若敖氏抱獨見之明。著《金鏡錄》一書。只以舌證。不以脈辧。其法淺而易知。試而輒效。誠千載不偶之祕書也。惟黑舌之癥。

稍有未盡。如舌之黑而紫﹑黑而濕潤﹑黑而濡滑﹑黑而柔軟﹑皆寒癥也。黑而腫﹑黑而焦﹑黑而漧澀﹑黑而捲縮﹑黑而堅硬﹑黑而芒刺﹑黑而拆裂﹑皆熱癥也。學醫者推類以盡其餘。則庶幾矣。予在南都。偶得此書。深珍重之。後會副憲篤齋湯公。出是編示之。極稱其善。已命工梓行會稽郡矣。予患天下之人。未盡知也。復梓之以廣其傳云。

賜同進士出身大理寺左寺正陳楠書

原序

傷寒一書。自漢張仲景先生究其精微。得其旨趣。乃萬世之龜鑑也。論中梓訛難明。晉叔和成其章序。成無己《明理論》。劉河間五運六气。參同仲景鈐法。則病之所變。預可知也。陰陽傳變汗瘥圖局。曰汗﹑曰吐﹑曰下。死生吉凶棺墓圖局。曰死﹑曰生。隨治隨效。如附應聲。則萬舉萬全矣。元敖氏辧舌三十六法。傳變吉凶。深爲妙也。舌乃心之苗。

心君主之。官應南方赤色。甚者或燥﹑或澀﹑靑﹑白﹑黑。是數者﹐熱气淺深之謂。舌白者﹐肺金之色也。由寒水甚而制火。不能平金。則肺自甚。故色白也。舌靑者﹐肝木之色也。由火甚而金不能平木。則肝木自甚。故色靑也。色靑爲寒者訛矣。仲景法曰「少陰病。下利淸谷。」色靑者﹐熱在裏也。大承气湯下之。舌黃者﹐由火甚﹐則水必衰。所以一水不能制五火而脾土自旺。故色黃也。舌紅爲熱。心火之色也。或赤者﹐熱深甚也。舌黑亦言爲熱者。由火熱過極。則反兼水化。故色黑也。五色應五臟固如此。敖氏以舌白者邪在表。未傳於裏也。舌白苔滑者。痛引陰筋。名髒結也。舌之赤者。邪將入也。舌之紫者。邪毒之气盛也。舌之紅點者。火之亢極也。舌之燥裂者。熱之深甚也。或有黑圈黑點者。

水之萌發也。舌根黑者。水之將至也。舌心黑者。水之已至也。舌全黑者。水之體也。其死無疑矣。舌黃者。土之正色也。邪初入於胃。則本色微黃髮見。舌黃白者。胃熱而大腸寒也。舌之統黃者。則胃實而大腸燥也。調胃承气湯下之。

黃自去矣。舌灰黑者。厥陰肝木相承。速用大承气湯下之。可保。但五死一生。大抵傷寒傳變不一。要須觀其形﹑察其色﹑辧其舌﹑審其癥﹑切其脈﹑對癥用藥。在於活法。如脈浮緊而澀者。日數𨿽多。邪在表也。汗之而愈。若脈沈實而滑。日數𨿽少。邪在內也。下之而痊。其有半表半里。傳到少陽只一證。則小柴胡湯主之。無不效也。太陰腹滿自利。

脈沈而細者。附子理中湯主之。太陰腹滿時痛便硬者。桂枝加大黃湯主之。少陰舌漧﹑口燥﹑津不到咽者。人參白虎湯主之。少陰發熱而惡寒。脈沈而遲者。麻黃附子細辛湯。助陽而汗之。厥陰舌捲囊縮。脈沈而弦者。爲毒瓦斯藏。脈沈而短者。用承气湯下之。若厥冷﹑耳聾﹑囊縮﹑脈沈而弦者。少陰兩感﹑不治之癥也。此則三陰有可汗﹑可下﹑可溫之理。

敖君立法辧舌。自爲專門體認之精。當時嘗著《點點金》及《金鏡錄》二書。皆祕之而不傳。余於正徳戊辰歲。見一人能辧舌色。用藥輒效。因扣之﹐彼終不言。偶於南雍得《金鏡錄》。歸檢之。乃知斯人辧舌﹑用藥之妙。皆本是書。惟《點點金》一書。則於傷寒家多有不切。其與仲景鈐法奧旨同者。特《金鏡錄》爾。故余並刊於官舍。使前人之書。皆得以行於世。而四方學人。亦知所去取云。時嘉靖己丑歲仲冬吉旦南京太醫院院判長洲薛己識靑藩良醫所良醫馬崇儒校刊

原序

凡傷寒熱病傳經之邪。比雜病不同。必辧其脈﹑癥﹑舌﹑表裏汗下之。庶不有誤。況脈者﹐血之腑。屬陰。當其得病之初﹐正气相摶。若眞气未衰。脈必滑數而有力。病久熱甚气衰。脈必微細而無力。方數而甚也。但可養陰退陽。此識脈之要也。或初病卽惡寒發熱。後必有渴水燥熱之證。或逆厥而利。此熱證傳經之邪也。若始終皆熱證。惟熱而不惡寒。故傷寒爲病。初則頭痛。必無發熱惡寒渴水之癥。一病便有逆厥泄利。或但惡寒而無發熱。此寒癥也。此識癥之妙也。如舌本者。乃心之竅於舌。心屬火。主熱。象離明。人得病。初在表。則舌自紅而無白苔等色。表邪入於半表半里之間。其舌色變爲白苔而滑見矣。切不可不明表癥。故邪傳於裏未罷。則舌必見黃苔。乃邪已入於胃。急宜下之。苔黃自去而疾安矣。至此醫之不根據次。誤用湯丸。失於遲下。其苔必黑。變癥蜂起。此爲難治。若見舌苔如漆黑之光者。十無一生。此心火自炎。與邪熱二火相攻。極熱則有兼化水象。故色從黑而應水化也。若乃臟腑皆受。邪毒日深。爲癥必作熱癥。𨿽宜下之。乃去胸中之熱。否則其熱散入絡髒之中。鮮有不死者。譬如火之自炎。初則紅﹐過則薪爲黑色炭矣。

此亢則害。承乃制。今以前十二舌明著。猶恐未盡諸癥。復作二十四圖。並方治列於左。則區區推源尋流。實可決生死之妙也。

至正元年一陽月上浣之日

傷寒用藥說

夫醫者何。猶防之將也。凡視人疾。在究其淺深之異而療之。且疾之襲人。若寇之侵境。方其至也。必瞰其勢之彊弱。先以安撫﹐次以講和。戒嚴守禦。以防其逆也。如堅然不退。至再至三。恣彊肆侮。意謀土地也。當此之際。柰何必選將練兵。克期攻戰。寇滅乃已。若愴惶無措。則地土陷矣。豈非將者。不識韜略。不知合變。以致誤也。可勝嘆哉。

夫今之醫。不閱方書。不察脈理。臨癥茫然。當解而不解。當吐下而不吐下。畏首畏尾。顚倒錯亂。助病日深。殊不知醫乃司命。其可輕忽如此。大抵病之輕淺者。卽爲和解。深重者。卽便攻擊。故曰用藥之時。膽欲大而心欲小。毋使君臣失職。佐使不當。反嫁疾焉。苟能如將之用兵。進退合宜。操存有法。何疾之不知也。余每察脈用藥。覺有疑滯。幸承先師之誨。故姑撮其要領。以告後人云。

至正攺元一陽吉日永和三仙至人蕭璜鳴書

第一白苔舌

舌見白苔滑者。邪初入裏也。丹田有熱。胸中有寒。乃少陽半表半里之證也。宜用小柴胡湯﹑梔子豉湯治之。

白胎舌圖【介按】白色爲寒。表癥有之。裏癥有之。而虛癥實癥亦有之。凡風寒濕邪。國中皮腠。卽爲白苔。寒濕本系陰邪。

白爲涼象。故舌苔白色。如白滑而膩者。濕與痰也。白滑濃膩者。濕痰與寒也。惟薄白如無﹐則爲虛寒。白如積粉。則濕熱或痰熱也。因肺主衛﹑主气﹑又主皮毛。而太陽經亦主一身之表。凡受風寒。先入皮毛。內應於肺。其舌無苔而潤。

或微白而薄。或浮白薄滑。外證必惡寒發熱。而口不渴。此是風寒初感也。治宜辛溫解表。如苔白而燥刺者。外證初在微寒。繼卽發熱不已。此是溫邪在肺。治宜辛涼淸解。如苔白而粘膩者。外證必發熱﹑頭重。身痛而口不渴。此是濕邪在於气分也。治宜解肌去濕。如舌苔白燥﹑或白而邊紅。外證見發熱口渴。咳嗽喉痛。此是風溫入肺。治宜輕淸涼解。

如苔白中帶紅。外證頭痛身熱。口苦﹑眼赤﹑脇痛﹑耳鳴﹑脈象浮弦而數者。太陽之邪已入少陽也。治宜淸解少陽。或白苔浮滑。帶膩﹑帶漲。刮之有淨﹑有不淨者。亦有尖白根黃者。是邪在少陽經之半表半里也。至若此苔系是白滑而邊淡紅﹐邪在半表半里膈膜之間。卽《金匱要略》所謂「舌上如苔。丹田有熱。胸上有寒。渴欲得飲而不能飲。則口燥煩也」之候。故用小柴胡湯以達膈膜之邪。卽梔子豉湯亦爲淸熱達邪之良劑也。

小柴胡湯柴胡﹝四錢﹞黃芩甘艸人參﹝各二錢﹞半夏﹝二錢﹞上咀﹐每服一兩。水一鐘半。姜三片。棗一枚。煎至一鐘﹐溫服。

【介按】程應旄曰。方以柴胡疏木。使半表之邪得從外宣。黃芩淸火﹐使半里之邪得從內攻。半夏豁痰飲。降裏气之逆。人參補久虛。助生發之气。甘艸佐柴﹑芩﹑調和內外。姜棗佐參﹑夏﹑通達營衛。相須相濟。使邪無內向而外解也。

梔子豉湯﹝從金匱要略新補﹞梔子﹝十四枚﹞香豉﹝四合綿裹﹞上二味。以水四升。先煮梔子得二升半。納豉煮取一升半。去滓﹐分二服。

【介按】山梔味苦性寒。其子色赤象心。其花色白象肺。故爲從肺入心。以治心中煩熱而導之下行。兼除上下之邪熱。豆形色黑象腎。蒸發爲豉。其性輕浮。能引腎中水液上升﹐以降心中之熱。而除胃外之邪。夫心腎相濟。陰陽相和。

則煩熱懊等證俱解。而爲淸熱退邪之良劑也。

第二將瘟舌

舌見紅色。熱蓄於內也。不問何經。宜用透頂淸神散治之。

將瘟舌圖【介按】舌色如淡紅﹑嫩紅﹑或白中帶紅。外證初起微寒。繼卽發熱不已。口渴甚者。溫邪初起也。治宜辛涼淸解。

如純紅或鮮紅起刺者。膽經與營分邪熱熾盛也。治宜苦寒淸解。如不解﹐是溫邪伏於少陰。而發於少陽之表。治以滋少陰之液。則少陽之熱自解。如舌絳神呆。語言顚倒。小便赤澀。點滴如稠者。此熱結膀胱也。急宜導赤淸熱。如舌色鮮紅。神昏譫語。見於斑疹已透之後者。熱痰乘於胞絡也。治宜淸熱消痰。若舌色鮮澤純紅。外證神昏﹑譫語﹑煩躁不寧者。溫邪入於胞絡也。輕則於淸解藥中﹐加廣郁金﹑鮮石菖蒲等味以開之。重則用牛黃丸至寶丹等﹑以芳香開竅﹐又據《舌鑑辧正》謂「將瘟舌。卽純紅舌。非純而不雜。卽瘀紅之色也。」臟腑熱極者﹑中時疫者﹑誤服溫補者﹐皆有之。宜三黃白虎加連翹。或大小承气等酌用。此舌亦有表證者。則兩臉周身必發熱﹑頭暈﹑目眩﹑乍熱乍寒﹑脈浮數。邪熱在太陽也。宜薄荷﹑荊芥﹑葛根﹑生甘艸﹑涼散表邪。不可遽用「寒涼攻下」。今此舌只用含有刺戟性之透頂淸神散以吹鼻取嚏。因病在神識昏憒之際。乃是臨時救急之法也。

透頂淸神散豬牙皂角細辛白芷當歸上爲細末。各等分。和勻。病患先噙水一口。以藥少許吹鼻內。吐出水。取嚏爲度。如未嚏﹐仍用此藥吹入。凡瘟疫之家。不拘已未患者。皆宜用之。

【介按】此方取細辛﹑皂角。善能刺戟神經以開竅。配以白芷之芳香上達。當歸之通脈舒筋。仿通關散之意以吹鼻取嚏。凡遇神識昏憒。人事不知之癥。臨時用之。卽能開竅而蘇神也。

第三中焙舌

舌見紅色。內有黑形如小舌者。乃邪熱結於裏也。君火熾盛。反兼水化。宜涼膈散﹑大柴胡湯下之也。

中焙舌圖【介按】邪熱傳裏。熱結燥實。治宜急下存津。故凡苔見黑色。病必不輕。無論寒熱虛實。皆有黑苔。惟以潤﹑燥﹑老﹑嫩爲辧。今此舌中黑而邊純紅。系是邪熱入裏。灼爍胃津。故用涼膈散。去其膈中無形之熱。再用大柴胡湯之表裏兼治也。

涼膈散生甘艸﹝二兩﹞大黃﹝二兩﹞連翹﹝四兩﹞山梔子﹝一兩﹞薄荷葉黃芩朴硝﹝各一兩﹞每服一兩。水二盞。淡竹葉二十餘片。煎至一盞。去渣﹐入生蜜少許。不拘時熱服。以利爲度。

【介按】此方卽調胃承气湯。加連翹﹑薄荷﹑山梔﹑黃芩﹑竹葉。爲淸膈熱之良劑。汪昂云。熱淫於內。治以鹹寒。

佐以苦甘。故以連翹﹑黃芩﹑竹葉﹑薄荷散火於上。而以大黃﹑芒硝之猛利。蕩熱於中。使上升下行。而膈自淸矣。

大柴胡湯柴胡﹝四錢﹞黃芩芍藥﹝各一錢五分﹞半夏大黃﹝各二錢五分﹞枳實﹝麩炒二錢﹞上咀。每服八錢。水一鐘半。姜三片﹑棗一枚。煎一鐘。溫服。

【介按】陳古愚曰。方用芍藥﹑黃芩﹑枳實﹑大黃者。以病勢內入。必取苦泄之品﹐以解在內之煩急也。又用柴胡﹑半夏﹑以啟一陰一陽之气。生薑﹑大棗﹑以宣發中焦之气。蓋病勢𨿽已內入。而病情仍欲外達。故制此湯。還藉少陽之樞而外出。非若承气之承熱气也。

第四生斑舌

舌有紅色而有小黑點者。熱毒乘虛入胃。蓄熱則發斑。宜用玄參升麻葛根湯﹑化斑湯解之。

生斑舌圖【介按】舌苔純紅起刺者。外證必有煩躁不寧。耳聾顴紅。胸前發斑。甚則神昏譫語。治宜淸少陽之熱。解營分之邪。或舌如芒刺。斑見紫色。目赤面紅。神呆不語。治宜犀角地黃湯。﹝犀角﹑生地﹑丹皮﹑芍藥。﹞去芍藥﹐加焦山梔﹑銀花﹑菖蒲等味。以解包絡之熱﹐至於斑色之輕重。前賢吳坤安分辧甚晰。其言曰。「凡斑疹赤者爲胃熱。紫色爲熱甚。

紫黑爲胃爛。赤斑五死五生。黑斑九死一生。鮮紅起發稀朗者。𨿽大不妨。如鍼頭稠密。紫黑成片者難治。藍斑黑斑者死。」又據《舌鑑辧正》。對於此舌之治法。大相懸殊。爰述其言曰。「全舌純紅而有小黑點者。臟腑皆熱也。傷寒邪傳陽明府。失治﹑以致邪火逼入三陰證。或疫毒直中三陰證。或實熱人誤服辛溫藥。燥傷三陰證均有之。不論老少何病何脈。

見此舌﹐卽宜十全苦寒救補湯。﹝生石膏八兩研粉生知母六錢去毛黃柏四錢黃芩六錢大黃芒硝各三錢生陳濃朴一錢生枳實錢半暹犀角尖四錢﹞倍加眞犀角尖。連服必愈。舊說用元參﹑升麻葛根湯及化斑湯。誤人多矣。」但舌苔有紅中兼紫黑斑。或外證兼發斑者。心胃熱極也。宜用三黃湯。﹝黃連﹑黃芩﹑大黃。﹞合白虎湯。﹝石膏﹑知母﹑甘艸﹑粳米。﹞加減治之。

玄參升麻葛根湯卽玄參升麻湯加葛根。

【介按】升麻性主上升。爲升發上行之專藥。如若治傷寒失表失淸﹐及溫暑時邪﹐與胃熱相摶而發斑之癥。須防肺气上逆。轉致喘嗽之患。葛根𨿽能鼓舞胃气。升津止渴而解肌熱。若治發斑亦不相宜。是以先賢朱震亨先生曾有「凡斑疹已見紅點。不可用升麻葛根湯。恐表虛反增斑爛也」之戒。至若元參。𨿽能滋液消斑。玆與升麻﹑葛根同用。恐是杯水車薪。無益於事。故《舌鑑辧正》有「誤人多矣」之譏評也。

化斑湯卽白虎湯加人參。

【介按】趙以徳云。「石膏能治三焦火熱。功多於淸肺。退肺中之火。故用爲君。知母亦就肺中瀉心火。滋水之源。

人參生津。益所傷之气爲臣。粳米甘艸補土以資金而爲佐也。」據是以觀。則知是方以救肺爲主。𨿽亦能淸胃生津。惟治舌紅而有黑點。熱毒入胃而發斑之證。尙須參用承气法爲是。

第五紅星舌

紅星舌圖舌見淡紅中有大紅星者。乃少陰君火。熱之盛也。所不盛者。假火勢以侮脾土。將欲發黃之後也。宜茵陳五苓散治之。

【介按】發黃有如橘黃而明者。陽明熱勝也。有如燻黃而晦者。太陰濕勝也。且以小便不利爲濕熱發黃。小便自利爲蓄血發黃。最宜辧明癥候而施治焉。玆以濕熱瘀郁燻蒸成黃。故以五苓散宣化膀胱之气而利小便。加茵陳以淸滲濕熱。

是屬濕熱發黃之治法。倘如失治之後。則郁熱熾盛。灼耗脾液。而舌現紅星。成爲熱毒傳裏之癥。如《舌鑑辧正》所謂「全舌純紅而深紅星。乃臟腑血分皆熱也。中燥火者。中疫毒者﹐實熱人誤服溫補者皆有之。其病多大熱大渴。心胸脹滿。皮膚燥癢。日夜不能眠。大便祕﹑小便澀不等。﹝均屬裏癥﹞宜十全苦寒救補湯急投」者是也。

五苓散澤瀉﹝二兩五錢﹞茯苓豬苓白術﹝各一兩五錢﹞官桂﹝五錢﹞木通滑石﹝各一兩﹞甘艸﹝炙﹐一兩﹞上爲末﹐每服五錢﹐入薑汁並蜜各少許﹐用白滚水調服。

【介按】《醫宗金鑑》云。「五苓散﹐非治水熱之專劑。乃治水熱小便不利之主方也。君澤瀉之鹹寒。咸走水府。寒勝熱邪。佐二苓之淡滲。通調水道。下輸膀胱。並瀉水熱也。用白術之燥濕。健脾助土。爲之堤防以制水也。用桂之辛溫。宣通陽气。蒸化三焦以行水也。澤瀉得二苓下降。利水之功倍。小便利而水不蓄矣。白術須桂上升。通陽之效捷﹑气騰津化。渴自止也。」又云。「加茵陳﹐名茵陳五苓散。治濕熱發黃表裏不實。小便不利者。無不克也。」玆又加以滑石﹑甘艸﹑木通者。因太陰濕鬱蒸熱爲黃。旣宣其气化。並滲其濕熱。使黃從小便而解也。

第六黑尖舌

黑尖舌圖舌見紅色。尖見靑黑者。水虛火實。腎熱所致。宜用竹葉石膏湯治之。

【介按】傷寒傳熱入裏。則舌苔變黑。有自舌中黑起延及尖根者。亦有自尖根黑起延至中心者。治宜急淸陽明之熱。

以救胃中之燥。故以竹葉石膏湯主之。倘如熱邪熾甚。則變芒刺幹焦。急宜犀角地黃湯去芍﹐加花粉﹑麥冬﹑石斛等味。

以養胃液而退邪熱。庶幾外可得汗而解。內可熱淸而愈。然亦有仿用承气之例。而急下以救液者。蓋因腎爲胃關。開竅於二陰。故宜急淸胃熱而存腎液爲治也。

竹葉石膏湯﹝從傷寒論新補﹞竹葉﹝二把﹞石膏﹝一斤﹞半夏﹝半升洗﹞麥門冬﹝一升﹞人參﹝三兩﹞甘艸﹝三兩炙﹞粳米﹝半升﹞上水一斗。煮取六升。去滓。納粳米。煮米熟。湯成。去米。溫服一升。日三服。

【介按】此張仲景先生治傷寒解後。虛羸少气。气急欲吐之方也。張隱庵曰。「竹葉淩冬靑翠。得冬令寒水之气。半夏生當夏半。得一陰之气。參艸粳米。資養胃气以生津液。麥冬通胃气之絡。石膏紋肌色白。能通胃中之逆气。達於肌腠。總令津液生而中气足。虛熱解而吐自平矣。」玆治舌見紅色而尖見靑黑者。是淸胃熱而存津液也。

第七里圈舌

舌見淡紅色﹐而中有一紅暈。沿皆純黑。乃餘毒遺於心胞絡之間。與邪火鬱結。二火亢極。故有是癥。以承气湯下之。

裏圈舌圖【介按】舌苔淡紅而起重暈者。乃是溫病熱毒傳內之證也。熱毒傳內一次。舌增紅暈一層。一暈尙輕。二暈爲重。

三暈必死。因其邪熱上乘胞絡。外證必有神昏譫語。煩躁不寧。或發斑疹等證。癥極危險。故先治以調胃承气湯。速淸熱毒而存液也。

調胃承气湯﹝方見前﹞炙甘艸﹝三錢﹞大黃﹝六錢﹞硝﹝二錢﹞上咀﹐用水一鐘半。先煎甘艸﹑大黃﹐將熟去渣。下芒硝。再煎三五沸﹐頓熱服。

【介按】內經云。「熱淫於內。治以鹹寒。火淫於內。治以苦寒。」故君以大黃之苦寒滌熱。臣以芒硝之鹹寒軟堅。

更佐甘艸之甘緩。俾畱硝黃於胃中。淸熱而解毒也。

第八人裂舌

舌見紅色。更有裂紋如人字形。亦有此形者。﹝介按﹕此句指圖形而言。﹞乃君火燔灼。熱毒炎上。故發裂也。宜用涼膈散治之。

人裂舌圖【介按】年老之人。輒有舌中開裂。其苔則滑膩。或滑而微白。乃是津液漧枯之體。而患寒濕之象。治療適當。尙屬不妨。惟不論男婦老少。凡患暑溫燥熱之癥。而見苔色焦黃。或兼灰黑燥刺。致有裂紋如人字。或如爻字。外證身熱口渴。甚則神昏﹑譫語。治宜亟與白虎湯合承气湯。以急下而救液。今治以涼膈散者。是使熱降淸升。上下通治之義也。

前賢梁特巖云。「不論白﹑紅﹑黃﹑黑各舌﹐若中有裂紋。如川字﹑爻字﹑人字不等。或裂字直槽者。多由實熱人誤服溫補藥。熱火在臟腑相爭所致。大承气𨿽能下毒。而未能涼沁腸胃。宜以白虎湯合與承气。循環急服。不知者以爲太重。

實則力求周密之策也。」凡實熱內逼而見此舌。皆宜如此以治之。

涼膈散﹝方見前﹞

第九虫碎舌

舌見紅色。更有紅點如虫蝕之狀者。乃熱毒熾甚。火在上﹑水在下﹐不能相濟故也。宜用小承气湯下之。

虫碎舌圖【介按】舌絳碎而有深紅之點者﹐是屬熱毒蘊久不宣。燻蒸上達之候。故宜小承气湯以蕩滌之。然亦可用白虎合犀角地黃湯加減而治之。藉淸熱毒而滋津液。庶或有濟至於紅色虫碎舌。是紅舌中更有紅點如虫碎之狀者。熱毒熾盛也。

宜用小承气湯下之。如不退﹐再用大承气湯攻之。惟邵仙根謂。「舌絳碎而有黃白腐點者。此濕熱邪毒蘊伏不宣。蒸腐气血。化爲瘀濁。得風木之气化而成虫也。」但《金匱要略》有「蝕於上部則聲嗄。甘艸瀉心湯主之」之證。則邵氏之言。

又爲疳蝕之癥矣。

小承气湯﹝從傷寒論新補﹞大黃﹝四兩﹞濃朴﹝二兩﹐炙去皮﹞枳實﹝三枚大者炙﹞上三味。以水四升。煮取一升二合。去滓﹐分溫二服。初服湯。當更衣。不爾者﹐盡飲之。若更衣者﹐勿服之。

【介按】唐容川曰。小承气湯﹑重在小腸。故仲景提出「腹大滿」三字爲眼目。蓋小腸正當大腹之內。小腸通身﹑接連油网。油是脾所司。膜网上連肝系。肝气下行。則疏泄脾土而膏油滑利。肝屬木。故枳朴秉木气者。能疏利脾土。

使油膜之气。下達小腸而出也。又用大黃歸於脾土者。瀉膏油與腸中之實熱。此小承气﹑所以重在小腸也。其不用芒硝。

以小腸不秉燥气。不取硝之滑潤也。

第十厥陰舌

厥陰舌圖舌見紅色。內有黑紋者。乃陰毒中於厥陰經。肝主筋。故舌見如絲之形也。用理中合四逆湯治之。

【介按】旣云陰毒中於厥陰。其苔應當靑滑。根據舊說。因肝屬風木之髒。主筋而色靑故也。至於淡紫靑筋舌。則淡紫帶靑而濕潤。又絆靑黑筋者。乃寒邪直中陰經也。必身涼而四肢厥冷。其脈沈緩或沈弦。可用四逆﹑理中﹑等湯以溫之。如小腹痛甚者﹐宜回陽急救湯。﹝附子﹑漧薑﹑肉桂﹑人參﹑白術﹑茯苓﹑半夏﹑陳皮﹑甘艸﹑五味子﹞治之。更須辧其舌之或幹﹑或潤。若舌不濕潤而漧枯者。乃是實熱之證。宜用寒涼之劑以治之。卽梁特巖所謂「余以爲凡舌色純紅兼顯黑絲。必非寒證。當是熱气結於足少陰。宜用寒涼藥」者之候也。

四逆湯附子﹝一枚生作八片﹞甘艸﹝六錢二分半﹞漧薑﹝半兩炮﹞上咀。每服五錢。水一鐘。煎六分。不拘時溫服。

【介按】方名四逆者。言其能治少陰中外皆寒。四肢之厥逆也。取姜附之辛熱。助陽以勝寒。因甘艸得姜附。能鼓腎陽而溫中寒。有水中暖土之功。姜附得甘艸﹐能通關節而走四肢。有逐陰回陽之力。俾陽气外達。則四肢轉溫矣。

理中湯人參甘艸﹝炙﹞漧薑﹝炮﹞白術﹝炒﹞服法如前。

【介按】此爲溫補中气之要方也。王晉三曰。人參﹑甘艸。甘以和陰。白術﹑漧薑。辛以和陽。辛甘相輔以處中。

則陰陽自然和順矣。

第十一里黑舌

舌見紅色。內有漧硬黑色。形如小長舌有刺者。此熱毒熾甚。堅結大腸。金受火制。不能平木故也。調胃承气湯下之。

裏黑舌圖【介按】苔至黑色而有刺。舌上必然漧燥無津。臍腹必然硬滿耕痛。大便必然祕結。此是胃中津液將涸。熱結大腸。

故用調胃承气湯。以解邪熱而調胃液。但證旣如是。不若用大承气湯。奏效較速也。

調胃承气湯﹝方見前﹞

第十二死現舌

舌見黑色。水克火明矣。患此者。百無一治。右前舌。𨿽有色圖。恐其久而渝淡無辧。故注之。

死現舌圖【介按】苔見黑色。病必不輕。不論寒熱。虛實諸癥。皆有此色。惟舌至全黑。病已入裏。非臟腑極熱。卽爲臟腑極寒。若虛寒而舌黑。則必濕滑無苔。若眞寒假熱而舌黑。則必全黑而不分經。如全黑無苔而底紋粗澀幹焦。刮之不淨。

是爲熱極之候。如全黑無苔而無罅點。漧燥少津而光亮。此爲絳色之變態。是腎虛液涸之證。如全黑而有罅有點。是熱極之實證。惟苔黑腐爛。爲心腎俱絕。舌黑捲縮爲肝臟已絕。皆爲不治之證。玆謂水克火而百無一治者。卽是臟腑極寒極虛之證也。

第十三黃苔舌

舌見尖白根黃。其表證未罷。須宜解表。然後方可攻之。如大便祕者。用涼膈散加硝黃泡服。小便澀者。五苓散加木通合益元散加薑汁少許。以白滚湯不拘時調服。

黑苔舌圖【介按】凡表證如風熱暑燥。皆有黃舌。惟傷寒由表入裏。傳至陽明之府。其舌必黃。由淺轉深。今見尖白根黃。

此系太陽感寒。陽明內熱。或風熱之邪。客於陽明之表。均宜涼散爲治。蓋以白苔主表。黃苔主裏。太陽主表。陽明主裏。故舌苔見尖白根黃。或見白中帶黃。如或微黃而薄者。其舌必黃燥。此是表邪初入於裏之候也。外證必見惡寒身熱﹐治宜辛涼解表。若根黃尖白而不甚幹﹐短縮不能伸出者。有宿食也。宜下之。若惡寒已罷。而惟身熱便祕者。此是邪熱入胃。故宜涼膈散治之。硝黃用泡者。取其藥力之專也。至若小便短澀。舌見黃膩。乃是濕熱未淨之候。故用五苓散加木通合益元散加味。滲濕淸熱以治之。

涼膈散﹝方見前﹞五苓散﹝方見前﹞益元散﹝從名醫方論新補﹞滑石﹝六兩水飛﹞甘艸﹝一兩﹞辰砂﹝三錢﹞上爲細末。新汲水一碗。調服三錢。

【介按】此方卽六一散加辰砂也。取其益气而不助邪。逐邪而不傷正。故有益元之名。柯韻伯曰。心爲五臟主。暑熱擾中。神明不安。必得朱砂以鎭之。則神气可以遽復。涼水以滋之。則邪熱可以急除。此淸心之陽。熱可通行也。

第十四黑心舌

舌見弦白心黑。脈沈微者﹐難治。脈浮滑者﹐可汗。沈實者﹐可下。始病卽發此者﹐乃危殆之甚也。調胃承气湯下之。

黑心舌圖【介按】此舌當作四節解之。其一。舌見沿白心黑。脈沈微者。有始病卽見此舌。非由白黃變化舌轉瘦小者。爲眞髒中寒而寒水淩心。腎色外見。急用溫劑治之。稍緩則誤事。故曰難治。此卽章虛谷所謂「凡黑苔﹐大有虛實寒熱之不同。其潤而不燥。或無苔如煙煤者。正是腎水來乘心火。其陽虛極」之候也。其二。脈浮滑者。可汗。卽仲景《傷寒論》所謂「表有熱﹑裏有寒﹐白虎湯主之」之候也。其三。脈沈實者。可下。其舌如中黑無苔而舌底漧燥有小點紋可見者。

乃胃經實熱。治宜三黃白虎湯﹝黃連﹑黃芩﹑黃梔﹑石膏﹑知母﹑甘艸﹑粳米。﹞亦有邪熱傳裏。以致舌爲黑色。因其熱結燥實。津液焦灼。急宜攻下其熱滯以存津。故用調胃承气湯以治之。卽王孟英所謂「其舌心並無黑苔。而舌根有黑苔而燥者。宜下之」之類也。其四。始病卽發此舌者。乃是寒邪直中三陰之證。其舌必潤﹑癥勢險急。不及救治。故曰危殆之甚也。

調胃承气湯﹝方見前﹞

第十五尖白根黑舌

舌尖白苔二分根黑一分者。必有身痛惡寒。如飲水不至甚者。五苓散。自汗渴者﹐白虎湯。下利者﹐解毒湯可。此亦危殆也。

尖白根黑舌圖【介按】白苔帶黑點。或帶黑紋而粘者。此屬太陰气分之濕證。故有身痛惡寒。渴不多飲之候。治宜行濕和脾。故以五苓散主之。若自舌根黑起至尖。甚至刮之不脫。濕之不潤。此時邪已化熱燥耗胃液。故見自汗﹑口渴之證狀。而用白虎湯淸胃熱以治之。若熱邪從陽明而轉至太陰。其熱愈深。其毒愈重。此時苔色轉見純黑而無芒刺矣。因其熱毒無處發泄。直奔大腸而暴下。形同下利。故宜速用解毒湯。以解腸胃之熱毒爲最要。然癥勢至此。亦危極矣。

五苓散﹝方見前﹞白虎湯知母﹝一錢五分﹞甘艸﹝炙一錢﹞石膏﹝四錢﹞糯米﹝一撮﹞上咀。每服一兩。用水一鐘半。入糯米。先煎。下諸味。再煎去渣服之。加人參亦可。

【介按】張仲景《傷寒論》內之白虎湯。有粳米而無糯米。蓋糯米甘溫。能收自汗。不若粳米之甘平。色白入肺。

除煩淸熱以止渴也。柯韻伯曰。陽明邪從熱化。故不惡寒而惡熱。熱蒸外越。故熱汗自出。熱灼胃中。故渴欲飲水。邪盛而實。故脈滑。然猶在經。故兼浮也。蓋陽明屬胃。外主肌肉﹐𨿽有大熱而未成實。終非苦寒之味所能治也。石膏辛寒。辛能解肌熱。寒能勝胃火。寒性沈降。辛能走外。兩擅內外之能。故以爲君。知母苦潤。苦以瀉火。潤以滋燥。故以爲臣。用甘艸﹑粳米調和於中宮。且能土中瀉火。作甘稼穡。寒劑得之緩其寒。苦藥得之平其苦。使沈降之性。皆得畱連於味也。得二味爲佐。庶大寒之品。無傷損脾胃之慮也。煮湯入胃。輸脾歸肺。水精四布。大煩﹑大渴可除矣。白虎爲西方金神。取以名湯。秋金得令而炎暑自解矣。更加人參以補中益气而生津。協和甘艸﹑粳米之補承制石膏。知母之寒。瀉火而土不傷。乃操萬全之術者也。

解毒湯黃連﹝一兩﹞黃柏﹝五錢﹞山梔子﹝二十枚﹞黃芩﹝五錢﹞上咀。每服五錢。水一鐘半。煎至一鐘。去渣熱服。

【介按】汪昂曰。寒極曰陰毒。熱極曰陽毒。是方名曰黃連解毒。是君以黃連直解心經火毒。黃芩瀉肺經火毒。黃柏瀉腎經火毒。梔子通瀉三焦火毒。使諸火毒從膀胱而出也。

第十六白苔黑點舌

舌見白苔中有小點亂生者。尙有表證。其病求之𨿽惡。宜涼膈散微表之。表退卽當下之。下用調胃承气湯。

白苔黑點舌圖【介按】舌苔白而中有燥刺者。此系溫邪在手太陰肺經。外證初必惡寒。繼卽發熱不已。癥勢𨿽似惡候。治宜辛涼淸解。宜用涼膈散先淸上中二焦之熱。若熱退而大便未下者。卽當攺投攻下之劑。如欲下之。宜與調胃承气湯。

涼膈散調胃承气湯﹝方見前﹞

第十七灰苔黑暈舌

舌見如灰色。中間更有黑暈兩條。此熱乘腎與命門也。宜急下之。服解毒湯。下三五次。遲則難治。如初服﹐加大黃。酒浸泡。量大小用之。

灰苔黑暈舌圖【介按】舌至灰色。病槪非輕。如苔燥少津。均是實熱裏癥。而無虛寒表癥。如溫燥時疫。郁積停胸。蓄血如狂。

宿食未消之類是也。若傷寒已經汗解。而舌尖灰黑。此是宿食未消。或因食滯而餘熱復熾。治宜調胃承气湯。若雜癥而見此舌。宜用大承气湯加黃連治之。今以舌見灰色而有黑暈兩條。是屬熱毒傳徧三陰。治法急宜泄熱攻下。如白虎合承气湯。或十全苦寒救補湯﹝方見前﹞以急下之。大便下後。再用解毒湯以淸解餘熱。惟熱毒傳裏已深。若嫌解毒湯太輕。

故須急投三五次。服至灰暈退淨爲止。初次服時。加酒浸大黃泡之。其分量。須別病患之年齡酌用之。惟舌見灰黑。是足三陰雜病。而以太少兩陰爲較多。其始由白漸黃。由黃而轉灰黑者。爲傳經癥。或生刺點燥裂。不拘在根在尖。均宜急行攻下。又有淡灰色中而起深黑重暈者。爲溫病熱毒。急宜涼膈﹑雙解等劑。以淸熱解毒治之。然亦有屢經汗下而舌苔灰黑不退。其舌滋潤。或不潤不燥者。脈必虛微無力。此系汗下太過。傷其津液。治宜養津滋液爲要。不得妄用硝黃矣。

解毒湯﹝方見前﹞

第十八微黃舌

舌見微黃色者。初病卽得之。發譫語。此由失汗﹐表邪入裏也。必用汗下兼行。以雙解散加解毒湯兩停主之。

微黃舌圖【介按】舌苔微黃而薄。是外邪初入陽明。猶帶表證。微兼惡寒。治宜辛涼解散。如黃而兼燥。外證不惡寒﹑反惡熱。是邪初入陽明之裏。或溫熱內發欲出陽明之表。治宜涼解裏熱。是以風熱溫暑之表證。及傷寒傳入陽明之府證。其苔必現微黃。如若失治。則黃色由薄而轉濃。甚則變爲焦黃。外證大熱﹑大渴﹑譫語﹑便閉﹑或無汗﹑或自汗。此因熱邪由表入裏。治宜汗下兼行。但須淸解涼散。今因雙解散內有辛溫升散之品。故加解毒湯以佐之。凡治此等證候。用藥必須隨癥斟酌。倘如舌苔黃燥。或生芒刺。而有臍腹脹滿硬痛之證者。治法又宜急下以存津。

雙解散加解毒湯防風川芎當歸芍藥大黃麻黃連翹芒硝﹝各半兩﹞石膏黃芩桔梗﹝各一兩﹞滑石﹝三兩﹞甘艸﹝二兩﹞荊芥﹝半兩﹞白術山梔﹝各半兩﹞上咀。每服一兩。水一鐘半。姜三片。煎八分服。不拘時。一云有桂枝二兩。

【介按】雙解散。卽防風通聖散去硝黃是也。今此方有硝黃而無薄荷。名之曰雙解散加解毒湯者。諒系雙解表裏熱毒之意也。吳鶴臯曰。解表有防風﹑麻黃﹑薄荷﹑荊芥﹑川芎。解裏有石膏﹑滑石﹑黃芩﹑梔子﹑連翹。復有當歸﹑芍藥以和血。桔梗﹑白術﹑甘艸以調气。營衛皆和﹐表裏俱暢。故曰雙解。

第十九白苔邊黃舌

舌中見白苔。外則微黃者。必作泄。宜服解毒湯。惡寒者。五苓散。

白苔邊黃舌圖【介按】白苔屬肺。黃苔屬胃。玆因熱熾於胃。邪尙在肺。日久不解。則肺胃之邪熱。移於大腸而作泄。故用解毒湯以淸熱解毒。如若外證惡寒者。則爲寒濕作瀉。其舌必潤。故用五苓散以滲其濕也。

解毒湯五苓散﹝方見前﹞

第二十微黃舌

舌見微黃色者。表證未罷。宜用小柴胡湯。合天水散主之。可下者。大柴胡湯下之。表裏雙除。臨證審用之。

微黃舌圖【介按】黃苔薄滑者。是邪初入裏。表癥未罷。熱未傷津。猶可用柴葛芩翹。或梔豉翹薄之類。輕淸泄熱。以透表邪而達肌表。若黃薄而膩者。則爲濕熱膩滯之候。治宜於淸熱之中兼用滲濕之品。故用小柴胡湯合天水散以治之。但邪尙在半表半里之間。小柴胡內之人參﹐用時尙須斟酌。故曰臨證者審用之也。若舌苔黃膩而垢。或漧澀深黃濃膩者。此是表邪入裏之候。故宜大柴胡湯以下之。

天水散太原甘艸﹝炙一兩﹞桂府滑石﹝六兩﹞上各另爲末。每服五錢。入生薑汁並蜜各少許。用蔥白湯任意調服。如發表用豆豉﹑蔥頭煎湯調服。

【介按】柯韻伯曰。「滑石能上淸水源。下通水道。從小便而泄。炙甘艸稟艸中沖和之性。調和內外。止渴生津。用以爲佐。保元气而瀉虛火。則五臟自和矣。」又據原文謂「如發表﹐用豆豉﹑蔥頭煎湯調服」者。因蔥白﹑豆豉卽古方之蔥豉湯。爲治新邪初感引動伏熱之要劑。是以張路玉謂「本方藥味𨿽輕。功效最著。凡虛人風熱伏气發溫。及產後感冒。

靡不隨手獲效」也。

大柴胡湯小柴胡湯﹝二方見前﹞

第二十一黃心舌

舌有黃心色者。必初白苔而變黃色也。皆表而傳裏。熱已入胃。宜急下之。若下遲必變黑色爲惡癥。爲惡亢害鬼賊。

邪气深也。不治。宜用調胃承气湯下之。

黃心舌圖【介按】傷寒由表入裏。舌苔必然先白後黃。及至純黃無白。邪已離表入裏。卽仲景所云「胃家實」也。因舌中屬胃。凡腸中有燥矢。舌心必然黃燥﹑或黃濃焦老。中心裂紋起刺。腹中硬滿脹痛。急用調胃承气湯下之。否則由黃轉黑而燥。大便祕結。猶可以承气下之。如若失治。舌變枯黑燥裂。堅斂焦刺。乃是腎津胃液俱竭。情勢危險。是屬不治之癥矣。倘如不忍坐視。惟以大劑滋液淸熱之品。希冀萬一而已。原文所謂「宜用調胃承气湯」之句。應在「宜急下之」之下。非在「不治」之下。古書文法。類多如是。不獨此條爲然也。

調胃承气湯﹝見前方﹞

第二十二左邊白苔舌

舌左有白苔而自汗出者。不可下。宜白虎湯加人參三錢服之。

左邊白苔舌圖【介按】舌左邊主胃。故白色在左。其苔必燥。而自汗出。則爲胃熱熾盛。是以治法宗仲景《傷寒論》「服桂枝湯大汗出後。大煩渴不解。脈洪大者。白虎加人參湯主之」之例。蓋以汗出過多。恐傷陽明之液。故用白虎加人參。急救胃液而滋陽明之燥也。

白虎湯﹝方見前﹞

第二十三右邊白滑舌

舌右有白苔滑。病在肌肉。爲邪在半里半表。必往來寒熱。宜小柴胡湯和解之。

右邊白滑舌圖【介按】凡風寒之入。由皮毛而腠理。爲陽明少陽之界。作表癥看。非邪已入陽明之裏。而復傳於少陽也。如外證身熱微寒。或往來寒熱。舌苔中白邊紅﹑或根白尖紅。脈象弦滑者。此邪在於肌肉腠理之間﹐陽明少陽之界。治宜解肌爲主。以取肌表之汗。則寒熱自退。因少陽在太陽陽明之間。是以少陽之癥。有兼太陽者。有兼陽明者。玆以陽明兼少陽爲病。舌右白滑而往來寒熱。治法宗仲景《傷寒論》「陽明病。脇下硬滿。不大便而嘔。舌上白苔者。可與小柴胡湯。

上焦得通。津液得下。胃气因和。身然汗出而解也」之意。故用小柴胡湯治之。俾上焦之痰飲化而津液行。胃气一和。

然汗出。則寒熱自解矣。

第二十四左邊白滑舌

舌左見白苔滑者。此髒結之證。邪並入髒。難治。

左邊白滑舌圖【介按】髒結之證。脇下素有痞。連在臍旁。痛引少腹而入陰筋。外證無往來寒熱。初時病從表入。因醫者下之太早。邪气久伏不發而成。《傷寒論》云。「何謂髒結。答曰。如結胸狀。飲食如故。時時下利。寸脈浮。關脈小細沈緊。

名曰髒結。舌上白苔滑者難治。」又曰。「髒結無陽證。不往來寒熱。其人反靜。舌上苔滑者。不可攻也。」又曰。「病脇下素有痞。連在臍旁。痛引少腹入陰筋者。此名髒結死。」但髒結可分爲三種。如新陳之邪。互相交結而不解。痞連臍旁者。脾臟結也。痛引少腹者。腎臟結也。自脇入陰筋者。肝臟結也。若三陰之髒俱結。則其人必主死矣。今白滑之色。

見於舌之左根。可知其痛在於臍之左旁。此時汗之無益。下之無效。故爲難治之癥也。

第二十五中黃邊白舌

舌見四圍白而中黃者。必作煩渴嘔吐之癥。兼有表者。五苓散﹑益元散兼服。須待黃盡。方可下也。

中黃邊白舌圖【介按】表邪未罷。將欲化熱。則舌見邊白中黃。其苔必然粘膩。因爲水停胸中而津不升。則作煩渴﹐甚則渴欲飲水。水入卽吐矣。治宜用五苓散以發汗。則膀胱之气化而津液生。嘔渴自止。蓋以膀胱化水下出爲小便。化气外出於皮毛。皮毛又爲肺所主。故兼用益元散淸肺利濕以助之﹐原文所謂「須待黃盡」﹐是待舌苔純黃而言。倘如舌變純黃而濃燥者。方可用攻下之劑。惟在嘔吐之時。如能兼用瀉心湯法則奏效尢速也。

五苓散益元散﹝二方見前﹞

第二十六黃苔黑點舌

舌見黃色而有黑點者。邪徧六腑。將入五臟也。服調胃承气湯下之。次進和解散。十救四五也。

黃苔黑點舌圖【介按】黃苔主裏。如見黑點芒刺。必是老黃焦燥﹐外證必有口渴身熱。譫語便閉。此系胃中熱極。將由腑而入髒。

急宜調胃承气湯。以淸熱邪而保胃液。得能黃苔稍退。熱勢已減。而後再進和解散也。惟和解散中之藥性。過於辛溫升散。在愚見不如用涼膈散爲穩。

調胃承气湯﹝方見前﹞和解散陳皮﹝一錢﹞濃朴﹝姜制一錢﹞本桔梗﹝各五分﹞甘艸﹝炙五分﹞蒼術﹝三錢﹞上咀。水一鐘半。姜三片。棗二枚。煎七分。去渣。不拘時服。

【介按】此方卽平胃散加本﹑桔梗也。取蒼術之苦甘。長於發汗而燥濕。濃朴苦溫。能散濕滿而平胃。因濕之不行。

由於气滯。故佐陳皮以理气。甘先入脾。故使甘艸以補脾。名曰平胃者。先賢謂「培卑監之土而使平」也。今加以本之辛溫上達。能祛風邪而行濕。桔梗苦辛上行。能載諸藥以上浮。由是觀之。則此方爲祛風行濕理气健脾之劑也。

第二十七根黃尖白舌

舌見根黃尖白者。表少裏多。宜天水散一服。涼膈散二服。合而服之。脈弦者。防風通聖散主之。

根黃尖白舌圖【介按】舌根屬下脘。舌尖屬上脘。此舌根黃尖白。病系外寒裏熱。卽世俗所謂寒邪包火之癥。或表邪入裏。已成表少裏多之候。外證必熱多寒少。故用涼膈散合天水散。以通水道而淸膈熱。如若脈弦。此是邪尙在表。故用防風通聖散。以解風熱之邪也。亦有根黃尖白。不甚漧燥。短縮不能伸出自如者﹐痰挾宿食之證也。宜用下法以治之。

天水散涼膈散﹝二方見前﹞防風通聖散﹝從名醫方論新補﹞防風川芎當歸芍藥大黃薄荷麻黃連翹芒硝﹝各半兩﹞石膏黃芩桔梗﹝各一兩﹞滑石﹝三兩﹞甘艸﹝三兩﹞荊芥白術梔子﹝各二錢半﹞生薑﹝三片﹞每服三錢。

【介按】吳琨曰。防風﹑麻黃﹐解表藥也。風熱之在皮膚者得之﹐由汗而泄。荊芥﹑薄荷。淸上藥也。風熱之在巓頂者得之﹐由鼻而泄。大黃﹑芒硝。通利藥也。風熱之在腸胃者得之﹐由後而泄。滑石﹑梔子﹑水道藥也。風熱之在決瀆者得之。由溺而泄。風淫於膈。肺胃受邪。石膏﹑桔梗﹐淸肺藥也。而連翹﹑黃芩又所以祛諸經之遊火。風之爲患。

肝木主之。川芎﹑歸芍。和肝血也。而甘艸﹑白術。所以和胃气而健脾。劉守眞氏長於治火。此方之旨﹐詳且悉哉。

第二十八純黃隔瓣舌

舌見黃而澀。有隔瓣者。熱已入胃。邪毒深矣。心火煩渴。急宜大承气湯下。若身發黃者。用茵陳蒿湯。下血。用抵當湯。水在脇內。十棗湯。結胸甚者。大陷胸湯。痞用大黃瀉心湯。

純黃隔瓣舌圖【介按】黃苔起瓣。系是臟腑實熱已極。或因溫暑熱邪。灼爍胃液。或因溫燥之藥。誤投劫津。致熱毒燻蒸而現此舌。外證必大熱﹑大渴。面赤﹑唇紅。甚則譫語﹑神昏。治宜大承气湯。以急下而救液。至於發黃之證。有濕熱與蓄血之異。如陽明熱勝挾濕而發黃者。外證徧身無汗。但頭汗出而小便不利。渴欲飲水。此系熱不得越。鬱蒸爲黃也。治宜茵陳蒿湯。苦寒通泄。使內瘀之熱下趨。則黃從大便而解。如發黃而小便淸利。或大便反易。脈象沈細而結。此是蓄血之發黃也。治宜抵當湯。以消瘀而退黃。更有懸飲之病。脈象沈弦而細。因其水飲。凝結﹐懸於胸脇之間。以致咳引內痛。照此證狀。不得誤認爲結胸。治宜十棗湯。直達病所。使水飲下趨而無結痛之患。又有結胸之癥。因病初在太陽。

醫者失表而誤下之。則邪熱入裏與內蓄之水飲結於胸中。脈象沈緊。心下痛而按之石硬。此系熱實而致結胸。治宜大陷胸湯。使其軟堅破積而導去熱邪。夫病在於陽而反下之﹐熱入而爲結胸﹐旣已述其病狀與治法﹐然亦有病發於陰而反下之。因而作痞者。不可不知也。但痞與結胸。同爲硬滿之癥。當以痛與不痛而辧明之。如滿而硬痛。是謂結胸。滿而不痛。是謂痞滿。凡治傷寒。大下之後而復汗之。則正虛邪入。心下成痞。外證如有惡寒﹑身熱。先宜治以解表之劑。待其表解之後。再進大黃瀉心湯。以攻痞而滌熱。此言舌苔純黃起瓣。固宜大承气湯之峻下。然須詳審病證。仔細診察。

否則如發黃有濕熱與蓄血之別。又有懸飲與結胸之辧。倘若誤用承气。更有結胸與痞滿之變也。

大承气湯濃朴﹝姜制三錢﹞枳實﹝麩炒二錢﹞大黃﹝二錢﹞芒硝﹝二錢﹞每服一兩。水一鐘半。先煎枳實。候熱﹐方入大黃。再煎數沸。入芒硝。煎三五沸。去渣熱服。

【介按】大承气湯之功用。取其急下之義。如陽明証之譫語﹑潮熱。及二陽並病以致潮熱。或陽明下後。心中懊而煩。腹滿痛。本有宿食。又如少陰証之口燥﹑舌漧。或自利淸水。色純靑等證。皆因胃中熱極而燥矢爲患﹐故用大黃之苦寒。滌腐穢而淸熱毒。芒硝苦鹹而化燥矢。又有枳朴以消畱滯之气。夫大腸爲傳導之官。變化出焉。然則大承气者。

所以通泄大腸。而承制胃中之熱气者也。

茵陳湯茵陳﹝五錢﹞大黃﹝三錢﹞山梔子﹝七枚﹞上每服一兩。水一盞半。先煎茵陳半熟。次入二味。再煎去渣。通口熱服。

【介按】柯韻伯曰。茵陳稟北方之气。經冬不凋。傲霜淩雪。徧受大寒之气。故能除熱邪畱結。率梔子以通水源。

大黃以調胃實。令一身內外瘀熱。悉從小便而出。腹滿自減﹐腸中無傷。乃合引而竭之之法。此陽明利水之聖劑也。

抵當湯水蛭﹝糯米炒七个﹞虻虫﹝炒去羽足七个﹞大黃﹝三錢﹞上作一服﹐水一盞半﹐煎一鐘﹐去渣﹐通口服。

【介按】張仲景先生之抵當湯。尙有桃仁一味。今無桃仁。諒系原書失載所致。至於方義。先哲柯韻伯已甚詳晰。

爰述其言曰。蛭虫之善飲血者﹐而利於水。虻虫之善吮血者﹐而猛於陸。並取水陸之善取血者以攻之。同气相求。更佐桃仁之苦甘。推陳致新。大黃之苦寒。蕩滌邪熱。故名抵當也。若熱𨿽盛而未狂。少腹滿而未硬。宜小其制爲丸以緩治之。

十棗湯芫花﹝醋浸炒﹞大戟甘遂﹝煨各等分﹞上每服二錢。弱人減半。以水一鐘半。大棗十枚。劈碎。煎取八分。去渣。通口服。

【介按】柯韻伯曰。甘遂﹑芫花﹑大戟。三味皆辛苦气寒而稟性最毒。並舉而用之。气味合。相濟相須。故可交相去邪之巢穴。決其瀆而大之。一舉而水患可平也。然水利所湊。其元气已虛。而毒藥攻邪。必脾胃反弱。使無健脾﹑調胃之品爲主宰。邪气盡而大命亦隨之矣。故選十棗之大而肥者以君之。以培脾土之虛﹐一以制水气之橫。一以解諸藥之毒。得一物而三善備。卽不使邪气之盛而不制。又不使元气之虛而不支。此仲景立法之盡善也。昧者惑於甘能中滿之說而不敢用。豈知承制之理乎。

大陷胸湯大黃﹝七錢﹞芒硝﹝三錢﹞甘遂末﹝四分﹞上用水二鐘。先煎大黃至一鐘。去渣。下芒硝。煎三五沸。再用甘遂末。溫服取利。

【介按】大黃﹑芒硝。善滌腸胃之實熱。但病在胸中。而亦以此爲君者。因熱淫於內。治以苦寒。借以滌胸中之熱。

又任甘遂之苦辛。直攻胸間之飲邪。則不專蕩胃中之邪穢矣。此系邪畱胸間而及於胃。胸胃俱病。而致結胸之專劑也。

大黃瀉心湯大黃﹝五錢﹞黃連黃芩﹝各二錢五分﹞上作一服。水二鐘。煎一鐘。去渣。通口服。若有宿食痰飲者。加半夏曲二錢。

【介按】心下痞。按之濡而不硬。是內陷之邪。與無形之气。摶聚不散而爲熱痞。故用苦寒能降之品。以泄無形之熱。不用枳朴者。非蕩實熱之劑也。若兼宿食﹑痰飲爲患者。再用半夏曲以開痞而蠲飲也。

第二十九微紅黑灰舌

舌見四邊微紅。中央灰黑色者。此由失下而致。用大承气湯下之。熱退可愈。必三四下方退。五次下之而不退者。

不治。

微紅黑灰舌圖【介按】舌見灰色。病槪不輕。均是裏癥。無表癥。有實熱癥﹑無虛寒癥。又有邪熱傳裏。時疫流行。鬱結停胸。

蓄血如狂之諸證。治法不外寒涼攻下。今此舌系是應下失下之癥。而見黑灰漧燥之舌。急宜大承气湯以下之。已無疑義。

卽《舌鑑辧正》所謂「熱傳三陰。則有灰黑幹苔。皆當攻下泄熱」者是也。但大承气以苦寒勝熱之劑。倍濃朴以承气機之變動。設或陽亢陰竭。已無气之可承。則爲脈澀。直視﹑喘滿而死矣。所以五次下之而舌色如故者。則爲不治之癥也。

然亦有舌心灰黑而膩者。是屬胃熱蒸動脾濕之癥矣。故凡診舌。不論何色。皆當辧明燥﹑濕﹑幹﹑潤之殊也。

大承气湯﹝方見前﹞

第三十黃色黑點舌

舌見黃而黑點亂生者。其癥必渴譫語。脈滑者生。脈澀者死。循衣摸牀者不治。若下之﹐見黑糞亦不治。下宜大承气湯。

黃色黑點舌圖【介按】舌苔焦黃而起黑刺。癥至大渴譫語。此是邪熱入裏。灼耗津液。病勢最險。惟脈滑則邪正俱實。尙有生機。

澀則津液劫盡。卽俗語所謂「燈燼油幹則必死」也。至於循衣摸牀。乃是陽明之壞病。故曰不治。如在險象未露之先。

欲行施治。則用大承气湯下之。服藥之後。如見黑糞。此系熱毒深重。滲入大腸。胃气全消。故爲不治之癥也。

大承气湯﹝方見前﹞

第三十一黃苔黑中舌

舌見黃中黑至尖者。熱气已深。兩感見之。十當九死。惡寒甚者。亦死。不惡寒而下利者。可治。宜用調胃承气湯主之。

黃苔黑中舌圖【介按】兩感者。卽陰陽俱傷﹑表裏同病也。如太陽與少陰同病。則頭痛與口漧﹑煩滿。陽明與太陰同病。則身熱﹑譫語與腹滿﹑不欲食。少陽與厥陰同病。則耳聾與囊縮而厥。三陰三陽俱受病則水漿不入。昏不知人。六日當死。是卽內經所謂「其兩感於寒而病者。必不免於死」之癥也。玆以傷寒之邪。郁久化熱。由三陽而轉入厥陰。故見舌苔邊黃而中黑至尖。此時熱爍肝液。內風已動。九竅將閉。本屬壞癥。故曰十當九死。至若惡寒亦死者。卽張仲景所謂「凡厥者。

陰陽气不相順接。便爲厥。厥者。手足厥冷」是也。亦卽「傷寒六七日脈微。手足厥冷﹑煩躁。灸厥陰﹐厥不還者死」之候也。不惡寒而下利者。是陽明合並厥陰之熱。漸耗腎液。致腸中燥矢迫水下流。而自利淸水。故用調胃承气湯。淸胃熱而下燥矢。此卽張仲景所謂「少陰病。自利淸水。色純靑。心下必痛。口漧燥者。急下之。宜大承气湯」之癥也。

調胃承气湯﹝方見前﹞

第三十二邊紅黑心舌

舌見外淡紅心淡黑者。如惡風。表未罷。用雙解散加解毒湯相半。微汗之。汗罷卽下。如結胸煩躁。目直視者。不治。非結胸者。可治。

邊紅黑心舌圖【介按】傷寒入裏化熱。由陽明而入三陰。舌卽邊紅而中淡黑。如外證惡風者。知其表未罷也。𨿽云惡風。實賅惡寒而言。蓋惡風未有不兼惡寒。惡寒未有不兼惡風者。宜用雙解散合解毒湯。內淸外達而治之。及至汗出表解之後。審其舌苔漧燥。臍腹硬滿。大便祕結者。再以承气湯下之。倘如表邪未罷之時。誤用攻下之劑。因誤下而熱邪內陷。則爲結胸。或傷心腎之液。陰竭陽浮。以致煩躁。或傷肝液而目直視者。則爲不治之癥也。如若誤下而致腹滿時痛。未成結胸而無煩燥。目直視等險象者﹐尙可設法以救之。惟有中黑而枯。並無積苔。邊亦不絳。或略有微刺者。爲津枯﹑血燥癥。急宜養液生津。不得妄用攻下之劑也。

雙解散解毒湯﹝二方見前﹞

第三十三灰色尖黃舌

舌見灰色尖黃。不惡風寒。脈浮者。可下之。若惡風惡寒者。用雙解散解毒湯主之。三四下之。見糞黑者。不治。

灰色尖黃舌圖【介按】不惡風寒者。太陽之邪侵及陽明之府也。舌尖黃而根灰色者。陽明熱極。灼及肝液也。其脈必浮弦而數。

故可仿承气之例以下之。此卽張仲景所謂「病無表裏證。發熱七八日。𨿽脈浮數者。可下之」之候也。若惡風寒者。邪未盡入於裏。故可用雙解散以發太陽之表。復解陽明之裏。又以解毒湯淸陽明之熱毒也。若見糞黑。則爲熱毒深重。津液已耗。故曰不治也。

第三十四灰黑起紋舌

舌見灰黑色而有黑紋者。用大承气湯下之。脈浮。渴飲水者。用涼膈散解之。十可救其二三。

灰黑起紋舌圖【介按】舌苔灰黑。是溫病熱毒傳徧三陰。治法均宜急行攻下。如見黑紋。是夾雜陽明實熱爲患。故用大承气湯急下以救之。若脈浮而口渴者。邪熱𨿽在陽明而大便未硬。故用涼膈散以淸膈熱爲治也。惟灰黑與淡黑色頗相似。灰色則黑中帶紫。淡則黑中帶白之異。若熱邪直中三陰。其舌灰黑無苔。治宜急下救液。如寒邪直中三陰。其舌淡黑無苔。則治法宜溫經散寒。臨証之際。務須仔細辧別之。

大承气湯涼膈散﹝二方見前﹞

第三十五根黑尖黃舌

舌根微黑尖黃。脈滑者。可下之。脈浮者。當養陰退陽。若惡風寒者。微汗之。用雙解散。若下利。用解毒湯。十全七八也。

根黑尖黃舌圖【介按】傷寒傳裏化熱。則舌苔變黑。自舌中黑起延至根尖者。較多。自根尖黑起延至舌中者。較少。熱甚則芒刺幹焦罅裂。其初必由白苔變黃。由黃變黑。甚至刮之不脫。濕之不潤者。熱極傷液也。治宜苦寒泄熱。急下救液。玆因舌根微黑尖黃而脈滑者。外證必有譫語﹑潮熱。腹滿﹑便硬等證。此系胃中熱盛。腎液漸耗。急用攻下之劑。以滌胃熱而存腎液。若脈浮者。邪𨿽化熱。只爍胃津。卽當養陰液以退邪熱。如惡風寒。則知其邪尙在太陽陽明之間。故用雙解散。

以解表裏之邪。若邪熱下陷入腸而作利。卽內經所謂「暴注下迫。皆屬於熱」之候矣。故用解毒湯。以淸腸胃之熱也。

雙解散解毒湯﹝二方見前﹞

第三十六根灰尖黃舌

舌見根微黑。尖黃隱見。或有一紋者。脈實﹐用大承气湯下之。脈浮渴飲水者。用涼膈散解之。十可救其二三。

根灰尖黃舌圖【介按】舌見根黑尖黃。或邊黃中心焦黑起刺。而脈實者。臍腹必脹滿硬痛。此系陽明實熱之癥。故可用大承气湯。

苦寒以泄陽明之熱。急下以救津液之虛。若脈浮而口渴飲水者。邪未入腑。猶可用涼膈散以解熱也。

大承气湯涼膈散﹝二方見前﹞

結語

以上三十六舌。乃傷寒驗舌之快捷方式。臨癥用心處之。百無一失。

【介按】以上驗舌之法。確系診斷傷寒之快捷方式。玆以舌之部位言之。則舌尖屬上脘。舌心屬中脘。舌根屬下脘。全舌屬胃。中心亦屬胃。舌尖屬心。舌根屬腎。兩旁屬肝膽。四畔屬脾。至於形色而言。則白屬肺經。絳屬心經。黃屬胃經。

鮮紅屬膽經。黑屬脾經。紫色屬腎經。焦紫起刺屬肝經。靑滑亦屬肝經。然苔色𨿽有臟腑之分。亦須根據部位爲主。如舌苔見於某部。卽爲某經之病者是也。原書察舌辧癥之法。𨿽則言簡意賅。尙少紫﹑藍﹑黴醬色之諸舌。卽黑苔之關於虛寒者。亦略而不詳。今特根據先賢學說。參以歷年臨證實驗。附述如下。

﹝一﹞紫色紫見全舌。是臟腑表裏實熱之證也。凡傷寒化熱。內熱燻蒸。誤服溫補。酒食濕滯者。皆有之。

惟淡紫中夾帶別色。則虛寒癥亦有之。如淡紫帶靑。靑紫無苔。多水滑潤而瘦小者。爲傷寒直中肝腎之陰癥。治宜溫散爲主。又有紫色如熟豬肝上罩浮滑苔者。邪熱傳裏。表未淨也。治宜淸解爲主。若全紫光暗。並無附苔者。熱極似寒也。

癥勢極危。惟有用急下之法。間有轉危爲安者。又有紫苔中心帶靑。或灰黑者。熱傷血分也。治宜微下之。更有酒後中寒。及痰熱郁久者。亦有舌苔紫色者。但須辧其舌之潤燥。病之原因。而分別治之。

﹝二﹞藍色藍色者。綠與靑碧相合。猶染色之三藍也。如微藍而不滿舌。是邪熱鴟張。肝液被灼之候。治宜平肝熄風化毒爲主。如全舌滑膩中見藍色者。爲濕痰或痰飲化熱之候。治宜淸化爲主。如瘟疫及濕溫。熱郁不解。而見藍苔者。治宜芳香淸泄。若光藍無苔。不論何癥何脈。皆屬气血極虧所致。法在不治。若舌滑中而見藍色苔者。邪熱傳入厥陰。陰液受傷。法在不治。若孕婦舌見純藍者。胎死腹中也。宜急下之。若藍色而有苔者。是臟腑被熱傷气分。以致經不行血。其癥則顚狂怒罵。時哭時笑。大熱大渴。捶胸驚怪不等。治宜十全苦寒救補湯。﹝見前﹞倍生石膏﹑黃連急投之。

﹝三﹞黴醬色黴醬色者。是黃赤兼黑之狀。乃臟腑本熱而夾有宿食也。凡內熱久郁。實熱蒸胃。宿食困脾。

傷寒傳陰。中暑煩躁。腹痛瀉利或祕結。大熱大渴等癥皆有之。治宜十全苦寒救補湯連服之。如全舌黴色。中有黃苔。

是實熱郁積之癥。宜大承气湯連服之。如舌中黴色浮濃。刮之不淨。或刮後頃刻復生者。此宿食在中郁久化熱也。先用大承气湯。次用三黃白虎湯。循環急服之。

﹝四﹞虛寒黑色舌凡虛寒而舌黑者。則必濕滑無苔。﹝口不苦。唇不燥而多津。﹞無朱點﹑無芒刺﹑無罅裂。

刮之明淨。如水浸豬腰。有淡淡之形者。是臟腑極寒之癥也。亦有舌色全黑而不分經。且必淡白之時。忽然轉黑。

其初無變黃之一境。約略望之。似有焦黑芒刺漧裂之狀。然刮之必淨。濕之必潤。環唇皆白而不紅焦﹐是寒結在髒也。

外證亦周身大熱。煩躁而惡衣被。𨿽亦口渴喜飲。飲則不多。與實熱癥相似。其實中宮寒極。外假熱而內眞寒也。然必煩亂昏沈。六脈必遲弱無力。大便𨿽結常欲下而不下。治法均宜溫補爲主。又有中黑無苔而舌底濕嫩。光滑無點紋者。

乃胃經虛寒也。宜附子理中湯加肉桂﹑黃以治之。

後序

傷寒之病。傳變不一。瞬息之間。死生決焉。專門之醫。每病於此。予觀古虞廷尉陳君彥材所送金鏡一錄。元敖氏立辧三十六舌圖。法詳以證。癥附以方。明白簡要。可以使人緣形以察脈。由粗而得精。中砭劑於膏肓。寄死生於呼吸。

不苦其難。而卒應其變。𨿽病者地乏良醫。亦有所據。而易爲力。其不盡然者天乎。誠哉。傷寒家之快捷方式也。用梓之以廣其傳。夫良醫者猶良相也。相傳得。斯不誤天下蒼生司命者。其鑑之哉。其鑑之哉。

嘉靖己未夏日

西蜀篤齋湯紹恩謹識

北海堯崗馬崇儒校刊

