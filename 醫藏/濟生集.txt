濟生集

自序

序

發凡

卷一

保胎論

廣嗣論

男女辧

隨孕隨產論

墜胎論

小產失調枉死論

胎教

胎前飲食

成胎造化章

孕脈論

孕後便覽

卷二

保產輯要總論

難產七因

酷暑

嚴冬

節錄臨產達生要言

臨產調護法

產後救護法

三字寶

臨盆七候

產後便覽

產後忌食諸物

產後四大忌

產後飲食論

卷三

婦女證總論

室女論

診看婦人先問經期妊娠

論經病原

論月經諸癥

論治赤白各帶癥

回生歌

七液丹醫治各癥

卷四

胎前諸癥論

胎前用藥三禁

安胎有二法

安胎活法

論孕婦嘔吐

卷四論孕婦嘔吐

惡阻

卷四

胎痛

孩兒攻心

胎前气急不得臥

子懸

子煩

子癇

子鳴

子滿

激經胎漏尿血三癥總括

三癥辧治

胎前動紅

胎動

毒藥傷胎

胎漏

跌僕傷胎

胎前小便不通

胎前浮腫

胎前陰門腫

胎前乳腫

自序

昔人云﹕欲救人而學醫則可﹐欲謀利而學醫則不可。此仁人之言﹐最爲深切。誠能玩味斯言而推展之﹐譬如我之父母﹐妻子有疾﹐望醫之相救者﹐何如。易地而觀則利心自淡﹐利心淡則良心自現﹐而人之痛癢相關矣。故聖訓以進徳﹐修業二者不可偏廢也。若苟無良心﹐則終日矜名計利﹐奚暇精研此中義理哉。第事之關緊最重者﹐莫如醫﹐而理之蘊奧難明者﹐亦莫如醫。是以軒岐之學﹐自《靈》《素》﹑盧扁﹐以後如仲景﹐河間﹐東垣﹐丹溪﹐以及近代諸名家﹐其著述注疏非不詳盡。然非造詣深遂﹐心領神會者﹐不能運用得當﹐則淺學膚見者﹐又烏足以語醫哉。至若理不難明﹐而尢關生死急救者﹐則莫過於婦科﹐胎產﹐兒幼諸癥。胎產之變﹐如墜胎﹑血崩﹑血暈﹐橫逆爲患﹐兒科之變﹐如悶臍﹑噤口﹑鎖肚﹑臍風等癥﹐生死俱在呼吸﹐倘僻處山鄕﹐或貧窮無力不及延醫﹐每遭慘變﹐深可慨也。且其致病之由﹐皆緣平時不知調理﹐臨時茫無把握﹐遂至急切貽誤﹐若產癥之變﹐多因脈未離經﹐努力太早﹐轉致逼成橫倒。而妄聽穩婆恐嚇﹐將兒任其生采活剝﹐誤遭凶殘之手﹐以致母子不保﹐慘不忍言。更有輕視小產﹐失於調理﹐及至成病﹐尙不知救﹐因此病人膏肓﹐而傷生者多矣。若不明陳利害﹐流毒安有窮哉﹐余不揣鄙陋﹐悉心參觀諸先賢箋述論治經﹑胎﹑產﹑幼諸說﹐擇其至詳至妥歷驗方法﹐輯成六卷﹐題曰《濟生集》﹐呈政方家﹐復蒙指正。

咸謂是編﹐不特窮僻無醫之鄕﹐得此簡明方法﹐便於對癥用藥﹐卽仕宦之家﹐亦足以暗示子女節欲廣嗣之確理﹐則是書誠有室家者﹐思患預防之寶鑑者也。如能家置一編﹐平時互相講解﹐庶先時胸有成竹﹐卽臨時易於檢閱﹐不致被惑受害﹐其保全豈有限量。蒙諸君子助資剞劂﹐以公同好﹐還望樂善君子﹐轉相勸勉﹐刷印施送﹐使天下後世產母﹐嬰兒同登壽域﹐其功徳更無量矣。是爲序。

光緒二十二年歲在丙申元月王上達春亭氏謹序

序

天地之大徳曰生﹐吾人體天地之心以爲心﹐而知大徳在生﹐則操救生之術﹐而傳救生之方﹐此先輩《大生要旨》及《達生編》等書﹐所由刻以行世也。令春亭王君好生是念﹐乃復悉心搜采﹐加意鑑別﹐收集產科﹑兒科歷試歷驗諸良方﹐捐資付手民鏤板﹐以廣集傳﹐而問序於余﹐余自幼簡陋﹐於歧黃家言未得一二﹐何足以序是編。第觀是編先之以論辧﹐總之以方藥分爲六卷﹐都爲一集。朗若列眉﹐炳如燃炬。以視先輩所己刻諸書﹐尢爲易於檢閱﹐而無方不備。然則是書成。凡夫通都大邑﹐以逮窮鄕僻壤﹐家置一篇﹐以備覽觀﹐非特有益於平時﹐卽至猝遘危癥﹐不及延醫﹐獲是方而治之﹐吾知奏效如神﹐其卽以是編爲救生之寶筏焉。可王君宏此善願﹐是能以天地好生之心爲心﹐而尢余所樂與有成也﹐故不揣譾陋而爲之序。

光緒二十二年乙未歲小春月甬上郭謙益序於孝廉堂之東捨

發凡

是編發明節欲﹐廣嗣﹑保胎﹑保產之理﹐廣搜博采﹐均屬先哲名言﹐有可考據﹐反復辧論﹐惟願同登仁壽。

婦科諸癥與方脈無異﹐惟經﹑帶﹑崩漏﹑胎產不同﹐玆采數證精義﹐折衷羣書﹐萃而集之﹐其間取要刪繁﹐惟期簡易明顯﹐不事虛文﹐俾閱者了然心目。

證候傳變﹐難以言盡﹐而其要不外乎陰陽﹐分言之﹐卽表﹑裏﹑寒﹑熱﹑虛﹑實。良醫之救人不過能辧乎此﹐庸醫之殺人﹐亦不過錯認乎此。卽如發熱等證﹐均有外感內傷之分﹐苟以虛作實﹐不特藥難奏效﹐而且禍同反掌。是集先論病原﹐次載方藥﹐似無陰陽混治之獘。以備鄕僻不及延醫者﹐得可對癥施治﹐以救危急﹐取其簡便。

嬰兒气血未充﹐形神怯弱﹐臟腑柔脆﹐稍不知謹﹐最易受病。卽吐瀉﹑感冒治不得法﹐皆足變生不測。

前賢稱爲難醫﹐不誠然哉。玆將保護諸法﹐逐一備載﹐以資采擇。

急慢驚風﹐乃兒科最險之候﹐若虛實不分﹐混治輒左。今分急驚爲痰火閉證﹑慢驚爲水侮土證﹐暢發原委﹐明其用藥層次﹐不致臨證遊移﹐漫無把握。

痘亦嬰兒大證﹐自發熱見點﹐起脹﹑灌漿﹑結痂﹐全藉气血充足﹐方能引毒外出。柰時醫動用淸火解毒﹐反使毒邪阻遏而不得出﹐變爲陷塌而不可救。王洪緒曰﹕解寒而毒自化﹐淸火而毒愈凝。莊在田曰﹕補中卽所以托毒﹐灌根卽所以養苗。此壽民濟世之確論。今益以天時稟賦人事﹐尢覺愼益求愼﹐惟證亦變幻莫測﹐必須善爲護持。

藥中有用人參者﹐緣古方如是﹐仍循其舊。緩證可以黨參代﹐急證必用髙麗參﹑有力家能用人參更妙。

湯﹑丸﹑方藥﹐如首卷已載﹐其它捲不復再列。惟病之淺深不一﹐從中加減﹑活法在人﹐用者審之。

﹝卷一﹞保胎論

蓄徳錄曰﹕世人無不急於生子﹐要知生子之道﹐精气交媾﹐熔液成胎。故少欲之人恆多子﹐且易養气﹐固而精凝也。多欲之人常艱子﹐且易夭﹐气泄而精薄也。譬之釀酒﹐然斗米下斗水﹐則釅且耐久﹑其質全也。

斗米倍下水則淡。三倍四倍﹐酒非酒而水非水矣。其眞元少也。倘若淫縱過度﹐精气妄泄﹐安能成胎。卽或僥幸生子﹐又安能必其有成。所以年少生子者﹐每多羸弱﹐欲勤而精薄也。晚年生子者﹐反見彊盛﹐欲少而精全也。凡勤於欲者﹐孕後不節﹐盜泄母陰﹑耗損胎气﹐所謂恣縱敗壞﹐殆以是歟。然父主陽施﹐猶天雨露﹐母主陰受﹐若地資生。胎成之後﹐陽精之凝猶仗陰气護養﹐故胎嬰在腹﹐與母同呼吸共安危﹐而母之饑飽﹐勞逸﹐喜怒憂驚﹐莫不相爲休戚。古有胎教﹐但願妊娠之母﹐遵而行之則善矣。

﹝卷一﹞廣嗣論

夫陰陽交媾於經盡之後﹐本無有不成胎者。惟因男气不足﹐女血虛寒﹐故二气不交﹐徒施不聚。世之無子者﹐曾不問自己臟腑之虧﹐但以澀精壯陽之劑﹐誤爲生子良方﹐卽或僥幸得孕﹐無非熱藥偶成﹐因貽毒於子女﹐故𨿽得而不實也。

上工著論立方﹐男以補腎爲要﹐女以調經爲先﹐而又參以補血行气之說﹐究其盈虧﹐審而治之﹐然後一舉可孕。天下之男無不父﹐女無不母矣。不然者﹐則因女人經候不調﹐或有崩漏﹑帶下等癥﹐必難受孕。男子不育﹐必有陽脫痿弱﹐精冷淸淡﹐或陽萎不射等癥。故女以調經爲先﹐男以補腎爲主也。服藥之後﹐又宜淸心寡欲﹐使我之本原先壯﹐然後奇偶施之﹐而不孕者﹐未之有也。

眉批﹕昔有人艱於子息﹐醫教以節欲靜攝﹐勿勞心神﹑心靜則精不搖﹐神完則气不走﹐每妻經淨﹐乃一交媾﹐否則各榻。如是半年﹐妻果有娠。娠後卽異榻﹐足月之後﹐果生男子。後來連生數子﹐並無夭折之患。柰今人求子﹐廣蓄婢外家﹐仍無子嗣﹐大都不知節欲故也。況文士用心﹐更當節欲﹐蓋勞心而不節欲﹐則火易動﹐火動則腎气耗散﹐水不能制火而火愈熾﹐則肺金受傷﹐金又不能生水﹐相克而傳變爲癆瘵﹐必至夭亡。大凡終身疾病﹐恆從初婚時起﹐年少興髙力彊﹐恣情無度﹐暗犯陰陽禁忌﹐男女多成癆怯﹐以致無藥救治。

樂圃朱善曰﹕閨房之樂﹐本非邪淫﹐妻外家之歡﹐𨿽無傷礙﹐然而樂不可絕﹐欲不可縱﹐欲縱成患﹐樂絕生悲。況人之精力有限﹑淫欲無窮﹐以有限之精力﹐資無窮之淫欲﹐無怪乎年方少而壽遽夭﹐人未老而力先衰也。人之一身﹐上承父母﹑下撫妻子﹐大之有功名富貴之期﹐小之有產業家私之受﹐關系非淺﹐乃皆付之不問﹐而貪片刻之歡﹐樂罔顧壽命之短長﹐則何也。且人生天地間﹐聖賢豪傑﹐惟其所爲﹐然須有十分精神﹐方做得十分事業﹐苟不知節欲﹐以保守精神﹐𨿽有絕大志量﹐神昏力倦﹐未有不半途而廢者。王峯曰﹕木有根則榮﹐根絕則枯﹐魚有水則活﹐水涸則死﹐燈有油則明﹐油盡則滅﹐人有眞精保之則壽﹐戕之則夭。惜命之士﹐守之咸之。蓋人身乃血肉之軀﹐非銅澆鐵鑄也﹐其所以能長有者﹐曰精曰气曰血耳。血爲陰﹐气爲陽﹐陰陽之凝結爲精﹐精舍乎骨髓﹐上通髓海﹐下貫尾間﹐人身之至寶也。故天一之水不竭﹐則耳目聰明﹐肢體彊健。如水之潤物﹐而百物皆毓﹐又如油之蔞燈﹐油不絕則燈不滅。故先儒以心腎相交爲旣濟。心爲君火也﹐火性炎上﹐常乘血气之未定﹐熾爲淫思﹐君火一動﹐則肝腎相火皆動﹐腎气遭鑠﹐泄於外而竭於內﹐𨿽具人形﹐旋登鬼錄。可畏否乎﹖

﹝卷一﹞男女辧

褚澄氏曰﹕男女交合﹐陰血先至﹐陽精後衝而成男﹐反則成女﹐此一說也。

東垣云﹕經水才斷一二日﹐血海始靜﹐交合成男。四五日後﹐血脈已旺﹐交合成女﹐此又一說也。顧或有經始斷﹐而交合生女﹐經久斷而交合生男者。亦有三五日交合無孕﹐八九日交合有孕者﹐獨何與。

《廣嗣要略》云﹕實陽能入虛陰﹐實陰不能受虛陽也。又謂﹕陽微不能射陰﹐弱陰不能攝陽﹐信斯言也。

世有羸之夫﹐怯弱之婦﹐屢屢受胎﹐𨿽欲止而不能止者﹐亦有壯年精力過人﹐乃艱於嗣育者﹐獨何歟。

丹溪曰﹕婦人以經水爲主﹐然富貴之家侍外家旣多﹐其中豈無月水當期者乎﹐有已經前夫頻頻生育﹐取之以圖其易者﹐顧亦不能得胎﹐更遣與他人﹐轉亦生男矣。豈不能受孕於此﹐而能受孕於彼乎。

本立曰﹕父母之生子﹐如天地之生物。易曰﹕坤道其順乎﹐承天而時行﹐夫知地之生物不過順承乎。天則知母之生子﹐亦不過順承乎﹐父而已知母之順承乎。父則種子者﹐當以男子爲主。男子爲主而交媾之時﹐又以百脈齊到爲善﹐交媾能而百脈齊到﹐𨿽老弱易泄﹐亦可以成胎。若百脈參差﹐𨿽少壯康寧難泄﹐亦不能成胎。若男女之辧﹐不以精血先後爲拘﹐不以經盡幾日爲拘﹐不以夜半前後交媾爲拘﹐只以男女精血﹐各由百脈齊到者﹐別勝負耳﹐是故精之百脈齊到﹐有以勝乎血﹐則成男矣。血之百脈齊到﹐有以勝乎精﹐則成女矣。至有產而不育者﹐有育而不能壽者﹐有壽而黃無疆者﹐則亦以精之堅脆分爲修短耳。

﹝卷一﹞隨孕隨產論

景嶽曰﹕小產有遠近﹐其在二三月者﹐謂之近。五六月者﹐謂之遠。新受而產者﹐勢輕。懷久而產者﹐勢重。此皆人之所知也。至若尢有近者﹐則隨孕隨產矣。蓋胎元始肇﹐一月如露珠﹐二月如桃花﹐三四月而後﹐血脈形體具﹐五六月而後﹐筋骨毛髮生。其初發不過一滴之玄津耳﹐此其囊龠﹐正無根據根﹐尙無地鞏之勢﹐決之則流。故凡受胎之後﹐極宜節欲以防泛溢。而少年縱情罔知忌憚﹐或恃彊而不敗﹐或旣敗而復戰﹐當此時也﹐主方欲靜﹐客不肯休﹐狂徒敲門撞戶﹐顧彼水性熱腸﹐有不啟扉而從﹐隨流而逝者乎斯時也。落花與粉蝶齊飛火裏﹐其交梨並逸﹐合污同流﹐已莫知其昨日孕﹐而今日產矣。朔日孕﹐而望日產矣。隨孕隨產本無形迹﹐在明產者﹐胎已成形小產必覺。暗產者﹐胎仍似水直流﹐何知故﹐凡今之狂妄家多無大產﹐以暗產而不覺也。娶娼妓者﹐多無子。以其子宮滑而慣於隨孕隨產也。此外如受胎﹑三五月而每有墜者﹐𨿽衰薄之婦﹐因髒气偏勝而有之。然由縱欲不節﹐致傷母气而墜者﹐爲尢多也。故凡恃彊縱欲者﹐多無子。以彊弱之日相殘也。縱肆不節者﹐多不育。以傷損胎元之气也﹐豈悉由婦人之罪哉。

復正曰此景嶽見道之言﹐古人每日寡欲多男﹐此卽其談腳也。世人每恨不孕﹐孰知旣受而暗損之﹐屢受而屢損之﹐終身無子不亦宜乎。弟有婦人衰弱﹐陰陽偏勝﹐墜胎至於數次﹐而醫者竟無一策保固之﹐亦可衰矣。今有至聖至神保孕不墜之﹐三合保胎丸方﹐屢經效驗﹐望照方合服﹐斷不相誤。

集成三合保胎丸

此爲素慣墜胎者﹐設也。蓋胎孕之屢墜﹐𨿽由於衝任虧﹐脾腎弱﹐若得性幽閒﹐五內無火者﹐決不墜也。

凡屢墜者﹐偏熱之性﹐暴怒之人﹐肝气有餘﹐肝血不足﹐血虛生熱﹐火爍子宮。又或恣縱不節﹐其胎必漏而墜矣。而世之安胎者﹐無非執泥古法﹐以香砂芎艾爲保孕良圖﹐不知熱藥安胎﹐猶抱薪救火﹐不惟無濟而反速之。今以古之內補丸﹐杜仲丸﹑白術散三方合湊﹐名三合保胎丸。以熟地滋陰補腎﹐當歸養血寧心﹐白術扶中气以健脾﹐條芩淸肝火而涼血﹐杜仲益腰膝而暖子宮﹐續斷塡損傷而堅胞﹐系至怯者﹐加以人參﹐力不能者﹐不用亦可。藥𨿽平易功勝神丹﹐誠所謂鉞斧相投捷如影響﹐凡屢墜者﹐服之無不保全﹐實亦婦科保孕安胎之聖藥也。凡屢墜者﹐受娠一月﹐卽制此丸服之。蓋墜胎必在三五七月之間﹐此三月切忌房事﹐惱怒犯之必墜。七月一過﹐萬無一失。

大淮熟地﹝十二兩﹐用砂仁一兩﹐老姜一兩﹐同地黃入砂鍋內淨水煮﹐俟地黃將爛﹐始入黃酒煮之﹐總以地黃靡爛爲度﹐酒幹取起。揀去砂仁﹑老姜。將地黃搗膏聽用﹞。大歸身片﹝十二兩﹐酒洗曬漧﹞﹐土炒冬白術片﹝十二兩﹐如孕婦肥白者﹐气必虛﹐加二兩﹞。

實條芩片﹝六兩酒炒﹐如孕婦黑瘦者﹐加一兩﹐性躁者加二兩﹞﹐棉杜仲﹝十二兩﹐鹽水炒斷絲﹞﹐川續肉﹝十二兩﹐酒炒﹞上將後五味和爲一處﹐焙燥磨細末篩過﹐以前地黃膏和勻﹐少加煉蜜﹐搗千餘下爲丸綠豆大﹐每早鹽湯送三錢﹐晚臨臥酒送三錢﹐每日不可間斷。孕婦素怯者﹐須兩料方可﹐服過七月方保無虞。此方至神至聖﹐幸勿輕視。

﹝卷一﹞墜胎論

丹溪論﹕血不足以榮養其胎﹐而胎墜者﹐猶枝枯而果落﹐藤萎而花墜也。其勞怒動火而墜者﹐猶風撼其木﹐人折其枝也。二論極是﹐然未詳細辧論﹐無怪妊婦之不愼戒也。夫婦人衝脈主血海﹐血旺始成胎﹐任脈主胞胎﹐靜養則胎安。若怒傷肝﹐勞傷腎致二髒失其相火﹐耗血動气﹐未有能保孕之不漏不墜者﹐且墜後尙多血崩之癥。其半產之多在三五七月者﹐除跌僕損傷外﹐有因內熱而虛者﹐爲多。曰熱曰虛﹐當分輕重。若前次三个月而墜﹐則下次必如期復然﹐蓋先於此時受傷﹐故復至期﹐必應乘其虛也。故遇有半產者﹐須多服藥補其虛損﹐並兼服白鳳丸兩月。如下次有胎﹐當先於得孕兩个月後﹐卽服三合保胎丸﹐並另服固胎飲十數服﹐以防三个月之墜。其有連墜數次﹐胎滑甚者﹐服藥更須加倍﹐始可保全。下次再有﹐囑者如衰弱及曾墜之婦﹐有娠必須恪遵胎教﹐斯火不動﹐則血旺陰胎。神不勞則气血完﹐而胎固且生子﹐稟全易養﹐形端體正。況屢墜損血倍於正產﹐怒勞致墜﹐自取無後之憂也。

﹝卷一﹞小產失調枉死論

凡小產與墜胎有別﹐五七月已成形象而產者﹐曰小產。二三月者﹐謂之墜胎。皆不可以輕視﹐將養宜十倍於正產矣。大產如果熟自落﹐小產墜胎如生采破其皮肉﹐斷其根蒂也。忽略成病者不少﹐因而致命者恆多。

然此癥始因斂血以成胎﹐繼因精血以長養﹐終因精血不足而萎墜。根蒂不固﹐虛損可知﹐亟應分別醫治。

火者淸之﹐虛者補之﹐損傷者塡之﹐補其形气﹐復其陰血﹐尢當顧脾胃爲首要。蓋胃爲水谷之海﹐脾爲萬物之母﹐人身之有脾胃﹐猶萬物之有土也。故培土而五行有相生之妙﹐扶脾胃而五臟有遞受之益。如是調理﹐𨿽胎墜損血﹐而尙能保母之撤消也。無柰世人﹐一知妻媳得孕﹐無不喜笑顏開﹐忽遇小產墜胎﹐非惟輕視不醫﹐而當場咨嗟嘆息﹐頓以白眼相加﹐冷語譏言﹐甚至有詈辱不休者﹐不知婦人稟性執拗﹐勢必鬱怒爲患﹐致腹中積成气塊瘕﹐久則血逆經閉而成癆瘵。但此時𨿽欲醫治補救﹐而多有無從挽回矣。嗚呼﹐實緣調理之晚﹐以被輕忽而斃命。

眉批﹕至此病入膏肓﹐𨿽天醫不能挽救﹐輕命重財不亦愚乎。

破家者﹐不知凡幾﹐更有執迷不悟﹐仍歸咎於死者短命﹐泉下有知﹐能無抱九京之慟乎。小產後血不止﹐或煩渴面赤﹐脈虛微者﹐气血大虛也。八珍湯加炮姜補之。若腹痛﹑嘔瀉﹐脾胃虛也。香砂六君子湯加姜﹑桂。至一切避忌與正產相同。

﹝卷一﹞胎教

胎教之說﹐未諳者﹐多妊娠能遵而行之﹐不特無產難之虞。且生子鮮胎毒殤夭之患﹐誠爲廣嗣要旨﹐姑以大槪陳之。

婦人經後四十餘日不轉﹐卽謹房室﹐愼起居﹐薄滋味﹑養性情﹐刻刻存心與執持寶玉﹐無異舉趾﹐必徐行立﹐勿仰坐﹐不實其前陰﹐臥不久偏一側﹐不得耽坐嗜臥﹐致气血凝滯。𨿽不可負重作勞﹐然須時時小役﹐四體則經絡流動﹐胎息易於動運﹐腰腹漸粗﹐飲食不宜過飽﹐茶湯更須節省﹐大熱大涼總非所宜﹐犬﹑羊﹑蟹﹑鱉﹑鰻﹑鱔等﹐一切有毒之物﹐固宜切禁。卽椒﹑姜常用之品﹐亦須少嘗。其豬肉酒曲之類﹐總不能屏絕不食﹐亦不可恣啖。歸精於胎﹐過於蕃長致臨產爲難。且子在胞中﹐稟質肥脆﹐𦇤褓必多羸困﹐譬如沃壤肥盛之艸木﹐移植於脊土﹐枝葉得不凋萎乎。甫交三月﹐卽當用布滿裹腰腹﹐胎气漸長﹐僅可微松其束﹐切勿因其气急滿悶而頓放之。在夏澡洗須避熱湯﹑冬時寤寐勿近鑪炭。其最甚者﹐尢在不節交合﹐淫火盡歸其子﹐以釀痘疹﹑疥癩之毒。若懷子受驚﹐則子多胎驚。懷子抱郁﹐則子多結核﹑流注。

懷子恐懼﹐則子多癲癇。懷子常起貪妄之念﹐則子多貪吝。懷子常挾憤怒之心﹐則子多暴野狼。懷子常造綺語詭行﹐則子多詐僞。非但懷子之後﹐常宜檢束身心﹐而經淨交感愼勿恣肆﹐以遺胎息之患。若大醉後媾精﹐精中多著酒濕﹐則子多不育。大怒後媾精﹐精中多挾怒火﹐則子多乖戾。大勞後媾精﹐精中不滿眞气﹐則子多孱弱。若夫熱藥助戰﹐作意祕精﹐精中流行毒悍﹐則子多異疾。至於風雨雷電媾精﹐感觸震气﹐則子多怪類。以此言之﹐則三元五臘宜確遵禁戒﹐宗桃重務﹐安可視爲嬉戲哉。

保元論云﹕婦人懷孕﹐常令樂意運動气血安養胎元﹐早當絕欲﹐節調飲食﹐內遠七情﹐外避六淫﹐性宜靜而不宜躁﹐體宜動而不宜逸﹐味宜涼而不宜熱﹐食宜暖而不宜寒﹐毋久立久坐﹐毋久行久臥﹐又宜卻除一切肥甘﹐以及煎炒炙油膩﹐辛辣﹑水果﹐生冷﹑兔﹐鴿異味及無鱗等魚﹐能照避忌HT﹐無胎漏下血﹐子腫﹑子癇﹐子懸等異癥﹐以及橫生﹐逆產﹑胎傷腹中之患。且生後亦無胎熱﹐胎寒﹑胎肥﹑胎怯﹑胎驚﹑胎毒之癥﹐遺累小兒。常見稟性溫良之婦﹐有孕而少嗜欲﹐生子少病。而痘瘡亦稀﹐此其驗也。

﹝卷一﹞胎前飲食

保胎藥餌均已備載﹐惟宜食﹑宜忌諸物﹐玆再列陳﹐以備采擇。

宜食諸物

豬肚﹑麻油﹑腐皮﹑鯽魚﹑淡鯗﹑雞﹑鴨﹑火腿﹑白菜﹑鹽蛋﹑海參﹑筍﹑生豆腐。

諸味總宜潔治﹐多用淸湯吹去浮油飲之﹐宜白煮﹐忌油煎﹐以上特爲膏梁之人言之耳。若藜藿之家﹐靑蔬白飯宜能養人﹐且正宜得肥甘而潤臟腑﹐何淡泊之有。但六七个月腐皮﹐麻油最宜多用﹐不妨日日食之。蓋麻油解毒﹐腐皮滑胎﹐且淸且補﹐貧富皆宜﹐允爲上品。積食二三百張﹐則首生如達矣。或以麻油拌食更妙﹐但不宜熬熟。

忌食諸物

椒﹑姜﹑煎炒﹑野味﹐螃蟹。﹝眉批﹕沿海邊螃蟹之外﹐尙有白玉蟹﹑羌蟹﹑靑蟹﹑蟹邊以及蟹糊﹑蟹醬等類。孕婦貪食﹐多致橫生﹞。鰻﹑鱔﹑豬肝血﹑龜﹑鱉﹑自死肉﹑莧菜。勿多飲酒﹐而孕婦於一切興工﹐動土﹑修造等事﹐及宰殺凶惡之狀﹐以及龜﹑兔等物﹐槪不可見。

﹝卷一﹞成胎造化章

易曰﹕天地氤氳﹐萬物化醇﹐男女媾精﹐萬物化生。蓋天地生生之道﹐終古爲然矣。《顱囟經》曰﹕成胎之後﹐一月爲胞胎﹐精气凝也。二月爲胎形﹐始成胚也。三月陽神﹐爲三魂。四月陰靈﹐爲七魄。五月應五行﹐分五臟也。六月應六律﹐定六腑也。七月精開竅﹐通光明也。八月元神足﹐降眞露也。九月宮室羅布﹐以禦外侮﹐十月受气足﹐萬象成也。此胎元長養造化自然﹐非人力也。

﹝卷一﹞孕脈論

有孕之脈﹐左寸心脈動甚﹐爲孕子之兆。心主血﹐心脈旺則血旺﹐故知有子。若兩尺脈旺﹐與兩寸迥別﹐亦爲有子。若流利雀啄﹐亦爲孕脈﹐蓋經脈閉塞不行故脈疾。而歇至此數月之胎也。

詩曰﹕左手實大是男胎﹐右手弦洪女孕來﹐兩尺偏大分男女﹐命門滑實主懷胎。

經云﹕婦人手少陰脈動甚者﹐妊也。動如豆﹐厥厥動搖也。心主血﹐胎成則血聚護胎﹐故心脈動或亦有不動而是胎者。蓋動者﹐壯婦血盛也。不動者﹐弱婦血少也。陰搏陽別謂之有子。左陰右陽﹐尺陰寸陽﹐沈陰浮陽﹐搏者淤觸於手也﹐胎必熱﹐故脈搏陰者﹐胎之所居也。又男胎居左﹐女胎居右﹐胎之所居﹐气血聚焉。

其脈滑利而盛﹐故左盛則男﹐右盛則女。嘗觀癰癤發上﹐則寸脈盛﹐發下則尺脈盛。發左則左脈盛﹐發右則右脈盛﹐此所以悟胎居之理也。

驗胎散

婦經三四月不行﹐尙未識是病是胎者﹐不仿用後法驗探。

眞雀腦芎﹝一兩﹞當歸﹝全﹐用七錢﹞爲細末﹐作兩服﹐濃煎膠湯一盞﹐酒對服。服後二三時﹐覺臍腹作動﹐此有胎也。動罷卽愈﹐或問如此試後﹐於胎有礙否﹐曰﹕安穩無虞。如不是胎不動﹐所滯惡物自行。如一服不覺﹐再煎紅花湯調下一服﹐必效。

探胎散

皂角﹝去皮﹞炙甘艸﹝各一錢﹞黃連﹝五分﹞爲末﹐溫酒調服﹐有胎則吐﹐無胎不吐。

﹝卷一﹞孕後便覽

孕已知覺﹐卽宜用小布一幅﹐六七寸闊長﹐視人肥瘦約纏兩道﹐橫束腰間﹐直至臨盆之時才解去。若是試疼仍不宜解去﹐此有二妙﹐胎未長成得此則腰膂有力些﹐須閃挫不致動胎。其一常令腹中窄狹﹐及到解開則腹中乍寬轉身容易。

有孕後﹐睡時須要兩旁換睡﹐不可盡在一邊﹐要使小兒左右便利手足慣熟﹐則產時中道而出不難矣。

宜謹飲食﹐苟忽略不知避忌﹐傷胎易甚。大約宜淡薄﹐不宜肥濃。宜輕淸﹐不宜重濁。宜甘平﹐不宜辛熱。宜溫補﹐不宜耗散。食物不能備述﹐總在臨時酌其物情而已。

宜忌諸事﹐凡七情六欲﹐勞神用力﹐嚴寒酷暑﹐上髙下低﹐換房移牀﹐並勿入產婦房﹐勿到喪家﹐勿進熱鬧場﹐勿早起晚寢﹐勿用婦人良方﹐勿服過路醫生方藥。

宜常服藥﹐蓋婦人懷孕﹐則脾不運化者多﹐脾不運化則生濕﹐則生熱﹐故補脾燥濕之藥不可少。況胎賴气血以養孕婦﹐恆气血不足﹐則必須補血順气以安胎。今撮要方列後。

安胎散

孕後月月數帖人參﹝一錢﹞川芎﹝六分﹞黃芩﹝六分﹞當歸﹝一錢﹞白芍黃﹝各六分﹞白術熟地蛤粉炒阿膠﹝各一錢﹞炙甘艸﹝三分﹞食遠服。如腹痛加杜仲﹐砂仁﹝各五分﹞﹔有憂怒鬱結加紫蘇﹑香附﹝各五分﹞﹐以安胎气。

金匱當歸丸

孕後可常服當歸川芎白芍黃芩﹝各四兩﹞白術阿膠﹝各二兩﹞人參﹝一兩五錢﹞砂仁﹝五錢﹞爲末麵糊丸﹐每服六十丸﹐空心米湯下。此方養血淸熱﹐補脾燥濕﹐補血安胎﹐順气止痛﹐且去胎毒﹐服之臨產易生﹐胎兒易育。

達生湯

胎至九月後服數帖全當歸﹝酒洗一錢五分﹞川芎牛膝﹝酒浸一宿﹐各六分﹞益母艸﹝不犯鐵器﹞冬葵子﹝炒研﹞白術﹝炒。各一錢﹞車前子﹝炒﹐研﹞枳殼﹝麩炒。各五分﹞大腹皮﹝四分﹞炙甘艸﹝三分﹞廣木香﹝忌火﹐研末和服三分﹞姜﹝一片﹞食遠服。如腹痛加白芷﹐沈香﹝各五分﹞。

胎產保命方

﹝卽保產無憂方﹞全當歸川芎﹝各一錢五分﹞生黃荊芥穗﹝各八分﹞白芍﹝一錢二分﹐酒炒﹞靳艾﹝醋炒﹞川朴﹝薑汁炒。各七分﹞枳殼﹝六分﹐麩炒﹞菟絲子﹝一錢四分。酒泡﹞川貝母﹝一錢﹐去心研﹞羌活甘艸﹝各五分﹞加生薑三片﹐水二盅﹐煎八分溫服﹐渣水一盅煎六分﹐再服。此方專治產癥﹐未產前不拘月數﹐或偶傷胎气﹐腰疼腹疼﹐或有血下之勢﹐或小產危急之際﹐一服卽愈。再服全安。或十月正產﹐交骨不開﹐橫生逆下等癥﹐服之立愈。﹝眉批﹕周虛中曰﹕陽開而陰主合﹐自然之理也。今交骨不開陰極矣。

必加肉桂以宣布陽和庶爲有濟﹐若龜板發灰之純陰﹐僅可爲妊之向導耳﹞。此方救人危急﹐每用不過兩劑﹐屢試無不神效﹐幸勿輕視﹐惟藥須道地照方泡制﹑稱準﹐惟產後禁服。

加味芎歸湯

治交骨不開﹐陰气虛也。此方如神。

當歸﹝一兩﹞川芎﹝七錢﹞龜板﹝炙﹐研﹐六錢﹞婦人發﹝如雞蛋大一團﹐瓦焙純性﹞水兩碗煎一碗﹐加紫桂一錢衝藥服。

佛手散

治一切難產。

當歸﹝一兩﹞川芎﹝六錢﹞水七分﹐酒三分﹐同煎﹐如橫生倒產﹐子死腹中加黑馬料豆一盒炒黑﹐乘熱入水中﹐加童便一半煎﹐上藥服少刻﹐再進一服效。

平胃散

蒼術濃朴﹝薑汁炒﹞陳皮﹝各三錢﹞甘艸﹝炒﹐一錢二分﹞凡有孕婦之家﹐照生化湯方﹐於孕將臨月預制二三帖﹐至產婦胞衣一破﹐速煎一帖。俟兒下地﹐未進食之先卽與產婦服之。其餘二帖亦卽隨煎隨服﹑不論正生小產﹐年紀少壯﹐服此方以消血塊生新血。能保產後一切危癥﹐且長精神。

生化湯

全當歸﹝酒洗﹐八錢﹞川芎﹝三錢﹞姜炭﹝五分﹐夏令四分﹞炙甘艸﹝五分﹞桃仁﹝十粒﹐去皮尖﹞水煎熱加陳酒六七匙於藥內﹐渣另貯。俟三帖頭煎後﹐合三帖渣於一處﹐再煎服此方﹐產後至寶。如虛人見危癥及熱癥﹐墜胎或產後勞甚﹐身熱頭痛﹐𨿽服過二三帖痛稍安﹐而塊痛未除﹐必當再制服之。蓋產婦不厭藥頻﹐況產後諸癥俱以生化湯爲君﹐其餘不過隨癥加減而已。

﹝卷二﹞保產輯要總論

凡婦人生育﹐此造化自然之理﹐古今之常事。而臨產者﹐每抱憂疑﹐皆由未明此理之故。

蓋造化原不令人難產﹐人多不曉調攝﹐因而難生。造化原不令人逆生﹐人多慌忙逼死﹐因而逆生。難逆兩端關系二命﹐倘平時不知講求﹐則臨產必致誤事。至穩婆不可不用﹐亦不可專意聽信倚靠。緣彼無書傳﹐無師授﹐此理全然不知﹐多執己見﹐胡做亂爲﹐誤人性命。

凡爲夫君者﹐宜平日家中講談﹐令婦人習聞﹐有孕知調養﹐臨產有主張﹐不懼怕不早用力﹐自無難產逆生之害。

以受胎後論﹐卽不能如古人胎教﹐凡宜禁忌者﹐以當省悟。

以臨產時論﹐胎至十月﹐形完气壯﹐手足必動﹐子動則母必腹痛﹐痛急則胞衣必破﹐子自出﹐胞衣而下。

苟不忍耐順時﹐若見腹痛半日一日不生爲難產﹐則恐錯到底矣。不知兒未出胞衣﹐倘用藥符催其速生﹐一催之間多致誤事。豈知天地生物胎卵蠢動﹐皆自生自養﹐何嘗用藥用符。故臨產切不可慌張﹐卽三五日不產亦不妨﹐須要忍痛安心﹐自然分娩。萬一遇有胎壞腹中之癥﹐亦無待驚慌﹐自有妙藥﹐能將死胎化水﹐脫然而下也。

﹝卷二﹞難產七因

一因安逸﹐蓋婦人懷胎﹐血以養之﹐气以護之﹐宜常時微勞﹐令气血周流胞胎活動。如久坐久臥﹐以致气不營運﹐血不流順﹐胎亦沈滯不活動﹐故令難產。常見田野勞苦之婦﹐忽然途中腹痛﹐立便生產可知。

二因奉養﹐蓋胎之肥瘦﹐气通於母﹐母之所嗜﹐胎之所養﹐如恣食濃味﹐故致胎肥而難產。常見藜藿之家﹐容易生產可證。

三因淫欲﹐古者婦人懷孕卽居別室﹐與夫異寢﹐以淫欲最所當禁。蓋胎在胞中﹐全賴气血育養﹐靜則神藏蔭胎﹐若情欲一動﹐火擾於中﹐气血因而沸騰﹐三月以前犯之﹐則易動胎小產。三月以後犯之﹔一則胞衣太濃而難產﹐一則胎元漏泄﹐子多肥白而不壽﹐何不觀之物乎﹐人與物均稟精血以生﹐惟人之生子﹐不能胎胎順﹐个个存﹐而牛馬犬豕胎胎俱易﹐个个無損﹐且並未見有墜胎﹐以及難產者﹐何也﹐緣牛馬犬豕一受胎後﹐則牝牡絕不相交﹐而人受孕未能禁絕﹐矧有縱而無度者乎。

四因憂疑﹐今人求子之心𨿽切﹐保胎之計甚疏﹐或問卜信巫妄言禍患﹐或適聞產變﹐常懷憂懼﹐心懸意怯﹐因致難產。

五因軟怯﹐如少婦初產﹐神气怯弱﹐子戶未舒﹐腰曲不伸﹐輾轉傾側﹐兒不得出。又中年婦人﹐生育卽多﹐气虛血少﹐產亦艱難。

六因倉皇有等﹐愚蠢穩婆﹐不審正產弄產﹐但見腹痛﹐速令努力﹐產婦無主﹐只得聽從﹐以致橫倒﹐子母不保。

七因虛之孕婦﹐當產時兒未欲生﹐用力太早﹐及兒欲出母力已之﹐令兒停住﹐因而產戶漧澀﹐惟大補气血﹐助之可也。

﹝卷二﹞酷暑

夏月酷暑﹐產室宜淸涼﹐恐熱气逼蒸﹐使產婦熱傷气分﹐頭痛面赤﹐昏沈如醉﹐多致气乏不能產下﹐宜服六一散。並置涼水房中收暑﹐不宜涼臺水閣﹐及睡竹席﹑竹牀﹐若遇狂風陰雨﹐亦當謹避。

夏月熱產﹐慮感暑痧﹐無病者﹐萬勿輕嘗藥餌﹐如無塊痛﹐生化湯亦不必服。若陡患腹痛﹐先須防痧﹐可先用扭法試探﹐如一扭卽紅﹐多扭而紫及髙起者﹐則患痧無疑矣。切不可認作血塊痛。當須扭出﹐疏通滯血﹐大忌米湯粥飯﹐須待腹知饑餓﹐則痧勢已平﹐方能進食。以干菜湯飯微溫服﹐忌糖食油膩。

﹝卷二﹞嚴冬

冬產嚴寒﹐必須溫暖﹐勿使寒冷﹐以致血凝難產。多備火鑪﹐使產母腰背下體﹐就火烘之。衣服宜暖﹐而下體更宜暖。柰世俗毋論嚴寒﹐每於臨盆之先﹐早將褲脫下體﹐底圍單裙﹐貧苦之家﹐旣無火鑪之可溫設﹐遇凍久不下﹐因而血冷凝滯﹐堅收產門﹐兒不得出。速煎芎歸湯加炮姜﹑肉桂服。仍用火鑪使腰背溫暖卽生。

亦有煎紫蘇湯一大盆﹐燻洗產戶甚妙。柰竟有不知此理﹐而歸數於難產﹐豈不冤哉。

凡遇嚴寒生產者﹐當預做小腳開襠新花濃棉褲﹐於將產穿之褲﹐旣開襠臨盆可免脫去﹐不致因凍而難產。

﹝卷二﹞節錄臨產達生要言

初覺腹痛﹐先自家拿穩主意﹐要曉得此是人生必然之理﹐極容易之事﹐不可驚慌﹐但看疼陣漸痛漸緊﹐此是要生。方可與人說之﹐以便伺候。若疼得慢﹐則是試痛﹐只管安眠穩食﹐不可亂動。

此處極要著意畱心﹐乃是第一關頭﹐不可忽略。

若試痛認作正產﹐胡亂臨盆﹐則錯到底矣。此時第一要忍痛爲主﹐不問是試痛是正產﹐忍住疼照常喫飯睡覺﹐疼得極熟﹐自然易生。且試痛與正生﹐亦要疼久﹐看其緊慢﹐方辧得淸﹐千萬不可輕易臨盆﹐坐艸揉腰擦肚。站宜穩站﹐坐宜正坐﹐不可將身左右擺扭。須知此處要自家做主﹐他人替不得你﹐自家性命相關﹐與別人毫無干涉。

到此時﹐必要養神惜力爲主﹐能上牀安睡﹐閉目養神最好﹐若不能睡﹐臨時起來﹐或扶人緩行﹐或扶牀站立片時﹐疼若稍緩﹐又上牀睡﹐總以睡爲第一妙法﹐但宜仰睡﹐使腹中寬舒﹐小兒易於轉動﹐且大人睡下﹐小兒亦是睡下﹐轉身更不費力。

蓋大人宜惜力﹐小兒亦宜惜力﹐以待臨時用之﹐切記﹐切記。無論遲早﹐切不可輕易臨盆用力﹐切不可聽穩婆說﹕孩兒頭已在此﹐以致臨盆早了誤盡大事﹐此乃天地自然造化之理。若當其時﹐小兒自會鉆出﹐何須著急﹐因恐小兒力薄﹑其轉身時﹐用力已盡﹐及到產門不能得出﹐或亦有之。宜稍用力一陣助之﹐則脫然而下﹐蓋此時瓜熟蒂落﹐气血兩分﹐渾身骨節一時俱開﹐水到渠成﹐不假勉彊及至生下﹐卽產母亦不知其所以然矣。

或曰﹕出大便時﹐尙須用力﹐如何生產﹐不用力不知﹐大便呆物必須人力﹑小兒自會轉動。必要待其自轉﹐不但不必用力﹐正切忌用力。蓋小兒端坐腹中﹐及至生時垂頭轉身向下﹐腹中窄狹﹐他人有力難助﹐要聽其自家﹐慢慢轉身到產門﹐頭向下﹐腳向上﹐倒懸而出。若小兒未曾轉身﹐用力一逼﹐則腳先出﹐以爲詫異﹐且贈之美名曰﹕腳踏蓮花生﹑或轉身未定時﹐用力一逼﹐則橫臥腹中﹐一手先出﹐又名之曰﹕討盥生﹐卽或轉身向下﹐略不條直﹐用力略早亦或左或右﹐偏頂腿骨而不得出﹐不知此等獘病﹐皆是時候未到﹐妄之用力之故﹐奉勸世人﹐萬萬不可用力﹐然非全不用力﹐但當用力只有一盞茶時耳。其餘皆不可亂動者也。卽如大便未到其時﹐縱用力亦不能出﹐而況於產也。

或曰﹕小兒自會鉆出之說﹐到底未敢盡信﹐不知古人曾言及否。曰﹕古人立言﹐不過攝其大要﹐安能事事而悉言之﹐只要後人體會耳。觀瓜熟蒂落四字﹐卽知小兒自會鉆出。觀揠苗助長四字﹐卽知將試痛認作正生之獘矣。當觀哺雞與蠶蛾二物﹐均日足自能啄殼而出﹐豈有催生之神藥﹐穩婆之妙手乎。古謂有遲至三四年而後生者﹐此是不肯鉆出耳﹐卽自不鉆出﹐誰能彊之﹐自要鉆出﹐誰能禦之。

或曰﹕如此言之﹐早一時斷乎﹐不可動矣﹐不知遲不一時﹐或有妨否﹐曰不妨﹐若果當其時﹐必無不出之理﹐然或偶有不出者﹐則是小兒力盡﹐不能卽出。宜令上牀安睡﹐使小兒在腹中亦能安睡﹐歇力少刻﹐卽自生矣。

或曰﹕倘或兒到產門﹐而大人睡下﹐豈不有礙。曰更好。蓋小兒向下時﹐大人坐立﹐則小兒倒懸矣﹑豈能久待﹐今大人睡下﹐兒在腹中亦得睡下﹑有何妨礙。又曰倘或悶壞柰何﹐曰他十个月不悶﹐今乃悶乎。

或曰﹕不宜用力﹐已聞教矣。不知誤用力以致橫生倒產﹐有法治之否。曰﹕有急令安睡﹐用大劑加味芎歸湯服之。將手足緩緩托入﹑再睡一夜﹐自然生矣。又曰﹕托之不入柰何﹐曰﹕若肯睡再無不入之理﹐若到此時﹐仍不肯睡﹐又何動手動腳﹐亂喫方藥﹐吾未如之何也矣。

或問﹕盤腸生是何緣故。曰﹕亦是用力之過﹐蓋因產母平時气虛﹐及到臨時用力﹐努掙渾身气血下注﹐以致腸隨而下。一次如此﹐下次路熟﹐又復如此。若能等待﹐瓜熟蒂落之時﹐何得有此怪異之癥乎。

或問有一痛便生﹐令人措手不及者﹐此又何也。曰﹕此乃正理﹐何足爲異﹐蓋胎气已足﹐母子兩分﹐兒自要出﹐誰欲畱之﹐而不可得﹐能耐得住﹐人人皆是如此耳。

或問臨產時飲食如何。曰﹕此時心內憂疑﹐腹中疼痛﹐甚至精神疲倦﹐口中失味﹐全要好飲食調理﹐但不宜過於肥膩耳﹐倘不能食﹐只將雞鴨湯﹐肉湯之類﹐吹去油澄淸﹐頻頻飲之﹐亦能壯助精神﹐人以食爲命﹐豈可一日缺乎。

或問試痛何故。曰﹕兒到七八个月﹐手足五官全備﹐已能動彈﹐或母腹有火﹐或起居不時﹐令兒不安﹐以此大動而痛﹐此等十居其五不足爲奇﹐只宜照常穩食安眠﹐一二日自然安靜。或痛不止用安胎藥﹐一二服自止。此後近則數日﹐遠則月餘﹐甚至再過三四个月才產﹐人多不知﹐輕易臨盆。終日坐立﹐不令睡倒﹐或拖腰擦肚﹐或用手拖﹐或用藥打﹐生生將兒取出﹐母則九死一生﹐兒則十胎九夭﹐慘不可言﹐世間難產皆此故也。蓋胎養不足﹐气血不全﹐如割卵出雛﹐裂繭出蛹﹐寧可活乎。只說小兒難養﹐誰復根究到此。兼且有受寒﹐及傷食腹痛者﹐人亦不可不知。

或問何以知其試痛。曰﹕只看痛法﹐一陣緊一陣者﹐正生也。一陣慢一陣﹐或乍緊乍慢﹐皆試痛也。

或問傷食受寒﹐何以辧之﹐曰﹕傷食者當臍而痛﹐以手按之則更痛﹐若寒痛則多在臍下﹐綿綿而痛﹑不增不減﹐得熱物而卽稍緩者﹐是也。

或問將試痛﹐認作正生﹐害卽如此﹐倘將正生認作試痛﹐以致過時不亦有害乎。曰﹕無害果當其時﹐則小兒自會鉆出﹐縱或過時﹐亦不過落在褲中﹐生在牀上而已﹐有何大害﹐而如此諄諄乎。

或問臨時有經驗﹐催生之藥亦可用否﹐曰﹕不用從前奇方﹐莫過鼠腎兔腦丸。今時盛行莫過回生丹﹐非謂其不效而不用也。總用不著耳。旣不用力﹐又不動手﹐又有睡法佐之﹐他自會生﹐何消用藥﹐縱有不順睡爲上策。

或問前列丸丹服之﹐有益無損否﹐曰﹕安得無損﹐鼠兔二丸大耗气而兼損血﹐回生丹大破血﹐而兼損气﹐蓋鼠兔例用香竄之藥﹐產時百脈解散﹐气血虧損﹐服此散气之藥﹐兒已出而香未消﹐其損多矣。且令毛竅開張﹐招風入內﹐禍不可言。回生丹以大黃﹑紅花爲君﹐佐以消導之品﹐血已耗而又大破之﹐多致產後發熱等病﹐遺患無窮。

夫此三方古今稱爲靈寶者﹐尙如此﹐此外更無論矣。

或問臨產催生之藥害旣如此﹐總無可用之藥乎﹐曰﹕有只須加味芎歸湯﹐佛手散二方﹐用之不盡矣。

蓋胎產全要血足﹐血一足如舟之得水﹐何患不行﹐惟恐產母血少﹐又或胞漿早破﹐以致漧澀﹐今二方皆大用芎歸﹐使宿血頓去﹐新血驟生﹐藥味隨地皆有﹐且使身體壯健﹐產後無病﹐眞正有益無損。此皆先賢洞明陰陽之理﹐制此神丹﹐以利濟天下後世﹐柰世人貴耳﹐賤目以爲平常而不用﹐必求奇怪之藥而用之﹐只要奇怪﹐不論損益﹐豈不可嘆。

﹝卷二﹞臨產調護法

臨產之月﹐一宜善養﹐勿呆坐﹐勿多睡﹐勿飽食﹐常食糜粥﹐以解饑渴﹐天熱則擇涼處﹐天寒則擇暖室。二宜預選穩婆﹐並備辦需用之物﹐臨產時﹐用老練生育過二人﹐撐扶伺值﹐不許多人喧鬧。三宜服藥﹐孕至八月﹐宜服保產無憂湯二三劑﹐臨產時再服此劑﹐撐開道路則兒易生。如或連日不產﹐用力太早﹑宜眼加味八珍湯﹐以助其力。人生人系天生人﹐有自然之造化﹐不假人力彊爲﹐其有調護失宜﹐已成偏產﹐礙產﹑逆產者﹐則不能不令老練穩婆﹐輕輕緩緩拔正﹐兒頭正對產門﹐此與前戒穩婆動手者﹐有所區別﹐備列方法﹐以保兩全。

﹝卷二﹞產後救護法

橫生者﹐兒方轉身用力太急也。產母宜安然仰睡﹐令老練穩婆﹐先推兒身順直﹐以中指探兒肩﹐不令臍帶扳羈﹐然後用脫花煎服之。產母努力一助﹐兒卽順生。

倒產者﹐兒未轉身﹐努力太早﹐手腳先出也。令穩婆輕手推入﹐若良久不生﹐穩婆手入產戶﹐就一邊拔轉兒頭﹐服脫花煎。

偏產者﹐兒已轉身﹐母努力太急﹐逼兒頭偏一邊﹐𨿽露頂。非也﹐乃額角耳。令穩婆輕手扶正其頭﹐兒卽下。若兒頂後骨﹐偏注穀道露額﹐穩婆輕手於穀道外旁托正﹐產母努力卽生。

礙產者﹐兒轉身時﹐臍帶絆其肩﹐以致不生﹐穩婆輕手推兒向上﹐以中指按兒肩﹐脫去臍帶卽生。

盤腸產者﹐臨產子腸先出﹐然後生子。腸出時以潔淨漆器盛之﹐待胞下後﹐用蓖麻仁四十九粒研爛﹐塗產母頂腸卽收。急洗去其藥﹐以磨刀水少許﹐溫潤之。又有用麻油紙燃點燈﹐吹熄以煙燻鼻﹐腸卽上。

交骨不開有鎖骨者﹐有血虛不能運達者﹐令穩婆以麻油調滑石塗入產門﹐或用兩指緩緩撐開﹐服加味歸芎湯﹐脫花煎均可。

﹝卷二﹞三字寶

凡臨產時﹐亟齋已有六字眞言﹐一曰睡﹐二曰忍痛﹐三曰慢臨盆。誠爲保產金丹﹐今又有飛霞曰「未離經三字﹐誰與行醫者言﹐然產家亦不可不知﹐較六字眞言﹐更爲親切﹐能根據此言保全甚多﹐如爲醫臨產家診視﹐無論脈之滑﹐痛之緊﹐但曰胎未離經﹐尙未到正產時候﹐且診得脈气舒徐定然安吉﹐惟囑產母加餐穩臥﹐候其時至可也。此何意﹐蓋生產全賴母气爲主﹐產婦聞脈﹐未離經知時未到﹐不敢望其速下﹐惟安心耐之而已。產婦一安﹐舉室皆安﹐庶無倉惶擾攘之患。天下原無難產之事﹐凡難產而致死者﹐總由時候未至﹐倉惶逼迫害之也。始則家長驚張﹐不能鎭定﹐繼則產婦嬌怯﹐不能忍痛﹐或弄產﹑或轉胞﹐稍有腹痛﹐隨卽聲揚﹐無知穩婆便稱是產。而試水坐艸﹐一任胡爲﹐豈知七候未臨﹐胎气未足﹐子在胞中安然不動﹐欲令其產焉可得乎﹐因其久而不下﹐產婦則驚懼憂疑﹐飲食不納﹐漸至气怯神昏﹐因而異癥百出﹐活活做成難產﹐常有未生而斃者矣。凡遇是癥﹐惟以大劑甘溫之藥服之﹐如八珍湯﹐十全大補湯之類﹐助其產母之元气﹐服後若果正產﹐則腹痛陣緊﹐一陣痛急自下。倘非正產﹐則腹痛漸減漸緩﹐胎元得暖而安矣。屢見穩婆謂頭已平門﹐而診得脈未離經﹐用固胎暖藥而安之。

有遲至一月半月而產者﹐豈有頭已平門﹐而能倒懸一月半月之理﹐卽此可知﹐穩婆之不足信﹐觀亟齋有曰﹕凡邪淫之婦﹐私胎並無難產﹐總因胎起於私﹐怕人知覺﹐只得極力忍痛痛到極熟之時﹐則脫然而出﹐此豈有穩婆分掐﹐妙藥催生乎。

凡產能耐心耐痛﹐聽其自然﹐則萬舉萬全﹐謂藥能催生﹐予則未敢許也。至催生之法﹐爲產時胞漿已下一二時辰﹐七候確備不生者﹐方可佐藥力以助之。

蓋漿乃養兒之物﹐漿幹不產﹐必胎元無力﹐愈遲則愈幹﹐力必愈乏﹐不得不以大補气血之藥﹐助其母力﹐又惟人參爲至聖﹐其次則脫花煎﹑芎歸湯皆可。然亦須子已出胞平門﹐交骨卽開門戶已﹐一方爲有益若止﹐憑產婦腹痛之言﹐穩婆頭至之說﹐妄用催生怪異方藥﹐不惟無濟﹐反速其斃﹐愼之﹐戒之。

﹝卷二﹞臨盆七候

一臍腹急痛﹐二腰間重墜﹐三眼中出火﹐四糞門迸急﹐五產戶腫滿﹐六手中指筋脈跳動﹐七胞水或血俱下。以上七候方是子出胞時﹐始可用力。如數癥未備﹐卽腹痛一二日﹐切不可努掙。又有胞水已下﹐兒頭已至產門﹐三四日仍不下者﹐因母气先餒﹐此時人參爲專功力不能者﹐用大劑八珍湯送白鳳丸二粒﹐補其元气﹐調其飲食﹐時至自生。

﹝卷二﹞產後便覽

產後上牀﹐宜髙枕靠墊﹐勿令睡下。

眉批﹕產下之後﹐要坐靠兩時許﹐方可髙枕而睡﹐可免血暈。膝宜豎起﹐腳後可放箱子一隻﹐使腳勿伸直。隨飲熱童便盞﹐只宜閉口靜養﹐旁倍一人﹐輕輕時與產母言﹐勿可睡熟﹐恐倦極熟睡﹐血气上壅﹐因而眩暈。不宜髙聲急叫﹐以致驚恐。

四壁宜遮風﹐若無病痛﹐只須服生化湯﹐不必另服他藥。

產後宜用鐵稱錘﹐或釘或石子燒紅入醋﹐令醋气入鼻﹐以免血暈﹐且收斂神气﹐又能解穢﹐每日三四次﹐三日而止。

產後七日內﹐未服生化湯﹐塊痛未除﹐可補服生化湯以淸源。

卽三日內﹐已服生化湯二三帖﹐塊痛猶未除﹐仍可再服幾帖﹐其塊痛自除。

產後七日內﹐未可輕用參﹑術﹑黃﹐恐塊痛不止﹐若气血虛脫﹐汗多暈厥﹐或气喘急﹐脈脫﹐皆危急之癥﹐亦須從權多用參生化湯以救之。如服後病有生機﹐又當減去參﹑﹐只服生化湯﹐以消其塊痛。塊痛已止﹐再用參﹑。產後腹中時用小衣烘熱溫之﹐𨿽暑月下體亦宜蓋單被。若冬月長用火鑪烘被內﹐否則腹寒血塊不行要作痛。

產婦七日內﹐勿洗下部﹐勿梳頭﹐勿勞神力﹐勿起早﹐以冒風寒﹐勿行走以動筋骨﹐至八日外﹐可用溫水坐洗下部﹐但須緊防產門入風。

月內勿多言並勞﹐女工勿用涼水以洗手足﹐卽溫水亦宜少洗﹐勿驚恐﹐勿動怒。雙盈月內忌房事動欲火並勞神過度﹐犯則無藥可治。若能忌至一百二十日﹐則終身少病。至飲食較胎前尢宜知忌﹐勿食重濁。蓋新產之後﹐脾胃大虛﹐必難克化﹐恐壅滯經絡﹐气血不通。勿過食熱物﹐使新血不寧。勿食涼物﹐使血塊凝滯。勿食消導耗散﹐以損眞气。勿多飲酒﹐多食鹽味﹐以燒幹乳汁。至於生男生女﹐夫命所招﹐與婦人何涉﹐只宜寬慰﹐切不可在旁嗟嘆﹐令產母气苦﹐致病傷生。又有一等凶殘之人﹐將女溺死﹐忍心害理﹐必有慘報。

﹝卷二﹞產後忌食諸物

一忌梨﹑藕﹑橘﹑柑﹑桃﹑李﹑楊梅﹐靑果﹐山楂諸瓜果。

二忌冷粥﹑冷飯﹑綠豆﹑蕎麥﹑冷茶﹑冷水﹑涼藥等。

三忌鵝﹑犬﹑豬﹑牛﹑羊首肉﹐以及難以消化諸物。

四忌莧菜﹑生菜﹑苔菜﹐以上要停血作痛致病。

五忌沙糖﹑酒及獨煎山楂湯﹐均要損新血。

六忌菖蒲﹑生薑及多食胡椒﹑艾﹑酒並一切大熱之物﹐恐行血致崩。

﹝卷二﹞產後四大忌

一忌產婦生气﹐如月內受气﹐停血成塊﹐非藥可治﹐三年之內﹐必遭危亡。小產後亦同。

二忌房事﹐若月內犯之危亡。七七之內犯之有大病。至少雙盈月外方可。若能忌過一百二十日外﹐不但產婦壯健﹐且於兒有大益。

三忌落水﹐若月內用涼水洗手足﹐晚年必患風痛等癥﹐𨿽極貧亦宜忌之﹐以免終身之患。

四忌見風﹐月內見風﹐面目浮腫﹐晚年爛眼邊。

﹝卷二﹞產後飲食論

飲食者﹐充虛之滋味也。在產後腸胃空虛﹐未償不藉此補助﹐以生气血。但新產之後﹐勞倦傷脾﹐一時不勝甘飫﹐若能薄味漸進﹐運化易速﹐乃有不善調治之家﹐惟慮產婦之虛﹐以多食爲有益。驟以濃味爲補本﹐產母不思而彊與之﹐豈知胃𨿽納受﹐脾難轉輸﹐停食致病往往有之。或問必如何調理﹐而後可曰﹕總隨各處風俗可矣。惟不可傷食損胃爲切要。若胃彊思食﹐不妨多喫幾餐﹐卻不宜受饑。七日後﹐只用黃雌雞爛熬取湯﹐吹去浮油澄淸汁飲之﹐最助乳力﹐未可食雞肉也。半月內不可食鮮豬肉﹐一月內不可食豬油﹐以其壅塞經絡﹐令血气不通耳。至水果生冷﹐尢爲大忌﹐然鴨蛋亦不可食﹐雞蛋𨿽有祛瘀生新之效﹐然要發開加冰糖﹐用滚粥油或米飲湯衝服﹐方能有益。若整个而食﹐最易停滯。糖心者﹐更爲損人﹐其餘食物甚多﹐難以備述﹐總之要淸淡能生精﹐濁則否矣。

﹝卷三﹞婦女證總論

醫鏡云﹕婦女之癥﹐不肯對人言﹐與小兒之不能自言﹐其難治一也。醫家又未便逐細詢問﹐則更暗中摸索矣。然大要不離乎中情鬱結﹐蓋婦女本坤陰吝嗇之性﹐心地淺窄﹐識見拘墟﹐一有逆意﹐卽牢結胸中﹐又不能散悶於外﹐則郁久而成病矣。主治之法﹐審無外感內傷別癥﹐惟有養血疏肝四字﹐用四物湯﹐逍遙散之類﹐可以得其八九。其一切雜病與方脈並治﹐玆不贅敍。若胎前產後﹐此其生死交關處﹐詳敍於後﹐愼毋忽諸。

﹝卷三﹞室女論

室女天癸未至﹐有病從幼科論﹐天癸卽行則與婦人並治矣。然其神完气足﹐經水應無延期﹐其有經閉不行者﹐若非血海漧枯﹐必其經脈逆轉﹐血枯則少思飲食﹐內熱咳嗽﹐漸成怯癥。經逆則爲吐爲衄﹐血必妄行﹐皆非輕候也﹐須速治之。如或經水適來﹐偶阻逆竅﹐則小便不通﹐腹脹欲死﹐急宜通其經而便自利。用調經飲或澤蘭湯。更有心熱煩悶﹐而如如饑﹐懨懨倦怠﹐面黃肌瘦者﹐此其情竇久開﹐欲火內熾所致﹐爲父母者﹐察知其意﹐速宜擇配定期以安其心。若溺愛久畱﹐或不愛冰擱﹐勢必相火刑金﹐咳嗽發熱﹐吐血而成癆瘵﹐愼勿選婿過備﹐而使俾飲恨以終也。

﹝卷三﹞診看婦人先問經期妊娠

未診婦人之病﹐先問經期與有無妊娠﹐若不詳細審問﹐倘用藥誤觸之﹐則所關匪細﹐多有變生他證﹐疑似難明﹐豈不昧其病之所因哉。

﹝卷三﹞論經病原

血者水谷之精气也﹐在男子則化爲精﹐在婦人則化爲血﹐上爲乳汁﹐下爲月水。若憂愁思慮傷心﹐心气受傷﹐脾气失養﹐故健運失職﹐飲食減少﹐血無以生﹐則經必不調。而有血枯經閉之癥﹐亦有女子未期與男子合﹐或月事適未盡而與合﹐此皆合之非道﹐亦致不調。或過淫合多則液竭﹐產多乳眾則血枯﹐亦皆能損傷陰血﹐致成經病也。

﹝卷三﹞論月經諸癥

經者常也﹐月行有常度﹐經水有常期﹐其愆乎常者﹐皆病也。

眉批﹕婦人行經﹐又有三月一行者﹐是謂季經。有一年一行者﹐是謂避年。有一生不行而受胎者﹐是謂暗經。有受胎之後﹐月月行經而生子者﹐是謂盛胎。女子二七天癸至﹐七七天癸絕﹐其常也。亦有女子十二三﹐婦人五十餘而生者﹐其變也。皆不可以不知也。趕前爲熱﹐退後爲虛﹐血滯宜破﹐血枯宜補﹐要察其色﹐總以紅爲正。

其變爲紫黑者﹐熱也。黃如米泔者﹐濕也。淡紅者﹐虛也。成塊而紫黑色暗者﹐寒凝也。將行而腹痛拒按者﹐气滯血凝也。旣行而腹痛喜按者﹐气虛血少也。經前發熱﹐爲血熱。經後發熱﹐爲血虛。腹脹者﹐爲气滯。腹痛者﹐爲血滯。泄瀉者﹐是脾虛。溏瀉者﹐是寒濕。凡逆行上溢而吐衄。錯行下流而暴崩﹐皆屬血熱妄行。而亦有絡脈傷損瘀積﹐肝旺所致。若經水過多者﹐色淡爲虛﹐色深爲熱。若經水適來﹐小便不通﹐腹脹欲死者﹐爲經阻逆竅。足底痛者﹐血虛也。

血枯與經逆者﹐並用益母勝金丹加牛膝主之。

經水紫黑者﹐生地四物湯加丹參﹑丹皮﹑益母艸。

黃如米泔者﹐六君子湯加苡仁﹑扁豆。

淡紅者﹐八珍湯主之。

寒凝成塊者﹐四物湯加桂心﹑牛膝。

熱結成塊者﹐生地四物湯加丹參﹑丹皮﹑益母艸。

行經腰腹作痛者﹐气滯血實﹐人瘦有火也。桃仁四物湯加條芩﹑黃連。

經期或前或後者﹐脾胃虛弱﹐气血不足﹐四君湯加當歸﹑白芍﹑丹皮﹑陳皮﹑制香附。性躁多气傷肝﹐而動衝任之脈。一月經再行者﹐宜四物加人參﹑柴胡﹑黃芩﹑黃連﹑甘艸﹐空心服。兼用知母﹑黃柏爲丸﹐滚湯下。

气血凝滯而作痛脹者﹐調經飲或四物湯加延胡﹐香附﹐木香。

气虛血少﹐而或痛或熱者﹐四物湯加人參﹑白術。泄瀉溏利者﹐六君子湯主之。

血熱而上下妄行者﹐四物湯加丹皮﹑阿膠﹑黃芩﹑黑山梔。絡脈傷而妄行者﹐或大怒或過勞﹐八珍湯主之。

瘀血積﹐則血不歸經﹐獨聖丸主之。

肝火旺﹐不能藏血者﹐逍遙散主之。

經阻溺竅者﹐調經飲﹑澤蘭湯。

足底痛者﹐血少也。用熟地﹑當歸各六錢煎服數劑﹐血足痛自止矣。

調經飲

當歸﹝三錢﹞牛膝山楂茯苓﹝各二錢﹞靑皮﹝一錢五分﹞制香附﹝二錢﹞

益母聖金丹

調經行血砂仁拌熟地酒蒸當歸酒蒸茺蔚子土炒白術酒炒香附﹝各四兩﹞酒炒白芍酒蒸丹參﹝各三兩﹞酒蒸川芎﹝二兩五錢﹞共曬燥爲末﹐以益母艸﹝八兩﹞酒水各半﹐熬膏加白蜜和末爲丸﹐每早晚開水送服。如不愛吞丸者﹐均熬膏衝服亦可。

獨聖丸

去瘀積五靈脂﹝一兩去土炒煙盡﹞爲末醋丸﹐分二次酒送下。

逍遙散

治肝經血虛木郁柴胡﹝一錢﹞當歸﹝二錢﹞白術﹝一錢﹞白芍﹝一錢﹞茯苓﹝二錢﹞丹皮﹝一錢﹞黑山梔﹝一錢﹞薄荷﹝五分﹞甘艸﹝五分﹞

澤蘭湯

治經閉調血脈澤蘭﹝二錢﹞柏子仁當歸白芍熟地牛膝茺蔚子﹝各一錢五分﹞

桃仁四物湯

歸尾赤芍川芎生地香附﹝各二錢﹞丹皮紅花延胡索﹝各一錢﹞桃仁﹝十一粒﹐臨服研入﹞空心服。

﹝卷三﹞論治赤白各帶癥

婦人患帶者最多﹐皆榮衛滯气所成。總之不外乎脾虛而兼濕熱﹐使濁气滲入膀胱﹐流而帶下。輕則來而不來﹐無用施治。重則來而無度﹐使人腰膝酸痛﹐精神短少﹐不能不治。分而論之﹐赤者屬熱﹐虛而兼火。白者屬濕﹐虛而兼痰。

赤白兼下﹐脾虛有濕。治法總以補脾爲主﹐又兼升提。然大抵瘦人多火﹐患赤帶。肥人多痰﹐患白帶。赤白兼下者﹐用五味異功散加扁豆﹑苡仁﹑山藥﹑澤瀉等﹐無不愈者。倘挾五色﹐則加入本髒藥﹐一二味亦可。若有熱加黃柏﹐蓮心﹐又有帶久不止者﹐以補爲主﹐宜服補中益气丸。

五味異功散

治赤帶白帶不時人參﹝三錢﹞白術茯苓﹝各二錢﹞陳皮﹝一錢﹞炙甘艸﹝五分﹞煎服。靑色屬肝﹐異功散加柴胡﹑山梔﹔黃色屬脾﹑加石斛﹑荷葉﹑陳米﹔赤色屬心﹐加丹參﹑當歸﹔白色屬肺﹐加苡仁﹑豬苓。黑色屬腎﹐加杜仲﹑續斷。

﹝卷三﹞回生歌

大凡女子﹐稟性偏執﹐欲求長生﹐先戒性急﹐若動怒气﹐或因憂鬱﹐憂鬱气滯﹐怒傷肝血﹐血衰气盛﹐定無生育﹐先爲經閉﹐變成癆瘵。求其無病﹐經水調正﹐月應乎天﹐水應乎地﹐一月一來﹐如潮汛期﹐倘有不準﹐先後當訊﹐參前因熱﹐落後屬寒﹐熱當淸涼﹐寒宜助溫﹐血熱血虛﹐或淸或補。一朝有娠﹐先保其胎﹐能遵胎教﹐方無後災。不知保守﹐悔何及也。月足坐艸﹐忍痛極妙﹐瓜熟自落﹐臨盆忌早﹐生若稍慢﹐時候未到。無知婦女﹐昏愚嫗老﹐非時催逼﹐以致橫倒﹐做成難產﹐禍系自遭。若卽橫倒﹐勿再驚擾﹐鎭靜養神﹐藥助能好。驚則血逆﹐更不得了。卽若胎死﹐腹中橫倒﹐寬心進食﹐尙可救療﹐三四五日﹐仍有藥消﹐穢臭無礙﹐胎能化水﹐水出兒小﹐气壯門開﹐脫然而下。並不傷內﹐屍气崩心﹐此言錯哉。爲此一語﹐枉死多也﹐切戒穩婆﹐用蠻取撈﹑天良喪盡﹐甚至動刀﹐撈取損髒﹐痛楚難當。每見蠻取﹐死難計數﹐泉下銜冤﹐慘乎否乎﹐新產之後﹐醫法有餘﹐先去惡露﹐後當補虛。補虛太早﹐穢不能除﹐倘若气脫﹐乃屬大虛。卽進溫補﹐回生起死﹐惜命之家﹐守此歌謠﹐可教女孩﹐熟讀是句﹐先使婦女﹐聽於平素﹐免致臨時﹐匆忙貽懊﹐轉相傳告﹐保全無數﹐撰此俚言﹐不無小補。

資生丸

治懷孕二三个月﹐气阻脾胃不和﹐飲食嘔吐﹐胎气不固等癥。

人參白術﹝各三兩﹞橘紅﹝蒸﹞楂肉﹝蒸﹞神曲﹝各二兩﹞茯苓﹝入人乳蒸﹞山藥白扁豆湘蓮肉芡實薏苡仁﹝各一兩五錢均炒黃﹞麥芽﹝炒研磨取淨面一兩﹞藿香葉﹝不見火﹞炙甘艸桔梗﹝蒸各五錢﹞澤瀉﹝炒﹞白蔻仁﹝勿見火各三錢五分﹞川連﹝如法炒七次三錢﹞共十七味﹐如法修事細末﹐煉蜜搗丸﹐每丸重二錢﹐每食後細嚼一丸﹐開水下﹐嚴寒時淡姜湯下﹐服至病愈爲度。

﹝卷三﹞七液丹醫治各癥

專治溫疫﹑瘧﹑痢﹑爛喉﹑丹痧﹑斑疹﹑時毒﹑癰癤﹐一切瘡毒﹐暑風﹐卒忤諸斑痧气等癥﹐服法列左。

一治痢疾﹐紅者用黑山梔﹝一錢﹞﹐白者用生薑三片煎湯化服。

一治瘧疾﹐用生薑三大片﹐制半夏﹝一錢﹞煎湯化服。

一治大熱不退﹐發斑﹑發疹不得透達﹐輕者一二付﹐重者二三付卽愈。

一治喉嚨痛﹐因風火者﹐一付卽愈。重者二付﹐若雙﹑單蛾亦多見效﹐惟爛喉痧來勢最速﹐朝發夕死﹐醫藥無效。得此有起死回生之功﹐倘有咽喉腫痛﹐閉塞痰稠卽與五錢送下﹐自然平安。

一治夏秋間發熱不止﹐或頭痛﹑頭暈﹑或寒熱交作﹐無論因寒﹐因暑﹐因食服此一二錢﹐無不卽愈。

一治溫疫流行﹐傷寒時毒﹐服此卽愈。

一治諸斑痧气﹐重者此丹𨿽投﹐猶恐緩不濟急﹐當以臥龍丹吹鼻﹐取嚏卽愈。八寶紅靈丹一分吞下﹐如無卽紫金錠﹑塘棲痧藥皆可。

一治目疾﹐或紅或腫或痛羞明﹐眼眵膠結﹐一付卽愈。

一治癰癤初起﹐用薑汁調服﹐丹毒紅腫﹐可用蜜汁調敷。

七液丹方

上滑石﹝十九兩﹞鮮佩蘭葉汁鮮白蘿卜汁鮮藿香葉汁鮮紫蘇葉汁鮮薄荷葉汁鮮側柏葉﹝各五兩﹞錦紋大黃﹝三兩生﹞研細末﹐用好陳酒三兩拌入。

上將滑石研極細去腳﹐用粉甘艸三兩泡湯﹐傾漂飛淨﹐以甘湯盡力度﹐攤曬瓦盆﹐七汁不分先後﹐隨時浸入。惟柏葉難於取汁﹐須和生藕中一同搗爛﹐方絞得汁出﹐待諸藥俱已拌入滑石粉中﹐曬漧研細收貯。最好稱準﹐每服四錢﹐做一大丸﹐曬漧封固﹐易於攜帶。每服四錢﹐不論男女老幼﹐胎前產後﹐及素有血癥之人皆可服。惟壯實之體及癥重者﹐倍服不妨﹐小兒減半。

﹝卷四﹞胎前諸癥論

妊婦應忌諸事已詳﹐各條能遵而行之﹐自然易生易育﹐兒亦聰明多壽矣。然兒在腹中﹐爲日又久﹐一切皆能致病。今舉其最關緊要及所常有等癥﹐摘列於右﹐以備采擇。古云﹕胎前無不足﹐產後無有餘。此言其常也。然胎前誰多有餘之癥﹐亦當詳察其﹐亦有不足之時。產後𨿽多不足之癥﹐亦當詳審其﹐每挾有餘之癥也。

﹝卷四﹞胎前用藥三禁

丹溪曰﹕胎前當淸熱養血爲主﹐恐傷陰血也。理脾脾健﹐則气血易生。疏气气順﹐則气血調和。理脾疏气兼以淸熱養血﹐則胎自安矣。

三禁者汗﹐下﹐利小便也。蓋恐過汗﹐亡陽傷气﹐過下亡陰傷血﹐利小便傷津液也。

﹝卷四﹞安胎有二法

安胎之道有二法﹐母病胎病當詳分﹐而施治也。凡因母病﹐以致胎動者﹐但療其母﹐母安則胎自安。或因胎病有所觸動﹐以致母病者﹐但宜安胎﹐胎安則母自愈矣。

﹝卷四﹞安胎活法

消瘦之人多火﹐過用溫熱﹐則傷陰血。肥盛之人多痰﹐過於補气﹐恐壅气動痰。白術消痰健脾﹐條芩淸熱養陰﹐二味爲安胎要藥。若有他癥﹐則以藥佐之﹐或減白術加條芩﹐或加白術減條芩﹐任其抽添。如火盛則當倍芩﹐以淸火。痰盛則當倍術﹐以消痰。血虛則合四物湯﹐以補血。气虛則合四君﹐以補气。胎不安穩﹐更佐以杜仲﹐續斷﹑阿膠﹑艾葉以安之。若气盛胎髙﹐則加紫蘇﹑大腹皮﹑枳殼﹑砂仁﹑陳皮以舒之。

四物湯

治血虛肝腎不足之癥。

熟地﹝四錢﹞歸身白芍﹝各二錢﹞川芎﹝一錢﹞

四君子湯

治气虛脾胃不足之癥。

人參﹝三錢﹞白術﹝二錢﹞茯苓﹝二錢﹞炙艸﹝五分﹞加生薑﹝二片﹞大棗﹝三枚﹞古方用人參﹐如無力以西黨參代之。

八珍湯

治气血並虛。

卽四君四物相並。

十全大補湯

治陰陽並虛而畏冷。

卽八珍湯加炙黃﹝二錢﹞肉桂﹝六分﹞

六君子湯

治气虛挾痰。

卽四君子湯加制半夏﹝錢半﹞陳皮﹝二錢﹞

香砂六君子湯

治胃寒吐瀉。

卽六君子湯加藿香﹝一錢﹞砂仁﹝二粒﹞

阿膠湯

治血熱胎漏。

旣四物湯加阿膠黑山梔側柏葉黃芩

黃湯

治固胎補气血。

炙黃﹝二兩﹞糯米﹝一合﹞

﹝卷四﹞論孕婦嘔吐

凡婦人受孕之後﹐思酸選食﹐頭暈作嘔﹐甚至食物旣吐﹐此系胞宮气阻血滯﹐蓋人以食爲本﹐胞以胃爲根﹐根蒂受傷﹐則枝葉萎黃﹐此自然之理也。凡虛弱之婦人﹐因此墜胎者﹐不可勝計。

其病根實由惡阻之甚者﹐使然耳。

﹝卷四﹨論孕婦嘔吐﹞惡阻

懷孕三月惡心﹐而阻隔飲食是也。

眉批﹕妊娠稟受怯弱﹐便有阻病。如顏色如常脈息和順﹐但覺肢體沈重﹐頭目昏眩﹐擇食惡食愛酸者﹐當以所思之食﹐任意食之。輕則勿藥可愈﹐此癥右脈必弦數﹐左脈必微弱。

亦有六七月﹐尙病嘔者﹐治同然。肥人責之痰﹐瘦人責其火﹐俱宜二陳湯加白術﹐黃芩或加香附﹐砂仁﹐薑汁﹑竹茹與吐家同。

二陳湯

制半夏陳皮茯苓﹝各一錢五分﹞炙艸﹝八分﹞加生薑﹝二片﹞棗﹝五枚﹞日久津液損﹐胃燥幹噦﹐不納湯水﹐用二陳湯和四物湯加竹瀝﹐薑汁潤以降之﹐昧者﹐謂半夏犯胎﹐地黃泥膈﹐乃知常而不達變也。如吐多脈弱﹐體倦不納谷﹐用六君子湯加麥冬﹐黃柏﹑生薑﹐如左脈弦急﹐心下脹悶﹐惡心不止者﹐挾肝气上衝也。宜煎茯苓湯下抑靑丸平之。脇脹或寒熱往來﹐面色靑黃﹐此木克土也。

宜六君子湯加柴胡﹐桔梗﹑枳殼。兼腰痛者﹐防胎欲墜﹐宜二陳湯合四物湯加白術﹑黃﹑黃芩﹑阿膠。如脹悶加縮砂仁。吐而心煩用竹茹﹑麥冬﹑前胡﹑橘紅﹑蘆根煎湯徐服。

因食冷物及涼藥﹐吐不止者﹐以丁香﹑泡姜加二陳湯煎服溫之。惡阻漸退﹑則徐服後方補之。

抑靑丸

黃連﹝一錢爲末﹞丸如綠豆大。每服二十丸﹐眉批﹕若吐𨿽定﹐而每食粥飯則口酸此肝火盛﹐宜用川芎﹑陳皮﹑黑山梔﹑茯苓﹑生薑煎湯下抑靑丸。

歸苓參附湯

當歸﹝三錢五分﹞川芎﹝一錢七分﹞茯苓黨參生地香附﹝各二錢﹞白術麥冬﹝一錢五分﹞黃芩﹝七分﹞姜棗飲

單氏參橘飲

治惡阻。

人參﹝一錢﹞當歸白術﹝各二錢﹞橘紅藿香甘艸﹝各四分﹞半夏﹝八分﹞砂仁﹝三分﹞竹茹﹝四分﹞如肥人加竹瀝半匙。

﹝卷四﹞胎痛

孕婦胎气不安﹐腹中不時微痛﹐或小腹重墜﹐飲食不美﹐宜服丹溪安胎飲﹐一二帖卽安。如中气虛﹐補中益气湯亦效。

丹溪安胎飲

當歸熟地白術﹝各二錢﹞人參﹝一錢﹞川芎條芩﹝各八分﹞陳皮紫蘇炙艸﹝各五分﹞砂仁﹝三分﹞姜棗飲﹐水煎。

補中益气湯

當歸﹝三錢﹞人參白術黃﹝各二錢﹞柴胡﹝一錢﹞陳皮﹝八分﹞升麻﹝五分﹞炙艸﹝五分﹞

﹝卷四﹞孩兒攻心

胎前孩兒攻心﹐不知人事﹐此妊婦過食椒姜熱毒等物﹐積在胎中﹐辟如六月人蓋絮被﹐受熱難過﹐手足亂動﹐攻上心胞﹐母不能安也。宜用調中和气散同勝紅丸﹐通利二三劑﹐母子俱安。

調中和气散

大黃石膏﹝各一錢﹞檳榔枳殼黃芩知母﹝各六分﹞黃連﹝六分﹞柴胡﹝三分﹞黃柏﹝五分﹞空心服。

勝紅丸

紅花籽﹝去油十粒﹞百艸霜﹝一錢﹞爲末﹐早米糊丸﹐蔥湯下七丸。

﹝卷四﹞胎前气急不得臥

此乃過食生冷﹐兼有風寒中肺胃二經﹐因而生痰气急。

紫蘇安胎散

紫蘇枳實桔梗大腹皮貝母知母當歸﹝各八分﹞甘艸石膏﹝各三分﹞桑白皮﹝八分﹞研末衝服。

﹝卷四﹞子懸

胎气不和﹐濁气舉胎而上湊﹐脇腹脹滿作痛﹐謂之子懸。宜順气安胎。

紫蘇飲

紫蘇髙麗參大腹皮川芎白芍白術陳皮﹝去白﹞甘艸﹝各一錢﹞當歸﹝酒浸二錢﹞姜﹝三片﹞蔥白﹝一根﹞空心服。

此癥挾气者多﹐非紫蘇﹐腹皮﹐陳皮﹐川芎﹐無以疏其气。非當歸﹐白芍無以利其血。气利血流而胎自下矣。邪之所湊﹐其气必虛。故用人參﹐甘艸補之﹐一補一瀉﹐推陳而致新也。

﹝卷四﹞子煩

心中煩滿不寧者﹐是也。責之心虛有火﹐簡易方以竹葉湯主之。

竹葉湯

白茯苓﹝二錢﹞防風﹝八分﹞麥冬黃芩﹝各一錢﹞竹葉﹝九片﹞

﹝卷四﹞子癇

孕婦痰涎壅盛阻塞﹐或時發搐﹐不省人事﹐名曰子癇。治宜淸气化痰爲主。蓋此癥因於气者多﹐治法與癇癥同。眉批﹕﹝癇者俗名羊癲風﹐皆痰水凝聚心胞﹐男女皆有﹐最難除根。孕婦子癇又當別論。﹞惟劑稍小耳﹐若惡心甚者﹐煎二陳湯探吐。吐定則理气化痰。兼用黃芩﹐白術保胎。古方羚羊角散﹐藥味偏於辛散﹐治者當因時制宜可以。

﹝卷四﹞子鳴

孕婦髙舉﹐兒口所含血管脫出﹐故啼。令母曲腰就地﹐如拾物狀﹐仍令入兒口﹐旣止。

﹝卷四﹞子滿

凡孕婦至七八个月﹐其胎長大﹐腹大脹滿﹐逼迫子戶﹐坐臥不安。宜服束胎飲二三劑。

束胎飲

白術黃芩紫蘇枳殼大腹皮﹝各一錢五分﹞炙艸﹝三分﹞帶殼砂仁﹝五分炒姜引﹞。

﹝卷四﹞激經胎漏尿血三癥總括

婦人受孕之後﹐仍復行經者﹐名曰激經。爲血有餘。若孕婦無故下血﹐或下黃汁﹑豆汁﹐而腰腹不痛者﹐謂之胎漏。若其胎已傷﹐而下血者﹐其腰腹必疼。孕婦又有尿血一證﹐腹亦不痛然與胎漏之證又不同﹐蓋尿血出於溺孔﹐漏血出於人門﹐三者俱下血﹐而各有不同﹐治者不可不詳辧也。

﹝卷四﹞三癥辧治

激經無他癥相兼者﹐不須用藥。其胎壯﹐子大能食其血﹐而經自停。若胎漏下血﹐多屬血熱﹐宜阿膠湯淸之。或漏下黃汁﹐或如豆汁甚多﹐其胎漧枯﹐必倚而墜﹐宜用黃湯煎服﹐或銀薴酒煎服。若尿血﹐則是膀胱血熱﹐宜生地四物加血餘﹐白茅根以涼之。

﹝卷四﹞胎前動紅

此因失跌動傷﹐惡血破﹐來如水流不止﹐急用膠艾湯﹐以止其血。眉批﹕﹝胎卽欲墜﹐此方須一日頻服二三帖﹐方可安固。﹞再服安胎散﹐以護其胎。

膠艾湯

治妊婦下血不止。

阿膠﹝蛤粉炒﹞白芍熟地﹝各二錢﹞艾葉﹝三錢﹞川芎﹝八分﹞棗﹝三枚﹞空心服

安胎散

阿膠人參茯苓當歸﹝各二錢﹞生地﹝一錢﹞川芎﹝八分﹞甘艸﹝五分﹞小茴八角茴﹝各八分﹞空心服。

﹝卷四﹞胎動

孕婦下血﹐而腰痛腹重胎動﹐此胎欲墜也。治宜行气安胎﹐急服佛手散加砂仁﹐如脈大有火加黃芩﹑白術﹐腹痛下黃汁加黃一兩﹐糯米一合先煎﹐以米湯卽煎服二三帖。

﹝卷四﹞毒藥傷胎

凡毒藥傷胎﹐狀類中風﹐牙關緊閉﹐口不能言﹐兩手彊直握拳﹐頭低自汗﹐身微熱﹐其脈浮而軟﹐若作中風治必死﹐宜甘豆竹葉湯解毒。

甘豆竹葉湯

甘艸黑豆淡竹葉﹝各五錢﹞眉批﹕﹝宜加生扁豆二兩﹐去皮爲末﹐用甘豆竹葉湯送﹐立愈。﹞煎濃汁服。

﹝卷四﹞胎漏

壯實婦人﹐兩手脈平和﹐飲食如常﹐別無所苦﹐而經暗下﹐此血气旺﹐養胎之餘血也。兒大能飲﹐自不來矣。然亦不可使之多下﹐當和血涼血健脾爲主。用佛手散加黃﹑白術﹐如不已加阿膠。去血多者﹐用八珍湯加膠艾。若因熱用逍遙散﹐因肝火加山梔﹐因脾火用加味歸脾湯。因气虛不能攝血﹐用補中益气湯。

陸氏胎漏下血方

當歸川芎﹝各二錢﹞人參﹝七分﹞白術﹝一錢五分﹞茯苓﹝一錢﹞黃﹝五錢炙﹞升麻﹝五分﹞香附﹝三錢﹞加姜棗引﹐若胎不動去白術加蘇梗﹝五分﹞

﹝卷四﹞跌僕傷胎

胎爲跌僕所傷﹐以逐污生新爲主﹐服佛手散神效。如腹痛加益母子﹐服下痛止。母子俱安。若胎已損﹐則污血頻下﹐再加制香附﹑益母艸﹑陳皮煎濃汁服。系從髙墜下﹐腹痛下血煩悶﹐加生地﹑黃補以安之。若腹內大痛下血﹐加老山髙麗參﹑白術﹑茯苓﹑炙甘艸﹑陳皮﹑砂仁研服﹐痛甚加五靈脂一錢

加味歸脾湯

人參白術茯神黃棗仁﹝各一錢五分﹞炙甘艸木香﹝各五分﹞當歸遠志﹝各一錢﹞丹皮山梔﹝各一錢﹞加龍眼肉﹝二錢五分﹞姜棗引。

搐犯胎不安﹐腰腹痛﹐或下漿水血水﹐或上搶心气促﹐用四物湯加阿膠﹑黃姜棗引。

陸氏傷胎方

當歸﹝三錢﹞川芎制香附黃芩﹝各二錢﹞升麻﹝一錢﹞砂仁﹝一錢五分﹞姜﹝三片﹞棗﹝二个﹞

救急方

胎偶有所傷動﹑痛不可忍。

縮砂﹝連殼炒黑﹞爲末﹐熱酒調服二錢或米飲亦可﹐後腹中覺熱胎卽安﹐屢試驗。

安胎方

黃﹝蜜炒﹞杜仲﹝薑汁炒﹞茯苓﹝各一錢﹞黃芩﹝一錢五分﹞白術﹝生用五分﹞阿膠﹝一錢﹞甘艸﹝炙五分﹞續斷﹝八分﹞胸中脹滿加紫蘇﹐陳皮﹝各八分﹞﹐下紅加艾葉﹐地楡﹝各一錢﹞﹐多加阿膠引中用糯米百粒﹐酒三杯﹐水二杯煎﹐若腹痛則用急火煎。

安胎銀薴酒

治孕婦胎動欲墜﹐腹痛不可忍﹐及胎漏下血。

薴根﹝二兩﹞紋銀﹝五兩﹞酒一碗如無薴之處﹐用茅艸根﹝五兩﹞加水煎之。

﹝卷四﹞胎前小便不通

此癥名曰轉胞﹐醫者多用車前八珍湯不效﹐宜服八味丸。﹝藥鋪有賣﹞﹐空心下五錢﹐以愈爲止。

﹝卷四﹞胎前浮腫

此气血俱虛衰而致。切忌通泄之藥﹐恐傷胎也。大腹皮湯

大腹皮

五加皮﹝各二錢﹞靑皮陳皮﹝各一錢﹞姜皮﹝五分﹞空心服。

﹝卷四﹞胎前陰門腫

此胎气不能遊動而致。用制柯子。水煎溫服。

﹝卷四﹞胎前乳腫

胎前兩乳腫﹐生寒作熱﹐名內吹乳。皂角兩條燒灰﹐調酒服。

