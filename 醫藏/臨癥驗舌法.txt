

臨癥驗舌法淸楊雲峯

上卷

臨癥以驗舌爲準統論

舌者﹐心之苗也。五臟六腑之大主﹐其气通於此﹐其竅開於此者也。查諸臟腑圖﹐脾﹑肺﹑肝﹑腎﹐無不系根於心。核諸經絡﹐考手足陰陽﹐無脈不通於舌﹐則知經絡臟腑之病﹐不獨傷寒發熱﹐有苔可驗﹐卽凡內外雜癥﹐亦無一不呈其形﹑著其色於舌﹐是以驗舌一法﹐臨癥者不可不講也。何從前以醫名家者俱略焉﹐而僅於傷寒見諸金鏡耶﹖余自弱冠﹐敬承家學﹐殫心醫理﹐間嘗從金鏡三十六舌﹐逐一體驗﹐其法殊多未合﹐疑而質諸先君子。先君子曰﹕東莊不有云乎﹐金鏡三十六舌﹐當參其意而勿泥其法﹐更有三十六舌之所未及者﹐須以意通之。予領先君子訓﹐退而繹其所以其意當參﹐其法勿泥者﹐乃見東莊所云﹐眞實獲我心也。於是臨癥之下﹐於舌必看其形﹑審其色﹑合諸脈癥﹐而有心得其祕焉。據舌以分虛實﹐而虛實不爽焉﹔據舌以分陰陽﹐而陰陽不謬焉﹔據舌以分臟腑﹑配主方﹐而臟腑不瘥﹑主方不誤焉。危急疑難之頃﹐往往癥無可參﹐脈無可按﹐而惟以舌爲憑﹔婦女幼稚之病﹐往往聞之無息﹐問之無聲﹐而惟有舌可驗。是以陰陽虛實﹐見之悉得其眞﹔補瀉寒暄﹐投之輒神其應。人以見之無不眞﹑投之無不應也﹐未有不稱以爲奇者。不知余於四診之中﹐於舌更有獨得之祕也。然獨得之祕﹐究何祕哉﹐不過同得之理耳。臨癥者誠潛心而有會焉﹐則分之而臟腑各一陰陽也﹐陰陽各一虛實也﹐理周而法到﹐可以補金鏡之所未及﹐而正不止三十六舌也﹔合之而臟腑同此陰陽也﹐陰陽同此虛實也﹐理圓而法活﹐可以裁金鏡之所未合﹐而並不必三十六舌也。分而分之﹐其法不出乎五行﹔合而合之﹐其理總原於太極。準此以臨癥﹐則諸病之變現﹐縱使萬葉千枝﹐而一望之神明﹐自可搜根拔本﹐尙何無者生之﹑有者甚之﹐以干致邪失正﹐絕人長命之咎哉﹖玆將驗舌諸法﹐備述之下﹐惟識者參之。

上卷

驗舌分虛實法

經云「邪气盛則實﹐正气奪則虛」。又云「有餘者瀉之﹐不足者補之。」竊謂虛實兩字﹐是攪病機之領﹔補瀉兩字﹐是提治法之綱。蓋以人之有病﹐不出一虛一實﹐醫之治病﹔不過一補一瀉。如虛實稍有疑心﹐則補瀉無從下手。其參癥切脈以審虛實﹐固臨癥第一要著也﹐乃有癥似實而脈則虛﹐脈似實而癥則虛者。如捨脈從癥﹐旣難信以爲眞﹐而捨從脈﹐又惟恐其是假﹐則且柰之何哉。不知凡物之理﹐實則其形堅斂﹑其色蒼老﹔虛則其體浮胖﹑其色嬌嫩。而病之現於舌也﹐其形與色亦然。﹝故凡病屬實者﹐其舌必堅斂而兼蒼老﹔病屬虛者﹐其舌必浮胖而兼嬌嫩。如此分別﹐則爲虛爲實﹑是假是眞﹐𨿽未參癥切脈﹐而一目先了然矣。﹞

上卷

驗舌分陰陽法

虛實旣分﹐補瀉固有定見。然虛實各有陰陽﹐而陰陽疊爲虛實﹐則於虛實分陰陽﹐臨癥者又不可混也。

而分之不得其法﹐則有以陰盛爲陽盛﹑陽虛爲陰虛﹐而不能無誤者。且有癥本陽虛﹐而經訓曰陰虛﹐令人錯解﹐貽害不淺者。如雲﹕「陰虛出盜汗」。陰言手太陰也﹐虛言肺气虛也。又云「陰虛發夜熱」。陰言足太陰也﹐虛言脾气虛也。同曰陰虛﹐而其中有手足太陰之分。名曰陰虛﹐而其實是脾肺气虛之癥。無如歷代醫師﹐從未注明其義﹐誤以脾肺气虛認爲腎水不足﹐而用滋陰降火之劑﹐朝夕重陰下逼﹐逼至土困金敗﹐便溏聲嘶﹐置之死地而不悟者﹐只此兩个陰字﹐拘義牽文﹐以訛傳訛。自古迄今﹐普天之大﹐不知日殺凡幾﹐良可痛也。況如此類者﹐經中未易枚舉﹐總緣陰陽混雜﹐虛實模糊﹐但憑脈癥﹐分晰難淸耳。﹝詎知陰虛陽盛者﹐其舌必幹﹔陽虛陰盛者﹐其舌必滑﹔陰虛陽盛而火旺者﹐其舌必漧而燥﹔陽虛陰盛而火衰者﹐其舌必滑而濕。﹞如此分別﹐則爲陰爲陽﹐誰實誰虛﹐顯然可見﹐更何似陰似陽之疑﹐以致重陰重陽之誤﹐貽人夭殃耶﹖

上卷

驗舌分臟腑配主方法

虛實不爽﹐而後補瀉無不應﹔陰陽不謬﹐而後寒暄無不投。然必臟腑不瘥﹐而後補瀉寒喧悉對其病﹐以拔其根而主方無不諦﹐則就虛實陰陽﹐以分夫臟腑而定以主方﹐臨癥者尢不可混也。而臟腑之分﹐不越靑黃黑白﹐主方之配﹐須合酸苦辛甘。爰按內經分贓別腑﹐並檢成方﹐酌定主治﹐條例如下。

一﹑舌見靑色﹐肝膽病也。﹝紫色同﹞不拘所見何癥﹐但看靑而舌堅斂蒼老﹐肝膽兩經邪气盛也﹐瀉火淸肝飲﹔靑而浮胖嬌嫩者﹐肝膽兩經精气虛也﹐滋水生肝飲﹔靑而漧燥者﹐非膽腑陰虛火郁﹐卽肝臟血虛火旺也﹐﹝但干而不燥者﹐專責陰虛﹐如幹而且燥﹐則陰虛而火旺矣。各臟腑仿此﹞膽腑陰虛者逍遙散﹐火郁加生地﹑薄荷﹔肝臟血虛者逍遙散﹐火旺﹐加丹皮﹑山梔。

郁是气抑﹐抑則气不透﹐不透則熱而爲火也。第從來俱以郁火屬之肝﹐而余獨責之膽者﹐蓋膽屬少陽﹐其气尙稚﹐膽爲甲木﹐其質尙嫩﹐所以最易被抑﹐一抑則其气悶而不舒矣。若肝則爲厥陰﹐於木屬乙﹐其气已盛﹐其質已堅﹐而其火易動而易旺﹐一有所觸﹐則卽發而不可遏﹐其發而不可遏者﹐怒也非郁也。

郁主凝滯於中﹐而怒則發揚於外者也。本方統治肝膽陰虛﹐而於膽腑火郁﹐則加薄荷﹑生地者﹐以木喜風搖﹐而郁火非生地不能涼也。於肝臟火旺﹐則加丹皮﹑山梔者﹐蓋肝血旣虛﹐則肝火易旺﹐則肝血益虛﹐自非瀉其火﹐難以滋其陰﹐非借屈曲下行以通之﹐無以瀉其火也。惟是血爲火迫﹐變成燥癥﹐則當重加熟地﹐以潤其燥﹐丹山兩味﹐固可不必﹐而亦非宜矣。

靑而滑潤者﹐非膽腑气怯﹐卽肝臟气虛也。膽腑气怯者﹐十味溫膽湯﹐去枳實﹐加酒煎服﹐其應更捷。蓋以酒入膽經﹐而最壯膽气也。

肝臟气弱者﹐當歸建中湯去膠飴。

建中之所以異於桂枝者﹐在加膠飴一味耳。今恐甘先入脾﹐而去膠飴﹐則仍與桂枝無別。故用當歸建中﹐則與肝臟气虛乃合。

如漧燥而形色反見胖嫩者﹐肝膽陰陽兩虛也。七味飲倍肉桂﹐滑潤而形色不兼胖嫩者﹐肝膽木气虛寒也﹐養榮湯加枸杞。

凡左關脈細緊如刀口者﹐其舌不拘何色﹐必胖而滑﹔其病不拘何癥﹐心虛而寒。予每投以養榮﹐無不立應。

臨癥者切勿畏之﹐重生者切勿疑之。

一﹑舌見黃色﹐脾胃病也。不拘所見何癥﹐但看黃而堅斂蒼老者﹐脾胃兩經邪气盛也﹐瀉黃散。

如有濃苔﹐或焦黃﹑或焦黑﹐而糙刺燥裂﹐其癥痞滿燥實堅斂悉具者﹐實癥也。須急下之﹐以存津液﹐大承气湯主之。但此是眞正陽明裏癥﹐北方傷寒﹐間或有此。然舌若胖大﹐卽在北方﹐亦非承气的癥﹐切不可妄用硝黃﹐殺人於頃刻也。

黃而浮胖嬌嫩者﹐脾胃兩經精气虛也﹐益黃散。黃而漧燥者﹐非胃腑陰虧火旺﹐卽脾臟血虛火盛也。胃腑陰虧者﹐左歸飲去茯苓﹔火旺加花粉﹑歸﹑地﹔脾臟血虛者﹐歸脾湯去木香﹔火盛加白芍﹑丹﹑山。

如漧燥而有濃苔者﹐宿食滯於腸胃﹐而燥結不出也。其脈必牢實﹐神思必昏沈﹐面必擁熱通紅﹐鼻必气粗﹐胸前按之必微痛﹐須逍遙散倍加熟地﹐潤而下之。

黃而滑潤者﹐非胃气虛弱﹐卽脾气虧損也。胃气虛弱者﹐七味白術散加半夏﹐脾气虧損者﹐五味異功散加白芍。

如其舌後半截滑膩而有微苔者﹐乃脾胃虛气下陷也﹐須補中益气湯。

如漧燥而形色反見胖嫩者﹐脾胃气血兩虛也﹐參八珍湯。滑潤而形色又兼胖嫩者﹐脾胃中气虛寒也﹐姜桂養榮湯。

一﹑舌見赤色﹐心與小腸病也。不拘所見何癥﹐但看赤而堅斂蒼老者﹐心與小腸邪气盛也﹐瀉心湯。

按四明心法﹕凡舌見灰色﹐指甲刮下無渣汁者﹐方是火癥﹐乃芩連之對癥也。味其語意﹐可見陽邪燔灼﹐則其陰液未有不漧枯者。然以予驗之﹐又必其形堅斂﹑其色蒼老﹐方是眞正芩連對癥。若一見胖嫩﹐卽使苔濃而焦漧燥裂﹐非寒水侮土﹐卽腎气淩心。寒水淩土﹐當用附子理中﹔腎气淩心﹐當用人參八味。倘誤用芩連﹐則舌上現出人字紋必死。予診莘墅沈彜仲癥﹐辭以不治者﹐因其得此舌也﹐有論驗在醫案中可參。又按火色本紅﹐火癥而舌見灰色者﹐如炭火通紅於內﹐而浮灰翳蔽於外也。顧據理論之﹐則舌見灰色﹐其癥當更甚於舌黑如炭何也﹐蓋火燃薪盡﹐則是木成炭﹐是艸成灰﹐故曰炭曰灰﹐皆火極之變象也。而木本質堅﹐甫著火燃﹐未成炭也。必火極似水﹐乃變黑而爲炭﹐然其性猶甚烈也。至於久經火﹐則熱極必寒﹐乃返白而成灰﹐然其心猶未灰也。若艸本則其體弱﹐著火一過﹐卽灰矣。一灰卽不可復燃矣。然則就物理以察病機﹐彼見舌灰色者﹐無論一火卽灰﹐與由炭而灰﹐不皆更甚於舌黑如炭者乎﹖赤而浮胖矯嫩者﹐心與小腸精气虛也﹐養心湯。赤而漧燥者﹐非小腸陰虧火旺﹐卽心臟血虛火盛也。小腸陰虧者﹐滋水淸肝飲去柴胡。

欲潤其下﹐不欲其就燥也。

火旺加生地﹑木通。

合導赤散以瀉其火气。

心臟血虛者﹐濟生歸脾湯去木香。

恐其血燥﹐反動肝火而燥血液。火盛加丹皮﹑山梔。

凡本經之陰血旣虧﹐則本經之陽火必旺﹐一負則一勝也。加丹皮﹑山梔者﹐欲其引心火下行﹐以直達於膀胱耳。

赤而滑潤者﹐非小腸陽虛气墜﹐卽心臟陽虛气弱也。小腸陽虛气墜者﹐補中益气湯加山梔﹑川烏。

气虛則滯﹐气滯則墜﹐方中參﹑﹑術﹑艸﹐補其虛也﹔川烏﹑陳皮﹐破其滯也﹔升麻﹑柴胡﹐舉其墜也。

加山梔﹐借其屈曲下行﹐以引至小腸耳。

心臟陽虛气弱者﹐噓血歸脾湯加丹皮﹑肉桂。

气有餘便是火﹐气不足便是寒﹐本方加肉桂復加丹皮﹐欲其引入心經以補心气也。

如漧燥而形色反見胖嫩者﹐心與小腸气血兩虛也﹐棗仁養營湯。滑潤而形色又見胖嫩者﹐心與小腸火气大虧也﹐附子養營湯。

一﹑舌見白色﹐肺與大腸病也。不拘所見何癥﹐但看白而堅斂蒼老者﹐肺與大腸邪气盛也﹐瀉白散。白而浮胖嬌嫩者﹐肺與大腸精气虛也﹐補肺湯。白而漧燥者﹐非大腸血虛火盛﹐卽肺臟陰虛火盛也。大腸血虛者﹐潤腸滋水飲﹐火盛加生地﹑當歸。

凡大便燥結﹐努力責不出者﹐本方神應。

如兼气虛而推送無力者﹐間以補中﹐或竟用八珍湯加桃仁﹑杏仁﹐養气補陰﹐亦無不應。

肺臟陰虛者﹐生金滋水飲﹐火燥加百合﹑沙參。白而滑潤者﹐非大腸陽虛气陷﹐卽肺臟陽虛气弱也。大腸陽虛气陷者﹐補中益气湯送固腸散。

大腸小腸俱屬下焦之腑﹐何以亦配中髒之方﹖則以腸胃相連﹐其气本一貫也。

肺臟陽虛气弱者﹐補中益气湯合參附湯。如漧燥而形色反見胖嫩者﹐肺與大腸气血兩虛也﹐十全大補湯去肉桂﹐加炮姜。滑潤而形色又見兼胖嫩者﹐肺與大腸金气虛寒也﹐參附養榮湯去茯苓﹐加炮姜。

一﹑舌見黑色﹐腎與膀胱病也。﹝命門水火附﹐左右兩腎同治﹞不拘所見何癥﹐但看黑而堅斂蒼老者﹐腎與膀胱邪气盛也﹐淸肝飲。黑而浮胖嬌嫩者﹐腎與膀胱精神虛也﹐補元煎。黑而漧燥者﹐非膀胱陰虛火盛﹐卽左腎陰虛火旺也。膀胱陰虛者﹐六味飲﹐火盛合滋腎丸。左腎陰虛者﹐六味飲﹐火旺合生脈散。黑而滑潤者﹐非膀胱陰盛火衰﹐卽右腎陽虛火虧也﹐膀胱陰盛火衰者﹐金匱腎气丸。

膀胱爲州都之官﹐主藏津液﹐而其所以能出者﹐由气化也。陰虛火旺﹐則熱逼膀胱﹐而气不能化矣﹔陰盛火衰﹐則寒逼膀胱﹐而气不能化矣。膀胱不利爲癃﹐除脾肺气虛﹐不能通調水道外﹐大率不出此兩者也。然同一三陽癃閉﹐而一由火旺﹐一系火虧。病判天淵﹐治分冰炭。相反若此﹐可類推之。

右腎陽虛火虧者﹐八味地黃丸。如漧燥而形色反見胖嫩者﹐腎與膀胱陰陽俱虛也。枸杞養榮湯主之﹐繼用十全大補湯作丸。

更有由白而黃﹐由黃而焦﹐而枯黑燥裂﹐其舌邊胖大﹐舌底滑潤者﹐甚有舌底亦燥而絕無津液﹐其糙刺如沙皮﹐斂束如荔子者。皆因勞傷脾肺﹐气虛發熱﹐誤用發散﹐益虛益熱﹐復用寒涼﹐重陰內逼﹐以致虛火上炎。所以白上加黃﹐黃上加焦﹐而枯黑燥裂也。不論其脈﹐不論其癥﹐大劑參附養榮湯﹐不時灌服﹐多有得生者。余救烏程潘中建之弟﹑歸安張學海﹑桐鄕諸聖濟等癥﹐皆此舌也﹐有治驗在醫案可參。

滑潤而形色又兼气嫩者﹐腎與膀胱元气大憊也﹐附子養榮湯主之﹐繼用右歸丸。

更有其舌同一黑色﹐而一屬寒水侮土者﹐宜用附子理中湯﹔一系腎气淩心者﹐宜用人參八味。其治有不相同何也﹖蓋寒水侮土者﹐系陰盛於內﹐逼陽於外﹐外假熱而內眞寒﹐格陽癥也﹐其黑色止聚於舌中。腎气淩心者﹐系陰盛於下﹐逼陽於上﹐上假熱而下眞寒﹐戴陽癥也﹐其黑色直底於舌尖。然未有不胖且嫩者﹐漧燥滑潤﹐又在所不拘也。惟是實火兩癥﹐則其形必堅斂﹑色必蒼老﹐而萬無胖嫩者耳。

上卷

驗舌決生死法

生死之決於脈癥者﹐內經垂訓﹐甚明備矣。而佐以驗舌﹐則尢顯而易見也。故並撮素所經驗者﹐附載於此﹐以爲臨癥一助。

一﹑舌如去膜豬腰子者﹐危。

一﹑舌如鏡面者﹐危。

一﹑舌糙刺如沙皮﹐而漧枯燥裂者﹐危。

一﹑舌斂束如荔子肉﹐而絕無津液者﹐危。

一﹑舌如火柿者﹐危。

一﹑舌如烘糕者﹐危。

一﹑舌光無苔﹐胃气絕也﹐不治。

一﹑舌捲而囊縮者﹐不治。

一﹑舌本彊直﹐轉動不活﹐而語言蹇澀者﹐危。

一﹑舌起白苔如雪花片者﹐脾冷而閉也﹐不治。

一﹑舌因誤服芩連﹐而現出人字紋者﹐不治。

以上所列﹐皆垂死危候也。然有不必如此而死者﹔有卽至如此而灼見臟腑陰陽虛實﹐竭力挽回﹐則亦得生者。吾輩果操活人神技﹐須存壽世婆心﹐卽有百不一活之癥﹐當作萬有一生之想。縱使修短有數﹐彭殤難齊﹐破格出奇﹐終於莫救﹐致招從旁浮議﹐同道中傷﹐病家歸咎﹐然而反之吾心﹐固無愧也。倘畏避嫌疑﹐而於此種危癥﹐再付之庸劣之手﹐則必無生理矣﹐詎不痛哉。

上卷

臨癥以驗舌爲準結語

上論臨癥以驗舌爲準。而驗舌以浮胖堅斂分虛實﹐漧燥滑潤分陰陽﹐黑白靑黃分臟腑。蓋本至中至正之理﹐以立至簡至易之法。軒岐復起﹐當不易吾言也。至於陰陽虛實四柱﹐所配補瀉寒熱諸方﹐𨿽是爲臨癥者舉其大略﹐然而無一癥不從親身經歷﹔無一方不從親手試驗者。誠以醫寄死生﹐隻字不容率筆﹔理原性命﹐短語無可粗心也。惟是加減出入﹐因病制宜﹐神明於規矩繩墨之中﹔得心應手﹐變化於規矩繩墨之外。運斤成風﹐則存乎其人耳。而究之神明變化﹐仍不離夫規矩繩墨也。臨癥者﹐若知赤子元無罪﹐合有人間父母心。則余此一編也﹐𨿽只望診中之一節乎﹐亦未始非切脈審癥之證據﹐回生起死之範圍也。倘出厥範圍﹐而不憑此爲證據﹐則恐其所操以活人者﹐反以殺人也已。

下卷

方略

凡病皆標也﹐而必有其本﹐本者所以致病之根源也。蓋惟人之病也﹐有一標必有一致標之本。是以醫之治也﹐有一本必有一拔本之方。不獲乎致標之本﹐處方必不能對其癥也。不投以對癥之方﹐治病必不能拔其本也。

臨癥者﹐欲決羣醫莫決之疑﹐則內因外因﹐致病須審其原﹔欲中各癥必中之的﹐則正治從治﹐驗方務求其諦。

用輯主癥諸方﹐以列驗舌之次。

凡舌見靑色而堅斂蒼老者﹐肝膽兩經邪气盛也﹐瀉火淸肝飲主之。

下卷方略

瀉火淸肝飲方

柴胡﹝酒炒﹞黃芩﹝酒炒﹞山梔﹝酒炒各一錢﹞生地﹝酒浸三錢﹞當歸﹝酒洗二錢﹞生甘艸﹝一錢﹞

按﹕上方主治肝膽兩經實邪﹐以致脇痛耳聾﹐膽溢口苦﹐筋痿陰汗﹐陰腫陰痛﹐白濁溲血等癥。

凡舌見靑色而浮胖嬌嫩者﹐肝膽兩經精气虛也﹐滋水生肝飲主之。

下卷方略

滋水生肝飲方

熟地﹝四錢﹞山藥﹝二錢﹞萸肉﹝二錢﹞丹皮﹝錢半﹞茯苓﹝錢半﹞澤瀉﹝錢半﹞五味﹝一錢﹞歸身﹝錢半﹞柴胡﹝一錢﹞甘艸﹝一錢﹞白術﹝二錢半﹞

上方主治小便淋漓不利﹐婦女月經不調﹐兩脇脹悶﹐少腹作痛﹐寒熱往來﹐胸乳作痛﹐左關弦洪﹐右關弦數﹐此鬱怒傷肝﹐脾血虛气滯爲患也。用六味雙對減半分兩﹐加柴胡﹑白術﹑甘艸﹑當歸﹑五味﹐合逍遙而去白芍﹑加五味者﹐合都气意也﹐以生肝。故去白芍而畱白術﹑甘艸﹐以補脾。補脾者﹐生金以制木也。

以制爲生﹐天地自然之理也。

凡舌見靑色而漧燥﹐屬膽腑陰虛火郁者﹐用逍遙散加生地﹑薄荷主之。

下卷方略

逍遙散加生地薄荷方

柴胡﹝酒炒五分﹞白芍﹝酒炒一錢﹞歸身﹝酒洗一錢半﹞白術﹝一錢半﹞茯苓﹝一錢﹞甘艸﹝五分﹞生地﹝二錢﹞薄荷﹝五分﹞

凡舌見靑色而漧燥﹐屬肝臟血虛火旺者﹐逍遙散加丹皮﹑山梔主之。

下卷方略

逍遙散加丹皮山梔方

柴胡﹝一錢﹞白芍﹝二錢﹞當歸﹝三錢﹞白術﹝二錢半﹞茯苓﹝一錢半﹞甘艸﹝一錢﹞丹皮﹝一錢半﹞山梔﹝一錢半﹞

按﹕上原方主治肝膽兩經郁火﹐以致脇痛頭眩﹐或胃脘當心而痛﹐或肩胛絆痛﹐或兩目赤痛﹐連及太陽。﹝以上各癥﹐皆肝火上衝也﹞及六經感癥﹐凡見陽脈者﹐悉宜此方治之。婦女鬱怒傷肝﹐致血妄行﹐赤白淫閉﹐沙淋崩濁等癥。﹝以上各癥﹐皆肝火下流也﹞俱宜此方加減。易曰「風以散之。」此方是也。

凡舌見靑色而潤滑﹐屬膽腑气怯﹐十味溫膽湯去枳實主之。

下卷方略

十味溫膽湯去枳實方

陳皮﹝二錢去白﹞半夏﹝二錢姜制﹞茯苓﹝一錢半﹞棗仁﹝錢半炒研﹞

遠志﹝五分去心﹞人參﹝五分﹞熟地﹝二錢﹞竹茹﹝一錢﹞甘艸﹝五分﹞生薑﹝一錢﹞大棗﹝三枚﹞酒煎按﹕上方主治心虛膽怯﹐气郁生涎﹐涎與气搏﹐變生諸癥。觸事易驚﹐或夢寐不祥﹐或短气悸怖﹐或自汗虛煩﹐口苦嘔涎﹐痰盛不眠﹐及夢遺驚惕等癥。

凡舌見靑色而滑潤﹐屬肝臟气虛者﹐當歸建中湯去膠飴主之。

下卷方略

當歸建中湯去膠飴方

白芍﹝三錢﹞當歸﹝二錢﹞肉桂﹝一錢﹞甘艸﹝一錢﹞

按﹕上方主治肝臟气虛﹐不能生火﹐以致火不生土。白芍之酸﹑甘艸之甘﹑此系甲己化土也。肉桂補肝之子﹑益土之母﹐所以培生化之原也。凡脾味不和﹐飲食不進﹐其外見癥﹐兩脇寒痛﹐大便泄利﹐少腹墜痛﹐並宜此方治之。再按﹐此小建中湯原方主治也。千金方加當歸﹐名當歸建中。治婦人產後﹐虛羸不足﹐腹中痛引腰背。小腹拘急﹐今恐甜多入脾﹐而去膠飴。則當歸建中﹐尢與肝臟气虛切合矣。

凡舌見靑色漧燥﹐而形色反見胖嫩者﹔肝膽气血兩虛也﹐七味飲倍肉桂主之。

下卷方略

七味飲倍肉桂方

熟地﹝八錢﹞山藥﹝四錢﹞淨萸肉﹝四錢﹞丹皮﹝三錢﹞茯苓﹝三錢﹞

澤瀉﹝二錢﹞肉桂﹝二錢﹞

按﹕上方主治肝膽气虛﹐筋無所養﹐變爲寒癥。以致筋骨疼痛﹐腳軟懶行﹐及傷寒服涼藥過多﹐木中無火﹐手足牽引﹐肝經血虛﹐以致火燥筋攣﹐變爲結核瘰等癥。經曰「辛以潤之。」此方是也。

凡舌見靑色滑潤﹐而形色又兼胖嫩者﹐肝膽木气虛寒也﹐養榮湯倍肉桂主之。

下卷方略

養榮湯倍肉桂方

白芍﹝三錢﹞當歸﹝二錢﹞遠志﹝一錢﹞五味﹝錢半﹞肉桂﹝一錢﹞

熟地﹝四錢﹞陳皮﹝一錢半﹞白術﹝三錢米泔水浸蒸﹞黃﹝三錢蜜炙無參倍用﹞人參﹝多少隨宜﹞茯苓﹝一錢半﹞炙艸﹝一錢半﹞煨姜﹝一錢半﹞大棗﹝五枚﹞

按﹕上方主治﹐凡屬大虛癥﹐勿論其脈與癥﹐但服此方﹐諸癥悉退﹐此十全大補湯對子也。但十全大補只分气血﹐此則五臟皆補﹐無虛不到﹐虛而寒甚者﹐當加附子以治之﹔三陰虛更妙。後凡用本方加減者﹐主治並同。

凡舌見黃色而堅斂蒼老者﹐脾胃兩經邪气盛也﹐瀉黃散主之。

下卷方略

瀉黃散方

防風﹝四兩﹞藿香﹝七錢﹞山梔﹝炒黑一兩﹞石膏﹝五錢﹞甘艸﹝二兩﹞微炒爲末甜酒調服。

按﹕上方主治脾胃伏火﹐口燥唇幹﹐口瘡口臭﹐煩渴易饑﹐熱在肌肉者。

凡舌見黃色而浮胖嬌嫩者﹐脾胃兩經精气虛也﹐益黃散主之。

下卷方略

益黃散方

陳皮﹝一兩﹞靑皮﹝五錢﹞訶子﹝五錢泡去皮﹞丁香﹝二錢﹞白術﹝二兩﹞甘艸﹝炙五錢﹞

按﹕上方主治脾胃虛寒﹐寒水反來侮土﹐而嘔吐不食。或肚腹作痛﹐或大便不實﹐手足逆冷等癥。炒磨爲末﹐每服四錢﹐水煎服。

凡舌見黃色而漧燥﹐屬胃腑陰虧火旺者﹐左歸飲去茯苓加花粉﹑歸﹑地主之。

下卷方略

左歸飲去茯苓加花粉歸地方

熟地﹝八錢﹞枸杞﹝六錢﹞山藥﹝四錢﹞萸肉﹝四錢﹞甘艸﹝二錢﹞當歸﹝三錢﹞生地﹝三錢﹞花粉﹝一錢火不甚者去之﹞

按﹕上方主治腎水漧枯﹐虛火上蒸﹐脾胃陰土受虧﹐以致飲食不進﹐大便燥結﹐甚至三陽癃閉﹐將成噎隔﹐及早服此﹐無不愈也。傷寒舌黑唇焦﹐大渴引飲﹐此必服發散寒涼﹑攻伐之藥過多也。原方加歸﹑芍救之﹐燥癥更妙。

凡舌見黃色而漧燥﹐屬脾臟血虛﹐火盛者歸脾湯去木香﹐加白芍﹑丹皮﹑山梔主之。

下卷方略

歸脾湯去木香加丹皮山梔方

棗仁﹝一錢炒研﹞茯神﹝一錢去木﹞遠志﹝一錢去心﹞歸身﹝一錢﹞人參﹝一錢半﹞炙﹝三錢無參倍之﹞白術﹝二錢半米泔淨蒸﹞尢圓﹝七枚去殼﹞甘艸﹝一錢炙﹞白芍﹝二錢﹞丹皮﹝錢半﹞山梔﹝錢半炒黑﹞

煨姜﹝一錢﹞大棗﹝三枚﹞

按﹕上方主治思慮傷心脾﹐鬱怒傷肝﹐以致三經血少而燥。漸至心口有塊如拳﹐或左肋下有塊如手掌﹐或右肋下有塊如鐮刀﹐且時作痛﹐及健忘怔忡﹑驚悸不寐等癥。內經所謂「二陽之病發心脾」。在男子則隱曲不利﹐在女子則月事不來﹐其傳爲風消﹐其傳爲息賁者不治﹐正此癥也。

凡舌見黃色而滑潤﹐屬胃气虛弱者﹐七味白術散加半夏主之。

下卷方略

七味白術散加半夏方

漧葛﹝二錢﹞木香﹝五分﹞藿香﹝一錢﹞人參﹝錢半﹞白術﹝二錢半﹞茯苓﹝錢半﹞甘艸﹝一錢炙﹞半夏﹝一錢半﹞大棗﹝三枚﹞煨姜﹝一錢﹞

按﹕上方主治脾虛﹐肌熱泄瀉﹐虛熱作渴。如去漧葛﹑木香﹑藿香﹐加陳皮﹐則治脾胃气虛﹐飲食不進﹐致成痰癖﹐不能咳唾。或胃气虛寒﹐動成嘔惡。凡虛及諸病後﹐皆可以此調之。

凡舌見黃色而滑潤﹐屬脾气虧損者﹐五味異功散加白芍主之。

下卷方略

五味異功散加白芍方

陳皮﹝一錢﹞人參﹝一錢﹞白術﹝二錢半﹞茯苓﹝一錢﹞炙艸﹝一錢﹞

白術﹝一錢酒炒﹞煨姜﹝一錢﹞大棗﹝三枚去核﹞

按﹕上方主治脾胃不和﹐飲食不進﹐泄利虛飽。

凡舌見黃色漧燥﹐而形質反見胖嫩者﹐脾胃气血兩虛也﹐參八珍湯主之。

下卷方略

參八珍湯方

人參﹝錢半﹞茯苓﹝錢半﹞炙艸﹝錢半﹞白術﹝二錢半米泔洗蒸土炒﹞川芎﹝一錢﹞當歸﹝三錢﹞白芍﹝二錢酒炒﹞熟地﹝四錢﹞煨姜﹝錢半﹞大棗﹝五枚﹞

按﹕上方主治心脾肺胃气血俱虛﹐以致惡寒發熱﹐嘈雜健忘﹐怔忡不寐﹐懈怠不臥﹐四肢酸倦等癥。

凡舌見黃色滑潤﹐而形質又兼胖嫩者﹐脾胃中气虛寒也﹐姜桂養榮湯主之。

下卷方略

姜桂養榮湯方

白芍﹝三錢酒炒﹞遠志﹝一錢去心﹞當歸﹝二錢酒洗﹞五味﹝錢半﹞熟地﹝四錢﹞肉桂﹝一錢﹞白術﹝三錢﹞陳皮﹝錢半﹞人參﹝多少隨宜﹞黃﹝五錢蜜炙﹞茯苓﹝錢半﹞炙艸﹝錢半﹞炮姜﹝錢半﹞大棗﹝五枚﹞

按﹕上方主治﹐已悉肝膽病本方條下。凡舌見紅色而堅斂蒼老者﹐心與小腸邪气盛也﹐瀉心湯主之。

下卷方略

瀉心湯方

川連﹝一錢﹞黃芩﹝一錢﹞生地﹝三錢﹞山梔﹝錢半﹞丹皮﹝錢半﹞木通﹝一錢﹞甘艸﹝一錢﹞

按﹕上方主治心火熾炎﹐口苦舌瘡﹐小腸鬱結﹐不能通利等癥。

凡舌見赤色而浮胖嬌嫩者﹐心與小腸精气虛也﹐養心湯主之。

下卷方略

養心湯方

茯神﹝二錢﹞遠志﹝五分﹞棗仁﹝五分炒研﹞柏子仁﹝五分去油﹞五味﹝五分﹞

人參﹝五分﹞黃﹝二錢炙﹞當歸﹝二錢﹞川芎﹝二錢﹞半夏﹝二錢﹞肉桂﹝五分﹞甘艸﹝五分﹞

按﹕上方主治心虛血少﹐神气不寧﹐怔忡驚悸等癥。

凡舌見赤色漧燥而屬小腸陰虛火旺者﹐滋水淸肝飲去柴胡﹐加生地﹑木通主之。

下卷方略

滋水淸肝飲去柴胡加生地木通方

熟地﹝四兩﹞山藥﹝二錢﹞萸肉﹝二錢﹞丹皮﹝錢半﹞

茯苓﹝錢半﹞澤瀉﹝錢半﹞棗仁﹝一錢﹞白芍﹝二錢﹞山梔﹝錢半﹞當歸﹝二錢﹞生地﹝三錢﹞

木通﹝錢半﹞

按﹕上原方主治腎水不足﹐肝火上炎﹐以致吞酸吐酸﹐脇痛頭眩﹐口苦咽漧﹐大便艱澀﹐小水短赤等癥。蓋取地黃丸之探原而不隔於中﹔取生地黃湯之降火而不犯於下﹐眞從來所未及也。

凡舌見赤色而漧燥﹐屬心臟血虛火盛者﹐濟生歸脾湯去木香﹐加丹皮﹑麥冬主之。

下卷方略

濟生歸脾湯去木香加丹皮麥冬方

茯神﹝一錢﹞遠志﹝一錢﹞棗仁﹝一錢﹞當歸﹝錢半﹞煨姜﹝一錢﹞人參﹝一錢﹞黃﹝二錢半﹞冬術﹝錢半﹞龍圓﹝五枚去殼﹞丹皮﹝錢半﹞麥冬﹝一錢﹞

甘艸﹝一錢﹞大棗﹝五个﹞

按﹕上原方主治心衰火盛﹐不能生土﹐以致土困金敗﹐外兼咳嗽吐痰﹐寒熱往來﹐盜汗等癥﹐悉以此方治之。凡見脾胃衰弱﹐飲食少思﹐大便泄瀉﹐總屬心气不旺所致﹐此補本法也。凡各種虛癥﹐補中益气湯所不效者﹐投以此方﹐加五味﹑白芍以斂其心气﹐奏效更神也。又按補中陽藥也﹐歸脾陰藥也。凡因饑飽勞役﹐傷其脾而气虛者﹐宜用補中﹐補中者﹐補中以益其气也﹔因思慮鬱結﹐傷其脾而血虛者﹐宜用歸脾﹐歸脾者﹐噓血以歸於脾也。至於心力俱勞﹐而气血俱傷者﹐則補中歸脾﹐單服固非對癥﹐合用又不成方﹐惟有養榮一方﹐可合補中歸脾兩癥而統治之﹐不致拈一放一耳。

凡舌見赤色而滑潤﹐屬小腸陽气虛墜者﹐補中益气湯加山梔﹑川烏主之。

下卷方略

補中益气湯加山梔川烏方

升麻﹝五分﹞柴胡﹝五分﹞當歸﹝二錢﹞陳皮﹝一錢﹞人參﹝一錢﹞白術﹝錢半﹞炙艸﹝一錢﹞黃﹝二錢半炙﹞山梔﹝一錢﹞川烏﹝一錢﹞煨姜﹝一錢﹞大棗﹝三枚﹞

按﹕上原方主治凡六經內傷外感。

內傷外感者﹐言由內傷以致外感也。蓋以邪之所湊﹐其气必虛﹐東垣故立此方以補傷寒書之所未及﹐非補虛方也。今感癥家多不敢用﹐而以爲調理補虛服食之藥則謬矣。調理補虛及通其意而轉用者耳。

及暑月勞倦發熱﹐暑則气耗﹐勞則气傷。發熱而在於暑月﹐且因勞倦﹐自非甘溫不能。彼肆用藿香﹑滑石等﹐爲暑月發熱必需之劑﹐只在不明此義耳。

或汗出不止﹐衛外之陽虛﹐則腠理不固矣。

俱用本方加白芍一錢﹝須再加五味﹐乃合肺主皮毛之義﹞。

痢疾腹痛已除﹐瀉猶未已﹐是胃气下陷也。必尙兼後重﹐第圊後隨減耳﹐加酒炒白芍三錢。

瘧疾發久﹐形體羸﹐無論六經﹐皆當加半夏一錢﹝合六君也﹞。

卽有外感﹐不過加黃芩一錢﹝則合小柴胡矣﹞。

凡婦女胎前气虛﹐以致胎動不安﹐小產崩漏﹐皆因气虛不能升舉故也。

或產後血虛發熱。凡血虛發熱者﹐其舌必幹﹔气虛發熱者﹐其舌必滑。然旣在產後﹐則不但血虛﹐卽其气未有不虛者。蓋當其臨盆之際﹐爲產婦者﹐若非全副精神﹑渾身力气﹐努力責以推送之﹐則胞胎如何下地﹖迨至胞胎下地﹐則所去之血固多﹐之後能不傷其气乎﹖況血虛則气無所附﹐寧不與之俱虛乎﹖玆以產後發熱﹐專責血虛﹐殊有漏義。而癥乃列於本方之下是知有形之血不能速生﹐無形之气所當急固。陽旺陰生﹐其意固自包舉也。第不明言其意﹐則產後之血虛﹐人習聞之﹔而產後之气虛﹐人皆忽之﹐故特表而出之。

俱加酒炒白芍二錢﹝气味酸寒﹐恐伐生气﹐故用酒炒﹞。

此方凡屬中宮虛損﹐病後調攝﹐無不相宜。倪氏曰「七情內傷﹐脾胃先病﹐治先補土﹐此方主之」。

然內傷脾胃﹐須有分別。如饑飽勞役﹐飲食生冷﹐內傷脾胃而病者﹐自當主以此方。若由思慮鬱怒﹐七情內傷﹐而脾胃先病者﹐則於本方尙隔一膜﹐不若歸脾爲的當也。

凡舌見赤色而滑潤﹐屬心臟陽虛气弱者﹐濟生歸脾湯加丹皮﹑肉桂主之。

下卷方略

噓血歸脾湯加丹皮肉桂方

茯神﹝一錢﹞遠志﹝一錢去心﹞棗仁﹝一錢炒研﹞當歸﹝錢半﹞

人參﹝錢半﹞黃﹝三錢炙﹞白術﹝二錢土炒﹞木香﹝五分﹞炙艸﹝一錢﹞丹皮﹝一錢﹞肉桂﹝五分﹞龍圓﹝五枚去殼﹞大棗﹝三枚﹞煨姜﹝一錢﹞

按﹕上原方主治﹐已見本髒血虛條下。

凡舌見赤色漧燥﹐而形質反見胖嫩者﹐心與小腸气血兩虛也﹐棗仁養榮湯主之。

下卷方略

棗仁養榮湯方

棗仁﹝一錢炒研﹞遠志﹝一錢去心﹞白芍﹝錢半酒炒﹞歸身﹝一錢﹞五味﹝八分﹞熟地﹝二錢﹞肉桂﹝五分﹞陳皮﹝八分﹞白術﹝錢半土炒﹞人參﹝錢半﹞黃﹝三錢炙﹞

茯神﹝一錢﹞炙艸﹝一錢﹞煨姜﹝一錢﹞紅棗﹝三枚﹞

按﹕上方主治詳前本方。

凡舌見赤色滑潤﹐而形質反見胖嫩者﹐心與小腸火气大虧也﹐附子養榮湯主之。

下卷方略

附子養榮湯方

附子﹝一錢制﹞白芍﹝錢半﹞遠志﹝五分去心﹞歸身﹝一錢﹞五味﹝八分﹞

熟地﹝二錢﹞肉桂﹝五分﹞陳皮﹝八分﹞人參﹝錢半﹞黃﹝三錢炙﹞白術﹝二錢半土炒﹞茯神﹝一錢﹞甘艸﹝一錢炙﹞煨姜﹝一錢﹞紅棗﹝三枚﹞

按﹕上方主治﹐並詳各臟腑病所列本方下﹐而其分兩﹐則獨輕於各臟腑﹐而只與肺同者﹐蓋心肺位近﹐宜制小其服﹐肝腎位遠﹐宜制大其服也。

凡舌見白色而堅斂蒼老者﹐肺與大腸邪气盛也﹐瀉白散主之。

下卷方略

瀉白散方

桑白皮﹝二錢蜜炙﹞地骨皮﹝二錢﹞甘艸﹝一錢﹞

按﹕上方主治﹐凡屬肺熱咳嗽﹐皆當加減用之。嗽加桔梗﹑百合﹐痰加貝母﹐如面赤咳嗽屬心火刑金者﹐加人參﹑茯苓﹑靑皮﹑陳皮﹑五味﹑麥冬﹑知母﹐爲人參平肺散﹐以瀉金中之賊邪。如咳嗽而鼻塞身重者﹐風寒傷肺也﹐參蘇飲或金沸艸散以散之。

凡舌見白色而浮胖嬌嫩者﹐肺與大腸精气虛也﹐補肺湯主之。

下卷方略

補肺湯方

人參﹝一錢﹞黃﹝一錢炙﹞五味﹝一錢﹞熟地﹝二錢﹞

紫菀﹝一錢﹞桑皮﹝一錢蜜炙﹞水煎入蜜少許和服。

按﹕上方主治肺金气虛﹐不能生水﹐以致水不制火﹐虛陽上炎而生咳嗽等癥。

凡舌見白色而漧燥﹐屬大腸血虛火盛者﹐潤腸滋水飲加生地﹑當歸主之。

下卷方略

潤腸滋水飲加生地當歸方

熟地﹝四錢或八錢﹞山藥﹝二錢﹞萸肉﹝二錢﹞枸杞﹝四錢﹞

歸身﹝三錢﹞生地﹝三錢﹞蓯蓉﹝三錢酒洗﹞甘艸﹝一錢﹞

按﹕上方主治大腸無血﹑大便燥結﹐其應甚捷。

凡舌見白色而漧燥﹐屬肺臟火旺者﹐生金滋水飲加柴胡﹑黃芩主之。

下卷方略

生金滋水飲加柴芩方

熟地﹝四錢﹞白芍﹝二錢﹞當歸﹝二錢﹞丹皮﹝錢半﹞麥冬﹝錢半糯米拌炒﹞人參﹝一錢半﹞白術﹝二錢半土炒﹞甘艸﹝一錢炙﹞柴胡﹝一錢﹞黃芩﹝一錢﹞

按﹕上原方主治﹐凡傷寒熱退後﹐有難補之陰﹐有易動之陽﹐皆當養之。此以其見癥﹐或汗後煩燥未除﹐口漧微熱﹐大便艱澀﹐小水短赤卽是。又有一種少陽陽明癥﹐手足腫痛﹐系火燥生風﹐風淫末疾﹐不必俟其汗後﹐當卽以本方加柴﹑芩與之﹐無不效也。

凡舌見白色而滑潤﹐屬大腸陽虛气湯者﹐補中益气湯送固腸散主之﹐補中益气湯見前。

下卷方略

固腸散方

陳米﹝二兩炒熟﹞木香﹝一錢﹞肉果﹝二錢生用﹞粟殼﹝二錢密炙﹞漧薑﹝二錢半炒﹞炙艸﹝一錢半﹞

按﹕上方主治脾胃虛弱﹐內寒注泄﹐水谷不分﹐下痢膿血﹐赤少白多﹐脹滿腹痛連心﹐食少力乏等癥。

炒磨爲末﹐每服二三錢﹐煎補中送下﹐切忌酒肉魚鮏油面生冷。

凡舌見白色而滑潤﹐屬肺陽虛气弱者﹐補中益气合參附湯主之。

下卷方略

補中益气合參附湯方

升麻﹝五分﹞柴胡﹝五分酒炒﹞人參﹝錢半﹞黃﹝三錢炙﹞白術﹝二錢半土炒﹞歸身﹝錢半﹞陳皮﹝一錢﹞甘艸﹝一錢炙﹞附子﹝錢半制﹞煨姜﹝一錢﹞大棗﹝三枚﹞

按﹕上方主治肺脾气虛下陷而土冷金寒者﹐其原治見前本方。

凡舌見白色漧燥﹐而形色反見胖嫩者﹐肺與大腸气血兩虛也﹐十全大補湯去肉桂﹑加炮姜主之。

下卷方略

十全大補湯去肉桂加炮姜方

川芎﹝一錢﹞歸身﹝二錢﹞白芍﹝三錢酒炒﹞熟地﹝四錢﹞

人參﹝錢半﹞黃﹝三錢炙﹞白術﹝二錢半土炒﹞茯苓﹝錢半﹞炮姜﹝一錢﹞炙艸﹝錢半﹞大棗﹝三枚﹞

按﹕上方主治﹐已見前參八珍湯條下。凡舌見白色滑潤﹐而形色又兼胖嫩者﹐肺與大腸精气虛寒也﹐參附養榮湯去茯苓﹑加炮姜主之。

下卷方略

參附養榮湯去茯苓加炮姜方

白芍﹝錢半酒炒﹞遠志﹝五分去心﹞歸身﹝一錢酒洗﹞五味﹝八分﹞熟地﹝二錢﹞肉桂﹝五分﹞陳皮﹝八分﹞人參﹝一錢﹞白術﹝一錢﹞炙艸﹝一錢﹞炮姜﹝一錢﹞大棗﹝三枚﹞

按﹕上方主治﹐並詳各臟腑病所列本方下。

凡舌見黑色而堅斂蒼老者﹐腎與膀胱邪气盛也﹐淸肝飲主之。

下卷方略

淸肝飲方

熟地﹝八錢﹞山藥﹝二錢﹞萸肉﹝二錢﹞丹皮﹝錢半﹞茯苓﹝錢半﹞澤瀉﹝錢半﹞柴胡﹝一錢﹞棗仁﹝一錢﹞歸身﹝錢半﹞白芍﹝錢半﹞甘艸﹝一錢﹞

按﹕上方主治﹐見前心與小腸病所列滋水淸肝飲方下。

凡舌見黑色而浮胖嬌嫩者﹐腎與膀胱精气虛也﹐補元煎主之。

下卷方略

補元煎方

熟地﹝六錢﹞枸杞﹝四錢﹞山藥﹝二錢﹞萸肉﹝二錢﹞杜仲﹝二錢﹞人參﹝二錢﹞甘艸﹝二錢﹞

按﹕上方主治﹐男婦气血俱虛﹐精神失守﹐危劇等癥。虛甚倍加﹑術﹐寒者重加姜﹑附。

凡舌見黑色而漧燥﹐屬膀胱陰虛火盛者﹐六味飲合滋腎丸主之。

下卷方略

六味飲合滋腎丸方

熟地﹝四錢﹞山藥﹝二錢﹞萸肉﹝二錢﹞茯苓﹝錢半﹞澤瀉﹝錢半﹞

丹皮﹝錢半﹞黃柏﹝二錢﹞知母﹝二錢﹞肉桂﹝五分﹞

按﹕上方主治﹐凡小便不利﹐而莖中痛連小腹者﹐系火逼膀胱所致也。痛止便利﹐卽止勿服。

凡舌見黑色而漧燥﹐屬腎陰虛火旺者﹐六味飲合生脈散主之。

下卷方略

六味飲合生脈散方

熟地﹝四錢﹞山藥﹝二錢﹞萸肉﹝二錢﹞丹皮﹝錢半﹞茯苓﹝錢半﹞

澤瀉﹝錢半﹞五味﹝錢半﹞人參﹝錢半﹞麥冬﹝錢半﹞

按﹕上原方主治﹐腎水不足﹐虛火上升﹐變爲朝熱咳嗽﹐消渴虛勞﹐及水沸爲痰等癥。易曰「雨以潤之」。

此方是也。

凡舌見黑色而滑潤﹐屬膀胱陰盛火衰者﹐金匱腎气丸主之。

下卷方略

金匱腎气丸方

牛膝﹝一兩﹞車前子﹝一兩﹞附子﹝五錢﹞肉桂﹝一兩﹞熟地﹝九兩酒拌﹞

山藥﹝一兩﹞萸肉﹝一兩﹞茯苓﹝三兩﹞澤瀉﹝一兩﹞丹皮﹝一兩﹞煉蜜爲丸按﹕本方主治脾腎虛寒﹐腰重腳腫﹐濕飲畱積﹐小便不利﹝此則莖中痛而不連少腹者﹐乃寒逼膀胱而气不能化也﹞﹔或肚腹腫脹﹐四肢浮腫﹐气喘痰盛﹔或已成水癥﹐其效如神。

凡舌見黑色而滑潤﹐屬右腎陽虛火虧者﹐八味地黃丸主之。

下卷方略

八味地黃丸方

附子﹝一兩﹞肉桂﹝一兩﹞熟地﹝八兩﹞山藥﹝四兩﹞萸肉﹝四兩﹞丹皮﹝三兩﹞茯苓﹝三兩﹞澤瀉﹝三兩﹞

按﹕上方主治命門火衰﹐元陽虛憊﹐變爲泄瀉﹐腹脹陽痿﹐精寒不育﹐兩膝疼﹐腰軟無力﹐兩目昏花﹐不能遠視﹐悉以此方治之。易曰「日以之。」此方是也。

凡舌見黑色漧燥﹐而形色反見胖嫩者﹐腎與膀胱陰陽俱虛也﹐枸杞養榮湯主之。繼用十補丸。

下卷方略

枸杞養榮湯方

枸杞﹝四錢﹞遠志﹝一錢﹞歸身﹝二錢﹞五味﹝錢半﹞白芍﹝三錢﹞

熟地﹝六錢﹞人參﹝錢半﹞白術﹝三錢﹞炙艸﹝錢半﹞茯苓﹝錢半﹞肉桂﹝五分﹞陳皮﹝錢半﹞

炙﹝三錢無參倍用﹞煨姜﹝錢半﹞大棗﹝五枚﹞

下卷方略

十補丸方

熟地﹝八兩﹞山藥﹝四兩﹞萸肉﹝四兩﹞丹皮﹝三兩﹞茯苓﹝三兩﹞澤瀉﹝三兩﹞附子﹝一兩制﹞肉桂﹝一兩﹞鹿茸﹝二兩無則鹿膠代之﹞五味﹝一兩﹞蜜丸按﹕上方主治﹐腎臟虛冷﹐面黑足寒﹐耳聾膝軟﹐小便不利等癥。

凡舌見黑色滑潤﹐而形色又兼胖嫩者﹐腎與膀胱元气大憊也﹐附子養榮湯主之。繼用右歸丸。

下卷方略

附子養榮湯方

附子﹝錢半﹞遠志﹝一錢﹞白芍﹝三錢酒炒﹞歸身﹝二錢﹞五味﹝錢半﹞

熟地﹝六錢﹞肉桂﹝五分﹞茯苓﹝錢半﹞人參﹝錢半或二三錢﹞炙﹝五錢無參倍用﹞白術﹝三錢﹞

陳皮﹝錢半﹞炙艸﹝錢半﹞煨姜﹝二錢﹞大棗﹝五枚﹞

上將熟地棗肉搗爛﹐其餘炒磨爲末﹐加蜜爲丸﹐卽予家所制萬應一粒丹者是也。凡中風傷寒﹐痘疹胎產﹐及血癥喉痺等癥﹐勢在危急﹐刻不可緩者﹐每用一粒﹐滚湯研化﹐不時灌服﹐其勢自定。繼予兩粒三粒﹐其病自退。如調治久病﹐則作細丸﹐每服五錢﹐早晚兩時﹐空心米飲送下。

按﹕上方主治勞役過度﹐饑飽失時﹐思慮太甚﹐鬱結尢多﹐以致脾肺气虛﹐榮血不足﹐畏寒發熱﹐食少無味﹐四肢無力﹐懶動怠惰﹐嗜臥身倦﹐饑瘦色枯﹐气短驚悸﹐怔忡健忘少寐﹔或中風卒倒﹐張口直視﹐手撒遺尿﹐或傷寒重劇﹐譫妄昏沈﹐撮空見鬼﹔或身振脈搖﹔或筋惕肉潤﹔或吐血﹑衄血﹑便血不止﹔或自汗﹑盜汗﹑頭汗不收﹔或嘔吐泄瀉﹔或水腫腹脹﹔或眩暈呃逆﹔或痰湧喘急﹔或筋骨疼痛﹔或手足痿痺﹔或心腹腰背肋脇諸痛難當﹔或九竅不利﹔或瘧痢疾疾﹐諸藥不效﹔或脫肛痔漏﹐積久不痊﹔或夜熱咳嗽﹔或夢遺白濁﹔或婦女經閉﹑血淋崩中帶下﹐胎前產後﹔或幼稚急驚慢脾﹐疳積吐瀉﹐麻疹痘瘡﹔或發背癰疽﹐不能起發收功﹔或瘰流注﹐不能消散潰斂﹐種種雜癥。不拘新久﹐但看其面色白痿黃﹐病勢日輕夜重﹐而其舌胖嫩滑潤者﹐勿論其脈癥﹐投以此方﹐無不立應。更有其舌由白而黃﹐由黃而黑﹐甚至焦漧燥裂﹐而其舌頭浮大而胖壯者﹐屬寒涼太過﹐五臟虛冷也﹐亦必此方救之。余家救活各科危癥﹐夙號專門﹐三吳遠近﹐兩浙東西﹐活人無算﹐而起死回生之力﹐此方十居六七。蓋其用之廣而效之神﹐誠有不能殫述者﹐姑陳其略﹐以爲重生者告。

下卷方略

右歸丸方

附子﹝一兩﹞肉桂﹝一兩﹞熟地﹝八兩﹞枸杞﹝四兩﹞山藥﹝四兩﹞萸肉﹝四兩﹞杜仲﹝三兩﹞歸身﹝三兩﹞菟絲﹝三兩﹞鹿膠﹝三兩﹞蜜丸按﹕上方主治﹐凡命門空虛等癥﹐八味丸治之﹐不愈者﹐此方神效。見癥已詳八味丸下。

下卷

驗舌配方結語

方自仲景到今﹐凡充棟矣。而予所經驗者采而輯之﹐不過三十有奇﹐不且嫌其太簡乎﹖不知予於醫也﹐半世功夫﹐搜盡羣書主腦﹐一生閱歷﹐參徧各癥根苗。就標求本﹐據本配方﹐所配止此﹐則其所輯亦惟此耳。然經絡臟腑﹐無病不統於其中﹔通塞正從﹐無法不備於其內。則是方𨿽簡﹐而未始不該也。第天下之理﹐則由一而分爲萬﹐吾輩之學﹐須窮流以溯其源。臨癥者﹐倘因有此而舉目則陰陽虛實﹐了若日星﹔動手則補瀉寒暄﹐應如桴鼓。遂相率而趨於簡易之途﹐而不復於賾處著力﹐繁處營心﹐則辟後學一直捷之徑﹐適貽後學以疏陋之譏﹐亦非是編所以公世之心也。

