難經本義

難經本義卷上

一難論寸口脈與經經脈榮衛度數

二難論尺寸爲脈之大要會

三難論太過不及等反常脈象

四難論脈有陰陽之法

五難論脈有輕重

六難論脈之陰陽虛實

七難論王脈

八難論寸口脈平而死者

九難論別知臟腑之病

十難論一脈十變

十一難論脈不滿五十動而一止

十二難論實實虛虛之誤

十三難論色脈皮膚之相應

十四難論損至脈之病證及其治法

十五難論四時之脈以胃气爲本

十六難論五臟病之內外證

十七難論切脈而知死生存亡

十八難論脈有三部四經與切脈而知積聚

十九難論男女脈之順逆

二十難論脈有伏匿

二十一難論形與脈

二十二難論一脈變爲二病

二十三難論十二經脈長短之度數及其流注

二十四難論手足三陰三陽气絕之候

二十五難論十二經脈之數

二十六難論十五絡脈之數

二十七難論奇經八脈

二十八難論奇經八脈何起何繼

二十九難論奇經八脈之爲病

三十難論榮衛相隨

難經本義卷下

三十一難論三焦之部位與作用

三十二難論心肺獨在鬲上

三十三難論肝肺色象浮沈之理

三十四難論五臟之聲色臭味液與七神

三十五難論諸腑之功能與五臟之相配

三十六難論腎與命門

三十七難論五臟上關九竅與臟腑不和之病機

三十八難論腑何獨有六

三十九難論腑五臟六

四十難論鼻臭耳聞之意

四十一難論肝獨有兩葉

四十二難論腸胃長短與臟腑重量

四十三難論人不食飲七日而死

四十四難論七衝門

四十五難論八會

四十六難論老人臥而不寐與少壯寐而不寤

四十七難論人面獨能耐寒

四十八難論人有三虛三實

四十九難論正經自病與五邪所傷之別

五十難論五邪之別

五十一難論臟腑病証之別

五十二難論臟腑發病根本不等

五十三難論七傳者死與間髒者生

五十四難論髒病難治與腑病易治

五十五難論積聚之別

五十六難論五臟之積

五十七難論五泄

五十八難論傷寒有五

五十九難論狂癲之病

六十難論頭心病之厥痛與眞痛

六十一難論望聞問切與神聖工巧

六十二難論髒井滎有五而腑獨有六

六十三難論五臟六腑皆以井爲始

六十四難論井滎兪經合之陰陽五行屬性

六十五難論所出爲井與所入爲合之義

六十六難論十二經之原

六十七難論募在陰而兪在陽

六十八難論井滎兪經合所主病

六十九難論補母瀉子之治

七十難論四時鍼刺之法

七十一難論鍼刺榮衛之淺深

七十二難論迎隨補瀉之法

七十三難論刺井瀉滎之法

七十四難論四時鍼刺之異

七十五難論肝實肺虛瀉火補水之道

七十六難論補瀉之法與步驟

七十七難論上工中工之治病

七十八難論鍼刺壓按與補瀉之道

七十九難論迎隨補瀉之法

八十難論入鍼出鍼之法

八十一難論實實虛虛之害

難經本義卷上

一難論寸口脈與經脈榮衛度數

一難曰﹕十二經皆有動脈﹐獨取寸口﹐以決五藏六府死生吉凶之法﹐何謂也﹖

然﹕寸口者﹐脈之大會﹐手太陰之脈動也。

人一呼脈行三寸﹐一吸脈行三寸﹐呼吸定息﹐脈行六寸。人一日一夜﹐凡一萬三千五百息﹐脈行五十度﹐周於身。漏水下百刻﹐榮衛行陽二十五度﹐行陰亦二十五度﹐爲一周也。故五十度復會於手太陰寸口者﹐五藏六府之所終始﹐故法取於寸口也。

二難論尺寸爲脈之大要會

二難曰﹕脈有尺寸﹐何謂也﹖然﹕尺寸者﹐脈之大要會也。

從關至尺﹐是尺內﹐陰之所治也。從關至魚際﹐是寸口內﹐陽之所治也。

故分寸爲尺﹐分尺爲寸。

故陰得尺內一寸﹐陽得寸內九分。

尺寸終始一寸九分﹐故曰尺寸也。

三難論太過不及等反常脈象

三難曰﹕脈有太過﹐有不及﹐有陰陽相乘﹐有覆有溢﹐有關有格﹐何謂也﹖

然﹕關之前者﹐陽之動也﹐脈當見九分而浮﹐過者法曰太過﹐減者法曰不及。

遂上魚爲溢﹐爲外關內格﹐此陰乘之脈也。

關以後者﹐陰之動也﹐脈當見一寸而沈﹐過者法曰太過﹐減者法曰不及。

遂入尺爲覆﹐爲內關外格﹐此陽乘之脈也。

故曰覆溢。是其眞藏之脈﹐人不病而死也。

四難論脈有陰陽之法

四難曰﹕脈有陰陽之法﹐何謂也﹖然﹕呼出心與肺﹐吸入腎與肝﹐呼吸之間﹐脾受谷味也﹐其脈在中。

浮者﹐陽也﹔沈者﹐陰也。故曰﹕陰陽也。

心肺俱浮﹐何以別之﹖然﹕浮而大散者﹐心也﹔浮而短濇者﹐肺也。腎肝俱沈﹐何以別之﹖然﹕牢而長者﹐肝也﹔按之濡﹐舉指來實者﹐腎也。脾者中州﹐故其脈在中﹐是陰陽之法也。

脈有一陰一陽﹐一陰二陽﹐一陰三陽﹐有一陽一陰﹐一陽二陰﹐一陽三陰。如此之言﹐寸口有六脈俱動邪﹖然﹕此言者﹐非有六脈俱動也﹐謂浮﹑沈﹑長﹑短﹑滑﹑濇也。浮者﹐陽也。滑者﹐陽也。長者﹐陽也。沈者﹐陰也。短者﹐陰也。濇者﹐陰也。所謂一陰一陽者﹐謂脈來沈而滑也﹔一陰二陽者﹐謂脈來沈滑而長也﹔一陰三陽者﹐謂脈來浮滑而長﹐時一沈也。所謂一陽一陰者﹐謂脈來浮而濇也﹔一陽二陰者﹐謂脈來長而沈濇也﹔一陽三陰者﹐謂脈來沈濇而短﹐時一浮也。各以其經所在﹐名病逆順也。

五難論脈有輕重

五難曰﹕脈有輕重﹐何謂也﹖然﹕初持脈﹐如三菽之重﹐與皮毛相得者﹐肺部也。如六菽之重﹐與血脈相得者﹐心部也。如九菽之重﹐與肌肉相得者﹐脾部也。如十二菽之重﹐與筋平者﹐肝部也。按之至骨﹐舉指來疾者﹐腎部也。故曰輕重也。

六難論脈之陰陽虛實

六難曰﹕脈有陰盛陽虛﹐陽盛陰虛﹐何謂也﹖然﹕浮之損小﹐沈之實大﹐故曰陰盛陽虛。沈之損小﹐浮之實大﹐故曰陽盛陰虛。是陰陽虛實之意也。

七難論王脈

七難曰﹕經言少陽之至﹐乍大乍小﹐乍短乍長。陽明之至﹐浮大而短。太陽之至﹐洪大而長。太陰之至﹐緊大而長。少陰之至﹐緊細而微。厥陰之至﹐沈短而惇。此六者﹐是平脈邪﹖將病脈耶﹖然﹕皆王脈也。

其气以何月各王幾日﹖然﹕冬至之後﹐得甲子少陽王﹐復得甲子陽明王﹐復得甲子太陽王﹐復得甲子太陰王﹐復得甲子少陰王﹐復得甲子厥陰王﹐王各六十日﹐六六三百六十日﹐以成一歲。此三陽三陰之王時日大要也。

八難論寸口脈平而死者

八難曰﹕寸口脈平而死者﹐何謂也﹖然﹕諸十二經脈者﹐皆系於生气之原。所謂生气之原者﹐謂十二經之根本也﹐謂腎間動气也﹐此五藏六府之本﹐十二經脈之根﹐呼吸之門﹐三焦之原﹐一名守邪之神。故气者﹐人之根本也﹐根絕則莖葉枯矣。寸口脈平而死者﹐生气獨絕於內也。

九難論別知臟腑之病

九難曰﹕何以別之藏府之病耶﹖然﹕「數」者府也﹐「遲」者藏也。數則爲熱﹐遲者爲寒。諸陽爲熱﹐諸陰爲寒。故以別知藏府之病也。

十難論一脈十變

十難曰﹕一脈爲十變者﹐何謂也﹖然﹕五邪剛柔相逢之意也。假令心脈急甚者﹐肝邪干心也﹔心脈微急者﹐膽邪干小腸也﹔心脈大甚者﹐心邪自乾心也﹔心脈微大者﹐小腸邪自幹小腸也﹔心脈緩甚者﹐脾邪干心也﹔心脈微緩者﹐胃邪干小腸也﹔心脈濇甚者﹐肺邪干心也﹔心脈微濇者﹐大腸邪干小腸也﹔心脈沈甚者﹐腎邪平心也﹔心脈微沈者﹐膀胱邪干小腸也。五藏各有剛柔邪﹐故令一脈輒變爲十也。

十一難論脈不滿五十動而一止

十一難曰﹕經言「脈不滿五十動而一止﹐一藏無气」者﹐何藏也﹖然﹕人吸者隨陰入﹐呼者因陽出。今吸不能至腎﹐至肝而還﹐故知一藏無气者﹐腎气先盡也。

十二難論實實虛虛之誤

十二難曰﹕經言「五藏脈已絕於內﹐用鍼者反實其外﹔五藏脈已絕於外﹐用鍼者反實其內。」內外之絕﹐何以別之﹖然﹕五藏脈已絕於內者﹐腎肝气已絕於內也﹐而醫反補其心肺﹔五藏脈已絕於外者﹐其心肺脈已絕於外也﹐而醫反補其腎肝。陽絕補陰﹐陰絕補陽﹐是謂實實虛虛。損不足益有餘﹐如此死者﹐醫殺之耳。

十三難論色脈皮膚之相應

十三難曰﹕經言「見其色而不得其脈﹐反得相勝之脈者卽死﹐得相生之脈者﹐病卽自己﹐色之與脈﹐當參相應。」爲之柰何﹖

然﹕五藏有五色﹐皆見於面﹐亦當與寸口尺內相應。假令色靑﹐其脈當弦而急﹔色赤﹐其脈浮大而散﹔色黃﹐其脈中緩而大﹔色白﹐其脈浮濇而短﹔色黑﹐其脈沈濡而滑。此所謂五色之與脈﹐當參相應也。

脈數﹐尺之皮膚亦數﹔脈急﹐尺之皮膚亦急﹔脈緩﹐尺之皮膚亦緩﹔脈濇﹐尺之皮膚亦濇﹔脈滑﹐尺之皮膚亦滑。

五藏各有聲色臭味﹐當與寸口尺內相應﹐其不應者病也。假令色靑﹐其脈浮濇而短﹐若大而緩爲相勝﹔浮大而散﹐若小而滑爲相生也。

經言「知一爲下工﹐知二爲中工﹐知三爲上工。上工者十全九﹐中工者十全七﹐下工者十全六。」此之謂也。

十四難論損至脈之病證及其治法

十四難曰﹕脈有損至﹐何謂也﹖然﹕至之脈﹐一呼再至曰平﹐三至曰離經﹐四至曰奪精﹐五至曰死﹐六至曰命絕﹐此至之脈也。何謂損﹖一呼一至曰離經﹐再呼一至曰奪精﹐三呼一至曰死﹐四呼一至曰命絕﹐此損之脈也。至脈從下上﹐損脈從上下也。

損脈之爲病柰何﹖然﹕一損損於皮毛﹐皮聚而毛落。二損損於血脈﹐血脈虛少﹐不能榮於五藏六府。三損損於肌肉﹐肌肉消瘦﹐飲食不能爲肌膚。四損損於筋﹐筋緩不能自收持。五損損於骨﹐骨痿不能起於牀。反此者﹐至於收病也。從上下者﹐骨痿不能起於牀者死。從下上者﹐皮聚而毛落者死。

治損之法柰何﹖然﹕損其肺者﹐益其气﹔損其心者﹐調其榮衛﹔損其脾者﹐調其飲食﹐適其寒溫﹔損其肝者﹐緩其中﹔損其腎者﹐益其精。此治損之法也。

脈有一呼再至﹐一吸再至﹔有一呼三至﹐一吸三至﹔有一呼四至﹐一吸四至﹔有一呼五至﹐一吸五至﹔有一呼六至﹐一吸六至﹔有一呼一至﹐一吸一至﹔有再呼一至﹐再吸一至﹔再呼吸再至。脈來如此﹐何以別知其病也。

然﹕脈來一呼再至﹐一吸再至﹐不大不小曰平。一呼三至﹐一吸三至﹐爲適得病﹐前大後小﹐卽頭痛目眩﹐前小後大﹐卽胸滿短气。一呼四至﹐一吸四至﹐病欲甚﹐脈洪大者﹐苦煩滿﹐沈細者﹐腹中痛﹐滑者傷熱﹐濇者中霧露。一呼五至﹐一吸五至﹐其人當困﹐沈細夜加﹐浮大晝加﹐不大不小﹐𨿽困可治﹐其有大小者爲難治。一呼六至﹐一吸六至﹐爲死脈也﹐沈細夜死﹐浮大晝死。一呼一至﹐一吸一至﹐名曰損﹐人𨿽能行﹐猶當著牀﹐所以然者﹐血气皆不足故也。再呼一至﹐再吸一至﹐吸呼再至﹐名曰無魂﹐無魂者﹐當死也﹐人𨿽能行﹐名曰行屍。

上部有脈﹐下部無脈﹐其人當吐﹐不吐者死。上部無脈﹐下部有脈﹐𨿽困無能爲害。所以然者﹐譬如人之有尺﹐樹之有根﹐枝葉𨿽枯槁﹐根本將自生。脈有根本﹐人有元气﹐故知不死。

十五難論四時之脈以胃气爲本

十五難曰﹕經言「春脈弦﹐夏脈鉤﹐秋脈毛﹐冬脈石。」是王脈耶﹖將病脈也﹖然﹕弦鉤毛石者﹐四時之脈也。春脈弦者﹐肝東方木也﹐萬物始生﹐未有枝葉﹐故其脈之來﹐濡弱而長﹐故曰弦。夏脈鉤者﹐心南方火也﹐萬物之所茂﹐垂枝布葉﹐皆下曲如鉤﹐故其脈之來疾去遲﹐故曰鉤。秋脈毛者﹐脈西方金也﹐萬物之所終﹐艸木華葉﹐皆秋而落﹐其枝獨在﹐若毫毛也﹐故其脈之來﹐輕虛以浮﹐故曰毛。冬脈石者﹐腎北方水也﹐萬物之所藏也﹐盛冬之時﹐水凝如石﹐故其脈之來﹐沈濡而滑﹐故曰石。此四時之脈也。

如有變柰何﹖

然﹕春脈弦﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。气來厭厭聶聶﹐如循楡葉曰平﹔益實而滑﹐如循長竿曰病﹔急而勁益彊﹐如新張弓弦曰死。春脈微弦曰平﹐弦多胃气少曰病﹐但弦無胃气曰死﹐春以胃气爲本。

夏脈鉤﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。其脈來累累如環﹐如循瑯玕曰平﹔來而益數﹐如雞舉足者曰病﹔前曲後居﹐如操帶鉤曰死。夏脈微鉤曰平﹐鉤多胃气少曰病﹐但鉤無胃气曰死﹐夏以胃气爲本。

秋脈毛﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。其脈來藹藹如車蓋﹐按之益大曰平﹔不上不下﹐如循雞羽曰病﹔按之蕭索﹐如風吹毛曰死。秋脈微毛曰平﹐毛多胃气少曰病﹐但毛無胃气曰死﹐秋以胃气爲本。

冬脈石﹐反者爲病。何謂反﹖然﹕其气來實彊﹐是謂太過﹐病在外﹔气來虛微﹐是謂不及﹐病在內。脈來上大下兌﹐濡滑如雀之啄曰平﹔啄啄連屬﹐其中微曲曰病﹔來解索﹐去如彈石曰死。冬脈微石曰平﹐石多胃气少曰病﹐但石無胃曰死﹐冬以胃气爲本。

胃者水谷之海﹐主稟四時﹐皆以胃气爲本﹐是謂四時之變病﹐死生之要會也。

脾者中州也﹐其平和不可得見﹐衰乃見耳。來如雀之啄﹐如水之下漏﹐是脾衰見也。

十六難論五臟病內外證

十六難曰﹕脈有三部九候﹐有陰陽﹐有輕重﹐有六十首﹐一脈變爲四時。離聖久遠﹐各自是其法﹐何以別之﹖然﹕是其病有內外證。其病爲之柰何﹖

然﹕假令得肝脈﹕其外證﹐善潔﹐面靑﹐善怒。其內證﹐臍左有動气﹐按之牢若痛。其病﹐四肢滿閉﹐淋溲便難﹐轉筋。有是者肝也﹐無是者非也。

假令得心脈﹕其外證﹐面赤﹐口漧﹐喜笑。其內證﹐臍上有動气﹐按之牢若痛。

其病﹐煩心﹐心痛﹐掌中熱而●。有是者心也﹐無是者非也。

假令得脾脈﹕其外證﹐面黃﹐善噫﹐善思﹐善味。其內證﹐當臍有動气﹐按之牢若痛。其病﹐腹脹滿﹐食不消﹐體重節痛﹐怠墮嗜臥﹐四支不收。有是者脾也﹐無是者非也。

假令得肺脈﹕其外證﹐面白﹐善嚏﹐悲愁不樂﹐欲哭。其內證﹐臍右有動气﹐按之牢若痛。其病﹐喘欬﹐灑淅寒熱。有是者肺也﹐無是者非也。

假令得腎脈﹕其外證﹐面黑﹐善恐欠。其內證﹐臍下有動气﹐按之牢若痛。其病﹐逆气﹐小腹急痛﹐泄如下重﹐足脛寒而逆。有是者腎也﹐無是者非也。

十七難論切脈而知死生存亡

十七難曰﹕經言「病或有死﹐或有不治自愈﹐或連年月不已。」其死生存亡﹐可切脈而知之耶﹖然﹕可盡知也。

診病若閉目不欲見人者﹐脈當得肝脈﹐彊急而長﹐而反得肺脈﹐浮短而濇者﹐死也。

病若開目而渴﹐心下牢者﹐脈當得緊實而數﹐反得沈濇而微者﹐死也。

病若吐血﹐復鼽衄血者﹐脈當沈細﹐而反浮大而牢者﹐死也。

病若譫言妄語﹐身當有熱﹐脈當洪大﹐而反手足厥逆﹐脈沈細而微者﹐死也。

病若大腹而泄者﹐脈當微細而濇﹐反緊大而滑者﹐死也。

十八難論脈有三部四經與切脈而知積聚

十八難曰﹕脈有三部﹐部有四經﹐手有太陰陽明﹐足有太陽少陰﹐爲上下部﹐何謂也﹖

然﹕手太陰陽明金也﹐足少陰太陽水也﹐金生水﹐水流下行﹐而不能上﹐故在下部也。足厥陰少陽木也﹐生手太陽少陰火﹐火炎上行﹐而不能下﹐故爲上部。手心主少陽火﹐生足太陰陽明土﹐土主中宮﹐故在中部也。此皆五行子母更相生養者也。

脈有三部九候﹐各何主之﹖然﹕三部者﹐寸關尺也。九候者﹐浮中沈也。上部法天﹐主胸以上至頭之有疾也。中部法人﹐主●以下至臍之有疾也。下部法地﹐主臍以下至足之有疾也。審而刺之者也。

人病有沈滯久積聚﹐可切脈而知之耶﹖

然﹕診在右脇有積气﹐得肺脈結﹐脈結甚則積甚﹐結微則气微。診不得肺脈﹐而右脇有積气者何也﹖然﹕肺脈𨿽不見﹐右手脈當沈伏。其外痼疾同法耶﹖將異也﹖

然﹕結者﹐脈來去時一止﹐無常數﹐名曰結也。伏者﹐脈行筋下也。浮者﹐脈在肉上行也。左右表裏﹐法皆如此。

假令脈結伏者﹐內無積聚﹔脈浮結者﹐外無痼疾﹔有積聚脈不結伏﹐有痼疾脈不浮結﹐爲脈不應病﹐病不應脈﹐是爲死病也。

十九難論男女脈之順逆

十九難曰﹕經言「脈有逆順﹐男女有恆。」而反者﹐何謂也﹖

然﹕男子生於寅﹐寅爲木﹐陽也。女子生於申﹐申爲金﹐陰也。故男脈在關上﹐女脈在關下﹐是以男子尺脈恆弱﹐女子尺脈恆盛﹐是其常也。

反者﹐男得女脈﹐女得男脈也。其爲病何如﹖

然﹕男得女脈爲不足﹐病在內﹐左得之病在左﹐右得之病在右﹐隨脈言之也。女得男脈爲太過﹐病在四肢﹐左得之病在左﹐右得之病在右﹐隨脈言之。此之謂也。

二十難論脈有伏匿

二十難曰﹕經言「脈有伏匿。」伏匿於何藏而言伏匿邪﹖然﹕謂陰陽更相乘﹐更相伏也。脈居陰部而反陽脈見者﹐爲陽乘陰也﹐脈𨿽時沈濇而短﹐此謂陽中伏陰也。脈居陽部而反陰脈見者﹐爲陰乘陽也﹐脈𨿽時浮滑而長﹐此謂陰中伏陽也。

重陽者狂﹐重陰者癲﹐脫陽者見鬼﹐脫陰者目盲。

二十一難論形與脈

二十一難曰﹕經言「人形病脈不病曰生﹐脈病形不病曰死。」何謂也﹖然﹕人形病脈不病﹐非有不病者也﹐謂息數不應脈數也。此大法。

二十二難論一脈變爲二病

二十二難曰﹕經言「脈有是動﹐有所生病。」一脈變爲二病者﹐何也﹖然﹕經言是動者﹐气也﹔所生病者﹐血也。邪在气﹐气爲是動﹔邪在血﹐血爲所生病。气主呴之﹐血主濡之。气畱而不行者﹐爲气先病也﹔血壅而不濡者﹐爲血後病也。故先爲是動﹐後所生也。

二十三難論十二經脈長短之度數及其流注

二十三難曰﹕手足三陰三陽﹐脈之度數﹐可曉以不﹖然﹕手三陽之脈﹐從手至頭﹐長五尺﹐五六合三丈。手三陰之脈﹐從手至胸中﹐長三尺五寸﹐三六一丈八尺﹐五六三尺﹐合二丈一尺。足三陽之脈﹐從足至頭﹐長八尺﹐六八四丈八尺。足三陰之脈﹐從足至胸﹐長六尺五寸﹐六六三丈六尺﹐五六三尺﹐合三丈九尺。人兩足蹻脈﹐從足至目﹐長七尺五寸﹐二七一丈四尺﹐二五一尺﹐合一丈五尺。督脈任脈﹐各長四尺五寸﹐二四八尺﹐二五一尺﹐合九尺﹐凡脈長一十六丈二尺﹐此所謂十二經脈長短之數也。

經脈十二﹐絡脈十五﹐何使何窮也﹖然﹕經脈者﹐行血气﹐通陰陽﹐以榮於身者也。其始從中焦注手太陰陽明﹐陽明注足陽明太陰﹐太陰注手少陰太陽﹐太陽注足太陽少陰﹐少陰注手心主少陽﹐少陽注足少陽厥陰﹐厥陰復還注手太陰。別絡十五﹐皆因其原﹐如環無端﹐轉相灌漑﹐朝於寸口人迎﹐以處百病﹐而決死生也。

經云「明知終始﹐陰陽定矣。」何謂也﹖然﹕終始者﹐脈之紀也。寸口人迎﹐陰陽之气通於朝使﹐如環無端﹐故曰始也。終者﹐三陰三陽之脈絕﹐絕則死﹐死各有形﹐故曰終也。

二十四難論手足三陰三陽气絕之候

二十四難曰﹕手足三陰三陽气已絕﹐何以爲候﹖可知其吉凶不﹖然﹕足少陰气絕﹐卽骨枯。少陰者﹐冬脈也﹐伏行而溫於骨髓﹐故骨髓不溫﹐卽肉不著骨﹐骨肉不相親﹐卽肉濡而卻﹐肉濡而卻﹐故齒長而枯﹐發無潤澤﹐無潤澤者﹐骨先死﹐戊日篤﹐己日死。

足太陰气絕﹐則脈不營其口唇。口唇者﹐肌肉之本也﹐脈不營則肌肉不滑澤﹐肌肉不滑澤則肉滿﹐肉滿則唇反﹐唇反則肉先死﹐甲日篤﹐乙日死。

足厥陰气絕﹐則筋縮引卵與舌捲。厥陰者肝脈也﹐肝者筋之合也﹐筋者聚於陰器而絡於舌本﹐故脈不營則筋縮急﹐筋縮急卽引卵與舌﹐故舌捲卵縮﹐此筋先死﹐庚日篤﹐辛日死。

手太陰气絕﹐卽皮毛焦。太陰者﹐肺也﹐行气溫於皮毛者也。气弗營則皮毛焦﹐皮毛焦則津液去﹐津液去卽皮節傷﹐皮節傷則皮枯毛折﹐毛折者則毛先死﹐丙日篤﹐丁日死。

手少陰气絕﹐則脈不通﹐脈不通則血不流﹐血不流則色澤去﹐故面色黑如黧﹐此血先死﹐壬日篤﹐癸日死。

三陰气俱絕者﹐則目眩轉目瞑﹐目瞑者爲失志﹐失志者則志先死﹐死卽目瞑也。

六陽气俱絕者﹐則陰與陽相離﹐陰陽相離則腠理泄﹐絕汗乃出﹐大如貫珠﹐轉出不流﹐卽气先死﹐旦占夕死﹐夕占旦死。

二十五難論十二經脈之數

二十五難曰﹕有十二經﹐五藏六府十一耳﹐其一經者﹐何等經也﹖然﹕一經者﹐手少陰與心主別脈也﹐心主與三焦爲表裏﹐俱有名而無形﹐故言經有十二也。

二十六難論十五絡脈之數

二十六難曰﹕經有十二﹐絡有十五﹐餘三絡者﹐是何等絡也﹖然﹕有陽絡﹐有陰絡﹐有脾之大絡。陰絡者﹐陽蹻之絡也﹔陰絡者﹐陰蹻之絡也﹔故絡有十五焉。

二十七難論奇經八脈

二十七難曰﹕脈有奇經八脈者﹐不拘於十二經﹐何也﹖然﹕有陽維﹐有陰維﹐有陽蹻﹐有陰蹻﹐有衝﹐有督﹐有任﹐有帶之脈﹐凡此八脈者﹐皆不拘於經﹐故曰奇經八脈也。

經有十二﹐絡有十五﹐凡二十七气﹐相隨上下﹐何獨不拘於經也﹖然﹕聖人圖設溝渠﹐通利水道﹐以備不然﹐天雨降下﹐溝渠溢滿﹐當此之時﹐雱霈妄作﹐聖人不能復圖也。此絡脈滿溢﹐諸經不能復拘也。

二十八難論奇經八脈何起何繼

二十八難曰﹕其奇經八脈者﹐旣不拘於十二經﹐皆何起何繼也﹖然﹕督脈者﹐起於下極之兪﹐並於脊裏﹐上至風府﹐入屬於腦。

任脈者﹐起於中極之下﹐以上毛際﹐循腹裏﹐上關元﹐至喉咽。

衝脈者﹐起於气沖﹐並足陽明之經﹐夾臍上行﹐至胸中而散也。

帶脈者﹐起於季脇﹐回身一周。

陽蹻脈者﹐起於跟中﹐循外踝上行﹐入風池。

陰蹻脈者﹐亦起於跟中﹐循內踝上行﹐至咽喉﹐交貫衝脈。

陽維陰維者﹐維絡於身﹐溢畜不能環流灌漑諸經者也﹐故陽經起於諸陽會也﹐陰維起於諸陰交也。

比於聖人圖設溝渠﹐溝渠滿溢﹐流於深湖﹐故聖人不能拘通也。而入脈隆盛﹐入於八脈而不環周﹐故十二經亦不能拘之﹐其受邪气﹐畜則腫熱﹐砭射之也。

二十九難論奇經八脈之爲病

二十九難曰﹕奇經之爲病何如﹖然﹕陽維維於陽﹐陰維維於陰﹐陰陽不能自相維﹐則悵然失志﹐溶溶不能自收持。陽維爲病﹐苦寒熱。陰維爲病﹐苦心痛。陰蹻爲病﹐陽緩而陰急。陽蹻爲病﹐陰緩而陽急。衝之爲病﹐逆气而裏急。督之爲病﹐脊彊而厥。任之爲病﹐其內苦結﹐男子爲七疝﹐女子爲瘕聚。帶之爲病﹐腹滿﹐腰溶溶﹐若坐水中。此奇經八脈之爲病也。

三十難論榮衛相隨

三十難曰﹕榮气之行﹐常與衛气相隨不﹖然﹕經言「人受气於谷﹐谷入於胃﹐乃傳與五藏六府。五藏六府皆受於气﹐其淸者爲榮﹐濁者爲衛﹐榮行脈中﹐衛行脈外﹐營周不息﹐五十而復大會。陰陽相貫﹐如環之無端。」故知榮衛相隨也。

難經本義卷下

三十一難論三焦之部位與作用

三十一難曰﹕三焦者﹐何稟﹖何生﹖何始﹖何終﹖其治常在何許﹖可曉以不﹖然﹕三焦者﹐水谷之道路﹐气之所終始也。上焦者﹐在心下下鬲﹐在胃上口﹐主內而不出﹐其治在膻中﹐玉堂下一寸六分﹐直兩乳間陷者是。中焦者﹐在胃中脘﹐不上不下﹐主腐熟水谷﹐其治在臍傍。下焦者﹐當膀胱上口﹐主分別淸濁﹐主出而不內﹐以傳道也﹐其治在臍下一寸。故名曰三焦﹐其府在气街﹝一本作「衝」﹞。

三十二難論心肺獨在鬲上

三十二難曰﹕五藏俱等﹐而心肺獨在鬲上者﹐何也﹖然﹕心者血﹐肺者气﹐血爲榮﹐气爲衛﹐相隨上下﹐謂之榮衛﹐通行經絡﹐營周於外﹐故令心肺在鬲上也。

三十三難論肝肺色象浮沈之理

三十三難曰﹕肝靑象木﹐肺白象金﹐肝得水而沈﹐木得水而浮﹐肺得水而浮﹐金得水而沈﹐其意何也﹖然﹕肝者非爲純木也﹐乙角也﹐庚之柔﹐大言陰與陽﹐小言夫與婦﹐釋其微陽﹐而吸其微陰之气﹐其意樂金﹐又行陰道多﹐故令肝得水而沈也。肺者非爲純金也﹐辛商也﹐丙之柔﹐大言陰與陽﹐小言夫與婦﹐釋其微陰﹐婚而就火﹐其意樂火﹐又行陽道多﹐故令肺得水而浮也。肺熟而復沈﹐肝熟而復浮者﹐何也﹖故知辛當歸庚﹐乙當歸甲也。

三十四難論五臟之聲色臭味液與七神

三十四難曰﹕五藏各有聲色臭味﹐皆可曉知以不﹖然﹕十變言﹕肝色靑﹐其臭臊﹐其味酸﹐其聲呼﹐其液泣。心色赤﹐其臭焦﹐其味苦﹐其聲言﹐其液汁。脾色黃﹐其臭香﹐其味甘﹐其聲歌﹐其液涎。肺色白﹐其臭腥﹐其味辛﹐其聲哭﹐其液涕。腎色黑﹐其臭腐﹐其味鹹﹐其聲呻﹐其液唾。是五藏聲色臭味也。

五藏有七神﹐各何所藏耶﹖然﹕藏者﹐人之神气所捨藏也。故肝藏魂﹐肺藏魄﹐心藏神﹐脾藏意與智﹐腎藏精與志也。

三十五難論諸腑之功能與五臟之相配

三十五難曰﹕五藏各有所﹐府皆相近﹐而心肺獨去大腸小腸遠者﹐何也﹖然﹕經言「心榮肺衛﹐通行陽气﹐故居在上。大腸小腸傳陰气而下﹐故居在下。」所以相去而遠也。

又諸府者﹐皆陽也﹐淸淨之處﹐今大腸小腸﹑胃與膀胱﹐皆受不淨﹐其意何也﹖

然﹕諸府者謂是﹐非也。經言「小腸者﹐受盛之府也﹔大腸者﹐傳寫行道之府也﹔膽者﹐淸淨之府也﹔胃者﹐水谷之府也﹔膀胱者﹐津液之府也。」一府猶無兩名﹐故知非也。小腸者﹐心之府﹔大腸者﹐肺之府﹔膽者﹐肝之府﹔胃者﹐脾之府﹔膀胱者﹐腎之府。小腸謂赤腸﹐大腸謂白腸﹐膽者謂靑腸﹐胃者謂黃腸﹐膀胱者謂黑腸﹐下焦之所治也。

三十六難論腎與命門

三十六難曰﹕藏各有一耳﹐腎獨有兩者﹐何也﹖然﹕腎兩者﹐非皆腎也﹐其左者爲腎﹐右者爲命門。命門者﹐諸神精之所捨﹐原气之所系也﹐男子以藏精﹐女子以系胞﹐故知腎有一也。

三十七難論五臟上關九竅與臟腑不和之病機

三十七難曰﹕五藏之气﹐於何發起﹖通於何許﹖可曉以不﹖然﹕五藏者﹐當上關於九竅也。故肺气通於鼻﹐鼻和則知香臭矣﹔肝气通於目﹐目和則知黑白矣﹔脾气通於口﹐口和則知谷味矣﹔心气通於舌﹐舌和則知五味矣﹔腎气通於耳﹐耳和則知五音矣。

五藏不和﹐則九竅不通﹔六府不和﹐則畱結爲癰。

邪在六府﹐則陽脈不和﹐陽脈不和﹐則气畱之﹐气畱之﹐則陽脈盛矣。邪在五藏﹐則陰脈不和﹐陰脈不和﹐則血畱之﹐血畱之﹐則陰脈盛矣。陰气太盛﹐則陽气不得相營也﹐故曰格。陽气太盛﹐則陰气不得相營也﹐故曰關。陰陽俱盛﹐不得相營也﹐故曰關格﹐關格者﹐不得盡其命而死矣。

經言﹕气獨行於五藏﹐不營於六府者﹐何也﹖然﹕夫气之所行也﹐如水之流﹐不得息也﹐故陰脈營於五藏﹐陽脈營於六府﹐如環無端﹐莫知其紀﹐終而復始﹐其不覆溢。人气內溫於藏府﹐外濡於腠理。

三十八難論腑何獨有六

三十八難曰﹕藏惟有五﹐府獨有六者﹐何也﹖然﹕所以府有六者﹐謂三焦也﹐有原气之別焉﹐主持諸气﹐有名而無形﹐其經屬手少陽﹐此外府也﹐故言府有六焉。

三十九難論腑五臟六

三十九難曰﹕經言「府有五﹐藏有六」者﹐何也﹖然﹕六府者﹐正有五府也。

五藏亦有六藏者﹐謂腎有兩藏也﹐其左爲腎﹐右爲命門。命門者﹐精神之所捨也男子以藏精﹐女子以系胞﹐其气與腎通﹐故言藏有六也。府有五者﹐何也﹖然﹕五藏各一府﹐三焦亦是一府﹐然不屬於五藏﹐故言府有五焉。

四十難論鼻臭耳聞之意

四十難曰﹕經言「肝主色﹐心主臭﹐脾主味﹐肺主聲﹐腎主液。」鼻者肺之候﹐而反知香臭﹔耳者腎之候﹐而反聞聲﹔其意何也﹖然﹕肺者﹐西方金也﹐金生於巳﹐巳者南方火﹐火者心﹐心主臭﹐故令鼻知香臭。腎者﹐北方水也﹐水生於申﹐申者西方金﹐金者肺﹐肺主聲﹐故令耳聞聲。

四十一難論肝獨有兩葉

四十一難曰﹕肝獨有兩葉﹐以何應也﹖然﹕肝者東方木也﹐木者春也﹐萬物始生﹐其尙幼小﹐意無所親﹐去太陰尙近﹐離太陽不遠﹐猶有兩心﹐故有兩葉﹐亦應木葉也。

四十二難論腸胃長短與臟腑重量

四十二難曰﹕人腸胃長短﹐受水谷多少﹐各幾何﹖然﹕胃大一尺五寸﹐徑五寸﹐長二尺六寸﹐橫屈受水谷三斗五升﹐其中常畱谷二斗﹐水一斗五升。小腸大二寸半﹐徑八分分之少半﹐長三丈二尺﹐受谷二斗四升﹐水六升三合合之大半。回腸大四寸﹐徑一寸半﹐長二丈一尺﹐受谷一斗﹐水七升半。廣腸大八寸﹐徑二寸半﹐長二尺八寸﹐受谷九升三合八分合之一。故腸胃凡長五丈八尺四寸﹐合受水谷八斗七升六合八分合之一﹐此腸胃長短受水谷之數也。

肝重二斤四兩﹐左三葉﹐右四葉﹐凡七葉﹐主藏魂。心重十二兩﹐中有七孔三毛﹐盛精汁三合﹐主藏神。脾重二斤三兩﹐扁廣三寸﹐長五寸﹐有散膏半斤﹐主裹血﹐溫五藏﹐主藏意。肺重三斤三兩﹐六葉兩耳﹐凡八葉﹐主藏魄。腎有兩枚﹐重一斤一兩﹐主藏志。膽在肝之短葉間﹐重三兩三銖﹐盛精汁三合。胃重二斤二兩﹐紆曲屈伸﹐長二尺六寸﹐大一尺五寸﹐徑五寸﹐盛谷二斗﹐水一斗五升。小腸重二斤十四兩﹐長三丈二尺﹐廣二寸半﹐徑八分分之少半﹐左回疊積十六曲﹐盛谷二斗四升﹐水六升三合合之太半。大腸重二斤十二兩﹐二丈一尺﹐廣四寸﹐徑一寸﹐當齊右回十六曲﹐盛谷一斗﹐水七升半﹐膀胱重九兩二銖﹐縱廣九寸﹐盛溺九升九合。口廣二寸半﹐唇至齒﹐長九分﹐齒以後至會厭﹐深三寸半﹐大容五合。舌重十兩﹐長七寸﹐廣二寸半。咽門重十二兩﹐廣二寸半﹐至胃長一尺六寸。喉嚨重十二兩﹐廣二寸﹐長一尺二寸﹐九節。肛門重十二兩﹐大八寸﹐徑二寸大半﹐長二尺八寸﹐受谷九升三合八分合之一。

四十三難論人不食飲七日而死

四十三難曰﹕人不飲食﹐七日而死者﹐何也﹖然﹕人胃中當有畱谷二斗﹐水一斗五升﹐故平人日再至圊﹐一行二升半﹐日中五升﹐七日五七三斗五升﹐而水谷盡矣。故平人不食飲七日而死者﹐水谷津液俱盡﹐卽死矣。

四十四難論七衝門

四十四難曰﹕七衝門何在﹖然﹕唇爲飛門﹐齒爲戶門﹐會厭爲吸門﹐胃爲賁門﹐太倉下口爲幽門﹐大腸小腸會爲闌門﹐下極爲魄門﹐故曰七衝門也。

四十五難論八會

四十五難曰﹕經言八會者﹐何也﹖然﹕府會太倉﹐藏會季脇﹐筋會陽陵泉﹐髓會絕骨﹐血會鬲兪﹐骨會大杼﹐脈會太淵﹐气會三焦外一筋直兩乳內也。熱病在內者﹐取其會之气穴也。

四十六難論老人臥而不寐與少壯寐而不寤

四十六難曰﹕老人臥而不寐﹐少壯寐而不寤者﹐何也﹖然﹕經言「少壯者﹐血气盛﹐肌肉滑﹐气道通﹐榮衛之行不失於常﹐故晝日精﹐夜不寤也。老人血气衰﹐肌肉不滑﹐榮衛之道濇﹐故晝日不能精﹐夜不得寐也。」故知老人不得寐也。

四十七難論人面獨能耐寒

四十七難曰﹕人面獨能耐寒者﹐何也﹖然﹕人頭者﹐諸陽之會也﹐諸陰脈皆至頸胸中而還﹐獨諸陽脈皆上至頭耳﹐故令面耐寒也。

四十八難論人有三虛三實

四十八難曰﹕人有三虛三實﹐何謂也﹖然﹕有脈之虛實﹐有病之虛實﹐有診之虛實也。脈之虛實者﹐濡者爲虛﹐堅牢者爲實。病之虛實者﹐出者爲虛﹐入者爲實﹔言者爲虛﹐不言者爲實﹔緩者爲虛﹐急者爲實。診之虛實者﹐濡者爲虛﹐牢者爲實﹔癢者爲虛﹐痛者爲實﹔外痛內快爲外實內虛﹐內痛外快爲內實外虛。故曰虛實也。

四十九難論正經自病與五邪所傷之別

四十九難曰﹕有正經自病﹐有五邪所傷﹐何以別之﹖然﹕憂愁思慮則傷心﹐形寒飲冷則傷肺﹐恚怒气逆上而不下則傷肝﹐飲食勞倦則傷脾﹐久坐濕地﹐彊力入水則傷腎﹐是正經自病也。

何謂五邪﹖然﹕有中風﹐有傷暑﹐有飲食勞倦﹐有傷寒﹐有中濕﹐此之謂五邪。

假令心病﹐何以知中風得之﹖然﹕其色當赤。何以言之﹖肝主色﹐自入爲靑﹐入心爲赤﹐入脾爲黃﹐入肺爲白﹐入腎爲黑﹐肝爲心邪﹐故知當赤色。其病身熱﹐﹐脇下滿痛﹐其脈浮大而弦。

何以知傷暑得之﹖然﹕當惡臭。何以言之﹖心主臭﹐自入爲焦臭﹐入脾爲香臭﹐入肝爲臊臭﹐入腎爲腐臭﹐入肺爲鮏臭﹐故知心病傷暑得之﹐當惡臭。其病身熱而煩﹐心痛﹐其脈浮大而散。

何以知飲食勞倦得之﹖然﹕當喜若味也。虛爲不欲食﹐實爲欲食。何以言之﹖脾主味﹐入肝爲酸﹐入心爲苦﹐入肺爲辛﹐入腎爲酸﹐自入爲甘﹐故知脾邪入心﹐爲喜苦味也。其病身熱﹐而體重嗜臥﹐四肢不收﹐其脈浮大而緩。

何以知傷寒得之﹖然﹕當譫言妄語。何以言之﹖肺主聲﹐入肝爲呼﹐人心爲言﹐入脾爲歌﹐入腎爲呻﹐自入爲哭﹐故知肺邪入心﹐爲譫言妄語也。其病身熱﹐灑灑惡寒﹐甚則喘咳﹐其脈浮大而濇。

何以知中濕得之﹖然﹕當喜汗出不可止。何以言之﹖腎主濕﹐入肝爲泣﹐入心爲汗﹐入脾爲涎﹐入肺爲涕﹐自入爲唾﹐故知腎邪入心﹐爲汗出不可止也。其病身熱而小腹痛﹐足脛寒而逆﹐其脈沈濡而大。此五邪之法也。

五十難論五邪之別

五十難曰﹕病有虛邪﹐有實邪﹐有賊邪﹐有微邪﹐有正邪﹐何以別之﹖然﹕從後來者爲虛邪﹐從前來者爲實邪﹐從所不勝來者爲賊邪﹐從所勝來者爲微邪﹐自病者爲正邪。

何以言之﹖假令心病﹐中風得之爲虛邪﹐傷暑得之爲正邪﹐飲食勞倦得之爲實邪﹐傷寒得之爲微邪﹐中濕得之爲賊邪。

五十一難論臟腑病証之別

五十一難曰﹕病有欲得溫者﹐有欲得寒者﹐有欲得見人者﹐有不欲得見人者﹐而各不同﹐病在何藏府也﹖然﹕病欲得寒﹐而欲見人者﹐病在府也。病欲得溫﹐而不欲見人者﹐病在藏也。何以言之﹖府者﹐陽也﹐陽病欲得寒﹐又欲見人。藏者﹐陰也﹐陰病欲得溫﹐又欲閉戶獨處﹐惡聞人聲。故以別知藏府之病也。

五十二難論臟腑發病根本不等

五十二難曰﹕府藏發病﹐根本等不﹖然﹕不等也。其不等柰何﹖然﹕藏病者﹐止而不移﹐其病不離其處。府病者﹐彷佛賁向﹐上下行流﹐居處無常。故以此知藏府根本不同也。

五十三難論七傳者死與間髒者生

五十三難曰﹕經言「七傳者死﹐間藏者生。」何謂也﹖然﹕七傳者﹐傳其所勝也﹔間藏者﹐傳其子也。何以言之﹖假令心病傳肺﹐肺傳肝﹐肝傳脾﹐脾傳腎﹐腎傳心﹐一藏不再傷﹐故言七傳者死也。

問藏者﹐傳其所生也。假令心病傳脾﹐脾傳肺﹐肺傳腎﹐腎傳肝﹐肝傳心﹐是子母相傳﹐竟而復始﹐如環無端﹐故曰生也。

五十四難論髒病難治與腑病易治

五十四難曰﹕藏病難治﹐府病易治﹐何謂也﹖然﹕藏病所以難治者﹐傳其所勝也。府病易治者﹐傳其子也。與七傳間藏同法也。

五十五難論積聚之別

五十五難曰﹕病有積有聚﹐何以別之﹖然﹕積者﹐陰气也﹐聚者﹐陽气也﹐故陰沈而伏﹐陽浮而動。气之所積名曰積﹐气之所聚名曰聚﹐故積者五藏所生﹐聚者六府所成也。積者﹐陰气也﹐其始發有常處﹐其痛不離其部﹐上下有所終始﹐左右有所窮處。聚者﹐陽气也﹐其始發無根本﹐上下無所畱止﹐其痛無常處﹐謂之聚。故以是別知積聚也。

五十六難論五臟之積

五十六難曰﹕五藏之積﹐各有名乎﹖以何月何日得之﹖然﹕肝之積﹐名曰肥气﹐在左脇下﹐如覆杯﹐有頭足﹐久不愈﹐令人發咳逆﹑●瘧﹐連歲不已﹐以季夏戊己日得之。何以言之﹖肺病傳於肝﹐肝當傳脾﹐脾季夏適王﹐王者不受邪﹐肝復欲還肺﹐肺不肯受﹐故畱結爲積﹐故知肥气以季夏戊己日得之。

心之積﹐名曰伏梁﹐起齊上﹐大如臂﹐上至心下﹐久不愈﹐令人病煩心﹐以秋庚辛日得之。何以言之﹖腎病傳心﹐心當傳肺﹐肺以秋適王﹐王者不受邪﹐心欲復還腎﹐腎不肯受﹐故畱結爲積﹐故知伏梁以秋庚辛日得之。

脾之積﹐名曰痞气﹐在胃脘﹐覆大如盤﹐久不愈﹐令人四肢不收﹐發黃疸﹐飲食不爲肌膚﹐以冬壬癸日得之。何以言之﹖肝病傳脾﹐脾當傳腎﹐腎以冬適王﹐王者不受邪﹐脾復欲還肝﹐肝不肯受﹐故畱結爲積﹐故知痞气以冬壬癸日得之。

肺之積﹐名曰息賁﹐在右脇下﹐覆大如杯﹐久不已﹐令人灑淅寒熱﹐喘欬﹐發肺壅﹐以春甲乙日得之。何以言之﹖心病傳肺﹐肺當傳肝﹐肝以春適王﹐王者不受邪﹐肺復欲還心﹐心不肯受﹐故畱結爲積﹐故知息賁以春甲乙日得之。

腎之積﹐名曰賁豚﹐發於少腹﹐上至心下﹐若豚狀﹐或上或下無時﹐久不已﹐令人喘逆﹐骨痿少气﹐以夏丙丁日得之。何以言之﹖脾病傳腎﹐腎當傳心﹐心以夏適王﹐王者不受邪﹐腎復欲還脾﹐脾不肯受﹐故畱結爲積﹐故知賁豚以夏丙丁日得之。此五積之要法也。

五十七難論五泄

五十七難曰﹕泄凡有幾﹖皆有名不﹖然﹕泄凡有五﹐其名不同﹐有胃泄﹐有脾泄﹐有大腸泄﹐有小腸泄﹐有大瘕泄﹐名曰後重。

胃泄者﹐飲食不化﹐色黃。

脾泄者﹐腹脹滿﹐泄注﹐食卽嘔吐逆

大腸泄者﹐食已窘迫﹐大便色白﹐腸鳴切痛。

小腸泄者﹐溲而便膿血﹐少腹痛。

大瘕泄者﹐裏急後重﹐數至圊而不能便﹐莖中痛。此五泄之要法也。

五十八難論傷寒有五

五十八難曰﹕傷寒有幾﹖其脈有變否﹖然﹕傷寒有五﹐有中風﹐有傷寒﹐有濕溫﹐有熱病﹐有溫病﹐其所苦各不同。

中風之脈﹐陽浮而滑﹐陰濡而弱。濕溫之脈﹐陽浮而弱﹐陰小而急。傷寒之脈﹐陰陽俱盛而緊濇。熱病之脈﹐陰陽俱浮﹐浮之而滑﹐沈之散濇。溫病之脈﹐行在諸經﹐不知何經之動也﹐各隨其經所在而取之。

傷寒有汗出而愈﹐下之而死者﹔有汗出而死﹐下之而愈者﹐何也﹖然﹕陽虛陰盛﹐汗出而愈﹐下之卽死﹔陽盛陰虛﹐汗出而死﹐下之而愈。

寒熱之病﹐候之如何也﹖然﹕皮寒熱者﹐皮不可近席﹐毛髮焦﹐鼻不得汗。肌寒熱者﹐皮膚痛﹐唇舌無汗。骨寒熱者﹐病無所安﹐汗注不休﹐齒本痛。

五十九難論狂癲之病

五十九難曰﹕狂癲之病﹐何以別之﹖然﹕疾之始發﹐少臥而不饑﹐自髙賢也﹐自辧智也﹐自倨貴也﹐妄笑好歌樂﹐妄行不休是也。癲疾始發﹐意不樂﹐僵僕直視。其脈三部陰陽俱盛是也。

六十難論頭心病之厥痛與眞痛

六十難曰﹕頭心之病﹐有厥痛﹐有眞痛﹐何謂也﹖然﹕手三陽之脈﹐受風寒﹐伏畱而不去者﹐則名厥頭痛。

入連在腦者﹐名眞頭痛。

其五藏气相干﹐名厥心痛。

其痛甚﹐但在心﹐手足靑者﹐卽名眞心痛。其眞心痛者﹐旦發夕死﹐夕發旦死。

六十一難論望聞問切與神聖工巧

六十一難曰﹕經言「望而知之謂之神﹐聞而知之謂之聖﹐問而知之謂之工﹐切脈而知之謂之巧。」何謂也﹖然﹕望而知之者﹐望見其五色﹐以知其病。

聞而知之者﹐聞其五音﹐以別其病。

問而知之者﹐問其所欲五味﹐以知其病所起所在也。

切脈而知之者﹐診其寸口﹐視其虛實﹐以知其病﹐病在何髒何腑也。

經言「以外知之曰聖﹐以內知之曰神。」此之謂也。

六十二難論髒井滎有五而腑獨有六

六十二難曰﹕髒井榮有五﹐腑獨有六者﹐何謂也﹖然﹕腑者陽也﹐三焦行於諸陽﹐故置一兪﹐名曰原。腑有六者﹐亦與三焦共一气也。

六十三難論五臟六腑皆以井爲始

六十三難曰﹕十變言「五臟六腑榮合﹐皆以井爲始」者﹐何也﹖然﹕井者﹐東方春也﹐萬物之始生﹐諸蚑行喘息﹐蜎飛蠕動﹐當生之物﹐莫不以春生﹐故歲數始於春﹐日數始於甲﹐故以井爲始也。

六十四難論井滎兪經合之陰陽五行屬性

六十四難曰﹕十變又言「陰井木﹐陽井金﹔陰滎火﹐陽滎水﹔陰兪土﹐陽兪木﹔陰經金﹐陽經火﹔陰合水﹐陽合土。」

陰陽皆不同﹐其意何也﹖然﹕是剛柔之事也。陰井乙木﹐陽井庚金。陽井庚﹐庚者乙之剛也﹔陰井乙﹐乙者庚之柔也。乙爲木﹐故言陰井木也﹔庚爲金﹐故言陽井金也。餘皆仿此。

六十五難論所出爲井與所入爲合之義

六十五難曰﹕經言「所出爲井﹐所入爲合。」其法柰何﹖然﹕所出爲井﹐井者﹐東方春也﹐萬物之始生﹐故言所出爲井也。所入所合﹐合者﹐北方之冬也﹐陽气入藏﹐故言所入爲合也。

六十六難論十二經之原

六十六難曰﹕經言「肺之原出於太淵﹐心之原出於太陵﹐肝之原出於太衝﹐脾之原出於太白﹐腎之原出於太溪﹐少陰之原出於兌骨﹝神門穴也﹞﹐膽之原出於丘墟﹐胃之原出於衝陽﹐三焦之原出於陽池﹐膀胱之原出於京骨﹐大腸之原出於合谷﹐小腸之原出於腕骨。」

十二經皆以兪爲原者﹐何也﹖然﹕五藏兪者﹐三焦之所行﹐气之所畱止也。三焦所行之兪爲原者﹐何也﹖然﹕齊下腎間動气者﹐人之生命也﹐十二經之根本也﹐故名曰原。三焦者﹐原气之別使也﹐主通行三气﹐經歷於五藏六府。原者﹐三焦之尊號也﹐故所止輒爲原﹐五藏六府之有病者﹐皆取其原也。

六十七難論募在陰而兪在陽

六十七難曰﹕五藏募皆在陰﹐而兪在陽者﹐何謂也﹖然﹕陰病行陽﹐陽病行陰﹐故令募在陰﹐兪在陽。

六十八難論井滎兪經合所主病

六十八難曰﹕五藏六府﹐皆有井滎兪經合﹐皆何所主﹖然﹕經言「所出爲井﹐所流爲滎﹐所注爲兪﹐所行爲經﹐所入爲合。」井主心下滿﹐滎主身熱﹐兪主體重節痛﹐經主喘咳寒熱﹐合主逆气而泄。此五藏六府井滎兪經合所主病也。

六十九難論補母瀉子之治

六十九難曰﹕經言「虛者補之﹐實者瀉之﹐不虛不實﹐以經取之。」何謂也﹖然﹕虛者補其母﹐實者瀉其子﹐當先補乏﹐然後瀉之。不虛不實﹐以經取之者﹐是正經自生病﹐不中他邪也﹐當自取其經﹐故言以經取之。

七十難論四時鍼刺之法

七十難曰﹕春夏刺淺﹐秋冬刺深者﹐何謂也﹖然﹕春夏者﹐陽气在上﹐人气亦在上﹐故當淺取之。秋冬者﹐陽气在下﹐人气亦在下﹐故當深取之。春夏各致一陰﹐秋冬各致一陽者﹐何謂也﹖然﹕春夏溫﹐必致一陰者﹐初下鍼﹐沈之至腎肝之部﹐得气引持之陰也。秋冬寒﹐必致一陽者﹐初內鍼﹐淺而浮之至心肺之部﹐得气推內之陽也。是謂春夏必致一陰﹐秋冬必致一陽。

七十一難論鍼刺榮衛之淺深

七十一難曰﹕經言「刺榮無傷衛﹐刺衛無傷榮。」何謂也﹖然﹕鍼陽者﹐臥鍼而刺之﹔刺陰者﹐先以左手攝按所鍼榮兪之處﹐气散乃內鍼。是謂刺榮無傷衛﹐刺衛無傷榮也。

論迎隨補瀉之法

七十二難曰﹕經言「能知迎隨之气﹐可令調之﹐調气之方﹐必在陰陽。」何謂也﹖然﹕所謂迎隨者﹐知榮衛之流行﹐經脈之往來也﹐隨其逆順而取之﹐故曰迎隨。

調气之方﹐必在陰陽者﹐知其內外表裏﹐隨其陰陽而調之﹐故曰調气之方﹐必在陰陽。

七十三難論刺井瀉滎之法

七十三難曰﹕諸井者﹐肌肉淺薄﹐气少不足使也﹐刺之柰何﹖然﹕諸井者﹐木也。滎者﹐火也。火者﹐木之子﹐當刺井者﹐以滎瀉之。故經言「補者不可以爲瀉﹐瀉者不可以爲補。」此之謂也。

七十四難論四時鍼刺之異

七十四難曰﹕經言「春刺井﹐夏刺榮﹐季夏刺兪﹐秋刺經﹐冬刺合」者﹐何謂也﹖然﹕春刺井者﹐邪在肝。夏刺榮者﹐邪在心。季夏刺兪者﹐邪在脾。秋刺經者﹐邪在肺。冬刺合者﹐邪在腎。

其肝心脾肺腎﹐而系於春夏秋冬者﹐何也﹖然﹕五藏一病﹐輒有五色﹐假令肝病﹐色靑者肝也﹐臊臭者肝也﹐喜酸者肝也﹐喜呼者肝也﹐喜泣者肝也﹐其病眾多﹐不可盡言也。四時有數﹐而並系於春夏秋冬者也﹐鍼之要妙﹐在於秋毫者也。七十五難論肝實肺虛瀉火補水之道

七十五難曰﹕經言「東方實﹐西方虛﹐瀉南方﹐補北方。」何謂也﹖然﹕金木水火土﹐當更相平。東方木也﹐西方金也。木欲實﹐金當平之﹔火欲實﹐水當平之﹔土欲實﹐木當平之﹔金欲實﹐火當平之﹔水欲實﹐土當平之。東方肝也﹐則知肝實﹔西方肺也﹐則知肺虛。瀉南方火﹐補北方水。南方火﹐火者﹐木之子也﹔北方水﹐水者﹐木之母也。水勝火﹐子能令母實﹐母能令子虛﹐故瀉火補水﹐欲令金不得平木也。經曰「不能治其虛﹐何問其餘。」此之謂也。

七十六難論補瀉之法與步驟

七十六難曰﹕何謂補瀉﹖當補之時﹐何所取气﹖當瀉之時﹐何所置气﹖然﹕當補之時﹐從衛取气﹔當瀉之時﹐從榮置气。其陽气不足﹐陰气有餘﹐當先補其陽﹐而後瀉其陰﹔陰气不足﹐陽气有餘﹐當先補其陰﹐而後瀉其陽。榮衛通行﹐此其要也。

七十七難論上工中工之治病

七十七難曰﹕經言「上工治未病﹐中工治已病」者﹐何謂也﹖然﹕所謂治未病者﹐見肝之病﹐則知肝當傳之與脾﹐故先實其脾气﹐無令得受肝之邪﹐故曰治未病焉。中工者見肝之病﹐不曉相傳﹐但一心治肝﹐故曰治已病也。

七十八難論鍼刺壓按與補瀉之道

七十八難曰﹕鍼有補瀉﹐何謂也﹖然﹕補瀉之法﹐非必呼吸出內鍼也。知爲鍼者﹐信其左﹔不知爲鍼者﹐信其右。當刺之時﹐先以左手壓按所鍼榮兪之處﹐彈而努之﹐爪而下之﹐其气之來﹐如動脈之狀﹐順鍼而刺之﹐得气因推而內之﹐是謂補﹔動而伸之﹐是謂瀉。不得气﹐乃與男外女內﹔不得气﹐是謂十死不治也。

七十九難論迎隨補瀉之法

七十九難曰﹕經言「迎而奪之﹐安得無虛﹖隨而濟之﹐安得無實﹖虛之與實﹐若得若失﹐實之與虛﹐若有若無。」何謂也﹖

然﹐迎而奪之者﹐寫其子也﹔隨而濟之者﹐補其母也。假令心病﹐寫手心主兪﹐是謂迎而奪之者也﹔補手心主井﹐是謂隨而濟之也。

所謂實之與虛者﹐牢濡之意也。气來實牢者爲得﹐濡虛者爲失﹐故曰若得若失也。

八十難論入鍼出鍼之法

八十難曰﹕經言「有見如入﹐有見如出」者﹐何謂也﹖然﹕所謂有見如入者﹐謂左手見气來至乃內鍼﹐鍼入見气盡乃出鍼﹐是謂有見如入﹐有見如出也。

八十一難論實實虛虛之害

八十一難曰﹕經言「無實實虛虛﹐損不足而益有餘。」是寸口脈耶﹖將病自有虛實耶﹖其損益柰何﹖然﹕是病非謂寸口脈也﹐謂病自有虛實也。假令肝實而肺虛﹐肝者木也﹐肺者金也﹐金木當更相平﹐當知金平木。假令肺實而肝虛﹐微少气﹐用鍼不補其肝﹐而反重實其肺。故曰「實實虛虛﹐損不足而益有餘。」此者中工之所害也。

