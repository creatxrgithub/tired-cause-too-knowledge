

柳洲醫話淸魏之琇

序

魏柳洲先生輯《續名醫類案》六十卷﹐脫稿未久﹐先生尋逝﹐幸已邀錄四庫館書﹐不致散佚。提要病其編次潦艸﹐蓋未經刪定之故也。雄不才﹐僭刪蕪復﹐而卷帙猶繁﹐未能付梓。爰先錄其所附按語爲《柳洲醫話》﹐以示一斑云。

咸豐元年冬十一月後學王士雄書於潛齋

按語八十五條

傷寒邪結陽明﹐發爲狂熱﹐猶是宿食﹐宜吐之。非若燥糞便硬﹐可下而愈也。

雄按﹕凡下之不通而死者﹐多此類也。

傷寒邪熱甚則正餒﹐不可誤認爲虛。

雄按﹕繆仲淳治姚平之案可證。

傷寒初愈﹐臟腑猶多熱毒﹐時師不察﹐驟投參﹑﹑術附溫補﹐其遺患可勝言哉。

雄按﹕《寓意艸》傷寒善後法﹐學人最宜詳玩。

凡診病﹐淺見者反若深慮﹐多令病家無所適從。

雄按﹕此評仲淳治虞吉卿案﹐或疑其虛而用桂﹑附也。今則此輩尢多﹐誤人愈廣。不知療病﹐但欲補虛﹐舉國若狂﹐誰爲喚醒。

龔子才治傷寒譫渴無汗﹐用大梨一枚﹐生薑一小塊﹐同搗取汁﹐入童便一碗﹐重湯煮熟服。制方甚佳﹐愈於甘露﹐且免地黃之膩。

雄按﹕余以梨汁爲天生甘露飲﹐而昔賢已先得我心。若有汗者﹐生薑宜避。

傷寒發散過投﹐气微欲絕﹐𨿽有實證﹐亦宜獨參猛進。貧者以重劑杞﹑地﹐少入漧薑。

雄按﹕熱熾而气液欲脫者﹐漧薑亦忌﹐宜易甘艸。

實邪宜下﹐人便稀識﹐可爲浩嘆。

雄按﹕學識淺者﹐皆爲立齋﹑景嶽諸書所囿也。

傷寒狂躁﹐脈至洪大無倫﹐按之如絲者﹐以全料六味減苓﹑澤﹐加麥冬﹑杞子﹐用大砂罐濃煎與之﹐必數杯而後酣寢汗出以愈。古時此法未聞﹐惟仗人參之力取效。本陰竭之證﹐乃峻補其陽﹐使生陰而愈﹐故用參每多至數斤﹐設在今時﹐非猗頓之家不可爲矣。

雄按﹕陰竭之證﹐今時尢多﹐人參之價﹐近日更昂。惟西洋人參性涼生液﹐最爲可用。

而時師輒以桂﹑附﹑漧薑治陰虛狂躁﹐益非魏君所能逆料矣。

內眞寒而外假熱﹐諸家嘗論之矣。至內眞熱而外假寒﹐論及者罕矣。

景嶽治王生陰虛傷寒燥渴﹐用涼水是矣。而又雜與桂﹑附各數兩﹐治法未能無疵。至舌苔成殼脫落﹐恐桂﹑附使之然也。

雄按﹕今人明知其陰虛﹐而放肆用桂﹑附者﹐皆效景嶽之尢也。

諭氏治傷寒以救陰爲主一語﹐爲治傳經証之祕旨。

躁脈多凶﹐疫病熱郁之極﹐脈亦躁也。

疫證脈雙伏﹐或單伏而四肢厥冷﹐或爪甲靑紫﹐欲戰汗也。宜熟記。

房勞外感﹐卽謂陰證而與熱藥﹐殺人多矣。

虛人肝腎之气上浮﹐宛如痰在膈間﹐須投峻劑養陰。俾龍雷之火﹐下歸元海。

雄按﹕葉香巖云﹐龍雷之起﹐總因陽亢﹐宜滋補眞陰。今人反用熱藥﹐悖矣。詳見《景嶽發揮》﹐醫者不可不讀也。

凡病屍厥﹐呼之不應﹐脈伏者死﹐脈反大者死。

凡卒暴病﹐如中風中气中寒暴厥。俱不得移動喧鬧﹐以斷其气﹐《內經》明言气復返則生。

若不諳而擾亂﹐其气不得復﹐以致夭枉者多矣。蓋暴病多火﹐擾之則正气散而死也。病家醫士﹐皆宜知此。

余常見父母有肝病者﹐其子女亦多有之﹐而稟乎母气者尢多。

木熱則流脂﹐斷無肝火盛而無痰者。

雄按﹕此語未經人道﹐余每以雪羹﹑龍薈治痰﹐殊與魏君暗合。

張子和治新寨馬叟之證﹐本因驚而得﹐尢不能無郁也。蓋驚入心﹐心受之則爲癲癇。今心不受而反傳之肝﹐則爲螈﹐亦母救其子之義也。肝病則乘其所勝﹐於是生風生痰﹐怪證莫測。治以上湧下泄﹐乃發而兼奪之理。並行不悖。最合治法。

雄按﹕馬無膽而善驚﹐故驚字從馬﹐似與恐懼怵惕之從心者異焉。古人𨿽曰驚入心﹐然非膽薄﹐斷不患驚。凡病驚者﹐其色必靑。肝膽相連﹐殆不必心不受而後始傳入也。

肝火亦作頭暈﹐不盡屬之气虛也。經云﹕諸風掉眩﹐皆屬於肝。肝之脈上絡巓頂﹐余嘗以一气湯加左金﹐治此甚效。

補中益气湯﹐爲東垣治內傷外感之第一方。後人讀其書者﹐鮮不奉爲金科玉律。然不知近代病患﹐類多眞陰不足。上盛下虛者﹐十居九焉。卽遇內傷外感之證﹐投之輒增劇﹐非此方之謬﹐要知時代稟賦各殊耳。陸麗京曰﹕陰虛人誤服補中益气﹐往往暴脫﹐司命者其審諸。

雄按﹕東垣此方﹐謂气虛則下陷﹐升其淸陽﹐卽是益气。然命名欠妥﹐設當時立此培中舉陷復云益气﹐後人遂以爲參﹑術得升柴。如黃得防風而功愈大﹐旣能補脾胃之不足﹐又可益元气之健行﹐而忘其爲治內傷兼外感之方。凡屬虛人﹐皆宜服餌。再經薛氏之表章﹐每與腎气丸相輔而行。幸張景嶽一靈未泯﹐𨿽好溫補﹐獨謂此方未可浪用。柰以盧不遠之賢亦袒薛氏甚矣﹐積重之難返也。徐洄溪云﹕東垣之方﹐一槪以升提中气爲主﹐學人不可誤用。然此方之升柴﹐尙有參﹑﹑術﹑艸之駕馭﹐若升麻葛根湯﹑柴葛解肌湯等方﹐純是升提之品﹐苟不察其人之陰分如何﹐而一槪視爲感証之主方﹐貽禍尙何言哉﹗葉香巖柴胡劫肝陰﹐葛根竭胃汁之說﹐洵見道之言也。

凡素患虛損人﹐忽有外感﹐宜細審之。

雄按﹕此處最易誤人﹐拙案仁術志內曾論及之。

傷寒及感證日久﹐津液旣枯﹐不能行汗。得大劑三才一气湯一服﹐乃蒸變爲汗而愈矣。

若曾多風藥及香燥者﹐藥入必大作脹﹐一二時許﹐然後來蘇﹐後賢以此爲內托之奇﹐余謂仍是仲景啜粥法耳﹐後人安能越古人之範圍哉﹗傷風一證﹐殊非小恙。有寒燠不時﹐衣被失節而成者﹐此必鼻塞聲重﹐咳嗽多痰。在元气平和之人﹐卽弗藥自愈。若在腎水素虧﹐肝火自旺者﹐不過因一時風寒所束﹐遂作漧咳喉痛﹐此外邪本輕﹐內傷實重﹐醫者不察﹐輒與表散﹐致鼓其風木之火上炎﹐反今發熱頭痛﹐繼又寒熱往來﹐益與淸解﹐不數劑而肝腎與肺三髒﹐已傷損無遺。遠者周年﹐近者百日﹐溘然逝矣。而世俗談者﹐咸以傷風不醒便成勞爲言。噫﹗彼勞者﹐豈眞由傷風而成耶﹖愚哉言也。當易之曰﹕傷風誤表必成勞耳。

雄按﹕陰虛誤表固然﹐若外邪未淸﹐投補太早﹐其獘同也。《不居集》論之詳矣。故徐洄溪有傷風難治之論也。

瘧痢後飲食不運﹐多屬气虛﹐然每有痢以下多而亡陰﹐瘧以汗多而耗液。飲食難運﹐多由相火盛﹐眞气衰非。大劑二冬二地投之﹐多見纏綿不已也。《寓意艸》謂感後宜甘寒淸熱﹐說得極透徹﹐最中肯綮。

雄按﹕世人治此﹐但知六君以補脾﹐桂附以益火﹐殺人最夥﹐可爲寒心。

肺气敗者﹐多見兩足腫潰﹐小水全無二證。

雄按﹕粗工但知爲濕邪阻塞也。

陰虛證﹐初投桂﹑附有小效﹐久服則陰竭而死﹐余目擊數十矣。

雄按﹕此眞閱歷見道之言。又徐洄溪曰﹕大熱大燥之藥﹐殺人最烈。蓋熱藥有毒﹐其性急暴﹐一入臟腑﹐則血湧气升。若其人之陰气本虛﹐或當天時酷暑﹐或其人傷暑傷熱﹐一投熱劑﹐兩火相爭﹐目赤便悶﹐舌燥齒幹﹐口渴心煩﹐肌裂神躁﹐種種惡候﹐一時俱發。醫者及病家俱不察﹐或云更宜引火歸元﹐或云此是陰證﹐當加重劑熱藥而佐以大補之品﹐其人七竅流血﹐呼號宛轉﹐狀如服毒而死。病家全不以爲咎﹐醫者亦洋洋自得﹐以爲病勢當然。總之﹐愚人喜服熱補﹐𨿽死不悔。我目中所見不一﹐垂涕泣而道之﹐而醫者與病家無一能聽從者﹐豈非所謂命哉﹗夫大寒之藥﹐亦能殺人﹐其勢必緩﹐猶爲可救。不若大熱之藥﹐斷斷不可救也。愚謂此非激論﹐的是名言。今年春間﹐韓貢甫因患便血﹐誤服熱補﹐變證蜂起﹐業治木矣。其婦翁陳春湖囑延余診﹐已爲治愈。迨季夏﹐其弟正甫患時瘧﹐越醫王某連進溫燥藥而劇﹐始邀余視之﹐乃府實證﹐下之而瘥。旣而貢甫令壺患感﹐凜寒身熱﹐眩渴善嘔﹐余曰暑也﹐宜從淸解。彼不之信﹐仍招越醫王某治之﹐連服蒼術﹑濃朴﹑姜﹑椒之劑﹐嘔渴愈甚﹐泛事妄行﹐四肢不溫﹐汗多不解。再邀余診﹐脈漸伏﹐曰﹕此熱深厥深也﹐溫燥熱補﹐切勿再投。彼仍不信﹐另招張某黃某會診﹐僉謂陰暑﹐當捨時從證﹐逕用姜附﹑六君加萸﹑桂﹑沈香等藥服之﹐肢愈冷﹐藥愈重。八劑後﹐血脫如崩而逝﹐卽以春間所治之棺殮焉。豈非數邪﹐此病家不知悔悟之一證也。繼有許蘭嶼室﹐患左季脇刺痛﹐黃某目擊韓証之死﹐亦不愧悔。初診卽用桂﹑附﹐愈服愈痛﹐痛劇則白帶如注﹐漸至舌赤形消。彼猶曰溫補之藥力未到﹐方中桂﹑附日增﹐甚至痛無寧晷﹐始逆余診。授以壯水和肝養營舒絡之方而愈﹐往者不可追﹐來者猶可諫﹐故附贅之。

熱補藥謂之劫劑﹐初劫之而愈﹐後反致重﹐世不知此﹐以爲治驗。古今受其害者﹐可勝數哉。

嘔吐證﹐良由肝火上逆者極多﹐張景嶽偏於溫補﹐以爲多屬胃寒﹐其誤人諒不少矣。

完谷不化﹐有邪火不殺谷﹐火性迫速﹐愈甚而愈迫者。

發熱之時﹐脈𨿽豁然空大﹐未可便斷爲虛寒也。

痢疾補澀太早﹐每成休息。

張景嶽平生臨證﹐遺憾多矣。觀其治食停少腹一案﹐夫麵食由胃入腸﹐已至小腹之角﹐豈能作痛如是﹐而又如拳如卵耶﹖必其人素有疝病﹐偶因麵食之濕熱發之﹐或兼當日之房勞。

遂乃決如是。故推蕩之亦不應﹐得木香﹑火酒一派辛熱香竄而痛止耳。至謂食由小腹下右角而後出廣腸﹐謂自古無言及者﹐更堪捧腹。經謂大小腸皆盤屈十六曲﹐則左旋右折可知﹐豈如筒如袋而直下乎﹖嘻﹗《傷寒》論病患素有痞積﹐及病傳入三陰則死﹐謂之髒結。蓋新邪與舊邪合並也。苦楝根取新白皮一握﹑切﹑焙﹐入麝少許﹐水二碗﹐煎至一碗﹐空心飲之﹐殺消渴之虫屢驗。

孫文垣治吳肖峯室﹐善後不用滋水生木﹐弦脈安能退哉。

李士材治顧宗伯心腎兩虧﹐用八味﹑十全﹐與後醫之元參﹑知母。其失正均﹐惟集靈膏一方﹐眞聖劑也。

雄按﹕集靈膏見《廣筆記》﹐方用人參﹑枸杞﹑牛膝二冬﹑二地﹐或加仙靈脾。

凡治小兒﹐不論諸證﹐宜先揣虛裏穴。若跳動甚者﹐不可攻伐﹐以其先天不足故也。幼科能遵吾言﹐造福無涯矣。此千古未泄之祕也﹐珍之貴之。

雄按﹕大人亦然。小兒則脈候難憑﹐揣此尢爲可據。

勞損病已不可爲﹐服藥得法﹐往往有驟效﹐乃虛陽暫伏也。數服後證皆仍舊矣。臨證者不可不知。

肺熱之人﹐𨿽產婦誤服人參﹐多致痰飲膠結胸中﹐爲飽爲悶﹐爲咳嗽不食等證。

諭氏治郭臺尹之證﹐多由醉飽入房﹐大傷眞陰﹐絕其帶脈﹐水虧木燥﹐乘其所不勝之脾成脹耳。魚鹽之論﹐恐未必然。

又治顧鳴仲之證﹐似屬肝腎二經﹐與膀胱無干涉﹐乃捨肝而彊入膀胱﹐便覺支離滿紙。

火盛而郁者﹐多畏風畏寒。

雄按﹕人但知傷風畏風﹐傷寒畏寒﹐能識此者鮮矣。

梅核證﹐由鬱怒憂思﹐七情致傷而成﹐無非木燥火炎之候。古人多用香燥之劑﹐豈當時體質濃耶﹖余治肝腎虧損﹐气喘吸促之證﹐必重投熟地﹑人參﹐無力之家不能服參者﹐以棗仁﹑杞子各一兩代之﹐亦應如桴鼓。

雄按﹕枸杞一味﹐專治短气﹐其味純甘﹐能補精神气血津液諸不足也。

繆氏謂陽明熱邪傳裏﹐故身涼發噦﹐是金鍼也。

凡損證脈見右寸厥厥然如豆﹐按之梗指﹐其病不起﹐以肺金敗也。

楊介都梁丸治頭痛﹐惟陽明風熱宜之﹐余不可服。

雄按﹕古方治病﹐皆當察其藥所主之證而用之﹐不獨都梁丸爾也。學人須知隅反。

《醫學鉤元》有目病不宜服六味辧﹐謂澤瀉﹑茯苓﹑山茱萸不宜於目。余謂凡肝腎虛﹐皆不宜此三味﹐不惟目也。

雄按﹕用藥治病﹐須知量體裁衣﹐執死方以治活病﹐有利必有獘也。

景嶽見燕都女子喉竅緊澀﹐而不能以左歸合生脈救之﹐乃誤用辛溫解散﹐旣而知其肺絕﹐又效粗工避謗﹐不敢下手。按丹溪云﹕咽喉腫痛﹐有陰虛陽气飛越﹐痰結在上﹐脈必浮大﹐重取必澀﹐去死爲近﹐宜人參一味濃煎﹐細細呷之﹐如作實證治﹐禍如反掌。觀此﹐丹溪之學﹐何可薄哉﹖《傳忠錄》之言﹐九原有知﹐宜滋愧矣。

戴人治一將軍病心痛﹐張曰﹕此非心痛也﹐乃胃脘當心而痛也。余謂此二語﹐眞爲此證點睛。然余更有一轉語曰﹕非胃脘痛也﹐乃肝木上乘於胃也。世人多用四磨﹑五香﹑六郁﹑逍遙等方﹐新病亦效﹐久服則殺人。又用玉桂亦效﹐以木得桂而枯也。屢發屢服﹐則肝血燥竭﹐少壯者多成勞病﹐衰弱者多發厥而死﹐不可不知。余自創一方﹐名一貫煎﹐用北沙參﹑麥冬﹑地黃﹑當歸﹑枸杞﹑川楝六味﹐出入加減投之﹐應如桴鼓。口苦燥者﹐加酒連尢捷。可統治脇痛吞酸吐酸疝瘕一切肝病。

雄按﹕胸脇痛﹐有因於痰飲者﹐滋膩亦不可用也。

香附﹑郁金﹐爲治肝要藥。然用之气病則可﹐用之血病﹐則與干將莫邪無異也。愼之﹗二地膩膈之說﹐不知始自何人﹐致令數百年來﹐人皆畏之如虎﹐俾舉世陰虛火盛之病﹐至死而不敢一嘗。迨已瀕危。始進三數錢許﹐已無及矣。哀哉﹗雄按﹕此爲陰虛火盛者說。若气虛濕盛﹐气滯痰凝者﹐誤用則膩膈矣。

凡脇腹結塊﹐隱現不常﹐痛隨止作者﹐全屬肝傷。木反克土﹐非實气也。時師金以香燥辛熱治之﹐促人年壽。余治此多人﹐悉以一气湯加川楝﹑粘仁﹑蔞仁等﹐不過三五劑﹐其病如失。若立齋多用加味逍遙散﹐鼓峯東莊輩多用滋水生肝飲﹐皆不及余法之善也。逍遙散亦當灸用﹐緣柴胡﹑白術皆非陰虛火盛者所宜也。

景嶽生平於薛氏諸書﹐似未寓目﹐至脇痛由於肝脈爲病﹐至死不知﹐良可哀也。如案中載治其姻家脇肋大痛一證﹐全屬廖論﹐幸得一灸而愈。此與呃逆病諸治不效﹐灸虛裏立瘥正同也。

凡泄瀉﹐火證極多。

帶濁之病﹐多由肝火熾盛﹐上蒸胃而乘肺。肺主气﹐气弱不能散布爲津液﹐反因火性迫速而下輸。膀胱之州都﹐本從气化﹐又肝主疏泄﹐反稟其令而行﹐遂至淫淫不絕﹐使但屬胃家濕熱﹐無肝火爲難﹐則上爲痰而下爲瀉耳。古今醫案於帶濁二門﹐獨罕存者﹐亦以未達其旨而施治無驗也。至單由濕熱而成﹐一味涼燥﹐𨿽藥肆工人﹐亦能辧此。

雄按﹕此誠確鑿之論。

胞痺﹐欲名尿梗病。香燥之藥﹐誤投殺人﹐世罕知也。觀張石頑治閔少江證﹐誤服丹皮﹑白術﹐卽脹痛不禁﹐可見。

景嶽治朱翰林太夫人證﹐乃陰虛陽越之風祕﹐亦類中之輕者﹐一跌而病﹐良有已也。未可歸功姜﹑附。不知陰證二字﹐何以插入﹖其生平見解﹐大可知矣。

馮氏治崔姓風祕證﹐亦陰虛陽越之病﹐甚則爲類中﹐其治法亦大醇而小疵耳。至云陰伏於內﹐逼陽於外﹐亦與景嶽治朱太夫人謂爲陰證﹐同一模糊﹐蓋緣風祕一條﹐人多不講也。

傷寒瘧痢之後患悶結者﹐皆由攻下表散失宜所致。究其由﹐則皆血燥爲病。至若風祕一證﹐其病本由燥火生風﹐醫者昧於風字﹐動用風藥﹐死者已矣。存者幸鑑之。

雄按﹕凡內風爲病﹐不論何證﹐皆忌風藥。醫不知風有內外之殊﹐以致動手便錯。

觀醫通載婦科鄭靑山憤喜交集﹐因而發狂一事﹐業醫者亦可憐哉。有志之士﹐愼勿爲此。彼云不可不知醫者﹐非聖人之言也。

凡心腹痛而唇紅吐白沫者﹐或好啖者﹐多屬虫證。

陰虛火盛之人﹐初服桂﹑附﹑姜﹑萸等燥熱剛藥﹐始則甚得其力﹐所謂劫治也。昧不知止﹐久而決裂﹐莫可挽回﹐余目擊其敝者﹐數十人矣。

二便俱從前陰出者﹐宜集靈膏﹐重用人參以補肺而潤腸。蓋肺與大腸相表裏而主气﹐又肺者相傅之官﹐治節出焉。肺得養﹐斯大腸之燥可淸﹐又得枸杞﹑二冬以滋其血槁﹐然後故道可復﹐而淸濁自分矣。

近時專科及庸手﹐治產後一以燥熱溫補爲事﹐殺人如麻。

雄按﹕非獨產後也﹐如嘔吐泄瀉﹐瘧痢哮喘﹐痿痺腫脹﹐痰飲腹痛﹐疝瘕諸證﹐粗工無不悉指爲寒﹐而不知其屬熱者多也。

馮楚瞻之媳﹐胎前多服八味丸﹐所以生子百日內卽患癘證。

產後惡露不下有二﹐一則瘀滯宜行﹐一則血虛宜補。

肝火病其狀如瘧﹐蓋膽爲肝府﹐肝病則膽亦病矣。

產後病多屬陰虛﹐治必養營。若气血兼補﹐雜以姜﹑附剛劑﹐非耽延時日﹐卽貽病者後患﹐臨證者審之。

火極似水﹐乃物極必反之候。凡患此﹐爲燥熱溫補所殺者多矣﹐哀哉﹗立齋謂產後陰气大虛﹐正喜亡陽與陰齊等﹐云可勿藥而愈﹐此正薛氏生平不能峻用養陰之缺處也。馮楚瞻治一產後頭汗證﹐拘泥薛法而不與藥﹐致病家屬之庸手而敗﹐是守而未化之過也。

雄按﹕陰虛不敢救陰﹐亦泥於產後宜溫之俗說﹐乃云正喜亡陽﹐是何言耶﹖非僅缺處﹐直是謬論﹐無怪乎徐洄溪以薛氏爲庸醫之首也。

患痘腰痛﹐曾有房事者﹐最稱難治。余謂以大劑左歸飲與之﹐必有可挽。

醫學無眞知而參末議﹐最能誤人﹐智者愼之。

麻疹之發﹐本諸肺胃。治之但宜松透﹐一切風燥寒熱之劑﹐不可入也。余常遇表散過甚﹐綿延不已者﹐一以生地﹑杞子﹑地骨﹑麥冬﹑婁仁﹑沙參等味﹐三四劑必嗽止熱退而安。若呂東莊之用桂﹑附﹐因其苦寒過劑﹐故處方如是﹐非可一切試之也。

病危之家﹐親賓滿座﹐議論紛紜﹐徒亂人意﹐不可不知。余嘗診一兒﹐見其左掌拳曲﹐詢其由﹐乃小時患驚搐﹐爲母抱持太急﹐病愈手遂不能伸舒﹐若初起卽以大劑滋肝腎眞陰與之﹐必能伸舒如故。惜世無知者。

腫證多濕熱爲患﹐𨿽云脾虛﹐必審其小便長短淸濁﹐及大便溏燥濃淡﹐以施治法。若槪云脾虛﹐參﹑術蠻補﹐必致綿延不已。

肝脈挾胃貫膈﹐又曰是所生病者﹐爲胸滿﹐故胸之癰疽﹐本由於肝。然此證最難別白﹐卽《內經》所謂內有裹大膿血之證也。吾鄕一名醫自患此﹐同道診之﹐不知爲癰也。雜進參﹑附﹑丁﹑桂之劑﹐久之吐出臭膿乃省﹐已無及矣。

寸彊尺弱之脈﹐多屬陰虛火炎之候﹐誤服八味丸﹐每致貽患。

不拘內外病﹐凡陰虛者服參﹑諸气分藥﹐非惟無益而反害者。

諸病火盛而汗出者﹐若驟斂之﹐反增他證。

凡肝郁病誤用熱藥﹐皆貽大患。

肝木爲龍﹐龍之變化莫測﹐其於病也亦然。明者遇內傷證﹐但求得其本﹐則其標可按籍而稽矣。此天地古今未泄之祕。《內經》微露一言曰﹕肝爲萬病之賊﹐六字而止。似聖人亦不欲竟其端委﹐殆以生殺之柄不可操之人耳。余臨證數十年﹐乃始獲之﹐實千慮之一得也。世之君子﹐其毋忽諸。

雄按﹕肺主一身之表﹐肝主一身之裏﹐五气之感﹐皆從肺入﹐七情之病﹐必由肝起﹐此余夙論如此。魏氏長於內傷﹐斯言先獲我心。蓋龍性難馴﹐變化莫測﹐獨窺經旨﹐理自不誣。

附方

﹝續名醫類案簡妙愈病之方附采於下﹞

癉瘧﹐靑蔗汁任飲之﹐並治蛔動痞痛。

久瘧不愈﹐以棗一枚﹐安病患口上。咒曰﹕我從東方來﹐路逢一池水﹐水內一尊龍﹐九頭十八尾。問他喫甚麼﹐專喫瘧疾鬼。太上老君﹐急急如律令﹐敕。咒三徧﹐將棗納入口中﹐令嚼食之卽瘥。﹝雄按﹕此卽上古祝由之意﹐必邪已漸衰﹐始能有效。﹞

又何首烏五錢﹐陳皮二錢﹐靑皮三錢﹐酒一碗﹐河水一碗﹐煎至一碗﹐溫服卽愈。

又石首魚恣啖可愈。雄按﹕邪未衰者忌之。

血痢久不瘳﹐烏梅肉﹑胡黃連﹑伏龍肝等分爲末﹐茶調下。

五色痢久不瘳﹐大熟栝蔞一个﹐存性出火毒﹐爲末作一服﹐溫酒下。

熱毒下痢膿血﹐痛不可忍﹐水浸甜瓜恣啖之。

噤口痢﹐牛乳頻灌之。

傳屍勞﹐宜先服玉樞丹﹐繼以蘇合丸﹐其虫卽下。

吐血用水澄蚌粉研細﹐入朱砂少許﹐米飲調下二錢。

衄血﹐用赤金打一戒指﹐帶左手無名指上﹐如發病﹐將戒指捏緊箍住﹐則血止矣。或以蒜杵爛﹐貼湧泉穴。

又眞麻油紙撚鼻中﹐打嚏卽止﹐或以人乳擠入卽止。

又用燈盞數枚﹐沸湯中煮熱安頂上﹐冷卽易之。

牙衄﹐用苦竹茹四兩﹐醋煮含漱﹐吐之。

舌衄﹐赤小豆一升杵碎﹐水三碗和搗取汁﹐每服一盞﹐外以槐花末糝之。

筋骨疼﹐如夾板狀﹐痛不可忍者﹐以驢騾修下蹄甲﹐砂鍋內炒爲炭﹐研細末﹐酒或白湯下。

雄按﹕此方並治瘡久不愈﹐麻油調敷之。瘡濕者糝之。

醋哮﹐用粉甘艸二兩﹐去皮研開﹐以豬膽六七枚取汁﹐浸三日﹐炙榦爲末﹐蜜丸﹐淸茶下三四十丸。

怒後呃忒﹐用鐵二斤燒紅﹐淬水飲之。

痰喘久不痊﹐五味子﹑白礬等分爲末﹐熟豬肺蘸末細嚼﹐白湯下。

偏頭風﹐南星﹑半夏﹑白芷等分爲末﹐生薑﹑蔥白杵爛﹐和捏爲餅﹐貼太陽上﹐一夕良已。

頭疼如劈﹐目中澑火﹐酒制大黃爲末﹐茶調服三錢。

偏頭風﹐蓖麻仁同乳香﹑食鹽搗貼。

頭風畏冷久不愈﹐麥麵二升﹐水調作二餅﹐更互合頭上﹐微汗卽愈。

拳毛倒睫﹐木鱉子一个﹐去殼爲末﹐棉裹塞鼻中﹐左目塞右﹐右目塞左﹐一二夜卽痊。

爛弦風眼﹐黃連﹑淡竹葉各一兩﹐柏樹皮幹者一兩﹐如半濕者用二兩﹐咀﹐水二斗﹐煎五合稍冷﹐用滴目及洗爛處﹐日三四。

鼻﹐瓜蒂﹑細辛等分細研﹐以棉包豆許塞之﹐化水而消。或以瓜蒂研末﹐羊脂和敷亦妙。

胃火鼻赤﹐每晨以鹽擦齒﹐噙水漱口﹐旋吐掌中﹐掬以洗鼻﹐月餘而愈。

鼻流臭黃水﹐腦痛如虫嚙﹐用絲瓜藤近根三五尺許﹐燒存性研細﹐酒調下。

食物從鼻中縮入腦中﹐介介痛不得出﹐以羊脂如指頭大﹐內鼻中吸入﹐須臾脂消﹐物隨出。

齒腫痛﹐用黑豆以酒煮汁﹐漱之立愈。

蛀牙疼﹐川椒爲末﹐巴豆一粒﹐同研成膏﹐飯爲丸﹐如綠豆大﹐以棉裹安蛀孔內立效。

脫﹐以酒飲之令醉﹐取皂角末吹入鼻中﹐嚏透卽止。

咽喉壅塞﹐吹皂角末於鼻中取嚏﹐外以李樹近根磨水塗喉外。

急喉痺﹐口開不得者﹐巴豆仁拍碎﹐棉裹隨左右塞鼻中﹐卽吐出惡物﹐喉寬卽拔去之﹐後鼻中生小瘡﹐亦無害。

喉痛危困﹐令人以手用力揪其頂心發卽愈。無發者﹐用力撮其頂心皮。

心腹久痛﹐梔子炭一兩﹐生薑五片﹐煎服。

鶴膝風﹑乳香﹑沒藥各一錢五分﹐地骨皮三錢﹐無名異五錢﹐麝香一分﹐各爲末﹐車前艸搗汁﹐入老酒少許﹐和敷患處。

香港腳﹐袋盛赤小豆﹐朝夕踐踏展轉之﹐漸愈。

又樟腦排兩股間﹐以腳繃系定。

香港腳上攻﹐及一切腫毒流注﹐以甘遂研細末﹐水調敷患處﹐另濃煎甘艸湯服之﹐二物相反﹐須二人各處買﹐並不可安放一所﹐用之立效。

諸疝﹐以灰布門檻上﹐脫褲坐之﹐陰囊著灰﹐卽有一印。左患灸左印﹐右患灸右印﹐須避四眼﹐五月五日灸尢效。

風顚神方﹐烏犀角四兩銼末﹐每用一兩﹐淸水十碗﹐砂鍋內煎至一碗﹐濾淨﹐再加水十碗﹐熬至二酒杯﹐另以淡竹葉四兩﹐水六碗﹐煎二碗去渣﹐加犀角汁同服﹐盡四劑卽愈。

稻芒著喉﹐鵝涎灌之。

誤吞銅錢﹐麵筋置新瓦作炭﹐研細﹐開水調溫服﹐未下咽者﹐卽從口出﹐已下咽者從大便出﹐神效。未下咽者﹐以生大蒜塞鼻中亦能出﹐尢簡便。

誤吞鐵鍼﹐乳香﹑荔枝﹑朴硝爲末﹐豬脂入鹽和之﹐吞服。

防蠱毒﹐須袖中常帶當歸﹐遇飲食訖﹐卽咀嚼少許。若有毒﹐實時嘔吐。又法﹐食不輟醋﹐蠱不入肚。

解蠱毒﹐敗鼓皮燒灰﹐服方寸匕﹐須臾自吐。

又生甘艸五錢煎汁﹐半溫飲之﹐入咽卽吐﹐恐未盡再一服。

又馬兜鈴藤十兩﹐水一斗﹐酒二升﹐煮三升﹐分三服。

又升麻﹑郁金煎服﹐不吐則下﹐毒自去矣。

又玉樞丹﹐井華水調服。

陰毛生虱﹐生銀杏杵爛敷之。

煙火燻死﹐蘆菔搗汁灌之。

中砒毒﹐白扁豆生研細﹐新汲水下二三錢。

河豚毒﹐麻油灌之。

丹石毒﹐菜頻煮食之。

狐媚﹐以桐油塗陰上﹐卽絕迹﹐男女皆可用此法。

邪祟﹐玉樞丹頻服之﹐並以燒煙於臥室﹐卽愈。

鬼交﹐鹿角末三指一撮﹐淸酒和服。

飛屍﹐玉樞丹以忍冬藤煎濃湯灌之。

走馬牙疳﹐蠶蛻紙燒存性﹐入麝少許﹐蜜和敷﹐加白礬尢妙。

小兒好喫粽﹐成積脹痛。白酒曲同黃連末爲丸服﹐或以熬酒調曲末服亦可。

又喫鴨蛋不消﹐用砂仁末錢許﹐棗湯下。

小兒口噤不開﹐豬乳飲之立效。若月內胎驚﹐同朱砂﹑牛乳少許抹口中﹐甚良。

小兒驚風﹐導赤散煎湯送瀉靑丸﹐大妙。

小兒噤口痢﹐幹山藥半生用﹐半炒黃色﹐研細末﹐米飲下。

腫毒初起﹐用雞子一枚﹐以銀簪插一孔﹐用透明雄黃三錢﹐研極細末入之﹐仍以簪攪勻﹐封孔放飯上蒸熟食之﹐日三枚神效。

又方。麥粉﹝卽小粉﹐乃洗麩造麵筋澄下者也﹞不拘多少﹐陳醋和之﹐熬成膏﹐貼之卽愈﹐陳久者愈佳。

又方﹐糯米飯乘熱入鹽並蔥管﹐杵極爛如膏貼之。

發背﹐玉樞丹內服外塗﹐卽可得瘳。

翻花瘡﹐藜蘆末﹐生豬脂調塗。

腰疽未破者﹐新殺牡豬肝﹐切如瘡大貼之﹐以布纏定﹐一周時卽愈。肝色變黑﹐犬亦不食。

雄按﹕一切癰疽﹐似亦可用。

痔瘡﹐蘆菔煎湯頻洗佳。

又﹐玉樞丹服之良﹐亦治便毒。

又先以木鱉子煎湯燻洗﹐後以蔥涎蜂蜜對調勻﹐敷之立效。

陰囊潰爛﹐紫蘇末敷之﹐杉木灰亦可並用。

便毒﹐棉地楡四兩﹐白酒三碗﹐煎一碗服﹐卽愈。

瘡﹐先以淡齏水洗淨幹﹐次用駐車丸研極細﹐加乳香少許幹糝之。

又爛搗馬齒莧敷之﹐並療多年惡瘡﹐百方不效者。

又松香一兩﹐輕粉三錢﹐乳香五錢﹐細茶五錢﹐共打成膏﹐先以蔥白花椒湯燻洗淨﹐用布攤膏濃貼﹐用絹縛定﹐黃水流盡﹐腐退生肌。

耳疔﹐夏枯艸﹑甘菊﹑貝母﹑忍冬﹑地丁﹐大劑飲之。

髭疔﹐牙關緊急者﹐用患者耳垢齒垢﹐並刮手足指甲屑﹐和勻如豆大﹐放茶匙內鐙火上炙少頃﹐取作丸﹐將銀鍼挑開疔頭抹入﹐外以棉紙一層津濕覆之﹐立愈。兼治紅絲疔。

諸疔﹐用陳年露天鐵銹﹐碾如飛面﹐以金簪腳挑破疔頭納入﹐仍將皮蓋好﹐少頃黑水流出﹐中有白絲如細綫﹐慢慢抽盡﹐此疔根也。抽盡立愈。或用甘菊花並根葉搗汁﹐以酒下之。

諸癬﹐先以溫漿水洗之﹐舊帛拭漧﹐用蘆薈一兩﹐炙甘艸半兩﹐研細和勻敷之。凍瘡﹐黃柏燒存性研﹐雞蛋淸調塗﹐破者糝之。

一切惡瘡﹐陳米飯緊作團﹐或用肥皂亦可﹐火存性﹐加膩粉研細﹐麻油調敷。

坐板瘡﹐松香五錢﹐雄黃一錢﹐研細和勻﹐以棉紙包撚成條﹐臘月豬油浸透﹐點火燒著﹐取滴下油搽之立效﹐如濕癢者﹐加蒼術末三錢同包。

下疳﹐生槐蕊﹐開水送三錢﹐日三服。

又小薊﹑地骨皮每五兩﹐煎濃湯洗淨﹐﹝鮮者更妙﹐久浸卽瘥﹞再以黃芩﹑黃柏﹑宮粉﹑珍珠﹑冰片﹐研末敷之。

梅瘡﹐榦荷葉濃煎代茶飲﹐甚效。又松香﹑鉛粉研末﹐麻油調塗。

打撲損傷腫痛﹐生薑自然汁﹑米醋牛皮膠﹑同熬溶﹐入馬勃末不拘多少﹐攪勻如膏。以薄紙攤貼患處卽效。

杖不知痛﹐三七﹑無名異﹑地龍共搗﹐白蠟爲丸﹐酒服﹐或以白蠟一兩﹐虫一枚﹐酒服亦妙。

杖丹﹐水蛭爲末﹐和朴硝少許﹐水調敷之。

被笞身無完膚者﹐骨碎補爛研取汁﹐酒調或煎服﹐渣敷患處。

箭鏃炮子入肉﹐幹莧菜研末﹐沙糖調塗。

金瘡﹐黃牛膽存性﹐研細敷之。

湯火傷﹐松樹皮﹝自剝落而薄者更良﹞陰漧研細﹐入輕粉少許﹐生油調敷﹐如敷不住﹐紗絹縛之。

或用地楡末糝。

又夏枯艸研細﹐麻油調﹐濃敷之。

竹木刺﹐烏羊屎搗爛﹐水調濃罨之﹐卽出。

蜂螫﹐蚯蚓屎塗之。

犬咬﹐梔子研末﹐蘆菔汁調敷﹐犬咬者﹐服玉眞散﹝玉眞散卽防風﹑天南星等分研末。﹞並治金刃傷﹐打撲跌墜﹐及破傷風皆效。

疔疽發背﹐瘰惡瘡﹐及毒蛇犬傷﹐並宜以艾灸之。

雄按﹕徐靈胎云﹐癰疽陽毒﹐及生頭面者﹐皆不可灸。

