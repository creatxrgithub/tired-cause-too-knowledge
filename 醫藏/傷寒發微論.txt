

傷寒發微論宋叔微述

重雕元刻傷寒百證歌發微論敍

新編張仲景注解傷寒百證歌五卷。發微論二卷。題曰白沙許叔微知可述。直齋書錄解題云。許叔微傷寒歌三卷。凡百篇。皆本仲景注。又有治法八十一篇。仲景脈法三十六圖。翼傷寒論二卷。辧類五卷。皆未見。

四庫提要云。叔微字知可。眞州人。紹興二年進士。醫家謂之許學士。不知所歷何官也。案傷寒歌卽百證歌。三與五蓋字之誤。翼傷寒論卽發微論也。叔微揚州儀徵人。少孤力學。於書無所不讀。而尢邃於醫。建炎初。劇賊張遇破眞州。已而疾疫大作。知可徧歷裏門。視病與藥。十活八九。仕至徽州杭州教官。遷京秩。見影宋抄本乾道庚寅張郯序。及獨醒雜誌。西溪叢話。張杲醫說。知可所箸類證普濟本事方十卷。宋史藝文誌書錄解題。文獻通考。四庫全書。皆箸錄。余僅見於書錄解題。脈法類辧久佚。八十一法當卽張月霄藏書志箸錄之傷寒九十論。百證發微。元明以來不甚顯。

四庫未收。阮文達張月霄亦皆未見。惟錢遵王讀書敏求記箸於錄。遵王元刊今歸於余。夫醫家之有仲景。猶儒家之有孔子也。醫書之有傷寒論。猶儒書之有四書也。宋時爲其學人。有成無己之注。李檉之要旨。王實之證治。韓祗和之微旨。龐安常之總病論。

朱翼中之活人書。錢聞禮之百問歌。𨿽皆各有所長。而知可之書。爲最能得其意。百證歌七字韻言。意該言簡。發微論探微索賾。妙悟通神。於以嘆知可之學之深且邃。非薄技偏長。執一是之見者所可及也。明萬曆辛亥有喬山堂坊刻。合爲四卷。

證以元刊。不但面目全非。竄攺亦復不少。此明人刊板之通病。醫書尢甚者耳。余慮其誤俗醫而害人命也。重摹元刻以廣其傳。後之治醫家言者。由是以求仲景之書。庶幾免廢人之誚乎。

光緒七年歲在重光大荒落季冬之月旣生霸歸安陸心源撰。

卷上

論傷寒七十二證候

循衣摸牀﹝仲景云。傷寒吐下後不解。不大便五六日至十餘日。發潮熱。不識人。

循衣妄撮。微喘。直視。脈弦者生。澀者死。華佗曰。病患循衣縫。譫語者。不可治。

仲景云。小便利者可治。﹞

瞪目直視﹝仲景云。直視搖頭。此爲心絕。又云。狂言反目直視。腎絕也。﹞

汗出如油﹝仲景云。脈浮而洪。身汗如油。喘而不休。此爲命絕也。﹞

兩手撮空﹝仲景云。吐下不解。大便不利。潮熱。摸牀撮空。皆宜大承气。服後脈弦者生。澀者死。華佗云。陰陽俱絕。掣衣撮空妄言者。死也。﹞

喑啞不言﹝病者。如發癇之狀。喑啞不言。千金方。熱病七八日。其脈不軟不散。

當喑啞三四日。汗不出者。死也。﹞

舌捲囊縮﹝仲景云。厥陰受病。則舌捲。煩滿。而囊縮。扁鵲云。舌捲囊縮者。必死。千金雲。陰陽病。卵腫。縮腹中。舌出數寸而死。﹞

鼻中煤煙﹝宋迪陰證訣云。陰毒漸深。則鼻中黑如煤煙。﹞

指甲黑靑﹝宋迪陰證訣云。陰毒甚。則指甲黑靑。扁鵲云。手足爪甲下肉黑者死。﹞

目盲見鬼﹝難經云。脫陽者見鬼。脫陰者目盲。﹞

九竅出血﹝仲景云。少陰病彊發汗。必動血。或從口鼻耳目。是謂下厥上竭。爲難治。﹞

環口黧色﹝仲景云。環口黧色。柔汗發黃。此爲脾絕也。﹞

轉筋入腹﹝霍亂證。轉筋入腹者。雞矢白湯主之。﹞

喫噫噦﹝仲景云。寸口脈微而澀。根葉枯槁而寒栗。咳逆。唾。嘔吐涎沫也。又云脈滑則爲噦。

仲景傷寒咳逆上气。其脈散者死。謂其形拍故也。﹞

膈肉拒痛﹝仲景云。膈肉拒痛。胃中空虛。心下因硬。則爲結胸。此陷胸證也。﹞

發黃膽熱﹝萬全云。陽明病。瘀熱在裏。必發黃。凡發黃。寸口無脈。鼻气冷。皆不可治。﹞

咽漧聲嗄﹝狐惑。濕證也。狐則咽漧。惑則聲嗄。﹞

口噤﹝仲景云。。面赤。目脈赤。搖頭。卒口噤。背反張者。病也。又風溫被火炙。如驚癇。萬全云。傷寒者。由肺熱轉於腎。轉而爲痙也。﹞

筋惕肉﹝仲景云。脈微弱。汗出惡風。誤服大靑龍湯。令人筋惕肉。傷寒吐下後。心下逆滿。發汗則動經。身爲振搖。﹞

叉手冒心﹝仲景云。發汗過多。其人叉手自冒心。心下悸。欲得按者。桂枝甘艸湯。仲景云。持脈時。

病患叉手自冒心。所以然者。以重發汗虛。故如此。﹞

發斑癮疹﹝陽毒。面赤發斑如錦文者。升麻湯。仲景云。風气相搏。則爲癮疹。身體爲癢癢者。名泄風。﹞

癲狂不定﹝難經云。重陽者狂。重陰者癲。仲景云。太陽病熱膀胱。其人如狂者。桃核承气湯。小便利。其人如狂。血證諦也。﹞

耳聾脇痛﹝仲景云。少陽受病。胸脇痛而耳聾。仲景云。持脈時。其人叉手自冒心。師因教令咳而不咳。必兩耳無聞也。所以然者。以重發汗虛。故如此。﹞

上气喘急﹝太陽陽明皆有喘證或水停心下。亦喘。陰證喘者。必喘而加急。﹞

小腹硬滿﹝小腹硬滿。小便不利者。膀胱有客熱也。小腹硬滿。小便利者。血證也。﹞

唾膿咯血﹝仲景云。脈浮熱甚。而反灸之必咽躁咯血。仲景云。吐血不止柏葉湯。﹞

上吐下利﹝仲景云。發熱惡寒。而復吐利者霍亂也。﹞

二便不通﹝少陰。小便不利者。眞武湯。陽明大便不利者。承气湯。﹞

振振欲擗她﹝仲景云。太陽病發汗。汗出不解。其人仍發熱。心下悸。頭眩身動。

欲振振擗地者。眞武湯。﹞

遺尿失溺﹝仲景云。溲便遺失。狂言反目直視。腎絕也。風溫證。下之則直視失溲。﹞

揚手擲足﹝太陽中風。以火劫。則手足躁擾。又云。六七日。三部脈至大。手足躁擾者。欲解也。﹞

譫語鄭聲﹝仲景云。實則譫語。虛則鄭聲。鄭聲者。重語也。直視譫話。而喘滿者死。﹞

心下痞靳﹝仲景云。病發於陰。而下之早。則爲痞。﹞

心中懊﹝仲景云。心中懊。梔子湯主之。﹞

舌上滑苔﹝仲景云。濕家。舌上滑苔者。丹田有熱。胸中有寒。又云。藏結滑苔者。

不可攻也。又云。陽明證。懊。舌上滑苔者。梔子湯。﹞

腳攣嚙齒﹝風痺熱證。屬陽也。承气湯主之。﹞

臍上下築動﹝發汗後。臍下悸者。欲作奔豚。﹞

項彊KTKT﹝太陽病項背彊KTKT。反汗出惡寒者。桂枝湯無汗者。葛根湯也。﹞

气上衝胸﹝太陽病。下之後。其气上衝者。與桂枝湯。﹞

外气怫郁﹝二陽並病。小發汗。面色緣緣正赤者。陽气怫郁。當解之薰之。怫音拂。﹞

腳膝攣拳﹝傷寒脈浮。自汗出。惡寒。腳攣急。反與桂枝湯。此誤也。﹞

大便黑堅﹝陽明證。其人喜忘。必有蓄血。所以然者。本以久瘀血。屎須硬。大便反易。其色黑。﹞

手足逆冷﹝有熱厥。有冷厥。冷厥者求得病便四肢冷。熱厥者。手足𨿽冷。半日復熱也。﹞

漱水不咽﹝陽明。但欲漱水不咽者。必衄。又濕家。丹田有熱。胸中有寒。渴欲得水而不能飲。口燥煩也。﹞

額上冷汗﹝濕家。額上汗出微喘。陰證。亦額上手背皆有冷汗。﹞

煩躁發渴﹝太陽。大汗出後。大煩。渴不解。宜白虎加人參湯。﹞

肉上粟起﹝太陽病。宜以汗解。反以冷水HT其熱。卻不得法。彌更益煩。肉上粟起。﹞

咽喉幹痛﹝傷寒。脈浮。咽中幹。痛。而吐逆者。甘艸半夏湯主之。又云。少陰證者。必咽痛。﹞

多眠好睡﹝此證大約有四。少陰狐惑。風溫及小柴胡證。﹞

夜不得眠﹝此證大約有六。具在歌中﹞

心下悸動﹝傷寒脈結代。心下悸動者。炙甘艸湯主之。﹞

腹中雷鳴﹝仲景云。寒气相搏。則爲雷鳴。心下痞硬。脇下有水气。腹中雷鳴者。生薑瀉心湯證。﹞

下利溏垢﹝寒則鳴溏。熱則垢膩。﹞

潮熱不常﹝仲景云。潮熱者實也。大抵潮熱有三證。具在歌中。﹞

寒熱往來﹝此證有三。一者中風證。小柴胡湯。二者熱入血室證。刺期門。三者狀如溫瘧。黃龍湯證。﹞

身體腫滿﹝風濕證。身微腫者。甘艸附子湯。﹞

鬱冒不仁﹝仲景云。寒則爲厥。鬱冒不仁。﹞

額上脈陷﹝衄家不可發汗。發汗則額上脈陷。脈緊急。直視不得。不得眠。胡絹切。目搖也。﹞

身重難轉﹝風濕有搏。桂枝。加白術證。三陽合病。白虎加人參。柴胡加牡蠣龍骨證。﹞

鼻中衄血﹝陽明病。口燥。但欲嗽水不咽者。必衄。衄家不可發汗。宜小漧地黃湯。﹞

手背冷汗﹝宋迪云。額上手背有冷汗者。除毒也。﹞

下利膿血﹝仲景云。少陰下利便膿血者。桃花湯主之。﹞

吐逆不止﹝吐有冷熱二證。有胃熱吐者。有胃冷吐者。﹞

面垢背寒﹝中。則面垢背寒。﹞

腹脹滿悶﹝發汗後。腹脹滿者。濃朴五物湯。下後。心煩腹滿。臥起不安者。梔子濃朴湯。又云。不轉失气而下之。必腹滿。﹞

咳嗽涎盛﹝或上焦有熱。或水停心下皆嗽。﹞

頭疼惡心﹝頭疼惡心。身不疼痛者。食積也。身疼痛者。傷寒也。﹞

幹噫食臭﹝胃中不利。心下痞硬。幹噫食臭。脇下有水气者。生薑瀉心湯。無水者食積也。﹞

身癢如虫行﹝陽明病。當汗而反無汗。其身如虫行皮中之狀。爲其久虛故也。﹞

鼻鳴漧嘔﹝太陽中風證。鼻鳴漧嘔者。桂枝湯主之。太陽陽明合病。鼻鳴漧嘔者。葛根湯主之。﹞

灑淅憎寒﹝仲景云。陰气上入陽中。則灑淅惡寒也。﹞

腰脊疼痛﹝仲景云。一二日太陽受病。則頭項痛。腰脊彊。﹞

腹脇時痛﹝仲景云。傷寒五六日。中風。或腹中痛。或脇下痞硬者。小柴胡證。又腹中痛。小建中湯。

脇下痛。十棗湯。﹞

渾身壯熱﹝仲景云。陽明受病。則身熱目痛。鼻幹不得臥。又太陽中風與傷寒皆發熱。﹞

以上七十二證。或必死。或可治。淺深𨿽不同。要之對證用藥。斯過半矣。

卷上

論桂枝湯用赤白芍藥不同

仲景桂枝湯加減法。凡十有九證。但云芍藥。聖惠方皆用赤芍藥。孫尙方皆用白芍藥。聖惠乃太宗朝命王懷徳等編集。孫兆爲累朝醫師。不應如此背戾﹐然赤白補瀉。極有利害。常見仲景桂枝第四十七證云。

病發熱。汗出。此爲榮弱衛彊。故使汗出。欲救邪風。宜桂枝湯。蓋風傷衛而邪乘之。則衛彊。榮𨿽不受邪終非適平也。故衛彊則榮弱。仲景以桂枝發其邪。以芍藥助其弱。故知用白芍藥也。榮旣弱而不受病。乃以赤芍藥瀉之。決非仲景意。至於小建中。爲尺遲血弱而設也。舉此皆用白芍藥。而仲景亦止稱芍藥。可以類推矣。

卷上

論傷寒愼用圓子藥

仲景論中。百一十三方。爲圓者有五。理中﹑陷胸﹑抵當﹑麻仁﹑烏梅是已。理中﹑陷胸﹑抵當。

皆大彈圓。煮化而服之。與湯無異。至於麻仁治脾約證。烏梅治濕證。皆欲必達下部。故用小圓。

其它皆欲入經絡。逐邪毒。破堅癖。導瘀血燥屎之類。須憑湯劑以滌除也。余見俗醫用小圓藥巴豆以下邪毒。而殺人者。不可勝數。蓋巴豆止導食積。而不能去熱毒。旣下之後。藏气虛。而邪毒宛然猶在。更再以大黃朴硝下之。鮮不致斃。大抵下藥。欲其必中。必當一服而止也。故不可不愼歟。

卷上

論桂枝麻黃靑龍用藥三證

仲景論表證。一則桂枝。二則麻黃。三則靑龍。桂枝治中風。麻黃治傷寒。靑龍治中風見寒脈。

傷寒見風脈。此三者人皆能言之。而不知用藥對病之妙處。故今之醫者不敢用仲景方。無足怪也。

且脈浮而緩者。中風也。故嗇嗇惡寒。淅淅惡風。翕翕發熱。仲景以桂枝對之。脈浮緊而澀者。

傷寒也。故頭痛發熱。身疼腰痛。骨節疼痛。惡風。無汗而喘。仲景以麻黃對之。至於中風脈浮緊。傷寒脈浮緩。仲景皆以靑龍對之。何也。予嘗深究三者。審於證候。脈息相對。用之無不應手而愈。

何以言之。風傷衛。衛﹑气也。寒傷榮。榮﹑血也。榮行脈中。衛行脈外。風傷衛。則風邪干陽气。

陽气不固。發越而爲汗。是以自汗而表虛。故仲景用桂枝以發其邪。用芍藥以助其血。蓋中風則病在脈之外。其病稍輕。𨿽同曰發汗。特解肌之藥耳。故桂枝證云。令徧身微似有汗者益佳。不可令如水流離。病必不除。是知中風不可大發其汗。大發其汗。則反動榮血。邪乘虛而居其中。故不除也。寒傷榮。則寒邪干陰血。而榮行脈中者也。寒邪居脈中。則非特榮受病也。邪自內作。則並與衛气犯之。久則浸淫及骨。是以汗不出而煩冤。仲景以麻黃大發其汗。又以桂枝辛甘。而其發散。欲捐其內外之邪。榮衛之病故爾。大抵二藥皆發汗。而桂枝則發其衛之邪。麻黃並與榮衛而治之。固有淺深也。何以驗之。仲景桂枝第十九證云。病嘗自汗出者。以爲榮气和。榮气和者。外不諧。以衛气不共榮气諧和故耳。榮行脈中。衛行脈外。復發其汗。榮衛和則愈。宜桂枝湯。又第四十七證云。發熱汗出者。此爲榮弱衛彊。故使汗出。欲救邪風。宜桂枝湯。是知中風汗出者。榮和而衛不和也。又第一卷

云。寸口脈浮而緊。浮則爲風。緊則爲寒。風則傷衛。寒則傷榮。榮衛俱病。骨節煩疼。當發其汗。是知傷寒浮緊者。榮衛俱病也。麻黃湯中。並桂枝而用。此仲景之意歟。至於靑龍。𨿽治傷寒見風脈。傷風見寒脈。然仲景云。汗出惡風者。服之則筋惕肉。故靑龍一證尢難用。必須形證諦當。然後可行。王實止以桂枝麻黃各半湯代之。

蓋愼之者也。

卷上

論兩感傷寒

仲景論兩感傷寒云。凡傷於寒熱。𨿽甚。不死。若兩感於寒而病者。必死。又云兩感病俱作。治有先後。發表攻裏。本自不同。旣云必死。又云治有先後。何也。大抵此病表裏雙傳。臟腑俱受。得此者十不全一。故云必死。然仲景豈以己見而重誣後人哉。故有發表攻裏之說。以勉後世。恐萬世之下。一遇大聖而得之者。不欲絕望於後人也。則仲景仁心可知矣。

卷上

論傷寒以眞气爲主

傷寒不問陰證陽證。陰毒陽毒。要之眞气完壯者易醫。眞气虛損者難治。諺云傷寒多死下虛人。誠哉是言也。蓋病患元气不固。眞陽不完。受病才重。便有必死之道。何也。陽病宜下。眞气弱則下之多脫。陰病宜溫。眞气弱則客熱便生。故醫者難於用藥。非病不可治也。主本無力也。素問稱岐伯云。陽勝則身熱腠理閉。喘粗。爲之俯仰。汗不出而熱。齒幹以煩冤腹滿死。能﹝能音耐﹞。冬不能夏。陰勝則身寒汗出。身常淸。

數栗而寒。寒則厥。厥則腹滿死。能夏不能冬。黃帝曰。調此二者柰何。岐伯曰。能知七損八益。則二者可調。

蓋陽勝而汗不出者。傷寒也。陰勝身寒而汗出者。中風也。二者須知七損八益而已。蓋女子二七天癸至。至七七止。男子二八精气溢。至八八而止。婦人月事以時下。故七欲損。男子精欲滿而不竭。故八欲溢。如此則男子女人身常無病也。自身無病。眞气完固。𨿽有寒邪。易於用藥。故曰二者可調。是知傷寒以眞气爲主。

卷上

論治傷寒須根據次第

仲景論中。𨿽云不避晨夜。卽宜便治。醫者亦須顧其表裏。待其時日。若不循次第。𨿽臨時得安。損虧五臟。

以促壽期。何足尙也。昔範云爲梁武帝屬官。得時疫熱疾。召徐文伯診視。是時武帝有九錫之命。期在旦夕。云欲預盛禮。謂文伯曰。可便得愈乎。文伯曰。便瘥甚易。政恐二年外不復起爾。云曰。朝聞道夕死可矣。

況二年乎。文伯於是先以火地。布桃柏葉。布席。置云其上。頃刻汗出。以溫粉之。翌日遂愈。云甚喜。

文伯曰。不足喜。後二年果卒。夫取汗先期。尙促壽限。況罔顧表裏。不待時日。便欲速愈者耶。今病家不耐病。

才病三四日。晝夜督汗。醫者隨情順意。鮮不致斃。故予感此。而以爲龜鑑也。

卷上

論仲景緩遲沈三脈

仲景云。衛气和名曰緩。榮气和名曰遲。緩遲相搏。名曰沈。注云緩者四肢不收。遲者身體俱重。沈者腰中直。腹內急痛。若然則三者皆病脈也。安得謂之和。注者乃以脈訣中沈緩遲論之。不知仲景傷寒脈。與雜病脈異。何以言之。上文云衛榮盛爲髙﹑章﹑綱。衛榮弱爲﹑卑﹑損。至此三脈謂之和。則不盛不弱。乃平和脈。

蓋傷寒之脈。髙﹑章﹑綱者陽證類。﹑卑﹑損者陰證類。卽是而言。則緩﹑遲﹑沈者陰陽向安之脈也。

不特此爾。下文二寸口脈緩而遲。緩則陽气長。遲則陰气盛。陰陽相抱。榮衛俱行。剛柔相得。非安平而何。

卷下

論表裏虛實

傷寒治法先要明表裏虛實。能明此四字。則仲景三百九十七法。可坐而定也。何以言之。有表實。有表虛。

有裏實。有裏虛。有表裏俱實。有表裏俱虛。予於表裏虛實歌中。嘗論其事矣。仲景麻黃湯類。爲表實而設也。桂枝湯類。爲表虛而設也。裏實則承气之類。裏虛則四逆理中之類是也。表裏俱實。所謂陽盛陰虛。下之則愈也。表裏俱虛。所謂陽虛陰盛。汗之則愈者也。嘗讀魏志華佗傳。有府吏倪尋﹑李延共止。俱頭痛身熱。所苦正同。佗曰。尋當下之。延當發汗。或難其異。佗曰。尋外實。延內實。故治之宜殊。此所謂能明表裏虛實者也。

卷下

論桂枝肉桂

仲景桂枝湯。用桂枝者。蓋取桂之枝梢細薄者爾。非若肉桂之肉濃也。蓋肉桂濃實。治五臟用之者。取其鎭重也。桂枝輕揚。治傷寒用之。取其發散也。今人例用之。是以見功寡。

卷下

論滑脈

仲景云。翕﹑奄沈。名曰滑。沈爲純陰。翕爲正陽。陰陽和合。故名曰滑。古人論滑脈。𨿽云往來前卻。流利展轉。

替替然與數相似。曾未若仲景三語而足也。翕﹑張也。言脈升而開張也。忽焉而沈。言脈降而復也。奄﹑言奄忽之間。與奄觀艾同義。仲景論滑脈。可謂諦當矣。然其言雅。恐淺識者未易曉。

卷下

論用大黃藥

大黃𨿽爲將軍。然蕩滌蘊熱。推陳致新。在傷寒乃爲要藥。但欲用之當爾。大柴胡湯中不用。誠脫誤也。王叔和云。若不加大黃。恐不名大柴胡。須是酒洗生用爲有力。昔後周姚僧坦名善醫。帝因發熱。欲服大黃。

僧坦曰。大黃乃是快藥。然至尊年髙不宜輕用。帝弗從。遂至危篤。及元帝有疾。召諸醫。咸謂至尊至貴。不可輕脫。宜用平藥。可漸宣通。僧坦曰。脈洪而實。此有宿食。非用大黃。必無差理。元帝從之。果下宿食而愈。

此明夫用與不用之異也。

卷下

論陰不得有汗

仲景第四卷

十七證云。脈𨿽沈緊。不得爲少陰病。所以然者。陰不得有汗。今頭汗出。故知非少陰也。又云脈陰陽俱緊。而又汗出。爲亡陽。此屬少陰。大抵陰虛者多汗。而此言陰不得有汗。何也。余嘗深究虛汗之證。亦自有陰陽之別。陽病自汗有九證。皆有治法。惟陰毒則額上手背有冷汗。甚者如水洗。然此是陽虛陰盛。亡陽而將脫也。其死必矣。仲景此篇。方論半在表。半在裏。故先曰汗出爲陽微。此則虛汗。陽微故也。

非陰證無汗。不得有汗也。有汗則九死一生。由是言之。陽得有汗。陰不得有汗。以意逆志。是爲得之。

卷下

論林億疑白虎有差互

仲景稱傷寒。若吐下後七八日不解。熱結在裏。表裏俱熱者。白虎加人參湯主之。又云傷寒脈浮。發熱無汗。其表不解。不可與白虎湯。又云。脈浮滑。此以表有熱裏有寒。白虎湯主之。國朝林億校正。

謂仲景於此表裏自差矣。是大不然。大抵白虎能除傷寒中。表裏發熱。故此前後二證。或云表裏俱熱。或云表熱裏寒。皆可服之宜也。中一證。稱表不解不可服者。蓋以脈浮無汗發熱。此全是傷寒表證。宜麻黃葛根之類也。安可用白虎。億但見所稱表裏不同。便謂差互。是亦不精不思之過也。

卷下

論弦動陰陽二脈不同

仲景云。脈﹐大浮數動滑。此名陽也。脈﹐沈澀弱弦微。此名陰也。脈訣以動脈爲陰。以弦脈爲陽。

何也。此是開卷第一行疑處。而世人不知講。予謂脈訣所言。分七表八里而單言之也。此之所論。

兼眾脈而合言之也。大抵雜病各見一脈。惟傷寒必兼眾脈而見。何以言之。仲景之意。若曰浮大者陽也。兼之以動﹑數﹑滑之類。安得不爲陽。沈細者陰也。兼之以澀弦數之類。安得不爲陰。故仲景論動脈。則曰陽動則汗出。陰動則發熱。數脈見於關上。上下無頭尾如豆大。厥厥動搖。名曰動也。

又結胸證云。脈浮而動。浮則爲風。動則爲痛。故兼數與浮而言動脈。則陽脈陽病也宜矣。仲景論弦脈。則曰弦者狀如弓弦。按之不移。弦則爲減。又曰。支飲急弦。又少陰證云。手足寒。脈弦遲。

故此兼遲而言。弦則爲陰脈陰病也宜矣。故仲景傷寒脈。不可與雜病脈同日而語。今陽證往往浮大。

而厥厥動搖。其沈細而弦者。必陰證也。何疑之有哉。不特此也。至如曰髙﹑曰章﹑曰綱﹑曰﹑曰卑﹑曰損。有縱有橫。有逆有順。趺陽太溪之類極多。予嘗撰仲景三十六種脈法圖。故知治傷寒。當以仲景脈法爲本。

卷下

論中風傷寒脈

仲景以浮緩脈爲中風脈。浮澀而緊。爲傷寒脈。中風有汗。傷寒無汗。何也。內經云。

滑者陰气有餘也。澀者陽气有餘也。陽气有餘。則身熱無汗。陰气有餘。則多汗身寒。

大抵陰陽欲其適平而已。陽气不足。陰往乘之。故陰有餘。陰气不足。陽往從之。故陽有餘。風傷於衛。則榮不受病。故陽不足而陰有餘。是以中風脈浮而緩。必多汗也。寒傷於榮。則衛未受病。故陰不足而陽有餘。是以傷寒脈浮澀而緊。亦爲無汗也。仲景辧二者脈證。亦有所受者矣。

卷下

論表證未罷未可下

仲景云。凡傷寒之病。多從風寒得之。始表中風寒。入裏﹑則不消矣。擬欲攻之。當先解表。

乃可下之。若表已解而內不消。大滿大實堅有燥屎。自可除下之。𨿽四五日不能爲禍也。不宜下而便攻之。內虛熱入。協熱遂利。煩躁諸變。不可勝數。輕者困篤。重者必死矣。﹝元本重復﹑淺識者難曉。

故予刪正此一段。而其理易明也。﹞大抵風寒入裏不消。必有燥屎。或大便堅祕。須是脈不浮。不惡風寒。表證罷。乃可下之。大便不通。𨿽四五日。未能爲害。若罔顧表而便下之。遂爲協熱利也。

卷下

論中暑脈不同

仲景云。脈虛身熱。得之傷暑。又云。其脈弦細芤遲。何也。素問曰。寒傷形。熱傷气。蓋傷气而不傷形。則气消而脈虛弱。所謂弦細芤遲。皆虛脈也。仲景以弦爲陰。而朱肱亦云。中暑脈細弱。

則皆虛脈也可知矣。

卷下

論傷寒須早治

仲景云。凡作湯藥。不可避晨夜。覺病須臾卽宜便治。不等早晚。則易愈矣。如或差遲。病卽傳變。

𨿽欲除治。必難爲力。今之醫者不究根源。執以死法。必汗之於四日之前。必下之於四日之後。

殊不知此大綱也。又云。甚者。病不服藥。猶得中醫。此爲無醫處而設也。苟大小便不通。可待其自瘥乎。蓋前後不得溲。必腹脹。不過數日而死矣。又況結胸瘀血。發狂發黃髮斑之類。未有勿藥而喜者。

智者知變。愚者執一。所以取禍也。須是隨病淺深。在表在裏。早爲治療。如救火拯溺。庶易瘥也。

素問云。邪風之至。疾如風雨。故善治者治皮毛。其次治肌膚。其次治筋脈。其次治六腑。其次治五臟。治五臟者半死半生也。扁鵲望齊桓侯而走者。其以此歟。

卷下

論發熱惡寒

仲景云。假令寸口脈微。名曰陽不足。陰气上入陽中。則灑淅惡寒也。尺脈弱。名曰陰不足。陽气下陷入陰中。則發熱也。此謂元受病而然也。又云。陽微則惡寒。陰弱則發熱。此醫發其汗。使陽气微。又大下之。令陰气弱。此謂醫所病而然也。大抵陰不足。陽往從之。故陽內陷則發熱。陽不足。陰往乘之。故陰上入陽中。則惡寒。陰陽不歸其分。故寒熱交爭。是以發熱而惡寒也。故孫思邈云。有熱不可大攻之。熱去則寒至矣。

卷下

論風溫證

仲景云。太陽病發熱而渴。不惡寒者。爲溫病。若發汗已。身灼熱者。名風溫。風溫爲病。脈陰陽俱浮。自汗出。

身重多眠。睡﹑鼻息必鼾。語言難出。若被下者。小便不利。直視。失溲。若被火者。微發黃色。

劇﹑則如驚癇。時。又云。陽脈浮滑。陰脈濡弱。更遇於風。變成風溫。大抵溫气大行。更感風邪。則有是證。今當春夏。病此者多。醫作傷寒漏風治之。非也。不可火。不可下。不可大發汗。而仲景無藥方。古法或謂當取手少陰火。足厥陰木。隨經所在而取之。如麻黃薏苡仁湯﹑葳蕤湯之輩。予以謂敗毒。獨活。續命。減麻黃去附子。益佳。

卷下

論溫瘧證

仲景云。若脈陰陽俱盛。重感於寒者。變成溫瘧。故朱肱初虞世以小柴胡白虎之類加桂以治之。此則仲景所謂溫瘧。瘧之一證也。今庸醫見前人有此治法。不問是何瘧證。但見發寒發熱。

一槪治之。疏矣。大抵瘧證多端。有暑瘧﹑有食瘧﹑癉瘧﹑脾寒。而千金又有五臟所受不同。六腑之中止有胃瘧一證。種類最多。安得一槪而論。癉瘧者但熱不寒。當用白虎。食瘧者中有伏積。

當下而去之。至於中暑﹑脾寒。此二證。若水火相反。素問曰。夏傷於暑。秋爲瘧。又曰。夏暑。汗不出者。秋成風瘧。蓋暑伏於中。得秋气乃發。故先熱後寒。熱多寒少。頭昏痛。虛則發戰。汗出。一時乃止。蓋心惡暑。心不受邪。而包絡受之。包絡眾涎所聚。暑伏於涎。心﹑豈若脾寒。濃朴艸果所能祛也。豈若溫瘧。柴胡黃芩所能除也。非砒沙腦麝之屬不能入。故暑瘧脾寒。

患者多。而醫不識病。妄投以藥。邪未退。眞气先受病。所以連綿不瘥也。予曾精意深究瘧病一科。須是辧脈察證。窮究得病之淵源。故十治十中。無有失者。眾人以瘧爲難治。予獨以爲易。

要在辧其種類。識其先後。素問瘧論。甚有妙處。當思而得之。

