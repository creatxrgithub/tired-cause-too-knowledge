

診家樞要元滑壽

序

天下之事。統之有宗。會之有元。言簡而盡。事核而當。斯爲至矣。百家者流。莫大於醫。醫莫先於脈。浮沈之不同。遲數之反類。曰陰曰陽。曰表曰裏。抑亦以對待而爲名象焉。有名象而有統會矣。髙陽生之七表八里九道。蓋鑿鑿也。求脈之明。爲脈之晦。或者曰。脈之道大矣。古人之言亦夥矣。猶懼弗及。而欲以此統會該之。不旣太簡乎。嗚呼。

至微者脈之理。而名象著焉。統會寓焉。觀其會通。以知其典禮。君子之能事也。由是而推之。則溯流窮源。因此識彼。

諸家之全。亦無遺珠之憾矣。

脈象大旨

脈者气血之先也。气血盛則脈盛。气血衰則脈衰。气血熱則脈數。气血寒則脈遲。气血微則脈弱。气血平則脈治。

又長人脈長。短人脈短。性急人脈急。性緩人脈緩。左大順男。右大順女。男子尺脈常弱。女子尺脈常盛。此皆其常也。

反之者逆。

左右手配臟腑部位

左手寸口。心小腸脈所出。

左關。肝膽脈所出。

左尺。腎膀胱脈所出。﹝命門與腎脈通﹞

右手寸口。肺大腸脈所出。

右關。脾胃脈所出。

右尺命門﹝心包絡手心主﹞三焦脈所出。

五臟平脈

心脈浮大而散。肺脈浮澀而短。肝脈弦而長。脾脈緩而大。腎脈沈而軟滑﹝素問。心平脈。累累如連珠。如循瑯。

此長滑之象也。心爲肝子。脈不離弦。故仲景謂心脈洪大而長。肺脈澀短。是動力不盛。而形體鋪寬也。﹞

心合血脈。心脈循血脈而行。持脈指法。如六菽之重。按至血脈而得者爲浮。稍稍加力。脈道粗者爲大。又稍加力脈道闊軟者爲散。

肺合皮毛。肺脈循皮毛而行。持脈指法。如三菽之重。按至皮毛而得者爲浮。稍稍加力。脈道不利爲澀。又稍加力。

不及本位曰短。﹝澀只是來勢不勇。短只是寬軟不挺。﹞

肝合筋。肝脈循筋而行。持脈指法。如十二菽之重。按至筋而脈道如箏弦相似爲弦。次稍加力。脈道迢迢者爲長。

脾合肌肉。脾脈循肌肉而行。持脈指法。如九菽之重。按至肌肉如微風輕柳梢之狀爲緩。次稍加力。脈道惇實者爲大。

腎合骨。腎脈循骨而行。持脈指法。按至骨上而得者爲沈。次重而按之。脈道無力爲濡。舉指來疾流利者爲滑。﹝濡是脈體之柔潤。非脈應指無力也。﹞

凡此五臟平脈。要須察之久久成熟。一遇病脈。自然可曉。經曰。先識經脈。而後識病脈。此之謂也。﹝五臟平脈病脈死脈。素問玉機眞藏平人气象兩篇。言之至詳且密。此文所敍。乃從難經錄出。其義未全。﹞

四時平脈

春弦。夏洪。秋毛。冬石。長夏四季脈遲緩。

呼吸沈浮定五臟脈

呼出心與肺。吸入腎與肝。呼吸之間。脾受谷味。其脈在中。心肺俱浮。浮而大散者心。浮而短澀者肺。腎肝俱沈。

牢而長者肝。濡而來實者腎。脾爲中州。其脈在中。因指下輕重以定五臟。

卽前所謂三菽六菽之重也。

三部所主

﹝九候附﹞

寸爲陽。爲上部。主頭項以下。至心胸之分也。關爲陰陽之中。爲中部。主臍腹脇之分也。尺爲陰。爲下部。主腰足脛股之分也。凡此三部之中。每部各有浮中沈三候。三而三之。爲九候也。浮主皮膚。候表及府。中主肌肉。以候胃气。沈主筋骨。候裏及藏也。

診脈之道

凡診脈之道。先須調平自己气息。男左女右。先以中指定得關位。卻齊下前後二指。初輕按以消息之。次中按消息之。再重按消息之。然後自寸關至尺。逐部尋究。一呼一吸之間。要以脈行四至爲率。閏以太息。脈五至。爲平脈也。

其有太過不及。則爲病脈。看在何部。各以其部斷之。

凡診脈。須要先識時脈胃脈與腑臟平脈。然後及於病脈時脈謂春三月。六部中俱帶弦。夏三月。俱帶洪。秋三月。

俱帶浮。冬三月。俱帶沈。胃脈。謂中按得之。脈和緩。腑臟平脈。已見前章。凡人腑臟脈旣平。胃脈和。又應時脈。

乃無病者也。反此爲病。

診脈之際。人臂長則疏下指。臂短則密下指。三部之內。大小浮沈遲數同等。尺寸陰陽髙下相符。男女左右。彊弱相應。四時之脈不相戾。命曰平人。其或一部之內。獨大獨小。偏遲偏疾。左右彊弱之相反。四時男女之相背。皆病脈也。凡病脈之見在上曰上病。在下曰下病。左曰左病。右曰右病。左脈不和。爲病在表。爲陽。在四肢。右脈不和。爲病在裏。爲陰。主腹藏。以次推之。

凡取脈之道。理各不同。脈之形狀。又各非一。凡脈之來。必不單至。必曰浮而弦。浮而數。沈而緊。沈而細之類。

將何以別之。大抵提綱之要。不出浮沈遲數滑澀之六脈也。浮沈之脈。輕手重手得之也。遲數之脈。以己之呼吸而取。

滑澀之脈。則察夫往來之形也。浮爲陽。輕手而得之也。而芤洪散大長濡弦。皆輕手而得之之類也。沈爲陰。重手而得之也。而伏石短細牢實。皆重手而得之之類也。遲者一息脈三至。而緩微弱皆遲之類也。數者一息脈六至。而疾促皆數。

之類也。或曰滑類乎數。澀類乎遲。何也。然脈𨿽是而理則殊也。彼遲數之脈。以呼吸察其至數之疏數。此滑澀之脈。

則以往來察其形狀也。數爲熱。遲爲寒。滑爲血多气少。澀爲气多血少。所謂脈之提綱。不出乎六字者。蓋以其足以統夫表裏陰陽冷熱虛實風寒燥濕臟腑血气也。浮爲陽爲表。診爲風爲虛。沈爲陰爲裏。診爲濕爲實。遲爲在藏。爲寒爲冷。

數爲在府。爲熱爲燥。滑爲血有餘。澀爲气獨滯也。人一身之變。不越乎此。能於是六脈之中以求之。則疚病之在人者。

莫能逃焉﹝內經以滑爲血少气多。澀爲气少血多者。蓋气盛而血不能壅之則滑血壅而气不能行之則澀也﹞持脈之要有三。

曰舉。曰按。曰尋。輕手循之曰舉。重手取之曰按。不輕不重。委曲求之曰尋。初持脈。輕手候之。脈見皮膚之間者。

陽也。腑也。亦心肺之應也。重手得之。脈附於肉下者。陰也。藏也。亦肝腎之應也。不輕不重。中而取之。其脈應於血肉之間者。陰陽相適。中和之應。脾胃之候也。若浮中沈之不見。則委曲而求之。若隱若見。則陰陽伏匿之脈也。三部皆然。

察脈。須識上下來去至止六字。不明此六字則陰陽虛實不別也。上者爲陽。來者爲陽。至者爲陽。下者爲陰。去者爲陰。止者爲陰也。上者。自尺部上於寸口陽生於陰也。下者。自寸口下於尺部。陰生於陽也。來者。自骨肉之分而出於皮膚之際。气之升也。去者。自皮膚之際而還於骨肉之分。气之降也。應曰至。息曰止也。明脈須辧表裏虛實四字。

表陽也。府也。凡六淫之邪。襲於經絡。而未入胃府及藏者。皆屬於表也。裏陰也。藏也。凡七情之气。郁於心腹之內。

不能越散。飲食五味之傷。畱於腑臟之間。不能通泄。皆屬於裏也。虛者。元气之自虛。精神耗散。气力衰竭也。實者。

邪气之實。由正气之本虛。邪得乘之。非元气之自實也。故虛者補其正气。實者瀉其邪气。經所謂邪气盛則實。精气奪則虛。此大法也。

凡脈之至。在肌肉之上。出於皮膚之間者。陽也。府也。行於肌肉之下者。陰也。藏也。若短小而見於皮膚之間者。

陰乘陽也。洪大而見於肌肉之下者。陽乘陰也。寸尺皆然。

東垣云。不病之脈。不求其神。而神無不在也。有病之脈。則當求其神之有無。謂如六數七極。熱也。脈中﹝此中字浮中沈之中﹞有力。﹝言有胃气﹞卽有神矣。爲泄其熱。三遲二敗。寒也。脈中有力。﹝說並如上﹞卽有神矣。爲去其寒。若數極遲敗中。不復有力。爲無神也。將何所恃邪。苟不知此。而遽泄之去之。人將何所根據而主耶。故經曰。脈者气血之先。气血者人之神也。善夫。

脈陰陽類成

浮不沈也。按之不足。輕舉有餘。滿指浮上。曰浮。爲風虛動之候。爲脹。爲風。爲。爲滿不食。爲表熱。爲喘。

浮大傷風鼻塞。浮滑疾爲宿食。浮滑爲飲。左寸浮。主傷風發熱。頭疼目眩。及風痰。浮而虛遲。心气不足。心神不安。

浮散。心气耗。虛煩。浮而洪數。心經熱。關浮。腹脹。浮而數。風熱入肝經。浮而促。怒气傷肝。心胸逆滿。尺浮。

膀胱風熱。小便赤澀。浮而芤。男子小便血。婦人崩帶。浮而遲。冷疝臍下痛。右寸浮。肺感風寒。咳喘淸涕。自汗體倦。浮而洪。肺熱而咳。浮而遲。肺寒喘嗽。關浮。脾虛。中滿不食。浮大而澀。爲宿食。浮而遲。脾胃虛。尺浮。風邪客下焦。大便祕。浮而虛。元气不足。浮而數。下焦風熱。大便祕。﹝諸脈指下眞形。與其主病。俱少所發明。讀者當以意測之。推見其本。乃爲有得﹞

沈。不浮也。輕手不見。重手乃得。爲陰逆陽郁之候。爲實。爲寒。爲气。爲水。爲停飲。爲瘕。爲脇脹。爲厥逆。爲洞泄。沈細爲少气。沈遲爲痼冷。沈滑爲宿食。沈伏爲霍亂。沈而數內熱。沈而遲內寒。沈而弦心腹冷痛。左寸沈。心內寒邪爲痛。胸中寒飲脇疼。關沈。伏寒在經。兩脇刺痛。沈弦。癖內痛。尺沈。腎藏感寒。腰臂冷痛。小便濁而頻。男爲精冷。女爲血結。沈而細。脛陰癢。溺有餘瀝。右寸沈。肺冷。寒痰停蓄虛喘少气。沈而緊滑。咳嗽。沈細而滑。骨蒸寒熱皮毛焦漧。關沈。胃中寒積。中滿吞酸。沈緊懸飲。尺沈。病水。腰腳疼。沈細下利。又爲小便滑。

臍下冷痛。

遲。不及也。以至數言之。呼吸之間。脈僅三至。減於平。脈一至也。爲陰勝陽虧之候。爲寒。爲不足。浮而遲表有寒。沈而遲裏有寒。居寸爲气不足。居尺爲血不足。气寒則縮。血寒則凝也。左寸遲。心上寒。精神多慘。關遲。筋寒急手足冷。脇下痛。尺遲。腎虛便濁。女人不月。右寸遲。肺感寒。冷痰气短。關遲。中焦寒。及脾胃傷冷物不食。

沈遲爲積。尺遲。爲藏寒泄瀉。小腹冷痛。腰腳重。

數。太過也。一息六至。過平脈兩至也。爲煩滿。上爲頭疼上熱。中爲脾熱口臭。胃煩嘔逆。左爲肝熱目赤。右下爲小便黃赤大便祕澀。浮數表有熱。沈數里有熱也。

虛。不實也。散大而軟。舉按豁然。不能自固。气血俱虛之。診也。爲暑。爲虛煩多汗。爲恍惚多驚。爲小兒驚風。

實。不虛也。按舉不絕。迢迢而長。動而有力。不疾不遲。爲三焦气滿之候。爲嘔。爲痛。爲气寒。爲气聚。爲食積。爲利。爲伏陽在內。左寸實。心中積熱。口舌瘡。咽疼痛。實大。頭面熱風煩燥。體痛面赤。關實。腹脇痛滿。實而浮大。肝盛。目暗赤痛。尺實。小腹痛。小便澀。實而滑。淋瀝莖痛溺赤。實大。膀胱熱。溺難。實而緊腰痛。右寸實。胸中熱。痰嗽煩滿。實而浮。肺熱。咽燥痛。喘咳气壅。關實。伏陽蒸內。脾虛食少。胃气滯。實而浮。脾熱。消中善饑。口漧勞倦。尺實。臍下痛。便難。或時下痢。

洪。大而實也。舉按有餘。來至大而去且長。騰上滿指。爲榮絡大熱。血气燔灼之候。爲表裏皆熱。爲煩。爲咽漧。

爲大小便不通。左寸洪。心經積熱。眼赤口瘡頭痛內煩。關洪。肝熱及身痛。四肢浮熱。尺洪。膀胱熱小便赤澀。右寸洪。肺熱毛焦。唾粘咽漧。洪而緊。喘急關洪。胃熱。反胃嘔吐口漧。洪而緊。爲脹。尺洪。腹滿。大便難或下血。

微。不顯也。依稀輕細。若有若無。爲气血俱虛之候。爲虛弱。爲泄。爲虛汗。爲崩漏敗血不止。爲少气。浮而微者陽不足。必身惡寒。沈而微者陰不足。主藏寒下利。左寸微。心虛。憂惕。榮血不足。頭痛胸痞。虛勞盜汗。關微。

胸滿气乏。四肢惡寒拘急。尺微。敗血不止。男爲傷精尿血。女爲血崩帶下。右寸微。上焦寒痞。冷痰不化。中寒少气。

關微。胃寒气脹。食不化。脾虛噫气。心腹冷痛。尺微。藏寒泄瀉臍。下冷痛。

弦。按之不移。舉之應手端直如弓弦。爲血气收斂。爲陽中伏陰。或經絡間爲寒所滯爲痛。爲瘧。爲拘急。爲寒熱。

爲血虛。爲盜汗。爲寒凝气結。爲冷痺。爲疝。爲飲。爲勞倦。弦數爲勞瘧。雙弦脇急痛。弦長爲積。左寸弦。頭疼心惕。勞傷盜汗乏力。關弦。脇肋痛癖。弦緊爲疝瘕。爲瘀血。弦小寒癖。尺弦。少腹痛。弦滑腳痛。右寸弦。肺受寒。

咳嗽胸中有寒痰。關弦。脾胃傷冷宿食不化。心腹冷痛。又爲飲。尺弦。臍下急痛不安。下焦停水。

緩。不緊也。往來紆緩。呼吸徐徐。以气血向衰。故脈體爲之徐緩爾。爲風。爲虛。爲痺。爲弱。爲疼。在上爲項彊。在下爲腳弱。浮緩沈緩。血气俱弱。左寸緩。心气不足。怔忡多忘。亦主項背急痛。關緩。風虛眩暈。腹脇气結。

尺緩。腎虛冷。小便數。女人月事多。右寸緩。肺气浮。言語短气。關緩。胃气虛弱。浮緩。脾气虛弱。不沈不浮。從容和緩。乃脾家本脈也。尺緩下寒腳弱。風气祕滯。浮緩。腸風泄瀉。沈緩。小腹感冷。

滑。不澀也。往來流利。如盤走珠。不進不退。爲血實气壅之候。蓋气不勝於血也。爲嘔吐。爲痰逆。爲宿食。爲經閉﹝滑而不斷絕。經不閉。有斷絕者。經閉﹞上爲吐逆。下爲气結。滑數爲結熱。左寸滑。心熱。滑而實大。心驚舌彊。關滑肝熱。頭目爲患尺滑。小便淋澀。尿赤。莖中痛。右寸滑。痰飲嘔逆。滑而實。肺熱。毛髮焦。隔壅咽漧。痰暈目昏。涕唾粘。關滑。脾熱。口臭。及宿食不化。吐逆。滑實。胃熱。尺滑。因相火炎而引飲多。臍冷腹鳴或時下利。

婦人主血實气壅。月事不通。若和滑。爲孕。

澀。不滑也。虛細而遲。往來難。三五不調。如雨沾沙。如輕刀刮竹然。爲气多血少之候。爲少血。爲無汗。爲血痺痛。爲傷精。女人有孕爲胎痛。無孕爲敗血病。左寸澀。心神虛耗不安。及冷气心痛。關澀。肝虛血散。肋脹脇滿。

身痛。尺澀男子傷精及疝。女人月事虛敗。若有孕。主胎漏不安。右寸澀。脾弱不食。胃冷而嘔。尺澀。大便澀。津液不足。小腹寒。足脛逆冷。﹝經云。滑者傷熱。澀者中霧露。﹞

長。不短也。指下有餘。而過於本位。气血皆有餘也。爲陽毒內蘊三焦煩郁爲壯熱。

短。不長也。兩頭無。中間有。不及本位。气不足以前導其血也。爲陰中伏陽。爲三焦气壅。爲宿食不消。

大。不小也。浮取之若浮而洪。沈取之大而無力。爲血虛。气不能相入也。經曰大爲病進。

小。不大也。浮沈取之。悉皆損小。在陽爲陽不足。在陰爲陰不足前大後小。則頭疼目眩。前小後大。則胸滿气短。

緊。有力而不緩也。其來勁急。按之長。舉之若牽繩轉索之狀。爲邪風激搏。伏於榮衛之間。爲痛。爲寒。浮緊爲傷寒身痛。沈緊爲腹中有寒。爲風癇。左寸緊頭熱目痛。舌彊。緊而沈。心中气逆冷痛。關緊。心腹滿痛。脇痛肋急。

緊而盛。傷寒渾身痛。緊而實。癖。尺緊。腰腳臍下痛。小便難。右寸緊。鼻塞膈壅。緊而沈滑。肺實咳嗽。關緊。

脾寒腹痛吐逆。緊盛。腹脹傷食尺緊。下焦築痛。

弱。不盛也。極沈細而軟。怏怏不前。按之欲絕未絕。舉之卽無。由精气不足。故脈萎弱而不振也。爲元气虛耗。

爲萎弱不前。爲痼冷。爲關熱。爲泄精。爲虛汗。老得之順。壯得之逆。左寸弱。陽虛。心悸自汗。關弱。筋痿無力。

婦人主產後客風面腫。尺弱。小便數。腎虛耳聾。骨內痛。右寸弱。身冷多寒。胸中短气。關弱。脾胃虛。食不化。

尺弱。下焦冷痛。大便滑。

動。其狀如大豆。厥厥搖動。尋之有。舉之無。不往不來不離其處。多於關部見之。﹝當云只各見本關之上。﹞動爲痛。爲驚。爲虛勞體痛。爲崩脫。爲泄利。陽動則汗出。陰動則發熱。

伏。不見也。輕手取之。絕不可見。重取之。附著於骨。爲陰陽潛伏。關鬲閉塞之候。爲積聚。爲瘕疝。爲食不消。

爲霍亂。爲水气。爲榮衛气閉而厥逆。關前得之爲陽伏。關後得之爲陰伏。左寸伏。心气不足。神不守常。沈憂抑鬱。

關伏。血冷。腰腳痛。及脇下有寒气。尺伏。腎寒精虛。疝瘕寒痛。右寸伏。胸中气滯。寒痰冷積。關伏。中脘積塊作痛。及脾胃停滯。尺伏。臍下冷痛。下焦虛寒。腹中痼冷。

促。陽脈之極也。脈來數。時一止。復來者。曰促。陽獨盛而陰不能相和也。或怒气逆上。亦令脈促。爲气粗。爲狂悶。爲瘀血發狂。又爲气。爲血。爲飲。爲食。爲痰。蓋先以气熱脈數而五者或一。有畱滯乎。其間則因之而爲促。

非惡脈也。𨿽然。加卽死。退則生。亦可畏哉。

結。陰脈之極也。脈來緩。時一止。復來者。曰結。陰獨盛而陽不能相入也。爲結。爲七情所郁。浮結爲寒邪滯經。沈結爲積气在內。又爲气。爲血。爲飲。爲食。爲痰。蓋先以气寒脈緩而五者或一畱滯於其間。則因而爲結。故張長沙謂結促皆病脈。

芤。浮大而軟。尋之中空旁實。旁有中無。診在浮舉重按之間。爲失血之候。大抵气有餘。血不足。血不能統气。

故虛而大。若芤之狀也。左寸芤。主心血妄行。爲吐。爲衄。關芤。主脇間血气痛。或腹中瘀血。亦爲吐血目暗。尺芤。

小便血。女人月事爲病。右寸芤。胸中積血。爲衄。爲嘔。關芤。腸癰。瘀血。及嘔血不食。尺芤。大便血。又云前大後細脫血也。非芤而何。

革﹝與牢脈互換﹞沈伏實大如鼓皮曰革。气血虛寒。革易常度也。婦人則半產漏下。男子則亡血失精。又爲中風寒濕之診也。

濡。無力也。虛軟無力。應手散細。如綿絮之浮水中。輕手乍來。重手卽去。爲血气俱不足之候。爲少血。爲無血。

爲疲損。爲自汗。爲下冷。爲痺。左寸濡。心虛。易驚。盜汗。短气。關濡。榮衛不和。精神離散。體虛少力。尺濡。

男爲傷精。女爲脫血。小便數。自汗。多。右寸濡。關熱憎寒。气乏體虛。關濡。脾軟不化飲食。尺濡。下元冷憊。

腸虛泄瀉。

牢。堅牢也。沈而有力。動而不移。爲裏實表虛。胸中气促。爲勞傷。大抵其脈近乎無胃气者。故諸家皆以爲危殆之脈云。亦主骨間疼痛。气居於表。

疾。盛也。快於數而疾。呼吸之間脈七至。熱極之脈也。在陽猶可。在陰爲逆。﹝按疾言其至止之躁也。不必七至。

病主津虛气悍。非熱也。﹞

細。微眇也。指下尋之。往來如綫。蓋血冷气虛。不足以充故也。爲元气不足。乏力無精。內外俱冷。痿弱洞泄。

爲憂勞過度。爲傷寒。爲積。爲痛在內及在下。

代。更代也。動而中止。不能自還。因而復動。由是復止。尋之良久。乃復彊起爲代。主形容羸瘦。口不能言。若不因病。而人羸瘦。其脈代止。是一藏無气。他藏代之。眞危亡之兆也。若因病而气血驟損。以致元气不續。或風家痛家。脈見止代。只爲病脈。故傷寒家亦有心悸而脈代者。心痛亦有結澀止代不勻者。蓋凡痛之脈。不可準也。又妊娠亦有脈代者。此必二月餘之胎也。

散。不聚也。有陽無陰。按之滿指。散而不聚。來去不明。謾無根柢。爲气血耗散。腑臟气絕。在病脈。主陰陽不斂。又主心气不足。大抵非佳脈也。

婦人脈法

婦人女子。尺脈常盛。而右手大。皆其常也。若腎脈微澀或左手關後尺內脈浮。或肝脈沈而急。或尺脈滑而斷絕不勻。皆經閉不調之候也。婦人脈。三部浮沈正等。無他病而不月者。妊也。又尺數而旺者亦然。又左手尺脈洪大爲男。

右手沈實爲女。又經云。陰搏陽別謂之有子。﹝尺內陰脈搏手。而其中別有陽脈也。陰陽相平故能有子也。﹞

凡女人天癸未行之時屬少陰。旣行屬厥陰。已絕屬太陰。胎產之病從厥陰。凡婦人室女病寒。及諸寒熱气滯。須問經事若何。凡產後。須問惡露有無多少。

小兒脈

小兒三歲以下。看虎口三關紋色。紫熱。紅傷寒。靑驚風。白疳病。惟黃色隱隱。或淡紅隱隱。爲常候也。至見黑色。則危矣。其他紋色。在風關爲輕。气關漸重。命關尢重也。及三歲以上。乃以一指按三關﹝寸關尺爲三關﹞常以六七至爲率。添則爲熱。減則爲寒。若脈浮數。爲乳癇風熱。或五臟壅。虛濡爲驚風。緊實爲風癇。緊弦爲腹痛。弦急爲气不和。牢實爲便祕。沈細爲冷。大小不勻。祟脈。或小或緩。或沈或細。皆爲宿食不消。脈亂身熱汗出不食。食卽吐。

爲變蒸也。浮爲風。伏結爲物聚。單細爲疳勞。小兒但見憎寒壯熱。卽須問曾發斑疹否。此大法也。

診家宗法

﹝按此篇所列六條。卽予位數情勢之義也。﹞

浮沈﹝以舉按輕重言。浮甚爲散。沈甚爲伏。﹞

遲數﹝以息至多少言數。甚爲疾。數止爲促。﹞

虛實洪微﹝以虧盈言。虛以統芤濡。實以該牢革。微以括弱。﹞

弦緊滑澀﹝以體性言。弦甚爲緊。緩止爲結。結甚爲代。滑以統動。﹞

長短﹝以部位之過不及言。﹞

大小﹝以形狀言。﹞

諸脈亦統之有宗歟。蓋以相爲對待者。以見曰陰曰陽。爲表爲裏。不必斷斷然七表八里九道如昔人云云也。觀素問仲景書中論脈處。尢可見取象之義。今之爲脈者。能以是觀之。思過半矣。於乎。脈之道大矣。而欲以是該之。不幾於舉一而廢百歟。殊不知至微者理也。至著者象也。體用一源。顯微無間。得其理。則象可得而推矣。是脈也。求之於陰陽對待統系之間。則啟源而達流。因此而識彼。無遺策矣。

附錄

諸脈條辧

﹝出程觀泉醫述。系衰輯景嶽士材之書而成。以其簡切。故僭注而附錄之。其論各脈情勢。蓋校之滑氏樞要。尢見眞諦云。﹞

浮脈。只輕手便得。非必中沈俱無。若崔氏云。有表無裏。有上無下。則脫然無根。混於散脈矣。非浮脈之眞面目也﹝脈有素浮素沈之體。故浮無定候。以指面初到脈上爲候也。﹞

洪脈。只是根腳闊大。卻非堅硬。若大而堅硬。則爲實脈。而非洪脈矣。經曰。大則病進。謂其气方張也。又曰。

形瘦脈大。多气者死。謂形與脈不合也。﹝洪兼情勢。橫寬而起伏又大也。﹞

虛之異於散者。虛脈按之𨿽。猶可見也。散脈按之絕無。不可見也。虛之異於芤者。虛則愈按而愈。芤則重按而仍見也。﹝虛脈中空。散脈邊散。芤血虛且寒。故浮面多一層硬皮也。﹞

散有二義。一自有漸無之象。一散亂不整之象。比如楊花散漫。或至數不齊。或多寡不一。爲危殆之候。若心脈浮大而散。肺脈短澀而散。皆平脈也。軟散則病脈矣。腎脈軟散。腎敗之徵。脾脈代散。土絕之候。若二脈交見。尢爲必死之符。﹝乍大乍小。乍疏乍數。至之散也。亂如麻子。形之散也。皆主死。尋常病脈。只是形體寬泛。而兩邊不斂。渾渾不淸耳。﹞

營行脈中。脈以血形。芤脈中空。脫血之象也。訣云。寸芤積血在胸中。關內逢芤腸胃癰。是以芤爲蓄血積聚之實脈。非失血虛家之空脈矣。且云兩頭有。以頭字換脈經之邊字。便相去千里矣。﹝芤脈浮大而弦。按之中空。故兩頭有。

指下無。非如陰絕陽絕之不因。按而自不至也。訣語未誤。寸芤積血。關芤腸癰。古人已有驗之者。﹞

濡脈之浮。與虛脈相類。但虛脈形大。而濡脈形小也。濡脈之細小。與弱脈相類。但弱在沈分。而濡在浮分也。

僞訣云。按之似有舉還無。是弱脈而非濡脈矣。濡脈之無根。與散脈相類。但散脈從浮大而漸至於沈絕。濡脈從浮小而漸至於不見也。從大而至無者。全凶之象。從小而至無者。凶吉相半也。在久病老年之人見之。尙未至於必絕。若平人少壯暴病見之。名爲無根。去死不遠矣﹝濡卽所謂芤而有胃气者若浮薄至極。則爲散不爲濡矣。﹞

微之爲言無也。其象極細極軟。仲景曰。縈縈如蛛絲。狀其細而難見也。瞥瞥如羹上肥。狀其軟而無力也。輕取如無。故曰陽气衰。重按欲絕。故曰陰气竭。久病得之多不可救。謂正气將次滅絕也。卒病得之猶或可生。謂邪气不至深重也。﹝曾診工人感冒。力作不休。數日困極。身燥气喘。脈在皮毛。然。一息不知十幾至。用大溫潤。兼通營衛。

天明得汗而解。若正發汗死矣。﹞

向以革脈卽牢脈。非也。蓋革浮而牢沈。革虛而牢實。形與證皆異也。叔和云。三部脈革。久病得之死。卒病得之生。甲乙經曰。渾渾革至如湧泉。病進而色獘。綿綿其去如弦絕者死。言急如湧泉。則浮取之不止於弦大。而且數且搏且滑矣。曰弦絕。不止於豁然。而且無根蒂矣。﹝綿綿其去如弦絕。乃別一事。不與上文連義也。解弦絕。尢不合。﹞

腎之爲藏。配坎應冬。萬物蟄藏。陽气下陷。故其脈主沈。陰而居裏。若誤與之汗。則如蟄虫。出而見霜。若誤與之下。則如飛蛾。入而見湯。

伏脈主病。在沈陰之分隱深之處。非輕淺之劑。所得破其藩垣也。傷寒以一手脈伏爲單伏。兩手脈伏爲雙伏。不可以陽證見陰脈爲例。火邪內郁不得發越。乃陽極似陰。故脈伏者。必得大汗而解。如久旱將雨。必先六合陰晦。一回雨後。庶物咸蘇也。又有陰證傷寒。先伏陰在內。而外復感寒邪。陰盛陽衰。四肢厥逆。六脈沈伏。須投姜附。及灸關元。

陽始回而脈始出矣。若太溪衝陽皆無脈者。必死無疑。﹝伏者。以其中藏有物也。故無溫補之法。若中虛不宜疏散者。皆脫脈之類也。篇中所指兩條。一陽气之自窒。一陰气之見逼也。﹞

樹以根深爲牢。蓋深入於下者也。監獄以禁固爲牢。蓋深藏於內者也。仲景云。寒則牢堅。又有堅固之義也。沈氏曰。似沈似伏。牢之位也。實大弦長。牢之體也。牢脈主病以其在沈分也。故悉屬陰寒。以其形弦實也。故咸爲堅積。

若失血亡精之人。內虛當得革脈。若反得牢脈。是脈與證反。可卜死期矣。﹝冬脈如營。營卽牢之義也。陽藏於內。故深居而充實有力也。若陰踞於內。則陽熄而死硬矣。牢脈動力盛大。不得爲死。以有陽也。﹞

實爲邪气盛滿堅勁有餘之象。旣大矣而且長且堅。三候皆然。則諸陽之象。莫不畢備。故但主實熱。不主虛寒。

緊與實𨿽相似而實相懸。緊者熱爲寒束。故其象繃急而不寬舒。實者邪爲火迫。故其象堅滿而不和柔。﹝一寒裹於外。

一邪充於內。﹞

素問云。脈弱以滑。是有胃气。脈弱以澀。是爲久病。蓋弱堪重按。陰猶未絕。若兼澀象。則气血交敗。生理滅絕矣。﹝指下波瀾。形之滑也。起伏自然。勢之滑也。一血充。一气暢也。﹞

微脈模糊而難見。細脈則顯而易見。故細比於微。稍稍較大也。細爲血少气衰。故吐利失血。得沈細者生。憂勞過度之人。脈亦多細。爲自戕其血气也。大抵細脈微脈。俱爲陽气衰殘之候。非行溫補。何以復其散失之元乎。﹝微有極細。

亦有極薄。細則有濃有薄。有弱有彊。各有主病不同。不得專指爲微細也。﹞

陰性多滯。故陰寒之證。脈必見遲。與緩脈絕不相類。蓋緩以形之寬縱得名。遲以至數不及爲義。緩脈四至。寬緩和平。遲脈三至。遲滯不前。二脈迥別。

澀脈往來遲難。有類乎止。而實非止也。有類乎散。實非散也。須知浮而極細極軟。似有若無。爲微脈。浮而且細且軟。爲濡脈。沈而且細且軟。爲弱脈。三脈皆有似於澀。而實有分別。﹝澀脈專在動勢上見。故往來遲難四字至切。微濡弱三脈以形見。有兼澀者。有不兼澀者。澀脈不盡類散也。﹞

古人譬諸徐行而怠。偶一步。可爲結脈傳神。大凡熱。則流行寒則凝。結如冬冷則冰。堅理勢然也。人惟少火衰弱中气虛寒失其幹健之。運則气血痰食互相糾纏。營運之機不利。故脈應之而成結也。﹝結卽澀脈之兼緊者。﹞

結促之止。止無常數。代脈之止。止有常數。結促之止。一止卽來。代脈之止。良久方至。內經以代脈之見。爲藏气衰微。脾經脫絕之候。惟傷寒心悸。懷胎三月。或七情太過。跌打重傷。及風家痛家。俱不忌代脈。或無病而羸瘦脈代者。危候也。久病脈代。萬難回春。又云。少得代脈者死。老得代脈者生。自當通變﹝結促是有一至略間而並來。代乃直少一至也。仍須細察脈神。以定吉凶。少得代死。老得代生。必是專指一病。非可槪論也。﹞

緩脈以寬舒和緩爲義。與緊脈相反。若陽寸陰尺。上下同等。浮大而軟。無有偏勝。爲緩而和勻。此眞胃气脈也。

土爲胃气之母。中气調和。則百病不生。一切脈中。皆須挾緩。謂之胃气。非病脈也。兼乎浮遲虛濡細澀之形者。爲病不足。爲風爲表虛也。﹝指下柔勻。形之緩也。來去從容如一。气之緩也。若病脈。皆屬於濕熱之類﹞

數之爲義。躁急而不能中和也。火性急速。故陽盛之證。脈來必數肺部見之。爲金家賊脈。秋月逢之。爲克令凶徵。

滑之爲言。往來流利。而不滯澀也。蓋脈者血之府也。血枯則脈澀。血盛則脈滑。﹝滑澀固由於血。實由於津液之載血而行者。有盛衰也。故澀脈之治。宜行血而生津。﹞

緊者繃急而兼絞轉之象。熱則筋縱。寒則筋急。此爲熱郁於內而寒束於外。故緊急絞轉之象見焉。合觀內經之左右彈。仲景之如轉索。丹溪之如紉綫。叔和之如切繩。可見緊之爲義。不獨縱有挺急抑且橫有轉側也緊脈之挺急。與弦相類。但比之於弦。有更加挺勁之異。與轉如繩索之殊也。﹝巢氏以弦洪相搏爲緊。此卽熱气內郁之象。脈訣所論緊脈主病是也。若內外皆寒。則堅細而澀。當屬之結脈矣。﹞

促脈之故。得於藏气乖違者。十之六七。得於眞元衰憊者。十之二三。或。因气滯。或因血凝。或因痰停。或因食壅。或外因六气。內因七情。皆能阻其營運之機而爲促也。如止數漸稀。則病瘥。止數漸增。則病劇。﹝與前論結脈義同宜玩味。﹞動脈兩頭俯中間起極與短脈相似。但短脈爲陰不數不硬不滑也。動脈爲陽且數且硬且滑也﹝由陰出陽。怒之象也。﹞疾一名極。總是急速之形。數之盛者也。惟傷寒熱極。方見此脈。非他疾所恆有也。若勞瘵虛憊之人見之。則陰髓下竭。陽光上亢。有日無月。短期近矣。﹝此條乃李士材所創。其名實本內經。但當以內經靜躁之義爲說。不當仍隸於數也。予詳辧於補義中﹞

弦如琴弦之挺直。而略帶長也。經曰。少陽之气。溫和軟弱。故脈爲弦。其气來實彊。爲太過。病在外。其气不實而微。爲不及。病在中。又肝脈來。濡弱迢迢。如循長竿末梢。曰肝平。若過實則肝病。急勁則肝死。弦脈與長脈。皆主春令。但弦爲初春之象。陽中之陰。天气猶寒。故如琴弦之端直。而挺然稍帶一分之緊急也。長爲暮春之象。純屬於陽。絕無寒意。故如木幹之迢直以長。純乎發生之气象也。﹝弦以脈形之挺直言。長以脈气之充足言。﹞

長脈之應。與弦脈略同。但弦之木。爲萬物之始生。此主春生之正令。天地之气至此發舒。故脈象應之爲長也。經雲長則气治。李月池曰。心脈長者。神彊气旺。腎脈長者。蒂固根深。皆言平脈也。然惟長而和緩。乃合春生之气。爲健旺之徵。若長而硬勁。卽屬火亢之形。而爲疾病之應也。﹝長而硬勁。爲火亢。不曰木橫者。气充形直。其象爲洪。而不僅爲弦也。﹞

短反乎長。彼應春。此應秋。彼屬肝。此屬肺。肺主气。气屬陽。宜乎充沛。短脈獨見。气衰之兆。素問曰。肺之平脈。厭厭聶聶。如落楡莢。則短中自有和緩之象。气仍治也。若短而沈且澀。則气病矣。

大抵長短二脈。爲有餘不及之象。長類於弦而盛於弦。爲有餘。短類於動而衰於動。爲不及。弦脈帶急而長脈帶緩。

動脈形滑而且數。短脈形澀而必遲。誠能細心較量。錙銖不爽者也。﹝長盛於弦。可見弦爲形急。長爲气充也。﹞

附錄

持脈總論

﹝出士材三書﹞

脈狀繁多。未可以二十八字盡也。然於表裏陰陽气血虛實之義。頗能括其綱要矣。如內經之所曰鼓者。且浮且大也。

曰搏者。且大且彊也。曰堅者。實之別名也。曰橫者。洪之別名也。曰急者。緊之別名也。曰喘者。且浮且數也。曰躁者。且浮且疾也。曰疏者。且遲且軟也。曰格者。人迎倍大也。曰關者。气口倍大也。此二脈者。後世不深維內經之旨。

而誤作病名也。﹝陰陽不相應。病名曰關格。卽以脈名病。有何不可。仲景曰。關則吐逆。格則不得小便。未嘗專爲病名。﹞

曰溢者。自寸口上越魚際。气有餘也。曰覆者。自尺部下達臂間。血有餘也。如仲景論脈。曰縱者。水乘火金乘木也。

曰橫者。火乘水。木乘金也。曰逆者。水乘金火乘木也。曰順者。金乘水木乘火也。曰反者。來微去大。病在裏也。曰覆者。頭小本大。病在表也。曰髙者。衛气盛也。陽脈彊也。曰章者。營血盛也。陰脈彊也。曰剛者。髙章相搏也。曰者。衛气弱也。陽脈衰也。曰卑者。營血弱也。陰脈衰也。曰損者。卑相搏也。內經十二。仲景十二。凡得二十四脈。未嘗非辧証之旨訣。而世皆置若無聞。則有慚於司命之職矣。𨿽二十八字。亦以含藏諸義。然不詳二十四字之義。

又安能入二十八字之奧哉。而猶不止此也。陰陽不可不分而剖。色脈不可不合而稽。尺膚不可不詳而考。主病不可不諳而識。四者得而持脈之道。思過半矣。脈要精微論曰。微妙在脈。不可不察。察之有紀。從陰陽始。始之有經。從五行生。生之有度。四時爲宜。彼春之暖。爲夏之暑。彼秋之忿。爲冬之怒。四變之動。脈與之上下。是以聖人。持脈之道。

先後陰陽而持之。若陽動陰靜。陽剛陰柔。陰升陰降。陽前陰后。陽上陰下。陽左陰右。數者爲陽。遲者爲陰。表者爲陽。裏者爲陰。至者爲陽。去者爲陰。進者爲陽。退者爲陰。其恆經也。或陰盛之極。反得陽象。或陽亢之極。反得陰徵。或陽窮而陰乘之。或陰窮而陽乘之。隨證更遷。與時變易。此陰陽之不可不分而剖也。岐伯曰。察脈動靜。而視精明。察五色。觀五臟有餘不足。六腑彊弱。形之盛衰。以此參伍。決死生之分。又曰。形气相得。謂之可治。色澤以浮。

謂之易已。脈從四時。謂之可治。脈弱以滑。是有胃气。靈樞曰。色脈與尺。如鼓桴相應。靑者脈弦。赤者脈鉤。黃者脈代。白者脈毛。黑者脈石。見其色而不得其脈。反得相勝之脈。則死矣得相生之脈。則病已矣。又云。精明五色者。

气之華也。赤欲如白裹朱。不欲如赭。白欲如鵝羽。不欲如鹽。靑欲如蒼璧。不欲如藍。黃欲如羅裹雄黃。不欲如黃土。

黑欲重漆色。不欲如地蒼。此色脈不可不合而稽也。靈樞曰。審尺之緩急大小滑澀。肉之堅脆。而病形定矣。目窠微腫。

頸脈動。時咳。按之手足。而不起。風水膚脹也。尺膚滑而淖澤者風也。尺肉弱者解。安臥脫肉者寒熱。不治。尺膚澀者。風痺也。尺膚粗如枯魚之鱗者。飲也。尺膚熱甚。脈盛躁者。病溫也。脈盛而滑者。汗且出也。尺膚寒。脈小者。泄而少气。尺膚炬然。寒熱也。肘所獨熱者。腰以上熱。手所獨熱者。腰以下熱。肘前獨熱者。膺前熱。肘後獨熱者。肩背熱。臂中獨熱者。腰腹熱。肘後粗以下三四寸熱者。腸中有虫。掌中熱者腹熱。掌中寒者腹寒。魚上有靑脈者胃中寒。尺炬然熱。人迎大。當奪血。尺堅大。脈小。少气。有加立死。又曰。脈急者尺膚亦急。脈緩者尺膚亦緩。

脈小者尺膚亦減而少气。脈大者尺膚亦賁而起。脈滑者尺膚亦滑。脈澀者尺膚亦澀。此尺膚不可不詳而考也。脈要精微論曰。長則气治。短則气病。數則煩心。大則病進。上盛則气髙。下盛則气脹。代則气衰。細則气少。澀則心痛。渾渾革至如湧泉。病進而色獘。綿綿其去如弦絕者死。平人气象論曰。脈短者頭痛。脈長者足脛痛。脈促上擊者肩背痛。脈沈而堅者病在中。脈浮而盛者病在外。脈沈而弱。寒熱及疝瘕少腹痛。脈沈而橫。脇下有積。腹中有橫積痛。脈沈而喘曰寒熱。脈盛滑堅者病在外。脈小實而堅者病在內。小弱以澀。謂之久病。浮滑而疾。謂之新病。脈急者疝瘕少腹痛。

脈滑曰風。脈澀曰痺。緩而滑曰熱中。盛而緊曰脹。臂多靑脈曰脫血。尺脈緩澀。謂之解。安臥脈盛。謂之脫血。尺澀脈滑。謂之多汗。尺寒脈細。謂之後泄。尺脈粗常熱者。謂之熱中。此主病之不可不諳而識也。如上所述。不過大略耳。若欲達變探微。非精研靈素。博綜百家。不可也。許引宗曰。脈之候幽而難明。我意所解。口莫能宣也。口且莫能宣。而筆又烏能寫乎。博極而心靈自啟。思極而神鬼將通。則三指有隔垣之照。二豎無膏肓之遁矣。

