

傷寒論類方淸徐靈胎

卷一桂枝湯類﹟一

桂枝湯﹝一﹞

甘艸﹑大棗補脾精以滋肝血﹔芍藥淸營中之熱﹔桂枝達營气之郁也。

桂枝﹝三兩﹐去皮﹞芍藥﹝三兩﹞甘艸﹝二兩﹐炙﹞生薑﹝三兩﹞大棗﹝十二枚﹐擘﹞

上五味﹐咀﹐以水七升﹐微火煮﹐取三升﹐去渣。適寒溫﹐服一升。服已﹐須臾﹐熱稀粥一升餘﹐以助藥力。桂枝本不能發汗﹐故須助以熱粥。《內經》云「谷入於胃﹐以傳於肺」。肺至皮毛﹐汗所從出﹐粥充胃气以達於肺也。觀此可知傷寒不禁食矣。溫覆﹐令一時許﹐徧身微似有汗者益佳﹐不可令如水流漓﹐病必不除此解肌之法也。若如水流漓﹐則動營气﹐衛邪仍在。若一服汗出病瘥﹐停後服﹐不必盡劑。若不汗﹐更服﹐根據前法。又不汗﹐後服小促其間﹐半日許令三服盡。若病重者﹐一日一夜服﹐周時觀之。服一劑盡﹐病證猶在者﹐更作服。若汗不出﹐乃服至二﹑三劑。桂枝湯全料﹐謂之一劑﹔三分之一﹐謂之一服﹔古一兩﹐今二錢零﹐則一劑之藥﹐除姜棗﹐僅一兩六錢零﹐一服不過五錢零矣。治傷寒大癥﹐分兩不過如此。一服卽汗﹐不再服﹔無汗﹐服至二﹑三劑﹐總以中病爲主。後世見服藥得效者﹐反令多服﹐無效者﹐卽疑藥誤﹐又復易方﹐無往不誤矣﹗禁生冷粘滑﹑肉﹑面﹑五辛﹑酒酪及臭惡等物。

太陽中風﹐陽浮而陰弱。風在外﹐故陽脈浮﹔衛气有邪﹐則不能護營﹐故陰脈弱。陽浮者﹐熱自發。風爲陽邪﹐故發熱﹐桂枝之辛以散之。陰弱者﹐汗自出。芍藥之酸以收之﹐甘艸之甘以緩之。嗇嗇惡寒﹐淅淅惡風。惡風未有不惡寒者﹐但惡寒甚輕﹐非若中寒及陰經之甚也。

翕翕發熱﹐其熱亦不如陽明之甚。鼻鳴漧嘔者﹐鼻鳴似屬陽明﹔漧嘔似屬少陽﹐蓋三陽相近﹐故略有兼病﹐但不甚耳。桂枝湯主之。

太陽病﹐頭痛發熱﹐汗出惡風者﹐桂枝湯主之。此桂枝湯總癥。

以營性發揚﹐衛性斂閉。風傷衛气﹐泄其皮毛﹐故汗出也。

太陽病﹐下之後﹐其气上衝者﹐可與桂枝湯方﹐用前法。誤治。若不上衝者﹐不可與之。此誤下之癥。

誤下而仍上衝﹐則邪气猶在陽分﹐故仍用桂枝發表﹐若不上衝﹐則其邪已下陷﹐變病不一﹐當隨宜施治。論中誤治諸法﹐詳觀自明。

太陽病﹐初服桂枝湯﹐反煩不解者﹐先刺風池﹑風府﹐卻與桂枝湯則愈。此非誤治﹐因風邪凝結於太陽之要路﹐則藥力不能流通﹐故刺以解其結。蓋邪風太甚﹐不僅在衛﹐而在經。刺之以泄經气。風府一穴﹐在項上入髮際一寸﹐大筋內﹐宛宛中﹐督脈陽維之會﹐刺入四分﹐畱三呼。風池二穴﹐在顳後﹐髮際陷者中﹐穴在耳後﹐按之引於耳中﹐足少陽陽維之會﹐鍼入三分﹐畱三呼。

太陽病﹐外證未解﹐脈浮弱者﹐當以汗解﹐宜桂枝湯。病𨿽過期﹐脈癥屬太陽﹐仍不離桂枝法。

太陽病﹐外證未解者﹐不可下也。此禁下總訣。下之爲逆﹐欲解外者﹐宜服桂枝湯言𨿽有當下之癥﹐而外癥未除﹐亦不可下﹐仍宜解外﹐而後下也。

太陽病﹐先發汗不解﹐而復下之﹐脈浮者不愈﹐浮爲在外﹐而反下之﹐故令不愈。今脈浮﹐故知在外﹐當須解外則愈﹐宜桂枝湯。脈浮而下﹐此爲誤下﹐下後仍浮﹐則邪不因誤下而陷入﹐仍在太陽。不得因已汗下﹐而不復用桂枝也。

病常自汗出者﹐此爲榮气和﹐榮气和者﹐外不諧﹐以衛气不共榮气和諧故爾。榮气和者﹐言榮气不病﹐非調和之和﹐故又申言之﹐以營行脈中﹐衛行脈外﹐復發其汗﹐營衛和則愈。宜桂枝湯。自汗與發汗迥別。自汗乃營衛相離﹐發汗使營衛相合。自汗傷正﹐發汗驅邪。復發者﹐因其自汗而更發之﹐則榮衛和而自汗反止矣。

病患髒無他病﹐時發熱﹐自汗出﹐而不愈者﹐此衛气不和也﹐先其時未熱之時發汗則愈。宜桂枝湯主之。無他病﹐太陽諸癥不必備﹐而惟發熱自汗﹐故亦用桂枝湯。

傷寒不大便﹐六七日﹐宜下之候。頭痛有熱者﹐未可與承气湯。太陽癥仍在﹐不得以日久不便而下也。

按「未可」二字﹐從《金匱》增入﹐《傷寒論》失此二字。其小便淸者﹐知不在裏﹐仍在表也﹐便赤爲裏有熱。當須發汗﹐若頭痛者﹐必衄。汗出而頭痛未解﹐則蘊熱在經而血動矣。宜桂枝湯。

傷寒發汗已解﹐半日許復煩﹐脈浮數者﹐可更發汗。發汗未透﹐故煩。乃服藥不及之故。宜桂枝湯。

傷寒醫下之﹐續得下利淸谷不止﹐裏癥。身疼痛者﹐表癥。急當救裏。此誤下之癥﹐邪在外而引之入陰﹐故便淸谷﹐陽气下脫可危﹐𨿽表癥未除﹐而救裏爲急。

《傷寒論﹟不可下編》云﹕誤下寒多者﹐便淸谷﹐熱多者。便膿血。後身疼痛﹐淸便自調者﹐急當救表。

淸谷已止﹐疼痛未除﹐仍從表治﹐蓋凡病皆當先表後裏﹐惟下利淸谷﹐則以扶陽爲急﹐而表癥爲緩也。表裏分治而序不亂﹐後人欲以一方治數癥﹐必至兩誤。救裏宜四逆湯﹐救表宜桂枝湯。

太陽病﹐發熱汗出者﹐此爲榮弱衛彊﹐故使汗出﹐欲救邪風者﹐宜桂枝湯。提出邪風二字﹐見桂枝爲驅風聖藥。

陽明病﹐脈遲汗出多﹐微惡寒者﹐表未解也﹐可發汗﹐宜桂枝湯。陽明本自多汗﹐但不惡寒而惡熱。

今多汗而猶惡寒﹐則仍在太陽矣﹐𨿽陽明病﹐而治從太陽。

太陰病﹐脈浮者﹐可發汗。宜桂枝湯。太陰本無汗法﹐因其脈獨浮﹐則邪仍在表﹐故亦用桂枝﹐從脈不從癥也。

病患煩熱﹐汗出則解﹐又如瘧狀。有時復熱。日晡所發熱者﹐屬陽明也。日晡發熱﹐則爲陽明之潮熱而非瘧矣。脈實者﹐宜下之。脈虛浮者﹐宜發汗。一癥而治法迥別﹐全以脈爲憑。此亦從脈而不從癥之法。

下之與大承气湯﹐發汗宜桂枝湯。

下利腹脹滿﹐裏癥。身疼痛者﹐表癥。先溫其裏﹐乃攻其表﹐溫裏宜四逆湯﹐攻表宜桂枝湯。此節屬厥陰癥﹐未必由誤治而得﹐然旣見表癥﹐亦宜兼治。

吐利止而身痛不休者﹐當消息和解其外﹐宜桂枝湯小和之。裏癥除而表癥猶在﹐仍宜用桂枝法﹐輕其劑而加減之可也。

傷寒大下後﹐復發汗﹐再誤。心下痞﹐邪入中焦。

惡寒者﹐表未解也﹐不可攻痞﹐當先解表﹐表解乃可攻痞。解表宜桂枝湯﹐攻痞宜大黃黃連瀉心湯。苦寒開降之法﹐詳見後。

卷一桂枝湯類﹟一

桂枝加附子湯﹝二﹞

桂枝湯原方加附子一枚﹝炮去皮破八片﹞。上六味﹐以水七升﹐煮取三升﹐去渣﹐溫服一升。

太陽病﹐發汗﹐遂漏不止。此發汗太過﹐如水流漓﹐或藥不對癥之故﹐其人惡風﹐中風本惡風﹐汗後當愈。今仍惡風﹐則表邪未盡也。小便難﹐津液少。四肢微急﹐難以屈伸者。四肢爲諸陽之本﹐急難屈伸乃津脫陽虛之象﹐但不至亡陽耳。若更甚而厥冷惡寒﹐則有陽脫之慮﹐當用四逆湯矣。桂枝加附子湯主之。桂枝同附子服﹐則能止汗回陽。

卷一桂枝湯類﹟一

桂枝加桂湯﹝三﹞

桂枝原方加桂二兩﹐卽另立湯名﹐治癥迥別﹐古聖立方之嚴如此。

桂枝湯原方加桂二兩。上五味﹐以水七升﹐煮取三升﹐去渣﹐溫服一升。

燒鍼令其汗﹐鍼處被寒﹐復感新寒。核起而赤者﹐必發奔豚。气從少腹上衝心者﹐灸其核上各一壯﹐不止一鍼﹐故云各一壯。與桂枝加桂湯。重加桂枝﹐不特禦寒﹐且制腎气。又藥味重﹐則能達下。凡奔豚癥﹐此方可增減用之。

卷一桂枝湯類﹟一

桂枝去芍藥湯﹝四﹞

桂枝湯原方去芍藥。上四味﹐以水七升﹐煮取三升﹐溫服一升。

卷一桂枝湯類﹟一

桂枝去芍藥加附子湯﹝五﹞

卽前方加附子一枚﹝炮去皮破八片﹞﹐余根據前法。

太陽病﹐下之後﹐脈促胸滿者﹐中虛而表邪仍在。桂枝去芍藥湯主之。太陽之邪未盡﹐故用桂枝﹐下後傷陰﹐不宜更用涼藥﹐若微惡寒者﹐去芍藥﹐方中加附子湯主之。微惡寒﹐則陽亦虛矣﹐故加附子。

卷一桂枝湯類﹟一

桂枝加濃朴杏仁湯﹝六﹞

桂枝湯原方加濃朴二兩﹝炙去皮﹞﹐杏仁五十枚﹝去皮尖﹞。上七味﹐以水七升﹐微火煮取三升﹐溫服一升﹐覆取微似汗。

喘家作桂枝湯﹐加濃朴杏仁佳。《別錄》﹕濃朴主消痰下气。《本經》﹕杏仁主咳逆上气。

太陽病﹐下之微喘者﹐表未解故也。桂枝加濃朴杏仁湯主之。前條乃本然之喘﹐此乃誤下之喘﹐因殊而法一。

卷一桂枝湯類﹟一

小建中湯﹝七﹞

桂枝湯原方加膠飴一升。上六味﹐以水七升﹐煮取三升﹐去渣﹐納飴﹐更上微火消解﹐溫服一升﹐日三服。嘔家不可用建中湯﹐以甜故也。

傷寒陽脈澀﹐陰脈弦﹐中宮之陽气虛﹐則木來乘土﹐故陽澀而陰弦也﹐法當腹中急痛﹐先與小建中湯。

膠飴大甘﹐以助中宮。不瘥者﹐與小柴胡湯主之。治太陰不愈﹐變而治少陽﹐所以疏土中之木也﹐以脈弦故用此法。

傷寒二﹑三日﹐心中悸而煩者﹐小建中湯主之。悸而煩﹐其爲虛煩可知﹐故用建中湯﹐以補心脾之气﹐蓋梔子湯治有熱之虛煩﹐此治無熱之虛煩也。

卷一桂枝湯類﹟一

桂枝加芍藥生薑人參新加湯﹝八﹞

桂枝湯原方芍藥﹑生薑各增一兩﹐加人參三兩。

上六味﹐以水一斗二升﹐煮取三升﹐去渣﹐溫服一升。此以多煎爲妙﹐取其味濃入陰也。

發汗後﹐身疼痛﹐表未盡。脈沈遲﹐气虛已甚。桂枝加芍藥生薑各一兩人參三兩新加湯主之。邪未盡﹐宜表﹐而气虛不能勝散藥﹐故用人參。凡素體虛而過汗者﹐方可用。

卷一桂枝湯類﹟一

桂枝甘艸湯﹝九﹞

桂枝﹝四兩﹐去皮﹞甘艸﹝二兩﹐炙﹞上二味﹐以水三升﹐煮取一升﹐去渣﹐頓服。此以一劑爲一服者。

發汗過多﹐其人叉手自冒心﹐心下悸﹐欲得按者﹐桂枝甘艸湯主之。發汗不誤﹐誤在過多。汗爲心之液﹐多則心气虛。二味扶陽補中﹐此乃陽虛之輕者﹐甚而振振欲擗地﹐則用眞武湯矣。一癥而輕重不同﹐用方迥異﹐其義精矣。

卷一桂枝湯類﹟一

茯苓桂枝甘艸大棗湯﹝十﹞

茯苓﹝半斤﹞桂枝﹝四兩﹐去皮﹞甘艸﹝二兩﹐炙﹞大棗﹝十五枚﹐擘﹞上四味﹐以甘瀾水一斗﹐以水二斗﹐揚之萬徧取用。按﹕甘瀾水﹐大約取其動極思靜之意。先煮茯苓凡方中專重之藥﹐法必先煮。減二升﹐納諸藥﹐煮取三升﹐去渣﹐溫服一升﹐日三服。

發汗後﹐其人臍下悸者﹐欲作奔豚﹐茯苓桂枝甘艸大棗湯主之。心下悸﹐是擾胸中之陽﹐臍下悸﹐則因發汗太過﹐上焦漧涸。腎水上救﹐故重用茯苓以制腎水﹔桂枝以治奔豚。

卷一桂枝湯類﹟一

桂枝麻黃各半湯﹝十一﹞

桂枝﹝一兩十六銖﹐去皮﹞芍藥生薑﹝切﹞甘艸﹝炙﹞麻黃﹝去節﹐各一兩﹞大棗﹝四枚﹐擘﹞

杏仁﹝二十四枚﹐去皮及雙仁者﹞上七味﹐以水五升﹐先煮麻黃一﹑二沸﹐去上沫。﹝欲去沫﹐故先煮。﹞納諸藥﹐煮取一升八合﹐減去三分之一。去渣﹐溫服六合。一云﹕桂枝湯三合﹐麻黃湯三合﹐並爲六合。頓服將息如上法。

太陽病﹐得之八九日﹐過經。如瘧狀﹐發熱惡寒﹐熱多寒少﹐邪已漸輕。其人不嘔﹐非少陽。淸便欲自可﹐無裏熱。一日二﹑三度發﹐非瘧象。脈微緩者﹐不浮不弦不大。爲欲愈也。余邪欲退之象。脈微而惡寒者﹐此陰陽俱虛﹐不可更發汗﹑更下﹑更吐也。此三句﹐申明上文欲愈之故。蓋由病气𨿽除﹐而正气亦衰﹐當靜以養之﹐使胃气漸充﹐則榮衛自和﹐若更用汗﹑吐﹑下之法﹐益虛其气﹐則病從藥增﹐醫者不審﹐誤人多矣。

面色反有熱色者﹐未欲解也。面有熱色﹐則余邪尙郁。以其不能得小汗出﹐身必癢﹐宜桂枝麻黃各半湯。微邪已在皮膚中﹐欲自出不得﹐故身癢﹐以此湯取其小汗足矣。陽明篇云﹕身癢如虫行皮中狀者﹐此以久虛故也。

按此方分兩甚輕﹐計共約六兩﹐合今之秤﹐僅一兩三四錢﹐分三服﹐只服四錢零﹐乃治邪退後至輕之劑﹐猶勿藥也。

卷一桂枝湯類﹟一

桂枝二麻黃一湯﹝十二﹞

桂枝﹝一兩十七銖﹐去皮﹞芍藥﹝一兩六銖﹞甘艸﹝一兩二銖﹐炙﹞杏仁﹝十六枚﹐去皮尖﹞麻黃﹝十六銖﹐去節﹞生薑﹝一兩六銖﹞大棗﹝五枚﹐擘﹞上七味﹐以水五升﹐先煮麻黃一﹑二沸﹐去上沫﹐納諸藥﹐煮取二升﹐去渣﹐溫服一升﹐日再服。一本云﹕桂枝湯二升﹐麻黃湯一升﹐合爲三升﹐分再服﹐今合爲一方﹐將息如前法。

服桂枝湯﹐大汗出﹐脈洪大者﹐汗𨿽出而邪未盡。與桂枝湯﹐如前法。此所謂邪不盡﹐行復如法者也。

若形如瘧﹐日再發者﹐汗出必解﹐宜桂枝二麻黃一湯主之。此與桂枝麻黃各半湯﹐意略同﹐但此因大汗出之後﹐故桂枝略重﹐而麻黃略輕。

卷一桂枝湯類﹟一

桂枝二越婢一湯﹝十三﹞

桂枝湯加麻黃﹑石膏二味。

桂枝﹝去皮﹞芍藥甘艸﹝炙﹞麻黃﹝去節﹐各十八銖﹞大棗﹝四枚﹐擘﹞生薑﹝一兩二銖﹐切﹞

石膏﹝二十四銖﹐碎綿裹﹞上七味﹐以水五升﹐煮麻黃一﹑二沸﹐去上沫﹐納諸藥﹐煮取二升﹐去渣﹐溫服一升。

附﹕越婢方﹝麻黃六兩﹐甘艸二兩﹐石膏半斤﹐生薑三兩﹐大棗十五枚。﹞

太陽病﹐發熱惡寒﹐熱多寒少﹐脈微弱者﹐此無陽也﹐不可更汗。此無陽與亡陽不同﹐並與他處之陽虛亦別﹐蓋其人本非壯盛﹐而邪气亦輕﹐故身有寒熱而脈微弱。若發其汗。必至有叉手冒心﹐臍下悸等癥﹐故以此湯淸疏營衛﹐令得似汗而解。況熱多寒少﹐熱在气分﹐尢與石膏爲宜。古聖用藥之審如此。

按以上三方﹐所謂一﹑二﹐各半之說﹐照方計算﹐並不對準﹐未知何說﹖或云﹕將本方各煎﹐或一分﹐或二分﹐相和服﹐此亦一法。但方中又各藥注明分兩﹐則何也﹖存考。

卷一桂枝湯類﹟一

桂枝去桂加茯苓白術湯﹝十四﹞

芍藥﹝三兩﹞甘艸﹝二兩﹐炙﹞生薑﹝切﹞茯苓白術﹝各三兩﹞大棗﹝十二枚﹐擘﹞上六味﹐以水八升﹐煮取三升﹐去渣。溫服一升﹐小便利則愈。此方專於利小便也。

服桂枝湯﹐或下之﹐仍頭項彊痛﹐翕翕發熱﹐無汗﹐心下滿微痛﹐小便不利者﹐桂枝去桂加茯苓白術湯主之。頭痛發熱﹐桂枝癥仍在也﹐以其無汗﹐則不宜更用桂枝。心下滿﹐則用白術﹐小便不利﹐則用茯苓﹐此癥乃亡津液而有停飲者也。

凡方中有加減法﹐皆佐使之藥﹐若去其君藥﹐則另立方名﹐今去桂枝﹐而仍以桂枝爲名﹐所不可解﹗殆以此方𨿽去桂枝而意仍不離乎桂枝也。

卷一桂枝湯類﹟一

桂枝去芍藥加蜀漆龍骨牡蠣救逆湯﹝十五﹞

桂枝湯原方去芍藥﹐加蜀漆三兩﹝洗去腥﹞﹐牡蠣五兩﹝熬﹞﹐龍骨四兩。上七味﹐以水一斗二升﹐先煮蜀漆﹐減二升﹐納諸藥﹐煮取三升﹐去渣﹐溫服一升。

傷寒脈浮﹐醫以火迫劫之﹐亡陽必驚狂﹐以火劫其胸中之陽。起臥不安者﹐桂枝去芍藥加蜀漆龍骨牡蠣救逆湯主之。此與少陰汗出之亡陽迥別。蓋少陰之亡陽﹐乃亡陰中之陽﹐故用四逆輩回其陽於腎中﹐今乃以火徧汗﹐亡其陽中之陽﹐故用安神之品﹐鎭其陽於心中。各有至理﹐不可易也。

去芍藥﹐因陽虛不復助陰也﹔蜀漆去心腹邪積﹔龍骨﹑牡蠣治驚癇熱气。

卷一桂枝湯類﹟一

桂枝甘艸龍骨牡蠣湯﹝十六﹞

桂枝﹝一兩﹐去皮﹞甘艸﹝二兩﹐炙﹞牡蠣﹝二兩﹐熬﹞龍骨﹝二兩﹞上四味﹐以水五升﹐煮取二升半﹐去渣﹐溫服八合﹐日三服。

脈浮宜以汗解﹐此治脈浮之總訣。用火灸之﹐誤治。邪無從出﹐因火而盛﹐火反入內。病從腰以下必重而痺﹐名火逆也。火气在上﹐則陰气獨治於下﹐故重而痺。火逆下之﹐又誤治。因燒鍼煩躁者﹐更誤治﹐下之虛其陰﹐燒鍼又益其陽﹐則胸中益煩躁不寧矣。桂枝甘艸龍骨牡蠣湯主之。鉦其陰气﹐散其火邪﹐上下同治﹐前方驚狂﹐治重在心﹐故用蜀漆。此無驚狂象﹐故蜀漆不用。其癥藥大段相同。

卷一桂枝湯類﹟一

桂枝加葛根湯﹝十七﹞

此湯成無己本有麻黃。非﹗有麻黃則爲葛根湯矣。

桂枝湯原方﹐加葛根四兩桂枝芍藥各減一兩餘同。上六味﹐以水一斗﹐先煮葛根﹐減二升﹐去上沫﹐納諸藥﹐煮取三升﹐去渣﹐溫服一升﹐覆取微似汗﹐不須啜粥﹐餘如桂枝法將息。

太陽病﹐項背彊KTKT﹐反汗出惡風者「KTKT」﹐伸頸之象﹐邪气漸深﹐故加葛根。桂枝加葛根湯主之。

卷一桂枝湯類﹟一

桂枝加芍藥湯﹝十八﹞

桂枝湯原方芍藥加一倍。上五味﹐以水七升﹐煮取三升﹐溫服一升﹐日三服。

卷一桂枝湯類﹟一

桂枝加大黃湯﹝十九﹞

此二方俱治太陰癥﹐而法不離乎桂枝。

桂枝湯原方﹐加大黃一兩﹑芍藥一倍﹐上六味﹐以水七升﹐煮取三升﹐去渣﹐溫服一升﹐日三服。

本太陽病﹐醫反下之﹐誤治。因而腹滿時痛﹐屬太陰也。引邪入於太陰﹐故所現皆太陰之癥。桂枝加芍藥湯主之。𨿽見太陰癥﹐而太陽之癥尙未罷﹐故仍用桂枝湯﹐只加芍藥一倍﹐以斂太陰之癥。

大實痛者﹐此句承上文腹滿時痛言﹐腹滿時痛﹐不過傷太陰之气﹐大實痛﹐則邪气結於太陰矣。桂枝加大黃湯主之。此因誤下而見太陰之癥。大實痛﹐則反成太陰之實邪﹐仍用大黃引之﹐卽從太陰出﹐不因誤下而禁下﹐見癥施治﹐無不盡然。

按《活人書》云﹕桂枝湯﹐自西北人四時行之﹐無不應驗﹐江淮間惟冬及春可行之﹐春末及夏至以前﹐桂枝癥可加黃芩一分﹐謂之陽旦湯。夏至後可加知母半兩﹐石膏一兩或加升麻一分﹐若病患素虛寒者﹐不必加減。

卷一麻黃湯類﹟二

麻黃湯﹝一﹞

麻黃﹝三兩﹐去節﹞桂枝﹝二兩﹐去皮﹞甘艸﹝一兩﹐炙﹞杏仁﹝七十个﹐去皮尖﹞上四味﹐以水九升﹐先煮麻黃﹐減二升﹐此須多煮﹐取其力專﹐不僅爲去上沫﹐止煮一﹑二沸矣。去上沫﹐納諸藥﹐煮取二升半﹐去渣﹐溫服八合﹐覆取微似汗﹐不須啜粥﹐以其易發汗也。餘如桂枝將息法。《活人書》云﹕夏至後用麻黃湯﹐量加知母﹑石膏﹑黃芩﹐蓋麻黃性熱﹐恐有發黃斑出之慮。

太陽病﹐頭痛發熱﹐身疼腰痛﹐骨節疼痛﹐此痛處﹐比桂枝癥尢多而重﹐因榮衛俱傷故也。惡風無汗而喘者﹐此二癥乃肺气不舒之故。麻黃治無汗﹔杏仁治喘﹔桂枝甘艸﹐治太陽諸癥﹐無一味不緊切﹐所以謂之經方。麻黃湯主之。

太陽與陽明合病﹐陽明之病象甚多﹐如身熱不惡寒﹐口苦鼻幹之類﹐但見一﹑二癥卽是﹐不必全具也。

太陽病卽上文所指者。喘而胸滿者﹐不可下﹐病俱在上焦。宜麻黃湯主之。喘而胸滿﹐此麻黃癥之太陽合陽明也。

太陽病﹐十日以去﹐過經。脈浮細﹐邪已退。而嗜臥者﹐正漸復。外已解也﹐設胸滿脇痛者﹐與小柴胡湯﹔胸滿脇痛﹐病延日久﹐邪畱少陽﹐故與此湯。脈但浮者﹐與麻黃湯。若果邪在少陽﹐脈必帶弦﹐今但浮﹐則尙在太陽矣﹐故仍用麻黃湯﹐此亦從脈不從癥之法。

太陽病﹐脈浮緊﹐無汗﹐發熱身疼痛﹐此乃太陽傷寒的癥。經云﹕諸緊爲寒。八﹑九日不解﹐表證仍在﹐表證卽上文數端。此當發其汗﹐宜麻黃湯。服藥已微除﹐其人發煩目瞑﹐陽郁而不能外達。劇者必衄﹐衄乃解。熱甚動血﹐血由肺之淸道而出﹐與汗從皮毛而泄同﹐故熱邪亦解。俗語所云「紅汗」也。經云﹕陽明病口燥﹐但欲漱水不欲咽者﹐此必衄。所以然者﹐陽气重故也。風郁固爲熱﹐寒郁亦爲熱。《內經》云﹕熱病者﹐皆傷寒之類也。麻黃湯主之。此言未衄之前﹐可用麻黃。非衄後更用麻黃也。

脈浮者﹐病在表﹐可發汗﹐宜麻黃湯。此脈浮必帶緊。

脈浮而數者﹐可發汗﹐宜麻黃湯。數爲陽气欲出。

傷寒脈浮緊﹐不發汗﹐失治。因致衄者﹐麻黃湯主之。前段衄後而解﹐則不必復用麻黃﹐衄後尙未解﹐則仍用此湯。

陽明病﹐脈浮無汗而喘者。陽明本脈大自汗﹐今乃脈浮無汗而喘﹐則爲麻黃湯癥矣。發汗則愈﹐宜麻黃湯。

卷一麻黃湯類﹟二

麻黃杏仁甘艸石膏湯﹝二﹞

此卽越婢湯加杏仁也。

麻黃﹝四兩﹐去節﹞杏仁﹝五十个﹐去皮尖﹞甘艸﹝二兩﹐炙﹞石膏﹝半斤﹐碎綿裹﹞上四味﹐以水七升﹐先煮麻黃﹐減二升﹐去上沫﹐納諸藥﹐煮取二升﹐去渣﹐溫服一升。

發汗後﹐不可更行桂枝湯﹐旣汗不可再汗﹐津液不得重傷。汗出而喘﹐尙有畱邪在肺﹐故汗出而喘。

無大熱者﹐邪已輕也。可與麻黃杏仁甘艸石膏湯。汗出故用石膏﹐喘故用麻杏。

發汗後﹐飲水多者﹐必喘﹐以水灌之亦喘。此二句明致喘之所由﹐蓋喘未必皆由於水﹐而飲水則無有不喘者。戒之﹗下後﹐不可更行桂枝湯﹐旣下不可復汗﹐津液不得兩傷。若汗出而喘﹐無大熱者﹐可與麻黃杏仁甘艸石膏湯。

卷一麻黃湯類﹟二

大靑龍湯﹝三﹞

此合麻黃﹑桂枝﹑越婢三方爲一方而無芍藥。

麻黃﹝六兩﹐去節﹞桂枝﹝二兩﹐去皮﹞甘艸﹝二兩﹐炙﹞杏仁﹝四十枚﹐去皮尖﹞生薑﹝三兩﹐切﹞大棗﹝十二枚﹐擘﹞石膏﹝碎如雞子大一塊﹞上七味﹐以水九升﹐先煮麻黃﹐減二升﹐去上沫﹐納諸藥﹐煮取三升﹐去渣﹐溫服一升﹐取微似汗﹐汗出多者﹐溫粉撲之。此外治之法﹐論中無溫粉方。《明理論》載白術﹐本﹑川芎﹑白芷各等分﹐入米粉和勻撲之。無本亦得。後人用牡蠣﹐麻黃根﹑鉛粉﹑龍骨亦可。一服汗者﹐停後服﹐汗多亡陽﹐遂虛﹐惡風煩躁﹐不得眠也。

太陽中風﹐脈浮緊﹐緊爲陰脈﹐故汗不易出。發熱惡寒﹐非惡風。身疼痛﹐不汗出﹐而煩躁者﹐邪深熱郁。大靑龍湯主之。若脈微弱﹐汗出惡風者﹐不可服﹐服之則厥逆﹐筋惕肉﹐此爲逆也。惡風乃桂枝癥﹐誤服此則汗不止﹐而有亡陽之象矣。立此方卽垂此戒﹐聖人之意深矣。按此方合麻桂而用石膏﹐何以發汗﹐如是之烈﹖蓋麻黃湯﹐麻黃用二兩﹐而此用六兩﹔越婢湯石膏用半斤﹐而此用雞子大一塊。一劑之藥﹐除大棗﹐約共十六兩﹐以今秤計之﹐亦重三兩有餘﹐則發汗之重劑矣﹗𨿽少加石膏﹐終不足以相制也。

少陰篇云﹕脈陰陽俱緊﹐反汗出者﹐亡陽也。

傷寒脈浮緩﹐身不疼﹐但重﹐乍有輕時﹐無少陰證者﹐大靑龍湯主之。脈不沈緊﹐身有輕時﹐爲無少陰外癥﹔不厥利吐逆﹐爲無少陰裏癥﹐此邪气俱在外也﹐故以大靑龍發其汗。

按﹕此條必有誤﹐脈浮緩﹐邪輕易散﹔身不疼﹐外邪已退﹔乍有輕時﹐病未入陰﹐又別無少陰等癥﹐此病之最輕者。何必投以靑龍險峻之劑﹖此必另有主方﹐而誤以大靑龍當之者也。

卷一麻黃湯類﹟二

小靑龍湯﹝四﹞

痰喘證宜此﹐俟气平就枕﹐然後以消痰潤肺養陰開胃之方以次調之。

麻黃﹝去節﹞芍藥細辛漧薑甘艸﹝炙﹞桂枝﹝去皮﹐各三兩﹞五味子﹝半斤﹞半夏﹝半斤﹐湯洗﹞

上八味﹐以水一斗﹐先煮麻黃﹐減二升﹐去上沫﹐納諸藥﹐煮取三升﹐去渣﹐溫服一升。

若微利者﹐去麻黃﹐加蕘花如雞子大﹐熬令赤色。利屬下焦陰分﹐不可更發其陽。蕘花﹐《明理論》作芫花﹔恐誤。本艸蕘花﹑芫花﹐花葉相近﹐而蕘花不常用﹐當時已不可得﹐故攺用芫花﹐以其皆有去水之功也。

若渴者﹐去半夏。如栝蔞根三兩。本艸栝蔞根主消渴﹐若噎者﹐「噎」古作「KT」。論云﹕寒气相搏﹐則爲腸鳴。醫乃不知﹐而反飲冷水﹐令汗大出﹐水得寒气﹐冷必相搏﹐其人卽KT。

按《內經》無「噎」字﹐疑卽呃逆之輕者。去麻黃﹐加附子一枚炮。《本艸》﹕附子溫中。若小便不利﹐少腹滿﹐去麻黃﹐加茯苓四兩。小便不利而少腹滿﹐則水不在上而在下矣﹐故用茯苓。若喘者﹐去麻黃﹐加杏仁半升﹐去皮尖。杏仁見前。

按﹕此方專治水气。蓋汗爲水類﹐肺爲水源﹐邪汗未盡﹐必停於肺胃之間﹐病屬有形﹐非一味發散所能除﹐此方無微不到﹐眞神劑也。

傷寒表不解﹐發汗未透。心下有水气﹐卽未出之汗。漧嘔發熱而咳﹐或渴﹑或利﹑或噎﹑或小便不利﹐少腹滿﹑或喘者﹐小靑龍湯主之。以上皆水停心下現癥﹐其每癥治法﹐皆在加減中。

傷寒心下有水气﹐咳而微喘﹐發熱不渴﹐凡水停心下者﹐喘而不渴。服湯已﹐卽小靑龍湯也﹐渴者﹐此寒气去欲解也﹐寒飲欲去。小靑龍湯主之。此倒筆法﹐卽指「服湯已」三字﹐非謂欲解之後﹐更服小靑龍湯也。

卷一麻黃湯類﹟二

麻黃附子細辛湯﹝五﹞

麻黃﹝去節﹐二兩﹞細辛﹝二兩﹞附子﹝一枚﹐炮去皮破八片﹞上三味﹐以水一斗﹐先煮麻黃﹐減二升﹐去上沫﹐納諸藥﹐煮取三升﹐去渣﹐溫服一升﹐日三服。

少陰病﹐始得之﹐反發熱﹐脈沈者﹐麻黃附子細辛湯主之。少陰病三字﹐所該者廣﹐必從少陰諸現癥﹐細細詳審﹐然後反發熱﹐知爲少陰之發熱﹐否則何以知其非太陽陽明之發熱耶﹖又必候其脈象之沈﹐然後益知其爲少陰無疑也﹐凡審癥皆當如此。

附子﹑細辛﹐爲少陰溫經之藥﹐夫人知之。用麻黃者﹐以其發熱﹐則邪猶連太陽﹐未盡入陰﹐猶可引之外達。不用桂枝而用麻黃者﹐蓋桂枝表裏通用﹐亦能溫裏﹐故陰經諸藥皆用之﹐麻黃則專於發表。今欲散少陰始入之邪﹐非麻黃不可﹐況已有附子足以溫少陰之經矣。

卷一麻黃湯類﹟二

麻黃附子甘艸湯﹝六﹞

麻黃﹝去節﹐二兩﹞甘艸﹝二兩﹐炙﹞附子﹝一枚﹐炮去皮破八片﹞上三味﹐以水七升﹐先煮麻黃一﹑兩沸﹐此當少煮。去上沫﹐納諸藥﹐煮取三升﹐去渣﹐溫服一升﹐日三服。

少陰病﹐得之二﹑三日﹐麻黃附子甘艸湯﹐微發汗﹐以二﹑三日無裏癥﹐故微發汗也。三陰經﹐惟少陰與太陽爲表裏﹐而位最近﹐故猶有汗解之理。況二﹑三日而無裏癥﹐則其邪未深入﹐此方較麻黃附子細辛少輕﹐以其無裏癥也。

卷一葛根湯類﹟三

葛根湯﹝一﹞

此卽桂枝湯加麻黃三兩﹐葛根四兩。

葛根﹝四兩﹞麻黃﹝三兩﹐去節﹞芍藥﹝二兩﹞生薑﹝三兩﹐切﹞甘艸﹝二兩﹐炙﹞桂枝﹝三兩﹐去皮﹞大棗﹝十二枚﹐擘﹞上七味﹐以水一斗﹐先煮麻黃葛根。二味主藥先煮。減二升﹐去上沫﹐納諸藥﹐煮取三升﹐去渣﹐溫服一升﹐覆取微似汗﹐不須啜粥﹐已經發汗矣。餘如桂枝法將息及禁忌。

太陽病﹐項背彊幾幾﹐無汗﹐惡風﹐葛根湯主之。

前桂枝加葛根湯一條﹐其現癥亦同﹐但彼云「反汗出」﹐故無麻黃。此云「無汗」﹐故加麻黃也。

陽明癥﹐汗出而惡熱﹐今無汗而惡風﹐則未全入陽明﹐故曰太陽病。

按﹕葛根﹐《本艸》﹕治身大熱。大熱乃陽明之癥也﹐以太陽將入陽明之經﹐故加此藥。

太陽與陽明合病者﹐必自下利﹐葛根湯主之。合病全在下利一癥上審出﹐蓋風邪入胃則下利矣。

卷一葛根湯類﹟三

葛根黃芩黃連湯﹝二﹞

治發熱下利效如神。

葛根﹝半斤﹞甘艸﹝二兩﹐炙﹞黃芩﹝三兩﹞黃連﹝三兩﹞上四味﹐以水八升﹐先煮葛根﹐減二升﹐納諸藥﹐煮取二升﹐去渣﹐分溫再服。

太陽病﹐桂枝癥﹐桂枝癥﹐卽太陽傷風之正病也。醫反下之﹐大誤。利遂不止﹐邪下陷﹐則利無止時。脈促者﹐表未解也。促有數意﹐邪猶在外﹐尙未陷入之陰﹐而見沈微等象﹐故不用理中等法。喘而汗出者﹐葛根黃芩黃連湯主之。因表未解﹐故用葛根﹐因喘汗而利﹐故用芩連之苦以泄之﹑堅之。

芩﹑連﹑甘艸﹐爲治利之主藥。

卷一葛根湯類﹟三

葛根加半夏湯﹝三﹞

葛根湯原方加半夏半升﹝洗﹞。煎服法同。

太陽與陽明合病﹐不下利﹐前條因下利而知太陽﹐陽明合病﹐今旣不下利﹐則合病何從而知﹖必須從兩經本癥﹐一一對勘﹐卽不下利﹐而亦可定爲合病矣。但嘔者﹐葛根加半夏湯主之。前條太陽誤下而成利﹐則用芩連治利﹐因其本屬桂枝癥而脈促﹐故止加葛根一味﹐以解陽明初入之邪。此條乃太陽﹑陽明合病﹐故用葛根湯全方﹐因其但嘔﹐加半夏一味以止嘔﹐隨病立方﹐各有法度。

卷一柴胡湯類﹟四

小柴胡湯﹝一﹞

發熱而嘔者如神。

柴胡﹝半斤﹞黃芩人參甘艸﹝炙﹞生薑﹝切﹐各三兩﹞半夏﹝半斤﹞大棗﹝十二枚﹞上七味﹐以水一斗二升﹐煮取六升﹐去渣﹐再煎﹐此又一法。取三升﹐溫服一升﹐日三服。此湯除大棗﹐共廿八兩﹐較今秤亦五兩六錢零﹐𨿽分三服﹐已爲重劑﹐蓋少陽介於兩陽之間﹐須兼顧三經﹐故藥不宜輕。去渣再煎者﹐此方乃和解之劑﹐再煎則藥性和合﹐能使經气相融﹐不復往來出入。古聖不但用藥之妙﹐其煎法俱有精義。

若胸中煩而不嘔者﹐去半夏﹑人參﹐不嘔﹐不必用半夏﹔煩﹐不可用人參。加栝蔞實一枚。栝蔞實除胸痺﹐此小陷胸之法也。若渴者﹐去半夏。半夏能滌痰濕﹐卽能耗津液。加人參﹐生津液。合前成四兩半﹐栝蔞根四兩。治消渴。若腹中痛者﹐去黃芩﹐苦寒。加芍藥三兩﹐除腹痛。若脇下痞硬﹐去大棗﹐以其能補脾胃。加牡蠣四兩。《別錄》云﹕治脇下痞熱。若心下悸﹐小便不利者﹐去黃芩﹐加茯苓四兩。利小便。若不渴﹐外有微熱者﹐去人參﹐不渴﹐則津液自足。加桂枝三兩。微熱則邪畱太陽。溫覆取微似汗愈。若咳者﹐去人參﹑大棗﹐二味與嗽非宜。生薑﹐加漧薑故去生薑。加五味子半升﹐漧薑二兩﹐古方治嗽﹐五味﹑漧薑必同用﹐一以散寒邪﹐一以斂正气﹐從無單用五味治嗽之法。後人不知用必有害﹐況傷熱﹑勞祛。火嗆﹐與此處寒飲犯肺之癥又大不同﹐乃獨用五味﹐收斂風火痰涎﹐深入肺臟﹐永難救療矣﹗又按﹕小柴胡與桂枝二方﹐用處極多﹐能深求其義﹐則變化心生矣。

論中凡可通用之方﹐必有加減法。

傷寒五﹑六日﹐正當傳少陽之期。中風往來寒熱。太陽之寒熱﹐寒時亦熱﹐熱時亦寒。往來者﹐寒已而熱﹐熱已而寒也。

胸脇苦滿﹐胸脇爲少陽之位。默默不欲飲食﹐木邪干土。心煩喜嘔﹐木气上逆。或胸中煩而不嘔﹐或渴﹐少陽火邪。或腹中痛﹐木克土。或脇下痞硬﹐木气塡郁。或心下悸﹐有痰飲。小便不利﹐或不渴﹐有蓄飲。身有微熱﹐太陽未盡。或咳者﹐肺有皆飲。小柴胡湯主之。少陽所現之癥甚多﹐柴胡湯所治之癥亦不一﹐加減法具載方末。

血弱气盡﹐腠理開﹐邪气因入﹐與正气相搏﹐結於脇下。正邪分爭﹐往來寒熱﹐休作有時﹐默默不欲飲食。臟腑相連﹐其痛必下。邪髙痛下﹐故使嘔也。此條申明所以往來寒熱﹐及不欲食﹐下痛上嘔之故﹐皆因正衰邪入﹐臟腑相牽所致﹐則立方之意﹐可推而知矣。小柴胡湯主之。

服柴胡湯已渴者﹐屬陽明也﹐以法治之。此必先見少陽之癥﹐故用柴胡湯﹐服後而渴﹐則轉屬陽明矣。

傷寒四﹑五日﹐身熱惡風﹐頸項彊﹐此是太陽所同。脇下滿﹐此則少陽所獨。手足溫而渴者﹐前條之渴者屬陽明﹐此因脇下滿﹐則𨿽似陽明﹐不作陽明治矣。小柴胡湯主之。

傷寒陽脈澀﹐陰脈弦﹐法當腹中急痛。先與小建中湯﹐不瘥者﹐與小柴胡湯主之。詳見桂枝類中。

傷寒﹑中風﹐有柴胡證﹐但見一證便是﹐不必悉具。少陽與太陽﹑陽明﹐相爲出入﹐一證可據﹐𨿽有他證﹐可兼治矣。凡柴胡湯病證而下之﹐誤治。若柴胡證不罷者﹐復與柴胡湯。凡誤治而本證未罷﹐仍用本証之方﹐他經盡同﹐不獨柴胡證也。必蒸蒸而振﹐卻復發熱汗出而解。邪已陷下﹐故必振動﹐而後能達於外。《辧脈法篇》云﹕戰而汗出者﹐其人本虛。是以發戰發熱汗出﹐邪仍從少陽而出。

傷寒十三日不解﹐過經二候。胸脇滿而嘔﹐此少陽的癥。日晡所﹐發潮熱﹐此似陽明。已而微利﹐又現裏癥﹐藥亂則癥亦亂。此本柴胡癥﹐下之而不得利﹐今反利者﹐知醫以丸藥下之﹐非其治也。以湯劑利之﹐不應﹔復以丸藥利之﹐是謂重傷。潮熱者﹐實也﹐先宜小柴胡湯以解外﹐𨿽潮熱﹐本屬少陽之邪﹐故仍以柴胡解外。後以柴胡加芒硝主之。解在後加芒硝湯下。

傷寒五﹑六日﹐頭汗出﹐微惡寒﹐手足冷﹐心下滿﹐口不欲食﹐大便硬﹐脈細者﹐此爲陽微結。陽气不能隨經而散﹐故鬱結不舒﹐非藥誤﹐卽遷延所致。亦壞癥之輕者。必有表﹐復有裏也﹐以上諸癥﹐有表有裏﹐柴胡湯兼治表裏。脈沈亦在裏也。脈細者必沈。汗出爲陽微﹐以汗爲徵。假令純陰結﹐不得復有外證﹐悉入在裏。陰則無汗。此爲半在裏﹐半在表也。脈沈爲裏﹐汗出爲表。脈𨿽沈緊﹐細卽有緊象。不得爲少陰病﹐所以然者﹐陰不得有汗﹐此爲要訣。今頭汗出﹐故知非少陰也﹐可與小柴胡湯。設不了了者﹐得屎而解。得湯而不了了者﹐以有裏癥﹐故大便硬﹐必通其大便﹐而後其病可愈。其通便之法﹐卽加芒硝﹐及大柴胡等方是也。

陽明病﹐發潮熱﹐大便溏﹐小便自可﹐胸脇滿而不去者﹐與小柴胡湯。陽明潮熱乃當下之癥﹐因大便﹑小便自可﹐則裏癥未具。又胸脇嘗滿﹐則邪畱少陽無疑﹐用此湯和解之。

陽明病﹐脇下硬滿﹐少陽癥。不大便﹐可下。而嘔﹐亦少陽癥。舌上白苔者﹐邪未結於陽明﹐故舌苔白﹐𨿽不大便﹐不可下。此要訣也。可與小柴胡湯。上焦得通﹐津液得下﹐胃气因和﹐身然汗出而解也。

此四句﹐申明小柴胡之功效如此﹐所以諸癥得之皆愈也。

按﹕少陽之外爲太陽﹐裏爲陽明﹐而少陽居其間。故少陽之癥﹐有兼太陽者﹐有兼陽明者﹐內中見少陽一癥﹐卽可用小柴胡湯﹐必能兩顧得效。仲景所以獨重此方也。

陽明中風﹐脈弦浮大﹐弦屬少陽﹐浮大屬陽明。而短气﹐腹都滿﹐脇下及心痛﹐此少陽癥。久按之气不通﹐鼻幹不得汗﹐嗜臥﹐此癥又似少陰。一身面目悉黃﹐小便難﹐此二癥又似太陰。有潮熱﹐此似陽明。耳前後腫。刺之小瘥。外不解。病過十日﹐脈續浮者﹐與小柴胡湯。脈浮𨿽有裏癥﹐邪仍欲外出。脈但浮﹐無餘證者﹐與麻黃湯。但浮無餘癥﹐則裏癥全無﹐必從汗解﹐故用麻黃湯。

此二條﹐明陽明中風之癥﹐有裏邪用小柴胡﹐無裏邪則用麻黃﹐總以脈癥爲憑﹐無一定法也。若不尿﹐膀胱气絕。腹滿加噦者﹐不治。論中陽明篇云﹕陽明病﹐不能食﹐攻其熱必噦。所以然者﹖胃中虛冷故也。「虛冷」二字尢明﹐蓋陽微欲盡也。又云﹕大吐大下﹐汗出怫郁﹐復與之水以發其汗﹐因得噦。《靈樞》云﹕眞邪相攻﹐气並相逆﹐故爲噦。卽呃逆也。《素問》云﹕病深者﹐其聲噦。乃肺胃之气隔絕所致﹐兼以腹滿﹐故不治。

本太陽病不解﹐轉入少陽者﹐此爲傳經之邪也。脇下硬滿漧嘔不能食﹐往來寒熱﹐以上皆少陽本癥。尙未吐下﹐脈沈緊者﹐未吐下﹐不經誤治也﹐少陽已漸入裏﹐故不浮而沈緊﹐則弦之甚者﹐亦少陽本脈。與小柴胡湯。

嘔而發熱者﹐小柴胡湯主之。但發熱而非往來寒熱﹐則與太陽﹑陽明同﹐惟嘔則少陽所獨﹐故亦用此湯。

太陽病﹐十日以去﹐脈浮細而嗜臥者﹐外已解也﹐設胸滿脇痛者﹐與小柴胡湯﹐脈但浮者﹐與麻黃湯。解見麻黃湯。

傷寒瘥以後﹐更發熱者﹐小柴胡湯主之。此復癥也﹐非勞復﹐非女勞復﹐乃正气不充﹐余邪未盡﹐畱在半表半里之間﹐故亦用小柴胡。復病治法﹐明著於此﹐後世議論不一﹐皆非正治。脈浮者﹐以汗解之﹐脈沈實者﹐以下解之。復癥之中﹐更當考此二脈。如果脈見浮象﹐則邪畱太陽﹐當用汗法﹐如脈見沈實﹐則裏邪未盡﹐當用下法。但汗下不著方名者﹖因汗下之法不一﹐醫者於麻黃﹑桂枝﹐及承气﹑大柴胡等方﹐對癥之輕重﹐擇而用之﹐則無不中病矣。

婦人中風﹐七八日﹐續得寒熱﹐發作有時﹐此卽下文所謂如瘧也。經水適斷者﹐此爲熱入血室﹐其血必結﹐血因熱結﹐而成瘀矣。故使如瘧狀﹐發作有時﹐小柴胡湯主之。卽以治瘧之法治之。

又云﹕婦人中風﹐發熱惡寒﹐經水適來﹐彼云斷﹐此云來。得之七八日﹐熱除而脈遲身涼﹐外邪內伏。胸脇下滿﹐如結胸狀﹐譫語者﹐此爲熱入血室也。血室爲中焦營气之所聚。肝藏血﹐心主血﹐營血結滯﹐則肝气與心經之气亦凝﹐故脇滿而神昏譫語。當刺期門﹐隨其實而瀉之。期門在乳下第二肋端﹐去乳頭約四寸﹐肝募也。厥陰﹑陰維之會﹐刺入四分﹐血結則爲有形之癥﹐湯劑一時難效。刺期門以瀉厥陰有餘之熱﹐則尢親切而易散。

又云﹕婦人傷寒發熱﹐經水適來﹐晝日明了﹐暮則譫語﹐如見鬼狀者﹐此爲熱入血室。晝淸而夜昏者。血室屬陰﹐病在陰經也。無犯胃气﹐及上二焦﹐必自愈。此爲中焦營气之疾﹐汗下二法﹐皆非所宜﹐小柴胡湯﹕刺期門﹐則其治也。

按﹕熱入血室之狀﹐此二條爲最詳﹐婦人傷寒﹐此癥最多﹐前條癥稍輕﹐後二條癥尢重。男子亦有之。

卷一柴胡湯類﹟四

大柴胡湯﹝二﹞

小柴胡去人參﹑甘艸﹐加枳實﹑芍藥﹑大黃﹐乃少陽﹑陽明合治之方也。

柴胡﹝半斤﹞半夏﹝半升﹐洗﹞黃芩﹝三兩﹞芍藥﹝三兩﹞生薑﹝五兩﹐切﹞枳實﹝四枚﹐炙﹞大棗﹝十二﹐擘﹞上七味﹐以水一斗二升﹐煮取六升﹐去渣﹐再煎取三升﹐溫服一升﹐日三服。

此方本有大黃二兩。王叔和云﹕若不加大黃﹐恐不爲大柴胡也。

太陽病﹐過經十餘日﹐反二﹑三下之﹐一誤再誤。後四﹑五日﹐柴胡證仍在者﹐如寒熱嘔逆之類。先與小柴胡湯。嘔不止﹐心下急﹐鬱鬱微煩者﹐猶有裏癥。爲未解也﹐與大柴胡湯下之則愈。前𨿽已下﹐非下法也﹐以大柴胡兩解之。

傷寒十餘日﹐熱結在裏﹐此大黃之對癥。復往來寒熱者﹐此柴胡之對癥。與大柴胡湯。

傷寒發熱﹐汗出不解﹐當用柴胡。心中痞硬﹐嘔吐而下利者。邪內陷﹐故用枳實﹑半夏﹑大黃。大柴胡湯主之。

傷寒後後者﹐過經之後﹐諸癥漸輕﹐而未全愈也。脈沈﹐沈者內實也﹐沈爲在裏。下解之﹐宜大柴胡湯。

卷一柴胡湯類﹟四

柴胡桂枝湯﹝三﹞

此小柴胡與桂枝湯並爲一方﹐乃太陽﹑少陽合病之方。

柴胡﹝四兩﹞黃芩人參桂枝芍藥生薑﹝切﹐各一兩半﹞半夏﹝二合半﹞甘艸﹝一兩﹐炙﹞大棗﹝六枚﹞上九味﹐水七升﹐煮取三升﹐去渣﹐溫服一升。

傷寒六﹑七日﹐發熱微惡寒﹐肢節疼煩﹐以上太陽癥。微嘔﹑心下支結﹐以上少陽癥。外證未去者﹑太陽癥爲外癥。柴胡桂枝湯主之。

發汗多﹐亡陽語者﹐此亡陽之輕者也。不可下﹐勿誤以爲有燥屎之語﹐故以爲戒。與柴胡桂枝湯和其營衛﹐以通津液﹐後自愈。桂枝湯﹐和營衛﹔柴胡湯﹐通津液﹐深著二湯合用之功效﹐而陽亡可復。

卷一柴胡湯類﹟四

柴胡加龍骨牡蠣湯﹝四﹞

柴胡﹝四兩﹞龍骨生薑﹝切﹞人參茯苓鉛丹黃芩牡蠣﹝熬﹞桂枝﹝各一兩半﹞半夏﹝二合半﹐洗﹞大棗﹝六枚﹐擘﹞大黃﹝二兩﹞上十二味﹐以水八升﹐煮取四升﹐納大黃﹐切如棋子大﹐更煮一﹑二沸﹐大黃只煮一﹑二沸﹐取其生而流利也﹐去渣﹐溫服一升。

傷寒八﹑九日﹐下之﹐卽陷入裏。胸滿﹐柴胡﹑黃芩。煩驚﹐龍骨﹑鉛丹。牡蠣。小便不利﹐茯苓。譫語﹐大黃。一身盡重﹐不能轉側者。茯苓。柴胡加龍骨牡蠣湯主之。此乃正气虛耗﹐邪已入裏﹐而復外擾三陽﹐故現癥錯雜﹐藥亦隨癥施治﹐眞神化無方者也。

按﹕此方能下肝膽之驚痰﹐以之治癲癇必效。

卷一柴胡湯類﹟四

柴胡桂枝榦姜湯﹝五﹞

柴胡﹝半斤﹞桂枝﹝三兩﹐去皮﹞黃芩﹝三兩﹞漧薑牡蠣﹝熬﹞甘艸﹝炙﹐各二兩﹞栝蔞根﹝四兩﹞上七味﹐以水一斗二升﹐煮取六升﹐去渣﹐再煎﹐取三升﹐溫服一升﹐日三服﹐初服微煩﹐復服汗出便愈。邪气已深﹐一時不能卽出﹐如蒸蒸而振﹐發熱汗出而解之類。

傷寒五﹑六日已發汗而復下之﹐一誤再誤。胸脇滿﹐用牡蠣。微結﹐小便不利﹐渴﹐以上皆少陽癥。渴﹐故用栝蔞。而不嘔﹐故去半夏生薑。但頭汗出﹐陽气上越用牡蠣。往來寒熱﹐用柴芩。心下煩者﹐黃芩﹑牡蠣。此爲未解也﹐柴胡桂枝榦姜湯主之。

卷一柴胡湯類﹟四

柴胡加芒硝湯﹝六﹞

柴胡湯原方﹐加芒硝﹐分兩各不同。

柴胡﹝二兩十六銖﹞黃芩甘艸﹝炙﹞人參生薑﹝切﹐各一兩﹞半夏﹝二十銖﹞大棗﹝四枚﹐擘﹞芒硝﹝二兩﹞上八味﹐以水四升﹐煮取二升﹐去渣﹐納芒硝﹐更煮微沸﹐分溫再服﹐不解更作。不解﹐不大便也。

此藥劑之最輕者﹐以今秤計之﹐約二兩﹐分二服﹐則一服﹐止一兩耳。

按﹕大柴胡湯﹐加大黃﹑枳實﹐乃合用小承气也﹔此加芒硝﹐乃合用調胃承气也。皆少陽陽明同治之方。

傷寒十三日不解﹐胸脇滿而嘔﹐日晡所發潮熱﹐已而微利﹐此本柴胡證﹐下之而不得利﹐今反利者﹐知醫以丸藥下之﹐此非其治也。潮熱者實也﹐先宜服小柴胡湯以解外﹐後以柴胡加芒硝湯主之。《本艸》﹕芒硝治六腑積聚。因其利而復下之﹐所謂通因通用之法也﹐潮熱而利﹐則邪不停結﹐故較之大柴胡癥﹐用藥稍輕。

卷二梔子湯類﹟五

梔子豉湯﹝一﹞

梔子﹝十四枚﹐擘﹞香豉﹝四合﹐綿裹﹞上二味﹐以水四升﹐先煮梔子﹐得二升半﹐納豉﹐煮取升半﹐去渣﹐分爲二服﹐溫進一服﹐得吐者﹐止後服。此劑分兩最小﹐凡治上焦之藥皆然。

發汗吐下後﹐諸法俱用﹐未必皆誤﹐而正气已傷矣。虛煩不得眠﹐虛爲正气虛﹐煩爲邪气擾。發汗吐下﹐實邪𨿽去﹐而其餘邪﹐因正气不充﹐畱於上焦﹐故陽气擾動而不得眠也。若劇者﹐必反復顚倒﹐心中懊﹐反復顚倒﹐身不得寧也﹔心中懊﹐心不得安也。梔子豉湯吐之。此非汗下之所能除者﹐吐之而痰涎結气﹐無不出矣。

按﹕汗﹑吐﹑下之後﹐而邪未盡﹐則不在經而在肺胃之間﹐爲有形之物﹐故必吐而出之﹐反復顚倒﹐心中懊。摩寫病狀﹐何等詳切﹐凡醫者之於病患﹐必事事體貼﹐如若身受之﹐而後用藥無誤。

發汗若下之﹐而煩熱胸中窒者﹐煩熱且窒﹐較前虛煩等象爲稍實。梔子豉湯主之。

傷寒五﹑六日﹐大下之後﹐誤治。身熱不去﹐心中結痛者﹐未欲解也。外內之邪﹐俱未解﹐結痛更甚於窒矣。梔子豉湯主之。按﹕胸中窒﹐結痛﹐何以下用小陷胸﹖蓋小陷胸癥﹐乃心下痛﹐胸中在心之上﹐故不得用陷胸。何以不用瀉心諸法﹖蓋瀉心癥乃心下痞﹐痞爲無形﹐痛爲有象﹐故不得用瀉心。古人治病﹐非但內外不失釐毫﹐卽上下亦不逾分寸也。

陽明病﹐脈浮而緊﹐咽燥口苦﹐胸滿而喘﹐發熱汗出﹐不惡寒﹐反惡熱身重﹐以上皆陽明本癥﹐非因誤治而得者。若發汗則躁﹐心憒憒反譫語﹐汗多陽虛。若加燒鍼﹐必怵惕﹑煩躁不得眠﹐卽前以火逼汗﹐亡陽驚狂之意。若下之﹐則胃中空虛﹐客气動膈﹐心中懊﹐以前因用三法﹐未必合度﹐故病不解﹐各有現癥如此。舌上苔者﹐此句乃要訣﹐舌上有白苔﹐則胸中有物﹐而可用吐法。否則﹐邪尙未結﹐恐無物可吐也。梔子豉湯主之。

陽明病﹐下之﹐其外有熱﹐表邪未盡。手足溫﹐不結胸﹐無實邪。心中懊﹐饑不能食﹐痰涎停結。但頭汗出﹐陽邪在上﹐欲泄不泄。梔子豉湯主之。

下利後﹐更煩﹐按之心上濡者﹐濡者﹐濕滯之象﹐非窒非痛也。爲虛煩也﹐宜梔子豉湯。

卷二梔子湯類﹟五

梔子甘艸豉湯﹝二﹞

梔子湯原方加甘艸二兩﹝炙﹞上三味﹐以水四升﹐先煮梔子﹑甘艸﹐取二升半﹔內豉﹐煮取升半﹐分二服﹐溫進一服﹐得吐便止。

卷二梔子湯類﹟五

梔子生薑豉湯﹝三﹞

梔子湯原方加生薑五兩。先煮梔子﹑生薑﹐余俱如前法。得吐者﹐止後服。

凡用梔子湯﹐病患舊微溏者﹐不可與服之。此服梔子湯之戒。

按﹕梔子淸越上焦之火﹐與腸胃亦無大害﹐微溏者﹐卽不可服﹐未知何義﹖想因大腸之气滑脫者﹐肺气不宜更淺也。

若少气者﹐梔子甘艸豉湯主之。甘艸能補中气。若嘔者﹐梔子生薑豉湯主之。此二條言凡遇當用梔子湯之病﹑見此二癥﹐則加此二味也。

按﹕無物爲嘔﹐有物爲吐。欲止其嘔﹐反令其吐。吐之而嘔反止﹐眞匪夷所思也。

卷二梔子湯類﹟五

梔子漧薑湯﹝四﹞

梔子﹝十四枚﹐擘﹞漧薑﹝二兩﹞上二味﹐以水三升半﹐煮取一升半﹐去渣﹐分二服﹐溫進一服﹐得吐者﹐止後服。

傷寒﹐醫以丸藥大下之﹐下未必誤﹐以丸藥大下則誤矣。身熱不去﹐外有微邪。微煩者﹐下後而煩﹐卽虛煩也。梔子漧薑湯主之﹐下後故用漧薑。

卷二梔子湯類﹟五

梔子濃朴枳實湯﹝五﹞

梔子﹝十四枚﹐擘﹞濃朴﹝四兩﹐姜灸﹞枳實﹝四枚﹐水浸去稂炒﹞煮服法同前。

傷寒﹐下後心煩﹐卽微煩。腹滿﹐臥起不安者﹐煩而加之腹滿﹐則臥起俱不寧矣。濃朴枳實﹐以治腹滿也。梔子濃朴湯主之。

卷二梔子湯類﹟五

梔子檗皮湯﹝六﹞

梔子﹝十五枚﹐擘﹞甘艸﹝一兩﹐炙﹞黃柏﹝二兩﹞上三味﹐以水四升﹐煮取升半﹐去渣﹐分溫再服。

傷寒身黃發熱者﹐梔子柏皮湯主之。《本艸》﹕柏皮散臟腑結熱黃膽。

卷二梔子湯類﹟五

枳實梔子豉湯﹝七﹞

枳實﹝三枚﹐炙﹞梔子﹝十四枚﹐擘﹞豉﹝一升﹐綿裹﹞上三味﹐以淸漿水七升﹐空煮。又一煮法﹐漿水卽淘米之泔水﹐久貯味酸爲佳。取四升﹐納枳實﹑梔子﹐煮取二升﹐下豉﹐更煮五﹑六沸﹐去渣﹐分溫再服﹐覆令微似汗。此不取吐而取汗。

大病瘥後勞復者﹐勞復乃病後之餘癥﹐不在吐法﹐故取微汗。枳實梔子豉湯主之。勞復因病後气虛﹐邪气又結於上焦﹐其癥不一﹐故不著其病形﹐惟散其上焦之邪足矣﹐後人以峻補之劑治勞復﹐則病變百出矣。若有宿食者﹐納大黃如博棋子大五﹑六枚。此指勞復之有宿食者﹐治食復之法﹐亦在其中矣。

可吐篇云﹕宿食在上脘﹐當吐之。

按﹕梔子湯加減七方﹐旣不注定何經﹐亦不專治何誤﹐總由汗吐下之後﹐正气已虛﹐尙有痰涎滯气﹐凝結上焦﹐非汗下之所能除。《經》所云「在上者因而越之。」則不動經气而正不重傷﹐此爲最便﹐乃不易之法也。古方梔子皆生用﹐故入口卽吐。後人作湯以梔子炒黑﹐不復作吐﹐全失用梔子之意﹐然服之於虛煩癥﹐亦有驗﹐想其淸肺除煩之性故在也。終當從古法生用爲妙。

卷二承气湯類﹟六

大承气湯﹝一﹞

劉河間於此方加甘艸二錢﹐名三一承气湯。

大黃﹝四兩﹐酒洗﹞濃朴﹝半斤﹐炙去皮﹞枳實﹝五枚﹐炙﹞芒硝﹝三合﹞上四味﹐以水一斗﹐先煮濃朴﹑枳實﹐取五升﹐去渣﹐納大黃﹐更煮取二升﹐去渣﹐納芒硝﹐更上微火一兩沸﹐分溫再服﹐得下余勿服。

傷寒若吐若下後﹐不解﹐壞癥。不大便五﹑六日﹐上至十餘日﹐日晡時發潮熱﹐不惡寒﹐獨語﹐如見鬼狀﹐若劇者﹐發則不識人﹐循衣摸牀﹐惕而不安﹐微喘直視﹐以上皆陽明危癥﹐因吐下之後﹐竭其中气﹐津液已耗﹐孤陽獨存﹐胃中漧燥﹐或有燥屎﹐故現此等惡癥。脈弦者生﹐澀者死。弦則陰气尙存﹐且能克制胃實。澀則气血已枯矣。然弦者尙有可生之理﹐未必盡生﹐澀者斷無不死者也。微者但發熱﹐潮熱。譫語者。

惡癥皆無。大承气湯主之﹐若一服利﹐則止後服。中病卽止。

陽明病﹐譫語有潮熱﹐反不能食者﹐客熱不能消穀。胃中必有燥屎五﹑六枚也﹐若能食者﹐但硬耳。

能食非眞欲食﹐不過粥飲猶可入口耳。不能食﹐則穀气全不可近﹐腸胃實極故也。宜大承气湯下之。硬卽可下。

按﹕燥屎當在腸中﹐今云「胃中」﹐何也﹖蓋邪气結成糟粕﹐未下﹐則在胃中﹐欲下則在腸中。已結者﹐卽謂之燥屎﹐言胃則腸已該矣。

汗出譫語者﹐以有燥屎在胃中﹐此爲風也﹐陽明本自汗出﹐然亦有不汗出者﹐此指明汗出之爲風﹐則知汗出乃表邪尙存﹐不汗出者﹐爲火邪內結也。須下者﹐過經乃可下之。此下之之時。下之若早﹐語言必亂﹐輕於譫語。以表虛裏實故也﹐下早則引表邪入裏﹐故表虛而裏實。下之則愈﹐宜大承气湯。𨿽已誤下﹐然見譫語等癥﹐則更下之﹐亦不因誤下而遂不復下也。

二陽並病﹐同起者爲合病﹐一經未罷﹐一經又病者﹐爲並病。太陽證罷﹐但發潮熱﹐手足汗出﹐大便難而譫語者﹐以上皆陽明現癥。下之則愈﹐宜大承气湯。

陽明病﹐下之﹐心中懊而煩﹐此乃下之未盡﹔故有此實煩。胃中有燥屎者﹐可攻﹐胃中燥屎﹐必別有現癥。腹微滿﹐初頭硬﹐後必溏﹐不可攻之。僅微滿則無燥屎﹐故不可攻。若有燥屎者﹐宜大承气湯。

病患煩熱﹐汗出則解﹐又如瘧狀﹐日晡所發熱者﹐屬陽明也﹐脈實者宜下之﹔脈浮虛者﹐宜發汗。下之與大承气湯﹐發汗宜桂枝湯。詳解前桂枝湯下。

大下後﹐六﹑七日不大便﹐煩不解﹐腹滿痛者﹐此有燥屎也。所以然者﹖本有宿食故也。惟有宿食﹐故𨿽大下﹐而燥屎終未盡。宜大承气湯。

病患不大便五﹑六日﹐繞臍痛﹐正在燥屎之位。煩躁﹐發作有時者﹐此有燥屎﹐故使不大便也。

病患小便不利﹐大便乍難﹐乍易﹐時有微熱﹐喘冒不能臥者﹐有燥屎也。喘冒不臥﹐燥屎現癥﹐宜大便有難無易。所以乍易者﹐以小便不利之故﹐燥屎不以易便而去也。宜大承气湯。以上三條﹐皆證陽明有燥屎之法。

得病二﹑三日﹐脈弱無太陽﹑柴胡證﹐煩躁﹐心下硬﹐邪熱入裏。至四﹑五日﹐又隔二日。𨿽能食﹐以小承气湯﹐少少與微和之﹐不必用全方﹐只通其胃气而已﹐又用藥之一法。令小安﹐至六日﹐又隔一日﹐而病未除。與大承气湯一升。亦不必用全方。古人用藥﹐𨿽現癥鑿鑿﹐而輕方小試﹐敬愼小心如此。若不大便六﹑七日﹐小便少者﹐𨿽不能食﹐但初頭硬﹐後必溏﹐未定成硬﹐小便不利﹐則水谷未盡分﹐大便猶濕也。攻之必溏﹕須小便利﹐屎定硬﹐乃可攻之﹐以小便之利否﹐定宜下﹑不宜下。又一法。宜大承气湯。

傷寒六﹑七日﹐目中不了了﹐睛不和﹐皆陽盛之象。無表裏證﹐邪已結在裏。大便難﹐身微熱者﹐此爲實也。邪結爲實。急下之﹐宜大承气湯。

陽明病﹐此三字﹐包陽明諸癥。發熱汗多者﹐急下之。此重在汗多﹐恐內熱甚而逼陽於外﹐以致亡陽也。宜大承气湯。

發汗不解﹐腹滿痛者﹐不解二字﹐必兼有陽明癥﹐加以腹滿且痛﹐則實邪有徵矣。急下之﹐宜大承气湯。

腹滿不減﹐減不足言。𨿽略減而仍腹滿也。當下之﹐宜大承气湯。以上諸條﹐舉當下之一﹑二癥﹐卽用下法。然亦必須參觀他癥﹐而後定爲妥。

陽明﹑少陽合病﹐必下利﹐其脈不負者﹐順也﹔負者﹐失也。少陽屬木﹐脈當弦緊﹐陽明屬土﹐脈當洪緩。

若少陽脈勝爲負﹐陽明脈勝爲不負也。厥陰篇云﹕少陰負趺陽者﹐爲順也。少陰屬水﹐趺陽屬土﹐土能勝水﹐則胃气尙彊﹐故爲順﹐卽此意。但彼處乃手足厥冷之利﹐故屬少陰﹐此則屬少陽爲異耳﹐互相克賊﹐名爲負也。脈滑而數者﹐有宿食也﹐滑數則陽明之脈﹐獨見而過盛﹐此爲實邪﹐故知有宿食。當下之﹐宜大承气湯。

問曰﹕人病有宿食﹐何以別之﹖師曰﹕寸口脈浮而大﹐按之反澀﹐尺中亦微而澀﹐有食反微澀﹐此气結不通之故。故知有宿食﹐當下之﹐宜大承气湯。

少陰病﹐得之二﹑三日﹐陽邪初轉入陰。口燥咽漧者﹐急下之﹐陽邪傳陰﹐腎水欲涸﹐故當急去其邪﹐以保津液。宜大承气湯。

少陰病﹐自利淸水﹐色純靑﹐純靑則非寒邪﹐乃肝邪入腎也。《難經》云﹕從前來者﹐爲實邪。心下必痛﹐口漧燥者﹐二癥尢見非寒邪。急下之﹐宜大承气湯。二條俱重口漧﹐知爲熱邪無疑。

少陰病﹐六七日﹐腹脹﹐不大便者﹐急下之﹐不便而脹﹐爲日又久﹐是以當下。宜大承气湯。

下利﹐三部脈皆平﹐無外邪癥。按之心下硬者﹐實邪有形。急下之﹐宜大承气湯。

下利﹐脈遲而滑者﹐內實也﹐利未欲止﹐當下之﹐宜大承气湯。

下利﹐不欲食者﹐以有宿食故也。傷食﹑惡食。凡噤口利亦必因宿食之故。當宜下之﹐宜大承气湯。

下利瘥後﹐至其年﹑月﹑日復發者﹐以病不盡故也﹐當下之﹐宜大承气湯。

下利﹐脈反滑﹐當有所去﹐脈滑則實邪不畱。下之乃愈﹐宜大承气湯。

病腹中滿痛者﹐此爲實也﹐當下之﹐宜大承气湯。

脈雙弦而遲者﹐必心下硬﹐木邪乘土。脈大而緊者﹐陽中有陰也。大爲陽﹐緊爲陰。可以下之﹐宜大承气湯。

按﹕以上七條﹐見《傷寒論》可下條內。似指雜癥可下法﹐不入六經治法中。

卷二承气湯類﹟六

小承气湯﹝二﹞

大承气去芒硝。濃朴﹐枳實亦減。

大黃﹝四兩﹐酒洗﹞枳實﹝三枚大者﹐炙﹞濃朴﹝二兩﹐炙去皮﹞上三味﹐以水四升﹐煮取一升二合﹐去渣﹐分溫二服。初服湯﹐當更衣﹐不爾者﹐盡飲之。若更衣者﹐勿服之。

陽明病﹐脈遲﹐𨿽汗出﹐不惡寒者﹐凡汗出者皆惡寒。其身必重﹐短气腹滿而喘﹐有潮熱者﹐以上皆內實之癥。此外欲解﹐不惡寒。可攻裏也。手足然汗出者﹐此大便已硬也﹐四肢爲諸陽之本﹐然汗出﹐陽气已盛於土中矣。以此驗大便之硬。又一法。大承气湯主之。若汗多﹐微發熱﹑惡寒者﹐外未解也﹐其熱未潮﹐未可與承气湯。若腹大滿不通者﹐可與小承气湯﹐微和胃气﹐勿令大泄下。腹滿不通﹐𨿽外未解﹐亦可用小承气﹐此方乃和胃之品﹐非大下之峻劑故也。

陽明病﹐潮熱﹐大便微硬者﹐可與大承气湯﹐不硬者﹐不可與之。潮熱而便不硬﹐亦禁下。若不大便﹐六﹑七日﹐恐有燥屎﹐欲知之法﹐少與小承气湯﹐湯入腹中﹐轉失气者﹐此有燥屎也﹐此以藥探之。又一法。乃可攻之。若不轉失气者﹐以但初頭硬﹐後必溏﹐不可攻之﹐攻之必脹滿﹐不能食也﹔邪气因正虛而陷入。

欲飲水者﹐與水則噦﹔寒熱相爭則噦。其後發熱者﹐必大便復硬而少也﹐重傷津液。以小承气湯和之﹐仍用小承气﹐以大便硬故也。不轉失气者﹐愼不可攻也。又再申前戒﹐聖人之愼下如此。

陽明病﹐其人多汗﹐以津液外出﹐胃中燥﹐大便必硬﹐硬則譫語。譫語由便硬﹔便硬由胃燥﹔胃燥由汗出﹑津液少﹐層層相因。病情顯著。大承气湯主之。若一服譫語止﹐更莫復服。

陽明病﹐譫語﹐發潮熱﹐脈滑而疾者﹐小承气湯主之。因滑疾則易下﹐故止用小承气。因與小承气湯一升﹐腹中轉失气者﹐更服一升﹐若不轉失气﹐勿更與之﹐明日不大便﹐脈反微澀者﹐裏虛也﹐爲難治﹐攻之不應﹐是爲難治。不可更與承气湯也。

太陽病﹐若吐﹑若下﹑若發汗後﹐過治。微煩﹐小便數﹐大便因硬者﹐因字當著眼﹐大便之硬﹐由小便數之所致。蓋吐﹑下﹑汗已傷津液﹐而又小便太多﹐故爾微硬﹐非實邪也。與小承气湯﹐和之愈。

下利譫語者﹐有燥屎也。利而仍譫語﹐邪火不因利而息﹐則必有燥屎﹐蓋燥屎不因下利而去也。後醫見利則不復下﹐豈知燥屎之不能自出乎﹖﹗宜小承气湯。

卷二承气湯類﹟六

調胃承气湯﹝三﹞

大黃﹝四兩﹐去皮淸酒洗﹞甘艸﹝二兩﹐炙﹞芒硝﹝半升﹞上三味﹐以水三升﹐先煮大黃﹑甘艸﹐取一升﹐去渣﹐納芒硝﹐更上火微煮﹐令沸﹐少少溫服之。按﹕芒硝善解結熱之邪。大承气用之﹐解已結之熱邪。此方用之﹐以解將結之熱邪。其能調胃﹐則全賴甘艸也。

傷寒脈浮﹐自汗出﹐小便數﹐心煩﹐微惡寒﹐腳攣急﹐反與桂枝湯攻其表﹐此誤也。得之便厥﹐咽中幹﹐煩躁吐逆者﹐作甘艸漧薑湯與之﹐以復其陽。若厥愈足溫者﹐更作芍藥甘艸湯與之﹐其腳卽伸﹔若胃气不和﹐譫語者﹐少與調胃承气湯。陰陽錯雜之癥﹐多方以救之﹐必有餘邪在胃﹐故少與以和之。全詳雜方條。

發汗後惡寒者﹐虛故也﹐不惡寒﹐但熱者﹐實也。當和胃气﹐與調胃承气湯。此必發汗後無他癥﹐但現微寒﹑微熱﹐故止作虛實觀﹐否則安知非更有餘邪﹐將復變他癥耶﹖太陽病未解﹐脈陰陽俱停﹐脈法無停字﹐疑似沈滯不起﹐卽下微字之義。寸爲陽﹐尺爲陰。先振栗汗出而解。陰陽爭而復和。但陽脈微者﹐先汗出而解﹔當發其陽。但陰脈微者﹐下之而解﹐當和其陰。若欲下之﹐宜調胃承气湯。按﹕此微字﹐卽上停字之意﹐與微弱不同﹐微弱則不當復汗下也。

傷寒十三日不解﹐二候。過經譫語者﹐以有熱也﹐當以湯下之。如大﹑小承气之類。若小便利者﹐大便當硬﹐而反下利﹐脈調和者﹐此言下後之癥。知醫以丸藥下之﹐非其治也。下非誤﹐下之法誤。若自下利者﹐脈當微厥﹐今反和者﹐知爲內實也﹐調胃承气湯主之。當下而下非其法﹐余邪未盡﹐仍宜更下。

太陽病﹐過經十餘日﹐心下溫溫欲吐﹐而胸中痛﹐大便反溏﹐腹微滿﹐鬱鬱微煩﹐以上皆類少陽癥。先其時自極吐下者﹐邪气乘虛陷入。與調胃承气湯。以滌胃邪。若不爾者﹐不可與。未經吐下﹐則邪在半表半里﹐不得用下法。但欲嘔﹐胸中痛﹐微溏者﹐此非柴胡證﹐以嘔﹐故知極吐下也。此段疑有誤字。調胃承气湯。

陽明病﹐不吐不下﹑心煩者﹐未經吐下﹐而心煩中气實也。可與調胃承气湯。

太陽病三日﹐發汗不解﹐蒸蒸發熱者﹐屬胃也﹐外邪已解﹐內熱未淸。調胃承气湯主之。

傷寒吐後﹐腹脹滿者﹐已吐而胃中仍滿﹐則非上越所能愈﹐復當下行矣。與調胃承气湯。

卷二承气湯類﹟六

桃核承气湯﹝四﹞

桃仁﹝五十个﹐去皮尖﹞大黃﹝四兩﹞甘艸﹝二兩﹞桂枝﹝二兩﹐去皮﹞芒硝﹝二兩﹞上五味﹐以水七升﹐煮取二升半﹐去渣﹐納芒硝﹐更上火微沸﹐下火。先令溫服五合﹐日三服﹐當微利。微利僅通大便﹐不必定下血也。

太陽病﹐不解﹐熱結膀胱﹐太陽之邪由經入腑。其人如狂﹐血自下﹐下者愈。膀胱多气多血﹐熱甚則血凝﹐而上干心包﹐故神昏而如狂﹔血得熱而行﹐故能自下﹐則邪從血出﹐與陽明之下燥屎同。其外不解者﹐尙未可攻﹐外不解而攻之﹐則邪反陷入矣。當先解其外﹐宜桂枝湯。外解已﹐但小腹急結者﹐乃可攻之﹐宜桃核承气湯。小腹急結﹐是蓄血現癥。

按﹕「宜桂枝湯」四字﹐從《金匱》增入。

卷二承气湯類﹟六

抵當湯﹝五﹞

水蛭﹝熬﹞虻虫﹝去翅足熬﹐各三十个﹞大黃﹝三兩﹐酒浸﹞桃仁﹝二十个﹐去皮尖﹞上四味﹐以水五升﹐煮取三升﹐去渣﹐溫服一升﹐不下再服。

太陽病﹐六﹑七日﹐過經。表證仍在﹐脈微而沈﹐向裏。反不結胸﹐向下。其人發狂者﹐以熱在下焦﹐少腹當硬滿﹐外癥。小便自利者﹐內癥。下血乃愈。所以然者﹐以太陽隨經﹐瘀熱在裏故也﹐抵當湯主之。此亦熱結膀胱之癥﹐前桃核承气﹐乃治瘀血將結之時﹐抵當乃治瘀血已結之後也。

太陽病﹐身黃﹐脈沈結﹑少腹硬﹐小便不利者﹐爲無血也﹔以上皆似血癥諦﹐因小便不利﹐安知非濕熱不行之故﹐不可斷爲有血也。小便自利﹐其人如狂者﹐血證諦也﹐並無濕熱而如狂﹐非蓄血而何﹖如此審證﹐無遁形矣。抵當湯主之。

陽明證﹐其人喜忘者﹐必有蓄血。心主血﹐血凝則心气結﹐而失其官矣。蓄不甚﹐故不狂﹐所以然者﹐本有久瘀血﹐故令喜忘﹐此乃舊病﹐非傷寒時所得者。屎𨿽硬﹐大便反易﹐血性滑利。其色必黑﹐浮血亦有隨便而下者。宜抵當湯下之。

病患無表裏證﹐發熱七﹑八日﹐過經。𨿽脈浮數者﹐可下之。脈𨿽浮數﹐而無表裏癥﹐則其發熱竟屬裏實矣﹐七﹑八日﹐故可下。假令已下﹐脈數不解﹐合熱則消穀善饑。脈數不解﹐邪本不在大便也﹐消穀善饑﹐蓄血本不在水谷之路﹐故能食。至六﹑七日﹐蓄血更久。不大便者﹐有瘀血也﹐宜抵當湯。其脈數不解而下不止﹐必協熱而便膿血也。此指服湯後之變癥﹐熱邪不因下而去。又動其血﹐則血與便合爲一﹐而爲便膿血之癥﹐又當別有治法。

按﹕瘀血﹐又有但欲漱水﹐不欲咽之癥。蓋唇口漧燥﹐而腹中不能容水也。

卷二承气湯類﹟六

抵當丸﹝六﹞

水蛭﹝熬﹞虻虫﹝去翅足熬﹐各二十个﹞大黃﹝三兩﹐酒洗﹞桃仁﹝二十五个﹐去皮尖﹞上四味﹐搗分四丸﹐以水一升﹐煮一丸﹐取七合﹐服之﹐時當下血﹐若不下者更服。﹕一周時也。

傷寒有熱﹐少腹滿﹐應小便不利﹐今反利者﹐爲有血也﹐當下之﹐不可余藥﹐宜抵當丸。熱而少腹滿﹐又小便利﹐必兼三者﹐乃爲血證諦。不可余藥﹐謂此癥須緩下其血﹐用丸使之徐下。

卷二承气湯類﹟六

十棗湯﹝七﹞

芫花﹝熬﹞甘遂大戟﹝等分﹞大棗﹝十枚﹞上三味﹐各別搗爲散﹐以水一升半﹐先煮大棗肥者十枚﹐取八合﹐去渣﹐納藥末﹐彊人服一錢匕﹐羸人服半錢﹐得快下利後﹐糜粥自養﹐平旦溫服﹐若下少﹐病不除者﹐明日更服﹐加半錢。

太陽中風﹐下利嘔逆﹐表解者﹐乃可攻之﹐其人汗出﹐發作有時﹐頭痛﹐心下痞硬滿﹐引脇下痛﹐水停也。漧嘔短气﹐汗出不惡寒者﹐此表解﹐裏未和也﹐不惡寒爲表解﹐以上諸癥﹐皆裏不和﹐凡蓄水之癥皆如此﹐不特傷寒爲然也。十棗湯主之。服此湯以下蓄飲。

卷二承气湯類﹟六

大陷胸湯﹝八﹞

大黃﹝六兩﹐去皮﹞芒硝﹝一升﹞甘遂﹝一錢匕﹞上三味﹐以水六升﹐先煮大黃﹐取二升﹐去渣﹐納芒硝﹐煮一﹑兩沸﹐納甘遂末﹐溫服一升﹐得快利﹐止後服。

太陽病﹐脈浮而動數﹐浮則爲風﹐數則爲熱﹐動則爲痛﹐數則爲虛﹐頭痛發熱﹐微盜汗出﹐而反惡寒者﹐表未解也﹐醫反下之﹐經云﹕病發於陽而反下之。熱入因作結胸是也。動數變遲﹐正气益虛。膈內拒痛﹐胃中空虛﹐客气動膈﹐短气躁煩﹐心中懊﹐陽气內陷﹐心下因硬﹐則爲結胸﹐大陷胸湯主之。此段明所以致結胸之由﹐及結胸之狀最詳﹐乃因邪在上焦﹐誤下以虛其上焦之气﹐而邪隨陷入也。此癥與承气法迥殊﹑若不結胸﹐但頭汗出﹐余處無汗﹐劑頸而還﹐小便不利﹐身必發黃也。此乃誤下﹐而邪气不陷入上焦﹐反郁於皮膚肌肉之間﹐故現此等癥。傷寒六﹑七日﹐結胸熱實﹐脈沈而緊﹐心下痛﹐按之石硬者﹐此段申結胸之象尢明。大陷胸湯主之。

傷寒十餘日﹐過經。熱結在裏﹐復往來寒熱者﹐與大柴胡湯。但結胸無大熱者﹐此爲水結在胸脇也。

結胸本無他物﹐气與水所停也。但頭微汗出者﹐熱結在上。大陷胸湯主之。

太陽病﹐重發汗﹐而復下之﹐不大便五﹑六日﹐舌上燥而渴﹐胸有蓄飲﹐日晡所﹐小有潮熱﹐從心下至少腹﹐硬滿而痛﹐不可近者﹐已汗下而大痛如此﹐知非有物之實邪矣。前云﹕膈內拒痛。又云﹕心下石硬。專指上焦說。此云﹕從心下至少腹硬﹑滿﹑痛﹐則上下皆痛﹐其根總由心下而起﹐與承气癥自殊。大陷胸湯主之。

傷寒五﹑六日﹐嘔而發熱者﹐柴胡湯證具﹐而以他藥下之﹐誤治。柴胡證仍在者﹐復與柴胡湯。此𨿽已下之﹐不爲逆﹐必蒸蒸而振﹐卻發熱汗出而解。邪向裏而更虛﹐故汗出爲難。若心下滿而硬痛者﹐此爲結胸也﹐大陷胸湯主之。

卷二承气湯類﹟六

大陷胸丸﹝九﹞

大黃﹝半斤﹞葶藶子﹝熬﹞芒硝杏仁﹝去皮尖熬黑﹐各半升﹞上四味﹐搗篩二味﹐納杏仁﹑芒硝﹐合研如脂﹐和散﹐取如彈丸一枚﹐別搗甘遂末一錢匕﹐白蜜二合﹐水二升﹐煮取一升﹐溫頓服之﹐一宿乃下﹐如不下﹐更服﹐取下爲效。

病發於陽﹐而反下之﹐熱入因作結胸﹐病發於陰﹐而反下之﹐熱入因作痞。此明所以致結胸與痞之故。

發熱惡寒之癥﹐則熱入於陽位而作結胸﹐無熱惡寒之癥﹐則熱入於陰位而作痞﹐故治結胸用寒劑﹐治痞用溫劑也。所以成結胸者﹐以下之太早故也。二病未嘗不可下﹐但各有其時﹐不可過早耳。結胸者﹐項亦彊﹐如柔痙狀﹐此陷胸之外癥。下之則和﹐宜大陷胸丸。

卷二承气湯類﹟六

小陷胸湯﹝十﹞

黃連﹝一兩﹞半夏﹝半升洗﹞栝蔞實﹝大者一枚﹞上三味﹐以水六升﹐先煮栝蔞﹐取三升﹐去渣﹐納諸藥﹐煮取二升﹐去渣﹐分溫三服﹐一服未和﹐再服微解﹐下黃涎﹐便安也。按﹕大承气所下者﹐燥屎﹔大陷胸所下者﹐蓄水﹔此所下者﹐爲黃涎。涎者﹐輕於蓄水﹐而未成水者也。審病之精﹐用藥之切如此。

小結胸病﹐正在心下﹐按之則痛﹐上不至心﹐下不及少腹﹐必按之方痛﹐非不可近乎﹐與大陷胸癥迥別。脈浮滑者﹐不若大陷胸癥之沈緊﹐其邪未入深也。小陷胸湯主之。

卷二承气湯類﹟六

白散﹝十一﹞

桔梗貝母﹝各三分﹐古法二錢五分爲一分。﹞巴豆﹝一分﹐去皮心熬黑研如脂﹞上三味﹐爲散﹐納巴豆﹐更於臼中杵之﹐以白飲和服﹐彊人服半錢匕﹐今秤約重三分﹔羸者減之。病在膈上必吐﹐在膈下必利。不利﹐進熱粥一﹔利過不止﹐進冷粥一。巴豆得熱則行﹐得冷則止。身熱皮粟不解﹐畏冷起寒粟。欲引衣自覆者﹐若以水之﹑洗之﹐益令熱劫不得出﹐當汗而不汗則煩。假令汗出已﹐腹中痛﹐與芍藥三兩如上法。

寒實結胸﹐結胸皆系熱陷之癥﹐此云﹕寒實。乃水气寒冷所結之痰飲也。無熱證者﹐與三物小陷胸湯﹐白散亦可用。按﹕《活人書》云﹕與三物白散﹐無「小陷胸湯亦可用」七字﹐蓋小陷胸寒劑﹐非無熱之所宜也。

卷二承气湯類﹟六

麻仁丸﹝十二﹞

卽小承气加芍藥﹑二仁也。

麻子仁﹝二升﹞芍藥枳實﹝各半斤﹐炙﹞大黃﹝一斤﹐去皮﹞濃朴﹝一尺﹐炙去皮﹞杏仁﹝一升﹐去皮尖熬別研作脂﹞上六味﹐爲末﹐煉蜜和丸如梧子大﹐飲服十丸﹐日三服﹐漸加以知爲度。

趺陽脈浮而澀﹐浮則胃气彊﹐陽盛。澀則小便數﹐陰不足。浮澀相搏﹐大便則硬﹐其脾爲約。此卽論中所云﹕太陽﹐陽明者﹐脾約是也。麻仁丸主之。太陽正傳陽明﹐不復再傳﹐故可以緩法治之。

卷三瀉心湯類﹟七

生薑瀉心湯﹝一﹞

生薑﹝四兩﹐切﹞甘艸﹝炙﹞人參黃芩﹝各三兩﹞半夏﹝半升﹐洗﹞黃連漧薑﹝各一兩﹞大棗﹝十二枚﹐擘﹞上八味﹐以水一斗﹐煮取六升。去渣﹐再煎﹐取三升﹐溫服一升﹐日三服。

傷寒汗出﹐解之後﹐胃中不和﹐心下痞硬﹐幹噫食臭﹐脇下有水气﹐腹中雷鳴下利者﹐生薑瀉心湯主之。汗後而邪未盡﹐必有畱飲在心下。其癥甚雜﹐而方中諸藥﹐一一對癥﹐內中又有一藥治兩癥者﹑亦有兩藥合治一癥者﹐錯綜變化﹐攻補兼施﹐寒熱互用。皆本《內經》立方諸法﹐其藥性又有與《神農本艸》所載無處不合。學人能於此等方講求其理﹐而推展之﹐則操縱在我矣。

凡瀉心諸法﹐皆已汗﹑已下﹑已吐之餘疾。

卷三瀉心湯類﹟七

甘艸瀉心湯﹝二﹞

卽生薑瀉心湯去人參﹑生薑﹐加甘艸一兩。

甘艸﹝四兩﹐炙﹞黃芩漧薑﹝各三兩﹞半夏﹝半升﹐洗﹞黃連﹝一兩﹞大棗﹝十二枚﹐擘﹞上六味﹐以水一斗﹐煮取六升﹐去渣﹐再煎取三升﹐溫服一升﹐日三服。

傷寒中風﹐醫反下之﹐其人下利日數十行﹐谷不化﹐腹中雷鳴﹐心下痞硬而滿﹐漧嘔﹐心煩不得安﹐醫見心下痞﹐謂病不盡﹐復下之﹐其痞益甚﹐此非結熱﹐但以胃中虛。兩次誤下﹐故用甘艸以補胃﹐而痞自除﹐俗醫以甘艸滿中﹐爲痞嘔禁用之藥﹐蓋不知虛實之義者也。客气上逆﹐故使硬也﹐甘艸瀉心湯主之。

卷三瀉心湯類﹟七

半夏瀉心湯﹝三﹞

翻胃以此加減治之。

半夏﹝半升﹐洗﹞黃芩漧薑甘艸﹝炙﹞人參﹝各三兩﹞黃連﹝一兩﹞大棗﹝十二枚﹐擘﹞上七味﹐以水一斗﹐煮取六升﹐去渣﹐再煎﹐取三升﹐溫服一升﹐日三服。

傷寒五﹑六日﹐嘔而發熱者﹐柴胡湯證具﹐而以他藥下之﹐柴胡證仍在者﹐復與柴胡湯。此𨿽已下之﹐不爲逆﹐必蒸蒸而振﹐卻發熱汗出而解。本癥仍在﹐則卽用本方治之。若心下滿﹐而不痛者﹔此爲痞。又指不痛二字﹐痞癥尢的。柴胡不中與之﹐宜半夏瀉心湯。以上三瀉心之藥﹐大半皆本於柴胡湯﹐故其所治之癥﹐多與柴胡癥相同﹐而加治虛治痞之藥耳。

卷三瀉心湯類﹟七

大黃黃連瀉心湯﹝四﹞

大黃﹝二兩﹞黃連﹝一兩﹞上二味﹐以麻沸湯二升漬之﹐須臾﹐絞去渣﹐分溫再服。此又法之最奇者﹐不取煎而取泡﹐欲其輕揚淸淡﹐以滌上焦之邪。

脈浮而緊﹐而復下之﹐緊反入裏﹐則作痞﹐緊脈爲陰﹐此所謂病發於陰﹐下之作痞是也。按之自濡﹐但气痞耳。並無脇下之水。心下痞﹐按之濡﹐其脈關上浮者﹐邪气甚髙。大黃黃連瀉心湯主之。

傷寒大下後﹐復發汗﹐再誤。心下痞。惡寒者﹐表未解也﹐不可攻痞﹐當先解表﹐表解乃可攻痞。解表宜桂枝湯﹔攻痞宜大黃黃連瀉心湯。詳見前桂枝類中。

卷三瀉心湯類﹟七

附子瀉心湯﹝五﹞

大黃﹝二兩﹐酒浸﹞黃連﹝炒﹞黃芩﹝炒﹐各一兩﹞附子﹝一兩﹐去皮別煮取汁﹞上四味﹐切三味﹐以麻沸湯二升漬之﹐須臾﹐絞去渣﹐納附子汁﹐分溫再服。此法更精﹐附子用煎﹐三味用泡﹐扶陽欲其熟而性重﹔開痞欲其生而性輕也。

心下痞﹐而復惡寒汗出者﹐附子瀉心湯主之。此條不過二語﹐而妙理無窮﹐前條發汗之後惡寒﹐則用桂枝﹔此條汗出惡寒﹐則用附子﹐蓋發汗之後﹐汗已止而猶惡寒﹐乃表邪未盡﹐故先用桂枝﹐以去表邪﹐此惡寒而仍汗出﹐則亡陽在卽﹐故加入附子以回陽气﹐又彼先後分二方﹐此並一方者﹐何也﹖蓋彼有表﹐復有裏﹔此則只有裏病﹐故有分有合也。

卷三瀉心湯類﹟七

黃連湯﹝六﹞

卽半夏瀉心湯去黃芩加桂枝。

黃連甘艸﹝炙﹞榦姜桂枝﹝去皮﹐各三兩﹞人參﹝二兩﹞半夏﹝半升﹐洗﹞大棗﹝十二枚﹐擘﹞上七味﹐以水一斗﹐煮取六升﹐去渣﹐溫服一升﹐日三夜二服。治上焦之病﹐服藥宜少而數。

傷寒胸中有熱﹐胃中有邪气﹐腹中痛﹐欲嘔吐者﹐黃連湯主之。諸瀉心之法﹐皆治心胃之間﹐寒熱不調﹐全屬裏癥。此方以黃芩易桂枝﹐去瀉心之名﹐而曰黃連湯﹐乃表邪尙有一分未盡﹐胃中邪气﹐尙當外達﹐故加桂枝一味﹐以和表裏﹐則意無不到矣。

卷三瀉心湯類﹟七

黃芩湯﹝七﹞

黃芩﹝三兩﹞甘艸﹝炙﹞芍藥﹝各二兩﹞大棗﹝十二枚﹐擘﹞上四味﹐以水一斗﹐煮取三升﹐去渣﹐溫服一升﹑日再夜一服。

卷三瀉心湯類﹟七

黃芩加半夏生薑湯﹝八﹞

黃芩﹝三兩﹞甘艸﹝炙﹞芍藥﹝各二兩﹞半夏﹝半升﹐洗﹞生薑﹝三兩﹐切﹞大棗﹝十二枚﹐擘﹞上六味﹐以水一斗﹐煮取三升﹐去渣﹐溫服一升﹐日再夜一服。

太陽與少陽合病﹑自下利者﹐與黃芩湯﹔若嘔者﹐黃芩加半夏生薑湯主之。下利卽專於治利﹐不雜以風寒表藥﹐此亦急當救裏之義﹐若嘔﹐亦卽兼以止嘔之藥。總之﹐見癥施治﹐服藥後而本癥愈﹐復見他癥﹐則仍見癥施治﹐可推而知也。

卷三瀉心湯類﹟七

漧薑黃連黃芩人參湯﹝九﹞

漧薑黃連黃芩人參﹝各三兩﹞上四味﹐以水六升﹐煮取二升﹐去渣﹐分溫再服。

傷寒本自寒下﹐本癥。醫復吐下之﹐誤治。寒格更逆吐下﹐若食入口卽吐﹐漧薑黃連黃芩人參湯主之。

此屬厥陰條﹐寒格自用漧薑﹐吐下自用芩連。因誤治而虛其正气﹐則用人參﹐分途而治﹐無所不包﹐又各不相礙。古方之所以入化也。

卷三瀉心湯類﹟七

旋復代赭石湯﹝十﹞

旋復花﹝三兩﹞人參﹝二兩﹞生薑﹝五兩﹞甘艸﹝三兩﹐炙﹞半夏﹝半升﹐洗﹞代赭石﹝一兩﹞大棗﹝十二枚﹐擘﹞上七味﹐以水一斗﹐煮取六升﹐去渣﹐再煎﹐取三升﹐溫服─升﹐日三服。

傷寒發汗﹐若吐﹑若下﹐解後﹐病久治多﹐未必皆屬誤治。心下痞硬﹐噫气不除者﹐《靈樞﹟口問篇》云﹕寒气客於胃﹐厥逆從下上散﹐復出於胃﹐故爲噫。

俗名噯气。皆陰陽不和於中之故。旋復代赭湯主之。此乃病已向愈﹐中有畱邪﹐在於心胃之間﹐與前諸瀉心法﹐大約相近。《本艸》云﹕旋復治結气﹑脇下滿。代赭治腹中邪毒瓦斯。加此二物以治噫﹐余則散痞補虛之法也。

卷三瀉心湯類﹟七

濃朴生薑甘艸半夏人參湯﹝十一﹞

濃朴﹝半斤﹐炙去皮﹞生薑﹝切﹞半夏﹝洗﹐各半升﹞甘艸﹝二兩﹞人參﹝一兩﹞上五味﹐以水一斗﹐煮取三升﹐去渣﹐溫服一升﹐日三服。

發汗後﹐腹脹滿者﹐濃朴生薑甘艸半夏人參湯主之。發汗後﹐則邪气已去﹐而猶腹脹滿﹐乃虛邪入腹﹐故以濃朴除脹滿﹐余則補虛助胃也。

卷三白虎湯類﹟八

白虎湯﹝一﹞

知母﹝六兩﹞石膏﹝一斤﹐碎﹞甘艸﹝二兩﹐炙﹞粳米﹝六合﹞上四味﹐以水一斗﹐煮﹐米熟湯成﹐火候。

去渣﹐溫服一升﹐日三服。

傷寒脈浮滑﹐此表有熱﹐裏有寒﹑此寒熱二字必倒誤。乃表有寒﹐裏有熱也。觀下條「脈滑而厥者﹐裏有熱也。」鑿鑿可證。《活人書》作表裏有熱﹐亦未穩。白虎湯主之。

傷寒脈滑而厥者﹐熱厥。裏有熱也﹐白虎湯主之。

三陽合病﹐腹滿身重﹐難以轉側﹐口不仁而面垢﹐譫語遺尿﹐以上皆陽明熱癥之在經者﹐以三陽統於陽明也。但身重腹滿﹐則似風濕﹐宜用術附﹕面垢譫語﹐則似胃實﹐宜用承气。此處一惑﹐生死立判﹐如何辧別﹐全在參觀脈癥﹐使有顯據﹐方不誤投。發汗則譫語﹔陽從此越。下之則額上生汗﹐手足逆冷。陰從此脫。若自汗出者﹐白虎湯主之。自汗則熱气盛於經﹐非石膏不治。

按﹕亡陽之癥有二﹐下焦之陽虛飛越於外﹐而欲上脫﹐則用參附等藥以回之﹔上焦之陽盛﹐逼陰於外﹐而欲上泄﹐則用石膏以收之﹐同一亡陽﹐而治法迥殊﹐細審之自明﹐否則死生立判。

卷三白虎湯類﹟八

白虎加人參湯﹝二﹞

白虎湯原方加人參三兩煮服同前法。

服桂枝湯﹐大汗出後﹐大煩渴不解﹐脈洪大者﹐白虎加人參湯主之。煩渴不解﹐因汗多而胃液漧枯﹐邪𨿽去而陽明之火獨熾﹑故用此以生津止汗﹐息火解煩。汗後諸變不同﹐總宜隨癥用藥。

傷寒若吐﹑若下後﹐前汗後﹐此吐下後。七﹑八日不解﹐熱結在裏﹐表裏俱熱﹐此四字爲白虎對癥。

時時惡風﹐表邪未盡﹐大渴﹐舌上干燥﹐而煩﹐欲飲水數升者﹐胃液已盡﹐不在經﹑不在腑﹐亦非若承气癥之有實邪。因胃口津液枯竭﹔內火如焚﹐欲引水自救﹐故其象如此﹐與熱邪在腑者迥別。白虎加人參湯主之。

傷寒無大熱﹐熱在內。口燥渴﹐心煩﹐背微惡寒者﹐此亦虛燥之癥。微惡寒﹐謂𨿽惡寒且甚微。又﹕周身不寒﹐寒獨在背﹐知外邪已解﹐若大惡寒﹐則不得用此湯矣。白虎加人參湯主之。

傷寒脈浮﹐發熱無汗﹐無汗二字﹐最爲白虎所忌。其表不解者﹐惡寒。不可與白虎湯。渴欲飲水﹐無表癥者﹐不惡寒。白虎加人參湯主之。白虎加參湯﹐大段治汗﹑吐﹑下之後﹑邪已去而有畱熱在於陽明。又因胃液漧枯﹐故用之以生津解熱﹐若更虛羸﹐則爲竹葉石膏湯癥矣。

壯火食气。此方瀉火﹐卽所以生气也。

卷三白虎湯類﹟八

竹葉石膏湯﹝三﹞

竹葉﹝二把﹞石膏﹝一斤﹞半夏﹝半斤﹐洗﹞人參﹝二兩﹞麥門冬﹝一升﹐去心﹞甘艸﹝二兩﹐炙﹞粳米﹝半升﹞上七味﹐以水一斗﹐煮取六升﹐去渣﹐納粳米﹐煮米熟﹐湯成﹐又一煮法。去米﹐溫服一升﹐日三服。

傷寒解後﹐虛羸少气﹐人參﹑麥冬。气逆欲吐者﹐半夏﹑竹葉。竹葉石膏湯主之。此仲景先生治傷寒愈後調養之方也﹐其法專於滋養肺胃之陰气﹐以復津液。蓋傷寒𨿽六經傳徧﹐而汗﹑吐﹑下三者﹐皆肺胃當之。

又《內經》云﹕人之傷於寒也﹐則爲病熱。故滋養肺胃﹐岐黃以至仲景不易之法也。後之庸醫﹐則用溫熱之藥﹐峻補脾腎﹐而千聖相傳之精義﹐消亡盡矣。

卷三五苓散類﹟九

五苓散﹝一﹞

豬苓﹝十八銖﹐去皮﹞澤瀉﹝一兩六銖﹞白術﹝十八銖﹞茯苓﹝十八銖﹞桂枝﹝半兩﹐去皮﹞上五味﹐搗爲散﹐以白飲和服﹐方寸匕﹐日三服﹐多飲暖水﹐汗出愈。如法將息。服散取其停畱胸中﹐多飲暖水﹐取其气散營衛。

太陽病﹐發汗後﹐大汗出﹐胃中幹﹐煩躁不得眠﹐欲得飲水者﹐少少與飲之﹐令胃气和則愈。若脈浮﹐小便不利﹐微熱消渴者﹐以五苓散主之。胃中幹而欲飲﹐此無水也﹐與水則愈﹐小便不利而欲飲﹐此蓄水也﹐利水則愈。同一渴﹐而治法不同﹐蓋由同一渴﹐而渴之象不同﹐及渴之餘癥﹐亦各不同也。

發汗已﹐脈浮數﹐煩渴者﹐五苓散主之。汗不盡﹐則有畱飲。

中風發熱﹐六﹑七日不解﹑而煩﹐有表裏證﹐渴欲飲水﹐水入則吐者﹐名曰水逆﹐胸中有水﹐則不能容水矣。五苓散主之。桂枝治表﹐餘四味治裏。多飲暖水汗出愈﹐表裏俱到。

本以下之﹐故心下痞﹐與瀉心湯﹐痞不解﹐其人渴而口燥煩﹐小便不利者﹐五苓散主之。治痞而痞不解﹐反渴﹐則爲水停心下之故﹐非痞也。

太陽病﹐寸緩﹑關浮﹑尺弱﹐皆爲虛像。其人發熱汗出﹐復惡寒﹑不嘔﹐但心下痞者﹐此以醫下之也﹐誤治。如其不下者﹐病患不惡寒而渴者﹐此轉屬陽明也。此屬實邪。小便數者﹐大便必硬﹐不更衣十日﹐無所苦也﹐渴欲飲水者﹐少少與之﹐但以法救之﹐隨癥施治﹐不執一端。渴者與五苓散。如其渴不止﹐五苓散亦一法也。

霍亂頭痛﹐發熱﹐身疼痛﹐熱多﹐欲飲水者﹐五苓散主之。此亦表裏同治之法。

卷三五苓散類﹟九

豬苓湯﹝二﹞

豬苓﹝去皮﹞茯苓澤瀉滑石﹝碎﹞阿膠﹝各一兩﹞

上五味﹐以水四升﹐先煮四味﹐取二升﹐去渣﹐內阿膠烊消﹐溫服七合﹐日三服。

陽明病﹐若脈浮發熱﹐渴欲飲水﹐小便不利者﹐豬苓湯主之。此陽明之渴﹐故與五苓相近﹐而獨去桂枝﹐恐助陽也。論中又云﹕陽明汗多而渴﹐不可與豬苓湯﹐以胃中燥﹐不可更利其小便也。

少陰病﹐下利六七日﹐咳而嘔渴﹐心煩不得眠者﹐豬苓湯主之。此亦熱邪傳少陰之癥。蓋少陰口燥口漧﹐有大承气急下之法﹐今止嘔渴﹐則熱邪尙輕﹐故用此方﹐使熱邪從小便出﹐其路尢近也。

卷三五苓散類﹟九

文蛤散﹝三﹞

文蛤﹝五兩﹞上一味﹐爲散﹐以沸湯和一方寸匕服﹐湯用五合。

病在陽﹐應以汗解之﹐反以冷水之﹐若灌之﹐其熱被劫﹐不得去﹐彌更益煩﹐肉上粟起﹐寒在肉中。

意欲飲水﹐反不渴者﹐服文蛤散。此熱結在皮膚肌肉之中﹐不在胃口﹐故欲飲而不渴﹐文蛤取其軟堅逐水。

若不瘥者﹐與五苓散。不應則表裏同治。

卷三五苓散類﹟九

茯苓甘艸湯﹝四﹞

茯苓﹝二兩﹞桂枝﹝二兩﹐去皮﹞甘艸﹝一兩﹐炙﹞生薑﹝三兩﹐切﹞上四味﹐以水四升﹐煮取二升﹐去渣﹐分溫三服。

傷寒汗出而渴者﹐五苓散主之。桂枝止汗﹐餘四味止渴。不渴者﹐茯苓甘艸湯主之。此方之義﹐從未有能詮釋者﹐蓋汗出之後﹐而渴不止﹐與五苓﹐人所易知也。乃汗出之後﹐並無渴癥﹐又未指明別有何癥。

忽無端而與茯苓甘艸湯﹐此意何居﹖要知此處「汗出」二字﹐乃發汗後﹐汗出不止也。汗出不止﹐則亡陽在卽﹐當與以眞武湯﹔其稍輕者﹐當與以茯苓桂枝白術甘艸湯﹔更輕者﹐則與以此湯。何以知之﹖以三方同用茯苓知之﹐蓋汗大泄﹐必引腎水上泛﹐非茯苓不能鉦之﹐故眞武則佐以附子回陽﹔此二方﹐則以桂枝甘艸斂汗﹐而茯苓則皆以爲主藥。此方之義﹐不了然乎﹖觀下條心悸﹐治法益明。

傷寒厥而心下悸者﹐宜先治水﹐水犯心則悸。當服茯苓甘艸湯。《本艸》﹕茯苓治心下結痛﹐恐﹑悸。卻治其厥﹐不爾﹐水漬入胃﹐必作利也。

卷三四逆湯類﹟十

四逆湯﹝一﹞

甘艸﹝二兩﹐炙﹞漧薑﹝一兩半﹞附子﹝一枚﹐生用去皮破八片﹞上三味﹐以水三升﹐煮取一升二合﹐去渣﹐分溫再服。彊人可大附子一枚﹐常人則取中者﹐小者可知。漧薑三兩。按﹕方名四逆﹐必以之治厥逆。《論》云﹕厥者﹐陰陽气不順接﹐手足逆冷是也。凡《論》中言「脈沈﹑微﹑遲﹑弱」者﹐則厥冷不待言而可知﹐此方溫中散寒﹐故附子用生者。

四逆﹑理中﹐皆溫熱之劑﹐而四逆一類﹐總不離漧薑﹐以通陽也﹐治宜下焦﹔理中一類﹐總不離白術﹐以守中也﹐治宜中焦。余藥皆相同﹐而功用迥別。

傷寒脈浮﹐自汗出﹐小便數﹐心煩﹐微惡寒﹐腳攣急﹐反與桂枝湯﹐欲攻其表﹐此誤也﹐得之便厥﹐咽中幹﹐煩躁吐逆者﹐作甘艸漧薑湯與之﹐以復其陽。若厥愈足溫者﹐便作芍藥甘艸湯與之﹐其腳卽伸﹐若胃气不和譫語者﹐少與調胃承气湯。以上義詳雜方條內。若重發汗﹐復加燒鍼者﹐四逆湯主之。陰陽兩虛之後﹐又復竭其陽﹐非此湯不能挽回陽气。

傷寒醫下之﹐續得下利淸谷不止﹐身疼痛者﹐急當救裏﹔後身疼痛﹐淸便自調者﹐急當救表。救裏宜四逆湯﹔救表宜桂枝湯。說詳前桂枝條內。

病發熱頭疼﹐此乃表邪。脈反沈﹐見裏脈。若不瘥﹐身體疼痛﹐當救其裏﹐宜四逆湯。身體疼痛﹐陰陽二癥皆有之。今脈沈而疼痛﹐𨿽發熱﹐亦是裏寒外熱之癥﹐故用四逆。

脈浮而遲﹐表熱浮。裏寒﹐遲。下利淸谷者﹐四逆湯主之。

自利不渴者﹐屬太陰﹐以其髒有寒故也。明所以不渴之故﹐當溫之﹐宜四逆輩。有寒則不渴。則知渴者﹐皆當作熱治。不曰四逆湯﹐而曰四逆輩﹐凡溫熱之劑﹐皆可選用。

少陰病﹐脈沈者﹐急溫之﹐病與脈相合﹐則溫不可遲。宜四逆湯。

少陰病﹐飲食入口則吐﹐心中溫溫欲吐﹐復不能吐﹐此二句指不食之時言。此與少陽之嘔﹐當有分別﹐宜以他癥驗之。始得之﹐手足寒﹐脈弦遲者﹐此胸中實﹐「始得」言病方起﹔「脈弦」則有力﹐故知爲實。不可下也﹐欲吐則病在上焦﹐下之爲逆。當吐之。在上者因而越之﹐此少陰宜吐之法。若膈上有寒飲漧嘔者﹐漧嘔無物﹐則知其爲飲矣。不可吐也﹐當溫之。寒飲無實物﹐溫之則寒散﹐而飲亦去矣﹐凡治飲皆用溫法。

宜四逆湯。大汗出﹐熱不去﹐內拘急﹐四肢疼﹐以上皆外癥﹐其疼亦屬陰疼。又下利淸谷﹐厥逆而惡寒者﹐三者皆虛寒內癥。四逆湯主之。按﹕此條諸癥﹐皆屬陰寒﹐因爲易辧﹐惟「熱不去」三字﹐則安知非表邪未盡。卽惡寒﹐亦安知非太陽未罷之惡寒。惟下利厥逆﹐則所謂急當救裏﹐不論其有表無表﹐而扶陽不可緩矣。

大汗﹐若大下利﹐而厥冷者﹐四逆湯主之。汗下後而厥冷﹐則虛寒極矣。

嘔而脈弱﹐小便復利﹐身有微熱﹐見厥者難治亦外熱內虛寒之故。四逆湯主之。

吐利汗出﹐發熱惡寒﹐四肢拘急﹐手足厥冷者﹐四逆湯主之。

旣吐且利﹐小便復利而大汗出﹐下利淸谷﹐內寒外熱﹐脈微欲絕者﹐四逆湯主之。

以上五條﹐皆系汗下之後﹐陽气大虛﹐故𨿽外有微熱﹐而總以扶陽爲急﹐大小便俱利﹐則內陽亦盡矣。

不僅手足逆冷爲陽微之驗也。

卷三四逆湯類﹟十

四逆加人參湯﹝二﹞

四逆湯原方加人參一兩。煎服法同。

惡寒脈微而復利﹐利止亡血也。按﹕亡陰卽爲亡血﹐不必眞脫血也。成無己注引《金匱玉函》曰﹕水竭則無血。謂﹕利止則津液內竭。四逆加人參湯主之。加參以生津液。

卷三四逆湯類﹟十

通脈四逆湯﹝三﹞

甘艸﹝二兩﹐炙﹞漧薑﹝三兩﹐彊人四兩﹞附子﹝大者一枚﹐生用去皮破八片﹞上三味﹐以水三升﹐煮取一升二合﹐去渣﹐分溫再服﹐其脈卽出者愈。

面色赤者﹐加蔥九莖﹔腹中痛者﹐去蔥加芍藥二兩﹔嘔者﹐加生薑二兩﹔咽痛者﹐去芍藥加桔梗一兩﹔利止脈不出者﹐去桔梗加人參二兩。補益津液。病皆與方相應者﹐乃服之。

少陰病﹐下利淸谷﹐裏寒外熱﹐寒逼陽於外。手足厥逆﹐外癥。脈微欲絕﹐內癥身反不惡寒﹐寒邪已入裏。其人面色赤﹐陽越。或腹痛﹔或漧嘔﹔或咽痛﹔陽升。或利止﹑脈不出者﹐通脈四逆湯主之。其脈卽出者愈。諸癥或陽或陰﹐乃閉塞不通之故﹐用辛溫通陽之品以治之。其兼癥不同﹐詳加減法。

下利淸谷﹐裏寒外熱﹐汗出而厥者﹐汗出而厥﹐陽有立亡之象。通脈四逆湯主之。

卷三四逆湯類﹟十

通脈四逆加豬膽汁湯﹝四﹞

通脈四逆原方加豬膽汁半合。煎如前法﹐煎成納豬膽汁﹐溫服﹐其脈卽出。豬膽汁苦滑之極﹐引藥直達下焦。

吐已下斷﹐利止也。汗出而厥﹐四肢拘急不解﹐脈微欲絕者﹐通脈四逆加豬膽汁湯主之。

卷三四逆湯類﹟十

漧薑附子湯﹝五﹞

漧薑﹝一兩﹞附子﹝一枚﹐生用去皮切八片﹞上二味﹐以水三升﹐煮取一升﹐去渣﹐頓服。

下之後﹐復發汗﹐先竭其陰﹐後竭其陽。晝日煩躁不得眠﹐夜而安靜﹐陽虛有二癥﹐有喜陽者﹔有畏陽者。大抵陰亦虛者畏陽﹔陰不虛者喜陽。此因下後陰亦虛﹐故反畏陽也。不嘔不渴﹐無表證﹐脈沈微﹐身無大熱者﹐此邪已退﹐而陽气衰弱﹐故止用姜附回陽。漧薑附子湯主之。

卷三四逆湯類﹟十

白通湯﹝六﹞

漧薑附子湯原方加蔥白四莖。煎服法照前。

少陰病﹐下利﹐白通湯主之。此專治少陰之利﹐用蔥白所以通少陰之陽气。

卷三四逆湯類﹟十

白通加豬膽汁湯﹝七﹞

白通湯原方加人尿五合﹐豬膽汁一合。上三味﹐以水三升﹐煮取一升﹐去渣﹐納膽汁﹐人尿﹐和令相得﹐分溫再服﹐若無膽汁亦可。

少陰病﹐下利脈微者﹐與白通湯﹐利不止﹐厥逆無脈﹐漧嘔煩者﹐無脈厥逆﹐嘔而且煩﹐則上下俱不通。陰陽相格﹐故加豬膽﹑人尿﹐引陽藥達於至陰而通之。《內經》所云「反佐以取之」是也。白通加豬膽汁湯主之。服湯脈暴出者死﹐微續者生。暴出乃藥力所迫﹐藥力盡則气乃絕。微續乃正气自復﹐故可生也。

少陰篇云﹕少陰病﹐下利不止﹐惡寒而臥﹐手足溫者可治。則又當以手足之溫﹐驗其陽之有無也。

前云﹐其脈卽出者愈。此云﹕暴出者死。益暴出與卽出不同。暴出﹐一時出盡﹐卽出﹐言服藥後﹐少頃卽徐徐微續也﹐須善會之。

卷三四逆湯類﹟十

茯苓四逆湯﹝八﹞

茯苓﹝四兩一本作六兩﹞人參﹝一兩﹞附子﹝一枚﹐生用破八片﹞甘艸﹝二兩﹐炙﹞漧薑﹝一兩半﹞上五味﹐以水五升﹐煮取三升﹐去渣﹐溫服七合﹐日三服。

發汗﹐若下之﹐病仍不解﹐煩躁者﹐此陽气不攝而煩﹐所謂陰煩也。然亦必參以他癥﹐方不誤認爲梔子湯癥。茯苓四逆湯主之。《本艸》﹕茯苓治逆气煩滿。

卷三四逆湯類﹟十

四逆散﹝九﹞

甘艸﹝炙﹞枳實﹝破﹐水漬﹐炙幹﹞柴胡芍藥上四味﹐各十分﹐搗篩﹐白飲和服方寸匕﹐日三服。咳者﹐加五味子﹑漧薑各五分﹐並主下利﹔悸者加桂枝五分﹔小便不利者﹐加茯苓五分﹔腹中痛者﹐加附子一枚﹐炮令坼﹔泄利下重者﹐先以水五升﹐煮薤白取三升﹐去渣﹐以散三方寸匕﹐納湯中﹐煮取一升半﹐分溫再服。《別錄》﹕薤白﹐主溫中散結。

少陰病﹐四逆﹐其人或咳﹔或悸﹔或小便不利﹔或腹中痛﹔或泄利下重者。此乃少陰傳經之熱邪﹐並無脈微惡寒等陰癥。卽下利一端﹐並非淸谷﹐而反下重﹐故不得用溫熱。四逆散主之﹐疏邪通气。同名四逆﹐與前諸法迥殊。諸兼癥皆在加減中。

卷三四逆湯類﹟十

當歸四逆湯﹝十﹞

治利極神。

當歸桂枝芍藥細辛﹝各三兩﹞甘艸通艸﹝各二兩﹞大棗﹝二十五枚﹞上七味﹐以水八升﹐煮取三升﹐溫服一升﹐日三服。

卷三四逆湯類﹟十

當歸四逆加吳茱萸生薑湯﹝十一﹞

當歸﹝三兩﹞甘艸通艸﹝各二兩﹞芍藥桂枝細辛﹝各三兩﹞大棗﹝二十五枚﹞吳茱萸﹝二升﹞生薑﹝半斤﹞上九味﹐以水六升﹐淸酒六升﹐和煮﹐取五升﹐去渣﹐分溫五服。

手足厥寒﹐脈細欲絕者﹐當歸四逆湯主之。此四逆乃太陽傳經之邪﹐而表癥猶未罷﹐因陽气已虛﹐故用桂枝湯加當歸和血﹔細辛溫散﹐以和表裏之陽也。

若其人內有久寒者﹐宜當歸四逆加吳茱萸生薑湯主之。內有久寒﹐指平素言。必從問而得之﹐或另有現癥﹐乃爲可據。吳茱萸溫中散寒﹐其性更烈。

按﹕前四逆諸法﹐皆主於溫﹐此二方則溫中兼通陽和陰之法。下利脈大者﹐虛也。凡癥虛而脈反大者﹐皆元气不固也。以其彊下之故也。惟求所以致虛之故。設脈浮革﹐辧脈法篇云﹕脈弦而大。弦則爲減﹐大則爲芤﹐減則爲寒﹔芤則爲虛﹐虛寒相搏﹐此名爲革。因而腸鳴者﹐腸鳴亦气不通和之故。屬當歸四逆湯主之。

卷三

理中湯類﹟十一

熟讀在胸﹐救人無算。與時醫所論陰陽﹐迥不相同。

卷三理中湯類﹟十一

理中丸﹝一﹞

折三劑﹐每味三錢。

人參甘艸﹝炙﹞白術漧薑﹝各三兩﹞上四味﹐搗篩爲末﹐蜜和爲丸﹐如雞子黃許大。以沸湯數合﹐和一丸研碎﹐溫服之﹐日三﹑四服﹐夜二服。腹中未熱﹐益至三﹑四丸﹐然不及湯。理中丸與湯本屬一方。湯法以四物根據兩數切﹐用水八升﹐煮取三升﹐去渣﹐溫服一升﹐日三服。急則用湯。若臍上築者﹐腎气動也﹐去術加桂四兩﹔卽欲作奔豚﹐桂枝加桂之法。

吐多者﹐去術加生薑三兩﹔有漧薑而復加生薑﹐知漧薑不治嘔也。下多者﹐還用術﹔術能止利。悸者﹐加茯苓二兩﹔悸爲心下有水﹐故用茯苓。渴欲飲水者﹐加術﹐足前成四兩半﹔消飲生津。腹中痛者﹐加人參﹐足前成四兩半﹔此痛因气不足之故。《別錄》云﹕人參治心腹鼓痛。寒者﹐加漧薑﹐足前成四兩半﹔腹滿者去術﹐加附子一枚﹐此腹滿乃陽气不充之故。服湯後﹐如食頃﹐飲熱粥一升許﹐微自溫﹐勿揭衣被。

桂枝湯之飲熱粥﹐欲其助藥力以外散﹔此飲熱粥﹐欲其助藥力以內溫。

霍亂頭痛發熱﹐身疼痛﹐《論》中又云﹕嘔吐而利﹐名曰霍亂。又云﹕頭痛則身疼﹐惡寒吐利﹐名曰霍亂。合觀之﹐則霍亂之癥始備﹐蓋亦傷寒之類。後人以暑月之吐利當之﹐而亦用理中﹐更造爲大順散者﹐皆無稽之論也。熱多欲飲水者﹐五苓散主之﹔此熱勝寒之霍亂。寒多不用水者﹐理中湯主之。此寒勝熱之霍亂。

按﹕霍亂之癥﹐皆由寒熱之气不和﹐陰陽拒格﹐上下不通﹐水火不濟之所致。五苓所以分其淸濁﹔理中所以壯其陽气﹐皆中焦之治法也。

大病瘥後﹐喜唾﹐胃液不藏﹐兼有寒飲﹐久不了了﹐胃上有寒﹐當以丸藥理之﹐當緩治之。宜理中丸。

卷三理中湯類﹟十一

眞武湯﹝二﹞

茯苓芍藥生薑﹝切﹐各三兩﹞白術﹝二兩﹞附子﹝一枚﹐炮去皮﹐破八片﹞上五味﹐以水八升﹐煮取三升﹐去渣﹐溫服七合﹐日三服。若咳者﹐加五味子半升﹐細辛﹑漧薑各一兩﹔若小便利者﹐去茯苓﹔若下利者﹐去芍藥﹐加漧薑二兩﹔此卽下利淸谷之類﹐故去芍藥加漧薑﹔若熱利﹐則芍藥又爲要藥也﹐須審之。若嘔者﹐去附子﹐加生薑﹐足前爲半斤。

太陽病﹐發汗﹐汗出不解﹐太陽病乃桂枝癥也﹐其發汗當取微似汗﹐則衛气泄而不傷營。若發汗太過﹐動其營血﹐大汗𨿽出而衛邪反內伏﹐所以病仍不解﹐觀前桂枝湯條下服法﹐可推而知也。其人仍發熱﹐表邪仍在。心下悸﹐下焦腎水因心液不足﹐隨陽而上犯。頭眩身動﹐振振欲擗地者﹐陽气泄則虛浮無依著﹔眞武湯主之。此方鉦伏腎水﹐挽回陽气。

少陰病﹐二﹑三日不已﹐至四﹑五日﹐腹痛﹐小便不利﹐四肢沈重疼痛﹐自下利者﹐以上濕邪之癥。

此爲有水气﹐水亦濕也。其人或咳﹑或小便利﹑或下利﹑或嘔者﹐此四癥或有或無﹐方中加減法俱詳。眞武湯主之。此方因發汗不合法﹐上焦之津液漧枯﹐腎水上救﹐以此鉦腎气﹐治逆水﹐不專爲汗多亡陽而設﹐治亡陽之方﹑諸四逆湯﹐乃正法也。

卷三理中湯類﹟十一

附子湯﹝三﹞

附子﹝二枚﹐炮去皮﹑破八片﹞茯苓﹝三兩﹞人參﹝二兩﹞白術﹝四兩﹞芍藥﹝三兩﹞上五味﹐以水八升﹐煮取三升﹐去渣﹐溫服一升﹐日三服。

少陰病﹐得之一﹑二日﹐口中和﹐寒邪已微。其背惡寒者﹐當灸之。但背惡寒﹐則寒邪聚於一處﹐故用灸法。

按﹕白虎加人參湯﹐亦有背微惡寒之癥﹐乃彼用寒涼﹐此用溫熱﹐何也﹖蓋惡寒旣有微甚之不同﹐而其相反處﹐全在口中和﹐與口燥渴之迥別。故欲知裏癥之寒熱﹐全在渴不渴辧之﹐此傷寒之要訣也。附子湯主之。此乃病已向愈﹐正气虛﹐而餘寒尙存之證也。

少陰病﹐身體痛﹐手足寒﹐骨節痛﹐脈沈者﹐附子湯主之。此亦虛寒餘癥。

卷三理中湯類﹟十一

甘艸附子湯﹝四﹞

甘艸﹝二兩﹐炙﹞白術﹝二兩﹞桂枝﹝四兩﹐去皮﹞附子﹝二枚﹐炮去皮﹐破﹞上四味﹐以水六升﹐煮取三升﹐去渣﹐溫服一升﹐日三服﹐初服得微汗則解。卽服桂枝湯。《論》中所云﹕風濕髮汗﹐汗大出者﹐但風气去﹐濕气在﹐是故不愈也。治風濕者發其汗﹐但微微似欲出汗者﹐風濕俱去也﹐能食汗出﹐復煩者﹐尙有餘邪郁而未盡。服五合﹐恐一升多者﹐服六﹑七合爲始。此言初服之始。

風濕相搏﹐骨節疼煩﹐掣痛不得屈伸﹐近之則痛劇﹐汗出短气﹐小便不利﹐惡風不欲去衣﹐或身微腫者﹐甘艸附子湯主之。此段形容風濕之狀﹐病情略備。

卷三理中湯類﹟十一

桂枝附子湯﹝五﹞

桂枝﹝四兩﹐去皮﹞附子﹝三枚﹐炮去皮切八片﹞甘艸﹝二兩﹐炙﹞生薑﹝三兩﹐切﹞大棗﹝十二枚﹐擘﹞

上五味﹐以水六升﹐煮取二升﹐去渣﹐分溫三服。按﹕此卽桂枝﹐去芍藥加附子湯﹐但彼桂枝用三兩﹐附子用一枚﹐以治下後脈促胸滿之癥。此桂枝加一兩﹐附子加二枚以治風濕身疼脈浮澀之癥﹐一方而治病迥殊﹐方名亦異﹐彼編入桂枝湯類﹐此編入理中湯類﹐細思之各當其理﹐分兩之不可忽如此﹐義亦精矣。後人何得以古方﹐輕於加減也。

卷三理中湯類﹟十一

桂枝附子去桂加白術湯﹝六﹞

白術﹝四兩﹞甘艸﹝二兩﹞附子﹝三枚﹐炮去皮﹐破﹞生薑﹝三兩﹐切﹞大棗﹝十二枚﹐擘﹞上五味﹐以水六升﹐煮取二升﹐去渣﹐分溫三服﹐初一服﹐其人身如痺﹐半日許﹐復服之﹐三服都盡﹐其人如冒狀﹐勿怪﹐此以附子﹑術並走皮內﹐逐水气﹐附術並力﹐則逐水之功愈大。未得除﹐故使之耳﹐法當加桂四兩。

此卽前桂枝附子湯。此本一方二法﹐以大便硬﹐小便自利﹐去桂也。以大便不硬﹐小便不利﹐當加桂﹐觀此條知桂枝能通小便﹐故五苓散用之。附子三枚恐多也﹐虛弱家及產婦﹐宜減服之。附子能劫陰气。

傷寒八﹑九日﹐風濕相搏﹐身體疼煩﹐不能自轉側﹐濕則身重。不嘔不渴﹐濕而兼寒。脈浮虛而澀者﹐內外之陽俱虛。桂枝附子湯主之。若其人大便硬﹐小便自利者﹐去桂加白術湯主之。白術生腸胃之津液。

卷三理中湯類﹟十一

茯苓桂枝白術甘艸湯﹝七﹞

茯苓﹝四兩﹞桂枝﹝三兩﹐去皮﹞白術甘艸﹝各二兩﹐炙﹞上四味﹑以水六升﹐煮取三升﹐去渣﹐分溫三服。

傷寒若吐﹑若下後﹐心下逆滿﹐气上衝胸﹐起則頭眩﹐脈沈緊﹐發汗則動經﹐身爲振振搖者﹐茯苓桂枝白術甘艸湯主之。此亦陽虛而動腎水之癥。卽眞武癥之輕者﹐故其法亦仿眞武之意。

卷三理中湯類﹟十一

芍藥甘艸附子湯﹝八﹞

芍藥甘艸﹝各三兩﹐炙﹞附子﹝一枚﹐炮去皮破八片﹞上三味﹐以水五升﹐煮取一升五合﹐去渣﹐分溫三服。

發汗病不解﹐反惡寒者﹐虛故也﹐芍藥甘艸附子湯主之。甘艸附子加芍藥﹐卽有和陰之意﹐亦邪之甚輕者。

卷三理中湯類﹟十一

桂枝人參湯﹝九﹞

桂枝﹝四兩﹐別切﹞甘艸﹝四兩﹐炙﹞白術人參漧薑﹝各三兩﹞上五味。以水九升﹐先煮四味﹐取五升﹐納桂﹐更煮取三升﹐桂獨後煮﹐欲其於治裏癥藥中﹐越出於表﹐以散其邪也。去渣﹐溫服一升﹐日再夜一服。

太陽病﹐外證未除﹔而數下之﹐下之太早又多。遂協熱而利﹐利下不止﹐邪陷入裏。心下痞硬﹐邪在上焦﹐猶屬半表。表宜桂枝。裏宜餘四味。不解者﹐桂枝人參湯主之。此必數下之後﹐而現虛癥﹐故𨿽協熱而仍用溫補。

卷四雜法方類﹟十二

赤石脂禹餘糧湯﹝一﹞

《論》中有汗家重發汗﹐必恍惚心亂﹐小便已﹐陰疼﹐與禹餘糧丸。疑卽此爲丸。

赤石脂﹝碎﹞禹餘糧﹝碎﹐各一斤﹞上二味﹐以水六升﹐煮取二升﹐去渣﹐分溫三服。二石同煎﹐方中絕少。

傷寒服湯藥﹐下利不止﹐心下痞硬﹐服瀉心湯已﹐復以他藥下之﹐利不止﹐一誤再誤。醫以理中與之﹐利益甚﹐理中者﹐理中焦也﹐此利在下焦﹐下藥太過﹐則大腸受傷。赤石脂禹餘糧湯主之。以澀治脫。復利不止者﹐當利其小便。分其淸濁﹐則便自堅。

卷四雜法方類﹟十二

炙甘艸湯﹝二﹞

又名復脈湯。

甘艸﹝四兩﹐炙﹞生薑﹝三兩﹞人參﹝二兩﹞生地黃﹝一斤﹞桂枝﹝三兩﹐去皮﹞麥門冬﹝半斤﹐去心﹞

阿膠﹝二兩﹞麻仁﹝半斤﹞大棗﹝三十枚﹐擘﹞上九味﹐以淸酒七升﹐水八升﹐先煮八味﹐取三升﹐去渣﹐納膠﹐烊消盡﹐溫服一升﹐日三服。

傷寒脈結代﹐脈來緩而時一止復來﹐曰「結」﹔脈來動而中止﹐不能自還﹐因而復動﹐曰「代」。幾動一息亦曰「代」。皆气血兩虛而經隧不通﹐陰陽不交之故。心動悸﹐心主脈﹐脈之止息﹐皆心气不寧之故。

炙甘艸湯主之。此治傷寒邪盡之後﹐气血兩虛之主方也。

《活人書》云﹕陰盛則結﹐陽盛則促。

卷四雜法方類﹟十二

甘艸漧薑湯﹝三﹞

甘艸﹝四兩﹐炙﹞漧薑﹝二兩﹐炮﹞上二味﹐以水三升﹐煮取一升五合﹐去渣﹐分溫再服。

卷四雜法方類﹟十二

芍藥甘艸湯﹝四﹞

芍藥﹝四兩﹞甘艸﹝四兩﹐炙﹞上二味﹐以水三升﹐煮取一升五合﹐去渣﹐分溫再服。

傷寒脈浮﹑自汗出﹐小便數﹐心煩﹐微惡寒﹐以上俱似桂枝癥。腳攣急﹐裏虛之象﹐只此一癥﹐決非桂枝癥矣。凡辧癥﹐必於獨異處著眼。反與桂枝湯﹐欲攻其表﹐此誤也﹐得之便厥﹐咽中幹﹐煩躁吐逆者﹐有陽越之象。作甘艸漧薑湯與之﹐以復其陽﹐若厥愈﹑足溫者﹐更作芍藥甘艸湯與之﹐其腳卽伸﹐此湯乃純陰之劑﹐以復其陰也﹐陰陽兩和而腳伸矣。若胃气不和﹐譫語者﹐畱邪在中焦。少與調胃承气湯。若重發汗﹐復加燒鍼者﹐四逆湯主之。詳見四逆湯條下。

問曰﹕證象陽旦﹐《活人書》云﹕桂枝湯加黃芩﹐曰陽旦。成無己云﹕卽桂枝湯別名。按法治之而增劇﹐厥逆﹐咽中幹﹐兩脛拘急而譫語﹐以上言按法用方﹐而病不應手﹐其故安在﹖師言﹕夜半手足當溫﹐兩腳當伸。後如師言。何以知此﹖答曰﹕寸口脈浮而大﹐浮則爲風﹐大則爲虛。風則生微熱﹐虛則兩脛攣。

病形象桂枝﹐因加附子參其間﹐桂枝加附子湯。增桂令汗出﹐附子溫經﹐亡陽故也。厥逆兩脛拘急﹐卽亡陽之兆。厥逆咽中幹﹐煩躁﹐陽明內結。陽越在上。譫語煩亂﹐更飲甘艸漧薑湯。通納陽气。夜半陽气還﹐兩足當熱﹐脛尙微拘急﹐重與芍藥甘艸湯。

陽復而陰又虛﹐以此養陰气。爾乃脛伸﹐以承气湯﹐微溏則止其譫語﹐以滌陽明所結之餘邪。故知病可愈。

病證象桂枝句以下﹕歷敍治效﹐以明用藥之次第當如此。蓋病證旣多﹐斷無一方能治之理﹐必先分證而施方。而其先後之序又不可亂﹐其方有前後截然相反者﹐亦不得以錯雜爲嫌。隨機應變﹐神妙無方﹐而又規矩不亂。故天下無不可愈之疾。後人欲以一方治諸癥﹐又無一味中病之藥﹐嗚呼﹗難哉。

卷四雜法方類﹟十二

茵陳蒿湯﹝五﹞

茵陳蒿﹝六兩﹞梔子﹝十四枚﹐擘﹞大黃﹝二兩﹐去皮﹞上三味﹐以水一斗﹐先煮茵陳﹐減六升﹑茵陳爲主藥。納二味﹐煮取三升﹐去渣﹐分溫三服。小盒飯利﹐尿如皂角汁狀﹐色正赤﹐一宿腹減﹐病從小便去也。先煮茵陳﹐則大黃從小便出﹐此祕法也。

陽明病﹐發熱汗出者﹐此爲熱越﹐不能發黃也。但頭汗出者﹐身無汗﹐劑頸而還﹐小便不利﹐引水漿飲者﹐此爲瘀熱在裏﹐身必發黃﹐茵陳蒿湯主之。《本艸》﹕茵陳主熱結黃膽。

傷寒七﹑八日﹐身黃如橘子色﹐小便不利﹐腹微滿者﹐陽明瘀熱。茵陳湯主之。

卷四雜法方類﹟十二

麻黃連軺赤小豆湯﹝六﹞

麻黃﹝二兩﹐去節﹞連軺﹝二兩﹐連翹根是﹞赤小豆﹝一升﹞生梓白皮﹝一升﹐切﹞杏仁﹝四十枚﹐去皮尖﹞甘艸﹝二兩﹐炙﹞生薑﹝二兩﹐切﹞大棗﹝十二枚﹐擘﹞上八味﹐以潦水一斗﹐無根之水。先煮麻黃﹐再沸去上沫﹐納諸藥﹐煮取三升﹐去渣﹐分溫三服﹐半日服盡。連軺卽連翹根﹐气味相近﹐今人不采﹐卽以連翹代可也。

傷寒瘀熱在裏﹐身必發黃﹐麻黃連軺赤小豆湯主之﹐前方欲黃從下解﹐此方欲黃從汗解﹐乃有表無表之分也。

卷四雜法方類﹟十二

麻黃升麻湯﹝七﹞

麻黃﹝二兩半﹐去節﹞升麻﹝一兩一分﹞當歸﹝一兩一分﹞知母黃芩葳蕤﹝各十八銖﹞白術石膏﹝碎﹑綿裹﹞漧薑芍藥天冬﹝去心﹞桂枝﹝去皮﹞茯苓甘艸﹝各六銖﹐炙﹞上十四味﹐以水一斗﹐先煮麻黃一兩沸﹐去上沫﹐納諸藥﹐煮取三升﹐去渣﹐分溫三服。相去如炊三斗米頃﹐令盡﹐汗出愈。

傷寒六﹑七日﹐大下後﹐寸脈沈而遲﹐手足厥逆﹐下部脈不至﹐咽喉不利﹐唾膿血﹐泄利不止者﹐皆上熱下寒之癥。爲難治。麻黃升麻湯主之。此乃傷寒壞癥﹐寒熱互見﹐上下兩傷﹐故藥亦照癥施治。病癥之雜﹐藥味之多﹐古方所僅見﹐觀此可悟古人用藥之法。

卷四雜法方類﹟十二

瓜蒂散﹝八﹞

瓜蒂﹝熬黃﹞赤小豆﹝各一分﹞上二味﹐各別搗篩爲散﹐已合治之﹐取一錢匕。以香豉一合﹐用熱湯七合﹐煮作稀糜﹐去渣﹐和散﹐溫頓服之。不吐者﹐少少加﹐得快吐乃止﹐諸亡血虛家﹐不可與瓜蒂散。此卽《論》中所云吐法也。梔子豉湯治虛煩﹐非專引吐﹐此方則專於引吐而已。

病如桂枝證﹐頭不痛﹐項不彊﹐寸脈微浮﹐胸中痞硬﹐气上衝咽喉﹐不得息者﹐此爲胸中有寒也﹐寒必兼飲。當吐之﹐在上者越之。宜瓜蒂散。《本艸》瓜蒂﹕病在胸腹中﹐皆吐下之。

病患手足厥冷﹐脈乍緊者﹐邪結在胸中﹐所以陽气不能四達。心中滿而煩﹐饑不能食者﹐病在胸中﹐當須吐之﹐宜瓜蒂散。

卷四雜法方類﹟十二

吳茱萸湯﹝九﹞

吳茱萸﹝一升﹐洗﹞人參﹝三兩﹞生薑﹝六兩﹐切﹞大棗﹝十二枚﹐擘﹞上四味﹐以水七升﹐煮取二升﹐去渣﹐溫服七合﹐日三服。

食穀欲嘔者﹐必食穀而嘔﹐受病在納谷之處﹐與漧嘔迥別。屬陽明也﹐吳茱萸湯主之。得湯反劇者﹐屬上焦也。上焦指胸中﹐陽明乃中焦也。

少陰病﹐吐利﹐手足逆冷﹐煩躁欲死者﹐吳茱萸湯主之。此胃气虛寒之癥。

漧嘔吐涎沫﹐吐涎沫﹐非少陽之漧嘔。然亦云漧嘔者﹐謂不必食穀而亦嘔也﹐頭痛者﹐陽明之脈上於頭。吳茱萸湯主之。此胃中有寒飲之癥。

卷四雜法方類﹟十二

黃連阿膠湯﹝十﹞

黃連﹝四兩﹞黃芩﹝二兩﹞芍藥﹝二兩﹞阿膠﹝三兩﹞雞子黃﹝二枚﹞上五味﹐以水六升﹐先煮三物﹐煮取二升﹐去渣﹐納膠烊盡﹐小冷﹐納雞子黃﹐小冷而納雞子黃﹐則不至凝結而相和。攪令相得﹐溫服七合﹐日三服。

少陰病﹐得之二﹑三日以上﹐心中煩﹐不得臥﹐黃連阿膠湯主之。此少陰傳經之熱邪﹐擾動少陰之气﹐故以降火養陰爲治﹐而以雞子黃引藥下達。

卷四雜法方類﹟十二

桃花湯﹝十一﹞

赤石脂﹝一斤﹐一半全用﹐一半篩末﹞漧薑﹝一兩﹞粳米﹝一升﹞上三味﹐以水七升﹐煮米令熟﹐去渣﹑納赤石脂末﹐方寸匕﹐溫服七合﹐日三服﹑若一服愈﹐余勿服。兼末服﹐取其畱滯收澀。

少陰病﹐下利﹐便膿血者﹐寒熱不調﹐則大腸爲腐﹐故成膿血﹐與下利淸谷絕不同。桃花湯主之。

《本艸》﹕赤石脂﹕療下利赤白。

少陰病﹐二﹑三日至四﹑五日﹐腹痛﹐小便不利﹐下利不止﹐便膿血者﹐桃花湯主之。

卷四雜法方類﹟十二

半夏散及湯﹝十二﹞

半夏﹝洗﹞桂枝﹝去皮﹞甘艸﹝炙﹞上三味﹐等分﹐各別搗篩﹔已合治之﹐白飲和服方寸匕﹐日三服。

若不能散服者﹐以水一升﹐煎七沸﹐納散兩方寸匕﹐更煮三沸﹐下火﹐令小冷﹐少少咽之。治上之藥﹐當小其劑。

少陰病﹐咽中痛﹐足少陰之脈﹐循喉嚨﹐挾舌本。半夏散及湯主之。《本艸》﹕半夏治喉咽腫痛。桂枝治喉痺﹐此乃咽喉之主藥﹐後人以二味爲禁藥﹐何也﹖

卷四雜法方類﹟十二

豬膚湯﹝十三﹞

豬膚﹝一斤﹞上一味﹐以水一斗﹐煮取五升﹐去渣﹐加白蜜一升﹐白粉五合﹐當是米粉。熬香和令相得﹐溫分六服。

少陰病﹐下利咽痛﹐胸滿心煩者﹐此亦中焦气虛﹐陰火上炎之癥。豬膚湯主之。以甘鹹納之。

卷四雜法方類﹟十二

甘艸湯﹝十四﹞

甘艸﹝二兩﹞上一味﹐以水三升﹐煮取一升半﹐去渣﹑溫服七合﹐日二服。

卷四雜法方類﹟十二

桔梗湯﹝十五﹞

桔梗﹝一兩﹞甘艸﹝二兩﹞上二味﹐以水三升﹑煮取一升﹐去渣﹐分溫再服。

少陰病﹐二﹑三日﹐咽痛者﹐可與甘艸湯。大甘爲土之正味﹐能制腎水越上之火。

不瘥﹐與桔梗湯。佐以辛苦開散之品﹐《別錄》云﹕療咽喉痛。

卷四雜法方類﹟十二

苦酒湯﹝十六﹞

半夏﹝十四枚﹐洗﹐破如棗核﹞雞子﹝一枚﹐去黃﹐納上苦酒﹐著雞子殼中﹞上二味﹐納半夏﹐著苦酒中﹐以雞子殼置刀環中﹐安火上﹐令三沸﹐此等煮法﹐必有深意﹐疑卽古所云禁方也。去渣﹐少少含咽之﹐不瘥﹐更作三劑。

少陰病﹐咽中傷﹐生瘡﹐疑卽陰火喉癬之類。不能言語﹐聲不出者﹐苦酒湯主之。咽中生瘡﹐此必遷延病久﹐咽喉爲火所蒸腐﹐此非湯劑之所能療﹐用此藥斂火降气﹐內治而兼外治法也。

卷四雜法方類﹟十二

烏梅丸﹝十七﹞

烏梅﹝三百枚﹞細辛﹝六兩﹞漧薑﹝十兩﹞當歸﹝四兩﹞黃連﹝一斤﹞附子﹝六枚﹐炮去皮﹞蜀椒﹝四兩﹐出汗﹞桂枝﹝六兩﹐去皮﹞人參﹝六兩﹞黃柏﹝六兩﹞上十味﹐異搗篩﹐合治之﹐以苦酒浸烏梅一宿。去核蒸之五斗米下﹐飯熟搗成泥﹐和藥令相得﹐納臼中﹐與蜜杵二千下﹐丸如梧桐子大﹐先食飲服十丸﹐日三服﹐稍加至二十丸﹐禁生冷滑物臭食等。

傷寒脈微而厥﹐至七﹑八日膚冷﹐陽气不衛。其人躁無暫安時者﹐此爲髒厥﹐此癥不治。非蛔厥也。

蛔厥者﹐其人當吐蛔。今病者靜而復時煩﹐此爲髒寒﹐蛔上入其膈﹐故煩﹐須臾復止﹐得食而嘔又煩者﹐蛔聞食臭出﹐其人常自吐蛔。蛔厥者﹐烏梅丸主之。又主久利。此治久利之聖方也。其能治蛔﹐諸藥之性﹐當於《神農本艸》中細細審辧﹐諸方盡然﹐不復一一俱載。

卷四雜法方類﹟十二

白頭翁湯﹝十八﹞

治痢﹐口渴下重者如神。

白頭翁﹝二兩﹞黃連黃柏秦皮﹝各三兩﹞上四味﹐以水七升﹐煮取二升﹐去渣﹐溫服一升﹐不愈﹐更服一升。

熱利下重者﹐白頭翁湯主之。凡下重皆屬瘀熱。下利欲飲水者﹐以有熱故也﹐白頭翁湯主之。

卷四雜法方類﹟十二

牡蠣澤瀉散﹝十九﹞

牡蠣﹝熬﹞澤瀉蜀漆﹝暖水﹐洗去腥﹞栝蔞根葶藶子﹝熬﹞商陸根﹝熬﹞海藻﹝洗去咸﹞

以上各等分。上七味﹐異搗下篩爲散﹐更入臼中治之﹐白飲和服方寸匕﹐日三服。小便利﹐止後服。

大病瘥後﹐從腰以下有水气者﹐水流向下。牡蠣澤瀉散主之。此治水病之主方。

卷四雜法方類﹟十二

蜜煎導方﹝二十﹞

食蜜七合上一味﹐於銅器內微火煎凝如飴狀﹐攪之勿令焦著。俟可丸﹐並手撚作挺﹐令頭銳﹐大如指長二寸許﹐當熱時急作﹐冷則硬﹐以納穀道中﹐以手急抱﹐欲大便時﹐乃去之。

卷四雜法方類﹟十二

豬膽汁方﹝二十一﹞

大豬膽﹝一枚﹞瀉汁和醋少許以灌穀道中﹐如一食頃﹐當大便出宿食惡物甚效。

陽明病﹐自汗出﹐若發汗﹐小便自利者﹐此乃津液內竭﹐𨿽硬﹐不可攻之﹐當須自欲大便﹐須待也﹐言必得其自欲大便﹐而後用此法。宜蜜煎導而通之。若土瓜根及大豬膽汁﹐皆可爲導。

卷四雜法方類﹟十二

燒KT散﹝二十二﹞

右取婦人中KT近陰處﹐剪燒灰﹐以水和服方寸匕﹐日三服﹐小便卽利﹐陰頭微腫則愈。如人病﹐取男子KT襠燒灰。引其邪火從陰處出也。

傷寒陰陽易之爲病﹐病方愈而交接﹐則感其餘熱而生疾。其人身體重﹐少气﹐少腹裏急﹐或引陰中﹐拘攣﹐熱上衝胸﹐頭重不欲舉﹐眼中生花﹐膝脛拘急者﹐燒KT散主之。

卷四

六經脈證

欲讀《傷寒論》﹐必先識六經之本證﹐然後論中所稱太陽﹑陽明等病﹐其源流變態﹐形色脈象﹐當一一備記﹐了然於心﹐然後其癥之分並﹑疑似及用藥加減異同之故﹐可以曉然﹐不致眩惑貽誤﹐故備錄於下。

太陽病﹐脈浮﹑頭項彊痛而惡寒。

尺寸俱浮者﹐太陽受病也﹐其脈上連風府﹐故頭項痛﹐腰脊彊。

太陽病﹐發熱﹑汗出﹑惡風﹑脈緩者﹐名爲中風。

太陽病﹐或已發熱﹑或未發熱﹐必惡寒﹑體痛﹑嘔逆﹐脈陰陽俱緊者﹐名曰傷寒。

發熱惡寒者﹐發於陽也﹔無熱惡寒者﹐發於陰也。發於陽者七日愈﹐發於陰者六日愈。以陽數七﹐陰數六故也。

陽明中風﹐口苦咽漧﹐腹滿微喘﹐發熱惡寒﹐脈浮而緊。惡寒﹑未離太陽也。

陽明病﹐若能食﹐名中風﹔不能食﹐名中寒。

尺寸俱長者﹐陽明受病也。其脈挾鼻絡於目﹐故身熱﹑目疼﹑鼻幹﹑不得臥。

陽明外證﹕身熱﹑汗自出﹑不惡寒﹑反惡熱也。

陽明脈大。以上皆陽明之經病。

病有太陽﹑陽明﹔有正陽﹑陽明﹔有少陽﹑陽明。

太陽﹑陽明者﹐脾約是也。

少陽﹑陽明者﹐發汗﹑利小便已。

胃中燥﹑煩實﹐大便難是也。

陽明之爲病﹐胃家實也。此乃正陽陽明。

陽明居中﹐土也﹐萬物所歸﹐無所復傳﹐始𨿽惡寒﹐二日自止。此爲陽明病也。

少陽之爲病﹐口苦﹑咽漧﹑目眩也。

尺寸俱弦者﹐少陽受病也﹐其脈循脇絡於耳﹐故胸脇痛而耳聾。

少陽中風﹐兩耳無所聞﹐目赤﹑胸中滿而煩者﹐不可吐下﹐吐下則悸而驚。

傷寒﹐脈弦細﹐頭痛發熱者﹐屬少陽。

三陽合病﹐脈浮大﹐上關上﹐但欲眠睡﹐目合則汗。內熱已極。

傷寒六﹑七日﹐無大熱﹐外熱輕則內熱重。其人躁煩者﹐此爲陽去入陰故也。

傷寒三日﹐三陽爲盡﹐三陰當受邪。其人反能食而不嘔﹐此爲三陰不受邪也。

太陰之爲病﹐腹滿而吐﹐食不下﹐自利益甚﹐時腹自痛。

尺寸俱沈細者﹐太陰受病也。其脈布胃中﹐絡於嗌﹐故腹滿而嗌漧。

傷寒脈浮而緩﹐手足自溫者﹐系在太陰。

自利不渴者﹐屬太陰﹐以髒有寒故也﹐當溫之﹐宜服四逆輩。少陰自利而渴﹐寒在下焦也。此自利不渴﹐寒在中焦也。

少陰之爲病﹐脈微細﹐但欲寐也。衛气行於陽則寤﹐行於陰則寐。

少陰病﹐欲吐不吐﹐心煩但欲寐﹐五﹑六日自利而渴者﹐屬少陰也。

尺寸俱沈者﹐少陰受病也。以其脈貫腎絡於肺﹐系舌本﹐故口燥舌漧而渴。

厥陰之爲病﹐消渴﹐气上撞心﹐心中疼熱﹐饑而不欲食﹐食則吐蛔﹐下之利不止。

尺寸俱微緩者﹐厥陰受病也。以其脈循陰器﹑絡於肝﹐故煩滿而囊縮。

厥陰中風﹐脈微浮爲欲愈﹐不浮爲未愈。

卷四六經脈證

別癥變癥﹝附﹕刺法﹞

傷寒本癥之外﹐有別癥﹐有變癥。別癥者﹐其病與傷寒相類而實非傷寒是也。變癥者﹐傷寒本不當有此癥﹐或因遷延時日﹔或因雜藥誤投﹐其病變態百出是也。其癥不備﹐則必驚疑淆惑﹐而無所措手﹐故備錄之﹐庶不致臨癥徨。

髒結﹑冷結﹑除中﹑伏气﹑晚發﹑痙﹑濕﹑風濕﹑濕溫﹑溫毒﹑﹑陰毒﹑陽毒﹑溫病﹑熱病﹑兩感﹑風溫﹑溫疫﹑香港腳﹑多眠﹑狐惑﹑百合﹑髒厥見烏梅丸條。屍厥見刺法。

髒結髒結如結胸狀﹐飲食如故﹐時時下利﹐寸脈浮﹐關脈小細沈緊﹐名曰髒結。舌上白苔滑者﹐難治。

髒結﹐無陽證﹐其人反靜﹑舌上苔滑者﹐不可攻也。

病脇下素有痞﹐連在臍旁﹐痛引少腹﹐入陰筋者﹐此名髒結﹐死。髒結與結胸﹐皆下後邪气乘虛入裏所致﹐熱多與陽明相結﹐爲結胸。寒多與陰相結﹐爲髒結。故所現脈癥﹐皆爲陰象。舌上苔滑﹐則上焦亦寒﹐全無陽象﹐故曰「難治」。曰「不可攻」﹐然猶有治法。至素有痞結﹐則中气已傷﹐連及臍旁少腹﹐並入陰經﹐則上下俱病﹐陰極陽竭﹐不死何待。

冷結病者手足厥冷﹐言我不結胸﹐小腹滿﹐按之痛者﹐此冷結在膀胱關元也。

除中傷寒脈遲﹐六﹑七日﹐而反與黃芩湯徹其熱。脈遲爲寒﹐今與黃芩湯﹐復除其熱﹐腹中應冷﹐當不能食﹐今反能食﹐此名除中﹐必死。

微則爲咳﹐咳則吐涎。下之則咳止﹐而利因不休﹐利不休則胸中如虫嚙﹐粥入則出﹔小便不利﹐兩脇拘急﹐喘急爲難﹕頸背相引﹐臂則不仁﹔極寒反汗出﹐身冷若冰﹐眼睛不慧﹐語言不休﹐而穀气多入﹐此爲除中。口𨿽欲言﹐舌不得前。

傷寒始發熱六日﹐厥反九日而利。凡厥利者﹐當不能食﹐今反能食者﹐恐爲除中﹐此病無治法。

伏气伏气之病﹐以意候之。今月之內﹐欲有伏气﹐假令舊有伏气﹐當須脈之。若脈微弱者﹐當喉中痛﹐似傷寒﹐非喉痺也。病患云﹕實咽中痛。𨿽爾﹐今復欲下利。《活人書》云﹕伏气之病﹐謂非時有暴寒中人﹐伏於少陰經。始不竟病﹐旬月乃發﹐脈便微弱﹐法先咽痛﹐似傷寒非咽痺之病﹐次必下利。始用半夏桂枝甘艸湯主之﹐次四逆散主之。此病只二日便瘥﹐古方謂之「腎傷寒」也。

甘艸﹑半夏﹑桂心等分﹐每服四錢匕﹐入生薑四片煎﹐放冷﹐少少含咽之。

晚發脈陰陽俱緊﹐至於吐利﹐其脈獨不解﹐緊去人安﹐此爲欲解﹐若脈遲至六﹑七日﹐不欲食﹐此爲晚發﹐水停故也。爲未解﹐食自可者﹐爲欲解。《活人書》云﹕傷寒病﹐三月至夏爲晚發。

痙太陽病﹐發熱無汗﹐反惡寒者﹐名曰剛。《金匱》治剛﹐用葛根湯﹑大承气湯。湯俱見前。

太陽病﹐發熱汗出﹐不惡寒者﹐名曰柔。柔用栝蔞桂枝湯。卽桂枝湯加栝蔞根二兩。

太陽病﹐發汗太多﹐因致。

太陽病﹐發熱脈沈而細者﹐名曰。此言脈。

病身熱足寒。頸項彊急﹐惡寒﹐時頭熱面赤﹐目脈赤﹐獨頭面搖﹐卒口噤﹐背反張者﹐病也。此言象。

濕太陽病﹐關節疼痛而煩﹐脈沈而細者﹐此名濕痺之候﹐其人小便不利﹐大便反快﹐但當利其小便。

濕家之爲病﹐一身盡疼﹐發熱﹐身色如似燻黃。

濕家下之﹐額上汗出﹐微喘﹐小便利者死﹐若下利不止者﹐亦死。

濕家下之﹐其人但頭汗出﹐背彊﹐欲得被覆向火。若下之早則噦﹐胸滿﹐小便不利。舌上如苔者﹐以丹田有熱﹐胸中有寒﹐渴欲得水而不能飲﹐則口燥煩也。

濕家病身上疼痛發熱面黃而喘﹐頭痛鼻塞而煩﹐其脈大﹐自能飲食﹐腹中和無病﹐病在頭中寒濕﹐故鼻塞。納藥鼻中則愈。

風濕問曰﹕風濕相搏﹐一身盡疼痛﹐法當汗出而解。值天陰雨不止﹐醫云﹕此可發汗﹐汗之病不愈者何也﹖蓋發其汗﹐汗大出者﹐但風气去﹐濕气在﹐是故不愈也。若治風濕者發其汗﹐但微微似欲汗出者﹐風濕俱去也。此言治法。

病者一身盡疼﹐發熱﹑日晡所劇者﹐此名風濕。此病傷於汗出當風﹐或久傷取冷所致也。

風濕脈浮﹐肢體痛重﹐不可轉側﹐額上微汗﹐不欲去被﹐或身微腫。

濕溫兩脛逆冷﹐胸腹滿﹐多汗﹐頭目痛苦﹐妄言﹐其脈陽濡而弱﹐陰小而急﹐不可發汗﹐治在太陰。見《活人書》。

溫毒冬時觸冒疹毒﹐至春始發﹐肌肉發斑﹐癮疹如錦紋﹐或咳嗽心悶﹐但嘔靑汁。見《活人書》。

太陽中熱者﹐是也。其人汗出惡寒﹐身熱而渴也。

太陽中者﹐身熱疼重﹐而脈微弱﹐此以夏月傷冷水﹐水行皮中所致也。

太陽中者﹐發熱惡寒﹐身重而疼痛﹔其脈弦細芤遲﹔小便已﹐灑灑然毛聳﹕手足逆冷﹔小有勞﹐身卽熱﹔口開﹐前板齒燥。若發汗﹐則惡寒甚﹔加溫鍼則發熱甚﹐數下之則淋甚。

陰毒手足厥冷﹐背彊﹐臍腹築痛﹐咽痛﹐短气﹐嘔吐﹑下利﹐身如被杖。或冷汗煩渴﹔或甲指面色靑黑﹐煩燥而渴﹐脈沈細欲絕﹐而一息七至。宜灸气海﹑丹田三﹑二百壯﹔或蔥熨臍中。气海在臍下一寸五分﹔丹田在臍下二寸。

陽毒發躁狂走﹐妄言﹐面赤﹐咽痛﹐身斑斑若錦紋。或下利赤黃﹐脈洪實滑促﹔或舌捲焦黑﹐鼻中如煙煤﹐宜用布漬冷水﹐搭於胸上﹐蒸熱數換。《活人書》法。

溫病冬時受寒﹐藏於肌膚﹐至春而發。

熱病寒气至夏而發﹐俱與傷寒相似。

兩感太陽與少陰﹐陽明與太陰﹐少陽與厥陰。

風溫其人素傷於風﹐因復傷熱﹐其脈尺寸俱浮。頭疼身熱﹐常自汗出﹐體重而喘﹐四肢不收﹐嘿嘿但欲眠﹐發汗則譫語煩躁﹑狀若驚癇。

溫疫一歲之中﹐男女老少之疾相似﹐其狀不一。

香港腳頭疼身熱﹐肢體痛﹐大便祕﹐嘔逆﹐腳屈弱。

多眠有風溫癥﹐有少陰癥﹐有小柴胡癥﹐有狐惑癥。

狐惑此癥治法詳《金匱》。

狀如傷寒﹐或傷寒後變癥﹐默默欲眠﹐目不能閉﹐不欲飲食﹐面目乍白﹑乍赤﹑乍黑﹐虫蝕其喉爲惑﹐其聲嘎﹐蝕其肛爲狐﹐其咽漧。爛見五臟則死﹐當視其唇﹐上唇有瘡﹐虫食其髒﹔下唇有瘡﹐虫食其肛。多因下利而得﹐濕之病﹐亦相似。

百合此癥詳《金匱》﹐治法亦備。

此亦傷寒變癥﹐百脈一宗﹐悉致其病。百脈一宗﹐乃肺病也。故《金匱》用百合治之。其狀欲食復不能食﹐默默欲臥﹐復不能臥﹔欲行復不能行﹔飲食或有美時﹐或有惡聞食臭時﹔如寒無寒﹐如熱無熱﹐小便赤﹐藥入口卽吐﹐如有神靈者。

刺法古聖人治病之法﹐鍼灸爲先﹐《靈》《素》所論﹐皆爲鍼灸而設。卽治傷寒﹐亦皆用鍼刺。《熱病篇》所載是也。至仲景專以湯劑治傷寒﹐尢爲變化神妙﹐然亦有湯劑所必不能愈﹐而必用刺者﹐仲景亦不能捨此而爲治。後人豈可不知﹗故另考明諸穴﹐以附於後。

屍厥少陰脈不至﹐腎气微﹐少精血﹐奔气促迫﹐上入胸膈﹐宗气反聚﹐血結心下﹐陽气退下﹐熱歸陰股。

與陰相動﹐令身不仁﹐此爲屍厥﹐當刺期門﹑巨闕﹐見《平脈法》。

期門二穴﹐在第二肋端﹐不容穴旁﹐各一寸五分﹐上直兩乳。足太陰﹑厥陰﹑陰維之會。舉臂取之﹐刺入四分﹐灸五壯﹐肝募也。

巨闕一穴﹐在鴆尾下一寸﹐任脈气所發。刺入六分﹐畱七呼﹐灸五壯。心募也。

傷寒﹐腹滿譫語﹐寸口脈浮而緊﹐此肝乘脾也﹐名曰縱﹐刺期門。縱者﹐克其所勝﹐放縱不收也。

傷寒發熱﹐嗇嗇惡寒﹐大渴欲飲水﹐其腹必滿﹐自汗出﹐小便利﹐其病欲解﹐此肝乘肺也﹐名曰橫﹐刺期門。橫者﹐犯其所不勝﹐橫逆犯上也。刺期門﹐皆所以泄肝之盛气﹐期門穴見前。

太陽與少陽並病﹐頭頸彊痛﹐或眩冒﹐時如結胸﹐心下痞硬者﹐當刺大椎第一間﹑肺兪﹑肝兪。愼不可發汗﹐發汗則譫語﹐脈弦﹐五﹑六日﹐譫語不止﹐當刺期門。

大椎一穴﹐在第一椎陷者中﹐三陽督脈之會。刺入五分﹐灸九壯。

肺兪二穴﹐在第三椎下兩旁﹐各一寸五分﹐刺入三分﹐畱七呼﹐灸三壯。

肝兪二穴﹐在第九椎下兩旁﹐各一寸五分﹐刺三﹑四分﹐畱六呼﹐灸三壯。

太陽﹑少陰並病﹐心下硬﹐頸項彊而眩者﹐當刺大椎﹑肺兪﹑肝兪﹐愼勿下之。

陽明病﹐下血譫語者﹐此爲熱入血室。但頭汗出者﹐刺期門。隨其熱而瀉之﹐然汗出者愈。此男子熱入血室之癥。婦人亦有之﹐見小柴胡條下。

凡治溫病﹐可刺五十九穴。

《內經》熱兪五十九﹐頭上五行﹐行五者﹐以越諸陽之熱逆也。大杼﹑膺兪﹑缺盆﹑背兪。此八者﹐以瀉胸中之熱也。气沖﹑三里﹑巨虛﹑上下廉﹐此八者﹐以瀉胃中之熱也。雲門﹑骨﹑委中﹑髓空﹐此八者﹐以瀉四肢之熱也。五臟兪旁五﹐此十者﹐以瀉五臟之熱也。凡此五十九穴者﹐皆熱之左右也。

