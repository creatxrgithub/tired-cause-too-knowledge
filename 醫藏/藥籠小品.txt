《藥籠小品》

淸嘉善黃凱鈞退庵輯著﹐鄞縣曹赤電炳章圈校。

序

《神農本艸》﹐藥分上﹑中﹑下三品﹐共三百六十五種。後世逐漸增添﹐至李時珍《綱目》﹐乃有一千八百七十一種﹐辧其性味﹐所主何經﹐所療何疾﹐亦爲詳且盡矣。何待言哉﹖然藥如人才﹐各有短長﹐堯舜善治天下﹐執鞭驅羊不如三尺之童﹔秦武力能舉鼎﹐而有絕脰之患﹔許歷軍士﹐乃獻破秦之策﹐童子至性﹐能禁猛虎之暴。故參﹑芪上藥﹐有時亦能流獘﹔蛇牀下品﹐用當亦擅其長。或前人已言﹐或心有所得﹐咸爲辧別。昔華仙治病﹐藥不過漆葉﹑靑粘﹐今已百倍於前﹐匯通其意﹐亦大可措手矣。

各論

人參

功魁羣艸﹐善療百病﹐爲气虛之聖藥。

最不可缺者﹕痘瘡气虛難起﹐臨盆補气易產﹐跌撲血出發暈﹐一切气脫危癥。

所禁用者﹕肺邪未淸﹐斑疹初起﹐產後瘀血爲患。

此藥在國初時﹐出多用少﹐大參不過黃金對換﹐見《逃庵詩鈔》。予少時﹐五分枝白金五十換。近年產稀用繁﹐價十倍於前﹐其力亦大﹐最虛之癥﹐服參三﹑四錢﹐已可挽回﹐續用西黨參代之﹐往往奏功。每見有人傾資服參﹐反致徧身浮腫﹐仍歸無濟。可見用之的當﹐少亦有功﹐若浪服之﹐𨿽多奚爲﹖

防黨參

西產爲上﹐體糯味甜﹑嚼之少渣者佳。他方所出﹐反覺肥大﹐槪不入藥。

近來人參大貴﹐無力者惟仗此扶助脾胃﹐與西芪﹑甜冬術並用﹐以爲補益。四君﹑補中益气等湯﹐皆以代人參﹐往往見效。

惟中滿有火者忌之。臘月煎膠合丸料﹐代蜜最妙。

西洋參

味苦性寒﹐惟牙宣出血﹑虛而有火者宜之。

更車中馬上噙含數片﹐亦可生津止渴。

世人見其有參之名﹐又能生津止渴﹐作爲補益之品﹐火體庶可﹐其虛寒者﹐能免脾胃受傷﹑納減便泄乎﹖

北沙參

肺經輕淸淡補之品。

予治肺虛咳嗽﹐每用黨參﹑元參﹑北沙參﹐或加降气消痰﹐名三參飲﹐獲效甚多。

若肺中有邪﹐不可漫施。

甘艸

生用瀉火﹐炙用補中。凡入表和補瀉溫涼劑中﹐皆能相助爲功﹐協和諸藥﹐使之不爭。

炙黑能治吐血﹐生肌止痛﹐通行十二經﹐解百藥毒。

惟中滿者忌之。

節治瘡核﹐梢治淋濁。

黃精

天生此味以供山僧服食﹐凡深山皆產。

鮮者如葳蕤﹐須蒸透作黑色﹐能補脾益腎﹐其功勝於大棗。

一僧患便血﹐久而不愈﹐有道友饋數斤﹐食盡而痊﹐亦補脾益腎之功也。

葳蕤

卽玉竹。

甘平益胃﹐潤燥祛風。

能治病眼﹐見風淚出。

婦人久服宜男。惟與痰多者相犯。

微炒用。

黃芪

西產爲佳。

𨿽系種者﹐亦金井玉欄﹐體糯而甜﹐新貨爲上﹐稍久則色味盡減﹐不可用矣。

去頭去粗皮﹐切片蜜水拌炒﹐欲達肌膚﹐連皮生用。

黃芪補气﹐亞於人參﹐然當歸補血湯中﹐用黃芪倍於當歸者。蓋謂﹕有形之血﹐不能速生﹔無形之气﹐須當急固。故重用之也﹐然則黃芪兼能補血明矣。

治陽虛自汗﹐人盡知之﹐陰虛盜汗﹐人皆不察﹐只須兼涼血之品﹐六黃湯用此一味是也。

惟肺家有火﹐表邪未淸﹑胃气壅實者﹐咸宜忌之。

白術

天生野產﹐不論何處﹐皆能扶土生津﹐挽回造化。

近時不可得矣﹗卽有亦只如鈕大﹐欲求津如玉液﹐味似瓊漿﹐難矣哉﹗土人以此細者種之數載﹐然後出售﹐已爲難得。得一枚重錢數者﹐價亦不賤。鋪中所賣﹐所謂於術﹐卽蒼術種﹐亦爲髙品。更有大如拳者﹐出臺州﹐謂之糞術﹐種而澆肥﹐故易大耳﹐或飯餳久蒸﹐調理常病亦可用。更有小者﹐味薄妙用﹐惟能燥濕。更有小而甜者﹐爲甜冬術﹐宜入淡補劑中。

予治肺虛咳嗽﹐每用白術﹐因其補土生金﹐前人用異功散治肺疾﹐亦由此也。

玉屏風用之﹐亦取其補土生金﹐以固皮毛。

胃气壅實﹐邪在陽明﹐在所禁用。

一人停食﹐用消導無效﹐一醫令濃煎白術湯﹐服之而愈。謂胃虛則欠運﹐如磨齒平﹐不能屑物﹐此塞因塞用﹐亦頗有理。

蒼術

苦溫辛烈。

燥濕彊脾﹐發汗逐痰﹐飲辟惡气。

總解痰气血濕食五郁燥結。

多汗忌用。

出茅山﹑朱砂點者良。

米泔浸切。

桔梗

入心肺胃。

開提气血﹐散表寒邪﹐故能開胸膈滯气。

治喉痺咽痛﹐腹痛腸鳴。載藥上浮﹐至於髙處﹐凡病欲從大小便出者﹐若誤用之﹐爲患不測。

天麻

辛溫。

入肝气分。

通血脈﹐疏痰气。

治諸風眩掉﹐語言蹇滯﹐風濕羣痺﹐小兒驚癇。

此燥血之品﹐非眞中風忌用。

秦艽

苦燥濕﹐辛散風﹐活血榮筋。

治風寒濕痺﹐通身攣急﹐潮熱骨蒸﹐腸風泄血﹐一切濕勝風淫﹐皆能治也。

柴胡

苦微寒。

能升淸陽﹐爲足少陽膽經表藥﹐同黃芩治往來寒熱﹐心煩欲嘔﹑口苦耳聾﹑熱入血室等癥。

陰虛火炎禁用。

銀州柴胡治久瘧成虛﹐或肌熱骨蒸﹐同地骨皮﹑靑蒿﹑鱉甲﹐再加育陰之品治之。

前胡

辛散肺﹐解風寒﹔甘入脾﹐理胸腹。功專下气﹐气下則火降﹐而痰消。

無實邪者忌。

獨活

辛苦微溫。

善搜腎經之風﹐兼能燥濕。

故治痙癇濕痺項背彊直﹑手足反張曰痙﹐奔豚疝瘕腎積曰奔豚﹐風濕客於腎家所致﹐疝瘕亦然。

節疏色黃者爲獨活﹐節密色紫者爲羌活﹐並出蜀中。

羌活

辛苦溫。

散肌表八風之邪﹐利周身百節之痛。

剛痙柔痙無汗爲剛﹐有汗爲柔﹐中風不語﹐太陽頭痛﹐皆主之。

凡屬血虛爲病﹐非關風濕者﹐勿浪用也。

防風

辛甘微溫。祛風勝濕之要藥。

散頭目滯气﹑經絡畱濕﹐拽肝瀉肺﹐太陽頭痛。

若咳嗽不因風寒﹑泄瀉不因寒濕﹐陰虛盜汗﹑陽虛自汗者﹐並在禁例。

合黃芪﹑白術﹐又能固表止汗﹐名玉屏風散。予治哮喘愈後﹐必用玉屏合異功﹐加杏仁﹑蘇子爲丸﹐令服﹐多致不發。

升麻

甘辛微苦。

能引參﹑芪補力入於脾胃﹐表散風邪﹐升散火郁﹐能升淸陽。

治下痢後重﹐久泄脫肛﹐崩中帶下﹐痘瘡斑疹。

若陰虛火升者忌。

細辛

辛溫。

爲心之引經﹐腎之本藥﹐溫經發汗。

水停心下﹐治少陰咽痛。

味厚性烈﹐不可多用。

遠志

開心气﹐散鬱結。

瘡家用以爲膏。因諸痛癢瘡瘍皆屬心火﹐取其開心气﹐散郁火也。

甘艸水浸去骨。

金毛狗脊

味鹹入腎。

治腰脊痛。

鹽水炒﹐微滑﹐大便不實者勿用。

淫羊藿

性溫補腎﹐須輔入他藥﹐獨力無功。

鎖陽

味鹹入腎。

能彊筋潤燥﹐益精興陽﹐狀類男陰。

惟相火易動及大便不實者忌。

肉蓯蓉

味鹹入腎﹐性味和平。

治老人便閉﹐蓯蓉之名不虛也。便滑者不用漂淡。

以上二味﹐舊傳產西北﹐驢馬遺精所化。

白芨

性澀。

得秋令﹐入肺止吐血﹐肺損者能復生之人之五臟﹐惟肺損壞者可以復生。

爲末﹐酒衝二錢﹐治跌打折骨。油調治湯火灼傷﹐除面上皯皰皯﹕面上黑色﹐皰﹕面上瘡也。塗手足皸裂﹐研硃點勘﹐手摩不脫。

三七

廣產者﹐細皮堅實﹐味甘苦﹐能生津補气。

虛寒吐血﹐配入溫滋劑中﹐宜炒用。

地楡

苦酸微寒﹐入下焦。

除血熱腸風血鮮者爲腸風﹐血瘀者爲藏毒﹐血痢地楡有斷下之功﹐初起禁用。

取上截炒用﹐梢反行血。

丹參

舊稱﹕一味丹參﹐功兼四物。謂其亦能補血。

凡血虛有痰﹐大便不實者﹐礙於四物而用之甚妙﹐兼補心血﹐天王補心丹用之是也。

元參

能淸浮火。配入丸料﹐能入腎補水﹔若煎劑中﹐只可治虛火上炎。

時人每有咽痛﹐輒用元參﹑麥冬﹐不知風溫與寒郁爲患﹐二味並不能治﹐而反滯邪﹐豈可浪用﹖

苦參

淸下焦血熱。

故孫一奎治血痢﹐每多用之。

不可多服﹐令人腰膝軟弱。蓋苦伐生气﹐徒有參名而已。

龍膽艸

大苦大寒。

淸肝膽實火。

故龍薈丸治肝火鬱結﹐大便不通。

極傷胃气﹐非肝經有實火者不用。

黃連

川產堅實﹐色如淡金者佳﹐余不入藥。

淸心火﹐爲安危定亂之品。

同瓜蔞﹑枳實﹐泄胸痞如神﹔又爲熱痢要藥。凡熱邪入血分﹐非此不除。

炒用厚腸胃﹐酒炒兼瀉肺火。

《溫疫論》言其守而不走﹐亦與大黃對峙而言﹐泄痞何嘗不走﹐惟不能逐有形之邪耳。苦從火化﹐久服反能生熱﹐惟胸中有火﹐血分有熱相宜﹐否則須佐補藥﹐方能無獘。如同人參治噤口重痢﹐入六味湯治牙宣出血之類﹐其用不可枚舉。

胡黃連

其性功用﹐並同黃連。

今治小兒潮熱﹑五疳等癥小兒五疳﹐卽大人五勞也﹐幼科不辧曲折次第﹐槪用成方治之﹐初起亦有得效。

胃虛者服之﹐有死而已。蓋此等藥﹐極苦大寒﹐弱體不能勝耳。

出波斯國﹐折之煙出者眞。

黃芩

入肺與大腸。

同柴胡治往來寒熱﹔同白芍﹑甘艸﹐治挾熱腹痛。血痢要藥﹐胎前能滋胞宮之陰﹐其用甚廣。

虛寒者忌之。

堅實者爲子芩﹐淸大腸﹔中空者爲枯芩﹐瀉肺火。

紫艸

涼厥陰血分心包﹑肝。

治痘瘡血熱﹑二便閉塞。

知母

滋腎瀉火﹐育陰滑腸。

熱病陰不足者宜之﹐而便溏忌用。知﹑柏二味﹐寒而滋陰﹐其質粘膩可證也﹐故丹溪常用之﹐然配入養血劑中爲善。

貝母

川產爲佳。

瀉心火﹐散肺郁﹐化燥痰﹐功專散結除熱。汪機曰﹕貝母涼潤﹐主肺家燥痰﹐半夏溫燥﹐主脾家濕痰。

故凡風寒濕滯之痰﹐貝母非所宜也。

象山貝母﹐去時感風痰﹐俱去心。土貝母外科用治痰毒。

白頭翁

能淸陽明血熱胃﹑大腸﹐治熱毒血痢。

血分無熱忌。

藥鋪多於統柴胡內揀出﹐然必頭上有白毛者眞。

白前

微寒。

治肺气壅實﹐喉中作水雞聲者﹐服之立愈。

白薇

微寒。

瀉陽明血熱﹐下水气﹐療熱淋。

白鮮皮

味苦性燥﹐入脾胃。

除風濕﹐通關利竅﹐爲諸黃風痺之要藥。

白茅根

甘寒。

淸心潤肺﹐除脾胃伏熱。

治吐衄諸血﹐肺熱咳嗽。

延胡索

辛苦溫。

能行气血之滯。

治上下內外諸痛不通則痛。活血利气之要品。

無瘀滯者忌。

能墮胎。生用破血﹐炒用調血﹐醋炒止血。

當歸

辛溫。血藥得酒良。

凡遇血虛肝燥﹑筋失所養﹑婦人月事不調﹐必需之品。

其用浩博﹐惟不宜於多痰﹑邪熱﹑便溏﹑火嗽諸癥。

凡治痢疾﹐及便血吐血衄等癥﹐皆宜炒黑﹐則溫滑之性減﹐黑兼止血﹐可取也。

頭行上﹐身行中﹐尾行下﹐兼行瘀。

芍藥

酸﹐斂血藥。

凡遇血熱肝火必需之品﹐炒用。

桂枝湯用之﹐能止傷風自汗﹐桂枝溫衛﹐芍藥收斂也。同甘艸用之﹐能止腹痛﹐取其斂肝﹐甘艸和脾也。在表在裏﹐無所不可﹐皆在用之得宜耳。

病欲疏散者忌用。

入脾藥中宜炒焦﹐取平肝不克土也。

有赤白兩種﹐白者補而斂﹐赤者散而瀉﹐瘍科多用。

芎

辛溫。

血中气藥﹐升陽開郁﹐上行頭目﹐下行血海﹐止痛調經。

治諸種頭痛須加引經之藥﹑一切風木爲病。

凡气升痰喘﹑虛火上炎﹐不宜用之。單服久服﹐令人暴亡。

蜀產爲川芎﹐南產爲撫芎。

丹皮

淸肝經血熱之要藥﹐瘡家必需之品。同桑葉大能泄木﹐凡肝火爲患﹐二味如軍中之弓矢﹐不可一日廢也。

郁金

辛苦微寒﹐入心及心包絡﹐並入肺。

開心肝之郁。

治气血諸痛。

如陰虛火亢﹐不關心肝气逆﹐不宜用也。

出川廣者佳。

姜黃

辛溫﹐入脾及肝。

破血下气﹐除風消腫。

治產後敗血攻心。片子者能入手臂﹐治風寒濕痺。

血虛服之﹐病反增劇。

出川廣。

蓬莪術

辛苦溫。

行气消瘀﹐通經化積。

治心腹諸痛﹐奔豚痃癖。

虛人服之﹐積未去而眞已耗﹐須兼參﹑術﹐庶幾焉耳。

荊三稜

苦平﹐入肝。

散一切血瘀气結﹐瘡硬食停﹐老塊堅積﹐消腫止痛﹐通乳墮胎。宜同莪術面裹煨。

澤蘭

苦辛微溫﹐入肝脾兩經。

通九竅﹐利關節﹐破宿血﹐通月經。

無瘀者勿輕用。

俗云卽省頭艸﹐非也。馬蘭艸涼血止鼻衄。

香附

辛散苦降。

血中气藥﹐通行十二經﹐利三焦﹐解六郁。

治崩中帶下﹐月候不調。

能耗血散气。生則行胸膈﹐達皮膚﹔童便浸炒入血分﹐酒浸炒行經絡﹐醋浸炒消積聚﹔薑汁炒化冷痰。

木香

辛苦溫。

三焦气藥﹐疏肝和脾。

治一切气痛﹐九種心痛﹐瀉痢後重。

性香燥﹐肺燥血虛﹐愼勿與之。香連丸用之﹐取其破滯和脾止痛。

廣產入藥。

砂仁

辛溫。

和脾快气﹐行結滯。

治痞脹﹐溫中醒胃。

性竄而燥﹐血虛火炎者忌炒﹐去衣研。

砂仁殼﹐辛香利气﹐凡腹脹﹑瀉痢等癥﹐俱可用之﹐無砂仁燥竄之獘。

白豆蔻

辛熱。

流行三焦﹐溫暖脾胃﹐散滯气﹐除寒濕﹐化食寬膨。

治久瘧脾虛﹐感寒腹痛。

若因熱腹痛﹐气虛火升﹐咸宜禁之。

去衣研。

艸豆蔻

產閩中辛溫香散﹐暖胃健脾。治客寒胃痛﹐霍亂吐瀉。

辛燥耗血﹐陰不足者忌。

艸果

辛熱。

溫脾破气﹐除痰消食化積瘧積。

治瘴瘧﹐寒痰凝於膜原﹐瘧久不住者﹐非艸果不爲功﹐但用須參培元之品。

面裹煨﹐取仁﹐忌鐵。

肉豆蔻

一名肉果辛溫。

理脾暖胃﹐下气調中﹐逐冷痰﹐除心腹冷痛。

腎臟虛寒﹐五更泄瀉﹐四神丸用之是也。

面裹煨。

破故紙

卽補骨脂。

辛溫﹐入心包﹑命門。

暖丹田﹐縮小便。

治虛寒喘嗽﹐腰膝痠痛。

若陰虛有熱﹐大便結實戒用。

得胡桃肉良。

益智仁

辛溫。

治脾陽郁滯﹐冷气腹痛。

又能使气宣通﹐溫中進食﹐攝涎縮小便。

血燥有熱不宜用。

出嶺南。

取仁炒。

蛇牀子

辛苦溫。

彊陽補腎﹐散風寒﹐燥濕殺虫。

治女子陰痛陰癢同礬煎湯洗。

時珍曰﹕不獨補助男子﹐而且有益婦人。世人捨賤求貴﹐豈有不負斯味乎﹖

良姜

辛熱。

治胃脘冷痛。虛者可與參﹑術同行。

出嶺南髙州。

土拌炒。

藿香

出交廣。

辛微溫﹐入肺脾。

快气和中﹐開胃止嘔﹐去惡气。

霍亂吐瀉﹐心腹絞痛﹐上中二焦邪滯。

若胃家有熱戒用。

梗勝於葉。

白芷

色白味辛﹐入肺﹑胃﹑大腸三經。

發汗除風濕﹐治頭目昏痛﹐目癢淚出。活血排膿﹐生肌止痛﹐又爲瘡家聖藥同大黃煎服﹐治癰疽發背。

外用爲末敷塗。

虛而有火忌。不香者不入藥。

槁本

辛溫﹐爲太陽膀胱經風藥。

本經寒郁頭痛連腦者﹐必用之。又去風濕﹐療胃風泄瀉頭痛。

不因寒傷太陽不可用。

香薷

辛。

散皮膚之蒸熱﹐溫解心腹之凝結。

治嘔逆水腫﹐霍亂轉筋。香薷爲夏月解表之品﹐其性溫熱﹐感寒宜之。

若陽暑﹐宜淸涼﹐誤服之反成大害。

香薷飲宜冷服。

荊芥

辛苦溫。

散皮裏膜外之風﹐發汗勝濕﹐利咽喉﹐淸頭目。

爲風病﹑血病﹑瘡家要藥。

治血炒黑用。

紫蘇

性溫。

發汗解肌﹐散風寒﹐利肺下气﹐定喘安胎。

若旦暮恣食﹐亦能耗損眞气。古稱芳艸致豪貴之疾﹐此類是也。蘇子驅寒降气﹐消痰利膈﹐潤心肺﹐止咳嗽。炒研。老蘇梗順气安胎﹐挾虛宜之。

薄荷

辛涼淸散。

療風熱而發汗﹐淸頭目﹐利咽喉﹐起皮膚隱疹。

治傷風失音。

表虛勿服。

地黃

向年人從懷慶歸﹐饋地黃一囊﹐釘頭鼠尾細紋堅實﹐所謂原枝是也。鋪中所售﹐皆細長﹐縮而爲肥短之狀﹐其力遠不及原枝。

滋補肝腎之要藥。生用涼補﹐熟用溫補。同當歸能納气﹐同桂﹑附能暖命門﹐爲補陰益血之元戎。

惟大便溏泄﹑大傷濕熱﹑胃欠運行者忌之。與萊菔同食﹐須髮易白﹐寇萊公所從事焉。

鮮生地另是一種﹐出杭州橋水地名﹐惟能淸熱潤燥﹐配入玉女煎﹐最爲相稱。

旱蓮艸

卽醴腸。

止牙宣出血。

搗汁收入食鹽﹐擦牙能固齒﹐微有益腎之功。

麥冬

淸肺中伏火﹐若燥金用之﹐能滋能淸﹐最宜﹔兼能寧心。

若肺有外邪﹐則不可用。

復脈湯﹐生脈散用之﹐皆取其潤養肺金也。

甘菊

息肝風﹐解疔毒。

凡因肝風上冒頭目﹐必需之品。

炒黑用。瘡家勿炒。

谷精艸

功善明目退翳。

稻根得餘气而生。

艸決明

卽靑葙子。

除風熱。

治一切目疾﹐惟瞳子散大者忌。

木賊艸

治目疾﹐見風流淚﹐翳膜遮睛。

麻黃

辛苦溫中牟產麻黃地﹐冬不積雪﹐性熱可知﹐入心﹑膀胱﹑大腸﹐而爲肺之主藥。

能發汗﹐去營中寒邪﹐利九竅﹐開毛孔。

傷寒頭痛﹐惡寒無汗﹐脈緊者宜之。

治咳逆上气﹐痰哮气喘﹐皮肉不仁﹐水腫風腫。

惟冬月表有寒邪用之﹐誤投禍不旋踵。

按麻黃用蒸發汗﹐駛不能禦﹔根節止汗﹐又效如影響。物理難測如是也。

刺蒺藜

苦溫。

平肝風﹐勝濕破血。古方用以補腎何也﹖

沙苑蒺藜

產潼關者入藥。

補腎納气﹐須從熟地﹑枸杞相輔爲功﹐獨力無成也。

鹽水炒。

益母艸

卽茺蔚。

微苦微寒﹐入心包﹑肝。

行血去瘀生新﹐調經﹐消疔腫乳癰。辛散滑利﹐益母之名﹐勿爲誤之。

茺蔚子功用相同﹐行中略補。

夏枯艸

苦寒。

散肝經郁火。

治瘰癧﹑鼠瘻﹑癭癅﹑癥堅﹑乳癰﹑目珠夜痛﹐此皆肝火爲患也。

久服亦傷胃。

靑蒿

二月生苗﹐得春气最早﹐故入肝膽血分。

治骨蒸虛熱﹐久瘧盜汗﹐淸暑辟穢。

靑蒿性𨿽苦寒﹐然芬香醒脾﹐血虛有熱者最宜。

連翹

淸六經之火﹐只治上中﹐力不到下焦﹐涼藥之輕淸者也。

地丁艸

辛苦寒。

治癰疽發背﹐疔腫瘡毒﹐爲外科要藥。

水洗。

牛蒡子

卽鼠粘子。

辛苦寒。

瀉熱散結﹐宣達肺气﹐淸咽喉﹐消斑疹﹐行十二經﹐散諸瘡腫毒。

大小薊

甘苦涼。

皆能破血退熱。

治吐血﹑衄血﹑腸癰。

小薊只能破瘀生新﹐不如大薊之消癰毒。

紅花

入肝經。

破瘀活血﹐潤燥消腫止痛。

治經閉難產﹐痘瘡血滯。

過用能使血妄行。

酒潤焙。

瞿麥

苦寒。

降心火﹐利小腸。

治熱淋要藥﹐更通經墮胎。

萹蓄

苦平。

能去濕熱﹐故利小便﹐治黃疸熱淋。

車前子

淸肺肝風熱﹐滲膀胱濕熱﹐開水竅﹐固精竅。

陽虛下陷勿服。

入利水劑中炒研﹐入補藥酒蒸搗餅。

燈芯

淡滲。

祛心火﹐淸肺熱﹐利小腸﹐同竹捲心。

稍加甘艸﹐治心火咽痛如神。

微寒﹐入膀胱。

利小便﹐通熱淋。

海金沙

除手足太陽﹑小腸﹑膀胱血熱之要藥。

茵陳

入膀胱。

發汗利水﹐泄脾胃濕熱﹐爲治陽黃之主藥。

若陰黃宜溫補﹐用茵陳大謬。

葶藶子

辛苦大寒。

能瀉肺中水气﹐從膀胱出﹐止嗽除痰定喘。《十劑》曰﹕泄可去閉。大黃泄陰分血閉﹐葶藶泄陽分气閉。猛峻之藥﹐得大棗爲輔﹐稍緩其性。有甜苦二種﹐甜者力稍緩。

同糯米微炒﹐去米用。

稍挾虛者切勿輕試。

大靑

苦鹹而寒。

解心胃熱毒。

治傷寒狂熱﹐陽毒發斑。

非心胃實邪勿用。

靑黛

從波斯來者最佳﹐然難得。

今所用者﹐乾靛花﹐每斤漂取一兩﹐亦妙。

瀉肝散五臟郁火﹐治傷寒發斑血痢。

同天花粉作散服﹐治火嗽無痰﹑面浮眼腫者如神。

蘆根

淸肺胃熱﹐痘疹痧斑﹐可以煎湯代茶。

取其甘寒退熱﹐不犯胃气之良藥也。

茅根淸養肺气﹐燥金咳嗆宜之。

豨薟艸

苦辛。生寒熟溫。

治纏綿風气﹐四肢麻痺﹐長於理風濕﹐未免燥血。

亦可搗汁熬膏。

旋覆花

苦辛。

能下气行水﹐鹹能軟堅。

入肺﹑大腸。

通血脈﹐消痰結。

同代赭石治噫气頻頻。

然走散之藥﹐虛人禁之。入煎劑須絹包﹐或瀝淸有細毛﹐著肺令人嗽。

紫菀

辛苦溫。

治痰逆上气。

能開喉痺﹐取惡涎。

陰虛肺熱者不宜專用﹐須地黃﹑麥冬共之。

款冬花

辛溫潤肺。

治咳逆上气﹐喘渴喉痺﹐肺痿咳吐膿血﹐爲治嗽要藥。

十二月開花﹐當積雪堅冰﹐此花獨秀﹐稟純陽之性﹐故主辛溫開豁﹐卻不助火﹐可以久任。

牛膝

味酸﹐入肝﹑腎並膝足。

炒黑治虛火吐血。

下降之藥﹐凡小便多與胎气不固者忌用。

續斷

川產者佳。

苦辛微溫。

補肝腎﹐通血脈﹐理筋骨﹐主勞傷﹐止痛生肌。

補而不滯﹐行而不泄﹐取用宏多﹐女科外科需爲上劑。

胡蘆巴

出嶺南者佳。

苦溫純陽﹐入右腎命門。

同茴香﹑巴戟﹑川烏﹑川楝子﹑吳茱萸﹐治疝瘕冷气﹐寒濕腳气。

酒炒。

艾葉

苦辛﹐生溫熟熱﹐純陽之性。

能回垂絕之元陽﹐通十二經﹐理气血﹐逐寒濕﹐溫中開郁﹐調經安胎。

陳久者良。

揉搗如綿﹐謂之熟艾﹐灸火用。

凡血燥有火禁。

附子

辛甘大熱﹐其性純陽多浮﹐其用走而不守。

通行經絡﹐無所不至。

能引補气藥﹐以復失散之元陽﹔引補血藥﹐以滋不足之眞陰﹔引發散藥﹐逐在表之風寒﹔引溫暖藥﹐祛下焦之寒濕。

治中寒中風﹐心腹冷痛﹐暴瀉脫陽﹐脾虛久泄﹐拘攣風痺﹐小兒慢驚﹐痘瘡灰白﹐一切沈寒痼冷之癥。開關門﹐消水腫。

通宜冷服熱因寒用。發散生用﹐峻補熟用。

若內有眞熱﹐外見假寒﹐服之禍不旋踵。從前附子野生產罕﹐價貴功力亦大﹔近今多是種者。土人以鹽腌之﹐其性愈減。

烏頭﹑天雄﹐名異用同。

白附子

辛甘大熱﹐入陽明經。

能行諸藥上行頭面﹐祛風痰。

治心气冷痛﹐中風﹑失音。

燥毒之品﹐勿可輕用。

天南星

苦辛﹐入肺脾肝三經﹐性燥。

除濕痰﹐治風散血﹐攻積拔腫。

按南星治風痰﹐半夏治濕痰﹐故陰虛燥痰大忌。

半夏

辛溫性燥﹐能走能散。

和胃健脾﹐除濕化痰﹐發表開郁止嘔﹐又能行水利二便﹐爲治濕痰之主藥。

苟無濕者禁。古有三禁﹐謂失血﹑口渴﹑多汗也。造曲燥性減﹐調理劑中宜之。

常山

辛苦寒。

能引吐行水﹐祛老痰積飲﹐截諸瘧必效。

性猛烈﹐挾虛不可用。

藜蘆

至苦辛﹐入口卽令人吐﹐善通頂使嚏。

風癇宜用之﹐因其善吐痰涎也。

取根用。

大戟

辛苦寒。

專能瀉臟腑水濕﹐治十二種水腫﹐發汗通經﹐消癰逐血。

除寒善泄﹐大損眞气﹐元虛無濕勿用。

杭產色紫者入藥。

甘遂

苦寒。

直達水气所結之處﹐以攻決爲用﹐下水之聖藥。

主十二種水﹐大腹腫滿。

去水極神﹐損眞極速。

大實大水﹐可以暫用。

面裹煨。

商陸

苦寒。

沈陰下行﹐逐水退腫脹腫屬脾﹐脹屬肝。

腫脹因脾虛者多﹐若誤用甘遂﹑大戟﹑商陸等藥﹐𨿽取快一時﹐未幾再作﹐決不能救。

芫花

苦溫。

去水飲痰癖﹐療五水在五臟﹐皮膚脹滿。五水者﹐風水﹑皮水﹑正水﹑石水﹑黃汗也。仲景治傷寒心下有水而咳﹐漧嘔﹐痛引兩脇﹐十棗湯。

毒性至緊﹐取效最捷。稍虛服之﹐多致夭折。

千金子

辛溫。

行水破血﹐治冷气脹﹐下惡滯物﹐攻擊猛摯。

腫脹不因體實水積而用之必死。

去殼研﹐壓淨油。

牽牛

辛熱。

惟善走瀉气﹐宜下焦郁遏。

治大小便气閉不通﹐逐水消痰﹐殺虫墮胎。

凡气虛病在血分者大忌。

有黑白二種﹐黑者力速。

蓖麻子

辛甘熱。

性善收﹐又善走﹐能開通諸竅經絡。

治水癥浮腫﹐鍼刺入肉搗敷傷處﹐刺出卽去藥﹐追膿拔毒﹐敷瘰癧惡瘡﹐屢奏奇功。

外科煎膏多用之﹐內服不可輕率。

貫眾

有毒而能解毒﹐故解邪熱之毒﹐發斑痘﹐殺諸虫。

浸水缸中﹐日飲其水﹐能辟時疫。

射幹

苦寒。

瀉肺脾實火﹐消結痰老血。

治喉痺咽痛爲要藥。消結核﹐化瘧母。

惟實火宜之。

扁竹花根也。

大黃

大苦大寒﹐气味俱厚。

除腸胃中有形之邪﹐治傷寒邪結於胃﹐與少陽膽﹑少陰腎諸經者﹐皆可下之。

溫疫邪伏膜原﹐積滯於腸胃﹐非此不能療。血痢初起﹐體實者亦可用。一切上病治下﹑釜底抽薪法﹐用之得當﹐亦其效如神。

辧癥不眞而誤用之﹐貽害非細。

酒制力緩﹔煎劑生用﹐遲入有力。

天名精

一名地松辛甘寒。

能破血﹐吐痰涎﹐解毒殺虫。

治乳蛾喉痺﹐小兒急驚不省人事﹐絞汁入好酒灌之卽醒。服汁能吐瘧痰。

根名杜牛膝﹐功用相同。子名鶴虱﹐殺虫治蛔咬腹痛。

山慈菇

甘辛微寒。

功專淸熱散結﹐癰瘡疔腫解毒。

去毛切。

仙茅

產浙東仙居縣﹐性溫補腎﹐不入丸料﹐只可浸酒服。

蒼耳子

卽《詩》捲耳甘苦溫。

善發汗﹐散風濕﹐上通腦頂﹐下行足膝﹐外達皮膚。

治頭痛﹐肢攣痺痛﹐徧身瘙癢。

散气耗血﹐虛人勿服。

何首烏

益肝補腎﹐斂陰气﹐烏髮須。

於冬季得大重斤者﹐竹刀刮去皮﹐切開煨﹐料豆汁拌蒸曝漧﹐再蒸黑色爲度。

七寶美髯丹﹐前明嘉靖初﹐方士邵應節進上﹐世宗服餌﹐連生皇嗣。於是何首烏方﹐天下大行矣。

菟絲子

補腎彊腰膝﹐和平中正之品。

《千金》大菟絲子丸首用此味。凡脾疾久而不愈﹐必責諸腎﹐此丸是也。

淘淨雜子﹐煮透吐絲﹐搗餅酒炒。

覆盆子

甘酸溫。

益腎補肝﹐固精縮小便。女子服之多孕。

小便不利忌。

淘淨酒拌蒸。

此味賤藥之金玉品也。

五味子

收肺家耗散之金。

一分肺邪未盡﹐用之卽受其害。

𨿽名五味﹐酸居其八﹐辛居其二﹐餘味非我所知。

其酸不亞於梅﹐卽欲用之﹐只可十粒﹐或一分﹐不宜多用。

天冬

苦寒。

補水﹐與地黃皆爲補北濟南之品。

但脾胃虛寒者大忌。糖制者𨿽易其性﹐然亦能滑腸﹐大便不實者不宜服。

百部

甘苦溫。

潤肺經﹐治寒嗽久咳﹐殺蛔除虱。燒煙燻椨虫。

傷胃滑腸﹐虛人須與補藥並行。

酒浸焙。

馬兜鈴

輕淸肺熱﹐苦辛降气。

治痰嗽喘促。

若肺虛挾寒大忌。

根名靑木香﹐塗諸毒熱腫。

瓜蔞皮

能和肝陽﹐開胸滌痰。

瓜蔞仁潤肺﹐療漧咳﹐便滑者忌。

天花粉

卽栝樓根生津止渴﹐淸肺胃煩熱。

和平之品﹐同地骨皮﹑桑葉治客熱久而不愈。

同漂靑黛﹐治火嗆如神。

山豆根

苦寒。

瀉心火﹐保肺金﹐去大腸風熱。

治喉癰喉風。

能損脾胃。

金銀花

甘平。

除熱解毒﹐養血除痢寬膨﹐治一切瘡疽。

稟春和之气以生﹐故無禁忌。

其藤名忍冬淩冬不凋﹐治筋骨痺痛。

按銀花無論外科與痢癥﹐俱宜重用。

土茯苓

甘淡。

祛濕熱﹐利小便﹐止泄瀉。

治筋骨拘攣﹐楊梅瘡毒﹐瘰癧瘡腫。

淡滲傷陰﹐肝腎陰虧勿服。

有赤白二種﹐白者良。

萆薢

甘苦﹐入胃肝。

祛風濕﹐治風寒濕痺﹐莖痛遺濁。

腎虛無濕者禁。

有黃白二種﹐白者良。

防己

辛苦寒。

行十二經﹐開太陽膀胱﹐通腠利竅﹐瀉下焦血分濕熱﹐爲療風水之要藥。木通苦寒﹐瀉气分濕熱﹔防己苦寒﹐瀉血分濕熱。兼治腳气﹑水腫。

若下焦無濕熱忌。

出漢中﹐根大而中通﹐名漢防己﹐治濕﹔更有木防己﹐治風。

木通

舊稱輕淸平淡。嘗其味﹐實大苦。

通髒府之气﹐消乳積﹐治熱淋。

通艸

降肺气﹐利小便。

同桑皮治水臌。

水出髙源﹐肺气下降﹐則水亦泄矣。輕淸平淡﹐加諸通利則合。

葛根

辛甘。

輕揚升發﹐入陽明經。

能助胃气﹐上行生津﹐止渴開肌﹐發汗退熱﹐爲治淸气下陷泄瀉之聖藥。血痢溫瘧﹐腸風痘疹凡斑疹已見紅點﹐不可更服。

上盛下虛之人須斟酌用之。

葛花解酒毒。

欲緩其性﹐可煨用。

茜艸

色赤﹐入厥陰血分。

消瘀通經﹐治風痺黃疸疸有五種﹐茜艸治蓄血發黃。

無瘀滯者忌。

威靈仙

辛溫。

風藥善走﹐能宣五臟﹐通十二經。

治中風痛風﹐頭痛頑痺﹐癥瘕積聚﹐黃疸浮腫﹐一切冷痛﹐性疾快利﹐治諸骨骾頗驗威靈仙用糖酒煎一碗﹐一气飲下﹐諸骨盡銷。

大耗眞气﹐不得已而後用之可也。

鉤藤

甘苦微寒。

除心熱﹐平肝風﹐舒筋除眩。

治小兒驚啼瘛瘲伸縮不已﹐俗謂之搐搦。

味淡力薄﹐煎劑宜遲入。

使君子

甘溫。

殺虫﹐消積。

治五疳﹐爲小兒諸病要藥。

澤瀉

利小便﹐消水腫。

六味湯同茯苓並用﹐治肝腎虛火上炎如神。

小便不禁者忌用。

石菖蒲

气辛性竄﹐惟痰火結於包絡用之﹐以開蒙塞。

若小兒小有驚痛﹐自當散風淸熱﹐平肝消食﹐此味不可輕用﹐因走竄眞气。

蒲黃

甘平。厥陰血分藥心包﹑肝。

生用行血消瘀﹐通經脈﹐祛膀胱之熱。

同五靈脂名失笑散﹐治心腹血气痛。

炒黑性澀止血﹐治崩帶泄精。

無瘀勿用。

海藻

苦泄結﹐咸軟堅﹐寒滌熱。

消瘰癧結核癥瘕。

脾胃有濕勿服。

昆布

用同海藻而性雄﹐除頑痰積聚﹐治癭癅陰﹝疒貴﹞。

石斛

入胃。

穭豆皮入腎。

虛而有熱宜之。

二種皆輕淸淡味﹐配入諸藥﹐如饌中之蝦萊﹐無甚緊要﹐然不可缺。

鮮石斛淸養胃陰﹐調理之病﹐最妙之品。

骨碎補

苦堅腎﹐溫行血﹐補傷折﹐療骨痿﹐蜜拌蒸曬。

景天

苦酸寒﹐純陰之品﹐入心淸熱。

爲末同菊葉汁療火丹。

中寒者勿服。

馬勃

辛平。

輕虛淸肺﹐解熱散血止嗽﹐治喉痺咽痛失音。

將粉吹入﹐治鼻衄﹔外用敷諸瘡﹐良。

柏子仁

色赤入心。

補心益智。

凡健忘多汗驚癇﹐皆心气不足﹐柏子仁湯主之。

炒研。

側柏葉

性澀而燥﹐淸血分濕熱。

凡治便血﹐炒黑用﹔吐血衄血﹐搗汁衝。

肉桂

辛甘大熱。

气厚純陽﹐入肝腎血分。

補命門相火不足﹐痼冷沈寒之癥﹐疏通血脈﹔小腹痛﹐奔豚疝瘕﹐抑肝扶土﹔療寒熱久瘧﹐引火歸元。

出交趾最貴﹐猺產其厚者亦可用。

去皮及油而止。

桂枝

辛甘溫。

气薄升浮﹐入肺﹑膀胱。

溫經通脈﹐發汗解肌。

傷風頭痛﹐傷寒自汗﹐同芍藥﹑甘艸﹑姜﹑棗名桂枝湯﹐能和營實表。

陽盛之人﹐或挾暑熱﹐下咽生災。

沈香

辛甘溫。

能下气﹐理痰調中。

治心腹痛﹐噤口毒痢。

气虛下陷﹐切勿沾唇。

入湯劑磨汁﹐入丸散鎊曝燥磨﹐忌火。

丁香

辛溫﹐純陽。

溫胃暖腎﹐治心腹冷痛﹐挾寒白痢﹐痛經。

同柿蒂﹑生薑﹐治嘔噦呃逆。痘瘡灰白不起﹐須同人參﹐當歸。

非虛寒勿用。

檀香

辛溫﹐調脾利膈。

降眞香辛溫﹐辟惡止金瘡出血。

烏藥

辛溫﹐上入肺﹑脾﹐下通膀胱與腎。

疏胸腹气逆﹐兼能止痛﹐气虛血熱勿服。

乳香

苦辛溫﹐入心通十二經。

去風伸筋﹐調气活血﹐托裏護心﹐生肌止痛。

癰疽瘡腫﹐瘡疽已潰勿服。

沒藥

苦平﹐入十二經。

散結通血﹐消腫定痛。

出南番﹐色赤如琥珀者良。

血竭

甘鹹。

散瘀生新﹐止痛生肌﹐善收瘡口。

出南番﹐嚼之如蠟者佳。

安息香

出安息國。

樹脂熬成﹐外用瀝靑爲殼。

能辟邪气﹐安五臟。

至寶丹所以用之。

蘇合香

通竅開郁解邪。

出諸番﹐合眾香之汁煎成﹐故又名蘇合油。

以筋挑起﹐懸絲不斷者眞。

走竄眞气﹐挾虛勿服。

龍腦香

卽冰片。

出南番﹐杉脂所化。

辛溫香竄善走。

治用𨿽多﹐不外通竅引經。

同火酒服殺人。

蘆薈

木脂也。

出波斯國。

大苦大寒。

功專淸熱殺虫。

同膽艸能瀉肝經實火。

黃柏

滋腎瀉火。

炒用燥濕﹐凡下焦有濕熱者﹐必用之品。

同熟地﹑龜版﹑知母爲大補陰丸﹐治火有餘﹐而形不足者。

無火忌之。

槐花子

淸大腸風熱﹐治腸風便血﹑血痔。

虛寒者忌。

炒用。

金鈴子

苦寒。

能導小腸﹑膀胱之熱下行﹐通利小便﹐爲疝气要藥。

同延胡索名金鈴子散﹐治肝火胃痛。

川產良﹐用肉去核。

秦皮

苦寒性澀。

淸肝平木﹐久痢可用。

治目疾﹐洗服皆效。

樗根皮

卽臭椿根皮。

苦寒澀﹐故能燥濕淸熱收斂。

入血分﹐血痢腸風﹐久而不愈﹐有斷下之功。

積滯未盡﹐勉彊固澀﹐必變他癥。

訶子

苦溫泄气﹐酸澀收肺。

大能化痰﹐久咳久痢﹐略用可也。

若早施之﹐爲害不測。

厚朴

苦降﹐瀉實滿﹔辛溫﹐瀉濕滿。

消痰化食治嘔﹐瀉痢亂霍﹐一切客寒犯胃﹐濕气侵脾之癥﹐邪气未解宜之。

已虛者勿用﹐損胎元。

榛樹皮也。

前因兩川教匪擾亂﹐砍樹爲薪﹐紫厚者價至數換。

薑汁炒。

皂莢

性極尖利﹐搜風泄熱﹐通關竅﹐湧痰涎﹐宣壅導滯。

以末搐鼻﹐立作噴嚏﹐治中風口噤﹐胸痺喉痺﹐濟急頗有神效。

稍涉虛者﹐切勿輕與﹐孕婦尢忌。

皂角刺

辛溫。

搜風殺虫﹐鋒銳直達病所。

潰癰疽﹐散腫毒﹐攻乳積一名妒乳﹐爲癰疽未潰之神藥。

已潰勿服﹐孕婦亦忌。

西河柳

凡肺受寒郁﹐气不宣達﹐爲咳逆﹐或咽痛﹐或畏寒﹐身熱發痧發疹﹐皆宜用。

按西河柳辛開肺郁﹐溫散風邪﹐達表最要之品﹐枝葉並用。

若無感無郁者忌。

海桐皮

入血分﹐祛風去濕﹐行經絡達病所。

凡病屬風濕者宜之。

出廣南﹐皮白堅韌﹐作索不爛。

杜仲

續絕補傷﹐彊筋健腰。

鹽水炒斷絲。

靑娥丸同補骨脂﹑核桃肉﹐治虛寒腰痛﹐凡腰膝不足者宜之﹐並能固胎。

合歡皮

甘平。

安五臟﹐悅心志﹐和血止痛﹐明目消腫﹐續筋長肌。

香油調末﹐治蜘蛛咬。得酒良。

蕪荑

辛苦散滿。

祛五臟皮膚肢節風濕。

凡腹中有酒﹑血﹑气所化成鱉者﹐惟蕪荑同暖胃理气補血之藥﹐乃可殺虫。

烏桕根皮

性能瀉下﹐故通腸利水﹐功勝大戟。

治咸齁痰喘。

蘇木

辛平。

出蘇方國。

入三陰血分﹐行血去瘀﹐同防風治血滯生風﹐產後瘀血上攻﹐排膿止血。

無瘀者忌。

漧漆

卽漆渣。

辛溫有毒。

功專行血殺虫。

血見漧漆﹐卽化爲水﹐其能損血可見。

炒用。

大楓子

出南番。

辛熱有毒。

治瘡癬疥癘﹐有殺虫劫毒之功。

中仁色白﹐去油用。

巴豆

辛熱大毒。

開竅宣滯﹐去髒府沈寒﹐爲斬關奪門之將大黃府病多熱者宜之﹐巴豆髒病多寒者宜之。

以少許著肌膚﹐卽起泡﹐況腸胃柔薄之質乎﹗萬不得已﹐亦須炒熟去油﹐入少許卽止。

桑葉

瀉肝經之气熱。

與丹皮同用﹐大能泄木。同石膏﹑生地能療肺燥。同地骨皮﹐又治盜汗。

輕淸之物﹐施用頗廣。

須立冬後采。

桑皮

蜜水炒。

治肺火咳嗽﹐大能瀉肺。

肺以降爲順﹐故瀉白散首用之。

《十劑》中同通艸能消水腫﹐所謂輕可去實也。蓋因肺气降﹐水亦從玆而泄。

惟客邪在肺﹐宜疏散﹐則不可用。

楮實

甘寒而利﹐消水腫﹐療骨骾﹐明目軟堅。

古方取以爲補﹐惟還少丹用之。

酒蒸。

皮可爲紙。

枳實

摩堅破滯﹐能墜至髙之气。

性猛而悍﹐小陷胸用之﹐瀉胸痞如神。

稍挾虛者犯之﹐反生脹滿﹐切戒也。

枳實如壯夫﹐枳殼如年長﹐血气之勇已衰﹐惟能寬胸利气。靑皮能疏肝气﹐枳殼並能疏肺气﹐然皆气滯始宜。

山梔

淸心肺熱。

同香附能開郁﹐涼藥之輕淸者﹔同茯苓能瀉熱邪﹐屈曲從小便出。

近多炒用﹐用生者絕少。

棗仁

安神斂心陽﹐止虛汗。

兼入脾﹐故歸脾湯用之﹐取火生土也。

蕤仁

微寒。

消風淸熱﹐和肝明目﹐破心下結痰﹐除腹中痞气。

目病不緣風熱﹐而因虛者勿用。

山茱萸

炒黑﹐收肝風﹐其酸不亞於梅﹐六味用之﹐亦取其酸收納气也。

金櫻子

酸澀。

固精祕气﹐治滑精久痢。

性澀滯﹐昧者喜其澀精而服之﹐致生別癥﹐咎將誰執﹖

熬膏用。

郁李仁

行水破血﹐潤燥。

治大腸气滯﹐關格不通。

治標之藥﹐精液不足而便結者勿投。

去皮尖研。

女貞子

冬靑樹子也。

純陰之品﹐益肝腎﹐陰虛有火者宜之。

揉去粗皮﹐蜜酒拌蒸。

五加皮

苦辛。

膏風勝濕﹐逐皮膚之瘀血﹐療筋骨之拘攣。

莖節花皮根具五色﹐故名。

下部無風寒濕﹐及肝腎有火者勿服。

釀酒尢良。

枸杞

滋補肝腎之要品。性平赤色﹐又能補心。

凡陰不足者相宜。

產甘州爲上。

入煎劑亦宜炒用。

枸杞在處有之﹐肉薄子多﹐故不入藥。甘產則反是。抱朴子曰﹕去家千里﹐莫食枸杞。謂能壯陽補腎。予謂采子之藥﹐古今相同﹐何昔能而今不能耶﹖按是盡多有過譽者。如稱服菟絲子三月﹐能行及奔馬﹐飲啖如沃雪﹐然乎否乎﹖

地骨皮

枸杞根也。

降肺中伏火﹐除肝腎虛熱﹐涼血能﹐治五內煩熱﹐止肌熱虛汗。

中寒者勿用。

蔓荊子

輕浮升散﹐搜風利竅。

治頭痛腦鳴﹐目痛齒痛諸癥。

不因風邪﹐血虛有火者忌之。

木芙蓉

涼血散熱﹐消膿排膿﹐治一切癰疽腫毒有殊功。

用花葉搗數四圍﹐瘍科爲淸涼膏也。

密蒙花

微寒。

潤肝燥﹐治目中赤脈靑盲﹐膚翳赤腫﹐眵淚羞明﹐小兒疳气攻眼。

產蜀中。

其花繁密蒙茸﹐故名。

竹葉

淸肺胃風熱。

竹捲心淸心火﹔竹瀝同老薑汁能消遊行之痰﹔竹茹和胃止嘔﹐須炒﹔淡竹葉極消暑毒﹐能令從小便出。

天竺黃

甘微寒。

涼心去風熱﹐利竅豁痰。

治大人中風不語﹐小兒客忤驚癇。

出南海﹐大竹之精气結成﹐片片如竹節者眞。

琥珀

色赤﹐入手少陰足厥陰血分心﹑肝。

能寧心定魄﹐消瘀血﹐破癥瘕﹐生肌合瘡﹐治五淋﹐利小便。

淡滲之品﹐凡陰虛水虧者勿服。

茯苓

滇產者色紺﹐堅實可入補藥﹔其六安兩浙所出者﹐多斷松枝種成﹐數年可采﹐惟能利小便﹐不及滇產遠甚。

茯苓必須用片。

《葉氏醫案》每用塊苓﹐徐洄溪以爲𨿽煎終日而味不出﹐此言自當遵之。

抱木者爲茯神﹐安神寧心。

豬苓

甘苦淡。

泄滯利竅﹐在上能開腠發汗﹐入膀胱利濕行水﹐平陰陽﹐分消濕邪。

﹝毒副作用﹐使用注意﹞淡滲亡津﹐無濕勿服。

去皮切。

雷丸

苦寒有小毒﹐入胃。

功專消積﹐殺虫。

竹之餘气﹐得霹靂而生﹐故名。

桑寄生

舒筋絡﹐利關節﹐除風濕痺痛之要藥。

同他藥浸酒服良。

杏仁

有甜苦二種。

甜者去皮炒研﹐潤肺降气﹐消痰止嗽﹐有濕痰者不宜。苦者瀉肺解肌﹐降气利胸膈﹐同橘皮通大腸气祕肺與大腸爲表裏﹐去皮研﹐表劑連皮研﹐因虛而嗽勿用。

雙仁者殺人。

烏梅

酸澀之品﹐入肺脾血分。

治久嗽﹑久痢﹑久瘧﹐安蛔厥病。

有當發表者大忌﹐更有畱邪未淸﹐用之亦有害。

桃仁

能治一切血瘀﹑血積﹑血痞﹑血祕﹐皮膚燥癢肌有凝血﹐發熱如狂蓄血在小腹。

若非瘀滯而誤用之﹐大傷陰气。

泡去皮尖炒研。

大棗

甘溫。

補中益脾。

同老姜和營衛﹐利百藥。

惟嫌助火﹐胃熱齒痛所忌。

梨汁

涼心潤肺﹐除煩解渴。

熬膏代蜜丸﹐一切治肺之藥最妙。

柿霜

乃肺之精液﹐北地用膏粱粉收者。

淸上焦心肺之熱。

柿蒂止呃逆《濟生方》加丁香﹑生薑﹐尢妙。

木瓜

酸澀而溫﹐調營衛﹐利筋骨﹐治霍亂轉筋能理脾伐肝也。

山查

健脾行气﹐消食磨積麥芽消穀食﹐山查消鮏羴﹐散瘀化痰﹐髮小兒痘疹﹐行乳積﹐止兒枕痛惡露畱於小腹﹐名兒枕痛。

同茴香療小腸疝气。

去核炒。

橘皮

脾肺腸胃之气藥﹐舊有國老之稱﹐謂其於補於表於疏劑中皆能相助成功。

同杏仁能治老人便閉。

去白入肺達表。橘白和中止胃痛。《淸異錄》名橘皮爲貴老﹐取陳而紫色者佳。

枇杷葉

淸肺和胃﹐降气消痰﹐治熱咳嘔逆。

拭淨毛﹐蜜炙﹐可入肺寒之劑﹔去粗蒸用﹐手揉軟﹐可入肺熱之劑。

石橊皮

酸澀。

治久痢下血﹐煆存性爲末衝服﹔崩漏脫肛﹐煎湯洗。

若血痢畱邪未盡﹐忌之。

胡桃肉

潤﹐皮澀。

同補骨脂﹐治虛寒腰痛。

胡桃人參湯﹐觀音夢傳於洪輯子﹐治痰喘。去皮無效﹐連皮有功。蓋皮能斂肺也。

一切筋骨痛皆可除。

荔枝核

治睪丸脹痛﹐取象形之義。

須配入平肝祛風濕劑中﹐燒存性﹐研衝。

龍眼

甘溫。

補心益智。

惟嫌助火﹐故胃熱者服之﹐多作齒痛。

松子

潤腸開胃﹐悅肌膚﹐散風止嗽﹐治大便虛閉。

檳榔

尖長如雞心者。

苦辛溫。

能破滯散邪﹐瀉胸心至髙之气﹐使之下行﹐攻堅去積﹐消食行痰﹐遂水殺虫﹐墮諸气至於下極。

气虛下陷者﹐所當遠避。

𨿽能辟瘴﹐耗損眞气﹐多食少壽。

更有花紋者﹐只可行滯消食陰囊生虱﹐煎湯洗之﹐卽除。

大腹皮

辛溫。

泄肺運脾﹐寬胸利水﹐爲諸腹腫脹之首。

惟鳩鳥多棲其樹﹐故須泡用。

川椒

熱﹐有毒。

入肺﹐發汗散寒﹔入脾暖胃燥濕。

治心腹冷痛﹐腎寒水腫。

若陽虛火旺者﹐大忌。

微炒去汗。

椒目苦辛﹐行水消水蠱﹐除脹定喘。秦椒俗名花椒﹐主冶與川椒相同。

胡椒

辛﹐大熱有毒。

溫中下气﹐快膈消痰。

治寒痰冷痢﹐陰毒腹痛。

胡椒走气助火﹐最能損肺﹐莫以其快膈而嗜之。

吳茱萸

辛苦大熱﹐有小毒。

疏肝燥脾﹐溫中下气﹐除濕解郁。

治厥陰腹痛﹐嘔逆吞酸。善能降濁陰上僭﹐利大腸壅气。

病非寒滯有濕者勿用。

滚湯泡去辛烈﹐止嘔黃連水炒﹐治血醋炒。

茶

甘苦微寒。

上淸頭目﹐醒昏睡﹐消油膩﹐解肉毒。

瓜蒂

苦寒。

能吐陽明風熱﹐痰涎﹐上膈宿食瓜蒂散加淡豉﹐赤小豆﹐同爲末﹐開水調服﹐取水調。

西瓜

甘寒。

解暑毒﹐除煩淸熱。

翠衣入心包絡﹐退熱涼心﹐淸暑之品。

蔗漿

甘微寒。

和中潤燥。

治嘔噦噎膈翻胃和薑汁服﹐大便燥結。

取漿須備器搾之。

蓮子

象心。

寧心益脾﹐與龍眼肉煮湯﹐長服大益心脾。

痢之重者﹐以此調治﹐無損有益。故東垣治母髙年病痢﹐首用此味也。

去心炒。

蓮須澀精固胎。

石蓮子

苦寒。

淸心除煩﹐去濕熱。

專治噤口痢。

藕

甘寒。

涼血散瘀。

節﹐功用相同。

荷葉

色靑而仰﹐象震。

開發陽气﹐凡肝經病﹐用此引經甚妙。

芡實

扶脾益腎。

性澀﹐精不禁者宜之。

韭

辛溫補腎﹐暖腰膝﹐散瘀血。

治噎膈翻胃。

多食神昏目暗。忌蜜。

韭子辛溫補腎﹐助命門﹐故五子衍宗丸用之。

蒸曬炒研。

蔥白

辛散。

發汗解肌﹐通陽气。

多食神昏。

靑蔥管同紅花﹑杏仁﹐能入絡治肋痛。

薤白

辛溫而滑。

下气調中。

治胸痺刺痛﹐肺气喘急。

滑利之品﹐無滯勿用。

大蒜

辛熱有毒。

開胃健脾﹐消食去寒滯﹐利小便﹐消水腫。其气鉆經入髓﹐與麝臍同功。

生痰助火﹐散气耗血﹐昏神損目﹐虛熱之人﹐切勿沾唇。

獨頭者切片灼艾﹐治一切癰疽惡瘡﹐妙。

白芥子

辛溫入肺。

能發汗散寒﹐祛皮裏膜外之痰﹐消腫止痛。

芥菜辛熱﹐多食昏目發瘡。

萊菔子

辛溫。

長於利气﹐生用豁風痰﹐散風寒﹐炒熟定痰嗽﹐消食除膨。

肺虛者勿服。

萊菔生食升气﹐熟食降气﹐制面毒。

生薑

辛溫行陽分﹐祛寒發表﹐宣肺解郁﹐和胃止嘔。

姜皮辛涼行水﹐故五皮飲用之。

煨姜與大棗並用﹐行脾胃之滓津液﹐和營衛之气。

漧薑

辛熱。

能溫經散寒邪。

客寒犯胃作痛﹐厥陰濁陰上僭﹐必用之品。

同五味子治寒嗽﹐通關節﹐宣脈絡﹐爲用甚廣。

炮姜

辛苦大熱。

能使陽生陰退﹐故吐衄下血﹐有陰無陽者宜之。亦能引血藥入气分﹐故入四物湯﹐血虛發熱﹐產後大熱者宜之。

卽漧薑炮黑﹐陰虛有火者勿服﹐孕婦尢忌。

大茴香

產寧夏。

辛溫。

暖丹田﹐補命門﹐療小腸冷气﹐癲疝陰腫疝有七種﹐皆屬於肝。

小茴香

辛平理气﹐入腎治腰痛﹐入肝治腹痛﹐並療陰疝。

菠菜

取老菠菜直下根﹐治老人大便難下最妙。

須佐補气養血之藥。

蒲公英

苦甘寒。

化熱毒﹐消腫核。

治乳癰﹑乳積之聖藥。

山藥

培脾益腎﹐彊骨節。

一切滋補藥﹐不能成丸者﹐用此收之。

百合

象肺。

保肺之藥﹐百合固金湯是也。

若肺家有邪﹐疏之不暇﹐固之豈無害乎﹗

冬瓜子

肺脹喘急﹐非此不療。

並消水腫﹐亦因利肺气也。

胡麻

潤腸胃﹐益五臟。

大便滑者忌用。

大麻仁

治陽明燥熱便難﹐走而不守。

腸滑者忌。

小麥

涼心止汗。

治盜汗﹐須浮者。

炒用。

麥芽

健胃快脾﹐消積滯﹐化一切米麵食積﹐尢善通乳。

炒用。

糯米

和胃﹐育陰生津。

糯米飲同人乳服﹐治藥殺胃口﹐食入卽吐如神。古人稱貧人無補﹐以糯爲補。信然。

凡麥冬用粳米拌炒﹐滋肺而不妨脾。

稷俗名珠粟﹐小兒切不可食﹐堅而難化﹐脹而雍胃﹐曾見有失命﹐爲長者預宜禁之。

苡仁

甘益胃﹐淡滲濕。

治水腫泄瀉。

補脾炒用﹐利水生用。

其力緩﹐須倍於他味。

罌粟殼

酸澀。

斂肺固腸。

治久嗽﹑瀉痢﹑脫肛。

兜攝太過﹐故必畱邪淨盡﹐庶用少許﹐否則大忌。

赤小豆

細而色暗者入藥。

通小腸﹐行水散血﹐消腫解毒排膿。

同芙蓉花搗爛﹐敷一切瘡疽﹐取效甚速。須出瘡頂﹐腐豆水浸胖搗爛﹐塗痘瘡翻疤﹐亦有神效。

綠豆

甘寒。

淸十二經熱毒而解渴。

凡肌膚熱瘰﹐綠豆皮治之﹔肉壅气﹐能緩藥力。

煨蠶豆能實大腸。

扁豆

生用淸暑﹐炒用淸補脾胃。

惟病後煨食﹐極能滯气。

去皮煮至稀爛﹐少食可也。

淡豆豉

苦泄肺﹐寒勝熱﹐發汗解肌。

同梔子治懊惱不眠﹐同蘇葉治寒月感冒﹐同薄荷﹑杏仁治暑風身熱。

無表邪者勿用。

神曲

調中和胃﹐治痰逆﹐消積滯。

同香附﹑黑山梔能開鬱气。

附造曲法﹕以白曲百斤﹐靑蒿﹑蒼耳﹑野蓼各取自然汁三升﹐杏仁泥﹑赤小豆末各三升﹐以配六神﹐通和作餅﹐楮葉包罯﹐待生黃衣﹐曬漧炒。

穀芽

快脾開胃﹐下气和中﹐消食化積。

生用運化爲多﹐炒用開導爲多。

味甘气和﹐健脾之良藥也。

飴糖

卽餳也和平潤肺止嗽。

有痰火者忌之。

建中湯用之﹐取同甘緩和平也。

酒

溫熱經﹐甘者滿中﹐淡者利小便。

用爲向導﹐可以通行一身之表﹐引藥至極髙之分。

熱飲傷肺﹐冷飲傷胃。少飲和血壯神﹐禦寒辟邪﹔過飲亂神耗血﹐損胃生濕痰﹐助欲火﹐爲病百端。無灰酒入藥﹐火酒燥烈尢甚﹐不可多飲。葛花﹑綠豆﹐能解酒毒。

金箔

辛平有毒。

鎭心肝﹐安魂魄。

治驚癇﹑風熱﹑肝膽之病。

白石英

甘辛﹐微溫潤燥。

治肺瘻吐膿﹐咳逆上气。

紫石英性味相同。安心神﹐暖子宮﹐女子血海虛寒不孕者宜之。

火煆醋淬﹐研末水飛。

朱砂

甘涼﹐體陽性陰﹐色赤屬心。

鎭心定驚﹐瀉熱辟邪﹐多用令人神呆。

明透者良﹐研細水飛。

雄黃

辛溫有毒﹐入肝气分。

殺百毒﹐辟鬼魅﹐治驚癇﹐又能化血爲水。

明徹不臭者良。

石膏

色白入肺﹐並淸胃火﹑熱邪在气分﹐口渴齒燥﹐引飲﹐非此不爲功。

石膏爲水藥﹐燥熱如焦釜﹐沃以水﹐气出蒸蒸然﹐此無汗能發之謂也。暑熱爍津﹐則汗出不休﹐石膏能寒肺气﹐此有汗能止之謂也。凡瘧疾寒輕熱甚多汗者﹐用之最勝。一切肺燥發熱﹐漧咳喘急者﹐須同淸滋之品﹐治之多效﹐白虎湯之知母﹑粳米﹐玉女煎之地黃是也。

石膏能行秋肅之令﹐肺胃發火者大忌。

滑石

利毛竅﹐淸濕熱從小便出。

暑必挾濕﹐得甘艸良。今鋪中六一散﹐用漂滑石收甘艸湯者佳。

赤石脂

甘溫酸澀。

能收濕﹐止血固下﹐療腸癖瀉痢久不愈。

禹餘糧

甘平性澀。

入胃大腸血分。

能固下﹐治血痢血崩。

研漂。

鑪甘石

甘溫。

能止血消腫﹐收濕祛痰﹐退眼疾赤爛翳膜。

煆紅童便淬七次﹐研漂。

海浮石

咸軟堅﹐寒潤下﹐色白體輕。

入肺止嗽﹐化老痰﹐消癭癅結核。

水沫結成。

磁石

咸。

能引肺气入腎﹐通耳气。

火煆醋淬﹐研漂。

代赭石

苦寒﹐入心包肝血分。

同旋覆治气逆﹐噫气頻頻。

虛人須加補益。

靑礞石

色靑入肝。

治頑痰癖結痰著礞石卽化爲水﹐滚痰丸所以用之。

虛人大忌。

須揀有金心者方入藥。

花蕊石

入肝血分。

能化瘀血爲水﹐下死胎胞衣。

大損陰血。

煆研水飛。

芒硝

軟堅。

卽皮硝之在上者。

三承气所以用之﹐同大黃﹑枳實﹐推蕩燥實疫邪之要藥。

克削臟腑﹐故調胃承气卽不用者﹐恐其誅伐無過。

元明粉功用相同﹐霸性稍減。

石硫黃

味酸有毒。

大熱純陽﹐補命門眞火。

若陽气暴絕﹐陰毒傷寒﹐久患寒瀉﹐亦爲救危上藥。治老人虛閉半硫丸主之。

用之不當﹐貽害匪輕。

番舶者良﹐最難得。

土硫黃止可入瘡藥﹐臭不可服。

白礬

酸鹹寒。

性收澀燥濕﹐追涎化痰﹐墜濁﹐解毒殺虫。

地漿

掘黃土地作坎﹐深三尺﹐入新汲水攪濁﹐少頃取淸。

用解一切魚肉﹑菜果﹑藥物﹑諸菌毒。

誤食螞蝗﹐生子腹中﹐用此下之。

伏龍肝

卽對釜臍之土辛溫調中﹐去濕消腫。

治久痢不愈。

燕窩

養肺陰﹐滋脈絡。

骨節有聲﹐用糯米煮粥服﹐卽療。

肥白爲佳。

多痰者忌。

五靈脂

甘溫。

生用能通血閉﹐炒黑治經水過多。

—切瘀滯作痛﹐必用之藥。

酒漂去砂。

牛黃

同珍珠﹐治痰迷心竅。

丹藥采用至廣﹐如至寶丹﹑抱龍丸﹑淸心丸皆用之﹐病在心包絡之要藥。

霞天膠健脾補血﹐膽星消包絡積痰。

阿膠

補血淸熱﹐止血妄行﹐爲血分要藥。

蛤粉炒﹐但眞者絕少。

黃明膠治瘡疥血虛﹐不肯結痂。

虎骨

頸骨補天柱無力﹐膝補疲痿。能潛陽伏風。

煎膠用。

犀角

涼心解毒。

凡一切心經蓄熱必用之品﹐又能和陽療鼻衄。

羚養角

輕淸肝經血熱﹐和陽熄風﹐兼淸肺火﹐平穩好藥。

鎊用。

鹿角

溫經﹐彊筋補血。

治巓頂虛寒頭痛。

稍涉熱體﹐服之卽鼻衄便血。

其性溫熱可見矣。

煎膠茸﹐力更大。

麝香

麝之臍也。

西產爲上﹐川產次之。

能開通十二經气閉。

走竄之品﹐凡丹藥用之﹐取其開竅通气也。

善敗瓜果﹐亦能墮胎。

桑螵蛸

益固腎﹐治夢遺白濁﹐縮小便。

卽螳螂子也。

蟬蛻

其體輕淸﹐故除風熱﹐解肌發痘疹﹐退翳﹐治中風失音。

洗用。

蜂蜜

祕蜜之謂也。

潤腸胃﹐和百藥。

不可同蔥食﹐殺人。

黃蠟止痛生肌。

凡被毆或跌傷﹐見風多致不救﹐一方用荊芥﹑黃蠟﹑魚鰾炒黃色各五錢﹐艾葉三片﹐入無灰酒一碗﹐重湯煮一柱香﹐熱飲之﹐汗出立愈。

惟百日內﹐不得食雞肉。

五倍子

酸澀斂肺﹐鹹寒降火化痰。

治下血脫肛。

有外感非虛脫禁用。

去蛀屑。

僵蠶

去齒足炒。

治風痰之要藥﹐痧痘癥多用之﹐取其散風消痰也。

日本國人有病﹐僵蠶爲上藥﹐非此不治﹐猶唐古忒之需大黃也。

蟾蜍

微毒。

入胃退虛熱﹐行濕气。

治小兒勞瘦疳疾。

海參

色黑補腎。

產北洋者大而刺密﹐沿緣石上﹐一擒而獲﹐若再取之﹐寧敗不移。

便滑者莫多食。

龍骨

攝斂收澀﹐無過此品﹐故能鎭心澀精斂汗﹐收飛越孤陽。

龍齒主治相同﹐尢療驚癇。

煆用。

龜板

鹹寒﹐至陰之品﹐益腎滋陰。

治眞水不足﹐勞熱骨蒸﹐腰腳酸痛之癥。

腎虛無熱勿用。

去墻酒炙搗。

牡蠣

生能補肝滋腎﹐斂精止汗。

凡應表之癥﹐用龍牡貽害非細。

石決明

咸涼。

除肺肝風熱﹐療目疾內外障亦治骨蒸勞熱。

煆研。

珍珠

固心消熱痰﹐淸神明﹐治驚癇﹐所以至寶丹用之。

淡菜

味鹹。

補陰潛陽﹐凡虛火易升者宜之。

人中黃

甘艸爲末﹐入竹筒中﹐瀝靑封固﹐臘月浸於廁中﹐交春取出漂淸﹐破竹懸風處陰漧。

解血分毒。

人中白

多年溺器中如苔而厚者﹐漂淸煆用。

放血分毒。

喉科要藥。

金汁

入地愈久愈佳﹐瑩白者入藥。

淸血分熱毒。

大寒之品﹐無火者切忌。

童便

止熱血妄行﹐爲吐血產後之良藥。

患吐血自服溲溺﹐百不一死﹐皆能從其類而治之也。

秋石鹹滋腎水﹐陰虛火升者宜。

人乳

補血上品﹐上爲乳汁﹐下爲月水﹐本屬血化。

胃陰受戕﹐納食卽吐﹐同糯米飲緩緩服之﹐便能受物

