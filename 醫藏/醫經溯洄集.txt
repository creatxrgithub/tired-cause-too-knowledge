

醫經溯洄集淸王履

神農嘗百艸論

淮南子云。神農嘗百艸。一日七十毒。予嘗誦其書每至於此。未始不嘆夫孟子所謂盡信書。

則不如無書。夫神農立極之大聖也。閔生民之不能以無疾。故察夫物性之可以愈疾者。以貽後人。固不待乎物物必嘗而始知也。苟待乎物物必嘗而始知。則不足謂之生知之聖也。以生知之聖言之。則𨿽不嘗亦可知也。設使其所知。果有待乎必嘗。則愈疾之功。非疾不能以知之。其神農眾疾俱備。而歷試之乎。況污穢之藥。不可嘗者。其亦嘗乎。且味固可以嘗而知。

其气。其性。其行經主治。及畏惡反忌之類。亦可以嘗而知乎。苟嘗其所可嘗。而不嘗其所不可嘗。不可嘗者。旣可知。而可嘗者。亦不必待乎嘗之而後知矣。謂其不嘗不可也。謂其悉嘗亦不可也。然經於諸藥名下不著气性等字。獨以味字冠之者。由藥入口惟味爲先故也。

又藥中𨿽有玉石虫獸之類。其至眾者惟艸爲然。故遂曰嘗百艸耳。豈獨嘗艸哉。夫物之有毒。嘗而毒焉。有矣。豈中毒者。日必七十乎。設以其七十毒。偶見於一日而記之。則毒之小也。固不死而可解。毒之大也。則死矣。孰能解之。亦孰能復生之乎。先正謂淮南之書多寓言。夫豈不信。

亢則害承乃制論

予讀內經六微旨論。至於亢則害。承乃制。喟然嘆曰。至矣哉。其造化之樞紐乎。王太僕發之於前。劉河間闡之於後。聖人之蘊。殆靡遺矣。然學人尙不能釋然。得不猶有未悉之旨也歟。謹按內經。帝曰。願聞地理之應六節气位何如。岐伯曰。顯明之右。君火之位也。君火之右。退行一步。相火治之。復行一步。土气治之。復行一步。金气治之。復行一步。水气治之。復行一步。木气治之。復行一步。君火治之。相火之下。水气承之。水位之下。土气承之。土位之下。風气承之。風位之下。金气承之。金位之下。火气承之。君火之下。陰精承之。帝曰。何也。岐伯曰。亢則害。承乃制。制生則化。外列盛衰。害則敗亂。生化大病。嘗觀夫陰陽五行之在天地間也。髙者抑之。下者舉之。彊者折之。弱者濟之。蓋莫或使然。而自不能不然也。不如是。則髙者愈髙。下者愈下。彊者愈彊。弱者愈弱。而乖亂之政日以極矣。天地其能位乎。𨿽然。髙也。下也。弱與彊也。亦莫或使然。而自不能不然也。故易也者。造化之不可常也。惟其不可常。故神化莫能以測。莫測故不息也。可常則息矣。亢則害。承乃制者。其莫或使然。而自不能不然者歟。夫太僕河間已發揮者。玆不贅及。其未悉之旨。請推而陳之。夫自顯明之右。止君火治之十五句。言六節所治之位也。自相火之下。止陰精承之十二句。言地理之應乎歲气也。亢則害。承乃制二句。言抑其過也。制生則化。止生化大病四句。言有制之常。與無制之變也。承猶隨也。然不言隨。而曰承者。以下言之。則有上奉之象。故曰承。𨿽謂之承。而有防之之義存焉。亢者過極也。害者害物也。制者克勝之也。然所承也其不亢。則隨之而已。故𨿽承而不見。旣亢。則克勝以平之。

承斯見矣。然而迎之不知其所來。迹之不知其所止。固若有不可必者。然可必者。常存乎杳置恍惚之中。而莫之或欺也。河間曰。已亢過極。則反似勝已之化。似也者。其可以形質求哉。

故後篇厥陰所至爲風生。終爲肅。少陰所至爲熱生。終爲寒之類。其爲風生爲熱生者。亢也。其爲肅爲寒者。制也。又水發而爲雹雪。土發而飄驟之類。其水發土發者。亢也。其雹雪飄驟者。制也。若然者。蓋造化之常。不能以無亢。亦不能以無制焉耳。夫前後二篇。所主𨿽有歲气運气之殊。然亢則害。承乃制之道。蓋無往而不然也。惟其無往而不然。故求之於人。則五臟更相平也。一臟不平。所不勝平之。五臟更相平。非不亢而防之乎。一臟不平。所不勝平之。非旣亢而克勝之乎。姑以心火而言。其不亢。則腎水𨿽心火之所畏。亦不過防之而已。一或有亢。卽起而克勝之矣。余髒皆然。制生則化。當作制則生化。蓋傳寫之誤。而釋之讀之者。不覺求之不通。遂並遺四句而弗取。殊不知上二句。止言亢而害。害而制耳。

此四句。乃害與制之外之餘意也。苟或遺之。則無以見經旨之周悉矣。制則生化。正與下文害則敗亂相對。辭理俱順。不勞曲說。而自通。制則生化者。言有所制。則六气不至於亢而爲平。平則萬物生生。而變化無窮矣。化爲生之盛。故生先於化也。外列盛衰者。言六气分布主治。疊爲盛衰。昭然可見。故曰外列。害則敗亂。生化大病者。言旣亢爲害。而無所制。則敗壞乖亂之政行矣。敗壞乖亂之政行。則其變極矣。其災甚矣。萬物其有不病者乎。生化。指所生所化者言。謂萬物也。以變極而災甚。故曰大病。上生化。以造化之用言。下生化。以萬物言。以人論之。制則生化。猶元气周流。滋營一身。凡五臟六腑四肢百骸九竅。

皆藉焉以爲動靜云。爲之主生化大病。猶邪气恣橫。正气耗散。凡五臟六腑四肢百骸九竅。

舉不能遂其運用之常也。或以害爲自害。或以承爲承襲。或以生爲自無而有。化爲自有而無。或以二生化爲一意。或以大病爲諭造化之機息。此數者皆非也。且夫人之气也。固亦有亢而自制者。苟亢而不能自制。則湯液鍼石導引之法以爲之助。若天地之气。其亢而自制者。

固復於平。亢而不制者。其孰助哉。𨿽然。造化之道苟變至於極。則亦終必自反。而復其常矣。學人能本之太僕河間。而參之此論。則造化樞紐之詳。亦庶矣乎。然張戴人治法心要。

則曰。假令水爲母。木爲子。當春旺之時。冬令猶在。卽水亢也。水亢極。則木令不至矣。

木者繼冬而承水也。水旣亢。則害其所承矣。所以木無權也。木無權。則無以制土。土旣旺。則水乃受制也。土者。繼長夏之令也。水受土制。熱克其寒也。變而爲濕。此其權也。又如火爲母。土爲子。當長夏之時。暄令猶在。卽火亢也。火旣亢極。則濕令不至矣。濕者。

繼夏而承火也。火旣亢。則害其所承矣。所以濕無權也。濕無權。則無以制水。水旣旺。則火乃受制也。水者。嚴冬之令也。火受水制。寒克其熱也。變而爲土濕。土斯得其權也。

斯言也推之愈詳。而違經愈遠矣。或曰。心要者。他人成之。蓋得於所聞之訛耳。

四气所傷論

素問生气通天論篇曰。春傷於風。邪气畱連。乃爲洞泄。夏傷於暑。秋爲咳瘧。秋傷於濕。

上逆而咳。發爲痿厥。冬傷於寒。春必病溫。陰陽應象論篇曰。春傷於風。夏生飧泄。夏傷於暑。秋必瘧。秋傷於濕。冬生咳嗽。冬傷於寒。春必病溫。王啟玄注云。風中於表。則內應於肝。肝气乘脾。故洞泄。或飧泄。夏暑已甚。秋熱復收。兩熱相攻。則爲瘧。秋濕旣勝。冬水復旺。水濕相得。肺气又衰。故乘肺而爲咳嗽。其發爲痿厥者。蓋濕气內攻於臟腑。則咳逆。外散於筋脈。則痿弱也。厥謂逆气也。冬寒且凝。春陽气發。寒不爲釋。陽怫於中。寒怫相持。故爲溫病。傷寒論引素問後篇八句。成無己注云。當春之時。風气大行。春傷於風。風气通於肝。肝以春適旺。風𨿽入之。不能卽發。至夏肝衰。然後始動。風淫末疾。則當發於四肢。夏以陽气外盛。風不能外發。故攻內而爲飧泄。當秋之時。濕气大行。秋傷於濕。濕則幹於肺。肺以秋適旺。濕𨿽入之。不能卽發。至冬肺衰。然後濕始動也。雨淫腹疾。則當發爲下利。冬以陽气內固。濕气不能下行。故上逆而爲咳嗽。當夏之時。

暑气大行。夏傷於暑。夏以陰爲主內。暑𨿽入之。勢未能動。及秋陰出。而陽爲內主。然後暑動搏陰。而爲瘧。當冬之時。寒气大行。冬傷於寒。冬以陽爲主內。寒𨿽入之。勢未能動。及春陽出。而陰爲內主。然後寒動搏陽。而爲溫病。王海藏曰。木在時爲春。在人爲肝。在天爲風。當春之時。發爲溫令。反爲寒折。是三春之月。行三冬之令也。以是知水太過矣。水旣太過。金肅愈嚴。是所勝者乘之。而妄行也。所勝者乘之。則木虛明矣。木气旣虛。火令不及。是所生者受病也。故所不勝者侮之。是以土來木之分。變而爲飧泄也。所以病發於夏者。以木絕於夏。而土旺於夏。濕本有下行之體故也。不病於春者。以春時風𨿽有傷。木實當權故也。

暑季夏也。季夏者。濕土也。君火持權。不與之子。暑濕之令不行也。濕令不行。則土虧矣。所勝妄行。木气太過。少陽旺也。所生者受病。

則肺金不足。所不勝者侮之故水得以來土之分。土者坤也。坤在申之分。申爲相火。水入於土。則水火相干。水火相干。則陰陽交爭。故爲寒熱。兼木气終見三焦。是少陽相火合也。

少陽在濕土之分。故爲寒熱。肺金不足。灑淅寒熱。此皆往來未定之气也。故爲瘧。不發於夏。而發於秋者。以濕熱在酉之分。方得其權故也。秋者淸肅之气。收斂下行之體也。爲濕所傷。是長夏之气。不與秋令也。秋令不及。所勝妄行。故火得以炎上而克金。心火旣刑於肺。故肺气逆而爲咳。所不勝者侮之。木气上行。與火同徳。動而不息者也。所生者受病。故腎水虧也。長夏已亢。三焦之气盛也。命門者三焦之合也。故迫腎水上行。與脾土濕熱。相合爲疾。因咳而動於脾之濕。是以咳嗽有聲。有涎。不發於秋。而發於冬者。以其六陰之極。肅殺始得其气故也。冬傷於寒者。是冬行春令也。當寒而溫。火勝而水虧矣。水旣已虧。則所勝妄行。土有餘也。所生受病。木不足也。所不勝者侮之。

火太過也。火土合徳。濕熱相助。故爲溫病。不病於冬。而病於春者。以其寒水居卯之分。方得其權。大寒之令。復行於春。腠理開泄。少陰不藏。房室勞傷。辛苦之人。陽气泄於外。腎水虧於內。當春之月。時彊木長。無以滋生化之原。故爲溫病耳。夫春傷於風。夏傷於暑。冬傷於寒。辭理皆順。時字傷令字也。獨秋傷於濕。說作令字傷時字。讀者不可疑也。此四說。皆母所亢。而害其所承之子也。若說秋字傷濕字。其文與上三句相通。其理與法不得相通矣。大抵理與法通。不必拘於文也。或謂春傷於風。是人爲風所傷。非也。若是。則止當頭痛。惡風。自汗。何以言夏爲飧泄哉。今言春傷於風。卽是時傷令也明矣。愚按。此四傷諸家注釋。皆不得經旨者。蓋由推求太過故也。孟子曰。道在邇。而求諸遠。事在易。而求諸難。此之謂歟。但只輕輕平易說去。則經旨自明。而無穿鑿之患矣。何以言之。夫風暑濕寒者。天地之四气也。其傷於人。人豈能於未發病之前。預知其客於何經絡。何臟腑。何部分。而成何病乎。及其旣發病。然後可以診候。始知其客於某經絡。某臟腑。某部分。成某病耳。注釋者。苟誤因病始知病原之理。則於此四傷。不勞餘力。自迎刃而解矣。夫洞泄也。瘧也。咳與痿厥也。

溫病也。皆是因其發動之時。形診昭著。乃逆推之。而知其昔日致病之原。爲傷風。傷暑。

傷濕。傷寒耳。非是初受傷之時。能預定其今日必爲此病也。且夫傷於四气。有當時發病者。有過時發病者。有久而後發病者。有過時之久自消散。而不成病者。何哉。蓋由邪气之傳變聚散不常。及正气之虛實不等故也。且以傷風言之。其當時而發則爲惡風。發熱。頭疼。

自汗。咳嗽。喘促等病。其過時與久而發。則爲癘風。熱中。寒中。偏枯。五臟之風等病。是則洞泄。飧泄者。乃過時而發之中之一病耳。因洞泄。飧泄之病生。以形診推之。則知其爲春傷風。藏蓄不散。而致此也。苟洞泄。飧泄之病未生。孰能知其已傷風於前。將發病於後邪。假如過時之久自消散。而不成病者。人亦能知乎。世有太素脈法。𨿽或預知死亡之期。然亦是因診之昭著。而始能知耳。夏傷暑爲瘧。冬傷寒爲溫病。意亦類此。但秋傷濕。

上逆爲咳嗽。爲痿厥。其因病知原。則與三者同。

其令行於時。則與三者異。夫春之風。夏之暑。冬之寒。皆是本時之令也。濕乃長夏之令。

何於秋言之。蓋春夏冬每一時。各有三月。故其令亦各就其本時而行也。若長夏。則寄旺於六月之一月耳。秋𨿽亦有三月。然長夏之濕令。每侵過於秋而行。故曰秋傷於濕。﹝秋令爲燥。然秋之三月前近於長夏。其不及爲濕所勝。其太過則同於火化。其平气則又不傷人。

此經所以於傷人止言風暑濕寒。而不言燥也。或問余曰。五運六气七篇。所敍燥之爲病甚多何哉。余曰。運气七篇。與素問諸篇。自是兩書。作於二人之手。其立意各有所主。不可混言。王冰以爲七篇參入素問之中。本非素問元文也。余今所推之義。乃是素問本旨。當自作一意看。﹞請陳四气所傷所病之義。夫風者。春之令也。春感之。偶不卽發。而至夏。邪旣不散。則必爲疾。其所以爲洞泄者。風蓋天地浩蕩之气。飛揚鼓舞。神速不恆。人身有此。

腸胃之職。其能從容傳化泌別。而得其常乎。故水谷不及分別。而並下。以泄出也。其爲飧泄。亦類此義。﹝說者謂。春傷風爲內通肝。洞泄飧泄。爲木乘土。又謂。不發於春爲邪避木旺。發於夏爲木衰邪動。竊謂風旣通肺。則正當木班之時。木極盛土極衰矣。理宜乘旺而卽發於春。不宜反過時而發於夏也。且夏火司權。母能滋子。何故不發於土衰極之時。而反發於土受滋之時乎。其說不通。難以憑據。﹞暑者。夏之令也。夏感之。偶不卽發。而至秋。

又傷於風與寒。故爲瘧也。寒者。冬之令也。冬感之。偶不卽發。而至春。其身中之陽。

𨿽始爲寒邪所郁。不得順其漸升之性。然亦必欲應時而出。故發爲溫病也。若夫秋傷濕。其令行於時之義。上文已論之矣。前篇所謂上逆而咳。發爲痿厥。不言過時。似是當時卽發者。但旣與風暑寒三者並言。則此豈得獨爲卽發者乎。然經無明文。終亦不敢比同後篇。便斷然以爲冬發病也。𨿽然。濕本長夏之令。侵過於秋耳。縱使卽發。亦近於過時而發者矣。此當只以秋發病爲論。濕從下受。故幹肺爲咳。謂之上逆。夫肺爲諸气之主。今旣有病。則气不外運。又濕滯經絡。故四肢痿弱無力。而或厥冷也。後篇所謂冬生咳嗽。旣言過時。則與前篇之義頗不同矣。夫濕气久客不散。至冬而寒气大行。肺惡寒。而或受傷。故濕气得以乘虛上侵於肺。發爲咳嗽也。觀者。

以此意求之經旨。其或著乎。或者見素問於病溫瘧等。間以必言之。遂視爲一定不易之辭。而曰此必然之道。嗟乎。果可必耶。果不可必耶。素問之或言必。或不言必者。蓋不可膠爲一定故也。﹝往往有泥於必之一字。遂謂冬傷寒。必當得病於春。其冬傷寒而卽病者。反置而不論。若此者。可不謂之棄本逐末乎。﹞經中每有似乎一定不易之論。而卻不可以爲一定不易者。如曰熱厥。因醉飽入房。而得熱中消中者。皆富貴人也。新沐中風。則爲首風。如此之類。豈一一皆然哉。讀者。當活法。勿拘執也。夫王啟玄之注。𨿽未免泥於必字。及未得經旨。然卻不至太遠也。若成無己之說。

則似太遠矣。然猶未至於甚也。至王海藏立論。則推求過極。欲異於人。殊不知反穿鑿綴緝乖悖經旨。有不可勝言者。此先儒所謂。如大軍遊騎。出大遠。而無所歸矣。姑摭成無己王海藏之說。辧其甚者一二。夫無己謂風淫末疾。則當發於四肢。雨淫腹疾。則當發爲下利。竊謂則當二字。決然之辭也。春傷風遇夏之陽气外盛。而不能外發。故攻內爲飧泄。此或若可通矣。經曰。木發無時。倘風不傷於春。而傷於他時。不遇夏之陽气外盛。將外發乎。將內攻乎。況風屬陽。與夏同气。果欲外出。則當隨其散越之勢而出。安有不能之理乎。且風善行數變。其爲病非一。豈獨能爲四肢之疾乎。所謂雨淫腹疾之義。其不通亦如此。至若夏傷暑。秋爲瘧者。蓋因暑疾藏於皮膚之內。腸胃之外。復秋感風。故疾作耳。觀素問瘧論可見。其與夏陰主內。秋陽內主。暑動搏陰。何相干哉。冬傷寒。春爲溫病者。蓋因寒毒中人肌膚。陽受所郁。至春天地之陽气外發。其人身受郁之陽。亦不能不出。故病作也。﹝韓祗和謂。冬時感寒郁陽至春時。再有感而後發。余謂此止可論溫病之有惡寒者耳。其不惡寒者。則亦不爲再感。而後發也。故仲景曰。太陽病不發熱而渴。不惡寒者。爲溫病。﹞觀傷寒論可見。其與冬陽主內。春陰內主。寒動搏陽。何相干哉乃若海藏。則又以春傷風。夏傷暑。冬傷寒。爲時傷令。秋傷濕。爲令傷時。故於春傷風。謂春行冬令。而溫爲寒折。於夏傷暑。謂暑者。季夏。季夏者。濕土。君火持權不與子。而暑濕令不行。於秋傷濕。謂秋爲濕所傷。

是長夏之气不與秋令。於冬傷寒。謂冬行春令。火勝水虧。大寒之令。復行於春。陽气外泄。腎水內虧者病。又謂溫病。爲濕熱相助而成。又謂四時傷。皆母亢而害所承之子。吁。何支離破碎徒費辭如此乎。夫經中所言傷風。傷暑之類甚多。皆是以人受風暑等所傷爲義。未嘗有時傷令。令傷時之意也。若如海藏所言。則瘧論所謂夏傷於暑。秋傷於風。與先傷於風。後傷於寒等語。其時傷令歟。令傷時歟。吾固知其不能不屈於此也。且暑爲夏令。孰不知之。今以暑爲季夏。爲濕土。得不怪哉。夫冬果行春令。人若感此。則成冬溫病矣。安得爲春溫病乎。其謂大寒之令。復行於春。溫病方作。設使大寒之令。不復行於春。其溫病當作者。遂不作乎。況今之春爲溫病者。比比皆是。未嘗見其必由大寒。復行於春。而後成也。經曰。亢則害。承乃制。其義謂已亢極。則勝已者來制。如火亢極。則水來制之。經所謂相火之下。水气承之。水位之下。土气承之。之類。皆是勝已者爲承。今以亢爲母。承爲子。將求勝於經歟。抑未達歟。又如以制物者爲所勝。受制者爲所不勝。與經所謂气有餘。則制已所勝。而侮所不勝。及傳之於其所勝。死於其所不勝之旨全反矣。餘如因時傷令令傷時之說。委曲衍說者。固不暇患辧也。嗚呼。予非好斥前人之非。蓋爲其有害大義。晦蝕經旨。以誤後人。故不敢諛順而嘿嘿耳。然而逾之罪。

固已自知。其不得辭矣。但未知觀者。以爲何如。

張仲景傷寒立法考

讀仲景之書。當求其所以立法之意。苟得其所以立法之意。則知其書足以爲萬世法。而後人莫能加。莫能外矣。苟不得其所以立法之意。則疑信相雜。未免通此而礙彼也。嗚呼。自仲景以來。發明其書者。不可以數計。然其所以立法之意。竟未聞有表章而示人者。豈求之而不得之歟。將相循習而不求歟。抑有之而余未之見歟。余𨿽不敏。請陳之。夫傷於寒。有卽病者焉。有不卽病者焉。卽病者。發於所感之時。不卽病者。過時而發於春夏也。卽病謂之傷寒。不卽病謂之溫與暑。夫傷寒溫暑。其類𨿽殊。其所受之原。則不殊也。由其原之不殊。故一以傷寒而爲稱。由其類之殊。故施治不得以相混。以所稱而混其治。宜乎貽禍後人。

以歸咎於仲景之法。而委廢其太半也。吁。使仲景之法。果貽禍於後人。傷寒論不作可也。使仲景之法。果不貽禍於後人。傷寒論其可一日缺乎。後人乃不歸咎於已見之未至。而歸咎於立法之大賢。可謂溺井怨伯益。失火怨燧人矣。夫仲景法之祖也。後人𨿽移易於窮。終莫能越其矩度。由莫能越而觀之。則其法其方。果可委廢太半哉。𨿽然。立言垂訓之士。猶不免失於此。彼碌碌者。固無足誚矣。夫惟立言垂訓之士。有形乎著述之間。其碌碌者當趑趄猶預之餘。得不靡然從令爭先快睹而簡略之地乎。夫其法其方委廢太半而不知返。日惟簡便是。此民生之所以無籍。而仲景之心之所以不能別白矣。嗚呼。法也。方也。仲景專爲卽病之傷寒設。不兼爲不卽病之溫暑設也。後人能知仲景之書。本爲卽病者設。不爲不卽病者設。則尙恨其法散落所存不多。而莫能禦夫粗工妄治之萬變。果可憚煩而或廢之乎。

是知委廢太半。而不覺其非者。由乎不能得其所以立法之意故也。今人𨿽以治傷寒法治溫暑。亦不過借用耳。非仲景立法之本意也。猶六書假借。𨿽移易於窮。終非造字之初意。夫仲景立法。天下後世之權衡也。故可借焉以爲他病用。𨿽然。豈特可借以治溫暑而已。凡雜病之治。莫不可借也。今人因傷寒治法。可借以治溫暑。遂謂其法通爲傷寒溫暑設。吁。此非識流而昧原者歟。苟不余信。請以証之。夫仲景之書。三陰經寒證。居熱證什之七八。彼不卽病之溫暑。但一於熱耳。何由而爲寒哉。就三陰寒證而詳味之。然後知餘言之不妄。或者乃謂三陰寒證。本是雜病。爲王叔和增入其中。又或謂其証之寒。蓋由寒藥誤治而致。若此者皆非也。夫叔和之增入者。辧脈平脈與可汗可下等諸篇而已。其六經病篇。必非叔和所能辭也。但厥陰經中下利嘔噦諸條。卻是叔和因其有厥逆而附。遂並無厥逆而同類者。亦附之耳。至若以藥誤治。而成變證。則惟太陰爲多。縱使三陰證。亦或有寒藥誤治而變寒者。然豈應如是之眾乎。夫惟後人以仲景書通爲傷寒溫暑設。遂致諸溫劑皆疑焉。而不敢用。韓只和𨿽覺桂枝湯之難用。但謂今昔之世不同。然未悟仲景書。本爲卽病之傷寒設也。且其著微旨一書。又純以溫暑作傷寒立論。而卽病之傷寒。反不言及。此已是舍本徇末。全不能窺仲景藩籬。又以夏至前。胸膈滿悶。嘔逆。气塞。腸鳴。腹痛。身體拘急。手足逆冷等證。視爲溫暑。謂與仲景三陰寒證。脈理同。而證不同。遂別立溫中法以治。夫仲景所敍三陰寒證。乃是冬時卽病之傷寒。故有此證。今欲以仲景所敍三陰寒證。求對於春夏溫暑之病。不亦乎。𨿽然。祗和未悟仲景立法本旨。而又適當溫暑病作之際。其爲惑也。固宜。以余觀之。其胸膈滿悶。嘔逆。气寒等證。若非內傷冷物。則不正暴寒所中。或過服寒藥所變。或內外俱傷於寒之病也。且祗和但曰寒而當溫然未嘗求其所以爲寒之故。能求其故。則知溫暑本無寒證矣。攺之仲景書。𨿽有陰毒之名。然其所敍之證。不過面目靑。身痛如被杖。咽喉痛而已。並不言陰寒極甚之證。況其所治之方。亦不過升麻甘艸當歸鱉甲而已。並不用大溫大熱之藥。是知仲景所謂陰毒者。非陰寒之病。乃是感天地惡毒異气。入於陰經。故曰陰毒耳。後之論者。遂以爲陰寒極甚之證。稱爲陰毒。乃引仲景所敍。面目靑。身痛如被杖。咽喉痛數語。並而言之。卻用附子散。正陽散等藥以治。竊謂陰寒極甚之證。固亦可名爲陰毒。然終非仲景所以立名之本意。觀後人所敍陰毒。與仲景所敍陰毒。自是兩般。豈可混論。後人所敍陰毒。亦只是內傷冷物。或不正暴寒所中。或過服寒藥所變。或內外俱傷於寒而成耳。非天地惡毒異气所中者也。朱奉議作活人書。累數萬言。於仲景傷寒論多有發明。其傷寒卽入陰經爲寒證者。諸家不識。而奉議識之。但惜其亦不知仲景專爲卽病者立法。故其書中。每每以傷寒溫暑混雜議論。竟無所別。況又視傷寒論爲全書。遂將次傳陰經熱證。與卽入陰經寒證。牽合爲一立說。且謂大抵傷寒。陽明證宜下。少陰證宜溫。而於所識卽入陰經之見。

又未免自相悖矣。夫陽明証之宜下者。固爲邪熱入胃。其少陰證。果是傷寒傳經熱邪。亦可溫乎。況溫病暑病之少陰。尢不可溫也。自奉議此說行。而天下後世蒙害者。不無矣。迨夫成無己作傷寒論注。又作明理論。其表章名義纖悉不遺。可謂善羽翼仲景者。然卽入陰經之寒證。又不及朱奉議能識。況卽病立法之本旨乎。宜其莫能知也。惟其莫知。故於三陰諸寒證。止隨文解義而已。未嘗明其何由不爲熱。而爲寒也。至於劉守眞出。亦以溫暑作傷寒立論。而遺卽病之傷寒。其所處辛涼解散之劑。固爲昧者有中風傷寒錯治之失而立。蓋亦不無桂枝麻黃難用之惑也。旣惑於此。則無由悟夫仲景立桂枝麻黃湯之有所主。用桂枝麻黃湯之有其時矣。故其原病式有曰。夏熱用麻黃桂枝之類熱藥發表。須加寒藥。不然。則熱甚發黃。或斑出矣。﹝此說出於龐安常。而朱奉議亦從而和之。﹞殊不知仲景立麻黃湯桂枝湯。本不欲用於夏熱之時也。苟悟夫桂枝麻黃湯本非治溫暑之劑。則羣疑冰泮矣。何也。夫寒之初客於表也。閉腠理郁陽气而爲熱。故非辛溫之藥。不能開腠理以泄其熱。此麻黃湯之所由立也。至於風邪傷表。𨿽反疏腠理而不能閉。然邪旣客表。則表之正气受傷。而不能流通。故亦發熱也。必以辛甘溫之藥發其邪。則邪去而腠理自密矣。此桂枝湯之所由立也。其所以不加寒藥者。蓋由風寒在表。又當天令寒冷之時。而無所避故也。後人不知仲景立法之意。故有惑於麻黃桂枝之熱。有犯於春夏之司气。而不敢用。於是有須加寒藥之論。夫欲加寒藥於麻黃桂枝湯之中。此乃不悟其所以然。故如此耳。若仲景爲溫暑立方。必不如此。必別有法。但惜其遺佚不傳。致使後人有多岐之患。若知仲景傷寒論。專爲卽病傷寒作。則知麻黃桂枝所以宜用之故。除傳經熱証之外。其直傷陰經。與太陽不郁熱。卽傳陰經諸寒證。

皆有所歸著。而不復疑爲寒藥誤下而生矣。若乃春夏有惡風惡寒純類傷寒之證。蓋春夏暴中風寒之新病。非冬時受傷過時而發者。不然。則或者溫暑將發。而復感於風寒。或因感風寒。而動乎久郁之熱。遂發爲溫暑也。仲景曰。太陽病。發熱而渴。不惡寒者。爲溫病。觀此。則知溫病不當惡寒。而當渴。其惡寒而不渴者。非溫病矣。仲景𨿽不言暑病。然暑病與溫病同。但復過一時。而加重於溫病耳。其不惡寒而渴。則無異也。春夏𨿽有惡風惡寒表證。

其桂枝麻黃二湯。終難輕用。勿泥於發表不遠熱之語也。於是用辛涼解散。庶爲得宜。苟不愼而輕用之。誠不能免夫狂躁。斑黃。衄血之變。而亦無功也。𨿽或者行桂枝麻黃於春夏而效。乃是因其辛甘發散之力。偶中於萬一。斷不可視爲常道而守之。今人以敗毒散。參蘇飲。通解散。百解散之類。不問四時中風傷寒。一例施之。𨿽非至正之道。較之不愼。而輕用麻黃桂枝於春夏。以致變者。則反庶幾。然敗毒散等若用於春夏。亦止可治暴中風寒之證而已。其冬時受傷過時而發之溫病暑病則不宜用也。用則非徒無益亦反害之矣。縱或有效。亦是偶然。彼冬時傷寒。用辛涼發表。而或效者。亦偶然也。凡用藥治病。其旣效之後。須要明其當然與偶然。能明其當然與偶然。則精微之地。安有不至者乎。惟其視偶然爲當然。所以循非踵獘。莫之能悟。而病者不幸矣。若夫仲景於三陰經。每用溫藥。正由病之所必須。與用之有其時耳。余有別論。玆不再具。若槪以三陰寒證。視爲雜病而外之。得無負於仲景濟人利物之至仁。而誤後世乎。自近代先覺。不示傷寒溫暑異治之端緒。但一以寒涼爲主。而諸溫熱之劑。悉在所略。致使後之學人。視仲景書。欲仗焉。而不敢以終決。欲棄焉。則猶以爲立法之祖。而莫能外。甚則待爲文具。又甚則束之髙閣。而謂其法宜於昔。而不宜於今。

由治亂動靜之殊治。靜屬水。亂動屬火。故其溫熱之藥。不可用於今屬火之時也。噫。斯言也。其果然耶否耶。但能明乎仲景本爲卽病者設法。則桂枝麻黃自有所用。諸溫熱之劑。

皆不可略矣。若謂仲景法。不獨爲卽病者設。則凡時行及寒疫溫瘧風溫等病。亦通以傷寒六經病諸方治之乎。傷寒例曰。冬溫之毒。與傷寒大異。爲治不同。又曰寒疫與溫及暑病相似。但治有殊耳。是則溫暑及時行寒疫溫瘧風溫等。仲景必別有治法。今不見者。亡之也。觀其所謂爲治不同。所謂溫瘧。風溫。溫毒。溫疫。脈之變證方治如說。豈非亡其法乎。決不可以傷寒六經病諸方通治也。夫素問謂人傷於寒。則爲病熱者。言常而不言變也。仲景謂或熱或寒而不一者。備常與變而弗遺也。仲景蓋言古人之所未言。大有功於古人者。𨿽欲偏廢可乎。叔和搜采仲景舊論之散落者以成書。功莫大矣。但惜其旣以自己之說。混於仲景所言之中。又以雜脈雜病紛紜並載於卷首。故使玉石不分。主客相亂。若先備仲景之言。而次附己說。明書其名。則不致惑於後人。而累仲景矣。昔漢儒妝拾殘編斷簡於秦火之餘。加以傳注。後之議者。謂其功過相等。叔和其亦未免於後人之議歟。余嘗欲編類其書。以傷寒例居前。而六經病次之。相類病又次之。瘥後病又次之。診察。治法。治禁。治誤。病解。未解等。又次之。其雜脈雜病與傷寒有所關者。采以附焉。其與傷寒無相關者。皆刪去。如此。庶幾法度純一。而玉石有分。主客不亂矣。然有志未暇。姑敍此。以俟他日。

傷寒溫病熱病說

有病因。有病名。有病形。辧其因。正其名。察其形。三者俱當。始可以言治矣。一或未明。而曰不誤於人。吾未之信也。且如傷寒。此以病因。而爲病名者也。溫病熱病。此以天時與病形。而爲病名者也。由三者皆起於感寒。或者通以傷寒稱之。夫通稱傷寒者。原其因之同耳。至於用藥。則不可一例而施也。何也。夫傷寒蓋感於霜降後。春分前。然不卽發。郁熱。而發於春夏者也。傷寒卽發於天令寒冷之時。而寒邪在表。閉其腠理。故非辛甘溫之劑。不足以散之。此仲景桂枝麻黃等湯之所以必用也。溫病熱病後發於天令暄熱之時。怫熱自內而達於外。郁其腠理。無寒在表。

故非辛涼或苦寒或酸苦之劑。不足以解之。此仲景桂枝麻黃等湯。獨治外者之所以不可用。

而後人所處水解散。大黃湯。千金湯。防風通聖散之類。兼治內外者之所以可用也。夫卽病之傷寒。有惡風惡寒之證者。風寒在表。而表气受傷故也。後發之溫病熱病。有惡風惡寒之證者。重有風寒新中。而表气亦受傷故也。若無新中之風寒。則無惡風惡寒之證。故仲景曰。太陽病。發熱。而渴。不惡寒者。爲溫病。溫病如此。則知熱病亦如此。是則不渴而惡寒者。非溫熱病矣。然或有不因新中風寒。亦見惡風惡寒之證者。蓋病患表气本虛。熱達於表。

又重傷表气。故不禁風寒。非傷風惡風。傷寒惡寒也。但衛虛則惡風。榮虛則惡寒耳。且溫病熱病。亦有先見表證。而後傳裏者。蓋怫熱自內達外。熱郁腠理。不得外泄。遂復還裏。而成可攻之證。非如傷寒從表而始也。或者不悟此理。乃於春夏溫病熱病。而求浮緊之脈。不亦疏乎。殊不知緊爲寒脈。有寒邪則見之。無寒邪則不見也。其溫病熱病。或見脈緊者。乃重感不正之暴寒。與內傷過度之冷食也。豈其本然哉。又或者不識脈形。但見弦便呼爲緊。

斷爲寒。而妄治。蓋脈之盛而有力者。每每兼弦。豈可錯認爲緊。而斷爲寒。夫溫病熱病之脈。多在肌肉之分。而不甚浮。且右手反盛於左手者。誠由怫熱在內故也。其或左手盛或浮者。必有重感之風寒。否則非溫病熱病。自是暴感風寒之病耳。凡溫病熱病。若無重感。表證。𨿽間見。而裏病爲多。故少有不渴者。斯時也。法當治裏熱爲主。而解表兼之。亦有治裏。而表自解者。余每見世人治溫熱病。𨿽誤攻其裏。亦無大害。誤發其表。變不可言。此足以明其熱之自內達外矣。其間有誤攻裏。而致大害者。乃春夏暴寒所中之疫證。邪純在表。未入於裏故也。不可與溫病熱病同論。夫惟世以溫病熱病混稱傷寒。故每執寒字。以求浮緊之脈。以用溫熱之藥。若此者。因名亂實。而戕人之生。名其可不正乎。又書方多言四時傷寒。故以春夏之溫病熱病。與秋冬之傷寒。一類視之。而無所別。夫秋冬之傷寒。眞傷寒也。春夏之傷寒。寒疫也。與溫病熱病自是兩塗。豈可同治。吁。此獘之來。非一日矣。歷考方書。並無救獘之論。每每雷同。良可痛哉。𨿽然。傷寒與溫病熱病。其攻裏之法。若果是以寒除熱。固不必求異。其發表之法。斷不可不異也。況傷寒之直傷陰經。與太陽𨿽傷。

不及郁熱卽傳陰經爲寒證。而當溫者。又與溫病熱病大不同。其可妄治乎。或者知一不知二。

故謂仲景發表藥。今不可用。而攻裏之藥。乃可用。嗚呼。其可用不可用之理。果何在哉。若能辧其因。正其名。察其形。治法其有不當者乎。彼時行不正之气所作。及重感異气而變者。則又當觀其何時何气。參酌傷寒溫熱病之法。損益而治之。尢不可例以仲景卽病傷寒藥通治也。

傷寒三陰病或寒或熱辧

嘗讀張仲景傷寒論。於太陰有曰。自利不渴者。屬太陰。以其髒有寒故也。當溫之。宜服四逆。於少陰有曰。少陰病。得之一二日。口中和。其背惡寒者。當灸之。附子湯主之。少陰病。身體痛。手足寒。骨節痛。脈沈者。附子湯主之。少陰病下利。白通湯主之。少陰病下利。脈微者。與白通湯。利不止。厥逆無脈。漧嘔煩者。白通加豬膽汁湯主之。少陰下利淸谷。裏寒外熱。手足厥逆。脈微欲絕。身反不惡寒。其人面赤色。或腹痛。或漧嘔。或咽痛。或利止脈不出者。通脈四逆湯主之。少陰病脈沈者。急溫之。宜四逆湯。於厥陰有曰。

手足厥寒。脈細欲絕者。當歸四逆湯主之。大汗。若大下利。而厥冷者。四逆湯主之。觀仲景此論。則傷寒三陰。必有寒證。而宜用溫熱之劑也。及讀劉守眞之書。有曰。傷寒邪熱在表。腑病爲陽。邪熱在裏。髒病爲陰。俗妄謂有寒熱陰陽異證。誤人久矣。寒病有矣。非汗病之謂也。寒病止爲雜病。終莫能爲汗病。且造化汗液之气者。乃陽熱之气。非陰寒之所能也。𨿽仲景有四逆湯證。是治表熱裏和。誤以寒藥下之太早。表熱入裏。下利不止。及或表熱裏寒自利。急以四逆溫裏。利止裏和。急解其表也。故仲景四逆湯證。復有承气湯下之者。

由是傷寒汗病。經直言熱病。而不言寒也。經言三陰證者。邪熱。在髒。在裏。以髒與裏。爲陰。當下熱者也。素問論傷寒熱病有二。篇名曰熱。竟無寒理。兼素問並靈樞諸篇。運气造化之理推之。則爲熱病。誠非寒也。觀守眞此論。則傷寒無問在表在裏。與夫三陽三陰。

皆一於爲熱。而決無或寒者矣。兩說不同。其是非之判。必有一居此者。由是彼此反復究詰其義。而久不能得。𨿽至神疲气耗。不捨置者。自謂此是傷寒大綱領。此義不明。則千言萬語。皆未足以爲後學式。況戕賊民生。何有窮極也哉。意謂成無己之注。必有所發明者。遂因而求之。然亦止是隨文而略釋之。竟不明言何由爲熱。何由爲寒之故。此非其不欲言也。

蓋止知傷寒。皆是傳經。故疑於六經所傳。俱爲熱證。而熱無變寒之理。遂不敢別白耳。以寒爲本髒之寒歟。安得當熱邪傳裏入深之時。反獨見寒。而不見熱者。且所用溫熱藥。能不助傳經之熱邪乎。以寒爲外邪之寒歟。則在三陽以成熱矣。豈有傳至三陰。而反爲寒哉。成氏能潛心乎此。則必悟其所以然矣。自仲景作傷寒論以來。靡或遺之而弗宗。至於異同之論興。而漁者走淵。木者走山矣。宜乎後人不能決於似是而非之際。故或謂今世並無眞傷寒病。又或以爲今人所得之病。俱是內傷。又昧者。至謂傷寒論中諸溫藥。悉爲傳經熱邪而用者。以三陰經屬陰故也。又其太謬者。則曰。論中凡有寒字。皆當作熱字看。嗚呼。末流之獘。一至此乎。於是澄心靜慮以涵泳之。一旦劃然若有所悟者。然亦未敢必其當否也。姑陳之以從有道之正。夫三陽之病。其寒邪之在太陽也。寒郁其陽。陽不暢而成熱。陽𨿽人身之正气。旣郁則爲邪矣。用麻黃發表。以逐其寒。則腠理通。而郁熱泄。故汗而愈。苟或不汗不解。其熱不得外泄。則必裏入。故傳陽明。傳少陽。而或入腑也。若夫三陰之病。則或寒或熱者。何哉。蓋寒邪之傷人也。或有在太陽經郁熱。然後以次而傳至陰經者。或有太陽不傳陽明少陽。而便傳三陰經者。或有寒邪不從陽經。而始直傷陰經者。或有𨿽從太陽。

而始不及郁熱。卽入少陰。而獨見少陰證者。或有始自太陽。卽入少陰。而太陽不能以無傷者。或有直傷卽入。而寒便變熱。及始寒而終熱者。其郁熱傳陰。與變便變熱。則爲熱證。

其直傷陰經。及從太陽卽入少陰。則爲寒證。其太陽不能無傷。則少陰脈證。而兼見太陽標病。其始爲寒。而終變熱。則先見寒證。而後見熱證。此三陰之病。所以或寒或熱也。苟卽三陰經篇諸條。展轉玩繹以求之。理斯出矣。夫其或傳經。或直傷。或卽入。或先寒後熱者。何也。邪气暴卒。本無定情。而傳變不常故耳。故經曰。邪之中人也無有常。或中於陽。或中於陰。夫守眞者。絕類離倫之士也。豈好爲異說。以駭人哉。蓋由其以溫暑爲傷寒。

而仲景之方。每不與溫暑對。故略乎溫熱之劑。而例用寒涼。由其以傷寒一斷爲熱而無寒。故謂仲景四逆湯。爲寒藥誤下。表熱裏和之證。及爲表熱裏寒。自利之證。而立。又謂溫裏止利。急解其表。又謂寒病止爲雜病。嗟乎。仲景傷寒論。專爲中而卽病之傷寒作。不兼爲不卽病之溫暑作。故每有三陰之寒證。而溫熱之劑之所以用也。以病則寒以時。則寒其用之也固宜。後人不知此意。是以愈求愈遠。愈說愈鑿。若知此意。則猶庖丁解牛。動中肯綮矣。

且如寒藥誤下。而成裏寒者。固不爲不無矣。不因寒藥誤下。而自爲裏寒者。其可謂之必無乎。殊不知陰經之每見寒證者。本由寒邪不由陽經。直傷於此。與夫𨿽由太陽。而始不及郁熱。卽入於此而致也。𨿽或有因寒藥誤下而致者。蓋亦甚少。仲景所用諸溫熱之劑。何嘗每爲寒藥誤下而立。況表裏寒之證。亦何嘗每有急解其表之文乎。夫裏寒外熱之證。乃是寒邪入客於內。迫陽於外。或者虛陽之气。自作外熱之狀耳。非眞熱邪所爲也。觀仲景於裏寒外熱之證。但以溫藥治裏寒。而不治外熱。則知其所以爲治之意矣。若果當急解其表。豈不於裏和之後。明言之乎。且三陰寒病。旣是雜病。何故亦載於傷寒論。以惑後人乎。其厥陰病篇諸條之上。又何故每以傷寒二字冠之乎。夫內經所敍三陰病。一於爲熱者。言其常也。仲景所敍三陰病。兼乎寒熱者。言其變也。並行而不相悖耳。後人謂傷寒本無寒證。得非知常而不知變歟。然世之恪守局方。好用溫熱劑者。乃反能每全幹寒證無他。其守彼𨿽偏。治此則是。學人能知三陰。固有寒邪所爲之證。則仲景創法之本意。可以了然於心目之間。而不爲他說所奪矣。或曰。傷寒之病。必從陽經郁熱。而傳三陰今子謂直傷陰經。卽入陰經。而爲寒證。其何據乎。予曰。據夫仲景耳。仲景曰。病發熱惡寒者。發於陽也。無熱惡寒者。發於陰也。發於陽者。七日愈。發於陰者。六日愈。夫謂之無熱惡寒。則知其非陽經之郁熱矣。謂之發於陰。則知其不從陽經傳至此矣。

謂之六日愈。則知其不始太陽。而止自陰經發病之日。爲始數之矣。仲景又曰。傷寒一二日。至四五日。而厥者。必發熱。傷寒病厥五日。熱亦五日。設六日當復厥。不厥者。自愈。

傷寒厥四日。熱反三日。復厥五日。其病爲進。夫得傷寒未爲熱。卽爲厥者。豈亦由傳經入深之熱邪。而致此乎。今世人多有始得病時。便見諸寒證。而並無或熱者。此則直傷陰經。卽入陰經者也。苟不能究夫仲景之心。但執凡傷於寒。則爲病熱之語以爲治。其不夭人天年者。幾希矣。

陽虛陰盛陽盛陰虛論

難經曰。傷寒陽虛陰盛。汗出而愈。下之卽死。陽盛陰虛。汗出而死。下之而愈。嗟乎。其傷寒汗下之樞機乎。夫邪之傷於人也。有淺深焉。淺則居表。深則入裏。居表則閉腠理。發怫熱。見惡寒。惡風。頭痛等證。於斯時也。惟辛溫解散。而可愈。入裏則爲燥屎。作潮熱。形狂言。譫語。大渴等證。於斯時也。惟鹹寒攻下而可平。夫寒邪外客。非陰盛而陽虛乎。熱邪內熾。非陽盛而陰虛乎。汗下一瘥。生死反掌。吁。是言也。謂之傷寒汗下樞機。其不然歟。惜乎釋者旁求。厥義滋隱。外臺祕要曰。此陰陽指身之表裏言。病者爲虛。不病者爲盛。表病裏和。是陽虛陰盛也。表和裏病。是陽盛陰虛也。竊意陰陽之在人。均則寧。

偏則病。無過不及之謂均。過與不及之謂偏。盛則過矣。虛則不及矣。其可以盛爲和乎。故內經云。邪气盛則實。精气奪則虛。且謂陽虛當汗。陰虛當下。乃遺邪气。而反指正气爲言。得無晦乎。傷寒微旨曰。此陰陽指脈之尺寸言。尺脈實大。寸脈短小。名陰盛陽虛。可汗。寸脈實大。尺脈短小。名陽盛陰虛。可下。苟汗證已具。而脈未應。必待尺脈力過於寸而後行。下證已具。而脈未應。必待寸脈力過於尺而後用。竊意越人設難。以病不以脈。其所答也。何反以脈。不以病乎。且脈固以候病也。倘汗下之證已急。不可稍緩。待脈應而未應。欲不待。則惑於心。欲待之。則慮其變。二者之間。將從病歟。將從脈歟。吾不得無疑於此也。或詰予曰。仲景傷寒論引此。而繼以桂枝下咽。陽盛則斃。矛气入胃。陰盛以亡之語。夫桂枝表藥。承气裏藥。反則爲害。是固然矣。然麻黃湯亦表藥也。其不言之何歟。且子以陰盛爲寒邪。寒邪固宜用麻黃也。今反舉桂枝。又何歟。予曰。何不味仲景之言乎。其曰凡傷寒之病。多從風寒得之。又曰脈浮而緊。浮則爲風。緊則爲寒。又桂枝湯條。而曰嗇嗇惡寒。淅淅惡風。麻黃湯條。而曰惡風。夫風寒分言。則風陽而寒陰。風苟行於天地嚴凝凜洌之時。其得謂之陽乎。是則風寒常相因耳。故桂枝麻黃皆溫劑也。以溫劑爲治。足以見風寒之俱爲陰邪矣。但傷衛則桂枝。傷榮則麻黃。榮衛𨿽殊。其爲表則一耳。仲景此言。但以戒汗下之誤爲主。不爲榮衛設也。舉桂枝則麻黃在其中矣。所謂陽盛卽斃者。是言表證已罷。

而裏證旣全。可攻而不可汗。所謂陰盛以亡者。是言裏證未形。而表證獨具。可汗而不可攻。由是觀之。則越人仲景之本旨。庶乎暢然於其中矣。

傷寒三百九十七法辧

余自童時。習聞此言。以爲傷寒治法。如是之詳且備也。及考之成無己注本。則所謂三百九十七法者。茫然不知所在。於是詢諸醫流。亦不過熟誦此句而已。欲其條分縷析。以實其數。則未遇其人。遂乃反復而推尋之。以有論有方諸條數之。則不及其數。以有論有方。有論無方諸條通數之。則過其數。

除辧脈法。平脈法。

並傷寒例。及可汗。不可汗。可吐。不可吐。可下。不可下諸篇外。止以六經病篇中。有論有方。有論無方諸條數之。則亦不及其數。以六經病篇。及濕霍亂陰陽易瘥後勞復病篇中。有論有方。有論無方諸條數之。則亦過其數。至以六經病。濕霍亂陰陽易瘥後勞復篇。有論有方諸條數之。則又太少矣。竟不能決。欲以此句。視爲後人無據之言而不從。則疑其或有所據。而或出仲景叔和而弗敢廢。欲尊信而必從之。則又多方求合。而莫之遂。宋林億等校正傷寒論。其序曰。今校定張仲景傷寒論十卷。總二十篇證外合三百九十七法。余於是就其十卷二十二篇而求之。其六經篇。霍亂篇。陰陽易瘥後勞復篇中。有方治諸條。以數爲計。又重載於各篇之前。又謂疾病至急。倉卒難尋。復重集諸可與不可方治。分爲八篇。亦以數爲計。繼於陰陽易瘥後勞復篇之後。其太陽上編。注曰。一十六法。太陽中篇。注曰。六十六法。太陽下編。注曰。三十九法。陽明篇。注曰。四十四法。少陽篇不言法。太陰篇。注曰。三法。少陰篇。注曰。二十三法。厥陰篇。注曰。六法。不可發汗篇。注曰。一法。可發汗篇。注曰。四十一法。發汗後篇。注曰。二十五法。可吐篇。注曰。二法。不可下編。注曰。四法。可下編。注曰。四十四法。汗吐下後篇。注曰。四十八法。以其所注之數通計之。得三百八十七法。然少陽篇有小柴胡湯一法。其不言者。恐脫之也。又可吐篇。

卻有五法。其止言二法者。恐誤也。並此脫誤四法。於三百九十七法之中。亦僅得三百九十一法耳。較之序文之說。猶欠六法。乃參之脈經。其可汗。可吐等篇外。比傷寒論又多可溫﹐可灸可刺。可水。可火。不可刺。不可灸。不可水。不可火諸篇。欲以此補其所欠。則又甚多。而不可用。元HT定間程徳齋又作傷寒鈐法。其自序曰。若能精究是編。則知六經傳變三百九十七法。在於指掌矣。又曰。六經二百一十一法。霍亂六法。陰陽易瘥後勞復六法。

濕九法。不可汗二十六法。宜汗四十一法。不可吐五法。不可下五法。可汗五法。可吐五法。余亦以其說通計之。卻止得三百一十八法。於三百九十七法中。尙欠七十八法。觀其序文乃如彼。考其所計乃如此。則知其猶未能灼然以得其實數。而無疑也。故下文細數中。

止重敍六經霍亂濕陰陽易瘥後勞復諸法而已。彼可汗不可汗等諸法。再不重敍也。近批點傷寒論者。何不考其非乃一宗其所鈐字號。而不敢少易乎。余由是屏去其說。但卽論之本文。寢食與俱。以綢繹之。一旦豁然始悟其所計之數。於理不通。而非仲景叔和之說矣。夫傷寒論仲景之所作也。至叔和時已多散落。𨿽叔和搜采成書。終不能復其舊。然則今之所傳者。非全書也。明矣。後之昧者。乃不察此。必欲以全書視之。爲鈐爲括斷之曰。某經幾證。某經幾證以謂傷寒治法。略無餘蘊矣。殊不知其間有論無方者甚多。至若前篇引內經所敍六經病證。除太陽少陰證。爲後篇所有外。其陽明篇無目疼。少陽篇言胸脇滿。而不言痛。太陽篇無嗌漧。厥陰篇無囊縮。若此者。非皆本無也。

必有之。而脫之耳。𨿽然。爲鈐括者膠柱調瑟。但知叔和之重載。而莫知其所以重載之意也。夫叔和旣撰次於采之餘。復重載各篇方治。並諸可與不可方治者。非他。不過慮人惑於紛亂。故示之以簡便而已。林億乃弗解其意。遂不問重與不重。一槪通數之。以立總目。

何不觀重載八篇之中。其方治者。止有一十五條。爲六經篇之所無。其餘一百五十三條。皆六經篇已數過者。安有一法而當兩數之理乎。𨿽程徳齋去取。與林億頗異。然亦五十步。笑百步耳。其不重數發汗後。並吐汗下後諸法。固爲是矣。至於宜汗四十一法。卻又俱是一法當兩數者。與林億所計何以異哉。推原其意。似亦不見林億所計細數。止聞三百九十七法之目。遂自就論中。尋而數之。欲以實其總數。然而卒不能實。故爲此含糊之說。以欺後人。

反又不逮林億所言也。竊嘗思之。縱使三百九十七法之言。不出於林億等。而出於億之前。

亦不足用。此言旣出。則後之聞者。必當覆其是非。以歸於正。而乃遵守聽從。以爲千載不易之定論。悲夫。余今於三百九十七法內。除去重復者。與無方治者。止以有方治。而不重復者計之。得二百三十八條。並以治字易法字。而曰二百三十八治。如此則庶或可通也。若以法言。則仲景一書無非法也。豈獨有方者然後爲法哉。且如論證論脈。與夫諄諄教戒。而使人按之以爲望聞問切之準則者。其可謂之法乎。其不可謂之法乎。𨿽然。六經之外諸條。

其二家去取不同。固不必辧。然其於六經之中。尢每有悖理而不通者。姑陳一二。如太陽病。三日。已發汗。若吐。若下。若溫鍼。仍不解者。此爲壞病。桂枝不中與也。觀其脈證。

知犯何逆。隨證治之。桂枝本爲解肌。若其人脈浮緊。發熱。汗不出者。不可與之也。常須識此。勿令誤也。若酒客病。不可與桂枝湯。得之則嘔。以酒客不喜甘故也。喘家作。桂枝湯加濃朴杏子佳。凡服桂枝湯吐者。其後必吐膿血也。林億所校本。則自太陽病。止勿令誤也。

爲一法。自若酒客病。止杏子佳。爲一法。自凡服桂枝湯。止吐膿血也。則爲證。不爲法。

程徳齋鈐法。則自太陽病。止隨證治之。爲一法。自桂枝本爲解肌。止必吐膿血也。爲一法。

又林億本。於病脇下素有痞。連在臍旁。痛引少腹入陰筋者。此名髒結。死。一條。則數爲一法。於其餘死不治者。則皆不數。程徳齋鈐法。於陽明病。下血譫語者。此爲熱入血室。

但頭汗出者。刺期門。隨其實而瀉之。然汗出愈。一條。則不數。而太陽刺肝兪。肺兪。

期門。諸條。卻又數之而弗遺。餘如兩條同類。一云當汗而無方。一云當汗而有方。則取其有方者。而略其無方者。又如當取而不取。不當取而取者。蓋亦甚多。不可悉舉。若此者。

悖理不通。二家皆所不免。所謂楚固失矣。齊亦未爲得也。苟熟玩論之本文以較其言。則罅漏出矣。

傷寒四逆厥辧

成無己注傷寒論。有云。四逆者。四肢不溫也。厥者。手足冷也。傷寒邪在三陽。則手足必熱。傳到太陰。手足自溫。至少陰。則邪熱漸深。故四肢逆而不溫。及至厥陰。則手足厥冷。是又甚於逆。經曰。少陰病。四逆。其人或咳。或悸。或小便不利。或腹中痛。或泄痢下重者。四逆散主之。方用柴胡枳實芍藥甘艸。四者皆寒冷之物。而專主四逆之疾。是知四逆非虛寒之證也。四逆與厥相近而非。經曰諸四逆厥者。不可下。是四逆與厥有異也。吁。斯言也。所謂彌近理而大亂眞者歟。竊嘗考之。仲景言四逆與厥者非一。或曰四逆。或曰厥。

或曰厥逆。或曰厥冷。或曰厥寒。或曰手足逆冷。

或曰手足厥逆。或曰手足厥冷。或曰手足厥逆冷。細詳其義。俱是言寒冷耳。故厥逆二字。

每每互言。未嘗分逆爲不溫。厥爲冷也。然四肢與手足卻有所分。其以四字加於逆字之上者。是通指手足臂脛以上言也。其以手足二字加於厥逆厥冷等之上。及無手足二字者。是獨指手足言也。旣曰不溫。卽爲冷矣。尙何異乎。仲景所謂諸四逆厥者。不可下。蓋以四逆。爲四肢通冷。厥爲手足獨冷。而臂與脛以上不冷耳。不謂逆厥。有不溫與冷之別也。故又曰。厥者手足逆冷是也。以逆冷二字釋厥字。足見逆卽厥。厥卽逆也。故字書曰。厥者逆也。𨿽然。逆厥𨿽俱爲寒冷。而卻有陰陽之殊焉。熱極而成逆厥者。陽極似陰也。寒極而成逆厥者。獨陰無陽也。陽極似陰。固用寒藥。獨陰無陽。固用熱藥。仲景以四逆散寒藥治四逆一條。此陽極似陰之四逆也。其無四逆湯熱藥治四逆之條者。安知其非本有而失之乎。且四逆湯之名。由四肢之冷而立也。今以四逆湯治手足厥冷。豈非逆厥之不異乎。旣以四逆爲四肢不溫。厥爲手足獨冷。何故不名治厥之藥爲四厥湯乎。成氏於四逆散治四逆條下。謂。四逆爲熱邪所爲。及於明理論。謂。四逆非虛寒之證矣。至於少陰病死證二條下。卻謂。四逆爲寒甚。君此者得不自悖其說乎。是知四逆亦猶厥之有寒有熱。固不可謂四逆。專爲熱邪所作也。但四肢通冷。比之手足獨冷。則有間爾。故仲景曰。

少陰病。吐利。躁煩。四逆者。死。又曰。少陰病。四逆。惡寒而身蜷。脈不至。不煩而躁者。死。又曰。少陰病。吐利。手足厥冷。煩躁欲死者。吳茱萸湯主之。此三條者。二爲死。一爲可治。𨿽通由諸證兼見而然。然死者以四逆言。可治者以厥冷言。則亦可見。四逆與手足厥冷之有輕重淺深矣。夫四肢通冷。其病爲重。手足獨冷。其病爲輕。𨿽婦人小子亦能知之。成氏乃謂厥甚於逆。何邪。若能知四逆厥之所以異者。在於獨指手足言。與兼指臂脛以上言。則不勞創爲不溫與冷之曲說。而自然貫通矣。

嘔吐漧嘔噦咳逆辧

嘗讀成無己傷寒明理論。有曰。嘔者。有聲者也。俗謂之。吐者。吐出其物也。故有漧嘔。而無干吐。是以於嘔。則曰食穀欲嘔。及吐。則曰飲食入口卽吐。則嘔吐之有輕重可知矣。又曰。噦者。俗謂之咳逆是也。余竊疑之。於是卽仲景傷寒論。以考其是非。以訂其說。

夫傷寒論曰。嘔。曰吐。曰漧嘔。曰噦者至多。曰咳逆者。則二而止也。因類聚而觀之。夫嘔者。東垣所謂聲物兼出者也。吐者。東垣所謂物出而無聲者也。至若干嘔與噦。皆聲出而無物也。東垣但以噦該之。而無干嘔之論。夫漧嘔與噦。其所異者。果何在哉。微甚而已矣。故仲景於漧嘔。則皆平易言之。於噦。則曰。太陽中風。火劫。發汗後。久則譫語。甚者至噦。又曰。陽明中風。若不屎。腹滿加噦者。不治。又曰。大吐。大下之極虛。復極汗出者。因得噦。𨿽亦間有似平易言者。然比之言漧嘔。則徑庭矣。竊又思之。漧嘔與噦。東垣視爲一。仲景視爲二。由爲一而觀之。固皆聲之獨出者也。由爲二而觀之。則漧嘔乃噦之微。噦乃漧嘔之甚。漧嘔者。其聲輕小而短。噦者。其聲重大而長。長者𨿽有微甚之分。蓋一證也。今成氏乃以嘔爲有聲。與漧嘔混而無別。又以噦爲咳逆。若此者。余未之能從也。

夫仲景以聲物兼出而名爲嘔。以物獨出而名爲吐。以聲獨出而名爲漧嘔。惟其嘔兼聲物。故無物而聲空鳴者。乃謂之幹。幹猶空也。至於吐。則是必有物矣。其可謂之幹乎。仲景於嘔字上加一干字。所以別夫嘔爲聲物兼出者耳。成氏乃以嘔爲獨有聲。而同乎漧嘔。得不有失仲景措辭之本意歟。仲景曰。嘔家有癰膿者。不可治嘔。盡膿自愈。夫謂之嘔盡膿。其可以嘔爲獨有聲乎。至於曰得湯則嘔。得食而嘔。飲食嘔。貪水者必嘔之類。亦不可以嘔爲獨有聲矣。又少陰病。下利。用通脈四逆湯一條。其所敍諸證。旣有漧嘔之文。何下文加減法中。

又曰。嘔者加生薑乎。設仲景果以嘔爲獨有聲。則不當又立漧嘔之名矣。觀其旣曰嘔。又曰漧嘔。則其義之殊別也。詎不著明也哉。且仲景嘗言欲嘔矣。又言欲吐矣。未嘗言欲漧嘔。欲噦也。夫欲之爲義。將出未出。而預有所覺之辭也。夫將出未出。而預覺者。惟有形之物則然。無形之聲。則不然也。有形之物。將出乎胸膈之間。則𨿽未出。而亦可以前知。若無形之聲。則不能前知。其將出。必待夫旣出。而後可知也。嘔與吐。主有形之物言。故可謂之欲。漧嘔與噦。主無形之聲言。故不可謂之欲。成氏引食穀欲嘔。飲食入口卽吐二句。而謂嘔吐有輕重。其意蓋以嘔言欲。而爲輕。吐言卽。而爲重。安知言欲不言欲者。本爲有形無形設。不爲輕重置也。果如其說。則得湯則嘔。得食而嘔。心中溫溫欲吐。气逆欲吐之語。不出於仲景乎。又引俗謂之一句以證嘔。夫與噦。蓋字異而音義俱同者也。以之證嘔亦疏矣。𨿽然。以嘔與吐較之。吐輕於嘔。以吐與漧嘔較之。漧嘔輕於吐。然三者亦各自有輕重。

不可定拘也。但以嘔吐漧嘔與噦而較。則噦之爲重。必非三者之比矣。故太素曰。木陳者。

其葉落。病深者。其聲噦。夫噦𨿽亦有輕而可治。重而不可治者。然病至於噦。則其治也。

終不易矣。且夫咳逆。俗以喫逆與喫忒呼之。然咳逆二字。僅見傷寒論首。辧脈平脈法中。

其六經病篇。及汗下可否諸篇。皆無所有。其所有者噦也。後人因見六經病篇。及汗下可否諸篇。但有噦而無咳逆。遂謂噦卽咳逆。而曰咳逆者。噦逆之名。吁。斯言也。孫眞人倡於前。朱奉議成無己和於後。由是噦與咳逆之名義紊矣。金匱要略曰。病患胸中似喘不喘。似嘔不嘔。似噦不噦。徹心中。憒憒然。無柰者。生薑半夏湯主之。漧嘔噦。若手足厥者。橘皮湯主之。噦逆者。橘皮竹茹湯主之。觀此則仲景所謂噦逆但指與漧嘔同類者言。何嘗指咳逆言乎。咳逆噦逆不同。咳逆言其聲之才發而遽止。𨿽發止相續有至數十聲者。然而短促不長。有若咳嗽之咳然。故曰咳逆。噦逆則言其似欲嘔物以出。而無所出。但聲之濁惡長而有力。直至气盡而後止。非如漧嘔之輕而不甚。故曰噦逆。二者皆由气之逆上而作。故俱以逆言之。孫眞人乃以噦逆當咳逆。何邪。彼言傷寒者。𨿽以辧脈平脈法之咳逆。與咳逆上气。

視爲喫忒。然安知其不爲咳而气逆之病乎。故今不敢定其必爲喫忒也。金匱要略曰。病咳逆。寸口脈微而數。此爲肺癰。咳逆上气。時時唾濁。但坐。不得眠。皂莢丸主之。咳而上气。喉中水雞聲。射幹麻黃湯主之。此三條者。皆是咳而气逆之病。豈可以咳逆。專爲喫忒哉。今傷寒家本有喫忒。而論中六經病篇。及汗下可否諸篇。卻無者。必亡逸於散落之餘耳。

𨿽喫忒爲六經病篇。及汗下可否諸篇所不言。決不可以噦。爲喫忒之咳逆。亦不可以噦。爲咳而气逆之咳逆也。或曰。吾子以要略所謂噦逆。非喫忒病。何後人治喫忒者。用橘皮竹茹湯而愈乎。余曰。橘皮竹茹湯辛甘之劑也。有散。有緩。有和。有補。其噦逆喫忒病𨿽不同。而爲邪正之气怫郁擾亂所致則一。故用焉而皆愈。𨿽然噦逆喫忒。以一藥同治。則可﹐以一體同視。則不可。

中風辧

人有卒暴僵僕。或偏枯。或四肢不舉。或不知人。或死。或不死者。世以中風呼之。而方書亦以中風治之。余嘗考諸內經。則曰風者。百病之始也。又曰風者。百病之長也。至其變化。乃爲他病。無常方。又曰風者。善行而數變。又曰風之傷人也。或爲寒熱。或爲熱中。

或爲寒中。或爲癘風。或爲偏枯。或爲風也。其卒暴僵僕。不知人。四肢不舉者。並無所論。止有偏枯一語而已。及觀千金方。則引岐伯曰。中風大法有四。一曰偏枯。二曰風痱。三曰風懿。四曰風痺。解之者。曰。偏枯者。半身不隨。風痱者。身無痛。四肢不收。風懿者。奄忽不知人。風痺者。諸痺類風狀。金匱要略中風篇曰。寸口脈浮而緊。緊則爲寒。浮則爲虛。寒虛相搏。邪在皮膚。浮者血虛。絡脈空虛。賊邪不瀉。或左或右。邪气反緩。正气卽急。正气引邪。僻不遂。邪在於絡。肌膚不仁。邪在於經。卽重不勝。邪入於腑。卽不識人。邪入於髒。舌卽難言。口吐涎沫。由是觀之。知卒暴僵僕。不知人。偏枯。四肢不舉等證。固爲因風而致者矣。故用大小續命。西州續命。排風。八風等諸湯散治之。及近代劉河間李東垣朱彥修三子者出。所論始與昔人異矣。河間曰。中風癱瘓者。非謂肝木之風實甚。而卒中之。亦非外中於風。由乎將息失宜。心火暴甚。腎水虛衰不能制之。則陰虛陽實。

而熱气怫郁。心神昏冒。筋骨不用。而卒倒無所知也。多因喜怒思悲恐五志有所過極而卒中者。由五志過極。皆爲熱甚故也。俗云。風者。言末而忘其本也。東垣曰。中風者。非外來風邪。乃本气病也。凡人年逾四旬气衰之際。或因憂喜忿怒傷其气者。多有此疾。壯歲之時無有也。若肥盛則間有之。亦是形盛气衰而如此。彥修曰。西北气寒爲風所中。誠有之矣。

東南气溫而地多濕。有風病者非風也。皆濕土生痰。痰生熱。熱生風也。三子之論。河間主乎火。東垣主乎气。彥修主於濕。反以風爲虛像。而大異於昔人矣。吁。昔人也。三子也。果孰是歟。果孰非歟。以三子爲是。昔人爲非。則三子未出之前。固有從昔人而治愈者矣。以昔人爲是。三子爲非。則三子已出之後。亦有從三子而治愈者矣。故不善讀其書者。往往致亂。以予觀之。昔人三子之論。皆不可偏廢。但三子以相類中風之病。視爲中風而立論。故使後人狐疑而不能決。殊不知因於風者。眞中風也。因於火。因於气因於濕者。類中風。而非中風也。三子所論者。自是因火。因气。因濕。而爲暴病。暴死之證。與風何相干哉。如內經所謂。三陰三陽發病爲偏枯痿易。四肢不舉。亦未嘗必因於風。而後能也。夫風火气濕之殊。望聞問切之異。豈無所辧乎。辧之爲風。則從昔人以治。辧之爲火气濕。則從三子以治。

如此。庶乎析理明。而用法當矣。惟其以因火。因气。因濕之證。彊因風而合論之。

所以眞僞不分。而名實相紊。若以因火。因气。因濕證分出之則眞中風病彰矣。所謂西北有中風東南無中風者。其然歟。否歟。

中暑中熱辧

潔古云。靜而得之爲中暑。動而得之爲中熱。中暑者陰證。中熱者陽證。東垣云。避暑熱於深堂大廈得之者。名曰中暑。其病必頭痛。惡寒。身形拘急。肢節疼痛。而煩心。肌膚火熱。無汗。爲房室之陰寒所遏。使周身陽气不得伸越。大順散主之。若行人。或農夫。於日中勞役得之者。名曰中熱。其病必苦頭痛。發躁熱。惡熱。捫之肌膚。大熱。必大渴引飲。汗大泄。無气以動。乃爲天熱外傷肺气。蒼術白虎湯主之。竊謂暑熱者。夏之令也。大行於天地之間。人或勞動。或饑餓。元气虧乏。不足以禦天令亢極。於是受傷而爲病。名曰中暑。亦名曰中熱。其實一也。今乃以動靜所得分之何哉。夫中暑熱者。固多在勞役之人。勞役則虛。虛則邪入。邪入則病。不虛則天令𨿽亢。亦無由以傷之。彼避暑於深堂大廈。得頭疼惡寒等證者。蓋亦傷寒之類耳。不可以中暑名之。其所以煩心。與肌膚火熱者。非暑邪也。身中陽气受陰寒所遏而作也。旣非暑邪。其可以中暑名乎。苟欲治之。則辛溫輕揚之劑。發散可也。夫大順散一方。甘艸最多。漧薑杏仁肉桂次之。除肉桂外。其三物皆炒者。原其初意。

本爲冒暑伏熱。引飲過多。脾胃受濕。嘔吐。水谷不分。臟腑不調所立。故甘艸漧薑皆經火炒熟。又肉桂而非桂枝。蓋溫中藥也。內有杏仁。不過取其能下气耳。若以此藥。治靜而得之之證。吾恐不能解。反增內煩矣。今之世俗。往往不明。類曰。夏月陰气在內。大順散爲必用之藥。吁。其誤也。不亦甚歟。夫陰气非寒气也。蓋夏月陽气發散於外。而陰气則在內耳。豈空視陰气爲寒气。而用溫熱之藥乎。陰果爲寒。何以夏則飲水乎。其蒼術白虎湯𨿽宜用。然亦豈可視爲通行之藥。必參之治暑諸方。隨所見之證而用之。然後合理。若夫所謂靜而得之之證。𨿽當暑月。卽非暑病。宜分出之。勿使後人。有似同而異之惑。

積熱沈寒論

人之所借以生者气也。气者何。陰陽是也。夫陰與陰。可以和而平。可以乖而HT。善攝與HT。吉凶於是乎歧之。夫惟攝之不能以皆善也。故偏寒偏熱之病。始莫逃於乖HT之餘矣。𨿽然。寒也。熱也。苟未至於甚。粗工爲之而不難。設熱積而寒沈。良工猶弗能以爲計。況其下乎。柰之何。俗尙顓蒙恪持方藥愈投愈盛。迷不之反。豈知端本澄源。中含至理。執其樞要。眾妙俱呈。且以積熱言之。始而涼和。次而寒取。寒取不愈。則因熱而從之。從之不愈。則技窮矣。由是苦寒頻歲而弗停。又以沈寒言之。始而溫和。次而熱取。熱取不愈。則因寒而從之。從之不愈。則技窮矣。由是辛熱比年而弗止。嗟夫。苦寒益深。而積熱彌熾。辛熱大過。而苦寒愈滋。苟非大聖慈仁明垂樞要生也。孰從而全之。經曰。謂寒之而熱者取之陰。熱之而寒者取之陽。所謂求其屬也。屬也者其樞要之所存乎。斯旨也。王太僕知之。故曰。

益火之原。以消陰翳。壯水之主。以制陽光。又曰。取心者不必齊以熱。取腎者不必齊以寒。

但益心之陽。寒亦通行。彊腎之陰。熱之猶可。吁。混乎千言萬語之間。殆猶和璧之在璞也。其寶久湮豈過焉者石之而弗鑿乎。余僭得而推衍之。夫偏寒偏熱之病。其免者固千百之一二。而積熱沈寒。亦恐未至於數見也。然而數見者。得非粗工不知求屬之道。不能防微杜漸。遂致滋蔓難圖。以成之歟。夫寒之而熱者。徒知以寒治熱。而不知熱之不衰者。由乎眞水之不足也。熱之而寒者。徒知以熱治寒。而不知寒之不衰者。由乎眞火之不足也。

不知眞水火不足。泠以寒熱藥治之。非惟臟腑習熟藥反見化於其病。而有者弗去無者弗至矣。故取之陰。所以益腎水之不足。而使其制夫心火之有餘。取之陽。所以益心火之不足。而使其勝夫腎水之有餘也。其指水火也。屬猶主也。謂心腎也。求其屬者。言水火不足。而求之於心腎也。火之原者。陽气之根。卽心是也。水之主者。陰气之根。卽腎是也。非謂火爲心。而原爲肝。水爲腎。而主爲肺也。寒亦益心。熱亦彊腎。此太僕達至理於規矩準繩之外。而非迂士曲生之可以及矣。彼迂士曲生不明眞水火於寒熱之病。有必制必勝之道。但謂藥未勝病。久遠期之。是以恪守方藥。愈投愈盛。卒至殞滅。而莫之悟。嗚呼。悲夫。余見積熱沈寒之治。每蹈於覆轍也。因表而出之以勸。

瀉南方補北方論

難經七十五篇曰。經言。東方實。西方虛。瀉南方。補北方。何謂也。然。金木水火土當更相平。東方木也。西方金也。木欲實。金當平之。火欲實。水當平之。土欲實。木當平之。

金欲實。火當平之。水欲實。土當平之。東方者肝也。則知肝實。西方者肺也。則知肺虛。

瀉南方火。補北方水。南方火。火者。木之子也。北方水。水者。木之母也。水勝火。子能令母實。母能令子虛。故瀉火補水。欲令金不得平木也。經曰。不能治其虛。何問其餘。此之謂也。余每讀至此。未嘗不嘆夫越人之得經旨也。而悼夫後人之失經旨也。先哲有言。凡讀書不可先看注解。且將經文反復而詳味之。待自家有新意。卻以注解參校。庶乎經意昭然。而不爲他說所蔽。若先看注解。則被其說橫吾胸中。自家竟無新意矣。余平生佩服此訓。

所益甚多。且如難經此篇。其言周備純正。足以爲萬世法。後人紛紛之論。其可憑乎。夫實則瀉之。虛則補之。此常道也。實則瀉其子。虛則補其母。亦常道也。人皆知之。今肝實肺虛。乃不瀉肝而瀉心。此則人亦知之。至於不補肺補脾。而補腎。此則人不能知。惟越人知之耳。夫子能令母實。母能令子虛。以常情觀之。則曰。心火實。致肝木亦實。此子能令母實也。脾土虛。致肺金亦虛。此母能令子虛也。心火實。固由自旺。脾土虛。乃由肝木制之。

法當瀉心補脾。則肝肺皆平矣。越人則不然。其子能令母實。子謂火。母謂木。固與常情無異。其母能令子虛。母謂水。子謂木。則與常情不同矣。故曰水者。木之母也。子能令母實一句。言病因也。母能令子虛一句。言治法。其意蓋曰。火爲木之子。子助其母。使之過分而爲病矣。今將何以處之。惟有補水瀉火之治而已。夫補水者何謂也。蓋水爲木之母。若補水之虛。使力可勝火。火勢退。而水勢亦退。此則母能虛子之義。所謂不治之治也。﹝此虛字與精气奪則虛之虛不同。彼虛謂耗其眞而致虛。此虛謂抑其過而欲虛之也。

﹞若曰不然。則母能令子虛一句。將歸之於脾肺乎。旣歸於脾肺。今何不補脾乎。夫五行之道。其所畏者。畏所克耳。今火大旺。水大虧。

火何畏乎。惟其無畏。何愈旺而莫能制。苟非滋水以求勝之。孰能勝也。水勝火三字。此越人寓意處。當細觀之。勿輕忽也。𨿽瀉火補水並言。然其要又在於補水耳。後人乃曰獨瀉火。而不用補水。又曰瀉火。卽是補水。得不大違越人。與經之意乎。若果不用補水。經必不言補北方。越人必不言補水矣。𨿽然。水不虛。而火獨暴旺者。固不必補水亦可也。若先因水虛。而致火旺者。不補水可乎。水虛火旺。而不補水。則藥至而暫息。藥過而復作。將積年累月無有窮已。安能絕其根哉。𨿽苦寒之藥。通爲抑陽扶陰。不過瀉火邪而已。終非腎臟本藥。不能以滋養北方之眞陰也。欲滋眞陰。捨地黃黃柏之屬不可也。且夫肝之實也。其因有二。心助肝。肝實之一因也。肺不能制肝。肝實之二因也。肺之虛也。其因亦有二。心克肺。肺虛之一因也。脾受肝克。而不能生肺。肺虛之二因也。今補水而瀉火。火退則木气削。又金不受克而制木。東方不實矣。金气得平。又土不受克而生金。西方不虛矣。若以虛則補母言之。肺虛則當補脾。豈知肝勢正盛。克土之深。

𨿽每日補脾。安能敵其正盛之勢哉。縱使土能生金。金受火克。亦所得不償所失矣。此所以不補土。而補水也。或疑木旺補水。恐水生木。而木愈旺。故聞獨瀉火。不補水之論。欣然而從之。殊不知木已旺矣。何待生乎。況水之虛。𨿽峻補尙不能復其本气。安有餘力生木哉。若能生木。則能勝火矣。或又謂。補水者。欲其不食於母也。不食於母。則金气還矣。豈知火克金。土不生金。金之虛已極。尙不能自給。水𨿽欲食之。何所食乎。若如此則金虛不由於火之克。土之不生。而由於水之食耳。豈理也哉。縱水不食金。金亦未必能復常也。金不得平木一句。多一不字。所以瀉火補水者。正欲使金得平木也。不字當刪去。不能治其虛。何問其餘。虛指肺虛而言也。瀉火補水。使金得平木。正所謂能治其虛。不補土。不補金。乃瀉火。補水。使金自平。此法之巧而妙者。苟不能曉此法。而不能治此虛。則不須問其他。必是無能之人矣。故曰。不能治其虛。何問其餘。若夫上文所謂金木水火土更相平之義。不勞解而自明。玆故弗具也。夫越人亞聖也。論至於此。敢不斂衽。但恨說者之HT蝕之。故辧。

五郁論

治五郁之法。嘗聞之王太僕矣。其釋內經曰。木郁達之。謂吐之令其條達也。火郁發之。謂汗之令其疏散也。土郁奪之。謂下之令無壅礙也。金郁泄之。謂滲泄解表利小便也。水郁折之。謂抑之制其衝逆也。太僕此說之後。靡不宗之。然愚則未能快然於中焉。嘗細觀之似猶有可言。且折之一句。較之上四句。尢爲難曉。因有反復經文以求其至。按內經。帝曰。郁之甚者。治之柰何。岐伯曰。木郁達之。火郁發之。土郁奪之。金郁泄之。水郁折之。然調其气。過者。折之。以其畏也。所謂泄之總十三句通爲一章。當分三節。自帝曰。止木郁折之九句爲一節。治郁法之問答也。然調其气一句。爲一節治郁之餘法也。過者折之。以其畏也。所謂泄之。三句爲一節。調气之餘法也。夫五法者。經𨿽爲病由五運之郁所致而立。然擴而充之。則未常不可也。且凡病之起也。多由乎郁。郁者。滯而不通之義。或因所乘而爲郁。或不因所乘而本气自郁皆郁也。豈惟五運之變能使然哉。郁旣非五運之變可拘。則達之。發之。奪之。泄之。折之之法。固可擴焉而充之矣。可擴而充。其應變不窮之理也歟。

姑陳於左。木郁達之。達者。通暢之也。如肝性急怒气逆脇或脹火時上炎。治以苦寒辛散而不愈者。則用升發之藥。加以厥陰報使而從治之。又如久風入中爲飧泄。及不因外風之入。而淸气在下爲飧泄。則以輕揚之劑舉而散之。凡此之類。皆達之之法也。王氏謂吐之。令其條達。爲木郁達之。東垣謂食塞胸中。食爲坤土。胸爲金位。金主殺伐。與坤土俱在於上。而旺於天。金能克木。故肝木生發之气。伏於地下。非木郁而何。吐去上焦陰土之物。木得舒暢。則鬱結去矣。此木郁達之也。竊意王氏。以吐訓達。此不能使人無疑者。以爲肺金盛而抑制肝木歟。則瀉肺气。舉肝气。可矣。不必吐也。以爲脾胃濁气下流。而少陽淸气不升歟。則益胃升陽。可矣。不必吐也。𨿽然。木郁固有吐之之理。今以吐字。總該達字。則是凡木郁。

皆當用吐矣。其可乎哉。至於東垣所謂食塞肺分。爲金與土旺於上。而克木。又不能使人無疑者。夫金之克木。五行之常道。固不待夫物傷而後能也。且爲物所傷。豈有反旺之理。若曰吐去其物。以伸木气。乃是反爲木郁而施治。非爲食傷而施治矣。夫食塞胸中而用吐。正內經所謂。其髙者因而越之之義耳。恐不勞引木郁之說。以汨之也。火郁發之。發者。汗之也。升舉之也。如腠理外閉。邪熱怫郁。則解表取汗以散之。又如龍火郁甚於內。非苦寒降沈之劑可治。則用升浮之藥。佐以甘溫。順其性而從治之。使勢窮則止。如東垣升陽散火湯是也。凡此之類。皆發之之法也。

土郁奪之。奪者。攻下也。劫而衰之也。如邪熱入胃。用鹹寒之劑以攻去之。又如中滿腹脹。

濕熱內甚。其人壯气實者。則攻下之。其或勢盛。而不能頓除者。則劫奪其勢。而使之衰。

又如濕熱爲痢。有非力輕之劑可治者。則或攻或劫以致其平。凡此之類。皆奪之之法也。金郁泄之。泄者。滲泄而利小便也。疏通其气也。如肺金爲腎水上原。金受火鑠。其令不行。

原郁而滲道閉矣。宜整肅金化滋以利之。又如肺气滿。胸憑仰息。非利肺气之劑。不足以疏通之。凡此之類。

皆泄之之法也。王氏謂滲泄解表利小便。爲金郁泄之。夫滲泄利小便。固爲泄金郁矣。其解表二字。

莫曉其意。得非以人之皮毛屬肺。其受邪爲金郁。而解表爲泄之乎。竊謂如此則凡筋病便是木郁。肉病便是土郁耶。此二字未當於理。今刪去。且解表間於滲泄利小便之中。是滲泄利小便爲二治矣。若以滲泄爲滋肺生水。以利小便爲直治膀胱。則直治膀胱。旣責不在肺。何爲金郁乎。是亦不通。故余易之曰。滲泄而利小便也。水郁折之。折者。制禦也。伐而挫之也。漸殺其勢也。如腫脹之病。水气淫溢。

而滲道以塞。夫水之所不勝者。土也。今土气衰弱。不能制之。故反受其侮。治當實其脾土。資其運化。俾可以制水而不敢犯。則滲道達而後愈。或病勢旣旺。非上法所能遽制。則用泄水之藥以伐而挫之。或去菀陳開鬼門潔淨府。三治備舉。疊用以漸平之。王氏所謂抑之制其衝逆。正欲折挫其泛濫之勢也。夫實土者守也。泄水者攻也。兼三治者。廣略而決勝也。

守也。攻也。廣略也。𨿽俱爲治水之法。然不審病者之虛實。久近。淺深。雜焉而妄施治之。其不傾踣者寡矣。且夫五郁之病。固有法以治之矣。然邪气久客。正气必損。今邪气𨿽去。正气豈能遽平哉。苟不平調正气。使各安其位。復其常於治郁之餘。則猶未足以盡治法之妙。故又曰。然調其气。苟調之。而其气猶或過而未服。則當益其所不勝以制之。如木過者當益金。金能制木。則木斯服矣。所不勝者所畏者也。故曰。過者折之以其畏也。夫制物者。物之所欲也。制於物者。物之所不欲也。順其欲則喜。逆其欲則惡。今逆之以所惡。故曰。所謂瀉之。王氏以鹹瀉腎。酸瀉肝之類爲說。未盡厥旨。𨿽然。自調其气以下。蓋經之本旨。故余推其義如此。若擴充爲應變之用。則不必盡然也。

二陽病論

經曰二陽之病發心脾。有不得隱曲。女子不月。釋之者。謂男子則脾受之。而味不化。故少精。

女子則心受之。而血不流。故不月。分心脾爲男女各受立說。竊獨謂不然。夫二陽陽明也。

胃與大腸之脈也。腸胃有病。心脾受之。發心脾。猶言延及於心脾也。𨿽然。脾胃爲合。胃病而及脾。理固宜矣。大腸與心。本非合也。今大腸而及心。何哉。蓋胃爲受納之府。大腸爲傳化之府。食入於胃。濁气歸心。飲入於胃。輸精於脾者。以胃之能納。大腸之能化耳。

腸胃旣病。則不能受。不能化。心脾何所資乎。心脾旣無所資。則無所運化。而生精血矣。

故腸胃有病。心脾受之。則男爲少精。女爲不月矣。心脾當總言。男女不當分說。至隱曲不月。方可分說耳。者如釋者之言。則男之精。獨資於脾。而不資於心。女之血。獨資於心。

而不資於脾。有是理耶。蓋男女之精血。皆由五臟六腑之相養而後成。可謂之男精資於脾。

女血資於心乎。經本曰男女皆有心脾之病。但在男子。則隱曲之不利。在女子。則月事之不來耳。

煎厥論

內經曰。陽气者。煩勞則張。精絕。辟積。於夏使人煎厥。目盲不可以視。耳閉不可以聽。

潰潰乎若壞都。乎不可止。王氏注曰。張筋脈脹也。精絕。精气竭絕也。旣傷腎气。又損膀胱。故當夏時。使人煎厥。斯乃房之患也。旣盲目視。又閉耳聽。則志意。心神。筋骨。

腸胃。潰潰乎若壞。乎煩悶。而不可止。愚竊味夫經其旨昭然。若無待於解者。何注釋之乖遠如此乎。請重釋之。夫陽气者。人身和平之气也。煩勞者。凡過於動作皆是也。張。

主也。謂亢極也。精。陰气也。辟積。猶積疊。謂怫郁也。衣褶謂之襞積者。亦取積疊之義也。積水之奔散。曰潰都。猶堤防也。。水流而不止也。夫充於身者。一气而已。本無異類也。卽其所用所病而言之。於是乎始有異名耳。故平則爲正。亢則爲邪。陽气則因其和以養人而名之。及其過動而張。亦卽陽气亢極而成火耳。陽盛則陰衰。故精絕。水不制火。

故亢。火郁積之甚。又當夏月火旺之時。故使人煩熱之極。若煎迫然。而气逆上也。火炎气逆。故目盲耳閉。而無所用。此陽極欲絕。故其精敗神去。不可復生。若堤防之崩壞。

而所儲之水奔散滂流。莫能以遏之矣。夫病至於此。是壞之極矣。王氏乃因不曉都字之義。遂略去此字。而謂之若壞。其可乎哉。又以此病純爲房患以張爲筋脈脹。以爲煩悶。皆非是。

八味丸用澤瀉論

張仲景八味丸用澤瀉。寇宗本艸衍義云。不過接引桂附等歸就腎經。別無他意。而王海藏韙之。愚謂八味丸以地黃爲君。而以余藥佐之。非止爲補血之劑。蓋兼補气也。气者。血之母。東垣所謂。陽旺。則能生陰血者。此也。若果專爲補腎。而入腎經。則地黃。山茱萸。

白茯苓。牡丹皮。皆腎經之藥。固不待夫澤瀉之接引。而後至也。其附子官桂。𨿽非足少陰經本藥。然附子乃右腎命門之藥。況浮中沈無所不至。又爲通行諸經引用藥。官桂能補下焦相火不足。是亦右腎命門藥也。易老亦曰補腎用肉桂。然則。桂附亦不待夫澤瀉之接引。

而後至矣。惟幹山藥。𨿽獨入手太陰經。然其功亦能彊陰。且手太陰爲足少陰之上原。原旣有滋。流豈無益。夫其用地黃爲君者。大補血虛不足。與補腎也。用諸藥佐之者。山藥之彊陰益气。山茱萸之彊陰益精。而壯元气。白茯苓之補陽長陰。而益气。牡丹皮之瀉陰火。而治神志不足。澤瀉之養五臟。益气力。起陰气。而補虛損。五勞。桂附之補下焦火也。由此觀之。則余之所謂兼補气者。非臆說也。且澤瀉也。𨿽曰鹹以瀉腎。乃瀉腎邪。非瀉腎之本也。故五苓散用澤瀉者。詎非瀉腎邪乎。白茯苓亦伐腎邪。卽所以補正耳。是則八味丸之用澤瀉者。非他。蓋取其瀉腎邪。養五臟。益气力。起陰气。補虛損。五勞。之功而已。寇氏何疑其瀉腎。而爲接引桂附等之說乎。且澤瀉固能瀉腎。然從於諸補藥羣眾之中。𨿽欲瀉之。而力莫能施矣。故當歸從於參。則能補血。從於大黃牽牛。則能破血。從於桂附茱萸。

則熱。從於大黃芒硝。則寒。此非無定性也。奪於羣眾之勢。而不得不然也。𨿽然。或者又謂。八味丸以附子爲少陰之向導。其補自是地黃爲主。蓋取其健脾走下之性。以行地黃之滯。

可致遠耳。竊意如此。則地黃之滯。非附子不能及下矣。然錢仲陽六味地黃丸。豈有附子乎。夫八味丸。蓋兼陰火不足者設。六味地黃丸。則惟陰虛者用之也。

小便原委論

或問余曰。靈樞經曰。水谷者。常並居胃中。成糟粕。而俱下於大腸。而成下焦。滲而俱下。濟泌別汁。循下焦。而滲入膀胱焉。王冰曰。水液自回腸泌別汁。滲入膀胱之中胞。气化之而爲溺。以泄出也。楊介雲。水谷自小腸盛受於闌門。以分別也。其水。則滲灌入於膀胱上口。而爲溲便。詳以上三說。則小便卽泌別之水液。滲入膀胱以出者也。素問則曰。飲入於胃。遊溢精气。上輸於脾。脾气散精。上歸於肺。通調水道。下輸膀胱。則小便又似水飲精微之气。上升脾肺。運化而後成者也。彼此不同。將何所憑乎。余曰。憑夫理耳。且夫溲溺者。果何物耶。水而已矣。水之下流。其性則然也。故飲入於胃。其精气𨿽不上升。其飲之本。固不能上升。體也。旣不能上升。則豈可謂小便。獨爲气化所成者哉。惟其不能上升者。

必有待於能上升者。爲之先導。故素問又曰。膀胱者。津液藏焉。气化則能出矣。且水者。

气之子。气者。水之母。气行則水行。气滯則水滯。或者又謂。小便純由泌別。不由運化。

蓋不明此理故也。𨿽然。膀胱。固曰津液之府。至於受盛津液。則又有胞。而居膀胱之中焉。

故素問曰。胞移熱於膀胱。靈樞經曰。膀胱之胞薄以濡。類纂曰。膀胱者。胞之室。且夫胞之居於膀胱也。有上口而無下口。津液旣盛於胞。無由自出。必因乎气化。而後能漸浸潤於胞外。積於胞下之空處。遂爲溺以出於前陰也。素問所謂膀胱津液藏焉者。蓋舉膀胱以該胞也。若曰胞下無空處。則人溺急時至廁。安能卽出乎。夫惟積滿胞下空處。而不可再容。

故急。急則至廁卽出矣。或言胞有下口。而無上口。或言胞上下皆有口。或言胞有小竅而爲注泄之路。不亦妄歟。

內傷余議

當觀夫東垣李氏所著內外傷辧。有曰。外傷風寒客邪有餘之病。當瀉。不當補。內傷飲食勞役不足之病。當補。不當瀉。自此論一出。而天下後世。始知內外之傷有所別。而仲景之法。不可例用矣。其惠也。不其大哉。𨿽然。夷考其言。猶或有可疑者。不敢諛佞。僭用條之。如曰。夫飲食勞倦傷而內熱者。乃陰火乘其坤土之位。故內熱以及於胸中也。又曰。內經有云。勞者溫之。損者溫之。惟宜溫藥以補元气。而瀉火邪。內經曰。溫能除大熱。故治之必溫藥乃可耳。又曰。飲者。無形之气。傷之則宜發汗。利小便。使上下分消其濕。﹝此飲謂酒也﹞食者。有形之物。傷之則宜損其谷。其次莫如消導。若此者皆不能使人無疑者也。

謹按素問調經論篇云。帝曰。陰虛生內熱。柰何。岐伯曰。有所勞倦。形气衰少。穀气不盛。上焦不行。下脘不通。胃气熱。熱气燻胸中。故內熱。嗟夫。此內傷之說之原乎。請釋其義如左。夫人身之陰陽。有以表裏言者。有以上下之分言者。有以气血言者。有以身前身後言者。有以臟腑言者有以升降呼吸之气言者。餘如動靜。語默。起居之類甚多。不必悉舉。此所謂陰虛之陰。其所指與數者皆不同。蓋勞動之過。則陽和之气。皆亢極而化爲火矣。況水谷之味又少入。是故陽愈盛。而陰愈衰也。此陰虛之陰。蓋指身中之陰气。與水谷之味耳。

或以下焦陰分爲言。或以腎水眞陰爲言。皆非也。夫有所勞役者。過動屬火也。形气衰少者。壯火食气也。穀气不盛者。勞傷元气。則少食而气衰也。上焦不行者。淸陽不升也。下脘不通者。濁陰不降也。夫胃受水谷。故淸陽升。而濁陰降。以傳化出入。滋榮一身也。今胃不能納。而穀气衰少。則淸無升。而濁無降矣。故曰。上焦不行。下脘不通。然非謂絕不行不通也。但比之平常無病時。則謂之不行不通耳。上不行下不通則郁矣。郁則少火皆成壯火。而胃居上焦下脘兩者之間。故胃气熱。熱則上炎。故燻胸中。而爲內熱也。東垣所謂勞役形體。所謂飲食失節。而致熱者。此言正與調經論篇之旨相合。固宜引此段經文。於內外傷辯。以爲之主。而乃反不引此。卻謂陰火乘土位。故內熱及胸中。此不能無疑者也。夫陰火二字。素問靈樞難經未嘗言。而東垣每每言之。素問止有七節之膀。中有小心二句。而劉守眞推其爲命門屬火不屬水。引仙經心爲君火。腎爲相火之說。以爲之證。然亦不以陰火名之。是則名爲陰火者。其東垣始歟竊意內熱之作。非皆陰火也。但气有郁。則成熱耳。𨿽曰心爲君火。君不主令。然素問所敍諸病之屬熱者甚眾。皆君火病也。豈君火不能爲病。而直欲純歸之於陰火乎。至眞要大論云。勞者溫之。損者益之。夫勞則動之太過。而神不寧矣。故溫之。溫也者。養也。溫之者。所以調其食飲。適其起居。澄心息慮。從容以待其眞气之復常也。禮記所謂柔色以溫之。此溫字。正與此同。或以藥扶助之。亦養也。今東垣乃以溫爲溫涼之溫。謂宜溫藥以補元气。而瀉火邪。又易損者益之。爲損者溫之。又以溫能除大熱。爲內經所云。而徧考內經。並無此語。此亦不能無疑者也。然溫藥之補元气。瀉火邪者。亦惟气溫而味甘者斯可矣。蓋溫能益气。甘能助脾而緩火。故元气復。而火邪熄也。夫宜用溫藥。以爲內傷不足之治則可。以爲勞者溫之之注。則不可。陰陽應象論。所謂形不足者。溫之以气。其溫字亦是滋養之義。非指溫藥也。夫形不足。乃陽虛而不充也。气者。藥之气也。藥有气濃。气薄。味濃。味薄。味濃者屬陰。而滋精气。濃者屬陽。而滋形。今以藥之气濃者。滋陽不兼形乎。故曰。形不足者。溫之以气。𨿽以藥溫養之。亦未嘗不兼乎調食飲。適起居。與澄心息慮也。溫字固其二意然終不可視爲溫涼之溫。苟以補之。除之。抑之。舉之。散之等語。比類而觀焉。則其義自著矣。夫金木水火土。運於天地也。則無形質之可觀。

其麗於地則有形質矣。金木土水者。有形有質者也。火者。有形而質不實者也。酒性𨿽體熱。同於水。今東垣乃謂飲者無形之气。此亦不能無疑者也。旣待發汗利小便以去之。其可謂之無形之气乎。且勞倦傷。飲食傷二者。𨿽俱爲內傷。然不可混而爲一。難經所謂飲食勞倦。則傷脾者。蓋謂脾主飲食。而四肢亦屬脾。故飲食失節。勞役四肢。皆能傷於脾耳。非謂二者同類。而無辧也。夫勞倦傷。飲食傷。𨿽與風寒暑濕有餘之病不同。然飲食傷。又與勞倦傷不同。勞倦傷誠不足也。飲食傷尢當於不足之中。分其有餘不足也。何也。蓋饑餓不飲食。與飲食太過。𨿽皆是失節。然必明其有兩者之分。方盡其理。節也者何。無不及無太過之中有道也。夫饑餓不飲食者。胃气空虛。此爲不足。固失節也。飲食自倍。而停滯者。胃气受傷。此不足之中兼有餘。亦失節也。以受傷言。則不足。以停滯言。則有餘矣。惟其不足。故補益。惟其有餘。故消導。亦有物滯气傷。必補益消導兼行者。亦有物暫滯。而气不甚傷。宜消導獨行。不須補益者。亦有旣停滯。不復自化。不須消導。但當補益。或亦不須補益者。潔古枳術丸。東垣橘皮枳術丸。木香枳術丸之類。

𨿽曰消導。固有補益之意存乎其間。其他如木香分气丸。導气枳實丸。大枳殼丸之類。𨿽無補益。然施之於物暫滯。气不甚傷者。豈不可哉。但不宜視爲通行之藥耳。且所滯之物。非枳術丸之力所能去者。亦安可泥於消導。而不知變乎。故備急丸。煮黃丸。感應丸。瓜蒂散等之推逐者。潔古東垣亦未嘗委之。而弗用也。故善將兵者。攻亦當。守亦當。不善者。則宜攻而守。宜守而攻。其敗也非兵之罪。用兵者之罪耳。觀乎此。則知消導補益推逐之理矣。若夫勞倦傷。則純乎補益。固不待議。𨿽東垣丁寧告戒。然世人猶往往以苦寒之劑。望除勞倦傷之熱。及其不愈。而反甚。自甚而至危。但曰病勢已極。藥不能勝耳。醫者。病者。主病者。一委之天命。皆懵然不悟其爲妄治之失也。嗚呼。仁人君子。能不痛心也哉。夫東垣先哲之出類者也。奚敢輕議。但恨其白璧微瑕。而或貽後人差毫釐謬千里之患。故不得不逾耳。知我者其鑑之。

外傷內傷所受經言異同論

客或難予曰。素問陰陽應象論云。天之邪气。感則害人五臟。水谷之寒熱。感則害人六腑。

太陰陽明論云。犯賊風虛邪者。陽受之。食飲不節。起居不時者。陰受之。陽受之則入六腑。陰受之則入五臟。兩說正相反。願聞其解。余復之曰。此所謂似反。而不反者也。夫感天之邪气。犯賊風。虛邪。外傷有餘之病也。感水谷寒熱。食飲不節。內傷不足之病也。二者之傷。腑臟皆嘗受之。但隨其所從。所發之處。而爲病耳。不可以此兩說之異。而致疑。蓋並行不相悖也。讀者當合而觀之。其旨斯盡。若曰不然。請以諸處所論証之。金匱眞言論曰。風觸五臟邪气發病。八正神明論曰。夫八正之虛邪。以身之虛。而逢天之虛。兩虛相感。其气至骨。入則五臟傷。靈樞經曰。五臟之中風。又曰。東風傷人。內捨於肝。南風傷人。內捨於心。西南風傷人。內捨於脾。西風傷人。內捨於肺。北風傷人。內捨於腎。觀乎此。則天之邪气。固傷五臟矣。靈樞又曰。邪之中人也。無有常。中於陰則澑於腑。又曰。虛邪之中人也。始從皮膚以入。其傳。自絡脈而經而輸而伏衝之脈。以至於腸胃。又曰東北風傷人。

內捨於大腸。西北風傷人。內捨於小腸。東南風傷人。內捨於胃。觀乎此。則天之邪气。豈不傷六腑乎。素問曰。飲食自倍。腸胃乃傷。觀乎此。則水谷寒熱。固傷六腑矣。靈樞又曰。

形寒寒飲則傷肺。難經曰。飲食勞倦則傷脾。觀乎此。則水谷寒熱。豈不傷五臟乎。至於地之濕气。亦未必專害皮肉筋脈。而不能害臟腑。邪气水谷。亦未必專害臟腑。而不能害皮肉筋脈也。但以邪气無形。髒主藏精气。故以類相從。而多傷腑。水谷有形。腑主傳化物。故因其所有。而多傷腑。濕气浸潤。其性緩慢。其入人也以漸。其始也自足。故從下而上。從淺而深。而多傷於皮肉筋脈耳。孰謂濕气全無及於臟腑之理哉。至若起居不時一語。蓋勞役所傷之病。不系上文。異同之義。故不之及也。

