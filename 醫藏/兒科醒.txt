《兒科醒》淸芝嶼樵客

目錄

序

題辭

凡例

總論第一

延醫法論第二

表論第三

裏論第四

寒論第五

熱論第六

虛論第七

實論第八

辧驚風之誤論第九

不可餓論第十

治痘論第十一

治疹論第十二

序

且言之無關於民生。不足以傳於後世。與無補於當時者。𨿽言如弗言也。是故役神敝精言著書。而無所用於天下者。君子不爲焉。醫之爲道也。聖人所以前民用而傳後世者也。夫豈小道云爾哉。粵自黃帝三代而下。賢哲吐辭爲經。炳炳。其泐爲成書也已彰彰矣。而吾徒尙何言哉。尙何言哉。𨿽然。言今之醫而吾心戚矣。言今之兒醫而吾心益大戚矣。何則人有所欲諭於當世者。而當世先有所執持而莫能明。有所欲白於斯人者。而斯人亦有所膠固而不能解。則予愈不得不憬然而心惻矣。嗟乎嗟乎。古今來因陋就簡。錮蔽沈溺。與夫抱憤懣而不能明。就危亡而不知悟。若是者豈少哉。予弟子芝嶼。受予意爲兒科書。蓋憫童稚之無辜。而挽當時之陋習也。其言綜前賢之奧旨。發金匱之英華。別徑分門。若觀火。精純泮渙。法簡而該。此誠可以大補當時傳後世以衛民生者矣。夫豈役神敝精而無所用於天下哉。且夫人之惑溺而莫能破其懵昧者。誠以成書龐雜。靡所適從。簡陋苟安。訛傳沿習。衢談巷說。比比而然。苟得乎婦人女子之情。通乎閒闥閨闈之見。則其所挾持而噪爲良醫者。正其惑溺於己而濃誣於人者也。悲夫。晚近之人。師心立說。妄意著書。蔑古成法。爭鳴新奇。揆之於古人折臂折肱之義。不已大謬不然乎。無怪乎惑溺者而終莫之破已。吾於是益不禁怦然心動矣。苟以局中之見。參一局外之觀。則以己之赤子。爲人之赤子。以己之輕意肆志。爲人之輕意肆志。則固未有不涕泣而罵者。則吾知是編之出。必有始則戚然悲。慨然嘆者。而繼則可知其輾然喜。翻然笑也。吾安得默默而不言乎。是可見信於天下。是可大白於天下。華陽山人序。

題辭

這段功非小。憫孩提惺惺救世。許多頭腦。藥當通神原有據。此意須人探討。壽羣生幾行頭眼底。誰人分曉。痘疹痧麻童稚劫。只是沈冤不少。是書成金鍼度了。斯世斯人如夢覺。便晨鐘那抵斯編好。保赤子。長生道。﹝調寄金縷曲﹞

賜福謹題。

凡例

一幼科古稱啞科。以其言語不通病情難測。故諺云。寧治十男子。不治一婦人。寧治十婦人。不治一小兒。蓋甚言其難也如此。然果能扼其要領。則亦何難之有。是書所列。𨿽似限於篇幅。然深得提綱之妙。讀者幸毋忽焉。

一小兒醫自仲陽而下。代不乏人。然可傳可守者。僅數家而已。是書所集。頗多采錄。誠以理之所在。有不容另措一詞者。讀者愼毋以剿襲陳言見誚。

一治病莫要於辧寒熱虛實。而小兒之病。亦只惟表裏二癥而已。果能於表裏癥中辧出寒熱虛實。則自是髙手。學人熟玩此書。自有會悟處。

一驚風一癥。前人鑿空而談。遂成千古疑城。千篇一律。比比皆然。𨿽間有辟之者。又未足以大破其惑。故遺禍至今。無有底止。是書辧列。實具苦心閱者愼毋漠視。

一近世謂有病宜餓。傳訛襲謬。大率皆出自庸醫婦人之口。自此說行。因餓而死者不知予甚傷之。因述不可餓論。然所援引。悉本聖經賢論。非予臆見。宜爲醫所共知。世有賢者。果能同予矯得此偏。則積徳不淺矣。予尢於此有濃望焉。

一痘瘡果能不事寒涼攻下。則失手處自少。自痘疹正宗出。而死者更多。非至愚者。必不宗其說。予於論內。尢殷殷致意焉。

一種痘。誠爲避危就安。萬全良法。有力之家。固知早種。而單寒之子。欲種弗能。今堂舉行此法。廣爲貧家兒女種痘。悉奏全功。良堪嘉尙。一切章程。載在論中。吾願有力仁人。在在行之。則造福不小矣。

一是書旁稽遠核。言簡意該。化出成書。參以心得。故能出深入淺。法密方純。𨿽多引陳言。然發前人所未發者。正復不少。讀者其亦細心而體玩之

總論第一

易曰。天地。萬物化醇。男女媾精。萬物化生。蓋人之生也。必稟天地之正气以成形。藉陰陽之化育而賦命。而上古元气渾龐。太和洋溢。八風正而寒暑調。六气和而雨若。人情朴實。風俗貞純。是以上古之民。恆多壽而少病。卽內經所謂上古之人。和於陰陽。明於術數。起居有度。不妄作勞。春秋皆度百歲而去者是也。迨於後世。元气漸薄。風俗煩偸。人情穿鑿。名利有不時之擾。嗜欲多無厭之求。是以近日之民。恆多病而少壽。卽內經所謂中古之人。以酒爲漿。以妄爲常。醉以入房。以欲竭其精。以耗散其眞。不知持滿。不時禦神。未至半百而衰者是也。夫以黃帝之時。卽稱中古。迄今復數千年來。權其气化。不更薄耶。是凡習兒醫者。須知今昔气運不同。稟賦根愈薄。凡於小兒之病。更宜加意培植。保護元气。不可妄用攻伐之劑。以貽人夭札之禍也。乃近日幼科。不明此理。動輒攻伐。而又絕其乳食。其呱呱者。口不能言。任醫冤殺。束手待斃。底於死亡。悲夫。此等惡習。不知始自何人。遂至相習成風。流禍無已。愚夫愚婦。溺於其說。至死不悟。爲嬰兒之大患而惟揚屬爲尢甚。吁可恨也。至若書稱若藥弗瞑眩。厥疾弗瘳。此蓋當時因事取譬之辭。非教人謂芽兒者。如艸木之萌芽。其一點方生之气甚微。栽培護養。惟恐不及。而堪加之以剝削之撓。施之以斧斤之利乎。此誠不可也。原夫易無妄九五爻辭云。無妄之疾。勿藥有喜。象曰。無妄之藥。不可試也。觀此則知聖人或亦有以鑑夫瞑眩之非。故特示勿藥有喜之戒。而我夫子亦有未達不敢嘗之語。又張仲景先生傷寒論內。亦有勿藥爲中工之訓。又張子和著儒門事親書。其中有語友人陳敬之云。小兒有病。不如勿用庸醫。但恐妻外家怪其不醫。宜用湯浸蒸餅令軟。丸作白丸。給其妻外家。以爲眞藥。服之以聽天命。最爲上藥。後丙戌歲。羣兒病泄瀉。用藥者皆死。惟敬之守子和之戒。其兒𨿽病。得以無恙。以上所引。一爲聖人之至訓。一爲名醫之精論。載在簡冊。昭於日月。人第習而不察耳。夫以傷寒劇病。抑且可以勿藥。而況小兒气血幾何。豈可委之以庸醫之手。試之以無妄之藥乎。此子和之所以教敬之之不服藥爲愈也。僕承師訓。久憫於此。欲效忠告之良謀。用救方今之惡習。爰列若干門於後。以貽夫世之貴小兒而好服藥者。奉爲金鑑云。

延醫法論第二

凡診小兒之法。諸書皆以面部及手紋爲識病之資。其所援引。率皆渺昧難憑。煩瑣無要於諸大家所謂望聞問切四者之診。置聞問切三者於不講。可得謂之爲良醫乎。夫小兒言語不通。病情難識。則尢當以望聞問切爲延醫之要。蓋望其形色。則有以知其邪正之盛衰。審其聲音。則有以別其稟賦之彊弱。詢其向背。則有以識其性情之好惡。察其脈息。則有以明其表裏之寒熱。苟能細心求之。則表裏寒熱虛實。皆得其眞。用藥自無不當。柰何近日幼科。學術更淺。一遇小兒有病。不是從事於表。便是攻伐其裏。迨至眞陽外越。虛熱日增。則淸涼並進。一味胡猜。不獨望聞問切四者不知。抑且置虛寒二癥於不問。嗟乎。曾不知邇來气化日薄。今人稟賦更虛。加以嬰兒气血未堅。臟腑柔絕。些小病痛。其元气已不能支。而堪庸劣之徒。寒熱不分。虛實莫辧。妄意揣摩。任情剝削者乎。玆則掀翻底蘊。直指精微。專以望聞問切四者爲綱。以揭明表裏寒熱虛實六者之要。俾學人有所根據。庶幾不致顚倒混施。誅伐無過。或於嬰兒有濃幸矣。至於用藥之法。寧勿藥。毋過劑。寧輕。毋重。毋偏寒毋偏熱。毋過散。毋過攻。須遵內經邪之所湊。其气必虛之訓。時以保護元气爲主。知乎此。於嬰兒延醫之道。思過半矣。至於虛寒敗癥。則非峻用溫補。不可挽回。毋得稍涉因循。致令不救。此又不可不知也。

表論第三

小兒表癥。謂外感風寒。其見證必先發熱。然發熱之證有三。最宜詳辧。不可一槪混同也。其在冬月感於寒者。頭痛。身痛。項背彊。惡寒。壯熱無汗。脈浮而緊。此太陽表證。藥得法。一汗卽解。詳見實論。其感於風者。頭痛鼻塞。流涕。發熱。或有汗惡風。或無汗惡寒。或咳嗽漧嘔。脈浮而數。或緊。此四時之感冒是也。治法不可大發散。微表之卽已如易簡參蘇飲。惺惺散之類主之。大抵近日人情。愛護小兒者眾。富貴之家。重衣濃褥。貧賤之子亦皆衣絮。以致汗液不斷。腠理疏泄。偶觸微風。卽成感冒。是以邇來小兒。冬月感寒之癥。百無一二。而傷風發熱之癥恆多也。至若內因於虛。發熱之癥極多。最爲疑似。人殊不知。更宜詳辧。如陽虛生寒。陰虛發熱。血虛發躁而熱。气虛自汗不能食而熱。气虛注夏而熱。暑濕合病而熱。汗後陰虛。陽無所附而熱。汗後陽虛。陰無所附而熱。陽气下入陰中。晝安靜。夜煩躁而熱。重陽無陰。夜安靜。晝煩躁而熱。以上諸癥。同一發熱也。若誤表之必死。其次則又有變蒸之熱。將發痘疹之熱。亦同一發熱也。而援守各異。每見庸醫。一遇發熱。動皆表散。殊不知病有微甚。熱有虛實。𨿽同一發熱。而治法殊途。攻補迥。業幼科者。於臨癥之際。務宜細心體認。必先問其病之新久。曾未服藥。以及一切愛惡狀。然後再察其熱之溫壯。形之彊弱。脈之虛實。色之夭澤。合四者以決之。庶無誤人於夭札也。蓋外感爲暴病。其發熱也驟。必手背熱。脈浮。身熱無汗。仍須分別虛實以治之。詳見虛實門。若無手背熱脈浮身熱無汗等癥。或發熱已久。則非外感證矣。治者審焉。

【附方】

易簡參蘇飲感感冒發熱頭痛。與因痰飲凝積。發而爲熱。並宜服之。亦治中脘痞悶。嘔逆惡心。小兒室女。尢宜服之。

前胡人參﹝如無以好黨參代之﹞紫蘇漧葛半夏茯苓﹝各三分﹞枳殼陳皮甘艸桔梗木香﹝各二分﹞

上咀。每服四錢。水一盞。生薑七片。棗一枚。煎至六分。去渣服。

惺惺散治小兒傷寒

人參白術﹝炒﹞茯苓甘艸北細辛川芎桔梗﹝炒各等分﹞

上爲末。每服二錢。入薄荷五葉。水煎服﹝一方有防風天花粉。﹞

裏論第四

凡治小兒裏癥。亦惟宜忌二字而已。要在辧之明而見之確耳。夫小兒元气無多。臟腑脆若夫當下而不下。則津液消爛。所謂急下以救胃中津液是也。不當下而下。則裏气受傷。邪反乘虛內陷。其禍更甚。今將宜忌諸形癥。辧晰於左。如稟气素實。汗不解。發熱譫語。舌苔黃濃。渴而引飲。大便祕。小便赤。腹滿拒按。手足心熱。脈沈而實此爲陽邪入裏。宜下之。𨿽二三日。若見上項諸癥。亦宜下之。如調胃承气湯。四順淸涼飲之類。少少與之。貴在與病相值。恐多下亡陰也。不可拘於庸醫下不厭遲之說。謬稱穩當。必待至七日之後始下也。

如太陽證。表未罷。脈浮大惡寒者。此邪在表。𨿽十餘日。亦不宜下。嘔多者不可下。太陽陽明合病。喘而胸滿者。不可下。惡水者。不可下。稟賦虛者。不可下。逆厥者。不可下。

仲景先生云。日數𨿽多。但有表證而脈浮者。猶宜發汗。日數𨿽少。若有裏證而脈沈者。卽宜下之。此不可不知也。此外有因气虛陽脫而譫語者。乃大虛之癥。當用參附之劑。不得認爲實癥。而誤下之也。愼之愼之。至於傷食停積。小兒𨿽間亦有之。然皆必由脾虛不運而致。經所謂邪之所湊。其气必虛者是矣。每見庸醫肆行克伐。或遇表證。亦云有裏。以致小兒外邪未解。裏气已傷。往往變癥蜂起而不可救。受此害者。不知凡幾。殊堪痛恨。曾不知下者。下其邪耳。非飲食積滯之謂也。世人陰受此害者比比矣。故特表而出之。兼詳實論。

【附方】

調胃承气湯治太陽陽明。不惡寒。反惡熱。大便祕結。日晡潮熱。﹝凡陽明病有二證在經者當解肌。入腑者當攻下。﹞

大黃芒硝甘艸﹝各等分﹞。

上咀。每用一二錢。量兒大小。水煎消息服之。

四順淸涼飲治大人小兒血脈壅實。臟腑生熱。面赤煩渴。睡臥不寧。大便祕結。

大黃當歸芍藥甘艸﹝各等分﹞

上咀。量兒大小。每服一二錢。水煎服。

寒論第五

小兒屬寒之癥。有外感。有內傷。有癥變虛寒。三者不同。治法各異。假如內傷。必由脾土虛寒。或稟賦不足。或將護失宜。或乳哺不節。以致食不運化。而見淸冷吐瀉者。但察其面色萎黃。肢涼神倦。脈沈無力。安靜不渴。此屬陽虛生寒。宜五君子煎。理中湯主之。抑或能食之兒。過餐生冷。而見上項諸癥者。亦理中湯主之。至若癥變虛寒。則由元气素虛。五臟虧損。或因寒涼克伐。陽气受傷。而見面靑唇黯。吐瀉手足並冷者。此屬脾土虛寒。漧薑理中湯主之。若面色白。吐瀉腹痛。口鼻气冷者。屬寒水侮土。益黃散主之。若更兼喫逆。手足指冷。用六君子湯加炮姜肉桂。如不應。急加附子。其次。或以病後。或以吐瀉。或以誤用藥餌。或受風寒。而致气微神緩。昏睡露睛。痰鳴气促。驚跳搐搦。如俗所謂慢驚者。此屬脾腎虛寒之候。宜溫補之。詳見辧驚風之誤論。再其次。則脾腎虛寒之甚。以致吐瀉不止者。宜附子理陰煎。或六味回陽飲。量兒大小與之。若但泄瀉不止者。宜胃關煎主之。

第吐瀉之癥。亦間有屬熱者。但當以手足寒溫脈象遲數。面色靑赤。渴與不渴爲辧。至如外感寒邪。則其病在表。宜詳表論。玆不復贅。此外。則又有初生小兒。百日之內。覺口冷腹痛。身起寒粟。時發戰栗。曲足握拳。晝夜啼哭不已。或口噤不開者。名曰胎寒。亦或生後昏昏多睡。間或乳瀉白。若不早治。心變虛寒敗癥。宜以沖和飲。當歸散。合和水煨姜煎服之。使之微泄。泄行。進勻气散調補。泄止气勻。神安痛定。手足舒伸。次用參苓白術散。以養胃气。白芍藥湯。去其寒濕。乳母宜節生冷凍飲料食。庶易瘥也。又手足稍冷。唇面微靑。額上汗出。罔顧乳食。至夜多啼。夜重日輕。腹痛腸鳴。泄瀉淸水。間有不泄。頗似前癥。但無口冷寒戰者。名曰髒寒。亦在百日之內有之。皆因臨產在地稍久。冷气侵逼。或以涼水攙湯洗兒。或斷臍帶短而又結縛不緊。爲寒气所傷。如此宜以白芍藥湯。及沖和飲。加鹽炒茴香茱萸水姜煎。乳母同服。又胃中虛冷。面色白。腹痛不思食者。益黃散主之。若不下利。調中丸主之。大都小兒病癥。虛寒者多。凡一見面色靑白。肢冷神疲。脈沈無力。蜷曲而臥。食少不渴。聲音遲緩者。皆是虛寒之候。急宜溫補業。幼科者。毋得狃於俗見。謬謂小兒陽體多熱。不敢溫補。致多害事。宜深戒之

【附方】

五君子煎治脾胃虛寒嘔吐泄瀉而兼濕者。

人參白術﹝炒﹞茯苓漧薑﹝各等分﹞炙甘艸﹝減半﹞

上咀。水煎服。

理中湯治太陰病。自利不渴。陰寒腹痛。短气咳嗽。霍亂嘔吐。飲食難化。胸膈噎塞。或瘧疾瘴气瘟疫。中气虛損。久不能愈。或中虛生寒等證。

人參白術﹝炒﹞漧薑﹝炒﹞炙甘艸﹝各三兩﹞

上爲末。每服二三錢。水煎溫服。

益黃散治脾胃虛寒。﹝又名補脾散﹞

陳橘皮﹝一兩﹞靑橘皮訶子肉甘艸﹝各半兩銼炒﹞丁香﹝二錢﹞

上爲細末。每服二錢。水一盞。煎至六分。食前溫服。東垣先生云。閻孝忠編集錢氏方。以益黃散補土。又言風旺必克脾土。當先實其脾。昧者不審脾中寒熱。一例用補脾藥。又不審藥中有丁香靑皮。辛熱大瀉肺金。脾虛之癥。豈可反瀉其子。惟寒水反來侮土。中寒嘔吐。腹痛瀉痢靑白。口鼻中气冷。益黃散神治之藥也。如因服熱藥巴豆之類過劑損其脾胃。或因暑天傷熱積熱損其脾胃。而成吐瀉。口鼻中气熱而成慢驚者。不可服之。

六君子湯治脾胃虛弱。飲食少思。或久患瘧痢。或食飲難化。或嘔吐吞酸。或咳嗽喘促。若虛火等證。須加炮姜。其功尢速。

人參白術﹝炒﹞茯苓﹝各二錢﹞炙甘艸制半夏陳皮﹝各一錢﹞

上姜棗水煎。

附子理陰煎治眞陰虛弱。脹滿嘔噦。﹝有物無聲曰吐。有聲無物曰噦。有物有聲曰嘔。﹞痰飲惡心。吐瀉腹痛。及命門火衰。陰中無陽等證。

熟地﹝三五七錢或一二兩﹞當歸﹝二三錢或五七錢﹞制附子﹝一二三錢﹞炙甘艸﹝一二漧薑﹝炒黃一二錢﹞或加肉桂﹝一二錢﹞

水二鐘煎七八分熱服。﹝此方系理陰煎加附子。故名附子理陰煎。其理陰煎功用甚宏。

詳見本書。玆未細錄。﹞

六味回陽飲治陰陽將脫等癥。

人參﹝一二兩或數錢﹞制附子﹝二三錢﹞炮漧薑﹝二三錢﹞炙甘艸﹝一錢﹞熟地﹝五錢或一兩﹞當歸身﹝三錢如泄瀉者或血動者以冬術易之多多益善﹞

水二鐘。武火煎七八分溫服。如肉振汗多者加炙黃四五錢。或一兩。或冬白術三五錢。如泄瀉者。加烏梅二枚。或北五味二十粒。亦可。如陽虛上浮者。加茯苓二錢。如肝經郁滯者。加肉桂二三錢。

胃關煎治脾腎虛寒作瀉。或甚至久瀉腹痛不止。冷痢等癥。

熟地﹝三五錢或一兩﹞山藥﹝炒二錢﹞白扁豆﹝炒二錢﹞炙甘艸﹝一二錢﹞焦漧姜﹝一二三錢﹞吳茱萸﹝制五七分﹞白術﹝炒一二三錢﹞

水二鐘。煎七分。食遠溫服。瀉甚者。加肉豆蔻一二錢。面炒用。或破故紙亦可。气虛甚者。加人參隨宜用。陽虛下脫不固者。加制附子一二三錢。腹痛甚者。加木香七八分。或加濃朴八分。滯痛不通者。加當歸二三錢。滑脫不禁者。加烏梅二个。或北五味子二十粒。若肝邪侮脾者。加肉桂一二錢。

沖和飲治感冒風寒。頭疼發熱。肩背拘急。惡心嘔吐。腹痛膨脹。兼寒濕相搏。四肢拘急。冷气侵襲。腰足疼痛。

蒼術﹝米泔水浸一宿去粗皮銼片炒微黃色一兩二錢﹞人參﹝去蘆﹞前胡﹝去蘆﹞桔梗﹝炒各五錢﹞枳殼﹝去穣麩炒微黃色﹞麻黃﹝去節﹞陳皮﹝去白各三錢﹞川芎白芷半夏﹝湯洗七次薑汁浸曬漧炒﹞當歸﹝酒洗﹞薄桂﹝去粗皮﹞赤茯苓﹝去皮﹞白芍藥﹝各一錢半﹞漧薑濃朴﹝去粗皮薑汁浸一宿慢火炒幹各二錢﹞甘艸﹝炙七錢半﹞

上銼。每服二錢。水一盞。姜二斤。蔥白一根。煎七分。無時溫服。傷冷惡心嘔吐。煨姜同煎。開胃進食。加棗子煎。空心溫投。寒疝痛。入鹽炒茱萸茴香同煎。

當歸散順調气血。和解表裏。爽利心腹。疏理百病。及治溫熱停積自痢。煩躁不寧。

當歸﹝去蘆酒洗﹞赤芍藥﹝各二兩﹞甘艸﹝半生半炙一兩﹞大黃﹝半生半泡一兩二錢﹞川芎麻黃﹝制各半兩﹞

熱論第六

小兒屬熱之癥。脈必洪數而實。色赤作渴。煩躁飲冷。聲音雄壯。二便祕結。然其中有屬虛經實熱。宜瀉心散以淸心火。若色微赤。困臥驚悸。熱渴飲湯。則屬心經虛熱。宜祕旨安神丸以生心血肝熱。則左臉靑赤。項彊頓悶。目札螈。此屬肝經風熱。宜柴胡淸肝散主之若色微赤。倏熱切牙。則屬肝經虛熱。宜地黃丸主之。肺熱。則右臉赤。或主風邪。气粗咳便不利。乃脾肺燥熱。不能化生腎水。宜黃芩淸肺飲主之。若哽气出气。唇白气短。則屬肺經虛熱。宜五味異功散主之。脾熱。則鼻赤身熱。飲水。乳食如常。屬脾胃實熱。宜瀉黃散熱理脾。若色微赤。身涼飲湯。乳食少思。則屬脾經虛熱。宜五味異功散補中健脾。腎熱。則頦間色赤。足不欲覆。若腎與膀胱。气滯熱結而小便不通者。宜五苓散主之。若色微赤。則屬膀胱陽虛。陰無所化。宜六味地黃丸主之。至若吐瀉二癥。間有因於熱者。亦宜詳辧。

假如吐乳色黃。不能受納。此屬胃經有熱。宜先用瀉黃散。次用人參安胃散。然當驗其手指熱。則屬胃熱。若手指冷。則屬胃寒矣。宜兼詳寒論。至如因熱而瀉者。則必大便。黃赤有沫。小便赤少。口漧煩躁。宜四苓散主之。如更兼右腮色赤。飲冷者。屬胃經實熱。宜瀉黃散主之。若右腮微赤。喜熱惡冷。則屬胃經虛熱矣。宜白術散主之。若右腮及額間俱赤。屬心脾翕熱。宜瀉黃散加炒黑黃連。若左頰右腮俱赤。屬肝火乘脾。宜四君子湯加柴胡。大抵瀉癥最傷元气。若熱瀉過甚。必變虛寒。宜兼參寒論。蓋始病而熱者。邪气勝則實也。終變爲寒者。眞气奪則虛也。久病而熱者。內眞寒而外假熱也。久瀉元气虛寒。急宜溫補。不得誤執熱論。再如陽虛發躁。內實眞寒。而外似熱癥者。如目赤作渴。身熱惡衣。揚手擲足。欲投於水。但診其脈。洪數無倫。重按無力。是爲假熱。宜急投參附之劑。引火歸元。若誤進淸涼。入口必死。癥之疑似。有如此者。醫者可不愼歟。此外。如胎毒火丹。口瘡重舌。衄血便血。以及疳熱等癥。𨿽亦云屬熱。然皆各有虛實之不同。是亦不可不明察之也。

【附方】

瀉心散治心經實熱。

黃連

上爲末。每服五分。臨臥溫水調下。

祕旨安神丸治心血虛而睡中驚悸。或受驚嚇而作。

人參半夏﹝制﹞酸棗仁﹝炒﹞茯神﹝各一錢﹞當歸﹝酒洗﹞橘紅赤芍藥﹝炒各七分﹞五味子﹝杵五粒﹞甘艸﹝炙三分﹞

上爲末。薑汁糊丸。芡實大。每服一丸。生薑湯下。

柴胡淸肝散治肝膽三焦風熱怒火。或乍寒乍熱。往來寒熱發熱。或頭髮瘡毒等癥。

柴胡﹝一錢半﹞黃芩﹝炒一錢﹞人參﹝一錢﹞川芎﹝一錢﹞山梔﹝炒一錢半﹞連翹﹝五分﹞甘艸﹝五分﹞桔梗﹝八分﹞

上水煎服。

地黃丸治腎肝血虛。燥熱作渴。小便淋祕。痰气上壅。或風客淫气。患瘰結核。或四肢發搐。眼目動。或咳嗽吐血。頭目眩暈。或咽喉燥痛。口舌瘡裂。或自汗盜汗。便血諸血。或稟賦不足。肢體瘦弱。解顱失音。或畏明下竄。五遲五軟。腎疳肝疳。或早近女色。精血虧耗。五臟齊損。凡屬腎肝諸虛不足之癥。宜用此以滋化源。其功不可盡述。

熟地黃﹝八錢杵膏﹞山茱萸肉漧山藥﹝各四錢﹞澤瀉牡丹皮白茯苓﹝各三錢﹞

上爲末。入地黃膏。量加米糊丸。桐子大。每服數錢。量兒大小。溫水空心化下。行遲鶴膝。加鹿茸牛膝五加皮。

參蘇飲治感冒發熱頭痛。傷風咳嗽。傷寒嘔吐。胸膈不快。痰飲凝結。

紫蘇前胡陳皮制半夏漧葛茯苓枳殼﹝炒﹞桔梗人參﹝各三分﹞甘艸﹝一分﹞

上爲末。每用一二錢。姜棗水煎服。

瀉白散

地骨皮桑白皮﹝炒各一兩﹞甘艸﹝炙一錢﹞

上爲末。每服一二錢。入粳米百粒。水煎。

黃芩淸肺飲治肺熱。小便不利。宜用此淸之。

梔子黃芩﹝減半﹞

上爲末。每服一二錢。水煎。如不利。加鹽豉二十粒。

五味異功散治脾胃虛寒。飲食少思。嘔吐。或久患咳嗽。虛浮气逆。腹滿等癥。

人參白術﹝炒﹞茯苓﹝各等分﹞甘艸﹝炙﹞陳皮﹝減半﹞

上加姜棗。水煎服。

瀉黃散治脾熱吐舌。

藿香葉甘艸﹝各七分半﹞山梔﹝一錢﹞石膏﹝五分﹞防風﹝二錢﹞

上用蜜酒微炒爲末。每服一二錢。水煎。

五苓散治暑熱煩躁。霍亂泄瀉。小便不利而渴。淋澀作痛。下部濕熱。

白術豬苓茯苓﹝各七分半﹞肉桂﹝五分﹞澤瀉﹝一錢二分﹞

上爲細末。每服一二錢。水煎。

人參安胃散治脾胃虛弱。傷熱乳食嘔吐。瀉痢。

人參﹝一錢﹞黃﹝二錢﹞生甘艸炙甘艸﹝各五分﹞白芍藥﹝酒炒七分﹞白茯苓﹝四分﹞陳皮﹝三分﹞黃連﹝炒二分﹞

上每服二三錢。水煎。

四苓散﹝卽前五苓散去肉桂﹞

白術散治脾胃气虛。作渴飲湯。或因吐瀉。津液虧損。煩渴引飲。或脾胃虛弱。腹脹瀉渴。弄舌流涎。手足指冷。宜服之。和胃气。生津液。

人參白術﹝炒﹞藿香葉木香甘艸白茯苓﹝各一兩﹞漧葛﹝二兩﹞

上爲末。每服二錢。水煎。

四君子湯治脾胃虛弱。飲食少思。或大便不實。體瘦面黃。或胸膈虛痞。吞酸痰嗽。

人參白術﹝炒﹞茯苓﹝各二錢﹞甘艸﹝炙一錢﹞

上加姜棗水煎服。或加粳米百粒。

惺惺散﹝方見表論﹞

虛論第七

小兒虛癥。無論病之新久。邪之有無。但見面色靑白。恍惚神疲。口鼻虛冷。噓气怫郁。肢睛。屈體而臥。手足指冷。聲音短怯。脈象緩弱虛細。是皆屬虛之癥。急宜溫補脾胃爲要。仍須分別以治之。如气虛者。四君子湯。血虛者。四物湯。气血俱虛者。八珍湯。气虛自汗者。四君子湯。血虛發躁者。當歸補血湯。表虛者。宜固其气。裏虛者。宜實其中。陽虛惡寒者。宜溫分肉。陰虛發熱者。宜滋腎肝。脾肺气虛者。四君子湯。五味異功散。補中益气湯。肝腎血虛者。六味丸。加味四物湯。汗後陰虛。陽無所附而熱者。四物加參。汗後陽虛。陰無所附而熱者。四君加芎歸。久事表散。而身熱不退者。陽气虛也。補中益气湯。過用攻下。而滑泄不禁者。脾腎虛也。六神散。胃關煎。又虛必生寒。宜詳寒論。至於虛熱。

亦詳見熱論。此外虛癥尙多。詳見各條。宜並玩之。

【附方】

四物湯治血虛營弱。一切血病。當以此爲主。

熟地黃當歸﹝各三錢﹞川芎﹝一錢﹞白芍藥﹝二錢﹞

水二鐘。煎服。

八珍湯治气血兩虛。調和陰陽。

人參白術茯苓﹝等分﹞炙甘艸﹝減半﹞熟地當歸﹝等分﹞白芍﹝減半﹞川芎﹝倍減﹞

水煎。或加姜棗粳米同煎。

當歸補血湯治血气損傷。或因誤攻致虛。肌熱口渴。目赤面紅。脈大而虛。重按全無。及病因饑飽勞役者。

黃﹝炙一兩﹞當歸﹝三錢﹞

水一鐘半。煎八分服。

補中益气湯治勞倦傷脾。中气不足。淸陽不升。外感不解。體倦食少。寒熱瘧痢。气虛不能攝血等癥。

人參黃﹝炙﹞白術﹝炒﹞甘艸﹝炙各一錢五分﹞當歸﹝一錢﹞陳皮﹝五分﹞升麻柴胡﹝各三分﹞

上加姜棗。水煎。空心午前服。

加味四物湯﹝卽前四物湯。加山梔柴胡丹皮。﹞

六神散治面靑啼哭。口出气冷。或泄瀉不乳。腹痛曲腰。四肢厥冷。

人參白術﹝炒﹞山藥﹝炒各五錢﹞白茯苓白扁豆﹝炒各一兩﹞甘艸﹝炙二錢﹞

上爲末。每服二三錢。姜棗水煎。

四君子湯﹝方見熱論﹞

五味異功散﹝方見熱論﹞

六味丸﹝方見熱論﹞

胃關煎﹝方見寒論﹞

實論第八

小兒屬實之癥。惟表裏食積。三者而已。蓋表邪實者。必頭項體痛。腰痛背彊。壯熱無汗。脈象浮緊有力。宜從表散。如在冬月。宜羌活沖和湯主之。若在春夏秋三時。則宜易簡參蘇飲。或惺惺散之類主之。若兼倦怠昏睡。則屬正不勝邪。宜四柴胡飲。或五柴胡飲之類主之。裏邪實者。必舌胎黃濃。口燥唇瘡。作渴喜飲。大小便祕。腹痛拒按。聲音洪壯。伸體而臥。睡不露睛。手足指熱。脈象沈數有力。宜從攻下。如調胃承气湯。或四順淸涼飲之類主之。若汗後身熱不退。脈象弦洪數實。大便堅祕者。柴胡飲子。夫所謂實者。邪气實耳。非元气有餘之謂也。醫者臨癥之際。果屬實邪。於應表應下之藥。皆當作小劑。少少與之。要在中病卽止。不可過劑。務宜顧定元气。斯無孟浪僨事之非。至於飲食停積。必寸口脈浮大。按之反澀。腹皮熱。大便臭。然必由脾虛不運而致。於消導藥中。愼毋損及中气。宜多溫中健脾之品。俾得自彊不息之妙。如消乳丸。香橘餅。理中湯之類主之。若傷食甚而或兼濃味積熱者。宜大安丸。少少與之。俟食積稍消。仍當以五味異功散調補之。此外如目直大叫。項急煩悶。肝之實也。瀉靑丸。抑肝散主之。若筋急血燥。抽搐勁彊。斜視目瞪。則屬肝之虛矣。地黃丸主之。叫哭發熱。飲水而搐。心之實也。導赤散。瀉心湯主之。若驚惕不安。則屬心之虛矣。祕旨安神丸主之。困睡身熱。飲水。脾之實也。瀉黃散主之。若嘔吐泄瀉。不食痞滿。倦臥。牙緊流涎。手足牽動。則屬脾之虛矣。益黃散。或六君子加炮姜木香主之。悶亂喘促。飲水。肺之實也。瀉白散主之。若气促多汗。則屬肺之虛矣。四君子湯。或五味異功散主之。腎無實。惟痘瘡黑陷。爲邪气實而腎則虛也。地黃丸主之。若二便不禁。津液枯槁。聲喑目戴。肢體厥逆。腎虛極也。補中益气湯。兼六味地黃丸主之。大抵小兒實癥無多。若稟賦素虛。或病患已久。或過服克伐之劑。皆當作虛癥施治。不得槪以爲實也。愼之愼之。

【附方】

羌活沖和湯治四時不正之气。感冒風寒。憎寒壯熱。頭痛身痛。口渴。人人相似者。此方主寒發熱。宜此方治之。以代麻黃湯用。太陽經之神藥也。

羌活防風蒼術白芷川芎生地黃芩甘艸細辛﹝減半﹞

上加姜棗。水煎。熱服取汗。

四柴胡飲治元气不足。或忍饑勞倦。而外感風寒。或六脈緊數微細。正不勝邪等癥。必須愼之愼之。

柴胡﹝一二三錢﹞甘艸﹝炙一錢﹞生薑﹝三五七片﹞當歸﹝二三錢瀉者少用﹞

用之﹞

水二鐘。煎七八分。溫服。如胸膈滯悶。加陳皮一錢。

五柴胡飲脾土爲五臟之本。凡中气不足。而外邪有不散者。非此不可。此與四柴胡飲相表裏。但四柴胡飲止調气分。此則兼培血气。以逐寒邪。尢切於時用者也。凡傷寒瘧疾痘瘡。皆所宜用。

柴胡﹝一二三錢﹞當歸﹝二三錢﹞熟地﹝三五錢﹞白術﹝二三錢﹞白芍﹝炒用一錢五分﹞甘艸﹝炙三錢﹞陳皮﹝酌用或不必用﹞

水一鐘半。煎七分。食遠熱服。寒勝無火者。減芍藥。加生薑三五七片。或炮漧薑一二錢。或再加桂枝一二錢。則更妙。脾滯者。減白術。气虛者。加人參隨宜。腰痛者。加杜仲。頭痛者。加川芎。勞倦傷脾陽虛者。加升麻一錢。

柴胡飲子解肌熱蒸熱積熱。或汗後餘熱。脈洪實弦數。大便堅實者。

柴胡人參﹝各五分﹞黃芩白芍﹝各七分﹞當歸﹝一錢﹞甘艸﹝四分﹞大黃﹝八分﹞

上每服一二錢。水煎。按此方用藥頗善。但大便如常者。勿得輕用大黃。

消乳丸治嘔吐。消乳食。脈沈者。傷食不化也。

香附﹝炒﹞砂仁陳皮神曲﹝炒﹞甘艸﹝炙﹞麥芽﹝炒等分﹞

上爲末。米糊丸。黍米大。每服二十丸。姜湯下。

香橘餅治傷冷積瀉。

木香靑皮﹝各一錢﹞陳皮﹝二錢半﹞濃朴神曲﹝炒﹞麥芽﹝炒各半兩﹞

上爲末。蜜和爲餅。每服一枚。米飲調下。病久及元气虛者勿用。

大安丸治飲食酒積停滯。胸膈痞滿腹脹。

神曲﹝炒﹞陳皮半夏﹝制﹞茯苓﹝各一兩﹞山楂肉﹝蒸曬三兩﹞連翹蘿卜子﹝炒各五錢﹞白術﹝二兩﹞

上爲末。粥丸綠豆大。量大小。每服一二十粒。米飲下。﹝一方尙有炒麥芽一兩。黃五錢。﹞

瀉靑丸治肝膽火。並小兒急驚發搐。眼赤睛疼。

龍膽艸當歸川芎防風羌活山梔大黃﹝等分﹞

上爲末。煉蜜丸桐子大。量大小。每服十丸。

抑肝散治肝經虛熱發搐。或發熱切牙。或驚悸寒熱。或木乘土而嘔吐痰涎。腹脹少食。睡不安。

軟柴胡甘艸﹝各五分﹞川芎﹝八分﹞當歸白術﹝炒﹞茯苓釣藤鉤﹝各一錢﹞

上水煎。子母同服。以蜜丸。名抑靑丸。

導赤散治心火。及小腸熱證。小便赤澀而渴。

生地木通生甘艸﹝各等分﹞

上加竹葉二十片。水煎服。﹝一方加人參麥門冬。﹞

易簡參蘇飲﹝方見表論﹞

惺惺散﹝方見表論﹞

調胃承气湯﹝方見裏論﹞

四順淸涼飲﹝方見裏論﹞

理中湯﹝方見寒論﹞

五味異功散﹝方見熱論﹞

地黃丸﹝方見熱論﹞

瀉心湯﹝卽瀉心散方見熱論﹞

祕旨安神丸﹝方見熱論﹞

瀉黃散﹝方見熱論﹞

益黃散﹝方見寒論﹞

六君子湯﹝方見寒論﹞

瀉白散﹝方見熱論﹞

四君子湯﹝方見熱論﹞

補中益气湯﹝方見虛論﹞

辧驚風之誤論第九

小兒急慢驚風之說。古書不載。後人妄立名目。槪用金石腦麝之品。貽害至今。殺人不知凡幾。𨿽代有名哲。因世俗膠結旣久。猝難更正。故著作之家。不得不仍以驚風二字目之矣。夫小兒形气未充。易生恐怖。又何嘗無驚嚇之癥。是凡驟聞異聲。驟見異形。或跌撲叫呼。雷聲鼓樂。雞鳴犬吠。一切聞所未聞。見所未見。皆能致病。治法急宜收復神气爲要。此卽內經所謂大驚猝恐之癥是也。但當以驚嚇二字立名。不當以驚風二字目之矣。此立名之妄。其誤一也。其次。亦有因驚嚇而致肝心二髒。木火俱病者。用藥但宜瀉心平肝。其病自已。亦非金石腦麝所宜投。其誤二也。至於慢驚。或因吐瀉。或因病後。或因過服克伐之劑。或脾胃素虛。以致臟腑虛損已極。全屬虛寒敗癥。急宜溫補。無風可逐。無驚可療。而名之曰慢驚。更屬謬妄。其誤三也。此外。如傷風發搐。傷食發搐。潮熱發搐。將見痘疹發搐。太陽病變痙。以及天釣。內釣。癇癥之類。皆有搐掣反張彊直之狀。世人不知。昧於分別。往往亦混作驚風施治。且或委之於無知婦人之手。致令無辜赤子。橫遭夭折。其誤四也。今將以上各條。辧癥論治之法。匯列於後。俾臨癥者有所指歸。一洗從前陋習。庶幾登赤子於壽域矣乎。

【大驚猝恐】

小兒气怯神弱。猝見異形。猝聞異聲。最傷心膽之气。內經云。大驚猝恐。則气血分離。陰陽破散。經絡厥絕。脈道不通。陰陽相逆。經脈空虛。血气不次。乃失其常。又驚則气散。又恐傷腎。驚傷膽。其候則面靑糞靑。多煩多哭。睡臥驚惕。振動不寧。治法急宜收復神气爲要。宜祕旨安神丸。或獨參湯。茯神湯之類主之。若妄進金石腦麝之品。是猶落井而又下之以石矣。

【因驚嚇而致肝心二髒木火俱病者】

乳兒之母。嗜食肥甘。或酒後乳兒。或將護失宜。衣衾太暖。致令小兒邪熱鬱蒸。積於心而傳於肝。蓋心藏神而肝藏魂。猝被驚觸。神魂恐怖。心肝之气亦傷。心虛則邪熱得以乘之。肝虛則內風旋繞。以致夜臥不穩。或笑或哭。忽爾悶絕。目直上視。牙關緊急。口噤不開。手足搐掣。身熱面赤。脈數引飲。口中气熱。二便黃赤。或祕。搐而有力。爲邪气實。宜導赤散。更加漧地黃防風竹葉。連進三服。或兼辰砂抱龍丸。少少與之。用以導心經之邪熱。息肝臟之虛風。其病卽愈。倘肆用香散走竄。或寒涼攻伐之劑。必變爲虛寒敗癥。不治者多矣。宜兼詳虛實二論。

【虛寒敗癥】

凡小兒病後。或吐後瀉後。或脾胃素虛。或誤服藥餌。或過服克伐之劑。或感受風寒。而致气微神緩。昏睡露睛。手足厥冷。身體或冷或熱。或吐或瀉。涎鳴气促。口鼻气冷。驚跳螈。搐而無力。乍發乍靜。面色淡白。或眉唇靑赤。脈象沈遲散緩。或細數無神。此蓋舉世共詫爲慢驚風者是也。殊不知病本於虛。臟腑虧損已極。無風可逐。無驚可療。全屬虛寒敗癥。不必盡由驚嚇而致。蓋脾虛不能攝涎。故津液妄泛而似痰。火虛則身寒。口中气冷。木虛故搐而無力。每見世醫狃於陋習。輒作驚風施治。致令百無一救。此無他。良由前人立名之不愼以致此耳。若更乞靈於無知婦人。則其死更速。蓋斯時一點眞气。已屆半續半離之際。一經動搖。鮮有不隨手而脫者。吁可哀也。主治之法。急宜溫補脾胃爲要。如四君子湯。五味異功散。加當歸酸棗仁。東垣黃湯。若脾土虛寒甚者。六君子加炮姜木香。不應者。急加附子。脾腎虛寒之甚。或吐瀉不止者。附子理陰煎。或六味回陽飲。若但泄瀉不止者。胃關煎。若元气虧損已極。而至昏憒者。急灸百會穴。﹝百會在頭頂正中。取之之法。用綫量前後髮際及兩耳尖。折中乃是穴也。﹞兼服金液丹。凡此貴在辧之於早。而急爲溫補之。始克有濟。倘稍涉遲疑。則必致不救。愼之愼之。宜兼詳虛論。

【傷風發搐】

凡小兒身熱脈浮。口中气熱。呵欠頓悶。手足搐搦者。此因傷風而得之。宜大靑膏。或人參羌活散之類主之若搐而肢體倦怠。口气不熱。則屬虛矣。宜異功散以補脾。釣藤飲以制肝。則搐自止矣。若月內小兒。搐而鼻塞。亦屬風邪所傷。宜用蔥白七莖。生薑一片。細擂攤紙上。合置大人掌中令熱。急貼囟門。﹝案方書。頂中央旋毛中爲百會。百會前一寸爲前頂。百會前三寸卽囟門。﹞少頃卽搐止而鼻亦利矣。尋常小兒傷風。亦可用之。愈後取去。仍當以綿胭脂一片。周遭以熱麵糊護之。以蔽大人口鼻之气爲善。

【傷食發搐】

凡小兒飲食過度。致傷脾胃。嘔吐多睡。不思乳食。忽然而搐者。此因傷食得之。宜消食丸。若食旣消而前癥仍作。或見虛像者。此脾土傷而肝木乘之也。宜六君子加釣藤鉤以健脾。平肝。愼勿肆用消導。而致變壞癥也。

【潮熱發搐】

小兒潮熱發搐。謂因潮熱不已。血虛筋急而發搐也。所謂潮熱者謂時間發熱。過時卽退。來日根據時而發。如江海之潮汐。而罔或愆期也。原其所自。由於因熱而致搐。不由驚嚇而致病。若妄作荒誕之驚風施治。則大誤矣。主治之法。要不外乎虛實寒熱四者而已。假如病因於肝。其候則身體壯熱。目上視。手足動搖。口生熱涎。頸項彊急。當用地黃丸以補腎。瀉靑丸以治肝。若兼作渴飲冷便結。屬肝膽經虛熱。用柴芍參苓散。若更兼自汗盜汗。屬肝膽經血虛。用地黃丸。若口吻流涎。屬肝木克脾土。用六君子湯主之。假如病因於心。其候則心惕。目上視。白睛赤。牙關緊急。口內涎生。或渴而飲水。手足動搖。當用導赤散以治心。地黃丸以補肝。若渴而飲湯。體倦不乳。屬土虛木旺。用六君子地黃丸主之。假如病因於肺。其候則不甚搐而喘。目微斜視。身熱如火。睡露睛。手足冷。大便淡黃水。當用益黃散以補脾。瀉靑丸以治肝。導赤散以治心。若身體微熱。屬脾肺虛熱。用異功散。若喘瀉不食。手足逆冷。屬脾肺虛寒。用六君子加炮姜木香。若久病而元气虛者。用六君子地黃丸主之。假如病因於腎。其候則不甚搐而臥不穩。身體溫壯。目睛緊斜。喉中有痰。大便銀褐色。乳食不消。多睡不省。當用益黃散以補脾。導赤散以治心。若吐瀉不乳。厥冷多睡。屬寒水侮土。用益黃散。不應者。用六君子加姜桂主之。大都治搐之法。皆當以固脾肺之气爲先。蓋土旺金生。則肝木有制。不來乘脾。其搐自止。治者審焉。宜兼詳虛實二論。

【將見痘疹發搐】

凡小兒於將見痘疹之時。必先發熱。熱甚則陰分受傷。或心移熱於肝。以致風火相搏。而見手足搐搦。口眼歪斜者。亦常有之。經云。諸風掉眩。皆屬於肝。又云。諸痛癢瘡。皆屬於心。蓋心主熱。熱甚則肺經受克。不能制伏肝木。熱則生風。風火相搏。神气不安。故驚惕而發搐也。苟或妄以驚藥治之。則心寒而肌斂。毒必內陷。害可勝言哉。主治之法。當察其所屬而調劑之。如發熱無汗。表邪甚而搐者。柴歸飲。或惺惺散之類主之。煩渴飲冷。裏熱甚而搐者。導赤散。或辰砂六一散之類主之。肝膽熱甚。大便祕結。煩躁而搐者。瀉靑丸主之熱甚見血而搐者。犀角地黃湯主之。風熱旣退。則痘隨出而搐自止矣。然此皆治實之法。此外有因稟賦素虛。心脾不足而搐者。但當以面色靑白。神气怯弱爲辧。宜七福飲。或養心湯。或六气煎。加棗仁主之。

【太陽病變痙】

仲景先生云。身熱足寒。頭項彊急。惡寒時頭熱。面赤。目脈赤。獨頭面搖。卒口噤。背反張者。痙病也。發熱無汗。反惡寒者。名剛痙。發熱汗出。不惡寒者。名柔痙。又曰。太陽病。發汗過多。因致痙。小兒肌膚嫩薄。腠理不密。血液未充。易於感冒。往往初傳太陽一經。便覺身彊多汗。筋脈牽動。人事昏沈。是卽變痙癥也。良由熱甚傷陰。汗多傷液。血气內虛。筋失所養。以致此耳。主治之法。若初病便痙。表邪未解。陰虛無汗身熱者。宜人參羌活散。或三柴胡飲。或四柴胡飲之類主之。若因汗出太多。或過事表散。陽气虛甚者。宜參附湯。參歸湯。人參建中湯之類主之。若汗出兼火。脈見洪滑。證見煩躁。或痰熱甚者。用丹溪人參竹瀝之法主之。若身微熱。脈不緊數。此表邪已隨汗解。不必再用發散。只宜專顧正气爲要。宜五福飲之類主之。若大虛而脈見沈細陰勝者。宜大營煎。大補元煎。十全大補湯之類主之。其次。有以誤下傷陰。或泄瀉過度。或濕癥誤汗。或瘡家誤汗。或亡血過多。或婦人產後。或傷暑。或中風之類。種種不一。皆能致痙。柰何世醫不明此理。以小兒太陽初病變痙。而謬名之曰急驚風。以汗下過度。神气微弱。口開眼張。而名之曰慢驚風。以婦人產後。血虛發痙。而名之曰產後驚風。以損傷亡血過多變痙。而名之曰破傷風。以暑傷正气。汗多厥逆。而名之曰暑驚風。以及體虛非風之類。不知皆屬極虛之癥。動以驚風爲名。輒投開關鎭墜之品。致使眞气益虛。邪反內陷。死亡相繼。何生民之不幸。若此其甚也。業幼科者。毋得以頭搖口噤。反張搐搦。便妄作驚風施治。以致誤人不救也。

【天釣內釣】

天釣之狀。發時頭目仰視。驚悸壯熱。兩目反張。淚出不流。手足搐掣。不時悲笑。如鬼祟所附。甚者爪甲皆靑。由乳母濃味積熱。貽兒爲患。或外感風邪所致。宜內服釣藤飲。外用雙金散吹鼻。至於內釣。其狀則腹痛多喘。唇黑囊腫。傴僂反張。眼尾赤色。或五內抽掣。作痛狂叫。或泄瀉縮腳。亦由乳母起居不愼。或爲寒气所乘而致。宜釣藤飲。五味異功散。加漧薑木香。甚者宜加肉桂。進乳食者可治。若因乳母鬱怒傷肝。宜兼治其母。宜用逍遙散加熟地。或加味歸脾湯。俱加漏蘆。子母同服。

【癇癥】

小兒癇癥。多因稟受先天不足。或因妊母七情所傷。傳兒爲患。發之之狀。其候則神气怫郁。眼瞪面目牽引。口噤涎流。肚腹膨脹。手足搐掣。或項背反張。或腰脊彊直。或僕地作聲。醒時吐沫。但當以四體柔弱。發而時醒者。是卽癇癥也。第五臟不同。治法各異。陰陽有別。難易殊途。宜詳言之。假如面赤目瞪。吐舌嚙唇。心煩气短。其聲如羊者。此心癇也。宜養心湯。妙香散主之。假如面靑唇靑兩眼上竄。手足攣掣反折。其聲如犬者。此肝癇也。宜地黃丸主之。若搐而有力。宜柴胡淸肝散主之。假如面黑目振。口吐涎沫。形體如屍。其聲如豬者。此腎癇也。宜地黃丸大劑煎湯主之。假如面如枯骨。目白反視。驚跳反折。搖頭吐沫。其聲如雞者。此肺癇也。宜補肺散主之。若面色萎黃。土不生金也。宜異功散主之。若面赤色。陰火上衝於肺也。宜地黃丸主之。假如面色萎黃。目直腹滿。四肢不收。其聲如牛者。此脾癇也。宜異功散主之。若面靑瀉利。飲食少思。木來乘土也。宜六君子加木香柴胡主之。以上五臟所屬。主治之大法也。至若陰陽難易。則以發熱。抽掣仰臥。面色光澤。脈浮者爲陽。易治。若身冷。不搐。覆臥。面色黯黑。脈沈者爲陰。難治。要皆元气不足之癥也。通宜用紫河車研膏。加人參當歸末。糯米粥糊丸。多服取愈。若妄用祛風化痰克伐之劑。或初發時。誤作驚風施治者。必死。大凡小兒平日。宜察其耳後髙骨間。若有靑脈紋者。宜卽抓破出血可免斯患。此外又有因汗出當風。或脫換衣服。風邪乘虛暗襲。致見目靑面紅。迷悶搐掣。涎潮屈指。如計數者。名曰風癇。宜先用消風丸少少與之。繼卽用補中益气湯。兼六味地黃丸。或八珍湯之類主之。兼宜服紫河車丸。又有因傷食過甚。以致噯吐气。發搐。大便臭者。名曰食癇。卽俗所謂食厥者是也。宜詳傷食發搐條。玆不再。上凡十條。其候𨿽各有不同。而其搐搦之狀。似與世之所謂驚風者相仿佛。其實病各不同。主治亦互異。眞不啻有霄壤之別。冰炭之分焉。究其相沿。槪謂驚風之說。由於不細心探討前人之書。但槪謂之驚風。則其法爲較通俗而易耳。殊不知此門一開。遂令天下業幼科者。只抱數方。便爲神術。或更獨標其名曰驚科。大可嘆也。吾今而立是說。非發前人所未發。實啟後來之大覺耳。吾於操縵者有濃望焉。

【附方】

獨參湯治諸气虛气脫。及反胃嘔吐喘促。粥湯入胃卽吐。凡諸虛癥垂危者。

人參﹝二兩如無力之家以上好黨參代之。﹞

用水一升。煎取四合。乘熱頓服。日再進之。兼以人參煮粥食之。尢妙。

茯神湯治膽气虛寒。頭痛目眩。心神恐懼。或者驚癇。

人參黃﹝炒﹞棗仁﹝炒﹞熟地白芍﹝炒﹞柏子仁﹝炒﹞五味子茯神﹝各一兩﹞桂心甘艸﹝炒各五錢﹞

上爲末。每服二三錢。水煎。

辰砂抱龍丸此藥利驚疏風。豁痰淸熱。並治傷寒傷風。咳嗽生痰。喘急昏沈發熱。鼻流淸涕。或風暑熱癥。睡中驚掣。痧疹瘡。胎風胎驚胎熱等癥。邪气實者。

天竺黃﹝四錢須要嫩白者﹞牛膽星﹝一兩﹞朱砂﹝四錢一半爲衣﹞天麻﹝五錢﹞雄黃﹝秋冬三錢春減半夏二錢﹞麝香﹝三分痘疹中不用﹞防風﹝三錢﹞甘艸﹝三錢﹞

上爲細末。蜜丸芡實大。雪水糊丸尢佳。姜湯或薄荷湯磨服。痘疹時行。加天花粉四錢。同藥糊丸。

東垣黃湯治驚論。外物驚。宜鎭心。以黃連安神丸。若气動所驚。宜寒水石安神丸。大忌防風丸。治風辛溫之藥必殺人。何也。辛散浮溫熱者。火也。能令母實。助風之气盛。皆殺人也。因驚而泄靑色。先鎭肝以朱砂之類。勿用寒涼之气。大禁涼驚丸。風木旺。必克脾胃。當先實其土。後瀉其木。閻孝忠編集錢氏方。以益黃補土。誤矣。其藥有丁香辛熱助火。火旺土愈虛矣。靑橘皮瀉肺金。丁香辛熱。大瀉肺與大腸。脾實當瀉子。今脾胃虛。反更瀉子而助火。重虛其土。殺人無疑矣。其風木旺證。

右關脈洪大。掌中熱。腹皮熱。豈可以助火瀉金。如寒水來乘脾土。其病嘔吐腹痛。瀉痢靑白。益黃散聖藥也。今立一方。先瀉火補金。大補其土。是爲神治之法。

黃﹝二錢﹞人參﹝一錢﹞甘艸﹝炙五分﹞

上咀作一服。水一大盞。煎至半盞。去渣食遠服。加白芍藥尢妙。此三味。皆甘溫能補元气。甘能瀉火。內經云。熱淫於內。以甘瀉之。以酸收之。白芍藥酸寒。寒能瀉火。酸味能瀉肝而大補肺金。所補得金土之位大旺。火虛風木何由而來克土。然後瀉風之邪。

金液丹舊方主病甚多。大抵治气羸。凡久疾虛困。久吐利不瘥。老人髒祕。傷寒脈微。陰厥之類。皆气羸所致。服此多瘥。大人數十丸。至百丸。小兒以意裁度多少。皆粥飲下。羸甚者化灌下。小兒久吐利垂困。藥乳皆不入。委頓待盡者。並與數十丸。往往自死得生。少與卽無益。嘗親見小兒吐利已極。已气絕棄諸地。知其不救。試謾與服之。復活者數人。

硫黃﹝十兩﹞

上取精瑩者。研碎入罐子。及八分爲度。不可滿。外用益母艸。同井泥搗。因濟罐外。約濃半寸。置平地。以瓦片覆罐口。四面炭五斤擁定。以熟火一斤。自上燃之。候罐子九分赤口縫有碧煙。急退火。以潤灰三斗覆至冷。剖罐取藥。削去沈底滓濁。準前再。通五爲足。﹝急用可三止。﹞藥如熟雞卵气。取並罐埋潤地一夜。又以水煮半日。取藥。柳木槌研細。滴水候揚之無滓。更研令幹。每藥一兩。用蒸餅一兩湯釋化。同搗丸之。曝漧密貯。聽用。

大靑膏治傷風痰熱發搐。

天麻靑黛﹝各一錢﹞白附子﹝煨﹞烏蛇﹝酒浸取肉焙﹞蠍尾﹝各五分﹞天竺黃麝香﹝各一字。案古法用一字者。以藥堆滿錢上之一字也。用二字者同。亦有只用半字者。﹞

上爲末。生蜜丸豆大。每用半粒。薄荷湯化下。

人參羌活散治傷風驚熱。

人參羌活川芎白茯苓柴胡前胡獨活桔梗枳殼地骨皮天麻﹝等分﹞甘艸﹝炙減半﹞

上用生薑薄荷水煎。治驚熱加蟬蛻。

釣藤飲治天釣潮熱。

釣藤人參犀角屑﹝各半兩﹞全蠍天麻﹝各二分﹞甘艸﹝半分﹞

上爲末。每服一錢。水煎。

消食丸治乳食過多。胃气不能消化。

砂仁陳皮神曲﹝炒﹞麥芽﹝炒﹞三稜蓬術﹝各半兩﹞香附﹝炒一兩﹞

上爲末。神曲。糊丸。麻子大。量兒大小。每服數分。白湯送下。

柴芍參苓散治肝膽經分。患天泡等瘡。或熱毒瘰之類。

柴胡白芍人參白術﹝炒﹞茯苓陳皮當歸﹝各五分﹞丹皮山梔﹝炒﹞甘艸﹝各三分﹞

上每服二錢。水煎。

柴歸飲治痘瘡初起。發熱未退。無論是痘是邪。疑似之間。均宜用此平和養營之劑。以爲先著。有毒者可托。有邪者可散。實者不致助邪。虛者不致損气。凡陽明實熱邪盛者。宜升麻葛根湯。如無實邪。則悉宜用此。增減主之。

當歸﹝二三錢﹞白芍﹝或生或炒一錢五分﹞柴胡﹝一錢或一錢半﹞荊芥穗﹝一錢﹞甘艸﹝炙七分或一錢﹞

水一鐘半煎服。或加生薑三片。血熱者加生地。陰虛者加熟地。气虛脈弱者加人參。虛寒者加炮姜肉桂。火盛者加黃芩。熱渴者加漧葛。腹痛者加木香砂仁。嘔惡者加炮姜陳皮。若治麻疹。或以荊芥易漧葛。陰寒盛而邪不能解者。加麻黃桂枝。

辰砂六一散解煩熱。止渴。利小水。

粉甘艸﹝一兩﹞桂府滑石﹝飛六兩﹞朱砂﹝三錢﹞

上爲極細末。量兒大小。每服一二三錢。開水調下。

犀角地黃湯治勞心動火。熱入血室。吐血衄血。發狂發黃。及小兒瘡痘血熱等癥。生地﹝四錢﹞白芍丹皮犀角﹝鎊各一錢五分如欲取汗退熱必用尖生磨攙入上水一鐘半。煎八分服。或入桃仁去皮尖七粒。同煎。以治血癥。

七福飲治气血俱虛而心脾爲甚者。

人參﹝隨宜﹞熟地﹝隨宜﹞當歸﹝二三錢﹞白術﹝炒一錢五分﹞甘艸﹝炙一錢﹞棗仁﹝二錢﹞遠志﹝制三五分﹞

上水二鐘。煎七分。食遠溫服。或加生薑三五片。

養心湯治心血虛怯。驚癇或驚悸怔忡。盜汗無寐。發熱煩躁。

人參黃遠志當歸川芎棗仁五味子肉桂柏子仁白茯苓茯神半夏曲﹝各三錢﹞甘艸﹝炙四錢﹞

上每服二三錢。姜棗水煎。

六气煎治痘瘡气虛。癢倒陷。寒戰切牙。並治男婦陽气虛寒等癥。

黃﹝炙﹞肉桂人參白術﹝炒﹞當歸甘艸﹝炙﹞

上分量隨宜。水煎。加減照六物煎法詳見痘論六物煎下。

三柴胡飲凡素稟陰分不足。或肝經血少而偶感風寒者。或感邪不深。可兼補而散者。或病後產後感冒。有不得不從解散。而血气虛弱。不能外達者。宜此主之。

柴胡﹝二三錢﹞白芍﹝一錢半﹞甘艸﹝炙一錢﹞陳皮﹝一錢﹞生薑﹝三五片﹞當歸﹝二錢﹞

上水一鐘半。煎七分溫服。如微寒咳嘔者。加半夏一二錢。溏泄者。以當歸易熟地。

參附湯治眞陽不足。上气喘急。呃逆自利。臍腹疼痛。手足厥冷。嘔惡不食。自汗盜汗。气短頭暈等癥。

人參制附子﹝須參倍於附或等分不拘五錢或一兩酌宜﹞

薑水煎服。

參歸湯治心虛血熱。自汗盜汗。﹝一名團參散一名人參湯﹞

人參當歸﹝等分﹞

上爲末。每服二錢。用雄豬心一个。切三片。以一片煎湯調服。

人參建中湯治虛勞自汗。

甘艸﹝炙﹞桂枝生薑﹝各三兩﹞大棗﹝十二枚﹞白芍﹝六兩﹞膠飴﹝一升卽麥芽糖﹞人參﹝二兩﹞

上水七升。煮取三升去渣。入膠飴更上微火消解。溫服一升。日三服。﹝此漢時分量。權量與今時不同。酌宜用之可也。嘔家不可用建中湯。以甜故也。﹞

丹溪人參竹瀝之法丹溪云。痙比癇爲虛。宜帶補多是气虛有火兼痰。用人參竹瀝治之。不用兼風藥。

人參竹瀝

上將人參煎湯。入竹瀝和服。

五福飲凡五臟气血虧損者。此能兼治之。足稱王道之最。

人參﹝主心﹞熟地﹝主腎俱隨宜用﹞當歸﹝主肝二三錢﹞白術﹝主肺炒一錢半

水二鐘。煎七分溫服。或加生薑三五片。凡治气血俱虛等證。以此爲主。或宜溫者加姜附。宜散者加升麻柴葛。左右逢源。無不可也。

大營煎治眞陰精血虧損。及婦人經遲血少。腰膝筋骨疼痛。或气血虛寒。心腹疼痛等癥。當歸﹝二三錢或五錢﹞熟地﹝三五七錢﹞枸杞﹝二錢﹞甘艸﹝炙一二錢﹞杜仲﹝二錢﹞牛膝﹝一錢五分﹞肉桂﹝一二錢﹞

水二鐘。煎七分。食遠溫服。如寒滯在經。气血不能流通。筋骨疼痛之甚者。必加制附子一二錢方效。如帶濁腹痛者。加破故紙一錢炒用。如气虛者。加人參白術。中气虛寒嘔惡者。加炒焦漧姜一二錢。

大補元煎治男婦气血大壞。精神失守。危劇等癥。此回天贊化。救本培元。第一要方。

人參﹝補气補陽以此爲主少則用一二錢多則用一二兩﹞熟地﹝補精補陰以此爲主少則用二三錢多則用二三兩﹞山藥﹝炒二錢﹞杜仲﹝二錢﹞當歸﹝二三錢若泄瀉者去之﹞山萸﹝一錢如畏酸吞酸者去之﹞枸杞﹝二三錢﹞甘艸﹝炙一二錢﹞

水二鐘。煎七分。食遠溫服。如元陽不足多寒者。加附子肉桂炮姜之類。隨宜用之。如气分偏虛者。加黃白術。如胃口多滯者不必加。如血滯者加川芎。去山萸。如滑泄者加五味破故紙之屬。

十全大補湯治气血俱虛。惡寒發熱。自汗盜汗。肢體困倦。眩暈驚悸。晡熱作渴。遺精白濁。二便見血。小便短少。便泄閉結。喘咳下墜等癥。

人參白術﹝炒﹞茯苓甘艸﹝炙減半﹞熟地黃當歸白芍藥﹝減半﹞川芎﹝照芍藥更減一半﹞黃﹝炙﹞肉桂﹝錢許﹞

上水煎溫服。

雙金散治天釣。目久不下。

蜈蚣﹝一个。去頭足尾。用眞酥塗抹。慢火炙黃。置砧子上。面南立。用竹刀子當脊縫中亭。利作兩半个。左邊者入一貼子內。爲左字。右邊者。亦入一貼子內。爲右字。不得交錯。錯卽大誤矣。愼之愼之。﹞

麝香﹝一錢。細研。先將左邊者同於乳缽內。研作細末。卻入在左字貼內收起。別用乳缽。將右邊字者。入麝香同研極細。卻入右字貼內收。不得相犯。﹞

每有病者。眼睛釣上。止見白睛。兼角弓反張。更不能出聲者。用細葦筒子。取左字貼內藥少許。吹在左邊鼻裏。右亦如之。用藥不可多。若眼未全下。更添些少。以意量度。其眼隨手便下卽止。

逍遙散治肝脾血虛。及鬱怒傷肝。少血目暗。發熱脇痛等癥。

當歸白芍白術﹝炒﹞茯苓甘艸﹝炙﹞柴胡﹝各等分﹞

上加煨姜薄荷少許。水煎。

加味歸脾湯治脾經血虛發熱等癥。

人參黃﹝炙﹞白術﹝炒﹞茯苓棗仁﹝各二錢﹞遠志當歸﹝各一錢﹞木香甘艸﹝炙各五分﹞柴胡山梔﹝各一錢﹞

水二鐘。加圓眼肉七枚。煎七分溫服。

妙香散治心气不足。驚癇。或精神恍惚。虛煩少寐。盜汗等癥。

辰砂﹝三錢﹞麝香﹝一錢﹞木香﹝煨二錢五分﹞茯苓山藥茯神遠志黃﹝炙各一兩﹞桔梗甘艸人參﹝各五錢﹞

上爲極細末。每服一錢。溫酒或白湯調服。

補肺散治肺虛。惡心喘急。久患咳嗽有痰。

阿膠﹝一兩五錢炒﹞鼠粘子﹝炒﹞馬兜鈴﹝各五錢﹞杏仁﹝七粒﹞糯米﹝一兩﹞甘艸﹝三錢﹞

上每服二三錢。水煎。

紫河車丸治癲癇。

紫河車﹝肥大者一具﹞人參當歸﹝二味酌用爲末﹞

上將河車生研爛。入二藥。加糯米粥少許搗。丸桐子大。每服五七十丸。日進三服。人乳化下。凡先天不足。後天虧敗者。俱可隨宜增用藥物。照此制服。無不可也。或將河車用酒頓熟亦佳。

消風丸治風癇。先宜此藥。

膽星﹝二錢﹞羌活獨活防風天麻人參荊芥川芎細辛﹝各一錢﹞

上爲末。蜜丸桐子大。每服二丸。薄荷紫蘇湯調化下。祕旨安神丸﹝方見熱論﹞

導赤散﹝方見實論﹞

四君子湯﹝方見熱論﹞

五味異功散﹝方見熱論﹞

六君子湯﹝方見寒論﹞

附子理陰煎﹝方見寒論﹞

六味回陽飲﹝方見寒論﹞

胃關煎﹝方見寒論﹞

異功散﹝卽五味異功散方見熱論﹞

地黃丸﹝方見熱論﹞

瀉靑丸﹝方見實論﹞

益黃散﹝方見寒論﹞

惺惺散﹝方見表論﹞

四柴胡飲﹝方見實論﹞

柴胡淸肝散﹝方見熱論﹞

補中益气湯﹝方見虛論﹞

八珍湯﹝方見虛論﹞

不可餓論第十

內經云。人之所受气者。谷也。谷之所注者。胃也。胃者。水穀气血之海也。又曰。人以水谷爲本。故人絕水谷則死。又曰。人受气於谷。谷入於胃。以傳於肺。五臟六腑。皆以受气。又曰。眞气者。所受於天。與穀气並而充身也。又曰。谷不入。半日則气衰。一日則气少矣。又曰。營气之道。納谷爲實。又曰。脾者。倉廩之官。胃者水谷之海。六腑之大源也。又曰。五臟皆稟气於胃。胃者。五臟之本也。又曰。有胃气則生。無胃气則死。李士材曰。嬰兒旣生。一日不再食則饑。七日不食。則腸胃涸絕而死。經云。安谷則昌。絕谷則亡。猶兵家之餉道也。餉道一絕。萬眾立散。胃气一敗。百藥難施。一有此身。必資穀气。願飲食之於人。不綦重歟。豈知近日醫流。毋論大人小兒。凡遇發熱。不分表裏虛實。便一槪禁絕其飲食。而惟揚屬爲尢甚。至有餓不死傷寒之說。愚夫愚婦。習焉不察。至死不悟。嗟乎。胃气者。元气也。飲食者。人之所賴以生者也。人非飲食。何以生乎。且夫風寒外感。未曾傳裏之時。其邪在表。裏本無病。其人自能食。若表不解。邪傳入裏。其人自不能食。方其在表能食之時。醫者妄絕其飲食。是先絕其胃气也。胃气一傷。則諸髒無所稟气而皆傷矣。諸髒之气皆傷。則正不勝邪。正不勝邪。則無以捍禦外侮。勢必邪气乘虛內陷。而直入堂奧矣。若曰風寒宜餓。試問仲景先生傷寒論第一條。風傷衛。服桂枝湯後。令人熱稀粥一升餘。以助藥力。穀气內充。則邪不能入。且俾胃中陽气鼓動。邪自作汗而解者。爲何說也。況汗生於陰。非飲食無以生陰長陽。所宜禁者。生冷粘滑。肉面五辛。酒酪臭惡等物耳。此或因從前病家。不耐甘淡。仍食粘滑肉面之物。醫者不免有勿多食之戒。愚者聞之。錯會其說。遂至承認襲謬。貽害至今。殺人無已。在大人或可自知饑甚難支。猶可追呼索食。在小兒則口不能言。任人布置。勢必輕病變重。輾轉呻吟。不至餓死不止。傷心慘目。莫此爲甚。間有愈者。亦必羸弱不堪。致使壯者怯而弱者夭。孫眞人云。小兒有病。宜單乳不哺。足可證今人淸餓之謬歷覽名家所著之書。亦從未有餓之一字。蓋人之旣長。全資穀气以爲生。嬰孺之時。必賴乳飲以爲命。吾今與醫家病家約。凡於外感之癥。毋論大人小兒。若其能食者。不必禁其食。不能食者。當思所以食之。要之能食之病。其病必不死。𨿽弗藥可也。不能食之病。除傷食惡食外。醫者務求其所以而治之。俾其能食。則其病亦自愈。有志於生命者。愼毋以習俗相沿。亦蹈餓人之獘也。吾特於此諄諄而詳戒之。

治痘論第十一

痘瘡一證。由先天伏毒。觸後天時行之气而後發。在上古民物貞淳。並無所謂痘瘡之說。至於後世。乃至人人不免。爲嬰兒生死一大關頭。𨿽曰天地之气運使然。要亦人事之不古耳。其候有三。曰順險逆。辧之有四。曰寒熱虛實。蓋順癥可不必治自愈。逆癥難治難愈。所宜治者。惟險癥而已。所謂險癥者。或由天時不正。或因稟賦素虛。或兼外感。或挾內傷。或將護失宜。或服藥謬妄。率皆人事之不齊。非痘瘡之自爲險逆也。嘗見近日幼科。動稱火毒。大黃石膏之屬。率意輕投。致使脾腎生气大傷。勢必毒瓦斯乘虛內陷。冤乎冤乎。此非醫爲之乎。且夫痘瘡見點之後。毒瓦斯悉已發越在表。最忌攻裏。前人戒妄汗妄下。已不勝諄切詳盡。何後人之懵懵也。主治之法。辧列於後。宜詳觀之。然欲無險逆而求萬全。莫如種痘附種痘說。

【表虛見證主治之法】

表虛之狀。初發熱時。其熱必微。或惡寒。身振振搖動。如瘧之狀。宜柴葛桂枝湯。加黃主之。或寒熱往來。四肢厥冷。面色靑白。或多汗惡風。或怠惰嗜臥。脈必浮細而弱。宜溫中益气湯。參內托散。或十宣散之類主之。若初見點便作癢者。宜六气煎。加川芎白芷防風荊芥。或十宣散之類主之。若表虛不能約束毒瓦斯。以致一齊湧出。顆粒細碎者。實表解毒湯主之。若表虛無力托送。以致痘出不快者。實表解毒湯。十宣散。保元湯之類主之。若已見齊。而痘色灰白。頂陷。或伏陷。或不起發。不光澤。或色嫩皮薄。或癢。或如水泡。或摸不礙手。或根窠不紅。或倒靨。或不能結痂者。脈必細數無力。悉是表虛之候。宜保元湯。十全大補湯。六气煎之類主之。若已成漿。不因吐瀉。而忽見寒戰者。表虛甚也。養衛化毒湯主之。

【表實見證主治之法】

表實之狀。初熱之時。壯熱無汗。惡寒頭疼身痛。脈浮緊數。如在冬月寒勝之時。宜人參敗毒散主之。如時令暄熱。宜升麻葛根湯主之。如不寒不熱天气溫和之時。宜柴歸飲主之。然此皆爲表實者宜之。設或稟賦素虛。或表邪不甚。或肢體潮潤。或已見點。𨿽升麻葛根湯亦不宜用。矧敗毒散乎。倘誤表之。必致潰爛之變。其次若面赤唇紫。眼紅鼻塞。皮焦膚赤。手足熱甚者。宜搜毒煎。或加柴胡。或柴歸飲主之。若已見點。而痘色紅紫。腫疼痛。或皮濃而硬。或癰腫疔。脈見浮洪滑實。裏气亦實者。四味消毒飲。鼠粘子湯之類主之。若已見點。而身熱不退者。宜滋營气。芎歸湯主之。不得肆用表散。蓋妄汗能致爛也。愼之愼之。若已見點。而偶爲風寒所感。痘出不快。身熱加增者。此又宜微表之也。柴歸飲主之。

【表寒見證主治之法】

表寒之狀。不起發。不紅活。根窠淡白。宜保元湯。六物煎。參內托散之類。少加酒同煎主之。若已起發。而身涼癢。倒陷漧枯者。宜保元湯。六气煎。十全大補湯之類作大劑。亦少加酒煎主之。不應者。加鹿茸附子。

【表熱見證主治之法】

表熱之狀。肌膚大熱。气粗喘滿。煩躁狂言。宜羌活散郁湯。柴歸飲之類主之。若身外熱甚。而唇潤不渴。目無赤脈。大小便調。身𨿽大熱。但然。柴歸飲主之。若已出而根窠紅紫。宜四物湯。涼血養營煎之類主之。若已見點。而頂赤髮。涼血養營煎。犀角散之類主之。若頭面紅腫。紫黑焦枯。紫艸快湯。涼血養營煎。六味地黃湯之類主之。若夾夾疹。眼紅唇裂。涼血養營煎主之。

【裏虛見證主治之法】

裏虛之狀。或因先病吐瀉或因誤服寒涼之劑。或痘瘡已出未出之間。而爲吐瀉嘔惡。精神倦怠。喜熱飲食者。宜六君子湯。五君子煎。理中湯。參姜飲之類主之。若少食。或不思食。或食亦不化。此脾胃之气虛也。宜五味異功散。四君子湯之類主之。若二便淸利。或溏泄不渴。或气促聲微。或神昏多睡。或腹膨噯气。吞酸。脈見弱而無力者。宜人參理中湯。保元湯。六气煎之類主之。若痘未出。發熱之初。而見吐瀉一二次卽止者。其痘出必輕。不必治之。此又不可不知也。要之痘瘡全賴裏气完固。若裏气虛損。則生機息矣。喜用石膏大黃者。吾誠不知其爲何心也。

【裏實見證主治之法】

裏實之狀。二便祕結。胸膈脹滿。作渴喜冷。或唇燥咽漧。口瘡舌黑。脈見沈數有力。痘形未見之時。宜微下之。四順淸涼飲。當歸丸之類。少少與之。若肢體熱甚。柴胡飲子。若煩躁驚狂。聲髙譫語。脈見洪滑者。辰砂六一散。退火丹。導赤散之類主之。若痘已隱隱見於皮膚之間。此痘已發越在表。若裏癥果急。宜微通其二便。斷不可過用攻裏之劑也。若妄下之。必致裏虛而變內陷矣。愼之愼之。要之近日屬實之癥不多。若妄用之。則大誤矣。且痘瘡最喜裏气完實。自必能食。𨿽兼他癥。以末治之可也。

【裏寒見證主治之法】

裏寒之狀。大小便利。面靑目白。或因臟腑素虛。或因誤服涼藥。而見瘡白神倦。吐瀉嘔惡。气促肢冷。或腹脹腹痛。以致痘出不快。或已出而陷伏倒靨者。宜六气煎。九味異功煎。十二味異功散之類主之。若已見齊。或行漿之際。爲涼藥所誤。以致吐瀉寒戰切牙者。木香散。十二味異功散之類主之。然此二方。溫則有餘。補則不足。不若用九味異功煎爲最妙。若因誤食生冷。而致腹脹腹痛。或吐瀉者。理中湯。加肉桂木香。或四君子。加漧薑木香之類主之。若胃气虛寒。腹痛喜按者。黃建中湯主之。若脾腎虛寒。小腹作痛。瀉利不止者。胃關煎主之。大抵裏寒之癥。必由誤服寒涼攻伐之劑所致。柰何近日幼科。胸中毫無的確明見。粗淺浮躁。肆用寒涼。致令小兒陽气受傷。裏虛變逆。死者多矣。深堪哀憫。有人心者。其亦知所以自省矣。

【裏熱見證主治之法】

裏熱之狀。煩躁狂言。口漧大渴。內熱自汗。小便赤澀。大便祕結。脈見沈數有力。宜退火丹。四順淸涼飲之類主之。若衄血。元參地黃湯。加陳墨汁主之。溺血。大釐淸飲主之。若已出未出之際。衄血或溺血者。並宜犀角地黃湯主之。血止後。卽宜用調元湯主之。或少加木通。若初見發熱。便覺大渴。唇焦舌燥者。宜葛根解毒湯主之。若火迫庚金而協熱作瀉者。必其脈見洪數。身有大熱。口有大渴。喜冷惡熱。煩躁多汗。中滿气粗。痘色腫紅紫。口鼻熱赤。小水澀痛。稟賦素實者。宜黃芩湯主之。然此癥不多。斷不可以此湯誤治虛寒泄瀉也。愼之愼之。又或已未見點之時。咽腫喉痛者。甘桔湯。加牛蒡主之。若已見齊。起脹灌漿之時。而見喉痛者。此因喉內有痘作痛。收靨時自愈。不必治之。若痘已出齊。而脾肺有熱。作渴喜冷者。宜人參麥門冬散主之。若痘出而夾夾疹。煩躁大渴。妄言妄見。雙解散主之。以上皆當與各條參看。果屬裏熱。始無貽誤。倘稍涉疑似。則害人不淺矣。愼之愼之。

【順逆】

身無大熱。痘腳稀疏。根窠紅綻。不瀉不渴。乳食不減。四肢溫和。聲音淸亮。精神如常。脈象和緩。此屬順癥。不須服藥自愈。至若逆癥。咳嗽聲啞。飲食挫喉。一惡也。腹脹气促。悶亂不寧。二惡也。渴瀉不止。切牙寒戰。三惡也。瘡嫩易破。癢不止。四惡也。紫黑灰色。頂陷喘渴。五惡也。若按上法急爲救療。十中尙可全活八九。愼勿以其惡。遂棄而不治也。此外尙有輕變爲重。所犯者七。一不忌口味生冷滑膩。致令脾胃受傷。二先曾泄瀉。裏虛不能托毒外出。三過服表藥。或不避風寒。致損表气。四餌涼藥。及妄用攻裏之劑。致令裏气虛寒。毒瓦斯不能發出。五穢气所觸。詳見種痘說內。蓋血气聞香則順聞臭則逆。順則易出易靨。逆則難愈。六生人輒至。及僧尼孝服。七犯房屋。又重變爲輕。返凶爲吉。所愼者五。一謹避風寒。二身常和暖。寒則添衣。熱則減去。務得中和。毋令太過不及。三節飲食。大忌西瓜柿橘菱角水蜜等冷物。恐內傷胃气。及肥肉油膩。滑腸作瀉。酸鹹作渴。酒蔥蒜魚羊腥物作癢。務使脾胃充實。則痘瘡易出易靨也。四大便稠。飲食調和。不致泄瀉。一日二日一次爲調。日行二三次爲利。宜急用甘溫補脾藥。若值灌漿之時。𨿽三四日不行。不得誤以爲祕。五按法調理。補气血。顧脾胃。避風寒。節飲食。毋妄汗。毋妄下。斯皆可以轉重就輕。返逆爲順。庶幾不致變輕爲重矣。

【戒妄汗妄下】

人之一身。本乎气血。气爲衛。血爲榮。气陽而血陰也。陽主動。所以衝暢隧道。運動樞機者也。陰主靜。所以棄溢臟腑。灌漑周身者也。然其所重。則又在乎脾胃。是故脾胃者。五臟六腑。生化之大源也。經云。人之所受气者。谷也。谷之所注者。胃也。胃者水穀气血之海也。至於痘瘡。則全資气血。但得气血充暢。則易出易收。气血不足。則變癥百出。故始出之際。賴气血以載毒外出。繼則因气血以起脹灌漿。終之以結靨落痂。莫非气血爲之運化。倘气血稍虛。脾胃一損。則生機息而化源絕矣。柰何宋麟祥之痘疹正宗。誤用寒涼攻伐。致令愚盲幼科。避諸大家之煩。貪痘疹正宗歸宗湯一方之易。遂至一時翕然用之。不分虛實寒熱。妄行攻下。以致陰陽脾胃之气俱傷。變癥因之蜂起。因而死者多矣。蓋妄汗傷陽。則凡起發灌漿收靨之力。皆失所賴。勢必變爲爛音啞。皮薄癢。外剝而死。故前人於痘瘡見點之後。便禁用升麻葛根湯。恐發得表虛也。妄下傷陰。則凡臟腑化源。精神鎖鑰。飲食倉廩。皆爲所敗。是必變爲陷伏。不起發。不灌漿。灰白倒靨。手足逆冷。吐利不食。寒戰咬牙。腹痛虛脹。內攻而死。故前人禁用大黃石膏枳殼生地鼠粘紫艸芩連梔子之屬。恐攻得裏虛也。故錢氏曰。瘡疹惟用溫平藥治之。不可妄下及妄攻伐。良有以也。陳氏云。痘以太陰脾肺二經爲主。肺宜溫而脾宜燥。萬氏云。痘瘡始終以脾胃爲主。胃嘗養而脾當補。馬氏云。痘以少陰心經爲主。火不可太淸。血不可太涼。三說皆是也。蓋脾爲孤髒。能灌四旁。則四髒皆賴一臟以養之。況脾屬土而主肌肉。若能化水谷。成津液。灌漑諸經。令肌肉不枯。气血得其助。痘何難成。但寒土不能生物。必有陽气燻蒸於下。而後能成發育也。如艸木之根在土。而冬月何以不生。以眞陽之气息也。可見脾受水谷。化生津液。必藉火气。始能成腐化之功。所謂火能生土。火乃土之母也。心爲君火。能役相火。主乎血脈。若心火不息。血不寒凝。自能與脾之津液相爲流通。痘自紅潤而鮮艷。所謂血主濡之。气主之。气無血不走。血無气不行。气乃血之帥也。气行血亦行。肺統一身之气。主乎皮毛。若肺气充盈。自能與心之血脈相爲周運。痘自尖圓而肥潤。是血气充資足。交會於前。脾生津液。助養於後。痘之成功。三髒缺一不可。若肝臟則無與焉。至於腎臟。如攻伐太過。或經泄瀉。腎气損傷。則痘瘡變黑。歸腎而死矣。薛氏曰。凡痘瘡在四五日之間死者。毒瓦斯盛眞气虛而不能起發也。六七日之間死者。元气虛而不能灌膿也。旬日之外死者。邪气去。脾胃敗。而元气內脫也。治者但能決其死。而不知其死必本於气血虧損。苟能逆推其因。而豫爲調補。豈斷無生理哉。蓋起發灌膿結痂。三者皆由脾胃榮養。不可妄投表下攻伐之劑。庶不誤人於夭札也。業幼科者。可不戒哉。請更言之。試問痘疹正宗。專以歸宗湯一方。肆用寒涼攻伐。欲以應無窮之痘。有是理乎。不待明智之士。自能覺其非矣。何幼科昧心喪良。故蹈其轍也。有力仁人。若能火其書毀其板。使邪說息而正道行。則於嬰兒造福不淺矣。

【痘後】

痘瘡收靨落痂之後。其嬰兒气血必虛。蓋自初熱傷陰。以至出齊起發灌漿結靨落痂。莫非气血之所爲。且或體虛痘密。徧體不畱余隙。果能一一衝托成實。則是周身气血。皆爲痘用。周身气血皆爲痘用。則未有不耗傷者。气血旣皆爲痘耗傷。則凡於落痂之後。必宜加意培補。縱有他癥。皆當以末治之。務令气血得以充足撤消。不致遺後日多疾之患。譬如以人搏虎。虎𨿽斃而人之气力傷矣。人之气力旣傷。未有不需飲食酒肉以將息者。柰何近日俗習。不知此理。每於痘瘡。皆喜進淸涼之劑。於落痂之後。亦妄用黃連梔子苦寒之屬。謬曰敗毒。致使脾胃生气大傷。飲食減少。羸孱弱。卒難撤消。或卽變生他癥。仍歸夭亡。可勝浩嘆。嗟乎。痘不成漿。由气血不能運化。痘旣成漿。毒瓦斯已解。果使漿稠痂濃。則毒瓦斯全解。痂落之後。尙何餘毒之可淸。在稟賦壯實。血熱瘢紫者。或堪其謬。若瘢色紅淡。或雪白者。服之必死。婦人無知。庸醫謬習。沈迷痼結。禍世已深。僕思挽救。是以不惜諄復其詞。用以代鐸。以振世之聾聵云。

【附種痘說】

粵稽上古之世。民物貞淳。人心恬淡。並無所謂痘瘡一癥者。迨至有唐以後。風俗澆漓。人情穿鑿。淫嗜好。醇酒膏粱。六淫外幹。七情內擾。臟腑鬱蒸。气精滓濁。及至分形受質。兩情相感。一气渾融。錯雜之邪。交相施瀉胚胎之始。毒卽伏焉。旣生之後。必待天地時行疫癘之气。或挾外感內傷之邪。觸之斯發。乃至遁爲傳染。比戶皆然。爲嬰兒所必不能免。此父母遺毒之爲害也如此。加以近日醫無善術。用藥乖離。遂至險逆相尋。死亡略半。

此庸醫之爲害也又如此。嗟乎。父母愛子之心。何所不至。劬勞鞠育。惟疾之憂。一旦爲庸醫所誤。呼救何從。甚且宗祀攸關。賴此一綫。抑或貞嫠忘死。守此藐孤。一遇差遲。銜冤更慘。眞令人言之痛心。聞之墮淚者也。幸至有宋。有神人出。而立種痘一法。乘兒無病之時而種之。其種出之痘。少者不過數粒。多者不過數十粒而已。且不需服藥。誠挽回造化。避危就安。萬舉萬全之良法也。

本朝髙宗純皇帝。仁被萬方。徳逾千古。憫玆良法方書未載。恐日久湮沒失傳。特於禦宗金鑑書內。編輯種痘心法要旨。仰見仁慈。恩深保赤者矣。第邇來能種之子。皆有力之家。單寒之兒。猶然自出。豈不大負國家及在昔神人之初念乎。原其所以。屈於力有所不能耳。今喜博愛堂諸君子。發心擇請種師。並資助衣食。廣爲貧家兒女種痘。洵慈幼之盛舉也。予甚樂焉。用是特綴數語。並冀廣爲勸導。使人人皆能效法諸君子。於以修福而廣皇仁。端在是矣。功徳豈有量哉。

一種痘原所以去險履平。避危就安而設。務宜用種出之痘。所落之痂作苗。其气純正。無天行時毒外感內傷之邪。夾雜於中。種出自然稀疏順吉。應時成功。決無愆忒。若夫時痂。則斷不可用。至於種法。宜以水苗爲上。

一下苗之後。調攝禁忌。不可不愼。自始至終。不可稍忽。如避寒熱。愼飲食是也。假气嚴寒。蓋覆宜溫暖。勿使受寒。恐被寒气所觸。則痘不得出。亦不可過於重棉疊褥。火器燻靠衣被。致熱气壅滯。使痘不得宣發。天气和暖。蓋覆宜適中。恐客熱與毒相並。致增煩熱。亦不可輕易著單露體。致風寒外侵。阻遏生發之气。此寒熱所以貴得其平也。臥處常要無風。夜靜不斷燈火。不離親人看守。一切食飲。宜豫爲現成。以備不時之需。如時有迅雷烈風之變。宜謹帷帳。添蓋覆。多燒辟穢香。以辟一時不正之气。至於飲食。人之气血。藉以生化。痘之始終。全賴乎此。若飲食虧少。气血何所資助乎。但不可過甚。若過飲。則飲停不化津液。過食。則食滯壅遏气機。大凡吮乳之兒。不多乳。不闕乳。能食之兒。勿餐生冷粘硬。勿啖辛熱炙爆。勿恣意茶水。勿飲涼漿。食不過飽。亦不令饑。此飲食所以貴得其平也。寒熱飲食而外。則凡舉止動作。旣不可任意驕縱。亦不可過於拂逆。惟在調攝之人。耐其性情。兢兢業業。善爲保護。不但愼於旣種之後。且當愼於未種之先。不但愼於見苗之初。猶當愼於落痂之後。種師宜諄諄告誡。務期詳細。使彼知關系匪輕。心存謹愼。如法調攝。可保萬全。至於禁忌。亦最緊要。凡種痘之家。房中最要潔淨。切忌衝犯。宜明亮。不宜幽暗。勿詈罵呼怒。勿言語驚慌。勿對梳頭。勿對搔癢。勿嗜酒。勿歌唱。凡房中淫气。婦人經候气。腋下狐臭气。行遠勞汗气。誤燒頭髮气。誤燒魚骨气。吹滅燈燭气。硫黃蚊煙柴煙气。煎炒炙爆气。蔥蒜醉酒气。溝渠污濁气。黴爛蒸濕气。混圊廁桶气。病患穢惡气。新喪穢气。以上務宜謹愼遵守。毋稍懈忽。倘自不經心。致令觸犯。咎難他諉也。仍宜謹伺房門。勿令生人及僧尼孝服人輒入。宜將此刷印。人給一張。俾各自愼。

【附方】

辟穢香方

蒼術大黃﹝減半﹞

上二味共爲細末。紅棗煮湯。連肉和成條曬漧。宜豫制給人。一凡房屋寬深者。自宜聽其在家。謹愼將護。倘室廬狹隘。或不足以蔽風雨者。果能籌屋以備暫居。則更妙矣。並且隨時酌借帳被。

─每一小兒。宜給紅興布紮頭一條。紅稀布小褂一件。取其新潔而又和軟也。若極貧之兒。於冬令嚴寒之時。則當攺給絮襖矣。此宜隨時斟酌。

在於發熱之時與之。以杜冒濫。旣見點後。給燈油魚饅錢。三百六十文。倘不守禁忌。將護失宜。致生他癥。設有不測者。亦宜量給小費。此𨿽萬中之一。然不得不豫爲之籌也。─一歲之內。四時宜否。要在活人。非富貴之家。自種可比。但於五六七月間。借以深邃房屋。少少種之。以爲接苗之計。其餘各月。不妨隨到隨種。多多益善也。下苗日期。宜避破閉。及四立二分二至之前一日。並年命刑沖破害。及歲煞災煞劫煞。天克地衝比衝之日。

─凡驗看小兒。以耳後筋紋爲主。紅而紋少者爲上。紋多而色不紫赤者次之。若紋多而色兼靑紫。此𨿽不可與種。然聽其自出。則更難矣。宜贈以稀痘藥。數服後。令其再詣師驗看。若轉爲紅色。則又宜亟爲之種矣。此外如病後。或現有病。或未及周歲。皆當緩種。必俟其气血和平。始與之種。除此以往。無不可種之兒也。稀痘藥方附後。

消毒救苦湯

羌活防風連翹生地酒黃柏升麻麻黃根﹝各五分﹞川芎本柴胡葛根生黃芩酒黃芩蒼術﹝各二分﹞細辛生甘艸白術陳皮紅花蘇木﹝各一分﹞當歸身黃連﹝各三分﹞吳茱萸﹝半分﹞

共爲粗末。周歲之兒。每用三錢。兩三歲者用五錢。於四立前一日。東流水煎。調制朱砂服。

制朱砂法用當歸川芎升麻甘艸﹝各六兩﹞

東流水六大碗。新砂鍋。桑柴文火煎減半。傾出。濾去渣。用好朱砂四兩。絹包綫紮。懸胎離砂鍋底寸許。掛定。將前所濾之湯。陸續入於鍋內。桑柴火緩煮。俟湯將幹。取起研極細末。一歲一分。下苗後。必以七日。五臟傳徧而後發熱爲則。然亦有六日而卽熱者。亦有九日十一日而始熱者。此其常也。若發熱於五日以前。此際苗气尙未傳徧。熱何由作。必因將護不愼。致犯外感內傷。或已染時行之气。而欲出天花也。與種痘無涉。種師宜豫申明其說焉。若逾十一日不熱。宜更爲補種。

【附方】

柴葛桂枝湯主表散痘熱。

柴胡榦葛桂枝防風白芍甘艸人參

水一盞。加生薑三片。煎七分溫服。表虛加黃。

溫中益气湯气血雙補。疏通隧道。並達四肢。

人參白術﹝炒各五分﹞生黃﹝八分﹞歸身白茯苓﹝各六分﹞甘艸﹝炙﹞川芎﹝各四分﹞白芷防風﹝各四分﹞木香官桂﹝去粗皮各二分﹞山楂肉﹝六分﹞

生薑一片。棗一枚去核。水一大鐘。煎四分溫服。

參內托散痘虛發癢。或不化膿。或爲倒靨。

人參黃﹝蜜炙﹞當歸川芎濃朴﹝姜制﹞防風桔梗﹝炒﹞白芷紫艸官桂﹝去粗﹞皮木香甘艸﹝各等分﹞

糯米一撮。水煎。色淡白者。去防風紫艸白芷。宜多加糯米。一方有芍藥。

十宣散調气補血。內托瘡毒。五日後必用之方也。亦治癰疽。

人參黃當歸﹝各二錢﹞川芎防風桔梗白芷炙艸濃朴﹝各一錢﹞桂心﹝三分﹞

上爲細末。每服一錢。或二錢。木香湯調下。

實表解毒湯

人參黃當歸生地甘艸白芍柴胡升麻片芩﹝酒炒﹞元參地骨皮

上入薄荷葉少許。淡竹葉十片。水煎。

保元湯治痘瘡气虛陷者。

人參﹝二三錢﹞甘艸﹝炙一錢﹞肉桂﹝五七分﹞黃﹝二三錢灌膿時酒炒回漿水一鐘半。加糯米一撮。煎服。此藥煎熟。加人乳好酒各半盞。和服更妙。酌宜用之。頭額不起。加川芎﹝三五分﹞。面上。加升麻﹝三四分﹞。胸腹。加桔梗﹝三四分﹞。腰膝。加牛膝﹝四分﹞。四肢不起。加桂枝﹝二三分﹞。嘔惡。加丁香﹝三四分﹞。元气虛寒。加大附子﹝制七八分。或一錢﹞。

養衛化毒湯

人參黃﹝炙﹞桂枝甘艸當歸

上水煎服。

人參敗毒散治時疫疹。

人參茯苓枳殼甘艸川芎羌活獨活前胡柴胡桔梗﹝各等分﹞

水一鐘半。姜三片。煎服。

升麻葛根湯解發痘毒。

升麻葛根白芍甘艸各等分

水一鐘。煎七分溫服。

搜毒煎解痘疹熱毒熾盛。紫黑漧枯。煩熱便結。純陽等癥。

紫艸地骨皮牛蒡子﹝研﹞黃芩木通連翹蟬蛻芍藥﹝各等分﹞

水一鐘半。煎服。表熱者加柴胡。

四味消毒飲治痘瘡熱盛。毒瓦斯壅遏。無問前後皆可服。

人參甘艸﹝炙﹞黃連牛蒡子﹝各等分﹞

上爲粗末。每服一錢。加姜一片。水一盞。煎四分去滓。溫服不拘時。

鼠粘子湯治痘稠身熱毒盛。服此以防靑幹黑陷。並治疹稠密。

牛蒡子﹝炒研﹞歸身黃甘艸﹝炙﹞柴胡黃芩﹝酒炒﹞連翹地骨皮

水煎服。熱退則止。

芎歸湯養營起痘。

當歸川芎﹝減半﹞

上爲細末。每服一錢。紅花湯調服。

六物煎治痘疹血气不充。隨癥加減用之。神效不可盡述。

甘艸﹝炙﹞當歸熟地﹝或用生地﹞川芎﹝三四分不宜多﹞白芍﹝俱隨宜加減﹞人參﹝或有或無隨虛實用之气不虛者不必用﹞

水煎服。如發熱不解。或痘未出之先。宜加柴胡以疏表。或加防風佐之。如見點後。痘不起發。或起而不灌。或灌而漿薄。均宜單用此湯。或加糯米人乳好酒肉桂。以助營气。如气虛癢不起。加川山甲炒用。如紅紫血熱不起。宜加紫艸。或犀角。如脾气稍滯。宜加陳皮山楂。如胃气虛寒多嘔者。加漧薑炒用。或加丁香。如腹痛兼滯者。加木香陳皮。表虛气陷不起。或多汗者。加黃。气血俱虛。未起未灌而先癢者。加肉桂白芷。如元气大虛。寒戰切牙。泄瀉。宜去芍藥。加黃。大附子漧薑肉桂。

羌活散郁湯治實熱壅盛郁遏。不得達表。气粗喘滿。腹脹煩躁狂言譫語。睡臥不寧。大小便祕。毛豎面浮。眼張若怒。並有神效。並爲風寒外搏。出不快者同治。

防風羌活白芷荊芥桔梗地骨皮川芎連翹甘艸紫艸大腹皮鼠粘子

上爲粗末。水一鐘。燈心十四根。煎六分溫服。

涼血養營煎治痘瘡血虛血熱。地紅熱渴。或色燥不起。及便結溺赤。凡陽盛陰虛等癥。悉宜用此。

生地當歸白芍生甘艸地骨皮紫艸黃芩紅花

水一鐘半。煎服。量兒大小加減用之。渴加天花粉。肌熱無汗。加柴胡。熱毒盛者。加牛蒡子木通連翹之屬。血熱毒不透者。加犀角。

犀角散治痘瘡癰毒時毒。熱盛煩躁多渴。小便赤澀。或赤。

犀角﹝鎊﹞甘艸﹝炙各五分﹞防風黃芩﹝各一錢﹞

上爲粗末。每服二錢。水一小盞。煎五分。溫服無時。

紫艸快湯治痘疹血气不足。或血熱不能起發灌膿。色不紅活。

紫艸人參白術﹝炒﹞當歸川芎白芍茯苓甘艸木通﹝等分﹞

上加糯米。每服三五錢。水煎。

參姜飲治脾肺胃气虛寒。嘔吐咳嗽气短。小兒吐乳等癥。

人參﹝三五錢或倍之﹞甘艸﹝炙三五分﹞漧薑﹝炮五分或一二錢或用煨生薑三五

水一鐘半。煎七八分。徐徐服之。

當歸丸治便堅三五日不通。裏气實而稟賦彊者。

當歸﹝五錢﹞紫艸﹝三錢﹞黃連﹝一錢五分炒﹞甘艸﹝炙一錢﹞大黃﹝二錢

上以當歸紫艸熬成膏。下三味研爲細末。以膏和爲丸。如胡椒大。三歲以下兒服十丸。七八歲兒。二十丸。食前淸米飲下。漸加之以和爲度。

退火丹治痘中狂妄神方。

滑石朱砂﹝飛各一錢﹞冰片﹝三釐﹞

共爲細末。冷水調一分服。得睡少時。神安气寧。痘轉紅活矣。

九味異功煎治痘瘡寒戰切牙。倒陷嘔吐。泄瀉腹痛。虛寒等癥。用代陣氏十二味異功散等方。

人參﹝二三錢﹞黃﹝炙一二錢﹞附子﹝制一二錢﹞熟地﹝二三錢﹞甘艸﹝炙七分或一錢﹞當歸﹝二三錢﹞肉桂﹝一錢﹞漧薑﹝炮一二錢﹞丁香﹝三五分或一錢﹞

上量兒大小加減用。水一鐘半。煎七分。徐徐與服。泄瀉腹痛。可再加肉豆蔻﹝面炒一錢﹞或白術﹝一二錢﹞。

十二味異功散治元气虛寒。痘瘡色白。寒戰切牙。泄瀉喘嗽等癥。

人參丁香木香肉豆蔻陳皮濃朴﹝各二錢五分﹞白術﹝炒﹞茯苓官桂﹝去粗皮各二錢﹞當歸﹝三錢五分﹞半夏﹝制﹞附子﹝制各一錢五分﹞

上爲粗末。每服二三錢。姜棗水煎。去渣服。

木香散治痘瘡虛寒多滯者。

木香丁香大腹皮人參桂心甘艸﹝炙﹞半夏﹝制﹞訶黎勒赤茯苓靑皮前胡﹝各等分﹞

上爲粗末。每服二三錢。薑水煎。去渣服。薛立齋先生曰。前方治痘瘡已出未愈之間。其瘡不光澤。不起發。不紅活。五七日內。泄瀉作渴。或肚腹作脹。气促作喘。或身𨿽熱而腹脹。足指冷。或驚悸。或汗出。或寒戰切牙。或欲靨不靨。瘡不結痂。或靨後腹脹。泄瀉作渴。此皆脾胃虛寒。津液衰少。急用此藥治之。若誤認爲實熱。用寒涼之劑。及飲蜜水生冷瓜果之類。必不救。張景嶽先生云。以上二方。溫性有餘。補性不足。用治寒癥則可用治虛癥則不及也。

黃建中湯治諸虛羸瘠百病。

甘艸﹝炙﹞桂枝生薑﹝等分﹞白芍﹝倍用﹞大棗膠飴﹝卽麥芽糖﹞黃﹝炙﹞

上水煎減半去渣。入膠飴。更上微火消解。溫服。

元參地黃湯治痘疹衄血。

元參生地黃丹皮梔子仁甘艸升麻﹝各五分﹞白芍﹝一錢﹞蒲黃﹝炒五分﹞

水一鐘。煎七分溫服。本方宜減去升麻。惡其上升也。加陳墨汁和服。黑色象水。能制火也。

大釐淸飲治積熱閉結。小水不利。或溺血蓄血。腹痛淋閉等癥。

茯苓澤瀉木通豬苓梔子枳殼車前子

水一鐘半。煎八分。食遠溫服。如內熱甚者。加黃芩黃柏龍膽艸之屬。如大便堅硬脹滿者。加大黃。

調元湯

人參黃﹝炙﹞甘艸﹝炙﹞

上水煎服。按此卽保元湯無肉桂者。名爲調元湯。卽東垣先生之黃湯也。東垣用爲小兒治驚之劑。魏桂嚴用以治痘多效。因美之。名調元湯也。蓋小兒元气未充。最易傷殘。用此保全。誠幼科王道之妙方。但能因此擴充。則凡气分血分。虛寒虛陷等癥。皆可隨癥增減。無不可奏神效也。

葛根解毒湯治痘毒止渴良方。

葛根升麻﹝減半﹞生地麥冬天花粉﹝等分﹞甘艸﹝減半﹞

上取糯米泔水一盞。煎七分。入茅根自然汁一杯服之。

黃芩湯治太陽與少陽合病自下發汗。

黃芩甘艸﹝炙﹞白芍大棗

上水煎溫服。若嘔者加半夏生薑。按此方系治泄瀉。第此癥不多。不可以此方誤治虛寒泄瀉也。宜詳前熱論。

甘桔湯治一切風熱上壅。咽喉腫痛。

甘艸﹝二錢﹞桔梗﹝一錢﹞

水煎。食後服。喉中有痘。初見點時痛甚者。加牛蒡子。

人參麥門冬散治痘瘡微渴。

麥門冬﹝一錢﹞人參甘艸﹝炙﹞白術﹝炒﹞陳皮濃朴﹝姜制各五分﹞

水煎溫服。量兒增減。薛氏曰。此方治痘瘡熱毒。气虛宜用之。若因气虛作渴。宜人參白術散。

雙解散治痘疹表裏俱實者。

防風川芎當歸連翹白芍薄荷大黃﹝各五分﹞石膏桔梗黃芩﹝各八分﹞荊芥穗白術﹝炒﹞桂枝﹝各二分﹞滑石﹝二錢四分﹞甘艸﹝二錢﹞

水二鐘。加生薑三片。煎一鐘。溫服無時。

六气煎﹝方見辧驚風之誤論﹞

十全大補湯﹝方見辧驚風之誤論﹞

柴歸飲﹝方見辧驚風之誤論﹞

四物湯﹝方見虛論﹞

六味地黃湯﹝卽地黃丸作煎劑方見熱論﹞

六君子湯﹝方見寒論﹞

五君子湯﹝方見寒論﹞

理中湯﹝方見寒論﹞

五味異功散﹝方見熱論﹞

四君子湯﹝方見熱論﹞

人參理中湯﹝卽理中湯人參分量加重用方見寒論﹞

四順淸涼飲﹝方見裏論﹞

柴胡飲子﹝方見實論﹞

辰砂六一散﹝方見辧驚風之誤論﹞

導赤散﹝方見實論﹞

胃關煎﹝方見寒論﹞

犀角地黃湯﹝方見辧驚風之誤論﹞

治疹論第十二

疹。天行時毒之气也。亦稟受胎毒之气也。出於痘前者。名奶疹子。出於痘後者。名正疹子。要亦生人必不能免之數也。初發熱時。咳嗽噴嚏。鼻流淸涕。面浮腮赤。兩目胞腫。眼淚汪汪。有如醉狀。或嘔惡。或泄利。或手掏眉目鼻面。是卽出疹之候也。然必發熱五七日。或多至十一二日。始見疹子者。宜徐徐升托表邪。俾疹毒出盡。則兒無事矣。切忌妄汗妄下。若妄汗。則增其熱。爲鼻衄。爲咳血。爲口瘡咽痛。爲目赤痛。爲煩躁。爲大小便不通。妄下。則虛其裏。爲滑泄。爲下痢赤白。爲隱伏。爲喘逆。多至不救。愼之愼之。主治之法。輕者。宜升麻葛根湯。透邪煎。柴歸飲之類主之。重者。宜金沸艸散主之。兼泄利者。合升麻葛根湯。去葛根。加白芷主之。若發熱至六七日。明是疹子。卻不見出。此皮膚堅濃。腠理閉密。又或爲風寒外襲。或會有吐利。乃伏也。宜急用麻黃湯。調檉葉散發之。外用胡荽酒。麻蘸戛之。如一向未更衣者。此毒甚於裏也。以七物升麻丸解之。若咳嗽不止。上气喘急。面浮目胞腫者。宜甘桔湯。消毒散。瀉白散。三方合用。若更兼熱盛煩渴。加石膏知母黃芩天花粉之類主之。若自汗出。或鼻衄者。不須止之。但不可太過。如汗太多。人參白虎湯。或黃連湯之類主之。若衄太多。元參地黃湯。或茅花湯之類主之。若吐甚者。黃芩湯。加茅根蘆根枇杷葉主之。若利甚者。黃芩湯吞香連丸主之。若咽候腫痛者。甘桔湯。加元參牛蒡連翹。或射幹鼠粘子湯之類主之。旣見疹後。色貴通紅。必以三日周身普徧而漸沒者爲輕。若色淡白者。此心血不足也。養血化湯主之。若色太殷紅。或微紫者。此血分有熱也。大靑湯主之。疹收之後。淸涕復來。始爲正候。若疹旣收後。身有微熱。不須施治。若身熱太甚。或日久不減者。柴胡麥門冬散主之。若發枯毛豎。肉消骨立。漸見羸瘦者。柴胡四物湯主之。若疹後發熱不除。忽作搐者。導赤散加人參麥門冬。兼安神丸主之。若疹後咳嗽者。瀉白散。合消毒散主之。若咳甚气喘。甚至飲食湯水俱嗆出者。門冬淸肺湯。加枇杷葉。見血。加茅根汁。阿膠珠主之。若疹後下痢赤白。裏急後重。日夜無度者。黃芩湯。兼香連丸主之。虛者。加人參。滑者。加椿根白皮。俱於丸藥內加之。大抵疹屬陽邪。用藥最宜養陰。然亦有屬虛寒者。但當合色脈形證以治之。始無貽誤。若果熱甚气粗。渴而飲冷。便祕溺澀。脈象洪數有力。悉宜按上法治之。若神气怠惰。渴而飲湯。二便調和。脈象虛數。卽宜用歸芍養陰。略加表托之品矧瀉痢气喘。尢多虛癥乎。斷不可泥爲疹毒。而不敢用補劑也。愼之愼之。

【附方】

透邪煎凡麻疹初熱未出之時。惟恐誤藥。故云未出之先。不宜用藥。然解利得宜。則毒必易散。而勢自輕減。欲求妥當。當先用此方爲主。

當歸﹝二三錢﹞白芍﹝酒炒一二錢﹞防風﹝七八分﹞荊芥﹝一錢﹞甘艸﹝炙七分﹞升麻﹝三分﹞

水一鐘半。煎服。如熱甚脈洪滑者。加柴胡一錢。此外凡有雜癥。俱可隨宜加減。

加味金沸艸散

旋復花﹝去梗﹞麻黃﹝去節水煮去沫曬漧﹞前胡﹝去蘆各七錢﹞荊芥穗﹝一兩﹞半夏﹝湯泡七次蘆汁拌炒﹞赤芍﹝各五錢﹞鼠粘子﹝炒﹞浮萍﹝各七錢﹞

上爲末。每服三錢。生薑二片。薄荷葉三五片。煎。

麻黃湯

麻黃﹝去根節水煮去沫曬漧﹞升麻牛蒡子﹝炒﹞蟬蛻﹝洗淨去翅足﹞甘艸﹝各一錢﹞

上加臘茶葉一錢。爲細末。每服二三錢。水一盞。煎七分。去渣服。煩渴加石膏末四錢

檉葉散

檉。亦名西河柳。亦名垂絲柳。靑茂時。采葉曬漧。爲末。每服一二錢。茅根煎湯調下。胡荽酒辟穢气。使痘疹出快。

胡荽﹝一把﹞好酒﹝二盞﹞

上煎一兩沸。令乳母每含一兩口。噴兒徧身。或噴頭面。房中須燒胡荽香。以辟除穢气。能使痘疹出快。煎過胡荽懸房門上。更妙。按此酒惟未出之前。及初報之時宜用之。若起脹之後。則宜避酒气。亦忌發散。皆不可用也。

七物升麻丸

升麻犀角黃芩朴硝梔子仁大黃各二兩淡豉﹝二升微炒﹞

上共爲末。蜜丸如黍米大。凡覺四肢大熱。大便祕者。少服十餘粒。取微利爲止。

消毒散治痘瘡六七日間。身壯熱。不大便。其脈緊盛者。用此藥微利之。

荊芥穗甘艸﹝炙各一兩﹞牛蒡子﹝四兩並炒﹞

上共爲粗散。每用二三錢。水一盞。煎七分服。

人參白虎湯

人參甘艸﹝各一錢﹞知母﹝三錢﹞石膏﹝五錢﹞粳米﹝一合﹞

上量兒大小。水煎。待米熟。去渣溫服。

黃連湯

黃連麥冬﹝去心﹞當歸黃柏黃芩生地黃

上分量隨宜。水煎去渣。調敗蒲扇灰服之。

茅花湯

茅花眞郁金生地黃梔子仁黃芩

上水煎。調百艸霜服。

香連丸治熱瀉痢疾。赤白膿血。濕熱侵脾。裏急後重。

黃連﹝淨十兩切如豆大﹞吳茱萸﹝淨五兩﹞

上二味。用熱水拌和一處。入瓷罐內。置熱湯中。頓一日。取起同炒。至黃連紫黃色爲度。去茱萸不用。每制淨黃連一兩。加木香二錢五分。共爲細末。醋糊丸。桐子大。每服一二十粒。量大小增減。空心米飲下。

射幹鼠粘子湯治痘疹後癰疽瘡毒。

鼠粘子﹝二錢﹞升麻甘艸射幹﹝各五分﹞

上銼散。水一盞。煎六分。量大小服。忌魚鮏蔥蒜。

養血化湯

當歸生地黃紅花蟬蛻人參﹝各等分﹞

上銼細。水一盞。生薑一片。煎六分去渣。溫服無時。

大靑湯

大靑元參生地黃石膏知母木通甘艸地骨皮荊芥穗﹝各等分﹞

上銼細。水一盞。淡竹葉十二片。煎七分去渣。量大小溫服。

柴胡麥門冬散

柴胡﹝五分﹞龍膽艸﹝三分﹞麥門冬﹝八分﹞甘艸﹝二分﹞人參元參﹝各五分﹞

上銼細。水煎服

柴胡四物湯

柴胡人參當歸身黃芩川芎生地黃白芍地骨皮知母麥門冬淡竹葉上銼細。水一盞。煎七分去渣。量大小溫服。

安神丸

黃連當歸身麥門冬白茯神甘艸﹝各五錢﹞朱砂﹝一兩﹞龍腦﹝二分半﹞

上爲極細末。湯浸蒸餅。和豬心血搗勻。丸和黍米大。每服十丸。燈心湯下。

門冬淸肺湯

天門冬﹝去心﹞麥門冬﹝去心﹞知母貝母桔梗款冬花甘艸牛蒡子杏仁﹝去皮尖研﹞馬兜鈴桑白皮地骨皮﹝各等分﹞。

上銼細。水一盞。煎七分去渣。量大小食後溫服。

升麻葛根湯﹝方見痘論﹞

柴歸飲﹝方見辧驚風之誤論﹞

甘桔湯﹝方見痘論﹞

瀉白散﹝方見熱論﹞

元參地黃湯﹝方見痘論﹞

黃芩湯﹝方見痘論﹞

導赤散﹝方見實論﹞

﹝完﹞

