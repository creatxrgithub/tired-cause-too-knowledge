

醫暇卮言淸程林

吳序

余友程子云來﹐學裕雕龍﹐品髙立鶴。少有班揚之譽﹐未展其才﹐長聞莊老之言﹐獨知其義。所由望隆江左﹐萃拔汝南者矣。爾乃有術如岐﹐息流含气﹐得經於扁﹐名動諸侯。通《金匱》之祕文﹐著銀丸之妙諦。疾無常異﹐煮一枕而咸瘥。人有寒溫﹐試五鑪而胥效。又仰通於鴻術﹐將大拯夫駢生﹐暇而後醫也。醫安得暇乎﹖及觀其《卮言》一書﹐包舉二儀﹐周羅萬象﹐用河間之博識﹐杼稷下之雄譚﹐道自顯而知微﹐理由窮以得變﹐事分鉅細﹐以曠覽而不遺﹐類極洪纖﹐惟靜觀而自得。昔茂先辯物﹐僅著洽聞﹐輔嗣譚玄﹐惟多妙緒﹐粵稽斯集﹐實兼有之。以此去疑﹐譬金之刮目。以此析理﹐如鐵鏡之照心﹐豈止王氏名流﹐辧異聞於砭石﹐秦山道士﹐傳靈冊於瓠HT而已哉﹗蓋一人之身﹐各具天地。萬物之族﹐咸有性情。不揆其通﹐則無以詳其變化﹐不知所合﹐則無以得其異同。旣揆其通﹐復知其合﹐故咒樹能徒縛芻可鍼﹐病女或以出蛇﹐邪鬼於焉走獺。道之所至﹐技亦神焉。而眇彼戔夫﹐矜其陋術﹐未飲上池之水﹐徒求靈海之方﹐亦烏足窺祕義於巫咸﹐測玄機於秦緩耶。嗟乎﹗聖人無位﹐嘗居醫卜之間﹐大道有恆﹐聊存施濟之事。吾於程子是編﹐重有感矣。

年家弟丰南吳綺拜書

尢序

新安程云來先生﹐嘗輯卽得方﹐予旣序而行之矣。居久之﹐復出《醫暇卮言》示予。予讀而笑曰﹕嘻﹐夫醫安得暇乎哉﹖世所謂名醫﹐吾知之矣。旦起而納謁者﹐履滿戶焉。入其室﹐問其疾﹐各投以藥而去。其士大夫以折簡邀者﹐則登名於版﹐日中而食﹐肩輿而出﹐望門而止。候主人之顏色﹐酬酢未畢。索筆定案以授使者﹐歸而謀諸弟子﹐俾參劑焉﹐抵暮而返﹐則藥囊果然矣。其爲小兒醫者﹐晝居不出﹐昏夜叩人之門戶﹐秉燭一視﹐疾趨而去﹐若驛傳之速。漏盡始休﹐或要於路﹐或候於門﹐咸喜其來而恨其晚也﹐其下醫竊慕之。𨿽病者之有無多寡未可知﹐往往乘車從僕﹐招搖過市﹐窮日之力而後已。見者詫之曰﹕夫夫也忙甚﹐必名醫也﹐醫安得暇乎哉﹖先生曰﹕唯唯否否﹐醫而不暇﹐何以爲醫良。醫病萬病﹐藥亦萬變﹐是故以志一之。以气輔之﹐以理持人﹐以神守之﹐寂而通之﹐息而遊之﹐此豈汲汲遑遑所能治乎夫治病猶治兵也。欒鍼之稱晉師曰﹕好以暇﹐金鼓方急﹐使攝飲焉﹐鄢陵所以勝也。

諸葛之羽扇﹐謝艾之胡牀﹐祭遵之投壺﹐安石之賭墅﹐皆暇也。余之治病﹐亦如是矣。或謂先生旣暇﹐當注《金匱》之書﹐何取乎卮言。蓋聞之許子﹐醫者意也﹐意之所解﹐不可言傳。故先生卽得方﹐述而不作也。若其《卮言》﹐籠天地。羅萬物﹐洋縱恣於堅白同異之談。𨿽不言醫﹐醫道寓焉。斫輪之說﹐通於讀古﹐解牛之旨﹐進於養生。觀《卮言》﹐則問難思過半矣。《周禮醫事》十全爲上﹐十失一次之﹐十失二三次之﹐十失四爲下﹐未有卽得者﹐先生之卽得。先生之暇爲之也夫。

康熙丙辰中春朔日吳門年家弟尢侗拜撰

薛序

余稔程云來先生名久矣。前年自西陵移來﹐比屋而居﹐益悉其學術之淵博。讀《金匱玉函》注曰﹕是探河於宿海﹐尋山於昆丘岷者也。又讀卽得方曰﹕是引九曲之流於溝澮畝畝﹐使禾黍資茂而蠡勺可挹者也﹐以澤天下沛如矣。旣又以《醫暇卮言》二卷﹐索序於余。尋繹久之﹐而知先生於性命物理之學﹐耽炙已深﹐而後寓意於醫﹐無往不臻其妙﹐玆則其見一端者也。世人等醫於巫史卜祝﹐以爲與儒者分路而馳﹐不知不通天地人之理﹐未可與言咀鍼石之事。況揲荒爪幕乎﹐且寧獨醫﹐卽巫史卜祝亦然。堯夫不鑪不扇﹐於百泉者數十年﹐而後成皇極經世觀物內外篇﹐世人徒知其精數學耳。丹溪研心理學﹐得白雲許先生之傳﹐因師有疾﹐而後學醫﹐人亦止以醫稱之。而元史列之道學傳﹐則知云來先生他日傳之不朽者﹐不僅以醫﹐以有《卮言》在也﹐美哉展成先生之序也。曰﹕醫安得有暇﹐夫天下事﹐何者不以暇成耶﹐綸巾緩帶毋論矣。陽明先生當矢石交馳之日﹐講學不輟﹐卽戰小卻﹐出頒賞罰﹐入與諸生理前說﹐一言不亂﹐非以其暇乎﹖故能收平亂之功。然非績學知道﹐又安能於倥惚造次之頃﹐安間如無事乎﹖程先生知道者也﹐而寓於醫﹐性命物理之學。於是乎見﹐《卮言》云乎哉﹖且其家藏有宋徽宗《聖濟總錄》一書﹐元大徳年間﹐耶律楚材重刊盈二百卷﹐世所未見﹐日夕津涉於此﹐自然出人意表。乃又索言於愚豈以道在秕稗﹐在瓦礫耶。聊以塞先生之請﹐終不能以蒙而效麗封人之子之步也。

時康熙丁巳歲淸明日鴛水同學弟薛珩拜撰

卷上

《列子》曰﹕太易者﹐未見气也。太初者﹐气之始也。太始者﹐形之始也。太素者﹐質之始也。气形質具而未相離﹐故曰渾淪。渾淪者﹐言萬物相渾淪﹐而未相離也。視之不見﹐聽之不聞﹐循之不得﹐故曰易也。

天始惟一气耳﹐莊子所謂溟瞑是也。計其所先﹐莫先於水﹐水中滓濁﹐歷歲旣久﹐積而成土﹐水土震蕩﹐漸加凝聚﹐水落土出。遂成山川﹐故山形有波浪之勢焉。於是土之剛者﹐成石而金生焉。土之柔者﹐生木而火生焉﹐五行旣具﹐乃生萬物﹐萬物化生﹐而變化無窮焉。

邵康節曰﹕天何根據﹖根據乎地。地何附﹖附乎天。天地何所根據附﹐曰﹕自相根據附。自斯言一出﹐宋儒標榜而互贊之﹐附聲而妄衍之。朱子遂云﹕天外更須有軀殼甚濃﹐所以固其气也。天豈有軀殼乎﹖誰曾見之乎﹖旣自撰爲此說。他日遂因而實之曰﹕北海只挨著天殼邊過﹐似曾親見天殼矣。自古論天文者﹐宣夜周髀渾天之書﹐甘石洛下閎之流﹐皆未嘗言。非不言也﹐實所不知也。若邵子朱子之言﹐人所不言﹐亦不必言也。人所不知﹐亦不必知也。人所不問﹐亦不必問也。莊子曰﹕六合之外﹐聖人存而不論﹐此乃切要之言。孰謂莊子爲虛無異端乎﹖元人趙緣督﹐始稍正邵子之誕﹐而今之俗儒已交口議之﹐又丘長春世之所謂神仙也。其言曰﹕世間之事﹐尙不能究﹐況天外之事乎﹖由此言之﹐則莊子長春乃異端之正論﹐而康節晦翁之言﹐則吾儒之異端矣。明朝劉伯溫﹐亦古甘石洛下之流﹐其言曰﹕天有極乎﹖極之外何謂也﹖天無極乎﹐凡有形必有極﹐理也﹐勢也﹐是聖人所不能知耳﹐非不言也。故天之行﹐聖人以歷紀之。天之象﹐聖人以器驗之。天之數﹐聖之以算窮之。天之理﹐聖人以易究之。天之所﹐人無術以知之者﹐惟此耳。今不曰不知﹐而曰不言﹐是何好勝之甚也。嗚呼﹗伯溫此言﹐其確論乎﹖其曰好勝者﹐蓋指宋儒之論天者。予嘗言東坡詩﹕不識廬山眞面目﹐只緣身在此山中。蓋處於物之外﹐方見物之眞也。吾人固不出天地之外﹐何以知天地之眞面目歟﹖且聖賢之學﹐切問近思﹐亦何必求天外之事耶﹖南北二極﹐所以定子午之位。歷家因二極而立赤道﹐所以定卯酉之位。北極瓜之蒂也﹐南極瓜之攢花處也﹐赤道瓜之腰圍也﹐指南鍼所以通二極之气也。

赤道爲天之腰圍﹐正當天之闊處。黃道自是日行之道﹐月之九道﹐又自月行之道也。

天如勁風旋轉﹐局大塊於中﹐吾恐日月星辰之上﹐則愈髙﹐愈淸﹐愈勁﹐愈光明而無窮矣。或人見天裂處﹐見其霞光閃爍﹐於此足以知之矣。

天以气言﹐故無窮。地以形言﹐故有盡。

空卽天也﹐自地而上﹐無非空也﹐卽天也。地間亦有動也﹐亦气動之耳。

天道不以理言﹐則歸於幻妄耳。

天爲陽宗﹐故風火在上。地爲陰統﹐故水土在下。

地爲陰﹐故火隱而不見。擊石而火至﹐剛而後生也﹐兩木恆摩則火至﹐動而後生也。列星之爲象也﹐在朝象官﹐在人像事﹐在野象物﹐各因其變而占焉。

日月星辰﹐天之四象﹐水火土石﹐地之四象。康節言土石而不言木金﹐蓋木乃土之華﹐金乃石之精也﹐是知康節皆以體數言也。

風雨雲霧雷﹐天之用也。吹噴噓呵呼﹐人之用也。天人一理也﹐但有小大之差耳﹐風露能生物﹐亦能殺物﹐順陰陽之气也。

風陽也﹐故其气淸通而無形。云陰也﹐故其气昏濁而可見。

論晝夜之長短﹐由於日之出入﹐日出入之舒縮﹐由於南北極出地之髙下。故普天之下﹐時時曉﹐時時午﹐時時日晡﹐時時黃昏﹐時時夜半﹐各於其地作如是觀。

雪寒在上﹐故髙山多雪。霜寒在下﹐故平地多霜。

地居天之中﹐地平不當天之半。地上天多﹐地下天少。是以日出落時﹐見日大﹐近人也。日中天時見日小﹐遠人也。

日初出時見日大﹐宜當熱而尙寒涼者﹐陰凝而陽未勝也。日中天時見日小﹐宜寒涼﹐而反漸暖漸熱者﹐陽積盛而陰已消也。申未熱愈於午者﹐陽尢積盛故也。

世間特一陽气之周流耳﹐陽气不及之處則爲陰﹐觀之復之理可見。

斗一南而萬物生﹐一北而萬物死。日一北而萬物生﹐一南而萬物死。斗日互行﹐而成歲功也。

或問日生月落﹐古今異乎﹖曰﹕同也。云白山靑﹐古今異乎﹖曰﹕同也。夏葛冬裘﹐古今異乎﹖曰﹕同也。曰﹕天同也﹐地同也﹐人同也。人寓形於天壤之間﹐特須臾爾﹐宜流浪大化之中﹐以順其同焉可也。

浮世乃生老病死之洪都﹐憂愁若惱之窟宅。

雲雷雨雪﹐皆至半空﹐風則薄乎天﹐愈髙愈勁。

霖雨旣霽﹐閒雲在天﹐皆神化之糟粕矣。

日一歲而一周天﹐月二十九日有奇而一周天﹐非謂月行速於日也﹐周天度數﹐每日日行一度﹐月行十三度有奇。凡月初生明時行南陸﹐如冬至時之日﹐及生魄時行中天﹐如夏至時之日﹐故月行一月﹐抵日行一歲也。

易澤中有火﹐《素問》曰﹕澤中有陽焰。注陽﹕焰如火﹐煙騰騰而起於水面是也。蓋澤有陽焰﹐乃山气通澤。山有陰靄﹐乃澤气通山。

水者﹐五行之首也﹐萬物之宗也﹐浮天而載地也﹐載形而浮气也﹐始天地而終天地也七十二候﹐始於東風解凍﹐終於水澤腹堅。天地之始終﹐亦若是而已矣。

天以五气育萬物﹐故雨露霜雪。自天降者﹐皆無味。地以五味養萬物﹐故自地生者﹐皆具五味焉。

火發外明者﹐薪之盡也。神知外見者﹐朴之散也。故曰﹕聖人以洗心退藏於密。

五行之理﹐有相生者﹐有相克者。相生爲正色﹐相克爲間色。正色﹐靑赤黃白黑也。間色﹐綠紅碧紫流黃也。木色靑﹐故靑者東方也。木生火﹐其色赤﹐故赤者南方也。火生土﹐其色黃﹐故黃者中央也。土生金﹐其色白﹐故白者西方也。金生水﹐其色黑﹐故黑者北方也﹐此五行之正色也。甲己合而爲綠﹐則綠者靑黃之雜﹐以木克土故也。乙庚合而爲碧﹐則碧者靑白之雜﹐以金克木故也。丁壬合而爲紫﹐則紫者赤黑之雜﹐以水克火故也﹐此五行之間色也。﹝流黃一作駢黃﹞《素問樞式》曰﹕水自西而東流也﹐西﹑金位也﹐故曰金生水﹐亦一說也。

《素問》又曰﹕根於內者﹐命曰神機﹐神去則機息。根於外者﹐命曰气立﹐气止則化絕﹐故植物去皮則死。气在外也﹐動物傷內則死﹐神在中也。

太虛聚而有無﹐無聚則爲精﹐無聚神結包之於土﹐兆生之理啟矣﹗經云﹕男女媾精﹐包胎始榮﹐乘其宿命﹐然後生人﹐故曰包命。當其元無初包﹐狀如垂囊﹐附脾作種。脾爲眞土﹐物所憑生﹐中黃太乙﹐爲人巳命。其無流演不窮﹐故云元一黃演之气。

魚在水中不知水﹐人在心中不知心。如魚能知水﹐人能知心﹐魚果魚乎﹖人果人乎﹖是以滴水可爲六合之云﹐微塵可爲萬方之剎者﹐非龍非聖人﹐孰能爲之哉﹖吾以是知爲龍不難﹐魚知水難﹐爲聖人不難﹐人悟心難。故曰﹕日用而不知者﹐眾人也。

王符稱世俗畫龍﹐馬首蛇尾﹐又有三停九似之說。謂自首至膊﹐膊至腰﹐腰至尾﹐皆相停也。九似者﹐角似鹿﹐頭似駝﹐眼似鬼﹐項似蛇﹐腹似蜃﹐鱗似魚﹐爪似鷹﹐掌似虎﹐耳似牛。然龍之見也﹐皆爲雷電雲霧擁護其體﹐得見其全角者罕矣。

鹿角﹑牛耳﹑駝首﹑鬼目﹑蛇項﹑蜃腹﹑魚鱗﹑虎掌﹑鷹爪﹐龍之狀也。鴻前﹑麟後﹑蛇頸﹑魚尾﹑鸛顙﹑鴛腮﹑龍文﹑龜背﹑燕頷﹑雞喙﹐五色備舉﹐鳳之狀也。麇首﹑半尾﹑野狼頭﹑馬足﹑圜蹄﹑肉角﹐麟之狀也。有角爲虯龍﹐無角爲螭龍﹐有鱗爲蛟龍﹐有翼爲應龍﹐鳳之靑曰﹐赤曰鶉﹑黃曰焉﹐白曰﹐紫曰﹐麟之靑曰聳孤﹐赤曰炎駒﹐白曰素冥﹐黑曰角端﹐黃曰麒麟。

龍之鱗八十有一﹐鯉之鱗三十有六。麟肉角而不觸﹐鳳肉喙而不啄。骨脆﹐貘骨實﹐蛟骨靑﹐鳳骨黑。龍珠在頷鮫珠在皮。蛇之珠在口﹐魚之珠在目﹐蚌之珠在腹﹐鱉之珠在足。蟒目圓﹐蛟眉連﹐蜃鱗逆﹐蝮鼻反﹐野狼腸直﹐喙曲。羊之角重於肉﹐斫木之舌。長於喙。

犀體兼五種肉﹐象體具十二肖肉﹐或云有百獸肉。

莫靈於龍﹐人得而豢之。莫猛於虎﹐人得而檻之。有欲故也﹐故人而無欲﹐名利不能羈矣。

諸獸中獨獬豸不見經﹐史亦無聞﹐一云卽神羊也。

春之風自下而升上﹐紙鳶因之以起。夏之風橫行空中﹐故樹杪多風聲。秋之風自上而下﹐木葉因之以隕。冬之風著土而行﹐是以吼地而生寒。

秦淮海《易解》曰﹕《內經》云﹕南方生熱﹐熱生火﹔北方生寒﹐寒生水﹔西方生燥﹐燥生金﹔東方生溫﹐溫生木﹔中央生濕﹐濕生土。是知水者寒之形﹐濕者土之气﹐水之於土妻道也﹐夫從妻所好﹐故水流濕。火者熱之形﹐燥者金之气﹐火之於金夫道也﹐妻從夫之令﹐故火就燥。或以陰求陽﹐或以陽求陰也。管輅曰﹕龍者陽精而居於淵﹐故能興雲。虎者陰精而居於山﹐故能運風。是則龍陽中之陰也﹐惟陽中之陰能召陰﹐故雲從龍。虎陰中之陽也﹐惟陰中之陽能召陽﹐故風從虎。

傳曰﹕天一生水﹐地六成之。鮑景翔曰﹕神爲气主﹐神動則气隨。气爲水母﹐气聚則水生。人之一身﹐貪心動則津生﹐哀心動則淚生﹐愧心動則汗生﹐欲心動則精生﹐可以爲天一生水之證。地六成之﹐如上天同云﹐而雨雪至地則六出﹐六爲陰﹐地數也﹐凡雨露之點亦皆六出﹐但碎而不可見耳﹐太陰玄精石皆六稜﹐是其證也。

程子曰﹕《素問》五運六气﹐須是堯舜時﹐風雨調和﹐陰陽變理始可用。此必待上如堯舜之化﹐下之人體气和平如童子﹐而後施劑焉﹐則闔棺無用素問之日矣。

太虛不能無气﹐气不能不聚而爲萬物﹐萬物不能不散而爲太虛﹐循是出入﹐是皆不得己而然也﹐知此可以言死生之理矣﹐可以生順死安矣。

飛升有乎﹖曰﹕此必有術﹐不可得而測也﹐必也至人能之乎﹖然天上實無著處。

陳希夷詩﹑倏爾火輪煎地脈﹐愕然神瀵湧山椒。神瀵﹐出列子﹐卽易所謂山澤通气﹐參同契所謂山澤气相蒸﹐興雲而爲雨是也。地理書﹐沃焦尾閭﹐皆此理耳。神瀵臭過椒蘭﹐味過醪醴。

人欲求道﹐須於功名上鬧一鬧﹐方心死。

《莊子》曰﹕道在秕稗﹐在瓦礫﹐在尿溺﹐每況愈下。蓋以道無乎不在也﹗觀物者﹐所以玩心於其物之意也。是故於艸木觀生﹐於魚觀自得﹐於云觀閒﹐於山觀靜﹐於水觀無息。

人生四十九日而七魄全﹐其死四十九日而七魄散。

古今分於一息﹐人物同於一原。

三茆眞君云﹕天無謂之空﹐山無謂之洞﹐人無謂之房﹐山腹中空虛是謂洞庭﹐人頭中空虛是謂洞房。

邊讓章華臺賦﹐歸乎生風之廣廈兮﹐條黃軒之要道﹐攜西子之弱腕﹐援毛嬙之素肘。注云﹕黃帝軒轅氏得房中之術於素女﹐握固吸气﹐還精補腦﹐畱年益齡﹐長生忘老。張平子詩﹕明燈巾粉卸﹐設圖衾枕張﹐素女爲我師﹐天姥教軒皇。

祕辛嘉禮也﹐剛卯佩玉也。

萬物中皆有元气得以和柔﹐若胸中有藏﹐骨中有髓﹐艸木中有空虛﹐與气通﹐故得久生地。

《楚詞》云﹕毋滑爾魂﹝已也汞也﹞兮﹐彼﹝鉛也魄也﹞將自然。一气﹝藥也﹞孔神兮﹐於中夜﹝時也﹞存。虛﹝心也﹞以待﹝時至也﹞之兮﹐母爲之先﹐﹝二十七字括盡丹書可見參同悟眞之說﹐由來遠矣。﹞前此《莊子》云﹕气也者﹐虛而待物者也﹐惟道集虛﹐虛心者﹐心齊也。又云﹕善養生者﹐若牧羊然﹐視其後者而鞭之。夫不先不後﹐乃勿助勿忘之謂也。故沁園春云﹕煉已待時。《靑華祕文》云﹕守已待癸生時。虛待二字之義﹐淵矣哉﹗常人之息以喉者﹐謂其出多入少。膻中卽回﹐不能至呼吸互換之根故也。眞人之息以踵者謂其呼吸相稱﹐水火兩弦均平﹐上接天根﹐下接地根﹐與腎中祖無混合﹐故名眞息。

桃君乃腎神﹐蓋宜懲忿窒欲﹐惜精愛無﹐爲一身之主﹐性命之根也。色念動時﹐當存思桃君在心內。

神光寶光﹐卽靈光也﹐蓋無形可捉﹐發秀暉采於長空靑冥之表﹐在人則精神光彩﹐秀發於雙目。故大洞經云﹕煙回太暉間﹐神光秀空峯﹐空峯﹐頭面也。

人有一百八十靈關﹐三百六十骨節﹐一千二百形骸﹐一萬二千精光﹐三萬六千根源本始﹐八萬四千毛竅關鍵。中咸生津液﹐人無津液﹐則枯槁云亡﹐天地得水而覆載﹐萬物得水而生成﹐其實一也。

《楞嚴經》曰﹕汝體先因父母想生﹐汝心非想﹐則不能來﹐想中傳命。

鬼神有性無命﹐艸木有命無性﹐禽獸性少命多﹐惟人能全之。

歸去來辭曰﹕悟已往之不諫﹐知來者之可追﹐識迷途其未遠﹐覺今是而昨非﹐其曰悟﹑曰知﹑曰識﹑曰覺﹐四字極分分曉﹐此淵明所以爲聞道也。

人之寐也﹐魂自雷門出入爲夢﹐雷門者耳也。

條行人﹐行如風﹐立如松﹐坐如鐘﹐臥如弓。

白玉蟾曰﹕神則火也﹐气則藥也﹐以火煉藥而成丹﹐卽以神禦气而成道也。今夫之虫﹐孕螟蛉之子﹐以混其气者﹐藥也﹐以和其神者火也。若龜之相顧﹐神交也﹐神交而气未始不交﹐火中有藥也。鶴之相唳﹐气交也﹐气交而神未始不交﹐藥中有火也。至於不根而生芝蘭﹐不母而生蝤蠐﹐陰陽相搏﹐燥濕相育。亦有神火气藥﹐爲之根與母焉﹐以成其變化之用﹐而遂其生息之機矣。

白玉蟾曰﹕梧桐秋風﹐升也。蕉花春雨﹐降也。靑山暮云﹐浮雲。碧潭秋月﹐沈也。不過形容升降之景象耳。

赤子頂門未合﹐能通宿命﹐純一無念。頂門旣合﹐神附肉團心中﹐念想無窮﹐久而衰矣。

蜣螂轉丸﹐丸中空處一點虛白﹐乃是蜣螂精神聚會處﹐但假糞丸爲之地耳﹐虛白成形﹐而蜣螂化去﹐心死神活﹐所謂脫胎也。

一气萬物之母也﹐一靈天地之始也。

唇之上何以曰人中﹐若以爲人身之中﹐則當在臍腹間。蓋自此而上﹐目耳鼻皆雙竅﹐自此而下口及二便皆單竅。上三畫陰﹐下三畫陽﹐合成泰卦也。

體一眞機云﹕父母交媾﹐情欲正熾﹐陰陽參會﹐兩情和合﹐不可名狀﹐一施一合﹐化爲神水﹐在母子宮﹐卽有欲神主於中﹐所謂物所受爲性﹐天所賦爲命。凡人性命之蒂﹐在此系焉。

古云﹕未有此身﹐先有此竅﹐方有此身﹐要窮此竅。乃不竅之竅﹐所謂中也。試取雞子熟而割之﹐近殼必有些小空隙﹐卽未熟時正中虛處也﹐人身之中亦猶是也。

人身上有天谷泥丸﹐藏神之府也。中有應谷絳宮﹐藏气之府也。下有靈谷關元﹐藏精之府也。聖人則天地之要﹐知造化之源﹐神守於元宮﹐气騰於牝府﹐神交气感﹐自然成眞。

虛化神﹐神化气﹐气化血﹐血化形﹐形化嬰﹐嬰化童﹐童化少﹐少化壯﹐壯化老﹐老化死﹐死復化爲虛﹐虛復化爲神﹐神復化爲气﹐气復化爲物﹐化化不間﹐由環之無窮。夫萬物非欲生﹐不得不生。萬物非欲死﹐不得不死。達此理者﹐虛而乳之﹐神可以不化﹐形可以不生。

太上者﹐虛無之神也。天地者﹐陰陽之神也。人虫者﹐血肉之神也。其同者神﹐其異者形。

是故形不靈而气靈﹐語不靈而聲靈﹐覺不靈而夢靈﹐生不靈而死靈。水至淸而結冰不淸﹐神至明而結形不明﹐冰泮返淸﹐形散返明。能知眞死者﹐可以遊太上之京。

手陽也﹐故指長。足陰也﹐故指短。上陽下陰﹐人也﹐猿猴四手皆陽也﹐故輕捷而在上。豬狗四足皆陰也﹐故奔突而在下。

《莊子》曰﹕百昌皆生於土﹐皆歸於土﹐此土所以始萬物而終萬物者也。

華佗有五禽戲﹐道經又有熊經﹑鳥伸﹑鳧浴﹑猿跳﹑鴟視﹑虎顧﹑息﹑龜縮﹐謂之八禽。

亥子之交﹐兩鼻俱通﹐丹家謂玉洞只開是也﹐此處不得放過。

神不明謂之魍﹐精不明謂之魎。

有形無聲﹐木石也。有聲無形﹐雷霆也。有形有聲﹐人物也。無聲無形﹐鬼神也。

凡視五色皆損目﹐惟黑色於目無損。

世界內眾﹐如一器中貯百蚊蚋﹐啾啾亂鳴﹐於分寸中鼓發狂內。

常言魚不見水﹐人不見气﹐故人終日在气中遊﹐未嘗得見。惟於屋漏日光之中﹐始視塵埃滚滚奔忙。集暗室之內﹐若有疾風驅之者﹐此等境界﹐可以悟道﹐可以閱世﹐可以息心﹐可以參禪。漆園齊物之論﹐首發此義﹐亦可謂通天人之故者矣。

或問浩然之气﹐答曰﹕一片花飛減卻春﹐蓋言浩然是無虧欠時也。

壺隱子曰﹕禍從口出﹐病從口入。有味乎其言也﹐口之出入﹐禍福存亡﹐罔不由之。口之所系於人也亦大矣﹐然必何禮春夏教以禮樂﹐秋冬教以詩書。亦春夏養陽﹐秋冬養陰之法也。蓋春生夏長﹐乃陽气發泄之時﹐教以禮樂者﹐歌詠以養其性情﹐舞蹈以養其血脈﹐亦養陽之道也。秋冬收藏﹐乃陰气收斂之時﹐教以詩書者﹐猶遊以求之﹐涵詠以體之﹐亦養陰之道也。

舉天下之山無不虛也﹐舉天下之水無不實也。山惟虛而易崩﹐水惟實而不腐。

金者﹐石中之津液﹐水出石中﹐故曰金生水也。

萬漚起而復破﹐水之性未嘗亡也。萬燈明而復滅﹐火之性未嘗亡也。漚燈﹐情也。水火﹐性也。情與性﹐魂與魄也。

相法出於黃帝﹐觀《靈樞經》五閱五使五色諸篇﹐可知此術不始於《左傳》也。

《相冢書》曰﹐山川而能語﹐葬師食無所﹐肺腑而能語﹐醫師色如土。

相隨心變﹐變從何始﹐必從目始。孟子曰﹕胸中正﹐則眸子了焉﹐蓋五臟之精華所聚也。如馳騖之人變爲沈靜﹐其目必去昏而淸。暴戾之人變爲慈祥﹐其目必去殺而和。非但是也﹐其面之淸濁慈戾﹐亦從而變。蓋肉色從气﹐血气從心﹐無足致疑。非但是也﹐詞气動容亦從心變﹐故凡內相無不變﹐外相之不可變者﹐獨骨格耳。執相定人非也﹐荀卿不知心相之合面相﹐非又非也﹐但相人者﹐心不平正﹐則目不淸明。我之眸子先矣﹐𨿽遵孟子之法﹐而實不能用。

何謂內相﹐品徳居之矣。旣富貴貧賤﹐亦有內相﹐意思行事是矣。貴人不諂而恭﹐富人不吝而朴。凡喜於靡費﹐莫非貧相﹔凡近於驕蹇﹐莫非賤相。不於其身﹐亦於其子孫。噫﹗子孫之貧賤﹐現於祖父之身﹐則內相之所系長矣。

方術到絕頂﹐無不稍稍通於道。君平卜日﹐管郭卦課﹐袁李天文星歷﹐張果祿命﹐楊賴堪輿﹐皆立身頗髙﹐不肯教人以無恥無義之事。只緣窺著本原﹐略信得死生有命﹐富貴在天﹐各有分限。欲中傷人﹐人不可得而傷。欲攫取多財﹐財不可得而攫。枉壞心術何爲﹖不如循理安分﹐所以技術髙者﹐決帶幾分道气。今術家自負障天﹐甘心無賴﹐還是未窺見本原耳﹐就彼術中更加窮究﹐當有幡然攺心易行之時。

《呂氏春秋》曰﹕一雨露也﹐梧櫝得之以養其柯條﹐荊棘得之以養其芒刺﹐造化者何嘗有心濃梧櫝之材﹐而稔荊棘之毒與﹐咸其自養﹐而未有養之者也。

花之色無有同者﹐惟黃者必開於土旺四季之月。春季則棠棣﹐夏季則黃葵﹐秋季則菊花﹐冬季則蠟梅。

動物本諸天﹐所以頭順天而呼吸以气。植物本諸地﹐所以根順地而升降以津。故動物取气於天﹐而乘戴以地。植物取精於地﹐而生養以天。《素問》云﹕出入廢﹐則神機化滅。升降息﹐則气立孤危。無不出入﹐無不升降。器有小大﹐數有遠近。蓋謂此也。

《楞嚴經》以胎卵濕化﹐推萬物之生生﹐又以有無色想﹐推萬類之情識﹐蓋有色是有牝牡之屬﹐鳩鴿是也。無色是無雌雄之屬﹐螺蚌是也。有想是爲蠶爲蛾時也﹐無想是爲蛹爲蟻時也。

非有色想﹐非無色想﹐此物又極微極細﹐其情識在於恍惚渺茫之間。如人身之積虫﹐似卵白﹐似血片﹐似動非動﹐似生非生之屬是也。佛氏論說生類﹐可謂窮深極微矣﹐鬼神亦在非有非無之內。

艸木一之細﹐一核之微﹐其色香葩落﹐相傳而生也﹐經千年而不變﹐其根幹有生死﹐其神之傳也﹐未嘗死也﹐善乎莊生曰﹐火傳也﹐不知其盡也。

世間小虫﹐如一絲半粟之細﹐以至目不可辧者﹐其手足頭目﹐動靜食息﹐避就噓吸﹐無不具足。此可以見天命之流行﹐無一之或遺﹐無微之不入﹐形有大小﹐而性無大小。

邵子曰﹕動物自首生﹐植物自根生。自首生命在首﹐自根生命在根。

木石皆有心也﹐使木石無心﹐何兩石相摩﹐兩木相摩﹐而火生乎﹖物之有火﹐猶人之有心也。

生血皆赤﹐怒心之所出也﹐赤火色﹐其心躁﹐故象之。二乘四果﹐其白如乳﹐出於淨心﹐而鱟魚血碧﹐蝦蛤無血﹐其故何也。

行行相值﹐莖莖相望﹐枝枝相準﹐葉葉相向﹐華華相順﹐實實相當﹐此無量壽經所言天宮寶樹﹐非塵世所有也。

馬騾驢陽類﹐起則先前﹐治用陽藥。牛羊駝陰類起則先後﹐治用陰藥﹐故獸醫有二種。

人順生﹐艸木倒生﹐禽獸橫生。胎生者九竅﹐卵生者八竅。胎生者眼胞自下而瞑﹐卵生者眼胞自下而瞑。濕生者眼無胞而不寐﹐化生者眼無竅而有光。艸木有可插而活者﹐竹以筍生者﹐胎生類也。以實而產者﹐卵生類也。荷芡濕生也﹐芝菌化生也。有雌無雄﹐龜鱉是也。有雄無雌﹐蜂蠆是也。龜𨿽有鼻而息以耳﹐牛𨿽有耳而聽以鼻﹐龍蜃能飛而無翼﹐鵝鴨有翼而不飛。陽鳥之飛﹐頭伸而足縮。陰鳥之飛﹐頭縮而足伸。馬之臥起自前足﹐牛之臥起自後足。鹿豕直行﹐蛇蚓曲行﹐郭索橫行﹐變踵卻行。蠅倒行﹐率然兩頭行﹐蠖屈伸行。

木皆中實﹐而娑羅樹則中空。竹皆中空﹐而廣藤竹則中實。沈香木至輕也﹐而以水浸之則沈。中冷泉亦水也﹐而錫器盛之則泄。昆吾刀亦金也﹐而可以切玉。蕭山火至涼也﹐而可以供爨。生物之不齊類如此﹐造物者果有窮乎哉。

與之齒者去其角﹐付之翼者兩其足。甘瓜則抱苦蒂﹐美棗則生荊棘。荔枝非名花﹐牡丹無佳實。鷹能搏鳩雁﹐而反受逐於。崖鶻能搏鷺﹐而不能得飛鴿。雉善聽﹐野狼善視﹐狐善疑﹐猶善豫﹐駱駝善知泉﹐象善知地虛實﹐而終不免於人之手﹐物各有能有不能也。

虎之小胃名曰貫﹐胃中諸肉皆化﹐而惟爪甲不化。爪甲入胃中﹐則惡貫滿矣﹐故囹圄名曰貫城云。

虎威在頸下二肋間﹐如乙字三寸許﹐虎鏡在當心皮裏膜外﹐若脆骨然﹐取而佩之﹐則無憎疾。虎帶在胸﹐而通前左右二足﹐乃大筋也﹐可爲帶故名。前頸骨三稜﹐後頸骨圓直﹐色皆桃紅而不空虛﹐有微眼﹐以唾濕其一頭﹐吹之少有沫焉。其腸爲馬韁﹐𨿽劣者可禦。

虎大寒日始交﹐七月而生﹐性至猛烈﹐𨿽遭逐猶復徘徊顧步。其傷重者﹐輒咆哮作聲而去。

聽其聲之多少﹐以知去之遠近﹐率鳴一聲者爲一里﹐靠巖坐倚木而死﹐終不僵僕。其搏物不過三躍﹐不中則捨之。

月暈者﹐虎必交也。

古者胎教﹐欲見虎豹勇擊之物﹐虎子才生三日﹐卽有食牛之气。其不能搏噬者﹐輒殺之﹐爲墮武也。

虎豹無事﹐行步若將不勝其軀。鷹在眾鳥間若睡﹐然故積怒而全剛生焉。

小兒齒生未足﹐未可與食虎肉﹐恐齒不生。

邵子曰﹕形統於首﹐神統於目﹐气統於唇。

動物本諸天而體則溫﹐植物本諸地而體則冷﹐陰陽之謂也。

博花接果﹐當接博之上﹐則爲是花是果﹐當接博之下﹐或有斷折﹐及其芽再出﹐則爲元花元果。此見造物之主宰處﹐物之气類﹐萬古不移此主宰﹐所以謂之帝也。

艸木一之微﹐而色香臭味﹐花實枝葉﹐無不具於一仁之中。及其再生﹐一一相肖﹐此造物所以顯諸仁而藏諸用也。

世間萬物無不生虫﹐木水土之中生虫最多﹐固其常也。至於火中生虫﹐則火鼠也﹐極南方有之﹐其毛以爲火浣布﹐而火南雞亦火食也。陰山之北﹐其雪歷世不消﹐其中生蛆﹐其大如瓠﹐北人謂之雪蛆﹐味極甘美。張子和醫書著《儒門事親》﹐言見民家一鐵鍋﹐底上起一鐵泡﹐錘破有一紅虫﹐其走如飛﹐其嘴至硬﹐是金鐵中亦有虫也。

邵康節云﹕魚水族也﹐虫風族也﹐故虫皆由風化。尋常榛栗之類﹐外殼完固﹐而虫已長於腹中﹐豈是外物遺種﹐當由風化使然。

林棲之羽似葉﹐艸宿之毛似艸﹐水生之鱗似波﹐亦從其類也。

鱗虫有蟄﹐龍蛇是也。羽虫有蟄﹐鶯燕是也。毛虫有蟄﹐黃鼠是也。介虫有蟄﹐龜鱉是也。夫蟄物又造物減其半功耳﹐故其用不能。

琥珀不能呼腐芥﹐丹砂不能入金﹐磁石不能取憊鐵﹐元气不能發陶鑪。所以大人善用五行之精﹐善奪萬物之靈﹐食天人之祿﹐駕風馬之榮﹐其道也﹐在忘其形﹐而求其情。

魚有骨在內者﹐有骨在外者﹐有多骨者﹐有少骨者﹐有無骨者﹐萬不同也。然其所同者﹐蓋水也。艸木之有葉大者﹐有小者﹐有長者﹐有短者﹐有濃者﹐有薄者﹐有圓者﹐有扁者﹐有尖者﹐有HT者﹐有花鏤者﹐亦萬不同也。然其所同者﹐均含生意也。玆可以求萬物之一原者乎。

有雄而無雌﹐其名細腰﹐鋒蠆是也。有雌而無雄﹐其名大腰﹐龜鱉是也。

妙矣哉﹐造物之生羣動也﹐隨大隨小﹐無不各自取足焉﹐無所待於外也。是故變﹑一足也﹐人﹑兩足也﹐馬﹑四足也﹐蜘蛛﹑六足也﹐螃蟹﹑八足也﹐螂蛆﹑四十足也﹐蜈蚣﹑百足也﹐帶﹑無足也。無者不資於多而後行﹐多者不見其多而反遲於行﹐動其天機﹐不言而諭。多者不見其爲有﹐少者不見其爲無。故曰惟虫能虫﹐惟虫能天。

獐鹿非辰屬﹐八卦無主﹐故道家聽許爲脯。

術家以十二肖﹐配十二辰﹐每肖各有不足之形焉。如鼠無牙﹐牛無齒﹐虎無脾﹐兔無唇﹐龍無耳﹐蛇無足﹐馬無膽﹐羊無神﹐猴無臀﹐雞無腎﹐犬無腹﹐豬無筋﹐人則無不足也。

蛇蟠向王﹐鵲巢背太歲﹐燕伏戊己虎奮衝破﹐幹鵲知來﹐猩猩知往﹐鸛影抱﹐蝦蟆聲抱。

鸚鵡能言﹐眾爲趾前三後一﹐惟此四指齊分。凡鳥下瞼眨上﹐獨此鳥兩瞼俱動如人﹐目舌亦如人。

食葉者有絲﹐食土者不息。食而不飲者蠶﹐飲而不食者蟬﹐不飲不食者蜉蝣。

事外無道﹐道外無事﹐故事愈近而道愈切。《莊子》曰﹕哀莫大於心死﹐而形死次之﹐誦之令人有生意。

人心思火則體熱﹐思水則體寒﹐怒則發豎﹐驚則汗滴﹐懼則肉顫﹐愧則面赤﹐悲則淚出﹐慌則心跳﹐气則麻痺。言酸則垂涎﹐言臭則吐唾﹐言喜則笑﹐言哀則哭﹐笑則貌妍﹐哭則貌媸。又若日有所見﹐夜必夢擾。日有所思﹐夜必譫語。夢交則精泄﹐气怒則發狂。此皆因心而生者也﹐人可於靈君﹐使令一刻不在絳宮以統百屬。《道經》云﹕蝶交則粉退﹐蜂交則黃退。

凡香品皆產自南方﹐南離位﹐離主火﹐火爲土母﹐火盛則土得養。故沈水梅檀薰陸之類﹐多產自嶺南海表﹐土气所鐘也。內經曰﹕香气湊脾﹐火陽也﹐故气芬烈。

《禽經》曰﹕鵲以怨望﹐鴟以貪顧﹐雞以嗔視﹐鴨以怒睨﹐雀以猜懼﹐燕以狂HT﹐視也﹐鶯以喜囀﹐鳥以悲啼﹐鳶以饑鳴﹐鶴以潔唳﹐梟以凶叫﹐鴟以愁嘯﹐鳴也。

俗以初五﹑十四﹑廿三﹑爲月忌﹐蓋三日乃河圖數之中宮五數耳。五爲君象﹐故民庶不敢用。

山東無虎﹐浙江無野狼﹐廣東無兔﹐蜀無鴿。

象體具百獸之肉﹐惟鼻是其本肉﹐以爲炙﹐肥脆甘美。呂氏春秋曰﹕肉之美者﹐有髦象之約焉﹐約卽鼻也。

蠍螫者﹐忍痛問人曰﹕吾爲蠍螫柰何﹖答曰﹕尋愈矣﹗便卽豁然﹐若叫號則愈痛﹐一晝夜始止。關中有天茄﹐可治蠍毒﹝木杯覆蠍螫痛卽止﹞久病者﹐忽無虱必死﹐其气冷也。

蜻蜓飛好點水﹐非愛水也﹐遺卵也。水蠆化爲蜻蜓﹐蜻蜓相交還於水中﹐附物散卵﹐出復爲水蠆﹐水蠆復爲蜻蜓﹐交相化禪﹐無有窮已﹐淮南子曰﹕水蠆爲﹐兔嚙爲﹐物之所爲﹐出於不意。

松爲百木之長﹐蘭爲百艸之長﹐桂爲百藥之長﹐梓爲百木之王﹐牡丹爲百花之王﹐葵爲百蔬之王。綸組也﹐紫菜也﹐海中之艸也。珊瑚也﹐瑯也﹐海中之木也。

棗杏中屬爲核果﹐梨柰爲膚果﹐椰胡桃之屬爲殼果﹐松柏之實爲檜果。木謂之華﹐艸謂之榮﹐不榮而實曰秀﹐榮而不實曰英。竹萌謂之荀﹐蘆萌謂之﹐穀稻萌謂之秧。

艸木之花皆五出﹐雪花六出﹐朱文公謂地六生水之義。然桂花四出﹐潘笠江謂土之生物﹐其成數五﹐故艸木花皆五﹐惟桂乃月中之木﹐居西方。四乃西方金之生數﹐故四出而金色﹐且開於秋云﹐然檐卜亦六出。

栽花竹﹐根下須撒谷種升許﹐蓋欲引其生气﹐谷苗出土﹐則根行矣。

有睡艸﹐亦有卻睡之艸。有醉艸﹐亦有醒醉之艸。有宵明之艸﹐亦有晝暗之艸。有夜合之艸﹐亦有夜舒之艸。物性相反﹐有如此者。

重束爲棗﹐並束爲棘﹐棘亦棗之類也。埤雅曰﹕大者棗﹐小者棘﹐棘蓋今酸棗之類。而棗樹之短者﹐亦蔓延鍼刺﹐鉤人衣服。其與荊棘又何別哉﹖惟條而長之﹐接以佳種﹐遂見珍於天下﹐此亦君子小人之別也。故藥中諸果皆稱名﹐於棗獨加大字﹐明小者不足用也。

迎春也﹐半夏也﹐忍冬也﹐以時名者也。劉寄奴也﹐徐長卿也﹐使君子也﹐杜仲也﹐王孫也﹐丁公藤也﹐蒲公英也﹐以人名者也。鹿跑艸也﹐淫羊藿也﹐鹿銜艸也﹐以物名者也。髙良﹐常山﹐天竺﹐迦南﹐以地名者也﹐虎掌﹐狗脊﹐馬鞭﹐烏喙﹐狗尾﹐鴨腳﹐鶴虱﹐鼠耳﹐以形名者也。預知子﹐不畱行﹐骨碎補﹐益母﹐野狼毒﹐以性名者也。無名異﹐沒石子﹐威靈仙﹐沒藥﹐景天三七﹐則無名而彊名之也。牝鹿銜艸以貽其牡﹐蜘蛛嚙芋以磨其腹。物之微者﹐猶知藥餌﹐而人反不知也﹐可乎﹖土鱉﹐本艸謂之虫﹐俗呼蚌虎。蚌者﹐屋蠹也﹐此物气能禁蠹﹐令蠹盡死﹐故曰蚌虎。

或問海錯生咸鹵﹐而其味每澹﹐及獲之腌浸以鹽﹐其味卽鹹矣﹐其理何在﹖答曰﹕生气臨之者常﹐死气臨之者變。生﹑生气也﹐死﹑死气也。故海錯在海皆澹﹐及其離海﹐鹽腌之卽咸﹐生則气血行﹐故味不入﹐死則气血凝﹐故味能入。

藥中珍蚺蛇膽﹐而餌之能痿陽﹐其蛇絕大﹐以吞鹿爲恆﹐而南越人徒手取之﹐或呼紅娘子﹐或以婦人褻衣投之﹐則伏不動﹐惟人之所牽紲屠剝﹐殆淫夫之後身與。

雲南景東府境﹐內有蛇不僅如守宮﹐常緣樹而棲﹐見人輒墮地﹐則碎爲數段﹐人去復續﹐以爲藥﹐可以已大內瘍﹐遠過白花烏蛇之屬。人挾筒而往﹐見則掇之以入筒﹐一經人手﹐則不復能續而死矣。然亦難值﹐其價與金等﹐名曰脆蛇﹐亦曰碎蛇。

西域有撒法藍﹐狀如紅藍花﹐熱之芬馥淸潤﹐至中國價與黃金等﹐卽所謂郁金香也。陳藏器云﹕郁金香﹐生大秦國﹐二月三月有花﹐狀如紅藍﹐四月五月采花﹐卽香也。南州異物志云﹕郁金香﹐出賓國﹐人種之先以供佛﹐數日萎﹐然後取之﹐色正黃﹐與芙蓉花裹嫩蓮者相似﹐可以香酒。唐書云﹕太宗時﹐伽毗國獻郁金香﹐葉似麥門冬﹐九月花開﹐狀如芙蓉﹐其色紫碧﹐香聞數十步﹐花而不實﹐欲種者取根。此言花色不同﹐或不一種﹐今撒法藍乃作紅黃色﹐與前書異矣。此中人謂之番紅花﹐不知紅花元自張騫得之於西城﹐安得又有番紅花耶﹖今之所謂郁金者﹐惟蜀中有之﹐佳者亦自難得﹐惟取姜黃代之。眞郁金𨿽亦辛香﹐而气不馥烈。古之釀酒以降神者此耶﹐或四彜來賓﹐重驛而至者﹐遂爲神廟用耶﹐或古有之而今無耶﹐皆不可知也。

巫彭初作醫。

《續統訓》曰﹕醫不死之病﹐庸醫能醫之﹐何欲於良醫哉﹖存不危之國﹐庸人能存之﹐何欲於君子哉﹖惟天下必死之人﹐足以試良醫之技﹐惟天下至危之國﹐足以試君予之能。

《物理論》曰﹕夫醫者﹐非仁愛不可托也﹐非聰明理達﹐不可任也﹐非廉潔淳良。不可信也。是以古之用醫﹐必選名姓之後﹐其徳能仁恕博愛﹐其智能宣暢曲解﹐能知天地神只之次﹐能明性命吉凶之數﹐處虛實之分﹐定逆順之節﹐原疾疹之輕重﹐而量藥劑之多少﹐貫微達幽﹐不失細小﹐如此乃謂良醫。醫有名而不良者﹐有無名而良者﹐必參知而隱括之。

醫以生人﹐而庸工以之殺人﹔兵以殺人﹐而聖賢以之生人。

列郡施藥﹐始於韓魏公。

四月二十八﹐藥王誕。

祀先醫﹐春冬仲月上甲日﹐上祀三皇﹐配以勾芒﹑祝融﹑風後﹐力牧﹐而附歷代醫師二十八人﹐歲遣禮部太醫院堂官分獻。東廡僦貸季﹑岐伯﹑伯髙﹑鬼臾區﹑兪跗﹑少兪﹑少師﹑桐君﹑雷公﹐馬師皇﹑伊芳﹑扁鵲﹑淳於意﹐張機。西廡華佗﹑王叔和﹑皇甫謐﹑葛洪﹑巢元方﹑眞人孫思邈﹑藥王韋慈藏﹑啟玄子王冰﹑錢乙﹑朱肱﹑李杲﹑劉完素﹑張元素﹑朱彥修。

醫書云﹕燒灰存性﹐存性二字最妙。可見萬劫成灰﹐性未嘗不存。今人當陷溺之後﹐四端時露﹐卽死柘骨﹐猶能蔭後。惟業重毒火燒然不畱﹐則性滅﹐天地聖人無如之何。

明初﹐四明儒者赴召﹐見太祖於便殿﹐對曰﹕臣業醫。太祖曰﹕卿爲醫﹐亦知蜜有苦而膽有甜者乎﹖對曰﹕蜂釀黃連花則蜜苦﹐猿猴食果多則膽甜。太祖曰﹕是能格物者﹐擢爲太醫院使。﹝鱧魚膽亦甜﹞方言病﹐半臥半起。

梁帝勸醫文云﹕更六一於金液﹐攺三七於銀丸。

恙說文曰憂也。一曰虫入腹﹐食人心﹐古者艸居多被此毒﹐故相問無恙乎﹖今人稱疾爲微恙貴恙﹐是又以恙訓疾也。

嬰兒男曰兒﹐女曰嬰﹐又兒曰孺。

音𨿽﹐或作赤子陰也。老子云﹕未知牝牡之合而作﹐精之至也。

醫家有龍樹王祝由科﹐乃移精變气之術﹐誠可已中寒之病﹐傳疰之气﹐疫之災不可廢也。若五勞六欲之傷﹐七損八益之病﹐必有待於藥耳。

男女之無子者﹐非情不洽﹐則神不交也。何謂情不洽也﹐或男情已動﹐而女情未洽﹐則玉體方交﹐瓊漿先吐﹐陽精𨿽至﹐而陰不上從乎陽﹐謂之孤陽﹐或女情已動﹐而男情未洽﹐則桃浪𨿽翻﹐玉露未滴﹐陰血𨿽至﹐而陽不下從乎陰﹐謂之寡陰。兩者不和﹐若春無秋﹐若冬無夏﹐故不成胎也。何謂神交也﹖夫媚其婦﹐婦根據其夫﹐身𨿽未合﹐心已先孚﹐此神交也。或男子外慕而不專﹐女子善懷而不怡﹐事出勉彊﹐中多抵牾﹐故亦不成胎也。凡若此者﹐服藥何益﹖﹝詳天寶祕訣﹞王宇泰曰﹕萬曆丙午冬日﹐過鷲峯寺﹐訪汪仲嘉。畱午餐﹐髙原昱法師﹑王太古﹑吳翁晉﹑皆在焉﹐仲嘉謂余曰﹕公知王節齋所以死乎﹖余曰﹕不知也。仲嘉曰﹕節齋爲四川參政時﹐得心腹痛疾﹐醫療之﹐百方不衰﹐日以益甚﹐聞峨眉有道者善醫﹐然不可至也。節齋親至山﹐屏癜輿從﹐徒步至其寓﹐所以示虔﹐道者望見卽驚曰﹕病深矣﹐旣展拜相讓﹐坐定﹐問公於服餌有生用气血之物﹐焙制未徹者乎﹖曰﹕有之﹐常服補陰丸數十年矣﹐中用龜甲﹐酒炙而入之。曰﹕是矣﹗宜亟歸屈其指曰﹕猶可將及家也。節齋遽投檄歸﹐至吳閶﹐輒大下赤色小龜無數﹐是夕卒於舟中。余諗於眾曰﹕公等知其說乎﹖夫貪戀軀殼者﹐萬物皆然﹐而龜爲甚﹐故最壽而難死。昔有支牀足三十年無恙者﹐愚癡之效也。道家顧以爲善導引而欲效之﹐不亦謬乎﹖先王知之﹐故用之以卜﹐謂其有神識在焉。古人用之入藥﹐必取自死朽敗者﹐防其得人生气﹐則復活也﹐活則以人之气血脂膜爲糧﹐竭卽及五臟六腑而死矣。本艸稱龜甲所主﹐大率破瘕﹐已瘧痔陰蝕﹐漏下赤白﹐不言補心腎。自丹溪有補陰之說﹐而後世煎膠制丸﹐服之無纖毫之益﹐且有害﹐若是可不戒乎﹖旣歸而錄之冊﹐以告來者。

邵麟武問欲學醫﹐須識藥性﹐欲識藥性﹐須讀本艸乎﹖曰然﹗讀本艸有法﹐勿看其主治。

麟武曰﹕不看主治﹐又何以知藥性也﹖曰﹕天豈爲病而生藥哉﹖天非爲病而生藥﹐則曰何藥可治何病﹐皆舉一而廢百者耳。艸木得气之偏﹐人得气之全﹐偏則病矣﹐以彼之偏﹐輔我之偏﹐醫藥所繇起也。讀本艸者﹐以藥參驗之﹐辧其味﹐察其气﹐觀其色﹐考其以何時苗﹐以何時華﹐以何時實﹐以何時萎﹐則知其稟何气而生。凡見某病爲何气不足﹐則可以此療之矣。《靈樞經﹟邪客篇》﹐論不得臥者﹐因厥气客於五臟六腑﹐則衛气獨衛其外。行於陽﹐不得入於陰﹐行於陽﹐則陽气盛﹐陽气盛﹐則陽蹺滿﹐不得入於陰﹐陰气虛﹐故目不瞑﹐治之以半夏湯。夏至而後一陰生﹐半夏茁其時﹐則知其稟一陰之气而生也﹐所以能通行陰之道。五月陽气尙盛﹐故生必三葉﹐其气薄﹐爲陽中之陰﹐故能引衛气從陽入陰。又其味辛﹐能散陽蹺之滿﹐故飲之而陰陽通﹐其臥立至也。李明之治王善夫小便不通﹐漸成中滿﹐是無陰而陽气不化也。凡利小便之藥﹐皆淡味滲泄爲陽﹐止是气藥﹐陽中之陰﹐所以不效﹐隨處以稟北方寒水所化。大苦寒气味俱陰者﹐黃柏知母﹐桂爲引用﹐爲丸投之﹐溺出如湧泉﹐轉眄成流。

蓋此病惟是下焦眞陰不足﹐故純用陰中之陰﹐不欲干涉陽分﹐及上中二焦﹐故爲丸﹐且服之多也。本艸何嘗言半夏治不得臥﹑黃柏知母利小便哉﹖則據主治而覓藥性﹐亦何異夫鍥舟而求劍者乎﹖麟武曰善哉﹐未之前聞也。

面浮跗腫﹐小便淋澀﹐未必成水也﹐服滲利之藥而不已﹐則水癥成矣。胸滿腹鼓﹐邑邑不快﹐未必成脹也﹐服破气之藥而不已﹐則脹癥成矣。咳嗽吐血﹐時時發熱﹐未必成瘵也﹐服四物黃柏知母之藥而不已﹐則瘵癥成矣。气滯膈塞﹐飲食不下﹐未必成膈也﹐服靑陳枳朴寬中之劑而不已﹐則膈癥成矣。成則不可復藥﹐及阽於危﹐乃曰病犯條款﹐𨿽對癥之藥無可柰何也﹖誤哉﹗痰火上壅﹐喘嗽發熱﹐足反冷者﹐服消痰降火藥必死。宜量其輕重而用人參﹐多至一兩﹐少則三五錢﹐佐以桂附煎濃湯﹐候冷凍飲料之立愈。韓懋所謂假對假﹐眞對眞也。然此癥實由腎中眞水不足﹐火不受制而上炎。桂附火類也﹐下咽之初﹐得其冷性﹐暫解郁熱﹐及至下焦﹐熱性始發﹐從其窟宅而招之。同气相求﹐火必下降﹐自然之理也。然非人參君之﹐則不能奏功。

每見時師治中風﹐初用八味順气散﹐多不得救﹐已而用二陳四物﹐加膽星天麻之類。自謂穩當之極﹐可以久而奏功﹐而有竟無一驗﹐何也﹖蓋妄以南星半夏爲化痰之藥﹐當歸川芎爲生血之劑﹐而泥於成方﹐變通無法故也。正不知通血脈﹐助眞元﹐非大劑人參不可。而有痰者﹐惟宜竹瀝﹐少加薑汁佐之﹐不宜輕用燥劑。至於歸地﹐甘粘能滯脾气﹐使脾精不運﹐何以能愈癱瘓﹖豈若人參出陽入陰﹐少則畱﹐多則宣﹐無所不達哉﹗其能通血脈﹐𨿽明載本艸﹐人誰信之。裏中一老醫﹐右手足廢﹐不能起於牀者二年矣﹐人傳其不起﹐過數月遇諸塗﹐訊之曰﹕吾之病幾危矣﹗始服順气行痰之藥﹐了無應驗﹐薄暮神志輒昏﹐度不可支﹐令家人煎進十全大補湯﹐卽覺淸明﹐遂日服之﹐浹數月﹐能扶策而起。無何﹐則又能捨策而步矣。經曰﹕邪之气湊﹐其气必虛。吾治其虛﹐不理其邪﹐而邪自去﹐吾所以獲全也。余曰﹕有是哉﹐使進順气疏風之藥不輟者﹐墓木拱矣。然此鋒拘於成方﹐不能因病而變通。隨時而消息﹐故奏功稍遲。使吾爲之﹐當不止是也﹐姑書之以俟明者采焉。

治積之法﹐理气爲先﹐气旣升降﹐津液流暢﹐積聚何由而生。丹溪乃謂气無形﹐而不能作塊成聚﹐只以消痰破血爲主﹐誤矣﹗天地間有形之物﹐每自無中生﹐何止積聚也﹖戴復庵以一味大七气湯﹐治一切積聚﹐知此道歟。肝積肥气﹐用前湯煎熟待冷﹐卻以鐵气燒通紅﹐以藥淋之﹐乘熱服。肺積息賁﹐用前湯加桑白皮半夏杏仁各半錢。心積伏梁﹐用前湯加石菖蒲半夏各半錢。脾之積痞气﹐用前湯下紅丸子。腎之積奔豚﹐用前湯倍桂﹐加茴香﹐炒練子肉各半錢。

腦者﹐髓之海也﹐髓不足﹐則腦爲之痛﹐宜茸珠丹之類治之。若用風藥﹐久之必死。

腹脹多是气虛不斂﹐用辛散之藥反甚﹐宜以酸收之﹐白芍藥五味子之屬﹐少佐益智仁﹐以其能收攝三焦元气也。朝寬暮急﹐用當歸爲主。暮寬朝急﹐用人參爲主。朝暮俱急﹐二味並用。按之有痛處﹐乃瘀血也﹐加行血藥。經云﹕濁气在上﹐則生脹。又云﹕下之則脹已﹐謂宜用沈降之藥﹐引濁气之在上者而下之﹐非通利大腑之謂也。凡腫脹初起﹐痰多發喘﹐小便不利者﹐服濟生腎气丸無不效。

許少微患口縻﹐余謂非漧薑不能愈﹐公猶疑之﹐後竟從餘言而愈。從子懋亦患此﹐勢甚危急﹐熱甚﹐惟欲飲冷﹐余令用人參白術漧薑各二錢﹐茯苓甘艸一錢﹐煎成冷服﹐日數服乃已。噫﹗此詎可與拘方者道也。﹝王宇泰筆麈﹞問本艸五味之補瀉五臟﹐其義何居﹖答﹕天地之气不交﹐則造化幾乎息矣。故辛者散也﹐東方之气散﹐宜辛而反酸﹐是震中有兌也。酸者﹐斂也﹐西方之气斂﹐宜酸而反辛﹐是兌中有震也﹐故酸入肝而補肺﹐辛入肺而補肝﹐是震兌互也。鹹入腎而補心﹐苦入心而補腎﹐是坎離互也。脾不主時﹐寄旺於四季﹐則守其本味而已矣。至其瀉也﹐則又不然。腎肺肝之各以本味爲瀉﹐易知也﹐乃心脾獨異何耶﹖曰﹕心﹑君主之官也﹐脾﹑臟腑經絡之所從稟气者也﹐故獨異也。君主之官﹐以所生之甘味爲瀉﹐惡其泄气也。脾納水谷﹐散精於臟腑﹐新新相因﹐故以生我之苦味爲瀉﹐惡其休气也。我王則生我者休故也。

論曰﹕胸中結塊﹐原起於午食後﹐卽臥用噙化丸﹐使睡中常有藥气疏通肺胃之間﹐彼將欲結﹐藥往疏之﹐新結不增﹐舊結漸解﹐臥時成病﹐亦治以臥時。且病在膈上﹐不用湯之蕩滌﹐丸之沈下﹐而用噙化徐徐沁入﹐日計不足﹐月計有餘也﹐服六七十丸後﹐膈間漸寬。

聖人發憤忘食﹐及下箸時又不艸艸﹐觀食不厭精一章﹐何等仔細﹐此無他﹐聖心不滯一處﹐故無所往而不存。王安石專精讀書﹐每食不辧美惡﹐但近身者必盡﹐當其好學時﹐已先犯心不在焉﹐食而不知其味一大病矣。世人無所用心﹐品題酒饌﹐此直飲食之人﹐又得罪於安石。善學道養身者﹐只是於味無求﹐臨食不苟﹐化元無常﹐先後天無定﹐孤髒以漑四旁﹐則脾者周身之化元。气生質﹐陽生陰﹐則丹田者﹐精液肌體之化元也。滋味爲後天﹐則嬰孩之乳哺爲先天。推之則母懷又爲先天推之則孕時父母之無疾又爲先天﹐推之則父母自身之稟气又爲先天。凡先天皆命也﹐惟平生之調攝屬性。故康寧疾病命也﹐有性焉﹐君子不謂命也。腑表而髒裏﹐腑病或不及髒﹐髒病無不及腑。腑易治而髒難療也。傷髒多起於七情﹐傷腑多因於飲食。聖人於損﹐致戒曰懲忿窒欲﹐於頤﹐致戒曰﹕愼言語﹐節飲食。夫懲忿則木和﹐窒欲則水滋﹐愼言則金息﹐節食則土不勞。四者全﹐神明亦無不調矣﹐養徳之道﹐養生亦在其中﹐離徳而言養生﹐生何繇養。

覺則脾能磨食﹐寢則易停﹐化之常也。勞極傷脾之後﹐飯餘微寢﹐食反易餓﹐化之變也﹐然須少食。

滋益之味﹐骨肉爲重﹐疏利之气﹐艸木爲先。

食其气者﹐水火宜淺。食其味者﹐水火宜中。食其質者﹐水火宜深。

甘艸調和諸藥﹐爲諸藥原有不調處。若所用各味﹐本皆純和﹐何所用調。譬諸良友相聚﹐呼一坊長立於其前爲之勸解﹐所勸何人﹐所解何事﹐適妨諸公之歡笑耳。然辛甘發散爲陽﹐甘艸補中發散﹐固自有用。近時醫者﹐凡藥皆用以調和﹐是忘其本力﹐而謬取其借資﹐盍審之。

本艸言肉蓯蓉﹐驟用之反動大便﹐繆仲淳屢用奇效。然觀其疏解﹐尙昧所以。蓋比藥咸溫潤下﹐本走腎經﹐但以膀胱竅窄﹐大腸竅寬﹐峻用則其潤降之力﹐膀胱不遑領受﹐而大腸能受之﹐故藥力不足膀胱﹐反走大腸。原非動大便之藥也﹐凡血液枯槁﹐用此爲宜。倘有腎滑癥者﹐用之則藥本歸腎﹐腎又熟路善通﹐徑增滑泄之病﹐而大便祕結如故矣﹐不可不察。

問孩童癖積﹐惟五穀虫消之﹐此是何理﹖曰﹕鳥獸之糞﹐不生此虫。蓋五穀腐後所化﹐取腐後化生之气﹐潔之以水﹐焦之以火﹐消臟腑之所不能消。谷者﹐脾之五味﹐其本性能養脾﹐其變化後﹐又能助脾消積。

白菜疏利﹐而菜心有毒。竹葉竹茹竹瀝﹐皆解熱消痰﹐而筍有毒﹐何其反也。物有未伸之气﹐先時而折之﹐𨿽蒙水火之變﹐借人气息﹐猶能發泄。故患瘡腫之人﹐食之則增痛增癢。若人身平和﹐臟腑之气足以運化物气﹐不至爲害。本艸云﹕凡瓜果未熟者有毒﹐皆此意。非其性眞毒也﹐郁也。譬如和濃之人﹐逆阻其方來﹐亦懷不樂﹐然此皆天郁也。酒之有毒﹐則人力造作之郁也。夫人之爲郁異﹐而郁之爲毒同。又俗稱羊肉有毒﹐羊肉大補﹐功同參﹐毒性何在﹖然瘡腫增痛如神﹐蓋大溫大補之故﹐非關毒也。譬如癰疽早用白術﹐則腫潰益甚﹐痛楚益加﹐膿窠瘡亦爾。白術豈有毒耶。

丹溪云﹕气有餘卽是火。此語誤人﹐气安有有餘之理﹖據云有餘﹐是凡火癥﹐宜用克气瀉气藥也。若對血言气﹐則是血之不足﹐豈气之有餘。故曰﹕滋其陰則火自息﹐第令益彼﹐不令損此﹐意至明矣。凡火有二﹐在臟腑者﹐升降自如則爲气﹐衝逆上攻則爲火﹕在經絡筋肉間者﹐流行不滯則爲气﹐壅於一處則爲火。輕則爲痛爲癢﹐重則癰腫生焉。兩言以蔽之。气逆爲火﹐气壅爲火﹐斷不可以有餘爲火也。逆則宜順﹐壅則宜通。

夜臥能使气降﹐晝臥能使气升。人至暮勞極﹐眼白昏而帶赤﹐靜臥一宵﹐詰朝對鏡淸徹如故﹐此气降之驗也。晝倦當靜坐片時﹐或散步玩物﹐睡態自解。若因而沈寢﹐則初覺之時﹐目白必赤﹐此因臥而气反升之驗也。蓋晝當與陽俱開﹐乃逆其候而閉之﹐譬如夜當與陰俱閉。乃故狂呼豪飲﹐皆傷壽源。古人云﹕夙興夜寐﹐出作入息﹐天之命也﹐人之紀也﹐愚一生勸人夙興﹐不勸人夜坐。

飲後臥宜側左﹐食後臥宜側右﹐大腸膀胱﹐各從其便。

升與逆不同﹐肝腎俱下宜升心肺皆上宜降。水火交﹐則無疾也。肝爲風木﹐木生必升﹐風起必升﹐豈得爲病﹖其太過則口苦頭眩﹐是逆也。腎气逆則口作咸﹐亦逆也。非水升之謂也﹐故居下者宜升不宜逆﹐居上者宜降不宜陷。

卷下

子華子曰﹕夫混茫之中﹐是名太初﹐實生三气。上气曰始﹐中气曰元﹐三气曰玄。玄資於元﹐元資於始﹐始資於初。太眞剖割﹐通二而爲一﹐離之而爲兩﹐各有精專﹐是名陰陽。兩端而三之﹐數登於九而究矣。是以棲三陰之正气於風輪﹐其專精之名曰太玄。棲三陽之正气於水樞﹐其專精之名曰太一。太一﹐正陽也。太玄﹐正陰也。陽之正气其色赤﹐陰之正气其色黑。水﹑陽也﹐而其伏爲陰。風﹑陰也﹐而其發爲陽。上赤下黑﹐左靑右白﹐黃潛中宮﹐而五運流轉﹐故有輪樞之象焉。水涵太一之中精﹐故能潤澤百物而行乎地中。風涵太玄之中精﹐故能動化百物而行乎天上。上赤之象﹐其宮成離。下黑之象﹐其宮成坎。夫兩端之所以平者﹐以中存乎其間故也。中名未立﹐兩端之不形﹐是以坎離斡乎中气﹐中天地而立﹐生育萬物﹐新新而不窮。陽之气爲火﹐火勝﹐故冬至之日燥。陰之气爲水﹐水勝﹐故夏至之日濕。火則上炎﹐水則下注﹐鳥飛而上﹐魚動而下﹐物類相動﹐焱本相應﹐孰究其所以來﹐誰使其所以然。因其然也然﹐不然也不然﹐然乎然﹐不然乎不然﹐吾亦不知其所以然也。夫是之謂萬化原﹐上決而成天﹐下決而成地﹐旣已決矣﹐命之曰中。決必有所合也﹐命之曰和﹐中和玄同﹐萬物所生﹐夫是之謂三三六六。

子華子曰﹕天地之大數﹐莫過乎五﹐莫中乎五。五居中宮﹐以制萬品﹐謂之實也。沖气之守也﹐中之所以起也﹐中之所以止也﹐龜筮之所以靈也﹐神響之所以丰融也﹐通乎此。則條達而無礙者矣﹐是以二與四﹐抱九而上躋也﹔六與八﹐蹈一而下沈也﹐戴九而履一﹐據三而持七。五居中宮﹐數之所由生﹐一縱一橫﹐數之所由成。故曰天地之大數﹐莫大乎五﹐莫中乎五﹐通乎此﹐則條達而無礙者矣。

子華子曰﹕醫者﹐理也﹔理者﹐意也﹐藥者﹐淪也﹔淪者﹐養也。腑臟之伏也﹐血气之畱也﹐空之塞也﹐關鬲之礙也﹐意其所未然也﹐意其所將然也。察於四然者﹐而謹訓於理﹐夫是之謂醫。以其所有餘也﹐而養其所乏也﹔以其所益多也﹐而養其所損也﹐反其所養﹐則益者彌損矣﹔反其所養﹐則有餘者彌乏矣。察於二尺者﹐而加疏淪焉﹐夫是之謂藥。故曰﹕醫者﹐理也﹔理者﹐意也﹔藥者﹐淪也﹔淪者﹐養也。

﹝程叔本號子華子﹐晉人﹐程伯符之後朴之十六代祖也。孔子遇諸郯歡日天下之賢士也。詳子華子二卷並家乘子書無叔字。﹞老子之言﹕大抵以無爲無名爲本﹐至於絕聖棄智。然所云將欲歙之﹐必固張之﹔將欲弱之﹐必固彊之﹔將欲廢之﹐必固興之﹔將欲奪之﹐必固與之﹐乃似於用機械而有心者﹐微言淵奧﹐固莫探其旨也。

太上老君十三虛無。

虛﹑無﹑淸﹑靜﹑微﹑寡﹑柔﹑弱﹑卑﹑損﹑時﹑和﹑嗇。

一曰遺形忘體﹐恬然若無﹐謂之虛。

二曰損心棄意﹐廢僞去欲﹐謂之無。

三曰專精積神﹐不與物雜﹐謂之淸。

四曰反神服气﹐安而不動﹐謂之靜。

五曰深居閒處﹐功名不顯﹐謂之微。

六曰去妻離子﹐獨與道遊﹐謂之寡。

七曰呼吸中和﹐滑澤細微﹐謂之柔。

八曰緩形縱體﹐以奉百事﹐謂之弱。

九曰憎惡尊榮﹐安貧樂辱﹐謂之卑。

十曰遁盈逃滿﹐衣食粗疏﹐謂之損。

十一曰靜作隨陽﹐應變卻邪﹐謂之時。

十二曰不饑不渴﹐不寒不暑﹐不喜不怒﹐不哀不樂﹐不疾不遲﹐謂之和。

十三曰愛視愛聽﹐愛言愛慮﹐堅固不費﹐精神內守﹐謂之嗇。

道家有交梨火棗者﹐蓋梨乃春花秋熟﹐外蒼內白﹐有金木交互之義﹐故曰交梨。棗味甘而色赤﹐爲陽﹐有陽土生物之義﹐故曰火棗。

爲道者如披漧艸避火﹐愛欲人如執烈炬迎風。

不守庚申﹐都忘甲子。剪三尸內蠹﹐享六甲行廚。

名在丹臺玉室﹐名在瓊簡赤書。

雲笈瓊函﹐神經怪牒。

仙丘絳露﹐見《山海經》﹔昆侖朱露﹐見《拾遺記》。

仙家三寶﹐有碧瓊杯﹐紅蕤枕﹐紫玉函。

仙家上藥﹐有玄霜﹐絳雪。

佩五嶽圖﹐服三尸酒﹝石橊也。﹞不知上得不得﹐且怪懸之又懸。

佛有三不能﹐仙有三不過。

色香臭味﹐天之所生也。耳目鼻口﹐人之所具也。目知色﹐耳知聲﹐鼻知臭﹐口知味﹐此四者﹐天人之相交也。使無耳目﹐則聲色又烏用生之哉﹐則造化或幾乎熄矣﹐此天地之所以善藏其用也。至於心﹐則又所以具此理而應此事者也﹐宰制四者於中﹐而各聽命焉﹐此其所以官天地﹐役萬物者也﹐故並於兩間而爲三。

夫咸者﹐生於火也。火然薪木﹐旣已成灰﹐用水淋灌﹐卽成灰鹵。燥幹之極﹐遇水卽咸此其驗也。地中得火﹐旣多燥漧﹐燥幹遇水﹐卽成鹹味﹐鹹者之性﹐尢多下墜。試觀五味﹐辛甘酸苦﹐皆寄艸木﹐獨鹹味寄於海水﹐足徵四味浮輕﹐鹹性沈重矣。今蜀道鹽井﹐先鑿得泉﹐悉是淡水﹐以桶隅之﹐更鑿數丈﹐乃得鹵焉。又鹽池雨多﹐水味必淡。作爲斗門﹐泄其淡水﹐下乃鹵焉。鹹重淡輕﹐亦其證也。海於地中﹐爲最卑下﹐諸咸就之﹐積鹹旣多﹐淡入亦化﹐非獨水也。海中山島﹐或悉是咸﹐故咸重歸海﹐海水爲鹽也。試觀人汗﹐俱作鹹味﹐亦由火故﹐理可類觀。溺處生硝﹐硝爲火藥﹐亦一端也。或曰﹕咸旣因火﹐火因於日﹐日徧大地﹐大地之下﹐悉有鹽乎﹖曰﹕豈不然乎﹖蜀道鹽井﹐三晉鹽池。西國有海﹐名曰地中﹐實不通海﹐亦是咸水。西戎北狄﹐多有鹽澤﹐彼以咸故﹐悉名爲海。足徵大地之下﹐無不有鹽矣﹗或曰﹕大地之下旣皆鹽﹐緣何鹽井以深﹐鹽池鹽澤以淺﹖曰﹕咸生於火﹐火淺咸淺﹐火深咸深也。又感能固物﹐使之不腐﹐卻能斂物﹐使之不生。火在地中﹐藉溫暖多所變化﹐倘居地上﹐任其焚燒﹐有何不滅。若火與咸俱令在地﹐動植之物﹐悉皆泯矣。故日生熱﹐因熱生火﹐旋用水土壅閼﹐恆使在下﹐助生萬物﹐有時有處﹐間一發見﹐卽歸本所。因火生咸﹐亦令性重﹐歸藏於海﹐爲人作味﹐不令侵出地上﹐以爲物害也。且海益於人﹐不止作味﹐鹹水生物﹐美於淡水﹐故海中之魚﹐旨於江河之魚。咸水濃重﹐載物則彊﹐故入江河而沈者﹐或入海而浮也。試以江河之舟﹐載物入海﹐載物不減﹐驗其水痕﹐頓淺尺許﹐此理何故﹖蓋緣燥熱之情﹐本自堅勁﹐加有鹹味﹐比之凡水﹐稠而密理﹐故載物獨彊也。又海水夜光﹐江河不光﹐江河之水滅火﹐海水入火﹐如益膏油﹐反加熾盛﹐則咸爲火情彰彰著矣。﹝海鹽﹞月中有形質微黑者﹐人以爲山河之影﹐非也﹐其質有常﹐如玉之有瑕也。﹝蟾影﹞魚生於水﹐人生於塵。人俯視知爲水﹐魚不知也﹐魚仰視知爲塵﹐人不知也。立於百仞之上﹐淸虛之間而觀之﹐塵水一也。大凡塵埃之中﹐皆气所衝也﹐人一息不食气則不生﹐魚一息不食水則死。人入水﹐魚抗塵﹐死不移時﹐違其所生之故也。水族入陸而不死者﹐魚鱉之類﹐是彼其吭間有辟塵之穴焉。陸族入水而不死者﹐烏鬼鮫人之類是﹐彼其吻下有逆水之竅也。人當不語之時﹐食气從鼻入﹐而亦從鼻出。魚當倦遊之候﹐食水從腮入﹐而亦從腮出﹐及其食物也﹐口卽爲政﹐而鼻腮呼吸未嘗間斷也。魚育於水﹐必借透塵中之气而後生﹐水一息不通塵﹐謂之水死﹐而魚隨之。試函水一匱﹐四隙弭之。經數刻之久﹐而起視其魚﹐魚死矣。人育於气﹐必旁通運旋之气而後不死﹐气一息不四通﹐謂之气死﹐而大命盡焉。試兀坐十笏閣中﹐周匝封糊﹐歷三飯之久而視其人﹐人死矣。是故三日絕粗之糧﹐淹然延命﹐十刻違正浩之養﹐溘爾捐軀。然則生人生長於气﹐猶魚之於水也﹐通乎此。而子房辟穀之思﹐未甚怪誕矣。﹝水塵觀﹞天地間非形卽气﹐非气卽形。雜於形與气之間者﹐水火是也﹐由气而化形﹐形復返於气﹐百姓日習而不知也。气聚而不復化形者﹐日月是也。形成而不復化气者﹐土石是也。气從數萬里而墜﹐經歷埃坷﹐奇候融結而爲形者﹐星隕爲石是也。气從數百仞而墜﹐化爲形而不能固者﹐兩雹是也。初由气化形﹐人見之﹐卒由形化气﹐人不見者﹐艸木與生人禽獸虫魚之類是也。气從地下催騰﹐一粒種性﹐小者爲蓬﹐大者爲蔽牛幹霄之材﹐此一粒原本幾何﹖其餘則皆气所化也﹐當其蓊然於深山﹐蔚然於田野﹐人得而見之。卽至斧斤伐之﹐制爲宮室器用﹐與充飲食炊爨﹐人得而見之。及其得火而燃﹐積爲灰燼﹐衡以向者之輕重﹐七十無一焉﹐量以多寡﹐五十無一焉。卽枯枝橊莖﹐落葉凋芒﹐殞墜漬腐﹐而爲塗泥者﹐失其生茂之形﹐不啻什之九﹐人猶見以爲艸木之形。至灰燼與塗泥而止矣﹐不復化矣。而不知灰燼枯敗之歸土﹐與隨流而入壑也。會母無於黃泉﹐朝元精於沍穴﹐經年之後﹐潛化爲气﹐而未嘗爲土與泥﹐此人所不見也。若灰燼塗泥﹐究竟積爲土﹐生人豈復有卑處之域﹐滄海不盡爲桑田乎﹖人身食艸木之實﹐與禽獸之肉﹐不居然形耶﹐彊飯之人﹐有日啖豚肩與鬥粟﹐而臟腑燥結﹐甚至三日而通。量其所入而度所出﹐百無一焉。形之化气﹐只在晝夜之間﹐𨿽由人身火候﹐足以攢簇五行﹐而原其始初﹐則緣所食之物﹐皆气所化﹐故復返於气耳﹐或曰皆气所化。胡爲不俱化﹐而猶存一分滓穢耶﹐此非形耶。曰﹕糞田而後﹐滓穢安在﹐其旨與灰燼之潛化﹐又何以異乎﹖人身從空來﹐亦從空化。佛經以皮毛骨肉歸土﹐精血涕汗歸水﹐其亦見膚之義。開數百年古墓而視之﹐石槨而外﹐有剩土余骸否﹖覆載之間﹐艸木之朽燼﹐與血肉毛骨之委遺﹐積月而成寸﹐積歲而成尺積世而得尋﹐積運會而不知紀極﹐非其還返於虛無也。頊之顓丘陵﹐入土千仞﹐髙辛之城郭﹐髙出泰山之表矣。是故艸木之由萌而修暢﹐人與禽獸虫魚之自稚而壯彊﹐其長也﹐無呼吸之候不長﹐此卽離朱之善察﹐巧歷之窮推﹐不能名狀其分數﹐而況於凡民乎﹖故其消化而還虛﹐亦若是而已﹝形气化﹞。

譚子曰﹕蛇化爲龜﹐雀化爲蛤﹐彼忽然忘曲屈之狀﹐而得蹣跚之質﹐此倏然失飛鳴之態﹐而得介甲之體。斫削不能加其功﹐繩尺不能定其象﹐何化之速也。且夫當空團塊﹐見塊而不見空﹐粉塊求空﹐見空而不見塊﹐形無妨而人自妨之﹐物無滯而人自滯之﹐悲哉﹗老楓化爲羽人﹐朽麥化爲蝴蝶﹐自無情而之有情也。賢女化爲貞石﹐山蚯化爲百合﹐自有情而之無情也。是故土木金石﹐皆有情性精魄﹐虛無所不至﹐神無所不通﹐气無所不同﹐形無所不類。孰爲彼﹐孰爲我﹐孰爲有識﹐孰爲無識﹐萬物一物也﹐萬神一神也﹐斯道之至矣﹗爪須者﹐我之形。何爪可割而無害﹖須可截而無痛﹖蓋榮衛所不至也﹐則是我本無害﹐而筋骨爲之害﹐我本無痛﹐而血肉爲之痛。所以知喜怒非我作﹐哀樂非我動﹐我爲形所昧﹐形爲我所愛。達此理者﹐可以出生死之外。

蜩笑子曰﹕水其寒乎﹖火其炎乎﹖石其浮乎﹖羽其浮乎﹖然驪山有溫泉﹐蕭丘有寒火﹐南海有浮石﹐不沈羽﹐名不可紀﹐而化不可窮。

《素問》云﹕霞擁朝陽﹐雲奔雨府。《楚辭》云﹕虹紛其朝霞﹐夕淫淫而淋雨。唐詩云﹕朝霞晴作雨。俗諺云﹕朝霞不出市。

舉世皆夢也。夢﹐夢也﹔不夢﹐亦夢也。夢乎夢﹐不夢乎不夢﹐是故得失蕉鹿也﹐物我蝴蝶也﹐榮枯黃梁也。噫﹗通晝夜而醒者誰與﹖蜀僧湛然﹐注楞嚴及易﹐皆有名理﹐妙於談論﹐指柳枝云﹐此物何以易生﹖蓋柳星在二十八宿中﹐寄根於天﹐故栽之輒活。

心宿有男女二形﹐房宿具雌雄二狀。

斫竹根以辰日﹐捕魚以亥日﹐栽種忌焦枯日。

易曰﹕天地盈虛﹐與時消息﹐而況於人乎﹖況於鬼神乎﹖可見盈虛消息﹐自有主宰之者﹐𨿽天地亦不能違也。然除卻天地﹐更有何物﹖此處見解﹐難以語人﹐亦不得不以語人也。

聖人之所謂知天者﹐豈有它哉﹖亦不過識得盈虛消息之理而已。說天者莫辯乎易一書﹐千言萬語﹐總不出此四字。但天之盈虛消息﹐自然者也。聖人之知存亡進退﹐而不失其正﹐亦自然者也。世之髙賢﹐亦有懼盛滿而勇退者矣﹐亦有薄富貴而髙蹈者矣﹐但以出處之間﹐未免有心﹐故又多一番魔障也。

心之虛靈知覺﹐虛是能包萬事萬物之理﹐靈是能通萬事萬物之理﹐知是識其理之所當然﹐覺是悟其理之所以然。

佛氏以性爲自底﹐不涉於天﹐不知於何處求天﹐以山河大地爲幻妄。有時破壞﹐不知於何處求地﹐以四大爲假合﹐本來非有﹐不知於何處求人。

佛氏之徒﹐曰無生者﹐是畏死之論也。老氏之徒曰不死者﹐是貪生之說也。死生天地之常理﹐畏不可以苟免﹐貪者不可以苟得也。

梅花道人畫骷髏一軸﹐其上題云﹕漏泄陽春﹐爹娘搬販。至今未休﹐吐百種鄕談。

千般扭扮﹐一生人我。幾許機謀﹐有限光陰。無窮活計﹐汲汲忙忙作馬牛﹐何時了﹖覺來枕上試聽更籌。古今多少風流﹐想蠅利蝸名誰到頭。看昨日他非﹐今朝我是。三回拜相﹐兩度封侯。采菊籬邊﹐種瓜圃內﹐都只到邙山一土丘﹐惺惺漢﹐皮囊扯破。便是骷髏。

目視﹐太陽也﹐非日火不能自照﹐此離明外光也。乃木火之交﹐肝心之用﹐神魂之所以受役者也。耳聽﹐少陰也﹐非風气不能自通﹐此坎暗內景也﹐乃金木之交﹐肺腎之用﹐精魄之所以受役者也。此兩端者﹐是皆體實而用虛﹐外感而內應也。

鼻息﹐少陽也﹐非內气之出則不能接外气之入﹐此雷風相搏也﹐金木之交﹐腦髓之用﹐气脈之所以受役者也﹐乃生死之門乎。口食﹐太陰也﹐非己之液﹐不能滋外物之味﹐此山澤通气也﹐水火之交﹐脾胃之用﹐肉血之所以受役者也﹐乃興敗之基乎。此兩端者﹐是皆體虛而用實﹐內感而外應也。

人之目與舌皆有形﹐而所視者亦有形。鼻惟容气﹐故所嗅者亦惟气。至於耳則中虛者也﹐而所聽之聲亦無迹﹐事物各以類應也夫。

血﹐少陰也﹐金也﹐故其气腥。尿﹑太陰也﹐水也﹐故其气臊。髓﹑少陽也﹐木也﹐故其气膻。屎﹑太陽也﹐火也﹐故其气臭。津﹑隱於舌﹐通於脾﹐故其气香。《聖濟總錄》曰﹕血气在人﹐猶人之津也。髭發﹐猶津之也﹐津之稿澤﹐而隨之﹐則髭發本血气可知矣。

毛髮須眉﹐修直而中空。天地間細入塵微﹐莫不由理气所生﹐故蚊喙能引血﹐蝴蝶絡緯蟋蟀以須交﹐理可見矣。

童女首經﹐能回垂絕之陽气﹐第一時難得耳。如女子自受胎時﹐算至十四歲﹐恰是五千零四八日﹐歸黃道之數﹐用法招攝﹐如法服餌﹐亦可延齡。最上者﹐惟於經行時﹐有眞气先到﹐溫溫鉛鼎﹐光透簾幃而莫可遏。人能得之﹐名爲大藥﹐可以還丹﹐可以接命﹐有感召之奇﹐非情想可得﹐知音者稀也。

抱朴子曰﹕人在气中﹐气在人中。天地萬物﹐無不須气以生﹐無不假呼吸以養﹐故太上示人以息。夫人未有此身﹐先有此息﹐此身未滅﹐此息先滅。受生之物﹐在胞胎內﹐隨母呼吸﹐受气而成﹐此縷與母聯續。漸次漸開。中空如管﹐通气往來。前通於臍﹐後通於腎﹐上通夾脊泥丸﹐至山根而生雙竅﹐由雙竅下至準頭﹐而成鼻之兩孔﹐是以名曰鼻祖。斯時我之气通母之气﹐母之气通天地之气﹐天地之气﹐通太虛之气﹐竅竅相通﹐無有隔閡﹐及乎气數滿足﹐裂胞而出﹐剪斷臍帶﹐HT地一聲﹐一點元陽﹐落於立命之處。自此後天用事﹐𨿽有呼吸往來﹐不得與元始祖气相通。人生自幼至老﹐未有一息駐於其中。三界凡夫﹐塵生塵滅﹐萬死萬生﹐只爲尋不著來時舊路耳。太上立法﹐教人修煉而長生者﹐其能奪天地之正气。人之所以奪天地之正气者﹐由其有兩孔之呼吸也。所呼者﹐自己之元气從中而出﹔所吸者﹐天地之正气從外而入。人若根源牢固﹐呼吸之間﹐亦可奪天地之正气﹐而壽綿長。人若根源不固﹐精竭气弱﹐所吸天地之正气﹐隨呼而出﹐身中元气﹐不爲己之所有﹐反爲天地所奪。何也﹖蓋爲呼吸不得其門而入耳﹐一切常人呼吸﹐皆從咽喉下至鬲膜而回﹐一吸則丹田气與鼻气相承﹐一呼則鼻气出而丹田气降﹐是以不能與祖气相通﹐如魚飲水﹐而口進腮出﹐卽莊子所謂眾人之息以喉者是也。若至人呼吸﹐貫明堂而上夾脊﹐流入命門﹐得與祖气相連﹐如磁吸鐵﹐而同類相親﹐卽莊子所謂眞人之息以踵是也。踵者﹐其息深深之義﹐旣得深深﹐則我命在我﹐而不爲大冶陶鑄矣﹗今人往往謂一吸至丹田﹐則腹中上下气滿﹐一呼則腹中之气盡出矣。

果能盡出乎﹖此皆不究根源﹐不達生身之理耳。至若數息調息﹐不過淸淨其息道﹐其於煉己築基﹐去大丹邈乎遠矣﹗今再直指先天祖竅﹐夫人立命之初﹐此竅先凝﹐就生兩腎﹐次生其心﹐其腎諭藕﹐其心諭蓮﹐其梗中通外直﹐柱地撐天。心腎相去八寸四分﹐中餘一寸二分﹐謂之腔子裏是也﹐乃心腎往來之路﹐水火旣濟之鄕。此竅開通﹐則呼吸之气﹐漸次通夾脊透混元﹐而直達於命府﹐方才子母會合﹐破鏡重圓﹐漸漸擴充﹐則根本完固矣﹗嗟乎﹖人生如無根之樹﹐全憑气息以爲根株﹐一息不來﹐命非己有。故欲修長生者﹐必固其气﹐气固﹐則身中之元气﹐不隨呼而出﹐天地之正气﹐恆隨吸而入﹐久之胎息定﹐鄞鄂成﹐而長生有路矣﹐有志者毋忽。﹝兩鼻孔是後天﹐腔子裏是先天。﹞夫火有陽火﹐有陰火﹐有水中之火﹐有土中之火﹐有金中之火﹐有木中之火。陽火者﹐天上日月之光﹐生於寅而死於酉﹔陰火者﹐燈燭之光﹐生於酉而死於寅﹐此對待之火也。水中火者﹐霹靂火也﹐卽龍雷之火﹐無形而有聲﹐不焚艸木﹐得雨而益熾見於季春而伏於季秋。

原夫龍雷之見者﹐以五月一陰生﹐水底冷而天上熱﹐龍爲陽物﹐故隨陽而上升﹐至冬至一陽來復﹐故龍亦隨陽下伏。雷亦收聲﹐人身腎中相火﹐亦猶是也。平居不節欲﹐以致命門火衰﹐腎中陰盛﹐龍火無藏身之位﹐故遊於上而不歸﹐是以上焦煩熱咳嗽等癥。善治者﹐以溫腎之藥﹐從其性而引之歸原﹐使行秋冬陽伏之令﹐而龍歸大海﹐此至理也。

如燈燭火﹐亦陰火也﹐須以膏油養之﹐不得雜一滴寒水﹐得水卽滅矣。其鑪中之火﹐乃灰土中無焰之火﹐得木則煙﹐見濕卽滅﹐須以灰培﹐實以濕燼。人身脾土中火﹐以甘溫養之﹐其火自退。經曰﹕甘能除大熱﹐溫能除大熱﹐此之謂也﹗空中之火﹐附於木中﹐以有坎水滋養﹐故火不外見﹐惟漧柴生火﹐燎原不可止遏﹐力窮方止。人身肝火內熾﹐鬱悶煩躁﹐須以辛涼之品發達之。經曰﹕木郁達之﹐火郁發之﹐使之得遂其炎上之性。若以寒藥下之﹐則愈郁矣。熱藥投之﹐則愈熾矣。

金中火者﹐凡山中有金銀之礦﹐或五金埋瘞之處﹐夜必有火光﹐此金郁土中而不得越。

故有光輝發現於外﹐人身皮毛空竅中﹐自覺鍼刺蚊咬﹐及巓頂如火炎者﹐此水乘金虛﹐而見於皮毛故也。

以水言之﹐有陽水﹐有陰水﹐有火中之水﹐有土中之水﹐有金中之水﹐有木中之水。

陽水者﹐坎水也﹐气也。陳希夷《消息論》曰﹕坎以一陽陷於二陰﹐水气潛行地中﹐爲萬物受命根本﹐蓋潤液也﹐气之液也。月令於仲秋云﹕煞气浸盛﹐陽气日衰﹐水始涸﹐是水之涸﹐地之死也。於仲冬雲﹕水泉動﹐是月一陽生﹐是水之動﹐地之生也﹐謂之火中之水可也﹐謂之土中之水可也。陰水者﹐兌澤也﹐形也﹐一陰上徹於二陽之上。以有形之水﹐普施萬物﹐下降爲資生之利澤。在上卽雨露之水﹐在下卽大溪之水也。金中之水﹐礦中之水銀是也。在人身爲骨中之髓﹐至精至粹﹐人之寶也。木中水者﹐巽木入於坎水而上出﹐其水卽木中之脂膏。人身足下有湧泉穴﹐肩上有肩井穴﹐此暗水潛行之道。凡津液潤布於皮膚之內者﹐皆井泉水也。

夫水有如許之不同﹐總之歸於大海。天地之水﹐以海爲宗。人身之水﹐以腎爲源。而其所以能晝夜不息者﹐以其有一元之幹气爲太極耳。經曰﹕紀於水火﹐餘气可推。

紫間色﹐而天垣稱紫微﹐豈非寓意之精乎﹖夫紫之爲色﹐赤與黑相合而成也。水火相交﹐陰陽相感﹐而後萬物以之而爲生。萬物以之而爲生﹐是故爲萬物之主宰矣。

紫色乃水火陰陽相交﹐旣濟流通之義也﹐故天垣曰紫宮﹐又曰紫微者﹐紫宮微妙之所也。是以天子之居亦曰紫宸﹐面南拱北之情合矣。

太陰之行﹐與日同宮爲晦朔﹐對宮爲望﹐日明晝﹐月明夜。初一初二﹐日月同於卯時出卯宮﹐至酉時日月俱沒於酉位﹐故月夜行於地下﹐出地下日稍近﹐則不能明也。初三初四﹐卯時月到寅宮﹐自寅加卯﹐遞數至申位逢酉﹐故月生於申。初五初六﹐卯時月到丑宮﹐自丑加卯﹐遞數至未位逢酉﹐故月生於未。初七初八初九﹐卯時月到子宮﹐自子加卯﹐遞數至午位逢酉﹐故月生於午。初十十一﹐卯時月到亥宮﹐自亥加卯﹐遞數至巳位逢酉﹐故月生於巳。十二十三﹐卯時月到戌宮﹐自戌加卯﹐遞數至辰位逢酉﹐故月生於辰。十四十五十六﹐卯時月到酉宮﹐自酉加卯﹐遞數至卯位逢酉﹐故月生於酉。十七十八﹐卯時月到申宮﹐自申加卯﹐遞數至寅位逢酉﹐故月死於申。十九二十﹐卯時月到未宮﹐自未加卯﹐遞數至醜位逢酉﹐故月死於未。二十一二十二二十三﹐卯時月到午宮﹐自午加卯﹐遞數至子位逢酉﹐故月死於午。二十四二十五二十六﹐卯時月到巳宮﹐自巳加卯﹐遞數至亥位逢酉﹐故月死於巳。二十七二十八二十九﹐卯時月到辰宮﹐自辰加卯﹐遞數至戌位逢酉﹐故月死於辰。三十日卯時月到卯宮﹐自與日近﹐故月全死。與日會而爲晦矣﹐是以初一二卯時出﹐初三四辰時出﹐初五六巳時出﹐初七八九午時出﹐初十十一未時出﹐十二三申時出﹐十四五六酉時出﹐十七八戌時出﹐十九二十亥時出﹐二十一二三子時出﹐二十四五六丑時出﹐二十七八九寅時出﹐三十日亦卯時出也。蓋月出地上則明﹐卯酉分地平﹐卯酉上爲出地﹐卯酉下爲入地。日生於東﹐月生於西﹐其此之謂歟。

北斗位北而得七﹐爲火之成數。南斗位南而得六﹐爲水之成數﹐此乃陰陽精神交感之義也。日生於東﹐乃有西酉之雞。月生於西﹐乃有東卯之兔﹐此陰陽魂魄往來之義也。

日之食也﹐月輪掩之﹐故遭食處必虧缺。月之食也﹐暗虛蔽之月本無光﹐借日光以爲明行當日之正對。值暗虛而爲食暗虛本气﹐故但能蔽其光。遭食之處﹐光陰而魄露焉。

陽經而陰緯﹐經之體縱﹐緯之體橫。故天之度爲經縱﹐五星之纏爲緯橫。縱爲經而靜。

故列宿曰經星。橫爲緯而動﹐故五星爲緯星也。

潮之說多矣。蓋潮本屬陰﹐陰極則動。月亦陰也﹐與之同類﹐月行過於子午極處則潮起。初一二日﹐卯時月在卯﹐自卯順數﹐一時一位﹐當時至午位﹐故午時潮。初三初四日﹐卯時月在寅﹐以寅加卯﹐順數至未時在午位﹐故未時潮。初五初六日﹐卯時月在丑﹐以丑加卯﹐順數至申時在午位﹐故申時潮。初七初八初九日﹐卯時月存子﹐以子加卯﹐順數至酉時在午位﹐故酉時潮。初十十一日﹐卯時月在亥﹐以亥加卯﹐順數至戌時在午位﹐故戌時潮。十二十三日﹐卯時月在戌﹐以戌加卯﹐順數至亥時在午位﹐故亥時潮。十四十五十六日﹐卯時月在酉﹐以酉加卯﹐順數至子時在午位﹐故子時潮﹐下半月與此同。凡月臨子午﹐海水必起。

但上半月晝爲潮﹐夜爲汐﹐下半月夜爲潮﹐晝爲汐﹐皆月行於子午之位也。波濤洶湧者﹐由江勢曲折﹐沙潭深淺﹐激之而使然也。

萬物之生也本乎天﹐故其生質也皆圓﹐父之道也。惟石之生也或方﹐方者爲地之骨也。

陽之數一三五七九﹐陰之數二四六八十。若陽之數有首而無尾﹐陰之數有尾而無首﹐是以陽會於首而不至於足﹐陰會於足而不至於首也。

人爲陽﹐物爲陰。陽數自一而至九無尾﹐陰數自二而至十有尾﹐故人無尾﹐而物皆有尾也。

人之水溝穴在鼻下口上﹐一名人中﹐蓋居人身天地之中也。天气通於鼻﹐地气通於口﹐天食人以五气﹐鼻受之﹐地食人以五味﹐口受之﹐穴居其中﹐故名之曰人中。﹝較前說更有理﹞人與畜﹐凡動物血皆赤者﹐血爲陰屬水﹐坎爲水﹐中含陽﹐血色赤﹐所含者陽也。離中之交﹐生气之動也﹐去體久卽黑﹐熟之亦黑﹐返本之義也。

女人產育﹐哺養以乳﹐乳之體居經絡气血始終之間也。蓋自寅時﹐气始於手太陰肺經﹐出於雲門穴﹐雲門在乳上﹐陰陽繼續以行﹐周十二經。至醜時歸於足厥陰肝經﹐入於期門穴﹐期門在乳下﹐出於上﹐入於下﹐肺領气﹐肝藏血﹐乳正居於其間也。

七損八益之說﹐始於軒歧﹐前人辧之亦已明矣﹐然的指不離乎易數。且九爲老陽﹐六爲老陰﹐乃數之極﹐極則不生﹐惟變化爾。八爲少陰﹐七爲少陽﹐少則生育﹐生育之道﹐交媾存乎其間﹐故八交七﹐七交八。八交七﹐是以女子之生也﹐七月而齒。七歲而齔﹐二七而天癸至﹐七七而天癸絕。七交八﹐是以男子之生也﹐八月而齒﹐八歲而齔﹐二八而天癸至﹐八八而天癸絕。蓋男子少陽得七數﹐其根實在於八。女子少陰得八數﹐其根實在於七也。

人之目上睫動﹐下睫靜﹐爲觀卦之象﹐有觀見之義。巽風動於上﹐坤地靜於下。人之口下頦動﹐上頦靜﹐爲頤卦之象﹐有頤養之義。震雷動於下﹐艮山止於上﹐目居上﹐上者動﹐天气運於上也。口居下﹐下者動﹐地气運於下也。

或問木色本靑﹐而艸木皆綠何也﹖蓋綠靑黃之間色﹐木非土不養﹐故靑根據於黃而綠矣。

艸木之花﹐𨿽曰五色﹐然獨無黑色。黑爲水色﹐母道也﹐母但陰育於中﹐故不現也。

雞鵝鴨家畜不能飛﹐其他野禽皆能飛。或曰家畜皆卵內卽生毛﹐故不能飛。野禽皆卵外生毛﹐故能飛。又曰家﹕畜雌抱伏﹐而雄不抱伏﹐得陰多﹐故不能飛。野禽則雌雄皆抱伏﹐故能飛也。二說皆通。

凡卵皆白在外而黃在內﹐及抱成形﹐則黃變居外﹐白變居內矣﹐何以知其然﹖觀夫雞鵝鴨﹐在殼內生毛者俱黃毛﹐其飛禽外生毛者﹐身與吻俱黃可驗。此蓋太極之前陰包陽﹐太極之後陽包陰也。

十二肖屬﹐子爲陰極﹐幽潛隱晦﹐以鼠配之﹐鼠藏迹。午爲極﹐顯易剛健﹐以馬配之﹐馬快行。醜爲陰﹐俯而慈愛﹐以牛配之﹐牛舐犢。未爲陽﹐仰而秉禮﹐以羊配之﹐羊跪乳。寅爲三陽﹐陽勝則暴﹐以虎配之﹐虎性暴。申爲三陰﹐陰勝則黠﹐以猴配之﹐猴性黠。卯酉爲日月二門﹐二肖皆一竅﹐兔舐雄毛則孕﹐感而不交也。雞合踏而無形﹐交而不感也。辰巳陽起而變化﹐龍爲盛﹐蛇次之﹐故龍蛇配辰巳。龍蛇者﹐變化之物也。戌亥陰斂而持守﹐狗爲盛﹐豬次之﹐故狗豬配戌亥。狗豬者﹐鎭靜之物也。或云皆取不全之物配肖屬者﹐非也﹐庶物萬類﹐豈特十二哉。

畢少董妙於鼎篆﹐其論水字云﹕中間一豎﹐更不須曲﹐只是畫一坎卦三耳。余因思張有妙於小篆﹐嘗言心字是一个倒火字﹐豈知心字畫一離卦KT哉﹖上一點﹐上一畫也﹐旁二點中二畫也﹐一鉤下一畫也。

油絹紙﹑鍛石﹑麥糠﹑馬矢糞艸﹐皆能出火。

三建𨿽曰天開於子﹐地辟於丑﹐人生於寅。然卻但以冬至爲一建﹐小寒爲二建﹐大寒爲三建也﹐何以知其然也﹖蓋造歷始於冬至﹐察天气也﹐候花信之風。始於小寒﹐察地气也﹐辧人身之气。始於大寒﹐以厥陰爲首﹐察人气也。豈非三建之气﹐只在於立春之前前也歟。

風雷在天﹐有聲而無形﹐故假乾位戌亥肖屬以配之。是以風伯首像犬﹐雷公首像豕。雨爲坎﹐坎中男也﹐雨師像士子。電﹑雷光也﹐對乾配震者巽。巽﹑長女也﹐電母像婦人﹐古之鹵簿四神旗皆繪畫也。

梓潼文昌君從者﹐曰天聾﹐曰地啞﹐蓋帝君不欲聰明之盡用﹐故假聾啞以寓意﹐且夫天地豈可聾啞哉﹖佛老有地府十王之說﹐蓋卽十干之義。其五稱閻羅最尊﹐位配戊土﹐居𨿽故也。其有七七之名者﹐蓋取十干循流﹐至七則克制。且如甲子第一﹐至第七日遇庚克制。又如庚子第一﹐至第七日遇丙克制﹐更以十二支論之。一日子﹐至七日遇午爲衝。一日丑﹐至七日遇未爲衝。仿此﹐以至易卦以七日來復﹐則初爻至六爻畢﹐七日又至於初爻﹐此亦義也。

或問酒因毒藥烏頭之類以釀造﹐故能醉人。客駁之曰﹕非也﹗烏頭之類﹐何嘗醉人乎﹖蓋酒因米曲相反而成﹐稻花晝開﹐麥花夜開﹐子午相反之義﹐故酒能醉人。予難之曰﹕南方作醋﹐亦多米麥而造﹐緣何醋不醉乎﹖況又北方有葡萄酒﹑梨酒﹑棗酒﹑棗酒﹐南方有蜜酒﹑樹汁酒﹑椰漿酒﹐皆得醉人。豈米麥相反而然耶﹖或人與客咸自愧。因謂之曰﹕酒味辛甘﹐醞釀米麥之精華而成之者也﹐至精純陽﹐故能走經絡而入腠理﹐酒飲入口﹐未嘗停胃﹐徧循百脈﹐是以醉後气息必粗﹐瘢痕必赤。能飲者﹐多至斗石而不辭﹐使若停畱胃中﹐胃之量豈能容受許哉﹖醋不能醉人﹐因其味酸屬陰﹐性收斂止蓄﹐不惟不能醉人﹐亦不能多飲。其他諸物之酒﹐皆不由米麥﹐然悉系至精純陽之性﹐不離奶未成酒﹐亦不能醉。惟椰漿及樹汁﹐獨不須醞釀﹐是自然之性也。

孔隙風名爲賊風何也﹖曰﹕平面風如開口之呵﹐檐下風如開口之吹﹐呵溫而吹冷﹐吹已不可不避﹐況孔隙乎﹖鐵之爲物﹐方圓平濃﹐可坐可憑﹐惟刀錐不可近﹐薄與尖故也。縫風如刃﹐隙風如錐。

丹溪云﹕醇酒宜涼飲﹐醇酒謂不濃不淡﹐气味之中和者也。涼﹑謂微涼也。昔司馬公晚年得一侍外家﹐問其所能﹐曰能暖酒﹐卽是此意。蓋胃喜寒而惡熱﹐脾喜溫而惡寒﹐醇酒涼飲﹐初得其涼以養胃﹐次得其溫以養脾。人之喜飲熱酒者﹐善病胃脘痛﹐此熱傷瘀血作痛也。喜飲冷酒者﹐善腹痛﹐不嗜食而嘔﹐寒傷脾也。

孟望湖﹐淮安人﹐耳中聞人聲﹐悉是祖考談其家事﹐擾擾不休﹐邀劉春齋醫治。春齋胗視之曰﹕暴病謂之火﹐怪病謂之痰﹐用滚痰丸下之而痊。

李克齋公在兵部﹐正坐堂﹐忽空中飛一鶴﹐馴熟不去﹐對醫人劉春齋云﹐家曾有鶴飛來﹐第二小兒舉進士﹐今又有鶴飛來﹐大小兒定中進士矣﹗未幾而鶴折其脛﹐私心殊不喜﹐因問有人接其脛骨乎﹖一人對曰﹕家藏接骨祕方﹐想人禽一理﹐或可接也。急命修制之﹐方用土鱉新瓦焙漧﹐半兩錢醋七次﹐自然銅乳香沒藥菜瓜子仁各等分﹐爲細末﹐每服一分半﹐酒調灌之﹐鶴脛如故。但人上體傷﹐食後服之。下體傷﹐空心服之。李公乃以其方傳之劉春齋。

晦翁中烏喙毒﹐頭岑岑汗漸煩憊﹐徧體皆黑﹐幾至危殆﹗深山中又無醫藥﹐因思漢質帝得水可活之言﹐汲新水連飲之﹐大嘔而解。

晦翁有足疾﹐有道人爲行鍼熨之術﹐旋覺輕安﹐公大喜﹐濃謝之﹐且贈以詩云﹕幾載相扶藉瘦筇﹐一鍼還覺有奇功﹐出門放杖兒童笑﹐不是從前勃翁。道人得詩徑去。未數日﹐足疾大作﹐甚於未鍼時﹐亟令人尋逐道人﹐莫知所之矣。公歡息曰﹕某非欲罪之﹐但欲追索其詩﹐恐恃此以誤他人耳。

瘧鬼小﹐不能病巨人﹐故曰壯士不病瘧。晉人曰﹕君子不病瘧﹐蜀人以瘧爲奴婢瘧。

靑箱雜記﹐蜀有亥市﹐間日而集﹐如瘧間日而作也﹐江南惡以稱﹐故止曰亥。荊吳俗﹐有取寅申巳亥日市﹐故謂亥市。﹝亥音皆﹞觀前人治痰﹐立論頗詳﹐但混飲於其中﹐則難於立法施治﹐予不揣鄙陋﹐聊爲分析之。

痰者﹐病名也﹐涎之所變也。涎乃脾之液也﹐脾包胃脘而掩乎太倉之上﹐其形宛象馬蹄﹐其涎無可容之地﹐而卽注於胃中﹐胃卽脾之府也﹐其气相通。平人無病﹐其涎但能滋養胃土﹐澆灌四旁﹐接順飲食下行而已。如因气滯不行﹐或被火燔灼﹐或被濕熱燻蒸﹐卽便稠濁凝聚﹐而化爲痰矣。旣化爲痰﹐不比涎之尙有眞气也﹐所以飲食入胃﹐竟沈於下﹐而吐痰愈多。儼若浮萍木牌之浮於水面耳﹐衣服濃暖﹐則表易招寒﹔滋味過多﹐則裏易招熱。

醫羸弱之人﹐令飲以人乳﹐或飲以鹿血﹐皆非至當之理何也﹖小兒吮乳﹐吮則不泄元气﹐是活乳也﹐所以能肥能胖﹐易長易大。今乃擠而服之﹐則元气已去﹐惟有死質獨存﹐但能潤腸充腹﹐久則戀隔生痰﹐何益之有﹖古人有飲鹿血法﹐用銀管插入鹿之天突穴中吮之﹐是與元气同過﹐乃活血也﹐服之大補﹐鹿亦不死。今則宰而取血飲之﹐此元气已去﹐是死血也﹐不過充腸破血﹐服之何益﹖二者鑑之。

冬月雪花不可點入目內﹐令目病喪明。

患楊梅瘡者﹐必服土茯苓。若誤飲茶﹐必耳聾無聞﹐終身不能治。

孫思邈之論病也﹐推人於天。益州父老之言醫也﹐驗身於國。

韭名艸鐘乳﹐瓜名天生白虎湯。

李獻吉云﹕道理一橫一直耳﹐十字是也﹐數盡十﹐理亦盡之矣。王字眞艸篆隸不變﹐挺三才而獨立也﹐變之非王也。

人欲心動時﹐一想惡醜凶怪之事而止﹐一想身世憂患而止﹐一想女子穢污皮囊﹐及其病疾色衰﹐與其死亡﹐骸骨骷髏之狀可駭﹐而欲心可已。

立天下之命存乎農﹐決天下之疑存乎卜﹐寄天下之死生存乎醫。夫三者天下之大端也﹐先王之所不敢後也。

地以海爲腎﹐故水鹹﹐人以腎爲海﹐故溺咸。

拘儒不可與譚禪﹐腐儒不可與論道。

納音釋義

﹝納音有至理。余嘗問之星卜及形家﹐俱茫然無以置對。今以吳艸廬所稱術朱光甫者﹐梓之附《卮言》之後﹐以備博覽其深奧﹐則不能詳載。若天臺陶氏錢塘王逵所釋﹐七修類並通書所載﹐俱穿鑿非理﹐陰陽家可不畱意。﹞﹝靜觀居士程林云來識﹞甲子乙丑海中金。金有五﹐何者爲海中金﹖蓋天一生水﹐必先有金而後有水﹐水自金生﹐所以始於海中金﹐而終於大海水也。此金要知其象則鹽也﹐遇火成像﹐遇水復化爲水﹐故曰海中金者﹐鹽也。又按子丑北方水旺之地﹐𨿽有丑土之制﹐又被天干甲乙之木所克﹐則土虛水旺而爲海也。金也水母﹐子旺母必隨子﹐故丑中有金﹐此金遇火成像﹐遇水復化水而從子者﹐鹽也﹐鹽出於海﹐故曰海中金也。

壬申癸酉劍鋒金。金之至剛者﹐鐵也。又臨官於申﹐旺於酉﹐則金已成材﹐至堅至剛﹐得位西方申酉之地﹐假天干壬癸﹐之水以磨礪之﹐則鋒刃淸明﹐成利器也﹐非劍鋒而何。

庚戌辛亥釵釧金。金旺於酉﹐當衰於戌﹐而病於亥。亥屬幹﹐幹爲金﹐況庚辛以臨其上﹐處剛健之時﹐𨿽曰气衰﹐則體健而不衰﹐其潔白之性益壯。金處此時﹐乾爲天爲首爲飾。庚辛旣潔而不衰﹐體堅而不乏﹐在首飾之上﹐非釵釧而何﹖壬寅癸卯金箔金。蓋金生於巳﹐而絕於寅。其壬癸水亦病死於寅卯﹐以垂絕之母﹐又被病子以竊其气﹐肌體薄矣。然壬癸子死於卯﹐母無所竊﹐得以復究於卯﹐不絕於寅矣。況寅爲造化之鑪﹐萬物有生之地﹐金性至剛﹐入鑪陶冶成器﹐愈煉愈剛。金體至此﹐縱薄如箔﹐繼能復完受胎爲卯也﹐故諭以金箔金焉。

甲午乙未沙中金。天元甲乙屬木﹐支神午火未土﹐何以曰金﹖且以沙石爲諭。蓋坤土在於午未﹐土气充實﹐況聚於坤﹐惟能養金﹐緣金至午沐浴。又曰暴敗﹐力懦气弱﹐不能支持﹐須假母土以長養之﹐方能冠帶成材。但土气大濃﹐能藏其金﹐意若混於沙石﹐故曰沙中金也。

庚辰辛巳白金。金絕於寅﹐復孕於卯﹐涵養於辰﹐形於內也。至巳長生﹐始形見於外﹐謂庚辛至辰涵養之地。如人在腹﹐如物在土﹐至巳方生﹐如人出腹﹐如金出土﹐類嬰孩也。

𨿽稟堅成剛健之性﹐而體气尙弱﹐未能彊實。類五金中之鉛錫﹐言气剛而體柔﹐故以爲諭也。

庚寅辛卯松柏木。木臨官於寅﹐旺於卯。東方震之正位﹐得時得位﹐可謂至旺之木矣。

況天干受庚辛堅成之气﹐體堅性直﹐淩霜耐雪﹐堅不可蠹﹐冬則不凋﹐故以松柏爲諭也。

壬午癸未楊柳木。木死於午﹐墓於未。木至午未﹐失時气弱﹐況木假水金﹐金壬癸水﹐至午未則竭。火至午未則炎﹐土火气燥﹐其本根不深﹐蒂不固﹐體不實﹐性不堅﹐有木之形﹐無木之實﹐縱花不果﹐標幹柔弱﹐故以楊柳爲諭也。

庚申辛酉石橊木。天元庚辛屬金﹐又臨申酉﹐正位兌宮﹐則金得時得位﹐當以金名﹐卻以爲木何哉﹖蓋四時之木﹐各以其時而旺﹐以時而實。然石橊受夏火之气﹐不榮於春﹐乃榮於仲夏﹐故花紅而象火。以受庚辛金﹐故結實於秋﹐猶藏火色。若以金气至旺﹐木絕於申﹐則木當終絕於此矣﹗殊不知此木受火之令﹐七月流火﹐則金气爍而木不可以終窮﹐是以不絕於申﹐復孕於酉﹐酉屬兌。兌者﹐悅也﹐萬物澤悅之時﹐木復胎孕﹐養成於戌﹐長生於亥﹐故庚申辛酉以石橊名之。言懷火令﹐金弱木眾﹐無任用之材﹐則應而果實﹐亦木之自用。能實而復有金也﹐立名取義。豈苟然哉﹖戊辰己巳大林木﹐不肯指名﹐混言木者﹐何也﹖蓋天干戊己土也﹐辰戌未丑﹐則土維也﹐土生萬物爲母。春生夏長﹐秋收冬藏﹐土之徳也。故易曰﹕動萬物者﹐莫過於震。卯震﹐二月也。齊萬物者﹐莫過於巽。辰巳三月四月也﹐蓋戊己之土﹐長養萬物而齊於巽﹐不過私於一物﹐則萬俱齊﹐物齊成林木矣。

戊戌己亥平地木。戊己之土﹐長養萬物﹐春夏結實﹐至秋冬則當收斂。收之與斂﹐非母而誰。當假土之覆護﹐復命歸根﹐聚土之下。戌爲九月﹐萬物凋零之時。亥爲十月﹐萬物肅殺之地。母當蔽藏﹐萬物悉在懷抱﹐如在其腹﹐地無私藏﹐無一不被其藏。則戊己土如地之平﹐藏木其下﹐故以平地名之也。

壬子癸丑桑柘木。天干壬水癸水﹐子水丑土﹐何以爲木﹖殊不知子丑兩月﹐時當盛冬﹐兼壬癸水聚之時﹐若納音不以木名﹐則萬物當絕於此也。所以木生在亥﹐暴敗於子﹐冠帶於醜﹐臨官帝旺於寅卯﹐萬物之生﹐無非水土。蓋子爲十一月﹐丑爲十二月﹐水土凝聚之時﹐天寒地凍﹐陽气潛藏在下﹐陰气凝結在上﹐水土𨿽在凝寒之時﹐萬物歸根復命於此﹐藏土之下﹐萌芽於地﹐故就之以陽也。立春之後﹐陽气上升﹐萬物甲坼﹐而榮於上矣。原木所貴﹐先取有材﹐可以任重﹐後取有用﹐可以濟人。桑柘𨿽受水土凝寒之气﹐體屈而無材﹐不能以任重。萬物有用﹐農桑爲首﹐豈不爲世之有用而濟人者耶﹖故以桑柘爲諭也。

庚午辛未路傍土者﹐然坤爲地﹐居未申之間﹐午未而處乎坤之上﹐何以名路傍﹖蓋天髙西北則幹也﹐地缺東南則巽也。巽乃辰巳之位﹐坤乃未申之位。坤地重濃﹐而連巽缺之隅﹐近陷之側﹐如路之傍﹐故取此爲諭也。

戊申己酉大驛土者﹐蓋坤在申﹐當澤悅萬物於其酉﹐寢西北﹐位向幹。天至此益髙﹐地至此益廣。況寅申巳亥爲四驛馬之神﹐土旣在坤﹐大不可測﹐廣不可量﹐載人立物﹐如驛之廣﹐容人畜物﹐地之事也﹐故以大驛爲諭也。

丙戌丁亥屋上土者﹐蓋戌爲九月﹐亥爲十月。九月則萬物凋零斂藏﹐十月則萬物復命歸根﹐悉於土也。況土寒則肅殺萬物﹐土暖則養成萬物。火庫在戌而得丙﹐臨官於亥而得丁﹐土受丙丁和土之气於其中﹐則庇覆萬物於其下矣。如人至冬不可露居﹐當在屋下。如土蓋萬物於下﹐故以屋爲諭也。

庚子辛丑壁上土者﹐土於丙戌丁亥﹐己蓋萬物於下﹐而諭以屋。然子爲十一月﹐丑爲十二月。天寒地凍﹐況資以庚辛之金﹐則風益冷﹐气益寒。萬物𨿽得土以蓋之﹐然四圍風雨﹐亦必假土以庇之﹐故用庚子辛丑土以圍之﹐如屋復有壁之。人得以居室周密﹐物得以固本深藏﹐故醜名壁上土也。

戊寅己卯城頭土者﹐土自九月十月﹐庇覆萬物於其下。十一月十二月﹐圍護萬物於其中﹐又包裹至寅卯之地﹐有如城焉。況戊己之土﹐置寅卯木上﹐非城而何﹖萬物得土包藏﹐見寅正月﹐東風解凍﹐物當甲坼卯爲二月﹐雷乃動聲﹐萬物皆奮土而出﹐物在土內﹐如人在城中﹐擁並候門﹐欲奮城出。故物之與人﹐俱候其時次第而出﹐故以城爲諭也。

丙辰丁巳沙中土者﹐蓋土自路傍﹐積坤成地﹐爲驛路﹐爲城頭﹐愛覆萬物。至於動雷齊巽﹐則長成矣﹐物旣長成於巽﹐各自奮榮﹐土乃木母﹐至此气血枯燥﹐退居於缺之隅。𨿽假天干丙丁火以相生﹐然體終枯燥﹐不能復生物也。𨿽有土之名﹐誠不足培物﹐如沙石焉﹐故以爲諭。

丙午丁未天河水者﹐蓋午未南方﹐屬火爲盛夏﹐午爲離位﹐則眞火也。況丙丁之火﹐加於午未之上﹐則陽極矣。陽極陰生﹐《素問》故曰熱極生寒﹐寒極生熱﹐水化爲火﹐火化爲水。

又曰﹕地气上升爲云﹐天气下降爲雨﹐天地气交﹐物窮則變。火者陽也﹐水者陰也﹐陽化爲陰﹐水自火出﹐非雨而何﹖且如盛夏天气鬱蒸﹐而雨必作﹐自上而下﹐甘雨及地。故曰天河水也﹐自此潤下爲泉源﹐爲澗﹐爲溪沼﹐爲大海﹐爲長流濟舟楫﹐能潤物以及人也。

甲申乙酉井泉水者﹐自丙午丁未火化爲水﹐須賴土以容受。土者坤也﹐而居爲申﹐故水生於申﹐因土而生﹐此則雨出地气也。坤土旣受天河之水﹐當潤下爲泉源﹐然後有江淮河濟﹐以流衍澤萬物。於其酉水在土下﹐非木鑿土不能以見泉﹐是用天干甲乙之木﹐鑿坤之土﹐始見泉源。所以甲申乙酉﹐爲井泉水也。

壬戌癸亥大海水者﹐蓋戌亥爲乾﹐乾爲天爲屬金。是幹爲出水之源﹐而連於坎﹐加之天干壬癸之水﹐臨於其上。壬癸得位﹐上則生於幹﹐下則聚於坎﹐流蕩無窮﹐源深浩浩﹐土不可退﹐非海而何﹖故以大海名之。

丙子丁丑澗下水﹐蓋子爲北坎﹐醜連乎艮﹐北坎乃水之正位﹐坎在艮山之奧﹐爲水之源。非艮止而聚之﹐則漂流浩蕩﹐損物害人。非天干丙丁火以和暖之﹐上化爲霜雪﹐下凝爲冰凍﹐殺物而絕物也。故艮山之奧﹐習坎之水﹐止而聚﹐和而暖﹐所以能灌物而生物也。山奧積水曰澗﹐故曰澗下水也。

甲寅乙卯大溪水﹐蓋水聚艮山之奧﹐出艮之下曰溪。以天髙西北﹐地缺東南﹐艮山漸近於巽﹐將至缺陷之危﹐其水則順流而下﹐水深土陷﹐流衍於東﹐可以潤物而濟人也。故天干甲乙臨官於寅卯之位﹐上下俱木﹐爲舟楫以濟其流﹐利人濟物﹐故以大溪名之。

壬辰癸巳長流水﹐其水始自雨露﹐下降爲天河。納於坤地潤土之下﹐爲泉源。入幹爲海﹐入坎爲澗﹐出艮爲溪﹐爲長流﹐而納於巽。蓋巽乃百川所聚之地﹐始自天河終於巽﹐故曰長流水也。

戊子己丑霹靂火﹐子爲坎爲水﹐況屬冬季。雷者陽也﹐陽者火也。水在雷上﹐雷在水下﹐坎於是而旺﹐而雷當屯。六陰旣窮於亥﹐而陽當生於子﹐子爲十一月﹐丑爲十二月。陽𨿽欲生﹐則陰凝結﹐非擊觸而陽不能復也。故以戊己之土。觸坎之水。陰當迎刃而解。陰陽交攻﹐陽自陰出﹐則轟然有聲﹐所以取諭於霹靂也。是知剝而復﹐窮則變﹐變則通。故丙午丁未﹐火變爲水﹐戊子己丑﹐水變爲火也。

丙寅丁犯鑪中火﹐寅爲三陽而遇丙。丙者火也﹐火者陽也﹐陽於是而生﹐日於是而升﹐至卯而出。寅卯屬木﹐臨官帝旺﹐四時之首﹐萬物至此﹐而甲坼各見其象。此天地造化之鑪也﹐故以鑪爲諭。

丙申丁酉山下火﹐日出山下﹐又曰白茆﹐何哉﹖天元丙丁眞火則太陽也。以歲言之﹐申酉則七月八月﹐火气漸衰﹐暑气漸減。以日言之﹐至申酉之時﹐則水退火微﹐日巳西矣。故火病於申而死於酉﹐其火至此﹐則當沒而無炎上之性﹐明不能廣气不能炎。況坤爲地﹐日自東北而終於西南艮山之下﹐故以山下名之。火在東南﹐有巨木而發生﹐過巽與離﹐則炎畢而成灰燼﹐況火至申酉則衰﹐木至申酉﹐則枯槁無力以生火。其諭如艸如茆﹐縱能生火﹐一而去﹐其力不足以炎上與升明矣﹐故又諭如茆也。

戊午己未天上火﹐火屬離﹐升明髙髙在上﹐則當照臨下土﹐以明爲徳。緣戊己屬土﹐正位乎坤。坤在地﹐乃下土也。其火在離﹐升明則照坤下土﹐麗光明之徳﹐燭物之功﹐故曰天上火也。蓋易以火在上﹐土在下﹐曰火地晉。火在下﹐土在上﹐曰地火明夷。正此謂也。

甲戌乙亥山頭火者﹐以火當墓絕於戌亥﹐爲天髙西北﹐火在髙髙之上﹐有甲乙木以生﹐其火在山頭﹐故以此諭也。

甲辰乙巳覆燈火。蓋辰爲巨陽﹐己爲六陽﹐火將升明於離。天干甲乙屬木﹐復資火以極其明﹐大則覆照天下﹐小則徧燭幽隱﹐無往不照﹐諭如覆燈﹐能照人而燭物也。又按以籠燈曰覆燈﹐燈無艸則滅﹐艸亦木也。故籍天干之木以生﹐又籍木爲籠爲竿﹐則燈髙明而照廣矣。正如六陽升明於離﹐而照則普也。納音象釋﹝出太三卷中﹞音生於數﹐先天之體﹐象別以位﹐後天之用。

大海朝宗﹐天河旣濟﹐泉有源﹐流有委﹐澗易涸﹐溪易盈。

日月麗天﹐霹靂奮地。鑪中冶從革之化﹐山下篝繼晷之膏。覆燈禺中息爝﹐山頭蒙谷藏光。

大林自旺﹐平地自生。松柏楝隆﹐石橊果實。長夏取桑柘之火﹝伏火生金﹐﹞三春拖楊柳之金﹝春令秋色。﹞劍鋒出淵﹐白金在礦。海金僅有气﹐沙金已有質。釵釧破渾而成飾﹐金箔後素而成色。

髙濃固藏惟屋上﹐滋疏生旺有沙中。辟上泥塗﹐城頭堞壘﹐皆不能以生物。路傍剪伐﹐大驛蹋蹂﹐又何足以成功。

合三十象之變通﹐歸十二辰之消息。

艸廬吳澄曰﹕予嘗謂納甲之五行﹐猷先天之卦。納音之五行﹐猷後天之卦也。且納音始於誰乎﹖五行之上﹐曰某水某火某土某金某木者﹐又始於誰乎﹖疑未世術家猥瑣之所爲也。予壯歲過朱光甫家﹐見其所撰甲子釋義﹐凡干支之屬五行﹐及其上所加二字﹐皆以理論﹐𨿽甚精密﹐而亦不無牽彊者。予曰﹕納音蓋以數起﹐得木數者木﹐得金數者金﹐得土數則水﹐得水數則火﹐得火數則土也。先生布算﹐算之悉合。喜曰﹕當攺而正之。越三十餘年﹐出所攺釋義以示﹐下之五行槪諸數﹐上之二字析諸理﹐愈明白而愈精密矣。

靜觀居士雲遊疏

﹝附《卮言》後﹞

靜觀居士者﹐姓程名林﹐字云來﹐歙槐塘之元愷也。名家令子﹐雅好閒靜﹐行在人間﹐志在物外﹐旣葬其親﹐遂慨然有遠遊之賦。奕先子觴而送之曰﹕子固且奚適耶﹖子以事親禮終而遊始於此﹐其賢於婚嫁畢而爲五嶽之行者遠矣﹐而子固且奚適耶﹖其將遊東中諸郡名山泛滄海耶﹐其將往來苕雪間耶﹖其將窺九疑﹐浮於沅湘涉汶泗﹐講學鄒魯之都耶﹖其將過廬山棲賢谷耶﹐抑將登華山落雁峯耶﹐豈將州有九而遊其八耶﹖不然﹐抑將遊玄關至蒙擊之上﹐與汗溫遊於九垓之外耶﹖是皆余所不得而知也。余所可知者﹐云來有巧思絕藝﹐常爲竹根如意﹐筍籜冠﹐鹿皮巾﹐貌叔夜之杯﹐仿景山之槍﹐以示奇服奇器也。云來素服上池之水﹐能見垣一方人﹐必當如仲長子光賣藥自給也。云來不恨無二王法﹐但恨二王無其法。有請道者﹐必當劍書老易示之也。云來善畫﹐必當畫向子平於壁﹐圖阮藉遇蘇門於行障上﹐坐臥觀之﹐且所遊歷皆得圖之也。云來精於刻篆﹐必當畱題象耳山﹐投筆峻極中院﹐皆手自摩崖勤之也。云來工文章﹐必當有山水漫遊之記也。他日余或遇之於山之陽﹐水之央﹐庶幾折芰爲﹐以荷薦肉﹐瓠瓢盈酒﹐爲披其記﹐發其圖﹐則所謂俯仰之問。若日再升﹐撫琴動操﹐眾山首響聲﹐古人豈欺我哉。更爲乞碧霞餌刀圭匕服之﹐使羸之軀﹐忽變爲濟勝之具﹐於是相與道昆侖之墟﹐題其柱而刻之曰﹕奕先云來遊此。

順治己亥冬十二月朔後一日弟光禮拜題

