

天地以气生人﹐故人一日一時未嘗能離乎气。魚之在水﹐兩腮翕動﹐無有停時。人在宇宙間﹐兩鼻翕張﹐亦無有停時。所以統轄造化之气﹐人賴之以生也。故曰﹕食其時﹐百骸理。動其機﹐萬化安。

爲此也。人生奔馳勞頓﹐气因之驟矣。驟則出多入少﹐外者不入﹐內者愈虛。所以死期將至。惟至人觀天道﹐執天行﹐抱神以靜﹐气气歸臍。壽天地矣。故知人生天地間﹐𨿽可見者﹐形﹔所以能長久者﹐气。

郭康伯遇神人授一保身衛生之術﹐云﹕但有四句偈﹐須是在處受持。偈云﹕自身有病自心知﹐身病還將心自醫。心境靜時身亦靜﹐心生還是病生時。郭信用其言﹐知自護愛﹐康健倍常﹐年幾百歲。

皆由善攝元气所致。天气常淸﹐天色常明。更無一物撓亂﹐所以長久。今人所見雲气倏忽變現起滅者﹐皆近地之界。百里而上﹐無有也。譬如人身有七情六欲之幹﹐有三毒六害之擾﹐豈能長久﹖誠能至淸至明如天地﹐豈得不如天地之不毀乎﹖靑天歌云﹕靑天忽起浮雲障﹐雲起縱橫遮萬象。養生者辧之。

觸事而感生﹐善應而勞生﹐此皆致老之理也。莊子稱﹕魯有單豹者﹐巖居而水飲﹐不與民同利﹐行年七十而猶有嬰兒之色。余以爲此卽養生之理也。人之生也﹐以有上棟下宇之求﹐饑食渴飲之資﹐故不得不與民角利。日夜憂勞其心﹐無有頃暇﹐故老及之也。今巖居水飲﹐則於世無求﹔不與民同利﹐則於物無競。無求無競﹐𨿽欲不壽﹐得乎﹖古人謂之卻老。卻之者去其可老之道也。

人有喜談道者﹐余止之曰﹕道不易談也。不能絕色﹐不必談道。不能絕世﹐不必談道。何也﹖道所以全吾眞也﹐而不絕色﹐則爲滲漏之軀﹐眞何能全﹖道所以完吾性也﹐而不絕世﹐則爲合塵之徒﹐性何能全﹖或者引休妻不是道及引大隱在市廛爲證﹐此則禪家最上一乘之妙。若以此爲解﹐徒使退墮耳。

衛生歌云﹕木還去火不成灰﹐人能去火方延命。諒哉斯言。夫人之忿怒﹐羨艷悲壯﹑激切﹑鼓動﹑奔馳﹑跳躍﹑翔舞﹑謳歌﹑叫嘯之類﹐凡激於人我而發者﹐夫熟非火之所以爲哉﹖木與木相鉆而火生﹐人與人相形而欲生。其理一也。人能勘破此理﹐每事抑損﹐懲其忿而窒其欲﹐則五气自平﹐六脈自和﹐延生必矣。

魂魄合而成形。賢愚在徳﹐肥瘦在母﹐壽夭在父。血盛則肌肥﹐精足則神壯﹐神和則徳全。此聞之汪弄丸﹐云以此見天之賦命﹐生由父之精而死亦由父之精也。但養和全徳﹐此則由乎己者﹐不可不知所事。

權徳輿文云﹕舟有溺﹐騎有墜﹐寢有魘﹐飲有醉﹐食有﹐行有饜。其甚則皆可以致斃﹐無非危機。嗚呼﹐豈獨在於髙官尊爵已哉﹖正在飲食﹑衽席﹑輿馬﹑燕寢之間。人之所易而弗之防﹐故自阽於危耳。

學道之士﹐須識吾之一身從太虛中而來。旣從太虛中而來﹐則此身初亦無有﹐豈應執著之以爲己物﹖故此身之靈明﹐主人必使不著於有﹐不著於無﹐一如太虛之無物以擾之。然後本體之心方得淸靜合虛﹐靈覺常圓。而一切繁華﹐一切系累不能奪矣。繁華﹑系累不能奪﹐則俗心日退﹐眞心日進。退得一分俗心﹐自能進得一分眞心﹐孟子所謂養心莫善於寡欲者是也。心自太虛﹐則身還太虛。所謂仙﹐所謂佛﹐何俟多談。

周萊峯以養生術請錢午江﹐曰﹕不過履和適順而已。履和﹐則不傷和﹔適順﹐則不違順。夫天地之气﹐至和大順。盡之人身﹐小天地也﹐豈不可仿天地之長年乎﹖萊峯刻石臨淸公署制小牙牌﹐勒四字置衿袖﹐終其身。先輩之重箴言如此﹗

陰陽本不相對﹐待造化之生物也。陽入於陰﹐陰畱陽而不得飛﹐則生﹔陽出於陰﹐陽罔顧陰而不能畱﹐則死。是死生俱系於陽﹐固與陰不相關也。仙家謂﹕一分陽气﹐不盡不死﹔一分陰气﹐不盡不仙。

然則陰陽豈可對待言哉﹖𨿽然﹐陽之所在﹐不獨生死系之﹐卽諸物之靈蠢亦系之。人﹐陽气在上﹐故耳目聰明﹐於物最靈。鳥獸﹐陽气與陰气混淆﹐故蠢。艸木﹐陽气在根﹐故尢蠢。以此爲言﹐則人之陽气安可不寶﹖耳聾目﹐陽將散矣。是以君子先時竟竟﹐惟陽是守。有以也夫。

人生食用﹐最宜加謹﹐以吾身中之气由之而升降聚散耳。何者﹖多飲酒則气升﹐多飲茶則气降﹐多肉食﹑谷食則气滯﹐多辛食則气散﹐多鹹食則气墜﹐多甘食則气積﹐多酸食則气結﹐多苦食則气抑。修眞之士﹐所以調燮五臟﹐流通精神﹐全賴酌量五味﹐約省酒食﹐使不過則可也。

人始死﹐耳目口鼻手足形體具足而父母兄弟妻子莫之愛者﹐謂其神之去也。然則人之所愛﹐在神不在形矣。而今人所養﹐顧在形不在神。何耶﹖今人作文神去﹐作事神去﹐好聲神去﹐好色神去。

凡動靜運用紛紜﹐神無不去﹐人莫之惜顧﹐神絕乃獨悲之深焉﹐是何見之晚也。人之致思發慮﹐致一思﹐出一神﹐注一念﹐出一神。如分火焉﹐火愈分﹐油愈幹﹐火愈小﹐神愈分﹐精愈竭﹐神愈少。及其絕而悲之深焉。是何見之晚也。古仙云﹕元神一出便收來﹐神返身中气自回。如此朝朝並暮暮﹐自然翁嫗返童孩。噫﹐其誠通天地之生機也夫。

髙南州云﹕陰陽交合﹐造化之妙﹐無可倫比。因述一術士言﹐八月十五日夜半子時﹐俟月色正中﹐以方諸取月華水盈缸。俟來年五月五日午時﹐以陽燧置缸上。須臾﹐日照水中﹐缸中水奔騰翻湧而起。

頃之﹐水盡涸矣。觀其藥候﹐以爲服食。此丹家煉神水法也。服食𨿽未易卒得﹐然因此可以窺造化交合之妙。

卻病之術﹐有行功一法。虛病宜存想收斂﹐固祕心志﹐內守之工夫以補之。實病宜按摩導引﹐吸努掐攝﹐外發之工夫以散之。凡熱病宜吐故納新﹐口出鼻入以涼之﹔冷病宜存气閉息﹑用意生火以溫之。

此四法可爲治病快捷方式﹐勝服艸木金石之藥遠矣。此得之老方士言。

道書云﹕有妻子者﹐則爲妻子所累﹔有富貴者﹐則爲富貴所累。道不可行也。審如是﹐必棄妻孥﹑捐富貴而後可乎﹖夫妻孥不病道﹐病在於累妻孥﹔富貴不絕道﹐絕在於累富貴。

蓋妻孥﹑富貴﹐在境而累﹐不累在心。舜嘗二女裸矣﹐亦嘗受堯禪矣。不爲許由之逃務光之辭﹐而竟無傷於道。此其道之微旨可想已。

王宏宇論修眞有難易曰﹕吾輩破漏之軀﹐與童眞修煉自別緣。童貞原是幹體﹐不破不漏﹐非破乾而成離者。比欲修純乾﹐止用得一段純陽工夫耳。若吾輩﹐必補離成乾﹐然後更著工夫﹐所以難也。此論甚合元理。

《續仙傳》有賣藥翁嘗呼曰﹕有錢不買藥喫﹐盡作土饅頭去。此言最警悟﹐人之不爲土饅頭寡矣。

人日非而己不悟﹐何與﹖但藥有數種﹐苦不能辧。有靈藥可以益壽延年﹐有至藥可以起死回生﹐有神藥可以回陽換骨。若夫金石艸木﹐但可以治病﹐𨿽然遲速﹐末後一著土饅頭如故。

許道人云﹕人心貴澄靜。若能半夜打坐不倒身﹐端坐凝寂﹐則性命入吾囊橐﹔若夜夜不倒身﹐則性命在我掌握﹐長生可冀矣。何者﹖魂彊魄弱故也。又問﹕何如用工。曰﹕眞人潛深淵﹐浮游守規中。

二語盡矣。

陸元鶴談養生之旨曰﹕不過藏神於淵﹐令不外遊。久之﹐自然神化。毋多談﹐予惟其語。夫神之爲物﹐不可以知知﹐不可以識識。恆畱於身﹐其中炯然。則精气歸眞﹐神化自現。古仙云﹕气是添年藥﹐心爲使气神。若能神气住﹐便是得仙人。所謂神气住者﹐非神也耶﹖世率稱仙眞爲神仙﹐以其所煉在神也。

鄭龍門見召﹐指座右二沃丹花曰﹕此四本同發﹐惜止移其二入堂中﹐今十餘日矣。其二則未暇爲日色所曝﹐遂萎謝。且曰﹕此可以悟養生若如此花﹐天豈有所限量邪﹖余因惕然有警。誠悟此理﹐則自不置其身於傷生之境。嵇中散一漑後枯之說可信。

壯年嗜欲﹐一時不見﹐久之漸至怯薄﹔譬如富家妄費﹐一時不見﹐久之漸至貧窮。自然之理。人聽見在旦暮﹐故不悟耳。推此以觀﹐凡讀書史﹑作文本養生作家﹐取效亦復如是。弗謂無功﹐久之自然見效。

偶遇方僧﹐談終南山苦行道流﹐多有至二三百歲者。日常掘食黃精﹑蒼白術諸藥艸以充食﹐又有服餌茯苓者。其法﹕山中大松樹多合抱者﹐搜其根土深數尺﹐斷樹命根﹐以大甕盛蜜與新茯苓放樹根下。春則蜜气升於樹顚﹐冬則蜜復降入甕。如此三年﹐方取出地。每日啖如拳大一塊﹐飲水一甌﹐不復火食。茯苓旣是長年之植﹐又不火食﹐其享有異壽﹐固宜也。若今世人﹐志行如常而欲企異常之壽﹐不亦難乎哉﹖

俗謂人之雄健者﹐曰有气力。以見力與气元自相通﹐力從气而出也。凡叫喊﹑跳躍﹑歌嘯﹑狂舞﹑奔逸﹑趨走之類﹐凡以力從事者﹐皆能損气。古之善養生者﹐呼不出聲﹐行不揚塵。不恆舞而熊經鳥伸﹐不長嘯而呼吸元神。殆皆息力以生气乎。

凡風寒暑濕﹐在外則爲气﹐中於人身則爲毒﹐或有發爲癰疽﹑發爲瘧痢者﹐中伏傷生之道﹐不可不謹。故人之起居室之棲止﹐須祕密堅固﹐髙朗漧燥。斯無患矣。

井不汲不溢﹐精不用不盈。何以﹖以水由地中﹐汲則益之﹔精充身中﹐損則充之。本非有溢而盈也。世人不解斯理﹐謂汲井不見其損﹐不知汲頻則地元竭﹔用精不見其耗﹐不知用頻則眞元疲。是以明於汲井之理者﹐井養而不窮﹔明於用精之道者﹐神用而不竭。

有人好養眞而未嘗輕事遠遊﹐曰﹕昔也﹐某曾泛舟遊於江﹐遇風幾覆沒﹐以是不數遊也。余笑曰﹕閉爾戶﹐坐爾室﹐寧獨無江乎哉。夫江之險猶憑舟也﹐若戶與室之險﹐在衽與席﹐在飲與食﹐寧復有舟可憑哉﹐奚獨江也﹖焦若火﹐凝若冰﹐利若戈矛﹐何時而不有﹐奚獨江也與哉﹖客曰﹕吾聞命矣﹐吾將事遠遊。

發本緇也﹐而何爲素﹖齒本縝也﹐而何爲疏﹖眸本也﹐而何爲﹖耳本聰也﹐而何爲﹖手本攫也﹐而何爲疲﹖足本趨也﹐而何爲痿﹖肩能負﹐何爲老而痺﹖身能任﹐何爲病而弱﹖顏能丹﹐何爲衰而枯﹖此意可省其殆生之所以死者耶﹖殆死之所以形見其徵者耶﹖知生之所以死者﹐則知死之所以生矣。

夫人之形﹐日日有生﹐生而不知所以寶其生﹔時時有死﹐死而弗知所以救其死。及其偃然臥﹑溘然冥﹐然後隨而哀之。噫﹐亦晚矣﹗夫早服重積者﹐非至人﹐烏足語此。

上品上藥﹐神與气﹑精。精能生气﹐气能生神﹐則精气又生﹐神之本也。保精以裕气﹐裕气以養神﹐此長生之要方。但心爲精主﹐意爲气馬。心馳意動﹐則精气隨之行。故正心誠意爲中心柱子﹐爲此。

𨿽然﹐猶是初功﹐須到得心慮俱泯﹑神識兩忘﹐方是眞人境界。心慮俱泯﹑神識兩忘爲何﹖泯其心所以存其心﹐忘其神所以養其神。气盛神全﹐自然底於神化。

顧色泉生平好奉道旨。偶夜夢之海上﹐有二人從逐而行﹐相謂曰﹕此君姓顧﹐篤好學仙。色泉顧而問之﹐一人髙聲曰﹕仙沒有﹐無欲卽仙。因與同東行﹐指海中而去。醒而自思疇昔所夢﹐非仙也邪﹖余因無欲卽仙一語甚近道﹐志之。

黃可齋言﹕嘉靖年間至京﹐遇內膳來自吏部李古衝所﹐得嘗一臠﹐味極鹹﹐不可入口。蓋諸物俱用秋石煮制故耳。大抵內膳烹調﹐五味過濃﹐食之至有不知其何物者。因言﹕食淡極有益﹐五味盛多能傷生。彼曾至東光縣村落中﹐三老人昆弟俱年八十餘﹐極彊健。問之﹐云﹕此地難得鹽﹐吾輩盡淡食﹐且務農無外事。此不可解養生哉﹖可齋亦食淡已十年。丹書云﹕食淡精神爽。老子云﹕五味令人口爽。以此觀之﹐五味之用﹐可無愼哉﹖

天食人以五气﹐地食人以五味。今人口鼻中气喘急﹐气出反爲天地所盜﹐得天气之養者寡。

日常所養﹐惟賴五味。若過多偏勝﹐則五臟偏重。不惟不得養﹐且以戕生矣。試以眞味嘗之﹐如五穀﹑如菽麥﹑如瓜果﹐味皆淡﹐此可見天地養人之本意。至味皆在淡中﹐今人務爲濃濃者﹐殆失其味之正邪。古人稱鮮能知味﹐不知其味之淡耳。

胡浦南巡撫西江﹐以勞致衰疾。聞方士言﹐乃多索民間乳飲。每晨進甌許﹐無驗。又多索松子取實﹐日進數盂﹐代餐飯。半月餘﹐更覺虛疲不可支。得告歸﹐竟不起。此胡沙岡言。因思物有形質﹐豈能復化爲精气﹖況諸香走竄腠理﹐耗散元精。其不驗﹐宜矣。夫善養生者﹐豈徒特藥物已哉﹖

王陽明詩曰﹕饑來喫飯倦來眠﹐只此修元元更元。說與世人渾不解﹐卻於身外覓神仙。昔慧海師﹐或問修道如何用功﹐師曰﹕饑來喫飯﹐困時卽眠。一切人﹐喫飯時不肯喫百種﹐需索睡時不肯睡千般。計較眠食﹐不得自如。豈得長生邪﹖嘗舉示二則公案於道友﹐且問百尺竿頭更進步﹐如何﹖道曰﹕饑食困眠﹐猶是欲界﹔須陽長陰消﹐至气滿不思食﹐神滿不思睡﹐方是究竟。

欲最難制﹐惟斷乃成。姻家董三岡﹐性剛果﹐年六旬﹐始舉子。旣育之日﹐曰﹕吾將絕欲延壽﹐觀此子之成立也。諸姬別館﹐自此俱異處。壽七十八而終。余聞嚴介溪﹐因閫中不和﹐年方四旬餘﹐卽絕欲。至後貴極人臣﹐果八十五終。寶精之驗如此。

昆山周六觀﹐蓋然一儒也。余曾識荊﹐能詩善畫﹐作趙體書亦逼眞。又好客﹑好古玩﹑好聲伎﹑好鼓琴。余私念﹐此君精神如此﹐諸好畢集﹐何以支久﹖逾年﹐周果不祿。以此見人生所好﹐自當專一。若多好﹑多能﹐反能耗神損精。其殆與食少事煩者﹐同一機邪。

張全山官學職﹐年八十有六﹐有少容。陳泰嚴談其爲人甚可法。官𨿽小﹐若以爲貴﹔家𨿽貧﹐若以爲富。年老生一子且幼﹐若以爲眾且壯也﹐欣然無憂戚之色。且不形之論議﹐眞實作自家事。宜其壽也。因憶全山對徐存齋云﹕彼蒼報施﹐決不差爽。然則全山之得壽﹐其亦有由致與﹖

馬見田善談元理﹐年六十有五而須髮盡黑。李少白不善談元理﹐行年七十而須髮亦黑﹐有少容。

予嘗以養生術叩見田﹐曰﹕不食鹹﹐不飲茶﹐寶養精﹑气﹑神爲主。日坐一室﹐無所事事。及叩少白﹐少白無言﹐但日嬉嬉然﹐不關心世務﹐𨿽患難﹐無憂戚之色而已﹐然未常絕足城市。然則二君致壽﹐果相符邪﹖抑外不相符而中實無異邪﹖

心動則神疲。凡諸技倆營營與人角勝負者﹐未有不減年者也。技倆之中﹐作詩弈棋﹐勞神獨甚。周萊峯云﹕某之所見﹐以弈傷生者四人矣。宋豫齋﹑王連川﹑王汾源﹑郭南洲是已。又云﹕孫李泉五更作詩﹐以勞成疾而卒。陳雨泉雲﹕王同墟與客弈﹐忽瞑目﹐呼之不應則死矣。弈之勞神如此﹗噫﹐傷生之事﹐豈獨在酒色之間已哉。

嘉定陸筠臺少病寒證﹐瘥而不愼﹐遂病亡陽。稍聞人聲﹐輒悸欲死。服藥累年無效﹐陸乃盡除藥餌。日事睡臥﹐待斃而已。如是者五年﹐病似少瘥﹐性頗通靈。

門有隸人至﹐呼曰﹕隸人至矣。有友人至﹐呼曰﹕有友人某至已。而數里外之事﹐率能前知。更年餘﹐乃起﹐如少壯時﹐能挽他有力人不能挽之弓。旣病起累月﹐少人事﹐靈知遂昧﹐不復如其病臥時矣。

與余友善﹐後得子﹐號蘭室。

過佘山﹐遇顧豫齋﹐與語。豫齋好靜﹐修築館佘山﹐彌歲不歸。談內養一訣﹐止是專气致柔﹐如嬰兒作不生計﹐則長生可冀。若分別爾汝﹑髙下﹐有敬慢﹑有愛憎﹐皆是有生後事﹐非未生前工夫也。

此言眞得修養之奧。

內養祕訣﹐得之未眞切﹐未可輕試﹐屢有因之而召禍者。曾見謝賓山之徒試內視之訣﹐行火太急﹐未期痢下五色﹐死。有一蘇友﹐從方外學閉气訣於某塔寺﹐僅半歲﹐亦病痢下而亡。某士夫﹐聞一同年病疽發而殞﹐云﹕此必曾學坐功也。詢之果然。以是知遇訣未眞﹐欲益反損。試觀人間煉黃白術﹐火候少差﹐鼎鑪隨失。況於人身﹐又非鼎鑪可見者比。下工試手者其愼無倚﹐信哉。

色易溺人﹐聖人亦不能卒制﹐止是遠之而已。故曰去讒遠色。遠之自可馴致於絕也。飲食亦易動饕貪﹐故曰君子遠庖廚也。旨酒則疏﹐儀狄而絕之。疏之云者﹐殆亦遠之義與﹖因談食色性也之義而漫論及此﹐不知可測聖賢制欲之眞方否。

道者謝賓山﹐別去數年﹐復來謁。云﹕別後過建業﹐浮彭蠡﹐之袁南饒廠之間﹐訪龍虎山遺迹。

年餘﹐逾匡廬﹐走荊﹑襄﹑鄭﹑衛諸境。已而過河間﹐徒步眞﹑保﹐長途以及北都。居三年﹐復還。寓金焦歲餘。訪賢日久﹐曾無一遇。但只勘得世情熟破。問世情若何﹖曰﹕只是要占便宜﹐損人利己而已。遇富人則敬﹐遇貧人則賤。在在皆然。語音不同﹐其情一如。旣而曰﹕只討一人我平等人﹐亦不易得。況肯損己利人﹐何以學道﹖余聞之悚然。果能人我一如﹐是謂無我﹐是謂克己。巍巍聖境﹐緲不可卽。

吾鄕佘山廟塑像甚工。聞寺僧云﹕舊有一塑工某姓﹐來自江西。經歲餘﹐塑諸像。金澤寺像亦其人所塑。成而病﹐諸侶欲爲延醫。工卻之曰﹕無以爲也。吾想象臆度﹐盡吾神矣﹐此所以病也。世豈有藥物能復吾神哉﹖竟死。仙廟諸像今具在﹐諸剎罕見其比。

龍生九子不成龍﹐各有所好。囚牛﹐平生好音樂﹐今胡琴頭上刻獸頭是。睚﹐平生好殺﹐今刀柄上龍吞頭是。嘲風﹐平生好險﹐今殿角走獸是。蒲牢﹐平生好鳴﹐今鐘上獸紐是。狻猊﹐平生好坐﹐今佛座獅子是。霸下﹐平生好重﹐碑坐獸是。狴犴﹐平生好訟﹐今獄門獅子頭是。﹐平生好文﹐今碑兩旁龍是。蚩吻﹐平生好吞﹐今殿脊獸頭是。惟龍無好﹐所以成龍。此可以證無欲卽仙之旨。

《龍川紀事》載仙都山道士論養生有內外。精气﹐內也﹐非金石所能堅凝。四肢百骸﹐外也﹐非精气所能變化。欲事內﹐必調養精气﹐極而後內丹成﹐內丹成則不能死矣。然隱居人間﹐久之或托尸解而未能變化輕舉﹐蓋四大本外物和合而成。惟外丹然後可以點瓦礫﹑化皮骨﹐飛行無礙矣。然內丹未成﹐內無交之﹐則服外丹者多死。余謂此論固爲唐皇服丹燥渴而發﹐然以內丹爲精气﹐則膠於凡軀不知藥自外來之旨﹔以外丹爲金石﹐則滯於形質而不知從有入無之妙。豈足通元家之奧義邪﹖

