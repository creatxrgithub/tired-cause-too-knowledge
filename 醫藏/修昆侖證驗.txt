

修昆侖證驗淸驗天休子

序

蓋自九鼎雲英與赤薤虹丹而並寶﹐八瓊絳雪偕玉津風實以稱奇。剎帝利之神丸可飽終日﹐阿伽陀之珍餌能救眾生﹐莫不精求赭鞭之原﹐竊善靑囊之術。然而鵲醫罕遇﹐荀令肺腑能語﹐則色如土矣﹐兔藥𨿽成﹐但恃甲乙名經﹐則疾入肓矣。欲益反損﹐𨿽悔莫追﹐漫云三品已成﹐孰是十全爲上﹐我幹一先生以《修昆侖證驗》欠示﹐惟藉「揉」之一法療病之百源﹐注蒙叟之養生﹐鄙韓康之賣藥。運其心中之矩﹐垂爲肘後之方﹐證以終身﹐效昭昭而可案﹔易於反掌﹐功歷歷其堪稽﹐比摩頂放踵之爲﹐可利天下﹔無濡首剝膚之害﹐足導後生。

道光丁未六月上浣錫山侯桐謹序

小引

聖《經》云﹕壹是皆以修身爲本﹐其本亂而末治者否矣。垂訓簡易﹐萬世師法也。稽諸所以修者﹐則曰正心誠意﹐又曰齊明盛服﹐非禮不動﹐此修於無病時也。《易》曰﹕懲忿窒欲﹐又曰﹕愼言語﹑節飲食。此修於未病前也。若病臨於身﹐只以醫藥爲修矣﹐《靈樞》《素問》﹐歷歷可考。然亦有治病去其八九之論也﹐推及其至淺則可治﹐深則不治。病至於不治﹐則束手待盡者有之﹐欲罷不能者亦有之﹐豈非人生恨事乎﹖設有良醫旣能治病﹐且能去病之根﹐使受病者目見爲快﹐卽死已無憾矣。況翻然可不死乎﹖況從此可長生乎﹖何幸如之﹗何樂如之﹗不死若何﹖去其病也﹔長生若何﹖去病根也﹔去根若何﹖去其積也﹔去積若何﹖有一言而可以終身行之者﹐曰「揉」。其揉若何﹖請假賢傳引《詩》之語爲則﹐曰如切如磋﹐如琢如磨者﹐自修也。若是易知易能﹐人人得爲﹐何待於言﹖正恐其道在邇﹐而求諸遠﹔事在易而求諸難也。

故縷述經驗﹐信而有證﹐爲修身者忠告而善道之。《素問》有云﹕無形無患。是有形者皆有患也﹐能不思所以然設法去之乎﹖《詩》云﹕周𨿽舊邦﹐其命維新。

是故君子無所不用其極。

道光丙午年六月立秋日天休子書引

揉積論

夫微之顯者﹐積也。人身皮裏膜內必有津液滋潤其間﹐乃气血之所生也。及气血因感傷而停滯﹐則津液變涎沫以凝結﹐气血可以復通﹐凝結不能再解﹐潛孳暗長﹐無減有增﹐此積之所由成也。若銅鐵遇潮濕生銹﹐非括磨不能去﹐正如積之非揉不消﹐同一理也。人生幼稚無積﹐積生則絕。少年气血旺﹐積不能生﹐壯年气血更旺﹐嗜欲開﹐難免積﹐隨長隨消。中年並生並育﹐气血旺則伏﹐否則爲患。中年以後積漸大﹐占地闊。同是气血也﹐積有餘而人反不足﹐賓奪主食矣。皮緊﹑面鼓﹑項粗。腮縮﹐耳反﹑唇掀﹑結喉﹑露齒﹐此形之不足於外者也。再當要害之地﹐手足則麻木﹑癱瘓﹔頸項則瘰﹑噎嗝﹔口舌則啞﹑歪斜﹔耳目則聾﹑糊塗﹐此急不待時者也。倘不甚重﹐尙可苟延﹐逮至晚年﹐頭尖﹑項壅﹑背駝﹑肩聳﹑腿胯直彊﹑手足痿痺﹐四肢塞滿﹐空隙毫無﹐生意隔絕﹐而人積偕亡矣。此無他法﹐惟揉以去之﹐倘得消多長少﹐或者一條生路也。或者曰﹕所言皆病之內癥﹐古有醫案方藥﹐安見所謂積﹖安見揉有效﹖自古無此治病法也。予應之曰﹕子遵古而言內癥是也﹐獨不見生於外之癭癅乎﹖附體成形﹐耗其气血﹐日長月大﹐竟以致命。𨿽有筋脂膿血石肉之別﹐要皆气血凝結之積﹐古方皆以藥內消﹐然歷見消去者﹐十不獲一。緣病在皮裏膜內﹐藥力不能到也﹐在外揉之﹐竟可消散。今之所謂積者﹐卽如癭癅使之反生於內﹐得不統謂气血之積乎﹖獨可專仗藥力消之乎﹖總之﹐凡百病癥﹐皆以气血爲主﹐通則無積﹐不通則積﹐新則積小﹐久則積大。不論大小內外病癥﹐果能揉之﹐使經絡气血通暢﹐則病無不愈者﹐不必先爭此揉積之名分今古也。再以淺近者申之﹐如頭痛揉提太陽及眉心﹐立見輕爽﹐喉痛重提項前﹐亦見效驗﹔小有腫痛瘡癤﹐揉之立時解散。揉之爲法﹐有益無損﹐且可窒病之源﹐拔病之根﹐思患預防之道﹐無過是者﹐豈反不及臨渴掘井之醫藥耶﹖且也﹐病遇良醫實是罕逢﹐而遠鄕僻野﹐更無所謂醫藥矣。況疳勞鼓嗝﹐醫效難期﹕肓上膏下﹐藥力不到﹐更有無力延醫市藥者﹐尢堪憐憫也。俗語云有病靠天﹐此無法如何之詞也。然則何如盡自己之心﹐竭自己之力﹐用日月之功﹐保百年之命﹐上可對天地﹐中可對父母﹐下可對自身。今有揉曬二法﹐旣不借人之力﹐又不費己之財﹐矢以誠﹐行以勤﹐用以和﹐守以恆﹐凡百病癥﹐槪可立愈。健旺精神﹐延年益壽﹐此卽所謂可以贊天地之化育也﹐請自身始。從古良醫代不乏人﹐眞可起死回生﹐實是出神入化﹐然垂名千古而心法無傳﹐徒畱醫案方藥﹐後人則效無從。今玆之道﹐若大路然﹐人人能爲﹐時時可行﹐惟患人之不求﹐不患法之不傳也。集說旣成﹐弁以揉積論﹐願先覽焉。

綜槪

《黃庭經》﹕尺宅寸田可治生。尺宅﹐面也。寸田﹐兩眉間﹐爲上丹田。心爲絳宮田。臍下三寸爲下丹田。

《莊子﹟外物篇》﹕可以休老。﹐按也﹐摩也。以兩手按目四﹐令眼神光明﹔按皺紋﹐可以沐浴老容。

古書﹕頂中旋毛中爲百會穴﹐前寸半爲前頂﹐前三寸爲囟門。囟﹐頂門也。子在母胎﹐諸竅尙閉﹐臍納气﹐囟出气。旣生竅開﹐口鼻納气﹐閭尾泄气﹐囟乃漸合﹐陰陽升降之道也。

《說文》﹕囟﹐頂門骨空﹐自囟之心如絲相貫不絕。

《六書精蘊》﹕元神何宅﹖心爲之宅。元神何門﹖囟爲之門。

《孫眞人衛生歌》﹕汝欲不死修昆侖﹐雙手揩摩常在面。《庭經》語﹕昆侖﹐山名﹐西北至髙之位﹐以諭首也。下句眞人身體力行﹐得要訣而言也。其天民之先覺者乎﹖一﹑予已試之矣﹐有奇效焉。面者統言之也﹐非靠顴與夾車﹐不能著力揉也。一身血脈條直﹐惟夾車十二經血脈上下匯走﹐屈曲交互﹐易致壅積。夾車﹐耳門下之鉤骨也﹐此處一通﹐內外上下皆無滯塞矣。其積附於項骨之旁﹐停於肩背脇肋腰胯腿腳﹐外視微粗﹐不能望見也。

於夾車直骨中揉之﹐自能弔動。由夾車之上﹐下耳後出走大迎﹐入頸﹐人迎下消。行次按三陽經﹐魚貫不紊﹐實非人力能致。此積一去﹐則肓上膏下無滯﹐病自不生。惟初揉卻難見功﹐何也﹖各處經絡久已淤閉﹐卽夾車骨亦淤積闊大﹐先已蓋滿﹐必得潛心耐性﹐逐漸推展﹐初覺气滿充溢﹐各處似有開裂﹐豁然貫通﹐功到自悉自悟也。

二﹑若論平時﹐本應常揉百會﹑眉心﹑眼內外﹑顴夾以通气血﹐免致生積。而頭皮緊急﹐頸項壅粗﹐肩背脇肋塞滿﹐非於顴夾著骨揉之不能弔動﹐且其消動自有先後。不必亟亟亂揉也。今將揉夾車及顴﹐弔動行消之積列後﹕﹝一﹞自腦後﹐由頂鬢至夾車下去。

﹝二﹞由夾車上出。至夾車下去。

﹝三﹞自夾車上出﹐由下左右交﹐至夾車下去。

﹝四﹞由夾車下出﹐至夾車上去。

﹝五﹞由夾車下出﹐至顴骨後去。

﹝六﹞由下夾車串上唇﹐左右交﹐至夾車下去。

﹝七﹞由耳門上及夾車中﹐弔動陽明經﹐由下左右交﹐上耳門至額頂﹐由眉稜至顴後夾前去。

﹝八﹞揉顴及夾車下尖﹐不知長短一大根﹐碎去﹐此太陽經也。

﹝九﹞揉夾車弔動足少陽﹐約自銳由耳門至夾車﹐下大迎去。

﹝十﹞由耳門上﹐靠後弔動﹐由兩鬢太陽穴至眉心交下。

此積之大而成形者﹐因其附項﹐形與項骨同﹐其長如帶﹐完後自相接續﹐其餘無事瑣贅。

至夾車骨或開或合﹑忽長忽短﹐有水到渠成之勢﹐神乎其莫測矣。而揉之順逆上下。亦須見景生情﹐神領意會﹐不專心致知則不得也。

三﹑手三陰﹐自腹上頭走手指﹔手三陽﹐自手上頭走面﹔足三陽﹐自面下腹走足指﹐足三陰﹐自足入腹走頭﹐各至交宮。陰走膜內﹑頏顙﹑結喉﹑柔內﹑腋下﹑臂腕﹔陽走皮裏﹑肩背﹑大椎﹑夾車﹑大迎﹑人迎﹑缺盆﹑膻中。

陰陽往來上下﹐皆附夾車內外。結喉兩旁動脈人迎穴﹕夾車橫骨中大迎穴﹐面前橫骨陷中缺盆穴﹐腦下項骨三節爲大椎﹐對腋處爲柔內﹐兩乳間爲膻中﹐數處皆所必經﹐而夾車直骨尢爲至要﹐頭項淸後仍揉夾車﹐毋使再積而已。

四﹑結喉卽肺系气血之總會也﹐兩旁動脈人迎穴在皮裏膜內﹐五臟六腑與頭上及四肢通者﹐除臍外惟此一處。气血往來上下皆在其中﹐經脈皆在其中﹐積卽生其中。一經揉散﹐不入臟腑仍歸气分﹐由原經絡退回臍中﹐至胃﹐下大小腸之皮裏膜內﹐出屁竅﹑精竅。何以知之﹖每揉夾車必泄气﹐且以淋濁便血知之。六陰六陽之積上夾車反消於此﹐淸气上升﹐濁气下降。永無痞悶脹鼓之病矣。臍下腰胯之積。一槪由足入腹﹐似不再上夾車也。

五﹑人身統此夾皮袋耳﹐中之硬者爲骨﹐實處是血﹐虛處是气﹐其餘筋肉皆應綿軟方是無病。

一經淤積﹐骨則粗而大﹐肉則壅而滯﹐筋則拳而曲﹐皮則繃而緊﹐能無病乎﹖凡有滯積﹐無不宜揉﹐隨宜而施﹐何能執一﹖神而明之﹐存乎其人。如六陽上頭﹑夾車諸處宜揉﹐六陰過莖﹑海底諸處亦應揉也。思之思之﹐鬼神通之﹐信夫﹗六﹑眉心﹑目﹐六陽經交接處﹔夾車﹑下﹐陽經上下出入之路﹔腎囊﹑陽莖﹐陰經上下會走之處﹔十手足指尖﹐陰陽交接處﹔手足腕背﹐經脈出入處﹐手足大指後腕骨之上廉曰關﹐陰陽交互處。數處待常揉之﹐可以流通气血。

兩鬢塞滿﹐揉山根﹑眉心。項後壅起﹐揉夾車反推。胸膈之積﹐自腦下反至大椎﹐亦於夾車反推。結喉旁壅滿﹐揉耳上及兩鬢。兩腿胯脹滿﹐揉海底囊莖及膝蓋後筋﹕陽明交山根﹐治生之地﹐而不任揉﹐於鼻脊蓋以膏藥﹐方可著力也。

七﹑揉要對﹐不可偏。揉久手酸﹐則直伸兩臂用力摜兩手腕﹐酸軟可立止﹐此神仙自拳然之法。神仙拳﹕掐訣直臂﹐閉目念咒﹐其手自摜﹐少時訣散而拳作矣﹐確有仙气。

予因手酸而截取之﹐先可流通气血也。淤積之處﹐其皮糟﹐揉破塗礬﹐結痂愈快。先以礬塗﹐可免擦損。或以大礬塊代揉﹐兼可以括磨筋骨上之積﹐事半而功倍矣。手足指退皮綻裂出紫血﹐擠盡卽愈。大積將上﹐周身微寒﹐出頭卽止﹐積塊𨿽大﹐喉自能容﹐梗芥作咳﹐不礙飲食﹐此六陰之積也。

八﹑頭皮寬濃者﹐壽象也﹔面皮緊薄者﹐夭相也﹐有積無積之分耳。卽中風麻木﹑手足不仁﹑疳勞鼓嗝﹑癰疽瘡癘﹐病也﹐亦積也。醫書所謂痺也﹑飲也﹑也﹑瘕也﹐皆是積也。相書云「露齒結喉﹐餓死他州」﹐因陽明淤積﹐唇掀縮短也﹐「山根斷兮早虛花」﹐因鼻梁四面壅髙成凹形也。予自揉後﹐上下唇常合﹐鼻脊自髙起﹐眼內向不容指﹐今已綽有餘地﹐是亦可爲一證。

九﹑予之揉也﹐實無所師承﹐苦自病而試得者也。亦曾見有按摩諸書﹐名目紛多﹐無從記憶﹐且莫明所以然﹐繁而且難者也。玆則一言以蔽之曰﹐揉夾車﹐以淸頭上六陽之積﹐下部六陰之積由足上﹐繼之曰揉海底﹐疏通腿胯﹐爲善後之計﹐終仍歸總於夾車。易而且簡﹐易知易從者也。今𨿽身試獲效﹐實不料其至於如此之極耳。積形似蛇﹐大小長短不一﹐常時一塊一條﹐貼伏筋骨之間﹐必待原處弔動﹐勃起項間﹐直串兩夾﹐盤繞頸項﹐下由結喉內去﹐而貼伏者悉帶去矣﹐𨿽極粗大﹐喉間自然開讓。予項所出不下數十百條﹐久暫不一。甚有夜半睡夢肩夾塞滿﹐顙中作惡﹐驚醒坐起﹐揉消。以此告人﹐誰能信之﹐實是去積良法﹐何以諸書不載﹖或以去積太速﹑太盡有損於人乎﹖予現身試﹐有益無損也。惟方書治風痺用白花蛇﹐或取其形似乎﹖𨿽未明言﹐前人可謂智矣。然藥服於胃中﹐而欲令藥性速行於皮裏膜內﹐消粘著不動之死積﹐想見其難﹐徒耗正气而已。

十﹑《莊子》有云「道引之士﹐養形之人」﹐《畱侯世家》﹕「道引不食穀」﹐注云「服气法」。此法不知世有傳書否。然細繹「道引」二字之義﹐道之使動﹐引之使行﹐似與揉法相近。按摩諸書世固不乏﹐惜予少見。今揉而有效﹐私意卽以名此可乎﹖倘世有古傳揉法予未及見﹐則不免河東白首之誚﹐否則卽請以此冊爲修身之嚆矢。

十一﹑一隅三反﹐此後原可無庸瑣言﹐但予積久而多﹐歷時許久方克盡淨﹐恐後有爲者不知究竟﹐畏難中止﹐以致前功之或棄也﹐故備記巓未以勗之。止﹐吾止也﹔進﹐吾往也﹐自勉而已。

十二﹑予揉夾車及顴﹐旬月以來頭積見消﹐喉間暫淸﹐而腦後﹑肩上仍壅。意謂下者未必全由上消﹐攺揉頸項。忽然由背湧起一大塊﹐自右而上﹐濃於項﹑寬於肩﹐下塞滿﹐如此之大﹐無從再爲著力﹐只就原處揉之。少時由左下至左穴而下。如此左右數次﹐正是勇出時也。

十三﹑揉至歲除﹐腦後總未見消。因思六陽經皆會大椎﹐其積甚濃﹐或爲其蓋住﹐或手腕不通。於是先揉手腕﹐次揉大椎﹐積濃頗費尋覓﹐及見骨後揉之良久﹐骨節忽然髙起﹐湧而上行﹐如脫殼然。直上右夾﹐下結喉中去﹐濃皮消去一半﹐隨去積亦多。

十四﹑新正八日未刻﹐覺周身微寒﹐意必項後有積來﹐專力揉腦後﹐一時許﹐項之左右並出二根﹐上夾車灣入結喉﹐二刻方完。完後忽從脊中湧出一大片﹐中硬邊軟﹐闊五六寸﹐右旋而入結喉﹐亦數刻方完﹐意者前二條是脊左右﹐後一片是脊中帶肋積而出也。入結喉分左右旋者﹐想是腔內腔外之分也。

十五﹑每於項旁揉時﹐摸得腹中及脇下之積直衝而上﹐走結喉內消。及摸得兩肋骨尖﹐長而忽軟﹐揉之脫殼﹐攺爲一條上消。大約皆六陰之積上至夾車﹐還而入喉﹐𨿽粗大亦寬綽﹐而行若六陽經﹐於下剝削細小﹐面上能容﹐方始上走。項後亦有粗大能上走者﹐須揉頭頂及角弔之。若脊骨四周之積﹐必由耳門後上﹐粗大亦可弔消﹐仍由頂額下夾車﹑大迎穴﹐由頸中人迎穴入腹﹐別無出路故也。

十六﹑頭平頂軟﹐一切皆庶幾矣。忽而左邊上牙作痛﹐知是足陽明經病。揉鼻外梁﹐反推其內﹐左邊有積一片插入山根﹐揉之有聲﹐淸涕直流﹐痛亦稍止。以次而下﹐退揉人中﹐不意鼻梁脫殼而下﹐隨卽揉散。予右側臥鼻息不通十餘年矣﹐不知何故﹐今忽現出而消﹐想因諸積漸淸﹐自不能容耳﹐從此可以右側臥矣。五官有病者﹐亦可類此求之。

十七﹑揉至望後﹐面上已淨﹐頭皮亦活﹔大椎皮亦薄﹐項𨿽粗亦漧淨。惟項骨三節﹐啞門﹑風府﹑大椎有硬筋蓋住﹐摸項兩旁有箸頭大各一點﹐不放手揉之﹐半時許﹐粗者亦至﹐愈上愈粗﹐左右連去四條。後又揉耳上﹐忽由項自耳後出二條﹐由耳上至額角﹑眉梢﹐下夾車去﹐又有二條自項骨前出耳門上﹐直走鬢額﹐交頂﹐由腦後下肩去。此條長而且粗﹐時許方完﹐不知是何經絡。接連又二條﹐鋪得甚潤﹐行走同前而稍下﹐亦出肩穴去。或附脊之積如此出耶﹖或因在夾車外耶﹖俟後來者証之。

十八﹑揉至各處見淸﹐獨大椎筋未消。日間坐立不見形迹﹐臥後摸項肩內尙有隱伏。意者臟腑之積﹐筋膜貫串如龍潛伏﹐一經弔動﹐夭矯而去﹐至此附脊之積不能自行﹐於是伏臥用大指帶撥帶揉隨指而上﹐愈上愈闊﹐撥碎者皆上壅腦後﹐右轉至夾車﹐內消結喉中﹐此腔外背肋之積也。

至腔內之積﹐一經弔動﹐則自頸環圓鋪至缺盆﹐如筒而上﹐揉撥之﹐則左旋於結喉內消﹐而大椎之筋亦無矣。

十九﹑二月朔夜﹐摸兩肩﹐其髀骨埋入積中﹐臂動不見骨之稜角起伏﹐其積一片﹐中髙寸餘﹐四垂而薄﹐長闊約尺餘﹐意謂太陽經出肩繞髀﹐必其積也。揉本處不動﹐退揉大椎﹐爲太陽交下缺盆處也﹐盡日之功﹐揉亦不動﹐惟見手少陽經由耳後走耳上及耳門後﹐亦有上者﹐皆有稜有脊﹐橫梗而行﹐匯至鬢額眉心交下﹐摸頸項間亦有迹矣。於是傍頸項間揉之﹐有左右湧上者﹐有環圓鋪至缺盆如筒上者﹐有貼骨脊粗大上者﹐隨時卽揉去之。摸項前形如大蛇﹐上背下腹﹐稜起水波﹐尖如刀刃﹐撐滿結喉﹐此所以梗芥作咳也﹐可怕之至。因思前次項前之積在耳門上揉以弔之﹐今亦照前揉之﹐隨手而上﹐始闊寸餘﹐中幾三寸﹐仍同前由鬢額至頂下項後﹐兩時許方完﹐約有行程之長﹐不止一二丈矣﹐仍如蛇形﹐惟攺扁耳。及摸肩下之積﹐一掃無餘﹐爲之一快﹐而喉中亦釋然﹐究不知是何經絡也。

二十﹑數旬以來﹐惟揉耳上及兩鬢﹐源源而上﹐疊出不窮﹐腔內脇肋之積想須全上頭行故耶。一日正揉間﹐忽覺喉中緊窄似要作痛﹐意思稍歇再揉﹐及摸夾車﹑耳下有積﹐粗大塞滿其中﹐勢不可停﹐然料如此之大斷乎難上﹐且盡力揉之﹐竟攺扁而上﹐兼揉額角﹑眉心卽消。

二十一﹑各處𨿽淨﹐然肩項兩旁﹑枕骨之下似尙有滯﹐於是專揉夾車﹐久之四面皆弔動矣。三陽經自手交肩﹐走耳後﹐出耳上﹐反夾車﹐下大迎﹐入人迎而至缺盆。少陽走枕骨﹐上出耳前﹔太陽出夾車中﹔陽明走夾車下角。三陽經自缺盆回而上頭者﹐皆貼喉間﹐揉下尖﹐積方上消。手陽明由下尖繞唇鼻至山根﹐交足陽明﹐走上唇﹑下﹑夾車﹐上耳前﹐至額顱﹐手太陽由夾車上尖反夾車外﹐由大迎走顴﹐至目內交足太陽﹐上額交頂﹔手少陽由膻中自喉出夾車外下角﹐自項出耳上至目外﹐交足少陽﹐上頭角﹐下耳後。然三陽下項﹐皆由夾車下大迎﹑人迎也。

二十二﹑自始至今從無痛癢。一日正揉間﹐兩脇兩臂奇癢似癬﹐斷不敢搔﹐逐處分揉﹐三兩日﹐串至膻中﹑缺盆而愈﹐想是兩處之積上消矣。於是各處始有癢者﹐上下大小久暫不一﹐揉之卽愈。可見一向皮肉之木﹐特尙未至於麻耳。

二十三﹑自揉夾車以來﹐項骨已細﹐然大椎尙有小積一條﹐於是拽其根以拔之﹐愈撥愈上﹐滿頂皆硬﹐以爲畱存余積皆上也﹐遂於缺盆前撥之。撥至細與項等﹐然後知亦一大根已半入前正面而下﹐時許方完。隨後又出兩大根﹑兩小根﹐完後已夜深而臥。不知如何次早醒時仍是塞滿﹐撥至良久﹐仍是一根﹐繼又一根﹐左右交下﹐想是入人迎穴矣。項中已淸﹐第不知腹中尙有多少﹐設使不撥﹐又不知如何作病矣。

二十四﹑各處已淨﹐喉中忽作梗芥﹐方知貼項前又有二根向外之尖所刺﹐須於耳上揉弔乃消。行逕由額角上頂﹐下腦後﹐自夾車闊三寸餘﹐二時方完。稍下寸餘﹐接連又是二根﹐直出耳上﹐交頂而下﹐惟揉頭角弔之。正揉間﹐覺其自項後左右同往上竄﹐如以帛蒙頂。此積所占去之皮還歸原處﹐而頂中積仍復累然﹐揉兩夾車卽消﹐頂上腦後俱淸矣。

二十五﹑頭項俱淸之後﹐仍揉頂心夾車間﹐有條塊隨卽揉消。一日忽然腰酸﹐腰中向有病痛﹐揉後久愈﹐此或弔動而然﹐不在意中也。數日酸後繼之以痛﹐幾不能行立﹐無法如何﹐盡力揉夾車以弔之。半日後大塊卽至﹐本是左右雙上﹐此則分先後上﹐蓋粗大不容並行。六十餘年腰痛之積其大無疑﹐難得其分上也﹐奇矣﹗揉至夜半﹐周身汗出﹐痛亦止矣。手足中之筋亦有弔動者﹐可知病根之深﹐無怪乎積之長﹐用大指反推夾車千萬下﹐始消完﹐而小腹下條塊亦消矣。

二十六﹑頭腰俱完後﹐一日揉間﹐左手小指筋縮而彊﹐知爲手太陽小腸脈也。揉半日﹐左肩湧起一塊﹐斜貫右夾下﹐回頭由中而下﹐而腦後乃壅。乃揉耳門上﹐方始上額頂﹐反腦後﹐由夾車消。源源湧上﹐其大如杯﹐幸得暢行﹐方知是太陽經。上頭﹐由頂反腦﹐右邊則無﹐又知病有左右輕重﹐以積之多少分也。

二十七﹑各處盡淨﹐自以爲是矣﹐而夾車骨上總未能淸﹐皆項根左右而上﹐一陣跟一陣相繼而來。有肩脇串气作痛者﹐有膻中發癬作癢者﹐有背脊作虫行者﹐有手足抽筋作癢痛者。隨出之積不復大塊長條﹐無從再爲分別矣。推原其故﹐頭上淸楚之後﹐如壇去蓋﹐以下之積皆須上消﹐走夾車下人迎穴。卽如厥陰肝經起足大趾﹐自腿而上﹐繞陰器﹐抵小腹﹐入胃﹐屬肝﹐絡膽﹐上貫膈﹐其積尙不多﹐布於脇肋﹐尋喉嚨﹐脇肋多則積亦多矣﹐必由夾車上消淸﹐方上頏顙進目系也。各經皆然﹐夾車之積所以不易淨也。要之總有盡日﹐惟問功夫之到不到耳。

二十八﹑耳中聽宮穴是小腸太陽本經﹐何以方書云耳聾耳鳴皆屬腎虛﹖緣少陽三焦自手交肩而上﹐直插耳根後﹐出耳上走夾車﹐所積皆蔽聽宮。且陽明﹑太陽過耳門﹑出耳上﹐始積風鳴﹐重則聾矣。予三十一歲﹐左耳中生瘡﹐俗名耳底是也。痛悶不堪﹐極其至也﹐終夜掩耳繞走於庭﹐錚然一鳴﹐气出而愈﹐此耳聾之始也。五十七歲後﹐右耳葉邊常生小瘡﹐膿潰結痂﹐觸之痛甚﹐十餘年𨿽揉亦未已也。今左耳中又生小瘡﹐一連三次﹐出膿方愈﹐痛亦異前﹐而右耳葉之痛亦止﹐莫名其所以然。向意經絡﹐左﹑右之上﹐卽右﹑左之下﹐或者是乎﹖不然何以兩耳同愈也﹖二十九﹑耳愈後仍揉夾車。遲數日﹐忽然周身陰面同時發癬﹐不似前次之僅在脇肋矣﹐腹胯脹癢無法如何。用大礬一塊﹐連揉帶括﹐幸未膿潰。而腎囊之癢尢爲甚焉﹐囊中之筋如蚯蚓團結﹐揉撚方散﹐脫皮甚濃﹐不計其次。兼揉左右前後﹐四肢之癬退皮亦愈。因思六陽經上頭會頂﹐以理推之﹐六陰經必上莖會尖。而腎囊爲經絡匯走上下之處﹐所有揉散六陰之積不得過莖﹐逆流而爲癬矣。腎莖通後﹐仍以夾車爲主﹐積之出路也。前聞拳技家揉腎莖以防踢打﹐未聞以之治病者﹐今而始知下部之病悉可以治﹐海底揉通﹐筋脈無滯﹐病不能存﹐立見奇效。方書無傳﹐創法新奇﹐人𨿽不信﹐我已奏功﹐神乎其神矣。

三十﹑手少陽由耳後二至目銳﹐足少陽起目銳﹐上頭角下耳後﹐支從耳後出耳前至目後。

邇來揉動似乎少陽脈交山根而下﹐不然何以兩鬢塞滿﹐揉山根卽消耶﹖然未見前言也。意謂目生翳膜﹐是少陽經從目後包轉以致失明﹐若頻揉四及眉心﹑山根﹐經絡活動﹐其翳自退。目有病者﹐曷試之﹖曾遇幼瞽﹐兩目皆白翳蒙住﹐叫其揉四﹐一日後攺滿紅絲﹐淚出如泣﹐惜其不願而止。

勢無中立﹐焉知不能退盡復明耶﹖新生翳揉卽退﹐已屢試屢驗矣。予目久昏﹐揉後燈下尙能作楷﹐亦可爲證矣。

三十一﹑經絡起止﹐方書具載﹐隨在可查。玆揉久覺有未盡者﹐如六陽經自手交肩上頭﹐由夾車附肺管入腹﹐書所載也。以理推之﹐六陰經應自足交毛中上莖﹐由囊附溺管入腹﹐書所未載也。

陽明交鼻額﹑太陽交額巓﹐書所載也。少陽經交山根﹐書所未載也。又私意六陽六陰皆該入腦﹐陽在外﹐走前﹔陰在內﹐走後﹐交接而行﹐循環無首﹐隨在分名﹐無另起理。此皆臆說矣﹐俟後來者駁之。卽以目論﹐書云眼爲肝竅﹐五臟六腑之精气上注於目而爲之精﹐筋骨气血之精與脈並而爲之系﹐上屬於腦﹐後出於項中﹐此六經入腦之一證也﹐經絡歌上惟心肝二經系連目系而已。

三十二﹑經絡自手交肩至腦後﹐出耳上﹐下夾車至缺盆﹐三陽經左右六根﹐自缺盆回往頸夾已成十二根﹐共十八根﹐皆環貼頸項。一經淤積﹐經脈仍通﹐積則淤停﹐再積則多﹐再多則長﹐再長則彎﹐彎則垂爲雙頭﹐多一根矣。一根變而爲三﹐成爲五十四根﹐頸項焉得不粗﹖翳膜取給於上﹐頭皮焉得不緊﹖頭上從此亦生淤積矣。且垂下雙頭至肩背則駝﹐至腰胯則酸痛﹐至腿腳則痿痺﹑臃腫﹑香港腳﹐上衝則頭痛﹐在面前則壓於膈上﹐五臟六腑能無病乎﹖卽如六陽經自缺盆回頭﹐其積則垂至腿中﹐統於下﹑承漿穴﹐揉根以弔之﹐方始上消。自頭下者﹐則隨與足三陰上消。其積如石在土﹐日有增長﹐以積引積﹐久而自大﹐𨿽堅硬如磐石而轉折如流沙﹐此天畱生路以與人也。

三十三﹑或有問積究竟何似者﹖予曰﹕考之方書﹐陰陽不和﹐臟腑虛弱﹐四气七情失常﹐所以爲積聚﹐久爲瘕﹐中爲痰飲﹐右爲食積﹐左爲死血。以予年來所覺﹐是皆另病﹐積則非是。

何也﹖以其堅如石﹐流如沙﹐體其質似皆小水泡也。水泡非病﹐由少至多實足以致病﹐如大河水漲﹐岸邊水沫聚成大塊﹐皆小水泡之所積也。人身何以有此﹖請譬之。卽如家常余畱飯菜﹐一經受熱則酸而起泡﹐再遲則白沫上湧﹐皆蘊熱爲之也。人之腹中亦然﹐飲食不時﹐胃中蘊郁成熱﹐時則有吞酸之病﹐气蒸而酸﹐久必作泡。泡輕而浮﹐先气而行﹐周流四肢﹑百竅﹐气可轉回﹐小泡淤停粘著﹐日積日多﹐成條成塊﹐凡有孔隙窒塞而百病生矣。弔之能行﹐揉之卽散﹐所以爲水泡之論也。予自幼右肋下有積﹐橫梗心下﹐醫云伏梁﹐由來已久﹐揉後無之。又予左臂生癬﹐內如細粟﹐揉盡而愈﹐此水泡之證也。逢冬咳嗽吐痰﹑手足凍瘃﹐揉後均愈。因知人病咳嗽﹐是積尖刺礙肺管﹔久而吐血﹐是積大脹破肺管﹐故血色鮮紅。

若積消長合﹐血止而愈﹐否則大吐矣。推而至於噎嗝﹐積成條塊擠住食嗓﹐陽分開﹐陰分閉﹐非積之使然乎﹖余病可以類推﹐然仍是陰陽不和之故。陰陽气血相生﹐何至不和﹖譬如夫婦本和﹐小人間之﹐必致仳離。小人者積也﹐可不亟亟去之乎﹖三十四﹑凡人物秉受生气者﹐皆不能無病。物不能自治﹐人則可以自治﹐天之生成於人獨濃矣。得此揉法﹐非但可以自治已病﹐並可以治病之未生﹐豈非《素問》所云至人治未病不治已病之謂耶﹖語人曰﹕吾不能﹐是不爲也﹐非不能也。安於吾身不能居仁由義﹐謂之自棄也。可惜乎﹖否乎﹖孟子曰﹕拱把之桐梓﹐人苟欲生之﹐皆知所以養之者﹐豈愛身不若桐梓哉﹖縱無竟日長工﹐亦隨在可偸半日閒也。上登五福之二﹐下免六極之三﹐於己取之而已。不得式者﹐以十五六成童比較爲樣﹐如同診脈可以知積之有無﹐以人治人﹐復自己之本來面目﹐無病而止﹐非同索隱行怪之爲也。

三十五﹑予嘗慨治生者之惑矣﹐旣欲其病﹐又不準其病﹐是惑也。飲食男女﹐大欲存焉﹐不節不時﹐淫以生疾﹐非欲其病乎﹖死亡病苦﹐大惡存焉﹐涼熱攻補﹐急以任醫﹐非不準其病乎﹖卽使藥到病除﹐而气血已虧﹐何如預爲調攝之是耶﹖不知服藥仍靠本人气旺行之﹐否亦不易見功。甚有受藥病而再以藥治藥者﹐人不受累乎﹖補藥尢不足憑﹐至補者無如五穀六畜﹐設使不喫而專服補藥﹐能長生精神乎﹖夫人知其不可也。至於人參﹐僅止性熱﹐原不能補益人之生气﹐無病調養已覺多此一層﹐有病用之立見大害﹐何樂乎﹖占富有之名而自戕乎﹖諺云﹕藥醫不死病﹐佛度有緣人。然則欲治死病者﹐當捨藥物而求於揉曬矣。附此以勸戒者﹐吾將以爲類者緣也。暴病不喫﹐覺餓卽愈﹐新病揉之曬之卽愈﹐舊病久揉久曬亦愈﹐如此而已。

三十六﹑去冬晤孫眞人修昆侖語﹐推展爲之﹐節節見效。正如山窮水盡忽而柳暗花明﹐境界不可思擬﹐轉瞬卽難追想﹐隨時隨筆記之﹐直錄無文者也。意在善與人同﹐不卹言之詳盡﹐其中不無重復矛盾者。譬之遊山獨逢佳境﹐喜而歸告﹐不自覺其拉雜矣。芒芒助長之心﹐只欲人知揉之可爲﹐而亦爲之﹐說僅大略﹐未能達意也。若果有爲者﹐則造道自得﹐必另有一番境遇﹐如山陰道上應接不暇﹐光景亦推善同之意﹐向後來者告﹐有餘師矣﹐暇計予言之是非耶﹖非然者將謂山徑蹊間之路﹐必無爲間茅塞之理﹐則予言更是有若無矣。遇與不遇﹐有緣無緣﹐盡吾之心焉而已﹔信與不信﹐有積無積﹐任人之意焉而已。

三十七﹑自揉至今﹐同人揉效者列後﹕手酸麻者﹑結喉露齒者﹑頸結瘰者﹑眼中生翳者﹑腦漏兼痔者﹑面生白癅者﹑喉痺時發者﹑睡難翻身者﹑指不任用者﹑腿上生癬者﹑以上皆揉顴夾及海底而愈。至予之積久病多﹐揉愈者﹐散見於前矣。

再凡有揉者﹐從無腦暈頭痛之病﹐眾口同聲﹐此修昆侖不死之明證也。

三十八﹑予揉夾車起手﹐終於海底﹐所歷之境如此﹐若積有淺深﹐揉有先後﹐殊途同歸﹐原無一定板法也。年餘竭力﹐舊悉除﹐耳目重明﹐手足便利﹐陽萎復起﹐禿發再生﹐實不自覺爲七十也。壯不如人﹐老將奚爲﹖但願後來者趁壯年行之﹐當必精力倍增﹐早建事業﹐並試行有效﹐廣爲傳習﹐同登彼岸﹐是則予之後望也夫﹗

曬說

丁亥年回蘇省親﹐時年五十二歲﹐因指麻唇弔﹐頸項堅硬﹐筋多瘰﹐肩背有癬﹐腰作虫行﹐𨿽飲食起居尙是照常﹐惟於陽事不健而已。親命就名醫診視﹐雲气血兩虧﹐難期脫體﹐非重用附桂大補气血不可﹐立方而散。予以向服熱藥牙必出血﹐置之。因思气血無不由頸上下﹐不論所以然﹐且揉頸項以圖目前﹐不知所謂經絡也。幸無甚病﹐而頸中間亦松軟﹐惟無法淨去耳。又每逢行走急促﹐胸膈作木石碰聲﹐左脇牽痛而喘﹐逢冬咳嗽吐痰﹑耳足凍瘃﹐腰腿間作酸痛﹐此皆積久蔓延而然﹔彼時實不知也。一切尙能支持者﹐未必非亂揉之力也。後以腰腿酸痛﹐有人傳以曬法者﹐伏天赤身於烈日中曬之﹐汗如水流﹐風來涼爽﹐不覺其熱也。惟初曬必脫皮﹐濃薄則隨其病﹐甚至起水泡﹐其愈極快﹐無過二日者﹐眞化工也。自是每伏必曬﹐諸積病悉不爲患﹐而潮濕拘牽則截然而止﹐不乞靈於艸木者﹐幾二十年矣﹐今則無分冬夏﹐晴日必曬﹐間有微汗﹐無病故也。曬之功力﹐可云大矣﹐壯先天之元陽﹐滋後天之眞陰﹐神光洞徹﹐表裏不遺﹐陰翳潛消﹐營衛無間﹐卽使周身大積﹐能令伏不爲患﹐非气血充足能若是乎﹖當積伏也﹐血足以養之﹔及積出也﹐气足以運之﹐去邪扶正﹐更云神乎﹖今見孫眞人格言﹐悟而爲之﹐若有鬼神通之者。遂將六十餘年之積期月盡消﹐內外諸病一掃而淸﹐此正藉气血之充足也﹐非數年曬功﹐能若斯之速乎﹖所謂自天之﹐吉無不利也。

倘得再假歲月﹐揉以通气血﹐而去瘕消﹕曬以分陰陽﹐而淸升濁降﹐皮骨筋肉更換一番﹐庶不負此生矣。玆。以揉說旣集﹐更以曬法經驗附焉。同是君子﹐求已之易事﹐實爲治病第一之良法。凡男婦頭風﹑腦漏﹑牙疼﹑耳腫﹑香港腳﹑瘡﹑手足腰背筋骨疼痛﹑風寒濕熱虛弱酸軟等癥﹐於三伏日巳午未時﹐赤身於烈日中曬之﹐不論新舊大小病癥。槪能痊愈除根﹐卽婦女月事﹐亦可曬﹐通天地化育神工﹐難以殫述。第不可遮蓋著衣﹐及致受熱也。月之未申﹐歲之伏也﹔時之未申﹐日之伏也。急病則隨日可曬﹐亦見奇效。統而論之﹐增長人之精神气血者﹐曬也。積𨿽並育而不害﹐感傷能散﹐積解未形﹐於以見生成之大。除刈積之根本枝蔓者﹐揉也。人得復元而無贅﹐中外更新。人須益健。亦以知補助之能並行不怠﹐互相資益﹐佇見事半功倍之效。嘗以細虱曬於烈日﹐行走迅速﹐生气愈旺﹐可以證陽生陰長﹑循環無端之理矣。此以至小者言大﹐則萬物無日不生﹐言豈有盡耶﹖或曰﹕農人終日曝曬何亦有病﹖曰﹕是先有內傷﹐再受外感所致﹐與曬何尢﹖設使曬後壯實﹐風寒且不侵﹐何有於病耶﹖自修者曷一試焉﹖無負此野人負暄獻曝之忱也。

跋

天地之大徳曰生﹐信有之矣﹐然必待人力以成也。如佃田然﹐除鋤艸萊﹐五穀方茂﹐若聽其自然﹐則艸滿而田荒矣﹐豈天不施地不生耶﹖由蕓力之不至也。積之於人也﹐亦然。臟腑筋皮秉受气血﹐互相生養﹐有益無礙﹐各完本形。若至於積﹐如鐵生銹﹐附骨肉臟腑以生﹐分气血筋膜以成﹐初如絲粗﹐有長無消﹐及其至也﹐日引月長﹐歲粗時大﹐非但气血皆爲所奪﹐卽部位亦爲所侵﹐空竅塞滿﹐百病叢生﹐人反無以自完矣。養癰成患﹐誰任其咎﹖今得此揉法﹐積可立消﹐病永不生﹐眞起死回生之術﹐宜其爲養形之法矣。予六十餘年之積﹐亦云多矣﹐竭數月之工已獲大效﹐年餘之後﹐一洗而淨﹐可不謂之神速乎﹖不知我獨如此﹐或人人皆可如此。茫茫天壤﹐前無古人﹐後無來者﹐孰從而就正之哉﹖於其完也﹐書此一冊﹐交子侄等﹐畱以咨訪﹐亦有同予者否﹐乞其鑑定焉。或有同志自修﹐仿爲以保其身﹐亦可匡予之不逮然。譬若掘井九仞而不及泉﹐猶爲棄也﹐尙各勉旃。諺云﹕修仙未成者﹐固須日日修﹔已成者﹐尢須日日修。一經間斷﹐卽仍不仙。譬此揉工﹐庶幾近似。

丙午六月立秋日

天休子跋之兼以自勗云爾

心之官則思﹐思則得之﹐不思則不得也。若是乎人同此心﹐心同此理﹐莫不欲得而竟有不思者﹐何也﹖非不欲思也﹐有所蔽而不能自主也。非蔽於物也﹐乃本身中自生之積耳。夫心之於五行﹐火也﹐請以火諭。人譬鑪也﹐食譬炭也﹐心譬火也﹐思譬焰也﹑積譬灰也。堅其鑪﹐多其炭﹐去其灰﹐火自旺﹐焰自明﹐出不竭﹐用不窮﹐至誠無息之謂也。今火而不焰﹐非火故也﹐灰蔽之也。不蔽焰明﹐輕蔽焰微﹐重則不焰﹐再重則熄﹐去灰則復焰矣。心之積與火之灰同﹐心之思不思﹐系積之有無輕重焉。有說乎﹖曰有﹐請以中風病証之﹐卒然不省﹐尙能飲食﹐非積之蔽心重乎﹖言語模糊﹐猶可半了﹐非積之蔽心輕乎﹖次則明少暗多﹐繼則明多暗少﹐以漸輕以漸明﹐明則能思矣﹐仍以多少分耳。推而言之﹐人之殘忍﹑﹐刻薄﹑乖戾﹑執拗﹐孰無人心﹐而若是之異乎﹖必是由積蔽所致﹐又分輕重矣。此惟精惟一﹐允執厥中﹐之所以大聖人也。方書云﹕誨言病﹑怕治病﹐卽是病﹐卽此意也。然則忠恕矩﹐自反多識﹐前言往行﹐以畜其徳﹐人不同與。曰是道心也﹐爲明而能思者言可。若積蔽者復人心而不能﹐奚暇論道心哉﹖向惜天分限者﹐無治心法﹐今始得法﹐去其積則心可復明﹐而無思不得矣。果能揉之﹐五行無滯﹐相養相生﹐百節疏通﹐萬竅玲瓏﹐天君泰然﹐四肢從令﹐𨿽愚必明﹐𨿽柔必彊﹐所謂修身﹐在正其心。

「誰人肯向死前休」﹐帝君簽語也。幼年誦之﹐旣訝設詞之異﹐又詫撒手之難﹐心向往之﹐或一見焉。於時雙親蔭芘﹐未涉世緣﹐轉瞬七十年矣﹐夢境迷離﹐如侍膝下﹐恍然在目前也。其中四十餘年﹐齊﹑魯﹑吳﹑越﹑楚﹑粵﹑燕﹑豫﹐馳驅南北﹐足迹摩停﹔地方河工﹐官場皆歷﹔名韁利絆﹐辛苦備嘗。此中所恃以立骨者﹐和平簡易﹐肯喫虧而不占便宜﹐常存知止有定之訓﹐從無爭競不肯之心﹐自幼本性直貫於今。己亥冬月﹐引見更蒙召見﹐以才具平庸休致﹐此天休於前也。自維一芥之微﹐艸彌木卒﹐何與輕重有無﹖乃得仰沐聖明之恩﹐退遂林泉之願﹐上天默佑﹐何因材之篤也。羽漸歸陸﹐尾遁潛淵﹐一衣一食﹐外無求焉﹐不聞不問﹐自適自樂﹐一切世事度外置焉﹐此自休於後也。非肯從辟人之士也﹐同夢論夢﹐已無謂矣﹐夢後預期重夢﹐不更無謂乎﹖非肯從辟世之士也﹐逢場作戲﹐已覺假矣﹐場下自演獨戲﹐不更覺假乎﹖休已乎休矣﹗人休我乎﹖人不休我﹐我休人也。世休我乎﹖世不休我﹐我休世也。休已乎休矣﹗休乎其所當休﹐休乎其所樂休﹐休乎其所不得不休﹐何所謂肯休與不肯休耶﹖獨不意六十年前﹐向往欲見之人而身蹈之也。理耶﹖數耶﹖天耶﹖人耶﹖莫之爲而爲者﹐天也﹐莫之致而致者﹐人也。遂自易名曰天休子﹐並系以偈﹕𨿽休勿休﹐作徳日休﹐其心休休﹐何天之休。

休致歸來﹐死前世事皆肯休矣﹐惟肯休而不容於肯休者﹐惟此身之生气耳。存其心﹑養其性﹐修身以俟天休而已。數年以來﹐並筆墨事亦休﹐諉云懶於用心﹐其實是不能收放心﹐又安能用思心哉﹖向有自修之法﹐曰「曬」﹐今有自修之法﹐曰「揉」。皆前人成法﹐未有發明之言﹐不著證驗之實﹐故後人以老生常談置之﹐而反求醫於人﹑乞靈於艸木﹐孰從而知爲脫胎換骨﹑起死回生之神術乎﹖故不憚縷立說以表張之。問途已經﹐遵而道之﹐方信予言之不謬也﹐玆又爲之現身說法焉。向云懶於用心﹐非我之懶於用自己之心﹐實自己之心懶爲我用也﹐是懶也。何以未揉前如彼﹐旣揉後如此﹐期月間前後各異﹐或卽前所云卽是病之說耶﹖自揉至今﹐不知心已收得否﹐又不知肯爲我用否﹐因作心說一首﹑自偈一首﹐心中不似竟無頭緒者﹐不知是否揉而收得﹐一而二﹑二而一者也。然耶﹐否耶﹖若果然耶﹖則懶竟是病矣。旣可揉去﹐則凡心之失其常者﹐無莫非病﹐且無莫不可揉而復之也。予眼白向多紅絲﹐揉後盡消。以此推之﹐心有翳膜﹐當亦可退﹐功夫到時﹐自必有驗﹐今則不敢必也﹐後亦未可諒也。

以上三則﹐揉後所得﹐理近於揉﹐故附於後。

