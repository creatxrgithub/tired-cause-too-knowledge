

醫理眞傳淸鄭欽安

鄭欽安原敍

醫學一途﹐不難於用藥﹐而難於識癥。亦不難於識癥﹐而難於識陰陽。陰陽化生五行﹐其中消長盈虛﹐發爲疾病﹐萬變萬化﹐豈易窺測﹖診候之際﹐猶多似是而非之處﹐辧察不明﹐鮮有不誤人者也。余蜀南臨邛人也﹐遷居於成都省城﹐學醫於止唐劉太老夫子﹐指示《黃帝內經》《周易》太極﹑仲景立方立法之旨。余沈潛於斯二十餘載﹐始知人身陰陽合一之道﹐仲景立方垂法之美。所覽醫書七十餘種﹐每多各逞己見﹐亦未嘗不講仲景之法﹐然或言病而不道其病之所以然﹐或言方而不探其用方之所以妙﹐參差間出﹐使人入於其中而茫然。近閱閩省陳修園醫書一十三種﹐酌古準今﹐論深注淺﹐頗得仲景之微﹐亦且明透。其中分陰分陽之實據﹐用藥活潑之機關﹐間有略而未詳者。

余不揣鄙陋﹐以管窺之見﹐謹將乾坤化育﹐人身性命立極﹐與夫气機盈縮﹐內因﹑外因﹐陽虛﹑陰虛病情實據﹐用方用法﹐活潑圓通之妙﹐詳言數十條﹐以明仲景立法垂方之苦心﹐亦足以補修園先生之未逮。

因志在活人﹐遂不知其言之妄也﹐髙明諒之。

同治己巳菊月蜀南臨邛欽安鄭壽全書

醫理眞傳卷一

乾坤大旨

乾爲天﹐屬金﹐純陽也。稱爲老父﹑老陽﹑老子﹐又名曰龍。

坤爲地﹐屬土﹐純陰也。稱爲老母﹑老陰。乾坤交媾﹐化生六子。

乾之初爻﹐乘於坤之初爻﹐而生長男﹐震也。乾之二爻﹐乘於坤之二爻﹐而生中男﹐坎也。乾之三爻﹐乘於坤之三爻﹐而生少男﹐艮也。

故曰﹕乾道成男﹝初爻﹑二爻﹑三爻﹐諭乾金眞精眞气發泄之次序也﹞。坤之初爻﹐乘於乾之初爻﹐而生長女﹐巽也。坤之二爻﹐乘於乾之二爻﹐而生中女﹐離也。坤之三爻﹐乘於乾之三爻﹐而生少女﹐兌也。故曰﹕坤道成女﹝初爻﹑二爻﹑三爻﹐諭坤土眞陰流露之度數也﹞。乾坤六子﹐長少皆得乾坤性情之偏﹐惟中男中女﹐獨得乾坤性情之正。人秉天地之正气而生﹐此坎離所以爲人生立命之根也。

坎卦詩

天施地潤水才通﹐一气含三造化工。

萬物根基從此立﹐生生化化沐時中。

坎卦解

坎爲水﹐屬陰﹐血也﹐而眞陽寓焉。中一爻﹐卽天也。天一生水﹐在人身爲腎﹐一點眞陽﹐含於二陰之中﹐居於至陰之地﹐乃人立命之根﹐眞種子也。諸書稱爲眞陽。眞陽二字﹐各處講解字眼不同﹐恐初學看書﹐一時領悟不到﹐以致認癥不淸﹐今將各處字眼搜出﹐以便參究。眞陽二字﹐一名相火﹐一名命門火﹐一名龍雷火﹐一名無根火﹐一名陰火﹐一名虛火。發而爲病﹐一名元气不納﹐一名元陽外越﹐一名眞火沸騰﹐一名腎气不納﹐一名气不歸源﹐一名孤陽上浮﹐一名虛火上衝﹐種種名目﹐皆指坎中之一陽也。一陽本先天乾金所化﹐故有龍之名。一陽落於二陰之中﹐化而爲水﹐立水之極﹝是陽爲陰根也﹞﹐水性下流﹐此後天坎卦定位﹐不易之理也。須知此際之龍﹐乃初生之龍﹝龍指坎中一陽也﹞﹐不能飛騰而興雲布雨﹐惟潛於淵中﹐以水爲家﹐以水爲性﹐遂安其在下之位﹐而俯首於下也。若虛火上衝等癥﹐明系水盛﹝水卽陰也﹞﹐水盛一分﹐龍亦盛一分﹝龍卽火也﹞﹐水髙一尺﹐龍亦髙一尺﹐是龍之因水盛而遊﹐非龍之不潛而反其常。故經云﹕陰盛者﹐陽必衰﹐卽此可悟用藥之必扶陽抑陰也。乃市醫一見虛火上衝等癥﹐並不察其所以然之要﹐開口滋陰降火﹐自謂得其把握﹐獨不思本原陰盛﹝陰盛二字﹐指腎水旺﹞陽虛﹝陽虛二字﹐指君火弱﹞﹐今不扶其陽﹐而更滋其陰﹐實不啻雪地加霜﹐非醫中之庸手乎﹖余亦每見虛火上衝等癥﹐病人多喜飲熱湯﹐冷物全不受者﹐卽此更足徵滋陰之誤矣。又有稱桂附爲引火歸源者﹐皆未識其指歸﹐不知桂附漧薑﹐純是一團烈火﹐火旺則陰自消﹐如日烈而片雲無。況桂附二物﹐力能補坎離中之陽﹐其性剛烈至極﹐足以消盡僭上之陰气。陰气消盡﹐太空爲之﹝廊廊﹞﹝廓朗﹞﹐自然上下奠安﹐無偏盛也﹐豈眞引火歸源哉﹗歷代注家﹐俱未將一陽潛於水中底蘊搜出﹐以致後學懵然無據﹐滋陰降火﹐殺人無算﹐眞千古流獘﹐醫門大憾也。

﹝虛火上衝之病最常見者﹐爲現今醫學所稱之慢性咽炎﹑喉炎﹑口腔炎等﹐𨿽經淸熱解毒﹐滋陰降火等法治療﹐如六神丸﹑喉炎丸等﹐而病終不愈。而用扶陽抑陰﹐如甘艸漧薑湯﹑附子理中湯等方劑施治﹐每獲良效。﹞

離卦詩

地產天成號火王﹐陰陽互合隱維皇﹐神明出入眞無定﹐个裏機關只伏藏。

離卦解

離爲火﹐屬陽﹐气也﹐而眞陰寄焉。中二爻﹐卽地也。地二生火﹐在人爲心﹐一點眞陰﹐藏於二陽之中﹐居於正南之位﹐有人君之象﹐爲十二官之尊﹐萬神之宰﹐人身之主也。故曰「心藏神。」坎中眞陽﹐肇自乾元﹐一也﹔離中眞陰﹐肇自坤元﹐二也。一而二﹐二而一﹐彼此互爲其根﹐有夫婦之義。故子時一陽發動﹐起眞水上交於心﹐午時一陰初生﹐降心火下交於腎。一升一降﹐往來不窮﹐性命於是乎立。

气﹑血兩字作一卦解

凡天地之數﹐起於一。一屬陽﹐气也。一生二﹐二屬陰﹐血也。

一合二而成﹐气無形而寓於血之中是也。二合一而成﹐血有形而藏於气之內是也﹝經云「气能統血」﹐卽此意也﹞。气﹑血兩字﹐作一坎卦解之也可﹐卽作一離卦解之也可﹐卽作坎離二卦解之也亦可。余恆曰「以臟腑分陰陽﹐論其末也。以一坎卦解之﹐推其極也。」又曰﹕人身一團血肉之軀﹐陰也﹐全賴一團眞气運於其中而立命﹐亦可作一坎卦以解之。

君﹑相二火解

按君火﹐凡火也﹔相火﹐眞火也。凡火卽心﹐眞火卽腎中之陽。

凡火居上以統乎陽﹐陽重而陰輕也﹐故居上爲用﹝離卦二陽爻是也﹞﹔眞火居下以統乎陰﹐陰重而陽輕也﹐故居下爲體﹝坎卦一陽爻是也﹞。二火𨿽分﹐其實一气﹝離卦二陽爻﹐坎卦一陽爻﹐合之而成乾。人活一口气﹐卽此乾元之气也。因乾分一气﹐落於坤宮﹐遂變出後天世界﹐此君﹑相二火之由來﹞﹐誠陰陽之主宰也。如上之君火弱﹐卽不能統上身之關竅精血﹐則淸涕﹑口沫﹑目淚﹑漏睛﹑鼻齒出血﹐諸癥作矣。如下之相火弱﹐卽不能統下身之關竅精血﹐則遺尿﹑滑精﹑女子帶下﹑二便不禁﹐諸癥作矣。顧二火不可分﹐而二火亦不勝合﹐所以一往一來﹐化生中气﹝二火皆能生土﹐上者生凡土﹐卽胃﹐下者生眞土﹐卽脾。二火化生中土﹐先後互相賴焉﹞﹐遂分二气爲三气也﹝故曰三元﹐又曰三焦。經云「無先天而後天不立﹐無後天而先天亦不生」﹐此先後三元之實義也﹞。如中宮不得二火之往來薰蒸﹐卽不能腐熟谷水﹐則完谷不化﹐痰濕痞滿諸癥作矣﹝上中下三部﹐可見是一團火也﹞。如上下二火俱不足﹐則在上者﹐有反下趨之癥﹐如心病移於小腸﹐肺病移於大腸是也﹔在下者﹐有反上騰之病﹐如虛火牙疼﹐咳血喘促﹐面目浮腫﹐喉痺之類是也。其中尢有至要者﹐有陰气上騰而眞火不與之上騰者﹐有陰气上騰而眞火卽與之上騰者﹐此處便要畱心。若上脫之機關已露﹐其脈浮空﹐气喘促﹐尙未見面赤﹑身熱﹑汗出者﹐此陰气上騰﹐而眞火尙未與之俱騰也。若見面赤﹑身熱﹑汗出者﹐此陰气上騰﹐而眞火亦與之俱騰矣。病至此際﹐眞欲脫也。凡見陰气上騰諸癥﹐不必延至脫時﹐而始用回陽﹐務見機於早﹐卽以回陽鎭納諸方投之﹐萬不致釀成脫癥之候矣。亦有陽气下趨而君火未與之下趨者﹐有陽气下趨而君火卽與之下趨者﹐此際不可玩忽。若下脫之機關已具﹐其脈細微欲絕﹐二便血下如注﹐或下利淸谷益甚﹐四肢𨿽冷﹐尙覺未寒﹐二便之間﹐尙能禁者﹐此陽气下趨﹐而君火尙未與之俱趨也。若四肢寒甚﹐二便利甚﹐不自禁者﹐此陽气下趨﹐而君火亦與之俱趨也﹐病至此際﹐眞欲脫也。

凡見陽气下趨諸癥﹐不必定要見以上病情﹐而始用逆挽﹐務審機於先﹐卽以逆挽益气之法救之﹐自可免脫癥之禍矣。蓋從下而竭於上者﹐爲脫陽﹝坎中之陽﹐天體也﹐故脫從上﹞﹐從上而竭於下者﹐爲脫陰﹝離中之陰﹐地體也﹐故脫從下﹞。陽欲脫者﹐補陰以畱之﹐如獨參湯是也。陰欲脫者﹐補陽以挽之﹐如回陽飲是也。亦有陽欲脫者﹐不必養陰﹐陰盛而陽卽滅。陰欲脫者﹐不必補陽﹐陽旺而陰立消﹐此皆陰陽之變也。學者務要細心體會﹐便得一元分合之義矣。

眞龍約言

夫眞龍者﹐乾爲天是也﹝乾體屬金﹐渾然一團﹐無一毫渣滓塵垢。古人以龍諭之﹐言其有變化莫測之妙﹞。乾分一气落於坤宮﹐化而爲水﹐陰陽互根﹐變出後天坎離二卦﹐人身賴焉。二气往來﹐化生中土﹐萬物生焉﹐二气亦賴焉。如坎宮之龍﹝坎中一爻﹐乾體所化﹞﹐初生之龍也﹐養於坤土之中﹐故曰「見龍在田」﹐𨿽無飛騰之志﹐而有化育之功。是水也﹐無土而不停蓄﹐龍也﹐無土而不潛藏。故土覆水上﹐水在地中﹐水中有龍﹐而水不至寒極﹐地得龍潛﹐而地卽能沖和﹐水土合徳﹐世界大成矣。

竊思天開於子﹝子時一陽發動故也﹞﹐而龍降焉。龍降於子﹐至巳而龍體渾全﹐飛騰已極﹝故五六月雨水多﹐龍亦出﹐皆是龍體渾全﹞﹐極則生一陰。一陰始於午﹐至亥而龍體化爲純陰已極﹐極則生一陽。故曰﹕復一。一也者﹐眞气也﹐天之體也﹐气𨿽在下﹐實無時而不發於上也。若離中眞陰﹐地體也﹐𨿽居於上﹐實無時而不降於下也。故《易》曰「本乎天者親上﹐本乎地者親下」﹐此陰陽升降之要﹐萬古不易之至理也。

業醫者果能細心研究﹐卽從眞龍上領悟陰陽﹐便得人身一付全龍也。

三焦部位﹝說﹞

上焦統心肺之气﹐至膈膜﹔中焦統脾胃之气﹐自膈膜下起而至臍中﹔下焦統肝腎之气﹐自臍中起而至足。上焦天也﹝卽上元﹞﹐中焦地也﹝卽中元﹞﹐下焦水也﹝卽下元﹞。天气下降於地﹐由地而入水﹔水气上升於地﹐由地而至於天。故曰﹕地也者﹐調和陰陽之樞機也。三焦之气﹐分而爲三﹐合而爲一﹐乃人身最關要之府﹐一气不舒﹐則三气不暢﹐此气機自然之理。學者卽在這三焦气上探取化機﹐藥品性味探取化機﹐便得調和陰陽之道也。

五運所化

甲己化土如甲己之歲﹐以土運統之﹐餘同推﹕乙庚化金丙辛化水丁壬化木戊癸化火

五行本體受病相傳爲病

天地化生五行﹐其中不無偏盛也。蓋五行各秉一臟﹐各得一气﹐各主一方﹐各司一令﹐各有所生﹐各有所化﹐各有所制﹐各有所害。

所以東方生風木﹐司春令﹐在人爲肝﹐肝气不舒﹐則發而爲病﹐病有盛衰。南方生熱火﹐司夏令﹐在人爲心﹐心气不舒﹐則發而爲病﹐病有盛衰。長夏生濕土﹐主四季﹐在人爲脾﹐脾气不舒﹐則發而爲病﹐病有盛衰。西方生燥金﹐司秋令﹐在人爲肺﹐肺气不舒﹐則發而爲病﹐病有盛衰。北方生寒水﹐司冬令﹐在人爲腎﹐腎气不舒﹐則發而爲病﹐病有盛衰。此五行本體之爲病也。而更有母病及子者﹐如金病而移於腎是也﹔子病及母者﹐如腎病而移於肺是也。有妻病而乘於夫者﹐如土病而傳於肝是也﹔有夫病而及於妻者﹐如肝病而傳於土是也。有因相生而傳爲病者﹐如金病傳水﹐水傳木﹐木傳火﹐火傳土﹐土傳金是也。有因相克而傳爲病者﹐如金病傳木﹐木傳土﹐土傳水﹐水傳火﹐火傳金是也。學者能畱心於此﹐而治病便不難矣。

論气血盛衰篇

人身𨿽云五臟六腑﹐總不外乎气血兩字。學者卽將气血兩字﹐畱心討究﹐可無俟他求矣。夫气有餘便是火﹐火旺者陰必虧﹐如仲景人參白虎湯﹑三黃石膏湯﹐是滅火救陰法也﹔芍藥甘艸湯﹑黃連阿膠湯﹐是潤燥扶陰法也﹔四苓滑石阿膠湯﹑六味地黃湯﹐是利水育陰法也。

气不足便是寒﹐寒盛者陽必衰﹐如仲景四逆湯﹑回陽飲﹐是溫經救陽法也﹔理中湯﹑甘艸漧薑湯﹐是溫中扶陽法也﹔附子細辛湯﹐眞武湯﹐是溫腎助陽法也。後賢攺用滋陰降火之法﹐是套人參白虎潤燥救陰諸法。而以之治气有餘之癥﹐法則可從﹔若用之於气不足之人﹐則失之遠矣。

辧認一切陽虛證法

凡陽虛之人﹐陰气自然必盛﹝陰气二字﹐指水旺﹐水卽血也。血盛則气衰﹐此陽虛之所由來也﹞。外𨿽現一切火癥﹝此火名虛火﹐與實火有別。實火本客气入陽經﹐抑鬱所致。虛火卽陰气上僭﹐陰指水﹐气卽水中先天之陽﹐故曰虛火。水气以下流爲順﹐上行爲逆﹐實由君火太弱﹐不能鎭納﹐以致上僭而爲病﹞﹐近似實火﹐俱當以此法辧之﹐萬無一失。陽虛病﹐其人必面色唇口靑白無神﹐目瞑倦臥﹐聲低息短﹐少气懶言﹐身重畏寒﹐口吐淸水﹐飲食無味﹐舌靑滑﹐或黑潤靑白色﹐淡黃潤滑色﹐滿口津液﹐不思水飲﹐卽飲亦喜熱湯﹐二便自利﹐脈浮空﹐細微無力﹐自汗肢冷﹐爪甲靑﹐腹痛囊縮﹐種種病形﹐皆是陽虛的眞面目﹐用藥卽當扶陽抑陰﹝扶陽二字﹐包括上中下﹐如桂枝﹑參﹑芪﹐扶上之陽﹔姜﹑蔻﹑西砂﹐扶中之陽﹔天雄﹑附子﹑硫黃﹐扶下之陽﹞。然又有近似實火處﹐又當指陳。陽虛癥﹐有面赤如硃而似實火者﹝元陽外越也﹐定有以上病情可憑﹞﹐有脈極大勁如石者﹝元陽暴脫也﹐定有以上病情可憑﹞﹐有身大熱者﹝此條有三﹕一者元陽外越﹐身必不痛不渴﹐無外感可憑﹔一者產婦血驟虛﹐陽無所附﹔一者吐血傷陰﹐元气無依﹐吐則气機發外﹐元气亦因而發外也﹞﹐有滿口齒縫流血者﹝陽气虛不能統血﹐血盛故外越也﹞﹐有气喘促﹑咳嗽痰湧者﹝肺爲淸虛之髒﹐著不得一毫陰气﹐今心肺之陽不足﹐故不能制僭上之陰气也。陰气指腎水腎火﹐此條言內傷﹞﹐有大﹑小便不利者﹝陽不足以化陰也﹐定有以上病情可憑﹞。此處略具一二﹐再玩陽虛門問答便知。

【闡釋】鄭氏謂﹕天雄﹑附子﹑硫黃扶下之陽﹐是有特點的。李時珍《本艸綱目》謂烏﹑附﹑天雄皆是補下焦命門陽虛之藥﹐以其皆同種而異名﹐同具辛﹑熱气味而有毒﹐須制熟始可用﹐確爲治下焦陽虛的要藥。至硫黃亦大熱純陽﹐能補命門眞火不足﹐龍繪堂《蠢子醫》並謂﹕「硫黃原是火之精﹐一切濕熱它能淸。」但因其味酸有毒﹐一般少用以內服﹐惟張鍚純善用之﹐其所著《醫學衷中參西錄》云「十餘年間﹐用生硫黃治愈沈寒痼冷之病不勝計。蓋硫黃原無毒﹐其毒卽其熱也﹐使少服不會覺熱﹐卽於人分毫無損﹐故不用制熟卽可服﹐更可常服也。且自古論硫黃者﹐莫不謂其功勝桂﹑附﹐惟徑用生者系愚之創見﹐而實由自家徐徐嘗驗﹐確知其功效甚奇﹐又甚穩妥﹐然後敢以之治病。今邑中日服生硫黃者數百人﹐莫不飲食加多﹐身體彊壯﹐皆愚爲之引導也。」筆者亦常用硫黃爲人治病﹐凡命門火衰﹐沈寒痼冷之癥﹐用之特效﹐惟不用生者﹐需制熟而後用於湯藥或丸藥。其法以蘿卜剜空﹐入硫黃在內﹐合定﹐放鍋內煮二小時﹐去其臭气﹔或用豆腐同煮二小時亦可。患者劉××﹐食不下﹐飲水都吐﹐經檢查爲賁門癌﹐必須手術切除。筆者診斷爲哽噎病﹐陽虛癥狀明顯﹐命門火衰﹐卽用附子理中湯加味﹐入硫黃20克至30克﹐服藥三月而全愈﹐今已五年未復發﹐足證硫黃功用﹐尙可推廣。至於鄭氏提到滿口齒縫流血﹐系陽虛不能統血﹐血盛因而外越﹐亦屬確見。筆者常本「齒屬腎」之義﹐用四逆湯加上桂以治此等癥候﹐而取得顯著效果。有气喘促﹑咳嗽痰湧者﹐鄭氏指爲心肺之陽不足﹐故不能制僭上之腎水腎火﹐確屬經驗有得之言。筆者對治此種病癥﹐只要所吐系白泡沫痰或涎痰﹐略帶鹹味﹐气喘促﹐惡寒﹐投以附子理中湯加砂仁﹐無不應手輒效。至大便不利﹐有如羊矢﹐一般都認爲火大﹐鄭氏指出有陽不化陰﹐亦卽陰結。筆者師其意﹐而用附子理中湯合半硫丸加肉蓯蓉﹑麻仁﹑杏仁取效。硫黃性大熱﹐能補命門眞火﹐推動陽气以疏利大腸﹐又佐半夏之降濁。故半硫丸向爲治陰結之良劑。

辧認一切陰虛證法

凡陰虛之人﹐陽气自然必盛﹝陽气二字﹐指火旺。火旺則水虧﹐此陰虛之所由來也﹞。外𨿽現一切陰象﹐近似陽虛癥﹐俱當以此法辧之﹐萬無一失。

陰虛病﹐其人必面目唇口紅色﹐精神不倦﹐張目不眠﹐聲音響亮﹐口臭气粗﹐身輕惡熱﹐二便不利﹐口渴飲冷﹐舌苔漧黃或黑黃﹐全無津液﹐芒刺滿口﹐煩躁譫語﹐或潮熱盜汗﹐漧咳無痰﹐飲水不休﹐六脈長大有力﹐種種病形﹐皆是陰虛的眞面目﹐用藥卽當益陰以破陽﹝益陰二字﹐包括六陰在內﹐照上气血盛衰篇﹐論气有餘便是火一段﹐存陰﹑救陰﹑化陰﹑育陰諸方俱備﹐仔細揣摩﹐便知陰虛之道也﹞。然亦有近似陽虛者﹐歷指數端。陰虛癥﹐有脈伏不見﹐或細如絲﹐而若陽虛極者﹝熱極則脈伏也﹐定有以上病形可憑﹞﹐有四肢冷如冰﹐而若陽絕者﹝邪熱內伏﹐而陽气不達於四末也﹐定有以上病情可憑﹞﹐有忽然吐瀉﹐大汗如陽脫者﹝此熱伏於中﹐逼出吐瀉也﹐定有以上病形可憑﹞﹐有欲言不能﹐而若气奪者﹝熱痰上升蔽壅也﹐定有以上病情可憑﹞。此處不過具其一二﹐余於陰虛證作有問答數十條﹐反復推明﹐細玩便知。

按陰虛癥皆緣火旺﹝火卽气﹞﹐火盛則傷血﹐此千古不易之理。後賢專以火立論﹐而陰虛癥之眞面目盡掩矣。仲景存陰﹑化陰﹑育陰﹑救陰之法俱廢﹐無人識矣﹐今特証之。

【闡釋】陰虛之人﹐由於气有餘﹐則火旺﹐故多水虧血衰﹐其所現病情﹐多與陽虛相反。陽虛之人﹐由於气不足不能統血﹐血行郁滯緩慢﹐體溫常偏低。陰虛之人﹐水虧火旺﹐故體溫常偏髙而多有各種發熱現象。臨癥凡見有所舉陰虛病情的﹐用藥卽當益陰以抑陽。外𨿽現陰象﹐貌似陽虛﹐如鄭氏所舉的幾種情況﹐只要有陰虛的各種病情﹐仍當按陰虛施治。

外感說

夫病而曰外感者﹐病邪由外而入內也。外者何﹖風﹑寒﹑暑﹑濕﹑燥﹑火六淫之气也。人若調養失宜﹐陰陽偶乖﹐六邪卽得而幹之。六气首重傷寒﹐因寒居正冬子令﹐冬至一陽生﹐一年之气機﹐俱從子時始起﹐故仲景先師﹐首重傷寒﹐提出六經大綱﹐病气挨次傳遞﹐始太陽而終厥陰﹐論傷寒﹐而暑﹑濕﹑燥﹑火﹑風俱括於內﹔論六日傳經﹐而一年之節令已寓於中。眞是仙眼仙心﹐窺透乾坤之祕﹔立方立法﹐實爲萬世之師。學者欲入精微﹐卽在傷寒六經提綱病情方法上探求﹐不必他書上追索。須知傷寒論陽明﹐而燥癥之外感已寓其方﹔論太陰﹐而濕癥之外感可推其藥。他如言少陽﹑少陰﹑厥陰﹐而風﹑火之外感﹐亦莫不具其法也。世之論外感者﹐務宜於仲景傷寒書上求之可也。

病之淺深輕重﹐固是不同﹐總不外乎六經。六經各有提綱病情﹐昭然如日月之經天﹐絲毫莫混。學者只要刻刻將提綱病情﹐熟記胸中﹐再玩後之六經定法貫解﹐細心領會﹐便得步步規矩﹐頭頭是道之妙﹐方可以爲世之良醫也。

內傷說

內傷之論多矣﹐諸書統以七情賅之。喜盛傷心﹐怒盛傷肝﹐恐懼傷腎﹐憂思傷脾﹐悲哀傷肺﹐是就五臟之性情而論也。而余則統以一心括之。夫心者﹐神之主也。凡視聽言動﹐及五勞等情﹐莫不由心感召。人若心體泰然﹐喜怒不能役其神﹐憂思不能奪其柄﹐心陽不虧﹐何內傷之有乎﹖凡屬內傷者﹐皆心气先奪﹐神無所主﹐不能鎭定百官﹐諸癥於是蜂起矣。此等癥﹐往往發熱咳嗽﹐少气懶言﹐身重喜臥﹐不思飲食﹐心中若有不勝其愁苦之境者﹐是皆心君之陽气弱﹐陽气弱一分﹐陰自盛一分﹐此一定之至理也。陽气過衰﹝卽不能制陰﹞﹐陰气過盛﹝勢必上干﹞﹐而陰中一綫之元陽﹐勢必隨陰气而上行﹐便有牙疼﹑腮腫﹑耳腫﹑喉痛之癥﹐粗工不識﹐鮮不以爲陰虛火旺也。不知病由君火之弱﹐不能消盡羣陰﹐陰气上騰﹐故牙疼諸癥作矣。再觀於地气上騰﹐而爲黑雲﹐遮蔽日光﹐雨水便降﹐卽此可悟虛火之癥﹐而知爲陽虛陰盛無疑矣。古人有稱癆字從火者﹐卽是內傷之主腦﹐惜乎言之未暢﹐而說之未當也。余故反復推明虛火之由﹐以爲將來告。

望色

望色無他術﹐專在神气求。

實癥多紅艷﹐虛癥白靑浮。

部位須分定﹐﹝額心﹑頦腎﹑鼻脾﹑左腮肝﹑右腮肺﹞生克仔細籌。

吉凶都可料﹐陽浮記心頭﹝久病之人﹐未受外感﹐忽面現紅光﹐若無病者﹐乃元陽外越﹐旦夕死亡之徵﹞。

聞聲

細聽呼與吸﹝呼出心肺﹐吸入肝腎﹞﹐痰喘有無聲。

呃逆分新久﹐微﹝微言也﹞厲﹝聲大也﹞判盈縮。

抑鬱多長气﹐腹痛定呻吟。

譫語虛實異﹐畱神仔細評﹝陽明實癥譫語﹐乃熱甚神昏﹐熱極者﹐狂叫喜笑不休。少陰虛寒癥﹐言語錯亂若譫語﹐其實非譫語也﹐乃气虛陽脫﹐神無所主也﹞。

【闡釋】《難經》謂﹕「呼出心肺主之﹐吸入肝腎主之﹐呼吸之中﹐脾胃主之。」故聞呼吸聲息﹐可爲察知五臟之助﹐自當細心聽取。至於痰喘之有聲無聲﹐呃逆之新久輕重﹐聲音之大小﹐气息之長短﹐以及呻吟譫語等﹐均屬聞診中的主要項目﹐故須仔細畱神。石壽棠《醫原﹟聞聲須察陰陽論》以燥濕爲綱﹐分辧各種聲音﹐而知其病之所在﹐頗爲精審。其說謂﹕「五音不外陰陽﹐陰陽不外燥濕。……燥邪干澀﹐聲多屬仄﹐或幹噦﹐或咳聲不揚﹐或咳則牽痛﹐或漧咳連聲﹐或太息气短﹔化火則多言﹐甚則譫狂﹐其聲似破似啞﹐聽之有漧澀不利之象。濕邪重濁﹐聲必低平﹐壅塞不宣﹐古謂如從甕中作聲者然。或默默懶言﹐或昏昏倦怠﹐或多嗽多痰﹐或痰在喉中漉漉有聲﹐或水停心下汨汨有聲﹐或多噫气﹔化火則上蒸心肺﹐神智模糊﹐呢喃自語﹐或昏沈迷睡﹐一派皆重濁不淸之象﹐流露於呼吸之間。」又謂﹕「實喘責在肺﹐虛喘責在腎。實喘者﹐胸滿聲粗﹐气長而有餘﹔虛喘者﹐呼長吸短﹐息促而不足。實喘者﹐出气不爽﹔虛喘者﹐入气有音。實喘﹐有水邪射肺﹐有痰飲遏肺﹐有客邪干肺﹐上焦气壅﹐治宜疏利﹔虛喘爲腎不納气﹐孤陽無根﹐治宜固攝。虛實分途﹐陰陽異治﹐然則聞聲之道﹐顧不重哉﹗」可供辧證參考。

問癥

探病須細問﹐疼痛何由生。

寒熱分新久﹐痞滿判重輕。

喜飲冷和熱﹐二便黃與淸。

婦女胎產異﹐經信最爲憑。

切脈

脈分上﹑中﹑下﹐浮﹑沈﹑遲﹑數衡﹐有力與無力﹐虛﹑實自然明﹐大﹑小兼長﹑短﹐陰陽盛衰情﹐二十八脈象﹐堪爲學者繩﹝脈之一途﹐千變萬化﹐總在這陰陽兩字上求之﹐其要不出浮﹑沈﹑遲﹑數﹐有力與無力耳。李士材之二十八脈﹐𨿽說繁冗﹐然逐步以言病﹐亦大費苦心﹐初學原不可少﹐此特明其要﹞。

【闡釋】脈學自《內經》《難經》以後﹐歷代醫家多有論述﹐明李士材二十八脈最爲流行﹐至淸周學海著脈學四書﹐精詳條暢﹐可謂集脈學之大成。其說謂﹕「總以浮﹑沈﹑遲﹑數﹑虛﹑實﹑長﹑短﹐八者爲之提綱﹐得其綱則中有主宰﹐乃可應於無窮。故芤﹑革﹐浮也﹔牢﹑伏﹐沈也﹔代﹑遲也﹔促﹑數也﹔濡﹑弱﹑細﹑微﹐虛也﹔洪﹝促﹑牢﹑滑﹑動﹞﹐實也﹔弦﹑緩﹐長也﹔動﹑結﹑滑﹑澀﹑緊﹑散﹐短也」。並說這些都是脈的位﹑數﹑形﹑勢﹐而其根源則在於陰陽﹑血气﹑寒熱﹑虛實的病機。察脈卽所以察病機﹐必須察脈準而後辧病始眞。鄭氏切脈詩大體與周氏相近﹐而極簡明扼要﹐便於應用。並謂二十八脈𨿽繁冗﹐但初學原不可少﹐亦屬切當之論。較鄭氏稍後的蜀中名醫家唐宗海﹐除著《中西匯通五種》外﹐還著有《醫學一見能》一書﹐以示初學。其中對二十八脈的脈象與病機﹐有扼要的敍說﹐特轉錄以資參考。

浮脈﹐輕按卽見﹐主表實﹐亦主裏气內虛。

沈脈﹐重按乃見﹐主裏實﹐亦主裏气內虛。

遲脈﹐一息三至﹐主虛寒﹐亦主在髒之病。

數脈﹐一息六至﹐主實熱﹐亦主眞寒假熱。

虛脈﹐三部無力﹐主諸虛﹐亦主素稟不足。

實脈﹐三部有力﹐主諸實﹐亦主素稟有餘。

大脈﹐應指洪闊﹐主病進﹐亦主正气內虛。

緩脈﹐應指柔和﹐主病退﹐亦主胃气有餘。

長脈﹐過於三指﹐主气盛﹐亦主陽盛陰虛。

短脈﹐不滿三指﹐主气損﹐亦主中有窒塞。

滑脈﹐往來流利﹐主血走﹐亦主痰飲爲病。

澀脈﹐往來艱滯﹐主血虛﹐亦主瘀血凝積。

洪脈﹐湧沸有力﹐主實熱﹐亦主內虛不足。

緊脈﹐勁疾無定﹐主寒實﹐亦主身體疼痛。

細脈﹐窄小不粗﹐主冷气﹐亦主血脈不足。

微脈﹐模糊不顯﹐主陽虛﹐亦主元气敗絕。

芤脈﹐浮大中空﹐主亡血﹐亦主遺精小產。

弦脈﹐端直中勁﹐主木旺﹐亦主痰飲內痛。

革脈﹐浮極有力﹐主陰亡﹐亦主陽不入陰。

牢脈﹐沈極有力﹐主寒實﹐亦主內有積聚。

濡脈﹐浮細無力﹐主气虛﹐亦主外受濕气。

弱脈﹐沈細無力﹐主血虛﹐亦主胃气不盛。

動脈﹐搖曳在關﹐主驚气﹐亦主陰陽相搏。

伏脈﹐沈潛著骨﹐主邪閉﹐亦主陰寒在內。

促脈﹐數中時止﹐主郁熱﹐亦主邪气內陷。

結脈﹐遲中時止﹐主寒結﹐亦主气血漸衰。

代脈﹐止有定候﹐主气絕﹐亦主經隧有阻。

散脈﹐去來繚亂﹐主气散﹐亦主產婦之凶。

浮沈分表裏﹐遲數定寒熱﹐虛實分盛衰﹐大緩辧進退。長有餘而短不足﹐滑流利而澀艱難﹐寒﹑熱﹑緊﹑洪俱屬實﹐細﹑微﹑血气總爲虛。芤中空而血亡故道﹐弦中勁而木乘脾經。革則陽气外越﹐牢則陰邪內固。濡气虛﹐弱血虛﹐虛各有別﹔動气搏﹐伏气閉﹐气總乖和。結陰促陽﹐辧遲與數﹔代亡散絕﹐有去無來。

脈法多端﹐此爲總索。

傷寒六經提綱病情

一日太陽以脈浮﹐頭痛﹑項彊﹑惡寒﹝八字爲提綱﹞﹐惡寒﹝二字爲病情﹞。

二日陽明以胃家實﹝三字爲提綱﹞﹑惡熱﹝二字爲病情﹞。

三日少陽以口苦﹑咽漧﹑目眩﹝六字爲提綱﹞﹑喜嘔﹝二字爲病情﹞。

四日太陰以腹滿而吐﹐食不下﹐自利益甚﹐時腹自痛。若下之﹐必胸下結鞕﹝二十三字爲提綱﹞﹐食不下﹝三字爲病情﹞。

五日少陰以脈微細﹐但欲寐﹝六字爲提綱﹞﹐但欲寐﹝三字爲病情﹞。

六日厥陰以消渴﹐气上衝心﹐心中疼熱﹐饑而不欲食﹐食則吐蚘﹐下之利不止﹝二十四字爲提綱﹞﹐不欲食﹝三字爲病情﹞。

六經定法貫解

凡病邪初入﹐必由太陽。太陽爲寒水之區﹐居坎宮子位﹐人身之气機﹐日日俱從子時發起。子爲一陽﹐故曰太陽。太陽如天之日﹝日從東海而出﹐海爲儲水之區﹐水性主寒﹐故曰太陽寒水﹞﹐無微不照﹐陽光自內而發外﹐一身上下四旁﹐莫不畢照焉。所以主皮膚﹐統營衛﹐爲一身之綱領。然太陽底面﹐卽是少陰腎經﹝相爲表裏也﹞﹐若太陽病﹐過發汗﹐則傷少陰腎中之眞陽﹐故有亡陽之虞。所以近來醫家病家﹐畏桂麻二湯發汗﹐等於砒毒﹐毫不敢用﹐由其不知桂麻二湯﹐非發汗之劑﹐乃協和營衛之方也。營衛協和﹐則向之伏於皮毛肌肉間者﹐今皆隨汗而盡越於外矣。邪出於外﹐則表气疏﹐裏气暢﹐病所以立解矣。至若發汗而致亡陽者﹐豈眞麻桂之爲害哉﹖不知由其人內本先虛﹐復感寒邪﹐今得桂麻協和陰陽﹐鼓邪外出﹐大汗淋漓﹐而腎中一綫之元陽﹐乘气機之鼓動﹐而與汗俱出﹐實气機勢時之使然﹐非桂麻之必使人亡陽也。

觀於气實之人發汗﹐毫不爲害﹐從可識矣。然則仲景又豈不知內虛之人不可發汗乎﹖觀於食粥﹑與不食粥﹐微發汗﹑更發汗﹐中病卽止諸句﹐仲景已於內虛之人﹐早爲籌畫矣。眞是步步規矩﹐處處苦心﹐惜乎知之者寡耳。六經當以一貫解之﹐章旨太多﹐恐學者易倦﹐仍將六經分解﹐參以附解﹐﹝須﹞知分解還是貫解﹐附解不在分貫之列﹐分貫是六經大旨﹐附解是補六經未發之大意。

附解﹕按六經以太陽爲首﹐厥陰爲終。經者常道也﹐先天之眞陽﹐原寄於腎﹐腎與膀胱相表裏﹝腎爲裏﹐膀胱爲表﹞﹐眞陽之气機發動﹐必先行於太陽經﹐而後行於諸經﹐晝夜循環﹐周而復始。然太陽四面皆水﹐寒气布護﹐故曰「太陽之上﹐寒气主之」﹐眞陽之气﹐此刻初生﹐陽气甚微﹐若太陽經病過發汗﹐則傷腎中之眞陽﹝表陽被奪﹐裏陽立消﹞﹐故有亡陽之虞。須知太陽地界主寒﹐復感外寒之客气所犯﹐阻其眞陽運行之機﹐故太陽之經癥作。二日陽明﹐陽明地界主燥﹐客寒之气﹐自太陽而走入燥地﹐寒邪便化爲燥邪﹐燥邪入陽明經﹐而阻其眞陽運行之機﹐則陽明之經癥作。餘仿此﹐學者務宜畱心﹐六經各有表裏﹐卽有病經不病裏處﹐詳太陽﹝經﹞附解。

太陽經證解

按太陽一經﹐以寒爲本﹝太陽之上﹐寒气主之﹐故也﹞。少陰爲中气﹝腎與膀胱爲表裏﹞﹐太陽爲標﹝主外﹐是本經之標﹑本﹑中三气也﹞。太陽一經爲病﹐有經病﹝本經自病﹞﹐有傷風癥﹝經癥中之兼證﹞﹐有傷寒癥﹝經癥中之兼癥﹞﹐有兩感癥﹝經癥中之兼癥﹞﹐有腑癥﹝太陽中之裏癥﹞。腑癥之中﹐又有蓄尿癥﹑蓄熱癥﹑蓄血癥﹑癃閉癥﹝腑癥中恆有之病也﹞。不可不知也。經癥者何﹖脈浮﹑頭項彊痛﹑惡寒﹐發熱是也。﹝經病情形﹞兼自汗而惡風者﹐則爲傷風癥﹐是太陽之衛分爲風邪所傷也﹐主以桂枝湯﹐協和營衛﹐驅風邪外出﹐淺一層立法也﹐服此方而若解則病愈﹝此刻節令之气寒﹐客風亦寒﹐故曰風寒。寒气卽是風气﹐風气卽是寒气。仲景以風寒冠旨﹝旨字應是首字﹑校正﹞﹐一示厥陰循環之意﹐一示風輪主持大世界之意﹐風字宜活看﹞。經癥而兼無汗者﹐則爲傷寒癥﹐是太陽之營分爲寒邪所傷也﹐主以麻黃湯﹐大開腠裏﹐俾營分之寒邪﹐盡從汗出﹐深一層立法也。服此方而若解﹐則病愈﹝此際若不知發汗﹐則病進從實﹔若過發汗﹐則癥變從虛﹔若妄下﹐則癥變從誤﹞。經癥而兼壯熱煩躁脈浮緊者﹐則爲兩感癥﹐是太陽之營衛﹐爲風邪寒邪所傷也。

主以大靑龍湯﹐營衛兩解﹐風寒並驅﹐又深一層立法也。服此方而若解﹐則病愈﹝兩感癥﹐又有一日太陽﹐而與少陽同病﹐亦名兩感癥。三陽癥與三陰癥同見﹐亦名兩感﹐用藥卽當解表溫經﹐再看表裏重輕。以上兼癥三法﹐系本經恆有之候﹐非傳經之謂也。傳經法詳附解﹞。設若不解﹐不傳經則必傳腑﹝傳經則現經癥﹐傳腑則現腑癥﹞。腑癥者何﹖口渴而小便不利是也。是邪由太陽之經﹐而轉入太陽之腑也﹐主以五苓散﹐化太陽之气。气化一行﹐小便亦利﹐邪亦可從此而出﹐病亦可從此解矣﹝此處便是太陽首尾界限﹞。至於腑癥之中﹐另有蓄尿一癥﹝病形小腹滿﹐便短赤不利﹐口渴﹞﹐蓋膀胱乃儲水之區﹐今爲寒气所束﹐太陽之气微﹐不足以勝其寒邪之气﹐气機於是乎不運矣﹐气機一刻不運﹐則所儲之水﹐卽不能出﹐勢必上湧﹐而小腹作滿﹐故名之曰蓄尿﹐主以五苓倍桂。桂本辛溫﹐力能化太陽之寒气﹐气化一行﹐小便得出﹐病亦立解﹐此法中之法也。另有蓄熱一癥﹝病形小腹不滿﹐口渴溺赤﹞﹐由寒邪入腑﹐從太陽之標陽而化爲熱。熱甚則必涸其所注之水﹐故小腹不滿而便不利﹐故名之曰蓄熱﹐主以五苓去桂﹐加滑石以淸利其熱。熱邪一去﹐腑自立安﹐亦法中之法也。另有蓄血一癥﹝病形小腹硬滿﹞﹐緣由寒邪入腑﹐阻其太陽之气機﹐而循行本經之血液﹐失其常度﹐不得歸經﹐流入腑中﹐聚而不散﹐少腹硬滿﹐故名之曰蓄血﹐主以五苓散中﹐加桃仁﹑紅花﹑當歸﹑萬年霜之類﹐從小便以逐其瘀﹐卽可移危爲安﹐皆不易之法也。另有癃閉一癥﹐與熱結膀胱不同。熱結者﹐尿常可出一二點﹐此則脹翻出竅﹐尿不得出﹐由三焦气機不運﹐水道壅塞太甚﹐法宜升提﹐俾壅者立開﹝此下陷從上治法也﹞﹐尿卽得出﹐病亦可解﹐此皆不易之法也﹝此太陽一經﹐經腑癥形如是﹐至於傳經﹐詳附解﹞。

附解﹕太陽經﹐有經癥初見﹐不傳本經之腑﹐而傳陽明﹑少陽﹐三陽經癥同見者﹐名三陽並病﹐卽以三陽之法治之﹐如桂枝湯加葛根﹑柴胡是也。有經癥初見﹐傳陽明而不傳少陽者﹐名二陽爲病﹐卽以二陽之法治之﹐如桂枝加葛根湯是也。又有三陽經癥同見﹐而見太陰之腹滿自利﹐卽於三陽表藥中﹐合理中之法治之。有經癥初見﹐轉瞬而見少陰之身重欲寐者﹐腎與膀胱爲表裏﹐表病而及裏也﹐當從少陰之法治之﹐如麻黃附子細辛湯是也。至於當汗而不汗﹐表裏不通﹐壯熱煩躁者﹐大靑龍是也。經癥誤下遂利者﹐桂枝加葛根湯是也﹝誤下邪陷於內﹐故加葛根以舉之﹞。過汗而至汗不止者﹐桂枝加附子湯是也。下後而至脈促胸滿者﹐桂枝去芍藥湯是也。仲景之法﹐總在活法圓通﹐並無死法﹐方方皆有妙義﹐輕重大有經權﹐學者先將六經提綱病情熟記於心﹐方能見病知源。六經所主气機乃爲本﹐客气所生乃爲病﹐客气往往隨主气而化爲病﹐故一經一經病形不同﹐𨿽云傷寒二字冠首﹐因寒在子﹐故也。

【闡釋】癃閉癥只說法宜升提﹐未有處方﹐宜用補中益气湯治之。癃閉還有由於濕熱下注﹐或瘀血內結﹐膀胱气化不利而致之實癥﹔亦有因腎气虧損﹑膀胱气化無權﹐水液不能下注之虛癥。實癥小便量少﹑熱赤﹑頻急﹑而滴瀝不暢﹐甚至尿閉不通﹐小腹脹滿﹐或疼痛﹑口渴﹑便祕﹑苔黃膩﹑脈滑﹑數﹐宜淸利濕熱﹐宜豬苓湯或八正散加減治之。虛癥小便滴瀝不爽﹐排出無力﹐甚或不通﹐面白﹑腰冷﹑舌質淡﹑脈沈細﹐宜補腎溫陽通竅﹐以濟生腎气丸加減治之。

陽明經證解

按陽明一經﹐以燥爲本﹝陽明之上﹐燥气主之﹐故也﹞﹐太陰爲中气﹝脾與胃爲表裏﹞﹐陽明爲標﹝主外﹐是本經之標﹑本﹑中三气也﹞。有經癥﹐有裏癥﹑有腑癥﹐不可不知也。﹝以下承接上太陽經﹞太陽之寒邪未盡﹐勢必傳於陽明﹐則治陽明﹐必兼治太陽﹐若全不見太陽之經癥﹑腑癥病情﹐獨見陽明之經癥﹑腑癥﹐則專治陽明﹐方爲合法。當知寒邪走入燥地﹐卽從燥而化爲燥邪﹐乃气機勢時之使然也﹝寒邪化燥﹐乃本經病機主腦﹞。經癥者何﹖前額連眼眶脹痛﹐鼻築气而流淸﹐發熱不惡寒﹐此際寒邪初入陽明之經﹐寒气尙有一綫未化盡﹐故還見築气流淸涕之寒形﹐漸漸發熱不惡寒﹝不惡寒三字﹐便是寒邪俱化爲熱也﹞。邪在經尙可解肌﹐故用葛根湯以解肌﹐俾邪從肌肉而出﹝陽明主肌肉﹐故也﹞﹐此本經淺一層立法也。

服此方而邪若解﹐則病愈。設若不解﹐有傳少陽之經﹐而不傳本經之腑﹐有傳本經之腑﹐而不傳少陽之經者出矣﹝便是分途處﹞。若本經經癥﹐合少陽之經癥﹐名二陽合病﹐卽以二陽之法治之﹐如葛根湯合柴胡湯是也。若本經經癥﹐而傳入本經之裏﹐則現口燥心煩﹐汗出惡熱﹐渴欲飲冷﹝這便是裏癥情形﹞。此刻全無一點寒形﹐盡是一團燥熱之邪气﹐盤據胃中﹐兼之胃乃多气多血之府﹐邪熱之气﹐又合胃中之气﹐二火交煽於中﹐則邪熱熾矣。熱甚則血虧﹐故口燥心煩﹐熱蒸於外﹐故汗出﹐內熱太甚﹐則乞救於外之水而欲爲之撲滅﹐故大渴飲冷﹐仲景用白虎湯以救之﹐有不使邪熱歸腑之意﹐深一層立法也。服此方而若解﹐則病愈。設若白虎力輕﹐未能撲滅其邪熱﹐邪卽入腑﹐便見張目不眠﹐聲音響亮﹐口臭气粗﹐身輕惡熱﹐大便閉塞等情﹐此際邪已歸腑。邪至腑中﹐熱已過盛﹐熱盛必將腸胃中之血液灼盡﹐卽腸胃中所存宿谷糟粕中之津液﹐亦必灼盡。胃中枯槁﹐陰气不得上交﹐所以張目不眠﹐胃火旺極﹐故聲音響亮﹐口臭气粗﹐身輕惡熱﹐腸胃此際﹐無一毫血液運其糟粕﹐故大便閉塞﹐通身上下不啻一盆烈火。若不急爲撲滅﹐頃刻將周身血液灼盡﹐臟腑有立壞之勢也﹐主以大﹑小承气湯﹐苦寒陡進﹐推蕩並行﹐火邪一滅﹐正气庶可復生。卽有痞滿實燥堅譫語狂走等情﹐皆緣熱邪所致﹐俱當以此法爲主﹐不可因循姑惜﹐釀成脫癥之禍矣﹝陽旺極﹐而陰必立消﹞。

附解﹕病緣是傷寒爲本﹐至於用大黃﹑芒硝﹑石膏之藥﹐全不見傷寒面目﹐學者至此﹐每多茫然莫解﹐由其不知化機與六經所主耳。

萬病不出陰陽兩字﹐陽極化陰﹐陰極化陽﹐自然之理。陰陽分布六經﹐六經各有所主之气﹐寒主太陽﹐燥主陽明﹐火主少陽﹐濕主太陰﹐熱主少陰﹐風主厥陰。須知寒邪至燥地﹐寒气卽化爲燥邪﹐一定不易之理也﹝譬如一團冷物﹐放於熱物之中﹐頃刻冷物亦化爲熱物。一團熱物而放於冷物之中﹐頃刻熱物亦化爲冷物。知此化機﹐便得傷寒一貫之旨﹐庶可識仲景步步立法之苦心也﹞。他經化機仿此。仲景以傷寒二字冠首者﹐寒居正冬子令﹐一陽初生﹐爲一歲之首﹐一年分六气﹐六气配六經﹐一歲之气機﹐可以六日括之﹐六日之气機﹐又可以一日盡之﹐生生化化﹐循環不已﹐學者宜知。

少陽經證解

按少陽一經﹐以火爲本﹝少陽之上﹐相火主之﹐故也﹞﹐厥陰爲中气﹝肝與膽爲表裏﹞﹐少陽爲標﹝主外﹐是本經之標﹑本﹑中三气也﹞。有經癥﹐有腑癥﹐有半表半里癥﹐不可不知也。﹝以下承接陽明經﹞如陽明之邪未罷﹐勢必傳於少陽﹐則治少陽﹐必兼治陽明﹔如全不見陽明之經癥﹑腑癥﹐而獨見少陽之經﹑腑癥者﹐則專治少陽﹐方爲合法。經癥者何﹖頭痛在側﹐耳聾喜嘔﹐不欲食﹐胸脇滿﹐往來寒熱是也。夫寒邪之客气﹐每至陽明燥地而化爲燥邪﹐燥邪之客气未盡﹐遂傳入少陽﹝客寒至陽明﹐從燥而化爲燥邪﹐燥邪入少陽﹐爲病機主腦﹞。蓋少陽主樞﹐有樞轉陰陽之道﹐今因燥邪之客气幹之﹐阻其少陽條達之气機﹐正邪相擊﹐故兩側頭痛作矣﹝耳前後兩側﹐俱屬少陽﹞﹐膽脈入耳﹐燥邪干之﹐淸竅閉塞﹐耳遂驟聾﹔木原喜乎條達﹐嘔則气動﹐木气稍泄﹐病故喜嘔﹔木气不舒﹐上克脾土﹐土畏木克﹐故不欲食﹔胸脇者﹐肝膽所主之界限也﹐肝膽不舒﹐脹滿並作﹝卽此便可悟客气之過也。客气詳附解﹞。少陽與太陰接壤﹐系陰陽交界之區﹐故曰半表半里。邪附於膽﹐出與陽爭則熱﹐入與陰爭則寒﹝陽指陽明﹐陰指太陰﹞﹐故有寒熱往來也。主以柴胡湯﹐專舒木气﹐木气得舒﹐樞機復運﹐邪自從樞轉而出﹐此本經淺一層立法也。用藥未當﹐邪不卽出﹐則必入腑﹐卽現口苦﹑咽漧﹑目眩﹝六字乃本經腑癥提綱﹞﹐此際燥邪入腑﹐合本經標陽﹐燥與熱合成一家﹐熱甚則膽液泄﹐故口苦﹑咽漧﹔肝開竅於目﹐與膽爲表裏﹐表病及裏﹐裏熱太甚﹐必傷肝中所藏之血液﹐故目眩。主以黃芩湯﹐淸其裏熱﹐裏熱一解﹐邪自滅亡﹐此本經深一層法也。所謂半表半里癥者何﹖卽其所處之界﹐分而言之也。邪在三陽﹐俱以表稱﹔邪在三陰﹐俱以裏論。半表者從陽分﹝少陽與陽明太陽爲一家也﹞﹐半里者從陰分﹝少陽與太陰接壤﹐太陰與少陰厥陰爲一家也﹞﹐故諸書言瘧病不離少陽﹐因其寒熱之往來而決之於少陽也﹝表邪之爲病﹐寒熱無定候﹔瘧邪之爲病﹐寒熱有定候。以此別之﹞。邪在少陽﹐不能從樞轉而出﹐直趨陽明地界。陽明主燥﹐故病者發熱﹝卽熱瘧也﹞﹔邪苟不趨陽明﹐而專趨太陰。太陰主寒﹐故病者發寒﹝卽寒瘧也﹞。學者能於寒熱二字﹐探其輕重﹐則治瘧不難也。

附解﹕有少陽經癥初見﹐而合三陰爲病者﹐卽合三陰之法治之。

須知傷寒有傳經不傳腑﹐傳腑卽不傳經的﹐更有直中太陰﹑少陰﹑厥陰﹐切切不可拘於一日太陽﹐二日陽明上搜尋﹐總在這六經提綱病情上體會﹐卽誤治變逆﹐亦可知也。卽本經自受之風﹐自受之寒﹐自受之熱﹐皆可以辧也。傷寒一書﹐通體就在這邪正二字。正气乃六經之本气也﹐寒爲太陽之本气﹐燥爲陽明之本气﹐火爲少陽之本气﹐濕爲太陰之本气﹐熱爲少陰之本气﹐風爲厥陰之本气。六經之本气﹐乃一定不易之气也。六經只受得先天之眞气﹐受不得外來之邪气﹐邪气卽客气也。客气者何﹖風﹑寒﹑暑﹑濕﹑燥﹑火是也。此六客者﹐天地常有之客也﹐正气旺者﹐客气不得而幹之﹐正气弱者﹐客气卽得而入之。六客皆能損人之气血﹐戕人之性命﹐故仲景首以寒客立論﹐先提出六經本气﹐後指出寒邪之客气﹐或在三陽﹑或在三陰﹐或病於經﹑或病於腑﹐或病於衛﹑或病於營﹐或隨燥化﹑或隨熱化﹑或隨濕化﹑或從火化﹑或從風化。或邪在表﹐誤下而入內﹔或邪在裏﹐誤汗而變逆。出入變化﹑往來盛衰﹐皆客气流行自然之道﹐實因人身五臟六腑之偏盛致之也。學者務要識得六經本气﹑病情﹑提綱﹐卽能明客气之所在﹐而用藥有據﹐則不惑也。仲景𨿽未將六客﹐逐位立論﹐舉傷寒一端﹐而六客俱在也。卽外之屍气﹑瘴气﹑疫气﹑四時一切不正之气﹐亦皆可仿此而推也。

太陰經證解

按太陰一經﹐以濕爲本﹝太陰之上﹐濕气主之﹐故也﹞﹐陽明爲中气﹝胃與脾爲表裏﹞﹐太陰爲標﹝主外﹐是本經之標﹑本﹑中三气也﹞。有經癥﹐有五飲癥﹐有著痺﹑行痺癥﹐有陽黃﹑陰黃癥﹝本經恆有之病﹞﹐不可不知也。﹝以下承接少陽經﹞如少陽之邪未罷﹐勢必傳入太陰﹐則治太陰﹐必兼治少陽。若全不見少陽之經腑證﹐則專治太陰﹐方爲合法。經癥者何﹖腹滿而吐﹐食不下﹐時腹自痛﹐自利益甚﹐手足自溫是也。夫太陰主濕而惡濕﹝太陰爲陰經﹐與陽經有別。寒邪由太陽﹑陽明﹑少陽﹐此際寒邪全化爲熱﹐並無寒邪之形﹐卽有寒者﹐皆由太陽誤下﹐而寒陷於內者有之。務要知得少陽火邪﹐傳至太陰﹐卽從太陰濕而化爲濕邪﹐爲傳經病機主腦﹞﹐少陽之熱邪入而附之﹐卽從濕化﹐濕气太甚﹐阻滯中脘。邪乘於上﹐則腹滿而吐﹔邪乘於下﹐則腹痛自利。四肢察气於胃﹐邪犯脾未犯胃﹐故𨿽有吐利﹐而手足尙溫也。主以理中湯﹐直守其中﹐上下自定﹐乃握要之道也。若桂枝倍芍藥湯﹐是太陽經癥誤下﹐而寒邪陷入太陰之內也﹝三陰癥﹐原不在發汗之例﹐不應用桂枝。若此方而用桂枝者﹐仍是復還太陽之表也﹐須知﹞。至於五飲癥者何﹖夫飲者﹐水之別名也﹐卽以一水字括之﹐不必另分名目。名目愈多﹐旨歸卽晦﹐學者更無從下手﹐故仲景列於太陰。太陰主濕﹐濕卽水也﹝本經是水﹐復得外來之客水﹞﹐水盛則土衰﹐土衰卽不能制水﹐以致寒水泛溢﹐或流於左﹐或流於右﹐或犯心下﹐或直下趨﹐或化爲痰﹐種種不一﹐故有五飲之說焉。經云「脾無濕不生痰。」卽此一語﹐便得治五飲之提綱也。治法總不外健脾﹑溫中﹑除濕﹑行水﹑燥脾爲主﹐因其勢﹐隨其機而導之利之﹐卽得步步立法之道也。所謂著痺行痺者何﹖夫痺者﹐不通之謂也。經云「風寒濕三气﹐合而爲痺。」風勝爲行痺﹐寒勝爲著痺﹝行痺流走作痛﹐著痺痛在一處﹞﹐風爲陽而主動﹐風行而寒濕隨之﹐故流走作痛﹔寒爲陰而主靜﹐寒停不行﹐風濕附之﹐故痛處有定。風寒濕三气﹐閉寒經絡﹐往往從本經中气化爲熱邪﹐熱盛則陰虧而火旺﹐濕熱薰蒸﹐結於經隧﹐往往赤熱腫痛﹐手不可近﹐法宜淸熱潤燥。若忽突起﹐不赤不痛﹐則爲溢飲所致﹐又當溫中除濕﹐不可不知也。所謂陽黃陰黃者何﹖夫黃者﹐土之色也﹐今爲濕熱蒸動﹐土象外呈﹐故周身皮膚盡黃。陽者﹐邪從中化﹝中者﹐胃也。少陽之熱﹐不從太陰之濕化﹐而從中化﹐胃火與濕合﹐薰蒸而色黃﹞﹔陰者﹐邪從濕化。陽主有餘﹐陰主不足﹐陽者主以茵陳五苓散﹐陰者主以附子理中湯加茵陳。立法總在濕熱﹑陰陽二字分途﹐外驗看病人之有神無神﹑脈之有力無力﹑聲之微厲﹐則二癥之盛衰立決矣。

附解﹕夫人身立命﹐全賴這一團眞气流行於六步耳﹝眞气乃人立命之根﹐先天種子也﹐如天日之流行﹐起於子宮。子爲一﹐乃數之首也。六步卽三陽經﹑三陰經也﹞。以六步合而觀之﹐卽乾坤兩卦也﹝三陽卽乾卦﹐三陰卽坤卦﹞。眞气初生﹐行於太陽經﹐五日而一陽气足﹝五日爲一候﹐又爲一元﹞﹐眞气行於陽明經﹐又五日而二陽气足﹝此際眞气漸甚﹞﹐眞气行於少陽經﹐又五日而三陽气足﹝合之三五得十五日﹐陽气盈﹐月亦圓滿。月本無光﹐借日之光以爲光﹐三陽气足﹐故月亦圓也﹞﹐此際眞气旺極﹐極則生一陰﹐眞气行於太陰經﹐五日而眞气衰一分﹐陰气便旺一分也。眞气行於少陰經﹐又五日而眞气衰二分﹐陰气便旺二分也。眞气行於厥陰經﹐又五日而眞气衰極﹐陰气旺極也﹝三陽十五日﹐三陰十五日﹐合之共三十日﹐爲一月。一月爲一小周天﹐一歲爲一大周天。一日爲一小候。古人積日成月﹐積月成歲﹐乃不易之至理。一歲之中﹐上半歲屬三陽﹐下半歲屬三陰﹔一月之內﹐上半月屬三陽﹐下半月屬三陰﹔一日之內﹐上半日屬三陽﹐下半日屬三陰。一年之气機﹐卽在一月盡之﹔一月之气機﹐又可以一日括之。三五而盈﹐三五而縮﹐盛衰循環不已﹐人身气機亦然﹞。陰極復生一陽﹐眞气由盛而衰﹐由衰而復盛﹐乃人身一付全龍也﹝人活一口气﹐卽此眞气也﹞。須知天地以日月往來爲功用﹐人身以气血往來爲功用﹝气卽火也﹑日也﹐血卽水也﹑月也﹞。

人活天地之气﹐天道有恆﹐故不朽﹔人心無恆﹐損傷眞气﹐故病故死。

惟仲景一人﹐明得陰陽這點眞機﹐指出三陰三陽界限﹐提綱挈領﹐開創渡世法門﹐爲羣生司命之主。後代注家﹐專在病形上論三陰三陽固是﹐究未領悟气機﹐指出所以然之故﹐以致後學無從下手﹐𨿽記得三陽三陰﹐而終莫明其妙也。余故不憚煩﹐特爲指出。

少陰經證解

按少陰一經﹐以熱爲本﹝少陰之上﹐君火主之﹐故也﹞﹐太陽爲中气﹝小腸與心爲表裏﹞﹐少陰爲標﹝主外﹐是本經之標﹑本﹑中三气也﹞。有經癥﹐有協火癥﹐有協水癥﹐不可不知也﹝本經上火下水﹕上火﹐卽手少陰心﹔下水﹐卽足少陰腎。以下承接太陰經﹞。太陰之客邪未罷﹐勢必傳於少陰﹐則治少陰必兼治太陰﹔若全不見太陰癥﹐而專見少陰癥﹐則專治少陰﹐方爲合法。

經癥者何﹖脈微細﹐但欲寐是也。夫細微欲寐﹐少陰之病情悉具﹐元陽之虛﹐不交於陰﹐陰气之弱﹐不交於陽可知也。主以麻黃附子細辛湯﹐令陰陽交而水火合﹐非發汗之義也﹝世多不識﹞。服此方而病可立解﹐立法之奇﹐無過於此。至於協火而動者何﹖病人眞陽素旺﹐客邪入而附之﹐卽從陽化而爲熱。熱甚則血液必虧﹐故病見心煩不眠﹐肌膚燥熯﹐小便短而咽中幹﹐法宜養陰以配陽﹐主以黃連阿膠湯﹐分解其熱﹐潤澤其枯。若協水而動者何﹖病人眞陽素弱﹝陽弱陰必盛﹞﹐客邪入於其中﹐卽從陰化。陰气太盛﹐陽光欲絕﹐故病見目瞑倦臥﹐聲低息短﹐少气懶言﹐身重惡寒﹐四肢逆冷﹐法宜回陽﹐陽旺陰自消﹐病庶幾可愈矣。

附解﹕凡三陰癥﹐以溫補爲要。是陰盛陽必衰﹐故救陽爲急。三陽癥﹐以解散淸涼爲主﹐是陽盛陰必虧﹐故救陰爲先。然陽中有陰癥﹐陰中有陽癥﹐彼此互和﹐令人每多不解處﹐由其未將三陽三陰各有配偶認淸﹐遂把病機辧察不確﹐六經不啻塵封也。

厥陰經證解

按厥陰一經﹐以風爲本﹝厥陰之上﹐風气主之﹐故也﹞﹐少陽爲中气﹝膽與肝爲表裏﹞﹐厥陰爲標﹝主外﹐是本經之標﹑本﹑中三气也﹞。有經癥﹐有純陽癥﹐有純陰癥﹐有寒熱錯雜癥﹐不可不知也。﹝以下承接少陰經﹞少陰之客邪未罷﹐勢必傳於厥陰﹐則治厥陰﹐必兼治少陰﹔若全不見少陰經癥﹐而獨見厥陰﹐則專治厥陰﹐方爲合法。經癥者何﹖消渴﹐气上撞心﹐心中疼熱﹐饑而不欲食﹐食則吐蛔﹐下之利不止是也。夫厥陰之木气﹐從下起而上合於手厥陰包絡﹐包絡主火﹐風火相合爲病。風火相煽﹐故能消﹔火盛津枯故見渴﹐包絡爲心之外垣﹐心包火動﹐故熱气撞心而疼﹔木气太盛﹐上淩脾土﹐土畏木克﹐故饑而不欲食﹔蛔虫稟厥陰風木所化﹐故吐蛔﹔木旣克土﹐土气大虛﹐若更下之﹐故利不止﹝是促其生化之機也﹞。主以當歸四逆湯﹑烏梅丸兩方﹝當歸﹝四逆湯﹞是經癥之主方﹐烏梅丸是厥陰之總方﹞。方中寒熱並行﹐重在下降﹐立法大費苦心﹝細玩長沙歌括方解﹐便易明白﹞。至於純陽一癥﹐乃客邪從本經之中气所化也﹝少陽主君火﹐客邪從火化﹞。故見熱深厥深﹐上攻而爲喉痺﹐下攻而便膿血﹝外現張目不眠﹐口臭气粗之火象﹐有似陽明腑癥形﹞﹐在上則以黃連二冬阿膠雞子淸﹐在下則以黃連二冬阿膠雞子黃治之﹐此潤燥救陰之意也。

若純陰癥者何﹖原由客邪入厥陰﹐不從中化而從標化﹐標爲至陰﹐客邪亦陰﹐故病見純陰﹝外現必目瞑倦臥﹐身重懶言﹐四肢逆冷﹐爪甲靑黑﹐腹痛拘急等形﹐是也﹞。法宜回陽﹐陽回則陰消﹐而病可瘳矣。至若錯雜者何﹖標陰與中同病也﹝外現腹中急痛﹐吐利厥逆﹐心中煩熱﹐頻索冷飲﹐飲而卽吐者﹐是也﹞﹐法宜大劑回陽﹐少加黃連汁同服﹐寒熱互用﹐是因其錯雜﹐而用藥亦錯雜也。

附解﹕六經各有標﹑本﹑中三气爲主﹐客邪入於其中﹐便有從中化爲病﹐有不從中化而從標化爲病﹐有本气爲病。故入一經﹐初見在標﹑轉瞬在中。學者不能細心研究﹐便不知邪之出入也。余於六經定法﹐作爲貫解﹐加以附解﹐不過明其大致。而細蘊處﹐猶未推明﹐得此一綫之路﹐便解得三百九十七法之旨也。請細玩陳修園先生《傷寒淺注》﹐乃可造其精微也。

醫理眞傳卷二

醫學一途﹐至微至精﹐古人立法立方﹐皆原探得陰陽盈虛消長﹐生機化機至理﹐始開渡世之法門﹐立不朽之功業﹐誠非易事也。全碌碌庸愚﹐何敢卽謂知醫﹐敢以管見臆說﹐爲將來告。竊念一元肇始﹐人身性命乃立﹐所有五臟六腑﹐九竅百脈﹐周身軀殼﹐俱是天地造成﹐自然之理。但有形之軀殼﹐皆是一團死機﹐全賴這一團眞气運用於中﹐而死機遂轉成生機。柰人事不齊﹐不無損傷﹐眞气𨿽存﹐卻借後天水谷之精气而立﹝經云「無先天而後天不立﹐無後天而先天亦不生」﹞。故先天之本在腎﹝卽眞陽之寄處﹞﹐後天之本在脾﹝卽水谷之寄處﹞﹐水谷之精气﹐與先天之眞气﹐相依而行﹐周流上下四旁﹐眞是無微不照者也。蓋上下四旁﹐卽三陰三陽六步﹐其中寓五行之義﹐各有界限。發病損傷﹐卽有不同﹐總以陰﹑陽兩字爲主。陰盛則陽必衰﹐陽盛則陰必弱﹐不易之理也。然陰虛與陽虛﹐俱有相似處﹐學者每多不識﹐以致殺人。全不佞﹐采取陽虛﹑陰虛癥各數十條﹐作爲問答﹐陰﹑陽二癥﹐判若眉列﹐以便學者參究﹐知得立解之意﹐則不爲他癥所惑﹐非有補於醫門者哉﹖

陽虛癥門問答

問曰﹕頭面畏寒者﹐何故﹖

答曰﹕頭爲諸陽之首﹐陽气獨盛﹐故能耐寒。今不耐寒﹐是陽虛也。法宜建中湯加附子﹐溫補其陽自愈。

建中湯

桂枝九錢白芍六錢甘艸六錢炙生薑九錢大棗十二枚飴糖五錢附子三錢

用藥意解

按桂枝辛溫﹐能扶心陽。生薑辛散﹐能散滯機。熟附子大辛大熱﹐足壯先天元陽。合甘艸﹑大棗之甘﹐辛甘能化陽也。陽气化行﹐陰邪卽滅﹐气機自然復盛﹐仍舊能耐寒也。但辛熱太過﹐恐傷陰血﹐方中芍藥苦平﹐飴糖味甘﹐合之苦甘能化陰也。此病重在陽不足一面﹐故辛熱之品多﹐而兼化陰﹐亦是用藥之妙也。此方乃仲景治陽虛之總方也﹐藥味分兩﹐當輕當重﹐當減當加﹐得其旨者﹐可卽此一方﹐而治百十餘種陽虛癥候﹐無不立應。

【闡釋】小建中湯由桂枝湯倍芍藥加飴糖組成﹐取溫以祛寒﹐辛以宣通﹐甘以緩急之義﹐一般用於太陽病及脾陽虛的病癥。實則凡身體虛弱有腹痛﹑心悸﹑盜汗﹑衄血﹑夢遺﹑手足煩熱﹑四肢倦怠疼痛﹑尿頻數且量多等﹐均可應用。現代有人用以治虛弱小兒的感冒﹐夜尿﹑糖尿病﹑肺結核﹑貧血﹑胃炎。加淫羊藿治陽痿﹐加茵陳治黃疸﹐加龍齒治髙血壓﹐均獲顯著效果。若加當歸﹑黃芪﹐更具滋養彊壯之效﹐誠不愧爲治陽虛之要方。

筆者用建中湯加丁香以治各種胃痛癥﹐屢獲良效﹐實由丁香辛溫﹐能溫中降逆﹐暖胃助陽之故。加破故紙﹐益智仁﹐桑螵蛸治老年人尿頻數﹐小兒遺尿﹐十用九效﹐實由三藥皆能補腎﹑命門之不足﹐益精气而固腎﹑有縮小便之功。

問曰﹕畏寒與惡風有別否﹖

答曰﹕惡風者﹐見風始惡﹐非若畏寒者之不見風而亦畏寒也。惡風一癥﹐兼發熱﹑頭項彊痛﹑自汗者﹐仲景列於太陽風傷衛癥﹐主桂枝湯。畏寒一癥﹐兼發熱﹑頭項彊痛﹑無汗者﹐仲景列於太陽寒傷營癥﹐主麻黃湯。若久病之人﹐無身熱﹑頭痛等癥﹐而惡風者﹐外體虛也﹝衛外之陽不足也﹞。而畏寒者﹐內气餒也﹝元陽衰於內﹐而不能充塞也﹞。惡風者可與黃芪建中湯﹐畏寒者可與附子甘艸湯。新病與久病﹐畏寒惡風﹐有天淵之別﹐學者務宜知之。

桂枝湯

桂枝九錢白芍六錢甘艸六錢﹝炙﹞生薑九錢大棗十二枚

麻黃湯

麻黃六錢桂枝三錢杏仁二錢甘艸二錢﹝炙﹞

黃芪建中湯

﹝同上加黃芪一味﹞

附子甘艸湯

附子一兩甘艸六錢炙

用藥意解

按桂枝湯一方﹐乃協和營衛之劑也。桂枝辛溫﹐能化太陽之气﹔生薑辛散﹐能宣一切滯機。桂枝與生薑同气相應﹐合甘艸之甘﹐能調周身之陽气﹐故曰辛甘化陽。陽气旣化﹐恐陰不與之俱化﹐而邪亦未必遽出也﹐又得芍藥之苦平﹐大棗之甘平﹐苦與甘合﹐足以調周身之陰液﹐故曰苦甘化陰。陰陽合化﹐協於中和﹐二气流通﹐自然無滯機矣。故曰營衛協和﹐則病愈。仲景更加服粥以助之﹐一取水谷之精以爲汗﹐一是壯正气而勝邪气也。

按麻黃湯一方﹐乃發汗之峻劑也。因寒傷太陽營分﹐邪在膚表﹝肌腠淺一層﹐膚表深一層﹞﹐表气不通﹐較桂枝癥更重﹐故以麻黃之輕淸﹐大開皮毛爲君﹐皮毛大開﹐邪有路出﹐恐不卽出﹐故以杏仁利之﹐气機得利﹐邪自不敢久停﹐復得甘艸和中以助其正﹐更佐桂枝﹐從肌腠以達膚表﹐寒邪得桂枝辛溫﹐勢不能不散﹐遂從膚表達肌腠而出也。仲景不用服粥﹐恐助麻黃而發汗太過也。﹝發汗二字﹐大有深義。汗本血液﹐固是養營之物﹐何可使之外出也。不知寒邪遏郁﹐气機血液不暢﹐則爲病。此際之血液﹐不能養營﹐必使之外出﹐卽是除舊布新之義也。病家切不可畏發汗﹐汗出卽是邪出也。醫家切不可不發汗﹐當知有是病﹐卽當用是藥。總之認癥貴宜淸耳﹞按黃芪建中湯一方﹐乃桂枝湯加飴糖﹑黃芪耳。夫桂枝湯乃協和營衛之祖方也﹐復得黃芪能固衛外之气。飴糖一味有補中之能。若久病惡風之人﹐皆原中气不足﹐衛外气疏﹐今得桂枝湯調和陰陽﹐黃芪﹑飴糖衛外守中﹐而病豈有不愈者乎﹖

按附子甘艸湯一方﹐乃先後並補之妙劑也。夫附子辛熱﹐能補先天眞陽﹐甘艸味甘﹐能補後天脾土﹐土得火生而中气可復﹝附子補先天之火﹐火旺自能生脾土﹐故曰「中气可復」﹞。若久病畏寒之人﹐明系先天眞陽不足﹐不能敵其陰寒之气﹐故畏寒。今得附子而先天眞火復興﹐得甘艸而後天脾土立旺﹐何患畏寒之病不去乎﹖

附伏火說

世多不識伏火之義﹐卽不達古人用藥之妙也。余試爲之諭焉﹕如今之人將火煽紅﹐而不覆之以灰﹐𨿽焰﹐不久卽滅﹐覆之以灰﹐火得伏卽可久存。古人通造化之微﹐用一藥﹑立一方﹐皆有深義。若附子甘艸二物﹐附子卽火也﹐甘艸卽土也。古人云「熱不過附子﹐甜不過甘艸」。推其極也﹐古人以藥性之至極﹐卽以補人身立命之至極﹐二物相需並用﹐亦寓回陽之義﹐亦寓先後並補之義﹐亦寓相生之義﹐亦寓伏火之義﹐不可不知。

【闡釋】關於桂枝﹑麻黃二湯之應用﹐須遵守一定的標準。近代名醫惲鐵樵之說可供借鑑。其說謂﹕「太陽病發熱﹐形寒﹐頭痛﹐項彊﹐口中和﹐汗自出﹐始可用桂枝湯。口中和就是舌面潤﹐舌質不絳﹐唇不幹絳﹐不渴﹐如其口渴﹐舌漧﹐唇絳﹐卽是溫病﹐桂枝是禁藥。」用麻黃湯之標準﹐「除惡寒﹑發熱﹐頭痛﹑身痛等﹐更須注意兩點﹕第一是無汗﹐第二是口中和。如其有汗﹐麻黃是禁藥﹐如其口渴﹑舌漧﹑唇絳﹐桂枝也是禁藥。只要是眞確無汗﹐口中和﹐此方是惟一無二的妙法﹐可以藥到病除。」﹝見惲著《傷寒論輯義按》﹞何公度悼惲氏文謂惲氏三子皆死於傷寒﹐其第四子又病危﹐羣醫束手﹐惲氏乃自處麻黃湯方﹐𨿽分量極輕﹐而其子竟得救﹐於是乃益精研《傷寒論》﹐終至成爲名家。但至今仍有懼用此方者﹐惲氏之說﹐實足爲鄭氏「認癥貴宜淸」之助﹐故摘錄以資參考。

久病之惡風﹐多無身熱﹑頭痛等癥﹐而系由於中气不足﹐衛外气疏﹐故主以黃芪建中湯。因本方系由桂枝湯加黃芪﹑飴糖組成﹐桂湯枝以調和陰陽﹐黃芪﹑飴糖以衛外而守中﹐中气衛气均固﹐自然不會畏風了。至於久病惡寒﹐明系元陽不足﹐不同於表癥惡寒之重被不溫﹐而是得暖卽解﹐兩者極易區別。鄭氏主以附子甘艸湯﹐藥僅二味﹐具見精義。以附子辛熱補先天眞陽﹐甘艸味甘補後天脾土﹐火生土而中气可復﹐土覆火而火得久存﹐故久病之惡寒可以痊愈。伏火說所論各點﹐妙諭精義﹐別開生面﹐其他醫家少有論及。

問曰﹕頭面忽浮腫﹐色靑白﹐身重欲寐﹐一閉目覺身飄揚無依者﹐何故﹖

答曰﹕此少陰之眞气發於上也。原由君火之弱﹐不能鎭納羣陰﹐以致陰气上騰﹐蔽塞太空﹐而爲浮腫。所以面現靑黑﹐陰气太盛﹐逼出元陽﹐故閉目覺飄揚無依。此際一點眞陽﹐爲羣陰阻塞﹐不能歸根﹐若欲歸根﹐必須蕩盡羣陰﹐乾剛復振。況身重欲寐﹐少陰之眞面目盡露﹐法宜潛陽﹐方用潛陽丹。

潛陽丹

西砂一兩薑汁炒附子八錢龜板二錢甘艸五錢

用藥意解

按潛陽丹一方﹐乃納气歸腎之法也。夫西砂辛溫﹐能宣中宮一切陰邪﹐又能納气歸腎。附子辛熱﹐能補坎中眞陽﹐眞陽爲君火之種﹐補眞火卽是壯君火也。

況龜板一物﹐堅硬﹐得水之精气而生﹐有通陰助陽之力﹐世人以利水滋陰目之﹐悖其功也。佐以甘艸補中﹐有伏火互根之妙﹐故曰潛陽。

【闡釋】潛陽丹﹐筆者曾用此方治愈頭痛如裂﹝卽一般所說之腦震蕩﹞患者多人﹐卽以其無外感可憑﹐有陽虛之癥狀足徵﹐而斷爲陰气逼陽上浮﹐用潛陽丹一服卽效﹐數劑痊愈。

問曰﹕病將瘥﹐一切外邪悉退﹐通身面目浮腫者﹐何故﹖

答曰﹕此中气不足﹐元气散漫也。夫病人爲外邪擾亂﹐气血大虧﹐中气未能驟復。今外邪𨿽去﹐而下焦之陰气﹐乘中土之虛﹐而上下四竄﹐故通身浮腫。𨿽云君火弱不足以制陰﹐此癥實由脾土虛不能制水﹐而水气汜溢﹐可名水腫。一者脾土太弱﹐不能伏火﹐火不潛藏﹐眞陽之气外越﹐亦周身浮腫﹐可名气腫。總而言之﹐不必定分何者爲气腫﹑水腫﹐要知气行一寸﹐水卽行一寸﹐气行周身﹐水卽行周身﹐是元气散漫﹐而陰水亦散漫也。治病者不必見腫治腫﹐明知其土之弱﹐不能制水﹐卽大補其土以制水﹐明知其元陽外越﹐而土薄不能伏之﹐卽大補其土以伏火。火得伏而气潛藏﹐气潛藏而水亦歸其宅﹐何致有浮腫之病哉﹗經云「火無土不潛藏」﹐眞知虛腫之祕訣也。而余更有諭焉﹕試卽蒸籠上气﹐而以一紙當气之上﹐頃刻紙卽濕也。以此而推﹐气行則水行﹐气伏則水伏﹐可以無疑矣。此癥可用理中湯加砂﹑半﹑茯苓溫補其土﹐自愈。

理中湯

人參四錢白術一兩漧薑一兩甘艸三錢﹝炙﹞西砂四錢半夏四錢茯苓三錢

用藥意解

按理中湯一方﹐乃溫中之劑也。以白術爲君﹐大補中宮之土﹔漧薑辛熱﹐能暖中宮之气﹔半﹑茯淡燥﹐有行痰逐水之能﹐西砂辛溫﹐有納气歸腎之妙。但辛燥太過﹐恐傷脾中之血﹐復得人參微寒﹐足以養液﹐剛柔相濟﹐陰陽庶幾不偏。然甘艸與辛藥同用﹐便可化周身之陽气。陽气化行﹐而陰邪卽滅﹐中州大振﹐而浮腫立消﹐自然體健而身安矣。

【闡釋】筆者常用理中湯加丁香治慢性胃病﹐患者大多胃脹痛或隱痛﹐飲食減少﹐人困無神﹐可說屢治屢效。

問曰﹕眼中常見五彩光華﹐气喘促者﹐何故﹖

答曰﹕此五臟之精气發於外也。夫目窠乃五臟精華所聚之地﹐今病人常見五彩光華﹐則五气之外越可知﹐而兼气喘﹐明系陰邪上干淸道﹐元陽將欲從目而脫﹐誠危候也。法宜收納陽光﹐仍返其宅﹐方用三才封髓丹。

封髓丹

黃柏一兩砂仁七錢甘艸三錢炙

用藥意解

按封髓丹一方﹐乃納气歸腎之法﹐亦上﹑中﹑下並補之方也。夫黃柏味苦入心﹐稟天冬寒水之气而入腎﹐色黃而入脾﹐脾也者﹐調和水火之樞也﹐獨此一味﹐三才之義已具。況西砂辛溫﹐能納五臟之气而歸腎﹐甘艸調和上下﹐又能伏火﹐眞火伏藏﹐則人身之根蒂永固﹐故曰封髓。其中更有至妙者﹐黃柏之苦﹐合甘艸之甘﹐苦甘能化陰。西砂之辛﹐合甘艸之甘﹐辛甘能化陽。陰陽合化﹐交會中宮﹐則水火旣濟﹐而三才之道﹐其在斯矣。此一方不可輕視﹐余常親身閱歷﹐能治一切虛火上衝﹐牙疼﹐咳嗽﹐喘促﹐面腫﹐喉痺﹐耳腫﹐目赤﹐鼻塞﹐遺尿﹐滑精諸癥﹐屢獲奇效﹐實有出人意外﹐令人不解者。余仔細揣摹﹐而始知其制方之意﹐重在調和水火也﹐至平至常﹐至神至妙﹐余經試之﹐願諸公亦試之。

附七絕一首

陰雲四合日光微﹐轉瞬眞龍便欲飛﹝眞龍卽眞火﹐或上或下﹐皆能令人病。

在上則有牙疼﹑喘促﹑耳﹑面腫諸癥﹐在下則有遺尿﹐淋﹑濁﹑帶諸癥﹐學者苟能識得這一點眞陽出沒﹐以此方治之﹐眞有百發百中之妙﹞。

識得方名封髓意﹐何憂大地不春歸。

【闡釋】眼中常見五彩光華而兼气喘促﹐鄭氏斷爲五臟之精气外越﹐元陽將從目脫的危候﹐而治以三才封髓丹。方中西砂辛溫﹐合甘艸辛甘化陽以納气﹔黃柏苦寒﹐合甘艸苦甘化陰以伏火。陰陽合化﹐水火交濟﹐會於中宮﹐則人身之根蒂永固﹐故曰三才封髓。鄭氏曾親身經歷用此方治一切虛火上衝﹑咳﹑喘等癥﹐屢獲出人意外之效﹐經仔細揣摩﹐始悉立方之意重在調和水火﹐故以至平至常之藥﹐而有至神至妙之用。此種經驗﹐眞堪寶貴。筆者治腎虛牙疼﹐常以此方治之取效。但須先用松鍼泡酒噙之﹐使吐出涎沫﹐痛卽暫止﹐再服封髓丹﹐其效始著﹐屢試屢驗。

問曰﹕兩目忽腫如桃﹐頭痛如裂﹐气喘促﹐面﹑唇靑黑者﹐何故﹖

答曰﹕此先天眞火緣肝木而上﹐暴發欲從目脫也。夫先天之火﹐原寄於腎﹐病人陰盛已極﹐一綫之元陽﹐卽隨陰气而上升。水爲木母﹐母病及子﹐故緣肝木而上﹐厥陰脈會頂巓﹐眞气附脈絡而上行﹐陽气暴發﹐故頭痛如裂。肝開竅於目﹐故腫如桃。气喘促者﹐陰邪上干淸道﹐上下有不相接之勢也。面﹑唇靑黑﹐皆系一團陰气。元陽上脫﹐已在幾希之間。此際若視爲陽癥﹐而以淸涼發解投之﹐旦夕卽死也。

法宜四逆湯以回陽祛陰﹐可愈。

四逆湯

附子一枚生漧薑一兩五錢甘艸二兩炙

用藥意解

按四逆湯一方﹐乃回陽之主方也。世多畏懼﹐由其不知仲景立方之意也。夫此方旣列於寒入少陰﹐病見爪甲靑黑﹐腹痛下利﹐大汗淋漓﹐身重畏寒﹐脈微欲絕﹐四肢逆冷之候﹐全是一團陰气爲病﹐此際若不以四逆回陽﹐一綫之陽光﹐卽有欲絕之勢。仲景於此﹐專主回陽以祛陰﹐是的確不易之法。細思此方﹐旣能回陽﹐則凡世之一切陽虛陰盛爲病者﹐皆可服也﹐何必定要見以上病情﹐而始放膽用之﹐未免不知幾也。夫知幾者﹐一見是陽虛癥﹐而卽以此方在分兩輕重上斟酌﹐預爲防之﹐萬不致釀成純陰無陽之候也。釀成純陰無陽之候﹐吾恐立方之意固善﹐而追之不及﹐反爲庸庸者所怪也。怪者何﹖怪醫生之誤用姜﹑附﹐而不知用姜﹑附之不早也。仲景𨿽未一一指陳﹐凡屬陽虛之人﹐亦當以此法投之﹐未爲不可。所可奇者﹐姜﹑附﹑艸三味﹐卽能起死回生﹐實有令人難盡信者。余亦始怪之而終信之﹐信者何﹖信仲景之用姜﹑附而有深義也。考古人云「熱不過附子」﹐可知附子是一團烈火也。凡人一身﹐全賴一團眞火﹐眞火欲絕﹐故病見純陰。仲景深通造化之微﹐知附子之力能補先天欲絕之火種﹐用之以爲君。又慮羣陰阻塞﹐不能直入根蒂﹐故佐以漧薑之辛溫而散﹐以爲前驅。蕩盡陰邪﹐迎陽歸舍﹐火種復興﹐而性命立復﹐故曰回陽。陽气旣回﹐若無土覆之﹐光焰易熄﹐𨿽生不永﹐故繼以甘艸之甘﹐以緩其正气﹐緩者卽伏之之意也。眞火伏藏﹐命根永固﹐又得重生也。此方胡可忽視哉﹖邇來世風日下﹐醫者不求至理﹐病家專重人參。醫生入門﹐一見此等純陰無陽之候﹐開口以人參回陽﹐病家卻亦深信﹐全不思仲景爲立法之祖﹐旣能回陽﹐何爲不重用之﹐旣不用之﹐可知非回陽之品也。查人參﹐性甘微寒﹐主補五臟﹐五臟爲陰﹐是補陰之品﹐非回陽之品也﹐明甚。千古混淆﹐實爲可慨。

【闡釋】附子爲熱藥之冠﹐能補欲絕之火種﹐又必佐漧薑之辛散以蕩盡陰邪﹐始能迎陽歸舍﹐故曰回陽。陽回而無土覆﹐則光焰易熄﹐𨿽生不永﹐故以甘艸之甘緩而伏之﹐使藥效長畱﹐命根永固。故凡陽虛陰盛爲病﹐皆可放膽使用﹐能早用善用﹐卽不致釀成危候。按四逆湯據現代的研究應用﹐能升血壓﹐攺善微循環﹐具有彊心與鎭靜作用﹐被視爲治療休克的專方﹐治療小兒腹瀉亦具卓效。卽攺爲注射液﹐功效亦與《傷寒論》原方所述相吻合。並經實踐證明﹐附子與漧薑﹑甘艸同煎﹐能減附子之毒﹐而彊心之作用更顯著。可見鄭氏在百餘年前﹐對此湯之應用解說﹐實有其獨到之處。筆者數十年臨牀經驗﹐凡遇陽虛癥﹐無論一般所稱之腎炎﹑肝炎﹑肺炎﹑心肌炎﹑胃炎等等﹐只要臨牀癥狀有陽虛之實據﹐卽不考慮炎癥﹐輒以四逆湯加味治療﹐取得滿意效果。

問曰﹕病人兩耳前後忽腫起﹐皮色微紅﹐中含靑色﹐微微疼﹐身大熱﹐兩顴鮮紅﹐口不渴﹐舌上靑白胎﹐兩尺浮大而空者﹐何故﹖

答曰﹕此先天元陽外越﹐气機附少陽而上也。夫兩耳前後﹐俱屬少陽地界﹐今忽腫微痛﹐紅色中含靑色﹐兼之兩顴色赤﹐口不渴﹐而唇﹑舌靑白﹐知非少陽之風火明矣。如系少陽之風火﹐則必口苦﹑咽漧﹐寒熱往來﹐紅腫痛甚﹐唇舌定不靑白。今見靑白苔﹐而陽虛陰盛無疑。身𨿽大熱﹐無頭疼﹑身痛之外感可據﹐元陽外越之候的矣。

況兩尺浮大而空﹐尺爲水髒﹐水性以下流爲順﹐故脈以沈細而濡爲平。

今浮大而空﹐則知陰气太盛﹐一綫之陽光﹐附陰气而上騰﹐有欲竭之勢也。此際當以回陽祛陰﹐收納眞气爲要。若不細心斟究﹐直以淸涼解散投之﹐旦夕卽亡。方宜白通湯主之﹐或潛陽丹亦可﹐解見上。

白通湯

附子一枚生漧薑二兩蔥白四莖

用藥意解

按白通湯一方﹐乃回陽之方﹐亦交水火之方也。夫生附子大熱純陽﹐補先天之火種﹐佐漧薑以溫中焦之土气﹐而調和上下。蔥白一物﹐能引離中之陰﹐下交於腎﹐生附子又能啟水中之陽﹐上交於心。陰陽交媾﹐而水火互根矣。仲景一生學問﹐就在這陰﹑陽兩字﹐不可偏盛﹐偏於陽者則陽旺﹐非辛熱所宜﹔偏於陰者則陰旺﹐非苦寒所可。偏於陰者﹐外邪一入﹐卽從陰化爲病﹐陰邪盛則滅陽﹐故用藥宜扶陽﹔邪從陽化爲病﹐陽邪盛則滅陰﹐故用藥宜扶陰。此論外感從陰從陽之道也。學者苟能於陰陽上探求至理﹐便可入仲景之門也。

【闡釋】此間各種癥象比較複雜﹐一般不易明辧。鄭氏層層分析﹐斷爲元陽隨陰气附少陽經而上越的危癥﹐急需回陽祛陰﹐故主以白通湯或潛陽丹。白通湯卽四逆湯去甘艸而加蔥白﹐以蔥白辛溫﹐合姜﹑附能通周身上下之陽气﹐爲治陽隔於上的要藥。本病主要由於在裏之陰寒太盛﹐致上越之陽不能與下焦殘存之陽相續﹐蔥白能引心陰下交於腎﹐附子能啟腎陽上交於心﹐陰陽交媾﹐水火互根﹐格越之癥﹐自可立解。潛陽丹如前所解﹐有納气歸腎﹐伏火互根之妙用﹐故亦能治此病。筆者用白通湯治療發髙燒不退﹐取得滿意效果。患兒張××﹐9歲﹐髙熱攝氏39度以上﹐注射鍼藥已四日﹐髙燒不退。來診的前夜﹐哭鬧不寧﹐將轉爲抽風。余以手摩小兒頭部及上身﹐熱可燙手﹐但腿部以下漸涼﹐至腳冰冷。此爲陰陽相格﹐上下不通﹐𨿽發髙燒﹐卻非涼藥可治。因白通湯𨿽能宣通上下之陽﹐但必須加豬膽汁或童便乃能入陰﹐故爲之處方如下﹕附片30克漧薑20克蔥白30克童便引。病者一劑減輕﹐二劑痊愈。以後凡治此類患者發髙燒﹐久治不愈者﹐卽以此方輕重上斟酌治之而愈﹐其例不下十數。

問曰﹕病人素緣多病﹐兩目忽陷下﹐昏迷不醒﹐起則欲絕﹐脈細微而空者﹐何故﹖

答曰﹕此五臟之眞气欲絕﹐不能上充而下陷﹐欲從下脫也。夫人身全賴一團眞气﹐眞气足則能充滿﹐眞气衰則下陷﹐此气機自然之理。

今見昏迷﹐起則欲絕﹐脈微﹐明是眞气之衰﹐不能支持也。法宜峻補其陽﹐方宜四逆湯以回其陽﹐陽气復回﹐而精气自然上充也。方解見上。

問曰﹕病後忽鼻流淸涕不止﹐忿嚏不休﹐服一切外感解散藥不應而反甚者﹐何故﹖

答曰﹕此非外感之寒邪﹐乃先天眞陽之气不足於上﹐而不能統攝在上之津液故也。此等病近似寒邪傷肺之癥﹐世醫不能分辧﹐故投解散藥不愈而反甚。不知外感之淸涕忿嚏﹐與眞气不足之淸涕忿嚏不同。

外感之淸涕忿嚏﹐則必現發燒﹑頭疼﹑身痛﹑畏寒﹑鼻塞之情形。眞气不足之淸涕忿嚏﹐絕無絲毫外感之情狀。況又服解散藥不愈﹐更爲明甚。法宜大補先天之陽﹐先天之陽足﹐則心肺之陽自足。心肺之陽足﹐則上焦之津液﹐必不致外越也。人身𨿽云三焦﹐其實一焦而已。

方宜大劑四逆湯﹐或封髓丹亦可﹐方解見上。卽姜桂湯亦可。

姜桂湯

生薑一兩五錢桂枝一兩

用藥意解

按姜桂湯一方﹐乃扶上陽之方也。夫上焦之陽﹐原屬心肺所主﹐今因一元之气不足於上﹐而上焦之陰气卽旺﹐陰气過盛﹐陽气力薄﹐卽不能收束津液。今得生薑之辛溫助肺﹐肺气得助﹐而肺气復宣﹐節令可行。兼有桂枝之辛熱以扶心陽。心者﹐气之帥也﹐心陽得補﹐而肺气更旺﹝肺居心上如蓋﹐心屬火﹐有火卽生炎﹐炎卽气也。肺如蓋﹐當炎之上﹐炎衝蓋底﹔不能上﹐卽返於下﹐故曰「肺气下降」﹐卽此理也﹞。肺气旣旺﹐淸涕何由得出。要知扶心陽﹐卽是補眞火也﹝二火原本一气﹞。嚏本水寒所作﹝腎絡通於肺﹐腎寒﹐故嚏不休﹞﹐方中桂枝﹐不獨扶心陽﹐又能化水中之寒气﹐寒气亦解﹐而嚏亦無由生。此方功用似專在上﹐其實亦在下也。學者不可視爲尋常﹐實有至理存焉。或又曰﹐扶心陽而肺气更旺﹐夫心火也﹐肺金也﹐補心火﹐而肺不愈受其克乎﹖曰﹕子不知五行稟二气所生乎﹗

五臟只受得先天之眞气﹐原受不得外來之客气。今所扶者是先天之眞气﹐非外感之客气﹐旣云受克﹐則肺可以不必居心上也。況此中之旨微﹐有不可以盡泄者。

【闡釋】筆者在臨癥中﹐常見有鼻流淸涕或濃涕﹐經年如此﹐中醫俗稱爲腦漏。腦髓乃人身立命之物﹐豈可流出乎﹖現代醫學檢查爲鼻竇炎﹐久治不愈者﹐多爲上焦之陽不足﹐不能統攝津液﹐每以姜桂湯治之而獲效。如病者林××患此癥五年﹐服姜桂湯二劑見效。因其中下焦之陽亦顯不足﹐故繼以附子理中湯加補腎藥﹐連服八劑而竟全功。

問曰﹕病人兩耳心忽癢極欲死者﹐何故﹖

答曰﹕此腎中之陽暴浮也。夫兩耳開竅於腎﹐腎中之火暴發於上﹐故癢極欲死。或又曰﹐肝膽脈亦入耳﹐肝膽有火﹐亦可發癢﹐先生獨重腎气﹐而不言肝膽之火﹐未免固執。曰﹕子言肝膽有火﹐必不專在耳心﹐別處亦可看出﹐必不忽癢極欲死。今來者驟然﹐故直斷之曰腎中之陽暴發也﹐法宜收納眞气爲要。方用封髓丹﹐解見上。

【闡釋】《內經》謂「腎主耳﹑腎气通於耳」﹐「腎和則耳能聞五音矣」﹐《聖惠方》謂「尋常耳癢有風有火﹐易於調治﹐甚有耳癢挑剔出血不能住手﹐此腎虛風火上攻」。亦以耳癢極爲腎虛病。鄭氏認此癥爲腎陽暴浮﹐治以封髓丹﹐是有卓見﹑亦是有根據的。至若肝膽有火﹐則多見頭暈﹑目赤﹑耳腫痛﹑口苦﹑兩脇脹痛﹑小便短赤﹑尿道澀痛等癥﹐治宜淸瀉肝膽實火﹐如龍膽瀉肝湯之類﹐與此癥絕然不同。

問曰﹕病人兩唇腫厚﹐色紫紅﹐身大熱﹐口渴喜熱飲﹐午後畏寒﹐小便淸長﹐大便溏泄﹐日二三次﹐脈無力者﹐何故﹖

答曰﹕此脾胃之陽﹐竭於上也。夫兩唇屬脾胃﹐腫而色紫紅﹐近似胃中實火﹐其實非實火也。實火之形﹐舌黃而必漧燥﹐口渴必喜飲冷﹐小便必短﹐大便必堅﹐身大熱﹐必不午後畏寒。此則身𨿽大熱﹐卻無外感可據。午後畏寒﹐明明陰盛陽衰﹐口渴而喜熱飲﹐中寒之情形悉具。兼之二便自利﹐又日泄三五次﹐已知土气不實﹐況脈復無力﹐此際應當唇白之候﹐今不白而反紫紅腫厚﹐絕無陽癥可憑﹐非陰盛逼出中宮之陽而何﹖法宜扶中宮之陽﹐以收納陽气爲主﹐方宜附子理中湯。

附子理中湯

附子一枚白術五錢漧薑五錢人參二錢炙甘艸三錢炙

用藥意解

按附子理中湯一方﹐乃先後並補之方也。仲景之意﹐原爲中土太寒立法﹐故以姜﹑術溫燥中宮之陽﹔又恐溫燥過盛﹐而以人參之微寒繼之﹐有剛柔相濟之意﹔甘艸調和上下﹐最能緩中。本方原無附子﹐後人增入附子﹐而曰附子理中﹐覺偏重下焦﹐不可以理中名。余謂先後並補之方﹐因附子之功在先天﹐理中之功在後天也。此病旣是眞气欲竭﹐在中宮之界﹐非附子不能挽欲絕之眞陽﹐非姜﹑術不足以培中宮之土气﹐用於此病﹐實亦妥切。考古人旣分三焦﹐亦有至理﹐用藥亦不得混淆。上焦法天﹐以心肺立極﹔中焦法地﹐以脾胃立極﹔下焦法水﹐以肝腎立極。上陽﹑中陽﹑下陽﹐故曰三陽。其實下陽爲上﹑中二陽之根﹐無下陽﹐卽是無上﹑中二陽也。下陽本乎先天所生﹐中陽卻又是先天所賴﹐中陽不運﹐上下卽不相交。故曰「中也者﹐天下之大本也」。後天旣以中土立極﹐三焦亦各有專司﹐分之爲上﹑中﹑下﹐合之實爲一元也。用藥者﹐須知立極之要﹐而調之可也。

【闡釋】理中湯本爲中土太寒立法﹐加附子而溫運之力更彊﹐脾胃欲竭之陽得復﹐諸癥自可立解。如斷爲實火﹐或寒熱雜投﹐俱屬誤治。據鄭氏嫡孫與筆者談﹕其祖父晚年得子﹐父親體虛多病﹐家中常備附子理中丸與服﹐身體始得日漸康復。筆者亦常用此方治療脾腎陽虛﹐身體羸弱﹐反復感冒之患者﹐獲得滿意之效果。

問曰﹕滿口齒縫流血不止﹐上下牙齒腫痛﹐口流淸涎不止﹐下身畏寒﹐烤火亦不覺熱者﹐何故﹖

答曰﹕此腎中之眞陽欲絕﹐不能統腎經之血液也。夫齒乃骨之餘﹐骨屬腎﹐腎中含一陽﹐立陰之極﹐以統乎腎經之血液。腎陽苟足﹐齒縫何得流血不止﹖齒牙腫痛﹐明系陰气上攻﹐況口流涎不止﹐畏寒烤火亦不覺熱﹐而眞陽之火種﹐其欲絕也明甚。此癥急宜大劑四逆湯﹐以救欲絕之眞火﹐方可。若謂陰虛火旺﹐而以滋陰降火之品投之﹐是速其危也。四逆湯解見上。

【闡釋】筆者在臨癥中﹐常見有患牙齒出血者﹐醫者以爲火重而治以淸火之劑﹐多不見效﹐實由不知其爲腎陽不足而致。余治此癥﹐常先以炮姜甘艸湯加血餘炭以止血﹐繼以四逆湯加補腎藥而全愈。

問曰﹕病人口忽極臭﹐舌微黃而潤滑﹐不思水飲﹐身重欲寐者﹐何故﹖

答曰﹕此先天眞火之精气發泄也。夫臭乃火之气﹐極臭乃火之極甚也。火甚宜乎津枯﹐舌宜乎漧燥而黃﹐應思水飲﹐身必不重﹐人必不欲寐。今則不然﹐口𨿽極臭﹐無胃火可憑﹐舌𨿽微黃﹐津液不竭﹐無實火可據。不思水飲﹐身重欲寐﹐明系陰盛逼出眞火之精气﹐有脫之之意也。或又曰﹕眞陽上騰之癥頗多﹐不見口臭﹐此獨極臭﹐實有不解。曰﹕子不觀藥中之硫黃乎﹗硫黃秉火之精气所生﹐气味極臭﹐藥品中秉火气所生者亦多﹐而何不臭﹖可知極臭者﹐火之精气也。此等癥乃絕癥也﹐十有九死﹐法宜收納眞陽﹐苟能使口臭不作﹐方有生機。方用潛陽丹治之﹐解見上。

【闡釋】筆者在臨癥中﹐若口臭無陰象﹐多爲胃火旺極﹐用白虎加人參湯治之。亦有陰盛逼陽於外而口臭者﹐用大劑附子理中湯加味治之。

問曰﹕病人舌忽不能轉動﹐肢忽不能升舉﹐睡中口流涎不覺者﹐何故﹖

答曰﹕此陰盛而元陽不固不運也。夫人一身關節竅道﹐全賴眞气布護運行。眞气健旺﹐則矯捷自如﹐出納有節﹐焉有舌不能轉﹐肢不能舉﹐睡中流涎不覺者乎﹖余故直決之曰﹕陰盛而元陽不固不運也。

或又曰﹕中風中痰﹐亦能使人舌不能轉﹐肢不能舉﹐先生獨重陽虛陰盛﹐不能無疑。曰﹕子不知中風﹑中痰之由乎﹖風由外入﹐痰因內成﹐總緣其人素稟陽虛﹐損傷已極﹐而外之風邪始得乘其虛隙而入之。陽衰在何處﹐風邪卽中何處﹐故有中經﹑中腑﹑中髒之別。陽虛則中宮健運之力微﹐中宮之陰气卽盛﹐陰气過盛﹐而轉輸失職﹐水谷之濕气﹐與內之陰气相聚﹐而爲涎爲痰。久久陽微﹐寒痰上湧﹐堵塞淸道﹐遂卒倒昏迷﹐而曰中痰也。此病可與附子理中湯加砂半﹐方解見上。中風者﹐按陳修園《醫學三字經》法治之。中痰者﹐可與姜附茯半湯治之。

姜附茯半湯

生薑二兩取汁附子一兩茯苓八錢半夏七錢

用藥意解

按姜附茯半湯一方﹐乃回陽降逆﹐行水化痰之方也。夫生薑辛散﹐宣散壅滯之寒﹔附子性烈純陽﹐可救先天之火種﹐眞火復盛﹐陰寒之气立消﹔佐茯苓健脾行水﹐水者痰之本也﹐水去而痰自不作﹔況又得半夏之降逆化痰﹐痰涎化盡﹐則向之壓於舌本者解矣。淸道無滯﹐則四肢之气機復運﹐而伸舉自不難矣。

問曰﹕平人忽喉痛甚﹐上身大熱﹐下身冰冷﹐人事昏沈者﹐何故﹖

答曰﹕此陰盛而眞气上脫﹐已離乎根﹐危之甚者也。夫喉痛一癥﹐其在各經邪火所作﹐必不上熱下寒﹐卽來亦不驟。今來則急如奔馬﹐熱上寒下﹐明明一綫之陽光﹐爲陰气所逼﹐已離乎根也。或又曰﹕旣言平人﹐何得卽謂之陽欲脫乎﹖曰﹕子不知人身所恃以立命者﹐其惟此陽气乎﹖陽气無傷﹐百病自然不作﹔陽气若傷﹐羣陰卽起。陰气過盛﹐卽能逼出元陽﹐元陽上奔﹐卽隨人身之臟腑經絡虛處便發。如經絡之虛通於目者﹐元气卽發於目﹔經絡之虛通於耳者﹐元气卽發於耳﹔經絡之虛通於巓者﹐元气卽發於巓﹐此元陽發泄之機。學者苟能識得一元旨歸﹐六合妙義﹐則凡一切陽虛之癥﹐皆在掌握也。玆𨿽云平人﹐其損傷原無人知曉﹐或因房勞過度﹐而損腎陽﹔或因用心太過﹐而損心陽﹔或因飲食失節﹐而損脾陽。然亦有積久而後發者﹐元气之厚也﹔有一損而卽發者﹐元气之薄也。余常見有平人﹐日猶相見﹐而夜卽亡者﹐毋乃元气之薄﹐而元陽之脫乎﹖醫亦尙不知﹐而況不知醫者乎﹖

此一段已將陽虛合盤托出﹐學者務宜畱心體之可也。方宜潛陽丹主之﹐解見上。

問曰﹕咳嗽﹑喘促﹐自汗﹐心煩不安﹐大便欲出﹐小便不禁﹐畏寒者﹐何故﹖

答曰﹕此眞陽將脫﹐陰气上干淸道也。夫咳嗽﹑喘促一癥﹐原有外感內傷之別。經云「咳不離肺」。肺主呼吸﹐爲聲音之總司﹐至淸至虛之府﹐原著不得一毫客气﹐古人以鐘諭之﹐外叩一鳴﹐內叩一鳴﹐此內外之分所由來也。外感者﹐由風﹑寒﹑暑﹑濕﹑燥﹑火六气襲肺﹐阻肺經外出之气機﹐气機壅塞﹐呼吸錯亂﹐而咳嗽作﹐兼發熱﹑頭疼﹑身痛者居多﹐宜解散爲主。解散之妙﹐看定六經﹐自然中肯。

內傷者﹐因喜﹑怒﹑悲﹑哀﹑七情損傷眞陽﹑眞陰所作﹐亦有發熱者﹐卻不頭疼﹑身痛﹐卽熱亦時作時止。損傷眞陽之咳者﹐陰气必盛﹐陰盛必上干淸道﹐務要看損於何髒何腑﹐卽在此處求之﹐用藥自有把握。

若眞陰損傷之咳者﹐陽气必盛﹐陽盛亦上干淸道﹐亦看損於何髒何腑﹐卽在所發之處求之﹐用藥自有定見。要知眞陽欲脫之咳嗽﹐滿腹全是純陰﹐陰气上騰﹐蔽塞太空﹐猶如地气之上騰﹐而爲雲爲霧﹐遂使天日無光﹐陰霾已極﹐龍乃飛騰。龍者﹐卽坎中之一陽也﹐龍奔於上﹐而下部卽寒﹐下部無陽﹐卽不能統納前後二陰﹐故有一咳而大便欲出﹐小便不禁者﹐是皆飛龍不潛致之也。世醫每每見咳治咳﹐其亦聞斯語乎﹖法宜回陽降逆﹐溫中降逆﹐或納气歸根。方用四逆湯﹑封髓丹﹑潛陽丹﹐解見上。

問曰﹕胸腹痛甚﹐面赤如硃﹐不思茶水﹐務要重物壓定稍安﹐不則欲死者﹐何故﹖

答曰﹕此元气暴出而與陰爭也。夫胸腹痛一癥﹐原有九種﹐總不出虛﹑實兩字。實癥手不可近﹐虛癥喜手揉按﹐此則欲重物壓定而始安﹐更甚於喜手揉按﹐非陽气之暴出而何﹖或又曰﹕重物壓定而稍安﹐其理何也﹖曰﹕子不觀火之上衝乎﹐衝之勢烈﹐壓之以石﹐是阻其上衝之气機也。气機得阻﹐而上衝者不衝。今病人气機上湧﹐面色已赤如硃﹐陽與陰有割離之象﹐故痛甚。重物壓之﹐亦如石之壓火也。此病非納气歸根﹐回陽降逆不可﹐方用加味附子理中湯﹐或潛陽丹﹐解見上。

【闡釋】胸腹痛一癥﹐原有九種﹐陳修園《醫學三字經》有說﹐卽「一虫痛﹐烏梅丸﹔二注痛﹐蘇合研﹐三气痛﹐香蘇專﹔四血痛﹐失笑先﹔五悸痛﹐妙香詮﹔六食痛﹐平胃煎﹔七飲痛﹐二陳咽﹔八冷痛﹐理中全﹔九熱痛﹐金鈴痊。」對九癥各有處方﹐特轉錄以供參考。鄭氏總其要爲虛﹑實兩癥﹐實癥拒按﹐虛癥喜手揉按。此癥胸腹痛甚﹐須重按壓始安﹐而且面赤如硃﹐斷爲陽气暴出而與陰爭﹐陰與陽有割離之象﹐是確切精當的。故非納气歸根﹐回陽降逆﹐不能治愈。

宜用加味附子理中湯﹐或潛陽丹治之。

問曰﹕病吐淸水不止﹐飲食減﹐服一切溫中補火藥不效者﹐何故﹖

答曰﹕此腎气不藏﹐而腎水汜溢也。夫吐淸水一癥﹐胃寒者亦多﹐今服一切溫中補火之品不效﹐明明非胃寒所作﹐故知其腎水汜溢也。

或又曰﹕胃寒與腎水汜溢﹐有分別否﹖曰﹕胃寒者﹐關脈必遲﹐唇口必淡白﹐食物必喜辛辣熱物。腎水汜溢者﹐兩尺必浮滑﹐唇口必黑紅﹐不思一切食物﹐口間覺鹹味者多。胃寒者﹐可與理中湯。腎水汜溢者﹐可與滋腎丸﹐桂苓術甘湯。

滋腎丸

黃柏一兩炒知母八錢安桂三錢

桂苓術甘湯

桂枝八錢茯苓二兩白術一兩甘艸五錢

用藥意解

按滋腎丸一方﹐乃補水之方﹐亦納气歸腎之方也。夫知母﹑黃柏二味﹐气味苦寒﹐苦能堅腎﹐寒能養陰﹐其至妙者﹐在於安桂一味﹐桂本辛溫﹐配黃柏﹑知母二物﹐合成坎卦﹐一陽含於二陰之中﹐取天一生水之義﹐取陽爲陰根之義﹐水中有陽﹐而水自歸其宅﹐故曰滋腎。此病旣非胃寒﹐而曰水﹝濫﹞﹝汜﹞﹐𨿽曰土不制水﹐亦因龍奔於上﹐而水气從之。今得安桂﹐扶心之陽﹐以通坎中之陽﹐陽气潛藏﹐何致有吐水之患哉﹖或又曰﹕水旣汜溢﹐而又以知﹑柏資之﹐水不愈旺﹐吐水不愈不休乎﹖曰﹕子不知龍者水之主也﹐龍行則雨施﹐龍藏則雨止﹐若安桂者﹐卽水中之龍也﹐知﹑柏者﹐卽水也。水之放縱﹐原在龍主之。龍旣下行﹐而水又安得不下行乎﹖此方非獨治此病﹐凡一切陽不化陰﹐陰气發騰之癥﹐無不立應。

按桂苓術甘湯一方﹐乃化气﹑行水之方也。夫桂枝辛溫﹐能化膀胱之气﹐茯苓﹑白術﹐健脾除濕。化者從皮膚而運行於外﹐除者從內行以消滅於中﹐甘艸補土又能制水。此病旣水汜於上﹐𨿽腎气之發騰﹐亦由太陽之气化不宣﹐中土之濕气亦盛。今培其土﹐土旺自能制水﹐又化其气﹐气行又分其水﹐水分而勢孤﹐便爲土所制矣。余故列於此癥內。但此方不惟治此癥﹐於一切脾虛水腫﹐與痰飲咳嗽﹐更爲妥切。

【闡釋】口吐淸水﹐飲食減少﹐有由於胃寒及腎水泛溢之別﹐兩者在脈象﹑味覺及唇口顏色諸方面都容易區分。由於胃寒者﹐以理中湯溫健脾胃﹐卽能痊愈。由於腎水泛溢者﹐服一切溫中補火藥﹐自然不會有效。鄭氏治以滋腎丸或桂苓術甘湯﹐可謂善用成方。查滋腎丸系李東垣所訂﹐本以治下焦濕熱﹐小便癃閉﹐故用知﹑柏苦寒﹐淸熱﹑燥濕而兼滋陰﹐更配少許肉桂溫養腎陽蒸水化气﹐而小便自通。鄭氏取其一陽含於二陰之中﹐陽爲陰根﹐能引水歸宅﹐水得下行﹐口吐淸水自止。實由於知﹑柏二味﹐苦能堅腎﹐寒能養陰﹐更得辛溫之肉桂﹐扶心陽以通腎陽﹐使水有所歸﹐又有所制﹐自不會汜溢爲病。故凡一切陽不化陰﹐陰气發騰之癥﹐皆可以本方施治。至於桂苓術甘湯﹐自《傷寒論》《金匱》起﹐卽視爲治痰飲﹑水濕的要方。鄭氏用以治此癥﹐系取其能化气行水﹐使水從皮膚蒸發﹐小便利出﹐而口吐淸水自止。又因其能補土以制水﹐故可推廣以治一切脾虛水腫與痰飲咳嗽。現代應用範圍更廣﹐有人用以治髙血壓﹑腦震蕩﹑目翳﹑帶下﹑潰瘍﹑風濕性關節炎及心力衰竭諸病﹐均取得滿意的效果。

問曰﹕病後兩乳忽腫如盤﹐皮色如常﹐微痛﹐身重喜臥﹐不思一切飲食者﹐何故﹖

答曰﹕此陰盛而元气發於肝﹑胃也。夫病後之人﹐大抵陽气未足﹐必又重傷其陽﹐陽衰陰盛﹐一綫之陽光﹐附於肝胃之經絡而發泄﹐故色如常而微痛。況身重喜臥﹐乃陽衰陰盛之徵﹐乳頭屬肝﹐乳盤屬胃﹐故決之在肝胃也。若乳頭不腫﹐病專於胃﹔乳頭獨腫﹐病專於肝。𨿽兩經有分司﹐而病源終一。知其一元之發泄﹐治法終不出回陽﹑納气﹑封髓﹑潛陽諸方。苟以爲風寒﹑气滯所作﹐定有寒熱往來﹐頭疼身痛﹐紅腫痛甚﹐口渴種種病形﹐方可與行气﹑活血﹑解散諸方治之。此病當與附子理中湯加吳茱萸﹐方解見上。

問曰﹕兩脇忽腫起一埂﹐色赤如硃﹐隱隱作痛﹐身重﹐爪甲靑黑者﹐何故﹖

答曰﹕此厥陰陰寒太盛﹐逼出元陽所致也。夫兩脇者﹐肝之部位也﹐今腫起一埂如硃﹐隱隱作痛﹐近似肝經風火抑鬱所作﹐其實不然。

若果系肝經風火﹐則必痛甚﹐身必不重﹐爪甲必不靑黑。今純見厥陰陰寒之象﹐故知其元陽爲陰寒逼出也。粗工不識﹐一見腫起﹐色赤如硃﹐鮮不以爲風火抑鬱所作﹐而並不於身重﹑爪甲靑黑﹑不痛處理會﹐直以淸涼解散投之﹐禍不旋踵。法宜回陽祛陰﹐方用四逆湯﹐重加吳茱萸。解見上。

問曰﹕病人頭面四肢瘦甚﹐少腹大如匏瓜﹐唇色靑滑﹐不思食物﹐气短者﹐何故﹖

答曰﹕此陽虛爲陰所蔽也。夫四肢稟气於胃﹐胃陽不足﹐而陰气蔽之﹐陽气不能達於四末﹐故頭面肌肉瘦甚﹐陰气太盛﹐隔塞於中﹐而成腹脹﹐實不啻堅冰之在懷也。身中𨿽有微陽﹐亦將爲堅冰所滅﹐安望能消化堅冰哉﹝堅冰諭陰盛也﹞﹗法宜峻補其陽﹐陽旺而陰自消﹐猶日烈而片雲無。方用四逆湯﹐或附子理中湯加砂﹑半。方解見上。或又曰﹕腹脹之病亦多﹐皆陽虛而陰蔽乎﹖曰﹕子不知人之所以立命者﹐在活一口气乎﹖气者陽也﹐陽行一寸﹐陰卽行一寸﹔陽停一刻﹐陰卽停一刻。可知陽者﹐陰之主也。陽气流通﹐陰气無滯﹐自然脹病不作。

陽气不足﹐稍有阻滯﹐百病叢生﹐豈獨脹病爲然乎﹖他如諸書所稱气脹﹑血脹﹑風脹﹑寒脹﹑濕脹﹑水脹﹑皮膚脹﹐是論其外因也。如脾脹﹐腎脹﹑肺脹﹑肝脹﹑心脹﹐是論其內因也。外因者何﹖或因風寒入裏﹐阻其气機﹐或因暑濕入裏﹐阻其升降﹐或因燥熱入裏﹐阻其往來﹐延綿日久﹐精血停滯。感之淺者﹐流於皮膚﹐感之深者﹐流於腹內﹐若在手足骨節各部﹐便成瘡瘍疔毒。阻在上焦﹐胸痺可決﹔阻在中焦﹐中滿癥屬﹔阻在下焦﹔腹滿癥作。內因者何﹖或因脾虛日久﹐而脾气散漫﹔或因腎虛日久﹐而腎气渙散﹔或因肝虛日久﹐而肝气欲散﹔或因肺虛日久﹐而肺气不斂﹔或因心虛日久﹐而心气發泄。凡此之類﹐皆能令人作脹。大抵由外而入者﹐气機之阻﹐由內而出者﹐气機之散也。阻者宜開﹐調气行血﹐隨機斡運爲要﹔散者宜收﹐回陽納气溫補爲先。然脹與腫有別﹐脹者從气﹐按之外實而內空﹔腫者從血﹐按之內實而外亦實。治脹者﹐宜養气﹑宜補气﹑宜收气﹐忌破气﹑忌耗气﹑忌行气﹐尢貴兼養血。治腫者﹐宜活血﹑宜行血﹑宜破血﹐忌涼血﹑忌止血﹑忌斂血﹐尢須兼行气。學者欲明治脹之要﹐就在這一气字上判虛實可也。

問曰﹕前後二便不利﹐三五日亦不覺脹﹐腹痛﹐舌靑滑﹐不思飲食者﹐何故﹖

答曰﹕此下焦之陽虛﹐而不能化下焦之陰也。夫一陽居於二陰之中﹐爲陰之主。二便開闔﹐全賴這點眞陽之气機運轉﹐方能不失其職。

今因眞气太微﹐而陰寒遂甚﹐寒甚則凝﹐二便所以不利也。況舌靑﹑腹痛﹑不食﹐陰寒之實據已具。法宜溫補下焦之陽﹐陽气運行﹐陰寒之气卽消﹐而病自愈也。方用四逆湯加安桂﹐解見上。若熱結而二便不利者﹐其人煩躁異常﹐定見黃白舌苔﹐喜飲冷水﹐口臭气粗可憑。

學者若知此理﹐用藥自不錯誤也。

【闡釋】二便不利﹐有熱結與陽虛之不同﹐須細審各種兼癥而分別用藥。此病腹痛﹑舌靑﹑食少﹐純是一片陰寒景象﹐而斷爲下焦陽虛不能化陰﹐故治以四逆湯加桂。四逆湯已屬回陽救逆之主方﹐更加辛熱之肉桂以助其祛寒消陰之力﹐而取效益速。若其人煩躁異常﹐現黃白舌苔﹐喜飲冷水﹐口臭气粗﹐則屬於熱結。大便不利者﹐法宜養血﹑淸熱﹑潤燥﹐麻仁丸主治之﹔小便不利者﹐法宜養陰﹑淸熱﹐導赤散主之。

問曰﹕病人每日交午初卽寒戰﹐腹痛欲死﹐不可明狀﹐至半夜卽愈者﹐何故﹖

答曰﹕此陽虛而陰盛﹐阻其气機也。夫人身一點元陽﹐從子時起﹐漸漸而盛﹐至午則漸漸而衰﹐如日之運行不息。今病人每日交午初而卽寒戰腹痛者﹐午時一陰初生﹐正陽气初衰之候﹐又陰气復旺之時。

者之陽不足﹐復遇陰盛﹐陰气盛而阻其陽气運行之機﹐陰陽相攻﹐而腹痛大作﹐實陽衰太盛﹐不能敵其羣陰﹐有以致之也。法宜扶陽抑陰﹐方用附子理中湯加砂﹑半﹐方解見上。

問曰﹕平人覺未有病﹐惟小便後有精如絲不斷﹐甚則時滴不止者﹐何故﹖

答曰﹕此先天之陽衰﹐不能束精竅也。夫精竅與尿竅有別﹐尿竅易啟﹐只要心气下降﹐卽開而溺出。精竅封鎖嚴密﹐藏於至陰之地﹐非陽極不開。今平人小便後有精不斷者﹐其人必素稟陽虛﹐過於房勞﹐損傷眞气﹐眞气日衰﹐封鎖不固﹐當心火下降﹐溺竅開而精竅亦與之俱開也。法宜大補元陽﹐交濟心腎爲主。方用白通湯﹐解見上。

問曰﹕病後兩腳浮腫至膝﹐冷如冰者﹐何故﹖

答曰﹕此下焦之元陽未藏﹐而陰气未斂也。夫人身上﹑中﹑下三部﹐全是一團眞气布護。今上﹑中俱平﹐而下部獨病。下部屬腎﹐腎通於兩腳心湧泉穴﹐先天之眞陽寄焉﹐故曰陽者﹐陰之根也。陽气充足﹐則陰气全消﹐百病不作﹔陽气散漫﹐則陰邪立起﹐浮腫如冰之癥卽生。古人以陽气諭龍﹐陰血諭水﹐水之汜濫﹐與水之歸壑﹐其權操之龍也。龍升則水升﹐龍降則水降﹐此二气互根之妙﹐亦盈虛消長之機關也。學者苟能識得元陽飛潛之道﹐何患治腫之無方哉﹖法宜峻補元陽﹐交通上下﹐上下相交﹐水火互根﹐而浮腫自退矣。方用白通湯主之﹐解見上。

問曰﹕少陰病吐利﹐手足逆冷﹐煩躁欲死者﹐以吳茱萸湯主之﹐其故何也﹖

答曰﹕吐則亡陽﹝陽指胃陽﹞﹐利則亡陰﹝陰指脾陰﹞﹐中宮之陰陽兩亡﹐陽气不能達於四末﹐故逆冷。中宮爲上下之樞機﹐上屬手少陰君火離也﹐而戊土寄焉﹝戊土屬胃﹞。下屬足少陰腎水坎也﹐而己土寄焉﹝己土屬脾﹞。二土居中﹐一運精液於上而交心﹐一運精液於下而交腎﹐今因吐利過盛﹐二土驟虛﹐不能運精液而交通上下﹐故煩躁欲死。蓋煩出於心﹐躁➀出於腎﹐仲景所以列於少陰也。使吐利不至煩躁欲死﹐亦不得以少陰目之。主以吳茱萸湯﹐其旨微矣。

吳茱萸湯

吳萸一升人參三兩生薑六兩大棗十二枚

用藥意解

按吳茱萸湯一方﹐乃溫中﹑降逆﹐補肝之劑也。夫吳萸辛溫﹐乃降逆補肝之品﹐逆气降而吐自不作﹐卽能補中。肝得補而木气暢達﹐卽不侮土﹐又與生薑之辛溫同聲相應﹐合大棗之甘﹐能調胃陽﹐復得人參甘寒﹐功專滋養脾陰。二土得補﹐皆具生機﹐轉運復行﹐煩躁自然立止。此方重在補肝降逆以安中﹐中安而上下自定﹐握要之法﹐與理中湯意同而藥不同也。理中湯淺一層﹐病人𨿽吐利﹐未至煩躁﹐故酌重在太陰﹔此方深一層﹐病人因吐利而至煩躁欲死﹐煩屬心﹐躁屬腎﹐故知其爲少陰病。總由吐利太甚﹐中土失職﹐不能交通上下。其致吐之源﹐卻由肝木淩土而成﹐故仲景主以吳茱萸湯﹐溫肝降逆以安中﹐是的確不易之法﹐亦握要之法也。

問曰﹕病人牙齒腫痛二三日﹐忽皮膚大熱﹐而內卻冷﹐甚欲厚被覆體﹐有時外熱一退﹐卽不畏寒者﹐何故﹖

答曰﹕此元气外越而不潛藏故也。夫病人牙齒腫痛二三日﹐並無陽癥可憑﹐已知其陰盛而元气浮也。以後皮膚大熱﹐而內冷甚﹐明明元气盡越於外﹐較牙痛更加十倍。有時外熱一退﹐卽不畏寒者﹐是陽又潛於內故也。病人若惡寒不甚﹐發熱身疼﹐卽是太陽寒傷營衛之的癥。畏寒太甚﹐而至厚被覆體﹐外熱又甚﹐卽不得以傷寒目之﹐當以元气外浮爲主﹐用藥切不可錯誤。此癥又與上熱下寒同﹐但上﹑下﹑內﹑外稍異耳。病形𨿽異﹐總歸一元。法宜回陽﹐交通上下爲主。方用白通湯﹑四逆湯﹐解見上。若兼頭﹑項﹑腰﹑背痛﹐惡寒﹐於四逆湯內稍加麻﹑桂﹑細辛亦可。醫於此地﹐不可猛浪﹐務要察透﹐方可主方﹐切切畱意。

問曰﹕大病未愈﹐忽呃逆不止﹐昏沈者﹐何故﹖

答曰﹕此元气虛極﹐濁陰之气上干﹐脾腎欲絕之徵也。夫病人大病已久﹐元气之不足可知。元气之根在腎﹐培根之本在脾。脾腎欲絕﹐其气渙散﹐上干淸道﹐直犯胃口﹐上下气機有不相接之勢﹐故呃逆不止。人事昏沈﹐由元气衰極﹐不能支持。此等病形﹐陰象全現﹐非若胃火之呃逆﹐而飲水亦可暫止。法宜回陽降逆爲主﹐方用吳萸四逆湯﹐或理中湯加吳萸亦可﹐解見上。

問曰﹕病人腰痛﹐身重﹐轉側艱難﹐如有物擊﹐天陰雨則更甚者﹐何故﹖

答曰﹕此腎中之陽不足﹐而腎中之陰气盛也。夫腰爲腎之府﹐先天之元气寄焉。元气足則腎臟溫和﹐腰痛之疾不作。元气一虧﹐腎臟之陰气卽盛。陰主靜﹐靜則寒濕叢生﹐元气微而不運﹐气滯不行﹐故痛作。因房勞過度而損傷元气者﹐十居其八﹔因寒邪入腑﹐阻其流行之機者﹐十有二三。由房勞過度者﹐病人兩尺必浮空﹐面色必黑暗枯槁。由感寒而成者﹐兩尺必浮緊有根﹐兼發熱﹑頭痛﹑身痛者多。凡屬身重﹐轉側艱難﹐如有物擊﹐天雨更甚之人﹐多系腎陽不足所致﹐寒濕所致亦同﹐總在脈色上求之。若陰虛所致﹐必潮熱口漧﹑脈細微﹑內覺熱﹐逢亢陽更甚。元气虧者﹐可與潛陽丹﹔濕气滯者﹐可與腎著湯﹔由感寒者﹐可與麻黃附子細辛湯﹔腎虛者﹐可與滋腎丸﹑封髓丹﹑潛陽丹。解見上。

腎著湯

白術一兩茯苓六錢漧薑六錢炙艸三錢

麻黃附子細辛湯

麻黃八錢附子六錢細辛三錢

用藥意解

按腎著湯一方﹐乃溫中除濕之方也。此方似非治腰痛之方﹐其實治寒濕腰痛之妙劑也。夫此等腰痛﹐由於濕成﹐濕乃脾所主也。因脾濕太甚﹐流入腰之外府﹐阻其流行之气機﹐故痛作。方中用白術爲君﹐不但燥脾去濕﹐又能利腰臍之气。

佐以茯苓之甘淡滲濕﹐又能化气行水﹐導水濕之气﹐從膀胱而出。更得漧薑之辛溫以暖土气﹐土气暖而濕立消。復得甘艸之甘以緩之﹐而濕邪自化爲烏有矣。方中全非治腰之品﹐專在濕上打算。腰痛之由濕而成者﹐故可治也。學者切不可見腰治腰﹐察病之因﹐尋病之情﹐此處領略方可。

按麻黃附子細辛湯一方﹐乃交陰陽之方﹐亦溫經散寒之方也。夫附子辛熱﹐能助太陽之陽﹐而內交於少陰。麻黃苦溫﹐細辛辛溫﹐能啟少陰之精而外交於太陽﹐仲景取微發汗以散邪﹐實以交陰陽也。陰陽相交﹐邪自立解﹐若執發汗以論此方﹐淺識此方也。又曰溫經散寒﹕溫經者﹐溫太陽之經﹔散寒者﹐散太陽之寒。

若此病腰痛﹐乃由寒邪入太陽之外府﹐阻其少陰出外之气機﹐故腰痛作。少陰與太陽爲一表一里﹐表病及裏﹐邪畱於陰陽交气之中﹐故流連不已。今得附子壯太陽之陽﹐陽旺則寒邪立消。更得麻﹑細二物﹐從陰出陽﹐而寒邪亦與之俱出。陰陽兩相鼓蕩﹐故寒邪解而腰痛亦不作矣。

問曰﹕病人先二三日發吐未愈﹐遂漸畏寒﹐又二三日逢未刻卽寒冷﹐冷後卽發熱﹐大汗出﹐至半夜乃已﹐日日如是﹐人漸不起﹐气促﹐諸醫照瘧癥治之不效者﹐何故﹖

答曰﹕此由吐傷胃陽﹐胃陽欲亡也。夫病初起卽發吐﹐病根已在於太陰。太陰與胃爲表裏﹐裏病及表﹝胃爲表﹐主容受﹔脾爲裏﹐主消磨。脾气不運﹐非因食傷﹐卽因气阻。阻太過甚﹐則上逆而吐﹐吐則胃傷﹐過傷則亡陽﹞﹐故吐。

吐則亡陽﹐故畏寒。復又大熱出汗者﹐亡陽之徵也。逢未而病起﹐至半夜而病止者﹐陽衰於午未﹐而生在子也。人事昏沈﹐气促漸不起﹐陽將亡而未亡也。諸醫不察受病之根﹐專在寒熱上分辧﹐故照瘧法治之不愈。然瘧癥有外感﹑內傷之別﹐外感者﹐其人必發熱﹑頭痛﹑身痛﹐汗﹑吐﹑下後﹐而邪未盡﹐邪附於少陽﹐少陽居半表半里之間﹐邪出與陽爭則熱﹝陽指陽明﹞﹐邪入與陰爭則寒﹝陰指太陰﹞﹐寒瘧﹝單寒無熱﹞﹑熱瘧﹝單熱無寒﹞﹐卽在此處攸分。亦有因飲食停滯中脘﹐气機遏郁不行﹐逢陽則熱﹐逢陰則寒﹐其人必飽悶吞酸噯腐爲據﹐卽食瘧。若此病先由發嘔吐﹝嘔吐有因厥陰之气上干者﹐有胃欲絕者﹞﹐漸冷﹑漸發熱﹑出汗﹑气促﹑人沈迷﹐明明吐傷胃陽﹐故斷之曰胃陽欲亡也。法宜急降逆溫中回陽爲主。回陽者﹐非回先天坎中之陽﹐而專回胃陽者﹝陽本一分而爲三也﹞。方用吳茱萸湯﹐或吳萸四逆湯﹐或理中湯加吳萸俱可﹐解見上。

【闡釋】此癥先嘔吐二三日﹐遂漸惡寒﹐繼復大熱汗出﹐漸至气促昏沈﹐程度逐漸加甚﹐鄭氏辧明其與寒﹑熱﹑食三種瘧疾病象之不同﹐而斷爲吐傷胃陽﹐陽欲亡﹐半夜較輕﹐不過暫時寧靜﹐實有獨到之見。其治法是急降逆溫中以回胃中之陽﹐故所出之方俱重用吳萸。諸醫按瘧疾施治﹐實有毫釐千里之謬﹐自無怪其不效。至於瘧病﹐因其寒熱之往來而決之於少陽也﹐故用小柴胡湯加減爲正治。

筆者經驗若發熱多於發冷﹐汗出多﹐口渴甚﹐脈弦數者﹐加知母﹑石膏﹑花粉﹑黃連之類。若發冷多於發熱﹐口渴不甚者﹐脈弦遲﹐加附子﹑漧薑﹑桂枝。至於食瘧﹐則用保和丸治之。無論其爲熱重﹑寒重或食瘧﹐均於方中加入常山﹐其效更著。

問曰﹕病人前兩月﹐上牙兩邊時時作疼﹐肝脈勁如石﹐脾脈亦有勁象﹐但不甚於肝部﹐後忽左邊手足軟弱﹐不能步履﹐麻木冷汗出﹐﹝右邊﹞伸縮尙利﹐言語飲食如常者﹐何故﹖

答曰﹕此先天眞气已衰﹐將脫而未脫之候也。近似中風﹐其實非中風也。夫病人上牙時時作疼﹐原系眞气不藏﹐上衝所致﹐肝脾脈勁如石﹐先天之陽﹐欲附肝脾而出﹐暴脫之機關已具。後忽左邊軟弱﹐不能步履﹐麻木冷汗出者﹐是先天眞气已衰於左﹐不復充盈。右邊伸縮尙利者﹐後天脾胃之陽尙充﹐故也。昧者若作風治﹐更發散以耗其中气﹐中气立衰﹐命卽不永。此際急宜保護後天﹐後天健旺﹐先天尙可復充。法宜先後並補爲主﹐方用附子甘艸湯﹐或加姜﹑桂﹑砂﹑半﹐緩緩調服﹐月餘可瘳。解見上。

以上數十條﹐專論陽虛﹐指出先天眞气上浮﹐反復推明。眞气命根也﹐火種也﹐藏於腎中﹐立水之極﹐爲陰之根﹐沈潛爲順﹐上浮爲逆。病到眞气上浮﹐五臟六腑之陽气﹐已耗將盡﹐消滅削剝﹐已至於根也。經云「凡五臟之病﹐窮必歸腎」﹐卽此說也。然眞气上浮之病﹐往往多有與外感陽癥同形﹐人多忽略﹐不知眞气上浮之病大象𨿽具外感陽癥之形﹐仔細推究﹐所現定系陰象﹐絕無陽癥之實據可驗﹐學者卽在此處畱心﹐不可猛浪。細將上卷辧認陽虛﹑陰虛祕訣熟記﹐君﹑相二火解體貼﹐則陽虛之病於在上﹑在中﹑在下﹐陰虛之病於在上﹑在中﹑在下﹐皆可按法治之也。陽虛篇內所備建中﹑理中﹑潛陽﹑回陽﹑封髓﹑姜桂諸方﹐皆從仲景四逆湯一方搜出。仲景云「三陽經病者﹐邪從陽化﹐陽盛則陰必虧﹐以存陰爲要」﹐滋陰降火說所由來也﹔「三陰經病﹐邪入多從陰化﹐陰盛則陽必衰﹐以回陽爲先」﹐益火之源以消陰翳所由起也。大凡陽虛之人﹐陰气自然必盛﹐陰气盛必上騰﹐卽現牙疼﹑齦腫﹑口瘡﹑舌爛﹑齒血﹑喉痛﹑大小便不利之病﹐不得妄以滋陰降火之法施之。若妄施之﹐是助陰以滅陽也﹐辧察不可不愼。總在這陰象上追求﹐如舌靑﹑唇靑﹑淡白無神之類是也。千古以來﹐混淆莫辧﹐含糊不淸﹐聰明穎悟之人﹐亦僅得其半而遺其半﹐金鍼𨿽度﹐若未度也。故仲景一生心法﹐知之者寡。玆采取數十條﹐匯成一冊﹐以便後學參究。其中一元妙義﹐消長機關﹐明明道破。至於仲景六經主方﹐乃有一定之至理﹐變方﹑加減方﹐乃是隨邪之變化而用也。三陽之方﹐以升散﹑淸﹑涼﹑汗﹑吐﹑下爲準。三陰之方﹐以溫中﹑收納﹑回陽﹑降逆﹑封固爲要。陰陽界限﹐大有攸分。以三陽之方治三陽病﹐𨿽失不遠﹔以三陽之方治三陰病﹐則失之遠矣。世之業斯道者﹐書要多讀﹐理要細玩﹐人命生死﹐在於反掌之間﹐此理不明﹐切切不可妄主方藥﹐糊口事小﹐獲罪事大。苟能細心研究﹐自問無愧﹐方可言醫。

客疑篇

客有疑而問曰﹕先生論陽虛數十條﹐皆曰此本先天一陽所發爲病也。夫人以心爲主﹐心﹐火也﹑陽也。旣曰陽虛﹐何不著重在上之君火﹐而專在以下之眞火乎﹖余曰﹕大哉斯問也﹐子不知人身立命﹐其有本末乎﹖本者何﹖就是這水中天﹐一句了了﹐柰世罕有窺其蘊者﹐不得不爲之剖晰。嘗謂水火相依而行﹝水卽血也﹐陰也﹔火卽气也﹐陽也﹞﹐𨿽是兩物﹐卻是一團﹐有分之不可分﹐合之不勝合者也。卽以一杯沸水爲諭﹝沸﹐熱气也﹐卽水中無形之眞火﹞﹐气何常離乎水﹐水何常離乎气﹖

水離乎气﹐便是純陰﹔人離乎气﹐卽是死鬼。二物合而爲一﹐無一臟不行﹐無一腑不到﹐附和相依﹐周流不已。气無形而寓於血之中﹐气法乎上﹐故從陽﹔血有形而藏於气之內﹐血法乎下﹐故從陰。此陰﹑陽﹑上﹑下之分所由來也。其實何可分也﹖二气原是均平。二气均平﹐自然百病不生﹐人不能使之和平﹐故有盛衰之別﹐水盛則火衰﹐火旺則水弱﹐此陰癥﹑陽癥所由來也。二气大象若分﹐其實未分﹐不過彼重此輕﹐此重彼輕耳。千古以來﹐惟仲景一人﹐識透一元至理﹐二气盈虛消息﹐故病見三陰經者﹐卽投以辛熱﹐是知其陽不足﹐而陰有餘也﹐故著重在回陽﹔病見三陽經者﹐卽投以淸涼﹐是知其陰不足﹐而陽有徐也﹐故著重在存陰。要知先有眞火而後有君火﹐眞火爲體﹝體﹐本也﹐如竈心中之火種子也﹞﹐君火爲用﹝用﹐末也﹐卽護鍋底之火﹐以腐熟水谷者也﹞﹐眞火存則君火亦存﹐眞火滅則君火亦滅。觀仲景於三陰陰極之癥﹐專以四逆湯之附子﹐挽先天欲絕之眞火﹐又以漧薑之辛熱助之﹐卽能回生起死﹐何不曰補木以生火﹐用藥以補心乎﹖於三陽陽極之癥﹐專以大承气湯之大黃﹐以救先天欲亡之眞陰﹐又以芒硝之寒鹹助之﹐卽能起死回生﹐何不曰補金以生水﹐用藥以滋陰乎﹖仲景立法﹐只在這先天之元陰﹑元陽上探取盛衰﹐不專在後天之五行生克上追求﹐附子﹑大黃﹐誠陰陽二癥之大柱腳也。世風日下﹐稍解一二方﹐得一二法者﹐卽好醫生也。究竟仲景心法﹐一毫不識﹐開口卽在這五行生克上論盛衰﹐是知其末而未知其本也。余爲活人計﹐不得不直切言之。余再不言﹐仲景之道﹐不幾幾欲滅乎﹖余更有解焉。人身原憑二气充塞上下四旁﹕眞陽或不足於上﹐眞陰之气卽盛於上而成病﹐用藥卽當扶上之陽以協於和平﹔眞陽或不足於中﹐眞陰之气卽盛於中而成病﹐用藥卽當扶中之陽以協於和平﹔眞陽或不足於下﹐眞陰之气卽盛於下而成病﹐用藥卽當扶下之陽以協於和平。此三陽不足﹐爲病之主腦也。陰气或不足於上﹐陽气卽盛於上而成病﹐用藥卽當扶上之陰﹐而使之和平﹔陰气或不足於中﹐陽气卽盛於中而成病﹐用藥卽當扶中之陰﹐而使之和平﹔陰气或不足於下﹐陽气卽盛於下而成病﹐用藥卽當扶下之陰﹐而使之和平﹐此三陰不足﹐爲病之主腦也。二气之不足﹐無論在於何部﹐外之風﹑寒﹑暑﹑濕﹑燥﹑火六气﹐皆得乘其虛而入之以爲病。

凡外感之邪﹐必先犯皮膚。皮膚爲外第一層﹐屬太陽﹝太陽爲一身之綱領﹐主皮膚﹑統營衛故也﹞。次肌肉﹝肌肉屬胃﹞﹐次血脈﹝血脈屬心﹞﹐次筋﹝筋屬肝﹞﹐次骨﹝骨屬腎﹞。乃人身之五臟﹐又分出五气。五行皆本二气所生﹐二气貫通上中下﹐故三焦又爲一經﹐而成六步也。外邪由淺而始深﹐內傷則不然。七情之擾﹐重在何處﹐卽傷在何處﹐隨其所傷而調之便了﹐此論外感﹑內傷之把握也。學者苟能體會得此篇在手﹐庶可工於活人﹐而亦可與言醫也。

醫理眞傳卷三

陰虛癥門問答

問曰﹕頭腦獨發熱﹐心煩熱﹐小便短赤﹐咽漧者﹐何故﹖

答曰﹕此心熱移於小腸﹐小腸熱移於腎也。夫腎上通於腦﹐腦熱由腎熱也。腎爲水髒﹐統攝前後二陰﹐前陰卽小腸膀胱﹐後陰卽陽明大腸。肺與大腸爲表裏﹐心與小腸爲表裏。今因心熱移於小腸﹐小腸受熱﹐故便短﹔小腸血液爲熱所灼﹐勢必乞救於腎水﹐熱及於腎。腎水爲邪火所擾﹐不能啟眞水上騰﹐故咽漧﹔眞水不能上交於巓﹐故腦熱。法宜養陰﹑淸熱﹑降火爲主﹐方用導赤散。

導赤散

生地一兩木通五錢甘艸三錢淡竹葉二錢

用藥意解

按導赤散一方﹐乃養陰﹑淸熱﹑降火和平之方也。夫生地黃甘寒入腎﹐涼血而淸熱﹐腎熱淸而腦熱自解。木通甘淡﹐能降心火下行﹐導熱從小便而出﹐故曰導赤。竹葉甘寒﹐寒能勝熱。甘艸味甘﹐最能緩正﹐亦能淸熱。此方行气不傷气﹐涼血不傷血﹐中和之劑﹐服之無傷﹐功亦最宏﹐苟能活法圓通﹐發無不中也。

問曰﹕兩上眼皮紅腫痛甚﹐下眼皮如常﹐漸漸煩渴﹐飲冷者﹐何故﹖

答曰﹕此元陰不足於胃之上絡﹐胃中之火﹐遂發於上而津液傷也。

夫上眼皮屬陽明胃﹐下眼皮屬太陰脾。今病在胃而不在脾﹐故上腫而下不腫﹐胃火太盛﹐漸傷津液﹐故口渴飲冷。然未至飲冷﹐陰血尙未大傷﹔若已至飲冷﹐陽明之腑癥悉具。苟謂風﹑寒之時气所作﹐必有風﹑寒之實據可驗。此則無故而發﹐現於陽明地界﹐故知其元陰不足於胃之上絡﹐胃中之火﹐得以襲之也。法宜滅火救陰爲主﹐方用人參白虎湯。

人參白虎湯

如無人參﹐卽以洋參﹑沙參代之。

人參五錢石膏八錢知母六錢甘艸二錢粳米一撮

古方分兩﹐石膏用至一斤﹐知母六兩﹐人參三兩﹐甘艸二兩﹐米六合。因陽明胃火燎原﹐盤踞中宮﹐周身精血﹐頃刻有灼盡之勢﹐非杯水可救﹐故施猛劑﹐取其速滅也。若此病𨿽屬胃火﹐不得照此例以施之﹐故攺用分兩﹐不失經旨﹐可也。

用藥意解

按人參白虎湯一方﹐乃滅火救陰之神劑也。夫病人所現病形﹐未見陽明之實據﹐不得妄施﹔若已現陽明之實據﹐卽當急投。今病人上眼皮紅腫痛甚﹐又見口渴飲冷﹐明明胃火已盛﹐津液已傷﹐此際若不急用人參以扶元陰﹐石膏以淸胃熱﹐知母以滋化源﹐甘艸﹑粳米以培中气﹐勢必灼盡津液﹐爲害匪輕。此等目疾﹐不得不用此方。若視此方專爲傷寒之陽明癥立法﹐則爲固執不通。不知仲景立法﹐方方皆是活法﹐凡屬陽明之燥熱爲病者﹐皆可服也。妙處卽在分兩輕重上顚倒。

今人過畏石膏不用﹐往往誤事﹐實由斯道之不明﹐六經之不講也。

問曰﹕兩耳前後紅腫痛甚﹐口苦者﹐何故﹖

答曰﹕此元陰不足於少陽之經﹐少陽經之陽气旺而爲病也。夫兩耳前後﹐俱屬少陽地界﹐今紅﹑腫﹑痛甚﹐少陽之火旺可知。如系風﹑寒阻滯所作﹐必現頭痛﹑身痛﹑寒熱往來之候﹔內有抑鬱所作﹐必有憂思不解之情﹔審察內外無據﹐則元陰之不足無疑。元陰之不足﹐亦有由生。有因脾胃久傷﹐而生化太微﹔有因房勞過度﹐元陽不足﹐而轉運力微﹐陰血漸虛﹐卽不能滋榮於木﹐木燥而木病叢生﹐此紅﹑腫﹑疼﹑痛﹑耳聾﹑口苦﹑脇痛﹑筋攣諸癥作矣。玆揭出於兩耳前後﹐不言脇痛﹑筋攣﹐舉一隅也。其中更有至要者﹐人身上下四旁﹐全憑元陰﹑元陽二气充塞﹐元陰不足﹐無論在於何部﹐元陽之气卽旺於元陰不足之部而成病。元陽不足﹐亦無論在於何部﹐元陰之气卽旺於元陽不足之部而成病。然二气寓於凡精凡气之中﹐凡精气盛﹐元陰元陽自盛﹐凡精气衰﹐元陰元陽自衰﹐此二气盈虛消息機關﹐發病主腦。論二气﹐論部位﹐六經自在其中﹔驗外感﹐察內傷﹐戕伐之機關自定。

知得此理﹐仲景之心法可通﹐明澈無疵﹐調和水火之方有據。此病可與小柴胡湯倍人參﹑黃芩。

小柴胡湯

人參八錢柴胡六錢黃芩七錢半夏四錢甘艸三錢大棗四枚生薑三錢

古方柴胡用至半斤﹐黃芩三兩﹐人參三兩﹐甘艸二兩﹐生薑三兩﹐半夏半升﹐大棗十二枚﹐是因寒傷太陽之气﹐不能從胸出入﹐逆於胸脇之間﹐畱於少陽地界﹐少陽居半表半里之間﹐從表則熱﹐從裏則寒﹐故少陽主寒熱往來。今爲太陽未解之邪所侵﹐中樞不運﹐仲景立小柴胡一法﹐實以伸少陽之木气﹐木气伸﹐而太陽未解之邪﹐亦可由中樞之轉運而外出矣。

用藥意解

按小柴胡湯一方﹐乃表裏兩解之方﹐亦轉樞調和之方也。夫此方本爲少陽之經气不舒立法﹐實爲太陽之气逆胸脇立法。仲景以治太陽﹐實以之治少陽﹐治少陽卽以治太陽也﹐人多不識。余謂凡屬少陽經病﹐皆可服此方﹐不必定要寒傷太陽之气逆於胸脇﹐不能外出者可服。若此病紅腫﹐確實已在少陽﹐無外感﹐無抑鬱﹐非元陰之不足而何。將古方攺用分兩﹐以人參之甘寒爲君﹐扶元陰之不足﹐柴胡苦平爲臣﹐舒肝木之滯機﹐佐黃芩之苦以瀉少陽之裏熱﹐佐半夏﹑生薑之辛散﹐以宣其脇聚之痰水﹐棗﹑甘爲使﹐以培中气。然棗﹑甘之甘﹐合苦寒之品﹐可化周身之陰﹐合辛散之品﹐可調周身之陽﹐化陽足以配陰﹐化陰足以配陽﹐陰陽合配﹐邪自無容﹐故能兩解也。然古方重柴胡﹐功在轉其樞﹐此方倍參﹑芩﹐功在養陰以淸其熱。變化在人﹐方原無定。總在活活潑潑天機﹐陰陽輕重處顚倒﹐不越本經界限﹐可也。

問曰﹕鼻尖紅腫﹐上牙齦腫痛﹐大便不利﹐煩躁譫語﹐口渴飲冷者﹐何故﹖

答曰﹕此元陰不足於胃﹐胃火旺盛﹐陰血又反傷也。夫元陰之气﹐若無一臟不足﹐必無紅腫火癥之虞﹐人只知爲風邪﹑火邪所作﹐而不知元陰之早虧於內也。陰虛則火旺﹐故火癥叢生。今病人所現癥形﹐已具陽明之裏癥﹐此刻胃火旺極﹐陰血衰甚也。須知凡血之內寓元陰﹐凡气之內寓元陽﹐病人元陰先不足而火生﹐火生太烈﹐更足以傷其凡血。故曰「壯火食气」﹐食气者﹐食盡元陰之气也。世醫以桂﹑附爲壯火﹐不知桂﹑附補元陽之衰﹐陽虛人之要藥﹐非陽旺陰虛之所宜也。

此病法宜瀉火救陰爲主﹐方用大承气湯主之。

大承气湯

芒硝六錢大黃五錢枳實三錢厚朴八錢古方厚朴用至半斤﹐大黃四兩﹐枳實五枚﹐芒硝五合﹐是因太陽之邪流入燥地﹐已經化爲熱邪﹐大實﹑大滿﹑大聚﹑大便不通﹐狂叫﹑腹痛﹐脈沈﹑實。陽明至此﹐非淸涼﹑升散可解﹐惟有下奪一法。仲景故立此方﹐以爲陽明之將壞立法。然未至裏實之盛者﹐亦可攺分兩以施之﹐不失本經裏癥宗旨﹐可也。

用藥意解

按大承气湯一方﹐乃起死回生之方﹐亦瀉火救陰之方也。夫病人胃已經實﹐元陰將亡﹐已在瞬息之間﹐苟不急用大黃﹑芒硝苦寒之品﹐以瀉其亢盛之熱﹐枳實﹑厚朴苦溫之味﹐以破其積滯之邪﹐頃刻元陰灼盡﹐而命卽不生。仲景立法﹐就在這元陰﹑元陽上探盛衰﹐陽盛極者陰必亡﹐存陰不可不急﹐故藥之分兩﹐不得不重。陰盛極者陽必亡﹐回陽不可不急﹐故四逆湯之分兩﹐亦不得不重。二方皆有起死回生之功﹐仲景一生學問﹐陰陽攸分﹐卽在二方見之也。他如一切方法﹐皆從六气變化而出﹐六經主气爲本﹐各有提綱界限﹔六气爲客﹐各有節令不同﹐不得混視。至於此病﹐𨿽具陽明裏癥﹐尙未大實之甚﹐而卽以此方攺分兩治之﹐不失本經裏癥治法﹐分兩𨿽殊﹐時勢亦異﹐學者苟能細心體會﹐變化自有定據也。

問曰﹕兩目兩眥﹐赤脈縷縷﹐痛甚﹐舌腫厚﹐小便不利者﹐何故﹖

答曰﹕此元陰不足﹐而少陰火沸也。夫大小眼角屬心與小腸﹐二經之元陰不足﹐元陽之气便盛而爲病﹐卽爲客邪﹐不必定要風寒閉塞而作﹐才爲客气。知得此理﹐便得二气盈虛消息主客之道。況目窠乃五臟精華所聚之地﹐原著不得一毫客气﹐著一毫客气﹐則目病叢生。

客气二字﹐外指風﹑寒﹑暑﹑濕﹑燥﹑火時气﹐內指元陰﹑元陽偏盛所現﹐與風﹑寒﹑暑﹑濕﹑燥﹑火時气不同。從外感來者﹐必有發熱﹑頭痛﹑淸涕﹑畏寒等情﹔從內二气發者﹐必無外形可徵。元陰不足爲病者﹐火必旺﹐卽爲實邪﹐多紅﹑腫﹑痛甚﹔元陽不足爲病者﹐陰必盛﹐卽爲虛邪﹐多不腫痛。卽有腫痛甚者﹐乃元陽外脫之候﹐必現陰象以爲據。若無陰象可驗﹐便是實火﹐此認癥之要也。目科𨿽云七十二種﹐總不出陰﹑陽﹑虛﹑實四字﹐目科以五臟所屬﹐名爲五輪。風輪主肝﹐黑珠也﹔血輪主心﹐兩眥也﹔气輪主肺﹐白睛也﹔水輪主腎﹐瞳子也﹔肉輪主脾﹐上下皮也。又分八廓﹐八廓卽乾﹑坎﹑艮﹑震﹑巽﹑離﹑坤﹑兌是也﹐其要原不在此﹐學者務要在二气偏盛上求之﹐六气上求之﹐可也。此病兩眥與舌腫﹐小便不利者﹐心與小腸皆熱也。

法宜養陰淸熱爲主﹐方用大劑導赤散﹐加洋參﹑黃連主之﹐解見上。

問曰﹕咽喉痛﹐漧咳無痰﹐五心煩熱﹐欲飲冷者﹐何故﹖

答曰﹕此元陰不足﹐而少陰火旺逼肺也。夫少陰之脈挾咽喉﹐喉之痛由於火旺﹐肺之咳由於火逼﹐無痰者﹐火盛而津枯﹐五心煩熱者﹐元陰虛而爲邪火灼﹐欲飲冷者﹐陰欲陰以救也。法宜淸熱潤燥救陰爲主。方用黃連阿膠湯主之。

黃連阿膠湯

黃連四錢黃芩四錢芍藥二錢阿膠二錢雞子黃二枚

用藥意解

按黃連阿膠湯一方﹐乃交陰陽之方﹐實養陰﹑淸熱之方也。夫此方本爲少陰熱化癥而爲心煩不得臥者立法。蓋心煩者﹐坎中之精不能上交於心﹔不得臥者﹐離中之陰不能下降於腎。方中芩﹑連﹑芍藥之苦﹐直淸其熱﹐又得雞子黃以補離中之气﹐阿膠以補坎中之精﹐坎﹑離得補﹐陰﹑陽之气自調﹐升﹑降不乖﹐而水﹑火互爲其根矣。今病人所現癥形﹐全系元陰虧損﹐元陽變爲客邪所作﹐故取苦寒柔潤之品﹐以滋其枯涸之區﹐俾火熄而陰可立復﹐病可立瘳也。古方分兩﹐立意不同﹐故所用甚重﹐今病勢稍異﹐故攺用之。

問曰﹕產婦二三日﹐偶有小疾﹐服行瘀破滯之藥不效﹐延至月餘﹐釀成周身腫脹﹐又服消脹之藥﹐更加乳腫不食﹐肛門逼脹﹐痛欲死者﹐何故﹖

答曰﹕此服藥不當﹐釀成血脫之候也。夫產後之人﹐血暴下注﹐每多血虛﹐卽有瘀滯﹑腹痛﹑乳腫﹑血暈之癥﹐只宜溫中﹑活血﹑行气之品﹐不可大施破血﹑破滯之味﹐昧者專以破瘀滯爲主﹐不知气得溫而瘀滯自行﹐血得活而瘀滯自散。此病因誤服消導﹐釀成壞癥﹐獨不思產婦血旣大虛﹐全賴扶陽气以生之﹐今不扶其陽而更耗其陽﹐陽气旣耗﹐陰血何由得生﹖瘀滯何由得行﹖今成血脫﹐而元气無依﹐周身散漫﹐故腫脹叢生。此刻只宜收納元陽﹐猶慮不及﹐尙服見腫消腫之藥﹐更加乳腫﹐肛門逼脹欲死﹐其下脫之機已經暴露。法宜峻補其血﹐血得補而气有所依﹐气有依而腫脹自然不作。方用當歸補血湯﹐加鹿茸﹑黑姜﹑麥芽﹑甘艸﹑蔥酒。

當歸補血湯

當歸四錢黃芪一兩鹿茸三錢麥芽五錢黑姜四錢炙艸二錢甜酒半杯蔥頭子四个

用藥意解

按補血湯一方﹐乃活血﹑行气之方﹐實補气﹑補血之方也。夫當歸味苦入心能補心﹐心者生血之源也﹔黃芪甘溫補肺﹐肺者正气之宗也。當歸得黃芪而血有所附﹐黃芪得當歸而气有所依﹐卽名補血湯亦可﹐卽名補气湯亦可。古人稱爲補血湯者﹐取陽生陰長之義。余謂气血雙補﹐欲補气者﹐當倍當歸而輕黃芪﹐從陰以引陽法也﹔欲補血者﹐當倍黃芪而輕當歸﹐從陽以引陰法也。此方倍黃芪﹐故名補血湯。今產婦病四十餘日﹐旣釀成血虛欲脫而未脫之際﹐忽得補血之品﹐而血虛可復﹐又得補气之物﹐而血有統制。血旣有統﹐而欲下者不下﹐則肛門逼脹之癥可除。加鹿茸者﹐取純陽之質﹐以助眞陽之气﹔佐姜﹑艸者﹐有溫中之功﹐又有化陰之意﹔用蔥頭以降離陰而下交﹔用甜酒以鼓坎陽而上行﹐使麥芽從中以消散其壅滯之气血﹐不寒不燥﹐故治此病易也。況當歸重用﹐有活血之能﹐黃芪重用﹐有行气之妙。前賢往往用於血虛發熱之癥頗效。余謂血虛气虛﹐皆可﹐不必固執。

問曰﹕病人口臭﹑色黃﹐飲冷﹐呃逆不休﹐水瀉不止﹐步履如常者﹐何故﹖

答曰﹕此元陰不足﹐而胃火旺甚也。夫口臭有二﹐有先天精气發泄者﹐口𨿽極臭﹐而舌滑潤微黃﹐人無神而陰象全現﹐決不飲冷。胃火旺者﹐口臭﹐舌必漧黃﹐口渴飲冷。呃逆者﹐火之上衝﹐瀉不止者﹐火之下降﹐步履如常者﹐火之助也。法宜下奪爲主﹐方用大承气湯主之﹐解見上。此條上﹑中﹑下三部俱備﹐學者不必定要全見﹐而始用此方﹐活法圓通﹐人貴於知機耳。

問曰﹕平人漧咳無痰者﹐何故﹖

答曰﹕此元陰不足﹐而肺燥也。夫肺爲金﹐生水之源也。元陰不足﹐由於肺燥不能生水﹐肺燥實由於元陰不足而邪火生﹐火旺克金﹐故肺燥。肺气燥﹐斯漧咳作矣。法宜苦甘化陰養血爲主﹐方用甘艸漧薑湯﹐合當歸補血湯﹐加五味子治之。

甘艸漧薑湯

炙甘艸二兩漧薑五錢炮

用藥意解

按甘艸漧薑湯一方﹐乃辛甘化陽之方﹐亦苦甘化陰之方也。夫漧薑辛溫﹐辛與甘合則從陽化﹐漧薑炮黑﹐其味卽苦﹐苦與甘合則從陰化。仲景以此方治誤吐逆煩躁而厥者﹐取大甘以化熱﹑守中而復陽也。

又治吐血﹐治中寒﹐取辛甘以化陽。陽气也﹐气能統血﹐陽能勝寒﹐陽能溫中也。又用以治拘急﹐治筋攣﹐治肺痿﹐治腸燥﹐取苦甘以化陰。陰血也﹐血能勝熱﹐血能潤燥﹐血能養筋也。今病人旣現漧咳無痰﹐肺气之燥明矣。卽以化陰之法﹐合當歸補血湯﹐加五味子治之﹐俾燥熱解而肺气淸﹐肅令行而漧咳自不作矣。

【闡釋】筆者對治多種肺﹑胃虛寒病癥﹐常用甘艸漧薑湯加味而獲效。對治血癥﹐無論其爲血熱妄行﹐或陰虛火動﹐或陽不統血﹐皆先選用甘艸漧薑湯加血餘炭﹐以止其血﹐然後才對癥下藥﹐屢屢獲效。

問曰﹕婦女病﹐忽喜忽笑﹐言語異常﹐似顚非顚﹐似狂非狂者﹐何故﹖

答曰﹕此眞水不能上交於心﹐心熱生而神無主也。夫人一身﹐全賴水﹑火兩字﹐水﹑火相依而行﹐彼此互爲其根﹐火下降則腎臟溫﹐水上升則心臟涼﹐此陰﹑陽顚倒之妙也。今病人所現癥形﹐明系眞陰不足﹐不能上交於心﹐則心熱生。心者﹐神之主也﹐熱甚則神昏﹐故喜笑言語異常﹐而人若顚也。諸書稱爲熱入血室﹐尙未窺透此理﹐不知心者﹐生血之源也﹐血室者﹐衝脈之所居也。衝爲血海﹐卽有熱入﹐未必卽若顚狂也﹐當以熱甚神昏爲確。法宜養陰淸熱﹐交濟陰﹑陽爲主﹐方用梔豉湯主之。

梔豉湯

梔子一兩豆豉二兩

用藥意解

按梔豉湯一方﹐乃坎﹑離交濟之方﹐非湧吐之方也。夫梔子色赤﹑味苦﹑性寒﹐能瀉心中邪熱﹐又能導火熱之气下交於腎﹐而腎臟溫。

豆形象腎﹐制造爲豉輕浮﹐能引水液之气上交於心﹐而心臟涼。一升一降﹐往來不乖﹐則心﹑腎交而此癥可立瘳矣。仲景以此方治汗﹑吐﹑下後虛煩不得眠﹐心中懊憹者﹐是取其有旣濟之功。前賢以此方列於湧吐條﹐未免不當。獨不思仲景旣列於汗﹑吐﹑下後虛煩之癥﹐猶有復吐之理哉。

問曰﹕每日早飯後卽咳吐黃痰數口﹐五心潮熱﹐心煩﹑口渴﹐大熱飲冷﹐六脈細﹑數者﹐何故﹖

答曰﹕此元陰虛極﹐火旺而津液欲竭也。夫大熱﹑口渴﹑飲冷﹐心煩﹑咳吐黃痰﹐癥象白虎之形﹐然六脈細﹑數﹐細爲血虛﹐數爲血熱﹐明明血虛生內熱﹐則又非白虎之的癥也。醫於此際﹐不可猛浪﹐務要審確。余細推究病情﹐傷寒陽明癥之煩躁﹑口渴﹑飲冷﹑發熱﹐是從外感得來﹐脈必長大﹐定有頭疼﹑身痛﹑惡寒等情。血虛之大渴﹑飲冷﹑煩躁﹑發熱﹐從內傷得來﹐或吐血﹐或久咳﹐或產後血暴虛﹐或抑鬱損傷心脾﹐脈必細微﹐甚則細﹑數﹐定少頭疼﹑身痛﹑惡寒等情﹐切切不可輕用白虎。誤用白虎﹐爲害匪輕。法宜峻補眞陰爲主﹐方用獨參湯﹐或當歸補血湯亦可﹐解見上。

獨參湯

人參卽以洋參代之洋參二兩

用藥意解

按獨參湯一方﹐乃補陰之第一方也。今人用爲補陽﹑回陽﹐大悖經旨﹐由其不知水﹑火立極之妙﹐藥性功用之專。余爲活人計﹐不得不直切言之。夫人身所恃以立命者﹐惟此水﹑火而已﹐水﹑火卽气﹑血﹐卽陰﹑陽﹐然陽之根在乎坎﹐天一生水﹐一點元陽含於二陰之中是也﹔陰之根在乎離﹐地二生火﹐一點元陰藏於二陽之內是也。水﹑火互爲其根﹐乾﹑坤顚倒﹐各有妙用。故經云「善補陽者﹐於陰中求陽﹔善補陰者﹐於陽中求陰。」今人罕明此理﹐一見陽虛癥﹐用藥卽著重心﹐而不知著重腎﹔一見陰虛癥﹐用藥卽著重腎﹐而不知著重心。究其所用藥品﹐陽虛重在人參﹐陰虛重在熟地。查熟地甘寒補陰﹐尙不爲錯﹐而人參甘寒﹐近來所出洋參味苦﹐苦寒之品﹐皆補陰之品﹐非補陽之品。故仲景不用參於回陽﹐而用參於大熱亡陰之癥以存陰﹐如人參白虎湯﹑小柴胡湯之類是也。大凡藥品﹐性具苦﹑寒﹑酸﹑濇﹑鹹味者﹐功專在陰﹔具甘﹑溫﹑辛﹑淡﹑辣味者﹐功專在陽。今人著重在後天坎﹑離之陰﹑陽﹐而不知著重坎﹑離中立極之陰陽﹐故用藥多錯誤也。仲景一生學問﹐卽在這先天立極之元陰﹑元陽上探求盈虛消長﹐揭六經之提綱﹐判陰陽之界限﹐三陽本乾元一气所分﹐三陰本坤元一气所化﹐五臟六腑﹐皆是虛位﹐二气流行﹐方是眞機﹐陰陽盈縮﹐審於何部﹐何气所幹﹐何邪所犯﹐外感由三陽而入內﹐六客須知﹐內傷由三陰而發外﹐七情貴識﹐用藥各用實據﹐如六經主方是也。然補坎陽之藥﹐以附子爲主﹔補離陰之藥﹐以人參爲先﹐調和上下﹐權司中土﹐用藥又以甘艸爲歸。此皆立極藥品﹐柰人之不察何﹗余細維世之用人參以補心﹐卽爲補陽也﹐不知心𨿽屬陽﹐外陽而內陰﹐功用在陰﹐周身陰血俱從火化得來﹐故色赤。經云「心生血」。又曰「火味苦。」以苦補心﹐卽是補離中之陰也﹐而非補眞陽也。千古以來﹐用參機關﹐惟仲景一人知之﹐而時珍本艸云「能回元气於無何有之鄕」。推斯意也﹐以爲水火互爲其根。經云「陽欲脫者﹐補陰以畱之」﹐獨參湯是也。「陰欲脫者﹐補陽以挽之」﹐回陽飲是也。至於陰盛逼陽於外者﹐用參實以速其陽亡也。陽盛灼陰將盡者﹐回陽實以速其陰亡也。凡用參以冀回陽﹐總非至當不易之理﹐學者宜知。若此癥所現﹐乃陽旺陰虛之甚﹐正當用參以扶立極之元陰﹐元陰盛而周身之陰血自盛﹐血盛而虛者不虛﹐病者不病矣。

問曰﹕酒客病﹐身大熱而喘﹐口渴飲冷﹐無頭疼﹑身痛﹑畏寒者﹐何故﹖

答曰﹕此積濕生熱﹐熱盛而傷血也。夫嗜酒之人﹐易生濕熱癥﹐因酒性剛烈發散﹐入腹頃刻﹐酒气便竄於周身皮膚﹐烈性一過﹐濕气便畱中脘。中土旺者﹐濕气易去﹔中气弱者﹐濕气難消﹐久久中气更虛﹐濕气因而成疾﹐濕气流注四肢﹐便成痰火手腳。醫生一見痰火手足﹐便照痰火治之﹐鮮有愈者。以余主治﹐法宜溫中除濕﹐辛甘化陽之品。若此癥由濕聚日久﹐因而生熱﹐熱气逼肺﹐則喘癥生﹐熱傷津液﹐則口渴作。法宜淸熱﹑燥濕﹑升解爲主﹐方用葛根黃連黃芩湯。

葛根黃連黃芩湯

葛根一兩黃連五錢黃芩五錢甘艸五錢

古方葛根用至半斤﹐芩﹑連﹑艸各二兩﹐因太陽桂枝癥誤下﹐邪陷於中土﹐下利不止﹐脈促喘汗者﹐內陷之邪﹐尙欲從肌腠而外出不能出﹐湧於脈道﹐則脈促﹐湧於華蓋﹐則气喘。仲景故用葛根以升騰胃气﹐鼓邪仍從外出﹐佐以芩﹑連之苦﹐苦以堅之﹐堅毛竅以止汗﹐堅腸胃以止瀉﹐又以甘艸調中﹐邪去而正立復﹐病自不難解矣。今攺用分兩﹐借以治酒客之積濕生熱﹐大熱而喘者﹐亦更妙也。

用藥意解

按葛根黃連黃芩湯一方﹐乃表裏兩解之方﹐亦宣通經絡﹑燥濕﹑淸熱之方也。夫葛根气味甘辛﹐稟秋金之气﹐乃陽明胃經主藥也。陽明主燥﹐肌肉屬陽明胃﹐胃熱甚故肌肉亦熱﹐胃絡上通心肺﹐熱气上湧於肺故喘﹐熱傷脾中陰血故渴。今得葛根之升騰﹐宣通經絡之邪熱﹐熱因濕積者﹐熱去而濕亦去矣。況得芩﹑連之苦﹐苦以淸熱﹐苦能燥濕﹐復得甘艸和中以培正气﹐內外兩解﹐濕熱自化爲烏有矣。此方功用尙多﹐學者不可執一。

問曰﹕老人大便艱澀不出者﹐何故﹖

答曰﹕此血虛甚而不能分潤溝渠也。夫年老之人﹐每多气﹑血兩虛﹐气旺則血自旺﹐气衰則血自衰。然年老之人﹐稟賦原有厚薄﹐不得槪謂气血兩虛。亦有素稟陽旺者﹐精神不衰﹐出言聲厲﹐飲食不減﹐此等多由火旺陰虧。亦有稟賦太薄﹐飲食不健﹐素多疾病﹐乃生機不旺﹐運化太微﹐陰血漸衰﹐不能澤潤腸胃﹐腸胃枯槁﹐此眞血虛之侯。

二條乃言老人之稟賦。亦有因外邪入陽經﹐變爲熱邪﹐伏於腸胃而閉結者。亦有陰盛陽微﹐下焦無陽﹐不能化陰而閉結者﹐亦有肺內伏熱而閉結者﹐認癥總宜淸耳。若老人大便艱澀﹐無外癥者﹐卽是血枯居多﹐法宜苦甘化陰爲主﹐方用當歸補血湯加蜂蜜﹐或甘艸漧薑湯﹐解見上。或麻仁丸。

麻仁丸

麻仁二兩芍藥八錢枳實八錢大黃一兩六錢厚朴二錢杏仁一兩白蜜一兩

用藥意解

按麻仁丸一方﹐乃潤燥行滯之方﹐實苦甘化陰之方也。夫人身精血﹐俱從後天脾胃化生﹐脾與胃爲表裏﹐胃主生化﹐脾主轉輸﹐上下分布﹐脈絡溝渠﹐咸賴滋焉。今胃爲伏熱所擾﹐生化之機不暢﹐伏熱日熾﹐胃土漧燥﹐漸漸傷及脾陰﹐脾陰虛甚﹐津液不行於大腸﹐腸﹑胃火旺﹐積糞不行﹐故生窮約。窮約者﹐血枯而無潤澤﹐積糞轉若羊矢也。故仲景立潤腸一法﹐使溝渠得潤﹐窮約者﹐自不約也。藥用麻仁﹑杏仁﹐取多脂之物﹐以柔潤之﹐取大黃﹑芍藥之苦﹐以下降之﹐取厚朴﹑枳實之苦溫﹐以推蕩之﹐使以白蜜之甘潤﹐與苦合而化陰。

陰得化而陽生﹐血得潤而枯榮﹐腸胃水足﹐流通自如﹐推蕩並行﹐其功迅速。此方宜用爲丸﹐緩緩柔潤﹐以治年老血枯﹐實爲至當之法。

今攺用分兩爲湯﹐取其功之速﹐亦經權之道也。

問曰﹕男子陽物挺而不收者﹐何故﹖

答曰﹕此元陰將絕﹐陽孤無匹也。夫陽物之舉﹐乃陽旺也。陽旺極宜生陰﹐陰生陽自痿﹐乃陰陽循環不易之理。今出乎至理之外﹐挺而不收﹐明明有陽無陰象也。此際法宜救陰﹐大補先天元陰爲主﹐方用獨參湯主之﹐解見上。或六味地黃湯亦可。

六味地黃湯

熟地一兩棗皮八錢淮藥五錢茯苓五錢丹皮六錢澤瀉三錢

用藥意解

按地黃湯一方﹐乃利水育陰之方也。夫地黃甘寒﹐滋腎水之不足﹔二皮酸寒﹐斂木火之焰光﹔山藥﹑茯苓﹐健脾化气行水﹐澤瀉甘寒﹐補養五臟﹐又能消濕。此病由水虛而火旺﹐又加木火助之﹐故不收。

今得地黃補水﹐又能滋肝﹐肝主宗筋﹐乃陽物之根也。宗筋得潤﹐而陽物立痿﹐佐二皮一斂一瀉﹐火光卽滅。又得山﹑苓﹑澤瀉﹐健脾化气以行津液﹐庶幾此病易瘳。古人云「補陽以配陰」﹐乃爲陽痿不舉﹝柱﹞﹝注﹞腳﹐爲一切陽虛﹝柱﹞﹝注﹞腳。「補陰足以配陽」﹐乃爲陽挺不收﹝柱﹞﹝注﹞腳﹐爲一切陰虛﹝柱﹞﹝注﹞腳。此條應專以滋陰爲是。不應利水﹐利之似反傷陰﹐不知用利藥於地黃之內﹐正取其利﹐以行其潤之之力也。學者不可執一﹐分兩與古方不同﹐攺用也。

問曰﹕病人每日半夜候﹐兩足大熱如火至膝﹐心煩﹐至午卽愈者﹐何故﹖

答曰﹕此血虛陽旺也。夫人身以陰﹑陽兩字爲主﹐陽生於子至已時﹐屬三陽用事﹐正陽長陰消之時﹐陰虛不能配陽﹐陽旺故發熱。至午卽愈﹐乃陰長陽消﹐陽不勝陰﹐故熱退。世人以爲午後發熱爲陰虛﹐是未識陰﹑陽消長之道也。余治一易姓婦﹐每日午初﹐卽面赤發熱﹐口渴喜熱湯﹐至半夜卽愈﹐諸醫槪以補陰不效﹐余以白通湯﹐一服而愈。此病法宜補陰以配陽爲主﹐方用補血湯﹐或地黃湯﹐解見上。

問曰﹕秋月人忽然腹痛水瀉﹐日數十次﹐完谷不化﹐精神不倦者﹐何故﹖

答曰﹕此肺中之元陰不足﹐肺气燥甚也。夫大便水瀉至完谷不化﹐誰不以爲脾胃之敗也。不知肺气燥極﹐亦有此癥。肺與大腸爲表裏﹐大腸主傳送﹐飲食入胃﹐不待消化﹐隨燥熱之气下降﹐而直趨大腸﹐故日瀉數十次﹐腹痛飲冷不倦。若果脾敗完谷不化﹐精神之倦極可知﹐決然病久非暴也。至於水瀉一癥﹐有瀉出色黃極者﹐胃火旺也。瀉出色白者﹐下元無火也。瀉出色靑者﹐厥陰之寒化也。瀉出色如醬汁者﹐太陰之濕化也。瀉出如溏鶩者﹐髒有寒也。亦有瀉出色白如涎者﹐肺有熱也。有瀉出淡赤色者﹐陽不統陰也。以上數癥﹐臨癥時再察虛﹑實﹑新﹑久﹐脈息有神﹑無神﹐用藥自有據也。此癥法宜淸燥爲主﹐方用甘桔湯﹐加二冬﹑地骨﹑桑皮﹑黃芩﹑杏仁﹑白蜜治之。

甘桔湯

甘艸一兩桔梗八錢天冬四錢麥冬四錢地骨三錢桑皮三錢黃芩二錢杏仁二十粒白蜜五錢

用藥意解

按甘桔湯一方﹐乃苦甘化陰之方也。此方仲景用以治少陰之咽痛癥﹐因少陰之火上浮於咽﹐少陰之絡挾咽故也。得甘桔之合化﹐而少陰得養﹐故愈。今用以治太陰﹐取桔梗之苦以開提肺气﹐而伏熱立消﹐取甘艸之甘﹐大甘足以化熱﹐苦與甘合﹐又能化陰﹐化陰足以潤肺﹐又加以二冬﹑二皮﹑黃芩﹑杏仁﹑白蜜﹐一派甘寒﹑苦降之品以助之﹐而肺燥立止﹐水瀉自不作矣。

問曰﹕病人漧咳﹐周身皮膚癢者﹐何故﹖

答曰﹕此元陰虛不能潤肺﹐肺燥而不能行津液於皮膚也。夫病人漧咳﹐乃血虛肺燥之驗。肺主皮毛﹐肺气淸﹐則節令行而不乖﹐臟腑鹹賴﹔肺气燥﹐則節令失﹐而津液不行﹐百病叢生。津液不行於內﹐則肺痿﹑髒結﹑腸燥﹑痿躄﹑筋攣﹑骨蒸等癥卽起﹔津液不行於外﹐則皮毛﹑肌膚﹑爪甲﹑枯搞﹑燥癢之癥立作。此條言血虛肺燥﹐有如是等癥﹐法宜淸燥﹑養營爲主﹐方用補血湯﹐合甘艸漧薑湯﹐加五味﹑白蜜治之﹐解見上。業斯道者﹐須知人身气血運用機關﹐气血之根皆在下﹐培養在中﹐發用在上。根卽此○也﹐培養卽此◎也﹐發用卽此⊙也。肺主气﹐卽發用之外圈﹐心主血﹐卽發用之內圈。外圈本乾體所化﹐內圈本坤體所生﹐天包乎地﹐地成乎天﹐混然一物。地气上騰﹐指坎中一陽﹐由下而中而上﹐一呼卽起﹔天气下降﹐指離中眞陰﹐由上而中而下﹐一吸卽入。故曰呼﹑吸者﹐陰﹑陽之橐籥也。呼則气行而血隨﹐吸則血行而气附。呼吸𨿽判乎陰陽﹐其實升則二气同升﹐降則二气同降﹐升降循環不已﹐故卽上﹑下以判陰﹑陽也。先聖恐人不明﹐故畫卦以明陰﹑陽﹐乾坤則稱爲先天﹐六子乃爲後天﹐今人專在後天論陰陽生克固是﹐而不在先天論陰陽盛衰﹐是知其末﹐而未知其本也。苟有知得陰陽升降之道者﹐庶可與共學適道矣。

問曰﹕筋縮不伸者﹐何故﹖

答曰﹕此血虛不能養筋﹐筋燥故也。夫筋之燥也有由生﹐𨿽雲水能生木﹐其實水﹑火之功用在心﹑肺﹐肺主气﹐心主血﹐肺气行於五臟﹐血亦行於五臟﹐肺气行於六腑﹐血亦行於六腑。肺气燥極﹐則運用衰﹐津液不潤於筋﹐則筋燥作。筋燥甚﹐故縮而不伸也。法宜淸燥養血爲主﹐方用芍藥甘艸湯主之﹐或加二冬﹑白蜜亦可。

芍藥甘艸湯

芍藥二兩甘艸二兩炙

用藥意解

按芍藥甘艸湯一方﹐乃苦甘化陰之方也。夫芍藥苦平入肝﹐肝者陰也。甘艸味甘入脾﹐脾者土也。苦與甘合﹐足以調周身之血﹐周身之血旣調﹐則周身之筋骨得養﹐筋得血養而燥气平﹐燥气平則筋舒而自伸矣。然亦不必拘定此方﹐凡屬苦甘﹑酸甘之品﹐皆可以化陰。活法圓通之妙﹐卽在此處也﹐學者須知。

問曰﹕年老之人多健忘﹐言語重復者﹐何故﹖

答曰﹕此元陰虛極﹐而神無主也。夫心生血﹐神藏於血之中﹐神者火也﹑气也﹐卽坎中一陽﹐而寓於血之中﹐气與血相依﹐故別其名曰心藏神﹐卽此可知鬼神之用也。書曰「鬼神者﹐二气之良能也。」良能二字﹐卽眞陰﹑眞陽之本性也﹐神稟陽之靈﹐天體也﹐位尊﹐故曰神﹔鬼稟陰之靈﹐地體也﹐位卑﹐故曰鬼。人之爲善﹐則性從陽﹐光明气象﹔人之爲惡﹐則性從陰﹐黑暗气象。人死而爲神﹐爲鬼﹐卽在平日修持上判也。將死之際﹐善气重者﹐元神從天門而出﹐定爲神道﹔惡气重者﹐元神從地戶而入﹐定爲鬼道。若老人气血已衰﹐精神自然不足﹐不足故神昏也。然又非熱甚神昏之謂也﹐法宜養血爲主﹐气﹑血雙補亦可。方用補血湯﹑獨參湯﹐或參棗湯亦可﹐補血﹑獨參二湯﹐解見上。

參棗湯

洋參一兩棗仁一兩甘艸五錢豬心一个

以上三味爲細末﹐同豬心燉服﹐或同豬心搗爲丸俱可。

用藥意解

按參棗湯一方﹐乃苦甘化陰﹐酸甘斂陰之方也。因元陰虛極﹐不能養神﹐神無所主﹐故時明時昧﹐猶若殘燈將滅﹐而火光不明﹐苟能更添其膏﹐火光自然復明也。今以洋參之甘苦﹐棗仁之酸斂﹐以扶其元陰。元陰斂而眞气卽斂﹐故曰藏神。又得豬心同气相求﹐庶幾心神明而不昧。復取甘艸從中合化﹐而眞血有源源不竭之妙也。此方不獨治老年健忘﹐凡屬思慮損傷陰血者﹐皆可服也。

問曰﹕大腸脫出數寸﹐肛門如火﹐气粗而喘﹐欲飲冷者﹐何故﹖

答曰﹕此元陰不足於肺﹐肺火旺而大腸之火亦旺也。夫脫肛一癥﹐原有陽虛陰虛之別。陽虛之脫肛者﹐由元气衰極﹐不能約束也。其人必困倦無神﹐渴必飲熱﹐陰象全見﹐法宜溫中。陰虛之脫肛者﹐由於下焦火旺﹐逼出也。其人精神不衰﹐渴喜飲冷﹐熱象全見。然此二癥﹐多起大瀉大痢之後﹐治者務要認定陰﹑陽實據﹐自然獲效。此癥卽陰虛火旺也﹐火上逼肺﹐故喘﹐火下逼腸﹐故肛出。法宜滋陰瀉火﹐方用大黃黃連瀉心湯﹐或葛根黃連黃芩湯亦可﹐解見上。

大黃黃連瀉心湯

大黃一兩黃連五錢

用藥意解

按大黃黃連瀉心湯一方﹐乃瀉火之方也。仲景以此方治心下痞滿﹐按之濡者。是因無形之熱邪﹐伏於心下﹐而以此方瀉之也。今借以治此癥﹐似亦未切﹐不知大黃﹑黃連苦寒﹐能瀉三焦邪熱﹐此病旣因熱上攻肺﹐而喘癥生﹐熱下攻腸﹐而脫肛作﹐得大黃﹑黃連之苦寒瀉火。火邪一去﹐上下自安﹐亦握要之法也。

問曰﹕小便便時痛甚﹐口渴飲冷﹐其淋癥乎﹖非淋癥乎﹖

答曰﹕此膀胱之元陰不足﹐爲邪火所灼﹐乃太陽腑癥之甚者也。

因邪犯太陽﹐從太陽之標陽而化爲熱邪﹐伏於膀胱﹐故口渴﹑飲冷而便痛﹐法宜化气行水﹐方用五苓散主之。其實近似淋癥﹐淋癥亦皆膀胱之癥也。前賢有血淋﹑气淋﹑沙淋﹑石淋﹑勞淋五淋之別﹐總而言之﹐不出陰﹑陽兩字。有陽衰不能化停滯之精而作者﹐十有七八。推其源﹐多起於夢中遺精﹐忽覺而提其气以畱之﹐不能復位﹐發泄不暢﹐當心气下降而便溺﹐敗精欲出而不能出﹐故小便痛甚﹐此受病之根也。

此病法宜大助元陽﹐鼓之化之﹐俾气化行而精气暢。世人一見便痛爲火﹐不敢輕投桂﹑附﹐是未識透此中消息也。亦有精停日久﹐阻滯气機﹐郁而爲熱﹐灼盡膀耽陰血﹐敗精爲邪火所熬﹐故有砂﹑石之名﹐總緣火由精停起見。陽虛之人﹐得此者多﹐方宜白通湯﹑三才﹑潛陽諸方。陰虛之人﹐火旺太甚﹐宜滋腎丸﹑六味丸﹑五苓散之類﹐解見上。或附子瀉心湯亦可。

五苓散

白術一兩茯苓八錢豬苓五錢澤瀉五錢桂枝六錢

附子瀉心湯

附子一枚黃芩五錢黃連五錢大黃一兩

用藥意解

按五苓散一方﹐乃化气行水之方也。因寒傷太陽之腑﹐气化不宣﹐水道不利而生邪熱。熱傷津液﹐不能上升﹐故渴﹔气化不行﹐尿欲出而不卽出﹐故痛。今得二苓﹑術﹑澤﹐專行其水以培中﹐最妙在桂枝一味﹐化膀胱气機﹐气機化行﹐自然郁熱解而寒邪亦解。此方重在化气﹐不重在去熱一面﹐可知气化行﹐卽是去熱也﹐世多不識。

按附子瀉心湯一方﹐乃寒﹑熱並用之方也。仲景以此方治心下痞﹐而復惡寒﹑汗出者﹐是少陰無形之熱﹐伏於心下而作痞﹐復見太陽之寒﹐又見汗出﹐有亡陽之慮﹐故用芩﹑連﹑大黃以瀉少陰無形之伏熱﹐又用附子以固根蒂而追元陽﹐寒熱互用﹐眞立方之妙也。今借以治停精而生熱爲淋者﹐用附子以鼓先天之陽﹐佐芩﹑連﹑大黃以瀉伏熱﹐是不固之固﹐不利之利也。方書多用利水淸熱之品﹐是治熱結一法﹐而遺化精一法。余意方中再加安桂二﹑三錢﹐以助附子之力﹐而又能化气﹐气化精通﹐熱解邪出﹐何病淋之患哉﹖如三才封髓丹加安桂﹐滋腎丸倍安桂﹐皆可酌用﹐切勿專以分利爲主也。

問曰﹕五更後常夢遺精﹐或一月三﹑五次﹐甚則七﹑八次者﹐何故﹖

答曰﹕此元陽虛而神不爲主也。夫遺精一癥﹐與遺尿有些微之別。

尿竅易開﹐精竅不易啟。然二竅之開闔﹐總屬心气下降﹐輕重﹑淺深不同耳。然而夢遺之癥﹐諸書所論紛紛﹐未有實據﹐以余細揆其理﹐人身以神爲主﹐神居二气之中﹐晝則寄於心﹐夜則寄於腎。遺精之癥﹐戌亥以前者﹐病在於腎﹐子時以後者﹐病在於心﹐此人神從陰﹑從陽之道也。人身上下關竅﹐總在一神字統之。神卽火也﹐气也﹐坎中之眞陽也。眞陽配眞陰﹐神始有主﹔眞陰配眞陽﹐神始有依。夢遺之病﹐務審究在上半夜﹐或下半夜﹐以定神之所在。病於上半夜者﹐主陰盛陽衰﹐陽虛不能統攝精竅﹐而又兼邪念之心火動之﹐故作﹐法宜扶陽爲主﹐如潛陽丹﹑白通湯﹑桂枝龍骨牡蠣湯之類是也。病在下半夜者﹐主陽盛陰衰﹐陰虛不能配陽﹐陽气旣旺﹐而又有邪念之心火助之﹐神昏無主﹐而不能鎭靜﹐故作﹐法宜扶陰以抑陽﹐如封髓丹倍黃柏﹑參棗湯加黃連﹐補血湯﹑將軍蛋﹑洋參蛋之類是也。其中受病之根﹐由於素多淫念﹐或目之所見而心思﹐耳之所聞而慕切﹐念頭輾轉不斷﹐一片淫情﹐不覺已固結於神之中也。一經熟睡﹐元神遊於夢幻之鄕﹐或有見﹐或有聞﹐或有交﹐邪念一動﹐心火下流﹐兼以相火助之﹐直衝精竅﹐竅開而精自泄也。此病而云血虛神無主者﹐是遺泄在五更後﹐正陽長陰消之時﹐故知其血虛也﹐法宜補陰以配陽﹐方用參棗湯﹐解見上。

問曰﹕平人精神不衰﹐飲食健旺﹐常口渴而欲飲冷﹐小便亦常覺不快﹐夜夜遺尿者﹐何故﹖

答曰﹕此元陰不足﹐而下焦有伏熱也。世多以遺尿屬下元無火﹐其實不盡然。有眞下元無火者﹐乃陽虛不能統束關竅﹐其人必精神困倦﹐飲食減少﹐有陽虛之實據可憑﹐法宜收納元陽﹐補火爲要。此則精神不衰﹐飲食如常﹐定是膀胱素有伏熱﹐亦有心移熱於小腸﹐肝移熱於脬而遺者﹐是熱動於中﹐關門不禁也。卽在心﹑肝兩部脈息上求之便了。若果心移熱而作者﹐導赤散可用﹔肝移熱於脬而作者﹐小柴胡倍黃芩亦可醫。再審其上半夜與下半夜﹐以探陰陽消長機關﹐而按法治之﹐必不失也。此癥直決爲膀胱伏熱﹐是因其人精神飲食有餘﹐渴常飲冷﹐便常不快﹐是以知之也。法宜滋腎﹑瀉火爲主﹐方用六味地黃湯﹐加知﹑柏﹐解見上。

問曰﹕兩足冷如冰﹐不能步履﹐服桂﹑附﹑除濕藥不效﹐而更甚者﹐何故﹖

答曰﹕此非陽衰濕侵於下﹐實血虛肺燥﹐不能行津液於至下也。

夫人身上下﹐全賴二气布護﹐眞陽不足﹐亦有冷者﹐服桂﹑附以助之卽愈。脾虛不能轉運水濕而作者﹐服健脾除濕藥必效。此則不然﹐知非陽虛濕盛﹐乃由血虛肺燥也。肺乃百脈之宗﹐出治節者也。肺气行﹐則津液流通貫注﹐百脈增榮﹔肺气燥﹐則津液不行﹐百脈失養。今兩足冷如冰﹐乃水衰火極之象﹐人身水居其一﹐火居其二﹐火甚則津枯而骨髓失養﹐其實由肺之燥而津液不充﹐津液不充﹐邪火立起。火未甚時﹐猶覺內熱﹔火旣極時﹐卻又作冷。古人云「陽極生陰﹐陰極生陽。」病機之顚倒如是﹐淺見者何能一一周知。此病法宜苦甘化陰潤燥爲主﹐方用芍藥甘艸湯﹐或六味地黃湯﹐加二冬﹑白蜜﹐或黃連阿膠湯俱可﹐解見上。

問曰﹕四肢肌肉皮膚幹粗瘦削﹐奄奄欲絕﹐常思冷飲﹐人俱以爲疳病也﹐不知是否﹖

答曰﹕此胃有伏熱﹐而食盡脾陰之血液也。夫周身肌肉﹐統於脾胃﹐脾气充則肉盈﹐脾陰足則肉活﹐周身肌肉紅活充盈﹐乃後天健旺之徵。脾與胃爲表裏﹐彼此皆不可偏﹐偏則病作。今病人四肢漧枯飲冷﹐漧枯乃火之象﹐亦不足之象﹐飲冷是病之情﹐亦陰枯乞救之情﹐以此推求﹐知其胃有伏熱未解﹐食盡脾陰所致。此等病癥﹐小兒居多﹐由飲食損傷脾胃﹐久久元气日落﹐或食生冷鮮物﹐停滯於內﹐邪熱叢生﹐服藥未當﹐漸漸而成者﹐十居其八。婦女憂鬱﹐損傷肝脾﹐漸漸而成者亦多。世醫一見枯槁﹐便以疳癥目之﹐而立五疳之名﹐總非至當。此癥法宜甘潤養陰爲主﹐方用甘艸黑姜湯﹐加五味﹐解見上。如因內有積熱者﹐審輕重治之。

問曰﹕病赤白痢日數十次﹐腹痛拘急者﹐何故﹖

答曰﹕此元陰不足以致肺燥﹐復感客燥而移燥於大腸也。諸書俱稱赤白爲濕熱病﹐以白屬濕﹐以赤屬熱﹐照方施治﹐應效者少。余細維此理﹐人身以坎﹑離立極﹐運用機關全在心﹑肺﹐心屬火﹐化血而居肺下﹔肺屬金﹐化气而居心上。肺位最尊﹐气機運轉﹐外充皮膚肌肉﹐內充筋骨臟腑﹐有天包乎地之義。肺气一行﹐心血隨之﹐下而復上﹐上而復下﹐循環不已﹐二气調和﹐百節無傷﹔肺气﹑血气偶乖﹐諸癥蜂起﹐豈獨痢疾爲然。查痢疾多生於秋﹐乃燥金主气之時﹐復感外來之燥邪﹐客於肺金﹐閉塞淸道﹐轉輸失職﹐津液不行於大腸﹐大腸亦生燥熱﹐故曰肺移燥於大腸也。肺气壅則大腸之气壅﹐而血亦與之俱壅﹐故痢癥作。白者重在气之滯﹐赤者重在血之澀﹐赤﹑白相兼﹐心﹑肺俱受燥也。治痢者當在心﹑肺二處求之﹐切勿惑於夏傷於暑﹐秋必成痢。推是說也﹐以爲夏日炎天﹐暑濕大行﹐交秋之際﹐暑濕未盡﹐膠固大腸﹐欲出不出而成痢。余謂人之腸胃糟粕﹐有一﹑二日換一次者﹐有三﹑五日換一次者﹐豈盡濕熱之膠固大腸耶﹖以白爲濕﹐濕甚宜瀉﹔以赤爲熱﹐熱甚宜閉。今則不瀉不閉﹐而欲出不出﹐其爲肺气之滯﹐心血之澀也明甚﹐何得卽以濕﹑熱蘊釀加之﹖此說亦近理﹐但濕﹑熱合病亦多﹐何不成痢﹖獨於秋月乃痢﹐明明燥邪客於肺。要知白者﹐气也﹑火也﹐亦大腸之精也﹔赤者﹐血也﹑水也﹐亦大腸之液也。赤色𨿽似火象﹐其實周身血液﹐俱從火化得來﹐故曰血爲陰﹐又曰血𨿽陰類﹐運從陽﹐指肺气行而血隨之也。余謂治痢當著重肺燥爲主﹐𨿽赤﹑白有淺深之分﹐其源總歸於燥之一字﹐但治其燥﹐則二髒之气卽舒﹐不治痢而痢自止﹐不治赤白而赤白自消﹐握要之法也。

舒馳遠以痢爲四綱﹐其說亦可從﹐但未將受病根處明明指出﹐槪謂白屬濕成﹐赤屬血因﹐紛紛聚訟﹐愈出愈奇﹐總非確論﹐惟有調气﹑行血一語﹐略可遵從。法宜淸燥﹑救肺爲主﹐方用杏﹑冬二皮白蜜甘桔湯主之。至於似痢非痢﹐亦不可不辧。痢之爲病﹐腹痛拘急﹐逼脹異常﹐欲出不出﹐出亦無多﹐日數十次。似痢非痢者﹐腹𨿽痛而不甚﹐便𨿽逼脹而所出尙多﹐日三﹑五次﹐甚七﹑八次﹐一痛卽瀉﹐四時皆有﹐多得於大病久病之後。乃由中气大衰﹐大腸失職﹐腸﹑胃稍有存積﹐气虛不能載之﹐故似痢而實非痢也。法宜大健中土﹐中土气足﹐自能載之﹐而不失節也。方用附子理中湯﹐加吳茱萸﹑安桂最妙。治痢諸書﹐皆云調气﹑行血﹐余亦立一方﹐亦可酌用﹐名大黃木香湯。

杏冬二皮甘桔白蜜湯

杏仁五錢天冬四錢麥冬四錢地骨皮三錢桑皮五錢桔梗四錢甘艸三錢白蜂蜜半杯

大黃木香湯

大黃六錢木香六錢當歸五錢蘇葉三錢甘艸三錢白蜜半杯

用藥意解

按杏冬二皮湯一方﹐乃淸燥﹑潤肺之方也。因燥邪客肺﹐肺气壅塞﹐津液不行於大腸﹐以致气機滯澀﹐故取杏仁之苦以降之利之﹐又佐二冬﹑二皮﹑甘﹑桔﹑白蜜以開之﹑潤之﹐俾燥邪去而肺气淸﹐肅令行而气機暢﹐何痢之有哉﹖

按大黃木香湯一方﹐乃調气﹑行血之方也。大黃同當歸﹑甘艸﹐能瀉血分之燥熱而化陰﹐木香﹑蘇葉﹑白蜜﹐能調气分之滯而化陽﹐气﹑血兩化﹐陰﹑陽不偏﹐自然痢疾不作矣。

問曰﹕病人每日早飯後心煩﹐兩手﹑足心痛癢異常﹐至午初卽愈者﹐何故﹖

答曰﹕此元陰不足﹐心陽气有餘也。夫人身上下四旁﹐莫非二气充塞﹐二气皆不可偏﹐偏於陽則陰虛﹐偏於陰則陽弱。今病人兩手心癢﹐兩足心癢﹐陰虛﹑陽虛皆有此候﹐不得槪謂血虛。此病而斷爲陰虛者﹐見其病之在上半日也。人身就是這一團眞气﹐出陰入陽﹐出陽入陰﹐一日之內﹐上半日屬三陽﹐陽有餘﹐陰卽不足﹐故易曰「君子道長﹐小人道消」﹔下半日屬三陰﹐陰有餘﹐陽卽不足﹐故易曰「小人道長﹐君子道消」。君子﹑小人﹐卽陰﹑陽之謂也。其實推其至極﹐還是這一團眞气﹐由盛而衰﹐由衰而盛也﹐故聖人云「老子其猶龍乎﹗＂反之吾身﹐不亦有猶龍之老子乎﹗此病法宜補陰以配陽﹐方用黃連雞子阿膠湯﹐或補血湯﹐解見上。查陰虛發癢﹐外形手﹑足心肉必漧枯﹐起粗白皮。陽虛發癢者﹐手﹑足心肉柔潤不枯﹐無白皮幹粗色﹐但癢極而欲重按重壓﹐以此定之﹐再參看各部气色﹝更﹞﹝便﹞了。陽虛宜收納回陽爲主﹐方用潛陽丹﹑四逆湯﹑封髓丹之類﹐解見陽虛門。

問曰﹕吐血後﹐頭眩暈不止者﹐何故﹖

答曰﹕此血虛而不能榮於上也。夫頭暈一癥﹐有上實下虛者﹐有上虛下實者﹐有淸陽不升者﹐有濁陰上干者﹐有挾虛風者﹐有挾虛火者﹐有臟腑偏盛而致者﹐種種不一﹐括其旨歸﹐總不出陰﹑陽兩字。

凡治此病﹐察其人面白無神﹐飲食減少﹐二便自利﹐困倦欲臥﹐喜熱畏冷﹐或气短而心悸不寧﹐或飽悶而腹痛泄瀉﹐或遺尿不禁而自汗頻添﹐脈浮無力而空﹐諸如此類﹐都屬陽虛﹐淸气不充所作﹐法宜辛甘扶陽之品﹐按定上﹑中﹑下病情消息以斟酌之便了。察其人精神不衰﹐舌黃﹑喜冷﹐飲食易消﹐二便短少﹐或心煩熱而咳吐黃痰﹐或飽食而卽刻昏暈﹐或暈數刻而依舊如常﹐脈實有力而長﹐諸如此類﹐都屬陰虛火旺﹐上干所作﹐法宜苦甘化陰之品﹐按定上﹑中﹑下病情消息以酌量之便了。此病旣由吐血而後眩暈﹐明明陰血暴虛﹐不能上榮於巓﹐血虛亦能風生﹐故作眩﹐法宜養血爲主。方用補血湯主之﹐加味隨機而施。如外感六淫之气﹐只作痛不作眩﹐學者須知。

問曰﹕女病血崩後﹐忽頂巓痛甚者﹐何故﹖

答曰﹕此血虛甚而陽無所附﹐暴浮於上也。夫气﹑血兩字﹐彼此互爲其根﹐不可稍有缺陷﹐陽气暴虛﹐陰血卽無所主﹐陰血暴虛﹐陽气卽無所托。今病人血驟下奔﹐海底枯涸﹐龍無水養﹐飛騰於上﹐故頂巓痛甚。此際若不細察受病之因﹐而見痛治痛﹐則旣竭於上之陽﹐傾刻卽滅也。法宜峻補其水﹐海中有水﹐龍卽能返於淵﹐此眞陰﹑眞陽互根之妙用也。方用補血湯主之﹐解見上。或補水湯可。

補水湯

貧者以沙參易洋參洋參二兩黃柏一兩白蜜一兩

用藥意解

按補水湯一方﹐乃苦甘化陰之方也。夫洋參色白味苦﹐苦能補心﹐心者﹑生血之源也﹔黃柏味苦﹐苦能堅腎﹐腎者﹐注水之區也﹔又得白蜜之甘﹐能潤肺而生金﹐金者﹑水之母也。況苦與甘合﹐足以化陰﹐陰得化生﹐而源不竭﹐龍𨿽屬陽而性喜水﹐旣有其水﹐則龍潛於淵﹐太空廓朗﹐而上﹑下咸安矣﹐何頂痛之有哉﹖

以上數十條﹐專論陰虛﹐指出元陰不足一句﹐反復推明。要知元陰卽血也﹑水也﹐眞火寓於其中﹐則爲太極﹐則爲气﹑血相依﹐又爲水﹑火互根﹐又爲心藏神。凡血虛之癥﹐所現純是一派枯槁﹑憔悴﹑燥熯﹐幹粗之火形﹐何也﹖血中寓火﹐火旺自然陰虧﹐陰虛自然火旺﹐以此推求﹐便得陰虛之主腦也。三陰與三陽﹐病形各殊﹐三陽不足之癥﹐所現純是陰色﹐爲其陽不足﹐而陰有餘也﹔三陰不足之癥﹐所現全是陽色﹐爲其陰不足﹐而陽有餘也﹐此辧認陰虛﹑陽虛之切法也。

歷代以來﹐著作者數十餘家﹐皆含糊不淸﹐並未將陰﹑陽底蘊明明指出﹐一味在後天五行生克上論﹐鋪張滿紙﹐究竟人身立極﹐一元妙義﹐二气消長機關﹐全未說透﹐宗旨不明﹐源頭不澈﹐故知斯道之精者寡矣。可惜仲景一生心法﹐無一人道破﹐定六經之旨歸﹐罕能了了。甚至有著瘟疫﹐著痢癥﹐自詡專家﹐欲與仲景並駕﹐不知立法之祖﹐定六經早已判乾坤之界限﹐明六气業已括萬病之攸歸。六气卽是六經之體﹐外感六气﹐便是六經之客。三百九十七法﹐法法神奇﹔一百一十三方﹐方方絕妙。全是活活潑潑天機﹐絕無一毫礙法。知其妙者﹐以四逆湯﹑白通湯﹑理中﹑建中諸方﹐治一切陽虛癥候﹐決不有差﹔以黃連雞子阿膠﹑導赤散﹑補血﹑獨參諸方﹐治一切陰虛癥候﹐定不能誤。𨿽然陰虛所備諸方﹐尢貴圓通﹐有當柔潤以扶陰者﹐獨參﹑黃連﹑當歸補血之類是也﹔有當淸涼以扶陰者﹐導赤﹑人參白虎之類是也﹔有當苦寒以扶陰者﹐大﹑小承气﹑三黃石膏之類是也。此皆救陰﹑補陰之要訣也。補陽亦然﹐有當輕淸以扶陽者﹐大﹑小建中之類是也﹔有當溫養以扶陽者﹐甘艸漧薑湯﹑理中湯之類是也﹔有當辛溫﹑辛熱以扶陽者﹐四逆﹑白通之類是也。此皆治陽虛之要訣也。他如外感六气﹐按節令﹐掣提綱﹐隨邪變化﹐細詳六經貫解。須知仲景傷寒之六經﹐並非專爲傷寒說法﹐而六步之法已經說明。卽以太陰一經而論﹐太陰主濕而惡濕﹐主濕是本經之气﹐惡濕卽外之客气﹐濕土旺於長夏﹐故六月末➀土旺而濕令大行﹐人之本气弱者﹐感外來之濕邪﹐每多腹痛﹑吐﹑瀉。仲景故立理中湯一法﹐後賢攺用香砂﹑四君﹑六君﹐以調脾土一切諸癥﹐皆是套理中湯一方出來也﹐又何常不可用哉﹖千百年來﹐名賢疊出﹐立方亦多﹐而仲景之法﹐遂晦而不明﹐不得不宣揚➀」末「﹕原書爲」未「之也。

醫理眞傳卷四

雜問

問曰﹕吐血一癥﹐其陽虛乎﹖其陰虛乎﹖

答曰﹕吐血一癥﹐其要有三﹕有陽虛者﹐有陰虛者﹐有因外邪阻滯者﹐不可不知﹐亦不可不辧也。夫人身不外气﹑血兩字﹐气爲陽﹐天也﹑夫也﹔血爲陰﹐地也﹑妻也。男正位乎外﹐女正位乎內﹐陰﹑陽自然之定理﹐气﹑血相依而行﹐气法乎上﹐血法乎下﹐流通無滯﹐均平不偏﹐何吐血之有乎﹖至於吐血﹐乃气機之逆也。陽虛之逆血者﹐緣由陽气衰弱﹐不能統血﹐陰气太旺﹐勢必上僭﹐漸幹淸道﹐以致外越﹐如今之懦弱丈夫﹐不能約束其妻也。陰虛之逆血者﹐由於陽气獨旺﹐陽气過旺﹐勢必上衝﹐衝之過節﹐血亦因而外越﹐如今人之丈夫酷烈﹐而妻不敢安其室也。外邪阻滯之逆血者﹐或因風﹑寒之邪﹐阻其升﹑降之气機﹐而循行經絡之血液﹐失其常度﹐或畱胸膈﹐或停胃口﹐一觸卽發﹐血故外越。如溝渠之水﹐流行自如﹐忽從中閘定﹐上流欲下之水﹐勢必逆行上湧﹐亦气機自然之理也。又曰﹕吐血三要﹐已得聞矣﹐敢問三要之癥﹐如何辧認﹖如何施治﹖曰﹕凡陽虛吐血之人﹐言語無神﹐脈息無神﹐面色無神﹐气衰力竭﹐困倦喜臥﹐不思飲食﹐咳多淸痰﹐又須審察上﹑中﹑下三部﹐何處病情獨見﹐便可按法治之也。法宜辛甘化陽之品﹐調其中土﹐扶其元陽﹐如甘艸漧薑湯﹑理中﹑建中之類。陰虛吐血之人﹐言語有神﹐面色有神﹐脈息有神﹐吐𨿽多不覺其病﹐咳多膠粘之痰﹐又貴察其上﹑中﹑下三部﹐何處病形獨現﹐便可識其臟腑之偏﹐而用藥自有據也。法宜苦甘化陰之品﹐如瀉心湯﹑導赤散﹑雞子湯﹝卽《傷寒論》黃連阿膠湯﹞之類。風寒阻滯而吐者﹐必現發熱﹑頭疼﹑身痛﹐脈浮或緊﹐看定提綱﹐按法治之。法宜升散淸涼爲主﹐如桂枝湯﹑麻黃湯﹑葛根湯之類。桂﹑麻﹑建中﹑理中﹑甘艸諸方﹐見陽虛門﹔瀉心﹑導赤﹑雞子諸方﹐見陰虛門。

葛根湯

葛根四錢麻黃三錢甘艸二錢芍藥一錢桂枝二錢生薑三錢大棗三枚

古方分兩太重﹐取其直達太陽膀胱之經輸﹐而祛邪早出也。若用以治吐血﹐務要果眞有太陽病﹐項背幾幾﹐無汗惡風﹐與陽明合病﹐下利方可﹐不然未可輕試也。今攺用分兩﹐從俗之意﹐亦當察病輕重﹐再爲酌量。

用藥意解

按葛根湯一方﹐乃肌﹑表兩解之方﹐亦太陽﹑陽明合解之方也。

夫風寒之邪﹐一從肌腠而入﹐則爲桂枝湯癥﹐一從膚表而入﹐則爲麻黃湯癥﹐今以桂枝湯加麻黃﹑葛根﹐是從肌腠以達膚表﹐俾邪直出。

太陽與陽明接壤﹐太陽之邪已在經輸﹐逼近陽明﹐此刻陽明不病亦病也。去太陽之邪﹐卽所以救陽明也。師取葛根﹐乃三路進剿之法﹐葛根爲陽明之主藥﹐用之以截陽明之路﹐而邪不敢入﹐又能鼓胃气上騰﹐足以助桂﹑麻發散祛邪之力﹐是以攻無不勝﹐戰無不克也。吐血門中﹐罕用此方﹐此方原不治此病﹐設有因風﹑寒閉塞﹐以致吐血﹐兼見項背幾幾﹐自汗惡寒者﹐此方亦未始不可用也。

問曰﹕大便下血如注﹐其有要乎﹖

答曰﹕下血之癥﹐論因則多﹐論要則二。二者何﹖卽陰﹑陽兩字也。陰﹑陽卽气﹑血﹐夫血固以下行爲順﹐是順行其經絡之謂﹐非妄行之謂也。陽虛之人﹐下血如注﹐是下焦之陽不足﹐而不能統攝也﹔陰虛之人﹐下血如注﹐是下焦之陰不足﹐陰虛則火旺﹐火旺遂逼血外溢也。陽虛陰虛﹐察脈察色﹐與上辧吐血法同。陽虛之下血﹐宜培中下之陽﹐方用四逆湯﹑理中湯﹐見陽虛門。陰虛之下血﹐宜培中下之陰﹐方用瀉心湯﹑六味﹑補血湯﹝卽六味地黃湯﹑當歸補血湯﹞﹐見陰虛門。

或又曰﹕糞前血﹑糞後血﹐何謂也﹖曰﹕糞前血者﹐循行大腸之血失度也﹔糞後血者﹐脾胃之陰失度也。亦不必細分﹐總在這糞之鞕﹑溏﹐以判腸胃之虛﹑實﹐又要察其人平日起居﹐外形之有神無神﹐而虛﹑實自判也。先血而糞鞕者﹐胃火旺而致也﹐人參白虎﹑麻仁丸可用﹔先血而糞溏者﹐脾不攝血也﹐理中﹑建中可用﹔糞鞕而血後來者﹐心火旺也﹐導赤散可用﹔糞溏而血後來者﹐心血之虛也﹐補血湯﹑參棗湯可醫。仲景以先便後血爲遠血﹐主以黃土湯﹔先血後便爲近血﹐主以赤小豆當歸散。

黃土湯

地黃八錢白術一兩附片一兩阿膠八錢黃芩五錢甘艸八錢黃土二兩

赤小豆當歸散

赤小豆三升﹑卽小紅豆﹐非太極豆。當歸十兩

用藥意解

按黃土湯一方﹐乃先﹑後並補之方也。夫先便後血﹐是脾陽之衰﹐補脾必先助火﹐故用附子以壯元陽而補脾陽﹐又以白術﹑甘艸﹑黃土﹐專助脾中之气﹐最妙在地黃﹑阿膠﹑黃芩﹐甘寒苦寒﹐以滋脾中之陰﹐水土合徳﹐火土生成﹐不寒不燥﹐乃溫和之妙方﹐可使脾陰立復﹐而無漏血之虞﹐何憂此病之不除哉﹗

按赤小豆當歸散一方﹐乃解毒淸熱之方也。病人旣先血後便﹐是濕熱蘊釀已在大腸﹐而不在脾胃﹐大腸血液爲熱所傷﹐失其常度。當大便欲出﹐气機下行﹐而腸中之血﹐不啻若溝渠之水﹐得一團土艸以趕之﹐而流行不已也。此方重在赤小豆﹐以淸腸中之濕熱﹐又佐以當歸活血行气之品﹐自然病可立瘳。仲景又立此方於狐惑門﹐詳《金匱要略》。

問曰﹕小便下血者﹐何故﹖

答曰﹕小便下血﹐其要有二﹐有痛不痛之分﹐痛則爲血淋﹐照上治淋法治之﹐不痛則爲尿血﹐多由脾中之陽不能攝脾中之陰血﹐流注闌門﹐﹝祕﹞﹝泌﹞淸別濁之處﹐與水谷之濕气﹐同滲入膀胱﹐而與尿俱出﹐故曰尿血。飲食定然減少﹐人困無神﹐法宜理中湯加桂元﹐或甘艸漧薑湯加五味﹐以復脾中陰陽﹐自然尿血不作。若渴喜飲冷﹐善消食者﹐則爲胃中風火妄動﹐逼血下行﹐法宜淸胃﹐如人參白虎湯之類。亦有心移熱於小腸﹐而致血下行者﹐法宜淸心﹐如導赤散之類。

亦有衝﹑任有伏熱﹐逼血而致者﹐法宜淸熱﹐如赤小豆當歸散﹐小柴胡加芩﹑連之類是也。學者卽在上下四旁搜求病情﹐便可識也。

問曰﹕反胃之病﹐起於何因﹖

答曰﹕反胃者﹐胃中之气﹐逆而不下也。有因胃火上衝﹐阻其下行之機者﹐法宜下奪﹐如大﹑小承气等湯之類是也。有因胃陽不足﹐中寒頓起﹐蔽其下行之機者﹐法宜溫中降逆﹐如理中湯加吳萸﹑半夏之類是也。有衝﹑任气逆﹐挾肝气而致食上逆者﹐法宜疏肝﹑降逆﹐如大半夏湯﹑小柴胡湯加吳萸﹑半夏之類是也。有朝食而暮吐者﹐下元無火不能薰蒸脾胃也﹐法宜補火﹐如吳茱萸湯﹑吳萸四逆湯之類是也。有食而卽吐者﹐胃气不降﹐因火上衝也﹐法宜淸胃﹑降逆﹐如人參白虎重加半夏之類是也。有爲胃槁而作﹐賁門不展者﹐法宜柔潤﹐如啟﹝隔﹞﹝膈﹞飲之類是也。總而言之﹐反胃是一个逆字﹐𨿽十二經皆能致逆﹐不出陰陽兩法﹐用藥之妙﹐在人變通。

問曰﹕自汗﹑盜汗﹐其由何也﹖

答曰﹕自汗﹑盜汗者﹐陰﹑陽兩虛之候也。其說有二﹐諸書稱自汗爲陽虛﹐盜汗爲陰虛﹐總未暢言其旨﹐余特爲解之。夫陽虛自汗者﹐是衛外之陽不足﹐而不能統衛外之血液也﹐大象從¤|﹔盜汗爲陰虛﹐是陰不足﹐而陰中之火浮於外﹐血亦隨之外出﹐大象從¤￥。人身立命﹐就是這二物。凡人晝起目張從¤|﹐則眞气行於陽分﹐陰在內而陽在外﹐陽不足則不能統內之陰﹐故自汗出﹔夜臥目瞑從¤￥﹐則眞气行於陰分﹐陰在外而陽在內﹐陰不足﹐則眞气上浮﹐而液隨之﹐故盜汗作﹐此二汗之實據也。自汗者法宜補陽﹐如建中加附子湯﹑芪附湯之類是也﹔盜汗者法宜補陰﹐如參棗湯﹑補血湯之類是也。亦有陽盛而逼陰於外者﹐如陽明之白虎癥是也﹔亦有陰盛逼陽於外者﹐如厥陰之四逆回陽是也。汗癥𨿽多﹐不出此列。

答曰﹕消癥生於厥陰﹐風木主气﹐蓋以厥陰下木而上火﹐風火相煽﹐故生消渴諸癥。消者化之速﹐如風前之燭﹐易於化燼。諸書稱渴而多飲者爲上消﹐爲心包之火挾肝風而上刑於肺﹐肺金受克﹐不能資其化源﹐海枯水涸﹐不能上升﹐欲乞外水爲援﹐故渴而多飲﹐古人用人參白虎湯以救之。心包之火挾肝風而刑於胃﹐胃中風火相煽﹐食入猶如轉輪﹐食而易饑﹐故爲中消﹐以調胃承气湯治之。心包之火挾肝風而攪動海水﹐腎气不能收攝﹐遂飲一溲二而爲下消﹐以大劑麥味地黃湯治之。此皆對癥之方﹐法可遵從。更有先天眞火浮游於上﹐而成上消﹐浮游於中﹐而成中消﹐浮游於下﹐而成下消﹐卽以辧陽虛訣辧之﹐法宜導龍歸海﹐如潛陽﹑封髓二丹﹐或四逆﹑白通﹐皆可酌用。

查此病緣因風﹑火爲本﹐厥陰風木在下﹐厥陰心包在上﹐風借火勢﹐火借風威﹐澈上澈下﹐而消癥從此生矣。但治其火﹐火熄而風亦熄﹔治其風﹐風散而火亦亡。推其至極﹐風卽是气﹐气卽是火﹐以一火字統之便了﹐卽以一風字括之亦可。風字宜活看﹐一年六气﹐卽是六風﹐佛家以風輪主持大世界﹐人之一呼一吸﹐便是風﹐離風人卽死﹐人活風猶魚之活水﹐魚離水頃刻卽死﹐學者須知。

問曰﹕吐蛔之癥﹐起於何因﹖

答曰﹕吐蛔之癥﹐生於濕熱﹐化於厥陰。蓋以厥陰者﹐生生化化之首也。胎卵濕化四生﹐形體固屬不同﹐推其旨歸﹐俱從一片春風鼓蕩﹐萬物賴以化生。仲景列蛔虫於厥陰﹐𨿽道一个虫字﹐隱隱將天地化生萬物機關﹐露其圭角也。要知人卽百虫之長﹐天地包羅萬物﹐人身一小天地﹐卻含天地之至理。故孟子云﹕萬物皆備於我﹐豈特化生一虫而已哉。故病有千端﹐漫云易爲窺測﹐苟能識得陰﹑陽兩字﹐而萬變萬化之機﹐亦可由此而推也。仲景剖晰三陰﹑三陽﹐配六經以明乾坤之功用﹐各部發病不同。此癥小兒居多﹐由於過食生冷﹐損傷脾胃﹐脾胃受傷﹐不能傳運水谷之濕气﹐積濕生熱﹐得肝風鼓舞﹐而蛔虫食虫遂生矣。故曰蛔虫稟風木之气所化也。仲景立烏梅丸一方以主之。

烏梅丸

烏梅三百枚細辛六兩漧薑十兩黃連一斤川椒四兩當歸四兩桂枝六兩附子六兩人參六兩黃柏六兩

用藥意解

按烏梅丸一方﹐乃寒熱互用﹐補肝燥濕殺虫之方也。夫手厥陰居上主心包﹐足厥陰居下主肝木﹐其爲病消渴﹐气上衝心﹐心中疼熱﹐饑而不欲食﹐食則吐蛔﹐下之利不止﹐此本經手足全體爲病提綱。至於虫癥﹐論其一端也。推其生虫之源﹐由於風木所化﹐仲景立烏梅丸一方﹐並非專爲虫設﹐凡屬厥陰之爲病﹐皆可服也。然虫多因內有濕熱﹐挾肝木之气而化生﹐木曰曲直﹐曲直作酸﹐酸乃木之味﹐木性喜酸﹐木爲至陰之髒﹐一陽在下﹐其卦象爲。木气不舒﹐一陽之气上浮﹐而與濕熱混合﹐上撞則心疼﹐侮土則不食﹐吐蛔尙輕﹐下利爲重。仲景著重烏梅﹐取大酸之气﹐以順木之性﹐佐以桂﹑附﹑辛﹑姜﹑川椒﹐一派辛熱之品﹐導一陽之气下降﹐又能溫中殺虫。復得連柏瀉心包無形之熱﹐更兼燥濕﹐苦寒藥品﹐惟此二味﹐能淸能燥。繼以參歸﹐滋養脾陰﹐庶幾虫去而中土立復﹐厥陰之气暢達而無滯機矣。

問曰﹕癲癇起於何因﹖

答曰﹕癲癇二癥﹐緣由先天眞陽不運﹐寒痰阻塞也。夫癲者﹐神之亂也﹐癇者﹐痰之阻也。二癥大同小異﹐癲者言語重復不止﹐癇者不言不語若癡。按人身立命﹐無非活一口眞气﹐眞气一足﹐萬竅流通﹐一切陰邪﹐無從發起﹐眞气一衰﹐寒濕痰邪頓生﹐陽虛爲痰所擾﹐則神志不淸﹐頑痰流入心宮﹐則癇呆並起。古人立五癇之名﹐因其有作羊犬豬牛馬聲之情形﹐以決癇之由來也。以余所論﹐眞气衰爲二病之本﹐痰阻是二病之因﹐治二癥貴宜峻補元陽﹐元陽鼓動﹐陰邪痰濕立消﹐何癲癇之有乎﹖

至於實際治療﹐則須視具體情況而定。

問曰﹕病有關有格﹐何也﹖

答曰﹕關格者﹐气之有升無降也。前賢云﹕上不得入爲格﹐下不得出爲關﹐爲中樞不運所致。又云﹕食不得入﹐是有火也﹔下不得出﹐是有寒也。諭嘉言先生之進退黃連湯﹐卽可用於此病。余謂上不得入﹐胸有逆也﹔下不得出﹐火不降也。人身以气血兩字爲主﹐气機運轉﹐百脈流通﹐關竅開闔有節。今病人气機有升無降﹐全是一个逆字爲主。

食不得入﹐未必盡皆是火﹔下不得出﹐未必盡皆是寒。務要審察的確。

若唇口紅活﹐舌黃喜冷﹐脈息有神﹐精神不倦﹐則是陽旺火逆﹐以致气之有升無降也﹐但去其火之逆﹐則气機自然下降﹐气機降而下竅自開也。若病人唇口面舌靑白無神﹐則爲陰气上干爲逆﹐陰盛則陽衰﹐卽不能化下焦之陰﹐故下竅閉而不開也。火逆而致者﹐法宜瀉火﹐以大承气湯主之。陰寒上逆而致者﹐法宜溫中降逆﹐以吳萸四逆湯主之。

問曰﹕怔忡起於何因﹖

答曰﹕此心陽不足﹐爲陰邪所幹也。夫心者﹐神之主也﹐心君气足﹐則百魅潛蹤﹐心君气衰﹐則羣陰並起。今病人心內怔忡﹐怔忡者﹐不安之象也。陽虛之人﹐心陽日虧﹐易爲陰邪所侮﹐上侮故心不安﹐覺有忡之者﹐忡乃自下而上之謂﹐明明陰邪自下而上爲殃﹐非大補心陽不可﹐方用桂枝龍骨牡蠣湯﹐再重加附子。亦有水停心下而作悸者﹐悸亦心動不安之貌﹐與怔忡相同﹐怔忡重在心陽不足﹐悸則重在水停心下﹐必有水聲爲據。水停甚者﹐心下痛峻﹐仲景主以十棗湯﹐悸而不痛﹐芩桂術甘湯﹐悸而兼喘咳者﹐小靑龍湯。芩桂術甘湯見陽虛門。

桂枝龍骨牡蠣湯

桂枝一兩白芍六錢龍骨四錢牡蠣四錢甘艸二錢生薑五錢大棗六枚附子四錢

十棗湯

芫花二錢甘遂一錢大戟一錢大棗十枚

小靑龍湯

麻黃六錢白芍六錢細辛六錢漧薑六錢甘艸六錢桂枝六錢半夏半升五味半升

用藥意解

按桂枝龍骨牡蠣湯一方﹐乃調和陰陽﹐交通上下之方也。夫此方乃桂枝湯加龍骨﹑牡蠣耳。桂枝本方﹐乃調和陰陽之第一方﹐凡气血不調之人﹐外感易生﹐內傷亦易生﹐仲景立此方內外通治﹐不專重在發汗一節也。果有外邪傷及太陽營﹑衛﹐閉其气﹑血外出之機﹐遏郁而爲熱爲疼﹐取此方協和陰陽﹐鼓動運行之機﹐俾外入者﹐仍從外出﹐故一汗而病可立解。若無外邪﹐而用桂枝湯﹐必不出汗﹐何也﹖气機原未閉塞﹐血液暢流﹐何汗之有﹖此方本意﹐非專爲太陽而設﹐實爲陰陽不調而設﹐要知陰陽調和之人﹐六邪不侵﹐七情不損。陽不調之人﹐必有陽不調之實據﹐以辧陽虛法辧之﹔陰不調之人﹐必有陰不調之實據﹐以辧陰虛法辧之。陽不調之人﹐用此方﹐桂﹑甘﹑姜﹑棗宜重﹐稍加白芍以斂陰﹔陰不調之人﹐芍藥﹑甘﹑棗宜重以調陰﹐少加桂以宣陽。陰陽兩不足之人﹐分兩平用﹐彼此不偏﹐此立法之苦心﹐亦變通之道。如大﹑小建中與此方﹐皆桂枝湯之變局也。識得陰陽至理者﹐始信余非妄說也。今加龍﹑牡二物﹐又加附子﹐以治怔忡﹐取龍﹑牡有情之物﹐龍稟陽之靈﹐牡稟陰之靈﹐二物合而爲一﹐取陰﹑陽互根之意﹐加附子者﹐取其助眞火以壯君火也。君火壯而陰邪立消﹐怔忡自然不作矣。此方功用最多﹐治遺精更妙﹐世人謂龍﹑牡濇精﹐失二物之性﹐並失立方之意也。

按十棗湯一方﹐乃決堤行水第一方也。本方原因風寒傷及太陽之气﹐太陽主寒水﹐气機閉塞﹐水道不利﹐逆行於上﹐聚於心下﹐水火相搏﹐故作疼﹐非五苓散可治。蓋五苓之功獨重在下﹐此刻非直決其水﹐爲害匪輕﹐故取芫花﹑大戟﹑甘遂三味苦寒辛散之品﹐功專瀉水行痰。又慮行之太烈而傷中。欲用甘艸以守中﹐甘艸與甘遂相反﹐用之恐爲害。仲景故不用甘艸﹐而擇取與甘艸相同而不與甘遂相反者﹐莫如大棗。大棗味甘﹐力能補中﹐用於此方﹐行水而不傷中﹐逐水而不損正﹐立法苦心﹐眞是絲絲入彀之方也。

按小靑龍一方﹐乃發汗﹑行水之方也。因太陽表邪未解﹐以致水气不行﹐聚於心下﹐爲咳﹑爲喘﹑爲悸﹐是皆水气上逆之咎也。今得麻﹑桂﹑細辛﹐發太陽之表﹐行少陰之水﹐﹝甘﹞﹝幹﹞姜﹑半夏﹑五味﹐降上逆之水下行﹐甘艸補土﹐白芍斂陰﹐最爲妥切。此方重在解表﹐表解而水自不聚﹐以龍名湯。是取麻黃輕淸發汗行水﹐如龍之得雨水而飛騰變化莫測也。豈果若龍哉﹖

問曰﹕婦女另列一科何也﹖

答曰﹕男子稟乾之體﹐女子稟坤之質﹐乾主施化﹐坤主生成﹐以其有胎前﹑產後﹑經期之殊耳。余病皆同﹐惟此三者﹐動關生死﹐不可不知﹐不可不亟講也。先以經期言之。經期者何﹖經者常也﹐期者信也﹐女子二七而天癸至﹐經脈始通﹐經血一月下行一次﹐以象月之盈而缺﹐缺而復盈﹐循環不已。但人之稟賦不齊﹐盛衰損傷不一﹐故有先期而血卽下行者﹐气之有餘也﹐气有餘便是火﹐法宜淸熱。有後期而血始下行者﹐气之不足也﹐气不足便是寒﹐法宜溫中。中也者﹐生化精血之所也﹐言調經之大主腦也。他如經水來而色淡者﹐火化不足也﹐法宜補火﹔經水來而黑紫塊者﹐火化太過也﹐法宜淸熱﹔經來過多而心煩者﹐血驟虛也﹐法宜養血﹔經來少而腹痛者﹐气之滯也﹐法宜調气﹔經行衍期﹐淋漓不斷者﹐气衰脾弱﹐不能統約也﹐法宜甘溫扶陽﹔經過後而腹空痛者﹐气血之驟虛也﹐法宜調和气血﹔當期過月而不行者﹐有妊有不妊也﹐妊者不必治﹐不妊者經之閉也。閉者宜開﹐因气而閉者﹐法宜行气﹔因寒而閉者﹐法宜散寒﹔因熱而閉者﹐法宜淸熱﹔因血枯而閉者﹐法宜補血。病原不一﹐審其因而治之。至於帶下﹑崩﹑漏﹐婦女之大癥也﹐十有八九。帶分五色﹐不出陰陽﹐照陰陽辧法治之。凡帶癥之脈﹐余閱之甚多﹐往往兩寸浮大無力。兩關﹑兩尺細微甚者﹐是陽竭於上﹐而下元無火也﹐以溫中回陽法治之多效。有兩寸大實有力﹐兩關滑而兩尺細者﹐心肺移熱於下﹐脾濕下注也﹐以除濕﹑淸熱法治之甚效。崩癥與漏癥有別﹐漏者病之淺也﹐亦將崩之兆也﹐崩者勢大而來如決堤﹐漏則勢小而淋漓不止﹐二癥俱當照陽虛﹑陰虛辧法治之﹐便得有餘不足之機關也。至於逆經而吐血者﹐照上吐血條法辧之﹐治法自在其中矣。胎前者何﹖以其夫婦交媾﹐精血凝聚﹐二五合一﹐具生生化化之道﹐人之性命有始基矣﹐故曰胎。

俗語云﹕」胎前不宜熱「﹐此語舉世信之﹐而不知非確論也。夫坤厚載物﹐全賴二气維持﹐一動一靜﹐陰陽互相化育﹐元陰化生五臟﹐合包絡則爲六也﹐元陽化生六腑﹐合之則爲十二官也﹐故曰陽六六﹐陰六六。陽六六﹐卽乾爲天卦﹐陰六六﹐卽坤爲地卦。乾坤化生五行﹐五行不出二气之中﹐二气不出五行之內﹐故曰天數五﹐地數五。嬰兒在母腹中﹐母呼亦呼﹐母吸亦吸﹐十月功圓﹐性與命立﹐打破一元﹐坎﹑離立極。未生以前﹐寒﹑熱各別。胎寒不溫﹐胎亦易損﹔胎熱不淸﹐胎亦易墮。以此爲準﹐經旨方暢。前賢有逐月養胎之說﹐其實在可從﹑不可從之間。以余細維﹐陰﹑陽合一﹐養於坤宮﹐此刻十二經經血﹐無時無刻不在﹐眞不啻北辰居所而眾星拱之也。其中有惡阻者﹐胎初凝結﹐養於坤宮﹐土气卒然不舒﹐故生嘔吐等情﹐法宜溫中而行脾气。

有子眩者﹐胎气之上逼也﹐法宜平气。有子滿者﹐气之壅也﹐法宜破滯行气。有子瘖者﹐胞胎壓少陰連舌本之脈絡也﹐法宜升舉胎气﹐如不應﹐生娩自能言。有子鳴者﹐因卒伸手取物﹐母之呼吸﹐驟不與嬰兒接也﹐法宜掬身片刻以就之。有腹痛小便點滴不出者﹐胞胎下壓膀胱之腑也﹐法宜升舉。有胎尙漏下血者﹐審是火逼而下行者﹐法宜淸火﹔審是元陽不足而不能收束者﹐法宜補陽。有子腫者﹐水停而不行也﹐法宜化气行水。有子嗽者﹐肺气爲胎火所逼也﹐法宜淸胎熱。有胎不長者﹐母之气血不足也﹐法宜大補气血。有挾食而吞酸者﹐法宜消食。有因外邪閉塞而大熱身痛者﹐照外感六經法治之。有吐瀉交作而胎不安者﹐法宜溫中。有大渴飲冷﹐譫語﹑大熱﹑汗出﹑便閉者﹐法宜攻下。有身冷汗出﹐人事昏沈﹐精神困倦﹐喜極熱湯者﹐法宜回陽。胎前諸癥﹐略舉數端﹐學者宜畱心討究。產後者何﹖以其嬰兒下地﹐周身百脈開張﹐努力送出﹐十二經護胎之血﹐一齊下注﹐此刻气血兩虛﹐與常不同﹐用藥不可錯誤。嬰兒下地﹐卽有昏暈而人事不省者﹐血瘀之不下行而反上也﹐法宜行瘀。有腹硬而痛劇者﹐血瘀滯而無陽以運化也﹐法宜溫中行滯。有空疼而腹不硬者﹐气血之驟虛也﹐法宜大補气血。有冷汗出而昏暈甚者﹐陽欲脫也﹐法宜回陽。有大熱﹑大渴而思冷飲者﹐血虛陽無所附﹐而外越也﹐法宜峻補其血。有頂巓痛頭如火焚者﹐血驟虛﹐陽無所依﹐而暴浮於上也﹐法宜大補其血。

有气喘息髙﹐寒戰汗出﹐身冷者﹐陰陽不交﹐陽欲脫也﹐法宜回陽。

有胎未全而卽產者﹐俗名小產﹐較正產更甚。正產乃瓜熟自落﹐得陰陽之正﹐調養貴乎得宜。小產如生果摘下﹐損傷太甚﹐一切諸癥﹐治法與正產同﹐而調養更宜周密。愚夫愚婦﹐視爲尋常﹐不知保養﹐而致死亡者﹐不勝慨嘆也。亦有胎兒死腹中而不下者﹐必有所傷也﹐法宜下之。病癥亦多﹐何能盡述﹖舉其大綱﹐不越規矩﹐學者再爲廣覽。

至於方藥﹐《濟陰綱目》甚詳﹐亦可參看。

問曰﹕小兒另列一科何也﹖

答曰﹕小兒初生下地﹐不能言語﹐食則母之精血﹐卽有病癥﹐醫家全是猜想﹐並無幾个一見便知。未食五穀者﹐外感尙多﹐內傷卽少﹔食五穀者﹐外感內傷俱有。更有痘﹑麻﹐動關生死﹐所以小兒科之外﹐又有痘科也。俗云啞科﹐眞是不謬。最可怪者﹐小兒初生下地﹐世俗皆用大黃﹑銀花﹑勾藤﹑甘艸之類﹐以下胎毒﹑血糞﹐余深爲不然。

凡人皆稟二气所生﹐有自然之理﹐小兒初生﹐猶若瓜果初出土之萌芽﹐以冷水灌之不可﹐以熱湯灌之亦不可﹐生機原是自然﹐換肚換腸亦是自然﹐何待大黃﹑銀花之類﹐以﹝催﹞﹝摧﹞之毒之﹖只要小兒不偏於寒﹑熱兩字﹐卽不可妄施藥品﹐以種病根。苟有胎中受熱者﹐小兒必面赤﹑唇紅﹐气粗﹑口熱﹐以苦甘一二味投之便了。有胎中受寒者﹐小兒必面靑﹐唇﹑口淡白﹐气微﹑口冷﹐以辛甘一二味投之便了。至於外感一切﹐務察時令﹐小兒𨿽不能言﹐而發熱之有汗﹑無汗﹐口熱﹑不熱﹐二便之利﹑不利﹐只此數端﹐亦可以知其病矣。其至要者﹐太陽主皮膚﹐統營衛﹐爲第一層﹐六客中人﹐必先犯此﹐學者須知。切勿惑於小兒穉陽之體﹐原無傷寒之說﹐不知小兒气輕力薄﹐正易傷寒也。傷寒二字﹐四時皆有﹐蓋所謂傷寒者﹐傷及太陽地界也。太陽本气主寒﹐六气從太陽而入內﹐故皆可以名傷寒也。其中有稱爲驚風者﹐有稱爲慢脾風者﹐是皆不經之論也。余爲活人計﹐不得不直切言之。

所謂驚風者﹐因小兒發熱抽掣﹐角弓反張﹐項彊﹑搖頭﹑吐舌﹐有時卒然掣動﹐若驚之狀﹐前人不按經旨﹐見其驚狀﹐卽以驚風名之﹐而不知是外邪客於太陽之經絡也。太陽之經絡爲外邪蔽束﹐气機不暢﹐抑鬱爲熱﹐熱甚則風生﹐而抽掣角弓等情所以有也。此際正當用桂﹑麻二湯﹐或麻杏石膏等湯﹐以解太陽之邪﹐邪气解而風熱卽不生﹐何抽掣等癥之有乎﹖市醫遵守驚風一語﹐更立無數名目﹐以訛傳訛﹐妄擬一派鎭驚祛風逐痰之方﹐小兒屈死於此者﹐不知幾百億兆矣。況人身皮膚第一層﹐屬太陽主事﹐豈有外邪入內﹐而不傷及者乎﹖業斯道者﹐何不於此經三致意也﹗至於慢脾風者﹐因小兒素病﹐調養失宜﹐飲食不健﹐自汗﹑盜汗不覺﹐嘔﹑吐﹑瀉﹑利不覺﹐積之久久﹐元气日薄﹐釀成虛極之候﹐元气虛極﹐則神無主﹐不能支持上下四旁﹐故有戰動﹑發熱﹑汗出不止﹐似驚之狀﹐其實非驚風也。外驗人必無神﹐面靑﹑唇白﹐困倦﹑目瞑﹐此刻正當大補元陽﹐元陽气足﹐則神安而體泰﹐何動搖之有乎﹖若以驚風治之﹐是速其亡也。前人稱曰慢脾﹐因其來之非驟也。論驚多在三陽﹐乃有餘之屙﹐論慢脾屬三陰﹐乃不足之候。驚風從外感得來﹐六气須知﹐气卽風也﹐風字宜活看。慢脾由內傷所積﹐吐瀉汗出﹐停滯食少﹐釀久生端﹐分陰分陽﹐察之辧之﹐不可不密﹐用方用藥﹐補之瀉之宜淸。此乃活人之業﹐性命生死攸關之際﹐學者毋忽視之。更有痘﹑麻﹐動關生死﹐《幼幼集成》《活幼心法》二書﹐講說最詳﹐宜閱。以余拙見﹐和平﹑有餘﹑不足﹐三法盡之矣。但痘出於髒﹐麻出於腑﹐痘喜溫和﹐麻喜淸解。痘本胎毒﹐藏於命根﹐初起由太陽眞機鼓動﹐運毒外出﹐法宜用桂枝湯調和陰陽﹐以助太陽外出之气機﹐使無一毫毒邪之滯於內﹔次歸陽明﹐血水化爲膿漿﹐未出透時﹐法宜用升麻葛根湯以解肌﹐而使毒气發透﹔已出透時﹐法宜用理中湯以培中气﹔中气健旺﹐易於化血爲膿﹐熟透結疤﹐欲結疤時﹐法宜用回陽﹑封髓等方﹐使這一點眞气復還於內。此四法者﹐乃順其陰陽气機出入之道﹐爲治痘用藥不易之法也。至於和平之痘﹐二便﹑飲食如常﹐微燒而精神不倦﹐瘡根紅活﹐頂潤充盈﹐顆顆分明﹐粒粒精光﹐乃和平第一等痘﹐勿藥有喜。最可憂者﹐有餘不足兩癥﹐有偏余於气而不足於血者﹐如气至而血不至之白泡無紅根是也﹔有偏余於血而不足於气者﹐如血至而气不至之紅泡無膿是也。偏於气而不足於血者﹐法宜養陰以配陽﹔偏於血而不足於气者﹐法宜補陽以配陰。蓋有餘者气之盈﹐如暴出﹐一齊湧出﹐紫紅頂幹﹐焦枯﹑便閉﹑煩躁﹑飲冷﹐譫語之類﹐法宜淸火養陰﹐甚極者宜下。不足者气之縮﹐如慢出﹐下陷平塌﹐色嫩﹑二便自利﹐飲熱﹑目瞑﹐困倦已極之類﹐法宜補火。火卽气﹐補火一字﹐人多忽略﹐一味在後天肺气上用藥﹐而不知在人身立命之火種上用藥。故近來痘科﹐一見下陷不足之癥﹐用藥總在這參﹑芪﹑鹿茸﹑歸﹑芍﹐以爲大補气血﹐究竟致死者多﹐深爲可慨也﹐由其未得仲景之心法耳。觀於仲景之用四逆湯﹐姜﹑附﹑艸三味﹐起死回生﹐易如反掌﹐非專補立極之火種﹐何能如斯之速乎﹖

世醫不求至理﹐以爲四逆湯乃傷寒之方﹐非痘科之方﹐不知此方正平塌下陷痘癥之方﹐實補火種之第一方也。今人亦有知得此方者﹐信之不眞﹐認之不定﹐卽用四逆﹐而又加以參﹑歸﹑熟地﹐羈絆附子回陽之力﹐亦不見效﹐病家待斃﹐醫生束手﹐自以爲用藥無差﹐不知用藥之未當甚矣。麻疹一條﹐較痘癥稍異﹐麻疹往往兼時气傳染而成﹐爲病發熱﹑咳嗽﹐目如醉人﹐鼻流淸涕﹐乃將出之候也。太過色紫紅﹐不及則色淡﹐始終治法﹐只宜升解淸涼發透爲主﹐所有一切變癥﹐總以陰﹑陽﹑虛﹑實四字括之。《幼幼集成》說最妥﹐玆不贅。

附不解說

俗傳出痘一事﹐余甚不解﹐沿古及今﹐俱稱痘爲胎毒﹐人人俱要出痘﹐方可無憂﹐未出痘者﹐務要借出痘之苗﹐以引之外出﹐取其知是出痘﹐按痘法治之有準﹐以免用藥錯誤。此說一開﹐而嬰兒之夭亡者﹐不啻恆河沙數矣。余深謂不然﹐人俱要出痘﹐何以有不放而終身不出者﹖有放而亦不出者﹖又何得遽謂人人俱要出痘﹖卽要出痘﹐亦當聽其自然﹐何必定要用痘以引之哉﹖竊念人稟二气以立命﹐風﹑寒﹑飲食﹐一切俱要謹愼﹐惟恐疏虞﹐以致外邪深入﹐有戕生命﹐獨於此痘﹐何不避之﹐而偏要使之從鼻竅以入內﹐明明叫出痘﹐何嘗是痘一定要出哉﹖人之一身﹐如一穴空地﹐種麻卽麻﹐種豆卽豆﹐此理之常﹐但種瘡痘一法﹐仲景尙且不具﹐而獨於六气立法﹐蓋六气卽是六經﹐主一年之事﹐循環不已﹐人身二气不調﹐六邪始能入內爲病﹐故法可立而病可窮﹐方可定也。今之痘﹑麻﹐又列一科﹐以其知得痘﹑麻之始終﹐如人之種瓜果﹐而知其結實時也﹐法𨿽可從﹐而陋習不可不急正也。嗟乎﹗俗染成風﹐牢不可破﹐猶人之愚而甘於愚也。余目見鄰里小兒﹐康健嬉嬉﹐以痘瘡之毒苗種之﹐十數日而卽死者﹐不勝屈指矣。想來不種痘苗﹐未必卽死﹐𨿽曰天命﹐又豈非人事哉﹗

問曰﹕外科工專金﹑瘡諸癥﹐其故何也﹖

答曰﹕凡一切瘡癥﹐皆起於二气不調﹐气﹑血偏盛﹐壅滯流行不暢之過﹐病原從內出外﹐以其有金﹑瘡﹑折骨﹐化腐生肌一事﹐稍不同耳。然瘡形已具﹐卽當分辧陰﹑陽﹐不可忽略。陽癥﹐瘡色紅腫痛甚﹐髙凸發熱﹐口渴心煩﹐小便短赤﹐大便閉結﹐喜冷﹐用藥重在活血行气﹐養陰淸火爲主。陰癥﹐瘡色不紅活﹐皮色如常﹐慢起不痛﹐或微痛﹐二便自利﹐精神短少﹐用藥大補元陽爲主。大凡瘡癥﹐《內經》云﹕」皆屬於火「。人身立命﹐就是這一个火字﹐火卽气﹐气有餘便是火﹐气不足便是寒。气有餘之瘡﹐卽陽癥﹐必由阻滯而成﹐用藥故要淸火養陰﹐活血行气﹐方用桂枝湯倍白芍﹐加麥芽﹑香附﹑枝子主之。气不足之瘡﹐卽陰癥﹐必由陽不化陰而成﹐法當大補元陽﹐方用桂枝湯倍桂﹐加麥芽﹑附子﹑香附主之。此乃調和气血之妙法﹐原不在芩﹑連﹑銀花﹑山甲﹑大黃之類﹐專以淸火。要知气血壅滯﹐方得成瘡﹐調气卽是行气﹐調血卽是行血﹐桂枝重在調陽﹐白芍重在調陰﹐气有餘則陰易虧﹐故倍芍藥加枝子﹐气不足則陰更盛﹐而陽愈弱﹐故倍桂而加附子。學者切勿以此方爲傷寒之方﹐非瘡科之方。仲景以此方﹐冠一百一十三方之首﹐而曰調和陰陽﹐試問人身陰陽調和﹐尙可得生病也否﹖尙可得生瘡也否﹖若刀傷﹑折骨﹐跌打﹑閃挫﹐另有治法﹐又有手法﹐不與內因同治﹐故曰外科。

問曰﹕目病皆原內起﹐何以另列一科也﹖

答曰﹕醫門一十三科﹐皆內科之恆事﹐不獨眼科爲然也。目病一切﹐皆從五臟﹑六腑發出﹐豈有能治內癥﹐而不能治眼癥者。然目之爲病﹐亦千變萬化﹐有工於此者﹐取其專於此﹐而辧癥淸﹐用藥有據﹐無柰今之眼科主﹐有眼科之名﹐無眼科之實者多矣。目癥有云七十二癥﹐有云三百六十種﹐名目愈多﹐旨歸卽晦。今爲之總其大綱﹐括以陰﹑陽兩字爲主﹐余不足錄。陽癥兩目紅腫﹐羞明﹐眵翳障霧﹐赤脈貫睛﹐目淚﹑痛甚﹐小便短﹐大便結﹐喜冷飲者是也。陰癥兩目微紅﹐而不羞明﹐卽紅絲縷縷﹐翳霧障生﹐而不覺痛甚﹐二便如常﹐喜飲熱湯者是也。務看先從何部發起﹐卽在此處求之便了。部位亦不可不知﹐上眼皮屬胃﹐下眼皮屬脾﹐白睛屬肺﹐黑睛屬肝﹐瞳子屬腎﹐兩眥屬心。再審系外感時气傳染者﹐照外感發散﹑升解﹑淸涼法治之﹐亦必有發熱﹑頭疼﹑身痛可憑。審是內傷﹐以致淸气不升﹐濁陰不降而作者﹐看何部之病情獨現﹐卽在此求之﹐或宜甘溫﹐或宜辛溫﹐或宜收納﹐或宜降逆﹐如法施之﹐便可盡目之事矣。

切脈約言

切脈一事﹐前賢無非借寸口動脈﹐以決人身气血之盛衰耳。盛者气之盈﹐脈動有力﹐如洪﹑大﹑長﹑實﹑浮﹑緊﹑數之類﹐皆爲太過﹑爲有餘﹑爲火旺﹐火旺則陰必虧﹐用藥卽當平其有餘之气﹐以協於和平。衰者气之縮﹐如遲﹑微﹑沈﹑細﹑濡﹑弱﹑短﹑小之類﹐皆爲不及﹑爲不足﹑爲火虛﹐火虛則水必盛﹐用藥卽當助其不足之气﹐以協於和平。只此兩法﹐爲切脈用藥至簡至便至當不易之總口訣也。後人未解得人活一口气之至理﹐未明得千萬病形﹐都是這一个气字之盛衰爲之﹐一味在後天五行生克上講究﹐二十八脈上揣摹﹐究竟源頭這一點气機盈﹑縮的宗旨﹐漸爲諸脈所掩矣。

三指說

前人於寸口之動脈﹐以三指按之﹐分出上﹑中﹑下﹐是將一气分爲三气﹐三气卽天﹑地﹑水﹐分而爲三﹐合而爲一。又於三部﹐而分出浮﹑中﹑沈﹐合三三如九之數﹐亦有至理﹐法亦可從﹐不得爲錯。

其意欲借此以窮人身在上﹑在中﹑在下之臟腑﹑經絡﹐以決人之疾病﹐可按法而治之﹐實屬大費苦心。但理愈多﹐而旨愈晦﹐且紛紛聚訟。

有云左心﹑小腸﹑肝﹑膽﹑腎﹐右肺﹑大腸﹑脾﹑胃﹑命﹔有云左心﹑膻中﹑肝﹑膽﹑腎﹐右肺﹐胸中﹑脾﹑胃﹑命﹔有謂小腸當候於左尺﹐大腸當候於右尺﹔有云左尺候腎之元陰﹐右尺候腎之元陽﹔互相矛盾﹐教後人果何遵從﹐余更不能無疑也。疑者何﹖疑分配之未當也。後天以子午立極﹐左寸候心火﹐左關候肝木﹐左尺候腎水﹐是子午對鍼﹐不爲錯﹐肝布於左﹐居左關﹐合法﹐肺布於右﹐何不居右關﹐而居右寸﹐是子午對鍼﹐而卯酉不對鍼也。又可疑者﹐左尺候腎之元陰﹐右尺候腎之元陽﹐查人身二气合一﹐充塞上下四旁﹐陰﹑陽打成一片﹐何嘗定要分左﹑右之陰﹑陽乎﹖旣分左爲陽﹐元陽應在左尺候之﹐右爲陰﹐元陰應在右尺候之﹐何左右候之不相符也﹖總而言之﹐陰陽气機出入之道不明也﹐千古混淆﹐不得不急正之。

拙見解

夫人身立命﹐本乾元一气﹐落於坤宮﹐二气合一﹐化生六子﹐分布上﹑中﹑下﹐𨿽有定位﹐卻是死機﹐全憑這一團眞气運行﹐周流不已。天開於子﹐人身這一團眞气﹐卽從子時發動﹐自下而中而上﹐上極復返於下﹐由上而中而下﹐循環出入﹐人之性命賴焉。切脈一事﹐無非定這一點气盛衰耳。查後賢分配臟腑脈圖﹐與一元眞气﹑出入之機不符﹐余意當以仲景六經次序排之﹐方與一元眞气出入之機相符。

然仲景𨿽未論脈﹐而六經流行之气機﹐卽脈也。今人不識一元之義﹐以兩手寸口動脈﹐將陰陽分作兩道看﹐不知左右固有陰陽之分﹐其實二气渾爲一气﹐何嘗分爲二道也﹖不過眞气運行﹐先從左而後及於右﹐從右而復及於左。左手屬三陽﹐三陽用事﹐陽在外﹐而陰在內﹐當以立極之¤|卦形之。右手屬三陰﹐三陰用事﹐以陰在上而陽在下﹐當以立極之¤￥卦諭之。脈體左手當以浮分取三陽﹐沈分取三陰﹐右手當以浮分取三陰﹐沈分取三陽﹐庶與气機出陰入陽﹐出陽入陰之理相合﹐亦不致將一元分作二道看也。是否有當﹐髙明斧正之。附气機循環圖於下。

再解古脈說

古來聖聖相傳﹐原不專在切脈一事﹐其要在望而知之﹐聞而知之﹐稱爲聖﹑神﹐爲上一等說法也。問而知之﹐切而知之﹐稱爲工﹑巧﹐爲下一等說法也。然考分配脈圖﹐卻不與六經气機相合。若與六經气機相合﹐則醫家治傷寒方有實據﹐余甚不解何以不如斯也。再三追索﹐以爲心肺居膈膜上﹐法天﹐故配之於寸﹐以爲上者上也﹐胸喉中事也﹔脾胃居膈膜下﹐至臍﹐法地﹐故配之於中﹐中也者﹐上下之樞機也﹔肝腎居臍下﹐法水﹐故配之於下﹐以爲下者下也﹐少腹﹑腰﹑股﹑膝﹑脛﹑足中事也。此是就後天生成之定位言之﹐理實的確可從﹐卽以仲景六經排之﹐差錯不遠。余按後天生成定位﹐乃是死機﹐全憑這二五合一﹐這一團眞气﹐呼吸運用﹐方是眞機。五行充塞二气之中﹐二气卽在五行之內。二气盛﹐則五行之气卽盛﹔二气衰﹐則五行之气卽衰﹔二气亡﹐則五行之气卽亡。溯治病之要﹐望色以有神無神﹐定气之盛衰﹔聞聲以微厲﹐判气之盈縮﹔問病以飲熱飲冷﹐知气之偏盛﹔切脈以有力無力﹐知气之虛實。以此推求﹐萬病都是一个气字﹐以盛﹑衰兩字判之便了﹐卽以一气分爲三气﹐以定上﹑中﹑下之盛衰﹐亦可。

諸脈紛紛摹揣﹐試問天下醫生﹐幾人將二十八脈明晰﹖以余拙見﹐有力無力盡之矣。不必多求。論分配臟腑﹐《內經》不差﹔論气機出入﹐一定法則﹐仲景六經爲最。從《內經》也可﹐從仲景也可﹐余不敢以己見臆說爲卽是﹐姑存之﹐以與來者共商。

五行說

天地化生五行﹐故有靑﹑黃﹑赤﹑白﹑黑之說焉。肝靑象木﹐主東方春令﹔肺白象金﹐主西方秋令﹔心赤象火﹐主南方夏令﹔腎黑象水﹐主北方冬令﹔脾黃象土﹐主中央濕令。五行各司一气﹐各主一經﹐➀經云」望而知之謂之神﹐聞而知之謂之聖「﹐此處」神「﹑」聖「二字疑次序顚倒各有生克制化。《內經》云﹕」肝布於左﹐肺布於右﹐心布於表﹐腎布於裏﹐脾爲四方之使「﹐歷代注家﹐俱在方位上論﹐而不在一气上論﹐五行之實義﹐漸不明矣﹐余特直解之。夫人身與天地無異﹐天地以五行之气﹐塞滿乾坤﹐人身以五臟之气﹐塞滿周身﹐何也﹖骨本屬腎﹐而周身無處非骨﹔筋本屬肝﹐而周身無處非筋﹔血本屬心﹐而周身無處非血﹔肌肉本屬脾﹐而周身無處非肌肉﹔皮毛本屬肺﹐而周身無處非皮毛。以此推之﹐五行原是一塊﹐並非專以左肝﹑右肺﹑心表﹑腎裏﹑脾中爲主。蓋以左肝﹑右肺﹑心表﹑腎裏﹑脾中者﹐是就五行立極之處言之也。若執五方以求五行﹐而五行之義便失﹐以五行作一塊論五行﹐而五行之義卽彰。五行不出二气之中﹐二气卽在五行之內﹐二气乃人身立極主宰﹐旣生五行﹐又以五行爲歸。然五行之要在中土﹕火無土不潛藏﹐木無土不植立﹐金無土不化生﹐水無土不停蓄。故曰﹕土爲萬物之母﹐後天之四象咸賴焉。不獨後天之四象賴之﹐而先天立極之二气﹐實賴之也。故經云﹕」無先天而後天不立﹐無後天而先天亦不生「﹐後天專重脾胃。人日飲食水谷入脾胃﹐化生精血﹐長養神气﹐以助先天之二气﹐二气旺﹐脾胃運行之機卽旺﹐二气衰﹐脾胃運行之機卽衰。然脾胃旺﹐二气始能旺﹐脾胃衰﹐二气亦立衰﹐先後互賴﹐有分之無可分﹐合之不勝合者也。至於用藥機關﹐卽在這後天脾土上﹐仲景故立建中﹑理中二法。因外邪閉其營衛﹐傷及中气者﹐建中湯爲最﹔因內寒濕气﹐傷及中气者﹐理中湯如神。內﹑外兩法﹐眞千古治病金鍼﹐醫家準則﹐惜人之不解耳。況一切甘溫苦寒之品﹐下喉一刻﹐卽入中宮﹐甘溫從陽者﹐賴之以行﹐苦寒從陰者﹐賴之以運﹐故曰中也者﹐上下之樞機也。後賢李東垣立補中湯﹐以治勞役傷脾﹐是套建中湯之法也﹐亦可遵從。俗語云﹕百病從口入﹐是傷中之意也。

余謂凡治一切陰虛﹑陽虛﹐務在中宮上用力。以上三法﹐皆可變通﹐但陰虛﹑陽虛﹐辧認不可不澈﹐上卷辧認法﹐切切熟記。

問曰﹕《內經》言」冬傷於寒﹐春必病溫「﹐可另有說乎﹖

答曰﹕冬月旣傷於寒﹐豈有延至春月始發之理﹖然亦有說焉。以爲天地閉塞﹐陽气潛藏﹐人身之气機亦潛藏﹐感之輕者﹐隨气機而潛藏﹐不卽爲病﹐至春日春風和暢﹐气機發泄於外﹐這點寒邪種子亦向外﹐故病作。如春日布種﹐而夏日收割﹐夏日布種﹐而秋日收割﹐病溫之說﹐其意如斯也。推之」春傷於風﹐夏生飧泄﹐夏傷於暑﹐秋必痎瘧﹐秋傷於濕﹐冬必咳嗽"﹐理無二義也。余亦有說焉。夫冬月寒令﹐天地之气寒﹐人身之气亦寒﹐潛藏是天地自然之機﹐人身同然﹐此正气也。客寒乃外之賊邪﹐邪正原不兩立﹐無論一絲一毫客邪﹐著於人身﹐未有不卽病者。感之卽輕﹐不能閉塞气機﹐遇經气旺時﹐邪亦可以默化﹐感之若重﹐邪气卽能蔽束气機﹐未有不卽病者。況冬月傷寒而死者亦多﹐以此推之﹐此說殊不盡然。余再三追索﹐疑是內傷於生冷之寒濕﹐不能閉其衛外气機﹐故不卽病﹐伏於其中﹐感天地閉塞﹐潛藏之气機裹束﹐不能發泄﹐延至春月﹐寒气化爲熱邪﹐隨气機發泄而外出﹐春月溫和﹐故名之曰溫病。如此推求﹐方得冬傷於寒﹐春必病溫實據。諸書紛紛言溫﹐而曰風溫﹑寒溫﹑溫熱﹑濕溫﹑溫燥﹐更立大頭﹑楊梅﹑撚頸﹑軟腳諸瘟﹐難以盡舉。各家之說﹐以春爲風溫﹐夏爲溫熱﹐長夏爲濕溫﹐俱在六气節候上論之。余意春月溫和節令﹐而加以溫之名方妥﹐外此候而名溫﹐卽屬不當。所謂寒溫者﹐指發病之來脈說也。所謂風溫者﹐指發病之時令言之也。所謂溫熱者﹐指寒變爲熱言之也。所謂濕溫者﹐指挾內濕言之也。所謂溫燥者﹐指邪入陽明燥地﹐伏而不出言之也。如此言溫﹐而溫之名始不錯﹐捨此而在六气節候上言溫﹐而溫之名卽誣﹐六气各有發病﹐試問又當何名﹖

再按溫病初起﹐先憎寒而後發熱﹐以後但熱而不惡寒﹐明明是春月溫和節中不正之气則爲溫邪﹐溫字卽熱字看﹐先犯太陽﹐太陽爲寒水之區﹐熱不勝寒﹐故直趨陽明﹐伏於膈間﹐陽明主燥﹐燥亦熱也﹐此刻溫燥混爲一家﹐故但熱不憎寒﹐乃爲陽明的確不易之癥。仲景立麻杏石膏甘艸湯﹐早已爲此等癥候具法也。按麻黃開腠裏﹐杏仁利气機﹐石膏淸陽明之肌熱﹐甘艸和中﹐俾邪之從太陽而入者﹐仍從太陽而出﹐眞絲絲入彀之方也。後人立升降散一法﹐解表淸裏﹐而曰此爲風溫設也﹐不知此刻气機﹐气卽是溫﹐溫卽是气﹐气卽是風也﹐何必多方立名﹖後人不得其旨歸﹐卽以此方爲風溫設﹐而不知與麻杏石甘湯同一法也。他如白虎湯﹑人參白虎湯﹑蒼術白虎湯﹐因其所兼而用之也。

溫病總是一熱病﹐是二陽之正病也。他書紛紛講解﹐愈出愈奇﹐不可爲法﹐學者須知。

認病捷要總訣

發熱類發熱而身疼者﹐外感也﹝自汗桂枝湯﹐無汗麻黃湯﹞。發熱而身不疼﹐飽悶吞酸者﹐內傷於食也﹝平胃散加消食行气之藥﹞。發熱身疼﹐不惡寒﹐舌黃而飲冷者﹐熱傷於裏也﹝白虎湯加桂枝﹑漧葛﹞。發熱身疼﹐惡寒﹐口不渴者﹐邪入少陰也﹝麻黃附子細辛湯﹞。素稟不足﹐無故身大熱﹐舌靑欲飲極熱者﹐元陽外越也﹐亦有口不渴者﹐皆同﹝吳萸四逆湯﹞。小兒發熱﹐气粗口熱者﹐表裏俱病﹐內有熱也﹝人參敗毒散加芩﹑連﹑梔子﹞。發熱出气微溫﹐而口不熱﹐小便淸長﹐大便不實﹐素有疾者﹐元气不固也﹝理中湯﹑六君子湯之類﹞。

瘧疾寒熱往來而有定候者﹐眞瘧也。一日一發而在上半日者﹐邪在三陽爲病也﹝宜小柴胡加桂﹑葛﹞。一日一發而在下半日者﹐邪在三陰爲病也﹝宜理中湯加柴﹑桂﹞。二日一發者﹐病深一層也﹝按寒熱輕重治之﹞。單熱無寒﹐渴飲冷不休者﹐病在陽明也﹝宜白虎湯﹞。單寒無熱﹐欲飲熱者﹐病在太陰也﹝宜理中湯﹞。飽悶不舒﹐而發寒熱者﹐食瘧也﹝平胃散加查曲﹑柴胡﹞。先吐淸水﹐而後發寒熱﹐欲飲極熱湯者﹐脾陽外越﹐似瘧而實非瘧也﹝宜吳萸四逆湯﹞。

鼓脹單腹脹而四肢不脹﹐舌靑欲飲熱者﹐陰邪伏於中而閉塞淸道也﹝宜理中湯﹑或吳萸四逆湯﹞。單四肢脹﹐而腹不脹者﹐脾陽不固﹐發散於四末也﹝宜理中湯加西砂﹞。有周身鼓脹﹐不渴不欲食者﹐元气渙散也﹝宜收納﹐切忌消腫﹐如理中﹑回陽之類﹞。有脹而皮色如血者﹐陰乘於上而作也﹝宜補陽以消陰﹐如陽旦湯﹑潛陽丹﹞。有脹而皮色如水晶﹐內無他病者﹐水气散於皮膚也﹝宜五皮飲﹞。脹病亦多﹐握定陰﹑陽辧訣治之﹐決然不錯。

積聚腹中有塊﹐無拘左右﹐痛而始有形﹐不痛而卽無形者﹐瘕癥也﹝宜活血行气﹐如當歸補血湯﹐加桂﹑麥芽﹞。不痛而亦有形﹐按之不移者﹐疒徵病也﹝宜三物厚朴七气湯﹞﹐有噯腐﹐大便極臭﹐而腹中有塊者﹐宿食積聚也﹝平胃散加大黃﹐莪術﹞。有痰涎不止﹐腹中累累覺痛﹐作水聲者﹐痰濕積聚也﹝宜桂苓術甘湯﹑理中湯加砂﹑半﹞。有小腹硬滿﹐小便不利者﹐血積聚於下焦也﹝宜五苓加桃仁﹑紅花﹞。總之喜揉按者﹐陰之積聚﹐由於陽不化陰也﹝宜溫解﹞。手不可近者﹐陽之積聚。由於气不活而血壅甚也﹝宜攻破﹞。

治積聚亦不出陰﹑陽兩法。

痰飲痰飲者﹐水濕之別名也。脾無濕不生痰﹐水道淸則飲不作。痰淸而不膠者﹐胃陽不足以行水也﹝宜溫中﹑理中湯﹞。痰黃而膠﹐喜生冷者﹐火旺而津枯也﹝宜雞子黃連湯﹞。痰白﹑痰靑﹑痰咸﹐皆由於陽不足﹝宜溫﹑宜補﹞。痰臭﹑痰吐如絲不斷﹐痰結如砂石者﹐皆由於陰虧火旺﹝宜五味子湯養血湯﹞。《金匱》列五飲之名﹐亦當熟看。

咳嗽咳而兼發熱身疼者﹐外感也﹝小靑龍﹑麻黃湯之類﹞。咳而不發熱身痛﹐飽悶噯腐臭者﹐飲食爲病也﹐亦間有發熱者﹝宜平胃散加麥﹑曲﹞。咳而身大熱﹐喜極熱湯﹐唇舌靑白者﹐元陽外越﹐陰气上干淸道也﹝宜吳萸四逆湯﹞。咳而身如甕中﹐欲飲熱者﹐肺爲寒痰閉塞也﹝宜苓桂術甘湯加細辛﹑漧薑﹑五味子﹞。咳而口漧喜冷飲﹐二便不利者﹐肺爲火逼也﹝宜瀉白散中加蘇葉﹑桅子﹞。漧咳而無痰者﹐肺燥血虛也﹝宜補血湯合黑姜甘艸湯﹐加五味子﹞。

咳而痰水如泉湧者﹐脾陽不運也﹝宜理中加砂﹑半﹑吳萸﹑茯苓﹞。咳癥𨿽多﹐總以陰﹑陽兩法辧之卽可。

喘喘而發熱﹑身疼者﹐寒邪閉塞肺竅也﹝宜麻黃湯倍麻﹞。喘而不發熱﹑身疼﹐舌靑﹑二便自利者﹐元气上騰也﹝宜潛陽丹﹞。喘而身大熱﹐面赤如硃﹐口不渴﹐唇﹑舌靑﹑白者﹐元陽外越也﹝宜吳萸四逆湯﹞。

嘔吐嘔吐水谷﹐尙欲飲冷者﹐熱隔於中也﹝宜黃連生薑湯﹞。嘔吐而欲飲極熱者﹐寒隔於中也﹝宜理中加吳萸﹞。嘔吐身熱頭痛者﹐挾外感也﹝宜桂枝湯倍生薑﹑加吳萸﹞。嘔吐身大熱而無外感﹐尙欲飲熱者﹐脾陽外越也﹝宜附子理中加吳萸﹞。凡吐癥發熱者多﹐因吐气機向外﹐故身亦發熱﹐以身不痛爲據。

霍亂腹痛吐﹑瀉交加﹐而欲飲水者﹐熱隔於中﹐阻其陰﹑陽交通之機也﹝宜五苓加炒枝﹞。吐﹑瀉交加而欲飲熱者﹐寒隔於中﹐阻其陰﹑陽交通之機也﹝宜理中湯﹞。

呃逆呃逆來飲水卽止者﹐胃火上衝也﹝宜大承气湯主之﹞。呃逆來而欲極熱飲者﹐陰邪上干淸道也﹝宜吳萸四逆湯﹞。

痢癥痢癥不拘赤﹑白﹐舌黃﹑脈有神者﹐燥熱爲病也﹝宜大黃木香湯﹞。

痢癥紅﹑白﹐脈無神而口不渴者﹐下焦陽衰﹐不能化下焦之精血也﹝宜附子理中加小茴﹑安桂﹞。痢癥紅﹑白﹐身大熱而渴飲極熱﹐或不渴而舌靑滑者﹐元陽外越﹐而內無陽以化腸胃中之精血也﹝宜吳萸四逆湯﹞。若大熱﹑舌黃﹐飲冷不休﹐日數十次者﹐胃熱極也﹝宜白虎湯加柴﹑葛﹞。痢疾初起﹐發熱身疼脈浮者﹐外感也﹝宜人參敗毒散﹞。

頭痛頭痛如裂﹐身無他苦﹐舌靑﹑不渴﹐或身大熱﹐或脈勁者﹐此皆元陽外越﹐暴脫之候﹐切忌發散﹐法宜收納﹝宜四逆湯﹐或潛陽丹﹞。頭痛﹑身熱﹑頸﹑背彊痛者﹐風寒襲於太陽也﹝宜桂枝湯﹞。六經各有頭痛﹐須按法治之﹐此不過明其危險者。

耳﹑目﹑口﹑鼻﹑唇﹑齒﹑喉各部腫痛﹐或發熱﹐或不發熱﹐脈息有神﹐舌黃﹑飲冷﹐二便短赤﹐精神飲食一切不衰者﹐气有餘之癥也﹝宜淸涼﹑升解﹑攻下﹐如小柴胡﹑甘桔﹑白虎﹑涼膈﹑導赤之類﹞。各部腫痛﹐或發熱﹐或不發熱﹐脈息無神﹐脈浮大而空﹐或堅勁如石﹐唇﹑口﹑舌靑白﹐津液滿口﹐喜極熱湯﹐二便自利﹐間有小便赤者﹐此皆爲气不足之癥﹐𨿽現腫痛火形﹐皆爲陰盛逼陽之的候。市醫往往稱爲陰虛火旺﹐而用滋陰降火之藥者極多﹐試問有陰虛火旺﹐而反見津液滿口﹐唇﹑舌靑滑﹐脈息無神﹐二便自利者乎﹖吾願天下醫生﹐切切不可見頭治頭﹐見腫治腫﹐凡遇一癥﹐務將陰﹑陽﹑虛﹑實辧淸﹐用藥方不錯誤。

心痛心中气痛﹐面靑﹑肢冷﹑舌滑﹑不渴者﹐寒邪直犯於心君﹐由君火衰極也﹝宜四逆湯﹞。心中气痛﹐面赤﹑舌黃﹑欲飲冷者﹐熱邪犯於心包也﹝宜桅子大黃湯﹞。

胸﹑腹﹑脇﹑背﹑腰﹑肘﹑胯﹑膝﹐痛﹑腫各部腫與痛﹐而不喜手按者﹐或發熱﹐或不發熱﹐惡寒喜熱﹐舌黃﹑便赤﹑脈息有神﹐乃爲气血壅滯﹐皆有餘之候﹝宜活血﹑行气淸涼之品﹞。各部或腫或痛﹐而喜手按者﹐或發熱﹐或不發熱﹐舌靑喜熱飲﹐二便淸長﹐脈息無神﹐人困極者﹐乃陽衰不能運行﹐皆爲不足之候﹝宜溫中﹑行气之品﹞。

二便病二便不利﹐腹脹﹑煩躁﹑舌黃﹑飲冷﹐脈息有神者﹐乃陽邪閉結也﹝宜淸涼分利﹑攻下之品﹞。二便不利﹐腹不滿﹐人安靜﹐口不渴﹐喜臥﹐脈息無神﹐舌靑滑者﹐陰邪閉於下﹐由陽不足﹐不能化陰也﹝宜溫補﹑回陽之品﹞。

辧認脈法气有餘﹕所現浮﹑洪﹑長﹑大﹑實﹑數﹑緊之類。﹝倘病現陰色不合脈﹐捨脈從病﹞。

气不足﹕所現沈﹑遲﹑細﹑微﹑虛﹑短﹑澀之類﹝倘病現陽色不合脈﹐捨脈從病﹞。

辧認諸癥法气有餘﹕所現脈息﹑聲音﹑面色﹑飲食﹑起居﹐一切有神。

气不足﹕所現脈息﹑聲音﹑面色﹑飲食﹑起居﹐一切無神。

辧認瘡法气有餘﹕所現紅腫﹑髙凸﹑痛甚﹑煩躁﹐人有神者﹐癰也。

气不足﹕所現皮色如常﹝慢﹞﹝漫﹞腫﹐不痛﹐人無神者﹐疽也。

辧認痘法气有餘﹕所現痘色紫紅﹐或夾斑疹﹐頂焦﹑唇紅﹑便閉之類。

气不足﹕所現痘瘡灰﹑陷﹑平塌﹑寒戰﹑唇口靑白﹑便利之類。

辧認目疾法气有餘﹕所現紅腫﹑痛脹﹑眵翳﹑障霧﹑赤脈﹑淚多﹑煩躁之類。

气不足﹕所現痛脹不甚﹐翳霧障膜𨿽多﹐不覺大苦之類。

辧色法气有餘﹕所現色紫紅﹐口唇如硃﹐煩躁不寧。色不合病﹐捨色從病。

气不足﹕所現色滯暗﹐靑白無神﹐唇口嘿靑。病不合色﹐卒閉須知。

辧舌法气有餘﹕所現舌黃﹑幹白﹑紫紅﹑黑黃﹑純乾黑﹐煩躁﹐飲冷。

气不足﹕所現舌靑滑﹐潤黃﹑黑潤﹑幹黑色﹑或靑中帶黃﹐或黃中帶白﹐黑而潤﹐津液滿口﹐其人安靜﹐而喜熱飲之類。

辧口气气有餘﹕所現气粗﹐气出蒸手﹐出言厲壯之類。

气不足﹕所現气微﹑气短﹑气冷﹐出言微細之類。

辧口流涎水气有餘﹕所現流涎不止﹐口熱﹐思水飲者﹐胃火也。

气不足﹕所現流涎不止﹐口冷﹐思熱湯者﹐胃寒也。

辧二便气有餘﹕所現尿短赤﹑黃﹑紅﹑糞鞕﹑羊矢﹑極臭﹑極黃之類。

气不足﹕所現尿淸長﹐間有黃者﹐糞溏﹑色白﹑色靑之類。

辧皮毛肌膚气有餘﹕所現皮漧枯﹑皮粗﹑毛漧枯﹑肌膚燥癢之類。

气不足﹕所現皮肉光潤﹑毛澤﹐肌膚𨿽瘦﹐無燥癢之形。

辧飲食气有餘﹕所現食多易消﹐善饑﹐喜飲湯水。

气不足﹕所現食少難消﹐反飽﹐喜硬食物。

辧起居性情气有餘﹕所現身輕﹐喜動遊﹐怒罵﹐喜笑﹑狂叫之類。

气不足﹕所現身重﹐嗜臥﹐不言不語﹐愁悶憂思之類。

欽安用藥金鍼

余考究多年﹐用藥有一點眞機﹐與眾不同。無論一切上﹑中﹑下部諸病﹐不問男﹑婦﹑老﹑幼﹐但見舌靑﹐滿口津液﹐脈息無神﹐其人安靜﹐唇口淡白﹐口不渴﹐卽渴而喜熱飲﹐二便自利者﹐卽外現大熱﹑身疼﹑頭痛﹑目腫﹑口瘡﹐一切諸癥﹐一槪不究﹐用藥專在這先天立極眞種子上治之﹐百發百中。若見舌苔漧黃﹐津液枯搞﹐口渴飲冷﹐脈息有神﹐其人煩躁﹐卽身冷如冰﹐一槪不究﹐專在這先天立極之元陰上求之﹐百發百中。後列二圖﹐學者細心參究。

寒邪外入圖

寒邪外入圖說今以一圈白色﹐諭人身一團正气﹐黑色諭外入之寒邪。邪犯皮膚第一層﹐乃太陽所主﹐病現頭項腰背疼痛﹐發熱惡寒﹐邪旣入於皮膚﹐如盜賊之入墻垣也。看其何處空虛有隙﹐便得而乘之﹐故不必拘定一日二日之說﹐或入於手足之陽明﹐或入於手足之少陽﹐或入於手足之太陰﹐或入於手足之少陰﹐或入於手足之厥陰。仲景以太陽一經﹐包括三百九十七法﹐一百一十三方﹐論傳經﹐是六步流行之定理﹐論圓通﹐是六步之化機﹐仲景恐人不知賊之去向﹐故標出六經提綱病情﹐與夫誤汗﹑誤吐﹑誤下﹑當汗不汗﹑當下不下﹑當吐不吐﹑用藥失宜﹑變逆匡救之道﹐俱在一百一十三方之中﹐學者務宜畱心﹐不必執定傷寒邪入如是﹐須知六客亦如是也。更要明得外邪入內﹐閉束皮毛气機﹐遏郁而爲身熱疼痛﹐故發汗散邪﹐爲治外邪初入第一要著。苟外邪從陽經而入內﹐寒邪亦化爲熱邪﹐熱甚則傷陰﹐輕淺者﹐仲景有人參白虎﹑小柴胡之類以存陰﹐最重者﹐仲景有大﹑小承气之類以救陰。苟外邪從陰經而入內﹐陰寒混爲一家﹐陰盛則陽衰﹐輕淺者﹐仲景有大﹑小建中﹑理中之類以扶陽﹐最重者﹐仲景有四逆﹑白通之類以回陽。余謂此卽仲景治外邪入內之子午鍼也。

寒邪內生圖

寒邪內生圖說今以一圈白色﹐諭人身一團正气。正气旺者﹐外寒不入﹐內寒不生。夫內寒之生﹐由於內之正气不足﹐正气不足一分﹐身內之陰寒便生一分。故經云﹕气不足便是寒。究不足之原﹐因房勞過度者﹐則損腎陽﹔因飲食不節者﹐則損脾陽﹔因用心過度者﹐則損心陽。陽者气也﹐陽气損於何處﹐陰寒便生於何處﹐積陰日久﹐元陽便爲陰所滅也。

在上者﹐仲景用桂枝以扶心陽﹔在中者﹐仲景用建中﹑理中以扶脾陽﹔在下者﹐仲景用四逆﹑白通以救腎陽。陽虛日久﹐不能化生眞陰﹐陰液日虧﹐積之久久﹐血枯而虛陽又熾﹐反爲客邪﹐此眞可謂陰虛也﹐法宜甘寒養陰﹐切切不可妄用苦寒﹐故仲景有炙甘艸湯﹑桂枝龍骨牡蠣湯﹑甘艸黑姜湯之法﹐從陽以引陰﹐滋陰﹑化陰。余謂此卽仲景治內傷之子午鍼也。諸書稱癆字從火﹐皆是從損陽一語悟出也﹐惜乎解理未暢﹐後學無從下手﹐遂使由癆癥而斃者多多矣。學者務要明得損陽而陰象癥形足徵者﹐照上卷陽虛門法治之。損陽不能化陰﹐陰液枯竭﹐肌膚枯搞﹐神气短少﹐吐痰膠粘﹐有火形可驗者﹐照仲景炙甘艸﹑龍骨黑姜湯之法治之﹐陰虛門方﹐亦可擇取。又要識得外邪從陽經入內﹐以致熱傷血者﹐亦可謂陰虛﹐若此而論者﹐是謂之眞陰虛。從外而致者﹐苦寒﹑淸涼﹑升解俱可治之﹐若此論者﹐只宜甘溫微寒﹐從陽養陰以調之﹐內外之法﹐至此詳矣。余於上卷將陽虛陰虛癥形實據列出﹐乃辧癥認癥之子午鍼也﹔辛甘化陽﹐苦甘化陰﹐乃用藥之子午鍼也﹔气有餘便是火﹐气不足便是寒﹐乃猶是一元中之子午鍼也。學者務宜潛心默會﹐期於明白了然﹐幸甚幸甚。

附﹕禳久病不愈﹐一切怪癥奇瘡善法小神作祟亦同

凡人家中﹐最難免者疾病﹐感之輕淺﹐醫藥可愈。設或感之太重﹐三年兩載﹐醫藥無功﹐此等疾病﹐非前世罪孽冤纏﹐卽今生不知檢束﹐積罪累愆之所致也。爲人父﹐爲人子﹐爲人弟﹐爲人兄﹐爲人夫者﹐急宜反身修徳﹐多行善功﹐或終身戒食牛犬﹐或全家齋敬九皇﹐或買魚物而放生﹐或施棺木而修路﹐方便時行﹐陰功廣積﹐齋誠滌濾﹐虔具悔罪祈恩﹐解厄消災疏文﹐先申中宮﹐次申城隍﹐次申東嶽﹐當空焚之﹐或可轉危爲安。余常以此法教人﹐應驗屢屢﹐亦可以補醫藥之不逮處。

