

素問玄機原病式金劉完素

序

夫醫教者﹐源自伏羲﹐流於神農﹐注於黃帝﹐行於萬世﹐合於無窮﹐本乎大道﹐法乎自然之理。孔安國序《書》曰﹕伏羲﹑神農﹑黃帝之書﹐謂之三墳﹐言大道也。少昊﹑顓頊﹑髙辛﹑唐﹑虞之書﹐謂之五典﹐言常道也。蓋五典者﹐三墳之末也﹐非無大道﹐但專明治世之道﹔三墳者﹐五典之本也﹐非無常道﹐但以大道爲體﹐常道爲用﹐天下之能事畢矣。然而玄機奧妙﹐聖意幽微﹐浩浩乎不可測﹐使之習者﹐𨿽賢智明哲之士﹐亦非輕易可得而悟矣。

洎乎周代﹐老氏以精大道﹐專爲道教﹔孔子以精常道﹐專爲儒教。由是儒﹑道二門之教著矣。歸其祖﹐則三墳之教一焉。儒﹑道二教之書﹐比之三墳之經﹐則言象義理﹐昭然可據﹐而各得其一意也。故諸子百家﹐多爲著述﹐所宗之者﹐庶博知焉。

嗚呼﹗余之醫教﹐自黃帝之後﹐二千五百有餘年﹐漢末之魏﹐有南陽太守張機仲景﹐卹於生民多被傷寒之疾﹐損害橫夭﹐因而輒考古經﹐以述《傷寒卒病方論》一十六卷﹐使後之學人﹐有可根據。然𨿽所論未備諸病﹐仍爲要道﹐若能以意推之﹐則思過半矣﹐且所述者眾﹐所習者多﹐故自仲景至今﹐甫僅千歲﹐凡著述醫書﹐過往古者八﹑九倍矣。夫三墳之書者﹐大聖人之教也。法象天地﹐理合自然﹐本乎大道﹐仲景者﹐亞聖也。𨿽仲景之書﹐未備聖人之教﹐亦幾於聖人﹐文亦玄奧﹐以致今之學者﹐尙爲難焉。故今人所習﹐皆近代方論而已﹐但究其末﹐而不求其本。

況仲景之書﹐復經晉王叔和撰次遺方﹐宋開寶中﹐節度使髙繼衝編集進上。𨿽二公操心用智﹐自出心意﹐廣其法術﹐雜於舊說﹐亦有可取。其間或失仲景本意﹐未符古聖之經﹐愈令後人學之難也。況仲景之世四升﹐乃唐﹑宋之一升﹐四兩爲之一兩﹔向者人能勝毒﹐及多咀﹐湯劑有異今時之法。故今人未知其然﹐而妄謂時世之異﹐以爲無用﹐而多不習焉。惟近世朱奉議多得其意﹐遂以本仲景之論﹐而兼諸書之說﹐編集作《活人書》二十卷。其門多﹐其方眾﹐其言直﹐其類辧﹐使後學人﹐易爲尋檢施行﹐故今之用者多矣。然而其間亦有未合聖人之意者﹐往往但相肖而已。由未知陰陽變化之道﹐所謂木極似金﹐金極似火﹐火極似水﹐水極似土﹐土極似木者也。故《經》曰「亢則害﹐承乃制。」謂己亢過極則反似勝己之化也。俗未之知﹐認似作是﹐以陽爲陰﹐失其意也。

嗟夫﹗醫之妙用﹐尙在三墳﹐觀夫後所著述者﹐必欲利於後人﹐非但矜炫而已﹐皆仁人之心也﹐非不肖者所敢當。其間互有得失者﹐由乎言本求其象﹐象本求其意﹐意必合其道﹐故非聖人﹐而道未全者﹐或盡其善也鮮矣。豈欲自涉非道而亂聖經﹐以惑人志哉。

自古如祖聖伏羲畫卦﹐非聖人孰能明其意二萬餘言﹖至周文王方始立象演卦﹐而周公述爻﹐後五百餘年﹐孔子以作《十翼》﹐而《易》書方完然。後易爲推究﹐所習者眾﹐而注說者多。其間或所見不同而互有得失者﹐未及於聖﹐竊窺道教故也。易教體乎五行八卦﹐儒教存乎三綱五常﹐醫教要乎五運六气﹐其門三﹐其道一﹐故相須以用而無相失﹐蓋本教一而已矣。若忘其根本﹐以求其華實之茂者﹐未之有也。

故《經》曰「夫五運陰陽者﹐天地之道也﹐萬物之綱紀﹐變化之父母﹐生殺之本始﹐神明之府也。可不通乎﹖」《仙經》曰「大道不可以籌算﹐道不在數故也。可以籌算者﹐天地之數也。若得天地之數﹐則大道在其中矣。」經曰「天地之至數﹐始於一而終於九。數之可十﹐推之可百﹐數之可千﹐推之可萬﹐萬之大不可勝數﹐然其要一也。」又云「知其要者﹐一言而終﹐不知其要﹐流散無窮。」又云「至數之機﹐迫迮而微﹐其來可見﹐其往可追﹐敬之者昌﹐慢之者亡﹐無道行私﹐必得天殃。」又云「治不法天之紀﹐地之理﹐則災害至矣。」又云「不知年之所加﹐气之興衰﹐虛實之所起﹐不可以爲工矣。」由是觀之﹐則不知運气而求醫無失者﹐鮮矣﹗今詳《內經素問》﹐𨿽已校正攺誤音釋﹐往往尙有失古聖之意者﹐於俗聞之﹐未必不曰﹐爾何人也﹐敢言古昔聖賢之非﹖嗟夫﹗聖人之所爲﹐自然合於規矩﹐無不中其理者也﹗𨿽有賢哲﹐而不得自然之理﹐亦豈能盡善而無失乎﹖況經秦火之殘文﹐世本稀少。故自仲景之後﹐有缺「第七」一卷﹐天下至今無復得其本。然𨿽存者﹐布行於世﹐後之傳寫鏤板﹐重重差誤﹐不可勝舉。以其玄奧而俗莫能明﹐故𨿽舛訛﹐而孰知之﹗故近代敕勒孫奇﹐髙保衡﹑林億等校正﹐孫兆攺誤﹐其序有言曰「正謬誤者﹐六千餘字﹐增注義者﹐二千餘條。」若專執舊本﹐以爲往古聖賢之書﹐而不可攺易者﹐信則信矣﹐終未免泥於一隅。

及夫唐王冰次注序云「世本紕繆﹐篇目重疊﹐前後不倫﹐文義懸隔﹐施行不易﹐披會亦難。

歲月旣淹﹐習以成獘﹐或一篇重出﹐而別立二名。或兩論並合﹐而都爲一目﹔或問答未已﹐而別樹篇題﹔或脫簡不書﹐而云世缺。重《合經》而冠《鍼服》﹔並《方宜》而爲《咳篇》﹔隔《虛實》而爲《逆從》﹔合《經絡》而爲《論要》﹔節《皮部》而爲《經絡》﹐退《至教》以先《鍼》。如此之流﹐不可勝數。」又曰「其中簡脫文斷﹐義不相接者﹐搜求經論所有﹐遷移以補其處﹔篇目墜缺﹐指事不明者﹐詳其意趣﹐加字以昭其義﹔篇論吞並﹐義不相涉﹐缺漏名目者﹐區分事類﹐別目以冠篇首﹔君臣請問﹐義理乖戾者﹐考較尊卑﹐增益以光其意﹔錯簡碎文﹐前後重疊者﹐詳其旨趣﹐削去繁雜﹐以存其要﹐辭理祕密﹐難粗論述者﹐別撰《玄珠》﹐以陳其道。凡所加字﹐皆朱書其文﹐使今古必分﹐字不雜糅。」然則豈但僕之言哉﹗設若後人或怒王冰﹑林億之輩﹐言舊有訛謬者﹐弗去其注﹐而惟攻其經﹐則未必易知而過其意也。

然而王冰之注﹐善則善矣﹐以其仁人之心﹐而未備聖賢之意。故其注或有失者也。由是校正攺誤者﹐往往證當王冰之所失﹐其間不見其失﹐而不以攺證者﹐不爲少矣。𨿽稱校正攺誤﹐而或自失者﹐亦多矣。嗚呼﹗不惟注未盡善﹐而王冰遷移加減之經﹐亦有臆說﹐而不合古聖之意者也。𨿽言凡所加字皆朱書其文﹐旣傳於世﹐卽世文﹐皆爲墨字也。凡所攺易之間﹐或不中其理者﹐使智哲以理推之﹐終莫得其眞意﹐豈知未達眞理﹐而不識其僞所致也。近世所傳之書﹐若此說者多矣。

然而非其正理﹐而欲求其眞意者﹐未之有也﹐但略相肖而已。𨿽今之經與注﹐皆有舛訛﹐比之舊者﹐則易爲學矣。若非全元起本﹐及王冰次注﹐則林億之輩﹐未必知若是焉﹐後之知者多因之也。今非先賢之說者﹐僕且無能知之﹐蓋因諸舊說﹐而方入其門﹐耽玩旣久﹐而粗見得失。然諸舊失﹐而今有得者﹐非謂僕之明也﹔因諸舊說之所得者﹐以意類推﹐而得其眞理﹐自見其僞﹐亦皆古先聖賢之道也。僕豈生而知之者哉﹗夫別醫之得失者﹐但以類推運气造化之理﹐而明可知矣。觀夫世傳運气之書多矣﹐蓋舉大綱﹐乃學之門戶。皆歌頌鈐圖而已﹐終未備其體用﹐及互有得失﹐而惑人志者也。況非其人﹐百未得於經之一二﹐而妄撰運气之書﹐傳於世者﹐是以矜己惑人﹐而莫能彰驗﹐致使學人不知其美﹐俾聖經妙典﹐日遠日疏﹐而習之者鮮矣。悲夫﹗世俗或以謂運气無徵﹐而爲惑人之妄說者。或但言運气爲大道玄機﹐若非生而知之則莫能學之者。由是﹐學人寡而知者鮮。設有攻其本經﹐而復有注說雕寫之誤也﹐況乎造化玄奧之理﹐未有比物立象以詳說者也。

僕𨿽不敏﹐以其志慕玆道﹐而究之以久﹐略得其意﹐惜乎天下尙有未若僕之知者。據乎所見﹐而輒伸短識﹐本乎三墳之聖經﹐兼以眾賢之妙論﹐編集運气要妙之說。十萬餘言﹐九篇三部﹐勒成一部﹐命曰《內經運气要旨論》﹐備見聖賢之妙用。然妙則妙矣﹐以其妙道﹐乃爲對病臨時處方之法﹐猶恐後學未精貫者﹐或難施用。復宗仲景之書﹐率參聖賢之說。推夫運气造化自然之理﹐以集傷寒雜病脈證方論之文﹐一部三卷﹐十萬餘言﹐目曰《醫方精要宣明論》。凡有世說之誤者﹐詳以此證明之﹐庶令學人﹐眞僞自分﹐而易爲得用。

且運气者得於道同﹐蓋明大道之一也。觀夫醫者﹐惟以別陰陽虛實﹐最爲樞要﹐識病之法﹐以其病气歸於五運六气之化﹐明可見矣。謹率《經》之所言﹐二百餘字﹐兼以語辭﹐二百七十七言﹐緒歸五運六气而已。大凡明病陰陽虛實﹐無越此法。𨿽已並載前之二帙﹐復慮世俗多出妄說﹐有違古聖之意。今特舉二百七十七字﹐獨爲一本﹐名曰《素問玄機原病式》。遂以比物立象﹐詳論天地運气造化自然之理二萬餘言﹐仍以攺證世俗謬說。𨿽不備舉其誤﹐其意足可明矣﹔𨿽未備論諸疾﹐以此推之﹐則識病六气陰陽虛實﹐幾於備矣。蓋求運气言象之意﹐而得其自然神妙之情理。《易》曰「書不盡言﹐言不盡意﹐設卦以盡情僞﹐系辭焉以盡其言﹐變而通之以盡利﹐鼓之舞之以盡神。」《老子》曰「不出戶知天下﹐不窺牖見天道。其出彌遠﹐其知彌少。」蓋由規矩而取方員也。夫運气之道者﹐猶諸此也。嗟夫﹗僕勉述其文者﹐非但欲以美於己而非於人﹐矜於名而苟於利也﹐但貴學人易爲曉悟﹐而行無枉錯耳。如通舉《內經運气要旨論》及《醫方精要宣明論》者﹐欲令習者求其備也。其間或未臻其理者﹐幸冀將來君子以攺正焉。但欲同以宣揚古聖之妙道﹐而普救後人之生命爾。

一﹑五運主病﹝一﹞諸風掉眩﹐皆屬肝木

﹝總綱﹞

諸風掉眩﹐皆屬肝木。

一﹑五運主病﹝一﹞諸風掉眩﹐皆屬肝木

﹝分述﹞

掉﹐搖也。眩﹐昏亂旋運也。風主動故也。所謂風气甚﹐而頭目眩運者﹐由風木旺﹐必是金衰不能制木﹐而木復生火﹐風火皆屬陽﹐多爲兼化﹐陽主乎動﹐兩動相搏﹐則爲之旋轉。故火本動也﹐焰得風則自然旋轉。如春分至小滿﹐爲二之气﹐乃君火之位﹔自大寒至春分七十三日﹐爲初之气﹐乃風木之位﹐故春分之後﹐風火相搏﹐則多起飄風﹐俗謂之旋風是也﹐四時多有之。由五運六气千變萬化﹐衝蕩擊搏﹐推之無窮﹐安得失時而便謂之無也。但有微甚而已。人或乘車躍馬﹑登舟環舞而眩運者﹐其動不正﹐而左右紆曲﹐故《經》曰﹕曲直動搖﹐風之用也。眩運而嘔吐者﹐風熱甚故也。

一﹑五運主病﹝二﹞諸痛癢瘡瘍﹐皆屬心火

﹝總綱﹞

諸痛癢瘡瘍﹐皆屬心火。

一﹑五運主病﹝二﹞諸痛癢瘡瘍﹐皆屬心火

﹝分述﹞

人近火气者﹐微熱則癢﹐熱甚則痛﹐附近則灼而爲瘡﹐皆火之用也。或癢痛如鍼輕刺者﹐猶飛迸火星灼之然也。癢者﹐美疾也。故火旺於夏﹐而萬物蕃鮮榮美也。炙之以火﹐漬之以湯﹐而癢轉甚者﹐微熱之所使也﹔因而癢去者﹐熱令皮膚縱緩﹐腠理開通﹐陽气得泄﹐熱散而去故也。或夏熱皮膚癢﹐而以冷水沃之不去者﹐寒能收斂﹐腠理閉密﹐陽气鬱結﹐不能散越﹐怫熱內作故也。癢得爬而解者﹐爬爲火化﹐微則亦能令癢﹔甚則癢去者﹐爬令皮膚辛辣﹐而屬金化﹐辛能散﹐故金化見則火力分而解矣。或云痛爲實﹐癢爲虛者﹐非謂虛爲寒也﹐正謂熱之微甚也。或疑瘡瘍皆屬火熱。而反腐爛出膿水者﹐何也﹖猶骨肉果菜﹐至於熱極﹐則腐爛而潰爲污水也。潰而腐爛者﹐水之化也。所謂五行之理﹐過極則勝己者反來制之﹐故火熱過極﹐則反兼於水化。又如鹽能固物﹐令不腐爛者﹐鹹寒水化﹐制其火熱﹐使不過極﹐故得久固也。萬物皆然。

一﹑五運主病﹝三﹞諸濕腫滿﹐皆屬脾土

﹝總綱﹞

諸濕腫滿﹐皆屬脾土。

一﹑五運主病﹝三﹞諸濕腫滿﹐皆屬脾土

﹝分述﹞

地之體也﹐土。熱極盛則痞塞腫滿﹐物濕亦然﹐故長夏屬土﹐則庶物隆盛也。

一﹑五運主病﹝四﹞諸气郁病痿﹐皆屬肺金

﹝總綱﹞

諸气郁病痿﹐皆屬肺金。

一﹑五運主病﹝四﹞諸气郁病痿﹐皆屬肺金

﹝分述﹞

﹐謂滿也。郁﹐謂奔迫也。痿﹐謂手足痿弱﹐無力以運動也。大抵肺主气﹐气爲陽﹐陽主輕淸而升﹐故肺居上部﹐病則其气滿奔迫﹐不能上升﹐至於手足痿弱﹐不能收持﹐由肺金本燥﹐燥之爲病﹐血液衰少﹐不能營養百骸故也。《經》曰「手指得血而能攝﹐掌得血而能握﹐足得血而能步。」故秋金旺則霧气蒙郁﹐而艸木萎落﹐病之象也。萎﹐猶痿也。

一﹑五運主病﹝五﹞諸寒收引﹐皆屬腎水

﹝總綱﹞

諸寒收引﹐皆屬腎水。

一﹑五運主病﹝五﹞諸寒收引﹐皆屬腎水

﹝分述﹞

收斂引急﹐寒之用也。故冬寒則拘縮矣。

二﹑六气爲病﹝一﹞風類

﹝總綱﹞

諸暴彊直﹐支痛軟戾﹐裏急筋縮﹐皆屬於風。﹝厥陰風木乃肝膽之气也﹞

二﹑六气爲病﹝一﹞風類

﹝分述﹞

暴﹐卒也﹐虐害也。彊﹐勁有力而不柔和也。直﹐筋勁彊也。支痛﹐支持也﹐堅固支持﹐筋攣不柔而痛也。軟戾﹕軟﹐縮也。戾﹐乖戾也。謂筋縮裏急乖戾失常而病也。然燥金主於緊斂短縮勁切。風木爲病﹐反見燥金之化﹐由亢則害﹐承乃制也。況風能勝濕而爲燥也﹐亦十月風病勢甚而成筋緩者﹐燥之甚也。故諸風甚者﹐皆兼於燥。

二﹑六气爲病﹝二﹞熱類

﹝總綱﹞

諸病喘﹐嘔﹐吐酸﹐暴注﹐下迫﹐轉筋﹐小便混濁﹐腹脹大鼓之如鼓﹐癰﹐疽﹐瘍﹐疹﹐癅气﹐結核﹐吐下霍亂﹐瞀﹐郁﹐腫脹﹐鼻塞﹐鼽﹐衄﹐血溢﹐血泄﹐淋﹐﹐身熱惡寒﹐戰栗﹐驚﹐惑﹐悲﹐笑﹐譫﹐妄﹐衄﹐蔑血汗﹐皆屬於熱。﹝手少陰君火之熱﹐乃眞心﹑小腸之气也﹞

二﹑六气爲病﹝二﹞熱類

﹝分述﹞

﹝喘﹞

喘﹕火气甚爲夏熱﹐衰爲冬寒。故病寒則气衰而息微﹐病熱則气甚而息粗﹐又寒水爲陰﹐主乎遲緩﹔熱火爲陽﹐主乎急數。故寒則息遲气微﹐熱則息數气粗而爲喘也。

﹝嘔﹞

嘔﹕胃膈熱甚則爲嘔﹐火气上炎之象也。

﹝吐酸﹞

吐酸﹕酸者﹐肝木之味也。由火盛制金﹐不能平木﹐則肝木自甚﹐故爲酸也。如飲食熱則易於酸矣。或言吐酸爲寒者﹐誤也。又如酒之味苦而性熱﹐能養心火﹐故飲之則令人色赤气粗﹐脈洪大而數﹐語澀譫妄﹐歌唱悲笑﹐喜怒如狂﹐冒昧健忘﹐煩渴﹐嘔吐﹐皆熱證也。

其吐必酸﹐爲熱明矣。況熱則五味皆濃。《經》曰「在地爲化﹐化生五味﹐」皆屬土也。然土旺勝水﹐不能制火﹐則火化自甚﹐故五味熱食﹐則味皆濃也。是以肝熱則口酸﹐心熱則口苦﹐脾熱則口甘﹐肺熱則口辛﹐腎熱則口鹹。或口淡者﹐胃熱也。胃屬土﹐土爲萬物之母﹐故胃爲一身之本﹐淡爲五味之本。

然則吐酸﹐豈爲寒者歟﹖所以妄言爲寒者﹐但謂多傷生硬粘滑﹐或傷冷物﹐而喜噫醋吞酸﹐故俗醫主於溫和脾胃﹐豈知《經》言「人之傷於寒也﹐則爲病熱。」蓋寒傷皮毛﹐則腠理閉密﹐陽气怫郁﹐不能通暢﹐則爲熱也。故傷寒身表熱者﹐熱在表也。宜以麻黃湯類甘辛熱藥發散﹔以使腠理開通﹐汗泄熱退而愈也。凡內傷冷物者﹐或卽陰勝陽﹐而爲病寒者。或寒熱相擊﹐而致腸胃陽气怫郁而爲熱者﹔亦有內傷冷物而反病熱﹐得大汗熱泄身涼而愈也﹐或微而不爲他病﹐止爲中酸﹐俗謂之「醋心」是也。法宜溫藥散之﹐亦猶解表之義﹐以使腸胃結滯開通﹐怫熱散而和也。若久喜酸而不已﹐則不宜溫之﹐宜以寒藥下之﹐後以涼藥調之﹐結散熱去則气和也。所以中酸不宜食粘滑油膩者﹐是謂能令陽气壅塞﹐鬱結不通暢也。如飲食在器﹐覆蓋﹐熱而自酸也。宜餐食菜蔬﹐能令气之通利也。

﹝暴注﹞

暴注﹕卒暴注泄也。腸胃熱甚而傳化失常﹐火性疾速﹐故如是也。

﹝下迫﹞

下迫﹕後重裏急﹐窘迫急痛也﹐火性急速而能燥物故也。

﹝轉筋﹞

轉筋﹕《經》云轉反戾也﹐熱气燥爍於筋﹐則攣而痛﹐火主燔灼﹐燥動故也。或以爲寒客於筋者﹐誤也。蓋寒𨿽主於收引﹐然止爲厥逆禁固﹐屈伸不便﹐安得爲轉筋也﹗所謂轉者﹐動也﹐陽動陰靜﹐熱證明矣。夫轉筋者﹐多因熱甚﹐霍亂吐瀉所致。以脾胃土衰﹐則肝木自甚﹐而熱燥於筋﹐故轉筋也。大法渴則爲熱。凡霍亂轉筋而不渴者﹐未之有也。或不因吐瀉﹐但外冒於寒﹐而腠理閉密﹐陽气鬱結﹐怫熱內作﹐熱燥於筋﹐則轉筋也。故諸轉筋以湯漬之﹐而使腠理開泄﹐陽气散則愈也。因湯漬而愈﹐故俗反疑爲寒也。

﹝小便混濁﹞

小便混濁﹕天气熱則水混濁﹐寒則淸潔﹐水體淸而火體濁故也。又如淸水爲湯﹐則自然濁也。

﹝腹脹﹞

腹脹大﹐鼓之如鼓﹕气爲陽﹐陽爲熱﹐气甚則如是也。

﹝癰﹞﹑﹝疽﹞﹑﹝瘍﹞﹑﹝疹﹞﹑﹝癅气﹞﹑﹝結核﹞

癰﹕淺而大也。經曰﹕熱勝血﹐則爲癰膿也。

疽﹕深而惡也。

瘍﹕有頭小瘡也。

疹﹕浮小癮疹也。

癅气﹑赤癅﹑丹﹕熱勝气也﹐火之色也。

結核﹕火气熱甚則鬱結﹐堅硬如果中核﹐不必潰發﹐但令熱气散則自消矣。

﹝吐下霍亂﹞

吐下霍亂﹕三焦爲水谷傳化之道路﹐熱气甚則傳化失常﹐而吐瀉霍亂﹐火性燥動故也。

或云熱無吐瀉﹐止是停寒者﹐誤也。大法吐瀉煩渴爲熱﹐不渴爲寒﹔或熱吐瀉﹐始得之﹐亦有不渴者﹔若不止則亡液﹐而後必渴。或寒本不渴﹐若亡津液過多﹐則亦燥而渴也。但寒者脈當沈細而遲﹐熱者脈當實大而數。或損气亡液過極﹐則脈亦不能實數﹐而反弱緩﹐𨿽爾﹐亦爲熱矣。

又曰﹕瀉白爲寒﹐靑﹑黃﹑紅﹑赤﹑黑﹐皆爲熱也。蓋瀉白者﹐肺之色也。由寒水甚而制火﹐不能平金﹐則肺金自甚﹐故色白也。如濁水凝冰﹐則自然淸瑩而明白。利色靑者﹐肝木之色也﹐由火甚制金﹐不能平木﹐則肝木自甚﹐故色靑也。或言利色靑爲寒者﹐誤也。仲景法曰﹕少陰病下利淸水﹐色純靑者﹐熱在裏也﹐大承气湯下之。及夫小兒熱甚急驚﹐利色多靑﹐爲熱明矣。利色黃者﹐由火甚則水必衰﹐而脾土自旺﹐故色黃也。利色紅爲熱者﹐心火之色也﹔或赤者﹐熱深甚也。至若利色黑﹐亦言爲熱者﹐由火熱過極﹐則反兼水化制之﹐故色黑也﹐如傷寒陽明病﹐熱極則日晡潮熱﹐甚則不識人﹐循衣摸牀﹐獨語如見鬼狀﹐法當大承气湯下之。大便不黑者易治﹐黑者難治﹐諸痢同法。

然辧痢色以明寒熱者﹐更當審其飲食藥物之色。如小兒病熱﹐吐利霍亂﹐其乳未及消化﹐而痢尙白者﹐不可便言爲寒﹐當以脈證別之。大法瀉痢小便淸白不澀爲寒﹐赤澀爲熱。又完谷不化而色不變﹐吐利腥穢﹐澄澈淸冷﹐小便淸白不澀﹐身涼不渴﹐脈遲細而微者﹐寒證也﹔谷𨿽不化﹐而色變非白﹐煩渴小便赤黃﹐而或澀者﹐熱證也。凡谷消化者﹐無問色及他證﹐便爲熱也。寒瀉而谷消化者﹐未之有也。由寒則不能消化谷也。或火主疾速而熱甚﹐則傳化失常﹐谷不能化而飧泄者﹐亦有之矣。仲景曰﹐邪熱不殺谷。然熱得於濕﹐則飧泄也。

或言下痢白爲寒﹐誤也。若果爲寒﹐則不能消穀﹐何由反化爲膿也﹖所謂下痢谷反爲膿血﹐如世之谷肉果菜﹐濕熱甚﹐則自然腐爛潰發﹐化爲污水。故食於腹中﹐感人濕熱邪气﹐則自然潰發﹐化爲膿血也﹐其熱爲赤﹐熱屬心火故也。其濕爲黃﹐濕屬脾土故也。燥郁爲白﹐屬肺金也。《經》曰「諸气郁﹐皆屬於肺。」謂燥金之化也。王冰曰「郁﹐謂奔迫﹐气之爲用﹐金气同之。」然諸瀉痢皆兼於濕﹐今反言气燥者﹐謂濕熱甚於腸胃之內﹐而腸胃怫熱鬱結﹐而又濕主乎痞﹐以致气液不得宣通﹐因以成腸胃之燥﹐使煩渴不止也。假如下痢赤白﹐俗言寒熱相兼﹐其說猶誤。豈知水火陰陽寒熱者﹐猶權衡也﹐一髙則必一下﹐一盛則必一衰﹐豈能寒熱俱甚於腸胃﹐而同爲痢乎﹖如熱生瘡瘍﹐而出白膿者﹐豈可以白爲寒歟﹖由其在皮膚之分﹐屬肺金﹐故色白也﹔次在血脈之分﹐屬心火﹐故爲血癤也﹔在肌肉﹐屬脾土﹐故作黃膿﹔在筋部﹐屬肝木﹐故其膿色帶蒼﹔深至骨﹐屬腎水﹐故紫黑血出也。各隨五臟之部而見五色﹐是謂標也﹔本則一出於熱﹐但分淺深而已。大法下迫窘痛﹐後重裏急﹐小便赤澀﹐皆屬燥熱﹐而下痢白者﹐必多有之﹐然則爲熱明矣。

或曰﹕白痢旣爲熱病﹐何故服辛熱之藥﹐亦有愈者耶﹖蓋辛熱之藥﹐能開發腸胃鬱結﹐使气液宣通﹐流濕潤燥﹐气和而已。然病微者可愈﹐甚者鬱結不開﹐其病轉加而死矣。凡治熱甚吐瀉亦然。夫治諸痢者﹐莫若以辛苦寒藥治之﹐或微加辛熱佐之則可。蓋辛熱能發散開通鬱結﹐苦能燥濕﹐寒能勝熱﹐使气宣平而已。如錢氏香連丸之類是也。故治諸痢者﹐黃連﹑黃柏爲君﹐以其至苦大寒﹐正主濕熱之病。乃若世傳辛熱金石毒藥﹐治諸吐瀉下利﹐或有愈者﹐以其善開鬱結故也。然𨿽亦有驗者﹐或不中效﹐反更加害。凡用大毒之藥必是善藥不能取效﹐不得已而用之可也﹐幸有善藥﹐𨿽不能取效﹐但有益而無損者﹐何必用大毒之藥﹐而謾勞也。《經》曰﹕寧小與其大﹐寧善與其毒﹐此之謂也。

至如帶下之理﹐猶諸痢也﹐但分經絡與標之殊﹐病之本气則一。舉世皆言白帶下爲寒者﹐誤矣。所謂帶下者﹐任脈之病也。《經》曰「任脈者﹐起於中極之下﹐以上毛際﹐循腹裏﹐上關元﹐至咽喉﹐上頤﹐循面入目絡舌。」任脈自胞上過帶脈﹐貫臍而上。然其病所發﹐正在過帶脈之分﹐而淋瀝以下﹐故曰帶下也。赤白與下痢義同﹐而無寒者也。大法頭目昏眩﹐口苦舌漧﹐咽嗌不利﹐小便赤澀﹐大便祕滯﹐脈實而數者﹐皆熱證也。凡帶下者﹐亦多有之。果爲病寒﹐豈能若此﹖《經》曰「亢則害﹐承乃制。」謂亢過極﹐則反兼勝己之化﹐制其甚也。如以火煉金﹐熱極則反爲水。

又如六月熱極﹐則物反出液而濕潤﹐林木流津。故肝熱甚則出泣﹐心熱甚則出汗。脾熱甚則出涎﹐肺熱甚則出涕﹐腎熱甚則出唾。亦猶煎湯﹐熱甚則沸溢﹐及熱气燻蒸於物﹐而生津者也。故下部任脈濕熱甚者﹐津液湧溢而爲帶下也。每見俗醫治白帶下者﹐但根據近世方論﹐而用辛熱之藥。病之微者﹐𨿽或誤中﹐能令鬱結開通﹐气液宣行﹐流濕潤燥﹐熱散气和而愈。其或勢甚而鬱結不能開通者﹐舊病轉加﹐熱證新起﹐以至於死﹐終無所悟。曷若以辛苦寒藥﹐按法治之﹐使微者﹑甚者﹐皆得鬱結開通﹐濕去燥除﹐熱散气和而愈。無不中其病﹐而免加其害。

且如一切怫熱鬱結者﹐不必止以辛甘熱藥能開發也﹐如石膏﹑滑石﹑甘艸﹑蔥﹑豉之類寒藥﹐皆能開發鬱結。以其本熱﹐故得寒則散也。夫辛甘熱藥﹐皆能發散者﹐以力彊開衝也。然發之不開者﹐病熱轉加也。如桂枝﹑麻黃類辛甘熱藥﹐攻表不中病者﹐其熱轉甚也。是故善用之者﹐須加寒藥﹐不熱﹐則恐熱甚發黃﹐驚狂或出矣。如表熱當發汗者﹐用辛甘熱藥。苟不中其病﹐尙能加害﹐況裏熱鬱結﹐不當發汗﹐而誤以熱藥發之不開者乎﹖又如傷寒表熱怫郁﹐燥而無汗﹐發令汗出者﹐非謂辛甘熱藥屬陽﹐能令汗出也﹐由怫熱鬱結開通﹐則熱蒸而自汗出也。不然﹐則平人表無怫熱者服之﹐安有如斯汗出也﹖其或傷寒日深﹐表熱入裏﹐而誤以辛甘熱藥汗之者﹐不惟汗不能出﹐而又熱病轉加﹐古人以爲當死者也。又如表熱服石膏﹑知母﹑甘艸﹑滑石﹑蔥﹑豉之類寒藥﹐汗出而解者﹔及熱病半在表﹐半在裏﹐服小柴胡湯寒藥﹐能令汗出而愈者﹔熱甚服大柴胡湯下之﹐更甚者﹐小承气湯﹐調胃承气湯﹑大承气湯下之。發黃者﹐茵陳蒿湯下之﹔結胸者﹐陷胸湯﹑丸下之。此皆大寒之利藥也﹐反能中病﹐以令汗出而愈。然而中外怫熱鬱結﹐燥而無汗﹐豈但由辛甘熱藥爲陽﹐而能開發汗出也。況或病微者﹐不治自然作汗而愈者也。所以能令作汗之由者﹐但怫熱鬱結﹐復得開通﹐則熱蒸而作汗也﹗凡治上下中外一切怫熱鬱結者﹐法當仿此。隨其淺深﹐察其微甚﹐適其所宜而治之。愼不可悉如發表﹐但以辛甘熱藥而已。

大抵人旣有形﹐不能無病﹐有生不能無死。然而病者﹐當按法治之。其有病已危極﹐未能取效者﹐或已衰老而眞气傾竭﹐不能扶救而死者﹐此則非醫者之過也﹔若陰陽不審﹐標本不明﹐誤投湯藥﹐實實虛虛而致死者﹐誰之過歟﹗且如酒之味苦而性熱﹐能養心火﹐久飲之。則腸胃怫熱鬱結﹐而气液不能宣通﹐令人心腹痞滿﹐不能多食﹐穀气內發﹐而不能宣通於腸胃之外﹐故喜噫而或下气也。腹空水谷衰少﹐則陽气自甚﹐而又洗嗽勞動﹐兼湯漬之﹐則陽气轉甚﹐故多嘔而或昏眩也﹐俗云酒隔病耳。夫表裏怫熱鬱結者﹐得暖則稍得開通而愈﹐得寒則轉閉而病加﹐由是喜暖而惡寒﹗今酒隔者﹐若飲冷酒﹐或酒不佳﹐或不喜而彊飲者﹐腸胃鬱結轉閉﹐而滿悶不能下也。或至飲興者﹐或熱飲醇酒者﹐或喜飲者﹐能令鬱結開通﹐善多飲也﹐因而過醉﹐則陽气益甚而陰气轉衰﹐酒力散﹐則鬱結轉甚而病加矣。

夫中酒熱毒﹐反熱飲以復投者﹐令鬱結得開﹐而气液皆復得宣通也。凡酒病者﹐必須續續飲之﹐不然則病重﹐不能飲﹐鬱結不得開故也。凡鬱結甚者﹐轉惡寒而喜暖﹐所謂亢則害﹐承乃制﹐而陽極反似陰者也﹗俗未明之﹐因而妄謂寒病﹐誤以熱藥攻之﹐或微者鬱結開通而不再結﹐气和而愈也﹔甚者稍得開通﹐而藥力盡則鬱結轉甚也。其減則微﹐其加卽甚。俗無所悟﹐但云藥至卽稍減﹐藥去卽病加﹐惟恨藥小﹐未能痊除﹐因而志心服之﹐以至怫熱太甚﹐則中滿腹脹而腫也。若小便澀而濕熱內甚者﹐故發黃也﹐猶物濕熱者﹐蒸之而發黃也。世俗多用巴豆大毒熱藥﹐以治酒隔者﹐以其辛熱能開發腸胃之鬱結也。微者結散而愈﹐甚者鬱結不開﹐怫熱轉甚而病加也。恨其滿悶故多服以利之﹐或得鬱結開通而愈者﹐以其大毒性熱。然𨿽鬱結得開﹐柰亡血液﹐損其陰气﹐故或續後怫熱再結﹐而病轉者甚也。因思得利時愈﹐而復利之﹐如前之說﹐以利三五次間﹐則陰气衰殘﹐陽熱太甚﹐而大小便赤澀發黃﹐腹脹腫滿也。或濕熱內甚﹐而時復濡泄也。

或但傷飲食﹐而怫熱鬱結﹐亦如酒病﹐轉成水腫者不爲少矣。終不知怫熱內作則脈必沈數而實﹐法當辛苦寒藥治之﹐結散熱退﹐气和而已。或熱甚鬱結不能開通者﹐法當辛苦寒藥下之﹐熱退結散而無鬱結也。所謂結者﹐怫郁而气液不能宣通也﹐非謂大便之結硬耳。或雲水腫者﹐由脾土衰虛﹐而不能制其腎水﹐則水气妄行﹐而脾主四肢﹐故水气遊走四肢﹐身面俱腫者﹐似是而實非也。夫治水腫腹脹﹐以辛苦寒藥爲君﹐而大利其大小便也。《經》曰「中滿者治之於內﹔」然則豈爲脾土之虛也﹖此說正與《素問》相反。《經》曰「諸濕腫滿﹐皆屬脾土。」又云「太陰所主腫。」又云「濕勝則濡泄﹐甚則水閉腫﹐皆所謂太陰脾土濕气之實甚也。」又《經》曰「諸腹脹大﹐皆屬於熱。又云﹕諸腫疼酸驚駭﹐皆屬於火。」又曰「熱勝則腫。」皆所謂心火實熱﹐而安得言脾虛不能制腎水之實甚乎﹖故諸水腫者﹐濕熱之相兼也。如六月濕熱太甚﹐而庶物隆盛﹐水腫之象﹐明可見矣。故古人制以辛苦寒藥治之﹐蓋以辛散結﹐而苦燥濕﹐以寒除熱﹐而隨其利﹐濕去結散﹐熱退气和而已。

所以妄謂脾虛不能制其腎水者﹐但謂數下致之﹐又多水液故也。

豈知巴豆熱毒﹐耗損腎水陽气﹐則心火及脾土自甚﹐濕熱相搏﹐則怫熱痞隔﹐小便不利而水腫也。更宜下之者﹐以其辛苦寒藥﹐能除濕熱怫郁痞隔故也。亦由傷寒下之太早。而熱入以成結胸者﹐更宜陷胸湯﹑丸寒藥下之。又如傷寒誤用巴豆熱毒下之﹐而熱勢轉甚﹐更宜調胃承气湯寒藥下之者也。若夫世傳銀粉之藥﹐以治水腫而愈者﹐以其善開怫郁痞隔故也﹐愼不可過度而加害爾﹗況銀粉亦能傷牙齒者﹐謂毒瓦斯感於腸胃﹐而精神气血水谷不能勝其毒﹐故毒瓦斯循經上行﹐而至齒齦嫩薄之分﹐則爲害也。上下齒縫者﹐手足陽明胃之經也。凡用此藥﹐先當固濟爾﹗或雲陰水徧身﹐而又惡寒﹐止是寒者﹐非也。《經》言「少陰所至爲驚惑﹐惡寒戰栗﹐悲笑譫妄﹐謂少陰君火熱气之至也。」詳見下文惡寒戰栗論中。

﹝瞀﹞

瞀﹕昏也﹐熱气甚則濁亂昏昧也。

﹝郁﹞

郁﹕怫郁也。結滯壅塞而气不通暢﹐所謂熱甚則腠理閉密而鬱結也。如火煉物﹐熱極相合﹐而不能相離﹐故熱郁則閉塞而不通暢也。然寒水主於閉藏﹐而今反屬熱者﹐謂火熱亢極﹐則反兼水化制之故也。

﹝腫脹﹞

腫脹﹕熱勝於內﹐則气郁而爲腫也。陽熱气甚﹐則腹脹也。火主長而茂﹐形貌彰顯﹐升明﹑舒榮﹐皆腫脹之象也。

﹝鼻窒﹞

鼻窒﹕窒﹐塞也﹔火主腫脹﹐故熱客陽明﹐而鼻中脹則窒塞也。或謂寒主閉藏﹐妄以鼻窒爲寒者﹐誤也。蓋陽气甚於上﹐而側臥則上竅通利而下竅閉塞者﹐謂陽明之脈左右相交﹐而左脈注於右竅﹐右脈注於左竅﹐故風熱鬱結﹐病偏於左。則右竅反塞之類也。俗不知陽明之脈左右相交﹐注於鼻孔﹐但見側臥則上竅通利﹐下竅窒塞﹐反疑爲寒爾。所以否泰之道者﹐象其肺金之盈縮也。

﹝鼽﹞

鼽者﹐鼻出淸涕也。夫五行之理﹐微則當其本化﹐甚則兼有鬼賊。故《經》曰「亢則害﹐承乃制」也。《易》曰﹕燥萬物者﹐莫乎火。以火煉金﹐熱極而反化爲水﹐及身熱極﹐則反汗出也﹔水體柔順﹐而寒極則反冰如地也。土主濕陰雲雨而安靜﹐土濕過極﹐則反爲驟注﹐烈風﹐雨淫潰也。木主溫和而生榮﹐風大則反涼而毀折也。金主淸涼﹐秋涼極而萬物反燥也。皆所謂過極則反兼鬼賊之化﹐制其甚也。由是肝熱甚則出泣﹐心熱甚則出汗﹐脾熱甚則出涎﹐肺熱甚則出涕﹐腎熱甚則出唾也。《經》曰﹕鼻熱者﹐出濁涕。凡痰﹑涎﹑涕﹑唾稠濁者﹐火熱極甚﹐銷爍致之然也。或言鼽爲肺寒者﹐誤也。彼但見鼽﹑嚏﹑鼻窒﹐冒寒則甚﹐遂以爲然。豈知寒傷皮毛﹐則腠理閉密﹐熱極怫郁﹐而病愈甚也。

﹝衄﹞

衄者﹐陽熱怫郁﹐幹於足陽明而上﹐熱甚﹐則血妄行爲鼻衄也。

﹝血溢﹞

血溢者﹐上出也。心養於血﹐故熱甚則血有餘而妄行。或謂嘔吐紫凝血爲寒者﹐誤也。

此非冷凝﹐由熱甚銷爍以爲稠濁﹐而熱甚則水化制之﹐故赤兼黑而爲紫也。

﹝血泄﹞

血泄﹕熱客下焦。而大小便血也。

﹝淋﹞

淋﹕小便澀痛也。熱客膀胱﹐鬱結不能滲泄故也。或曰﹐小便澀而不通者爲然﹐遺尿不禁者爲冷。豈知熱甚客於腎部﹐幹於足厥陰之經﹐廷孔鬱結極甚﹐而气血不能宣通﹐則痿痺﹐而神無所用﹐故液滲入膀胱﹐而旋溺遺失﹐不能收禁也。《經》曰﹕目得血而能視﹐耳得血而能聽﹐手得血而能攝﹐掌得血而能握﹐足得血而能步﹐髒得血而能液﹐腑得血而能气。夫血隨气運﹐气血宣行﹐則其中神自淸利﹐而應機能爲用矣。

又曰「血气者人之神﹐不可不謹養也。」﹔故諸所運用﹐時習之則气血通利﹐而能爲用﹔閉壅之則气血行微﹐而其道不得通利﹐故劣弱也。若病熱極甚則鬱結﹐而气血不能宣通﹐神無所用﹐而不遂其機﹐隨其鬱結之微甚﹐有不用之大小焉。是故目郁則不能視色﹐耳郁則不能聽聲﹐鼻郁則不能聞香臭﹐舌郁則不能知味﹐至如筋痿骨痺﹐諸所出不能爲用﹐皆熱甚鬱結之所致也﹔故仲景論少陰病熱極曰「溲便遺失﹐狂言﹐目反直視者﹐腎先絕也。」《靈樞經》曰「腎主二陰。」然水衰虛而怫熱客其部分﹐二陰鬱結則痿痺﹐而神無所用﹐故溲便遺失﹐而不能禁止﹐然則熱證明矣。

是故世傳方論﹐𨿽曰冷淋﹐復用楡皮﹑黃芩﹑蘧麥﹑茯苓﹑通艸﹑雞蘇﹑郁李仁﹑梔子之類寒藥治之而已。其說𨿽妄﹐其方乃是﹐由不明气運變化之機。宜乎認是而爲非也。或謂患淋而服茴香﹑益智﹑滑石﹑醇酒溫藥而愈者﹐然則非冷歟﹖殊不知此皆利小便之要藥也。蓋醇酒﹑益智之性𨿽熱﹐而茴香之性溫﹐滑石之性寒﹐所以能開發鬱結﹐使气液宣通﹐熱散而愈也。

﹝﹞

﹕俗作祕﹐大便澀滯也﹔熱耗其液﹐則糞堅結﹐而大腸燥澀緊斂故也。或大便溏而者﹐燥熱在於腸胃之外﹐而濕熱在內故也。義同泄痢後重之義﹐見「下迫」論中。

﹝身熱惡寒﹞

身熱惡寒﹐此熱在表也。邪熱在表而淺﹐邪畏其正﹐故病熱而反惡寒也。或言惡寒爲寒在表﹐或言身熱惡寒爲熱在皮膚﹐寒在骨髓者﹐皆誤也。仲景法曰「無陽病寒﹐不可發汗。」又言「身熱惡寒﹐麻黃湯汗之。汗泄熱去﹐身涼卽愈。」然則豈有寒者歟﹖又如熱生壅腫瘡瘍而惡寒者﹐亦由邪熱在於表也。𨿽爾﹐不可汗之。故仲景曰﹕患瘡者汗之則作﹐大法煩躁多渴﹐欲寒惡熱﹐爲病熱也。

亦有亢則害﹐承乃制之﹐則病熱甚而反覺其冷者也。𨿽覺其冷﹐而病爲熱。實非寒也。其病熱郁甚﹐而反惡寒﹐得寒轉甚﹐而得暖少愈者﹐謂暖則腠理疏通﹐而陽气得散﹐怫熱少退﹐故少愈也。其寒則腠理閉密﹐陽气怫郁﹐而熱轉甚﹐故病加爾。上下中外﹐周身皆然。俗因之妄謂寒病﹐誤以熱藥投之﹐爲害多矣。假令或因熱藥以使怫熱稍散而少愈者﹐藥力盡則病反甚也。其減則微﹐其加則甚。俗無所悟﹐但云服之而獲效﹐力盡而病加﹐因而加志服之﹐由是諸熱病皆生矣。

陽熱發則郁甚於上﹐故多目昏眩﹐耳聾鳴﹐上壅癲疾。上熱甚而下熱微﹐俗輩復雲腎水衰弱﹐不能制心火﹐妄云虛熱也。抑不知養水瀉火﹐則宜以寒﹐反以熱藥欲養腎水﹐而令勝退心火﹐因而成禍不爲少矣。可不愼歟﹖

﹝戰栗﹞

戰栗﹕動搖﹐火之象也。陽動陰靜﹐而水火相反﹐故厥逆禁固﹐屈伸不便﹐爲病寒也。

栗者﹐寒冷也。或言寒戰爲脾寒者﹐未明變化之道也。此由心火熱甚﹐亢極而戰﹐反兼水化制之﹐故寒栗也。然寒栗者﹐由火甚似水﹐實非兼有寒气也。故以大承气湯下之﹐多有燥糞﹐下後熱退﹐則戰栗愈矣。或平人冒極寒而戰栗者﹐由寒主閉藏﹐而陽气不能散越﹐則怫熱內作故也。如冬寒而地中反暖也。

或云﹕冬﹐陽在內而陰在外﹐地上寒而地中暖﹐夏則反此者﹐乃眞理也。假令冬至爲地陰極﹐而生陽上升﹐至夏則陽在上而陰在地中者﹐當地上熱而地中寒可也。柰何夏至爲天陽極﹐而生陰下降﹐至冬則入地反暖﹐地上反寒歟﹗或曰﹕冬後陽升而出﹐則陰降而入﹐夏后陽降而入﹐則陰升而出者﹐乃妄意也﹐如冬至子正一陽升﹐而得其復圖﹝《易》地雷復卦﹞﹐至於巳則陰絕﹐而六陽備﹐是故得其純乾圖﹝八純乾﹞﹔夏至午正則一陰生﹐而得圖﹝天風﹞﹐至於亥則陽絕﹐而六陰備﹐是故得其純坤圖﹝八純坤﹞﹐至於冬至則陽復也。然子後面南﹐午後面北﹐視卦之爻﹐則子後陽升﹐午後陰降明矣。安得反言冬後陰降﹐而夏后陽降耶﹖所謂四時天气者﹐皆隨運气之興衰也。然歲中五運之气者﹐風﹑暑﹑燥﹑濕﹑寒各主七十三日五刻﹐合爲期歲也。歲中六部之主位者﹐自大寒至春分屬木﹐故溫和而多風也﹔春分至小滿屬君火﹐故暄暖也。小滿至大暑屬相火﹐故炎熱也﹔大暑至秋分屬土﹐故多濕陰雲雨也﹔秋分至小雪屬金﹐故涼而物燥也﹔小雪至大寒屬水﹐故寒冷也。然則豈由陰陽升降於地之內外乎﹖其地中寒燠者﹐《經》言﹕火熱主於出行﹐寒水主於閉藏。故天气熱﹐則地气通泄而出行﹐故地中寒也﹐猶人汗出之後體涼﹔天气寒則地凝凍而閉塞﹐气難通泄﹐故怫郁而地中暖也。《經》言「人之傷於寒也﹐則爲病熱。」又如水本寒﹐寒極則水冰如地﹐而冰下之水反不寒也﹐冰濃則水溫﹐卽閉藏之道也。或大雪加冰﹐閉藏之甚﹐則水大溫﹐而魚乃死矣﹐故子正一陽生﹐而至於正月寅﹐則三陽生﹐而得其泰圖﹝地天泰﹞。泰者﹐通利而非否塞也。午正一陰生﹐而至於七月申﹐則三陰生﹐而得否圖﹝天地否﹞。否者﹐否塞而非通泰也﹐然而否極則泰﹐泰極則否。故六月泰極﹐則地中至寒﹔十二月否極﹐則地中至暖。然則地中寒燠﹐明可見焉。故知人之冒於寒﹐而內爲熱者﹐亦有之矣。

或問曰﹕人冬陽在內而熱﹐夏陰在內而寒者﹐何也﹖答曰﹕俗已誤之久矣﹗夫一身之气﹐皆隨四時五運六气興衰﹐而無相反矣。適其脈候﹐明可知也。如夏月心火生而熱﹐則其脈滑數洪大而長﹐煩熱多渴﹐豈爲寒也﹖余候皆然。

或平人極恐而戰栗者﹐由恐爲腎志﹐其志過度﹐則勞傷本髒﹐故恐則傷腎﹐腎水衰則心火自甚﹐而爲戰栗也。又如酒苦性熱﹐養於心火﹐故飲之過多﹐則心火熱甚﹐而爲戰栗。俗謂之酒禁也。

《經》曰「陽並於陰﹐陰則實而陽明虛﹐陽虛故寒栗而鼓頷也。」注曰「陽並於陰﹐言陽气入於陰分也。陽明胃脈也﹐故不足則惡寒戰栗而鼓頷振動也。」然陽明經絡在表﹐而主於肌肉﹐而气並於裏﹐故言陽明虛也。

又《經》曰「夫瘧之始發也﹐陽气並於陰﹐當是時陽虛陰實﹐而外無陽气﹐故先寒栗也。陰气逆極﹐則陽復出之﹐陽與陰復並於外﹐則陰虛而陽實﹐故先熱而渴。」然陰气逆極﹐則復出之陽者﹐是言陽爲表﹐而裏爲陰也。其气復出﹐而並之於表﹐非謂陰寒之气出之於表﹐而反爲陽熱也。

又《經》曰「夫瘧气者﹐並於陽則陽勝﹐並於陰則陰勝。陰勝則寒﹐陽勝則熱。」然气並於陽而在於表﹐故言陽勝﹔气並於陰而在於裏﹐故言陰勝﹐此乃表裏陰陽之虛實﹐非寒熱陰陽之勝負﹐但陽气之出入耳。

如傷寒病日深﹐表證已罷﹐而熱入於裏﹐若欲作大汗﹐則陽气必須出之於外﹐郁極乃發﹐而陽熱大作於裏﹐亢則害﹐承乃制﹐故爲戰栗﹔而後陽气出之於表﹐則蒸熱作而腠理開﹐大汗泄而病气已矣﹗或戰栗無汗而愈者﹐必因發汗吐下亡津液過多﹐則不能作汗﹐但熱退气和而愈。或不戰栗而汗解者﹐𨿽因日深表熱不罷﹐內外俱熱﹐陽不並陰﹐而外气不衰﹐裏無亢極﹐故無害承乃制﹐則無戰栗也。或不戰栗而亦無汗愈者﹐陽不並陰而气液虛損故也﹐故諸戰栗者﹐表之陽气與邪熱並甚於裏﹐熱極而水化制之﹐故寒栗也。𨿽爾﹐爲熱極於裏﹐乃火極而似水化也﹗

﹝驚﹞

驚﹕心卒動而不寧也﹐火主於動﹐故心火熱甚也。𨿽爾﹐止爲熱極於裏﹐乃火極似水則喜驚也。反兼腎水之恐者﹐亢則害承乃制故也。所謂恐則喜驚者﹐恐則傷腎而水衰﹐心火自甚﹐故喜驚也。

﹝惑﹞

惑﹕疑惑﹐猶豫﹐濁亂﹐而志不一也。象火參差而惑亂。故火實則水衰﹐失志而惑亂也。志者﹐腎水之神也。

﹝悲﹞

悲﹕金肺之志也。金本燥﹐能令燥者火也。心火主於熱﹐喜痛﹐故悲痛苦惱者﹐心神煩熱躁亂﹐而非淸淨也。所以悲哭而五液俱出者﹐火熱亢極﹐而反兼水化制之故也。夫五臟者﹐肝﹑心﹑脾﹑肺﹑腎也。五臟之志者﹐怒﹑喜﹑悲﹑思﹑恐也。悲﹐一作憂。若志過度則勞﹐勞則傷本髒。凡五志所傷皆熱也。

如六欲者﹐眼﹑耳﹑鼻﹑舌﹑身﹑意也。七情者﹐喜﹑怒﹑哀﹑懼﹑愛﹑惡﹑欲﹔一作好﹑愛﹑惡。情之所傷﹐則皆屬火熱。所謂陽動陰靜。故形神勞則躁不寧﹐靜則淸平也。是故上善若水﹐下愚如火。先聖曰﹕六欲七情﹐爲道之患。屬火故也。

如中風偏枯者﹐由心火暴甚﹐而水衰不能制之﹐則火能克金﹐金不能克木﹐則肝木自甚﹐而兼於火熱﹐則卒暴僵僕﹐多因五志七情過度﹐而卒病也。又如酒醉而熱﹐則五志七情競起。故《經》曰﹕戰栗﹐驚惑﹐悲笑﹐譫妄歌唱﹐罵詈癲狂﹐皆爲熱也。故熱甚癲狂者﹐皆此證也。

﹝笑﹞

笑﹕蕃茂﹑鮮淑﹑舒榮﹑彰顯﹐火之化也。故喜爲心火之志也。喜極而笑者﹐猶燔爍火喜而鳴﹐笑之象也﹐故病笑者﹐火之甚也。或心本不喜﹐因侮戲而笑者﹐俗謂之冷笑。涉人非道而伐之﹐使慚然失志﹐由是違己心則喜笑。

或以輕手擾人頸﹑腋﹑腹﹑脇﹑股﹑﹑足﹑趺﹐令人癢而笑者﹐由動亂擾撓﹐火之用也﹔靜順淸謐﹐水之化也。皮膚彰顯之分﹐屬於火也﹐嫩薄隱藏之分﹐屬於水也。以火用擾其水分﹐使人慚然失志而癢﹐則水衰火旺﹐而爲笑也。

以手自擾而不笑者﹐不羞不癢故也。然羞慚而癢者﹐心火之化也。人失信志則羞漸者﹐水衰火實故也。志與信者﹐腎水之化也。但癢而不羞﹐羞而不癢﹐皆不能爲笑者﹐化微不能變動故也。

﹝譫﹞

譫﹕多言也﹐言爲心聲﹐猶火燔而鳴﹐故心火熱則多言﹐猶醉而心熱﹐故多言也。或寐而多言者﹐俗云睡語﹐熱之微也。若熱甚則睡寤﹐而神昏不淸﹐則譫語也。自汗﹑驚悸﹑咬牙皆然。所謂寐則榮衛不能宣行於外﹐而气郁於內﹔是故里熱發也。

夫上善若水﹐下愚如火。故六欲七情﹐上善遠之﹐而下愚遷之。其夢中喜﹑怒﹑哀﹑樂﹑好﹑惡﹑愛之七情﹐非分而過﹐其不可勝者﹐寐則內熱郁甚故也。凡人夢者﹐乃俗云夢中之夢﹐離道愈遠﹔夢之覺者﹐尙爲道之夢也﹔故成道是爲大覺﹐則六欲七情﹐莫能幹也。古人言﹐夢者神迷也。病熱而能遷七情者﹐水衰道遠故也。

﹝妄﹞

妄﹕虛妄也﹐火爲陽﹐故外淸明而內濁昧。其主動亂﹐故心火熱甚則腎水衰﹐而志不精一。虛妄見聞﹐而自爲問答﹐則神志失常﹐如見鬼神也。或以鬼神爲陰﹐而見之則爲陰極脫陽﹐而無陽气者﹐妄意之言也。

﹝衄蔑血汗﹞

衄蔑血汗﹕血出也。汗者濁也。心火熱極則血有餘﹐熱气上甚﹐則爲血溢﹐熱勢亢極﹐則燥而汗濁﹐害承乃制﹐則色兼黑而爲紫也。

二﹑六气爲病﹝三﹞濕類

﹝總綱﹞

諸痙彊直﹐積飲﹐痞隔中滿﹐霍亂吐下﹐體重﹐腫肉如泥﹐按之不起﹐皆屬於濕。﹝足太陰濕土乃脾胃之气也﹞

二﹑六气爲病﹝三﹞濕類

﹝分述﹞

﹝諸痙彊直﹞

諸痙彊直﹕筋勁彊直而不柔和也﹐土主安靜故也。陰痙﹐曰柔﹔陽痙﹐曰剛。亢則害承乃制﹐故濕過極﹐則反兼風化制之。然兼化者虛像﹐而實非風也。

﹝積飲﹞

積飲﹕畱飲積蓄而不散也﹐水得燥則消散﹐得濕則不消﹐以爲積飲也﹐土濕主否故也。

﹝痞﹞

痞﹕與否同﹐不通泰也。謂精神榮衛﹑血气津液﹐出入流行之紋理閉塞而爲痞也。

﹝隔﹞

隔﹕阻滯也﹐謂腸胃隔絕﹐而傳化失其常也。

﹝中滿﹞

中滿﹕濕爲積飲痞隔。而土主形體﹐位在中央﹐故中滿也。

﹝霍亂吐下﹞

霍亂吐下﹕濕爲畱飲痞隔﹐而傳化失常﹐故甚則霍亂吐瀉也﹗

﹝體重﹞

體重﹕輕淸爲天﹐重濁爲地﹐故土濕爲病﹐則體重宜也。

﹝腫﹞

腫肉如泥﹐按之不起﹕泥之象也。土過濕則爲泥。濕爲病也﹐積飲﹑痞﹑隔﹑中滿﹑霍亂吐下﹑體重﹐故甚則腫矣。

二﹑六气爲病﹝四﹞火類

﹝總綱﹞

諸熱瞀﹐暴喑冒昧﹐躁擾狂越﹐罵詈﹐驚駭﹐腫疼酸﹐气逆衝上﹐禁栗如喪神守﹐嚏﹐嘔﹐瘡﹐瘍﹐喉痺﹐耳鳴及聾﹐嘔湧溢食不下﹐目昧不明。暴注﹐﹐暴病暴死﹐皆屬於火。﹝手少陽相火之熱﹐乃心包絡三焦之气也﹞

二﹑六气爲病﹝四﹞火類

﹝分述﹞

﹝瞀﹞﹑﹝﹞

瞀﹕昏也。如酒醉而心火熱甚﹐則神濁昧而瞀昏也。

﹕動也。惕跳動﹐火之體也。

﹝暴喑﹞

暴喑﹕猝啞也﹐金肺主聲﹐故五行惟金響。金應於乾﹐乾爲天﹐天爲陽﹐爲健﹐爲動﹔金本燥﹐爲涸﹐爲收﹐爲斂﹐爲勁切﹐爲剛潔。故諸能鳴者﹐無越此也。凡諸發語聲者﹐由其形气之鼓擊也﹐鼓擊者﹐乃健動之用也。所謂物寒則能鳴者﹐水實制火﹐火不克金也。其或火旺水衰﹐熱乘金肺﹐而神濁气郁﹐則暴喑無聲也。故《經》言內奪而厥﹐則爲喑俳﹐此腎虛也。俳者﹐廢也。

﹝冒昧﹞

冒昧﹕非觸冒﹐乃昏冒也。昧﹐暗也。气熱則神濁冒昧﹐火之體也。

﹝躁擾﹞

躁擾﹕躁動煩熱﹐擾亂而不寧﹐火之體也。熱甚於外﹐則肢體躁擾﹐熱甚於內﹐則神志躁動﹐返復癲倒﹐懊煩心﹐不得眠也。或云嘔噦而爲胃冷心煩疼者﹐非也。故煩心﹑心痛﹐腹空熱生而發﹐得食熱退而減也。或逆气動躁者﹐俗謂咽喉﹐由水衰火旺﹐而猶火之動也。故心胸躁動﹐謂之怔忡﹐俗云心忪﹐皆爲熱也。

﹝狂越﹞

狂越﹕狂者﹐狂亂而不正定也。越者﹐乖越禮法而失常也。夫外淸而內濁﹐動亂參差﹐火之體也﹔靜順淸朗﹐準則信平﹐水之體也。由是腎水主志﹐而水火相反。故心火旺則腎水衰﹐乃失志而狂越也。

或云﹕重陽者狂﹐重陰者癲﹐則《素問》之說不同也。《經》注曰「多喜爲癲﹐多怒爲狂。」然喜爲心志﹐故心熱甚則多喜而爲癲也﹔怒爲肝志﹐火實制金﹐不能平木﹐故肝實則多怒而爲狂也。況五志所發皆爲熱﹐故狂者五志間發﹐但怒多爾。

凡熱於中﹐則多幹陽明胃經也。《經》曰「陽明之厥﹐則癲疾欲走﹐腹滿不得臥﹐面赤而熱﹐妄言。」又曰「陽明病灑灑振寒﹐善伸數欠﹐或惡人與火﹐聞木音則惕然而驚﹐心欲動﹐獨閉戶牖而處﹐欲上髙而歌﹐棄衣而走﹐賁響腹脹﹐罵詈不避親疏。」又《經》曰「熱中消中﹐皆富貴人也。今禁膏粱﹐是不合其心﹐禁芳艸﹑石藥﹐是病不愈。願聞其說。岐伯曰﹕芳艸之气美﹐石藥之气悍。二者其气急疾堅勁﹐故非緩心和人﹐不可服此二者。……夫熱气悍﹐藥气亦然﹐二者相遇﹐恐內傷脾。」注曰﹕膏﹐謂油膩肥脂也。粱﹐糧米也。芳艸﹐謂芳美之味也。芳﹐香美也。堅﹐固也。勁﹐硬也。﹐疾也。蓋服膏粱芳艸石藥﹐則熱气堅勁疾利﹐而爲熱中消中﹐發爲癲狂之疾﹐夫豈癲爲重陰者歟﹗

﹝罵詈﹞

罵詈﹕言爲心之聲也。罵詈﹐言之惡也。夫水數一﹐道近而善﹔火數二﹐道遠而惡。水者﹐內淸明而外不彰﹐器之方員﹐物之气味﹐五臭五色﹐從而不違﹐靜順信平﹐潤下而善利萬物﹐滌洗濁穢﹐以爲淸靜﹐故上善若水﹔水火相反﹐則下愚如火也。火者﹐外明耀而內煩濁﹐燔炳萬物﹐爲赤爲熱﹐爲苦爲焦﹐以從其己﹐燥亂參差﹐炎上而烈﹐害萬物﹐燻燎鮮明﹐以爲昏昧。水生於金﹐而復潤母燥﹔火生於木﹐而反害母形。故《易》曰「潤萬物者﹐莫潤乎水。」又言「離火爲戈兵。」故火上有水制之﹐則爲旣濟﹔水在火下﹐不能制火﹐爲未濟也。是知水善火惡。

而今病陽盛陰虛﹐則水弱火彊﹐制金不能平木﹐而善去惡發﹐罵詈不避親疏。喜笑恚怒而狂﹐本火熱之所生也﹐平人怒罵亦同。或本心喜而無怒﹐以爲戲弄之罵﹐亦心火之用也。故怒罵者﹐亦兼心喜罵於人也﹐怒而惡發可嗔者﹐內心喜欲怒於人也。

﹝驚駭﹞

驚駭﹕駭﹐驚愕也。君火義同。

﹝腫﹞

腫﹕熱勝肉﹐而陽气郁滯故也﹗

﹝疼酸﹞

疼酸﹕酸疼也。由火實制金﹐不能平木﹐則木旺而爲兼化﹐故言酸疼也。

﹝气逆衝上﹞

气逆衝上﹕火气炎上故也。

﹝禁栗﹞

禁栗如喪神守﹕栗﹐戰栗也。禁﹐冷也。又義見君火化中。禁﹐俗作噤。如喪神守者﹐神能禦形﹐而反禁栗﹐則如喪失保守形體之神也。

﹝嚏﹞

嚏﹕鼻中因癢﹐而气噴作於聲也。鼻爲肺竅﹐癢爲火化。心火邪熱﹐幹於陽明﹐發於鼻而癢﹐則嚏也。或故以物擾之﹐癢而嚏者﹐擾癢火故也。或視日而嚏者﹐由目爲五臟神華﹐太陽眞火﹐晃耀於目﹐則心神躁亂。而發熱於上﹐則鼻中癢而嚏也。傷寒病再經衰而或嚏者﹐由火熱已退﹐而虛熱爲癢﹐癢發鼻則嚏也。或風熱上攻﹐頭鼻壅滯﹐脈浮而無他證者﹐內藥鼻中﹐得嚏則壅滯開通而愈也。或有痛處﹐因嚏而痛甚不可忍者﹐因嚏之气攻衝結痛﹐而不得通利故也。

﹝嘔﹞﹑﹝瘡瘍﹞

嘔﹑瘡瘍﹕君火化同。

﹝喉痺﹞

喉痺﹕痺﹐不仁也﹐俗作閉﹐猶閉塞也﹐火主腫脹﹐故熱客上焦﹐而咽嗌腫脹也。

﹝耳鳴﹞

耳鳴﹕有聲﹐非妄聞也。耳爲腎竅﹐交會手太陽﹑少陽﹐足厥陰﹑少陰﹑少陽之經。

若水虛火實﹐而熱气上甚﹐客其經絡﹐衝於耳中﹐則鼓其聽戶﹐隨其脈气微甚﹐而作諸音聲也。《經》言﹕陽气上甚而躍﹐故耳鳴也。

﹝聾﹞

聾之爲病﹐俗醫率以悍燥烈之藥制之﹐往往謂腎水虛冷故也。夫豈知水火之陰陽﹐心腎之寒熱﹐榮衛之盛衰﹐猶權衡也﹐一上則必一下。是故髙者抑之﹐下者舉之﹐此平治之道也。夫心火本熱﹐虛則寒矣﹔腎水本寒﹐虛則熱矣﹐腎水旣少﹐豈能反爲寒病耶﹖《經》言﹕足少陰腎水虛﹐則腹滿﹐身重﹐濡瀉﹐瘡瘍流水﹐腰股痛發﹐股膝不便﹐煩冤﹐足痿﹐淸厥﹐意不樂﹐大便難﹐善恐心惕﹐如人將捕﹐口苦﹐舌漧﹐咽腫﹐上气﹐嗌漧及痛﹐煩心﹐心痛﹐黃膽﹐腸下血﹐脊臀股內後廉痛﹐痿厥﹐嗜臥﹐足下熱而痛。以此見腎虛爲病﹐皆是熱證。

《經》又曰「有所遠行勞倦﹐逢大熱而渴﹐渴則陽气內伐﹐內伐則熱捨於腎。腎者水髒也﹐骨熱而髓虛﹐故發骨痿。」注言「陽气內伐﹐謂伐腹中之陰气也﹔水不勝火﹐以熱捨於腎中也。」《經》又曰「骨痿者﹐生於大熱也。」又曰「腎熱者﹐色黑齒槁。」凡色黑齒槁之人﹐必身瘦而耳焦也。所以然者﹐水虛則火實﹐而熱亢極則害﹐承乃制﹐故反兼水之黑也﹔腎水衰少﹐不能潤澤﹐故黑幹焦槁也﹔齒﹑耳屬腎﹐故甚也。如瘡瘍熱極無液﹐則肉漧焦而色黑也。然則水衰爲熱明矣﹐豈可反言寒耶﹗故《仙經》以息爲六字之气﹐應於三陰三陽﹐臟腑之六气。實則行其本化之字瀉之﹐衰則行其勝己之字瀉之﹐是爲殺其鬼賊也﹔所謂六字之气者﹐肝吁﹐心呵﹐相火唏﹐脾呼﹐肺﹐腎本吹也。故吹去腎寒則生熱﹐呵去心熱則生寒﹐故曰﹕春不呼﹐夏不﹐秋不吁﹐冬不呵。

四時常有唏﹐謂三焦無不足﹔八節不得吹﹐謂腎狀難得實。然以吹驗之﹐吹去腎水寒气﹐則陽熱暴甚﹐而目瞑昏眩﹐虛爲熱證明矣﹐豈可反言腎虛爲冷﹐而以熱藥養水耶﹖況水少不能勝火﹐又服熱藥﹐寧無損歟﹗《經》言「以寒治熱。」謂寒養水而瀉火﹔「以熱治寒﹐」謂熱助火而耗水也。《經》𨿽或言「以熱治熱」。謂病气熱甚﹐能與寒藥交爭﹐而寒藥難下﹐故反熱服﹐順其病熱。

熱病旣消﹐寒性乃發﹐則病熱除愈。如承气湯寒藥﹐反以熱服之類是也。傷寒同法。《經》曰「寒因熱用」﹐「熱因寒用」﹐亦是治熱類也。故治病之道﹐瀉實補衰﹐平而已矣。

或謂病熱火實水虛﹐反言腎虛爲冷﹐心迷正理﹐不敢用對證寒藥﹐誤以食前服其助陽熱藥﹐欲令下部水勝﹐退上焦心火﹐食後兼服微涼之藥﹐而退火熱﹐豈知十益不及一損也﹐病本熱而無寒﹐又得熱藥﹐則病熱轉甚。食後𨿽服大寒之藥﹐亦難解其勢之甚也﹐況以微涼乎﹖豈不詳熱藥證中﹐止言治寒助熱﹐安有養水瀉火之言哉﹗《經》言﹕五臟以平爲期。及夫一法﹐無問五臟生克興衰﹐一槪言熱爲實﹐寒爲虛者﹐通言陽气之興衰也。假令下部寒者﹐謂下焦火气之虛也﹐故以熱藥補之﹐非助腎水之藥爾﹗由水虛不能反爲寒也。凡諸疾之所起也﹐不必臟腑興衰變動相乘而病﹐但乘內外諸邪所傷﹐卽成病矣。

大凡治病必求所在﹐病在上者治其上﹐病在下者治其下。中外臟腑經絡皆然。病气熱則除其熱﹐寒則退其寒﹐六气同法。瀉實補虛﹐除邪養正﹐平則守常﹐醫之道也﹗豈可見病已熱﹐而反用熱藥﹐復言養水而勝心火者﹐可謂道在邇而求諸遠﹐事在易而求諸難﹐深可戒哉﹗所以或言腎虛而下部冷者﹐非謂水虛也﹐所謂「腎有兩枚」﹐《經》曰「七節之傍﹐中有小心。」楊上善注《太素》曰「人之脊骨有二十一節﹐從下第七節

之傍﹐左者爲腎﹐右者爲命門。命門者﹐小心也。」《難經》言「心之原﹐出於太陵。然太陵穴者﹐屬手厥陰包絡相火﹐小心之經也。」《玄珠》言刺太陵穴曰「此瀉相火小心之原也。」然則右腎命門爲小心﹐乃手厥陰相火包絡之髒也。《仙經》曰「先生右腎則爲男﹐先生左腎則爲女。」謂男爲陽火﹐女爲陰水故也。或言女子左腎爲命門者﹐誤也。《難經》止言「右腎爲命門﹐男子以藏精﹐女子以系胞」﹐豈相反也。然右腎命門小心﹐爲手厥陰包絡之髒﹐故與手少陽三焦合爲表裏﹐神脈同出﹐見手右尺也。二經俱是相火﹐相行君命﹐故曰命門爾。故《仙經》曰「心爲君火﹐腎爲相火。」是言右腎屬火﹐而不屬水也。是以右腎火气虛﹐則爲病寒也。

君相𨿽爲二火﹐論其五行之气﹐則一於爲熱也。

夫五行之理﹐陰中有陽﹐陽中有陰。孤陰不長﹐獨陽不成。但有一物﹐全備五行﹐遞相濟養﹐是謂和平。交互克伐﹐是謂興衰。變亂失常﹐災害由生﹐是以水少火多﹐爲陽實陰虛而病熱也。水多火少﹐爲陰實陽虛而病寒也。故俗以熱藥欲養腎水﹐勝退心火者﹐豈不誤歟﹗至如或因恣欲而卽病﹐或因久而成病者﹐俗以爲元气虛損而病寒者﹐皆誤也。然諸所動亂勞傷﹐乃爲陽火之化。神狂气亂﹐而爲病熱者多矣。故《經》言﹕消癉熱中﹐及夫熱病﹐陰陽變易﹐房勞之病證也。所以熱病未復﹐及大醉以不禁入房﹐而爲禍甚速者陽熱易爲暴甚故也。夫太乙天眞元气﹐非陰非陽﹐非寒非熱也。是以精中生气﹐气中生神﹐神能禦其形也。

由是精爲神气之本﹗形體之充固﹐則眾邪難傷﹐衰則諸疾易染﹐何止言元气虛而爲寒爾﹗故老人之气衰﹐多病頭目昏眩﹐耳鳴或聾﹐上气喘咳﹐涎唾稠粘﹐口苦舌漧﹐咽嗌不利﹐肢體焦痿﹐筋脈拘倦﹐中外燥澀﹐便溺結﹐此皆陰虛陽實之熱證也。俗悉言老弱爲虛冷而無熱也﹐縱見熱癥﹐𨿽雲少水不勝多火﹐而反言腎水虛則爲寒﹐此乃舉世受誤之由也。但須臨時識其陰陽虛實﹐則無橫夭之冤﹐愼不可妄以熱藥養其眞气﹐則眞气何由生也。故《西山記》曰﹕餌之金石﹐當有速亡之患﹔《內經》言﹕石藥發癲狂﹐熱甚之所生也。或欲以溫藥平補者﹐《經》言﹕積溫成熱﹐則變生熱疾。故藥物不可妄服也。

夫養眞气之法﹐飲食有節﹐起居有常﹐不妄作勞﹐無令損害﹐陰陽和平﹐自有益矣。《仙經》𨿽有服餌之說﹐非其人不可也。況乎劑於气味平和無毒之物﹐但以調其气爾﹗眞修道者﹐以內事爲功﹐外事爲行﹐非服餌而望成於道也。故《仙經》又曰「服餌不備五味四气﹐而偏食之﹐久則腑臟偏傾而生其病矣。」然則豈可誤服熱藥﹐而求其益﹖所謂聾者﹐由水衰火實﹐熱郁於上﹐而使聽戶玄府壅塞﹐神气不得通泄也﹐其所驗者﹐《仙經》言雙手閉耳如鼓音﹐是謂「鳴天鼓」也。由脈气流行﹐而閉之於耳﹐气不得泄﹐衝鼓耳中﹐故聞之也。或有壅滯﹐則天鼓微聞。天鼓無聞﹐則聽戶玄府閉絕﹐而耳聾無所聞也。故一法含浸鍼砂酒﹐以磁石附耳﹐欲導其气令通泄也。

或問曰﹕聾旣爲熱﹐或服幹蠍﹑生薑﹑附子﹑醇酒之類辛熱之物﹐而或愈者﹐何也﹖答曰﹕欲以開發玄府﹐而令耳中郁滯通泄也。故《養生方》言「藥中其效﹐則如聞百攢樂音。」由陽气開衝耳中也。凡治聾者﹐適其所宜﹐若熱證已退﹐而聾不已者﹐當以辛熱發之。三兩服不愈者﹐則不可久服﹐恐熱極而成他病爾﹗若聾有熱證相兼者﹐宜以退風散熱涼藥調之﹐熱退結散而愈。然聾甚閉絕﹐亦爲難矣﹔愼不可攻之過極﹐反傷正气﹐若非其病﹐不可服其藥﹐飲食同法。當所宜者過度﹐則反傷正气﹐病已則止藥﹐欲求不病無損而已矣。

故《經》云「大毒治病﹐十去其六﹔常毒治病﹐十去其七﹔小毒治病﹐十去其八﹐無毒治病﹐十去其九。谷肉果菜﹐食養盡之﹐勿令過度﹐反傷其正。不盡﹐行復如法。」故曰「必先歲气﹐無伐天和。無實實﹐無虛虛﹐而遺夭殃﹔無致邪﹐無失正﹐絕人長命。帝曰﹕其久病者﹐有气從而不康﹐病去而瘠﹐柰何﹖岐伯曰﹕昭乎哉﹐聖人之問也﹗化不可代﹐時不可違。夫經絡以通﹐气血以從﹐復其不足﹐與眾齊同﹐養之和之﹐靜以待時﹐謹守其气﹐無使傾移﹐其形乃彰﹐生气乃長﹐命曰聖王。故《大要》曰﹕無代化﹐無違時﹐必養必和﹐待其來復﹐此之謂也。」

﹝嘔湧溢食不下﹞

嘔湧﹑溢食不下﹕火气炎上﹐胃膈熱甚﹐則傳化失常也。

﹝目不明﹞

目不明﹐目赤腫痛﹐翳膜瘍﹐皆爲熱也﹔及目瞑﹐俗謂之眼黑﹐亦爲熱也﹐然平白目無所見者﹐熱气郁之甚也。或言目爲肝腎虛冷者﹐誤也。是以妄謂肝主於目﹐腎主瞳子﹐故妄言目爲虛而冷也。然腎水冬陰也﹐虛則當熱。肝木春陽也﹐虛則當涼。腎陰肝陽﹐豈能同虛而爲冷者歟﹖或通言肝腎之中陰實陽虛﹐而無由目也。俗妄謂肝腎之气衰少﹐而不能至於目也。不知《經》言熱甚目瞑眼黑也。豈由寒爾﹖又如仲景言。「傷寒病﹐熱極則不識人﹐」乃目盲也。《正理》曰「由熱甚怫郁於目﹐而致之然也。」然皮膚之汗孔者﹐謂泄气液之孔竅也﹐一名气門﹐謂泄气之門也。一名腠理者﹐謂气液出行之腠道紋理也﹔一名鬼神門者﹐謂幽冥之門也﹔一名玄府者﹐謂玄微府也。然玄府者﹐無物不有﹐人之臟腑﹑皮毛﹑肌肉﹑筋膜﹑骨髓﹑爪牙﹐至於世之萬物﹐盡皆有之﹐乃气出入升降之道路門戶也。夫气者﹐形之主﹐神之母﹐三才之本﹐萬物之元﹐道之變也。故元陽子解《淸靜經》曰﹕大道無形﹐非气不足以長養萬物﹐由是气化則物生﹐气變則物易﹐气甚卽物壯﹐气弱卽物衰﹐气正卽物和﹐气亂卽物病﹐气絕卽物死。《經》曰「出入廢﹐則神機化滅。升降息﹐則气立孤危。故非出入則無以生﹑長﹑化﹑收﹑藏。是以升降出入﹐無器不有。」人之眼﹑耳﹑鼻﹑舌﹑身﹑意﹑神識﹐能爲用者﹐皆由升降出入之通利也﹐有所閉塞者﹐不能爲用也。若目無所見﹐耳無所聞﹐鼻不聞臭﹐舌不知味﹐筋痿骨痺﹐齒腐﹐毛髮墮落﹐皮膚不仁﹐腸不能滲泄者﹐悉由熱气怫郁﹐玄府閉密而致﹐气液﹑血脈﹑榮衛﹑精神。不能升降出入故也。各隨鬱結微甚﹐而察病之輕重也。

故知熱郁於目﹐無所見也。故目微昏者﹐至近則轉難辧物﹐由目之玄府閉小也﹐隔縑視物之象也。或視如蠅翼者﹐玄府有所閉合者也。或目昏而見黑花者﹐由熱气甚﹐而發之於目﹐亢則害承乃制﹐而反出其泣﹐气液昧之﹐以其至近﹐故𨿽視而亦見如黑花也﹐及衝風泣而目暗者﹐由熱甚而水化制之也。故《經》言「厥則目無所見。夫人厥則陽气並於上﹐陰气並於下。陽气並於上﹐則火燭光也﹔陰气並於下則足寒﹐足寒則脹也。夫一水不勝五火﹐故目盲﹐是以衝風泣下而不止。夫風之中於目也﹐陽气內守於睛﹐是火气燔目﹐故見風泣下。」

﹝暴注﹞

暴注﹐卒瀉﹕君火義同。

﹝﹞

﹕惕跳動也。火主動﹐故夏熱則脈洪大而長﹐之象也。況脈者﹐心火之所養也。

﹝暴病暴死﹞

暴病暴死﹕火性疾速故也。斯由平日衣服飲食﹐安處動止﹐精魂神志﹐性情好惡﹐不循其宜而失其常﹐久則气變興衰而爲病也。或心火暴甚﹐而腎水衰弱﹐不能制之﹐熱气怫郁﹐心神昏冒﹐則筋骨不用﹐卒倒而無所知﹐是爲僵僕也。

甚則水化制火﹐熱盛而生涎﹐至極則死。微則發過如故﹐至微者﹐但眩瞑而已﹐俗云暗風﹐由火甚制金不能平木﹐故風木自甚也。

或風熱甚而筋惕螈﹐僵僕﹐口出涎沫﹐俗云風癇病也。欲知病有兼風者﹐陰陽變化之道也。故陰陽相搏﹐剛柔相摩﹐五行相錯﹐六气相蕩﹐變而爲病﹐則無窮矣。大法我子能制鬼賊﹐則己當自實。而與子同爲病者﹐不必皆然﹐由乎六气陰陽同異不等故也。

故經曰風熱火同陽也﹐寒燥濕同陰也。又燥濕小異也﹐然燥金𨿽屬秋陰而異於寒濕﹐故反同其風熱也﹔故火熱勝﹐金衰而風生﹐則風能勝濕﹐熱能耗液而反燥。陽實陰虛﹐則風熱勝於水濕爲燥也。

凡人風病﹐多因熱甚﹐而風燥者﹐爲其兼化﹐以熱爲其主也。俗云風者﹐言末而忘其本也。所以中風癱瘓者﹐非謂肝木之風實甚﹐而卒中之也。亦非外中於風爾﹐由於將息失宜而心火暴甚﹔腎水虛衰不能制之﹐則陰虛陽實﹐而熱气怫郁﹐心神昏冒﹐筋骨不用﹐而卒倒無所知也。多因喜﹑怒﹑思﹑悲﹑恐之五志﹐有所過極﹐而卒中者﹐由五志過極﹐皆爲熱甚故也﹗若微則但僵僕﹐气血流通﹐筋脈不攣﹐緩者發過如故。或熱气太盛﹐鬱結壅滯﹐气血不能宣通﹐陰气暴絕﹐則陽气後竭而死。俗謂中﹐不過爾。

或卽不死而偏枯者﹐由經絡左右雙行﹐而熱甚鬱結﹐气血不得宣通﹐郁極乃發。若一側得通﹐則痞者痺而癱瘓也。其人已有怫熱郁滯﹐而气血偏行﹐微甚不等﹐故《經》言﹕汗出偏沮﹐令人偏枯。然汗偏不出者﹐由怫熱鬱結﹐气血壅滯故也﹗人卒中則气血不通﹐而偏枯也。

所謂肥人多中風者﹐蓋人之肥瘦﹐由血气虛實使之然也﹐气爲陽而主輕微﹐血爲陰而主形體。故西方金﹑北方水爲陰而剛也﹐東方木﹑南方火爲陽而柔也。故血實气虛則肥﹐气實血虛則瘦。所以肥者能寒不能熱﹐瘦者能熱不能寒﹐由寒則傷血﹐熱則傷气。損其不足﹐則陰陽愈偏﹐故不能也﹔損其有餘者平調﹐是故能之矣﹗故瘦者腠理疏通而多汗泄﹐血液衰少而爲燥熱﹐故多爲勞嗽之疾也。俗以爲卒暴病甚而爲熱勞﹐徐久病微而爲冷勞者﹐是以遲緩爲言﹐而病非冷也﹐識其證候爲熱明矣﹐但熱有微甚而已。

或言肥人多中風由於虛﹐非也。所謂腠理致密而多郁滯﹐气血難以通利﹐若陽熱又甚而鬱結﹐故卒中也﹐故肥人反勞者﹐由暴然亡液﹐損血過極故也﹐瘦人反中風者﹐由暴然陽熱太甚而鬱結不通故也。

所謂中風口噤筋脈緊急者﹐由陽熱暴甚於內﹐亢則害﹐承乃制﹐津液湧溢﹐聚於胸膈﹐熱燥以爲痰涎。初虞世言﹕涎者﹐乃徧身之脂脈津液也。然陽實陰虛而風熱太甚﹐以勝水濕﹐因而成燥﹐肝主於筋而風气自甚﹐又燥熱加之﹐熱還聚於胸膈﹐則筋太燥也﹐然燥金主於收斂勁切緊澀﹐故爲病筋脈勁彊緊急而口噤也。

或破傷中風亦同﹐但以從微至甚而不偏枯也。夫破傷中風之由者﹐因瘡熱甚鬱結﹐而榮衛不得宣通﹐怫熱因之﹐徧體故多發白痂﹐是時瘡口閉塞﹐气難通泄﹐故陽熱易爲鬱結﹐而熱甚則生風也﹐不已則表傳於裏﹐亦由面首觸冒寒邪﹐而怫熱郁甚﹐周身似爲傷寒之疾﹐不解則表傳於裏者也。但有風熱微甚兼化﹐故殊異矣。

大法破傷中風﹐風熱燥甚﹐怫郁在表而裏气尙平者﹐善伸數欠﹐筋脈拘急﹐或時惡寒﹐或筋惕而搐﹐脈浮數而弦也。宜以辛熱治風之藥﹐開衝結滯﹐榮衛宣通而愈。猶傷寒表熱怫郁﹐而以麻黃湯辛熱發散者也。凡用辛熱開衝風熱轉甚也﹔猶《傷寒論》熱藥發表不中效﹐則熱轉甚也。故發熱用麻黃﹑桂枝湯類熱藥發表﹐須加寒藥﹐不然則熱甚發黃或斑出矣。故發表諸方﹐佐以黃芩﹑石膏﹑知母﹑柴胡﹑地黃﹑芍藥﹑梔子﹑茵陳﹑蔥白﹑豆豉之類寒藥消息用之。如世以甘艸﹑滑石﹑蔥﹑豉寒藥發散甚妙﹐是以甘艸甘能緩急﹐濕能潤燥﹐滑石淡能利竅﹐滑能通利﹔蔥辛甘微寒﹔豉鹹寒潤燥﹐皆散結﹐緩急﹑潤燥﹑除熱之物。

因熱服之﹐因熱而玄府鬱結得通﹐而怫熱無由再作﹐病勢𨿽甚﹐而不得頓愈者﹐亦獲小效﹐而無加害耳﹗此方散結﹐無問上下中外﹐但有益而無損矣。散結之方﹐何必辛熱而已耶﹗若破傷中風表不已而漸入於裏﹐則病勢漸甚。若裏未太盛而脈在肌肉者﹐宜以退風熱﹐開郁滯之寒藥調之﹐或以微加治風辛熱﹐亦得以意消息﹐不可妄也。此猶傷寒病勢﹐半在表半在裏﹐而以小柴胡湯和解之也。若裏勢已甚而舌彊口噤﹐項背反張﹐驚搐惕搦﹐涎唾稠粘﹐胸腹滿塞﹐而成便溺祕結﹐或時汗出﹐脈洪數而弦也。

然汗出者﹐由風熱郁甚於裏﹐而表熱稍罷﹐則腠理疏泄﹐而心火熱甚﹐故汗出也。大法風熱怫郁﹐因汗當解。今不解者﹐若裏熱出之於表﹐因汗而結散熱去﹐則气和而愈也。今風熱郁甚於裏﹐而非出之於表﹐故𨿽汗泄﹐而熱不退﹐則不能解也。猶陽明證熱甚於裏﹐而日晡潮熱﹐大汗𨿽出﹐熱不退而不能解也﹐故當大承气湯下之。其裏熱也﹐是以亢則害﹐承乃制。而今火熱極甚﹐筋勁急而口噤爾﹗風熱加之﹐故驚而搐也。

風﹑熱﹑燥並郁甚於裏﹐故煩滿而或結也。法宜除風散結﹐寒藥下之﹐以使郁滯流通﹐而後以退風熱﹑開結滯之寒藥調之﹐而熱退結散﹐則風自愈矣。嗚呼﹗俗醫所治破傷中風﹐不明淺深﹐但以辛熱燥藥﹐任其天命而已﹗若始覺風熱鬱結於表﹐而裏尙平者可也﹐或以寒物佐之亦佳。如靈寶丹治風痺﹐𨿽用硫磺﹑鐘乳﹑木香﹑桂心之類辛熱﹐是亦能令開結也﹐佐以牛黃﹑腦子﹑苦參﹑芒硝之類寒物﹐以使結散而無復郁也﹐況至寶丹乃散風熱郁痺之寒藥也。凡治風熱結滯﹐宜戒熱藥過盛﹐凡破傷中風﹐宜早令導引摩按﹐自不能者﹐令人以屈伸按摩挽之﹐使筋脈稍得舒緩﹐而气得通行﹐及頻以橛斡牙關﹐勿令口噤﹐若緊噤之﹐則常以橛當之﹐及頻斡之﹐勿損牙齒﹐免致口噤不開﹐而粥藥不能下也。及風癇之發作者﹐由熱甚﹐而風燥爲其兼化﹐涎溢胸膈﹐燥熱而螈﹑昏冒﹑僵僕也﹐或驚風者﹐亦由心火暴甚而制金﹐不能平木﹐故風火相搏﹐而昏冒﹑驚悸﹑潮搐也。

凡此諸證﹐皆由熱甚而生風燥﹐各有異者﹐由風﹑熱﹑燥各微甚不等故也。

所謂中風或筋緩者﹐因其風熱勝濕而爲燥﹐乃燥之甚也。然筋緩不收而痿痺﹐故諸郁病痿﹐皆屬金肺﹐乃燥之化也﹗如秋深燥甚﹐則艸木痿落而不收﹐病之象也。是以手得血而能握﹐足得血而能步。夫燥之爲病﹐血液衰少也﹐而又气血不能通暢﹐故病然也。或云筋攣有力﹐則爲實熱﹐筋緩不收﹐則爲虛寒者﹔或謂寒主收引﹐而熱主舒緩﹐則筋攣爲寒﹐筋緩爲熱者﹕皆誤也。凡治諸風方﹐通言主療筋脈攣緩﹐豈分寒熱虛實之異耶﹗但有微甚而已。故諸筋攣𨿽勢惡而易愈也。諸筋緩者﹐難以平復﹐明可知也。

或雲中風爲肝木實甚﹐則大忌臟腑脫泄﹐若脾胃土气虛損﹐則土受肝木鬼賊之邪﹐而當死也。當以溫脾補胃﹐令其土實﹐肝木不能克﹐乃治未病之法也。所謂似是而非者也。或云脾爲中州而當溫者﹐亦誤也﹔所以寒﹑暑﹑燥﹑濕﹑風﹑火之六气﹐應於十二經絡臟腑也﹐以其本化﹐則能補之﹐相反之者﹐則能泄之。然脾胃土本濕也﹐濕气自甚﹐則爲積飲痞隔﹐或爲腫滿﹐以藥燥去其濕﹐是謂瀉其脾胃土之本也﹔或病燥熱太甚﹐而脾胃漧涸成消渴者﹐土濕之气衰也﹐宜以寒溫之藥﹐補陰泄陽﹑除濕潤燥﹐而土气得其平﹐是謂補其脾土之本也。故仲景言傷寒裏熱太甚﹐而胃中漧涸煩渴者。急下之﹐救其胃气﹐方用甘艸﹑大黃﹑芒硝大寒之藥﹐謂之調胃承气湯者﹐達其至理也。

所以陰陽異用﹐而寒濕同性﹐然土爲陰﹐故異於風﹑熱﹑燥也。土爲萬物之母﹐水爲萬物之元。故水土同在於下﹐而爲萬物之根本也﹐地幹而無水濕之性﹐則萬物根本不潤﹐而枝葉衰矣。《經》言「動物神機爲根在於中」﹐故食入於胃﹐而脾爲變磨﹐布化五味﹐以養五臟之气﹐而養榮百骸﹐固其根本﹐則胃中水谷潤澤而已。亦不可水濕過與不及﹐猶地之旱澇也﹐故五臟六腑﹐四肢百骸﹐受气皆在於脾胃﹐土濕潤而已。

《經》言﹐積濕成熱﹐豈可以溫藥補於濕土也﹖溫屬春木﹐正以勝其濕土耳﹗或以臟腑不分六气﹐而爲假令之濕﹐一槪言陽气甚而熱爲實﹐陽气衰而寒爲虛者﹐乃寒熱陰陽之虛實﹐而非五行興衰克伐之道也﹗然臟腑經絡﹐不必本气興衰﹐而能爲其病﹐六气互相干而病也。假令胃寒爲虛冷者﹐是胃中陰水實而陽火虛也﹐當以溫補胃中陽火之虛。而退其陰水之實﹐非由胃土本虛﹐而補其濕也。夫補瀉脾胃之本者﹐燥其濕則爲瀉﹐潤其燥則爲補。今夫土本濕也﹐若陽實陰虛﹐風熱勝其水濕而成燥者﹐則爲水濕衰也﹐可以退風散熱﹐養液潤燥﹐而救其已衰之陰濕﹐若反以溫補﹐欲令臟腑而無壅塞。不亦妄謬之甚耶﹗或言中風由腎水虛冷者﹐誤也。蓋陰水旣衰﹐則陽火自甚而熱﹐豈能反爲寒者耶﹖以證驗之﹐則爲熱明矣。或雲中風旣爲熱甚﹐治法或用烏附之類熱藥﹐何也﹖答曰﹕欲令藥气開通經絡﹐使气血宣行﹐而無壅滯也﹗然亦以消風熱﹑開結滯之類寒藥佐之﹐可以制其藥之熱也﹐若服峻熱藥而熱證轉加者﹐不可服也。鬱結不通﹐而彊以攻之﹐則陰气暴絕而死矣。故諸方之中﹐至寶﹐靈寶丹最爲妙藥。

今詳本艸言至寶丹之藥味﹐合而爲一﹐乃寒藥爾﹔靈寶丹𨿽用溫熱之味﹐而復用寒藥制之﹐參而爲一﹐亦平藥也。況皆能散風壅﹑開結滯﹐而使气血宣通﹐怫熱除而愈矣。此方𨿽有治風之熱藥﹐當臨時消息﹐適其所宜﹐扶其不足﹐損其有餘。愼不可但以峻熱攻痺﹐而反絕其已衰之陰气也。

二﹑六气爲病﹝五﹞燥類

﹝總綱﹞

諸澀枯涸﹐幹勁皴揭﹐皆屬於燥。﹝陽明燥金﹐乃肺與大腸之气也﹞

二﹑六气爲病﹝五﹞燥類

﹝分述﹞

﹝澀﹞

澀﹕物濕則滑澤﹐漧則澀滯﹐燥濕相反故也。如徧身中外澀滯﹐皆屬燥金之化﹐故秋脈。﹐澀也。或麻者﹐亦由澀也﹐由水液衰少而燥澀﹐气行壅滯﹐而不得滑澤通利﹐气彊攻衝而爲麻也。如平人抑其手足﹐則眞气頓行之甚﹐而澀滯壅礙不得通利而麻。亦猶鼓物之象也﹐其不欲動者﹐動則爲陽。使气行之轉甚﹐故轉麻也。俗方治麻病﹐多用烏﹑附者﹐令气行之暴甚﹐以故轉麻。因之衝開道路﹐以得通利﹐藥气盡則平﹐气行通而麻愈也。然六气不必一气獨爲病﹐气有相兼﹐若亡液爲燥﹐或麻無熱證﹐卽當此法﹔或風熱勝濕爲燥﹐因而病麻﹐則宜以退風散熱﹑活血養液﹑潤燥通气之涼藥調之﹐則麻自愈也。治諸燥澀﹐悉如此法。

﹝枯涸﹞

枯﹐不榮王也。涸﹐無水液也。幹﹐不滋潤也。勁﹐不柔合也。春秋相反﹐燥濕不同故也。大法﹐身表熱爲熱在表﹐渴飲水爲熱在裏。身熱飲水﹐表裏俱有熱﹔身涼不渴﹐表裏俱無熱。《經》所不取火化渴者﹐謂渴非特爲熱。如病寒吐利﹐亡液過極﹐則亦燥而渴也﹔𨿽病風熱﹐而液尙未衰﹐則亦不渴。豈可止言渴爲熱而否爲寒也﹖夫燥渴之爲病也。多兼於熱。故《易》曰﹕燥萬物者﹐莫乎火。今言渴爲燥﹐則亦備矣。如大法身涼不渴﹐爲表裏俱無熱﹐故不言爲寒也。謂表裏微熱﹐則亦有身不熱而不渴者﹐不亦宜乎﹗

﹝皴揭﹞

皴揭﹕皮膚啟裂也。乾爲天﹐而爲燥金﹔坤爲地﹐而爲濕土。天地相反﹐燥濕異用。故燥金主於緊斂﹐所以秋脈緊細而微。濕土主於縱緩﹐所以六月其脈緩大而長也。如地濕則縱緩滑澤﹐幹則緊斂燥澀﹐皴揭之理﹐明可見焉。俗云皴揭爲風者﹐由風能勝濕而爲燥也。《經》言﹕厥陰所至﹐爲風府﹐爲璺啟。由風勝濕而爲燥也。所謂寒月甚而暑月衰者﹐由寒能收斂﹐腠理閉密﹐無汗而燥﹐故病甚也。熱則皮膚縱緩腠理疏通而汗潤﹐故病衰也。或以水濕皮膚﹐而反喜皴揭者﹐水濕自招風寒故也。

二﹑六气爲病﹝六﹞寒類

﹝總綱﹞

諸病上下所出水液﹐澄徹淸冷﹐﹐瘕﹐疝﹐堅痞腹滿急痛﹐下利淸白﹐食已不饑﹐吐利腥穢﹐屈伸不便﹐厥逆禁固﹐皆屬於寒。﹝足太陽寒水﹐乃腎與膀胱之气也﹞

二﹑六气爲病﹝六﹞寒類

﹝分述﹞

﹝水液澄徹淸冷﹞

澄徹淸冷﹕湛而不混濁也。水體淸淨﹐而其气寒冷﹐故水谷不化﹐而吐利淸冷﹐水液爲病﹐寒也。如天气寒﹐則濁水自澄淸也。

﹝﹞

﹕腹中堅硬﹐按之應手﹐謂之也。《聖惠方》謂﹕「﹐猶徵也。」然水體柔順而今反堅硬如地﹐亢則害﹐承乃制也。故病濕過極則爲﹐反兼風化制之也﹔風病過極則反燥﹐筋脈勁急﹐反兼金化制之也﹔病燥過極則煩渴﹐反兼火化制之也﹔病熱過極﹐而反出五液﹐或爲戰栗惡寒﹐反兼水化制之也。其爲治者﹐但當瀉其過甚之气﹐以爲病本﹐不可反誤治其兼化也。然而兼化者﹐乃天機造化﹐抑髙之道﹐𨿽在渺冥恍惚之間﹐而有自然之理﹐亦非顯形而有气也。病𨿽爲邪﹐而造化之道在其中矣。夫五行之理﹐甚而無以制之﹐則造化息矣。如風木旺而多風﹐風大則反涼﹐是反兼金化制其木也。大涼之下﹐天气反溫﹐乃火化承於金也。夏火熱極而體反出液﹐是反兼水化制其火也。因而濕蒸雲雨﹐乃土化承於水也。雨濕過極﹐而兼烈風﹐乃木化制其土也。飄驟之下﹐秋气反涼﹐乃金化承於木也。涼極而萬物反燥﹐乃火化制其金也。因而以爲冬寒﹐乃水化承於火也。寒極則水凝如地﹐乃土化制其水也。凝凍極而起東風﹐乃木化承土而周歲也。凡不明病之標本者﹐由未知此變化之道也。

﹝瘕﹞

瘕﹕腹中𨿽硬﹐而忽聚忽散﹐無有常準﹐故《聖惠方》云﹕瘕﹐猶假也。以其病瘕未成也。《經》注曰﹕血不流而寒薄﹐故血內凝而成瘕也﹔一云腹內結病也。《經》曰﹕小腸移熱於大腸﹐爲瘕﹐爲沈。注曰﹕小腸熱已移入大腸﹐兩熱相搏﹐則血溢而爲伏瘕也。血澀不利﹐則月事沈滯而不行﹐故云瘕爲沈。「」與「伏」同。「瘕」一爲「疝」﹐傳寫誤也。然則《經》言瘕病亦有熱者也﹐或陽气鬱結﹐怫熱壅滯﹐而堅硬不消者﹐非寒瘕也﹐宜以脈證別之。

﹝疝﹞

疝﹕少腹控卵﹐腫急絞痛也。寒主拘縮故也。寒極而土化制之﹐故腫滿也。《經》言「丈夫疝﹐」謂陰器連少腹急痛也﹐故言「婦人少腹腫﹐」皆肝足厥陰之脈也。《經》注曰「寒气聚而爲疝也。」又按《難經》言﹐五臟皆有疝﹐但脈急也。注言﹕脈急者﹐寒之象也。然寒則脈當短少而遲﹐今言急者﹐非急數而洪也﹐由緊脈主痛﹐急爲痛甚﹐病寒𨿽急﹐亦短小也。所以有痛而脈緊急者﹐脈爲心之所養也﹐凡六气爲痛則心神不寧﹐而緊急不得舒緩﹐故脈亦從之而見也。欲知何气爲其痛者﹐適其緊急相兼之脈而可知也。如緊急洪數﹐則爲熱痛之類也。又《經》言「脾傳之腎﹐病名曰疝瘕﹐少腹煩冤而痛﹐出白蠱。」注言「少腹痛﹐溲出白液也﹐一作客熱內結﹐銷爍脂肉﹐如虫之食﹐故名白蠱也。」然經之復言熱爲疝瘕﹐則亦不可止言爲寒﹐當以脈證別之。

﹝堅痞腹滿急痛﹞

堅痞腹滿急痛﹕寒主拘縮﹐故急痛也。寒極則血脈凝沍反兼土化制之﹐故堅痞而腹滿也。或熱郁於內﹐而腹滿堅結痛者﹐不可言爲寒也。

﹝下利淸白﹞

下利淸白﹕水寒則淸淨明白也。

﹝食已不饑﹞

食已不饑﹕胃熱則消穀善饑﹐故病寒則食𨿽已而不饑也﹐胃膈潤澤而無燥熱故也。或邪熱不殺谷﹐而腹熱脹滿﹐𨿽數日不食而不饑者﹐不可言爲寒也。由陽熱太甚而鬱結﹐傳化失常﹐故𨿽不食而亦不饑。亦猶病熱𨿽甚﹐而無困倦﹐病愈而始困無力﹐由實熱之气去也。

﹝吐利腥穢﹞

吐利腥穢﹕腸胃寒而傳化失常。我子能制鬼賊﹐則已當自實。故寒勝火衰金旺而吐利腥穢也。腥者﹐金之臭也﹔由是熱則吐利酸臭﹐寒則吐利腥穢也。亦猶飯漿﹐熱則易酸﹐寒則水腥也。

﹝屈伸不便﹐厥逆禁固﹞

屈伸不便﹐厥逆禁固﹕陰水主於淸淨﹐故病寒則四肢逆冷﹐而禁止堅固﹐舒捲不便利也。故冬脈沈短以惇﹐病之象也。或病寒尙微﹐而未致於厥逆者﹐不可反以爲熱。或熱甚而成陽厥者﹐不可反以爲病寒也。然陰厥者﹐元病脈候﹐皆爲陰證﹐身涼不渴﹐脈遲細而微﹐未嘗見於陽證也。其陽厥者﹐元病脈證﹐皆爲陽證﹐熱極而反厥﹐時復反溫﹐𨿽厥而亦煩渴譫妄﹐身熱而脈數也。若陽厥極深﹐而至於身冷﹐反見陰脈微欲絕者﹐此爲熱極而欲死也。俗皆妄謂變成陰病﹐且曰陰陽寒熱反變而不可測也。乃取陽主於生﹑陰主於死之說﹐急以火艾熱藥﹐溫其表裏﹐助其陽气﹐十無一生。俗因之以爲必死之證﹐致使舉世大懼陰證﹐而疑似陰者﹐急以溫之﹐惟恐救之不及﹐而反招暴禍。豈知熱病之將死者﹐鮮有逃於此證也。

殊不知一陰一陽之謂道﹐偏陰偏陽之謂疾。陰陽以平爲和﹐而偏爲疾。萬物皆以負陰抱陽而生﹐故孤陰不長﹐獨陽不成﹔陽气極甚而陰气極衰﹐則陽气怫郁﹔陰陽偏傾而不能宣行﹐則陽气蓄聚於內﹐而不能營運於四肢﹐則手足厥冷﹐謂之陽厥。故仲景曰「熱深則厥亦深﹐熱微則厥亦微。」又曰「厥當下之﹐下後厥愈。」爲以除其裏之熱也。故病熱甚則厥﹐又以失下則熱甚﹐而反爲陰證﹐非反變爲寒病。

夫病之傳變者﹐謂中外﹑上下﹑經絡﹑臟腑﹐部分而傳受爲病之邪气也。非寒熱陰陽之反變也。法曰﹕陰陽平則和﹐偏則病。假令陽實陰虛﹐爲病熱也﹐若果變而爲寒﹐則比之熱气退去﹐寒欲生時﹐陰陽平而當愈也﹐豈能反變之爲寒病乎﹖然𨿽《瘧論》言「陰勝則寒﹐陽勝則熱」者﹐謂裏气與邪熱並之於表﹐則爲陽勝而發熱也。表气與邪熱並之於裏﹐則爲陰勝而寒栗也。由表气虛而裏气熱﹐亢則害﹐承乃制﹐故反戰栗也。

大抵本熱﹐非病寒也﹗或傷寒病﹐寒熱往來者﹐由邪熱在表而淺﹐邪惡其正﹐故惡寒也﹔邪熱在裏而深﹐邪甚無畏﹐物惡其極。故不惡寒而反惡熱也。表裏進退不已﹐故爲寒熱往來也。此气不並於表裏。故異於瘧而寒熱微也。皆熱傳於表裏之陰陽﹐而非病气寒熱之陰陽反變也。

或病熱而寒攻過極﹐陽气損虛﹐陰气暴甚而反爲寒者﹐𨿽亦有之﹐因藥過度而致之﹐非自然寒熱之反變也。

夫六气變亂而爲病者﹐乃相兼而同爲病。風熱燥同﹐多兼化也。寒濕性同﹐多兼化也﹐性異而兼化者有之﹐亦已鮮矣。

或制甚而兼化者﹐乃虛像也。如火熱甚而水化制之﹐反爲戰栗者﹐大抵熱甚﹐而非有寒气之類也。故渴爲熱在裏﹐而寒戰反渴引飲也。

又如以火煉金﹐熱極而反化爲水。𨿽化爲水﹐止爲熱極而爲金汁﹐實非寒水也。

或燥熱太甚而腸胃鬱結﹐飲冷過多而痞隔不通﹔畱飲不能傳化﹐浸潤而寒極蓄於胃中。燥熱太甚﹐郁於胸腹而脹滿﹐煩渴不已﹐反令胃膈冷痛﹐嘔噦漿水﹐而水漿難下。欲止其渴而彊飲於水﹐則滿﹑痛﹑嘔噦轉甚﹐而渴亦不止。不彊飲之﹐則煩渴不可以忍﹐令人煩冤悶絕﹐而但欲死。若誤治之﹐卽死不治﹐亦爲難已。

每用大承气湯熱服﹐下咽而腸胃鬱結痞隔﹐卽得宣通﹐而畱飲傳化浸潤﹐則寒濕散去﹐腸胃之外﹐得其潤澤﹐熱退而煩渴﹑滿痛﹑嘔噦遂止﹐須臾得利而已矣。

然而病諸气者﹐必有所因﹐病本熱而變爲寒者﹐實亦鮮矣。大凡陽實則脈當實數﹐而身熱煩渴﹐熱甚則爲陽厥﹐至極則身冷脈微﹐而似陰證﹐以致脈絕而死。故陽病見陰脈者死﹐謂其脈近乎絕也。病𨿽熱甚而不已﹐則必須厥冷而脈微﹐以至身冷脈絕而死矣。

或病本熱勢太甚﹐或按法治之不已者﹐或失其寒藥調治﹐或因失下﹐或誤服熱藥﹐或誤熨﹑烙﹑燻﹑灸﹐以使熱極而爲陽厥者﹐以承气湯之類寒藥下之﹐熱退而寒得宣通﹐則厥愈矣。愼不可用銀粉﹑巴豆性熱大毒丸藥下之﹐而反耗陰气﹐而衰竭津液﹐使燥熱轉甚﹐而爲懊﹑喘滿﹑結胸﹐腹痛下利不止﹐血溢血泄﹐或爲淋發黃﹐驚狂譫妄。諸熱變證不可勝舉﹔由此爲破瘕堅積之藥﹐非下熱養陰之藥也。古人謂治傷寒熱病﹐若用銀粉﹑巴豆之類丸藥下之﹐則如刀劍刃人也﹗及嘗有陽厥﹐而尙不下﹐以至身冷脈微而似陰證﹐反誤以熱藥投之﹐病勢轉甚﹐身冷脈微而欲絕﹐惟心胸微暖﹐昏冒不知人事而不能言﹐主病者或欲以暖藥急救其陽﹐恐陽气絕而死也。答曰﹕此因熱極失下反又溫補而致之﹐若又以熱藥助其陽气﹐則陰气暴絕﹐陽气亦竭而死﹐陽气何由生也﹖或又曰﹕何不急下之﹖答曰﹕此陽勝伐陰﹐而陰欲先絕﹐則陽亦將竭矣。於此時而下之﹐則陰陽俱絕而立死矣。

不救亦死。但及於期則緩而救之﹐則當以寒藥養陰退陽﹐但不令轉瀉﹐若得陰气漸生則可救也。

宜用涼膈﹐一服則陰气可以漸生。何以知之﹖蓋以候其心胸溫暖漸多﹐而脈漸生爾。終日三服﹐其脈生至沈數而實﹐身表復暖﹐而惟厥逆﹐與水善飲﹐有時應人之問﹐譫妄而舌彊難言﹐方以調胃承气湯下之﹐獲汗而愈﹔所謂寒藥反能生脈﹐而令身暖者﹐由陽實陰虛﹐欲至於死﹐身冷脈微﹐今以寒藥養陰退陽﹐而復不至於死故也。

大凡治病﹐必先明其標本。標﹐上首也﹐本﹐根元也。故《經》言﹕先病爲本﹐後病爲標。標本相傳﹐先以治其急者。又言﹕六气爲本﹐三陰三陽爲標﹐故病气爲本﹐受病經絡臟腑謂之標也。夫標本微甚﹐治之逆從﹐不可不通也。

故《經》言「知逆與從﹐正行無問﹐明知標本﹐萬舉萬當﹐不知標本﹐是謂妄行。陰陽之逆從標本之謂道也。」斯其理歟﹖

