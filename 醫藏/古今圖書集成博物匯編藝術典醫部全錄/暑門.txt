古今圖書集成醫部全錄卷二百三十一

暑門

黃帝素問

生气通天論

因於暑﹐汗﹐煩則喘喝﹐靜則多言。體若燔炭﹐汗出而散。

【注天之陽邪﹐傷人陽气﹐气傷外弛﹐故汗出也。气分之邪熱盛﹐則迫及所生。心主脈﹐故心煩。肺乃心之蓋﹐故煩則喘喝。如不煩而靜﹐此邪仍在气分而气傷﹐神气虛故多言也。天之陽邪﹐傷人陽气﹐兩陽相搏﹐故體若燔炭。陽熱之邪﹐得吾身之陰液而解﹐故汗出乃散也。】

五常政大論

少陽司天﹐火气下臨﹐肺气上從﹐大暑以行﹐咳嚏﹐鼽衄鼻窒﹐口瘍﹐寒熱﹐胕腫。

【注金平之紀﹐其髒肺。上從者﹐因司天之气下臨﹐畏其勝制而從之也。欬嚏鼽衄鼻窒﹐皆肺病也。口瘍寒熱胕腫﹐火熱證也。】

少陰司天﹐熱气下臨﹐肺气上從﹐白金起用﹐艸木眚﹐喘嘔寒熱﹐嚏鼽衄鼻窒。大暑流行﹐甚則瘡瘍燔灼﹐金鑠石流。

【注艸木眚﹐大暑流行﹐熱甚於春夏也。金鑠石流﹐熱淫於秋冬也。】

六元正紀大論

少陰司天之政﹐四之气﹐溽暑至﹐大雨時行﹐寒熱互至。民病寒熱嗌漧﹐黃癉﹐鼽衄﹐飲發。

【注太過之歲﹐四之主客﹐乃濕土主气﹐濕熱气交﹐故溽暑至﹐大雨時行﹐寒熱互至也。民病嗌漧黃癉諸證﹐皆感濕熱之气。】

少陽所至﹐爲炎暑﹐爲熱府﹐爲行出。

【注气之所至﹐謂四時有五運六气之所至﹐少陽炎暑主夏也。行出者﹐從中而出於外也。】

至眞要大論

少陰之勝﹐炎暑至﹐嘔逆躁煩﹐腹滿痛﹐溏泄﹐傳爲赤沃。

【注炎暑至者﹐與少陽气交之時。嘔逆﹐陰气上逆也。煩躁﹐陰陽寒熱之徵也。腹滿溏泄﹐陰寒在下也。傳爲赤沃﹐君火下淫也。】

靈樞經

歲露論篇

四時八風之中人也﹐故有寒暑。寒則皮膚急而腠理閉﹐暑則皮膚緩而腠理開。

【注賊風邪气之中人﹐蓋因人气之虛實開闔﹐而入有淺深﹐不因寒暑之開閉也。】

扁鵲難經

暑爲心病屬正邪

何以知傷暑得之﹖然。當惡臭。何以言之﹖心主臭﹐自入爲焦臭﹐入脾爲香臭﹐入肝爲臊臭﹐入腎爲腐臭﹐

入肺爲鮏臭。故知心病傷暑得之﹐當惡臭﹐其病身熱而煩心痛﹐其脈浮大而散。

【注心主臭﹐心傷暑而自病﹐故惡臭﹐而證狀脈診皆屬乎心也。】

傷暑得之爲正邪。

【注正邪﹐本經自病者也。傷暑爲正邪﹐火自病也。】

傷寒論【漢張機】

中暑有三證

太陽中熱者﹐暍是也。其人汗出惡寒﹐身熱而渴也。

【注汗出惡寒身熱而不渴者﹐中風也。汗出惡寒身熱而渴者﹐中暍也﹐《金匱》以白虎加人參湯主之。】

太陽中暍者﹐發熱惡寒﹐身重而疼痛﹐其脈弦細芤遲﹐小便已﹐灑灑然毛聳﹐手足逆冷﹐小有勞﹐身卽熱﹐口開前板齒燥。若發汗則惡寒甚﹐加溫鍼則發熱甚﹐數下之則淋甚。

【注病有在表﹐有在裏者﹐有表裏俱病者﹐此則表裏俱病者也。發熱惡寒﹐身重疼痛者﹐表中暍也。脈弦細芤遲者﹐中暑脈虛也。小便已灑灑然毛聳手足逆冷者﹐太陽經气不足也。小有勞身卽熱者﹐謂勞動其陽而暍卽發也。口開前板齒燥者﹐重有熱也。似喘喝不止﹐故前板齒漧燥。若發汗以去表邪﹐則外虛陽气﹐故惡寒甚。若以溫鍼助陽﹐則火熱內攻﹐故發熱甚。若下之以除裏熱﹐則內虛而膀胱燥﹐故淋甚。徐氏曰﹕此條無治法﹐東垣以淸暑益气湯主之﹐所謂發千古之祕也。】

太陽中暍者﹐身熱疼重而脈微弱﹐此以夏月傷冷水﹐水行皮中所致也。

【注經曰﹕脈虛身熱﹐得之傷暑。身熱脈微弱者﹐暍也。身體疼重者﹐水也。夏時暑熱﹐以水灌洗而得之。《金匱》以一物瓜蒂散主之﹐或云五苓散。】

脈訣【晉王叔和】

暑得虛脈

脈虛身熱爲傷暑﹐自汗怔忡驚悸多。發熱陰虛須早治﹐養榮益气莫蹉跎。

活人書【宋朱肱】

中暑

中暑伏熱深﹐累取不瘥﹐其人發渴不已﹐酒蒸黃連丸主之。

暑濕合病爲濕溫

其人嘗傷於濕﹐因而中暑﹐濕熱相薄﹐則發濕溫﹐病苦兩脛逆冷﹐腹滿﹐又胸多汗﹐頭目痛苦﹐妄言﹐其脈陽濡而弱﹐陰小而急。治在太陰﹐不可發汗。汗出必不能言﹐耳聾不知痛所在﹐身靑面色變﹐名曰重暍﹐如此死者﹐醫殺之耳。白虎加蒼朮湯主之。

夏月調攝法

凡盛暑衝熱﹐切不可以冷水洗手面﹐大損人目。

夏一季﹐是人脫精神之時﹐心旺腎衰﹐腎化爲水﹐至秋始凝﹐及冬乃堅﹐是故尢愼房室﹐固養精神。

仁齋直指方【宋楊登父】

暑由口鼻入

人之心包絡與胃口相應。胃气稍虛﹐或因饑冒暑﹐則暑毒自口鼻而入﹐凝之於牙頰﹐達之於心包﹐如響應聲。倘遇暑以還﹐急漱水而勿咽可也。

濟生方【宋嚴用和】

中暑

夫中暑所以脈虛者﹐蓋熱傷气而不傷形也。且暑者﹐在天爲熱﹐在地爲火﹐在人髒爲心。是以暑喜傷心﹐令人身熱頭痛﹐狀類傷寒﹐但背寒面垢﹐此爲異耳。其則昏倒不知人﹐手足微冷﹐煩渴口燥﹐或吐或瀉﹐或喘或滿﹐此皆暑气之所爲也。大抵中暑悶亂﹐切不可便與冷水﹐及臥冷濕地﹐得冷則死。惟當溫養﹐用布衣蘸熱湯熨臍中及气海﹐或掬熱土至臍心﹐仍更溺之。候漸蘇醒﹐以米湯徐徐灌之﹐然後隨證調治。近屢見江浙之間﹐中暑多有搐搦不省人事者﹐醫經所不載。診其脈浮而虛﹐蓋浮則爲風﹐虛則爲暑﹐此中暑而又傷風﹐俗命名謂之暑風。若作驚癇之治﹐多致不救。倉卒之際﹐宜以溫熟水化蘇合香丸灌之﹐俟其稍蘇﹐卻以黃連香薷散加羌活煎服﹐作效者多矣。

河間六書【金劉完素】

中暑

中暑大汗自出﹐脈虛弱﹐頭痛口漧﹐倦怠煩躁﹐或時惡寒﹐或畏日气﹐無問表裏﹐通宜白虎湯。或裏熱甚﹐腹滿而脈沈可下者﹐宜大承气湯﹐或三一承气湯尢妙。

中暑自汗脈虛弱者﹐熱傷气而反自汗大出﹐故脈不能自實而反虛弱。

中暑之證﹐身熱頭痛﹐背寒面垢﹐自汗煩躁﹐大渴口漧﹐倦怠而身不痛﹐或時惡寒﹐或畏日气﹐脈虛而弱﹐無問表裏﹐通宜白虎。夏月感冒﹐發熱煩渴﹐五苓散﹑桂苓甘露飲﹑黃連香薷飲﹑雙解散。或裏熱甚﹐腹滿而脈沈可下者﹐大承气湯下之﹐或三一承气湯尢妙。半表半里者﹐小柴胡﹑涼膈﹑天水散。

東垣十書【元李杲】

動靜不同

動而傷暑﹐心火大盛﹐肺气全虧﹐故身熱脈洪大。動而火勝者﹐熱傷气也。白虎加人參湯主之。辛苦人多得之﹐不可不知也。

靜而傷暑﹐火乘金位﹐肺气出表﹐故惡寒脈沈疾。靜而濕勝者﹐身體重也﹐白虎加蒼朮湯主之。安樂之人多受之﹐不可不知也。

中暑中熱辧

潔古云﹕靜而得之爲中暑﹐動而得之爲中熱。中暑者陰證﹐中熱者陽證。如避暑熱於深堂大廈得之者﹐名曰中暑。其病必頭痛惡寒﹐身形拘急﹐肢節疼痛而煩心﹐肌膚大熱無汗﹐爲房室之陰寒所遏﹐使周身陽气不得伸越﹐大順散主之。若行人或農夫於日中勞役得之者﹐名曰中熱。其病必苦頭痛發躁熱惡熱﹐捫之肌膚大熱﹐必大渴引飲﹐汗大泄﹐無气以動﹐乃爲天熱外傷肺气﹐蒼朮白虎湯主之。竊謂暑熱者﹐夏之令也﹐火行於天地之間﹐人或勞動或饑餓﹐元气虧乏﹐不足以禦天令亢極﹐於是受傷而爲病﹐名曰中暑﹐亦名曰中熱﹐其實一也。今乃以動靜所得分之何哉﹖夫中暑熱者﹐固多在勞役之人﹐勞役則虛﹐虛則邪入﹐邪入則病。不虛則天令𨿽亢﹐亦無由以傷之。彼避暑於深堂大廈﹐得頭疼惡寒等證者﹐蓋傷寒之類耳﹐不可以中暑名之。其所以煩心與肌膚大熱者﹐非暑邪也﹐身中陽气受陰寒所遏而作也。旣非暑邪﹐其可以中暑名乎﹖苟欲治之﹐則辛溫輕揚之劑發散可也。夫大順散一方﹐甘艸最多﹐漧薑﹐杏仁﹐肉桂次之。除肉桂外﹐其三物皆炒者﹐原其初意﹐本爲冒暑伏熱﹐引飲過多﹐脾胃受濕嘔吐﹐水谷不分﹐臟腑不調所立﹐故甘艸﹑漧薑﹐皆經火炒熟。用肉桂而非桂枝﹐蓋溫中藥也。內有杏仁﹐不過取其能下气耳。若以此藥治靜而得之之證﹐吾恐不能解表﹐反增內煩矣。今之世俗﹐往往不明﹐類曰夏月陰气在內﹐大順散爲必用之藥。吁﹗其誤也不亦甚歟﹗夫陰气非寒气也﹐蓋夏月陽气發散於外﹐而陰气則在內耳﹐豈宜視陰气爲寒气而用溫熱之藥乎﹖陰果爲寒﹐何以夏則飲水乎﹖其蒼朮白虎湯𨿽宜用﹐然亦豈可視爲通行之藥﹖必參之治暑諸方﹐隨所見之證而用之﹐然後合理。若夫所謂靜而得之之證﹐𨿽當暑月﹐卽非暑病﹐宜分出之﹐勿使後人有似同而異之惑。

暑傷胃气論

刺志論云﹕气虛身熱﹐得之傷暑。熱傷气故也。痿論云﹕有所遠行勞倦﹐逢大熱而渴﹐渴則陽气內伐﹐內伐則熱捨於腎﹐腎者水髒也﹐今水不能勝火則骨枯而髓虛﹐故足不任身﹐發爲骨痿。故《下經》曰﹕骨痿者﹐生於大熱也。此濕熱成痿﹐令人骨乏無力﹐故治痿獨取陽明。時當長夏﹐濕熱大勝﹐蒸蒸而熾﹐人感之﹐多四肢困倦﹐精神短少﹐懶於動作﹐胸滿气促﹐肢節沈重﹐或气髙而喘﹐身熱而煩﹐心下膨痞﹐小便黃而少﹐大便溏而頻﹐或利出黃如糜﹐或如泔色﹐或渴或不渴﹐不思飲食﹐自汗體重﹐或汗少者﹐血先病而气不病也。其脈中得洪緩。若濕气相搏﹐必加之以遲遲﹐病𨿽互換少瘥﹐其天暑濕令則一也﹐宜以淸燥之劑治之。《內經》曰﹕陽气者﹐衛外而爲固也﹐炅則气泄。今暑邪干衛﹐故身熱自汗。以黃芪﹑人參﹑甘艸﹐補中益气爲君。橘皮﹑當歸身甘辛微溫養胃气和血脈爲臣。蒼朮﹑白朮﹑澤瀉滲利除濕﹐升麻﹑葛根苦甘平善解肌熱﹔又以濕勝則食不消而作痞滿﹐故炒曲甘辛﹐靑皮甘溫﹐消食快气﹔腎惡燥﹐急食辛以潤之﹐故以黃蘗苦辛寒﹐借甘味瀉熱補水﹔虛者滋其化源﹐以五味子﹑麥門冬酸甘微寒﹐救天暑之傷庚金爲佐也。名之曰淸暑益气湯。暑病皆因飲食失節﹐勞倦所傷﹐日漸因循﹐損其脾胃﹐乘暑天而作病也。

治暑宜順天時

假令夏月大熱之時﹐傷生冷硬物﹐當用熱藥﹐木香見晛丸治之。須少加三黃丸﹐謂天時不可伐﹐故加寒藥以順時令。若傷熱物﹐只用三黃丸﹐何謂﹖此三黃丸熱藥也。

夫脾胃虛弱﹐必上焦之气不足﹐遇夏天气熱盛﹐損傷元气﹐怠惰嗜臥﹐四肢不收﹐精神不足﹐兩腳痿軟﹐遇早晚寒厥﹐日髙之後﹐陽气將旺﹐復熱如火﹐乃陰陽气血俱不足﹐故或熱厥而陰虛﹐或寒厥而气虛﹐口不知味﹐目中澑火﹐而視物﹝目巟﹞﹝目巟﹞無所見﹐小便頻數﹐大便難而結祕﹐胃脘當心而痛﹐兩脇痛或急縮﹐臍下周圍如繩束之﹐急甚則如刀刺﹐腹難舒伸﹐胸中閉塞﹐時顯嘔噦﹐或有痰嗽﹐口沃白沫﹐舌彊﹐腰背胛眼皆痛﹐頭痛時作﹐食不下﹐或食入卽飽﹐全不思食﹐自汗尢甚。若陰气復在皮毛之上﹐皆天气之熱﹐助本病也﹐乃庚大腸辛肺金爲熱所乘而作。當先助元气﹐理治庚辛之不足﹐黃芪人參湯主之。如心下痞悶﹐加黃連二分或三分﹔如胃脘當心痛﹐減大寒藥﹐加艸豆蔻仁五分﹔脇下痛或縮急﹐加柴胡二分或三分﹔如頭痛目中澑火﹐加黃連二分或三分﹑川芎三分﹔如頭痛目不淸利﹐上壅上熱﹐加蔓荊子﹑川芎各三分﹐槁本生地黃各二分﹐細辛一分﹔如气短精神如夢寐之間﹐困乏無力﹐加五味子九﹔如大便濇滯﹐隔一二日不見者﹐致食少食不下﹐血少血中伏火而不得潤也﹐加當歸身﹑生地黃﹐麻子仁泥各五分﹐桃仁三枚﹐去皮尖另研﹔如大便通行﹐所加之藥﹐勿再服﹔如大便又不快利﹐勿用別藥﹐少加煨大黃五分﹔如不利者﹐非血結血祕而不通也﹐是熱則生風﹐其病人必顯風證﹐單血藥不可復加之﹐只常服黃芪人參湯藥﹐只用羌活﹑防風各五錢﹐二味﹝口父﹞咀﹐以水四盞﹐煎至一盞﹐去滓﹐空心服之﹐其大便必大走也﹐一服便止。如胸中气滯﹐加靑皮淸香可愛者一分或二分﹐陳橘皮倍之﹐去其邪气。此病本元气不足﹐惟當補元气﹐不當泄之。如气滯太甚或補藥太過﹐病人心下有憂滯鬱結之事﹐更加木香﹑縮砂仁各二分或三分﹐白豆蔻仁二分﹐與正藥同煎。如腹痛不惡寒者﹐加白芍藥五分﹐黃芩二分﹐卻減五味子。

徐氏曰﹕此謂暑熱﹐證候則同。冬月傷寒﹐傳變爲證不一。彼爲寒傷形﹐此爲熱傷气。若元气虛甚受病﹐忽於一時不救者﹐與傷寒陰毒頃刻害人實同。故東垣啟是病例﹐大開後人之盲瞶也﹐宜與痿門互看。

孫思邈云﹕五月常服五味子﹐是瀉丙火﹐補庚大腸﹐益五臟之元气。壬膀胱之寒已絕於巳﹐腎水已絕於午﹐今更逢濕旺﹐助熱爲邪﹐西方北方之寒淸絕矣。聖人立法﹐夏月宜補者﹐補天元之眞气﹐非補熱火也﹐令人夏食寒是也。爲熱傷元气﹐以人參﹑麥門冬﹑五味子生脈。脈者﹐元气也。人參之甘﹐補元气﹐瀉熱火也。麥門冬之苦寒﹐補水之源而淸肅燥金也。五味子之酸﹐以瀉火補庚大腸與肺金也。當此之時﹐無病之人﹐亦或有二證﹕或避暑熱納涼於深堂大廈得之者﹐名曰中暑。其病必頭痛惡寒﹐身形拘急﹐肢節疼痛而煩心﹐肌膚大熱無汗﹐爲房屋之陰寒所遏﹐使周身陽气不得伸越﹐世多以大順散主之是也。若行人或農夫於日中勞役得之者﹐名曰中暍。其病必苦頭痛﹐發燥熱惡熱﹐捫之肌膚大熱﹐必大渴引飲﹐汗大泄﹐無气以動﹐乃爲天熱外傷肺气﹐蒼朮白虎湯主之。潔古云﹕動而得之爲中熱﹐靜而得之爲中暑。中暑者陰證﹐當發散也。中熱者陽證﹐爲熱傷元气﹐非形體受病也。若虛損脾胃有宿疾之人﹐遇此天暑﹐將理失所﹐違時伐化﹐必困乏無力﹐懶語气短﹐气弱气促﹐似喘非喘﹐骨乏無力﹐其形如夢寐﹐朦朦如煙霧中﹐不知身所有也﹐必大汗泄﹐此津脫也﹐急止之。加五味子六枚﹐炒黃蘗五分﹐炒知母三分﹐不令妨其食﹐當以意斟酌。若妨食則止﹐候食進則再服。三里﹑气街﹐以三稜鍼出血﹔若汗不減不止者﹐於三里穴下三寸上廉穴出血﹐禁酒濕面。

淸暑益气湯所治之病﹐皆由飲食勞倦﹐損其脾胃﹐乘天暑而病作也。但藥中犯澤瀉﹑豬苓﹑茯苓﹑燈心﹑通艸﹑木通淡滲利小便之類﹐皆從時令之旺气﹐以瀉脾胃之客邪﹐而補金水之不及也。此正方已是從權而立。若於無時病濕熱脾旺之證﹐或小便已數﹐腎肝不受邪者﹐誤用之﹐必大瀉眞陰﹐竭絕腎水﹐先損其兩目也。宜加減用。

復有一證﹐乘天气大熱之時﹐在於路途中勞役得之﹔或在田野間勞形得之﹔更或有身體薄弱﹐食少勞役過甚﹔又有修善常齋之人﹐胃气久虛﹐而因勞役得之者﹐皆與陽明中熱白虎湯證相似。必肌體捫摸之壯熱﹐必躁熱煩亂﹐大惡熱﹐渴而飲水﹐以勞役過甚之故﹐亦見疼痛﹐始受病之時﹐特與中熱外得有餘之證相似。若誤與白虎湯﹐旬日必死。此證脾胃大虛﹐元气不足﹐口鼻中气皆短促而上喘。至日轉以後﹐是陽明得時之際﹐病必少減。若是外中熱之病﹐必到日晡之際﹐大作讝語﹐其熱增加﹐大渴飲水﹐煩悶不止。其勞役不足者﹐皆無此證﹐尢易爲分解。若有難決疑似之證﹐必當待一二日求醫治療﹐必不致錯誤矣。

丹溪心法【元朱震亨】

中暑

暑證用黃連香薷飲。挾痰加半夏南星﹐虛加人參﹑黃芪。

暑病內傷者﹐用淸暑益气湯。著暑气是痰﹐用吐。

暑乃夏月炎暑也﹐盛熱之气者火也﹐有冒有傷有中﹐三者有輕重之分﹐虛實之辧。或腹痛水瀉者胃與大腸受之﹐惡心者胃口有痰飲也﹐此二者冒暑也﹐可用黃連香薷飲﹑淸暑益气湯﹐蓋黃連退暑熱﹐香薷消蓄水。或身熱頭疼﹐躁亂不寧者﹐或身如鍼刺者﹐此爲熱傷在分肉也﹐當以解毒湯﹑白虎湯加柴胡﹐气如虛者加人參。或咳嗽發寒熱﹐盜汗出不止﹐脈數者﹐熱在肺經﹐用淸肺湯﹑柴胡天水散之類﹐急治則可﹐遲則不救﹐致成火乘金之危候也﹐此爲中暑。凡治病須要明白辧別﹐愼勿混同施治。春秋間亦或有之﹐切莫執一﹐隨病處方爲妙。

戴思恭云﹕暑風者﹐夏月卒倒不省人事者是也。有因火者﹐有因痰者。火者君相二火﹐暑熱者天地二火也﹐內外合而炎鑠﹐所以卒倒。痰者﹐人身之痰飲也﹐因暑气入而鼓激痰飲﹐塞礙心之竅隧﹐則手足不知動躡而卒倒。此二者皆可吐。《內經》曰﹕火郁則發之。吐卽發散也。量其虛實而吐之﹐吐醒後﹐可用淸劑調治之。

中暍

中暍是陽證﹐中暑是陰證。脈沈弱者﹐切不可用涼藥。

淸熱宜天水﹑五苓﹐又白虎湯皆可。熱悶恍惚﹐辰砂五苓散。脈弦實﹐黃連香薷湯。

熱甚自汗而渴便濇者﹐五苓分利之﹐或桂苓甘露飲。吐瀉脈沈微甚者﹐可用附子大順散。

伏熱傷冷﹐縮脾飲﹑冷香飲子﹐皆可浸冷服之。

或剝蒜肉入鼻中﹐或研蒜水解灌之﹐蓋蒜气臭烈﹐能通諸竅故也。

注夏

注夏屬陰虛﹐元气不足。夏初春末﹐頭疼腳軟﹐食少體熱者是。宜補中益气湯去柴胡﹑升麻﹐加炒黃蘗﹑白芍藥。挾痰者加南星﹑半夏﹑陳皮煎服。又或用生脈湯。

暑風挾痰挾火實者﹐可用吐法。

夏月伏陰在內論

天地以一元之气﹐化生萬物﹐根於中者曰神機﹐根於外者曰气血﹐萬物同此一气。人靈於物﹐形與天地參而爲三者﹐以其得气之正而通也。故气升亦升﹐气浮亦浮﹐气降亦降﹐气沈亦沈。人與天地同一橐鑰﹐子月一陽生﹐陽初動也﹐寅月三陽生﹐陽初出於地也﹐此气之升也。巳月六陽生﹐陽盡出於上矣﹐此气之浮也。人之腹屬地气﹐於此時浮於肌表﹐散於皮毛﹐腹中虛矣。經曰﹕夏月經滿﹐地气溢滿﹐經絡受血﹐皮膚充實。長夏气在肌肉﹐所以表實﹐表實者裏必虛。世言夏月伏陰在內﹐此陰字有虛之義﹐若作陰冷看﹐其誤甚矣。或曰﹕以手捫腹﹐明知其冷﹐非冷而何﹖前人治暑病有玉龍丸﹑大順散﹑桂苓丸﹑單煮良姜與縮脾飲用艸果等﹐皆行溫熱之劑﹐何吾子不思之甚也﹖予曰﹕春夏養陽﹐王太僕謂春食涼﹐夏食寒﹐所以養陽也﹐其意可見矣。若夫涼臺水館﹐大扇風車﹐陰水寒泉﹐瓜果冰雪﹐傷之自內及外﹐不用溫熱﹐病何由安﹖詳玩其意﹐實非爲內伏陰而用之也。前哲又謂升降浮沈則順之﹐寒熱溫涼則逆之。若於夏月火令之時﹐妄投溫熱﹐寧免實實虛虛之患乎。或曰﹕巳月純陽﹐於理或通﹐五月一陰﹐六月二陰﹐非陰冷而何﹖予曰﹕此陰之初動於地下也﹐四陽浮於地上﹐燔灼焚燎﹐流金鑠石﹐何陰冷之有﹖孫眞人制生脈散﹐令人夏月服之﹐非虛而何﹖

證治要訣【明戴思恭】

中暑

中暑爲證﹐面垢悶倒﹐昏不知人﹐冷汗自出﹐手足微冷﹐或吐瀉﹐或喘滿。切不可以冷水﹐及用十分冷劑。卻暑散﹐水調灌下亦得。或以來復丹末﹐同蘇合香丸﹐用湯調灌﹔或以來復丹研末湯調灌之。候其人稍蘇﹐則用香薷飲﹐熟去滓﹐入麝香少許服。或剝蒜肉入鼻中﹐或研蒜水解灌之。蓋中傷暑毒﹐陽外陰內。諸暑藥多有暖劑﹐如大順散之用姜桂﹐枇杷葉散之用丁香﹐香薷飲之用香薷。香薷味辛性暖﹐蒜亦辛暖﹐又蒜气臭烈﹐能通諸竅。大槪極臭極香之物﹐皆能通竅故也。

初覺中暑﹐卽以日曬瓦或布蘸熱湯﹐更易熨其心腹臍下﹐急以二气丹末湯調灌下。

曾有客人中暑迷悶﹐四肢厥逆﹐冷汗如雨﹐裸形欲投水中﹐口吻涎沫流溢。此中暑已深﹐陰陽離絕﹐難除。

又有暑途一證﹐似中而輕﹐欲睡懶語。實人﹐香薷飲加黃連一錢﹔虛人﹐星香飲加香薷一錢。蘇後冷汗不止﹐手足尙逆﹐煩悶多渴者﹐宜香薷飲。蘇後爲醫者過投冷劑﹐致吐利不止﹐外熱內寒﹐煩躁多渴﹐其欲裸形﹐狀如傷寒﹐陰盛隔陽﹐當用溫藥﹐香薷飲加附子浸冷服。渴者縮脾飲加附子﹐亦浸冷服。

傷暑

傷暑必自汗﹐背寒面垢﹐或口熱煩悶﹐或頭疼發熱﹐神思倦怠殊甚﹐所謂暑傷气而不傷形是也。但身體不痛﹐與感風寒異。宜香薷飲﹑六和湯﹑香薷湯。

嘔而渴者﹐浸冷香薷湯﹐或五苓散兼吞消暑丸。嘔不止者﹐枇杷葉散去茅根﹐吞來復丹。嘔而多痰﹐卻暑散吞消暑丸﹐或小半夏茯苓湯﹐或消暑飲。

瀉而渴者﹐生料平胃散﹐和生料五苓散各半貼﹐名胃苓散﹔間進來復丹。此丹本非治瀉之藥﹐惟施之暑瀉則宜﹐然瀉甚亦不可用。瀉定仍渴﹐春澤湯或縮脾飲。

傷暑心頭痞悶﹐人皆謂暑毒攻心﹐不知有暑卽有痰﹐痞悶者痰爲之也。

盛暑塗中﹐倉卒無水﹐渴甚﹐急嚼蔥頭二寸許﹐抵飲水二升。

瀉而腹痛有積者﹐生料五苓散﹑藿香正气飲﹐勻各半貼。若瀉﹐𨿽無積﹐其腹痛甚﹐生料五苓散加木香七分﹐或六和湯加木香半錢﹐或不加木香﹐止與二藥煎熟去滓﹐調下蘇合香丸。

又有不渴而腹幹痛者﹐六和湯煎熟﹐調蘇合香丸尢宜。

瀉而發熱者﹐胃苓飲。瀉而發渴者﹐胃苓飲兼進縮脾飲。瀉渴兼作未透者﹐湯化蘇合香丸﹐吞來復丹﹔或研來復丹作末﹐白湯調下。已透者﹐香薷飲。感冒外發熱者﹐六和湯﹑香薷湯﹑香薷飲。身熱煩者﹐五苓散﹐或香薷湯加黃連一錢。熱而汗多畏風甚者﹐生料五苓散。熱而渴者﹐五苓散兼進縮脾飲。

暑气攻裏熱不解﹐心煩口漧﹐辰砂五苓散﹐或香薷飲加黃連一錢。若大渴不止﹐辰砂五苓散﹐吞酒煮黃連丸。

暑气攻裏﹐腹內刺痛﹐小便不通﹐生料五苓散加木香七分。

冒暑飲酒﹐引暑入腸內﹐酒熱與暑气相並﹐發熱大渴﹐小便不利﹐其色如血﹐生料五苓散去官桂加黃連一錢﹐五苓散去桂吞酒煮黃連丸。

暑气入腸胃而小便艱濇不通者﹐加味香薷飲﹐仍佐以三黃丸。

暑气入心﹐身煩熱而腫者﹐宜辰砂五苓散﹐或香薷飲加黃連一錢。

傷暑而傷食者﹐其人頭疼背寒﹐自汗發熱﹐畏食惡心﹐噫酸臭气﹐胸膈痞滿﹐六和湯倍砂仁。

若因暑渴﹐飲食冷物﹐致內傷生冷﹐外傷暑气﹐亦宜此藥。暑先要入心者﹐心屬南方離火﹐暑气所入﹐各從其類。小腸爲心之腑﹐利心經暑毒﹐使由小腸中出。五苓散﹐利小便﹐爲治暑上劑也。

有傷於暑﹐因而露臥﹐又爲冷气所入﹐其人感暑復感冷﹐自汗怯風﹐身疼頭痛﹐去衣則凜﹐著衣則煩﹐或已發熱﹐或未發熱﹐並宜六和湯內加扁豆﹑砂仁。一方用藿香﹐一方用紫蘇﹐正治也。已感於暑﹐而復外感於風寒﹐或內傷生冷﹐以藿香﹑紫蘇兼能解表﹐砂仁﹑扁豆兼能溫中。然感暑又感冷﹐亦有無汗者﹐只宜前藥。若加以感風﹐則斷然多汗﹐審是此證﹐宜生料五苓散﹐內用桂枝爲佳﹐市井中多有此病﹐往往日間冒熱經營﹐夜間開窗眠臥﹐欲取淸涼﹐失蓋不覺﹐用藥所當詳審。有此證而發潮熱﹐似瘧猶未成瘧者﹐六和湯﹑養胃湯各半貼相和煎。有此證而鼻流淸涕﹐或鼻孔熱气時出﹐六和湯加川芎半錢﹐羌活﹑黃芩各七分。

有因傷暑﹐遂極飲以冷水﹐致暑毒畱結心胸﹐精神昏憒﹐語音不出﹐煎香薷湯化蘇合香丸服。

有因傷暑﹐用水沃面﹐或入水洗浴﹐暑濕相搏﹐自汗發熱﹐身重﹐小便不利﹐宜五苓散。

傷暑而大汗不止﹐甚則眞元耗散﹐宜急收其汗﹐生料五苓散倍官桂﹐或加黃芪如白朮之數﹐此亦古法也。

傷暑自汗﹐手足厥冷者﹐煎六和湯調蘇合香丸。

傷暑自汗﹐手足時自搐搦者﹐謂之暑風。緣已傷於暑﹐毛孔開而又邪風乘之。宜香薷飲或香薷湯﹐並可加羌活一錢。痰盛者六和湯半貼﹐和星香散半貼。

暑月身癢如鍼刺﹐間有赤腫處﹐亦名暑風。末子六和湯和消風散﹐酒調服。暑風而加以吐瀉兼作者﹐六和湯藿香正气散各半貼﹐加全蠍三个。

有暑毒客於上焦﹐胸膈痞塞﹐湯藥至口卽出﹐不能過關﹐或上气喘急﹐六和湯浸冷﹐調入麝香少許。

伏暑煩渴而多熱痰者﹐於消暑丸中﹐每兩入黃連末二錢﹐名黃連消暑丸。或二陳湯﹐或小半夏茯苓湯﹐並可加黃連一錢。暑气久而不解﹐遂成伏暑﹐內外俱熱﹐煩躁自汗﹐大渴喜冷。宜香薷飲加黃連一錢﹐繼進白虎湯。若服藥不愈者﹐暑毒深入﹐結熱在裏﹐譫語煩渴﹐不欲近衣﹐大便祕結﹐小便赤濇﹐當作熱病治﹐可於傷寒陽明證求藥﹐如調胃承气湯﹑三黃石膏湯之類。

醫學綱目【明樓英】

中暑

脈虛身熱﹐自汗惡寒者﹐中暑也﹐白虎加桂湯主之。

若先飲冷後傷暑者﹐五苓散主之。此必心下痞憹﹐生薑湯調服﹐佳﹔或四君子調中﹐亦可。中和後﹐或小便不利﹐或莖中痛﹐宜用蒲黃三錢﹐滑石五錢﹐生甘艸一錢。或難予曰﹕王彥龍病何名賊邪﹖予曰﹕《難經》云﹕五邪﹐有實邪﹑虛邪﹑正邪﹑微邪﹑賊邪。從後來者爲虛邪﹐從前來者爲實邪﹐從所不勝來者爲賊邪﹐從所勝來者爲微邪﹐自病者爲正邪。又曰﹕假令心病﹐中暑爲正邪﹐中濕得之爲賊邪。今心先受暑而濕邪勝之﹐水克火﹐從所不勝﹐斯謂之賊邪﹐五邪之中最逆也。《難經》曰﹕濕溫之脈﹐陽濡而弱﹐陰小而急。濡弱見於陽部﹐濕气搏於暑也。小急見於陰部﹐暑气蒸濕也。故經曰﹕暑濕相搏﹐名曰濕溫﹐是謂賊邪也。不特此也﹐予素有停飲之疾﹐每至暑月﹐兩足有汗漐漐不幹﹐服此藥二三盞卽愈。

濕溫汗少者﹐白虎加蒼朮﹔汗多者﹐白虎加桂枝。

明醫雜著【明王綸】

暑病證治

夏至日後﹐病熱爲暑。暑者﹐相火行令也。夏月人感之﹐自口齒而入﹐傷心包絡之經。其脈虛﹐或浮大而散﹐或弦細芤遲。蓋熱傷气﹐則气消而脈虛弱。其爲證﹐汗﹐煩則喘喝﹐靜則多言﹐身熱而煩﹐心痛﹐大渴引飲﹐頭疼自汗﹐倦怠少气﹐或下血發黃生斑﹔甚者火熱制金﹐不能平木﹐搐搦不省人事。治暑之法﹐淸心利小便﹐最好。暑傷气﹐宜補眞气爲要。又有惡寒或四肢逆冷﹐甚者迷悶不省﹐而爲霍亂吐利﹐痰滯嘔逆﹐腹痛瀉痢﹐此則非暑傷人﹐乃因暑而自致之病也。以其因暑而得﹐故亦謂之暑病﹐治法不同。

若行人或農夫於日中勞役得之者﹐是動而得之﹐陽證也。其病必苦頭痛﹐發躁熱惡熱﹐捫之肌膚大熱﹐必大渴引飲﹐汗泄﹐無气以動﹐乃天熱外傷元气也。宜淸暑益气﹐用香薷﹑黃連﹑扁豆﹑人參﹑黃芪﹑五味﹑知母﹑石膏之類。

暑熱發渴﹐脈虛﹐宜用人參白虎湯。人參一錢五分﹐甘艸﹑知母各二錢﹐石膏五錢。竹葉石膏湯亦好。石膏一兩﹐半夏二錢五分﹐甘艸﹑人參各二錢﹐麥門冬五錢﹐入竹葉﹐水煎服。

若暑熱之時﹐無病之人﹐或避暑熱﹐納涼於深堂大廈﹐涼臺冷館﹐大扇風車得之者﹐是靜而得之﹐陰證也。其病必頭痛惡寒﹐身形拘急﹐肢節疼痛而煩心﹐肌膚大熱無汗。此爲陰寒所遏﹐使周身陽气不得伸越﹐宜用辛溫之劑以解表散寒﹐用厚朴﹑紫蘇﹑漧葛﹑藿香﹑羌活﹑蒼朮之類。若外旣受寒﹐內復傷冰水生冷瓜果之類﹐前藥再加漧薑﹑縮砂﹐神曲之類。此非治暑也﹐治因暑而致之病也。若外不受寒﹐止是內傷冰水冷物﹐腹痛泄瀉﹐或霍亂吐逆﹐宜縮脾飲。砂仁﹑艸果﹑甘艸﹑扁豆﹑漧薑﹑烏梅﹐或理中湯加神曲﹑麥芽﹑縮砂﹑蒼朮。此專治內﹐溫中消食也。若吐瀉脈沈微甚者﹐不可用涼藥﹐可用附子大順散。熟附子﹑甘艸﹑漧薑﹑杏仁﹑桂。或附子理中湯加芍藥。

【注按丹溪云﹕天地以五行更疊衰旺而成四時﹐人之五臟六腑亦應之而衰旺。四月屬巳﹐五月屬午﹐爲火太旺﹐火爲肺金之夫﹐火旺則金衰。六月屬未﹐土太旺﹐土爲水之夫﹐土旺則水衰。況腎水嘗借肺金爲母﹐以補其不足。古人於夏月必獨宿而淡味﹐保養金水二髒。經曰﹕冬藏精者﹐春不病溫。十月屬亥﹐十一月屬子﹐正火气潛藏﹐必養其本然之眞﹐而爲來春發生之本。若於此時不恣欲以自戕﹐至春升之際﹐根本壯實﹐何病之可言哉。】

若夏月傷暑﹐發熱汗大泄﹐無气力﹐脈虛細而遲﹐此暑傷元气也。方用人參﹑黃芪蜜炙﹑麥門冬去心﹑白芍藥﹑陳皮﹑白茯苓各一錢﹐黃連炒﹑甘艸炙各五分﹐黃蘗三分﹐白朮一錢五分﹐香薷﹑知母各七分﹐薑水煎﹐食前溫服。

【注按前證有熱傷元气而汗出者﹐有勞傷元气而汗出者﹐有因元气素虛腠理不密而汗出者。治法﹕暑傷元气者﹐淸暑益气湯﹔勞傷元气者﹐補中益气湯﹔元气素虛而自汗者﹐十全大補湯。如兼盜汗﹐佐以六味丸加五味子。前云大汗無力﹐脈虛細遲﹐屬陽气虛弱﹐內黃蘗﹑知母恐復傷陽气﹐芍藥﹑茯苓恐導損陰气也﹐治者審之。】

若夏秋暑熱﹐因過用冷物茶水傷其內﹐又過取涼風傷其外﹐以致惡寒發熱﹐胸膈飽悶﹐飲食不進﹐或兼嘔吐泄瀉﹐此內外俱傷寒冷也。方用人參﹑漧薑炒紫色﹑厚朴薑水炒﹑陳皮﹑羌活﹑枳實﹑白茯苓各一錢﹐白朮一錢五分﹐甘艸炙五分﹐薑水煎﹐食前溫服。

【注按前證宜用此方。如未應﹐宜用藿香正气散。若內外已解﹐寒熱未退﹐或飲食不進﹐宜用六君子。《保命集》云﹕霍亂屬陽明證﹐宜用和中﹑平胃﹑建中湯輩﹐或四君子湯。脈浮自汗﹐四君子加桂枝主之。脈浮無汗﹐四君子加麻黃。吐利轉筋﹐脇下痛脈弦者﹐木克土也﹐用平胃散加木瓜﹐或建中加柴胡﹑木瓜。吐利轉筋﹐腹痛體重﹐脈沈而細﹐四君加白芍藥﹑良姜。吐利﹐四肢拘急﹐脈沈而遲﹐屬少陰﹐四君加姜﹑附﹑厚朴。吐利﹐四肢厥冷﹐脈微緩﹐屬厥陰﹐建中加歸﹑附。吐利頭痛而身熱﹐熱多欲飲水者﹐五苓散。寒多不欲水者﹐理中丸主之。《元戎》云﹕太陰證﹐霍亂者﹐理中加橘紅。吐下腹痛﹐手足逆冷﹐理中加熟附子。吐利後轉筋者﹐理中加火煆石膏一兩。】

若夏暑在途中﹐常服以壯元气﹐淸熱驅暑﹐服之免中暑﹑霍亂﹑泄瀉﹑痢疾等證。方用人參一錢二分﹐白朮一錢五分﹐五味子十粒杵碎﹐麥門冬去心﹑白芍藥炒﹑白茯苓各二錢﹐知母炒﹑陳皮﹑香薷各七分﹐黃苓炒三分﹐甘艸炙五分﹐薑水煎﹐食前溫服。

【注按前證﹐若人元气虛弱﹐宜用補中益气去柴胡﹑升麻﹐加麥門冬﹑五味﹐或少加炒黑黃蘗﹔人參益气湯亦可用。】

若遇勞倦辛苦﹐用力過多﹐卽服後方二三服﹐免生內傷發熱之病﹐此方主於補气。方用黃芪一錢半蜜炙﹐人參﹑麥門冬去心﹑陳皮各一錢﹐白朮一錢﹐甘艸炙七分﹐姜棗水煎﹐食前溫服。勞倦甚﹐如熟附子四五分。

【注按前論開世俗之蒙瞶﹐濟無窮之夭枉。內用附子﹐若素畏寒飲食者尢宜。若素喜寒飲食者﹐以肉桂或炮姜代之亦可。若果因暑熱傷气而四肢困倦﹐或手足麻木者﹐先用人參益气湯﹐後用補中益气湯。】

若人過勞心思慮﹐損傷精神﹐頭眩目昏﹐心虛气短﹐卽當補血爲主。方用人參一錢﹐五味子十五粒杵﹐白芍藥炒﹑酸棗仁炒﹑茯神去心﹑當歸酒洗各一錢﹐甘艸﹑陳皮﹑川芎﹑生地黃酒洗﹑山梔子炒﹑麥門冬去心各五分﹐水煎服。

【注按前證宜用此方﹐不宜多服。其麥門冬﹑芍藥﹑山梔﹑生地苦寒﹐恐復損脾气。若脾胃素虛熱而患前證﹐但以補中益气湯加麥門冬﹑五味亦可。若因饑渴勞役﹐或因誤行攻伐﹐以致气髙而喘﹐身熱而煩﹐或自汗﹐此爲陽气內傷﹐宜用補中益气湯。若因饑飽勞役﹐或因誤出汗﹐以致肌熱大渴引飲﹐目赤面紅﹐脈洪大﹐按之如無﹐此爲血脫煩躁﹐宜用當歸補血湯。】

傷暑發熱﹐是火邪傷心﹐元气耗散﹐而邪熱入客於中﹐故發爲熱汗大泄﹐無气以動﹐其脈虛遲而無力﹐是外之熱邪傷榮也﹐治主內。

【注按夏月陽气浮於外﹐陰气伏於內﹐法當調補陽气爲主﹐而佐以解暑﹐此推《內經》捨時從証之良法也。故前證當究其所因而治之﹐不可泛用香薷飲之類﹐走散陽气﹐導損眞陰﹐而益其病也。又有夏間用薄荷煎湯以代茶﹐殊不知散人之眞气﹐卽久用川芎湯令人暴死之類是也。】

夏月傷暑之病﹐𨿽屬外感﹐卻類內傷﹐與傷寒大異。蓋寒傷形﹐寒邪客表﹐有餘之證﹐故宜汗之。暑傷气﹐元气爲熱所傷而耗散﹐不足之證﹐故宜補之。東垣所謂淸暑益气者是也。又有因時暑熱﹐而過食冷物以傷其內﹐或過取涼風以傷其外﹐此則非暑傷人﹐乃因暑而自致之之病﹐治宜辛溫解表或辛溫理中之藥﹐卻與傷寒治法相類者也。

夫夏月陽气浮外﹐陰气伏內。若飲食勞倦﹐內傷中气﹐或酷暑勞役﹐外傷陽气者﹐多患之。法當調補元气爲主﹐而佐以解暑。若中暍者﹐乃陰寒之證﹐法當補陽气爲主﹐少佐以解暑。故先哲多用姜﹑桂﹑附子之類﹐此推《內經》捨時從証之良法也。今患暑證歿而手足指甲或肢體靑黯﹐此皆不究其因﹐不溫補其內﹐而泛用香薷飲之類所誤也。夫香薷飲乃散陽气導眞陰之劑﹐若元气素虛﹐或犯勞過度而用之﹐鮮不危矣。

醫學入門【明李梴】

辧虛實陰陽

暑病﹐身熱自汗﹐口渴面垢而已﹐余證皆後傳變﹐或兼內傷。必先問其人素虛胃弱﹐或大病大勞後縱暑中傷者﹐宜淸暑益气。素彊盛壯實﹐無虛損病者﹐宜祛暑和中。

靜居髙堂大廈﹐得病似熱證﹐屬心脾經者﹐名中暑﹐陰證﹔動作田野道途﹐得病似傷風證﹐屬膀胱經者﹐名中暍﹐陽證﹐其實一也。但自襲暑气而言曰中暑﹐自被日逼而言日中暍。然暑初入﹐自口鼻牙頰﹐達手心主胞絡﹐以火從火﹐故古法祛暑還取冷水灌漑﹐勿咽之。入肝則眩運頑麻﹐入脾則昏睡不覺﹐入肺則喘咳痿躄﹐入腎則消渴﹐非專入心主而無他傳也。

辧中傷冒伏

中暑歸心﹐神昏卒倒。傷暑肉分﹐周身煩躁﹐或如鍼刺﹐或有赤腫。蓋天气浮於地表﹐故人气亦浮於肌表也。冒暑入腸胃﹐腹痛惡心嘔瀉。伏暑卽冒暑久而藏伏三焦腸胃之間﹐熱傷气而不傷形﹐旬月莫覺﹐變出寒熱不定﹐霍亂吐瀉﹐膨脹中滿﹐瘧痢煩渴﹐腹痛下血等證。但暑病多無身痛﹐間有痛者﹐或爲澡浴﹐水濕相搏耳。

辧風與厥

卽中暍證﹐但以手足搐搦爲風﹐手足逆冷爲厥。厥與傷寒熱厥義同﹐黃連香薷散。暑風乃勞役內動五臟之火﹐與外火交熾﹐則金衰木旺生風﹐香薷散加羌活﹐或六和湯合消風散。素有痰飲﹐因暑觸動﹐痰熱生風者﹐六和湯合星香散。若道途卒倒﹐湯藥不便﹐恐气脫難治﹐急扶陰涼處﹐不可臥濕冷地﹐掬道上熱土放臍上﹐撥開作竅﹐令人尿於其中﹐仍以生薑或蒜嚼爛﹐以熱湯或童便送下。外用布蘸熱湯熨气海﹐立醒。後尢不可飲冷水﹐以大劑滋補藥服之。如心神恍惚用五苓散﹐燈心同煎﹐入朱砂末調服。有汗加黃芪。因酒引暑入腹尿血者﹐去桂加黃連。或神昏驚悸妄言﹐用益元散量加朱砂﹐新汲水調服二錢。降胃火﹐治煩熱﹐利濕止渴之要藥。

暑毒痰火

暑毒痰火﹐窒塞胸中﹐量體虛實吐之﹐火郁發之之義也。如痰喘气急痞塞﹐入藥不得者﹐急煎六和湯調麝二釐服。

治法

夏月人多飲水食冷﹐故宜利濕兼以消導。汗多者﹐忌滲利之。祛暑宜香薷散﹑黃連解毒湯﹑淸肺生脈散﹑白虎湯加參柴。寒熱不定﹐小柴胡湯。和中宜大小調中湯﹑薷苓湯﹑枇杷葉散﹑胃苓湯﹑桂苓甘露飲﹑六和湯。

伏陰在內之時﹐避暑貪涼﹐外又襲陰冷之气﹐郁遏周身陽气﹐宜辛溫解散薷藿湯之類。若外旣受寒﹐內復傷冷﹐加漧薑﹑砂仁﹑神曲。若外觸暑气﹐內傷冷食﹐以致外熱內寒﹐宜淸暑益气湯。若外不受寒﹐止是內傷生冷﹐腹痛嘔瀉﹐宜理中湯加麥芽﹑砂仁﹐或大順散﹐或二气丹﹑冷水下丹丸皆治。因暑傷冷﹐非溫散治暑之謂也。誤服﹐發黃髮斑﹐蓄血悶亂而死。

內傷勞役﹐或素气血虛弱病暑者﹐一以滋補爲主﹐愼用大熱大涼之劑。暑重尿赤者﹐淸暑益气湯。暑輕力倦者﹐補中益气湯﹐或爲丸。中暍暫加香薷﹑扁豆。陰虛者﹐滋陰降火湯﹑腎气丸。

大熱傷气﹐養生家謂此時縱酒恣色﹐令人內腎腐爛﹐至秋方凝﹐甚則化水而死。時常禦暑﹐體實者香薷散﹑益元散﹐虛者忌用。蓋脾虛者不必因暑勞役﹐及乘涼致病﹐每遇春末夏初﹐頭痛腳軟﹐食少體熱﹐名注夏病。宜補中益气湯去升﹑柴﹐如黃蘗﹑芍藥﹑五味﹑麥冬。有痰加半夏﹑薑汁﹐實三伏卻暑之聖藥也。如气衰精神不足﹐煩渴懶食者﹐生脈散﹑誘行丸﹐通用謝傅萬病無憂散。

古今醫鑑【明龔信】

中暑

夫暑者﹐相火行令也。夏月人感之﹐自口齒而入﹐傷心胞絡之經。其脈虛﹐或浮大而散﹐或弦細芤遲。蓋熱傷气﹐則气消而脈虛弱。其外證頭疼身熱﹐口漧煩渴﹐面垢自汗﹐倦怠少气﹐背寒惡熱﹔甚者迷悶不省﹐而爲霍亂吐利﹐痰涎嘔逆﹐發黃生斑﹐皆是其證﹔又甚者﹐火盛制金﹐不能平木﹐肝邪獨旺﹐以致搐搦不省人事。其脈虛浮﹐浮者風也﹐虛者暑也﹐俗曰暑風。治宜黃連香薷飲加羌活﹐或只雙解散加香薷。

治法

大抵治暑之法﹐宜淸心利小便爲主。若自汗甚者﹐不可利其小便﹐以白虎湯淸解之﹐次分表里治之。如在表﹐頭痛惡寒者﹐宜雙解散加香薷及二香散﹑十味香薷飲之類。在半表半里﹐泄瀉煩渴﹐飲水吐逆﹐五苓散主之。熱甚煩渴﹐益元散淸之。若表解裏熱甚﹐宜解毒湯下神芎丸﹑酒蒸黃連等丸。或人平素虛弱﹐及老人冒暑﹐脈微下利﹐渴而喜溫﹐或厥逆不省人事﹐宜竹葉石膏湯加附子半个冷服。凡夏月暑證﹐不可服諸熱燥劑。若誤用之﹐乃致斑毒發黃﹐小便不通﹐悶亂而死矣。

傷暑與傷寒﹐俱有發熱﹐當明辧之。蓋寒傷形﹐暑傷气。傷寒則惡寒而脈浮緊﹐傷暑則惡熱而脈虛微﹐以此爲異。經云﹕脈盛身寒﹐得之傷寒﹔脈虛身熱﹐得之傷暑。治宜小柴胡湯加石膏﹑知母﹐或人參白虎湯主之。天時淫雨﹐濕冷並行﹐蒼朮白虎湯主之。若元气素弱而傷重者﹐用淸暑益气湯。

傷寒六書【明陶華】

中暑

中暑﹐脈虛而伏﹐身熱背惡寒﹐面垢自汗﹐煩躁大渴﹐毛聳惡寒﹐昏昏倦怠而身不痛﹐與傷寒諸證不同矣。內外俱熱﹐口燥煩渴﹐四肢微冷而身不痛﹐用白虎湯。痰逆惡寒﹐橘皮湯。熱悶不惡寒﹐竹葉石膏湯。頭痛﹐惡心煩躁﹐心下不快﹐小便不利﹐五苓散下消暑丸。中暑﹐用小柴胡湯最良。脈芤遲﹐腠理開灑灑然毛聳﹐口開板齒燥﹐白虎加人參湯。霍亂煩躁﹐大渴腹痛﹐四肢冷﹐腳轉筋﹐以黃連香薷湯。

暑中三陽﹐所患必熱﹐脈來數﹐加減續命湯去附子﹑桂枝﹑麻黃﹐加黃芩﹑黃蘗﹑柴胡。

若夏月大發熱﹐頭疼躁渴﹐背惡寒﹐微汗﹐脈虛無力﹐口齒燥者﹐名中暑﹐用寒涼之劑淸之。

凡用暑證藥﹐若有香薷﹐先煎香薷一二沸﹐後入余藥同煎。

證治準繩【明王肯堂】

夏爲暑病

按中暍中暑中熱﹐名𨿽不同﹐實一病也。若冬傷於寒﹐至夏而變爲熱病者﹐此則過時而發﹐自內達表之病﹐俗謂晚發是也﹐又非暴中暑熱新病之可比。或曰﹐新中暑病脈虛﹐晚發熱病脈盛。

中暍與傷寒相似而異

張氏曰﹕淸邪中上﹐濁邪中下。其風寒濕者﹐皆地之气﹐系濁邪﹐所以俱中足經。惟暑乃天之气﹐系淸邪﹐所以中手少陰心經也。其證多與傷寒相似﹐但暍與傷寒脈不同矣。夫傷寒𨿽惡寒發熱﹐初病未至於煩渴。惟暑則不然﹐初病卽渴﹐所以與傷寒爲異也。且傷寒之脈必浮盛﹐中暑之脈虛弱﹐或弦細芤遲者有之。經曰﹕脈盛身寒﹐得之傷寒﹔脈虛身熱﹐得之傷暑。此之謂也。

假如太陽病﹐項背彊八八﹐反汗出惡風﹐若當炎暑之時﹐豈不與中暍相似﹖惟其不渴﹐故與桂枝加葛根湯主之。凡居夏秋之令﹐炎暑之時﹐必當依經詳審﹐則無差失之患矣。

以證言之﹐傷寒惡寒﹐傷熱惡熱﹔以脈言之﹐傷寒脈盛﹐傷暑脈虛。且暑脈虛細﹐與濕痙之脈有相似者﹐而證則不同。暑則自汗而渴﹐濕則不渴﹐痙則身疼也。

脈虛身熱得之傷暑

劉純曰﹕按許學士云﹕傷暑其脈弦細芤遲﹐何也﹖《內經》曰﹕寒傷形﹐熱傷气。蓋傷气而不傷形﹐則气消而脈虛弱。所謂弦細芤遲﹐皆虛脈也。仲景以弦爲陰﹐而朱肱亦曰中暑脈細弱﹐則皆虛脈也可知矣。

傷暑與熱病外證相似﹐但熱病脈盛﹐中暑脈虛﹐以此別之。又有濕溫與中暑同﹐但身涼不渴爲異耳。古今圖書集成醫部全錄卷二百三十二

暑門

醫門法律【淸諭昌】

中暑

暍者中暑之稱。《左傳》蔭暍人於樾下﹐其名久矣。後世以動而得之爲中熱﹐靜而得之爲中暑。然則道途中暍之人﹐可謂靜而得之耶﹖動靜二字﹐只可分外感內傷。動而得之﹐爲外感天日之暑熱﹔靜而得之﹐因避天日之暑熱而反受陰濕風露瓜果生冷所傷﹐則有之矣。時令小寒大寒﹐而人受之者爲傷寒﹔時令小暑大暑﹐而人受之者卽爲傷暑。勞苦之人﹐淩寒觸暑﹐故多病寒暑。安養之人﹐非有飲食房勞﹐爲之招寒引暑﹐則寒暑無由入也。所以膏粱藜藿﹐東南西北﹐治不同也。

體中多濕之人﹐最易中暑﹐兩相感召故也。外暑蒸動內濕﹐二气交通﹐因而中暑。所以肥人濕多﹐夏月百計避暑﹐反爲暑所中者﹐不能避身之濕﹐卽不能避天之暑也。益元散驅濕從小便出﹐夏月服之解暑﹐有自來矣。然體盛濕多則宜之。淸臒無濕之人﹐津液爲時令所耗﹐當用生脈散充其津液。若用益元﹐妄利小水﹐竭其下泉﹐枯槁立至。況暑熱蒸動之濕﹐卽肥人多有內夾虛寒﹐因至霍亂吐瀉﹐冷汗四逆﹐動關性命者﹐徒恃益元散解暑驅濕﹐反促其臟腑气絕者比比﹐可不辧而輕用之歟﹖不特此也﹐凡見汗多之體﹐卽不可利其小便﹐蓋胃中只此津液。夫旣外泄﹐又復下行﹐所謂立匱之術也﹐仲景名曰無陽﹐其脈見短促結代﹐則去生遠矣。

中暑卒倒無知﹐名曰暑風。大率有虛實兩途﹕實者﹐痰之實也。平素積痰﹐充滿經絡﹐一旦感召盛暑﹐痰阻其气﹐卒倒流涎﹐此濕暍合病之最劇者也。宜先吐其痰﹐後淸其暑﹐猶易爲也。虛者﹐陽之虛也。平素陽气衰微不振﹐陰寒久已用事﹐一旦感召盛暑﹐邪湊其虛﹐此濕暍病之得自虛寒者也。宜回陽藥中兼淸其暑﹐最難爲也。丹溪謂﹕火令流金鑠石﹐何陰冷之有﹖立言未免偏執﹐十中不無二三之誤也。夫峨眉積雪﹐終古未消﹐豈以他山不然﹐遂謂夏月曠剎皆熱火乎﹖人身之有積陰﹐乃至湯火不能溫者﹐何以異此﹖《內經》謂﹕無者求之﹐虛者責之。可見不但有者實者之當求責矣。管見謂大黃龍丸﹐有中暍昏死灌之立蘇者﹐非一徵乎﹖間亦有中气者﹐爲七情所傷﹐气厥無痰﹐宜用蘇合香丸灌之。許學士云﹕此气暴厥逆而然﹐气復卽已﹐𨿽不藥亦愈﹐然蘇後暑則宜淸也。

夏月人身之陽以汗而外泄﹐人身之陰以熱而內耗﹐陰陽兩俱不足。仲景於中暍病禁用汗下溫鍼﹐汗則傷其陽﹐下則傷其陰﹐溫鍼則引火熱內攻﹐故禁之也。而其用藥﹐但取甘寒﹐生津保肺﹐固陽益陰爲治。此等關系最巨﹐今特挈出。《靈樞》有云﹕陰陽俱不足﹐補陽則陰竭﹐瀉陰則陽亡。蓋謂陽以陰爲宅﹐補陽須不傷其陰﹔陰以陽爲根﹐瀉陰須不動其陽。夫旣陰陽俱不足﹐則補瀉不可輕言﹐才有補瀉必造其偏﹐如重陰重陽之屬﹐其初不過差之毫釐耳。所以過用甘溫﹐恐犯補陽之戒﹔過用苦寒﹐恐犯瀉陰之戒。但用一甘一寒﹐陰陽兩無偏勝之藥﹐淸解暑熱而平治之﹐所以爲百代之宗也。

夏月卒倒﹐不省人事﹐名曰暑風。乃心火暴甚﹐暑熱乘之﹐令人噎悶﹐昏不知人。然亦有他髒素虛﹐暑得深中者﹐但不似心臟之篤耳。如入肝則眩運頑痺﹐入脾則昏睡不覺﹐入肺則喘滿痿躄﹐入腎則消渴。𨿽當補益與淸解兼行﹐然必審其屬於何髒﹐用藥乃得相當也。日中勞役而觸冒其暑者﹐此宜淸涼解其暑毒﹐如白虎湯﹑益元散﹑黃連香薷飲﹑三黃石膏湯之類﹐皆可取用也。

深居廣廈﹐襲風涼﹐餐生冷﹐遏抑其陽而病暑者﹐一切治暑淸涼之方﹐卽不得徑情直施。如無汗仍須透表以宣其陽﹐如吐利急須和解以安其中﹐甚者少用溫藥以從治之。故冒暑之霍亂吐瀉﹐以治暑爲主﹔避暑之霍亂吐瀉以和中溫中爲主﹐不可不辧也。

元丰朝立和劑局﹐萃集醫家經驗之方﹐於中暑一門獨詳。以夏月暑證﹐五方歷試﹐見聞廣耳。其取用小半夏茯苓湯﹐不治其暑﹐顓治其濕﹔又以半夏﹑茯苓少加甘艸﹐名消暑丸﹐見消暑在消其濕﹐名正言順矣。其香薷飲﹐用香薷﹑扁豆﹑厚朴爲主方﹐熱盛則去扁豆加黃連爲君﹐治其心火﹔濕盛則去黃連加茯苓﹑甘艸﹐治其脾濕。其縮脾飲﹐則以脾爲濕所浸淫而重滯﹐於扁豆﹑葛根﹑甘艸中﹐佐以烏梅﹑砂仁﹑艸果﹐以快脾而去脾所惡之濕﹔甚則用大順散﹑來復丹﹐以治暑証之多瀉利者﹐又卽縮脾之意而推之也。其枇杷葉散﹐則以胃爲濕所竊據而濁穢﹐故用香薷﹑枇杷葉﹑丁香﹑白茅香之辛香﹐以安胃而去胃所惡之臭﹔甚則用冷香飲子﹐以治暑証之多嘔吐者﹐又卽枇杷葉散而推之也。醫者於熱濕虛寒淺﹑深緩急間酌而用之﹐其利溥矣。而後來諸賢﹐以益虛繼之。河間之桂苓甘露飲﹑五苓﹑三石﹐意在生津液以益胃之虛。子和之桂苓甘露散﹐用人參﹑葛根﹑甘艸﹑藿香﹑木香﹐益虛之中﹐又兼去濁﹔或用十味香薷飲﹐於《局方》五味中增人參﹑黃芪﹑白朮﹑陳皮﹑木瓜﹐益虛以去濕熱。乃至東垣之淸暑益气湯﹑人參黃芪湯﹐又補中實衛以去其濕熱﹐肥白內虛之人﹐勿論中暑與否﹐所宜頻服者也。中暑必顯躁煩熱悶﹐東垣仿仲景竹葉石膏湯之制﹐方名淸燥湯﹐仍以去濕爲首務。夫燥與濕相反者也﹐而淸燥亦務除濕﹐非東垣具過人之識不及此矣。又如益元散之去濕﹐而加辰砂則並去熱﹔五苓散之去濕﹐而加人參則益虛﹐加辰砂減桂則去熱﹔白虎湯加人參則益虛﹐加蒼朮則勝濕﹔合之《局方》則大備矣﹐然尙有未備焉。昌觀暑風一證﹐其卒倒類乎中風﹐而不可從風門索治。《百一選方》𨿽有大黃龍丸﹐初不爲暑風立法。管見從而贊之曰﹕有中暍昏死﹐灌之立蘇﹐則其方亦可得治暑風之一斑矣。倘或其人陰血素虧﹐暑毒深入血分﹐進以此丸﹐寧不立至危殆乎﹖《良方》復有地楡散﹐治中暑昏迷不省人事而欲死者﹐但用平常涼血之藥﹐淸解深入血分之暑風﹐良莫良於此矣。後有用之屢效﹐而美其名爲潑火散者﹐知言哉﹗夫中天火運﹐流金爍石﹐而此能潑之﹐益見暑風爲心火暴甚﹐煎熬陰血﹐捨淸心涼血之外﹐無可撲滅矣。綜羣方而論列之﹐以其詳﹐故益加詳焉。

論金匱治暍用白虎加人參湯瓜蒂湯二方

《金匱》治暍病﹐止出二方﹕一者﹐白虎加人參湯﹐顓治其熱。以夏月之熱淫﹐必僭而犯上﹐傷其肺金﹐耗其津液﹐用之以救肺金存津液也。孫思邈之生脈散﹐李東垣之淸暑益气湯﹐亦旣祖之矣。一者﹐瓜蒂湯﹐顓治其濕。以夏月之濕淫﹐上甚爲熱﹐亦先傷其肺金﹐故外漬之水﹐得以聚於皮間。皮者肺之合也﹐用以﹝口畜﹞其胸中之水﹐或吐或瀉而出﹐則肺气得以不壅﹐而皮間之水得以下趨也﹐何後人但宗仲景五苓散爲例﹖如河間之通苓散﹐子和之桂苓甘露飲﹐非不得導濕消暑之意﹐求其引伸瓜蒂湯之制﹐以治上焦濕熱而淸夫肺金﹐則絕無一方矣。故特舉二方﹐合論其義﹐見無形之熱傷其肺金則用白虎加人參湯救之﹐有形之濕傷其肺金則用瓜蒂湯救之﹐各有所主也。二方《傷寒》痙濕暍篇中不載﹐《金匱》痙濕暍篇中復出之。金鍼暗度﹐宜識之矣。

白虎加人參湯。本文云﹕太陽中熱者﹐暍是也。其人汗出惡寒﹐身熱而渴﹐白虎加人參湯主之。蓋夏月汗出惡寒者﹐衛气虛也。身熱而渴者﹐肺金受火克而燥渴也。《內經》曰﹕心移熱於肺﹐傳爲膈消。消亦渴也。心火適王﹐肺金受制﹐證屬太陽﹐然與冬月感寒之治不同﹐用此湯以救肺金﹐是爲第一義矣。

瓜蒂湯。本文云﹕太陽中暍﹐身熱疼重而脈微弱﹐此以夏月傷冷水﹐水行皮中所致﹐一物瓜蒂湯主之。變散爲湯﹐而去赤小豆﹑酸漿水﹐獨用瓜蒂一味煎服﹐﹝口畜﹞去胸中之水﹐則皮中之水得以俱出也。﹝口畜﹞中有宣泄之義﹐汗如其故﹐不復水漬皮間矣。此卽《內經》以水灌汗﹐乃至不復汗之證。仲景會其意﹐言中暍者﹐兼乎中濕﹐有所祖也。然水行皮中﹐何以脈見微弱耶﹖蓋中暍脈本虛弱﹐而濕居皮膚﹐內合於肺﹐阻礙榮衛之運行﹐其脈更見微弱也。暍脈虛弱﹐按之無力﹔濕脈微弱﹐舉之不利﹔濕與暍合之脈﹐則舉按皆不利也。﹝口畜﹞去其水而榮衛通﹐肺气行﹐舉指流利卽濕去之徵﹐按之有力卽暍解之徵。一物之微﹐其功效之神且捷者有如此矣。水行皮中﹐乃夏月偶傷之水﹐或過飲冷水﹐或以冷水灌汗﹐因致水漬皮中﹐遏郁其外出之陽﹐以故身熱疼重﹐用瓜蒂一物驅逐其水﹐則陽气行而遏郁之病解矣。凡形寒飲冷則傷肺﹐乃積漸使然。此偶傷之水﹐不過傷肺所合之皮毛﹐故一﹝口畜﹞卽通﹐並無借赤小豆﹑酸漿水之羣力也。卽是推之﹐久傷取冷﹐如風寒雨露﹐從天气而得之者﹐皆足遏郁其上焦之陽﹐又與地气之濕從足先受﹐宜利其小便者異治矣。可無辧歟﹗

辧脈

傷暑之脈﹐《內經》曰﹕脈虛身熱﹐得之傷暑。《甲乙經》曰﹕熱傷气而不傷形﹐所以脈虛者是也。若《難經》曰﹕其脈浮大而散﹐殊有未然。夫浮大而散﹐乃心之本脈﹐非病脈也。仲景不言﹐但補其偏﹐曰弦細芤遲。芤卽虛豁也﹐弦細遲﹐卽熱傷气之應也。其水行皮中之脈則曰微弱﹐見脈爲水濕所持﹐陽气不行也。統而言之曰虛﹐分而言之曰弦細芤遲微弱。其不以浮大之脈﹐混入虛脈之中﹐稱爲病暑之脈﹐慮何周耶﹗

律五條

凡治中暑病﹐不辧外感內傷﹐動靜勞逸﹐一槪襲用成方者﹐醫之罪也。

傷寒夾陰﹐誤用陽旦湯﹐得之便厥。傷暑夾陰﹐誤用香薷飲﹐入喉便暗。後賢於香薷飲加人參﹑黃芪﹑白朮﹑陳皮﹑木瓜﹐兼治內傷﹐誠有見也。而不辧證者之貽誤﹐寧止此乎﹖

凡治中暑病﹐不兼治其濕者﹐醫之過也。

熱蒸其濕是爲暑﹐無濕則但爲幹熱而已﹐非暑也。故肥人濕多﹐卽病暑者多﹔瘦人火多﹐卽病熱者多。

凡治中暑病﹐遇無汗者﹐必以得汗爲正。若但淸其內﹐不解其外﹐醫之罪也。

中暑必至多汗﹐反無汗者﹐非因水濕所持﹐卽爲風寒所閉﹐此宜先散外邪﹐得汗已方淸其內。若不先從外解﹐則淸之不勝淸﹐究成瘧痢等患﹐貽累無窮。

凡治中暑病﹐無故妄行溫補﹐致令暑邪深入﹐逼血妄行﹐醫之罪也。

暑傷气﹐才中卽厭厭短息﹐有似乎虛﹐故淸暑益气﹐兼而行之。不知者妄行溫補﹐致令暑邪深入血分﹐而成衄痢﹐卽遇隆冬大寒﹐漫無解期。故熱邪誤以溫治﹐其害無窮也。

濕溫卽暑與濕交合之溫病。素傷於濕﹐召暑而入其中也。兩脛逆冷﹐腹滿﹐濕得暑而彰其寒﹔入胸﹐頭目痛苦﹐妄言﹐暑得濕而彰其熱。此但當分解熱濕之邪﹐而息其焰。寧可發汗﹐令兩邪混合爲一邪。發汗則口不能言﹐耳不能聞﹐心不知苦﹐但身靑面色變﹐顯露於肌肉之外耳。暍病而至重暍﹐又非虛虛實實之比﹐眞爲醫之所殺矣。

景嶽全書【明張介賓】

論證

暑本夏月之熱病。然有中暑而病者﹐有因暑而致病者﹐此其病有不同﹐而總由於暑。故其爲病﹐則有陰陽二證﹐曰陰暑﹐曰陽暑﹐治猶冰炭﹐不可不辧也。除暑者﹐因暑而受寒者也。凡人之畏暑貪涼﹐不避寒气﹐則或於深堂大廈﹐或於風地樹陰﹐或以乍熱乍寒之時﹐不謹衣被﹐以致寒邪襲於肌表﹐而病爲發熱頭痛﹐無汗惡寒﹐身形拘急﹐肢體酸疼等證。此以暑月受寒﹐故名陰暑﹐卽傷寒也。惟宜溫散爲主﹐當以傷寒法治之。

又有不愼口腹﹐過食生冷﹐以致寒涼傷髒﹐而爲嘔吐瀉利腹痛等證。此亦因暑受寒﹐但以寒邪在內﹐治宜溫中爲主﹐是亦陰暑之屬也。

陽暑者﹐乃因暑而受熱者也。在仲景卽謂之中暍。凡以盛暑烈日之時﹐或於長途﹐或於田野﹐不辭勞苦﹐以致熱毒傷陰﹐而病爲頭痛煩躁﹐肌體大熱﹐大渴大汗﹐脈浮气喘﹐或無气以動等證。此以暑月受熱﹐故名陽暑。治宜察气之虛實﹐火之微甚﹐或補或淸﹐以固其气﹐此與陰暑之治大有不同。若或因暑之名﹐而不分表裏﹐不察陰陽﹐則誤人不淺矣。

陰暑證﹐或在表﹐或在裏﹐惟富貴安逸之人多有之﹐總由恣情任性﹐不愼風寒所致。陽暑證惟辛苦勞役之人多有之﹐由乎觸冒暑熱﹐有勢所不容已者。然暑熱逼人者﹐畏而可避﹐可避則犯之者少。除寒襲人者﹐快而莫知﹐莫知則犯之者多。故凡有病暑者﹐陽暑不多見﹐而陰暑居其八九。今之人治暑﹐但見發熱頭痛等證﹐則必曰此中暑也﹐而所用無非寒涼﹐其不達也亦甚矣。

傷寒之病﹐𨿽同爲寒邪﹐而名有不同也。傷暑之名﹐𨿽同爲暑邪﹐而病有不同也。傷寒之名有不同者﹕在冬之寒﹐卽謂之正傷寒﹔在春之溫﹐卽謂之溫病﹔在夏之暑﹐卽謂之暑病。是溫病暑病﹐亦皆傷寒之別名耳。經曰﹕冬傷於寒﹐春必病溫。又曰﹕凡病傷寒而成溫者﹐先夏至日者爲病溫﹐後夏至日者爲病暑。卽此謂也。傷暑之病有不同者﹕其因暑而感寒者﹐寒則傷形﹐卽傷寒也。因暑而受熱者﹐熱則傷气﹐卽傷暑也。是內傷外感﹐但有暑病之不同耳。經曰﹕气盛身寒﹐得之傷寒﹔气虛身熱﹐得之傷暑。卽此謂也。蓋气盛身寒者﹐謂身受寒邪而气無恙也﹐故曰傷寒。气虛身熱者﹐謂冒暑熱而熱傷气也﹐故曰傷暑。此義人多不解﹐而謂傷寒者必身寒﹐則於理不通﹐而大昧經旨矣。

夏月盛暑之時﹐必令身有微汗﹐此養身之道﹐最得時宜者也。若必使快然無汗﹐則未免陰盛於陽﹐多致疾矣。觀之經曰﹕暑當與汗皆出﹐勿止。是言暑汗之勿宜止也。又曰﹕夏暑汗不出者﹐秋成風瘧。是言暑汗不出之爲病也。此夏月之汗宜否﹐蓋可知矣。

暑有八證﹕脈虛﹑自汗﹑身熱﹑背寒﹑面垢﹑煩渴﹑手足微冷﹑體重是也。凡治此者﹐宜調理元气爲主﹐淸利次之。

中暑死者﹐不可使得冷﹐得冷便死。只宜以溫暖之物﹐護其臍中﹐徐徐治之。

陰暑論治

凡暑月外感風寒﹐以致陰邪抑遏陽气﹐而病爲發熱頭痛﹐肢體拘急﹐酸疼無汗﹐惡寒脈緊等證﹐此卽傷寒之屬﹐治以解散爲主﹐宜正柴胡飲﹑小柴胡湯﹐或一二三四柴胡飲之類﹐酌其寒熱虛實﹐隨宜用之。若脈見微細﹐气體虛弱﹐不可發汗者﹐但宜補中气﹐使元气漸充﹐則寒邪自散﹐不必攻邪也﹐或用補中益气湯主之。若邪感於外而火盛於內﹐或陽明熱甚者﹐宜柴胡白虎煎之類主之。若寒邪在表未解﹐而六脈微細﹐背冷惡寒﹐或嘔惡泄瀉﹐內無熱證者﹐此正伏陰在內﹐而邪不易解﹐𨿽在暑月﹐亦速宜溫中﹐如理陰煎﹑理中湯﹑大溫中飲﹑麻桂飲之類皆宜速用﹐不可疑亦不可遲。若邪盛於外﹐而中不甚虛者﹐或以五積散。以上諸證有不能盡者﹐俱宜以傷寒門諸法察而治之。

凡內傷生冷﹐致損胃气﹐而病爲腹痛泄瀉嘔吐者﹐宜治以溫中散寒爲主。若初受寒邪﹐停積未散﹐而脾气未虛者﹐先宜以抑扶煎﹑五徳丸之類主之。若胃气微虛者﹐宜佐關煎﹑五徳丸主之。若胃气甚虛者﹐宜溫胃飲﹑理中湯主之。若吐瀉已甚﹐脾腎兼傷﹐而痛連小腹二陰﹐或成痢者﹐宜胃關煎﹑理陰煎或九气丹之類主之。若表中寒邪﹐內傷生冷﹐表裏俱病者﹐宜兼治之﹐以和胃飲加柴胡﹐或溫胃飲加柴胡﹐或新方諸柴胡飲﹐察虛實而用之。若古方用大順散爲溫中之總治﹐亦何足以盡之也。

陽暑論治

酷熱傷人﹐本爲熱證﹐然陽中又有陰陽﹐此不可不辧也。凡暑熱中人者﹐其气必虛﹐以火能克金﹐而熱傷气也。而熱者不可不淸﹐虛者不可不補。但陽中之陽者﹐宜兼乎淸﹐如身熱頭痛﹐煩躁大渴﹐大汗脈洪滑﹐喜冷水﹐大便幹結﹐小水痛赤之類﹐皆陽證也。若气不甚虛﹐而但有火證者﹐宜白虎湯或益元散主之﹔或火盛之甚者﹐惟玉泉散更妙。若汗出脈虛浮﹐煩渴﹐有火而少气者﹐宜白虎加人參湯﹐或仲景竹葉石膏湯﹐《宣明》桂苓甘露飲之類主之。若眩運少气﹐𨿽煩渴而火不甚者﹐宜生脈散主之。以上諸法﹐用治陽中之陽﹐皆古法之善者。若𨿽壯熱口渴﹐而脈虛無力﹐或重按全無﹐及神困气促者﹐此脾胃气虛﹐元陽不足﹐假火之證﹐若誤用白虎等劑﹐其危立至。

伏陰論治

凡中暑熱者﹐人皆知爲陽證﹐而不知陽中有陰也。蓋外中熱邪而內亦熱者﹐此表裏俱熱﹐方是陽證﹐治宜淸補如前。若內本無熱﹐而因熱傷气﹐但气虛於中者﹐便有伏陰之象。故凡治暑熱之證﹐最當辧其陰陽虛實。若脈虛無力﹐或爲惡寒背寒﹐或爲嘔惡﹐或爲腹痛泄瀉﹐或四肢鼻尖微冷﹐或不喜涼茶冷水﹐或息短气促無力以動之類﹐皆陽中之陰證也。凡見此類﹐但當專顧元气﹐惟宜獨參湯徐徐與之爲最妙。若兼微嘔惡寒者﹐宜加煨姜與人參等分主之。再其甚者﹐宜養中煎﹑理中湯﹑五君子煎或五福飲﹑理陰煎之類﹐皆當隨宜用之。若虛寒之甚﹐則捨時從證﹐桂附皆所必用。切不可因暑熱之名﹐而執用寒涼解暑等劑﹐再伐陽气﹐則變有不可測也。若夏月於盛暑中過於勞倦﹐因而中暑者﹐其勞倦旣已傷脾﹐暑熱又以傷气﹐此本內傷大虛之候﹐當專以調補爲先﹐然後察其有火無火﹐或有邪無邪﹐而兼治如前可也。

夏月因暑致病﹐而醫有不知伏陰﹐誤投寒劑﹐以致吐瀉腹痛﹐或外熱內寒﹐煩躁多渴﹐狀若傷寒﹐但察其脈微神困﹐便是陰盛格陽之證﹐速宜溫藥以救其內。

夏月旣傷暑熱﹐復傷生冷﹐外熱內寒者﹐當專以內寒爲主﹐有滯者淸其滯﹐無滯者益其气。但溫中理脾﹐脾气旣復而暑無不退也。

夏月伏陰續論

夏月伏陰在內﹐此本天地間陰陽消長之正理。顧丹溪特爲此論﹐而反乖其義﹐因以致疑於人﹐其謂何也﹖觀其所論曰﹕人與天地同一橐鑰。子月一陽生﹐陽初動也﹔寅月三陽生﹐陽初出於地也。此气之升也。巳月六陽生﹐陽盡出於上矣﹐此气之浮也。人之腹屬地气﹐於此時浮於肌表﹐散於皮毛﹐腹中虛矣。世言夏月伏陰在內﹐此陰字有虛之義﹐若作陰涼看﹐其誤甚矣。且其時陽浮地上﹐燔灼焚燎﹐流金爍石﹐何陰冷之有﹖若於夏月火令之時﹐妄投溫熱﹐寧免實實虛虛之患乎。此丹溪之言虛﹐是固然矣。若以陰冷二字爲誤﹐而夏且禁用溫熱﹐此則余所不服也。何以見之﹖夫天地之道﹐惟此陰陽。陰陽之變﹐惟此消長。故一來則一往﹐一升則一降﹐而造化之機﹐正互藏爲用者也。經曰﹕陰主寒﹐陽主熱。又曰﹕气實者熱也﹐气虛者寒也。此本陰陽之常性也。今旣云夏月之陽盡浮於外﹐則陰伏於內矣。陰盛則陽衰也﹐非寒而何﹖陽浮於外則气虛於中矣。气虛卽陽虛也﹐非寒而何﹖此固不易之理也。然而尢有顯然者﹐則在井泉之水﹐當三冬之寒冽而井泉則溫﹐盛夏之炎蒸而泉源則冷﹐此非外寒內熱﹑外熱內寒之明驗乎﹖此又歲歲皆然﹐主气之常候也。至若主气之外﹐又有客气﹐而天以五周﹐地以六備﹐寒暄遞遷﹐气更應異。如伏明之紀寒淸數舉﹔卑監之紀風寒並興﹔堅成之紀陽气隨陰治化﹔流衍之紀寒司物化﹐天地嚴凝﹔太陽司天﹐寒气下臨﹐寒淸時舉﹔太陰司天﹐地乃藏陰﹐大寒且至等義﹐是無論冬夏皆有非時之气以動爲民病者也。又豈因夏月之火令﹐遂可謂之無寒﹐而禁用溫熱乎﹖且伏陰之義﹐本以陰陽對待寒熱爲言﹐若但以寒字爲虛﹐則夏月伏陰﹐宜多虛證﹐冬月伏陽﹐卽無虛矣﹐豈其然乎﹖又若夏月宜禁溫熱﹐則冬月宜禁寒涼﹐無待言也。今見四時之病﹐盛夏每多吐瀉﹐深冬偏見瘡疹﹐諸如此類﹐豈非冬多內熱夏多中寒乎﹖總之夏有熱證﹐亦有寒證﹔冬有實證﹐亦有虛證。𨿽從時從證﹐貴乎因病制宜。然夏月伏陰之義﹐此實天人之同气﹐疾病之元機﹐有必不可不察而忽之者也。今若丹溪之論﹐則於理反悖﹐而何切於用﹖卽無此論﹐亦何不可﹗近見徐東臯亦述丹溪之說云﹕夏月無寒﹐世人不察而用溫熱﹐爲世通獘。若謂夏伏陰宜服溫熱﹐則冬月伏陽宜服寒涼﹐然則孟子冬日飲湯夏日飲水﹐亦不足信歟﹖噫﹗此公都子之言也﹐不過借諭內外﹐原非用析陰陽。而徐氏曲引爲證﹐獨不思經文易義﹐儻相背乎﹗《內經》曰﹕陰中有陽﹐陽中有陰。曰﹕寒極生熱﹐熱極生寒。曰﹕重陰必陽﹐重陽必陰。曰﹕相火之下﹐水气承之﹔君火之下﹐陰精承之。曰﹕此皆陰陽表裏﹐內外雌雄相輸應也﹐故以應天之陰陽也。又如《周易》之兩儀﹐有陰必有陽﹐兩儀而四象﹐陰陽之中復有陰陽也。在泰之義﹐則曰內陽而外陰﹐君子道長﹐小人道消也。在否之義﹐則曰內陰而外陽﹐小人道長﹐君子道消也。由此觀之﹐則丹溪之論﹐東臯之引證﹐皆吾之所不信也﹐故復爲此續論。

論香薷飲

香薷飲﹐乃夏月通用之藥餌﹐常見富貴之家﹐多有備此﹐老少時常服之﹐用以防暑﹐而不知人之宜此者少﹐不宜此者多也。若誤用之﹐必反致疾。何也﹖香薷一物﹐气香竄而性沈寒。惟其气竄﹐所以能通達上下﹐而去菀蒸之濕熱﹔惟其性寒所以能解渴除煩﹐而淸摶結之火邪。然必果屬陽髒﹐果有火邪﹐果脾胃气彊﹐肥甘過度﹐而宜寒畏熱者﹐乃足以當之﹐且賴其淸涼﹐未必無益。若气本不充而服之﹐最能損气﹔火本非實而服之﹐乃以敗陽。凡素稟陰柔﹐及年質將半﹐飲食不健﹐軀體素弱之輩﹐不知利害﹐而效尢妄用者﹐未有不反助伏陰﹐損傷胃气﹐而致爲吐瀉腹痛及陰寒危敗等證。若加黃連﹐其寒尢甚﹐厚朴破气均非所宜﹐用者不可不審﹗

方

淸中湯【《中藏經》】治中暑口渴。

甘艸一兩﹐蜜炙黃脆可折漧薑半兩﹐濕紙裹煨陳皮二兩

右爲末﹐每服二錢﹐水一盞﹐煎至八分﹐溫冷喫湯﹐點水調皆可。

冷香飲子《濟生方》治老人虛人伏暑煩躁﹐引飲無度﹐惡心疲倦﹐服涼藥不得者。

艸果仁三兩附子炮﹐去皮臍橘紅各一兩甘艸半兩

右﹝口父﹞咀﹐每服一兩﹐水二碗﹐生薑十片﹐煎至半碗﹐去滓沈冷﹐旋旋服﹐不拘時候。

五苓散【仲景】治暑。

白朮炒豬苓茯苓各一兩半桂一兩澤瀉二兩半

右加辰砂﹐名辰砂五苓散。

黃連解毒湯【《丹溪心法》】治中暍。

黃連黃蘗黃芩梔子等分

右﹝口父﹞咀﹐水煎。

黃連香薷湯【《衛生寶鑑》】治伏暑引飲﹐口燥咽漧﹐或吐或瀉。

黃連四兩香薷一斤厚朴去皮﹐薑汁炙熟白扁豆微炒﹐各半斤

右﹝口父﹞咀﹐每服五錢﹐水二盞﹐入酒少許﹐煎至一盞﹐沈冷﹐不拘時服。

橘皮湯【《醫學綱目》】治中暑痰逆惡寒。

橘皮去白﹐二兩生薑一兩棗子去核﹐五枚甘艸炙﹐半兩人參一錢竹茹半升

右分五服﹐每服水一盞二分﹐煮取八分﹐去渣熱服。

消暑丸治頭痛惡心﹐煩躁消渴﹐霍亂。

菉豆粉石膏各四兩白礬枯硫黃各一兩

水浸﹐蒸餅爲丸彈子大﹐辰砂爲衣。用薑汁酢點新汲水化開服之。

縮脾飲【《和劑局方》】消暑气﹐除煩渴。

縮砂仁烏梅肉艸果煨甘艸各四兩﹐炙漧葛白扁豆去皮炒﹐各二兩

每服四錢﹐水一碗﹐煎七分﹐水沈冷服以解煩﹐或欲熱欲溫任意服﹐代熟水飲之﹐極效。

香薷銼飲【《奇效良方﹐下同》】解暑毒﹐止霍亂。

香薷厚朴姜制﹐各二錢白茯苓一錢半甘艸半錢陳皮良姜各一錢

右作一服﹐水二鍾﹐入鹽些少﹐煎至一鍾﹐不拘時服。

竹葉石膏湯治熱暑內外皆熱﹐煩躁大渴。

石膏半兩麥門冬人參各二錢甘艸牛錢半夏湯洗七次﹐一錢半

右作一服﹐水二鍾﹐生薑五片﹐靑竹葉十四片﹐粳米一撮﹐煎至一鍾﹐不拘時服。

禦愛姜蘇丸治中暑惡心﹐頭疼煩躁﹐生津止渴。

紫蘇葉一兩烏梅肉炒﹐二兩甘艸生三分桂心去粗皮香薷各半兩生薑切焙漧﹐一分木瓜幹者二兩﹐如生去皮穰切焙

右爲細末﹐煉蜜爲丸如櫻桃大。每服一丸﹐細嚼﹐熟水送下。

水瓢丸治冒暑﹐解煩渴。

烏梅肉四兩甘艸靑鹽幹木瓜白茯苓檀香各一兩麝香二錢半

右﹐除麝香別研﹐余並爲細末﹐煉蜜爲丸﹐每兩作三十丸。每服一丸﹐含化或新汲水﹑溫水嚼下﹐不拘時候。一方有人參。

潑火散一名地楡散﹐治傷暑﹐煩躁發渴﹐口苦舌漧﹐頭痛惡心﹐不思飲食﹐昏迷不省人事﹐欲死者。

靑皮去白赤芍藥黃連去須地楡各等分

右爲細末﹐每服三錢﹐冷水調下。如蓄熱而气血妄行﹐如甘艸等分。一方漿水調服﹐如無﹐只以新汲水亦得。若血痢﹐水一盞煎服。

大黃龍丸【《百一選方》】治中暑身熱頭痛﹐狀如脾寒﹐或煩渴﹐嘔吐不食。

舶上硫黃硝石各一兩白礬生雄黃滑石各半兩白面四兩

右五味﹐研末﹐入面和勻﹐滴水丸如梧子大。每服三十丸﹐新井水下。管見云﹕有中暍昏死﹐灌之立蘇。

檀香丸解暑毒。

檀香一錢杏仁去皮﹐二錢半烏梅肉三兩紫蘇葉二兩小茴香三錢半百藥煎二錢甘艸一兩半

右爲細末﹐煉蜜爲丸如彈子大。不時含化。

五聖湯治暑病嘔惡﹐每遇夏月﹐不進飲食﹐疲倦少力﹐見日色則頭目昏痛﹐惡心多睡。

貫眾黃連去須甘艸炙吳茱萸湯洗七次白茯苓去皮

以上五味並生用各半兩﹐﹝口父﹞咀﹐平分二服﹐每服用水一碗半﹐煎至一碗﹐去滓放冷﹐候日午時﹐先取香熟甜瓜一枚﹐切去皮作十二片﹐先嚼瓜一片﹐呷藥一二呷送下了﹐再如前嚼瓜一片﹐呷藥一二呷﹐看喫得幾片﹐以藥汁盡爲度﹐不損脾胃﹐不動臟腑﹐須是覺大煩時服之。

蠟梅丸解暑止渴生津。

蠟梅花末榦薑末枇杷葉末百藥煎末烏梅肉末﹐各一兩蠟五兩

右先鎔蠟開﹐投蜜二兩和上件藥末﹐搗二三百下﹐丸如雞頭實大﹐夏月長途﹐一日含化一丸妙。

廣順散治中暑煩渴。

甘艸三兩半﹐炙肉桂去粗皮漧薑炮﹐各一兩紫蘇葉半兩烏梅肉焙漧﹐一兩半

右爲細末﹐每服二錢﹐冷水調下﹐沸湯調服亦得。

一柴胡飲【《景嶽全書》﹐下同】一爲水數﹐從寒散也。凡暑月外感風寒﹐以致陰邪抑遏陽气﹐而病爲發熱頭痛﹐肢體拘急﹐酸痛無汗﹐惡寒脈緊等證﹐此卽傷寒之屬﹐治以解散爲主﹐宜正柴胡飲﹑小柴胡湯﹐或一二三四柴胡飲之類﹐酌其寒熱虛實﹐隨宜用之。但外有邪而內兼火者﹐須從涼散﹐宜此主之。

柴胡一二錢芍藥二錢黃芩陳皮畱白生地各一錢半甘艸八分

水一鍾半﹐煎七八分﹐溫服。如內熱甚者﹐加連翹一二錢﹐隨宜。如外邪甚者﹐加防風一錢佐之。如邪結在胸而痞滿者﹐去生地加枳實一二錢。如熱在陽明而兼渴者﹐加天花粉或葛根一二錢。熱甚者加知母﹑石膏亦可。

二柴胡飲二爲火數﹐從溫散也。治暑月外感風寒﹐其人元气充實﹐髒气素平﹐無火不宜妄用涼藥﹐以致寒滯不散﹐則爲害非淺﹐宜此主之。

厚朴陳皮畱白﹐各一錢半北細辛一二錢柴胡一錢半或二三錢甘艸八分半夏二錢生薑片三五七片

水一鍾半﹐煎七八分﹐溫服。如多濕者加蒼朮。

三柴胡飲三爲木數﹐從肝經血分也。治暑月外感風寒﹐其人素稟陰分不足﹐或肝經血少﹐可兼補而散之。但血气虛弱不能外達者﹐宜此主之。

柴胡二三錢炙甘艸陳皮畱白﹐各一錢芍藥一錢半生薑三五片當歸二錢﹐溏瀉者易以熟地

水一鍾半﹐煎七八分﹐溫服。

四柴胡飲四爲金數﹐從气分也。凡人元气不足﹐或忍饑勞倦﹐而暑月外感風寒﹐或六脈緊數微細﹐正不勝邪等證﹐必須培助元气﹐兼之解散﹐庶可保全﹐宜此主之。若但知散邪﹐不顧根本﹐未有不元气先敗者。

柴胡一二三錢炙甘艸一錢生薑三五七片當歸二三錢﹐瀉者少用人參二三錢或五七錢

水二鍾﹐煎七八分﹐溫服。

五柴胡飲五爲土數﹐從脾胃也。脾土爲五臟之本﹐凡中气不足而外邪有不散者﹐非此不可。此與四柴胡飲相表裏﹐但四柴胡飲專調气分﹐此則兼培血气以逐寒邪﹐尢切於時用也﹐神效不可盡述。

柴胡一二三錢白朮炒當歸各二三錢熟地三五錢芍藥錢半﹐炒炙甘艸一錢陳皮酌用﹐不用亦可

水一鍾半﹐煎七分﹐食遠熱服。

正柴胡飲凡暑月外感風寒﹐頭疼身痛等證﹐但血气平和﹐宜從平散者﹐此方主之。

柴胡一二三錢陳皮一錢半芍藥二錢防風甘艸各一錢生薑三五片

水一鍾半﹐煎七八分﹐熱服。

柴胡白虎煎治暑月陽明溫熱﹐表邪不解等證。

柴胡石膏黃芩麥冬各二錢細甘艸七分

水一鍾半﹐加竹葉二十片﹐煎服。

玉泉散一名六一甘露散﹐治暑月陽明內熱﹐煩渴頭痛﹐二便閉結﹐溫疫斑黃等證﹐此益元散之變方也。

石膏六兩﹐生用粉甘艸一兩

右爲極細末﹐每服一二三錢﹐新汲水或熱湯﹐或人參湯調下。此方加朱砂三錢亦妙。

理陰煎此理中湯之變方也。凡脾腎中虛等證﹐宜剛燥者﹐當用理中﹑六君之類﹔宜溫潤者﹐當用理陰﹑大營之類。欲知調補﹐當先察此。此方通治暑月伏陰在內﹐邪不易解﹐一切熱證﹐但脈見無力者﹐悉假熱之證﹐若用寒涼攻之必死﹐宜速用此湯。

熟地三五七錢或一二兩當歸二三五七錢炙甘艸一二錢漧薑炒黃色﹐一二三錢或加肉桂一二錢

水二鍾﹐煎七八分﹐熱服。此方加附子卽名附子理陰煎﹐再加人參卽名六味回陽飲﹐治命門火衰﹐陰中無陽等證。

人參益气湯【《東垣十書》】治暑熱傷气﹐四肢倦怠嗜臥﹐手指麻木。

人參一錢二分黃芪二錢白芍藥七分甘艸一錢五味子三十粒柴胡六分升麻五分

右﹐水煎服。

通苓散【《醫門法律》】治傷暑潮熱煩渴﹐小便不利。

麥門冬淡竹葉車前穗燈心

右﹐各等分﹐水煎服。

薷藿湯【《醫學入門》﹐下同】治夏月感冒暑邪。

香薷一錢半厚朴扁豆黃連各七分藿香紫蘇白芷大腹皮茯苓各六分白朮陳皮桔梗半夏曲各四分甘艸二分

右﹝口父﹞咀﹐姜棗煎服。

香葛湯治前證。

香薷一錢半厚朴扁豆黃連各七分升麻三分葛根芍藥各二錢甘艸炙﹐一錢

右﹝口父﹞咀﹐加姜煎。

誘行丸治夏月口渴﹐免致飲冷水腹脹﹐兼止吐瀉。

百藥煎麥門冬烏梅葛根人參甘艸

右爲細末﹐蜜丸﹐噙化一丸。

姜朴湯【《集成》】治夏秋暑熱﹐過食冷物茶水以傷其內﹐過乘涼風以傷其外﹐致惡寒發熱﹐胸膈飽悶﹐飲食不進或吐瀉﹐此內外俱寒冷也。

漧薑炮厚朴人參白朮白茯苓各一錢陳皮枳實羌活炙甘艸各五分

右﹐水二盞﹐姜三片﹐煎服。

白虎加人參湯【仲景】治中暑熱。

知母六兩石膏一斤甘艸二兩粳米六合﹐此白虎湯也加人參六錢

以水一斗﹐煮米熟湯成﹐去滓﹐溫服一升﹐日三。

白虎加蒼朮湯

前方內去人參加蒼朮二兩

右﹐增水作四服。

消暑丸【《和劑》】治伏暑引飲﹐脾胃不利。

半夏一斤﹐酢五升煮幹甘艸生茯苓各半斤

右爲末﹐薑汁煮糊丸﹐無見生水﹐如桐子大。每服五十丸﹐不拘時﹐熱湯送下。中暑爲患﹐藥下卽蘇﹔傷暑發熱頭痛﹐服之尢妙。夏月常服﹐止渴利小便﹐𨿽飲水多亦不爲害﹐應是暑藥皆不及此。若痰飲停節﹐並用生薑湯下。入夏之後﹐不可缺此藥也。

益元散一名天水散﹐治傷寒表裏俱熱﹐煩渴口漧﹐小便不通﹐及霍亂吐瀉﹐下利腸澼。

桂府滑石膩白者﹐六兩粉艸一兩﹐研爛

右爲極細末﹐每服三錢﹐白湯調下﹐新水亦得。加辰砂三錢名辰砂益元散﹐加薄荷少許名雞蘇散﹐加靑黛末少許名碧玉散﹐治療並同﹐但以回避世俗之輕侮耳。

十味香薷飲【《百一方》﹐下同】消暑气﹐和脾胃。

香薷一兩人參陳皮去白白朮白茯苓白扁豆炒去殼黃芪木瓜厚朴薑汁炒黑炙甘艸各半兩

右爲細末﹐每服二錢﹐不拘時﹐熱湯或冷水調下。

三黃石膏湯治前證。

黃連二錢黃蘗山梔元參各一錢黃芩知母各一錢五分石膏三錢甘艸七分

右﹐水煎服。

黃芪人參湯治前證。

黃芪一錢﹐自汗過多﹐倍之陳皮人參白朮各五分蒼朮半錢﹐無汗倍之甘艸炙當歸身酒洗焙麥門冬各二分黃蘗酒洗神曲炒﹐各三分升麻六分五味子九粒

水二盞﹐煎至一盞﹐去滓﹐熱﹑食遠或空心服之。忌酒濕面大料物之類﹐及過食冷物。

一物瓜蒂湯【《金匱要略》】治太陽中暍﹐身熱疼重而脈微弱者。

瓜蒂二七个

右銼﹐以水一升﹐煮取五合﹐去滓頓服。

淸燥湯【東垣】治前證。

黃芪炙﹐一錢半黃連蒼朮白朮炒﹐各一錢五味子九粒人參白茯苓升麻各三分當歸一錢二分陳皮澤瀉各五分柴胡麥門冬生地黃神曲炒豬苓黃蘗酒制甘艸炙﹐各二分

每服半兩﹐水二盞﹐煎一盞﹐去滓﹐稍熱﹐空心服。

水壺盧丸治冒暑毒﹐解煩渴。

川百藥煎三兩人參二錢麥門冬烏梅肉白梅肉漧葛甘艸各半兩

右爲細末﹐麵糊爲丸如雞頭實大。每服一丸﹐夏月出行﹐可度一日。

香薷丸【《和劑》】治大人小兒傷暑伏熱﹐煩渴瞀悶﹐頭目昏眩﹐胸膈煩滿﹐嘔噦惡心﹐口苦舌漧﹐肢體困倦﹐不思飲食﹐或發霍亂吐利轉筋。

香薷一兩紫蘇木瓜藿香茯神各五錢甘艸炙赤色檀香銼丁香各二錢半

右爲細末﹐煉蜜和丸﹐每兩作三十丸。每服一丸至二丸﹐細嚼﹐溫湯下。

生脈散【《醫學入門》】治前證。

麥門冬二錢人參五味子各一錢

水煎﹐夏月代茶飲之。或加黃芪﹑甘艸各一錢﹐或加黃蘗二分服之﹐則令人气力湧出生用。

參歸益元湯【《萬病回春》】治注夏病﹐其證頭眩眼花﹐腿酸腳弱﹐五心煩熱﹐口苦舌漧﹐精神困倦﹐好睡﹐飲食減少﹐脈數無力。

當歸白芍熟地白茯苓麥門冬各一錢陳皮知母黃蘗並酒炒﹐各七分人參五分甘艸三分五味子十粒

右銼﹐作一貼﹐入棗一枚﹐米一撮﹐水煎服。

淸气飲【《必用方》﹐下同】治暑傷元气﹐發熱汗大泄﹐無气力﹐脈虛細而遲。

白朮一錢二分人參黃芪麥門冬白芍陳皮白茯苓各一錢知母香薷各七分黃連炒甘艸各五分黃蘗三分

右銼﹐入姜三片﹐水煎服。

參薷飲一名卻暑淸健湯﹐驅暑淸熱﹐壯元气﹐治霍癥吐利。

白朮一錢半人參一錢二分麥冬白芍藥白茯苓各一錢知母炒陳皮香薷各七分甘艸各五分黃芩炒﹐三分五味子十粒

右銼﹐入姜三片﹐水煎服。

黃芪湯海藏治暑渴﹐脈虛弱。

人參白朮土炒白茯苓甘艸黃芪蜜炙白芍藥各一錢

右銼﹐入姜三片﹐水煎服。

淸暑益气湯【《東垣十書》】治長夏濕熱蒸人﹐四肢困倦﹐精神短少﹐懶於動作﹐身熱煩渴﹐小便黃而數﹐大便溏而頻﹐或泄或痢﹐不思飲食﹐气促自汗。

蒼朮一錢半黃芪升麻各一錢人參白朮陳皮神曲澤瀉各五分酒黃蘗當歸靑皮麥門冬漧葛甘艸各三分五味子九粒

右銼﹐作一貼﹐水煎服。此藥參﹑尢﹑黃芪﹑升麻﹑甘艸﹑麥門冬﹑當歸﹑五味子﹑黃蘗﹑漧葛﹐是淸暑補气也﹔蒼朮﹑神曲﹑陳皮﹑靑皮﹑澤瀉﹐理脾也。

二香散【《古今醫鑑》】治感冒暑風﹐身熱頭痛﹐或泄瀉嘔吐。

香附子香薷各二錢紫蘇葉陳皮畱白蒼朮各一錢厚朴白扁豆甘艸各五分

右銼﹐作一貼﹐入姜三片﹐木瓜二片﹐蔥白二莖﹐水煎服。凡暑月傷風傷寒﹐悉以此藥解表發散。

玉露散【《丹溪心法》﹐下同】治暑渴。

寒水石滑石石膏花粉各一兩甘艸五錢

右爲細末﹐每三錢﹐井水調下。

黃連香薷飲治中暑熱渴。

香薷三錢厚朴一錢半黃連七分半

右銼﹐作一貼﹐入酒少許﹐水煎﹐沈冷服。

淸肺生脈飲【《醫學入門》】治暑傷肺﹐咳喘煩渴气促。

黃芪二錢當歸生地人參麥冬各一錢五味子十粒

右剉﹐水煎服。

通苓散【《得效方》】治傷暑煩渴﹐泄瀉尿濇。

木通車前子茵陳瞿麥各一錢

右銼﹐入燈心二十莖﹐麥門冬各二十个﹐水煎服。

桂苓甘露飲【《醫學正傳》】治伏暑煩渴引飲。

滑石二兩茯苓澤瀉石膏寒水石甘艸各一兩白朮豬苓肉桂各五錢

右爲末﹐每二錢﹐姜湯調下。

醍醐湯【《局方》】解暑熱﹐止煩渴。

烏梅肉另焙研末﹐一斤艸果一兩縮砂仁白檀香各五錢煉蜜五斤

右細末﹐入蜜﹐微煎沸攪勻﹐磁器盛﹐冷水調服。

春澤湯【《得效方》】治暑熱燥渴﹐引飲無度﹐或水入卽吐。

卽五苓散去桂加人參也。

濯熱散【《醫學正傳》】一名龍須散﹐治暑熱煩渴﹐及霍亂後渴最妙。

白礬五倍子烏梅肉甘艸各一兩

右爲末﹐入白面四兩﹐拌勻﹐每二錢﹐新汲水調下。

消暑十全飲【《局方》下同】治傷暑吐瀉。

香薷一錢半白扁豆厚朴紫蘇葉白朮赤茯苓藿香葉木瓜白檀香各一錢甘艸五分

右銼﹐作一貼﹐水煎服。

解暑三白散治暑熱引飲過多﹐致吐瀉。

澤瀉白茯苓白朮各二錢

右銼﹐作一貼﹐入姜三片﹐燈心二十莖﹐水煎服。

香薷湯【《直指方》】治暑病吐瀉。

香薷三錢白扁豆厚朴赤茯苓各一錢半甘艸五分

右銼﹐作一貼﹐水煎服﹔或爲末﹐湯點二錢服。他暑藥皆不及此。一方無茯苓﹐有茯神。一方無茯苓﹑甘艸。

香朴飲子【《丹溪心法》】治傷暑吐瀉煩亂。

香薷一錢半厚朴白扁豆澤瀉赤茯苓陳皮畱白木瓜半夏人參紫蘇葉烏梅肉各七分甘艸五分

右銼﹐作一貼﹐入姜三片﹐棗二枚﹐煎服。一方無陳皮。

大順散【《局方》﹐下同】治暑月煩渴﹐引飲過多﹐脾胃停冷﹐濕作吐瀉。

甘艸二兩﹐銼長一寸漧薑杏仁肉桂各四錢

先將甘艸以白沙同炒黃熟﹐次入姜同炒令熟﹐次入杏仁同炒黃﹐用篩下去沙淨﹐乃入桂爲末。每二錢﹐水煎溫服。如煩躁﹐井華水調下。

淸暑和中散【《古今醫鑑》】治中暑傷暑諸證﹐霜降後勿用。

香薷二兩豬苓澤瀉滑石艸果各兩半黃連酒炒厚朴木通車前子炒枳殼縮砂各一兩白朮赤茯苓陳皮各七錢茴香五錢白扁豆四錢木香甘艸各三錢

右爲細末﹐每二錢冷水調下﹐或銼一兩煎服亦佳。

酒蒸黃連丸【《得效方》】一名小黃龍丸﹐治伏暑嘔渴惡心﹐及年深暑毒不瘥者。

黃連四兩﹐淸酒七合浸之﹐蒸漧﹐以酒盡爲度

右爲末﹐麵糊和丸梧子大。每三十丸﹐熟水吞下﹐以胸膈涼不渴爲驗。

桂苓甘露散【《儒門事親》】治伏暑引飲﹐泄利。

滑石一兩石膏寒水石澤瀉漧葛白朮赤茯苓甘艸各五錢人參桂皮藿香各二錢半木香一錢二分半

右爲末﹐每二錢﹐白湯調下。

卻暑散【《得效方》】治傷暑。

赤茯苓甘艸生﹐各四兩寒食面生薑各一斤

右爲細末﹐每服一錢﹐不拘時﹐新汲水或白湯調服。

枇杷葉散【《和劑局方》】治中暑伏熱﹐煩渴引飲﹐嘔噦惡心﹐頭目昏眩。

香薷七錢半枇杷葉去毛炙陳皮焙丁香厚朴薑汁炙﹐各半兩白茅根麥門冬去心幹木瓜甘艸炙﹐各一兩

右搗羅爲末﹐每服二錢﹐水一盞﹐生薑三片﹐煎七分﹐溫服﹐溫湯調服亦得。如煩躁用井華水調下。小兒三歲以下﹐可服半錢。更量大小加減。

單方

凡暑月暍死﹐以熱湯徐徐灌之﹐小舉其頭﹐令湯入腹﹐卽蘇。【《千金方》﹐下同】

凡熱暍煩悶﹐地漿一盞飲之﹔霍亂及中暍卒死者﹐飲一升妙。

又方﹕行人暍死﹐車輪土五錢﹐水調澄淸﹐服一碗卽蘇。

中暑發昏﹕小靑葉井水浸﹐去泥控幹﹐入沙糖擂汁﹐急灌之。【《壽域方》】

夏月中暑渴死﹕濃煮蓼汁二盞服之。【《外臺祕要》】

中暑毒死﹕救生散﹐用新胡麻一升﹐微炒令黑﹐攤冷爲末﹐新汲水調服三錢﹐或丸彈子大﹐水下。【《經驗後方》】

中暍卒死﹕井水和面一大抄服之。【《千金方》】

暑月解毒﹕桂苓丸﹐肉桂去粗皮不見火﹐茯苓等分爲細末﹐煉蜜丸龍眼大﹐每新汲水化服一丸。【《和劑局方》】

桂漿止渴水﹕夏月飲之﹐解煩渴﹐益气消痰。桂末一大兩﹐白蜜一升﹐以水二斗﹐先煎取一斗﹐入新磁瓶中﹐乃下二物﹐打二三百轉﹐先以油紙一重復上﹐如二重封之﹐每日去紙一重﹐七日開之﹐气香味美﹐格韻絕髙﹐今人多作之。【《圖經本艸》】

中暑不省﹕皂莢一兩﹐燒存性﹐甘艸一兩﹐微炒爲末﹐溫水調一錢灌之。【《澹寮方》】

中暍昏悶﹕夏月人在途中熱死﹐急移陰處﹐就掏道上熱土擁臍上作窩﹐令人溺滿﹐暖气透臍卽蘇﹐乃服地漿﹑蒜水等藥。林億云﹕此法出自張仲景﹐其意殊絕﹐非常情所能及﹐實救急之大術也。蓋臍乃命蒂﹐暑暍傷气﹐溫臍所以接其元气之意。

凡中暍死﹐不可使得冷﹐得冷便死。療之方﹕屈艸帶繞暍人臍﹐使兩三人溺其中﹐令溫。亦可用熱泥和屈艸﹐亦可扣瓦碗底﹐按及車缸以著暍人﹐取令溺﹐須得流去。此謂道路窮卒無湯﹐當令溺其中﹐欲使多人溺﹐取令溫。若湯﹐便可與之﹐不可泥及車缸﹐恐此物冷。暍旣在夏月﹐得熱泥土﹐暖車缸亦可用也。【《金匱要略》】

熱暍昏沈﹕地黃汁一盞服之。

小兒中暑﹐吐泄煩渴﹕谷精艸燒存性﹐用器覆之﹐放冷爲末﹐每冷米飲服半錢。【《保幼大全》】

太陽中暍﹐身熱頭痛﹐而脈微弱﹐此夏月傷冷水﹐水行皮中所致。瓜蒂二七个﹐水一升﹐煮五合﹐頓服卽吐。【《金匱要略》】

伏暑水泄﹕白龍丸﹐滑石火煆過一兩﹐硫黃四錢爲末﹐麵糊丸菉豆大﹐每用淡姜湯﹐隨大小服。【《普濟方》】

暑月吐瀉﹕滑石炒二兩﹐藿香二錢半﹐丁香五分爲末﹐每服一二錢﹐淅米泔調服。【《經驗方》】

中暑發昏﹕以新汲水滴入鼻孔﹐用扇扇之﹐重者地漿水灌則醒。若與冷水飲﹐卽死。【《古今醫統》】

導引

《保生祕要》曰﹕夏月調攝法﹕呵以泄其火﹐吸以和其心。諸心切勿食﹐穢气觸我靈。夏至夜半後﹐地气一陰生。大熱勿食冷﹐受寒霍亂侵。更忌房中事﹐元气離命門。大抵甚暑天善於養心﹐則無秋患﹐時當飲六一燈心湯﹑豆蔻香薷水﹐飽醉勿頂風前﹐愼此則無患矣。

中暑先飲熱茶或熱湯﹐項要直﹐舌捲托之上齶﹐兩手作拳狀﹐兩足指亦縮緊﹐自然汗發而病愈。

醫案

《儒門事親》曰﹕小鄭年十五﹐田中中暑﹐頭痛困臥不起。戴人以雙解散汗之﹐又以米酢湯投之﹐未解﹔薄晚﹐又以三花神佑丸大下之﹐遂愈。

張叟年七十一﹐暑月田中﹐因饑困傷暑﹐食飲不進﹐時時嘔吐﹐口中常流痰水﹐腹脇作痛。醫者槪用平胃散﹑理中丸﹑導气丸不效﹐又加鍼灸。皆云胃冷﹐乃問戴人。戴人曰﹕痰屬胃﹐胃熱不收﹐故流痰水。以公年髙﹐不敢上湧。乃使一箸探之﹐不藥而吐去痰涎一升。次用黃連淸心散﹑導引丸﹑玉露散以調之﹐飲食加進。惟大便祕﹐以生薑大棗煎調胃承气湯一兩奪之﹐遂愈。

《醫學綱目》曰﹕有人頭痛身熱﹐心煩躁渴﹐診其脈大而虛。予授以白虎湯數服﹐愈。仲景云﹕脈虛身熱﹐得之傷暑。又云﹕其脈弦細芤遲。何也﹖《素問》曰﹕寒傷形﹐熱傷气。蓋傷气不傷形﹐則气消而脈虛弱。所謂弦細芤遲者﹐皆虛脈也。仲景以弦爲陰﹐朱龐亦雲中暑脈微弱﹐則虛可知。

癸丑年故人王彥龍作﹝箆去竹﹞陵倉官﹐季夏時病胸項多汗﹐兩足逆冷﹐讝語。醫者不曉﹐雜進藥已經旬日。予診之﹐其脈關前濡﹐關後數。予曰﹕當作濕溫治之。蓋受暑後受濕﹐暑濕相搏﹐是名濕溫。先以白虎加人參湯﹐次以白虎加蒼朮湯﹐頭痛漸退﹐足漸溫﹐汗漸止﹐三日愈。此名賊邪﹐悞用藥﹐有死之理。

保慶門外有酒家姓姜者善歌唱﹐孫愛之。忽數日不見﹐使人問之。則曰﹕病久將命絕。孫診之﹐徧身皆潤﹐兩足冷至膝下﹐腹滿不省人事﹐六脈皆小弱而急。問其所服藥﹐取而視之﹐皆陰病藥也。孫曰﹕此非受病重﹐藥能重病耳。遂用五苓散﹑白虎湯十餘貼﹐病少蘇﹔更服﹐全愈。姜氏旣安﹐詣孫謝﹐因請問曰﹕某得病劇﹐向蒙藥一治而蘇﹐願聞治法。孫曰﹕汝病傷暑也﹐始則陽微厥而脈小無力。眾醫謂陰病﹐遂用陰藥﹐其病愈厥。予用五苓散﹐大利小便則腹滿減﹐白虎解利邪熱則病愈。凡陰病脛冷則臂亦冷﹐汝今脛冷臂不冷﹐則非下厥上行﹐所以知是陽微厥也。

《奇效良方》曰﹕崇寧二年﹐自太府出爲發運﹐夏及秋患痢兩月﹐一日一夜三四十次﹐然血多白少﹐名醫皆曰此痢也。聞靑陽鎭李中和助教善醫﹐卽遣人召之。中和至﹐看脈﹐卽曰﹕此非痢也。始甚怒之﹐徐叩之。李曰﹕血多白少﹐小便濇少﹐卽非痢。其言中余之病﹐心已神之。乃是舊因伏暑﹐小便轉導入大腑﹐由心經而過﹐遂化爲血﹐於大小便下﹐故其狀似痢而非痢也。但令大小便各歸本髒卽安。以通艸散銼如大米粒或爲細末。銼末卽每服稱三錢﹐水一盞﹐煎至七分﹐溫服﹔細末卽每服抄二錢﹐依前法煎﹐食後並夜臥各一服便住。信知天下有如此妙醫。余家一婢久痢﹐服之皆安﹐故記傳之。

《薛己醫案》曰﹕文選姚海山中暑﹐頭痛發熱﹐气髙而喘﹐肢體倦怠﹐兩手麻木。余謂熱傷元气﹐用人參益气湯頓安﹐又用補中益气湯加麥門﹑五味而痊。

一男子元气素弱﹐或頭目眩運﹐或肢體倦熱。仲夏因勞役飲食不時﹐兩手麻木﹐肢體倦怠。余以爲暑熱傷元气﹐用人參益气湯而愈。

一儒者每春夏口漧發熱﹐勞則頭痛。服淸涼化痰藥﹐瀉喘煩躁﹔用香薷飲﹐神思昏惰﹐脈大而虛。此因閉藏之際﹐不遠幃幕爲患﹐名曰注夏。用補中益气湯去柴胡﹑升麻﹐加五味﹑麥門﹑炮姜﹐一劑脈益甚﹔仍用前藥加肉桂五分﹐服之卽蘇﹔更用六味丸而痊。

一男子盛暑發熱﹐胸背作痛﹐飲湯自汗。用發表之藥﹐昏憒譫語﹐大便不實﹐吐痰甚多。用十全大補﹐一劑頓退﹔又用補中益气加炮姜﹐二劑全愈。

趙氏《醫貫》曰﹕一小兒患嘔吐瀉利﹐煩躁搐搦。或以爲驚﹐或以爲風。余見其口燥﹐手指茶壺﹐腹中鳴。出對諸醫曰﹕易治也。借藥籠中三味藥足矣。用人參﹑黃連各五分﹐甘艸三分﹐水煎冷服﹐下咽頃刻卽睡而安。或問曰﹕黃連﹑甘艸解毒善矣﹐又加人參五分謂何﹖餘日﹕若不用參﹐此兒當病气弱數日﹐得參明後日復如無病人矣。次日果然。

