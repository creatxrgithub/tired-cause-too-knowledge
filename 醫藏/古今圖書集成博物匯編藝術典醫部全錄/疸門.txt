古今圖書集成醫部全錄卷二百八十五

疸門

黃帝素問

陰陽應象大論

中央生濕﹐濕生土﹐土生甘﹐甘生脾﹐在色爲黃。

【注黃﹐中央土色也。】

玉機眞髒論

風者﹐百病之長也。今風寒客於人﹐使人毫毛畢直﹐皮膚閉而爲熱。當是之時﹐可汗而發也﹔或痺不仁腫痛﹐當是之時﹐可湯熨及火灸刺而去之。弗治﹐肝傳之脾﹐病名曰脾風。發癉﹐腹中熱﹐煩心出黃。

【注發癉﹐濕熱發外也。腹中熱﹐煩心出黃﹐熱在內也。】

平人气象論

溺黃赤安臥者﹐黃疸。已食如饑者﹐胃疸。目黃者﹐曰黃疸。

【注此以視疾而知其病也。】

通評虛實論

黃帝曰﹕黃疸暴痛﹐癲疾厥狂﹐久逆之所生也。

【注黃疸者﹐濕熱內郁而色病見於外﹐皆陰陽五行之气﹐久逆不和之所生也。】

靈樞經

經脈篇

脾足太陰之脈﹐是主脾所生病者﹐溏瘕泄﹑水閉﹑黃疸。

【注脾家實也。】

腎足少陰之脈﹐是主腎所生病者﹐口熱﹑舌漧﹑咽腫﹑上气﹑嗌漧及痛﹐煩心﹑心痛﹑黃疸。

【注夫腎主藏精﹐如主腎所生病﹐則精液不能上滋﹐而爲口熱舌漧﹑嗌痛煩心﹑心痛黃疸諸證﹐蓋水不上濟則火盛於上矣。】

論疾診尺篇

身痛而色微黃﹐齒垢黃﹐爪甲上黃﹐黃疸也。安臥﹐小便黃赤﹐脈小而濇者﹐不嗜食。

【注土灌於四髒﹐身痛﹐病見於肉也﹔色黃﹐病見於皮也﹔齒垢﹐黃病見於骨也﹔爪甲上黃﹐病見於筋也﹔黃疸﹐脾家病也。脾病故解﹝亻亦﹞安臥。小腸爲赤腸﹐心之腑也。心主血脈﹐小便赤黃﹐脈小而濇﹐病見於脈也。小便赤黃﹐下焦熱也。不嗜食者﹐上焦虛也。】

金匱要略【漢張機】

疸脈證治

疸病篇曰﹕寸口脈浮而緩﹐浮則爲風﹐緩則爲痺﹐痺非中風﹐四肢苦煩﹐脾色必黃﹐瘀熱以行。

趺陽脈緊而數﹐數則爲熱﹐熱則消穀﹐緊則爲寒﹐食卽爲滿﹔尺脈浮爲傷腎﹐趺陽脈緊爲傷脾﹔風寒相搏﹐食穀卽眩﹐穀气不消﹐胃中苦濁﹐濁气下流﹐小便不通﹐陰被其寒﹐熱流膀胱﹐身體盡黃﹐名曰谷疸。額上黑﹐微汗出﹐手足中熱﹐薄暮卽發﹐膀胱急﹐小便自利﹐名曰女勞疸。

腹如水狀﹐不治。心中懊憹而熱﹐不能食﹐時欲吐﹐名曰酒疸。

陽明病脈遲者﹐食難用飽﹐飽則發煩﹐頭眩﹐小便必難﹐此欲作谷疸。𨿽下之﹐腹滿如故﹐所以然者﹐脈遲故也。

夫病酒黃疸﹐必小便不利﹐其候心中熱﹐足下熱﹐是其證也。

酒黃疸者﹐或無熱﹐靖言了了﹐腹滿欲吐﹐鼻燥﹐其脈浮者先吐之﹐沈弦者先下之。

酒疸﹐心中熱欲吐者﹐吐之愈。

酒疸下之﹐久久爲黑疸﹐目靑面黑﹐心中如啖蒜虀狀﹐大便正黑﹐皮膚爪之不仁﹐其脈浮弱﹐𨿽黑微黃﹐故知之。

師曰﹕病黃疸﹐發熱煩喘﹐胸滿口燥者﹐以病發時﹐火劫其汗﹐兩熱所得﹐然黃家所得﹐從濕得之。一身盡發熱﹐面黃肚熱﹐熱在裏﹐當下之。

脈沈渴欲飲水﹐小便不利者﹐皆發黃。

腹滿舌痿黃﹐躁不得睡﹐屬黃家。

黃疸之病﹐當以十八日爲期。治之十日以上瘥﹐反劇爲難治。

疸而渴者﹐其疸難治。疸而不渴者﹐其疸可治。發於陰部﹐其人必嘔﹔陽部﹐其人振寒而發熱也。

谷疸之爲病﹐寒熱不食。食卽頭眩﹐心胸不安﹐久久發黃爲谷疸﹐茵陳蒿湯主之。

黃家﹐日晡所發熱而反惡寒﹐此爲女勞得之。膀胱急﹐少腹滿。身盡黃﹐額上黑﹐足下熱﹐因作黑疸。其腹脹如水狀﹐大便必黑﹐時溏﹐此女勞之病﹐非水也。腹滿者難治。硝石礬石散主之。

酒黃疸﹐心中懊憹或熱痛﹐梔子大黃湯主之。

諸病黃家﹐但利其小便﹐假令脈浮﹐當以汗解之﹐宜桂枝加黃芪湯主之。

諸黃﹐豬膏發煎主之。

黃疸病﹐茵陳五苓散主之。

黃疸腹滿﹐小便不利﹐而赤﹐自汗出﹐此爲表和裏實﹐當下之﹐宜大黃硝石湯。

黃疸病﹐小便色不變﹐欲自利﹐腹滿而喘﹐不可除熱﹐熱除必噦。噦者﹐小半夏湯主之。

諸黃腹痛而嘔者﹐宜柴胡湯。

男子黃﹐小便自利﹐當與虛勞小建中湯。

水气篇曰﹕裏水者﹐一身面目黃腫﹐其脈沈﹐小便不利﹐故令病水。假如小便自利﹐此亡津液﹐故令渴也﹐越婢加朮湯主之。

傷寒論【漢張機】

黃疸

太陽篇曰﹕太陽病﹐身黃脈沈結﹐少腹鞕﹐小便不利者﹐爲無血也﹔小便自利﹐其人如狂者﹐血證諦也﹐抵當湯主之。

太陽病中風﹐以火劫發汗﹐邪風被火熱﹐血气流溢﹐失其常度﹐兩陽相燻灼﹐其身發黃。陽盛則欲衄﹐陰虛則小便難。陰陽俱虛竭﹐身體則枯燥﹐但頭汗出﹐劑頸而還﹐腹滿微喘﹐口漧咽爛﹐或不大便﹐久則譫語﹐甚者至噦﹐手足躁擾﹐撚衣摸牀。小便利者﹐其人可治。

傷寒發汗已﹐身目爲黃﹐所以然者﹐以寒濕在裏不解故也。以爲不可下也﹐於寒濕中求之。

傷寒瘀熱在裏﹐身必發黃﹐麻黃連翹赤小豆湯主之。

傷寒七八日﹐身黃如橘子色﹐小便不利﹐腹微滿者﹐茵陳蒿湯主之。

傷寒身黃發熱者﹐梔子蘗皮湯主之。

陽明篇曰﹕脈浮而緩﹐手足自溫者﹐是爲系在太陰。太陰者﹐身當發黃。若小便自利者﹐不能發黃。至七八日大便鞕者﹐爲陽明病也。傷寒轉系陽明者﹐其人濈然微汗出也。

陽明中風﹐脈弦浮大而短气﹐腹都滿﹐脇下及心痛﹐久按之气不通﹐鼻幹﹐不得汗﹐嗜臥﹐一身及面目悉黃﹐小便難﹐有潮熱﹐時時噦﹐耳前後腫﹐刺之小瘥﹐外不解。病過十日﹐脈續浮者﹐與小柴胡湯。脈但浮無餘證者﹐與麻黃湯。若不尿﹐腹滿加噦者﹐不治。

陽明病﹐面合赤色﹐不可攻之﹐必發熱色黃﹐小便不利也。

陽明病﹐發熱汗出者﹐此爲熱越﹐不能發黃也。但頭汗出﹐身無汗﹐劑頸而還﹐小便不利﹐渴飲水漿者﹐此爲瘀熱在裏﹐身必發黃﹐茵陳蒿湯主之。

傷寒脈陰陽俱緊﹐惡寒發熱則脈欲厥。厥者﹐脈初來大﹐漸漸小﹐更來漸漸大﹐是其候也。如此者惡寒﹐甚者翕翕汗出﹐喉中痛。熱多者﹐目赤脈多﹐睛不慧。醫復發之﹐咽中則傷﹔若復下之﹐則兩目閉。寒多者﹐便淸谷﹔熱多者﹐便膿血。若燻之則身發黃﹐若熨之則咽燥。若小便利者可救之﹐小便難者爲危殆。

陽明病無汗﹐小便不利﹐心中懊憹者﹐身必發黃。

陽明病被火﹐額上微汗出﹐小便不利者﹐必發黃。

千金方【唐孫思邈】

論證

疸有五種﹕有黃汗﹑黃疸﹑谷疸﹑酒疸﹑女勞疸。黃汗者﹐身體四肢微腫﹐胸滿不渴﹐汗出如黃蘗汁﹐良由大汗出﹐卒入水中所致。黃疸者﹐一身面目悉黃如橘﹐由﹝由原作「柚」﹐據《千金》卷十傷寒發黃攺。﹞暴得熱﹐以冷水洗之﹐熱因畱胃中﹐食生黃瓜燻上所致。若成黑疸者多死。谷疸者﹐食畢頭眩﹐心忪怫郁不安而發黃﹐由失饑大食﹐胃气沖燻所致。酒疸者﹐心中懊痛﹐足脛滿﹐小便黃﹐面發赤斑黃黑﹐由大醉當風入水所致。女勞疸者﹐身目皆黃﹐發熱惡寒﹐小腹滿急﹐小便難﹐由大勞大熱而交接﹐竟入水所致。

濕疸之爲病﹐始得之﹐一身盡疼﹐發熱﹐面色黑黃﹐七八日後壯熱﹐熱在裏﹐有血﹐當下去之如豚肝狀。其小腹滿者﹐急下之。

活人書【宋朱肱】

疸病證治

問﹕一身盡痛﹐發熱身黃﹐小便不利﹐大便反快。曰﹕此名中濕也。風雨襲虛﹐山澤蒸气﹐人多中濕。濕流關節﹐須身體煩痛﹐其脈沈緩﹐爲中濕﹐主一身盡痛﹐發熱身黃﹐小便自利者﹐朮附湯。若小便不利﹐大便反快﹐當利其小便﹐宜甘艸附子湯﹑五苓散主之。

病人寒濕在裏不散﹐熱畜於脾胃﹐腠理不開﹐瘀熱與宿谷相薄﹐鬱蒸不消化﹐故發黃。然發黃與瘀血﹐外證及脈俱相似﹐但小便不利爲黃﹐小便自利爲瘀血。要之﹐發黃之人﹐心脾蘊積﹐發熱引飲﹐脈必浮滑而緊數﹔若瘀血證卽如狂﹐大便必黑﹐此爲異耳。凡病人身體發熱﹐頭面汗出﹐身無汗﹐劑頸而止﹐渴飲水漿﹐小便不利﹐如此必發黃﹐茵陳蒿湯加五苓散也。病人服湯。得小便利﹐如皂莢汁赤﹐一宿腹減﹐則黃從小便中出也。古人云﹕治濕不利小便﹐非其治也。梔子蘗皮湯﹑麻黃連翹赤小豆湯﹐可選而用之。又方﹐傷寒欲發黃者﹐急用瓜蒂末﹐口含水﹐﹝口畜﹞一字許入鼻中﹐出黃水﹐甚驗。卽用茵陳蒿湯調五苓散服之﹐最良。

又問﹕白虎證亦身熱煩渴引飲﹐小便不利﹐何以不發黃﹖答曰﹕白虎與發黃證相近﹐徧身汗出﹐此爲熱越﹐白虎證也。頭面汗出﹐頸以下都無汗﹐發黃證也。

又問﹕太陽病﹐一身盡痛發熱﹐身如燻黃者何﹖曰﹕此太陽中濕也。仲景云﹕傷寒發汗已﹐身目爲黃﹐所以然者﹐以寒濕在裏不解故也﹐以爲不可下也﹐於寒濕中求之。

又問﹕病人脈弦浮大而短气﹐腹都滿﹐脇下及心痛﹐久按之﹐气不通﹐鼻幹不得汗﹐嗜臥﹐一身及面目悉黃﹐小便難﹐有潮熱﹐時時咳嗽者﹐何也﹖曰﹕此少陽中風也﹐小柴胡湯主之。

河間六書【金劉完素】

論證

食已如饑﹐胃熱能消穀﹐陽明脈絡﹐心火上行﹐心憎煩﹐面黃小便赤濇也﹐茯苓加減湯主之。

脾之積名曰痞气﹐在胃脘﹐覆大如杯﹐久不愈﹐令人四肢不收﹐發黃疸﹐食不爲肌膚。

按仲景云﹕但頭汗出﹐身無汗﹐劑頸而還﹐小便不利﹐渴飲水漿者﹐身必發黃也。此爲怫熱在表﹐燥而無汗﹐濕熱在裏﹐气甚不能散越於外﹐則濕熱之气﹐郁甚而上行﹐以致頭面陽極之分﹐則濕熱蒸爲微汗而頸下無汗。然濕熱不能自然宣通﹐散越於周身﹐故濕熱郁之極甚﹐而面目徧身發黃色也。故白虎湯證﹐徧身自汗者﹐仲景謂之散越﹐不發黃也。小便不利者﹐濕熱發黃之證也。或小便自利﹑或狂﹑或大便黑者﹐瘀血證也。發黃亦有譫妄者﹐本所不言﹐以黃證未明﹐故不須言也。世俗有傳烙黃而或愈者﹐此彊實之人﹐素本中气不衰﹐而及濕熱郁之微者﹐烙之而誤中﹐彊劫開發﹐得開﹐气血宣通﹐卽作汗而愈。或體質本虛﹐濕熱結甚﹐則劫發不開而反致死者﹐不爲少矣。莫若仲景法對證以藥治之﹐則免致彊劫不開﹐而反誤人生命也。及夫近世妄傳有寒極陰黃而內外極救其陽﹐爲害多矣。設若病微而誤中開發得愈﹐亦已鮮矣﹐而傷生者﹐不可勝言也。大抵凡諸黃者有二﹕一則濕熱气郁而黃﹐萬物皆然。又如麥秀而霒雨﹐濕熱過極則黃疸者也﹔及水澇而天气濕熱﹐則艸木將死而色變黃者也。或病血液衰則虛﹐燥熱太甚而身面痿黃者﹐猶亢旱而艸木痿黃也。夫病燥熱而黃者﹐當退熱潤燥而已。此傷寒濕熱極甚而發黃者﹐開結退熱﹐雙利大小腑以除水濕﹐則利和而愈也。

結胸而發黃者﹐茵陳同陷胸湯各半服下之﹐或誤服巴豆熱毒丸藥下之﹐反損陰气﹐遂協熱利不止而發黃者﹐同大承气各半服下之。亦有協熱利不止﹐更或結胸而發黃者﹐用茵陳五分﹐同陷胸湯三分﹑大承气二分以下之。或兩感發黃者﹐本方加黃連解毒湯一服﹐急下之。或頭微汗﹐小便利而微黃者﹐濕熱微也﹐宜梔子蘗皮湯。發黃甚者﹐茵陳合三一承气湯。

陽明病表熱極甚﹐煩渴熱郁﹐畱飲不散﹐以致濕熱相搏﹐而身體發黃﹐其候但頭汗出﹐身無汗﹐劑頸而還﹐小便不利﹐渴飲水漿者﹐身體發黃﹐宜茵陳湯調下五苓散。

寒濕搏而發黃者﹐色如苔膏也。本傷寒失下﹐或誤汗之﹑溫之﹑灸之﹑熨之﹐或服銀粉﹑巴豆大毒熱藥下之﹐反以亡液﹐損其陰气﹐邪熱轉甚﹔或下太早﹐熱入以成結胸﹐但發黃者﹔或失下寒涼調治﹐或熱極本惡﹐𨿽按法治之﹐而不能退其熱勢之甚者﹔或下後熱不退﹐皆能爲發黃也。大抵本因熱郁極甚者﹐畱飲不散﹐濕熱相搏﹐而以朮附湯主之誤矣。

明理論【金成無己】

總論

傷寒發黃﹐何以明之﹖經曰﹕濕熱相交﹐民當病癉。癉者黃也﹐單陽而無陰者也。傷寒至於發黃﹐爲疾之甚。濕熱盛者則發黃﹔內熱已盛﹐復被火者﹐亦發黃也。邪風被火熱﹐兩陽相燻灼﹐其身必發黃。陽明病被火﹐額上微汗出﹐小便不利者﹐必發黃。是由內有熱而被火致發黃者也。陽明病無汗﹐小便不利﹐心中懊憹者﹐必發黃。是由陽明熱盛致發黃者也。傷寒發汗已﹐身目爲黃﹐所以然者﹐寒濕在裏不解故也﹐以爲不可下也﹐於寒濕中求之。是由寒濕致發黃者也。濕亦令黃﹐熱亦令黃﹐其能辧之乎﹖二者非止根本有異﹐而色澤亦自不同。濕家之黃﹐身黃如煙燻黃﹐𨿽黃而色暗不明。至於熱盛之黃﹐必身黃如橘子色﹐甚者勃勃出染著衣﹐正黃如蘗汁﹐是其正黃色也。由此觀之﹐濕之與熱﹐豈不異哉﹖大抵黃家屬太陰﹐太陰者脾之經也﹐脾者土﹐黃爲土色﹐脾經爲濕熱蒸之﹐則色見於外﹐必發身黃也。經曰﹕傷寒脈浮緩﹐手足自溫者﹐是爲系在太陰﹐太陰當發身黃者是矣。熱𨿽內盛﹐若已自汗出小便利者﹐則不能發黃必也。頭汗出﹐身無汗﹐劑頸而還﹐小便不利﹐渴飲水漿﹐此爲瘀熱在裏﹐身必發黃。黃家爲熱盛﹐而治法亦自有殊。傷寒八九日﹐身如橘子色﹐小便不利﹐少腹滿者﹐茵陳蒿湯主之﹐此欲泄滌其熱也。傷寒身黃發熱者﹐梔子蘗皮湯主之﹐此欲解散其熱也。傷寒瘀熱在裏﹐身必發黃﹐麻黃連翹赤小豆湯主之﹐此欲解散其熱也。此數者﹐泄滌解散乃爲之不同﹐亦皆析火徹熱之劑也。一或身黃脈沈結﹐少腹鞕而小便自利﹐其人如狂者﹐又爲蓄血在下焦使之黃也﹐必須抵當湯下之而愈。黃家旣是病之已極﹐是以有不治之者多矣﹐非止寸口近掌無脈﹐鼻气出冷﹐爲不治之疾。又若形體如煙燻﹐直視搖頭者﹐是爲心絕﹔環口黧黑﹐柔汗發黃﹐是爲脾絕﹐皆不治之診。

東垣十書【元李杲】

病因

其證爲風寒所傷﹐陽气下陷入於內﹐而排寒水上行於經絡之間﹐本當發汗﹐因以徹其邪﹐醫失汗之﹐故生黃也。脾主肌肉﹐四肢寒濕與內熱相合而生黃也。

問﹕五苓散當服不服﹐則生何證﹖答曰﹕當服不服﹐則谷消水去﹐形亡﹐必就陽明燥火﹐聚胃發黃﹐故有調胃湯證﹐此太陽入本﹐失下也﹐由不曾服五苓散。

若熱在中焦﹐未入太陽之本﹐小便自利而淸﹐是津液已行﹐若與五苓散利之﹐是重涸腎水也。不惟重涸腎水﹐酒毒之熱亦不能去﹐故上下不通而溺濇﹐則爲發黃也﹔若入血室﹐則爲蓄血也。

治病必當求責

假令治病無問傷寒蓄血結胸發黃等證﹐並一切雜證﹐各當於六經中求責之。如發黃證﹐或頭痛腰脊彊惡寒﹐卽太陽證也﹔或身熱目疼鼻幹不得臥﹐卽有陽明證也。餘皆仿此。

兼證用茵陳蒿湯加減例

小便不利﹐煩躁而渴﹐加茯苓﹑豬苓﹑滑石﹑當歸﹑官桂。【韓氏名茵陳茵苓湯。】

煩躁喘嘔不渴﹐加陳皮﹑白朮﹑半夏﹑生薑﹑茯苓。【韓氏名茵陳陳皮湯。】

四肢徧身冷者﹐加附子﹑甘艸。【韓氏名茵陳附子湯。】

肢體逆冷﹐腰上自汗﹐加附子﹑漧薑﹑甘艸。【韓氏名茵陳姜附湯。】

身冷汗不止者﹐加附子﹑漧薑。【韓氏名茵陳附子湯。】

前藥服已﹐脈尙伏﹐加吳茱萸﹑附子﹑漧薑﹑木通﹑當歸。【韓氏名茵陳茱萸湯。】

韓氏立名爲茵陳茯苓湯﹑茵陳橘皮湯﹑小茵陳湯﹑茵陳四逆湯﹑茵陳附子湯﹑茵陳茱萸湯﹐大抵只是仲景陰證藥內加茵陳也﹐用者要當識之。

丹溪心法【元朱震亨】

疸病證治

痘不分其五﹐同是濕熱﹐如盦曲相似。輕者小溫中丸﹐重者大溫中丸。熱多加芩﹑連。濕多者﹐茵陳五苓散加食積藥。濕熱因倒胃气﹐服下藥﹐大便下利者﹐參﹑芪加山梔﹑茵陳﹑甘艸。

戴云﹕五疸者﹐周身皮膚並眼如梔子水染。因食積黃者﹐量其虛實﹐下其食積﹔其餘但利小便爲先。小便利白﹐其黃則自退矣。

黃疸乃脾胃經有熱所致﹐當究其所因﹐分利爲先﹐解毒次之。諸疸口淡怔忡﹐耳鳴腳軟﹐微寒發熱﹐小便白濁﹐此爲虛證﹐治宜四君子湯吞八味丸。不可過用涼劑﹐彊通小便﹐恐腎水枯竭﹐久而面黑黃色及有渴者不治﹐不渴者可治。

黃疸通身面目悉黃﹐宜生料五苓散加茵陳﹔又宜小柴胡加茵陳﹑茯苓﹑枳實﹐加少﹝石卜﹞硝﹔濟生茵陳湯﹔《千金方》東引桃根細者﹐煎﹐空心服。

谷疸﹐食已頭眩﹐心中怫郁不安﹐饑飽所致﹐胃气蒸衝而黃﹐宜小柴胡加穀芽﹑枳實﹑厚朴﹑山梔﹑大黃﹐濟生谷疸丸。

酒疸﹐身目黃﹐心中懊憹﹐足脛滿﹐尿黃面黃而赤斑﹐酒過胃熱﹐醉臥當風﹐水濕得之﹐小柴胡加茵陳﹑豆豉﹑大黃﹑黃連﹑葛粉。脈微數﹐面目靑黑﹐或大便黑﹐三因白朮散。脈弦濇﹐三因當歸白朮散﹐濟生五苓加葛根湯。

女勞疸﹐因房事後爲水濕所搏﹐故額黑身黃﹐少腹滿急﹐小便不利﹐以大麥一撮﹐同滑石﹑石膏末各一錢煎服。黃汗者﹐因脾胃有熱﹐汗出入水澡浴所致﹐故汗出黃染衣而不渴﹐濟生方黃芪散﹑茵陳湯。又以苦丁香如豆大﹐深吸鼻中﹐出黃水﹐瘥。

發黃脈沈細遲﹐四肢逆冷﹐自汗不止﹐宜茵陳四逆湯。

衛生寶鑑【元羅天益】

陽證

身熱不大便發黃者﹐治用仲景茵陳蒿湯。身熱大便如常﹐小便不利而發黃者﹐治用茵陳五苓散。身熱大小便如常而發黃者﹐治用仲景梔子蘗皮湯加茵陳。

陰證

皮膚涼﹐又煩熱欲臥水中﹐喘嘔﹐脈沈細遲無力而發黃者﹐治用茵陳四逆湯。皮膚冷﹐心下硬﹐按之痛﹐身體重﹐背惡寒﹐目不欲開﹐懶言語﹐自汗小便利﹐大便了而不了﹐脈緊細而發黃者﹐治用茵陳四逆湯。徧身冷﹐面如桃李枝色﹐腹滿﹐小便濇﹐關尺脈沈細遲而發黃者﹐治法先用茵陳茯苓湯以利其小便﹐次用茵陳四逆湯加當歸﹑木通。

世醫得效方【元危亦林】

論酒疸

五疸之中﹐惟酒疸變證最多。蓋酒之爲物﹐隨人性量不同﹐有盈石而不醉者﹐有濡唇而輒亂者﹐以醞釀而成。有人熱毒滲入百脈﹐不止發黃而已﹐溢於皮膚爲黑爲腫﹐流於淸气道中則眼黃鼻齆﹐種種不同也。

證治要訣【明戴思恭】

五疸證治【附面黃】

黃疸大略有五﹕黃﹐脾土色也。脾臟受傷﹐故病見於外﹐通身面目悉黃﹐並宜生料五苓散加茵陳﹐或五苓散﹑平胃散各半貼﹐名胃苓散。黃汗﹐因脾胃有熱﹐汗出入水澡浴所致﹐故汗黃色染衣﹐只宜前藥。黃疸﹐因酒食過度﹐臟腑極熱﹐復爲風濕所搏﹐結滯不散﹐濕熱鬱蒸﹐故通身眼目俱黃﹐或發寒熱﹐亦宜前藥。酒疸﹐因飲酒過傷而黃﹐俗名爲酒黃﹐宜漧葛煎湯或梔子仁煎湯調五苓散﹐或生料五苓飲加漧葛一錢。

飲酒卽睡﹐酒毒燻肺﹐脾土生肺金﹐肺爲脾之子﹐子移病而克於母﹐故黃。又肺主身之皮膚﹐肺爲酒毒燻蒸故外發於皮而黃。此二說故通﹐法當合脾肺而治﹐宜藿枇飲。

谷疸﹐因傷饑飽﹐胃气燻蒸而黃﹐食卽眩運﹐宜紅丸子。傷脾致疸﹐已見之前黃疸證下。有暑毒傷脾﹐小便不利亦能成疸﹐煎茆花湯調五苓散。

諸失血後﹐多令面黃。蓋血爲榮﹐面色紅潤者﹐血榮之也﹐血去則面見黃色。譬之艸木﹐春夏葉綠﹐遇秋葉黃﹐潤與燥之別也。宜養榮湯﹑枳歸湯﹑十全大補湯。妨食者﹐四君子湯加黃芪﹑扁豆各一錢。或異功散﹐加此二味亦得。亦有徧身黃者﹐但黃不及耳目。

病瘧後多黃﹐蓋瘧謂之脾寒﹐脾受病﹐故色見於面﹐宜理脾爲先。異功散加黃芪﹑扁豆各半錢。諸病後黃者亦宜。

農民黃疸病﹐因飽作勞﹐脾气不舒﹐宜楊法師勝金丸。

醫學綱目【明樓英】

辧諸黃疸

內傷黃疸﹐因勞役形體﹐飲食失節﹐中州變寒﹐病生黃﹐非外感而得﹐只用建中﹑理中﹑大建中足矣。

食勞疳黃﹐一名黃胖。夫黃疸者﹐暴病也。故仲景以十八日爲期。食勞黃者﹐宿病也﹐至有久不愈者。

目黃﹐經云目黃者曰黃疸﹐然亦有目黃而身不黃者。風气自陽明入胃﹐循脈而上至目眥﹐其人肥﹐風气不得外泄﹐則爲熱中而目黃。

黑疸﹐面龐然浮腫﹐脊痛不能正立﹐其色炲黑﹐多汗惡風者﹐屬風。

辧色法﹕色如煙燻黃﹐乃濕病也﹐一身盡痛﹔色如橘子黃﹐乃黃病也﹐一身不痛。

續法

傷寒病遇太陽太陰司天﹐若下之太過﹐往往變成陰黃。一則寒水太過﹐水來犯土﹔一則土气不及﹐水來侵之﹐多變此疾。一則茵陳茯苓湯加當歸﹑桂枝﹐二則茵陳橘皮湯加姜﹑朮﹑半夏﹐三則茵陳附子湯﹐四則茵陳四逆湯﹐五則茵陳姜附湯﹐六則茵陳吳茱萸湯。

傷冷中寒﹐脈弱气虛﹐變爲陰黃﹐仲景理中湯加茵陳服之。往來寒熱﹐一身盡黃者﹐小柴胡加梔子湯主之。結胸發黃﹐太陽附本也﹐以結胸法治之。痞气發黃﹐太陰附本也﹐以痞法治之。

醫學入門【明李梴】

疸病證治

濕疸﹐濕卽水也﹐東南窳下﹐風雨襲虛﹐山澤蒸气﹐人多中濕。濕在經則日晡發熱﹐鼻塞﹔在關節則一身盡痛﹔在臟腑則淸濁混而大便濡泄﹐小便反濇﹐腹或脹滿﹐濕熱搏則徧身黃如燻色﹐輕者面目微黃而已。誤下則爲喘噦﹐誤汗則發痓而死﹐惟利小便爲佳﹐五苓散除濕湯主之。小便不利﹐大便反快者﹐甘艸附子湯。二便利不發黃者﹐朮附湯。身痛鼻塞者﹐黃芪建中湯。中气堅滿癃閉者﹐枳朮湯加葶藶。發黃見後。

黃證俱口渴而頭汗﹐蓄熱發者則溺濇而大腹膨脹﹐蓄血發者則溺淸而小腹急結。經曰﹕濕熱相交﹐民病癉。癉卽黃也﹐單陽而無陰也。傷寒發黃𨿽不一﹐皆因內熱而誤用溫藥﹐或被火攻太甚﹐或失汗下與滲﹐以致陽明經中血熱而見眞色於肌膚﹐謂之瘀熱發黃。頭汗作渴﹐小便不利﹐色黃而明﹐茵陳湯﹑茵陳三物湯﹑陶氏茵陳湯。

有濕熱郁而發黃者﹐身痛發熱﹐色黃而晦﹐茵陳五苓散。有寒濕髮黃者﹐太陽病寒濕在裏﹐發汗過則寒去而濕在﹐麻黃連翹赤小豆湯。

身痛鼻塞者﹐急用後瓜蒂搐鼻法﹐內服茵陳五苓散。頭痛甚者﹐神朮散加茵陳。

有中濕髮黃者﹐一身盡痛﹐誤汗則眼目俱黃﹐茵陳五苓散﹑梔子蘗皮湯﹑防己黃芪湯。

身體煩疼者﹐麻黃湯加蒼朮。

有傷風發黃者﹐易饑﹑鼻幹﹑腹痛﹑潮熱﹑咳嗽﹐小柴胡加茵陳﹐如噦加茯苓﹐甚者用大柴胡下之。

往來寒熱者﹐小柴胡加山梔﹑茵陳。

有內傷中寒發黃者﹐脾胃素虛﹐或傷冷物﹐停滯不散﹐或嘔逆腹滿﹐或大便自利﹐理中湯加茵陳﹑枳實﹑靑皮。腹脹食不敢飽﹐欲作谷疸者﹐五苓散加茵陳。

有陰證發黃者﹐四肢逆冷﹐脈沈﹐或陰盛發躁﹐四逆湯加茵陳。

有結胸發黃者﹐心胸滿鞕﹐按之痛不可近﹐大陷胸湯加茵陳。

有痞气發黃者﹐心下滿鞕﹐按之不痛﹐半夏瀉心湯加茵陳﹐痞結消則黃自愈。

大抵發黃與治濕相似﹐輕則滲利和解﹐重則大下水利﹐黃自退矣。非但寸口無脈﹑鼻气冷爲不治﹐形變煙燻黑色﹐搖頭直視﹐環口黧黑﹐柔汗發黃﹐脾臟气絕也。凡初發黃﹐先以口含水﹐用瓜蒂末一字﹐搐入鼻中﹐吐出黃水﹐內服茵陳五苓散﹐或酒蒸黃連丸﹐外用生薑同茵陳搗爛﹐徧身擦之。

諸發黃皆小便不利﹐惟瘀血發黃﹐小便自利﹐且瘀血與瘀熱外證﹐俱頭汗作渴脈浮數﹐但熱結下焦則熱耗津液而小便不利﹐血結下焦則熱但耗血而不耗津液﹐故小便自利﹐治詳血門瘀血證中。

治疸﹐表證﹐小柴胡湯微汗之﹔表少裏多者﹐茵陳五苓散滲之﹔半表裏者﹐梔子蘗皮湯﹑茵陳三物湯﹑一淸飲子和之﹔裏急者﹐茵陳湯下之。就中尢以滲利爲妙﹐通用五苓散。濕多倍茵陳﹐食積加三稜﹑莪朮﹑砂仁﹑神曲﹐熱加芩﹑連﹑艸龍膽﹐小便不利加山梔﹐胃弱合平胃散去厚朴﹐加茵陳﹑黃連﹑山梔﹑防己﹑枳實。

醫宗必讀【明李中梓】

發黃

發熱﹐一身盡痛﹐面目俱黃﹐太陽中濕﹐連翹赤小豆湯。熱不去﹐瘀血在裏而黃﹐小便微利﹐麻黃連翹赤小豆湯。往來寒熱﹐一身盡﹐痛發黃﹐小柴胡加梔子湯。發熱頭汗﹐渴欲飲水﹐小便利﹐大便快﹐發黃﹐五苓散加茵陳湯。小便不利﹐四肢沈重﹐似瘧﹐不欲飲﹐茵陳五苓散。傷冷脈虛﹐小便如常﹐變爲陰黃﹐理中加茵陳湯。下之太過﹐脾虛津竭﹐飲水自傷﹐此陰濕變黃﹐茵陳茯苓湯﹑茵陳四逆湯。

按黃者﹐中央戊己之色﹐故黃疸多屬太陰脾經﹐脾不能勝濕﹐復挾火熱﹐則郁而生黃。譬之盦曲相似﹐以濕物而當暑月﹐又加覆蓋﹐濕熱相搏﹐其黃乃成。然濕與熱又自有別﹕濕家之黃﹐色暗不明﹔熱家之黃﹐色光而潤。亦有脾腎虛寒﹐脈沈而細﹐身冷自汗﹐瀉利溺白﹐此名陰黃﹐茵陳姜附湯﹑理中湯﹑八味丸。汗出染衣﹐色如蘗汁﹐此名黃汗﹐黃芪湯﹑芪芍桂苦酒湯。挾表者﹐脈浮﹐汗之而愈﹐桂枝加黃芪湯。挾裏者﹐腹脹﹐下之而安﹐大黃硝石湯。食傷有谷疸之名﹐茯苓茵陳梔子湯。酒傷有酒疸之名﹐葛花解酲湯加茵陳葉。若夫禦女勞傷則膀胱急而小便自利﹐微汗出而額上色黑﹐手足心熱﹐發以薄暮﹐加味四君子湯﹑東垣腎疸湯。統言疸證淸熱導濕爲之主方﹐茯苓滲濕湯。假令病久脾衰胃薄﹐必以補中參朮健脾湯。古今圖書集成醫部全錄卷二百八十六

疸門

醫門法律【淸諭昌】

黃癉

經言﹕溺黃赤安臥者﹐癉病。溺黃赤者濕之徵也﹐安靜嗜臥者濕之徵也﹐所以有開鬼門潔淨府之法。開鬼門者﹐從汗而泄其熱於肌表也。潔淨府者﹐從下而泄其濕於小便也。此特辧明定治之大端﹐而精微要妙﹐惟《金匱》有獨昭焉。要知外感發黃一證﹐《傷寒》陽明篇中已悉﹐《金匱》𨿽舉外感內傷諸黃﹐一一發其底蘊﹐其所重尢在內傷。玆特詳加表章﹐爲後學法程焉。

《金匱》論外感熱郁於內而發黃之證云﹕寸口脈浮而緩﹐浮則爲風﹐緩則爲痺﹐痺非中風﹐四肢苦煩﹐脾色必黃﹐瘀熱以行。其義取傷寒風濕相搏之變證爲言﹐見風性𨿽善行﹐才與濕相合﹐其風卽痺而不行﹐但郁爲瘀熱而已。及郁之之極﹐風性乃發﹐風發遂挾其瘀熱以行於四肢﹐而四肢爲之苦煩﹐顯其風淫末疾之象﹔挾其瘀熱以行於肌膚﹐而肌膚爲之色黃﹐顯其濕淫外漬之象﹔其脈以因風生熱故浮﹐因濕成痺故緩。此而行《內經》開鬼門潔淨府之法﹐俾風挾之熱從肌表出﹐濕蒸之黃從小便出﹐而表裏分消爲有據也。

《金匱》重出傷寒陽明病不解後成谷癉一證云﹕陽明病脈遲者﹐食難用飽﹐飽則發煩﹐頭眩﹐小便必難﹐此欲作谷癉。𨿽下之﹐腹滿如故﹐所以然者﹐脈遲故也。此因外感陽明胃中之餘熱未除﹐故食難用飽。飽則食復生熱﹐兩熱相合﹐而發煩﹑頭眩﹑小便難﹑腹滿﹐勢所必至。在陽明證本當下﹐陽明而至腹滿尢當急下。獨此一證﹐下之腹滿必如故﹐非但無益﹐反增困耳。以其脈遲而胃气空虛﹐津液不充﹐其滿不過虛熱內壅﹐非結熱當下之比。《金匱》重出此條﹐原有深意﹐見脈遲胃虛下之旣無益﹐而開鬼門潔淨府之法用之無益﹐不待言矣。嘗憶一友問﹕仲景云﹐下之腹滿如故﹐何不立一治法﹖予曰﹕仲景必用和法。先和其中﹐後乃下之。友曰﹕何以知之﹖予曰﹕仲景云﹐脈遲尙未可攻。味一尙字﹐其當攻之旨躍然。《金匱》又云﹐諸黃腹痛而嘔者﹐用小柴胡湯。觀此仍是治傷寒邪髙痛下﹐故使嘔也﹐小柴甜湯主之之法﹐是以知之耳。陳無擇治谷癉﹐用穀芽枳實小柴胡湯﹐差識此意。但半消半和半下﹐三法並用﹐漫無先後﹐較諸仲景之絲絲必貫﹐相去遠矣。

《金匱》又云﹕趺陽脈緊而數﹐數則爲熱﹐熱卽消穀﹐緊則爲寒﹐食卽爲滿。尺脈浮爲傷腎﹐趺陽脈緊爲傷脾。風寒相搏﹐食穀則眩﹐穀气不消﹐胃中苦濁﹐濁气下流﹐小便不通﹐陰被其寒﹐熱流膀胱﹐身體盡黃﹐名曰谷癉。此論內傷發黃﹐直是開天辟地未有之奇。東垣《脾胃論》仿佛什一﹐後世樂宗﹐《金匱》奧義置之不講﹐殊可慨也。請細陳之﹗人身脾胃居於中土﹐脾之土體陰而用則陽﹐胃之土體陽而用則陰﹐兩者和同﹐則不剛不柔﹐胃納谷食﹐脾行穀气﹐通調水道﹐灌注百脈﹐相得益彰﹐其用大矣。惟七情饑飽房勞﹐過於內傷﹐致令脾胃之陰陽不相協和。胃偏於陽﹐無脾陰以和之﹐如造化之有夏無冬﹐獨聚其熱而消穀﹔脾偏於陰﹐無胃陽以和之﹐如造化之有冬無夏﹐獨聚其寒而腹滿。其人趺陽之脈﹐緊寒數熱﹐必有明徵。診其或緊或數而知脾胃分主其病﹐診其緊而且數而知脾胃合受其病﹐法云精矣。然更有精焉。診其兩尺脈浮﹐又知並傷其腎。夫腎脈本沈也﹐胡以反浮﹖蓋腎藏精者也﹐而精生於谷﹐脾不運胃中﹐穀气入腎﹐則精無裨而腎傷﹐故沈脈反浮也。知尺脈浮爲傷腎﹐則知趺陽脈緊卽爲傷脾。然緊乃肝脈﹐正仲景所謂緊乃弦狀若弓弦之義。脾脈舒緩﹐受肝木之克賊﹐則變緊。肝之風气﹐乘脾聚之寒气﹐兩相搏擊﹐食穀卽眩。是谷入不能長气於胃陽﹐而反動風於脾陰﹐卽胃之聚其熱而消穀者﹐亦不過蒸爲腐敗之濁气﹐而非精華之淸气矣。濁气由胃熱而下流入膀胱﹐則膀胱受其熱气化不行﹐小便不通﹐一身盡黃。濁气繇脾寒而下流入腎﹐則腎被其寒﹐而克賊之餘﹐其腹必滿矣。究竟谷癉由胃熱傷其膀胱者多﹐由脾寒傷其腎者﹐十中二三耳。若飲食傷脾﹐加以房勞傷腎﹐其證必腹滿而難治矣。仲景於女勞癉下重申其義曰﹕腹如水狀不治。豈不深切著明乎﹖

女勞癉﹐額上黑﹐謂身黃加以額黑也。黑爲北方陰晦之色﹐乃加於南方離明之位﹐此必先有胃熱脾寒之濁气下流入腎﹐益以女勞無度而後成之﹐其繇來自非一日。《肘後》謂因交接入水所致﹐或有所驗。然火炎薪燼﹐額色轉黑﹐𨿽不入水﹐其能免乎﹖故脾中之濁气﹐下趨入腎﹐水土互顯之色﹐但於黃中見黑滯耳。若相火從水中上炎而合於心之君火﹐其勢燎原﹐煙焰之色﹐先透於額﹐乃至微汗亦隨火而出於額﹐心之液且外亡矣。手足心熱﹐內傷皆然。日暮陽明用事﹐陽明主闔﹐收斂一身之濕熱﹐疾趨而下﹐膀胱因而告急﹐其小便自利﹐大便黑時溏﹐又是膀胱蓄血之驗。腹如水狀﹐實非水也﹐正指蓄血而言也﹐故不治。

酒癉﹐心中懊憹而熱﹐不能食﹐時欲吐。酒爲濕熱之最﹐气歸於心肺﹐味歸於脾胃﹐久積之熱﹐不下行而上觸則生懊憹﹐痞塞中焦則不能食﹐其濕熱之气不下行而上觸則爲嘔﹐嘔則勢轉橫逆﹐徧積周身也。《傷寒論》謂﹕陽明病無汗﹐小便不利﹐心中懊憹者﹐身必發黃。是知熱甚於內者﹐皆足致此﹐非獨酒矣。

《金匱》治酒癉用或吐或下之法云﹕酒黃癉﹐必小便不利﹐其候心中熱﹐足下熱﹐是其證也。又云﹕或無熱﹐靖言了了﹐腹滿欲吐﹐鼻煤﹐其脈浮者先吐之﹐沈弦者先下之。又云﹕心中熱欲嘔者﹐吐之愈。又云﹕心中懊憹或熱痛﹐梔子大黃湯主之。又云﹕下之久久爲黑癉。言𨿽錯出﹐義實一貫。蓋酒之積熱入膀胱﹐則气化不行﹐必小便不利﹔積於上焦則心中熱﹔積於下焦則足下熱。其無心中足下熱者﹐則靖言了了而神不昏﹐但見腹滿﹑欲吐﹑鼻煤三證﹐可知其膈上與腹中陰陽交病。須分先後治之﹐當辧脈之浮沈以定吐下之先後。脈浮病在膈上﹐陽分居多﹐先吐上焦而後治其中滿﹔脈沈弦﹐病在腹中﹐陰分居多﹐先下其中滿而後治其上焦。若但心中熱欲嘔﹐則病全在上焦。吐之卽愈﹐何取下爲哉﹖其酒熱內結﹐心神昏亂而作懊憹及痛楚者﹐則不可不下。但下法乃劫病之法﹐不可久用﹐久久下之﹐必脾肺之陽气盡傷﹐不能統領其陰血﹐其血有日趨於敗而變黑耳。曾謂下法可瀆用乎﹖仲景於一酒癉臚列先後次第﹐以盡其治﹐其精而且詳若此。

酒癉之黑﹐與女勞癉之黑﹐殊不相同。女勞癉之黑﹐爲腎气所發﹔酒癉之黑﹐乃榮血腐敗之色。榮者﹐水谷之精气﹐爲濕熱所瘀而不行﹐其光華之色轉爲晦黯﹐心胸嘈雜如啖蒜虀狀﹐其芳甘之味變爲酸辣﹐乃至肌膚抓之不仁﹐大便正黑﹐脈見浮弱﹐皆肺金節治之气不行而血瘀也。必復肺中淸肅之气﹐乃可驅榮中瘀濁之血﹐較女勞癉之難治﹐特一間耳。方書但用白朮湯﹐理脾气解酒熱以言治﹐抑何庸陋之甚耶。

黃癉由於火土之熱濕﹐若合於手陽明之燥金﹐則濕熱燥三气相搏成黃﹐其人必渴而飲水。有此則去濕熱藥中﹐必加潤燥﹐乃得三焦气化行﹐津液通﹐渴解而黃退。渴不解者﹐燥有未除耳﹐然非死候也。何又云癉而渴者難治﹖則更慮其下泉之竭﹐不獨云在中之津液矣。

律三條

黃癉病得之外感者﹐誤用補法﹐是謂實實﹐醫之罪也。

黃癉病得之內傷者﹐誤用攻法﹐是謂虛虛﹐醫之罪也。

陰癉病誤從陽治﹐襲用苦寒﹐倒行逆施﹐以致極重不返者﹐醫殺之也。

陰癉無熱惡寒﹐小便自利﹐脈遲而微﹐誤開鬼門則肌膚冷鞕自汗不止﹐誤潔淨府則膀胱不約小便如奔﹐死期且在旦暮﹐況於吐下之大謬乎﹖卽以平善之藥遷延﹐亦爲待斃之術耳。在半陰半陽之證﹐其始必先退陰伏陽﹐陰退乃從陽治。若以附子﹑黃連合用﹐必且有害﹐柰何純陰無陽輒用苦寒耶﹖

景嶽全書【明張介賓】

論證

黃疸證﹐古人多言爲濕熱﹐及有五疸之分﹐皆未足以盡之。而不知黃之大要有四﹕曰陽黃﹐曰陰黃﹐曰表邪發黃﹐曰膽黃也。知此四者﹐則黃疸之證無餘義矣。丹溪曰﹕疸不必分五種﹐同是濕熱﹐如盦曲相似。豈果皆如盦曲悉可謂之濕熱耶﹖弗足憑也。愚列如左﹕

陽黃證﹐因濕多成熱﹐熱則生黃﹐此卽所謂濕熱證也。然其證必有身熱﹐有煩渴﹐或躁擾不寧﹐或消穀善饑﹐或小水熱痛赤濇﹐或大便祕結﹐其脈必洪滑有力﹐此證不拘表裏﹐或風濕外感﹐或酒食內傷﹐皆能致之。但察其元气尙彊﹐脾胃無損﹐而濕熱果盛者﹐直宜淸火邪﹐利小便﹐濕熱去而黃自退﹐治此者本無難也。

陰黃證﹐則全非濕熱﹐而總由血气之敗。蓋气不生血﹐所以血敗﹔血不華色﹐所以色敗。凡病黃疸而絕無陽證陽脈者﹐便是陰黃。陰黃之病﹐何以致之﹖蓋必以七情傷髒﹐或勞倦傷形﹐因致中气大傷﹐脾不化血﹐故脾土之色﹐自見於外。其爲病也﹐必喜靜而惡動﹐喜暗而畏明。凡神思困倦﹐言語輕微﹐或怔忡眩運﹐畏寒少食﹐四肢無力﹐或大便不實﹐小水如膏﹐及脈息無力等證﹐悉皆陽虛之候。此與濕熱發黃者﹐反如冰炭﹐使非速救元气﹐大補脾腎﹐則終無復元之理。且此證最多﹐若或但見色黃﹐不察脈證﹐遂云黃疸﹐同是濕熱﹐而治以茵陳﹑梔子瀉火利水等劑﹐則無有不隨藥而斃者。表邪發黃﹐卽傷寒證也。凡傷寒汗不能透而風濕在表者﹐有黃證﹔或表邪不解﹐自表傳裏﹐而濕熱郁於陽明者﹐亦有黃證。表邪未解者﹐必發熱身痛脈浮少汗﹐宜從汗散﹔濕熱內郁者﹐必煩熱脈緩滑多汗﹐宜從分消淸利。若陽明實邪內郁﹐而痞結脹滿者﹐宜先下之﹐然後淸其餘熱則自無不愈。

膽黃證﹐凡大驚大恐及鬭毆傷者皆有之。嘗見有虎狼之驚﹐突然喪膽而病黃者﹐其病則驟。有酷吏之遭﹐或禍害之慮﹐恐怖不已而病黃者﹐其病則徐。如南北朝齊永明十一年﹐有太學生魏準者﹐因惶懼而死﹐舉體皆靑﹐時人以爲膽破﹐卽此之類。又嘗見有鬭毆之後﹐日漸病黃者﹐因傷膽而然。其證則無火無濕﹐其人則昏沈困倦﹐其色則正黃如染。凡此數證﹐皆因傷膽﹐蓋膽傷則膽气敗而膽液泄﹐故爲此證。經曰﹕膽液泄則口苦﹐胃气逆則嘔苦﹐故曰嘔膽。義猶此也。且膽附於肝﹐主少陽春生之气﹐有生則生﹐無生則死。故經曰凡十一臟皆取決於膽者﹐正以膽中生气爲萬化之元也。若此諸證﹐皆以膽傷﹐膽傷則生气敗﹐生气旣敗﹐其能生乎﹖所以凡患此者﹐多致不救。然當察其气之微甚﹐速救其本﹐猶可挽回。而煉石補天之權﹐則操之醫之明者。

黃疸大法﹐古有五疸之辧﹐曰黃汗﹑曰黃疸﹑日谷疸﹑曰酒疸﹑曰女勞疸。總之﹐汗出染衣﹐色如蘗汁者﹐曰黃汗﹔身面眼目﹐黃如金色﹐小便黃而無汗者﹐曰黃疸﹔因飲食傷脾而得者﹐曰谷疸﹔因酒後傷濕而得者﹐曰酒疸﹔因色欲傷陰而得者﹐曰女勞疸。𨿽其名目如此﹐然總不出陰陽二證。大都陽證多實﹐陰證多虛。虛實弗失﹐得其要矣。

黃疸難治證﹕凡寸口無脈﹐鼻出冷汗﹐形如煙燻﹐搖頭直視﹐環口黧黑﹐油汗發黃﹐久之變黑者﹐皆難治。

論治

陽黃疸﹐多以脾濕不流郁熱所致﹐必須淸火邪﹐利小水﹐火淸則溺自淸﹐溺淸則黃自退。輕者﹐宜茵陳飲﹑大分淸飲﹑梔子蘗皮湯之類主之。若閉結熱甚﹐小便不利﹐腹滿者﹐宜茵陳蒿湯﹑梔子大黃湯之類主之。

陰黃證﹐多由內傷不足﹐不可以黃爲意﹐專用淸利﹐但宜調補心脾腎之虛以培血气﹐血气復則黃必盡退﹐如四君子湯﹑五君子煎﹑壽脾煎﹑溫胃飲之類﹐皆心脾之要藥也。若六味丸﹑八味丸﹑五福飲﹑理陰煎及左歸﹑右歸﹑六味回陽等飲﹐皆陰中之陽虛者所宜也。若元气虛不至甚﹐而兼多寒濕者﹐則以五苓散﹑四苓散﹐或茵陳五苓散之屬﹐加減用之亦可。

傷寒發黃﹐凡表邪未淸而濕熱又盛者﹐其證必表裏兼見﹐治宜雙解﹐宜柴苓湯或茵陳五苓散主之﹔或內熱甚而表邪仍在者﹐宜柴苓煎主之。若但有濕熱內實脹閉等證﹐而外無表邪者﹐宜茵陳蒿湯主之。若因內傷勞倦﹐致染傷寒者﹐亦多有發黃之證﹐但察其本無濕熱實邪等證﹐卽當以陰黃之法調補治之﹐或用韓祗和法亦可。若但知攻邪﹐則未有不敗。故孫眞人曰﹕黃疸脈浮者﹐當以汗解之﹐宜桂枝加黃芪湯。此卽補虛散邪之法也。外傷寒門別有正條﹐所當並察。

膽黃證﹐皆因傷膽而然。膽旣受傷﹐則髒气之損敗可知﹐使非修葺培補﹐則必致決裂。故凡遇此等證候﹐務宜大用甘溫﹐速救元气。然必察其所因之本﹐或兼酸以收其散亡﹐或兼濇以固其虛脫﹐或兼重以鎭其失守之神魂﹐或與開道利害以釋其不解之疑畏。凡諸用藥﹐大都宜同陰黃證治法﹐當必有得生者。若治此證而再加克伐分利﹐則眞如壓卵矣。

治黃之法﹐本宜淸濕利小便﹐然亦多有不宜利者﹐說詳濕證門論治條中。

韓祗和曰﹕病人三五日服下藥太過﹐虛其脾胃﹐亡其津液﹐渴飲水漿﹐脾土爲陰濕所加﹐與邪熱相會發黃﹐此陰黃也﹐當以溫藥治之。如兩手脈沈細遲﹐肢體逆冷﹐皮膚有粟起﹐或嘔吐舌上有胎﹐徧身發黃﹐煩躁欲於泥水中臥﹐小便赤少﹐皆陰候也。故陰黃多以熱湯溫之﹐或湯漬布搭其胸腹﹐或以湯盛瓢中坐於臍下熨之。其病愈者﹐曾治趙顯宗病傷寒至六七日﹐因服下藥太過致發黃﹐其脈沈細遲無力﹐皮膚涼﹐發躁欲於泥中臥﹐喘嘔﹐小便赤濇﹐先投茵陳橘皮湯﹐喘嘔止﹔次服小茵陳湯半劑﹐脈微出﹐不欲於泥中臥﹔次日又服茵陳附子湯半劑﹐四肢發熱﹐小便二三升﹐當日中大汗而愈。似此治愈者﹐不一一錄。凡傷寒病黃﹐每遇太陽或太陰司天歲﹐若下之太過﹐往往變成陰黃。蓋辰戌太陽寒水司天﹐水來犯土﹐丑未太陰濕土司天﹐土气不足﹐卽脾胃虛弱﹐亦水來侵犯﹐多變此證也。

傷寒發黃黃疸等證﹐多由濕熱。如小水不利﹐或黃或赤﹐或小腹脹滿不痛﹐或大便實而渴甚﹐脈來沈實有力﹐皆濕熱之證﹐輕則茵陳五苓散﹐重則茵陳湯﹐分利小便﹐淸血瀉火﹐則黃自退矣。然黃有陰證﹐及諸治法﹐俱詳於前﹐宜參用之。

石室祕籙【淸陳士鐸】

黃疸

黃疸之證﹐一身盡黃﹐兩目亦黃﹐卻是死證。倘初起卽治之﹐亦未必卽死也。我有奇方﹐名爲消黃去癉湯。茵陳三錢﹐薏仁﹑車前子各三兩﹐茯苓二兩﹐肉桂三分﹐水煎服。一連四劑﹐黃去癉消矣。黃疸𨿽成於濕熱﹐畢竟脾虛不能分消水濕﹐以致郁而成黃。吾用茯苓﹑薏仁﹑車前大劑爲君﹐分消水濕﹐仍是健脾固气之藥﹔少用茵陳以解濕熱﹐用肉桂引入膀胱﹐盡從小便而出﹐無事張皇﹐而暗解其濕熱之橫。此方之淡而妙﹐簡而神也。四劑之後減半﹐加白朮一兩﹐煎湯飲之。再用四劑﹐則全愈而無後患矣。

黃疸之證﹐原不宜死。然治之不得法﹐往往生變爲死。蓋黃疸外感之濕易治﹐內傷之濕難醫。外感單治濕而疸隨愈﹐內傷單治濕而疸難痊。瀉水則气愈消﹐發汗則精愈泄。又何能黃疸之速愈哉﹖我有方﹐單治內傷而得黃疸者﹐名治內消疸湯。白朮﹑茯苓﹑薏仁各一兩﹐茵陳﹑炒梔子各二錢﹐陳皮五分﹐水煎服。此方妙在用白朮﹑茯苓﹑薏仁之多﹐使健脾又復利水﹐助茵陳﹑梔子以消濕熱﹐盡從膀胱內消﹐不必又去退皮膚之濕而皮膚之濕自消。大約此方用之十劑﹐無不消者﹐不必十劑之外。服十劑減半﹐去梔子﹐再服五劑則全愈﹐人亦健旺矣。至妙至神之方﹐有益無損﹐可爲治內傷而感濕者之法。

方

豬膏發煎【仲景﹐下同】治諸黃。

豬膏半斤亂髮如雞子大﹐三枚

右二味﹐和膏中煎之﹐發消藥成﹐分再服﹐病從小便出。

小建中湯治黃疸﹐小便自利。

桂枝去皮甘艸炙生薑各三兩芍藥六兩大棗十二枚膠飴一升

右六味﹐以水七升﹐煮取三升﹐去滓內膠飴﹐更上微火消解﹐溫服一升﹐日三服。

小半夏湯治黃疸喘滿而穢。

半夏一升生薑半斤

右二味﹐以水七升﹐煮取一升半﹐分溫再服。

小柴胡湯治黃疸﹐諸勞復而嘔者。

柴胡半斤黃芩人參甘艸生薑各三兩半夏半斤大棗十二枚

右七味﹐以水一斗二升﹐煮取六升﹐去滓再煎﹐取三升﹐溫服一升﹐日三服。

越婢加朮湯治裏水﹐一身面目黃腫者。

麻黃六兩石膏半斤白朮四兩生薑三兩甘艸二兩大棗十五枚

右六味﹐以水六升﹐先煮麻黃﹐去上沫﹐內諸藥﹐煮取三升﹐分溫三服。惡風﹐加附子一枚炮。

抵當湯治黃疸﹐屬血證者。

桃仁二十个﹐去皮尖大黃三兩﹐酒浸水蛭熬蝱虫各三十个﹐熬去翅足

右四味爲末﹐水五升﹐煮取三升﹐去滓﹐溫服一升﹐不可再服。

麻黃連翹赤小豆湯治黃疸瘀熱在裏者。

麻黃去節連翹根生薑切﹐各二兩赤小豆生梓白皮各一升甘艸炙﹐一兩大棗十二枚杏仁四十个﹐去皮尖

已上八味﹐以潦水一斗﹐先煮麻黃﹐再沸﹐去上沫﹐內諸藥﹐煮取三升﹐分溫三服半。

麻黃湯治陽明中風﹐黃疸﹐脈浮無餘證者。

麻黃去節﹐三兩桂枝去皮﹐二兩甘艸炙﹐一兩杏仁湯泡去皮尖﹐七十个

右四味﹐以水九升﹐先煮麻黃﹐減二升﹐去上沫﹐內諸藥﹐煮取二升半﹐去滓溫服八合﹐覆取微汗﹐不須啜粥。餘如桂枝湯法。

五苓散治黃疸﹐小便不利。

澤瀉一兩一分豬苓去黑白茯苓去皮白朮各三分桂枝去皮﹐半兩

右搗篩爲散拌和﹐每服抄三錢﹐白湯調下。去桂名四苓散。

大黃硝石湯治表和裏實疸病。

大黃黃蘗硝石各四兩﹐一作滑石梔子十五枚

右四味﹐以水六升﹐煮取二升﹐去滓﹐內硝石﹐更煮取一升﹐頓服。

大陷胸湯治結胸發黃者。

大黃芒硝各三錢甘遂末三字匕

右銼如麻豆大﹐一劑分作二服﹐每服用水一盞﹐煮大黃至六分﹐內硝﹐煎一二沸﹐絞汁一字匕半﹐溫服。未快利再服。惡熱不利者﹐以意加服。

茵陳蒿湯【仲景】治寒熱不食﹐食卽頭眩﹐心膈不安﹐久久發黃﹐名爲谷疸。

茵陳蒿六兩梔子十四枚大黃二兩

右三味﹐以水一斗﹐先煮茵陳﹐減六升﹐內三味﹐煮取三升﹐去滓﹐分溫三服。小便當利﹐尿如皂角汁狀﹐色正赤﹐一宿腹減﹐黃從小便去也。

大建中湯治胸中大寒﹐不能飲食﹐腹中寒气上衝﹐上下疼痛﹐不可觸近﹐並陰黃等證。

人參二兩蜀椒二合﹐炒去汗漧薑四兩

右三味﹐以水四升﹐煮取二升﹐共滓﹐內膠飴一升﹐微火煎取一升半﹐分二次溫服。如一炊頃﹐可食溫粥覆之。

芪芍桂苦酒湯治黃汗﹐汗出沾衣如黃蘗汁。

黃芪五兩白芍藥桂枝各三兩

右三味﹐以苦酒一升﹐水七升相和﹐煮取三升﹐溫服一升﹐當心煩﹐服至六七日乃解。若心煩不止者﹐以苦酒阻故也。

桂枝加黃芪湯治黃疸脈浮而腹中和者﹐宜汗之。若腹滿欲嘔吐﹐懊憹而不和者﹐宜吐之﹐不宜汗。

桂枝白芍藥生薑各三兩大棗十二枚黃芪甘艸各二兩

右六味﹐以水八升﹐煮取三升﹐溫服一升﹐須臾飲熱稀粥一升餘﹐以助藥力﹐取微汗。若不汗﹐更服。

黃芪湯【《濟生方》】治黃汗身體腫﹐發熱不渴﹐汗出染衣黃色。

黃芪蜜炙赤芍藥茵陳各二兩石膏四兩麥門冬淡豆豉各一兩甘艸炙﹐半兩

右﹝口父﹞咀﹐每服四錢﹐水一盞﹐生薑五片﹐煎七分﹐去滓﹐食前服。一方入竹葉十四片﹐不用姜。一方無甘艸。

茵陳五苓散治濕疸﹑小便不利。

茵陳末十分五苓散五分

二物和﹐先食飲方寸匕﹐日二服。

加減五苓散治飲食伏暑郁發爲黃疸﹐口渴多飲﹐小便不利。

茵陳豬苓白朮赤茯苓澤瀉各二錢

水二鍾﹐煎一鍾﹐不拘時服。一方有桂心。

谷疸丸【《濟生》】治谷疸。

苦參三兩龍膽艸一兩牛膽一枚﹐取汁

右爲細末﹐用牛膽汁﹐入少煉蜜﹐和丸如桐子大。每服五十丸﹐空心熟水或生薑甘艸煎湯送下。兼紅丸子服亦可。

茯苓茵陳梔子湯【《寶鑑》】治谷疸。

茵陳葉一錢茯苓五分梔子仁蒼朮炒白朮各三錢黃芩生六分黃連枳殼麩炒豬苓澤瀉陳皮防己各二分靑皮一分

右作一服﹐用長流水三盞﹐煎至一盞﹐去滓溫服﹐食前。一服減半﹐二服良愈。

陶氏茵陳湯【《入門》】治黃疸熱盛﹐大便不利。

茵陳二錢大黃梔子仁厚朴枳實黃芩甘艸各一錢

右銼﹐作一貼﹐姜二片﹐燈心一握﹐水煎服。小便不利﹐合五苓散服。

梔子大黃湯治酒疸﹐心中懊憹或熱痛。

山梔十四枚大黃一兩枳實五枚豆豉一升

右四味﹐以水六升﹐煮取二升﹐分溫三服。

葛根湯【《濟生方》】治酒疸。

葛根二錢梔子仁枳實麩炒豆豉各一錢甘艸炙﹐五分

水一鍾﹐煎至七分﹐不拘時溫服。

藿枇飲戴氏治酒疸。

蕾香葉枇杷葉去毛桑白皮陳皮葛根白茯苓雞距子各等分

水煎﹐下酒煮黃連丸。

當歸白朮湯【《三因方》﹐下同】治酒疸。

當歸黃芩茵陳甘艸炙﹐各一錢茯苓白朮各二錢半夏湯泡杏仁去皮尖麩炒枳實麩炒前胡各一錢半

水二鍾﹐生薑三片﹐煎至一鍾﹐食後服。

白朮湯治酒疸因下後變爲黑疸﹐目靑面黑﹐心中如啖蒜虀狀﹐大便黑﹐皮膚不仁﹐其脈微而數。

白朮桂心各一錢枳實麩炒豆豉漧葛杏仁甘艸炙﹐各五分

水一鍾﹐煎至七分﹐食前服。

硝石散【仲景】治黑疸。

硝石礬石各等分﹐燒

右二味爲末﹐以大麥粥汁和服方寸匕﹐日三服。病隨大小便去。小便正黃﹐大便正黑﹐是其候也。

加味四君子湯治色疸。

人參白朮白茯苓白芍藥黃芪炙白扁豆炒﹐各二錢甘艸炙﹐一錢

水二鍾﹐生薑五片﹐紅棗二枚﹐煎一鍾﹐服無時。

滑石散治女勞疸。

滑石一兩半白礬一兩枯

右爲細末﹐每服二錢﹐用大麥粥淸﹐食前調服﹐以小便出黃水爲度。按此卽前硝石方﹐硝與滑字形相近﹐未知孰是﹐兩存之。

腎疸湯【東垣】治腎疸﹐目黃﹐渾身金色﹐小便赤濇。

升麻根半兩蒼朮一錢防風根獨活根白朮柴胡根羌活根漧葛根各半錢白茯苓豬苓澤瀉甘艸根各三錢人參神曲各六分黃蘗二分

分作二貼﹐水煎﹐食前稍熱服。

茯苓滲濕湯【《寶鑑》】治黃疸寒熱﹐嘔吐﹐渴欲飲水﹐身體面目俱黃﹐小便不利﹐不食﹐不得臥。

茵陳七分白茯苓六分木豬苓澤瀉白朮陳皮蒼朮米泔浸炒黃連各五分山梔炒秦艽防己葛根各四分

水二鍾﹐煎七分﹐食前服。

參朮健脾湯治發黃日久﹐脾胃虛弱﹐飲食少思。

人參白朮各一錢五分白茯苓陳皮白芍藥煨當歸酒洗﹐各一錢炙甘艸七分

水二鍾﹐棗二枚﹐煎八分﹐食前服。色疸﹐加黃芪﹑炒白扁豆各一錢。

當歸秦艽散治五疸﹐口淡咽漧﹐倦怠﹐發熱微寒。

白朮茯苓秦艽當歸川芎白芍藥熟地黃酒蒸陳皮畱白﹐各一錢半夏曲炙甘艸各五分

水二鍾﹐姜三片﹐煎八分﹐食前服。《濟生》有肉桂﹑小艸﹐名秦艽飲子。

麻黃醇酒湯【仲景】治黃疸。

麻黃三兩

以好淸酒五斤﹐煮取二升五合﹐頓服盡。冬月用酒煮﹐春月用水煮。

黃連散【《寶鑑》﹐下同】治黃疸﹐大小便閉濇壅熱﹐累效。

黃連大黃酢炒﹐各二兩黃芩甘艸炙﹐各一兩

右爲細末﹐食後溫水調下二錢﹐日三服。先用瓜蒂散﹝口畜﹞鼻﹐滴出黃水﹐卻服此藥。

﹝口畜﹞鼻瓜蒂散治黃疸﹐渾身如金色。

瓜蒂二錢母丁香一錢黍米四十九粒赤小豆五分

右爲細末﹐每服臨臥時先含水一口﹐卻於兩鼻孔﹝口畜﹞上半字便睡。至明日﹐取下黃水﹐便服黃連散。病輕者五日效﹐重者半月效。

茵陳附子漧薑湯治寒濕相合﹐陰證發黃。

茵陳一錢二分附子炮去皮臍白茯苓橘紅各三錢漧薑炮﹐二錢艸豆蔻煨﹐一兩白朮四分枳實麩炒半夏制澤瀉各半錢

右生薑五片﹐水煎去滓﹐涼服。

秦艽湯一名秦艽散。治陰黃不欲聞人言﹐小便不利。

秦艽一兩旋覆花赤茯苓炙甘艸銼﹐各半兩

右﹝口父﹞咀﹐每服四錢﹐以牛乳汁一盞﹐煎至六分﹐去滓﹐不拘時溫服。

鍼砂丸【《正傳》】治谷疸酒疸﹐濕熱發黃等證。

鍼砂炒紅酢淬﹐八兩香附子童便制蒼朮各四兩神曲炒茵陳薑汁炒麥芽炒﹐各二兩芍藥當歸生地黃川芎靑皮各一兩半三稜蓬朮並酢煮陳皮各一兩梔子炒姜黃升麻漧漆炒﹐各五錢

右爲末﹐酢糊和爲丸梧子大。姜湯下六七十丸。

梔子蘗皮湯治傷寒及濕家發黃。

梔子十五枚甘艸一兩黃蘗二兩

水四升﹐煮取一升半﹐去滓﹐分溫再服。

大茵陳湯治黃疸及頭汗出欲發黃。

茵陳蒿半兩大黃三錢肥梔子三枚半

水三升三合半﹐先煮茵陳減一半﹐內二味﹐煮取一升﹐去滓﹐分三服。小便利如皂角汁﹐一宿腹減﹐黃從小便中出也。

茵陳梔子黃連三物湯治大便自利而黃。

茵陳蒿三錢梔子黃連各二錢

水二盞﹐煎八分﹐去滓服。

山茵陳散治疸證發熱﹐大小便祕濇。

山茵陳梔子各二錢赤茯枳實各一錢半葶藶甘艸各一錢

右作一服﹐水二鍾﹐姜三片﹐煎一鍾﹐食前服。

小溫中丸【丹溪﹐下同】治黃胖﹐宜艸野貧賤人服﹐蓋其飲食無積﹐但補陰燥濕而已。

鍼砂一斤﹐以酢炒爲末﹐入糯米一斤﹐炒極黃

右爲末﹐酢糊丸如桐子大﹐每米飲下四五十丸﹐忌口。輕者服五兩﹐重者不過七兩愈。

大溫中丸治黃胖。丹溪晚年定者。

香附童便浸﹐春夏一宿﹐秋冬三宿鍼砂炒紅酢淬三次﹐各一斤苦參春夏二兩﹐秋冬一兩芍藥厚朴姜制黑山楂蒼朮泔浸﹐各五兩白朮陳皮茯苓各三兩靑皮六兩甘艸二兩

右爲細末﹐酢糊丸如桐子大。面黑筋骨露气實者﹐米飲下五六十丸。面肥白與气虛羸弱者﹐白朮湯下三四十丸。忌一切生冷油膩雞鵝羊鴨生硬並餈粽難化之物。服過七日後﹐便覺手掌心涼﹐口唇內有紅暈起﹐調理半月愈。

暖中丸治黃胖﹐殺肝邪﹐舒脾气。虛者不宜用。

香附一斤甘艸二兩鍼砂十兩﹐炒紅酢淬陳皮蒼朮厚朴三稜白朮靑皮各五錢

右爲末﹐酢糊丸﹐空心鹽姜湯下五十丸﹐晚食前酒下亦可。忌狗肉。

石膏散【《千金方》】治女勞疸﹐身黃額黑﹐日晡發熱﹐小腹急﹐足下熱。

石膏煆滑石各等分

右爲末﹐每二錢﹐大麥粥飲調下。

秦艽飲子【《得效》】治女勞疸。

秦艽當歸芍藥白朮桂皮赤茯苓陳皮熟地黃川芎小艸各一錢半夏甘艸各五分

右銼﹐作一貼﹐姜五片﹐水煎服。

茵陳大黃湯【《活人書》﹐下同】治傷寒大熱﹐發黃疸。

茵陳梔子柴胡黃蘗黃芩升麻大黃各一錢艸龍膽五分

右﹐水煎服。

茵陳梔子湯治谷疸。

茵陳三錢大黃二錢梔子枳實各一錢

右﹐水煎服。

茵陳茯苓湯治陰黃小便不利﹐煩躁而渴。

茵陳三錢白茯苓豬苓滑石水飛當歸官桂各一錢

右﹐水煎服。

茵陳橘皮湯治陰黃煩躁﹐喘嘔不渴。

茵陳陳皮白朮生薑半夏茯苓各一錢

右﹐水煎服。

茵陳附子湯治陰黃徧身冷。

茵陳附子炮甘艸炙﹐各一錢

右﹐水煎服。

茵陳四逆湯治陰黃肢體逆冷自汗。

茵陳附子炮甘艸炙漧薑炮﹐各一錢

右﹐水煎服。

茵陳姜附湯治陰黃冷汗不止。

茵陳附子炮漧薑炮﹐各一錢

右﹐水煎服。

茵陳吳茱萸湯治陰黃﹐曾服姜附諸藥未愈﹐脈尙遲者。

茵陳吳茱萸附子炮漧薑炮木通當歸各一錢

右﹐水煎服。

瘴疸丸【《入門》】治天行病急黃﹐及瘴瘧發黃。

茵陳梔子大黃芒硝各一兩杏仁六錢常山鱉甲巴豆霜各四錢豆豉二錢

右爲末﹐蒸餅和丸梧子大。每三丸或五丸﹐溫水吞下﹐以吐利爲效。《得效方》梔子丸同﹐卽今茵陳丸也。

茵陳瀉黃湯【丹溪﹐下同】治時气發熱﹐變爲黃疸﹐所謂瘟黃。

葛根一錢半木香七分茵陳黃連薑汁炒梔子炒白朮赤茯苓芍藥厚朴木通人參各一錢

右銼﹐作一貼﹐入姜三片﹐水煎服。

濟生茵陳湯治時行熱郁﹐通身發黃。

茵陳四錢大黃二錢梔子一錢

右銼﹐作一貼﹐水煎服。

退黃散【《醫鑑》】治黃疸身面如金﹐小便如黃蘗汁。

柴胡升麻艸龍膽茵陳黃連黃芩梔子黃蘗木通滑石各一錢甘艸五分

右銼﹐作一貼﹐燈心一握﹐水煎服。

退黃丸【《入門》】治黃疸水腫﹐腹脹溏泄等證。

靑礬二兩﹐鍋內鎔化﹐入陳黃米四升﹐用酢拌勻﹐慢火炒令煙盡﹐入平胃散六兩同炒﹐少頃去火毒

右爲末﹐酢糊丸梧子大。每七十丸﹐空心臨臥米飲下。忌糯米油面生冷硬物。此方卽周益公陰隲丸﹐蓋靑礬乃銅之精液﹐用酢制以平肝﹐愈於鍼砂。如服鍼砂﹐不忌鹽﹐後復發。靑礬則不忌鹽﹐不復發。

褪金丸【《正傳》】治黃腫絕妙。

鍼砂煆紅醉淬香附子便浸﹐各六兩蒼朮白朮各二兩半陳皮神曲麥芽各一兩半厚朴甘艸各一兩

右爲末﹐曲糊和丸梧子大。米飲下五七十丸。忌魚鮏濕面生冷。有塊加三稜﹑蓬朮﹐並酢煮各兩半。

綠礬丸【《正傳》】治黃腫病最捷。

五倍炒黑神曲炒黃﹐各八兩鍼砂炒紅酢淬綠礬薑汁炒白﹐各四兩

右爲末﹐薑汁煮棗肉﹐搗丸梧子大。溫酒下六七十丸。不飲酒﹐米飲下。終身忌食蕎麥﹐犯之再發難治。

疸方【《入門》﹐下同】治黃疸﹐愛喫茶葉者。

蒼朮白朮各三兩石膏白芍藥黃芩南星陳皮各一兩薄荷七錢

右爲末﹐砂糖水煮﹐神曲作糊﹐和丸梧子大。砂糖水﹐空心吞下五七十丸。

又方治黃疸﹐喜喫生米者。

白朮一錢半蒼朮一錢三分白芍藥陳皮神曲麥芽山楂肉白茯苓石膏各一錢厚朴七分藿香五分甘艸三分

右銼﹐作一貼﹐水煎﹐臨熟入砂糖末一匙﹐調服。

四寶丹治疸癖愛喫土﹑炭﹑生米﹑茶葉﹐通用者。

使君子肉二兩南星姜制檳榔各一兩

如喫生米﹐加麥芽一斤炒過﹔喫茶葉﹐加茶葉一斤炒過﹔喫土﹐加壁土一斤炒過﹔喫炭﹐加黑炭一斤炒過。共爲末﹐蜜丸梧子大﹐空心﹐砂糖水下五十丸。

逍遙散【《元戎》】治濕郁發黃。

當歸芍藥白朮茯神甘艸柴胡各等分

右﹐姜三片﹐水煎服。

紅丸子【《和劑》】治谷疸。

京三稜浸軟切片蓬莪朮煨靑皮去白陳皮去白﹐各五斤漧薑炮胡椒各三斤

右爲末﹐用酢麵糊丸如梧桐子大﹐礬紅爲衣。每服三十丸﹐食後姜湯送下。小兒臨時加減與服。

六味地黃丸治一切腎水虧損﹐兼治陰虛發黃。

熟地黃八兩﹐蒸搗山茱萸山藥炒﹐各四兩丹皮澤瀉白茯苓各三兩

右爲細末﹐和地黃膏﹐加煉蜜爲丸桐子大。每服七八十丸﹐空心食前滚白湯或淡鹽湯任下。加肉桂﹑制附子各一兩﹐名八味丸﹐治陰陽虛等證。

異功散治脾胃虛寒﹐飲食少思﹐嘔吐而黃﹐或咳嗽面浮﹐气逆腹滿等證。

人參白朮炒茯苓炙甘艸陳皮各一錢

右加姜棗﹐水煎服。

葛花解酲湯【東垣】治酒疸。

人參白朮白茯苓縮砂仁白豆蔻葛花各一錢神曲木香各五分靑皮陳皮豬苓澤瀉各七分

水二鍾﹐生薑五片﹐煎七分﹐食遠稍熱服﹐取微汗﹐酒病去矣﹔或爲末﹐姜酢湯調服二三錢亦可。

如神散【《得效》﹐下同】治酒毒發黃。

苦匏子苦葫蘆子各三七个黃黍米三百粒安息香二皂子大

右爲末﹐取一字﹝口畜﹞入鼻中﹐滴盡黃水。若過多﹐則以黍穰燒灰﹑麝香末各少許﹐﹝口畜﹞入鼻中﹐立止。

石膏茵陳散治黃疸﹐一身皆黃﹐食已卽饑。

石膏二錢甘艸五分梔子仁茵陳木通大黃各一錢﹝艸舌﹞蔞實一个

右銼﹐作一貼﹐入姜五片﹐蔥白二莖﹐水煎服。

必效散【《直指》】黃疸通用。

葶藶子炒艸龍膽梔子黃芩各一錢茵陳二錢

右銼﹐作一貼﹐水煎服。

茯苓加減湯治胃疸積熱﹐食已輒饑﹐面黃瘦﹐胸滿脇脹。小便祕赤。

赤茯苓陳皮去白桑白皮各三兩赤芍藥白朮各四兩人參官桂各二兩石膏八兩半夏六兩﹐湯洗﹐生薑制焙

右爲末﹐每服三錢﹐水一盞﹐生薑十片﹐同煎至八分去滓﹐不計時候。如病甚者﹐加大黃﹑﹝石卜﹞硝各二兩。

棗子綠礬丸【《回春》】治黃疸胖病。

鍼砂煆紅酢淬綠礬炒蒼朮厚朴陳皮神曲各一兩甘艸五錢

右爲末﹐蒸棗肉和丸梧子大。米飲下五七十丸。切忌蕎麥羊肉母豬肉﹐食之急死﹐無醫。

五疸﹝口畜﹞鼻方【《千金》﹐下同】通治五疸。

瓜蒂秫米赤小豆各二七枚

右三味﹐治下篩﹐病重者取如大豆二枚﹐內著鼻孔中﹐痛縮鼻﹐須臾當出黃汁。或從口中出汁升餘則愈。

病輕者如一豆。不瘥﹐間日復用。又下裏間以筒使人吹鼻中﹐無不死﹐大愼之。《刪繁》療天時毒熱﹐通貫臟腑﹐沈伏骨髓之間﹐或爲黃疸﹑黑疸﹑赤疸﹑白疸﹑谷疸﹑馬黃等病﹐喘息須臾不絕也。

大黃丸治前證。

大黃葶藶子各二兩

右爲末﹐蜜和丸如梧子大。每服十丸﹑日三﹐病瘥止。

五疸方

大黃二兩黃連三兩黃蘗黃芩各一兩曲衣五合

右五味爲末﹐蜜和丸如梧子大。先食﹐服三丸﹐日三。不知加至五丸。

三黃散治黃疸﹐身體面目盡黃。

大黃黃連黃芩各四兩

右三味﹐治下篩﹐先食﹐服方寸匕﹐日三。亦可爲丸。

秦椒散治黃疸﹐飲少溺多。

秦椒六銖瓜蒂半兩

右二味﹐治下篩﹐水服方寸匕﹐日三。

又方治發黃﹐身面目悉黃如金色﹐小便如濃煮蘗汁﹐眾醫不能療者。

茵陳梔子各四兩黃芩大黃柴胡升麻各三兩龍膽二兩

右七味﹝口父﹞咀﹐以水八升﹐煮取二升七合﹐分三服。若身體羸者﹐加大黃﹑梔子五六兩﹐生地黃一升。如黃髮已久﹐變作桃皮色﹐心下有堅﹐嘔逆不下飲食﹐小便急﹐赤色少﹐四肢逆冷﹐脈深沈極微細遲者﹐不宜服此方﹐服下必變啘也。宜與大茵陳湯﹐除大黃與生地黃五兩﹐服湯盡。消息看脈小浮出形小見﹐不甚沈微﹐便可治也。脈浮見者﹐黃當明﹐不復作桃皮色﹐心下自寬也。

黃疸湯治發黃。

茵陳黃蘗梔子大黃各三兩黃連

右五味﹝口父﹞咀﹐以水九升﹐煮取三升﹐分三服﹐先服湯﹐後服後丸。

黃疸丸治見上。

大黃五兩茵陳梔子各三兩黃芩黃蘗黃連各二兩

右六味爲末﹐以蜜丸如梧子大。白飲服二十丸﹐令微利。

大黃黃蘗湯治發黃腹滿﹐小便不利而赤﹐自汗出﹐此爲表和裏實﹐當下之。

大黃三兩黃蘗芒硝各四兩梔子十五枚

右四味﹝口父﹞咀﹐以水六升﹐煮取二升﹐去渣內芒硝﹐復煎取一升﹐先食頓飲之。

茵陳丸治時行病急黃﹐並瘴癘疫气及痎瘧。

茵陳梔子芒硝杏仁各三兩巴豆一兩常山鱉甲各二兩豆豉大黃各五兩

右九味爲末﹐以餳爲丸如梧子大。飲服三丸﹐以吐利爲佳﹐不知加一丸。初覺體气有異﹐急服之﹐卽瘥。神效。

急黃方治急黃﹐熱气骨蒸﹐兩目赤脈。

芒硝一兩大黃末兩半生地黃汁八合

右三味合和﹐一服五合﹐日二﹐以利爲度﹐不須二服。

風疸方治風疸﹐小便或黃或白﹐灑灑寒熱﹐好臥不欲動。

三月生艾一束﹐搗汁﹐銅器中煎﹐如漆密封之苦參大黃黃連凝水石研﹝艸舌﹞蔞根葶藶各六味

右七味﹐六味爲末﹐以艾煎和﹐丸如梧子大。先食服五丸﹐日二﹐可至二十丸。有熱加苦參﹐渴加﹝艸舌﹞蔞﹐小便濇加葶藶﹐小便多加凝水石﹐小便白加黃連﹐大便難加大黃。

梔子枳實豉大黃湯又名枳實大黃湯。治傷寒食少﹐飲多痰結﹐發黃酒疸﹐心中懊憹而不甚熱﹐或漧嘔。

枳實五枚大黃三兩豆豉半升梔子七枚

右四味﹝口父﹞咀﹐以水六升﹐煮取二升﹐分三服。心中熱疼懊憹皆主之。

凝水石散治肉疸﹐飲少﹐小便多﹐如白泔色﹐此病得之縱酒。

凝水石白石脂﹝艸舌﹞蔞根桂心各三十銖菟絲子知母各十八銖

右六味﹐治下篩﹐麥粥飲服五錢匕﹐日三服。五日知﹐十日瘥。

茯苓丸治心下縱橫堅而小便赤﹐是酒疸。

半夏杏仁各十八銖蜀椒當歸各十二銖甘遂六銖茯苓茵陳漧薑各一兩枳實白朮熬﹐各三十銖

右十味爲末﹐蜜和丸如梧子大。空腹服三丸﹐日三。稍稍加﹐以小便利爲度。《千金翼》加黃連二兩﹐大黃十八銖﹐名茵陳丸﹐治黑疸身體暗黃﹐小便濇。

半夏湯治酒癖陰黃﹐胸心脹滿﹐骨肉沈重﹐逆害飲食﹐乃至小便赤黃﹐此根本虛勞﹐風冷飲食衝心﹐由脾胃內痰所致。

半夏一升生薑黃芩茵陳當歸前胡枳實甘艸大戟各二兩茯苓白朮各三兩

右十一味﹝口父﹞咀﹐以水一斗﹐煮取三升﹐分作三服。

牛膽丸治酒疸﹐身黃曲塵出。

牛膽一枚芫花一升蕘花大黃各半斤瓜蒂三兩

右五味﹐四味﹝口父﹞咀﹐以淸酒一斗漬一宿﹐煮減半﹐去滓﹐內牛膽﹐微火煎令可丸﹐如大豆﹐服一丸。日移六七尺不知﹐復一丸至八丸。膈上吐﹐膈下下﹐或不吐而自愈。

大茵陳湯治內實熱盛發黃﹐黃如金色﹐脈浮大滑實緊數者。夫發黃多是酒客勞熱食少﹐胃中熱﹐或溫毒內熱者﹐故黃如金色。

茵陳黃蘗大黃白朮各三兩黃芩甘艸茯苓﹝艸舌﹞蔞根前胡枳實各二兩梔子二十枚

右十一味﹝口父﹞咀﹐以水九升﹐煮取三升﹐分三服﹐得快下﹐消息三四日﹐更治之。

茵陳丸治气淋臚脹腹大﹐身體面目悉黃﹐及酒疸短气不得息。

茵陳天門冬梔子各四兩半夏半升大黃桂心各三兩通艸石膏各二兩

右八味﹐蒸大黃﹑通艸﹑天門冬﹑半夏﹑梔子﹐曝令幹﹐合搗篩﹐蜜丸如大豆。服三丸﹐日三。忌生魚。以豆羹服﹐不得用酒。一方﹐去石膏﹐內滑石二兩。不知﹐加至十丸。

犀角散【《良方》】治急黃﹐心膈煩躁而渴者。

犀角黃連升麻梔子仁各一兩茵陳

右﹝口父﹞咀﹐每服四錢﹐姜三片﹐水二鍾﹐煎至六分﹐溫服。

養勞湯【《綱目》】治五疸﹐腳弱心忪﹐口淡耳聾﹐微寒發熱﹐气急﹐小便白濁﹐當作虛勞治之。

黃芪當歸桂心甘艸炙陳皮白朮人參各一兩白芍藥三兩熟地五味子茯苓各三錢遠志去心﹐半兩

右每服四錢﹐姜棗煎﹐空心服。

穀芽枳實小柴胡湯【《良方》﹐下同】治谷疸﹐食已卽饑﹐而頭眩心中怫郁不安﹐饑飽所致﹐蒸燻而黃。

穀芽枳實厚朴各一錢山梔大黃柴胡黃芩各六分陳皮半夏人參炙甘艸各五分

右﹐水二盞﹐姜三片﹐棗一枚﹐煎八分﹐不拘時服。

紫金丹治黃疸久不愈﹐胃彊者。

膽礬黃蠟各二兩大棗五十枚

右以砂鍋或銀石器內﹐用好酢三碗﹐先下礬棗﹐慢火熬﹐半日取出棗﹐去皮核﹐次下蠟﹐再熬一二時如膏﹐入蠟茶二兩﹐同和丸桐子大。每服三十丸﹐茶酒任下。酒人下血色黃目黃色有餘者﹐亦效。

小茵陳湯韓氏治發黃﹐脈沈細﹐四肢及徧身冷。

附子一个﹐炮作八片炙甘艸一兩茵陳二兩

右﹐用水二升﹐煮一升﹐分作三服。

五福飲【《景嶽全書》﹐下同】凡五臟血气虧損者﹐此能兼治之﹐足稱王道之最。

人參熟地黃俱隨宜白朮炒﹐一錢五分當歸二三錢炙甘艸一錢

水二鍾﹐煎七分﹐食遠溫服。或加生薑三五片。

柴芩煎治內熱兼表邪發黃。

柴胡二錢黃芩梔子澤瀉木通各二錢枳殼一錢五分

水二鍾﹐煎八分﹐溫服。

柴苓湯治身熱發黃﹐煩渴泄瀉。

白朮茯苓澤瀉柴胡豬苓黃芩

右﹐水煎服。

左歸飲治命門之陰衰陽勝黃疸諸證。

熟地二三錢或至一二兩山藥枸杞各二錢炙甘艸一錢茯苓一錢半山茱萸肉一二錢﹐畏酸少用。

水二鍾﹐煎七分﹐食遠服。

右歸飲治命門之陽衰陰盛黃疸諸證。

熟地二三錢或加至一二兩山藥枸杞杜仲姜制﹐各二錢山茱萸一錢肉桂甘艸炙﹐各一二錢制附子一二三錢

水二鍾﹐煎七分﹐食遠溫服。

大分淸飲治濕熱黃疸。

茯苓澤瀉木通各二錢梔子或倍之豬苓枳殼車前子各一錢

水一鍾半﹐煎八分﹐食遠溫服。

茵陳飲治前證。

茵陳梔子澤瀉靑皮各三錢菊花二錢甘艸一錢

用水三四鍾﹐煎兩鍾﹐不時陸續飲之。

理陰煎治眞陰虛弱黃疸。

熟地三五錢或一二兩當歸二三錢或五七錢炙甘艸一二錢漧薑炒黃色﹐一二三錢

或加肉桂一二錢水二鍾﹐煎七八分﹐熱服。

溫胃飲治陰疸。

人參一二三錢或或一兩白朮炒﹐一二錢或一兩扁豆炒﹐二錢陳皮或不用炙甘艸各一錢漧薑炒焦﹐一二三錢當歸一二錢

水二鍾﹐煎七分﹐食遠溫服。

壽脾煎一名攝營煎。治脾虛陰黃﹐中气虧弱等證。

白朮二三錢當歸山藥各二錢棗仁錢半炙甘艸一錢遠志制﹐三五分漧薑炮﹐一二錢蓮肉炒﹐二十粒人參一二錢﹐急者用一兩

水二鍾﹐煎服。

五君子煎治脾胃虛寒﹐陰黃兼濕。

人參二三錢白朮黃土炒白茯苓各二錢炙甘艸一錢漧薑炒黃﹐一二錢

水一鍾半﹐煎服。

古今圖書集成醫部全錄卷二百八十七

疸門

單方

食勞黃病﹐身目俱黃﹕靑礬隔鍋煆赤﹐米酢拌爲末﹐棗肉和丸梧子大。每服二三十丸﹐食後姜湯下。【《急救方》】

酒疸黃疾﹐心下懊憹﹐足脛滿﹐小便黃﹐飲酒發赤黑黃斑﹐由大醉當風入水所致。黃蘗三兩﹐木蘭一兩爲末﹐酒服方寸匕﹐日三服。【《肘後方》】

五種黃疸﹕崔元亮《海上方》云﹐凡黃有數種﹐傷酒發黃﹐誤食鼠糞亦作黃。因勞發黃﹐多痰涕﹐目有赤脈﹐益憔悴﹐或面赤惡心者是也。用秦艽一兩銼﹐作兩貼﹐每貼用酒半斤﹐浸絞取汁﹐空腹服。或利便止。就中飲食人易治﹐屢用得力。

黃病內外皆黃﹐小便赤﹐心煩口漧﹕秦艽三兩﹐牛乳一大升﹐煮取七合﹐分溫再服。《千金方》加芒硝六錢。【《廣利方》】

濕熱黃疸﹕柴胡一兩﹐甘艸二錢半﹐作一劑﹐以水一盞﹐白茅根一握﹐煎至七分﹐任意時時服之。【《祕寶方》】

五種黃病﹕黃疸﹑谷疸﹑酒疸﹑女疸﹑勞疸也。黃汗者乃大汗出入水所致﹐身體微腫﹐汗出如黃蘗汁。用生茅根一把細切﹐以豬肉一斤﹐合作羹食。【《肘後》】

谷疸﹐因食而得﹔勞疸﹐因勞而得。用龍膽一兩﹐苦參三兩爲末﹐牛膽汁和丸梧子大﹐先食以麥飲服五丸﹐日三服﹐不止稍增。勞疸加龍膽一兩﹐梔子仁三七枚﹐以豬膽和丸服之。【《刪繁》】

白黃色枯﹐舌縮﹐恍惚語亂者死。當歸﹑白朮二兩﹐水煎入生地汁蜜和服。【《三十六黃方》】

徧身黃疸﹕茵陳蒿一把﹐同生薑一塊﹐搗爛﹐於胸前四肢﹐日日擦之。

男子酒疸﹕用茵陳蒿四根﹐梔子七个﹐大田螺一个﹐連殼搗爛﹐以百沸白酒一大盞﹐衝汁飲之﹐祕方也。

濕熱黃疸﹕燈艸根四兩﹐酒水各半﹐入瓶內﹐煮半日﹐露一夜﹐溫服。【《集元》】

酒疸﹐黃色徧身者﹕鹿蔥根搗汁服。

黃疸﹕漆艸一杷﹐搗汁和酒服﹐不過三五次﹐卽愈。【《肘後》】

熱黃疸疾﹕萹蓄搗汁﹐頓服一升。多年者﹐日再服之。【《藥性論》】

黃疸內熱﹕地丁末﹐酒服三錢。【《乾坤祕韞》】

黃疸腫疾﹕藜蘆灰中炮爲末﹐水服五分﹐小吐。不過數服效。

黃疸喘滿﹐小便自利﹐不可除熱﹕半夏﹑生薑各半斤﹐水七升﹐煮二升五合﹐分溫再服。有人气結而死﹐心下暖﹐以此少許入口﹐遂活。【仲景】

黑黃﹕面黑黃﹐身如土色﹐不妨食﹐脈沈﹐若靑脈入口者死。宜烙口中黑脈﹑耳會﹑玉泉﹑章門﹑心兪。用生鬼臼搗汁一小盞服。幹者爲末﹐水服。【《三十六黃方》】

酒疸﹐眼黃脾熱﹕用靑﹝艸舌﹞蔞焙研﹐每服一錢﹐水半盞﹐煎七分﹐臥時服﹐五更瀉下黃物立可。名逐黃散。【《普濟》】

黑疸危疾﹕﹝艸舌﹞蔞根一片﹐搗汁六合﹐頓服﹐隨有黃水從小便出。如不出﹐再服。

黃疸變黑﹐醫所不能治﹕用王瓜根汁﹐平旦溫服一小升﹐午刻黃水當從小便出﹐不出再服。

五般急黃﹕山豆根末﹐水服二錢﹔若帶蠱气﹐以酒下。

脾勞黃疸﹕如聖丸。用艸血竭﹑羊膻艸﹑桔梗﹑蒼朮各一兩﹐甘艸五錢爲末﹐先以陳酢二杯入鍋﹐用皂礬四兩﹐煎熬良久﹐下藥末﹐再入白面﹐不拘多少﹐和成一塊﹐丸如小豆大﹐每服三五十丸﹐空腹酢湯下﹐一日二服﹐數日面色復舊也。【《乾坤祕韞》】

黃疸如金﹕薏苡根﹐煎湯頓服。

黃汗染衣﹐涕唾皆黃﹕用蔓菁子搗末﹐平日以井華水服一匙﹐日再服﹐加至兩匙以上爲度。每夜以帛浸小便﹐逐日看之﹐漸白則瘥﹐不過服五升。

黃疸如金﹐睛黃﹐小便赤﹕用生蔓菁子末﹐熟水調方寸匕﹐日三服。【孫眞人食忌】

急黃黃疸﹐及內黃腹結不通﹕用蔓菁子搗末﹐水絞汁服二三錢﹐當得嚏﹐鼻中出黃水﹐及下利則愈。以子壓油﹐每服一盞﹐更佳。【《拾遺》】

熱黃便結﹕用蕪菁子搗末﹐水和絞汁服﹐少頃當瀉一切惡物﹐沙石﹑發艸並出。【《食療》】

急黃病﹕苦瓠一枚開孔﹐以水煮之﹐絞取汁﹐滴入鼻中﹐去黃水。【《本艸》】

黃疸腫滿﹕苦壺盧瓤如大棗許﹐以童子小便二合﹐浸一時﹐取兩酸棗大﹐納兩鼻中﹐深吸气﹐待黃水出﹐良。

又方﹕用瓠瓤熬黃爲末﹐每服半錢﹐日一服﹐十日愈。然有吐者當詳之。【《傷寒類要》】

食積黃疸﹕絲瓜連子燒存性爲末﹐每服二錢。因面得病﹐麵湯下。因酒得病﹐溫酒下。連進數服愈。【《易簡》】

黃疸如金﹕晴明時侵晨﹐勿令雞犬婦人見﹐取東引桃根﹐細如箸若釵股者一握﹐細切﹐以水一大升﹐煎一小升﹐空腹頓服。後三五日﹐其黃離離如薄雲散開﹐百日方平復也。黃散後﹐可時時飲淸酒一杯﹐則眼中易散﹐否則散遲。忌食熱面豬魚等物。【《必效》】

急黃喘息﹐心上堅硬﹐欲得水喫者﹕瓜蒂二小合﹐赤小豆一合﹐研末﹐暖漿水五合﹐服方寸匕﹐一炊久當吐﹐不吐再服。吹鼻取水亦可。【《傷寒類要》】

徧身如金﹕瓜蒂﹑丁香各四十九枚﹐砂鍋內燒存性爲末﹐每用一字吹鼻﹐取出黃水﹔亦可揩牙追涎。

黃疸陰黃﹕並取瓜蒂﹑丁香﹑赤小豆各七枚爲末﹐吹豆許入鼻﹐少時黃水流出﹐隔日一用﹐瘥乃止。【《食療》】

黃疸初起﹕柳枝煮濃汁半升﹐頓服。【《外臺祕要》】

五種疸疾﹕黃疸﹐谷疸﹐酒疸﹐黑疸﹐女勞疸﹐黃汗如黃蘗汁﹐用豬脂一斤﹐溫熱服﹐日三﹐當利乃愈。【《肘後》】

婦人黃疸﹐經水不調﹐房事觸犯所致﹕白礬﹑黃蠟各半兩﹐陳橘皮三錢爲末﹐化蠟丸梧子大﹐每服五十丸﹐以滋血湯或調經湯下。【《濟陰》】

血證黃腫﹕綠礬四兩﹐百艸霜一升﹐炒麵半升爲末﹐砂糖和丸梧子大﹐每服三四十丸﹐食後姜湯下。【《鄭時舉傳》】

又方﹕小麥淘淨一斤﹐皂礬半斤﹐同炒黃爲末﹐黑棗肉半斤﹐搗勻﹐米酢糊爲丸梧子大﹐姜湯下八九十丸﹐一日三服。【《簡便方》】

脾病黃腫﹕靑礬四兩﹐煆成赤珠子﹐當歸四兩﹐酒酻浸七日﹐焙﹐百艸霜三兩爲末﹐以浸藥酒打糊﹐爲丸梧子大﹐每服五丸至七丸﹐溫水下。一月後﹐黃去立效。此方祖傳七世。

又方﹕綠礬四兩﹐百艸霜﹑五倍子各一兩﹐木香一錢﹐爲末﹐酒煎﹐飛面丸梧子大﹐每空心酒下五丸。

酒黃水腫﹐黃腫積痛﹕靑礬半斤﹐酢一大盞﹐和勻﹐瓦盆內煆幹爲度﹐平胃散﹑烏藥順气散各半兩爲末﹐酢煮糊丸梧子大﹐每酒或姜湯下二三十丸。不忌口﹐如鍋灰。【《濟急方》】

火黃身熱﹐午後卻涼﹐身有赤點或黑黯者﹐不可治。宜烙手足心﹑背心﹑百會﹑下廉﹐內服紫艸湯。紫艸﹑吳藍﹑木香﹑黃連各一兩﹐水煎服。【《三十六黃方》】

谷疸食勞﹐頭旋心怫郁不安而發黃﹐由失饑太飽﹐胃气沖燻所致。苦參三兩﹑龍膽一合爲末﹐牛膽丸梧子大﹐生大麥苗汁服五丸﹐日三服。【《肘後方》】

疸黃如金﹐好眠吐涎﹕茵陳蒿﹑白蘚皮等分﹐水二鍾煎服﹐日二服。【《三十六黃方》】

傷寒黃疸表熱者﹕麻黃醇酒湯主之。麻黃一把去節﹐綿裹﹐美酒五升﹐煮取半升﹐頓服取小汗。春月用水煎。【《千金方》】

酒疸﹐尿黃髮黃﹐心懊痛﹐足脛滿﹕芫花﹑椒目等分燒末﹐水服半錢﹐日二服。【《肘後方》】

酒疸脾黃﹕木鱉子磨酢﹐服一二盞﹐見利﹐效。【《濟急方》】

徧身黃腫﹕掘新鮮百條根﹐洗搗罨臍上﹐以糯米飯半升﹐拌水酒半合揉軟﹐在藥上﹐以帛包住﹐待一二日後﹐口內作酒气﹐則水從小便中出﹐腫自消也。百條根﹐一名野天門冬﹐一名百奶﹐狀如蔥頭﹐其苗葉柔細﹐一根下有百餘个數。【《經驗方》】

傷寒發黃﹕生烏麻油一盞﹐水半盞﹐雞子白一枚﹐和攪服盡。【《外臺》】

婦人血黃﹕黃茄子竹刀切﹐陰榦爲末﹐每服二錢﹐溫酒調下。【《摘元方》】

腹脹黃腫﹕用亞腰壺盧連子燒存性﹐每服一个﹐食前溫酒下。不飲酒者﹐白湯下。十餘日見效。【《簡便方》】

酒疸﹕咸平樹根白皮搗碎﹐米酢浸一宿﹐平旦空腹﹐溫服一二升。【《開寶》】

食气黃腫﹐气喘胸滿﹕用不蛀皂角去皮子﹐酢塗炙焦爲末一錢﹐巴豆七枚﹐去油膜﹐以淡酢研好墨﹐和丸麻子大﹐每服三丸﹐食後陳橘皮湯下﹐日三服。隔一日增一丸﹐以愈爲度。【《經驗方》】

時行發黃﹕竹葉五升切﹐小麥七升﹐石膏三兩﹐水一斗半﹐煮取七升﹐細服盡劑愈。【《肘後方》】

房勞黃疸﹐體重不眠﹐眼赤如朱﹐心下塊起若瘕﹐十死一生。宜烙舌下﹐灸心兪﹑關元二七壯﹔以婦人內衣燒灰﹐酒服二錢。【《三十六黃方》】

濕熱黃疸﹕蟹燒存性研末﹐酒糊丸如梧桐子大﹐每服五十丸﹐白湯下﹐日服二次。【《集簡方》】

酒疸諸疸﹕用田螺將水養數日﹐去泥取出﹐生搗爛﹐入好酒內﹐用布帛攄過﹐將汁飲之﹐日三服﹐效。【《壽域》】

黃疸酒疸﹕小螺螄養去泥土﹐日日煮食﹐飲汁﹐有效。【《永類鈐方》】

吐血病後﹐身面俱黃﹐吐血成盆﹐諸藥不效﹕用螺十个﹐水漂去泥﹐搗爛﹐露一夜﹐五更取淸﹐飲二三次﹐血止卽愈。一人病此﹐用之﹐經驗。【《怪證方》】

時行發黃﹕用金色腳黃雌雞﹐治如食法﹐煮熟食之﹐並飲汁令盡﹐不過再作。亦可少下鹽豉。【《肘後方》】

黃疸困篤﹕用半斤大雄鷄﹐背上破開﹐不去毛﹐帶熱血﹐合患人胸前﹐冷則換之﹐日換數雞﹐拔去積毒卽愈。此雞有毒﹐人不可食﹐犬亦不食也。【《經驗方》】

面目黃疸﹕雞矢白﹑小豆﹑秫米各二分爲末﹐分作三服﹐水下。當有黃汗出也。【《肘後方》】

三十六黃急救方﹕用雞子一顆﹐連殼燒灰﹐研﹐酢一合和之﹐溫服﹐鼻中虫出爲效。身體極黃者﹐不過三枚﹐神效。【《外臺祕要》】

時行發黃﹕酢酒浸雞子一宿﹐吞其白數枚。【《肘後方》】

酒積黃腫﹕五靈脂末一兩﹐入麝香少許﹐飯丸小豆大﹐每米飲下一丸。【《普濟方》】

酒積面黃﹐腹脹不消﹕豬腰子一个﹐批開七刀﹐葛根粉一錢﹐摻上合定﹐每邊炙三徧半﹐手扯作六塊﹐空心喫之﹐米湯送下。【《聖濟總錄》】

濕熱黃病﹕黃牛糞日榦爲末﹐麵糊丸梧子大﹐每食前白湯下七十丸。【《簡便方》】

傷寒黃病﹕發髲燒研﹐水服一寸匕﹐日三。【《傷寒類要》】

女勞黃疸﹐气短聲沈﹕用女人月經﹐和血衣燒灰﹐酒服方寸匕﹐一日再服﹐日三瘥。【《必效方》】

黃疸尿赤﹕亂髮灰﹐水服一錢﹐日三次﹐祕方也。【《肘後方》】

谷疸食黃﹕用牛膽汁一枚﹐苦參三兩﹐龍膽艸一兩﹐爲末﹐和少蜜丸如梧子大﹐每姜湯下五十丸。

又方﹕鮒魚作膾﹐和五味食之。又取活者置水中﹐常常看之﹐日一易﹐最效。【俗方﹐下同】

又方﹕鯉魚如鮒魚法用之。

酒疸﹕取鱉烹熟如常法﹐作羹食數个愈。【《種杏》】

黃疸﹐徧身如金色﹕瓜蒂一十四个﹐母丁香一个﹐黍米四十九粒﹐先搗瓜蒂爲末﹐次入二味﹐同爲細末﹐每用半字﹐夜臥﹐令病人先噙水一口﹐兩鼻內各半字﹐吐了水﹐令病人便睡﹐至夜或明日﹐取下黃水﹐旋用熟帛搵了﹐直候水定﹐便服黃連散。病輕者五日﹐重者半月。

黃疸﹕取生小麥苗搗絞取汁﹐飲六七合﹐晝夜二次﹐飲三四日便愈。無小麥﹐穬麥亦得用之。【《千金方》﹐下同】

黃疸變成黑疸﹐醫所不能治者﹕土瓜根搗汁一小升﹐頓服﹐日一。平旦服﹐至食時﹐病從小便出。先須量病人力﹐不得多服﹐力衰則起不得。

治疸﹕取藜蘆置灰內炮之﹐少變色﹐搗爲末﹐水服半錢匕﹐小便不利﹐數服瘥。【《百一》】

脾勞黃病﹕鍼砂四兩﹐酢炒七次﹐漧漆燒存性二錢﹐香附三錢﹐平胃散五錢爲末﹐蒸餅丸梧子大﹐任湯使下。【《摘元方》】

又方﹕車前子搗取汁服之。【《直指》】

通身發黃﹐小便赤﹕以茵陳蒿水濃煎服。生食亦良。【《本艸》﹐下同】

黃疸﹕臘雪水微溫飲之。

酒疸﹐小便赤濇﹕取葛根一兩﹐水煎服。

黃疸﹕酸漿艸根﹐搗取汁飲之﹐多效。

酒疸﹕萱艸根﹐搗取汁飲﹐又嫩苗煮食之。

熱黃心痛﹕靑蒿搗取汁飲之。

黃疸﹕黃蘗水煎服之。

胃熱食疸﹕梔子﹐水煎飲之。

酒疸﹕小麥苗﹐搗取汁服﹐或煮食之。

黃疸﹕大麥苗﹐取汁服。

五種黃病﹕取水芹搗汁飲之﹐作虀葅﹐或煮食﹐或生食﹐並得。宜常食。

傷寒發黃﹐目不識人﹕生蔥火煨熟﹐去粗皮﹐取心批出汁﹐蘸香油﹐點兩目大小眥﹐立明。《種杏方》用燒酒口噙﹐令病人開口噴之﹐其眼自明。

熱疸﹕絲蒓作羹作虀﹐常食佳。

時行黃病﹕冬葵煮汁飲﹐或作羹作虀﹐常食。

天行黃疸﹕取熊膽少許﹐和水服。

又方﹕豬糞漬水﹐取淸頓服。

五疸﹐及胃中有幹屎發黃﹕煎豬脂取三合﹐日三服﹐大便幹屎下﹐乃愈。

黃疸﹕谷芒爲末﹐酒服。【《日華》】

又方﹕薏苡仁搗汁﹐和酒服效。【時珍】

熱病煩滿﹐目黃赤﹐小便黃﹐酒疸﹕取苜蓿搗服一升﹐令人吐利﹐便愈。【蘇恭】

五種黃病﹕野蠶豆搗汁服之﹐以瘥爲度。【藏器﹐下同】

黃疸病﹕柞木燒末﹐水服方寸匕﹐日三。

傷寒發黃﹐昏悶不省﹐死在須臾﹕白烏骨雄鷄一隻﹐去毛及腸屎﹐以刀攔切﹐鋪心頭上﹐少頃卽活。【《醫鑑》﹐下同】

酒疸﹕茵陳蒿一兩﹐淸酒煎服。名酒煮茵陳湯。

鍼灸

《甲乙經》曰﹕黃疸﹐刺脊中。

黃疸善欠﹐脇下滿欲吐﹐脾兪主之。

黃疸目黃﹐勞宮主之。

嗜臥﹐四肢不欲動搖﹐身體黃﹐灸手五里﹐左取右﹐右取左。

黃疸﹐熱中善渴﹐太衝主之。

身黃﹐時有微熱﹐不嗜食﹐膝內內踝前痛﹐少气﹐身體重﹐中封主之。

消渴黃疸﹐足一寒一熱﹐舌縱煩滿﹐然谷主之。

《千金方》曰﹕章門﹐主傷飽身黃。

中封﹑五里﹐主身黃﹐時有微熱。

脊中﹐主黃疸﹐腹滿﹐不能食。

脾兪﹑胃管﹐主黃疸。

疸病﹐正面所取諸穴﹕寅門﹑上齗裏﹑上齶﹑俠人中﹑俠承漿﹑舌下﹑唇裏﹑顳顬﹑巨闕﹑上脘﹑陰縫。

寅門穴﹕從鼻頭直入髮際﹐度取通繩﹐分爲三斷﹐繩取一分﹐入髮際﹐當繩頭鍼﹐是穴治馬黃﹑黃疸等病。

上齗裏穴﹕正當人中及唇。鍼三鋥﹐治馬黃﹑黃疸等病。

上齶穴﹕入口裏邊﹐在上縫赤白脈是。鍼三鋥﹐治馬黃﹑黃疸﹑四時等病。

舌下穴﹕俠舌兩邊鍼﹐治黃疸等病。

唇裏穴﹕正當承漿裏邊﹐逼齒齗。鍼三鋥﹐治馬黃﹑黃疸﹑寒暑溫疫等病。

顳顬穴﹕在眉眼尾中間﹐上下有來去絡脈﹐是。鍼灸之﹐治四時寒暑所苦﹐疸气溫病等。

俠人中穴﹕火鍼﹐治馬黃黃疸疫通身並黃﹐語音已不轉者。

俠承漿穴﹕去承漿兩邊各一寸。治馬黃﹑急疫等病。

巨闕穴﹕在心下一寸。灸七壯﹐治馬黃﹑黃疸﹑急疫等病。

上脘穴﹕在心下二寸。灸七壯﹐治馬黃﹑黃疸等病。

男陰縫穴﹕拔陰反向上。灸治馬黃﹑黃疸等病。若女人﹐玉門是穴。男女鍼灸無在。

治疸病﹐覆面所取諸穴﹕風府﹑熱府﹑肺腧﹑心腧﹑肝腧﹑脾腧﹑腎腧﹑腳後根。

風府穴﹕在項後入髮際一寸﹐去上骨一寸。鍼之﹐治頭中百病﹐馬黃﹑黃疸等病。

熱府穴﹕在第二節

下﹐兩旁相去各一寸五分。鍼灸無在。治馬黃﹑黃疸等病。

肺腧穴﹐從大椎數第三椎﹐兩旁相去各一寸五分。灸主黃疸﹐通治百毒病。

心腧穴﹕從肺腧數第二椎﹐兩旁相去各一寸五分。

肝腧穴﹕從心腧數第四椎﹐兩旁相去各一寸五分。

脾腧穴﹕從肝腧數第二椎﹐兩旁相去各一寸五分。

腎腧穴﹕從脾腧數第三椎﹐兩旁相去。各一寸五分。

腳後跟穴﹕在白肉後際。鍼灸隨便。治馬黃﹑黃疸﹑寒暑諸毒等病。

治疸病﹐側面所取諸穴﹕耳中﹑頰裏﹑手太陽﹑臂石子頭﹑錢孔﹑太衝。

耳中穴﹕在耳門孔上橫梁是。鍼灸之﹐治馬黃﹑黃疸﹑寒暑疫毒等病。

頰裏穴﹕從口吻邊入﹐往對頰裏﹐去口一寸。鍼﹐主治馬黃﹑黃疸﹑寒暑溫疫等病。頰兩邊同法。

手太陽穴﹕手小指端。灸隨年壯﹐治黃疸。

臂石子頭穴﹕還取病人手﹐自捉臂﹐從腕中太淵文向上一夫﹐接白肉際。灸七壯﹐治馬黃﹑黃疸等病。

錢孔穴﹕度乳至臍中﹐屈肋頭骨是。灸百壯﹐治黃疸。

太衝穴﹕鍼灸隨便﹐治馬黃﹑溫疫﹝溫疫原作「黃溫疫毒」﹐據《千金》卷十傷寒發黃攺。﹞等病。

《醫學綱目》曰﹕黃疸﹐腕骨三分﹐灸七壯﹔中脘﹐補。

黃疸發虛﹐傷寒飲食過多﹐取脘骨一分﹐湧泉三分﹐灸百勞﹑三里﹑中脘﹑膏肓。

黃疸久久變爲黑疸﹐身黃額黑﹐或身面俱黃是也。若身不黃﹐口面黑﹐於章門主之。《鍼灸經》云﹕神門亦治疸。

導引

《保生祕要》曰﹕黃疸﹐乃濕气氤氳於內﹐脈絡膠固不通﹐致有此病。先撚背數次﹐復行通關法以導其血脈﹐通其內外﹔後用兩手心按兩乳下﹐揉擦數十徧﹐其丹田气海處﹐至瀝瀝有聲方止。

中濕病﹐色有黃黑腫﹐用火燒丹田數圈幾徧﹐次行通關法﹐其汗自出而濕自消。

醫案

《儒門事親》曰﹕蔡寨成家一童子﹐年十五歲﹐病疸一年﹐面黃如金﹐徧身浮腫乏力﹐惟食鹽與焦物。戴人以茶調散吐之﹐湧涎一盂﹔臨晚又以舟車丸七八十粒﹐通經散三錢﹐下四五行。待六七日﹐又以舟車丸﹑浚川散下四五行﹐鹽與焦物見而惡之﹐面色變紅。後再以茶調散湧之﹐出痰二升﹐方能愈矣。

又有一男子作贅﹐偶病疸﹐善食而瘦﹐四肢不舉﹐面黃無力﹐其婦翁欲棄之﹐其女子不肯﹐曰﹕我已生二子矣﹐更適他乎﹖婦翁本農者﹐招婿意欲作勞﹐見其病甚﹐每日辱詬。人教之餌膽礬丸﹑三稜丸﹐了不關涉﹐鍼灸祈禳﹐百無一濟。戴人見之﹐不診而療﹐使服湧劑﹐去積痰宿水一斗﹐又以泄水丸﹑通經散﹐下四五十行不止。戴人命以冰水一盂飲之﹐立止。次服平胃散等﹐間服檳榔丸﹐五七日黃退力生。蓋脾疸之證﹐濕熱與宿谷相搏故也﹐俗謂之食勞黃。

朱葛周黃劉三家﹐各有僕病黃疸。戴人曰﹕僕役之職﹐飲食寒熱﹐風暑濕寒﹐尋常觸冒也﹐恐難調攝﹐虛費治功。其二家畱僕於戴人所﹐從其飲餌。其一僕不離主人﹐執役。三人同服苦參散以湧之﹐又服三花神佑丸下之﹐五日之間﹐果二僕愈而一僕不愈﹐如其言。

安喜趙君玉爲掾省日﹐病發徧身黃﹐往問醫者。醫云﹕君乃陽明證﹐公等與麻知己皆受訓於張戴人﹐是商議喫大黃者﹐難與論病。君玉不悅﹐自揣無別病﹐乃取三花神佑丸八十粒﹐服之不動。乃悟曰﹕予之濕熱甚矣﹐此藥尙不動。以舟車丸﹑浚川散作劑﹐大下一斗﹐糞多結者﹐一夕退黃。君玉由此益信戴人之言。

蔡寨一女病黃﹐徧身浮腫﹐面如金色﹐困乏無力﹐不思飲餌﹐惟喜食生物泥煤之屬。先以苦劑蒸餅爲丸﹐湧痰一碗﹔又舟車丸﹑通經散下五七行如墨汁﹔更以導飲丸﹐磨食散气﹐不數日肌肉如初。

《丹溪心法》曰﹕一婦人四月內產﹐發黃﹐四肢倦怠﹐食少﹐經事不來﹐時發熱﹐脈弦。用白朮一兩﹐人參﹑秦艽﹑丹皮﹑生地﹑木通﹑柴胡﹑芍藥各半兩﹐川芎﹑黃芩﹑漧葛各一錢﹐甘艸三分﹐十二貼﹐水煎﹐食前熱服而愈。

《衛生寶鑑》曰﹕元顏正卿丙寅二月間﹐因官事勞役﹐飲食不節﹐心火乘脾﹐脾气虛弱﹐又以恚怒气逆傷肝﹐心下痞滿﹐四肢困倦﹐身體麻木﹐次傳身目俱黃﹐微見靑色﹐顏黑﹐心神煩亂﹐怔忡不安﹐兀兀欲吐﹐口生惡味﹐飲食遲化﹐時下完谷﹐小便癃閉而赤黑﹐辰巳間發熱﹐日暮則止﹐至四月尢盛。其子以危急﹐求請治之﹐具說其事。診其脈浮而緩。《金匱要略》云﹕寸口脈浮爲風﹐緩爲痺。痺非中風﹐四肢苦煩﹐脾色必黃﹐瘀熱以行。趺陽脈緊爲傷脾﹐風寒相搏﹐食穀則眩﹐穀气不消﹐胃中苦濁﹐濁气下流﹐小便不通﹐陰被其寒﹐熱流膀胱﹐身體盡黃﹐名曰谷疸﹐宜茯苓梔子茵陳湯主之。

至元丙寅六月﹐時雨霖霪﹐人多病瘟疫。眞定韓君祥因勞役過度﹐渴飲涼茶﹐及食冷物﹐遂病頭痛﹐肢節亦疼﹐身體沈重﹐胸滿不食﹐自以爲外感傷﹐用通聖散兩服。藥後添身體困甚﹐方命醫治之。醫以百解散發其汗﹔越四日﹐以小柴胡湯二服後﹐加煩熱躁渴。又六日﹐以三一承气湯下之﹐躁渴尢甚。又投白虎加人參柴胡飲子之類﹐病愈增。又易醫﹐用黃連解毒湯﹑朱砂膏﹑至寶丹之類。至十七日後﹐病勢轉增﹐傳變身目俱黃﹐肢體沈重﹐背惡寒﹐皮膚冷﹐心下痞硬﹐按之而痛﹐眼濇不欲開﹐目睛不了了﹐懶言語﹐自汗﹐小便利﹐大便了而不了。命予治之﹐診其脈緊細﹐按之虛空﹐兩寸脈短不及本位﹐此證得之因時熱而多飲冷﹐加以寒涼藥過度﹐肝木乘心﹐反來侮土﹐先困其母﹐後薄其子。經云﹕薄所不勝﹐乘所勝也。時值霖雨﹐乃寒濕相合﹐此爲陰證發黃明也。予以茵陳附子漧薑湯主之。《內經》云﹕寒淫於內﹐治以甘熱﹐佐以苦辛。濕淫所勝﹐平以苦熱﹐以淡滲之﹐以苦燥之。附子﹑漧薑辛甘大熱﹐散其中寒﹐故以爲主。半夏﹑艸豆蔻辛熱﹐白朮﹑陳皮苦甘溫﹐健脾燥濕﹐故以爲臣。生薑辛溫以散之﹐澤瀉甘平以滲之﹐枳實苦微寒泄其痞滿﹐茵陳苦微寒﹐其气輕浮﹐佐以姜附﹐能去膚腠間寒濕而退其黃﹐故爲佐使也。煎服一兩﹐前證減半﹐再服悉去。又與理中湯服之﹐數日气得平復。或者難曰﹕發黃皆以爲熱﹐今暑隆盛之時﹐又以熱藥治之何也﹖予曰﹕理所當然﹐不得不然。成無己云﹕陰證有二﹕一者﹐外傷寒邪﹐陰經受之﹐或因食冷物﹐傷太陰經也。二者﹐始得陽證﹐以寒治之﹐寒涼過度﹐變陽爲陰也。今君祥因時令暑熱﹐冷物傷脾﹐過服寒涼﹐陰气大勝﹐陽气欲絕﹐又值霖雨寒濕相合﹐發而爲黃也。仲景所謂當於寒濕中求之。李思順云﹕解之而寒涼過劑﹐瀉之而逐寇傷君﹐正以此也。聖賢之制﹐竟敢越哉﹗或者曰﹕潔古之學﹐有自來矣。

《醫學綱目》曰﹕一婦人年六十歲﹐病振寒戰栗﹐足太陽寒水也﹔呵欠噴嚏﹐足少陽膽也﹔口中乏津液﹐足陽明不足也﹔心中急痛而痞﹐手少陰受寒﹐足少陰血滯也﹔身熱又欲近火﹐熱在皮膚﹐寒在骨髓也﹔臍下惡寒﹐丹田有寒也﹔渾身黃及睛黃﹐皆寒濕也。余證驗之﹐知其爲寒。溺黃赤而黑又頻數者﹐寒濕勝也。病來身重如山﹐便著牀枕者﹐陰濕盛也。其脈右手關尺命門弦細﹐按之洪而弦。弦急爲寒﹔加之細者﹐北方寒水﹔雜以緩甚者﹐濕盛出黃色。脈洪大者﹐心火受制也。左手又按之至骨﹐舉手來實者﹐壬癸腎旺也。六脈按之俱空虛者﹐下焦無陽也。用藥法﹐先宜以輕劑去其寒濕﹐兼退其洪大之脈﹐以理中加茯苓湯投之﹐水煎熟﹐以冰冷與之。此熱因寒用﹐以假寒對足太陽之假熱﹐以漧薑辛熱瀉膀胱之眞气﹐故曰眞對眞﹐假對假。若不愈﹐當以朮附湯與之。按此證𨿽小便黃赤﹐亦作寒治者﹐蓋以余證及脈別之也。

一人病身體痛﹐面黃喘滿頭痛﹐自能飲食﹐大小便如常。予診之﹐脈大而虛﹐鼻塞而煩。予曰﹕非濕熱宿谷相搏﹐此乃頭中寒濕﹐非茵陳五苓﹐不可行也。仲景云﹕濕家病身疼痛﹐發熱面黃而喘﹐頭痛鼻塞而煩﹐其脈大﹐自能飲食﹐腹中和無病﹐病在頭中﹐寒濕攻鼻故塞﹐納藥鼻中則愈。仲景無藥方﹐此方見《外臺》刪繁證云治天行熱病﹐蓋通貫臟腑寒濕﹐沈於骨髓之間﹐或爲黃疸﹐宜瓜蒂散﹐卽此方也。

一舟梢病傷寒發黃鼻酸﹐通身與目如金色。小便赤而數﹐大便如常。或者欲用茵陳五苓。予曰﹕非其治也。小便利﹐大便如常﹐則知病不在髒。今眼睛鼻額痛﹐是病在淸道中。淸道者華蓋﹐肺之經也。若下大黃﹐則必腹脹爲逆。亦用瓜蒂散﹐先含水﹐次﹝口畜﹞之鼻中﹐黃水盡乃愈。

趙宗顏因下之太過生黃﹐脈沈細遲無力﹐海藏次第用藥﹐至茵陳附子湯﹐大效。按海藏次第用藥者﹐謂先投韓氏茵陳茯苓湯﹐次投茵陳陳皮湯﹐又次投茵陳附子湯。後趙秀才次第仿此。趙秀才因下之早﹐黃病﹐脈寸微尺弱﹐身冷﹐次第用藥至茵陳四逆湯﹐大效。

一僧傷寒﹐發汗不徹﹐有畱熱﹐身面皆黃﹐多熱﹐期年不愈。醫作食黃治之﹐治不對﹐病不去。問之﹐食不減。尋與此藥﹐服五日﹐病減三分之一﹔十日﹐減三分之二﹔二十日﹐病悉去。方用茵陳﹑梔子各三分﹐秦艽﹑升麻各四錢﹐末之﹐每用三錢﹐水四合﹐煎及二合﹐去滓﹐食後溫服﹐以和爲度。

《醫學正傳》曰﹕一男年三十餘﹐得谷疸證﹐求予治﹐以胃苓湯去桂加茵陳﹐數十貼黃退。自以爲安﹐不服藥。十數日後﹐至晚﹐目盲不見物。予曰﹕此名雀目。蓋濕痰盛而肝火有餘也。用獖豬肝煮熟﹐和夜明砂作丸服之﹐目遂明如故。來謝。予曰﹕未也。不早服制肝補脾消痰之劑﹐必轉蠱脹。伊不信﹐半月後﹐腹漸脹﹐痞滿﹐復求治。予仍以胃苓湯﹐倍二朮﹐加木通﹑麥門冬﹐煎湯下褪金丸﹐一月平安。

《薛己醫案》曰﹕大司徒李蒲汀南吏部少宰﹐時患黃疸﹐當用淡滲之劑。公尙無嗣﹐猶豫不決。余曰﹕有是病而用是藥。以茵陳五苓散加芩﹑連﹑山梔二劑而愈。至辛卯得子﹐公執余手而笑曰﹕醫方猶公案也﹐設君避毀語殘喘﹐安得享餘年而遂付托之望哉﹖由是禮遇益厚。

應天王治中﹐徧身發黃﹐妄言如狂﹐苦於胸痛﹐手不可近﹐此中焦蓄血爲患﹐用桃仁承气湯一劑﹐下瘀血而愈。

