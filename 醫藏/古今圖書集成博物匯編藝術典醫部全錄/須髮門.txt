古今圖書集成醫部全錄卷一百六十四

須髮門【毛附】

黃帝素問

上古天眞論

女子七歲﹐腎气盛﹐齒更發長。

【注血乃腎之液﹐發乃血之餘﹐故發長也。】

四七筋骨堅﹐發長極。

【注精血盛極之時﹐是以筋骨堅﹐發長極也。】

五七發始墮。六七發始白。

【注陽明之脈循髮際﹐故其衰也﹐發墮。血脈華於色﹐血脈衰﹐故發白也。】

丈夫八歲腎气實﹐發長齒更。五八腎气衰﹐發墮齒槁。

【注腎爲生气之原﹐男子衰於气﹐故根气先衰而發墮齒槁也。】

六八陽气衰竭於上﹐發鬢頒白。八八則齒髮去。

【注數終衰極﹐是以不惟頒白枯槁而更脫落矣。】

六節髒象論

肺者气之本﹐魄之處也﹐其華在毛。

【注肺主皮毛﹐故華在毛。】

腎者主蟄﹐封藏之本﹐精之處也﹐其華在發。

【注發乃血之餘﹐血乃精之化﹐故其華在發。】

五臟生成篇

肺之合皮也﹐其榮毛也。

【注毛附於皮﹐气長則毛榮。】

腎之合骨也﹐其榮發也。

【注腎藏精而主髓﹐故所合在骨。發乃精血之餘﹐故其榮在發。】

多食苦則皮槁而毛拔。

【注苦乃火味﹐太過則傷肺而皮槁毛落。】

多食甘則骨痛而發落。

【注甘乃土味﹐太過則傷腎而骨痛發落。】

痿論

肺主一身之皮毛﹐故肺熱葉焦﹐則皮毛虛弱急薄。

【注肺主皮毛﹐肺熱葉焦﹐則皮毛虛薄矣。】

肺熱者色白而毛敗。

鍼解篇

人髮齒耳目五聲﹐應五音六律。

【注髮齒耳目共六﹐齒又爲六六之數﹐而發之數不可數矣。律呂之數﹐推而廣之﹐可千可萬﹐而萬之外不可數矣。】

調經論

邪客於形﹐灑淅起於毫毛。

【注邪客於形﹐尙在皮膚間﹐故灑淅起於毫毛。】

長刺節論

病大風﹐須眉墮﹐名曰大風。

【注大風﹐厲風也。從肌肉而傷衝任之血气﹐故須眉墮也。】

靈樞經

終始篇

春气在毛。

【注陰陽之气﹐始於皮毛而入筋骨﹐自外而內也。】

太陰終者﹐皮毛焦而終。

【注手太陰之气絕而皮毛夭焦矣。】

經脈篇

手太陰气絕﹐則皮毛焦。太陰者行气溫於皮毛者也﹐故气不榮則皮毛焦﹐皮毛焦則津液去皮節﹐津液去皮節者則爪枯毛折﹐毛折者則毛先死。丙篤丁死﹐火勝金也。

【注手太陰之气主於皮毛﹐是以太陰气絕則皮毛焦。手太陰主气﹐气主燻膚澤毛﹐故太陰者﹐行气溫於皮毛者也﹐是以气不榮則皮毛焦。津液者﹐隨三焦出气以溫肌肉﹐淖澤於骨節﹐潤澤於皮膚﹐气不榮則津液去皮節﹐津液去皮節則爪枯毛折矣。毛先死者﹐手太陰之气先絕於外。丙篤丁死﹐肺臟之气死於內也。】

手少陰气絕則脈不通﹐脈不通則血不流﹐血不流則毛色不澤。

【注血隨脈气流行者也﹐毛者血气之所生也﹐故血脈不流則毛色不澤。】

足少陰气絕則骨枯發無澤。發無澤者骨先死。

【注夫腎主藏精而化血﹐發者血之餘也。發無澤者﹐腎臟之精气絕而骨先死矣。】

寒熱病篇

皮寒熱者﹐不可附席﹐毛髮焦﹐鼻槁臘。

【注病在皮﹐故不可附席﹐皮膚之血气以滋毛髮﹐皮气傷故毛髮焦也。肺主皮毛﹐開竅在鼻﹐故鼻爲之漧槁。】

肌寒熱者肌痛﹐毛髮焦而唇槁臘。

【注脈外之血气﹐充膚熱肉﹐生毫毛﹐故病在肌﹐則肌肉痛而毛髮焦也。】

熱病篇

癲疾﹐毛髮去﹐索血於心。

【注癲疾﹐脈癲疾也。發者血之餘﹐若癲疾而毛髮去﹐當索血於心。】

五變篇

風雨寒暑﹐循毫毛而入腠理。

本髒篇

腎合三焦膀胱。三焦膀胱者﹐腠理毫毛其應。皮急而無毫毛者﹐三焦膀胱急﹔毫毛美而粗者﹐三焦膀胱直﹔稀毫毛者﹐三焦膀胱結也。

【注太陽之气主皮毛。本經云﹕燻膚充身澤毛﹐是謂气。是以皮毛皆應於三焦膀胱。又曰﹕脾生肉﹐肉生肺﹐肺生皮毛。】

天年篇

四十歲榮華頹落﹐發頗頒白。

【注發頗頒白﹐乃陽明少陰之气衰也。】

陰陽二十五人篇

足太陽之上﹐血气盛則美眉﹐眉有毫毛﹔血多气少則惡眉﹐面多小理。

【注足太陽之脈﹐起於目內眥﹐循兩眉而上額交巓﹐是以皮膚之血气盛則眉美﹐而眉有毫毛也。毫毛者﹐眉中之長毛﹐因血气盛而生長。惡眉者﹐無華采而枯瘁也。面多小理者﹐多細小之紋理﹐蓋气少而不能充潤皮膚也。】

足陽明之上﹐血气盛則髯美長﹐血少气多則髯短﹐气少血多則髯少﹐血气皆少則無髯﹐兩吻多畫。足陽明之下﹐血气盛則下毛美長至胸﹐血多气少則下毛美短至臍﹐血气皆少則無毛﹐有則稀枯瘁。

【注足陽明之脈﹐其上行者﹐挾口環唇﹐下交承漿。是以皮膚之血气盛﹐則髯美而長﹐血少气多則髯短﹐气少血多則髯少﹐气血皆少則無髯﹐蓋血盛則淡滲皮膚而生毫毛。气者所以燻膚充身澤毛者也﹐是以在上之須眉﹐在下之毫毛﹐皆藉皮膚之气血以生長。血气少而不能充皮膚肥腠理﹐故兩吻多畫﹐蓋肌肉不得充滿而多瘦紋也。足陽明之脈﹐其下行者﹐循膺胸下臍腹﹐從膝臏而至足跗﹐故在下皮膚之血气盛則下毛美而長至胸﹐血多气少則下毛美短至臍﹐血气皆少則無毛﹐𨿽有亦稀而枯瘁也。】

足少陽之上﹐气血盛則通髯美長﹐血多气少則通髯美短﹐血少气多則少須﹐血气皆少則無須。足少陽之下﹐血气盛則脛毛美長﹐外踝肥﹐血多气少則脛毛美短﹐外踝皮堅而厚﹐血少气多則胻毛少﹐外踝皮薄而軟﹐血气皆少則無毛﹐外踝瘦無肉。

【注足少陽之經脈﹐其上行者﹐循於耳之前後﹐加頰車﹐下頸項。是以皮膚之血气盛則通髯美長﹐血多气少則通髯美短﹐蓋須髮乃血之餘﹐是以血多气少﹐𨿽短而美也。其經脈之下行者﹐循膝外廉下輔骨之前﹐抵絕骨之端﹐下出外踝之前﹐循足跗上。是以在下皮膚分肉之血气盛則脛毛美長﹐外踝肥血多則皮堅而厚﹐血少則皮薄而軟﹐蓋血之所以淡滲於皮膚者也。】

手太陽之上﹐血气盛則有多須。

【注手太陽之脈﹐其上行者﹐循於顴頰耳目鼻眥之間﹐是以皮膚之血气盛則有多須。】

手陽明之上﹐血气盛則髭美﹐血少气多則髭惡﹐血气皆少則無髭。

【注手陽明之脈﹐其上行者﹐挾口交人中﹐上挾鼻孔。是以皮膚之血气俱盛則髭美好﹐惡者稀而枯瘁也。】

手少陽之上﹐血气盛則眉美以長。

【注手少陽之脈﹐其上行者﹐出走耳前﹐交頰上﹐至目銳眥﹐是以皮膚之血气盛則眉美以長﹐長者卽生毫毛之意也。】

五音五味篇

黃帝曰﹕婦人無須者﹐無血气乎﹖岐伯曰﹕衝脈任脈﹐皆起於胞中﹐上循背裏﹐爲經絡之海﹔其浮而外者﹐循腹右上行﹐會於咽喉﹐別而絡唇口。血气盛則充膚熱肉﹐血獨盛則淡滲皮膚﹐生毫毛。今婦人之生﹐有餘於气﹐不足於血﹐以其數脫血也﹐衝任之脈不榮口唇﹐故須不生焉。

【注此論絡唇口生髭須之血气﹐皆衝任脈之所濡也。】

黃帝曰﹕士人有傷於陰﹐陰气絕而不起﹐陰不用﹐然其須不去﹐其故何也﹖宦者獨去﹐何也﹖岐伯曰﹕宦者去其宗筋﹐傷其衝脈﹐血瀉不復﹐皮膚內結﹐唇口不榮﹐故須不生。黃帝曰﹕其有天宦者﹐未嘗被傷﹐不脫於血﹐然其須不生﹐其故何也﹖岐伯曰﹕其天之所不足也﹐其任衝不盛﹐宗筋不成﹐有气無血﹐唇口不榮﹐故須不生。

【注髭須生於有生之後﹐然又本於先天精气﹐陰陽血气﹐有互相資生之妙。】

美眉者太陽多血﹐通髯極須者少陽多血﹐美須者陽明多血。

【注此論人合天之四時﹐無分手足也。】

百病始生篇

虛邪之中人也﹐始於皮膚﹐皮膚緩則腠理開﹐開則邪從毛髮入﹐入則抵深﹐深則毛髮立﹐毛髮立則淅然。

【注夫邪之中人﹐必先始於皮毛。人之形虛則皮膚緩而腠理開﹐開則邪從毛髮入﹐入則抵深﹐深則毛髮立。蓋气者﹐所以充膚澤毛﹐如邪傷气則折毛髮理﹐此邪入於皮膚而气不傷﹐故毛髮立。淅然者﹐灑淅動形也。】

邪客篇

地有艸蓂﹐人有毫毛。

【注此論人之形身﹐與天地相應也。】

扁鵲難經

毛折

十四難曰﹕損脈之爲病﹐一損損於皮毛﹐皮聚而毛落﹐從下上者。皮聚而毛落者死。

二十四難曰﹕手太陰气絕﹐卽皮毛焦。太陰者﹐肺也﹐行气溫於皮毛者也。气弗榮則皮毛焦﹐皮毛焦則津液去﹐津液去卽皮節傷﹐皮節傷則皮枯毛折﹐毛折者則毛先死。丙日篤﹐丁日死。

發槁

二十四難曰﹕足少陰气絕卽骨枯。少陰者﹐冬脈也﹐伏行而溫於骨髓﹐故骨髓不溫卽肉不著骨﹐骨肉不相親卽肉濡而卻﹐肉濡而卻﹐故齒長而枯﹐發無潤澤。無潤澤者﹐骨先死。戊日篤﹐己日死。

金匱要略【漢張機】

發落

夫失精家發落﹐脈極虛芤遲。

毛聳

太陽中暍﹐發熱惡寒﹐小便已﹐灑灑然毛聳。

中藏經【漢華佗】

死候

眉系傾者七日死。

發眉如衝起者死。

發直者十五日死。

發如麻﹐喜怒不調者死。

心與小腸絕者六日死。絕則發直如麻﹐汗出不已﹐不得屈伸者是也。

脈訣【晉王叔和】

毛髮幹濇

遲脈歌曰﹕三部俱遲腎臟寒﹐皮膚燥濇發毛幹。

肺脈歌曰﹕實大相兼滑﹐毛焦涕唾粘。更和咽有燥﹐秋盛夏宜砭。沈細仍兼滑﹐因知是骨蒸。皮毛皆總濇﹐寒熱兩相承。

細脈歌曰﹕乏力無精脛裏酸﹐形容憔悴發毛幹。如逢冬季經霜日﹐不療其屙必自痊。

肺臟歌曰﹕口鼻气出不復回﹐唇反無文黑似煤。皮毛焦漧爪枯折﹐途程三日定知災。

腎臟歌曰﹕面黑齒痛目如盲﹐自汗如水腰折頻。皮肉濡卻發無澤﹐四日應當命不存。

發直

肺脈歌曰﹕十二動而又不來﹐咳嗽唾膿兼難補。發直如麻只片時﹐扁鵲也應難救護。

察色觀病歌﹕發直如麻半日死。

瘡瘍全書【金竇漢卿】

眉風毒

此毒受在肝經﹐气血上壅﹐結聚成毒﹐當用敗毒流气飲﹑內托流气飲﹑淸肝飲治之。

發眉瘡

發眉瘡從眉至頭﹐生瘡色黑﹐其腰漸漸腫﹐气浮滿面。其瘡如石﹐鍼刺無膿﹐其水自出﹐痛不可忍﹐悶亂嘔逆者正是。此瘡六日可刺出膿。如吐逆心悶﹐漸減可治。如不能減﹐男子二十四日而歿﹐女子七日而終矣。急用止痛拔毒散治之。

髭發毒

此證乃脾胃虛熱﹐心肺邪風上攻禾髎之端﹐多在承漿之側﹐形如羊刺﹐四邊腫硬﹐痛楚難禁﹐時流黃水﹐麻痺憎寒﹐壯熱毒气﹐下流心胸﹐主周身壯熱﹐皆伏陽攻其心肺﹐虛熱注於三焦。內服當歸內托散﹔外微擦破﹐以神應散搽之。

須髮毒

此毒因腎經有熱﹐水枯不能上潤於心火﹐故發此毒﹐急服人參敗毒散加五味子﹑千金內托散﹑蠟礬丸每服五六十丸﹐連進十餘服﹔待疽軟﹐頭用替鍼丸咬破。不可用鍼刺﹐若鍼刺瘡口出黃水﹐四圍生細黃泡﹐徧面遊走。再用拔毒散圍四畔﹐治法同髭發毒煎劑﹐隨時施治。

醫說【宋張子充】

各有所屬

發屬心﹐故上生﹐稟火气也。眉屬肝﹐故橫生﹐稟木气也。須屬腎﹐故下生﹐稟水气也。

儒門事親【元張從政】

血熱發落

人年少發早白落或白屑者﹐此血熱而太過也。世俗止知發者血之餘也﹐血衰故耳﹐豈知血熱而發反不茂。肝者木也﹐火多水少﹐木反不榮﹐火至於頂﹐炎上之甚也。大熱病汗後﹐勞病之後﹐皆發多脫落﹐豈有寒耶﹖

眉煉

小兒瘡﹐在面曰眉煉﹐在耳曰輒耳﹐在足日靴癢﹐此三者皆謬名也。《內經》曰﹕諸痛癢瘡瘍﹐皆屬心火。乃心火熱盛之致然也﹐可用﹝金非﹞鍼刺之出血﹐一刺不愈﹐當再刺之則必愈矣。《內經》曰﹕血實者宜決之。決者破其血也。眉煉不可用藥敷之﹐其瘡多癢則必爬﹐若使入眼則眼必損矣。

東垣十書【元李杲】

槁落主治

脈弦气弱﹐皮毛枯槁﹐黃芪建中湯﹑四物湯主之。

虛損之疾﹐一損損於肺﹐皮聚而毛落﹐宜八物湯。

丹溪心法【元朱震亨】

眉眶痛

眉眶痛屬風熱與痰﹐作風痰痛風類治。

痛有二證﹕眼屬肝﹐有肝虛而痛﹐才見光明﹐則眶骨痛甚﹐宜生熟地黃丸。又有眉稜骨痛﹐眼不可開﹐晝靜夜劇﹐宜導痰湯或芎辛湯入芽茶﹐或二陳湯吞靑州白丸子﹐良。

醫學入門【明李梴】

發乃血餘

血盛則發潤﹐血衰則發衰﹐血熱則發黃﹐血敗則發白矣。

榮枯槁落

須髮顏面﹐皆督脈所絡。陽精盛注於外﹐則須髮榮盛﹐面體光潤。

膽榮在須﹐腎華在發﹐精气上升則須潤而黑。六八以後﹐精華不能上升﹐秋冬令行﹐金削肺枯﹐以致須髮焦槁如灰白色。養生者﹐宜預服補精藥以防之﹐染掠亦非上策。

發燥者﹐膽有怒火也。膽合膀胱﹐上榮毛髮﹐風气盛則焦燥﹐汁竭則枯也。

老來發落須長﹐常也。少壯有發落或須亦落者﹐腎枯火炎肺痿﹐內風妄動故也。地黃酒﹑腎气丸﹑天門冬膏主之。內風甚者﹐梧葉煎。

發落及枯燥而黃白﹐有因吐衄失血多者﹐瓊玉膏主之。

因房勞損精易白者﹐還元丹﹑還元秋石丸﹑女貞丸之類。

有因火盛血枯者﹐大造丸﹑八仙添壽膏。

因濕痰瘧痢等疾衰白者﹐蒼朮膏﹑加味蒼朮膏。

皮膚肌骨有風痛癢者﹐何首烏丸。

陽虛者﹐卻老烏須健陽丸﹑延年益壽不老丹之類。

烏須必因證用藥﹐若不顧臟腑﹐專務須髮而妄投丸散﹐是剖腹而藏珠也。

古今醫統【明徐春甫】

補養气血則美而不白

髭發黑美﹐須養气血之十全。气血盛則髭發美﹐气血衰則髭發白﹐此必然之理也。人年三十之後﹐常服補腎滋陰之藥﹐保和气血﹐至老頭須不白﹐信有驗矣。若用藥於旣衰之後﹐豈能及之乎﹖如凡事止於未動之先則易爲矣﹐若於旣去之後﹐而欲挽回以復之者﹐鮮有及焉。

眉痛

眉骨痛者﹐多是肝火上炎﹐怒气甚者﹐多有此病。其謂風證﹐亦火之所致﹐熱甚生風是也。大抵抑肝火﹐有風痰則兼而治之。

古今醫鑑【明龔信】

髒气各殊

人之須髮眉𨿽皆毛類﹐而所生五臟各異﹐故有老而須白眉髮不白者﹐或發白而眉須不白者﹐髒气有所偏故也。男子腎气外行﹐上爲須﹑下爲勢。故女子﹑宦人無勢則亦無須﹐而眉髮無異於男子﹐則知不屬腎也明矣。

萬病回春【明龔廷賢】

立名之義

在頭曰發﹐發者拔也﹐拔擢而出也。

在目曰眉﹐眉者媚也﹐有嫵媚也。

頤下曰須﹐須者秀也﹐物成乃秀﹐人成而須生也。

在頰曰髯﹐隨口動搖﹐冉冉然也。

口上曰髭﹐髭者姿也﹐爲姿容之美也。

證治準繩【明正肯堂】

經脈所榮

《巢氏病源》云﹕足少陽膽之經﹐其榮在須。足少陰腎之經﹐其華在發。衝任之脈﹐爲十二經之海﹐謂之血海﹐其別絡上唇口。若血盛則榮於頭髮﹐故須髮美。若血气衰弱﹐經脈虛竭﹐不能榮潤﹐故須髮脫落。

發髭毒

《鬼遺》云﹕鼻下一處﹐人中兩處爲發髭﹐此多因摘髭外入風而結﹐攻作不常﹐寒熱相並﹐此亦害人。

或問地角上生癰何如﹖曰﹕是名髭毒﹐屬足陽明經風熱所致﹐用活命飲加芩﹑連﹑元參﹑梔子﹑桔梗以淸熱﹔壯實者一粒金丹下之。若撼之有根﹐肌肉不仁﹐或麻或癢﹐寒熱大作﹐煩悶嘔逆者﹐疔也。

髮際瘡

《鬼遺》云﹕左右髮際﹐起如粟米﹐頭白肉赤﹐熱痛如錐刺。此疾婦人患多﹐丈夫患少。始因風濕上攻髮際﹐亦宜出膿無傷。

或問髮際生瘡何如﹖曰﹕此名髮際瘡也。狀如芡實﹐漫腫寒熱﹐或痛或癢者﹐髮際疽也。此由風熱上壅所致﹐宜服防風通聖散﹑紫金丹奪命丹汗之。

發眉疽

《鬼遺》云﹕左右眉稜兩處發眉﹐不拘在頭尾﹐宜於未成已前攻擊﹐在眉頭卽攻入眼損睛﹐在眉後卽攻下太陽﹐並宜戒愼。

或問眉髮疽毒何如﹖曰﹕眉疽從眉至頭生瘡﹐黑色漸漸腫漫﹐滿面瘡頭﹐堅硬如石﹐刺之無膿﹐惟出黃水﹐痛不可忍﹐悶亂嘔逆是也。由臟腑積熱風毒上攻而然﹐急服紫金丹﹑勝金丹汗之﹔活命飲加黃連﹑桔梗﹑升麻﹐或黃連消毒飲降火消毒之劑。六七日﹐刺得黃白膿者﹐可治。枯紫陷﹐刺之無膿﹐吐逆煩躁﹐神昏不食者死也。

眉心疽

或問眉心生疽何如﹖曰﹕是名眉心疽﹐一名面風毒﹐屬足太陽膀胱經﹐風熱壅結﹐陰陽相滯而生﹐急服紫金丹﹑蟾酥丸汗之﹔或一粒金丹下之。若黑色痛甚﹐或麻或癢﹐寒熱並作者﹐疔也。

外科正宗【明陳實功】

龍泉疽虎須毒

此二毒乃腎督二脈﹐分合行布﹐驟被外邪所搏而成。龍泉疽發在人中之間﹐虎須毒生於地閣之上。初起疙瘩﹐次生腫痛﹐漸發寒熱﹐甚者惡心漧嘔﹐腮項俱腫。此穴忌灸﹐初起宜綫鍼挑破患頂﹐以蟾酥餅放上膏藥蓋之﹐使毒有門而泄。四邊焮腫﹐上如意金黃散敷之。外有表證者﹐荊防敗毒散加芩﹑連﹑牛蒡﹔裏證﹐內疏黃連湯。已成﹐欲其作膿﹐芎歸內托散﹔膿成脹痛者﹐鍼之卽愈﹔膿潰後﹐只宜膏藥換貼﹐其口易完。此證多生於元气壯實者﹐故多不必服藥自愈。

石室祕籙【淸陳士鐸】

生眉烏須

眉落﹐可用桑葉七斤﹐每日洗之﹐一月重生如舊﹐須落亦然。須白﹐乃腎水枯﹐任督血幹也﹐二者得一﹐皆能白須﹐地黃湯最妙。今不用﹐用桑椹半斤﹐取汁一碗﹐以骨碎補一兩爲末浸之﹐曬漧﹐無日則用火焙漧﹐再浸﹐以汁幹爲度﹔再用生赤何首烏﹑熟地焙漧各二兩﹐靑鹽﹑當歸各一兩﹐沒石子雌雄各四對﹐長者雄﹐圓者雌﹐俱爲細末﹐每日擦牙七七擦﹐左右各如數﹐一月之間卽黑如漆。蓋桑椹專能補陰黑須﹐而又佐之熟地﹑首烏﹐豈有不黑之理﹖但苦不能引入須根耳。今妙在用骨碎補﹑沒石子直透齒肉之內﹐旣入齒肉﹐有不引至須根者乎﹖此方之所以巧而奇也。倘更用補腎烏須﹐以通任督﹐則上下相資﹐而髭髯有不重臻於年少之時乎﹖今更有一方並傳之。桑椹蒸熟曬漧﹐不蒸則此物最不肯幹﹐但不可經鐵器﹐飯鍋蒸則無害﹔生赤何首烏﹐切片﹐飯鍋蒸熟﹐曬漧九次爲妙﹔南燭葉亦飯鍋蒸熟曬漧﹐若不蒸自幹則無用﹔白朮﹑熟地黃各一斤﹔麥冬半斤﹔花椒去殼皮四兩﹐取淨末二兩﹔白果一兩。此方不刊﹐卽名爲陳氏烏須丸﹐久服長生不老。春夏服地黃丸﹐秋冬服此丸﹐則升躋有路﹐斑白無蹤。無桑椹時﹐可以桑葉代之﹐須用千斤﹐𨿽椹勝於葉﹐而葉之功亦不亞椹也。又鳥須二方﹕一丸方﹐用熟地﹑山藥各二斤﹐山茱萸﹑黑芝麻各半片﹐白朮﹑麥門冬﹑桑葉各一斤﹐巴戟﹑白果肉各四兩﹐爲末﹐蜜丸﹐每日早晚各服五錢﹔萬年靑六片﹐加入尢妙。一煎方﹐熟地﹑生赤何首鳥﹑山藥﹑桑葉各一兩﹐白果二錢﹐黑芝麻五錢炒﹐研碎﹐萬年靑半片﹐人參三錢﹐花椒一錢﹐水煎﹐加酒一茶鍾﹐再加桔梗五分﹐早服頭煎﹐晚服二煎﹐夜服三煎﹐四劑卽黑如漆。二方同用永不再白。倘气血虛者﹐用服十劑必效。又烏須方莫妙用幹桑椹飯鍋蒸熟曬漧﹑生何首烏各一斤爲丸﹐二味朝夕吞服﹐自然烏黑矣。蓋二味原是烏須之聖藥﹐能日日服之﹐延生返老﹐豈特須髮之黑哉﹖或少加白果尢妙﹐不必加熟地﹐藥愈多其功轉不大效。用生何首烏者﹐以滋味不泄也﹐連皮用之正取其皮引入人之皮毛耳。每日服五錢﹐或一兩俱可。無椹用桑葉二斤﹐首烏一斤可也。妙極。

方

張天師艸還丹海藏此治上少陰下厥陰藥也。

地骨皮生地菟絲子酒浸三日﹐炒黃牛膝遠志去心石菖蒲各等分

右爲細末﹐煉蜜丸如桐子大﹐每服三十丸﹐空心溫酒下﹐鹽湯亦可。

七寶美髯丹補腎元﹐鳥須髮﹐延年益壽。

何首烏赤白雄雌各一斤川牛膝八兩

右先用米泔水浸何首烏一日一夜﹐以竹刀刮去粗皮﹐切作大片﹐用黑豆鋪甑中一層﹐卻鋪何首烏一層﹐再鋪豆一層﹐卻鋪川牛膝一層﹐又黑豆一層﹐重重相間﹐面上鋪豆覆之﹐以豆熟爲度﹐取去豆曬漧﹔次日如前﹐用生豆再蒸﹔如法蒸七次﹐曬七次﹐去豆﹐用再加﹕破故紙水洗淨﹐用黑芝麻同炒﹐無聲爲度﹐去芝麻﹔白茯苓用人乳汁拌勻浸透﹐曬漧﹐蒸過﹐再曬漧﹔赤茯苓用黑牛乳汁拌勻﹐浸透曬漧﹐蒸過再曬漧﹔菟絲子用酒浸一宿﹐洗去土﹐曬漧﹐蒸三次﹐曬三次﹔當歸身用淨身去頭尾﹐酒洗過﹔枸杞子各半斤。

右末之﹐煉蜜丸如龍眼大﹐每日空心嚼二三丸﹐溫酒下﹐或米湯﹑白湯﹑鹽湯皆可。制藥不犯鐵器。

元精丹北方黑色﹐入通於腎﹐開竅於二陰﹐藏精於腎﹐其味鹹﹐其類水﹐其病在骨﹐此藥主之。

自己頭髮或父母一本﹐或少壯男女者﹐揀去黃白色

右用灰湯洗二三次﹔再以大皂角四兩﹐槌碎煮水﹐洗淨﹐務要無油气爲佳。將發扯碎曬漧﹐每淨發一斤﹐用川椒四兩﹐揀去梗核﹐於大鍋內發一層﹑椒一層和勻﹐以中鍋蓋之﹐鹽泥固濟﹐勿令泄气。桑柴慢火煆﹐三炷香退火﹐待冷取出﹐約重四兩有餘﹐於無風處研爲細末。

何首烏用黑豆九蒸九曬﹐揀去豆﹐取淨末一斤黑芝麻九蒸九曬﹐取淨末懷慶生地酒浸﹐杵膏熟地同上制﹐各八兩破故紙取淨末女貞實桑椹肥大者﹐取淨汁熬膏旱蓮艸取淨汁熬膏槐角子入牛膽內百日﹐各四兩胡桃肉研膏膠棗肉研膏﹐各二兩

右﹐以藥末入諸膏和勻﹐加煉蜜一斤﹐成劑入石臼內﹐舂千餘下﹐如桐子大﹐每服六十丸﹐空心﹐用何首烏釀酒﹐每溫二三杯送下﹐日三服。

靑絲散【東垣】補虛牢牙﹐黑髭發。

白芷白茯苓各五錢母丁香細辛當歸川芎生甘艸甘松各三錢升麻旱蓮艸地骨皮生地熟地破故紙靑鹽各二錢寒水石七錢﹐煨麝香細研﹐五分生何首烏香附米各一兩﹐生薑汁浸一宿﹐炒高茶末

右爲細末﹐庚日爲始﹐背東面西擦牙﹐早不見日﹐夜不見燈﹐刷畢咽藥﹐余津潤髭﹐一月頓黑。忌食蘿卜。

擦牙烏須方

豬牙皂角七錢﹐泡白茯苓去皮熟地酒浸﹐焙五倍子制破故紙靑鹽細辛去土﹐各三錢桑椹子曬漧﹐五錢

右爲細末﹐每淸晨擦牙﹐用水漱口洗須鬢﹐不可將漱水入盆內﹐恐傷眼目。

丁砂散【《瑞竹堂方》】掠髭發。

大訶子兩个母丁香十五个百藥煎一錢鍼砂少許﹐酢炒七次高茶末

右爲細末﹐用水一大碗熬數沸﹐不去滓﹐收於淨磁器內﹐臨臥溫漿洗淨﹐髭發用藥水掠之﹐次早用溫漿水淨洗﹐百日髭發自黑。藥內浸一新釘﹐尢妙。

訶子散白髮返黑。

訶子一个﹐去核沒食子百藥煎鍼砂用好酢一碗﹐浸三日﹐炒七次﹐各三兩金絲礬一兩半﹐研

右用蕎面入鍼砂打糊﹐先一夜將鍼砂糊抹在頭上﹐用荷葉包到天明﹐溫漿水洗淨﹔次夜﹐卻將前藥末四味﹐調入鍼砂糊內﹐用生薑一塊捶碎﹐再加些少輕粉﹐一處調勻﹐抹在頭上﹐仍用荷葉包﹐到天明用溫漿水加淸油數點在內﹐洗淨﹐其發黑且光。

制五倍子法烏須髮。

五倍子揀大者﹐去蛀屑﹐敲作碎粒

右分粗細爲二﹐先將粗片放瓦器中﹐用文火炒成糊﹐次入細者同炒﹐初時大黑煙起﹐取出﹐不住手炒﹔將冷﹐又上火炒﹔昏黃煙起﹐又取開炒﹔再上火炒﹐靑黃煙間出卽住火。先以眞靑布一大片浸濕﹐將五倍子傾布上捏成一團﹐用腳踏成餅﹐上用濕泥一擔﹐盦一夜﹐色如烏鴉羽爲妙。磁器盛勿泄气。

易簡烏須方

制五倍子一錢鹽一分四釐楡皮面二分膽礬白礬各七釐。

右俱研細末﹐茶淸調如稀粥﹐隔湯頓稠﹐黃昏乘熱刷上﹐可黑一个月。

又方

金鉛一錢靑錠粉三分海沙一分樟腦半分

右和勻﹐茶鹵調搽髭發﹐俟點綫香一炷完﹐洗去﹐以油潤之。

點白方

朱砂一分五釐銀礦當歸各三錢白礬生飛面眞粉各一分

右用淸水調﹐拔去白須﹐卽以銀簪點在孔根內﹐則再生者皆黑須矣。

浸油去白方

銀礦一兩當歸三兩核桃油八兩

右三味爲末﹐浸磁罐內﹐七日後搽。

黑雲散

五倍子炒百藥煎生胡桃皮靑石橊皮訶子肉靑木瓜皮靑柿子皮豬牙皂角炒何首鳥靑礬細辛水銀各等分

右以水銀入石橊皮內﹐月餘﹐再以橊皮曬漧﹐同諸藥研末﹐煉蜜丸如小錢大﹐常於木炭灰內焙養﹐勿得離火。如要鳥須髮時﹐先用皂角水洗淨﹐次用熱酒調化塗之﹐好熱酢亦可。

滋榮散【《瑞竹堂方》】長養發﹐發落最宜。

生薑焙漧人參各一兩

右爲細末﹐用生薑一塊﹐切片蘸藥末於發落處擦之﹐二日一次。

三聖膏【《必用方》】治髭發脫落﹐能令再生。

黑附子蔓荊子柏子仁各半兩

右爲末﹐烏雞脂和勻搗研﹐幹置瓦盆內﹐封固百日﹐取出塗脫處﹐三五日卽生。

八物湯治气血俱虛﹐須髮頒白。

人參白芍當歸各一錢白茯苓一錢五分甘艸川芎各六分白朮土炒熟地各二錢

右水煎服。

四物湯治血虛須髮白。

熟地當歸身各二錢白芍一錢川芎八分

右水煎服。古今圖書集成醫部全錄卷一百六十五

須髮門﹝毛附﹞

方

四物坎離丸【《入門》】善烏須髮。

熟地黃酒浸﹐搗膏﹐三兩幹生地黃酒浸﹐搗膏白芍藥各一兩半﹐酒炒當歸酒炒黃蘗各二兩﹐鹽酒浸﹐炒知母鹽酒浸﹐炒側柏葉炒槐子各一兩﹐炒連翹六錢

右爲末﹐蜜丸梧子大﹐盛磁盒內﹐放地上七日﹐曬漧收之。每服五六十丸﹐或溫酒或白湯下。

秤金丹【《入門》】久服須髮黑﹐返老還童。

熟地黃沒石子各一兩地骨皮蓮花蕊槐角子俱酒浸﹐夏一日﹐春秋三日﹐冬六日﹐曬漧薄荷各三兩人參木香各五錢

右爲末﹐蜜丸芡實大﹐每一丸噙化﹐溫酒送下﹐日三服。

還元秋石丸【《入門》】治因房室損精﹐須髮早白。

秋石茯苓各一斤天門冬麥門冬人參生地黃熟地黃地骨皮人乳粉各四兩

右爲末﹐蜜丸梧子大﹐白湯或溫酒下三五十丸﹐久久卽效。

神仙烏雲丹【《醫鑑》】烏須黑髮﹐返老還童﹐神效無比。

何首烏八兩﹐入砂鍋內﹐黑豆同蒸﹐半日﹐去豆﹐用好酒浸七日﹐曬漧﹐如此七次旱蓮汁槐子各二兩破故紙四兩﹐酒洗﹐砂鍋內炒黃梧桐淚一兩﹐爲末

右爲細末﹐棗肉二斤﹐胡桃仁半斤搗﹐爲丸梧子大﹐空心鹽湯下五七十丸﹐服三月勿輟。

卻老烏發健陽丹【《入門》】能變白須髮令黑。

菟絲子破故紙牛膝各八兩﹐以黑豆汁拌蒸二次赤何首烏白何首烏赤茯苓用牛乳五升浸﹐文武火煮幹白茯苓人乳汁五升浸﹐文武火煮幹﹐各一斤

右爲末﹐蜜丸彈子大﹐每服一九﹐溫酒化下﹐日二次。或生地黃﹑熟地黃各一斤加入尢妙。

七仙丹【丹溪】補心腎﹐駐容顏﹐黑須髮之聖藥。

何首烏九蒸九曬﹐四兩人參生漧地黃酒洗熟地黃麥冬天冬白茯苓茴香炒﹐各二兩

右爲末﹐蜜丸彈子大﹐每一丸細嚼﹐好酒送下﹐鹽湯亦可。或丸如梧子大﹐每五七十丸﹐空心酒下。忌食三白及犯房事。

加味蒼朮膏【《入門》】久服精滿气盛﹐發白變黑﹐齒落更生。

蒼朮十斤﹐搗如泥﹐入大鍋內﹐用水二桶﹐以文武火煮至十餘碗﹐絹濾取汁﹐入磁罐內人參生地黃熟地黃黃蘗遠志杜仲川芎胡桃肉川椒破故紙當歸姜制﹐各四兩靑鹽二兩朱砂一兩旱蓮艸汁二碗白蜜二斤

右各藥爲末﹐入朮膏內﹐封固﹐大鍋水煮官香二炷爲度﹐取出埋土中七日﹐每取二三匙﹐空心酒湯任下﹐日二次﹐養精養气養神。

一醉不老丹【《醫鑑》】專養血烏須黑髮。

蓮花蕊生地黃槐角子五加皮各二兩沒石子六个

右以木石臼搗碎﹐以生絹袋盛藥﹐同好淸酒十斤﹐入淨壇內﹐春冬浸一月﹐秋二十日﹐夏十日﹐緊封壇口。浸滿日數﹐任意飲之﹐以醉爲度。須連日服令盡﹐酒盡而須髮白者自黑矣。若不黑﹐再制﹐服之自黑﹐神效。

中山還童酒【《回春》﹐下同】歌曰﹕中山還童酒﹐人間處處有。善緣得遇者﹐便是蓬萊叟。

馬藺子一升﹐埋土中三日馬藺根洗切﹐一升

右用黃米二斗﹐水煮成糜﹐陳曲二塊爲末﹐酒酵子二碗﹐並前馬藺子共和一處做酒﹐待熟﹔另用馬藺子根一升﹐用水煮十沸﹐入酒內三日。每月攪勻去滓﹐隨量飲醉。其酒飲盡﹐須髮盡黑。其酒之色﹐如漆之黑。

經驗烏須酒能變白爲黑﹐身輕體健﹐功不可述。

大枸杞二升﹐要每年冬十月壬癸日﹐面東采摘紅肥者﹐搗破

右用好無灰酒二斗﹐同盛於磁器內﹐浸二十一日足﹐開封﹐添生地黃汁三升攪勻﹐各以紙三層封其口﹐俱至立春前三十日開瓶﹐空心暖飲一杯﹐至立春後髭須都黑。勿食三白。

菊花散【丹溪﹐下同】治須髮黃燥﹐能令黑潤。

菊花蔓荊子側柏葉川芎白芷細辛桑白皮旱蓮根莖花葉各一兩

右銼﹐每二兩﹐漿水三碗﹐煎至二碗﹐去滓﹐洗須髮卽黑。

巫雲散治須髮黃白不澤。

膽礬五倍子百藥煎木瓜皮訶子皮酸石橊皮靑胡桃皮豬牙皂角何首烏細辛各等分

右爲末﹐蜜和如錢大﹐常於炭灰內培養﹐勿令離灰﹐用時﹐以熱酒化開塗之。

二仙丸【《醫鑑》】治發脫落神效。

側柏葉焙漧﹐八兩當歸全身四兩

右不犯鐵器爲末﹐水糊和丸梧子大﹐酒或鹽湯下五七十丸﹐日再。

生禿烏雲油【《類聚》﹐下同】能生須髮。

川椒白芷川芎各一兩蔓荊子零陵香附子各五錢

右爲粗末﹐入絹袋﹐浸香油一斤半﹐過二十一日﹐取油擦頭上﹐卽生新發。

金珠綠云油能生發。

蔓荊子沒石子﹝艸蹢﹞﹝艸躅﹞花訶子皮白芷沈香附子防風覆盆子生地零陵香芒硝旱蓮艸丁香各一錢半捲柏三錢

右銼﹐袋盛浸淸油八兩中﹐封過七日﹐取擦頭上﹐日三。

祕傳烏須方【《醫鑑》】

五倍子不拘多少﹐捶碎去灰﹐入砂鍋內炒﹐煙盡爲度﹐以靑布打濕扭幹裹之﹐腳踏成餅爲末﹐每用錢半烏黑霜卽炒黃好細面﹐四兩當歸尾一兩﹐爲末白芨末﹐一兩﹐三味攪勻﹐每用一分半紅銅末﹐不拘多少﹐火內燒極紅﹐投入水碗中﹐取出再燒﹐再投﹐取水內自然之末﹐用水淘淨﹐酢煎數沸﹐至幹﹐隨炒黑色﹐每用一分半明白礬末﹐一分半靑鹽一分二釐沒石子二釐半訶子肉二釐半﹐二味俱用麵包﹐入砂鍋內﹐將桑炭同拌﹐炒至焦漧

右爲末﹐以濃茶調勻﹐以酒盞盛貯﹐用鐵杓注水﹐煮如糊﹐先將皂角水洗淨須髮﹐然後塗藥包裹一夜﹐次早洗去﹐以胡桃油塗之﹐令潤。

外染烏雲膏【《種杏》】

沒石子二个﹐面炒黃色銅末制﹐二錢白礬白鹽各一錢半五倍子制﹐五錢

右爲末﹐濃茶調令勻﹐重湯煮見黑色﹐如上法用﹐須髮卽黑。

洗肝散治眉稜眼眶骨痛不可忍。

川當歸羌活薄荷梔子芎藭生地黃防風大黃龍膽艸甘艸各等分

右爲末﹐每服三錢﹐白湯調服。

選奇方治眉骨痛甚。

防風羌活黃芩甘艸各一錢

右水盞半﹐煎八分﹐食後溫服。

防風羌活湯治眉稜痛而因風寒痰濕宜此。

防風羌活細辛黃芩南星制半夏制白朮甘艸

右各等分爲粗末﹐每服四錢﹐水一盞半﹐煎八分﹐溫服。

黃芩白芷湯治眉稜風熱痛。

黃芩酒洗﹐二錢白芷一錢

右爲細末﹐食後臨臥﹐茶淸調下。

二陳湯治眉稜痛而因痰者。

陳皮畱白半夏制﹐各三錢白茯苓二錢甘艸炙﹐一錢

右﹐水二鍾﹐姜五片﹐棗二枚﹐煎八分﹐食遠服。

神仙六子丸男子三十後﹐服此藥﹐一歲二單制服不息﹐永不白須髮。年四十之上或有微白﹐及少年人焦黃不潤﹐服此百日﹐自然漆黑﹐其效如神。

菟絲子如法制金鈴子覆盆子五味子枸杞子蛇牀子炒﹐各一兩何首烏酒浸﹐焙牛膝酒浸﹐焙地骨皮熟地黃酒浸﹐各三兩舶上茴香鹽炒川木瓜各二兩

右十二味﹐爲細末﹐用浸菟絲酒澄淸﹐作糊爲丸﹐梧桐子大﹐每服五十丸﹐空心食前溫酒送下。一方加人參﹑白朮﹑茯苓各一兩﹐尢有神效。大忌三白﹐失禁不效。

鉛梳【《普濟方》】鳥須髮。

鉛十兩錫三兩磁石皂礬訶黎勒皮沒石子石橊皮硫黃烏麻油各二錢半熟地黃鍼砂各半兩婆羅得三个茜根胡桃皮各一兩

右爲末﹐先化鉛錫﹐入末一半﹐柳木攪勻﹐傾入梳模子﹐印成修齒﹐余末同水煮梳三日三夜﹐水耗加之﹐取出﹐故帛重包五日﹐每以熟皮襯手梳一百下。先須以皂莢水洗淨拭漧。

生熟地黃丸治眉骨痛甚者。

生地熟地元參金釵石斛各一兩

右爲末﹐蜜丸。

導痰湯治眉骨痛晝靜夜劇。

南星炮橘紅赤茯苓枳殼麩炒﹐各一兩甘艸炙﹐半兩﹐一作一兩半夏四兩﹐一作四錢

右每服五錢﹐水煎﹐生薑五片﹐食前服。

芎辛湯治前證。

附子生﹐去皮臍烏頭生天南星甘艸炙漧薑川芎細辛各等分

右銼﹐每服四錢﹐姜五片﹐芽茶少許﹐煎服。

靑州白丸子治前證。

大半夏制白附子洗淨﹐略炒天麻全蠍川烏略炮﹐去皮尖天南星洗淨﹐略炮﹐各等分

右爲細末﹐用生薑自然汁﹐煮麵糊和丸如梧桐子大﹐每服十丸﹐漸加至二十丸﹐食後用茶淸或熟水送下。

內服烏須丸【《入門》】烏須黑髮﹐因下血多而白者尢宜。

胎發靑鹽各四兩﹐共入罐內封固﹐火煆三炷香久﹐冷定﹐取出爲末何首烏冬靑子九蒸九曬旱蓮艸當歸枸杞子生地茯苓各四兩人參一兩以水十碗﹐煮汁五碗﹐去滓熬膏﹐將胎發﹑靑鹽末入內攪勻﹐分作數小罐盛之﹐每空心滚水或酒調下三五茶匙。

神應散【《瘡瘍全書》﹐下同】治發髭毒。

輕粉五倍末各一錢雞內金韶粉黃連黃蘗末﹐各二錢麝香冰片各三分

右爲末﹐先用甘艸﹑苦參﹑豬蹄﹑薄荷﹑白芷﹑防風﹑荊芥煎湯﹐洗淨拭漧﹐將陳菜油﹑豬膽汁調搽之。

敗毒流气飲治眉風毒。

紫蘇葉桔梗生地黃薄荷靑皮枳殼甘艸防風川芎小柴胡白芍藥羌活前胡連翹

右水煎溫服。

內托淸肝飲治前證。

人參黃芪炙天花粉厚朴甘艸防風桔梗白芍藥金銀花枳殼槁本升麻烏藥當歸白芷川芎

姜三片﹐棗一枚﹐水煎服。

止痛拔毒散治發眉瘡。

升麻甘艸節鼠粘子乳香黃連川芎黃芩山梔仁當歸須桃仁羌活獨活桔梗白芍藥生地黃白芷靑皮蟬蛻連翹金銀花

右水煎溫服。

芎歸內托散【《外科正宗》﹐下同】治虎須毒。

川芎當歸陳皮白茯苓天花粉桔梗銀花黃芪各一錢甘艸五分水二鍾﹐煎八分﹐食後服。

內疏黃連湯治前證。

木香黃連山梔仁當歸黃芩白芍藥薄荷檳榔桔梗連翹各一錢甘艸五分大黃二錢水二鍾﹐煎八分﹐食前服。加蜜二匙亦可。

如意金黃散治前證。

花粉十斤黃蘗大黃姜黃各五斤厚朴陳皮甘艸蒼朮南星各三斤白芷三斤共爲細末﹐茶湯同蜜調敷。

荊防敗毒散治前證。

荊芥穗防風羌活獨活前胡柴胡川芎桔梗茯苓枳殼各一錢生甘艸人參各五分姜三片﹐水二鍾﹐煎八分﹐食遠服。寒甚加蔥三枝。

單方

染白髮令黑﹕取鍼砂二錢﹐酢浸七日﹐取出曬漧﹐炒黑﹐入沒石子一个﹐爲末﹐搽之卽黑。【《本艸》﹐下同】

地黃幹熟二種﹐皆黑須髮良藥﹐丸服或釀酒服之﹐並佳。

發白﹕用牛膝煎服﹐或釀酒服之佳。

發落不生﹕以酢泔洗淨﹐布揩令熱﹐以臘豬脂入生鐵煮﹐三沸塗之﹐便生。【《千金翼》】

眉髮落不生﹕先用生薑擦三次﹐後用半夏生爲末﹐麻油調塗之卽生。【《入門》】

男女粘發﹐或因油膏而粘滯者﹐取竹瀝塗之卽解﹐和炒鹽尢妙。【《野語》】

何首烏﹕黑須髮﹐末服﹑丸服﹐或釀酒服皆佳。【《本艸》】

婦人發落﹕芭蕉油塗之﹐長髮令黑。

槐實久服﹐令須髮不白。

黑桑椹變白髮﹐釀酒服之佳。又取一斤和蝌蚪一升﹐瓶盛封口﹐懸屋東頭﹐百日盡化爲黑泥﹐染白髮髭﹐黑如漆。

母丁香以生薑汁研﹐拔去白髮須﹐塗孔中﹐卽生黑者矣。又白蜜塗孔中﹐亦生黑者。

胡桃外靑皮和蝌蚪爲泥﹐染白須令黑﹔又胡桃仁取油塗須髮﹐令黑潤有光。

胡麻生取油塗頭﹐生禿發﹔又烏麻九蒸九曬爲末﹐棗膏丸服﹐令白髮還黑﹔又取葉煎湯﹐沐頭長髮。

蔓菁子壓取油塗頭﹐能變蒜發。

頭癢﹐生白禿瘡﹐發落﹕取熊脂常常塗之﹐令人生發長且黑。

發落﹕熊腦髓作油塗之。

頭髮黃赤﹕生柏葉末一升﹐豬脂一斤﹐和丸彈子大﹐每以布裹一丸﹐納泔汁中﹐化開沐之﹐一月色黑而潤矣。【《聖惠方》】

發落﹕羊糞燒灰﹐淋汁沐頭﹐令易生而黑﹔又須髮落﹐羊糞和雁膏傅三宿﹐卽生。【《本艸》﹐下同】

發落﹕取臘月豬鬐膏火上烊化塗之﹐卽生。發薄不生亦宜。

染須方﹕用蚰蜒四十條﹐以京墨水養之三日﹐埋馬矢中﹐一月取出﹐以白絲頭試之﹐如卽黑到尾﹔再入馬矢中埋七日﹐再取試之﹐性緩﹐乃以撚須﹐庶不致黑皮膚也。【《普濟方》】

病後發落﹕猢猻姜﹑野薔薇嫩枝煎汁刷之。

揩齒變白髮方﹕酸石橊皮一个﹐泥裹﹐燒令通赤﹐候冷去泥﹐用茄子根與槐枝同燒﹐令煙絕﹐急以器蓋之﹐候冷﹔用槐枝﹐馬齒莧墻上生者好﹐不令人見﹐采﹔薄荷﹑石膏﹑五倍子燒熟﹑川升麻各一兩爲末﹐揩牙不但變白爲黑﹐亦且堅牙﹐甚妙。

拔白生黑良日﹕正月四日﹐二月八日﹐三月十三﹐四月十六﹐五月二十﹐六月二十﹐七月二十八﹐八月十九﹐九月二十五﹐十月一日﹐十一月十一日﹐十二月十日﹐早起拔之﹐永不白。又正月五日﹑十三日﹐二月八日﹑十八日﹐三月三日﹐四月十三﹑二十五﹐五月五日﹑十五日﹐六月十四﹑二十四﹐七月十八﹑二十八﹐八月九日﹑十日﹐九月八日﹑十八日﹐十月十三﹑二十三﹐十一月十日﹐十二月十六日。已上月日﹐並用午時前拔之。凡拔時﹐先以水於石上磨丁香汁﹐候拔了﹐急手敷於毛孔中﹐卽生黑者。

變白方﹕取老生薑刮皮一大升於鐺中﹐以文武火煎之﹐不得令過沸其鐺﹐惟得多油膩者尢佳。更不須洗刮﹐便以姜皮置鐺中﹐密封固濟﹐勿令通气﹐令一精細人守之﹐地色未分時﹐便須煎之﹐緩緩不得令火急。如其人稍疲﹐卽換人看火﹐一伏時卽成﹐置磁缽中﹐研極細。𨿽曰一伏時﹐若火候勻﹐至日西卽藥成也。使時以小簪腳蘸取如麻子大﹐先於白髮下點藥訖﹐然後拔之﹔再點﹐以手指熱撚之﹐令入肉﹐第四日當有黑者生﹐神效。【《李卿方》】

人無發﹕取甜瓜葉搗汁塗之﹐卽生。

發落不生﹐令長﹕用麻子一升﹐熬令黑﹐壓油﹐以敷頭髮上。

長髮方﹕麻葉﹑桑葉二味﹐以泔煮﹐沐髮七次﹐可長六尺。【《千金方》】

烏須明目﹕用黑鉛半斤﹐鍋內溶汁﹐旋入桑條灰﹐柳木攪成沙﹐篩末﹐每早揩齒﹐以水漱口洗目﹐能固齒明目黑須髮。【《勝金方》】

揩牙烏髭﹕用黑鉛消化﹐以不蛀皂莢寸切投入﹐炒成炭﹐入鹽少許﹐研勻﹐日用揩牙。摘去白髭﹐黑者更不白也。

又方﹕黑錫一斤﹐炒灰﹐埋地中五日﹐入升麻﹑細辛﹑訶子同炒黑﹐日用揩牙﹐百日效。【《普濟方》】

令發長黑﹕用熊脂﹑蔓荊子爲末等分﹐和勻酢調塗之。【《聖惠方》】

赤禿發落﹕香油﹑水等分﹐以銀釵攪和﹐日日擦之﹐發生乃止。【《普濟方》﹐下同】

白禿無發﹕麻子炒焦研末﹐豬脂和塗研末﹐豬脂和塗﹐發生爲度。

發落不生﹕蕡麻子汁煮粥﹐頻食之。【《聖濟總錄》】

頭髮不生﹕側柏葉陰榦作末﹐和麻油塗之。【《梅師方》】

染白須髮﹕胡粉﹑石灰等分﹐水和染之﹐以油紙包﹐烘令溫暖﹐候未燥﹐開﹐洗去﹐以油潤之﹐黑如漆也。【《博物志》】

染白須髮﹕用鍼砂酢炒七次一兩﹐訶子﹑白芨各四錢﹐百藥煎六錢﹐綠礬二錢﹐爲末﹐用酢熱調刷須髮﹐菜葉包住﹐次早酸漿洗去。此不壞須﹐亦不作紅。

又方﹕用鍼砂﹑蕎面各一兩﹐百藥煎爲末﹐茶調﹐夜塗旦洗﹔再以訶子五錢﹐沒石子酢炒一个﹐百藥煎少許﹐水和塗一夜﹐溫漿洗去﹐黑而且光。

發落不止﹐乃肺有勞熱﹐瘙癢﹕用石灰三升﹐水拌炒焦﹐酒三升浸之﹐每服三合﹐常令酒气相接﹐則新發更生﹐神驗。【《千金方》】

染髮烏須﹕礦灰一兩﹐水化開﹐七日﹐用鉛粉一兩研勻﹐好酢調搽﹐油紙包一夜。先以皂角水洗淨﹐乃用。【《集元方》】

塗染白髮﹕綠礬﹑薄荷﹑烏頭等分爲末﹐以鐵漿水浸﹐日染之。【《相感志》】

髮須黃赤﹕生地黃一斤﹐生薑半斤﹐各洗﹐研自然汁﹐畱滓﹔用不蛀皂角十條﹐去皮弦蘸汁﹐炙至汁盡爲度。同滓入罐內﹐泥固﹐煆存性﹐爲末。用鐵器盛末三錢﹐湯調﹐停二日。臨臥刷染須髮上﹐卽黑。【《本事方》】

金陵煎﹐益須髮﹐變白爲黑。金陵艸一秤﹐六月以後收采﹐揀靑嫩無泥土者﹐不用洗﹐摘去黃葉搗爛﹐新布絞取汁﹐以紗絹濾過﹐入通油器缽盛之﹐日中煎﹐五日﹔又取生薑一斤﹐絞汁﹐白蜜一斤合和﹐日中煎﹐以柳木篦攪勿停手﹐待如稀餳﹐藥乃成矣。每月早及午後各服一匙﹐以溫酒一盞化下。如欲作丸﹐日中再煎﹐令可丸﹐大如梧桐子﹐每服三十丸。及時多合爲佳﹐其效甚速。【《千金月令方》】

烏須固齒﹕七月取旱蓮艸連根一斤﹐用無灰酒洗淨﹐靑鹽四兩腌三宿﹐同汁入油鍋中﹐炒存性﹐研末﹐日用擦牙連津咽之。

又方﹕旱蓮艸取汁﹐同鹽煉幹﹐研末擦牙。【《攝生妙用方》】

又方﹕旱蓮艸一兩半﹐麻枯餅三兩﹐升麻﹑靑鹽各三兩半﹐訶子連核二十个﹐皂角三挺﹐月蠶沙二兩﹐爲末﹐薄酢麵糊丸彈子大﹐曬漧﹐入泥瓶中﹐火煨﹐令煙出﹐存性﹐取出研末﹐日用擦牙。【《奉親養老書》】

發黃不黑﹕蓖麻子仁香油煎焦﹐去滓﹐三日後頻刷之。【《摘元方》】

堅齒烏發﹕大﹝艸舌﹞蔞一个﹐開頂﹐入靑鹽二兩﹑杏仁去皮尖三七粒﹐原頂合紮定﹐蚯蚓泥和鹽固濟﹐炭火煆存性﹐研末﹐每日揩牙三次﹐令熱﹐百日有驗。如先有白須拔去以藥投之﹐卽生黑者。其治口齒之功﹐未易具陳也。【《普濟方》】

染烏髭發﹕幹瓦松一斤半﹐生麻油二斤﹐同煎﹐令焦爲末﹐另以生麻油浸塗﹐甚妙。【《聖濟錄》﹐下同】

少年發白﹕土馬鬃﹑石馬鬃﹑五倍子﹑半夏各一兩﹐生薑二兩﹐胡桃十个﹐膽礬半兩﹐爲末﹐搗作一塊﹐每以絹袋盛一彈子大﹐用熱酒入少許浸汁﹐洗髮一月﹐神效妙極。

染髮令烏﹕酢煮黑大豆﹐去豆煎稠染之。【《千金方》】

揩牙烏須﹕麻枯餅八兩﹐鹽花三兩﹐用生地黃十斤取汁﹐同入鐺中熬幹﹐以鐵蓋覆之﹐鹽泥泥之﹐煆赤﹐取研末﹐日用三次。揩畢卽飲姜茶﹐先從眉起﹐一月皆黑也。【《養老書》】

染須方﹕大烏龜一个﹐餓一二日﹐將飯與肉骨果子煙火之食飼之﹐三五月後﹐夜間以漆盒盛之﹐用竹片置盒口﹐令通气﹐外放燈一盞﹐盒內熱﹐龜自撒尿﹔急則以麻油煙燻鼻﹐亦卽尿。先用五倍子末炒酢如膠﹐若尿得一小鍾﹐入五倍酢半鍾﹐入磁器炆一滚卽止﹐牛角罐收貯﹐以新筆略蘸搽須﹐多用面黑。

黑須倒捲簾方﹕用大馬蜞二三十條﹐竹筒裝之﹐夜置露處受气﹐餓過七日﹐以雞冠血磨京墨與食過四五次﹐復陰漧﹐將豬脛骨打斷﹐放蜞入內﹐仍合定鐵綫纏住鹽泥塗之﹐幹時﹐放地上火煆﹐五寸香二次﹔退開三寸火﹐又五寸香三次﹔再退遠火﹐又五寸香。取出爲末﹐將豬膽皮包指承末搽須﹐梢卽倒上也。

繁縷爲虀﹐久久食之﹐能烏髭發。【《聖惠方》】

癤瘡疤上﹐不生髭發﹕先以竹刀刮損﹐以萵苣子拗猢猻薑末﹐頻擦之。【《摘元方》】

須髮拔白換黑﹕七月七日﹐取百合熟搗﹐用新瓷瓶盛之﹐密封掛門上﹐陰漧百日。每拔去白者摻之﹐卽生黑者也。【《便民圖纂》】

令發易長﹕取東行棗根三尺﹐橫安甑上蒸之﹐兩頭汁出﹐收取敷發﹐卽易長。【《聖惠方》﹐下同】

發槁不澤﹕木瓜浸油梳頭。

撚須令黑﹕酸石橊結成時﹐就東南枝上揀大者一个﹐頂上開一孔﹐內水銀半兩於中﹐原皮封之﹐麻紮緊﹐牛屎封獲﹐待經霜摘下﹐傾出殼內水﹐以魚鰾籠指蘸水撚須﹐久久自黑。【《普濟方》】

揩齒烏須﹕胡桃仁燒過﹑貝母各等分爲散﹐日日用之揩牙。【《聖惠方》】

烏須髮方﹕靑胡桃三枚﹐和皮搗細﹐人乳汁三盞﹐於銀石器內調勻﹐搽三五次。【《總錄》】

染須髮﹕胡桃根皮一秤﹐旱蓮艸十斤﹐切﹐以甕器盛之﹐入水五斗﹐浸一月﹐去滓﹐熬至五斤﹐入蕓薹子油一斗﹐慢火煎取五升﹐收之。凡用先以炭灰汁洗﹐用油塗之外﹐以牛柿葉包住﹐絹裹一夜洗去﹐用七日卽黑也。【《聖濟總錄》】

大風發脫﹕毗梨勒燒灰﹐頻擦有效。【《聖惠方》﹐下同】

令發不落﹕榧子三个﹐胡桃二个﹐側柏葉一兩﹐搗浸雪水梳頭﹐發永不落且潤也。

發落不生﹕桐葉一把﹐麻子仁三升﹐米泔煮五六沸﹐去滓﹐日日洗之則長。【《肘後方》】

發落不生﹕合歡木灰二合﹐墻衣五合﹐鐵精一合﹐水萍末二合﹐研勻﹐生油調塗﹐一夜一次。【《普濟方》】

頭上軟癤﹐令發不生﹕用抱出雞卵殼燒存性﹐研末﹐入經粉少許﹐淸油調敷。【《危氏方》】

發白染黑﹕經霜桐葉及子﹐多收搗碎﹐以甑蒸之﹐生布絞汁﹐沐頭。【《普濟方》】

拔白生黑﹕婆羅勒卽婆羅得也﹐十顆去皮﹐取汁﹐熊脂二兩﹐白馬鬐膏煉過一兩﹐生薑炒一兩﹐母丁香半兩﹐爲末﹐和煎﹐每拔白點之﹐揩令入肉﹐卽生黑者。【《近效方》】

染黑須髮﹕樺皮一斤包側柏一枝﹐燒煙燻香油碗內﹐成煙﹐以手抹在須髮上﹐卽黑也。【《多能鄙事》】

發鬢墮落﹕桑白皮銼二升﹐以水淹浸﹐煮五六沸﹐去滓頻頻洗沐﹐自不落也。【《聖惠方》﹐下同】

發槁不澤﹕桑根白皮﹑柏葉各一片﹐煎汁沐之卽潤﹐神效。

鱉脂主治除白髮﹐除日拔白髮﹐取鱉脂塗孔中卽不生。欲再生者﹐白犬乳汁塗之。【藏器】

黑髮﹕於七月七日夜﹐取螢火虫二七枚﹐撚發自黑也。【《便民圖纂方》】

烏須黑髮如神﹕旱蓮艸十六斤﹐六月下半月﹑七月上半月采取﹐不許水洗﹐扭幹取汁﹐對日曬過五日﹐不住手攪﹐午時加入眞生薑汁﹐同好蜜各一斤相和﹐如前曬攪至數日﹐似稀糖成膏﹐磁罐收貯﹐每日空心好酒一鍾﹐藥一匙調服﹐午後又一服﹐至二十一日﹐將白者摘去﹐卽生黑者。名旱蓮膏。【《醫鑑》】

烏須髮方﹕取大水蛭二个﹐放磁碗中﹐餓七日﹐取烏骨雄鷄血﹐以松煙墨濃磨汁﹐傾入豬尿胞內﹐任水蛭吮飽﹐將鍼刺蛭﹐流出血汁﹐塗﹐須髮畱根二分﹐其汁浸漬入肉﹐須髮一年茂黑且柔軟﹐極妙不過。

又方﹕用大水蛭七枚爲末﹐汞一兩﹐以銀三兩﹐作小盒盛之﹐用蚯蚓泥固濟﹐半指厚深﹐埋馬糞中四十九日﹐取出化爲黑油﹐以魚脬籠指﹐每蘸少許撚須上﹐其油自然倒行﹐至根變爲黑色也。【《普濟方》】

染烏髮須﹕用鍼砂八兩﹐米酢浸五日﹐炒略紅色﹐研末﹐五倍子﹑百藥煎﹑沒石子各二兩﹐訶黎勒皮三兩﹐研包﹐先以皂莢水洗髭須﹐用米酢打蕎麥麵糊和鍼砂末敷上﹐荷葉包過一夜﹐次日取去﹐以蕎麥麵糊和四味敷之﹐一日洗去﹐卽黑。【《聖濟總錄》】

五倍子一斤研末﹐銅鍋炒之﹐勿令成塊﹐如有煙起﹐卽提下攪之﹐從容火上慢炒﹐直待色黑爲度。以濕靑布包紮﹐足踏成餅﹐收貯聽用。每用時﹐以皂角水洗淨須髮﹐用五倍子一兩﹐紅銅末酒炒一錢六分﹐生白礬六分﹐訶子肉四分﹐沒石子四分﹐硇砂一分爲末﹐烏梅﹑酸橊皮煎湯﹐調勻﹐碗盛﹐重湯煮四五十沸﹐待如飴狀﹐以眉掠刷於須髮上﹐一時洗去﹐再上﹐包住﹐次日洗去﹐以核桃油潤之﹐半月一染﹐甚妙。

沐髮除﹝月直﹞﹕百藥煎末﹐幹搽發上﹐一夜篦之。

揩牙烏須﹕百藥煎半兩﹐廷胡索﹑雄黃各三錢爲末﹐先以姜擦去涎﹐用此揩牙﹐以津洗目﹐日日用﹐甚佳。【《普濟方》】

服食變白﹐久服通血气利五臟﹕雞桑嫩枝陰榦爲末﹐蜜和作丸﹐每日酒服六十丸。【《聖惠方》】

白髮須鑷去﹐消蠟點孔中﹐卽生黑者。

拔白換黑﹕狗膽汁塗之。【《千金方》】

紉染白須﹐談野翁方﹕用水蛭研極細末﹐以龜尿調撚須梢﹐自行入根也。

揩牙烏髭﹕泥鰍魚﹑槐蕊﹑狼把艸各一兩﹐雄燕子一个﹐酸石橊皮半兩﹐搗成團﹐入瓦罐內﹐鹽泥固擠﹐先文後武﹐燒炭十斤﹐取研﹐日用﹐一月以來﹐白者皆黑。【《普濟方》】

又方﹕白烏骨雞一隻﹐殺血入瓶中﹐納活水蛭數十枚於內﹐待化成水﹐以豬膽皮包指蘸撚須梢﹐自黑入根。

眉毛不生﹕烏麻花陰榦爲末﹐烏麻油漬﹐日塗之。【《外臺祕要》】

眉毛不生﹕芥菜子﹑半夏等分爲末﹐生薑自然汁調搽數次﹐卽生。【《集效方》】

眉毛脫落﹕蔓菁子四兩炒研﹐酢和塗之。【《聖惠方》】

眉毛脫落﹕垂柳葉陰榦爲末﹐每薑汁於鐵器中調﹐夜夜摩之。【《聖惠方》】

眉毛練癬﹕梔子燒研和油敷之。【《保幼大全》】

眉毛脫落﹕雄黃末一兩﹐酢和塗之。【《聖濟錄》﹐下同】

眉毛脫落﹕白礬十兩﹐燒研蒸餅﹐丸桐子大﹐每空心溫水下七丸﹔日加一丸﹐至四十九日減一丸﹐周而復始﹐以愈爲度。

癩風眉落﹕生半夏﹑羊屎燒焦等分爲末﹐自然薑汁﹐日調塗之。

眉練癬瘡﹕菟絲子炒研﹐油調敷之。【《山居四要》】

眉稜骨痛﹐熱毒攻眼﹐頭痛眉痛﹐壯熱不止﹕解毒子﹑木香﹑大黃各三分爲末﹐漿水調膏攤貼﹐幹卽易之。【《普濟方》】

導引

《延壽書》曰﹕發多梳則明目去風﹐故道家晨梳常以百二十爲數。

《類聚》曰﹕發是血之餘﹐一日一次梳。

醫案

仲景見侍中王仲宣時年二十餘﹐謂曰﹕君有病﹐四十當眉落﹐眉落半年而死﹐令服五石湯可免。仲宣嫌其言忤﹐受湯勿服。居三日﹐見仲宣謂曰﹕服湯否﹖仲宣曰﹕已服。仲景曰﹕色候固非服湯之診﹐君何輕命也﹖仲宣猶不信。後二十年﹐果眉落﹐後一百八十七日而死﹐終如其言。

《丹溪心法》曰﹕胡氏年十七八歲﹐發脫不畱一莖﹐飲食起居如常﹐脈微弦而濇﹐輕重皆同。予曰﹕此厚味成熟﹐濕痰在膈間﹐又日多喫梅﹐酸味收濕熱之痰﹐隨上升之气至於頭﹐蒸燻髮根之血﹐漸成枯槁﹐遂一時盡脫。遂處以補血升散之藥﹐用防風通聖散去芒硝﹐惟大黃三度酒炒﹐兼以四物湯酒制合﹐和作小劑煎﹐以灰湯入水頻與之﹐兩月餘。後診其脈﹐濕熱漸解﹐停藥淡味調養。又二年﹐發長如初而愈。

