古今圖書集成醫部全錄卷五百二十

紀事雜錄外編

紀事

《帝王世紀》﹕伏義氏仰觀象於天﹐俯觀法於地﹐觀鳥獸之文與地之宜﹐近取諸身﹐還取諸物﹐於是造書契以代結繩之政﹐畫八卦以通神明之徳﹐以類萬物之情。所以六气六胕﹐五臟五行﹐陰陽四時﹐水火升降﹐得以有象﹐百病之理﹐得以類推﹐乃嘗味百艸而制九鍼﹐以拯夭枉焉。

《路史》﹕伏義氏察六气﹐審陰陽﹐以賚之身﹐而四時水火升降﹐得以有象﹐百病之理﹐得以有類。於是嘗艸治砭﹐以制民疾﹐而人滋信。【注古者以砭﹐後代以鍼。髙氏之山多此砭也。】

《史記》三皇本紀補﹕神農氏以赭鞭鞭艸木﹐始嘗百艸﹐始有醫藥。《帝王世紀》﹕炎帝神農氏長於江水﹐始教天下耕種五穀而食之﹐以省殺生﹐嘗味艸木﹐宣藥療疾﹐救夭傷人命﹐百姓日用而不知。著《本艸》四卷。

《搜神記》﹕神農以赭鞭鞭百艸﹐盡知其平毒寒溫之性﹐臭味所生﹐以播百谷﹐故號神農皇帝。

《外紀》﹕古者民有疾病﹐未知藥石﹐炎帝始味艸木之滋﹐察其寒溫平熱之性﹐辧其君臣佐使之義﹐嘗一日而遇七十毒﹐神而化之﹐遂作方書以療民疾﹐而醫道自此始矣。復察水泉甘苦﹐令人知所避就﹐由是斯民居安食力﹐而無夭札之患﹐天下宜之。

《路史》﹕神農問於太乙小子曰﹕上古之人﹐壽過百歲﹐後世不究天年﹐而有殂落之咎﹐獨何气使然耶﹖小子曰﹕天有九門﹐中道最良。乃稽太始﹐說玉冊﹐磨蜃鞭茇﹐察色腥﹐嘗艸木而正名之。審其平毒﹐旌其燥寒﹐察其畏惡﹐辧其臣使﹐釐而正之﹐以養其性命而治病﹐一日之間而七十毒﹐極含气也。病正四百﹐藥三百六十有五﹐著其《本艸》﹐過數乃亂。命僦貸季理色脈﹐對察和齊﹐摩踵告﹐以利天下﹐而人得以繕其生。【注任述意云﹕太原有神釜岡﹐有神農嘗藥鼎。又成陽山中有神農鞭藥處。一日神農原亦名藥艸﹐山中有紫陽觀﹐云帝於此辧藥。】

《通誌》三皇紀﹕炎帝神農嘗百藥之時﹐一日百死百生﹐其所得三百六十物﹐以應周天之數﹐後世取傳爲書﹐謂之《神農本艸》。又作方書以療時疾。

《帝王世紀》﹕黃帝有熊氏命雷公岐伯論經脈﹐傍通問難八十一﹐爲《難經》。教制九鍼﹐著《內外術經》十八卷。

《路史》﹕黃帝有熊氏謂﹕人之生也﹐負陰而抱陽﹐食味而被色﹐寒暑蕩之外﹐喜怒攻之內﹐夭昏凶札﹐君民代有。乃上窮下際﹐察五气﹐立五運﹐洞性命﹐紀陰陽﹐極咨於岐雷而《內經》作﹐謹候其時﹐著之玉版﹐以藏靈蘭之室。演倉谷﹐推賊曹﹐命兪跗岐伯雷公察明堂﹐究息脈﹐謹候其時﹐則可萬全。命巫彭桐君處方盄餌﹐湔澣刺治﹐而人得以盡年。【注《道基經》云﹕倉谷者﹐名之谷仙﹐行之不休可長久。王莽篡位﹐種五梁禾於殿中﹐各順色置其方面﹐云此黃帝谷仙之術。《靈樞》亦有說。《黃帝元辰經》云﹕血忌陰陽精气之辰﹐天上中節之位﹐亦名天之賊曹﹐尢忌鍼炙。《素問》﹕謹候其時﹐气乃與期﹐能合色脈﹐可以萬全矣。胃瘧以下五十九刺﹐詳《素問》刺瘧。及黃帝中詰世紀云﹐帝使岐伯嘗味百藥﹐主典醫藥﹐今經方本艸之書咸出焉。故《家語》云﹕黃帝嘗味艸木。】

《通誌》三皇紀﹕黃帝軒轅氏察五運六气﹐乃著岐伯之問﹐是爲《內經》。或言《內經》後人所作﹐而本於黃帝。

《左傳》﹕襄公二十一年夏﹐楚子使薳子馮爲令尹﹐訪於申叔豫。叔豫曰﹕國多寵而王弱﹐國不可爲也。遂以疾辭。方暑﹐闕地下冰而牀焉。重繭衣裘﹐鮮食而寢。楚子使醫視之﹐復曰﹕瘠則甚矣﹐而血气未動。乃使子南爲令尹。

《國語》﹕溫之會﹐晉人執衛成公﹐歸之於周﹐使醫鴆之﹐不死﹐醫亦不誅。【注成公恃楚而不事晉﹐又殺弟叔武﹐其臣元咺訴之晉﹐故文公執之。鴆鳥有毒﹐酒而飲立死。寧兪貨醫﹐使薄其鴆﹐得不死。不誅醫者﹐諱以私行毒也。】

《列子》周穆王篇﹔宋陽裏華子中年病忘﹐朝取而夕忘﹐夕與而朝忘﹐在塗則忘行﹐在室則忘坐﹐今不識先﹐後不識今﹐闔室毒之。謁史而卜之﹐弗占﹔謁巫而禱之﹐弗禁﹔謁醫而攻之﹐弗已。魯有儒生﹐自媒能治之。華子之妻子﹐以居產之半請其方。儒生曰﹕此固非卦兆之所占﹐非祈請之所禱﹐非藥石之所攻﹐吾試化其心﹐變其慮﹐庶幾有瘳乎﹖於是試露之而求衣﹐饑之而求食﹐幽之而求明。儒生欣然告其子曰﹕疾可已也。然吾之於密傳不以告人﹐試屏左右﹐獨與居室七日。從之﹐莫知其所施爲也。而積年之疾﹐一朝都除。華子旣悟﹐乃大怒﹐黜妻﹐罰子﹐操戈逐儒生。宋人執而問其以﹐華子曰﹕曩吾忘也﹐蕩蕩然不知天地之有無﹐今頓識旣往﹐數十年來存亡得失﹐哀樂好惡﹐擾擾萬緒起矣。吾恐將來之有亡得失哀樂好惡之亂﹐吾心如此也。須臾之忘﹐可復得乎﹖子貢聞而怪之﹐以告孔子。孔子曰﹕此非汝所及乎﹖顧謂顏回記之。

《公孫》尼子﹕孔子有疾﹐哀公使醫視之。醫曰﹕居處飲食何如﹖子曰﹕丘春之居葛籠﹐夏居密陽﹐秋不風﹐冬不煬﹐飲食不遺﹐飲酒不勤。醫曰﹕是良醫也。

《戰國策》﹕衛靈公近癰疽彌子瑕﹐二人者﹐專君之勢以蔽左右。復塗偵謂君曰﹕昔日臣夢見君。君曰﹕子何夢﹖對曰﹕夢見竈君。君忿然作色曰﹕吾聞夢見人君者﹐夢見日。今子曰夢見竈君而言君也﹐有說則可﹐無說則死。對曰﹕日並燭天下者也﹐一物不能蔽也。若竈則不然﹐前之人煬﹐則後之人無從見也。今臣疑人之有煬於君者也﹐是以夢見竈君。君曰﹕善。於是因廢癰疽彌子瑕﹐而立司空徇。

《鶡冠子》﹕扁鵲兄弟三人﹐並善醫。魏文侯問曰﹕子昆弟三人孰最善﹖對曰﹕長兄視色﹐故名不出家﹔仲兄視毫毛﹐故名不出門﹔鵲鍼入血脈﹐投人毒藥﹐故名聞諸侯。

《吳越春秋》﹕勾踐十五年謀伐吳﹐乃葬死問傷﹐弔有憂﹐賀有喜﹐約父兄昆弟而誓之曰﹕令將免者﹐以告於孤﹐令醫守之。

《戰國策》﹕荊軻至秦﹐獻督亢之地圖﹐圖窮而匕首見。因左手把秦王之袖﹐而右手持匕首揕之。未至身﹐秦王驚﹐自引而起﹐袖絕﹔拔劍﹐劍長操其室﹐時惶急﹐劍堅故不可立拔。荊軻逐秦王﹐秦王環柱而走。羣臣驚愕﹐卒起不意﹐盡失其度。而秦法羣臣侍殿上者﹐不得持尺寸之兵﹔諸郎中執兵﹐皆陳於殿下﹐非有詔不得上。方急時﹐不及召下兵﹐以故荊軻逐秦王﹐而卒惶急無以擊軻﹐而乃以手共搏之。是時侍醫夏無且﹐以其所奉藥囊提荊軻。秦王方環柱走﹐卒惶急不知所爲。左右乃曰﹕王負劍﹗王負劍﹗遂拔以擊荊軻﹐斷其左股。荊軻廢﹐乃引其匕首以提秦王﹐不中﹐中柱。秦王復擊軻﹐軻被八創。軻自知事不就﹐倚柱而笑﹐箕倨以罵曰﹕事所以不成者﹐乃欲以生劫之﹐必得約契以報太子也。左右旣前﹐斬荊軻。秦王目眩良久﹐已而論功賞羣臣及當坐者﹐各有差﹐而賜夏無且黃金二百鎰。曰﹕無且愛我﹐乃以藥囊提荊軻也。

《史記》向袓本紀﹕髙袓擊鯨布時﹐爲流矢所中﹐行道病。病甚﹐呂后迎良醫。醫入見﹐髙袓問醫﹐醫曰﹕病可治。於是髙袓嫚罵之曰﹕吾以布衣提三尺劍取天下﹐此非天命乎﹖命乃在天﹐𨿽扁鵲何益﹖遂不使治疾﹐賜金五十斤罷之。

酷吏列傳﹕義縱者﹐河東人也。爲少年時﹐嘗與張次公俱攻剽爲羣盜。縱有姊姁﹐以醫幸王太后。王太后問﹕有子兄弟爲官者乎﹖姊曰﹕有弟無行﹐不可。太后乃告上﹐拜義姁弟縱爲中郎﹐補上黨郡中令。

萬石張叔列傳﹕郎中令周文者﹐名仁﹐其先故任城人也﹐以醫見﹐景帝爲太子時﹐拜爲舍人。

《漢書》許皇后傳﹕霍光夫人顯﹐欲貴其小女﹐道無從。明年﹐許皇后當娠病﹐女醫淳於衍者﹐霍氏所愛﹐嘗入宮侍皇后疾。衍夫賞爲掖庭戶衛﹐謂衍可過辭霍夫人行﹐爲我求安池監。衍如言報顯。顯因生心﹐辟左右﹐字謂衍﹕少夫幸報我以事﹐我亦欲報少夫可乎﹖衍曰﹕夫人所言﹐何等不可者﹖顯曰﹕將軍素愛小女成君﹐欲奇貴之﹐願以累少夫。衍曰﹕何謂邪﹖顯曰﹕婦人免乳大故﹐十死一生。今皇后當免身﹐可因投毒藥去也﹐成君卽得爲皇后矣。如蒙力事成﹐富貴與少夫共之。衍曰﹕藥雜治﹐當先嘗﹐安可﹖顯曰﹕在少夫爲之耳。將軍領天下﹐誰敢言者﹗緩急相護﹐但恐少夫無意耳。衍良久曰﹕願盡力。卽搗附子賫入長定宮。皇后免身後﹐衍取附手並合大醫大丸﹐以飲皇后。有頃曰﹕我頭岑岑也﹐藥中得無有毒﹖對曰﹕無有。遂加煩懣﹐崩。衍出﹐過見顯﹐相勞問﹐亦未敢重謝衍。後人有上書告諸醫侍疾無狀者﹐皆收系詔獄﹐劾不道。顯恐事急﹐卽以狀俱語光。因曰﹕旣失計爲之﹐無令吏急衍。光驚鄂﹐默然不應。其後奏上﹐署衍勿論。

《西京雜記》﹕霍光妻遺淳於衍蒲桃錦二十四匹﹐散花綾二十五匹。綾出巨鹿陳寶光家。寶光妻傳其法﹐霍顯召入其第﹐使作之機﹐用一百二十鑷﹐六十日成一匹﹐匹值萬錢。又與走珠一琲﹐綠綾百端﹐錢百萬﹐黃金百兩﹐爲起第宅﹐奴婢不可勝數。衍猶怨曰﹕吾爲爾成何功而報我若是哉﹖

《鍾離意別傳》﹕黃讜爲會稽太守。建武十四年﹐吳大疾疫﹐署意中部尉督郵﹐意乃露車不冠﹐身循行病者門家﹐至賜與醫藥﹔諸神廟爲民禱祭﹐召錄醫師百人﹐合和艸藥。恐醫小子或不良﹐毒藥劑賊害民命﹐先自吞﹐先後施行。其所臨護四千餘人﹐並得差愈。後日府君出行﹐災害百姓﹐攀車涕泣曰﹕府君不須出也﹐但得鍾督郵﹐民皆活也。

《通誌》許楊傳﹕楊字偉君﹐汝南平輿人也﹐少好術數。王莽輔政﹐召爲郎﹐稍遷酒泉都尉。及莽篡位﹐楊乃變姓名爲巫醫﹐逃匿他界。莽敗﹐方還鄕裏。

《東觀漢記》﹕鄧訓謙恕下士無貴賤﹐見之如舊﹐朋友往來門內﹐視之如子﹐有過加鞭撲教之。太醫皮巡從獵上林還﹐暮宿殿門下﹐寒疝病發。時訓直事﹐聞巡聲﹐起往問之。巡曰﹕冀得火以熨背。訓身至大宮門爲求火不得﹐乃以口噓其背﹔復呼同輩﹐卽共更噓﹐至朝遂愈。

《拾遺記》﹕孫和悅鄧夫人﹐常置膝上﹐於月下舞水精如意﹐誤傷夫人頰﹐血流污褲﹐嬌奼彌苦。和自舐其瘡﹐命太醫合藥。醫曰﹕得白獺髓﹑雜玉與琥珀屑﹐當滅此痕。卽百金購致﹐和乃命合此膏。醫誤琥珀太多﹐及差而有赤點如朱﹐逼而視之﹐更益其妍。

《晉中興書》﹕程據爲太醫令﹐武帝初受魏襌﹐攺元爲太始﹐而據貢雉頭裘﹐帝以奇伎異服﹐典禮所禁﹐焚之於殿前。據以醫術承恩﹐出入禁闥﹐因爲賈後合巴豆杏仁丸﹐害湣懷太子﹐遂就戮焉。

《王通元經》﹕元康九年冬十二月壬戌﹐賈庶人殺太子。【薛傳太子名遹﹐初賈後令太醫程據合巴豆丸﹐使黃門孫慮與太子服之而死。】

《晉書》齊武閔王冏傳﹕冏字景治﹐獻王攸之子也。少稱仁惠﹐好賑施﹐有父風。初攸有疾﹐武帝不信﹐遣太醫診候﹐皆言無病。及攸薨﹐帝往臨喪﹐冏號踴訴父病爲醫所誣﹐詔卽誅醫。

顏含傳﹕含兄畿咸寧中得疾﹐就醫自療﹐遂死於醫家。家人迎喪﹐旐每繞樹而不可解﹐引喪者顚僕﹐稱畿言曰﹕我壽命未死﹐但服藥太多﹐傷我五臟耳。今當復活﹐愼無葬也。父母從之﹐乃共發棺﹐果有生驗﹐以手刮棺﹐指爪盡傷﹐然气息甚微﹐存亡不分。飲哺將護﹐累月猶不能語﹐飲食所須﹐托之以夢者﹐十有三年﹐竟不起。

《宋書》王微傳﹕微字景元﹐瑯琊臨沂人也。少好學﹐無不通覽。弟僧謙遇疾﹐微躬自處治﹐而僧謙服藥失度﹐遂卒。微深自咎恨﹐發病不復自治。哀痛謙不能已﹐以書告靈曰﹕方欲共營林澤以送餘年﹐念玆有何罪戾﹐見此夭酷﹐沒於吾手﹐觸事痛恨。吾素好醫術﹐不使弟子得全﹔又尋思不精﹐致有枉過。念此一條﹐特復痛酷。痛酷柰何﹗吾罪柰何﹗僧謙卒後四旬而微終。

劉懷愼傳﹕上寵殷貴妃薨﹐葬畢﹐數與羣臣至殷墓號慟﹔又令醫術人羊志哭殷氏﹐志亦嗚咽。他日有問﹕志卿那得此副急淚﹖志時新喪愛姬﹐答曰﹕我爾時自哭亡妾耳。志滑稽善爲諧謔﹐上愛狎之。

《梁書》世袓本紀﹕世袓諱繹﹐髙袓第七子也。初生患眼﹐髙袓有下意治之﹐遂盲一目。

《魏書》西域傳﹕悅般國眞君﹐九年遣使朝獻﹐並送幻人﹐稱能割人喉脈令斷﹐擊人頭令骨陷﹐皆血出﹐或數升﹐或盈斗﹐以艸藥內其口中﹐令嚼咽之﹐須臾血止﹐養瘡一月復常﹐又無痕瘢。世袓疑其虛﹐乃取死罪囚試之﹐皆驗。云﹕中國諸名山皆有此艸。乃使人受其術而厚遇之。

《獨異志》﹕隋末﹐髙開道被箭鏃入骨﹐命一醫工拔之不得。開道問之﹐云﹕畏王痛。開道斬之﹐更命一醫﹐云﹕我能拔之。以一小斧子當刺下瘡際﹐用小棒打入骨二寸﹐以鉗拔之。開道飲啖自若。賜醫工絹三百匹﹐後爲其將張金樹所殺。

《因話錄》﹕韓僕射臯﹐病小瘡﹐令醫敷膏藥﹐藥不濡。公問之﹐醫云﹕天寒膏硬。

《玉堂閒話》﹕長安完盛日﹐有一家於西市賣飲子﹐用尋常之藥﹐不過數味﹐亦不閒方脈﹐無問是何疾苦﹐百文售一服﹐千種之疾﹐入口而愈。常於寬宅中置大鍋鑊﹐日夜銼研煎煮﹐給之不暇。人無遠近﹐皆來取之﹐門市駢羅﹐喧闐京國﹐至有

夏金守門﹐五七月間﹐未獲給付者。獲利甚富。時田令孜有疾﹐海內醫工召徧﹐至於國師待詔﹐了無其徵。忽有親知白田曰﹕西市飲子﹐何妨試之﹗令孜曰﹕可。遂遣僕人馳乘往取之。僕人得藥﹐鞭馬而回﹐將及近坊﹐馬蹶而復之。僕旣懼其嚴﹐難以復取﹐遂詣一染坊﹐丐得池腳一瓶﹐以紿其主。旣服之﹐其病立愈。田亦只知病愈﹐不知藥之所來﹐遂償藥家甚厚﹐飲子之家聲轉髙﹐此蓋福醫也。近年鄴都有張福醫者亦然﹐積貨甚廣﹐以此有名﹐爲蕃王挈歸塞外。

《東觀奏記》﹕畢諴本估客之子﹐連升甲乙科。杜琮爲淮南節度使﹐置幕中﹐始落鹽籍﹐文學優贍﹐遇事無滯。在翰林﹐上恩顧特異﹐許用爲相﹐深爲丞相令狐綯所忌。自邠寧連移鳳翔﹑昭義﹑北門三鎭﹐皆綯緩其入相之謀也。諴思有以結綯﹐在北門求得絕色﹐非人世所易有﹐盛飾朱翠﹐專使獻綯。綯一見之心動﹐謂其子曰﹕尢物必害人。畢太原於吾無好﹐今以是餌吾﹐將以吾家族也。一見返之。專人不敢將回﹐驛候諴意。諴又瀝血輸啟事於綯﹐綯終不納﹐乃命郡吏貨之。東頭醫官李元伯﹐上所狎暱者﹐以錢七十萬致於家﹐乃捨之正堂﹐元伯夫妻﹐執賤役以事焉。逾月盡得其歡心矣﹐乃進於上。上一見惑之﹐寵冠六宮。元伯燒伏火丹砂進之﹐以市恩澤﹐致上瘡疾﹐皆元伯之罪也。懿宗卽位﹐元伯與山人王嶽﹑道士虞紫芝俱棄市。

《書蕉》﹕唐李伯珍與醫帖云﹕白金一鋌﹐奉備橘黃之需。始不曉所謂﹐及觀《續世說》有﹕枇杷黃﹐醫者忙﹔橘子黃﹐醫者藏。乃知時使然耳。

《國史補》﹕白岑曾遇異人傳發背方﹐其驗十全。岑賣弄以求利﹐後爲淮南小將。節度髙適脇取其方﹐然不甚效。岑至九江﹐爲虎所食﹐驛吏於囊中﹐乃得眞本﹐太原王升之﹐寫以傳布。

《野航史話》﹕五代時﹐朱瑾事楊行密﹐嘗病疽﹐醫視之﹐色懼。瑾曰﹕但理之﹐我非以病死者。及徐溫父子專政﹐瑾謀誅之﹐被殺﹐瘞廣陵北門。是時民多病瘧﹐取瑾墓上土﹐以水服之﹐病輒愈。身知不以病死﹐死後墓土尙能已病﹐眞快士也。

《遼史》耶律庶成傳﹕初﹐契丹醫人鮮知切脈審藥﹐上命庶成譯方脈書行之﹐自是人皆通習﹐𨿽諸部族亦知醫事。

《宋史》孝宗二女傳﹕長嘉國公主﹐紹興二十四年封碩人﹐進永嘉郡主﹐三十二年卒﹐詔以醫官李師克等屬吏﹐孝宗時居東宮﹐奏臣女幼而多疾﹐不宜罪醫﹐遂寢。

《澠水燕談錄》﹕祥符中諸王﹐有以患使醫有效﹐乞除遙郡。眞宗曰﹕醫之爲郡﹐非治朝美事﹐厚賜之可也。仍令宰相諭此意。

《談苑》﹕京師語曰﹕宣醫喪命﹐敕葬破家。蓋所遣醫官云﹐某奉敕來﹐須奏服藥﹐加減次第﹐往往必令餌其藥﹐至死而後已。敕葬之家﹐使副洗手帨巾﹐每人白羅三匹﹐他物可知也。元佑中﹐韓康公病革﹐宣醫視之﹐進金液丹﹐𨿽暫能飲食﹐然公老年眞气衰﹐不能制客陽﹐竟以背薨。朝廷遣使問後事﹐病亂中誤諾敕葬﹐其後子侄辭焉。

滕元發云﹕一善醫者云﹐取本艸白字藥﹐服之多驗。蘇子容云﹕黑字是後人益之。

《談圃》﹕徐君平﹐金陵人﹐親見荊公病革時﹐獨與一醫者對牀而寢﹐荊公矍然起﹐云﹕適夢與王禹玉露髻不巾﹐同立一壇上。已而遂薨﹐此可怪也。

《晝墁錄》﹕州東王文公寢疾﹐眞廟屢訪醫者視之﹐仍不得﹐輒歸﹐如是半年。一日﹐王氏以訃聞﹐而醫者語人曰﹕半年廝系絆﹐與一服藥﹐且大家廝離。

《夢溪筆談》﹕國子博士李餘慶知常州﹐彊於政事﹐果於去惡﹐凶人惡吏﹐畏之如神。末年得疾甚困﹐有州醫博士多過惡﹐常恐爲餘慶所發﹐因其困﹐進利藥以毒之﹐洞泄不已﹐勢已危。餘慶察其姦﹐使人扶舁坐聽事﹐召醫博士杖殺之﹐然後歸臥﹐未及席而死﹐葬於橫山。人至今畏之﹐過墓者皆下。有病瘧者﹐取墓土著牀席間輒差﹐其敬憚之如此。

《避暑錄話》﹕蘇子瞻喜言神仙﹐晚得姚丹元者﹐奇之﹐直以爲李太白復作﹐贈詩數十篇。姚本京師富人王氏子﹐不肖﹐爲父所逐﹐事建隆觀一道士。天資聰慧﹐因取道藏徧讀﹐咸能成誦﹐又多得其方術丹藥﹐大抵好大言﹐作詩間有放蕩奇譎語﹐故能成其說。浮沈淮南﹐屢易姓名﹐子瞻初不能辧也。後復其姓﹐名王釋。崇寧間﹐余在京師﹐則已用技術進爲醫官矣。出入蔡魯公門下﹐醫多奇中。余猶及見其與魯公言從子瞻事﹐且云﹕海上神仙宮闕﹐吾皆能以說致之﹐可使空中立見。蔡公亦微信之。坐事編置楚州﹐梁師成從求子瞻書帖﹐且薦其有術。宣和末﹐復爲道士﹐名元成。力詆林靈素﹐爲所毒﹐嘔血死。

《東坡志林》﹕龐安常爲醫﹐不志於利﹐得法書古畫﹐喜輒不自勝。九江胡道士頗得其術﹐與余用藥。無以酬之﹐爲作行艸數紙而已。且告之曰﹕此安常故事﹐不可廢也。參寥子病﹐求醫於胡﹐自度無錢﹐且不善書晝﹐求余甚急﹐余戲之曰﹕子粲可皎徹之徒﹐何不下轉語作兩首詩乎﹖龐胡二君與吾輩遊﹐不日索我於枯魚之肆矣。

《墨莊漫錄》﹕段承務者﹐醫術甚精﹐貴人奏以不理選受恩澤。居宜興﹐非有勢力者不能屈致。翟公巽參政居常熟﹐欲見之﹐托平江守梁仲謨尙書邀之﹐始來。乃日﹐平江一富人病求段醫﹐段曰﹕此病不過湯劑數服可愈﹐然非五百千爲酬不可。其家始許其半﹐段拂衣而去。竟從其請﹐復以五十星爲藥資。段復求益﹐增至百星﹐始肯出藥。果如其說而差。段載其所獲而歸﹐中途夜夢一朱衣曰﹕上帝以爾爲醫﹐而厚取賄賂﹐殊無濟物之心。命杖脊二十﹐敕左右牽而鞭之。旣寤﹐猶覺脊痛﹐令人視之﹐有捶痕﹐歸家未幾而死。

《淸波雜誌》﹕輝嘗見父友許志康宦論太素脈﹐謂可卜人之休咎。因及治平中﹐京師醫僧智緣爲王荊公診脈﹐言當有子登科甲之喜。時王禹玉在坐﹐深不然之。明年﹐雱果登第。緣自矜語驗﹐詣公乞文以爲寵。公爲書曰﹕妙應太師智緣診父之脈﹐而知其子有成名之喜﹐翰林王承旨疑古無此﹐緣曰﹕昔秦醫和診晉侯之脈﹐知其良臣將死。夫良臣之命﹐尙於晉侯脈息見之﹐因父知子﹐又何怪乎﹖所書大略如此。許云﹕非荊公之文﹐特其徒假公重名﹐矜衒以售其術耳。

《程史》﹕宇文忠惠紹節在樞府﹐余間見焉。因及五行之理﹐相與縱譚﹐有客在坐﹐偶曰﹕黥醫王涇者﹐昨鞭背都市﹐流遠方﹐及平原用事﹐始得歸﹐稍敍故秩。自言元不曾受杖﹐嘗袒而示某以背﹐完瑩無疵。初不解其如何也﹐後見他醫﹐言杖皆有瘢﹐惟噬膚之初﹐敷以金箔﹐則瘢立消﹐意金木之性相制耳。忠惠笑曰﹕昔人有以胝足之藥售於市者﹐輒揭扁於門曰﹕供禦。或笑其不根﹐聞於上﹐召而罪之﹐旣而宥其愚。及出﹐乃復增四字曰﹕曾經宣喚。今此方無乃其比耶﹖子將誰售﹗客亦笑不敢應。時忠惠未識涇也。其二年﹐余在裏下﹐聞忠惠不起﹐爲位以哭。及都人來﹐乃云﹕涇實用蠲毒瀉足疾﹐以致大故。朝廷知之﹐再命追涇所復宮﹐免杖﹐流永興。余因憶在京華時﹐傅著作行簡﹑姚冑丞師臯皆甘涇餌﹐目擊其殞。著作未啟手足﹐猶進一刀圭﹐不脫口而逝。餘一日﹐隨班景靈﹐見冑丞殿門下﹐云﹕痰癖新愈。因相勞苦。則曰﹕王禦醫實生我﹐癖去矣﹐痰下者數斗。今顧疲苶﹐他則無恙。余聞而私憂之﹐謂未必能勝﹐未旬果卒。嗟夫﹗醫之害如此哉﹗追思疇昔之言﹐爲之流涕﹐並志顚末﹐以悼其庸。

余稚年入閩﹐過福﹐聞有黑虎王醫師者﹐富甲一郡。問之﹐則繼先之別名也。繼先世業醫﹐其大父居京師﹐以黑虎丹自名﹐因號黑虎王家。及繼先﹐幸於髙宗﹐積官畱後﹐通國稱爲醫師﹐𨿽貶猶得麗於稱謂焉。初﹐秦檜擅權而未張﹐頗賂上左右以固寵﹐繼先實表裏之。當其盛時﹐勢焰與檜絜﹐大張去爲﹐而下不論也。諸大帥率相與父事王﹐勝在偏校﹐因韓蘄王以求見﹐首願爲養子﹐遂帥金陵軍﹐聞者爭效﹐不以爲怪。檜欲貴其婣族﹐不自言﹐每請進繼先之黨與宮。繼先亦乘間爲檜請﹐諸子至列延閣﹐金紫盈門﹐揜顧賕謝﹐攘市便腴﹐抑民子女爲妾侍﹐罪不可勝紀﹐而依憑城社﹐中外不敢議者三十年。紹興辛巳六月﹐蜀人杜莘老爲南臺﹐擬擊之而未發。會邊釁﹐繼先首輦重寶爲南遁計﹐都城爲之騷然。上聞之﹐不樂。劉武忠錡帥京口﹐請以先發制人之策﹐決用兵。上意猶隱忍不決﹐亶欲以兵應。繼先素怯﹐猶幸和議之堅以竊安﹐因間言於上曰﹕邊鄙本無事﹐蓋新進用主兵官﹐好作弗靖﹐欲邀功耳。各斬一二人﹐和可復固。上不答﹐徐謂侍貂曰﹕是欲我斬劉錡耶﹖於是素軋其下而不得逞者﹐頗浸潤及之矣。金亮索我大臣﹐廷遣徐嚞﹑張掄往聘。亮以非指﹐使諫議大夫韓汝嘉至盱眙止之﹐更令遣所索。奏至﹐上適在劉婕妤閣﹐當饋輟食﹐婕妤怪之﹐問諸侍貂而得其由﹐進說寬譬﹐頗與繼先之言符。上大驚﹐問曰﹕汝安得此﹖婕妤不能隱﹐具以所聞對﹐遂益怒。丁未﹐詔婕妤歸別第。莘老遂上疏列其十罪。初進讀﹐玉色猶怫然。莘老扣榻曰﹕臣以執法事陛下﹐不能去一醫﹐死不敢退。猶未許。因密言外議﹐謂繼先以左道幸﹐恐謗議叢起﹐臣且不忍聽。上始變色首肯。罷朝﹐使宣旨曰﹕朕以顯仁餌汝藥﹐故假爾寵。今言者如此﹐當不復有面目見朕。期三日有施行﹐其自圖之﹗辛亥﹐遂詔繼先居於福﹐子孫勒停﹐都城田宅皆沒官﹐奴婢之彊﹐鬻者從便。令下﹐中外大悅。繼先以先事聞詔﹐多藏遠徙﹐故𨿽籍不害其富也。迄今其故居﹐華棟雕甍﹐猶號巨室。一傳而子弟蕩析﹐至不能家。或者謂其致不以道﹐宜於厚亡。趙性之作《中興遺史》﹐載繼先始末極詳﹐參以所聞而著其事。

《癸辛雜識》﹕王醫師有二﹕王繼先﹐髙宗朝國醫﹐後以徳壽宮進藥罔效﹐安置福州。王涇亦繼先同時﹐相先後應奉﹐後以徳壽疾﹐進涼藥大漸﹐杖脊鯨海上﹐後得歸。所謂禦診王承宣者是也。

《金史》程輝傳﹕輝拜參知政事﹐性喜雜學﹐尢好論醫。從河間劉守眞說﹐率用涼藥。神童嘗添壽者方數歲﹐輝召之﹐因書醫非細事四字。添壽塗細字﹐攺書作相。輝頗慚。人亦以此爲中其病云。

《剪勝野聞》﹕徐魏國公達病疽疾篤﹐帝數往視之。大集醫徒﹐治療且久﹐病少差。帝忽賜膳﹐魏公對使者流涕而食之﹐密令醫人逃去。未幾告薨﹐亟報帝。帝蓬跣擔紙錢﹐道哭至第﹐命收斬醫徒。夫人大哭﹐出拜帝﹐帝慰之曰﹕嫂勿爲後慮﹐有朕存焉。因爲周其後事而去。

《金臺紀聞》﹕金華戴原禮﹐國初名醫。常被召至南京﹐見一醫家﹐迎求溢戶﹐酬應不閒﹐原禮意必深於術者﹐因注目焉。按方發劑﹐皆無他異﹐退而怪之﹐日往觀焉。偶一人求藥者﹐旣去﹐追而告之曰﹕臨煎時﹐下錫一塊。麾之去。原禮始大異之。念無以錫人煎劑法﹐叩之﹐答曰﹕是古方耳。原禮求得其書﹐乃餳字耳。原禮急爲正之。嗚呼﹗不辧餳錫而醫者﹐世胡可以弗謹哉﹖

《長安客話》﹕太醫院例﹐於端陽日差官至南海子捕蝦蟆擠酥以合藥﹐制紫金錠。某張大其事﹐備鼓吹旗旛﹐喧闐以往。有嘲以詩曰﹕抖擻威風出鳳城﹐喧喧鼓吹擁霓旌。入林披莽如虓虎﹐捉得蝦蟆剜眼睛。

民間婦有精通方脈者﹐由各衙門選取﹐以至司禮監禦醫。會選中者﹐著名籍以侍詔﹐婦女多榮之﹐名曰醫婆。

《塵余》﹕有名醫將入蜀﹐見負薪者﹐猛汗於河中浴。醫曰﹕此人必死﹐隨而救之。其人入店中﹐取大蒜細切﹐熱面澆之﹐食之﹐汗出如雨。醫曰﹕貧下人且知藥﹐況富貴乎﹖遂不入蜀。

《霏雪錄》﹕木鱉不可服。蘇門一人生二子﹐皆切愛之﹐恣其食啖﹐遂成痞疾。其父得一方﹐以木鱉煮豬肉食之。其次者當夜死﹐明日長者死。愚人不謹﹐輕信妄爲﹐至殺其二子﹐悲哉﹗友人馬君文誠得方書一帙﹐亦載此方﹐故爲注其事於左以爲戒。此仁之一端也。

一童子頭有瘍﹐遇人以藥敷之﹐童子頭癢不可忍﹐爬搔見血﹐至以頭觸柱﹐至夕竟死。蓋其藥有砒﹐見血卽害人矣。吾聞之文誠云。

《澗泉日記》﹕李生者﹐居余幹門外﹐善貨殖﹐日賣養脾丸於市﹐嘗揭巨榜於前曰﹕不使丁香木香合﹐則天誅地滅。家畜二婢﹐以事炮制。李一旦飲醉﹐而溺死於河﹐其家弗知也﹐但惟連日弗歸﹐遣親信四方尋求﹐略無蹤迹。洎官驗視﹐或有報其家者﹐亟前詣之﹐已腐敗﹐僅能辧認﹐欲求免洗滌﹐已不及矣。遂槁葬於藂冢間﹐立木牌於墳﹐云﹕賈藥李郎中之墓。或有題於牌後曰﹕賣藥李郎中﹐昂藏辧不窮。一朝天賜報﹐溺死運河東。未幾﹐家計蕭然﹐其妻遣去二婢﹐尋棄所居﹐攜二子以事人。或有問於妻曰﹕爾夫修合不苟﹐天當佑之﹐何返報之酷耶﹖他日﹐後夫醉之以酒﹐扣之﹐妻云﹕向所遣去二婢﹐先夫專委之修合﹐一名曰木香﹐一名曰丁香﹐其實不用二藥也。故受斯報云。

雜錄

古諺語﹕有病不治﹐常得中醫。

《戰國策》﹕張醜謂韓相國曰﹕人之所以善扁鵲者﹐爲有擁腫也。使善扁鵲而無擁腫也﹐則人莫之爲之也。今君以所事善平原君者﹐爲惡於秦也﹔而善平原君﹐乃所以惡於秦也。願公之熟計之也﹗

《尸子》﹕有醫竘者﹐秦之良醫也。爲宣王割痤﹐爲惠王療痔﹐皆愈。張子之背腫﹐命竘治之﹐謂醫竘曰﹕背非吾背也﹐任之制焉。治之遂愈。竘誠善治疾也﹐張子委制焉。夫身爲國亦猶此﹐必有所委制然後治。

《韓子》﹕醫善吮人瘍﹐含人血﹐非有肌骨之親也﹐利之所在也。

《莊子》天地篇﹕有虞氏之藥瘍也﹐禿而施髢﹐病而求醫﹐孝子操藥以修慈父﹐其色燋然﹐聖人羞之。

庚桑楚篇﹕南榮趎曰﹕里人有病﹐里人問之﹐病者能言其病﹐然其病﹐病者猶未病也。若趎之聞大道﹐譬猶飲藥以加病也﹐趎願聞衛生之經而已矣。老子曰﹕衛生之經﹐能抱一乎﹖能勿失乎﹖能無卜筮而知吉凶乎﹖能止乎﹖能已乎﹖能捨諸人而求諸己乎﹖能翛然乎﹖能侗然乎﹖能兒子乎﹖兒子終日嗥而嗌不嘎﹐和之至也﹕終日握而手不掜﹐共其徳也﹔終日視而目不瞚偏﹐不在外也。行不知所之﹐居不知所爲﹐與物委蛇而同其波﹐是衛生之經已。南榮趎曰﹕然則是至人之徳已乎﹖曰﹕非也。是乃所謂冰解凍釋。夫至人者﹐相與交食乎地而交藥乎天﹐不以人物利害相攖﹐不相與爲怪﹐不相與爲謀﹐不相與爲事﹐翛然而往﹐侗然而來﹐是謂衛生之經已。

《墨子》貴義篇﹕子墨子曰﹕惟其可行﹐譬若藥然﹐艸之本﹐天子食之以順其疾﹐豈曰一艸之本而不食哉﹖今農夫入其稅於大人﹐大人爲酒醴粢盛﹐以祭上帝鬼神﹐豈曰賤人之所爲而不享哉﹖故𨿽賤人也﹐上比之農﹐下比之藥﹐曾不若一艸之本乎﹖且主君亦嘗聞湯之說乎﹖昔者﹐湯將往見伊尹﹐令彭氏之子禦。彭氏之子半道而問曰﹕君將何之﹖湯曰﹕將往見伊尹。彭氏之子曰﹕伊尹﹐天下之賤人也。君若欲見之﹐亦令召問焉﹐彼受賜矣。湯曰﹕非女所知也。今有藥於此﹐食之則耳加聰﹐目加明﹐則吾必說而彊食之。今夫伊尹之於吾國也﹐譬之良醫善藥也﹐而子不欲吾見伊尹﹐是子不欲吾善也。因下彭氏之子﹐不使禦。

《列子》周穆王篇﹕秦人逢氏有子少而惠﹐及壯而有迷罔之疾﹐聞歌以爲哭﹐視白以爲黑﹐饗香以爲朽﹐嘗甘以爲苦﹐行非以爲是。意之所之﹐天地四方﹐水火寒暑﹐無不倒錯者焉。楊氏告其父曰﹕魯之君子多術藝﹐將能已乎﹖汝奚不訪焉﹖其父之魯過陳﹐遇老聃﹐因告其子之證。老聃曰﹕汝庸知汝子之迷乎﹖今天下之人﹐皆惑於是非﹐昏於利害﹐同疾者多﹐固莫有覺者。且一身之迷﹐不足傾一家﹔一家之迷﹐不足傾一鄕﹔一鄕之迷﹐不足傾一國﹔一國之迷﹐不足傾天下。天下盡迷﹐孰傾之哉﹗向使天下之人﹐其心盡如汝子﹐汝則反迷矣。哀樂聲色﹐臭味是非﹐孰能正之﹖且吾之言未必非迷﹐況魯之君子﹐迷之郵者﹐焉能解人之迷哉﹖榮汝之糧﹐不若遄歸也。

《韓詩外傳》﹕傳曰﹕太平之時﹐無喑﹝疒龍﹞跛眇尩蹇侏儒折短﹐父不哭子﹐兄不哭弟﹐道無𦇤負之遺育﹐然各以其序終者﹐賢醫之用也﹐故安止平正。除疾之道無他焉﹐用賢而已矣。詩曰﹕有瞽有瞽﹐在周之庭。紂之餘民也。人主之疾﹐十有二發﹐非有賢醫﹐莫能治也。何謂十二發﹖痿蹶逆脹﹐滿支膈盲﹐煩喘痺風﹐此之曰十二發。賢醫治之何﹖曰﹕省事輕刑則痿不作﹐無使小民饑寒則蹶不作﹐無令財貨上流則逆不作﹐無令倉廩積腐則脹不作﹐無使府庫充實則滿不作﹐無使羣臣縱恣則支不作﹐無使下情不上通則膈不作﹐上材卹下則盲不作﹐法令奉行則煩不作﹐無使下怨則喘不作﹐無使賢伏匿則痺不作﹐無使百姓歌吟誹謗則風不作。夫重臣羣下者﹐人主之心腹肢體也。心腹肢體無疾﹐則人主無疾矣。故非有賢醫﹐莫能治也。人皆有此十二疾而不用賢醫﹐則國非其國矣。詩曰﹕多將熇熇﹐不可救藥。終亦必亡而已矣。故賢醫用則眾庶無疾﹐況人主乎﹗

《李氏春秋》﹕魯有公孫綽者﹐告人曰﹕我能治偏枯。今吾俗爲偏枯﹐藥之則可以起死人矣。

《孔叢子》﹕宰我使齊﹐反見夫子曰﹕梁丘據遇虺毒﹐三旬而後瘳。朝於君﹐君大夫眾賓而慶焉。弟子與在賓列﹐大夫眾賓﹐並復獻攻療之方。弟子謂之曰﹕夫所以獻方﹐將爲病也。今梁丘子已瘳﹐而諸夫子乃復獻方﹐意欲梁丘大夫復有虺害﹐當用之乎﹖眾坐默然無辭。弟子此言何如﹖孔子曰﹕女說非也。夫三折股而後爲良醫。梁丘子遇虺毒而獲瘳﹐慮有與同疾者﹐必問所以已之方焉。眾人爲此之故﹐各言其方﹐欲售之以已人疾也。凡言其方者﹐稱其良也﹐且以參據所以已之之方之優劣也。

《新語》﹕昔扁鵲居宋﹐得罪於宋君﹐出亡之衛﹐衛人有病將死者﹐扁鵲至其家﹐欲爲治之。病者之父﹐謂扁鵲曰﹕吾子病甚篤﹐將爲迎良醫治﹐非子所能治也。退而不用。乃使靈巫求福請命﹐對扁鵲而咒。病者卒死。靈巫不能治也。夫扁鵲﹐天下之良醫﹐而不能與靈巫爭﹐用者知與不知也。故事求遠而失近﹐廣藏而狹棄﹐斯之謂也﹗

《淮南子》主術訓﹕天下之物﹐莫凶於雞毒。然而良醫橐而藏之﹐有所用也。【注﹕雞毒﹐烏頭也】

繆稱訓﹕物莫無所不用。天雄﹑烏喙﹑藥之凶毒也﹐良醫以活人。

良工漸乎矩鑿之中﹐矩鑿之中﹐固無物而不周。聖王以治民﹐造父以治馬﹐醫駱以治病﹐同材而各自取焉。【注﹕醫駱﹐越醫】

說山訓﹕病者寢疾﹐醫之用鍼石﹐巫之用糈借﹐所救均也。

爲醫之不能自治其病﹐病而不就藥則悖。

說林訓﹕與死者同病﹐難爲良醫。

憂父之疾者子﹐治之者醫。

人間訓﹕患至而後憂之﹐是猶病者已倦而索良醫也。𨿽有扁鵲兪跗之巧﹐猶不能生也。

泰族訓﹕所以貴扁鵲者﹐非貴其隨病而調藥﹐貴其擪息脈血﹐知病之所從生也。

《史記》日者傳﹕賈誼曰﹕吾聞古之聖人﹐不居朝廷﹐必在醫卜之中。

《釋名》釋姿容﹕脈摘﹐猶譎摘也。如醫別人脈﹐知疾之意﹐見事者之稱也。

釋疾病﹕疹﹐診也。有結气﹐可得診見也。

《越絕書》﹕身死不爲醫﹐邦亡不爲謀﹐還自遺災。

《鹽鐵論》﹕扁鵲不能肉白骨﹐微箕不能存亡國。

扁鵲不能治不受鍼藥之疾﹐賢聖不能正不食諫諍之君。

所貴良醫者﹐貴其審消息而退邪气也﹐非貴其下鍼石而鉆肌膚也。

吏不以多斷爲良﹐醫不以多刺爲工。

扁鵲撫息脈而知疾所由生﹐陽气盛則損乏而調陰﹐寒气盛則損乏而調陽﹐是以气脈調和﹐而邪气無所畱矣。夫拙醫不知脈理之腠﹐血气之分﹐妄刺而無益於疾﹐傷肌膚而已矣。今欲損有餘﹐補不足﹐富者益富﹐貧者益貧矣。嚴法任刑﹐欲以禁暴止姦﹐而姦猶不止﹐意者非扁鵲之用鍼石﹐故眾人未得其職也。

《潛夫論》思賢篇﹕夫與死人同病者不可生也﹐與亡國同行者不可存也﹐豈虛言哉﹗何以知人且病也﹖以其不嗜食也。何以知國之將亂也﹖以其不嗜賢也。是故病家之廚﹐非無嘉肴也﹐乃其人弗之能食﹐故遂於死也。亂國之官﹐非無賢人也﹐其君弗之能任﹐故遂於亡也。夫生飰秔粱﹐旨酒甘醪﹐所以養生也。而病人惡之﹐以爲不若菽麥糟糠飲淸者﹐此其將死之候也。尊賢任能﹐信忠納諫﹐所以爲安也。而暗君惡之﹐以爲不若姦佞闒茸讒諛者﹐此其將亡之徵也。老子曰﹕夫惟病病﹐是以不病。《易》稱﹕其亡其亡﹐系於苞桑。是故養壽之士﹐先病服藥﹔養世之君﹐先亂任賢﹐是以身常安而國脈永也。上醫醫國﹐其次下醫醫疾。夫人治國如治身之象﹐疾者身之病﹐亂者國之病也。身之病﹐待醫而愈﹔國之亂﹐待賢而治。治身有黃帝之術﹐治世有孔子之經。然病不愈而亂不治者﹐非鍼石之法誤而五經之言誣也﹐乃用之者非其人。苟非其人﹐則規不圓而矩不方﹐繩不直而準不平﹐鉆燧不得火﹐鼓石不下金﹐金馬不可以追速﹐土舟不可以涉水也。凡此八者﹐天之張道﹐有形見物﹐苟非其人﹐猶尙無功﹐則又況乎懷道術以撫民氓﹐乘六龍以禦天心者哉﹖夫治世不得眞賢﹐譬猶治病不得良醫也。治病當得人參﹐反得支羅服﹐當得麥門冬﹐反蒸橫麥﹐已而不識眞﹐合而服之﹐病以浸劇﹐不自知爲人所欺也。乃反謂方不誠而藥皆無益於病﹐因棄後藥而弗敢飲﹐而惟求巫覡者﹐𨿽死可也。人君求賢下應﹐以鄙與眞﹐不以枉已﹐不引眞受猥官之﹐國以侵亂﹐不自知爲下所欺也。乃反謂經不信而賢皆無益於救亂﹐因廢眞言﹐不復求進﹐更任俗吏﹐𨿽滅亡可也。三代以下﹐皆以支羅服蒸橫麥合藥﹐病日痁而遂死也。

述赦篇﹕凡治病者﹐必先知脈之虛實﹐气之所結﹐然後爲之方﹐故疾可愈而壽可長也。爲國者﹐必先知民之所苦﹐禍之所起﹐然後設之以禁﹐故姦可塞﹐國可安矣。

敍錄篇﹕買藥得雁﹐難以爲醫。

《法言》重黎篇﹕扁鵲﹐盧人也﹐而醫多盧。

《說苑》﹕三折肱而成良醫。

《申鑑》﹕藥者療也﹐所以治疾也﹐無疾則勿藥可也。肉不勝食气﹐況於藥乎﹖寒斯熱﹐熱則致滯陰。藥之用也﹐惟適其宜則不爲害。若已气平也﹐則必有傷。惟鍼火亦如之。故養性者不多服也﹐惟在乎節之而已矣。

《外史》﹕士不輔而求霸﹐猶病者不用醫而求愈也。

張裘之行也﹐問臨民之道於子。子告之曰﹕汝盍醫乎﹖曰﹕何謂也﹖曰﹕世將無道﹐則天子有虛眩之疾﹐諸侯有怠荒之疾﹐百姓有饑餒之疾﹐大臣有貪蔽之疾﹐有司有夤緣侵漁之疾﹐受黜之臣有要君附權沽舉之疾。夫國家如寄也﹐而有上下之險疾﹐擾而攻之﹐國焉不危﹖子欲臨民﹐醫是而已矣。曰﹕何以醫也﹖曰﹕子能以仁義爲藥﹐以政教爲湯﹐先瘳乎主疾﹐而後瘳乎諸侯臣庶﹐不亦善乎﹖曰﹕此夫子之醫也﹐弟子何敢﹗逮曰﹕畏黨將醫諸侯﹐若諸侯瘳﹐國亦不危﹔諸侯不瘳﹐豈惟藩籬之禍﹐亦國之災也。由此觀之﹐士之交乎諸侯﹐猶醫者之交乎疾﹐不能離也。而夫子云云﹐無欲以晉人之故而自釋與﹖曰﹕子何以爲士交於諸侯乎﹖昔鄭人有膏肓之疾﹐三年而不出戶。或告之曰﹕子之疾危矣﹐求良醫以瘳之可乎﹖曰﹕市無良醫﹐何以求爲﹖曰﹕有良醫者在於楚﹐子以百金致之﹐彼必不遠千里而赴。鄭人果得楚之良醫以瘳其疾。是醫者未嘗求疾而治也﹐醫在而疾者求之耳。然則爲士者﹐亦諸侯之求之也﹐豈求諸侯而交歟﹖吾受晉王之聘﹐猶楚醫受鄭人之金也。鄭人得之而瘳疾﹐晉王得之而不瘳﹐吾豈不若楚人之醫乎﹖亦信與不信也。今黨錮又告難於朝﹐王室之疾﹐殆甚於晉吾已矣哉﹗

蜀王得徵君而喜﹐聞有疾﹐忽焉而蹙﹐乃以單車造其門。徵君知蜀王至﹐掩帷而臥﹐命李元候於階。蜀王見李元而問曰﹕徵君不能出歟﹖曰﹕不能。曰﹕寡人入以見可乎﹖曰﹕旣臥矣﹐俟寤﹐然後請入。曰﹕徵君得無癠乎﹖曰﹕癠不爲疾也。曰﹕然則何爲﹖曰﹕元聞之﹐天以薄蝕爲疾﹐地以崩溢爲疾。天子以幽厲爲疾﹐王侯以驕泰爲疾﹐士以貧蹇爲疾﹐大夫以酷佞爲疾﹐庶人以饑寒爲疾。今徵君之疾蹇也。國不舉賢﹐使士有蹇疾﹐羇於道路﹐軒冕者多豺狼之羣﹐膏粱者多犬豕之輩﹐由此觀之﹐士安得而無疾也﹖夫疾以薄蝕崩溢﹐故天地以聖人爲醫﹔疾以幽厲驕泰﹐故天子王侯以賢士爲醫﹔疾以貧蹇﹐故士以夢卜爲醫﹔疾以酷佞﹐故大夫以明主爲醫﹔疾以饑寒﹐故庶人以循吏爲醫。然則徵君之疾﹐藥石有所不制﹐鬼神有所不虐﹐寒暑有所不侵﹐徵於色而不見其槁﹐動於聲而不見其戚﹐歌於鼓琴而不見其樂﹐嘆於臨川而不見其憂﹐此徵君之所以爲疾也。

《中論》﹕懷疾者人不使爲醫﹐行穢者人不使畫法﹐以無驗也。

《梁劉孝綽謝給藥啟》﹕一物之微﹐遂畱停育。名醫上藥﹐爰自城府。𨿽巫咸視診﹐岐伯下鍼﹐松子玉漿﹐衛卿雲液﹐比妙眾珍﹐寶云多愧。

《顏氏家訓》﹕醫方之事﹐取妙極難﹐不勸汝曹以自命也。微解藥性﹐小小和合﹐居家得以救急﹐亦爲勝事﹐皇甫謐﹑殷仲堪則其人也。

《中說》﹕內關之疾也﹐非有痛癢煩苛於身﹐情志慧然﹐不覺疾之已深也。然而期日旣至﹐則血气暴竭﹐故內關之疾﹐疾之中夭﹐而扁鵲之所甚惡也。以盧醫不能別﹐而遘之者不能攻也。

《朝野僉載》﹕各醫言虎中藥箭﹐食淸泥而解﹔野豬中藥箭﹐啄薺苨而食。物猶知解毒之藥﹐何況人乎﹖薺苨卽沙參也﹐《爾雅》謂之菧苨。

《李氏刊誤》﹕夫醫切脈指下能知生死者﹐非天授其性﹐則因積學而致。然始或著能﹐末而寡效﹐論者以始能命通也﹐末繆數窮也。余曰﹕不然。其初屢中﹐喜於積財﹐記憶未衰﹐診理方銳。及其久也﹐筋力已疲﹐志怠心勞﹐獲效遂鮮。則始能末繆﹐於斯見矣。若以數之通塞﹐豈曰知理哉﹖

《韓愈雜說》﹕善醫者不視人之瘠肥﹐察其脈之病否而已矣。善計天下者﹐不視天下之安危﹐察其紀綱之理亂而已矣。天下者﹐人也。安危者﹐肥瘠也。紀綱者﹐脈也。脈不病﹐𨿽瘠不害。脈病而肥者死矣。通於此說者﹐其知所以爲天下乎﹖夏殷周之衰也﹐諸侯作而戰伐日行矣。傳數十王而天下不傾者﹐紀綱存焉耳。秦之王天下也﹐無分勢於諸侯﹐聚兵而焚之。傳二世而天下傾者﹐紀綱乏焉耳。是故四肢𨿽無故﹐不足恃也﹐脈而已矣。四海𨿽無事﹐不足矜也﹐紀綱而已矣。憂其所可恃﹐懼其所可矜﹐善醫善計者謂之天扶與之。《易》曰﹕視履考祥。善醫善計者爲之。

《松窻寤言》﹕人食五味以養五气﹐疾則扡味而气消﹐藥以去之﹐凡使味之得暢也。人之道也﹐君臣父子以相生﹐桑麻谷粟以相養﹐有暴民生焉﹐侵弱犯尊﹐反厥民常﹐故刑以正之。甚者合黨盛與﹐逆厥上罰﹐故兵以克之﹐暴者服而人道通矣。無疾則藥不可試也﹐暴者泯則省刑戢兵可也。夫甘味肥膏﹐過食之且傷气﹐況於藥乎。而況於舛施者乎。

《東谷所見》﹕方今藥材﹐鄙賤者且數十倍於前﹐貴細者又數十倍於前﹐至攜金繞市鋪﹐求之不獲者﹐人孰不知眞藥之難得如此。凡設鋪而招人贖僞藥者﹐愚也。贖僞藥而願療病者﹐愚亦甚矣。吾輩宜何策﹖且宜於飲食衣服而加謹。古人首重食醫﹐春多酸﹐夏多苦﹐秋多辛﹐冬多咸﹐調以滑甘﹐平居必節飲食﹐飯後行三十步﹐不用開藥鋪﹐飲食之加謹者此也。急脫急著﹐勝如服藥。衣服之加謹者此也。或有疢疾﹐奉行不服藥得中醫之說﹐藥石𨿽貴未害也。最是孝子慈孫﹐侍奉親庭﹐豈忍坐視其病而不救﹖家有餘蓄﹐尙可得良劑﹐貧窶所迫﹐將若之何﹖貧者固難得良劑﹐富者縱得良劑﹐又未必有良醫。余用念及此﹐仰天而祝曰﹕願天下人安樂﹗

《省心錄》﹕欲去病則正本﹐本固則病可攻﹐藥石可以效。欲齊家則正身﹐身端別家可理﹐號令可以行。固其本﹐端其身﹐非一朝一夕之事也。

《艾子雜說》﹕艾子事齊王﹐一日朝而有憂色﹐宣王怪而問之。對曰﹕臣不幸﹐稚子屬疾﹐欲謁告﹐念王無與圖事者﹐𨿽朝然心實系焉。王曰﹕盍早言乎﹖寡人有良藥﹐稚子頓服﹐其愈矣。遂索以賜。艾子拜受而歸﹐飲其子﹐辰服而巳卒。他日﹐艾子甚憂戚﹐王問之故﹐蹙然曰﹕卿喪子可傷﹗賜黃金以助葬。艾子曰﹕殤子不足以受君賜﹐然臣將有所求。王曰﹕何求﹖曰﹕只求前日小兒得效方。

《演繁露》﹕醫有按摩法﹐按者以手撚捺病處也﹐摩者挼搓之也。字當從手﹐則其書當爲按矣。《玉篇》手部無按字。《廣韻》有按字﹐卻從才別出﹐案字從木﹐注曰﹕幾屬也。

《欒城遺言箴》﹕眼醫王彥若﹐在張文定公門下﹐坡公於文定坐上贈之詩﹐引諭證據﹐博辧詳切髙探﹐後學讀之茫然。坡公敏於著述如此。

《老學庵筆記》﹕陳亞詩云﹕陳亞今年新及第﹐滿城人賀李衙推。李乃亞之舅﹐爲醫者也。今北人謂卜相之士爲巡官。巡官﹐唐五代郡僚之名﹐或謂以其巡遊賣術﹐故有此稱。然北方人市醫﹐皆稱衙推﹐又不知何謂。

石藏用﹐名用之﹐髙醫也。嘗言今人稟賦怯薄﹐故按古方用藥﹐多不能愈病。非獨人也﹐金石艸木之藥﹐亦皆比古力弱﹐非倍用之﹐不能取效﹐故藏用以喜用熱藥得謗。羣醫至爲謠言曰﹕藏用檐頭三斗火。人或畏之﹐惟鼌以道大喜其說﹐每見親友蓄丹﹐無多寡盡取食之﹐或不待告主人。主人驚駭﹐急告以不宜多服﹐以道大笑不顧﹐然亦不爲害。此蓋稟賦之偏﹐他人不可效也。晚乃以盛冬伏石上書丹﹐爲石冷所逼﹐得陰毒傷寒而死。

《泊宅編》﹕蜀人石藏用﹐以醫術遊都城﹐其名甚著。余杭人陳承亦以醫顯。然石好用暖藥﹐陳好用涼藥。古之良醫﹐必量人之虛實﹐察病之陰陽﹐而後投之湯劑﹐或補或瀉﹐各隨其證。二子乃執偏見﹐一槪於冷暖﹐而皆有稱於一時﹐何也﹖俗語云﹕藏用檐頭三斗火﹐陳承篋裏一盤冰。服金石藥者﹐潛假藥力以濟其欲﹐然多諱而不肯言﹐一日疾作﹐𨿽欲諱不可得也。吳興吳景淵刑部服硫黃﹐人罕有知者﹐其後二十年﹐子橐爲華亭市易官﹐發背而卒﹐乃知流毒傳气﹐尙及其子﹐可不戒哉﹗

《墐戶錄》﹕許引寄醫﹐常云﹕病與藥值﹐惟用一物攻之﹐气純而愈速。今之人不善爲脈﹐以情度病﹐多其物以幸有功﹐譬之獵不知兔﹐廣絡原野﹐冀一人獲之﹐術亦疏矣。一藥偶得他味相制﹐勿能專力﹐此難愈之驗也。

《雲麓漫抄》﹕醫書論人脈有寸關尺三部﹐手掌後髙骨下爲寸﹐寸下爲關﹐關下爲尺。自髙骨下至切寸脈指盡處﹐得寸爲寸﹐則自切尺脈指盡處上至中指尖﹐豈非尺乎﹖古人以身爲度﹐故寓於脈以言之。今醫家但屈中指﹐以兩紋盡處爲寸﹐或側手論夫長短﹐𨿽不相遠﹐至問寸尺何以名脈﹐則不能答。

《病榻寤言》﹕楊朱之友季梁有疾﹐其子三致醫﹕其一矯氏之醫曰﹕病在有生之後﹐欲攻其漸。季梁曰﹕眾醫也。其一兪氏之醫曰﹕病在未生之前﹐其甚弗可已也。季梁曰﹕良醫也。其一爲盧氏之醫曰﹕病出於稟生未形之先﹐齊生死而一之也。季梁曰﹕神醫也。遣之而疾瘳。夫季梁之疾﹐三致醫而疾瘳。余也齊居三月﹐內達於生死而疾自愈。若季梁則猶有外之心也。

《羣碎錄》﹕孔子主癰疽﹐趙岐以爲癰疽之醫。按《說苑》﹕雍睢﹐人姓名﹐趙岐傳之誤。

《寒檠膚見》﹕昔者秦緩死﹐其長子得其術﹐而醫之名齊於秦緩﹐其二三子者﹐不勝其忌﹐於是各爲新奇而托之於父﹐以求勝其兄。非不愛其兄也﹐以爲不有以異於兄﹐則不得以同於父。天下未有以決也﹐他日﹐其東鄰之父﹐得緩枕中之書而出以證焉﹐然後長子之術﹐始窮於天下。少史子曰﹕有所訟者﹐必有所質也。苟不稽實﹐訟可聽呼﹖是以爭雞之訟﹐有菽粟之證﹔爭牛之訟﹐有放歸之證﹔辧賊之訟﹐有摸鐘之證。否則鼠牙雀角﹐穿屋穿墉者﹐誰能勝其辧耶﹖豈惟辧醫緩三子之術而已哉﹖故曰﹕簡不聽。又曰﹕閱實其罪。

《比事摘錄》﹕物有效吾所用而不能無獘者。病齒之人﹐服苦參﹐齒愈矣﹐而腰重不舉。世不有類是者耶﹖藍蛇有毒﹐尾卻解毒﹔當歸生血﹐須卻破血﹔麻黃髮汗﹐根節復止汗﹔酸棗醒睡﹐仁復令人貪睡﹔螻蛄腰以前治大小便之過滑者﹐腰以後治閉結者﹐一物也﹐爲用不同如此。又鹽以浸魚肉﹐則能經久不敗﹐以沾布帛﹐則易朽爛﹐一物也﹐所施處各有所宜。惟醫亦然。阿魏性極臭﹐用以入食餌﹐乃能去臭﹔葫气極葷﹐然置臭肉中能掩臭气﹐葷臭非所常宜也。君子醫國﹐有興廢除害之責﹐人才用捨﹐可不審其所處者哉﹖

《兼明書》﹕世上醫人﹐見人病不能飲食﹐卽云脾不磨者。明曰﹕按鳧鶩鵝雞之類﹐口無牙齒﹐不能噍嚼﹐須脾磨然後能消﹐故其脾皮悉皆堅厚。若人則異畜獸﹐旣有牙齒能嚼食物﹐故脾皆虛軟﹐惟气用化耳。病人脾胃气弱﹐卽不能化食﹐非不磨也。家語云﹕齕吞者八竅而卵生﹐齟齬者九竅而胎生。胎卵旣殊﹐脾胃亦別。而醫人不諭斯理﹐一槪而言﹐歷代𨿽多﹐曾無悟者。

《玉笑零音》﹕昔文公二豎入於膏肓﹐扁鵲識之﹔秦孝崔妃入靈府﹐許智藏識之。非察其疾也﹐乃診其心也。

《三餘贅筆》﹕世言老醫少卜﹐則醫者以年老爲貴﹐卜者以年少爲貴。老醫人皆知之﹐問之少卜﹐不知何謂﹖按王彥輔《塵史》云﹕老取其閱﹐少取其決。乃知俗語﹐其來久矣。

《長安客話》﹕太醫院署有古銅人﹐虛中注水﹐關竅畢通﹐古色蒼碧﹐瑩然射目﹐相傳海潮中出者。

《淸異錄》﹕凡病膏肓之際﹐匕藥難效﹐此鍼灸之所以用也。鍼長於宣壅滯﹐灸長於達气血。古人謂之延年火﹐又曰火輪三昧。

《雪濤小說》﹕蓋聞裏中有病腳瘡者﹐痛不可忍﹐謂家人曰﹕爾爲我鑿壁爲穴。穴成﹐伸腳穴中﹐入鄰家尺許。家人曰﹕此何意﹖答曰﹕憑他去鄰家痛﹐無與我事。又有醫者﹐稱善外科。一裨將陣回﹐中流矢﹐深入膜內﹐延使治﹐乃持並州剪﹐剪去矢管﹐跪而請調。裨將曰﹕鏃在膜內者﹐須急治。醫曰﹕此內科事﹐不意並責我。噫﹗腳入鄰家﹐然猶我之腳也﹔鏃在膜內﹐然亦醫者之事也。乃隔一壁輒思委腳﹐隔一膜輒欲分科﹐然則痛安能已﹖責安能諉乎﹖

昔有醫人自媒能治背駝﹐曰﹕如弓者﹐如蝦者﹐如曲環者﹐延吾治﹐可朝治而夕如矢。一人信焉﹐而使治駝。乃索板二片﹐以一置地下﹐臥駝者其上﹐又以一壓焉﹐而卽躧焉。駝者隨直亦復隨死。其子欲鳴諸官﹐醫人曰﹕我業治駝﹐但管人直﹐那管人死﹖嗚呼﹗世之爲令﹐但管錢糧完﹐不管百姓死﹐何以異於此醫也哉。𨿽然﹐非仗明君躬節損之政﹐下寬卹之詔﹐卽欲有司不爲駝醫可得耶﹖

《遒徇篇》﹕用藥治病﹐病好後便須拋藥﹐猶復服藥不已﹐必且積藥成病。

《求志編》﹕爲政莫大於兵刑﹐民生莫重於醫。是以周官有詢聽宥赦之詳﹐無濫刑矣﹔田氏講武之預﹐無敗兵矣﹔十全十失之察﹐無庸醫矣。今大理刑部都察審錄重囚﹐用一己之見﹐都督都司揮戶戰敵﹐乏多算之謀﹐惠民藥局廢而不講﹐柰何能興親民之治也。

外編

《蕓窻私志》﹕神農時﹐白民進藥獸。人有疾病則拊其獸﹐授之語。語如白民所傳﹐不知何語。語已﹐獸輒如野外﹐﹝口銜﹞一艸歸﹐搗汁服之卽愈。後黃帝命風後紀其何艸起何疾﹐久之﹐如方悉驗。古傳黃帝嘗百艸﹐非也。故虞卿曰﹕黃帝師藥獸而知醫。

《列子》湯問篇﹕魯公扈﹑趙齊嬰二人有疾﹐同請扁鵲求治。扁鵲治旣﹐同愈﹐謂公扈﹑齊嬰曰﹕汝曩之所疾自外而幹腑臟者﹐因藥石之所已﹐今有偕生之疾﹐與禮偕長﹐今爲汝攻之何如﹖二人曰﹕願先聞其驗。扁鵲謂公扈曰﹕汝志彊而气弱﹐故足於謀而寡於斷﹔齊嬰志弱而气彊﹐故少於慮而傷於專。若換汝之心﹐則均於善矣。扁鵲遂飲二人毒酒﹐迷死三日﹐剖胸探心﹐易而置之﹐投以神藥。旣悟如初﹐二人辭歸。於是公扈反齊嬰之室而有其妻子﹐妻子弗識﹔齊嬰亦反公扈之室而有其妻子﹐妻子亦弗識。二室因相與訟﹐求辧於扁鵲。扁鵲辧其所由﹐訟乃已。

《齊諧記》﹕錢塘徐秋夫善治病﹐宅在湖溝橋東﹐使聞空中呻吟聲甚苦。秋夫起﹐至呻吟處問曰﹕汝是鬼耶﹖何爲如此﹖饑寒須衣食耶﹖抱病須治療耶﹖鬼曰﹕我是東陽人﹐姓斯名僧平﹐昔爲樂遊吏﹐患腰痛死﹐今在湖北𨿽爲鬼﹐苦亦如生﹐爲君善醫﹐故來相告。秋夫曰﹕但汝無形﹐何由治﹖鬼曰﹕但縛茅作人﹐按穴鍼之訖﹐棄流水中可也。秋夫作茅人﹐爲鍼腰目二處﹐並復薄祭﹐遣人送後河中。及暝﹐夢鬼曰﹕已差。並承惠食﹐感君厚意。秋夫宋元嘉爲奉朝請。

《朝野僉載》﹕久視年中﹐襄川人楊元亮﹐年二十餘﹐於虔州汶山觀傭力﹐晝夢見天尊云﹕我堂捨破壞﹐汝爲我修造﹐遣汝能醫一切病。悟而說之﹐試療無不愈者。贛縣里正背有腫﹐大如拳﹐亮以刀割之﹐數日平復。療病日獲十千。造天尊堂成﹐療病漸漸無效。

如意年中﹐洛州人趙元景病﹐卒五日而蘇﹐云﹕見一僧與一木﹐長尺餘﹐教曰﹕人有病者﹐汝以此木拄之卽愈。元景得見機上尺﹐乃是僧所與者﹐試將療病﹐拄之立差。門庭每日數百人。禦史馬知己以其聚眾﹐追禁左臺﹐病者滿於臺門。則天聞之﹐追入內﹐官人病﹐拄之卽愈。放出任救病百姓﹐數月以後﹐得錢七百餘貫。後漸無驗﹐遂絕。

《稽神錄》﹕陳寨﹐泉州晉江巫也。善禁祝之術﹐爲人治疾多愈者。有漳州逆旅蘇猛﹐其子病狂﹐人莫能療﹐乃往請陳。陳至﹐蘇氏子見之﹐戟手大罵﹐寨曰﹕此疾入心矣。乃立壇於堂中﹐戒人無得竊視。至夜﹐乃取蘇氏子劈爲兩片﹐懸堂之東壁﹐其心懸北檐下。寨方在堂中作法﹐所懸之心﹐遂爲犬食。寨求之不得﹐驚懼﹐乃持刀宛轉於地﹐出門而去。主人弗知﹐謂其作法耳。食頃﹐乃持心而入﹐內於病者之腹﹐被髮連叱﹐其腹遂合。蘇氏子旣悟﹐但連呼遞鋪遞鋪。家人莫之測。乃其日去家數里﹐有驛吏手持官文書﹐死於道傍。初南中驛路二十里置一遞鋪﹐驛吏持符牒以次傳授﹐欲近前鋪﹐輒連呼以警之。乃寨取驛吏心而活蘇氏子﹐遂愈如故。

《東坡雜記》﹕王斿元龍言﹕錢子飛有治大風方極驗﹐常以施人。一日﹐夢人云﹕天使已以此病人﹐君違天怒﹐若施不已﹐君當得此病﹐藥不能救。子飛懼﹐遂不施。僕以爲天之所病不可療耶﹖則藥不應復有效。藥有效者﹐則是天不能病。當是病之祟畏是藥﹐假天以禁人耳。晉侯之病爲二豎子﹐李子豫赤丸亦先見於夢﹐蓋有或使之者。子飛不察﹐爲鬼所脇。若余則不然﹐苟病者得愈﹐願代受其苦。家有一方﹐以敷皮膚﹐能下腹中穢惡﹐在黃州試之﹐病良已﹐今當常以施人。

《聞見近錄》﹕張文定守蜀﹐重九藥市﹐拂晨驟雨﹐隨行醫官張子陽避雨玉局觀﹐須臾晴霽﹐樹上白衣翁佇立﹐顧視子陽曰﹕我有一事﹐要爾通意主人。子陽唯唯。卽出藥二粒如粟米大﹐使遺文定。子陽曰﹕嘗識尹否﹖翁姓何氏﹖翁曰﹕我姓葛﹐侍郎已兩守蜀﹐我嘗見之。子陽曰﹕止此一來耳。翁曰﹕說與主人﹐他日再來此相尋。子陽持藥﹐具白文定。以汞一兩﹐置藥一粒煆之﹐須臾有聲﹐如遠磬然﹐淸越非常﹐諦聽間﹐忽有圓光出合內﹐煥耀滿室﹐驚而取之﹐汞成黃金。文定乃餌其餘藥一粒。使再訪之﹐不復見矣。

《龍川別忘》﹕張安道知成都﹐日以醫官自隨﹐重九請出觀藥市。五更﹐市方合而雨作﹐入玉局觀避之。至殿上﹐醫見一道人臨階而坐﹐往就之﹐相問勞已。道人曰﹕張端明入蜀﹐今已再矣。醫曰﹕始一至蜀耳。曰﹕子不知也。凡人元气十六兩﹐漸老而耗﹐張公所耗過半矣。吾與之夙相好﹐今見子﹐非偶然也。解衣裙出藥兩圓﹐曰﹕一圓可補一兩气。醫曰﹕張公𨿽好道﹐然性重愼﹐恐未信也。道人曰﹕所以二圓﹐正爲爾也。取一圓並水銀一兩納銚中﹐以盞蓋之﹐燒之良久﹐札札有聲﹐揭盞以松脂木投之﹐覺有異﹐三投而藥成﹐當知此非凡藥也。醫徑歸﹐白公試之如其言﹐每投松脂﹐焰起照所坐小亭﹐至三投﹐焰如金色﹐傾出則紫金也。乃服其一圓﹐而使醫徧遊成都﹐冀復遇焉。後見之孔明廟前﹐復得一圓藥﹐然服之亦無他異。

《稽神錄》﹕江南吉州刺史張耀卿﹐有傔力者陶俊﹐性謹直﹐嘗從軍徵江西﹐爲飛石所中﹐因有腰足之疾﹐恆扶杖而行。張命守舟於廣陵江口﹐至白沙市避雨酒肆﹐同立者甚眾﹐有二書生過於前﹐獨顧俊相與言曰﹕此人好心﹐宜爲療其疾。卽呼俊﹐與藥二丸曰﹕服此卽愈。乃去。俊歸舟吞之﹐良久﹐覺腹中痛楚甚﹐頃之痛止﹐疾亦多差﹐操篙理纜﹐尢覺輕健。白沙去城八十里﹐一日往復﹐不以爲勞。後訪二書生﹐竟不復見﹐人疑爲神。

江南刑部郎申張易少居災川﹐病熱困惙﹐且甚恍惚﹐見一神人長可數寸﹐立於枕前﹐持藥三丸﹐曰﹕吞此可愈。易受而亟吞之二丸﹐嗛之一丸﹐落席有聲﹐因自起求之不得。家人驚問何爲﹖眞述所見﹐病因卽愈。卽日出入里巷﹐了無所苦。

《曹州誌》﹕嘉靖初﹐郡人吳侍禦楷﹐年方數歲﹐感痞疾﹐煩悶困殆﹐自擬莫救。一日夜半﹐忽夢黃冠者﹐就榻呼之起﹐以刀抉其脇﹐出腸胃﹐刮摩洗滌訖﹐復納之﹐外敷以膏。楷醒﹐頓覺胸膈冰伶﹐寬爽異常﹐因以夢語其父。其父引手摸其腹﹐積塊已消大半矣。驚喜﹐沈思曰﹕必神醫示靈活汝也。次早抱楷﹐詣三皇祠﹐徧認配享諸名醫﹐至孫眞人像﹐遂躣然指之曰﹕此卽夢中醫我疾者也。其父因設祭﹐並新其祠﹐楷自是脫然。登第後﹐每宦遊旋裏﹐必詣祠祭享﹐視棟楹瓴甋﹐加葺飾以終其身焉。

《平陽府誌》﹕楊棟﹐字世資﹐蒲州人。聰敏博覽﹐尢精醫。靈寶何禦史以童子致幃帳中﹐以爲女之有疾者﹐令診之﹐察脈曰﹕乃童男無病者。因大奇之。歿後﹐行醫於河東運司﹐識其面者﹐訝曰﹕此莫非蒲州之楊世資也邪﹖遂不復見。芮城水門村翟炳﹐一日詣蒲﹐同藥室詢姓名﹐子敍曰﹕乃故父也﹐何以問及﹖炳曰﹕我與爾父﹐今月九日﹐言別有約相訪。時有郭惟良輩詰其故﹐炳曰﹕某乃老醫﹐在我村治病。眾因驚﹐疑其爲神矣。

《虞初新志》﹕劉雲山﹐萬曆間醫也。然當時其術未行﹐身死三十七年而名始著。陳子聞之曰﹕異哉﹗理可信哉﹖客曰﹕杭州巨室某者﹐千患惡疾垂斃﹐其家已環而哭之﹐有一醫突至﹐曰﹕我劉雲山也。視畢而病者愈﹐贈以金不受﹐去曰﹕他日晤我毗陵城司徒廟巷。踰月﹐巨室子果至覓雲山﹐巷之老人曰﹕子謬矣﹗雲山死且三十七年矣。然雲山生時信鬼神﹐曾夢授斯廟之神﹐募錢尙書地以廣祠宇﹐因自爲像於神傍﹐其形容尙可識也。巨室子躍入﹐駕顧駭愕﹐抱其像哭泣而去。由是吾郡之人﹐觀者拜者祭禱者﹐奔走無虛日﹐亦復有驗。陳子聞之曰﹕異哉﹗理可信哉﹗𨿽然﹐使雲山之術得展於生時﹐我固知雲山之志可畢也。乃負其術而不遇其時﹐此雲山之所以至死而猶不肯泯沒者乎﹖𨿽其事近於荒唐怪異﹐君子亦當憫其志而姑信之也。

蜀中劉文季爲餘言﹐昔獻賊中有所謂老神仙者﹐事甚怪﹐能生已死之人﹐續已斷之肢與骨﹐賊眾敬如神明焉。其初被擄時將殺之。賊擄人不卽殺﹐審其人凡一技一藝者皆得免。神仙比能以泥塑像獲免﹐賊中遂以塑匠呼之。一日﹐塑匠滌大釜﹐沃水拆屋﹐爲薪燎之﹐水沸﹐沸凡數﹐以一棒右左攪成膏。賊眾駭﹐爭相傳。獻賊聞謂妖人﹐又將殺之。塑匠曰﹕願一言以死。王不欲成大事耶﹖何故殺異士﹖獻賊異而問之﹐曰﹕臣有異術﹐能生人。此膏乃仙授﹐或刀斧﹐或搒掠﹐受重創者﹐臣能頃刻完好。獻賊卽搒一人試之﹐立驗。獻賊殘忍﹐日殺人劓刵人﹐至笞掠無算。笞凡數百﹐血肉糜潰﹐气息僅屬者﹐付塑匠﹐以白水膏敷之﹐無不生﹐且立刻杖而行。軍中爭趨之﹐饋遺飲食無虛日﹐以是衣食囊橐漸充矣。獻賊有愛將某者﹐攻城爲飛石爻所中﹐去其頦﹐奄奄一息矣。塑匠曰﹕易與耳。卽生割一人頦按之﹐敷以膏﹐一日而蘇﹐飲啖如未創也。時孫可望在賊爲監軍﹐夜被酒﹐殺一嬖妾﹐旦行二十里﹐醒而悔之﹐道遇塑匠﹐笑問曰﹕監軍夜來未醉耶﹖何有不豫色然﹖可望告以故﹐塑匠曰﹕監軍果念其人乎﹖吾當回馬覓之。可望曰﹕唉﹗起營時屍不知何在﹐想爲犬豕啖矣。何從覓﹖塑匠曰﹕監軍若命我覓﹐何物犬豕﹐敢啖貴人乎﹖可望曰﹕鼠子給我﹗汝欲逃耶﹖我當遣介士押汝覓。塑匠笑曰﹕何處覓﹖覓何能得﹖可望怒曰﹕汝何戲我﹗塑匠指道傍舁一氈橐曰﹕何需覓﹐卽此是也。可望曰﹕已朽之骨﹐何舁之﹖塑匠笑謂﹕監軍曷啟之﹖可望下馬解氈﹐則星眸宛轉﹐厭厭如帶雨梨花﹐帳中之魂己反矣。可望喜噪﹐一軍皆驚﹐聞於獻賊。獻賊曰﹕此神仙也﹗當封之。口封恐眾未知﹐時營大澤中﹐下令軍中﹐人備一幾﹐以次日集廣原。是時賊數十萬﹐令以數十萬幾累之﹐最髙者謂拜仙臺。於是衣塑匠以深衣﹐巾以綸巾﹐方履絲絳。塑匠身長六尺﹐廣顙闊面﹐有須﹐望之如世所繪社神者。然命之升臺﹐臺髙且危﹐塑匠怯﹐不欲登。獻賊令軍士各持弓矢引滿以向之﹐曰﹕不登卽射﹗塑匠不得已﹐及其半﹐惴栗惶懼﹐而萬矢擬之如的﹐不敢止﹐勉登其上。獻賊令三軍釋弓矢﹐羅拜其下﹐呼老神仙者三。於時聲震天地﹐自此不復呼塑匠﹐而皆曰老神仙矣。老神仙亦自此不輕試其術。有渠賊某者﹐戰敗傷足﹐脛骨已折﹐所不斷者﹐皮僅寸耳。求老神仙治﹐辭以不易。某哀號宛轉﹐盛陳金帛以請﹐老神仙揮之曰﹕此身外物﹐吾無需﹐𨿽然﹐吾不忍將軍之創也。吾無子﹐將軍能養我乎﹖某指天而誓﹐願終身父事之。老神仙從容解所佩囊﹐出小鋸鋸斷其足上下各寸許﹐取生人脛﹐度其分寸以接之﹐敷藥﹐不數日而愈。自此賊中凡求其藥者﹐皆不敢侈饋遺﹐爭投身爲養子矣。獻賊有幸婢曰老腳者﹐美而慧﹐善書畫﹐腳不甚纖﹐因名。凡賊中移會偵發文字﹐皆所掌﹐獻賊嬖之。燕處有所思﹐老腳見其獨坐﹐私往侍之﹐賊不知爲老腳﹐疑旁人伺﹐以所佩刀反手擊之﹐中其腰﹐折骨剸腹出腸而死。獻賊省之﹐悔恨惋痛﹐急召老神仙。老神仙曰﹕已死不能救。獻賊罵曰﹕老狡﹐監軍妾﹐不亦已死者乎﹖汝不能救﹐當殺汝以殉。老神仙逡巡曰﹕需時日方可。獻賊急欲其生﹐限三日。老神仙請期三七。比以酒合藥灌之﹐一匕喉間格格有聲﹐老神仙賀曰﹕可救矣﹗七日當復。因取水潤其腸﹐納腹中﹐引鍼縫之﹐敷以藥﹐夾以木板﹐均以繩﹐果七日而老腳走履如常時。及獻賊死﹐賊眾潰﹐從蜀奔滇﹐生平素徳於老神仙者﹐衛之來滇。永曆至﹐賊眾多爲僞王侯﹐老神仙嘯傲王侯間﹐擁厚貲﹐辟室城東隅﹐累石成山﹐鑿井爲池﹐旁植花木﹐蓄朱魚數百頭﹐客至浮白﹐呼魚出水以娛﹐醉則髙歌而臥﹐不顧也。迄永曆奔緬甸﹐老神仙從之。行及騰越﹐居常向空咄咄﹐若有所訴。一日﹐謂文季云﹕吾老矣﹗將柰何﹖文季曰﹕等死耳﹐公何惜。但公之異術﹐素靳不與人﹐致絕其傳﹐是可惜。老神仙曰﹕吾非靳也。吾師授我時有戒也。因訊其所授之由﹐曰﹕某陳姓﹐河南鄧州人﹐名家子。少嘗入鄕塾﹐性不樂章句﹐塾側有塑神佛者﹐時就與嬉﹐塾師時撲責之﹐歸而父母復責以不學﹐不能耐﹐遂出亡﹐悵悵無所適﹐因禱於關帝﹐得一簽云﹕他日王侯卻並肩。自顧一喪家子﹐何得並肩王侯哉﹖然神不誣我﹐與王侯並肩者惟仙人。素聞終南山多隱仙﹐願往從之。窮登涉﹐忍饑寒﹐徧訪無可從者。一日至山後﹐遙望絕壁上有洞﹐人出入。因披荊棘﹐踞巉巖﹐達於洞﹐見一道者坐石上﹐翛然異凡人。余幸曰﹕此吾師也﹗因長跪以請。道者不顧﹐拂袖歸洞。余不敢入﹐卽洞口稽首而已。如是者三日﹐忽一童子﹐持一物示余云﹕師食爾。狀如糕﹐色白﹐方僅二寸﹐味甘如飴﹐食之﹐遂不復饑。余竊喜﹐益信拜求。至七日﹐道者忽出問余曰﹕癡子﹗汝欲何爲﹖余告以求仙。道者哂曰﹕去﹗汝非此中人﹐何自苦爲﹖余自念無所歸﹐惟投崖死耳﹐涕泣以求。道者已而曰﹕吾念汝誠﹐有書一卷授汝﹐資一生食。好爲之﹐勿輕泄﹐泄則雷擊也。速去﹐毋久畱﹐徒飽虎狼耳。余得書驚喜﹐倉皇下山﹐省之皆禁方也﹐可三十頁。道延安﹐人爭傳某巡撫者﹐有愛女戲秋千﹐傷足骨出於外﹐醫莫能療﹐募能療者﹐金二百﹐騾一匹。余往應募﹐依方試之﹐果瘥。余於是囊金乘騾歸。吾父怒出亡﹐且疑多金。是時賊已起﹐謂余必從不義﹐首於官﹐將置之法。余族兄孝廉某白無辜﹐出獄﹐訊其故﹐因出書。余父聞余出﹐持大杖奔族兄家。余族兄反復解諭﹐不信﹐並陳書以實。余父愈怒﹐裂書火之。族兄從火中奪得僅四頁﹐余急懷而逃。今之所用者﹐皆燼余之頁耳。年久﹐其四頁者亦不知往矣。其自述如此。居無何﹐以疾死。嗚呼﹗不龜手藥一也﹐一以封侯﹐一不免於洴澼絖﹐顧所用異耳。同使老神仙能體父志﹐不陷於賊﹐挾此術遊當世﹐盧扁華佗不得專於前矣。惜其狃於貨利﹐遂安神仙之名﹐而終以賊死。𨿽然人之遇仙與不遇仙﹐惟視福徳之厚薄﹐老神仙得其書而不能全其福可知矣。嘗見稗官所志﹐侯元者﹐樵山﹐遇老人授兵法﹐卒以作賊﹐戮其身﹐事頗類此。常怪仙人不得其人﹐卽祕其傳可也﹐何往往傳非其人﹐以致戕害﹖仙亦何忍哉﹗且終南道者﹐亦未必眞仙。聞其膏乃以處子陰戶油煉之﹐火光滿室﹐焰升屋梁﹐光息而膏成﹐此豈仙人救人之方乎﹖本艸以多用虫魚﹐致遲上升十年﹐況殺人以救人﹐不獨一人﹐且數十百人﹐是老神仙者﹐則亦始終一賊而已。

