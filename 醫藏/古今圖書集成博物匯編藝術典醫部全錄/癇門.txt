古今圖書集成醫部全錄卷二百九十八

癇門【當與癲狂門互參】

黃帝素問

大奇論

二陰急爲癇厥。

【注二陰少陰也。癇厥﹐乃水气乘心﹐故二陰脈急。】

心脈滿大﹐癇瘈筋攣﹔肝脈小急﹐癇瘈筋攣。

【注此肝臟虛寒而不能榮養於筋﹐故爲攣瘈之病。】

靈樞經

經脈篇

膀胱足太陽之脈﹐是主筋所生病者﹐痔瘧狂癇疾。

【注經絡厥逆於下﹐則爲癇爲狂也。】

千金方【唐孫思邈】

癇

癲病有五﹕一曰陽癲﹐發時如死人﹐遺溺﹐有頃乃解﹔二曰陰癲﹐坐初生小時臍瘡未愈﹐數洗浴﹐因此得之﹔三曰風癲﹐發時眼目相引﹐牽縱反急彊﹐羊鳴﹐食頃方解﹐由勞作汗出當風﹐因以房室過度﹐醉飲飽滿行事﹐令心气逼迫﹐短气﹐脈悸得之﹔四曰濕癲﹐眉頭痛﹐身重﹐坐熱沐髮﹐濕結腦﹐汗未止得之﹔五曰馬癲﹐發時反目口噤﹐手足相引﹐身皆熱﹐坐小時膏气腦熱不和得之。【按此乃癇病﹐前人咸列於癲證中。蓋癲癇之病狀異而病因則同﹐今分之爲是。】

濟生方【宋嚴用和】

癇病論證

夫癇病者﹐考之諸方﹐所說名證不同﹐難於備載。觀《別錄》有五癇之證﹕一曰馬癇﹐作馬嘶鳴﹐應乎心﹔二曰羊癇﹐作羊叫聲﹐應乎脾﹔三曰雞癇﹐作雞叫聲﹐應乎胃﹔四曰豬癇﹐作豬叫聲﹐應乎腎﹔五曰牛癇﹐作牛吼聲﹐應乎肺。此五癇應乎五畜﹐五畜應乎五臟者也。發則旋暈顚倒﹐口眼相引﹐目睛上搖﹐手足搐搦﹐背脊彊直﹐食頃乃醒。原其所自﹐皆由驚動髒气不平﹐郁而生涎﹐閉塞諸經﹐故有是證。或在母腹中受驚﹐或幼小受風寒暑濕﹐或因饑飽失宜﹐逆於髒气而得之者。各隨所感﹐施以治法。

夫癇病者﹐十歲以下爲癇。大抵其發之原﹐皆因三種﹐風癇﹑驚癇﹑食癇是也。因此三種﹐變作諸癇。若不早治﹐久成痼疾。其發之狀﹐卒然口眼相引﹐或目睛上搖﹐或手足掣縱﹐或背脊彊直﹐頸項反折﹐或搖頭弄舌﹐或數嚙齒﹐皆其證也。但正發搐掣之時﹐勿捉持之﹐捉之則曲捩不隨也。

儒門事親【元張從政】

癇

夫癇病不至於目瞪如愚者﹐用三聖散投之。更用大盆一个﹐於暖室中﹐令汗下吐三法俱行﹐次服通聖散﹐百餘日則愈矣。至於目瞪愚者﹐不可治。《內經》曰﹕神不得守﹐謂神亂也。

大凡風癇病發﹐項彊直視﹐不省人事﹐此乃肝經有熱也。或有咬牙者﹐先用葶藶苦酒湯吐之﹐吐後可服瀉靑丸下之﹔次服加減通聖散。顯咬牙證﹐用導赤散治之則愈。如病發者﹐可用輕粉﹑白礬﹑蒙石﹑代赭石﹐發過﹐米飲調之。經云﹕重劑以鎭之。

丹溪心法【元朱震亨】

證治

驚與痰宜吐﹐大率行痰爲主﹐用黃連﹑南星﹑﹝艸舌﹞蔞﹑半夏﹐尋火尋痰﹐分多分少﹐治之無不愈者。

分痰與熱﹐有熱者以涼藥淸其心﹐有痰者必用吐藥﹐吐後用東垣安神丸。

大法宜吐﹐吐後用平肝之劑﹐靑黛﹑柴胡﹑川芎之類﹐龍薈丸正宜服之。

且如癇因驚而得驚﹐則神不守舍﹐捨空而痰聚也。

癇證有五﹐馬牛雞豬羊。且如馬癇張口搖頭馬鳴﹐牛癇目正直視腹脹﹐雞癇搖頭反折喜驚﹐羊癇喜揚目吐舌﹐豬癇喜吐沫﹐以其病狀偶類之耳。無非痰涎壅塞﹐迷悶孔竅﹐發則頭旋顚倒﹐手足搐搦﹐口眼相引﹐胸背彊直﹐叫吼吐沫﹐食頃乃蘇。宜星香散加全蠍三个。

醫學正傳【明虞摶】

癇證

《內經》曰﹕巨陽之厥﹐則腫首頭重﹐足不能行﹐發爲眩僕。是蓋陽气逆亂﹐故令人卒然暴僕而不知人﹐气復則蘇﹐此則癇之類也。癇病獨存乎痰﹐因火動之所作也。治法癇宜乎吐。若神脫而目瞪如愚癡者﹐吾未如之何也已矣

脈法

虛弦爲驚爲風癇﹐沈數爲痰熱。滑大者自已﹐沈小急疾者死﹐虛而弦急者死。

寸口沈大而滑﹐沈則爲實﹐滑則爲气﹐實气相搏﹐入髒則死﹐入腑則愈。

醫學綱目【明樓英】

證治

癲癇﹐卽頭眩也。痰在膈間則眩微不僕﹔痰溢膈上﹐則眩甚僕倒於地而不知人﹐名之曰癲癇。徐嗣伯云﹕大人曰癲﹐小兒曰癇﹐其實一疾也。然與中風﹑中寒﹑中暑﹑屍厥等僕倒不同。凡癲癇僕時﹐口中作聲﹐將省時吐涎沫﹐省後又復發﹐時作時止而不休息。中風﹑中寒﹑中暑﹑屍厥之類﹐則僕時無聲﹐省時無涎沫﹐省後不復再發﹐間有發者﹐亦非如癲癇之常發也。

治長洪伏三脈﹐風癇驚癇發狂惡人與火者﹐灸第三椎﹑第九椎﹐服局方妙香丸﹐以鍼穿一眼子﹐納冷水內浸少時﹐服之如本方。若治弦細緩三脈諸癇似狂者﹐李河南五生丸。

治風癇病久不能愈者﹐從厚朴丸春秋加添外﹐又於每一料中﹐加人參﹑菖蒲﹑茯苓各一兩五錢﹐和劑服之。凡癲癇及中風﹑中寒﹑中暑﹑中濕﹑气厥﹑屍厥而昏眩倒僕﹐不省人事者﹐皆由邪气逆上合陽而亂於頭中也。癲癇者﹐痰邪逆上也。中風寒暑濕及气厥﹑屍厥者﹐亦風寒暑濕等邪气逆上也。邪气逆上則頭中气亂﹐頭中气亂則脈道閉塞﹐孔竅不通﹐故不聞聲﹐目不識人﹐而昏眩無知﹐僕倒於地也。以其病在頭巓﹐故曰癲疾。治之者或吐痰而就髙越之﹐或鎭墜痰而從髙抑之﹐或內消痰邪使气不逆﹐或隨風寒暑濕之法﹐用輕劑發散上焦﹐或鍼灸頭中脈絡而導其气﹐皆可使頭巓脈道流通﹐孔竅開發﹐而不致昏眩也。是知癲癇之癲﹐與厥成癲疾眩冒癲疾之癲﹐一疾也。王太僕誤分癲爲二疾﹐獨孫眞人始能一之﹐今特冠此气亂頭巓等經文於癲癇篇首﹐使人知疾有所歸﹐而治有所據也。

醫學入門【明李梴】

與癲狂不同

癇與癲狂相似﹐但癇病時發時止﹐邪流五臟﹐癲狂經久不愈﹐邪全歸心。

病只一痰

內傷最多﹐外感極少。蓋傷飲食積爲痰火上迷心竅﹐驚恐憂怒則火盛神不守舍﹐捨空痰塞。丹溪云﹕癇因痰塞心竅﹐發則頭旋卒倒﹐手足搐搦﹐口眼相引﹐胸背彊直﹐叫吼吐涎﹐食頃乃醒。病先身熱脈浮﹐在表者陽癇﹐屬六腑﹐易治。病先身冷脈沈﹐在裏者陰癇﹐屬五臟﹐難治。若神脫目瞪如愚癡者﹐不治。

名分五種

癇久必歸於五臟。肝癇﹐面靑﹐搖頭﹐喜驚﹐作雞鳴狀。心癇﹐面赤﹐口張﹐搖頭﹐馬嘶。脾癇﹐面黃﹐下利﹐吐舌﹐羊吼。肺癇﹐面白﹐吐沫﹐腹脹﹐牛吼。腎癇﹐面黑﹐直視如屍﹐豬叫。此五癇病狀偶類之耳。其實痰火與驚三者而已。

痰火與驚

肥人多痰﹐動則有聲﹐沫出。風痰﹐星香散加全蠍三枚﹐姜煎服﹔或追風袪痰丸﹑五生丸。

驚痰﹐紫石散﹑驚气丸﹑抱龍丸﹑三癇丸。引神歸舍丹﹐壽星丸。因怒者﹐順气導痰湯加菖蒲﹑辰砂﹔因憂思者﹐妙香散。食痰﹐醒脾散。

瘦人火盛面赤者﹐防風當歸飲﹐或小調中湯加南星﹐或滚痰丸﹑瀉靑丸﹑牛黃淸心丸﹑龍腦安神丸﹑千金龍膽湯。

痰火俱盛者﹐豬心丸﹐溫酒下﹐上吐下利﹐去頑痰老痰爲妙。

通用斷癇丹﹑活虎丹﹑蝙蝠散﹑四涎丸﹑紫金錠。

治法

癇本痰熱挾驚﹐宜寒藥淸心降火化痰爲主。故古法用二陳湯加﹝艸舌﹞蔞﹑南星﹑黃連探吐﹐吐後必服朱砂安神丸以降南方之火﹐當歸龍薈丸以平東方之木。但化痰必先順气﹐順气必先調中。頑痰膠固﹐非辛溫熱藥爲佐﹐何以開導﹖故古方治驚癇﹐皆用溫劑。如錢仲陽治小兒癇﹐已經吐瀉﹐及服涼藥過多﹐身冷閉目﹐不食﹐後用益黃散補中能食﹐次服腎气丸補北方腎水能語。此須從權以救癇之壞證﹐可以爲成法。

古今醫鑑【明龔信】

證治

夫癇者有五等﹐而類五畜﹐以應五臟。發則卒然倒僕﹐口眼相引﹐手足搐搦﹐背脊彊直﹐口吐涎沫﹐聲類畜叫﹐食頃乃蘇。原其所由﹐或因七情之气鬱結﹐或爲六淫之邪所幹﹐或因受大驚恐﹐神气不守﹐或自幼受驚﹐感觸而成﹐皆是痰迷心竅﹐如癡如愚。治之不須分五﹐懼宜豁痰順气﹐淸火平肝﹐而以黃連﹑﹝艸舌﹞蔞﹑南星﹑半夏之類﹐尋火尋痰﹐分多分少﹐治之無有不愈。有熱者﹐以涼藥淸其心﹔有痰必用吐法﹐吐後甩東垣安神丸﹐及平肝之藥靑黛﹑柴胡﹑川芎之類。

脈虛弦爲驚﹐爲風癇。

醫學準繩六要【明張三錫】

總論

大抵癲癇之發﹐由腎中陰火上逆﹐而肝從之﹐故作搐搦。搐搦則徧身之脂液促迫而气上逆﹐吐出於口也。然腎間動气乃生气之原﹐腎傷則志不足﹐故神躁擾﹐火逆上﹐攻動其痰而厥也。或經脈引入外邪﹐內傷深入﹐傷其生气之原﹐邪正混亂﹐天樞不發﹐衛气固畱於陰而不行﹐不行則陰气蓄滿﹐郁極乃發﹐發則命門之相火﹐自下逆上﹐塡塞其竅﹐惟迫出其如羊鳴者一二聲而已。徧身之脂液﹐脾之涎沫﹐皆迫而上胸臆﹐流出於口﹐五臟六腑十二經脈﹐皆不勝其衝逆﹐故卒倒而不知入也。食頃﹐火气退散乃醒。若生气未復﹐則余邪漸熾而復作也。然所謂生气之原者﹐乃有生之初﹐先生此而外通於臍而系胞﹐隨母呼吸﹐若母受驚﹐气混於其中﹐久之乃成。命門卽臍下腎間一點眞陽是也。復被外邪則發作也。如此則生命之原爲邪所害﹐自小目瞪質弱﹐必不長壽。

證治準繩【明王肯堂】

證治

癇病與卒中痙病相同﹐但癇病僕時﹐口中作聲﹐將醒時吐涎沫﹐醒後又復發﹐有連日發者﹐有一日三五發者。中風﹑中寒﹑中暑之類﹐則僕時無聲﹐醒時無涎沫﹐醒後不復再發。痙病𨿽亦時發時止﹐然身彊直﹐反張如弓﹐不如癇之身軟﹐或如豬犬牛羊之鳴也。《原病式》以由熱甚而風﹐燥爲其兼化﹐涎溢胸膈﹐燥爍而瘈瘲昏冒僵僕也。《三因》以驚動髒气不平﹐郁而生涎﹐閉塞諸經﹐厥而乃成﹔或在母腹中受驚﹐或感六气﹐或飲食不節﹐逆於髒气而成。蓋忤气得之外﹐驚恐得之內﹐飲食屬不內外。所因不同﹐治法亦異。如驚者﹐安神丸以平之。痰者﹐三聖散以吐之。火者﹐淸神湯以涼之。可下﹐則以承气湯下之。

平旦發者足少陽﹐晨朝發者足厥陰﹐日中發者足太陽﹐黃昏發者足太陰﹐人定發者足陽明﹐半夜發者足少陰﹐煎藥中各加引經藥。

劉宗厚曰﹕陰陽癇猶急慢驚。陽癇不因吐下﹐由其有痰有熱﹐客於心胃之間﹐因聞大驚而作。若熱盛𨿽不聞驚﹐亦自作也。宜用寒藥以攻治之。陰癇亦本於痰熱所作﹐醫以寒涼攻下太過﹐損傷脾胃﹐變而成陰﹐宜用溫平補胃燥痰之藥治之。若曰不因壞證而有陰陽之分﹐則是指痰熱所客﹐表裏臟腑淺深而言。癇病豈本自有陰寒者哉﹗

景嶽全書【明張介賓】

癇病論證

癲﹐卽癇也。觀《內經》言癲甚詳﹐而癇則無辧﹐卽此可知。後世有癲癇﹑風癇﹑風癲等名﹐所指不一﹐則徒滋惑亂﹐不必然也。又如《別錄》所載五癇﹐曰馬癇﹑牛癇﹑豬癇﹑羊癇﹑雞癇者﹐卽今人之謂羊癲﹑豬癲也。此不過因其聲之相似﹐遂立此名。可見癲癇無二﹐而諸家於癲証之外﹐又有癇證﹐誠屬牽彊﹐無足憑也。又《千金方》有風癇﹑驚癇﹑食癇及陰癇﹑陽癇之說﹐皆所當辧﹐並列後條。

癲病多由痰气。凡气有所逆﹐痰有所滯﹐皆能壅閉經絡﹐格塞心竅﹐故發則旋暈僵僕﹐口眼相引﹐目睛上視﹐手足搐搦﹐腰脊彊直﹐食頃乃蘇。此倏病倏已者﹐由气之倏逆倏順也。故治此當察痰察气之甚者而先治之。至若火之有無﹐又當審其脈證而兼爲之治也。

論治

气滯者﹐宜排气飲﹑大和中飲﹑四磨飲﹐或牛黃丸﹑蘇合丸﹑集成潤下丸之類主之。

痰盛者﹐宜淸膈飲﹑六安煎﹑二陳湯﹑橘皮半夏湯或抱龍丸﹑朱砂滚痰丸之類主之。

痰兼火者﹐宜淸膈飲﹑朱砂安神丸﹑丹溪潤下丸之類主之。痰逆气滯甚者﹐必用吐法﹐吐後隨證調理之。

癲癇證無火者多。若無火邪﹐不得妄用涼藥﹐恐傷脾气以致變生他證。且復有陰盛陽衰﹐及气血暴脫﹐而絕無痰火气逆等病者﹐則凡四君﹑四物﹑八珍﹑十全大補等湯﹐或漧薑﹑桂﹑附之類﹐皆所必用﹐不得謂癲癇盡屬實邪﹐而槪禁補劑也。若眞陰大損﹐气不歸根﹐而時作時止﹐昏沈難愈者﹐必用紫河車丸方可奏效。

其有虛中挾實﹐微兼痰火不淸﹐而病久不愈者﹐集驗龍腦安神丸最得其宜﹐隨證增減﹐可爲法也。

癡呆證治

癡呆證﹐凡平素無痰﹐而或以鬱結﹐或以不遂﹐或以思慮﹐或以疑貳﹐或以驚恐﹐而漸致癡呆。口辭顚倒﹐舉動不經﹐或多汗﹐或善愁﹐其證則千奇萬怪﹐無所不至﹐脈必或弦或數﹐或大或小﹐變易不常﹐此其逆气在心或肝膽二經﹐气有不淸而然。但察其形體彊壯﹐飲食不減﹐別無虛脫等證﹐則悉宜服蠻煎治之﹐最穩最妙。然此證有可愈者﹐有不可愈者﹐亦在乎胃气元气之彊弱﹐待時而復﹐非可急也。

凡此諸證﹐若以大驚猝恐﹐一時偶傷心膽﹐而致失神昏亂者﹐此當以速扶正气爲主﹐宜七福飲或大補元煎主之。

石室祕籙【淸陳士鐸】

治法

癲癇之證﹐多因气虛有痰﹐一時如暴風疾雨﹐猝然而倒﹐口吐白沫﹐作牛羊馬聲﹐種種不同﹐治之不得法﹐往往有死者。吾今畱一方﹐名祛痰定癲湯﹐人參﹑茯神﹑半夏各三錢﹐白朮﹑白芍各五錢﹐甘艸﹑附子﹑陳皮﹑菖蒲各一錢﹐水煎服。此方參﹑朮﹑茯﹑芍皆健脾平肝之聖藥﹐陳皮﹑半夏﹑甘艸不過消痰和中。妙在用附子﹑菖蒲以起心之迷﹐引各藥直入心竅之中﹐心淸則痰自散﹐而癲癇自除矣。旣不耗气﹐又能開竅﹐安有死法哉﹗

更有羊癲之證﹐忽然臥倒﹐作羊馬之聲﹐口中吐痰如湧者﹐痰迷心竅﹐因寒而成﹐感寒則發也。方用人參﹑半夏﹑山藥各三錢﹐白朮一兩﹐茯神﹑薏仁各五錢﹐肉桂﹑附子各一錢﹐水煎服。此方助其正气以生心血﹐又加桂﹑附以祛寒邪﹐加半夏以消痰﹐逐去其水﹐自然气回而癲止也。一劑全愈﹐永不再發﹐幸珍視之毋忽﹗羊癲證得之小兒之時居多﹐內傷脾胃﹐外感風寒﹐結成在胸膈之中﹐所以一遇風寒﹐便發舊痰。今純用補正之藥﹐不盡祛痰﹐轉能去其病根也。若作風痰治之﹐𨿽亦奏功﹐終不能止而不發也。

治牛馬之癲﹐𨿽與羊癲同治﹐而證實各異。方用人參三兩﹐白朮五兩﹐陳皮三錢﹐生南星﹑半夏﹑甘艸各一兩﹐附子一錢爲末﹐蜜爲丸。須病發前服之﹐永不再發。蓋健其胃气自不生痰﹐況又佐之祛痰斬關之將乎﹖若羊癲之人﹐亦先以此方治之﹐亦自愈。人病來如作牛馬聲﹐卽牛馬癲也。大約羊癲小兒居多﹐牛馬癲大人居半也。

方

千金治癇方治五癲。

銅靑雄黃空靑另研東門上雞頭東門上雞頭﹕原作「東門土雞頭」﹐據《千金》卷十四風癲攺。水銀茯苓豬苓人參白芷石長生白蘞白薇各一兩卷柏烏扇各半兩硫黃一兩半

右十五味爲末﹐以靑牛膽和﹐著銅器中﹐於甑中五斗大豆上蒸之﹐藥成﹐丸如麻子﹐先食服三十丸﹐日再夜一。

虎睛丸治濕癲掣瘲﹐口眼張大﹐口出白沫﹐或作聲﹐或死不知人。

虎睛一具﹐酒浸一宿炙鬼箭羽露蜂房二分獨活遠志細辛貫眾麝香白蘞一作白薇升麻白蘚皮各三兩牛黃防風秦艽防葵龍齒黃芩雄黃山茱萸防己白茯苓鐵精鬼臼漧地黃一作漧薑人參大黃銀屑各四分蛇蛻一尺茯神石膏天雄各五分寒水石六分

右三十二味爲末﹐蜜和丸如梧子大﹐酒服十五丸﹐日再﹐稍加至二十五丸。神方。

又方凡癲發之候﹐其狀多端﹐口邊白沫﹐動無常者。

秦艽人參防葵茯神甘艸各二兩鉛丹一兩貫眾一枚

右七味﹝口父﹞咀﹐以水九升﹐煮取三升半﹐分三服。一方有防風﹑牡丹﹐無防葵﹑茯神。

雄雌丸治風癲失性﹐顚倒欲死﹐五癲驚癇。

雄黃雌黃眞珠各一兩鉛二兩﹐熬令成屑丹砂一分水銀八分

右六味爲末﹐以蜜搗三萬杵﹐丸如胡豆﹐先食服二丸﹐日二﹐稍加﹐以知爲度。

又方治癲癇厥﹐時發作。

白蘞四分蚱蟬十四枚防葵代赭人參鉛丹鉤藤茯神雷丸虎骨生豬齒遠志桂心白僵蠶防風各六兩莨菪子升麻附子捲柏牡丹龍齒光明砂各一分牛黃二分蛇蛻皮白馬眼睛各一具

右二十五味﹐治下篩﹐酒服方寸匕﹐日二。亦可爲丸。良驗。

龍腦安神丸【《集驗方》】治男婦小兒五積癲癇﹐無問遠年近日﹐發作無時﹐但服此藥﹐無不痊愈。

龍腦研麝香研牛黃各三錢﹐研犀角屑茯神去木人參麥門冬朱砂水飛﹐各二兩甘艸炙地骨皮桑皮炒﹐各一兩馬牙硝二錢

右爲細末﹐煉蜜和丸如彈子大﹐金箔三十五片爲衣。如有風癇病歲久﹐冬月用溫水化下﹐夏月用冷水化下﹐不拘時候。如病二三年﹐日進三服。小兒一丸﹐分作二服。

龍齒丹治因驚﹐神志恍惚﹐久而成癇﹐時發時止。

龍腦研白僵蠶炒白花蛇肉酒浸朱砂飛鐵粉研石菖蒲遠志木香橘紅去白麻黃去節天麻天南星姜制人參各半兩紫蘇子一兩龍腦研﹐半錢全蠍三錢半﹐炒麝香一錢﹐另研

右爲細末﹐次入研藥和勻﹐煉蜜爲丸﹐每一兩作十五丸﹐每一丸﹐空心薄荷湯下。

三聖散

瓜蒂炒微黃防風各三兩藜蘆一兩或三五錢

右爲粗末﹐每服約半兩﹐以虀汁三茶盞﹐先用二盞﹐煎三五沸﹐去虀汁﹐次入水一盞﹐煎至三沸﹐卻將先一盞﹐同一處熬二沸﹐去渣澄淸放溫﹐徐徐服之﹐以吐爲度﹐不必盡劑。

楊氏五癇丸治癲癇潮發﹐不問新久。

白附子半兩﹐炮半夏湯洗皂角捶碎﹐用水二升﹐揉汁去渣﹐與白礬一處熬幹爲度﹐細研﹐各二兩天南星姜制白礬生烏蛇酒浸﹐各一兩全蠍炒﹐二錢蜈蚣半條白僵蠶炒﹐一兩半麝香三字﹐研朱砂飛﹐二錢半雄黃飛﹐一錢半

右爲細末﹐生薑汁煮麵糊爲丸如梧桐子大﹐每服二三十九﹐溫生薑湯送下﹐食後服。

犀角丸【《河間六書》】治風癲癇發作有時﹐揚手擲足﹐口吐痰涎﹐不省人事﹐僕倒屈伸。

犀角末半兩赤石脂三兩﹝石卜﹞硝二兩僵蠶薄荷葉各一兩

右爲末﹐麵糊丸如梧桐子大﹐每服二三十丸﹐溫水下﹐日三服﹐不拘時。如覺痰多卽減數。忌油膩炙煿。

參朱丸治風癇﹐大有神效。

人參蛤粉朱砂各等分

右爲細末﹐獖豬心血爲丸如梧子大﹐每服三十丸﹐金銀煎湯下﹐食遠服。

琥珀壽星丸治癇。

天南星一斤﹐掘坑深二尺﹐用炭火五斤﹐於坑內燒熱紅﹐取出炭掃淨﹐用好酒一斤澆之﹐將南星趁熱下坑內﹐用盆急蓋訖﹐泥壅合﹐經一宿取出﹐再焙榦爲末琥珀四兩﹐另研朱砂一兩﹐飛﹐畱一半爲衣

右和勻﹐豬心血三个﹐生薑汁打麵糊﹐攪令稠粘﹐將心血和入藥末﹐丸如梧桐子大﹐每服五十丸﹐煎人參湯空心送下﹐日三服。《局方》用南星一斤﹐朱砂二兩﹐琥珀一兩﹐無豬心血。

升陽湯治陽蹺癇。足太陽下行﹐宜升陽气。

麻黃不去節防風根各八錢羌活一兩半炙甘艸五錢

每服三錢﹐水五大盞﹐煎至一盞﹐去滓稍熱服﹐宿食消盡腹中空服之﹐後避風寒一二時辰﹐乃效。

妙功丸治諸癇無不愈者。

丁香木香沈香雄黃研靑皮去白黃芩胡黃連各半兩乳香研麝香研熊膽各二錢半白丁香三百粒輕粉四錢半黃連黑牽牛炒荊三稜煨甘艸炙莪朮陳皮去白雷丸鶴虱各一兩大黃一兩半赤小豆三百粒巴豆七粒﹐去皮心膜油

右爲細末﹐蕎面一兩半作糊和勻﹐每兩作十丸﹐朱砂水飛一兩爲衣﹐陰漧。每服一丸﹐用溫水浸一宿﹐去水﹐再用溫水化開﹐空心服之。小兒加減服。十年病一服卽愈。若未愈﹐三五日再服。重者不過三服。

風引湯除熱癲癇。

大黃漧薑龍骨各四兩桂枝去皮﹐三兩甘艸炙牡蠣煆﹐各二兩凝水石滑石赤石脂石膏紫石英白石脂各六兩

右十二味﹐杵粗末篩﹐以韋囊盛之﹐取三指撮﹐井華水三升﹐煮三沸﹐去滓溫服一升。深師云﹕大人風彊少水﹐驚癇瘈瘲﹐日數十發﹐醫所不治﹐除熱方效﹐宜風引也。

又方治癇疾。

川芎二兩蜈蚣黃腳赤腳各一條防風豬牙皂角郁金明礬各一兩

右六味爲細末﹐蒸餅丸如梧子大﹐空心茶淸下十五丸﹐一月除根。

神應丹治諸癇。

好辰砂不以多少

右細研﹐豬心血調勻﹐以蒸餅裹劑蒸熟﹐就熱取出﹐丸如桐子大﹐每服一丸﹐人參湯下﹐食後﹑臨臥。

珠子辰砂丹治風癇久不愈。

山藥人參遠志防風紫石英茯神虎骨虎睛龍齒五味子石菖蒲丹參細辛各二錢半眞珠末四分辰砂二錢研

右爲末﹐麵糊丸如桐子大﹐以前朱砂爲衣﹐每服三五十丸﹐煎金銀湯送下﹐日進三服。忌魚肉濕面動風之物。

五生丸治風癇。

川烏生附子生炙去皮臍南星生半夏生漧薑生﹐各半兩

右爲細末﹐酢煮大豆汁作糊和丸如梧桐子大﹐每服五丸﹐冷酒送下﹐不拘時。一方有大豆﹐無漧薑。

勝金丸治風癇﹐有驚駭﹐不時旋暈潮搐﹐口吐痰沫﹐忽然僕地﹐不省人事。

天南星姜制皂角去皮弦子川烏生細辛桔梗威靈仙何首烏白礬枯白僵蠶炒烏蛇酒浸﹐各一兩荊芥穗川芎各二兩

右爲細末﹐酒糊丸如梧桐子大﹐每服二十丸﹐食後溫酒送下﹐日二服。

虎睛丸治癇疾潮搐﹐精神恍惚﹐煩亂不寧﹐口漧喜水﹐或時譫語。

虎睛一對犀角屑遠志去心梔子仁大黃各一兩

右爲細末﹐煉蜜和丸如菉豆大﹐每服二十丸﹐溫酒送下﹐食後服。

控涎丸治諸癇久不愈﹐頑涎聚散無時﹐變生諸證。

川烏生用半夏湯洗白僵蠶炒銼碎﹐生薑汁浸一宿﹐各半兩全蠍七枚﹐炒鐵粉三錢﹐研甘遂二錢半﹐面裹煨

右爲細末﹐生薑自然汁打糊爲丸如菉豆大﹐朱砂爲衣﹐每服五十丸﹐食後姜湯送下。忌食甘艸。

抵住丸【《永類方》】治風邪癇疾。

皂莢去弦子燒存性蒼耳根莖葉曬漧﹐各四兩密陀僧一兩

右爲細末﹐蜜丸如梧桐子大﹐朱砂爲衣﹐每服三四十丸﹐棗湯下﹐日二服﹐稍退只服二十丸。

又方【《乾坤祕韞》】治大人小兒癇疾。

初生胞衣一具﹐長流水洗淨﹐以水浸﹐春三﹑夏一﹑秋五﹑冬七日﹐焙榦爲末羌活天麻防風各半兩僵蠶白附子各一兩南星二兩川烏一个全蠍二十一个

右爲細末﹐糊丸如梧桐子大﹐朱砂爲衣﹐每服五十丸﹐好酒下。

醫癇無雙丸【《身經通考》﹐下同】治五癇。

南星半夏二味俱用白礬﹑皂角﹑生薑煎湯浸一日夜透﹐切片﹐湯渣共陰漧﹐去礬﹑皂﹑姜不用歸身生地軟石膏各一兩天麻七錢白僵蠶荊芥穗獨活烏犀角白茯苓遠志麥冬棗仁炒辰砂人參白朮陳皮黃連各五錢白附子煨甘艸各三錢牛黃珍珠川芎黃芩各量用

右爲末﹐好酒打稀糊爲丸梧子大﹐金箔爲衣﹐每服五十丸空心白湯下。最能祛風化痰降火﹐養血理脾﹐寧心定志。輕者半料效﹐重者一料效。

又方治大人小兒忽然昏暈倒地﹐五癇之證。

朱砂水飛﹐用豬心一个剖開﹐入砂末五錢﹐濕紙包裹﹐慢火炙熟﹐取淨砂巴豆五錢﹐用石灰一碗炒紅﹐入仁在內﹐灰冷取仁﹐將灰又炒﹐又以仁入內﹐取出用艸紙捶去油灰不用南星沸湯浸三次﹐姜制﹐二兩全蠍去頭足尾炙龍膽艸各二錢

右爲末﹐共前砂麵糊丸如桐子大﹐每空心姜湯下十五丸。

鴟頭丸治風癇不問長幼﹐發作漸頻﹐嘔涎沫。

飛鴟頭一枚﹐燒灰虢丹五錢﹐研皂角五挺﹐酥炙

右爲細末﹐用糯米糊爲丸如菉豆大﹐每服十五丸﹐加至二十丸﹐以粥飲送下﹐不拘時候。

蛇黃丸治五癇因積風熱風痰攻心所致。

蛇黃小者﹐二十枚﹐以薑汁拌﹐入火煆通紅取出﹐地上出火毒﹐研令極細

右用狗膽一枚取汁﹐和粟米飯丸如菉豆大﹐每服十五丸﹐溫酒送下﹐不拘時候﹐吐涎乃效。長幼皆可服。

惺神散治驚癇潮作﹐僕地不省﹐口吐涎沫。

雄鴟鴞一枚﹐用磁罐盛﹐以黃泥固濟﹐灰火煆令紅

右爲細末﹐每服二錢﹐入麝香少許﹐溫酒調服﹐熟水亦得﹐不拘時候。

乳朱丹治癲癇。

乳香別研朱砂細研水飛

右用乳香鎔化﹐拌和朱砂爲劑丸如龍眼大﹐每服一丸﹐側柏葉浸酒磨化﹐蕩溫服﹐不拘時候。

防風通聖散治癇病。

防風當歸川芎白芍藥大黃薄荷葉麻黃去根不去節連翹芒硝各半兩石膏黃芩甘艸桔梗各二兩滑石三錢荊芥白朮山梔子各一兩

右爲粗末﹐每服五七錢﹐水一大盞﹐生薑三片﹐煎至七分﹐去滓熱服。如痰涎加半夏五錢﹐生薑制過。

安神丸【東垣﹐下同】

黃連一錢五分﹐酒洗朱砂一錢﹐水飛酒生地酒歸身炙甘艸各五分

右除朱砂水飛外﹐四味搗爲末和勻﹐湯浸蒸餅丸如黍米大﹐每服十五丸﹐食後津咽下。

烏龍丸【《寶鑑》﹐下同】治五風癇病。

川烏頭艸烏頭天仙子五靈脂各二兩黑豆一升

右爲末﹐水丸桐子大﹐每服五七丸﹐溫湯下。如中風﹐加附子半兩。

神應丹治諸風心癇病。

狐肝一具烏鴉一隻鴟梟一个生白礬生犀角各一兩野貍一个﹐去腸肚皮毛﹐入新罐內黃泥固濟﹐炭火煨令焦黃

右爲末﹐酒打糊丸如皂角子大﹐朱砂爲衣﹐每服二十丸﹐溫酒送下﹐無時。

墜痰丸治風癇。

天南星九蒸九曬

右爲末﹐姜糊丸桐子大﹐每服二十丸﹐人參湯下。菖蒲麥門冬湯亦得。

沈香天麻湯治陽癇陰癇。

沈香川烏炮去皮益智各二錢甘艸炙姜屑當歸各一錢半獨活四錢羌活五錢天麻黑附子炮去皮半夏炮防風各三錢

右十二味﹝口父﹞咀﹐每服五錢﹐水二盞﹐姜三片﹐煎一盞﹐溫服﹐食前。忌生冷硬物寒處坐臥。

錢氏五色丸【《正傳》】治諸癇。

朱砂半兩﹐另研水銀二錢雄黃熬珍珠各一兩﹐另研末鉛三兩﹐用水同熬

右和勻﹐再研極細﹐麵糊爲丸如麻子大﹐每服三四丸﹐別煎金銀薄荷湯送下。

礬丹丸治五癲百癇﹐無問陰陽冷熱。

虢丹晉礬各一兩

用磚鑿一窠﹐可容二兩許﹐先安丹在下﹐次安礬在上﹐以炭五斤﹐熾令炭盡﹐取出細研﹐以不經水豬心血爲丸菉豆大﹐每服十丸至二十丸﹐橘皮湯下。

朱砂滚涎丸【《儒門事親》】治五癇等證。

朱砂白礬生用赤石脂硝石各等分

右爲細末﹐研蒜膏爲丸如菉豆大﹐每服三十丸﹐食後荊芥湯下。

碧霞丹【《局方》】治痰涎壅塞﹐牙關緊急﹐目睛上視﹐癲癇狂妄等證。

石綠半兩﹐研九度﹐水飛附子尖烏頭尖蠍梢各二十个

右爲末﹐入石綠令勻﹐麵糊爲丸如雞頭實大﹐每服一丸﹐薄荷湯化下﹐更以溫酒半合飲之﹐須臾吐出痰涎﹐然後隨證以他藥治之。如口噤者﹐搟開灌之。

加減壽星湯吳都堂傳治癇證。

膽南星四兩半夏二兩防風天麻皂莢香附靑皮豬苓澤瀉赤茯苓茯神白朮麥冬各一兩荊芥細辛各七錢

右銼﹐每劑一兩﹐薑水煎服。

淸神丹祕方治證同前。

石菖蒲去毛﹐二兩辰砂六錢﹐研細水飛﹐一半爲衣

右爲末﹐豬心血打麵糊爲丸如桐子大﹐每服七八十丸﹐空心白湯送下。服前育魂丹﹐除根。

壯膽星朱丹治驚癇。

朱砂一兩﹐水飛膽南星石菖蒲各二兩牛黃研﹐五錢麝香研﹐五分豬心七具﹐用血

右爲細末﹐竹瀝﹑豬心血和丸如梧桐子大﹐每服七八十丸﹐空心白湯送下。

醜寶丸治一切怔忡癇證。

牛黃蒙石煆天麻姜制蟬蛻去足﹐各五錢琥珀雄黃各一錢牛膽南星黃芩酒炒石菖蒲各一兩沈香犀角屑﹐各一錢五分大黃二兩﹐酒蒸僵蠶七錢﹐薑汁炒

右爲末﹐竹瀝﹑豬心二具﹐用血和丸如菉豆大﹐辰砂一錢爲衣﹐每服六七十丸﹐臨臥薄荷湯下。

追風祛痰丸【《回春》﹐下同】治諸風癇暗風。世之患此病者甚多﹐余用此藥﹐效者甚廣﹐幸試之。

防風天麻僵蠶洗去絲炒白附子麵包煨牙皂各一兩全蠍去毒微炒木香白礬枯﹐各五錢南星三兩﹐一半白礬水﹑一半皂角水各浸一宿半夏湯泡七次﹐研爲細末﹐稱六兩﹐分作二分﹐一分用皂角浸漿作曲﹐一分用生薑汁作曲

右爲細末﹐薑汁打稀糊爲丸如梧桐子大﹐朱砂爲衣﹐每服七八十丸﹐食遠﹑臨臥﹐用淡姜湯送下或薄荷湯下。病人气血虛者﹐加人參﹑當歸﹐胃虛加白朮﹐有火加薑汁﹑炒黃連各一兩。

淸心滚痰丸治癲癇驚狂一切怪證神效。

大黃酒蒸黃芩各四兩沈香二錢半犀角靑礞石硝煆皂角麝香朱砂各五錢

右爲細末﹐水丸如梧桐子大﹐朱砂爲衣﹐每服七十丸﹐溫水下。

祛風至寶丹治癲癇。

防風薄荷荊芥穗羌活獨活連翹黃芩去朽黃蘗黃連梔子全蠍天麻細辛枳實桔梗大黃芒硝生地黃石膏甘艸各一兩鹽梅五十个﹐去核漧葛赤芍細茶各一兩半麻黃三錢﹐臨證酌用

右藥俱用溫水洗﹐火焙榦爲末﹐煉蜜爲丸彈子大﹐朱砂爲衣﹐每服二丸﹐無時﹐細嚼﹐並臥時茶酒任下。如血虛加芎﹑歸各一兩﹐气虛加人參﹑白朮各一兩。

遂心丹【《濟生方》】治風痰迷心癲癇﹐及婦人心風血邪。

甘遂二錢

右爲末﹐以豬心取三管血和藥入豬心內﹐縛定紙裹﹐煨熟取末﹐入辰砂末一錢﹐分作四丸﹐每服一丸﹐將心煎湯調下﹐大便下惡物爲效﹐不下再服。

大補元煎【《景嶽全書》﹐下同】治大驚猝恐﹐有傷心膽﹐而致失神昏亂癡呆者。

人參一二錢至一二兩山藥炒杜仲各二錢熟地二三錢至二三兩山萸肉一錢﹐畏酸吞酸者去之當歸泄瀉者去之枸杞各二三錢炙甘艸一二錢

水二鍾﹐煎七分﹐食遠溫服。

七福飲治前證。

人參熟地並隨宜當歸二三錢棗仁二錢白朮炒﹐一錢半遠志制﹐三五分炙甘艸一錢

水二鍾﹐煎七分﹐食遠溫服。或加生薑三五片。

六安煎治癲癇痰盛者。

半夏二三錢茯苓二錢陳皮一錢半甘艸杏仁去皮尖﹐各一錢白芥子五七分﹐年老气弱不用

水一鍾﹐加生薑三五七片﹐煎七分﹐食遠服。

淸膈煎治癲癇兼有火者。

陳皮錢半貝母二三錢海石木通各二錢膽星一二錢白芥子五七分

水一鍾半﹐煎七分﹐溫服。

排气飲治气滯成癲癇者。

陳皮藿香枳殼各一錢五分香附澤瀉烏藥各二錢厚朴一錢木香七分

水一鍾半﹐煎七分﹐熱服。

大和中飲治食滯癲狂。

陳皮一二錢山楂麥芽各二錢枳實一錢厚朴澤瀉各錢半砂仁五分

水一鍾半﹐煎七八分﹐食遠溫服。

單方

癇證羊頭瘋﹕上好松蘿茶一斤﹐晉礬一斤爲末﹐煉蜜丸桐子大﹐每服四十丸﹐滚湯下。【《身經通考》】

風痰癇疾﹕金燈花根似蒜者一个﹐以茶淸研如泥﹐日中時以茶調下﹐卽臥日中﹐良久吐出雞子大物﹐永不發。如不吐﹐以熱茶投之。【《良方》】

暗風癇疾﹐忽然僕地﹐不知人事﹐良久方醒﹕蛇黃火煆酢淬七次爲末﹐每服酒調二錢﹐數服愈。年深者亦效。【《得效方》】

風痰癇病﹕化痰丸﹐生白礬一兩﹐細茶五錢爲末﹐煉蜜丸如梧子大﹐一歲十丸﹐茶湯下。大人五十丸。久服痰自大便中出﹐斷病根。

暗風癇疾﹕用臘月烏鴉一﹐鹽泥固濟於瓶中﹐煆過放冷﹐取出爲末﹐入朱砂末半兩﹐每服一錢﹐酒下﹐日三服﹐不過十日愈。

又方﹕用渾烏鴉一﹐瓶固煆研﹐胡桃七枚﹐蒼耳子心七枚爲末﹐每服一錢﹐空心熱酒下。

黑犬齒磨汁﹐治犬癇。【時珍。】

小兒牛癇﹕白牛屎中豆﹐日日服之﹐良。【《總微論》】

驚癇嚼舌﹐迷悶仰目﹕牛黃一豆許﹐研和蜜水灌。【《廣利方》】

野馬肉﹐主治人病馬癇筋脈不能自收﹐周痺肌肉不仁﹐用肉一斤﹐豉汁煮熟﹐入五味蔥白作腌臘及羹粥頻食之。白煮亦可。【《千金方》】

銀屑﹕主治熱狂驚悸發癇﹐水磨服之﹐功勝紫霜。【《開寶》】

卒得癇疾﹕鉤藤﹑甘艸炙各二錢﹐水五合﹐煎一合﹐每用棗許﹐日三五度。【《聖惠方》】

風癇諸痰﹐五癇膏取痰如神﹕大皂角半斤去皮子﹐以蜜四兩塗上﹐慢火炙透捶碎﹐以熱水浸一時﹐挼取汁﹐慢火熬成膏﹐入麝香少許﹐攤在夾綿紙上曬漧﹐剪作紙花﹐每用三四片﹐入淡漿水一小盞﹐中洗淋下﹐以筒吹汁入鼻內﹐待痰涎流盡﹐喫脂麻餅一个﹐涎盡卽愈﹐立效。【《普濟方》】

烏頭﹑附子尖爲末﹐茶服半錢﹐吐風痰癲癇。【時珍。】

癲癇風疾﹕九節菖蒲不聞雞犬聲者﹐去毛﹐木臼檮末﹐以黑獖豬心一个﹐劈開砂礶煮湯﹐調服三錢﹐一日一服。【《正傳》】

癇病心風病﹕用天南星九蒸九曝爲末﹐生薑汁打糊爲丸如梧子大﹐每服二十丸﹐煎人參麥門冬菖蒲湯下亦可。

驚風癇疾﹐喉閉牙緊﹕鉛白霜一字﹐蟾酥少許爲末﹐烏梅肉蘸藥於齦上揩之﹐仍吹通關藥﹐良久便開。【《普濟方》】

鳳凰臺﹐卽鳳凰腳下白物如石者﹐治驚邪癲癇﹐雞癇發熱狂走﹐水磨服之。【藏器】

鍼灸

《千金方》曰﹕攢竹﹑小海﹑後頂﹑彊間﹐主癇發瘈瘲狂走﹐不得臥﹐心中煩。

金門﹑僕參﹐主癲疾馬癇。

絲竹空﹑通谷﹐主風癇癲疾﹐涎沫狂煩滿。

列缺﹐主熱癇﹐驚而有所見。

天井﹑小海﹐主癲疾羊癇﹐吐舌羊鳴戾頸。

懸釐﹑束骨﹐主癲疾互引﹐善驚羊鳴。

《醫學綱目》曰﹕晝發﹐治陽蹺申脈二穴﹐在足外踝下陷中﹐容甲白肉際是也。夜發﹐治陰蹺照海二穴﹐在足內踝下陷中是也。先灸兩蹺各二七壯﹐然後服藥。

凡灸癇﹐必先下之乃可灸﹐不然則气不通﹐能殺人。鍼不拘。

又法﹕取鳩尾﹐必髙手乃可下鍼﹐但宜灸亦不可多壯﹐多則令人健忘。

又法﹕取後溪﹑陽交﹑三里﹑太衝﹑間使。

風癇熱病﹐心風驚癇﹐取上脘﹑三里。

天弔﹐取巨闕三寸﹑百會﹑顖門。

心癇﹐面赤心下熱﹐短气喘息﹐灸巨缺三壯。

肝癇﹐面靑反視﹐手足搖動﹐灸丘墟﹑中封﹐各三壯。

脾癇﹐面黃腹大﹐善利﹐灸胃脘並脘旁一寸各三壯﹔又取衝陽﹑隱白。

肺癇﹐面白﹐口吐沫﹐灸肺腧﹑少商﹑少陽﹐各三壯。

腎癇﹐面黑直視﹐身不搖如屍厥﹐取金戶﹑少海﹑至陰﹑湧泉各二分﹐刺一分。

膈癇﹐四肢不舉﹐灸風府七壯﹐刺一分﹔又灸百會﹑人中﹑承漿﹐各隨年壯。

腸癇﹐都無動靜﹐如屍厥狀﹐灸承山﹑湧泉﹑勞宮﹑翳風﹐各隨年壯﹐刺入一分。

馬癇﹐目張搖頭﹐馬鳴欲反折﹐灸風府三壯﹐刺一分﹔又灸神關。

牛癇﹐目直視﹐腹滿﹐灸鳩尾尖三壯﹐大椎三壯。

羊癇﹐揚目吐舌﹐灸大椎三壯﹐刺一分。

豬癇﹐吐濁沫﹐口動搖﹐灸浮白三壯﹐刺一分。

犬癇﹐手屈拳攣﹐灸勞宮一壯﹐刺一分﹔又灸絲竹空﹑肋戶各一壯。

雞癇﹐搖頭反折﹐善驚目搖﹐至陰﹑竅陰﹑厲兌各灸三壯﹐刺一分。

右鍼灸癲法﹐《內經》但取手足太陽陽明太陰六經而已。今《甲乙經》等書﹐又多取督經﹑手足太陽足少陰厥陰﹐蓋隨證取之。然學者當以《內經》爲主也。

《本艸綱目》曰﹕癲癇諸風﹐熟艾於陰囊下穀道正門當中間﹐隨年歲灸之。

導引

保生祕要曰﹕羊暈風導引法﹐念臍穿過腎旋轉﹐想腎水直上頂門﹐下臍念。

羊遂風導引法﹐念臍卽散四肢如通關狀﹐次兩目再看臍中﹐念至熱時﹐卽左旋右轉﹐由小而大﹐散於四肢二十七徧。

醫案

《丹溪心法》曰﹕一婦人四十五歲﹐生子多觸胎﹐時有腹痛﹐每夜喜飲酒三盞﹐卽睡。其夫性暴而諧謔﹐所以借酒解怒。忽九月望後﹐癇病大作﹐目上視﹐揚手擲足﹐甚彊健﹐舉體大筋皆動﹐喉響如鋸﹐涎沫流口兩角﹐如此一時辰許﹐諸證皆靜﹐狀如熟寢﹐全不知人。半時﹐小腹漸痛﹐上至心痛﹐大作汗如雨﹐自頭至乳而止。如此半時﹐痛漸減﹐汗亦收。痛作時﹐卻自言其痛﹐其餘言語皆謬誤﹐問亦不答﹐亦不知人。痛定又熟寢如前。癇與痛間作﹐晝夜不息﹐經兩宿﹐方召予脈之。痛作時﹐脈四至半﹐似弦非弦﹐左弱於右﹐予未敢與藥。候癇作時﹐再看形脈。後作時﹐六脈皆隱﹐但有大筋轉於指下﹐眼白靑而面不靑﹐手之動三倍於足。予問之﹐痛作時﹐必欲重按﹐比癇作時﹐汗必不出。其夫言果然。予曰﹕此非死證﹐若尙能咽藥則易治﹐試調香附子末灌之。適癇勢稍定﹐卻咽得半盞﹐令急燒竹瀝﹐未就時﹐痛大作。余以肝有怒邪﹐因血少而气獨行﹐所以脾受病﹐肺胃之間﹐舊有酒痰﹐爲肝气所抑鬱而爲痛﹐然酒喜動﹐可以出入升降﹐入內則痛﹐出外則癇﹐當乘其入內之時﹐急爲點大惇﹑行間﹑中脘三處穴﹐令分頭同時下火灸之﹐足上艾火少灸﹐先了腹上痛﹐漸下至腰而止。熟寢少時﹐癇作如前證減半。又以竹瀝入少薑汁灌下大半鍾﹐灌時適值癇定﹐但熟寐如前。自是不省人事﹐一晝二夜﹐皆已棄之。余曉之曰﹕身不發熱﹐因痛則汗出﹐大便不通者五六日﹐自予來﹐亦未見其小水﹐非死證﹐當是血少無神而昏耳。爾爲痛掏人中﹐俄而呻吟。急以人參湯同竹瀝灌之﹐又昏睡如前。余教以作人參白朮膏﹐入竹瀝調下﹐如此二晝夜﹐凡用人參一斤﹐白朮二斤﹐眼忽能開﹐手能舉﹐自言胸膈滿而舉身皆痛﹐耳目仍未有聞見﹐忽自溺牀甚多。余聞之﹐甚喜﹐且得癇與痛皆不作﹐但教令用陳皮﹑芍藥﹑甘艸﹑川芎湯調參朮膏﹐又加竹瀝飲之。余欲往他處﹐且與脈之﹐聞其作聲﹐余自知謬拙﹐不教以粥與藥間服﹐急令作稀粥與之。止咽得三四匙﹐牙噤不受。余遂以木楔斡開﹐以稀粥入藥湯﹐又與竹瀝同灌一大鍾。蓋是粥多而藥居三之一﹐予遂出門﹐教令粥藥相間與之。予在二十里外﹐未申間﹐天大風作﹐予料此婦癇必作﹐特往視之﹐癇不作而痛作﹐脈去來急無次﹐急爲灸然谷﹑太衝﹑巨闕。灸罷痛定﹐問其要粥否﹖答曰﹕我正饑。其夫飲之以粥﹐咽兩鍾。予乃往他處﹐仍教以藥湯調參朮膏﹑竹瀝﹐與粥間與之如前。第二夜半時﹐召予甚急﹐往視之﹐癇病大作﹐奪手不能診脈﹐令人扶定兩肘兩肘﹕原作「二時」﹐據文意攺。﹐予捉其中指﹐彊而脈之﹐四至半﹐粗大有力﹐左右同而右少緩﹐口妄言而無次﹔又怒罵人﹐眼上視﹐不瞬而嘔﹔又欲起走﹐其狀若有所憑。然予捉定兩手﹐爲灸兩大指背半甲半肉際各三壯﹐怒狀稍殺﹐求免﹐索燭視之﹐耳目仍未有聞見﹐昏寐至夜半﹐狂怒大作﹐且言鬼怪之事﹐而師巫至﹐大罵巫者。予靜思之﹐气因血虛﹐亦從而虛邪因入﹐理或有之。且與補藥﹐血气若充﹐邪當自退。仍與前藥。又恐痰頑﹐佐以荊瀝﹔又以秦承祖灸鬼法灸之﹐哀告我自去。昏睡一晝夜﹐忽自起坐索粥﹐其夫與之﹐方問夫你面垢如許﹐怪牀上有香气。繼又無所知識﹐惟開眼不睡﹐手足𨿽能運動﹐卻作尋摸態。如此又二晝夜﹐粥食稍加﹐又溺牀多如前。予益喜﹐仍守前藥。予又往他處。次日晚﹐忽來召予﹐急往視之﹐病人自言渾身皆痛。脈之皆五至﹐左右均而和。曰﹕參朮膏俱盡。遂教令就與前藥中加參朮煎﹐去荊瀝加香附末﹐與一服﹐覺甚快。余且令守此藥。至次夜半﹐又來告急曰﹕前痛大作。往視之。坐桶上﹐叫聲甚髙。予思之﹐此虛病亦多汗﹐腸燥而糞難耳。痛當在小腹與腰﹐急烘琥珀膏大者貼小腹﹐仍教以熱手摩腰腎間﹐連得下气而痛減﹐就睡少時又起﹐如是者五六次。一醫者勸令用通利藥。予曰﹕痛與死孰爲輕重﹖且堅忍至夜半後﹐當自通。又往他處。至四更來告急﹐往視之﹐痛大作。予令坐以溫湯中﹐當自下﹐換湯痛定﹐覺甚快。第二桶湯﹐下結糞二塊﹐就睡。天明﹐予又往他處。至晚﹐又告急。予視痛大作﹐連及兩脇﹐手不可近。予思之﹐此痛無因﹐若結糞未盡﹐痛當在下﹐今痛在上﹐必因食多。問之果然。醫者欲用感應丸﹐予教勿與粥藥。病者力索藥﹐遂以香附末令舐之﹐至夜半﹐痛漸減﹐天明覺略饑索粥。予曰﹕非饑也﹐乃嘈耳﹐勿與而自安。其家又自與粥。至辰巳間﹐予往他處﹐至晚痛又作﹐而病者索香附末不已﹐遂以湯調半碗與之﹐探令吐﹐猶有宿食﹐痛遂止。予又往他處﹐至夜半又告痛復作﹐詢之﹐以酢拌蘿卜苗喫粥﹐又以香附末探吐之﹐痛定。教令一晝夜勿與食﹐至次日少與淡粥﹐覺饑時﹐以陳皮湯下白朮丸﹐如此調理自安。

《儒門事親》曰﹕一婦病風癇﹐從六七歲因驚風得之﹐自後二三年間一二作﹐至五七年五七作﹐逮三十餘歲至四十歲﹐日作或一日十餘作﹐以至昏癡健忘﹐求死而已。會興定歲大饑﹐遂采百艸而食﹐於水瀕采一種艸﹐狀若蔥屬﹐泡蒸而食之﹐食訖﹐向五更﹐覺心中不安﹐吐涎如膠﹐連日不止﹐約一二斗﹐汗出如洗。初昏困﹐後三日輕健﹐非曩之比。病去食進﹐百脈皆和。省其所食﹐不知何物。訪問諸人﹐乃憨蔥苗也。憨蔥苗者﹐《本艸》所謂藜蘆苗是也。《圖經》云﹕藜蘆苗吐風病。此亦偶得吐法耳。

《萬病回春》曰﹕王大參嗣君年十八歲﹐患癇﹐每發卽僕地﹐吐涎不省人事﹐少頃復蘇﹐或一月一發﹐或兩月發四五次者﹐七年徧醫弗效。余診六脈滑數﹐人迎緊盛﹐此气血虛而有風痰壅並也﹐以追風祛痰丸加人參﹑當歸﹑黃連各一兩﹐安神丸二藥兼服﹐未及半年而痊。後有數人俱同此治﹐皆愈。

一小兒十五歲﹐禦女後﹐復勞役﹐考試失意﹐患癇證三年﹐遇勞則發﹐用十全大補﹑加味歸脾之類﹔更以紫河車生研如膏﹐入蒸糯米飯爲丸如梧桐子大﹐每服百丸﹐日三五服而痊。後患遺精盜汗發熱﹐仍用前藥及六味丸而愈。此方治癇﹐不拘男女老幼皆效。

《薛氏醫案》曰﹕鴻臚王繼之室﹐素有癇證﹐遇勞役及怒气則發﹐良久自省。一日﹐因飲食後勞役失宜﹐發而半日方省﹐不能言語。或以爲風中於髒﹐用祛風化痰順气之劑及牛黃淸心丸﹐病益甚。六脈浮大﹐兩寸虛而不及本部﹐且進飲食。余曰﹕此脾胃之气傷也。若風中於髒﹐禍在反掌。彼不信仍用風藥﹐後果卒。

