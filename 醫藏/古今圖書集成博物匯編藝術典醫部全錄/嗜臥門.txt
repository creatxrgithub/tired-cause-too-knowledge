古今圖書集成醫部全錄卷三百二十三

嗜臥門

黃帝素問

刺熱篇

肝熱病者﹐小便先黃﹐腹痛多臥﹐身熱﹐熱爭則狂言及驚﹐脇滿痛﹐手足躁不得安臥。庚辛甚﹐甲乙大汗。气逆則庚辛死。其逆則頭痛員員﹐脈引衝頭也。

【注肝主疏泄﹐故小便赤黃。肝脈環陰器﹐抵小腹而上﹐故腹痛。肝藏魂﹐魂傷故多臥。木火主气﹐故身熱。此言內因之病。熱爭者﹐寒與熱爭也。此言外淫之邪。魂傷則狂言。肝病發驚駭﹐肝脈布脇肋﹐故脇滿痛。人臥則血歸於肝﹐肝气傷﹐故不得臥。气逆者﹐熱淫而反內逆也。熱甚而上逆於頭﹐故頭痛而員轉。】

厥論

厥陰之厥﹐則少腹腫痛﹐腹脹﹐涇溲不利﹐好臥﹐屈膝﹐陰縮腫﹐胻內熱。

【注足厥陰厥則少腹腫痛而腹脹﹐涇溲不利﹐陰縮而腫。肝主筋﹐膝者筋之會﹐經脈厥逆﹐不能濡養筋骨﹐故好臥而屈膝。厥陰木火主气﹐榮兪厥逆﹐故胻內腫熱也。】

診要經終論

秋刺夏分﹐病不已﹐令人益嗜臥。

【注秋气在皮膚气分﹐刺夏分之絡脈﹐則气不外行﹐故令人嗜臥。】

六元正紀大論

陽明司天之政﹐初之气﹐其病善眠。

【注濕土爲病也。】

靈樞經

海論

髓海有餘﹐則輕勁多力﹐自過其度。髓海不足﹐則腦轉耳鳴﹐脛酸眩冒﹐目無所見﹐懈怠安臥。

【注姚氏曰﹕精液補益腦髓而下流陰股﹐故髓海有餘則足勁輕健而多力。髓從骨空﹐循度而上通於腦﹐故有餘則自過其度也。髓海不足則精液竭﹐是以耳爲之鳴﹐目無所見。液脫者﹐骨屬屈伸不利﹐故脛酸而懈怠安臥。】

大惑論

黃帝曰﹕人之多臥者﹐何气使然﹖岐伯曰﹕此人腸胃大而皮膚濕﹐而分肉不解焉。腸胃大則衛气畱久﹐皮膚濕則分肉不解﹐其行遲。夫衛气者﹐晝日常行於陽﹐夜行於陰﹐故陽气盡則臥﹐陰气盡則寤。故腸胃大則衛气行畱久﹐皮膚濕分肉不解則行遲。畱於陰也久﹐其气不精則欲瞑﹐故多臥矣。其腸胃小﹐皮膚滑以緩﹐分肉解利﹐衛气之畱於陽也久﹐故少瞑焉。

【注衛气日行於陽﹐夜行於陰﹐陽气盡而入於陰則臥﹐陰气盡而出於陽則寤。如畱於陰久則多臥﹐畱於陽久則少瞑焉。】

黃帝曰﹕其非常經也﹐卒然多臥者﹐何气使然﹖岐伯曰﹕邪气畱於上焦﹐上焦閉而不通﹐已食若飲湯﹐衛气久畱於陰而不行﹐故卒然多臥焉。

【注非常經者﹐非日行於陽夜行於陰之經常出入。此因邪气畱於上焦則上焦閉而不通﹐飲食於胃則中焦滿實﹐以致衛气久畱於下之陰﹐而不能上行於陽﹐故卒然多臥也。】

扁鵲難經

脾病

假令得脾脈﹐其外證面黃善噫﹐善思善味﹔其內證當臍有動气﹐按之牢若痛﹔其病腹脹滿﹐食不消﹐體重節痛﹐怠墮嗜臥﹐四肢不收。有是者脾也﹐無是者非也。

金匱要略【漢張機】

但欲臥

狐惑篇曰﹕病者脈數無熱﹐微煩﹐默默但欲臥﹐汗出。初得之三四日﹐目赤如鳩眼。七八日﹐目四眥黑。若能食者﹐膿已成也﹐赤小豆當歸散主之。

五臟篇曰﹕邪哭使魂魄不安者﹐血气少也﹐血气少者屬於心。心气虛者﹐其人則畏﹐合目欲眠﹐夢遠行而精神離散﹐魂魄妄行。陰气衰者爲癲﹐陽气衰者爲狂。

活人書【宋朱肱】

多眠有四證

病人尺寸脈俱浮﹐頭疼身熱﹐常自汗出﹐體重﹐其息必喘﹐四肢不收﹐默默但欲眠者﹐風溫證也。風溫不可發汗﹐宜萎蕤湯。

病人脈浮頭眩﹐彊痛而惡寒者﹐太陽證也。十日已去﹐脈浮細而嗜臥者﹐外已解也。設胸滿脇痛者﹐與小柴胡湯。脈但浮者﹐麻黃湯主之。

病人尺寸脈俱沈細﹐但欲寐者﹐少陰證也﹐急作四逆湯復其陽﹐不可緩也。

若狀如傷寒﹐四肢沈重﹐忽忽喜眠﹐須看上下唇﹐上唇有瘡﹐虫蝕五臟﹐下唇有瘡﹐虫蝕下部﹐當作狐惑治。

東垣十書【元李杲】

熱傷气證

內傷等病﹐是心肺之气已絕於外﹐必怠惰嗜臥﹐四肢沈困不收﹐此乃熱傷元气﹐脾主四肢。經云﹕熱傷气。又云﹕熱則骨消筋緩。此之謂也。

脾胃虛證

脾胃虛則怠惰嗜臥﹐四肢不收﹐時值秋燥令行﹐濕熱少退﹐體重節痛﹐口漧舌漧﹐飲食無味﹐大便不調﹐小便頻數﹐不欲食﹐食不消﹐兼見肺病﹐灑淅惡寒﹐慘慘不樂﹐面色惡而不和﹐乃陽气不伸故也。當升陽益气﹐宜升陽益胃湯。

醫學入門【明李梴】

總論證治

傷寒邪傳陰則多眠。昏昏閉目者﹐陰主闔也。默默不欲言者﹐陰主靜也。有太陽證外已解神將復者﹐設若胸滿脇痛﹐鼻幹得汗者﹐小柴胡湯。脈浮﹐羌活沖和湯﹐冬月麻黃湯。有陽明熱伏於裏而嗜臥者﹐小柴胡湯。少陰脈沈細﹐自利欲吐而渴多眠者﹐四逆湯加人參﹑茯苓以益陰回陽。或熱病得汗後﹐脈沈細身冷﹐初覺安靜﹐漸次昏沈﹐喜臥不省﹐宜急與四逆湯﹐令四肢溫。不爾﹐有睡熟而死者。百合病目合則汗出﹐風溫常不了了﹐狐惑精神恍惚﹐治見各條。惟汗下復酣睡者﹐爲正气已復﹐不必藥也。

傷寒六書【明陶華】

辧證

夫衛气者﹐晝行於陽﹐夜行於陰。行陽於寤﹐行陰於寐。陽气虛陰气盛則目瞑﹐故多眠乃邪气傳於陰而不在陽也。昏昏閉目﹐陰自闔也。默默不言者﹐陰主靜也。經曰﹕太陽病十日已去﹐脈浮細嗜臥者﹐外已解也。鼻幹不得汗﹐嗜臥者﹐气熱內攻﹐不幹乎表﹐故熱气伏於裏則喜睡也。三陽合病﹐但欲眠睡﹐目合則汗﹐譫語﹐爲有熱也。見盜汗﹐其胃熱﹐亦嗜臥也。風溫﹑狐惑亦有是證﹐又當辧之。

石室祕籙【淸陳士鐸】

論治法

傷寒少陰病﹐脈微沈細﹐但欲臥﹐汗出不煩﹐自欲嘔吐﹐至五六日﹐自利復煩躁不能臥寐者﹐死證也。傷寒而脈微沈細﹐明是陰證﹐況欲臥而不欲動乎﹖汗已出矣﹐內無陽證可知。心中不煩﹐時欲嘔吐﹐此陽邪已散而陰邪作祟﹐急宜祛寒爲是。乃失此不溫﹐至五六日而下利﹐是上下俱亂也。此時倘不煩躁﹐則腎中之眞陽未散。今又加煩躁不得臥寐﹐明是奔越而不可回之兆矣﹐非死證而何﹖然而其先原因失治﹐以至於不可救﹐非本不可救而成此擾亂之證也。我有奇方﹐名轉陽援絕湯﹐用人參﹑白朮﹑炒棗仁各一兩﹐茯神五錢﹐肉桂二錢﹐水煎服﹐一劑卽可安臥而回春矣。此方用人參以救絕﹐用白朮﹑茯神以分消水濕而上下利﹐又用肉桂以溫中而去寒﹐加棗仁以安心而解躁﹐用之得宜﹐自然奏功如向也。

方

大建中湯【東垣﹐下同】治諸虛不足﹐多臥少起。

黃芪附子炮去皮臍鹿茸酒蒸地骨皮續斷川芎藭石斛人參當歸身酒浸白芍藥小甘艸各一兩甘艸炙﹐半兩

右﹝口父﹞咀﹐每服四錢﹐水一盞半﹐生薑五片﹐煎至七分﹐去滓溫服﹐不拘時候。

白朮飲治脾勞虛寒﹐嘔吐不食﹐腹痛泄瀉﹐胸滿喜噫﹐多臥少起﹐情思不樂﹐腸鳴體倦。

白朮人參艸果仁漧薑炮厚朴薑汁炒肉豆蔻面裹煨橘皮木香麥糵炒﹐各一兩甘艸炙﹐半兩

右﹝口父﹞咀﹐每服四錢﹐水一盞半﹐生薑五片﹐棗子一枚﹐煎至七分﹐去滓溫服﹐食前。

平胃丸【《千金方》】凡身重不得食﹐食無味﹐心下虛滿﹐時時欲下﹐喜臥者﹐皆鍼胃脘太倉﹐服建中湯及服此方。

杏仁去皮尖﹐五十枚丹參三兩苦參葶藶元參各二兩芎藭桂心各一兩

右﹐蜜丸梧子大﹐酒服五丸﹐日三﹐以知爲度。

四逆湯【仲景﹐下同】治少陰病欲吐不吐﹐心煩但欲寐﹐小便色白者。

甘艸二兩﹐炙附子一个﹐生用漧薑一兩半﹐炮

右銼如麻豆大﹐每服四錢﹐水一盞半﹐煎至七分﹐去滓溫服。彊人加附子半个﹐漧薑加一兩半。

萎蕤湯治風溫病﹐嘿嘿但欲眠。

萎蕤三分石膏一兩﹐碎白薇麻黃川芎羌活甘艸炙杏仁去皮尖雙仁者葛根各半兩﹐生者可用二兩﹐尢佳靑木香一分﹐冬一兩始﹐春半兩

右銼如麻豆大﹐每服五錢匕﹐水一盞半﹐煎一盞﹐日三四服。

黃芪人參湯【東垣﹐下同】治脾胃虛弱﹐暑傷元气﹐怠惰嗜臥。

黃芪一錢﹐如自汗過多﹐更加一錢升麻六分人參陳皮麥冬蒼朮無汗更加五分白朮各五分黃蘗酒洗神曲炒﹐各三分當歸身酒洗炙甘艸各二分五味子九个

右﹝口父﹞咀﹐作一服﹐水二盞﹐煎至一盞﹐去渣﹐稍熱服﹐食遠﹐或空心服之。忌酒濕面大料物冷物。

交泰丸升陽气﹐瀉陰火﹐調榮气﹐進飲食﹐助精神﹐寬腹中﹐除怠惰嗜臥﹐四肢不收﹐沈困懶倦。

漧薑炮三分巴豆霜五分人參桂各一錢知母四錢﹐一半炒﹐一半酒洗。春夏所用﹐秋冬去之柴胡川椒炒去汗﹐並閉目去子白朮各一錢五分厚朴去皮銼炒﹐各七錢。春夏酌減苦楝酒煮曬白茯苓砂仁各三錢吳茱萸湯洗七次﹐五錢川烏頭炮去皮臍﹐四錢五分皂角水洗去皮弦黃連秋冬減﹐一錢半紫菀各六錢

右除巴豆霜另入外﹐同爲極細末﹐煉蜜爲丸如梧桐子大﹐每服十丸﹐溫水送下﹐量虛實加減。

升陽補气湯治飯後要眠睡﹐怠惰四肢不收﹐懶倦動作。

厚朴姜制五分升麻羌活白芍藥獨活防風甘艸炙澤瀉各一錢生地一錢五分柴胡二錢五分

右件爲粗末﹐每服五錢﹐水二盞﹐生薑三片﹐棗二枚﹐煎至一盞﹐去滓﹐大溫服﹐食前。

升陽益胃湯治脾胃虛﹐怠懶嗜臥。

黃芪二兩半夏脈濇者用人參甘艸炙﹐各一兩獨活防風白芍羌活各五錢橘皮四錢茯苓小便利不渴者勿用柴胡澤瀉白朮各三錢黃連一錢

右﹝口父﹞咀﹐每服三錢﹐水三盞﹐生薑五片﹐棗二枚﹐煎至一盞﹐去渣溫服﹐早飯後。或加至五錢。不淋﹐減澤瀉。

單方

人心昏塞﹐多忘喜臥﹔商陸花陰漧百日﹐搗末﹐日暮水服方寸匕﹐乃臥﹐思念所欲事﹐卽於眠中醒悟也。【蘇頌】

飽食便臥﹐得谷勞病﹐令人四肢煩重﹐嘿嘿欲臥﹐食畢輒甚﹕用大麥糵一升﹑椒一兩並炒﹐漧薑三兩搗末﹐每服方寸匕﹐白湯下日三。【《肘後》】

人耽睡臥﹕花谷葉曬研末﹐湯服一二錢﹐取瘥止。【楊堯輔方】

馬頭骨主治喜眠﹐令人不睡﹐燒灰水服方寸匕﹐日三夜一。作枕亦良。【《別錄》】

膽熱多眠﹕馬頭骨灰﹑鐵粉各一兩﹐朱砂半兩﹐龍腦半分爲末﹐蜜丸梧子大﹐每服三十丸﹐竹葉湯下。【《聖惠方》】

膽風毒气﹐虛實不調﹐昏沈欲睡﹕用酸棗仁一兩生用﹐全挺蠟茶二兩﹐以生薑汁塗炙微焦爲散﹐每服二錢﹐水七分﹐煎六分﹐溫服。【《濟眾方》】

鍼灸

《千金方》曰﹕凡身重不得食﹐食無味﹐心下虛滿﹐時時欲下﹐喜臥者﹐皆鍼胃脘太倉。

《醫學綱目》曰﹕困睡﹐無名指第二節

尖﹐灸一壯。屈手指取之。

醫案

《儒門事親》曰﹕陳州長吏一小兒﹐病寐而不寤三日﹐諸醫作睡驚治之﹐或欲以艾火灸之﹐或以大驚丸及水銀餅子治之。其父曰﹕此子平日無疾﹐何驟有驚乎﹖問於戴人。戴人診其兩手﹐脈皆平和﹐曰﹕驚風之脈﹐當洪大而彊﹐今則平和﹐非驚風也。竊問其乳母﹐爾三日前﹐曾飲酒醉否﹖蘧然笑曰﹕夫人以煮酒見餉﹐酒味甚美﹐飲一罌而睡。夫陳酒味甘而戀膈﹐酒气滿乳﹐兒亦醉也。乃銼甘艸﹑漧葛﹑葛花﹑縮砂仁﹑貫眾煎汁啜之﹐立醒。

《衛生寶鑑》曰﹕常徳甫﹐至元甲戌三月間﹐感傷寒求治。予診得兩手六脈沈數﹐外證卻身涼﹐四肢厥逆﹐發斑微紫﹐見於皮膚﹐唇及齒齦﹐破裂無色﹐咽漧聲嗄﹐默默欲眠﹐目不能閉﹐精神鬱冒﹐反側不安。此證乃熱深厥亦深﹐變成狐惑﹐其證甚急。詢之從者﹐乃曰﹕自感冒頭痛﹐身體拘急﹐發熱惡寒﹐醫以百解散發之﹐汗出挾背﹐殊不解。延他醫皆發汗﹐遂至如此。予詳其平昔膏粱積熱於內﹐已燥津液﹐又發汗過多﹐津液重竭﹐因轉屬陽明﹐故大便難。急以大承气下之﹐得更衣﹔再用黃連解毒湯﹐病減大半﹔復與黃連犀角湯﹐數日而安。

省椽曹徳裕男婦﹐三月初病傷寒八九日﹐請予治之。脈得沈細而微﹐四肢逆冷﹐自利腹痛﹐目不欲開﹐兩手常抱腋下﹐昏昏嗜臥﹐口舌漧燥。乃曰﹕前醫畱白虎加人參湯一服﹐可服否﹖予曰﹕白虎𨿽云治口燥舌漧﹐若執此一句﹐亦未然。今此證不可用白虎者有三﹕《傷寒論》云﹕立夏已前﹐處暑已後﹐不可妄用﹐一也﹔太陽證無汗而渴者不可用﹐二也﹔況病人陰證悉具﹐其時春气尙寒不可用﹐三也。仲景云﹕下利淸谷﹐急當救裏﹐宜四逆湯。遂以四逆湯三兩﹐加人參一兩﹐生薑十餘片﹐連須蔥白九莖﹐水五大盞﹐同煎至三盞﹐去滓﹐分三服﹐一日服之。至夜利止﹐手足溫﹔翌日大汗而解。繼以理中湯數服而愈。

不得臥門

黃帝素問

病能論

帝曰﹕人有臥而有所不安者﹐何也﹖岐伯曰﹕髒有所傷﹐及精有所之寄則安精有所之寄則安﹕《太素》卷三十作「精有所乏﹐倚則不安」。《甲乙》卷十二三作「情有所倚則臥不安」。﹐故人不能懸其病也。

【注胃腑所生之精﹐能分寄於五臟則安﹐逆畱於胃卽爲臥不安﹐有所畱阻則爲癰逆﹐故人不能少空懸其病也。】

帝曰﹕人之不得偃臥者何也﹖岐伯曰﹕肺者髒之蓋也﹐肺气盛則脈大﹐脈大則不得偃臥﹐論在奇恆陰陽之中。

【注肺朝百脈而輸精於臟腑﹐肺气逆則气盛而脈大﹐脈大則不得偃臥矣。】

逆調論

逆气不得臥而息有音者﹐是陽明之逆也。足三陽者下行﹐今逆而上行﹐故息有音也。陽明者胃脈也﹐胃者六腑之海﹐其气亦下行。陽明逆﹐不得從其道﹐故不得臥也。《下經》曰﹕胃不和則臥不安﹐此之謂也。

【注陽明胃脈爲五臟六腑之海﹐其所出血气﹐從大絡而上注於肺﹐從胃脈而下注足少陰﹐如陽明逆則不得從其道﹐是以不得臥而息有音也。陽明之津液﹐隨气而下注於腎﹐如陽明逆不得從其道﹐而腎之水气﹐反上客於陽明﹐是以胃不和而臥不安也。】

夫不得臥﹐臥則喘者﹐是水气之客也。夫水者﹐循津液而流也。腎者水髒﹐主津液﹐主臥與喘也。

【注陽明逆不得從其道而下入於腎﹐則腎之水气﹐反循津液之道路而上乘於胃﹐是以胃不和而臥不安也。故曰﹕腎者水髒﹐主藏津液﹐又主臥與喘也。】

厥論

太陰之厥﹐則腹滿﹝月眞﹞脹﹐後不利﹐不欲食﹐食則嘔﹐不得臥。

【注足太陰厥則腹滿﹝月眞﹞脹﹐後便不利﹐脾不轉運﹐則胃亦不和﹐是以食則嘔而不得臥也。】

陽明之厥﹐則癲疾欲走呼﹐腹滿不得臥﹐面赤而熱﹐妄見而妄言。

【證癲狂走呼﹐妄言妄見﹐陽明之脈病也。經气厥逆﹐故腹滿。胃不和﹐故不得臥也。】

診要經終論

冬刺春分﹐病不已﹐令人欲臥不能眠﹐眠而有見。

【注春令所以泄冬藏之气也﹐人臥則气歸於陰而反泄之﹐故令人欲臥不得眠。气行於陽則目張﹐行於陰則目瞑。眠有所見者﹐目不瞑也。】

熱論

傷寒二日﹐陽明受之。陽明主肉﹐其脈俠鼻絡於目﹐故身熱目痛而鼻幹不得臥也。

【注身熱者﹐病陽明之气也。病𨿽在气﹐而陽明之脈﹐俠鼻絡目而屬胃﹐故有目痛鼻幹之形證。胃不和﹐故不得臥也。】

評熱病論

諸水病者﹐故不得臥﹐臥則驚﹐驚則咳甚也。

【注水邪乘胃﹐故不得臥。陽气入陰﹐陰陽相薄﹐故驚恐也。金畏火熱﹐故咳甚也。】

水熱穴論

腎兪五十七穴﹐積陰之所聚也﹐水所從出入也。尻上五行行五者﹐此腎兪﹐故水病下爲胕腫大腹﹐上爲喘呼不得臥者﹐標本俱病。故肺爲喘呼﹐腎爲水腫。肺爲逆不得臥﹐分爲相輸俱受者﹐水气之所畱也。

【注五行乃水陰之所注﹐故皆爲腎兪。是以病水則下爲胕腫大腹﹐上則爲喘呼不得臥者﹐此標本俱病。蓋腎爲本﹐肺爲標﹐在肺則爲喘呼﹐在腎則爲水腫。肺爲气逆﹐故不得臥也。】

靈樞經

脹論

脾脹者﹐善噦﹐四支煩悗﹐體重不能勝衣﹐臥不安。

【注吳氏曰﹕此衛气逆於城郭之中而爲腑脹也。】

邪客篇

黃帝問於伯髙曰﹕夫邪气之客人也﹐或令人目不明﹐不臥出者﹐何气使然﹖伯髙曰﹕五穀入於胃也﹐其糟粕津液宗气﹐分爲三隧。故宗气積於胸中﹐出於喉嚨﹐以貫心脈而行呼吸焉。榮气者﹐泌其津液﹐注之於脈﹐化以爲血﹐以榮四肢﹐內注五臟六腑﹐以應刻數焉。衛气者﹐出其悍气之慓疾﹐而先行於四末分肉皮膚之間﹐而不休者也。晝日行於陽﹐夜行於陰﹐常從足少陰之分間﹐行於五臟六腑。今厥气客於五臟六腑﹐則衛气獨衛其外﹐行於陽不得入於陰﹐行於陽則陽气盛﹐陽气盛則陽蹺陷﹐不得入於陰﹐陰虛故目不瞑。

【注衛气者﹐栗悍滑疾﹐獨行於脈外﹐晝行於陽﹐夜行於陰﹐以司晝夜之開闔。行於陽則目張而起﹐行於陰則目暝而臥。如厥逆之气﹐客於五臟六腑﹐則衛气獨衛於外﹐行於陽﹐不得入於陰﹐故目不瞑。】

黃帝曰﹕善。治之柰何﹖伯髙曰﹕補其不足﹐瀉其有餘﹐調其虛實﹐以通其道而去其邪﹐飲以半夏湯一劑﹐陰陽已通﹐其臥立至。黃帝曰﹕善。此所謂決瀆壅塞﹐經絡大通﹐陰陽和得者也。願聞其方﹗伯髙曰﹕其湯方以流水千里以外者八升﹐揚之萬徧﹐取其淸五升﹐煮之﹐炊以葦薪火﹐沸置秫米一升﹐治半夏五合﹐徐炊令竭﹐爲一升半﹐去其滓﹐飲汁一小杯﹐日三﹐稍益﹐以知爲度。故其病新發者﹐覆杯則臥﹐汗出則已。久者﹐三飲而已也。

【注衛气之行於陰﹐從手足陽明下行至足﹐而交於足少陰﹐從足少陰而注於五臟六腑﹐故當調此二經之气焉。補不足者補衛气之不足﹐瀉有餘者瀉厥气之有餘﹐調虛實者調外內之虛實﹐以通其道路而去厥逆之邪。覆杯則臥﹐汗出而巳者﹐正气和而厥气散﹐衛气得從其道而出入矣。】

大惑論

黃帝曰﹕病而不得臥者﹐何气使然﹖岐伯曰﹕衛气不得入於陰﹐常畱於陽﹐畱於陽則陽气滿﹐陽气滿則陽蹺盛﹐不得入於陰則陰气虛﹐故目不瞑矣。

【注衛气出於陽則目張而寤﹐入於陰則目瞑而臥﹐故衛气畱於陽則陽蹺盛﹐不得入於陰則陰气虛﹐故目不瞑。】

金匱要略【漢張機】

雜病脈證治

虛勞篇曰﹕虛勞﹐虛煩不得眠﹐酸棗湯主之。

胸痺篇曰﹕胸痺不得臥﹐心痛徹背者﹐﹝艸舌﹞蔞薤白半夏湯主之。

水气篇曰﹕太陽病脈浮而緊﹐身腫而冷﹐狀如周痺﹐胸中窒不能食﹐反聚痛﹐暮躁不得眠﹐此爲黃汗。然病此者﹐渴而下利﹐小便數者﹐不可發汗。

心水者﹐其身重而少气﹐不得臥﹐煩而躁﹐其人陰腫。

黃疸篇曰﹕腹滿﹐舌痿黃﹐躁不得睡﹐屬黃家。【舌痿疑作身痿。】

驚悸篇曰﹕衄家不可汗﹐汗出必額上陷﹐脈緊急﹐直視不能眴﹐不得眠。

吐血咳逆﹐上气﹐其脈數而有熱﹐不得臥者﹐死。

千金方【唐孫思邈】

論脈證

右手關上脈陽虛者﹐足陽明經也。病苦脛寒﹐不得臥﹐惡風寒灑灑﹐目急﹐腹痛虛鳴【《外臺》作耳虛鳴﹐】時寒時熱﹐唇口漧﹐面目浮腫﹐名曰胃虛冷也。

右手關上脈陰實者﹐足太陰經也。病苦足寒脛熱﹐腹脹滿﹐煩擾不得臥﹐名曰脾實熱也。

右手關上脈陰虛者﹐足太陰經也。病苦泄注﹐腹滿气逆﹐霍亂嘔吐﹐黃癉心煩﹐不得臥﹐腸鳴﹐名之曰脾虛冷也。

左手寸口人迎以前﹐脈陰陽俱實者﹐手少陰與巨陽經俱實也﹐病苦頭痛身熱﹐大便難﹐心腹悶滿﹐不得臥﹐以胃气不轉﹐水谷實也﹐名曰心小腸俱實也。

支飲亦喘而不能眠﹐加气短﹐其脈平也。

病有畱飲者﹐脇下痛引缺盆﹐嗽轉甚﹐其人咳而不得臥﹐引項上痛。

活人書【宋朱肱】

總論證治

問﹕傷寒二三日﹐身熱﹐目疼鼻幹﹐不得臥﹐尺寸脈俱長。曰﹕此足陽明胃經受病也。傷寒二日﹐陽明經受病﹐可發其汗﹐非正陽明也。今言一二日傳陽明經﹐身熱目疼鼻幹不得臥﹐其脈俱長者﹐是太陽陽明﹐可表已。

問﹕不欲眠。曰﹕太陽證發汗﹐大汗出﹐胃中幹﹐煩躁不得眠﹐欲飲水者﹐當少少與之﹐胃中和卽愈。若脈浮小便不利發渴者﹐五苓散主之。下後復發汗﹐晝日煩躁不得限﹐夜而安靜﹐不嘔不渴﹐無表證﹐脈沈微﹐身無大熱者﹐漧薑附子湯主之。若發汗若吐若下後﹐虛煩不得眠﹐劇則反復顚倒﹐心中懊憹者﹐宜梔子豉湯主之。傷寒大熱漧嘔﹐呻吟錯語不得眠﹐黃連解毒湯主之。傷寒吐下後﹐心煩乏气﹐晝夜不得眠﹐酸棗湯主之。少陰病得之二三日已上﹐心中煩不得眠﹐黃連阿膠湯主之。若少陰病下利而渴﹐不得眠﹐豬苓湯主之。又問﹕傷寒差後不得眠﹐何也﹖蓋熱气與諸陽相並﹐陰气未復﹐所以病後仍不得睡也﹐梔子烏梅湯主之。

河間六書【金劉完素】

總論證治

懊憹煩心﹐反復顚倒﹐不得眠者﹐煩熱怫郁於內﹐而气不能宣通也。或胸滿結痛﹐或煩微汗出虛煩者﹐梔子湯主之。或气少者﹐加甘艸一錢。或嘔者﹐及初誤以丸藥下者﹐加生薑半兩。凡懊憹虛煩者﹐皆用涼膈散甚佳﹐及宜湯濯手足﹐使心胸結熱宣散而已。心煩腹滿﹐坐臥不安﹐梔子厚朴湯主之。或陽明病下之後﹐燥熱而懊憹者﹐三一承气湯。汗後煩躁不得眠﹐五苓散或涼膈散。口燥呻吟錯語﹐不得眠﹐五苓湯﹑黃連解毒湯。煩心者﹐涼膈散。少陽證胸中煩而不嘔者﹐小柴胡去半夏﹑人參加﹝艸舌﹞蔞實主之。

東垣十書【元李杲】

治法

羌活勝濕湯加柴胡﹐治臥而多驚﹐邪在少陽厥陰中也。

諸水病者﹐故不得臥﹐臥則驚﹐驚則咳甚也。

《內經》半夏湯﹐治不得臥﹐乃去飲之劑也。

證治要訣【明戴思恭】

證辧虛實

不寐有二種﹕有病後虛弱﹐及年髙人陽衰不寐﹔有痰在膽經﹐神不歸舍﹐亦令不寐。虛者六君子湯加炒酸棗仁﹑炙黃芪各半錢。痰者﹐宜溫膽湯減竹茹一半﹐加南星﹑炒酸棗仁各半錢﹐下靑靈丹。

其驚悸怔忡癲狂諸證﹐亦可用溫膽湯﹐或同金銀煎加竹茹﹐則隨其寒熱虛實而去取之。導痰湯加石菖蒲半錢尢妙。

大抵驚悸健忘﹐怔忡失志﹐不寐心風﹐皆是膽涎沃心﹐以致心气不足﹐若用涼心之劑太過﹐則心火愈微﹐痰涎愈盛﹐病愈不減﹐惟當以理痰气爲第一義。

醫學入門【明李梴】

總論證治

或終夜煩擾﹐或晝夜惺惺不眠﹐未經汗下而不眠﹐屬陽明初證者﹐葛根解肌湯。在裏屬心神不淸者气湯。已經汗下不眠﹐津液幹﹐熱盛陰虛﹐胃不和也。太陽發汗過多﹐躁不得眠﹐欲飲水者﹐卽愈。若脈浮而渴﹐小便難者﹐五苓散。汗吐下後﹐懊憹不眠者﹐梔豉湯。晝夜不眠者﹐酸棗仁湯。錯語漧嘔不眠者﹐解毒湯。譫語﹐小便淋濇﹐煩躁少睡者﹐白虎加山梔﹔挾瘀血者﹐犀角地黃湯。

少陰下利而渴﹐或因下後不得眠者﹐豬苓湯。少陰二三日心煩不眠者﹐黃連雞子湯。下後陽虛脈沈﹐無表證﹐夜靜晝煩﹐不得眠者﹐宜古姜附湯﹐或四逆湯加茯苓。汗多者﹐小建中湯。傷寒瘥後不眠者﹐陰气未復也﹐梔子烏梅湯﹐或溫膽湯加竹茹。虛者﹐十味溫膽湯。精神恍惚者﹐朱雀丸。古法﹕不眠者﹐單熟酸棗散。多眠者﹐生酸棗散亦好。

醫宗必讀【明李中梓】

論治法

按《內經》及前哲諸論詳考之﹐而知不寐之故有五﹕一曰气虛﹐六君子湯加酸棗仁﹑黃芪﹔一曰陰虛﹐血少心煩﹐酸棗仁一兩﹐生地黃五錢﹐米二合﹐煮粥食﹔一曰痰滯﹐溫膽湯加南星﹑酸棗仁﹑雄黃末﹔一曰水停﹐輕者六君子湯加菖蒲﹑遠志﹑蒼朮﹐重者控涎丹﹔一曰胃不和﹐橘紅﹑甘艸﹑石斛﹑茯苓﹑半夏﹑神曲﹑山楂之類。大端𨿽五﹐虛實寒熱﹐互有不齊﹐神而明之﹐存乎其人耳﹗

傷寒六書【明陶華】

傷寒證治法

陽盛陰虛﹐則晝夜不得眠。蓋夜以陰爲主﹐陰气盛則目閉而臥安。若陰爲陽所勝﹐故終夜煩擾而不得眠也。所謂陰虛則夜爭者是也。汗出鼻幹﹐不得臥﹐則邪在表也。若胃有燥屎﹐與大熱讝語﹐反大汗﹐胃中汁幹而不得臥﹐則爲邪在裏也。胃不和則臥不得安﹐故宜散熱和胃。若汗吐下後虛煩不得眠﹐又用梔子豉湯以湧之。至於少陰病熱煩於內而不得眠﹐又宜扶陰散熱。若瘥後不得眠者﹐則熱气與諸陽相並﹐陰气未復也。有汗下太過﹐陽气暴虛而不得眠者﹐若無熱證﹐又宜姜附湯以退陰復陽也。此又不可不知也。

醫門法律【淸諭昌】

傷寒證治法

少陰病﹐脈微沈細﹐但欲臥﹐汗出不煩﹐自欲吐﹐至五六日自利﹐復煩躁不得臥寐者死。夫傷寒忌見陰脈﹐故仲景謂少陰病﹐脈沈者急溫之。今脈之微沈細﹐俱見外證﹐嗜臥汗出不煩﹐陽不爲用矣﹔自欲吐﹐陰邪上干矣﹔更加自利﹐則髒气必至盡絕矣。況始先不煩﹐今更煩躁﹐始先欲寐﹐今更不得臥寐﹐所存一綫之陽﹐擾亂若此﹐可復收乎﹖

下之後﹐復發汗﹐脈沈微﹐身無大熱者﹐用漧薑附子湯爲救法。其證晝日煩躁不得眠﹐夜而安靜﹐不嘔不渴﹐無表證﹐脈沈微﹐身無大熱。此證前一條云﹐下之後復發汗﹐必振寒脈細微﹐所以然者﹐以內外俱虛故也。誤汗亡陽﹐誤下亡陰﹐故云內外俱虛。然不出方﹐以用附子回陽﹑人參益陰﹐已有成法﹐不必贅也。此復教人以精微之蘊﹐見亡陽一證﹐較亡陰倍多。然陽用事於晝者也﹐熱煩躁擾不得眠﹐見於晝者若此﹔陰用事於夜者也﹐安靜不嘔不渴﹐見於夜者若彼。豈附子﹑人參陰陽兩平之可施乎﹖必漧薑﹑附子偏於辛熱﹐乃足回其陽以協於偏勝之陰也。

景嶽全書【明張介賓】

論證

不寐證﹐𨿽病有不一﹐然惟知邪正二字則盡之矣。蓋寐本乎陰﹐神其主也﹐神安則寐﹐神不安則不寐。其所以不安者﹐一由邪气之擾﹐一由營气之不足耳。有邪者多實證﹐無邪者皆虛證﹐凡如傷寒﹑傷風﹑瘧疾之不寐者﹐此皆外邪深入之擾也﹔如痰如火﹐如寒气水气﹐如飲食忿怒之不寐者﹐此皆內邪滯逆之擾也。捨此之外﹐則凡思慮勞倦驚恐憂疑﹐及別無所累而常多不寐者﹐總屬眞陰精血之不足﹐陰陽不交而神有不安其室耳。知此二者﹐則知所以治此矣。

飲濃茶則不寐﹐心有事亦不寐者﹐以心气之被伐也。蓋心藏神﹐爲陽气之宅也﹔衛主气﹐司陽气之化也。凡衛气入陰則靜﹐靜則寐﹐正以陽有所歸﹐故神安而寐也。而濃茶以陰寒之性﹐大制元陽﹐陽爲陰抑﹐則神索不安﹐是以不寐也。又心爲事擾則神動﹐神動則不靜﹐是以不寐也。故欲求寐者﹐當養陰中之陽﹐及去靜中之動﹐則得之矣。

凡服藥卽得寐者﹐此得效之徵也。正以邪居神室﹐臥必不寧﹐若藥已對證﹐則一匕入咽﹐羣邪頓退﹐盜賊甫去﹐民卽得安。此其治亂之機﹐判於頃刻﹐藥之效否﹐卽此可知。其有誤治妄投者﹐反以從亂﹐反以助虐﹐必致煩惱懊憹﹐更增不快。知者見幾﹐當以此預知之矣。

論治

無邪而不寐者﹐必營气之不足也。營主血﹐血虛則無以養心﹐心虛則神不守舍﹐故或爲驚惕﹐或爲恐畏﹐或若有所系戀﹐或無因而偏多妄思﹐以致終夜不寐﹐及忽寐忽醒﹐而爲神魂不安等證﹐皆宜以養營養气爲主治。若思慮勞倦傷心脾﹐以致气虛精陷﹐而爲怔忡驚悸不寐者﹐宜壽脾煎或歸脾湯。若七情內傷﹐血气耗損﹐或恐畏傷腎﹐或驚懼傷膽﹐神以精虧而無依不寐者﹐宜五福飲﹑七福飲或三陰煎﹑五君子煎﹐擇而用之。若營衛俱傷﹐血气大壞﹐神魂無主﹐而晝夜不寐者﹐必用大補元煎加減治之。若勞倦傷心脾﹐中气不足﹐淸陽不升﹐外感不解﹐而寒熱不寐者﹐補中益气湯。若思慮過度﹐心虛不寐﹐而微兼煩熱者﹐養心湯﹐或酸棗仁湯。若焦思過度﹐耗心血﹐動心火﹐而煩熱漧渴不寐者﹐天王補心湯。若心虛火盛﹐煩亂內熱﹐而怔忡不寐者﹐安神丸。若精血虛耗﹐兼痰气內畜﹐而怔忡夜臥不安者﹐祕傳酸棗仁湯。痰盛者﹐十味溫膽湯。

凡人以勞倦思慮太過者﹐必致血液耗亡﹐神魂無主﹐所以不寐。卽有微痰微火﹐皆不必顧﹐只宜培養气血﹐血气旺則諸證自退。若兼顧而雜治之﹐則十暴一寒﹐病必難愈﹐漸至元神俱竭﹐而不可救者有矣。

有邪而不寐者﹐去其邪而神自安也。故凡治風寒之邪﹐必宜散﹐如諸柴胡飲及麻黃﹑桂枝﹑紫蘇﹑漧葛之類是也。火熱之邪﹐必宜涼﹐如竹茹石膏湯及芩﹑連﹑梔﹑蘗之屬是也。痰飲之邪宜化痰﹐如溫膽湯﹑六安煎﹑導痰湯﹑滚痰丸之屬是也。飲食之邪宜消滯﹐如大和中飲﹑平胃散之屬是也。水濕之邪宜分利﹐如五苓散﹑五皮散﹐或加金匱腎气丸之屬是也。气逆之邪﹐宜行气﹐如排气飲﹑四磨飲之屬是也。陰寒之邪﹐宜溫中﹐如理陰煎﹑理中湯之屬是也。諸如此類﹐亦略舉大槪﹐未悉其詳﹐仍當於各門求法治之。

徐東臯曰﹕有痰火擾亂﹐心神不寧﹐思慮過傷﹐火熾痰郁﹐而致不眠者﹔有因腎水不足﹐眞陰不升﹐而心火獨亢﹐不得眠者﹔有脾倦火郁﹐不得疏散﹐每至五更﹐隨气上升而發躁﹐便不成寐者。此宜用快脾解郁淸痰降火之法也。

有體气素盛﹐偶爲痰火所致﹐不得眠者﹐宜先用滚痰丸﹐次用安神丸﹑淸心涼膈之類。有體素弱﹐或因過勞﹐或因病後﹐此爲不足﹐宜用養血安神之類。

凡病後及婦人產後不得眠者﹐此皆血气虛而心脾二髒不足﹐𨿽有痰火﹐亦不宜過於攻治﹐仍當以補養爲君﹐或佐以淸痰降火之藥。其不因病後而不寐者﹐𨿽以痰火處治﹐亦必佐以養血補虛之藥﹐方爲當也。

石室祕籙【淸陳士鐸】

論治法

人病心驚不安﹐或夜臥不睡者﹐人以爲心之病也﹐誰知非心病也﹐腎病也。欲安心者﹐當治腎。方用人參﹑熟地﹑山菜萸﹑當歸﹑菖蒲﹑麥冬﹑茯苓﹑茯神各三兩﹐遠志二兩﹐生棗仁﹑白芥子各一兩﹐黃連﹑肉桂﹑砂仁各五錢。右爲末﹐蜜爲丸﹐每日送下五錢﹐或酒或湯俱可。此方乃治不寐耳﹐宜用參﹑苓﹑當歸﹑麥冬足矣﹔卽或爲火起不寐﹐加黃連亦足矣。何以反用熟地﹑山茱萸補腎之藥﹐又加肉桂以助火﹖不知不寐者﹐乃心气不歸於腎也。今用熟地﹑山茱萸以補腎﹐則腎气有根﹐自然上通於心矣﹔肉桂以補命門之火﹐則腎气旣溫﹐相火有權﹐則心气下行﹐君火相得﹐自然上下同心﹐君臣合徳矣。

凡人臥不得安枕﹐方用人參五兩﹐遠志﹑棗仁炒各二兩﹐熟地八兩﹐山茱萸四兩﹐柏子仁一兩﹐麥冬﹑茯神各三兩﹐陳皮五錢﹐各爲末﹐蜜爲丸﹐每日白滚水送下一兩。五日卽安﹐一料全愈。名爲寧神安臥丸。

方

酸棗湯【仲景﹐下同】治虛煩不得眠。

酸棗仁二升知母茯苓芎藭各二兩甘艸一兩

右五味﹐以水八升煮酸棗仁﹐得六升﹐內諸藥﹐煮取三升﹐分溫三服。《深師》有生薑麥冬。

﹝艸舌﹞蔞薤白半夏湯治胸痺不得臥﹐心痛徹背者。

﹝艸舌﹞蔞一枚﹐搗薤白三兩半夏半升白酒一斗

右四味﹐同煮﹐取四升﹐溫服一升﹐日三服。

溫膽湯【《千金方》﹐下同】治大病後﹐虛煩不得眠﹐此膽寒故也。

半夏竹茹枳實炒﹐各二兩橘皮三兩生薑四兩甘艸一兩

右六味﹝口父﹞咀﹐以水八升﹐煮取二升﹐分三服。一本有茯苓。

千里流水湯治虛煩不得眠。

麥冬半夏各三兩茯苓四兩酸棗仁二升甘艸桂心黃芩遠志萆薢人參生薑各二兩秫米一斗

右十二味﹝口父﹞咀﹐以千里流水一斛﹐煮米令蟹目﹐沸揚萬徧﹐澄淸﹐取一斗﹐煮取二升半﹐分三服。

酸棗湯治虛勞煩擾﹐奔气在胸中﹐不得眠。

酸棗仁五升人參桂心生薑各二兩石膏四兩茯苓知母各三兩甘艸一兩半

右八味﹝口父﹞咀﹐以水一斗﹐先煮酸棗仁﹐取七升﹐去滓下藥﹐煮取三升﹐分三服﹐日三。

又方治煩悶不得眠。

枸杞白皮生地黃五兩麥門冬甘艸前胡各三兩茯苓知母各四兩人參二兩粟米豉各五合

右十味﹝口父﹞咀﹐以水八升﹐煮取三升七合﹐分四服。

茯神散治心實熱﹐口漧煩渴﹐眠臥不安。

知母一兩茯神麥門冬各三十六銖通艸升麻各三十銖淡竹茹雞子大﹐一枚紫菀桂心各十八銖赤石脂四十二銖大棗二十枚

右十味﹐治下篩爲粗散﹐以帛裹方寸匕﹐井華水二升半﹐煮取七合﹐時動裹子爲一服﹐日再。

梔豉湯【仲景﹐下同】治大下後﹐虛勞不得眠﹐劇者顚倒懊憹欲死。

大梔子十四枚豉七合

右二味﹐以水四升﹐先煮梔子取二升半﹐內豉更煮三沸﹐去滓﹐每服一升。安者勿更服。若上气嘔逆﹐加橘皮二兩﹐亦可加生薑二兩。

五苓散太陽病發汗後﹐大汗出﹐胃中幹﹐煩躁不得眠﹐欲得飲水者﹐少少與飲之﹐令胃气和則愈。

澤瀉一兩一分豬苓去黑皮茯苓去皮白朮各三分桂枝去皮﹐半兩不見火

右搗篩爲散﹐拌和﹐每服抄三錢白湯調下。此藥須各自秤見分兩﹐然後合。

豬苓湯少陰病﹐下利六七日咳而嘔渴﹐心煩﹐不得眠者。

豬苓茯苓阿膠炙過澤瀉滑石各一錢

右銼如麻豆大﹐每服五錢﹐水一盞半﹐煎至七分﹐去滓溫服。

漧薑附子湯治太陽病下之後復發汗﹐晝日煩躁不得眠﹐夜而安靜﹐不嘔不渴﹐無表證﹐脈沈微﹐身無大熱者。

漧薑一兩﹐炮附子一枚﹐生用去皮

右銼如麻豆大﹐每服五錢匕﹐水一盞半﹐煎至七分﹐去滓溫服﹐未知再服。

黃連解毒湯治時疾三日已汗解﹐或因飲酒復劇﹐苦煩悶﹐漧嘔口燥﹐呻吟錯語﹐不得臥。

黃連三分黃蘗半兩黃芩一兩梔子四枚﹐劈

右銼如麻豆大﹐每服五錢﹐水一盞半﹐煮取一盞﹐去滓服﹐未知再服。進粥﹐以此漸瘥。《外臺》云﹕凡大熱盛煩嘔﹐呻吟錯語不得眠﹐皆傳此方﹐諸人用之亦效。此直解熱毒﹐除酷熱﹐不必飲酒劇者。

梔子烏梅湯治傷寒後﹐虛煩不得眠﹐心中懊憹。

梔子黃芩甘艸炙微赤﹐各半兩柴胡一兩烏梅肉十四枚﹐微炒用

右爲粗末﹐每服四錢﹐水一盞半﹐生薑三片﹐竹葉十四片﹐豉五十粒﹐煎至七分﹐去滓溫服。

黃連阿膠湯治少陰病﹐得之二三日已上﹐心中煩不得眠者。

梔子仁半兩黃蘗微炙阿膠炒令黃﹐各一兩黃連二兩﹐微炒

右件藥搗爲粗末﹐每服四錢﹐用水一盞﹐煎至七分﹐去滓﹐不拘時候﹐溫服。

涼膈散一名連翹飲子。治傷寒表不解﹐半入於裏﹐下證未全﹐煩心懊憹﹐不得眠﹐讝語狂妄等熱證。

連翹一兩梔子大黃薄荷黃芩各半兩甘艸一兩半朴硝一分

右爲末﹐每服二錢﹐水一盞﹐蜜少許﹐同煎至七分﹐去滓溫服﹐虛實加減。

鱉甲丸【《綱目》﹐下同】治膽虛不得眠﹐四肢無力。

鱉甲酸棗仁羌活牛膝黃芪人參五味子各等分

右爲細末﹐煉蜜杵爲丸如梧子大﹐每服三四十丸﹐溫酒送下。

六君子湯治气虛脈弱不得臥。

人參白朮茯苓橘紅半夏甘艸各等分

水煎服。

麥門冬茯苓飲子治傷寒後﹐心神恍惚不得臥。

麥門冬赤茯苓知母焙芎藭炙甘艸酸棗仁微炒橘紅炒檳榔各一兩

右﹝口父﹞咀﹐每服五錢﹐水一盞半﹐生薑五片煎﹐溫服﹐日三服。

髙枕無憂散【《醫鑑》﹐下同】治心膽虛怯﹐晝夜不睡﹐百方無效﹐服此劑如神。

人參五錢石膏三錢陳皮白茯苓竹茹半夏薑汁浸炒枳實麥門冬龍眼肉甘艸各一錢半酸棗仁炒﹐一錢

右剉﹐水煎服。

酸棗仁丸治膽气實熱﹐痰迷不睡。

酸棗仁炒﹐二兩靑竹茹二錢半柏子仁炒研遠志防風各三兩生地黃酒洗枳實各五錢

右爲末﹐煉蜜爲丸如梧子大﹐朱砂﹑乳香爲衣﹐每服五十丸﹐棗湯送下。

酸棗仁湯【《圖經》﹐下同】治震悸不眠。

酸棗仁二升生薑六兩茯苓白朮人參甘艸各二兩

右用水八升﹐煮三升﹐分服。

酸棗仁湯治虛煩不眠。

棗仁二升蝭母漧薑茯苓芎藭各二兩甘艸炙﹐一兩

用水一斗﹐先煮棗仁﹐減三升﹐乃同煮﹐取三升﹐分服。

加味溫膽湯治病後虛煩不得臥﹐及心膽虛怯﹐觸事易驚﹐短气悸乏。

半夏泡七次﹐三錢半竹茹枳實炒﹐各一錢半陳皮二錢二分茯苓甘艸各一錢一分棗仁炒遠志五味子人參熟地黃各一錢

右銼一劑﹐姜棗煎服。

七福飲【《景嶽全書》﹐下同】治五臟气血虧損﹐不得臥。

人參熟地各隨宜棗仁二錢當歸二三錢白朮炒﹐一錢半炙甘艸一錢遠志三五分﹐制

水二鍾﹐煎七分﹐食遠溫服﹐或加生薑三五片。

理陰煎治脾腎中虛不寐。

塾地三五七錢或一二錢炙甘艸一二錢當歸二三錢或五七錢漧薑炒黃色﹐一二三錢或加肉桂一二錢

水二鍾﹐煎七八分﹐熱服。此方加附子﹐卽名附子理陰煎﹔再加人參﹐卽名六味回陽飲。治命門火衰﹐陰中無陽等證。

六安煎治痰滯气逆﹐不得臥。

陳皮一錢半半夏二三錢茯苓二錢甘艸杏仁各一錢﹐去皮尖切白芥子五七分﹐老年气弱者不用

水一鍾半﹐加生薑三五七片﹐煎七分﹐食遠服。

大和中飲治飲食畱滯積聚不寐。

陳皮一二錢枳實一錢砂仁五分山楂麥芽各二錢厚朴澤瀉各一錢半

水一鍾半﹐煎七分﹐食遠溫服。

大補元煎治气血大壞﹐精神失守不寐。

人參少則一二錢﹐多則一二兩炙甘艸一二錢山藥炒杜仲各二錢當歸枸杞各二三錢熟地少則二三錢﹐多則二三兩山茱萸一錢

水二鍾﹐煎七分﹐食遠溫服。

三陰煎此治肝脾虛損﹐精血不足﹐及營虛失血﹐怔忡不寐等證。

當歸二三錢熟地三五錢炙甘艸一錢芍藥酒炒杏仁各二錢人參隨宜

水二鍾﹐煎七分﹐食遠服。

五福飲治五臟气血虧損﹐怔忡不寐。

人參熟地各隨宜當歸二三錢炙艸一錢白朮炒﹐一錢半

水二盞﹐煎七分﹐食遠溫服。或加生薑三五片。

壽脾煎一名攝營煎。治怔忡不寐﹐神魂不寧﹐大便脫血。

白朮二三錢當歸山藥各二錢棗仁錢半炙甘艸一錢遠志制﹐三五分人參急者用一兩漧薑炮各一二三錢蓮肉去心炒﹐二十粒

水二鍾﹐煎服。

排气飲治气逆不寐。

木香七分或一錢厚朴一錢藿香陳皮枳殼各一錢五分澤瀉香附烏藥各二錢

水一鍾半﹐煎七分﹐熱服。

五君子煎治脾胃虛寒﹐吐瀉不寐。

人參二三錢白朮茯苓各二錢炙艸一錢漧薑炒黃﹐一二錢

水一鍾半﹐煎服。

單方

虛勞煩悶不得眠﹕用大棗二七枚﹐蔥白七莖﹐以水三升﹐煮取一升﹐去滓頓服。【《千金》﹐下同】

虛勞不得眠﹕酸棗﹑楡皮各等分爲末﹐蜜丸如梧子大﹐每服十五丸﹐日再爲度。

又方﹕漧薑四兩爲末﹐湯和頓服﹐覆取汗﹐病愈。

骨蒸勞﹐煩心不得眠﹕用酸棗仁一兩﹐水一大盞半﹐研絞取汁﹐下米二合煮粥﹐候熟﹐下地黃汁一合﹐更煮過﹐不計時服之。【《聖惠》】

晝夜不眠﹕以新布火炙熨目﹐並蒸大豆﹐更番囊盛枕之﹐冷卽易﹐終夜常枕之卽愈。【《肘後方》】

膽虛不眠﹐心多驚悸﹕用酸棗一兩﹐炒香搗爲散﹐每服二錢﹐竹葉湯調下。《和劑局方》加人參一兩﹐辰砂半兩﹐乳香二錢半﹐煉蜜丸服。

膽虛不眠﹕用馬頭骨灰﹑乳香各一兩﹐酸棗仁炒二兩爲末﹐每服二錢﹐溫酒服。【《聖惠》】

鍼灸

《甲乙經》曰﹕熱病汗不出﹐鼽衄﹐眩時僕﹐面浮腫﹐足脛寒﹐不得臥﹐振寒﹐惡人與木音﹐喉痺齲齒﹐惡風﹐鼻不利﹐善驚﹐厲兌主之。

驚不得眠﹐善齘﹐水气上下﹐五臟遊气﹐三陰交主之。

不得臥﹐浮郤主之。

《醫學綱目》曰﹕膽寒不得臥﹐竅陰一分補之﹐灸。

醫案

《儒門事親》曰﹕一婦思慮過甚﹐二年不寐﹐無藥可療。戴人曰﹕兩手脈緩﹐乃脾病﹐脾主思故也。乃與其夫議﹐以怒激之。多取其財﹐飲酒數日﹐不處一法而去。果大怒﹐汗出﹐是夜困眠﹐至八九日不寤﹐醒而食進脈平。

一婦久思不眠﹐余假醉而不問﹐婦果怒﹐是夜困睡。

《醫學綱目》曰﹕紹興癸丑次明有董生者﹐患神气不寧﹐每臥則魂飛揚﹐覺身在牀而神魂離體﹐驚悸多魘﹐通夕無寐﹐更醫不效。予爲診視﹐詢之曰﹕醫作何病治﹖董曰﹕眾皆以爲心病。予曰﹕以脈言之﹐肝經受邪﹐非心病也。肝气因虛﹐邪气襲之﹐肝藏魂者也﹐遊魂爲變﹐平人肝不受邪﹐臥則魂歸於肝﹐神靜而得寐﹐今肝有邪﹐魂不得歸﹐是以臥則魂飛揚若離體也。肝主怒﹐故小怒則劇。董欣然曰﹕前此未之聞﹐𨿽未服藥﹐已覺沈屙去體矣。遂處方以贈﹐服一月而病悉除。方用眞珠母爲君﹐龍齒佐之。眞珠母入肝經爲第一﹐龍齒與肝同類也。龍齒﹑虎睛﹐今人例以爲鎭心藥。不知龍齒安魂﹐虎睛定魄﹐各從其類也。蓋東方蒼龍﹐木也﹐屬肝而藏魂﹔西方白虎﹐金也﹐屬肺而藏魄。龍能變化﹐故魂遊而不定﹔虎能專靜﹐故魄止而有守。予謂治魄不寧者﹐宜以虎睛﹔治魂飛揚者﹐宜以龍齒。萬物有成理而不失﹐在夫人達之而已。

《萬病回春》曰﹕一小兒十五歲因用心太過﹐少寐﹐驚悸怔忡﹐惡寒﹐先用補中益气湯﹐茯苓﹑酸棗﹑遠志﹐惡寒漸止。又用加味歸脾湯﹐驚悸少安。又用養心湯而痊。

《薛己醫案》曰﹕一婦懷抱不舒﹐腹脹少寐﹐食少痰湧﹐月經頻來。余曰﹕脾統血而主涎﹐此鬱悶傷脾﹐不能攝血﹐制涎歸源﹐用補中益气﹑濟生歸脾二湯而愈。

《景嶽全書》曰﹕省中周公者﹐年逾四旬﹐因案牘積勞﹐致成羸疾﹐神困食減﹐時多恐懼﹐通宵不寐者﹐凡半年餘。而上焦無渴﹐不嗜湯水﹐或有少飲﹐則沃而不行﹐然每夜必去溺二三升﹐莫知其從來﹐且半皆如膏濁液﹐

王羸至極﹐自分必死。診其脈﹐猶帶緩﹐肉亦未脫﹐知胃气尙存﹐乃用歸脾湯去木香及大補元煎﹐一以養陽﹐一以養陰﹐出入間用﹐至三百餘劑﹐計人參二十斤乃得全愈。此神消於上﹑精消於下之證也。

