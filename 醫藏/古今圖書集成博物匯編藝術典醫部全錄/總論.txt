古今圖書集成醫部全錄卷五百一

總論

易經

無妄卦

九五﹐無妄之疾﹐勿藥有喜。

【程傳人之有疾﹐則以藥石攻去其邪以養其正。若气體平和﹐本無疾病而攻治之﹐則反害其正矣﹐故勿藥則有喜也。有喜﹐謂疾自亡也。】

象曰﹕無妄之藥﹐不可試也。

【程傳人之有妄﹐理必修攺。旣無妄矣﹐復藥以治之﹐是反爲妄也﹐其可用乎﹖故云不可試也。試﹐暫用也﹐猶曰少嘗之也。本義旣已無妄而復藥之﹐則反爲妄而生疾矣。大全中溪張氏曰﹕無妄而疾﹐又無妄而藥﹐則反爲妄而起其疾矣。此無妄之藥﹐所以不可試也。孔子曰﹕丘未達﹐不敢嘗。聖人不試妄之藥如此。】

書經

說命上

若藥弗瞑眩﹐厥疾弗瘳。

【孔傳服藥必瞑眩極﹐其病乃除。疏《正義》曰﹕瞑眩者﹐令人憒悶之意也。《方言》云﹕凡飲藥而毒﹐東齊海岱間﹐或謂之瞑﹐或謂之眩。郭璞云﹕瞑眩亦通語也。然則藥之攻病﹐先使瞑眩憒亂﹐病乃得瘳。傳言瞑眩極者﹐言悶極藥乃行也。】

禮記

曲禮下

君有疾飲藥﹐臣先嘗之。親有疾飲藥﹐子先嘗之。醫不三世﹐不服其藥。

【大全嚴陵方氏曰﹕君於平居無事之時﹐其膳也﹐膳夫品嘗之﹐太子親視之﹐亦以致其謹而已。則於有疾之時﹐尢所不可忽也。醫之爲術﹐苟非父袓子孫傳業﹐則術無自而精。術之不精﹐其可服其藥乎﹖周官司徒以世事教能者﹐良以此也。𨿽然﹐經之所言﹐亦道其常而已。若夫非傳業而或自得於心者﹐未及三世固在所取也。故周官醫師止以十全爲上﹐或傳之非其人﹐𨿽三世亦所不取也。故孔子言無恆之人﹐不可以作巫醫。《集說》鄭氏曰﹕嘗度其所堪﹐不三世不服其藥﹐謹物齊也。】

【孔氏曰﹕凡人病必服藥﹐父子相承至三世﹐則能謹物調齊矣。又說云﹕三世者﹐一《黃帝鍼灸》﹐二《神農本艸》﹐三《素女脈訣》﹐不習此三世之書﹐不得服其藥。】

【藍田呂氏曰﹕孔子所愼齊﹑戰﹑疾。疾者危事也。危而不謹﹐取禍之道也﹐況君親之疾乎﹖藥弗瞑眩﹐厥疾弗瘳﹐則攻疾之藥﹐未嘗無毒。好惡或失其性﹐齊量或失其宜﹐寒熱補瀉或反其用﹐小則益病﹐甚則至於喪身。爲人臣子者﹐不嘗試而用之﹐不忠不孝莫大焉。此許世子止以不嘗藥之過﹐所以被弒君之名也。醫至三世﹐治人多矣﹐用物熟矣﹐功已試而無疑﹐然後服之﹐亦謹疾之道也。】

【山陰陸氏曰﹕三世相傳﹐意之所不能察者察矣。世云﹕老醫少卜。】

周禮

天官

醫師上士二人﹐下士四人﹐府二人﹐史二人﹐徒二十人。

【訂義鄭康成曰﹕醫師﹐眾醫之長也。陳宏甫曰﹕人之一身之用﹐與天地同﹐有餘則損﹐不足則補﹐天之道也。自非達得造化消息盈虛之理﹐如何會知得人身中气偏之所在﹖此眞是絲毫不可差﹐如後世庸醫﹐安能了得此事﹐所以成周以士大夫爲之。】

【薛平仲曰﹕膳夫自庖人至臘人﹐旣聯事以共其職矣﹐食醫一官屬焉可也﹐特別而置諸醫者之列﹐固人主護養之道。然先王不忍厚己以忘民也﹐是故先於食醫﹐則有醫師以掌分治民物之疾病﹔後於食醫﹐則疾醫瘍醫獸醫﹐次第而設焉。蓋仁出於身而加於民﹐愛乎物﹐實自夫一飲一食之間推之。】

掌醫之政令﹐聚毒藥以共醫事。

【訂義劉執中曰﹕醫師掌醫之政令﹐則聚其毒藥﹐有州土之宜﹐有采取之候﹐有治煉之方﹐有攻療之制﹐悉預知之﹐然後可以共醫事。】

凡邦之有疾病者﹐有疕瘍者造焉﹐則使醫分而治之﹐歲終則稽其醫事以制其食﹐十全爲上﹐十失一次之﹐十失二次之﹐十失三次之﹐十失四爲下。

【訂義王氏曰﹕餼廩稱事﹐然後能者勸而不能者勉。】

【史氏曰﹕計其所失﹐爲之殿最﹐則爲醫者惟恐其失之矣。】

食醫中士二人﹐掌和王之六食六飲六膳百羞百醬八珍之齊﹐凡君子之食恆仿焉。

【訂義鄭節卿曰﹕古者史官樂官﹐與醫卜之官﹐皆世其業﹐不兼官﹐不貳事﹐懼其不精也。醫不三世﹐不服其藥。執技以事上者﹐惟醫爲難精﹐惟疾病不可不謹﹐先王豈敢以一人而兼二三人之能哉﹖是故食醫之下有疾醫﹐調飲食不兼於治病﹔疾醫之下有瘍醫﹐察內證不兼於外證﹔瘍醫之下有獸醫﹐治禽獸者不兼於治人也。必求其精﹐不敢計其冗﹐先王之仁也。】

疾醫中士八人﹐掌養萬民之疾病﹐以五味五穀五藥養其病。

【訂義鄭康成曰﹕五藥﹐艸﹑木﹑虫﹑石﹑谷。養﹐猶治也。病由气勝負而生﹐攻其贏﹐養其不足也。王氏曰﹕《素問》曰﹕形不足﹐溫之以气﹔精不足﹐補之以味。味養精者也﹐谷養形者也﹐藥則療病者也。養精爲本﹐養形爲次﹐療病爲末。呂氏曰﹕先以五味五穀﹐繼以五藥﹐以藥醫之下也。𨿽然﹐豈獨醫哉﹖】

以五气五聲五色﹐眂其死生。

【訂義賈氏曰﹕气病在內﹐人所不睹﹐見其聲色﹐則知其增劇及簡易也。王氏曰﹕望其气﹐又聽其聲﹐又觀其色﹐以眂其死生不過五﹐以味谷藥養其病亦不過五﹐則以物之更王更廢﹐更囚更死﹐不過五故也。】

兩之以九竅之變﹐參之以九藏之動。凡民之有疾病者﹐分而治之。歲終則各書其所以而入於醫師。

【訂義賈氏曰﹕以疾醫中士八人﹐各有能﹐故使分治之也。】

瘍醫下士八人﹐掌腫瘍潰瘍金瘍折瘍之祝﹑藥﹑劀﹑殺之齊。

【訂義愚考醫之用祝﹐理或宜然。今世有以气封瘍而從之者﹐正祝由之遺法也。祝之不勝﹐於是用藥﹔藥或不能去﹐必劀以刃而去惡血﹔劀而不愈﹐必殺之以藥而食其惡肉。凡四法各有深淺之度﹐故言齊。】

春秋四傳

許世子止不嘗藥

《春秋》﹕昭公十有九年夏五月戊辰﹐許世子止弒其君買。

《左傳》﹕許悼公瘧﹐飲太子止之藥卒太子奔晉﹐書曰﹕弒其君。君子曰﹕盡心力以事君﹐捨藥物可也。

胡傳按左氏許悼公瘧﹐飲世子止之藥卒﹐書曰﹕弒其君者﹐止不嘗藥也。古者醫不三世﹐不服其藥。夫子之所愼者三﹐疾居其一。季康子饋藥﹐曰﹕丘未達﹐不敢嘗。君有疾飲藥﹐臣先嘗之﹔父有疾飲藥﹐子先嘗之。蓋言愼也。止不擇醫而輕用其藥﹐藥不先嘗而誤進於君﹐是有忽君父之心而不愼矣。

【大全張氏曰﹕藥劑所以致人之死者﹐非一端﹐故以瘧言之。今之治瘧﹐以砒煆而餌之多愈﹐然煆不得法﹐而反殺人者多矣。悼公之死﹐必此類也。疏曰﹕按傳許君飲止之藥而卒耳﹐實非弒而加弒者﹐責止事父不捨其藥物﹐言藥當信醫﹐不須己自爲也。人子之孝﹐當盡心嘗禱而已﹐藥物之劑﹐非所習也。許止身爲國嗣﹐國非無醫﹐而輕果進藥﹐故罪同於弒﹐蓋爲教之遠防也。】

黃帝素問

四气調神大論篇

聖人不治已病治未病﹐不治已亂治未亂。夫病已成而後藥之﹐亂已成而後治之﹐譬猶渴而穿井﹐鬭而鑄兵﹐不亦晚乎﹖

生气通天論篇

病久則傳化﹐上下不並﹐良醫勿爲。故陽蓄積病死而陽气當隔﹐隔者當瀉﹐不亟正治﹐粗乃敗之。

金匱眞言論篇

善爲脈者﹐謹察五臟六腑﹐一逆一從﹐陰陽表裏雌雄之紀﹐藏之心意﹐合心於精﹐非其人勿教﹐非其眞勿授﹐是謂得道。

陰陽應象大論篇

治病必求於本。故治不法天之紀﹐不用地之理﹐則災害至矣。

故邪風之至﹐疾如風雨。故善治者治皮毛﹐其次治肌膚﹐其次治筋脈﹐其次治六腑﹐其次治五臟。治五臟者﹐半死半生也。

故善用鍼者﹐從陰引陽﹐從陽引陰﹔以右治左﹐以左治右﹔以我知彼﹐以表知裏﹐以觀過與不及之理。見微得過﹐用之不殆。

善診者﹐察色按脈﹐先別陰陽﹐審淸濁而知部分﹐視喘息﹐聽音聲﹐而知所苦﹐觀權衡規矩﹐而知病所主﹐按尺寸﹐觀浮沈滑濇﹐而知病所生以治﹐無過以診﹐則不失矣。

陰陽別論篇

別於陽者﹐知病處也﹔別於陰者﹐知死生之期。別於陽者﹐知病忌時﹔別於陰者﹐知死生之期。

靈蘭祕典論篇

至道在微﹐變化無窮﹐孰知其原。窘乎哉﹐消者瞿瞿﹐孰知其要﹐閔閔之當﹐孰者爲良。恍惚之數﹐生於毫釐﹐毫釐之數﹐起於度量﹐千之萬之﹐可以益大﹐推之大之﹐其形乃制。黃帝曰﹕善哉﹐余聞精光之道﹐大聖之業﹐而宣明大道﹐非齋戒擇吉日﹐不敢受也。帝乃擇吉日良兆﹐而藏靈蘭之室﹐以傳保焉。

五臟別論篇

凡治病必察其下﹐適其脈﹐觀其志意與其病也。拘於鬼神者﹐不可與言至徳。惡於鍼石者﹐不可與言至巧。病不許治者﹐病必不治﹐治之無功矣。

移精變气論篇

黃帝問曰﹕余聞古之治病﹐惟其移精變气﹐可祝由而已。今世治病﹐毒藥治其內﹐鍼石治其外﹐或愈或不愈﹐何也﹖岐伯對曰﹕往古人居禽獸之間﹐動作以避寒﹐陰居以避暑﹐內無眷慕之累﹐外無伸官之形﹐此恬憺之世﹐邪不能深入也。故毒藥不能治其內﹐鍼石不能治其外﹐故可移精祝由而已。當今之世不然﹐憂患緣其內﹐苦形傷其外﹐又失四時之從﹐逆寒暑之宜﹐賊風數至﹐虛邪朝夕﹐內至五臟骨髓﹐外傷空竅肌膚﹐所以小病必甚﹐大病必死﹐故祝由不能已也。

帝曰﹕余欲臨病人觀死生﹐決嫌疑﹐欲知其要﹐如日月光﹐可得聞乎﹖岐伯曰﹕色脈者﹐上帝之所貴也﹐先師之所傳也。上古使僦貸季理色脈而通神明﹐合之金木水火土四時八風六合﹐不離其常﹐蠻化相移﹐以觀其妙﹐以知其要。欲知其要﹐則色脈是矣。色以應日﹐脈以應月﹐常求其要﹐則其要也。夫色之變化﹐以應四時之脈﹐此上帝之所貴﹐以合於神明也。所以遠死而近生﹐生道以長﹐命曰聖王。中古之治病﹐至而治之。湯液十日﹐以去八風五痺之病。十日不已﹐治以艸蘇艸荄之枝﹐本末爲助。標本已得﹐邪气乃服。暮世之治病也則不然。治不本四時﹐不知日月﹐不審逆從﹐病形已成﹐乃欲微鍼治其外﹐湯液治其內﹐粗工凶凶﹐以爲可攻﹐故病末已﹐新病復起。

帝曰﹕願聞要道﹗岐伯曰﹕治之要極﹐無失色脈。用之不惑﹐治之大則。逆從到行﹐標本不得﹐亡神失國。去故就新﹐乃得眞人。

帝曰﹕余聞其要於夫子矣。夫子言不離色脈﹐此余之所知也。岐伯曰﹕治之極於一。帝曰﹕何謂一﹖岐伯曰﹕一者因得之。帝曰﹕柰何﹖岐伯口﹕閉戶塞牖﹐系之病者﹐數問其情﹐以從其意。得神者昌﹐失神者亡。帝曰﹕善。

湯液醪醴論篇

帝曰﹕上古聖人作湯液醪醴﹐爲而不用﹐何也﹖岐伯曰﹕自古聖人之作湯液醪醴者﹐以爲備耳。夫上古作湯液﹐故爲而弗服也。中古之世﹐通徳稍衰﹐邪气時至﹐服之萬全。

帝曰﹕今之世不必已﹐何也﹖岐伯曰﹕當今之世﹐必齊毒藥攻其中﹐鑱石鍼艾治其外也。

帝曰﹕形獘血盡而功不立者何﹖岐伯曰﹕神不使也。帝曰﹕何謂神不使﹖岐伯曰﹕鍼石道也。精神不進﹐志意不治﹐故病不可愈。

帝曰﹕夫病之始生也﹐極微極精﹐必先入結於皮膚﹐今良工皆稱曰病成名曰逆﹐則鍼石不能治﹐良藥不能及也。今良工皆得其法﹐守其數﹐親戚兄弟遠近音聲日聞於耳﹐五色日見於目﹐而病不愈者﹐亦何瑕不早乎﹖岐伯曰﹕病爲本﹐工爲標。標本不得﹐邪气不服。此之謂也。

舉痛論篇

黃帝曰﹕余聞善言天者﹐必有驗於人﹔善言古者﹐必有合於今﹔善言人者﹐必有厭於己。如此則道不惑而要數極﹐所謂明也。

至眞要大論篇

岐伯曰﹕百病之起﹐有生於本者﹐有生於標者﹐有生於中气者。有取本而得者﹐有取標而得者﹐有取中气而得者﹐有取標本而得者﹐有逆取而得者﹐有從取而得者。逆﹐正順也﹔若順﹐逆也。故曰知標與本﹐用之不殆。明知逆順﹐正行無問。此之謂也。不知是者﹐不足以言診﹐足以亂經。故大要曰﹕粗工嘻嘻﹐以爲可知。言熱未已﹐寒病復始。同气異形﹐迷診亂經。此之謂也。

帝曰﹕夫百病之生也﹐皆生於風寒暑濕燥火﹐以之化之變也。經言盛者瀉之﹐虛者補之。余錫以方士﹐而方士用之﹐尙未能十全。余欲令要道必行﹐桴鼓相應﹐猶拔刺雪污﹐工巧神聖﹐可得聞乎﹖岐伯曰﹕審察病機﹐無失气宜。此之謂也。

著至教論篇

黃帝坐明堂﹐召雷公而問之曰﹕子知醫之道乎﹖雷公對曰﹕誦而頗能解﹐解而未能別﹐別而未能明﹐明而未能彰﹐足以治羣僚﹐不足治侯王。願得受樹天之度﹐四時陰陽合之﹐別星辰與日月光﹐以彰經術﹐後世益明。上通神農﹐著至教﹐疑於二皇。帝曰﹕善。無失之。此皆陰陽表裏﹐上下雌雄﹐相輸應也。而道上知天文﹐下知地理﹐中知人事﹐可以常久﹐以教眾庶﹐亦不疑殆。醫道論篇﹐可傳後世﹐可以爲寶。

雷公曰﹕請受道﹐諷誦用解﹗帝曰﹕子若受傳﹐不知合至道﹐以惑師教﹐語子至道之要﹐病傷五臟﹐筋骨以消。子言不明不別﹐是世主學盡矣。

示從容論篇

黃帝燕坐﹐召雷公而問之曰﹕汝受術誦書者﹐若能覽觀雜學﹐及於比類﹐通合道理﹐爲餘言子所長﹐五臟六腑﹐膽胃大小腸﹐脾胞膀胱﹐腦髓涕唾﹐哭泣悲哀﹐水所從行﹐此皆人之所生﹐治之過失。子務明之﹐可以十全。卽不能知﹐爲世所怨。

雷公曰﹕臣請誦《脈經》上下篇甚眾多矣。別異比類﹐猶未能以十全﹐又安足以明之﹖帝曰﹕子所能治﹐知亦眾多﹐與此病失矣。譬以鴻飛﹐亦衝於天。夫聖人之治病﹐循法守度﹐援物比類﹐化之冥冥﹐循上及下﹐何必守經﹗

疏五過論篇

黃帝曰﹕嗚呼遠哉﹗閔閔乎若視深淵﹐若迎浮雲。視深淵尙可測﹐迎浮雲莫知其際。聖人之術﹐爲萬民式。論裁志意﹐必有法則。循經守數﹐按循醫事﹐爲萬民副。故事有五過四徳﹐汝知之乎﹖雷公避席再拜曰﹕臣年幼小﹐蒙愚以惑﹐不聞五過與四徳﹐比類形名﹐虛引其經﹐心無以對。

帝曰﹕凡未診病者﹐必問嘗貴後賤﹐𨿽不中邪﹐病從內生﹐名曰脫營﹔嘗富後貧﹐名曰失精。五气畱連﹐病有所並﹐醫工診之﹐不在臟腑﹐不變軀形﹐診之而疑﹐不知病名。身體日減﹐气虛無精﹐病深無气﹐灑灑然時驚。病深者﹐以其外耗於衛﹐內奪於榮。良工所失﹐不知病情。此亦治之一過也。

凡欲診病者﹐必問飲食居處﹐暴樂暴苦﹐始樂後苦﹐皆傷精气。精气竭絕﹐形體毀沮。暴怒傷陰﹐暴喜傷陽。厥气上行﹐滿脈去形。愚醫治之﹐不知補瀉﹐不知病情﹐精華日脫﹐邪气乃並。此治之二過也。

善爲脈者﹐必以比類奇恆﹐從容知之。爲工而不知道﹐此診之不足貴。此治之三過也。

診有三常﹐必問貴賤﹐封君敗傷﹐及欲王侯。故貴脫勢﹐𨿽不中邪﹐精神內傷﹐身必敗亡。始富後貧﹐𨿽不傷邪﹐皮焦筋屈﹐痿躄爲攣。醫不能嚴﹐不能動神﹐外爲柔弱﹐亂至失常﹐病不能移﹐則醫事不行。此治之四過也。

凡診者﹐必知終始。有知余緒﹐切脈問名﹐當合男女。離絕菀結﹐憂恐喜怒﹐五臟空虛﹐血气離守。工不能知﹐何術之語﹖嘗富大傷﹐斬筋絕脈﹐身體復行﹐令澤不息﹐故傷敗結﹐畱薄歸陽﹐膿積寒炅。粗工治之﹐亟刺陰陽﹐身體解散﹐四肢轉筋﹐死日有期。醫不能明﹐不問所發﹐惟言死日﹐亦爲粗工。此治之五過也。

凡此五者﹐皆受術不通﹐人事不明也。故曰﹕聖人之治病也﹐必知天地陰陽﹐四時經紀﹐五臟六腑﹐雌雄表裏。刺灸砭石﹐毒藥所主。從容人事﹐以明經道。貴賤貧富﹐各異品理。問年少長勇怯之理﹐審於分部﹐知病本始﹐八正九候﹐診必副矣。

治病之道﹐气內爲寶。循求其理﹐求之不得﹐過在表裏。守數據治﹐無失兪理。能行此術﹐終身不殆。不知兪理﹐五臟菀熱﹐癰發六腑﹐診病不審﹐是謂失常。謹守此治﹐與經相明。上經下經﹐揆度陰陽。奇恆五中﹐決以明堂。察於終始﹐可以橫行。

徵四失論篇

黃帝在明堂﹐雷公侍坐。黃帝曰﹕夫子所通書受事眾多矣﹐試言得失之意。所以得之﹖所以失之﹖雷公對曰﹕循經受業﹐皆言十全。其時有過失者﹐請聞其事解也。帝曰﹕子年少﹐智未及耶﹗將言以雜合耶﹖夫經脈十二﹐絡脈三百六十五﹐此皆人之所明知﹐工之所循用也。所以不十全者﹐精神不專﹐志意不理﹐外內相失﹐故時疑殆。

診不知陰陽逆從之理﹐此治之一失也。

受師不卒﹐妄作雜術﹐謬言爲道﹐更名自功﹐妄用砭石﹐後遺身咎。此治之二失也。

不適貧富貴賤之居﹐坐之薄厚﹐形之寒溫﹐不適飲食之宜﹐不別人之勇怯﹐不知比類﹐足以自亂﹐不足以自明。此治之三失也。

診病不問其始﹐憂患飲食之失節﹐起居之過度﹐或傷於毒。不先言此﹐卒持寸口﹐何病能中﹖妄言作名﹐爲粗所窮。此治之四失也。

是以世人之語者﹐馳千里之外﹐不明尺寸之論﹐診無人事。治數之道﹐從容之葆。

坐持寸口﹐診不中五脈﹐百病所起﹐始以自怨﹐遺師其咎。是故治不能循理﹐棄術於市。妄治時愈﹐愚心自得。嗚呼﹗窈窈冥冥﹐孰知其道﹗道之大者﹐擬於天地﹐配於四海。汝不知道之諭受﹐以明爲晦。

方盛衰論篇

帝曰﹕診有十度﹐度人脈﹐度髒﹐度肉﹐度筋﹐度兪度。陰陽气盡﹐人病自具。脈動無常﹐散陰頗陽。脈脫不具﹐診無常行。診必上下﹐度民君卿。受師不卒﹐使術不明。不察逆從﹐是爲妄行。持雌失雄﹐棄陽附陰﹐不知並合﹐診故不明。傳之後世﹐反論自章。

至陰虛﹐天气絕﹔至陽盛﹐地气不足。

陰陽並交﹐至人之所行。陰陽並交者﹐陽气先至﹐陰气後至。

是以聖人持診之道﹐先後陰陽而持之。奇恆之勢﹐乃六十首。診微合之事﹐追陰陽之變﹐章五中之情﹐其中之論﹐取虛實之要﹐定五度之事﹐如此乃足以診。

是以切陰不得﹐陽診消亡。得陽不得陰﹐守學不湛。知左不知右﹐知右不知左﹐知上不知下﹐知先不知後﹐故治不久。知醜知善﹐知病知不病﹐知髙知下﹐知坐知起﹐知行知止﹐用之有紀﹐診道乃具﹐萬世不殆。起所有餘﹐知所不足。

度事上下﹐脈事因格﹐是以形弱气虛死。形气有餘﹐脈气不足﹐死。脈气有餘﹐形气不足﹐生。

是以診有大方﹐坐起有常。出入有行﹐以轉神明。必淸必靜﹐上觀下觀﹐司八正邪﹐別五中部﹐按脈動靜﹐循尺滑濇寒溫之意﹐視其大小﹐合之病能﹐逆從以得﹐復知病名﹐診可十全﹐不失人情。故診之或視息視意﹐故不失條理。道甚明察﹐故能長久。不知此道﹐失經絕理。亡言妄期﹐此謂失道。

解精微論篇

黃帝在明堂﹐雷公請曰﹕臣受業傳之行﹐教以經論從容﹐形法陰陽﹐刺灸湯藥﹐所資行治﹐有賢不肖﹐未必能十全。若先言悲哀喜怒﹐燥濕寒暑﹐陰陽婦女﹐請問其所以然者﹖卑賤富貴﹐人之形體﹐所從羣下﹐通使臨事﹐以適道術﹐謹聞命矣。請問有毚愚僕漏之問﹐不在經者﹐欲聞其狀。帝曰﹕大矣﹗

靈樞經

邪气臟腑病形

黃帝問於岐伯曰﹕余聞之﹐見其色﹐知其病﹐名曰明﹔按其脈﹐知其病﹐命曰神﹔問其病﹐知其處﹐命曰工。余願聞見而知之﹐按而得之﹐問而極之﹐爲之柰何﹖岐伯答曰﹔夫色脈與尺之相應也﹐如桴鼓影響之相應也﹐不得相失也。此亦本未根葉之出候也。故根死則葉枯矣。色脈形肉﹐不得相失也。故知一則爲工﹐知二則爲神﹐知三則神且明矣。

故善調尺者﹐不待於寸﹔善調脈者﹐不待於色。能參合而行之者﹐可以爲上工﹐上工十全九。行二者爲中工﹐中工十全七。行一者爲下工﹐下工十全六。

根結

用鍼之要﹐在於知調陰與陽。調陰與陽﹐精气乃光。合神與气﹐使神內藏。故曰上工平气﹐中工亂脈﹐下工絕气危生。故曰﹐下工不可不愼也。必審五臟變化之病﹐五脈之應﹐經絡之實虛﹐皮之柔脆﹐而後取之也。

官鍼

用鍼者﹐不知年之所加﹐气之盛衰﹐虛實之所起﹐不可以爲工也。

逆順肥瘦

岐伯曰﹕聖人之爲道者﹐上合於天﹐下合於地﹐中合於人事。必有明法﹐以起度數。法式檢押﹐乃後可傳焉。故匠人不能釋尺寸而意短長﹐廢繩墨而起平水也。工人不能置規而爲圓﹐去矩而爲方。知用此者﹐固自然之物﹐易用之教﹐逆順之常也。

順气一日分爲四時

黃帝曰﹕其時有反者﹐何也﹖岐伯曰﹕是不應四時之气﹐髒獨主其病者﹐是必以髒气之所不勝時者甚﹐以其所勝時者起也。黃帝曰﹕治之柰何﹖岐伯曰﹕順天之時﹐而病可與期。順者爲工﹐逆者爲粗。

賊風

黃帝曰﹕其祝而已者﹐其故何也﹖岐伯曰﹕先巫者因知百病之勝﹐先知其病之所從生者﹐可祝而已也。

扁鵲難經

十二難

經言五臟脈已絕於內﹐用鍼者反實其外﹔五臟脈已絕於外﹐用鍼者反實其內。內外之絕﹐何以別之﹖然。五臟脈已絕於內者﹐腎肝脈已絕於內也﹐而醫反補其心肺﹔五臟脈已絕於外者﹐心肺脈已絕於外也﹐而醫反補其腎肝。陽絕補陰﹐陰絕補陽﹐是謂實實虛虛﹐損不足﹐益有餘。如此死者﹐醫殺之耳。

十三難

經言見其色而不得其脈﹐反得相勝之脈者﹐卽死﹔得相生之脈者﹐病卽自已。色之與脈﹐當參相應﹐爲之柰何﹖然。五臟有五色﹐皆見於面﹐亦當與寸口尺內相應。假令色靑﹐其脈當弦而急﹔色赤﹐其脈浮大而散﹔色黃﹐其脈中緩而大﹔色白﹐其脈浮濇面短﹔色黑﹐其脈沈濡而滑。此所謂五色之與五脈﹐當參相應也。脈數﹐尺之皮膚亦數﹔脈急﹐尺之皮膚亦急﹔脈緩﹐尺之皮膚亦緩﹔脈濇﹐尺之皮膚亦濇﹔脈滑﹐尺之皮膚亦滑。五臟各有聲色臭味﹐當與寸口尺內相應﹐其不應者病也。假令色靑﹐其脈浮濇而短﹐若大而緩爲相勝﹔浮大而散﹐若小而滑爲相生也。經言知一爲下工﹐知二爲中工﹐知三爲上工。上工者十全九﹐中工者十全八﹐下工者十全六。此之謂也。

六十一難

經言望而知之謂之神﹐聞而知之謂之聖﹐問而知之謂之工﹐切脈而知之謂之巧。何謂也﹖然。望而知之者﹐望見其五色以知其病﹔聞而知之者﹐聞其五音以別其病﹔問而知之者﹐問其所欲五味以知其病所起所在也﹔切脈而知之者﹐診其寸口﹐視其虛實﹐以知其病在何臟腑也。經言以外知之曰聖﹐以內知之曰神。此之謂也。

七十七難

經言上工治未病﹐中工治已病者﹐何謂也﹖然。所謂治未病者﹐見肝之病﹐則知肝當傳之與脾﹐故先實其脾气﹐無令得受肝之邪﹐故曰治未病焉。中工治已病者﹐見肝之病﹐不曉相傳﹐但一心治肝﹐故曰治已病也。

八十一難

經言無實實虛虛﹐損不足而益有餘﹐是寸口脈耶﹖將病自有虛實耶﹖其損益柰何﹖然。是病﹐非謂寸口脈也﹐謂病自有虛實也。假令肝實而肺虛﹐肝者木也﹐肺者金也﹐金木當更相平﹐當知金平木。假令肺實而肝虛微少气﹐用鍼不補其肝﹐而反重實其肺﹐故曰實實虛虛﹐損不足而益有餘。此者中工之所害也。

金匱要略【漢張機】

臟腑經絡先後病脈證

問曰﹕上工治未病﹐何也﹖師曰﹕夫治未病者﹐見肝之病﹐知肝傳脾﹐當先實脾。四季脾王不受邪﹐卽勿補之。中工不曉相傳﹐見肝之病﹐不解實脾﹐惟治肝也。

褚氏遺書【齊褚澄】

除疾

除疾之道﹐極其候證﹐詢其嗜好﹐察致疾之由來﹐觀時人之所患﹐則窮其病之始終矣。窮其病矣﹐外病療內﹐上病救下。辧病髒之虛實﹐通病髒之母子﹐相其老壯﹐酌其淺深﹐以制其劑﹐而十全上工至焉。制劑獨味爲上﹐二味次之﹐多品爲下。酸通骨﹐甘解毒﹐苦去熱﹐咸導下﹐辛發滯。當驗之藥﹐未驗切戒急投。大勢旣去﹐餘勢不宜再藥。修而肥者飲劑丰﹐羸而弱者受藥減。用藥如用兵﹐用醫如用將。善用兵者﹐徒有車之功﹔善用藥者﹐姜有桂之效。知其才智以軍付之﹐用將之道也﹔知其方伎以生付之﹐用醫之道也。世無難治之病﹐有不善治之醫﹔藥無難代之品﹐有不善代之人。民中絕命﹐斷可識矣。

審微

疾有誤涼而得冷﹐證有似是而實非。差之毫釐﹐損其壽命。《浮栗經》二气篇曰﹕諸瀉皆爲熱﹐諸冷皆爲節。熱則先涼髒﹐冷則先溫血。腹疾篇曰﹕幹痛有時當爲虫﹐產余刺痛皆變腫。傷寒篇曰﹕傷風時疫﹐濕暑宿痰﹐作瘧作疹﹐俱類傷寒。時人多瘧﹐宜防爲瘧﹔時人多疹﹐宜防作疹。春瘟夏疫﹐內證先出。中濕中暑﹐試之苓朮。投之發散劑﹐吐汗下俱至﹐此證號宿痰﹐失導必肢廢。嗟乎﹗病有微而殺人﹐勢有重而易治。精微區別﹐天下之良工哉﹗

辧書

尹彥成問曰﹕居今之世﹐爲古之工﹐亦有道乎﹖曰﹕師友良醫﹐因言而識變﹔觀省舊典﹐假筌以求魚。博涉知病﹐多診識脈﹐屢用達藥﹐則何愧於古人﹗

物理論【梁陽泉】

論醫

夫醫者﹐非仁愛之士不可托也﹐非聰明理達不可任也﹐非廉潔淳良不可信也。是以古之用醫﹐必選名姓之後﹐其徳能仁恕博愛﹐其智能宣暢曲解﹐能知天地神袛之次﹐能明性命吉凶之數﹐處虛實之分﹐定逆順之節﹐原疾疹之輕重﹐而量藥劑之多少﹐貫微達幽﹐不失細小﹐如此乃謂良醫。且道家則尙冷﹐以艸木用冷生﹔醫家則尙溫﹐以血脈以暖通。徒知其大趣﹐不達其細理﹐不知剛柔有輕重﹐節气有多少﹐進過盈縮有節卻也。名醫達脈者﹐求之寸口三候之間﹐則得之矣。度節气而候溫冷﹐參脈理而合重輕﹐量藥石皆相應﹐此可謂名醫。有有名而不良者﹐有無名而良者﹐人主之用醫﹐必參知而隱括之。

隋書

經籍志

醫方者﹐所以除疾疢保性命之術者也。天有陰陽風雨晦明之气﹐人有喜怒哀樂愛惡之情﹐節而行之則和平調理﹐專壹其情則溺而生疢。是以聖人原血脈之本﹐因鍼石之用﹐假藥物之滋﹐調中養气﹐通滯解結﹐而反之於素。其善者則原脈以知政﹐推疾以及國。周官醫師之職﹐掌聚諸藥物﹐凡有疾者治之﹐是其事也。鄙者爲之﹐則反本傷性。故曰有疾不治﹐恆得中醫。

千金方【唐孫思邈】

論大醫習業

凡欲爲大醫﹐必須諳《素問》《甲乙》《黃帝鍼經》《明堂流注》﹑十二經脈﹑三部九候﹑五臟六腑﹑表裏孔穴﹑本艸藥對﹑張仲景﹑王叔和﹑阮河南﹑範東陽﹑張苗﹑靳邵等諸部經方﹔又須妙解陰陽祿命諸家相法﹐及灼龜五兆﹐周易六壬﹐並須精熟﹐如此乃得爲大醫。若不爾者﹐如無目夜遊﹐動致顚殞。次須熟讀此方﹐尋思妙理﹐畱意鉆研﹐始可與言於醫道者矣。又須涉獵羣書。何者﹖若不讀五經﹐不知有仁義之道﹔不讀三史﹐不知有古今之事﹔不讀諸子百家﹐則不能默而識之﹔不讀《內經》﹐則不知有慈悲喜捨之徳﹔不讀莊老﹐不能任眞體運﹐則吉凶拘忌﹐觸塗而生。至於五行休王﹐七耀天文﹐並須采賾﹔若能具而學之﹐則於醫道無所滯礙﹐而盡善盡美者矣。

論大醫精誠

張湛曰﹕夫經方之難精﹐由來尙矣。今病有內同而外異﹐亦有內異而外同﹐故五臟六腑之盈虛﹐血脈榮衛之通塞﹐固非耳目之所察﹐必先診候以審之。而寸口關尺有浮沈弦緊之亂﹐兪穴流注有髙下淺深之差﹐肌膚筋骨有厚薄削柔之異﹐惟用心精微者﹐始可與言於玆矣。今以至精至微之事﹐求之於至粗至淺之思﹐豈不殆哉﹖若盈而益之﹐虛而損之﹐通而徹之﹐塞而壅之﹐寒而冷之﹐熱而溫之﹐是重加其疾﹐而望其生﹐吾見其死矣。故醫方卜筮﹐藝能之難精者也。旣非神授﹐何以得其幽微﹖世有愚者﹐讀方三年﹐便謂天下無病可治﹐及治病三年﹐乃知天下無方可用。故學者必須博極醫源﹐精勤不倦﹐不得道聽塗說﹐而言醫道已了﹐深自悞哉﹗凡大醫治病﹐必當安神定志﹐無欲無求﹐先發大慈惻隱之心﹐誓願普救含靈之苦。若有疾厄來求救者﹐不得問其貴賤貧富﹐長幼妍媸﹐怨親善友﹐華夷愚智﹐普同一等﹐皆如至親之想﹔亦不得瞻前顧後﹐自慮吉凶﹐護惜身命。見彼苦惱﹐若己有之﹐深心淒愴﹕勿避崄巇﹐晝夜寒暑﹐饑渴疲勞﹐一心赴救﹐無作工夫形迹之心。如此可爲蒼生大醫﹐反此則是含靈巨賊。自古名賢治病﹐多用生命以濟危急﹐𨿽曰賤畜貴人﹐至於愛命﹐人畜一也。損彼益己﹐物情同患﹐況於人乎﹖夫殺生求生﹐去生更遠。吾今此方﹐所以不用生命爲藥者﹐良由此也。其蝱虫水蛭之屬﹐市有先死者﹐則市而用之﹐不在此例。只如雞卵一物﹐以其混沌未分﹐必有大段要急之處﹐不得已隱忍而用之﹔能不用者﹐斯爲大哲﹐亦所不及也。其有患瘡痍下痢﹐臭穢不可瞻視﹐人所惡見者﹐但發慚愧淒憐憂卹之意﹐不得起一念蒂芥之心﹐是吾之志也。夫大醫之體﹐欲得澄神內視﹐望之儼然﹐寬裕汪汪﹐不皎不昧﹐省病診疾﹐至意深心﹐詳察形候﹐絲毫勿失﹐處判鍼藥﹐無得參差。𨿽曰病宜速救﹐要須臨事不惑﹐惟當審諦覃思﹐不得於性命之上﹐率爾自逞俊快﹐邀射名譽﹐其不仁矣。又到病家﹐縱綺羅滿目﹐勿左右顧盼﹔絲竹湊耳﹐無得似有所娛﹔珍羞疊薦﹐食如無味﹔醽醁兼陳﹐看有若無。所以爾者﹐夫一人向隅﹐滿堂不樂﹐而況病人苦楚﹐不離斯須﹐而醫者安然歡娛﹐傲然自得﹐玆乃人神之所共恥﹐至人之所不爲﹐斯蓋醫之本意也。夫爲醫之法﹐不得多語調笑﹐談謔喧嘩﹐道說是非﹐議論人物﹐衒耀聲名﹐訾毀諸醫﹐自矜己徳。偶然治瘥一病﹐則昂頭戴面﹐而有自許之貌﹐謂天下無雙﹐此醫人之膏肓也。老君曰﹕人行陽徳﹝陽徳原作陰徳﹐據《千金》卷一序例攺。﹞﹐天自報之﹔人行陰徳﹐鬼神害之。尋此二途﹐陰陽報施﹐豈誣也哉﹖所以醫人不得恃己所長﹐專心經略財物﹐但作救苦之心﹐於冥冥道中﹐自感多福者耳。又不得以彼富貴﹐處以珍貴之藥﹐令彼難求。自衒功能﹐諒非忠恕之道。志存救濟﹐故亦曲碎論之。學者不可恥言之鄙俚也﹗

論治病略例

夫天布五行以植萬類﹐人稟五常以爲五臟﹐經絡腑腧﹐陰陽會通﹐元冥幽微﹐變化難極。《易》曰﹕非天下之至賾﹐其孰能與於此﹖觀今之醫﹐不念思求經旨以演其所知﹐各承家伎﹐始終循舊﹐省病問疾﹐務在口給﹐相對斯須﹐便處湯藥﹐按寸不及尺﹐握手不及足﹐人迎趺陽﹐三部不參﹐動數發息﹐不滿五十﹐短期未知決診﹐九候曾無仿髴﹐明堂闕庭﹐盡不見察﹐所謂窺管而已。夫欲視死別生﹐固亦難矣。此皆醫之深戒﹐病者可不謹以察之而自防慮也﹖古來醫人皆相嫉害﹐扁鵲爲秦太醫令李謚所害﹐卽其事也。一醫處方﹐不得使別醫和合﹐脫或私加毒藥﹐令人增疾﹐漸以致困。如此者非一﹐特須愼之。寧可不服其藥以任天眞﹐不得使愚醫相嫉﹐賊人性命﹐甚可哀傷。

凡醫診候﹐固是不易﹐又問而知之﹐別病深淺﹐名曰巧醫。仲景曰﹕凡欲和湯合藥鍼灸之法﹐宜應精思。必通十二經脈﹐辧三百六十五孔穴﹐榮衛气行﹐知病所在﹐宜治之法﹐不可不通。古者上醫相色。色脈與形﹐不得相失。黑乘赤者死﹐赤乘靑者生。中醫聽聲﹐聲合五音。火聞水聲﹐煩悶善驚﹔木聞金聲﹐恐畏相刑。脾者土也﹐生育萬物﹐回助四傍﹐善者不見﹐死則歸之﹐太過則四肢不舉﹐不及則九竅不通﹐六識閉塞﹐猶如醉人。四季運轉﹐終而復始。下醫診脈﹐知病源由﹐流轉移動﹐四時逆順﹐相害相生﹐審知臟腑之微﹐此乃爲妙也。

論診侯

古之善爲醫者﹐上醫醫國﹐中醫醫人﹐下醫醫病。又曰﹕上醫聽聲﹐中醫察色﹐下醫診脈。又曰﹕上醫醫未病之病﹐中醫醫欲病之病﹐下醫醫已病之病。若不加心用意﹐於事混淆﹐卽病者難以救矣。愚醫不通三部九候及四時之經﹐或用湯藥倒錯﹐鍼灸失度﹐順方治病﹐更增他疾﹐遂致滅亡。哀哉烝民﹐枉死者半﹐可謂世無良醫﹐爲其解釋經說﹐地水火風﹐和合成人。然愚醫不思脈道﹐反治其病﹐使髒中五行﹐共相克切﹐如火熾燃﹐重加其油﹐不可不愼。凡四气合徳﹐四神安和。一气不調﹐百病一生﹔四神動作﹐四百四病﹐同時俱發。又云﹕一百一病﹐不治自愈﹔一百一病﹐須治而愈﹔一百一病﹐𨿽治難愈﹔一百一病﹐眞死不治。

東坡雜記【宋蘇軾】

求醫診脈

脈之難明﹐古今所病也。至虛有實候﹐而大實有羸狀﹐差之毫釐疑似之間﹐便有死生禍福之異﹐此古今所病也。病不可不謁醫﹐而醫之明脈者﹐天下蓋一二數。騏驥不時有﹐天下未嘗徒行﹔和扁不世出﹐病者未嘗徒死﹐亦因其長而護其短耳。土大夫多祕所患而求診﹐以驗醫之能否﹐使索病於冥漠之中﹐辧虛實伶熱於疑似之間﹐醫不幸而失﹐終不肯自謂失也﹐則巧飾遂非﹐以全其名﹔至於不救﹐則曰﹐是固難治也。間有謹願者﹐𨿽或因主人之言﹐亦復參以所見﹐兩存而雜治﹐以故藥不效﹐此世之通患而莫之悟也。吾平生求醫﹐蓋於平時默驗其工拙﹐至於有疾而求療﹐必先盡告以所患﹐而後求診。使醫者了然知患之所在也﹐然後求之診﹐虛實冷熱﹐先定於中﹐則脈之疑似﹐不能惑也。故𨿽中醫﹐治吾疾常愈。吾求疾愈而已﹐豈以困醫爲事哉﹖

醫者以意用藥

歐陽文忠公嘗言﹐有患疾者﹐醫問其得疾之由﹐曰﹕乘船遇風﹐驚而得之。醫取多年柂牙爲柂工手汗所漬處割末﹐雜丹砂﹑茯神之流﹐飲之而愈。今《本艸注》引《藥性論》云﹕止汗用麻黃根節﹐及古竹扇爲末服之。文忠因言醫以煮用藥多此。比初似兒戲﹐然或有驗﹐殆未易致詰也。予因謂﹕公以筆墨燒灰飲學者﹐當治昏惰耶﹖推此面廣之﹐則飲伯夷之盥水可以療貪﹐食比干之餕余可以已佞﹐舐樊噲之盾可以治怯﹐齅西子之珥可以療惡矣。公遂大笑。元佑三年閏八月十七日﹐舟行入潁州界﹐坐念二十年前﹐見文忠公於此﹐偶記一時談笑之語﹐聊復識之。

避暑錄話【宋葉夢得】

士大夫不可輕信醫

士大夫於天下事﹐苟聰明自信﹐無不可爲﹐惟醫不可彊。本朝公卿能醫者﹐髙文莊一人而已﹐尢長於傷寒。其所從得者﹐不可知矣。而孫兆﹑杜壬之徒﹐始聞其緒餘﹐尢足名一世。文莊﹐鄆州人。至今鄆多醫﹐尢工傷寒﹐皆本髙氏。余崇寧大觀間在京師﹐見董汲﹑劉寅輩皆精曉張仲景方術﹐試之數驗﹐非江淮以來俗工可比也。子瞻在黃州﹐蘄州醫龐安常亦善醫傷寒﹐得仲景意。蜀人巢谷出聖散子方﹐初不見於前世醫書﹐自言得之於異人﹐凡傷寒不問證候如何﹐一以是治之﹐無不愈。子瞻奇之﹐爲作序﹐比之孫思邈三建散﹐𨿽安常不敢非也﹐乃附其所著《傷寒論》中﹐天下信以爲然。疾之毫釐不可差﹐無甚於傷寒﹐用藥一失共度﹐則立死者皆是﹐安有不問證候﹐而可用者乎﹖宣和後﹐此藥盛行於京師﹐太學諸生信之尢篤﹐殺人無數。今醫者悟﹐始廢不用。巢谷本任俠好奇﹐從陜西將韓存寶出入兵間﹐不得志﹐客黃州﹐子瞻以故與之遊﹐子瞻以谷奇俠而取其方﹐天下以子瞻文章而信其言。事本不相因﹐而趨名者又至於忘性命而試其藥﹐人之惑蓋有至是也。

集方書

士大夫固不可輕言醫﹐然人疾苟無大故﹐貧不可得藥﹐能各隨其證而施之﹐亦不無小補。蓋疾𨿽未必死﹐無藥不能速愈。呻吟無聊者固可憫﹐其不幸遲延﹐苟變而生他證﹐因以致死者多矣。方其急時﹐有以濟之﹐𨿽謂之起死可也。今列郡每夏歲支系省錢二百千﹐合藥散軍民﹐韓魏公爲諫官時所請也。爲郡者﹐類不經意﹐多爲庸醫盜其直﹐或有藥而不及貧下人。余在許昌﹐歲適多疾﹐使有司修故事﹐而前五歲皆忘不及舉﹐可以知其怠也。遂並出千緡市藥材京師﹐余親督眾醫分治﹐率幕官輪日給散﹐蓋不以爲非職而責之。人人皆喜從事﹐此何憚而不爲乎﹖自余居此山﹐常欲歲以私錢百千﹐行之於一鄕﹐患無人主其事﹐餘力不能自爲﹐每求僧或淨人中一二成余志未能也。今年﹐余家婢多疾﹐視藥囊常試有驗者﹐審其證用之﹐十人而十愈。終幸推此以及鄰里乎﹖陸宣公在忠州集古方書五十篇。史云﹕避謗不著書﹐故事爾。避謗不著書可也﹐何用集方書哉﹖或曰﹕忠州近邊裔﹐多瘴癘﹐宣公多疾﹐蓋將以自治。尢非也﹗宣公豈以一己爲休戚者乎﹖是殆援人於疾苦死亡而不得者﹐猶欲以是見之﹐在他人不可知﹐若宣公此志必矣。古之名醫扁鵲和緩之術﹐世不得知﹐自張仲景﹑華陀﹑胡洽﹑深師﹑徐彥伯有名一世者﹐其方術皆醫之六經﹐其傳有至於今﹐皆後之好事者纂集之功也。孫眞人爲《千金方》兩部﹐說者謂凡修道養生者﹐必以陰功協濟而後可得成仙。思邈爲千金前方時﹐已百餘歲﹐固已妙盡古今方書之要﹐獨傷寒未之盡﹐似未盡通仲景之言﹐故不敢深論。後三十年作《千金翼》﹐論傷寒者居半﹐蓋始得之﹐其用志精審不苟如此。今通天下言醫者﹐皆以二書爲司命也。思邈之爲神仙﹐固無可疑。然唐人尢記中間有用蝱虫﹑水蛭之類﹐諸生物命﹐不得升舉﹐天之惡殺物者如是﹐則欲活人者﹐豈不知之﹖況宣公之志乎﹗

古方施之富貴人多驗﹐貧下人多不驗﹔俗方施之貧下人多驗﹐富貴人多不驗。吾始疑之﹐乃卒然而悟曰﹕富貴人平日自護持甚謹﹐其疾致之必有漸﹐發於中而見於外﹐非以古方術求之﹐不能盡得。貧下人驟得於寒暑燥濕饑飽勞逸之間者﹐未必皆眞疾﹐不待深求其故﹐苟一物相對﹐皆可爲也﹐而古方節度﹐或與之不相契。今小人無知﹐所疾苟無大故﹐但意所習熟﹐知某疾服某藥﹐得百錢鬻之市﹐人無不愈者。設與之以非其所知﹐蓋有疑而不肯服者矣。況古方分劑湯液﹐與今多不同﹐四方藥物所產﹐及人之稟賦亦異。《素問》有爲異法力宜立論者﹑言一病治各不同而皆愈。卽此理推之﹐以俗方治庸俗人﹐亦不可盡廢也。

玉澗雜書【宋葉夢得】

醫不能起死人

華陀固神醫也﹐然範曄陳壽記其治疾﹐皆言若發結於內﹐鍼藥所不能及者﹐乃先令以酒服麻沸散﹐旣醉無所覺﹐因刳破腹背﹐抽割積聚﹔若在腸胃﹐則斷裂湔洗﹐除去疾穢﹐旣而縫合﹐敷以神膏﹐四五日創愈﹐一月之間皆平復。此決無之理。人之所以爲人者以形﹐而形之所以生者以气也。佗之藥能使人醉無所覺﹐可以受其刳割﹐與能完養使毀者復合﹐則吾所不能知。然腹背腸胃﹐旣已破裂斷壞﹐則气何由捨﹖安有如是而復生者乎﹖審佗能此﹐則凡受支解之刑者﹐皆可使生﹐王者之刑﹐亦無所復施矣。太史公扁鵲傳記虢庶子之論﹐以爲治病不以湯液醴酒﹐鑱石撟引﹐而割皮解肌﹐抉脈結筋﹐湔浣腸胃﹐漱滌五臟者﹐言古兪跗有是術耳﹐非謂扁鵲能之也﹐而世遂以附會於佗。凡人壽夭死生﹐豈一醫工所能增損﹖不幸疾未必死﹐而爲庸醫所殺者﹐或有之矣。未有不可爲之疾而醫可活也。方書之設﹐本以備可治之疾﹐使無至於傷人而已。扁鵲亦自言越人非能生死人也﹐彼當生者﹐越人能起之耳。故人與其因循疾病而受欺於庸醫好奇無驗之害﹐不若稍知治身﹐攝生於安樂無事之時﹐以自養其天年也。

夢溪筆談【宋沈括】

用藥不可不愼

醫之爲術﹐苟非得之於心﹐而恃書以爲用者﹐未見能臻其妙。如朮能動鍾乳﹐按乳石論曰﹕服鍾乳﹐當終身忌朮。五百諸散﹐用鍾乳爲主﹐復用朮﹐理極相反﹐不知何謂﹗予以問老醫﹐皆莫能言其義。按乳石論云﹕石柱𨿽溫而體本沈重﹐必待其相蒸薄然後發。如此則服石多者﹐勢自能相蒸﹔若更以藥觸之﹐其發必甚。五石散雜以眾藥﹐用石殊少﹐勢不能蒸﹐須借外物激之令發耳。如火少必因風气所鼓而後發﹐火盛則鼓之反爲害﹐此自然之理也。故孫思邈云﹕五石散大猛毒﹐寧食野葛﹐不服五石﹐遇此方卽須焚之﹐勿爲含生之害。又曰﹕人不服石﹐庶事不佳﹐石在身中﹐萬事休泰。惟不可服五石散﹐蓋以五石散聚其所惡﹐激而用之﹐其發暴故也。古人處方﹐大體如此﹐非此書所能盡也。況方書仍多僞雜﹐如《神農本艸》最爲舊書﹐其間差訛尢多﹐醫不可不知也。

予一族子舊服芎藭﹐醫鄭叔熊見之云﹕芎藭不可久服﹐多令人暴死。後族子果無疾而卒。又予姻家朝十張子通之妻﹐因病腦風服芎藭甚久﹐亦一旦暴亡﹐皆予目見者。又予嘗苦腰重﹐久坐則弛﹐距十餘步然後能行﹐有一將佐見予曰﹕得無用苦參潔齒否﹖予時以病齒﹐用苦參數年矣。曰﹕此病由也。苦參入齒﹐其气傷腎﹐能使人腰重。後有太常少卿舒昭亮用苦參揩齒﹐歲久亦病腰。自後悉不用苦參﹐腰疾皆愈。此皆方書舊不載者。

省心錄【宋林逋】

論醫

無恆徳者﹐不可以作醫﹐人命死生之系。庸人假醫以自誣﹐其初則要厚利﹐虛實補瀉﹐未必適當﹐幸而不死﹐則呼需百出﹐病者甘心以足其欲﹔不幸而斃﹐則曰飲食不知禁嗜﹐欲有所違﹐非藥之過也。厚載而出﹐死者何辜焉﹗世無扁鵲望而知死生﹐無華佗滌腸以愈疾﹐輕以性命托庸醫﹐何如謹致疾之因﹐固養生之本﹐以全天年耶﹖嗚呼悲夫﹗

外科精要【宋陳自明】

論醫者更易良方

李氏云﹕嘗見世間醫者﹐每有妙方祕而不傳﹐或更攺以惑人﹐誠可惡也。餘思西華麥飯石膏﹐守死不傳﹐其立心私刻﹐君子責之矣。昔趙公宣教字季修﹐來宰龍泉﹐兼程而進﹐患鼻衄﹐日出數升﹐時家兄教以服藕汁﹑地黃膏。趙叩諸醫﹐一云﹕此爲戒服之劑。乃數易醫無效。家兄陰饋前汁﹐服三日而疾愈。兄曰﹕此印前所獻之方。趙驚嘆曰﹕向非醫者譎計以惑我﹐早信此方﹐豈久受此困耶﹖今以屢試屢驗﹐不可易者。如因熱毒衝心而嘔﹐用內托散﹐一名萬金散。因脾胃虛弱而嘔﹐嘉朮散。熱毒腫痛﹐麥飯石膏。陰虛作渴﹐加減八味丸。此四方屢爲醫人眩惑﹐使人勿用﹐深憫患者之受苦﹐故舉趙公之事以例之。

薛己曰﹕愚竊以爲方者仿也﹐仿病因以立方﹐非謂《內經》無方也。若執古方以治今疾﹐猶拆舊宇以對新宇﹐其長短大小﹐豈有捨匠氏之手而能合者乎﹖設或有合﹐以爲古不易之方﹐此又先王普濟之神術﹐奚必祕而私之耶﹖余嘗觀太無先生治滇南一僧﹐遠遊江浙﹐思親成疾﹐先生惠之以飲食藥餌﹐復贈金一鎰﹐以資其歸﹐此固我醫道之當然也。今之醫者﹐或泥古﹐或吝祕﹐或嗜利以惑人﹐其得罪於名教多矣。古今圖書集成醫部全錄卷五百二

總論

珍珠囊指掌【元李杲】

用藥法

夫用藥之法﹐貴乎明變﹐如風會有古今之異﹐地气有南北之分﹐天時有寒暑之更﹐稟賦有厚薄之別﹐受病有新舊之差﹐年壽有老少之殊﹐居養有貴賤之辧。用藥之際﹐勿好奇﹐勿執一﹐勿輕妄﹐勿迅速﹐須愼重精詳﹐圓融活變﹐不妨沈會﹐以期必妥﹐藥於是乎功成。惜先賢未有發明﹐後學因而弗講﹐其悞世也﹐不旣多乎﹗

夫病有宜補﹐以瀉之之道補之。病有宜瀉﹐以補之之道瀉之。病有宜寒劑者﹐以熱劑爲向導之兵。病有宜熱劑者﹐以寒劑爲類從之引。病在上者治下﹐病在下者治上。病同也而藥異﹐病異也而藥同。其義至微﹐學者最宜深究。

用藥之忌﹐在乎欲速。欲速則寒熱溫涼行散補瀉﹐未免過當﹐功未獲奏﹐害已隨之。夫藥無次序﹐如兵無紀律﹐𨿽有勇將﹐通以勇而僨事。又如理絲﹐緩則可淸其緒﹐急則愈堅其結矣。

此事難知【元王好古】

醫之可法

自伏羲神農黃帝而下﹐名醫𨿽多﹐所可學者有幾人哉﹖至於華氏之剖腹﹐王氏之灸鍼﹐術非不神也﹐後人安得而效之﹖非若岐伯之聖經﹐雷公之炮炙﹐伊贄之湯液﹐箕子之《洪範》﹐越人之問難﹐仲景之傷寒﹐叔和之《脈訣》﹐士安之《甲乙》﹐啟元子之傳注﹐錢仲陽之論議﹐皆其活法﹐所可學者﹐豈千方萬論印定後人眼目者﹐所能比哉﹖其間徳髙行遠﹐奇才異士﹐與夫居縉紳隱艸莽者﹐𨿽有一法一節之可觀﹐非百代可行之活法﹐皆所不取也。豈予好辧哉﹖欲使學者觀此數聖賢﹐而知所向慕而已。或有人焉﹐徒能廣覽泛涉﹐自以爲多學﹐而用之無益者﹐豈爲知本﹖

衛生寶鑑【元羅天益】

福醫治病

丙辰秋﹐楚丘縣賈君次子二十七歲﹐病四肢困倦﹐躁熱自汗﹐气短﹐飲食減少﹐咳嗽痰涎﹐胸膈不利﹐大便祕﹐形容嬴削﹐一歲間更數醫不愈。或曰﹕明醫不如福醫。某處某醫𨿽不精方書﹐不明脈候﹐看證極多﹐治無不效﹐人目之曰福醫。諺云﹕饒你讀得王叔和﹐不如我見病證多。頗有可信﹐試命治之。醫至﹐診其脈曰﹕此病予飽諳矣﹐治之必效。於肺腧各灸三七壯﹐以蠲飲枳實丸消痰導滯﹐不數服﹐大便溏泄無度﹐加腹痛﹐食不進﹐愈添困篤。其子謂父曰﹕病久瘦弱﹐不任其藥。病劇遂卒。冬予從軍回﹐其父以告予﹐予曰﹕思《內經》云﹕形气不足﹐病气不足﹐此陰陽俱不足﹐瀉之則重不足。此陰陽俱竭﹐血气皆盡﹐五臟空虛﹐飭骨髓枯﹐老者絕滅﹐壯者不復矣。故曰不足補之﹐此其理也。令嗣久病羸瘦﹐乃形不足﹔气短促﹐乃气不足﹔躁作時嗜臥﹐四肢困倦﹐懶言語﹐乃气血皆不足也。補之惟恐不及﹐反以小毒之劑瀉之﹐虛之愈虛﹐損之又損﹐不死何待﹖賈君嘆息而去。予感其事﹐略陳其理。夫髙醫愈疾﹐先審歲時太過不及之運﹐察人之血气衣食勇怯之殊﹐病有虛實淺深在經在髒之別﹐藥有君臣佐使大小奇偶之制﹐治有緩急因用引用反正之別。孫眞人云﹕凡爲大醫﹐必須諳《甲乙》《素問》《黃帝鍼經》《明堂流注》﹑十二經﹑三部九候﹑五臟六腑﹑表裏孔穴﹑本艸藥性﹑仲景﹑叔和諸部經方﹐又須妙解五行陰陽﹐精熟《周易》﹐如此方可爲大醫。不爾則無目夜遊﹐動致顚隕。正五音者﹐必取師曠之律呂﹐而後五音得以正﹔爲方圓者﹐必取公輸之規矩﹐而後方圓得以成。五音方圓特末技耳﹐尙取精於其事者﹐況醫者人之司命﹐列於四科﹐非五音方圓之比。不精於醫﹐不通於脈﹐不觀諸經方本艸﹐乃以命通運達而號爲福醫﹐病家遂委命於庸人之手﹐豈不痛哉﹖噫﹗醫者之福﹐福於渠者也。渠之福﹐安能消病者之患焉﹖世人不明此理﹐而委命於福醫﹐至於傷生喪命﹐終不能悟﹐此惑之甚者也﹐悲夫﹗

丹溪心法【元朱震亨】

不治已病治未病論

與其救療於有疾之後﹐不若攝養於無疾之先﹐蓋疾成而後藥者﹐徒勞而已。是故已病而後治﹐所以爲醫家之法﹔未病而先治﹐所以明攝生之理。夫如是則思患而預防之者﹐何患之有哉﹖此聖人不治已病﹐治未病之意也。嘗謂備土以防水也﹐苟不以閉塞其涓涓之流﹐則滔天之勢不能遏。備水以防火也﹐若不以撲滅其熒熒之光﹐則燎原之焰不能止。其水火旣盛﹐尙不能止遏﹐況病之已成﹐豈能治歟﹖故宜夜臥早起於發陳之春﹐早起夜臥於蕃秀之夏﹐以之緩形無怒而遂其志﹐以之食涼食寒而養其陽﹐聖人春夏治未病者如此。與雞俱興於平明之秋﹐必待日光於閉藏之冬﹐以之斂神匿志而私其意﹐以之食溫食熱而養其陰﹐聖人秋冬治未病者如此。或曰﹕見肝之病﹐先實其脾之虛﹐則木邪不能傳﹔見右頰之赤﹐先瀉其肺經之熱﹐則金邪不能盛﹐此乃治未病之法。今以順四時調養神志而爲治未病者﹐是何意耶﹖蓋保身長全者﹐所以爲聖人之道﹔治病十全者﹐所以爲上工術。不治已病治未病之說﹐若於四時調神大論﹐厥有旨哉﹗昔黃帝與天師難疑答問之書﹐未嘗不以攝養爲先﹐始論乎天眞﹐次論乎調神﹐旣以法於陰陽而繼之以調於四時﹐旣曰飲食有節而又繼之以起居有常﹐諄諄然以養生爲急務者﹐意欲治未然之病﹐無使至於已病難圖也。厥後秦緩達乎此見﹐晉侯病在膏肓﹐語之曰﹕不可爲也。扁鵲明乎此﹐視齊侯病至骨髓﹐斷之曰﹕不可救也﹐噫﹗惜齊晉之侯﹐不知治未病之理。

審察病機無失气宜論

邪气各有所屬也﹐常窮其要於前﹔治法各有所歸也﹐當防其差於後。蓋治病之要﹐以窮其所屬爲先﹐苟不知法之所歸﹐未免於無差爾。是故疾病之生﹐不勝其眾﹐要其所屬﹐不出乎五運六气而已。誠能於此審察而得其機要﹐然後爲之治﹐又必使之各應於運气之宜﹐而不致有一毫差悞之失﹐若然﹐則治病求屬之道﹐庶乎其無愧矣﹗至眞要大論曰﹕審察病機﹐無失气宜﹐意蘊諸此。嘗謂醫道有一言而可以盡其要者﹐運气是也。天爲陽﹐地爲陰。陰陽二气﹐各分三品﹐謂之三陰三陽。然天非純陽﹐而亦有三陰﹔地非純陰﹐而亦有三陽。故天地上下﹐各有風熱火濕燥寒之六气﹐其斡旋運動乎兩間者﹐而又有木火金水之五運。人生其中﹐臟腑气穴﹐亦與天地相爲流通。是知眾疾之作﹐而所屬之機無出乎是也。然而醫之爲治﹐當何如哉﹖惟當察乎此﹐使無失其宜而後可。若夫諸風掉眩﹐皆屬肝木﹔諸痛瘡癢﹐皆屬心火﹔諸濕腫滿﹐皆屬脾土﹔諸气膹郁﹐皆屬肺金﹔諸寒收引﹐皆屬腎水﹐此病機屬於五運者也。諸暴彊直﹐皆屬於風﹔諸嘔吐酸﹐皆屬於熱﹔諸躁越狂擾﹐皆屬於火﹔諸痓彊直﹐皆屬於濕﹔諸濇枯涸﹐皆屬於燥﹔諸病水液澄澈淸冷﹐皆屬於寒﹐此病機屬於六气者也。夫惟病機之察﹐𨿽曰旣審﹐而治病之施﹐亦不可不詳。故必別陰陽於疑似之間﹐辧標本於隱微之際。有無之殊者﹐求其有無之所以殊﹔虛實之異者﹐責其虛實之所以異。爲汗吐下﹐投其所當投﹔寒熱溫涼﹐用其所當用。或逆之以制其微﹐或從之以導其甚。上焉以遠司气之犯﹐中焉以辧歲運之化﹐下焉以審南北之宜。使大小適中﹐先後合度﹐以是爲治。又豈有差殊乖亂之失耶﹖又考之《內經》曰﹕治病必求其本。《本艸》曰﹕欲療病者﹐先察病機。此審病機之意也。六元正紀大論曰﹕無失天信﹐無逆气宜。五常大論曰﹕必先歲气﹐無伐天和。此皆無失气宜之意也。故《素問》《靈樞》之經﹐未嘗不以气運爲言。旣曰﹕先立其年﹐以明其气﹔復有以戒之曰﹕治病者必明天道地理陰陽更勝。旣曰﹕不知年之所加﹐气之盛衰﹐虛實之所起﹐不可以爲工矣。諄諄然若有不能自已者﹐是豈聖人私憂過計哉﹖以醫道之要﹐悉在乎此也。觀乎《原病式》一書﹐比類物象﹐深明乎气運造化之妙﹐其於病機气宜之理﹐不可以有加矣。

能合色脈可以萬全論

欲知其內者﹐當以觀乎外﹔診於外者﹐斯以知其內。蓋有諸內者形諸外。苟不以相參﹐而斷其病邪之逆順﹐不可得也。爲工者﹐深燭厥理﹐故望共五色以靑黃赤白黑﹐以合五臟之脈﹐窮其應與不應﹔切其五脈急大緩嗇沈﹐以合其五臟之色﹐順與不順。誠能察其精微之色﹐診其微妙之脈﹐內外相參而治之﹐則萬舉萬全之功﹐可坐而致矣。《素問》曰﹕能合色脈﹐可以萬全。其意如此。原夫道之一气﹐判而爲陰陽﹐散而爲五行﹐而人之所稟皆備焉。夫五脈者人之眞﹐行血气﹐通陰陽﹐以榮於身﹔五色者气之華﹐應五行﹐合四時﹐以彰於面。惟其察色按脈而不偏廢﹐然後察病之機﹐斷之以寒熱﹐歸之以臟腑﹐隨證而療之﹐而獲全濟之效者﹐本於能合色脈而已。假令肝色如翠羽之靑﹐其脈當微弦而急﹐所以爲生﹔若浮濇而短﹐色見如艸滋者﹐豈能生乎﹖心色如雞冠之赤﹐其脈當浮大而散﹐所以爲順﹔若沈濡而滑﹐色見如衃血者﹐豈能順乎﹖脾色如蟹腹之黃﹐其脈當中緩而大﹐所以爲從﹔若微弦而急﹐色見如枳實者﹐豈能從乎﹖肺色如豕膏之白﹐其脈當浮濇而短﹐所以爲吉﹔若浮大而散﹐色見如枯骨者﹐豈能吉乎﹖以至腎色見如烏羽之黑﹐其脈沈濡而滑﹐所以爲生﹔或脈來緩而大﹐色見如煤者死。死生之理﹐夫惟診視相參﹐旣以如此﹐則藥證相對﹐厥疾弗瘳者﹐未之有也。抑嘗論之﹕容色所見﹐左右上下各有其部﹔脈息所動﹐寸關尺中皆有其位。左頰者﹐肝之部以合左手關位﹐肝膽之分﹐應於風木﹐爲初之气。額爲心之部以合於左手寸口﹐心與小腸之分﹐應於君火﹐爲二之气。鼻爲脾之部﹐合於右手關脈﹐脾胃之分﹐應於濕土﹐爲四之气。右頰肺之部﹐合於右手寸口﹐肺與大腸之分﹐應於燥金﹐爲五之气。頤爲腎之部﹐以合於左手尺中﹐腎與膀胱之分﹐應於寒水﹐爲終之气。至於相火﹐爲三之气﹐應於右手命門三焦之分也。若夫陰陽五行相生相勝之理﹐當以合之於色脈而推之也。是故脈要精微論曰﹕色合五行﹐脈合陰陽。十三難曰﹕色之與脈﹐當參相應。然而治病萬全之功﹐苟非合於色脈者﹐莫之能也。五臟生成篇云﹕心之合脈也﹐其榮色也。夫脈之大小滑濇沈浮可以指別﹐五色微診可以目察﹐繼之以能合色脈﹐可以萬全。謂夫赤脈之至也喘而堅﹐白脈之至也喘而浮﹐靑脈之至也長而左右彈﹐黃脈之至也大而虛﹐黑脈之至也上堅而大。此先言五色﹐次言五脈﹐欲後之學者﹐望而切之以相合也。厥後扁鵲明乎此﹐述之曰﹕望而知之謂之神﹐切而知之謂之巧﹐得《內經》之理也。下逮後世﹐有立方者﹐目之曰神巧萬全﹐厥有旨哉﹗

湯液本艸【元王好古】

察病輕重

凡欲療病﹐先察其源﹐先候其機﹐五臟未虛﹐六腑未竭﹐血脈未亂﹐精神未散﹐服藥必效。若病已成﹐可得半愈﹔病勢已過﹐命將難存。自非明醫﹐聽聲察色﹐至於診脈﹐孰能知未病之病乎﹖

醫之可法

錢氏﹑《活人》﹑王朝奉﹑王徳孚所論皆宋人﹐易老﹑守眞皆金人﹐所用之劑﹐寒熱之不同者﹐蓋本諸此。讀此數書而用之﹐亦當以地方世代所宜責之。然莫若取法於潔古﹐折衷於仲景湯液﹐則萬世不易之大法也。

醫門羣經辧論【明呂復】

古方論

《內經》《素問》世稱黃帝岐伯問答之書﹐及觀其旨意﹐殆非一時之言﹐其所撰述﹐亦非一人之手。劉向指爲諸韓公子所著﹐程子謂出於戰國之末﹐而其大略﹐正如《禮記》之萃於漢儒﹐而與孔子﹑子思之言並傳也。蓋靈蘭祕典﹑五常政﹑六元正紀等篇﹐無非闡明陰陽五行生制之理﹐配象合徳﹐實切於人身﹐其諸色脈病名﹐鍼砭治要﹐皆推是理以廣之。而皇甫謐之《甲乙》﹑楊上善之《太素》﹐亦皆本之於此﹐而微有異同。醫家之大綱要法﹐無越是書矣。然按西漢《藝文志》有《內經》十八卷及扁鵲﹑白氏二《內經》﹐凡三家﹐而《素問》之目乃不列﹔至隋《經籍志》始有《素問》之名﹐而不指爲《內經》﹔唐王冰乃以《九靈》九卷牽合漢志之數﹐而爲之注釋﹐復以陰陽大論﹐托爲其師張公所藏﹐以補其亡逸﹐而其用心亦勤矣。惜乎朱墨混淆﹐玉石相亂﹐訓詁失之於迂疏﹐引援或至於未切。至宋林億﹑髙若訥等正其誤文﹐而增其缺義﹐頗於冰爲有功。今於各篇之內﹐注意與經相類者﹐仍斷章摘句﹐而釋以己意﹐冀與同志商榷﹐非敢妄議前修也。《內經》《靈樞》﹐漢﹑惰﹑唐《藝文志》皆不錄﹐隋有《鍼經》九卷﹐唐有《靈寶注》及《黃帝九靈經》十二卷而已。或謂王冰以《九靈》更名爲《靈樞》﹐又謂《九靈》尢詳於鍼﹐故皇甫謐名之爲《鍼經》﹐卽隋志《鍼經》九卷。苟一書而二名﹐不應唐別出《鍼經》十一二卷也。所謂《靈寶注》者﹐乃扁鵲太元君所箋﹐世所罕傳。宋季有《靈樞略》一卷﹐今亦湮沒。紹興初﹐史崧並是書爲十二卷﹐而復其舊﹐較之他本頗善﹐學者當與《素問》並觀﹐蓋其旨意﹐互相發明故也。《本艸》三卷﹐舊稱《神農本經》﹐漢《藝文志》未詳﹐至梁陶隱居始尊信而表章之﹐謂此書應與《素問》同類﹐但後人多更修飾之耳。秦皇所焚﹐醫方卜術不與﹐故猶得全錄。及遭漢獻之遷徙﹐晉懷之奔迸﹐文籍焚燹﹐千不遺一。今之所存﹐有此三卷﹐是其本經﹐然所出郡縣﹐乃多後漢時制﹐疑張仲景﹑華元化所記。舊經之藥﹐止三百六十五種﹐因而注釋﹐分爲七卷。唐李英公世績與蘇恭參考得失﹐又增一百一十四種﹐分爲二十卷﹐世謂之《唐本艸》。宋劉翰等又附益醫家當用者二百二十種。僞蜀孟昶亦命其臣韓保升等﹐以唐本《圖經》參考增廣﹐世謂之《蜀本艸》。至宋掌禹錫等補注﹐新舊藥合一千八十二種﹐定以白字爲神農所說﹐黑字爲名醫所傳﹐艸石之品﹐可謂大備也。若雷公以下﹐蔡邕﹑徐大山﹑秦承袓﹑王季璞﹑鄭虔諸公所撰名《本艸》者﹐凡三十九部﹐三百五十卷﹐𨿽顯晦不齊﹐無非輔翼舊經焉耳。近代陳衍作《本艸折衷》﹐王好古作《湯液本艸》﹐亦刪繁之遺意也。竊意舊記郡縣﹐古今沿革不同﹐及一物而根苗異名﹐或同名異質﹐而主療互見者﹐尙須考定。俾歸於一可也。《難經》十三卷﹐乃秦越人祖述《黃帝內經》﹐設爲問答之辭﹐以示學者﹐所引經言﹐多非《靈》《素》本文﹐蓋古有其書而今亡之耳。隋時有呂博望注本﹐不傳﹔宋王惟一集五家之說﹐而醇疵或有相亂﹔惟虞氏粗爲可觀。紀齊卿﹐注稍密﹐乃附辧楊元操﹑呂廣﹑王宗正三子之非﹔周仲立頗加訂異﹐而考證未明﹔李子野亦爲句注解﹐而無所啟發﹔近代張潔古證後附藥﹐殊非經意﹔王少卿演繹其說﹐目曰重元﹐亦未足以發前人之蘊。余嘗輯諸家之長﹐先訓詁而後辭意﹐竊附鄙說其間﹐以便後學﹐未敢以爲是也。《傷寒論》十卷﹐乃後漢張機仲景用《素問》熱論之說﹐廣伊尹湯液而爲之。至晉王叔和始因舊說﹐重爲撰次﹔而宋成無己復爲之注釋﹔其後龐安常﹑朱肱﹑許叔微﹑韓袛和﹑王實之流﹐固亦互有開發﹐而大綱大要﹐無越乎吐汗下溫四法而已。蓋一證一藥﹐萬選萬中﹐千載之下﹐如合符節﹐前修指爲羣方之袓﹐信矣。所可憾者﹐審脈時汩王氏之言﹐三陰率多斷簡﹔況張經王傳亦往往反復﹐後先亥家相雜﹐自非字字句句熟玩而精思之﹐未有能造其閫奧者。陳無擇嘗補三陰證藥於《三因論》﹐其意蓋可見矣。近人徐止善作《傷寒補亡》﹐恐與先哲之意不合。余因竊舉大要﹐以補成氏之未備﹐知醫君子或有所取也。《脈經》十卷﹐乃西晉太醫令王叔和本諸《內經》《素問》《九靈》及扁鵲﹑仲景元化之說﹐裒次而成﹐實醫門之龜鏡﹐診切之指的﹐自與近代仿托鈐決者不同。歷歲旣深﹐傳授不一﹐各祕所藏﹐互有得失。至宋祕閣林億等始考證謬妄﹐頗加攺易﹐意其新撰《四時經》之類﹐皆林氏所增入。陳孔固﹑何大任﹑毛升﹑王宗卿輩﹐皆嘗審訂刊傳﹐今不多見。近人謝堅白以其所藏善本﹐刻於豫章﹐傳者始廣。余嘗摭其精語﹐並引《內經》之辭﹐作《診切樞要》二卷﹐非敢剪其冗復﹐間亦補其缺漏﹐且附私語各條之下﹐以與同志研究爾。《脈訣》一卷﹐乃六朝髙陽生所撰﹐托以叔和之名﹐謬以七表八里九道之目﹐以惑學者。通眞子劉元賓爲之注﹐且續歌括附其後﹐辭旣鄙俚﹐意亦滋晦。今代王光國刪其舊辭﹐而益以新語﹐旣不出其畦徑﹐安能得乎原本﹖餘如靑溪徐裔﹑甄權﹑李上交輩﹐皆自撰者﹐凡十餘家﹐亦每蹈襲前說﹐在叔和之所不取﹐讀者止記入式歌﹐以馴至乎《脈經》可也。《病原論》五十卷﹐乃隋大業太醫博士巢元方等﹐奉敕撰集﹐原諸病候﹐而附以養生導引諸法﹐裒成一家之書﹐醇疵相混﹐蓋可見矣。宋之監署﹐乃用爲課試﹔元復循襲﹐列醫門之七經。然附會雜揉﹐非復當時之舊﹐具眼者當自見之。吳景賢亦作《病源》一書﹐近代不傳。《天元玉冊元誥》十卷﹐不知何人所作﹐歷漢至唐諸《藝文志》俱不載錄﹐其文自與《內經》不類﹐非戰國時書。其間有天皇眞人﹐昔書其文﹐若道正無爲﹐先天有之﹐太易無名﹐先於道生等語﹐皆老氏遺意﹐意必老氏之徒所著。大要推原五運六气﹑上下臨禦﹑主客勝復﹑政化淫正及三元﹑九宮﹑太乙﹑司政之類﹐殊爲詳明﹐深足以羽翼《內經》六微旨﹑五常政等篇。太元君扁鵲爲之注﹐猶郭象之於南華﹐非心學之所易曉。觀其經注一律﹐似出一人之手。謂扁鵲爲秦越人﹐則傳中無太元君之號。舊門仿托﹐率多類此。《元珠密語》十卷﹐乃啟元子所述﹐其自序謂得遇元珠子而師事之﹐與我啟蒙﹐故自號啟元子﹐蓋啟問於元珠也。目曰《元珠密語》﹐乃元珠子密而口授之言也。及考王氏《素問》序乃云辭理祕密﹐難粗論述者﹐別撰《元珠》以陳其道﹐二序政自相類。意者元珠之名﹐取諸蒙莊子﹐所謂黃帝遺元珠﹐使象罔得之之語﹐則師事元珠子而號啟元者﹐皆妄也。宋髙保衡等較正《內經》﹐乃云﹕詳王氏《元珠》世無傳者﹐今《元珠》乃後人附托之文耳。𨿽非王氏之書﹐亦於《素問》九卷二十四卷﹐頗有發明。余嘗合《素問》觀之﹐而密語所述﹐乃六气之說﹐與髙氏所指諸捲﹐全不相侔﹐疑必刊傳者有所誤也。原其所從﹐蓋攟摭《內經》六微旨及至眞要等五篇﹐洎《天元玉冊》要言﹐而附會雜說﹐其諸紀運休祥之應﹐未必可徵﹐實僞書也。苟啟元別撰﹐果見於世﹐又豈止述气運一端而已﹖覽者取其長而去其短可也。《中藏經》八卷﹐少室山鄧處中云﹕華先生佗遊公宜山古洞﹐值二老人授以療病之法﹐得石牀上書一函﹐用以施試﹐甚驗。余乃先生外孫﹐因弔先生寢室﹐夢有所授﹐獲是書於石函中。其托僞荒誕如此﹐竟不考傳獄吏焚書之實﹐其僞不攻自破。按《唐志》有吳普集華氏藥方。別無中藏之名。普其弟子﹐宜有所集。竊意諸論非普輩不能作﹐鄧氏特附別方而更今名耳。蓋其方所用太平錢並山藥者﹐蓋太平乃宋熙陵初年號﹐薯蕷以避後陵偏諱﹐而始名山藥。其餘可以類推。然脈要及察聲色形證等說﹐必出元化遺意﹐覽者細爲審諦﹐當自知之。《聖濟經》十卷﹐宋徽宗所作﹐大要祖述《內》《素》而引援六經﹐旁及老氏之言﹐以闡軒岐遺旨。政和間﹐頒是經於兩學﹐辟雍生吳提爲之講義。若達道正紀等篇﹐皆足以裨益政道﹐啟迪眾工。餘如孕元立本制字命物二三章﹐釋諸字義﹐失於穿鑿﹐良由不考六書之過﹐瑕瑜具存﹐固無害於美玉也。其論諸醫有曰﹕扁鵲醫如秦鑑燭物﹐妍媸不隱﹐又如奕秋遇敵﹐著著可法﹐觀者不能察其神機。倉公醫如輪扁斫輪﹐得心應手﹐自不能以巧思語人。張長沙如湯武之師﹐無非王道﹐其攻守奇正﹐不以敵之大小皆可制勝。華元化醫如庖丁解牛﹐揮刃而肯綮無礙﹐其造諧自當有神﹐𨿽欲師之而不可得。孫思邈醫如康成注書﹐詳於訓詁﹐其自得之妙﹐未易以示人﹐味其膏腴﹐可以無饑矣。龐安常醫能啟扁鵲之所祕﹐法元化之可法﹐使天假之年﹐其所就當不在古人下。錢仲陽醫如李靖用兵﹐度越縱捨﹐卒與法會﹐其始以《顱顖方》著名於時﹐蓋因扁鵲之因時所重﹐而爲之變爾。陳無擇醫如老吏斷案﹐深於鞫讞﹐未免移情就法﹐自當其任則有餘﹐使之代治則繁劇。許叔微醫如顧愷寫神﹐神气有餘﹐特不出形似之外﹐可模而不可及。張易水醫如濂溪之圖太極﹐分陰分陽﹐而包括理气﹐其要以古方新病自爲家法﹔或者失察﹐欲指圖爲極﹐則近乎畫蛇添足矣。劉河間醫如橐駝種樹﹐所在全活﹐但假冰雪以爲春。利於松柏而不利於蒲柳。張子和醫如老將對敵﹐或陳兵背水﹐或濟河焚丹﹐置之死地而後生﹐不善效之﹐非潰則北矣﹔其六門三法﹐蓋長沙之緒餘也。李東垣醫如絲弦新絙﹐一鼓而竽籟並熄﹐膠柱和之﹐七弦由是而不諧矣﹔無他﹐希聲之妙﹐非開指所能知也。嚴子禮醫如歐陽詢寫字﹐善守法度而不尙飄逸﹐學者易於摹仿﹐終乏漢晉風度。張公度醫專法仲景﹐如簡齋賦詩﹐並有少陵气韻。王徳膚醫如虞人張羅﹐廣絡原野﹐而脫兔殊多﹐詭遇獲禽﹐無足算者耳。

靑巖叢錄【明王褘】

論醫

醫家之書﹐自《內經》以下﹐藏於有司者﹐一百七十九家﹐二百九部﹐一千二百五十九卷﹐而後出雜著者不與焉。《內經》讀爲黃帝之書﹐𨿽先秦之士﹐依仿而托之﹐其言質奧而義宏深﹐實醫家之宗旨﹐殆猶吾儒之六經乎﹖秦越人《八十一難經》繼作﹐蓋舉黃帝岐伯之要旨而推明之﹐亞於《內經》者也。漢張仲景本《內經》《難經》之旨﹐著《金匱玉函經》及傷寒諸論﹐其論六气之所傷﹐最爲詳備。晉王叔和纂岐伯﹑華陀等書爲《脈經》﹐敍陰陽內外﹐辧三部九候﹐分人迎气口﹐條陳十二經﹐洎三焦五臟六腑之病﹐尢爲精密。二氏之書﹐誠千古不刊之典也。厥後巢元方著《病源候論》﹐王冰撰《天元玉策》﹐要皆有所袓述。然元方言風寒二濕而不著濕熱之說﹐冰推五運六气之變而患在滯而不通﹐此其失也。至唐孫思邈出﹐以絕人之識﹐篤濟物之仁﹐其列《千金》方﹑翼﹐所以發前言啟後學﹐有功於醫道深矣。當時王燾有《外臺祕要》﹐所言方證符禁﹐灼灸甚詳﹔然謂鍼能殺生人﹐而不能起死人﹐則一偏之論也。及宋﹐錢乙﹑龐安時﹑許叔微疊興。龐則囿於準繩尺寸之中﹐許則務在出奇而應變﹐其術皆本於仲景。惟錢深造仲景之閫奧﹐建爲五臟之方﹐各隨所宜用。謂肝有相火則有瀉而無補﹐腎爲眞水則有補而無瀉﹐可謂啟《內經》之祕。惜其遺書散亡﹐出於閻孝忠之所集者﹐非乙之本眞也。若大觀間﹐陳師文﹑裴元宗輩所制二百九十七方﹐則欲以一定之方﹐而應無窮之病﹐識者固知其昧於變通之道矣。金氏之有中原也﹐張潔古﹑劉守眞﹑張子和﹑李明之四人者作﹐醫道於是乎中興。潔古以古方新病不能相值﹐治疾一切不以方﹐故其書不傳﹐其學則明之深得之。明之推內外二傷﹐尢先於治脾土﹐其爲法專於補﹐其所著《脾胃論》﹐誠根本之言也。子和以吐汗下三法﹐風寒暑濕火燥六門﹐爲醫之關鍵﹐其劑多峻厲﹐其爲法主於攻。守眞論風火之病﹐以《內經》病機气宜十九條者爲《原病式》﹐曲盡精微﹐其治法則與子和相出入者也。張氏一再傳﹐其後無聞。李氏弟子多在中州﹐獨劉氏傳之荊山浮圖師﹐師至江南﹐傳之宋中人羅知悌﹐而南方之醫皆宗之。爰及近時﹐天下之言醫者﹐非劉﹑李之學弗道也。劉李之法𨿽攻補不同﹐會而通之﹐隨證而用之﹐不存其人乎﹖

比事摘錄

醫孝

北齊李元忠母老多病﹐元忠專心醫道﹐研習積年﹐遂善此技。族弟亦因母病﹐醫爲治療﹐不愈﹐遂自精究鍼藥﹐母病乃除。隋。許道幼亦因其母疾患﹐徧覽經方﹐得以究極﹐世號名醫。誡諸子曰﹕人子當視膳藥﹐不知方術﹐豈爲孝乎﹖由是世相傳授。唐王勃嘗謂﹕人子不可不知醫。時長安曹元有祕術﹐勃從之遊﹐盡得其要。勃之所見﹐實同道功。唐有王燾﹐亦因母病學醫﹐因以所學作書行世。宋髙若訥亦因母病﹐遂兼通醫書﹐𨿽國醫皆屈伏。張仲景傷寒論訣﹐孫思邈方書及《外臺祕要》久不傳﹐悉考校訛謬行之世。始知有是名醫﹐多出衛州﹐皆本髙氏學焉。此以醫爲孝者也。宋李虛己母喪明﹐虛己旦日舐睛不懈﹐二年母目復明。李行簡父患癰極痛﹐行簡吮其敗膏﹐不唾於地﹐疾尋平。此又以孝爲醫者也。

醫先【明王文祿】

論醫

醫者意也﹐度時致病者意起之﹐立方醫之﹐若天時聖教不同也。羅太無見元世風俗奢靡﹐丰於滋味﹐濕熱痰火﹐致病常多﹐故授朱丹溪以淸金降火之法﹐乃辟《和劑局方》溫補之非﹐矯之過也。夫《局方》熱藥固不可﹐丹溪專用涼藥亦不可。況今元气日耗也﹐用丹溪法治者﹐多壞脾胃。蓋痰生脾濕﹐熱生脾虛﹐必用東垣補脾法爲上。是以醫貴審气運﹐察人情﹐及致病之原。

醫學正傳【明虞摶】

或問

或問﹕醫學源流自軒岐以來﹐以醫術鳴世﹐與夫著書立言﹐俾後人之可法者﹐幾何人哉﹖請明以告我﹗曰﹕予嘗閱故學士宋公景濂之文而得其說矣。請陳如左。夫《黃帝內經》𨿽疑先秦之士依仿而作之﹐其言深而要﹐其旨邃以宏﹐其考辯信而有徵﹐是當爲醫家之宗。下此則秦越人﹑和緩。和緩無書可傳﹐越人所著《八十一難經》﹐則皆舉《內經》之要而推明者也。又下此則淳於意﹑華佗。佗之熊經鴟顧固亦導引家之一術﹐至於刳腹背﹐湔腸胃而去疾﹐則涉於神怪矣。意之醫狀﹐司馬遷備志之﹐其所謂迵風沓風者﹐今人絕不知爲何病也﹐況復求其治療之深旨乎﹖又下此﹐則張機之《金匱玉函經》及傷寒諸論﹐誠千古不刊之妙典﹐第詳於六气所傷﹐而於嗜欲食飲罷勞之所致者﹐略而不議﹐兼之文字錯簡﹐亦未易以序次求之也。又下此則王叔和。叔和纂岐伯﹑華佗等書爲《脈經》﹐敍陰陽內外﹐辧三部九候﹐分人迎气口﹐條陳十二經絡﹐洎夫三焦五臟六腑之病﹐最爲著明﹐惜乎爲妄男子括以膚陋之脈歌﹐遂使其本書不盛行於世也。又下此則巢元方。其《病源》後編﹐似不爲無所見者﹐但言風寒二气﹐而不著濕熱之文﹐乃其失也。又下此則王冰。冰推五運六气之變﹐撰爲《天元玉策》﹐周詳切密﹐亦人之所難﹐苟泥之則局滯而不通矣。又下此﹐則王燾﹑孫思邈。思邈以絕人之識﹐操慈仁惻隱之心﹐其敍《千金》方﹑翼﹐及粗工害人之禍﹐至爲憤切﹐後人稍闖其藩垣﹐亦足以術鳴﹐但不制傷寒之書﹐或不能無遺憾也。燾𨿽闡明《外臺祕要》﹐所言方證符禁灼灸之詳﹐頗有所袓迷﹐然謂鍼能殺生人而不能起死人者﹐則一偏之見也。又下此則錢乙﹑龐安時﹑許叔微。叔微在準繩尺寸之中﹐而無所發明﹔安時𨿽能出奇應變﹐而終未離於範圍﹐二人皆得張機之粗者也。惟乙深造機之閫奧﹐而擷其精華﹐建爲五臟之方﹐各隨所宜﹐謂肝有相火則有瀉而無補﹐腎爲眞水則有補而無瀉﹐皆啟《內經》之祕﹐尢知者之所取法也。世槪以嬰孺醫目之﹐何其知乙之淺哉﹖其遺書散亡﹐出於閻孝忠所集者﹐多孝忠之意﹐初非乙之本眞也。又下此則上谷張元素﹑河間劉完素﹑睢水張從政。元素之與完素﹐𨿽設爲奇夢異人以神其授受﹐實聞乙之風而興起焉者。若從政則又宗乎完素者也。元素以古方今病決不能相值﹐治病一切不以方﹐故其書亦不傳﹐其有存於今者﹐皆後來之所附會﹐其學則東垣李杲深得之。杲推明內外二傷﹐而多注意於補脾土之說。蓋以土爲一身之主﹐土平則諸髒平矣。從政以吐汗下三法﹐風寒暑濕燥火六門﹐爲醫之關鍵﹐其治多攻利﹐不善學者殺人。完素論風火之病﹐以《內經》病機气宜一十九條著爲《原病式》﹐閫奧粹微﹐有非大觀官局諸醫所可髴仿。究其設施﹐則亦不越攻補二者之間也。近代名醫﹐若吳中羅天天原脫﹐據文義補。益﹐滄洲呂復﹐皆承東垣之餘緒。武林羅知悌﹑丹溪朱彥修﹐各挹完素之流風。又若臺之朱佐﹑越之滑壽﹐咸有著述﹐未易枚舉。嗟乎﹗自有《內經》以來﹐醫書之藏有司者﹐凡一百七十九家﹐二百有九部﹐一千二百五十九卷﹐亦不爲不多矣。若夫歷代名醫出處﹐舉其最者言之耳﹐豈能悉具於斯乎﹖

或問﹕醫學授受之源﹐旣得聞命矣﹐未審吾子之學﹐何所適從﹖傳曰﹕醫不三世﹐不服其藥。或謂﹐袓父相承謂之三世﹔或謂﹕善讀三世之書﹐則爲三世之醫。子讀三世之書歟﹖爲袓父相承之家學歟﹖請明言其故可乎﹖曰﹕艸莽之學﹐其可云乎﹖然醫不止於三世﹐而其書又奚止於三代哉﹖當取其可法者言之耳。予同邑丹溪朱彥修先生﹐上承劉﹑張﹑李三家之學﹐而得羅太無爲之依歸﹐以醫道大鳴於當世﹐遐邇咸取法焉。予故增叔袓誠齋府君﹐幸與丹溪生同世﹐居同鄕﹐於是獲沾親炙之化﹐亦以英術鳴世。故予袓父相承﹐家傳之學﹐有所自來。予惟愧夫才疏質鈍﹐而不能奉揚箕裘之業爲憾耳。奚足道哉﹗

或問﹕人之壽夭﹐各有天命存焉。凡人有生必有花﹐自古皆然。醫何益乎﹖曰﹕夫所謂天命者﹐天地父母之元气也。父爲天﹐母爲地。父精母血﹐盛衰不同﹐故人之壽夭亦異。其有生之初﹐受气之兩盛者﹐當得上中之壽﹔受气之偏盛者﹐當得中下之壽﹔受气之兩衰者﹐能保養僅得下壽﹐不然多夭折。𨿽然﹐又不可以常理拘泥論也。或風寒暑濕之感於外﹐饑飽勞役之傷乎內﹐豈能一一盡乎所稟之元气耶﹖故上古神農氏嘗百艸﹐制醫藥﹐乃欲扶植乎生民﹐各得盡乎天年也。今野人有不信醫而信巫枉死者﹐皆不得盡乎正命﹐而與巖墻桎梏死者何異焉﹗或曰﹕今之推命者﹐皆以所生日時之天上星辰推算﹐其生死安危﹐無不節節應驗。子以父母之元气爲天命﹐恐非至當之語。曰﹕天人之理﹐盛衰無不吻合﹐如河出圖﹐洛出書﹐聖人取以畫八卦而成《易》書。凡人之一動一靜﹐與夫吉凶消長之理﹐進退存亡之道﹐用之以卜筮﹐毫髮無差。𨿽然﹐聖賢諄諄教誨﹐必使盡人事以副天意﹐則凶者化吉﹐亡者得存﹐未嘗令人委之於天命也。傳曰﹕修身以俟命而已矣。是故醫者可以通神明而權造化﹐能使夭者壽而壽者仙。醫道其可廢乎﹖

或問﹕古者醫家有禁咒一科﹐今何不用﹖曰﹕禁咒科者﹐卽《素問》祝由科也。立教於龍樹居士﹐爲移精變气之術耳﹐可治小病。或男女入神廟驚惑成病﹐或山林溪谷衝著惡气﹐其證如醉如癡﹐此爲邪鬼所附﹐一切心神惶惑之證﹐可以借咒語﹐以解惑安和而已。古有龍樹咒法之書行於世﹐今流而爲師巫﹑爲降童﹑爲師婆﹐而爲扇惑人民哄嚇取財之術。噫﹗邪術爲邪人用之﹐知理者勿用也。

明醫雜著【明王綸】

醫論

或問﹕仲景﹑東垣﹑河間﹑丹溪諸書孰優﹖學之宜何主﹖曰﹕宜專主《內經》而博觀乎四子﹐斯無獘矣。蓋醫之有《內經》﹐猶儒道之六經﹐無所不備﹔四子之說﹐則猶《學》《庸》《語》《孟》﹐爲六經之階梯﹐不可缺一者也。四子之書﹐初無優劣﹐但各發明一義耳。仲景見《內經》載傷寒﹐而其變遷反復之未備也﹐故著論立方以盡其變。後人宗之﹐傳用旣久﹐漸失其眞﹐用以通治溫暑內傷諸證﹐遂致誤人﹐故河間出而始發明治溫暑之法﹐東垣出而始發明治內傷之法。河間之論﹐卽《內經》五運六气之旨﹔東垣之說﹐卽《內經》飲食勞倦之義。仲景非不知溫暑與內傷也﹐特其著書未之及。河間﹑東垣之於傷寒﹐則遵用仲景而莫敢違矣。至於丹溪出而又集諸醫之大成﹐發明陰虛發熱類乎外感內傷﹐及濕熱相火爲病甚多﹐隨證著論﹐亦不過闡《內經》之要旨﹐補前賢之未備耳。故曰﹕外感法仲景﹐內傷法東垣﹐熱病用河間﹐雜病用丹溪。一以貫之﹐斯醫道之大全矣。

或問﹕仲景處方藥品甚少﹐及東垣用藥多至二十餘味。丹溪云﹕余每治病﹐效東垣用藥﹐效仲景處方﹐庶品味數少則藥力專。丹溪何以不法東垣而效仲景耶﹖曰﹕明察藥性﹐莫如東垣﹐蓋所謂聖於醫者也。故在東垣則可多﹐他人而效其多﹐斯雜亂矣。東垣如韓信將兵﹐多多益善。丹溪不過能將十萬﹐故不敢效其多。

或問﹕人言東南气熱﹐可服寒藥﹔西北气寒﹐可服溫藥。然今東南之人﹐常服胡椒姜桂﹐不見生病﹐而西北之人﹐畏食椒姜辛熱之物﹐何也﹖曰﹕東南𨿽熱﹐然地卑多濕﹐辛熱食藥﹐亦能劫濕﹔西北𨿽寒﹐然地髙多燥﹐辛熱食藥﹐卻能助燥故耳。治病用藥者﹐須識此意﹗

丹溪先生治病不出乎气血痰﹐故用藥之要有三﹕气用四君子湯﹐血用四物湯﹐痰用二陳湯。又云﹕久病屬郁﹐立治郁之方﹐曰越鞠丸。蓋气血痰三病多有兼郁者﹐或郁久而生病﹐或病久而生郁﹐或誤藥雜亂而成郁﹐故余每用此方治病時﹐以郁法參之。气病兼郁﹐則用四君子加開郁藥﹐血病痰病皆然。故四法者﹐治病用藥之大要也。丹溪又云﹕近世治病﹐多不知分气血﹐但見虛病便用參芪﹐屬气虛者固宜矣﹐若是血虛﹐豈不助气而反耗陰血耶﹖是謂血病治气﹐則血愈虛耗﹐甚而至於气血俱虛。故治病用藥﹐須要分別气血明白﹐不可混淆。

昔人有云﹕我但臥病﹐卽於胸前不時手寫死字﹐則百般思慮俱息﹐此心便得安靜﹐勝於服藥。此眞無上妙方也。蓋病而不愼﹐則死必至。達此理者﹐必能淸心克己﹐凡百謹愼而病可獲痊﹐否則𨿽有良藥無救也。世人遇病而猶恣情任性以自戕賊者﹐是固不知畏死者矣。又有一等明知畏死而怕人知覺﹐諱而不言﹐或病已重而猶彊作輕淺態度以欺人者﹐斯又知畏死而反以取死﹐尢可笑也。

東垣﹑丹溪治病多自制方﹐蓋二公深明本艸藥性﹐洞究《內經》處方要法﹐故能自制。自宋以來﹐《局方》盛行﹐人皆遵用﹐不敢輕率自爲。《局方》論證治病﹐𨿽多差謬﹐丹溪曾辧論之。然方皆名醫所制﹐其君臣佐使﹐輕重緩急﹐大小多寡之法﹐則不差也。近見東垣﹑丹溪之書大行﹐世醫見其不用古方也﹐率皆效顰治病﹐輒自制方。然藥性不明﹐處方之法莫究﹐鹵莽亂雜﹐反致生變﹐甚有變證多端﹐遂難識治耳。且夫藥之气味不同﹐如五味子之味厚﹐故東垣方少者五六粒﹐多者十數粒﹐今世醫或用二三錢。石膏味淡薄﹐故白虎湯用半兩﹐今世醫不敢多用。補上治上﹐濟宜輕小。今不論上下﹐率用大劑。丸散湯液﹐各有攸宜。今不論緩急﹐率用湯煎。如此類者多矣。今之醫者﹐若不熟讀《本艸》﹐深究《內經》﹐而輕自制方﹐鮮不誤人也。

或問﹕今人有言東垣之法宜用於北﹐丹溪之法可行於南﹐如何﹖曰﹕東垣﹐北醫也﹐羅謙甫傳其法﹐以聞於江浙。丹溪﹐南醫也﹐劉宗厚世其學﹐以鳴於陜西。果如人言﹐則《本艸》《內經》﹐皆神農黃帝岐伯之說﹐亦止宜施於北方耶﹖夫五行所生異病﹐及治之異宜﹐《內經》異法方宜論﹑五常政大論﹐已詳言之矣。又如北方多寒﹐南方多熱﹐江湖多濕﹐嶺南多瘴﹐謂其得此气多﹐故亦多生此病﹐非謂北病無熱﹐南病無寒也。至於治寒以熱﹐治熱以寒﹐則五方皆同﹐豈有南北之異耶﹖但人之臟腑﹐火各居二﹐天之六气﹐熱居三分又半﹐故天下之病﹐熱多而寒少。觀《內經》至眞大論病機一篇可見。又濕熱相火﹐致病甚多﹐自太僕注文湮沒﹐以致《局方》偏用濕熱之藥﹐故丹溪出而闡《內經》之旨﹐辧《局方》之偏﹐論濕熱相火之病﹐以補前人之未備耳。後人不識﹐見其多用芩﹑連﹑梔﹑蘗等苦寒之藥﹐遂以爲宜於南﹐淺矣哉﹗

柏齋三書

治療須法《素問》

凡治病者﹐必明天道地理﹐人之彊弱﹔必問起居飲食﹐暴樂暴苦。病從內而之外者﹐先治其內。後治其外﹕病從外而之內者﹐先治其外﹐後治其內。內外不相及﹐則治主病。急則治其標﹐緩則治其本﹐先其所因而後其所主。補上治下制以緩﹐補下治上制以急。大毒治病十去其六﹐中毒治病十去其七﹐小毒治病十去其八﹐無毒治病十去其九。必養必和﹐俟其來復。此皆《素問》之文﹐而醫家之所當知也﹐不能盡錄﹐姑撮其要﹐以示其槪云。

原機啟微【元倪維徳﹝元倪維徳原作無名氏﹐據本書醫術名流列傳卷五百十倪維徳攺。按倪氏生於元大徳七年﹝公元年﹞﹐卒於明洪武十年﹝公元年﹞﹐本書列爲明代醫家﹐或因取材於《明外史》之故。﹞】

序

醫爲儒者之一事﹐不知何代而兩途之。父母至親者﹐有疾而委之他人﹐俾他人之無親者﹐反操父母之死生﹐一有誤謬﹐則終身不復。平日以仁推於人者﹐獨不能以仁推於父母乎﹖故於仁缺。朋友以義合﹐故赴其難﹐難𨿽水火兵革弗顧﹔故周其急﹐急𨿽金玉粟帛弗吝。或疾則曰素不審﹐他者曰甲審遂求甲者﹐渠曰乙審又更乙者﹐紛紛錯擾﹐竟不能辧﹐此徒能周赴於瘡痍﹐而不能攜友於死生也﹐故於義缺。己身以愛爲主。飲食滋味。必欲美也﹔衣服玩好﹐必欲佳也﹔嗣上續下﹐不敢輕也。疾至而不識﹐任之婦人女子也﹐任之宗戚朋友也﹐任之狂巫瞽卜也﹐至危猶不能辧藥誤病焉也﹐故於知缺。夫五常之中﹐三缺而不備﹐故爲儒者不可不兼夫醫也。故曰﹕醫爲儒者之一事。

醫說【宋張杲﹝宋張杲原缺﹐據本書醫術名流列傳卷五百八張季明補。﹞】

醫藥之難

五經四部﹐軍國禮服﹐若講用乖越者﹐止於事迹非宜耳。至於湯藥一物﹐少有乖謬﹐便性命及之。千乘之君﹐百金之長﹐可不深思戒愼耶﹖昔許太子侍藥不嘗﹐加以弒君之罪﹔季康子饋藥﹐仲尼有未達之辭﹐知其醫藥之不可輕也。晉時才人欲刊正《周易》及諸藥方﹐先與袓訥共論辯釋經典﹐縱有異同﹐不足以傷風教﹐至於湯藥﹐小小不達﹐便致壽夭所由﹐則後人受獘不少﹐何可輕以裁斷﹖袓之此言﹐可謂仁識﹐足爲龜鑑矣。

醫通神明

凡爲醫者﹐須略通古今﹐粗守仁義﹐絕馳騖利名之心﹐專博施救援之志﹐如此則心識自明﹐神物來相﹐又何戚戚沽名齪齪求利也﹖如不然﹐則曷止姜撫沽譽之慚逮﹐華佗之矜能受戮乎。

醫不貪色

宣和間﹐有一士人抱病纏年﹐百治不瘥。有何澄者善醫﹐其妻請到﹐引入密室﹐告之曰﹕妾以良人抱疾日久﹐典賣殆盡﹐無以供醫藥﹐願以身酬。澄正色曰﹕娘子何爲出此言﹗但放心﹐當爲調治取效﹐切毋以此相污。不有人誅﹐必有鬼神譴責。未幾﹐良人疾愈。何澄一夜夢入神祠﹐判官語之曰﹕汝醫藥有功﹐不於艱急之際﹐以色欲爲貪﹐上帝令賜錢五萬貫﹐官一員。未幾月﹐東宮疾﹐國醫不能治﹐有詔召艸澤醫﹐澄應詔進劑而愈﹐朝廷賜官賜錢一如夢。

隱醫

醫之爲道﹐由來尙矣。原百病之愈﹐本乎黃帝﹔辧百藥之味﹐本乎神農﹔湯液則本乎伊尹。此三聖人者﹐拯黎元之疾苦﹐贊天地之化育﹐其有功於萬世大矣。萬世之下﹐深於此道者﹐是亦聖人之徒也。賈誼曰﹕古之聖人﹐不居朝廷﹐必隱於醫卜。孰謂方技之中而無豪傑也哉﹖

治病委之庸醫比之不慈不孝

夫醫之道大矣﹗自神農﹑黃帝﹑岐伯﹑雷公而下﹐無非聖哲開其源﹐賢知導其流﹐故能拯黎元之疾苦﹐贊天地之生育。世道旣降﹐士大夫以此爲技藝﹐不屑爲之﹐而畀之凡流。是以至精至微之理﹐而出於至卑至賤之思﹐其不能起人之疾﹐反以夭其命者多矣。此範文正公所以自謂﹕不爲良相﹐則爲良醫。伊川先生有云治病而委之庸醫﹐比之不慈不孝。自昔卓然名家者﹐如和緩﹑扁鵲﹑淳於意﹑張仲景﹑孫眞人等﹐其論醫也﹐莫不以保養爲先﹐藥石爲輔。至於察形診脈﹐必致辯於毫芒疑似之末。而深痛夫世之醫者﹐苟簡虛憍﹐顧乃以醫之伐病﹐如將之伐敵﹐當用背水陣以決勝。是徒見夫華佗之說﹐時出其間﹐致於剖臆續筋之法﹐乃別術所得﹐非《神農本艸》經方條理藥性常道爾。今惟仲景一書﹐爲眾方之袓﹐學者當取法云。

續醫說【明兪弁﹝明兪弁原缺﹐據文補﹞】

處方貴簡

醫者﹐識脈方能識病。病與藥對﹐古人惟用一藥治之﹐气純而功愈速。今之人不識病源﹐不辧脈理﹐藥品數多﹐每至十五六味﹐攻補雜施﹐弗能專力﹐故治病難爲功也。韓天爵云﹕處方正不必多品﹐但看仲景方何等簡便。丹溪云﹕東垣用藥如用兵﹐多多益善者﹐蓋諱之也。

醫貴權變

王文忠公云﹕李明之弟子多在中州﹐獨劉守眞之學傳之荊山浮屠師。師至江南﹐傳之宋中人羅之悌﹐而南方之醫皆宗之矣。及國朝天下之言醫者﹐非劉氏之學弗道也。劉李之法﹐𨿽攻補不同﹐會而通之﹐隨證而用之﹐不存其人乎﹖近時吳中稱良醫師﹐則以能持東垣者謂之王道﹐持張劉者謂之伯道。噫﹗堯舜以揖讓﹐湯武以干戈﹐苟合道濟世﹐何必曰同。余常病世之專於攻伐者﹐邪气未退而眞气先苶然矣。專於補養者﹐或致气道壅塞﹐爲禍不少﹐正气未復而邪气愈熾矣。古人有云﹕藥貴合宜﹐法當應變。泥其常者﹐人參反以殺人﹔通其變者﹐烏頭可以活命。孫眞人所謂隨時增損﹐物無定方。眞知言哉﹗古今圖書集成醫部全錄卷五百三

總論

吳文定公家藏集

醫僧庸妄治病速死

陳汝中嘗病脾胃郁火之證﹐求治於盛用美﹐診其脈曰﹕如此冶可生﹐如彼治卽死﹔如此治可以少生﹐如彼治則致速死。旣而治之﹐汝中遲其效。或以浮屠善醫薦者﹐汝中惑其說﹐遂求冶﹐飲其藥﹐嘔血一升而死。噫﹗醫以用藥﹐藥以攻病﹐病不能去而反以致死﹐則何以醫藥爲哉﹖彼浮屠者﹐乃庸妄人也﹐目不識醫經﹐口不辧藥性﹐指不察脈候﹐人之虛實﹐病之新久﹐一切置之不問﹐而惟毒藥攻擊﹐其殺人蓋亦多矣。今予咎汝中之不善擇醫而致速死﹐特書此以爲世人輕服藥者之戒。

醫學集成【明傅滋﹝明傅滋原缺﹐據文補。﹞】

醫學須會羣書之長

醫之爲道﹐非精不能明其理﹐非博不能至其約。是故前人立教﹐必使之先讀儒書﹐明易理﹐《素》《難》《本艸》《脈經》而不少略者﹐何也﹖蓋非四書無以通義理之精微﹐非《易》無以知陰陽之消長﹐非《素問》無以識病﹐非《本艸》無以識藥﹐非《脈經》無以從診候而知寒熱虛實之證。故前此數者﹐缺一不可。且人之生命至重﹐病之變化無窮﹐年有老幼﹐稟有厚薄﹐治分五方﹐令別四時﹐表裏陰陽﹐寒熱須辧﹐臟腑經絡﹐气血宜分。六气之交傷﹐七情之妄發﹐運气變遷不常﹐制方緩急尢異。更復合其色脈﹐問其起居﹐證有相似﹐治實不同。聖賢示人﹐略舉其端而已。後學必須會羣書之長﹐參所見而施治之﹐然後爲可。

九靈山房集【元戴良﹝元戴良原脫﹐據文補。﹞】

醫儒同道

金華戴叔明曰﹕醫以活人爲務﹐與吾儒道最切近。自唐書列之技藝﹐而吾儒不屑爲之。世之習醫者﹐不過誦一家之成說﹐守一定之方﹐以幸病之偶中﹐不復深爲探索﹐上求聖賢之意﹐以明夫陰陽造化之會歸﹔又不能博極羣書﹐采擇眾議﹐以資論治之權變。甚者至於屏棄古方﹐附會臆見﹐展轉以相迷﹐而其爲患不少矣﹐是豈聖賢慈惠生民之盛意哉﹖

大學衍義補【明丘浚﹝明丘浚原脫﹐據文補。﹞】

國設醫學

今世之業醫者﹐挾技以診療則有之矣﹐求其從師以講習者﹐何鮮也﹖我太袓內設太醫院﹐外設府州縣學﹐而以醫學爲名﹐蓋欲聚其人﹐以斆學旣成而試之﹐然後授以一方衛生之任﹐由是進之爲國醫﹐其嘉惠天下生民也至矣。間嘗考成周所以謂之醫師﹐國朝所以立爲醫學之故﹐精擇使判以上官﹐聚天下習醫者﹐俾其教之養之﹐讀軒岐之書﹐研張李之技﹐試之通而後授之職﹐因其長而專其業﹐稽其事以制其祿﹐則天下之人﹐皆無夭閼之患﹐而躋仁壽之域矣。是以醫爲王政之一端也。

本艸衍義【宋寇宗奭宋寇宗奭原脫﹐據文補。】

醫有八要

治病有八要﹐八要不審﹐病不能去。非病不去﹐醫無可去之術也。故須辧審八要﹐庶不有誤。其一曰虛﹐五虛是也。脈細﹐皮寒﹐气少﹐前後泄瀉﹐飲食不進﹐此爲五虛。二曰實﹐五實是也。脈盛﹐皮熱﹐腹脹﹐前後不通﹐悶瞀﹐此五實也。三曰冷﹐臟腑受其積冷是也。四曰熱﹐臟腑受其積熱是也。五曰邪﹐非臟腑正病也。六曰正﹐非外邪所中也。七曰內﹐病不在外也。八曰外﹐病不在內也。旣先審此八要﹐參之六脈﹐審度所起之源﹐綴以望聞問切﹐何有不可治之疾也﹗

本艸類方【淸年希堯﹝淸年希堯原脫﹐據文補。﹞】

醫不可用孟浪

夫用藥如用刑﹐誤卽便隔死生。然刑有司鞫成然後議定﹐議定然後書罪。蓋人命一死不可復生﹐故須如此詳謹。用藥亦然。今醫者至病家﹐便以所見用藥﹐若髙醫識病﹐知脈藥相當﹐如此卽應手奏效﹐或庸下之流﹐孟浪亂施湯劑﹐逡巡便至危殆﹐如此殺人﹐何太容易﹗良由病家不善擇醫﹐平日未嘗畱心於醫術也﹐可不愼哉﹗

古今醫統【明徐春甫】

愼疾愼醫

聖人治未病﹐不治已病﹐非謂已病而不治﹐亦非謂已病而不能治也。蓋謂治未病﹐在謹厥始﹐防厥微﹐以治之﹐則成功多而受害少也。惟治於始微之際﹐則不至於已著而後治之﹐亦自無已病而後治也。今人治已病﹐不治未病﹐蓋謂病形未著﹐不加愼防﹐直待病勢已著﹐而後求醫以治之﹐則其微之不謹﹐以至於著﹐斯可見矣。聖人起居動履﹐罔不攝養有方﹐間有幾微隱晦之疾﹐必加意以防之﹐用藥以治之﹐聖人之治未病﹐不治已病有如此。《論語》曰﹕子之所愼﹐齊戰疾。程云﹕齊﹐所以交神明﹐誠至而神格﹔疾爲身之生死所關﹔戰爲國家存亡所系。然此三愼﹐誠爲最大﹐而疾與乎其中﹐得非以身爲至重耶﹖康子饋藥﹐則曰未達不敢嘗﹐可見聖人愼疾愼醫之心﹐至且盡矣。世之人非惟不知治未病﹐及至已病﹐尙不知謹。始初微略﹐恣意無忌﹐釀成大患﹐方急而求醫﹐曾不加擇﹐惟以其風聞﹐或憑其吹薦﹐委之狂愚﹐卒以巨壞﹐皆其平日慢不究心於醫﹐至於倉卒不暇擇請﹐殊不知醫藥人人所必用﹐𨿽聖人有所不免﹐顧在平昔講求﹐稔知某爲明醫﹐偶有微疾﹐則速求之以藥﹐治如反掌。譬能曲突徙薪﹐豈有焦頭爛額之誚﹖丹溪論之﹐固亦詳矣。甫之膚見﹐尢有未悉之意焉。續貂之訝﹐誠所不免。有志養生者﹐擴而充之﹐亦未必無小補云。

古醫十四科

古醫十四科中有脾胃科﹐而今亡之矣。《道藏經》中頗有是說。自宋元以來﹐止用十三科考醫政。其一爲風科﹐次傷寒科﹐次大方脈科﹐次小方脈科﹐次婦人胎產科﹐次鍼灸科﹐次眼科﹐次咽喉口齒科﹐次瘡瘍科﹐次正骨科﹐次金鏃科﹐次養生科﹐次祝由科。國朝亦惟取十三科而已﹐其脾胃一科﹐終莫之續。元李杲著《脾胃論》﹐極其精詳。但不言十四科之闕﹐此不知其得舊本而加以己意歟﹖抑盡爲創著而得上古之同然歟﹖是誠醫道之大幸也。甫觀今世醫者﹐多不工於脾胃﹐只用反治之法﹐攻擊疾病以治其標﹐惟知以寒治熱﹐以熱治寒﹐以通治塞﹐以塞治通而已。用寒因寒用﹐熱因熱用﹐通因通用﹐塞因塞用﹐必伏其所主﹐而先其所因﹐所謂從治之法﹐則漠然無所知也。及致脾胃損傷﹐猶不加察﹐元气一壞﹐變證多端。如脾虛而气短不能以續﹐變而似喘促﹐醫尙用降气定喘之藥﹔如脾虛衛气不行﹐變而爲浮腫﹐醫尙用耗气利水之藥﹔如脾虛郁滯﹐變而作寒熱﹐醫尙謂外感﹐用發散之藥。大段類此﹐虛而益虛﹐直以气盡身亡﹐始用人參湯﹑附子湯灌之於殞絕之後﹐豈有能生之理乎﹖自今觀之﹐不足者十常八九﹐況其時勢競馳驅於名利之塗﹐勞思傷脾而致病者﹐居其大半。若體實而偶爲風寒暑濕之邪襲﹐則惟攻之而卽愈者﹐亦不多見矣。此則中醫治之易成功也。及遇脾胃虛而致風寒暑濕之邪襲﹐一同體實者而施治之﹐則大有間然者矣。攻之不已﹐則曰藥不瞑眩﹐厥疾弗瘳。必大攻之﹐脾胃益傷而疾益篤﹐技窮無措則曰難醫。時獘如斯﹐曷可勝紀﹖要皆不知本之故也。經曰﹕得谷者昌﹐失谷者亡。又曰﹕有胃气者生﹐無胃气者死。然則胃气穀气﹐得非人身之本歟﹖

時醫

俗云﹕明醫不如時醫。蓋謂時醫𨿽不讀書明理﹐以其有時運造化﹐亦能僥效。常自云﹕趁我十年時﹐有病早來醫。又云﹕饒你熟讀王叔和﹐不如我見病證多。裏諺有云﹕左心小腸肝膽賢﹐時來每日有千錢。所謂明醫不如時醫﹐良以此也。《衛生寶鑑》所謂福醫﹐深足爲戒。今之患者﹐不達此理﹐委命於時醫﹐亦猶自暴自棄﹐甘於溝壑者﹐何異哉﹖

巫醫

以巫而替醫﹐故曰巫醫也。

《論語》曰﹕人而無恆﹐不可以作巫醫。孔子嘆人不可以無恆﹐而善其言之有理。朱子注云﹕巫所以交鬼神﹐醫所以寄死生。岐而二之﹐似未當也。夫醫之爲道﹐始於神農﹐闡於黃帝﹐按某病用某藥﹐著有《內經》《素問》﹐所謂聖人墳典之書﹐以援民命﹐安可與巫覡之流同日而語耶﹖但學醫者﹐有精粗不同﹐故名因之有異。精於醫者曰明醫﹐善於醫者曰良醫﹐壽君保相曰國醫﹐粗工昧理曰庸醫﹐擊鼓舞趨祈禳疾病曰巫醫。是則巫覡之徒﹐不知醫藥之理者也。故南人謂之巫醫者﹐此也。今世謂之端公太保﹐又稱爲夜行卜士﹐北方名之師婆﹐𨿽是一切虛誕之輩﹐則亦不可以無恆也﹐矧他乎﹖

名醫

醫爲司命之寄﹐不可權飾妄造。所以醫不三世﹐不服其藥﹔九折臂者﹐乃成良醫。蓋謂學功精深故也。今之承借者﹐多恃衒名騰價﹐不能精心研習﹐京邑諸人皆尙虛譽﹐不取實學﹐聞風競獎﹐其新學該博而名稱未振﹐以爲始習﹐多不信用﹐委命虛名﹐良可惜也﹗

支本中曰﹕昔越人因魯公扈﹐志彊气弱﹐足於謀而寡於斷﹔趙齊嬰志弱气彊﹐少於慮而傷於專。乃飲以藥酒﹐易置二人之心﹐使俱爲名士。予觀今之求醫者﹐率以有時名者爲重﹐初不計其書之讀不讀﹐脈之明不明﹐謂之時醫﹑福醫﹑名醫﹐一承權貴所舉﹐輒憑治療﹐𨿽殺其身﹐委命無怨。故爲醫者﹐往往奔走權門﹐謟容卑態以求薦﹐网利沽名﹐知者笑議﹐仁心仁聞﹐毫蔑有也。安得飲以藥酒而俱易其心乎﹖

儒醫

趙從古曰﹕慶曆中有進士沈常﹐爲人廉潔方宜﹐性寡合﹐後進多有推服﹐未嘗省薦﹐每自嘆曰﹕吾潦倒場屋﹐尙未免窮困﹐豈非天命也耶﹖乃入京師﹐別謀生計。因遊至東華門﹐偶見數朝士﹐躍馬揮鞭﹐從者雄盛﹐詢之市人﹐何官位也﹖人曰﹕翰林醫官也。常又嘆曰﹕吾窮孔聖之道﹐焉得不及知甘艸大黃輩也﹖始有意學醫。次見市廛貨藥者﹐巧言艱苦﹐復又恥爲﹐疑貳不決﹐與同人共議曰﹕吾輩學則窮達方書﹐師必趨事名公﹐自非常流比也。是時余爲太醫醫師﹐常輒以長書請見﹐急迎候之﹐無敢輕怠。常曰﹕此來窮蹇之人﹐因同人相勉﹐令某學醫﹐聞君名公也﹐故來師問。余曰﹕醫術比之儒術﹐固其次也。然動關性命﹐非謂等閒﹐學者若非性好專志﹐難臻其妙。足下旣言窮蹇﹐是志未得遂﹐復卻學醫﹐深恐郁滯之性﹐未能精研。常慍色曰﹕君𨿽窮蹇﹐乃自服儒﹐讀孔孟之書﹐粗識歷代君臣治國之道﹐今徒志學技術﹐豈爲髙藝﹖余曰﹕恐非淺嘗能也。君未諭上古三皇醫教﹐姑且勿論﹐卽如漢之張仲景﹑晉之葛洪﹑齊之褚澄﹑梁之陶隱君﹐非不服儒有才有行。吾聞儒識禮義﹐醫知損益。禮義之不修﹐昧孔孟之教﹐損益之不分﹐害生民之命﹐儒與醫豈可輕哉﹖儒與醫豈可分哉﹖

五難

宋濂曰﹕嗚呼﹗醫其難言矣乎﹗人之生也﹐與天地之气相爲流通﹐養之得其道﹐則百順集﹐百邪去﹐苟失其養﹐內傷於七情﹐外感於六气而疾生焉。醫者從而治之﹐必察其根本枝末﹐其實也從而損之﹐其虛也從而益之﹐陰平陽祕﹐自適厥中。粗工或昧乎此﹐實實虛虛﹐損不足而益有餘﹐病之能起者鮮矣﹐此其難一也。气血之運﹐必有以疏載之﹐左右手足﹐各備陰陽者﹐三陽旣有太少矣﹐而又有陽明者何﹖取兩陽合明之義也。陰旣有太少矣﹐而又有厥陰者何﹖取兩陰交盡之義也。何經受病﹐宜用何劑治之﹐治之固不難﹐又當知有引經之藥﹐能循此法﹐則無疾弗瘳矣。粗工不辧十二經﹐而一槪施之﹐譬猶羅雀於江﹐罾魚於林﹐萬一或幸而得之﹐豈理也哉﹗此其難二也。歲气各有不同﹐攻治亦異其宜。曰升降﹐曰浮沈﹐吾則順而承之﹔曰寒熱﹐曰溫涼﹐吾則逆而反之。庶幾能全其天和﹐不致顚倒錯謬。粗工則倀倀然﹐當順則反逆﹐當逆則反順﹐如盲人適野﹐不辧乎東西。此其難三也。病有寒熱﹐熱者當投涼﹐寒者宜劑之以溫﹐此恆理也。然寒熱之勢方劇﹐而遽欲反之﹐必扞格而難入。熱因熱用﹐寒因寒用﹐其始則同﹐其終則異﹐庶幾能成其功。粗工則不察而混治之。此其難四也。藥性有陰陽而不專於陰陽﹐有所謂陽中之陰﹐陰中之陽﹐差之毫釐﹐謬以千里。粗工則不核重輕而妄投之﹐此其難五也。

醫諭政

宋呂誨上神宗疏云﹕臣本無宿疾﹐偶值醫者用術乖方﹐殊不知脈候有虛實﹐陰陽有逆順﹐治療有標本﹐用藥有先後﹐妄投湯劑﹐率意任情﹐差之指下﹐禍延四肢﹐寢危心腹﹐𨿽以身疾諭朝政﹐深切醫之獘也﹐業醫者可不爲之戒哉﹗

論醫

郁離子曰﹕治天下其猶醫乎﹖醫切脈以知證﹐審證以爲方。證有陰陽虛實﹐脈有浮沈細大﹐而方有補瀉鍼灼湯劑之宜。參﹑苓﹑姜﹑桂﹑硝﹑黃之藥﹐隨其人之病而施焉﹐當則生﹐不當則死矣。是故知證知脈而不善爲方﹐非醫也。𨿽有扁鵲之識﹐徒嘵嘵而無用﹐不知證﹐不知脈﹐道聽途說以爲方﹐語人曰﹕我能醫﹐是賊天下者也。故治亂﹐證也﹔紀綱﹐脈也﹔道徳刑政﹐方與法也﹔人才﹐藥也。夏之政尙忠﹐殷乘其獘而救之以質﹔殷之政尙質﹐周乘其獘而救之以文。秦用酷刑苛法﹐以箝天下﹐天下苦之。而漢乘之以寬大﹐守之以寧壹﹐其方與證對﹐其用藥也無舛﹐天下之病﹐有不瘳者鮮矣。又曰﹕一指之寒弗燠則及於手足﹐一手足之寒弗燠則困於四體﹐气脈之相貫也。忽於微而至大﹐故疾病之中人也﹐始於一腠。理之不知﹐或知而惑之也﹐遂至於大而不可救以死﹐不亦悲夫﹗噫﹗若郁離子者﹐可謂深得醫之情矣。

裒方書

陸宣公在忠州裒方書以度月﹐非特假此以避禍﹐蓋君子之存心﹐無所不用其至也。前輩名士﹐往往能醫﹐非止衛生﹐亦可及物﹐而今人反恥言之。近時土大夫家藏方﹐或集驗方﹐流布甚廣﹐皆仁人之用心。《本事單方》﹐近已刻於四明本朝諸公文集雜說中。名方尙多﹐未有見類而傳之者﹐予屢爲之﹐恨藏書不廣。倘有能因予言集以傳於人﹐亦濟物之一端也。

一理貫通

傷寒﹑內傷﹑婦女﹑小兒﹐皆醫者通習也﹐不知何代而各科之。今世指某曰專某科﹐復指某曰兼某科﹐又指某曰非某科﹐殊不知古有扁鵲者﹐過邯鄲﹐貴婦女﹐卽爲女醫﹔過睢陽﹐聞周人愛老人﹐卽爲耳目痺醫﹔入咸陽﹐聞秦人愛小兒﹐卽爲小兒醫。隨俗爲變﹐曾不分異而爲治也。旣曰醫藥﹐則皆一理貫通。又云此長彼短﹐亦不善於窮理者也。

鍼灸藥三者備爲醫之良

扁鵲有言﹐疾在腠理熨焫之所及﹐疾在血脈鍼石之所及﹐其在腸胃酒醪之所及﹐是鍼灸藥三者得兼﹐而後可與言醫。可與言醫者﹐斯周官之十全者也。曩甫謬以活人之術止於藥﹐故棄鍼與灸而莫之講﹐每遇傷寒熱入血室﹐閃挫諸疾﹐非藥餌所能愈﹐而必俟夫刺者﹐則束手無策﹐自愧技窮。因悟治病猶對壘﹐攻守奇正﹐量敵而應者將之良﹐鍼灸藥因病而施治者醫之良也。

庸醫速報

醫學貴精﹐不精則害人匪細。間有無知輩﹐竊世醫之名﹐抄檢成方﹐略記《難經》《脈訣》不過三者盡之﹐自信醫學無難矣。此外惟修邊幅﹐飾以衣騎﹐習以口給﹐諂媚豪門﹐乃彰虛譽﹐搖搖自滿﹐適以駭俗。一遇識者洞見肺肝﹐掣肘莫能施其巧﹐猶面諛而背誹之。又譏同列看書訪學﹐徒自勞苦。凡有治療﹐率爾狂誕﹐妄投藥劑﹐偶爾僥效﹐需索百端。凡有誤傷﹐則曰盡命。俗多習此爲套﹐而曰醫學無難﹐豈其然乎﹖於戲﹗醫而日相流於獘矣﹐無怪乎縉紳先生之鄙淺也。欲其有得眞醫亦寡矣。幸天道好生而惡殺﹐速昭其報施﹐庸醫橫亡﹐人皆目擊。邇有士人被誤藥而立斃﹐家人訟之﹐法司拘審﹐律不過笞罪﹐隨釋而馳歸﹐未逾年﹐被賊肢解而死﹐豈非天道之報耶﹖小說嘲庸醫早亡詩云﹕不肖誰知假﹐賢良莫識眞。庸醫不早死﹐誤盡世間人。豈非天道惡之耶﹖故甫嘗戒諸子弟﹐醫惟大道之奧﹐性命存焉。凡業者必要精心研究﹐以抵於極。毋謂易以欺人﹐惟圖僥幸。道藝自精﹐必有知者﹐總不謀利於人﹐自有正誼在己。《易》曰﹕積善積惡﹐殃慶各以其類至。安得謂不利乎﹖

醫業不精反爲夭折

相彼天下之人所重者生也﹐生之所擊者醫也﹐醫之所原者理也。上古有黃帝﹑岐伯﹑扁鵲﹑華佗蘇死更生醒魂奪命之術﹐以至三代而降﹐學是者疏莽聊略﹐不致精元﹐時時有賊夫人者﹐何也﹖蓋於陰也而體之以陽﹐陽也而擬之以陰﹐虛也而推之以實﹐實也而度之以虛﹐外也而揣之以內﹐內也而像之以外﹐急也而料之以緩﹐緩也而億之以急﹐進也而窺之以退﹐退也而探之以進﹐孟浪以診其脈﹐浮淺以察其證﹐蒼黃以稽其聲﹐恍惚以徵其色﹐所以顚倒用蒙聵之工﹐舛差施聾盲之藥﹐斬綿綿未艾之年﹐絕婉婉方增之齒﹐俾含枉而下世﹐抱屈而歸泉﹐天下之夭折者﹐誠爲庶哉。嗟嗟﹗醫本活人﹐學之不精﹐反爲夭折。

用藥活法

用藥之法﹐不可辟執古方。當因證輕重﹐加減藥味﹐冷熱元微﹐務合其理。切勿妄施﹐誤投丸散﹐頃刻傷殘性命﹐天理不容﹐爲醫者可不自愼﹖如雄黃﹑牙硝﹑石英﹑硼砂﹑丹砂之類不可火煎﹐川島﹑附子﹑郁金﹑南星﹑半夏不可生用﹐務須精細依法修制﹐斯藥無弗效矣。

證治準繩【明王肯堂】

通論

羅謙甫曰﹕一小兒﹐五月間因食傷冷粉﹐腹中作痛﹐遂於市藥鋪中﹐購得神芎丸服之﹐臍腹漸加冷痛﹐時發時止﹐逾七八年不已。因思古人云﹐寒者熱之﹐治寒以熱﹐良醫不能廢其繩墨而更其道也。據所傷之物寒也﹐所攻之藥亦寒也﹐重寒傷胃﹐其爲冷痛可知矣。凡人之脾胃﹐喜溫而惡冷﹐況小兒气血尙弱﹐不能任其寒﹐故陽气潛伏﹐寒毒畱連﹐久而不除也。治病必先其本﹐當用和中養气之藥﹐以救前失﹐服之月餘方愈。嗚呼﹗康子饋藥﹐孔子拜而受之﹐以未達不敢嘗﹐此保生之重者也。柰何常人拱默而令切脈﹐以謂能知病否。且脈者人之血气附行經絡之間﹐熱勝則脈疾﹐寒勝則脈遲﹐實則有力﹐虛則無力。至於所傷何物﹐豈能別其形象乎﹖醫者不可不審其病源﹐而主家亦不可不說其病源。且此子之父﹐不以病源告醫﹐而求藥於市鋪中﹐發藥者亦不審其病﹐而以藥付之﹐以致七八年之病﹐皆昧此理也。孫眞人云﹕未診先問﹐最爲有準。東坡云﹕只圖愈疾﹐不欲困醫。二公之語﹐其有功於世也大矣。

醫學入門【明李梴】

習醫規格

醫司人命﹐非質實而無僞﹐性靜而有恆﹐眞知陰功之趣者。未可輕易以習醫。志旣立矣﹐卻可商量用工。每早對先天圖靜坐﹐玩讀《孝經》《論語》《小學》﹔大有資力者﹐次及全部四書古易白文﹐及《書經》《洪範》《無逸》《堯典》。

理會大意﹐不必彊記。

蓋醫出於儒﹐非讀書明理﹐終是庸俗昏昧﹐不能疏通變化。每午將入門大字﹐從頭至尾﹐逐段誦讀﹐必一字不遺﹐若出諸口。

如欲專小科﹐則亦不可不讀大科﹔欲專外科﹐亦不可不讀內科。蓋因此識彼則有之﹐未有通於彼而塞於此者。惟經涉淺深生熟﹐故有分科不同。

熟讀後﹐潛思默想﹐究竟其間意義。稍有疑難﹐檢閱古今名家方書﹐以廣聞見﹔或就有徳髙明之士﹐委曲請問。陶節庵云﹕但不與俗人言耳。蓋方藥不外於《本艸》《素》《難》﹐及張﹑劉﹑李﹑朱﹐縱有小方捷法﹐終不是大家數﹐愼不可爲其誣惑。入門書旣融會貫通﹐而後可成一小醫。愈加靜坐﹐玩讀儒書﹐稍知陰陽消長﹐以己驗人﹐由親及疏﹐自料作車於室﹐天下合轍﹐然後可以應人之求。及其行持﹐尢不可無定規。每五鼓淸心靜坐﹐及早起仍玩儒書一二﹐以雪心源。

時時不失平旦之气爲妙。

及其爲人診視﹐先問證起何日。從頭至足﹐照依傷寒初證雜證及內外傷辧法﹐逐一詳問。證𨿽重而門類明白者﹐不須診脈﹐亦可議方。證𨿽輕而題目未定音﹐必須仔細察脈。

男必先左後右﹐女必先右後左﹐所以順陰陽升降也。

先單看﹐以知各經隱曲。次總看﹐以決虛實死生。旣診後﹐掛病家言必以實﹐或虛或實﹐可治易治難治﹐說出幾分證候﹐以驗自己精神。如有察未及者﹐值令說明﹐不可牽彊文飾。務宜從容擬議﹐不可急迫激切﹐以至恐嚇。如診婦女﹐須托其至親先問證色與舌﹐及所飲食﹔然後隨其所便﹐或證重而就牀隔帳診之﹐或證輕而就門隔帷診之﹐亦必以薄紗罩手。

貧家不便﹐醫者自袖薄紗。

寡婦室女﹐愈加敬謹﹐此非小節。及其論病﹐須明白開論辧析﹐斷其爲內傷外感﹐或屬雜病﹐或屬陰虛﹐或內傷而兼外感幾分﹐或外感而兼內傷幾分﹐論方據脈﹐指下所定﹐不可少有隱祕。依古成法﹐參酌時宜年紀﹐與所處順逆﹐及曾服某藥否。

女人經水胎產﹐男子房室勞逸。

𨿽本於古而不泥於古﹐眞如見其臟腑﹐然後此心無疑﹐於人亦不枉誤。用藥之際﹐尢宜仔細。

某經病以某藥爲君﹐某爲監制﹐某爲引使。

凡劑料本當出自醫家﹐庶乎新陳炮灸﹐一一合則﹐況緊急丸散﹐豈病家所卒辦﹖但有病寒必欲自制者﹐聽其意向﹐須依本艸注下古法修合﹐不可逞巧以傷藥力。病機稍有疑滯﹐而藥不甚效者﹐姑待五鼓靜坐﹐潛心推究其源﹐再爲診察攺方﹐必無不愈。治病旣愈﹐亦醫家分內事也。縱守淸素﹐借此治生﹐亦不可過取重索﹐但當聽其所酬。如病家赤貧﹐一毫不取﹐尢見其仁且廉也。蓋人不能報﹐天必報之。如是而立心﹐而術有不明不行者哉﹗

或問一言爲約﹐曰﹕不欺而已矣。讀入門書而不從頭至尾﹐零星熟得一方一輪﹐而便謂醫者﹐欺也﹔熟讀而不思悟﹐融會貫通者﹐欺也﹔悟後而不早起﹐靜坐調息﹐以爲診視之地者﹐欺也﹔診脈而不以實告者﹐欺也﹔論方用藥﹐潦艸而不精詳者﹐欺也﹔病愈後而希望貪求﹐不脫市井風味者﹐欺也。

蓋不患醫之無利﹐特患醫之不明耳。

屢用屢驗而心有所得﹐不纂集以補報天地﹐公於人人者﹐亦欺也。欺則天良日以蔽塞而醫道終失﹐不欺則良知日益發揚而醫道愈昌﹐欺不欺之間﹐非人之所能與也。

萬病回春【明龔廷賢】

醫家十要

一存仁心﹐乃是良箴﹔博施濟眾﹐惠澤斯深。二通儒道﹐儒醫世寶﹔道理貴明﹐羣書當考。三情脈理﹐宜分表裏﹔指下旣明﹐沈屙可起。四識病原﹐坐死敢言﹔醫家至此﹐始稱專門。五知气運﹐以明歲序﹔補瀉溫涼﹐按時處治。六明經絡﹐認病不錯﹔臟腑洞然﹐今之扁鵲。七識藥性﹐立方應病﹔不辧溫涼﹐恐傷性病。八會炮制﹐火候詳細﹔太過不及﹐安危所系。九莫嫉妒﹐因人好惡﹔天理昭然﹐速當悔悟。十勿重利﹐當存仁義﹔貧富𨿽殊﹐藥施無二。

病家十要

一擇明醫﹐於病有裨﹔不可不愼﹐生死相隨。二肯服藥﹐諸病可卻﹔有等愚人﹐自家擔閣。三宜早治﹐始則容易﹔履霜不謹﹐堅冰卽至。四絕空房﹐自然無疾﹔倘若犯之﹐神醫無術。五戒惱怒﹐必須省悟﹔怒則火起﹐難以救護。六息妄想﹐須當靜養﹔念慮一除﹐精神自爽。七節飲食﹐調理有則﹔過則傷神﹐太飽難克。八愼起居﹐交際當袪﹔稍若勞役﹐元气愈虛。九莫信邪﹐信之則差﹔異端誑誘﹐惑亂人家。十勿惜費﹐惜之何謂﹗請問君家﹐命財孰貴﹖

醫家病家通病

一﹑南方人有患病者﹐每延醫至家﹐診視後﹐止索一方﹐命人購藥於市﹐不論藥之眞僞﹐有無炮制﹐輒用服之。不敬﹐不責己之非﹐惟責醫之庸﹐明日遂易一醫﹐如是者數日﹐致使病證愈增﹐而醫人亦惑亂﹐莫知其所以悞也。吁﹗此由病家之過歟﹖亦醫家之不明歟﹖

一﹑北方人有患病者﹐每延醫至家﹐不論病之輕重﹐乃授一二金而索一方劑﹐刻時奏效﹐否則卽復他求﹐朝秦暮楚。殊不知人稟有虛實﹐病感有淺深。且夫感冒腠理之疾﹐一二劑可愈﹔至於內傷勞瘵之證﹐豈投一二劑可愈哉﹖此習俗之獘﹐悞於人者多矣﹐惟智者辧之﹗

一﹑醫道﹐古稱仙道也﹐原爲活人。今世之醫﹐多不知此義﹐每於富者用心﹐貧者忽略﹐此固醫者之恆情﹐殆非仁術也。以餘論之﹐醫乃生死所寄﹐責任匪輕﹐豈可因其貧富而我爲厚薄哉﹖告我同志者﹐當以太上好生之徳爲心﹐愼勿論貧富﹐均是活人﹐是亦陰功也。

一﹑凡病家延醫﹐乃寄之以生死﹐理當敬重﹐愼勿輕藐﹐貧富不在論財﹐自盡其誠﹐稍褻之則非重命者耳。更有一等背義之徒﹐本得醫人之力﹐病愈思財﹐假言昨作何福﹐易某人藥﹐所爲吝財之計﹐不歸功於一人。吁﹗使不得其利﹐又不得其名﹐此輩之心﹐亦不仁之甚。

一﹑常見今時之人﹐每求醫治﹐令患者臥於暗室帷帳之中﹐並不告以所患﹐止令切脈﹐至於婦人多不之見﹐豈能察其聲色﹖更以錦帕之類護其手﹐而醫者又不便褻於問﹐縱使問之亦不說﹐此非欲求愈病﹐將以難醫。殊不知古之神醫﹐尙且以望聞問切﹐四者缺一不可﹐況今之醫未必如古之神﹐安得以一切脈而洞知臟腑也耶﹖余書此奉告世之患者﹐延醫至家﹐罄告所患﹐今醫者對證切脈﹐了然無疑﹐則用藥無不效矣。昔東坡云﹕吾求愈疾而已﹐豈以困醫爲事哉﹖

一﹑吾道中有等無行之徒﹐專一誇己之長﹐形人之短﹐每至病家﹐不問疾屙﹐惟毀前醫之過以駭患者。設使前醫用藥盡是﹐何復他求﹖蓋爲一時或有所偏﹐未能奏效﹐豈可槪將前藥爲庸耶﹖夫醫乃仁道﹐況授受相傳﹐原系一體﹐同道𨿽有毫末之差﹐彼此亦當護庇﹐愼勿訾毀﹐斯不失忠厚之心也﹐戒之戒之﹗

外科正宗【明陳實功】

醫家五戒十要

一戒﹕凡病家大小貧富人等﹐請觀者便可往之﹐勿得遲延厭棄﹐欲往而不往﹐不爲平易﹔藥金毋論輕重有無﹐當盡力一例施與﹐自然陰隲日增﹐無傷方寸。

二戒﹕凡視婦女及孀婦尼僧人等﹐必候侍者在傍﹐然後入房診視﹐倘傍無伴﹐不可自看。假有不便之患﹐更宜眞誠窺睹﹐𨿽對內人不可談﹐此因閨閫故也。

三戒﹕不得出脫病家珠珀珍貴等送家合藥﹐以虛存假換。如果該用﹐令彼自制入之﹐倘服不效﹐自無疑謗。亦不得稱贊彼家物色之好。凡此等非君子也。

四戒﹕凡救世者﹐不可行樂登山﹐攜酒遊玩﹕又不可非時離去家中。凡有抱病至者﹐必當親視﹐用意發藥﹐又要依經寫出藥帖。必不可杜撰藥方﹐受人駁問。

五戒﹕凡娼妓及私夥家請看﹐亦當正己視如良家子女﹐不可他意見戲﹐以取不正﹐視畢便回。貧窘者藥金可璧﹐看回只可與藥﹐不可再去﹐以希邪淫之報。

一要﹕先知儒理﹐然後方知醫理﹐或內或外﹐勤讀先古明醫確論之書﹐須旦夕手不釋卷﹐一一參明﹐融化機變﹐印之在心﹐慧之於目﹐凡臨證時自無差謬矣。

二要﹕選買藥品﹐必遵雷公炮炙。藥有依方修合者﹐又有因病隨時加減者。湯散宜近備﹐丸丹須預制。常藥愈久愈靈﹐綫藥越陳越異。藥不吝珍﹐終久必濟。

三要﹕凡鄕井同道之士﹐不可生輕侮傲慢之心﹐切要謙和謹愼。年尊者恭敬之﹐有學者師事之﹐驕傲者遜讓之﹐不及者薦拔之。如此自無謗怨﹐信和爲貴也。

四要﹕治家與治病同。人之不惜元气﹐斫喪太過。百病生焉﹐輕則支離身體﹐重則喪命。治家若不固根本而奢華﹐費用太過﹐輕則無積﹐重則貧窘。

五要﹕人之受命於天﹐不可負天之命。凡欲進取﹐當知彼心順否﹐體認天道順逆。凡順取﹐人緣相慶﹔逆取﹐子孫不吉。爲人何不輕利遠害﹐以防還報之業也﹖

六要﹕凡裏中親友人情﹐除婚喪疾病慶賀外﹐其餘家務﹐至於饋送來往之禮﹐不可求奇好勝。凡飧只可一魚一菜﹐一則省費﹐二則惜祿﹐謂廣求不如儉用。

七要﹕貧窮之家及遊食僧道衙門差役人等﹐凡來看病﹐不可要他藥錢﹐只當奉藥。再遇貧難者﹐當量力微贈﹐方爲仁術。不然有藥而無火食者﹐命亦難保也。

八要﹕凡有所蓄﹐隨其大小﹐便當置買產業以爲根本。不可收買玩器及不緊物件﹐浪費錢財。又不可做銀會酒會﹐有妨生意。必當一例禁之﹐自絕謗怨。

九要﹕凡室中所用各樣物具﹐俱要精備齊整﹐不得臨時缺少。又古今前賢書籍﹐及近時明公新刊醫理詞說﹐必尋參看﹐以資學問。此誠爲醫家之本務也。

十要﹕凡奉官衙所請﹐必要速去﹐無得怠緩。要誠意恭敬﹐告明病源﹐開俱方藥。病愈之後﹐不得圖求扁禮﹐亦不得言說民情﹐至生罪戾。閒不近公﹐自當守法。

小兒衛生總微論方【宋撰人不詳】

醫工論

凡爲醫之道﹐必先正己﹐然後正物。正己者﹐謂能明理以盡術也。正物者﹐謂能用藥以對病也。如此﹐然後事必濟而功必著矣。若不能正己﹐豈能正物﹖不能正物﹐豈能愈疾﹖今冠於篇首﹐以勸學者。

凡爲醫者﹐性存溫雅﹐志必謙恭﹐動須禮節﹐舉乃和柔﹐無自妄尊﹐不可矯飾。廣收方論﹐博通義理﹐明運气﹐曉陰陽﹐善診切﹐精察視﹐辧眞僞﹐分寒熱﹐審標本﹐識輕重。疾小不可言大﹐事易不可去難。貧富用心皆一﹐貴賤使藥無別。苟能如此﹐於道幾希。反是者﹐爲生靈之巨寇。

凡爲醫者﹐遇有請召﹐不擇髙下﹐遠近必赴。如到其家﹐須先問曾請醫未曾﹖又問曾進是何湯藥﹖已未經下﹖乃可得知虛實也。如已曾經下卽虛矣。更可消息參詳﹐則可無悞。又治小兒之法﹐必明南北稟受之殊﹐必察土地寒溫之異﹐不可一同施治﹐古人最爲愼耳。

醫宗必讀【明李中梓】

不失人情論

嘗讀《內經》至方盛衰論而殿之曰﹕不失人情。未嘗不瞿然起﹐喟然嘆軒岐之人人深也。夫不失人情﹐醫家所甚急﹐然戛戛乎難之矣。大約人情之類有三﹕一曰病人之情﹐二曰傍人之情﹐三曰醫人之情。

所謂病人之情者﹕五臟各有所偏﹐七情各有所勝﹐陽髒者宜涼﹐陰髒者宜熱﹐耐毒者緩劑無功﹐不耐毒者竣劑有害﹐此髒气之不同也。動靜各有欣厭﹐飲食各有愛憎﹔性好吉者危言見非﹐意多憂者慰安云僞﹔未信者忠告難行﹐善疑者深言則忌﹐此好惡之不同也。富者多任性而禁戒勿遵﹐貴者多自尊而驕恣悖理﹐此交際之不同也。貧者衣食不周﹐況乎藥餌﹖賤者焦勞不適﹐懷抱可知﹐此調治之不同也。有良言甫信﹐謬說更新﹐多歧亡羊﹐終成畫餅﹐此無主之爲害也。有最畏出奇﹐惟求穩當﹐車薪杯水﹐難免敗亡﹐此過愼之爲害也。有境緣不偶﹐營求未遂﹐深情牽掛﹐良藥難醫﹐此得失之爲害也。有性急者遭遲病﹐更醫而致雜投﹔有性緩者遭急病﹐濡滯而成難挽﹐此緩急之爲害也。有參﹑朮沾唇懼補﹐心先痞塞﹔硝﹑黃入口畏攻﹐神卽飄揚﹐此成心之爲害也。有諱疾不言﹐有隱情難告﹐甚而故隱病狀﹐試醫以脈﹐不知自古神聖﹐未有捨望聞問而獨憑一脈者﹔且如气口脈盛則知傷食﹐至於何日受傷﹐所傷何物﹐豈能以脈知哉﹖此皆病人之情﹐不可不察者也。

所謂傍人之情者﹕或執有據之論﹐而病倩未必相符﹔或興無本之言﹐而醫理何曾夢見。或操是非之柄﹐同我者是之﹐異己者非之﹐而眞是眞非莫辧﹔或執膚淺之見﹐頭痛者救頭﹐腳痛者救腳﹐而孰標孰本誰知﹖或尊貴執言難抗﹐或密戚偏見難回。又若薦醫動關生死﹐有意气之私厚而薦者﹐有庸淺之偶效而薦者﹐有信其利口而薦者﹐有貪其酬報而薦者﹐甚至燻猶不辧﹐妄肆品評﹐譽之則跖可爲舜﹐毀之則鳳可作鴞﹐致懷奇之士﹐拂衣而去﹐使深危之病﹐坐而待亡。此皆傍人之情﹐不可不察者也。

所謂醫人之情者﹕或巧語誑人﹐或甘言悅聽﹐或彊辯相欺﹐或危言相恐﹐此便侫之流也。或結納親知﹐或修好僮僕﹐或營求卜薦﹐或不邀自赴﹐此阿謟之流也。有腹無藏墨﹐詭言神授﹐目不識丁﹐假托祕傳﹐此欺詐之流也。有望聞問切﹐漫不關心﹐枳朴歸苓﹐到手便撮﹐妄謂人愚我明﹐人生我熟﹐此孟浪之流也。有嫉妒性成﹐排擠爲事﹐陽若同心﹐陰爲浸潤﹐是非顚倒﹐朱紫混淆﹐此讒妒之流也。有貪得無知﹐輕忽人命﹐如病在危疑﹐良醫難必﹐極其詳愼﹐猶冀回春﹐若輩貪功﹐妄輕投劑﹐至於敗壞﹐嫁謗自文﹐此貪幸之流也。有意見各持﹐異同不決﹐曲髙者和寡﹐道髙者謗多﹐一齊之傅幾何﹐眾楚之咻易亂﹐此庸淺之流也。有素所相知﹐苟且圖功﹔有素不相識﹐偶延辧證。病家旣不識醫﹐則倏趙倏錢﹐醫家莫肯任怨﹐則惟苓惟梗。或延醫眾多﹐互相觀望﹔或利害攸系﹐彼此避嫌。惟求免怨﹐誠然得矣。坐失機宜﹐誰之咎乎﹖此由知醫不眞而任醫不專也。

凡若此者﹐孰非人情﹖而人情之詳﹐尙多難盡。聖人以不失人情爲戒﹐欲令學者思之愼之﹐勿爲陋習所中耳。𨿽然﹐必期不失﹐未免遷就﹐但遷就旣礙於病情﹐不遷就又礙於人情﹐有必不可遷就之病情﹐而復有不得不遷就之人情﹐且柰之何哉﹗故曰﹕戛戛乎難之矣。

行方智圓心小膽大論

孫思邈之祝醫者曰﹕行欲方而智欲圓﹐心欲小而膽欲大。嗟乎﹗醫之神良﹐盡乎此矣。宅心醇謹﹐舉動安和﹐言無輕吐﹐目無亂觀﹐忌心勿起﹐貪念罔生﹐毋忽貧賤﹐毋憚疲勞﹐檢醫典而精求﹐對疾苦而悲憫﹐如是者謂之行方。稟賦有厚薄﹐年歲有老少﹐身形有肥瘦﹐性情有緩急﹐境地有貴賤﹐風气有柔彊﹐天時有寒熱﹐晝夜有輕重﹐气色有吉凶﹐聲音有髙下﹐受病有久新﹐運气有太過不及﹐知常知變﹐能神能明﹐如是者謂之智圓。望聞問切宜詳﹐補瀉寒熱須辧﹐嘗思人命至重﹐冥報難逃﹐一旦差訛﹐永劫莫懺﹐烏容不愼﹖如是者謂之心小。補卽補而瀉卽瀉﹐熱斯熱而寒斯寒﹐抵當承气﹐時用回春﹐姜附理中﹐恆投起死﹐析理詳明﹐勿持兩可﹐如是者謂之膽大。四者似分而實合也。世未有詳謹之士﹐執成法以傷人﹐靈變之人﹐敗名節以損己。行方者智必圓也﹐心小則惟懼或失﹐膽大則藥知其證。或大攻﹐或小補﹐似乎膽大﹐不知不如是則病不解﹐是膽大適所以行其小心也。故心小膽大者合而成智圓﹐心小膽大智圓者合而成行方也。世皆疑方則有礙乎圓﹐小則有妨乎大﹐故表而出之。

本艸經疏【明繆希雍】

祝醫五則

凡人疾病﹐皆由不惜眾生身命﹐竭用人財﹐好殺禽獸昆虫﹐好箠楚下賤﹐甚則枉用毒刑﹐加諸無罪﹐種種業因﹐感此苦報。業作醫師﹐爲人司命﹐見諸苦惱﹐當興悲憫﹐詳檢方書﹐精求醫道﹐諦察深思﹐務期協中。常自思惟﹐藥不對病﹐病不對機﹐二旨或乖﹐則下咽不返。人命至重﹐冥報難逃﹐勿爲一時衣食﹐自貽莫懺之罪於千百劫﹐戒之哉﹗宜懼不宜喜也。

凡爲醫師﹐當先讀書﹔凡欲讀書﹐當先識字。字者﹐文之始也。不識字義﹐寧解文理﹖文理不通﹐動成窒礙。𨿽詩書滿目﹐於神不染﹐觸途成滯﹐何由省入﹖譬諸面墻﹐亦同木偶﹐望其拯生民之疾苦﹐顧不難哉﹖故昔稱太醫﹐今曰儒醫。太醫者讀書窮理﹐本之身心﹐驗之事物﹐戰戰兢兢﹐求中於道﹐造次之際﹐罔敢或肆者也。外此則俗工耳﹐不可以言醫矣。

凡爲醫師﹐先當識藥。藥之所產﹐方隅不同則精粗頓異﹐收采不時則力用全乖﹔又或市肆飾僞﹐足以混眞。苟非確認形質﹐精嘗气味﹐鮮有不爲其誤者。譬諸將不知兵﹐立功何自﹖醫之於藥﹐亦猶是其。旣識藥矣﹐宜習修事。雷公炮炙固爲大法﹐或有未盡﹐可以意通﹐必期躬親﹐勿圖苟且。譬諸飲食﹐烹調失度﹐尙不益人﹐反能增害﹐何況藥物關於軀命者也﹖可不愼諸﹗

凡作醫師﹐宜先虛懷﹐靈知空洞﹐本無一物。苟執我見﹐便與物對﹐我見堅固﹐勢必輕人。我是人非﹐與境角立﹐一靈空竅﹐動爲所塞。𨿽日親至人﹐終不獲益﹐白首故吾﹐良可悲已。執而不化﹐害加於人﹐淸夜深思﹐宜生愧恥。況人之才識﹐自非生知﹐必假問學。問學之益﹐廣博難量﹐脫不虛懷﹐何由納受﹖不恥無學﹐而恥下問﹐師心自聖﹐於道何益﹗苟非至愚﹐能不儆省乎﹖

醫師不患道術不精﹐而患取金不多。捨其本業﹐專事旁求﹐假寵貴人﹐冀其口吻﹐以希世重﹐縱得多金﹐無拔苦力﹐念當來世﹐豈不酬償﹖作是思惟﹐是苦非樂﹐故當勤求道術﹐以濟物命﹐縱有功效﹐任其自酬﹐勿責厚報﹐等心施治﹐勿輕貧賤﹐如此則徳植厥躬﹐鬼神幽贊矣。

上來所祝五條﹐皆關切醫師﹐才品道術﹐利濟功過。仰願來學﹐腑從吾祝﹐則進乎道而不囿於技矣。詎非生人之至幸﹐斯道之大光也哉﹗

醫門法律【淸諭昌】

治病

昌按春秋時左氏譚醫理甚悉﹐漢儒已不習醫。太史公作倉公等列傳鮮所發明﹐況其他乎﹗其後如華元化傳﹐寢涉妖妄﹐醫脈之斷﹐實儒者先斷之也。有唐列方技﹐無足怪矣。《九靈山房集》所論醫者當博極羣書﹐求聖賢之意旨﹐明造化之會歸﹐其屬望顧不大歟﹗

醫之爲道﹐非精不能明其理﹐非博不能至其約。是故前人立教﹐必使之先讀儒書﹐明《易》理﹑《素問》﹐𨿽《本艸》《脈經》而不少略者何﹖蓋非四書無以通義理之精微﹐非《易》無以知陰陽之消長﹐非《素問》無以識病﹐非《本艸》無以識藥﹐非《脈經》無從診候而知寒熱虛實之證。聖賢示人﹐略舉其端而已。後學必須會羣書之長﹐參所見而施治之﹐然後爲可。

病有六大失﹕失於不審﹐失於不信﹐失於過時﹐失於不擇醫﹐失於不知病﹐失於不知藥。又《史記》云﹕驕恣不倫於理﹐一不治﹔輕身重財﹐二不治﹔衣食不能適﹐三不治﹔陰陽並髒气不定﹐四不治﹔形羸不能服藥﹐五不治﹔信巫不信醫﹐六不治。今時病家﹐此其通獘矣。

孫思邈曰﹕世間多有病人親友故舊交遊來問疾﹐其人曾不經事﹐未讀方書﹐自騁了了﹐詐作明能﹐譚說異端﹐或言是虛﹐或道是實﹐或云是風﹐或云是气﹐紛紛謬說﹐種種不同﹐破壞病人心意﹐不知孰是﹐遷延未就﹐時不待人﹐歘然至禍﹐各自散走﹐此種情態﹐今時尢甚。是須好人及好名醫﹐識病深淺﹐探賾方書﹐博覽古今﹐方可倚任﹐不爾大誤人事。

寓意艸【淸諭昌】

先議病後議藥

從上古以至今時﹐一代有一代之醫﹐𨿽神聖賢明﹐分量不同﹐然必不能捨規矩準繩以爲方圓平直也。故治病必先識病﹐識病然後講藥。藥者所以勝病者也。識病則千百藥中﹐任舉一二種用之且通神﹔不識病則歧多而用眩。凡藥皆可傷人﹐況於性最偏駁者乎﹖邇來習醫者眾﹐醫學愈荒﹐遂成一議藥不講病之世界﹐其夭枉不可勝悼。或以爲殺運使然﹐不知天道豈好殺惡生耶﹖每見仕宦家﹐診畢卽令定方﹐以示愼重﹐初不論病從何起﹐藥以何應﹐致醫師以模稜迎合之術﹐妄爲議論。迨藥之不效﹐諉於無藥﹐非無藥也﹐可以勝病之藥﹐以不識病情而未敢議用也。厄哉﹗《靈樞》《素問》《難經》《甲乙》無方之書﹐全不考究﹐而後來一切有方之書﹐奉爲靈寶。如朱丹溪一家之言﹐其《脈因證治》一書﹐先論脈﹐次因﹐次證﹐後乃論治﹐其書反不行﹔而《心法》一書﹐羣方錯雜﹐則共宗之。又《本艸》止述藥性之功能﹐人不加嗜﹐及繆氏《經疏》﹐兼述藥性之過劣﹐則必懸之肘後。不知艸木之性﹐亦取其偏﹐以通人之用﹐其過劣不必言也﹐言之而棄置者眾矣。曷不將《本艸》諸藥盡行刪抹﹐獨畱無過之藥五七十種而用之乎﹖其於《周禮》令醫人采毒藥以供醫事之旨﹐及歷代帝王恐本艸爲未備﹐而博采增益之意﹐不大刺謬乎﹖欲破此惑﹐無如議病精詳。病經議明﹐則有是病卽有是藥﹐病千變藥亦千變。且勿論造化生心之妙﹐卽某病之以某藥爲良﹐某藥爲劫者﹐至是始有定名。若不論病﹐則藥之良毒善惡﹐何從定之哉﹖可見藥性所謂良毒善惡﹐與病體所謂良毒善惡不同也。而不知者﹐必欲執藥性爲去取﹐何其陋耶﹖故昌之議病﹐非得已也。昔人登壇指顧﹐後效不爽前言﹔聚米如山﹐先事已饒碩畫。醫𨿽小道﹐何獨不然﹖昌卽不能變俗﹐實欲借此榜樣﹐闡發病機﹐其能用不能用何計焉﹖

議病式

某年某月某地某人﹐年紀若干﹐形之肥瘦長短若何﹐色之黑白枯潤若何﹐聲之淸濁長短若何﹐人之形志苦樂若何﹔病始何日﹐初服何藥﹐次後再服何藥﹐某藥稍效﹐某藥不效﹔時下晝夜孰重﹐寒熱孰多﹔飲食喜惡多寡﹐二便滑澀有無﹔脈之三部九候何候獨異﹐二十四脈中何脈獨見﹐何脈兼見﹔其證或內傷﹐或外感﹐或兼內外﹐或不內外﹔依經斷爲何病﹐其標本先後何在﹐汗吐下和寒瀉溫補何施﹐其藥宜用七方中何方﹐十劑中何劑﹐五气中何气﹐五味中何味﹐以何湯名爲加減和合﹐其效驗定於何時。一一詳明﹐務令纖毫不爽。起眾信從﹐允爲醫門矜式﹐不必演文可也。

某年者﹐年上之干支﹐治病先明運气也。某月者﹐治病必本四時也。某地者﹐辧髙卑燥濕﹐五方異宜也。某齡某形某聲某气者﹐用之合脈﹐圖萬全也。形志苦樂者﹐驗七情勞逸也。始於何日者﹐察久近傳變也。歷問病證藥物驗否者﹐以之斟酌己見也。晝夜寒熱者﹐辧气分血分也。飲食二便者﹐察腸胃乖和也。三部九候何候獨異者﹐推十二經脈受病之所也。二十四脈見何脈者﹐審陰陽表裏﹐無差忒也。依經斷爲何病者﹐名正則言順﹐事成如律度也。標本先後何在者﹐識輕重次第也。汗吐下和寒溫補瀉何施者﹐求一定不差之法也。七方﹐大小緩急奇偶復﹐乃藥之制﹐不敢濫也。十劑﹐宣通補泄輕重滑澀燥濕﹐乃藥之宜﹐不敢泛也。五气中何气﹐五味中何味者﹐用藥最上之法﹐寒熱溫涼平﹐合之酸辛甘苦鹹也。引湯名爲加減者﹐循古不自用也。刻效於何時者﹐逐段辧之不差﹐以病之新久﹐五行定痊期也。若是則醫案之在人者﹐工拙自定﹐積之數十年﹐治千萬人而不爽也。

日知錄【淸顧炎武】

論醫

古之時﹐庸醫殺人﹔今之時﹐庸醫不殺人﹐亦不活人﹐使其人在不死不活之間﹐其病日深而卒至於死。夫藥有君臣﹐人有彊弱。有君臣則用有多少﹐有彊弱則劑有半倍。多則專﹐專則其效速﹔倍則厚﹐厚則其力深。今之用藥者﹐大抵泛雜而均停﹐旣見之不明﹐而又治之不勇﹐病所以不能愈也。而世但以不殺人爲賢﹐豈知古之上醫﹐不能無失。《周禮》醫師歲終稽其醫事以制其食﹐十全爲上﹐十失一次之﹐十失二次之﹐十失三次之﹐十失四爲下。是十失三四﹐古人猶用之。而淳於意之對孝文﹐尙謂時時失之﹐臣意不能全也。《易》曰﹕裕父之虫往見吝。柰何獨取夫裕蠱者﹖以爲其人𨿽死而不出於我之爲。嗚呼﹗此張禹之所以亡漢﹐李林甫之所以亡唐也。

《唐書》許引宗言﹕古之上醫﹐惟是別脈﹔脈旣精別﹐然後識病。夫病之與藥﹐有正相當者﹐惟須單用一味﹐直攻彼病﹐藥力旣純﹐病卽立愈。今人不能別脈﹐其識病源﹐以情臆度﹐多安藥味﹐譬之於獵﹐未知兔所﹐多發人馬﹐空地遮圍﹐冀有一人獲之﹐術亦疏矣。假令一藥﹐偶然當病﹐他味相制﹐气勢不行﹐所以難差﹐諒由於此。《後漢書》華佗精於方藥﹐處劑不過數種。夫師之六五﹐任九二則吉﹐參以三四則凶。是故官多則亂﹐將多則敗﹐天下之事亦猶此矣。

