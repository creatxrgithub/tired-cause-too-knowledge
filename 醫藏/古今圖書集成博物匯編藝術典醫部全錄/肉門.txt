古今圖書集成醫部全錄卷二百十二

肉門

黃帝素問

六節髒象論

脾﹑胃﹑大腸﹑小腸﹑三焦﹑膀胱者﹐倉廩之本﹐榮之居也﹐名曰器﹐能化糟粕﹐轉味而入出者也。其華在唇四白﹐其充在肌﹐其味甘﹐其色黃﹐此至陰之類﹐通於土气。

【注足太陰獨受水谷之濁﹐爲轉輸之官﹐腸胃主受傳水谷﹐三焦主決瀆水道﹐膀胱爲水精之腑﹐故皆爲倉廩之本。脾藏榮﹐故爲榮之居。器者生化之宇﹐具升降出入之气。脾能運化糟粕﹐轉味而入養五臟﹐輸出腐穢於二陰﹐故名之曰器也。四白﹐唇之四際白肉也。口爲脾竅而主肌﹐故華在唇四白﹐其充在肌。甘者土之味﹐黃者土之色也。脾爲陰中之至陰﹐通於土气。此節指脾而言﹐以腸﹑胃﹑三焦﹑膀胱﹑並受傳水谷之精粗﹐故總爲倉廩之本。受濁者爲陰﹐故曰至陰之類。】

五臟生成篇

脾之合肉也﹐其榮唇也﹐其主肝也。

【注脾主中央土﹐乃倉廩之官﹐主運化水谷之精﹐以生養肌肉﹐故合肉。脾開竅於口﹐故榮在唇。脾主土而受制於肝木﹐是肝乃脾臟生成之主也。】

多食酸則肉胝﹝月芻﹞而唇揭﹐此五味之所傷也。

【注多食酸﹐是木味太過而傷脾﹐則肉胝﹝月芻﹞而唇掀揭矣。五味所以養五臟者也﹐髒有偏勝﹐則所不勝之髒受傷﹐此又承制之不可太過也。】

平人气象論

髒眞濡於脾﹐脾藏肌肉之气也。

【注土髒之元眞﹐濡於脾而主藏肌肉之气。】

髒气法時論

脾病者身重﹐善肌肉痿﹐足不收﹐行善瘈﹐腳下痛。

【注脾主肌肉﹐主通會元眞之气﹐脾气傷﹐故身重而肌肉善痿。痿者﹐肌肉委棄不仁也。足太陰經脈﹐循脛膝﹐邪在經絡﹐故足不收。气傷﹐故善瘈而痛。此言經病而及於气也。】

宣明五气篇

甘走肉﹐肉病無多食甘。

【注脾主肌肉﹐甘爲土味﹐脾病而多食之﹐則反傷脾气也。】

陰病發於肉。

【注脾爲陰中之至陰﹐在體爲肉﹐是以太陰之病而發於所主之肌肉。】

脾主肉﹐久坐傷肉。

【注五臟元眞之气﹐通會於肌肉腠理﹐脾气通於五臟﹐故所主在肉。脾喜運動﹐故久坐傷肉。】

血气形志篇

形樂志樂﹐病生於肉﹐治之以鍼石。

【注過於安樂﹐則神機不轉﹐气血羈畱﹐故病生於肉﹐宜治以鍼石﹐引而通之。】

形數驚恐﹐經絡不通﹐病生於不仁﹐治之以按摩醪藥。

【注驚則气亂﹐恐則气下﹐蓋血隨气行﹐气數亂逆﹐則經絡不通﹐榮衛不行﹐是以病生於不仁。宜按摩醪藥﹐以行其榮衛血气焉。】

逆調論

帝曰﹕人之肉苛者﹐𨿽近衣絮﹐猶尙苛也﹐是謂何疾﹖岐伯曰﹕榮气虛﹐衛气實也。榮气虛則不仁﹐衛气實則不用﹐榮衛俱虛則不仁且不用﹐肉如故也。

【注苛﹐虐也。肉𨿽近衣絮﹐而苛虐如故也。虛實者﹐不和也。言榮气不得衛气之和﹐則榮气虛﹐衛气不與榮气相和﹐則衛气實也。蓋陽道常實﹐故曰實。然則過猶不及也。不仁者不知痛癢﹐不用者痿而不勝於用﹐蓋言榮衛不和﹐則兩者皆虛矣。榮衛兩虛者﹐不仁且不用﹐不仁不用而肉苛如故者﹐不和而致虛也。】

痺論

痺在於肉則不仁。

【注髒气外合於形身﹐如病形而不傷其气﹐則止見肌肉不仁而不痛也。】

痿論

有漸於濕﹐以水爲事﹐若有所畱﹐居處相濕﹐肌肉濡漬﹐痺而不仁﹐發爲肉痿。故《下經》曰﹕肉痿者﹐得之濕地也。

【注有漸於濕者﹐地气之中於下也。以水爲事者﹐好飲水漿﹐濕濁之畱於中也。若有濕濁之所畱﹐而居處又兼卑下﹐外內相濕﹐以致肌肉濡漬﹐痺而不仁﹐發爲肉痿也。】

脾气熱則胃幹而渴﹐肌肉不仁﹐發爲肉痿。

【注陽明燥金主气﹐從中見太陰之濕化﹐是以脾气熱則胃幹而渴矣。脾胃之气並主肌肉﹐今陽明津液不生﹐太陰之气不至﹐故肌肉不仁﹐發爲肉痿也。】

气穴論

帝曰﹕願聞溪谷之會也。岐伯曰﹕肉之大會爲谷﹐肉之小會爲溪。肉分之間﹐溪谷之會﹐以行榮衛﹐以會大气。邪溢气壅﹐脈熱肉敗﹐榮衛不行﹐必將爲膿。內消骨髓﹐外破大腘﹐畱於節湊﹐必將爲敗。積寒畱捨﹐榮衛不居﹐捲肉縮筋﹐肋肘不得伸﹐內爲骨痺﹐外爲不仁﹐命曰不足﹐大寒畱於溪谷也。溪谷三百六十五穴會﹐亦應一歲。其小痺淫溢﹐循脈來往﹐微鍼所及﹐與法相同。

【注肉有大分者﹐如股肱之肉﹐各有界畔﹔小分者﹐肌肉之內﹐皆有文理。然理路𨿽分﹐而交相會合﹐是大分處卽是大會處﹐小分處卽是小會處也。分會之間﹐以行榮衛之气﹐故名之曰溪谷。大气﹐宗气也。夫气爲陽﹐邪畱於肌腠之气分﹐邪正相搏則爲病熱﹐故有壅膿消破之敗證矣。邪气淫溢﹐則正气自壅﹐溪谷之气﹐與脈相通﹐是以脈熱於內而肉敗於外也。榮衛不行﹐則血气畱滯而爲壅﹐膿邪畱於腘肉節湊之間﹐則筋骨必將自敗矣。夫積寒畱捨﹐致榮衛不能居其間﹐寒邪凝滯﹐又不得正气以和之﹐以致肉捲而筋縮也。肋肘乃筋骨之機關﹐故不得伸舒。邪閉於外﹐故內爲骨痺﹐榮衛內逆﹐故外爲不仁﹐命曰不足。蓋熱邪淫溢﹐是屬有餘﹐寒性凝濇﹐故爲不足。此大寒之邪﹐畱於溪谷之間﹐以致筋骨皆爲病也。溪谷之間﹐亦有三百六十五穴會﹐以應一歲﹐與孫絡之相同﹐可以微鍼刺取﹐以瀉其邪。小痺者﹐謂邪始入於皮膚﹐未傷筋骨。脈﹐謂孫絡脈也。邪在皮膚﹐循脈往來﹐見而瀉之﹐與治孫絡之法相同﹐而亦不必問其穴會之所在也。此言邪之客於人也﹐必先始於皮膚﹐次於孫絡﹐入於肌肉﹐以及於筋骨﹐在淺之時﹐微鍼所及﹐易於解散﹐無使其入深而爲大痺也。】

調經篇

血气未並﹐五臟安定﹐肌肉蠕動﹐命曰微風。

【注蠕﹐虫行動貌。蓋風傷衛﹐衛气行於肌肉之間﹐故蠕動也。】

四時刺逆從論

太陰有餘﹐病肉痺﹐寒中﹔不足﹐病脾痺。

【注有餘而在外﹐則爲肉痺﹐不足而在內﹐則爲脾痺。】

長夏气在肌肉。長夏者﹐絡經皆盛﹐內溢肌中。

五常政大論

太陽司天﹐水飲內稸﹐中滿不食﹐皮﹝疒帬﹞肉苛﹐筋脈不利﹐甚則胕腫﹐身後癰。

【注太陽司天﹐則太陰濕土在泉﹐水飲中滿﹐皮痺肉苛﹐皆水濕之爲病。身後癰者﹐癰發於背也。】

厥陰司天﹐風气下臨﹐脾气上從﹐體重肌肉萎﹐食減口爽﹐風行太虛﹐云物搖動﹐目轉耳鳴。

【注隆平之紀﹐其類土﹐其髒脾﹐土從木化則受其勝制﹐故上用變革而爲體重食減之脾病也。目轉耳鳴﹐風行於上也。】

六元正紀大論

太陽司天之政﹐四之气﹐風濕交爭﹐風化爲雨﹐乃長乃化乃成﹐民病大熱少气﹐肌肉萎﹐足痿﹐注下赤白。

【注加臨之气﹐乃厥陰風木﹐四之主气﹐乃太陰濕土﹐是以風濕交爭風化爲雨﹐加臨之气﹐從時而化也。夏秋之交﹐濕土主气﹐故乃長刀化乃成。蓋夏主長﹐秋主成﹐長夏主化也。民病大熱少气者﹐風熱之病。肉萎足痿者﹐濕土之气。注下赤白者﹐濕熱交感也。】

至眞要大論

太陽之勝﹐痔瘧﹐發寒厥入胃﹐則內生心痛﹐陰中乃瘍﹐隱曲不利﹐互引陰股﹐筋肉拘苛。

【注《靈樞經》曰﹕足太陽是主筋所生病者﹐爲痔瘧者﹐太陽寒熱之邪也。厥逆而入於胃者﹐水侮土也。胃絡上通於心故心痛也。陰中乃瘍﹐是以隱曲不利﹐而互引陰股﹐足太陽主筋﹐故筋肉拘苛也。】

靈樞經

壽夭剛柔篇

伯髙曰﹕形與气相任則壽﹐不相任則夭。若形充而大﹐肉﹝月囷﹞堅而有分者肉堅﹐肉堅則壽矣。形充而大﹐肉無分理不堅者肉脆﹐肉脆則夭矣。

【注脾主地而主肉﹐肉堅者壽﹐不堅者夭﹐此後天之土基有厚薄也。】

本神篇

心怵惕思慮則傷神﹐神傷則恐懼自失﹐破﹝月囷﹞脫肉﹐毛悴色夭﹐死於冬。

【注思慮﹐脾之情也。如心因怵惕思慮﹐則傷心臟之神﹐神傷則不能主持﹐而恐懼自失矣。脾主土而主肌肉﹐肺主气而主皮毛。肉之膏肥曰﹝月囷﹞﹐色者﹐气之華也。﹝月囷﹞肉者﹐地所成之形也。毛色者﹐天所生之气也。破﹝月囷﹞脫肉﹐毛悴色夭﹐天地所生之命絕矣。死於冬者﹐死於四時之勝克也。】

經脈篇

足太陰气絕者﹐則脈不榮肌肉。唇舌者﹐肌肉之本也。脈不榮則肌肉軟﹐肌肉軟則肉萎人中滿﹐人中滿則唇反﹐唇反者肉先死﹐甲篤乙死﹐木勝土也。

【注足太陰之气生於脾﹐脾藏榮而外主肌肉﹐是以太陰气絕﹐則脈不榮於肌肉矣。脾開竅於口﹐主爲衛使之迎糧﹐故唇舌爲肌肉之本﹐脈不榮則肉萎唇反﹐太陰之生气絕於外也。甲篤乙死﹐脾臟之气死於內也。】

五癃津液別篇

天暑衣厚則腠理開﹐故汗出﹔寒畱於分肉之間﹐聚沫則爲痛。

【注腠理者﹐分肉之文理﹐津隨三焦出气﹐淖注於皮膚肌肉之間﹐故腠理開則汗大泄。如有寒而畱聚於分肉之間﹐則排裂分肉而爲痛。沫者﹐津聚而爲沫也。】

五變論

黃帝曰﹕人之善病風厥漉汗者﹐何以候之﹖少兪答曰﹕肉不堅﹐腠理疏﹐則善病風。黃帝曰﹕何以候肉之不堅也﹖少兪答曰﹕腘肉不堅而無分理﹐理者粗理﹐粗理而皮不致者﹐腠理疏﹐此言其渾然者。

【注朱永年曰﹕此言皮不致密﹐肉理粗疏﹐致風邪厥逆於內﹐而爲漉漉之汗。蓋津液充於皮腠之間﹐皮潰理疏﹐則津泄而爲汗矣。委中之下曰腘﹐太陽之部分也。蓋太陽之气主於皮膚﹐如腘肉不堅而無分理﹐無分理者粗理也。理粗而皮不致密﹐則腠理疏而渾然汗出矣。】

黃帝曰﹕何以候人之善病痺者﹖少兪答曰﹕粗理而肉不堅者﹐善病痺。黃帝曰﹕痺之髙下有處乎﹖少兪答曰﹕欲知其髙下者﹐各視其部。

【注理者﹐肌肉之文理﹐若文理粗疏而不致密﹐則邪畱而爲痺。蓋皮肉脈筋骨﹐五臟之分部也。痺論曰﹕風寒濕三气雜至﹐合而爲痺﹐以冬遇此者爲骨痺﹐以春遇此者爲筋痺﹐以夏遇此者爲脈痺﹐以至陰遇此者爲肌痺﹐以秋遇此者爲皮痺。故各視其部﹐則知痺之髙下。蓋心肺之痺在髙﹐肝腎脾痺在下也。】

黃帝曰﹕人之善病腸中積聚者﹐何以候之﹖少兪答曰﹕皮膚薄而不澤﹐肉不堅而淖澤﹐如此則腸胃惡﹐惡則邪气畱止積聚﹐乃傷脾胃之間﹐寒溫不次﹐邪气稍至﹐稸積畱止﹐大聚乃起。

【注夫皮膚薄而气不充身澤毛﹐肉不堅而津液不能淖澤﹐如此則腸胃惡。蓋津液血气﹐腸胃之所生也﹐惡則邪气畱止而成積聚﹐乃傷脾胃之間﹐若再飲食之﹐寒溫不節﹐邪气稍至﹐卽稸積畱而大聚乃起。夫腸乃肺之合而主皮主气﹐胃乃脾之合而主肉主津﹐故皮膚薄而肉不堅﹐則气不充而津液不淖澤矣。气不充而液不澤﹐則毫毛開而腠理疏﹐疏則邪气畱止﹐漸澑於腸胃之間而成積聚矣。】

本髒篇

衛气者﹐所以溫分肉﹐充皮膚﹐肥腠理﹐司開闔者也。衛气和則分肉解利﹐皮膚調柔﹐腠理致密矣。

【注言人之血气神志調和﹐則形體乃安。】

脾應肉。肉﹝月囷﹞堅大者胃厚﹔肉﹝月囷﹞麼者胃薄﹔肉﹝月囷﹞小而麼者胃不堅﹔肉﹝月囷﹞不稱身者胃下﹐胃下者下脘約不利﹔肉﹝月囷﹞不堅者胃緩﹔肉﹝月囷﹞無小裹累者胃急﹔肉﹝月囷﹞多小裹累者胃結﹐胃結者上脘約不利也。

【注倪氏曰﹕﹝月囷﹞﹐肥脂也。麼﹐亦小也。約﹐約束也。胃有上脘中脘下脘﹐故胃下則下脘約不利﹐結則上脘約不利也。】

論勇篇

黃帝曰﹕四時之風﹐病人如何﹖少兪曰﹕黃色薄皮弱肉者﹐不勝春之虛風﹔白色薄皮弱肉者﹐不勝夏之虛風﹔靑色薄皮弱肉﹐不勝秋之虛風﹔赤色薄皮弱肉﹐不勝冬之虛風也。黃帝曰﹕黑色不病乎﹖少兪曰﹕黑色而皮厚肉堅固﹐不傷於四時之風﹐其皮薄而肉不堅色不一者﹐長夏至而有虛風者病矣。其皮厚而肌肉堅者﹐長夏至而有虛風不病矣。其皮厚而肌肉堅者﹐必重感於寒﹐外內皆然乃病。

【注薄皮弱肉﹐則髒眞之气虛矣。五臟之气虛﹐則不能勝四時之虛風矣。虛風者﹐虛鄕不正之邪風也。黑者﹐水之色﹐論腎气之厚薄也。不傷於四時之風者﹐謂土旺於四季也。不病長夏之風者﹐謂土主於長夏也。設有皮厚肉堅而傷於四時之風者﹐必重感於寒也。天在地爲水﹐在天爲寒﹐腎爲水髒﹐上應天之寒气﹐是以色黑而皮厚肉堅之爲病者﹐必重感於寒。外內皆然﹐謂外受天之寒邪﹐內傷腎臟之水气。此言人之五臟﹐與天之六气相合﹐是以五色之薄弱者﹐不能勝四時之風气也。】

論痛篇

人之骨彊筋弱肉緩皮膚厚者耐痛﹐其於鍼石之痛﹐火焫亦然。加以黑色而美骨者﹐耐火焫。堅肉薄皮者﹐不耐鍼石之痛﹐於火焫亦然。

【注人之皮肉筋骨﹐皆借少陰﹑陽明之所資生而資養者也。少陰稟先天之精气﹐陽明化水谷之精微﹐是以筋骨之彊弱﹐肌肉之堅脆﹐皮膚之厚薄﹐腠理之疏密﹐皆稟气於少陰陽明者也。黑色而美骨者﹐少陰之血气盛也。肉緩皮膚厚者﹐陽明之血气盛也。】

衛气失常篇

黃帝曰﹕何以度知其肥瘦﹖伯髙曰﹕人有肥有膏有肉。黃帝曰﹕別此柰何﹖伯髙曰﹕腘肉堅皮滿者肥﹐腘肉不堅皮緩者膏﹐皮肉不相離者肉。

【注腠理者﹐肌肉之文理﹐如豕之精肉條分而有理路。理中之白膜曰脂﹐肉外連皮之肥肉曰肥﹐故曰腘肉堅而皮滿者肥。蓋肥在皮之內﹐肉之外﹐故肉堅而皮滿也。膏者卽肥之脂膏﹐謂如豕之紅白相間而有數層者爲膏。蓋肥膏之間於肉內﹐故肉不堅而皮緩也。此論衛气之肥腠理﹐故止論膏而不論肥。然先言人有肥者﹐以明膏肥之有別也。皮肉不相離者﹐謂肉勝而連於皮﹐內無膏而外無肥﹐此亦衛气之勝於肉理者也。】

黃帝曰﹕身之寒溫何如﹖伯髙曰﹕膏者其肉淖而粗理者身寒﹐細理者身熱。脂者其肉堅細理者熱﹐粗理者寒。

【注膏者肉不堅﹐故其肉淖﹐言膏與肉之相間而相和者也。脂者腠理固密﹐故其肉堅。粗理者﹐衛气外泄﹐故身寒。細理者﹐衛气收藏﹐故身熱。】

黃帝曰﹕其肥瘦大小柰何﹖伯髙曰﹕膏者多气而皮縱緩﹐故能縱腹垂腴﹔肉者身體容大﹔脂者其身收小。

【注衛气盛則腠理肥﹐是以膏者多气而皮縱緩﹐故能縱腹垂腴。腴者﹐臍下之少腹也。肉者﹐身體容大﹐此衛气盛而滿於分肉也。脂者﹐其身收小﹐此衛气深沈﹐不能充於分肉﹐以致脂膜相連﹐而肌肉緊密﹐故其身收小也。】

黃帝曰﹕三者之气血多少何如﹖伯髙曰﹕膏者多气﹐多气者熱﹐熱者耐寒。肉者多血﹐多血則充形﹐充形則平。脂者其血淸﹐气滑少﹐故不能大﹐此別於眾人者也。

【注膏者衛气盛﹐故熱而耐寒。肉者肌肉隆盛﹐故多血。血气盛則充膚熱肉﹐故充形。血隨气行﹐血气皆盛﹐是爲榮衛和平。脂者肌肉堅密﹐是以血淸气少﹐故不能大。此三者有肥瘦大小之不同﹐故與平人之有別也。】

黃帝曰﹕眾人柰何﹖伯髙曰﹕眾人皮肉脂膏﹐不能相加也。血與气不能相多﹐故其形不大不小﹐各自稱其身﹐命曰眾人。黃帝曰﹕善。治之柰何﹖伯髙曰﹕必先別其三形血之多少﹐气之淸濁而後調之﹐治無失常經。是故膏人縱腹垂腴﹐肉人者上下容大﹐脂人者𨿽脂不能大也。

【注三者之人﹐有肥大之太過﹐瘦小之不及﹐故當審其血之多少﹐气之淸濁﹐而後調之﹐無失衛气之常經﹐斯爲平和之人矣。此因衛气失常﹐是故膏入縱腹垂腴﹐肉人者上下容大﹐脂人者𨿽脂不能大也。蓋衛气主於皮肉筋骨之間﹐浮沈淺深﹐各在其處﹐若獨充盛於皮膚分肉之間﹐而使縱腹垂腴﹐上下容大﹐或深沈於筋骨之間﹐以致脂不能大﹐皆衛气之失常也。是以浮沈深淺﹐不可勝窮﹐隨變而調其气﹐命曰上工。】

五禁篇

著痺不移﹐﹝月囷﹞肉破﹐身熱﹐脈偏絕﹐是爲逆也。

【注著痺不移﹐﹝月囷﹞肉破身熱者﹐濕邪傷形﹐久而化熱也。脈偏絕者﹐脾胃之气敗也。】

刺節眞邪篇

虛邪之入於身也深﹐寒與熱相搏﹐久畱而內著。寒勝其熱﹐則骨疼肉枯﹔熱勝其寒﹐則爛肉腐肌爲膿﹐內傷骨。內傷骨爲骨蝕。有所疾前筋﹐筋屈不能伸﹐邪气居其間而不反﹐發於筋澑﹐有所結﹐气歸之﹐衛气畱之﹐不得反﹐津液久畱﹐合而爲腸澑﹐久者數歲乃成。以手按之柔﹐已有所結﹐气歸之﹐津液畱之﹐邪气中之﹐凝結日以易甚﹐連以聚居﹐爲昔癅。以手按之堅﹐有所結﹐深中骨﹐气因於骨﹐骨與气並﹐日以益大﹐則爲骨疽。有所結﹐中於肉﹐宗气歸之﹐邪畱而不去﹐有熱則化而爲膿﹐無熱則爲肉疽。凡此數气者﹐其發無常處﹐而有常名也。

【注寒與熱搏者﹐形中之陰陽二气也。蓋形舍气﹐气歸形﹐形气之相合也。是以傷形則病气﹐傷气則病形。結气歸之者﹐寒熱相搏之气﹐歸於邪畱之形所也。凡此數气者﹐其發無定處﹐而有肉枯﹑骨蝕﹑筋澑﹑昔癅之定名也。】

九宮八風篇

風從西南方來﹐名曰謀風。其傷人也﹐內捨於脾﹐外在於肌﹐其气主爲弱。風從東南方來﹐名曰弱風。其傷人也﹐內捨於胃﹐外在肌肉﹐其气主體重。

九鍼篇

形樂志樂﹐病生於肉﹐治之以鍼石。形數驚恐﹐筋脈不通﹐病生於不仁﹐治之以按摩醪藥。

【注形樂志樂﹐則心廣體胖﹐故當治之鍼石以疏气。驚傷心肝﹐恐則傷腎﹐是以形數驚恐﹐則筋脈不通﹐榮气不行﹐則爲不仁。】

扁鵲難經

肌肉消瘦

三損損於肌肉﹐肌肉消瘦﹐飲食不能爲肌膚。

中藏經【漢華佗】

肉痺

肉痺者﹐飲食不節﹐膏粱肥美之所爲也。痺者肉之奉﹐气已食痺者肉之本﹐气已食﹝疑作「脾者肉之本﹐气已失」﹞。則肉不榮﹐肌膚不澤則紋理疏。凡風寒暑濕之邪易爲入﹐故不早治則爲肉痺。肉痺之狀﹐其先能食而不能充悅﹐四肢緩而不收持者也。其右關脈按舉皆無力而往來濇也。宜節飲食以調其髒﹐常起居以安其痺﹐然後依經補瀉﹐以求其愈也。

肉病治療

按摩則可以驅浮淫於肌肉﹐宜按摩而不按摩﹐則使人淫墮肌肉﹐久畱未消。

病若虛而不補﹐則使人气血消散﹐肌肉耗亡﹐精神脫失﹐志意昏迷。不當汗而汗﹐則令人肌肉消絕﹐津液枯耗。不當按摩而按摩﹐則使人肌肉﹝月眞﹞脹﹐筋骨舒張。

千金方【唐孫思邈】

肉極

凡肉極者﹐主脾也。脾應肉﹐肉與脾合。若脾病則肉變色。又曰﹕至陰遇病爲肌痺﹐肌痺不已﹐復感於邪﹐內捨於脾﹐體癢淫淫如鼠走﹐其人身上津液脫﹐腠理開﹐汗大泄﹐鼻端色黃﹐是其相也。凡風气藏於皮膚﹐肉色則敗。以季夏戊己日傷於風爲脾風。脾風之狀多汗。陰動傷寒﹐寒則虛﹐虛則體重怠惰﹐四肢不欲舉﹐不嗜飲食﹐食則咳﹐咳則右脇下痛引肩背﹐不可以動轉﹐名曰厲風﹐裏虛外實。若陽動傷熱﹐熱則實﹐實則人身上如鼠走﹐唇口壞﹐皮膚色變﹐身體津液脫﹐腠理開﹐汗大泄﹐名曰惡風。須決其綱紀﹐知其終始﹐陰陽動靜﹐肉之虛實﹐實則瀉之﹐虛則補之。能治其病者﹐風始入肉皮毛肌膚筋脈之間﹐卽須決之。若入六腑五臟則半死矣。扁鵲曰﹕肉絕不治﹐五日死。何以知之﹖皮膚不通﹐外不得泄。凡肉應足太陰﹐太陰气絕則脈不榮其肌肉。口唇者﹐肌肉之本也。脈不榮則肌肉濡﹐肌肉濡則人中滿﹐人中滿則唇反﹐唇反气盡則肉先死。甲篤乙死﹐木勝土死﹐良醫妙藥﹐終不治也。

虛實

夫肉虛者﹐坐不安席﹐身危變動﹔肉實者坐安不動﹐喘气。肉虛實之應主於脾。若其腑臟有病從肉生﹐熱則應髒﹐寒則應腑。

河間六書【金劉完素】

麻木

風寒濕三气﹐畱著不去﹐卽四肢麻木拘攣也。

濇者﹐物濕則滑澤﹐幹則濇滯﹐燥濕相反故也。如徧身中外濇滯﹐皆屬燥金之化﹐故秋脈濇﹐然麻亦猶濇山。由水液衰少而燥濇﹐气行壅滯而不得滑澤通利﹐气彊攻衝而爲麻也。如平人抑其手足﹐則其气頓行之甚﹐而濇滯壅礙不得通利﹐而麻亦猶鼓物之象也。其不欲動者﹐動則爲陽﹐使气行之轉甚﹐故轉麻也。俗方治麻病多用烏﹑附者﹐令气行之暴甚﹐以故轉麻因之衝開道路﹐以得通利﹐藥气盡則平﹐气行通而麻愈也。然六气不必一气獨爲病﹐气有相兼。若亡液爲燥﹐或麻而無熱證﹐卽當此方。或風熱勝濕爲燥因而病麻﹐則宜以追風散熱﹑活血養液﹑潤燥通气之涼藥調之﹐則麻自愈也。治諸燥濇﹐悉如此法。

明理論【金成無己】

不仁

傷寒肉不仁﹐何以明之﹖仁﹐柔也。不仁﹐不柔和也﹐癢不知也﹐痛不知也﹐寒不知也﹐熱不知也。任其屈伸﹐灸刺不知﹐所以然者是謂不仁也。由邪气壅盛﹐正气爲邪气閉伏﹐郁而不發﹐榮衛血气虛少﹐不能通行致斯然也。《內經》曰﹕榮气虛則不仁。《鍼經》曰﹕衛气不行則爲不仁。經曰﹕榮衛不能相將﹐三焦無所仰﹐身體痺不仁。卽是言之﹐知榮衛血气虛少﹐不能通行爲不仁者明矣。經曰﹕諸乘寒者﹐則爲厥鬱冒不仁。言此厥者﹐是正气爲寒气所乘爲厥气也﹐非四肢逆冷之厥也。何者﹖蓋以鬱冒爲昏冒﹐不仁爲不知痛癢﹐得不爲屍厥之厥耶﹖經曰﹕少陰脈不至﹐腎气微﹐少精血﹐奔气促迫﹐上入胸膈﹐宗气反聚﹐血結心下﹐陽气退下﹐熱歸陰股﹐與陰相動﹐令身不仁﹐此爲屍厥。其乘寒之厥﹐鬱冒不仁﹐卽此屍厥可知矣。昔越人入虢﹐診太子爲屍厥﹐以鬱冒不仁爲可治﹐刺之而得痊愈者﹐實神醫之診也。鳴呼﹗設或脈浮而洪﹐身汗如油﹐喘而不休﹐水漿不下﹐形體不仁﹐此謂命絕﹐𨿽越人其能起之歟﹖

瞤動

經曰﹕動气在左﹐不可發汗﹐發汗則頭眩﹐汗不止﹐筋惕肉瞤。是發汗而動肝气者也。

傷寒肉瞤﹐何以明之﹖傷寒頭痛身疼﹐惡寒發熱者﹐必然之證也。其於肉瞤﹐非常常有之者﹐必待發汗過多﹐亡陽則有之矣。《內經》曰﹕陽气者﹐精則養神﹐柔則養筋。發汗過多﹐津液枯少﹐陽气太虛﹐筋肉失所養﹐故惕惕然而跳﹐瞤瞤然而動也。太陽病脈微弱﹐汗出惡風者﹐不可服大靑龍湯﹐服之則厥逆﹐筋惕肉瞤﹐此爲逆也。太陽病發汗﹐汗出不解﹐其人仍發熱﹐頭眩身瞤動﹐振振欲擗地者﹐眞武湯主之。動气在左﹐不可發汗﹐發汗則頭眩﹐汗不止﹐筋惕肉瞤。卽是觀之﹐筋惕肉瞤﹐由發汗多亡陽﹐則陽虛可見矣。玆𨿽逆也﹐止於發汗亡陽而表虛﹐治以溫經益陽則可矣。或因吐下發汗﹐表裏俱虛而有此狀者﹐又非若但發汗後所可同也。經曰﹕傷寒吐下發汗﹐虛煩﹐脈甚微﹐八九日心下痞鞕﹐脇下痛﹐气上衝咽喉﹐眩冒筋脈動惕者﹐久而成痿。此爲逆之甚者也。太陽病發汗復下之後﹐表裏俱虛﹐復加燒鍼﹐因胸煩面色靑黃膚瞤者難治。玆爲逆之甚者也。發汗吐下﹐庸可忽諸﹗

儒門事親【元張從政】

不仁

凡肌肉不仁﹐乃風濕寒三气合而爲痺﹐及手足麻痺不仁。《內經》曰﹕榮虛衛實﹐皮膚不仁﹐痺而不知癢痛﹐可用郁金散吐之﹐次服導水丸輕寒之藥泄之﹔泄訖﹐次以辛溫之劑。汗出後﹐常服當歸﹑芍藥﹑烏﹑附行經和血之藥﹐則愈矣。

東垣十書【元李杲】

痿痛消削

脾气熱﹐生肉痿﹐故痺而不仁。諸痿皆屬於上者﹐指病之本在肺也﹐故必先於起肺﹐然後熱傳入五臟﹐散爲諸證。

肌肉痿﹐足太陽膀胱經也。

肉痛﹐足太陰脾經也。

脾虛則肌肉消削﹐蓋人之肉如地之土﹐豈可人而無肉﹖故肉消則死矣。

丹溪心法【元朱震亨】

麻木

麻是气虛﹐木是濕痰死血。或有气血俱虛﹐但麻而不木者﹔有虛而感濕﹐麻木兼作者﹔有因虛而風寒濕三气乘之﹐故周身掣痛麻木並作者。若此其甚﹐宜先汗而後補。有痰滯四肢﹐或一指麻木﹐逾年而有中風之病﹐此皆气血先虛之兆也。若此者﹐須預治之。

醫學正傳【明虞摶】

麻木

經曰﹕風寒濕三气﹐合而爲痺﹐故風气勝者爲行痺﹐寒气勝者爲痛痺﹐濕气勝者爲著痺。河間曰﹕畱著不去﹐四肢麻木拘攣也。又曰﹕痛者﹐寒气多也﹐有寒故痛。其不痛不仁者﹐病久入深﹐榮衛之行濇﹐經絡時疏﹐故不痛﹔皮膚不榮﹐故爲不仁。夫所謂不仁者﹐或周身﹐或四肢喞喞然麻木不知痛癢﹐如繩紮縛初解之狀﹐古方名爲麻痺者是也。丹溪曰﹕麻是气虛﹐木是濕痰死血。然則曰麻曰木者﹐以不仁中分而爲二也。𨿽然﹐亦有气血俱虛﹐但麻而不木者﹔亦有虛而感濕﹐麻木兼作者﹔又有因虛而風寒濕三气乘之﹐故周身掣痛﹐兼麻木並作者﹐古方謂之周痺。治法宜先汗而後補也。醫者宜各以類推而治之﹐不可執一見也。

脈法

脈浮而濡﹐屬气虛。關前得之﹐麻在上體﹔關後得之﹐麻在下體也。

脈浮而緩﹐屬濕﹐爲麻痺﹔脈緊而浮﹐屬寒﹐爲痛痺﹔脈濇而芤﹐屬死血﹐爲木﹐不知痛癢。

醫學綱目【明樓英】

肉部所主

脾主肉。經云﹕脾主肉。在體爲肉﹐在髒爲脾。又云﹕邪在脾胃﹐則病肌肉痛是也。

脾病在溪。經云﹕北方黑色﹐入通於腎﹐故病在溪。溪者﹐肉之小會也。

病因

濕傷肉﹐甘傷肉。經云﹐濕傷肉﹐風勝濕。甘傷肉﹐酸勝甘。又云﹐甘走肉﹐肉病無多食甘。又云﹐多食酸則肉胝﹝月芻﹞而唇揭是也。

坐樂傷肉。經云﹕久坐傷肉。又云﹕形樂志樂﹐病生於肉﹐治之以鍼石是也。

醫宗必讀【明李中梓】

肉脫者死

形肉已脫﹐九候𨿽調猶此﹐此岐伯欲人以脈合形也。蓋形肉者脾之所主﹐脾土爲萬物之母﹐觀其形肉脫則知脾壞於內而根本喪矣。九候𨿽調﹐猶不免於死﹐形可以弗視乎哉﹗

肉痿

經云﹕脾气熱則胃幹而渴﹐肌肉不仁﹐發爲肉痿。蓋脾痿者﹐肉痿也。脾與胃以膜相連﹐而開竅於口﹐故脾熱則胃幹而渴。脾主肌肉﹐熱蓄於內則精气耗傷﹐故肌肉不仁﹐發爲肉痿。

古今醫鑑【明龔信】

脾痺

痺病在肌者多不仁﹐應乎脾﹐其證四肢懈怠﹐發嗽嘔吐。

麻木

肌肉麻木者﹐因風濕熱下陷入血分陰中﹐陽道不利﹐亦有痰在血分者。其證合眼則渾身肌肉麻木癢者﹐血不榮於肌腠﹐治以參﹑芪能助陽道﹐以當歸能行陰道﹐二朮﹑苓﹑甘﹑蘗以除濕熱﹐柴﹑升﹑芍藥以升提之。痰加二陳。治當活法。

如感風濕﹐手膊或痛或木﹐或徧身肌肉麻木﹐用五積散主之。

醫學準繩六要【明張三錫】

脾應肉

五臟一或有虛﹐必見證於外﹐脾虛則面與手足肌肉削腫﹐因其流而補其源﹐可謂上工矣。

痿瘦

心脾損及胃損﹐飲食不爲肌膚﹐宜益气和血調飲食﹐十全大補湯﹑補腎金剛丸。

肉極

脾實則肌肉痺﹐腠理開﹐汗大泄﹐四肢緩弱急痛﹐宜薏苡仁散。

麻木

榮衛滯而不行則麻木﹐如久坐壓住一處﹐麻不能舉﹐理可見矣。麻屬痰屬虛﹐木則全屬濕痰死血﹐一塊不知痛癢﹐若木然是也。

脈沈滑體厚人﹐多痰與濕﹐二朮二陳﹐或少佐風藥羌﹑獨﹑桂枝一二味﹐兼參﹑芪補气。

婦人及素有郁抑者﹐當舒郁。

脈微弱或弦大無力﹐病久體羸者﹐血气虛﹐補中益气。或加制附子一片﹐夏月對生脈散。

一塊不知痛癢﹐陰寒益甚﹐或日輕夜重﹐脈濇而芤。

痰挾死血﹐宜活血行气﹐芎﹑歸﹑桃仁泥﹑紅花﹑牛膝﹑二陳之類加韭汁。大便黑而閉者﹐桃仁承气湯下之。

傷寒六書【明陶華】

瞤惕

肉瞤筋惕者﹐非常常有之。陽气者﹐精則養神﹐柔則養筋。發汗過多﹐津液涸少﹐陽气偏枯﹐筋肉失所養﹐故惕惕然動﹐瞤瞤然跳也。非溫經助陽之藥﹐何可愈乎﹖故設眞武湯以救之。因汗吐下後﹐表裏俱虛﹐有此證者﹐逆之甚也。

不仁

肌肉不仁者﹐謂不柔和﹐𨿽痛癢不知﹐鍼火不知是也。諸虛乘寒﹐則爲鬱冒不仁﹐血气虛弱﹐不能周流於一身﹐於是正气爲邪气所伏﹐故肢體頑麻不仁﹐厥如死屍﹐用桂麻各半湯。不愈者﹐補中益气湯﹐入薑汁。設或身體如油﹐汗出不休﹐喘而直視﹐水漿不入者﹐此爲命絕也。

古今醫統【明徐春甫】

麻木論

《內經》以風寒濕三气雜至﹐合而爲痺﹐其風气勝者爲行痺﹐寒气勝者爲痛痺﹐濕气勝者爲著痺。其不痛不仁者爲麻痺是也。今夫麻木之證﹐正經所謂不痛不仁。病久入深﹐榮衛之行濇﹐經絡時疏﹐故不痛﹐皮膚不榮﹐故不仁﹐如繩紮縛初解之狀。

治麻木以疏導郁滯爲先

凡坐臥及倚靠之久﹐而致經絡气血不通﹐卽麻而木﹐可見其郁滯也。凡麻木多在四肢及手足之指者﹐此則四末气血不充﹐榮不通﹐故多麻木也。丹溪謂當多用附子行經﹐則此意也。

十指麻木者﹐胃中多有濕痰死血﹐宜二陳湯加蒼白朮﹑桃仁﹑紅花之類。

證治準繩【明王肯堂】

麻木

《原病式》列麻證在六气燥金諸濇條下。釋之曰﹕物得濕則滑澤﹐幹則濇滯﹐麻猶濇也。由水液衰少而燥濇﹐气行壅滯而不得滑澤通利﹐气彊攻衝而爲麻也。俗方治麻病﹐多用烏﹑附者﹐令气行之暴甚﹐以故轉麻﹐因之衝開道路﹐以得通利而麻愈也。然六气不必一气獨爲病﹐气有相兼。若亡液爲燥﹐或麻木無熱證﹐卽當此治。或風熱勝濕爲燥﹐因而病麻﹐則宜以退風散熱﹑活血養液﹑潤燥通气之涼藥調之。東垣則曰﹕麻者﹐气之虛也﹐眞气弱不能流通﹐塡塞經絡﹐四肢俱虛﹐故生麻木不仁。或在手﹐或在足﹐或通身皮膚盡麻者﹐皆以黃芪﹑人參﹑白朮﹑甘艸﹑五味﹑芍藥﹑當歸﹑升麻﹑柴胡之類﹐隨時令所乘之气﹐出入無方﹐但補其虛﹐全不用攻衝之峻劑。竊詳劉﹑李二公﹐生同時﹐居同地﹐無世運方土之異宜﹐何乃凡病遽有補攻之別如此﹖蓋因悟入聖人之道不同。劉以人稟天賦﹐本無虧欠﹐因邪入攪亂其气﹐而後成病﹐所以攻邪爲要﹐邪退則正气自安。李以人之眞气﹐榮養百骸﹐周於性命﹐凡眞气失調﹐少有所虧﹐則五邪六淫﹐便得乘間而入﹐所以補正爲要﹐正復則邪气自卻。今宜酌量二公之法﹐當攻當補﹐從中調治﹐無執泥其說。丹溪又分麻木爲二﹐以麻止習習然﹐尙無气血攻衝不行之狀﹔木則气血已痺不仁﹐莫知其痛癢也。癘風初起者﹐其手足必先木而後皮膚瘍潰﹐與夫癰瘓者﹐手足亦時麻木﹐當自求之本門。

《素問》曰﹕榮气虛則不仁﹐衛气虛則不用﹐榮衛俱虛則不仁且不用。《靈樞》曰﹕衛气不行﹐則必麻木。東垣治麻痺必補衛气而行之﹐蓋本諸此。

渾身麻木不仁﹐或左﹑或右半身麻木﹐或面﹑或頭﹑或手臂﹑或腳腿麻木不仁﹐並神效黃芪湯。

皮膚間有麻木﹐此肺气不行也﹐芍藥補气湯。如肌肉麻必待瀉榮而愈。如濕熱相合﹐四肢沈痛﹐當瀉濕熱。

《金匱》方血痺陰陽俱微﹐寸口關上微﹐尺中小緊﹐外證身體不仁如風痺狀﹐黃芪桂枝五物湯主之。

濕气風證不退﹐眩運﹐麻木不已﹐除風濕羌活湯主之。

榮虛衛穴﹐肌肉不仁﹐致令﹝疒帬﹞重﹐名曰肉苛﹐宜前胡散﹑苦參丸。古今圖書集成醫部全錄卷二百十三

肉門

方

肉極方【《千金方》﹐下同】治肉熱極﹐肌痺浮淫如鼠走身上﹐津液脫﹐腠理開﹐汗大泄﹐爲脾風﹐風气藏於皮膚﹐肉色敗﹐鼻見黃色。

麻黃防己一作防風枳實細辛白朮各三兩生薑附子各四兩甘艸桂心各二兩石膏八兩

右十味﹐﹝口父﹞咀﹐以水九升﹐煮麻黃﹐去沫﹐下諸藥﹐煮取三升﹐分三服。

西州續命湯治肉極虛熱﹐肌膚淫淫如鼠走身上﹐津液開泄﹐或痺不仁﹐四肢急痛。

麻黃生薑各三兩當歸石膏各二兩杏仁四十枚芎藭桂心甘艸黃芩防風芍藥各一兩

右十一味﹐﹝口父﹞咀﹐以水九升﹐先煮麻黃﹐除沫﹐下諸藥﹐煮取三升﹐去滓﹐分四服﹐日再。

石楠散治肉極熱﹐則體上如鼠走﹐或如風痺﹐唇口壞﹐皮膚色變。主諸風大病。

石楠三十銖薯蕷白芍藥一作甘艸天雄桃花一作桃仁甘菊花各一兩黃芪十八銖山茱萸一兩十八銖眞珠十八銖石膏二兩升麻葳蕤各一兩半

右十二味﹐治下篩﹐酒下方寸匕﹐日再﹐食後服。

大黃芪酒治肉極虛寒爲脾風﹐陰動傷寒﹐體重怠惰﹐四肢不欲舉﹐關節疼痛﹐不嗜飲食﹐虛極所致。

黃芪桂心巴戟天石斛柏子仁澤瀉茯苓漧薑蜀椒各三兩防風獨活人參各二兩天雄芍藥附子烏頭茵芋半夏細辛花粉白朮黃芩山萸各一兩

右二十三味﹐﹝口父﹞咀﹐絹袋貯﹐以淸酒三斗漬之﹐秋冬七日﹐春夏三日﹐初服三合﹐漸漸加﹐微痺爲度﹐日再。

又方治肉極虛寒﹐卒中風﹐口噤不能言﹐四肢緩縱﹐偏攣急痛﹐注五臟﹐恍惚﹐喜怒無常﹐手腳不隨。

獨活茵芋黃芩各三兩甘艸防風芍藥芎藭麻黃葛根各二兩人參一兩烏頭三枚

右十一味﹐﹝口父﹞咀﹐以水一斗﹐入竹瀝四升合煮﹐取四升﹐分四服﹐日三夜一。

五加酒治肉虛坐不安席﹐好動﹐主脾病﹐寒气所傷。

五加皮枸杞皮各二升地黃丹參各八兩石膏杜仲各一升漧薑四兩附子三兩

右八味﹐﹝口父﹞咀﹐以淸酒二斗﹐漬三宿﹐一服七合﹐日再。

半夏湯治肉實﹐坐不安席﹐不能動作﹐喘气。主脾病﹐熱气所加關格。除喘。

麻黃一兩半夏宿姜各八兩杏仁五兩細辛橘皮各四兩石膏七兩射幹二兩

右八味﹐﹝口父﹞咀﹐以水九升﹐煮取三升﹐分三服。須利下﹐加芒硝三兩。

地黃煎【《中藏經》】解勞傷﹐生肌肉﹐進飲食﹐活血气﹐養心神。

鵝梨汁一升生地黃汁杏仁汁生薑汁紫蘇汁薄荷汁各五升法酒二升沙蜜四兩

右慢火熬成膏﹐入後藥。

柴胡三兩木香人參茯苓山藥遠志柏子仁微炒﹐另研白朮枳殼各一兩﹐面裹煨秦艽二兩桔梗熟地黃各四兩﹐酒浸﹐切﹐焙麝香半兩﹐細研

右丸如桐子大﹐每日食後﹐甘艸湯下二十丸。

眞武湯【仲景】治悞發太陽汗﹐致筋惕肉瞤﹐以此救之。

附子一枚﹐炮去皮﹐破八片白茯苓白芍藥生薑切白朮各三兩

右五味﹐以水八升﹐煮去滓﹐溫服七合﹐日三服。若咳者﹐加五味半合﹐細辛﹑漧薑各一兩。若小便利者﹐去茯苓。若下利者﹐去芍藥﹐加漧薑。若嘔者﹐去附子﹐加生薑﹐足前成半斤。

淸肺飲子【《衛生寶鑑》】長肌肉﹐補肺气﹐養脾胃﹐定心神。

白芍五錢人參升麻柴胡各四錢天冬麥冬各三分陳皮二分半黃芩甘艸生黃蘗甘艸炙﹐各二分

右十一味﹐﹝口父﹞咀﹐作一服﹐水二盞﹐煎至一盞﹐去滓溫服﹐食後。汗多者﹐加黃芪五分。

防風白朮牡蠣湯【仲景﹐下同】治發汗多﹐頭眩汗出﹐筋惕肉瞤。

防風牡蠣粉炒黃白朮等分

右搗羅爲細末﹐每服二錢﹐以酒調下﹐米飲亦得﹐日進二三服。汗止便服小建中湯。

小建中湯治前證汗已止者。

桂枝甘艸炙生薑切﹐各三兩芍藥六兩大棗十二枚﹐劈膠飴一升

右六味﹐以水七升﹐煮取三升﹐去滓﹐內膠飴﹐更上微火消解﹐溫服一升﹐日三服。

蔚金散【子和﹐下同】治肌肉不仁﹐以此探吐﹐吐後宜服導水丸。

蔚金滑石川芎各半兩

右爲細末﹐每服一二錢﹐量虛實加減﹐以虀汁調下﹐空心服之。

導水丸治前證。

大黃黃芩各二兩滑石黑牽牛頭末各四兩

右爲細末﹐滴水丸梧桐子大﹐每服五十丸﹐或加至百丸﹐臨臥﹐溫水下。

柏子仁丸【丹溪】補益元气﹐充實肌膚。

山萸四兩柏子仁炒遠志各半兩覆盆子山藥另爲末﹐各一兩當歸梢澤瀉各半錢陳皮紅花少許五味子三十粒

右細切﹐作一服﹐水二盞﹐煎至一盞﹐溫服。

補气升陽和中湯【東垣】治閉目則渾身肌肉麻木﹐晝減夜甚﹐開目則漸退。

生甘艸黃蘗酒炒白茯苓澤瀉升麻柴胡各二分蒼朮艸豆蔻各三分陳皮歸身白朮各四分白芍藥人參各六分佛耳艸炙甘艸各八分黃芪一錢

右細切﹐作一服﹐水二盞﹐煎至一盞﹐去滓﹐食遠服。

雙合湯【《古今醫鑑》】治濕痰死血作麻木。

當歸川芎白芍藥生地黃陳皮半夏白茯苓白芥子各一錢桃仁八分酒紅花甘艸各三分

右銼﹐作一貼﹐水煎﹐入竹瀝﹑薑汁調服。

神效黃芪湯【東垣﹐下同】治渾身麻木不仁﹐或頭面手足肩背腿腳麻木﹐並皆治之。

蔓荊子二分陳皮五分人參八分炙甘艸白芍藥各一錢黃芪二錢

右細切﹐作一服﹐水二盞﹐煎至一盞﹐去滓﹐臨臥稍熱服。如麻木不仁﹐𨿽有熱不加黃蘗﹐只加黃芪一錢﹐通三錢。如麻木甚者﹐加芍藥一錢﹐通二錢。如小便淋濇﹐加澤瀉五錢﹐一服去則止。如有大熱證﹐加酒洗黃蘗三分。

補气湯治肌膚麻木神效。

黃芪陳皮甘艸各一錢二分澤瀉六分芍藥八分

右細切﹐作一服﹐水一盞半﹐煎至一盞﹐溫服。

開結舒經湯【《古今醫鑑》】治七情六鬱气滯﹐肌肉手足麻痺。

紫蘇葉陳皮香附烏藥川芎蒼朮羌活南星半夏當歸各八錢桂枝甘艸各四分

右銼﹐作一貼﹐姜三片﹐煎入竹瀝﹐薑汁調服。

參苓丸河間洽胃中結熱﹐消穀善食﹐不生肌肉﹐此名食﹝亻亦﹞人參石菖蒲遠志赤茯苓地骨皮牛膝酒浸﹐各一兩

右爲末﹐蜜丸梧子大﹐米飲下三五十丸﹐不拘時服。

前胡散【河間】治肉苛證。苛者﹝疒帬﹞重也。

川椒三錢前胡白芷細辛官桂白朮川芎各三兩吳茱萸附子炮當歸各二兩

右銼搗﹐以茶酒三升﹐拌勻﹐同窨一宿﹐以豬脂五斤﹐入藥微煎﹐候白芷黃色去滓﹐熬成膏﹐在病處摩之﹐以熱爲度。

谷靈丸【《濟陰綱目》】治肌肉消索。

黃芪人參牛膝當歸各一兩熟地黃白茯苓各五錢杜仲蒼朮白朮肉桂枸杞子各三錢附子炮﹐一枚

右爲末﹐酒糊和丸梧子大﹐人參湯下百丸。

五積散【《和劑》】治風濕肌肉麻木。

白芷茯苓半夏湯洗七次當歸川芎甘艸炙肉桂芍藥各三兩枳殼去瓤麩炒麻黃去節根陳皮去白﹐各六兩桔梗十二兩蒼朮泔浸去皮﹐二十四兩厚朴去粗皮﹐姜制漧薑爁﹐各四兩

右﹝口父﹞咀﹐每服四錢﹐水一盞﹐姜三片﹐蔥白三根﹐煎七分﹐熱服。

十全大補湯治气血兩虛﹐脾弱﹐肌肉瘦削﹐手足逆冷﹐脈沈微﹐無火證者。

人參白朮茯苓熟地黃川芎當歸芍藥肉桂黃芪各等分甘艸減半

右﹝口父﹞咀﹐水一盞半﹐生薑三片﹐棗二枚﹐煎八分﹐不拘時溫服。

補中益气湯【東垣】治病久體羸﹐气虛麻木﹐脈微弱﹐或弦大無力者。

黃芪病甚熱甚者﹐一錢人參三分﹐嗽者去之橘皮歸身酒浸升麻柴胡各二錢白朮三錢甘艸炙﹐五分

右﹝口父﹞咀﹐水二盞﹐煎至一盞﹐量气弱气盛﹐臨病斟酌水盞大小﹐去滓﹐食遠稍熱服。如傷重者﹐不過二服而愈。若病久者﹐以權立加減之法治之。

桃仁承气湯【仲景】治一塊麻木﹐屬死血﹐大便見血而便閉者。

桃仁五十枚﹐去皮尖研大黃四兩芒硝甘艸桂枝各二兩

右水煎溫服。

生脈散【《醫錄》】治夏月气虛﹐肌肉麻木者。

人參五錢五味子麥門冬各三錢

右水煎服。

薏苡仁散治肉實極﹐肌膚淫淫如鼠走﹐津液開泄﹐或時麻痺不仁。

薏苡仁石膏煆川芎肉桂防風防己羚羊角鎊屑赤芍藥杏仁去皮尖﹐麩炒黃甘艸炙﹐各等分

右﹝口父﹞咀﹐每服四錢﹐水一盞﹐姜五片﹐煎服無時。

金剛丸【《保命集》】治心肺胃損﹐肌肉消削﹐及腎損骨痿。

萆薢杜仲炒去絲蓯蓉酒浸菟絲子酒浸﹐各等分

右爲細末﹐酒煮豬腰子﹐搗和丸如梧桐子大﹐每服五七十丸﹐空心用溫酒送下。

桂枝麻黃各半湯【仲景】治肌肉頑麻﹐厥如死屍。

杏仁二十四个﹐去皮尖及雙仁者大棗四枚劈桂枝去皮﹐二兩十六銖芍藥生薑甘艸炙麻黃去節﹐各一兩

右七味﹐以水五升﹐先煮麻黃一二沸﹐去上沫﹐內諸藥中﹐煮取一升八合﹐去滓﹐溫服六合。

易簡方治徧身肌肉麻痺。

黃芪一兩人參白芍各五錢附子炮一枚當歸三錢

右爲末﹐煉蜜丸梧桐子大﹐每服三五十丸﹐酒下。

桂枝五物湯【仲景】一名黃芪桂枝五物湯﹐治肌肉麻痺。

黃芪桂枝白芍藥各三兩生薑六兩大棗十二枚

右水六升﹐煮二升﹐溫服七合﹐日三服。一方有人參。

除風濕羌活湯【東垣】治風濕不退﹐眩運麻木。

黃連一分羌活防風各一兩柴胡獨活甘艸炙﹐各五分升麻七分茯苓二錢槁本陳皮黃蘗川芎各三分蒼朮米泔制黃芪各一錢澤瀉豬苓去皮﹐各二分每服三錢或五錢﹐水二盞﹐煎至一盞﹐去滓稍熱服﹐量虛實施用。

苦參丸治肉苛。

若參取粉﹐二兩丹參炙沙參人參防風五加皮蒺藜炒去刺烏蛇肉酒浸蔓荊子敗龜板酥炙黃虎骨酥炙黃黑參各一兩

右爲細末﹐用不蛀皂角一斤銼碎﹐以水三升﹐挼取汁去滓﹐於無油鐵器內熬成膏﹐用煉蜜四兩和丸﹐如梧桐子大﹐每服十五丸至二十丸﹐食後﹐良久夜臥。共三服﹐荊芥薄荷酒下。

單方

漧地黃﹐長肌肉﹐令人肥健﹐作丸或釀酒久服﹐佳。【《本艸》﹐下同】

薯蕷﹐長肌肉﹐補虛勞羸瘦﹐能肥人﹐生者磨如泥﹐和酪作粥服﹐甚佳。

何首烏﹐治積年勞瘦﹐能肥人﹐末服﹑丸服並佳。

五加皮﹐療虛羸﹐能肥人﹐釀酒服或煎服﹐並佳。

海松子﹐羸瘦人可令肥健﹐作粥常服﹐甚佳。

鮒魚﹐羸瘦人能肥健﹐作羹食﹑蒸食﹐皆佳。

鱉肉﹐勞瘦人能肥健﹐取肉作羹常食﹔又取甲炙爲末﹐酒服一錢。

芋﹐充肌膚﹐令人肥白﹐作羹常食﹐甚佳。

胡麻﹐長肌肉﹐肥健人﹐蒸曝久服﹐妙。

大豆黃末﹐補勞瘦﹐肥健人﹐煉豬膏和丸服之。又鴈脂和丸服﹐亦可。

蔓菁子﹐令人肥健﹐蒸曬作末﹐酒飲任下二三錢﹐其根作羹常食佳。

韭薤俱能肥健人﹐作葅常食﹐並佳。

人乳汁﹐治瘦瘁﹐令人肥白悅澤﹐可久服之。

人胞﹐卽胎衣也﹐主血气羸瘦﹐能肥人﹐蒸熟和五味食之﹔或合滋補藥﹐和丸久服﹐尢佳。

牛乳﹐補羸瘦﹐肥健人﹐作粥常食﹐佳。

黃雌雞﹐治羸瘦著牀﹐能肥人﹐煮爛作羹服﹐甚良。

羊肉﹐治瘦病﹐能肥健人﹐或煮或燒﹐常食﹐佳。

黑牛髓﹐治瘦病﹐能肥人﹐和地黃汁白蜜等分作煎服之﹐佳。

茶久服﹐去人脂﹐令人瘦﹐太肥者可服。

赤小豆能瘦人﹐久服令人黑瘦枯燥﹐肥盛者可服。

人太肥﹐欲得瘦輕健﹐取冬瓜長食﹐作羹作葅﹐佳。欲肥則勿食。

桑枝茶﹐逐濕令人瘦﹐過肥者宜久服之。

昆布﹐下气﹐久服瘦人﹐作臛作菜常食佳。

肌肉麻木疼痛﹐萬靈膏﹕用甘遂二兩﹐蓖麻子仁四兩﹐樟腦一兩﹐搗作餅貼之﹐內飲甘艸湯。【《摘元方》】

身體麻木﹕芥子末酢調塗之。【《濟生祕覽》】

鍼灸

《素問》曰﹕月始生則血气始精﹐衛气始行﹔月郭滿則血气實﹐肌肉堅﹔月郭空則肌肉減﹐經絡虛﹐衛气去﹐形獨居。是以因天時而調血气也﹐是以天寒無刺﹐天溫無凝﹐月生無瀉﹐月滿無補﹐月郭空無治﹐是謂得時而調之。因天之序﹐盛虛之時﹐移光定位﹐正立而待之。

病有在皮膚者﹐刺皮無傷肉﹐肉傷則內動脾﹐脾動則七十二日四季之月﹐病腹脹煩﹐不嗜食。

刺皮無傷肉者﹐病在皮中﹐鍼入皮中﹐無傷肉也。

黃帝曰﹕夫經脈之小大﹐血之多少﹐膚之厚薄﹐肉之堅脆﹐及腘之大小﹐可爲度量乎﹖岐伯答曰﹕其可爲度量者﹐取其中度也﹐不甚脫肉而血气不衰也。若夫度之人﹐痟瘦而形肉脫者﹐惡可以度量刺乎﹖審切循捫按﹐視其寒暑盛衰而調之﹐是謂因適而爲之眞也。

春取絡脈﹐夏取分腠﹐秋取气口﹐冬取經輸。凡此四時﹐各以時爲齊。絡脈治皮膚﹐分腠治肌肉﹐气口治筋脈﹐經輸治骨髓。

春刺絡脈﹐血气外溢﹐令人少气。春刺肌肉﹐血气環逆﹐令人上气。春刺筋骨﹐血气內著﹐令人腹脹。

夏刺經脈﹐血气乃竭﹐令人解﹝亻亦﹞。夏刺肌肉﹐血气內卻﹐令人善恐。夏刺筋骨﹐血气上逆﹐令人善怒。

冬刺經脈﹐血气皆脫﹐令人目不明。冬刺絡脈﹐內气外泄﹐畱爲大痺。冬刺肌肉﹐陽气竭絕﹐令人善忘。

《靈樞經》曰﹕病在分肉間﹐取以圓鍼於病所。

所謂三刺則穀气出者﹐先淺刺絕皮以出陽邪﹐再刺則陰邪出者少益深﹐絕皮致肌肉﹐未入分肉間也。已入分肉之間則穀气出。

合谷刺者﹐左右雞足鍼於分肉之間﹐以取肌痺﹐此脾之應也。春气在毛﹐夏气在皮膚﹐秋气在分肉﹐冬气在筋骨。刺此病者﹐各以其時爲齊。故刺肥人者以秋冬之齊﹐刺瘦人者以春夏之齊。

邪在脾胃﹐則病肌肉痛。陽气有餘﹐陰气不足﹐則熱中善饑。陽气不足﹐陰气有餘﹐則寒中腸鳴腹痛。陰陽俱有餘﹐若俱不足﹐則有寒有熱﹐皆調於三里。

肌寒熱者﹐肌痛毛髮焦而唇槁臘﹐不得汗﹐取三陽於下以去其血者﹐補足太陰以出其汗。

風寒濕气客於外分肉之間﹐迫切而爲沫﹐沫得寒則聚﹐聚則排分肉而分裂也。分裂則痛﹐痛則神歸之﹐神歸之則熱﹐熱則痛解﹐痛解則厥﹐厥則他痺發﹐發則如是。

黃帝問於伯髙曰﹕何以知肉之病也﹖伯髙曰﹕唇色靑黃赤白黑者﹐病在肌肉。肉有柱﹐肉之柱在臂脛諸陽分肉之間﹐與足少陰分間。黃帝曰﹕取之柰何﹖伯髙曰﹕百病變化﹐浮沈深淺﹐不可勝窮﹐各在其處。病間者淺之﹐甚者深之﹔間者少之﹐甚者眾之。隨變而調气。故曰﹕人之所以應土者肉也﹐故爲之治鍼﹐必筒其身而圓其末﹐令無得傷肉分﹐傷則气得竭。

《甲乙經》曰﹕咳上气喘﹐暴喑不能言﹐及舌下挾縫靑脈﹐頸有大气﹐喉痺咽中幹急不得息﹐喉中鳴﹐翕翕寒熱﹐項腫肩痛﹐胸滿﹐腹皮熱﹐瘧﹐气短哽﹐心痛﹐隱疹﹐頭痛﹐面皮赤熱﹐身肉盡不仁﹐夫突主之。

寒气在分肉間﹐痛上下痺不仁﹐中瀆主之。

《醫學綱目》曰﹕凡夏感風寒濕者﹐爲肉痺﹐久而不已﹐則內入於脾﹐病四支懈惰﹐發咳嘔汁﹐取太白﹑三里。

醫案

《儒門事親》曰﹕郾城梁賈人﹐年六十餘﹐忽曉起梳髮﹐覺左手指麻﹐斯須半臂麻﹐又一臂麻﹐斯須頭一半麻﹐比及梳畢﹐從脇至足皆麻﹐大便二三日不通。往問他醫﹐皆云風也。或藥或鍼﹐皆不解﹐求治於戴人。戴人曰﹕左手三部脈皆伏﹐比右手小三倍﹐此枯濇痺也。不可純歸之風﹐亦有火燥相兼。乃命一湧一泄一汗﹐其麻立已。後以辛涼之劑調之﹐潤燥之劑濡之﹐惟小指次指尙麻。戴人曰﹕病根已去﹐此餘烈也﹐方可鍼溪谷。溪谷者﹐骨空也。一日晴和﹐往鍼之﹐用《靈樞》中雞足法﹐向上臥鍼﹐三進三引訖﹐復卓鍼起﹐向下臥鍼送入﹐指間皆然。手熱如火﹐其麻全去。昔劉河間作《原病式》﹐常以麻與濇同歸燥門中﹐眞知病機者也。

《衛生寶鑑》曰﹕張撫初病時﹐右肩臂膊痛無主持﹐不能舉動﹐多汗出﹐肌肉瘦﹐不能正臥﹐臥則痛甚。經曰﹕汗出偏沮﹐使人偏枯。予思《內經》云﹕虛與實鄰﹐決而通之。又云﹕畱瘦不移﹐節而刺之﹐使經絡通和﹐血气乃復。又言﹕陷下者灸之﹐爲陽气下陷入陰中﹐肩膊時痛﹐不能運動﹐以火導之﹐火引而上﹐補之溫之。以上證皆宜灸刺。謂此先刺十二經之井穴。於四月十二日﹐右肩臂上肩井穴內﹐先鍼﹐後灸二七壯﹐及至瘡發﹐漸於枯瘦處漸添肌肉﹐汗出少﹐肩臂微有力﹔至五月初八日再灸肩井﹐次於尺澤穴各灸二十八壯﹐引气下行﹐與正气相接﹔次日﹐臂膊又添气力﹐自能搖動矣。時值仲夏﹐暑熱漸盛﹐以淸肺飲子﹐補肺气﹐養脾胃﹐定心气。

《薛己醫案》曰﹕一產婦兩手麻木﹐服愈風丹﹑天麻丸﹐徧身皆麻﹐神思倦怠﹐晡熱作渴﹐自汗盜汗。余謂气血俱虛﹐用十全大補湯數劑﹐諸證悉退﹔又數劑而全愈。但內熱﹐用加味逍遙散而痊。

一婦人元气素虛﹐勞則體麻發熱﹐痰气上攻﹐或用烏藥順气散﹑祛風化痰丸之類﹐肢體痿軟﹐痰涎自出﹐面色痿黃﹐形體倦怠﹐而脾肺二脈虛甚﹐此虛而類風也。朝用補中益气湯﹐夕用十全大補湯﹐漸愈。又用加味歸脾湯調理﹐尋愈。

《證治準繩》曰﹕李正臣夫人病﹐診得六脈中俱弦﹐洪緩相合﹐按之無力﹐弦在其上﹐是風熱下陷入陰中﹐陽道不行。其證閉目則渾身麻木﹐晝減而夜甚﹐覺而目開則麻木漸退﹐久則絕止﹐常開其目﹐此證不作。懼其麻木﹐不敢合眼﹐故不得眠。身體皆重﹐時有痰嗽﹐覺胸中常是有痰而不利﹐時煩燥﹐气短促而喘﹐肌膚充盛﹐飲食大小便如常。惟畏麻木﹐不敢合眼爲最苦。觀其色脈﹐形病相應而不逆。《內經》曰﹕陽病﹐開目而動﹐輕﹔陰病﹐閉目而靜﹐重。又云﹕諸脈皆屬於目。《靈樞》曰﹕開目則陽道行﹐陽气徧布周身﹔閉目則陽道閉而不行。如晝夜之分﹐知其陽衰而陰旺也。且麻木爲風﹐𨿽三尺之童﹐皆以爲然﹐細校之則非。如久坐而起﹐亦有麻木。假如爲繩緊縛之人﹐釋之覺麻木作而不敢動﹐久則自已。以此驗之﹐非風邪﹐乃气不行也。不須治風﹐當補其肺中之气﹐則麻木自去矣。知其經脈陰火乘其陽分﹐火動於中﹐爲麻木也﹐當兼去陰火則愈矣。時痰嗽者﹐秋涼在外﹐濕在上作也﹐當實其皮毛以溫劑。身重脈緩者﹐濕气伏匿而作也﹐時見躁作﹐當升陽助气益血﹐微瀉陰火去濕﹐通行經脈﹐調其陰陽則已﹐非五臟六腑之本有邪也。補气升陽和中湯主之。

李夫人立冬嚴霜時得病﹐四肢無力痿厥﹐乃濕熱在下焦也。酢心者﹐是濁气不降﹐欲滿也。合眼麻木者﹐陽道不行也。開眼不麻木者﹐目開助陽道﹐故降寒之气少退也。頭旋眩運者﹐風气下陷於血分﹐不伸越而作也。溫經除濕湯主之。

大理少卿韓珠泉徧身麻痺﹐不能舉動﹐求治於予。予以神效黃芪湯方加減授之﹐用芪一兩二錢﹐參﹑芍各六錢。他稱是﹐一服減半。彼欲速效﹐遂並兩劑爲一服之﹐旬日而病如失矣。予以元气初復﹐宜靜以養之﹐完固而後可出。渠不能從﹐盛夏遽出﹐朝見謁客﹐勞煩屢日﹐偶從朝房出上馬﹐忽欲墜僕﹐從者扶至邸寓﹐邀予視之﹐予辭不治﹐數日而歿。

