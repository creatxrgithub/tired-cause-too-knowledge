古今圖書集成醫部全錄卷二百十一

皮門

黃帝素問

金匱眞言論

西方白色﹐人通於肺﹐開竅於鼻﹐藏精於肺﹐故病在肩﹐其味辛﹐其類金﹐其畜馬﹐其穀稻﹐其應四時﹐上爲太白星﹐是以知病之在皮毛也。其音商﹐其數九﹐其臭腥。

【注肺主皮毛﹐故病在皮毛。】

六節髒象論

肺者﹐气之本﹐魄之處也。其華在毛﹐其充在皮﹐爲陽中之太陰﹐通於秋气。

【注肺主气而藏魄﹐故爲气之本﹐魄之處也。肺主皮毛﹐故華在毛﹐充在皮也。髒眞居髙而屬陰﹐故爲陽中之太陰﹐而通於秋气秋主肺也。】

五臟生成篇

肺之合皮也﹐其榮毛也﹐其主心也。多食苦則皮槁而毛拔。

【注肺主气﹐气主表﹐故合於皮。《傷寒論》曰﹕寸口脈緩而遲﹐緩則陽气長。其聲商﹐毛髮長﹐毛附於皮﹐气長則毛榮。多食苦是火味太過而傷肺﹐則皮槁而毛落矣。】

診要經終論

太陰終者﹐腹脹閉不得息﹐善噫善嘔﹐嘔則逆﹐逆則面赤﹐不逆則上下不通﹐不通則面黑﹐皮毛焦而終矣。

【注足太陰脈﹐入腹屬脾﹐故爲腹脹。手太陰脈﹐上膈屬肺﹐而主呼吸﹐故爲不得息。脹滿則升降難﹐不得息則气道滯﹐故爲噫爲嘔。嘔則气逆於上﹐故爲面赤。不逆則痞塞於中﹐故爲上下不通。脾气敗則無以制水﹐故黑色見於面。肺气敗則治節不行﹐故皮毛焦。】

經脈別論

脈气流經﹐經气歸於肺﹐肺朝百脈﹐輸精於皮毛。

【注脈气者﹐水谷之精气﹐而行於經脈中也。言入胃之穀气﹐先淫气於脈﹐百脈之經气﹐總歸於大經﹐經气歸於肺﹐是以百脈之气皆朝會於肺也。肺合皮毛﹐故復輸精於皮毛。】

痺論

黃帝問曰﹕痺之安生﹖岐伯對曰﹕風寒濕三气雜至﹐合而爲痺也。以秋遇此者爲皮痺。故骨痺不已﹐復感於邪﹐內捨於腎﹐筋痺不已﹐復感於邪﹐內捨於肝﹔脈痺不已﹐復感於邪﹐內捨於心﹔肌痺不已﹐復感於邪﹐內捨於脾﹔皮痺不已﹐復感於邪﹐內捨於肺。所謂痺者﹐各以其時重感於風寒濕之气也。

【注痺者閉也﹐邪閉而爲痛也。言風寒濕三气錯雜而至﹐相合而爲痺。蓋皮肉筋骨內合於五臟﹐五臟之气外合於四時﹐始病在外之有形﹐復傷在內之五气﹐外內形气相合而邪捨於內矣。】

帝曰﹕痺其時有死者﹐或疼久者﹐或易已者﹐其故何也﹖岐伯曰﹕其入髒者死﹐其畱連筋骨間者疼久﹐其畱皮膚間者易已。

【注夫風寒濕气中其兪﹐其髒气實則邪不動髒。若神气消亡﹐則痺聚在髒而死。其畱連筋骨間而不內捨於其合者﹐疼久。其畱皮膚間者﹐隨气而易散。若中其兪﹐則內通五臟﹐兼之陰气不藏﹐則邪直入於髒﹐而爲不治之死證矣。】

帝曰﹕善。痺或痛﹐或不痛﹐或不仁﹐或寒或熱﹐或燥或濕﹐其故何也﹖岐伯曰﹕痛者﹐寒气多也﹔有寒﹐故痛也。其不痛不仁者﹐病久入深﹐榮衛之行濇﹐經絡時疏﹐故不通。皮膚不營﹐故爲不仁。【通當作痛】

【注不仁﹐不知痛癢也。寒气勝者爲痛痺﹐故痛者寒气多也。病久入深者﹐久而不去﹐將內捨於其合也。邪病久﹐則榮衛之道傷而行濇﹐邪入深﹐則不痺閉於形身而經絡時疏﹐故不痛也。榮衛行濇則不能營養於皮膚﹐故爲不仁。】

帝曰﹕夫痺之爲病﹐不痛何也﹖岐伯曰﹕痺在於骨則重﹐在於脈則血凝而不流﹐在於筋則屈不伸﹐在於肉則不仁﹐在於皮則寒﹐故具此五者則不痛也。

【注骨有骨气﹐脈有脈气﹐筋有筋气﹐肌有肌气﹐皮有皮气﹐皆五臟之气而外合於形身。如病形而不傷其气﹐則止見骨痺之身重﹐脈痺之血凝不行﹐筋痺之屈而不伸﹐肉痺之肌肉不仁﹐皮痺之皮毛寒冷﹐故具此五者之形證而不痛也。】

皮部論

黃帝問曰﹕余聞皮有分部﹐脈有經紀﹐筋有結絡﹐骨有度量﹐其所生﹝生原作「主」﹐據《素問》皮部論攺。﹞病各異。別其分部﹐左右上下﹐陰陽所在﹐病之終始﹐願聞其道。岐伯對曰﹕欲知皮部﹐以經脈爲紀者﹐諸經皆然。陽明之陽﹐名曰害蜚﹐上下同法。視其部中有浮絡者﹐皆陽明之絡也。其色多靑則痛﹐多黑則痺﹐黃赤則熱﹐多白則寒﹐五色皆見則寒熱也。絡盛則入客於經。陽主外﹐陰主內。少陽之陽﹐名曰樞持﹐上下同法。視其部中有浮絡者﹐皆少陽之絡也。絡盛則入客於經﹐故在陽者主內﹐在陰者主出﹐以滲於內﹐諸經皆然。太陽之陽﹐名曰關樞﹐上下同法。視其部中有浮絡者﹐皆太陽之絡也。絡盛則入客於經。少陰之陰﹐名曰樞儒﹐上下同法。視其部中有浮絡者﹐皆少陰之絡也。絡盛則入客於經。其入經也﹐從陽部注於經﹔其出者﹐從陰內注於骨。心主之陰﹐名曰害肩﹐上下同法。視其部中有浮絡者﹐皆心主之絡也。絡盛則入客於經。太陰之陰﹐名曰關蟄﹐上下同法。視其部中有浮絡者﹐皆太陰之絡也。絡盛則入客於經。凡十二經絡脈者﹐皮之部也。是故百病之始生也﹐必先於皮毛﹐邪中之則腠理開﹐開則入客於絡脈﹐畱而不去﹐傳入於經﹐畱而不去﹐傳入於腑﹐廩於腸胃。邪之始入於皮也﹐溯然起毫毛﹐開腠理﹔其入於絡也﹐則絡脈盛色變﹔其入客於經也﹐則感虛乃陷下﹔其畱於筋骨之間﹐寒多則筋攣骨痛﹐熱多則筋弛骨消﹐肉鑠﹝月囷﹞破﹐毛直而敗。帝曰﹕夫子言皮之十二部﹐其生病皆何如﹖岐伯曰﹕皮者脈之部也﹐邪客於皮則腠理開﹐開則邪入客於絡脈﹐絡脈滿則注於經脈﹐經脈滿則入舍於腑臟也。故皮者有分部﹐不與而生大病也。帝曰﹕善。

【注此章論十二經之絡脈﹐分絡於皮膚之間。病之始生﹐必先於皮毛﹐入客於絡脈﹐隨皮部所循之脈﹐而傳入於經﹐入舍於所主之臟腑。如不入於絡﹐則畱於筋骨之間﹐而爲筋攣骨痛也。】

四時刺逆從論

少陰有餘﹐病皮痺癮疹﹔不足﹐病肺痺。滑則病肺風疝﹐濇則病積溲血。

【注肺主皮毛﹐毛脈合精於皮膚之間﹐是以少陰之爲皮痺肺痺也。疝則病在气也﹐溲血則病在血也。秋气在皮膚﹐秋者天气始收﹐腠理閉塞﹐皮膚引急。】

五常政大論

太陽司天﹐寒气下臨﹐心气上從﹐而火且明﹐土乃潤﹐水丰衍﹐寒客至﹐沈陰化濕﹐气變物﹐水飲內稸﹐中滿不食﹐皮﹝疒帬﹞肉苛﹐筋脈不利﹐甚則胕腫﹐身後癰。

【注太陽司天﹐則太陰濕土在泉﹐故土乃潤。稸﹐積蓄﹕﹝疒帬﹞﹐痺也。水飲中滿﹐皮痺肉苛﹐皆水濕之爲病也。身後癰者﹐癰發於背也。】

至眞要大論

歲少陰在泉﹐熱淫所勝﹐則焰浮川澤﹐陰處反明﹐民病腹中常鳴﹐气上衝胸﹐喘﹐不能久立﹐寒熱﹐皮膚痛﹐目瞑齒痛﹐﹝出頁﹞腫﹐惡寒發熱如瘧﹐少腹中痛﹐腹大﹐蟄虫不藏。

【注少陰在泉﹐卯酉歲也。少陰君火生於水中﹐故焰浮川澤。少陰標陰而本火﹐故陰處反明。腹中常鳴者﹐火气奔動也。气上衝胸者﹐火气炎上也。喘不能久立﹐寒熱皮膚痛者﹐火淫肺金也。目瞑者﹐熱甚陰虛﹐畏陽光也。齒痛﹝出頁﹞腫﹐熱乘陽明也。發熱如瘧者﹐少陰標本之气病也。熱在下焦則少腹中痛﹐熱在中焦則腹大也。】

少陰司天﹐熱淫所勝﹐怫熱至﹐火行其政﹐民病胸中煩熱﹐嗌漧﹐右胠滿﹐皮膚痛﹐寒熱咳喘。

【注少陰司天﹐子午歲也。蓋少陰之火發於陰中﹐故爲怫熱。少陰太陽﹐陰中有陽﹐陽中有陰﹐陰陽相從﹐標本互換﹐是以火熱甚而大雨至﹐水寒極而運火炎。民病胸中煩熱嗌漧﹐右胠滿﹐皮膚痛﹐肺受火熱而津液不生也。】

少陽司天﹐火淫所勝﹐則溫气流行﹐金政不平﹐民病頭痛﹐發熱惡寒而瘧﹐熱上皮膚痛﹐色變黃赤﹐傳而爲水﹐身面胕腫﹐腹滿﹐仰息﹐泄注赤白﹐瘡瘍咳唾血﹐煩心﹐胸中熱﹐甚則鼽衄﹐病本於肺。天府絕﹐死不治。

【注少陽司天﹐寅申歲也。火淫所勝﹐故金政不平﹐少陽之火﹐在天爲暑﹐故民病頭痛﹐寒熱﹐瘧﹐熱上皮膚﹐色變黃赤﹐火上淫於肺也。肺者太陰﹐皆積水也。傳爲水者﹐逼其金水外溢﹐故爲腫滿之水病也﹐仰息﹐肺气逆而不得偃息也。泄注赤白﹐瘡瘍﹐唾血煩心﹐火熱盛也。鼽衄甚而及於肺﹐此火淫勝金﹔故病本於肺。天府﹐肺脈﹐在腋下三寸動脈應手﹔肺气已絕﹐故死不治。】

太陽之勝﹐凝凓且至﹐非時水冰﹐羽乃後化﹐痔瘧發﹐寒厥入胃則內生心痛﹐陰中乃瘍﹐隱曲不利﹐互引陰股﹐筋肉拘苛﹐血脈凝泣﹐絡滿色變﹐或爲血泄﹐皮膚否腫﹐腹滿食減。

【注太陽寒水气勝﹐故凝凓且至。非時水冰者﹐勝气在於歲半以前﹐是以羽虫後化也。《靈樞經》曰﹕足太陽是主筋所生病者爲痔瘧者﹐太陽寒熱之邪也。厥逆而入於胃者﹐水侮土也。胃絡上通於心﹐故心痛也。陰中乃瘍﹐是以隱曲不利而互引陰股﹐足太陽主筋﹐故筋肉拘苛也。血脈凝泣﹐絡滿色變﹐或爲血泄﹐邪入於經也。皮膚否腫者﹐太陽之气主表也。腹滿食減者﹐水气乘脾也。】

少陰之復﹐懊熱內作﹐煩躁鼽嚏﹐少腹絞痛﹐火見燔焫﹐嗌燥﹐分注時止。气動於左﹐上行於右﹐咳﹐皮膚痛﹐暴喑﹐心痛﹐鬱冒不知人﹐乃灑淅惡寒﹐振栗譫妄﹐寒已而熱﹐渴而欲飲﹐少气骨痿﹐隔腸不便﹐外爲浮腫噦噫。

【注鼽嚏﹐燠熱上乘於肺也。少腹絞痛﹐少陰之陰气發於下也。火見燔焫﹐君火之气發於上也。嗌燥﹐火爍金也。夫陰寒在腹則注泄﹐得火气則注止﹐少陰標本並發﹐故時注時止也。气動於左者﹐君火之气發於左腎之水中﹐上行於右者﹐肺腎上下相交﹐腎爲本而肺爲末也。火淫肺金﹐則咳而皮膚痛﹐金主聲﹐故暴喑也。心痛者﹐火气自傷也。鬱冒不知人者﹐寒熱之气亂於上也。灑淅振栗者﹐陰陽相搏也。寒已而熱者﹐少陰之陰寒﹐從火化而爲熱也。是以渴而欲飲﹐少气骨痿﹐蓋火盛則少气﹐熱盛則骨痿也。噦者﹐小腸之气不通﹐逆气上走心而爲噫也。】

疏五過論

始富後貧﹐𨿽不傷邪﹐皮焦筋屈﹐痿躄爲攣。

【注始富後貧則傷其志意。志意者﹐所以禦精神﹐收魂魄﹐適寒溫﹐和喜怒者也。是故榮衛調﹐志意和﹐則筋骨健彊﹐腠理致密。故傷其志意則精神不能內守﹐外爲皮焦筋骨攣躄之病。】

靈樞經

壽夭剛柔篇

形與气相任則壽﹐不相任則夭。皮與肉相果則壽﹐不相果則夭。血气經絡勝形則壽﹐不勝形則夭。

【注形謂皮肉筋骨。人之形气﹐天命所生。皮膚緩者﹐天道之元亨也。是以緩則壽而急則夭。】

本神篇

肺﹐喜樂無極則傷魄﹐魄傷則狂﹐狂者意不存﹐人皮革焦﹐毛瘁色夭﹐死於夏。

【注喜樂﹐心之情也。如肺因喜樂無極則傷肺臟之魄﹐魄傷則狂﹐狂者意不存。意者心之發﹐蓋喜樂無極﹐則神亦憚散而不存矣。肺主皮毛﹐故人皮革焦。】

決气篇

上焦開發﹐宣五穀味﹐燻膚充身澤毛﹐若霧露之漑﹐是謂气。谷入气滿﹐淖澤注於骨﹐骨屬屈伸泄澤﹐補益腦髓﹐皮膚潤澤﹐是謂液。

【注上焦气宣發五穀之精微﹐充膚熱肉﹐潤澤皮毛﹐若霧露之漑﹐是謂气。谷入气滿﹐淖澤注於骨﹐使骨屬屈伸泄澤﹐從髓空而補益腦髓﹐皮膚潤澤﹐是謂液。】

脹論

三焦脹者﹐气滿於皮膚中﹐輕輕然而不堅。

五變篇

黃帝曰﹕人之善病消癉者﹐何以候之﹖少兪答曰﹕五臟皆柔弱者﹐善病消癉。此人皮膚薄而目堅固以深者﹐長衝直揚﹐其心剛﹐剛則多怒﹐怒則气上逆﹐胸中蓄積﹐血气逆畱﹐臗皮充肌﹐血脈不行﹐轉而爲熱﹐熱則消肌膚﹐故爲消癉。

【注五臟﹐主藏精者也。五臟皆柔弱﹐則津液竭而善病消癉。夫形體者﹐五臟之外合也﹐薄皮膚而肌肉弱﹐則五臟皆柔弱矣。夫柔弱者必有剛彊﹐謂形質弱而性气剛也。故此人薄皮膚而目堅固以深者﹐其气有長衝直揚之勢﹐其心剛﹐剛則多怒﹐怒則气上逆而血積於胸中﹐气逆畱則充塞於肌肉﹐血蓄積則脈道不行﹐血气畱積﹐轉而爲熱﹐熱則消肌膚﹐故爲消癉。此言其人暴剛而肌肉弱者也。】

本髒篇

衛气者﹐所以溫分肉﹐充皮膚﹐肥腠理﹐司開闔者也。衛气和則分肉解利﹐皮膚調柔﹐腠理致密矣。

肺應皮。皮厚者大腸厚﹐皮薄者大腸薄﹐皮緩腹裹大者大腸大而長﹐皮急者大腸急而短﹐皮滑者大腸直﹐皮肉不相離者大腸結。

心應脈。皮厚者脈厚﹐脈厚者小腸厚﹔皮薄者脈薄﹐脈薄者小腸薄﹔皮緩者脈緩﹐脈緩者小腸大而長﹔皮薄而脈衝小者﹐小腸小而短﹔諸陽經脈皆多紆屈者﹐小腸結。

腎應骨。密理厚皮者三焦膀胱厚﹐粗理薄皮者三焦膀胱薄﹐疏腠理者三焦膀胱緩﹐皮急而無毫毛者三焦膀胱急﹐毫毛美而粗者三焦膀胱直﹐稀毫毛者三焦膀胱結也。

論勇篇

黃帝曰﹕四時之風﹐病人如何﹖少兪曰﹕黃色薄皮弱肉者﹐不勝春之虛風﹔白色薄皮弱肉者﹐不勝夏之虛風﹔靑色薄皮弱肉﹐不勝秋之虛風﹔赤色薄皮弱肉﹐不勝冬之虛風也。黃帝曰﹕黑色不病乎﹖少兪曰﹕黑色而皮厚肉堅固﹐不傷於四時之風﹔其皮薄而肉不堅﹐色不一者﹐長夏至而有虛風者病矣。其皮厚而肌肉堅者﹐長夏至而有虛風不病矣。其皮厚而肌肉堅者﹐必重感於寒﹐外內皆然乃病。黃帝曰﹕善。

【注皮膚肌腠﹐乃五臟元眞之所通會﹐是以薄皮弱肉﹐則髒眞之气虛﹐髒气虛則不能勝四時之虛風矣。虛風者﹐虛鄕不正之邪風也。黑者水之色﹐論腎气之厚薄也。不傷於四時之風者﹐謂土旺於四季也。不病長夏之風者﹐謂土主於長夏也。設有皮厚肉堅而傷於四時之風者﹐必重感於寒也。夫在地爲水﹐在天爲寒﹐腎爲水髒﹐上應天之寒气﹐是以色黑而皮厚肉堅之爲病者﹐必重感於寒。外內皆然乃病﹐謂外受天之寒邪﹐內又傷腎臟之水气。】

論痛篇

人之骨彊筋弱肉緩皮膚厚者﹐耐痛﹐其於鍼石之痛﹐火焫亦然。加以黑色而美骨者﹐耐火焫。堅由薄皮者﹐不耐鍼石之痛﹐於火焫亦然。

【注少陰秉先天之精气﹐陽明化水谷之精微。故筋骨之彊弱﹐肌肉之堅脆﹐皮膚之厚薄﹐腠理之疏密﹐皆秉气於少陰陽明者也。黑色而美骨者﹐少陰之血气盛也。肉緩皮膚厚者﹐陽明之血气盛也。莫子晉曰﹕腎爲水髒﹐故少陰之气盛者﹐能耐火焫。陽明秉秋金之气﹐故气弱則不能耐鍼石火焫矣。】

衛气失常篇

黃帝曰﹕人有肥瘦大小如何﹖伯髙曰﹕膏者多气而皮縱緩﹐故能縱腹垂腴﹔肉者身體容大﹔脂者其身收小。

【注衛气盛則腠理肥﹐是以膏者多气而皮縱緩﹐故能縱腹垂腴。腴者﹐臍下之少腹也。肉者﹐身體容大﹐此衛气盛而滿於分肉也。脂者其身收小﹐此衛﹐气深沈﹐不能充於分肉﹐以致脂膜相連﹐而肌肉緊密﹐故其身收小也。】

論疾診尺篇

尺膚滑﹐其淖澤者風也。尺肉弱者﹐解﹝亻亦﹞安臥。脫肉者﹐寒熱不治。尺膚滑而澤脂者﹐風也。尺膚濇者﹐風痺也。尺膚粗如枯魚之鱗者﹐水泆飲也。尺膚熱甚﹐脈盛燥者﹐病溫也﹔其脈盛而滑者﹐病且出也。尺膚寒﹐其脈小者﹐泄少气。尺膚炬然先熱後寒者﹐寒熱也。尺膚先寒﹐久大之而熱者﹐亦寒熱也。

【注此診尺而知外內之病也。夫津液淖澤於皮膚﹐故尺膚滑﹐其淖澤者﹐知風在於皮膚﹐而鼓動其津液也。脂者﹐肌肉文理間之脂膜﹐尺膚滑而澤脂者﹐風在於肌肉間也。夫在外者﹐皮膚爲陽﹐筋骨爲陰。病在陽者名曰風﹐病在陰者名曰痺。如尺膚濇者﹐此風痺於筋骨間也。此以尺膚之淖澤滑濇﹐而知風邪之淺深也。肌肉者﹐五臟元眞之所通會﹐脾土之所主也。故尺肉弱者﹐主脾土虛而解﹝亻亦﹞安臥。解﹝亻亦﹞者﹐懈惰也。脫肉者﹐形損也。寒熱者﹐陰陽血气虛也。陽虛則惡寒﹐陰虛則發熱。陰陽形气﹐皆以虛脫﹐故爲不治。如枯魚之鱗者﹐皮膚起寒粟也。寒者水之气﹐此水邪泆飲於內﹐故寒色見於外也。溫病者﹐寒毒藏於肌膚﹐至春發爲溫病﹐故尺膚熱甚而脈盛燥者﹐知其爲病溫也。其脈盛而滑者﹐知病且出於外也。尺膚寒﹐其脈小者少气﹐蓋气者所以溫膚熱肉﹐從陰而生﹐自內而外﹐故知其泄於內而虛於外也。尺膚之先熱後寒﹐先寒後熱﹐而皆爲寒熱者﹐尺膚主三陰三陽之气也。】

刺節眞邪篇

黃帝曰﹕官鍼柰何﹖岐伯曰﹕陰陽者﹐寒暑也。熱則滋雨而在上﹐根荄少汁﹐人气在外﹐皮膚緩﹐腠理開﹐血气減﹐汗大泄﹐皮淖澤。寒則地凍水冰﹐人气在中﹐皮膚致﹐腠理閉﹐汗不出﹐血气彊﹐肉堅濇。治厥者﹐必先熨﹐調和其經﹐掌與腋﹑肘與腳﹑項與脊以調之﹐火气已通﹐血脈乃行。然後視其病﹐脈淖澤者刺而平之﹐堅緊者破而散之﹐气下乃止﹐此所謂以解結者也。

【注人之陰陽出入﹐應天地之寒暑往來﹐熱則滋雨在上﹐而萬物之根荄少汁﹐蓋言精水亦隨气而上出也。熱則人气在外﹐腠理開而汗大泄﹐津气外泄﹐故在內之血气減少﹐此言人之血气﹐本於下焦之精气也。地凍水冰﹐則天气收藏﹐而人气在中﹐皮膚致密而汗不出﹐精气內藏﹐故血气自彊也。治厥者﹐必先熨﹐通其气也﹔調和其經﹐通其經也。謂所受於天之精气﹐行於經脈之外內者也。調之掌與腋﹐肘與腳﹐項與脊﹐謂血气之行於上下四旁﹐無處不到也。淖澤者﹐行之太過﹐當刺而平之﹐堅緊者﹐濇滯不通﹐當破而散之﹐此所謂以鍼而解結者。】

虛邪之中人也﹐灑淅動形﹐起毫毛而發腠理。其入深﹐內搏於骨則爲骨痺﹔搏於筋則爲筋攣﹔搏於脈中則爲血閉不通﹐則爲癰﹔搏於肉﹐與衛气相搏﹐陽勝者則爲熱﹐陰勝者則爲寒。寒則眞气去﹐去則虛﹐虛則寒搏於皮膚之間﹐其气外發﹐腠理開﹐毫毛搖﹐气往來﹐行則爲癢﹐畱而不去則痺﹐衛气不行則爲不仁。

【注此言虛邪之傷形也。灑淅動形﹐故搏於皮脈肉筋骨而爲痺爲攣﹐爲癰爲癢﹐陰勝則爲寒﹐寒則眞气去﹐有傷衛气則爲不仁﹐此皆邪气之所生也。】

九宮八風篇

風從西方來﹐名曰剛風。其傷人也﹐內捨於肺﹐外在於皮膚﹐其气主爲燥。

扁鵲難經

皮聚

一損損於皮毛﹐皮聚而毛落﹔二損損於血脈﹐血脈虛少不能榮於五臟六腑﹔三損損於肌肉﹐肌肉消瘦﹐飲食不能爲肌膚﹔四損損於筋﹐筋緩不能自收持﹔五損損於骨﹐骨痿不能起於牀。反此者﹐至於收病也。從上下者﹐骨痿不能起於牀者死﹔從下上者﹐皮聚而毛落者死。

皮膚痛

寒熱之病﹐候之如何也﹖然。皮寒熱者﹐皮不可近席﹐毛髮焦﹐鼻槁不得汗。肌寒熱者﹐皮膚痛﹐唇舌槁﹐無汗。

【注《靈樞》二十一篇曰﹕皮寒熱者﹐不可附席﹐毛髮焦﹐鼻槁臘﹐不得汗﹐取三陽之絡以補手太陰。肌寒熱者﹐肌痛﹐毛髮焦而唇槁臘﹐不得汗﹐取三陽於下﹐以去其血者﹐補足太陰以出其汗。】

金匱要略【漢張機】

不仁

酒疸下之﹐久久爲黑疸﹐目靑面黑﹐心中如啖蒜韲狀﹐大便正黑。皮膚爪之不仁﹐其脈浮弱﹐𨿽黑微黃﹐故知之。

甲錯

五勞虛極﹐羸瘦﹐腹滿不能飲食﹐食傷﹑憂傷﹑飲傷﹑房室傷﹑饑傷﹑勞傷﹑經絡榮衛气傷﹐內有幹血﹐肌膚甲錯﹐兩目黯黑﹐緩中補虛﹐大黃﹝上庶下虫﹞虫丸主之。

腸癰之爲病﹐其身甲錯﹐腹皮急﹐按之濡如腫狀﹐腹無積聚﹐身無熱﹐脈數﹐此爲腸內有癰膿﹐薏苡附子敗醬散主之。

脈訣【晉王叔和】

燥澀

三部俱遲腎臟寒﹐皮膚燥澀發毛幹。

沈細仍兼滑﹐因知是骨蒸。皮毛皆總濇﹐寒熱兩相承。

口鼻气出不復回﹐唇反無文黑似煤。皮毛焦漧爪枯折﹐程途三日定知災。

痛酸

三部俱浮肺臟風﹐鼻中多水唾稠濃。壯熱惡寒皮肉痛﹐嗓幹雙目淚酸疼。

關前弱脈陽道虛﹐關中有此气多疏。若在尺中陰气絕﹐酸疼引變上皮膚。

千金方【唐孫思邈】

虛實

夫五臟六腑者﹐內應骨髓﹐外合皮毛膚肉。若病從外生﹐則皮毛膚肉關格彊急﹔若病從內發﹐則骨髓酸疼。然陰陽表裏﹐外皮內髓﹐其病源不可不詳之也。皮虛者寒﹐皮實者熱。凡皮虛實之應﹐主於肺大腸﹐其病發於皮毛。熱則應髒﹐寒則應腑。

活人書【宋朱肱】

寒在皮膚熱在骨髓熱在皮膚寒在骨髓論

病人身大熱﹐反欲得衣﹐熱在皮膚﹐寒在骨髓也。仲景無治法。宜先與陰旦湯﹐寒已﹔次以小柴胡加桂以溫其表。病人身大寒﹐反不欲近衣﹐寒在皮膚﹐熱在骨髓也。仲景亦無治法。當先與白虎加人參湯﹐熱除﹔次以桂枝麻黃各半湯﹐以解其外。大抵病有標本﹐治有先後。表熱裏寒者﹐脈須沈而遲﹐手或微厥﹐下利淸谷也﹐所以陰證亦有發熱﹐四逆湯﹑通脈四逆湯主之。表寒裏熱者﹐脈必滑而厥﹐口燥舌漧也﹐所以少陰惡寒而蜷﹐時時自煩﹐不欲厚衣﹐用大柴胡湯下之。此皆仲景之餘議也。

河間六書【金劉完素】

瘙癢

癢得爬而解者﹐爬爲火化﹐微則亦能癢﹐甚則癢去者﹐謂令皮膚辛辣而屬金化﹐辛能散火﹐故金化見則火力分解矣。人近火微熱而癢﹐熱甚則痛﹐附近則灼而爲瘡﹐皆火之用也。癢者美疾﹐故火旺於夏而萬物蕃美也。或云痛爲實﹐癢爲虛﹐非謂虛爲寒也﹐正謂熱之微甚也。

皴揭枯燥

皴揭﹐皮膚啟裂也。乾爲天而爲燥金﹐坤爲地而爲濕土。天地相反﹐燥濕異用。故燥金主於緊斂﹐所以秋脈緊細而微﹔濕土主於縱緩﹐所以六月其脈緩大而長也。如地濕則縱緩滑澤﹐幹則緊斂燥濇﹐皴揭之理﹐明可見焉。俗云皴揭爲風者﹐由風能勝濕而爲燥也。經言厥陰所至爲風府﹐爲壆啟﹐由風勝濕而爲燥也。所謂寒月甚而暑月衰者﹐由寒能收斂﹐腠理閉密﹐無汗而燥﹐故病甚也。熱則皮膚縱緩﹐腠理疏通而汗潤﹐故病衰也。或以水濕皮膚而反喜皴揭者﹐水濕自招風寒故也。

諸濇枯涸﹐幹勁皴揭﹐皆屬於燥。濇枯者﹐水液气衰少﹐血不榮於皮肉﹐气不通利﹐故皮膚皴揭而濇也﹔及甚﹐則麻痺不仁。涸幹者﹐水少火多﹐《系辭》云﹐燥萬物者﹐莫熯乎火。故火極熱甚﹐水液幹而不潤於身﹐皮膚乃啟裂﹐手足有如斧傷而深三二分者﹐冬月甚而夏月衰。故法曰﹐寒能收斂﹐收斂則燥濇皴揭﹔熱能縱緩﹐縱緩則滋榮潤澤﹐皆屬燥金之化也。王注曰﹐物之生滑利﹐物之死枯濇。其爲治也﹐宜開通道路﹐養陰退陽﹐涼藥調之﹐榮血通流﹐麻木不仁﹐濇涸幹勁皴揭﹐皆得其所﹐愼無服烏附之藥。經所謂金木水火土運行之數﹐寒暑躁濕火風臨禦之化﹐則天道可見﹐民病可知。凡受諸病者﹐皆歸於五行六气﹐勝復盛衰之道矣。王注曰﹐人生有形不能無患﹐旣有其患﹐亦常有逃生化﹑出陰陽者也。故曰﹐謹守病機﹐各司其屬﹐有者求之﹐無者求之﹐盛者責之﹐虛者責之﹐必先五勝﹐疏其血气﹐令得條達而致和平﹐此之謂也。

燥幹者﹐金肺之本﹐肺藏气﹐以血液內損气虛﹐或風則皴揭。風能勝濕﹐熱能耗液﹐皆能成燥。故經云﹐風熱火兼爲陽﹐寒濕燥同爲陰。又燥濕亦異也。然燥金𨿽屬秋陰﹐而其性異於寒濕。燥陰盛於風熱﹐火也。故風熱甚而寒濕同於燥也。然中寒吐瀉亡液而成燥者﹐亦以此矣。故經云﹐諸濇枯涸幹勁皴揭﹐皆屬於燥也。

東垣十書【元李杲】

皮總論

心主榮﹐肺主衛。榮者﹐血也。脈者﹐血之府﹐神之所居也。衛者﹐元气七神之別名﹐衛護周身﹐在於皮毛之間也。肺絕則皮毛先絕﹐神無所依﹐故內傷飲食﹐則亦惡風寒﹐是榮衛失守﹐皮膚間無陽以滋養﹐不能任風寒也。皮毛之絕﹐則心肺之本亦絕矣。蓋胃气不升﹐元气不生﹐無以滋養心肺﹐乃不足之證也。

漧燥

大腸者﹐庚也﹐燥气也﹐主津。小腸者﹐丙也﹐熱气也﹐主液。此皆屬胃﹐胃虛則無所受气而亦虛﹐津液不濡﹐睡覺口燥咽漧﹐而皮毛不澤也。

燥癢

皮膚燥癢﹐經曰﹕諸癢爲虛﹐血不榮肌腠所與滋也。當與滋補藥以養陰血﹐血和肌潤﹐癢自不作。

丹溪心法【元朱震亨】

病應各經

體無膏澤﹐足少陽膽經見證也。

气滿﹐皮膚殼殼然堅而不痛﹐手陽明大腸經見證也。

皮膚暴癢﹐足厥陰肝經見證也。

皮膚痛及麻木﹐手太陰肺經見證也。

醫學正傳【明虞摶】

皴揭

丹溪曰﹕皮膚皴揭﹐坼裂血出﹐大痛﹐或肌膚燥癢者﹐火鑠肺金﹐燥之甚也。宜以四物湯去川芎﹐加麥門冬﹑人參﹑天花粉﹑黃蘗﹑五味子之類治之。

證治要訣【明戴思恭】

瘙癢

暑月身癢如鍼刺﹐間有赤腫處﹐亦名暑風﹐末子六和﹝原闕﹐詳考證﹞毛者也。气不榮則皮毛焦﹐皮毛焦則津液去。皮絕者﹐津液旣去則爪枯毛折。毛折者﹐毛先死。

痛屬心火

皮膚痛﹐屬心實。經云﹕夏脈者心也﹐夏脈太過則病身熱膚痛爲浸淫。

運气皮膚痛﹐皆屬火邪傷肺。經云﹕少陰在泉﹐熱淫所勝﹐病寒熱皮膚痛。又云﹐少陰司天﹐火淫所勝﹐熱上皮膚痛。又云﹐少陰之復﹐咳﹐皮膚痛﹐治以諸寒是也。

癢屬血虛

經云﹕諸癢爲虛。血不榮肌腠﹐所以癢也。當以滋補藥以養陰血﹐血和肌潤﹐癢自不作矣。

索澤屬燥

皮膚索澤﹐卽仲景所謂皮膚甲錯﹐蓋皮膚濇而不滑澤者是也。

運气皮膚索澤﹐屬燥傷膽气。經云﹐陽明在泉﹐燥淫所勝﹐病體無膏澤﹐治以苦寒是也。

古今醫鑑【明龔信】

皴揭

經云﹕諸濇枯涸﹐幹勁皴揭﹐皆屬於燥。故燥气在裏﹐耗其津液﹐則大便祕結﹐煩渴生焉﹐血脈枯而气亦滯也。或過食辛辣厚味之物﹐而助火邪﹐伏於血中﹐耗散眞陰﹐津液虧少﹐燥結有時﹔或風燥於表﹐鍾於皮膚﹐皮毛燥濇幹癢﹐爪枯勁彊緊急﹐口噤善伸數欠﹐或時惡寒﹐筋惕而搐﹐涎溢胸膈﹐燥爍瘈瘲﹐昏冒僵僕﹐皆由陰血衰少﹐不能制火﹐火熾克金﹐金受邪則不能平木﹐以致肝气獨盛﹐風邪內生而成此疾矣。治之之法﹐以辛潤之﹐以苦泄之。因虛者﹐滋陰養血﹔因火者﹐瀉火軟堅﹔因風者﹐消風散結。此三者乃治燥証之大法也。

皮痺

痺病在皮者多寒﹐遇寒則急﹐遇熱則縱﹐應乎肺。其證皮膚無所知覺﹐气奔喘滿。

醫學準繩六要【明張三錫】

肺應皮

五臟一或有虛﹐必見證於外。故肺主气﹐外司皮毛﹐肺虛則色白而多汗﹐行動多喘。因其流而補其源﹐可謂上工矣。肺虛則皮毛焦﹐津液枯﹐力乏﹐腹脹喘息﹐宜紫菀湯加人參﹑黃芪﹑白石英。

皴揭

大都因血气有火﹐變爲燥病。《易》曰﹐燥萬物者莫熯乎火是也。在外則皮毛枯焦﹐在上則咽漧口燥﹐在中則煩渴不已﹐治宜生津養血﹐涼血滋陰潤燥。切忌燥劑﹐如半夏﹑蒼朮之類。

古今醫統【明徐春甫】

癢燥

皮膚郁熱生風作癢者﹐宜淸熱疏風涼血﹐子和法﹐妙。經曰﹕諸癢爲虛。肺主气﹐司布皮毛﹐肺气不通而癢者﹐宜防風﹑參﹑芪﹑白朮之類補之。衛陽腠實﹐閉固熱郁﹐衛气不和爲之實﹐宜調气和血散郁之劑。

劉河間分大便祕結或消渴之類﹐爲燥病之裏證﹔身熱皮膚燥濇﹐幹疥爪枯之類﹐爲燥病之表證。而於陽結陰結﹐气血少疾郁風熱﹐可得而悉。

證治準繩【明王肯堂】

不仁

皮膚間有麻木﹐此肺气不行也﹐芍藥補气湯。

風濕客於腎經﹐血脈凝滯﹐腰背腫疼﹐不能轉側﹐皮膚不仁﹐徧身麻木﹐頸項頭目虛腫﹐耳內常鳴﹐下注腳膝﹐重痛少力﹐行履艱難﹐項背拘急﹐不得舒暢﹐宜活血應痛丸。

石室祕籙【淸陳士鐸】

皮內虫聲

如人有皮膚手足之間﹐如蚯蚓唱歌者﹐此乃水濕生虫也。方用蚯蚓糞傅於患處﹐鳴卽止。以水調塗之﹐厚一寸可也。鳴止﹐再用煎湯。方用白朮﹑防風各五錢﹐薏仁﹑芡實各一兩﹐生甘艸三錢﹐黃芩二錢﹐附子三分﹐水煎服卽愈。此治濕則虫無以養﹐況又有生甘艸以解毒化虫﹐防風去風而逐瘀﹐附子斬關而搗邪﹐所以奏功如神也。

開裂

喉中似有物行動﹐吐痰則痛更甚﹐身上皮膚開裂﹐有水流出﹐目紅腫而又不痛﹐足如斗腫而又可行﹐眞絕世不見之證﹐此乃人食生菜﹐有蜈蚣在葉上﹐不知而食之﹐乃生蜈蚣於胃口之上﹐入胃則胃痛﹐上喉則喉痛﹐饑則痛更甚也。方用雞一隻﹐煮熟﹐五香調治﹐芬馥之气逼人﹐乘人睡熟﹐將雞列在病人口邊﹐則蜈蚣自然外走。倘有蜈蚣走出﹐立時拿住﹐不許其仍進口中。或一條或數條不等﹐出盡自愈。大約喉間無物走動﹐則無蜈蚣矣。然後以生甘艸三錢﹐薏仁﹑當歸﹑黃芪各一兩﹐茯苓三兩﹐白芍五錢﹐防風五分﹐荊芥﹑陳皮各一錢﹐水煎服十劑﹐則皮膚之裂自愈﹐而雙足如斗亦消矣。蓋蜈蚣在上焦﹐非藥能殺﹐因藥下喉﹐卽至胃中﹐而蜈蚣卻在胃口之上﹐故不能殺之也﹐所以引其外出﹐然後以藥調治其气血自愈。皮膚開裂者﹐乃蜈蚣毒气﹐盤踞肺邊﹐肺主皮毛﹐故皮膚開裂。兩足如斗﹐足乃腎之部位﹐肺居上爲腎之母﹐母病則子亦病﹐然腎水終是不乏﹐而毒气畱於腎部﹐故足之皮大而浮﹐非骨之病也﹐所以能走耳。眼屬肝﹐肝受肺气之毒﹐燻蒸而紅腫矣。

方

蒴藿蒸法【《千金方》﹐下同】治皮虛﹐主大腸病寒气關格。

細糠一斗蒴藿根葉切﹐三升菖蒲葉切桃葉皮枝銼﹐各二升秫米五升

右五味﹐以水一石五斗煮﹐取米熟爲度﹐大盆器貯之﹐於盆上作小竹牀子罩盆﹐人身坐牀中﹐四面周回﹐將席薦障風﹐身上以衣被蓋覆。若气息時﹐開孔對中泄气﹐取通身接汗﹐可得兩食久許。如此三日﹐蒸還溫藥﹐足汗用之。若盆裏不過熱﹐盆下安炭火。非但治寒﹐但是皮膚一切勞冷﹐悉皆治之。

梔子煎治皮實﹐主肺病熱气。

生元參五兩梔子仁枳實大靑杏仁柴胡芒硝各二兩石膏八兩生地黃淡竹葉切﹐各一升

右十味﹐以水九升﹐煮取三升﹐去滓﹐下芒硝﹐分爲三服。

陰旦湯【仲景﹐下同】治身大熱﹐反欲近衣﹐乃熱在皮膚﹐寒在骨髓。

芍藥甘艸炙﹐各二兩漧薑炮黃芩各三兩桂四兩

右銼如麻豆大﹐每服五錢﹐棗二枚﹐水一盞半﹐煎至八分﹐去滓溫服﹐日三夜二。

小柴胡加桂湯治前證﹐服陰旦湯後寒已者。

柴胡八兩人參甘艸炙半夏湯浸七次﹐切黃芩桂去皮﹐各三兩

右銼如麻豆大﹐每服抄五錢﹐水一盞半﹐生薑七片﹐棗二枚﹐煎至八分﹐去滓﹐取六分﹐淸汁溫服﹐日三夜二。若渴者﹐去半夏加入參﹑﹝艸舌﹞蔞根﹐同煎服之。

白虎加人參湯治身大寒﹐反不欲近衣﹐乃寒在皮膚﹐熱在骨髓也。

人參二分知母一兩五錢粳米一合半甘艸炙﹐二兩﹐或作半兩石膏四兩﹐碎﹐綿裹

右銼如麻豆大﹐每服五錢﹐水一盞半﹐煎至八分﹐取米熟爲度﹐去滓溫服。

桂枝麻黃各半湯治前證﹐服白虎加人參湯後熱除者﹐又病不得小汗﹐徧身皮癢﹐此屬太陽﹐故並治之。

桂枝甘艸炙芍藥各八錢麻黃半兩﹐湯泡焙秤杏仁十二个﹐湯浸去皮尖兩仁者

右銼如麻豆大﹐每服抄五錢﹐生薑四片﹐棗子一枚﹐水一盞半﹐煎至八分﹐去滓溫服。

四逆湯治前證熱在皮膚﹐寒在骨髓﹐脈沈而遲﹐手或微厥﹐下利淸谷。

甘艸炙﹐二兩附子一个﹐生用漧薑炮﹐一兩半

右銼如麻豆大﹐每服四錢﹐水一盞半﹐煎至七分﹐去滓溫服。彊人加附子半个﹐漧薑加一兩半。

通脈四逆湯治證同四逆湯。

附子大者一枚﹐去皮破八片﹐生用甘艸炙﹐二兩漧薑炮﹐三兩面赤者﹐加連須蔥九莖﹔腹中痛者﹐去蔥加芍藥二兩﹔嘔者﹐加生薑二兩﹐咽痛﹐去芍藥﹐加桔梗一兩﹔利止脈不出者﹐去桔梗﹐加人參二兩。

大柴胡湯治少陰惡寒而蜷﹐時時自煩﹐不欲厚衣。

柴胡四兩黃芩芍藥各一兩五錢半夏一兩一分﹐洗枳實二枚﹐去瓤炒

右銼如麻豆大﹐每服抄五錢﹐生薑四片﹐棗子一枚﹐水一盞半﹐煮至八分﹐去滓溫服﹐以利爲度﹐未利再服。本方無大黃﹐欲下者﹐加大黃一兩。

澡洗藥【《衛生寶鑑》﹐下同】治一切諸風﹐及徧身瘙癢﹐光澤皮膚可常用。

榦荷葉三十二兩威靈仙十五兩零陵香槁本茅香藿香各十六兩甘松八兩白芷八兩

右八味爲粗末﹐每用二兩﹐生絹袋盛﹐水二桶﹐約四斗﹐煎四五沸﹐放熱於無風處﹐淋渫洗了﹐避風少時。如水冷更添熱湯﹐斟酌得所使用。勿令添水不添藥末。

潤肌膏治手足皴濇﹐皮膚裂開疼痛﹐不能迎風入手﹐屢用屢效﹐故錄於此。

珠子靑四兩白黃蠟八錢乳香二錢

右﹐於鐵鐺內﹐先下瀝靑﹐隨手下黃蠟﹑乳香﹔次入麻油一二匙。俟瀝靑溶開﹐微微熬動﹐放大淨水盆於其旁﹐用鐵箸以攪藥﹐滴一二點於水中試之。如硬入少油﹐看硬軟合宜﹐新綿濾於水中﹐揉扯以白爲度﹐磁器內盛﹐或油紙裹。每用先火上炙裂口子熱撚﹐合藥亦火上炙軟﹐塗裂口上﹐用紙少許貼之﹐自然合矣。

瓊脂膏【《臞仙方》﹐下同】治血虛皮膚枯燥﹐及消渴等證。

生地黃二十斤﹐洗淨﹐搗取眞汁﹐去滓酥油一斤鹿角膠一斤白沙蜜二斤﹐煎一二沸﹐掠去沫生薑二兩﹐搗取眞汁

右先以文武火熬地黃汁數沸﹐絹濾取淨汁﹐又煎二十沸﹐下鹿角膠﹐次下酥油蜜﹐同煎良久﹐候稠如餳﹐以磁器收貯﹐每服一二匙﹐空心溫酒調下之。

瓊玉膏治前證。

人參十二兩白茯苓去皮﹐淨者二十五兩白砂蜜五斤﹐煎滚去沫琥珀沈香各五錢生地黃十斤﹐洗淨﹐石器內杵爛﹐取自然汁﹐忌鐵器

右以人參﹑茯苓﹑沈香﹑琥珀俱爲細末﹐先將地黃汁與蜜攪勻﹐用密絹濾去細滓﹐入藥末攪勻﹐入好磁瓶或銀瓶內﹐用綿紙十數層﹐外加箭篛包﹐封紮瓶口﹐入砂鍋內或銅鍋內﹐以長流水浸沒瓶頸﹐用桑柴文武火煮三晝夜﹐取出﹐換蠟紙數重包紮瓶口﹐浸井中﹐半日出火毒提起﹐仍入前鍋內者半日﹐以出水气﹐然後收藏。每日淸晨及午前後﹐取一二匙﹐用溫酒一盞﹐調服。不飲酒人﹐白湯亦可。此法須用不聞雞犬聲處煆煉之﹐及不許孝服婦人見之。

天門冬膏治血虛肺燥﹐皮膚坼裂﹐及肺痿咳膿血證。

天門冬新掘者﹐不拘多少

右淨洗﹐去皮心搗絞取汁﹐澄淸﹐濾去滓﹐用砂鍋慢火熬成膏。每用一二匙﹐空心溫酒調服。

辛潤緩肌湯【東垣】治皮膚燥濇﹐及肌燥諸渴等證。

生地黃細辛各一分熟地黃石膏各四分黃蘗酒洗黃連生甘艸知母各半錢柴胡去蘆歸身荊芥穗各二錢桃仁泥防風各一錢升麻一錢半杏仁六个﹐另研紅花少許川椒一粒

右細切﹐作一服﹐水二盞﹐煎至一盞﹐稍熱服﹐食遠。

生血潤膚飲【《醫學正傳》﹐下同】治血虛皮膚燥濇。

升麻二分生地黃熟地黃黃芪當歸麥門冬去心﹐各一錢天門冬去心﹐一錢五分黃芩去朽﹐酒洗﹝艸舌﹞蔞仁桃仁泥各五分五味子九粒酒紅花一分

右細切﹐作一服﹐水二盞﹐煎至一盞﹐溫服。如大便結燥﹐加麻仁﹑﹝木郁﹞李仁各一錢。

黃芪酒治風寒濕痺﹐皮膚頑麻燥癢﹐筋脈攣急﹐語言蹇濇﹐手足不遂等證。

黃芪防風桂枝天麻萆薢白芍藥石斛虎脛骨酥炙當歸雲母粉白朮茵芋葉木香仙靈脾甘艸續斷各一兩

右細切﹐以生絹袋盛﹐用無灰好酒一斗﹐以瓷罐浸之﹐包封罐口﹐勿令泄气﹐春五﹑夏三﹑秋七﹑冬十日。每服一盞﹐溫飲之﹐不拘時候。

消風散治風熱皮膚搔癢。

荊芥穗甘艸炙陳皮去白厚朴人參白僵蠶炒蟬蛻去土炒茯苓防風川芎藿香羌活各等分

右爲細末﹐每服二錢﹐煎荊芥湯﹐或茶淸調下。

六和湯治暑風皮癢如鍼刺兼吐瀉者。

白朮土炒半夏制砂仁杏仁人參甘艸各五分赤茯苓白扁豆薑汁拌炒藿香木瓜各一錢厚朴薑汁炒香薷各二錢

右細切﹐加生薑三片﹐大棗一枚﹐水二盞﹐煎至一盞﹐溫服。

藿香正气散治前證。

大腹皮白芷紫蘇白茯苓藿香各三錢厚朴陳皮去白白朮桔梗半夏各二兩炙甘艸一兩

右﹝口父﹞咀﹐每服三錢﹐姜三片﹐棗一枚﹐煎熱服。

四物湯治血虛皮膚燥癢及一切血證。

生地當歸酒洗﹐各三錢芍藥二錢芎藭錢半

右爲粗末﹐水煎服。

大黃﹝上庶下虫﹞虫丸【仲景﹐下同】治五勞虛極諸傷﹐內有幹血﹐肌膚甲錯﹐兩目黯黑。

大黃十分﹐酒拌蒸黃芩二兩漧地黃十兩生甘艸三兩芍藥四兩漧漆一兩桃仁杏仁研蝱虫蠐螬各一升水蛭百枚﹝上庶下虫﹞虫半升

右十二味﹐爲末﹐蜜丸小豆大﹐酒飲服五丸﹐日三。

薏苡附子敗醬散治腸癰﹐肌膚甲錯。

薏苡仁十分附子三分敗醬五分

右三味﹐杵爲末﹐取方寸匕﹐以水二升﹐煎減半頓服﹐小便當下。

皴裂方【東垣】治手足皮膚皴裂﹐春夏不愈者。

生薑汁紅糟白鹽豬膏臘月者佳

右研爛炒熱﹐擦入皴內﹐一時𨿽痛﹐少頃便皮軟皴合﹐再用卽安。

蟬蛻散【《得效方》】治酒後徧身皮癢﹐搔至血出。

蟬蛻薄荷葉各等分

右爲末﹐每二錢﹐酒水調服。

桑皮飲治皮膚痛﹐不可以手按。

桑皮二錢漧葛柴胡黃芩元參各一錢生甘艸木通各四分地骨皮天門冬麥門冬各一錢半

右水二盞﹐姜三片﹐蔥一根﹐煎八分﹐食遠服﹐取微汗。

澤膚膏治皮膚枯燥如魚鱗。

牛骨髓眞酥油各等分

右二味﹐合研一處﹐以淨磁器貯之﹐每日空心用三匙熱酒調服﹐蜜湯亦可。久服滋陰養血﹐止嗽榮筋。

紫菀湯治气虛皮毛焦枯﹐四肢無力﹐喘息短气。

紫菀茸洗漧薑炮黃芪人參五味子鐘乳石粉杏仁麩炒去皮尖甘艸炙﹐各等分

右爲末﹐每服四錢﹐水一盞﹐姜五片﹐棗一枚﹐煎服無時。

芍藥補气湯【東垣】治皮膚間麻木。

黃芪陳皮甘艸炙﹐各一兩白芍藥一兩半澤瀉半兩

右每服一兩﹐用水二大盞﹐煎至一盞﹐去滓溫服。

活血應痛丸【《寶鑑》】治風濕客於腎經﹐血脈凝滯﹐腰背腫疼﹐不能轉側﹐徧身皮膚不仁﹐麻木上項﹐頭目虛腫﹐耳內常鳴﹐下注腳膝﹐重痛少力﹐行履艱難﹐項背拘急﹐不得舒暢。

狗脊去毛﹐六兩茅山蒼朮米泔浸一宿﹐十兩香附炒﹐十一兩陳皮九兩沒藥一兩二錢艸烏炮﹐二兩半威靈仙三兩

右爲細末﹐酒煮麵糊爲丸如桐子大﹐每服十五丸﹐溫酒或熱湯送下。不拘時候常服。和血脈﹐壯筋骨﹐使气脈宣通。忌桃李雀鴿諸血物。

單方

皮膚皴裂﹕川椒三四合﹐水煮去滓。浸患處﹐半食頃﹐出令燥再浸﹐再塗以豬羊髓腦甚妙。【《梅師方》】

皮膚搔癢﹕無如鹽濃煎湯浴身﹐最妙。【《醫學綱目》】

海水浴皮癢﹐尢妙。【俗方】

皮膚麻痺搔癢﹕用莽艸煎湯洗浴﹐效。【《古今醫統》】

皮膚風熱﹐徧身生癮疹﹐瘙癢﹕牛蒡子﹑浮萍等分爲末﹐以薄荷湯調下二錢﹐日二服【《本艸》﹐下同】

風气搔癢不止﹕蜂房炙過﹑蟬蛻等分爲末﹐酒調一錢服﹐日二三次。

治皮膚風癢﹕蒺藜煮湯服之﹐兼浴之。

徧身皮膚風癢﹐欲生瘡疥﹐茵陳煮濃汁洗之。

婦人風搔癮疹﹐身癢不止﹕取蒼耳花葉子等分爲末﹐豆淋酒調下二錢。

肺風毒﹐皮膚搔癢﹕取樺皮煮湯服之。

皮風搔癢﹐及白癜癘瘍風﹕以鰻鱺魚燒炙常食之。又火炙取油塗之。

暴風搔癢﹐及身生白癜﹑癘瘍﹑風斑點﹐取白花蛇肉爲末﹐酒服一二錢。烏蛇尢妙。

皮風瘙癢﹐及白癜癘瘍風﹕用鵓鴿炙食之。

皮膚中毒名癥疰﹕用酢和燕窠土敷之。【《千金方》】

皮中如有虫行﹐此風熱也﹐鹽一斗﹐水一石﹐煎湯浴之三四次。亦療一切風气。【《外臺祕要》】

徧身皮膚風癢﹕淩霄花爲末﹐酒服一錢。【《醫學正傳》】

皮裏作痛﹐不問何處﹕用何首鳥末﹑薑汁調成膏塗之﹐以帛裹住﹐火炙鞋底熨之。【《經驗方》】

冬瓜仁去皮膚風及黑﹝黑幹﹞﹐潤肌膚﹐可作面脂。【《大明》】

皮膚皴裂﹕取牛鼻繩末和五倍子末塡入﹐薄紙貼之。【《救急方》】

皮膚風癢﹕用蟬蛻﹑薄荷葉等分爲末﹐酒服一錢﹐日三。【《集驗方》】

狼膏﹕潤燥澤皴﹐塗諸惡瘡。【時珍】

皮膚皴裂﹕桐油一碗﹐發一握﹐熬化瓶收﹐每以溫水洗﹐令軟敷之﹐卽安。【《救急方》】

毒气遊移在皮膚中及痰癖等﹐用白楊木皮﹐酒漬服。

鍼灸

《靈樞經》曰﹕病有在毫毛腠理者﹐故刺毫毛無傷皮﹐皮傷則內動肺﹐肺動則秋病溫瘧﹐溯溯然寒栗。

黃帝曰﹕刺六腑有道乎﹖岐伯曰﹕刺此者必中气穴﹐無中肉節﹐中气穴則鍼遊於巷﹐中肉節卽皮膚痛﹐補瀉反則病益篤。中筋則筋緩﹐邪气不出﹐與其眞相搏亂而不去﹐反還內著﹐用鍼不審﹐以順爲逆也。

寒气客於皮膚﹐陰气盛﹐陽气虛﹐故爲振寒寒栗﹐補諸陽。

病在皮膚無常處者﹐取以鑱鍼於病所﹐膚白勿取。

直鍼刺者﹐引皮乃刺之﹐以治寒气之淺者也。

所謂三刺則穀气出者﹐先淺刺絕皮以出陽邪﹐再刺則陰邪出者少﹐益深絕皮﹐致肌肉未入分肉間也。已入分肉之間﹐則穀气出。

半刺者﹐淺內而疾發鍼﹐無鍼傷肉﹐如拔毛狀﹐以取皮气﹐此肺之應也。

熱病先膚痛﹐窒鼻充面﹐取之皮﹐以第一鍼五十九。苛軫鼻﹐索皮於肺﹐不得索之火﹐火者心也。

黃帝問於伯髙曰﹕何以知皮之病也﹖伯髙曰﹕色起兩眉薄澤者﹐病在皮。皮有部﹐皮之部﹐輸於四末。黃帝曰﹕取之柰何﹖伯髙曰﹕百病變化﹐浮沈深淺﹐不可勝窮﹐各在其處﹐病間者淺之﹐甚者深之﹐間者少之﹐甚者眾之﹐隨變而調气﹐故曰上工。

風﹝疒水﹞膚脹﹐爲五十七痏﹐取皮膚之血者﹐盡取之。

皮寒熱者不可附席﹐毛髮焦﹐鼻槁臘不得汗﹐取三陽之絡﹐以補手太陰。

春取絡脈﹐絡脈治皮膚。

皮者﹐肺之合也﹐人之陽也﹐故爲之治鍼﹐必以大其頭而銳其末﹐令無得深入而陽气出。

《甲乙經》曰﹕熱病頭痛﹐引目外眥而急﹐煩滿﹐汗不出﹐引頷齒面赤皮痛﹐懸釐主之。

咳而嘔﹐膈寒﹐食不下﹐寒熱﹐皮肉膚痛﹐少气不得臥﹐胸滿﹐支兩脇﹐膈上兢兢﹐脇痛腹﹝月眞﹞﹐胸脘暴痛﹐上气﹐肩背寒痛﹐汗不出﹐喉痺﹐腹中痛﹐積聚﹐默然嗜臥﹐怠惰不欲動﹐身常濕濕﹐心痛無可搖者﹐脾兪主之。

肺系急﹐胸中痛﹐惡寒﹐胸滿﹐悒然善嘔膽﹐胸中熱﹐喘逆气﹐气相追逐﹐多濁唾﹐不得息﹐肩背風汗出﹐面腹腫﹐膈中食饐﹐不下食﹐喉痺肩息﹐肺脹﹐皮膚骨痛﹐寒熱煩滿﹐中府主之。

胸中滿﹐耳前痛﹐齒痛﹐目赤痛﹐頸腫寒熱﹐渴飲輒汗出﹐不飲則皮幹熱﹐曲池主之。

水腫﹐水气行皮中﹐陰交主之。

水腫腹大﹐水脹﹐水气行皮中﹐石門主之。

身腫﹐皮膚不可近衣﹐淫濼苛癢﹐久則不仁﹐屋翳主之。

《醫學綱目》曰﹕皮膚痛取肺。經云﹕邪在肺則病皮膚痛﹐寒熱上气﹐喘汗出﹐咳動肩背﹐取之膺中外兪﹐背三節五椎之旁﹐以手疾按之快然﹐乃刺之﹐取之缺盆中以越之是也。

皮膚索澤﹐取足少陽。經云﹕足少陽之脈﹐是動則病體無膏澤﹐視盛虛熱寒陷下取之也。

秋感風寒濕者﹐爲皮痺﹐久而不已﹐則內入於肺﹐病煩滿喘嘔﹐取太淵﹑合谷。

《古今醫統》曰﹕至陰﹑屋翳﹐治徧身皮癢。

導引

《保生祕要》曰﹕皮膚瘙癢﹐導引法﹐先行外法﹐用火推至尾閭﹐令人以手跪指摩熱﹐至濕出如汗﹐卽愈。次推開心頭﹐及痰吐出﹐以手覆臍上﹐想火轉於腹中燒之。或從頭腦推開至臍亦好。

醫案

《衛生寶鑑》曰﹕國信副使覃公年四十九歲﹐至元丙寅春﹐病臍腹冷疼﹐完谷不化﹐足胻寒而逆﹐皮膚不仁﹐精神困弱﹐診其脈沈細而微﹐遂投以大熱甘辛之劑﹔及灸气海百壯﹐三里二穴各三七壯﹐陽輔各二七壯。數日亦不發﹐十日後瘡亦更不作膿﹐瘡口皆幹。癸丑歲初﹐予隨朝承應冬屯於瓜忽都地面﹐學鍼於竇子聲先生﹐因詢穴腧曰﹕凡用鍼者气不至而不效﹐灸之亦不發﹐大抵本气空虛﹐不能作膿﹐失其所養故也。更加不愼﹐邪气加之﹐病必不退。異日因語鍼灸科忽教授﹐亦以爲然。至元戊辰春﹐副使除益都府判﹐到任未幾時風疾﹐半身麻木﹐自汗惡風﹐妄喜笑﹐又多健忘﹐語言微濇﹐醫以續命湯復發其汗﹐津液重竭﹐其證愈甚﹐因求醫還家﹐日久﹐神气昏憒﹐形容羸瘦﹐飲食無味﹐便溺遺失﹐扶而後起﹐屢易醫藥﹐皆不能效。因思《內經》云﹕陽气者若天與日﹐失其所則折壽而不彰。今因此病﹐而知子聲先生之言矣。或云﹕副使肥甘足於口﹐輕暖足於體﹐使令足於前﹐所爲無不如意﹐君言失其養何也﹖予曰﹕汝言所養﹐養口體者也。予論所養﹐養性命者也。且覃氏壯年得志﹐不知所養之正﹐務快於心﹐精神耗散﹐血气空虛﹐因致此疾。《靈樞經》云﹕人年十歲﹐五臟始定血气已通﹐其气在下﹐故好走。二十歲﹐血气始盛﹐肌肉方長﹐故好趨。三十歲﹐五臟大定﹐肌肉堅﹐血气盛滿﹐故好步。四十歲﹐五臟六腑十二經脈﹐皆大盛以平定﹐腠理始疏﹐華榮頹落﹐發漸斑白﹐平盛不搖﹐故好坐。五十歲﹐肝气始衰﹐肝葉始薄﹐膽汁始減﹐目始不明。六十歲﹐心气始衰﹐善憂悲﹐血气懈惰﹐故好臥。七十歲﹐脾气始衰﹐皮膚已枯。八十歲﹐肺气衰﹐魂魄散離﹐故言善悞。九十歲﹐腎气焦﹐髒枯﹐經脈空虛。百歲﹐五臟皆虛﹐神气皆去﹐形骸獨居而終矣。蓋精神有限﹐嗜欲無窮﹐輕喪性命﹐一失難復﹐其覃氏之謂歟﹗

省郎中張子敬六十七歲﹐病眼目昏暗﹐唇微黑色﹐皮膚不澤﹐六脈弦細而無力。一日﹐出示治眼二方﹐問予可服否﹖予曰﹕此藥皆以黃連大苦之藥爲君﹐諸風藥爲使﹐自人年五十﹐膽汁減而目始不明﹐《內經》云﹐土位之主﹐其瀉以苦﹐諸風藥亦皆瀉土。人年七十﹐脾胃虛而皮膚枯﹐重瀉其土﹐使脾胃之气愈虛﹐而不能營運營衛之气﹐以滋養元气﹐胃气不能上行﹐膈气吐食諸病生焉。又已年髙衰弱﹐起居皆不同。此藥不可服﹐只宜愼言語﹐節飲食﹐懲忿窒欲﹐此不治之治也。子敬以爲然。明年春﹐除關西路按察使致仕還﹐精神淸勝﹐脈遂平和﹐此不妄服寒藥之效也。《內經》曰﹕誅罰無過﹐是謂大惑﹐解之可也。

《醫學綱目》曰﹕東垣老人路次方城北獨樹店之客捨﹐有推小車者﹐皮膚皴裂﹐甚痛﹐兩手不能執轅﹐足不能履地﹐而車上宿制此藥﹐敷之卽效﹐明日遂行。自後屢用屢效。方用生薑汁﹑紅槽﹑白鹽﹐臘月豬膏﹐研爛炒熱﹐擦入皴內﹐一時𨿽痛﹐少頃便皮軟皴合﹐再用卽安也。

