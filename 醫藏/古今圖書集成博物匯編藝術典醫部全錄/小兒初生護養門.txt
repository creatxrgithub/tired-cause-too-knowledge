古今圖書集成醫部全錄卷四百二

小兒初生護養門

千金方【唐孫思邈】

初生出腹論

小兒初生﹐先以綿裹指﹐拭兒口中及舌上靑泥惡血﹐此謂之玉衡【一作銜。】若不急拭﹐啼聲一發﹐卽入腹成百病矣。

兒已生﹐卽當舉之。舉之遲晚﹐則令中寒﹐腹內雷鳴。乃先浴之﹐然後斷臍﹐不得以刀子割之﹐須令人隔單衣物咬斷﹐兼以暖气呵七徧﹐然後纏結所畱臍帶﹐令至兒足趺上﹐短則中寒﹐令兒腹中不調﹐常下痢。【一云成內釣。】若先斷臍﹐然後浴者﹐則臍中水﹐臍中水則發腹痛。其臍斷訖﹐連臍帶中多有虫﹐宜急剔撥去之﹐不爾入兒腹成疾。斷兒臍者﹐當令長六寸。長則傷肌﹐短則傷髒。不以時斷﹐若挼汁不盡﹐則令暖气漸微﹐自生寒﹐令兒臍風。

生男宜用其父故衣裹之。生安宜以其母故衣。皆勿用新帛爲善。不可令衣過厚﹐令兒傷皮膚﹐害血脈﹐發雜瘡而黃。兒衣綿帛﹐特忌厚熱。愼之愼之﹗凡小兒始生﹐肌膚未成﹐不可暖衣﹐暖衣則令筋骨緩弱。宜時見風日。若都不見風﹐則令肌膚脆軟﹐便易中傷。皆當以數絮衣之﹐勿用新綿也。

凡天和暖無風之時﹐令母將兒於日中嬉戲。數見風日﹐則血凝气剛﹐肌肉牢密﹐堪耐風寒﹐不致疾病。若常藏在幃帳之中﹐重衣溫暖﹐譬猶陰地之艸木﹐不見風日﹐軟脆不堪風寒也。

凡裹臍法﹐椎治白練令柔軟﹐方四寸﹐新綿厚半寸﹐與帛等合之﹐調其緩急﹐急則令兒吐哯。兒生二十日﹐乃解視臍。裹臍時閒戶下帳﹐燃火﹐令帳中溫暖﹐換衣亦然。此謂冬時寒也。

兒洗浴斷臍竟﹐繃抱畢﹐未可與朱蜜﹐宜與甘艸湯。以甘艸如手中指一節許﹐打碎﹐以水二合﹐煮取一合﹐以綿纏沾取﹐與兒吮之﹐連吮汁計得一蜆殼入腹止。兒當快吐﹐吐去心胸中惡汁也。如得吐﹐余藥更不須與。若不得吐﹐可消息計。如饑渴﹐須臾更與之。若前所服﹐及更與並不得吐者﹐但稍稍與之﹐令盡此一合止。如得吐出惡汁﹐令兒心神知慧無病也。飲一合盡﹐都不吐者﹐是兒不含惡血耳﹐勿復與甘艸湯﹐乃可與朱蜜﹐以鎭心神安魂魄也。兒新生三日中﹐與朱蜜者不宜多﹐多則令兒脾胃冷腹脹﹐喜陰癇气急﹐變噤痙而死。新生與朱蜜法﹕以飛煉朱砂如大豆許﹐以赤蜜一蜆殼和之﹐以綿纏箸頭沾取與兒吮之﹐得三沾止﹐一日令盡此一豆許。可三日與之﹐則用三豆許也。勿過﹐此則傷兒也。與朱蜜竟﹐可與牛黃如朱蜜多少也。牛黃﹐益肝膽除熱﹐定精神﹐止驚﹐辟惡气﹐除小兒百病也。

新生三日後﹐應開腸胃﹐助谷神﹐可研米作厚飲﹐如乳酪厚薄﹐以豆大與兒咽之﹐頻咽三豆許止﹐日三與之﹐滿七日可與哺也。兒生十日﹐始哺如棗核﹐二十日倍之﹐五十日如彈丸﹐百日如棗。若乳汁少﹐不得從此法。當用意小增之。若三十日而哺者﹐令兒無疾。兒哺早者﹐兒不勝穀气﹐令生病﹐頭面身體喜生瘡﹐愈而復發﹐令兒尩弱難養。三十日後﹐𨿽哺勿多。若不嗜食﹐勿彊與之不消﹐復生疾病。

凡乳兒不欲太飽﹐飽則嘔吐。每候兒吐者﹐乳太飽也﹐以空乳乳之卽消。日四乳。兒若臍未愈﹐乳兒太飽﹐令風中臍也。夏不去熱乳﹐令兒嘔逆﹔冬不去寒乳﹐令兒咳痢。母新房以乳兒﹐令兒羸瘦﹐交脛不能行。母有熱以乳兒﹐令變黃不能食。母怒以乳兒﹐令善驚﹐發气疝﹐又令上气癲狂。母新吐下以乳兒﹐令虛羸。母醉以乳兒﹐令身熱腹滿。凡新生小兒﹐一月內常飲豬乳大佳。凡乳母乳兒﹐當先極挼散其熱气﹐勿令汁奔出令兒噎﹐輒奪其乳令得息﹐息已復乳之。如是十返五返﹐視兒饑飽節度﹐知一日中幾乳而足以爲常。又常捉去宿乳。兒若臥﹐乳母當以臂枕之﹐令乳與兒頭平﹐乃乳之﹐令兒不噎。母欲寐則奪其乳﹐恐塡口鼻﹐又不知饑飽也。

浴兒法﹕凡浴小兒﹐湯極須令冷熱調和。冷熱失所﹐令兒驚﹐亦致五臟疾也。凡兒冬不可久俗﹐浴久則傷寒﹔夏不可久浴﹐浴久則傷熱。數浴背冷則發癇﹔若不浴﹐又令兒毛落。新生浴兒者﹐以豬膽一枚取汁﹐投湯中以浴兒﹐終身不患瘡疥﹐勿以雜水浴之。兒生三日﹐宜用桃根湯浴。桃根﹑李根﹑梅根各二兩﹐枝亦得﹐﹝口父﹞咀之﹐以水三斗﹐煮二十沸﹐去滓﹐浴兒良。去不祥﹐令兒終身無瘡疥。治小兒驚﹐辟惡气﹐以艾虎湯浴。艾一斤﹐虎頭骨一枚﹐以水三斗﹐煮爲湯浴。但須浴卽煮用之。

儒門事親【元張從政】

過愛小兒反害小兒說

小兒初生之時﹐腸胃綿脆﹐易饑易飽﹐易虛易實﹐易寒易熱。方書舊說﹐天下皆知之矣。然《禮記》曲禮﹑王符《潛夫論》所云﹐天下皆不知。曲禮云﹕童子不衣裘棠。說云﹕裘太溫﹐消陰气。且人十五歲成童﹐尙不許衣裘。今之人養稚子﹐當正夏時﹐以綿夾裹腹﹐日不下懷﹐人气相蒸﹐見天稍寒卽封閉密室﹐垂氈下幕﹐暖炕紅鑪﹐使微寒不入﹐大暖不泄﹐𨿽衰老之人﹐尙猶不可﹐況純陽之小兒乎﹗然君子當居密室﹐亦不當如是之暖也。王符《潛夫論》云﹕嬰兒之病﹐傷於飽也。今人養稚子﹐不察腸胃所容幾何﹐但聞一聲哭﹐將謂饑號﹐急以潼乳納之兒口﹐豈復知量﹐不吐不已。及稍能食﹐應口輒與。夫小兒初生﹐別無伎倆﹐惟善號泣爲彊良耳。此二者﹐乃百病之源也。小兒除胎生病外﹐有四種﹕曰驚﹑曰疳﹑曰吐﹑曰瀉。其病之源止有二﹕曰飽﹑曰暖。驚者﹐火乘肝之風木也。疳者﹐熱乘脾之濕土也。吐者﹐火乘胃膈﹐甚則上行也。瀉者﹐火乘肝與大腸而瀉者也。夫乳者﹐血從金化而大寒﹐小兒食之肌肉充實。然其體爲水﹐故傷乳過多﹐反從濕化﹐濕熱相兼﹐吐痢之病作矣。醫者不明其本﹐輒以紫霜﹐進食﹑比金﹑白餅之屬﹐其中皆巴豆﹑杏仁﹐其巴豆大熱有大毒﹐杏仁小熱有小毒﹐小兒陽熱﹐復以熱毒之藥﹐畱毒在內﹐久必變生。故劉河間先生﹐以通聖﹑涼膈﹑神芎﹑益元治之﹐皆無毒之藥。或曰﹕此大人所服之藥﹐非小兒所宜也。余聞笑曰﹕大人小兒﹐𨿽年壯不同﹐其五臟六腑﹐豈復殊耶﹖大人服多﹐小兒服少﹐其實一也。故不可下者宜解毒﹐可下者宜調胃瀉心。然有逐濕爲之方者﹐故余嘗以牽牛﹑大黃﹑木通三味末之爲丸﹐以治小兒諸病皆效。蓋食乳小兒﹐多濕熱相兼故也。今之醫者﹐多以此藥謗予﹐彼旣不明造化﹐難與力辯。故予書此方﹐以俟來世知道者。然善治小兒者﹐當察其富貴貧賤治之。蓋富貴之家﹐衣食有餘﹐生子常夭﹔貧賤之家﹐衣食不足﹐生子常堅。貧家之子﹐不得縱其欲﹐𨿽不如意而不敢怒﹐怒少則肝病少﹔富家之子﹐得縱其欲﹐稍不如意則怒﹐怒多則肝病多矣。夫肝者木也﹐甚則乘脾矣。又況貧家無財少藥﹐故死少﹔富家有財多藥﹐故死多。故貧家之育子﹐𨿽薄於富家﹐其成全小兒﹐反出於富家之右。其暗合育子之理者有四焉﹕薄衣淡食﹐少欲寡怒﹐一也﹔無財少藥﹐其病自痊﹐不爲庸醫熱藥所攻﹐二也﹔在母腹中﹐其母作勞﹐气血動用﹐形得充實﹐三也﹔母旣作勞﹐多易生產﹐四也。此四者﹐與富家相反也。俚諺曰﹕兒哭卽兒歌﹐不哭不僂羅。此言惟鄙﹐切中其病。世俗豈知號哭者﹐乃小兒所以泄气之熱也。老子曰﹕終日號而不嗄。余嘗授人以養子之法﹕兒未坐時﹐臥以赤地。及天寒時不與厚衣﹐布而不綿。及能坐時﹐以鐵鈴木壺雜戲之物﹐連以細繩置之水盆中﹐使一浮一沈﹐弄之有聲。當炎暑之時﹐令坐其傍﹐掏水弄鈴以散諸熱。《內經》曰﹕四肢者﹐諸陽之本也。手得寒水﹐陰气達於心中﹐乃不藥之藥也。余嘗告於陳敬之﹕若小兒病緩急無藥﹐不如不用庸醫。但恐妻妾怪其不醫﹐宜湯浸蒸餅令軟﹐丸作寸丸﹐紿其妻妾﹐以爲眞藥﹐使兒服之﹐以聽天命﹐最爲上藥。忽歲在丙戌﹐羣兒皆病泄瀉﹐但用藥者皆死。蓋醫者不達濕熱之理﹐以溫燥行之﹐故皆死。惟陳敬之不與藥﹐用余之言﹐病兒獨存。噫﹗嗚呼﹗班固眞良史﹐嘗曰﹕有病不治得中醫。除暴得大疾病﹐服藥者當謹熟陰陽﹐無與眾謀。若未病之前﹐從予調養之法﹐亦復不生病。縱有微疾﹐𨿽不服藥可也。

格致餘論【元朱震亨】

慈幼論

人生十六歲以前﹐血气俱盛﹐如日方升﹐如月將圓﹐惟陰長不足﹐腸胃尙脆而窄﹐養之之道﹐不可不謹。童子不衣裘帛﹐前哲格言﹐具在人耳。裳下體之服﹐帛溫軟甚於布也﹔裘皮服﹐溫軟甚於帛也。蓋下體主陰﹐得寒涼則陰易長﹐得溫暖則陰暗消。是以下體不與帛絹夾厚溫暖之服﹐恐妨陰气。實爲確論。

血气俱盛﹐食物易消﹐故食無時。然腸胃尙脆而窄﹐若稠粘漧硬﹐酸鹹甜辣﹐一切魚肉水果濕面﹐煎炙煨炒﹐但是發熱難化之物﹐皆宜禁絕。只與熟菜白粥﹐非惟無病﹐且不縱口可以養徳。此外生栗味鹹﹐幹柿性涼﹐可爲養陰之助。然栗太補﹐柿太濇﹐俱爲難化﹐亦宜少與。婦人無知﹐惟務姑息﹐畏其啼哭﹐無所不與﹐積成病疾﹐𨿽悔何及﹗所以富貴驕養﹐有子多病。迨至成人﹐筋骨柔弱﹐有疾則不能忌口以自養﹐居喪則不能食素以盡禮﹐小節不謹﹐大義亦虧﹐可不愼歟﹗

至於乳子之母﹐尢宜謹節。飲食下咽﹐乳汁便通﹔情欲中動﹐乳脈便應。病气到乳汁必凝滯﹐兒得此乳﹐疾病立至﹐不吐則瀉﹐不瘡則熱﹐或爲口糜﹐或爲驚搐﹐或爲夜啼﹐或爲腹痛。病之初來﹐其溺必少﹐便須詢問﹐隨證調冶﹐母安亦安﹐可消患於未形也。夫飲食之擇﹐猶是小可﹐乳母稟受之厚薄﹐情性之緩急﹐骨相之堅脆﹐徳行之善惡﹐兒能速肖﹐尢爲關系。

世醫得效方【元危亦林】

灸法論

小兒新生無疾﹐愼不可逆鍼灸之。如逆鍼灸則忍痛﹐動其五脈﹐因易成病。河洛關中土地多寒﹐兒喜病痙﹐其生兒三日﹐多逆灸以防之﹐又灸頰以防噤。有噤者﹐舌下脈急﹐牙車筋急。其土地寒﹐皆決舌下去血﹐灸頰以防噤也。吳蜀地溫﹐無此疾也。古方旣傳之﹐今人不詳。南北之殊﹐便按方而用之﹐是以多害於小兒也。所以田舍小兒﹐任其自然﹐皆得無有夭橫也。小兒驚啼﹐眠中四肢掣動﹐變蒸未解﹐愼不可鍼灸爪之﹐動其百脈﹐仍因驚成癇也。惟陰癇噤痙﹐可鍼灸爪之。

奇效良方【明方賢】

初生說

凡嬰孩始生﹐浴水未到﹐且以綿絮包裹﹐暖大人懷中。浴湯亟須調和﹐若冷熱失所則令兒驚﹐亦致五臟疾矣。𨿽浴出亦當暖之。若遇暑月﹐亦未可去其綿絮。乍出母腹﹐不可令冒寒气也。宜以預先煎下沸湯﹐以瓶收之﹐臨時漸暖﹐不犯生水﹐則兒不生瘡。如此一月爲佳﹐自然長而少病矣。

初生小兒﹐未乳之先﹐用黃連些少浸汁﹐調幹胭脂一蜆殼﹐抹兒口中﹐去其腹中舊糞﹐方可與兒乳之。三日內以少朱砂入蜜些少﹐調灌半蜆殼。一月﹐以牛黃少許﹐徐徐抹兒口中。若兒多唾﹐愼勿彊與乳之。

新生浴兒﹐用五根湯浴兒。五根者﹐桃﹑柳﹑楝﹑梅﹑槐﹐加之苦參﹑白芷煎湯浴之﹐辟諸不祥。若遇熱時﹐以軟絹蘸湯拭之。

小兒肌膚未成﹐不可暖衣﹐暖則令筋骨軟弱。時常宜見風日﹐若愛惜不見風日﹐令兒肌膚脆軟﹐便易傷損。當將父母穿過舊絮著衣﹐少假父母之餘气﹐幸勿以新綿著兒。又當消息衣服﹐無令衣多﹐多則令兒汗出﹐汗多則致虛損﹐風邪易感。

夫小兒當愼風池﹐在頸項筋兩轅之問﹐諸疾從此而發。小兒臍帶未脫﹐不可頻浴﹐頻浴則臍中入水﹐撮口臍風﹐皆從此起﹐不可不愼。此乃前人之成說﹐後人之龜鑑者歟。

違和說

《書》云﹕陽升陰加﹐四序無差。萬物稟陰陽之气﹐男女由精血而成。三旬而陰气純厚﹐子稱𦇤褓﹔兩月而陰气方生﹐兒呼爲芽。在百日名奶星﹐至半載而爲誇。乳童周期而陰陽各半﹐孩兒千日乃眞气方奢。此際全在乳母﹐能調則和﹐不調則違。且和者﹐其母慈祥﹐能調寒暑﹐乳哺得宜﹐是以百屙頓釋﹐形貌充悅﹐筋骨隆盛﹐情性異常。違者﹐乳哺失節﹐不能調攝﹐或嗔怒乳兒﹐令兒邪狂﹔或酒醉乳兒﹐令兒驚癇﹔或有孕乳兒﹐令兒黃瘦疳積﹔或感患乳兒﹐令兒患驚風異疾﹔或吐後乳兒﹐令兒嘔逆羸瘦﹔或傷飽乳兒﹐令兒多熱喘急﹔或勞房未定乳兒﹐令兒多病﹔或乳母與孩兒同睡﹐口鼻之气﹐侵吹顖門﹐令兒鼻塞﹔或母過愛﹐繃袍衣服﹐通寒常加火烘﹐熱气郁積﹐令兒患熱病風毒丹毒。又有乳母悞將孩兒衣服﹐畱於月下曬晾過夜﹐被惡鳥羽屎落於衣上﹐遂成無辜之疾﹔或將惡相異物嬉戲﹐乍忽一見﹐遂成驚忤。《書》云﹕衣安月下﹐招無辜以爲殃﹔童子未成﹐見稀物而觸忤。皆爲母之過失﹐使兒傷精損血﹐形體黧黑﹐四肢枯瘁﹐病之生殺﹐從此而來。是以《內經》不載其說﹐乳下嬰兒之疾﹐有病難治者﹐皆無所據。中古巫妨氏著《顱顖經》以占壽夭﹐歷世相授﹐於是小兒醫方興焉。其次晉宋江左推諸蘇家小兒方傳習有驗﹐隋間有巢氏方撰集《病源》﹐唐有孫眞人畱心此術。迨後賢俊俊集﹐名醫頗眾。然小兒治法﹐散在諸書。博考羣書論說﹐但有證而無治法。張煥有方而闕脈證﹐惟錢氏一書﹐古今所重。謂小兒方脈﹐固難求證﹐不可以言語取者﹐乳下之嬰﹐𦇤褓之孩﹐故專於一科。古人有言醫之爲難而玆幼科﹐比諸醫者﹐又出人一頭地。𨿽然人有長幼﹐病感則一﹐但幼小不能言者耳。人有四百四證﹐能調則生﹐失和則死。幼者歸罪於母﹐壯者或四气七情﹐或饑飽勞逸﹐或嗜欲誤犯﹐皆能成疾。故上古神農氏之王天下也﹐觀人之違和﹐啜艸木之味﹐以定鹹酸甘苦﹐以治疾病沈屙。咸以軟之﹐酸以收之﹐甘以緩之﹐苦以堅之。奇哉辛味﹐總攝四性。然後播種百谷﹐以養人之形骸。古考巢居穴處﹐不昧其道﹐故能全形返質﹐以道自守﹐气血堅剛。終保百年之壽。於是乎明醫間出﹐繼踵不絕。岐和振袂於前﹐李華馳聲於後。悲哉﹐後人巧僞日增﹐故此夭壽不滿。𨿽有明醫續世﹐診視無功。淫祀妖邪﹐以求餘福﹐可謂息燈覓朗﹐枯壑駕舟﹐𨿽欲求生﹐反遭艱險。大抵養生之士﹐要識違和之理﹐則天命無窮矣。

片玉心書【明萬全】

指南賦

小兒方術號曰啞科。口不能言﹐脈無可施。惟形色以爲憑﹐竭心思而調治。故善養子者﹐似豢龍以調護﹔不善養子者﹐如舐犢而愛惜。愛之愈勤﹐害之愈急。乍頭溫而足冷﹐忽多啼而不乳。差之毫釐﹐失之千里。腸胃脆薄兮﹐飲食易傷﹔筋骨柔弱兮﹐風寒易襲。父母何知﹐看承太弛。重綿厚襖﹐反助陽以耗陰﹔流歠放飯﹐徒敗脾而損胃。聞異聲﹐見異物﹐失於堤防﹔深其居﹐簡其出﹐過於周密。未期而行立兮﹐喜其長成﹔無事而嬉笑兮﹐謂之聰慧。一旦病生﹐雙親心戚。不信醫而信巫﹐罔求藥而求鬼。乃人事之不修﹐謂天命之如此。

育嬰家祕【明萬全】

發微賦

醫道至博﹐幼科最難。如艸之芽兮﹐貴於調養﹔似蠶之苗兮﹐愼於保全。血气未充兮﹐脈無可診﹔神識未開兮﹐口不能言。誠求於心﹐詳察於面。苟得其要也﹐握造化於妙手﹔未達其旨也﹐摘章句於殘編。調護若失﹐疾病乃生。頭要涼而背要暖﹐食勿飽而衣勿綿。腸胃脆薄兮﹐乳哺傷而成積﹔精神怯弱兮﹐聞見異而成癇。嗟哉慈母兮﹐過於姑息﹔笑彼粗工兮﹐誤於湯丸。伐其發生之气﹐夭其童稚之年。徒啼號於丘壠﹐休禱祀於旃壇。

小兒不宜妄鍼灸

芽兒嫩小不耐傷﹐鍼灸湯丸莫妄嘗。破肉損筋成瘦疾﹐壞腸敗胃作餘殃。

初生小兒﹐內外脆薄﹐藥石鍼灸﹐必不能耐也。良工當以愛己子之心﹐而愛人之子﹐憐惜之﹐撫摩之﹐未可輕治﹐爲兒作禍也。書曰﹕如保赤子﹐其愛養之謂歟。爲父母者﹐不可不知。

鞠養以愼其疾

小兒神气衰弱﹐忽見非常之物﹐或見未識之人﹐或聞雞鳴犬吠﹐或見牛馬禽獸﹐嬉戲驚嚇﹐或聞人之叫呼﹐雷霆銃爆之聲﹐未有不驚動者也﹐皆成客忤驚癇之病。蓋心藏神﹐驚則傷神﹔腎藏志﹐恐則志失。大人皆然﹐小兒爲甚也。凡小兒嬉戲﹐不可妄指他物作虫作蛇﹔小兒啼哭﹐不可令裝扮欺詐以止其啼﹐使神志昏亂﹐心小膽怯成客忤也。不可不愼。

小兒玩弄嬉戲﹐常在目前之物﹐不可去之。但勿使之弄刀劍﹐銜銅錢﹐近水火﹐見鬼神耳。

小兒能言﹐必教之以正言﹐如鄙俚之言勿語也。能食則教以恭敬﹐如褻慢之習勿作也。能坐能行則扶持之﹐勿使傾跌也。宗族鄕黨之人﹐則教以親疏尊卑長幼之分﹐勿使諜嫚。言語問答﹐教以誠實﹐勿使欺妄也。賓客教以拜揖迎送﹐勿使退避也。衣服器用五穀六畜之類﹐遇物則教之﹐使其知之也。或教以數目﹐或教以方隅﹐或教以歲月時日之類。如此則不但無疾﹐而知識亦早也。

小兒周歲有病者﹐勿妄用藥﹐調其乳母可也。不得已而用﹐必中病之藥﹐病衰則已﹐勿過其則也。

幼科有拿掐法者﹐乃按摩之變也。以小兒未周歲者﹐難以藥餌治﹐權宜之則﹐可以治外邪﹐而不能治內病也。能治小疾及气實者﹐如大病气虛者用之﹐必誤兒也。爲父母喜拿而惡藥﹐致令夭折者﹐是誰之過歟﹖

父母常將幼子憐﹐幾因愛卹取愁煩。育嬰家祕無多術﹐要受三分饑與寒。

人之無子者﹐置姬妾﹐覓方術﹐問命卜﹐禱鬼神﹐其心勞矣。及其生子﹐愛卹之深﹐保養之失﹐過於熱也﹐熱則生風﹐過於飽﹐飽則成積。醫不擇良藥﹐或犯毒不可救也。柳子《種木傳》云﹕𨿽曰愛之﹐其實害之。所以取譬也。

諺云﹕若要小兒安﹐常受三分饑與寒。饑謂節其飲食也﹐寒謂適其寒溫也﹐勿令太飽太暖之意﹐非不食不衣之謬說也。

頭要淸涼背要溫﹐露其下體養眞陰。天時勿犯如春候﹐寒熱乖違客气侵。

此言適其寒溫之法也。頭者六陽之會﹐常要涼﹐不可纏裹。腹爲陰﹐背爲陽﹐皆臟腑之兪膜也﹐常要和暖﹐不可便露。小兒純陽之气﹐嫌於無陰﹐故下體要露﹐使近地气以養其陰也。天時者﹐卽寒熱也。春者溫和之气﹐萬物皆賴以生長也。謂𦇤褓之中﹐寒不犯寒﹐熱不犯熱﹐常如春气溫和時﹐以長養兒之身體。若有乖違﹐寒熱之客气來侵矣。

乳爲血化美如餳﹐肉谷𨿽甘更亂眞。到得後來能食日﹐莫教縱恣損脾陰。

此言節其飲食之法也。兒在母腹之時﹐賴血以番。旣生之後﹐飲食之乳﹐亦血之所化也。𨿽有谷肉﹐不可與之﹐以亂其腸胃中和之气。至於能食﹐尢當節之﹐不可縱其所好﹐以快其心﹐因而致病者多矣。《內經》曰﹕飲食自倍﹐腸胃乃傷。不可不愼也。

耳目之神寄在心﹐異聞異見易生驚。痰生气逆因成癇﹐恨煞終身作廢人。

乳母須求不病人﹐擇其體厚性和平。不貪口腹無淫欲﹐鞠養何求子不成。

養子之道當擇乳母﹐必取無病婦人﹐肌肉丰肥﹐性情和平者爲之﹐則其乳汁濃厚甘美﹐瑩白溫和﹐於子有益。如病寒者乳寒﹐病瘡者乳毒﹐貪口腹者則味不純﹐喜淫欲者則气不淸﹐何益於子﹖故宜遠之。

幼科發揮【明萬全】

治未病

臍在兩腎之間﹐任衝胃三脈之所系也。兒之初生﹐斷臍護臍﹐不可不愼。故斷臍之時﹐隔衣咬斷者﹐上也﹔以火燎而斷之﹐次也﹔以剪斷之﹐以火烙之﹐又其次也。護臍之法﹕臍旣斷矣﹐用軟布纏裹﹐待幹自落﹐勿使犯水也。三朝洗兒﹐當護其臍﹐勿使水漬入也。臍落之後﹐皆換包裙﹐勿使尿濕浸及臍中也。如此調護﹐則無臍風之病。所謂上工治未病﹐十得十全也。

小兒病有三﹕因衣太厚則熱﹐太薄則冷﹐冷熱之傷﹐此外因也。乳多則飽﹐乳少則饑﹐饑飽之傷﹐內因也。客忤中惡﹐墜僕折傷﹐此不內不外因也。順乎天時﹐適其寒溫﹐則不傷冷傷熱矣。愼擇乳母﹐節其飲食﹐則不傷饑飽矣。調護之法﹐愛惜之深﹐必無縱弛之失矣。愼勿使庸醫妄用湯丸﹐誤兒性命。

嬰童百問【明魯伯嗣】

初誕

嬰童在胎﹐稟陰陽五行之气﹐以生成五腑六髒。百骸之體悉具﹐必借胎液以滋養之﹐受气旣足﹐自然分娩。初離母體﹐口有液毒﹐啼聲未出﹐急用軟綿裹指﹐拭去口中惡汁﹐𨿽是良法﹐然倉卒之際﹐或有不及如法者。古人有黃連法﹑朱蜜法﹑甘艸法﹐用之殊佳。免使惡物咽下﹐伏之於心﹐遇天行時气﹐久熱不除﹐乃乘於心﹐心主血脈﹐得熱而散﹐流溢於胃﹐而胃主肌肉﹐發出於外。故成瘡疹之候。世之長幼﹐無有可免者。若依初生拭口之法﹐得免痘疹之患。或有時气侵染﹐只出膚瘡細疹﹐易爲調理﹐亦孩童之幸也。楊氏云﹕初生拭口不前﹐惡穢入腹﹐則腹滿气短﹐不能飲乳者﹐宜用茯苓丸加減治之。又法﹕下胎毒﹐臨產落艸時﹐濃煎淡豉汁服﹐極好﹐不可與辰砂﹑黃連﹑輕粉等。

護養法

小兒始生﹐肌膚未實﹐不可暖衣﹐止當薄衣﹐但令背暖。薄衣之法﹐當從秋習之﹐不可以春夏卒減其衣﹐否則令中風寒。所以從秋習之者﹐以漸稍寒。如此則必耐寒。冬月但著兩薄襦可耐寒﹐若不忍見其寒﹐當略加耳。若愛而暖之﹐適所以害之也。又當消息﹐無令出汗。如汗出則表虛﹐風邪易入也。晝夜寤寐。常當愼之。其哺乳之法﹐亦當有節﹐不可過飽。或宿滯不化﹐當用消乳丸化積溫脾等劑治之。陳氏所謂﹕忍三分寒﹐喫七分飽﹐頻揉肚﹐少洗澡﹐及要背暖肚暖足暖﹐要頭涼心胸涼﹐亦至論也。

醫學正傳【明虞摶】

小兒初生食飲

小兒受患﹐其爲母者﹐胎前旣不能謹節﹐胎後又不能調護﹐是以惟務姑息﹐不能防微杜漸。或未滿百晬而遂與酸鹹之味﹐或未彀周歲而輒與肥甘之物﹐百病由是而生焉。曰吐瀉﹑曰黃疸﹑曰五疳﹑曰腹脹﹑曰水腫﹑曰瘧﹑曰痢﹑曰痰喘﹐豈非喫食過傷﹐調善失宜之所致歟﹖

保嬰金鏡錄【明薛己】

論初生用藥

愚謂凡小兒在月內外者﹐調補之劑﹐每服亦不過二三匙。若表散攻伐之藥﹐則每服只可匙許而已﹐過多則反傷元气。余當量大小虛宜加減。若乳母之疾﹐致兒爲患﹐當治母爲主﹐子少服之。後仿此。

保嬰撮要【明薛鎧】

初誕法

小兒分娩之時﹐口含血塊﹐須急於未啼時﹐用軟帛裹指﹐穵去其血﹐用黃連﹑豆豉﹑朱﹑蜜﹑甘艸解之。但黃連性寒﹐若稟母气膏粱積熱者﹐宜服﹔若滋味淡薄胎气元弱者﹐又不宜用。其朱砂固能解毒﹐恐金石鎭墜﹐不若只以牛黃分許﹐蜜調與吮爲佳。世多用犀角解毒丸﹐其胎气虛寒虛弱者﹐反傷脾胃生气﹐甚至不育。又有嬰兒因其難產﹐或冒風寒而垂危者﹐切不可便斷臍帶﹐急烘綿絮﹐包抱懷中﹐急以胎衣置火中煨燒﹐更以火紙撚於臍帶上往來燎之﹐使暖气入腹﹐須臾气復自蘇。尢戒洗浴﹐恐脈理不密﹐元气發泄﹐而外邪乘之也。

護養法

小兒初生﹐須令乳母預愼七情六淫﹐厚味炙煿﹐則乳汁淸寧﹐兒不致疾。否則陰陽偏勝﹐血气沸騰﹐乳汁敗壞﹐必生諸證。若屢用藥餌﹐則臟腑陰損﹐多變敗證﹐可不愼歟。大抵保嬰之法﹐未病則調治乳母﹐旣病則審治嬰兒﹐亦必兼治其母爲善。

醫學綱目【明﹑樓英】

初生禁忌

田式曰﹕大凡小兒過暖生熱﹐熱極生風﹐提抱生癰﹐餵飼生癖﹐最宜愼之。

錢氏曰﹕大喜後食乳食﹐多成驚癇﹔大哭後食乳食﹐多成吐瀉。

古今醫統【明徐春甫】

嬰幼論

王隱君曰﹕凡嬰兒六十日後﹐瞳人將成﹐而能應和人情。自此爲有識之初﹐便當誘其正性﹐父母尊長﹐漸次令其別之。僮僕婢妾﹐不可訓其手舞足蹈﹐無禮罵人﹐髙舉放倒﹐猛推閃避﹐兒𨿽彊笑﹐失色驚駭﹐乖張惡性﹐自此無端。乳母縱嗜厚味純醪煎煿﹐兒亦受之於乳﹐是以驚疳積癖瀉痢由之而生。及其臨病﹐又忌灌以苦辛之藥味。姑息隱忍﹐無所不至。大抵愛子之偏﹐無出於母﹐所嗜之食﹐任其飽足﹐以致所傷。余幼時酷嗜甘飴﹐忽於一日甘飴中有蚯蚓引頭而出﹐自此不敢食飴。至長始知長上爲之。不然﹐脾疳久患﹐深染難調﹐柰何不爲戕害。

護養

《千金》論曰﹕小兒二百四十日掌骨成﹐母當教以匍匐。一周滿﹐母當扶以行步。此皆則法。若或暖衣重圍﹐不見風日﹐不著地气﹐致令筋骨軟弱﹐數歲不能行者有之。今觀田舍小兒則反是﹐所以見風日得土气﹐筋力常健﹐豈貴賤之理有異哉。明乎此﹐則保嬰之道得矣。

乳哺

乳哺之法﹐不可不愼。小兒脾胃怯弱﹐乳食易傷。初得作嘔瀉﹐久則成積癖。乳母飲食﹐乳汁便通﹔兒食其乳﹐所感立應。母食熱則乳熱﹐母食寒則乳寒。夏食熱乳則致吐逆﹐冬食寒乳則致嗽利。母不欲怒﹐怒則气上爲狂﹔母不欲醉﹐醉則身熱腹痛。懷孕乳兒﹐致令黃瘦﹐腹大腳軟﹐名曰鬾病。大都乳哺不可太過。諺云﹕小兒常病傷於飽也。又曰﹕忍三分饑﹐喫七分飽。亦至論也。

除胎毒

方書皆云﹕小兒一出腹﹐啼聲未發之時﹐急用綿裹指﹐拭去口內惡汁﹐固是良法﹐而倉卒之際﹐或有不及者﹐故有黃連﹑甘艸﹑朱﹑蜜等法用之殊佳。東垣云﹕只須淡豆豉一味煎湯﹐與三五口﹐其毒自下﹐又能助胃气也﹐尢妙。

初生總論

初生小兒﹐必忌外客所觸﹐古人一歲之內忌之者﹐並無客忤之患。小兒略識人物﹐不宜攜至神廟﹐觀望神像閃爍﹐恐生恐懼。

小兒將入夏時﹐用色帛縫囊盛去皮尖杏仁七个﹐與小兒隨身佩之﹐聞雷自然不驚。

豬乳法

張煥論云﹕初生時或未有奶子﹐產婦之乳未下﹐可用豬乳代之﹐可免驚癇痘瘡。

錢氏曰﹕初生小兒至滿月內﹐可常取豬乳滴口中最佳。按《聖惠方》取豬乳﹐須令豬兒飲母﹐次便提豬母后腳起﹐豬兒口自離乳﹐急用手捋之﹐卽得乳矣﹐非此法不可取也。

沐浴法

小兒洗浴﹐不可先斷臍帶﹐候洗了方斷﹐不致水濕傷臍﹐可免臍風臍瘡等證。用淸油調發灰傅臍。洗兒不可用水打濕臍帶。

斷臍法

大抵兒初生斷臍之後﹐宜用熟艾厚裹愛護。若乳母不謹﹐或因洗浴水入臍中﹐或遺尿在裙抱之內﹐濕气傷於臍中﹐或因解脫爲風冷邪气所侵﹐皆能令兒臍腫多啼﹐不能乳哺﹐卽成臍風也。

著衣法

《聖惠》論曰﹕小兒一期之內造衣服﹐皆須用故帛爲之﹐不可用新綿。若用新綿﹐則令兒壯熱﹐或作驚癇。

曬衣法

大抵兒衣日曬夜收﹐不可露天過夜﹐次早與兒穿上﹐致染濕熱﹐使兒不安。此則所謂八邪之害﹐久則令兒黃瘦腹痛﹐身上壯熱﹐夜間啼哭﹐或生瘡疥。世俗謂之無辜疾﹐謂其衣在露天過夜﹐染著無辜鳥屎﹐令兒致疾﹐故曰無辜疾﹐其實非理。先哲所謂八邪之害﹐則溫熱風寒驚積饑飽是也。

養子日用法

喫熱喫軟喫少則不病﹐喫冷喫硬喫多則多病。忍三分寒﹐喫七分飽。頻揉肚﹐少洗澡。

歌曰﹕四時欲得小兒安﹐常要三分饑與寒。但願人皆依此法﹐自然諸病不相干。

養子十法

一要背暖。經云﹕背脊三椎下節之兩旁﹐是肺之兪也。若風寒傷於肺兪﹐使人毫毛畢直﹐皮膚閉而爲病熱。其證或咳嗽﹐或喘或嘔噦或吐逆﹐及胸滿增寒壯熱﹐皆肺經著寒而得之也。故要背暖。

二要肚暖。俗云﹕肚無熱肚。肚者胃也﹐馬水谷之海﹐若冷則物不腐化﹐腸嗚腹痛嘔噦泄瀉等疾生焉。經云﹕胃熱而能消穀﹐必能飲食﹐故要肚暖。

三要足暖。經曰﹕足爲陽明胃經所司。寒從下起﹐故要足暖。

四要頭涼。經曰﹕頭者六陽之會﹐諸陽所湊也。頭爲髓之海﹐若大熱則髓溢汗泄﹐或顱顖腫起﹐或頭縫開解﹐或頭瘡目疾。俗云﹕頭無涼頭。故頭宜涼。

五要心胸涼。心屬丙火﹐若外受客熱﹐內接心火﹐則內外俱熱也。其證輕則口漧舌燥﹐腮紅面赤﹐重則啼叫驚跳。故心宜涼。

六者﹐精神未全﹐小兒忽見非常之物﹐或見未識之人﹐或聞雞鳴犬吠﹐忽見牛馬等畜﹐或嬉戲驚駭﹐或忽聞大聲因而作搐者﹐緣心气成虛而精神離散故也。當用補心益气藥治之。如用鎭心朱砂﹑牛黃﹑琥珀﹑金﹑銀﹑腦﹑麝﹑水銀等藥﹐則成慢驚風搐﹐以致腹脹足冷﹐不能療也。

七者﹐不溫脾胃﹐致成吐瀉慢驚。經曰﹕脾爲黃婆﹐胃爲金公﹐主養五臟六腑。若脾胃全固﹐則津液通行﹐气血流暢﹐表裏沖和﹐一身康健。蓋脾胃屬土而惡濕。小兒變蒸﹐上唇腫而頭熱﹐或上气身熱。父母不曉﹐妄作傷風傷食治之﹐或以表藥出汗﹐或以通藥宣泄﹐或以涼藥鎭心﹐或以帛湯展繳﹐致令冷熱不調﹐內傷脾胃﹐搏於大腸﹐故糞便靑色。久不已者必吐﹐吐不已者作搐。搐作又言熱則生風﹐轉用涼藥治之﹐愈覺敗傷眞气﹐漸不救者多矣。經云﹕脾土虛弱﹐肝木乘之。故筋攣而作搐﹐宜用補脾溫胃暢气之藥治之﹐庶可得痊也。

八者﹐兒哭未定﹐勿使飲乳﹐致兒嘔奶糞靑﹐小兒在胎之時﹐其母取涼過度﹐冷气入於胞胎之中。兒生之後﹐因悲啼未定﹐便與乳食﹐使气與食蓄結於中﹐久而不散﹐致傷脾胃﹐輕則嘔奶糞靑﹐重則腹中气鳴气逆﹐涎潮流溢﹐以致難治。

九者﹐勿得輕服輕粉﹑朱砂。夫水銀﹑輕粉俱有毒﹐𨿽云下痰﹐性冷損心气。辰砂𨿽鎭墜﹐性寒損神﹐小兒服之易傷﹐每每被其誤也多矣。

十者﹐因浴致生丹毒。小兒一周之內﹐不可輕易頻洗﹐肌膚脆嫩﹐腠理不密﹐洗之﹐恐濕熱之气鬱蒸不散﹐變生赤遊丹毒﹐片片如胭脂﹐身發壯熱﹐若毒气入腹者死。又有因浴傷寒﹐咳嗽上气﹐外感之疾﹐多由此也。

證治準繩【明王肯堂】

小兒論

初生兒出月﹐必須人𦇤褓。𦇤褓之道﹐必須得宜。如春夏之月﹐乃萬物生長之時﹐宜教令地臥﹐使之不逆生長之气﹔如秋冬之月﹐乃萬物收藏之時﹐宜就溫暖之處﹐使之不逆收藏之气。然後血凝气和﹐則百病無自而入矣。

乳哺

湯氏曰﹕小兒乳哺﹐須要得法。乳者奶也﹐哺者食也。乳後不得便與食﹐哺後不得便與乳。小兒脾胃怯弱﹐乳食相並﹐難以克化﹐周歲以上﹐必成乳癖食癖﹐於腹中作疼作熱﹐疳病從此起也。

凡乳母血气爲乳汁也。五情善惡﹐悉血气所生﹐宜戒喜怒﹐一切禁忌。不可用孤臭﹑癭瘻﹑气嗽病者﹐及身體疥癬﹑頭瘡發少﹑緊唇﹑耳聾﹑音啞﹑齆鼻﹑癇病等﹐方可用乳兒。

夏中盛熱時﹐乳母浴後或兒啼﹐不可與乳﹐能使兒成胃毒﹐秋成赤白痢。浴後可令定息良久﹐熱退乳之﹐故無患也。

聶氏曰﹕盛啼不可食乳。恐气逆不順﹐聚而爲﹝口逆﹞﹐亦能成驚風也。

《千金》論曰﹕凡乳兒乳來多﹐猛取出挼後再乳。父母交合之間﹐兒臥於側或驚起﹐不可乳兒﹐蓋气亂未定﹐必能殺兒也。

巢氏云﹕小兒啼未定﹐气息不調﹐母不可以乳飲兒。蓋恐乳不得下﹐停滯胸膈﹐則爲嘔吐也。

夜間乳兒﹐母起身坐﹐抱兒餵之。

每侵早欲飲乳﹐皆須捏去宿乳。

乳汁勿投於地﹐虫蟻食之﹐令乳無汁﹐可沃東壁上佳。

乳令兒病

喜乳﹐涎喘生驚。

孫兆云﹕令兒上气顚狂﹐亦令兒生痰喘急或生驚。

怒乳﹐疝气腹脹。

《千金翼》云﹕怒乳令兒疝气。扁鵲云﹕女子則腹脹。

寒乳﹐奶片不化。

華佗論云﹕乳气寒虛冷﹐故令便靑而啼。《千金冀》云﹕令兒咳嗽。

熱乳﹐面黃不食。

《千金翼》云﹕令兒嘔吐。張氏云﹕熱乳傷損肺气﹐令兒龜胸。气乳﹐吐瀉腹脹。

《寶鑑》云﹕令兒面黃白﹐乳哺減少﹐夜啼哯乳。

病乳﹐能生諸疾。

令兒黃瘦骨蒸﹐盜汗嗞煎夜哭。孫氏云﹕病乳則致虛羸及生諸疾。

壅乳﹐吐逆生痰。

《靈祕》云﹕壅乳成痰涎﹐涎壅生驚。《寶鑑》云﹕壅乳成奶癖。又吐逆生痰。

鬾乳﹐腹急髒冷。

《寶鑑》云﹕腹急而瀉﹐胸背皆熱﹐夜啼肌瘦﹐一如積塊。

醉乳﹐恍惚多驚。

《千金冀》云﹕令小兒熱﹐腹急痛。扁鵲云﹕醉淫隨亂乳兒﹐恍惚多驚。

淫乳﹐必發驚癇。

《寶鑑》云﹕乳母淫佚情亂乳兒﹐令吐瀉身熱﹐啼叫如鴉﹐不治。

已上乳﹐急欲乳兒﹐能生諸病﹐不可不忌也。凡喜怒气亂未定乳兒﹐則成吐瀉腹痛﹐疳黃不食。寒熱壅積不散乳兒﹐則成痰癖涎嗽﹐肺脹龜胸。醉淫喘乳﹐多發驚癇。《聖惠方》云﹕醉淫喘乳﹐能殺小兒。《聖濟經》論﹕乳者夏不欲熱﹐熱致吐逆﹔冬不欲寒﹐寒則致下痢。母不欲怒﹐怒則令上气顚狂﹔母不欲醉﹐醉則令身熱腹滿。母方吐下而乳﹐則致虛羸﹔母有積熱而乳﹐則變黃不能食。新房而乳﹐則瘦悴交脛不能行。大抵乳食不好﹐則生疾病。

《寶鑑》云﹕兒五十日﹐可哺如棗核﹐百日彈丸﹐早晚二哺。莫抱檐下澡浴﹐當風解衣﹐哭未斷而乳﹐冒冷而哺。又不可在神佛驢馬畔﹐各房異戶之親﹐諸色物器﹐並不可觸犯之﹐害子性爲驚癇。經云﹕三歲未滿﹐勿食雞肉﹐子腹生虫。

錢乙云﹕兒多因愛惜過當﹐三兩歲猶未飲食﹐至脾胃虛弱﹐平生多病。半年﹐宜煎陳米稀粥﹑粥面時時與之。十月後﹐漸與稠粥爛飲﹐以助中气﹐自然易養少病。惟忌生冷油膩甜物等。

《外臺》崔氏初哺兒法﹐以平定成日丑寅辰巳酉日大吉。

男忌戊己日﹐女忌丙丁日。

斷乳法

小兒年至四五歲﹐當斷乳而不肯斷者﹐宜用眉膏。斷乳之後﹐方可漸與肉食﹐則無疳癖之患。

雜將護法

張煥曰﹕乳母須每日三時﹐摸兒頂後風池。若壯熱者﹐卽須熨之使微汗﹐卽愈。

諺云﹕戒養小兒﹐謹護風池。風池在頸項筋兩轅之邊﹐有病乃治之。疾微切不可妄鍼灸﹐亦不用輒吐下。所以然者﹐鍼灸傷兒經絡﹐吐下傷動臟腑故也。

嬰兒暑中﹐令在稍涼處﹐乳母勿禁新水﹐亦不宜多。

嬰兒春夏間有疾﹐不可亂有動下﹐使下焦虛﹐上焦熱﹐變成大病也。

嬰兒須看稟受南北之殊﹐蓋地生寒溫不同故也。

嬰兒生後兩滿月﹐卽目瞳子成﹐能笑識人。乳母不得令生人抱之﹐及不令見非常之物。

嬰兒百晬﹐任脈生﹐能反復。乳母當存節喜怒﹐適其寒溫。

嬰兒半晬﹐屍骨已成。乳母當教兒學坐。

嬰兒二百日﹐外掌骨成。乳母教兒地上匍匐。

嬰兒三百日﹐臏骨成。乳母教兒獨立。

嬰兒周晬﹐膝骨已成。乳母教兒行步。

上件並是定法。蓋世之人不能如法存節﹐往往抱兒過時﹐損傷筋骨﹐且宜戒之爲吉。

萬全論云﹕田婦護兒﹐絕無他疾。譬之艸木生深山大澤﹐容易合抱。至於異果奇材﹐縱加培養﹐間有不秀實者﹐豈貴賤異哉。數見風日﹐卽血凝气剛﹐肌肉硬密﹐堪耐風寒﹐以田舍兒較之相似。

浴兒

兒生三日﹐以桑﹑楡﹑桃﹑柳各取嫩枝三寸長者二三十節煎湯﹐看冷熱﹐入豬膽汁二三枚浴之。

浴湯用豬膽﹑益母艸﹐不生瘡疥﹔用金﹑銀﹑虎頭骨﹑麝﹑丹砂﹐辟惡气客忤驚癇﹔用桃﹑梅﹑李﹑楮根﹐解體熱溫壯之病。須浴時煮。

湯須不冷不熱﹐於無風密室浴之﹐勿令久。

浴訖﹐以粉摩之﹐或以光粉﹑蚌粉撲身﹐辟邪吉。

紀用經浴法﹕寅卯酉日吉﹐壬午丁未癸已凶。不能上三日﹐勿犯下三日。

兒初生以三日浴﹐或五日浴﹐七日浴﹐須選吉日。

斷臍法

《寶鑑》論﹕斷臍若用剪刀﹐先於懷中令暖。又水入臍﹑多天釣﹐痛苦啼叫﹐面靑黑。臍傷動令久不幹﹐傷外風卽口噤不可救。

灸臍法

《聖惠》云﹕兒生一宿﹐抱近明無風處﹐看臍上有赤脈直上者﹐卽於脈盡頭灸三壯﹐赤散無患矣。

下胎毒法

張煥云﹕嬰兒初生第一日﹐才斷臍﹐繃袍訖﹐看兒形色﹐若面紅潤色赤﹐啼聲響快者﹐宜用汞粉法﹐良久有臍糞便下爲佳﹔次用甘艸法﹔次用朱蜜法。臨時更看形色﹐若面色多靑白﹐啼聲不響﹐卽不須服。次用牛黃法。古方又有黃連法﹑非汁法﹑豬乳法等。在人看兒寒熱怯壯﹐擇所宜而用之爾。

藏胞衣法

崔氏云﹕兒衣淸水洗﹐勿令沙土艸污﹔又淸酒洗之。仍內錢一文在衣中﹐盛新瓶內﹐靑綿裹﹐瓶口密蓋﹐置便宜處。三日後﹐依月吉地向陽髙燥處﹐入地三尺埋之﹐瓶上土厚一尺七寸﹐須牢築﹐今兒長壽智慧。若不謹﹐爲豬狗食﹐令顚狂﹔虫蟻食﹐令病惡瘡﹔犬鳥食﹐令兵死。近社廟﹐令見鬼﹔近深水污池﹐令溺死﹔近故竈﹐令驚惕﹔近井旁﹐令聾盲。棄道路街巷﹐令絕嗣﹔當門戶﹐令聲不出耳聾﹔著水流下﹐令靑盲﹔棄火裏﹐令生爛瘡﹔著林木頭﹐令自絞死。此忌須愼。

每於天徳月空處埋之。【正月天徳在丁﹐月空在丙壬。余詳官本歷日。】若遇反支﹐宜掛宅外福徳上向陽髙燥處﹐待過月﹐然後依法埋藏﹐吉。

甲乙日生﹐丙丁日藏﹔丙丁日生﹐戊己日藏﹔戊己日生﹐庚辛日藏﹔庚辛日生﹐壬癸日藏﹐吉。

剃頭法

《集驗方》云﹕小兒初剃頭﹐俱不擇日﹐皆於滿月日剃之。蓋風俗所尙﹐前產婦未得出房﹐於滿月卽與兒俱出﹐謂胎發穢有觸神竈﹐令小兒不安﹐故於此日必剃頭而出。凡剃頭就溫暖避風處﹐及剃後須以杏仁三枚去皮尖研碎﹐入薄荷三葉﹐再同研﹐卻入生麻油三四滴﹐膩粉拌和﹐頭上擦以避風邪﹐免生瘡疥熱毒。其後小兒亦宜此法。

醫學入門【明李梴】

初生裹臍

夫人之臍也﹐受生之初﹐父精母血﹐相受凝結﹐胞胎混沌﹐從太極未分之時﹐一气分得二六﹐穴中如產四穴﹐外通二腎﹐內長赤白二脈﹐四穴之中﹐分爲表裏﹐在母腹中母呼兒呼﹐母吸兒吸﹐是一身臍帶﹐如花果在枝而通蒂也。一月一周﹐眞气漸足。旣產胎衣未脫﹐臍帶且緩斷。倘臍門未閉﹐感風傷寒﹐卽損嬰兒眞气。遂以艾火燻蒸數次﹐則眞气無患矣。凡初生時﹐用綿裹臍帶﹐離肚二三寸處﹐以綿紮住﹐卻於綫外將臍帶剪斷﹔片時去綫﹐待血流盡。看近肚處﹐臍有兩小孔﹐一大孔﹔用鵝毛管送煉臍藥一二分﹐入大孔內﹐以手指輕輕揉散﹐艾灸臍頭三炷﹐結作扢搭﹐軟帛腰裹﹐切不可時常揭看﹐待臍落去﹐自無風矣。又法﹕落胎之時﹐視其臍軟者﹐不須治。如臍硬直者﹐定有臍風﹐急用銀簪於臍根旁剌破一二處﹐入麝香未少許﹐艾灸三炷﹐極妙。

藏胎衣

小兒胎衣﹐藏之宜生气方上。正月子方﹐二月丑﹐三寅四卯﹐五辰六巳﹐七午八未﹐九申十酉﹐十一戌十二亥方。如生气方有不便﹐依歷日藏於奏書博士月徳方上﹐忌月空三殺太歲方上。俗多置之河中者非。

調護

養子須調護﹐看承莫縱弛。乳多終損胃﹐食壅卽傷脾。被厚非爲益﹐衣單正所宜。無風頻見日﹐寒暑順天時。初生三五月﹐宜繃縛令臥﹐勿豎頭抱出﹐免致驚癇。六个月方可與稀粥﹐不可將乳同喫﹐令兒生疳積。五歲方可喫葷腥。

萬病回春【明龔廷賢】

初生

小兒初生﹐宜用七八十歲老人舊裙舊襖﹐攺作小兒衣衫﹐眞气相滋﹐令兒有壽。富貴之家﹐切不宜新制紵絲綾羅氈絨之類與小兒。不惟生疾﹐抑且折福﹐必致夭傷。

小兒衛生總微論方【宋撰人未詳】

宋撰人未詳原作「明徐恆」﹐誤。《小兒衛生總微論方》成書於宋髙宗紹興二十六﹝﹞年﹐不著撰人。明萬曆十四年﹝年﹞徐恆重修。

洗浴論

兒才生下﹐須先洗浴﹐以蕩滌污穢﹐然後可斷臍也。若先斷臍﹐則浴水入臍而爲臍瘡等病。及浴水須用藥預先煎下﹐以瓶貯頓﹐臨時旋暖用之﹐不犯生水﹐方佳。並已後浴之﹐亦用藥煎湯﹐揀所宜時日﹐則大良矣。凡浴宜用寅卯百日。若初生不值﹐但於日中選此三時﹐如時亦不值﹐惟忌壬午丁巳癸巳日時大凶而與避之﹐餘皆可也。

用豬膽汁湯浴兒﹐則不患瘡癬﹐皮膚滑澤。用金﹑銀﹑虎骨﹑丹砂煎湯﹐則辟邪惡去驚﹔單用虎骨亦得。用李葉切半斤前湯﹐則解肌熱﹐去溫壯。用白芷二兩﹑苦參三兩挫碎煎湯﹐則去諸風。用朔藋﹑蔥白﹑胡麻葉﹑白芷﹑槁本﹑蛇牀子煎湯﹐退熱。用苦參﹑黃連﹑豬膽﹑白芨﹑杉葉﹑柏葉﹑楓葉煎湯﹐去風。用大麻仁﹑零陵香﹑丁香﹑桑葚﹑槁本煎湯﹐治諸瘡。用金﹑銀﹐桃奴﹑雄黃﹑丹砂煎湯﹐則辟邪除驚。用益母艸煎湯﹐治疥瘡諸瘡。

凡煎湯每用水一斗﹐入藥煎至七升﹐去滓﹐通寒溫用之。冬不可太熱﹐夏不可令冷﹐須調停得宜﹐乃可用之。兒自生之後﹐須依時洗浴﹐以去垢污﹐又不可數數。若都不洗浴﹐則皮皴毛落﹐多生瘡疥。凡洗浴時﹐於背上則微微少用水﹐余處任意。旣不可極淋其背﹐亦不可久坐水中﹐則引驚作病﹐切須愼之﹗如常能依法用之﹐令兒體滑舒暢﹐血脈通流﹐及長少病﹐無不驗也。

斷臍論

兒生下﹐須當以時斷臍。若不以時斷臍者﹐則令臍汁不漧而生寒﹐爲臍風之由。其斷臍帶當令長至足趺﹐或云當長六寸。若太短則傷髒﹐令兒腹中不調﹔若太長則傷肌﹐令兒皮枯鱗起。才斷臍訖﹐須用烙臍餅子﹐安臍帶上﹐燒三壯﹐炷如麥大﹐若兒未啼﹐灸至五七壯。灸了﹐上用封臍散封裹之。法須捶治帛子令柔軟﹐用方四寸許﹐上置新綿厚半寸﹐及上置藥末﹐適緊慢以封之。如不備其藥﹐卽用極細熟艾一塊﹐置於上封之。但不令封帛緊急﹐急則令兒吐哯。又須常切照顧﹐勿令濕著及𦇤繃中﹐亦不可令兒尿濕﹐恐生瘡腫及引風也。

《聖濟經》云﹕凡兒初生惡血未納者﹐拭以綿指﹔吞而在胸膈者吐。以甘艸﹔入而在腹內者利﹐以黃連末粉。皆所以革污穢也。次用好朱砂一大豆許﹐細研水飛﹐煉蜜一蜆殼﹐看稀稠和膏﹐分三劑﹐每用一劑﹐乳汁化﹐時時滴兒口中﹐三日內服盡卽止。姚和眾云﹕成煉朱砂能溫腸胃﹐壯血气也。一日只可一豆許﹐分三次用﹐勿得過也。次用眞牛黃一大豆許﹐細研﹐以煉蜜酸棗大﹐和成膏﹐每用一大豆許﹐乳汁化下﹐時時滴兒口中。姚和眾云﹕能去驚﹐辟邪惡之气。若兒形色不實﹐怯弱者﹐不宜服之。如胎熱或體色赤黃者﹐宜多服。此法在三日外也。

愼護論

凡乳母愼護養兒﹐乳哺欲其有節﹐𦇤褓欲其有宜﹐達其饑飽﹐察其彊弱﹐通其濃薄﹐循其寒燠﹐蓋自有道﹐不可不知也。

凡兒自初生至滿月﹐常取豬乳滴兒口中。又以珍珠末一大豆許﹐用蜜一蜆殼和之﹐分三次或四次﹐每十日內外﹐與一次塗兒口中。安心神﹐鎭魂魄。

凡兒於春時﹐不可覆頭裹足﹐致陽气不得出泄﹐則發熱矣。

食忌論

凡小兒有不可食之物﹐不可不知﹐今具於後。

小兒不可多食栗子﹐令兒气弱行遲﹐熱食則气滯。

小兒不可食蕨菜﹐令兒立則無力﹐久不能行。

小兒不可食芡﹐令兒不能行。

小兒不可食黍米﹑雞肉﹑胡瓜﹐令兒腹中生虫。

小兒不可食越瓜﹐令兒發痼疾。

小兒不可食蕎麥﹐令兒發落。

小兒不可食﹝艸鳬﹞茨﹐令兒擠下痛。

小兒不可食鱘魚﹐令兒生癥癖。

小兒不可食炒豆豬肉﹐令兒生气壅致死。

活幼精要【明董鳳翀】

食忌論

大凡小兒﹐不宜多食。心之有病﹐不宜食鹹。肺之有病﹐不宜食苦。肝之有病﹐忌食辛辣。脾之有病﹐忌食餿酸。腎之有病﹐忌飲甘甜。生蔥與蜜﹐共食害人。莧菜鱉肉﹐共食生毒。魚蝦油膩﹐肺病忌食。生冷雞卵﹐脾病忌食。雞羊煎炒﹐心病忌食。蔥蒜油面﹐肝病忌食。腰子肚肺﹐心血葫荽﹐有病無病﹐俱不可食。飛禽瓦雀﹐食生瘡疥。螺螄蟹鮝﹐食生瀉利。食甜成疳﹐食飽傷气。食冷成積﹐食酸損志。食苦耗神﹐食鹹閉气。食肥生痰﹐食辣傷肺。蓮子芡實﹐能通心气﹐石橊酸柑﹐大濇腸胃。幹柿煮蔗﹐猶能益肺。蒸藕炒豆﹐於肝宜利。五味淮棗﹐脾家可意。食味淡薄﹐臟腑淸气。愛子惜兒﹐須知禁忌。丁奚哺露﹐疾作無辜。救療無門﹐悔之不及。育子之家﹐當爲畱意﹗

景嶽全書【明張介賓】

兒初生

凡小兒初誕﹐宜以甘艸細切少許﹐用沸湯泡汁﹐以淡爲妙﹐不宜太甜。乃用軟帛蘸汁﹐徧拭口中﹐去其穢濁。隨用胡桃肉去皮嚼極爛﹐以稀絹或薄紗﹐包如小棗﹐內兒口中﹐使吮其汁﹐非獨和中﹐且能養髒﹐最佳法也。若母气素寒﹐小兒淸弱者﹐只以淡姜湯拭口﹐最能去胃寒﹐通神明﹐並可免吐瀉之患。此法最妙﹐人所未知也。拭後用核桃法如前。

一法﹕以牛黃半分﹐同朱砂研勻﹐蜜調﹐如前與吮爲佳。極能辟痰﹐去穢惡﹐除熱安神。然必母气多熱﹐小兒肥盛者可用﹐淸弱者不宜用。

一古法拭口多有用黃連者﹐不知黃連大寒大苦﹐而小兒以胃气爲主﹐安得初生卽可以苦劣之气相犯﹐致損胃气﹐則他日變嘔變瀉﹐由此而起矣﹐大非所宜。

一古法多用朱砂開口者。按陳文中曰﹕小兒初生﹐便服朱砂﹑輕粉﹑白蜜﹑黃連﹐本欲下胎毒﹐不知此皆傷脾敗陽之藥。輕粉下痰損心﹐朱砂下涎損神。兒實者服之軟弱﹐弱者服之易傷﹐反致變生諸病﹐是故不可不察也。

東醫寶鑑【朝鮮徐浚】

朝鮮徐浚原缺。《東醫寶鑑》爲朝鮮徐浚等人撰﹐成書於明萬曆三十九年﹝年﹞。

保護法

《良方》曰﹕夜間不得令兒枕臂﹐須作一二豆袋﹐令兒枕﹐兼左右附之﹐可近乳母之側。蓋覆衣衾﹐須露兒頭面。若一向仰臥﹐恐成驚痰﹐須時時回動之。

方

平和飲子【《顱顖經》】兒初生日與飲。《指迷》云﹕兒生三日後﹐與母服。

人參茯苓甘艸升麻各二錢五分

水一盞﹐煎一合半﹐時時與之。乳母忌油膩滿月及百晬。如時冷加白朮﹐熱加硝﹐各半錢。

百壽散海藏方小兒初生未滿月已前用之者﹐老無瘡疥。

黃連一兩朱砂一錢

右水煎﹐令老母拭去口涎﹐淨灌下。余藥傾盆中浴兒﹐徧身搽妙。

浴體湯【《小兒直訣》】

靑黛三錢天麻二錢烏梢肉酒浸焙末﹐三錢蠍尾去毒炒朱砂研﹐各半錢白礬三錢麝香一錢

右七味同研勻﹐每用三錢﹐水三碗﹐桃枝一握﹐並葉五七枚﹐同煎十沸﹐溫熱得所浴之。勿浴背上。

經驗安化湯【《慈幼選要》】孩兒初生﹐莫與乳食﹐急以此飲之。

黃連薄荷天花粉各一錢木通五分甘艸四分菊花三分

右用新汲水三盞﹐煎作一盞﹐大溫﹐灌兒三五茶匙﹐咽下間歇﹐方與乳食。

防風通聖散【劉河間方﹐下同】治小兒表裏俱實。

防風川芎當歸芍藥大黃薄荷葉芒硝麻黃去根不去節連翹各五分石膏黃芩桔梗甘艸各二錢滑石三錢荊芥白朮山梔各一錢

右爲粗末﹐每服五七分﹐入生薑一小薄片﹐水煎﹐去滓熱服。如涎嗽加半夏五分﹐生薑制過。

涼膈散

大黃豆一錢連翹四錢甘艸黃芩薄荷﹝石卜﹞硝山梔各一錢

右爲粗未﹐每服三五分﹐入蜜﹐竹葉水煎三五沸﹐去滓溫服﹐無時。

神芎丸

大黃黃芩各二錢滑石黑牽牛各四錢黃連薄荷川芎各五分

右爲末﹐水丸桐子大﹐每服五七丸﹐溫水下﹐視兒大小加減。

益元散

滑石六錢甘艸一錢辰砂少許

右爲細末﹐每服三分﹐蜜調新水送下。

解毒延齡膏【《育嬰家祕》】治小兒初生﹐拭去口中惡物﹐三日之內﹐卽以此藥抹兒口中﹐能解穢惡之毒﹐亦可免瘡疹驚風之疾。

兒胞衣上臍帶取一二寸許﹐新瓦焙爲末五分黃連末二分半朱砂末一分

右共研﹐用蜜和﹐當生下三日內﹐抹兒口中令咽之﹐以解胎毒。

茯苓丸【《嬰童百問》﹐下同】治嬰兒初生﹐其聲未發﹐急拭其口﹐令惡血淨盡﹐不得下咽﹐則無他病。稍遲﹐惡穢入腹﹐則腹滿气短﹐不能飲乳﹐或胎中受寒﹐則令兒腹痛不乳﹐宜服此。

赤茯苓黃連冷證去此加芍藥枳殼炒

右等分爲末﹐煉蜜爲丸如桐子大﹐每丸乳汁調下。

消乳丸又名消食丸。巢氏云﹕宿食不消﹐脾胃冷故也。小兒乳哺﹐飲食生冷過度﹐冷气積於脾胃﹐胃爲水谷之海﹐脾气磨而消之﹐胃气調和則乳哺消化﹐脈沈者﹐傷食不化故也。

縮砂仁陳皮三稜煨莪朮煨神曲炒麥芽炒﹐各半兩香附子炒﹐一兩

右爲末﹐麵糊丸如麻子大﹐食後白湯送下。

安臍散【《保嬰撮要》】

羚羊角鎊屑﹐一錢﹐略炒亂髮一團﹐燒灰令存性蜈蚣一寸﹐赤腳者炙

右爲末﹐斷臍後卽傅之﹐以絹帕緊束﹐恐犯風也。

畫眉膏【《證治準繩》﹐下同】治小兒不肯斷乳。

山梔三个﹐燒存性雄黃朱砂各少許

右爲極細末﹐入生麻油﹑輕扮各少許調勻﹐候兒睡著﹐濃抹於兩眉上﹐醒來便不食乳。未效再用﹐加黃丹一錢。

封臍散

甑帶灰亂髮灰白姜灰紅帛灰俱要淨者南星白斂當歸頭赤小豆五倍子血竭龍骨赤石脂煆海螵蛸百艸霜胭脂各半錢

右合研爲極細末。濕﹐幹敷﹔幹則淸油塗。忌生水浴臍。

又方

紅綿灰黃牛糞灰龍骨煆研亂髮灰幹胭脂各半錢

右爲極細末。濕﹐幹摻﹔幹﹐淸油塗臍。

保生第一良法此方一以解毒﹐一以補養。蓋臍帶乃有生之紫河車也﹐系於母之命門﹐兩腎之所主。乃以腎補臂﹐腎旣充足﹐卽不受邪﹐故無他日變黑歸腎之證﹐亦無顖門不合之疾。

本兒臍帶落下卽用新瓦上焙燥爲末辰砂黃連甘艸各末﹐五分

右共和勻蜜拌﹐做三五次塗乳母乳上﹐俟兒吞之﹐必使一日夜吞盡﹐次日惡毒皆從大便而出。日後不但痘疹稀疏﹐竟有不出痘者。俟臍帶落下﹐卽便制服﹐在六七日之間爲妙。其辰砂必須研極細末﹐以甘艸湯飛過。任服無害。

延生第一方【《萬病回春》】小兒初生用此﹐終身永無瘡疹及諸疾﹐生一子則得一子﹐十分妙法也。

小兒初生臍帶脫落取置新瓦上﹐用炭火四圍﹐燒至煙將盡﹐放土地上﹐用瓦盞蓋之﹐存性﹐研爲細末朱砂透明者﹐預爲極細末﹐水飛過

右二味﹐臍帶若有五分重﹐朱砂用二分五釐﹐生地黃﹑當歸身煎濃汁一二蜆殼﹐調和前兩味﹐扶兒上齶間﹐及乳母乳頭上﹐一日之內﹐至晚須盡。次日﹐大便遺下穢污濁垢之物﹐以去胎毒﹐永無瘡疹之疾。按此二方及解毒延齡膏同一臍帶﹐然炮制佐使諸藥﹐各有輕重不同﹐今並列之﹐俟良工隨時因兒參互酌用可也。

煉臍藥【《醫學入門》】初生小兒用之結臍﹐可去臍風。大人用之燻灸﹐可去百病。

麝香五分﹐能引諸藥入五臟六腑﹐周徹百節靑鹽四錢﹐能入腎以實其子﹐使肺母無泄漏﹔加乳﹐補下益其气脘丁香三錢﹐入肺﹐補血實脾胃夜明砂五錢﹐能透肺孔﹐補气不足﹐散內傷有餘乳香木香末各二錢小茴四錢﹐能治濕瀝證﹐調達周流﹐升降其气﹐不致喘嗽。如欲斷水﹐先尋此源沒藥虎骨烏梢蛇骨龍骨珠砂各五錢雄黃三錢﹐能削去病根﹐扶弱助彊白附子五錢﹐能循各經絡﹐有推前泄後之功人參附子胡椒各七錢﹐能補元气行榮血﹐化痰涎爲津液五靈脂五錢﹐保肺气﹐削有餘﹐補不足

右爲末﹐初生小兒結臍時用一二分﹐入近肚處大孔內﹐用手輕輕揉散﹐可免臍風。大人燻臍﹐另用白面作條﹐圈於臍上﹔將前藥一料﹐分爲三分﹐內取一分﹔先塡麝香末﹐入臍眼內﹔又將前藥一分﹐入面圈內﹐按藥令緊﹐中插數孔﹔外用槐皮一片﹐蓋於藥上﹐能閉押諸气之性﹐使無走竄﹔用艾火灸之﹐取其火勢﹐劫病去毒﹐起死回生。灸至五六十壯﹐或一百二十壯。凡一年四季各燻一次﹐則百病頓除﹐益气延气。婦人則去麝﹐加韶腦一錢。灸時徧身大汗﹐要愼風寒﹐戒油膩生冷﹐保養一月。

烙臍餅子【《保幼大全》﹐下同】小兒初生斷臍﹐用此安臍帶上灸之。

豆豉黃蠟各一分麝香少許

右以豆豉爲細末﹐入麝香研勻﹐鎔蠟和劑﹐看大小撚作餅用。

封臍散旣用烙臍餅灸了﹐用此封裹。

雄鼠糞七枚﹐兩頭尖者是漧薑如棗大許甑帶雞子許﹐三味同燒灰綿灰半兩﹐別燒稱緋綿灰別燒﹐稱半分胡粉三錢﹐炒黃麝香少許

右同研極細末﹐每用半錢至一錢﹐傅臍上封之﹐永不患臍瘡腫。如已因風濕患瘡腫者﹐看臍帶落與未落﹐依此用藥便差。

單方

孩兒初生下時﹐宜進生地黃汁﹐點在孩兒口中﹐卽下黑屎﹐至壯年亦不害瘡疹。【仲景方】

甘艸法﹕用好甘艸中指一節許﹐拍碎﹐以水二蜆殼﹐煎一蜆殼﹐以綿纏蘸令兒吮之﹐若吐出惡汁爲佳。若服一蜆殼不吐卽不須更服。嬰兒虛實寒熱﹐皆須服之。【《肘後方》】

黃連法﹐初生兒惡汁下畱﹐胸膈壅塞﹐易生蘊熱驚癇瘡癤。用好肥黃連數塊﹐捶碎綿裹﹐如奶頭大狀﹐湯內浸成黃汁﹐拈摭一二點﹐滴兒口中﹐惡汁自下﹐乳食便美。未盡用空綿別浸黃連﹐後以朱蜜間與之。【《集驗方》】

淨黃連一錢﹐水一盞﹐預先煎下﹐待兒生未出聲時﹐便用灌下﹐以除腹中惡物臍屎﹐兼解胎中蘊積熱毒﹐終身不坐瘡﹐又去臍風等病。【海藏方】

小兒初生﹐欲解下胎毒﹐生嚼脂麻﹐綿包與兒咂之﹐其毒自下。【《三因方》】

韭汁法﹕甘艸後﹐暖水浸韭子汁﹐塗兒唇上﹐幹又塗﹐數次止﹐不令入口。【《聖惠方》】

牛黃法﹕眞牛黃一塊﹐好蜜煉和成膏﹐每服一豆大﹐乳汁化﹐時時滴口中。形色不實者﹐不宜多服。若嬰兒胎熱或身體黃色﹐宜多服之。【張渙方﹐下同】

兒生紅潤色赤﹐啼聲響快者﹐用汞粉半錢﹐旋旋令兒吮之﹐良久﹐有臍糞便下爲佳。

小兒初生﹐與韭根汁灌之﹐卽吐出惡水。【《本艸綱目》】

朱蜜法﹕好朱砂一大豆許﹐細研水飛﹐煉赤蜜一蜆殼﹐看稀稠和成膏﹐每用一豆大﹐乳汁化下﹐時時滴口中﹐三日內止三粒。臨時更看形色﹐若面色多靑白﹐啼聲不響﹐卽不須服。【《證治準繩》】

小兒初生﹐銀粉抹口舌上下左右頰﹐然後飼朱蜜。【《寶鑑》】

醫案

《景嶽全書》曰﹕余季子於丁巳正月﹐生於燕邸﹐及白露時﹐甫及半周。余見新涼日至﹐虞裀褥之薄﹐恐爲寒气所侵﹐每切囑眷屬保護之﹐而眷屬不以爲意。及數日後﹐果至吐瀉大作。余卽用溫胃和脾之藥﹐不效﹔隨用理中等劑﹐亦不效﹔三日後﹐加人參三錢﹐及姜﹑桂﹑吳茱﹑肉豆蔻之類﹐亦不效﹔至四日﹐則隨乳隨吐﹐吐其半而瀉其半﹐腹中毫無所畱矣。余不得已﹐乃用人參五六錢﹐制附子﹑姜﹑桂等各一二錢﹐下咽卽吐﹐一滴不存﹐而所下之乳﹐則白潔無气﹐仍猶乳也。斯時也﹐其形气之危﹐已萬無生理矣。余靜坐默測其故﹐且度其寒气犯胃﹐而吐瀉不止﹐若捨參﹑姜﹑桂﹑附之屬﹐尙何術焉﹖伎止此﹐窘甚。忽於夜半而思意起﹐謂其胃虛已極﹐但藥之气味略有不投﹐則胃不能受﹐隨拒而出﹐矧附子味鹹﹐亦能致嘔﹐必其故也。因自度气味﹐酌其所宜﹐似必得甘辣可口之藥﹐庶乎胃气可安﹐尙有生意。乃用胡椒三錢搗碎﹐加煨姜一兩﹐用水二鍾﹐煎至八分﹐另盛聽用。又用人參二兩﹐亦用水二鍾﹐煎至一鍾﹐另盛聽用。用此二者﹐取其气味之甘辛純正也。乃用茶匙挑合二者﹐以配其味。凡用參湯之十﹐加椒姜湯之一﹐其味微甘而辣﹐正得可口之宜。遂溫置熱湯中﹐徐徐挑而與之﹐陸續漸進﹐經一時許﹐皆咽而不吐﹐竟得獲效。自後乳藥皆安﹐但瀉仍未止也。自四鼓服起﹐至午未間﹐已盡二兩之參。參盡後﹐忽爾躁擾呻吟﹐煩劇之甚。家人皆怨﹐謂以嬰兒嬌嫩臟腑﹐何堪此等熱藥﹐是必燒斷肚腸也。相與抱泣。余𨿽疑之而不爲亂﹐仍凝神熟思﹐意此藥自四鼓至此﹐果藥難堪﹐何於午前相安而此時遽變若此﹖其必數日不食﹐胃气新復﹐而倉廩空虛﹐饑甚則然也。傍有預備之粥﹐取以示之﹐則張皇欲得﹐其狀甚急。乃與一小盞﹐輒鯨吞虎噬﹐又望其餘﹔遂復與半碗﹐猶然不足﹔又與半碗﹐遂寂然安臥矣。至次日﹐復加制附﹐始得瀉止全愈。嗚呼﹗此兒之重生﹐固有天命﹐然原其所致之因﹐則人之髒气皆系於背﹐褥薄夜寒則寒從背兪而入﹐內幹於髒﹐中必深矣。原其所治之法﹐用藥𨿽當﹐而气味不投﹐無以相入﹐求救難矣。及其因饑發躁﹐使非神悟其機﹐倘妄用淸涼一解﹐則全功盡棄﹐害可言哉﹗故余筆此以見病源之輕重﹐气味之相關﹐及診治之活變﹐有如此關系者。𨿽然﹐此特以己之兒﹐故可信心救療如是。設以他人之子﹐同有是病者﹐於用參數錢之時﹐見其未效﹐不知藥未及病﹐必且煩言吠起﹐謗其誤治﹐攺用苦寒﹐無不卽死﹐而仍歸罪於用參者﹐此時黑白﹐將焉辧之﹖故再贅其詳﹐用以廣人之聞見云。

