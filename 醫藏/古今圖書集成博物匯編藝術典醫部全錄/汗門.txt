古今圖書集成醫部全錄卷二百七十八

汗門

黃帝素問

經脈別論

飲食飽甚﹐汗出於胃。驚而奪精﹐汗出於心。持重遠行﹐汗出於腎。疾走恐懼﹐汗出於肝。搖體勞苦﹐汗出於脾。

【注汗者水谷之津液﹐飽甚則胃滿﹐故汗出於胃。血乃心之精﹐汗乃血之液﹐驚傷心气﹐汗出於心﹐故曰奪精。腎主骨﹐持重遠行則傷骨﹐故汗出於腎。肝主筋﹐疲勞傷筋﹐故汗出於肝。勞傷四體﹐故汗出於脾。】

陰陽別論

陽加於陰謂之汗。

【注汗乃陰液﹐由陽气之宣發﹐而後能充身澤毛。若動數之陽脈﹐加於尺部﹐是謂之汗。】

髒气法時論

肺病者﹐喘咳逆气﹐肩背痛﹐汗出。

【注肺主气而發源於腎﹐母子之經气相通也。故气逆則喘咳肩背痛而汗出。】

腎病者﹐寢汗出﹐憎風。

【注太陽之气司表﹐而下出膀胱經﹐气逆則表气虛﹐故寢汗出而惡風。】

痺論

風寒濕三气雜至﹐合而爲痺。其多汗而濡者﹐此其逢濕甚也。陽气少﹐陰气盛﹐兩气相感﹐故汗出而濡也。

【注夫感天地之陰寒﹐而吾身之陰气又盛﹐兩气相感﹐故汗出而濡也。】

評熱病論

人所以汗出者﹐皆生於谷﹐谷生於精。

【注汗生於水谷之精﹐水谷之精﹐由精气之所化也。】

今邪气交爭於骨肉而得汗者﹐是邪卻而精勝也。

【注交爭於骨肉者﹐邪气伏匿於骨肉之間﹐至春時與正气交爭﹐而發爲溫病。得汗﹐是精气勝而邪當共並而出矣。】

復熱者﹐邪气也。汗者﹐精气也。今汗出而輒復熱者﹐是邪勝也。汗出而脈尙躁盛者死。今脈不與汗相應﹐此不勝其病也﹐其死明矣。

【注今汗出而邪畱不去﹐則熱邪復傷其陰精矣。熱病已得汗而脈尙躁盛﹐此陰脈之極也﹐死。】

陰虛者陽必湊之﹐故少气時熱而汗出也。

【注陰虛則陽往乘之﹐故汗出。】

汗出而身熱者風也﹐汗出而煩滿不解者厥也﹐病名曰風厥。

【注風爲陽邪﹐開發肌腠﹐津液外泄﹐風熱畱之﹐故身熱。風熱不去則傷動其腎﹐气逆於上則心煩﹐乘於脾土則中滿﹐病名曰風厥﹐謂因風邪而使腎气之厥逆也。】

脈要精微論

肺脈軟而散者﹐當病灌汗﹐至令不復散發也。

【注灌汗者﹐脾土灌漑之汗。肺气虛而不能輸布水液﹐脾气自灌於肌膚﹐至令肺气不復通調散發也。】

陽气有餘﹐爲身熱無汗﹔陰气有餘﹐爲多汗身寒﹔陰陽有餘﹐則無汗而寒。

【注邪在陽分﹐故身熱無汗。邪在陰分﹐故多汗身寒。陰陽並受其邪﹐則無汗而寒也。】

生气通天論

因於暑﹐汗﹐煩則喘喝﹐靜則多言。體若燔炭﹐汗出而散。

【注天之陽邪﹐傷人陽气﹐气傷外弛﹐故汗出。】

汗出偏沮﹐使人偏枯。汗出見濕﹐乃生痤痱。勞汗當風﹐寒薄爲皶﹐郁乃痤。魄汗未盡﹐形弱而气爍﹐穴兪以閉﹐發爲風瘧。

【注汗出而半身沮濕﹐是陽气虛不能充身徧澤﹐必有偏枯之患。汗出見濕﹐則濕熱郁之於皮膚﹐則生痤痱。勞汗當風﹐則寒濕郁於皮膚而爲皶痤矣。魄汗未盡﹐表邪未去也。表陽邪气﹐同陷其間﹐寒邪隨陽化熱﹐故气爍﹐表气不入於經﹐故穴兪以閉﹐但熱不寒爲風瘧。】

金匱眞言論

夏暑汗不出者﹐秋成風瘧。

【注夏不汗出﹐則暑气伏藏﹐至秋乃成風瘧。】

熱論

暑當與汗皆出﹐勿止。

【注伏匿之邪﹐與汗共出﹐故不可止之。】

宣明五气論

心爲汗。

【注心主血﹐汗乃心之液也。】

骨空論

風從外入﹐令人振寒汗出﹐頭痛身重﹐惡寒。

【注風爲陽邪﹐傷人陽气﹐故病如此。】

平人气象論

尺濇脈滑﹐謂之多汗。

【注尺膚濇者﹐風痺也。邪迫於經﹐其脈則滑﹐以風之陽邪﹐閉於皮膚之間﹐而迫於經脈﹐故主多汗。】

水熱穴論

勇而勞甚則腎汗出﹐腎汗出逢於風﹐內不得入於臟腑﹐外不得越於皮膚﹐客於元府﹐行於皮裏﹐傳爲胕腫﹐本之於腎﹐名曰風水。所謂元府者﹐汗空也。

【注勇而勞甚﹐則傷骨而腎气動﹐則水液上升而爲汗矣。因風而致水腫於皮膚間也。】

診要經終論

太陽之脈﹐其終也﹐戴眼反折瘈瘲﹐其色白﹐絕汗乃出﹐出則死矣。

【注太陽之經气已絕﹐故瘈瘲戴眼反折。手太陽主液﹐足太陽藏液。絕汗者﹐津液外亡也。】

舉痛論

熱則腠理開﹐榮衛通﹐汗大泄﹐故气泄矣。勞則喘息汗出﹐外內皆越﹐故气耗矣。

【注夫气爲陰之固﹐陰爲陽之守﹐熱則腠理開﹐汗大泄﹐則陽气從而外泄矣。勞則腎气傷而喘息於內﹐陽气張而汗出於外﹐外內皆越﹐故气耗矣。】

陰陽應象大論

陽之汗﹐以天地之雨名之。

【注汗出於陰液﹐由陽气之宣發﹐雨乃地之陰濕﹐由天气之所發﹐故方之。】

陽盛則身熱﹐腠理閉﹐喘粗﹐爲之俯仰﹐汗不出而熱﹐齒幹﹐以煩冤腹滿死﹐能冬不能夏。陰盛則身寒汗出﹐身常淸﹐數栗而寒﹐寒則厥﹐厥則腹滿死﹐能夏不能冬。

【注陽乃火熱用事﹐熱在表﹐則腠理閉而喘﹐粗汗不出。腎主精液﹐心主血液﹐齒幹﹐精液竭﹐煩冤﹐血液枯也。中焦之生气絕則腹滿﹐此陽熱偏勝之死證﹐𨿽苟延於冬而不能幸免於夏也。若陰盛則陽虛﹐故汗出。陰寒在表﹐故身常淸﹐在裏則數栗而寒﹔表裏俱寒﹐故四肢厥冷腹脹滿也。此陰寒偏盛之死證﹐得夏月之陽熱﹐尙可救其陰寒也。】

六元正紀大論

太陽所至﹐爲寢汗﹐痙。

【注此秋病之常也。】

气交變大論

歲水太過﹐甚則寢汗出﹐憎風。

【注歲水太過﹐諸丙歲也。水泛則源竭﹐太陽之气無從資生﹐表陽虛﹐故汗出憎風也。】

至眞要大論

少陰在泉﹐主勝則魄汗不藏﹐四逆而起。

【注四之主气﹐乃太陰濕土﹐客气乃太陽寒水。以土勝水﹐是以津液不藏而汗出於表也。】

靈樞經

邪气臟腑病形篇

肺脈緩甚爲多汗。

【注緩則肺熱甚﹐故多汗。】

微緩﹐頭以下汗出不可止。

【注肺主周身之气而朝百脈﹐腠理開﹐故頭以下汗出不可止﹐是頸項胸背之間﹐肺之外部也。】

經脈篇

肺手太陰之脈﹐是主肺所生病者﹐气盛有餘則肩背痛﹐風寒汗出中風。

【注肺兪在肩背﹐肺气盛故痛。風寒汗出中風﹐乃三陰三陽之气在表﹐而合於天之六气也。】

胃足陽明之脈﹐是主血所生病者﹐狂﹐瘧溫淫汗出。

【注胃主榮血﹐故主血所生病者﹐爲狂爲溫瘧汗出者﹐胃气熱而蒸發水液之汗也。】

三焦手少陽之脈﹐是主气所生病者﹐汗出。

【注少陽乃一陽初生之气﹐汗出者陽加於陰也。】

膽足少陽之脈﹐是主骨所生病者﹐汗出。

六陽气絕﹐則陰與陽相離﹐離則腠理發泄﹐絕汗乃出﹐故旦占夕死﹐夕占旦死。

【注陽气根於陰而出於陽﹐是以六陽將絕﹐則陰與陽相離﹐離則陽气外脫﹐腠理發泄﹐絕汗乃出而陽气終﹐故旦占夕死﹐夕占旦死﹐不能終天運之一周。】

熱病篇

熱病七日八日﹐脈不躁﹐躁不散數﹐後三日中有汗。三日不汗﹐四日死。未曾汗者﹐勿腠刺之。

【注熱病七八日﹐脈不躁者﹐外已解也。脈卽躁而不散數﹐此邪熱𨿽未去而正气不傷。後三日乃再經之十一日﹐此復傳於裏陰﹐必得陰液之汗而解。故未曾汗者﹐勿腠刺之﹐當取汗於陰也。如三日不汗﹐乃陽熱盛而陰气已絕﹐故至四日而死。】

熱病已得汗﹐而脈尙躁盛﹐此陰脈之極也﹐死﹔其得汗而脈靜者﹐生。熱病者﹐脈尙躁而不得汗者﹐此陽脈之極也﹐死﹔脈盛躁得汗靜者生。

【注熱病已得汗而脈尙躁盛者﹐此內因之熱極也﹐死。其得汗而脈靜者﹐熱已淸而脈平和﹐故生。熱病者﹐脈尙躁﹐病外因之熱而及於經也。不得汗者﹐不得從乎外解﹐此外熱之極也﹐故死。脈盛躁得汗而脈靜者﹐外淫之邪﹐從汗而散﹐故生。】

熱病汗不出﹐大顴發赤﹐噦者﹐死。汗不出﹐嘔下血者﹐死。咳而衄﹐汗不出﹐出不至足者﹐死。

【注汗不出者﹐外淫之熱﹐不得從汗解也。大顴赤者﹐五臟之熱甚也。噦者﹐外內之熱交爭﹐胃气絕也。汗不出嘔下血者﹐外熱不解而入於陰也。咳而衄汗不出者﹐咳乃內熱﹐上逆於肺﹐衄爲表熱﹐外迫於經。夫肺主皮毛﹐外內之熱﹐鹹從肺气以汗解。汗不出者﹐气絕於上也。出不至足者。气絕於下也。】

五癃津液別篇

天暑衣厚則腠理開﹐故汗出。

【注腠理者﹐分肉之文理﹐津隨三焦出气﹐淖注於皮膚肌肉之間﹐故腠理開則汗大泄。】

五變篇

黃帝曰﹕人之善病風厥漉汗者﹐何以候之﹖少兪答曰﹕肉不堅﹐腠理疏﹐則善病風。黃帝曰﹕何以候肉之不堅也﹖少兪答曰﹕腘肉不堅而無分理。理者粗理。粗理而皮不致者﹐腠理疏﹐此言其渾然者。

【注蓋津液充於皮腠之間﹐皮潰理疏﹐則津泄而爲汗矣。太陽之气主皮膚﹐如腘肉不堅﹐理粗而皮不致密﹐則腠理疏而渾然汗出矣。】

五禁篇

大汗出之後﹐奪也﹐不可瀉。

【注形肉血气已虛脫者﹐𨿽有實邪﹐皆不可瀉。】

決气篇

腠理發泄﹐汗出溱溱﹐是謂津。津脫者﹐腠理開﹐汗大泄。

【注津發於腠理﹐故津脫者﹐腠理開﹐汗大泄。】

榮衛生會篇

黃帝曰﹕人有熱﹐飲食下胃﹐其气未定﹐汗卽出﹐或出於面﹐或出於背﹐或出於身半﹐其不循衛气之道而出﹐何也﹖岐伯曰﹕此外傷於風﹐內開腠理﹐毛蒸理泄﹐衛气走之﹐故不得循其道。此气慓悍滑疾﹐見開而出﹐故不得從其道﹐故命曰漏泄。

【注衛气從上焦之气而出﹐所出之道路﹐從來上未至於面﹐後未至於背。今飲食下胃﹐其榮衛宗气未有定分﹐而先汗出於面﹐或出於背﹐此衛气之不循道而出也。衛气布於周身﹐無所不被其澤。若汗出於身半﹐此衛气之偏沮也。蓋衛气者﹐水谷之悍气﹐其性慓悍滑疾﹐如腠理不密﹐卽見開而出﹐故不得從其道也。】

榮衛者﹐精气也。血者﹐神气也。故血之與气﹐異名同類焉。是故奪血者無汗﹐奪汗者無血。

【注榮衛者﹐水谷之精气也。血者﹐神气之所化也。血與榮衛﹐皆生於精﹐故異名而同類焉。汗乃血之液﹐气化而爲汗﹐故奪其血者則無汗﹐奪其汗者則無血。】

金匱要略【漢張機】

汗證

濕痺篇曰﹕風濕脈浮﹐身重汗出惡風者﹐防己黃芪湯主之。

中風篇曰﹕寸口脈沈而弱﹐沈卽主骨﹐弱卽主筋﹐沈卽爲腎﹐弱卽爲肝。汗出入水中﹐如水傷心﹐歷節黃汗出﹐故曰歷節。趺陽脈浮而滑﹐滑則穀气實﹐浮則汗自出矣。

水气篇曰﹕風水脈浮身重﹐汗出惡風者﹐防己黃芪湯主之。腹痛者加芍藥。

風水惡風﹐一身悉腫﹐脈浮不渴﹐續自汗出﹐無大熱﹐越婢湯主之。

問曰﹕黃汗之爲病﹐身體腫﹐發熱汗出而渴﹐狀如風水﹐汗沾衣﹐色正黃如蘗汁﹐脈自沈﹐何從得之﹖師曰﹕以汗出入水中浴﹐水從汗孔入得之﹐芪芍桂酒湯主之。

黃汗之病﹐兩脛自冷﹐假令發熱﹐此屬歷節。食已汗出﹐又身常暮臥盜汗出者﹐此榮气也。若汗出已反發熱者﹐久久其身必甲錯﹐發熱不止者﹐必生惡瘡。若身重汗出已輒輕者﹐久久必身瞤﹐瞤卽胸中痛﹐又從腰以上必汗出﹐下無汗﹐腰髖弛痛﹐如有物在皮中狀﹐劇者不能食﹐身疼重﹐煩躁﹐小便不利﹐此爲黃汗﹐桂枝加黃芪湯主之。

中藏經【漢華佗】

汗出死證

熱病汗出而脈未靜﹐往來轉大者死。

病厥逆汗出﹐脈虛而緩者死。

汗出不流者死。

肝絕汗出如水﹐恐懼不安﹐伏臥目直面靑者﹐八日死﹐又曰卽時死。

脈訣【晉王叔和】

汗脈

濡脈歌曰﹕濡脈關前人足汗。

雜病歌曰﹕病人頭面靑黑暗﹐汗透毛端恰似珠。眼小目瞪不須治﹐作汗如油不可蘇。

內外俱虛身冷寒﹐汗出如珠微嘔煩。忽然手足脈厥逆﹐體不安寧必死﹝扌棄﹞。

腎臟歌曰﹕面黑齒痛目如盲﹐自汗如水腰折頻。皮肉濡結髮無澤﹐四日應當命不存。

活人書【宋朱肱】

論傷寒

傷寒無汗者七證﹐自汗者九證。太陽傷寒﹑剛痓病﹑太陰病﹑少陰病﹑厥陰病﹑陰陽易病﹑冬陽明病﹐皆無汗。汗出者九證﹐衛不和﹑傷風﹑風溫﹑中濕﹑中暑﹑陽明病﹑亡陽﹑柔痓﹑霍亂﹐皆自汗。𨿽然﹐少陰不得有汗﹐而少陰亦有反自汗出之證﹔陽明病法多汗﹐而陽明亦有反無汗之證﹐不可不察也。

問﹕頭汗出。曰﹕病人表實裏虛﹐元府不開﹐則陽气上出﹐汗見於頭。凡頭汗出者﹐五內漧枯﹐胞中空虛﹐津液少也﹐愼不可下。下之者﹐謂之重虛。然頭汗出者有數證。傷寒五六日﹐頭汗出﹐微惡寒﹐手足冷﹐心下滿﹐口不欲食﹐大便鞕﹐脈細者﹐此爲陽微結﹐必有表復有裏也。脈沈亦有裏也。汗出爲陽微﹐假令純陰結﹐不得復有外證﹐悉入在裏﹐此爲半在裏半在外也。脈𨿽沈緊﹐不得爲少陰病﹐所以然者﹐陰不得有汗﹐今頭汗出﹐故知非少陰也。

傷寒五六日﹐已汗下﹐胸脇滿﹐微結﹐小便不利﹐渴而不嘔﹐但頭汗出﹐往來寒熱心煩者﹐此表未解也﹐病人但爲瘀熱在裏﹐身必發黃。

陽明病下之﹐其外有熱﹐手足溫﹐不結胸﹐心中懊憹﹐饑不能食﹐但頭汗出者。

心下緊滿﹐無大熱﹐頭汗出者。

陽明病下血讝語者﹐爲熱入血室﹐但頭汗出者﹐刺期門﹐隨其實而瀉之﹐汗出則愈。

明理論【金成無己】

自汗

傷寒自汗﹐何以明之﹖自汗者﹐謂不因發散而自然汗出者是也。《內經》曰﹕陽气衛外而爲固也。衛爲陽﹐言衛護皮膚﹐肥實腠理﹐禁固津液﹐不得妄泄。汗者幹之﹐而出邪气。幹於衛气﹐气不能衛固於外﹐則皮膚爲之緩﹐腠理爲之疏﹐由是而津液妄泄﹐濈濈然潤﹐漐漐然出﹐謂之自汗也。如發熱自汗出而不愈﹐此衛气不和﹐風邪干於衛也﹔太陽中暍﹐汗出惡寒﹐身熱而渴者﹐暑邪干於衛也﹔多汗出而濡﹐此其風濕甚者﹐濕邪干於衛也。是知衛气固護津液﹐不令妄泄﹐必爲邪气幹之而始出也。風寒暑濕之毒爲四時之气﹐中人卽爲傷寒。風與暑濕爲邪﹐皆令自汗。惟寒邪傷人﹐獨不汗出。寒傷榮而不傷衛﹐衛無邪气所幹﹐則皮腠得以密﹐津液得以固﹐是以汗不出也。及其气漸入裏﹐傳而爲熱﹐則亦使自汗出也。蓋熱則榮衛通﹐腠理開﹐而汗泄矣。然自汗之證﹐又有表裏之別﹐虛實之異焉。若汗出惡風及微惡寒者﹐皆表未解也﹐必待發散而後愈。至於漏不止而惡風﹐及發汗後惡寒者﹐又皆表之虛也﹐必待溫經而後愈。諸如此皆邪气在表也。若汗出不惡寒者﹐此爲表解而裏未和也。經曰﹕陽明發熱汗出﹐此爲熱越。又曰﹕陽明病發熱汗多者﹐急下之。又非若邪气在表而汗出之可緩也。傷寒自汗之證爲常也。設或汗出發潤﹐與其出之如油﹐或大如貫珠﹐若身出而不流﹐皆爲不治之證也。必手足俱周﹐徧身悉潤﹐漐漐然一時間許﹐煩熱已而身涼和﹐乃爲佳矣。此則陰陽气和﹐水升火降﹐榮衛通流﹐邪气出而解者也。《內經》曰﹕陽之汗﹐以天地之雨名之。此之謂也。

盜汗

傷寒盜汗﹐何以明之﹖盜汗者﹐謂睡而汗出者也。自汗則或睡與不睡﹐自然而出也。盜汗者﹐不睡則不能汗出﹐方其睡也﹐湊湊然出焉﹐覺則止而不復出矣。雜病盜汗者﹐責其陽虛也。傷寒盜汗者﹐非若雜病之虛﹐是由邪气在半表半里使然也。何者﹖若邪气一切在表﹐幹於衛則自然汗出也。此則邪气侵行於裏﹐外連於表邪﹐及睡則衛气行於裏﹐乘表中陽气不致﹐津液得泄﹐故但睡而汗出﹐覺則气散於表而汗止矣。經云﹕微盜汗出反惡寒者﹐表未解也。又陽明病當作裏實﹐而脈浮者云必盜汗﹐是猶有表邪故也。又三陽合病﹐目合自汗。是知盜汗爲邪气在半表半里之間明矣。且自汗有爲之虛者﹐有爲之實者。其於盜汗之證﹐非若由汗有實者﹐悉當和表而已﹐不可不知也。

頭汗

傷寒頭汗﹐何以明之﹖頭者﹐諸陽之會也。邪搏諸陽﹐津液上湊﹐則汗見於頭也。邪熱內蓄﹐蒸發腠理﹐徧身汗出者﹐謂之熱越。若身無汗﹐則熱不得越。熱蒸於陽﹐故但頭汗出也。何者﹖以三陰之經﹐皆上至頸胸中而還﹐不循於頭﹐獨諸陽脈上循於頭爾。經曰﹕但頭汗出﹐身無汗﹐至頸而還﹐小便不利﹐渴飲水漿﹐此爲瘀熱在裏﹐身必發黃﹐爲熱不得越而上達者也。又熱入血室﹐與其虛煩﹐或陽明被火﹐及水結胸﹐皆頭汗出﹐俱是熱郁於內而不得越也。此數者﹐或吐或下﹐皆欲除其熱。或謂頭汗之證﹐悉屬陽明而爲裏熱﹐而有不屬陽明屬表者乎﹖且邪但在表者﹐則無頭汗之證﹐必也寒濕相搏﹐與邪气半在表半在裏者﹐乃有頭汗。傷寒五六日﹐已發汗而復下之﹐胸脇滿微結﹐小便不利﹐渴而不嘔﹐但頭汗出﹐往來寒熱﹐心煩﹔及傷寒五六日﹐頭汗出﹐微惡寒﹐手足冷﹐心下滿﹐口不欲食﹐大便鞕﹐脈細者﹐皆邪气半在表半在裏﹐令頭汗出也。濕家但頭汗出﹐欲得被覆向火者﹐寒濕相搏﹐令頭汗出也。玆數者﹐皆邪气所幹﹐令頭額自然汗出﹐又不謂之逆。其小便不利﹐則惡見頭汗出﹔濕家下後﹐亦惡見頭汗出。玆二者﹐乃爲頭汗之逆者。何則﹖以小便不利而成關格﹐若頭汗出﹐陽脫也。經云﹕關格不通﹐不得尿﹐頭無汗者生﹐有汗者死。濕家下後﹐若頭上汗出而微喘者﹐亦陽脫也。經云﹕濕家下之﹐額上汗出﹐小便不利者死﹐下利不止者亦死。《脈經》曰﹕陽气上出﹐汗見於頭者﹐蓋陽脫也。知可治而治﹐知其不可治而不治﹐皆得十全之上者﹐在於明辧而審的也。

手足汗

傷寒手足汗出﹐何以明之﹖四肢者﹐諸陽之本﹐而胃主四肢﹐手足汗出者﹐陽明之證也。陽經邪熱﹐傳並陽明﹐則手足爲之汗出。陽明爲津液之主病﹐則自汗出。其有身汗出者﹑有但頭汗出者﹑有手足汗出者﹐悉屬陽明也。何以使之然也﹖若一身自汗出者﹐謂之熱越﹐則熱外達者也。但頭汗出者﹐是熱不得越﹐而熱气上達者也。及手足汗出者﹐爲熱聚於胃﹐是津液之旁達也。經曰﹕手足濈然汗出者﹐大便必鞕﹔手足漐漐汗出﹐大便難而讝語者﹐下之則愈。由此觀之﹐手足汗出﹐爲熱聚於胃可知矣。或謂﹕熱聚於胃而手足爲之汗出﹐其寒聚於胃而有手足汗出者乎﹖經曰﹕陽明中寒者﹐不能食﹐小便不利﹐手足濈然汗出﹐此欲作痼瘕﹐卽是中寒者也。且熱聚於胃爲可下之證﹐其寒聚於胃爲不可下﹐何以明之﹖要明於此二者﹐必曰大便初鞕後溏﹐以胃中冷﹐水谷不別故也﹐是以不可下。若大便難讝語者﹐爲陽明證具﹐則是可下之證。臨病之際﹐宜須兩審。

無汗

傷寒無汗﹐何以明之﹖腠理者﹐津液湊泄之所爲腠﹐文理縫會之中爲理。津液爲風暑濕气所幹﹐外湊皮腠者﹐則爲自汗出。若寒邪中經﹐腠理致密﹐津液內滲則無汗。無汗之由﹐又有數種﹕如傷寒在表﹐及邪行於裏﹐或水飲內蓄﹐與亡陽久虛﹐皆令無汗﹐其傷寒無汗﹐則腠理致密也。風中於衛﹐則腠理開而自汗。寒中於榮則無汗﹐謂腠理閉也。經所謂太陽病惡風﹐無汗而喘﹔及脈浮緊無汗﹐發熱﹔及不汗出而煩躁﹔陽明病反無汗而小便利﹐二三日嘔而咳﹐手足厥﹐苦頭痛鼻幹不得汗﹔脈浮無汗而喘﹐與剛痙無汗﹐是數者﹐皆寒邪在表而無汗者也。其邪气行於裏無汗者﹐爲邪气在表﹐燻發腠理則汗出﹐邪气內傳不外燻發者則無汗。經所謂陽明病無汗﹐小便不利﹐心中懊憹者﹐身必發黃﹔及傷寒發熱無汗﹐渴欲飲水﹐無表證者﹐白虎加人參湯主之﹔與夫三陰爲病﹐不得有汗﹐是數者﹐皆邪行於裏而無汗者也。其水飲內蓄而無汗者﹐爲水飲散而爲津液﹐津液布滲而爲汗﹐旣水飲內蓄而不行﹐則津液不足而無汗。經所謂服桂枝湯或下之﹐仍頭項彊痛﹐翕翕發熱﹐無汗﹐心下滿﹐微痛﹐小便不利者﹐桂枝去桂加茯苓白朮湯主之﹐是津液內滲而無汗者也。其陽虛無汗者﹐諸陽爲津液之主﹐陽虛則津液虛少﹐故無汗。經所謂脈浮而遲﹐遲爲無陽﹐不能作汗﹐其身必癢﹔陽明病反無汗﹐其身如虫行皮中之狀﹐此以久虛故也﹐皆陽虛而無汗者也。如是皆理之常﹐又焉得爲異哉﹖一或當汗而不汗﹐服湯一劑﹐病證仍在﹐至於服三劑而不汗者﹐死病也﹔又熱病脈躁盛而不得汗者﹐黃帝謂陽脈之極也﹐死。玆二者﹐以無汗爲眞病﹐詎可與其餘無汗者同日而語也。

東垣十書【元李杲】

陽明病濕勝論

或曰﹕濕之與汗﹐陰乎陽乎﹖曰﹕西南坤土也﹐脾胃也。人之汗猶天地之雨﹐陰滋其濕﹐則爲霧露與雨。陰濕寒﹐下行之地气也。汗多則亡陽﹐陽去則陰勝﹐甚爲寒中。濕勝則音聲如從甕中出﹐濕若中水﹐相家有說土音如居深甕中﹐言其壅遏不出也﹐其爲濕審矣。又知此二者一爲陰寒﹐《內經》曰﹕气虛則外寒。𨿽見熱中蒸蒸爲汗﹐終傳大寒。知始爲熱中﹐表虛亡陽﹐不任外寒﹐終傳寒中﹐多成痺寒矣。色以候天﹐脈以候地﹐形者乃候地之陰陽﹐故以脈气候之﹐皆有形無形可見者也。

盜汗

盜汗者﹐寐中而通身出汗如浴﹐覺來方止﹐是屬陰虛﹐榮血之所主﹐宜補陰降火﹐當歸六黃湯之類是也。若虛寒者﹐只以黃芪六一湯。盜汗發熱因陰虛﹐用四物湯加黃蘗﹔兼气虛﹐加人參﹑黃芪﹑白朮。小兒盜汗不用治﹐蓋血未足也。

無汗

眞气已虧﹐胃中火盛﹐汗出不休﹐胃中眞气已竭。若陰火已衰﹐無汗反躁﹐乃陰中之陽﹑陽中之陽俱衰。四時無汗﹐其形不久﹐濕衰燥旺﹐理之常也。其形不久者﹐秋气主殺﹐生气乃竭。生气者胃之穀气﹐乃春少陽生化之气也。

丹溪心法【元朱震亨】

自汗

自汗屬气虛﹐血虛﹐濕﹐陽虛﹐痰。

東垣有法有方﹐人參﹑黃芪﹐少佐桂枝。陽虛﹐附子亦可少用﹐須小便煮。火气上蒸胃中之濕亦能汗﹐涼膈散主之。痰證亦有汗。

自汗大忌生薑﹐以其開腠理故也。

盜汗

盜汗屬血虛陰虛﹐小兒不須治。忌用生薑。東垣有方﹐用當歸六黃湯﹐甚效。但藥性寒。人虛者﹐只用黃芪六一湯。盜汗發熱﹐因陰虛﹐用四物加黃蘗﹔兼气虛﹐加人參﹑黃芪﹑白朮。

盜汗者﹐謂睡而汗出也。不睡則不能汗出。方其睡熟也﹐湊湊然出焉﹐覺則止而不復出矣﹐非若自汗而自出也。雜病盜汗﹐責其陽虛。傷寒盜汗非比﹐亦是心虛所致。宜斂心气﹐益腎水﹐使陰陽調和﹐水火升降﹐其汗自止。

心汗

別處無汗﹐獨心孔一片有汗﹐思慮多則汗亦多﹐病在用心﹐宜養心血﹐以艾煎湯﹐調茯苓末一錢服之﹐名曰心汗。又靑桑第二葉焙榦爲末﹐空心米飲調服﹐最止盜汗。

醫學正傳【明虞摶】

汗證

經曰﹕心之液爲汗。《原病式》曰﹕心熱則出汗。東垣曰﹕西南坤土也﹐在人則爲脾胃。夫人之汗﹐猶天地之雨﹐陰滋其濕﹐則爲霧露雨也。據《內經》獨主於心﹐而東垣又指脾胃而言﹐何也﹖蓋心爲君火主熱﹐脾胃屬土主濕﹐濕熱相搏﹐爲汗明矣。亦如地之濕气爲雲霧而上升﹐其天气若不下降﹐則不能成霖雨也。又如甑中燒酒﹐若非湯火蒸淘﹐則不能成汗液也。夫各髒皆能令人出汗﹐獨心與脾胃主濕熱﹐乃總司耳。故經又曰﹕飲食飽甚﹐汗出於胃。驚而奪精﹐汗出於心。持重遠行﹐汗出於腎。疾走恐懼﹐汗出於肝。搖體勞苦﹐汗出於脾。若夫自汗與盜汗者﹐病似而實不同也。其自汗者﹐無時而濈濈然出﹐動則爲甚﹐屬陽虛﹐衛气之所司也。盜汗者﹐寐中而通身如浴﹐覺來方止﹐屬陰虛﹐榮血之所主也。大抵自汗宜補陽調衛﹐盜汗宜補陰降火。則火泛心虛﹐而冷汗自出者﹐理宜補肝﹐益火之原﹐以消陰翳﹔陰虛火炎者﹐法當補腎﹐壯水之主﹐以制陽光也。

證治要訣【明戴思恭】

汗病證治

眠熟而汗出者曰盜汗﹐又名寢汗。不分坐臥而汗出者曰自汗。傷風﹑傷暑﹑傷寒﹑傷濕﹑痰咳等自汗﹐各載本門。其無病而常自汗出﹐與病後多汗﹐皆屬表虛﹐胃气不固﹐榮血漏泄﹐宜黃芪建中湯加浮麥少許煎黃芪六一湯﹐或玉屏風散。或身溫如常而汗出冷者﹐或身體冷而汗亦冷﹐別無他病﹐並屬本證。

有痰證冷汗自出者﹐宜七气湯。有气不順而自汗不止﹐須理气使榮衛調和﹐小建中湯加木香。

有病後多汗﹐服正元飲諸重補劑不愈﹐惟八珍散宜之。

若陰汗﹐惟密陀僧和蛇牀子研末撲之﹐立止。

若服藥汗仍出者﹐小建中湯加熟附子一錢不去皮﹐或正元飲﹐仍似溫粉撲之。大汗不止﹐宜於諸藥入煆牡蠣粉一分﹐並吞珠砂丹或茸珠丹。

常自汗出﹐經年累月者﹐多用黑錫丹。久病及大病新愈汗出者﹐亦可用。此病不宜熱補﹐須交濟其陰陽自愈﹐當以靈砂丹主之。凡此皆非爲他病﹐而止病於汗者設﹐非謂有兼病者也。

若服諸藥﹐欲止汗固表裏﹐並無效驗﹐藥愈熱而汗愈不收﹐只理心血。蓋汗乃心之液﹐心無所養﹐不能攝血﹐故溢而爲汗﹐宜用大黃芪湯加炒酸棗仁半錢﹔有微熱者﹐更加炒石斛半錢﹐兼下靈砂丹。

汗出如膠之粘﹐如珠之凝﹐及淋漓如雨﹐揩拭不逮者﹐難治。

應汗多而發虛熱者﹐不當泥於熱宜用收斂之劑。汗出而有邪熱者﹐其人若不渴﹐小柴胡湯加桂枝半錢﹐最良。

治心虛多汗不睡﹐獖豬心一个﹐破開帶血﹐用人參二兩﹑當歸二兩﹐裝入心中煮熟﹐去二味藥﹐止喫豬心﹐不滿三四日﹐其病卽愈。

醫學綱目【明樓英】

自汗

平人气象論云﹕尺濇脈滑﹐謂之多汗。王注謂尺膚濇而尺脈滑也。膚濇者﹐榮血內涸。又《鍼經》云﹕腠理發泄﹐汗出溱溱﹐是謂津。津脫者﹐腠理開﹐汗大泄。按此二經論自汗多而血涸津脫者﹐其治法乃東垣正陽湯﹐用炒黃蘗﹑知母﹐及當歸六黃湯之類是也。

頭汗

頭汗出劑頸而還﹐血證也。額上偏多﹐何謂也﹖曰﹕首者﹐六陽之所會也﹐故熱燻蒸而汗出也。額上偏多﹐以部分左頰屬肝﹐右頰屬肺﹐鼻屬中州﹐頤屬腎﹐額屬心。三焦之火﹐涸其腎水﹐溝渠之餘﹐迫而上入於心之分﹐故發爲頭汗﹐而額上偏多者﹐屬心之部而爲血證也。飲酒飲食﹐頭汗出者﹐亦血證也。至於雜證﹐相火迫腎水上行入於心﹐爲盜汗或自汗﹐傳而爲頭汗出者﹐或心下痞者﹐俱同血證例治之。無問傷寒雜病酒積﹐下之而心下痞者﹐血證也。何以然﹖曰﹕下之亡陰﹐亡陰者﹐則損脾胃而亡血﹐气在胸中﹐以亡其血﹐陷之於心之分也﹐故心下痞。世人以爲血病用气藥導之﹐則痞病愈甚﹐而又下之﹐故變而爲中滿膨脹﹐非其治也。如此﹐然當作何治﹖獨益中州脾土﹐以血藥治之﹐其法無以加矣。

醫學入門【明李梴】

自汗

汗者﹐元陽眞液。因飲食驚恐房勞行動出汗者﹐曰多汗。不問昏醒朝夕﹐浸浸出汗者﹐曰自汗。乃陽气不足衛護。熱發者﹐補中益气湯加麻黃根﹑浮小麥﹐但升﹑柴俱宜蜜水炒過﹐以殺其升發之性﹐又欲其引參﹑芪至肌表﹐故不可缺也。發厥者﹐古芪附湯﹑順元散。間有气血俱虛者﹐黃芪建中湯。

痰證自汗﹐頭眩嘔逆﹐宜川芎﹑白朮﹑陳皮﹑甘艸水煎服。多汗身軟者﹐濕也。心主熱﹐脾主濕﹐濕熱相搏﹐如地之濕蒸﹐爲雲霧﹐爲雨露。各髒皆有汗﹐獨心與脾胃爲濕熱主耳。宜調衛湯﹑玉屏風散。火炎上蒸﹐胃濕作汗者﹐涼膈散。胃熱者﹐二甘湯。是知自汗亦有實者。故外感初證﹐亦多自汗。風證﹐桂枝湯加附子﹔寒證﹐古桂附湯﹔暑證﹐五苓散﹔風濕相搏﹐防己黃芪湯。凡自汗久﹐用參﹑芪﹑附子不效﹐宜養心血。汗或幹仍熱者﹐必外感風﹐宜參蘇飲﹐病止住服﹐是反治也。

盜汗

睡著出汗﹐醒則漸收。蓋睡則衛气行於裏而表虛﹐醒則气散於表而汗止。心火炎盛﹐以致肺失衛護者﹐當歸六黃湯。陰虛火動者﹐四物湯加知﹑蘗。兼气虛者﹐加參﹑芪﹑白朮。腎火動甚者﹐正气湯。脾濕者﹐四制白朮散。肝熱者﹐用防風﹑龍膽艸等分爲末﹐米飲調服。心虛者﹐用人參﹑當歸各二錢半﹐先用豬心血煎湯﹐澄淸﹐以汁煎藥服。思慮過度﹐以致心孔獨有汗出者﹐用艾湯調下茯苓末一錢﹐或靑桑第二番葉﹐帶露采陰漧﹐或焙爲末﹐米飲調服。或古芷砂散﹑通用黃芪六一湯加浮小麥﹑牡蠣﹑麻黃根﹐外用五倍子白礬爲末﹐津液調封臍中﹐一宿卽止。或用牡蠣﹑麥麵﹑麻黃根﹑槁本﹑糯米﹑防風﹑白芷等分爲末﹐周身撲之。

醫宗必讀【明李中梓】

諸汗證治

愚按心之所藏﹐在內者爲血﹐在外者爲汗。汗者心之液也﹐而腎主五液﹐故汗證未有不由心血虛得者。心陽虛不能衛外而爲固﹐則外傷而自汗﹔腎陰衰不能內營而退藏﹐則內傷而盜汗。然二者之汗﹐各有冷熱之分。因寒气乘陽虛而發者﹐所出之汗必冷﹔因熱气乘陰虛而發者﹐所出之汗必熱。𨿽然﹐熱火過極﹐亢則害﹐承乃制﹐反兼勝己之化而爲冷者有之﹐此又不可不察也。至夫肺虛者﹐固其皮毛﹐黃芪六一湯﹑玉屏風散。脾虛者﹐壯其中气﹐補中益气湯﹑四君子湯。心虛者﹐益其血脈﹐當歸六黃湯。脾虛者﹐禁其疏泄﹐白芍﹑棗仁﹑烏梅。腎虛者﹐助其封藏﹐五味﹑山茱萸﹑龍骨﹑地骨皮﹑牡蠣﹑遠志﹑五倍子﹑何首烏。五臟之內﹐更有宜溫宜淸﹐宜潤宜燥﹐豈容膠一定之法以應無窮之變乎﹖

傷寒諸汗證治

自汗惡風寒者﹐桂枝湯。惡寒自汗﹐表虛也﹐小建中湯或黃芪建中湯。自汗不惡風寒﹐表證罷﹐裏證實也﹐承气湯。汗多小便利﹐必津液竭﹐大便𨿽鞕不可攻﹐宜蜜煎導﹐其法用蜜於銅器中微火煎﹐稍凝攪之﹐勿令焦﹐皂角末少許和之﹐乘熱撚作棗子樣﹐冷納穀道中﹐欲大便急去之。自汗而渴﹐小便難﹐五苓散。汗多不止曰亡陽﹐桂枝附子湯﹐外用白朮﹑槁本﹑川芎﹐白芷各一兩﹐牡蠣粉﹑米粉各二兩細末﹐紗囊﹐周身撲之。盜汗在半里半表﹐膽有熱也﹐小柴胡湯。頭汗者﹐熱不得越﹐陽气上騰﹐譫語﹐承气湯。心下滿﹐頭汗出﹐水結胸也﹐小半夏茯苓湯。頭汗出﹐劑頸而還﹐發黃也﹐茵陳五苓散。頭汗出小便難者死。手足汗﹐大便燥﹐譫語﹐大承气湯。寒不能食﹐小便不利﹐水谷不分﹐手足汗者﹐理中湯。

證治準繩【明王肯堂】

自汗

心之所藏﹐在內者爲血﹐發於外者爲汗。汗者乃心之液﹐而自汗之證﹐未有不由心腎俱虛而得之。故陰陽虛必腠理發熱自汗﹐此固陰陽偏勝而致。又有傷風﹑中暑﹑病濕﹑驚怖﹑房室﹑勞極﹑歷節﹑腸癰﹑痰飲﹑產蓐等證﹐亦能令人自汗。仲景謂﹕肉極則自津脫﹐腠理開﹐汗大出。巢氏云﹕虛勞病﹐若陽气偏虛則津發泄爲汗。又云﹕心臟熱則腠理開﹐腠理開則汗出。諸家言汗出之義﹐大約如此。嘗因是而究之﹐汗者﹐津之泄也。津與气同類﹐气之所至﹐津卽有之﹐以故知《內經》之言心爲汗者﹐大矣哉﹗蓋心是主陽之髒﹐陽乃火也﹐气也﹐故五臟六腑表裏之陽﹐皆心臟主之﹐以行其變化。是故津者﹐隨其陽气所在之處而生﹐亦隨其火擾所在之處﹐泄出爲汗﹐其汗盡由心出也。不然﹐何《內經》言風﹑言勞動﹑言陰陽相爭者﹐其汗各由其所在臟腑而出之乎﹖然五臟六腑﹐又必以十二經絡榮衛爲要﹐因經脈是司其出入行气之隧道。榮行脈中﹐以滋陰血﹔衛行脈外﹐以固陽气。陽气固則腠理肥﹐元府密﹐而臟腑經脈榮衛貫通。若在內之臟腑與表之經脈離居﹐則兩者出入之機皆廢﹐於是邪在於內﹐則元府不密﹐而汗從臟腑出﹔邪在表﹐則腠理不固﹐而汗從經脈出。所以自汗之由﹐不可勝計。至若臟腑之陰﹐拒格衛气﹐浮散於外﹐無所依從﹐或胃气虛衰水穀气脫散者﹐或肺气微弱不能宣行榮衛而津脫者﹐如是自汗﹐𨿽病重而尙有可治﹐獨三陽之絕汗出者﹐不可治矣。

盜汗

衛气至夜行於陰﹐或遇天之六淫在於表﹐或遇人气興衰所變﹐如天之五邪六淫者﹐相乘於裏﹐或臟腑經脈之陰陽﹐自相勝負﹐則皆有以致陽气之不足。然而非惟寒濕燥同其陰者﹐能傷其陽而已。至若風火熱同其陽者則亦傷之﹐而相火出腎肝表裏四經者尢甚。夫火與元气不兩立﹐故火盛則陽衰。衛與陽一也﹐陽衰則衛虛﹐所虛之衛行陰﹐當瞑目之時﹐則更無气以固其表﹐故腠理開﹐津液泄而爲汗。迨寤則目張﹐其行陰之气﹐復散於表則汗止矣。夫如是者﹐謂之盜汗﹐卽睡中之寢汗也。《內經》謂﹕腎病者﹐腹大脛腫﹐喘咳﹐寢中汗出。又歲水太過﹐甚則土气乘之者﹐病亦若是。注曰﹕腎邪攻肺心﹐內微心液爲汗﹐故寢汗。仲景《傷寒論》中名盜汗。謂﹕陽明病﹐當作裏實﹐而脈浮者必盜汗。又三陽合病﹐目合則汗。成無己謂﹕傷寒盜汗﹐非若雜病者之責其陽虛而已﹐是由邪在半表半里使然也。何者﹖若邪气一切在表﹐幹於衛則自汗出。此則邪气侵行於裏﹐外連於表邪﹔及睡則衛气行於裏﹐乘表中陽气不致﹐津液得泄而爲盜汗。亦非若自汗有爲之虛者﹐有爲之實者﹐其於盜汗﹐悉當和表而已。今觀仲景二論似若不同﹐究其微旨﹐則一而已矣。何則﹖《內經》論其源﹐則心﹑腎者乃陰陽之主﹐所以論汗必自心之陽﹐論寢必自腎之陰。仲景之雲從其邪之所在之陰陽﹐便成盜汗﹐是指陰陽之流者耳。抑究其源流﹐悉是衛气之爲用。衛气者﹐由穀气之所化﹐肺臟之所布。然天眞之陽﹐必得是而後充大﹐無是則衰微。故生气通天論所言陽气者﹐如蒼天之气﹐順之則陽固﹐與陽因而上衛外者之類﹐皆指衛气也﹐所以王注以衛气合天地之陽气。若夫成無己之釋仲景者固善矣﹐抑亦未爲至當。虛勞雜病之人﹐豈可獨責其陽虛﹐而不有陰虛之可責者乎﹖予每察雜病之盜汗有冷有熱﹐豈無其故哉﹖因熱邪乘陰虛而發者﹐所出之汗必熱﹔因寒邪乘陽虛而發者﹐所出之汗必冷。其汗冷之義﹐卽《內經》所謂陰勝則身寒汗出﹐身上淸也。非獨自汗﹐𨿽盜汗亦然。其溫汗之義﹐殆以所乘之熱﹐將同於傷寒郁熱在表裏而汗者也。𨿽然﹐邪乘之重者﹐亢則害承乃制﹐兼化水爲冷者有之﹔相火出於腎﹐挾水化而爲冷者有之﹐此又不可不審也。蓋成無己因《金匱要略》敍雜病云﹐平人脈虛弱微細﹐善盜汗﹔又以巢氏《病源》以虛勞之人盜汗有陽虛所致﹐因卽謂雜病之盜汗悉由於陽虛也。且以《金匱要略》言之﹐脈虛弱者乃陽气之虛﹐細弱者乃陰气之虛﹐何獨舉陽而遺其陰﹐亦智士之一失也。然虛勞之病﹐或得於大病後陰气未復﹐遺熱尙畱﹔或得之勞役﹐七情色欲之人﹐衰耗陰精﹔或得之飲食藥味﹐積成內熱﹐皆能傷損陰血﹐衰憊形气。陰气旣虛﹐不能配陽﹐於是陽气內蒸﹐外爲盜汗﹐灼而不已﹐陽能久存而不破散者乎﹖古今圖書集成醫部全錄卷二百七十九

汗門

景嶽全書【明張介賓】

自汗盜汗論證

汗出一證﹐有自汗者﹐有盜汗者。自汗者﹐濈濈然無時﹐而動作則益甚。盜汗者﹐寐中通身汗出﹐覺來漸收。諸古法云﹕自汗者屬陽虛﹐腠理不固﹐衛气之所司也。人以衛气固其表﹐衛气不固﹐則表虛自汗﹐而津液爲之發泄也﹐治宜實表補陽。盜汗者屬陰虛﹐陰虛者陽必湊之﹐故陽蒸陰分則血熱﹐血熱則液泄而爲盜汗也﹐治宜淸火補陰。此其大法﹐固亦不可不知也。然以余觀之﹐則自汗亦有陰虛﹐盜汗亦多陽虛也。如遇煩勞大熱之類﹐最多自汗。故或以飲食之火起於胃﹐勞倦之火起於脾﹐酒色之火起於腎﹐皆能令人自汗﹐若此者﹐謂非陽盛陰衰者而何﹖又若人之寤寐﹐總由衛气之出入﹐衛气者﹐陽气也﹐人於寐時﹐則衛气入於陰分﹐此其時非陽虛於表者而何﹖所以自汗盜汗﹐亦各有陰陽之證﹐不得謂自汗必屬陽虛﹐盜汗必屬陰虛也。然則陰陽有異﹐何以辧之﹖曰﹕但察其有火無火﹐則或陰或陽﹐自可見矣。蓋火勝而汗出者﹐以火爍陰﹐陰虛可知也。無火而汗出者﹐以表气不固﹐陽虛可知也。知斯二者﹐則汗出之要無餘義﹐而治之之法﹐亦可得其綱領矣。

汗由血液﹐本乎陰也。經曰﹕陽之汗﹐以天地之雨名之。其義可知。然汗發於陰而出於陽﹐此其根本則由陰中之營气﹐而其啟閉則由陽中之衛气﹐故凡欲疏汗而不知營衛之盛衰﹐欲禁汗而不知橐鑰之牝牡﹐亦猶蕩舟於陸﹐而駕車於海耳﹐吾知其必敗也。

汗證有陰陽。陽汗者﹐熱汗也﹔陰汗者﹐冷汗也。人但知熱能致汗﹐而不知寒亦致汗。所謂寒者﹐非曰外寒﹐正以陽气內虛﹐則寒生於中﹐而陰中無陽﹐則陰無所主﹐而汗隨气泄。故凡大驚恐懼﹐皆能令人汗出﹐是皆陽气頓消﹐眞元失守之兆。至其甚者﹐則如病後產後﹐或大吐瀉失血之後﹐必多有汗出者﹐是豈非气去而然乎﹖故經曰﹕陰勝則身寒汗出﹐身常淸﹐數栗而寒﹐寒則厥﹐厥則腹滿死。仲景曰﹕極寒反汗出﹐身必冷如冰﹐是皆陰汗之謂也。故凡治陰汗者﹐但當察气虛之微甚。微虛者﹐略扶正气﹐其汗自收﹔甚虛者﹐非速救元气不可﹐卽姜桂附子之屬﹐必所當用。

不治證

凡汗出不治之證有六﹕一﹐汗出而喘甚者﹐不治﹔二﹐汗出而脈脫者﹐不治﹔三﹐汗出而身痛甚者﹐不治﹔四﹐汗出發潤至巓者﹐不治﹔五﹐汗出如油者﹐不治﹔六﹐汗出如珠者﹐不治。凡見此類﹐不得妄爲用藥。

論治

陽證自汗或盜汗者﹐但察其脈證有火﹐或夜熱煩渴﹐或便熱喜冷之類﹐皆陽盛陰虛也﹐宜當歸六黃湯爲第一﹐保陰煎亦妙。其或陰分𨿽有微火而不甚者﹐宜一陰煎﹐或加減一陰煎之類主之。其有心火不寧﹐煩躁出汗者﹐宜朱砂安神丸﹑天王補心丹﹑生脈散之類主之。又有本非陰虛﹐只因內火燻蒸﹐血熱而多汗者﹐宜正气湯﹐或黃芩芍藥湯﹑淸化飲之類主之。

陰證自汗或盜汗者﹐但察其內無火邪﹐又無火脈﹐便是气虛。陰證皆不可妄用涼藥以敗陽气。若止因气虛而火未衰者﹐宜三陰煎﹑參歸湯﹑人參建中湯之類主之。若睡中盜汗而無火者﹐宜參苓散﹑獨參湯主之。若陽气俱虛者﹐宜參附湯﹑大建中湯之類主之。若气虛火衰之甚者﹐宜大補元煎﹑六味回陽飲之類主之。衛气不固﹐腠理不密而易汗者﹐是亦陰証之屬﹐宜黃芪六一湯﹑玉屏風散﹑芪附湯之類主之。

諸病誤治﹐有不當汗而妄汗﹐或𨿽當汗而汗之太過者﹐皆汗多亡陽之證﹐是亦陰証之屬﹐當察其虛之微甚。微虛者﹐宜三陰煎﹑五陰煎﹑獨參湯之類主之﹔大虛者﹐非大補元煎﹑六味回陽飲之類不可。

濕气乘脾者﹐亦能作汗。凡證有身重困倦﹐而脈見緩大﹐聲音如從甕中出者﹐多屬濕證。若熱濕勝者﹐但去其火而濕自淸﹐宜用前陽証之法﹔寒濕勝者﹐但助其火而濕自退﹐宜用前陰証之法。或用玉屏風散﹑四君子湯﹑五君子煎之類﹐以健脾土之气﹐則濕去而汗自收。

收汗止汗之劑﹐如麻黃根﹑浮小麥﹑烏梅﹑北五味﹑小黑豆﹑龍骨﹑牡蠣之屬﹐皆可隨宜擇用。

一曰﹕黃芪得防風而力愈大。一曰﹕官桂最能實表。

凡汗出太多不能收者﹐速宜用五倍子爲末﹐以唾津調塡臍中﹐外用帕帛縛定﹐過宿卽止﹔或用何首烏爲末﹐塡臍縛之亦止。

小兒盜汗﹐𨿽是常事﹐在東垣諸公皆曰﹐不必治之﹐蓋由血气未足也。然汗之太多者﹐終屬气分之虛。余於兒輩見汗之甚者﹐每以人參一錢許﹐煎湯與服﹐當夜卽止。正恐他日之彊弱﹐未必不由乎此﹐所以培補之功﹐原不可少。

病後多汗﹐若傷寒﹐若瘧疾﹐凡系外感寒邪﹐汗出熱退而有汗不卽止者﹐此以表邪初解﹐必由腠理﹐衛气開泄﹐其汗宜然。卽數日旬日﹐亦自無妨。俟衛气漸實﹐汗必自止﹐無足慮也。若其他雜證﹐本非外感之解而有自汗盜汗者﹐乃非所宜﹐不容不治。

戰汗

戰與栗異﹐戰由乎外﹐栗由乎內也。凡傷寒欲解﹐將汗之時﹐若其正气內實﹐邪不能與之爭﹐但汗出自不作戰﹐所謂不戰﹐應知體不虛也。若其人本虛﹐邪與正爭﹐微者爲振﹐甚則爲戰﹐正勝邪則戰而汗解矣。故凡邪正之爭於外者則爲戰﹐戰﹐其愈者也﹔邪正之爭於內者則爲栗﹐栗﹐其甚者也。論曰﹕陰中於邪﹐必內栗也。夫戰爲正气將復﹐栗則邪气肆彊﹐故傷寒六七日﹐有但栗不戰﹐竟成寒逆者﹐多不可救﹐此以正气中虛﹐陰邪內盛﹐正不勝邪﹐而反爲邪气所勝。凡遇此證﹐使非用大補溫熱之劑﹐及艾灼回陽等法﹐其他焉得而禦之﹖

頭汗

頭汗之證有二﹕一爲邪熱上壅﹐一爲陽气內脫也。蓋頭爲諸陽之會﹐凡傷寒徧身得汗者﹐謂之熱越。若身無汗﹐則熱不得越而上蒸陽分﹐故但頭汗出也。治熱蒸者﹐可淸可散﹐甚者可下﹐在去其熱而病自愈。至若气脫一證﹐則多以妄下傷陰﹐或克伐太過﹐或泄瀉不止﹐以致陰竭於下﹐則陽脫於上﹐小水不通﹐而上見頭汗﹐則大危矣。

論治

頭汗脈緊數﹐有表邪當散者﹐宜小柴胡湯﹐或柴胡桂枝榦姜湯﹐及新方諸柴胡飲﹐俱可酌用。若有火邪﹐脈洪滑﹐內多煩熱﹐頭汗當淸者﹐宜人參白虎湯﹑益元散之類主之。若水結胸﹐心下滿﹐頭汗出者﹐或大陷胸湯﹐或小半夏茯苓湯。若便結腹脹﹐疼痛頭汗者﹐宜承气湯。若諸虛泄瀉﹐陽脫頭汗者﹐宜獨參湯﹐或大補元煎﹑六味回陽等飲﹐作急救之。庶可保全。

石室祕籙【淸陳士鐸】

大汗

大汗之病﹐陽气盡隨汗而外越﹐若不急爲止抑﹐則陽气立散﹐卽時身死。法當以大補之劑煎飲﹐一綫之气可畱﹐而大汗可止。方用人參一兩﹐或黃芪二兩代之﹐當歸一兩﹐北五味一錢﹐桑葉七片﹐急爲煎服。此方卽補血湯之變﹐妙在補气藥多於補血﹐使气旺則血自生﹐血生則汗可止。況方中加五味子以收汗﹐如桑葉以止汗﹐有不相得益彰者乎﹖倘以大汗之人﹐气必大喘﹐不可以參芪重增其气﹐純用補血之品﹐末爲無見。然而血不可驟生﹐气所當急固﹐不顧气﹐徒補血﹐未見功成。此似是而非﹐又不可不急辧之也。

凡人無論有病無病﹐一旦汗如雨出不肯止者﹐名曰亡陽。汗盡止有气未絕﹐最危之證也。若因汗出而用止汗之藥則汗不能止﹐若因汗盡而用補血之藥則血難驟生﹐所當急補其气﹐尙可挽回。然而補气之藥﹐舍人參實無他物可代。方用收汗生陽湯﹐人參﹑黃芪﹑麥冬﹑熟地各一兩﹐北五味三錢﹐當歸﹑炒棗仁各五錢﹐甘艸一錢﹐水煎服。一劑而汗收﹐再劑而气復﹐三劑而气旺﹐四劑而身健矣。此方之妙﹐妙在气血均補﹐而尢補於气﹐使气足以生陽﹐陽旺而陰亦生矣。夫亡陽之證﹐𨿽是陽亡﹐其實陰虛不能攝陽﹐以致陽气之亡也。倘陰足以攝陽﹐則汗𨿽出﹐何至亡陽﹖然治亡陽之證﹐烏可徒救陽乎﹖救陽兼救陰也。

大汗勢必用補气之藥﹐以救亡陽之證﹐然而過用補气之藥﹐仍恐陽旺而陰消﹐服數劑補气藥後﹐卽宜攺用補陰之品。況亡陽之後﹐陰血正枯﹐進以補水之藥﹐正投其所好也。陰定則陽生﹐陰陽無偏勝之獘矣。

頭手汗

凡人頭頂出汗﹐乃腎火有餘而腎水不足。若不知其故﹐而徒用止汗之藥﹐必致目昏而耳痛﹐法當滋其腎而淸肺金之化源﹐自易奏功如向。方用桑葉一斤﹐熟地二斤﹐北五味三兩﹐麥冬六兩﹐各爲末﹐蜜爲丸﹐每日白滚水送下五錢或一兩﹐一月後永不出汗矣。更有人每飯之時﹐頭汗如雨落者﹐此又胃火勝而非腎火余也﹐法當用元參﹑麥冬﹑天冬﹑生地各一斤﹐北五味四兩﹐酸棗仁半斤﹐各爲末﹐蜜爲丸﹐每日白滚水送下一兩﹐二月必愈。似乎胃火勝﹐宜用竹葉石膏湯﹐而余偏不用者何也﹖蓋胃火之勝者微勝耳﹐非若熾盛而火炎﹐奔騰而熱發﹐不過因飲食之味﹐入於胃中﹐遂覺津津汗出﹐飲食完而汗隨止﹐然則以元參一味解之有餘矣。況又用天麥二冬以淸肺火﹐生地以涼血﹐酸棗仁以平心火﹐五味子以收汗而滋液﹐則胃經有火之盛﹐亦已消磨﹐況原未十分之盛乎﹖此斂法之一也。手中之汗﹐細小病也﹐不必入於此中﹐以藥水洗之愈。

洗手汗出﹐方用黃芪﹑葛根各一兩﹐荊芥﹑防風各三錢﹐水煎湯一盆﹐熱燻而溫洗三次卽無汗﹐神方也。卽是此湯亦可然不若每日一換藥之爲妙也。

方

白朮黃芪散【河間﹐下同】治五心煩﹐自汗﹐四肢痿劣﹐飲食減少﹐肌瘦昏昧。

白朮黃芪當歸黃芩去皮芍藥各半兩石膏甘艸各二兩茯苓寒水石各一兩官桂一分人參川芎各三分

右爲末﹐每服三錢﹐水一盞﹐煎至六分﹐去滓溫服﹐食前﹐一日三服。

大豆蔻丸治胃風頭多汗﹐惡風﹐飲食不下﹐小腹善滿﹐失衣則腹脹﹐食寒則瀉﹐形瘦。

肉豆蔻艸豆蔻陳皮獨活薏苡仁人參川芎各半兩羌活防風桔梗甘艸炙木香各等分

右爲末﹐煉蜜爲丸如梧桐子大。每服四十丸﹐米飲下﹐不計時候﹐日進三服。

胃風湯治證同上。

人參白茯苓芎藭官桂當歸白芍藥白朮各等分

右爲末﹐每服二錢﹐水一大盞﹐入粟米百餘粒﹐同逯療叻鄭プ覠岱招氖城啊４慫幣c豆蔻丸爲表裏也。

溫粉止自汗。

牡蠣麥皮麻黃根槁本糯米防風白芷

右爲末﹐周身撲之。

又方治盜汗。

白朮四兩﹐分作四分﹕一分用黃芪同炒﹐一分用石斛同炒﹐一分用牡蠣同炒﹐一分用麩皮同炒

右﹐各微炒黃色﹐去余藥﹐只用白朮﹐研細。每服三錢﹐粟米湯調下﹐盡四兩妙。

麥煎散治榮衛不調﹐夜多盜汗﹐四肢煩疼﹐肌肉消瘦。

知母石膏甘艸炙滑石地骨皮赤芍葶藶杏仁炒去皮尖人參白茯苓麻黃根

右爲末﹐每服一錢﹐煎浮麥湯調下。

牡蠣散【《良方》﹐下同】治諸虛體常自汗﹐驚惕不寧。

白朮半兩左顧牡蠣米泔水洗煆黃芪蜜制麻黃根各一兩甘艸炙﹐一分小麥百餘粒

右銼﹐每服三錢﹐水三盞﹐煎一盞半服。一方爲細末﹐每服三錢﹐入紅棗三枚同煎﹐分三服。

大蒜丸治陰汗濕癢。

大蒜煨熟剝去皮爛碾

右用豆豉末﹐搜和丸梧桐子大﹐朱砂爲衣。每服三十丸﹐空心燈心湯下。

珍珠散治陰汗。

蛤粉牡蠣等分

右爲細末﹐絹袋盛撲。

淸脾散治手足心出汗。

白朮炒蒼朮茯苓半夏黃連各一錢滑石柴胡升麻甘艸羌活各五分

右﹐水二盞﹐加燈心﹐煎八分﹐空心服。

牡蠣散治腳汗﹐除穢气。

牡蠣煆白礬枯密陀僧黃丹各等分

右爲細末﹐每用少許﹐幹摻腳指縫中﹐卽收。

靑娥丸治陰汗不幹。

杜仲姜炒﹐一斤破故紙炒﹐八兩胡桃肉二十兩

右爲末﹐蒜四兩爲膏﹐和丸如梧桐子大。每服三十丸﹐空心溫酒送下。一法酒糊丸﹐不用蒜。

五仙丸【《綱目》﹐下同】治盜汗。

天仙子五靈脂

右爲末﹐水糊丸桐子大。三十丸﹐白湯臨臥服。

黃芪建中湯治血气不足﹐體常自汗。

黃芪桂各一錢半白芍藥三錢甘艸一錢

每服五錢﹐水一盞半﹐姜五片﹐棗二枚﹐煎八分﹐去滓﹐入稠餳一大匙﹐再煎服。舊有微溏或嘔者﹐不用餳。

芪附湯【《濟生方》﹐下同】治气虛陽弱﹐虛汗不止﹐肢體倦怠。

黃芪去蘆蜜炙附子炮去皮臍﹐各等分

右﹝口父﹞咀﹐每服四錢﹐水一盞﹐生薑十片﹐煎八分﹐食前溫服。未應﹐更加之。

參附湯治眞陽不足﹐上气喘急﹐自汗盜汗﹐气短頭運。

人參一兩附子炮去皮臍﹐半兩

右﹐分作三服﹐薑水煎。

黃芪六一湯治男婦諸虛不足﹐自汗盜汗﹐肢體勞倦﹐胸中煩悸﹐時常焦渴﹐唇口漧燥﹐面色萎黃﹐不能飲食﹐常服平補气血﹐安和臟腑。

黃芪六兩﹐去蘆蜜炙甘艸一兩﹐炙

每服五錢﹐水一盞﹐棗一枚﹐煎七分﹐不拘時溫服。一方加白朮﹑白芍藥。

玉屏風散【《得效方》】

防風黃芪各一兩白朮二兩

每服三錢﹐水二盞﹐姜三片﹐煎六分﹐不拘時溫服。

調衛湯【東垣】治濕勝自汗﹐補衛气虛弱﹐表虛不任外寒。

黃芪麻黃根各一錢生甘艸梢當歸梢生黃芩半夏湯洗過七次﹐各五分豬苓羌活各七分麥門冬去心生地黃各三分五味子七粒蘇木紅花各一分

右﹝口父﹞咀如麻豆大﹐作一服﹐水二盞﹐煎至一盞﹐去滓稍熱服。中風證必自汗﹐汗多不得重發汗﹐故禁麻黃而用根節也。一本無半夏。

羌活勝濕湯治濕痰自汗。

甘艸炙人參各三錢黃芪七分生黃芩酒黃芩川芎窮細辛槁本蔓荊子防風各三分獨活二分升麻生甘艸柴胡各五分薄荷一分

右作一服﹐水二盞﹐煎一盞半﹐後入細辛等四味﹐再煎至一盞﹐熱服。

理气降痰湯治濕痰自汗。

桔梗枳殼麩炒橘紅半夏曲炒茯苓香附童便浸貝母各一錢二分生甘艸桂枝各五分

水二鍾﹐煎八分﹐食遠服。

建中湯治表虛自汗。

芍藥五錢官桂甘艸炙﹐各二錢

右作一服﹐水二鍾﹐姜五片﹐棗二枚﹐煎至一鍾﹐食前服。本方加黃芪二錢﹐名黃芪建中湯﹐治虛勞自汗。加當歸﹐名當歸建中湯﹐治婦人血虛自汗。其自汗漏不止者﹐加桂一錢﹐熟附子半个﹐名桂枝附子湯﹐煎空心服。

白朮散河間治虛風多汗﹐食則汗出如洗﹐少气痿劣﹐久不治﹐必爲消渴證。

牡蠣煆﹐三錢白朮一兩二錢半防風二兩半

右爲末﹐每服一錢﹐溫水調下﹐不拘時候。如惡風﹐倍防風﹑白朮。如多汗面腫﹐倍牡蠣。

安胃湯【東垣】治因飲食汗出﹐日久心虛﹐風虛邪入﹐令人半身不遂﹐見偏風痿痺之病﹐先除其汗﹐慓悍之气﹐按而收之。

黃連去須五味子烏梅肉生甘艸各五分熟甘艸三分升麻梢二分

水二盞﹐煎一盞﹐食遠溫服。忌濕面酒五辛大料物之類。

牡蠣散【《三因》】治諸虛不足﹐及新病暴虛﹐津液不固﹐體常自汗。亦治盜汗不止。

黃芪麻黃根牡蠣煆研﹐各等分

右銼散﹐每服三錢﹐水一盞半﹐小麥一撮﹐煎至八分﹐不拘時溫服。《得效方》有知母﹐又方上三味各一兩﹐白朮半兩﹐甘艸二錢五分。

大補黃芪湯魏氏治陰陽偏虛﹐自汗盜汗。

黃芪蜜炙防風山茱萸肉當歸白朮炒肉桂川芎炙甘艸五味子人參各一兩白茯苓一兩半熟地二兩肉蓯蓉酒浸﹐三兩

每服五錢﹐水二鍾﹐姜三片﹐棗二枚﹐煎八分﹐不拘時溫服。

實表散【《澹寮》】治感冒﹐腠理不密﹐自汗。

附子炮肉蓯蓉酒炙細辛五味子各一兩

右﹝口父﹞咀﹐以黃芪建中湯相停和合勻﹐依本方姜棗﹐加炒浮小麥煎﹐不三四服安。

黃芪湯【《濟生》】治喜怒驚恐﹐房室虛勞﹐致陰陽偏虛﹐或發厥自汗﹐或盜汗不止。

黃芪密水炙﹐一兩半白茯苓熟地黃酒蒸肉桂不見火天門冬麻黃根龍骨各一兩五味子小麥炒防風當歸酒浸微炒甘艸炙﹐各半兩

右銼散﹐每服四錢﹐生薑五片煎﹐不拘時候。發厥自汗﹐加熟附子。發熱自汗﹐加石斛。未效﹐或多喫麵食則安。

溫粉止汗。

川芎白芷槁本各一兩米粉三兩

右爲末﹐每用綿包裹﹐撲於身上。

紅粉止汗。

麻黃根牡蠣煆﹐各一兩赤石脂龍骨各半兩

右爲末﹐以絹袋盛貯﹐如撲粉用之。

止汗粉

麻黃根牡蠣粉敗扇灰﹝艸舌﹞蔞根各三兩白朮二兩米粉三升

右爲末﹐和攪令勻﹐以生絹袋盛﹐用粉撲身體﹐日三兩度。忌桃李雀肉。仍灸大椎五六百炷﹐日灸二七﹑五七﹐任心灸﹐亦得汗卽漸止。

加腦子收陽粉治一切虛汗盜汗﹐及漏風等證﹐汗泄不禁﹐服諸藥不能止者。

麻黃根槁本白芷牡蠣煆龍骨各半兩米粉二兩腦子半錢

右爲細末研勻﹐以紗帛包裹﹐於汗處撲敷之﹐汗止爲度。

黃芪湯治自汗。

綿黃芪陳皮去白﹐各一兩半

右爲細末﹐每服三錢﹐用大麻仁一合爛研﹐以水投取漿一盞﹐濾去滓於銀石器內煎﹐候有乳起﹐卽入白蜜一大匙﹐再煎令沸﹐調藥末﹐空心服。又治年髙老人﹐大便祕濇﹐甚者兩服愈。

當歸六黃湯治陰虛盜汗。

當歸身生地黃熟地黃黃蘗黃芩黃連各一錢黃芪二錢

右作一服﹐水二盞﹐煎至一盞﹐臨臥服。

正气湯治濕熱相搏﹐頭微汗﹐小便利而微發黃。

黃蘗炒﹐一錢知母炒﹐一錢半甘艸炙﹐五分

右爲粗末﹐作一服﹐水二盞﹐煎一盞﹐臥時服。河間有梔子無知母﹐名梔子蘗皮湯﹐治證同。

防風散治盜汗。

防風五錢川芎二錢半人參一錢二分半

右爲細末﹐每服二錢﹐臨臥米飲調下。

白朮散治盜汗。

白朮不拘多少﹐銼作小塊浮麥一升

右用水煮幹﹐如朮尙硬﹐又加水一二升﹐煮軟取出﹐去麥不用﹐切作片焙漧﹐研爲細末。每服二三錢﹐不拘時﹐另用浮麥煎湯調服。

麥煎散治榮衛不調﹐夜多盜汗﹐四肢煩疼﹐飲食進退﹐面黃肌瘦﹐並皆治之。

柴胡鱉甲酢煮三五十沸﹐去裙襕﹐再用酢炙黃秦艽各二兩漧漆炒煙盡人參白茯苓漧葛川烏炮去皮尖元參各一兩

右爲細末﹐每服二錢﹐先用小麥三七粒﹐煎湯一盞﹐去麥入藥﹐再煎三五沸﹐食後服。

大建中湯治虛熱盜汗﹐百節酸痛﹐腰疼﹐體肢倦怠﹐日漸羸弱﹐口苦舌濇﹐心怔短气。

綿黃芪炙遠志燈心煮去心當歸酒洗澤瀉各二錢白芍龍骨煆人參各一錢半炙甘艸一錢

右作一服﹐水二鍾﹐姜五片﹐煎一鍾﹐食前服。气弱加炮附子二錢。腰痛筋急﹐加官桂去皮一錢。

又方治盜汗﹐夜臥牀席衣被盡濕。

麻黃根牡蠣煆各三兩黃芪人參各二兩龍骨打碎枸杞根白皮各四兩大棗七枚﹐劈

右切以水六升﹐煮取二升五合﹐去滓﹐分溫六服﹐人行八九里久再進﹐一日令盡。忌蒜熱面等物。

茯苓湯治虛汗盜汗。

白茯苓不以多少

右爲末﹐每服二錢﹐煎烏梅陳艾湯調下。

柏子仁丸【《本事方》】戢陽气﹐止盜汗﹐進飲食﹐退經絡熱。

牡蠣甘堝子內火煆﹐用酒焠七次﹐焙漧人參麻黃根慢火炙拭去汗白朮五味子各一兩淨麩炒半兩柏子仁半夏曲各二兩

右爲末﹐棗肉丸如梧桐子大。空心米飲下三五十丸﹐日二服。得效減一服﹐得愈卽住。作散亦可。

椒目散治盜汗日久不止。

椒目麻黃根等分

右爲細末﹐每服一錢﹐無灰熱酒食後調服。

又方治盜汗外腎濕。

人參苦參龍膽艸麻黃根各三錢

右末之﹐煉蜜丸如梧桐子大﹐每服三十丸﹐燒﹝麥孚﹞湯下。

大補元煎【《景嶽全書》﹐下同】治男婦气血大壞﹐精神失守﹐自汗盜汗危劇等證。

人參少則用一二錢﹐多則用一二兩山藥炒杜仲各二錢當歸泄瀉者去之枸杞各二三錢熟地少則二三錢﹐多則二三兩炙甘艸一二錢山茱萸一錢﹐畏酸吞酸者去之

水二鍾﹐煎七分﹐食遠溫服。

一陰煎凡腎水眞陰虛損而脈證多陽﹐虛火發熱﹐及陰虛自汗等證﹐宜此。

丹麥麥冬芍藥生地各二錢甘艸一錢熟地三五錢牛膝一錢半

水二鍾﹐煎七分﹐食遠溫服。

加減一陰煎治證如前﹐而火之甚者宜此。

生地芍藥麥冬各二錢熟地三五錢炙甘艸五七分知母地骨皮各一錢

水二鍾﹐煎服。

三陰煎凡精血不足無火者宜此。

當歸二三錢熟地三五錢炙甘艸一錢芍藥酒炒棗仁各二錢人參隨宜水二鍾﹐煎七分﹐食遠服。

五陰煎治眞陰虧損﹐脾虛自汗等證。

熟地五七錢或一兩芍藥炒山藥炒﹐各二錢扁豆炒﹐二三錢茯苓一錢半五味子二十粒人參隨宜白朮炒炙甘艸各一二錢

水二鍾﹐加蓮肉去心二十粒﹐煎服。

六味回陽飲治自汗﹐陰陽將脫等證。

人參一兩或數錢制附子炮漧薑各二三錢炙甘艸一錢熟地五錢或一兩當歸身三錢

水二鍾﹐武火煎七八分﹐溫服。

五君子煎治脾胃虛寒﹐吐瀉自汗而兼濕者。

人參二三錢白朮黃土炒白茯苓各二錢炙甘艸一錢漧薑炒黃﹐二錢

水一鍾半﹐煎服。

保陰煎治一切陰虛內熱﹐多汗動血等證。

生地熟地芍藥各二錢山藥川續斷黃芩黃蘗各一錢半生甘艸一錢

水二鍾﹐煎七分﹐食遠溫服。

淸化飲治婦人產後因火發熱﹐及血熱妄行﹐陰虧多汗﹐諸火不淸等證。

芍藥麥冬各二錢丹皮茯苓黃芩生地各二三錢石斛一錢

水二鍾半﹐煎七分﹐食遠溫服。

單方

寐中盜汗﹕五倍子末﹑蕎麥麵等分﹐水和作餅煨熟﹐夜臥待饑時﹐幹喫二三个﹐勿飲茶水﹐甚妙。【《集靈》﹐下同】

自汗盜汗﹕常出爲自汗﹐睡中出爲盜汗。用五倍子研末﹐津調塡臍中縛定﹐一夜卽止也。

心悶汗出不識人﹕新汲水和蜜飲之﹐甚效。【《千金》】

陰汗濕癢﹕密陀僧末敷之。戴氏加蛇牀子末。

陰痿陰汗﹕陽起石煆爲末﹐每服一錢﹐鹽酒下。【《普濟》】

怔忡自汗﹐心气不足也。人參﹑當歸各半兩﹐用獖豬腰子二个﹐以水二碗﹐煮至一碗半﹐取腰子細切﹐人參﹑當歸同煮至八分﹐空心喫腰子﹐以汁送下﹔滓焙榦爲末﹐山藥糊丸菉豆大﹐每服五十丸﹐食遠棗湯下﹐不過兩服卽愈。此昆山神濟大師方也。一加乳香二錢。【《百一》】

自汗不止﹕白朮末飲服方寸匕﹐日二服。【《千金》】

脾虛盜汗﹕白朮四兩切片﹐以一兩同牡蠣炒﹐一兩同石斛炒﹐一兩同麥麩炒﹐揀朮爲末﹐每服三錢﹐食遠粟米湯下﹐日三服。【丹溪】

自汗不止﹕防風去蘆爲末﹐每服二錢﹐浮麥煎湯服。

睡中盜汗﹕防風二兩﹐芎藭一兩﹐人參半兩爲末﹐每服三錢﹐臨臥飲下。【《易簡方》】

一切盜汗﹐又治傷寒後盜汗不止﹕龍膽艸研末﹐每服一錢﹐豬膽汁三兩﹐點入溫酒少許﹐調服。【《家藏方》】

盜汗不止﹕白芷一兩﹐辰砂半兩爲末﹐每服二錢﹐溫酒下﹐屢驗。【《集驗方》】

自汗不止﹐郁金末臥時調塗於乳上。【《集簡方》】

盜汗不止﹕熟艾二錢﹐白茯神三錢﹐烏梅三个﹐水一鍾﹐煎八分﹐臨臥溫服。【《通妙眞人方》】

虛勞盜汗﹐煩熱口漧﹕用靑蒿一斤﹐取汁熬膏﹐入人參末﹑麥門冬末各一兩﹐熬至可丸﹐丸如梧子大﹐每食後米飲服二十丸﹐名靑蒿煎。【《聖濟》】

盜汗陰汗﹕麻黃根﹑牡蠣粉爲末撲之。

盜汗不止﹕麻黃根﹑椒目等分爲末﹐每服一錢﹐無灰酒下﹔外以麻黃根﹐故蒲扇爲末撲之。【《良方》】

自汗不止﹕何首烏末﹐津調封臍中。【《集簡方》】

夜出盜汗﹕麥麵作彈丸﹐空心臥時煮食之﹐次早服妙香散一站﹐取效。

自汗不止﹕糯米﹑小麥麩同炒爲末﹐每服三錢﹐米飲下﹐或煮豬肉點食。

自汗不止﹕粳米粉絹包頻頻撲之。

盜汗自汗﹕每夜臥時帶饑喫蒸餅一枚﹐不過數日卽止。【《集要》】

夜出盜汗﹕韭根四十九根﹐水二升﹐煮一升﹐頓服。【《千金》】

陰汗作癢﹕大蒜﹑淡豉搗丸梧子大﹐朱砂爲衣﹐每空腹燈心湯下三十丸。

盜汗不止﹕樹上干桃子一个﹐霜梅二个﹐蔥根七个﹐燈心二莖﹐陳皮一錢﹐稻根﹑大麥芽各一撮﹐以水二鍾煎服。【《經驗方》】

自汗盜汗﹕死人席緣燒灰﹐煮汁浴身自愈。【《聖惠》】

心虛自汗不睡者﹕用獖豬心一个﹐帶血破開﹐入人參﹑當歸各二兩﹐煮熟去藥食之﹐不過數服卽愈。【《證治要訣》】

卒汗不止﹕牛羊脂溫酒頓化服之。【《外臺》】

盜汗遺精﹕鹿角霜二兩﹐生龍骨炒﹑牡蠣煆各一兩爲末﹐酒糊丸梧子大﹐每鹽湯下四十丸。【《普濟》】

虛汗盜汗﹕用浮小麥文武火炒爲末﹐每服二錢半﹐米飲下﹐日三服。或煎湯代茶飲。【《寶鑑》】

自汗﹕用何首烏末﹐津調封臍妙。【丹溪】

气虛盜汗﹕牡蠣粉﹑杜仲等分爲末﹐酒服方寸匕。【《千金》】

盜汗﹕椒目微炒研爲細末﹐每服五分﹐以豬上唇煎湯調﹐臨臥服。蓋椒目行水﹐又治水腫。【《衍義》】

盜汗﹕牡蠣爲末﹐煉蜜丸梧桐子大﹐每服三十丸﹐空心白湯下。【《藥性論》】

盜汗﹕浮麥一撮﹐煎湯調防風牡蠣末二錢﹐空心服。

陰汗﹕綿黃芪淨洗橫切細﹐入銚內滴酒炒漧脆爲末﹐以豬心煮熟蘸食之﹐效。【《道藏經》】

腳汗﹕用白礬一兩﹐水二升﹐煎洗腳﹐瘥。【《肘後方》】

腳汗﹕用白礬﹑漧葛等分﹝口父﹞咀﹐每二兩﹐水三升﹐煎十餘沸﹐乘熱洗腳﹐一日二次﹐經三五日﹐自無汗。

腳汗﹕楊花不拘多少﹐水煎洗腳﹐鋪於鞋底中蹉之。

腳汗不幹﹕燒人場內土﹐鋪於鞋底蹉之﹐效。

鍼炙

《靈樞》曰﹕無刺漉漉之汗。漉漉之汗﹐邪盛在肌腠也。

骨寒熱者﹐病無所安﹐汗注不休﹐齒末槁﹐取其少陰於陰股之絡。齒已槁﹐死不治。骨厥亦然。

病始手臂者﹐先取手陽明太陰而汗出。病始頭首者﹐先取項太陽而汗出。病始足脛者﹐先取足陽明而汗出。臂太陰可汗出﹐足陽明可汗出。故取陰而汗出﹐甚者止之於陽﹔取陽而汗出﹐甚者止之於陰。

熱病已得汗出而脈尙躁﹐喘且復熱﹐勿刺膚。喘甚者死。

熱病而汗且出﹐及脈順可汗者﹐取之魚際﹑太淵﹑大都﹑太白。瀉之則熱去﹐補之則汗出。汗出太甚﹐取內踝上橫脈以止之。

五禁五套五逆者﹐皆不可刺。曰大汗出之後﹐是三奪也。

《醫學綱目》曰﹕盜汗﹐取陰都﹑五里﹑間使。

盜汗﹐取中極﹑气海。

虛損盜汗勞熱﹐取百勞三分﹐瀉三吸﹔肺兪四分﹐補三呼。

導引

《保生祕要》曰﹕自汗盜汗導引法﹐先念臍想火於內旋轉﹐又以手覆臍念﹐次想臍下一條水﹐下膀胱﹐上尾閭﹐又至背﹐穿出心頭洗之。非遺精不用行臍下一條水法。

無故自汗是熱熾盛﹐使升水降火法﹐其汗卽退。

醫案

《東垣十書》曰﹕張蕓夫己酉四月﹐天寒陰雨﹐寒濕相雜﹐因官事飲食失節﹐勞役所傷﹐病解之後﹐汗出不止﹐沾濡數日﹐惡寒重添厚衣﹐心胸悶躁﹐時躁熱﹐頭目昏憒﹐壅塞﹐食少減﹐此乃胃外陰火熾盛﹐與夫雨之濕气挾熱﹐兩气相合﹐令濕熱大作﹐汗出不休﹐兼見風邪以助東方甲乙﹐以風藥去其燥﹐以甘藥瀉其熱﹐羌活勝濕湯主之﹐一服而止﹐諸證悉去。

《衛生寶鑑》曰﹕眞定府武徳卿年四十六歲﹐至元丙子三月間﹐因憂思勞役﹐飲食失節得病﹐肢體冷﹐口鼻气亦涼﹐額上冷汗出﹐時發昏憒﹐六脈如蛛絲。一醫作風證﹐欲以宣風散下之。予因思錢氏《小兒論》制宣風散﹐謂小兒內傷脾胃﹐或吐或瀉﹐久則風邪陷入胃中而作飧泄﹐散中有結﹐恐傳慢驚﹐以宣風散導去風邪。《內經》云﹕久風爲飧泄﹐正此謂也。今徳卿形證﹐乃陰盛陽虛﹐苦寒之劑﹐非所宜也。《內經》云﹕陰气有餘﹐爲多汗身寒。又陰陽應象論云﹕陰盛則身寒汗出﹐身常淸﹐數栗而寒﹐寒則厥。調經篇亦云﹕陰盛生內寒。岐伯曰﹕厥气上逆﹐寒气積於胸中而不瀉﹐不瀉則溫气去寒獨畱﹐故寒中。東垣解云﹕此脾胃不足﹐勞役形體﹐中焦營气受病﹐末傳寒中﹐惟宜補陽。遂以理中湯加黑附子﹐每服五錢﹐多用蔥白煎羊肉湯﹐取淸汁一大盞調服之。至夕﹐四肢漸溫﹐汗出少。夜深再服﹐翌日精神出﹐六脈生﹐數服而愈。

刑部侍郎王立甫之婿﹐年二十五歲﹐至元丁卯十一月間﹐因勞役憂思煩惱﹐飲食失節而病﹐身發躁熱﹐肢體困倦﹐盜汗濕透其衾﹐不思飲食﹐气不足一息﹐面色靑黃不澤﹐請予治之﹐具說前證。診其脈浮數而短濇﹐兩寸極小。予告曰﹕此危證也﹐治𨿽粗安﹐至春必死﹐當令親家知之。夫人不以爲然﹐遂易醫。至正月燥熱而卒。異日立甫同外郎張介夫來謂予曰﹕吾婿果如君言﹐願聞其理。予曰﹕此非難知也。《內經》曰﹕主勝逆﹐客勝從﹐天之道也。蓋時令爲客﹐人身爲主﹐冬三月人皆懼寒﹐獨渠躁熱盜汗﹐是令不固其陽﹐時不勝其熱﹐天地時令尙不能制﹐藥何能爲﹖冬乃閉藏之月﹐陽气當伏於九泉之下﹐至春發爲雷﹐動爲風﹐鼓坼萬物﹐此奉生之道也。如冬藏不固﹐則春生不茂﹐又有疫癘之災。且人身陽气﹐亦當伏潛於內﹐不敢妄擾﹐無泄皮膚﹐使气亟奪﹐此冬藏之應也。令婿汗出於閉藏之月﹐腎水已涸﹐至春何以生木﹖陽气內絕﹐無所滋榮﹐不死何待﹗二君乃嘆息而去。

《醫學正傳》曰﹕上湖呂俊文得內傷虛證﹐發熱自汗﹐如雨不止﹐服補中益气湯十數貼不效﹐予以前方加減﹐每貼用蜜制黃芪一錢半﹐人參一錢﹐白朮﹑陳皮﹑甘艸各七分﹐當歸﹑白芍藥各一錢﹐升麻﹑柴胡各一分﹐加桂枝三分﹑麻黃根七分﹑浮小麥一撮﹑炮附子三分﹐三貼而汗止﹐熱亦退而安。

《醫學綱目》曰﹕一男子手足汗﹐醫用芩﹑連﹑蘗並補劑皆不效﹔又足汗常多﹐後以八物﹑半﹑苓爲君﹐白附﹑川烏佐之﹐其汗卽無。

《薛己醫案》曰﹕一儒者數勤苦﹐因飲食失節﹐大便下血﹐或赤或黯﹐半載之後﹐非便血則盜汗﹐非惡寒則發熱﹐血汗二藥﹐用之無效﹐六脈浮大﹐心脾則濇﹐此思傷心脾﹐不能攝血歸源。然血卽汗﹐汗卽血﹐其色赤黯﹐便血盜汗﹐皆火之升降微甚耳。惡寒發熱﹐气血俱虛也。乃午前用補中益气﹐以補脾肺之源﹐舉下陷之气﹔午後用歸脾加麥門五味﹐以補心脾之血﹐收耗散之液﹐不兩月而諸證悉愈。

下堡顧仁成年六十有一﹐痢後入房﹐精滑自遺﹐二日方止。又房勞感寒怒气﹐遂發寒熱﹐右脇痛連心胸﹐腹痞﹐自汗盜汗如雨﹐四肢厥冷﹐睡中驚悸﹐或覺上升如浮﹐或覺下陷如墮﹐遂致廢寢。或用補藥二劑益甚﹐脈浮大洪數﹐按之微細﹐此屬無火虛熱﹐急與十全大補加山藥﹑山茱﹑丹皮﹑附子一劑﹐諸證頓愈而痊。此等元气﹐百無一二。

一儒者口漧發熱﹐小便頻濁﹐大便祕結﹐盜汗夢遺﹐遂致廢寢﹐用當歸六黃湯二劑﹐盜汗頓止﹔用六味地黃丸﹐二便調和﹔用十全大補湯及前丸﹐兼服月餘而悉愈。

《景嶽全書》曰﹕余嘗治一衰翁﹐年逾七旬﹐陡患傷寒﹐初起卽用溫補調理﹐至十日之外﹐正气將復﹐忽爾作戰﹐自旦至辰﹐不能得汗﹐寒栗危甚﹐告急於余。余用六味回陽飲入人參一兩﹑姜附各三錢﹐使之煎服﹐下咽少頃﹐卽大汗如浴﹐時將及午而浸汗不收﹐身冷如脫﹐鼻息幾無﹐復以告余。余令以前藥復煎與之﹐告者曰﹕先服此藥﹐已大汗不堪﹐今又服此﹐尙堪再汗乎﹖余笑謂曰﹕此中有神﹐非爾所知也。急令再進﹐遂汗收神復﹐不旬日而起矣。嗚呼﹗發汗用此﹐而收汗復用此﹐無怪乎人之疑之也。而不知汗之出與汗之收﹐皆元气爲之樞機耳。故余紀此﹐欲人知闔辟之權﹐不在乎能放能收﹐而在乎所以主之者。

