古今圖書集成醫部全錄卷三百十九

驚悸怔忡健忘門

黃帝素問

生气通天論

陽气者﹐精則養神﹐柔則養筋﹐開闔不得﹐寒气從之﹐乃生大僂。陷脈爲瘻﹐畱連肉腠﹐兪气化薄﹐傳爲善畏﹐及爲驚駭。

【注背爲陽﹐陽虛則寒邪痺閉於背﹐而形體爲之俯僂﹐《金匱》所謂痺俠背行是也。如陽虛不能爲榮血之衛﹐邪陷於脈中而爲瘻﹐畱連於肉腠之間﹐《金匱》所謂馬刀俠癭是也。如經兪之气化虛薄﹐則傳入於內而幹及髒神矣。心主脈﹐神傷則恐懼自失。肝主血﹐故其病發驚駭也。】

金匱眞言論

東方靑色﹐入通於肝﹐開竅於目﹐藏精於肝。其病發驚駭。

【注春時陽气上升﹐故病如气之發而爲驚駭也。】

診要經終論

春刺秋分﹐筋攣逆气環爲咳嗽﹐病不愈﹐令人時驚又且哭。

【注東方肝木﹐其病發驚駭。肝藏魂﹐魂魄不安﹐故使人邪哭也。】

秋刺春分﹐病不已﹐令人惕然欲有所爲﹐起而忘之。

【注秋主下降﹐刺春分﹐是反導其血气上行﹐故令人惕然欲有所爲。刺逆論曰﹕秋刺經脈﹐血气上逆﹐令人善忘。】

陽明終者﹐口目動作﹐善驚妄言﹐色黃﹐其上下經盛不仁則終矣。

【注手足陽明之脈﹐皆俠口承目﹐故口目動作而牽引歪邪。聞木音則惕然而驚﹐是陽明之善驚也。罵詈不避親疏﹐是陽明之妄言也。色黃﹐陽明之土气外脫也。上下經盛﹐胃气絕而無柔和之象也。肌膚不仁者﹐榮衛之气絕也。】

經脈別論

有所驚恐﹐喘出於肺﹐淫气傷心。

【注驚則气亂﹐故喘出於肺。肺爲心蓋﹐故淫气傷心。】

驚而奪精﹐汗出於心。

【注血乃心之精﹐汗乃血之液。驚傷心气﹐汗出於心﹐故曰奪精。】

評熱病論

諸水病者﹐故不得臥﹐臥則驚﹐驚則咳甚也。

【注腎邪乘胃﹐故不得臥。陰陽相薄﹐故驚恐。心气上乘於肺﹐金畏火熱﹐故咳甚也。】

舉痛論

驚則心無所倚﹐神無所歸﹐慮無所定﹐故气亂矣。

【注驚則心气散而無所倚﹐神志越而無所歸﹐思慮惑而無所定﹐故气亂。】

痺論

肝痺者﹐夜臥則驚。

【注肝藏魂﹐臥則神魂不安﹐故發驚駭。】

厥論

少陽厥逆發腸癰﹐不可治﹐驚者死。

【注少陽相火主气﹐火逆於內﹐故發爲腸癰。不可治者﹐謂病在气分﹐而癰腫在內﹐非鍼刺之可能治也。若發驚者﹐其毒气幹髒故死。】

陽明厥逆﹐喘咳身熱﹐善驚﹐衄嘔血。

【注陽明气厥則喘﹐上逆則咳也。陽明之气主肌肉﹐故身熱。經云﹕二陽發病主驚駭。衄血嘔血者﹐陽明乃悍熱之气﹐厥逆則迫血妄行。】

陰陽類論

三陽一陰﹐太陰脈勝﹐一陰不能止﹐內亂五臟﹐外爲驚駭。

【注三陽主開﹐一陰主闔﹐二气類聚而太陰脈勝﹐是一陰不能止其開﹐則內亂五臟﹐外爲驚駭。】

脈解篇

陽明所謂甚則厥﹐惡人與火﹐聞木音則惕然而驚者﹐陽气與陰气相薄﹐水火相惡﹐故惕然而驚也。

【注此陽明經脈病也。】

五常政大論

委和之紀﹐其發驚駭。

【注邪傷肝也。】

伏明之紀﹐其病昏惑悲忘﹐從水化也。

【注昏惑悲忘﹐心神不足也。】

太陽司天﹐寒气下臨﹐心气上從﹐熱气妄行﹐善忘。

【注寒气下臨﹐髒气上從﹐而熱气妄行﹐故神傷善忘。】

大奇論

肝雍兩胠滿﹐臥則驚﹐不得小便。

【注肝經病﹐故兩胠滿而不得小便。髒气雍滿﹐臥則神魂不安﹐故發驚也。】

肝脈騖暴﹐有所驚駭。

【注肝脈之來﹐疾而暴亂者﹐必有驚駭。】

二陽急爲驚。

【注二陽﹐陽明土也。土气虛寒﹐則陽明脈病﹐故驚。】

脈至如數﹐使人暴驚﹐三四日﹐自已。

【注無形之气上逆則脈至數疾。邪薄心下﹐故發驚。】

腎肝並小弦欲驚。

【注小者血气皆少﹐弦則爲減爲寒。肝臟之气生於腎﹐脈並小弦﹐是二髒之气皆虛而欲發驚也。】

至眞要大論

太陽之復﹐甚則入心﹐善忘善悲。神門絕﹐死不治

【注善忘善悲者﹐從胃而上及於心也。】

少陽之勝﹐熱客於胃﹐善驚譫妄﹐復則驚瘈咳衄。

【注熱客於胃﹐則善驚譫妄﹐熱乘心肺﹐則驚瘈咳衄。】

陽明之復﹐甚則入肝﹐驚駭筋攣。

【注如病入肝則幹髒矣。幹髒者﹐半死半生。】

諸病驚駭﹐皆屬於火。

【注火者﹐少陽包絡之相火也。相火甚則心神不安﹐故驚駭。】

玉機眞髒論

春脈太過﹐則令人善忘﹐忽忽眩冒而巓疾。

【注春脈太過﹐則气並於上。經曰﹕气並於上﹐亂而喜忘。气上盛而與督脈會於巓﹐故眩冒而巓疾也。】

四時刺逆從論

秋刺經脈﹐血气上逆﹐令人善忘。

【注秋主降收而反令其生長﹐故血气上逆而善忘。】

冬刺肌肉﹐陽气竭絕﹐令人善忘。

【注冬主閉髒﹐刺肌肉﹐是取所藏之气於肌腠之外﹐使陽气竭絕於內﹐令人善忘也。】

陽明濇則病積﹐時善驚。

【注濇者多血少气﹐微有寒也。善驚者﹐病在血也。】

疏五過論

凡未診病者﹐必間常貴後賤。𨿽不中邪﹐病從內生﹐名曰脫營。常富後貧﹐名曰失精。五气畱連﹐病有所並﹐醫工診之﹐不在臟腑﹐不變軀形﹐診之而疑﹐不知病名。身體日減﹐气虛無精﹐病深無气﹐灑灑然時驚。病深者﹐以其外耗於衛﹐內奪於營﹐良工所失﹐不知病情﹐此治之一過也。

【注常貴後賤﹐常富後貧﹐則傷其志意﹐故𨿽不中邪﹐而病從內生。夫脾藏營﹐營捨意﹐腎藏精﹐精舍志﹐是以志意失而精營脫也。五气畱連﹐謂五臟之神气﹐畱郁於內﹐而不得疏達。並者﹐謂並病於五臟也。五臟之气﹐外合於皮肉筋骨﹐是以身體日減。气虛無精﹐病深無气﹐言气生於精﹐精生於气﹐精气之並傷也。如久常之富貴﹐不意失之﹐故時驚也。此病不在臟腑﹐不在軀形﹐精气日虛﹐營衛日耗﹐卽有良工﹐不知因名﹐此治之一過也。】

五臟生成篇

白脈之至也﹐喘而浮﹐上虛下實﹐驚。

【注呼吸急則脈亦急。肺主气﹐虛故脈浮。病气而不病血﹐病上而不病下﹐故脈上虛而下實也。陽气虛則善爲驚駭。】

調經論

血並於陰﹐气並於陽﹐故爲驚狂。

【注血並居於陰﹐則陰盛而血實。心主血脈﹐故陰盛則驚。气並於陽﹐則陽盛而气實﹐陽盛則發狂也。】

血並於下﹐气並於上﹐亂而善忘。

【注血並於下﹐則血畜於下而善忘。气並於上﹐則气逆於上而爲悗亂。】

奇病論

帝曰﹕有病龐然如有水狀﹐切其脈大緊﹐身無痛者﹐形不瘦不能食﹐食少﹐名爲何病﹖岐伯曰﹕病生在腎﹐名爲腎風。腎風而不能食善驚。驚已﹐心气痿者死。

【注足少陰寒水主气﹐脈大則爲風﹐緊則爲寒。夫病風水者﹐外證骨節疼痛﹐此病在腎。非外受之風邪﹐故身無痛。水气上乘﹐故形不瘦。風木水邪﹐乘侮土气﹐故不能食﹐卽食亦不能多也。善驚者﹐水气乘心也。驚已而心气痿者﹐心受邪傷也。】

陽明脈解篇

黃帝問曰﹕足陽明之脈﹐病惡人與火﹐聞木音則惕然而驚﹐鐘鼓不爲動﹐聞木音而驚﹐何也﹖願聞其故﹗岐伯對曰﹕陽明者﹐胃脈也。胃者土也。故聞木音而驚者﹐土惡木也。

【注陽明之脈﹐乃胃之悍气﹐別走陽明﹐悍熱气盛﹐則胃腑气虛也。】

气厥論

脾移熱於肝﹐則爲驚衄。

【注東方肝木。其病發驚駭﹐肝主血﹐故熱甚則衄。】

六元正紀大論

少陽之政﹐寅申之紀也。其病掉眩﹐支脇驚駭。

【注諸風眩掉﹐皆屬於肝。東方肝木﹐其病發驚駭。】

少陰所至爲驚惑﹐少陽所至爲驚躁。

【注此夏病之常也。】

血气形志篇

形數驚恐﹐經絡不通﹐病生於不仁﹐治之以按摩醪藥。

【注驚則气亂﹐恐則气下﹐蓋血隨气行﹐气數亂逆﹐則經絡不通﹐榮衛不行﹐是以病生於不仁﹐宜按摩醪藥﹐以行其榮衛血气焉。】

靈樞經

百病始生篇

虛邪之中人也﹐在經之時﹐灑淅喜驚。

【注足陽明之脈病﹐故惕然而喜驚也。】

經脈篇

心主手厥陰心包絡之脈﹐是動甚則胸脇支滿﹐心中憺憺大動。

【注甚則胸脇支滿﹐心中憺憺大動﹐蓋甚則有餘於內也。】

本神篇

腎盛怒而不止則傷志﹐志傷則喜忘其前言﹐腰脊不可以俯仰屈伸﹐毛悴色夭﹐死於季夏。

【注喜忘者﹐神志皆傷也。腰者腎之腑﹐故腰脊不可以俯仰屈伸。】

大惑論

黃帝曰﹕人之善忘者﹐何气使然﹖岐伯曰﹕上气不足﹐下气有餘﹐腸胃實而心肺虛﹐虛則榮衛畱於下﹐久之不以時上﹐故善忘也。

【注上气不足﹐下气有餘﹐則腸胃實而心肺虛﹐虛則榮衛畱於下﹐久之不以時上﹐故善忘也。】

金匱要略【漢張機】

驚悸證治

病有奔豚﹐有吐膿﹐有驚怖﹐有火邪﹐此四部病﹐皆從驚發得之。師曰﹕奔豚病從少腹起﹐上衝咽喉﹐發作欲死﹐復還止﹐皆從驚恐得之。

病人語聲寂寂然﹐喜驚呼者﹐骨節間病。

男子面色薄者﹐主渴及亡血﹐卒喘悸。脈浮者﹐裏虛也﹐虛勞裏急﹐悸衄﹐腹中痛﹐夢失精﹐四肢酸疼﹐手足煩熱﹐咽漧口燥﹐小建中湯主之。

水在腎﹐心下悸。

病人飲水多﹐必暴喘滿。凡食少飲多﹐水停心下﹐甚者則悸﹐微者短气。脈雙弦者﹐寒也﹐皆大下後裏虛。脈偏弦者﹐飲也。

卒嘔吐﹐心下痞﹐膈間有水﹐眩悸者﹐半夏加茯苓湯主之。

寸口脈動而弱﹐動卽爲驚﹐弱則爲悸。

心下悸者﹐半夏麻黃圓主之。

發汗後﹐臍下悸者﹐欲作奔豚﹐茯苓桂枝甘艸大棗湯主之。

脈訣【晉王叔和】

驚病之脈

心臟歌曰﹕實夢憂驚怪﹐虛翻煙火明。

心脈歌曰﹕實大相兼並有滑﹐舌彊心驚語話難。

虛脈歌曰﹕恍惚心中多悸驚﹐三關定息脈難成。

千金方【唐孫思邈】

驚悸

右手寸口气口以前脈陰陽俱實者﹐手太陰與陽明經俱實也。病苦頭痛目眩﹐驚狂﹐喉痺痛﹐手臂捲﹐唇吻不收﹐名曰肺與大腸俱實也。

左手關上脈陰陽俱虛者﹐足厥陰與少陽經俱虛也。病苦恍惚﹐屍厥不知人﹐妄見﹐少气不能言﹐時時自驚﹐名曰肝膽俱虛也。

右手關上脈陰陽俱實者﹐足太陰與陽明經俱實也。病苦脾脹腹堅﹐搶脇下痛﹐胃气不轉﹐大便難﹐時反泄利﹐腹中痛﹐上衝肺肝﹐動五臟﹐立喘鳴﹐多驚﹐身熱汗不出﹐喉痺精少﹐名曰脾胃俱實也。

右手寸口气口以前脈陽虛者﹐手陽明經也。病苦胸中喘﹐腸鳴﹐虛渴﹐唇幹目急﹐善驚泄白﹐名曰大腸虛冷也。

左手寸口人迎以前脈陰虛者﹐手少陰經也。病苦悸恐不樂﹐心腹痛﹐難以言﹐心如寒﹐恍惚﹐名曰心虛寒也。

夫病人卒飲水多﹐必暴喘滿。凡食少飲多﹐水停心下﹐甚者則悸。

診得心積沈而芤﹐時上下無常處﹐病胸滿悸﹐腹中熱﹐面赤咽漧﹐心煩﹐掌中熱﹐甚則唾血﹐身瘈瘲﹐主血厥﹐夏瘥冬劇﹐色赤也。

徵音人者﹐主心聲也。心聲笑﹐其音竽﹐其志喜﹐其經手少陰。厥逆太陽則榮衛不通﹐陰陽反錯﹐陽气外擊﹐陰气內傷﹐傷則寒﹐寒則虛﹐虛則驚掣心悸﹐定心湯主之。

健忘

趺陽﹝趺陽﹕原作「太陽」﹐據《千金》卷十七肺臟脈論攺。﹞脈浮緩﹐少陽脈微緊﹐微爲血虛﹐緊爲微寒﹐此爲鼠乳。診得肺積﹐脈浮而手按之辟易﹐脇下時時痛逆﹐背相引痛﹐少气善忘﹐目瞑結癰﹐皮膚寒﹐秋愈夏劇﹐主皮中時痛如虱緣之狀﹐甚者如鍼刺之狀﹐時癢色白也。

羽音人﹐呻而好恚﹐恚而善忘﹐恍惚有所思﹐此爲土克水。陽擊陰﹐陰气伏而陽气起﹐起則熱﹐熱則實﹐實則怒﹐怒則忘﹐耳聽無聞﹐四肢滿急﹐小便赤黃﹐言音口動而不出﹐笑而看人﹐此爲邪熱傷腎﹐甚則不可治。若面黑黃﹐耳不應﹐亦可治。

左手尺中神門以後脈陰實者﹐足少陰經也。病苦舌燥咽腫心煩嗌漧﹐胸脇時痛﹐喘咳汗出﹐小腹脹滿﹐腰背彊急﹐體重骨熱﹐小便赤黃﹐好怒好忘﹐足下熱痛﹐四肢黑﹐耳聾﹐名曰腎實熱也。

濟生方【宋嚴用和】

論治

夫驚悸者﹐心虛膽怯之所致也。且心者君主之官﹐神明出焉﹔膽者中正之官﹐決斷出焉。心气安逸﹐膽气不怯﹐決斷思慮﹐得其所矣。或因事有所大驚﹐或聞虛響﹐或見異相﹐登髙涉險﹐驚忤心神﹐气與涎郁﹐遂使驚悸。驚悸不已﹐變生諸證﹐或短气悸乏﹐體倦自汗﹐四肢浮腫﹐飲食無味﹐心虛煩悶﹐坐臥不安﹐皆心虛膽怯之候也。治之之法﹐寧其心以壯膽气﹐無不瘥者矣。

夫怔忡者﹐此心血不足也。蓋心主於血﹐血乃心之主﹐心乃形之君﹐血富則心君自安矣。多因汲汲富貴﹐戚戚貧賤﹐又思所愛﹐觸事不意﹐眞血虛耗﹐心帝失輔﹐漸戍怔忡。怔忡不已﹐變生諸癥﹐舌彊恍惚﹐善憂悲﹐少顏色﹐皆心病之候。《難經》云﹕損其心者益其榮。法當專補眞血。眞血若富﹐心帝有輔﹐無不愈者矣。又有冒風寒暑濕﹐閉塞諸經﹐令人怔忡﹔五飲停畜﹐堙塞中脘﹐亦令人怔忡。當隨其證﹐施以治法。

夫健忘者﹐常常喜忘是也。蓋脾主意與思﹐心亦主思﹐思慮過度﹐意捨不淸﹐神宮不職﹐使人健忘。洽之之法﹐當理心脾﹐使神意寧靜﹐思則得之矣。

河間六書【金劉完素】

驚病之因

驚﹐心卒動而不寧也。火主於動﹐故心火熱甚也。𨿽爾﹐止爲熱極於裏﹐乃火極似水則喜驚。反兼腎水之恐者﹐亢則害﹐承乃制故也。所謂恐則喜驚者﹐恐則傷腎而水衰﹐心火自甚﹐故喜驚也。

一陽一陰病發驚駭背痛噫欠﹐名風厥。蓋胃土肝木﹐爲木克上。風勝濕不制腎水﹐故令上逆。

明理論【金成無己】

心悸

傷寒悸者﹐何以明之﹖悸者﹐心忪是也。築築惕惕然動﹐怔怔忪忪不能自安者是矣。心悸之由﹐不越二種﹕一者气虛也﹐二者停飲也。傷寒二三日﹐心中悸而煩者﹐小建中湯主之。少陰病四逆﹐其人或悸者﹐四逆散加桂五分。是气虛而悸者也。飲水多﹐必心下悸﹐是停飲而悸者也。其气虛者﹐由陽气內弱﹐心下空虛﹐正气內動而爲悸也。其停飲者﹐由水停心下﹐心爲火而惡水﹐水旣內停﹐心不自安則爲悸也。又有汗下之後﹐正气內虛﹐邪气交擊而令悸者﹐與气虛而悸者﹐則又甚焉。太陽病﹐發汗過多﹐其人叉手自冒心﹐心下悸。太陽病若下之﹐身重心下悸者﹐不可發汗。少陽病不可吐下﹐吐下則悸而驚。少陽病不可發汗﹐發汗則譫語﹐此屬胃﹐胃和則愈﹐胃不和則煩而悸。是數者﹐皆汗後協邪者﹐與其气虛而悸者﹐有以異也。或鎭固﹐或化散之﹐皆須定其气浮也。又飲水過多﹐水飲不爲宣布而畱心下﹐甚者則悸。《金匱要略》曰﹕食少飲多﹐水停心下﹐甚者則悸。飲之爲悸﹐甚於他邪﹐𨿽有餘邪﹐必先治悸。何者﹖以水停心下﹐若水气散則無所不之﹐浸於肺則爲喘爲咳﹐傳於胃則爲噦爲噎﹐溢於皮膚則爲腫﹐漬於腸間則爲利下﹐不可緩之也。經曰﹕厥而心下悸﹐宜先治水﹐與茯苓甘艸湯﹐後治其厥。不爾﹐水漬於胃﹐必作利也。厥爲邪之深者﹐猶先治水﹐況其邪气淺者乎﹖

丹溪心法【元朱震亨】

總論證治

驚悸者血虛﹐驚悸有時﹐以朱砂安神丸。

痰迷心膈者﹐痰藥皆可﹐定志丸加琥珀﹑郁金。

怔忡者血虛。怔忡無時﹐血少者多。

有思慮便動﹐屬虛。時作時止者﹐痰因火動。

瘦人多因是血少﹐肥人屬痰。尋常者多是痰。

眞覺心跳者是血少﹐四物﹑朱砂安神之類。

假如病因驚而得﹐驚則神出其捨﹐捨空則痰生也。

人之所主者心﹐心之所養者血。心血一虛﹐神气不守﹐此驚悸之所肇端也。曰驚曰悸﹐其可無辧乎﹖驚者恐怖之謂﹐悸者怔忡之謂。心虛而郁痰﹐則耳聞大聲﹐目擊異物﹐遇險臨危﹐觸事喪志﹐心爲之忤﹐使人有惕惕之狀﹐是則爲驚。心虛而停水﹐則胸中滲漉﹐虛气流動﹐水旣上乘﹐心火惡之﹐心不自安﹐使人有怏怏之狀﹐是則爲悸。驚者﹐與之豁痰定驚之劑﹔悸者﹐與之逐水消飲之劑。所謂扶虛﹐不過調養心血﹑和平心气而已。

健忘由精神短少者多﹐亦有痰者。此證皆由思憂過度﹐損其心胞﹐以致神捨不淸﹐遇事多忘﹐乃思慮過度﹐病在心脾。又云﹕思傷脾亦令遺忘﹐治之以歸脾湯﹐須兼理心脾﹐神寧意定﹐其證自除也。

醫學正傳【明虞搏】

驚悸怔忡

《內經》曰﹕心者君主之官﹐神明出焉。夫怔忡驚悸之候﹐或因怒气傷肝﹐或因驚气入膽﹐母能令子虛﹐因而心血爲之不足。又或遇事繁冗﹐思想無窮﹐則心君亦爲之不寧﹐故神明不安﹐而怔忡驚悸之證作矣。夫所謂怔忡者﹐心中惕惕然動搖而不得安靜﹐無時而作者是也。驚悸者﹐驀然而跳躍﹐驚動而有欲厥之狀﹐有時而作者是也。若夫二証之因亦有淸痰積飲﹐畱結於心胞胃口而爲之者﹐又不可固執以爲心虛﹐而治宜以脈證參究其的而藥之﹐毋認非以爲是也。

證治要訣【明戴思恭】

總論證治

驚悸者﹐因事有所大驚﹐觸忤心神﹐气與涎郁﹐遂生驚悸﹐此乃心虛膽怯所致﹐宜溫膽湯。嘔則以人參代竹茹。若眠多異夢﹐隨卽驚覺者﹐宜溫膽湯加酸棗仁﹑蓮肉各一錢﹐以金銀煎下十四友丸﹐或鎭心丹﹑遠志丸﹐酒調妙香散。

怔忡久思所愛﹐觸事不忘﹐虛耗眞血﹐心血不足﹐遂成怔忡﹐俗謂心忡脈亂是也﹐宜益榮湯。

怔忡﹐卽忪悸也。忪悸與驚悸若相類而實不同。驚悸者﹐因事有所驚而悸﹔忪悸者本無所驚﹐常心忪而自悸。焉得無辧﹖

感風寒暑濕閉塞諸經而忪忡﹐各見本門。

因痰飲怔忡者﹐導痰湯加炒酸棗仁﹐下壽星丸。

失志者﹐由所求不遂﹐或過誤自咎﹐懊恨嗟嘆不已﹐獨語書空﹐若有所失﹐宜溫膽湯去竹茹﹐加人參﹑柏手仁各一錢﹐下定志丸﹐仍佐以酒調辰砂妙香散。

有痞塞不飲食﹐心中常有所怯﹐愛處暗室﹐或倚門後﹐見人則驚避﹐似失志狀﹐此名爲卑惵之卑﹐以血不足故也。谷神嘉禾散加當歸半錢﹑黃芪半錢。

健忘者﹐所過之事﹐轉盼遺忘﹐此乃思慮過度﹐病在心脾﹐宜歸脾湯。

健忘者﹐爲事有始無終﹐言談不知首尾﹐此乃病之故﹐非比生成之愚頑不知人事者。

醫學入門【明李梴】

總論證治

思慮過度﹐及因大驚大恐﹐以致心虛停痰﹐或耳聞大聲﹐目見異物﹐臨危觸事﹐便覺驚悸﹐甚則心跳欲厥﹐脈弦濡者﹐虛也。血虛﹐四物湯﹑茯神湯﹑妙香散﹑朱砂安神丸。气血俱虛﹐人參養榮湯﹑養心湯。時作時止者痰也﹐二陳湯加白朮﹑黃連﹑遠志﹑竹瀝﹑薑汁。

怔忡因驚悸久而成﹐痰在下火在上故也。溫膽湯加黃連﹑山梔﹑當歸﹑貝母。气郁者﹐四七湯加茯神﹑遠志﹑竹瀝﹑薑汁﹐或十味溫膽湯﹑金箔鎭心丸。停飲﹐胸中漉漉有聲﹐怏怏不安者﹐二陳湯加茯神﹑檳榔﹑麥門冬﹑沈香﹐或朱雀丸。驚悸二證﹐通用歸脾湯﹑仁熟散﹑夢授天王補心丹﹑壽星丸﹑參棗丸。

悸﹐動也﹐心膈間客邪乘之﹐築築然觸動﹐如人將捕﹐卽怔忡意也。有水停心下﹐頭眩身搖﹐厥而悸者﹐滲其水而悸厥自定。有神气素虛﹐心中空耗﹐不能自持者﹐有汗下後內虛而悸者﹐比之素虛者尢甚﹐須先定其气而後治其悸。大約先煩後悸者爲虛﹐小建中湯﹑眞武湯。脈代者﹐炙甘艸湯入酒少許。汗後眩冒者﹐桂枝甘艸湯。先悸後煩者爲熱﹐小柴胡湯。喜嘔譫語﹐大便難者﹐小柴胡湯加大黃或加芒硝少許。譫語小便不利者﹐柴胡龍骨牡蠣湯。小便赤者﹐五苓散。

怔忡久則健忘﹐皆心脾血少﹐神虧淸气不足﹐證屬濁气上攻﹐引神歸舍丹主之。亦有所稟﹐陰魄不足﹐善忘者﹐當大補气血及定志丸。如老年神衰者﹐加減固本丸﹐通用歸脾湯﹑仁熟散﹑夢授天王補心丹﹑壽星丸﹑參棗丸。

醫宗必讀【明李中梓】

總論證治

按外有危險觸之而驚﹐心膽彊者不能爲害﹐心膽怯者觸而易驚﹐气郁生涎﹐涎與气搏﹐變生諸證﹐或短气﹐或自汗﹐並溫膽湯。嘔則以人參代竹茹。眠多異夢﹐隨卽驚覺﹐溫膽湯加棗仁﹑蓮子﹐以金銀煎下﹐或鎭心丹﹑遠志丸﹑妙香散﹑琥珀養心丹﹑定志丸。臥多驚魘﹐口中有聲﹐眞珠母丸﹑獨活湯。外物卒驚﹐宜行重鎭﹐密陀僧細末茶調一錢﹐或黃連安神丸。或熱郁生痰﹐寒水石散。或气郁生痰﹐加味四七湯。丹溪曰﹕驚則神出於捨﹐捨空得液﹐痰涎永系於胞絡之間﹐控涎丹加辰砂﹑遠志。

經曰﹕心痺者脈不通。煩則心下鼓﹐蓋閉而不通﹐病熱郁而爲涎﹐涎成則煩﹐心下鼓動。鼓者﹐跳動如擊鼓也。五痺湯加茯神﹑遠志﹑半夏。按經文及《原病式》雲﹕水衰火旺﹐心胸躁動﹐天王補心丹主之。《傷寒論》曰﹕心爲火而惡水﹐水停心下﹐築築然跳動﹐不能自安﹐半夏麻黃丸﹑茯苓飲子主之。亦有汗吐下後﹐正气虛而悸不得臥者﹐宜溫膽湯。丹溪責之虛與痰﹐宜辰砂遠志丸。有飲者控涎丹。然證狀不齊﹐總不外於心傷而火動﹑火郁而生涎也。若夫虛實之分﹐气血之辧﹐痰與飲﹐寒與熱﹐外傷天邪﹐內傷情志﹐是在臨證者詳之。

傷寒悸﹐乃心中築築然動﹐怔忡不安也。脈結代心悸﹐炙甘艸湯。傷寒三四日心悸而煩﹐小建中湯。發汗過多﹐心悸喜按﹐桂枝甘艸湯。心神不寧﹐怔忡不臥﹐安神丸。少陰病厥逆﹐心下悸﹐四逆散加桂。飲水多而悸﹐𨿽有他邪﹐亦先治水﹐茯苓甘艸湯。寒熱心悸﹐小便不利﹐心煩喜嘔﹐小柴胡湯。少陽發汗﹐譫語悸動﹐小柴胡湯。寸口脈動爲驚﹐凡驚者其脈止而復來﹐其人目睛不轉﹐不能呼气。

按《內經》健忘之原﹐俱責之心腎不交﹐心不下交於腎﹐濁火亂其神明﹐腎不上交於心﹐精气因而不用﹐火居上則因而爲痰﹐水居下則因而生躁﹐擾擾紜紜﹐昏而不寧﹐故補腎而使之時上﹐養心而使之善下﹐則神气淸明﹐志意常治﹐而何健忘之有﹖思慮過度﹐歸脾湯。精神衰倦﹐人參養榮湯﹑寧志膏。痰迷心竅﹐導痰湯送壽星丸。心腎不交﹐朱雀丸。

證治準繩【明王肯堂】

總論證治

或問驚悸怔忡恐怖之別﹐曰﹕悸卽怔忡也。怔忡者﹐本無所驚﹐自心動而不寧。驚者﹐因外有所觸而卒動。張子和云﹕驚者爲自不知故也﹔恐者爲自知也。蓋驚者聞響卽驚﹐恐者自知﹐如人將捕之狀﹐及不能獨自坐臥﹐必須人爲伴侶﹐方不恐懼﹐或夜必用燈照﹐無燈燭亦恐懼者是也。

《內經》無有稱驚怖者﹐始於《金匱要略》奔豚條云﹕有驚怖繼之﹔云﹕驚恐由是而見。驚怖卽驚恐怖懼也﹐恐亦懼也﹐於義且同。凡連稱其名以爲提綱者﹐多是一陰一陽對待而言。如喜怒並稱者﹐喜出於心﹐心居於陽﹐怒出於肝﹐肝居於陰。志意並稱者﹐志是靜而不移﹐意是動而不定。靜則陰也﹐動則陽也。驚恐並稱者﹐驚因觸於外事﹐內動其心﹐心動則神搖﹔恐因惑於外事﹐內慊其志﹐志慊則精卻。是故《內經》謂﹕驚則心無所依﹐神無所歸﹐慮無所定﹐故气亂矣。恐則精卻﹐卻則上焦閉﹐閉則無气還﹐無气還則下焦脹﹐故气不行矣。又謂﹕嘗貴後賤﹐嘗富後貧﹐悲憂內結﹐至於脫營失精﹐病深無气﹐則灑然而驚。此類皆是病從外事而動內之心神者也。若夫在身之陰陽衰盛﹐而致驚恐者﹐驚是火熱爍動其心﹐心動則神亂﹐神用無方﹐故驚之變態﹐亦不一狀﹐隨其所之﹐與五神相應而動。肝藏魂﹐魂不安則爲驚駭﹐爲驚妄。肺藏魄﹐魄不安則驚躁。脾藏意﹐意不專則驚惑。腎藏志﹐志慊則驚恐﹐心惕惕然。胃𨿽無神﹐然爲五臟之海﹐諸熱歸之﹐則發驚狂﹐若聞木音﹐則惕然心欲動也。恐者﹐則是熱傷其腎﹐腎傷則精虛﹐精虛則志不足﹐志本一定而不移﹐故恐亦無他狀。《內經》於驚之病邪﹐有火熱二淫﹐司天在泉勝復之气﹐有各經熱病所致﹐有三陽積並﹐有气並於陽﹐皆爲諸驚等病。故病機統而言曰﹕諸病驚駭﹐皆屬於火也。於恐病之邪者﹐有精气並於腎則恐﹐有血不足則恐﹐有陰少陽入陰陽相搏則恐﹐有胃气熱腎气微弱則恐﹐腎是動病則恐。然於肝之驚恐互相作者﹐以其髒气屬陽居陰﹐納血藏魂﹐魂不安則神動﹐神動則驚﹔血不足則志慊﹐志慊則恐。故二者肝臟兼而有之。似此之類﹐於火熱二淫﹐屬外感之邪。餘者之驚恐﹐皆因人气之陰陽所動而內生者也。𨿽然﹐亦非獨火熱二淫而已。於陽明脈急﹐則亦爲驚矣。曰﹕驚恐二病﹐與內外所因﹐其治法同乎異乎﹖曰﹕驚則安其神﹐恐則定其志﹐治當分陰陽之別﹐何得而同也﹖夫易之爲卦﹐乾坤交﹐坎離列﹐坎離交而後爲旣濟﹐而人以五臟應之。心爲離火﹐內陰而外陽﹔腎爲坎水﹐內陽而外陰。內者是主﹐外者是用。又主內者五神﹐外用者五气。是故心以神爲主﹐陽爲用﹔腎以志爲主﹐陰爲用。陽則气也﹐火也﹔陰則精也﹐水也。及乎水火旣濟﹐全在陰精上奉以養其神﹐陽气下藏以定其志。不然﹐則神搖不安於內﹐陽气散於外﹐志感於中﹐陰精走於下﹐旣有二髒水火之分﹐治法安得無少異﹖所以驚者﹐必先安其神﹐然後散亂之气可斂﹐气斂則陽道行矣。恐者必先定其志﹐然後走失之精可固﹐精固則陰气用矣。於藥而有二髒君臣佐使之殊用﹐內外所感者亦少異焉。爲外事驚者﹐𨿽子和氏謂驚者平之﹐平常也﹐使病者時時聞之習熟﹐自然不驚﹐固是良法﹐不若使其平心易气以先之﹐而後藥之也。吾謂內气動其神者﹐則不可用張氏之法﹐惟當以藥平其陰陽之盛衰﹐而後神可安志可定矣。《傷寒明理論》釋悸字云﹕悸﹐心忪也﹐築築惕惕然動﹐怔怔忪忪不能自安也。則悸卽怔忡。而今人分爲兩條﹐謬矣。心悸之由﹐不越二種﹐一者虛也﹐二者飲也。气虛者﹐由陽气內虛﹐心下空虛﹐火气內動而爲悸也。血虛者亦然。其停飲者﹐由水停心下﹐心爲火而惡水﹐水旣內停﹐心不自安﹐故爲悸也。有汗吐下後﹐正气內虛而悸者﹔有邪气交擊而悸者﹔有榮衛涸流脈結代者﹐則又甚焉。必生津液益血以實其虛﹐此從傷寒而論者。若雜病﹐則考諸《內經》云﹕心痺者﹐脈不通﹐煩則心下鼓。膽病者﹐口苦嘔宿汁﹐心下憺憺恐﹐如人將捕之狀。足陽明是動﹐聞木音則惕然而驚﹔心包絡是動﹐病心中憺憺大動﹔腎是動﹐病善恐﹐心惕然然如人將捕之。《原病式》云﹕因水衰火旺﹐其心胸躁動﹐謂之怔忡。然後知悸之爲病﹐是心臟之气不得其正﹐動而爲火邪者也。蓋心爲君火﹐包絡爲相火。火爲陽﹐陽主動。君火之下﹐陰精承之﹔相火之下﹐水气承之。夫如是而動﹐則得其正﹐而淸淨光明﹐爲生之气也。若乏所承﹐則君火過而不正﹐變爲煩熱﹐相火妄動﹐旣熱且動﹐豈不見心悸之證哉﹖況心者神明居之﹐經曰兩精相搏謂之神﹐又曰血气者人之神﹐則是陰陽气血﹐在心臟未始相離也。今失其陰﹐偏傾於陽﹐陽亦以失所承而散亂﹐故精神怔怔忡忡不能自安矣。如是者﹐當自心臟中補其不足之心血﹐以安其神气﹔不已﹐則求其屬以衰之﹐壯水之主以制陽光也。又包絡之火﹐非惟輔心﹐而且遊行於五臟﹐故五臟之气妄動者﹐皆火也。是以各髒有疾﹐皆能與包絡之火﹐合動而作悸。如是者﹐當自各髒補瀉其火起之由﹐而後從包絡調之平之﹐隨其攸利而治。若各髒移熱於心﹐而致包絡之火動者﹐治亦如之。若心气不足﹐腎水陵之﹐逆上而停心者﹐必折其逆气﹐瀉其水﹐補其陽。若左腎之眞水不足﹐而右腎之火上逆﹐與包絡合動者﹐必峻補左腎之陰以制之。若內外諸邪﹐郁其二火﹐不得發越﹐隔絕榮衛﹐不得充養其正气者﹐則皆以治邪解郁爲主。若痰飲停於中焦﹐礙其經絡﹐不得舒通﹐而郁火與痰相擊於心下﹐以爲怔忡者﹐必導去其痰﹐經脈行則病自已。

人生气稟不同﹐得气之淸則心之知覺者明﹐得气之濁則心之知覺者昏。心之明者﹐無有限量﹐𨿽千百世已往之事﹐一過目則終身記而不忘﹐豈得忘其目前者乎﹖心之昏者﹐精神旣短﹐則目前不待於傷心﹐而不能追憶其事矣。劉河間謂水淸明而火昏濁﹐故上善若水﹐下愚若火﹐此稟質使之然也。設稟質濁混者﹐則不耐於事物之擾﹐擾則失其靈而健忘也。蓋气與血﹐人之神也。經曰﹕靜則神藏﹐躁則消亡。靜乃水之體﹐躁乃火之用。故性靜則心存乎中﹐情動則心忘於外﹐動不已則忘亦不已﹐忘不已則存乎中者幾希﹐存乎中者幾希則語後便忘﹐不俟終日已。所以世人多忘者﹐役役擾擾﹐紛紜交錯﹐當事於一生﹐其气血之陰者將竭﹐必稟質在中人以上﹐淸明有所守﹐不爲事物所亂者﹐百難一人也。由是言之﹐藥固有安心養血之功﹐不若平其心﹐易其气﹐養其在己而已。若夫痰之健忘﹐乃一時之病﹐然病忘之邪﹐非獨痰也。凡其心有所寄﹐與諸火熱傷亂其心者﹐皆得健忘﹐如《靈樞》謂﹕盛怒傷志﹐志傷善忘。《內經》謂﹕血並於下﹐气並於上﹐亂而善忘。夫如是﹐豈可不各從所由而爲治耶﹖

景嶽全書【明張介賓】

論證

怔忡之病﹐心胸築築振動﹐惶惶惕惕﹐無時得寧者是也﹖然古無是名﹐在《內經》則曰﹐胃之大絡名曰虛裏﹐出於左乳下﹐其動應衣﹐宗气泄也。在越人﹑仲景則有動气在上下左右之辧﹐云諸動气皆不可汗下也。凡此者﹐卽皆怔忡之類。此證惟陰虛勞損之人乃有之。蓋陰虛於下﹐則宗气無根﹐而气不歸源﹐所以在上則浮撼於胸臆﹐在下則振動於臍旁。虛微者動亦微﹐虛甚者動亦甚。凡患此者﹐速宜節欲節勞﹐切戒酒色。凡治此者﹐速宜養气養精﹐滋培根本。若或誤認爲痰火而妄施淸利﹐則速其危矣。

驚有二證﹕有因病而驚者﹐有因驚而病者。如東方色靑﹐入通於肝﹐其病發驚駭﹔及傷寒陽明證﹐聞木音則惕然而驚之類。此則或因歲火之盛﹐或因歲木之衰﹐或因風熱之相搏﹐或因金木之相制﹐是當察客邪以兼治其標。若因驚而病者﹐如驚則气亂而心無所倚﹐神無所歸﹐慮無所定之類﹐此必於聞見奪气而得之﹐是宜安養心神﹐滋培肝膽﹐當以專抉元气爲主。治此固有二者之辧﹐然總之主气彊者不易驚﹐而易驚者必肝膽之不足者也。故𨿽有客邪﹐亦當知先本後標之義。

又如驚則气亂﹐恐則气下。驚恐𨿽若同類﹐而不知恐之傷人﹐尢甚於驚。何也﹖蓋驚出於暫﹐而暫者卽可復﹔恐積於漸﹐而漸者不可解。甚至心怯而神傷﹐精卻則陰痿﹐日消月縮﹐不亡不已。此非大勇大斷者﹐必不能拔去其病根﹐徒資藥力﹐不易及也。予嘗治暴驚者十愈其八九﹐治恐懼者十不得其一二。

論治

凡治怔忡驚恐者﹐𨿽有心脾肝腎之分﹐然陽統乎陰﹐心本乎腎﹐所以上不寧者未有不由乎下﹐心气虛者未有不因乎精﹐此心肝脾腎之气﹐名𨿽有異﹐而治有不可離者﹐亦以精气互根之宜然﹐而君相相資之全力也。然或宜先气而後精﹐或宜先精而後气﹐或兼熱者之宜淸﹐或兼寒者之宜暖﹐此又當因其病情而酌用之。故用方者﹐宜圓不宜鑿也。

心脾血气本虛﹐而或爲怔忡﹐或爲驚恐﹐或偶以大驚猝恐﹐而致神志昏亂者﹐俱宜七福飲﹐甚者大補元煎。若命門水虧﹐眞陰不足﹐而怔忡不已者﹐左歸飲。若命門火虧﹐眞陽不足而怔忡者﹐右歸飲。若三陰精血虧損﹐陰中之陽不足﹐而爲怔忡驚恐者﹐大營煎或理陰煎。若水虧火盛﹐煩躁熱渴而怔忡驚悸不寧者﹐二陰煎﹐或加減一陰煎。若思郁過度﹐耗傷心血﹐而爲怔忡驚悸者﹐逍遙飲或益營湯。若寒痰停畜心下而怔忡者﹐姜朮湯。

心虛血少﹐神志不寧而驚悸者﹐養心湯或寧志丸或十四友丸。若因驚失志而心神不寧者﹐寧志膏或遠志丸。心血不足﹐肝火不淸﹐血熱多驚者﹐朱砂安神丸﹐心神虛怯﹐微兼痰火而驚悸者﹐八物定志丸。心气郁滯﹐多痰而驚者﹐加味四七湯。痰迷心竅驚悸者﹐溫膽湯或茯苓飲子﹔甚者朱砂消痰飲。風熱生痰﹐上乘心膈而驚悸者﹐簡要濟眾方。

若大恐大懼以致傷損心脾腎气﹐而神消精卻﹐飲食日減者﹐必用七福飲﹑理陰煎或大營煎或大補元煎之類﹐酌宜治之。然必洗心滌慮﹐盡釋病根﹐則庶可保全也。

石室祕籙【淸陳士鐸】

論治法

心驚非心病也﹐乃肝血虛而不能養心也。方用白芍﹑當歸﹑麥冬﹑熟地各五錢﹐生棗仁一兩﹐茯神三錢﹐北五味﹑遠志各一錢﹐人參二錢﹐水煎服。此方之妙﹐全不去治心﹐治肝正所以治心﹐治肺正所以益心也。

腎﹐水髒也﹔心﹐火髒也。是心腎二經爲讎敵﹐似乎不宜牽連而一治之。不知心腎𨿽相克﹐其實相須。無心之火則成死灰﹐無腎之水則成冰炭。心必得腎水以滋養﹐腎必得心火而溫暖。如人驚惕不安﹐豈非心腎不交乎﹖人以爲驚惕不安﹐心之病﹐我以爲腎之病﹐非顚倒之也﹐實至當不易之理。方用白朮﹑芡實﹑橘紅﹑熟地各五兩﹐人參﹑棗仁﹑炒山藥﹑柏子仁去油﹑茯神﹑山茱萸﹑麥冬各三兩﹐北五味﹑遠志﹑菖蒲各一兩﹐砂仁三錢﹐各爲末﹐蜜爲丸﹐白滚水送下五錢。此丸之妙﹐乃治腎之藥﹐少於治心﹐蓋心君寧靜﹐腎气自安﹐腎气旣安﹐何至心動﹖此治心正所以治腎﹐而治腎正所以治心也。

心經之病﹐怔忡不寐等證﹐乃心血少也。方用人參﹑麥冬﹑茯神﹑當歸各三錢﹐丹參二錢﹐生棗仁﹑熟棗仁各五錢﹐菖蒲﹑甘艸﹑五味子各一錢﹐水煎服。此方之妙﹐妙在生熟棗仁各五錢﹐而以諸補心之藥爲佐使。蓋棗仁乃安心治不寐之聖藥﹐生用使其日間不臥﹐熟用使其夜間不醒也。日夜旣安﹐則怔忡自定﹐又何必用虎睛﹑琥珀﹑丹砂之多事哉﹖

怔忡之證﹐擾擾不寧﹐心神恍惚﹐驚悸不已﹐此肝腎之虛而心气之弱也。若作痰治﹐往往殺人。蓋腎虛以致心气不交﹐心虛以致肝气益耗﹐不治虛而反攻痰﹐安得不速死乎﹖一方名寧靜湯﹐生棗仁﹑麥冬﹑白朮各五錢﹐人參﹑白芍﹑熟地﹑元參各一兩﹐白芥子三錢﹐水煎服。此方一派補心肝腎之藥﹐三經同治﹐則陰陽之气自交﹐上下相資﹐怔忡自定﹐而驚悸恍惚之證亦盡除矣。怔忡治之不得法﹐多致危亡。此證乃因泄精之時﹐又得气惱﹐更不愼色而成者也。似乎宜治腎爲主﹐不知愈補腎而心气愈加怔忡者﹐何故﹖因肝得气惱﹐肝气大旺﹐補腎則肝气更旺﹐反去增心之火﹐故愈加怔忡也。然則心不可補乎﹖心不補則火不能息﹐補心而又加去火之藥則得生矣。方用化忡丹﹐人參﹑生棗仁各二錢﹐麥冬﹑白芍﹑元參﹑茯神各五錢﹐黃連﹑白芥子各一錢﹐甘艸五分﹐水煎服。此方妙在不去定心﹐反去瀉火﹔尢妙在不去瀉肝﹐反去補肝﹔尢妙在不去補腎﹐反去補肺。蓋瀉心火﹐卽所以定心气也﹐補肝气則肝平﹐肝平則心亦平﹐補肺气則肺旺﹐能制肝經之旺矣。制服相宜﹐自然心气得養﹐而怔忡有不全愈者乎﹖

健忘﹐上病也。方用人參﹑芡實﹑麥冬﹑生棗仁﹑當歸﹑山茱萸各三兩﹐五味子﹑遠志﹑菖蒲﹑柏子仁去油各一兩﹐熟地五兩﹐蓮須二兩﹐山藥四兩﹐各爲末﹐蜜爲丸﹐每日早晚﹐各用白滚水送下各五錢﹐半料而痊。古今圖書集成醫部全錄卷三百二十

驚悸怔忡健忘門

方

防風丸【《千金方》﹐下同】補虛調中。治脈虛驚跳不定﹐乍來乍去﹐小腸腑寒。

防風桂心通艸茯神遠志麥門冬甘艸人參白石英各三兩

右九味爲末﹐白蜜和丸如梧子大﹐酒服三十丸﹐日再﹐加至四十丸

遠志湯補心。治心气虛﹐驚悸﹐喜忘﹐不進食。

大棗十二枚遠志漧薑白朮桂心黃芪紫石各三兩防風當歸人參茯苓甘艸芎藭茯神羌活各二兩麥門冬半夏各四兩五味子二合

右十八味﹝口父﹞咀﹐以水一斗三升﹐煮取三升半﹐分五服﹐日三夜二。

補心湯治心气不足。其病苦驚悸﹐汗出﹐心中煩悶﹐短气﹐喜怒悲憂﹐悉不自知﹐常苦咽喉痛﹐口唇黑﹐嘔吐血﹐舌本彊﹐不通水漿。

紫石英茯苓人參遠志當歸茯神甘艸紫菀各二兩麥冬一升赤小豆三合大棗三十枚

右十一味﹝口父﹞咀﹐以水一斗二升﹐煮取三升﹐分三服。按深師無茯神﹐有桂。

大補心湯治虛損不足﹐心气弱悸﹐或時妄語﹐四肢損變气力﹐顏色不榮。

黃芩附子各一兩甘艸漧地黃麥門冬茯苓桂心阿膠各三兩生薑六兩半夏遠志石膏各四兩飴糖一斤大棗二十枚

右十四味﹐取十三味﹝口父﹞咀﹐以水一斗五升﹐煮取五升﹐湯成下糖﹐分四服。

又方治心气不足﹐心痛驚恐。

遠志蒲黃一本作菖蒲人參茯苓各四兩

右四味﹝口父﹞咀﹐以水一斗﹐煮取三升半﹐分三服。

小定心湯治虛羸﹐心气驚弱﹐多魘。

茯苓四兩桂心三兩甘艸芍藥漧薑遠志人參各二兩大棗十五枚

右八味﹝口父﹞咀﹐以水八升﹐煮取三升﹐分四服﹐日三夜一。

大定心湯治心气虛悸﹐恍惚多忘﹐或夢寐驚魘﹐志少不足。

人參茯苓茯神遠志石脂龍骨榦姜當歸甘艸白朮芍藥桂心紫菀防風各二兩大棗二十枚

右十五味﹝口父﹞咀﹐以水一斗二升﹐煮取三升半﹐分五服﹐日三夜二。

荊瀝湯治心虛﹐驚悸不定﹐羸瘦病。

荊瀝二升茯神白蘚皮各三兩人參二兩白銀十兩﹐以水一斗﹐煮取二升

右五味﹐三味﹝口父﹞咀﹐以荊瀝內銀汁中﹐煮取一升四合﹐分三服﹐相去如人行十里久﹐進一服。

大鎭心散治心虛驚悸﹐夢寐恐畏。

紫石英茯苓防風人參甘艸澤瀉各八分黃芪秦艽白朮薯蕷白蘞各六分麥冬當歸各五分大豆捲桔梗柏子仁桂

遠志大黃石膏各四分蜀椒芍藥漧薑細辛各三分

右二十四味治下篩﹐酒服二方寸匕﹐日三。一方﹐無紫石﹑茯苓﹑澤瀉﹑漧薑﹐有大棗四分﹐蜜丸如梧子﹐酒下十五丸。

小鎭心散治心气不足﹐虛悸恐畏﹐悲思恍惚﹐心神不定﹐惕惕然驚者。

人參遠志白朮附子漧地黃桂心黃芪細辛漧薑赤小豆龍齒防風菖蒲各二兩茯苓四兩

右十四味﹐治下篩﹐酒服二方寸匕﹐日三。

鎭心丸治男子婦人﹐虛損夢寐驚悸﹐或失精神﹐婦人赤白注瀉﹐或月水不利﹐風邪鬼疰﹐寒熱﹑往來﹐腹中積聚﹐憂恚結气諸病。

紫石英茯苓菖蒲蓯蓉麥門冬遠志漧地黃十二分大黃當歸細辛大豆捲捲柏漧薑各五分防風人參澤瀉秦艽丹參各六分石膏芍藥柏子仁各三分烏頭桂心桔梗甘艸薯蕷各十分白蘞鐵精銀屑前胡牛黃各二分白朮半夏各四兩﹝上庶下虫﹞虫十一枚大棗五十枚

右三十五味爲末﹐蜜棗和搗五千杵﹐丸如梧子大﹐酒服五丸﹐日三﹐加至二十丸。一本無大豆捲﹑大棗。

大鎭心丸所治與前方大同﹐凡是心病﹐悉皆主之。

漧地黃八分牛黃五分羌活桂心秦艽芎藭人參遠志麥門冬丹砂紫石英阿膠甘艸大黃銀屑白蘞當歸漧薑防風各八分桑螵蛸十一枚杏仁蜀椒各三分柏子仁澤瀉大豆捲茯苓薯蕷茯神前胡黃芪鐵精各五分大棗四十枚

右三十二味爲末﹐白蜜棗和丸﹐酒服七丸﹐日三﹐加至二十丸。

小鎭心丸治心气少弱﹐驚虛振悸﹐胸中逆气﹐魘夢參錯﹐謬忘恍惚。

紫石英朱砂茯神銀屑雄黃菖蒲人參桔梗漧薑遠志甘艸當歸桂心各二分防風細辛鐵精防己各一兩

右十七味爲末﹐蜜丸如大豆狀﹐飲服十丸﹐日三﹐加至二十丸。一方用茯苓二分﹐爲十八味。

溫膽湯【《三因方》】治心膽虛怯﹐觸事易驚﹐或夢寐不祥﹐遂致心驚膽攝﹐气郁生涎﹐涎與气搏﹐變生諸證﹐或短气悸乏。

半夏湯洗枳實竹茹各一兩甘艸炙四錢橘皮一錢半茯苓七錢

每服四錢﹐水一盞半﹐生薑七片﹐棗一枚煎七分﹐食前熱服。一本有生薑四錢﹐無茯苓。一本有遠志。

十四友丸補諸虛不足﹐益血﹐收斂心气。治怔忡不寧﹐精神昏憒﹐睡臥不安。

龍齒二兩柏子仁研遠志酒蒸曬當歸棗仁炒紫石英熟地黃白茯苓茯神人參黃芪蜜炙阿膠蛤粉炒肉桂各一兩辰砂另研﹐二錢五分

右爲末﹐煉蜜丸如梧子大﹐每服三四十丸﹐食後﹐棗湯送下。

平補鎭心丹【《局方》】治心血不足﹐時或怔忡﹐夜多異夢﹐如墮崖谷。常服﹐安心腎﹐益榮衛。

酸棗仁炒﹐二錢半車前子白茯苓麥門冬五味子茯神桂心不見火﹐各一兩二錢半龍齒熟地黃酒蒸天門冬遠志甘艸水煮山藥薑汁制﹐各一兩半人參朱砂飛﹐各半兩

右爲末﹐煉蜜丸如桐子大﹐以前朱砂爲衣﹐每服三十丸﹐空心米湯溫酒任下。

平補鎭心丸治前證。

熟地黃生地黃山藥天門冬麥門冬柏子仁茯神各四兩﹐一本七兩辰砂另研爲衣桔梗各三兩遠志甘艸制﹐七兩當歸四兩石菖蒲節密者﹐十六兩龍骨一兩

右爲細末﹐煉蜜爲丸如梧子大﹐每服二十丸﹐空心米飲吞下﹐溫酒亦得。漸加至五十丸。宜常服。

遠志丸治因事有所大驚﹐夢寐不祥﹐登髙涉險﹐神魂不安﹐心志恐怯。

遠志薑汁制石菖蒲各五錢茯苓茯神人參龍齒各一兩

右爲末﹐煉蜜和丸如桐子大﹐辰砂爲衣﹐每服七十丸﹐食後臨臥熱水下。

琥珀養心丹治心血虛﹐驚悸﹐夜臥不寧﹐或怔忡心跳者。

琥珀另研﹐二錢龍齒煆另研﹐一兩石菖蒲遠志黑豆甘艸同煮去骨茯神酸棗仁炒人參各五錢當歸生地黃各七錢朱砂飛黃連各三錢柏子仁五錢牛黃另研﹐一錢

右爲細末﹐將牛黃﹑朱砂﹑琥珀﹑龍齒研極細﹐以豬心血丸如黍米大﹐金箔爲衣﹐每服五十丸﹐燈心湯送下。

定志丸治心气不足﹐驚悸恐怯。

菖蒲炒遠志各二兩茯神人參各三兩

右爲末﹐煉蜜爲丸如桐子大﹐朱砂爲衣﹐每服五十丸﹐米湯下。一方去茯神﹐名開心散﹐服二錢匕﹐無時。

寧志丸治心虛﹐血少多驚。

人參茯神白茯苓柏子仁遠志酒浸焙棗仁酒浸微炒當歸琥珀各半兩石菖蒲朱砂另研乳香各二錢半

右爲細末﹐煉蜜爲丸如梧子大﹐每服三十九﹐食後﹐棗湯送下。

人參遠志丸治心气不安﹐驚悸恍惚。

人參遠志酸棗仁炒黃芪各半兩桔梗官桂丹砂各二錢半天門冬白茯苓石菖蒲各七錢半

右爲細末﹐煉蜜丸如梧桐子大﹐每服三十丸﹐食遠﹐米湯下。

養心湯【《得效方》﹐下同】治心虛血少﹐驚惕不寧。

甘艸炙﹐五分黃芪炙茯神茯苓半夏曲當歸川芎各七分半遠志薑汁焙柏子仁棗仁隔紙炒香辣桂五味子人參各一錢

水二鍾﹐生薑五片﹐紅棗二枚﹐煎一鍾﹐食後溫服。加檳榔﹑赤茯苓﹐治停水怔悸。一本﹐有生地黃。

鐵精丸治驚風恍惚﹐寢寐不安。

鐵精另研龍齒研犀角屑麥門冬人參茯神防風各一兩石菖蒲遠志各七錢半生地黃一兩半

右爲細末﹐煉蜜和搗二三百下﹐丸如梧桐子大﹐每服二十丸﹐不拘時﹐粥飲送下。

菖蒲丸治前證。

石菖蒲遠志鐵粉研朱砂飛﹐各一兩金箔五十片羚羊角屑﹐七錢半防風七錢白茯苓人參各一兩半

右爲細末﹐入研藥令勻﹐煉蜜和丸如梧子大﹐每服二十丸﹐粥湯下﹐不拘時候。

茯神丸治心臟風虛﹐驚悸心忪﹐常多健忘。

茯神人參麥冬黃芩熟地黃柏子仁薏苡犀角各一兩龍齒研鐵粉各一兩半防風黃芪各七錢半

右爲細末﹐入研藥令勻﹐煉蜜和搗二三百下﹐丸如梧子大﹐每服二十丸﹐溫粥飲下﹐無時。

人參丸治心臟風虛﹐驚悸心忪﹐或因憂慮之後﹐時有恍惚﹐心神不安。

人參熟地黃龍齒各一兩研茯神一兩半白朮甘艸炙麥門冬各半兩防風七錢半金箔銀箔各五十片

右爲細末﹐入研藥令勻﹐煉蜜和搗二三百下﹐丸如梧子大﹐每服十五丸﹐不拘時﹐粥飲送下。

茯苓甘艸湯【仲景】治心下停水忪悸。

茯苓桂枝各三錢生薑半兩甘艸二錢

水二盞﹐煎至一盞﹐不拘時服。

茯苓飲子【《濟生方》﹐下同】治痰飲畜於心胃﹐怔忡不已。

赤茯苓半夏茯神麥冬橘紅各一錢半檳榔沈香不見火甘艸炙﹐各一錢

水二鍾﹐姜三片﹐煎八分﹐食遠服。一本無檳榔。

姜朮湯治停飲怔忡。

白姜生白朮茯苓半夏曲各一錢辣桂甘艸各五分

水一鍾﹐姜三片﹐紅棗一枚﹐煎六分﹐不拘時服。

炙甘艸湯一名復脈湯﹐治脈結代﹐心動悸。

甘艸一兩二錢一字人參阿膠各六錢二字麻子仁桂枝麥門冬各一兩生地黃一兩半

水酒各五升﹐生薑一兩﹐大棗十二枚﹐淸酒二升三合﹐水二升七合﹐煮取二升﹐去渣﹐內阿膠烊盡﹐分三服。

益榮湯治思慮過多﹐耗傷心血﹐心血旣傷﹐神無所守﹐是以怔忡恍惚﹐善悲憂﹐少顏色﹐夜多不寐﹐小便或濁。

白芍藥黃芪人參小艸茯神棗仁炒柏子仁炒木香不見火麥門冬當歸酒浸紫石英煆研甘艸炙﹐各一錢

右作一服﹐水二盞﹐姜三片﹐紅棗一枚﹐煎一鍾﹐不拘時服。一本無麥冬。

祕傳酸棗仁湯治心腎水火不交﹐精血虛耗﹐痰飲內畜﹐怔忡恍惚﹐夜臥不安。

棗仁炒遠志制黃芪白茯苓當歸酒浸蓮肉人參茯神各一兩陳皮炙艸各半兩

右﹝口父﹞咀每服四錢﹐水一盞半﹐生薑三片﹐棗一枚﹐以瓦器煎七分﹐日二服﹐臨臥一服。

葉氏鎭心爽神湯治心腎不交﹐上盛下虛﹐心神恍惚﹐睡多驚悸﹐小便頻數﹐遺泄白濁。

石菖蒲半兩甘艸炙四錢人參酸棗仁炒赤茯苓當歸酒浸焙﹐各三錢南星泡陳皮山藥細辛紫菀半夏制川芎覆盆子通艸麥冬五味柏子仁炒枸杞各二錢半

右﹝口父﹞咀﹐每服四錢﹐水一盞﹐蜜一匙﹐煎五分﹐去滓﹐入麝香少許﹐再煮一二沸﹐溫服﹐不拘時。

兪居士選奇方治心常忪悸﹐忘前失後。

白檀香白茯苓桂心各十二分石菖蒲天竺黃熟地黃蘇合香犀角各四分天門冬遠志人參各六分甘艸十分

右爲細末﹐煉蜜丸如櫻桃大﹐每服一丸﹐食後噙化﹐或米飲咽下。

參乳丸治心气不足﹐怔忡自汗。

人參一兩乳香三錢另研當歸二兩

右爲細末研勻﹐山藥煮糊﹐丸如梧桐子大﹐每服三十丸﹐食後﹐棗湯送下。

龍齒丹治心血虛寒﹐怔仲不已﹐痰多恍惚。

當歸酒浸龍齒遠志甘艸水煮棗仁炒研官桂琥珀附子炮去皮臍﹐切作八片﹐薑汁浸南星銼碎﹐薑汁浸一宿﹐各一兩木香沈香紫石英煆酢淬熟地黃酒蒸焙﹐各半兩

右爲細末﹐煉蜜和丸如梧桐子大﹐朱砂爲衣﹐每服五十丸﹐不拘時﹐用棗湯送下。

靈砂寧志丸治男婦大病後﹐損傷榮衛失血過多﹐精血虛損﹐心神恍惚﹐不得眠睡﹐飲食全減﹐肌體瘦弱。

辰砂二兩﹐不夾石者﹐夾絹袋盛﹐懸於銀石器內﹐用椒紅三兩﹐取井華水調椒入於器內﹐可八分﹐別用鍋子注水﹐置朱砂器在內﹐重湯煮令魚眼沸﹐三晝夜爲度﹐取出辰砂水飛細茯神鹿茸燎去毛酥炙黃黃芪蜜炙白朮人參各三兩石菖蒲二兩

右爲末﹐入辰砂研勻﹐棗肉和杵一二千下﹐丸如梧桐子大﹐每服三十丸﹐空心﹐溫酒米飲任下。

棗肉靈砂專治虛人夜不得睡﹐夢中驚魘﹐自汗忪悸。

靈砂二錢﹐研人參半錢酸棗仁肉一錢

右爲末﹐棗肉丸如菉豆大﹐臨臥棗湯吞五七粒

辰砂遠志丸安神鎭心﹐消風化痰。

石菖蒲遠志人參茯神辰砂各半兩川芎山藥鐵粉半夏曲麥門冬細辛天麻南星炒黃白附子生﹐各一兩

右爲末﹐用生薑五兩﹐取汁﹐入水煎糊﹐丸如菉豆大﹐別以朱砂爲衣﹐每服三十粒﹐臨臥姜湯下。

心丹治男婦心气不足﹐神志不寧﹐一切心疾並治之。

朱砂五十兩遠志甘艸煮人參木鱉仁炒熟地黃酒蒸焙石菖蒲當歸酒焙麥門冬黃芪石蓮肉炒茯神柏子仁茯苓益智仁各三兩白朮五兩

右加人參等十四味﹐各如法修制﹐銼碎拌勻﹐次將朱砂滚和﹐以夾生絹袋盛貯﹐用麻綫緊紮袋口﹐卻用瓦鍋一口﹐盛七分重﹐全銀罐一个於鍋內﹐入白蜜二十斤﹐將藥袋懸之中心﹐不令著底﹐使蜜浸過藥袋﹐以桑柴火燒令滚沸﹐勿使火歇﹐煮三日﹐蜜焦黑﹐再換蜜煮﹐候七日足﹐住火取出﹐淘去眾藥﹐洗淨朱砂﹐令幹﹐入牛心內﹐仍用銀鍋於重湯內蒸。如湯幹﹐復以熱水從鍋弦下添﹐候牛心蒸爛﹐取砂再換牛心﹐如前法蒸﹐凡七次﹐其砂已熟﹐卽用沸水淘淨焙漧﹐入乳缽﹐玉杵研至十分細﹐米粽爲丸如豌豆大﹐陰漧﹐每服二十丸﹐食後﹐參湯﹑棗湯﹑麥門冬湯任下。

補心神效丸【《百一選方》】治前證。

黃芪蜜炙茯神人參遠志各四兩棗仁柏子仁另研五味子各二兩朱砂一兩﹐另研熟地黃三兩

右爲末﹐煉蜜爲丸如梧桐子大﹐每服五十丸﹐米飲溫酒任下。

八物定志丸補益心神﹐安定魂魄﹐治痰﹐去胸中邪熱。

朱砂一錢人參一兩半菖蒲遠志茯苓茯神各一兩白朮麥門冬各半兩

右爲細末﹐煉蜜丸如梧桐子大﹐米飲下三十丸﹐不拘時。

天王補心丹寧心保神﹐益血固精﹐壯力彊志﹐令人不忘﹐除怔忡﹐定驚悸﹐淸三焦﹐化痰涎﹐祛煩熱﹐療咽漧﹐育養心神。

人參五錢麥冬天冬當歸酒浸柏子仁五味子棗仁各一兩白茯苓元參丹參桔梗遠志各五錢生地四兩黃連酒炒﹐二兩

右爲末﹐煉蜜丸如梧桐子大﹐朱砂爲衣﹐每服二三十丸﹐臨臥燈艸竹葉煎湯下。一方有石菖蒲﹑熟地黃﹑杜仲﹑百部﹑茯神﹑甘艸六味。

補心丹【《元珠》】治血气不足﹐驚悸健忘﹐又能安養心神﹐兼治五臟﹐無偏勝之獘﹐可以久服。

麥門冬二兩半遠志甘艸湯煮石菖蒲香附童便浸﹐各二兩天門冬﹝艸舌﹞蔞根白朮貝母熟地黃茯神地骨皮各一兩半人參當歸牛膝黃芪各一兩木通八錢

右爲細末﹐大棗肉爲丸如梧桐子大﹐或用酒或圓眼湯﹐吞下五十丸。

天地丸治心血燥少﹐口漧咽燥﹐心煩喜冷﹐怔忡恍惚﹐小便黃赤﹐或生瘡瘍。

天門冬二兩熟地黃九蒸九曬﹐一兩

右爲細末﹐煉蜜爲丸如梧桐子大﹐每服百丸﹐不拘時﹐用人參煎湯下。

小半夏加茯苓湯【仲景】治膈間有水﹐眩悸者。

半夏一升生薑半斤茯苓三兩﹐一本四兩

右三味﹐以水七升﹐煮取一升五合﹐分溫再服。

樂令黃芪湯【《千金方》﹐下同】治虛勞少气﹐智心淡冷﹐時驚惕﹐心中悸動﹐手腳逆冷﹐體常自汗﹐五臟六腑虛損﹐腸鳴風濕﹐榮衛不調﹐百病﹐補諸不足。

黃芪人參橘皮當歸桂心細辛前胡芍藥甘艸麥門冬茯苓各一兩生薑五兩半夏二兩半大棗二十枚

右十四味﹝口父﹞咀﹐以水二斗﹐煮取四升﹐每服五合﹐日三夜一。深師無橘皮﹑細辛﹑前胡﹑甘艸﹑麥門冬﹐有烏頭三兩﹑蜀椒一兩﹑遠志二兩。《胡洽》﹕崔氏有蜀椒一兩﹑烏頭五枚﹐崔氏名樂令大黃芪湯。

內補散治心傷善驚﹐妄怒無常。

漧地黃菟絲子山茱萸地麥各五兩遠志巴戟天各半兩麥門冬五味子甘艸人參蓯蓉石斛桂心茯苓附子各一兩

右十五味﹐治下篩﹐酒服方寸匕﹐日三﹐加至三匕﹐無所禁。

琥珀散治虛勞﹐驚悸不安﹐五臟虛勞﹐上气滿悶。

琥珀研一兩通艸十四分蕪菁子胡麻子車前子蛇牀子菟絲子枸杞子庵﹝艸閭﹞子麥門冬各一升松子柏子荏子各三升橘皮肉蓯蓉松脂牡蠣各四兩桂心石葦石斛滑石茯苓芎藭人參杜蘅續斷遠志當歸牛膝丹皮各三兩

右三十味﹐各治下篩﹐合搗二千杵﹐盛以韋囊。先食服方寸匕﹐日三夜一﹐用牛羊乳汁煎令熟。長服﹐令人彊性﹐輕體益气﹐消穀能食﹐耐寒暑﹐百病除﹐𨿽禦十女﹐不勞損﹐令精實如膏。服後七十日﹐可得行房。久服老而更少﹐發白返黑﹐齒落重生。

竹瀝湯治心實熱﹐驚夢喜笑﹐恐畏悸懼不安。

淡竹瀝生地黃汁各一升石膏八兩芍藥白朮人參梔子仁各三兩赤石脂紫菀知母茯神各二兩

右十一味﹝口父﹞咀﹐以水九升﹐煮十味﹐取二升七合﹐去滓﹐下竹瀝﹐更煎取三升。若須利﹐入芒硝二兩﹐去芍藥。分三服。

安心散治心熱滿﹐煩悶驚恐。

白芍藥遠志宿姜二兩茯苓赤石脂麥門冬知母紫菀石膏各四十銖桂心麻黃條黃芩各三十銖萎蕤三十六銖甘艸十二銖人參二十四銖

右十五味﹐治下篩爲粗散﹐先以水五升﹐淡竹葉一升﹐煮取三升﹐去滓﹐煮散一方寸匕半﹐以絹裹﹐煮時動之﹐煎取八合爲一服﹐日再。

棗仁湯治大虛勞﹐夢泄精﹐莖核微弱﹐血气枯竭﹐或醉飽傷於房室﹐驚惕忪悸﹐小腹裏急。

棗仁二合澤瀉人參芍藥桂心各一兩黃芪甘艸茯苓白龍骨牡蠣各二兩生薑三片半夏一合

右十二味﹝口父﹞咀﹐以水九升﹐煮取四升﹐一服七合﹐日三。若不能食﹐小腹急﹐加桂心六兩。

小建中湯治心中虛悸﹐咽漧唇燥﹐面體少色﹔或飲食無味﹐陰陽廢弱﹐悲憂慘戚﹐多臥少起﹐久者積年﹐輕者百日﹐漸致瘦削﹐五臟气竭﹐則難可復振。

甘艸二兩桂心生薑各三兩芍藥六兩膠飴一升大棗十二枚

右六味﹐﹝口父﹞咀﹐以水九升﹐煮取三升﹐去滓﹐內膠飴﹐每服一升﹐日三﹐間三日復作一劑﹐後可與諸丸散。

茯神湯﹐治五邪气入人體中﹐見鬼妄語﹐有所見聞﹐心悸跳動﹐恍惚不定。

茯神去木人參石菖蒲白茯苓各三兩赤小豆四十枚

右五味﹝口父﹞咀﹐以水一斗﹐煮取二升半﹐分三服。

歸脾湯治思慮過多﹐勞心傷脾﹐健忘怔忡﹐煩躁不寐﹐短气自汗﹐坐臥不安。

木香四分人參茯神黃芪遠志白朮當歸身各一錢龍眼肉十个炙甘艸五分棗仁八分﹐研

右﹐水二鍾﹐姜三片﹐棗二枚﹐煎八分﹐不拘時服。

朱雀丸驚悸怔忡﹐此方主之。

白茯苓二兩沈香五錢

二味爲丸。

加減二陳湯心若時跳時止﹐是痰因火動。

陳皮半夏茯苓甘艸枳實麥門冬竹茹炒黃連炒山梔人參白朮當歸辰砂烏梅竹瀝

右﹐姜三片﹐棗一枚﹐水煎﹐調辰砂末服。

養血寧心湯

當歸一錢二分白芍藥酒炒梔子七分黃芩黃連各八分棗仁生地各一錢遠志麥冬各二錢

姜棗煎服。

壽星丸【《濟生方》﹐下同】治因病驚憂﹐涎畱心胞﹐精神不守﹐譫言妄語﹐不得安臥。

生天南星一斤琥珀一兩﹐別研朱砂飛二兩

右爲細末和勻﹐用生薑自然汁﹐打麵糊爲丸如菉豆大﹐每服四十丸﹐不拘時候﹐用人參石菖蒲煎湯送下淡姜湯亦得。若心气狂甚﹐入鐵艷粉一兩。

遠志飲子治心勞虛寒﹐驚悸恍惚﹐多忘不安﹐夢寐驚魘。

遠志甘艸煮茯苓桂心人參棗仁炒黃芪當歸酒浸﹐各一兩甘艸炙﹐半兩

右﹝口父﹞咀﹐每服四錢﹐水一盞半﹐姜五片﹐煎至七分﹐去滓溫服﹐不拘時候。

茯神湯治脈虛極﹐咳則心痛﹐喉中介介如梗狀﹐甚則咽腫﹐驚悸不安。

茯神人參遠志甘艸煮通艸麥門冬黃芪桔梗銼炒甘艸炙﹐各等分

右﹝口父﹞咀﹐每服四錢﹐水一盞半﹐姜五片﹐煎至七分﹐去滓溫服﹐不拘時候。

大建中湯治諸虛不足﹐小腹急痛﹐脇肋﹝月眞﹞脹﹐骨肉酸痛﹐短气喘逆﹐痰多咳嗽﹐潮熱多汗﹐心下驚悸﹐腰背彊痛﹐多臥少起。

黃芪蜜炙附子炮去皮臍鹿茸酒蒸續斷地骨皮白芍藥石斛人參當歸酒浸川芎小艸各一兩甘艸炙﹐半兩

右﹝口父﹞咀﹐每服四錢﹐水一盞半﹐生薑五片﹐煎至七分﹐去滓溫服﹐不拘時候。

心腎丸治心腎不足﹐精少血燥﹐心下煩熱﹐怔忡不安﹐或口漧生瘡﹐目赤頭運﹐小便赤濁﹐五心煩熱﹐多渴引飲。但是精虛血少﹐不受峻補者﹐悉宜服之。

菟絲子淘酒蒸擂麥門冬各二兩

右爲細末﹐煉蜜爲丸如梧桐子大﹐每服七十丸﹐空心食前﹐用鹽湯送下﹐熟水亦得。

茸朱丹治心虛血少﹐神志不寧﹐驚惕恍惚﹐夜多異夢﹐睡臥不安。

鹿茸去毛酒蒸﹐一兩朱砂半兩﹐水飛﹐蜜炒尢佳

右爲細末﹐煮棗肉爲丸如梧桐子大﹐每服四十丸﹐炒酸棗仁煎湯送下﹐午前臨臥服之。

茸附湯治精血俱虛﹐榮衛耗損﹐潮熱自汗﹐怔忡驚悸﹐肢體倦乏﹐但是一切虛弱之證﹐皆宜服之。

鹿茸去毛酒蒸附子炮去皮臍﹐各一兩

右﹝口父﹞咀﹐分作四服﹐水二盞﹐生薑十片﹐煎至八分﹐去滓﹐食前溫服。

二白丸【《元戎》】治痰涎爲病患﹐以致癲癇狂妄驚悸等證。

白礬一兩輕粉一字或半錢﹐量虛實加減

右用生蒸餅劑裹﹐蒸熟去皮﹐可丸﹐入輕粉﹐丸如梧桐子大﹐每服二三十丸﹐生薑湯下。小兒服如黍米大。

朱砂安神丸治心神煩亂﹐怔忡不安﹐兀兀欲吐﹐胸中气亂而有熱﹐若懊憹之狀﹐皆膈上血中伏火﹐蒸蒸而不安﹐宜從權衡法﹐以鎭陰火之浮行﹐以養上焦之元气。

朱砂另研﹐水飛陰漧黃連各一錢生地三分當歸炙甘艸各半錢

右爲末﹐酒浸蒸餅丸如黍米大﹐朱砂爲衣﹐每服十五丸﹐津唾送下﹐食後。此緩治之理也。

黃連安神丸外物卒驚﹐宜此以鎭之。

朱砂細研水飛生地黃當歸頭各一錢黃連酒炒﹐一錢五分甘艸炙﹐五分

右爲極細末﹐蒸餅丸黃豆大﹐每服十丸﹐津下。

控涎丹治驚則神出於捨﹐捨空涎入。

甘遂去心紫大戟去皮白芥子各等分

右爲末﹐煮糊丸桐子大﹐臨臥﹐淡姜湯下七丸。

羌活勝濕湯治臥而多驚﹐邪在少陽厥陰。

羌活獨活槁本防風各一錢川芎二分蔓荊子三錢甘艸炙﹐五分

水二鍾﹐煎一鍾﹐食後服。

半夏麻黃丸治心下悸。

半夏麻黃各等分

右二味爲末﹐煉蜜丸小豆大﹐飲服三丸﹐日三服。

茯苓丸治驚悸怔忡。

石菖蒲辰砂人參遠志茯苓眞鐵粉茯神南星牛膽制半夏曲各等分

右爲細末﹐生薑四兩﹐取汁和水煮糊丸如桐子大﹐別用細末爲衣幹之﹐每服十粒﹐加至二十粒﹐夜臥生薑湯下。

桂枝蜀漆牡蠣龍骨救逆湯【仲景﹐下同】治傷寒火劫亡陽﹐驚狂起臥不安者。

桂枝生薑切蜀漆各三兩甘艸炙﹐二兩牡蠣炒﹐五兩龍骨四兩大棗十二枚

右﹝口父﹞咀﹐每服五錢﹐水一盞半﹐煎至八分﹐去渣溫服。

桂枝甘艸湯洽發汗後﹐叉手冒心﹐心下悸欲得按者。

桂枝四錢甘艸二錢

右二味﹐以水一盞半﹐煎八分﹐去渣溫服。

茯苓桂枝甘艸大棗湯治發汗後﹐臍下悸﹐欲作奔豚。

茯苓八錢甘艸炙﹐二錢桂枝四錢大棗二枚

右作二服﹐以甘爛水二鍾﹐先煮茯苓﹐減二分﹐納諸藥﹐煮取一盞﹐去滓溫服﹐日三。作甘爛水法﹕取水一斗許﹐置大盆中﹐以杓揚之﹐水上有珠子五六千顆相逐﹐取用之。

鎭心丹【《千金方》﹐下同】治驚悸。

辰砂用黃松節酒浸龍齒用遠志苗酢煮

右﹐只取辰砂﹑龍齒各等分爲末﹐豬心血爲丸如芡實大﹐每服一丸﹐以麥門冬葉﹑菉豆﹑燈心﹑白蜜水煎﹐豆熟爲度﹐臨臥咽下。小兒磨化半丸﹐量歲數與之。

犀角湯治傷寒後伏熱在心﹐怔忪驚悸﹐不得眠睡。

犀角屑山梔各半兩茵陳蒿七錢半茯苓芍藥生地焙﹐各二兩麥門冬兩半

右﹝口父﹞咀﹐每服五錢﹐水一盞半﹐姜二片﹐竹葉三七片﹐同煎﹐食後服。

安神補心湯【《醫鑑》﹐下同】治心虛驚悸怔忡。

當歸生地黃茯神黃芩各一錢二分川芎七分白芍炒白朮各一錢棗仁炒遠志甘艸水泡﹐各八分麥冬二錢元參五分甘艸三分

一方去遠志﹑麥冬﹑黃芩﹑元參﹐加陳皮﹑柏子仁﹑酒炒黃連銼﹐一劑﹐水煎服。

參歸腰子治心气怔忡而自汗者﹐不過一二服卽愈。

人參當歸各五錢豬腰子一个

右﹐先將腰子用水二碗﹐煎至一碗半﹐細切﹐入二味藥﹐同煎至八分﹐喫腰子﹐以藥汁送下。有喫不盡腰子﹐同上二味藥渣﹐焙漧爲細末﹐山藥糊爲丸梧子大﹐每服三五十丸﹐米湯下。

鎭心湯治心慌立應。

當歸一錢二分川芎梔子仁炒﹐各七分生地黃片芩白芍各八分黃連六分酸棗仁炒遠志制麥門冬去心﹐各一錢

右﹐生薑煎服。

四物安神湯治心中無血養﹐故作怔忡﹐兼服辰砂安神丸。

當歸酒洗白芍酒炒生地黃酒洗熟地黃人參白朮茯神酸棗仁炒黃連姜炒梔子炒麥門冬竹茹辰砂研末﹐臨服調入

右﹐烏梅一枚﹐棗二枚﹐炒米一撮﹐水煎﹐食遠服。

養血淸火湯治心慌神亂﹐煩躁不寧。

當歸川芎各七分白芍酒炒生地黃酒洗黃連酒炒酸棗仁炒麥門冬各一錢片芩梔子炒﹐各八分遠志辰砂各五分甘艸三分

右﹐生薑三片﹐水煎﹐入辰砂﹐溫服。

養血安神湯治血虛火動驚悸者。

當歸酒洗川芎白芍炒陳皮柏子仁炒黃連酒炒﹐各五分生地黃酒洗茯神各一錢白朮酸棗仁炒﹐各七分甘艸炙﹐三分

右﹐水煎服。

安神鎭驚丸治血虛心神不安﹐驚悸怔忡﹐不寐等證。

當歸酒洗白芍煨貝母麥門冬陳皮朱砂水飛﹐各一兩川芎茯苓遠志各七錢酸棗仁炒黃連薑汁炒﹐各五錢甘艸二錢生地酒洗﹐一兩五錢

右爲細末﹐煉蜜丸如菉豆大﹐每服五十丸﹐食遠﹐棗湯送下。

溫膽湯治痰火驚惕不眠。

人參白朮茯神當歸酒洗生地黃酒洗酸棗仁炒麥門冬枳實麩炒半夏薑汁炒黃連酒炒竹茹山梔炒﹐各等分甘艸三分

右﹐姜一片﹐棗一枚﹐烏梅一个﹐竹瀝調辰砂末五分服。

金箔鎭心丸治一切驚悸。

朱砂琥珀天竺黃各五錢膽星一兩牛黃雄黃珍珠各二錢麝香

右爲細末﹐煉蜜爲丸如皂角子大﹐金箔爲衣﹐每服一丸﹐用薄荷湯送下。心經有熱﹐加炒黃連﹑當歸﹑生地黃﹑人參各一兩﹐炙甘艸五錢﹐去雄黃﹑膽星﹑麝香。

聰明湯【《體仁匯編》】治不善記而多忘者。

白茯神遠志肉甘艸水煮石菖蒲一寸﹐九節者

右各三兩﹐制後共爲極細末﹐每日用三五錢煎服﹐空心食後。服一日食八九次﹐或十餘次。久久服著﹐能日誦千言。

孔聖枕中方治健忘。

龜甲龍骨遠志菖蒲

右四味等分﹐治下篩﹐酒服方寸匕﹐日三。常服﹐令人大聰。一本食後水服。

茯神丸治多忘﹐令人不忘。

石菖蒲二分茯苓茯神人參各五分遠志七分

右五味﹐治下篩﹐酒服方寸匕﹐日二夜一。五日後知﹐神良。

又方治前證。

蓯蓉續斷各二分遠志菖蒲茯苓各三分

右五味﹐治下篩﹐酒服方寸匕﹐日三﹐至老不忘。

八味散治前證。

天冬六分桂心茯苓各一兩漧地黃四分五味子菖蒲遠志石葦各三分

右八味﹐治下篩﹐後食﹐或酒或水服方寸匕。三十日力倍﹐六十日气力彊﹐志意足。

茯苓補心湯治心气不足﹐善悲愁恚怒﹐衄血面黃﹐煩悶﹐五心熱﹐或獨語不覺﹐咽喉痛﹐舌本彊﹐冷涎出一作汗出﹐善忘﹐恐走不定﹐婦人崩中﹐面色赤。

茯苓四兩桂心甘艸各二兩紫石英人參各一兩大棗二十枚麥門冬三兩赤小豆二十四枚

右八味﹝口父﹞咀﹐以水七升﹐煮取二升﹐分三服。

讀書丸治健忘﹐能除百病﹐日記萬言。

石菖蒲菟絲子酒煮遠志地骨皮生地五味子川芎各一兩

右爲末﹐薄糊丸如梧桐子大﹐每服七八十丸﹐臨臥白湯下。一本有人參﹑棗仁﹑當歸。

二丹丸治健忘﹐養神定志﹐和血安神﹐外華腠理。

天門冬熟地黃丹參各一兩半白茯神麥門冬甘艸各一兩遠志人參各半兩

右爲細末﹐煉蜜和丸如梧桐子大﹐以朱砂半兩研極細爲衣﹐每服五十丸﹐加至百丸﹐空心﹐煎愈風湯送下。一方有菖蒲五錢。

菖蒲益智丸治善忘恍惚﹐破積聚﹐止痛﹐安神定志﹐聰明耳目。

菖蒲炒遠志薑汁淹炒牛膝酒浸桔梗炒人參各三兩七錢半白茯苓一兩七錢半附子一兩﹐炮去皮臍桂心三錢

右爲細末﹐煉蜜丸如梧桐子大﹐每服三十丸﹐食前用溫酒或米湯送下。

健忘丸久服令人不忘﹐耳目聰明﹐身體輕健。

天門冬遠志白茯苓熟地黃各等分

右爲細末﹐煉蜜和丸如梧桐子大﹐每服四五十丸﹐空心米飲送下﹐日進二服。

大益智散治心志不寧﹐語言健忘。

熟地黃人參白茯苓蓯蓉酒浸﹐各二兩菟絲子酒浸遠志各七錢半蛇牀子二錢半

右爲細末﹐每服一錢﹐食後米飲調下﹐日進二服。忌食豬肉。

不忘散

石菖蒲白茯苓茯神人參各一兩二錢半遠志一兩七錢半

右爲細末﹐每服一錢﹐食後溫酒調下。《千金》名定志丸﹐菖蒲﹑遠志各二兩﹐茯苓﹑人參各三兩﹐蜜丸桐子大﹐每服七丸﹐日三。

開心散治好忘。

石菖蒲一兩茯苓二兩遠志人參各二錢半

右爲細末﹐每服一錢﹐食後米飲調下。

蓯蓉散久服至老不忘。

肉蓯蓉酒浸續斷各二錢半遠志石菖蒲白茯苓各七錢半

右爲細末﹐每服二錢﹐食後溫酒調下。春依方服﹐夏加地黃五分﹑黃芩三分﹑麥門冬四分。冷則去此﹐加漧薑﹑桂心﹑蜀椒各三分。若不熱不寒﹐亦不須增損﹐直爾服之。三劑以上﹐卽覺庶事悉佳。愼酢蒜鱠陳臭大冷醉吐﹐自外百無所愼。稍加至三十丸﹐不得增﹐常以此爲度。

人參養榮湯治脾胃俱虛﹐精神衰倦健忘。

白芍藥一錢五分人參陳皮黃芪蜜炙桂心當歸白朮土炒甘艸炙﹐各一錢熟地黃五味炒茯苓各八分遠志肉五分

水二鍾﹐姜三片﹐棗二枚﹐煎服。

導痰湯治痰涎壅盛﹐健忘。

半夏湯洗七次﹐四兩南星炮橘紅赤茯苓枳實麩炒﹐各一兩甘艸炙﹐半兩

每服四錢﹐水一盞﹐姜十片﹐煎八分﹐食後服。

蘂珠丸【《良方》﹐下同】治心恙。

豬心一个﹐取血靛花一匙朱砂一兩﹐爲衣

右先將靑靛花暴漧﹐次入豬心血同研爛﹐次入朱砂末爲丸如梧桐子大﹐每服二十丸﹐不拘時﹐茶酒任下。

加味定志丸治肥人痰迷心膈﹐尋常怔忡。

遠志人參琥珀天花粉郁金各一兩茯苓三兩菖蒲二兩貝母﹝艸舌﹞蔞

右爲末﹐薑汁竹瀝丸菉豆大﹐每服二錢﹐朱砂爲衣。火盛者﹐加炒黃連一兩。

朱砂消痰飲【《醫統》﹐下同】治心气痰迷心竅驚悸。

牛膽南星半兩朱砂減半﹐另研麝香二分﹐另研

右爲末﹐臨臥薑汁湯調服一錢。

寧志膏治因驚失志。

人參酸棗仁泡去皮﹐隔紙炒辰砂各半兩滴乳香一錢﹐研細

右爲末﹐煉蜜丸彈子大﹐每服一丸﹐薄荷湯下。

平驚通聖散治一切驚悸怔忡健忘等證。

當歸人參黃連茯神遠志甘艸水制甘艸炙﹐各三錢石菖蒲朱砂另研﹐各二錢

右爲細末﹐竹葉煎湯調二錢﹐食後﹐臨臥服。

酸棗仁湯【《圖經》】治震悸不眠。

棗仁二升茯苓白朮人參甘艸各二兩生薑六兩

水八升﹐煮三升﹐分服。

預知子丸【《局方》】治心气不足﹐精神恍惚﹐語言錯妄﹐忪悸煩郁﹐憂愁慘戚﹐喜怒多恐﹐健忘少睡﹐夜多異夢﹐寐卽驚魘﹐或發狂眩﹐暴不知人﹐並宜服此。

預知子去皮白茯苓枸杞子石菖蒲茯神柏子仁人參地骨皮遠志山藥黃精蒸熟朱砂水飛﹐各等分

右爲末﹐煉蜜丸芡子大﹐每嚼一丸﹐人參湯下。

開心不忘方【《聖惠方》﹐下同】補心虛﹐治健忘﹐令人耳目聰明﹐用戊子日服。

菖蒲遠志各一分

右搗爲細末﹐服方寸匕。食後令人耳目聰明﹐從外見裏﹐及千里外事﹔令人長生﹐去三百病毒﹐不能爲害。

狀元丸治健忘﹐開心通竅﹐定智寧神﹐多記。

石菖蒲去毛﹐一寸﹐九節者佳地骨皮白茯神遠志甘艸水泡﹐各一兩人參三錢巴戟天五錢

右爲末﹐用白茯苓末二兩﹐粘米二兩﹐共打粉﹐外用石菖蒲三錢﹐打碎煎濃湯﹐去渣﹐煮糊爲丸﹐每日食後﹑午時臥時服三十五丸。

又方治好忘。久服﹐聰明益智。

龍骨虎骨遠志各等分

右三味﹐治下篩﹐食後服方寸匕﹐日二。

人參遠志丸治神思困乏﹐健忘驚悸。

人參遠志白茯苓天門冬黃芪棗仁石菖蒲桔梗各一兩丹砂五錢官桂二錢

右爲末﹐煉蜜丸菉豆大﹐每服二十丸至三十丸﹐米湯下。

大歸神丹治健忘﹐鎭心安神。

龍齒琥珀各半兩人參當歸酸棗仁茯苓遠志薑汁炒各一兩金銀箔各二十片

右爲細末﹐酒煮稀糊丸如小豆大﹐每服二十丸﹐日用麥冬湯下﹐夜以酸棗仁湯下。

巴戟天丸治健忘﹐服此令人聰明善記。

巴戟天半兩石菖蒲地骨皮遠志制白茯神各一兩人參三錢

右爲末﹐粘米粉同白茯苓末一兩作糊﹐以菖蒲湯調爲丸桐子大﹐每服三十丸﹐酒白湯任下﹐日三。

丹參飲子治健忘。辛苦勤讀之士﹐宜服此。

石菖蒲一錢丹參當歸酒洗白朮炒天冬麥冬各一錢半貝母陳皮知母甘艸各七分黃連薑汁炒﹐五分五味子九粒

右﹐水半盞﹐姜一片﹐煎八分﹐不拘時﹐溫服。

七福飲【《景嶽全書》﹐下同】凡怔忡系五臟气血虧損者﹐此能兼治之﹐足稱王道之最。

人參熟地各隨宜當歸二三錢棗仁二錢白朮炒﹐一錢半炙甘艸一錢遠志制三五分

水二鍾﹐煎七分﹐食遠溫服。或加生薑三五片。

大補元煎治气血大壞﹐精神失守﹐怔忡等證。

人參少則用一二錢﹐多則一二兩山藥炒杜仲各二錢熟地少則用二三錢﹐多則二三兩當歸枸杞各二三錢山茱萸一錢﹐畏酸吞酸者去之炙甘艸一二錢

水二鍾﹐煎七分﹐食遠溫服。

右歸飲凡驚悸怔忡﹐系命門之陽衰陰盛者﹐宜此方加減主之。

熟地二三錢或一二兩山藥炒枸杞子杜仲姜制﹐各二錢山茱萸一錢甘艸炙肉桂各一二錢制附子一二三錢

水二鍾﹐煎七分﹐食遠溫服。

左歸飲凡驚悸怔忡﹐系命門之陰衰陽勝者﹐宜此方加減主之。

熟地二三錢或至一二兩山藥枸杞各二錢炙甘艸一錢茯苓一錢半山茱萸一二錢水二鍾﹐煎七分﹐食遠服。

二陰煎此治心經有熱﹐水不制火之病﹐故曰二陰。凡驚狂失志﹐多言多笑﹐或瘍疹煩熱失血等證﹐宜用此。

生地麥冬各二三錢棗仁二錢元參茯苓木通各一錢半黃連生甘艸各一錢

水二鍾﹐燈艸二十根﹐或竹葉亦可﹐煎七分﹐食遠溫服。

逍遙飲治婦人思郁過度﹐致傷心脾衝任之源﹐血气日枯﹐漸至經脈不調﹐或成驚悸怔忡等證。

當歸二三錢白芍藥茯神各一錢五分熟地三五錢棗仁二錢﹐炒遠志制﹐三五分陳皮八分炙甘艸一錢

水二鍾﹐煎七分﹐食遠溫服。

大營煎治眞陰精血虧損﹐驚悸怔忡等證。

當歸二三錢或五錢熟地三五七錢枸杞杜仲炒去絲﹐各二錢牛膝一錢半炙甘艸肉桂各一二錢

水二鍾﹐煎七分﹐食遠溫服。

加減一陰煎凡腎水眞陰虛損﹐而脈證多陽﹐虛火發熱﹐驚悸怔忡﹐宜此

生地芍藥麥冬各二錢熟地三五錢炙甘艸五七分知母地骨皮各一錢

水二鍾﹐煎服。

理陰煎凡脾腎中虛﹐驚悸怔忡等證﹐宜溫潤者當用。

熟地三五七錢或一二兩炙甘艸一二錢當歸二三錢或五七錢漧薑炒黃色﹐一二三錢

水二鍾﹐煎七八分熱服。或加肉桂一二錢。

單方

九竅出血﹐因暴驚而得﹐其脈虛者﹕靈砂三十粒﹐人參湯下﹐三服愈。此證不可錯認作血得气則流﹐妄用涼藥誤事。【《直指方》】

急驚昏迷﹐不省人事﹕石綠四兩﹐輕粉一錢爲末﹐薄荷汁入酒﹐調一字服﹐取吐。

怔忡自汗﹐心气不足也﹕用獖豬腰子二个﹐以水二碗﹐煮至一碗半﹐細切﹐人參﹑當歸各半兩﹐同煎至八分﹐空心喫腰子﹐以汁送下。其渣焙榦爲末﹐以山藥末作糊﹐丸如菉豆大﹐每服五十丸﹐食遠棗湯下﹐不過兩服卽愈。此昆山神濟大師方也。一加乳香二錢。【《百一》】

驚悸遺精﹕木饅頭炒﹑白牽牛等分爲末﹐每服二錢﹐用米飲調下。【《乾坤祕韞》】

心虛驚悸不定﹕荊瀝二升﹐緩火煎取一升六合﹐分溫每服四合﹐日三夜一。【《千金》】

蜜陀僧一物煎湯﹐每服匙許。驚气入心﹐喑不能語者﹐此方主之。或爲末﹐茶調服一匕。【《身經圖考》】

自然銅﹐止驚悸﹐以酒摩服。【《大明》】

驚悸善忘﹐心臟不安﹐上膈風熱﹐化痰安神﹕白石英﹑朱砂各一兩爲散﹐每服半錢﹐食後﹐煎金銀湯下。【《濟眾方》】

虛勞驚悸﹐補虛止驚﹐令人能食﹕紫石英五兩﹐打如豆大﹐水淘一徧﹐以水一斗﹐煮取三升﹐細細服﹐或煮粥食﹐水盡可再煎之。【張文仲方】

安魂定魄﹕眞珠末豆大一粒﹐蜜一蜆殼﹐和服﹐日三。尢宜小兒。【《肘後方》】

因驚憂怖迫﹐或激憤惆悵﹐致志气錯越﹐心行違僻者﹕白雄鷄一隻﹐治如食法﹐眞珠四兩﹐薤白四兩﹐水三升﹐煮二升﹐盡食之﹐飲汁令盡。【《肘後方》】

人魄﹐鎭心安神魄﹐定驚怖癲狂﹐磨水服之。【時珍】

傷寒心悸脈結代者﹕甘艸二兩﹐水三升﹐煮一半﹐服七合﹐日一服。【《類要》﹐下同】

驚怖卒死﹕溫酒灌之﹐卽醒。

傷寒發狂﹐驚怖恍惚﹕用撒法郎二分﹐水一盞﹐浸一夕服之。天方國人所傳。【《醫林集要》】

心孔惛塞﹐多忘善誤﹕丁酉日自至市﹐買遠志裹著衣中角頭﹐還爲末服之﹐勿令人知﹐不復忘。【《千金》】

健忘﹐久服聰明益智慧﹕用白龍骨﹑遠志等分爲末﹐食後酒服方寸匕﹐日三。《永類鈐方》用生薑湯下。【《千金》】

痰迷心竅﹐心膽被驚﹐神不守舍﹐恍惚健忘﹐妄言妄見﹕天南星一斤﹐先掘土坑一尺﹐以炭火三十斤燒赤﹐入酒五升滲幹﹐乃安南星在內﹐盆覆定﹐以灰塞之﹐勿令走气。次日取出爲末﹐琥珀一兩﹐朱砂二兩爲末﹐生薑汁打麵糊﹐丸梧子大﹐每服三十丸至五十丸﹐煎人參石菖蒲湯﹐一日三服。【《局方》】

治好忘﹐久服聰明﹕七月七日﹐取菖蒲﹐酒服三方寸匕﹐飲不至醉。【《千金》﹐下同】

又方﹕常以甲子日取石上菖蒲一寸九節者﹐陰漧百日﹐治合下篩﹐服方寸匕﹐日三﹐耳目聰明不忘。

治人心昏塞﹐多忘喜誤﹕七月七日﹐取蜘蛛网著衣領中﹐勿令人知﹐不忘。

又方﹕七月七日收麻勃一升﹐人參二兩爲末﹐蒸令气徧﹐每臨臥服一刀圭﹐能盡知四方之事。此乃治健忘﹐服之能記四方事也。陶云﹕逆知未來事﹐過言矣。

心虛健忘﹐令耳目聰明﹕用戊子日取東引桃枝二七枚﹐縛著臥枕中﹐枕之不忘。

又方﹕常以五月五日日未出時﹐取東向桃枝刻作三寸木人﹐著衣帶中﹐令人不忘。

心孔昏塞﹐多忘喜誤﹕取牛馬豬雞羊犬心﹐幹之爲末﹐向日酒服方寸匕﹐日三服聞一知十。【《外臺》】

人心惛塞﹐多忘喜誤﹕取商陸花陰漧百日﹐搗末﹐日暮水服方寸匕。臥思念所欲事﹐卽於眼中自覺。【《本艸》】

心虛風邪﹐精神恍惚﹐健忘﹕以久使鐵鏵四斤燒赤﹐投酢中七次﹐打成塊﹐水二斗﹐浸二七日﹐每食後﹐服一小盞。【時珍】

開心益智﹕人參末一兩﹐煉成獖豬肥肪十兩﹐以淳酒和勻﹐每服一杯﹐日再服。服至百日﹐耳目聰明﹐骨髓充盈﹐肌膚潤澤﹐日記千言﹐兼去風熱痰病。【《千金》】

膽寒睡臥不安﹐心多驚悸﹕酸棗仁炒香一兩爲細末﹐每服二錢﹐不拘時﹐竹葉煎湯調服。【《良方》】

健忘﹕以遠志﹑石菖蒲煎湯﹐常當茶喫。

又方﹕用益智﹑遠志等分爲末﹐食後酒調服。

益精神﹐彊志意﹐聰明耳目﹕以雞頭實爲粉﹐用粳米煮粥﹐空心食之﹐良。

治健忘﹐補中﹐益心志﹐聰明耳目﹕以遠志泡去心皮爲粉﹐先以粳米二合﹐煮粥候冷﹐入蓮子粉攪勻﹐再煮二三沸食之。

治健忘﹐久服聰明益智﹐龍骨﹑遠志等分爲末﹐食後酒調方寸匕﹐目三服。兼治白濁。

又方﹕用吉祥艸爲末﹐酒調服方寸匕﹐補心不忘。書房中栽養﹐使人明目彊記。人家堂屋中有之﹐辟忘。

鍼灸

《素問》曰﹕肺瘧者﹐令人心寒﹐寒甚熱﹐熱間善驚﹐如有所見者﹐刺手太陰陽明。

肝熱病者﹐小便先黃﹐腹痛多臥﹐身熱﹐熱爭則狂言及驚﹐脇滿痛﹐手足躁﹐不得安臥。庚辛甚﹐甲乙大汗。气逆則庚辛死。刺足厥陰少陽。其逆則頭痛員員﹐脈引衝頭也。

無刺大驚人。

人有所墮墜﹐惡血畱內﹐腹中脹滿﹐不得前後﹐先飲利藥﹐此上傷厥陰之脈﹐下傷少陰之絡﹐刺足內踝之下然谷之前血脈出血﹐刺足跗上動脈﹔不已﹐刺三毛上各一痏﹐見血立已。左刺右﹐右刺左。善悲驚不樂﹐刺如右方。

《靈樞經》曰﹕熱病﹐嗌漧多飲﹐善驚﹐臥不能起﹐取之膚肉﹐以第六鍼﹐五十九。目眥靑﹐索肉於脾﹐不得索之木﹐木者肝也。

熱病數驚﹐瘈瘲而狂﹐取之脈﹐以第四鍼﹐急瀉有餘者。癲疾毛髮去﹐索血於心﹐不得索之水﹐水者腎也。

厥頭痛﹐意善忘﹐按之不得﹐取頭面左右動脈﹐後取足太陰。《甲乙經》曰﹕心痛﹐善悲﹐厥逆﹐懸心如饑之狀﹐心憺憺而驚﹐大陵及間使主之。

心憺憺而善驚恐﹐心悲﹐內關主之。

善驚悲不樂﹐厥脛足下熱﹐面盡熱渴﹐行間主之。

驚﹐善悲不樂﹐如墮墜﹐汗不出﹐面塵黑﹐病飲不欲食﹐照海主之。

膽眩寒厥﹐手臂痛﹐善驚忘言﹐面赤泣出﹐腋門主之。

狐疝驚悸﹐少气﹐巨闕主之。

少腹疝﹐臥善驚﹐气海主之。

熱病汗不出﹐鼽衄眩﹐時僕﹐面浮腫﹐足脛寒﹐不得臥﹐振寒﹐惡人與木音﹐喉痺﹐齲齒﹐惡風﹐鼻不利多善驚﹐厲兌主之。

驚不得眠﹐善斷水气上下五臟遊气也﹐三陰交主之。

《千金方》曰﹕陽谷﹐主風眩驚﹐手卷泄風﹐汗出﹐腰項急。

列缺﹐主熱癇﹐驚而有所見。

曲骨﹑陰谷﹑行間﹐主驚癇狂走﹐癲疾。

間使﹐主善悲驚狂﹐面赤目黃﹐喑不能言。

陽溪﹑天井﹐主驚瘈。

懸釐﹑束骨﹐主癲疾互引﹐善驚羊鳴。

天衝﹐主頭痛癲疾互引﹐數驚悸。

支正﹑魚際﹑合谷﹑少海﹑曲池﹑腕骨﹐主狂言驚恐。

陰蹺﹐主臥驚﹐視如見鬼。

曲澤﹑太陵﹐主心下憺憺﹐喜驚。

陰交﹑气海﹑大巨﹐主驚不得臥。

大鍾﹑郤門﹐主驚恐畏人﹐神气不足。

解溪﹐主瘈瘲而驚。

少衝﹐主太息煩滿﹐少气悲驚。

行間﹐主心痛數驚﹐心悲不樂。

三間﹑合谷﹑厲兌﹐主吐舌戾頸喜驚。

通裏﹐主心下悸。

手少陰陰郤﹐主驚气心痛。

後溪﹐主泣出而驚。

腕骨﹐主煩滿驚。

通裏﹐主卒痛煩心﹐心中懊憹﹐數欠頻呻﹐心下悸悲恐。

巨闕﹑間使﹐主胸中憺憺。

陽陵泉﹐主嘔宿汁﹐心下憺憺。

蠡溝﹐主數噫恐悸﹐气不足﹐腹中悒悒。

彧中﹑雲門﹐主咳逆上气﹐涎出多唾﹐呼吸喘悸﹐坐不安席。

少府﹐主數噫恐悸﹐气不足。

天府﹑曲地﹑列缺﹑百會﹐主惡風邪气﹐泣出喜忘。

左手關上陽絕者﹐無膽脈也﹐苦膝疼﹐口中苦﹐瞇目善畏﹐如見鬼﹐多驚少力﹐刺足厥陰治陰﹐在足大指間﹐或刺三毛中。

《醫學綱目》曰﹕心爍爍跳動﹐少衝瀉之﹐灸立效。

健忘﹐取列缺﹑心兪﹑神門﹑中脘﹑三里﹐灸少海。

醫案

《本事方》曰﹕紹興癸丑﹐予待次四明﹐有董生者﹐患神气不寧﹐每臥則魂飛揚﹐覺身在牀而神魂離體﹐驚悸多魘﹐通夕無寐。更醫不效﹐予爲診視。詢之曰﹕醫作何病治﹖董曰﹕眾皆以爲心病。予曰﹕以脈言之﹐肝經受邪﹐非心病也。肝气因虛邪气襲之﹐肝藏魂者也﹐遊魂爲變。平人肝不受邪﹐臥則魂歸於肝﹐神靜而得寐。今肝有邪﹐魂不得歸﹐是以臥則魂飛揚若離體也。肝主怒﹐故小怒則劇。董欣然曰﹕前此未之聞﹐𨿽未服藥﹐已覺沈屙去體矣。願求治之﹗予曰﹕公且持此說﹐與眾醫議治之方而徐質之。閱旬日﹐復至。云醫徧議古今方﹐無與病相對者。故余處以眞珠母丸﹑獨活湯二方以贈服﹐一月而病悉除。此方用眞珠母爲君﹐龍齒佐之。眞珠母人肝經爲第一﹐龍齒與肝同類也。龍齒﹑虎睛﹐今人例以爲鎭心藥﹐殊不知龍齒安魂﹐虎睛定魄﹐各言其類也。蓋東方蒼龍﹐木也﹐屬肝而藏魂。西方白虎﹐金也﹐屬肺而藏魄。龍能變化﹐故魂遊而不定﹔虎能專靜﹐故魄止而有守。予謂治魄不寧者﹐宜以虎睛﹔治魂飛揚者﹐宜以龍齒。萬物有成理而不失﹐在夫人達之而已矣。

《儒門事親》曰﹕衛徳新之妻﹐旅中宿於樓上﹐夜值盜劫人燒捨﹐驚墮牀下。自後每聞有響﹐則驚倒不知人﹐家人輩躡足而行﹐莫敢冒觸有聲﹐歲餘不痊﹐諸醫作心病治之。人參﹑珍珠及定志丸皆無效。戴人見而斷之曰﹕驚者爲陽﹐從外入也﹔恐者爲陰﹐從內出也。驚者爲自不知﹐恐者自知也。足少陽膽經屬肝木﹐膽者敢也﹐驚怕則膽傷矣。乃命二侍女執其兩手﹐按髙椅之上﹐當面前下置一小幾。戴人曰﹕娘子當視此。一木猛擊之﹐其婦大驚。戴人曰﹕我以木擊幾﹐何以驚乎﹖伺少定﹐擊之﹐驚乃緩。又斯須連擊三五次﹐又以杖擊門﹐又暗遣入畫背後之窗﹐徐徐驚定而笑曰﹕是何治法﹖戴人曰﹕《內經》云﹕驚者平之﹐平者常也。平常見之﹐必無驚。是夜使人擊其門窗﹐自夕達曙。夫驚者神上越也﹐從下擊幾﹐使之下視﹐所以收神也。一二日𨿽聞雷亦不驚。徳新素不喜戴人﹐至是終身敬服﹐如有人言戴人不知醫者﹐執戈以逐之。

新寨馬叟年五十九﹐因秋欠稅﹐官杖六十﹐得驚气﹐成風搐已三年矣。病大發則手足顫掉﹐不能持物﹐食則令人代哺﹐口目張腅﹐唇舌嚼爛﹐抖擻之狀﹐如綫引傀儡﹐每發﹐市人皆聚觀。夜臥發熱﹐衣被盡去﹐徧身燥癢﹐中熱而反外寒﹐久欲自盡﹐手不能繩﹐傾產求醫﹐至破其家而病益堅。叟之子﹐邑中舊小吏也﹐以父病訊戴人。戴人曰﹕此病甚易治。若隆暑時不過一湧﹐再湧奪則愈矣。今已秋寒﹐可三之。如未愈﹐更刺腧穴必愈。先以通聖散汗之﹐繼服湧劑則吐痰一二升﹐至晚又下五七行﹐其疾小愈。待五日﹐再一湧出痰三四升﹐如雞蛋黃成塊狀﹐如湯熱。叟以手顫不能自探﹐妻與代探﹐咽嗌腫傷﹐昏憒如醉﹐約一二時許﹐稍稍省﹐又下數行﹐立覺勢輕顫減﹐熱亦不作﹐足亦能步﹐手能巾櫛﹐自持匙箸﹐未至三湧﹐病去如濯。病後但覺極寒﹐戴人曰﹕當以食補之﹐久則自退。蓋大疾之去﹐衛气未復﹐故宜以散風導气之藥。切不可以熱劑溫之﹐反成他病。

上渠卜家一男子﹐年二十八歲﹐病身弱﹐四肢無力﹐面色蒼黃﹐左脇下身側上下如臂狀﹐每發則痛無時﹐食不減﹐大便如常﹐小便微黃﹐已二三載矣。諸醫計窮﹐求戴人治之。視其部分﹐乃足厥陰肝經﹐兼足少陽膽經也。張曰﹕甲膽乙肝﹐故靑﹐其黃者脾也。診膽脈小﹐此因驚也。驚則膽受邪﹐腹中當有驚涎綠水。病人曰﹕昔曾屯軍被火﹐自是而疾。戴人夜以舟車百五十丸﹐浚川散四五錢加生薑自然汁﹐平旦果下綠水四五行。或問﹕大加生薑何也﹖答曰﹕辛能伐木也。下後覺微痛﹐令再下之﹐比前藥減三之一。又下綠水三四行﹐痛止思食﹐反有力。戴人謂卜曰﹕汝妻亦當病。卜曰﹕太醫未見吾妻﹐何以知之﹖曰﹕爾感此驚幾年矣﹖卜省曰﹕當被火時﹐我正在艸堂中熟睡﹐人驚喚﹐我睡中驚不能言﹐火已塞門﹐我父拽出我火中﹐今五年矣。張曰﹕汝膽伏大驚﹐甲乙乘脾土﹐是少陽相火乘脾﹐脾中有熱﹐故能食而殺谷﹐熱𨿽能化谷﹐其精气不完﹐汝必無子。蓋敗精反損婦人﹐汝妻必手足熱﹐四肢無力﹐經血不時。卜曰﹕吾妻實如此﹐亦已五年矣。他日﹐門人因觀《內經》言先瀉所不勝次瀉所勝之論﹐其法何如以問張。張曰﹐且如膽木乘胃土﹐此土不勝木也。不勝之气﹐尋救於子﹐己土能生庚金﹐庚爲大腸﹐味辛者爲金﹐故大加生薑使伐木。然先不開脾土﹐無由行也。遂用舟車丸先通其閉塞之路﹐是先瀉其所不勝﹐後用薑汁調浚川散大下之﹐次瀉其所勝也。大抵陽幹克陽幹﹐腑克腑﹐髒克髒。

《丹溪心法》曰﹕憲幕之子傅兄年十七八﹐時暑月因勞而渴﹐恣飲梅漿﹐又連得大驚三四次﹐妄言妄見﹐病似邪鬼。診其脈﹐兩手皆虛弦而帶沈數。余曰﹕數爲有熱﹐虛弦是大驚﹐又梅酸之漿郁於中脘﹐補虛淸熱﹐導去痰滯﹐病乃可安。遂與人參﹑白朮﹑陳皮﹑茯苓﹑芩﹑連等濃煎湯﹐入竹瀝﹑薑汁﹐與旬日未效。眾皆尢藥之不審。余脈之﹐知其虛之未完與痰之未導也。仍與前方﹐入荊瀝﹐又旬日而安。

《醫學綱目》曰﹕林學士本南人﹐歷內地爲官﹐有一子甚端嚴而聰敏﹐父母愛之﹐居常喜食海蛤﹐飲食之頃﹐未嘗不設﹐至十八年﹐忽面色頓靑﹐形體瘦削﹐夜多驚悸﹐皆謂勞瘵之疾﹐百療不瘳﹐遂召杜脈之。杜曰﹕非病。何以知之﹐蓋𨿽病削面靑﹐精神不減﹐問秀才好食甚物﹖曰﹕多食南海中味。杜曰﹕但多服生津液藥﹐病當自愈。如是經兩月﹐面色漸有紅潤意﹐夜亦無驚悸。林問曰﹕醫師之驗﹐久聞世名﹐願聞此病所以。杜曰﹕王冰注《素問》曰﹕鹽發渴﹐乃勝血之證。海味皆鹹物﹐旣多食海味﹐使心血漸衰﹐則夜驚悸。今旣去咸﹐用生津液之藥﹐人且少壯﹐血液易生﹐面色漸有紅潤﹐此疾去乃安矣。眾醫以爲勞瘵﹐非其治也。

《薛己醫案》曰﹕下堡顧仁成年六十有一﹐痢後入房﹐精滑自遺﹐二日方止。又房勞感寒怒气﹐遂發寒熱﹐右脇痛連心胸﹐腹痞﹐自汗盜汗如雨﹐四肢厥冷﹐睡中驚悸﹐或覺上升如浮﹐或覺下陷如墮﹐遂致廢寢。或用補藥二劑益甚。脈浮大洪數﹐按之微細﹐此屬無火虛熱﹐急與十全大補加山藥﹑山茱﹑丹皮﹑附子一劑﹐諸證頓愈而痊。此等元气百無一二。

