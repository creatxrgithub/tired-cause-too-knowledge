古今圖書集成醫部全錄卷三百九十九

婦人諸乳疾門

瘡瘍全書【宋竇漢卿】

乳病證治

乳房屬陽明經﹐乳頭屬厥陰經。此毒因驚憂鬱結乳間成癰﹐初起二三日﹐卽用鹿角散酒調服﹐外用金箍散蜜水調敷。若不能痊﹐急用荊防敗毒散加﹝艸舌﹞蔞子﹑天花粉。不散﹐服內托散加白芍藥﹑金銀花。

外吹乳者﹐小兒吮乳吹風在內故也。內吹乳者﹐女人腹中有孕﹐其胎兒轉動吹風在外故也。煎藥中須用保胎之劑﹐以治乳發之藥同治之。

皂角散治乳癰及乳疼。用皂角一條燒灰﹐蛤粉三錢﹐乳香一錢末之﹐酒調下﹐以手揉乳令散﹔外用金箍散敷之﹐或內服復元通气散。已潰者﹐用人參﹑黃芪﹑貝母﹑白朮之類。

你癧﹐因女子十五六歲經脈將行﹐或一月二次﹐或過月不行﹐致生此疾﹐多生寡薄气體虛弱﹐宜服敗毒散加地黃﹐再服黃礬丸﹐其毒自散﹐不致損命。每乳上只有一核可治﹐若串成三四个﹐卽難療也。治法﹕逍遙調經湯﹑開郁順气解毒湯﹐加減用之。

乳巖乃陰極陽衰﹐血無陽安能散﹖致血滲於心經﹐卽生此疾。若未破可療﹐已破卽難治。撚之內如山巖﹐故名之。早治得生﹐遲則內潰肉爛﹐見五臟而死。未破用蠲毒流气飲加紅花﹑蘇木﹑生地﹑熟地﹑靑皮﹑撫芎﹑烏藥﹑甘艸﹑小柴胡﹑﹝艸舌﹞蔞仁。

婦人良方【宋﹖陳自明】

乳病證治

婦人乳汁乃气血所化﹐若元气虛弱﹐則生子乳汁短少。初產乳房焮脹﹐此乳未通﹔若怒气乳出﹐此肝經風熱﹔若累產無乳﹐此內亡津液。蓋乳汁資於衝任﹐若婦人疾在衝任﹐乳少而色黃者﹐則怯弱而多疾。

【注前證若气血虛弱而不能化生﹐宜壯脾胃﹔怒動肝膽而乳腫汁出﹐宜淸肝火。夫乳汁乃气血所化﹐在上爲乳﹐在下爲經。若屢產無乳﹐或大便濇滯﹐當滋化源。】

【按《大全》﹕凡婦人乳汁或行或不行者﹐皆由气血虛弱﹐經絡不調所致也。乳汁勿令投於地﹐虫蟻食之﹐令乳無汁。若乳盈溢﹐可潑東壁上佳。或有產後必有乳﹐若乳𨿽脹﹐而產後臖作者﹐此年少之人﹐初經產乳有風熱耳﹐須服淸利之藥則乳行。若累經產而無乳者﹐亡津液故也﹐須服滋益之藥以動之。若𨿽有乳卻又不甚多者﹐須服通經之藥以動之﹐仍以羹臛引之。蓋婦人之乳﹐資於衝脈與胃經通故也。有屢經產而乳汁常多者﹐亦婦人血气不衰使然也。】

產後乳汁自出﹐乃胃气虛﹐宜服補藥止之。若乳多滿痛﹐用溫帛熨之。未產而乳自出﹐謂之乳泣﹐生子多不育。

【注前證若气血俱虛﹐用十全大補湯。肝經血熱﹐用加味逍遙散。肝經怒火﹐用四物﹑參﹑朮﹑柴﹑梔。肝脾鬱怒﹐用加味歸脾湯。】

【按《大全》﹕產後乳汁自出﹐以漏蘆散治之亦可。】

產後吹乳﹐因兒飲乳口气所吹﹐令乳汁不通﹐壅結腫痛﹐不急治多成癰﹐速服﹝艸舌﹞蔞散及敷南星﹐更以手揉散之。

【注按前證用藥﹐切不可損其气血﹐治驗詳乳癰乳巖下。】

【按《大全》﹕產後吹你者﹐因兒喫你之次﹐兒忽自睡﹐呼气不通﹐乳不時泄﹐畜積在內﹐遂成腫硬﹐壅閉乳道﹐津液不通﹐傷結疼痛﹔亦有不癢不痛﹐腫鞕如石﹐名曰吹你。若不急治﹐腫甚成癰。產後吹你﹐最宜急治。不爾結癰﹐逮至死者﹐速服皂角散﹑﹝艸舌﹞蔞散﹐敷以天南星散﹐以手揉之則散矣。】

妒乳因兒未能飲﹐余乳畜結﹐以致腫痛﹐初不吮通之﹐必致成癰。若乳頭生瘡浸淫﹐名妒乳﹐宜赤龍皮湯﹑天麻湯﹑飛烏膏﹑飛烏散﹐敷以黃連胡粉散。

【注乳盛或無子飲乳﹐以致腫痛﹐炒大麥芽煎服﹐其乳卽散。若成瘡﹐當從乳癰類治。若皮膚浸淫成瘡﹐當用本方。】

【按《大全》﹕妒乳者﹐由新產後﹐兒未能飲之﹐及乳不泄﹐或乳脹﹐捏其汁不盡﹐皆令乳汁畜結與血气相搏﹐卽壯熱大渴引飲﹐牽彊掣痛﹐手不得近是也。初覺便知﹐以手捊捏去汁﹐更令旁人助吮引之﹔不爾或作瘡有膿﹐其熱盛必成癰也。輕則爲吹乳妒乳﹐重則爲癰。𨿽有專門﹐不可不知。】

乳癰乳巖﹐經曰﹕乳頭屬足厥陰肝經﹐乳房屬足陽明胃經。若乳房忽壅腫痛﹐結核色赤﹐數日之外﹐焮痛脹潰﹐稠膿湧出﹐膿盡而愈﹐此屬膽胃熱毒﹐气血癰滯﹐名曰乳癰﹐爲易治。若初起內結小核﹐或如鱉棋子﹐不赤不痛﹐積之歲月慚大﹐巉巖崩破﹐如熟石橊﹐或內潰深洞﹐血水滴瀝﹐此屬肝脾鬱怒﹐气血虧損﹐名曰乳巖﹐爲難療。治法﹕焮痛寒熱﹐宜發表散邪﹔腫焮痛甚﹐宜疏肝淸胃﹔或不作膿﹐膿成不潰﹐宜用托裏﹔或肌肉不生﹐膿水淸稀﹐宜補脾胃﹔或膿出反痛﹐惡寒發熱﹐宜補气血﹔或腫焮作痛﹐晡熱內熱﹐宜補陰血﹔或飲食少思﹐時作嘔吐﹐宜補胃气﹔或飲食難化﹐泄瀉腹痛﹐宜補脾气﹔或勞碌腫痛﹐宜補气血﹔怒气腫痛﹐宜養肝血。愼不可用克伐之劑﹐復傷脾胃也。乳巖初息﹐用益气養榮湯﹑加味逍遙﹑加味歸脾﹐可以內消﹔若用行气破血之劑﹐則速其亡。

儒門事親【元﹖張從政】

治法

夫婦人有本生無乳者﹐不治。或因啼哭悲怒鬱結﹐气溢閉塞﹐以致乳脈不行﹐用精豬肉淸湯﹐調和美食﹐於食後調益元散五七錢﹐連服三五服﹐更用木梳梳乳周回百餘徧﹐則乳汁自下也。

又一法﹕用豬蹄湯調和美味服之﹐乳汁亦下。或用熟豬蹄四枚食之﹐亦效。

夫乳癰發痛者﹐亦生於心也﹐俗呼曰吹乳是也。吹者﹐風也。風熱結薄於乳房之間﹐血脈凝注﹐久而不散﹐潰腐爲膿也。可用一法禁之。咒曰﹕謹請東方護司族﹐吹你是灰你子。右。用之時﹐當先問病人曰﹕甚病﹖病人答曰﹕吹你。取此气一口﹐但吹在兩手坎字文上﹐用大拇指緊捏定﹐面北立﹐一气念七徧﹐吹在北方﹐如此者三徧。若作法時。以左右二婦人﹐面病人立﹐於病乳上痛揉一二百數﹐如此亦三次則愈。

格致餘論【元﹖朱震亨】

乳硬論

乳房陽明之經﹐乳頭厥陰所屬。乳子之母﹐不知調養﹐怒忿所逆﹐鬱悶所遏﹐厚味所釀﹐以致厥陰之气不行﹐故竅不得通而汁不得出﹐陽明之血沸騰﹐故熱甚而化膿。亦有所乳之子﹐膈有滯痰﹐口气焮熱﹐含乳而睡﹐熱气所吹﹐遂生結核。於初起時﹐便須忍痛﹐揉令稍軟﹐吮令汁透﹐自可消散矣。失此不治﹐必成癰癤。治法﹐疏厥陰之滯以靑皮﹐淸陽明之熱以細研石膏﹐行污濁之血以生甘艸之節﹐消腫導毒以﹝艸舌﹞蔞子或加沒藥﹑靑橘藥﹑皂角刺﹑金銀花﹑當歸﹐或湯或散﹐或加減隨意消息﹐然須以少酒佐之。若加以艾火兩三壯於腫處﹐其效尢捷。彼庸工喜於自衒﹑便用鍼刀引惹抽痛﹐良可哀憫。若夫不得於夫﹐不得於舅姑﹐憂怒抑鬱﹐朝夕積累﹐脾气消沮﹐肝气橫逆﹐遂成隱核如大棋子﹐不痛不癢﹐數十年後﹐方爲瘡陷﹐名曰你巖﹐以其瘡形嵌凹似巖穴也﹐不可治矣。若於始生之際﹐便能消釋病根﹐使心淸神安﹐然後施之以治法﹐亦有可安之理。

醫學綱目【明﹖樓英】

病因

乳硬病多因厚味濕熱之痰﹐停畜膈間﹐與滯乳相搏而成﹔又有滯乳﹐因兒口气吹噓而成﹔又有拗怒气激滯而生者。煆石膏﹑燒樺皮﹑﹝艸舌﹞蔞子﹑甘艸節﹑靑皮﹐皆神效藥也。婦人此病若早治之﹐便可立消。有月經時﹐悉是輕病。五六十後﹐無月經時﹐不可作輕易看也。

醫學入門【明﹖李梴】

總論

婦人之乳﹐與男子之腎同﹐皆性命根也。煩渴嘔吐者﹐膽胃風熱也﹔甚則毒气上衝咽膈﹐妨礙寒熱者﹐肝邪也。此皆表證﹐宜不換金正气散加天花粉﹐能止渴嘔﹑定寒熱。咽膈有礙者﹐甘桔湯加生薑﹐或護心散。如潰後見此四證爲虛。

治婦人乳疾與男子微異者﹐女損肝胃﹐男損肝腎故也。婦人胎產後﹐亦有肝虛者。

論證洽法

乳房結核﹐乃飲食厚味﹐忿怒憂鬱﹐以致胃火上蒸乳房﹐汁化爲濁膿﹐肝經气滯﹐乳頭竅塞不通﹐致令結核不散﹐痛不可忍。初起便宜用隔蒜灸法﹐切忌鍼刀。能飲者﹐一醉膏加芎﹑歸各一分﹐一服兩服卽效。不能飲者﹝艸舌﹞蔞散。

結核﹐亦有气血虛弱﹐略被外感內傷﹐以致痰涎凝溥﹐俱以古芷貝散爲主。血虛合四物湯﹐更加參﹑朮﹑柴胡﹑升麻。气虛合四君子湯﹐更加芎﹑歸﹑柴胡﹑升麻。憂思傷脾者﹐歸脾湯加﹝艸舌﹞蔞根﹑貝母﹑白芷﹑連翹﹑甘艸節﹐水酒各半煎服。有郁火結核腫痛甚者﹐淸肝解郁湯。

吹乳﹐因乳子膈有痰滯﹐口气焮熱﹐含乳而睡﹐風熱吹入乳房﹐凝滯不散作痛。初起須忍痛﹐揉令稍軟﹐吸取竅通﹐自可消散。不散宜益元散﹐令姜湯或井水調﹐一日一服﹐至三五七次自解。重者﹐解毒湯頓服之。挾气者﹐古芷貝散﹑單靑皮湯﹔外用漏蘆爲末﹐水調敷。又有乳汁不行﹐停乳作痛者﹐湧泉散。

乳癰﹐乃結核久﹐內脹作痛﹐外腫堅鞕﹐手不可近﹐謂之乳癰。未潰者﹐仍服﹝艸舌﹞蔞散﹑內托升麻湯﹐或復元通聖散加藜蘆。虛者﹐托裏消毒散。將潰﹐兩乳間出黑頭瘡﹐項下作黑眼者﹐內托升麻湯。已潰﹐寒熱者﹐內托十宣散。少食口漧者﹐補中益气湯。晡熱內熱者﹐八物湯加五味子。胃虛嘔者﹐六君子湯加香附﹑砂仁。胃寒嘔吐或瀉者﹐六君子湯加漧薑﹑藿香。遇勞腫痛者﹐八物湯倍參﹑芪﹑歸﹑朮。遇怒腫痛者﹐八物湯加山梔。

乳巖﹐乃鬱怒有傷肝脾﹐結核如鱉棋子大﹐不痛不癢﹐五七年後﹐外腫紫黑﹐內漸潰爛﹐名曰乳巖。傷盡气血方死。急用十六味流气飲及單靑皮湯兼服。虛者﹐只用淸肝解郁湯﹐或十全大補湯。更加淸心靜養﹐庶可苟延歲月。經年以後﹐必於乳下潰一穴﹐出膿。及中年無夫婦人﹐死尢速﹐故曰﹕夫者妻之天。惟初起不分屬何經絡﹐急用蔥白寸許﹐生半夏一枚搗爛﹐爲丸芡實大﹐以綿裹之﹐如患左塞右鼻﹐患右塞左鼻﹐一宿而消。

乳懸﹐乃產後瘀血上攻﹐忽兩乳伸長﹐細小如腸﹐直過小腹﹐痛不可忍﹐名曰乳懸﹐危證也。用川芎﹑當歸各一斤﹐水煎濃湯﹐不時溫服。再用二斤﹐逐旋燒煙﹐安在病人面前桌子下﹐令病人曲身低頭﹐將口鼻及病乳﹐常吸煙气。未甚縮﹐再用一料﹐則瘀血消而乳頭自復矣。若更不復舊﹐用萞麻子搗爛貼頂上片時﹐收卽洗去。

薛氏醫案【明﹖薛己】

癰巖治法

乳癰乳巖﹐若因暴怒﹐或兒口气所吹腫痛者﹐疏肝行气﹔焮痛發寒熱者﹐發散表邪﹔腫焮痛甚者﹐淸肝消毒﹔未成膿者﹐疏肝行气﹔不作膿或不潰﹐托裏爲主﹔潰而不斂或膿淸者﹐宜大補气血。嘗見患者責效太速﹐或不戒七情﹐及藥不分經絡虛實者﹐俱難治。

大抵此證四十以外者尢難治﹐蓋因陰血日虛也。

大抵乳房屬陽明胃經﹐乳頭屬厥陰肝經。若忿怒傷肝﹐或厚味積熱﹐以致气不行﹐竅不通﹐乳不出﹐則結而爲腫爲痛﹔陽明之血熱甚﹐則爲腐爲膿。若膿一成﹐卽鍼之﹐以免徧潰諸囊之患。

夫乳之爲物﹐各有囊橐﹐若一有膿卽鍼之。否則徧潰諸囊矣。少壯者得以收斂﹐老弱者多致不救。

乳巖乃七情所傷﹐肝經血气枯槁之證﹐宜補气血解鬱結藥治之。

大抵鬱悶則脾气阻﹐肝气逆﹐遂成隱核﹐不痛不癢﹐人多忽之﹐最難治療。若一有此﹐宜戒七情﹐遠厚味﹐解鬱結﹐更以善血气之藥治之﹐庶可保全﹐否則不治。亦有二三載或五六載方潰陷下者﹐皆曰乳巖﹐蓋其形巖凸似巖穴也。最毒。愼之﹐可保十中一二也。

外科正宗【明﹖陳實功】

總論

夫乳病者﹐乳房陽明胃經所司﹐乳頭厥陰肝經所屬﹐乳子之母不能調養﹐以致胃汁濁而壅滯爲膿﹔又有憂鬱傷肝﹐肝气滯而結腫。初起必煩渴嘔吐﹐寒熱交作﹐腫痛疼甚﹐宜牛蒡子湯主之。厚味飲食暴怒﹑肝火妄動結腫者﹐宜橘葉散散之。又憂鬱傷肝﹐思慮傷脾﹐積想在心﹐所願不得志者﹐致經絡痞濇﹐聚結成核﹐初如豆大﹐漸如棋子﹐半年一年﹐二載三載﹐不疼不癢﹐漸漸而大﹔始生疼痛﹐痛則無解﹔日後腫如堆栗﹐或如覆碗﹐色紫气穢﹐漸漸潰爛﹐深者如巖穴﹐髙者若泛蓮﹐疼痛連心﹐出血作臭。其時五臟俱衰﹐四大不救﹐名曰乳巖。凡犯此者﹐百人百必死。如此證知覺若早﹐只可用淸肝解郁湯﹐或益气養榮湯。患者再加淸心靜養﹐無掛無礙﹐服藥調理﹐只可苟延歲月。若中年已後﹐無夫之婦得此﹐死更尢速﹐故曰夫乃婦之天也。惟初生核時﹐急用艾灸核頂﹐待次日起泡挑破﹐用鈹鍼鍼入四分﹐用冰螄散條插入核內﹐糊紙封蓋﹐至十三日﹐其核自落﹐用玉紅膏生肌斂口﹐再當保養不發。

初起﹐紅赤腫痛﹐身微寒熱﹐無頭眩﹐無口漧﹐微疼者﹐順。已成﹐焮腫發熱﹐疼痛有時﹐一囊結腫﹐不侵別囊者﹐輕。已潰﹐膿黃而稠﹐腫消疼痛漸止﹐四邊作癢生肌者﹐順。潰後﹐膿水自止﹐腫痛自消﹐新肉易生﹐膿口易合者﹐順。初起﹐一乳通腫木痛﹝通腫木痛原作「通痞大痛」﹐據《外科正宗》卷三乳癰論攺。﹞不紅﹐寒熱心煩﹐嘔吐不食者﹐逆。已成﹐不熱不紅﹐堅硬如石﹐口漧不眠﹐胸痞食少者﹐逆。已潰不膿﹐正頭腐爛﹐腫勢愈髙﹐疼痛愈盛﹐流血者﹐死。潰後﹐肉色紫黑﹐痛苦連心﹐涴气日深﹐形體日削者﹐死。

初起﹐發熱惡寒﹐頭眩體倦﹐六脈浮數﹐邪在表﹐宜散之。發熱無寒﹐惡心嘔吐﹐口漧作渴﹐胸膈不利者﹐宜淸之。憂鬱傷肝﹐思慮傷脾﹐結腫堅硬微痛者﹐宜疏肝行气。已成﹐焮腫發熱﹐疼痛有時已﹐欲作膿者﹐宜托裏消毒。膿已成而脹痛者﹐宜急開之。如脾胃虛弱更兼補托。潰而不斂﹐膿水淸稀﹐腫痛不消﹐疼痛不止﹐大補气血。結核不知疼痛﹐久而漸大﹐破後流污水﹐宜養血淸肝。

景嶽全書【明﹖張介賓】

乳病證治

乳癰乳巖﹐腫痛熱甚﹐熱毒有餘者﹐宜以連翹金貝煎先治之﹐甚妙。

產後乳自出﹐乃陽明胃气之不固﹐當分有火無火而治之。無火而生不止﹐由气虛也﹐宜八珍湯﹑十全大補湯。若陽明血熱而溢者﹐宜保陰煎或四君子湯加梔子。若肝經怒火上衝﹐乳脹而溢者﹐宜加減一陰煎。若乳多脹痛而溢者﹐宜溫帛熨而散之。

孕婦乳病﹐名曰內吹﹐其因與產後同﹐惟用藥不可犯其胎耳。

產後吹乳勢甚者﹐惟連翹金貝煎最妙。

方

加味歸脾湯【《醫案》﹐下同】治女人乳巖初起﹐用此內消。

白朮炒人參茯苓各一錢柴胡川芎山梔炒芍藥炒甘艸炒﹐各五分熟地黃當歸各八兩右﹐水煎服。

加味逍遙散治證同上。

甘艸炙當歸炒芍藥酒炒苓苓白朮炒﹐各一錢柴胡丹皮山梔炒﹐各五分

右﹐水煎服。

甘桔湯【《入門》﹐下同】治女人乳癰﹐咽膈有礙。

甘艸一兩桔梗五錢

右﹐水煎服。

解毒湯一名黃連解毒湯。治女人乳房凝住不散。

黃連黃芩黃蘗山梔各二錢半

右﹐水煎服。

不換金正气散治女人乳病表證。

厚朴陳皮藿香半夏蒼朮各一錢甘艸五分

右﹐姜三片﹐棗二枚﹐水煎溫服。

益元散一名六一散。治女人乳腫不散。

滑石六兩甘艸一兩

右爲末﹐每三錢﹐入蜜少許﹐沸湯調服。

補中益气湯治女人乳癰﹐食少口漧。

黃芪人參甘艸各一錢當歸白朮陳皮柴胡升麻各五分

右﹐水煎﹐巳午未初時溫服。

四君子湯治女人气虛﹐乳中結核﹐用此加減。

人參一錢白朮茯苓各二錢甘艸六分

右﹐姜三片﹐棗二枚﹐水煎﹐不拘時服。本方加陳皮﹑半夏﹐名六君子湯。

八物湯治女人乳癰﹐晡熱內熱。

人參茯苓白朮土炒白芍藥當歸熟地各二錢甘艸炙川芎各一錢

右﹐煎服。

十全大補湯治女人乳巖虛者。

人參白朮茯苓甘艸當歸川芎熟地芍藥肉桂黃芪各二分半

右﹐姜棗煎服。

復元通聖散治女人乳癰未潰。

穿山甲﹝艸舌﹞蔞根各四錢靑皮陳皮各二錢甘艸三錢

右爲末﹐酒調服。

歸脾湯治女人憂思傷脾﹐乳中結核﹐用此加減。

當歸龍眼肉棗仁遠志人參黃芪白朮茯神各一錢木香五分甘艸三分

右﹐姜棗煎服。

護心散治女人乳病﹐咽膈有礙者。

菉豆粉四錢乳香二錢

右爲末﹐甘艸煎湯調服﹐時時細呷。

一醉膏治女人乳癰初起﹐神效。

﹝艸舌﹞蔞一个﹐去皮研爛甘艸五錢沒藥二錢半

右用紅酒三碗﹐煎至一碗半﹐分兩次溫服﹐重者再進一服﹐以瘥爲度。或加當歸﹑白芷﹑乳香亦妙。如要宣毒﹐加皂刺一分。

古芷貝散治女人次乳及結核。

白芷貝母各等分

右爲末﹐每一錢﹐酒調頻服。

淸肝解郁湯治女人乳內結核﹐或腫潰不愈。

當歸白朮各一錢半人參柴胡牡丹皮陳皮川芎各八分白茯苓貝母白芍藥熟地山梔各一錢甘艸五分

右﹐水煎服。

內托升麻湯治女人兩乳間出黑頭瘡。

葛根升麻連翹各一錢半黃芪當歸炙甘艸各一錢鼠粘子五分肉桂三分黃蘗二分

右﹐水二盞﹐酒一盞﹐同煎服。

托裏消毒散治女人乳癰虛者。

人參黃芪當歸芍藥白朮白茯苓陳皮各一錢連翹白芷金銀花各七分甘艸五分

右﹐水煎服。一方去連翹加川芎﹑皂刺﹑乳香﹑沒藥﹐治癰疽腫痛﹐俱色慢不甚赤﹐元气虛弱﹐或行攻伐﹐不能潰散者﹐宜用之。未成者消﹐已成者潰。又去腐生新之良劑也﹐加減同前。但虛弱及已潰者﹐去芷﹑翹﹑金銀花三味消毒之藥。

內托十宣散治女人乳癰已潰﹐寒熱。

人參黃芪當歸厚朴桔梗肉桂川芎防風白芷甘艸各等分

右爲末﹐每三錢至五六錢。不飲酒者﹐木香磨湯調下﹐瘡愈服之﹐尢佳。或加忍冬藤尢妙。如天熱去桂﹐加﹝艸舌﹞蔞根﹑赤茯苓。

湧泉散治女人乳汁不通﹐作痛。

瞿麥麥冬王不畱行龍骨穿山甲各等分

右爲末﹐每一錢熱湯下。先食豬懸蹄羹﹐後服此藥﹐服後以梳刮左右乳房。

其方治攻人乳脹痛及乳癰腫。

王不畱行白丁香漏蘆花粉僵蠶各等分

右爲末﹐豬懸蹄煮汁下。

益气養榮湯【《外科正宗》﹐下同】治女人乳巖初患。

人參茯苓陳皮貝母香附當歸川芎赤芍熟地白芍各一錢甘艸桔梗各五分白朮二錢

右﹐姜三片﹐棗二枚水二杯﹐煎八分﹐食遠服。

冰螄散治女人乳中結核。

大田螺五枚﹐去殼綫穿﹐日中曬漧冰片一分白砒一錢二分﹐面裹煨熟硇砂三分

右用曬漧螺肉﹐切片同煨熟﹐白砒碾爲細末﹐加硇片再碾﹐小罐密收。凡用時先用艾灸核上七壯﹐次候灸瘡起泡﹐以小鍼挑破﹐將前藥一二釐﹐津唾調成餅﹐貼灸頂上﹐用綿紙以厚糊封貼核上﹐勿動泄气。七日後四邊有裂縫﹐再七日其核自落﹐換搽玉紅膏﹐內服補藥﹐兼助完口。

生肌玉紅膏治證見上。

甘艸一兩二錢瓜兒血竭輕粉各四兩當歸身白蠟各二兩白芷五錢紫艸二錢麻油一斤

右﹐先用甘艸﹑當歸﹑紫艸﹑白芷四味﹐入油內浸三日﹐大杓內慢火熬藥微枯色﹐細絹濾淸﹔將油復入杓內﹐煎滚下整血竭化盡﹐次下白蠟微火亦化完﹔用茶鍾四枚﹐預頓水中﹐將膏分作四處﹐傾入鍾內﹐候片時﹐方下研極細輕粉﹐每鍾內投和一錢攪勻﹐候至一復時取起。不得加減﹐致取不效。

連翹金貝煎【《景嶽全書》】治女人乳癰乳巖熱毒有餘之證。

金銀花土貝母蒲公英夏枯艸各三錢紅藤七八錢連翹一兩或五七錢

右用好酒二碗﹐煎一碗服﹐服後暖臥片時。若火盛煩渴乳腫者﹐加天花粉。

通和湯【《寶鑑》】治婦人乳癰疼痛不可忍者。

穿山甲炮木通各一兩自然銅五錢﹐酢淬七次

右爲末﹐每服二錢。熱酒調下﹐食遠服之。

丹溪方【《綱目》﹐下同】治乳癰。

靑皮﹝艸舌﹞蔞仁橘葉連翹桃仁畱尖皂角刺甘艸節水煎服。破加參﹑芪。

神效﹝艸舌﹞蔞散治乳癰你巖神效。

﹝艸舌﹞蔞一个﹐去皮焙爲末子﹐多者有力生甘艸當歸酒浸焙﹐各五錢乳香研沒藥研﹐各二錢半

右爲末﹐用無灰酒三升﹐以銀石器內慢火熬取一升﹐淸汁分作三服﹐食後良久服。如有你巖﹐便服此藥﹐可杜絕病根。毒气已成﹐能化膿爲黃水。毒未成﹐卽於二便中通利。如疾甚﹐再合服﹐以退爲度。立效散與前方間服﹐神妙。但以﹝艸舌﹞蔞散方﹐減去當歸﹐加紫色皂角刺一兩大錢是也。丹溪云﹕妙捷。恐貧賤之家﹐未能辦集者﹐用單方內蒲公英方尢妙。

張氏橘皮湯治乳癰﹐未結卽散﹐已結卽潰﹐極痛不可忍者極效。因小兒吹乳﹐變成此疾者﹐並皆治之。

陳皮一味湯浸﹐去白曬漧﹐面炒微黃爲細末﹐麝香研﹐酒調二錢。初發覺赤腫疼痛﹐一服見效。

勝金丹治婦人吹乳極效。

百齒霜卽木梳上發垢

右一味﹐不拘多少﹐用無根水爲丸如桐子大﹐每服三丸﹐倒流水送下。食後令病人左乳者左臥﹐右乳者右臥﹐於溫處汗出﹐愈。新汲水傾於房上﹐接之乃倒流水也。

獨勝散治婦人吹乳。

白丁香五錢

右搗羅爲末﹐每服一錢匕﹐溫酒調下﹐服無時。

皂角散治婦人吹乳。

皂角燒灰葛粉研細

熱酒一杯﹐調一字﹐頃間揉散卽愈。一本是蛤粉﹐治乳癰。

丹溪方楊孺人乳腫痛。

靑皮石膏煆連翹皂角刺炒黃藥子當歸頭木通各一錢生甘艸三分

作一貼﹐入好酒些少﹐同煎飲之。外用散堅解毒藥洗腫處。

又方義二孺人平時乳內有結核﹐不爲痛﹐忽乳邊又有一腫核﹐頗痛。

黃芩川芎木通陳皮各四錢人參二錢大腹皮三錢白芍藥炙甘艸生甘艸當歸頭各一錢分二貼煎服。

又方二孺人但經將行而乳腫﹐先兩日發口漧而不渴﹐食少減﹐脈左弦帶數﹐右卻平。

川芎歸身炒白芍熟地陳皮白朮茯苓帶熱下與點丸三十粒。與點丸﹐卽黃芩爲末﹐粥丸是也。

東垣方婦人兩乳間出黑頭瘡﹐瘡頂陷下作黑眼子﹐其脈弦洪﹐按之細小。

升麻連翹葛根各一錢五分肉桂三分黃芪歸身炙甘艸各一錢鼠粘子五分黃蘗二錢

右作一服﹐水一盞﹐酒半盞﹐煎至一盞﹐二服愈。

牛蒡子湯【《外科正宗》】乳癰乳疽﹐結腫疼痛﹐勿論新久﹐但未成膿者服。

陳皮牛蒡子山梔金銀花甘艸黃芩﹝艸舌﹞蔞仁天花粉連翹角鍼各一錢柴胡靑皮各五分

水二鍾﹐煎八分﹐入酒一杯和勻﹐食遠服。

橘葉散治婦人有孕﹐胎熱爲內吹﹐有兒喫乳名外吹﹐致乳結成腫痛﹐寒熱交作﹐甚者惡心嘔吐﹐並服之。

柴胡陳皮川芎山梔靑皮石膏黃芩連翹各一錢甘艸五分橘葉二十个

水二鐘﹐煎八分﹐食遠服﹐滓再煎服。

淸肝解郁湯治一切憂鬱气滯﹐乳結腫硬﹐不疼不癢﹐久漸作疼﹐或胸膈不利﹐肢體倦怠﹐面色痿黃﹐飲食減少。

陳皮白芍川芎當歸生地半夏香附靑皮遠志茯神貝母蘇葉桔梗各八分甘艸山梔木通各四分

水二鍾﹐姜三片﹐煎八分﹐食遠服。

鹿角散治乳癰初起﹐結腫疼痛﹐憎寒發熱﹐但未成俱效。

鹿角尖三寸﹐炭內燒紅存性碾末服三錢﹐食後熱酒一茶鍾調服。甚者﹐再一服必消。

回乳四物湯治婦人無兒喫乳﹐致乳汁腫脹堅硬﹐疼痛難忍。

麥芽二兩﹐炒爲末川芎當歸白芍藥熟地各二錢

水二鍾﹐煎八分﹐食遠服。用腳布束緊兩乳﹐以手按揉﹐其腫自然消散。甚者再用一服。

如意金黃散治癰疽發背﹐諸般疔腫﹐跌撲損傷﹐濕痰流毒﹐大頭時腫﹐漆瘡火丹﹐風熱天泡﹐肌膚赤腫﹐幹濕腳气﹐婦女乳癰。

天花粉十斤黃蘗大黃姜黃各五斤白芷三斤紫厚朴陳皮甘艸蒼朮天南星各二斤以上共爲咀片﹐曬極漧燥﹐用大驢磨連磨三次﹐方用密絹羅廚篩出﹐磁壇收貯﹐勿令泄气。凡遇紅赤腫痛﹐發熱未成膿者﹐及夏月火令時﹐俱用茶湯﹐同蜜調敷。如微熱微腫及大瘡已成欲作膿者﹐俱用蔥湯﹐同蜜調敷。如漫腫無頭﹐皮色不變﹐濕痰流毒﹐附骨癰疽﹐鶴膝風證等病﹐俱用蔥酒煎調。如風熱惡毒所生﹐患必皮膚亢熱﹐紅色光亮﹐形狀遊走不定者﹐俱用蜜水調敷。如天泡火丹赤遊丹黃水漆瘡惡血攻注等證﹐俱用大藍根葉搗汁調敷﹐加蜜亦可。湯潑火燒皮膚破爛﹐麻油調敷。以上諸引﹐理取寒熱溫涼制之。又在臨用之際﹐順合天時﹐洞窺病勢﹐使引爲當也。

下乳天漿散治乳母元气虛弱﹐乳汁微少﹐或痛﹐或生兒日久乳少。

川芎當歸白芍藥熟地黃天花粉甘艸王不畱行炒麥冬漏蘆茯苓穿山甲炒通艸各一錢用健豬前蹄一隻﹐煮蹄爛﹐取汁二碗﹐同藥煎至碗半﹐二次頓熱﹐食遠服之﹐以熱木梳梳其乳房﹐其汁如湧泉而來。

木香餅治一切气滯結腫成核﹐或痛或閃肭﹐風寒所傷﹐並效。

木香五錢生地黃二兩﹐搗膏

右木香爲末﹐同地黃和勻﹐量患處大小﹐作餅置腫上﹐以熱熨斗熨之。堅而木痛者﹐間日慰之妙。

加味四物湯治產婦乳汁不通﹐如治他病﹐隨證加減﹐不必執此藥。

人參歸身川芎赤芍生地桔梗甘艸麥冬白芷各一兩水煎服。

鯽魚湯【《千金方》﹐下同】治同上。

鯽魚長七寸豬肪半斤漏蘆石鍾乳各八兩

右四味切﹐豬肪﹑魚不須洗治﹐淸酒一斗二升﹐合煮魚熟﹐藥成絞去滓﹐通寒溫﹐分五服﹐其間相去須臾一飲﹐令藥力相及爲佳。乳卽下。

鍾乳湯治婦人乳無汁。

石鍾乳硝石白石脂各六兩通艸十二銖桔梗五錢﹐切

右五味﹝口父﹞咀﹐以水五升﹐煮三沸﹐三上三下﹐去滓﹐內消石令烊﹐分服。一方無硝石﹐有滑石。

又方治同上。

石鏤乳四兩甘艸二兩漏蘆三兩通艸﹝艸舌﹞蔞根各五兩

右五味﹝口父﹞咀﹐以水一斗﹐煮取三升﹐分三服。一云用﹝艸舌﹞蔞實一枚。一方無甘艸。

又方治同上。

石鍾乳通艸各一兩漏蘆五錢桂心甘艸﹝艸舌﹞蔞根各六銖

右六味﹐治下篩﹐酒服方寸匕﹐日三﹐最驗。

漏蘆湯治同上。

漏蘆通艸各二兩石鍾乳一兩黍米一升

右四味﹝口父﹞咀﹐米宿漬揩撻﹐取汁三升﹐煮藥三沸﹐去滓作飲飲之﹐日三服。

漏蘆散治同上。

漏蘆五錢石鍾乳﹝艸舌﹞蔞根各一兩蠐螬三合

右四味﹐治下篩﹐先食﹐糖水服方寸匕﹐日三。

單行石膏湯治同上。

石膏四兩研

右以水二升﹐煮三沸﹐稍稍服﹐一日令盡。

麥門冬散治同上。

麥門冬通艸理石石鍾乳各等分

右四味治下篩﹐先食﹐酒服方寸匕﹐日三服。

又方治同上。

麥門冬通艸理石石鐘乳土瓜根大棗蠐螬各等分

右七味﹐治下篩﹐食畢﹐用酒服方寸匕﹐日三。

又方治同上。

石鐘乳四兩白頭翁一兩滑石通艸﹝艸舌﹞蔞根漏蘆各三兩

右六味治下篩﹐以酒服方寸匕﹐日三。

單行鬼箭湯治同上。

鬼箭五兩

右以水六升﹐煮取四升﹐每服八合﹐日三﹐亦可燒作灰﹐水服方寸匕﹐日三。

甘艸散治同上。

甘艸一兩通艸三十銖石鍾乳二十銖雲母二兩五錢屋上散艸二把﹐燒爲灰

右五味﹐治下篩﹐食後﹑溫漏蘆湯服方寸匕﹐日三﹐乳下不止。

竹皮大丸【仲景】治乳中虛﹐嘔逆煩亂。

生竹茹石膏各二分桂枝白薇共一分甘艸七分

右爲細末﹐棗肉和丸彈子大﹐以飲服一丸﹐日三夜二。若有熱者﹐倍加自薇。若煩喘者﹐加柏實一分。

玉露散【《良方》】涼膈下乳汁。

桔梗川芎白芷各二錢赤芍藥一錢半人參赤茯苓甘艸各一錢當歸五分

右銼﹐作一貼﹐水煎服。

豬蹄粥【《本艸》】治乳無汁。

豬蹄四﹐治如食法

右﹐水二斗﹐煮取一斗﹐去蹄﹐入土瓜根﹑通艸﹑漏蘆各三兩銼﹐煮取六升﹐去滓﹐入蔥豉及小米煮作稀粥食之。

十六味流气飲【《瘡瘍全書》】治女人乳巖﹐傷盡气血欲死。

人參當歸黃芪桔梗防風木香甘艸枳殼芍藥川芎肉桂檳榔白芷厚朴紫蘇烏藥木香各等分

右﹐水煎服。一方無檳榔肉桂﹐有皂刺。此表裏气血藥也﹐非脈洪緩沈遲緊細者不用。

單方

婦人气惱勞傷﹐或寒熱不調﹐乳內忽生腫痛﹕用碗一隻﹐內用粗燈艸四根﹐十字排勻碗內﹐燈艸頭各露寸許﹐再用平出粗紙裁成一寸五分闊紙條﹐用水濕紙﹐貼蓋腕內燈艸上﹐紙與碗口相齊﹐將碗覆於腫乳上﹐畱燈艸頭在外﹐將艾大圓放碗足底內﹐點火灸之。艾盡再添。灸至碗口流出水气﹐內痛覺止方住。甚者﹐次日再灸一次﹐必消。【《外科正宗》】

女人乳癰初起﹐腫痛未成膿者﹕用蒲公英連根帶葉二兩搗爛﹐用好酒半斤﹐同煎數沸﹐存滓敷腫上﹐用酒熱服﹐蓋睡一時許﹔再用連須蔥白湯一茶鍾催之﹐但微汗而散。此方鄕村偏僻無藥之所﹐用之極妙﹐亦且簡便。

蒲公英在處﹐田間路側﹐三四月開黃花似菊﹐味甘﹐解毒散滯﹐入陽明太陰經﹐洗淨細研﹐以忍冬藤濃煎湯﹐入少酒佐之﹐隨手便欲睡﹐睡覺已失之矣。【丹溪】

婦人吹乳﹐用豬牙皂角去皮蜜炙爲末﹐酒服一錢。【《袖珍方》】

吹你腫痛﹕半夏一个煨研﹐酒服﹐立愈。一方﹐以末隨左右﹝口畜﹞鼻效。【《經驗方》】

婦人吹你﹕水調面煮糊欲熟﹐卽投無灰酒一盞﹐攪勻熱飲﹐令人徐徐按之﹐藥行卽瘳。【《聖惠》】

又方﹕赤小豆酒研溫服﹐以滓傅之。【熊氏方】

婦人乳毒﹕敗龜板一枚燒研﹐酒服四錢。【《小品方》】

婦人乳裂﹕秋月冷茄子裂開者陰漧﹐燒存性研末﹐水調塗。【《補遺方》】

婦人妒乳﹕酢和梁上塵塗之。【《千金》】

妬乳乳痛﹕丁香末﹐水服方寸匕。【《梅師方》】

乳巖乳癰﹕用穿山甲炮研末﹐酒服方寸匕﹐日二服﹐外以油梳梳乳卽通。【《單驤方》】

婦人吹乳乳痛﹕樺皮燒灰存性﹐熱酒調下三錢﹐食後服之。【《事親》﹐下同】

又方﹕馬明退燒灰五錢﹐輕粉三錢﹐麝香少許爲細末﹐每服二錢﹐熱酒調下服之。

又方﹕以淘米木杓上砂子七个﹐酒下﹐以吹帚枝透乳孔﹐其妙。

女人乳巖﹕用蒲公英艸搗爛﹐盦患處﹐神妙。【《綱目》】

婦人乳腫﹕馬尿塗之﹐立愈。【《產寶》】

又方﹕小豆莽艸等分爲末﹐苦酒和傅佳。【梅師】

又方﹕治吹乳﹐鼠粘二錢﹐麝香少許﹐溫酒細吞下。【《袖珍方》】

女人吹乳﹕以胡椒七粒﹐同百齒霜和丸﹐熱酒下﹐得汗立愈。【《寶鑑》】

又方﹕蛇皮一尺七寸燒末﹐溫酒一盞服。【《產乳》】

又方﹕鼠屎七粒﹐紅棗七枚﹐去核包屎﹐燒存性﹐入麝香少許﹐溫酒調服。【《集要方》】

又方﹕用韭地中蚯蚓屎研細﹐篩過﹐米酢調﹐厚敷﹐幹則換﹐三次卽愈。涼水調亦可。【《經驗方》】

吹你乳癰﹕五月五日粽篛燒灰﹐酒服二錢卽散﹐累效。【《濟急仙方》】

乳癰腐爛﹕靴內年久樺皮燒灰﹐酒服一錢﹐日一服。【《經驗方》】

乳癰初起﹕蔥汁一升頓服﹐卽散。【《千金》】

又方﹕大熟﹝艸舌﹞蔞一枚﹐熟搗﹐以白酒一斗﹐煮取四升﹐去滓溫服一升。日三服。【《子母祕錄》】

又方﹕用石膏煆紅出火毒研﹐每服三錢﹐溫酒下﹐添酒盡醉﹐睡覺再進一服。【《經驗方》】

又方﹕用丹參﹑白芷﹑芍藥各二兩﹐﹝口父﹞咀﹐以酢淹一夜﹐豬脂半斤﹐微火煎成膏﹐去滓傅之。【《必效方》】

乳癰不消﹕白茹半斤﹐炒黃酢煮爲糊塗之﹐卽消。【《聖惠方》】

乳婦气脈壅塞﹐乳汁不行﹐及經絡凝滯﹐你房脹痛﹐畱畜作癰毒者﹕用葵菜子炒香﹑縮砂仁等分爲末﹐熱酒服二錢。此藥滋气脈﹐通營衛﹐行津液﹐極驗。乃上蔡張不愚方也。【《本艸》】

妒乳乳癰﹕雞矢白炒研﹐酒服方寸匕﹐三服愈。【《產寶》﹐下同】

又方﹕葵莖及子爲末﹐酒服方寸匕﹐日二。

又方﹕柳根皮搗火溫﹐帛裹熨之﹐冷易﹐一宿消。【《肘後方》】

乳痛成癰﹕以益母艸爲末﹐水調塗乳上﹐一宿自瘥。生搗爛用之亦得。【《綱目》】

吹乳﹕用桑樹蛀﹐屑飯搗成膏貼之。【《本艸》】

乳頭破裂﹕丁香末傅之。【《梅師方》】

吹你腫痛﹕取戶限下土﹐和雄雀糞﹐暖酒服方寸匕。【《本艸》】

又方﹕貝母末吹鼻中﹐大效。【《得效方》】

又方﹕遠志焙研﹐酒服二錢﹐以滓敷之。【《直指方》】

又方﹕萱艸根擂﹐酒服﹐以滓封之。【《本艸》】

又方﹕葛蔓燒灰﹐酒服二錢﹐三服效。【《易簡方》】

乳癰腫大如碗﹕白姜石末和雞子淸敷之﹐幹卽易。【《外臺》】

乳癱初腫﹕貝母末酒服二錢﹐仍令兒吮之﹐卽通。【《直指方》】

乳汁不下﹐乃气脈壅塞也。又治經絡凝滯﹐乳內脹痛﹐邪畜成癰﹐服之自然內消。漏蘆二兩半﹐蛇退十條炙焦﹐﹝艸舌﹞蔞十个燒存性爲末﹐每服二錢﹐溫酒調下﹐良久﹐以熱羹湯投之﹐以通爲度。【《和劑》】

乳癰堅硬﹕以罐盛酢﹐燒熱石投之二次﹐溫漬之﹐冷則更燒石投之﹐不過三次卽愈。【《千金》】

乳癰寒熱﹕蔓菁根並葉去土﹐不用水洗﹐以鹽和搗塗之﹐熱卽換﹐不過三五次卽痊。冬月只用根。此方已救數十人。須避風。【《兵部手集》】

乳癰潰慣﹕銀杏半斤﹐以四兩研酒服之﹐以四兩研敷之。【《急救易方》】

乳癰腫痛﹕桂心﹑甘艸各二分﹐烏頭一分﹐炮爲末﹐和苦酒塗之。紙覆住﹐膿化爲水﹐神妙。【《肘後方》】

又方﹕用水楊柳根﹐生擂貼瘡﹐其熱如火﹐遂平。

又方﹕馬鞭艸一握﹐酒一碗﹐生薑一塊﹐擂汁服﹐滓敷之。【《易簡方》】

又方﹕用川大黃﹑粉艸各一兩爲末﹐好酒熬成膏收之﹐以絹攤貼瘡上仰臥﹐仍先以溫酒服一大匙﹐明日取下惡物。【《經驗方》】

乳癰堅硬﹕新茛菪子半匙﹐水服﹐不得嚼破。【《外臺》】

乳癰初腫﹕扁竹根如僵蠶者﹐同萱艸根爲末﹐蜜調敷之﹐神效。【《永類方》】

又方﹕內消花卽玉簪花﹐取根擂﹐酒服﹐以滓敷之。【《海上方》】

女子妬乳﹕生蔓菁根搗﹐和鹽酢漿水煮汁洗之﹐五六度良。又和雞子白封之﹐亦效。【《食療本艸》】

乳癰腫毒﹕龍舌艸﹑忍冬藤研爛﹐蜜和敷之。【《多能鄙事》】

產後乳汁不泄結毒者﹕皂角刺﹑蔓荊子各燒存性﹐等分爲末﹐每溫酒服二錢。【《袖珍方》】

婦人乳巖﹐因久積憂鬱﹐乳房內有核如指頭大﹐不痛不癢﹐五七年成癰﹐名乳巖﹐不可治也。用靑橘皮四錢﹐水一盞半﹐煎一盞﹐徐徐服之﹐日一服﹔或用酒服。【丹溪】

乳瘡腫痛﹕用芝麻炒焦研末﹐以燈窩油調塗﹐卽愈。【《本艸》】

乳頭裂破﹕胭脂蛤粉爲末敷之。【《得效方》】

乳汁不通﹕絲瓜連子燒存性研﹐酒服三錢﹐被覆取汗﹐卽通。【《簡便方》】

乳汁不行﹕內服通乳藥﹐外用木梳梳乳﹐周回百餘徧﹐卽通。【《事親》】

女人乳汁不出﹐內結成腫﹐名妒乳﹕用蜂房燒灰研﹐每服二錢﹐水一小盞﹐煎六分﹐去滓溫服。【《濟眾方》】

乳汁不通﹕白僵蠶末二錢﹐酒服﹐少頃以芝麻茶一盞飲之﹐梳頭木梳梳之﹐數十徧你汁如泉。【《經驗方》】

又方﹕用穿山甲炮研末﹐酒服方寸匕﹐日二服﹐外以油梳梳乳卽通。【《單驤方》】

又方﹕死鼠燒作屑﹐酒服方寸匕﹐日三﹐立下﹐勿令知。【《千金》﹐下同】

又方﹕鯉魚頭燒爲末﹐酒服三指撮。

又方﹕母豬蹄一具﹐粗切﹐以水二斗﹐熟煮得五六升汁飲之﹐不出更作。一方入酒煮之。

又方﹕豬蹄二枚﹐熟炙槌碎﹐通艸八兩細切﹐以淸酒一斗浸之﹐稍稍飲盡﹐不出更作。

又方﹕女人無乳或少﹐﹝艸舌﹞蔞子靑色大者一枚﹐熟搗﹐以白酒一斗﹐煮取四升﹐去滓溫服一升﹐日三。黃色小者用二枚﹐亦好。

又方﹕土瓜根治下篩﹐服半錢匕﹐日三﹐乳如流水不竭。

又方﹕芝麻炒研﹐入鹽少許食之。【唐氏】

又方﹕女人無乳﹐石鍾乳﹑漏蘆各二兩﹐治下篩﹐飲服方寸匕﹐卽下。【《千金》﹐下同】

又方﹕女人乳少或無乳﹐石鍾乳﹑通艸各等分爲末﹐粥飲服方寸匕﹐日三。後可兼養兩兒。通艸橫心者勿取﹐是羊桃根﹐色黃無益。

又方﹕前方二味﹐酒五升﹐漬一宿﹐明旦煮沸﹐去滓﹐服一升﹐日三。夏冷服﹐冬溫服。

婦人無乳﹕用羊肉六兩﹐獐肉八兩﹐鼠肉五兩﹐作臛啖之。【崔氏】

婦人回乳﹕用男子裹腳布勒住﹐經宿卽止。【《本艸》﹐下同】

產婦無子食乳﹐乳不消﹐令人發熱惡寒﹕用大麥糵二兩炒爲末﹐每服五錢﹐白湯下﹐良甚。【丹溪】

乳汁不下﹕用麥門冬末二錢﹐酒磨犀角汁一盞﹐調服。【《本艸》﹐下同】

又方﹕用鯉魚作羹食之。

又方﹕用野豬脂每取一匙﹐和一盞溫酒服﹐日三﹐乳卽下﹐且多﹐可供五兒。冬月豬脂亦可。

鍼灸

《甲乙經》曰﹕妒乳﹐太淵主之。乳癰﹐淒索寒熱﹐痛不可按﹐乳根主之。大驚乳痛﹐梁丘主之。乳癰有熱﹐三里主之。乳癰﹐太衝及復澑主之。神封﹑膺窻﹐主乳癰﹐寒熱短气﹐臥不安。太豁﹑俠豁﹐主乳癰腫潰。乳癰﹐驚痺脛腫﹐足跗不收跟痛﹐剌下廉入三分﹐灸三壯﹐穴在上廉下三寸。月水不利﹐見血而有身則敗﹐乳腫﹐剌臨泣入二分﹐灸三壯﹐穴在足小趾次趾問﹐去俠溪一寸半。乳癰腫痛﹐諸藥不能止痛者﹐三里穴鍼入五分﹐其痛立止﹐如神。穴在膝下﹝骨行﹞外廉兩筋間﹐舉足取之。《儒門事親》曰﹕乳汁不下﹐鍼肩井二穴效。《醫學綱目》曰﹕乳癰﹐刺乳中﹐穴在乳下中﹐鍼入一分﹐沿皮向後一寸半﹐灸瀉之。

《醫學入門》曰﹕婦人乳癰等證﹐先以溫紙覆上。立候紙先漧處爲瘡頭記定﹐然後用獨蒜去兩頭﹐切中間三分厚﹐安瘡頭上﹐用艾炷於蒜上灸之﹐每五炷換蒜再灸。如瘡大有十數頭作一處生者﹐以蒜搗爛攤患處﹐鋪艾灸﹐蒜敗再換。若痛灸至不痛﹐不痛灸至痛。其瘡乃隨火而散﹐此拔引郁毒從治之法﹐有回生之功。

醫案

《格致餘論》曰﹕余族侄婦年十八時﹐曾得乳巖病﹐察其形脈稍實﹐但性急躁﹐伉儷自諧﹐所難者後姑耳。遂以《本艸》單方靑皮湯﹐間以加減四物湯﹐行其經絡之劑月而安。

一婦人年六十﹐厚味鬱气而形實多妒﹐夏無汗而性急﹐忽左乳結一小核﹐大如棋子﹐不痛﹐自覺神思不佳﹐不知食味將半月﹐以人參湯調靑皮﹑甘艸末﹐入生薑汁細細呷﹐一日夜五六次﹐至五七日消矣。此乃你巖之始﹐不早治﹐隱至五年十年已後發﹐不痛不癢﹐必於乳下潰一竅﹐如巖穴出膿﹔又或五七年十年﹐𨿽飲食如故﹐洞見五內乃死。催不得於夫者有之。婦人以夫爲天﹐失於所天乃能生此。謂之巖者﹐以其如穴之嵌岈空洞﹐而外無所見﹐故名曰巖。息此者﹐必經久淹延。催此婦治之早﹐正消患於未形。餘者皆死﹐凡十餘人。又治一初嫁之婦﹐只以靑皮﹑甘艸與之安。

《薛己醫案》曰﹕一婦人內熱脇脹﹐兩乳不時作痛﹐口內不時辛辣﹐若臥而起急則臍下牽痛﹐此帶脈爲患也﹐用小柴胡加靑皮﹑黃連﹑山梔二劑而瘥。

一婦人因怒﹐兩乳腫兼頭痛寒熱﹐此肝經气證﹐用人參敗毒散二劑﹐表證已退﹔用小柴胡加芎﹑歸﹑枳殼﹑桔梗四劑而愈。

一婦人久郁﹐右乳內腫硬﹐此肝經血證也﹐用八珍加遠志﹑貝母﹑柴胡﹐靑皮﹐及隔蒜灸﹐兼神效﹝艸舌﹞蔞散﹐兩月餘而痊。

一婦人先熱渴﹐至夜尢甚﹐後兩乳忽踵﹐服敗毒藥﹐熱反熾﹐診之肝脈洪數﹐乃熱入血分﹐用加味小柴胡湯而愈。

一婦人因怒﹐左乳作痛﹐發熱﹐因表散太過﹐腫熱殊甚﹐用益气養榮湯數劑﹐熱止膿成﹐因不卽鍼﹐益腫脹熱渴﹐鍼之﹐膿大泄﹐仍服前湯月餘而愈。

一婦人因怒﹐左乳作痛﹐胸膈不利﹐此屬肝脾气滯﹐以方脈流气飲加木香﹑靑皮四劑而安。

一婦人患此﹐膿淸腫硬﹐面黃少食﹐內熱晡熱﹐自汗盜汗﹐月經不行﹐此肝脾气血俱虛也。用十全大補加遠志﹑貝母及補中益气各三十餘劑﹐外用蔥熨法而消。

一婦人患此﹐膿成脹痛﹐余欲鍼之﹐使毒不侵展。不從。至數日﹐鍼出敗膿三四碗許﹐虛證蜂起﹐幾至危殆﹐用大補之劑﹐兩月餘始愈。

一婦人素弱多郁﹐患時疫後﹐脾胃愈虛﹐飲食愈少﹐因怒右乳脇紅腫﹐應內作痛﹔或用炒麩皮熨之﹐內痛益甚﹔服加減明物湯﹐腫勢愈大﹐胸脇背心相引而痛。余謂病後脾弱﹐怒復傷肝﹐用八珍加陳皮﹑黃芪﹑柴胡﹑山梔﹑白芷八劑稍愈﹔去白芷加靑皮﹑木香﹑桔梗﹐又六劑而安。

一婦人左乳內腫如桃﹐不痛不赤﹐發熱漸瘦﹐此肝脾鬱怒也﹐用八珍湯加香附﹑遠志﹑靑皮﹑柴胡百餘劑﹐又兼神效﹝艸舌﹞蔞散三十餘劑﹐膿潰而愈。

一婦人久郁﹐左乳內結核如杏﹐三月不消﹐心脈濇﹐脾脈大﹐按之無力﹐此肝脾气血虧損﹐以八珍加貝母﹑遠志﹑香附﹑柴胡﹑靑皮﹑桔梗五十餘劑而愈。

一婦人稟實性躁﹐懷抱久郁﹐左乳內結一核﹐按之微痛﹐此皆气血郁滯﹐以連翹飲十餘劑少退﹐更以八珍加靑皮﹑香附﹑桔梗﹑貝母二十餘劑而愈。

一婦人右乳內結三核﹐年餘不消﹐朝寒暮熱﹐飲食不甘﹐此肝脾气血虧損﹐內服益气養榮湯﹐外以木香餅熨之﹐年餘血气復而梢。

一婦人乳內結核年餘﹐晡熱少食﹐余謂此血气不足﹐欲用益气養榮湯﹐彼反服行气之劑﹐潰出淸膿而歿。又一婦乳內結核如栗﹐亦服前藥﹐大如覆碗﹐堅硬如石﹐出血水而歿。

一婦年逾二十﹐稟弱﹐乳內作痛﹐頭疼脈浮﹐與人參敗毒散倍加人參一劑﹐表證悉退﹔但飲食少思﹐日晡微熱﹐更以小柴胡湯合六君子湯﹐二劑熱退﹐食進﹔方以托裏藥加柴胡十餘劑﹐鍼出膿而愈。

一婦患此證﹐膿成畏鍼﹐病勢漸盛﹐乃彊鍼之﹐膿出三碗許﹐脈數發渴﹐以大補藥三十餘劑而愈。丹溪云﹕乳房爲陽明所經﹐乳頭爲厥陰所屬。厥陰者肝也﹐乃女子致命之地﹐宗筋之所﹐且各有囊槖。其始焮腫𨿽盛﹐受患止於一二囊。若膿成不刺﹐攻潰諸囊矣。壯者猶可﹐弱者多致不救﹐所以必鍼而後愈也。

一婦人乳內腫一塊如雞子大﹐勞則作痛﹐久而不消﹐服托裏藥不應﹐此乳勞證也﹐屬肝經血少所致。先與神效﹝艸舌﹞蔞散四劑﹐更隔蒜灸之﹐腫少退﹔再服八珍湯﹐倍加香附﹑夏枯艸﹑蒲公英﹐仍間服前散﹐月餘而消。亦有乳疽一證﹐其狀腫硬木悶﹐𨿽破而不潰﹐腫亦不消﹐尢當急服此散﹐及隔蒜灸。斯二證乃七情所傷﹐气血所損﹐亦勞證也。宜戒怒﹐節飲食﹐愼起居。否則不治。

一人患乳癰﹐气血頗實﹐但瘡口不合﹐百法不應。余與神效﹝艸舌﹞蔞散四劑﹐少可﹔更與數劑﹐及豆豉餅灸之而愈。

一婦人患此未潰﹐亦與前藥三劑而消。良甫云﹕如有乳癰﹐便服此藥﹐可杜絕病根。如毒已成﹐能化膿爲水﹐毒未成者﹐則從大小便中散之。

郭氏妾﹐乃放出宮人﹐年四十﹐左乳內結一核堅硬﹐按之微痛。脈弱懶言﹐此鬱結證也﹐名曰乳巖﹐須服解鬱結益血气藥﹐百貼可保。郭謂不然﹐別服十宣散流气飲﹐瘡反盛。逾二年﹐復請余視﹐其形如覆碗﹐腫硬如石﹐膿出如泔。余謂膿淸脈大﹐寒熱發渴﹐治之無功﹐果歿。

一婦人患乳癰﹐寒熱頭痛﹐與荊防敗毒散一劑﹔更與蒲公英一握﹐搗爛﹐入酒二三盞﹐再搗﹐取酒熱服﹐渣熱罨患處而消。丹溪云﹕此艸散熱毒﹐消腫核﹐又散滯气﹐解金石毒之聖藥。

一婦人患乳癰﹐愈後發熱﹐服養气血藥不應﹐與八珍湯加炮漧薑四劑而止﹐仍以前湯加黃芪﹑香附三十餘劑﹐气血平復。

一婦人乳腫而不作膿﹐以益气養榮湯加香附﹑靑皮數劑而膿成﹐鍼之﹐旬日而愈。

一婦人右乳腫﹐發熱﹐怠惰嗜臥﹐無气以動﹐至夜熱益甚﹐以補中益气湯兼逍遙散治之而痊。

一婦人兩乳內時常作痛﹐口內常辣﹐臥起若急﹐臍下牽痛﹐以小柴胡湯加靑皮﹑黃連﹑山梔治之而痊。

一婦人產次子而無乳﹐服下乳藥﹐但作脹。余謂人乳皆气血所化﹐今脹而無乳﹐是血气竭而津液亡也﹐當補其气血﹐自然有乳矣。乃與八珍湯倍加參﹑朮少加肉桂﹐二十餘服﹐乳遂生。後因勞役復竭。夫其初有乳﹐再產而無﹐其气血只給一產耳﹐其衰可知。間有產後乳出不止﹐亦爲气虛﹐宜補藥止之。其或斷乳﹐兒不吮﹐亦能作脹﹐則用麥糵妙爲末﹐白湯調服以散之。若兒吮破乳頭成瘡﹐則用蒲公英末﹐或黃連膩粉散摻之。若乳頭裂破﹐以丁香末或蛤粉﹑胭脂傅之並效。

一產婦勞役﹐忽乳汁如湧﹐昏昧吐痰﹐此陽气虛而厥也﹐灌以獨參湯而蘇﹐更以十全大補湯數劑而安。若婦人气血方盛﹐乳房作脹﹐或無兒飲﹐脹痛憎寒發熱﹐用麥芽二三兩炒熟﹐水煎服立消﹐其耗散血气如此。何脾胃虛弱﹐飲食不消﹐方中多用之﹖

一產婦素有肝火﹐患陰蝕疳瘡﹐內潰癢痛﹐食少熱渴﹐小水淋瀝﹐用加味逍遙散﹑加味歸脾湯兼服﹐間以蘆薈丸﹑外以鶴虱艸煎洗而愈。

一產婦因乳少服藥通之﹐致乳房腫脹﹐發熱作渴﹐余謂血气虛﹐以玉露散補之而愈。

《證治準繩》曰﹕隆慶庚午﹐余自秋闈歸﹐則亡妹已病﹐蓋自七月乳腫痛不散﹐八月用火鍼取膿﹐醫以十全大補湯與之﹐外敷鐵箍散﹐不效﹐反加喘悶。九月產一女﹐潰勢益大﹐而乳房爛盡﹐延及胸腋﹐膿水稠粘﹐出膿幾六七升﹐略無斂勢。十一月﹐始歸就醫﹐攺用解毒和平中劑﹐外摻生肌散﹑龍骨﹑寒水石等藥﹐膿出不止﹐流濺所及﹐卽腫泡潰膿﹐兩旁紫黑瘡口十數﹐胸前肢下皆腫潰﹐不可動側﹐其勢可畏。余謂產後毒气乘虛而熾﹐宜多服黃芪解毒補血益气生肌﹐而醫不敢用。十二月中旬後﹐益甚﹐瘡口廿余﹐諸藥盡試不效﹐始用余藥。時膿穢粘滯﹐煎豬蹄湯沃之頓爽。乃制一方﹐名黃芪托裏湯。黃芪之甘溫以排膿益气坐肌爲君﹔甘艸補胃气解毒﹐當歸身和血坐血爲臣﹐升麻﹑葛根﹑漏蘆爲足陽明本經藥﹐及連翹﹑防風散結疏婦經﹐﹝艸舌﹞蔞仁﹑鼠粘子解毒去腫﹐皂角刺引至潰處﹐白芷入陽明敗膿長肌﹔又用川芎三分﹐及肉桂﹑炒蘗爲引﹐每劑入酒一盞﹐煎送白玉霜丸﹐疏膿解毒。時膿水稠粘方盛﹐不可遽用收濇之藥﹐理宜追之﹐以翠育錠子外摻。明日膿水頓稀﹐痛定穢解﹐始有向安之勢。至辛未新正﹐患虛皆生新肉﹐有紫腫處﹐俱用蔥熨法﹐隨手消散﹐但近腋足少陽分尙未斂﹐乃加柴胡一錢﹐靑皮三分﹐川芎倍之。膿水將淨者﹐卽用搜膿散摻之﹐元宵後遂全安。

《外科正宗》曰﹕一婦人因怒﹐左乳腫痛﹐寒熱交作﹐以人參敗毒散一劑﹐表證已退﹔又以牛蒡子湯二服﹐腫消漸漸而安。

一婦人憂思過度﹐久郁成痛﹐在乳結核如桃半年﹐似痛非痛﹐咳嗽生痰﹐身發潮熱﹐診之脈微數而無力﹐此眞气𨿽弱而邪火尙未有餘﹐如用藥合理﹐亦堪調治。先用逍遙散加香附﹑貝母十餘服﹐而咳嗽漸止﹐寒熱間作﹔又以八珍湯加香附﹑丹皮﹑柴胡﹑遠志十餘服﹐身熱去其八九﹔又以益气養榮湯加靑皮﹑木香兩月餘。其胸膈得利﹐噯气得舒﹐飲食漸進﹐肌膚漸澤﹔外腫以阿魏化痞膏貼之﹐半年餘而消。

一婦人右乳疼痛﹐腫如覆碗﹐診之脈數有力﹐此有餘證﹐欲作膿也。以托裏消毒散﹐數服而脹痛﹔卽鍼之﹐出膿碗許﹔又以十全大補湯加香附﹐十餘服而安。

一婦人暴怒﹐左乳結硬疼痛﹐自服仙方活命飲二服﹐疼痛稍止﹐結腫不消﹔仍服淸涼敗毒之劑﹐痛腫反作﹐形體日弱。余診之﹐脈浮數而無力﹐此屬眞气虛而邪气實也﹐非補不可。以益气養榮湯四五服﹐其腫始髙﹐寒熱亦退﹔又十餘服而膿潰﹐兼以十全大補湯兩月而痊。此非純補之功。其疾豈能得愈﹖

一掃人左乳結核﹐三年方生腫痛﹐診之﹐脈緊數而有力﹐此陽有餘而陰不足也。況結腫如石﹐皮肉紫色不澤﹐此乳巖證也。辭不治﹐後果歿。

又一婦左乳結腫﹐或小或大﹐或軟或硬﹐俱不爲痛﹐已半年餘﹐方發腫如覆碗﹐堅硬木痛﹐近乳頭﹐累累徧生疙瘩﹐時痛時癢。診之﹐脈弦而數﹐腫皮慘黑不澤。此气血已死﹐辭不可治。

