古今圖書集成醫部全錄卷三百八

腫脹門

黃帝素問

生气通天論

因於气爲腫﹐四維相代﹐陽气乃竭。

【注外淫之邪﹐傷於陽气﹐不能運行﹐則榮血泣而爲腫。四肢之陽﹐交相代謝﹐而陽气乃竭也。】

陰陽應象大論

寒气生濁﹐濁气在上﹐則生﹝月眞﹞脹。

【注寒气下凝﹐故生濁陰。今濁气反在上﹐故生﹝月眞﹞脹。】

陰陽別論

三陰結謂之水。

【注三陰結﹐謂脾肺之脈俱寒結也。脾肺寒結﹐則气化爲水。】

結陽者腫四肢。

【注四肢爲諸陽之本﹐气歸形﹐气結故形腫也。】

陰陽結斜﹐多陰少陽﹐曰石水﹐少腹腫。

【注結斜者﹐偏結於陰陽之間。此多偏於腎臟﹐故爲多陰少陽﹐而少腹腫也。】

二陰一陽﹐發病善脹﹐心滿善气。

【注二陰一陽者﹐少陰少陽也。此腎气與生陽並逆﹐故善脹。心腎之气﹐不能相交﹐故心滿善气。】

五臟生成論

腹滿﹝月眞﹞脹﹐支膈胠脇﹐下厥上冒﹐遇在足太陰陽明。

【注腹滿﹝月眞﹞脹﹐邪薄於太陰陽明之气分。太陰陽明之支絡貫膈﹐气分之邪轉入於經﹐是以連及支膈胠脇﹐皆脹滿也。】

藏气法時論

腎病者﹐腹大脛腫﹐喘咳身重﹐寢汗出﹐憎風。

【注腎之經病故腹大脛腫。水邪上逆則喘咳生气﹐下衰則身重﹐經气逆則表气虛﹐故寢汗出而惡風。】

宣明五气篇

五气所病﹐下焦溢爲水。

【注下焦如瀆﹐水道出焉﹐病則反溢而爲水病。】

腹中論

黃帝問曰﹕有病心腹滿﹐旦食則不能暮食﹐此爲何病﹖岐伯對曰﹕名爲鼓脹。帝曰﹕治之柰何﹖岐伯曰治之以雞矢醴﹐一劑知﹐二劑已。

【注此乃脾土難於運化﹐以致脹滿不食。】

帝曰﹕有病膺腫﹑頸痛﹑胸滿﹑腹脹﹐此爲何病﹖何以得之﹖岐伯曰﹕名厥逆。帝曰﹕治之柰何﹖岐伯曰﹕灸之則喑﹐石之則狂。須其气並﹐乃可治也。帝曰﹕何以然﹖岐伯曰﹕陽气重上﹐有餘於上﹐灸之則陽气入陰﹐入則喑﹔石之則陽气虛﹐虛則狂。須其气並而治之﹐可使全也。

【注諸陽之气上升﹐而腹气又厥逆於上﹐爲膺腫﹑頸痛﹑胸滿﹑腹脹之病﹐是陽气重上而有餘於上矣。而反灸之﹐則陽熱之气﹐反入經絡之陰﹐則爲喑﹔若石砭之﹐則陽气外泄而虛﹐虛則狂矣。衝脈之血﹐亦從胸中而散於肌腠皮膚之間﹐故須其與厥逆之脾气並合而後治之﹐可使全也。】

帝曰﹕病熱而有所痛者﹐何也﹖岐伯曰﹕病熱者陽脈也﹐以三陽之動也。人迎一盛少陽﹐二盛太陽﹐三盛陽明﹐入陰也。夫陽入於陰﹐故病在頭與腹﹐乃﹝月眞﹞脹而頭痛也。

【注病熱者﹐陽脈盛而三陽之气動之也。三陽俱盛﹐當主病熱頭痛。腹爲陰﹐陰中之至陰脾也。如陽入於陰﹐又當病在頭與腹﹐乃﹝月眞﹞脹而頭痛也。】

風論

胃風之狀﹐頸多汗﹐惡風﹐食飲不下﹐鬲塞不通﹐腹善滿﹐失衣則﹝月眞﹞脹﹐食寒則泄﹐診形瘦而腹大。

【注胃腑受邪﹐故飲食不下﹐鬲塞不通﹐腹善滿也。形寒則﹝月眞﹞脹﹐飲冷則泄者﹐胃气虛傷也。胃者肉其應﹐腹者胃之郛﹐故主形瘦而腹大。】

厥論

帝曰﹕厥或令人腹滿﹐或令人暴不知人﹐或至半日﹐遠至一日乃知人者﹐何也﹖岐伯曰﹕陰气盛於上則下虛﹐下虛則腹脹滿。

【注中焦之陽气日損﹐故陰气獨盛於上﹐而下焦之陽气亦虛﹐是以腹脹滿也。】

陽明之厥﹐則癲疾欲走呼﹐腹滿不得臥﹐面赤而熱﹐妄見而妄言。

【注癲狂走呼﹐妄言妄見﹐陽明之脈病也。經气厥逆﹐故腹滿。胃不和﹐不得臥也。陽明乃燥熱之經﹐其經气上出於面﹐故面赤而熱。】

太陰之厥﹐則腹滿﹝月眞﹞脹﹐後不利﹐不欲食﹐食則嘔﹐不得臥。

【注足太陰之脈厥逆﹐則腹滿﹝月眞﹞脹。食飲入胃﹐脾爲轉輸。逆气在脾﹐故後便不利。脾不轉運﹐則胃亦不和﹐是以食則嘔而不得臥也。】

少陰之厥﹐則口漧溺赤﹐腹滿心痛。

【注足少陰之脈厥逆﹐則陰液不能上資﹐是以口干心痛。肺金不能通調於下﹐故溺赤。水火陰陽之气上下不交﹐故腹滿也。】

少陰之厥﹐則少腹腫痛﹐腹脹﹐涇溲不利﹐好臥屈膝﹐陰縮腫﹐胻內熱。

【注足厥陰之脈厥逆﹐則少腹腫痛而腹脹﹐涇溲不利﹐陰縮而腫也。經脈厥逆﹐不能濡養筋骨﹐故好臥而屈膝。厥陰木火主气﹐榮兪厥逆﹐故胻內腫熱也。】

少陰厥逆﹐虛滿嘔變﹐下泄淸﹐治主病者。

【注少陰之气上與陽明相合而主化水谷﹐少陰气厥﹐以致中焦虛滿而變爲嘔逆。上下水火之气不交﹐故下泄淸冷也。】

厥陰厥逆﹐攣腰痛﹐虛滿﹐前閉﹐譫言﹐治主病者。

【注虛滿者﹐食气不能散精於肝也。前閉者﹐肝主疏泄也。肝主語﹐譫語者﹐肝气郁也。】

奇病論

帝曰﹕有病﹝疒龍﹞然如有水狀﹐切其脈大緊﹐身無痛者﹐形不瘦﹐不能食﹐食少﹐名爲何病﹖

【注﹝疒龍﹞然﹐浮腫貌﹐乃水气上乘﹐非有形之水也。大則爲風﹐緊則爲寒﹐故脈大緊。夫病風水者﹐外證骨節疼痛﹐此病在腎﹐非外受之風邪﹐故身無痛。水气上乘﹐故形不瘦。風水侮土﹐故不能食﹐卽食亦不能多。】

岐伯曰﹕病生在腎﹐名爲腎風。腎風而不能食善驚。驚已﹐心气痿者死。

【注此腎臟自生之風﹐非外受之邪。】

大奇論

肝滿﹑腎滿﹑肺滿皆實﹐卽爲腫。

【注滿﹐謂髒气充滿也。夫五臟者﹐藏精气而不瀉﹐故滿而不實。如滿而皆實﹐是爲太過﹐當卽爲腫。】

脈解篇

陽明所謂脛腫剎皇照擼俏逶率㈥栔幰病ｊ栒咚レ段逶攏魂帤饃希c陽始爭﹐故脛腫而股不收也。

【注五月陽气始衰而下﹐一陰始生而上﹐陰與陽交爭﹐以致經脈不和而爲脛腫不收也。】

所謂客孫脈則頭痛鼻鼽腹腫者﹐陽明並於上﹐上者則其孫絡太陰也﹐故頭痛鼻鼽腹腫也。

【注陽明之气並於上﹐迫於陽明之孫絡則頭痛鼻鼽﹐迫於太陰之經脈則腹腫也。】

厥陰所謂﹝疒頹﹞疝婦人少腹腫者﹐厥陰者﹐辰也﹐三月陽中之陰﹐邪在中﹐故爲﹝疒頹﹞疝少腹腫也。

【注三月陽盛之時而厥陰主气﹐故爲陽中之陰。厥陰之气在內而未得盡出﹐故爲﹝疒頹﹞疝腹腫也。】

陽明所謂上喘而爲水者﹐陰气下而復上﹐上則邪客於臟腑間﹐故爲水也。

【注陰气下而復上者﹐謂冬至一陽初生﹐陰气下降﹐至五月陰气復上也。陰气下歸於水髒﹐至陰气從上而漸盛﹐則水邪隨气而上升﹐上客於臟腑之間﹐故喘而爲水也。】

所謂胸痛少气者﹐水气在臟腑也。水者陰气也﹐陰气在中﹐故胸痛少气也。

【注此水气上乘也。】

太陰所謂病脹者﹐太陰子也﹐十一月萬物气皆藏於中﹐故曰病脹。

【注十一月萬物之气﹐皆藏於中﹐故主病腹脹也。】

水熱穴論

黃帝問曰﹕少陰何以主腎﹖腎何以主水﹖岐伯曰﹕腎者至陰也﹐至陰者盛水也﹔肺者太陰也﹐少陰者冬脈也。故其本在腎﹐其末在肺﹐皆積水也。帝曰﹕腎何以能聚水而生病﹖岐伯曰﹕腎者胃之關也。關門不利﹐故聚水而從其類也。上下溢於皮膚﹐故爲胕腫。胕腫者﹐聚水而生病也。帝曰﹕諸水皆生於腎乎﹖岐伯曰﹕腎者牝髒也。地气上者﹐屬於腎而生水液也﹐故曰至陰。勇而勞甚則腎汗出﹐腎汗出﹐逢於風﹐內不得入於臟腑﹐外不得越於皮膚﹐客於元府﹐行於皮裏﹐傳爲胕腫﹐本之於腎﹐名曰風水。所謂元府者﹐汗空也。

【注水由中焦入胃之飲而生﹐從下焦決瀆而出﹐故關門不利﹐則聚水而從其類。水聚於下﹐則反溢於上﹐故腫脹於皮膚之間。地气上者﹐屬於腎而生水液也﹐腎气動則水液上升而爲汗矣。逢於風﹐則內不得入於臟腑﹐外不得越於皮膚﹐客於元府﹐行於皮裏﹐傳爲胕腫﹐本之於腎﹐名曰風水。蓋因風而致水腫於皮膚間也。】

調經論

帝曰﹕形有餘不足﹐柰何﹖岐伯曰﹕形有餘則腹脹﹐涇溲不利﹔不足﹐則四肢不用。

【注腹乃脾土之郛郭﹐故有餘則脹。《靈樞經》云﹕脾气實則涇溲不利。蓋土气盛實﹐則克制其水而不流。脾主四支﹐故虛則不用。】

帝曰﹕志有餘不足柰何﹖岐伯曰﹕志有餘則腹脹飧泄﹔不足則厥。

【注腎者胃之關也﹐關門不利則聚水而爲腹脹飧泄矣。腎爲生气之原﹐故不足則厥逆而冷。】

標本病傳論

肺病喘咳﹐三日而脇支滿痛﹐一日身體重痛﹐五日而脹﹐十日不已死。冬日入﹐夏日出。

【注冬气收藏﹐夏气浮長。日出气始生﹐日入气收引。肺主气﹐故終於气之出入也。】

肝病頭目眩脇支滿﹐三日體重身痛﹐五日而脹﹐三日腰脊少腹痛脛酸﹐三日不已死。冬日入﹐夏早食。

【注夏早食者﹐寅卯之時木气絕而不生也。冬日入者﹐申酉之時金气旺而木气絕也。】

脾病身痛體重﹐一日而脹﹐二日少腹腰脊痛脛酸﹐三日背﹝月呂﹞筋痛﹐小便閉﹐十日不已死。冬人定﹐夏晏食。

【注冬之人定在亥﹐謂土敗而水勝也。夏之晏食在寅﹐木旺而土絕也。】

腎病少腹腰脊痛胻酸﹐三日背﹝月呂﹞筋痛﹐小便閉﹐三日腹脹﹐三日兩脇支痛﹐三日不已死。冬大晨﹐夏晏晡。

【注冬之大明在辰﹐土旺而水滅也。夏之晏晡在亥﹐水絕而不能生也。】

胃病脹滿﹐五日少腹腰脊痛胻酸﹐三日背﹝月呂﹞筋痛﹐小便閉﹐五日身體重﹐六日不已死。冬夜半後﹐夏日昳。

【注冬夜半後者﹐土敗而水勝也。夏日昳者﹐陽明所主之時﹐土絕而不能生也。】

膀胱病小便閉﹐五日少腹脹﹐腰脊痛﹐胻酸﹐一日腹脹﹐一日身體重﹐二日不已死。冬雞鳴﹐夏下晡。

【注冬雞鳴在醜﹐乃太陽少陽生气之時气絕﹐故不能生。夏下晡﹐乃陽明生气之時﹐陽明之气亦絕也。】

气交變大論

歲水太過﹐寒气流行﹐邪害心火﹐甚則腹大脛腫。

【注水邪泛溢﹐土不能制之﹐則腹大脛腫。】

歲水不及﹐濕乃大行﹐民病腹滿身重﹐甚則胕腫﹐上臨太陰﹐民病寒疾於下﹐甚則腹滿浮腫。

【注濕土太過﹐傷及腎陰﹐故爲此諸病。】

歲木太過﹐風气流行﹐脾土受邪﹐民病腹支滿。

【注此脾土之病也。】

歲火太過﹐炎暑流行﹐金肺受邪﹐甚則胸中滿﹐脇支滿。

【注胸內乃心主之宮城﹐其脈出脇﹐故病如是。】

歲水太過﹐寒气流行﹐邪害心火﹐甚則腹大脛腫。

【注此水邪泛溢﹐土不能制之。】

歲土太過﹐雨濕流行﹐腎水受邪﹐民病腹滿﹐溏泄﹐腸鳴。

【注此脾土之虛證﹐蓋淫勝則本位反虛而自傷也。】

歲金太過﹐燥气流行﹐肝木受邪﹐民病兩脇滿且痛﹐引少腹。

【注此肝木之病也。】

歲火不及﹐寒乃大行﹐民病脇支滿。復則病騖溏﹐腹滿﹐食飲不下

【注此寒濕之爲病也。】

歲水不及﹐濕乃大行﹐民病腹滿身重﹐濡泄跗腫。上臨太陰﹐則大寒數舉﹐甚則腹滿浮腫。

【注濕土太過﹐傷及腎陰﹐故爲腹滿身重﹐濡泄跗腫。若上臨太陰﹐則濕淫太過﹐而脾土受傷也。】

五常政大論

土太過﹐曰惇阜。惇阜之紀﹐是謂廣化。其髒脾腎﹐其病腹滿﹐四肢不舉。

【注此水濕之爲病也。】

水太過﹐日流衍。流衍之紀﹐是謂封藏。其髒腎心﹐其病脹。

少陽司天﹐火气下臨﹐寒熱胕腫。

【注此火熱之爲病也。】

太陽司天﹐濕气變物﹐水飲內禾畜﹐中滿不食﹐甚則胕腫。

【注此水濕之爲病也。】

至眞要大論

歲少陰在泉﹐熱淫所勝﹐民病腹中常鳴﹐气上衝胸﹐喘不能久立﹐少腹中痛﹐腹大。

【注气上衝胸者﹐火炎上也。喘不能久立者﹐火淫肺金也。熱在下焦﹐則少腹中痛﹔熱在中焦﹐則腹大也。】

歲厥陰在泉﹐風淫所勝﹐民病灑灑振寒﹐善伸數欠﹐心痛支滿﹐兩脇裏急﹐飲食不下﹐鬲咽不通﹐食則嘔腹脹善噫﹐得後與气﹐則快然如衰﹐身體皆重。

【注此木淫而土病也。】

太陰司天﹐濕淫所勝﹐胕腫骨痛陰痺。

【注此感寒濕之气也。】

厥陰司天﹐風淫所勝﹐民病胃脘當心而痛﹐上支兩脇﹐鬲咽不通﹐飲食不下﹐腹脹。

【注此脾經之病也。】

少陰司天﹐熱淫所勝﹐民病胸中煩熱﹐嗌漧﹐右胠滿﹐甚則胕腫肺﹝月眞﹞﹐腹大滿﹐膨膨而喘咳。

【注此肺經之病也。】

少陽司天﹐火淫所勝﹐傳而爲水﹐身面胕腫﹐腹滿仰息。

【注傳爲水者﹐火淫逼其金水外溢﹐故爲腫滿之水。病仰息者﹐肺气逆而不得偃息也。】

太陽司天﹐寒淫所勝﹐民病胸腹滿﹐胸脇胃脘不安。

【注此陽熱中盛之病也。】

少陽司天﹐客勝甚則胕腫﹔主勝甚則脇痛支滿。

【注胕腫者﹐太陽寒水之气勝也。脇痛支滿者﹐厥陰之初气勝也。】

太陰司天﹐客勝則首面胕腫﹐呼吸气喘﹔主勝則胸腹滿﹐食已而瞀。

【注首面胕腫﹐濕淫於上也。呼吸气喘﹐淫於內也。胸腹滿者﹐初气之木勝﹐傷土也。】

少陽司天﹐主勝則胸滿咳仰息。

【注此主气之二火﹐欲上炎而外出﹐肺受制也。】

太陰在泉﹐客勝則濕客下焦﹐發而濡瀉﹐及爲腫﹑隱曲之疾﹔主勝﹐則寒气逆滿﹐食飲不下。

【注濕客下焦﹐發而濡瀉及爲腫者﹐因客淫於下而太陰之主气自病也。終之主气乃太陽寒水﹐客气乃司天之濕土﹐故主勝則寒气逆滿。食飲不下﹐乃濕气上逆﹐而病及於厥陰之經也。】

陽明在泉﹐客勝則淸气動下﹐少腹堅滿而數便瀉。

【注淸气動下者﹐淸肅之天气而動於下也。少腹堅滿而數便瀉者﹐太陽寒水之病也。】

陽明之復﹐淸气大舉﹐甚則心痛否滿﹐腹脹而瀉。

【注陽明之復﹐發於本位主令之時﹐是以淸气大舉﹐心痛否滿。腹脹而泄﹐乘火土也。】

太陽之勝﹐皮膚否腫﹐腹滿食減。

【注皮膚否腫者﹐太陽之气主表也。腹滿食減者﹐水气乘脾也。】

太陰之勝﹐火气內郁﹐少腹滿﹐腰脽重彊﹐內不便﹐善注泄﹐足下溫﹐頭重﹐足脛胕腫。飲發於中﹐胕腫於上。

【注少腹滿腰脽重彊者﹐濕气下淫而及於腎也。足下溫頭重者﹐風火之气復流於下也。足脛胕腫者﹐土淫而水泛也。飲發於中﹐胕腫於上者﹐水邪之從下而中﹐中而上也。】

太陰之復﹐濕變乃舉﹐體重中滿﹔飲食不化﹐陰气上厥﹐胸中不便﹔飲發於中﹐咳喘有聲。

【注陰濕盛﹐故體重中滿。飲食不化﹐陰气上逆﹐則胸中不便。咳喘有聲者﹐飲乘於肺也。】

諸腹脹大﹐皆屬於熱。

【注熱乃君火之气也。】

六元正紀大論

火郁之發﹐民病脇腹﹑胸背﹑面目﹑四肢﹝月眞﹞膹臚脹。

【注此火熱盛而精血傷也。】

金郁之發﹐民病咳逆﹐心脇滿引小腹。

【注此肺金之病也。】

帝曰﹕論言熱無犯熱﹐寒無犯寒。余欲不遠寒﹐不遠熱﹐柰何﹖岐伯曰﹕悉乎哉問也﹗發表不遠熱﹐攻裏不遠寒。帝曰﹕不發不攻﹐而犯寒犯熱﹐何如﹖岐伯曰﹕寒熱內賊﹐其病益甚。帝曰﹕願聞無病者何如﹖岐伯曰﹕無者生之﹐有者甚之。帝曰﹕生者何如﹖岐伯曰﹕不遠熱則熱至﹐不遠寒則寒至。寒至則堅否﹑腹滿﹑痛急﹑下利之病生矣﹐熱至則身熱﹑吐下﹑霍亂﹑癰疽﹑瘡瘍﹑瞀郁﹑注下﹑瞤瘈﹑腫脹﹑嘔﹑鼽﹑衄﹑頭痛﹑骨節變﹑肉痛﹑血溢﹑血泄﹐淋閉之病生矣。帝曰﹕治之柰何﹖岐伯曰﹕時必順之﹐犯者治以勝也。

【注辛甘發散爲陽﹐故有病應發散者﹐卽當遠熱而不遠熱矣。酸苦湧泄爲陰﹐如有病而應攻裏者﹐卽當遠寒而不遠寒矣。如𨿽病而不宜發表攻裏﹐若妄犯之﹐則寒熱內賊﹐其病益甚。若無病而不遠熱不遠寒者﹐則堅痞腹滿身熱吐下之病生矣。時謂四時。治以勝者﹐如犯熱則以所勝之寒治之﹐犯寒則以所勝之熱治之。】

靈樞經

本神篇

脾藏榮﹐榮捨意。脾气實﹐則腹脹涇溲不利。

【注腹乃脾土之郛郭﹐故實則腹不能轉輸其水也。】

腎藏精﹐精舍志。腎气虛則厥﹐實則脹。

【注腎者胃之關﹐故實則關門不利而爲脹。】

師傳篇

胃中寒則腹脹﹐腸中寒則腸鳴飧泄。胃中寒﹐腸中熱﹐則脹而且泄﹔胃中熱﹐腸中寒﹐則疾饑小腹痛脹。

【注熱中寒中者﹐寒熱之气皆由中而發﹐內而外也。】

海論

膻中者爲气之海。气海有餘者﹐气滿胸中﹐悗息面赤。

【注膻中以司呼吸﹐故气海有餘者﹐气滿胸中。】

脹論

黃帝曰﹕脈之應於寸口﹐如何而脹﹖岐伯曰﹕其脈大堅以濇者脹也。黃帝曰﹕何以知臟腑之脹也﹖岐伯曰﹕陰爲髒﹐陽爲腑。

【注大者邪盛﹐堅者邪實﹐濇者气血虛而不流利。濇而堅者爲陰﹐其脹在髒﹔大而堅者爲陽﹐其脹在腑。】

黃帝曰﹕夫气之令人脹也﹐在於血脈之中耶﹖臟腑之內乎﹖岐伯曰﹕三者皆存焉﹐然非脹之舍也。黃帝曰﹕願聞脹之舍。岐伯曰﹕夫脹者皆在於臟腑之外﹐排臟腑而郭胸脇﹐脹皮膚﹐故命曰脹。

【注脹之舍在內者﹐臟腑之外﹐空郭之中﹔在外者﹐皮膚腠理之間。謂脹在無形之气分也。】

黃帝曰﹕臟腑之在胸脇腹裹之內也﹐若匣匱之藏禁器也﹐各有次捨﹐異名而同處一域之中﹐其气各異﹐願聞其故﹖

黃帝曰﹕未解其意﹐再問。岐伯曰﹕夫胸腹﹐臟腑之郭也。膻中者﹐心主之宮城也。胃者﹐太倉也。咽喉小腸者﹐傳送也。胃之五竅者﹐閭裏門戶也。廉泉玉英者﹐津液之道也。故五臟六腑者﹐各有畔界﹐其病各有形狀。營气循脈﹐衛气逆爲脈脹﹐沖气並脈循分爲膚脹。三里而瀉﹐近者一下﹐遠者三下。無問虛實﹐工在疾瀉。

【注營气循脈﹐衛气逆於脈中則爲脈脹﹐若並脈而循行於分肉則爲膚脹﹐當取足陽明胃經之三里而瀉之。在於膚脈而近者一瀉﹐在於城郭而遠者三下。無問虛實﹐工在疾瀉﹐蓋畱之則爲臟腑之脹矣。衛气出於太倉﹐故瀉胃之三里。】

黃帝曰﹕願聞脹形。岐伯曰﹕夫心脹者﹐煩心短气﹐臥不安﹔肺脹者﹐虛滿而喘咳﹔肝脹者﹐肋下滿而痛引小腹﹔脾脹者﹐善噦﹐四肢煩悗﹐體重不能勝衣﹐臥不安﹔腎脹者﹐腹滿引背﹐央央然腰髀痛。六腑脹﹕胃脹者﹐腹滿胃脘痛﹐鼻聞焦臭﹐妨於食﹐大便難﹔大腸脹者﹐腸鳴而痛濯濯﹐冬日重感於寒﹐則飧泄不化﹔小腸脹者﹐少腹﹝月眞﹞脹﹐引腰而痛﹔膀胱脹者﹐少腹滿而气癃﹔三焦脹者﹐气滿於皮膚中﹐輕輕然而不堅﹔膽脹者﹐脇下痛脹﹐口中苦﹐善太息。

【注此衛气逆於城郭之中﹐而爲臟腑之脹也。】

凡此諸脹者﹐其道在一。明知逆順﹐鍼數不失。瀉虛補實﹐神去其室。致邪失正﹐眞不可定。粗之所敗﹐謂之夭命。補虛瀉實﹐神歸其室。久塞其空﹐謂之良工。

【注脹有虛實﹐當補當瀉﹐其道惟一﹐無二岐也。逆順者﹐謂榮行脈中﹐衛行脈外﹐相逆順而爲行也。先天之精﹐水谷之精﹐兩精相搏﹐合而爲神。塞其空者﹐外無使經脈膚腠疏空﹐內使臟腑之神气充足﹐自無厥逆之患矣。】

黃帝曰﹕脹者焉生﹖何因而有﹖岐伯曰﹕衛气之在身也﹐常然並脈循分肉﹐行有逆順﹐陰陽相隨﹐乃得天和。五臟更始﹐四時有序﹐五穀乃化。然後厥气在下﹐榮衛畱止。寒气逆上﹐眞邪相攻。兩气相搏﹐乃合爲脹也。

【注夫衛气與脈內之榮气相逆順而行﹐得天地自然之和气﹐外內出入﹐陰陽遞更﹐終而復始﹐應四時寒暑之往來﹐五穀乃化﹐榮衛生焉。若厥逆之气自下而上﹐榮衛失常﹐則眞邪相攻而合爲脹矣。】

黃帝曰﹕善﹗何以解惑﹖岐伯曰﹕合之於眞﹐三合而得。帝曰﹕善﹗

【注下焦先天之眞元﹐上與陽明相合﹐化水谷之精微﹐生此榮衛二气。榮衛之气﹐通會於腠理﹐與榮衛合並而充行於形身者也。故榮衛二气合之於眞元﹐三合而得其厥逆之因矣。如天眞之气﹐厥逆在下﹐則榮衛之气畱止於上﹐下焦寒水之气上逆﹐則眞邪相攻﹐榮衛兩气相搏﹐乃合而爲脹也。】

黃帝問於岐伯曰﹕脹論言無問虛實﹐工在疾瀉﹐近者一下﹐遠者三下。今有其三而不下者﹐其過焉在﹖岐伯對曰﹕此言陷於肉肓而中气穴者也。不中气穴則气內閉﹐鍼不陷肓則气不行上越。中肉則衛气相亂﹐陰陽相逐。其於脹也﹐當瀉不瀉﹐气故不下。三而不下﹐必更其道﹐气下乃止﹐不下復始﹐可以萬全﹐烏有殆者乎﹖其於脹也﹐必審其診﹐當瀉則瀉﹐當補則補﹐如鼓應桴﹐惡有不下者乎﹖

【注衛气之逆於內而爲脹者﹐在於宮城空郭之中﹐故取之三里三下而已﹐今有其三而不下者﹐此陷於肉肓而中气穴故也﹐故鍼不中气穴﹐則气閉於內﹐不得外出﹐鍼不陷肓﹐則气不行﹐不能上越。故三而不下者﹐必更其道﹐取之气穴﹐惡有不下者乎﹖】

五癃津液別篇

黃帝問於岐伯曰﹕水谷入於口﹐輸於腸胃﹐其液別爲五。天寒衣薄則爲溺與气﹔天熱衣厚則爲汗﹔悲哀气並則爲泣﹔中熱胃緩則爲唾﹔邪气內逆則气爲之閉塞而不行﹐不行則爲水脹。余知其然也﹐不知其所由生。願聞其道。岐伯曰﹕水谷皆入於口﹐其味有五﹐各注其海﹐津液各走其道。故三焦出气以溫肌肉﹐充皮膚﹐爲其津﹔其流而不行者﹐爲液。陰陽不和則使液溢而下流於陰﹐髓液皆減而下﹐下過度則虛﹐虛故腰背痛而脛酸。陰陽气道不通﹐四海閉塞﹐三焦不瀉﹐津液不化﹐水谷並於腸胃之中﹐別於回腸﹐畱於下焦﹐不得滲膀胱﹐則下焦脹。水溢則爲水脹。

【注胃者﹐五臟六腑之海也。水谷入於胃﹐五臟六腑皆稟气於胃﹐五味各歸其所喜﹐其津液各走其道。隨三焦出气以溫肌肉﹐充皮膚者爲津﹔其流而不行者爲液。流者淖澤注於骨﹐補益腦髓﹐灌精而濡空竅者也。陰陽者﹐少陰陽明也﹐不和則液與精不合﹐使液溢於骨外而下流於陰。液溢於外則髓液皆減而下﹐下流過度則骨虛而腰痛脛酸﹐陰陽气道不通則津液不得注於海而四海閉塞﹐三焦之气不能通瀉於肌腠則津液不化﹐濟泌之汁﹐不得滲於膀胱﹐則下焦脹。水溢於下﹐則上逆而爲水脹。】

本髒篇

脾偏傾則善滿善脹。

【注端正則神志和利﹐偏傾則善滿善脹也。】

水脹篇

黃帝問於岐伯曰﹕水與膚脹鼓脹﹐何以別之﹖岐伯答曰﹕水始起也﹐目窠上微腫﹐如新臥起之狀﹐其頸脈動﹐時咳﹐陰股間寒﹐足脛腫﹐腹乃大﹐其水已成矣。以手按其腹﹐隨手而起﹐如裹水之狀﹐此其候也。

【注目窠上微腫﹐水循經而溢於上也。頸脈動﹐水傷气而及於脈也。水邪上乘於肺﹐故咳。太陽之气虛而水流於下﹐則陰股寒﹐足脛腫。水泛而土虛﹐故腹大也。水在皮中﹐故按之隨手而起﹐如裹水之狀。】

黃帝曰﹕膚脹何以候之﹖岐伯曰﹕膚脹者﹐寒气客於皮膚之間﹐﹝上鼓下空﹞﹝上鼓下空﹞然不堅﹐腹大﹐身盡腫﹐皮厚﹐按其腹窅而不起﹐腹色不變﹐此其候也。

【注無形之气﹐故﹝上鼓下空﹞﹝上鼓下空﹞然不堅。气脹﹐故腹大身盡腫。寒气在肌腠﹐故皮厚窅深。病在气﹐故按其腹窅而不起。腹色不變﹐寒气在皮膚而脾土未傷也。】

鼓脹何如﹖岐伯曰﹕腹脹身皆大﹐大與膚脹等也。色蒼黃﹐腹筋起﹐此其候也。

【注身皆大者﹐脾主肌肉也。色蒼黃﹐腹筋起者﹐土敗而水气乘之也。】

玉版篇

腹脹身熱﹐脈大﹐腹鳴而滿四肢﹐淸泄﹐其脈大﹐如是者﹐不過十五日死。

刺節眞邪篇

腰脊者﹐身之大關節也。肢脛者﹐人之管以趨翔也。莖垂者﹐身中之機﹐陰精之候﹐津液之道也。故飲食不節﹐喜怒不時﹐津液內溢﹐乃下流於睪﹐血道不通﹐日大不休﹐俯仰不便﹐趨翔不能﹐此病滎然有水。

【注腰脊者﹐從大椎至尾骶﹐乃身之大關節也。津液淖澤於肢脛﹐則筋骨利而脛能步趨﹐肢能如翼之翔也。津液從宗脈而上濡於空竅﹐故曰莖垂者﹐身中之機﹐陰精之候﹐津液之道也。如飲食不節﹐喜怒不時﹐則津液內溢﹐乃下流於睪囊﹐血道不通﹐日大不休﹐俯仰不便﹐趨翔不能﹐此病滎然有水也。】

金匱要略【漢張機】

腫脹

肺癰篇曰﹕肺癰﹐胸滿脹﹐一身面目浮腫﹐鼻塞淸涕出﹐不聞香臭酸辛﹐咳逆上气﹐喘鳴迫塞﹐葶藶大棗瀉肺湯主之。

五臟篇曰﹕肺中風者﹐口燥而喘﹐身運而重﹐冒而腫脹。水气篇曰﹕師曰病有風水﹐有皮水﹐有正水﹐有石水﹐有黃汗。風水其脈自浮﹐外證骨節疼痛﹑惡風。皮水其脈亦浮﹐外證胕腫﹐按之沒指﹐不惡風﹐其腹如鼓﹐不渴﹐當發其汗。正水其脈沈遲﹐外證自喘。石水其脈自沈﹐外證腹滿﹐不喘。黃汗其脈沈遲﹐身發熱胸滿﹐四肢頭面腫﹐久不愈﹐必致癰膿。

脈浮而洪﹐浮則爲風﹐洪則爲气。風气相搏﹐風彊則爲癮疹﹐身體爲癢﹐癢爲泄風﹐久爲痂癩﹔气彊則爲水﹐難以俯仰。風气相系﹐身體洪腫﹐汗出乃愈。惡風則虛﹐此爲風水。不惡風者﹐小便通利﹐上焦有寒﹐其口多涎﹐此爲黃汗。

寸口脈沈滑者﹐中有水气﹐面目腫大﹐有熱﹐名曰風水。視人之目窠上微腫﹐如蠶新臥起狀﹐其頸脈動﹐時時咳﹐按其手足上陷而不起者﹐風水。

太陽病脈浮而緊﹐法當骨節疼痛﹐反不疼﹐身體重而酸﹐其人不渴﹐汗出卽愈﹐此爲風水。惡寒者﹐此爲極虛發汗得之。渴而不惡寒者﹐此爲皮水。身腫而冷﹐狀如周痺﹐胸中窒不能食﹐反聚痛﹐暮躁不得眠﹐此爲黃汗。痛在骨節﹐咳而喘不渴者﹐此爲肺脹﹐其狀如腫﹐發汗卽愈。然諸病此者﹐渴而下利﹐小便數者﹐皆不可發汗。裏水者﹐一身面目黃腫﹐其脈沈﹐小便不利﹐故令病水。假如小便自利﹐此亡津液﹐故令渴也﹐越婢加朮湯主之。

趺陽脈當伏﹐今反緊﹐本自有寒﹐疝瘕腹中痛﹐醫反下之﹐卽胸滿短气。

趺陽脈當伏﹐今反數﹐本自有熱﹐消穀﹐小便數﹐今反不利﹐此欲作水。

寸口脈浮而遲﹐浮脈則熱﹐遲脈則潛﹐熱潛相搏﹐名曰沈。趺陽脈浮而數﹐浮脈卽熱﹐數脈卽止﹐熱止相搏﹐名曰伏。沈伏相搏﹐名曰水。沈則絡脈虛﹐伏則小便難﹐虛難相搏﹐水走皮膚﹐卽爲水矣。

寸口脈弦而緊﹐弦則衛气不行﹐卽惡寒﹐水不活流﹐走於腸間。

少陰脈緊而沈﹐緊則爲痛﹐沈則爲水﹐小便卽難。脈得諸沈﹐當責有水。身體腫重﹐水病脈出者死。

夫水病人目下有臥蠶﹐面目鮮澤﹐脈伏﹐其人消渴﹐病水腹大﹐小便不利﹐其脈沈絕者﹐有水﹐可下之。

問曰﹕病下利後渴飲水﹐小便不利﹐腹滿因腫者﹐何也﹖答曰﹕此法當病水。若小便自利及汗出者﹐自當愈。

心水者﹐其身重而少气﹐不得臥﹐煩而躁﹐其人陰腫。

肝水者﹐其腹大﹐不能自轉側﹐脇下腹痛﹐時時津液微生﹐小便續通。

肺水者﹐其身腫﹐小便難﹐時時鴨溏。

脾水者﹐其腹大﹐四肢苦重﹐津液不生﹐但苦少气﹐小便難。

腎水者其腹大﹐臍腫腰痛﹐不得溺﹐陰下濕﹐如牛鼻上汗﹐其足逆冷﹐面反瘦。

師曰﹕諸有水者﹐腰以下腫﹐當利小便﹔腰以上腫﹐當發汗乃愈。

師曰﹕寸口脈沈而遲﹐沈則爲水﹐遲則爲寒﹐寒水相搏﹐趺陽脈伏﹐水谷不化﹐脾气衰則鶩溏﹐胃气衰則身腫。少陽脈卑﹐少陰脈細﹐男子則小便不利﹐婦人則經水不通。經爲血﹐血不利則爲水﹐名曰血分。

問曰﹕病者苦水﹐面目身體四肢皆腫﹐小便不利﹐脈之不言水﹐反言胸中痛﹐气上衝咽﹐狀如炙肉﹐當微咳喘﹐審如師言﹐其脈何類﹖師曰﹕寸口脈沈而緊﹐沈爲水﹐緊爲寒﹐沈緊相搏﹐結在關元。始時尙微﹐年盛不覺。陽衰之後﹐榮衛相干﹐陽損陰盛﹐結寒微動﹐腎气上衝﹐喉咽塞噎﹐脇下急痛。醫以爲畱飲而大下之﹐气系不去﹐其病不除。後重吐之﹐胃家虛煩﹐咽燥欲飲水﹐小便不利﹐水谷不化﹐面目手足浮腫﹐又與葶藶圓下水﹐當時如小差﹐食飲過度﹐腫復如前﹐胸脇苦痛﹐象若奔豚﹐其水揚溢﹐則咳喘逆﹐當先攻擊沖气﹐令止﹐乃治咳﹐咳止﹐其喘自差。先治新病﹐病當在後。

風水脈浮身重﹐汗出惡風者﹐防己黃芪湯主之﹔腹痛者加芍藥。

風水惡風﹐一身悉腫﹐脈浮不渴﹐續自汗出﹐無大熱﹐越婢湯主之。

皮水爲病﹐四肢腫﹐水气在皮膚中﹐四肢聶聶動者﹐防己茯苓湯主之。

裏水﹐越婢加朮湯主之﹐甘艸麻黃湯亦主之。

水之爲病﹐其脈沈小﹐屬少陰。浮者爲風﹐無水虛脹者爲气。水﹐發其汗卽已。脈沈者﹐宜麻黃附子湯﹔浮者﹐宜杏子湯。

厥而皮水者﹐蒲灰散主之。

問曰﹕黃汗之爲病﹐身體腫發熱﹐汗出而渴﹐狀如風水﹐汗沾衣﹐色正黃如蘗汁﹐脈自沈﹐從何得之﹖師曰﹕以汗出入水中浴﹐水從汗孔入得之﹐宜芪芍桂酒湯主之。

黃汗之病﹐兩脛自冷﹐假令發熱﹐此屬歷節。食已汗出﹐又身常暮臥盜汗出者﹐此榮气也。若汗出已反發熱者﹐久久其身必甲錯。發熱不止者﹐必生惡瘡。若身重汗出已輒輕者﹐久久必身瞤﹐瞤卽胸中痛。又從腰以上汗出﹐下無汗﹐腰臗弛痛﹐如有物在皮中狀﹐劇者不能食﹐身疼重﹐煩躁﹐小便不利﹐此爲黃汗﹐桂枝加黃芪湯主之。

師曰﹕寸口脈遲而濇﹐遲則爲寒﹐濇爲血不足。趺陽脈微而遲﹐微則爲气﹐遲則爲寒﹐寒气不足則手足逆冷﹐手足逆冷則榮衛不利﹐榮衛不利則腹滿脇鳴﹐相逐气轉﹐膀胱榮衛俱勞。陽气不通卽身冷﹐陰气不通卽骨疼。陽前通則惡寒﹐陰前通則痺不仁。陰陽相得﹐其气乃行。大气一轉﹐其气乃散。實則失气﹐虛則遺溺﹐名曰气分。

气分﹐心下堅大如盤﹐邊如旋杯﹐水飲所作﹐桂枝去芍藥加麻辛附子湯主之。

心下堅大如盤﹐邊如旋盤﹐水飲所作﹐枳朮湯主之。

腹脹

痓篇曰﹕暴腹脹大者﹐爲欲解﹐脈如故﹐反伏弦者痓。

黃疸篇曰﹕趺陽脈緊而數﹐數則爲熱﹐熱則消穀﹔緊則爲寒﹐食卽爲滿。尺脈浮爲傷腎﹐趺陽脈緊爲傷脾﹐風寒相搏﹐食穀卽眩﹐穀气不消﹐胃中苦濁﹐濁气下流﹐小便不通﹐陰被其寒﹐熱流膀胱﹐身體盡黃﹐名曰谷疸。額上黑微汗出﹐手足中熱﹐薄暮卽發﹐膀胱急﹐小便自利﹐名曰女勞疸。腹如水狀不治。心中懊憹而熱﹐不能食﹐時欲吐﹐名曰酒疸。

黃家日晡所發熱而反惡寒﹐此爲女勞得之。膀胱急﹐少腹滿﹐身盡黃﹐額上黑﹐足下熱﹐因作黑疸。其腹脹如水狀﹐大便必黑﹐時溏﹐此女勞之病﹐非水也﹐腹滿者難治﹐消石礬石散主之。

中藏經【漢華佗】

論水腫脈證生死

人中百病難療者﹐莫出於水也。水者腎之制也﹐腎者人之本也。腎气壯則水還於腎﹐腎虛則水散於皮。又三焦壅塞﹐榮衛關格﹐血气不從﹐虛實交變﹐水隨气流﹐故爲水病。有腫於頭目者﹐有腫於腰腳者﹐有腫於四肢者﹐有腫於雙目者。有因嗽而得者﹐有因勞而生者﹐有因凝滯而起者﹐有因虛而成者﹐有因五臟而出者﹐有因六腑而來者。類皆多種﹐狀各不同﹐所以難治。由此百狀﹐人難曉達。縱曉其端﹐則又以嬌恣不循理法﹐冒犯禁忌﹐弗能備矣。故人中水疾死者多矣。水有十名﹕一曰靑水﹐二曰赤水﹐三曰黃水﹐四曰白水﹐五曰黑水﹐六曰元水﹐七曰風水﹐八曰石水﹐九曰裏水﹐十曰气水。靑水者﹐其根起於肝﹐其狀先從面腫而漸行於一身。赤水者﹐其根起於心﹐其狀先從胸腫起。黃水者﹐其根起於脾﹐其狀先從腹腫。白水者﹐其根起於肺﹐先從腳腫而上气喘嗽。黑水者﹐其根起於腎﹐其狀先從足趺腫。元水者﹐其根在膽﹐其狀先從面腫至足。風水者﹐其根在胃﹐先從四肢腫。石水者﹐其根在膀胱﹐其狀小腹腫大。裏水者﹐其根在小腸﹐其狀先從腹脹而不腫﹐漸漸而腫。气水者﹐其根在大腸﹐乍來乍去﹐乍盛乍衰者是也。良由上下不通﹐開竅不利﹐气血痞格﹐陰陽不調而致。其脈洪大者死。久不愈之病﹐令人患水气﹐臨時發散﹐歸五臟六腑﹐則生爲病也。消渴者﹐因冒風衝熱﹐饑飽失常﹐飲酒過量﹐嗜欲傷頻﹐或服藥石久而積成使之然也。

千金方【唐孫思邈】

水脹

大凡水病難治﹐瘥後特須愼口味﹐不則復病。水病人多嗜食不廉﹐所以此病難愈也。代有醫者﹐隨逐時情﹐意在財物﹐不本性命﹐病人飲食於貴勝之處﹐勸令食羊頭蹄肉﹐如此未見有一愈者。又此病百脈之中气水俱實﹐治者皆欲令瀉之便虛﹐羊頭蹄極補﹐那得瘳愈﹖所以治水藥﹐多用葶藶子等諸藥。《本艸》云﹕葶藶久服﹐令人大虛。故水病非久虛﹐不得絕其根本。有蠱脹﹐但腹滿不腫﹔水脹﹐脹而四肢面目俱腫。大凡醫者不善診候﹐治蠱以水藥﹐治水以蠱藥﹐或但見脹滿﹐皆以水藥﹐如此者仲景所云愚醫殺之。

水腫有五傷

水有十種﹐不可治者有五﹕第一唇黑傷肝﹐第二缺盆平傷心﹐第三臍出傷脾﹐第四背平傷肺﹐第五足下乎滿傷腎﹐此五傷必不可治。

水病禁忌

凡水病大忌腹上出水﹐出水者一月死。中軍侯黑圓﹐治膽。元水﹐先從頭面至腳腫﹐頭眩痛身虛熱﹐名曰元水。

仁齋直指方【宋楊士瀛】

腫證

凡腫其狀目泡上下微腫如裹水﹐通身浮腫﹐咳喘怔忪﹐股間淸涼﹐小便濇黃﹐皮薄而光﹐手按成窟﹐舉手卽滿﹐是浮腫也。如飲隔痞滿﹐腹鳴骨痛冷痢﹐則曰气分﹐亦曰水气。經脈不行﹐血化爲水﹐四肢紅腫﹐則曰血分。皆水气之所由作也。气分宜桂朮湯﹐血分宜桂苓湯。大凡虛腫先起於腹而後散於四肢者﹐可治﹔先起於四肢﹐而後歸於腹者不治。至若蠱脹而肚上有靑筋﹐腹滿而大便滑泄﹐久瘧而轉作虛浮﹐與夫唇黑傷肝﹐缺盆平傷心﹐臍突傷脾﹐足心平傷腎﹐背平傷肺皆爲不治之證。或肉硬或手掌平者﹐亦不治。

脹證

失饑傷飽﹐痞悶停酸﹐朝則陰消陽長﹐穀气易行﹐故能食﹐暮則陰長陽消﹐穀气難化﹐故不能食﹐是爲谷脹。脾土受濕﹐水漬於腸胃而溢於皮膚﹐漉漉有聲﹐怔忪喘息﹐是爲水脹。七情鬱結﹐气道壅塞﹐上不得降﹐下不得升﹐身體腫大﹐四肢瘦削﹐是爲气脹。煩躁漱水﹐迷忘驚狂﹐痛悶嘔逆﹐小便多﹐大便黑﹐婦人多有之﹐是爲血脹。久病羸乏﹐卒然腫滿﹐喘息不得﹐與夫臍心突起﹐或下利頻頻﹐未見一愈者耳。

河間六書【金劉完素】

腫脹論

經云﹕平治權衡﹐去菀陳莝﹐開鬼門﹐潔淨府。平治權衡者﹐察脈之浮沈也﹔去菀陳莝者﹐疏滌腸胃也﹔開鬼門潔淨府者﹐發汗利小便也。又鼓脹之病﹐治以雞屎醴。名醫云﹐其腫有短气不得臥爲心水﹐兩脇痛爲肝水﹐大便鴨溏爲肺水﹐四肢皆腫爲脾水﹐腰痛足冷爲腎水﹐口苦嗌漧爲膽水﹐乍虛乍實爲大腸水﹐各隨其經絡﹐分其內外﹐審其脈證而別之。又有風水﹑皮水﹑石水﹑黃汗﹐歸各髒以論之。風合歸肝﹐皮合歸肺﹐黃汗歸脾﹐石合歸腎。風水脈浮必惡風﹔皮水脈亦浮﹐按下沒指﹔石水脈沈﹐腹滿不喘﹔黃汗脈沈遲﹐發熱而多涎﹐久而不愈﹐必致癰膿。水腫脈浮帶數﹐卽是虛寒潛止其間﹐久必沈伏﹐沈伏則陽虛陰實﹐爲水必矣。要知水脈必沈是也。論曰﹕脈出者死﹐與病不相應也。諸唇黑則傷肝﹐缺盆平則傷心﹐臍出則傷脾﹐足平則傷腎﹐背平則傷肺﹐此五者必不可療也。治法云﹕腰以上宜發汗﹐腰以下利小便。錢氏論虛實腹脹﹐實則不因吐瀉﹐久病之後﹐亦不因下利﹐脹而喘急悶亂﹐更有痰有熱﹐及有宿食不化而脹者﹐宜服大黃丸﹑白餅子﹑紫霜丸下之。更詳認大小便﹐如俱不通﹐先利小便﹐後利大便。虛則久病吐瀉後﹐其脈微細﹐脾主目胞﹐胞虛腫﹐手足冷﹐當先服塌气丸﹐後服異功散﹐及和中丸﹑益黃散﹐溫其气。因於气腫者﹐橘皮煎丸。因於濕爲腫者﹐煎防己黃芪湯﹐調五苓散。因於熱爲腫者﹐服八正散。又法﹕燥熱於肺爲腫者﹐乃絕水之源也﹐當淸肺除燥﹐水自生矣﹐於梔豉湯中加黃芩。如熱在下焦陰消﹐使气不得化者﹐當益陰﹐則陽气自化﹐黃蘗﹑黃連是也。

腫滿

肺移寒於腎﹐名曰湧水﹐其證如溢囊裹漿﹐或徧身腫滿﹐按腹不堅﹐疾行則濯濯有聲﹐故喘咳不定﹐葶藶丸主之。

四肢熱勝則腫。四肢者諸陽之本﹐陽結者故不行於陰脈﹐陽脈不行﹐故畱結也﹐犀角湯主之。

胕腫肉如泥。按之不起﹐泥之象也。土過濕則爲泥。濕爲病也﹐積飲﹑痞隔﹑中滿﹑霍亂﹑吐下﹑體重﹐故甚則胕腫矣。

脹病

腹脹大﹐鼓之如鼓﹐气爲陽﹐陽爲熱﹐气甚則如是也。腫脹熱勝於內則气郁而爲腫也﹐陽熱气甚則腹脹也。火主長而茂﹐形貌彰顯﹐升明舒榮﹐皆腫脹之象也。濁气在上﹐則生﹝月眞﹞脹﹐此陰陽返則气結不散﹐脹滿如飽﹐吳茱萸湯主之。

病有心腹脹滿﹐旦食不能暮食﹐致令胃逆不散﹐大腸不傳﹐逆滿﹐雞屎醴散。

膺腫頸痛﹐胸滿腹脹﹐上實下虛﹐气厥而逆﹐陽气有餘﹐郁於胸也﹐不可鍼灸﹐宜服順气湯﹑小茯苓湯主之。

胃寒主收﹐水谷不化泄瀉﹐寒之气在上﹐腸熱之气在下﹐故脹而泄﹐妙應丸主之。

東垣十書【元李杲】

中滿腹脹論

六元正紀論云﹕太陰所至爲中滿﹔太陰所至爲﹝禾畜﹞滿﹔諸濕腫滿﹐皆屬脾土。論云﹕脾乃陰中之太陰﹐司濕土之化﹐脾濕有餘﹐腹滿食不化。天爲陽爲熱﹐主運化﹔地爲陰爲濕﹐主長養。無陽則陰不能生化﹐故云髒寒生滿病。調經篇云﹕因飲食勞倦﹐損傷脾胃﹐始受熱中﹐末傳寒中﹐皆由脾胃之气虛弱﹐不能運化精微﹐而致水谷聚而不散而成脹滿。經云﹕腹滿﹝月眞﹞脹﹐支膈胠脇﹐下厥上冒﹐過在太陰陽明﹐乃寒濕郁遏也﹐所謂胃中寒則脹滿者是也。腹滿大便不利﹐上走胸嗌﹐喘息喝喝然﹐取足少陰。又云﹕脹取三陽。三陽者足太陽寒水爲脹。與通評虛實論腹暴滿﹐按之不下﹐取太陽經絡胃之募同取者瀉也。經云﹕中滿者瀉之於內者是也。宜以辛熱散之﹐以苦瀉之﹐淡滲利之﹐使上下分消其濕﹐如開鬼門﹐潔淨府﹐溫衣繆刺其處﹐是先瀉其血絡﹐後調其眞經﹐气和血平﹐陽布神淸﹐此正治也。或曰﹕諸腹脹大﹐皆屬於熱者﹐何也﹖此乃病機總辭。假令外傷風寒有餘之邪﹐自表傳裏﹐寒變爲熱﹐而作胃實腹滿﹐仲景以大承气湯治之。亦有膏粱之人﹐濕熱郁於內而成脹滿者﹐此屬熱脹。大抵寒脹多而熱脹少也。

諸腹脹大皆屬於熱論

諸腹脹大﹐皆屬於熱﹐此乃八益之邪﹐有餘之證﹐自天外而入﹐是感風寒之邪傳裏﹐寒變爲熱﹐作胃實﹐日晡潮熱﹐大渴引飲讝語。是太陽陽明並大實大滿者﹐大承气下之﹔少陽陽明微滿實者﹐小承气下之。泄之則脹已﹐此之謂也。假令痎瘧爲脹滿﹐亦有寒脹熱脹﹐是天之邪气﹐傷暑而得之﹐不卽時發﹐至秋暑气衰絕﹐而瘧病旋作矣。知其寒也﹐《局方》用交解飲子者是也。內虛不足﹐寒濕令人中滿﹐五臟六腑俱有脹滿﹐更以脈家寒熱多少較之。胃中寒則脹滿﹐濁气在上則生﹝月眞﹞脹﹐取三陽。三陽者足太陽膀胱。寒水爲脹﹐腹暴滿﹐按之不下﹐取太陽經絡者﹐胃之募也﹐正同。腹滿﹝月眞﹞脹﹐支膈胠脇﹐下厥上冒﹐過在太陰陽明﹐胃中寒濕郁遏也。太陰﹝月眞﹞脹﹐腹不利﹐不欲食﹐食則嘔不得臥。按所說寒脹之多如此。中滿治法﹐當開鬼門﹐潔淨府。開鬼門者﹐謂發汗也﹔潔淨府者﹐利小便也。中滿者瀉之於內﹐謂脾胃有病﹐當令上下分消其濕。下焦如瀆﹐气血自然分化﹐不待泄滓穢。如或大實大滿﹐大小便不利﹐從權以寒熱藥下之。或傷酒濕面及厚味之物﹐膏粱之人或食已便臥﹐使濕熱之气不得施化﹐致令腹脹滿﹐此脹亦是熱脹。治熱脹﹐分消丸主之。如或多食寒涼及脾胃久虛之人﹐胃中寒則脹滿﹐或髒寒生滿病﹐以至寒脹中滿﹐分消湯主之。

丹溪心法【元朱震亨】

水腫

水腫因脾虛不能制水﹐水漬妄行﹐當以參朮補脾﹐使脾气得實﹐則自能健運升降﹐運動其樞機則水自行﹐非五苓﹑神佑之行水也﹐宜補中行濕﹐利小便﹐切不可下。宜二陳湯加白朮﹑人參﹑蒼朮爲主﹐佐以黃芩﹑麥冬﹑炒梔子制肝木。若腹脹少佐以厚朴﹐气不運加木香﹑木通﹐气陷下加升麻﹑柴胡提之。隨病加減﹐必須補中行濕。二陳治濕﹐加升提之藥﹐能使大便潤而小便長。產後必須大補血气爲主﹐少佐蒼朮﹑茯苓﹐使水自降。用大劑白朮補脾﹐若壅滿用半夏﹑陳皮﹑香附監之。有熱當淸肺金﹐麥門冬﹑黃芩之屬。

腰以下腫宜利小便﹐腰以上腫宜發汗﹐此仲景之要法也。

諸家只知治濕當利小便之說﹐執此一途﹐用諸去水之藥﹐往往多死。又用導水丸﹑舟車丸﹑神佑丸之類大下之﹐此速死之兆。蓋脾極虛而敗﹐愈下愈虛﹐𨿽劫效目前﹐而陰損正气﹐然禍亦不旋踵而至。

大法宜大補中宮爲主﹐看所挾加減﹐不爾則死﹐當以嚴氏實脾散加減用。

陽病水兼陽證者﹐脈必沈數﹔陰病水兼陰證者﹐脈必沈遲。水之爲病不一﹐賈洛陽以病腫不治必爲錮疾﹐𨿽有扁鵲亦莫能爲﹐則知腫之危惡非他病比也。夫人之所以得全其性命者﹐水與谷而已。水則腎主之﹐谷則脾主之。惟腎虛不能行水﹐惟脾虛不能制水﹐胃與脾合气﹐胃爲水谷之海﹐又因虛而不能傳化焉。故腎水泛溢﹐反得以浸漬脾土﹐於是三焦停滯﹐經絡壅塞﹐水滲於皮膚﹐注於肌肉而發腫矣。其狀目泡上下微起﹐肢體重著﹐咳喘怔忡﹐股間淸冷﹐小便濇黃﹐皮薄而光﹐手按成窟﹐舉手卽滿是也。治法身有熱者﹐水气在表﹐可汗﹔身無熱者﹐水气在裏﹐可下。其間通利小便﹐順气和脾﹐俱不可緩耳。證𨿽可下﹐又當權其重輕﹐不可過用芫花﹑大戟﹑甘遂猛烈之劑﹐一發不收。吾恐峻決者易﹐固閉者難﹐水气復來而無以治之也。

皮粗麻木不仁﹐走注疼痛﹐風腫也﹔皮厚四肢瘦削﹐腹脇膨脹﹐气腫也。皮間有紅縷赤痕者﹐此血腫也。

婦人懷胎﹐亦有气遏水道而虛腫者﹐此但順气安脾﹐飲食無阻﹐旣產而腫自消。

大凡水腫先起於腹﹐而後散四肢者﹐可治﹔先起於四肢﹐而後歸於腹者﹐不治。大便滑泄﹐與夫唇黑﹐缺盆平﹐臍突﹐足平背平﹐或肉硬﹐或手掌平﹐又或男從腳下腫而上﹐女從身上腫而下﹐皆不治。若徧身腫﹐煩渴﹐小便赤濇﹐大便閉﹐此屬陽水﹐先以五皮散﹐或四磨飲添磨生枳殼﹐重則疏鑿飲子。若徧身腫﹐不煩渴﹐大便溏﹐小便少﹐不濇赤﹐此屬陰水﹐宜實脾飲﹐或木香流气飲。

陽水腫﹐敗荷葉燒灰存性爲末﹐米飲下。若可下者﹐以三聖散﹐牽牛﹑枳實﹑蘿卜子三味﹐看大小虛實與服。气實者﹐三花神佑丸﹑舟車丸﹑禹功散選用。

鼓脹

心肺陽也﹐居上﹔肝腎陰也﹐居下。脾居中亦陰也﹐屬土。經曰﹕飲食入胃﹐遊溢精气﹐上輸於脾﹐脾气散精﹐上歸於肺﹐通調水道﹐下輸膀胱﹐水精四布﹐五經並行。是脾具坤靜之徳而有幹健之運﹐故能使心肺之陽降﹐腎肝之陰升﹐而成天地交之泰﹐是爲無病之人。今也七情內傷﹐六淫外侵﹐飲食不節﹐房勞致虛﹐脾土之陰受傷﹐轉輸之官失職﹐胃𨿽受谷﹐不能運化﹐故陽自升陰自降﹐而成天地不交之否。於斯時也﹐淸濁相混﹐隧道壅塞﹐气化濁血瘀郁而爲熱﹐熱畱而久﹐气化成濕﹐濕熱相生﹐遂成脹滿﹐經曰膨脹是也。以其外𨿽堅滿﹐中空無物﹐有似於鼓﹐其病膠固﹐難以治療。又名曰蠱﹐若蠱侵蝕﹐有蠱之義。驗之治法﹐理宜補脾。又須養肺金以制木﹐使脾無賊邪之慮﹔滋腎水以制火﹐使肺得淸化之令。卻鹽味以防助邪﹐斷妄想以保母气﹐無有不安。醫不察病起於虛﹐急於作效﹐衒能希謝﹔病者苦於脹急﹐喜行利藥﹐以求一時之快。不知寬得一日半日﹐其腫愈甚﹐病邪愈甚﹐眞气愈傷﹐去死不遠。古方惟禹餘糧丸﹐又名石中黃丸﹐又名紫金丸﹐制肝補脾﹐殊爲切當﹐亦須隨證順時加減用之。余友兪仁叔儒而醫﹐連得家難﹐年五十得此疾﹐自制禹餘糧丸服之。予診其脈弦濇而數緊﹐曰﹕此丸新制﹐煆煉之火邪尙存﹐溫熱之藥太多﹐宜自加減﹐不可執方。兪笑曰﹕今人不及古人﹐此方不可加減服之。一月﹐口鼻見血﹐骨立而死。又楊兄年近五十﹐性嗜酒﹐病瘧已半年﹐患脹病﹐自察必死﹐來求治。診其脈弦而濇﹐重則大﹐瘧未愈﹐手足瘦而腹大﹐如蜘蛛狀﹐予教以參朮爲君﹐當歸﹑川芎﹑芍藥爲臣﹐黃連﹑陳皮﹑茯苓﹑厚朴爲佐﹐生甘艸些少作濃湯飲之﹐一日定三次。彼亦嚴守戒忌﹐一月後瘧因汗而愈﹐又半年小便長而脹愈。中間稍有加減﹐大意只是補气行濕。又陳氏年四十餘﹐性嗜酒﹐大便時見血﹐於春間患脹﹐色黑而腹大﹐其形如鬼﹐診其脈數而濇﹐重似弱。予以四物湯加黃連﹑黃芩﹑木通﹑白朮﹑陳皮﹑厚朴﹑生甘艸﹐作湯與之﹐近一年而安。一補气﹐一補血﹐余藥大率相出入﹐皆獲安﹐以保天壽。或曰﹕气無補法﹐何子補气而獲安﹖果有說以通之乎﹖予曰﹕气無補法﹐世俗之言也。以气之爲病﹐痞悶壅塞﹐似難於補﹐恐增病勢。不思正气虛者﹐不能運行﹐邪滯所著而不出﹐所以爲病。經曰﹕壯者气行則愈﹐怯者著而成病。苟成气怯﹐不用補法﹐气何由行﹖或曰﹕子之藥審則審矣﹐何效之遲也﹖病者久在牀枕﹐必將厭子之迂而求速者矣。予曰﹕此病之起﹐或三五年﹐或十餘年﹐根深矣﹐勢篤矣﹐欲求速效﹐自求禍耳。知王道者﹐能治此病也。或曰﹕脹病將終不可與利藥耶﹖余曰﹕灼知其不因於虛﹐受病亦淺﹐脾胃尙壯﹐積滯不痼﹐而又有有餘之證﹐亦宜略與疏導。若授張子和浚川散﹑禹功丸爲例﹐行迅速之策﹐實所不敢。

鼓脹又名單鼓﹐宜大補中气行濕。此乃脾虛之甚﹐須遠音樂﹐斷厚味﹐大劑參朮﹐佐以陳皮﹑茯苓﹑蒼朮之類。有血虛者﹐用四物湯行血藥。有脈實堅人壯盛者﹐或可攻之﹐便可收拾﹐用參朮爲主。

凡補气必帶厚朴寬滿。厚朴治腹脹﹐因味辛以气聚於下焦故也﹐須用薑汁制之。

如肥胖之人腹脹者﹐宜平胃﹑五苓共服之。如白人腹脹者﹐是气虛﹐宜參﹑朮﹑厚朴﹑陳皮。如瘦人腹脹者﹐是熱﹐宜黃連﹑厚朴﹑香附﹑白芍。

如因有故蓄血而腹脹者﹐宜抵當丸﹐下死血。

如因有食積而腹脹者﹐有熱用木香檳榔丸﹔有寒用木香﹑厚朴﹑丁香﹑砂仁﹑神曲﹑香附。

如因外寒郁內熱而腹脹者﹐用藿香﹑麻黃﹑升麻﹑葛根﹑桂枝。

因大怒而腹脹者﹐宜靑皮﹑陳皮﹑香附﹑木香﹑梔子仁﹑蘆薈。實者按之不堅不痛。治須實者下之消之﹐次補之。虛者溫之升之﹐以補爲要。

朝寬暮急﹐血虛﹔暮寬朝急﹐气虛﹔終日急﹐气血皆虛。

腹脹不覺滿者﹐食肉多﹐以黃連一兩﹑阿魏半兩﹐酢浸蒸餅爲丸﹐同溫中丸﹐白朮湯下。

食肉多腹脹﹐三補丸料內加香附﹑半夏曲﹐蒸餅丸服。

世醫得效方【元危亦林】

腫滿有可治不可治

男從上而腫下﹐女從下而腫上﹐所患未久漩利腫退﹐喘定則愈矣。

凡水腫大喘﹐气粗不食﹐乃腎水盈溢上行﹐旁浸於肺也﹐不治。

禁忌

凡水腫惟忌鹽。𨿽毫末許﹐不得入口。若無以爲味﹐卽水病去後﹐宜以酢少許﹐調和飲食。不能忌鹽勿服藥。果欲去病﹐切須忌鹽。

脹病有寒有熱

寒脹者﹐腹滿濡時減﹐吐利厥冷﹐宜溫之。

熱脹者﹐以陽並陰則陽實陰虛﹐陽盛生外熱﹐陰虛生內熱﹐脈必浮數﹐浮則爲虛﹐數則爲熱﹐陰虛不能宣導﹐飲食如故﹐腹中脹滿者﹐爲熱脹。

凶證

腹滿得之未久﹐或脹或消﹐腹皮稍軟﹐不泄不喘﹐隨治隨差。若臍心突起﹐利後復腹急﹐久病羸乏﹐喘息不得安﹐名曰脾腎俱敗﹐不治。腹滿咳逆﹐不得小便﹐不治。腹大滿而下泄﹐不治。古今圖書集成醫部全錄卷三百九

腫脹門

醫學正傳【明虞摶】

脹滿

或問丹溪治腫脹之證﹐專主乎土敗木賊﹐濕熱相乘爲病﹔東垣又多主乎寒﹐言病機諸腹脹大皆屬於熱之語﹐乃言傷寒陽明經大實大滿之證也﹔又云熱脹少而寒多。二說不同﹐其孰是而孰非歟﹖曰﹕東垣北方人也﹐其地土髙燥﹐濕熱少而寒气多﹐故有是論。我丹溪先生生長於東南之地﹐故病此者﹐盡因脾虛受濕﹐肝木太旺﹐故言然也。或曰二說不同之義﹐旣得聞命矣﹐而丹溪治腫之大法曰﹕必須養肺以制木﹐使脾無賊邪之慮﹔滋腎以制火﹐使肺得淸化之源。斷妄想以保母气﹐卻鹽味以防助邪。以大劑人參﹑白朮補脾﹐使脾气得實﹐自能健運升降。此千載不易之定論﹐萬舉萬全之妙法也﹐活人多矣。嘗用此治黃腫之證﹐反加悶亂﹐增劇不安﹐攺用香附﹑蒼朮﹑厚朴之劑﹐反獲全功。竊思水腫與黃腫﹐皆是濕熱傷脾所致﹐何治法之不同歟﹖曰﹕夫水腫之證﹐蓋因脾土虛甚而肝木太過﹐故水濕妄行。其中𨿽有淸痰畱飲﹐實無郁積膠固﹐故以參朮爲君﹐而兼以利水淸金去濕熱之藥﹐此標本兼治﹐故有十全之功。彼黃腫者﹐或酒疸﹐或谷疸﹐沈積頑痰﹐膠固鬱結於其中﹐故或爲痃癖﹐或爲積聚。是以積於中而形於外﹐蓋因土气外形而黃也。故宜以蒼朮﹑厚朴﹑香附﹑陳皮之類以平其土气之惇阜﹐用鐵粉﹑靑皮之類以平其木气之有餘﹐加以曲蘗助脾消積。退黃之後﹐仍以參朮等補脾之劑﹐以收十全之功﹐此標而本之之治也。若二証之藥﹐易而治之﹐禍不旋踵。

證治要訣【明戴思恭】

腫病證治

腫病不一﹐徧身腫﹐四肢腫﹐面腫﹐腳腫﹐方書謂之水气。然有陽水﹐有陰水﹐並宜先用五皮飲﹑升降湯﹐或除濕湯加木瓜﹑腹皮各半錢﹔如未效﹐繼以四磨飲﹐兼吞桂黃丸。腫者鍾也﹐寒熱气所鍾聚也。應陰水陽水及蠱脹服藥外﹐並宜赤小豆粥佐之。

徧身腫煩渴﹐小便赤濇﹐大便多閉﹐此屬陽水。輕宜四磨飲﹐添磨生枳殼﹐兼進萊菔飲﹔重則疏鑿飲子﹑萬靈飲利之﹐以通爲度。

亦有𨿽煩渴而大便已利者﹐此不可更利﹐宜用五苓散加木通﹑大腹皮半錢以通小便﹐或分心气飲。

徧身腫不煩渴﹐大便自調或溏泄﹐小便𨿽少而不濇赤﹐此屬陰水﹐宜實脾飲。小便多少如常﹐有赤時有不赤時﹐至晚則微赤卻無濇滯者﹐亦屬陰也﹐不可遽補﹐木香流气飲﹐繼進復元丹﹔若大便不溏﹐气息脹滿﹐宜四磨飲﹐下黑錫丹。

感濕而腫者﹐其身𨿽腫﹐而自腰至腳重﹐腿腫脹尢甚於身﹐气或急或不急﹐大便或溏或不溏﹐但宜通利小便﹐多服五苓散﹐吞木瓜圓﹐間進除濕湯加木瓜﹑腹皮各半錢﹐炒蘿卜子七分半碾碎之。

有患生瘡﹐用幹瘡藥太早﹐致徧身腫﹐不可妄施他劑。若大便不通﹐升麻和气飲﹔若大便如常﹐或以自利﹐當導其气﹐自小便導之﹐宜五皮飲和生料五苓散。腹若腫只在下﹐宜除濕湯和生料五苓散加木瓜﹐如澤瀉之類。

有元腎气下注而成腳腫﹐此當就源頭上治﹐不可妄以腳气藥施之。蓋气入腎則先腳腫而後腎疼﹐腎气注則先腎疼而後腳腫﹐五心平﹑唇腫﹑臍突者不可治。病後浮腫﹐此系脾虛﹐用二分平胃散﹑一分五苓散和勻湯調﹐或生料煎服﹔或用生料平胃散﹐加木瓜﹑腹皮﹑人參各半錢﹐茯苓一錢﹔或六君子湯加木香半錢。腫甚者﹐木香流气飲。

四肢腫謂之肢腫﹐宜五皮飲加姜黃﹑木瓜各一錢﹐或四磨飲。

面獨腫﹐蘇子降气湯﹐兼气急者尢宜﹔或煎熟去滓後﹐更磨沈香一呷。

有一身之間﹐惟面與雙腳浮腫﹐早起則面甚﹐晚則腳甚﹐經云﹕面腫爲風﹐腳腫爲水﹐乃風濕所致。須問其大小腑門通閉﹐別其陰陽﹐二證前後用藥﹐惟除濕湯加木香﹑腹皮﹑白芷各半錢﹐可通用﹔或以蘇子降气湯﹐除濕湯各半貼煎之。

蠱脹證治

蠱與鼓同﹐以言其急實如鼓﹐非蠱毒之蠱也﹐俗謂之膨脝﹐又謂之蜘蛛病。所感不同﹐止是腹大而急﹐余處皮肉如常﹐未辧何證﹐宜用木香流气飲﹐或五苓散。此病多以積漸而致﹔或是病後髒气未復﹐邪气乘虛。切不可妄下。气急者蘇子降气湯﹐虛者可用谷神嘉禾散加熟附子半錢﹐佐以復元丹。

若腹內熱急﹐大便或祕者﹐宜備急丸﹐或木香檳榔丸﹐或用大黃﹑厚朴﹑陳皮﹑枳實通大便爲上策。

若因食傷而腹暴脹﹐見傷食證。

中毒腹脹﹐權宜用解毒圓﹐或甘豆湯。

醫學入門【明李梴】

水腫論陰陽

陽水多外因﹐涉水冒雨﹐或兼風寒暑气而見陽證﹔陰水多內因﹐飲水及茶酒過多﹐或饑飽勞役房欲而見陰證。陽水先腫上體﹐肩背手膊﹐手三陽經﹐陰水先腫下體﹐腰腹髀跗﹐足三陰經。故男從腳下腫起﹑女從頭上腫起爲逆﹐陰陽微妙如此﹐不可不辧。

陰水多因久病或產後也。久病者﹐蓋謂久病喘咳瘧痢﹐或誤服涼藥以致腫者﹐危證也﹐俱宜補脾爲主。大槪挾喘者﹐分气﹐紫蘇飲﹑五皮散﹑葶藶丸﹔久痢﹐加味八味丸﹔久瘧﹐退黃丸。產後腫必大補气血﹐使水自降﹐八物湯加蒼朮﹑陳皮﹑半夏﹑香附。有熱加麥門冬﹑黃芩﹔气不順加木香﹑砂仁﹔懷胎气遏水道腫者﹐去半夏加紫蘇﹑大腹皮。飲食無阻者﹐𨿽不藥而旣產自消矣。

陽水多兼食積﹐或飲毒水﹐或瘡痍所致也。食積者用香平丸﹑枳朮丸。因酒﹐小羅皂丸。飲毒水而腫者﹐名水蠱﹐漆雄丸。不伏水土者﹐胃苓湯。膿瘡搽藥愈後發腫﹐敗毒散。便閉﹐升麻和气飲﹔幹瘡洗浴﹐水气入腹者﹐赤小豆湯﹔瘡久倦怠嗜臥腫者﹐五苓散加橘皮﹑木香﹑檳榔﹑滑石﹑甘艸﹑枳殼﹑大腹皮﹑砂仁﹐姜煎溫服。

濕熱變化總屬脾經

人身眞火眞水﹐消化萬物以養生。脾病則水流爲濕﹐火炎爲熱﹐久則濕熱郁滯﹐經絡盡皆濁腐之气﹐津液與血亦化爲水。初起目下微腫如臥蠶﹐及至水浮膜外則爲膚脹﹐流於下焦則爲胕腫﹐手按隨手而起﹐如裹水之狀。以指畫之成字者﹐名燥水﹔不成字者﹐名濕水。有按之作水聲者﹐乃气虛不能宣泄﹐久成水瘕。

下注腎經則陰胕腫

腎主水也﹐惟脾病則不化飲食﹐滋眞水。非惟腎精損削﹐而濕熱下注﹐陰胕獨腫者有之。甚則泛濫﹐徧體無歸﹐必土實而後足以收攝邪水﹐腎气歸元。

肺气上升則爲喘

金生水也﹐惟脾病則肺金失養﹐非惟肺气孤危而失降下之令﹐滲道不通﹐且濕熱則濁气上升﹐爲喘爲咳。必土實而後肺金淸肅以滋化源。或曰獨無寒濕者乎﹖寒則土堅水淸﹐間有﹐亦更易治。

陽水治法

陽水必熱渴二便閉﹐經曰諸胕腫疼酸皆屬於火﹐又曰結陽肢腫是也﹐治與水證濕證大同。大法腰已上腫宜汗﹐腰已下腫宜下。表證喘咳﹐小靑龍湯﹑越婢湯﹑古麻甘湯﹑桂枝苦酒湯﹔裏證腹腫脇硬﹐十棗湯﹑澤瀉湯﹑澤瀉牡蠣湯﹑導水丸﹑三花神佑丸﹑浚川丸﹑布海丸。然證可下﹐又當權其輕重。年衰久病及虛者﹐黃米丸﹔初起只宜上下分消其濕﹐五苓散用桂枝﹐合六一散加橘皮﹑木香﹑檳榔﹑生薑煎服﹐或單山梔丸﹐木香﹑白朮煎湯下。兼黃者﹐茵陳五苓散滲之。

陰水治法

陰水必身涼大便利﹐經曰陰蓄於內﹐水气脹滿是也。治宜補脾土以復運化之常﹐淸心火﹐降肺金﹐俾肝木有制而滲導﹐又且開通﹐此補中行濕兼全﹐虛而有濕熱者﹐最宜﹔若中寒者﹐溫補則气暖而小便自通﹔气陷者﹐升提則陽舉而陰自降﹐故曰行濕﹐非五苓﹑神佑之謂也。補中气﹐六君子湯加木香。瀉者﹐參苓白朮散﹑升陽除濕防風湯。嘔者﹐赤茯苓湯。中寒者﹐元武湯﹑實脾散。挾食積者﹐緊皮丸﹑千金養脾丸。挾濕熱者﹐中滿分消湯丸。濕甚者﹐退黃丸。虛甚气陷﹐口無味者﹐六君子湯加升麻﹑柴胡以提之﹐復元丹。切忌淡滲。腎虛腰重腳腫濕熱者﹐加味八味丸﹑滋腎丸。陽虛小便不利者﹐古沈附湯。二便俱利者﹐朮附湯﹑復元丹。

風气血因

陽水陰水腫外﹐又有風﹑气﹑血腫。惟腸覃石瘕﹐乃婦人病也。風腫者﹐卽痛風腫。腫面多風熱﹐腫腳多風濕。關脈浮洪弦者﹐風熱濕三气郁而爲腫﹐因脾土不足﹐木火太盛﹐胃中純是風气﹐所以淸气不升﹐腹作﹝月眞﹞脹﹐濁气不降﹐大便閉濇﹐經曰中滿瀉之於內者是也。外證走注疼痛﹐面皮粗﹐麻木不仁﹐先服三和散﹐次服小續命湯。大便閉﹐去附子加檳榔﹑牽牛。日久者﹐小金丹﹐風從汗散故也。虛弱不敢汗者﹐四君子湯加升麻﹑柴胡﹑蒼朮﹑防風。汗多者﹐防己黃芪湯。气腫者﹐七情停涎﹐郁爲濕熱﹐脾肺俱病﹐四肢瘦削﹐腹脇膨脹﹐與水气相似﹐但以手按之成凹不卽起者濕也﹐按之皮厚不成凹者气也﹐六君子湯加木香﹑木通。喘者﹐木香流气飲。大便閉者﹐三和散﹑六磨湯﹑木香檳榔丸。小便閉者﹐忿气飲。嘔滿者﹐四炒枳殼丸。瀉者﹐單香附丸。挾痰腹脹滿者﹐加味枳朮湯﹑控涎丹。瘀血腫者﹐皮間必有赤縷血痕﹐用四物湯加桃仁﹑紅花﹐或續斷飲﹑加味八味丸。婦人經閉敗血腫者﹐腎气丸加紅花﹐或紅礬丸。

陰腫治法

玉莖與陰囊伸縮痿彊﹐乃身中陰陽之機。有陽火玉莖腫脹﹐健彊不休者﹐柴靑瀉肝湯。濕熱下流者﹐四苓散加山梔﹑木通﹑金鈴子。莖囊腫大通明者﹐木香流气飲加木通﹐煎吞靑木香丸。暴風客熱﹐陰挺腫脹者﹐龍膽瀉肝湯。膀胱熱甚﹐囊腫﹐二便不通者﹐三白散﹑八正散。腫痛者用小茴﹑全蠍﹑穿山甲﹑木香等分爲末﹐每服二錢﹐空心酒下。有陰寒濕腫痿弱者﹐五苓散加菌香﹐或八味丸。腎大如斗者﹐荔核散。上熱下虛﹐玉莖腫痛者﹐淸心蓮子飲。陰腫大如升斗者﹐用馬鞭艸搗爛塗之﹐或幹地龍爲末﹐雞子淸調敷﹐囊軟者可治。婦人陰腫便閉﹐枳橘妙熱熨之。

忌宜

凡陽水宜辛寒散結行气﹐苦寒瀉火燥濕﹔陰水宜苦溫燥脾﹐或辛熱導气。極忌甘藥助濕作滿﹐尢忌鍼刺﹐犯之流水而死。凡先腫腹而後散於四肢者﹐可治﹔先腫四肢而後歸於腹者﹐難治。若肌肉崩潰﹐足脛流水﹐唇黑耳焦﹐缺盆平臍凸﹐背平手足掌平﹐肉硬﹐腹多靑筋﹐大便滑瀉者不治。又面黑者肝死﹐兩手無紋者心死﹐臍凸者脾死﹐兩肩凸者肺死﹐下注腳腫者腎死。

鼓脹證治

鼓脹中空外堅﹐有似於鼓。又曰蠱者﹐若虫侵蝕之義。虛脹﹐陰寒爲邪﹐吐利不食﹐時脹時減﹐按之則陷而軟﹔實脹﹐陽熱爲邪﹐身熱咽漧﹐常脹內痛﹐按之不陷而硬。大槪肥人气虛多寒濕﹐瘦人血虛多濕熱﹐都緣脾濕失運布之職。蓋脾居中﹐能升心肺之陽﹐降腎肝之陰。今內傷外感﹐脾陰受傷﹐痰飲結聚﹐飲食之精華不能傳布﹐上歸於肺﹐下注膀胱﹐故濁气在下﹐化爲血瘀﹐郁久爲熱﹐熱化成濕﹐濕熱相搏﹐遂成鼓脹﹐或在臟腑之外﹐或在榮衛之分﹐或在胸脇﹐或在皮膚﹐𨿽各臟腑見證﹐亦總歸於脾也。所謂各臟腑見證者﹐如心脹煩心﹐肝脹脇痛﹐脾脹善嘔噦﹐肺脹咳喘﹐腎脹腰痛﹐胃脹胃脘痛﹐大腸脹腸鳴飧泄﹐小腸脹小腹引腰痛﹐膀胱脹小便癃閉﹐三焦脹气滿皮膚﹐膽脹口苦。又有外感寒﹐郁則爲裏邪﹐外感風寒﹐傳至陽明裏分﹐大實大滿者﹐承气湯。古云下之脹已者是也。若尋常感風脹者﹐升麻葛根湯加蒼朮﹐或升麻胃風湯。感寒脹者﹐不換金正气散加檳榔﹑枳殼﹑漧薑。風寒兩感脹者﹐五積散。暑脹二便不利者﹐香薷散加滑石﹑枳殼﹑黃連。二便利者﹐六和湯。濕脹腰重或嘔者﹐除濕湯。瀉者﹐三白湯。若內傷气滯﹐二便或閉或溏﹐七情郁塞﹐气道升降失常﹐腹脹大而四肢多瘦﹐四七湯﹑七气湯﹑四炒枳殼丸。因怒傷肝勝脾者﹐痞滿喘急﹐平肝飲子﹐甚者當歸龍薈丸﹐虛者禹餘糧丸。因怒傷肝﹐乘肺傳大腸者﹐腸鳴气走有聲﹐二便或閉或溏﹐六君子湯加蘇子﹑大腹皮﹑木香﹑艸果﹑厚朴﹑枳實。便閉者﹐三和散﹑四磨湯。憂思气郁者﹐木香化滯湯﹑木香枳朮丸﹑溫膽湯﹑退熱淸气湯。恐傷腎精﹐气怯不上升而下焦脹者﹐補中益气湯加木香﹑檳榔﹑故紙。若食脹則有因熱者﹐因寒者﹐蓋因食肉果菜不化曰食脹﹐初起多寒濕﹐自利不食者﹐胃苓湯加山楂﹑麥芽﹐或人參養胃湯加香附﹑砂仁﹐甚者治中湯加丁香﹐或厚朴﹑附子二味煎服。久則濕熱乘脾﹐大便漧燥者﹐保和丸。傷肉者﹐黃連﹑阿魏等分﹐酢浸蒸餅爲丸﹐或三補丸﹐用香附山楂煎湯下。傷雜果者﹐古桂香丸﹐或鹽湯探吐。膏粱厚味大便祕者﹐大承气湯加桂﹐或厚朴湯。積熱者﹐牽牛丸。虛者﹐木香檳榔丸﹑滋腎丸。

谷虫癥痞之分

因谷食不化﹐曰谷脹。朝陽盛能食﹐暮陽衰不能食者﹐大異香散﹑五膈寬中散。濕熱者﹐古萸連丸﹑淸膈蒼莎丸﹐俱穀芽煎湯下﹐或單雞矢醴散最妙。又有虫積脹善食﹐癥脹不食。虫積脹者﹐腹痛﹐善食茶鹽之物﹐千金散﹑雷公丸。小兒﹐史君子丸﹔大人虛者﹐木香檳榔丸﹑靈檳散﹑化虫丸。積塊癥瘕脹者﹐心腹堅硬﹐咳嗽不眠﹐廣朮潰堅湯﹑保安丸﹑紅丸子。輕者﹐枳朮丸﹑龜甲丸。

水血之辧

水脹漉漉﹐血脹瘀血。水脹者﹐因停水飲茶酒不散﹐曰水脹﹐腸中漉漉有聲﹐怔忡喘息﹐二陳湯加桔梗﹑檳榔﹐消飲丸。酒脹﹐桂苓甘露飲。瘀血脹﹐便黑﹐多跌撲及產後所致﹐人參芎歸湯﹑散血消腫湯。又有一種中滿脹稍輕﹐俗云倒飽﹐有气虛者﹐六君子湯加黃芪﹑厚朴﹑木香﹐食積加山楂﹑麥芽﹐挾濕熱加黃連﹑靑皮﹑白芍﹑木香。淸气陷者﹐木香順气湯。有血虛者﹐四物湯加白朮﹑木通﹑厚朴﹐挾濕熱者加芩連。有食滯者﹐平胃散加山楂﹑麥芽﹐或枳朮丸。凡虛脹及久病瘧痢脹者﹐俱依此分气血調治。

治法大槪以補中去濕爲主

凡脹初起是气﹐久則成水﹐治比水腫更難。蓋水腫飲食如常﹐鼓脹飲食不及常﹐病根深固﹐必三五年而後成。治腫惟補中行濕足矣﹐治脹必補中行濕﹐兼以消積﹐更斷鹽醬音樂妄想﹐不責速效﹐乃可萬全。若單腹腫大而四肢極瘦者﹐名蜘蛛蠱﹐古方𨿽有八物湯去地黃倍參朮﹐加黃連﹑厚朴﹐及四柱散﹑諸蠱保命丹﹑蝦蟆煮肚法﹐然此屬脾气虛極﹐本經自病﹐更難相生相制﹐乃眞髒病也﹐不治。若補中藥﹐則有六君子湯去甘艸加大腹皮﹑厚朴爲君﹐佐以澤瀉利濕﹐黃芩﹑麥冬制肝。朝寬暮急爲血虛﹐去參合四物﹔湯暮寬朝急爲气虛﹐倍參朮﹔朝暮俱急﹐血气俱虛﹐合八物湯。肥人多濕﹐合平胃散﹔瘦人多火加香附﹑黃連﹐寒加附子﹑厚朴﹐熱加大黃﹐食脹加砂仁﹑神曲﹐痰脹倍半夏加檳榔﹑豬苓﹐瘀血加桃仁﹑五靈脂﹐積聚堅硬加三稜﹑莪朮﹐大怒加蘆薈﹑山梔﹐气脹及虫積加木香﹑檳榔﹐气下陷加升麻﹑柴胡。凡議下須脈實人盛﹐按之堅者﹐先與補藥﹐次略疏導﹐後入補。否則徒快一時。其脹愈甚。經曰﹕髒寒生滿病。然寒脹恆多﹐熱脹恆少。

明醫雜著【明王綸】

脹論

喘與脹二證相因﹐必皆小便不利。喘則必生脹﹐脹則必生喘。但要識得標本先後。喘而後脹者﹐主於肺﹔脹而後喘者﹐主於脾。何則﹖肺金司降﹐外主皮毛。經曰﹕肺朝百脈﹐通調水道﹐下輸膀胱﹐又曰﹕膀胱者﹐州都之官﹐津液藏焉﹐气化則能出矣。是小便之行﹐由於肺气之降下而輸化也﹐肺受邪而上喘﹐則失下降之令﹐故小便漸短﹐以致水溢皮膚而生脹滿焉。此則喘爲本而脹爲標﹐治當淸金降火爲主﹐而行水次之。脾土惡濕﹐外主肌肉﹐土能克水﹐若脾土受傷﹐不能制水﹐則水濕妄行﹐浸漬肌肉﹐水旣上溢﹐則邪反侵肺﹐气不得降而生喘矣。此則脹爲本而喘爲標﹐治當實脾行水爲主﹐而淸金次之。苟肺證而用燥脾之藥﹐則脾得寒而脹愈甚矣。近世治二證﹐但知實脾行水﹐而不知分別脾肺二證﹐余故爲發明之。

【注按前證若肺中伏熱﹐不能生水而喘且渴者﹐用黃芩淸肺飲以治肺﹐用五淋散以淸小便。若脾肺虛弱不能通調水道者﹐宜用補中益气湯以培元气﹐用六味地黃丸以補腎水。若膏粱厚味﹐脾肺積熱而喘者﹐宜淸胃散以治胃﹐用滋腎丸以利小便。若心火克肺金而不能生腎水者﹐用人參平肺散以治肺﹐用滋陰丸以滋小便。若腎經陰虧﹐虛火爍肺金而小便不生者﹐用六味地黃丸以補腎水﹐用補中益气湯以培脾土。若脾气虛弱不能相制而喘者﹐用補中益气湯以培元气﹐用六味地黃丸以生腎水﹐若肝木克脾土不能相制而喘者﹐用六君﹑柴胡﹑升麻以培元气﹐六味地黃丸以補腎水。若脾胃虛寒不能相制而脹者﹐用八味丸以補脾肺生腎水。若脾肺虛寒不能通調水道而脹者﹐用金匱加減腎气丸﹐補脾肺生腎水。若酒色過度﹐虧損足三陰而致喘脹痰湧﹐二便不調﹐或大小便道相牽作痛者﹐亦宜用此丸﹐多有生者。】

醫宗必讀【明李中梓】

水腫脹滿

按《內經》之論腫脹﹐五臟六腑靡不有之。詳考全經﹐如脈要論曰﹕胃脈實則脹。病形篇曰﹕胃病者腹﹝月眞﹞脹。本神篇曰﹕脾气實則腹脹﹐涇溲不利。應象論曰﹕濁气在上則生﹝月眞﹞脹。此四條皆實脹也。太陰陽明論曰﹕飲食起居失節﹐入五臟則﹝月眞﹞滿閉塞。師傳篇曰﹕足太陰之別公孫﹐虛則鼓脹﹐此二條皆虛脹也。經脈篇曰﹕胃中寒則脹滿。方宜論曰﹕髒寒生滿病。風論曰﹕胃風鬲塞不通﹐失衣﹐則﹝月眞﹞脹。此三條皆寒脹也。六元正紀﹑至眞要等論有云﹕太陰所至爲胕腫﹐及土郁之發﹐太陰之初气﹐太陰之勝復﹐皆濕勝之腫脹也。或曰﹕水運太過。或曰﹕寒勝則浮。或曰﹕太陽司天﹐太陽勝復﹐皆寒勝之腫脹也。或曰﹕少陰司天﹐少陰勝復。少陽司天﹐少陽勝復。或曰﹕熱勝則腫﹐皆火勝之腫脹也。或曰﹕厥陰司天在泉﹐厥陰之復。或曰陽明之復﹐皆木邪侮土﹐及金气反勝之腫脹也。由是則五運六气﹐亦各有腫脹矣。然經有提其綱者﹐曰諸濕腫滿皆屬於脾。又曰﹕其本在腎﹐其末在肺﹐皆聚水也。又曰﹕腎者胃之關也﹐關門不利﹐故聚水而從其類也。可見諸經𨿽皆有腫脹﹐無不由於脾肺腎者﹐蓋脾土主運行﹐肺金主气化﹐腎水主五液。凡五气所化之液悉屬於腎﹐五液所行之气悉屬於肺﹐轉輸二髒以制水生金者﹐悉屬於脾﹐故腫脹不外此三經也。但陰陽虛實不可不辧。大抵陽證必熱﹐熱者多實﹔陰證必寒﹐寒者多虛。先脹於內而後腫於外者爲實﹐先腫於外而後脹於裏者爲虛。小便黃赤大便祕結爲實﹐小便淸白大便溏泄爲虛。滑數有力爲實﹐弦浮微細爲虛。色紅气粗爲實﹐色悴聲短爲虛。凡諸實證﹐或六淫外客﹐或飲食內傷﹐陽邪急速﹐其至必暴﹐每成於數日之間﹔若是虛證﹐或情志多勞﹐或酒色過度﹐日積月累﹐其來有漸﹐每成於經月之後。然治實頗易﹐理虛恆難。虛人气脹者﹐脾虛不能運气也。虛人水腫者﹐土虛不能制水也。水𨿽制於脾﹐實則統於腎。腎本水髒而元陽寓焉﹐命門火衰﹐旣不能自制陰寒﹐又不能溫養脾土﹐則陰不從陽而精化爲水﹐故水腫之證多屬火衰也。丹溪以爲濕熱﹐宜養金以制木﹐使脾無賊邪之患﹔滋水以制火﹐使肺得淸化之權。夫制火固可保金﹐獨不慮其害土乎﹖惟屬熱者宜之。若陽虛者豈不益其病哉﹖更有不明虛實﹐專守下則脹已之一法﹐𨿽得少寬於一時﹐眞气愈衰﹐未幾而腫脹再作﹐遂致不救﹐殊可嘆也﹗余於此證﹐察其實者﹐直淸陽明﹐反掌收功﹔苟涉虛者﹐溫補脾腎﹐漸次康復。其有不大實亦不大虛者﹐先以淸利見功﹐繼以補中調攝。又有標實而奉虛者﹐瀉之不可﹐補之無功﹐極爲危險。在病名有鼓脹與蠱脹之殊。鼓脹者中空無物﹐腹皮繃急﹐多屬於气也﹔蠱脹者﹐中實有物﹐腹形充大﹐非虫卽血也。在女科有气分與血分之殊。气分者﹐心胸堅大而病發於上﹐先病水脹而後經斷﹔血分者﹐血結胞門而病發於下﹐先因經斷而後水脹。在治法有理肺與理脾之殊﹐先喘而後脹者﹐治在肺﹔先脹而後喘者﹐治在脾。以上諸法﹐此其大略也。若夫虛實混淆﹐陰陽疑似﹐貴在臨証之頃﹐神而明之﹐其免於實實虛虛之害乎﹖若四肢不腫﹐但腹脹者﹐名單腹脹﹐難愈。

死證

腹脹身熱者死。腹脹寒熱如瘧者死。腹大脹﹐四末淸﹐形脫泄甚爲逆。腹脹便血﹐脈大時絕者死。以上脹滿之死證也。唇黑或腫肝傷﹐缺盆平心傷﹐臍突脾傷﹐足心平腎傷﹐背平肺傷。五傷者死。陰囊及莖腫腐者死。瀉後腹脹而有靑筋者死。大便滑泄﹐水腫不消者死。水腫先起於腹﹐後散四肢者可治﹔先起於四肢﹐後歸於腹者死。以上水腫之死證也。

脈法

盛而緊﹐或大堅以濇﹐或遲而滑﹐皆脹滿﹔沈而滑﹐浮而遲﹐弦而緊皆水腫。二病之脈實大者可治﹔虛微者難治。

醫貫【明趙獻可】

气虛中滿論

中滿者﹐其證悉與鼓脹水腫無異﹐何故屬之气虛﹖請得明言之。答曰﹕气虛者﹐腎中之火气虛也。中滿者﹐中空似鼓﹐虛滿而非實滿也。大略皆脾腎兩虛所致。海藏雲﹕夫水气者﹐乃胃土不能制腎水﹐水逆而上行﹐傳入於肺﹐故令人腫。治者惟知泄水而不知益胃﹐故多下之﹐彊令水出﹐不依天度流轉﹐故胃愈虛﹐食不滋味﹐則發而不能制也。莫若行其所無事﹐則爲上計。何今之人不知此等髙論﹐舉手便以爲水腫﹐用《內經》去菀陳莝﹑開鬼門潔淨府之法治之﹐如舟車丸﹑禹功散之類。若眞知其爲水濕之气﹐客於中焦﹐浸於皮膚﹐皮膚中如水晶之光亮﹐手按之隨起者﹐以前藥一服而退。若久病大病後﹐或傷寒瘧痢後﹐女人產後﹐小兒痘後﹐與夫元气素弱者﹐槪以前法施之﹐脾气愈泄愈虛﹐不可復救矣。故治腫者﹐先以脾土爲主﹐須補中益气湯或六君子湯溫補之﹐俾脾土旺則能散精於肺﹐通調水道﹐下輸膀胱﹐水精四布﹐五經並行矣。或者疑謂喘脹水滿﹐而又加純補之劑﹐恐益脹滿﹐必須補藥中加行气利水之品方妙。此論似深得病情﹐終非大方家體。蓋肺气旣虛﹐不可復行其气﹔腎水已衰﹐不可復利其水。純補之劑﹐初時似覺不快﹐過時藥力得行﹐漸有條理矣。至於補腎以治腫﹐其說難明。蓋禹之治水﹐行其所無事也﹐若一事疏鑿﹐則失之矣。今人之治腎水者﹐牽牛﹑大戟﹐粗工之小智﹐正禹之所惡也。間有用五苓﹑五皮者﹐以爲中正﹐亦轉利轉虛﹐腎气愈衰而愈不能推送矣。故須用補腎。經曰﹕腎開竅於二陰。腎气化則二陰通﹐二陰閉則胃﹝月眞﹞脹。故曰﹐腎者胃之關﹐關門不利﹐故水聚而從其類也。又曰﹕腎主下焦。三焦者決瀆之官﹐水道出焉。膀胱者﹐州都之官﹐津液藏焉。必待三焦之火化始能出也。其三焦之經在上者﹐布膻中﹐散絡心包﹔在下者出於委陽﹐上絡膀胱。上佐天道之施化﹐下佐地道之發生﹐與手厥陰爲表裏﹐以應諸經之使者也。是故腎虛者﹐下焦之火虛也。宣明五气論云﹕下焦溢爲水。以水注之所﹐气窒而不瀉﹐則溢而爲水也。經曰﹕三焦病者﹐气滿﹐小腹尢堅﹐不得小便﹐溢則水畱而爲脹。惟張仲景制金匱腎气丸補而不滯﹐通而不泄﹐誠治腫之神方。國朝薛立齋先生﹐屢用屢效﹐詳載之醫案中。余依其案親試之﹐甚效﹐故敢詳著焉。世有患此者﹐幸毋誕之乎﹗

中滿之病﹐原於腎中之火﹐气虛不能行水﹐金匱腎气丸以八味丸爲主﹐以補腎中之火﹐有所稟而浩然之气塞乎天地﹐腎气不虛而能行水矣。內有附子﹑肉桂辛熱之品﹐熱則流通﹐又火能生土﹐土實而能制水矣。內加牛膝﹑車前子二味﹐最爲切當。《本艸》云﹕車前子𨿽利小便﹐而不走气﹐與茯苓同功﹐彊陰益精﹐令人有子。牛膝治老人失溺﹐補中續絕﹐壯陽益精﹐病人虛損﹐加而用之。

前所論證治﹐乃脾腎兩虛者﹐至於純是脾虛之證﹐旣以參﹑蓍﹑四君爲主﹐亦須以八味丸兼補命門火。蓋脾土非命門火不能生﹐虛則補母之義﹐不可不知。

又有一等純是陰虛者﹐其證腹大臍腫腰痛﹐兩足先腫﹐小水短濇﹐喘嗽有痰﹐不得臥﹐甚至頭面皆腫﹐或面赤口渴﹐但其人飲食知味﹐大便反燥。醫見形腫气喘水證標本之疾﹐雜用利水之藥而益甚。殊不知陰虛三焦之火旺﹐與衝脈之屬火者同逆而上﹐由是水從火溢﹐上積於肺而嗽﹐甚則爲喘呼不能臥﹐散聚於陰絡而爲跗腫﹐隨五臟之虛者入而聚之﹐爲五臟之脹﹐皆相火泛濫其水而生病也﹐以六味地黃加門冬﹑五味大劑服之。余親試有驗﹐故錄。

又有一等火郁者﹐其證口苦﹑脇痛﹑惡寒﹑目黃﹑面黃﹑嘔酸等證﹐須用以逍遙散舒其郁﹐繼以六味腎气滋其陰。亦禁用分利。

醫門法律【淸諭昌】

水腫論

病機之切於人身者﹐水火而已矣。水流濕﹐火就燥。水柔弱﹐火猛烈。水泛溢於表裏﹐火遊行於三焦。拯溺救焚﹐可無具以應之乎﹖經謂二陽結謂之消﹐三陰結謂之水﹐手足陽明熱結而病消渴。火之爲害﹐已論之矣。而三陰者﹐手足太陰脾肺二髒也。胃爲水谷之海﹐水病莫不本之於胃經﹐乃以之屬脾肺者﹐何耶﹖使足太陰脾足以轉輸水精於上﹐手太陰肺足以通調水道於下﹐海不揚波矣。惟脾肺二髒之气結而不行﹐後乃胃中之水日蓄﹐浸灌表裏﹐無所不到也﹐是則脾肺之權可不伸耶﹖然其權尢重於腎。腎者胃之關也﹐腎司開闔。腎气從陽則開﹐陽太盛則關門大開﹐水直下而爲消﹔腎气從陰則闔﹐陰太盛則關門常闔﹐水不通而爲腫。經又以腎本肺標﹐相輸俱受爲言﹐然則水病以脾肺腎爲三綱矣。於中節目﹐尢難辧晰。《金匱》分五水之名及五臟表裏主病﹐徹底言之。後世漫不加察﹐其治水輒宗霸術﹐不能行所無事﹐可謂智乎﹖五水者﹐風水﹑皮水﹑正水﹑石水﹑黃汗也。風水﹐其脈自浮﹐外證骨節疼痛﹐惡風﹐渾是傷風本證﹐從表治之宜矣。皮水﹐其脈亦浮﹐外證胕腫﹐按之沒指﹐不惡風﹐其腹如鼓不渴﹐當發其汗。證不同而治同﹐其理安在﹖則以皮毛者肺之合也﹐肺行榮衛﹐水漬皮間﹐榮衛之气膹郁不行﹐其腹如鼓﹐發汗以散皮毛之邪﹐外气通則內郁自解耳。正水﹐其脈沈遲﹐外證自喘﹐北方壬癸自病﹐陽不上通﹐關門閉而水日聚﹐上下溢於皮膚﹐胕腫腹大﹐上爲喘呼不得臥﹐腎本肺標﹐子母俱病也。石水﹐其脈自沈﹐外證腹滿不喘﹐所主在腎﹐不合肺而連肝﹐經謂肝腎並沈爲石水﹐以其水積胞中﹐堅滿如石﹐不上大腹﹐適在厥陰所部﹐卽少腹疝瘕之類也。不知者每治他病﹐誤動其气﹐上爲嘔逆﹐多主死也。巢氏《病源》謂石水自引兩脇下脹痛﹐或上至胃脘則死。𨿽不及於誤治﹐大抵肝多腎少之證耳。黃汗﹐汗如蘗汁﹐其脈沈遲﹐身發熱﹐胸滿﹐四肢頭面腫﹐久不愈﹐必致癰膿。陰脈陽證﹐腎本胃標﹐其病皆胃之經脈所過﹐後世名之癉水者是也。夫水飲入胃不行﹐郁而爲熱﹐熱則榮衛之气亦熱﹐熱之所過﹐末流之患不可勝言﹐皆從癉水而浸淫不已耳。然水在心之部﹐則郁心火炳明之化﹔水在肝之部﹐則郁肝木發生之化﹔水在肺之部﹐則孤陽竭於外﹐其魄獨居﹔水在脾之部﹐則陰竭於內而谷精不布﹔水在腎之部﹐不但諸陽退伏﹐卽從陽之陰﹐亦且退伏﹐孤陰獨居於下而隔絕也。故胃中之水﹐惟恐其有火﹐有火仍屬消渴﹐末傳中滿之不救﹔腎中之水﹐惟恐其無火﹐無火則眞陽滅沒而生气內絕。其在心之水遏抑君火﹐若得脾土健運﹐子必救母﹐卽在肝在肺在腎之水﹐脾土一旺﹐水有所制﹐猶不敢於橫發﹐但當懷山襄陵之日﹐求土不委頹足矣。欲土宜稼穡﹐豈不難哉﹗夫水土平成﹐以神禹爲師﹔醫門欲平水土﹐不師仲景而誰師乎﹖

論海藏集仲景水气例

海藏於治水腫一門﹐務爲致詳﹐設爲水气問難﹐求責脈之有力無力﹐髒沈腑浮用藥。大凡意在發明《內經》﹑仲景﹐其實渾是後人窠臼﹐中無實得也。其云髙低內外﹐輕重表裏﹐隨經補瀉﹐要當詳察肺﹑胃﹑腎三經﹐病卽瘥也。此一語最爲扼要﹐然終未到家。《內經》明謂三陰結謂之水。三陰者太陰也。足太陰脾﹑手太陰肺气結不行﹐卽成水病。而水之源出自腎﹐故少陰腎亦司之。但當言肺脾腎﹐不當言肺胃腎也。何也﹖胃不必言也﹐胃本水谷之海﹐五臟六腑之大源﹐脾不能散胃之水精於肺而病於中﹐肺不能通胃之水道於膀胱而病於上﹐腎不能司胃之關門時其輸泄而病於下﹐所以胃中積水浸淫﹐無所底止耳。海藏舉肺胃腎而遺脾﹐於至理不過一間未達﹐原不必議其治例。仍以肺沈大腸浮﹐心沈小腸浮爲言﹐此則相沿之陋也。詎知臟腑各分沈浮﹐而大小二腸不當從上焦分診耶﹖至於所集仲景水气例﹐則未窺宮墻富美﹐反多門外邪僻矣。夫仲景論雜證﹐於水腫一門﹐極其精詳﹐惟恐足太陰脾之健運失職﹐手太陰肺之治節不行﹐足少陰腎之關門不開﹐並其腑膀胱之气化不行﹐所用方藥皆不蹈重虛之戒﹐立於無過之地。海藏集仲景治肺癰﹐葶藶大棗瀉肺湯爲例﹐是欲以瀉肺之法爲瀉水之法矣﹔集仲景治傷寒痞連兩脇雜證支飲在脇之十棗湯爲例﹐是欲以瀉胸脇及膀胱爲瀉水之法矣。何其敢於操刃而借口仲景耶﹖不但此也﹐抑且假托後人治水之峻藥﹐本之仲景﹐謂三花神佑丸卽十棗湯加牽牛﹑大黃﹑輕粉﹐除濕丹卽神佑丸加乳香﹑沒藥﹐元靑丹又卽神佑丸加黃連﹑黃蘗﹑靑黛﹐集仲景之方﹐以傅會後人﹐罪不容誅矣。後來依樣壺盧﹐更攺一味二味﹐卽成一方﹐不傷脾卽瀉肺﹐不瀉肺卽瀉膀胱﹐乃致積水滔天﹐載胥及溺﹐絕無一人追悔從前用藥之咎﹐正以繇來者非一日矣﹗水病門中﹐成方百道﹐求一救肺气之膹郁而伸其治節之方﹐無有也﹔求一救膀胱阻絕而伸其气化之方﹐無有也。節取數方﹐發明備用﹐臨病自出生心化裁﹐是所望矣。

律六條

凡治水腫病﹐不知風水﹑皮水﹑正水﹑石水﹑黃汗五証之別﹐及脾肺腎三髒所主﹐恣用驅水惡劣之藥﹐及禹功﹑舟車導水等定方者﹐殺人之事也。

凡治水腫病﹐有當發汗散邪者﹐不知兼實其衛﹐致水隨汗浸淫皮腠﹐不復順趨水道﹐醫之罪也。

凡治水腫病﹐遇渴而下利之證﹐誤利其水﹐致津液隨竭﹐中土坐困﹐甚者脈代气促﹐擯於死亡﹐醫之罪也。

凡治水腫病﹐遇少腹素有積塊疝瘕﹐誤行發表攻裏﹐致其人濁气上衝胸胃﹐大嘔大逆﹐痛引陰筋﹐卒死無救者﹐醫殺之也。

凡治水腫黃汗證﹐乃胃熱釀成癉水﹐誤用熱藥﹐轉增其熱﹐貽患癰膿﹐醫之罪也。

凡治水腫病﹐不察寸口脈之浮沈﹑遲數﹑弦緊﹑微濇﹐以及趺陽脈之浮數﹑微遲﹑緊伏﹐則無從辧證用藥﹐動罹凶禍﹐醫之罪也。

脹病論

脹病與水病﹐非兩病也。水气積而不行﹐必至於極脹﹔脹病亦不外水裹﹑气結﹑血凝。而以治水諸法施之﹐百中無一愈者﹐失於師承無人﹐輕施妄投耳。今天下醫脈久斷﹐醫藥久荒﹐卽欲效司馬子長擔簦負笈﹐徧訪於江淮汶泗﹐而師資果安在乎﹖昌於斯世無地可以著矩﹐然而皇皇斯人﹐不敢自外﹐請一比類﹐爲後學商之。仲景謂水病气分﹐心下堅大如盤﹐邊如旋杯﹐水飲所作。然則脹病豈無血分腹中堅大如盤者乎﹖多血少气﹐豈無左脇堅大如盤者乎﹖多气少血﹐豈無右脇堅大如盤者乎﹖故不病之人﹐凡有癥瘕﹑積塊﹑痞塊﹐卽是脹病之根﹐日積月累﹐腹大如箕﹐腹大如甕﹐是名單腹脹﹐不似水气散於皮膚面目四肢也。仲景所謂石水者﹐正指比也。胸中空曠﹐气食尙可從旁轆轉﹐腹中大小腸膀胱逼處瘀濁占據﹐水不下趨而泛溢﹐無不至矣。《內經》明脹病之

旨而無其治﹐仲景微示其端而未立法﹐然而比類推之﹐其法不啻詳也。仲景於气分心下堅大如盤者﹐兩出其方。一方治陰气結於心下﹐用桂枝去芍藥加麻黃附子細辛湯﹔一方治陽气結於心下﹐用枳朮湯。夫胸中陽位﹐尙分陰气陽气而異其治﹐況腹中至陰之處而可不從陰獨治之乎﹖陰气包裹陰血﹐陰气不散﹐陰血且不露﹐可驅其血乎﹖捨雄入九軍單刀取勝之附子﹐更有何藥可散其陰气﹐破其堅壘乎﹖推之兩脇皆然﹐但分气血陰結之微甚﹐而水亦必從其類矣。此等比類之法﹐最上一乘﹐非中材所幾﹐和盤托出﹐爲引伸啟發之助。

律一條

凡治脹病而用耗气散气﹑瀉肺瀉膀胱諸藥者﹐殺人之事也。蓋治病用藥﹐貴得其宜﹐病有气結而不散者﹐當散其結。甚有攻下蕩滌而其气之結尙未遽散者﹐漸積使然也。今脹病乃气散而不收﹐更散其气﹐豈欲直裂其腹乎﹖收之不能遽收﹐亦漸積使然﹐緩緩圖成可也。若求快意一朝﹐如艸頭諸方﹐明明立見殺人。若輩全不悔悟﹐展轉以售姦﹐吾不知其何等肺腸﹐千劫不能出地獄矣。

景嶽全書【明張介賓】

腫脹總論

腫脹之病﹐原有內外之分。蓋中滿者謂之脹﹐而肌膚之脹者亦謂之脹﹔若以腫言﹐則單言肌表。此其所以當辧也。但脹於內者﹐本由髒病﹐而腫於外者﹐亦無不由乎髒病。但髒气之病各有不同﹐𨿽方書所載﹐有濕熱寒暑血气水食之辧﹐然余察之經旨﹐驗之病情﹐則惟在水气二字﹐足以盡之。故凡治此證者﹐不在气分﹐則在水分﹐能辧此二者﹐而知其虛實﹐無餘蘊矣。病在气分﹐則當以治气爲主﹔病在水分﹐則當以治水爲主。然水气本爲同類﹐故治水者當兼理气﹐蓋气化水自化也﹔治气者亦當兼水﹐以水行气亦行也。此中元妙﹐難以盡言。玆𨿽條列如左﹐然運用之法﹐貴在因機變通也。

病在气分者﹐因气之滯。如气血之逆﹐食飲之逆﹐寒熱風濕之逆﹐气虛不能運化之逆﹐但治節有不行者﹐悉由气分﹐皆能作脹。凡气分之病﹐其色蒼﹐其內逆﹐其脹或連胸脇﹐其痛或及臟腑。或倏而浮腫者﹐陽性急速也﹔或自上及下者﹐陽本乎上也﹔或通身盡腫者﹐气無不至也﹔有隨按而起者﹐如按气囊也。然此𨿽皆气分而气病有不同。故有气熱而脹者﹐曰諸腹脹大皆屬於熱也﹔有气寒而脹者﹐曰胃中寒則﹝月眞﹞脹﹐曰髒寒生滿病也﹔有气濕而脹者﹐曰諸濕腫滿皆屬於脾也﹔有气虛而脹者﹐元气虛也﹐曰足太陰虛則鼓脹也﹔有气實而脹者﹐邪气實也﹐曰腎气實則脹﹐曰脾气實則腹脹﹐曰胃气實則脹也。凡此𨿽皆脹病﹐而治之則全在察其虛實。大都陽證多熱﹐熱證多實﹔陰證多寒﹐寒證多虛。先滯於內而後及於外者多實﹔先腫於表而漸及於內﹐或外𨿽脹而內不脹者多虛。小便紅赤﹐大便祕結者多實﹔小便淸白﹐大便稀溏者多虛。脈滑有力者多實﹔弦浮微細者多虛。形色黃紅﹐气息粗長者多實﹔形容憔悴﹐聲音短促者多虛。年靑少壯﹐气道壅滯者多實﹔中衰積勞﹐神疲气怯者多虛。虛實之治﹐反如冰炭﹐若誤用之﹐必致害矣。

病在水分者﹐以陰勝於陽而肌膚皆腫﹐此與气證本有不同。凡水之爲病﹐其色明潤﹐其皮先薄﹐其腫不速﹐每自下而上﹐按肉如泥﹐腫有分界﹐蓋陰本於下而浸漬有漸﹐皆水病之證也。觀水脹篇言寒气之脹按其腹窅而不起﹐水腫之病以手按其腹隨手而起﹐如囊裹水之狀﹐此其候也。然以愚見及察之證驗﹐則若與此論相反。蓋凡是水證必按之窅而不起﹐此其水在肉中﹐如糟如泥﹐按而散之﹐猝不能聚﹐未必如水囊之比。凡隨按隨起者﹐亦惟虛無之气﹐其速乃然﹐故辧當若此也。凡欲辧水气之異者﹐在欲辧其陰陽耳。若病在气分﹐則陽證陰證皆有之。若病在水分﹐則多爲陰證。何也﹖蓋水之與气𨿽爲同類﹐但陽旺則气化而水卽爲精﹐陽衰則气不化而精卽爲水。故凡病水者﹐本卽身中之血气﹐但其爲邪爲正﹐總在化與不化耳。水不能化﹐因气之虛﹐豈非陰中無陽乎﹖此水腫之病﹐所以多屬陽虛也。然水主於腎﹐气主於肺﹐水漬於下而气竭於上﹐所以下爲腫滿﹐上爲喘急﹐標本俱病﹐危斯急矣。此當速救本原﹐庶保萬一。倘以虛喘作實邪﹐而猶然泄肺﹐無不敗矣。

少年縱酒無節﹐多成水鼓﹐蓋酒爲水谷之液﹐血亦水谷之液﹐酒入中焦﹐必求同類﹐故直走血分。經曰﹕飲酒者﹐衛气先行皮膚﹐先充絡脈。此之謂也。然血者神气也﹐屬陰而性和﹔酒者淫气也﹐屬陽而性悍。凡酒入血分﹐血欲靜而酒動之﹐血欲藏而酒逐之﹐故飲酒者身面皆赤﹐此入血之徵﹐亦散血之徵也。擾亂一番﹐而血气能無耗損者﹐未之有也。但年當少壯﹐則隨耗隨生﹐固無所覺。及乎血气漸衰﹐則所生不﹝亻嘗﹞所耗﹐而且積傷並至﹐病斯見矣。故或致血不養筋則爲中風﹐或致傷脾則爲痰飲瀉痢﹐或濕熱上浮則爲喘汗鼻淵﹐或流於筋骨則爲瘈瘲疼痛﹐或致動血傷精則爲勞損吐衄﹐或致傷肌腐肉則爲爛瘡痔漏。其有積漸日久而成水鼓者﹐則尢多也。蓋酒性本濕﹐壯者气行則已﹔酒卽血也﹐怯者著而成病。酒卽水也﹐不惟酒爲水﹐而血气旣衰﹐亦皆隨酒而悉爲水矣。所以凡治水鼓者﹐必當以血气爲主而養陰利濕﹐是誠善矣。柰無知少年﹐初不知畏﹐而惟酒是耽﹐此其浸漬已非一日﹐致令血气天眞﹐敗極至此﹐又豈能以旦夕挽回者哉﹗故於諸鼓之中﹐則尢以酒鼓爲最危難治之證。嘗有一杜康之徒﹐不信予說﹐云公爲此言﹐其亦過矣。玆見有某人者﹐以酒爲生﹐自朝繼暮﹐今年已若干﹐未聞其病﹐豈酒果傷人者耶﹖是不知若人者﹐惟千百中之一二而天稟之特出者也。不然﹐何善飲者如此其多﹐而壽於飲者僅見其人﹐則其他之困於此者﹐從可知矣﹗使不有斯人之稟﹐而有斯人之嗜﹐吾知其不免矣。

危候總辧

大凡水腫先起於腹而後散四肢者﹐可治﹔先起於四肢而後歸於腹者﹐難治。又掌腫無紋者死﹐大便滑瀉水腫不消者死﹐唇黑唇腫齒焦者死﹐臍腫突出者死﹐缺盆平者死﹐陰中及莖俱腫者死﹐脈絕口張足腫者死﹐足跗腫膝如斗者死﹐肚上靑筋見瀉後腹腫者死。男從身下腫上﹐女從身上腫下﹐皆難治。

气分脹滿論治

凡脹滿由於气分者﹐宜察气之虛實。若脹滿在中而不在外者﹐其病多實﹐經曰中滿者瀉之於內﹐此之謂也。若果因酒食厚味﹐气滯脈滑﹐而大滿大實者﹐宜廓淸飲主之。兼脹兼痛諸藥不效者﹐宜神香散主之。若臟腑脹實而兼痛者﹐宜承气湯﹐或百順丸下之。然必年壯力彊﹐素無損傷虛弱等證﹐而暴見脹滿﹐方可峻攻﹐否則只宜緩治。如果气實於中而表裏俱脹者﹐宜用蒜瓣以滚湯煮微熟畱性﹐少蘸鹽酢﹐常以佐食﹐大能破气消滯﹐亦佳法也。若气脹而兼小水不利者﹐宜用四苓散以半熟蒜搗膏丸服極妙。

食停滯而致胃口中焦脹滿者﹐宜大小和中飲酌用之﹔兼痛者﹐宜排气飲主之。

怒气逆於中焦﹐或脹或痛者﹐宜排气飲﹑解肝煎之類主之﹔兼喘脹者﹐宜四磨飲或神香散。

大人小兒素無脾虛泄瀉等證﹐而忽爾通身浮腫﹐或小水不利者﹐多以飲食失節﹐或濕熱所致﹐宜廓淸飲加減主之﹐或四苓散﹑胃苓湯之類皆可用﹔或濕勝者﹐宜平胃散之類主之。

脾胃虛寒﹐中气不健﹐而三焦脹滿者﹐是爲气虛中滿﹐其爲證也﹐必多吞酸噯腐﹐惡食惡寒﹐或常爲溏泄而別無火證火脈者﹐必屬髒寒﹐此所謂髒寒生滿病也﹐惟宜溫補。寒在中焦者﹐宜溫胃飲﹑理中湯﹔寒在下焦者﹐宜理陰煎﹑八味地黃湯之類主之。

單腹脹者﹐名爲鼓脹。以外𨿽堅滿而中空無物﹐其象如鼓﹐故名鼓脹。又或以气血結聚﹐不可解散﹐其毒如蠱﹐亦名蠱脹。且肢體無恙﹐脹惟在腹﹐故又名爲單腹脹。此實脾胃病也。夫脾胃爲中土之髒﹐爲倉廩之官﹐其髒受水谷則有坤順之徳﹐其化生血气則有幹健之功﹐使果脾胃彊健﹐則隨食隨化﹐何脹之有﹖此惟不善調攝﹐而凡七情勞倦﹐飲食房闈﹐一有過傷﹐皆能戕賊贓气﹐以致脾土受虧﹐轉輸失職﹐正气不行﹐淸濁相混﹐乃成此證。凡治此者﹐若察其病由中焦﹐則當以脾胃爲主﹐宜參芪﹑白朮﹑漧薑﹑甘艸之屬主之。若察其病由下焦﹐則當以命門母气爲主﹐宜人參﹑熟地﹐當歸﹑山藥﹑附子﹑肉桂之屬主之。如果气有痞塞﹐難於純補﹐則宜少佐辛香﹐如陳皮﹑厚朴﹑砂仁﹑香附﹑丁香﹑自芥子之屬。如或水道不利﹐濕气不行﹐則當助脾行濕而佐以淡滲﹐如豬苓﹑澤瀉﹑茯苓之屬。若諸藥未效﹐仍當灸治如後法。以上諸法﹐大略如此。然病成單鼓﹐終非吉兆﹐必其傷敗有漸﹐然後至此。使非盡掃塵紛﹐加意調理﹐則未有或免者矣。

治脹當辧虛實。若察其果由飲食所停者﹐當專去食積﹔因气而致者﹐當專理其气﹔因血逆不通而致者﹐當專淸其血。其於熱者寒之﹐結者散之﹐淸濁混者分別之﹐或升降其气﹐或消導其邪﹐是皆治實之法也。但凡病腫脹者﹐最多虛證。若在中年之後﹐及素多勞傷﹐或大便溏泄﹐或脈息弦虛﹐或聲色憔悴﹐或因病後﹐或因攻擊太過﹐而反致脹滿等證﹐則皆虛實之易見者也。諸如此類﹐使非培補元气﹐速救根本﹐則輕者必重﹐重者必危矣。若虛在脾肺者﹐宜四君子湯﹑歸脾湯之類主之﹔若脾虛兼寒者﹐宜理中湯﹑溫胃飲﹑五君子煎﹔若脾虛兼痰者﹐宜六君子湯﹔若腎虛兼痰者﹐宜金水六君煎﹔若虛在肝腎者﹐宜六味地黃湯﹔若腎虛兼寒者﹐宜理陰煎或八味地黃丸﹐甚者加減金匱腎气湯主之。若以虛證而妄行消伐﹐則百不活一矣。其有果以少壯停滯﹐或肝彊气逆﹐或時气亢害爲邪者﹐方可直攻其病。但辧之宜詳﹐不可忽也。

凡外感毒風﹐邪畱膚腠﹐則亦能忽然浮腫﹐如東垣所謂八益之邪自外入者是也。然其來必速﹐其證則必有脈緊及頭痛骨痛等證﹐方是外感之候﹐先宜解散其邪﹐如正柴胡飲﹑小柴胡湯﹑敗毒散﹑參蘇飲﹑葛根蔥白湯之類﹐隨宜用之。若風因火熾而表裏俱熱﹐宜芍藥淸肝散或龍膽瀉肝湯之類主之。若邪傳入裏﹐太陽陽明並病而胃實熱甚﹐必日晡潮熱﹐大渴引飲者﹐白虎湯主之﹔若大實大滿而熱結不退者﹐大承气湯或百順丸下之。若少陽陽明並病﹐寒熱往來﹐滿而實者﹐宜大柴胡湯下之。五常政大論曰﹕下之則脹已﹐此之類也。

水腫論治

凡水腫等證﹐乃脾肺腎三髒相干之病。蓋水爲至陰﹐故其本在腎﹔水化於气﹐故其標在肺﹔水惟畏土﹐故其制在脾。今肺虛則气不化精而化水﹐脾虛則土不制水而反克﹐腎虛則水無所主而妄行﹐水不歸經則逆而上泛﹐故傳入於脾而肌肉浮腫﹐傳入於肺則气息喘急。𨿽分而言之而三髒各有所主﹐然合而言之則總由陰勝之害﹐而病本皆歸於腎。《內經》曰﹕腎爲胃關﹐關門不利﹐故聚水而從其類也。然關門何以不利也﹖經曰﹕膀胱者卅都之官﹐津液藏焉﹐气化則能出矣。夫所謂气化者﹐卽腎中之气也﹐卽陰中之火也。陰中無陽則气不能化﹐所以水道不通﹐溢而爲腫。故凡治腫者必先治水﹐治水者必先治气。若气不能化則水必不利﹐惟下焦之眞气得行﹐始能傳化﹔惟下焦之眞水得位﹐始能分消。求古治法﹐惟薛立齋先生加減金匱腎气湯﹐誠對証之方也﹐余屢用之無不見效。此𨿽壯水之劑﹐而實卽脾肺腎三髒之正治也。何也﹖蓋腎爲先天生气之源﹐若先天元气虧於下﹐則後天胃气失其所本﹐而由脾及肺﹐治節所以不行﹐是以水積於下則气壅於上而喘脹由生﹐但宜峻補命門﹐使气復元﹐則三髒必皆安矣。今論其方﹐如所用桂﹑附﹐以化陰中之陽也﹔熟地﹑山藥﹑牛膝﹐以養陰中之水也﹔茯苓﹑澤瀉﹑車前子﹐以利陰中之滯也。此能使气化於精﹐卽所以治肺也﹔補火生土﹐卽所以治脾也﹔壯水通竅﹐卽所以治腎也。比方補而不滯﹐利而不伐﹐凡病水腫於中年之後﹐及气體本弱者﹐但能隨證加減用之﹐其應如向﹐誠諸方之第一﹐更無出其右者。

證有全由脾肺不足而爲腫脹者﹐治宜以四君﹑歸脾之屬爲主﹐固是正治之法﹐然亦須兼補命門。蓋脾土非命門之火不能生﹐肺气非命門之火不能化﹐人知土能制水﹐而不知陽實制陰﹔人知气化爲精﹐而不知精化爲气也。虛則補母﹐正此之謂。

凡素稟陽盛﹐三焦多火而病爲水腫者﹐其證必煩渴喜冷﹐或面赤便結﹐或熱而喘嗽﹐或頭面皆腫﹐或脈見滑實。此濕熱相因﹐陰虛之證也。凡辛香燥熱等劑﹐必所不堪﹐宜用六味地黃湯加牛膝﹑車前﹑麥冬之類﹐大劑與之。其有熱甚者﹐宜加減一陰煎加茯苓﹑澤瀉﹑牛膝﹑車前之類主之。其有虛中挾實﹐胸膈不淸﹐宜加陳皮﹑白芥子之類佐之。若生平不宜熟地者﹐則單用生地亦可。但此等壯水等劑﹐必十餘服後﹐方可望效。若先克伐致虛者﹐其效尢遲﹐愼毋欲速自求伊戚也。

凡年少縱酒﹐致爲濕熱所乘﹐元气尙彊﹐脈實有力而不便於溫補者﹐此當逐去濕熱﹐亦能速效﹐宜禹功散﹑導水丸﹑浚川散﹑三花神佑丸之類﹐皆可擇用﹐瀉後宜薄滋味﹐戒飲酒﹐久之方可復元。

古法治腫﹐大都不用補劑而多用去水等藥﹐微則分利﹐甚則推逐﹐如五苓散﹑五淋散﹑五皮散﹑導水茯苓湯之類﹐皆所以利水也。如舟車神佑丸﹑浚川散﹑禹功散﹑十棗湯之類﹐皆所以逐水也。再如巴豆﹑﹝石卜﹞硝﹑鍼砂﹑滑石﹑三稜﹑蓬朮﹑麝香﹑琥珀﹑土狗﹑地龍﹑田螺﹑水蛭﹑鯉魚﹑鯽魚﹑蘿卜子﹑蘇子﹑商陸﹑葶藶﹑杏仁﹑防己﹑秦艽﹑木瓜﹑瞿麥﹑通艸﹑厚朴﹑赤小豆﹑豬苓﹑海金沙﹑五加皮﹑大腹皮﹑羌活﹑獨活之類﹐無非逐水利水之劑﹐但察其果系實邪﹐則此等治法﹐誠不可廢。但必須審證的確﹐用當詳愼也。凡今方士所用﹐則悉皆此類﹐故能晚服而早通﹐朝用而暮瀉﹐去水斗許﹐腫脹頓消﹐效誠速也。但彼不顧人之虛實﹐不慮人之死生﹐惟以見效索謝而去。不知隨消隨脹﹐不數日而腹脹必愈甚﹐苟以衰年積損之證﹐而復遭此劫﹐則百無一生矣。

水腫證以精血皆化爲水﹐多屬虛敗﹐治宜溫脾補腎﹐此正法也。然有一等不能受補者﹐則不得不從半補﹔有並半補亦不能受者﹐則不得不全用分消。然以消治腫﹐惟少年之暫病則可﹐若气血旣衰﹐而復不能受補﹐則大危之候也。故凡遇此輩﹐必須千方百計﹐務救根本﹐庶可保全。嘗見有專用消伐而退腫定喘者﹐於腫消之後﹐必尫羸骨立﹐略似人形﹐多則半年﹐少則旬日﹐終無免者。故余之治此﹐凡屬中年積損者﹐必以溫補而愈﹐皆終身絕無後患。蓋气虛者不可復行气﹐腎虛者不可復利水。且溫補卽所以化气﹐气化而全愈者﹐愈出自然﹔消伐所以逐邪﹐邪逐而暫愈者﹐愈由勉彊。此其一爲眞愈﹐一爲假愈﹐亦豈有假愈而果愈者哉﹖

無論气鼓水鼓﹐凡气實可下者﹐宜用赤金豆或百順丸以漸利之。

徐東臯曰﹕經云﹕髒寒生滿病。《脈經》云﹕胃中寒則脹滿﹐脾爲陰中之至陰﹐故經曰﹕太陰所至爲禾畜滿。大抵脾濕有餘﹐無陽不能施化﹐如土之久於雨水﹐則爲泥矣﹐豈能生化萬物﹖必待和風暖日﹐濕去陽生﹐自然生長也。故凡若此者﹐宜亟以辛熱藥治之。又曰﹕經曰下之則脹已﹐此以濕熱飲食有餘﹐脾胃充實者言也。如仲景治傷寒﹐邪入於裏而成腹滿堅實﹐大便祕而不利者﹐宜以三承气湯下之可也。若因脾虛內寒不足﹐而气不能運化精微﹐以成腹滿者﹐故宜以甘溫補脾爲主﹐少佐辛熱以行壅滯之气﹐庶使脾土旺健﹐脹滿運行﹐斯可愈矣﹐卽經所謂塞因塞用從治之法耳。醫者不察乎此﹐惟執下則脹已﹐急於獲效﹐病者苦於脹滿﹐喜行利藥﹐以求通快﹐不知暫快一時﹐則眞气愈傷﹐腹脹愈甚﹐去死不遠矣。俗謂气無補法者﹐以其痞塞﹐似難於補﹐不思正气虛而不能運行爲病﹐經曰壯者气行則愈是也。又曰﹕水腫本因脾虛﹐不能制水﹐水漬妄行﹐當以參﹑朮補脾﹐使脾气得實﹐則自健運而水自行。大抵只宜補中行濕利小便﹐切不可下﹐但用二陳加人參﹑蒼白朮爲主﹐或佐以黃芩﹑麥冬﹑炒梔子以制肝木。若腹脹﹐少佐厚朴﹔气不運﹐加木香﹑木通﹔气若陷下﹐加升麻﹑柴胡提之。必須補中行濕﹐加升提之藥﹐能使大便潤﹐小便長。又曰﹕諸家治水腫﹐只知導濕利小便﹐執此一途﹐用諸去水之藥﹐往往多死。又用導水丸﹑舟車丸﹑神佑丸之類大下之﹐此速死之兆。蓋脾气虛極而腫﹐愈下愈虛﹐𨿽劫之取目前之快﹐而陰損正气﹐禍不旋踵。大法只宜補中宮爲主﹐看所挾加減。不爾則死。當以嚴氏實脾散加減。要知從治塞因塞用之理﹐然後可以語水腫之治耳。

石室祕籙【淸陳士鐸】

水腫治法

水腫之病﹐亦土不能克水也﹐方用牽牛﹑甘遂各三錢﹐水煎一服﹐卽大瀉水斗餘﹐鼓脹盡消﹐此則直奪其水勢而土得其平成矣。但二味藥性峻烈﹐過於猛矣﹐人疑非正治之法。然水勢滔天﹐必開決其水口﹐則水旋消。此二味之中病源﹐妙在於猛也。但服此二味之後﹐切不可食鹽。如食鹽則前病重犯﹐不可救矣。此乃不知禁忌﹐自犯死澄﹐非藥之故也。今人一見牽牛﹑甘遂﹐視爲必死之品﹐過矣。水腫之病﹐必須以手按之而如泥者﹐始可用此二味正治。否則按之不如泥﹐隨按而皮隨起者﹐非水也﹐當作气虛腎虛治之﹐不可以此二味輕投﹐以殺之也。

水腫之疾﹐腹脹如鼓﹐兩跗如浮﹐按之如泥﹐小便不利﹐大便反結﹐人以爲水病﹐誰知皆由於土气之郁。方用雞屎醴一升﹐炒黃色爲末﹐以黃酒一斤﹐先將雞屎末盛於新布上﹐後將黃酒灑之﹐不可太驟﹐緩緩衝之﹐則藥味盡下﹐取汁一碗﹐病人服之。切不可令病人先知﹐則不肯信心而服﹐使生別病。下喉之後﹐腹卽作雷鳴﹐一飯之間﹐傾腹而出﹐兩足卽減大半﹐再飲一碗全消。蓋雞屎善能逐水﹐而又通土性﹐無微不入﹐將從前所蓄之水﹐無不開其水口﹐盡歸大腸而泄﹐此奪治之法也。一法﹐用大麥芒二兩煎湯飲之亦消﹐且無後病﹐但須一連數月作湯飲之﹐卽泄水而愈。藥平常而奏功甚奇也。然此方止可治初起之水腫﹐而不可治久病之水腫也。

鼓脹治法

鼓脹數年而不死者﹐必非水鼓。水鼓之證﹐不能越於兩年﹐未有皮毛不流水而死者。今二三年不死﹐非水鼓﹐乃气鼓﹑血鼓﹑食鼓﹑虫鼓也﹐但得小便利而胃口開者﹐俱可治。方用茯苓五兩﹐人參﹑大黃﹑蘿卜子各一兩﹐雷丸三錢﹐白朮五錢﹐附子一錢﹐水十碗﹐煎湯二碗。早服一碗﹐必然腹內雷鳴﹐少傾必下惡物滿桶﹐急拿出傾去﹐再換桶﹔卽以第二碗繼之﹐又大瀉大下﹐至黃昏而止﹐淡淡米飲湯飲之﹐不再瀉。然人弱極矣﹐方用人參﹑白芥子各一錢﹐茯苓五錢﹐薏苡仁一兩﹐山藥四錢﹐陳皮五分﹐水煎服﹐一劑卽愈。忌食鹽者一月﹐犯則無生機矣。先須斷明﹐然後用藥治之。鼓脹之病﹐年久不死﹐原是可救﹐所以用下藥以成功﹐非土郁之中有水積﹐若果水證﹐早早死矣﹐安能三年之未死也。然而𨿽非水證﹐而水必有壅阻之病﹐方中仍用茯苓爲君﹐以雷丸﹑大黃爲佐﹐不治水而仍治水﹐所以奏功如神也。水鼓﹐滿身皆水﹐按之如泥者是。若不急治﹐水流於四肢﹐而不得從膀胱出﹐則變爲死證而不可治矣。方用決流湯﹐牽牛﹑甘遂各二錢﹐肉桂三分﹐車前子一兩﹐水煎服﹐一劑而水流斗餘﹐二劑卽全愈。斷不可與三劑也﹐與三劑﹐反殺之矣。蓋牽牛﹑甘遂最善利水﹐又加之車前﹑肉桂﹐引水以入膀胱﹐但利水而不走气﹐不使牽牛﹑甘遂之過猛﹐利水並走气也。但此二味畢竟性猛﹐多服傷人元气﹐故二劑逐水之後﹐斷宜屏絕﹐須攺用五苓散調理二劑﹐又用六君子湯以補脾可也。更須忌食鹽﹐犯則不救。

气鼓乃气虛作腫﹐似水鼓而非水鼓也。其證一如水鼓之狀﹐但按之皮肉不如泥耳。必先從腳面腫起後﹐漸漸腫至上身﹐於是頭面皆腫者有之。此等气鼓必須健脾行气加利水之藥﹐則可救。倘亦以水鼓法治之﹐是速之死也。宜消气散﹐白朮﹑薏仁﹑茯苓各一兩﹐肉桂﹑甘艸各一分﹐枳殼五分﹐山藥五錢﹐人參﹑車前子﹑蘿卜子﹑神曲各一錢﹐水煎服﹐日日一劑。初服覺有微礙﹐久則日覺有效﹐十劑便覺气漸舒﹐二十劑而全消﹐三十劑而全愈。此方健脾而仍是利水之品﹐故不傷气﹐奏功𨿽緩而起死實妙也。然亦必禁食鹽﹐三月後可漸漸少用矣。卽秋石亦不可用﹐必須三月後用之。

虫鼓﹐惟小腹作痛而四肢浮脹不十分之甚﹐面色紅而帶點﹐如虫蝕之象﹐眼下無臥蠶微腫之形﹐此是虫鼓也﹐必須殺虫可救。然過於峻逐﹐未免轉傷元气﹐轉利轉虛﹐亦非生之之道。方用消虫神奇丹﹐雷丸﹑神曲﹑茯苓﹑白礬各三錢﹐當歸﹑鱉甲酢炙各一兩﹐鮮地栗粉一兩取汁一茶甌﹐車前子五錢﹐水煎服﹐一劑卽下虫無數﹐二劑虫盡出矣。虫去而鼓自消﹐不必用三劑也。蓋雷丸最善逐虫去穢﹐而鱉甲﹑地栗﹐更善化虫於烏有。然虫之生必有毒結於腸胃之間﹐故又用白礬以消之。誠慮過於峻逐﹐又佐之當歸以生血﹐新血生而舊瘀去﹔更佐之茯苓﹑車前﹐分利其水气﹐是虫從大便而出﹐而毒從小便而行﹐自然病去如掃矣。但此藥服二劑後﹐必須服四君﹑六君湯去甘艸﹐而善爲之調理也。

血鼓之證﹐其由來漸矣。或跌閃而血瘀不散﹐或憂鬱而血結不行﹐或風邪而血蓄不發﹐遂至因循時日﹐畱在腹中﹐致成血鼓。飲食入胃﹐不變精血﹐反去助邪﹐久則脹﹐脹則成鼓矣。倘以治水法逐之﹐而證犯非水﹐徒傷元气﹔倘以治气法治之﹐而證犯非气﹐徒增飽滿﹐是愈治而愈脹矣。宜消瘀蕩穢湯﹐水蛭三錢﹐必須炒黑﹐大約一兩炒黑﹐取末用三錢﹐當歸二兩﹐雷丸﹑紅花﹑枳實﹑白芍﹑牛膝各三錢﹐桃仁四十粒去皮尖搗碎﹐水煎服。一煎卽下血斗餘﹐再煎卽血盡而愈。蓋血鼓之證﹐惟腹脹如鼓﹐而四肢手足並無脹意﹐故血去而病卽安也。服此方一劑之後﹐切勿再與二劑﹐當攺用四物湯調理﹐於補血內加白朮﹑茯苓﹑人參﹐補气而利水﹐自然全愈。否則血鼓𨿽痊﹐恐成漧枯之證。古今圖書集成醫部全錄卷三百十

腫脹門

方

防己黃芪湯【仲景﹐下同】治風水脈浮﹐身重汗出惡風者。

防己一兩黃芪一兩二錢白朮七錢半甘艸炙﹐半兩

右銼﹐每服五錢匕﹐生薑四片﹐棗一枚﹐水一盞半﹐煎取八分﹐去滓溫服。良久再服﹐腹痛加芍藥。謹按脈浮﹐表也﹔汗出惡風﹐表虛也﹔身重﹐水客分肉也。防己﹐療風腫水腫﹐通腠理﹔黃芪﹐溫分肉補衛虛﹔白朮﹐治皮風止汗﹔甘艸﹐和藥益土﹔生薑﹑大棗﹐辛甘發散。腹痛者﹐陰陽气塞﹐不得升降﹐再加芍藥收陰。

防己茯苓湯治皮水爲病﹐四肢腫﹐水气在皮膚中﹐四肢聶聶動者。

防己黃芪桂枝各三兩白茯苓六兩甘艸二兩

右﹐水六升﹐煮取二升﹐分溫三服。謹按本方與上風水相仿佛﹐蓋同一開鬼門﹐而標中之本﹐則微有分。風水下郁其土气﹐則用白朮崇土﹐姜棗和中。皮水內合於肺﹐金郁泄之﹐水漬於皮﹐宜淡滲之﹐故以茯苓湯去白朮加桂枝﹐解肌散水於外﹐不用姜棗之和於中也。況四肢聶聶﹐風在榮衛﹐觸動經絡﹐桂枝尢不可少耶﹗

越婢湯治風水惡風﹐一身悉腫﹐脈浮不渴﹐續自汗出﹐無大熱者。

麻黃六兩石膏五錢甘艸二兩生薑三兩大棗十五枚

右以水六升﹐先煮麻黃﹐去上沫﹐內諸藥﹐煮取三升﹐分溫三服。謹按麻黃甘熱﹐石膏甘寒﹐合而用之者﹐脾偏陰則和以甘熱﹐胃偏陽則和以甘寒。至於風熱之陽﹐水寒之陰﹐凡不和於中土者﹐罔不咸宜。何者﹖中土和而後水谷化其精悍之气﹐以實榮衛﹔不和則榮衛虛﹐而或寒或熱之气﹐皆得壅塞其隧道而不通於表裏﹐所以在表之風水用之﹐而在裏之水兼渴而小便自利者﹐亦必用之﹐無非欲其不害中土耳。不害中土﹐自足消患於方萌﹐又何泛濫之爲憂哉﹖

越婢加朮湯治裏水一身面目黃腫﹐其脈沈﹐小便不利﹐故令病水。假如小便自利﹐此亡津液﹐故渴。此湯主之。

麻黃六兩石膏半兩白朮四兩生薑三兩大棗十五枚甘艸二兩

右以水六升﹐先煮麻黃去上沫﹐內諸藥﹐煮取三升﹐分溫三服。謹按前條風水續自汗出﹐無大熱﹐故用越婢湯。設不汗出﹐且大熱﹐表法當不止此也。此條裏水假如小便自利﹐亡津而渴﹐故用越婢加朮﹐不爾裏法當不止此也。曰無大熱則有熱可知。曰裏水乃軀殼之裏﹐非臟腑之裏可知。故俱用越婢湯也。

麻黃附子湯治水病﹐其脈沈小﹐屬少陰。浮者爲水﹐無水虛脹者爲气。水﹐發其汗卽已。脈沈者﹐宜此方。

麻黃三兩甘艸二兩附子一枚﹐炮

右﹐水七升﹐先煮麻黃﹐去上沫﹐內二味﹐煮取二升半﹐溫服八合﹐日三服。杏子﹐湯未見﹐恐是麻黃杏仁甘艸石膏湯。前證脈浮者﹐宜此方。謹按此論少陰正水之病﹐其脈自見沈小﹐殊無外出之意。若脈見浮者﹐風發於外也。無水虛脹者﹐手太陰气郁不行也。風气之病發其汗則自已耳。卽脈沈無他證者﹐當仿傷寒少陰例﹐用麻黃附子甘艸湯﹐蕩動其水以救腎。若脈浮者其外證必自喘﹐當仿傷寒太陽例﹐用麻黃杏子甘艸石膏湯﹐發散其邪以救肺﹐此治金水二髒之大法也。

黃芪芍藥桂枝苦酒湯治黃汗﹐因汗出入水浴﹐水從汗孔入﹐病身體腫發熱﹐汗出而渴﹐狀如風水﹐汗沾衣﹐色正黃如蘗汁﹐脈自沈。

黃芪五兩芍藥桂枝各三兩

右三味﹐以苦酒一升﹐水七升相和﹐煮取三升﹐溫服一升。當心煩﹐服至六七日乃解。若心煩不止者﹐以苦酒阻故也。一方用美酒酰代苦酒。﹣謹按此方﹐蓋以汗出而衛气不固﹐外水入搏於營﹐郁而爲熱﹐熱盛則腫而發黃﹐熱盛則耗其精液而作渴﹐故以黃芪固護其衛﹔以桂枝本方加苦酒﹐引入營分﹐散其水寒之邪。其不用姜棗者﹐所重在衛气虛﹐恃黃芪實衛之大力耳。

桂枝加黃芪湯治黃汗﹐兩脛自冷。

桂枝芍藥生薑各三兩大棗十二枚黃芪甘艸各二兩

右六味﹐以水八升﹐煮取三升﹐溫服一升。須臾﹐飲稀粥一升餘﹐以助藥力﹐溫覆取微汗。若不汗﹐更服。謹按桂枝全方﹐啜熱粥助其得汗。加黃芪固衛。以其發熱﹐故用桂枝﹔以其自汗盜汗﹐故加黃芪也。其發汗已仍發熱﹐邪去不盡﹐勢必從表解之。汗出輒輕﹐身不重也。久久身瞤胸中痛﹐又以過汗傷其衛外之陽﹐並胸中之陽也。腰以上有汗﹐以下無汗﹐陽通而陰不通﹐上下痞隔﹐更宜黃芪固陽﹐桂枝通陰。其黃汗與歷節有分。陽火獨壅於上爲黃汗﹐陰水獨積於下爲兩脛冷。陽火盛及肌肉則發熱﹐陰水寒及筋骨則歷節痛。源同而流不同也。食已汗出者﹐食入於所長之陽﹐與勞气相搏﹐散出爲汗﹐乃至气門不閉﹐津液常泄﹐暮爲盜汗也。甲錯者﹐皮間枯濇如鱗甲錯出也。發熱不已﹐熱入肉腠﹐必生惡瘡癅結癰膿也。腰臗弛痛﹐如有物在皮中狀﹐卽《內經》痛痺逢寒則虫之類也。小便不利﹐津液從汗越也。不能食﹐脾胃气虛不化谷也。身體重﹐衛气不充分肉也。煩躁﹐胃熱上燻心肺也。治黃汗之法﹐盡發於此矣。

甘艸麻黃湯

甘艸二兩麻黃四兩

右二味﹐以水五升﹐先煮麻黃去上沫﹐內甘艸﹐煮取三升﹐溫服一升。重復汗出。不汗再服。愼風寒。有人患气促﹐積久不瘥﹐遂成水腫﹐服此湯得效。

枳朮湯

枳實七枚白朮三兩

右二味﹐以水五升﹐煮取三升﹐分溫三服。腹中軟卽當散也。觀此可見仲景之法﹐皆用脈病爲本﹐然後量輕重虛實而施治﹐皆守聖經之法耳。後世治水腫方﹐有五皮散﹑香蘇散﹐中用姜﹑桔﹑紫蘇﹑大腹皮辛以散之﹐茯苓﹑防己﹑木通﹑桑皮淡以滲之﹐是開鬼門潔淨府同用也。俗醫因病者急求一時之效﹐以破气去水爲功﹐不知過一二日﹐則病復至而不可救。其故有二﹕一以病人不善調攝﹔一以醫悞投下藥之過﹐竭其陰陽﹐絕其胃气。此所以水腫之病多死。

桂枝去芍藥加麻黃附子細辛湯

桂枝生薑各三兩大棗十二枚麻黃細辛甘艸各二兩附子炮﹐一枚

右七味﹐以水七升﹐先煮麻黃去上沫﹐內諸藥﹐煮取二升﹐分溫三服。當汗出﹐如虫行皮中﹐卽愈。

防己椒藶丸

防己椒目炙葶藶大黃各一兩

右末之﹐蜜爲丸﹐桐子大﹐先食飲服十丸﹐月三服﹐稍增﹐口中自有津液。渴者加芒硝五錢。

厚朴七物湯

厚朴半斤甘艸大黃各三兩大棗十枚枳實五枚﹐銼桂枝三兩生薑五兩

右﹐水一斗﹐煮取四升﹐溫服八合﹐日三服。嘔者加半夏五合。下利﹐去大黃。寒多者﹐加生薑至半斤。

中滿分消丸【東垣﹐下同】治中滿熱脹﹐有寒者不治。

黃芩炒﹐夏月一兩二錢姜黃白朮人參炙甘艸豬苓各一錢知母炒四錢漧薑白茯苓砂仁各二錢厚朴姜炙﹐一兩澤瀉陳皮各三錢枳實炒半夏泡黃連炒﹐各五錢

右除茯苓﹑澤瀉﹑生薑外﹐共爲細末﹐入上三味和勻﹐湯浸蒸餅爲丸如桐子大﹐每服一百丸﹐白湯下﹐食後服。量病人大小加減。

半夏厚朴湯

半夏一錢厚朴八分炒曲六分當歸梢豬苓荊三稜升麻各四分肉桂白茯苓蒼朮澤瀉橘皮生黃芩艸豆蔻仁生甘艸柴胡各三分木香靑皮各二分桃仁七个吳茱萸幹生薑黃連各一分紅花蘇木各半分昆布少許

右﹐水二鍾﹐煎至一鍾﹐去渣稍熱服。二服後﹐前證減一半﹐卻於前藥中加減服之。渴加葛根三分。

木香順气湯治濁气在上則生﹝月眞﹞脹﹐兩脇刺痛﹐脈弦而細者。

木香蒼朮艸豆蔻面裹煨﹐各三分靑皮益智仁陳皮澤瀉漧薑白茯苓半夏吳茱萸湯泡﹐各二分厚朴制﹐四分當歸人參各五分升麻柴胡各一錢

右﹐水二盞﹐煎至一盞﹐去渣溫服﹐食前。忌生冷硬物。

木香塌气丸治中滿腹脹﹐下焦虛損者。

蘿卜子炒橘紅各五錢胡椒二錢木香艸豆蔻面煨靑皮各三錢蠍梢去毒﹐二錢半

右爲細末﹐麵糊爲丸桐子大﹐每服三十九﹐溫米飲下。忌油膩﹐服白粥百日﹐重者一年。小兒丸如麻子大﹐桑白皮湯下十丸﹐日三服。大人陰囊紅腫冰冷﹐用靑鹽﹑漧薑﹑白面各三錢﹐水和攤紙上塗貼。

實脾飲【《濟生方》】治陰水發腫﹐用此先實脾土。

厚朴去皮姜制白朮木瓜去穰大腹子附子炮木香不見火艸果仁白茯苓去皮漧薑炮﹐各一兩甘艸炙﹐半兩

右﹝口父﹞咀﹐每服四錢﹐水一盞﹐姜五片﹐棗一枚﹐煎七分﹐不拘時溫服。一方﹐木香﹑炮姜俱減半。謹按﹕治水以實土爲先務﹐不但陰水爲然。而本方云治陰水發腫﹐用此先實脾土﹐是以陰水當補﹐陽水當瀉故耳。夫陰水者﹐由於少陰腎中之眞陽衰微﹐不能蟄藏﹐故至泛濫無制﹐法當用桂以溫腎水﹐而後實土堤之防。方中不用桂而用厚朴﹑檳榔﹐臨病之工﹐尙其審之。

復元丹【《三因方》】治脾腎俱虛﹐發爲水腫﹐四肢虛浮﹐心腹堅脹﹐小便不通﹐兩目下腫。

附子炮﹐二兩木香煨茴香炒川椒炒出汗厚朴去粗皮姜制獨活白朮炒陳皮去白吳茱萸炒桂心各一兩澤瀉一兩半﹐一方用二兩肉豆蔻煨檳榔各五錢

右爲細末﹐糊丸如梧桐子大﹐每服五十丸﹐不拘時紫蘇湯下。《得效》云﹕心腎眞火﹐能生脾胃眞土﹐今眞火旣虧﹐不能滋養眞土﹐故土不制水﹐水液妄行﹐三焦不瀉﹐樞機不運﹐腫脹滿溢﹐喘息奔急﹐股冷舌漧﹐不能正偃﹐小便不通。此藥世傳屢驗﹐其間君臣佐使﹐與造物同妙﹐當屏去諸藥﹐一日三服﹐且禁欲絕咸半年。謹按此方合前方﹐俱主脾腎之治﹐而此方溫暖腎臟之品居多﹐較勝前方﹐然不用茯苓而用檳榔﹑厚朴之爲未當耳。

導滯通經湯【《寶鑑》】治脾濕有餘﹐及气不宣通﹐面目手足浮腫。

木香白朮桑白皮陳皮各五錢茯苓一兩

右﹝口父﹞咀﹐每服五錢﹐水二盞﹐煎至一盞﹐去渣溫服﹐空心食前。《內經》曰﹕濕淫所勝﹐平以苦熱﹐以苦燥之﹐以淡泄之。陳皮苦溫﹐理肺气去滯气﹐故以爲主。桑白皮甘寒﹐而肺中水气水腫臚脹利水道﹐故以爲佐。木香苦辛溫﹐除肺中滯气﹔白朮苦甘溫﹐能除濕和中﹐以苦燥之﹔白茯苓甘平﹐能止渴除濕﹐利小便﹐以淡滲之﹐故以爲使也。謹按脾濕有餘﹐及气不宣通﹐卽是脾中健運之陽不足﹐法當先理其陽﹐以佐行健之力﹐然後用此方退其浮腫﹐乃爲善也。

胃苓湯

官桂五分蒼朮厚朴薑汁炒陳皮白朮茯苓各錢半澤瀉豬苓各一錢甘艸六分

右﹐加生薑﹐水煎服。謹按此方宣導胃水膀胱水﹐順道而出﹐水患在所必用。然腎水旣竭﹐津液已虧﹐用之不免蹈重虛之戒。若無病人﹐但覺不服水土﹐與此方相宜。

消風敗毒散治風水皮水﹐凡在表宜從汗解者。

人參獨活柴胡桔梗枳殼麩炒羌活白茯苓川芎藭前胡甘艸荊芥穗防風各一錢

右﹐水二鍾﹐姜三片﹐煎八分﹐食遠服。謹按此方卽人參敗毒散合荊防敗毒散並用也。以人參爲君﹐固護元气﹐固可恃之無恐﹐然仲景汗法﹐必兼黃芪實表﹐蓋恐表虛之人﹐元气乘表藥外湧﹐盡漬皮腠﹐反爲大累。若元气素虛腠理素疏者﹐必參﹑芪合用﹐乃爲盡善。

加減金匱腎气丸治肺腎虛﹐腰重腳腫﹐小便不利﹐或肚腹脹﹐四肢浮腫﹐或喘急痰盛﹐已成蠱證﹐其效如神。此證多因脾胃虛弱﹐治失其宜﹐元气復傷而變證者﹐非此藥不能救。

茯苓制附子牛膝官桂澤瀉車前子山萸山藥丹皮各一兩熟地黃四兩﹐酒拌

右爲末﹐以地黃杵膏加煉蜜﹐丸桐子大﹐每服七八十丸﹐空心白湯下。謹按本方﹐《濟生》以附子爲君。此薛新甫新定﹐以白茯苓爲君﹐合之牛膝﹑車前﹐治腰以下之水﹐其功最大。然非借附子生陽蒸動腎气﹐則腎之關門不開﹐積水仍不得下。蓋陽主開﹐腎之陽气動則關開矣。關開﹐𨿽不用茯苓﹑牛膝﹑車前而水亦下。否則𨿽用茯苓﹑牛膝﹑車前無算﹐亦無如之何。屢試屢驗。

調榮飲治瘀血化爲水﹐四肢浮腫﹐皮肉赤紋﹐名曰血分。

蓬朮川芎當歸延胡索白芷檳榔陳皮赤芍藥桑白皮炒大腹皮赤茯苓葶藶炒瞿麥各一錢大黃一錢五分細辛官桂甘艸炙﹐各五分

右作一服﹐煎服法同前。謹按此方多峻利之藥﹐作一服云者﹐原不欲多用﹐恐傷元气也。若服後其水不行﹐赤紋不減﹐未可再服﹐且用治血補气三五日﹐徐進此方。虛證者﹐必加參﹑附大力以主持之﹐乃能奏效。

烏鯉魚湯治水气四肢浮腫。

烏鯉魚一尾赤小豆桑白皮白朮炒陳皮各三錢

右用水三碗﹐蔥白五莖﹐同煮。不可入鹽﹐先喫魚﹐後服藥﹐不拘時服。謹按烏鯉魚暖胃行水﹐合之赤豆﹑蔥白以開鬼門潔淨府﹐更合之白朮﹑陳皮﹑桑白皮淸理脾肺﹐此方之平穩者。

防己散治脾水腫如裹水在皮膚中﹐四肢習習然動。

漢防己桑白皮桂心黃芪炙﹐各一兩赤茯苓二兩甘艸炙﹐半兩

右﹝口父﹞咀﹐每服五錢﹐水一大盞﹐煎至五分去滓﹐不拘時服。謹按此卽金匱防己茯苓湯﹐治皮水之方而加桑白皮也。其證與《金匱》同。蓋以太陰肺气不宣﹐郁其榮衛﹐故加桑白皮泄其肺气﹐然已有茯苓淡滲之﹐則不可過也。易桂心行水﹐在水道不利者宜之。不則仍當用桂枝解肌﹐尢爲善治耳。

導水茯苓湯治水腫﹐頭面手足徧身腫﹐如爛瓜之狀﹐手按而塌陷﹐手起隨手而髙突﹐喘滿倚息﹐不能轉側﹐不得著牀而睡﹐飲食不下﹐小便祕濇﹐溺出如割而絕少﹐𨿽有而如黑豆汁者服。喘嗽气逆諸藥不效﹐用此卽愈﹐亦常驗。其病重之人﹐煎此藥時﹐要如熬阿刺吉酒相似﹐約水一斗﹐止取藥一盞。服後小便必行﹐時卽漸添多﹐直至小便變淸白者﹐爲愈。

赤茯苓麥門冬去心澤瀉白朮各三兩桑白皮紫蘇檳榔木瓜各一兩大腹皮陳皮砂仁木香各七錢五分

右﹝口父﹞咀﹐每服半兩﹐水二盞﹐燈艸二十五根﹐煎至八分﹐去滓空心服。如病重者﹐可用藥五兩﹐再加去心麥門冬二兩﹑燈艸半兩﹐以水一斗﹐於砂鍋內熬至一大碗﹐再下小銚內﹐煎至一大盞﹐五更空心服﹐渣再煎服。連進此三服﹐自然小水日加漸利。謹按此方味甚平﹐而其煎法則甚奇﹐蓋得仲景百勞水之意﹐而自出手眼者。

大腹皮散

大腹皮桑白皮川芎各二兩靑皮去白漢防己羌活大黃炒檳榔桂心各一兩甘艸炙﹐半兩

右﹝口父﹞咀﹐每服五錢﹐水一大碗﹐煎五分﹐去滓﹐不拘時溫服。

楮白皮散

楮白皮豬苓去皮木通各二兩紫蘇莖葉桑白皮各三兩陳皮去白﹐一兩

右﹝口父﹞咀﹐每服五錢﹐水一大盞﹐生薑三片﹐煎至六七分﹐去滓﹐不拘時溫服。

木香丸

木香壺盧子炒乳香各二錢半甘遂炒黃檳榔二枚﹐一生一炮朱砂細研﹐各半錢

右爲細末﹐以爛飯和﹐分作四十九丸﹐面裹﹐於銚內水煮熟﹐令患人和汁吞之﹐以盡爲度。淸晨服藥﹐至午時其水便下﹐不計行數﹐水盡自止。

海蛤丸

赤茯苓桑皮葶藶隔紙炒﹐各一兩海蛤研防己各七錢半﹝木郁﹞李仁去皮炒橘紅各五錢

右爲細末﹐煉蜜和丸如桐子大﹐每服二十丸﹐加至三十丸﹐米飲送下﹐早晚各一服。

檳榔散

檳榔另研末﹐五錢桑白皮一兩五錢商陸生薑各一兩甘艸炙﹐二錢五分

右除檳榔外﹐用水二大盞﹐煎至一大盞﹐去滓﹐五更初分作二服﹐每服調檳榔末二錢五分﹐服至平明﹐當利。如未利﹐再服。

五皮散【《和劑》】治風濕客於脾經﹐气血凝滯﹐以致面目虛浮﹐四肢腫滿﹐心腹膨脹﹐上气促急﹔兼治皮水﹐姙娠胎水。

五加皮地骨皮生薑皮大腹皮茯苓皮

右各等分﹝口父﹞咀﹐每服三錢﹐水一盞﹐煎七分﹐熱服﹐無時。一方﹐加白朮﹑磨沈香﹑木香入。

五皮散【《澹寮方》】治他病愈後﹐或瘧痢後﹐身體面目四肢浮腫﹐小便不利﹐脈虛而大。此由脾肺虛弱不能運行諸气﹐諸气不理﹐散漫於皮膚肌腠之間﹐故令腫滿也。

大腹皮赤茯苓皮生薑皮陳皮桑白皮

右各等分爲粗末﹐每服五錢﹐水一大盞﹐同煎八分﹐去滓溫服﹐不拘時﹐日三服。並忌生冷油膩堅硬之物。腳腫用加味五皮湯﹐卽五皮散內加五加皮﹑木瓜﹑防己。不服水土﹐再入胃苓湯。

疏鑿飲子【《濟生方》】治水气﹐通身浮腫﹐喘呼气急﹐煩躁多渴﹐大小便不利﹐服熱藥不得者。

澤瀉商陸赤小豆炒羌活椒目木通秦艽白茯苓皮大腹皮檳榔各等分

右﹝口父﹞咀﹐每服四錢﹐水一盞﹐姜五片﹐煎七八分﹐不拘時溫服。

調胃白朮澤瀉散【《元戎》】治痰病化爲水气﹐傳爲水鼓﹐不能食。

白朮澤瀉芍藥陳皮白茯苓生薑木香檳榔各等分

右爲末。一法加白朮本藥各半﹐治臍腹上腫如神。心下痞者﹐加枳實。下盛者加牽牛。

漢防己煮散褚澄祕方治水腫上气。

漢防己澤漆葉石葦去毛桑白皮澤瀉丹參茯苓橘皮白朮各三兩通艸一兩生薑切﹐十兩﹝木郁﹞李仁五合

右十二味﹐搗篩爲散﹐以水一升七合﹐內四方小匕﹐煮取八合﹐頓服﹐日二。小便利爲度。

葶藶丸治肺气喘嗽﹐面目浮腫﹐喘促不安﹐小便赤色。

甜葶藶隔紙炒貝母煨黃色木通各一兩杏仁去皮尖雙仁炒防己各二兩

右爲細末﹐用棗肉和丸如梧桐子大﹐每服五十丸﹐桑白皮煎湯食前下。

白朮木香散治喘嗽腫滿﹐變成水病﹐不能食﹐不能臥﹐小便祕。

白朮赤茯苓澤瀉各一錢五分木香甘艸各一錢官桂七分滑石三錢陳皮

右作一服﹐水二鍾﹐生薑三片﹐煎一鍾﹐食前溫服。

分气補心湯治心气鬱結﹐發爲四肢浮腫﹐上气喘急。

木通川芎前胡大腹皮靑皮白朮枳殼麩炒甘艸炙﹐各一錢香附炒白茯苓桔梗各一錢五分細辛木香各五分

右作一服﹐水二鍾﹐姜三片﹐紅棗二枚﹐煎至一鍾﹐食前服。

當歸散治水腫之病﹐多由腎水不能攝養心火﹐心火不能滋養脾土﹐故土不制水﹐水气盈溢﹐气脈閉塞﹐滲透經絡﹐發爲浮腫之證﹐心腹堅脹﹐喘滿不安。

當歸桂心木香赤茯苓木通檳榔赤芍藥牡丹皮陳皮白朮各一錢三分

右作一服﹐水二鍾﹐紫蘇五葉﹐木瓜一片﹐煎一鍾﹐不拘時服。

無礙丸治脾病﹐濕流四肢浮腫。

木香五錢大腹皮二兩檳榔﹝木郁﹞李仁蓬朮三稜各一兩

右爲細末﹐用炒麥糵面煮糊爲丸如梧子大﹐每服七八十丸﹐食前生薑湯送下。

木香分气湯治气畱滯四肢﹐腹急中滿﹐胸膈脇肋膨脹﹐虛气上衝﹐小便臭濁。

木香豬苓澤瀉赤茯苓半夏枳殼檳榔燈心艸蘇子各等分

右銼散﹐每服一兩﹐水二盞﹐煎入麝香末少許﹐同服。

沈香琥珀丸治水腫﹐一切急難證﹐小便不通。

橘紅防己各七錢五分琥珀杏仁去皮尖澤瀉紫蘇赤茯苓各五錢葶藶隔紙炒﹝木郁﹞李仁去皮沈香各一兩五錢

右爲細末﹐煉蜜爲丸如梧子大﹐以麝香爲衣﹐每服二十五丸﹐加至五十丸﹐空心人參煎湯送下﹐量虛實加減。《辧疑》無陳皮﹑防己﹐以萊菔子煎湯下。

人參木香散治水气病。

人參木香白茯苓滑石琥珀海金砂枳殼檳榔豬苓甘艸各等分

右爲細末﹐每服五錢﹐生薑三片﹐水一盞﹐煎至七分﹐不拘時溫服﹐日進三服。

大沈香尊重丸治蠱脹腹滿﹐水腫徧身腫滿﹐气逆嘔噦﹐喘乏﹐小便赤濇﹐大便不調﹐一切中滿下虛危困之病。

蘿卜子炒﹐六錢沈香丁香人參車前子葶藶炒檳榔各二錢靑皮白醜枳實炒木通各四錢胡椒海金砂木香茯苓蠍梢去毒肉豆蔻各二錢半白丁香一錢半滑石三錢﹝木郁﹞李仁去皮﹐一兩二錢半

右爲細末﹐生薑自然汁﹐煮糊爲丸如桐子大﹐每服二十丸﹐不拘時姜湯送下﹐日進三服。忌鹽魚果肉麵食﹐只可食白粥。

續隨子丸治通身腫滿﹐喘悶不快。

人參木香漢防己赤茯苓面蒸大檳榔海金砂研﹐各五錢續隨子一兩葶藶炒﹐四兩

右爲末﹐棗肉丸如梧子大﹐每服二十丸至三十丸﹐煎桑白皮湯送下﹐食前溫服。

補中治濕湯【《醫林》】通治水病﹐補中行濕。

人參白朮各一錢蒼朮陳皮赤茯苓麥冬木通當歸各七分黃芩五分厚朴升麻各三分

右銼﹐作一貼﹐水煎服。

澤瀉散【《入門》﹐下同】治水腫﹐二便濇。

澤瀉赤茯苓枳殼豬苓木通檳榔黑牽牛頭末各等分

右爲末﹐生薑蔥白湯﹐調下二錢。

黃米丸治水蠱。

幹絲瓜一條﹐去皮剪碎﹐和巴豆肉十四粒同炒﹐以巴豆色黃爲度﹐去巴豆﹐又以陳倉米如絲瓜之多少入瓜內同炒﹐米黃色去瓜取米爲末

右﹐水丸梧子大﹐每湯下百丸﹐數服卽愈。蓋絲瓜如人脈絡﹐引巴豆之气入皮膚也。

漆雄丸治水蠱。

生漆一兩﹐鍋內鎔化﹐麻布絞去滓﹐復入鍋內熬幹雄黃一兩﹐研末

右爲末﹐酢糊和丸梧子大﹐每四丸﹐麥芽湯吞下。

煨腎丸【丹溪﹐下同】治脾虛邪水流注﹐腰膝浮腫而痛。

甘遂生﹐五錢木香一兩

右爲末﹐每一錢﹐豬腰子一枚﹐剜開去筋膜﹐摻藥在內﹐薄荷葉裹定﹐外用濕紙四五重﹐慢火煨熟﹐臨臥細嚼﹐溫酒送下﹐利去黃水爲度。

退腫塌气散治積水驚水﹐或飲水過多積於脾﹐故四肢腫而外熱。

赤小豆陳皮蘿卜子炒﹐各二錢甘艸一錢木香五分

右銼﹐作一貼﹐入姜三片﹐棗二枚﹐水煎服。

葶藶木香散【《正傳》】治水腫腹脹﹐小便赤﹐大便滑泄。

白朮葶藶豬苓赤茯苓各一兩木香澤瀉木通桂皮甘艸各五錢滑石三兩

右爲末﹐白湯調下三錢。

桂朮湯【《直指方》﹐下同】治气分腫。

桂皮一錢五分白朮麻黃去根節細辛甘艸各一錢枳殼漧薑各七分半

右銼﹐作一貼﹐姜五片﹐水煎服。

桂苓湯治血分腫。

桂皮赤茯苓當歸川芎赤芍藥蓬朮三稜桑白皮檳榔蒼朮大腹皮靑皮陳皮瞿麥穗甘艸各五分葶藶隔紙炒大黃煨﹐各二分半

右銼﹐作一貼﹐入姜五片﹐水煎服。

丹房奇朮【《醫鑑》】治腹腫﹐不服藥。

巴豆研去油﹐四錢水銀粉二錢硫黃生﹐一錢

右同研成餅﹐先用新綿一片布臍上﹐次以餅掩之﹐外用帛縛﹐如人行三五里許﹐自然瀉下惡水。待下三五次﹐去藥﹐以粥補之。久患者隔日取水。一餅可救二三十人。

塗臍膏【《得效方》】治水腫﹐小便絕少。

地龍生研豬苓甘遂鍼砂各五錢

右爲末﹐擂蔥涎調成膏﹐敷臍中﹐約一寸﹐以絹帛束之﹐以小便多爲度﹐日兩易之。

消河餅【《醫鑑》﹐下同】治水腫膨脹。

大田螺四个大蒜五个車前子末三錢

右研成餅﹐貼臍中﹐以手帕縛之﹐少時尿出如注。一二餅卽愈。

加減胃苓湯治浮腫。

蒼朮一錢五分陳皮澤瀉白朮赤茯苓木瓜各一錢厚朴薑汁制豬苓神曲檳榔各八分山楂肉縮砂各七分大腹皮香附子薑汁炒﹐各六分甘艸炙﹐三分

右銼﹐作一貼﹐入姜三片﹐燈心一團﹐水煎服。

四苓五皮湯治浮腫。

桑白皮陳皮地骨皮茯苓皮生薑皮大腹皮蒼朮白朮澤瀉豬苓靑皮車前子炒﹐各一錢

右銼﹐作一貼﹐水煎服。

集香湯【《直指方》﹐下同】治虛腫﹐先用此以透關絡﹐然後審證療之。

木香藿香川芎赤茯苓檳榔枳殼甘艸各三錢沈香丁香各二錢麝香一字乳香一錢五分

右爲粗末﹐每服三錢﹐姜三片﹐紫蘇五葉煎﹐空心服。

三仁丸【《得效方》】治水腫喘急﹐大小便不利

﹝木郁﹞李仁杏仁薏苡仁各一兩

右爲末﹐糊丸梧子大﹐米飲下四五十丸。

椒豉丸【《活人》】治浮腫神方。

椒目一錢豉二七粒巴豆一个﹐去皮心熬

右研細﹐滴水和丸菉豆大﹐溫水吞下三丸或五丸﹐以微泄爲度。气盛者加巴豆﹐或一个或三个。

海金沙散【東垣】治脾濕太過﹐腫脹喘急。

黑醜頭末一兩五錢﹐一半炒﹐一半生白朮一兩甘遂五錢海金沙三錢

右爲末﹐每服二錢﹐煎倒流水一盞﹐食前調下。

木香塌气丸【《元戎》﹐下同】治單腹脹。

丁香胡椒各二錢﹝木郁﹞李仁四錢蠍尾木香檳榔各五錢枳實白牽牛各一兩

右爲細末﹐飯丸菉豆大﹐每服十丸至十五丸﹐陳皮生薑湯任下。

木香散治單腹脹。

木香靑皮白朮姜黃艸豆蔻各五錢阿魏蓽澄茄各一兩

右爲細末﹐酢糊丸如菉豆大﹐每服二十丸﹐生薑湯送下。

大異香散

三稜蓬朮靑皮半夏曲陳皮桔梗枳殼炒藿香香附炒益智各一錢五分甘艸炙﹐五分

右﹐分作二貼﹐每貼用水二鍾﹐生薑三片﹐棗一枚﹐煎至一鍾﹐去渣﹐食遠服。

大半夏湯

半夏陳皮茯苓桔梗檳榔甘艸各等分

右銼碎﹐每服三錢﹐水一盞半﹐生薑三片﹐煎至八分去渣﹐食前溫服。

人參丸治經脈不利﹐化爲水﹐流四肢﹐悉皆腫滿﹐名曰血分。其候與水相類﹐若作水治之﹐非也﹐宜用此

人參當歸大黃濕紙裹﹐飯上蒸熟去紙切炒桂心瞿麥穗赤芍藥白茯苓各五錢葶藶炒﹐另研﹐一錢

右爲末﹐煉蜜丸如桐子大﹐每服十五丸加至二三十丸﹐空心飲湯下。

小溫中丸【丹溪】治脹﹐是脾虛不能運化﹐不可下之。

陳皮半夏湯泡神曲炒茯苓各一兩白朮二兩苦參炒黃連炒﹐各五錢香附曬鍼砂酢炒紅﹐各一兩半甘艸三錢

右爲末﹐酢水各一盞﹐打糊爲丸如桐子大﹐每服七八十丸﹐白朮六錢﹑陳皮一錢﹑生薑一片﹐煎湯吞下。

虛甚﹐加人參一錢。忌口。病輕者﹐服此丸六七兩﹐小便長﹔病甚﹐服一斤﹐小便始長。

禹餘糧丸【《三因方》】治十種水气脹﹐膝腫﹐上气喘滿﹐小便不利﹐但是水气﹐悉皆主之。許學士及丹溪皆云﹕此方治膨脹之要藥。

蛇含石大者三兩﹐以新鐵銚盛﹐入炭火中燒﹐令與銚子一般紅﹐用鉗取傾入酢中﹐候冷﹐取出研極細眞鍼砂五兩﹐先以水淘淨﹐炒幹入禹餘糧三兩一處﹐用米酢二升﹐就銚內煮酢幹爲度﹐連銚置炭火中燒紅鉗出﹐傾藥淨磚地上﹐候冷研細

以三物爲主﹐其次量人虛實入下項。凡治水藥多是取轉﹐惟此方三物﹐旣非大戟﹑甘遂﹑芫花之比﹐又有下項藥扶持之功﹐故虛人老人亦可服。

羌活木香茯苓川芎牛膝酒浸桂心白豆蔻炮大茴炒蓬朮炮附子炮靑皮漧薑炮三稜炮白蒺藜當歸酒浸﹐各五錢

右爲末﹐入前藥拌勻﹐以湯浸蒸餅﹐捩去水﹐和藥再杵﹐極勻﹐丸如桐子大﹐食前溫酒白湯送下三十丸至五十丸。忌鹽﹐一毫不可入口﹐否則發疾愈甚。但試服藥﹐卽於小便內漩去﹐不動臟腑﹐病日去。日三服﹐兼以溫和調補气血藥助之﹐眞神方也。

木香化滯散破滯气﹐治心腹滿悶。

木香姜黃靑皮去白縮砂仁去殼人參檳榔白朮各二錢白豆蔻去殼藿香葉橘皮大腹子白茯苓去皮白檀香各五分桔梗五分甘艸炙﹐四分

右爲細末﹐每服三錢﹐水一盞半﹐煎至一盞﹐稍熱服﹐食前沸湯點服亦可。忌生冷硬物。

導气丸治諸痞塞﹐關格不通﹐腹脹如鼓﹐大便祕結﹐小腸腎气等疾﹐功效尢速。

靑皮用水蛭等分同炒赤﹐去水蛭莪朮用蝱虫等分同炒赤﹐去蝱虫胡椒用茴香同炒﹐去茴香三稜用漧漆同炒﹐去漧漆檳榔用螌蝥同炒﹐去螌蝥赤芍用川椒同炒﹐去川椒漧薑用硇炒﹐去硇砂同炒附子用靑鹽同炒﹐去靑鹽茱萸用牽牛同炒﹐去牽牛石菖蒲用桃仁同炒﹐去桃仁

右各等分銼碎﹐與所制藥炒熟﹐去水蛭等不用﹐只以靑皮等十味爲細末﹐酒糊爲丸如梧桐子大﹐每服五十丸﹐加至七十九﹐空心﹐用紫蘇湯送下。

參香散治一切气﹐脾虛作脹痞气。

人參官桂甘艸炙﹐各七分桑白皮桔梗陳皮枳實麩炒麥門冬靑皮大腹皮半夏各一錢紫蘇子白茯苓香附子木香各一錢二分

右作一服﹐水二鍾﹐生薑三片﹐紅棗二枚﹐煎至一鍾﹐食前服。

平肝飲子治喜怒不節﹐肝气不平﹐邪乘脾胃﹐心腹脹滿﹐頭眩嘔逆﹐脈來浮弦。

防風枳殼炒桔梗赤芍桂枝各一錢半木香不見火人參檳榔川芎當歸陳皮甘艸炙﹐各八分

右作一服﹐水二鍾﹐生薑五片﹐煎至一鍾﹐不拘時服。

彊中湯治食啖生冷﹐過飲寒漿﹐有傷脾胃﹐遂成脹滿﹐有妨飲食﹐甚則腹痛。

人參靑皮去白陳皮去白丁香各二錢白朮一錢五分附子炮去皮臍艸果仁漧薑炮﹐各一錢厚朴薑汁制甘艸炙﹐各五分

右水二鍾﹐姜三片﹐紅棗二枚﹐煎一鍾﹐不拘時服。

敷藥方治腹滿﹐緊硬如石﹐或陰囊腫大﹐先嚼甘艸﹐後用方。

大戟芫花甘遂海藻各等分

右爲細末﹐用釅酢調面和藥﹐攤於綿紙上﹐覆貼腫處﹐仍以軟綿裹住。

艸豆蔻湯【東垣】治腹中虛脹。

澤瀉二分木香三分神曲炒﹐四分半夏泡枳實麩炒艸豆蔻黃芪春夏不用益智仁甘艸各五分靑皮陳皮各六分白茯苓當歸各七分

右細切﹐作一服﹐加生薑三片﹐水二大盞﹐煎至一盞﹐溫服。冬月加黃芪六七分﹐春夏止服正藥。食遠服。

葶藶木香散【河間﹐下同】治濕熱內甚﹐水腫腹脹﹐小便赤濇﹐大便瀉。此藥下水濕腫脹﹐止瀉利小便。

葶藶子茯苓豬苓白朮土炒﹐各二錢五分木香澤瀉木通甘艸各五分桂二錢半滑石三兩

右爲極細末﹐每服三錢﹐白湯調下﹐食前服。

白朮木香散治喘嗽腫滿﹐欲變成水病者﹐不能臥﹐不敢多食﹐小便閉而不通。

滑石陳皮去白﹐各二錢白朮豬苓澤瀉甘艸木通赤苓各五分官桂二分木香檳榔各三分

右細切﹐作一服﹐加生薑三片﹐水一盞半﹐煎至一盞﹐溫服。

二气散治水气蠱脹﹐滿悶。

白醜黑醜各二錢

右爲細末﹐外用大麥麵四兩﹐同一處拌勻做燒餅﹐臨臥用茶淸一盞下﹐降气爲驗。

家傳正气散【《醫鑑》﹐下同】治心腹脹滿﹐或出遠方﹐不服水土。

蒼朮陳皮厚朴藿香葉半夏烏藥枳殼香附各一錢大腹皮八分甘艸五分

右銼﹐生薑棗子煎服。

行濕補气養血湯治气血虛弱﹐單鼓脹腹﹐浮腫。

人參大補元气白朮補脾白茯苓滲濕當歸養血川芎行血蘇梗利气白芍斂脹陳皮泄滿厚朴寬脹大腹皮寬膨木通利水萊菔子消食木香運气海金沙利水甘艸調諸藥﹐扶胃气

右銼散﹐姜棗煎服。

消脹飲子治蠱脹﹑單腹脹。

白茯苓豬苓澤瀉人參白朮半夏陳皮靑皮厚朴紫蘇葉香附砂仁木香檳榔大腹皮木通萊菔子炒甘艸各等分

右銼﹐生薑五片﹐棗一枚﹐煎服。

金陵酒丸治鼓腫。

沈香牙皂檳榔各一兩木香二兩五錢

右爲末﹐用金陵燒酒浸十次﹐曬漧﹐京酒爲丸﹐每服三錢﹐重者四錢﹐五更燒酒送下。水鼓水自小便而出﹐气鼓放屁。水鼓加苦葶藶五錢炒﹐酒送下﹐再服。

調胃散治腹脹。

蒼朮白朮茯苓白芍藥桔梗紫蘇檳榔陳皮甘艸

右爲末﹐生薑棗湯調服。

金蟾散治气鼓如神。

大蝦蟆一个

右﹐以砂仁推入其口﹐使吞入腹﹐以滿爲度﹐用泥罐封固﹐炭火煆﹐令透紅﹐煙盡取出﹐候冷去泥研末爲服﹐或酒或陳皮湯下﹐候撒屁多﹐乃見其效。

牛皮丸治腹中水向如雷﹐上攻卽嘔吐﹐胸膈脹滿﹐或手足作痛。

黑醜頭末木香陳皮各九錢

右爲末﹐黃蠟化爲丸如梧桐子大﹐每服三十丸﹐黃酒送下。

蘇沈破結湯治腹脹滿。

紫蘇薄荷枳實麥冬當歸川芎大黃木通甘遂白僵蠶牙皂生薑細茶各一錢白豆蔻木香沈香末各五分

右作二服﹐水煎﹐五更早服﹐忌口。

回生丹治浮腫﹑腹脹。退腫。

靑皮麩炒陳皮三稜莪朮連翹用巴豆殼﹐兩半﹐於砂鍋同炒入木香商陸甘遂炒澤瀉木通漧漆炒煙盡蘿卜子炒﹐各三錢胡椒炒﹐一錢赤茯桑皮炒椒目炒﹐各五錢黑牽牛一兩﹐生

右爲末﹐酢糊爲丸如菉豆大﹐每服十五丸至二十丸。第一服用生蔥二十四根﹐擂碎同溫酒﹐五更下。第二服用陳皮桑白皮煎湯。第三服用射幹湯下。切忌食鹽。

推車丸治水腫﹑气腫﹑單腹脹。

沈香木香巴豆半生半熟胡椒各一錢﹐炒

右爲末﹐棗肉爲丸如梧桐子大﹐每服五六十丸。消上﹐用蔥白搗爛﹐熱酒下﹔消中﹐用陳皮湯下﹔消下﹐用牛膝湯下。去三五次﹐不補自止。後用十皮散。

導水餅治腫脹﹐不服藥自去水。

水銀粉二錢巴豆去油﹐四錢生硫黃一錢

右三味﹐研成餅令勻﹐先用新綿一塊﹐鋪臍上﹐次以餅當臍掩之﹐外用帛縛﹐如人行三五里﹐自然瀉下惡水。待行三五次﹐除去藥﹐以溫白粥補之。

消河餅治水腫膨脹。

大田螺四个大蒜去皮﹐五个車前子末﹐三錢

右三件研成餅﹐貼臍中﹐以手帕縛之。貼藥後少頃﹐小便出。一二餅卽愈。

復元丹【《三因方》】治脾腎虛寒﹐發爲水腫﹐四肢虛浮﹐心腹堅脹﹐小便不通﹐兩目下腫。

附子炮﹐二兩木香煨茴香炒川椒炒出汗厚朴姜制獨活白朮炒橘紅吳茱萸炒桂心各一兩澤瀉一兩五錢肉豆蔻煨檳榔各五錢

右爲末﹐糊丸桐子大﹐每服五十丸﹐紫蘇湯下﹐不拘時。

四苓散治腹脹﹐小便不利。

白朮豬苓茯苓各七錢半澤瀉一兩一錢半

右爲粗末﹐每服二錢﹐白湯調下﹐日三服。古今圖書集成醫部全錄卷三百十一

腫脹門

單方

治水腫﹕葶藶三兩爲細末﹐防己末四兩﹐綠頭鴨切頭瀝血於臼中﹐令血盡﹐納藥末和鴨頭更搗五千杵﹐丸如梧子大﹐空心白湯下十丸。此藥利小便如神。【《本艸》﹐下同】

水腫﹕取白色商陸生根細切﹐雜生鯉魚煮作羹服。

水气蠱脹﹕白醜﹑黑醜頭末各二錢﹐大麥麵四兩﹐和作燒餅﹐臨臥茶淸嚼下﹐降气爲驗。名曰二气散。

水屬腎﹐行腎之水﹐無如黑牽牛。取細末入於豬腎﹐慢火煨熟﹐溫酒嚼下﹐則借腎入腎﹐兩得其便﹐惡水旣泄﹐不復泛溢矣。

又方﹕﹝木郁﹞李仁一合爲末﹐和面作燒餅與喫﹐大便通利﹐便瘥。

水腫腳滿气急﹕鯉魚肉十兩﹐蔥白一握﹐麻子一升﹐取汁煮作羹﹐入鹽豉姜椒調和﹐空心食之。

又方﹕用鯉魚一頭﹐重一斤已上者﹐煮熟取汁﹐和冬瓜﹑蔥白﹐作羹食之。

又方﹕大鯉魚取肉﹐赤小豆二升﹐以水一斗同煮﹐取二升許﹐去滓分二服﹐當下利卽瘥。

黑豆治浮腫。黑豆一升﹐水五升﹐煮取三升﹐去滓﹐納酒五升﹐更煮取三升﹐去滓﹐分三服﹐不瘥﹐再合服之。

治水腫﹐下水气﹕赤小豆和桑白皮﹐或通艸煮服之。

又方﹕赤小豆五合﹐壺盧一頭﹐生薑三錢﹐並碎﹐白色商陸一條﹐切﹐同水煮﹐豆爛湯成﹐去三味﹐只細嚼豆﹐空腹食之﹐旋旋啜汁令盡﹐腫立消便止。

水病初得危急﹕冬瓜不限多少﹐任喫神效﹔或取汁服。久病忌之。

浮腫下水﹕取苦瓠瓜白瓤﹐撚如大豆粒﹐以綿裹煮一沸﹐空心服七枚﹐水自出不止﹐大瘦乃瘥。三年內愼口味。須擇用細理潔淨者﹐不爾有毒。

十種水病﹐垂死﹕靑頭鴨一隻﹐治如食法﹐和米並五味﹐煮令極熟﹐作粥﹐空腹食之。白鴨亦好。鴨頭能利水而涼血故也。

浮腫脹滿﹕豬肝一具細切﹐以酢洗﹐蒜虀食之﹔又以熟水煮。單喫亦可。

十種水病﹐不瘥垂死﹕猯肉半斤切﹐粳米三合﹐水三升﹐入蔥椒姜豉作粥食之﹐又作羹臛食之﹐下水大效。

頭面手足虛腫﹐水气喘急﹕葶藶子隔紙炒爲末﹐棗肉和丸小豆大﹐麻子煎湯下十丸﹐日三。

水腫浮滿﹕烏錫五兩﹐皂莢一挺炙﹐酒二斗﹐煮六沸﹐頻服﹐至小便出二三升卽消。【《千金翼》】

水腫尿少﹕鍼砂酢煮炒幹﹐豬苓﹑生地各三錢爲末﹐蔥涎研和﹐傅臍中﹐約一寸厚﹐縛之﹐待小便多爲度。日二易之。入甘遂更妙。【徳生堂方】

水气腫滿﹕汞粉一錢﹐烏雞子去黃﹐盛粉蒸餅包﹐蒸熟取出﹐苦葶藶一錢﹐同蒸餅杵丸菉豆大﹐每車前湯下三五丸﹐日三服﹐神效。【《元戎》】

正水腫病大便利者﹕銀朱半兩﹐硫黃煆四兩爲末﹐面和丸梧子大﹐每飲下三十丸。【《普濟方》】

通身水腫﹕姜石燒令赤﹐納黑牛尿中﹐熱服﹐日飲一升。【《千金》】

張三丰《仙傳方》載伐木丸云﹕此方乃上淸金蓬頭祖師所傳﹐治脾土衰弱﹐肝木气盛﹐木來克土﹐病心腹中滿﹐或黃腫如土色﹐服此能助土益元。用蒼朮二斤﹐米泔水浸二宿﹐同黃酒面曲四兩﹐炒赤色﹔皂礬一斤﹐酢拌曬漧﹐入瓶火煆爲末。酢糊丸梧子大﹐每服三四十丸﹐好酒米湯任下﹐日二三服。時珍常以此方加平胃散﹐治一切中滿腹脹﹐果有效驗。蓋此礬色綠味酸﹐燒之則赤﹐旣能入血分伐木﹐又能燥濕化涎﹐利小便﹐消食積也。

血證黃腫﹕綠礬四兩﹐百艸霜一升﹐炒麵半斤爲末﹐沙糖和丸﹐梧子大﹐每服三四十九﹐食後姜湯下。

又方﹕小麥淘淨一斤﹐皂礬半斤﹐同炒黃爲末﹐黑棗肉半斤﹐搗勻﹐米酢打糊丸梧子大﹐每姜湯下八九十丸﹐一日三服。【《簡便方》】

脾病黃腫﹕靑礬四兩﹐煆赤﹐蓮子當歸四兩﹐酒酻浸七日﹐焙百艸霜三兩爲末﹐以浸藥酒打糊丸梧子大﹐每服五丸至七丸﹐溫水下﹐一月後黃去立效。此方祖傳七世。

又方﹕綠礬四兩﹐百艸霜﹑五倍子各一兩﹐木香二錢爲末﹐酒煎飛面丸梧子大﹐每空心酒下五丸。

又方﹕平胃散﹑靑礬二兩爲末﹐酢糊丸﹐米飲下﹔或加烏沈湯四兩﹐酒糊丸亦可。【《活法機要》】

水腫﹕桑柴灰水淋取淸汁﹐煮赤小豆作粥﹐常服﹐大下水脹。

水腫喘急﹕桑皮四兩﹐靑粱米四合﹐同煮爛﹐取淸飲。

四肢腫滿﹕白朮三兩﹝口父﹞咀﹐每服半兩﹐水一盞半﹐大棗三枚煎九分﹐溫服﹐日三四服﹐不拘時候。【《本事方》】

虛後水腫﹐因飲水多﹐小便不利﹕用白茅根一大把﹐小豆三升﹐水三升﹐煮幹去茅食豆﹐水隨小便下也。【《肘後方》】

心腹脹滿短气﹕用艸豆蔻一兩﹐去皮爲末﹐木瓜生薑湯調服半錢。【《千金方》】

徧身腫滿﹐陰亦腫者﹕用縮砂仁﹑土狗一个等分研和﹐老酒服之。【《直指方》】

酒腫虛腫﹕香附﹑蘄艾﹐米酢煮幹﹐焙研爲末﹐米酢糊丸﹐服。久之﹐敗水從小便出﹐神效。【《經驗方》】

气虛浮腫﹕香附子一斤﹐童子小便浸三日﹐焙爲末﹐糊丸﹐每米飲下四五十丸﹐日二。【丹溪】

水腫尿濇﹕馬蘭菜一虎口﹐黑豆小麥各一撮﹐酒水各一鍾﹐煎一鍾﹐食前溫服﹐以利小水﹐四五日愈。【《簡便方》】

水病洪腫﹕用幹香薷五十斤銼﹐水釜中以水淹過三寸﹐使气力都盡﹐去滓澄之﹐微火煎至可丸﹐丸如梧子大﹐一服五丸﹐日三服。日漸增之﹐以小便利則愈。深師方每香薷一斤熬膏﹐加白朮末七兩﹐和丸。【《胡洽方》】

四肢腫滿﹕白朮三兩銼﹐大棗三枚﹐水煎服﹐日三四。

澤瀉﹐逐膀胱三焦停水﹐或銼煎服﹐或爲末﹐白湯調下﹐日二三。

一切腫疾﹕紅花熟搗取汁﹐服不過三服便瘥。【《外臺祕要》】

風水身腫欲裂﹕鼠粘子二兩﹐炒研爲末﹐每溫水服二錢﹐日三服。【《聖惠方》】

水蠱腹大﹕惡實微炒一兩爲末﹐麵糊丸梧子大﹐每米飲下十丸。【張文仲方】

大腹水腫﹐小便不利﹕蒼耳子灰﹑葶藶末等分﹐每服二錢﹐水下﹐日二服。【《千金方》】

通身水腫﹕鹿蔥根葉曬榦爲末﹐每服二錢﹐入席下塵半錢﹐食前米飲下。

又方﹕葶藶二升﹐春酒五升﹐漬一夜﹐稍服一合﹐小便當利。

又方﹕葶藶一兩﹐杏仁二十枚﹐並熬黃色﹐搗分十服﹐小便去當瘥。

腹脹積聚﹕葶藶子一升熬﹐以酒五升浸七日﹐日服三合。【《千金方》】

鼓脹煩渴﹐身幹黑瘦﹕馬鞭艸細銼曝漧﹐勿見火﹐以酒或水同煮至味出﹐去滓溫服﹐以六月中旬雷鳴時采者有效。【《易簡方》】

大腹水腫﹕馬鞭艸﹑鼠尾艸各十斤﹐水一石﹐煮取五斗﹐去滓再煎﹐令稠﹐以粉和丸大豆大﹐每服二三丸﹐加至四五丸﹐神效。【《肘後方》】

渾身水腫﹐坐臥不得﹕取蒴藋根去皮搗汁一合﹐和酒一合﹐暖服﹐當微吐利愈。【《梅師方》】

通身浮腫﹕杜蒺藜煎湯﹐日日洗之。【《聖惠方》】

水气腫滿﹕用白商陸根去皮切如豆大一大盞﹐以水三升﹐煮一升﹐更以粳米一大盞﹐同煮成粥﹐每日空心服之﹐取微利﹐不得雜食。

又方﹕用白商陸六兩﹐取汁半合﹐和酒半升﹐看人與服﹐當利下水取效。

白商陸一斤﹐羊肉六兩﹐水一斗煮取六升﹐去滓﹐和蔥豉作臛食之。

腫滿洪大﹕防葵研末﹐溫酒服一刀圭﹐至二三服﹐身瞤及小不仁爲效。【《肘後方》】

水腫喘急﹐小便濇及水蠱﹕大戟炒二兩﹐漧薑焙半兩爲散﹐每服二錢﹐姜湯下﹐大小便利爲度。【《聖濟總錄》】

水病腫滿﹐不問年月淺深﹕大戟﹑當歸﹑橘皮各一兩﹐切﹐以水二升煮取七合﹐頓服﹐利下水二三升﹐勿怪。至重者﹐不過再服便瘥。禁毒食一年﹐永不復作。

水气腫滿﹕大戟一兩﹐廣木香半兩爲末﹐五更酒服一錢半。取下碧水後﹐以粥補之。忌咸物。

又方﹕用大戟燒存性﹐研末﹐每空心酒服一錢。

水腫腹大如鼓﹐或徧身浮腫﹕用棗一斗﹐入鍋內﹐以水浸過﹐用大戟根苗蓋之﹐瓦盆合定﹐煮熟取棗﹐無時食之﹐棗盡決愈。

又方﹕名大戟散﹐用大戟﹑白牽牛﹑木香等分爲末﹐每服一錢﹐以豬腰子一對批開﹐摻末在內﹐濕紙裹煨熟﹐空心食之﹐左則塌左﹐右則塌右。【《活法機要》】

水气蠱病﹕鮮澤漆曬榦爲末﹐棗肉丸彈子大﹐每服二丸﹐白湯化下﹐日二服。覺腹中暖小便利爲度。【《乾坤祕韞》】

水腫腹滿﹕甘遂炒二錢二分﹐黑牽牛一兩半爲末﹐水煎﹐時時呷之。【《普濟方》】

膜外水气﹕甘遂末﹑大麥麵各半兩﹐水和作餅﹐燒熟食之取利。【《聖濟總錄》】

身面洪腫﹕甘遂二錢生研爲末﹐以獖豬腎一枚分爲七臠﹐入末在內﹐濕紙包﹐煨令熟食之。自一服至四五服﹐覺腹鳴小便利﹐是其效也。【禦藥院方﹐下同】

腎水流注﹐腿膝攣急﹐四肢腫痛﹕卽上方加木香四錢﹐每用二錢煆熟﹐溫酒嚼下﹐當利黃水爲驗。

正水脹急﹐大小不利﹐欲死﹕甘遂五錢半生半炒﹐胭脂坯子十文研勻﹐每以一錢白面四兩水和作棋子大﹐水煮令浮﹐淡食之。大小便利後﹐用平胃散加熟附子﹐每以二錢煎服。【《普濟方》】

水蠱喘脹﹕甘遂﹑大戟各一兩﹐慢火炙研﹐每服一字半﹐水半盞煎至五沸服﹐不過十服。【《聖濟總錄》】

陽水腫脹﹕續隨子炒去油二兩﹐大黃一兩爲末﹐水丸菉豆大﹐每白湯下五十丸﹐以去陳莝。【《摘元方》】

水气脹滿﹕蓖麻子仁研水﹐得三合﹐淸旦一頓服盡﹐日中當下靑黃水也。或云壯人只可服五粒。【《外臺祕要》】

大人小兒男女﹐腫因積得﹐旣取積而腫再作﹔小便不利﹐若再用利藥性寒﹐而小便愈不通矣。蓋中焦下焦气不升降﹐爲寒痞隔﹐故中凝而不通﹐惟服沈附湯﹐則小便自通﹐喘滿自愈。用生附子一个﹐去皮臍切片﹐生薑十片﹐入沈香一錢磨水同煎﹐食前冷飲。附子𨿽三五十枚亦無害。小兒每服三錢﹐水煎服。【《集驗方》﹐下同】

脾虛濕腫﹕大附子五枚去皮﹐四破﹐以赤小豆半升﹐藏附子於中﹐慢火煮熟﹐去豆焙研末﹐以薏苡仁粉打糊丸梧子大﹐每服十丸﹐蘿卜湯下。

陰水腫滿﹕烏頭一升﹐桑白皮五升﹐水五升﹐煮一升﹐去滓﹐銅器盛之﹐重湯煎至可丸﹐丸小豆大﹐每服三五丸﹐取小便利爲佳。忌油膩酒面魚肉。

又方﹕大附子童便浸三日夜﹐逐日換尿﹐以布擦去皮﹐搗如泥﹐酒糊和丸小豆大﹐每服三十丸﹐煎流气飲送下。【《普濟方》】

水蠱腹大﹐動搖水聲﹐皮膚黑﹕用鬼扇根搗汁﹐服一杯﹐水卽下。【《肘後方》】

水蠱脹滿﹕芫花﹑枳殼等分﹐以酢煮芫花至爛﹐乃下枳殼煮爛﹐搗丸梧子大﹐每服三十丸﹐白湯下。【《普濟方》】

水腫腹大喘急﹕馬兜鈴煎湯﹐日服之。【《千金方》】

水气浮腫﹐气促坐臥不得﹕用牽牛子二兩﹐微炒搗末﹐以烏牛尿浸一宿﹐平旦入蔥白一握﹐煎十餘沸﹐空心分二服﹐水從小便中出。【《聖惠方》】

水腫﹕黃環根曬漧﹐每服五錢﹐水煎服﹐小便利爲效。【《事親》】

徧身黃腫﹕掘新鮮百部根洗搗﹐罨臍上﹐以糯米飯半升﹐拌水酒半合﹐揉軟﹐蓋在藥上﹐以帛包住。待一二日後﹐口內作酒气﹐則水從小便中出﹐臍自消也。【《經驗方》】

水蠱腹大有聲﹐而皮色黑者﹕山豆根末﹐酒服二錢。【《聖惠方》】

水气鼓脹﹐大小便濇﹕羊桃根﹑桑白皮﹑木通﹑大戟炒各半斤銼﹐水一斗﹐煮五升﹐熬如稀鍚﹐每空心茶服一匙﹐二便利﹐食粥補之。【《聖惠方》】

水濕腫脹﹕白朮﹑澤瀉各一兩﹐爲末或爲丸﹐每服三錢﹐茯苓湯下。【《保命集》】

諸積蠱脹﹐食積气積血積之類﹕石菖蒲八兩銼﹐螌蝥四兩去翅足﹐同炒黃﹐去螌蝥不用﹐以布袋盛﹐拽去螌蝥末爲末﹐酢糊丸梧子大﹐每服三五十丸﹐溫白湯下。治腫脹尢妙。或入香附末二錢。【《奇效方》】

治腫脹﹕用蠶繭艸半斤﹐同冬瓜皮半斤﹑紫蘇根葉半斤﹑生薑皮三兩﹐煎湯燻洗﹐暖臥取汗。洗三次﹐小便淸長﹐自然脹退。

通身水腫﹕以黍莖掃帚煮湯浴之。

水腫喘急﹕用﹝木郁﹞李仁二兩研﹐以水濾汁﹐煮薏苡仁飯﹐日二食之。【《獨行方》】

身面浮腫﹕用烏豆一升﹐水五升﹐煮汁三升﹐入酒五升﹐更煮三升﹐分溫三服﹐不瘥再合。

新久水腫﹕大豆一斗﹐淸水一斗﹐煮取八升﹐去豆入薄酒八升﹐再煎取八升服之﹐再三服﹐水從小便中出。

水病腫滿喘急﹐大小便濇﹕大豆黃卷酢炒﹐大黃炒等分爲細末﹐蔥橘皮湯服二錢﹐平明以利爲度。【《聖濟總錄》】

水气腫脹﹕用小赤豆五合﹐大蒜一顆﹐生薑五錢﹐商陸根一條﹐並碎破﹐同水煮爛﹐去藥﹐空心食豆﹐旋旋啜汁令盡﹐腫立消也。

又方﹕治水腫從腳起入腹則殺人。赤小豆一斗﹐煮極爛﹐取汁五升溫漬足膝。若已入腹﹐但食小豆﹐勿雜食﹐亦愈。

水腫﹕以東行花﹐桑枝燒灰一升﹐淋汁煮赤小豆一升﹐以代飯﹐良。

十種水气﹕用菉豆二合半﹐大附子一隻去皮臍﹐切作兩片﹐水三碗煮熟﹐空心臥時食豆。次日將附子兩片作四片﹐再以菉豆二合半如前煮食。第三日別以菉豆附子如前煮食。第四日如第二日法煮食。水從小便下﹐腫自消﹐未消再服。忌生冷毒物鹽酒六十日﹐無不效者。【《集驗方》】

治水腫利小便﹕桃皮煎汁﹐同秫米釀酒飲。

身面浮腫﹐小便不利喘急﹕用胡蔥十莖﹐赤小豆三合﹐消石一兩﹐以水五升﹐煮蔥豆至熟﹐同擂成膏﹐每空心溫酒服半匙。【《聖惠方》】

水气腫滿﹕大蒜﹑田螺﹑車前子等分熬膏﹐攤貼臍中﹐水從便漩而下﹐數日卽愈。象山民人患水腫者傳此﹐用之有效。【《稗史》】

徧身浮腫﹕蘿卜﹑浮麥等分﹐浸湯飲之。

气脹气蠱﹕萊服子研以水濾汁﹐浸縮砂一兩一夜﹐炒幹﹐又浸又炒﹐凡七次爲末﹐每米飲服一錢如神。【《集驗方》】

水蠱洪腫﹕苦瓠瓤一枚﹐水二升﹐煮至一升﹐煎至可丸如小豆大﹐每米飲下十丸﹐待小便利﹐作小豆羹食﹐勿飲水。

腹脹黃腫﹕用亞腰壺盧連子燒存性﹐每服一个﹐食前溫酒下。不飲酒者﹐白湯下﹐十餘日見效。

中滿鼓脹﹕用三五年陳壺盧瓠瓢一个﹐以糯米一斗作酒﹐待熟﹐以瓢於炭火上炙熱﹐入酒浸之﹐如此三五次﹐將瓢燒存性研末﹐每服三錢﹐酒下神效。【《選奇方》】

水病危急﹕冬瓜不拘多少﹐任意喫之﹐神效無比。【《兵部手集》】

水蠱腹脹﹕老絲瓜去皮一枚﹐剪碎﹐巴豆十四粒同炒﹐豆黃去豆﹐以瓜同陳倉米再炒熟﹐去瓜研米爲末﹐糊丸梧子大﹐每服百丸﹐白湯下。蓋米收胃气﹐巴豆逐水﹐絲瓜象人脈絡﹐借其气以引之也。【《鉤元方》】

水气滿急﹕烏梅﹑大棗各三枚﹐水四升﹐煮二升﹐納蜜和勻﹐含咽之。【《聖濟總錄》﹐下同】

水腫尿短﹕桃皮三升去內外皮﹐秫米一斗﹐女曲一升﹐以水二斗﹐煮桃皮取汁一斗﹐以一半漬曲﹐一半漬秫飯﹐如常釀成酒﹐每服一合﹐日三次﹐以體中有熱爲候﹐小便多是病去。忌生冷一切毒物。

手足心腫﹐乃風也﹕椒鹽末等分﹐酢和敷之良。【《肘後方》】

水气腫滿﹕椒目炒搗如膏﹐每酒服方寸匕。【《千金方》】

身面浮腫﹕取瓜蒂﹑丁香﹑赤小豆各七枚爲末﹐吹豆許入鼻﹐少時黃水流出﹐隔日一用﹐瘥乃止。【《食療》】

十種蠱气﹕苦丁香爲末﹐棗肉和丸梧子大﹐每服三十丸﹐棗湯下﹐甚效。

水腫﹕葡萄嫩心葉十四个﹐螻蛄七个﹐去頭尾﹐同研﹐露七日﹐曝榦爲末﹐每服半錢﹐淡酒調下﹐暑月尢佳。【《保命集》】

陽水浮腫﹕敗荷葉燒存性﹐研末﹐每服二錢﹐米飲調下﹐日三服。【《證治要訣》】

水腫自足起﹕削楠木﹑桐木煮汁漬足﹐並飲少許﹐日日爲之。【《肘後方》﹐下同】

水气浮腫﹕蘇合香﹑白粉﹑水銀等分搗勻﹐蜜丸小豆大﹐每服二丸﹐白水下﹐當下水出。

手足浮腫﹕桐葉煮汁漬之﹐並飲少許﹐或加小豆尢妙。【《聖惠方》】

腫從腳起﹕削桐木煮汁漬之﹐並飲少許。【《肘後方》】

腫滿入腹脹急﹕皂莢去皮子炙黃爲末﹐酒一斗﹐石器煮沸﹐服一升﹐日三服。

食气黃腫﹐气喘胸滿﹕用不蛀皂角去皮子﹐酢塗炙焦爲末一錢﹐巴豆七枚﹐去油膜﹐以淡酢研好墨和丸麻子大﹐每服三丸﹐食後陳橘皮湯下﹐日三服。隔一日﹐增一丸﹐以愈爲度。【《經驗方》】

胸腹脹滿﹐欲令瘦者﹕豬牙皂角相續量長一尺﹐微火煨去皮子﹐搗篩蜜丸梧子大﹐服時先喫羊肉兩臠汁三兩口﹐後以肉汁吞藥十丸﹐以快利爲度﹐覺得力更服﹐以利淸水卽止藥。瘥後一月﹐不得食肉及諸油膩。【《海上方》】

身面卒腫洪滿﹕用皂莢去皮炙黃銼三升﹐酒一斗﹐漬透煮沸﹐每服一升﹐一日三服。【《肘後方》】

通身水腫﹕櫸樹皮煮汁日飲。【《聖惠方》】

身體暴腫﹕楡皮搗末﹐同米作粥﹐食之﹐小便利良。【《備急方》】

大腹水病﹕采柯樹皮煮汁﹐去滓煎令可丸如梧子大﹐平旦空心飲下三丸﹐須臾又一丸﹐气水並從小便出也。

水气虛腫﹐小便濇﹕烏桕皮﹑檳榔﹑木通一兩爲末﹐每服二錢﹐米飲下。【《聖惠方》】

气腫濕腫﹕用海蛤﹑海帶﹑海藻﹑海螵蛸﹑海昆布﹑鳧茨﹑荔枝殼等分﹐流水煎服﹐日二次。【何氏方】

食果腹脹﹐不拘老小﹕用桂末飯和丸菉豆大﹐吞五六丸﹐白湯下﹐未消再服。【《經驗方》】

虛肥面腫﹐積年气上如水病﹐但腳不腫﹕用谷楮葉八兩﹐以水一斗﹐煮取六升﹐去滓﹐納米煮粥﹐常食勿絕。

男婦腫疾﹐不拘久近﹐暴風入腹﹐婦人新產﹐上圊風入髒內﹐腹中如鳴短气﹕楮皮枝葉一大束﹐切﹐煮汁釀酒﹐不斷飲之﹐不過三四日卽退。可常服。

膀胱石水﹐四肢瘦削﹐小腹脹滿﹕楮根白皮﹑桑根白皮各二升﹐白朮四兩﹐黑大豆五升﹐流水一斗﹐煮四升﹐入淸酒二升﹐再煮至三升﹐日二服之。【《集驗方》】

老幼腹脹﹐血气凝滯﹐用此寬腸順气﹐名四炒丸。商州枳殼厚而綠背者去穰四兩﹐分作四分﹐一兩用蒼朮一兩同炒﹐一兩用蘿卜子一兩同炒﹐一兩用漧漆一兩同炒﹐一兩用茴香一兩同炒黃﹐去四味﹐只取枳殼爲末﹐以四味煎汁﹐煮麵糊和丸梧子大﹐每食後米飲下五十丸。【《簡易方》】

熱水腫疾﹕山梔子仁炒研﹐米飲服三錢﹐若上焦熱者﹐連殼用。【丹溪】

身腫攻心﹕用生豬肉以漿水洗壓幹﹐切膾蒜啖之﹐一日二次﹐下气去風﹐乃外國方也。【張文仲方】

水腫尿濇﹕茯苓皮﹑椒目等分煎湯﹐日飲取效。【《普濟方》】

水腫脹滿小便濇者﹕用水牛蹄一具﹐去毛切煮汁作羹﹐食之﹔或以水牛尾條切作臘食﹐或煮食亦佳。【《心鏡》】

心腹脹滿﹕野雞一隻﹐不拘雌雄﹐茴香炒﹑馬芹子炒﹑川椒炒﹑陳皮﹑生薑等分﹐用酢漬一夜﹐蒸餅和雉雞作餡料﹐外以面皮包作餛飩﹐煮熟食。仍早服嘉禾散﹐辰服此﹐午服導气枳殼丸。【《集驗方》】

久患气脹﹐烏牛尿一升﹐空心溫服﹐气散止。【《廣濟方》】

水腫溲濇﹕黃牛屎一升﹐絞汁飲。溲利瘥﹐勿食鹽。【《梅師方》】

水气腫滿﹕人尿煎令可丸﹐每服一小豆大﹐日三服。【《千金方》】

腫脹忌鹽﹐只以秋石拌飲食﹐待腫脹消﹐以鹽入罐煆過﹐少少用之。【《摘元方》】

積聚脹滿﹕白馬屎同蒜搗膏﹐敷患處﹐效。【《活人心統》】

水腫脹滿﹕雞矢炒研﹐沸湯淋汁﹐調木香﹑檳榔末二錢。【《正傳》】

又方﹕用雞屎﹑川芎藭等分爲末﹐酒糊丸服。

一切肚腹四肢腫脹﹐不拘鼓脹﹑气脹﹑濕脹﹑水脹等﹐峨嵋僧用此治人得效。其人牽牛來謝﹐故名牽牛酒。用幹雞屎一升炒黃﹐以酒醅三碗﹐煮一碗﹐濾汁飲之﹐少頃腹中气大轉動﹐利下﹐卽自腳下皮皺消也。未盡﹐隔日再作。仍以田蠃二枚﹐滚酒滄﹐食後﹐用白粥調理。【《經驗方》】

水鼓﹑石水﹑腹脹身腫者﹕以肥鼠一枚﹐取肉煮粥﹐空心食之﹐兩三頓卽愈。【《心鏡方》】

水腫﹕大鯉魚一頭﹐酢三升﹐煮幹食﹐一日一作。【範汪方】

又方﹕大鯉魚一尾﹐赤小豆一升﹐水二斗﹐煮食飲汁﹐頓服盡﹐當下利盡卽瘥。【《外臺》方】

水腫脹滿﹕赤尾鯉魚一斤破開﹐不見水及鹽﹐以生礬五錢研末入腹內﹐紙包裹﹐外以黃土泥包﹐放竈內煨熟﹐取出去紙泥﹐粥送食頭者上消﹐食身尾者下消﹐一日用盡﹐屢試經驗。【《醫方摘要》】

卒病水腫﹕用鯽魚三尾去腸畱鱗﹐以商陸﹑赤小豆等分﹐塡滿紮定﹐水三升煮糜﹐去魚食豆飲汁﹐一日一作﹐不過三次﹐小便利愈。【《肘後方》】

腎臟气發﹐攻心面黑欲死﹐及諸气奔豚喘急﹕鉛二兩﹐石亭油脂二兩﹐木香一兩﹐麝香一錢﹐先化鉛炒幹﹐入亭脂急炒﹐焰起﹐以酢噴之﹐傾入地坑內﹐覆住待冷﹐取冷粟飯丸芡子大﹐每用二丸﹐熱酒化服﹐取汗或下﹐或通气卽愈。如大便不通﹐再用一丸﹐入元明粉五分服。【《聖濟總錄》】

鍼灸

《靈樞經》曰﹕膚脹﹐先取脹之血絡。

營气循脈﹐衛气逆爲脈脹﹐衛气並脈循分爲膚脹。三里而瀉﹐近者一下﹐遠者三下﹐無問虛實﹐工在疾瀉。

胃者水谷之海﹐其輸上在气街﹐下至三里。水谷之海有餘則腹滿。審守其輸﹐調其虛實。

胃病者腹﹝月眞﹞脹﹐取之三里。胃足陽明之脈﹐是動則病賁向﹐腹脹﹐胃中寒則脹滿﹐視盛虛熱寒陷下取之。

脾足太陰之脈﹐是動病腹脹﹐善噫﹐視盛虛熱寒陷下取之。

脾虛則腹滿腸鳴飧瀉﹐取其經太陰陽明少陰血者。足太陰之別名曰公孫﹐去本節之後一寸﹐別走陽明﹔其別者入絡腸胃。虛則鼓脹﹐取之所別。

腎病者腹大脛腫﹐取其經少陰太陽血者。

腎藏志﹐志有餘則腹脹飧泄﹐瀉然筋血者。

邪在腎﹐則病腹脹腰痛﹐大便難﹐取之湧泉﹑昆侖﹐視有血者盡取之。

腹滿食不化﹐腹向向﹐不能大便﹐取足太陰。

男子如蠱﹐女子如阻﹐身體腰脊如解﹐不欲飲食﹐先取湧泉見血。

脹取三陽。

三焦病者﹐腹气滿﹐小腹尢堅﹐不得小便﹐窘急﹐溢則水畱﹐卽爲脹﹐取委陽。

振寒灑灑﹐鼓頷不汗出﹐腹脹煩悗﹐取手太陰。

陽明之厥﹐腹滿不得臥。太陰之厥﹐腹滿﹝月眞﹞脹。少陰之厥﹐腹滿心痛。厥陰之厥﹐少腹腫痛﹐腹脹。盛則瀉之﹐虛則補之﹐不盛不虛﹐以經取之。

《甲乙經》曰﹕身腫﹐關門主之。

水腫脹皮腫﹐三里主之。

風水膝腫﹐巨虛上廉主之。

風水面胕腫顏黑﹐解溪主之。

風水面胕腫﹐衝陽主之。

水腫畱飲﹐胸脇支滿﹐刺陷谷出血﹐立已。

面胕腫﹐上星主之﹐先取譩嘻﹐後取天牖﹑風池。

水腫﹐人中盡滿﹐唇反者死﹐水溝主之。

水腫大臍平﹐灸臍中。無理不治。

寒气腹滿﹐癃﹐淫濼身熱﹐腹中積聚疼痛﹐衝門主之。

腹滿向向然不便﹐心下有寒痛﹐商丘主之。

腹脹善滿積气﹐關門主之。

腹中气盛﹐腹脹逆不得臥﹐陰陵泉主之。

腹脹腸鳴﹐气上衝胸﹐不能久立﹐腹中痛濯濯﹐冬日重感於寒則泄﹐當臍而痛﹐腸胃間遊气切痛﹐食不化﹐不嗜食﹐身腫俠臍急﹐天樞主之。

腹中有大熱不安﹐腹有大气如相挾﹐暴腹脹滿﹐癃淫濼﹐气沖主之。

腹滿痛不得息﹐正臥屈一膝﹐伸一股﹐气沖鍼入三寸﹐气至瀉之。

腸中寒脹滿善噫﹐聞食臭﹐胃气不足﹐腸鳴脹滿﹐腹痛泄﹐食不化﹐心下脹﹐三里主之。

大腸有熱﹐腸鳴腹滿﹐俠臍痛﹐食不化﹐喘不能久立﹐巨虛上廉主之。

腹滿不嗜食﹐衝陽主之。

寒腹滿脹﹐厲兌主之。

男子如蠱﹐女子如阻﹐寒熱少腹偏腫﹐陰谷主之。

胃中寒脹﹐食多身體羸瘦﹐腹中滿而鳴﹐腹﹝月眞﹞風厥﹐胸脇搘滿﹐嘔吐﹐脊急痛﹐筋攣﹐食不下﹐胃兪主之。

頭痛食不下﹐腸鳴臚脹﹐欲吐﹐時泄注﹐三焦兪主之。

腹滿臚脹﹐大便泄﹐意捨主之。

臚脹水腫﹐飲食不下﹐多寒﹐胃倉主之。

腹滿不能食﹐刺脊中。

寒中傷飽﹐食飲不化﹐五臟﹝月眞﹞滿脹﹐心腹胸脇搘滿﹐脈虛則生百病﹐上脘主之。

腹脹不通﹐胃中傷飽﹐食飲不化﹐中脘主之。

水腫﹐水气行皮中﹐陰交主之。

水腫﹐腹大水脹﹐水气行皮中﹐石門主之。

腹滿胃中有熱﹐不嗜食﹐懸鍾主之。

《中藏經》曰﹕外腰水腫﹐先從腰腫起﹐鍼肝募﹑水分。

內中水腫﹐面痿黃﹐鍼胃脘﹑通谷﹑气海﹑水分。

胞中水腫﹐根在心﹐水赤﹐鍼心兪﹑巨闕﹑气海。

腹中水腫從脾起﹐水黃﹐鍼脾兪﹑胃脘﹑水分。

肺喘水腫從胸起﹐水白﹐鍼肺兪﹑肝募。

足心水腫從足起﹐鍼白環兪﹑水分﹑膻中。

四肢水腫﹐徧身浮﹐鍼膽募。

兩脇水腫﹐四肢枯瘦﹐從脇腫起﹐鍼章門﹑期門。

小腸水腫﹐從臍腫起﹐鍼气海。

《千金方》曰﹕頭面腫﹐公孫主之。

水腫﹐人中滿﹐水溝主之。

水腫臚脹﹐食飲不下﹐惡寒﹐胃倉主之。

身瞤﹐石水﹐身腫﹐章門主之。

身腫皮痛﹐不可近衣﹐屋翳主之。

面腹腫﹐中府﹑間使﹑合谷主之。

水脹﹐水气行皮中﹐小腹皮惇惇然﹐小便黃气滿﹐陰交﹑石門主之。

小腹滿﹐石水﹐關元主之。

大腹石水﹐四滿﹑然谷主之。

身腫身重﹐關門主之。

面浮腫﹐天樞﹑丰隆﹑厲兌﹑陷谷﹑衝陽主之。

四肢腫﹐身重﹐丰隆主之。

身脹逆息﹐不得臥﹐風汗身腫﹐喘息多唾﹐天府主之。

大气石水﹐气街主之。

面目癰腫﹐陷谷﹑列缺主之。

汗出四肢腫﹐列缺主之。

腋下腫﹐胸中滿﹐臨泣主之。

大腹腫脹﹐臍腹悒悒﹐大惇主之。

乳腫﹐缺盆腫﹐天牖主之。

腰尻腫﹐腨跟腫﹐昆侖主之。

腋下腫﹐寒熱脛腫﹐丘墟﹑陽蹺主之。

腹腫﹐曲泉主之。

風逆四肢腫﹐復澑﹑丰隆主之。

頭面气胕腫﹐完骨﹑巨髎主之。

頭面腫﹐陽陵泉主之。

凡頭面癰腫﹐畱飲﹐胸脇支滿﹐刺陷谷﹐出血立已。

《保命集》曰﹕靑水﹐灸肝井﹐弦脈﹔赤水﹐灸心榮﹐洪脈﹔黃水﹐灸脾兪﹐緩脈﹔白水﹐灸肺經﹐濇脈﹔黑水﹐灸腎合﹐沈脈。

《東垣十書》曰﹕腹脹臍突﹐缺盆中滿﹐腰尻腫﹐取大惇﹑天牖﹑昆侖。

水气皮痛﹐不可近﹐小腹惇惇然﹐小便黃﹐身瞤﹐灸章門﹑屋翳﹐刺陰交﹑章門。

《祕要》云﹕鼓脹之狀﹐腹身皆大﹐於臍上下左右﹐各刺二寸二分﹐於中脘﹑通關三寸。

膚脹之狀﹐空而不堅﹐腹身盡腫﹐按之陷而不起﹐取太白﹑公孫﹑復澑﹑絕骨﹑三里﹑分水。

腹脹﹐取分水二寸半﹐及气海﹑三里﹑三陰交﹑人中。

腹脹並兩足有水﹐刺內庭五分瀉之﹐灸臨泣三分瀉之。用香油抹穴﹐可出一身之水。

腹暴脹﹐按之不下﹐取中脘﹑气海﹑三里。

單蠱脹气喘﹐取商曲﹐在水分旁各一寸半﹐鍼入二寸半﹐灸五十壯﹔或於水分﹑三里﹑行間﹑內庭﹑右關﹝右關﹕據《甲乙》卷三﹐本穴當爲「石關」。﹞﹑气海各灸二七壯。

筒鍼取水﹐先以鈹鍼鍼之。已刺而筒之﹐引鍼而納之﹐入而復之﹐以盡其﹝疒水﹞。必堅來﹐來緩則煩悗﹐來急則安靜。間日一刺之﹐﹝疒水﹞盡乃止。筒鍼﹐鍼中有空竅如筒也。

浮腫﹐於水分﹑中脘各灸之﹐於內庭﹑行間﹑臨泣﹐各瀉立安。

《玉機微義》曰﹕繆刺謂不分其隧穴而刺之也﹐故此水熱穴論無刺水分穴。大法水溢於表﹐或腹脹﹐或四肢𨿽腫而气稍實﹐脈浮洪者﹐宜行此。至病气孤危﹐脈微弱而四肢水气盛實者﹐今人往往繆刺之﹐禍不旋踵。蓋不審經言﹐脈滿絡溢﹐宜繆刺之理也。

《景嶽全書》云﹕脾兪﹐治脹﹐隨年壯灸之。

肝兪﹐治脹﹐灸百壯。

三焦兪﹐治心腹脹滿﹐飲食減少﹐小便不利﹐羸瘦少气。

水分﹐治腹脹﹐遠臍結痛﹐不能食。若是水病﹐尢宜灸之。

神闕﹐主水腫﹐鼓脹腸鳴如水之聲﹐極效。

石門﹐主水腫﹐水行皮中﹐小便黃。

足三里﹐主水腫﹐腹脹。

水溝﹐主一切水腫。

按水腫證﹐惟得鍼水溝﹐若鍼余穴﹐水盡則死。此《明堂》《銅人》所戒也。庸人多爲人鍼水分﹐誤人多矣。若其他穴﹐或有因鍼得瘥者﹐特幸焉耳。大抵水腫禁鍼﹐不可爲法。

導引

《保生祕要》云﹕有大病之後﹐脾土過虛﹐傷於湯水﹐不能運化﹐滯成水脹﹔或憂鬱過度﹐怒气不伸﹐邪气溢注﹐月累積毒﹐致成膨脹﹔或飲食失節﹐中气不足﹐淸气下浸﹐濁气上塡﹐濕熱相攻﹐遂成气脹﹔或勞力過傷﹐精虧气竭﹐水火失度﹐血不順行而爲血脹。宜導引。坐定﹐擦手足心極熱﹐用大指節仍擦摩迎香二穴﹐以暢肺气。靜定閉息﹐存神半晌﹐次搓手心摩運臍輪﹐按四時吐故納新﹐從懸雍竅轉下至丹田﹐閉气一回﹐撮穀道﹐緊尾閭﹐提升泥丸﹐下絳宮﹐復气海﹐周天一度。如此七七﹐身心放下﹐半香許。如久病難坐﹐用得力人扶背﹐愼勿早睡﹐恐气脈凝滯﹐神魂參錯﹐效難應期。手足可令人擦摩。患輕者一七能取大效﹐重則二七﹑三七﹑五七﹐膨盡消。屢屢取驗﹐妙入神也。

運功﹕反瞳守歸元﹐念四字訣﹐定後斡旋﹐推入大腸曲行﹐提回抱守﹐能消膨脹。

气脹﹐加推散四肢﹐時吐濁吸淸﹐飲食宜少﹐降气安心而食﹐自然愈也。

或病酒過用湯水而成﹐宜通。其二次摩臍輪﹑腎腧二穴﹐吹噓其气﹐或開腠理﹐以泄微汗﹐水脹自消。

血脹﹐加運血海﹐效。

水脹﹐推下大腸九曲而瀉之﹐兩眼看臍﹐念如气脹﹐推散四肢去﹐呵而至臍。

醫案

《養屙漫筆》曰﹕象山縣有村民患水腫者﹐以爲鬼禍﹐訊之卜者﹐卜者授之方﹐用田螺﹑大蒜﹑車前艸和研爲膏﹐作大餅﹐覆臍上﹐水從便出﹐數日遂愈。

《儒門事親》曰﹕南鄕張子明之母極肥﹐偶得水腫﹐四肢不舉﹐戴人令上湧汗而下泄之﹐去水三四﹝豆斗﹞。初下藥時﹐以艸貯布囊﹐髙支兩足而臥。其藥之行自腰以上水覺下行﹐自足以上水覺上行﹐水行之狀﹐如蛇走隧﹐如綫牽﹐四肢森然涼寒﹐會於臍下而出。不旬日間﹐病大減。余邪未盡﹐戴人更欲用藥﹐竟不能從其言。

戴人見一男子目下腫如臥蠶狀﹐戴人曰﹕目之下陰也﹐水亦陰也。腎爲水之主﹐其腫至於目下故也。此由房室交接之時﹐勞汗遇風﹐風入皮腠﹐得寒則閉﹐風不能出﹐與水俱行﹐故病如是﹐不禁房則死。

李七老病湧水證﹐面黃而喘﹐兩足皆腫﹐按之陷而復起﹐行則濯濯有聲﹐常欲飲水﹐不能睡臥。戴人令上湧去痰而汗之﹐次以舟車丸﹑浚川散下之﹐以益腎散復下之﹐以分陰陽利水道之劑復下之﹐水盡皆瘥。

霍秀才之子十二歲﹐睪丸一旁腫如槌﹐戴人見之曰﹕此因驚恐得之。驚之爲病﹐上行則爲嘔血﹐下則傷腎而爲水腫。以琥珀通經散﹐一瀉而消散。

張小一初病疥﹐爬搔而成腫﹐喘不能食﹐戴人斷爲風水。水得風而暴腫﹐故徧身皆腫。先令浴之﹐乘腠理開發﹐就燠室中用酸苦之劑﹐加全蠍一枚吐之。節次用藥末至三錢許﹐出痰約數升﹐汗隨湧出﹐腫去八九分。隔一日﹐臨臥﹐向一更來﹐又下神佑丸七十餘粒﹐三次咽之﹐至夜半﹐夕動一行﹔又續下水﹐煮桃紅丸六十丸﹐以麝香湯下﹐又利三四行。後二三日﹐再以舟車丸﹑通經散及白朮散以調之﹐愈。

曹典吏妻﹐產後憂恚抱气﹐渾身腫﹐繞陰器皆腫﹐大小便如常﹐其脈浮而大﹐此風水腫也。先以虀水撩其痰﹐以火助之發汗﹔次以舟車丸﹑浚川散瀉數行。後四五日﹐方用苦劑湧訖﹐用舟車丸﹑通經散過十餘行。又六日﹐舟車﹑浚川復下之。末後用水煮桃紅丸四十餘丸﹐不一月如故。前後湧者二﹐瀉凡四﹐通約百餘行。當時議者以爲倒布袋法耳﹐病再來﹐則必死。世俗只見塵中貨藥者﹐用銀粉﹑巴豆塌腫者﹐暫去復來﹐必死﹐以爲驚俗。豈知此法乃《內經》治郁之元法﹐蓋此藥皆小毒之藥﹐豈有反害者哉﹖但愈後忌愼房室等事。況風水不同﹐以水無復來之理。

蹙踘張承應年幾五十﹐腹如孕婦﹐面黃食減﹐欲作水气。或令服黃芪建中湯及溫補之劑﹐小溲涸閉﹐從戴人療焉。戴人曰﹕建中湯攻表之藥也。古方用之攻裏﹐已誤也﹔今更以此取積﹐兩重誤也。先以湧劑吐之﹐置火於其旁大汗之﹐次與豬腎散四錢﹐以舟車丸引之。下六缶﹐殊不困。續下兩次﹐約三十餘行﹐腹平軟﹐健啖如昔。常仲明曰﹕向聞人言瀉五六缶﹐人豈能任﹖及聞張承應﹐渠云﹕誠然。乃知養生與攻屙﹐本自不同。今人以補劑療病﹐宜乎不效。

肅令腹滿﹐面足皆腫﹐痰黃而喘急﹐食減﹐三年之間﹐醫者皆盡而不驗。戴人以瓜蒂散湧之﹐出寒痰三五升﹔以舟車丸浚川散下之﹐靑黃涎沫缶平﹔更以桂苓白朮散﹑五苓散調之﹐半月復舊矣。

《衛生寶鑑》曰﹕範郎中夫人﹐因勞役飲食失節﹐加之憂思气結﹐病心腹脹滿﹐旦食則嘔﹐暮不能食﹐兩脇刺痛﹐脈弦而細。《鍼經》云﹕淸气在陰﹐濁气在陽﹐亂於胸中﹐是以大悗。《內經》曰﹕淸气在下則生飧泄﹐濁气在上則生﹝月眞﹞脹﹐此陰陽返作﹐病之逆從也。至夜濁陰之气當降而不降﹐﹝月眞﹞脹尢甚。又云﹕髒寒生滿病。大抵陽主運化精微﹐聚而不散﹐故爲脹滿。先灸中脘穴﹐乃胃之募﹐引胃中生發之气上行﹔次以木香順气散而愈。

《醫學正傳》曰﹕余族兄素能飲酒﹐年五十﹐得腫脹病﹐通身水腫﹐腹脹尢甚﹐小便濇而不利﹐大便滑泄。召余治﹐余曰﹕若戒酒色鹽醬﹐此病可保無危﹐不然去生漸遠。兄曰﹕自今日戒起。余以丹溪之法而以參﹑朮爲君﹐加利水道﹑制肝木﹑淸肺金等藥十貼﹐而小水長大﹐便實﹐腫退而安。又半月﹐有二從弟平日乃同飲酒者﹐曰﹕天民弟素不飲酒﹐山中之鹿耳。我與兄水中之魚也﹐鹿可無水﹐魚亦可無水乎﹖三人遂痛飲沈醉而止。次日病作﹐甚於前﹐復來求治。余曰﹕不可爲矣﹗一月而逝。

《薛己醫案》曰﹕大尹劉天錫內有濕熱﹐大便滑利﹐小便濇滯﹐服淡滲之劑﹐愈加滴瀝﹐小腹腿膝皆腫﹐兩眼脹痛。此腎虛﹐熱在下焦。淡滲導損陽气﹐陰無以化﹐遂用地黃滋腎二丸﹐小便如故﹔更以補中益气加麥門冬﹑五味子﹐兼服而愈。

州守王用之先因肚腹膨脹﹐飲食少思﹐服二陳﹑枳實之類﹐小便不利﹐大便不實﹐咳痰腹脹。用淡滲破气之劑﹐手足俱冷。此足三陰虛寒之證也。用金匱腎气丸﹐不月而康。

州同劉禹功素不愼起居七情﹐以致飲食不甘﹐胸膈不利﹐用消導順气﹐肚腹痞悶﹐吐痰气逆﹐用化痰降火﹔食少泄瀉﹐小腹作脹﹐用分利降火﹔小便濇滯﹐气喘痰湧﹐服淸气化痰丸。小便愈滯﹐大便愈瀉﹐肚腹脹大﹐肚臍突出﹐不能寢臥﹐六脈微細﹐左寸虛甚﹐右寸短促﹐此命門火衰脾腎虛寒之危候也。先用金匱加減腎气丸料﹐內桂附各一錢五分﹐二劑﹐下瘀穢甚多﹔又以補中益气﹐送二神丸二劑﹐諸證悉退五六﹔又用前藥數劑﹐並附子之類﹐貼腰臍及湧泉穴﹐脈漸復而安。後因怒復悶﹐惑於人言﹐服沈香化气丸﹐大便下血諸證悉至。余曰﹕此陰絡傷也。辭不治﹐果歿。

一富商飲食起居失宜﹐大便幹結﹐常服潤腸等丸﹐後胸膈不利﹐飲食不甘﹐口漧體倦﹐發熱吐痰。服二陳﹑黃連之類﹐前證益甚﹐小便滴瀝﹐大便泄瀉﹐腹脹少食﹔服五苓瞿麥之類﹐小便不通﹐體腫喘嗽﹔用金匱腎气丸﹑補中益气湯而愈。

一儒者失於調養﹐飲食難化﹐胸膈不利。或用行气消導藥﹐咳嗽喘促﹔服行气化痰藥﹐肚腹漸脹﹔服行气分利藥﹐睡臥不能﹐兩足浮腫﹐小便不利﹐大便不實﹐脈浮大﹐按之微細﹐兩寸皆短。此脾腎虧損﹐朝用補中益气湯加姜附﹐夕用金匱腎气湯加補骨脂﹑肉果各數劑﹐諸證漸愈﹔再佐以八味丸﹐兩月乃能步履﹔卻服補中﹑八味﹐半載而康。

一男子素不善調攝﹐唾痰口漧﹐飲食不美﹐服化痰行气藥﹐胸滿腹膨﹐痰涎愈甚﹔服導痰理脾之劑﹐肚腹膨脹﹐二便不利﹔服分气利水之劑﹐腹大脇痛﹐睡臥不得﹔服破血消導之劑﹐兩足皆腫﹐脈浮大﹐不及於寸口。朝用金匱加減腎气丸﹐夕用補中益气湯﹐煎送前丸﹐月餘諸證漸退﹐飲食漸進﹔再用八味丸﹑補中湯﹐月餘自能轉側﹐又兩月而能步履﹔卻服十全大補湯﹑還少丹﹐又半載而康。後稍失調理﹐其腹仍脹﹐服前藥卽愈。

一男子患前證﹐余爲壯火補土﹐漸愈。彼欲速效﹐服攻積之劑﹐下血甚多。余診之曰﹕此陰絡傷﹐故血內溢﹐非所宜也。後果歿。

大方妻趙氏忽攖痰熱﹐治者多以寒涼﹐偶得小愈。三四年餘﹐屢進屢退﹐於是元气消爍。庚子夏﹐徧身浮腫﹐手足麻冷﹐日夜咳嗽﹐煩躁引飲﹐小水不利﹐大肉盡去﹐勢將危殆。余診之﹐脈洪大而無倫﹐按之如無﹐此虛熱無火﹐法當益火之源﹐以生脾土。與金匱腎气丸料服之﹐頓覺小水潰決如泉﹐俾日脤前丸﹐及大補之藥二十餘劑而愈。三四年間﹐平康無恙。甲辰仲春﹐悲哀動中﹐前證復作﹐體如焚燎﹐口肉盡腐﹐胸腹腫滿﹐食不下咽者四日﹐束手待斃。復投以八味丸二服﹐神思淸爽﹔服金匱腎气丸料﹐加參﹑耆﹑歸﹑朮﹐未竟夕而胸次漸舒﹐陡然思食﹐不三日而病去五六矣。嗣後日用前二丸間服﹐逾月而起。至秋初復患痢﹐又服金匱腎气丸料加參﹑耆﹑歸﹑朮﹑黃連﹑吳萸﹑木香﹐痢遂止﹐但覺後重。又用補中益气加木香﹑黃連﹑吳萸﹑五味﹐數劑而全愈。

《醫宗必讀》曰﹕太學何宗魯夏月好飲水。一日﹐大宗師發放﹐自早起候至未申﹐爲炎威所逼﹐飲水計十餘碗﹐歸寓便脹悶不能食。越旬日腹如抱甕﹐气髙而喘﹐求治於余。余曰﹕皮薄而光﹐水停不化也。且六脈堅實﹐其病暴成﹐法當利之。遂以舟車丸每服三錢﹐香薷湯送﹐再劑而二便湧決如泉﹔復進一錢五分﹐腹減如故﹔用六君子十貼卽愈。

徽州方太和﹐大怒之後﹐復大醉﹐至明日目下如臥蠶﹐居七日而肢體皆腫﹐不能轉側﹐二便不通﹐煩悶欲絕。余診之﹐脈沈且堅﹐當逐其水﹐用疏鑿飲子一服而二便快﹐再服而四肢寬﹔更以五皮飲服三日﹐隨愈。

武林文學錢賞之酒色無度﹐秋初腹脹﹐冬杪徧體腫﹐臍急突﹐背平﹐在法不治。迎余治之﹐舉家叩首﹐求救哀迫。余曰﹕我非有起死金丹﹐但當盡心力而圖之耳。卽用金匱腎气丸料﹐大劑煎服﹐兼進理中湯﹐服五日無效。余欲辭歸矣﹐其家曰﹕自知必死﹐但活一日﹐則求一日之藥﹐卽使不起﹐安敢歸咎乎﹖勉用人參一兩﹐生附子三錢﹐牛膝﹑茯苓各五錢﹐三日之間﹐小便解下﹐約有四十餘碗﹐腹有縐紋﹐舉家拜曰﹕皆再造之恩也﹗約服人參四斤﹐附子一斤﹐姜﹑桂各一斤余﹐半載而瘥。

都憲李來吳積勞多郁﹐肢體脹滿﹐以自知醫﹐輒用胃苓湯加枳殼。三月以來﹐轉加痞悶。余診其脈沈濇而軟﹐視其色黃白而枯﹐此虛證也﹐宜大溫大補。始猶不信﹐爭之甚力﹐僅用參二錢﹐稍覺寬舒。欲加桂附﹐執不肯從。余曰﹕證坐虛寒﹐喜行攻伐﹐己見旣堅﹐良言不納﹐𨿽有扁倉﹐豈能救耶﹖越兩月果歿。

錦衣太傅徐淡寧稟畀素壯﹐病餘肥甘過度﹐腹脹气粗。余診之﹐脈盛而滑﹐按之不甚虛﹐宜以利气之劑﹐少佐參朮。惑於多岐之說﹐旦暮更醫。余復診曰﹕卽畏參不用﹐攻擊之劑決不可投也。後與他醫商之﹐仍用理脾疏气之劑而安。

光祿卿吳伯玉夫人患腹滿而痛﹐喘急異常﹐大便不通﹐飲食不進。醫者用理气利水之劑﹐二十日不效。余診之﹐脈大而數﹐右尺爲甚﹐令人按腹﹐手不可近。余曰﹕此大腸癰也﹐脈數爲膿已成。用黃芪﹑皂刺﹑白芷之類﹐加葵根一兩﹐煎一碗頓服之﹐未申痛甚﹐至夜半而膿血大下﹐昏運不支。卽與獨參湯﹐稍安﹔更與十全大補﹐一月而愈。

《寓意艸》曰﹕郭臺尹年來似有勞怯意﹐胸腹不舒﹐治之罔效﹐茫不識病之所存也。聞僕治病﹐先議後藥﹐姑請診焉。見其精神言動﹐俱如平人﹐但面色痿黃﹐有蟹爪紋路﹐而得五虛脈應之。因竊疑而詰之曰﹕足下多怒乎﹖善忘乎﹖口燥乎﹖便祕乎﹖胸緊乎﹐脇脹乎﹖腹疼乎﹖渠曰﹕種種皆然﹐此何病也﹖曰﹕外證尙未顯然﹐內形已具﹐將來血蠱之候也。曰﹕何以知之﹖曰﹕合色與脈而知之也。夫血之充周於身也﹐榮華先見於面。今色黯不華﹐旣無舊恙﹐又非新屙﹐其所以憔悴不榮者﹐何在﹖且壯盛之年而脈見細損﹐宜一損皮毛﹐二損肌肉﹐三損筋骨﹐不起於牀矣﹐乃皮毛肌肉步履如故﹐其所以微弱不健者﹐又何居﹖是敢直斷爲血蠱。腹𨿽未大而腹大之情狀已著﹐如瓜瓠然﹐其日趨於長也易易耳。明哲可不見機於早耶﹖曰﹕血蠱乃婦人之病﹐男子亦有之乎﹖曰﹕男子病此者甚多﹐而東方沿海一帶﹐比他處更多。醫不識所由來﹐漫用治气治水之法嘗試﹐夭枉不可勝計﹐總緣不究病情耳。所以然者﹐以東海擅魚鹽之饒﹐魚者甘美之味﹐多食使人熱中﹐鹽者鹹苦之味﹐其性偏於走血。血爲陰象﹐初與熱合﹐不覺其病﹐日久月增﹐中焦沖和之气﹐亦積漸而化爲熱矣。气熱則結﹐而血始不流矣。於是气居血中﹐血裹气外﹐一似婦女受孕者然。至彌月時﹐腹如抱甕矣。但孕系於胞中﹐如熟果自落﹔蠱蟠於腹內﹐如附贅難療﹐又不可同語也。究而論之﹐豈但東方之水土致然﹐凡五方之因膏粱厚味﹐椒姜桂糈成熱中者﹐除癰疽消渴等證﹐不嘗見外﹐至脹滿一證﹐人人無不有之。但微則旋脹旋消﹐甚則脹久不消而成蠱耳。倘能見微知著﹐寧至相尋於覆轍耶﹖要知人之有身﹐執中央以運四旁者也。今中央反竭四旁以奉其身﹐尙有精華發見於色脈間乎﹖此所以脈細皮寒﹐少食多汗﹐尫羸之狀﹐不一而足也。餘言當不謬﹐請自揆之﹗月餘病成﹐竟不能用﹐半載而逝。

何茂倩令愛病單腹脹﹐乃脾虛將絕之候也。蓋從來腫病﹐徧身頭面俱腫尙易治。若只單單腹腫﹐則爲難治。此其間有所以然之故﹐不可不辧也。蓋傳世諸方﹐皆是悍毒攻劫之法﹐傷耗元气﹐虧損脾胃﹐可一不可再之藥﹐縱取效於一時﹐倘至復腫﹐則更無法可療﹐此其一也。且徧身俱腫者﹐五臟六腑各有見證﹐故瀉肝﹑瀉肺﹑瀉膀胱﹑瀉大小腸之藥﹐間有取效之時。而單單腹腫﹐則中州之地久窒其四運之軸﹐而淸者不升﹐濁者不降﹐互相結聚﹐牢不可破﹐實因脾气之衰微所致﹐而瀉脾之藥尙敢漫用乎﹖此又其一也。且腫病之可瀉者﹐但可施之西北壯盛及田野農夫之流﹐豈膏粱老少之所能受﹖設謂腫病爲大滿大實﹐必從乎瀉﹐則病後腫與產後腫﹐將亦瀉之耶﹖此又其一也。且古方原載腫病五不治﹐唇黑傷肝﹐缺盆平傷心﹐臍出傷脾﹐背平傷肺﹐足底平滿傷腎﹐此五者不可治矣。是其立方之意﹐皆非爲不可治之證而設﹐後人不察﹐槪從攻瀉者何耶﹖惟理脾一法﹐𨿽五臟見不治之證﹐而能治者尙多﹐此又其一也。張子和以汗﹑吐﹑下三法劫除百病﹐後人有謂子和之書非子和之筆﹐乃麻徵君文之者﹐誠爲知言。如常仲明云﹕世人以補劑療病﹐宜乎不效者﹐此則過信劉張之學而不顧元气之羸劣耳。所以凡用劫奪之藥者﹐其始非不遽消﹐其後攻之不消矣﹐其後再攻之如鐵石矣。不知者見之﹐方謂何物邪气﹐若此之盛﹖自明者觀之﹐不過爲猛藥所攻﹐卽以此身之元气﹐轉與此身爲難者﹐實有如驅良民爲寇之比﹐所謂赤子盜兵弄於潢池﹐亶其然哉﹗明乎此則有培養一法﹐補益元气是也﹔則有招納一法﹐升舉陽气是也﹔則有解散一法﹐開鬼門潔淨府是也。三法俱不言瀉而瀉在其中矣﹐無餘蘊矣。

聖符病單腹脹﹐腹大如箕﹐緊硬如石﹐胃中時生酸水﹐吞吐皆然﹐經年罔效﹐蓋由醫輩用孟浪成法﹐不察病之所起﹐與病成而變之理增其勢耳。昨見雲間老醫﹐煎方龐雜﹐全無取義﹐惟腎气丸一方﹐猶是前人已試之法。但此病用之﹐譬適燕而南其指也。夫腎气丸爲腫脹之聖藥者﹐以能收攝腎气﹐使水不泛溢耳。今小水一晝夜六七行﹐溝渠順導﹐水無泛濫之虞也。且謂益火之源以消陰翳耳﹐今酸味皆從火化﹐尙可更益其火乎﹖又有指腹脹爲食積﹐用《局方》峻攻﹐尢屬可駭﹐僕不得不疏明其旨。夫聖符之疾﹐起於脾气不宣﹐郁而成火。使當時用火郁發之之法﹐升陽散火﹐病已豁然解矣。惟其愈郁愈湮﹐漸至脹滿﹐則身中之气一如天地不交而成否塞﹐病成而變矣。證似無火﹐全以火爲之根﹐不究其根﹐但治其脹﹐如檳榔﹑厚朴﹑萊菔子之類﹐皆能耗气助火﹐於是病轉入胃﹐日漸一日﹐煎熬津液﹐變成酸汁﹐胃口有如酢甕﹐胃中之熱有如曲糵﹐俟谷飲一入﹐頃刻釀成酢味矣。有時新谷方咽﹐舊谷卽爲迸出﹐若互換者﹐緣新谷芳甘未變﹐胃愛而受之﹐其酸腐之餘﹐自不能畱也。夫人身天眞之气﹐全在胃口﹐今暗從火化﹐津液升騰屑越﹐已非細故。況土曰稼穡﹐作甘者也﹔木曰曲直﹐作酸者也。甘反作酸﹐木來侮土﹐至春月木旺時﹐必爲難治。及今可治﹐又治其脹不治其酸﹐曾不思酸水入腹﹐脹必愈增﹐不塞源而遏流﹐其勢何有極耶﹖試言其槪。治火無過虛補實瀉兩法。內郁𨿽宜從補﹐然甘溫除熱瀉火之法﹐施於作酸日﹐其酸轉增﹐用必無功﹐故驅其酸而返其甘﹐惟有用剛藥一法。剛藥者气味俱雄之藥﹐能變胃而不受胃變者也﹐參伍以協其平﹐但可用剛中之柔﹐不可用柔中之剛。如六味丸加桂附﹐柔中之剛也。於六味作酸藥中﹐入二味止酸藥﹐當乎不當乎﹖剛中之柔﹐如連理湯丸是也。剛非過剛﹐更有柔以濟其剛﹐可收去酸之績矣。酸去而後治脹﹐破竹之勢已成﹐迎刃可解﹐錮疾頓蠲﹐脾君復辟﹐保合太和﹐長有天命矣。孰謂用藥者﹐後先銖兩﹐間可無審乎﹖

《景嶽全書》曰﹕腫脹之治﹐凡脾腎虛證﹐如前論所列﹐薛氏腎气湯者誠然矣。然用之之法﹐猶當因此廓充﹐不宜執也。向余嘗治一陶姓之友﹐年逾四旬﹐因患傷寒﹐爲醫誤治﹐危在呼吸。乃以大劑參﹑附﹑熟地之類﹐幸得挽回。愈後喜飲﹐未及兩月﹐忽病足股盡腫﹐脹及於腹﹐按之如鼓﹐堅而且硬。因其前次之病﹐中气本傷﹐近日之病﹐又因酒濕﹐度非加減腎气湯不可﹐遂連進數服﹐𨿽無所礙﹐然終不見效。人皆料其必不可治﹐余熟計其前後病因﹐本屬脾腎大虛﹐而今兼以滲利﹐未免減去補力﹐亦與實漏者何異﹖元气不能復﹐病必不能退﹐遂悉去利水等藥﹐而專用參附理陰煎﹐仍加白朮大劑與之﹐三劑而足脛漸消﹐二十餘劑而腹脹盡退。人皆曰﹕此證本無生理﹐以此之脹而以此之治﹐何其見之神也﹗自後凡治全虛者﹐悉用此法﹐無一不效。可見妙法之中﹐更有妙焉﹐顧在用者之何如耳。

一姻家子年力正壯﹐素日飲酒亦多﹐失饑傷飽﹐一日偶因飯後﹐脇肋大痛﹐自服行气化滯等藥﹐復用吐法盡出飲食﹐吐後逆气上升﹐脇痛𨿽止而上壅胸膈﹐脹痛更甚﹐且加嘔吐。余用行滯破气等藥﹐嘔痛漸止﹐而左乳胸肋之下﹐結聚一塊﹐脹實拒按﹐臍腹隔閉﹐不能下達﹐每於戌亥子丑之時﹐則脹不可當。因其嘔吐旣止﹐已可用下﹐凡大黃﹑芒硝﹑稜﹑莪﹑巴豆等藥﹐及蘿卜子﹑﹝石卜﹞硝﹑大蒜﹑橘葉搗罨等法﹐無所不盡﹐毫不能效﹐而愈攻愈脹。因疑爲脾气受傷﹐用補尢覺不便。湯水不入口者﹐凡二十餘日。無計可施﹐窘劇待斃﹐只得用手揉按其處。彼云肋下一點﹐按著則痛連胸腹。及細爲揣摸﹐則正在章門穴也。章門爲脾之募﹐爲髒之會﹐且乳下肋間﹐正屬虛裏大絡﹐乃胃气所出之道路﹐而气實通於章門。余因悟其日輕夜重﹐本非有形之積﹐而按此連彼﹐則病在气分無疑也。但用湯藥以治气病﹐本非不善﹐然經火則气散而力有不及矣。乃制神香散﹐使日服三四次﹔兼用艾火灸章門十四壯﹐以逐散其結滯之胃气。不三日脹果漸平﹐食乃漸進﹐始得保全。此其證治俱奇﹐誠所難測。本年春間一鄰人陡病痛脹隔食﹐全與此同﹐羣醫極盡攻擊﹐竟以致斃﹐是眞不得其法耳。故錄此以爲後人之式。

孫一奎曰﹕余在吳下時﹐有吳生諱震者﹐博雅士也。一日偶談及鼓脹﹐乃詰余曰﹕鼓有虫否乎﹖餘卒不敢應﹐俯思久之﹐對曰﹕或有之。《本事方》云﹕臍腹四肢悉腫者爲水﹐只腹脹而四肢不腫者爲蠱。注曰﹕蠱卽鼓脹也。由是參之﹐古人曾以蠱鼓同名矣。且蠱以三虫爲首﹐豈無旨哉﹗愚謂鼓脹卽今雲气虛中滿是也。以其外堅中空﹐有似於鼓﹐故以名之。彼蠱證者﹐中實有物﹐積聚旣久﹐理或有之。吳生曰﹕子誠敏也﹗余堂嫂病鼓三載﹐腹大如箕﹐時或脹痛﹐四肢瘦削﹐三吳名劑﹐歷嘗不瘳。吳俗﹐死者多用火葬﹐燒至腹忽向聲如炮﹐人皆駭然﹐乃見虫從腹中爆出﹐髙二三丈許﹐燒所之天爲昏﹐俄而墜地﹐細視之皆蛔也﹐不下千萬數﹐大者長尺餘。虫腹中復生小虫﹐多者十五六條﹐或十數條﹐或五六條。虫在人腹中﹐蕃息如此﹐曷不令人脹而死哉﹖惜乎諸書未有言及者﹗予聞之﹐恍然如夢始覺。然猶未親睹其異也。歲萬曆癸巳﹐至淮陰﹐有王鄕宦者﹐其子年十六﹐新娶後腹脹大﹐按之有塊﹐形如瓜﹐四肢瘦削﹐發熱晝夜不退﹐已年半矣。醫惟以退熱消脹之劑投之﹐其脹愈甚﹐其熱愈熾﹐喉中兩耳俱瘡。余診視之﹐脈滑數﹐望其唇則紅﹐其腹則痛﹐又多嗜肥甘。餘思諸凡腹痛者﹐唇色必淡﹐不嗜飲食﹐今其若此﹐得非虫乎﹖遂投以阿魏積塊丸﹐服之果下虫數十﹐大者一紅一黑﹐長尺餘﹐虫身紅綫﹐自首貫尾﹐虫腹中復有虫﹐大者數條﹐小者亦三四條。虫下則熱漸減﹐脹漸消﹐三下而愈。益信前聞之不虛也。

