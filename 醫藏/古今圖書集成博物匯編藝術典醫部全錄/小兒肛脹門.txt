古今圖書集成醫部全錄卷四百四十

小兒肛脹門

小兒直訣【宋錢乙】

腹脹

腹脹而悶亂喘滿者﹐實也﹐用紫霜丸﹑白餅子。若不悶亂喘滿者﹐脾虛也﹐誤下之﹐以致目胞腮面四肢浮腫﹐肚腹愈脹﹐以塌气丸主之。因下而喘﹐脾气益虛也。脾虛不能勝腎水﹐隨肺气行於四肢如水狀。若侵浮於肺﹐卽大喘也。

【注按腹脹喘滿﹐脾肺虛而气不歸源者﹐用補中益气湯。若因下脾肺气虛﹐而面目四肢浮腫等證者﹐用金匱加減腎气丸。況此證有因乳母脾胃宿積﹐飲食傷脾所致﹐其白餅子﹑紫霜丸﹐必形病俱實﹐方可用。塌气丸亦非調補之劑﹐宜審用之。】

若腎熱傳於膀胱﹐熱甚逆於脾肺﹐脾胃虛而不能制腎水﹐流走四肢﹐而身面皆腫﹔若上勝則形於肺﹐故令喘也。

【注按肺主气﹐腎主水。前證因稟賦不足﹐或因大病後﹐或誤行汗下﹐致脾虛不能制水而溢皮膚﹐肺虛不能攝气而气上逆﹐宜用六味丸補中益气湯治之。如小便不利﹐用金匱加減腎气丸。腎經虛火上炎﹐肺熱作喘者﹐用六味地黃丸。心火熾盛﹐肺熱作喘者﹐用人參平肺散。凡此皆屬腎經陰虛熱證﹐用六味丸壯水爲主﹐若用淸熱分利之藥則誤矣。】

儒門事親【元張從政】

小兒風水

郾之營兵秋家小兒病風水﹐諸醫用銀粉﹑粉霜之藥﹐小溲反濇﹐飲食不進﹐頭腫如腹﹐四肢皆滿﹐狀若水晶。家人乃爲勉彊求治於戴人。戴人曰﹕此證不與壯年同。壯年病水者﹐或因畱飲及房室。此小兒才七歲﹐乃風水證也﹐宜出汗。乃置燠室﹐以屏帳徧遮之﹐不令見火。若內火見外火﹐必昏憒也。使大服胃風湯而浴之﹐浴訖﹐以布單重復之﹐凡三五重﹐其汗如水﹐腫乃減五分。隔一二日﹐乃依前治之﹐汗出腫減七分﹐乃二汗而全減﹐尙未能食﹐以檳榔丸調之﹐兒已喜笑如常日矣。

通身浮腫

小兒通身浮腫﹐是水气腫也。小便不利者﹐通小便則愈。《內經》曰﹕三焦閉塞﹐水道不行﹐水滿皮膚﹐身體否腫。是風乘濕之證也。可用長流水加燈心煎五苓散﹐時時灌之﹔更於不透風暖處頻浴﹐汗出則腫消﹐腫消則自愈。一汗減半﹐再汗減七八分﹐三汗消盡﹐內外兼治故也。

嬰童百問【明魯伯嗣】

虛實腫脹

議曰﹕腫脹二證﹐此由虛中有積﹐久患失治﹐日漸傳變﹐證候多端。隨輕重﹐察盛衰﹐審表裏以主治﹐先固其本﹐後正其標﹐斯無恙矣。有濕腫﹑有毒气腫﹑傷寒虛腫﹑瀉痢虛腫﹑气血虛腫﹐有疳脹﹑气脹﹑癥積脹﹑鎖肚脹﹑脘膈脹﹑食膨脹﹑蛔蛔脹﹑虛冷積脹﹐以上腫脹虛積並當下之﹐各有其法。其受濕於脾胃﹐久不克化﹐气浮四肢﹐頭面皆腫﹔由食毒气傷於脾胃﹐冷積毒气停畱於脘膈﹐致虛入腹作腫﹔傷寒下之太早﹐乘虛入腹作腫﹔瀉利之人﹐脾气亦虛﹐是以致腫。以上宜平調胃气﹐補髒充實﹐方可去腫。其气血虛腫﹐皆由榮衝不順﹐臟腑怯弱﹐壅滯三焦﹐流注百脈﹐表裏俱虛﹐邪正相亂﹐以致四肢浮腫﹐腹肚膨滿。以上先調榮衛之順﹐次服分气以散之。其疳气積脹﹐宜先與保童兼塌气以去之﹐褐丸子亦可治。其痞癖气脹癥脹﹐宜三稜以消痞﹔其鎖肚脹﹐宜與珍珠天麻丸以通之﹔其上膈中脘食傷膨脹﹐宜三稜塌气大茱連丸以消磨之﹔其蛔蛔脹﹐宜下虫丸以化之﹔其虛冷積脹﹐宜沈香煎以溫之。以上諸證﹐宜調和胃气﹐消磨通利﹐腫脹必然平復矣。如有熱者﹐必以葶藶﹑牽牛等輩以治之﹐推气丸劑亦可服。有實熱脹滿者﹐大承气湯主之。一法用五苓散吞紫霜丸﹐量虛實用丸數亦妙。熱輕者﹐大柴胡湯治之。

王肯堂曰﹕按《百問》分證𨿽詳﹐而偏於攻下。若無錢張活法﹑薛氏補法以主之﹐鮮不殺人﹐愼之﹗

醫學綱目【明樓英】

腫病

腫病腎熱傳於膀胱﹐熱盛逆於脾胃﹐脾虛而不能制﹐腎水反克脾土﹐脾隨水行﹐脾主四肢﹐故流走而身面皆腫也。若加喘者重也。何以然﹖腎水勝而克退脾土﹐反勝心火﹐心又勝肺﹐肺爲心克﹐故喘。或問曰﹕心刑肺﹐肺本見虛﹐今何喘實﹖曰﹕此有二﹕一者肺大喘﹐此五臟逆﹔二者腎水气上行﹐傍侵肺﹐故令大喘。此皆難治。

古今醫統【明徐春甫】

濕證候

巢氏曰﹕濕者﹐水气也。《活人書》云﹕風雨襲虛﹐山澤蒸气﹐豈止大人中濕﹐小兒亦有受濕者。緣小兒人夏以來﹐脾胃虛弱﹐腠理開疏﹐或因連日陰雨﹐或地蒸濕﹐小兒坐臥於上﹐便受熱气﹐脈見沈緩﹐身體煩痛﹐發熱惡寒﹐或多汗惡風﹐精神昏悶﹐或小便不利﹐大便溏瀉﹔若久不愈﹐則手足垂嚲﹐入髒則喑啞不言。治法大要﹐疏利小水其濕自除﹐不可發汗及峻攻之。

水腫不治證

凡水腫先起於四肢﹐而後歸於腹者﹐不治。大便滑泄﹐與夫唇黑﹑缺盆平﹑臍突﹑足平﹑背平﹐或肉硬﹐或手掌平﹐或男從腳下腫而上﹐女從身上腫而下﹐並皆不治。

證治準繩【明王肯堂】

腹脹

腹脹﹐由脾胃虛而气攻所作也。實者悶亂喘滿﹐可下之﹐用紫霜丸﹑白餅子。

【此言未下而喘者爲實﹐故可下。若誤下而喘者爲虛气附肺﹐不可下也。】

不喘者﹐虛也﹐不可下。若誤下之﹐則脾虛气上﹐附肺而行﹐肺與脾子母皆虛﹐肺主目胞腮之類﹐脾主四肢﹐母气虛甚﹐卽目胞腮腫﹐四肢黃色。治之用塌气丸漸消之﹐未愈漸加丸數。不可以丁香﹑木香﹑橘皮﹑豆蔻大溫散藥治之。何以然﹖脾虛气未出﹐故𨿽腹脹而不喘﹐可以溫散藥治之﹐使上下分消其气則愈矣。若虛而气已出﹐附肺而行﹐卽脾胃內弱﹐每生虛气﹐入於四肢面目矣。小兒易爲虛實﹐脾虛則不受寒溫﹐服寒則生冷﹐服溫則生熱﹐當識此﹐勿誤也。胃久虛熱﹐多生疸病﹐或引飲不止。脾虛不能勝腎﹐隨肺之气﹐上行於四肢面目﹐腫若水狀。腎气漫浮於肺﹐卽大喘也。此當用塌气丸﹐漸加丸數。病愈後面未紅者﹐虛衰未復故也。

【此下後喘﹐故宜塌气丸。若未下而喘﹐宜下之。】

治腹脹者﹐譬如行兵戰寇於林﹐蔻未出林﹐以兵攻之﹐必可獲寇。若出林﹐不可急攻﹐攻則必有失﹐當以意漸收之﹐卽順也。

【寇未出林﹐謂虛气未山而不喘﹐不目胞腮腫﹐故可用丁香﹑木香大溫散藥﹐上下分消其气而愈也。寇已出林﹐調虛气已出﹐爲喘爲目腮腫﹐須用塌气丸﹐漸漸消之。】

治小兒虛腹脹﹐先服塌气丸﹔不愈﹐腹中有食積結糞﹐小便黃﹐時微喘﹐脈伏而實﹐時飲水能食者﹐可下之。蓋脾初虛而後有積﹐所治宜先補脾﹐然後下之﹐後又補脾卽愈也。若不先補脾而便下之﹐則大虛矣。不可補肺﹐恐生虛喘。

潔古論腹脹虛實

凡久病吐瀉之後﹐虛則其脈微細。肺主目胞及腮﹐脾主四肢﹐若色淡黃﹐目腮虛腫﹐手足冷﹐先服塌气丸﹐後服異功散﹑和中丸﹑四君子湯﹑益黃散之類﹐用諸溫藥養眞气。

實則脈洪實﹐不因吐瀉久病後﹐亦不因痢下腹脹而喘急悶亂﹐更有痰有熱﹐及有宿食不化而腹脹者﹐宜服白餅子﹑大黃丸﹑解毒丸下之﹐兼須詳認大小便。如都不通﹐先利小便﹐後利大便。

云岐云﹕小兒熱結於內﹐腹脹壯熱﹐大便赤黃﹐躁悶煩亂者﹐宜瀉靑丸。

東垣云﹕寒脹多﹐熱脹少﹐皆主於脾胃﹐虛者宜用六君子湯。若喘而气短者﹐脾肺气虛也﹐用異功散補之。若服克伐之類而喘脹益甚者﹐脾肺之气復傷也﹐用前湯加半夏﹑升麻。若旣下而不喘﹐則邪气去而肺气寧也﹐不必用藥。或病久小便不利﹐或四肢浮腫者﹐脾肺之气虛﹐不能通調水道也﹐用金匱加減腎气丸主之。或手足。逆冷﹐睡而露睛﹐脾胃虛寒也﹐用六君子加炮姜。手足不冷﹐睡而露睛﹐脾胃虛弱也﹐用六君子湯。若面色靑﹐木克土也﹐用六君﹑木香﹑柴胡。更當調治乳母﹐節其飲食﹐恐藥餌過劑﹐復傷胃气故也。

水腫

演山云﹕腫脹二證﹐此由虛中有積﹐久患失治﹐日漸傳變﹐證候多端﹐隨輕重﹐察盛衰﹐審表裏以主治﹐先固其本﹐後正其標﹐斯無恙矣。

曾氏治法

原腫病之由﹐標本之疾﹐腎主元气﹐天一之水生焉﹔肺主沖化﹐地四之金屬焉。腎爲本而肺爲標﹐皆至陰以積水。其爲病也﹐腎者胃之關鍵﹐關鍵不利﹐樞機不轉﹐水乃不行﹐滲於脈絡皮膚而爲浮腫﹐當推究內外所因而爲施治。兒大者憑脈以明虛實。古方有十種論證﹐短气不得臥爲心水﹐兩脇緊痛爲肝水﹐大便鴨溏爲肺水﹐四肢苦重爲脾水﹐腰痛足冷爲腎水﹐口苦咽漧爲膽水﹐乍虛乍實爲大腸水﹐腹急肢瘦爲膀胱水﹐小便閉濇爲胃水﹐小腹急滿爲小腸水。然脈浮爲風爲虛﹔沈伏爲水病﹐沈則脈絡虛﹐伏則小便難﹐卽爲正水。脾脈虛大﹐多作脾腫﹐因循不治﹐乃成水腫。蓋脾屬土﹐喜燥而惡濕﹐常感濕气﹐濕喜傷脾﹐血化爲水﹐土敗不能制水﹐則停蓄不行﹐畱滯皮膚﹐故作浮腫。初得病時﹐見眼泡早晨浮突﹐至午後稍消﹐以羌活散疏解﹐次醒脾湯主之﹐及間投南星腹皮散。其脾冷困﹐則燥以艸果﹑縮砂之類。然此證夏與秋冬治之頗易﹐惟春不然﹐蓋四時之水﹐無如春水泛溢﹐兼肝木旺而脾土受克﹐不能受水﹐所以難療。進退不常﹐須徐徐調理取效。若脾熱而困﹐又有熱藥燥之﹐𨿽火能生土﹐亦可勝水。柰何燥之太過﹐土不敵火﹐則熱愈甚而不食﹐發熱煩渴﹐醫者又進之以燥劑﹐由此而面目轉浮﹐致脾敗而手足背皆腫。蓋手足背與臍凸﹐卽脾之外候﹐有未經發表﹐遽用下藥以瀉之﹐則一瀉而腫消﹐乃曰得瀉之力﹐殊不知脾愈瀉而愈虛﹐不逾旬月﹐其腫如初。此世人卽知瀉腫爲最﹐而不求其十補勿一瀉之論。法當隨四時用藥﹐解表通利小便﹐春以七寶散加麻黃﹑桂枝﹑赤茯苓﹑水姜蔥煎服﹔夏以五苓散加麻黃﹑車前子﹑薏苡仁﹔秋以淸肺飲加羌活﹑細辛﹑商陸﹔冬以沖和飲加白朮﹑生川烏﹑赤小豆﹐以上三藥﹐並用水姜蔥煎。次投滋潤救脾導水湯劑滲泄之﹐乃爲良法。更以商陸胃苓丸﹑赤蒼飲頓服﹐自然獲安。蓋《內經》云﹕開鬼門﹐潔淨府﹐平治權衡﹐以平爲期﹐此之謂也。

有初中便覺痰嗽气喘﹐小水不通﹐正屬肺腎所主﹐先服解表散﹐次以三白散爲治。余證輕者投商陸丸。故經曰﹕其髙者因而越之﹐卽湧吐之義也。下者引而竭之﹐卽滲瀉之義也。凡得此病﹐非一朝一夕之故﹐不可以孟浪之藥﹐求其速效﹐以致虛脫。如愈後。再感外風﹐滿面虛浮﹐用排風湯和解﹐仍服前救脾湯劑﹐免致反復。飲食之忌﹐惟鹽醬虀酢濕面﹐皆味鹹能溢水者﹐並其他生冷毒物﹐亦宜戒之﹐重則半載﹐輕則三月﹐須脾胃平復﹐腫消气實﹐然後於飲食中旋以燒鹽少投﹐則其疾自不再作。故劉氏曰﹕治腫非易﹐補養尢難﹐所忌者切須詳審。有經久不消者﹐下浚川丸卽效。

演山治法

受濕﹐腫腳手﹐面目虛浮。

食毒气﹐腫腹肚腎囊脹急。

傷寒虛气入腹腫。

瀉痢虛气入腹腫。

此四種所患﹐病不相同﹐皆由虛而得之。受濕謂脾胃受濕冷﹐久不克化﹐气浮四肢﹐頭面皆腫。食毒气﹐由脾胃傷之冷積﹐毒气停畱胃脘﹐致虛入腹作腫。傷寒由下之太早﹐乘虛入腹作腫。瀉痢之久﹐脾气亦虛﹐是以致腫。以上宜平調胃气﹐補髒充實﹐方可去腫。先服四味理中﹐漧薑減半﹐加白朮﹑桑白皮同煎。傷寒虛腫加枳實﹐作喘加淡豆豉﹐瀉痢虛腫服正气調胃﹐胃气旣壯﹐以救生丹利之﹐其腫卽退﹔再調補臟腑﹐用觀音散﹐卽平復矣。

气虛腫﹐亦名气蠱。

血虛腫﹐亦名血蠱。

榮衛俱虛腫﹐亦名气血蠱。

小兒所患腫脹一門﹐最爲要急﹐前人少有究竟。然腫脹之作﹐皆由榮衛不順﹐臟腑怯弱﹐壅滯三焦﹐流注百脈﹐表裏俱虛﹐邪正相亂﹐所以致受。四大浮盛﹐腹肚膨滿﹐多由食毒得之﹑飲食得之﹑癥傷得之﹑饑飽得之﹐積久不化﹐故成斯病。病由虛得﹐或則妄爲通下﹐因虛致虛﹐根不得去﹐疾加已甚﹐是爲壞證危候。智者怯而爲辭﹐庸者暴以攻擊﹐二醫不同﹐誠屬難治。智者商之﹐良者審之﹐疑者塌之【疑其病甚不可利﹐只與塌其气﹐】明者調之【正榮衛也。】先調榮衛之順﹐次服分气飲子以散其滯﹐斯病去矣。

薛氏治法

經曰﹕至陰者﹐腎水也。少陰者﹐冬脈也。其本在腎﹐其末在肺﹐皆積水也。又曰﹕腎者﹐胃之關也﹐關門不利﹐故聚水而從其類也。上下溢於皮膚﹐故胕腫腹大。上爲喘呼不得臥者﹐標本俱病也。丹溪云﹕惟腎虛不能行水﹐脾虛不能制水﹐胃與脾合﹐又胃爲水谷之海﹐因虛而不能傳化。腎水泛濫﹐反得以浸漬脾土﹐於是三焦停滯﹐經絡壅塞﹐水滲於皮膚﹐注於肌肉而發腫也。其狀目泡上下微起﹐肢體重著﹐喘嗽怔仲﹐股間淸冷﹐小便濇黃﹐皮薄而光﹐手按成窟﹐舉手卽滿是也。有受濕气者﹐由脾胃之气惇阜﹐四肢頭面皆腫也。食毒者﹐脾傷積毒停畱於胃也。傷寒下早者﹐邪气乘虛而入也。瀉利後者﹐脾气虛也。皆宜先調胃气﹐次可治腫。其患七脹﹐皆由血气不足﹐臟腑怯弱﹐表裏俱虛﹐邪正相亂﹐以致四肢浮腫﹐腹肚膨滿﹐亦當先調榮衛﹐分別陰陽。治法宜補中行濕﹐利小便。凡有熱者﹐水气在表也﹐可汗之﹔身無熱者﹐水气在裏也﹐宜下之。腰已下腫﹐宜利小便﹔腰已上腫﹐宜發汗。此仲景之法也。若徧身腫﹐煩渴﹐小便赤濇﹐大便祕結﹐此屬陽水﹔徧身腫不渴﹐大便溏瀉﹐小便淸利﹐此屬陰水。陽水兼陽證者﹐脈必浮數﹔陰水兼陰證者﹐脈必沈遲。气若陷下﹐宜用二陳加升提之藥﹔如腹脹﹐少加木香調之。若朝寬暮急屬陰虛﹐朝用四物湯加參﹑朮﹐夕用加減腎气丸﹔朝急暮寬屬陽虛﹐朝用六君子湯﹐夕用加減腎气丸﹔朝暮皆急﹐陰陽俱虛也﹐用八珍湯主之。眞陽虛者﹐朝用八味地黃丸﹐夕用補中益气湯。若肚腹痞滿﹐肢體腫脹﹐手足並冷﹐飲食難化﹐或大便泄瀉﹐呼吸气冷﹐此眞陽衰敗﹐脾肺腎虛寒﹐不能司攝而水泛行也﹐急用加減腎气丸﹐否則不治。惟調補脾土﹐多有生者。

小兒衛生總微論方【宋撰人未詳】

腫病論

小兒腫病有二﹕一者气腫﹐因脾胃虛而气攻腹﹐腹脹誤行轉藥下之﹐致虛气上附於肺﹐行入四肢面目而作腫也。疳气亦然。二者水腫﹐因上焦煩渴﹐飲水無度﹐脾胃虛而不能約制其水﹐腎反乘脾﹐土隨水行﹐上附於肺﹐肺主皮膚﹐脾土四肢﹐故水流走於四肢皮膚而作腫也。甚則腎水浸浮於肺﹐則生大喘﹐爲難治也。

水腫

水腫之證﹐脾土受虧﹐不能制水﹐腎水泛溢﹐浸漬脾土﹐水滲皮膚﹐肌肉發腫。面腫曰風﹐腳腫曰水﹐手按成窟﹐舉手卽滿。唇黑傷肝﹐心平傷心﹐臍突傷脾﹐足平傷腎﹐背平傷肺。水气身熱在表﹐可汗﹔水气身涼在裏﹐可下。通利小便﹐順气和脾。證𨿽可下﹐不可峻攻。肚上靑筋﹐腹滿滑泄﹐名爲蠱脹。腫先起腹﹐後散四肢﹐順候可下﹔先腫四肢﹐後歸肚腹﹐逆候難醫。男足腫上﹐女足腫下﹐肉硬掌平﹐卽不可治。秋春頗易﹐冬夏難治。重者半載﹐輕者三月。治腫非易﹐補養尢難。腰以下腫﹐當利二便﹔腰以上腫﹐須當發汗。

幼幼近編【明陳治】

腹脹

小兒腹脹﹐有虛有實。小便不利﹐悶亂喘急者﹐此邪气之實也﹐宜分气飲﹑塌气丸。小便自利﹐不喘﹐面目四肢浮腫者﹐此正气之虛也﹐或瘧痢經久﹐或飲食傷脾﹐虛气妄行﹐並宜補脾飲﹐或理中湯加艸果﹑砂仁﹑卜子。

方

塌气丸【錢乙《小兒直訣》】治小兒虛脹。

胡椒一兩蠍尾半兩

右爲末﹐麵糊爲丸粟米大﹐每服五七丸﹐陳米飲下。一加木香一錢﹐一加萊菔子半兩。薛己曰﹕二味惟錢氏﹑潔古用之﹐後有牽牛者須愼。

加減腎气丸【《金匱》】治脾腎虛﹐腰重腳腫﹐小便不利﹐或肚腹腫脹﹐四肢浮腫﹐或喘急痰盛已成蠱者。此證多因脾胃虛弱﹐治失其宜﹐元气復傷而變者﹐非此藥不救。

白茯苓三兩附子炮﹐五錢川牛膝肉桂澤瀉車前山萸山藥丹皮各一兩熟地黃四兩﹐掐碎酒拌杵膏

右爲末﹐和地黃膏﹐加煉蜜杵﹐丸桐子大﹐每服一二十丸﹐空心米湯下。

升陽益血湯【《蘭室祕藏》﹐下同】二月間﹐有一小兒未滿一百日﹐病腹脹﹐二日大便一度﹐瘦弱身黃色﹐宜升陽气﹐滋血益血補血﹐利大便。

蠍梢二分神曲末升麻各三分當歸厚朴各一錢桃仁十个

右﹐都作一服﹐水一大盞﹐煎至半盞﹐去滓﹐食遠熱服。

厚賜丸治小兒失乳﹐以食飼之。未有食﹐腸不能克化﹐或生腹脹﹐四肢瘦弱﹐或痢色無常。

厚朴靑皮各二分橘紅半夏蒼朮人參各三分枳實麥芽神曲各五分

右爲極細末﹐水煮麵糊爲丸如麻子大﹐每服二十丸﹐溫水送下﹐食前。忌飽食。

褐丸子【《嬰童百問》﹐下同】治小兒疳積腫脹。

蘿卜子一兩﹐微炒研陳皮靑皮檳榔五靈脂蓬莪朮面裹煨赤茯苓各半兩黑牽牛取淨末﹐半生半炒木香各二錢半

右爲末﹐麵糊丸如菉豆大﹐每服十五丸﹐蘇葉泡湯送下。

紫霜丸治變蒸發熱不解﹐並傷寒溫壯﹐汗後不歇﹐胸中有痰癖﹐乳哺不進﹐乳則吐哯﹐先寒後熱者。又治食積乳哺失節﹐宿滯不化﹔或因食而發癇﹐大便酸臭﹐並宜服之。

代赭石煆醋淬七次赤石脂同上制﹐各一錢杏仁五十枚﹐去皮尖巴豆三十枚﹐去皮膜心油先將杏仁﹑巴霜入乳缽內細研如膏﹐卻入代赭石脂末研勻﹐以湯浸蒸餅爲丸如粟米大﹐一歲服五丸﹐米飲吞下。一二百日內兒三丸。乳汁下更宜。量其虛實加減﹐微利爲度。此藥兼治驚痰諸疾﹐𨿽下不致虛人。

白餅子治小兒夾食傷寒﹐其證發熱嘔吐﹐亦有肚疼者﹐噯气﹐辧得分曉﹐先用此藥一服﹐推下食積﹐卻用平和藥發散調治﹐如惺惺散﹑加減參蘇散皆可服﹐卻不可服冷藥。

滑石天南星半夏各一錢輕粉五分巴豆二十四个﹐去皮膜﹐用水一升﹐煮幹研細

右三味搗羅爲末﹐入巴豆霜﹐次入輕粉﹐又研勻﹐卻入余藥末令勻﹐糯米飲丸如菉豆大﹐量小兒壯瘦虛實用藥。三歲已下﹐每服三丸至五丸﹐紫蘇湯空心下。忌熱物。若三五歲兒壯實者﹐不以此拘﹐加至二十丸﹐以利爲度。

塌气丸治小兒疳气﹐腹脹喘急﹐並面目浮腫。

丁香胡椒各一錢蘿卜子生白牽牛各三錢

右爲末﹐麵糊丸如小豆大﹐三歲三十丸﹐米湯下。

三稜煎心丸治嬰孩食傷生冷甜膩毒熱等物﹐脾胃積滯﹐久不克化﹐令兒腹熱腳冷﹐痞癖寒熱﹔及療癥瘕﹐中脘不和膨脹﹐上隔气壅﹐心腹不得宣通﹐所以作疾。此藥溫涼﹐但是諸積滯食不化﹐並宜與服

京三稜蓬朮各半兩﹐煮芫花二錢半﹐醋炒川當歸鱉甲醋炙﹐各半兩巴豆二十一粒淡豉二錢杏仁去皮尖炒﹐三錢

右將三稜﹑蓬朮﹑芫花﹑鱉甲醋煮令幹﹐炒銼碎爲細末﹐次入當歸末﹐又入杏仁﹑巴豆﹑淡豆豉和勻﹐水煮白面爲丸麻子大﹐每服二十丸﹐生薑湯下﹐大小加減服之。

大承气湯冶剛痓﹐胸滿內實﹐口噤咬牙﹐大熱發渴﹐大便濇。

大黃芒硝各半兩厚朴一兩枳實二枚

右銼散﹐每服三錢﹐姜三片﹐水一盞﹐煎七分﹐溫服。

五苓散治傷寒溫熱病﹐表裏未解﹐頭痛發熱﹐口燥咽漧﹐煩渴飲水﹐或水入卽吐﹐或小便不利﹐及汗出表解﹐煩渴不止。又治霍亂吐利躁渴﹐飲水不徹。

澤瀉二兩半豬苓白朮茯苓各一兩半肉桂一兩

右爲細末﹐每服二錢﹐熱湯調下﹐不拘時。服訖﹐多飲熱湯﹐有汗出卽愈。又治瘀熱在裏﹐身發黃痘﹐濃煎茵陳瘍下﹐食前服。疸病發汗發渴凡中暑引飲﹐方可用水調服。小兒加白朮末少許。如發虛﹐加綿黃芪﹑人參末少許。

大柴胡湯治傷寒十餘日﹐邪气結在裏﹐往來寒熱﹐大便祕濇﹐腹滿脹痛﹐譫語心中痞硬﹐飲食不下﹐或不大便﹐五六日繞臍刺痛﹐時發煩躁﹐及汗後如瘧﹐日晚發熱﹐兼臟腑實脈有力者可服。

柴胡八錢黃芩赤芍三錢枳實炒﹐各一錢半夏湯泡七次切焙﹐一錢半

右銼散﹐姜棗煎﹐加減服之。欲下﹐加大黃半兩。

下積丸治乳食傷積。心腹脹滿﹐气粗壯熱﹐或瀉或嘔。

丁香砂仁各二十粒使君五个烏梅三个巴豆三粒﹐不去油

右爲末﹐爛飯丸麻子大﹐每服三丸﹐陳皮湯下。

五珍丸治酒食積通用。

靑皮漧薑燒存性蓬朮五靈脂各一兩巴豆肉去半油﹐一錢

右爲末﹐粳米飯丸麻子大﹐每服三五丸﹐米湯下。

分气飲治小兒腫脹喘急而气短。

桔梗赤茯苓陳皮桑白皮大腹皮枳殼炒半夏曲白蘇子微炒紫蘇梗炙艸各二錢艸果仁一錢

右銼散﹐每服一錢半﹐姜棗煎服。

五疳保童丸治五種疳疾。

生五倍靑黛夜明砂布裹洗苦楝根皮蘆薈熊膽研黃連去毛龍膽艸生用幹膽酥炙去骨皮麝香另研蕪荑取仁蟬脫去土﹐各等分

右爲末﹐粟米糊丸麻子大﹐一歲兒二十丸﹐飯飲下二三服。

楊氏塌气散治小兒腹脹气喘﹐體腫面浮。

靑皮去穰巴豆二十一粒﹐炒黃色﹐去巴豆用炙甘艸各半兩黑牽牛二錢半﹐半生半炒肉豆蔻二三个﹐煨香陳皮一合﹐炒

右末半錢﹐米飲調下。加檳榔一个。

塌气散治小兒腹脹气粗﹐並疳疾相攻﹐面目浮腫。

靑皮五錢﹐巴豆三十粒同炒﹐豆黃色去巴豆用木香一錢

右爲末﹐三歲半錢﹐米湯下﹐食前連進卽效。

三稜丸治小兒停積﹐腹腸脹滿﹐幹噦惡心﹐全不入食。

三稜木香神曲陳皮半夏姜制﹐各一兩丁香肉桂各五錢

右爲末﹐曲和丸如粟米大﹐每二十丸﹐乳食後﹐溫生薑湯下。

眞珠天麻丸治急驚風﹐請量用之﹐以通爲度。此方仍治弔腸鎖肚撮口至妙。丸如麻子大﹐初生患者三日三丸﹐五日五丸﹐七日七丸。加靑黛﹐名靑黛丸。

南星炮天麻白附炮﹐各二錢半膩粉半錢巴霜一字全蠍蕪荑炒滑石各二錢半

右爲末﹐煮麵糊丸如麻子大﹐一歲每服五丸﹐二歲十丸﹐大小加減﹐薄荷湯點茶淸送下。

大茱連丸治小兒飲食過度﹐胸膈膨脹﹐上下气不宣通﹐郁滯迷悶﹐情思少樂﹐大則作喘﹐飲食不化﹐作渴煩躁﹐坐臥不任﹐肢體倦怠﹐腹脇疼痛。

莪朮京三稜各二錢半﹐醋煮漧薑炮陳皮木香丁香各三錢巴豆二十一粒﹐去膜心油綠細小茱萸二錢

右爲末﹐醋和爲丸麻子大﹐每服七丸至十丸﹔大者加棗子﹐生薑湯下。一方有靑皮。

下虫丸治疳蛔諸虫。

苦楝根皮酒浸焙綠色貫眾木香蕪荑焙桃仁去皮焙檳榔各二兩鶴虱炒輕粉各錢半幹蝦﹝虫麻﹞炙﹐三錢使君子五十个﹐煨取肉

右爲末﹐飛麵糊丸麻子大﹐每服二十丸﹐天明﹐淸肉汁下。內加當歸﹑川黃連各二錢半﹐治積疳兼疳勞之證。

沈香煎治脾气冷積。

乳香沈香丁香百艸霜木香各一錢肉豆蔻一个﹐煨杏仁巴豆各十四粒﹐出油如霜

右爲末﹐酒煮蠟和丸菉豆大﹐每服三五丸﹐淡生薑湯送下。患肚痛不止者服之效。常服以通爲度。

推气丸治三焦痞塞﹐气不升降﹐大便祕濇。

大黃陳皮檳榔枳實炒去穰黃芩黑牽牛各等分﹐生用

右爲細末﹐煉蜜丸菉豆大﹐每服二三十丸﹐臨臥溫水下﹐量虛實加減。

遇仙丹治諸虫﹐取諸積。

牽牛三斤大腹子二斤大黃雷丸各四兩錫灰炙幹爲未靑木香鶴虱漧漆各二兩皂角四條

右﹐後三味煎水﹐用粟米煮粥﹐初用牽牛末﹑次用大腹末﹑三用錫灰﹑四用大黃﹑五用雷丸﹑六用靑木香和劑﹐丸如梧桐子大﹐每服五七丸﹐用姜湯熟水送下。此藥專治男子婦人虫積气塊﹐五勞七傷﹐赤白痢疾﹐便血注下﹐皮黃水腫﹐十般气﹐十一般惡虫﹐又進飲食﹐除病﹐悅顏色﹐不與他藥相反﹐四季可服﹐細末三四錢﹐量大小加減。服時不喫晚飯﹐三更用淸茶下﹐次早桶子內虫積及米粒盡﹐方可洗面﹐溫粥補之。傷寒孕婦不可服。王肯堂曰﹕東垣治脹﹐不犯上下二焦﹐用《素問》中滿者瀉之於內之法﹐實者分气消積﹐虛者升陽滋血。治者當師其意而活用之﹐勝前所用排擊諸方遠矣。

訶黎勒丸【《證治準繩》﹐下同】

訶黎勒煨用皮厚朴去粗皮薑汁炙令黃熟陳橘皮湯浸焙﹐各半兩漧薑炮裂炙艸木香白朮人參各一分

右件藥搗羅爲末﹐煉蜜和丸如麻子大﹐每服以粥飲下五丸﹐日三四服﹐量兒大小加減服之。

張氏補脾散治脾胃虧損﹐腹脇虛脹﹐乳食不進﹐困倦無力。

訶子肉人參各七錢白朮木香桔梗白茯苓霍香葉陳皮黃芪炒﹐各五錢甘艸炙﹐二錢五分

右每服二三錢﹐姜棗水煎。

本事調中丸治小兒久傷脾胃﹐腹脹。

漧薑橘紅白朮茯苓木香砂仁官桂良姜各等分

右細末﹐和丸如麻子大﹐每服二三十丸﹐食後熟水下。

三因肥兒丸治小兒病﹐多因缺乳﹐喫食太早所致﹐或久患臟腑胃虛虫動﹐日漸羸瘦﹐腹大不能行﹐發豎發熱﹐無精神。

黃連神曲各一兩麥芽炒﹐半兩木香二錢檳榔三个使君子肉豆蔻面裹煨﹐各半兩

右爲末﹐糊爲丸如桐子大﹐每服二三十丸﹐量兒加減﹐熟水吞下。

六神丸治如前證。

丁香靑木香肉豆蔻用面裹煨﹐各五錢訶子煨去核﹐半兩使君子蘆薈研﹐各一兩

右爲末﹐以棗肉和丸如麻子大﹐每服五丸至七丸﹐溫米飲﹐食前下。

胡黃連丸治小兒疳病﹐或腹大。

眞阿魏一兩五錢﹐去肉積胡黃連去果積神曲去食積黃連各二錢﹐去熱積麝四釐

右爲末﹐每服十二粒﹐白朮湯下。

阿魏丸治小兒食積﹐腹如蜘蛛狀﹐腹痛﹐小便白濁。

阿魏醋浸一宿﹐研如泥黃連炒連翹各半兩碱研粉﹐三錢山楂半夏皂角水浸﹐各一兩

右爲末﹐炒神曲和丸如卜子大﹐每服二十丸﹐空心米飲下。喫果子多者﹐加胡黃連。米食多者﹐加神曲﹑山楂。肉食多者﹐加阿魏。

又

阿魏一兩黃連酒煮﹐六兩

右爲末﹐醋浸阿魏一宿﹐研如泥﹐湯浸蒸餅丸。如元气不足加人參。

小阿魏丸

山楂肉三兩碱三錢半夏一兩

右爲末﹐阿魏半兩﹐酢浸和丸﹐白湯下。

中滿分消丸

黃連枳實厚朴各五錢漧薑姜黃豬苓砂仁澤瀉茯苓各三分陳皮白朮甘艸各一分半夏四分黃芩一兩二錢

右爲細末﹐蒸餅和丸如黍米大﹐每服三十丸﹐溫酒送下。

消痞丸快利之劑。

黃連半兩枳實黃芩甘艸人參各三錢厚朴七分漧薑四分橘皮一錢姜黃五分

右爲細末﹐蒸餅爲丸如黍米大﹐每服三十丸﹐隨乳下。

麻黃升麻湯治小兒面色萎黃﹐腹脹食不下﹐正月四月小兒服之﹐神效。

麻黃二分桂皮杏仁吳茱萸艸豆蔻厚朴曲末羌活白茯苓升麻根蒼朮澤瀉豬苓陳皮黃蘗各一分柴胡根白朮靑皮黃連各五分

右﹝口父﹞咀﹐作一服﹐水一大盞﹐煎七分﹐去滓﹐食前熱服。

南星腹皮散主腫疾欲愈未愈之間﹐脾胃虛慢﹐气促痰喘﹐腹脹胸滿﹐飲食減﹐精神困﹐小便不利﹐面色萎黃。

南星制﹐一兩大腹皮洗焙姜皮陳皮靑皮桑白皮銼炒甘艸扁豆炒去殼﹐各半兩

右碎﹐每服二錢﹐水一盞﹐姜二片﹐煎七分﹐無時溫服。

香陸胃苓丸治腫疾日久不愈﹐此藥大能實脾導水﹐多服取效。

丁香商陸赤小豆陳皮炙艸各二兩蒼朮米泔水浸一宿﹐去粗濾幹銼片炒微黃色澤瀉各二兩半赤茯豬苓白朮各一兩半肉桂一兩厚朴用生薑汁炙令香熟﹐二兩

右除丁香﹑肉桂不過火﹐余藥銼焙﹐同二味爲末﹐用面微炒﹐水浸透煮﹐和丸菉豆大﹐每服三十丸至五十丸﹐或七十七丸﹐空心溫湯下。兒小者﹐丸作粟殼大﹐吞服之﹐粒數引子﹐並如前法。

赤蒼飲主脾胃因虛受濕﹐面貌浮黃﹐或徧身作腫﹐飲食減少﹐气不升降﹐小便赤色﹐肚膨脹﹐咳嗽有痰及腫﹐常服神效。加艸果仁炮過﹐水姜棗煎投。

赤茯苓蒼朮泔浸一宿濾幹銼炒﹐各一兩半枳殼制﹐一兩藿香和根半夏湯煮透銼焙漧淨香附紫蘇和梗厚朴去粗皮薑汁炙香熟陳皮去白﹐各七錢半炙艸一兩二錢

右銼﹐每服二錢﹐水一盞﹐姜二片﹐煎七分﹐無時溫服。

三白散解初中腫疾﹐四肢膚囊浮脹﹐大小便不利﹐皆由膀胱蘊熱﹐風濕相乘。

白牽牛半生半炒杵碎桑白皮銼炒白朮木通去皮節陳皮甘艸各半兩

右碎﹐每服二錢﹐水一盞﹐煎七分﹐無時服。

商陸丸治水腫小便不通﹐勿拘遠近。

商陸一兩淨黃連半兩

右焙爲末﹐薑汁煮麵和丸菉豆大﹐每服三十丸至五十丸﹐用溫紫蘇熟水空心下﹐或溫蔥湯。

浚川丸治水腫及單腹脹﹐气促食減﹐通身面浮。

大戟芫花醋炒沈香檀香木香檳榔蓬莪朮大腹皮洗焙漧桑白皮銼炒﹐各半兩黑白牽牛末一兩巴豆去殼膜心存油﹐三十五粒

右除牽牛末巴豆外﹐前九味內有沈香﹑檀香﹑木香﹑檳榔不過火﹐餘五味焙漧﹐同沈香等爲末﹐就如牽牛末和勺﹐巴豆碎切﹐在乳缽內極細杵﹐入前藥末同再研勻﹐水煮麵和丸麻仁大﹐每服十七丸﹐濃煎蔥湯候溫﹐五更初空心下。去水未盡﹐停一日減用十三丸﹐次減作九丸﹐再減至七丸﹐湯使下法如前。證退卽止。仍投南星腹皮散。如單腹腫甚﹐能飲食气壯者﹐加甘遂末同丸取效。仍忌有甘艸﹐藥餌相反。

榮衛飲子調補嬰孩气血俱虛﹐榮衛不順。四肢頭面手足俱浮腫﹐以致喘急者﹐並宜服之。

川當歸熟漧地黃淨洗人參白茯苓川芎白朮炙艸白芍枳殼炒別制黃芪蜜炙陳皮

右件等分﹝口父﹞咀﹐每服二錢匕﹐水一小盞﹐煎至半盞﹐去滓﹐通口不拘時候。議曰﹕榮者血溫流行於脈﹐衛者气順調和於絡﹐是故榮行脈中﹐衛行脈外﹐陰陽相安﹐循環無止﹐自幼至長﹐不離呼吸﹐無少滯礙﹐其脈方調﹐其气乃順。呼吸之間﹐脈不應息﹐气有違滯﹐流注經絡﹐隱伏臟腑﹐百病皆由玆始。此方最良﹐𨿽兒幼小﹐並可與服﹐以壯其根﹐使血榮气衛順且和矣﹐腑寒髒虛溫且壯矣﹐盈虧自然而平﹐怯弱自然而正﹐陰陽調勻﹐气脈充實﹐何病之有﹖

分气飲子調理小兒腫脹作喘﹐气短促急﹐坐臥不任﹐四體浮腫﹐飲食嘔逆﹐神困喜睡。

五味子桔梗白茯苓甘艸炙陳橘皮桑皮艸果肉大腹皮白朮枳殼炒川當歸紫蘇蘇子半夏曲

右等分﹝口父﹞咀﹐每服二大錢匕﹐水一小盞﹐生薑二小片﹐棗子半个﹐煎至半盞﹐去滓﹐通口﹐不拘時候﹐兼八味理中丸煎服。議曰﹕淸濁無混﹐邪正不幹﹐上焦得之淸涼﹐下部受之溫暖﹐气滯則少升降﹐血虛則多流注﹐𨿽是乳子呼吸一息﹐其脈之至﹐徐徐應指﹐不違其數者﹐亦同大人流行﹐但隨小大受之短淺而已。若亦畱滯﹐其脈遲數﹐卽太過不及而病生焉。善療治者﹐郁則分之﹐逆則順之﹐停則利之﹐滯則降之﹐調理之﹐法先宜順气。大抵嬰孩气順則易治﹐此方分气與分水谷之分者不同﹐明者察之﹗

大效神功救生丹治小兒气虛喘急﹐四肢浮腫﹐肚腹脹急﹐衝滿脇肋﹐乍熱乍寒﹐或瀉或祕﹐皆因久停虛積﹐榮衛不順﹐宜用推去其惡毒之气。

雄黃另研朱砂各一分巴豆二十一粒漧薑二錢

右件用米醋一盞﹐以巴姜就煮令幹﹐去姜不用﹐將巴豆出油和雄朱研勻﹐雪糕丸如麻子大﹐每一歲三丸﹐並用酒浸赤芍藥﹐以少許送下。

退腫散气方

赤小豆陳皮蘿卜子炙甘艸各半兩木香炮﹐七分

右爲粗末﹐姜棗煎服﹐大小加減。

分气飲【《幼幼近編》﹐下同】治肚腹膨脹﹐喘急煩悶。

桔梗茯苓陳皮桑皮大腹皮枳殼艸果蘿卜子蘇子蒼朮厚朴木通半夏木香小便不利加澤瀉﹐傷食加神曲﹑麥芽﹑砂仁。

補脾飲治脾虛肚腹膨脹﹐四肢面目浮腫。

人參白朮半夏曲蘿卜子茯苓砂仁木香陳皮蒼朮神曲車前子大腹皮

塌气丸

蘿卜子木香陳皮莪朮五靈脂牽牛神曲打麵糊爲丸﹐一歲十丸。

參苓散【《幼幼類集》﹐下同】治小兒受溫﹐身痛面浮﹐發熱惡風﹐多汗作嘔﹐小便不利。

人參白朮豬苓澤瀉漧薑炮﹐各一錢赤茯苓木通各二錢

右咀﹐入燈心十莖﹐車前一撮﹐水煎﹐食前服。

除濕湯治小兒寒溫所傷﹐手足軟弱﹐吐瀉不能擡舉﹐疼痛。

人參白朮蒼朮茯苓半夏陳皮厚朴姜炒藿香大腹皮洗甘艸炙﹐各等分

右咀﹐水煎﹐不拘時服。

單方

治小兒下痢﹐腹大且堅﹔以故衣帶垢者﹐切一升﹐水三升﹐煮取一升﹐分三服。【《千金方》﹐下同】

又方﹕腹上摩衣中白魚。亦治陰腫。

治少小腹脹滿﹕燒父母指甲灰﹐乳頭上飲之。

又方﹕車轂中脂和輪下土﹐如彈丸吞之﹐立愈。

小兒腹脹﹕用蘿卜子﹑紫蘇梗﹑陳皮﹑漧薑各等分﹐甘艸減半﹐食減者加白朮煎服。【《平治會萃》】

黃瘦腹脹﹕幹雞糞一兩﹐丁香末一錢﹐蒸餅丸小豆大﹐每服二十丸﹐米湯下。【《儒門事親》】

小兒腹脹﹕半夏末少許﹐酒和丸粟米大﹐每服二丸﹐姜湯下﹐不瘥加之。或以火炮研末﹐薑汁調貼臍﹐亦佳。【《子母祕錄》﹐下同】

小兒煩滿欲死﹕雞子殼燒灰﹐酒服方寸匕。

小兒腹脹﹕韭根搗汁﹐和豬脂煎服一合﹐間日一服﹐卽愈。

小兒腹脹﹐或腹皮靑色﹐不速治﹐須臾死。胡粉﹐鹽熬色變﹐以摩腹上。

小兒浮腫﹕天羅燈艸﹑蔥白等分﹐煎濃汁服﹐並洗之。【《普濟方》﹐下同】

用絲瓜燈艸蔥白等分﹐煎濃汁服﹐並洗之。

小兒腹脹﹐水气流腫﹐膀胱實熱﹐小便赤濇﹕牽牛生研一錢﹐靑皮湯空心下。一加木香減半丸服。【《鄭氏小兒方》】

小兒虛腫﹐頭面陰囊俱浮﹕用使君子一兩去殼﹐蜜五錢炙爲末﹐每食後﹐米湯服一錢。【《簡便方》】

小兒腫病﹐大小便不利﹕黑白牽牛各二兩﹐炒取頭末﹐井華水和丸菉豆大﹐每服二十丸﹐蘿卜子煎湯下。【《聖濟總錄》】

小兒疳利肚脹﹕用雞子一个開孔﹐入巴豆一粒﹐輕粉一錢﹐用紙五十重裹﹐於飯上蒸三度﹐放冷去殼﹐研入麝香少許﹐糊丸米粒大﹐食後溫湯下二丸至三丸。【《經驗方》】

退腫散气﹕用白朮炒﹑木香炮﹑甘艸炙﹑茴香炮﹑靑皮各半兩﹐巴豆三十粒去膜﹐同靑皮炒﹐去巴豆不用﹐共爲末﹐米飲調下。【《證治準繩》﹐下同】

又﹕用錢氏益黃散﹐加木香去丁香﹐加蘿卜子去訶子爲末﹐大小加減﹐米飲調下。

小兒傷乳腹脹﹐煩悶欲睡﹕大麥面生用﹐水調一錢﹐服。白面微炒亦可。【《衛生總微》﹐下同】

小兒傷乳腹脹﹐煩悶欲睡﹕燒鼠二枚爲末﹐日服二錢﹐湯下。

鍼灸

《古今醫統》曰﹕小兒水腫腹大﹐灸臍上一寸﹐三壯﹐分水穴。

醫案

丹溪曰﹕白文舉兒五歲﹐身面皆腫﹐尿多﹐用炒山梔﹑炒桑皮各一錢﹐黃芩二錢半﹐白朮﹑蘇梗各一錢半﹐﹝口父﹞咀作三帖﹐水一盞半﹐煎至半盞﹐食前溫服。

《保嬰金鏡錄》曰﹕一小兒發熱吐瀉﹐腹脹不乳﹐其紋如流珠﹐此脾胃气傷﹐先用香砂助胃膏﹐後用六君子湯全愈。

一小兒寒熱作嘔﹐飲食不入﹐按其腹乃哭﹐脈紋如長珠﹐此飲食停滯也﹐先用大安丸吐瀉宿滯遂安。但唇目抽動﹐大便稀黃﹐此病邪去而虛熱所迫也﹐用六君子湯加釣藤鉤而愈。

一小兒胸腹膨脹﹐發熱煩悶﹐脈紋如環珠﹐以手按腹卽哭﹐此屬脾胃虛而飲食停滯也。先用保和丸一服﹐前證如失﹐更加煩渴﹐按其腹不哭矣﹐此宿食去而脾胃復傷也﹐用五味異功散加柴胡治之﹐頓瘳。

一小兒不時漧嘔﹐乳食不進﹐肚腹膨脹﹐其形如來蛇﹐此脾胃虛而成疳也﹐用四味肥兒丸治疳﹐佐以四君如蕪荑健中而痊。後傷食吐瀉完谷﹐形气甚困﹐四肢微搐﹐視其紋如去蛇﹐余曰﹕且不用藥。次日吐止﹐但搐而瀉靑黃﹐此脾土虛而肝木勝也﹐用六君子加釣藤鉤而瘥。

一小兒四肢消瘦﹐肚腹脹大﹐行步不能﹐狀如蜘蛛﹐頗能飲食﹐作渴發熱﹐去後臭穢﹐此脾臟傷也﹐以十全丹數服漸愈﹔又用異功散肥兒丸調理﹐肢體如常。

一小兒停食發熱﹐服芩﹑連﹑三稜﹑厚朴等劑﹐飲食日少﹐胸腹膨脹﹐其紋透至指甲﹐用補中益气湯加木香﹑釣藤鉤﹐溫補脾气﹐制肝木﹐數劑漸效﹔又用六君子湯加炮姜治之而安。其間泛用金石腦麝袪逐之劑﹐變驚而歿者﹐不能枚舉﹐惜哉﹗

一小兒八歲腹腫脹﹐臍凸出﹐大便下血﹐糞亦似痢﹐小水短少﹐面目皆黃﹐兩腮兼赤﹐此食積傷脾﹐又兼肝木所侮脾土。蓋脾病則肺气虛而不能生腎水矣﹐故有是證。當先消導其積滯﹐遂用越鞠丸末加三稜﹑蓬朮三錢﹐以淡姜湯調和﹐入酒二匙服之﹐腹中鳴動﹐二便頓利﹔再服二錢﹐腹臍頓消﹔卻用大安丸末二錢﹐腹臍全消﹐便血亦止。自進薄粥杯許﹐腹中頓痞惡心吐痰不出﹐此脾虛不能腐化而成痰滯也﹐用六君子末二錢﹐以姜湯和服﹐調補買气﹐飲食漸進。但日晡熱倦﹐腹中覺脹﹐此脾虛故陰分而作﹐用補中益气湯而愈。後復傷食發熱﹐腹脹﹐小便下血﹐保和丸四服而愈。

一小兒傷食﹐腹脹嘔吐﹐發熱面赤﹐服消導淸熱之劑﹐飲食已消﹐熱亦未退﹐用六君子加升麻﹑柴胡各二分﹐升補胃气四劑而愈。

一小兒稟父腎熱﹐小便赤濇﹐服五苓散之類﹐後患停食﹐服克伐之藥﹐四肢面目浮腫﹐小便不利﹐漸至气喘﹐此誤行滲利﹐脾肺气虛﹐不能攝水而患腫﹐脾腎虛寒﹐不能制水而气喘﹐用六味丸加牛膝﹑車前及補中益气湯而愈。

一小兒數歲﹐每停食﹐輒服峻厲之藥﹐後肚腹膨脹﹐嘔吐泄瀉﹐先用六君子湯﹐諸證漸愈﹔又用補中益气湯而安。

一小兒肚腹脹﹐飲食卽瀉﹐手足逆冷﹐此脾气虛寒也﹐先用人參理中丸﹐後用六君子湯而愈。

一小兒傷食腹脹﹐胸滿有痰﹐用異功散而痊。後復傷食﹐腹脹兼痛﹐或用下劑﹐痛𨿽止而脹益甚﹐更加气喘﹐此脾益傷而肺益虛也﹐用六君子湯加桔梗調補而愈。

一小兒腹脹惡食﹐發熱惡心﹐殊類外感。余曰﹕此飲食所傷﹐脾肺虛熱也﹐用保和丸一服﹐諸證頓退﹐但腹仍脹﹐用異功散而痊。

一小兒傷食腹脹﹐服克伐之劑﹐小便濇滯﹔又服五苓散之類﹐飲食漸減﹐小便不通﹐四肢頓腫。余朝用金匱加減腎气丸﹐夕用異功散而愈。

一小兒腹脹﹐面赤痰喘﹐大便祕﹐壯熱飲冷﹐此形病俱實﹐用紫霜丸一服﹐諸證益甚﹐面色頓白﹐飲湯不絕。余以爲邪气退而眞气復傷﹐故面白而喜湯﹐用白朮散大劑煎湯﹐令恣飲﹐良久而睡﹐翼日頓安。

一小兒腹脹﹐小便靑白﹐腹左一塊﹐面色萎黃﹐齒齦赤爛﹐食少滯頤﹐余用異功散調補中气爲主﹐佐以九味蘆薈丸﹐外貼阿魏膏﹐兩日塊消﹐左脇微痛﹐用四君子湯﹑大蕪荑湯淸疳治熱﹐月餘﹐諸證稍愈﹐仍用異功散及蚵蟆丸而愈。

