古今圖書集成醫部全錄卷四百十七

小兒風寒門

千金方【唐孫思邈】

傷寒

論曰﹕小兒未能冒涉霜雪﹐乃不病傷寒也。大人解脫之﹐久傷於寒冷﹐則不論耳。然天行非節之气﹐其亦得之。有時行疾疫之年﹐小兒出腹便患斑者也。治其時行節度﹐故如大人法﹐但用藥分劑少異﹐藥小冷耳。

小兒直訣【宋錢乙】

傷風兼變證治

傷風貪睡﹐口中气熱﹐呵欠煩悶﹐用大靑膏發散之。若飲冷不止而善食者﹐用大黃丸微下之。余不可下。

傷風手足冷者﹐脾臟怯也﹐當以益黃散溫脾胃﹐以大靑膏散風邪。

傷風自利﹐脾臟虛怯也﹐亦用益黃散﹑大靑膏﹔未瘥﹐用調中丸。有下證用大黃丸﹐後服溫驚丸。

傷風腹脹﹐或作喘﹐脾臟虛也﹐當先發散仍補脾。

傷風兼肝則發搐煩悶﹐兼心則驚不安﹐兼肺則喘嗽便气﹐兼脾則困睡﹐兼腎則目畏明﹐各隨補其母。

傷風多睡能食﹐引飲吐瀉﹐大便色黃﹐此胃虛熱也﹐當先用白朮散以生津﹐後用大靑膏以發散。

傷風吐沫﹐瀉色靑白﹐悶亂不渴﹐哽气出气﹐睡而露睛﹐先用益黃散﹐後用大靑膏。

傷風或涼或熱﹐多睡气粗﹐大便黃白﹐嘔乳不消﹐不時咳嗽﹐先用大靑膏﹐後服益黃散﹐愼不可下﹗

傷風誤用下藥而作渴飲水者﹐此胃亡津液而虛熱也﹐多用白朮散﹐熱渴自止。

【注按大靑膏乃表散之劑﹐必外邪蘊結於肺﹐而肺气未虧損者﹐方可用之。大黃丸乃疏利之劑﹐其食痰積滯於胃﹐而胃气尙充實者﹐乃可施之。況前證屬脾肺气虛﹐腠理不密﹐外邪所乘﹐又當臨證制宜﹐必以固脾胃爲主。若兼肢冷自利﹐腹脹喘嗽者﹐脾肺虛寒也﹐六君子加木香﹑升麻﹑桔梗。若兼驚悸痰甚﹐飲食少思﹐屬心脾臟虛也﹐四君子加芎﹑歸﹑酸棗仁。若兼肢體倦怠﹐喘嗽哽气﹐脾肺气虛也﹐六君子﹑當歸﹑桔梗。若兼目畏明﹐白睛多﹐腎气虛也﹐六味丸加五味﹑鹿茸﹔如未應﹐更用補中益气湯加五味子﹑幹山藥﹐以補腎母。若多睡能乳﹐飲水吐瀉﹐大便色黃﹐脾气虛而下陷也﹐補中益气湯升補元气。若吐沫瀉靑﹐睡而露睛﹐脾虛木所乘也﹐六君子加升麻﹑柴胡﹐調補脾气。若乍涼乍熱﹐喘嗽气粗﹐大便黃白﹐嘔乳不消﹐脾肺气虛而有邪也﹐先用惺惺散﹐後用四君子湯。若誤用下藥再作渴者﹐脾胃之气傷也﹐用白朮散﹐或六君子﹑補中益气二湯補之。大凡前證若病邪急﹐而元气無虧者﹐先用原方﹐或用輕淸表散之劑﹔若元气不足者﹐當如前法固其元气﹐則外邪自退﹔若因病久或因服克伐之藥而未愈﹐或更加變證者﹐但調補脾胃﹐諸證自愈。其小兒傷風發熱﹐鼻塞或痰壅發搐﹐多因乳母鼻吹顖門﹐但服惺惺膏﹐或用蔥頭三五莖﹐細切擂爛﹐以紙寸餘﹐攤蔥在上﹐兩掌合蔥﹐待溫貼於顖門﹐其邪卽解。乃去其蔥﹐卻用絹段寸餘﹐塗以麵糊﹐仍貼顖門﹐永無傷風之患。】

嬰童百問【明魯伯嗣】

傷寒正受傷寒夾驚

小兒傷寒﹐初得渾身發熱無汗﹐多啼哭﹐看眼急有如驚風﹐但用發散退熱﹐莫令發渴﹔如渴便欲飲水不歇﹐當發散﹐羌活散﹑三黃散﹑柴胡散﹑抱龍丸﹔或虛煩﹐可用竹葉湯。如嫩小兒當服洗心散﹑薄荷散﹑紅綿散﹐四肢發汗﹐自然精神喜悅。感傷寒之重者﹐當依仲景之法治之。又有傷寒夾驚﹐先要發散﹐其熱乃退。化痰截驚﹐乳下嬰兒抱龍丸﹐羌活散加荊芥﹑防風﹐三黃散﹐微利痰熱﹔次用柴胡﹑黃芩藥調理﹐管取向安。蔥白湯方可服。

小兒傷寒與時气同異

夫小兒傷寒﹐得之與大人無異﹐所異治者﹐兼驚而已。又有因夾驚食而得﹐治法與大人一同﹐但小其分劑﹐使藥性少瘥耳。仲景云﹕春气溫和﹐夏气炎熱﹐秋气淸涼﹐冬气冷冽﹐此則四時正气之序也。冬時嚴寒﹐觸冒之者﹐乃名傷寒耳。其傷於四時之气﹐皆能爲病。冬受寒毒之气﹐其卽時而病者﹐頭痛身疼﹐肌膚熱而惡寒﹐名曰傷寒﹐其不卽時病者﹐寒毒藏於肌膚之間﹐至春夏陽气發生﹐則寒毒與陽气相搏於榮衛之間﹐其病與冬時卽病無異﹐但因春而發名曰溫病﹐至夏而發名曰熱病。陽熱未盛﹐爲寒所制﹐病名爲溫﹔陽熱已盛﹐寒不能制﹐病名爲熱。故太醫均謂之傷寒也。然熱病﹑傷寒﹑溫病。時气﹐傳變無異也。凡時气者﹐四時之間有不正之气也。如春應暖而反寒﹐夏應熱而反冷﹐秋應涼而反熱﹐冬應寒而反溫﹐非其時而有其气。气之中人﹐則頭疼壯熱咳嗽气粗﹐煩渴心躁﹐恍忽驚悸﹐傳變與傷寒無異。故一歲之中﹐病無長少﹐率相似者﹐此則時行之气﹐俗謂之天行是也。治法﹕三四月或有暴寒﹐其時陽气尙弱﹐爲寒所折﹐病熱猶輕﹐升麻湯解肌湯主之。五六月陽气已盛﹐爲寒所折﹐病熱則重﹔七八月陽气已衰﹐爲寒所折﹐病熱亦微。調中湯﹑射幹湯﹑半夏桂甘湯可選用也。秋溫冬溫﹐治濕則利小便。治冬溫亦宜解利。其利小便也﹐則以五苓散輩﹔其解利冬溫﹐宜葳蕤湯。蓋冬溫者﹐感溫气而作。寒疫者﹐暴寒折人﹐非觸冒之過﹐其治法不同﹐所施寒熱溫涼之劑亦異﹐不可拘以日數﹐發汗吐下﹐隨證施行。要之治熱以寒﹐溫而行之﹔治溫以淸﹐冷而行之﹔治寒以熱﹐涼而行之﹔治淸以溫﹐熱而行之。以平爲期﹐不可以過﹐此爲大法。湯氏有七寶散﹐加減服之﹐並與乳母尢好。有熱者﹐升麻湯加柴胡﹑黃芩等劑治之﹐柴胡石膏湯極效。

傷寒表裏

凡治小兒傷寒﹐須辧表裏﹐表裏不分﹐汗下差誤。古人云﹕桂枝下咽﹐陽盛卽斃﹔承气入胃﹐陰盛以亡。傷寒有表證﹐有裏證﹐有半在表﹑半在裏﹐有表裏二證俱見。然在表者宜汗﹐在裏者宜下﹐在半表半里者宜和解﹐表裏俱見﹐隨證施治。無表裏證﹐用大柴胡湯下之。其表證者﹐發熱惡寒﹐身體痛而脈浮﹐無汗頭疼﹐項彊腰脊痛﹔此足太陽膀胱經受病也﹐宜汗之。然傷寒發表﹐當隨病輕重而汗之﹐頭疼發熱兼驚﹐亦只用蔥白湯汗之﹐甚則麻黃湯﹑各半湯﹑解肌湯﹑葛根湯﹑柴胡散﹐皆可選而用之。其裏證者﹐惡熱而不惡寒﹐手掌心並腋下濈濈汗出﹐胃中幹﹐咽燥﹐糞結聚﹐潮熱﹐大便硬﹐小便如常﹐腹滿而喘﹐躁渴脈沈而滑﹐內熱而譫語﹐此屬足陽明胃經也﹐宜下之﹐小承气湯﹑大承气湯﹑四順飲﹑洗心散﹐斟酌輕重用之。其在半表半里者﹐心下滿﹐口不欲食﹐大便硬﹐脈沈細﹐是裏證﹐當下﹔其人頭汗出﹐微惡寒﹐手足冷﹐卽當汗。此兩證俱見者﹐仲景所謂半在表半在裏也﹐小柴胡湯主之。太陽病不解﹐傳入少陽﹐脇下硬滿﹐漧嘔不能入飲食﹐往來寒熱﹐尙未吐下﹐診其脈弦緊者﹐小柴胡湯主之﹐此屬少陽膽經也﹐宜和解。其表裏兩證俱見者﹐病人脈浮而大﹐是表證﹐當汗﹔其人發熱煩渴﹐小便赤﹐是裏證﹐當下。是表裏證俱見﹐五苓散主之。又傷寒不大便六七日﹐頭痛有熱者是也﹐裏證當下﹔其人小便淸者﹐知不在裏﹐仍在表﹐當須發汗。此是兩證俱見﹐卽未可下﹐宜與桂枝湯。又太陽病醫反下之﹐因亦腹痛﹐是有表復有裏﹐仲景用桂枝加芍藥湯﹐痛甚者桂枝加大黃湯﹔或腹滿時痛﹐尺寸脈俱浮洪者﹐此足太陰脾經也﹐自利不渴當溫之﹐四逆湯理中湯。其無表裏者﹐傷寒四五日以後﹐以至過經無表裏證﹐又於裏證未可下者﹐旣非下證﹐亦非汗證﹐皆可用小柴胡湯隨證加減用之。以至十餘日外用小柴胡湯不愈者﹐若大便硬﹐看可下﹐則用大柴胡湯下之。仲景云﹕六七日目中不了了﹐睛不和﹐無表裏證﹐大便難﹐身微熱﹐此爲實也﹐當下﹐宜大承气湯。若不渴口不燥﹐舌漧而脈沈者﹐急溫之﹐宜四逆湯。此足少陰腎經也。其表熱裏寒者﹐身大熱而反欲得衣﹐熱在皮膚﹐寒在骨髓也﹐宜先與陰旦湯﹔塞已﹐次以小柴胡湯加桂﹐以溫其表。又身大寒而反不欲近衣﹐寒在皮膚﹐熱在骨髓也﹐宜先與白虎加人參湯﹔熱除﹐次以桂枝麻黃各半湯以解其外。又厥陰證脈浮緩者﹐必囊不縮﹐外證必發熱惡寒似瘧﹐爲欲愈﹐宜桂枝麻黃各半湯。若脈尺寸俱沈短者﹐必囊縮﹐毒气入髒﹐宜承气湯下之。厥陰病﹐其脈微浮爲欲愈﹐不浮爲未愈﹐宜小建中湯﹐此足厥陰肝經也。然以表裏證內近似三陰三陽之證﹐而疏於各証之下﹐非可以盡備六經之大法也﹐當以《活人書》《傷寒論》爲主。其瘧證與大方治法同﹐後有本條。夏傷於暑﹐秋必痎瘧。其暑證玉露散主之﹐其詳亦與大方同其治法﹐但用分劑輕耳。《口議》有脫甲散﹐大能除熱﹐扶表救裏﹐眞良方也﹗

傷寒咳嗽傷風

仲陽云﹕咳嗽者﹐肺感微寒﹐八九月間肺气大旺﹐病嗽者其病必實﹐非久病也﹐其證面赤﹐身熱痰盛﹐法當以葶藶丸下之﹔若久嗽﹐不可下也。冬月嗽﹐乃傷風咳也﹐當以麻黃湯汗之﹔有熱證面赤飲水﹐涎痰濃稠﹐咽喉不利者﹐宜甘桔湯﹔有肺盛者嗽而後喘﹐面腫欲飲水﹐有不飲水者﹐其身卽熱﹐以瀉白散瀉之﹔有嗽而吐涎痰﹐乳食者﹐以白餅子下之。然肺主气﹐應於皮毛﹐肺爲五臟華蓋﹐小兒感於風寒﹐客於皮膚﹐入傷肺經﹐微者咳嗽﹐重者喘急。肺傷於寒則嗽﹐多痰涎﹐喉中鳴急﹐肺傷於暖﹐則嗽聲不通雍滯。傷於寒者必散寒邪﹐傷於暖者必泄壅滯。發散屬以甘辛﹐卽桂枝﹑麻黃﹑細辛是也﹔湧泄系以酸苦﹐卽葶藶﹑大黃是也。更五味子﹑烏梅之酸﹐可以斂肺气﹐亦治咳嗽之要藥也﹐久嗽不已﹐必生驚悸頑涎﹐血脈灌臉。其嗽傳受五臟﹐或吐逆﹐或痰涎﹐或厥冷﹐或恐悸﹐甚而至於眼目兩眶﹐紫黑如被物傷損﹐眼白紅赤如血。謂之血眼。治之之法﹑當用生地黃及濕黑豆研成膏﹐掩眼上﹐而眼腫黑自消﹐其血皆自眼淚而出﹐眞良方也。兼服麥煎散而嗽自止。久嗽成癇﹐當服散癇等劑。凡治嗽先要發散寒邪﹐然後服寬气化痰止嗽之藥﹐卽得痊瘥。先服九寶丸﹑華蓋散﹑葶藶丸﹑抱龍丸﹐或細辛五味子湯﹔如有熱可服涼肺之藥﹐柴胡﹑黃芩等劑﹐並瀉白散﹔痰多气喘﹐用金星丸﹔利痰了﹐卻服前藥﹐後服百部丸﹑生犀散﹑天麻定喘飲﹐調理而安。冷證咳嗽﹐小靑龍湯加杏仁﹐去麻黃﹐亦可服。有熱及時气咳嗽﹐柴胡散加杏仁﹑五味子﹐柴胡石膏湯亦可﹐錢氏生犀散加減亦佳。有驚咳嗽﹐天麻防風丸治之。惺惺散﹑化風丹皆可服。金沸艸散﹑三拗湯加減﹐乃治傷風咳嗽之常劑也。和解湯治四時感冒﹐可加減服。

明醫雜著【明王綸】

傷風流涕

小兒八歲以下﹐無傷寒﹐𨿽有感冒傷風﹐鼻塞流涕﹐發熱咳嗽﹐以降痰爲主﹐略加微解。凡散利敗毒﹐非幼稚所宜。感冒輕者不必用藥﹐候二三日多有自愈。

【注按前證﹐若手足冷或腹脹﹐脾虛也﹐用六君子湯加升麻﹑柴胡﹔若腹脹或气喘﹐肺虛也﹐用四君子湯加柴胡﹑升麻。經云﹕肺主气而司皮毛﹐肺虛則腠理不密﹐外邪易感。凡發表之後﹐其邪旣去﹐用補脾肺以實其表﹐庶風邪不能再入﹔往往表散之後﹐熱嗽不退﹐復行發表﹐多變壞證。】

古今醫統【明徐春甫】

傷寒候

小兒傷寒﹐與大人無異﹐所以異者﹐兼有夾食而已。而或偶而中傷﹐謂之時气﹐又與傷寒不同。若小兒在𦇤褓中﹐或長成而稟賦怯弱﹐多因乳母解脫衣服﹐不避風寒所致也。然小兒患此﹐口不能言其致病之由﹐脈不能診其必然之理﹐但只煩啼發熱而已﹐故不可不盡心焉。初得之時﹐嬰幼則以虎口三關脈紋紅色驗之﹐長而童稚﹐則以一指按其三部﹐據左手脈之緊盛而斷之。其喘急憎寒﹐心气熱﹐呵欠煩悶﹐項急者是也。其惡寒惡風﹐必偎人藏身﹐引衣密隱﹐是爲表證。惡熱內實者﹐必出頭露面﹐揚手擲足﹐煩渴燥糞﹐掀衣气粗﹐是爲裏證。至若頭額冷汗﹐手足涼﹐口冷气﹐面色黑暗淡﹐大便瀉靑﹐此爲陰證。視其小便或赤或白﹐可以知裏熱之有無﹔或靑或濁﹐可以知裏証之輕重。舉是觀之﹐則汗下淸溫之法﹐可類推矣。

證治準繩【明王肯堂】

小兒傷寒表裏攻發

有表證惡風惡寒者﹐當發。

海藏雲﹕惡風者白朮散﹐惡寒者神朮湯。

如气盛能食﹐不大便﹐無表證者﹐可攻裏。

春主溫屬木﹐身溫當發汗。

海藏雲﹕神朮湯。

夏主長屬火﹐身熱而煩躁﹐合大發散。

海藏雲﹕神朮加黃芪湯。

長夏主化屬土﹐及居四季同﹐當調其飲食。

海藏雲﹕四君子湯。

秋主收屬金﹐身涼內溫﹐合微下。

海藏雲﹕通膈丸﹑金花丸。

冬主藏屬水﹐身熱而惡寒﹐是熱在外而寒在內﹔身寒而惡熱﹐是熱在內而寒在外。

海藏雲﹕熱在內者﹐調胃承气湯﹔寒在內者﹐調中湯丸。

有表證惡風惡寒者﹐當發。

凡傷寒﹐宜依四時陰陽﹑升降﹑逆順﹑剛柔而施治法。气升浮則順發之﹔收藏則下之。有汗發熱惡風﹐脈沈緩者﹐風傷衛﹐桂枝湯。

無汗﹐發熱惡寒﹐不當風而自憎寒﹐脈浮緊者﹐寒傷榮﹐麻黃湯。

有汗﹐發熱惡風﹐脈浮緊﹐無汗﹐發熱惡寒﹐脈浮緩﹐謂之榮衛俱傷﹐靑龍﹑桂枝麻黃各半湯。

無汗發熱﹐不惡風寒﹐脈沈洪者﹐可下之。更詳認其厥與不厥﹐量寒熱深淺而治之。

有汗﹐四肢厥﹐脈沈微者﹐名陰厥﹐四逆湯。

無汗﹐四肢厥﹐脈沈微者﹐名陽厥﹐大承气湯加膩粉。

如四肢不厥﹐身熱內外皆陽﹐不動三焦﹐宜涼藥三五服下之。黃芩甘艸湯﹑黃芩白朮湯﹑黃芩蒼朮湯﹑黃芩梔子湯﹑連翹飲子﹑小柴胡湯﹑八正散﹑涼膈散﹑白虎湯﹑五黃散﹐此上中下三焦藥﹐宜選用之。

中暑脈虛。背惡寒自汗而渴者﹐白虎湯。

身涼脈緊﹐熱在內者﹐急下之。口燥咽漧﹐不大便是。

無汗﹐身大熱者﹐可發汗﹐升麻湯﹑大靑膏﹑天麻膏。

有汗﹐身大熱者﹐桂枝湯﹑惺惺散﹑解肌湯﹑小柴胡湯﹑白朮防風湯﹐可選用之。

發汗者﹐量四時暄暑燥濕風寒﹐各宜春涼﹐夏寒﹑秋溫﹑冬熱而發之。

小兒衛生總微論方【宋﹐撰人未詳】

傷寒論

經曰﹕傷寒者有五﹐有中風﹐有熱病﹐有溫病﹐有中濕﹐有傷寒﹐其所苦各不同。此五者配入五气﹐隨四時爲病。故春風﹑夏熱﹑秋濕﹑冬寒﹑中溫﹐而傷寒則居一焉。其細論在傷寒類證集中。其四時之病﹑皆謂之傷寒者﹐乃總槪之名也。內熱病者﹐乃盛暑之時﹐炎熱之气中人爲病也﹐又名中暍。濕病者﹐乃雨露霜霧煙嵐水漬濕气中人爲病也。小兒無此二病﹐謂小兒不治家事﹐未有幹辦﹐早臥晚起﹐不致衝冒故也。外傷風﹑傷寒﹑溫病﹐小兒有此三病﹐謂嚴寒﹑厲風﹑溫气無所不至﹐小兒肌肉脆軟﹐气血柔弱﹐易爲傷之故也。是三病者﹐其證其脈﹐不可診切﹔兒稍大者﹐可切脈而別之。傷風之脈陽浮而陰弱也﹔傷寒之脈﹐陰陽俱盛而緊濇也﹔溫病之脈﹐行在諸經﹐未知何經之動﹐隨其經之所在而取之也。若嬰小未能診切者﹐但看其形候耳。

傷風者﹐乃四時八方爲厲之風傷人﹐其候昏睡﹐呵欠煩悶﹐口中气熱﹐或自汗惡風﹐發熱﹐鼻鳴漧嘔﹐熱多寒少﹐面光而不慘﹐手足皆熱﹐煩躁﹐治當發散。有飲水者﹐有能食者﹐有不能食者。其飲水能食者﹐可微下之﹐余不可下也。

傷寒者﹐乃冬時嚴寒之气傷人﹐入於腠理﹐當是之時﹐壯者气行而已﹐怯者則著而爲病。其卽發者爲傷寒。至春發者爲溫病。一云在夏至之前﹐非時行溫气之病。夏發者爲熱病。一云在夏至之後﹐非中暍之熱病。其候面赤﹐渾身壯熱﹐頭痛體疼﹐鼻塞聲重﹐淸涕咳嗽﹐寒毛立﹐气促急﹐或嘔吐白水﹐寒多熱少﹐面色慘而不舒﹐手足指末微冷﹐不煩躁而惡寒。

傷風者不惡寒而惡風﹐傷寒者不惡風而惡寒。其惡風者當風而乃憎寒也﹔其惡寒者﹐𨿽不當風而亦自憎寒也。以此別之。

治者﹕若脈洪盛﹐身體壯熱﹐頭痛面赤﹐四肢暖者﹐爲陽證﹐宜汗之﹔若脈微細﹐身冷﹐不甚頭痛﹐體疼面靑﹐四肢冷者﹐爲陰證﹐宜溫之。

溫病者﹐四時之間非節候邪气傷人﹐如春應溫而反寒﹐夏應熱而反冷﹐秋應涼而反熱﹐冬應寒而反溫﹐言此時通行此气﹐爲病無少長略同﹐故名天行時气﹐又名時行溫病。其候頭痛身重﹐壯熱體疼﹐與傷寒相似﹐但臨時看其脈與其證﹐以屬何經受病﹐隨經而求之爲治也。已上三病﹐通以傷寒爲治。邪在外者解之汗之﹐邪在內者溫之下之﹐當隨證按法而行之。錢乙言傷寒男體重面黃﹐女喘急面赤﹐各憎寒﹐口中气熱﹐呵欠煩悶項急﹐此乃不分傷風傷寒而槪言之也。況傷風傷寒﹐證候傳變多端﹐自有專經可憑。孫眞人云﹕治小兒與大人無異﹐惟減用湯劑極少耳。更有傷風寒而兼食者﹐俗呼謂之夾食傷寒也。其候壯熱煩渴﹐鼻塞聲重﹐四肢困倦﹐眼黃﹐腹中脹痛﹐涎唾嘔逆﹐或呵欠煩悶。治者不先攻所傷﹐但先解表﹐候表解然後下之﹐則病與食皆去也﹔若不顧其表﹐便以藥攻之﹐多致結痞也。又有因失饑而食寒飲冷﹐傷於脾胃而中風寒﹐其候胸膈不快﹐腹脹而痛﹐面色唇口皆靑﹐手足逆冷﹐脈沈細者﹐此寒傷於脾﹐浸屬太陰。庸工不識﹐以爲胸膈不快﹐妄用鍼灸﹐或便投駛藥﹐則胸膈愈不快而吐利﹐只一兩日間便致危殆﹐此不明之誤﹐非其治也。所謂傷寒本經藥證甚多﹐難以具述。今采其小兒常所患者之方﹐及有兼見之證﹐略爲條敍。傷風寒手足冷身熱面赤頭痛者﹐此脾怯也﹐宜先和脾﹐然後發散。傷風寒自利者﹐脾虛也﹐宜先補脾﹐然後發散。未瘥者先調順其中﹐有下證者微下之﹐有驚者退之。

傷風腹脹而喘者﹐脾虛也﹐宜先補脾﹐去脹定喘﹔候喘定﹐然後發散。

傷風寒得下後﹐大熱已退而餘熱未解者﹐是下之太過﹐胃虛而熱乘之故也。胃中虛熱者﹐𨿽是無多﹐當生胃中津液﹐津液得生則熱自退矣。

傷風寒其熱在外者爲表病﹐若未入於裏﹐兩解之。夫裏虛气逆﹐熱結胸中堅硬而痛者﹐此爲結胸﹔若但硬滿而不痛者﹐此爲痞气﹔若因飲水得者﹐則爲水結。若三四日外熱入於裏﹐則腹滿痞﹐內實有燥糞者﹐當下之。若熱入大腸則爲大便結濇不通﹐若熱入小腸則爲小便難濇不通﹐熱入大小腸則爲大小便不通。熱入脾胃﹐脾胃屬土﹐候於肌肉﹐熱盛蘊蒸於外則爲發黃﹐熱燻於心胸則爲煩躁﹐津液耗減者則爲發渴﹐熱上衝咽喉口舌者則生瘡腫疼痛。有血泄者﹐血得熱則流溢妄行﹐從鼻出者則爲衄血﹐從口出者則吐血﹐從大便出者則便血﹐從小便出者則遺血。若壯熱未汗﹐躁喘鼻鳴﹐因衄一升數合而熱得歇者﹐病則解矣﹔若出至二三升者危矣。若熱毒積滿於內不得時下﹐致毒乘瘀血﹐則煩盛發狂。若燠寒昏冒悶亂者﹐死。若胃有寒气相搏﹐則嘔啘咳逆﹔若肺有寒相搏﹐則咳嗽气急﹔若气怯者傳變入陰﹐則四肢厥逆﹐面靑體冷﹐下利淸谷。並當隨證施治。

錢乙論傷風傷寒﹐瘡疹傷食﹐壯熱昏睡﹐一皆相似﹐若倉卒未能辧認之間﹐但與升麻葛根湯﹑惺惺散﹑小柴胡湯﹐此數藥通治甚驗。

《聖惠》論嬰孩傷寒﹐不可用性燥藥發汗﹐燥加臟腑﹐熱極傷心﹐則厥逆難治。又不可用性熱藥﹐熱乃助陽﹐陽極則陰爭﹐四肢汗出如油﹐手足或冷或熱﹐多致發狂﹑顚癇﹑搐搦﹐爲難治。又不可用性寒藥﹐寒則陽受其冷﹐則寒熱相擊﹐一向叫啼不睡﹐使熱上衝於腦﹐則頭骨縫開爲難治。予流落錢塘﹐就館於親豪蘇伯正防禦家﹐伯正以醫治傷寒名。予常觀其用藥次第。若小兒傷寒壯熱﹐頭痛體疼﹐脈大鼻塞﹐聲重嚏咳﹐呵欠惡風憎寒﹐病在表可汗者﹐用銀白散﹔熱多者甘露散﹔有食飲宿滯﹐脾胃不和者﹐以安胃丸間服﹔胸膈不快者﹐以香殼散間服﹔煩渴飲水﹐或作寒熱者﹐靈砂散間服﹔有驚者﹐天麻防風丸﹑人參化風膏﹔涎盛欬嗽者﹐小珍珠丸。如此施治﹐隨手得愈者﹐十有八九﹔餘一二者﹐乃病久傳深﹐或已成變證。方才請召﹐亦依法調治﹐乃得痊可。其所用之藥﹐多非古方﹐性不燥熱﹐率皆溫平﹐是謂曉南北之異地﹐識寒熱之所宜﹐深通古人治病之大體也。

活幼精要【明董鳳翀】

傷寒

凡治傷寒﹐須別表裏。表裏不分﹐汗下差誤。表證當汗﹐裏證當下。發表攻裏﹐不易之法。表證屬陽﹐病在六腑。裏證屬陰﹐病在五臟。陽盛陰虛﹐汗之卽死﹐下之當愈。陽虛陰盛﹐下之卽死﹐汗之卽愈。陽虛外寒﹐陰虛內熱﹐陽盛外熱﹐陰盛內寒。不汗彊汗﹐津溢枯竭。合汗不汗﹐竅悶閉絕。不下彊下﹐洞泄不禁。合下不下﹐腫脹悶亂。犯此數者﹐皆是死證。古今圖書集成醫部全錄卷四百十八

小兒風寒門

方

五味子湯【《千金方》﹐下同】治小兒傷寒病久不除﹐瘥後復劇﹐瘦瘠骨立。

五味子十銖大黃黃連黃芩麥門冬前胡各六銖芒硝五銖石膏一兩甘艸當歸各十二銖

右十味﹝口父﹞咀﹐以水三升﹐煮取一升半﹐服二合﹐得下便止﹐計大小增減之。

莽艸浴湯治少小傷寒。

莽艸半斤雷丸三十枚蛇牀子炒﹐一升牡蠣四兩大黃一兩

右五味﹐以水三斗﹐煮取斗半﹐適寒溫以浴兒﹐避眼及陰。

又治小兒卒寒熱不佳﹐不能服藥。

莽艸丹參桂心各三兩石菖蒲半斤雷丸一升蛇牀子二兩

右六味﹐以水二斗﹐煮三五沸﹐適寒溫以浴兒﹐避眼及陰。

雷丸浴湯治小兒忽寒熱。

雷丸二十枚大黃四兩黃芩一兩苦參石膏各三兩丹參二兩

右六味﹝口父﹞咀﹐以水二斗﹐煮取一斗半﹐浴兒﹐避眼及陰。浴訖﹐以粉粉之﹐勿厚衣。一宿復浴。

麥門冬湯治小兒未滿百日﹐傷寒鼻衄﹐身熱嘔逆。

麥門冬十八銖石膏寒水石甘艸各半兩桂心八銖

右五味﹝口父﹞咀﹐以水二升半﹐煮取一升﹐每服一合﹐日三。

芍藥四物解肌湯治少小傷寒。

芍藥黃芩升麻葛根各半兩

右四味﹐以水三升﹐煮取九合﹐去滓分服。期歲以上﹐分三服。

麻黃湯治少小傷寒發熱咳嗽﹐頭面熱者。

麻黃生薑黃芩各一兩甘艸桂心石膏芍藥各半兩杏仁十枚

右八味﹝口父﹞咀﹐以水四升﹐煮取一升半﹐分二服﹔兒若小﹐以意減之。《古今醫統》曰﹕前方治傷寒頭痛發熱﹐腰疼骨節痛﹐惡寒無汗而喘﹐以此汗之。蓋暖取汗﹐漐漐至手心足心而止﹐不須再服。

羌活散【《錢氏直訣》﹐下同】治風邪所傷﹐頭目昏眩﹐痰涎壅滯﹐肢節煩疼。

羌活前胡麻黃白茯苓川芎黃芩炙甘艸蔓荊子枳殼麩炒細辛石膏菊花防風各等分

右爲末﹐每服一二錢﹐水煎。

大羌活湯

羌活獨活防己防風黃芩黃連蒼朮白朮炙甘艸川芎細辛各二錢知母生地黃各一錢

右爲末﹐每服一二錢﹐水煎熱服。

人參羌活散治傷寒時气﹐頭疼發熱。

人參羌活獨活柴胡前胡桔梗茯苓枳殼麩炒川芎天麻地骨皮甘艸炒﹐二分

右入薄荷三葉水煎。薛己曰﹕按前方乃解肌發表﹐化痰利气之劑。然元气虛者﹐宜用淸肺散。

祕旨淸肺散治感冒發熱﹐鼻流淸涕﹐或咳嗽吐痰。輕者勿藥自愈﹐重者用此輕和之劑。

橘紅半夏炮桔梗炒川芎藭各五分白茯桑皮蜜炙﹐各七分炙艸防風各四分薄荷白朮枯黃芩炒﹐各三分

右每服二三錢﹐薑水煎。薛己曰﹕按前證若風邪退而痰熱不止﹐但健中气則痰自化而病自愈。若專用化痰利气﹐則中气愈虛﹐痰熱愈甚矣。

敗毒散治傷寒時气﹐寒熱咳嗽。

人參茯苓甘艸炒前胡川芎羌活獨活桔梗柴胡枳殼麩炒﹐各等分

右爲末﹐每服一二錢﹐生薑薄荷水煎。薛己曰﹕按《祕旨》云﹕小兒𨿽有感冒傷風﹐鼻塞流涕﹐發熱咳嗽﹐以降痰爲主﹐略加微解。凡散利敗毒﹐非幼稚所宜。或冒輕者﹐不必用藥﹐候一二日自愈。竊謂前證若手足冷或腹脹﹐脾虛也﹐用六君子湯加柴胡﹑升麻﹔若腹脹或虛喘﹐肺虛也﹐用四君子湯加柴胡﹑升麻。蓋肺虛則腠理不密﹐外邪易感。發表之後﹐其邪旣去﹐卽補脾肺以實其表﹐庶無變證矣。

溫胃散【《育嬰家祕》】如小兒誤服寒涼藥過多者﹐以致脾胃虛弱﹐胃脘痛﹐宜服此散主之。

陳皮黃芪炙﹐各七錢縮砂仁甘艸炙厚朴薑汁炒益智仁各四錢白豆蔻仁澤瀉漧薑炮姜黃各三錢人參二錢共細末﹐每服五分至一錢﹐水煎去滓﹐食前溫服。

洗心散【《類證活人書》﹐下同】治徧身壯熱﹐頭目碎痛﹐背髆拘急﹐大熱衝上﹐口苦唇焦﹐夜臥舌漧﹐咽喉腫痛﹐涕唾稠粘﹐痰壅﹐喫食不進﹐心神躁熱﹐眼濇睛疼﹐傷寒鼻塞﹐四肢沈重﹐語聲不出﹐百骨節痛﹐大小便不利﹐麩豆瘡﹐時行溫疫﹐狂語多渴﹐及小兒天弔風﹐夜驚﹐並宜服之。

當歸四兩﹐炒芍藥四兩﹐生用甘艸四兩﹐炙荊芥四兩白朮一兩﹐炒麻黃四兩﹐去節炒大黃四兩﹐以米泔水浸一炊間﹐漉出令幹慢炒

右搗羅爲細末﹐每服抄二錢﹐水一盞﹐入姜一片﹐薄荷二葉﹐同煎至八分﹐放溫和滓服了﹐仰臥﹐仍去枕少時。如五臟壅實﹐煎四五錢匕﹔若要溏轉則熱服。

惺惺散治小兒風熱及傷寒時气﹐瘡疹發熱。

桔梗細辛人參白朮瓜蔞根甘艸炙白茯苓川芎各等分

右搗羅爲末﹐每服二錢﹐用水一盞﹐生薑二片﹐薄荷二葉﹐同煎七分服。三歲已下作四五服﹐五歲已上分二服。凡小兒發熱﹐不問傷風風熱﹐先與此散﹐數服往往輒愈。

麻黃黃芩湯小兒傷寒無汗﹐頭疼發熱惡寒。

麻黃去節﹐一兩黃芩炒赤芍藥各半兩甘艸炙桂枝去皮﹐各一分

右搗羅爲細末﹐每服二錢﹐滚水調下﹐日三服。兼治天行熱气﹐生豌豆瘡不快﹐益煩躁昏憒﹐或出尙身疼熱者。

升麻黃芩湯治小兒傷風有汗﹐頭痛發熱惡寒。

升麻葛根黃芩芍藥各三錢炙艸一錢半

右銼如麻豆大﹐每服二錢﹐以水一中盞﹐煎至六分﹐去滓溫服。若時行瘡痘出不快﹐煩躁不眠者﹐加木香一錢五分。

甘露飲子治胃中客熱口臭﹐不思飲食﹐或饑煩不欲食﹐齒齦腫疼﹐膿血﹐口舌咽中有瘡﹐赤眼赤臉﹐目不欲開﹐瘡疹已發未發﹐並宜服之。

熟地黃生地黃天門冬麥門冬並去心焙枇杷葉去毛枳殼麩炒黃芩石斛去苗山茵陳甘艸炙﹐各等分

右爲細末﹐每服二錢﹐水一盞﹐煎至六分﹐食後臨臥﹐去滓溫服。

雙丸治小兒身熱頭痛﹐飲食不消﹐腹脹滿﹐或心腹疼痛﹐大小便不利﹐或下重數起﹐未瘥可再服。小兒蒸候﹐哺食減少﹐气息不快﹐夜啼不眠﹐是腹內不調﹐並宜用此丸下之。

甘遂半兩朱砂一錢﹐另研麥冬二兩半﹐去心蕤核去仁﹐四兩半牡蠣二兩﹐煆甘艸一兩﹐炙巴豆六十枚﹐去皮心膜研﹐新布絞去油﹐日中曬之白如霜者

右麥門冬﹑甘艸﹑甘遂﹑牡蠣四味爲細末﹐入巴豆﹑朱砂﹑蕤仁合和搗二千杵﹐更入少蜜搗和極熟﹐旋丸。半歲兒服如荏子大一雙﹔一歲兒服如半麻子大﹐分爲一雙服﹔如二歲麻子大一枚﹐分一雙﹔三四歲者服如麻子大二丸﹔五六歲者服如大麻子大二丸﹔七八歲者如小豆大二丸﹔十歲微大於小豆二丸。常以雞鳴時服。如至日出時不下者﹐熱粥飲服數合﹐投之卽下﹐藥丸皆雙出也。下利甚者﹐濃煎冷粥飲之便止。

石膏麻桂湯治小兒傷寒未發熱﹐咳漱頭面赤。

黃芩麻黃一兩﹐去節湯泡甘艸炙石膏芍藥各半兩桂心一分杏仁十枚﹐去皮尖

右七味爲散﹐每服二錢﹐水一中盞﹐入生薑二片﹐煎半盞﹐去滓服。兒若甚小﹐以意增減之。

連翹飲治小兒一切熱。

連翹防風甘艸山梔子各等分

右件搗羅爲末﹐每服二錢﹐水一中盞﹐煎七分﹐溫服。

十物升麻湯治小兒傷寒變熱毒病﹐身熱面赤﹐口燥﹐心腹堅急﹐大小便不利﹐或口瘡﹐或因壯熱便四肢攣掣驚﹐仍作癇疾﹐時發時醒﹐醒後身熱如火者。

升麻白薇麻黃去根節萎蕤柴胡甘艸各半兩﹐炙黃芩一兩﹝石卜﹞硝大黃釣滕各一分

右銼如麻豆大﹐每服三錢﹐水一盞﹐煎至七分﹐去滓下硝﹐再煎化溫服。

六物黃芩湯治少小腹大短气﹐熱有進退﹐食不安﹐谷爲之不化。

黃芩大靑甘艸炙麥門冬石膏各半兩桂心三錢

右銼如麻豆大﹐每服三錢﹐水一盞﹐煎七分﹐溫服。

五物人參飲治小兒天行壯熱﹐咳嗽﹐心腹脹滿。

人參甘艸各半兩﹐炙麥門冬一兩﹐去心生地黃一兩半﹐如無只用幹生地半兩

右銼如麻豆大﹐每服三錢﹐水一盞﹐入茅根半握﹐煎至七分﹐去滓溫服。

八物麥門冬飲治證同前。

麥門冬三兩﹐去心甘艸炙人參各一分紫苑升麻各二兩貝母一分半

右銼如麻豆大﹐每服三錢﹐水一盞﹐入茅根半握﹐煎至七分﹐去滓再入竹瀝少許﹐重煎服。

棗葉飲治小兒天行五日以後﹐熱不歇者。

棗葉半握麻黃半兩﹐去根節淡豆豉一合蔥白切﹐一合

右件共童子小便二盞﹐煎至一盞﹐去滓分二服。

羌活散【《嬰童百問》﹐下同】治風寒驚熱。

羌活獨活前胡柴胡川芎白茯苓桔梗枳殼人參地骨皮天麻各等分生甘艸減半

右銼散﹐生薑薄荷煎。加麻黃﹑漧葛﹐薏苡仁﹐治中風體硬。加蟬蛻﹐治驚熱。

柴胡散治小兒傷寒無汗有表證﹐壯熱頭疼﹐身體痛﹐口漧煩渴﹐小便赤﹐大便祕濇﹐夾驚腮腫。

石膏黃芩甘艸赤芍藥葛根各二錢半麻黃去節柴胡各半兩

右銼散﹐三歲兒每服二錢﹐水一盞﹐生薑少許﹐蔥白三寸﹐豆豉一撮﹐煎至七分﹐不拘時溫服。

三黃散解傷風熱證。

白朮大黃蒸赤芍藥半兩黃芩三錢麻黃去節﹐一錢桂枝二錢

右﹝口父﹞咀﹐生薑一片﹐棗二枚﹐水一盞﹐煎七分﹐溫服。

抱龍丸治傷風溫疫﹐身熱气粗﹐痰實壅嗽﹐常服安神鎭驚﹔亦治疹痘壯熱。小兒宜時與服。

膽星一兩天竺黃雄黃辰砂各二錢麝香少許

右爲末﹐煮甘艸汁丸櫻桃大﹐陰漧薄荷湯吞下。气喘有痰﹐加杏仁。

竹葉石膏湯治傷寒表裏俱虛﹐徧身胸煩悶﹐或得汗已解﹐內無津液﹐虛羸少气﹐气逆欲吐﹐及諸虛煩傷寒解後﹔傷寒未解﹐切不可服。

石膏四兩半夏六錢人參甘艸各半兩麥門冬去心一兩

右﹝口父﹞咀﹐每服三錢﹐生薑一片﹐粳米五十粒﹐煎米熟爲度﹐去滓溫服。嘔者加生薑三片﹐竹葉數片。

辰砂七寶散治小兒壯熱﹐傷風壅熱﹔冶夾驚傷寒﹐解諸般熱﹔亦治疹痘熱﹔治驚風﹐定搐搦。

麻黃去節白朮炒當歸酒洗赤芍藥生大黃荊芥穗前胡去蘆生地黃酒洗生甘艸各半兩

右爲末﹐每服三錢。傷風發散﹐用生薄荷泡湯下。急驚加辰砂﹐薄荷調下。

薄荷散治乳下嬰兒鼻塞不通﹐及治夾驚傷寒﹐變蒸熱。

薄荷葉半兩羌活僵蠶炒白附子全蠍生甘艸各一錢半麻黃去節天竺黃各一錢

右爲末﹐每服三錢﹐薄荷湯下。熱極生風﹐加竹瀝少許與服。一方﹐有柴胡﹑臺芎﹑桔梗﹑茯苓﹐無全蠍﹑僵蠶﹑天竺黃﹑白附子。

紅綿散治傷風﹐咳嗽鼻塞﹐或流淸涕。

全蠍五个﹐去毒麻黃去節僵蠶炒白芷川芎天麻各二錢生甘艸蘇木各一錢

右銼﹐綿少許煎服。有熱加荊芥。一方有大黃。

蔥白湯治頭痛不止﹐身疼渴發熱﹐小便赤黃﹐脈浮數無汗。

葛根芍藥知母各半兩川芎一兩

右﹝口父﹞咀﹐每服二錢﹐水一小盞﹐生薑二片﹐蔥白三枚﹐煎至七分﹐去滓熱服﹐出汗。如有汗溫服﹐加甘艸。治小兒夾驚傷風﹐並治發瘧頭疼。嘔者加半夏半兩。

羌活湯解利邪气傷風。

羌活人參防風川芎各一錢

右銼一劑﹐生薑三片﹐薄荷七葉﹐水一盞﹐煎至七分﹐不拘時服。一方﹐加芍藥﹑甘艸。

升麻湯治小兒時行溫疫﹐頭痛發熱﹐肢體煩疼﹐及瘡疹已發未發疑似之間﹔治傷寒中風﹐憎寒壯熱﹐肢體痛疼﹐鼻幹不得睡﹔兼治寒暄不時﹐人多疾疫﹐乍暖脫著及暑熱之忽變陰寒﹐身體疼痛頭重如石者。亦可加柴胡。

升麻葛根白芍藥甘艸炙﹐各一錢

右﹝口父﹞咀﹐每服三錢﹐水一盞﹐煎至六分﹐去滓溫服。瘡疹亦準此服藥﹐身涼止藥。加紫蘇﹑茯苓﹑川芎﹐名升麻蘇葉散。有熱加黃芩。無汗加麻黃。咽喉痛加桔梗。發丹﹐加黑參﹐效。

解肌湯治傷寒溫病﹐時行寒疫﹐頭疼項彊﹐畏寒﹐肢體拘急﹐骨節煩疼﹐腰脊彊痛﹐胸膈煩悶﹐無汗﹐惡風壯熱。

葛根一兩麻黃去節芍藥甘艸各半兩桂枝二錢半

右﹝口父﹞咀﹐每服三錢﹐水一盞﹐棗一枚﹐煎至六分﹐去滓稍熱服﹐以汗出爲度。一方無桂枝。夏月加石膏﹑知母各一錢。

調中湯治夏末秋初忽有暴寒﹐折於盛暑﹐熱結於四肢則壯熱頭疼﹐寒傷於胃則下利或血或赤或白﹐壯熱迷悶脈數﹐宜下之。

大黃七錢半桔梗炒槁本茯苓甘艸漧葛黃芩芍藥白朮各半兩

右﹝口父﹞咀﹐白水煎﹐量大小加減服。得快气利壯熱便歇﹐去大黃﹐加黃連﹑枳殼﹐止利尢妙﹔或加地楡﹐或加當歸皆可。感風加荊芥。秋宜下﹐當下大黃。

射幹湯治初秋夏月暴雨冷及天行暴寒﹐其熱喜伏於內﹐咳嗽曲折不可得气息﹐喉啞失聲﹐幹嗽無睡﹐喉中如梗﹝梗原作「硬」﹐據文義攺。﹞。

半夏湯泡﹐五錢生薑泡﹐四錢射幹杏仁甘艸炙紫苑肉桂枳實炒當歸橘皮獨活麻黃去節湯泡﹐各二錢

右﹝口父﹞咀﹐每服三錢﹐水二盞﹐煎至六分﹐去滓溫服。

半夏桂甘湯治伏气之病﹐謂非時有暴寒中人﹐伏於少陰經﹐始不覺病﹐旬月乃發﹐脈便微弱﹐咽痛似傷寒﹐非喉痺之病﹐次必下利﹐始用半夏桂甘湯主之﹐次用四逆散。此病一二日便瘥﹐古方謂之腎傷寒。

半夏洗桂心甘艸炙﹐各二兩

右銼如麻豆大﹐每服三錢﹐水一盞﹐煎至六分﹐放冷﹐少含細咽之。入生薑三片煎。

五苓散治傷寒溫熱病﹐表裏未解﹐頭疼發熱﹐口燥咽漧﹐煩渴飲水﹐或水入卽吐﹐或小便不利﹐及汗出表解﹐煩渴不止﹔又冶霍亂吐利﹐燥渴引飲。

澤瀉二兩半豬苓白朮茯苓各一兩半肉桂一兩

右爲細末﹐每服二錢﹐熱湯調下﹐不拘時﹐服訖多飲熱湯﹐有汗出卽愈。又治瘀熱在裏﹐身發黃痘﹐濃煎茵陳湯下﹐食前服。疸病發渴及中暑引飲﹐亦可用水調服。小兒加白朮末少許。如發虛﹐加綿黃芪﹑人參末少許。

萎蕤湯治風溫冬溫﹐及春月中風傷寒﹐發熱頭疼﹐咽漧舌彊﹐胸腹滿﹐腰脊彊。

萎蕤三錢石膏一兩白薇葛根羌活麻黃川芎杏仁去皮尖炙艸木香各半兩

右﹝口父﹞咀﹐每服三錢﹐水一盞﹐煎至八分﹐去滓溫服。

七寶散治時气頭昏體熱﹐此藥大人可服﹐小兒乳母服。

紫蘇香附炒﹐各三兩陳皮甘艸炙桔梗白芷川芎各一兩

右﹝口父﹞咀﹐每服二錢﹐水半盞﹐姜一片﹐棗一枚﹐煎三分﹐去滓服。有熱﹐加葛根﹑升麻﹑荊芥。

柴胡石膏湯治時行瘟疫﹐壯熱惡風﹐頭痛體疼﹐鼻塞咽漧﹐心胸煩滿﹐寒熱往來﹐痰熱咳嗽﹐涕唾稠粘並療之。

黃芩三兩升麻二兩半石膏前胡赤芍漧葛柴胡各五兩荊芥穗桑白皮各三兩

右爲粗末﹐每服二錢﹐水一盞﹐生薑二片﹐淡豉十粒﹐煎至七分﹐去滓稍熱服。小兒分作三服﹐量大小加減﹐不拘時候。無汗﹐加麻黃﹑半夏﹑北五味。

葛根湯治太陽病項彊兀兀﹐惡風無汗﹐不惡寒﹐剛痓。

葛根四兩麻黃肉桂各一兩生甘艸芍藥各二兩

右銼﹐每服五錢﹐水一盞半﹐入生薑五片﹐棗二枚﹐煎七分﹐去滓服﹐取微汗爲度。

柴胡散治小兒傷寒無汗﹐有表證﹐壯熱頭疼﹐身體痛﹐口漧煩渴﹐小便赤﹐大便祕﹐夾驚腮腫。

柴胡半兩石膏黃芩生甘艸赤芍藥麻黃去節﹐各二錢半

右銼﹐每服三錢﹐蔥白三个﹐姜一片﹐水一盞﹐煎服。

桂枝麻黃各半湯治太陽病﹐得之八九日﹐如瘧狀﹐發熱惡寒﹐熱多寒少﹐其人不嘔﹐淸便﹐欲自可﹐一日二三度發﹐脈微緩者欲愈也﹔脈微而惡寒者﹐此陰陽不升﹐更發汗更吐下也﹔面赤色者﹐未欲解也﹐以其不能得少汗出﹐身必癢。

桂枝八錢芍藥生薑甘艸麻黃各半兩杏仁去皮尖十四个大棗二个

右﹝口父﹞咀﹐每服三錢﹐水一小盞﹐煎八分﹐去滓溫服。

小承气湯冶太陽病﹐吐下後發汗而微煩﹐小便數﹐大便堅﹐宜。陽明病﹐若汗出多而微惡寒﹐爲外未解﹐無潮熱﹐不可與之﹔若腹滿不大便﹐可少少與之。

大黃微炒枳實炒﹐各一兩厚朴制﹐半兩

右﹝口父﹞咀﹐煎。陽明病潮熱﹐大便微硬﹐可與大承气湯﹐不硬者不可與之。若不便六七日﹐恐有燥屎。欲知之法﹐少與小承气湯﹐腹中轉失气者﹐此有燥屎也﹐乃可攻之﹔若不轉失气者﹐必先硬後溏﹐不可攻之﹐攻之必腹滿不能食也。欲飲水者﹐與水則噦﹐其後發熱者﹐必大便硬而少也。以小承气湯和之﹐不轉失气者﹐不可攻也。

大承气湯治剛痓胸滿內實﹐口噤咬牙﹐大熱渴﹐大便祕濇。

大黃芒硝各半兩厚朴姜炒枳實各一兩

右判﹐每服三錢﹐姜三片﹐水一盞﹐煎七分﹐空心服。

四順飲治小兒血脈壅實﹐臟腑生熱﹐頰赤多渴﹐五心煩躁﹐睡臥不安﹐四肢驚掣﹔及因乳哺不時﹐寒溫失度﹐令兒血气不順﹐腸胃不調﹐小便少﹐大便濇﹔或溫病遲滯﹐欲成伏熱﹔或壯熱不歇﹐欲發驚癇。又治風熱結核﹐頭面瘡癤﹐目赤咽痛﹐瘡疹毒一切壅滯﹐並宜服之。

赤芍藥當歸生甘艸大黃各一兩

右銼散﹐三歲以上每服二錢﹐水一盞﹐煎至七分﹐作兩服。一方﹐名四順散﹐加薄荷二葉爲引。欲利小便﹐加白茯苓。虛熱加甘艸。不利加大黃。冒風邪加去節麻黃。中風體彊﹐眼睛上視﹐加獨活。量兒大小虛實加減﹐微溏利爲度。

小柴胡湯治傷寒溫熱病﹐身熱惡風﹐頸項彊急﹐胸脇滿痛﹐嘔吐噦逆﹐煩渴﹐寒熱往來﹐身面皆黃﹐小便不利﹐大便祕濇﹔或過經不解﹔或潮熱不除﹔及瘥後勞復發熱﹐疼痛煩熱﹔經血適來適去﹐寒熱如瘧。

人參甘艸炙黃芩各三錢柴胡八錢半夏湯泡七次﹐焙漧﹐二錢半

右銼散﹐每服二錢﹐水一盞﹐生薑三片﹐棗一枚﹐煎七分﹐去滓溫服﹐不拘時。

桂枝湯治太陽中風﹐陽浮而陰弱﹐陽浮熱自發﹐陰弱者汗自出﹐嗇嗇惡寒﹐翕翕發熱﹐鼻鳴漧嘔者。

桂枝去皮生薑芍藥各一兩半炙艸一兩棗子六个

右爲飲子﹐每服三錢﹐水一盞﹐煎至八分﹐去滓﹐大小加減。服須臾﹐嗓熱粥一盞以助藥力﹐溫覆﹐令一時許。通身熱微﹐微似有汗者﹐加減桂枝湯。自西北二方居人﹐四時行之﹐無不應驗。江淮間﹐惟冬及春可行。自春末及夏至已前﹐桂枝證﹐加黃芩一分﹐謂之陰旦湯。夏至後有桂枝證﹐可加知母半兩﹐石膏一兩﹐或升麻一分。若病素虛寒者﹐止用古方﹐不在加減也。戒曰﹕桂枝最難用。𨿽云表不解﹐可發汗﹐宜桂枝湯﹐須是病人常自汗出﹐小便不數﹐手足溫和﹐或手足指梢作微冷﹐少須卻溫﹐身𨿽微似煩而又憎寒﹐始可行之。若病人身無汗﹐小便數﹐或手足冷不惡寒﹐或飲酒家不喜甘者﹐愼不可行桂枝也。仍有桂枝證﹐服湯已﹐無桂枝證者﹐尢不可再與。

桂枝加芍藥湯治太陽病﹐反下之﹐因腹痛﹐是有表復有裏﹐宜服。

桂枝生薑各一兩半芍藥三兩半﹐利者先煎大棗六个甘艸炙﹐一兩

右﹝口父﹞咀﹐水煎﹐加減服。痛甚者加大黃﹐大實者加一兩半﹐羸瘦虛弱者減之。

桂枝加大黃湯治太陽病﹐反下之﹐因腹滿痛﹐屬太陰﹐桂枝加芍藥主之﹔大實痛者﹐桂枝加大黃湯主之。

桂枝去皮﹐一兩白芍藥一兩半甘艸炙大黃羸者減之﹐各半兩

右﹝口父﹞咀﹐每服三錢﹐水一盞﹐姜一片﹐棗一枚﹐煎服。

四逆湯治陰證傷寒﹐自利不渴﹐嘔噦不止﹐吐利俱作﹐小便或濇或利﹐脈微欲絕﹐腹痛脹滿﹐手足厥冷﹐或咳或悸﹐內寒外熱﹐下利淸谷﹐四肢沈重﹐或汗出熱不解﹐內拘急﹐身疼痛而惡寒者﹐用此方治之。

漧薑一兩半附子一个﹐生用生甘艸一兩

右﹝口父﹞咀﹐每服三錢﹐用水一盞﹐煎七分﹐不拘時冷服。

理中湯治脾胃不和﹐中塞上衝﹐胸脇逆滿﹐心腹﹝疒丂﹞痛﹐痰逆惡心嘔吐﹐心下虛煩痞滿﹐膈塞不通﹐飲食減少﹐短气羸困。溫中逐水﹐止邪汗﹐去濕。泄瀉注下﹐水谷不分﹐腹中雷鳴﹔傷寒時气﹐裏寒外熱﹐霍亂吐利﹐手足厥伶﹐胸痺心痛﹐逆气短气﹐寒多不飲水吐者。

人參去蘆白朮漧薑炮﹐各三兩炙艸一兩半

右﹝口父﹞咀﹐每服三錢﹐水一盞﹐煎六分﹐去滓帶熱服﹐空心食前﹔或研細末白湯調下。腹痛者﹐加人參一兩半。寒多﹐加漧薑一兩半。渴者﹐加白朮一兩半。臍上築者﹐腎气動也﹐去白朮﹐加肉桂四兩。吐多者﹐去白朮﹐加生薑三兩。下多者﹐還用白朮。悸者﹐加茯苓二兩。或四肢拘急﹐腹滿下利轉筋者﹐去白朮﹐加附子一个生用﹐末之﹐蜜丸如雞子黃大﹐名理中丸﹐又名調中丸。治厥陰髒寒﹐蛔上入膈﹐吐長虫﹐或胃中虛冷﹐因發汗故吐虫。先服理中丸﹐或加枳實﹑茯苓﹐蜜丸。治傷寒結胸欲絕﹐心膈髙起﹐實滿作痛﹐手不得近﹐並用熱湯化下。

大柴胡湯治傷寒十餘日﹐邪气結在裏﹐往來寒熱﹐邪實太盛﹐大便祕濇﹐腹滿脹痛﹐譫語﹐心中痞硬﹐飲食不下﹐或不大便五六日﹐繞臍刺痛﹐時發煩躁﹔及汗後如瘧﹐日晚發熱﹐兼臟腑實﹐脈有力者可服。

柴胡去蘆﹐八錢黃芩炒赤芍藥各三錢枳實去穰麩炒﹐五錢半夏泡七次切片焙﹐半兩

右銼散﹐姜棗煎加減服之。欲下﹐加大黃半兩。

陰旦湯治傷寒肢節疼痛﹐內寒外熱虛煩。

肉桂二兩炙甘艸一兩漧薑炮芍藥黃芩各一兩半

右﹝口父﹞咀﹐每服三錢﹐水一盞﹐棗一个﹐同煎﹐去滓溫服﹐覆令少汗。

白虎加人參湯治傷寒﹐若吐若下後﹐七八日不解﹐熱結在裏﹐內外俱熱﹐時惡寒﹐大渴大汗﹐煩渴不解﹐脈洪大者。

石膏四兩﹐研細知母一兩半粳米一合人參炙甘艸各半兩

右﹝口父﹞咀﹐每服三錢﹐水一盞﹐煎六分﹐米熟爲度服。

小建中湯治傷寒陽脈濇陰脈弦﹐法當腹中急痛﹐先與小建中湯。

桂枝一兩半芍藥三兩炙艸二兩膠飴半升

右﹝口父﹞咀﹐每服三錢﹐水一盞﹐生薑三片﹐棗一枚﹐煎六分去滓﹐下膠飴兩匙許﹐再煎化﹐溫服﹐日三夜二。尺脈尙遲﹐再作一劑﹐加黃芪末一錢。

玉露散涼心經﹐解諸熱。治口燥咽漧﹐煩渴躁啼﹐小便閉。

寒水石石膏水飛﹐各一兩生甘艸三錢

右爲末﹐每服半錢﹐麥門冬泡湯化下﹐湯使隨意。加辰砂﹑金箔﹐名桃紅散﹐亦治急驚。一方入梔子仁﹐名金蓮散。一方加滑石﹐名玉眞散。湯氏治小兒秋夏伏暑﹐多煩熱﹐吐黃涎﹐頭額溫﹐五心熱﹐小便赤少﹐或幹噦無物﹐服香薷散﹐又服玉露散﹐生薑汁和白湯調下﹐獨用薑汁﹐一服而止。

脫甲散治嬰孩小兒傷寒體熱﹐頭目昏沈﹐不思飲食﹐夾驚夾食﹐寒熱﹐大小便閉濇﹐或赤或白﹐煩躁作渴﹐冷汗妄流﹐夾積傷滯﹐膈滿脹急﹐靑黃體瘦﹐日夜大熱﹔及療傷風﹑傷寒﹑傷暑﹐驚癇﹐客忤﹐筋骨腎臟疳气等熱﹐並宜服之。

當歸酒洗白茯苓龍膽艸去蘆﹐各三錢人參去蘆柴胡川芎知母去毛﹐各二錢甘艸炙﹐四錢

右爲末﹐每服一錢﹐水一盞﹐連須蔥白一寸﹐煎至半盞﹐溫服﹐不拘時。此方散熱﹐扶表救裏。表虛令汗不妄行﹐裏熱令气不閉結。外卽通關﹐內卽開渠。通關流行經絡﹐開渠不壅臟腑。熱在表裏之間﹐施無不可。

葶藶丸治食乳衝脾﹐咳嗽傷風﹐面赤痰盛﹐身熱喘嗽急促﹐化痰寬气進食。

葶藶子隔紙略炒漢防己黑牽牛略炒杏仁去皮尖雙仁者﹐同幹面炒黃﹐別搗﹐各一兩

右爲末﹐研入杏膏拌勻﹐取蒸棗肉和﹐再搗爲劑﹐丸如麻子大﹐每服五丸至七丸﹐淡姜湯下﹐乳食後﹐或臨睡夜服。量大小加減。

麻黃湯治傷寒頭疼發熱﹐身痛惡風無汗而喘。又治太陽病脈浮緊﹐無汗發熱﹐身疼痛八九日不解﹐表證仍在﹐此當發其汗。服藥已﹐其人煩熱目瞑劇者﹐必衄﹐衄乃解。所以然者﹐陽气重故也。

甘艸生用﹐半兩麻黃去節﹐二兩桂枝一兩杏仁去皮尖﹐三十个

右﹝口父﹞咀﹐每服三錢﹐水一盞﹐煎八分﹐去滓大小加減服﹐被覆取汗。夏至後﹐須加知母﹑石膏各一兩﹐黃芩八錢。蓋麻黃性熱﹐夏月溫之﹐必有發黃髮斑之失。凡傷寒熱病﹐藥性須涼﹐不可太溫。惟冬及春或病人素虛寒者﹐乃用正方﹐不在加減例。

甘桔湯治風熱毒气﹐上攻咽喉﹐咽痛喉痺。腫塞妨悶﹐及肺壅咳嗽﹐咯吐膿血﹐胸滿振寒﹐咽漧而渴﹐時出濁沫﹐气息鮏臭﹐久久吐膿﹐狀如米粥。

桔梗生甘艸各二兩

右爲粗末﹐每服二錢﹐水一盞﹐煎至七分﹐去滓﹐食後溫服。加荊芥﹑防風﹐名如聖湯。熱甚加黃芩。

瀉白散化痰止嗽﹐寬气進食。

地骨皮桑白皮炙﹐各一兩甘艸炙﹐半兩

右銼﹐每服二錢﹐水一盞﹐粳米一撮煎﹐米熟爲度。

白餅子治小兒夾食傷寒﹐其證發熱嘔吐﹐亦有疼肚者﹐噯气辧得分曉﹐先用此藥一服﹐推下食積﹐卻用

平和藥發散調理﹐如惺惺散﹑加減參蘇飲皆可服﹐卻不可服冷藥。

滑石天南星半夏各一錢輕粉五分巴豆二十四个﹐去皮膜﹐用水一升煮幹研細

右三味﹐搗羅爲末﹐入巴豆霜﹐次入輕粉﹐又研勻﹐卻入余藥末﹐令勻﹐糯米飲丸如菉豆大﹐量小兒壯瘦虛實用藥。三歲以下﹐每服三丸至五丸﹐紫蘇湯空心下。忌熱物。若三五歲兒壯實者﹐不以此拘﹐加至二十丸﹐以利爲度。

麥煎散治小兒夾驚傷寒﹐吐逆壯熱﹐表裏不解﹐气粗喘急﹐面赤自汗﹐或狂語驚叫﹐或不語無汗﹔及癮疹徧身赤癢﹐往來潮熱﹐時行麻痘疹子﹐餘毒未盡﹐渾身浮腫﹐痰涎咳嗽﹔或變急慢驚風﹐手足搐弱﹐眼目上視﹐及傷風頭疼﹐並治。一方無地骨皮﹑赤芍藥﹑滑石﹑知母。有釣藤﹑桔梗﹑川芎亦可。

滑石地骨皮赤芍藥石膏白茯苓杏仁知母生甘艸葶藶子人參各半兩麻黃去節﹐一兩

右爲末﹐每服一錢﹐麥子煎湯調下。如初生芽兒感冒風冷﹐鼻塞身熱﹐噴嚏多啼﹐每一字用麥子煎湯調下。有熱加大黃。

九寶飲治小兒嗽﹐是肺臟感寒﹐須是表散了﹐卻服嗽藥。

麻黃去節薄荷大腹皮紫蘇陳皮杏仁各一兩肉桂桑皮炙枳殼各半兩生甘艸二錢

右﹝口父﹞咀﹐生薑烏梅煎。冷證去薄荷﹐熱證去肉桂。

華蓋散治肺感寒邪﹐咳嗽上气﹐胸膈煩滿﹐項背拘急﹐聲重鼻塞﹐頭目昏眩﹐痰气不利﹐呀呷有聲。

麻黃蘇子炒桑皮蜜炙杏仁去皮尖炒赤茯苓陳皮去白﹐各半兩炙甘艸一錢

右爲末﹐每服一錢﹐水一盞﹐煎五分﹐去滓﹐食後服。

細辛五味子湯治肺經不足﹐胃气怯弱﹐或冒風邪﹐或停寒有飲﹐咳嗽喘息﹐不得安臥﹐胸滿迫塞﹐短气﹐減食漧嘔﹐作熱﹐咳唾結痰﹐或吐涎沫﹐頭目昏眩﹐身體疼重﹐語聲不出﹐痛引胸脇﹐不問新久﹐並宜服之。

細辛半夏湯泡烏梅去核甘艸炙﹐各一兩罌粟殼去蒂炒﹐一兩五錢北五味子三兩桑白皮炒﹐二兩

右﹝口父﹞咀﹐每服二錢﹐水一盞﹐生薑一片﹐煎六分﹐服。

金星丸治小兒風熱壅盛﹐喉中痰鳴﹐嗽喘气粗﹐面頰紅﹐腮赤腫疼﹐咽喉壅塞﹐目開不得﹐多眠發熱﹐狂言﹐煩躁多渴﹐則生驚風﹐大便不通﹐小便如血﹐諸般熱壅瘡痍煩噪﹐並宜服之。

川郁金雄黃各二錢半巴豆七粒﹐去油膩粉半錢

右爲末調勻﹐酢糊爲丸麻子大﹐薄荷泡湯吞下。

百部丸治小兒肺寒咳嗽﹐微喘有痰。

杏仁四十个去皮尖﹐微炒煮三五沸研百部炒麻黃各三兩

右爲末﹐煉蜜爲丸如芡實大﹐熱水化下。仲陽加松子仁肉五十粒﹐胡桃仁十个爲丸﹐含化。《幼幼方》加甘艸。

生犀散治咳嗽﹐解時气﹐痰逆喘滿﹐心忪驚悸﹐風熱。

杏仁炒人參桔梗各二錢前胡一錢半半夏五味茯苓生甘艸各一錢

右﹝口父﹞咀﹐生薑薄荷煎。有熱加羌活﹐或加麻黃。

天麻定喘散治小兒喘嗽驚風。

明天麻防風羌活生甘艸半夏曲桔梗各一兩白朮川芎各半兩

右﹝口父﹞咀﹐每服二錢﹐水一盞﹐麥門冬十四个﹐煎至七分﹐食後服。有熱去白朮﹐加芍藥﹑枳殼。

小靑龍湯治傷寒表不解﹐惡寒體熱﹐水停心下﹐漧嘔發熱﹐咳嗽喘急﹔又主肺脹胸滿﹐鼻塞淸涕﹐咳逆上气﹐喘鳴怕寒。仲景曰﹕治表不解﹐心有水气﹐漧嘔發熱而嗽﹐或渴或利﹐或小便不通﹐或噎﹐小腹脹滿。

麻黃去節﹐一兩赤芍藥半夏炮漧薑甘艸炙桂枝去皮淨﹐各三錢北五味子細辛各半兩

右﹝口父﹞咀﹐每服三錢﹐水一盞﹐煎七分溫服。微利者去麻黃﹐加蕘花如彈子大﹐炒令赤色。若噎者去麻黃﹐加附子半錢炮。若小便不利者﹐去麻黃﹐加茯苓一兩。如喘者去麻黃﹐加杏仁半兩去皮尖。若渴者﹐去半夏﹐加瓜蔞根一兩半。

柴胡石膏湯治時行瘟疫﹐壯熱惡風﹐頭痛體疼﹐鼻塞咽漧﹐心胸煩滿﹐寒熱往來﹐痰實咳嗽﹐涕唾稠粘。

柴胡五兩黃芩三兩半夏甘艸各二兩半石膏一斤知母六兩粳米六合

右銼﹐每服二錢﹐水一盞﹐生薑二斤﹐淡豆豉十粒﹐煎至七分﹐去滓稍熱服。小兒分作三服﹐不拘時。無汗﹐加麻黃﹑半夏﹑五味子。

天麻防風丸治一切驚風﹐身體壯熱﹐多睡驚悸﹐手足抽掣﹐精神昏憒﹐咳嗽痰涎不利﹐及風溫邪熱﹐並宜服之。

明天麻防風人參辰砂研飛雄黃甘艸炙﹐各一錢麝香牛黃各一分全蠍炒僵蠶炒﹐各半兩

右爲末﹐煉蜜丸如梧桐子大﹐每服一丸至二丸﹐薄荷湯下﹐不拘時。

化風丹涼風化痰﹐退熱定搐。

膽星羌活獨活防風天麻人參川芎荊芥粉艸全蠍各一兩

右爲末﹐煉蜜丸如芡實大﹐每服二丸﹐薄荷湯下。一方加辰砂﹑麝香各半兩。

金沸艸散治傷風痰盛﹐頭目昏痛﹐頸項彊急﹐往來寒熱﹐肢體煩疼﹐胸膈滿痛﹐咳嗽喘逆﹐涕唾稠粘﹐及時行寒疫﹐壯熱惡風。

荊芥穗四兩前胡麻黃去節旋覆花甘艸炙﹐各三兩半夏制赤芍藥各一兩

右銼﹐每服二錢﹐水一盞﹐生薑二片﹐棗一个﹐煎六分﹐去滓溫服﹐不拘時。有寒邪﹐則汗出惡風﹐加杏仁﹑五味。

又治傷寒﹐中脘有痰﹐令人壯熱頭疼﹐脈緊急﹐時發寒熱﹐皆類傷風﹐但不頭疼爲異耳。

前胡旋覆花各三兩荊芥穗四兩赤茯苓細辛甘艸炙半夏洗淨﹐薑汁浸制切﹐各一兩

右爲末﹐每服一錢﹐水一盞﹐生薑一片﹐棗二个﹐煎六分﹐去滓熱服﹐未愈再服。

三拗湯治感冒風邪﹐鼻塞聲重﹐語音不出﹔或傷風傷冷﹐頭疼目眩﹐四肢拘急﹐咳嗽多痰﹐胸滿气短。

麻黃不去節杏仁不去皮尖生艸生用﹐各等分

右﹝口父﹞咀﹐每服三錢﹐水一盞﹐生薑三片﹐煎至六分﹐去滓溫服﹐取汗爲度。一方加荊芥﹑桔梗。嗽甚﹐加五味子﹑細辛各減半。一方﹐麻黃去節﹐杏仁去皮尖﹐甘艸炙﹐名三和湯﹐治喘嗽尢妙。有熱加前胡。傷風加荊芥。有痰加半夏。

和解湯治小兒四時感冒寒邪﹐壯熱煩躁﹐鼻塞多涕﹐驚悸自汗﹐肢體疼痛﹐及瘡疹已發未發﹐皆可服。

羌活防風川芎人參各一兩漧葛升麻生甘艸芍藥各半兩

右﹝口父﹞咀﹐每服三錢﹐水一盞﹐生薑一片﹐棗一个﹐煎至六分﹐不拘時服。無汗加麻黃。欬嗽者﹐加杏仁﹑五味子﹑桔梗。

藿香正气散【《局方》】治小兒傷寒吐利。

藿香白朮厚朴陳皮半夏白茯白芷桔梗大腹皮蘇葉甘艸

右﹝口父﹞咀﹐入生薑三片煎﹐徐徐服之。如發汗﹐用蒼朮﹐去白朮。

補陽湯【《醫學綱目》】治小兒初冬間大寒證﹐明堂靑脈﹐額上靑黑﹐腦後靑絡髙起﹐唇靑﹐舌上白滑﹐喉鳴而喘﹐大便微靑﹐耳尖冷﹐眼濇﹐常常淚下出﹐仍多眵﹐胸中不利﹐臥而多驚﹐無搐卽寒。

柴胡升麻麻黃歸身各三錢地龍五錢蠍梢少許生地吳茱萸各五分黃芪二分陳皮一分葛根連翹黃蘗甘艸各一錢

右爲粗末﹐作一服﹐水一盞﹐煎法如常。乳食後熱服﹐始漸喜睡﹐精神出﹐气和順﹐乳食旺。

銀白散【《衛生總微》﹐下同】治傷寒壯熱﹐頭痛體疼﹐脈大腹脹﹐發汗夾驚者﹐皆可服。

寒水石半斤﹐煆熟

右研極細﹐入炒姜黃一錢半﹐研勻﹔如淡卽添入些小﹐以紅顏色爲度﹐每服一錢﹐生薑湯調下。未能飲者﹐

稠調抹口﹐以乳汁送下﹐無時。

甘露散治傷寒壯熱﹐頭疼體痛﹐解表發汗﹐及熱多者。

桂府滑石二兩﹐研細甘艸半兩

右共末拌勻﹐每服一錢﹐濃煎蘿卜湯調下。一方有防風半兩。

香殼丸治傷寒心胸滿悶不快。

橘皮去穰不拘多少

右爲細末﹐每服一錢﹐生薑湯調下﹐乳前食。

小珍珠丸治風壅痰實﹐利咽痛﹐除咳嗽﹐止煩熱﹐淸頭目。

半夏湯洗七次﹐焙榦爲末白礬火枯研末寒水石煆通赤﹐出火毒﹐研末﹐各一兩

右拌勻﹐細麵糊和丸﹐黃米﹑麻子﹑菉豆三等﹐每服五﹑七丸至十丸﹐溫生薑湯下﹐食後﹐量大小加減與服。

歡喜散故傷風寒﹐發熱頭痛﹐無汗惡風﹕或溫熱鼻塞淸涕﹐淚出嚏噴。

防風人參炙艸天麻前胡各二錢半細辛柴胡各一錢半白茯苓桔梗各二錢枳殼麩炒﹐三錢半川芎三錢

右爲細末﹐每三歲以上抄一錢﹐水六分﹐薄荷兩葉﹐同煎三兩沸﹐通口服﹐無時。

紅綿散治傷風寒及夾驚﹐取汗。

麻黃去根節全蠍炒大黃紙裹煨熟切焙炙甘艸白附子蘇木銼炒生天麻各一分

右爲細末﹐一歲下兒服一字﹐以上兒半錢﹐四五歲一錢﹐水一小盞﹐以綿少許裹藥煎之﹐至綿紅色﹐卽去綿溫服。

坯煎散治傷風寒﹐夾驚潮發﹐頭痛體熱﹐咳嗽﹐手足冷。

麻黃去根節﹐半兩人參茯苓僵蠶去絲嘴全蠍天麻白附炙艸各一分朱砂二錢川烏炮去皮尖﹐一錢半

右爲末﹐每服半錢至一錢﹐水五分﹐坯子胭脂一豆大﹐薄荷兩葉﹐蔥白一寸﹐同煎至四分﹐放溫服﹐不拘時。

千金丸治傷寒傷風﹐夾驚夾食﹐取微利。

朱砂膩粉各一錢全蠍白丁香各七个麝香半錢

右爲末﹐白飯和丸蘿卜子大﹐薄荷湯下﹐一歲兒三丸﹐量大小加減無時。

茯苓散治傷寒數日﹐胸膈不利﹐調中養胃。

赤茯苓一兩陳皮三分桔梗去蘆﹐一兩炙甘艸半兩

右爲末﹐每服一錢﹐水六分﹐入生薑二片﹐煎至四分﹐溫服無時。

枳實散治傷寒已汗未汗﹐卒胸膈痞痛。

枳實麩炒黃﹐不拘多少

右爲末﹐每服一錢或半錢﹐米飲調下﹐無時。

竹瀝湯治傷寒數日﹐煩躁不解。

竹瀝不拘多少

右用新汲水﹐加竹瀝多少﹐盞內和勻﹐服無時。

眞珠散治傷寒口漧﹐心神煩躁。

眞珠研末龍腦丸牛黃研﹐各半錢瓜蔞根茯神朱砂研﹐各一分牙硝寒水石煆﹐各半分

右爲末﹐每服半錢﹐蜜水調下﹐無時。

秦艽煎治傷寒﹐心神煩噪﹐口漧煩渴。

秦艽半兩﹐去蘆

右細銼﹐用牛乳半盞﹐煎至六分﹐去滓放溫﹐三四分服﹐無時。

藕汁蜜治傷寒煩渴。

生藕搗取汁半盞

右入蜜一錢﹐調勻﹐服無時。

葛根湯治傷寒發熱煩渴。

葛根人參各半兩麥門冬去心白茯苓炙甘艸澤瀉各一分

右爲末﹐每服半錢﹐或一錢﹐水半盞﹐薄荷兩葉﹐煎至四分﹐去滓溫服﹐無時。

百合散治傷寒腹中滿痛。

百合炒黃﹐半兩

右爲末﹐每服半錢﹐或一字﹐米飲調下﹐無時。

黃芩散治傷寒五六日﹐大便不通﹐熱躁悶亂。

黃芩枳殼去穰麩炒大黃大腹子各半兩

右爲粗末﹐每服一錢﹐水半盞﹐煎至四分﹐去滓服﹐不拘時。

犀角散治如前。

犀角屑大黃炮柴胡各半兩人參一分﹝石卜﹞硝甘艸各半分

右爲末﹐每服半錢﹐水五分﹐入棗一个﹐煎至四分﹐去滓溫服﹐量大小加減。

石燕散治傷寒小便不通﹐小腹脹滿。

石燕火煆爲末

右用蔥白湯調下一字﹐以通爲度﹐無時。

又方

萱艸根

右煎湯﹐調五苓散服之﹐乳前食。

葛根汁治傷寒衄血不止。

生葛汁一小盞﹐

右分三四服卽止﹐無時。

立應散治如前。

蒲黃漧葛根末石橊花焙榦末﹐各一分

右爲細末﹐每服半錢或一字﹐生地黃汁調下﹐並二三服止﹐無時。

又方

蒲黃炒黑

右爲末﹐每服半錢或一字﹐新汲水調下﹐無時。

金汁蜜治傷寒衄血﹐數日不止。

生地黃汁川蜜各小半盞蒲黃半兩

右和勻﹐微炒過﹐每服半盞﹐或少許﹐無時。

神白散治傷寒。吐血﹐衄血﹐咯血﹐大小便血。

槐花一分﹐微炒膩粉半兩

右同爲細末﹐每服一錢或半錢﹐煎柳枝湯放溫調下。如修合不及﹐但以柳枝爲末﹐新水調下方可。

香墨丸治傷寒衄血﹐兒小不能服散藥者。

好細墨爲末

右以雞子淸和丸黍米大﹐每用七丸﹐飲下或灌之。

地黃汁治傷寒吐血﹐心胸不利﹐煩渴不已﹔亦治衄血。

生地黃杵絞取汁

右﹐量兒大小與之。

麥門冬湯治傷寒咳嗽喘息。

麥門冬﹝艸款﹞冬花人參紫苑洗焙﹐各一兩桂心半兩甘艸一分

右爲末﹐後入杏仁二十枚﹐麩炒去皮尖﹐研細拌勻﹐每服一錢﹐水一盞﹐生薑二片﹐煎至六分﹐去滓溫服﹐無時。

一撚金散治傷寒風熱咳嗽。

白僵蠶去絲嘴﹐一錢甘艸半兩延胡索一分

右爲細末﹐每服一撚﹐虀汁調下﹐無時。

潤肺散治傷寒鼻塞﹐涎壅咳嗽﹐肺气不利﹐語聲不出。

麻黃去根節人參去蘆杏仁麩炒去皮尖貝母麩炒黃﹐各一兩炙艸半兩陳皮一分半桔梗去蘆阿膠蛤粉炒﹐如珠子大﹐各一分

右爲末﹐每服一錢﹐水八分﹐煎至六分﹐去滓溫服﹐無時。

赤芍藥散治傷寒陽證咳逆。

赤芍藥不拘多少﹐沸湯浸七徧﹐每徧以瓦盆蓋少時﹐數足取出﹐炒燥爲末每服一錢﹐豆豉三粒﹐生薑一片﹐水七分﹐煎至五分﹐放溫服﹐無時。

蓽良湯治傷寒﹐寒多咳逆。

蓽澄茄良姜各等分

右爲末﹐每服一錢﹐水六分﹐煎數沸﹐入酢少許﹐攪勻帶熱服。

靈砂膏治傷寒脈數﹐熱入胃﹐嘔吐。

澤瀉二兩半肉桂一兩豬苓赤茯苓白朮去蘆﹐各一兩半朱砂細末﹐一錢

右爲末﹐煉蜜和膏雞頭大﹐每服一丸﹐生薑自然汁化破與服。只末用﹐便是五靈散。亦治發熱煩渴飲水﹐水入卽吐﹐或小便不利。積熱在裏發黃﹐濃前茵陳蒿湯調下。余病飲調。

四味人參湯治傷寒脈遲﹐胃冷嘔吐。

漧薑炮黃芩黃連去須人參各等分

右爲粗末﹐每服一錢﹐水六分﹐煎至四分﹐去滓溫服﹐無時。

附子姜朴丸治傷寒﹐寒多嘔吐﹐手足厥冷。

附子炮去皮臍﹐半兩漧薑炮厚朴姜制﹐各一分

右爲末﹐糊丸麻子大﹐每服五七丸﹐米飲下無時。

半夏湯治傷寒嘔逆﹐不下乳食﹐及幹啘欲死。

半夏半兩﹐湯泡七次生薑一兩

右同銼碎焙漧﹐每服一錢﹐水一盞﹐煎至五分﹐去滓時時與服﹐無時。

蘆根飲子治傷寒幹啘﹐及反胃嘔吐。

生蘆根切碎靑竹茹各二合糯米半合生薑半兩

右﹝口父﹞咀﹐先以水一升﹐煮千里鞋底﹐取半升澄淸﹐下藥再煮﹐取二三合﹐隨意服﹐量大小加減。

三黃散治傷寒發黃。

川大黃半兩﹐銼微炒黃芩黃連各一分

右爲末﹐每服半錢﹐水六分﹐煎半去滓﹐溫服無時。

大麥苗汁治如前。

大麥苗搗爛

右﹐絞汁與服。小麥苗亦得。

人參柴胡飲子治體虛傷於寒邪﹐渾身壯熱﹐頭目昏重﹐項背拘急﹐肢體疼痛﹐幹噦嘔逆﹐或作寒熱﹐發歇無時﹐煩渴不食。

人參柴胡白朮白茯苓靑皮桔梗麥冬川芎白芍藥炙甘艸桑白皮升麻各等分

右爲末﹐每服一錢或二錢﹐水一盞﹐烏梅一个﹐同煎至六分﹐量大小分服﹐無時。

雞白調散治傷寒傷風﹐發寒熱似瘧﹐久不瘥﹐漸變骨間蒸熱。

朱砂枯礬鐵華粉粉霜鉛白霜各一錢輕粉白附子各二錢蠍梢六个龍腦麝香各少許右爲末﹐每服半錢﹐入雞子白﹑井花水﹐共約一茶盞﹐調勻服﹐無時。

茵陳散治傷寒發黃﹐不可下。

茵陳一兩白朮甘艸各半兩

右爲散﹐每服半錢﹐沸湯調下。小便不利者﹐加茯苓一兩。

絳雪丹治傷寒五六日發黃﹐小便不利﹐煩躁熱悶﹐飲水煩躁不解。

朱砂半兩研水飛硝石二兩研龍腦少許

右同研勻細﹐白米和丸﹐雞頭子大﹐沙糖水化下﹐量大小服。

商陸散治傷寒﹐咽喉腫痛。

商陸根切碎杵爛

右炒熟﹐用手帕子裹熨患腫處﹐冷卽易之。

甘桔防風湯治傷寒咽喉腫。

桔梗一兩﹐米泔浸焙用甘艸防風各二兩﹐炒

右爲末﹐每二錢﹐水一盞﹐煎六分﹐放溫冷﹐細細呷服。

黃蘗蜜治傷寒熱毒﹐口舌生瘡赤爛。

黃蘗去粗皮

右用蜜漬一宿﹐微煎過含之﹐咽汁勿絕﹐或以黃蘗爲末﹐同煎膏含之。

黃芩湯治傷寒口舌諸病﹐舌黃﹑舌黑﹑舌腫﹑舌裂﹑舌上生芒刺﹑舌上出血﹐皆治﹔亦治鼻衄。

黃芩三錢赤芍藥炙甘艸各二錢

右﹝口父﹞咀﹐每二錢﹐水一盞﹐煎至六分﹐去滓溫服。

勝金錠子治傷風結胸气痞。

大黃半兩枳殼去穰麩炒黃淨﹐一兩

右爲細末﹐煉蜜和劑﹐捏作餅子﹐如小錢大。結胸者﹐用芒硝半錢﹐用生薑水化半餅或一餅﹐服之。痞气者﹐煎陳皮湯化下﹐無時。

生熟散治傷寒結胸硬痛。

艸烏頭二个﹐一生一炮

右同爲末﹐生薑自然汁和勻爲丸﹐如雞頭子大﹐每一丸﹐用蜜湯化下。

苦參酒治傷寒熱毒﹐結在胸膈﹐六七日垂死。

苦參半兩

右銼碎﹐用酒一盞﹐煎至半盞﹐去滓放溫﹐分三四服﹐連並服之﹐須臾吐出羊膽汁﹐立愈。

黃連湯治傷寒﹐熱入腸胃﹐下痢膿血。

黃連二兩黃蘗俱微炒阿膠各一兩﹐蛤粉炒梔子仁半兩

右爲粗末﹐每服一二錢﹐水六分﹐煎至四分﹐去滓溫服﹐無時。

梔子仁湯治傷寒熱毒﹐攻於腸胃﹐下赤汁﹐或如爛肉鴨肝﹐壯熱腹痛。

梔子仁二十一个豉二合薤白一握﹐切

右以水二大盞﹐同煎至一盞﹐去滓﹐量大小﹐分作數服﹐無時。

烏仙散治陰證傷寒﹐四肢厥逆。

川烏不拘多少

右以童便浸﹐不計日數﹐直至浸脫皮時﹐用水洗淨切碎﹐曬至八分幹﹔便以紙袋盛﹐懸於當風處﹐用時旋取爲未﹐臘茶調下半錢﹐量大小及病勢與之。

燒附散治傷寒陰盛隔陽﹐身冷厥逆﹐脈沈細而煩躁體冷。

大附子一枚﹐半兩重者

右入急火燒﹐微存中心二三分取出﹐用磁器合蓋﹐放冷爲末﹐更入臘茶末一錢﹐同研勻細﹐每服半錢﹐水一小盞﹐蜜少許同煎半盞﹐去滓溫服。服訖﹐須臾躁止得睡﹐汗出而解。一方燒附末﹐每一字或半錢﹐酒調下﹐頻服取汗出瘥。小兒本怯者﹐最宜服。

玉女散治傷寒﹐汗後潮熱日發﹐諸藥不效。

川烏一兩﹐火炮去皮臍

右爲細末﹐每服一錢或半錢﹐水一盞半﹐入生薑一片﹐棗一枚﹐煎至四分﹐溫服無時。

人參化風膏治風癇發搐﹐涕咳無時。

天麻一兩﹐酒浸全蠍十四个﹐微炒僵蠶微炒人參川芎白附子各半兩羌活獨活防風各一錢

右爲細末﹐煉蜜丸如皂子大﹐每服一丸﹐荊芥湯化下﹐量大小與之﹐無時。

黑龍散治小兒傷寒在表﹐服冷藥﹐寒伏於中﹐危困不得汗。

麻黃竹茹蘇木烏龍土乃火團也﹐各一分蠍梢二十一个

右爲末﹐每服半錢﹐水五分﹐煎至三分﹐溫服無時。

單方

治小兒傷寒﹕用葛根汁﹑淡竹瀝各六合﹐相和﹐二三歲兒分三服﹐百日兒斟酌服。【《千金方》﹐下同】

治小兒時气﹐桃葉三兩搗﹐以水五升﹐煮十沸﹐取汁﹐日五六徧淋之﹔若復發燒﹐雄鼠屎二枚﹐水調服之。

小兒流涕是風寒也。白芷末﹑蔥白﹐搗丸小豆大﹐每茶下二十丸﹔仍以白芷末﹐薑汁調塗太陽穴﹐乃食熱蔥粥取汗汁。【《聖惠方》】

治小兒吹乳胃寒﹕白豆蔻仁﹑縮砂仁各十四个﹐生甘艸﹑炙甘艸各二錢爲末﹐常摻入兒口中。【《得效方》】

小兒風寒煩熱﹐有疾不省人事﹕荊芥穗半兩焙﹐麝香﹑片腦各一字爲末﹐每茶服半錢。大人亦治。【《普濟方》】

小兒春月外感風寒﹕用防風﹑陳皮各三分。羌活﹑蘇葉各二分﹐蟬殼三隻﹐甘艸一分﹐蔥白一寸﹐生薑一片﹐煎熱服取汗。【《窮鄕便方》】

小兒傷寒﹐百日內患壯熱﹕用鐵鏵一斤燒赤﹐水二斗﹐淬三七次﹐煎一半﹐入柳葉七片﹐浴之。【《聖濟錄》】

小兒風寒﹕蘿卜子生研末一錢﹐溫蔥酒服之﹐取微汗大效。【《衛生易簡方》】

治傷寒時气﹐頭痛不可忍﹕以﹝石卜﹞硝研細末﹐油調塗頂上。【《衛生總微》﹐下同】

治傷寒毒攻手足痛者﹕以羊桃汁﹐雜鹽豉汁漬之。

治傷寒﹐因飲水﹐心下結痞硬痛﹐名水結。以芫花酢拌﹐慢火炒熟﹐用綿裹熨之﹐冷卽易﹐再炒用﹐以效爲度。

治傷寒熱毒乘心﹐神志冒悶﹐煩躁昏亂﹕以藍靛一字或半錢﹐新水調下。

治傷寒﹐陰證厥逆﹐以茱萸半升﹐酒和勻濕﹐用絹袋二枚盛蒸﹐令熱甚﹐以熨腳心﹐冷卽易之。候气通暢勻暖﹐卽止。

治傷寒﹐汗後餘熱不退﹐煩躁發渴﹐四肢無力﹐不能食﹔以牛蒡根杵爛﹐絞取汁服﹐看大小多少與之。

醫案

萬氏《幼科發揮》曰﹕一小兒外感風邪﹐服表散之劑﹐汗出作喘﹐此邪气去而脾肺虛也﹐用異功散而汗喘止﹐再劑而乳食進。

薛鎧《保嬰撮要》曰﹕一小兒九歲﹐素惡風寒﹐飲食少思﹐至秋冬口鼻吸气﹐陰冷至腹﹐手足如冰﹐飲姜湯及燒酒方快﹐其脈細微﹐兩尺如無。余謂此稟命門火衰也﹐用還少丹不應﹐攺用八味丸﹐旬餘﹐諸證卽愈。

吳江史安卿子傷風用表散化痰之藥﹐反痰盛咳嗽﹐肚腹膨大﹐面色晃白﹐此脾土虛不能生肺金也﹐余用六君子湯加桔梗一劑頓愈。至三日﹐前證仍作﹐鼻中流涕﹔此復傷風寒所致﹐仍用前藥加桑皮﹑杏仁﹑桔梗而愈。

史少參季子喘嗽﹐胸腹膨脹﹐泄瀉不食﹐此飲食傷脾土而不能生肺金也﹐用六君子湯一劑﹐諸證悉愈。

史木川子六歲感冒咳嗽﹐發散過度﹐喘嗽不食﹐用六君子湯加桔梗而愈。時四月﹐隨其父巡視耕種﹐忽發寒戰﹐仍復咳嗽﹐或用發表之劑﹐痰中有血。余曰﹕此成肺癰也。次日吐痰兼膿﹐用桔梗湯而愈。後元气未復﹐大便似痢﹐或用五苓﹑黃連﹑枳實之類﹐痰喘目札﹐四肢抽搐。余曰﹕此脾气敗而變慢脾風也。辭不治﹐果然。

