古今圖書集成醫部全錄卷二百十四

筋門

黃帝素問

上古天眞論

女子四七﹐筋骨堅﹐發長極﹐身體盛壯。

【注女子四七﹐精血盛極之時﹐是以筋骨堅﹐發長極也。血气盛則充膚熱肉﹐是以身體盛壯。】

丈夫三八﹐腎气平均﹐筋骨勁彊﹐故眞牙生而長極。

【注丈夫三八﹐眞牙生而筋骨所長以至於極矣。】

七八肝气衰﹐筋不能動﹐天癸竭﹐精少﹐腎臟衰﹐形體皆極。

【注肝乃腎之所生﹐腎气衰﹐故漸及於肝矣。肝主筋﹐肝气衰﹐故筋不能運動。腎主骨﹐筋骨皆衰﹐故形體疲極也。】

生气通天論

因於濕﹐首如裹。濕熱不攘﹐大筋緛短﹐小筋弛長﹐緛短爲拘﹐弛長爲痿。

【注陰濕之邪﹐上干陽分而冒明﹐故首如裹也。濕傷陽气﹐則因陽而化熱矣。陽气者﹐柔則養筋﹐陽气傷而不能榮養於筋﹐故大筋緛短﹐小筋弛長。蓋大筋連於骨節之內﹐故郁熱而緛短。小筋絡於骨肉之外﹐故因濕而弛長。短則縮急而爲拘攣﹐長則放縱而爲痿棄。】

陽气者﹐大怒則形气絕而血菀於上﹐使人薄厥﹐有傷於筋﹐縱有若不容。

【注大怒則陽气上逆﹐而形中之气絕其旋轉之機矣。血隨气行﹐則菀而上﹐气血並逆而使人迫厥也。血脈所以濡筋骨﹐利關節者﹐陽气傷而血逆於上﹐則有傷於筋骨矣。筋傷而弛縱﹐則四體有若不容我所用也。】

味過於辛﹐筋脈沮弛﹐精神乃央。是故謹和五味﹐骨正筋柔﹐气血以流﹐腠理以密﹐如是則骨气以精﹐謹道如法﹐長有天命。

【注金气偏盛則肝气受傷﹐故筋脈弛懈。腎主藏精而主骨﹐肝主藏血而主筋。夫風客淫气﹐則邪傷肝而精乃亡﹐謹和五味﹐則骨正筋柔而腠理以密。】

陰陽應象大論

故善治者治皮毛﹐其次治肌膚﹐其次治筋脈﹐其次治六腑﹐其次治五臟。治五臟者﹐半死半生也。

【注邪入於內﹐而又不從腑解﹐則幹及於髒矣。邪在五臟經气之間﹐尙可救治而生﹐如幹髒則死矣。故曰﹐半死半生也。】

六節髒象論

肝者﹐罷極之本﹐魂之居也。其華在爪﹐其充在筋﹐以生血气﹐其味酸﹐其色蒼﹐此爲陽中之少陽﹐通於春气。

【注爪者筋之餘﹐故其華在爪﹐其充在筋。】

五臟生成篇

肝之合筋也﹐其榮爪也﹐其主肺也。多食辛則筋急而爪枯。

【注辛乃金味﹐太過傷肝﹐則筋縮急而爪枯矣。】

諸筋者皆屬於節。

【注筋生於骨﹐連絡於骨節之間。】

脈要精微論

帝曰﹕癰腫﹑筋攣﹑骨痛﹐此皆安生﹖岐伯曰﹕此寒气之腫﹐八風之變也。

【注此言四時風寒之邪﹐變爲癰腫攣痛之熱病。】

平人气象論

髒眞散於肝﹐肝藏筋膜之气也。

【注髒眞者眞髒所藏之神也。神在髒爲肝﹐在體爲筋﹐言眞髒之神散於肝﹐而主藏筋膜之气。】

玉機眞髒論

風者﹐百病之長也。腎傳之心﹐病筋脈相引而急﹐病名曰瘈。當此之時﹐可灸可藥。弗治滿十日﹐法當死。

【注心主血脈而屬火﹐火熱盛則筋脈燥縮而手足拘急也。常此危急之證﹐尙可灸可藥﹐言不可以其危篤而棄之也。失而弗治﹐滿十日﹐法當死。】

經脈別論

食气入胃﹐散精於肝﹐淫气於筋。

宣明五气篇

酸走筋﹐筋病無多食酸。

【注肝合筋﹐酸走肝﹐筋病而多食之﹐則反傷其肝气。】

肝主筋﹐久行傷筋。

【注筋生於骨﹐故行走罷極則傷筋。】

血气形志篇

形苦志樂﹐病生於筋﹐治之以熨引。

【注勞苦其形則傷筋﹐志逸而藥則血脈未病﹐故治之以熨烙導引﹐使血脈榮養於筋則就安矣。】

气厥論

脾移寒於肝﹐癰腫筋攣。

【注肝主血﹐寒則血凝注。經曰﹕榮气不行﹐乃發爲癰。肝主筋﹐故筋攣也。】

痺論

風寒濕三气﹐合而爲痺也。以春遇此者爲筋痺﹐筋痺不已﹐復感於邪﹐內捨於肝。

帝曰﹕痺﹐其時有死者﹐或疼久者﹐或易已者﹐其故何也﹖岐伯曰﹕其入髒者死﹐其畱連筋骨間者疼久﹐其畱皮膚間者易已。

【注風寒濕中其兪﹐其髒气實則邪不動髒。若神气消亡﹐則痺聚在髒而死。其畱連筋骨間而不內捨其合者疼久﹐其畱皮膚間者隨气而易散。】

帝曰﹕夫痺之爲病不痛何也﹖岐伯曰﹕痺在於骨則重﹐在於脈則血凝而不流﹐在於筋則屈不伸﹐在於肉則不仁﹐在於皮則寒﹐故具此五者則不痛也。

【注如病形而不傷其气﹐則止見骨痺之身重﹐脈痺之血凝不行﹐筋痺之屈而不伸﹐肉痺之肌肉不仁﹐皮痺之皮毛寒冷﹐故具此五者之形證而不痛也。】

痿論

肝气熱則膽泄口苦筋膜幹﹐筋膜幹則筋急而攣﹐發爲筋痿。

【注膽者中精之腑﹐其應在筋﹐是周身之筋膜﹐由腑臟之精汁以榮養。膽附於肝﹐肝气熱則膽汁泄而口苦矣﹐膽汁泄則筋膜無以榮養而漧燥矣﹐筋膜幹則攣急而發爲筋痿也。】

思想無窮﹐所願不得﹐意淫於外﹐入房太甚﹐宗筋弛縱﹐發爲筋痿﹐及爲白淫。故筋痿者生於肝﹐使內也。

【注思想無窮﹐所願不得﹐則肝气傷矣。前陰者﹐宗筋之所聚﹐意淫於外﹐則欲火內動﹐入房太甚則宗筋縱弛﹐是以發爲陰痿﹐及爲白淫。】

奇病論

帝曰﹕人有尺脈數甚﹐筋急而見﹐此爲何病﹖岐伯曰﹕此所謂疹筋。是人腹必急﹐白色黑色見則病甚。

【注衝脈者﹐主滲灌溪谷與陽明合於宗筋﹐是以筋病而腹必急也。夫十二經之筋病﹐惟手太陰甚則成息賁脇急吐血。足少陰筋病甚者﹐死不治。是以白色黑色見者﹐則病甚也。】

大奇論

心脈滿大﹐癇瘈筋攣﹔肝脈小急﹐癇瘈筋攣。

【注心爲火髒﹐火熱太過﹐是以脈大而癇瘈筋攣。肝主筋而主血﹐小則爲虛﹐急則爲寒﹐此肝臟虛寒而不能榮養於筋﹐故爲攣瘈之病。】

皮部論

邪之入客於經也﹐則感虛乃陷下。其畱於筋骨之間﹐寒多則筋攣骨痛﹐熱多則筋弛骨消﹐肉鑠﹝月囷﹞破﹐毛直而敗。

【注邪畱於筋骨之間﹐則爲筋攣骨痛﹐鑠肉破﹝月囷﹞﹐毛直夭焦之敗證。】

气穴論

積寒畱捨﹐榮衛不居﹐捲肉縮筋﹐肋肘不得仲﹐內爲骨痺﹐外爲不仁﹐命曰不足﹐大寒流於溪谷也。

【注積寒畱捨﹐致榮衛不能居其間﹐寒邪凝滯﹐又不得正气以和之﹐以致肉捲而筋縮也。肋肘乃筋骨之機關﹐故不得伸舒﹔邪閉於外﹐故內爲骨痺﹔榮衛內逆﹐故外爲不仁﹐命曰不足。蓋熱邪淫溢是屬有餘﹐寒性凝濇﹐故爲不足。此大寒之邪﹐流於溪谷之間﹐以致筋骨皆爲病也。】

四時刺逆從論

少陽有餘﹐病筋痺脇滿﹔不足﹐病肝痺。滑則病肝風疝﹔濇則病積﹐時筋急﹐目病。

【注脈气散於皮毛﹐復從太陰所主之肉﹐少陽所主之筋﹐太陽所主之骨而內通於五臟﹐是以有餘而在外﹐則爲肉痺筋痺骨痺﹐不足而陷於內則爲脾痺肝痺腎痺矣。至气有餘於內而爲熱則爲疝﹐血有餘於內而爲寒則爲積矣。】

气交變大論

歲水復則筋骨並辟﹐肉瞤瘈﹐目視﹝目巟﹞﹝目巟﹞﹐物疏璺﹐肌肉胗發﹐气並膈中﹐痛於心腹﹐黃气乃損。

【注陽明主潤宗筋諸筋皆屬於骨﹐陽明之中土气傷﹐是以筋骨並辟也。瞤瘈動掣也。﹝目巟﹞﹝目巟﹞者﹐眼目不明﹐因風勝而傷血也。物裂曰璺﹐物因風而破裂也。】

五常政大論

陽明司天﹐脇痛﹐目赤﹐掉振鼓栗﹐筋痿不能久立。

【注脇痛目赤﹐振掉筋痿﹐皆肝木之病。】

太陽司天﹐水飲內稸﹐中滿不食﹐皮﹝疒帬﹞肉苛﹐筋脈不利﹐甚則胕腫﹐身後癰。

【注水飲中滿﹐皮﹝疒裙苛荷﹐皆水濕之爲病也。身後癰者﹐癰發於背也。】

至眞要大論

陽明司天﹐燥淫所勝﹐筋骨內變。

【注陽明司天﹐卯酉歲也。燥金淫勝﹐則肝血傷而不能榮養筋骨﹐故筋骨內變。】

太陽之勝﹐筋肉拘苛﹐血脈凝泣﹐絡滿色變。

【注足太陽主筋﹐故筋肉拘苛也。血脈凝泣﹐絡滿色變﹐或爲血泄﹐邪入於經也。】

陽明之復﹐淸气大舉﹐甚則入肝﹐驚駭筋攣。太衝絕﹐死不治。

【注陽明之復﹐發於本位主令之時﹐是以淸气大舉﹐淸气入肝則幹髒﹐幹髒者半生半死﹐蓋邪𨿽薄髒﹐而髒眞不傷者生。如太衝脈絕﹐眞元傷矣。】

少陽司天﹐客勝則丹胗外發﹐及爲丹熛瘡瘍﹐嘔逆喉痺﹐頭痛嗌腫﹐耳聾血溢﹐內爲瘈瘲。

【注少陽司天﹐初气三气﹐乃君相二火﹐二之气﹐乃太陰濕土。丹胗卽斑疹﹐因火熱而發於外者也。丹熛卽赤遊﹐發於外而欲遊於內者也。嘔逆瘈瘲﹐濕土之气合於內也。瘡瘍嗌腫諸證﹐亦皆感濕熱而生﹐蓋亦自上而下﹐從外而內也。】

厥陰在泉﹐客勝則大關節不利﹐內爲痙彊拘瘈﹐外爲不便﹐主勝則筋骨繇並﹐腰腹時痛。

【注大關節者﹐手足之十二節也。厥陰在泉﹐始之客气﹐乃陽明燥金﹐厥陰主筋﹐筋燥是以關節不利。次之客气﹐乃太陽寒水﹐太陽爲諸陽主气﹐陽气者柔則養筋﹐寒气淫於內﹐則太陽受之﹐故內爲痙彊拘瘈﹐卽痓證也。】

疏五過論

診有三常﹐必問貴賤﹐始富後貧﹐𨿽不傷邪﹐皮焦筋屈﹐痿躄爲攣。

【注始富後貧﹐則傷其志意﹐志意者﹐所以禦精神﹐收魂魄﹐適寒溫和喜怒者也。是故榮衛調志意和﹐則筋骨健彊﹐腠理致密﹐故傷其志意﹐則精神不能內守﹐外爲筋骨攣躄之病。】

嘗富大傷﹐斬筋絕脈﹐身體復行﹐今澤不息﹐故傷敗結﹐畱薄歸陽﹐膿積寒炅。粗工治之﹐亟刺陰陽﹐身體解散﹐四肢轉筋﹐死日有期。

【注如嘗富而一旦喪其資斧﹐則大傷其神魂﹐故心主之脈﹐肝主之筋﹐有若斬絕﹐此傷左之血脈也。然右關之脾臟未傷﹐故身體尙復能行﹐肺腎所主之精气未傷﹐而尙生長之不息也。然病𨿽先起於陰﹐久則將及於陽﹐故傷敗心肝之血﹐而結於左﹐則畱薄於气分而復歸於陽﹐左右血气皆傷﹐而膿積寒炅也。此因傷陰而流薄歸陽﹐是以膿積於陰陽寒熱之間。夫陰陽血气俱傷﹐補陽則陰竭﹐瀉陰則陽脫﹐如是者﹐止可飲以甘藥﹐而不宜灸刺。粗工不知﹐亟刺陰陽﹐以致身體解散﹐則脾气傷矣﹐四肢轉筋﹐則胃气絕矣。】

靈樞經

邪气臟腑病形篇

心脈急甚者爲瘈瘲。

【注注原脫﹐據本書體例補。心爲火髒﹐故寒甚則爲瘈瘲。蓋手足諸節﹐神气之所遊行出入﹐寒傷神气﹐故瘈瘲也。】

肝脈微濇爲瘈攣筋痺。

【注肝气虛而有寒﹐故爲瘈攣筋痺﹐肝主筋也。】

脾脈急甚爲瘈瘲。

【注瘈者急而收引﹐瘲者縱而懈弛﹐脾主四肢﹐故急甚爲瘈瘲。】

本神篇

肝悲哀動中則傷魂﹐魂傷則狂忘不精﹐不精則不正﹐當人陰縮而攣筋﹐兩脇骨不舉﹐毛悴色夭﹐死於秋。

【注悲哀﹐肺之情也。如肝因悲哀動中﹐則傷肝臟所藏之魂﹐魂傷則狂忘不精。肝主筋而脈絡陰器﹐陰縮筋攣﹐脇骨不舉﹐情志傷而及於形也。】

經脈篇

足厥陰气絕則筋絕。厥陰者肝脈也﹐肝者筋之合也﹐筋者聚於陰器而脈絡於舌本也。故脈弗榮則筋急﹐筋急則引舌與卵﹐故唇靑舌捲。卵縮則筋先死﹐庚篤辛死﹐金勝木也。

【注足厥陰之气主筋﹐故气絕則筋絕矣。厥陰﹐肝脈也﹐肝者筋之合﹐謂厥陰之气合於肝脈﹐肝臟之气合於筋也。聚於陰器者﹐筋气之會於宗筋也。筋聚於陰器﹐而絡於舌本﹐故脈不榮於筋﹐則筋急而舌捲卵縮矣。厥陰气絕則筋先死﹐庚篤辛死﹐金勝木而肝臟之木气絕也。】

經筋篇

足太陽之筋﹐起於足小指﹐上結於踝﹐邪上結於膝﹔其下循足外側﹐結於踵﹐上循跟結於腘﹔其別者結於踹外﹐上腘中內廉與腘中﹐並上結於臀﹐上挾脊上項﹔其支者﹐別入結於舌本﹔其直者﹐結於枕骨﹐上頭下顏結於鼻﹔其支者﹐爲目上网﹔下結於頄﹔其支者﹐從腋後外廉﹐結於肩髃﹔其支者﹐入腋下﹐上出缺盆﹐上結於完骨﹔其支者出缺盆﹐邪上出於頄。其病小指支跟腫痛﹐腘攣﹐脊反折﹐項筋急肩不舉﹐腋支缺盆中紐痛﹐不可左右搖。治在燔鍼劫刺﹐以知爲數﹐以痛爲兪﹐名曰仲春痺也。【网當作綱】

【注劫刺者﹐如劫奪之勢﹐刺之卽去﹐無迎隨出入之法。知者﹐血气和而知其伸舒也。以痛爲兪者﹐隨其痛處而卽爲所取之兪穴也。夫在外者皮膚爲陽﹐筋骨爲陰﹐病在陰者名曰痺。痺者血气畱閉而爲痛也。卯者二月﹐主左足之太陽﹐故爲仲春之痺。蓋手足陰陽之筋﹐應天之四時﹐歲之十二月﹐故其爲病亦應時而生﹐非由外感也。】

足少陽之筋﹐起於小指次指﹐上結外踝﹐上循脛外廉﹐結於膝外廉﹔其支者﹐別起外輔骨﹐上走髀﹐前者結於伏兔之上﹐後者結於尻﹔其直者﹐上乘﹝月少﹞季脇﹐上走腋前廉﹐系於膺乳﹐結於缺盆﹔直者上出腋﹐貫缺盆﹐出太陽之前﹐循耳後上額角﹐交巓上﹐下走頷﹐上結於頄﹔支者結於目眥﹐爲外維。其病小指次指支轉筋﹐引膝外轉筋﹐膝不可屈伸﹐腘筋急﹐前引髀﹐後引尻﹐卽上乘﹝月少﹞季脇痛﹐上引缺盆膺乳頸維筋急。從左之右﹐右目不開﹐上過右角﹐並蹺脈而行﹐左絡於右﹐故傷左角﹐右足不用﹐命曰維筋相交。治在燔鍼劫刺﹐以知爲數﹐以痛爲兪﹐名曰孟春痺也。

【注維筋﹐左右之交維也。左絡於右﹐故傷左角者﹐病從左而右也。右足不用者﹐復從上而下也。蓋維者爲一身之綱維﹐從左之右﹐右之左﹐下而上﹐上而下﹐左右上下交維﹐故命曰維筋相交。此足少陽之筋﹐交於陽維之筋而爲病也。寅者﹐正月之生陽也﹐主左足之少陽﹐故爲孟春之痺。】

足陽明之筋﹐起於中三指﹐結於跗上﹐邪外上加於輔骨﹐上結於膝外廉﹐直上結於髀樞﹐上循脇屬脊﹔其直者﹐上循骭﹐結於膝膝原缺。《靈樞》經筋亦缺﹐據《太素》經筋補﹔其支者結於外輔骨﹐合少陽﹔其直者﹐上循伏兔﹐上結於髀﹐聚於陰器﹐上腹而布﹐至缺盆而結﹐上頸﹐上挾口﹐合於頄﹐下結於鼻﹐上合於太陽。太陽爲目上网﹐陽明爲目下网。其支者﹐從頰結於耳前。其病足中指支脛轉筋﹐腳跳堅﹐伏兔轉筋﹐髀前腫﹐潰疝腹筋急引缺盆及頰﹐卒口僻﹐急者目不合﹐熱則筋縱目不開﹐頰筋有寒則急引頰移口﹐有熱則筋弛縱﹐緩不勝收﹐故僻﹐治之以馬膏﹐膏其急者﹔以白酒和桂以塗其緩者﹔以桑鉤鉤之﹐卽以生桑炭置之坎中﹐髙下以坐等﹐以膏熨急頰。且飲美酒﹐啖美炙食﹐不飲酒者自彊也﹐爲之三拊而已。治在燔鍼劫刺﹐以知爲數﹐以痛爲腧﹐名曰季春痺也。

【注太陽寒水主气而爲開﹐故寒則筋急而目不合。陽明燥熱主气而爲闔﹐故熱則筋縱而目不開。頰筋有寒則急引頰移口而爲僻﹐有熱則筋縱緩不收而爲僻﹐蓋左筋急則口僻於左﹐右筋緩則口僻於右也。以馬之脂膏熬膏﹐桑之鉤曲者而鉤架之﹐髙下如座之相等﹐卽以生桑炭置之坎中﹐令坐於上﹐如左頰筋急而口僻於左者﹐以白灑和桂以塗其右頰之緩者﹐以馬膏熨左之急頰﹐左右之緩急更變﹐卽以其法易之。且飲以美酒﹐啖以炙食﹐不飲酒者自彊飲之﹐爲之三拊而止﹐此治口頰喎僻之法也。其轉筋潰疝諸證﹐治在燔鍼劫刺﹐以知爲數﹐以痛爲兪。辰者三月﹐主左足之陽明﹐故爲季春之痺。夫在足陽明飲以美酒﹐啖以美食者﹐諸筋皆由胃腑之津液以濡養﹐故陽明主潤宗筋﹐宗筋主束骨而利機關也。】

足太陰之筋﹐起於大指之端內側﹐上結於內踝﹔其直者絡於膝內輔骨﹐上循陰股﹐結於髀﹐聚於陰器﹐上腹結於臍﹐循腹裏結於肋﹐散於胸中﹔其內者﹐著於脊。其病足大指支內踝痛﹐轉筋痛﹐膝內輔骨痛﹐陰股引髀而痛﹐陰器紐痛﹐下引臍兩脇痛﹐引膺中脊內痛。治在燔鍼劫刺﹐以知爲數﹐以痛爲腧﹐命曰孟秋痺也。【孟當作仲】

【注酉者八月﹐主左足之太陰﹐故爲仲秋之痺。】

足少陰之筋﹐起於小指之下﹐並足太陰之筋﹐邪走內踝之下﹐結於踵﹐與太陽之筋合﹐而上結於內輔之下﹐並太陰之筋﹐而上循陰股﹐結於陰器﹐循脊內﹐挾膂上至項﹐結於枕骨﹐與足太陽之筋合。其病足下轉筋﹐及所過而結者皆痛及轉筋。病在此者﹐主癇瘈及痙﹐在外者不能俯﹐在內者不能仰。故陽病者﹐腰反折不能俯﹐陰病者不能仰。治在燔鍼劫刺﹐以知爲數﹐以痛爲腧﹐在內者熨引飲藥。此筋折紐﹐紐發數甚者﹐死不治﹐名曰仲秋痺也。【仲當作孟】

【注在外在內者﹐病陰陽之气也。少陰之上﹐君火主之﹐少陰爲陰陽水火之主宰﹐故有外內陰陽之見證﹐陽外而陰內也。紐折者﹐癇瘈彊痙也。如紐發頻數而甚者﹐死不治。蓋少陰主藏津液﹐所以濡筋骨而利關節。陽气者﹐柔則養筋﹐紐折數甚﹐精陽之气絕也。申者﹐七月之生陰也﹐主左足之少陰﹐故爲孟秋之痺。】

足厥陰之筋﹐起於大指之上﹐上結於內踝之前﹐上循脛﹐上結內輔之下﹐上循陰股﹐結於陰器﹐絡諸筋。其病足大指支內踝之前痛﹐內輔痛﹐陰股痛﹐轉筋陰器不用﹐傷於內則不起﹐傷於寒則陰縮入﹐傷於熱則縱挺不收﹐治在行水淸陰气。其病轉筋者﹐治在燔鍼劫刺﹐以知爲數﹐以痛爲腧﹐命曰季秋痺也。

【注金气之下﹐水气治之﹔復行一步﹐木气治之。厥陰之木气本於水﹐故治在行水﹐以淸厥陰之气﹐其病在有形之筋﹐而爲轉筋者﹐治在燔鍼劫刺矣。】

手太陽之筋﹐起於小指之上﹐結於腕﹐上循臂內廉﹐結於肘內銳骨之後﹐彈之應小指之上﹐入結於腋下﹔其支者﹐後走腋後廉﹐上繞肩胛﹐循頸出走太陽之前﹐結於耳後完骨﹔其支者﹐入耳中﹔直者出耳上﹐下結於頷上屬目外眥。其病小指支肘內銳骨後廉痛﹐循臂陰入腋下﹐腋下痛﹐腋後廉痛﹐繞肩胛引頸而痛﹐應耳中鳴﹐痛引頷﹐目瞑﹐良久乃得視﹐頸筋急則爲筋痿頸腫﹐寒熱在頸者。治在燔鍼劫刺之﹐以知爲數﹐以痛爲腧﹐其爲腫者﹐復而銳之。本支者﹐上曲牙﹐循耳前﹐屬目外眥﹐上頷結於角﹐其病其病《靈樞》經筋作「其痛」﹐《太素》經筋作「其病」。當所過者支轉筋。治在燔鍼劫刺﹐以知爲數﹐以痛爲腧﹐名曰仲夏痺也。

【注本支者﹐本於直者而支行也。本筋與支筋﹐皆屬於目外眥筋之分行而復連絡也。午者五月﹐主手太陽﹐故名曰仲夏痺也。】

手少陽之筋﹐起於小指次指之端﹐結於腕﹐上循臂﹐結於肘﹐上繞臑外廉﹐上肩走頸﹐合手太陽﹔其支者﹐當曲頰入系舌本﹔其支者上曲牙﹐循耳前﹐屬目外眥﹐上乘頷結於角。其病當所過者卽支轉筋﹐舌捲。治在燔鍼劫刺﹐以知爲數﹐以痛爲腧﹐名爲季夏痺也。

【注未者六月﹐乃少陽主气﹐故名曰季夏痺也。】

手陽明之筋﹐起於大指次指之端﹐結於腕上﹐循臂上結於肘外﹐上臑﹐結於髃﹔其支者繞肩胛挾脊﹔直者從肩髃上頸﹔其支者上頰結於頄﹔直者上出手太陽之前﹐上左角絡頭﹐下右頷。其病當所過者支痛及轉筋﹐肩不舉﹐頸不可左右視。治在燔鍼劫刺﹐以知爲數﹐以痛爲腧﹐名爲孟夏痺也。

【注三月四月﹐乃兩陽合明﹐故名曰孟夏痺也。】

手太陰之筋﹐起於大指之上﹐循指上行﹐結於魚後﹐行寸口外側﹐上循臂﹐結肘中﹐上臑內廉﹐入腋下﹐出缺盆﹐結肩前髃﹐上結缺盆﹐下結胸裏﹐散貫賁﹐合賁下抵季脇。其病當所過者支轉筋痛﹐甚成息賁﹐脇急吐血。治在燔鍼劫刺﹐以知爲數﹐以痛爲腧﹐名曰仲冬痺也。

【注十二經筋﹐合陰陽六气﹐气逆則爲喘急息奔﹐血隨气奔則爲吐血。子者十一月﹐太陰主气﹐故名曰仲冬痺也。】

手心主之筋﹐起於中指﹐與太陰之筋並行﹐結於肘內廉﹐上臂陰﹐結腋下﹐下散前後挾脇﹔其支者入腋散胸中﹐結於臂。其病當所過者支轉筋﹐前及胸痛息賁。治在燔鍼劫刺﹐以知爲數﹐以痛爲腧﹐名曰孟冬痺也。

【注亥者十月﹐主兩陰交盡﹐故名曰孟冬痺也。】

手少陰之筋﹐起於小指之內側﹐結於銳骨﹐上結肘內廉﹐上入腋﹐交太陰﹐挾乳裏﹐結於胸中﹐循臂循臂原作「循臀」﹐據《靈樞》經筋攺。《太素》經筋作「循賁」﹐似義勝。下系於臍。其病內急﹐心承伏梁﹐下爲肘网﹔其病當所過者支轉筋﹐筋痛。治在燔鍼劫刺﹐以知爲數﹐以痛爲腧。其成伏梁唾膿血者﹐死不治。經筋之病﹐寒則反折筋急﹔熱則筋弛縱不收﹐陰痿不用。陽急則反折﹐陰急則俯不伸。焠刺者﹐刺寒急也。熱則筋縱不收﹐無用燔鍼。名曰季冬痺也。

【注少陰本陰而標陽﹐故有寒熱陰陽之證﹐少陰之從本從標也。丑者十二月﹐少陰主气﹐故爲季冬痺。】

足之陽明﹑手之太陽筋急﹐則口目爲劈﹐眥急不能卒視﹐治皆如右方也。

【注足陽明之筋﹐上挾口爲目下綱﹔手太陽之筋﹐結於頷﹐屬目外眥。故二經之左筋急則口僻於左而當刺其左﹐右筋急則口僻於右而當取之右。如左目不能卒視﹐其病在左﹔右目不能卒視﹐其病在右。如兩目皆急﹐則左右皆病。故治法皆如右方﹐而其病則有左右之分也。】

本髒篇

經脈者﹐所以行血气而榮陰陽﹐濡筋骨﹐利關節者也。是故血和則經脈流行﹐營覆陰陽﹐筋骨勁彊﹐關節淸利矣。

陰陽二十五人篇

足太陰之下﹐血气皆少﹐則善轉筋﹐踵下痛。

【注轉筋踵下痛者﹐血气少而不能營養筋骨也。】

邪客篇

地有林木﹐人有募筋。

肺心有邪﹐其气畱於兩肘﹔肝有邪﹐其气畱於兩腋﹔脾有邪﹐其气畱於兩髀﹔腎有邪﹐其气畱於兩腘。凡此八虛者﹐皆機關之室﹐眞气之所過﹐血絡之所遊﹐邪气惡血固不得住畱﹐住畱則傷經絡﹐骨節機關不得屈伸﹐故病攣也。

【注兩肘﹑兩腋﹑兩髀﹑兩腘﹐乃關節交會之處﹐心臟之神气﹐從此而出。如五臟有邪﹐則气畱於此而不得布散矣。眞气之所過﹐謂五臟之經脈﹐各從此而經過﹐邪气住畱則傷經絡﹐謂邪在於皮膚畱而不去﹐則傷經絡矣。此言機關之室﹐在於骨節之交﹐五臟之血气﹐從此而出於分肉皮膚﹐不涉於血脈也。故五臟有邪﹐則气畱於此。如外感於邪气﹐惡血畱滯於此﹐則骨節機關﹐不得屈伸而病攣也。】

刺節眞邪篇

虛邪之入於身也深﹐寒與熱相搏﹐久畱而內著﹐寒勝其熱則骨疼肉枯﹐熱勝其寒則爛肉腐肌爲膿﹐內傷骨。內傷骨爲骨蝕。有所疾前筋﹐筋屈不能伸﹐邪气居其間而不反﹐發爲筋澑。

【注寒與熱搏者﹐形中陰陽之气也。蓋形舍气﹐气歸形﹐形气之相合也。故形傷則病气﹐气傷則病形。結气歸之者﹐寒熱相搏之气﹐歸於邪畱之形所也。】

九鍼論

形苦志樂﹐病生於筋﹐治之以熨引。

扁鵲難經

損病筋緩

四損損於筋﹐筋緩不能自持。

轉筋

假令得肝脈﹐其外證善潔﹐面靑善怒﹔其內證臍左有動气﹐按之牢若痛﹔其病四肢滿閉﹐淋溲便難﹐轉筋。有是者肝也﹐無是者非也。

【注得肝脈﹐診得弦脈也。肝與膽合爲淸淨之府﹐故善潔。肝爲將軍之官﹐故善怒面靑﹐肝之色也。此外証之色脈情好也。臍左﹐肝之部也﹐按之牢若痛者﹐謂其動气按之牢堅而不移或痛也。】

筋會

筋會陽陵泉。

【注足少陽之筋﹐結於膝外廉陽陵泉﹐在膝下一寸外廉陷中。又膽與肝爲配﹐肝者筋之合﹐故爲筋會。】

金匱要略【漢張機】

筋緩

味酸則傷筋﹐筋傷則緩﹐名曰泄。咸則傷骨﹐骨傷則痿﹐名曰枯。枯泄相搏﹐名曰斷泄。榮气不通﹐衛不獨行﹐榮衛俱微﹐三焦無所禦﹐四屬斷絕﹐身體羸瘦﹐獨足腫大﹐黃汗出﹐脛冷﹐假令發熱﹐便爲歷節也。

轉筋

轉筋之爲病﹐其人臂腳直﹐脈上下行﹐微弦﹐轉筋入腹者﹐雞屎白散主之。

中藏經【漢華佗】

筋病善惡

心脈急甚則瘈瘲﹔微急﹐心中痛引腰背痛﹐不下食。

脾脈急甚則瘈瘲﹔微急則膈中不利﹐食不入而還出。筋絕魂驚虛恐﹐手足爪甲靑﹐呼罵不休者﹐八九日死。筋痺者﹐由怒叫無時﹐行步奔急﹐淫邪傷肝﹐肝失其气﹐因而寒熱所客﹐久而不去﹐流入筋會﹐則使人筋急而不能舒緩也﹐故名曰筋痺。宜活血以補肝﹐溫气以養腎﹐然後服餌湯丸。治得其理﹐合自瘳已﹐不然則害人矣。其脈左關中弦急而數﹐浮沈而有力是也。

脈訣【晉王叔和】

筋病脈

肝脈歌曰﹕緊因筋急有些些。

又曰﹕甚浮筋弱身無力﹐遇此還須四體癱。

又曰﹕二十九動濇匿匿﹐本髒及筋終絕塞。

又曰﹕溢關過寸口相應﹐目弦頭重與筋疼。

脾脈歌曰﹕有緊脾家痛﹐仍兼筋急拘。欲吐卻不吐﹐衝衝未得疏。

千金方【唐孫思邈】

筋極

凡筋極者﹐主肝也。肝應筋﹐筋與肝合。肝有病﹐從筋生。又曰﹕以春遇病爲筋痺。筋痺不已﹐復感於邪﹐內捨於肝﹐則陽气入於內﹐陰气出於外。若陰气外出﹐出則虛﹐虛則筋虛﹐筋虛則善悲﹐色靑蒼白﹐見於目下。若傷寒則筋不能動﹐十指爪皆痛﹐數好轉筋。其源以春甲乙日得之傷風﹐風在筋﹐爲肝虛風也。若陽气內發﹐發則實﹐實則筋實﹐筋實則善怒嗌漧﹔傷熱則咳﹐咳則脇下痛﹐不能轉側﹐又腳下筋滿痛﹐故曰﹐肝實風也。然則因其輕而揚之﹐因其重而減之﹐因其衰而彰之。審其陰陽﹐以別柔剛。陽病洽陰﹐陰病治陽。善治病者﹐病在皮毛肌膚筋脈而治之﹔其次治六腑。若治五臟﹐則半死半生矣。

河間六書【金劉完素】

轉筋

經云﹕轉﹐反戾也。熱气燥爍於筋﹐則攣瘈而痛﹐火主燔灼燥動故也。或以爲寒客於筋者﹐誤也。蓋寒𨿽主於收引﹐然止爲厥逆禁固﹐屈伸不便﹐安得爲轉筋也﹖所謂轉者﹐動也。陽動陰靜﹐熱證明矣。夫轉筋者﹐多因熱甚霍亂吐瀉所致﹐以脾胃上衰﹐則肝木自甚﹐而熱燥於筋﹐故轉筋也。大法渴則爲熱。凡霍亂轉筋而不渴者﹐未之有也。或不因吐瀉﹐但外冒於寒﹐而腠理閉密﹐陽气郁怫﹐內作熱燥於筋﹐則轉筋也。故諸轉筋以湯漬之﹐而使腠理開泄﹐陽气散則愈也。因湯漬而愈﹐故俗反疑爲寒也。

熱气燥爍於筋﹐故筋轉而痛﹐應風屬肝﹐甚則吐不止﹐暍熱之气加之以泄﹐濕勝也。若三气雜至﹐乃爲霍亂。

攣急

身寒大衣不能熱﹐腎脂枯涸不行﹐髓少筋弱﹐凍栗故攣急﹐附子湯主之。

蠱腹痛﹐腎傳心﹐筋脈相引而急﹐精液少﹐筋脈不榮灌而引急﹐建中湯加減主之。

人有尺脈數甚﹐筋急而見於腹﹐外必急﹐數亦爲虛﹐筋見以名耳﹐柏子仁散主之。

諸熱瞀瘈﹐皆屬於火﹐熱气勝則濁亂昏昧也。瞀﹐昏也。經所謂病筋脈相引而急﹐名曰瘈者﹐故俗謂之搐是也。熱勝風搏﹐並於經絡﹐故風主動而不寧。風火相乘﹐是以熱瞀而瘈生矣。治法﹕祛風滌熱之劑﹐折其火勢﹐瘈可立愈矣。若妄加灼火﹐或飲以發表之藥﹐則死不旋踵。

彊痿

經云﹕諸暴彊直﹐支痛緛戾﹐裏急筋縮﹐皆屬於風暴卒也。彊﹐彊勁有力而不柔和也。直﹐筋勁彊也。支痛﹐支持也。堅固支持﹐筋攣不柔而痛也。緛﹐緛縮也。戾﹐乖也。謂筋縮裏急﹐乖戾失常而病也。然燥金主於緊斂﹐短縮勁切﹐風木爲病﹐反見燥金之化﹐由亢則害承乃制也。況風能勝濕而爲燥也﹐亦十月風病勢甚而成。筋緩者﹐燥之甚也。故諸風甚者﹐皆兼於燥。

諸痙彊直﹐筋勁彊直而不柔和﹐土主安靜故也。陰痙曰柔痙﹐陽痙曰剛痙。亢則害﹐承乃制﹐故濕過極則反兼風化制之。然兼化者虛像﹐而實非風也。

思想無窮﹐所願不得﹐意淫於外﹐入房太甚﹐筋縱﹐發爲筋痿﹐及爲白淫。太過者﹐白物爲淫﹐隨溲而下﹐故爲勞弱﹐祕眞丸主之。

吐法

或曰﹕筋病吐之何爲﹖答曰﹕木郁達之。所謂達者令其條達也。或又有打撲墜墮﹐先吐之﹐用金花散﹔後下之﹐用承气湯。蓋承者順也。

婦人筋攣骨痛﹐用神應散吐之。

明理論【金成無己】

瘈瘲

傷寒瘈瘲﹐何以明之﹖瘈者﹐筋脈急也。瘲者﹐筋脈緩也。急者則引而縮﹐緩者則縱而伸。或縮或伸﹐動而不止者﹐名曰瘈瘲﹐俗謂之搐者是也。《黃帝內經》曰﹕病筋脈相引而急﹐名曰瘈瘲。瘈謂若契合之契也﹐瘲謂若放縱之縱也。行則緩﹐臥則緊﹐從則縱﹐此其以急爲瘈﹐以緩爲瘲﹐理至明矣。瘈瘲者﹐風疾也﹐而癲癇則瘈瘲焉。傷寒瘈瘲者﹐邪熱气極也。熱盛則風搏之﹐並於經絡。風主動﹐故四肢瘈瘲而不寧也。故風溫被火者﹐曰發微黃色﹐劇者如驚癇﹐時瘈瘲﹐言其熱气之劇盛也。傷寒病至於發瘈瘲者﹐疾勢已過矣﹐多難治。《內經》曰﹕太陽終者﹐戴眼反折﹐瘈瘲﹐絕汗乃出﹐大如貫珠﹐著身不流﹐是見其瘈瘲爲已過之疾也。又有四肢漐習﹐爲四肢動而不止﹐似瘈瘲而無力不得伸縮者也﹐此爲肝絕。瘈瘲之證𨿽難已﹐若能以祛風滌熱之劑﹐折其大熱﹐則瘈瘲亦有生者。若妄加灼火﹐或飲以發表之藥﹐則死不旋踵。

筋惕

傷寒筋惕﹐何以明之﹖傷寒頭痛身疼﹐惡寒發熱者﹐必然之證也。其於筋惕肉瞤﹐非常有之者﹐必待發汗過多亡陽則有之矣。《內經》曰﹕陽气者﹐精則養神﹐柔則養筋。發汗過多﹐津液枯少﹐陽气太虛﹐筋肉失所養﹐故惕惕然而跳﹐瞤瞤然而動也。太陽病脈微弱﹐汗出惡風者﹐不可服大靑龍湯﹐服之則厥逆筋惕肉瞤﹐此爲逆也。動气在左﹐不可發汗﹐發汗則頭眩汗不止﹐筋惕肉瞤。卽是觀之﹐筋惕肉瞤﹐由發汗多亡陽﹐陽虛可見矣。玆𨿽逆也﹐止於發汗亡陽而表虛﹐治以溫經益陽則可矣。或因吐下發汗﹐表裏俱虛而有此狀者﹐又非若但發汗後所可同也。經曰﹕傷寒吐下後發汗﹐虛煩﹐脈甚微﹐八九日心下痞鞕﹐脇下痛﹐气上衝咽喉﹐眩冒﹐筋脈動惕者﹐久而成痿。此爲逆之甚者也。

經曰﹕動气在左﹐不可發汗﹐發汗則頭眩﹐汗不止﹐筋惕肉瞤。是發汗而動肝气者也。

東垣十書【元李杲】

病屬外感

天之邪气﹐感則害人五臟﹐是八風之邪﹐乃風邪傷人筋骨。風從上受之﹐風傷筋﹐寒傷骨﹐蓋有形質之物受病也﹐系在下焦肝腎是也。肝腎者﹐地之气。《難經》解云﹕肝腎之气已絕於內﹐以其肝主筋﹐腎主骨﹐故風邪感則筋骨疼痛﹐筋骨乏絕則腎肝之本亦絕矣。乃有餘之證也。

辧內外傷

內傷等病﹐是心肺之气已絕於外﹐必怠惰嗜臥﹐四肢沈困不收﹐此乃熱傷元气。脾主四肢﹐旣爲熱所乘﹐無气以動。經云熱傷气﹐又云熱則骨消筋緩﹐此之謂也。若外傷風寒﹐是腎肝之气已絕於內﹐腎主骨爲寒﹐肝主筋爲風。自古腎肝之病同一治﹐以其遞相維持也。故經言膽主筋﹐膀胱主骨是也。或中風﹐或傷寒﹐得病之日﹐便著牀枕﹐非扶不起﹐筋骨爲之疼痛﹐不能動搖﹐乃形質之傷。經云寒傷形﹐又云寒則筋攣骨痛﹐此之謂也。

痿縱

肝气熱﹐生筋痿﹐故宗筋弛縱。諸痿皆屬於上者﹐指病之本在肺也。故必先起於肺﹐然後熱傳入五臟﹐散爲諸痿。

丹溪心法【元朱震亨】

筋病應經

胻善瘈瘲﹐轉筋而陰縮﹐兩足筋攣﹐皆屬足厥陰肝經見證也。

筋攣急﹐屬手厥陰﹑太陰。

轉筋

轉筋不住﹐男子以手挽其陰﹐女子以手牽乳近兩邊﹐此《千金》妙法也。

轉筋皆屬乎血熱﹐四物湯加酒芩﹑紅花﹑蒼朮﹑南星煎服。

或有寒﹐腹滿而痛﹐四肢拘急﹐轉筋下利者﹐以理中湯加生附子﹑官桂。

醫學正傳【明虞摶】

筋燥

經曰﹕諸濇枯涸﹐幹勁皴揭﹐皆屬於燥。《原病式》曰﹕經云風﹑熱﹑火同陽也﹐寒﹑燥﹑濕同陰也。又燥濕少異也。然燥金肺屬秋陰而異乎寒濕﹐故反同其風熱也。故火熱則金衰而風生﹐緣風能勝濕﹐熱能耗液而反寒。陽實陰虛﹐則風熱勝於水濕而爲燥也。凡人風病﹐多因熱盛﹐而風燥者爲其兼化﹐以熱爲其主也。蓋肝主於筋﹐而風气自甚﹐又燥熱加之﹐則筋大燥也。燥金主於收斂﹐其脈緊濇﹐故爲病勁彊緊急而口噤也。或病燥熱太甚而脾胃漧涸成消渴者﹐或風熱燥甚﹐怫郁在表而裏气平者﹐或善伸數欠﹐筋脈拘急﹐或時惡寒﹐筋惕而搐﹐又或風熱燥並而郁甚於裏﹐故煩滿而或祕結也。及風癇之發作者﹐由熱甚而風燥﹐爲其兼化﹐涎溢﹐胸膈燥鑠﹐而瘈瘲昏冒僵僕也。凡此諸證﹐皆由熱甚而生風燥。病各有異者﹐由風熱燥之微甚不等故也。所謂中風筋緩者﹐因其風熱勝濕而爲燥之甚也。然筋緩不收而痿痺﹐故諸膹郁病痿﹐皆屬於肺金﹐乃燥之化也。如秋深燥甚﹐則艸木萎落而不收﹐病之象也。是以掌得血而能持﹐足得血而能步。夫燥之爲病者﹐血液衰少﹐不能榮養百骸﹐故若是也。

筋痛

中風動止筋痛﹐是無血滋筋故痛﹐曰筋枯﹐不治。

證治要訣【明戴思恭】

筋緩急

肝主筋﹐屬木﹐風易入之﹐各從其類。肝受風則筋緩不榮﹐或緩或急﹐所以中風有喎斜﹑癱瘓不遂﹑舌彊語濇等證也。

轉筋

霍亂轉筋﹐理中湯加凍膠銼炒一錢﹐仍令其系縛腿脛。若筋入腹及通身轉筋者﹐不可治。轉筋者﹐以造曲蓼汁暖熱浸之﹐或用濃鹽湯浸之﹐詳霍亂門。

腳轉筋用龍膠散。

腳气類傷寒﹐若卒起腳弱﹐或小腹不仁﹐或舉體轉筋﹐或見食嘔逆﹐或兩脛赤腫﹐便當於腳气門中求治法也。

醫學綱目【明樓英】

瘈瘲

《素問》云﹕心脈急甚者爲瘈瘲。此心火虛寒也﹐治宜補心牛黃散主之。《靈樞》云﹕心脈滿大﹐癇瘈筋攣。此心火實熱也﹐治宜瀉心火﹐涼驚丸主之。肝脈小急亦癇瘈筋攣﹐此肝虛也﹐續斷丸主之。若肝脈盛者先救脾﹐宜加減建中湯。《素問》云﹕脾脈急甚者亦爲瘈瘲﹐此脾虛肝乘之而瘈也﹐故宜實土瀉肝木之劑。

瘈瘲而汗多不止爲虛﹐無汗能食爲實。

運气瘈瘲有二﹕其一曰火。經曰﹕火郁之發﹐民病嘔逆瘈瘲。又曰﹕少陽所至爲暴注瞤瘈。又曰﹕少陽司天﹐客勝則爲瘈瘲是也。其二曰水。經曰﹕陽明司天﹐燥气下臨﹐木气下從﹐民病脇痛目赤﹐掉振鼓栗。又曰﹕歲土太過﹐雨濕流行﹐民病足痿不收﹐行善瘈。又曰﹕太陰之復﹐頭頂痛重﹐而掉瘈尢甚是也。【按﹕陽明司天乃肝木之病﹐今曰水者﹐誤也。】

古今醫鑑【明龔信】

靑筋

夫靑筋之證﹐原气逆而血不行﹐俾惡血上攻於心也。多由一切怒气相衝﹐或憂鬱气結不散﹐或惱怒復傷生冷﹐或房勞後受寒濕﹐以致精神恍惚﹐心忡气喘﹐噎塞上壅﹐嘔噦惡心﹐頭目昏眩﹐胸膈痞滿﹐心腹絞刺﹐脇肋腰背頭腦疼痛﹐口苦舌漧﹐面靑唇黑﹐四肢沈困﹐百節酸疼﹐或憎寒壯熱﹐徧身麻痺不仁﹐手足厥冷顫掉﹐默默不已﹐不思飲食等證﹐皆惡血攻心而致之也。自古以來﹐無人論此﹐但有患此疾者﹐無方可治﹐惟以砭鍼於兩手曲池靑筋上刺之﹐出紫血﹐不勝其數﹐而疾有卽愈者﹐有不愈者﹐有變爲大患者。常慣病此者﹐或有一月一次﹐或兩三次者﹐屢患屢刺﹐莫之能愈。愚惟慮人之生命﹐以气血爲主﹐故丹溪曰﹕气血和一疾不生﹐虧則百病生焉。況此病先傷於气﹐而後復損其血﹐不致於夭枉者﹐蓋亦鮮矣。𨿽然﹐未有退血之法﹐又不得不刺﹐不刺則惡血攻心﹐須臾不救。予制一方﹐屢獲效驗﹐名白虎丸者﹐西方肺金之謂也。靑筋者﹐東方肝木之屬也。以白虎而治靑筋﹐是金能克木故耳﹐何病之不愈哉﹖此方之妙﹐不惟代刺靑筋之苦﹐愈靑筋之病﹐而亦免後日之患﹐其惠也不亦大乎﹖此方兼治男子久患痢疾便血﹐婦人崩漏帶下﹐並一切打撲內損﹐血不能散﹐心腹痛欲死者﹐服之﹐其效不啻桴鼓之影向也。按此靑筋之病﹐北人多患之﹐南人有卽痧證也。

醫貫【明趙獻可】

筋縮

《素問》曰﹕諸風掉眩﹐支痛彊直筋縮﹐爲厥陰風木之气。自大寒至小滿﹐風木君火二气之位。風主動﹐善行數變﹐木旺生火﹐風火屬陽﹐多爲堅化﹐且陽明燥金﹐主於緊斂縮勁﹐風木爲病﹐反見燥金之化﹐由亢則害承乃制﹐謂己極過則反似勝己之化﹐故木極似金。況風能勝濕而爲燥﹐風病勢甚而成筋縮﹐燥之甚也。如此等證候﹐正所謂風淫所勝治以淸涼者也﹐不宜用桂﹑附。或問曰﹕當此之時﹐小續命湯可用乎﹖曰﹕未必然。小續命湯﹐此仲景《金匱要略》治冬月直中風寒之的方﹐卽麻黃桂枝湯之變方也。其間隨六經之形證﹐逐一加減﹐未便可按方統用其全方也。如太陽無汗﹐於本方倍麻黃﹑杏仁﹑防風﹔如有汗惡風﹐於本方中倍桂枝﹑芍藥﹑杏仁﹔如陽明無汗﹐身熱不惡風﹐於本方中加石膏﹑知母﹑甘艸﹔有汗身熱不惡風﹐於本方中加葛根﹑桂枝﹑黃芩﹔如太陽無汗身涼﹐於本方中加附子﹑漧薑﹑甘艸﹔少陰經中有汗無熱﹐於本方中加桂枝﹑附子﹑甘艸。凡中風無此四證﹐六經混淆﹐系手少陽﹑厥陰﹐或肢節攣痛﹐或麻木不仁﹐每續命八兩﹐加羌活四兩﹑連翹六兩。此系六經有餘之表證﹐須從汗解。如有便溺阻隔﹐宜三化湯或局方麻仁丸通利之。𨿽然﹐邪之所湊﹐其气必虛﹐世間內傷多而外感少﹐此方終不可輕用也。

石室祕籙【淸陳士鐸】

筋病治法

一身之筋﹐不可有病﹐病則筋縮而身痛矣。欲筋之舒﹐在於血和﹐故治筋必須治血。人若筋急攣縮﹐傴僂而不能立﹐俯仰而不能直者﹐皆筋病也。方用當歸一兩﹐白芍﹑薏仁﹑生地﹑元參各五錢﹐柴胡一錢﹐水煎服。此方之奇在用柴胡一味入於補血藥之中。蓋血虧則筋病﹐用補血藥以治筋﹐宜矣﹐何以又用柴胡以舒散之﹖不知筋乃肝之餘﹐肝气不順﹐筋乃縮急﹐甚而傴僂﹐今用柴胡舒其肝脈之郁﹐鬱气旣除﹐而又濟之以大劑補血之品﹐則筋得其養而寬﹐筋寬則諸證悉愈矣。筋病之方﹐當歸三錢﹐芍藥一兩﹐熟地二兩﹐白朮五錢﹐肉桂﹑柴胡﹑白芥子各一錢﹐水煎服。此方乃腎肝同治之法﹐筋𨿽屬肝﹐而滋肝必責之腎﹐今大補其腎﹐又加之舒肝之藥﹐而筋有不快然以養者耶﹖古今圖書集成醫部全錄卷二百十五

筋門

方

雞屎白散【仲景】治轉筋入腹。

雞屎白

右一味爲散﹐取方寸匕﹐以水六合和溫服。

橘皮通气湯【《千金方》﹐下同】治筋實極則咳﹐咳則兩脇縮痛﹐痛甚則不可轉動。

橘皮四兩白朮石膏各五兩細辛當歸桂心茯苓各三兩香豉一升

右八味﹐﹝口父﹞咀﹐以水九升﹐煮取三升﹐去滓﹐分三服。

丹參散治筋實極則兩腳下滿而痛﹐不得遠行﹐腳心如割﹐筋如斷折﹐痛不可忍者。

丹參芎藭杜仲續斷地骨皮各二兩漧地黃當歸通艸升麻麥門冬麻黃禹餘糧各一兩十八銖牛膝二兩六銖甘艸桂心各一兩六銖生薑炒牡蠣各二兩半

右十七味﹐治下篩爲粗散﹐以絹袋子盛二方寸匕﹐以井華水二升煮﹐數動袋子﹐煮取一升﹐頓服﹐日二。

地黃煎治筋實極﹐手足爪甲﹐或靑或黃﹐或黑烏黯﹐四肢筋急﹐煩滿。

生地黃汁三升生葛汁生元參汁各一升大黃升麻各二兩芍藥四兩麻黃梔子犀角各三兩石膏五兩

右十味﹐﹝口父﹞咀﹐以水七升﹐先煮七物﹐取二升﹐去滓﹐次下地黃汁煎一兩沸﹐次下葛汁﹐煎取三升﹐分三服﹐日再。

五加皮酒治筋虛極﹐筋痺﹐好悲思﹐顏色蒼白﹐四肢噓吸﹐手腳拘攣﹐伸動縮急﹐腹中轉痛。

五加皮一升漧薑芎藭各五兩薏苡半升枳刺天麻仁各二升豬椒根白皮丹參各八兩桂心當歸甘艸各三兩天雄秦椒白蘚通艸各四兩

右十五味﹐﹝口父﹞咀﹐以絹袋盛﹐淸酒四斗漬﹐春夏四日﹐秋冬六七日﹐初服六七合﹐稍稍加﹐以知爲度。

人參酒治筋虛極則筋不能轉﹐十指爪皆痛﹐數轉筋﹐或交接過度﹐或病未平復﹐交接傷气﹐內筋絕﹐舌捲唇靑﹐引卵縮﹐胻脈疼急﹐腹中絞痛﹐或便欲絕﹐不能飲食。

人參防風白茯苓細辛秦椒黃芪炙當歸牛膝桔梗各一兩半漧地黃丹參薯蕷鍾乳石礬石山茱萸芎藭各二兩白朮麻黃各二兩五錢大棗三十枚﹐劈五加皮一升生薑切炒幹烏麻碎﹐各二升

右二十二味﹐﹝口父﹞咀﹐鍾乳別研﹐以小袋子盛﹐淸酒二斗半﹐浸五宿﹐溫服三合﹐日再。不知﹐隨意增進。一本無烏麻﹐用杜仲一兩半。

眞武湯【仲景﹐下同】治悞發太陽汗﹐致筋惕肉瞤者。

白茯苓芍藥炒生薑切白朮炒﹐各三兩附子一枚﹐炮﹐去皮破八片

右五味﹐以水八升﹐煮去滓﹐溫服七合﹐日三服。若咳者﹐加五味半合﹐細辛﹑漧薑各一兩。若小便利者﹐去茯苓。若下利者﹐去芍藥﹐加漧薑二兩。若嘔者﹐去附子﹐加生薑﹐足前成半斤。

甘艸漧薑湯治太陽病小便數﹐心煩腳攣急﹐厥逆﹐咽中痛﹐煩躁吐逆者。

甘艸四兩漧薑炮﹐二兩

右﹝口父﹞咀﹐以水二升﹐煮取一升五合﹐去滓﹐分溫再服。

芍藥甘艸湯治前證足溫者。

白芍藥甘艸炙﹐各四兩

右二味﹐﹝口父﹞咀﹐以水三升﹐煮取一升半﹐去滓﹐分溫再服。

調胃承气湯治前證兼胃气不和﹐讝語者。

大黃四兩甘艸炙﹐二兩芒硝半斤

右三味﹐﹝口父﹞咀﹐以水三升﹐煮取一升﹐去滓﹐內芒硝﹐更上火微煮﹐令沸﹐少少溫服。

四逆湯治前證重發汗加燒鍼者。

漧薑一兩半附子一枚﹐生用﹐去皮破八片甘艸炙﹐二兩

右三味﹐﹝口父﹞咀﹐以水三升﹐煮取一升二合﹐去滓﹐分溫再服。彊人可用大附子一枚﹐漧薑三兩﹐涼服。

附朮散治傷寒手足逆冷﹐筋脈拘急﹐汗出不止﹐項彊直﹐搖頭口噤。

附子炮白朮各一兩獨活半兩川芎三錢桂心二錢

右﹐搗羅爲末﹐每服三錢﹐水一鍾﹐棗子二枚﹐同煎至五分溫服。

香薷散治霍亂吐利不已﹐百脈昏亂﹐榮衛俱虛﹐冷搏於筋﹐令轉筋﹐宜服此方。

厚朴黃連各二兩﹐入生薑四兩取汁﹐同杵炒紫香薷穗一兩半

右搗爲粗末﹐每服三錢﹐水一盞﹐酒一盞半﹐同煎至七分﹐去滓﹐用新汲水﹐頻頻浸換﹐令極冷頓服之﹐藥冷則效速也。仍煎服時﹐不得犯鐵器﹐慢火煎之。兼治非時吐利﹐霍亂﹐腹中撮痛﹐大渴煩躁﹐四肢逆冷﹐冷汗自出﹐兩腳轉筋﹐疼痛不可忍者﹐須井中沈令極冷﹐頓服之﹐乃有神效。一方有白扁豆﹐尢良。

祕眞丸【河間﹐下同】治筋痿﹐及白淫隨溲而下。

訶子皮大者﹐五个縮砂仁去皮﹐半兩龍骨研朱砂各一兩﹐研細﹐一分爲衣

右爲末﹐麵糊爲丸如菉豆大﹐每服一丸﹐空心溫酒下﹐冷水亦得。不可多服。大祕﹐蔥白湯茶下。

附子湯治筋弱攣急﹐身寒﹐大衣不能熱者。

附子炮獨活防風去苗川芎丹參萆薢菖蒲天麻官桂當歸各一兩黃芪細辛去苗山茱萸白朮甘菊花牛膝酒浸甘艸炙枳殼麩炒去穰﹐各半兩

右爲末﹐每服三錢﹐水一大盞﹐生薑五片﹐煎至七分﹐去滓溫服﹐不計時候﹐日進三服。

加減建中湯治筋脈不榮灌而引急。

人參甘艸炙官桂白茯苓去皮附子炮當歸厚朴生薑制﹐各一兩龍骨麥門冬黃芪白芍藥生地黃各四兩

右爲末﹐每服三錢﹐水一盞半﹐生薑五片﹐棗一枚﹐餳少許﹐煎至一盞﹐去滓溫服。

柏子仁散治筋急見於腹外。

柏子仁茯苓防風細辛白朮官桂枳殼川芎各三兩附子當歸檳榔各半兩

右爲末﹐每服三錢﹐水一盞半﹐生薑三片﹐棗二枚﹐同煎至八分﹐去滓溫服﹐不計時候。

金花散治打撲墜墮傷筋﹐先以此吐之﹐後以承气湯下之。

半夏湯洗﹐一兩檳榔二錢雄黃一錢半

右爲細末﹐薑汁浸﹐蒸餅爲丸如桐子大﹐小兒另丸﹐生薑湯下﹐從少至多﹐漸次服之﹐以吐爲度。羈絆於脾﹐故飲食不下。

風引湯【仲景】治風熱瘈瘲﹐及驚癇瘈瘲。

紫石英白石英寒水石石膏漧薑大黃龍齒牡蠣甘艸滑石各等分

右﹝口父﹞咀﹐水一升﹐煎至三分﹐食後溫服﹐無不效者。

活血通經湯【東垣】治手筋攣急﹐大便祕濇﹐面赤而熱。

芍藥五分升麻葛根人參當歸身炙甘艸各一錢酒黃蘗桂枝各二錢

右銼如麻豆大﹐都作一服﹐水二大盞﹐煎至一盞﹐熱服﹐不拘時。令暖﹐房中近火摩搓其手。

四物湯【《局方》】治一切血熱血虛﹐筋脈攣急。

當歸酒洗生地黃各三錢白芍藥二錢川芎一錢半

右銼﹐如麻豆大﹐水二鍾﹐煎一鍾﹐去滓熱服。

理中湯【仲景】治有寒腹滿而痛﹐四肢拘急﹐轉筋下利者。

人參甘艸漧薑白朮等分

右銼﹐每服五錢﹐水煎溫服。

藿香散【《局方》】治中暑霍亂﹐四肢冷﹐冷汗出﹐腳轉筋。

大腹皮茯苓白芷紫蘇各一兩陳皮桔梗白朮厚朴半夏曲甘艸各二兩藿香三兩

右爲末﹐每服二錢﹐姜三片﹐棗一枚﹐煎服。

大補丸【丹溪﹐下同】去腎經火﹐燥下焦濕﹐治筋骨軟﹐气虛以補气藥下﹐血虛以補血藥下﹐並不單用。

川黃蘗炒褐色

右一味﹐以水丸服。

腳軟筋痛方

牛膝二兩白芍藥一兩半敗龜板酒炙黃蘗酒炒﹐各一兩知母炒甘艸各半兩

右爲末﹐酒糊爲丸。

黃芪丸治風虛勞﹐羸瘦﹐虛煩﹐筋脈拘攣﹐疼痛不臥。

黃芪人參熟漧地黃薏苡仁白茯苓山萸各一兩酸棗仁羌活當歸枸杞子桂心羚羊角屑各七錢半防風遠志各半兩

右爲末﹐蜜丸桐子大﹐每服三十丸﹐溫酒送下。

當歸龍膽丸【《衛生寶鑑》﹐下同】治腎水陰虛﹐風熱蘊積﹐時發驚悸﹐筋惕搐搦﹐神志不寧﹐營衛壅滯﹐頭目昏眩﹐肌肉瞤動﹐胸膈痞滿﹐咽嗌不利﹐腸胃燥濇﹐小便淋閉﹐筋脈拘急﹐肢體痿弱﹐暗風等病。常服宣通血气﹐調順陰陽﹐病無再作。

當歸身龍膽艸大梔子黃連黃蘗黃芩各一兩大黃蘆薈靑黛各五錢木香二錢半麝香五分﹐另研

右十一味﹐爲末﹐蜜丸菉豆大﹐每服二十丸﹐姜湯送下﹐食後。

茖蔥丸治寒濕筋骨冷疼﹐不能舉動。

川烏去皮尖生黑牽牛頭末鹽豉各三錢乳香研沒藥研﹐各一錢

右爲末﹐入研藥勻﹐用肥蔥一握﹐洗去土﹐淡酢一升﹐不犯銅鐵﹐文武火熬﹐蔥酢一半濾去滓﹐慢火再熬成膏﹐滴水中不散爲度。將前藥末和丸如桐子大﹐每服十丸加至二十丸﹐溫酒送下﹐大便微利則愈。

左經丸治筋骨諸疾﹐手足不隨﹐不能行步運動﹐但不曾鍼灸傷筋脈者﹐四五丸必效。服後小便淋濇﹐其驗也。

當歸一兩木鱉子去殼另研白膠香另研五靈脂各三兩半艸烏生﹐去皮臍﹐三兩半螌蝥一百个﹐去頭足翅﹐少酢煮熟

右爲末﹐以另研二味和勻﹐用黑豆去皮﹐生杵粉一斤﹐酢煮爲糊﹐共和丸如雞頭大﹐每服一丸﹐酒磨下。

半夏湯治霍亂轉筋﹐吐利不止。

茯苓白朮半夏曲各十兩甘艸二錢半淡桂一錢半

右爲末﹐渴者涼水﹑不渴者溫水調下三錢﹐無時。

五苓散【仲景﹐下同】治霍亂轉筋﹐渴欲飲水者。

豬苓茯苓白朮炒﹐各十八銖桂半兩澤瀉一兩六銖半

右爲末﹐每服三錢。服後多飲熱水﹐汗出愈。

理中丸治霍亂轉筋﹐不欲飲水者。

白朮東壁土炒人參漧薑炮甘艸炙﹐各等分

右爲末﹐蜜丸如桐子大。

靑蛾丸【《三因方》】治腎虛腰痛﹐常服壯筋骨。

杜仲炒破故紙炒﹐各一斤生薑十兩﹐炒

右爲細末﹐用胡桃肉一百二十个﹐湯浸去皮膜﹐研爲膏﹐加煉蜜些少﹐丸如梧桐子大﹐每服五十丸﹐鹽湯姜湯任下。

黃芪酒【《醫學正傳》】治風寒濕痺﹐身體頑麻﹐皮膚燥癢﹐筋脈攣急﹐語言蹇濇﹐手足不遂等證。

黃芪防風桂枝天麻萆薢石斛虎脛骨酥炙當歸白芍藥雲母粉白朮茵芋葉木香仙靈脾甘艸續斷各一兩

右細切﹐以生絹袋盛﹐用無灰好酒一斗﹐以磁罐浸之﹐包封罐口﹐勿令泄气﹐春五﹑夏三﹑秋七﹑冬十日﹐每服一盞﹐溫飲之﹐不拘時候。

續斷丸【《醫學綱目》﹐下同】治肝勞虛寒﹐脇痛脹滿﹐眼昏不食﹐攣縮瘈瘲。

續斷酒浸川芎當歸酒浸半夏湯炮姜制橘紅漧薑炮﹐各一兩桂心甘艸炙﹐各半兩

右爲細末﹐蜜丸如桐子大﹐每服百丸﹐白滚湯下。

牛黃散治心虛風﹐筋脈攣搐﹐神昏語濇。

牛黃龍腦朱砂麝香各一錢蟬蛻烏蛇肉酒浸﹐各一兩全蠍炒白僵蠶炒桑螵蛸羚羊角阿膠炒天麻甘菊花防風蔓荊子桂心細辛側子炮去皮獨活去蘆犀角各半兩麻黃七錢半

右爲細末﹐和勻再研﹐每服一錢﹐豆淋酒下。

涼驚丸治心火亢盛﹐筋脈攣搐。

艸龍膽防風靑黛研﹐各三兩龍腦研﹐一錢黃連末﹐五分牛黃麝香各一字

右爲細末﹐麵糊爲丸如粟米大﹐每服一二十丸﹐金銀泡湯下之。

白虎丸【《古今醫鑑》】治靑筋。歌曰﹕白虎丸丹古石灰﹐谷神子制救人災﹐臼中爲末水飛過﹐手上成丸日曬來。引宜燒酒一二盞﹐每服須吞五十枚。保全世患靑筋證﹐廣積陰功徧九垓。

千年古石灰不拘多少﹐刮去雜土爲末﹐水飛過。

右曬勿令太燥﹐量可丸卽收﹐丸如梧桐子大。每服五十丸﹐看輕重加減﹐燒酒送下。此藥能順气散血﹐化痰消滯。治靑筋初覺﹐頭疼惡心﹐或腹痛﹐或腰痛﹐或徧身作痛﹐不思飲食﹐卽進一服﹐當時血散。若過三五日﹐靑筋已老﹐多服取效。又治心腹痛﹐及婦人崩漏帶下﹐或因气惱致病﹐或久患赤白痢疾﹐或打撲內損﹐血不能散﹐服之大效。

太公丸宋杏川治緊陰靑筋﹐心腹疼痛。

漧薑白礬枯過﹐各二兩

右爲末﹐用糯米糊爲丸如菉豆大﹐每服三十丸﹐滚水下。如不止﹐再飲滚水三口。

牛膝丸【《保命集》】治肝腎損骨痿﹐不能起於牀﹐筋弱不能收持﹐宜益精緩中。

牛膝酒浸萆薢杜仲炒去絲白蒺藜防風菟絲子酒浸肉蓯蓉酒浸﹐各等分官桂減半

右爲細末﹐酒煮豬腰子搗和﹐丸如梧桐子大﹐每服五七十丸﹐空心用溫酒送下。

四君子湯治气虛瘈瘲。

人參白朮土炒茯苓各二錢甘艸一錢

右水煎服。

加味逍遙散治虛弱瘈瘲﹐或亡血多﹐悞汗下而致者。

柴胡當歸酒拌白芍酒炒白朮土炒茯苓丹皮梔子各一錢甘艸炙﹐五分

右加煨姜﹑薄荷煎。

麥門冬散治風虛勞﹐筋攣肢疼﹐心神煩熱﹐不得睡臥。

麥門冬茯神柴胡黃芪白朮各一兩防風赤芍藥枳殼麩炒芎藭酸棗仁羚羊角屑﹐各七錢半甘艸炙﹐半兩

右爲末﹐每服五錢﹐水一盞﹐生薑五片﹐煎至七分﹐去滓溫服。

補中益气湯【東垣】治气虛瘈瘲。

黃芪病甚熱甚者﹐一分人參三分﹐咳嗽者去之甘艸炙五分當歸身酒浸橘皮升麻柴胡各二錢白朮三分

右﹝口父﹞咀﹐水二盞煎至一盞﹐量气弱气盛﹐臨病斟酌水盞大小﹐去滓﹐食遠稍熱服。如傷重者﹐不過二服卽愈。若病久者﹐以權立加減之法治之。

十全大補湯治筋脈抽掣顫掉﹐陽气虛敗者。

人參白朮茯苓熟地黃川芎當歸芍藥肉桂黃芪各等分甘艸減半

右﹝口父﹞咀﹐水一盞半﹐生薑三片﹐棗二枚﹐煎八分﹐不拘時溫服。

薏苡仁散治熱攣﹐大筋緛短。

薏苡仁石膏煆川芎肉桂防風防己羚羊角鎊赤芍藥杏仁去皮尖並雙仁﹐麩炒甘艸炙﹐各等分

右﹝口父﹞咀﹐每服四錢﹐水一盞﹐姜五片﹐煎服﹐無時。

五積散治感寒筋攣骨痛。

白芷茯苓半夏湯洗七次當歸川芎甘艸炙肉桂芍藥各三兩麻黃去節根枳實麩炒陳皮去白﹐各六兩桔梗十二兩厚朴姜制漧薑爁﹐各四兩蒼朮泔浸﹐二十四兩

右﹝口父﹞咀﹐每服四錢﹐水一盞﹐姜三片﹐蔥白三根﹐煎七分﹐熱服。冒寒用煨姜。

烏頭湯【《本事方》】治寒冷濕痺﹐畱於筋脈﹐攣縮不能轉側﹐冬月服之。

大烏頭細辛川椒甘艸秦艽附子官桂白芍藥各一兩七錢半漧薑白茯苓防風炙當歸各一兩獨活一兩二錢半

右爲粗末﹐每服三錢﹐水一盞半﹐棗二枚﹐同煎至八分﹐去滓﹐空心食前服。

木瓜散治筋虛極﹐腳手拘攣﹐十指甲痛﹐數轉筋﹐甚則舌捲卵縮﹐唇靑面黑。

木瓜虎脛骨酥炙五加皮洗柏子仁當歸身酒浸桑寄生酸棗仁制人參黃芪各一兩炙甘艸半兩

右每服四錢﹐姜三片﹐煎六分﹐溫服。

柴胡飲子治肝熱轉筋。

黃芩甘艸炙大黃芍藥柴胡人參當歸各半兩

右每服四錢﹐姜三片﹐煎六分﹐溫服。

瀉靑丸治肝火轉筋。

黃連

右爲末﹐糊丸麻子大﹐每服二三十丸﹐白湯下。

五加皮湯治筋實極﹐咳則兩脇下痛﹐不可轉動﹐並腳心痛不可忍﹐手足爪甲靑黑﹐四肢筋急。

羌活羚羊角鎊赤芍藥防風五加皮洗秦艽枳實去瓤麩炒甘艸炙﹐各半兩

右每服四錢﹐姜三片﹐煎六分﹐溫服。

人參益气湯治虛而瘈搐。

黃芪五錢人參黃蘗陳皮白芍藥升麻柴胡各三分當歸炙甘艸白朮生甘艸各二分

右﹝口父﹞咀﹐水二盞﹐先浸一時﹐煎至一盞﹐熱服﹐早飯後﹑午後各一服。

防風散治肝气筋脈拘攣﹐四肢疼痛﹐心膈痰壅﹐不思飲食。

防風麻黃各一兩赤茯苓麥冬薏苡仁牛膝酒浸羚羊角屑犀角屑﹐各一兩白朮半夏湯洗七次芎藭人參當歸大黃炙甘艸各半兩杏仁麩炒去皮尖﹐各七錢半

右爲﹝口父﹞咀﹐每服五錢﹐水一中盞﹐生薑五片﹐同煎至六分﹐去滓溫服﹐不拘時候。

養血地黃丸治筋攣﹐春夏服之。

熟地黃蔓荊子各二錢半山茱萸五錢黑狗脊炙地膚子白朮漧漆炒蠐螬炒天雄車前子各七錢半萆薢山藥澤瀉牛膝各一兩

右爲細末﹐蜜丸如梧子大﹐每服五十丸﹐溫酒下。

羚羊角湯治筋攣痺﹐肢節束痛﹐秋宜服之。

羚羊角肉桂附子獨活各一兩三錢半白芍藥防風芎藭各一兩

右爲粗末﹐每服五大錢﹐水一盞半﹐生薑三片﹐同煎至八分﹐取淸汁服﹐日可二三服。

煨腎散治筋攣。

甘遂末三錢以獖豬腰子細批破﹐少鹽椒腌透﹐摻藥末﹐荷葉包裹燒熟﹐溫酒嚼服之。

防風散治風虛勞﹐筋脈拘攣﹐腰膝疼痛。

防風五加皮萆薢酒浸薏苡仁海桐皮枳殼麩炒赤芍桂心黃芪杜仲炒去絲熟漧地黃牛膝酒浸﹐各一兩續斷鼠粘子羚羊角屑﹐各七錢半

右爲細末﹐每服二錢﹐溫酒調下﹐日三四服。忌生冷油膩﹐毒滑魚肉。

羚羊角散治肝風筋脈拘攣﹐四肢疼痛。

羚羊角屑一兩甘艸炙梔子仁各半兩升麻防風酸棗仁桑白皮羌活各七錢半

右﹝口父﹞咀﹐每服三錢﹐水一中盞﹐入生薑五片﹐煎至六分﹐去滓溫服﹐不拘時﹐忌熱面豬肉大蒜。

單方

轉筋入腹﹕取屠兒幾垢﹐一雞子大﹐溫酒調服﹐得吐卽愈。【時珍】

人身上結筋﹕用木勺打之三下﹐自散。【藏器】

腳上轉筋﹕劉禹錫《續傳信方》﹐用黃蠟半斤銷之﹐塗舊絹帛上﹐隨患大小闊狹﹐乘熱纏腳﹐須當腳心﹐便著襪裹之﹐冷卽易﹔仍貼兩手心。【《圖經》】

霍亂轉筋洗法﹕用大蓼一握﹐水煎燻洗﹐立效。【《醫學正傳》】

肝虛轉筋﹕用赤蓼豆葉切作三合﹐水一盞﹐酒三合﹐煎至四合﹐去滓﹐溫分二服。【《聖惠方》】

腳轉筋﹐疼痛攣急﹕松節二兩﹐細銼如米粒﹐乳香一錢﹐用銀石器內慢火炒令焦﹐只畱一分性﹐出火毒﹐研細﹐每服一錢至二錢﹐熱木瓜酒調下﹐同是筋病皆治之。一方用松節一兩。【孫用和《祕寶方》】

轉筋﹕取故綿以釅酢浸甑中蒸﹐及熱﹐用綿裹病人腳﹐冷更易﹐勿停﹐瘥止。【《外臺方》】

治轉筋徧身入肚不可忍者﹕作極咸鹽湯於槽中暖浸之。【《丹溪心法》】

舒筋法﹕治破傷後﹐筋攣縮不能伸﹐他病筋縮亦可用。大竹管長尺餘﹐兩頭鉆一竅﹐系以繩﹐掛於腰間﹐一坐則舉足搓滚之﹐勿計工程﹐久當有效。有人墮馬折脛﹐腳筋攣縮﹐不能行步﹐遇一道人﹐教以此法﹐數日便愈如常。【《得效方》】

風寒筋骨攣縮﹕溫泉內浴之﹐濕多者不可。【《本艸》﹐下同】

薏苡仁﹐主熱風筋脈攣急﹐又主筋急拘攣﹐煮粥常服之。

筋骨拳攣﹕獨活煮湯服之。

筋骨攣急﹕淫羊藿煮湯飲之﹔又可釀酒服之。

何首烏﹐長筋力﹐或丸或散或浸酒﹐久服﹐佳。

五加皮堅筋骨﹐或煮服﹐或釀酒久服。

筋骨風攣痛酸﹕棗仁作末﹐和酒服﹐或煮粥服。

杜仲能使筋骨彊﹐或煮服﹐或丸服﹐並佳。

木瓜入肝﹐故益筋﹐能彊筋骨﹐凡筋病皆治之。煮服丸服﹐皆佳。

覆盆子益力﹐又云倍力﹐末服丸服皆佳。

手足筋急﹕荊芥煮湯飲﹐嫩者作虀食亦可。

筋急痛﹕鹿髓以溫酒和服。

風病筋攣﹕羚羊角鎊取屑煮湯服。

諸筋食之﹐令人多筋力。六畜及獐鹿之筋皆可食。

筋骨痛攣﹕王瓜子炒開口爲末﹐酒服一錢﹐日二服﹐仍常服溫補藥。【《集簡方》】

腳肚轉筋﹕蜈蚣燒﹐豬脂和敷。【《肘後方》﹐下同】

筋骨攣痛﹕用羊脛骨酒浸服之。

轉筋﹕酢煮羊毛裹腳。【孟詵】

風血積冷﹐筋急拘攣疼痛者﹕取茄子五十斤﹐切洗﹐以水五斗﹐煮取濃汁﹐濾去滓﹐更入小鐺中﹐煎至一升以來﹐卽入生粟粉同煎﹐令稀稠得所﹐取出搜和﹐更入麝香﹑朱砂末同丸﹐如梧子大﹐每旦用秫米酒送下三十丸﹐近暮再服﹐一月乃瘥。男子女人﹐通用皆驗。【《本艸圖經》】

筋骨疼痛﹕用烏龜一个﹐分作四腳﹐每用一腳﹐入天花粉﹑枸杞子各一錢二分﹐雄黃五分﹐麝香五分﹐槐花三錢﹐水一碗﹐煎服。【《纂要奇方》】

腰腳不隨﹐攣急冷痛﹕取虎脛骨五六寸﹐刮去內膜﹐塗酥炙黃搗細﹐絹袋盛之﹐以瓶盛酒一斗浸之﹐煻火微溫。七日後任情飲之﹐當微利便效也。

又方﹕虎腰脊骨一具﹐前兩腳全骨一具﹐並於石上﹐以斧捶碎﹐安鐵牀上﹐文炭火炙﹐待脂出﹐則投無灰濃酒中密封﹐春夏七日﹐秋冬三七日﹐任情日飲三度。患十年以上者﹐不過三劑。七年以下者﹐一劑必瘥。【《海上方》】

筋骨急痛﹕虎骨和通艸煮汁﹐空肚服半升﹐覆臥少時﹐汗出爲效。切忌熱食﹐損齒。小兒不可則食﹐恐其齒不生。【《食療》】

筋攣﹕用酒煮木瓜﹐爛研成粥﹐裹筋急處﹐冷卽易。【《治法匯》】

天師栗﹐久食﹐已風攣。【時珍】

腳轉筋﹕以赤蓼莖水酒煎服﹐外以大蒜摩腳心﹐桃柳楮桑槐五枝煎湯洗﹐亦佳。【《治法匯》﹐下同】

又捷法﹕樟木煎湯﹐先燻後洗。

又方﹕荊條葉燒煙燻湧泉穴﹐出汗﹐妙。

羚羊肉﹐和五味炒熟﹐投酒中﹐經宿飲之﹐治筋骨急彊﹐甚佳。【《本艸》﹐下同】

筋骨疼痛﹕鹿角燒存性爲末﹐酒服一錢﹐日二。

轉筋入腹﹕釜底墨末﹐和酒服一錢。【《肘後方》﹐下同】

風疾筋骨攣急﹕用茵陳蒿炙黃一斤﹐秫米一石﹐曲三斤﹐如常釀酒飲。

一切風虛弱﹐筋骨攣痛﹐腳气緩痺﹕松節煮汁﹐同曲米釀酒飲﹐松葉煎汁亦可。

肝臟气虛﹐風冷搏於筋﹐徧體轉筋﹐入腹不可忍﹕熱湯三斗﹐入鹽半斤﹐稍熱浸之。【《聖惠方》】

筋骨痛攣﹕馬雹兒子炒開口爲末﹐酒服一錢﹐日二次服。【《集簡方》】

寬筋治損﹕何首烏十斤﹐生黑豆半升﹐同煎熟﹔皂莢一斤﹐燒存性﹔牽牛十兩﹐炒取頭末﹔薄荷十兩﹐木香﹑牛膝各五兩﹔川烏頭炮二兩。爲末﹐酒糊丸梧子大﹐每服三十丸﹐茶湯下。

風痺筋急腫痛﹐屈轉易常﹕白蘞二分﹐熟附子一分爲末﹐每酒服半刀圭﹐日二服。以身中熱行爲候﹐十日便覺。忌豬肉冷水。【《千金方》】

筋骨攣急﹕用秫米一石﹐曲三斗﹐地黃一斤﹐茵陳蒿炙黃半斤﹐依釀酒法服之﹐良。

腳肚轉筋﹕大蒜擦足心﹐令熱卽安﹐仍以冷水食一瓣。【《攝生方》】

足躄筋急﹕桂末白酒和塗之﹐一日一上。【《甲乙經》】

彊筋補益四聖不老丹﹕用明松脂一斤﹐以無灰酒砂鍋內﹐桑柴火煮數沸﹐竹枝攪稠﹐乃住火﹐傾入水內結塊﹐復以酒煮九徧﹐其脂如玉﹐不苦不濇乃止。爲細末﹐用十二兩﹐入白茯苓末﹑黃菊花末﹑柏子仁去油取霜各半斤﹐煉蜜丸如梧子大﹐每空心好酒送下七十二丸。須擇吉日修合﹐勿令婦人雞犬見之。

又方﹕松梅丸﹐用松脂﹐以長流水桑柴煮拔三次﹐再以桑灰滴汁﹐煮七次﹐扯拔﹐更以好酒煮二次﹐仍以長流水煮二次﹐色白不苦爲度。每一斤入九蒸地黃末十兩﹑烏梅末六兩﹐煉蜜丸梧子大﹐每服七十丸﹐空心鹽米湯下﹐健陽補中﹐彊筋潤肌﹐大能益人。【《方外奇方》】

鍼灸

《素問》曰﹕春刺秋分﹐筋攣逆气﹐環爲咳嗽﹐病不愈﹐令人時驚﹐又且哭。

病有在脈者﹐刺脈無傷筋﹐筋傷則內動肝﹐肝動則春病熱而筋弛。

刺筋無傷肉者﹐至肉而去﹐不及筋也。刺肉無傷筋者﹐過肉中筋也。此之謂反也。

病在筋﹐筋攣節痛﹐不可以行﹐名曰筋痺。刺筋上爲故﹐刺分肉間﹐不可中骨也。病起筋炅﹐病已止。

《靈樞》曰﹕關刺者﹐直刺左右盡筋上﹐以取筋痺﹐愼勿出血﹐此肝之應也。或曰淵刺﹐一曰豈刺。

恢刺者﹐直刺旁之﹐舉之前後﹐恢筋急﹐以治筋痺也。

手屈而不伸者其病在筋﹐伸而不屈者其病在骨。在骨守骨﹐在筋守筋。

轉筋於陽治其陽﹐轉筋於陰治其陰﹐皆卒刺之。

暴攣癇眩﹐足不任身﹐取天柱。

筋癲疾者﹐身倦攣急﹐大刺項大經之大杼脈。嘔多沃沫﹐气下泄﹐不治。

熱病﹐面靑﹐腦痛﹐手足躁﹐取之筋間﹐以第四鍼於四逆。筋躄目浸﹐索筋於肝﹔不得﹐索之金﹐金者肺也。

熱病數驚﹐瘈瘲而狂﹐取之脈﹐以第四鍼急瀉有餘者。癲疾毛髮去﹐索血於心﹔不得﹐索之水﹐水者腎也。

厥心痛﹐與背相控﹐善瘲﹐如從後觸其心﹐傴僂者﹐腎心痛也。先取京骨﹑昆侖﹔發鍼不已﹐取然谷。

黃帝曰﹕人之嚲者何气使然﹖岐伯曰﹕胃不實則諸脈虛﹐諸脈虛則筋脈懈惰﹐筋脈懈惰則行陰用力﹐气不能復﹐故爲嚲。因其所在﹐補分肉間。

黃帝問於伯髙曰﹕何以知筋之病也﹖伯髙曰﹕目色靑黃赤白黑者﹐病在筋。筋部無陰無陽﹐無左無右﹐候病所在。黃帝曰﹕取之柰何﹖伯髙曰﹕百病變化﹐浮沈深淺﹐不可勝窮﹐各在其處。病間者淺之﹐甚者深之﹐間者少之﹐甚者眾之﹐隨變而調气﹐故曰上工。

《甲乙經》云﹕卒心中痛﹐瘈瘲互相引﹐肘內廉痛﹐心敖敖然﹐間使主之。

熱病﹐先手臂瘈瘲﹐唇口縱﹐鼻張﹐目下汗出如轉珠﹐兩乳下二寸﹐堅脇滿悸﹐列缺主之。

振寒瘈瘲﹐手不伸﹐咳嗽唾濁﹐气膈善嘔﹐尺澤主之。

大風默默不知所痛﹐嗜臥善驚﹐瘈瘲﹐天井主之。

頭重鼻衄及瘈瘲﹐至陰主之。

身熱狂走﹐讝語見鬼﹐瘈瘲﹐身柱主之。

《難經》云﹕筋會陽陵泉﹐筋病治此。

《千金方》云﹕腹滿瘈瘲﹐心痛气滿不得息﹐巨闕主之。

嘔血時瘈﹐善搖頭﹐顏靑﹐汗出不過肩﹐傷寒溫病﹐曲澤主之。

轉筋十指攣急﹐不得屈伸﹐灸腳外踝骨上七壯。

失精筋攣﹐陰縮入腹﹐相引痛﹐灸中封五十壯﹐在內踝前筋裏宛宛中。

又云﹕灸下滿各五十壯﹐老人加之﹐小兒隨年壯法。

又云﹕此二穴喉腫厥逆﹐五臟所苦﹐鼓脹﹐悉以主之。

轉筋﹐脛骨痛不可忍﹐灸屈膝下廉橫筋上三壯。

腹脹轉筋﹐灸臍上一寸﹐二七壯。

勞冷气逆﹐腰髖冷痺﹐腳屈難伸﹐灸陽蹺一百壯﹐在外踝下﹐容爪。

腰背不便轉筋﹐急痺筋攣﹐灸第二十一椎﹐隨年壯。

《衛生寶鑑》曰﹕張仲文傳神仙灸法﹐腰膝重痛﹐不可轉側﹐起坐難﹐及冷痺腳筋攣急﹐不可轉側屈伸﹐灸曲膝兩文頭左右腳四處﹐各三壯﹐每灸一腳﹐二火齊下﹐艾炷到肉﹐初覺疼痛﹐用二人兩邊齊吹﹐至火滅﹐午時著灸﹐人定已來﹐臟腑自動一兩行﹐或轉動如雷聲﹐其疾立愈。此法神效﹐卒不可量也。

尺澤去肘疼筋緊。尺澤﹐肺經﹐在肘約橫紋中。

《醫學綱目》曰﹕筋攣骨痛﹐補魂門。

膝曲筋急不能舒﹐取曲泉。

筋急不能行﹐內踝筋急﹐灸內踝四十壯﹔外踝筋急﹐灸外踝三十壯﹐立愈。

膝筋攣急不開﹐兩膝內外曲交尖﹐各灸二七壯﹐卽委陽穴。

轉筋而痛﹐瀉承山﹐或灸二七壯。

肝熱生筋痿﹐補行間﹐瀉太衝。

筋攣陰縮痛﹐灸中封五十壯。

醫案

《儒門事親》曰﹕黃如村一叟﹐兩手搐搦﹐狀如拽鋸﹐冬月不能覆被﹐適戴人之舞陽﹐道經黃如﹐不及用藥﹐鍼其兩手大指後中注穴上。戴人曰﹕自肘已上皆無病﹐惟兩手搐搦﹐左氏所謂風淫末疾者此也。或刺後溪﹐手太陽穴也﹐屈小指握紋盡處﹐是穴也。

《李杲十書》曰﹕靈壽縣董監軍﹐癸卯冬大雪時﹐因事到眞定﹐勿覺有風气暴至﹐診得六脈俱弦甚﹐按之洪實有力。其證手攣急﹐大便祕濇﹐面赤熱﹐此風寒始至加於身也。四肢者﹐脾也。以風寒之邪傷之﹐則搐急而攣痺﹐乃風淫末疾而寒在外也。《內經》曰﹕寒則筋攣﹐正謂此也。本人素飲酒﹐內有實熱﹐乘於腸胃之間﹐故大便祕濇而面赤熱﹐內則手足陽明受邪﹐外則足太陰脾經受風寒之邪。用桂枝甘艸以祛其寒邪﹐而緩其急搐﹔又以黃蘗之苦寒﹐以瀉實而潤燥﹐急救腎水﹔用升麻﹑葛根﹐以升陽气﹐行手足陽明之經﹐不令遏絕﹔更以桂枝辛熱﹐入手陽明而潤燥﹔復以芍藥﹑甘艸﹐專補脾气﹐使不受風寒之邪﹐而退木邪﹐專益肺金也﹔加人參以補元气﹐爲之輔佐﹔加當歸身﹐去裏急而和血潤燥﹐名活血通經湯。更令暖房中近火﹐摩搓其手﹐乃愈。

《薛己醫案》曰﹕一產婦筋攣臂軟﹐肌肉抽掣﹐皆屬气血虛﹐用十全大補湯而痊。

一婦人素有痰火﹐忽然昏憒﹐瘈瘲抽搐﹐善驚數欠﹐四肢筋攣﹐痰涎上升﹐此肺金燥甚﹐血液衰少而然也。用淸燥湯﹑六味丸兼服﹐尋愈。

《寓意艸》曰﹕徐嶽生軀盛气充﹐昔年因食指微傷見血﹐以冷水濯之﹐遂至血凝不散﹐腫潰出膿血數升﹐小筋脫去三節﹐指廢不伸。邇來兩足間﹐才至秋月﹐便覺畏冷﹐重綿蔽之﹐外拊仍熱﹐內揣獨覺其寒。近日從踵至膝後筋痛﹐不便遠行。雲間老醫令服八味丸﹐深中其意。及僕診﹐自云﹐平素脈難摸索﹐乃肝肺二部反見洪大﹐大爲病進。況在冬月﹐木落金寒時﹐尢爲不宜。方來之勢﹐將有不可向邇者﹐八味丸之桂﹑附﹐未可輕服。何也﹖筋者﹐肝之合也。附筋之血﹐旣經食指之挹取﹐存畱無幾﹐不能榮養筋脈﹐加以忿怒數動﹐肝火傳熱於筋﹐足跗之大筋﹐得熱而短﹐是以牽彊不便於行也。然肝之所主者惟肺﹐木性畏金﹐稟令擁戴﹐若君主然﹐故必肺气先淸﹐周身气乃下行。今肺脈大﹐則肺气又爲心主所傷﹐壅窒不淸﹐是以陽气不能下達而足寒也。然則所患𨿽微﹐已犯三逆。平素脈細﹐而今脈大﹐一逆也﹔肝脈大而熱下傳﹐二逆也﹔肺脈大而气上壅﹐三逆也。設誤以桂﹑附治之﹐熱者愈熱﹐壅者愈壅﹐卽日便成痿痺矣。此際用藥﹐淵乎微乎﹐有尋常不能測識者。蓋筋脈短勁﹐肝气內錮﹐須亟講以金伐木榮之道﹐以金伐木﹐而木反榮﹐筋反舒﹐匪深通元造者﹐其孰能知之﹗然非金气自壅﹐則木且奉令不暇﹐何敢內拒﹖惟金失其剛﹐轉而爲柔﹐是以木失其柔﹐轉而爲剛﹐故治此患﹐先以淸金爲第一義也。然淸金又先以淸胃爲第一義﹐不淸其胃﹐則飲酒焉而熱气輸於肺矣﹐厚味焉而濁气輸於肺矣。藥力幾何﹐能勝淸金之任哉﹖金不淸﹐如大敵在前﹐主將懦弱﹐已不能望其成功﹐況捨淸金﹐而更加以助火鑠金﹐倒行逆施以爲治耶﹖必不得之數矣。

