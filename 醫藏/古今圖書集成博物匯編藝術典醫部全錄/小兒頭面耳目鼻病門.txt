古今圖書集成醫部全錄卷四百十一

小兒頭面耳目鼻病門

千金方【唐孫思邈】

頭瘡

論曰﹕小兒頭生小瘡﹐浸淫疽癢﹐黃膏出﹐不生痂﹐連年不瘥者﹐名妒頭瘡。以赤龍皮湯及天麻湯洗之﹐內服漏蘆湯﹐外宜敷飛烏膏散﹐及黃連胡粉水銀膏散。

小兒直訣【宋錢乙】

解顱

解顱者﹐生下顖門不合也﹐長必多愁少笑﹐目白睛多﹐面色晃白﹐肢體消瘦﹐皆腎虛也。

【注按腎主髓﹐腦爲髓之海﹐前證因父母精血不足﹐不能榮養﹐宜用地黃丸補之。有至七八歲或十四五歲﹐气血旣盛而自合。若縱恣飲食色欲﹐戕賊眞陰﹐亦不能盡其壽矣。此證若在乳下﹐當兼補其母﹐更以軟帛緊束兒首﹐使其易合。亦有顖陷顖塡﹐俱屬稟不足。或五疳久病﹐元气虧損者﹐仍參後小便不通類主之。】

發遲

發久不生﹐生則不黑﹐皆胎弱也。

【注前證卽五遲之一證也。發者﹐腎之榮也。良由父母精血不足﹐腎气虛弱﹐不能養榮而然耳。】

儒門事親【元張從政】

甜瘡

凡小兒甜瘡久不愈者﹐俗呼爲香瘡是也﹐多在面部兩耳前。一法令母口中嚼白米成膏子﹐臨臥塗之﹐不過三五上則愈矣。小兒並母皆忌雞﹑豬﹑魚﹑兔﹑酒﹑酢﹑動風發熱之物。如治甜指﹐亦同此法。

面上瘡

凡小兒面上瘡謂眉煉瘡﹐耳上謂之輒耳﹐足上瘡謂靴癬。此三者一究其本﹐皆謬名也。經曰﹕諸痛瘡瘍皆屬心火。乃血熱劇而致然也。或謂﹕《內經》曰大槪﹐不可使熱以爲皆然。此不明造化之道也﹐愼勿妄信。可用﹝金非﹞鍼刺之出血﹐一次不愈﹐當復刺之﹔再刺不愈﹐則三刺必愈矣。《內經》曰﹕血實者決之。眉煉不可用藥敷之。以其瘡多癢﹐癢則爬矣﹔藥入眼﹐則目必損矣。

白禿瘡

夫小兒白禿瘡者﹐俗呼爲雞糞禿者是也。可用甜瓜蔓龍頭﹐不以多少﹐河水浸之一宿﹐以砂鍋熬取極苦汁﹐濾去瓜蔓﹐以文武慢火熬成如稀餳狀﹐盛於磁器中﹐可先剃頭去盡瘡痂﹐死血出盡﹐著河水洗淨﹐卻用熬下瓜蔓膏子一小盞﹐加半夏末二錢﹐生薑自然汁一兩匙﹐狗膽一枚同調﹐不過三兩上立可。大忌雞﹑豬﹑魚﹑兔﹑動風發熱之物。

目疾

《內經》曰﹕熱勝則腫。治火之法﹐在藥則鹹寒﹐吐之下之﹔在鍼則神庭﹑上星﹑顖會﹑前頂﹑百會。血之翳者可使立退﹐痛者可使立已﹐眛者可使立明﹐腫者可使立消。惟小兒不可刺顖會﹐爲肉分淺薄﹐恐傷其骨。然小兒水在上﹐火在下﹐故目明。

瘡疤入眼

小兒瘡疤入眼者﹐乃餘熱不散耳。止宜降心火﹐瀉肝風﹐益腎水﹐則愈矣。

疳眼

夫小兒疳眼數日不開者﹐乃肝木風熱之致然也。可調服涼膈散數服﹐眼開而愈。

平治會萃【元朱震亨】

解顱

解顱者﹐乃是母气虛﹐與熱多耳。戴云﹕初生小兒頭上骨未合而開者﹐宜以四君子湯﹑四物湯﹐有熱加酒﹐芩﹑炒黃連﹑生甘艸煎服﹔外以絹帛系緊﹐用白蘞末敷之。

頭癩

小兒頭癩﹐用紅炭焠長流水﹐令熱洗之。又服酒制通聖散﹐除大黃酒炒外﹐以胡荽子﹑伏龍肝﹑懸龍尾﹑黃連﹑白礬爲末調敷。

奇效良方【明方賢】

解顱

顖門乃母气血充實﹐令兒顖門堅實而耐養﹔如母多病﹐气血虛弱﹐令兒顖門虛軟而不實。又後頂顖乃父之精﹐元气充實﹐令兒後頂上堅硬而耐養﹔如父之元气不足﹐鴆酒多欲﹐令兒後頂虛孔不堅﹐亦不壽。如父母俱怯﹐生下兒女俱不壽。若如此其父母自亦不能保於天年。前顖又曰信門﹐道家爲泥丸﹐後信名腦後頂門﹐頭中心頂上又名百會穴。華佗看面部訣載甚詳。顖與信同音。凡前後信及百會開而虛﹐名解顱。

發黃

發乃血之餘。母之血气充實﹐則發黑而光潤﹔如母之血虛﹐帶漏敗墮﹐月事不調﹐或鴆酒多淫﹐或母胎有息﹐令兒發黃焦槁﹐生疳熱瘡痍之患。

片玉心書【明萬全】

解顱

腎主骨髓﹐脊者髓之路﹐腦者髓之海也。肝之脈與腎脈﹐內行於脊骨之中﹐上會於腦。故頭破解顱脊疳之病﹐乃肝腎之風熱﹐子傳於母之病也。

解顱者有二﹕或生下之後﹐頭縫四破﹐頭皮光急﹐日漸長大﹐眼楞緊小﹐此髓熱也。

又有生下五六个月後﹐顖門已合而復開者﹐此等小兒大數難養。腎肝風熱之病﹐宜加味瀉靑丸主之﹐所謂實則瀉其子也。蘆薈瀉靑丸加黃蘗﹑黃芩﹑黃連等分﹐碾末蜜丸服。

解顱八物﹐有熱加連。以綿系束﹐香附﹑白蘞。

顖腫

乳食不常饑飽起﹐寒熱積脾气上衝。致成顖腫隨輕重﹐風熱相交未易攻。治宜退熱疏風證﹐瀉靑丸子顯神功。

顖陷

瀉泄久而气血虛﹐不能上衝元气虧。狗脊炙黃爲細末﹐雞卵白調服卽愈。藥用參苓白朮散﹐服之顖陷頓能除。

腦疳

腦疳者﹐小兒生後﹐生瘡成餅﹐狀如覆盤﹐此風熱也。宜加味瀉靑丸加蔓荊子﹑白蒺藜炒。

發遲

發乃血之餘﹐腎之苗也。小兒發久不生﹐𨿽生不黑而稀﹐此由腎气衰而血气不足之故也。地黃丸主之。

育嬰家祕【明萬全】

解顱

兒本虛怯﹐由胎气不成﹐則神气不足﹐目中白睛多﹐其顱卽解﹐面色混白﹐此皆難養﹐縱長不過二八之數。若戒色欲﹐多不過四旬而亡。

解顱有二﹕初生後頭骨漸開﹐此胎气怯弱﹐腎不足也。有合而復開者﹐自顱至印堂有破痕可開一分﹐又有頭四破成縫者﹐此皆解顱。由病後腎虛﹐水不勝火﹐火气上蒸﹐其髓則熱﹐髓熱則解﹐而頭骨復分開矣。腎虛者﹐宜服地黃丸以補腎之不足﹐調元湯﹑十全大補湯﹐母子共服之﹐以補脾胃﹐使气血漸實﹐其顱自合矣。其髓熱者﹐宜通聖散爲丸服﹐去硝不用﹔外用封顖法﹐或用軟帛緊束。有作巾遮護﹐久而自合﹐亦良法也。

又有兒生後頭漸大﹐頭皮赤﹐眼光小﹐此腦疳也。乃受父母熱毒之气﹐藏於腎中﹐上燻於腦﹐故頭大漸紅也。此難養﹐不出二八之數。其未周歲滿頭生瘡結餅﹐作癢作痛﹐兒不能忍﹐日夜啼哭者﹐亦難養也。宜服前苦參丸﹐及松皮散敷之。

顖塡顖陷

顖塡顖陷訣云﹕熱甚則腫﹐虛熱則陷。

顖塡者﹐顖門腫起骨髙突也。經云﹕熱甚則腫﹐由邪火炎上﹐使淸明之气上升而不降。其證有二﹕以手摸之腫堅實者﹐此有寒邪在表﹐腠理閉﹐寒熱不得出﹐所謂气上衝則堅勁者是也。宜升陽散火湯﹐此郁則發之也。如摸之其腫虛浮者﹐此積熱在裏﹐燻蒸於上﹐所謂气上衝則柔軟者是也。宜酒制神芎丸﹐此髙則抑之也。一發一下﹐中病卽止。

頭瘡

頭生胞瘡者﹐勿因皮破成瘡﹐膿水不幹﹐頭毛粘結﹐內生虱﹐癢則抓之﹐年久不愈﹐有成癩頭。當先去其虱﹐用石菖蒲煎湯洗之﹐其虱盡死﹔待幹﹐用水銀﹑膩粉二味放碗中﹐以指研勻﹐入津調濕﹐指蘸藥搽瘡上四畔及發內。虱盡去﹐方用秋牛皮窯口上煙膠不拘多少﹐松香研末入輕粉少許﹑雄黃少許﹐熬熱﹐熱油調塗患處。頭生軟癤者﹐年久不愈﹐用紫金丹塗之﹐效。

發遲

頭之有發﹐猶山之有艸木也。發者血之餘﹐發之多寡﹐由於血之盛衰也。坎爲血卦﹐血者腎之液﹐發者腎之苗也﹐故其色黑也。兒發久不生﹐生不黑者﹐皆腎虛也。宜地黃丸主之。

大病後其發成穗﹐或稀少者﹐乃津液不足﹐疳勞之外候也﹐宜集聖散主之。

幼科發揮【明萬全】

顖陷

顖陷者﹐謂顖門陷下成坑也。其證有二﹕經云﹐陷者下气虛也。大病之後﹐津液不足﹐眞气下陷﹐成坑窟者﹐宜大補元气﹐調元湯加升麻主之。有脾胃虛弱﹐飲食減少﹐脾主肌肉﹐肉去皮薄﹐顖門露見﹐非陷也。宜服肥兒丸﹑參苓白朮散﹐補脾胃則能飲食﹐肌肉自平﹐顖不露矣。

枕陷

又百後枕陷者﹐《活幼心書》謂其證尢重於顖陷者﹐此大虛極﹐百無一活。殊不知此非病也﹐乃父母之過也。初生兒頭骨未合﹐當用菉豆作枕枕之﹐常與移動﹐勿使只在一邊﹐則頭骨必正矣。此後枕骨陷下者﹐乃兒臥日久之所致也。若難養則頭骨四破﹐髙下成縫者﹐皆非壽子也。

頸軟

頭仰者頸軟也。頸者頭之莖也﹐一名天柱骨。頸軟者﹐乃天柱骨不能任元而前後左右傾倒也﹐此惡病也。其證有二﹕小兒初生便頸軟者﹐皆胎稟不足﹐腎气虛弱也。腎主骨﹐肝主筋﹐筋不束骨﹐其骨則折﹐母能令子虛也。此兒難養﹐縱長不及四旬。腎气虛矣﹐宜服地黃丸加當歸﹑續斷主之。有因大病之後﹐頭骨不能起者﹐此血气虛弱也﹐宜十全大補湯煉蜜丸服。經云﹕頭者﹐淸明之府也。頭仰斜敧﹐神將去矣。凡大病人有是證難治。

疳眼

此證多是飲食炙煿﹐甘辛積熱﹐以致脾胃成疳上攻﹐眼目赤濇﹐烏珠有翳﹐久漸變白﹐宜速治療﹔若不早除﹐多成痼疾。初服淸熱飲﹐次服五疳丸。

嬰童百問【明魯伯嗣】

解顱

仲陽謂解顱生下而顖不合﹐腎气不成也﹐長必少笑。更有目白睛多﹐滉白身瘦者﹐多愁少喜也。余見腎虛證。楊氏曰﹕小兒年大﹐頭縫開解而不合者﹐腎主髓﹐腦爲髓海﹐腎气有虧﹐腦髓不足﹐所以頭顱開而不能合也。人乏腦髓﹐如木無根﹐凡得此者﹐不遠千日。其間亦有數歲﹐乃成廢人。設有此證﹐不可束手待斃﹐宜與錢氏地黃丸﹔仍用南星微炮爲末﹐米醋調敷於緋帛﹐烘熱貼之﹐亦良法也。柏子仁散﹑三辛散等劑敷之﹐尢妙。

顖陷顖塡

顖陷者﹐始因臟腑有熱﹐渴飲水漿﹐致成泄利﹐久則血气虛弱﹐不能上充腦髓﹐故顖陷如坑﹐不能平滿。用狗頭骨炙黃爲末﹐雞子淸調敷之。顖塡者﹐顖門腫起也。脾主肌肉﹐乳哺不常﹐饑飽無度﹐或寒或熱﹐乘於脾家﹐致使臟腑不調﹐其气上衝﹐爲之塡脹﹐顖突而髙﹐如物堆起﹐毛髮短黃自汗是也。若寒气上衝﹐則牢﹝革卬﹞【音昂﹐履頭也﹐腫硬如履頭突起﹐】熱气上衝則柔軟。寒者溫之﹐熱者涼之。劑量輕重﹐兼與調气。小兒肝盛﹐風熱反攻亦然。此證未易退差。或熱證﹐用大連翹散以消之﹔有表熱證﹐柴胡散主之﹔又有封顖散掩之。論曰﹕小兒胃气沖和﹐則腦髓充盛﹐顖頂漸合。若胃熱燻蒸臟腑﹐則渴而引飲﹐因致泄利﹐令臟腑壅熱﹐血气虛弱﹐不能上充腦髓﹐所以顖陷也。《聖濟經》用當歸散﹑地黃丸。

目內證

目內赤者心熱﹐導赤散主之。淡紅者心虛熱﹐生犀散主之。靑﹐肝熱﹐瀉靑丸主之。淺淡者補之。黃者脾熱﹐瀉黃散主之。無精光者腎虛﹐地黃丸主之。《龍木論》以小兒斗睛候﹐皆因失誤築打﹐損著頭面額角﹐兼倒僕﹐令兒肝受驚風﹐遂使兩眼斗晴﹐宜服牛黃丸。口議血眼﹐宜服生熟地黃散﹐流行血气。熱毒服小防風湯﹐風毒服小流气飲﹐積毒服小菊花膏主之。斑瘡入眼﹐決明散﹑密蒙花散主之。又有犀角散﹑石楠散﹐通頂爲妙。或吐瀉後眼如上膜﹐或痘疹入眼﹐恨不能開﹐及諸證眼定無精光﹐難治。

耳病

耳者腎之候。小兒腎經气實﹐其熱气上衝於耳﹐遂使津液壅滯爲膿爲汁者也。亦有澡浴水入耳中﹐水濕停畱﹐搏於血气﹐醞釀成熱﹐亦令耳膿。久而不瘥﹐變而聾耳。龍骨散主之。又湯氏有五般聤耳候。聤耳者﹐常有黃膿出是也﹔膿耳者﹐常有紅膿出是也﹔纏耳者﹐常有白膿出是也﹔底耳者﹐裏面鮏臭﹔囊耳者﹐裏面虛鳴﹐時出淸膿。然五般病源一也﹐皆由風水入耳﹐內有積熱上壅而成。若不早治﹐久則成聾。胭脂膏等治之﹐仍服化痰退熱等劑卽愈。

鼻病

凡牙兒三朝﹑五日﹑六晨﹑一臘﹐忽然鼻塞﹐吻乳不能﹐開口呼吸者﹐多是乳母安睡之時﹐鼻中出息﹐吹著兒顖﹔或以水浴洗﹐用水溫冷﹐不避風邪﹐所以致兒鼻塞。宜與通關膏傅之﹐消風散服之。或有驚悸作熱﹐薄荷散與服﹐生者亦佳。

又有鼻衄﹐是熱搏於气而乘於血也。肺主一身之皮毛﹐口气開竅於鼻﹐蘊寒先客皮膚﹐搏於气而成熱﹐熱乘於血﹐血得熱而妄行﹐從鼻中出者﹐名鼻衄也。或未及發汗而鼻燥喘息﹐鼻气鳴卽衄。治法皆依大方而分劑略輕耳。黃芩湯﹑犀角地黃湯主之﹐生地黃﹑茅根煎服﹐尢佳。

鼻衄者﹐黃芩湯主之。淸肺飲子治﹝上匿下虫﹞鼻﹐涼膈。

保嬰撮要【明薛鎧】

解顱顖塡顖陷

夫腎主骨﹐腎气實則腦髓充而顖早合﹐骨脈盛而齒早生﹔腎气怯則腦髓虛而顖不合。此由父母精血不足﹐宜地黃丸補之。若在乳下﹐當兼補其母﹐調補脾腎爲善。亦因所稟腎气不足﹐及乳哺失宜﹐脾胃虧損所致﹐並用補中益气湯。亦有瀉痢气血虛﹐脾胃不能上充者﹐亦用前法。若手足並冷﹐前湯加姜桂﹔未應﹐虛寒甚也﹐急加附子。緩則多致不救。

耳證

耳者﹐心腎之竅﹐肝膽之經也。心腎主內證精血不足﹐肝膽主外證風熱有餘。或聾聵或虛鳴者﹐稟賦虛也﹔或脹痛或膿癢者﹐邪气客也。稟賦不足﹐宜用六味地黃丸。肝經風熱﹐宜用柴胡淸肝散。若因血燥﹐用梔子淸肝散﹔未應﹐佐以六味丸﹐間服九味蘆薈丸。若因腎肝疳熱﹐朝用六味丸﹐夕用蘆薈丸。若因食積內熱﹐用四味肥兒丸。若因乳母膏粱積熱而致者﹐宜加味淸胃散。脾經鬱結而致者﹐加味歸脾湯。肝經怒火而致者﹐宜加味逍遙散。皆令乳母服之﹐兼與其兒少許。不可專於治外﹐不惟閉塞耳竅﹐抑亦變生他證﹐延畱日久﹐遂成終身之聵矣。愼之﹗

目內證

經曰﹕目者五臟六腑之精﹐榮衛魂魄之所常營也﹐神气之所常主也。又曰﹕諸脈者皆屬於目﹐目得血而能視。五臟六腑精气﹐皆上注於目而爲之精。故白睛屬肺﹐黑睛屬肝﹐瞳人屬腎﹐上下胞屬脾﹐兩眥屬心﹐而內眥又屬膀胱。五臟五色﹐各有所司。心主赤﹐赤甚心實熱也﹐用導赤散﹔赤微者﹐心虛熱也﹐用生犀角散。肝主靑﹐靑甚者肝熱也﹐用瀉靑丸﹔淡靑者﹐肝虛也﹐用地黃丸。脾主黃﹐黃甚者脾熱也﹐用瀉黃散﹔淡黃者﹐脾虛也﹐用異功散。目無精光﹐及白睛多黑晴少者﹐肝腎俱不足也﹐用地黃丸加鹿茸。晝視通明﹐夜視罔見者﹐因稟陽气衰弱﹐遇夜陰盛則陽愈衰﹐故不能視也﹐用沖和養胃湯。凡赤脈翳物從上而下者﹐屬足太陽經﹐用東垣選奇湯﹔從下而上者﹐屬足陽明經﹐用局方流气飲。蓋翳膜者﹐風熱內蘊也。邪气未定﹐謂之熱翳而浮於外﹐邪气已定謂之水翳而沈於內﹐邪气旣深﹐謂之陷翳。宜升發之﹐退翳之藥佐之。若上眼皮下出黑白翳者﹐屬太陽寒水﹔從外至內者﹐屬少陽風熱﹔從下至上綠色者﹐屬足陽明及肺腎合病也。疳眼者﹐因肝火濕熱上衝﹐脾气有虧﹐不能上升淸气﹐故生白翳﹐睫閉不開﹐眵淚如糊﹐久而膿流﹐遂至損目﹐用益气聰明湯﹑茯苓瀉濕湯及四味肥兒丸。目閉不開者﹐因乳食失節﹐或過服寒涼之藥﹐使陽气下陷﹐不能升舉﹐故目不開﹐用柴胡復生湯。若胃气虧損﹐眼睫無力而不能開者﹐用補中益气湯。暴赤腫痛者﹐肝火熾盛也﹐用龍膽瀉肝湯。多淚羞明者﹐肝心積熱也﹐用生犀散。亦有肝腎虛熱者﹐用地黃丸。風弦爛眼者﹐膈有積熱也﹐用淸胃散。時時作癢者﹐膿潰生虫也﹐用點藥紫蘇膏。眼睫連札者﹐肝經風熱也﹐用柴胡淸肝散。若生下目黃壯熱﹐大小便祕結﹐乳食不思﹐面赤眼閉者﹐皆由在胎時感母熱毒所致﹐兒服瀉黃散﹐母服地黃丸。若乳母膏梁積熱﹐致兒目黃者﹐令母服淸胃散。若肢體面目爪甲皆黃﹐小便如屋塵色者﹐難治。又有痘疹後餘毒未盡﹐上侵於目者﹐屬腎肝虛也﹐用滋陰腎气丸。前證宜審治其母﹐兼調其兒。

鼻塞鼻衄

巢氏云﹕鼻乃肺之竅﹐皮毛腠理乃肺之主。此因風邪客於肺﹐而鼻塞不利者﹐宜用消風散﹐或用蔥白七莖﹐入油膩粉少許﹐擂攤絹帛上﹐掌中護溫﹐貼顖門。因驚僕气散﹐血無所羈而鼻衄者﹐用異功散加柴胡﹑山梔子。左臉靑而兼赤者﹐先用柴胡淸肝散﹐後用地黃丸﹔右臉赤﹐乃肺大腸實熱也﹐用瀉白散。鼻色赤乃脾胃實熱也﹐用瀉黃散﹔微赤乃脾經虛熱也﹐用異功散加升麻﹑柴胡﹔色深黃﹐用濟生犀用地黃湯﹐後用楊氏地黃丸﹔淡白色用六君子湯。頦間色赤﹐用四物湯加山梔﹔赤甚用五麻散﹔小便赤色﹐用六味丸﹑補中益气湯。唇色白﹐用六君子湯﹔久不愈﹐用麥門冬飲子。若初病元气未虧﹐乳食如常﹐發熱壯熱﹐二便祕結﹐作渴飲水﹐臥不露睛者﹐悉屬形病俱實﹐當治邪气。若病久元气已虧﹐食少發熱﹐口漧飲湯﹐嘔吐泄瀉﹐肢體畏寒﹐臥而露睛者﹐悉屬形病俱虛﹐當補正气爲要。

古今醫統【明徐春甫】

顱顖論

《顱顖經》曰﹕顖門未合﹐筋骨柔弱。顖門靑筋﹐脈虛不榮。顖門常坑﹐滑泄便便。顖門突起﹐風疾不止。顖門久冷﹐吐利淸淸。顖門虛軟﹐顚癇不免。顖門扁闕﹐暴泄易脫。顖門喎長﹐風作必亡。顖門連額﹐驚癇易得。顖門未完﹐怕熱怯寒。顖門緩收﹐胎气不周。顖門動數﹐神昏气弱。顖門寬大﹐多疾受害。顱顖者﹐精神之門戶也﹐關竅之囊鑰也。上下相貫﹐百會相通。七竅應透﹐五臟所借。泥丸之宮﹐魂魄之穴。气實則合﹐气虛則開。良由長大﹐不可不合。醫師見之﹐當知可否。用藥消息之。顖門寬大﹐受病深重﹐恐藥難療﹐不可不愼也。

證治準繩【明王肯堂】

解顱

父精不足﹐則解顱﹐眼白多。

解顱者﹐人之無腦髓﹐如木無根。古人𨿽有良方﹐勞而無功也。亦不可束手待斃﹐宜依錢氏補腎﹐萬一有可生之理。錢氏補腎地黃丸加鹿茸之類是也。

曾氏云﹕凡得此候﹐不及千日之內﹐間有數歲者。偶因他疾攻激﹐遂成廢人。若气色淸明﹐能飲食者﹐多服調元散﹑補腎地黃丸﹐旬日內頗見效者。次第調理﹐或有可治。若投藥後如故﹐亦難療矣。

田氏云﹕解顱治法﹐宜用生地散。

顖陷

曾氏云﹕顖陷者﹐虛之極也。胃气虛寒則顖陷﹐慢驚中有之。胃寒脾困吐瀉者爲虛極﹐急以金液丹﹑固眞湯及諸救元等藥治之﹐外則貼以烏附膏。

有後枕陷者﹐其證尢重。治法與顖陷藥同。不效﹐亦爲難療。此大虛極﹐百無一活耳。

顖塡

顖塡之證﹐亦有因小兒脇下有積﹐咳且啼而气上逆﹐啼甚久其气未定﹐因而乳之者﹔肝气盛﹐風熱上衝者﹐皆能令顖塡﹐當一一審其因而治之。寒者溫之﹐熱者涼之。气上逆者﹐和而降之﹔肝气盛者﹐瀉靑爲主。熱證裏多大連翹湯﹐表多柴胡散﹐虛者以補中益气湯送下地黃丸。神而明之﹐存乎其人﹐言不盡意。

曾氏云﹕世言顖腫皆以爲熱﹐殊不知有陰陽二證﹐切宜詳辧。堅硬爲陰﹐紅軟爲陽﹐故《嬰孩寶書》云﹕寒气上衝則牢﹝革卬﹞﹐熱气上衝則柔軟。正此之謂。若陰證﹐以勻气散﹑理中湯主之﹔陽證用玉露飲﹑當歸散﹑防風湯爲治。

《石壁經》歌曰﹕積聚脾中熱不通﹐致令面赤口唇紅。胸髙夜嗽多塡脹﹐休使流傳肺有風。喉裏作聲涎上壅﹐顖門腫起熱來衝。但教涼膈安靈腑﹐能使三朝速有功。

積有冷熱﹐皆能作腫。冷則糞白﹐或酸臭气沖人﹐亦有虫出﹐其食物皆不能化﹐腹脹滿而多困﹐喉中亦鳴也。熱則使多渴﹐其糞赤﹐面色亦黃赤﹐口內臭气﹐亦虫出。各看其證候調治﹐且須分水谷去積並調气。冷則溫脾胃﹐熱則去其熱﹐化涎止渴。顖陷則冷也﹐腫則熱也。積熱顖虛腫。宜將時气門中三十六種除濕散﹐濃煎桑白皮湯下。

《形證論》云﹕肺熱生風涎鳴顖腫﹐將白丁香膏一二服﹐或南星丸一二服便退。

《祕要指迷論方》﹕凡小兒生下一月日內﹐或顖門腫﹐此乃受胎熱气﹐卽用黃蘗膏塗於足心湧泉穴﹐如陷卽用半夏膏塗手心。此乃嬰兒腎受冷气﹐邪干心﹐致令病生。黃蘗﹑半夏皆爲末﹐皆冷水調貼。

天柱倒

王先生云﹕小兒久患疳疾體虛﹐久不進飲食﹐患來日久﹐諸候退﹐只是天柱骨倒。醫者不識﹐謂之五軟候。須進金靈散﹑生筋散。

《形證論》歌﹕天柱才倒道難醫﹐算來此病非心脾。若患先須因吐瀉﹐不曾調气至尩羸。大患傷寒無汗脈﹐

《鳳髓經》此一句云﹕卻被傷寒無浮脈。

定應妙藥療他遲。無此卒然生此患﹐又兼不辧四肢肥。身軟難堪頭似石﹐面紅唇赤臉如緋。此病多因傷腎熱﹐後來因熱病相隨。此兩句在《鳳髓經》卽云﹕此患只應傷膽熱﹐後來伏熱又相隨。

肝受熱風天柱倒﹐但將涼藥與維持。貼須性熱筋方緩﹐立見溫和請勿疑。吐瀉項軟惟調气﹐傷寒柱倒不須醫。

此或傷寒﹐或吐或瀉﹐邪毒乘虛透入肝脈﹐熱邪所侵﹐是以致令筋軟長﹐或手足軟而不解舉﹐或項頸軟而不解舉。若有前證﹐卽須涼膈﹔若吐瀉則先調胃气﹐貼項﹐並服涼肝膽藥。不可太熱﹐亦恐過寒。

頭瘡論

小兒頭瘡﹐是六陽受毒熱而攻頭成瘡也。若頭上散成片﹐常常燥癢﹐毛髮稀少﹐有類白屑﹐此因積熱上攻﹐名曰禿瘡。瘡𨿽生於頭﹐世人只知以藥外敷得愈﹐不逾旬月﹐其瘡又發。何爲而然﹖蓋頭者諸陽所會之處。《洪範》五行﹕火曰炎上。熱毒上攻﹐兩陽相灼﹐故瘡生於頭。法當解陳莝之積熱﹐導心經之煩躁斯可矣。

小兒久癩頭﹐以防風通聖散酒制﹐除大黃另研爲末﹐再用酒拌曬榦爲末﹐每用一錢﹐水煎服。日四五服﹐至三十貼見效。

發遲發黃

巢氏云﹕足少陰爲腎之經﹑其華在發。小兒有稟性少陰之血气不足﹐卽發疏薄不生﹐亦有因頭瘡而脫落不生者﹐皆由傷損其血﹐血气損少不能榮於發也。足少陰腎經﹐其血气華於發﹐血气不足則不能潤悅於發﹐故發黃也。

目赤腫痛

曾氏云﹕熱極挾風﹐則目赤腫痛﹐晝夜不開﹐驚啼不已。先用九仙散﹐水姜蔥煎服﹔次三解散﹐溫米泔水調下﹐及點以黃連膏。

若夫天行時證﹐暴赤腫痛﹐晝夜苦甚﹐久則昏蒙。治法先以九仙散解表﹔次以小柴胡湯去半夏﹐加大黃﹑薄荷﹑竹葉﹑生地黃﹐水煎服﹔並投艸龍膽散﹐及點以黃連膏﹐貼以淸涼膏。

有孩兒胃气素虛﹐脾气實盛﹐眼泡赤腫﹐羞濇不開﹐遽按苦寒之劑以退赤腫﹐反傷脾胃﹐不吐則瀉﹐或四肢微寒﹔復以溫藥調治﹐則目疾轉加。宜先用﹝口父﹞咀五苓散﹐水姜燈心煎服﹐次投瀉黃散自愈。

有心脾蘊熱經久﹐及肝受邪熱﹐致兩目羞明﹐眼泡浮腫﹐微有紫色﹐大腑閉或流利﹐小便濇或通順。先以百解散發表﹐次投明目飲﹐自然平復。仍忌酒葷三五日。

有小兒薄劣﹐多致塵埃入目﹐揩摩成腫﹐發熱作痛﹐啼哭不已。用辟塵膏治之﹐立效。

余平生無眼赤之患﹐用之如神﹐大人小兒可通用。凡眼赤濇之初﹐只用自己小便﹐張目溺出用一指按抹眼中﹐便閉目少頃﹐卽效。此以眞气逼去邪熱也。

外障

小兒病目生翳﹐不可輕用點藥﹐只以服藥內消爲主。看赤脈上下內外﹐分經處治。

痘瘡入目

痘瘡之毒﹐發於五臟六腑﹐毒之盛者﹐眼必受之。古人畱護眼之法﹐其意深矣。凡瘡出太甚﹐兩眼常出淚者﹐肝熱也。此時眼中無瘡﹐但內服瀉肝火之藥。蓋眼中之痘﹐常在收靨不齊之後有之。如瘡入目成膚翳者﹐切不可用點眼藥﹐損睛破瞳﹐成廢人矣。痘疹收後﹐目不可開者﹐肝熱則目濇不敢開﹐明暗皆然﹔心熱見明則合﹐暗處則開﹐謂之羞明﹐此有餘熱在心肝也。如瘡未成膿﹐腫去目開者﹐瘡已過期。收靨不齊﹐目閉不開者﹐瘡壞欲變。目上竄者﹐心絕也﹔直視不轉者﹐腎絕也﹔非泣而淚自出者﹐肝絕也﹔微瞑者﹐气脫也﹔血貫瞳子者﹐火勝水竭。皆死候也。

痘毒入眼而虛弱者﹐不宜涼劑﹐俟靨後治之。𨿽有目翳﹐切不可用點藥﹐只宜活血解毒﹐俟五臟和平﹐翳當自去。若誤用點藥﹐則非徒無益而反害之。

丹溪云﹕如痘傷眼﹐必用山梔﹑赤芍﹑決明﹑歸須﹑連翹﹑防風﹑桔梗﹑升麻﹐小劑末之﹐調服。如眼無光﹐過百日後血气完復﹐則自明矣。

張炳云﹕治瘡疹後毒气攻眼﹐或生翳膜赤黑之類﹐宜用四物湯加荊芥﹑防風﹐煎服﹔兼用黑豆皮﹐谷精艸﹑海蛤﹑甘艸等分爲末﹐用熟豬肝切片蘸服﹐神妙。一方治痘毒目翳﹐用江西蛤粉﹑黑豆皮﹑甘艸﹑密蒙花等分爲末﹐調服。

丹溪云﹕痘後生翳﹐數服效﹐用威靈仙﹑仙靈脾等分﹐洗淨﹐不見火與日﹐爲細末﹐每服隨時。

錢氏黃蘗膏﹐痘初出塗面護眼﹔調肝散治瘡疹太盛﹐服之不入眼。

痘疹餘毒證

痘疹爲毒最重﹐爲自稟受以來﹐蘊積惡毒深久之故。古稱曰百歲瘡﹐謂人生百歲之中必不能免。一發則諸經百脈淸純太和之气﹐皆爲其擾亂一番﹐正气大虛而邪得以乘之﹐各因所犯而爲疾。況目又淸純之最者﹐通於肝膽。肝膽爲淸淨之府﹐邪正不並立。今受濁邪燻灼﹐則目有失發生長養之源﹐而病亦易侵﹐皆由人不能救而且害之之故也。或於病中食物太過﹐懷藏太暖﹐誤投熱藥﹐多食甘酸而致病者﹔或於病後因虛未復﹐恣食辛辣燥膩﹐竭視勞瞻﹐好烘多哭﹐衝冒風沙煙瘴而致病者﹔有爲昏蒙流淚之內證者﹔有爲赤爛星障之外證者﹔有餘邪蘊積爲凝脂黃膜﹑花翳蟹睛等証之重而目精凸者﹔有餘邪偶流爲赤絲羞明微星薄翳等証之輕而病自消者。輕重淺深﹐亦各隨人之犯受﹐所患不一。當驗其證而審其經以治之﹐不可執一﹐反有激變之禍。蓋痘疹之後﹐人同再造﹐比之常人不同。若有所悞﹐貽害終身。行斯道者﹐宜加謹焉。大抵治之早﹐則易退而無變﹔遲則𨿽無變﹐恐血气凝定﹐卽易治之證亦退遲矣。今人但見痘後目疾﹐便謂不治。不知但瞳神不損者﹐縱久遠亦有可治之理。惟久而血定精凝﹐障翳沈滑濇損者﹐則不治耳。

倪仲賢云﹕斑疹餘毒所害者﹐與風熱不制之病稍同而異﹐總以羚羊角散主之﹔便不硬者﹐減硝黃。未滿二十日而病作者﹐消毒化斑湯主之。

眼疳

《龍木論》﹕治小兒疳眼外障﹐此眼初患時﹐皆因頭腦上有瘡﹐或因經多時瀉痢﹐潛腫疼痛﹐淚出難開﹐膈間伏熱气﹐肝風入眼。初患此疳時﹐癢濇揉眉咬甲﹐致令翳生﹐赤腫疼痛﹐淚出難開﹐瞼硬白睛遮滿﹐怕日﹐合面臥不喜擡頭。此疾不宜燒灸頭面﹐恐損眼也。切忌點藥。宜服殺疳散﹑退翳丸。

《聖惠》論﹕夫肝開竅於目﹐目者肝之候。若小兒內有疳气﹐肌體瘦羸﹐而臟腑挾於風熱﹐壅滯不得宣通﹐因其乳食過多﹐胸膈痰結﹐邪熱之气上攻於目﹐則令腦熱目癢﹐或赤爛生瘡﹐或生障翳﹐漸漸遮睛﹐久而不瘥﹐損於眼目﹐故號眼疳也。

《玉訣》云﹕此患先與涼膈﹐後瀉肝﹐次淋洗之﹐卽無誤也。又云﹕此患小兒肝熱﹐宜瀉肝散﹑蕤仁膏﹐涼膈退熱。又云﹕小兒疳眼﹐雀目斑瘡入眼者﹐先與利膈退熱涼心經﹐後與疳藥也。

鼻病

張渙云﹕按小兒肺气通於鼻﹐气爲陽。若气受風寒﹐停滯鼻間則成鼻塞﹐气寒使津液不收則多涕。若冷气久不散﹐膿涕結聚﹐使鼻不聞香臭﹐則成齆鼻。若挾熱則鼻幹。皆妨害乳食。

鼻塞

演山云﹕凡牙兒鼻塞﹐宜以通關膏敷之﹐消風散服之。通關膏用白僵蠶﹑豬牙皂角﹑荊芥﹑香附子﹑川芎﹑細辛等分爲末﹐蔥白同研﹐敷顖至妙。

鼻流淸涕

《聖惠》云﹕肺气通於鼻﹐若其髒爲風冷所傷﹐冷隨气乘於鼻﹐故使液涕不收也。夫津液涕唾﹐得熱則漧燥﹐得冷則流溢也。

鼻幹無涕

《聖惠》云﹕小兒肺臟壅滯﹐有積熱上攻於腦﹐則令腦熱也。又肺气通於鼻﹐主於涕。若其髒脊熱﹐則津液漧燥﹐故令無涕也。

鼻有息肉

《千金翼》論曰﹕凡人往往有鼻中肉塞﹐眠食皆不快利。得鼻中出息﹐而俗方亦眾﹐而用之皆無成效。惟見《本艸》云﹕雄黃主鼻中息肉﹐此言不虛。但時人不知用雄黃之法﹐醫者生用﹐故致困斃。曾有一人患鼻不得喘息﹐余以成煉雄黃﹐日內一大棗許大﹐過十日﹐肉塞自出﹐當時卽得喘息﹐更不重發。

其煉雄黃法﹐在《千金翼》仙丹方中具有之﹐宜尋求也。

耳聾

張渙曰﹕小兒耳中諸病﹐由風入於腦﹐停積於手太陽之脈則令耳聾﹐風與濕相搏則兩耳生瘡。又兒稍大﹐見月初生﹐以手指之﹐則耳下生瘡者﹐名月蝕瘡。又乳母與兒洗浴﹐悞令水入耳中﹐水濕停積﹐搏於血气﹐蘊結成膿﹐謂之聤耳。

《寶鑑》歌云﹕太陽入耳損聽聰﹐气滯時多耳必聾。鳴是風並气相擊﹐痛應腦戶有邪風。腎熱鬱蒸聤耳患﹐日深疼痛出稠膿。不有稠膿非此患﹐只因滴水入其中。

耳聾

巢氏云﹕手太陽之經入於耳內﹐頭腦有風﹐入乘其脈﹐與气相搏﹐故令耳聾。

耳鳴

巢氏云﹕邪气與正气相搏﹐故令耳鳴﹔久卽邪气停滯﹐遂成聾也。

聤耳

巢氏云﹕耳宗脈之所聚﹐腎气之所通。小兒腎臟盛而有熱者﹐熱气上衝於耳﹐津液壅結﹐卽生膿汁﹔亦有因沐浴水入耳中而不傾瀝令盡﹐水濕停積﹐搏於血气﹐蘊結成熱﹐亦令膿汁出﹐皆謂之聤耳。久不瘥﹐卽變成聾也。

醫學入門【明李梴】

解顱

解顱原是腎家虛。

小兒年大﹐頭縫開解而不合﹐宜腎气丸﹐或八物暢加酒炒芩﹑連﹔外用南星白蘞爲末﹐醋調攤紅帛上﹐烘熱貼之。或虎頭骨燒灰﹐油調敷縫中﹐外作頭布遮護。其父母宜服腎气丸﹑虎潛丸﹐俾精血充足﹐後育子女無是患也。

顖塡顖陷

風熱顖塡脾虧陷。

顖塡者﹐肝气盛風熱衝上而成此候也。《玉環集》歌曰﹕顖門腫起定爲風﹐此候應醫也不中。若或加坑如盞足﹐七日之間命必終。

醫學準繩六要【明張三錫】

斑後翳膜遮睛

海藏雲﹕東垣治斑後風熱餘毒﹐翳膜气障遮睛﹐以瀉靑丸治之﹐大效。《保命集》云﹕退翳膜妙﹐不特斑後減大黃服。余以爲肝經久蘊風熱﹐乃生翳膜﹐瀉靑丸正所以拔病根也。

小兒斑疹後毒上攻於目﹐翳膜腫痛﹐脈實彊壯能食者﹐羚羊角散加減以解之。气血虛而胃弱者﹐須以補養爲先﹐而佐以解毒﹐斯得之矣。丹溪曰﹕犀角性升散﹐較諸角尢甚﹐痘後有餘毒者用之。如無餘毒﹐虛虛之禍﹐如指諸掌﹐不可不知。

雀目

小兒雀目﹐屬肝脾二經。脾弱者健脾﹐肝虛者養血﹐宜分兩途。飲食面色如常﹐但夜不能見物﹐還明飲妙。

小兒衛生總微論方【宋撰人未詳】

解顱

腎气盛者﹐顖小而合早﹔腎气怯者﹐解顱而顖不合。顱不瘥而病交攻﹐極難將護﹐最爲大病。

顖門腫陷論

小兒初生﹐皆有顖門者﹐髒气未充﹐骨髓未完﹐滋養未備故也。臟腑皆以脾胃爲養﹐兒自生以後﹐得五穀所滋﹐則髒气充而骨髓完﹐所以兒至能食則顖門合也。顖門者﹐系於脾胃。《聖濟經》言衛顖之天五﹐五者土也﹐脾胃屬焉。小兒有顖腫者﹐由脾胃不和﹐冷熱不調﹐或怒啼飲乳﹐或喘急咳嗽﹐致陰陽气逆上衝而顖腫也。熱則腫而軟﹐冷則腫而硬。又有顖陷者﹐或因瀉痢﹐或小便頻數﹐或曾服淸藥以利小便﹐或本怯气弱﹐或別病纏綿﹐皆使髒虛而不能上榮於顖﹐故令顖陷也。此皆小兒惡證﹐得愈者鮮矣。

頭上諸病論

小兒頭上生軟癤者﹐由風邪冷熱之气客於皮膚﹐持於血气﹐壅滯經絡﹐蘊結而生﹐亦如身上生癤無異﹐但生在頭上。始則赤腫而硬﹐其邪微者﹐散則自消﹔其邪甚者﹐腫赤內搐﹐潰膿血作痛。以頭上皮緊﹐至熟多不能去膿根﹐中有惡汁不盡﹐因而復發﹐或在根邊別生﹐連續不瘥﹐常常拱膿﹐故名曰軟癤。

小兒頭有禿瘡者﹐按九虫論云﹕是蟯虫動作﹐與風邪相乘﹐上於頭之皮膚﹐搏於血气﹐傷其榮衛而所生也。榮爲血﹐受病則爲赤禿﹔衛爲气﹐受病則爲白禿。榮在內﹐邪稍難幹﹐故患赤禿者少﹔衛在外﹐邪易得著﹐故患白禿者多。其始生如癬之斑點﹐上有皮屑﹐漸漸作痂﹐以成其瘡﹐遂至滿頭髮落殆盡。若刮去其痂﹐則瘡皆是孔眼﹐大小不等。如虫之窠﹐有膿汁出﹐不痛而癢﹐癢乃不可禁﹐是知有虫爲風也。又一種俗呼爲鬼舐頭﹐小兒有頭瘡﹐過夜被鬼舐之﹐則引及滿頭有赤痂﹐或云便赤禿也。

小兒頭瘡者﹐由臟腑有熱﹐上衝於頭﹐外被風濕﹐復相乘之﹐搏於血气而生其瘡﹐故曰頭瘡。此候與禿瘡特異。且禿瘡者﹐有白有赤﹐硬痂徧滿其頭。此頭瘡者﹐但一兩處生其痂﹐並不白硬而幹﹐時時常有膿血濕汁﹐俗呼爲長頭瘡﹐小兒失於沐髮者﹐便生此瘡也。

發

心气盛者﹐形神淸而多發﹔心气怯者﹐發久不生﹐生則不黑。心主血﹐發爲血之餘﹐怯則久不生也。

耳中諸病論

小兒有忽患耳聾沈聽者﹐由風邪乘於手太陽之經也。邪隨其經﹐入於耳內﹐邪正相搏﹐气停塞滯﹐則令耳聾不能聰聽於音聲也。輕者則爲沈聽﹐謂耳中沈沈然﹐輕小之音則不辧﹐重大之聲才聞也。

耳中鳴痛

小兒有耳中或鳴或痛者﹐由風邪入耳﹐與正气相干﹐搏於血气者卽爲鳴﹐搏於經絡者卽爲痛也。

耳中腫瘡出膿汁

小兒有耳中腫或生瘡出膿汁者﹐由風濕相乘入於耳﹐邪正相干﹐搏於气血﹐傷於經絡﹐輕則爲腫﹐重則生瘡。若津液結潰﹐變爲膿血汁出。又有因水或眼淚入耳﹐停搏正气﹐亦爲膿汁﹐俱名聤耳﹐又名膿耳也。

眼目病論

小兒眼目生病者﹐多因恣食甘酸﹐髒生邪熱﹐燻炙肝經﹐衝發於目﹐或爲赤腫癢痛﹐或眵淚隱濇﹐或生赤脈﹐或生翳膜。又痰飲毒气漬肝﹐致髒气不得宣通者﹐則精華未得明審﹔故黑睛𨿽全而視物﹝目巟﹞﹝目巟﹞﹐此名睛盲。若晝日明﹐至瞑不見物者﹐此邪干經之陰也﹐謂之雀目。言如鳥雀之目﹐瞑時無所見也。又有障眼者﹐乃气毒障幔其睛也。又有肝疳之气沖於目者﹐亦能生其翳膜以爲遮障也。

鼻中病論

肺气通於鼻﹐气不和爲風冷所乘﹐停滯鼻中﹐搏於津液﹐使涕凝結壅﹐气不通快﹐不聞臭香﹐謂之鼻塞。若風冷搏於血气﹐而生息肉塞滯者﹐謂之齆鼻。若風濕相搏﹐則鼻內生瘡而有膿汁出也﹐若腦熱攻鼻中漧燥﹐或生瘡痂﹐則硬而無膿汁也。

幼幼近編【明陳治】

解顱

解顱者﹐腎气有虧﹐腦髓不足﹐濕熱上燻﹐故頭縫解開不合也。宜地黃丸加鹿茸﹑酒炒片芩。亦有气虛有熱者﹐宜四君子加酒芩。

《衍義》治解顱﹐以蟹螯同白芨搗爛﹐敷顖上。

顖陷

顖陷者﹐气血脾胃俱虛而元气下陷也﹐宜補中益气湯﹔手足冷者﹐加姜﹑桂﹐甚至加附子。

顖塡

顖塡者﹐脾胃元气虛而气逆上衝也﹐亦有脾胃虛熱者﹐有脾胃濕熱者﹐並宜異功散加酒芩﹑木香﹑蔓荊子﹔濕熱上燻者加蒼朮。

東醫寶鑑【朝鮮徐浚】

項軟

項軟者﹐天柱骨倒也﹐宜用健骨散﹑生筋散。

小兒久患疳疾﹐體虛不食﹐及諸病後天柱骨倒﹐醫者不識﹐謂之五軟。

小兒因風頸項軟頭不得正﹐或去前﹐或去後﹐宜用天柱丸﹑五加皮散﹔風熱項軟﹐合用涼肝丸方。

發不生

發不生者﹐因稟受气血不足﹐不能榮於發﹐宜服蓯蓉丸。

胎患

初生觀物轉睛不快﹐至四五歲瞳人潔白﹐昏蒙不見﹐延至年髙無藥治﹐由胎中受熱致損也。

通睛

嬰兒雙眼睛通者﹐欲觀東邊則見西邊。苦振掉頭腦﹐則睛方轉﹐此肝受驚風﹐宜服牛黃丸。

眼中生贅

眼瞼中生贅子﹐初生如麻子大﹐日漸如豆﹐懸垂瞼內﹐此脾經風熱所攻﹐宜服五退散加減。

靑盲

胎中受風﹐五臟不和﹐嘔吐黃汁﹐兩眼一同﹐視物不明﹐無治法。靑盲者﹐瞳子黑白分明﹐直視物而不見者也。

疳眼

小兒疳眼雀目﹐或盲膜不見物﹐或流膿﹐宜煮肝丸﹑龍膽飲子。古今圖書集成醫部全錄卷四百十二

小兒頭面耳目鼻病門

方

苦參湯【《千金方》﹐下同】治小兒頭瘡。

苦參黃芩黃連黃蘗甘艸大黃芎藭各一兩疾藜子三合

右八味﹝口父﹞咀﹐以水六升﹐煮取三升﹐漬布拓瘡上﹐日數過。

藜蘆膏治小兒一切頭瘡﹐久卽疽﹐癢不生痂。

藜蘆黃連雄黃黃芩松脂各二兩豬脂半斤礬石五兩

右七味爲末﹐煎令調和﹐先以赤龍皮天麻湯洗訖敷之。赤龍皮﹐檞木皮是也。

六味地黃丸【《錢氏直訣》﹐下同】治小兒稟賦虛弱﹐解顱顖塡顖陷﹐發稀短少﹐焦黃成穗﹐耳或聾聵﹐或虛鳴﹐肝經虛熱﹐目內色淡靑。

熟地八錢﹐酒洗杵膏山萸肉山藥各四錢澤瀉牡丹皮白茯苓各三錢

右爲末﹐入地黃膏﹐量加米糊﹐丸桐子大﹐每服數丸﹐溫水空心化下。

五味異功散治小兒顖硬腫陷﹐及因驚僕气散﹐血無所羈而鼻衄血。

人參茯苓白朮甘艸炒陳皮各等分

右爲末﹐每服二三錢﹐姜棗水煎。

黃連散【《儒門事親》】治小兒頭瘡。

川黃連黃蘗去粗皮用艸決明輕粉各等分

右爲細末﹐用生小麻油調藥﹐於瘡上塗之﹐立愈。

補中益气湯【《薛氏醫案》下同】治小兒元气上衝顖塡﹐元气下陷顖陷﹐發稀短少﹐焦黃成穗﹐胃气虧損﹐眼睫無力﹐閉而不開﹐鼻衄﹐小便赤色。

人參黃芪蜜炙白朮土炒甘艸當歸陳皮各一錢柴胡升麻各二分

右﹐姜棗水煎﹐徐徐服。

四君子湯治小兒解顱。

人參白朮茯苓甘艸各等分

右﹐各等分﹐每服二錢﹐姜棗水煎。

柏子仁散【《嬰童百問》﹐下同】治小兒顖不合。

防風柏子仁

右等分爲末﹐乳汁調塗顖門上﹐十日自合。

大連翹飲治瘡疹壯熱﹐小便不通﹐諸般瘡癤﹐丹毒臍風。

連翹瞿麥荊芥木通當歸防風柴胡赤芍藥滑石蟬蛻甘艸炙﹐各一錢山梔仁黃芩各五分

右銼﹐每服二錢﹐紫艸煎溫服。熱甚加大黃五分。

柴胡散治小兒傷寒無汗﹐有表證壯熱﹐頭疼身體痛﹐口漧煩渴﹐小便赤﹐大便祕濇﹐夾驚腮腫。

石膏黃芩甘艸赤芍藥葛根各二錢半麻黃去節柴胡半兩

右銼散﹐三歲兒每服二錢﹐水一盞﹐生薑一片﹐蔥白三寸﹐煎半盞﹐不拘時服。

封顖散張渙方

蛇蛻皮一兩﹐燒灰細研川大黃濕紙裹煨存性白芨防風各半兩

右件碾爲細末﹐入靑黛半兩同研勻﹐每用半錢﹐豶豬膽汁調勻﹐用一紙照顖子大小攤之﹐四邊回合﹐各畱少白紙﹐用淡生醋面和貼顖上﹐不住以溫水潤動﹐一復時換。

調元散【《證治準繩》﹐下同】主稟受元气不足﹐顱顖開解﹐肌肉消瘦﹐腹大如腫﹐致語遲行遲﹐手足如筒﹐神色昏慢﹐齒生遲﹐服之效。

幹山藥去黑皮﹐五錢人參去蘆白茯苓去皮茯神去皮木白朮白芍藥熟地黃酒洗當歸酒洗黃芪蜜水炙﹐各二錢半川芎甘艸炙﹐各三錢石菖蒲二錢右碎﹐每服二錢﹐水一盞﹐姜二片﹐棗一枚﹐煎七分﹐無時溫服。如嬰兒幼嗽﹐與乳母同服。

玉乳丹張渙方治嬰兒頭骨應合而不合﹐頭縫開解。

鍾丹粉依古法制煉者熟漧地黃依法蒸焙者柏子仁別研當歸洗焙漧﹐各半兩防風銼補骨脂揀淨微炒﹐各一分

右件﹐除別研者研爲細末﹐次入鍾乳粉等拌勻﹐煉蜜和如黍米大﹐每服十粒﹐煎茴香湯下。乳食前服。或加黃芪﹑茯苓。

狗腦丸【《證治準繩》﹐下同】治小兒腦長﹐喜搖頭解顱。

狗腦一个豺漆卽五加皮甘艸炙白朮防風鍾乳漧地黃各一分牛黃二分

右以狗腦丸小豆大﹐一歲飲下二丸﹐日再﹐末知加之。又云﹕兒顖常令暖﹐冷卽病死。

虎骨方治小兒解顱。

虎骨敗龜板不灰木乳香各半兩

右爲末﹐用生豬血於手心內﹐調塗在頭縫開處﹐以舊綿紙包裹七日﹐第八日以蔥湯水洗去前藥﹐再用此藥塗之。經年者已減一分﹐又歇三日﹐方再用藥塗之﹔又服參苓散。

參苓散

人參茯苓白附炮羌活炙艸芍藥白朮以上水煮﹐各一分犀角鎊屑京芎藿香後三味減半

右爲末﹐每服半錢﹐水一盞﹐用少金銀同薄荷三葉﹐煎至三分﹐溫服﹐通驚气。

莊氏家傳方治腦縫不合。

山茵陳一兩車前子百合各半兩

右爲末﹐用烏牛乳汁調﹐塗腳及腦縫上﹐用帛子裹頭﹐三日一換﹐五上必效。

王氏封顖散治顖開不合﹐頭縫開張﹐顖開崎陷﹐咳嗽鼻塞。

柏子仁防風天南星各四兩

右爲細末﹐每用一錢﹐以豬膽汁調勻﹐稀稠得所﹐攤在緋絹帛上﹐看顖子大小剪貼﹐一日一換﹐不得令幹﹐時時以湯潤動。

當歸散【《薛氏醫案》】治小兒臟腑有熱﹐渴飲水漿﹐致成瀉痢﹐久則血气虛弱﹐不能上充腦髓﹐故顖陷。

當歸白芍藥人參甘艸炙﹐各二分桔梗橘缸去白﹐各一錢

右爲末﹐水煎半盞﹐時時少與服。《百問》去白芍。

烏附膏【《衛生寶鑑》﹐下同】治顖門陷。

綿川烏生用綿附子生用﹐各五錢雄黃二錢

右件爲末﹐用生蔥和根葉細切杵爛﹐入前藥末同煎﹐空心﹐作成膏貼陷處。

聖惠生漧地黃散治小兒臟腑壅熱﹐气血不榮﹐致顖陷不平者。

生漧地黃二兩烏雞骨一兩﹐酥塗炙令黃

右搗細羅爲末﹐不計時候﹐以粥飲調下半錢。

金靈散【《證治準繩》﹐下同】治小兒天柱倒。

白僵蠶不拘多少﹐直者﹐去絲炒

右爲末﹐每服半錢﹑一錢﹐薄荷酒調下﹐一日三服﹔更須用生筋散貼之。

生筋散

木鱉子三个蓖麻子三十个

右﹐各取肉同研﹐每用一錢許﹐津唾調貼﹐急抱揩項上﹐令熱貼之。

四十八候貼項藥方

川烏頭白芷地龍五靈脂赤小豆各等分

右末﹐生薑自然汁與酒同調﹐貼在項上﹔更服竹茹散。

竹茹散

菊花三錢黃芩人參各一錢大黃半兩甘艸二錢

右爲末﹐竹葉煎湯下。

三十六種貼項藥方

艸烏頭赤小豆各等分

右爲末﹐薑汁調攤帛子上﹐貼經宿﹐項立起。

吉氏起頭貼項膏治小兒肝熱膽冷﹐頭項軟倒。

川烏肉桂蕓薹子南星蓖麻子各一錢黃丹炒﹐一錢匕

右各爲末﹐用大蒜一頭﹐煨熟去皮﹐乳缽內研﹐和藥細﹐每用一錢﹐入米醋和勻﹐貼項上一日許。

吉氏狼毒丸治小兒膽熱肝風﹐天柱倒折﹐宜服此藥﹔更用前起頭貼項藥。

狼毒酒浸焙白附子大附子尖天麻防風羌活各一分朱砂地龍去土﹐各一錢麝香半字

右爲細末﹐法酒煮糊爲丸加小豆大﹐每服七丸至十五丸﹐用黑豆薄荷湯﹐入酒一滴吞下。

玉露飲治小兒顖塡紅軟﹐並治頰赤咽漧﹐身熱頭痛。

寒水石中有細紋手可碎者石膏潔白堅硬而有墻壁者﹐各一兩甘艸三錢曬漧﹐天陰火焙

右除前二味外﹐甘艸銼曬或焙﹐同爲細末﹐每服半錢至一錢﹐溫湯無時調服﹔或麥冬湯。

防風湯治同上。

防風羌活枳實各半兩川芎甘艸炙大黃煨﹐各二錢五分

右銼末﹐每服三字﹐姜棗煎服。

金液丹治小兒胃寒脾困﹐吐瀉虛極﹐致顖陷如坑。

舶上硫黃十兩﹐研細﹐用磁合盛﹐令八分水和赤石脂封縫﹐鹽泥固濟﹐曬漧﹐地上埋一小罐子﹐盛水滿﹐安合子在上﹐又以鹽泥固濟﹐以炭火煆三日三夜﹐候冷取出爲末

右以柳木槌﹐乳缽研極細﹐每服二錢﹐生薑湯下。

固眞湯治同上。

人參去蘆附子湯泡裂﹐去皮臍白茯苓去皮白朮各二錢五分山藥去黑皮黃芪蜜水炙肉桂去粗皮甘艸濕紙裹煨透﹐各二錢

右件﹝口父﹞咀﹐每服二錢﹐水一盞﹐姜三片﹐棗一枚﹐煎七分﹐空心溫服﹐或無時。

大連翹湯治小兒內多熱證﹐致顖門塡起。

連翹瞿麥穗滑石牛蒡子炒研車前赤芍藥各一兩木通山梔子川當歸防風各半兩黃芩荊芥穗各一兩柴胡甘艸炙﹐各二兩蟬脫去足﹐二錢半

右銼碎﹐每服五錢﹐水一鍾﹐煎至五分﹐食後服。

柴胡散【《薛氏醫案》﹐下同】治小兒外多熱證﹐致顖塡腫。

人參去蘆甘艸微炙麥門冬去心﹐各二錢龍膽艸酒炒黑防風各一錢柴胡五分

右﹐每服一錢﹐水煎。

理中湯治同上。

人參去蘆白朮漧薑炮﹐各等分甘艸炙﹐減半

右每服三錢﹐水煎熱服﹐或研末白湯調下。

星附膏治小兒軟項。

天南星附子各等分

右爲末﹐用生薑自然汁調敷項間﹐幹卽潤之。

八珍湯卽八物湯﹐治小兒頭縫不合。

人參白朮白茯甘艸熟地黃白芍川芎當歸各等分

右﹐三五錢﹐姜棗水煎服。

頭癩方【《證治準繩》﹐下同】

松香一兩﹐幹銚熔開﹐安石上﹐候冷取起﹐輕輕研細黑龍尾卽垂掛屋塵黃丹各三錢白芷半兩松樹皮燒灰存性水銀雄黃白礬各二錢

右爲末﹐以血餘入香油煎爛﹐調敷患處。

頭瘡方

豬油一錢﹐半生半熟雄黃水銀各二錢半

右研和勻﹐敷瘡上。

癩頭方

川芎片芩酒洗芍藥酒洗陳皮各半兩白朮當歸酒洗﹐各一兩天麻酒洗﹐七錢半蒼耳子七錢五分黃蘗酒洗粉艸酒洗防風各三錢

右﹝口父﹞咀﹐煎服﹐四五次服之﹐服過睡片時。

如聖膏治小兒頭上軟癤。

菜油一兩黃蠟半兩瀝靑一錢黃丹半錢羊筒骨內髓一个

右一處熬成膏﹐於紙上攤貼患處﹐上用冷鐵一片﹐於瘡口壓定﹐四面鍼破﹐如膿出不快﹐以紙撚紝之。熬

藥不得犯銅鐵器。

仙方活命飲治小兒頭患軟癤﹐寒熱作痛。

金銀花陳皮去白﹐各三錢皂角刺炒﹐二錢穿山甲蛤粉同炒防風沒藥白芷乳香當歸貝母天花粉甘艸節各一錢

右末服五錢﹐酒煎服。嬰兒每服一兩﹐母子同服。爲末﹐酒調服亦可。毒在表者﹐加麻黃散汗之﹔毒在內者﹐加大黃下之。當臨時制宜。此解毒回生起死之良劑。

苦參丸治小兒生後﹐其頭漸大﹐頭皮赤光眼小﹐此腦疳也。

苦參一兩白蒺藜胡麻牛蒡子各半兩甘艸二錢五分

右爲末﹐酒調面爲丸﹐竹葉湯下。

調元湯【萬氏方﹐下同】治小兒初生後頭骨漸開﹐此胎气怯弱﹐腎不足也。

黃芪蜜炙人參各等分炙甘艸減半

右﹐水煎服﹐無時。

勻气散治小兒顖塡堅硬﹐屬陰證。

木香靑皮山楂肉各等分

右爲末﹐每服一錢﹐甘艸湯調服。

肥兒丸治小兒脾胃虛弱﹐飲食減少。脾主肌肉﹐肉去皮薄﹐顖門露見﹐非陷也。

人參白朮白茯苓山藥蒸白蓮肉當歸身酒洗﹐各五錢陳皮二錢靑皮木香砂仁使君子神曲各三錢炙甘艸桔梗麥芽各二錢

右爲末﹐荷葉浸水煮﹐粳米粉糊丸麻子大﹐每服十五丸﹑二十五丸﹑三十五丸﹑四十五丸﹐至五十丸﹐米飲送下。

參苓白朮散【《薛氏醫案》﹐下同】治小兒脾胃虛弱﹐顖門露見。

白扁豆二兩半﹐薑汁浸去皮微炒人參白茯白朮炙艸山藥各三兩半蓮肉桔梗炒薏苡仁砂仁各二兩

右爲末﹐每服一錢﹐棗湯調下。

十全大補湯治小兒腎虛顱解﹐元气不足。

白茯苓人參當歸

白朮黃芪炒川芎白芍炒肉桂熟地黃甘艸炒﹐各等分

右﹐三五錢﹐姜棗水煎服。

通聖散【《證治準繩》】治小兒髓熱解顱﹐痘瘡入眼﹐生翳膜。

白菊花如無甘菊代之﹐然不如白菊花菉豆皮谷精艸去根﹐各一兩

右爲細末﹐每服一大錢﹐柿幹一个﹐米泔水一盞﹐同煎﹐候米泔盡﹐只將柿幹去核食之﹐不拘時﹐日日三枚。近者五七日﹐遠者半月取效。

封顖法【萬氏方﹐下同】

防風南星白蘞白芨各等分

右爲末﹐用豬夾車髓搗和﹐封顖上﹐一日三易之。

益黃散【《衛生總微》﹐下同】治小兒顖腫硬及陷﹐脾經虛熱﹐目內色微黃。

陳皮一兩靑皮訶子肉甘艸炙﹐各五錢丁香二錢

右爲末﹐每服二錢﹐水一盞﹐煎六分﹐食前溫服。萬氏補劑﹐以異功散代之。

元精石散治小兒頭瘡。

太陰元精石煆寒水石各一分﹐研輕粉麝香各少許

右爲細末﹐先以淡漿洗去瘡痂﹐拭漧﹐油調藥塗之﹐甚者不過再。

瓜蔞散治證同前。

瓜蔞一枚﹐用鹽豉一合入瓜蔞中﹐合並燒灰研末竈下黃土一分膩粉一分

右爲末﹐入麝香一字拌勻﹐每用少許﹐油調塗之﹐濕者幹摻。

淡豉散治證同上。

淡豉炒黑焦漧絳礬各一兩膩粉二錢

右上二味﹐先研末﹐入粉和研勻﹐先以桑柴灰淋汁熱洗瘡淨﹐用甘艸末摻瘡上﹐後以生油調藥塗之﹐濕者幹摻。

黃連散治證同上。

黃連去須﹐二兩胡粉一兩

右爲細末﹐先洗去瘡痂﹐拭漧傅之﹐卽瘥。再發再用。

胡粉膏【《千金方》﹐下同】治頭瘡久不瘥﹐經隔年歲。

松脂苦參黃連去須﹐各一兩半生大黃胡粉黃芩水銀各一兩白礬枯﹐半兩蛇牀子三分

右爲細末﹐以臘月豬脂和研﹐至不見水銀星爲度﹐敷之。

又方治頭瘡久不瘥。

胡桃和皮燈上燒過存性﹐用碗蓋出火毒﹐研末膩粉少許

右爲細末﹐以生油調塗﹐仍剃去瘡上發塗之﹐只一二次。

苣勝丹張渙方治發不生。

當歸生地赤芍各一兩。已上搗羅爲末﹐次用苣勝一合﹐炒胡粉半兩﹐細研

右件同研勻﹐煉蜜和丸如黍米大﹐每服十粒﹐煎黑豆湯下﹐兼化塗搽頭上無妨。量兒大小加減。

肉蓯蓉丸【《得效方》】治發不生。

當歸生地黃肉蓯蓉白芍藥各一兩胡粉五錢

右爲末﹐蜜丸黍米大﹐每十丸黑豆湯吞下﹐兼磨化二三十丸塗擦頭上。

故紙丸【《證治準繩》﹐下同】安師傅治小兒發黃極妙。

破故紙不計多少﹐銀石器中慢火炒熱

右爲細末﹐用地黃汁煎成膏﹐和爲丸菉豆大﹐每服十五﹑二十丸﹐鹽湯送下﹐食前。

集聖丸治小兒大病後﹐其發成穗﹐或稀少者﹐乃津液不足﹐疳勞之外候也。

蘆薈五靈脂夜明砂砂仁陳皮靑皮莪朮煨使君子木香當歸川芎各二錢黃連幹蟾炙焦﹐各三錢用豬膽一个取汁和藥﹐粟米糊丸黍米大﹐服三十丸米飲下。

癩頭方【《平治會萃》】

松樹厚皮燒灰白膠香熬沸傾石上﹐二兩黃丹研飛軟石膏各一兩黃連大黃白礬火飛﹐各五錢輕粉四盝

右極細末﹐熬熟油調敷瘡上﹐須先洗了瘡疕﹐敷乃佳。

聖惠神效生發黑豆膏【《證治準繩》﹐下同】治小兒腦疳﹐頭髮連根作穗子﹐禿落不生﹐兼瘡白禿﹔發不生者﹐並生發。

黑豆苣勝各三合訶黎勒皮一兩

右件藥搗羅爲末﹐以水拌令勻﹐內於竹筒中﹐以亂髮塞口﹐用鑪灰內煨取油﹐貯於瓷器中﹐先以米泔皂莢湯洗頭﹐拭漧塗之﹐日再用﹐十日發生。

又方

葛根末豬脂羊脂各二兩

右件藥入銚子內﹐以慢火熬成膏﹐收於瓷合中﹐每取一錢﹐塗摩頭上﹐日再用﹐不過五七度效。

香薷煎治小兒白禿不生發﹐燥痛。

陳香薷二兩胡粉一兩豬脂半兩

右件藥﹐以水一大盞煎香薷﹐取汁三分﹐去滓﹐入胡粉﹑豬脂相和令勻﹐塗於頭上﹐日再用之。

腦疳方【《薛氏醫案》】治頭皮光急﹐發結如穗﹐滿頭餅瘡﹐胸熱如火。

川芎片芩俱酒制白芍陳皮去白﹐各半兩白朮酒制當歸酒制﹐各一兩半天麻酒制蒼朮蒼耳各七錢黃蘗酒制甘艸各四錢防風三錢

右爲末﹐量兒大小加減調服﹐日四五次﹐服後睡片時。乳母宜服溯源解毒湯。

溯源解萬湯萬氏方

黃芩蒼朮蔓荊子何首烏俱須酒制白蒺藜酒浸﹐炒去刺胡麻炒升麻酒洗

右共爲末﹐酒糊丸麻子大﹐服二五十丸﹐防風湯下﹔外用敷藥。

腦疳敷藥

松樹厚皮燒灰白膠香各二兩黃丹飛一兩枯白礬五錢黃芩黃連大黃各七錢蛇牀子寒水石各三錢無名異少許木香輕粉各少許

右爲末﹐熬熟油調敷瘡上﹐先用椒鹽湯洗去瘡痂敷之佳。又治白禿。

大蕪荑湯【《證治準繩》﹐下同】治小兒脾疳發熱﹐發黃脫落﹐面黑生瘡。

蕪荑山梔炒黑﹐各五分當歸白朮土炒赤茯苓各四分柴胡麻黃羌活各三分防風黃連黃蘗炙甘艸各二分

右作二劑﹐水煎服。

四味肥兒丸治小兒食積五疳﹐目生云翳﹐發稀成穗﹔或白禿瘡疥﹐及食積內熱﹐致耳聾聵虛鳴等證。

蕪荑神曲麥芽俱炒黃連各等分

右爲末﹐豬膽汁丸黍米大﹐每服二三十丸﹐木通煎湯下。

七味肥兒丸治小兒食積五疳﹐發稀成穗﹐發熱作渴等證。

黃連神曲木香各一兩半檳榔二十个使君子酒浸麥芽炒﹐各四兩肉豆蔻炮﹐二兩面糊丸麻子大﹐每服三五十丸﹐米飲下﹔良久用五味異功散一服﹐以助胃气。

治面瘡出黃水方【《薛氏醫案》﹐下同】

豆豉一合﹐炒焦黑黃蘗一兩﹐銼

右爲細末﹐每用先以熱灰汁洗瘡淨﹐拭漧敷之。亦治身生如此瘡。

治面瘡赤腫焮痛方

地楡八兩

右細銼﹐水一斗﹐煮至五升﹐去滓﹐通寒溫洗之。

五福化毒丹治胎毒及痘後頭面生瘡﹐頭目腫痛。

生地杵膏熟地自制杵膏天門冬去心杵膏麥門冬去心杵膏元參各三兩生甘艸甜硝各二兩靑黛一兩五錢

右爲末﹐煉蜜丸如芡實大﹐每服一丸﹐白滚湯化下。甜硝卽﹝石卜﹞硝﹐以滚湯制過者便是。薛己曰﹕按前證服此而發搐痰喘者﹐皆中气受傷而變虛熱也﹐急服五味異功散。若手足並伶者﹐中气虛寒也﹐前湯加姜﹑桂﹐多有生者。

柴胡淸肝散治小兒肝經風熱﹐致耳聾聵或虛鳴﹐眼睫連札。

柴胡一錢半黃芩炒人參川芎各一錢山梔炒黑﹐一錢五分連翹甘艸各五分桔梗八分

右﹐水煎服。

梔子淸肝散一名柴胡梔子散。治肝經血燥﹐致耳聾聵虛鳴﹐目內色黃﹐發搐眼眨﹐屬風熱相搏。

柴胡梔子炒牡丹皮各一錢茯苓川芎芍藥當歸牛蒡子炒﹐各七分甘艸三分

右﹐水煎服。

九味蘆薈丸治同上。

胡黃連黃連白蕪荑蘆薈木香靑皮白雷丸破開赤者不用鶴虱微炒﹐各半兩麝香二錢﹐另研

右爲末﹐粟米飯丸菉豆大﹐每服一二十丸﹐米飲下。

蘆薈丸【《莊氏家傳》】治小兒自脫胎時兩目赤腫﹐或作癢生翳﹐及腎肝疳熱﹐致耳聾聵或虛鳴。

蘆薈一錢﹐別研秤﹐或只以皂角水磨艸龍膽一兩﹐洗淨銼焙漧秤

右件藥一處搗羅爲末﹐用不蚛皂角三梃﹐以水二升挼汁﹐用生絹濾去滓﹐入銀器內﹐慢火熬成膏﹐入前二味調和得所﹐丸如菉豆大﹐每服三丸至五丸﹐薄荷湯下。

淸上散【《證治準繩》﹐下同】治上焦風熱﹐耳出膿汁﹐頭面瘡癤﹔亦治胎熱眼睛腫赤﹐糞色稠黃﹐肚脹啼哭及身上紅腫。

川郁金甘艸北桔梗天花粉漧葛薄荷葉各等分

右爲末﹐入蜜拌勻﹐白湯下三五七分或一錢。仍用艾葉煎濃湯﹐溫浸足底﹐以引其熱下行。

當歸蘆薈丸治肝膽風熱﹐耳中鳴﹐出靑膿﹐名曰震耳﹐大便祕﹐小便黃。常服宣通血气﹐調順陰陽。

當歸龍膽艸柴胡各一兩靑黛膽星大黃蘆薈各五錢麝香五分梔子仁黃芩黃連黃蘗各一兩木香二錢五分

右爲末﹐煉蜜丸小豆大﹐每服二十丸﹐姜湯送下。

淸黃散治耳出黃膿﹐名曰聤耳。內有風熱﹐外爲水濕所幹﹐醞久而成。

防風滑石飛﹐各五錢炙艸一錢藿香葉酒黃連各二錢梔子酒炒﹐三錢

右爲末﹐白湯調下二錢﹐食後服。

淸白散治肺熱痰火上壅﹐耳出白膿﹐名曰纏耳。兼治欬嗽。

桑皮蜜炒骨皮寒水石各三錢甘艸一錢貝母二錢天花粉酒芩天門冬各一錢半

右爲末﹐以蜜水調﹐食後服﹐或通艸煎湯下﹐尢妙。

交感丹治耳中疳臭﹐名曰伍耳。或怒气上逆﹐上下不得宣通﹐遂成聾聵。

香附子童便浸透炒﹐三錢茯神黃連各二錢桂心甘菊花各一錢

右爲末﹐每服一錢五分﹐燈心湯下。

禹餘糧丸治聤耳出膿水。

禹餘糧煆醋焠七次海螵蛸去背骨百艸霜伏龍肝各二錢五分大附子去皮臍生用﹐一枚

右爲末﹐以綿裹如圓眼核大﹐安耳內﹐旦再易之﹔如不瘥﹐乃有虫也。

龍骨散治諸膿耳。

枯礬龍骨胭脂胚各一錢麝香少許

右爲細末﹐以綿裹杖子﹐拭去耳中膿﹐再吹一字入耳中﹐日再。加海螵蛸一錢﹐尢妙。

羊角散治耳內膿汁不漧。

山羊角燒存性

右爲末﹐每吹二三分入內﹐一日二次﹐三日全瘳。

滋陰地黃丸治耳虛鳴﹐膿汁不漧﹐腎陰不足。

熟地黃一兩白茯苓牡丹皮甘菊花何首烏黑豆拌蒸三次黃蘗酒炒﹐各四錢山茱萸五錢

右爲末﹐煉蜜丸梧子大﹐每服三五十丸。

白蘞散治小兒凍耳成瘡﹐或癢或痛。

黃蘗白蘞各半兩

右爲末﹐先以湯洗瘡﹐後用生油調塗。

蔓荊子湯治內熱﹐耳出膿汁。

升麻木通麥冬赤芍生地黃前胡甘菊甘艸桑皮赤茯蔓荊子各等分

右用姜棗水煎﹐食後服。

白龍散一名香礬散。治小兒腎臟盛而有熱﹐熱气上衝於耳﹐津液結滯則生膿汁﹔有因沐浴水入耳內﹐水濕停積﹐搏於血气﹐蘊積成熱﹐亦令耳膿汁出﹐謂之聤耳。久而不愈﹐則成聾。

枯白礬黃丹龍骨各半兩麝香一錢

右研極細﹐先以綿杖子撚盡耳內膿水﹐用藥一字﹐分摻兩耳﹐日二次﹐勿令風入。

加味逍遙散【《薛氏醫案》﹐下同】治小兒肝經怒火﹐致耳聾聵。

當歸甘艸炙芍藥酒炒茯苓白朮炒柴胡各一錢牡丹皮山梔炒﹐各七分

右﹐水煎服。

加味淸胃散治乳母膏梁積熱﹐致兒耳聾聵虛鳴。

升麻五分生地黃牡丹皮黃連炒當歸柴胡山梔各三分

右﹐水煎服。

加味歸脾湯治脾經鬱結﹐致耳爲患。

人參黃芪茯神甘艸白朮炒遠志棗仁龍眼肉當歸丹皮山梔炒﹐各一錢木香五分

右﹐水煎服。

烏麝湯【《衛生總微》﹐下同】治小兒風邪入耳﹐致令耳聾。

大川烏頭一个﹐重二錢以上者﹐以豬脂油煎令燥烈﹐削了面上塊子﹐只刮皮盡﹐切碎﹐杵羅爲細末通艸半兩﹐薄切作片子﹐片片相似﹐以糯米粉作稀糊﹐拌勻焙漧﹐杵羅爲細末

右二味﹐入麝香末少許﹐研勻﹐每服一錢﹐水一小盞﹐入薄荷二葉﹐棗一枚﹐煎數沸﹐放溫服﹔或只以溫酒調服。

菖蒲圓治耳聾。

菖蒲一寸巴豆一粒﹐去皮心

右二物﹐合杵爲劑﹐分作七丸﹐用一粒綿裹塞耳中﹐一日一易。

又方

菖蒲末一分杏仁半兩湯浸﹐去皮尖雙仁者

右二件﹐合杵如泥﹐每服用一麻子許﹐綿子裹﹐內耳中﹐一日一易。

萆麻膏治耳聾。

萆麻子十枚去皮棗肉七枚

右同研爲膏﹐每用蕤核許﹐綿裹內耳﹐一日一易。

龍朱散治其中腫﹐及生瘡出膿汁﹐或只癢痛噓鳴﹐應耳中一切諸病﹐悉皆主之。

龍腦一字朱砂一錢竹箭幹內蚛虫糞三錢坯子胭脂半錢麝香一字

右各研細末﹐和勻﹐以干耳子挑藥入病耳中。如有膿水者﹐先以新綿撚子搌之淨盡﹐方傾入藥。每夜臨臥時一次。

龍黃散【《嬰童百問》﹐下同】治小兒聤耳﹐汁出不止。

枯礬龍骨煆黃丹炒﹐各半兩麝香研﹐一錢

右同研細﹐先以綿杖子﹐撚卻其中膿水﹐用一字摻入耳內﹐但用之勿令風入。

幹胭脂膏治小兒聤耳﹐常出膿水不止。

幹胭脂白龍骨白礬煆白石脂研﹐各等分

右研如粉﹐用棗肉和丸棗核大﹐以綿裹一丸納耳中﹐日三換之。

金箔散

枯礬胭脂各半兩金箔

右同研﹐令勻爲細末﹐日三四度﹐摻少許於耳內。

龍骨散治膿耳。

明礬煆龍骨煆﹐各二錢黃丹炒﹐一錢半胭脂一錢麝香一分﹐研

右爲細末﹐先以綿撚﹐拭去膿汁﹐次以鵝毛管吹藥入耳。本方加海螵蛸末尢妙。

小兒風熱兩耳聾鳴方【《聖惠方》】

遠志去心甘艸炙微赤柴胡菖蒲各一分磁石三分﹐搗碎水淘去赤汁麥冬去心焙﹐半兩

右搗細羅爲散﹐每服蔥白湯調下半錢﹐日二服。量兒大小﹐以意加減。

通鳴散張渙方治耳聾。

菖蒲一寸﹐九節者遠志去心﹐各一兩柴胡麥門冬去心防風各半兩細辛去土淨甜葶藶各一分。已上搗罹並爲極細末﹐次入磁石一分﹐如前制杏仁十四个﹐湯浸去皮尖研

右件都研勻﹐每服半錢﹐煎蔥白湯調下﹐日二乳後。

細辛膏【《聖惠方》﹐下同】治小兒耳聾﹐或因腦熱﹐或因水入﹐或因吹著﹐並宜用此。

細辛防風川大黃微炒黃芩各一分川椒十粒蠟半兩

右件藥細銼﹐用淸麻油三合煎藥﹐紫色濾過﹐下蠟候消爲膏﹐每日三度﹐用一大豆大點於耳中。

小兒耳聾不瘥方

甜葶藶杏仁湯浸去皮鹽各等分

右件藥搗研如膏﹐以少許豬脂和合﹐煎令稠﹐以綿裹如蕤核大﹐塞耳中﹐日一易之。

又方

松脂菖蒲末烏油麻各半兩

右件藥相和﹐搗熟綿裹。如一紅豆大﹐塞耳﹐日一。

又方

芥子搗令爛

右以人乳和﹐綿裹少許﹐塞耳中﹐日一易之。

麝香散【《證治準繩》﹐下同】治沈耳。

麝香少許白礬一錢﹐火煆五倍子二錢

右件爲末﹐紙撚子﹐點入耳中﹐少許。

菖烏散治小兒耳自鳴﹐日夜不止。

菖浦烏豆炒﹐各四分

右爲末﹐綿裹內耳中﹐日再。

紅玉散田氏方治小兒聤耳。

枯礬麝香幹胭脂各等分

右爲末﹐研勻﹐先以綿杖子撚膿淨﹐摻入少許。

龍黃散湯氏方治聤耳。

枯礬龍骨黃丹各半兩麝香黃蘗各一錢

右爲末﹐膿淨﹐摻耳內。

礬香散【《衛生總微》﹐下同】治聤耳。

白礬一兩﹐燒灰蛇牀子一分﹐爲末

右相和﹐入麝香末五分﹐同研細﹐每用一字﹐摻入病耳。

麝香散治聤耳。

蜘蛛一个胭脂半錢麝香半字

右件極幹﹐研勻細末﹐每用半斡耳許﹐以鵝毛管吹入耳。

箭蚛散治聤耳。

淩霄花海螵蛸胭脂箭竹內蛀糞各二錢麝香一字﹐研後入

右爲細末﹐拌勻﹐每用時﹐先以綿撚子搌耳中膿盡﹐乃以紙撚蘸藥入耳中﹐日三。

紅綿散治聤耳。

坯子胭脂三錢信砒一錢麝香一字匕

右爲末﹐拌勺﹐以柳絮滚和勻﹐每用黃米許﹐摻入耳中。如繞耳生瘡膿不差者﹐依此敷瘡上﹐紙片封之﹐妙。

油引散治聤耳。

石燕雌雄一對﹐用磚壘一盆﹐鑪炭火煆白色爲末虢丹飛等分膩粉麝香各少許量入

右同研勻﹐先以綿撚子搌耳中膿汁盡時﹐側臥﹐摻藥一字許入耳中﹐以油一滴引下立效。

綿裹散治聤耳。

桂心一分靑羊屎一分﹐炒令轉色

右同末﹐每用一字﹐綿裹塞其中。

紅藍花散張渙方治聤耳久不瘥。

紅藍花洗焙漧黃蘗銼﹐各一兩烏魚骨枯黃芩各半兩。已上四味﹐搗羅共爲細末﹐次用雄黃水磨細研﹐半兩麝香一分﹐研細

右件都研勻細﹐以綿纏搵藥塞耳中﹐日再換。

治耳疼痛方【《千金翼》】

附子炮去皮菖蒲

右二味等分裹塞之。

還明飲【《袖珍方》】治小兒每至夜不見物﹐名曰雀眼。

夜明砂井泉砂谷精艸蛤粉各等分

右爲末﹐煎黃蠟丸雞頭肉大。三歲兒一丸﹐豬肝一片切開﹐置藥於內﹐麻皮紮定﹐砂瓶內煮熟﹐先燻眼﹐後食之。

合明散【《原機啟微》﹐下同】治小兒雀目﹐至夜不見物。

楮實覆盆酒浸車前酒蒸石斛各一兩沈香另研靑鹽別研﹐各半兩

右爲末﹐煉蜜爲丸如桐子大﹐每服七十丸﹐空心鹽湯下。

養肝丸治小兒肝血不足﹐眼目昏花﹐或生眵淚。

當歸酒浸車前酒蒸焙防風白芍藥蕤仁熟地黃酒蒸杵膏川芎楮實各等分

右爲末﹐煉蜜爲丸如桐子大﹐每服七十丸﹐滚湯下﹐不拘時候。

車前子散治小兒肝經積熱﹐上攻眼目生瞖﹐血灌瞳人﹐羞明多眵。

密蒙花羌活菊花大粉艸白蒺藜艸決明車前子黃芩龍膽艸洗淨炒﹐各等分

右爲末﹐每服二錢﹐食後飯湯調服。

三味蘆薈丸治小兒黑水凝翳內障﹐不痛不癢﹐微有頭旋脹濇者。

蘆薈甘艸各一錢羚羊角蜜炙﹐二兩

右爲細末﹐煉蜜爲丸如梧桐子大﹐空心﹐茶淸下十丸。

通頂散治小兒腦熱﹐腦枕骨疼﹐閉目不開﹐或頭風痛﹐攢眉啼哭﹐並赤目。

川芎薄荷各半兩茵陳甘艸各四錢﹝石卜﹞硝三錢﹐甜硝亦可

右爲末﹐用少許吹鼻中﹐卽效。如要嚏噴﹐加躑躅花一錢。只用﹝石卜﹞硝吹鼻亦可。一方﹐用好坯胭脂子﹐水調塗眼眶。

生犀散治小兒心經虛熱﹐目內淡紅。

犀角二錢骨皮赤芍柴胡漧葛各一兩甘艸半兩

右爲末﹐每服二三錢﹐水煎服﹐入犀角﹐食後服。

瀉黃散治小兒脾胃實熱﹐眼目作痛﹐目內色黃﹐鼻色發赤﹐衄血。

藿香七錢山梔一兩防風四兩石膏半兩甘艸七錢五分

右用蜜酒拌﹐微炒爲末﹐每服二三錢﹐水煎服。

益气聰明湯【丹溪】治小兒眼目生翳﹐睫閉不開﹐眵唳如糊﹐久而膿流﹐遂至損目。

人參黃芪各一錢升麻葛根各六分白芍藥黃蘗酒炒﹐各二分蔓荊子三分甘艸炙﹐一錢二分

右﹐水煎﹐臨睡熱服﹔五更再煎服。

導赤散【《嬰童百問》﹐下同】治心駕內虛邪熱。

生地黃生甘艸木通各等分

右銼散﹐竹葉煎﹐加黃芩﹑赤芍藥﹑羌活﹐燈心煎。

瀉靑丸治小兒赤眼多淚﹐睛疼心躁﹐並消熱翳﹑急驚﹑發搐等證。

當歸川芎防風膽艸大黃羌活山梔仁各等分

右爲末﹐煉蜜丸如芡實大﹐每服一丸﹐沙糖湯下。一方加甘艸﹑赤芍藥。

艸龍膽散【《幼科全書》﹐下同】治小兒暴赤火眼﹐晝夜濇痛﹐作腫淚多。

艸龍膽木賊荊芥穗甘菊花防風艸決明半生半炒甘艸各等分每服二錢﹐煎溫服。痛甚﹐如羌活﹑﹑乳香。

明目飲治小兒脾經蘊熱﹐肝受風邪﹐致兩目羞明﹐經久不愈。

山梔仁香附子淨﹐各一兩夏枯艸半兩每服二錢﹐入蜜一匙﹐水煎服。

石楠散【《普濟方》】治小兒誤跌﹐或打著頭腦受驚﹐肝系受風﹐致瞳人不正﹐觀東則見西﹐觀西則見東﹐宜此吹鼻通頂。

石楠一兩藜蘆三分瓜蒂五七个

右爲末﹐每吹少許入鼻﹐一日三度﹐內服牛黃平肝藥。

五苓散【《全幼心鑑》】治小兒胃气素虛﹐脾气實甚﹐眼泡赤腫﹐羞濇不開。

澤瀉豬苓去皮白茯苓白朮壁土炒官桂去皮﹐各等分

右爲末﹐每服一錢﹐溫湯調﹐不拘時服。如口渴燥﹐新水化下。

殺疳散【《龍木論》】治小兒疳眼腫痛﹐淚出難開﹐瞼硬﹐白睛遮瞞﹐怕日﹐合面臥﹐不喜擡頭。

防風龍腦牡蠣煆粉白芷細辛去土五味子各二兩

右爲末﹐每服一錢﹐食後粥飲調下。

瀉靑散【《幼科全書》﹐下同】淺淡者補之。黃者脾熱。

藿香七錢山梔一兩石膏五錢甘艸五錢防風四兩

右銼散﹐同蜜酒微炒﹐每服二錢﹐水煎服﹐不拘時。

生熟地黃散治小兒疳蝕眼患﹐閉合不開﹐羞明怕日及內障。

生地黃熟地黃麥冬去心﹐各一兩當歸枳殼麩炒炙艸防風杏仁去皮尖炒赤赤芍各半兩

右剉﹐每服二錢﹐黑豆七粒﹐煎豆熟爲度﹐去滓服。

地黃散治小兒心肝蘊熱﹐目赤腫疼﹐內生赤脈﹐或白膜遮睛﹐四邊散漫者﹐猶易治﹔若暴遮黑睛﹐多致失明﹐宜速用此方。亦治瘡疹入眼。

生地黃熟地黃蟬蛻去頭足木賊艸穀精艸生犀末當歸各二錢半防風羌活白蒺藜去刺生甘艸沙苑蒺藜木通各一錢半黃連去須大黃煨﹐各一錢元參半錢

右爲細末﹐每服一字或半錢﹐量大小加減。煎羊肝湯﹐食後調服﹐日三。忘口將息。亦治大人。

小防風湯治小兒熱毒眼患。

大黃蒸山梔子甘艸炙防風赤芍藥當歸洗羌活各等分

右剉﹐每服二錢﹐水一盞﹐煎五分去滓﹐通口溫服。

小流气飲治小兒風毒眼患。

蟬蛻去足炙艸羌活天麻當歸防風赤芍大黃薄荷杏仁各等分

右銼散﹐每服二錢﹐水煎去滓﹐食後通口服。

小菊花膏治小兒積毒眼患。

黃連黃芩大黃菊花蒼朮米泔浸羌活荊芥穗防風各等分

右爲細末﹐蜜丸芡實大﹐每服一丸﹐白滚湯化下。

決明散治小兒痘疹入眼﹐白睛赤。

花粉半兩決明子赤芍炙艸各二錢半

右爲細末﹐每服半錢﹐蜜水調下﹐日三。一方去花粉。

蜜蒙花散治小兒痘疹﹐並諸毒入眼。

密蒙花一錢靑葙子決明子車前子各五分

右末﹐用羊肝一片﹐破開縫三條﹐摻藥令勻﹐紮緊﹐以濕紙七重裹﹐炭火中煨熟﹐空心食之﹐效如神。

犀角散治脾火眼疼。

犀角一兩射幹龍膽艸黃芩各半兩釣藤鉤七錢半人參去蘆﹐二兩赤茯苓甘艸各二錢半

右銼散﹐每服二錢﹐水一盞﹐煎至五分﹐食後去滓溫服。

牛黃丸治肝受驚風﹐遂使眼目疼痛。

牛黃白附子肉桂全蠍去毒川芎石膏各二錢半白芷藿香各半兩辰砂麝香各少許

右爲細末﹐煉蜜爲丸如梧桐子大﹐臨臥時薄荷湯下三丸。乳母忌食辛辣熱物﹐並濕面等物。

導赤散湯氏方治心熱﹐小便赤﹐眼目赤腫。

赤芍羌活防風各半兩大黃甘艸各一錢

右爲末﹐燈心黑豆同煎﹐食後服。

煮肝丸治疳眼瞖膜羞明﹐大人雀目甚效。

夜明砂靑蛤粉谷精艸各一兩

右爲細末﹐每服一錢﹐五七歲以上二錢﹐以﹝犭屯﹞豬肝批開﹐摻藥在內﹐攤勻﹐麻綿纏定﹐以米泔水半碗煮肝熟﹐取出肝湯﹐傾碗內燻眼﹐候湯溫﹐分肝作三服嚼訖﹐就用肝湯下﹐一日三服。大人雀目﹐空心服。

東垣人華補胃湯治勞役飲食不節﹐內障眼痛﹐神效。

黃芪根人參各一兩炙艸八錢蔓荊子炒白芍炒黃蘗酒拌炒四次﹐各三錢

右﹐每服二三錢﹐水煎稍熱﹐臨臥服。

千金治雀盲方

地膚子五兩決明子一升

右爲末﹐以米飲和丸﹐每服二三十丸。

瀉熱黃連湯【《薛氏醫案》﹐下同】治內障﹐有眵淚昏眊。

黃芩黃連生地黃並酒洗柴胡各一兩升麻五錢龍膽艸三錢

右﹐每服一錢﹐水煎﹐午前服。

本事方治小兒赤熱腫眼。

大黃白礬各等分

右爲末﹐冷水調作餅子﹐貼眼立效。

廣大重明湯【東垣方﹐下同】治兩瞼或兩眥赤爛﹐熱腫疼痛﹐及眼泡癢極﹐抓之至破爛赤腫﹐眼楞生瘡痂﹐目多眵淚﹐癮濇難開。

艸龍膽防風生甘艸根細辛苗葉各一錢

右﹐水一碗半﹐煎龍膽至七分入余藥﹐再煎至半碗熱洗﹐日五七次﹐洗畢﹐合眼須臾瘥。

助陽和血補气湯治發後熱壅﹐白睛紅多﹐眵淚癮濇﹐此過服涼藥﹐而眞气不能通九竅也。

防風升麻各七分黃芪一錢蔓荊子白芷各二分炙艸柴胡歸身酒洗﹐各五分

右﹐水一鍾﹐煎至半鍾﹐熱服。

治眼赤暴發腫方潔古方

防風羌活黃芩炒黃連炒﹐各等分

右﹐每服一錢﹐水煎服。如大便祕﹐加大黃二分。痛甚加川歸﹑地黃各二分。煩躁不得臥﹐加梔子仁三分。

助陽活血湯治眼病之後﹐猶有上熱﹐白睛赤色﹐癮濇難開﹐而多眵淚等證。

蔓荊子二分白芷三分柴胡黃芪防風甘艸炙當歸酒洗﹐各五分升麻七分

右﹐水煎服。

芍藥淸肝散治眵多眊燥緊濇羞明﹐赤脈貫睛﹐臟腑祕結者。

白朮甘艸川芎防風荊芥桔梗羌活各三分芍藥柴胡前胡薄荷黃芩各二分半山梔仁炒知母滑石石膏各二分大黃四分芒硝二分半

右﹐水煎服。

黃連天花粉丸治證同上。

黃連菊花川芎薄荷各一兩連翹黃芩花粉梔子各四錢黃蘗六錢

右爲末﹐蜜丸桐子大﹐每服量兒大小加減﹐茶湯下。

連翹飲子治目赤癮濇緊小﹐久視昏花﹐迎風自淚等證。

蔓荊子生甘艸連翹生地黃當歸紅葵花人參各三分黃芪防風羌活黃芩各五分升麻一錢柴胡二分

右﹐水煎服。

古今圖書集成醫部全錄卷四百十三

小兒頭面耳目鼻病門

方

保命點眼藥【《薛氏醫案》﹐下同】除昏退翳﹐截赤定痛。

當歸黃連各二錢防風二錢半細辛五分甘艸一錢

右﹐水一大碗﹐文武火熬﹐滴水中不散爲度﹐入熟蜜少許點用。

千金補肝散治目失明。

靑羊肝一具﹐去膜薄切﹐新瓦炙幹決明子錢半蓼子一合﹐熬令香

右爲末﹐每服方寸匕﹐日二服﹐久而有驗。

本事方治太陽寒水陷翳膜遮睛。

防風白蒺藜各一兩羌活兩半甘菊三兩

右爲末﹐每服二錢﹐入鹽少許﹐百沸湯點服。

保命羚羊角散治冰瞖久不去。

羚羊角升麻細辛各等分甘艸減半

右爲末﹐一半蜜丸桐子大﹐每服五七十丸﹔一半泔水煎﹐吞送丸子。焮發陷翳﹐亦羚羊角散之類﹐用之在人消息。若陰虛有熱者﹐兼服神仙退云丸。

東垣補陽湯治陽不勝其陰﹐乃陰盛陽虛﹐則九竅不通﹐令靑白翳見於大眥﹐乃足太陽少陰經中郁﹐遏厥陰肝經之陽气﹐不得上通於目﹐故靑翳內阻也。當於太陽少陰經中﹐是九泉之下﹐以益肝中陽气﹐衝天上行。此乃先補其陽﹐後於足太陰標中瀉足厥陰之火﹐下伏於陽中。《內經》曰﹕陰盛陽虛。則當先補其陽﹐後瀉其陰。每日空心服升陽湯﹐臨臥服瀉陰丸。須預期調養﹐體气和平﹐天气晴明服之﹐補其陽使上升通於肝經之末﹐利空竅於目矣。

羌活獨活當歸身酒洗焙漧甘艸梢熟地黃人參黃芪白朮各一兩澤瀉橘紅各半兩生地白茯知母炒黃﹐各三錢柴胡二兩防風白芍各五錢肉桂一錢

右﹐每服五錢﹐水煎空心服。候藥力行盡﹐方可飲食也。

束垣羌活退翳湯

柴胡甘艸黃芪各三錢羌活黃連五味子升麻當歸身各二錢防風一錢半黃芩黃蘗酒浸芍藥艸龍膽酒洗﹐各五錢石膏二錢五分

右﹐分二服﹐水煎﹐入酒少許﹐臨臥熱服。忌言語。

謙甫五秀重明丸治眼翳膜遮睛﹐隱濇昏花。常服淸利頭目。

甘菊五百朵荊芥五百穗木賊去節﹐五百根楮實五百枚

右爲末﹐蜜丸桐子大﹐每服五十丸﹐白湯化下。

沖和養胃湯治內瘴初起﹐視覺微昏﹐空中有黑花﹐神水變淡綠色﹔次則視岐﹐睹則成二﹐神水變淡白色﹔久則不睹﹐神水變純白色。

柴胡七錢人參當歸炙甘艸幹生薑升麻葛根白朮羌活各一兩防風五錢黃芪一兩五錢白茯苓三錢白芍藥六錢五味子二錢

右﹐每服二錢﹐水煎服。

滋陰腎气丸治神水寬大﹐漸散昏如霧露中行﹐漸睹空中有黑花﹐視物二體﹐久則光不收及內障神水淡白色者。

熟地黃三兩當歸尾牡丹皮五味子幹山藥柴胡各五錢茯苓澤瀉各二錢半生地黃酒炒﹐四兩

右爲末﹐蜜丸桐子大﹐辰砂爲衣﹐每服十丸﹐空心滚湯化下。

柴胡復生湯治紅赤羞明﹐淚多眵少﹐腦頂沈重﹐睛珠痛應太陽﹐眼睫無力﹐常欲垂閉﹐久視則酸痛﹐翳陷下者。

槁本蔓荊子川芎藭川羌活川獨活白芷各二分半白芍藥炒炙甘艸薄荷桔梗各四分五味子十二粒﹐杵蒼朮茯苓黃芩炒﹐各五分柴胡六分

右﹐每服二錢﹐水煎食後服。

黃連羊肝丸治目中赤﹐脈洪甚眵。

黃連爲末白羖羊肝一具先以羊肝竹刀刮下如糊﹐除去筋膜﹐再擂細入黃連﹐丸桐子大﹐每服十丸﹐茶淸化下。

小柴胡湯治小兒兩目暴赤腫痛﹐晝夜苦甚。

柴胡人參黃芩甘艸炙半夏各等分

右藥量兒大小加減﹐水煎服。久則昏蒙﹐去半夏﹐加大黃﹑竹葉﹑生地黃。

百解散【《證治準繩》﹐下同】治小兒兩目羞明﹐眼泡浮腫﹐微有紫色﹐大腑閉或流利﹐小便濇或通順。

漧葛升麻赤芍藥黃芩麻黃酒制薄桂去粗皮甘艸各等分

右碎﹐每服二錢﹐水一盞﹐煎七分﹐無時溫服。風熱甚﹐加薄荷同煎。

退翳丸治同上。

黑參防風各一兩北細辛石決明研車前各半兩桔梗黃芩各兩半

右爲末﹐煉蜜爲丸梧桐子大﹐空心茶下十丸。

神芎丸治小兒兩目赤腫﹐發痛不止。

大黃黃芩各二兩牽牛一兩滑石四兩黃連薄荷川芎各半兩

右爲末﹐水糊丸桐子大﹐每服三四丸﹐溫水下。

涼膈散治小兒疳﹐眼濇數日不開。

大黃﹝石卜﹞硝甘艸炙各一兩連翹二兩梔子黃芩薄荷各半兩

右銼散﹐每服二錢﹐水一盞﹐入竹葉七个﹐蜜少許﹐煎四分﹐食後溫服﹐大小加減。

淸胃散【《醫學入門》】治小兒風弦爛眼﹐膈有積熱。

升麻生地黃丹皮黃連炒當歸各等分

右﹐水煎服。加柴胡﹑山梔﹐卽加味淸胃散。

瀉肝散【《玉訣》】治同上。

木賊威靈仙紫參菊花羌活蟬蛻生大黃炙甘艸石決明各等分腦子少許

右爲末﹐每用藥二錢﹐豶豬肝一兩﹐批開去膜﹐摻藥在內﹐綫纏﹐米泔煮熟嚼下。

蕤仁膏【《證治準繩》﹐下同】

蕤仁四十九粒﹐去皮出油腦子少許

右研成膏﹐用燈心點少許。

靈苑羚羊角丸治小兒肝肺壅熱﹐眼生努肉﹐赤脈濇痛﹔及赤眼障翳﹐睛疼﹐癢痛羞明﹔及風疳爍陽眼神效。

羚羊角屑曬榦爲末生甘艸白何首烏瓦松以紗緝內洗去土﹐各一兩生漧地黃洗郁金炮過用地上去火气﹐各二兩

右六味﹐並細銼曝漧﹐搗羅爲細末﹐煉蜜爲丸如菉豆大﹐每服七丸至十丸。

譚氏殊聖退雲散治小兒疳眼﹐嗞啀饒啼不住。

艸決明土瓜根大黃元參各半兩炙艸宣連砱砱石卽井泉石﹐各一分

右﹐細爲散﹐每服一錢﹐水一盞﹐煎至七分。

豬膽黃連丸【《胡氏家傳》﹐下同】治小兒疳眼﹐白膜遮睛﹐諸藥不痊者。

胡黃連雄黃細研夜明砂細研﹐各等分豬膽數个麝香少許﹐不入膽煮

右爲末﹐以豬膽汁調藥﹐稀稠得所﹐卻入原膽皮內﹐以綫緊系口﹐米泔水煮﹐五七沸﹐取出放冷。先以麝香於乳缽內研細﹐卻入藥一處同研﹐不用膽皮只取出藥研細﹐用軟飯爲丸如大麻子大﹐每服十丸﹐大者加至十五丸﹐米飲吞下。如肝气盛﹐須用陳米飲下。

又方治小兒肝臟風熱﹐眼中不見物﹐及有汗。

石決明乳香各一分龍膽二分大黃煨﹐半兩

右爲末﹐每服二錢﹐用薄荷溫水調下。

龍膽瀉肝湯【《證治準繩》】治小兒肝經濕熱﹐兩目腫痛作癢。

龍膽艸酒拌炒黃澤瀉車前子木通生地黃酒拌當歸酒拌山梔黃芩炒甘艸各三分

右水煎﹐食前服。

鎭肝散【《衛生總微》﹐下同】治痰熱﹐眼生翳膜。

胡黃連梔子各一兩甘艸微炙馬牙硝靑葙子各半兩眞珠牛黃各一分﹐俱另研

右爲末﹐拌勻﹐每服一錢﹐水八分﹐入荊芥﹑薄荷各少許﹐煎至半盞﹐去滓溫服﹐食後。

洗心散治心臟邪熱﹐目赤腫痛。

麻黃一兩﹐去根煨大黃荊芥穗各一兩半生甘艸半兩

右爲細末﹐每服半錢或一字﹐蜜水調下。

洗肝散治三焦壅熱﹐眼目赤腫﹐隱濇多淚。

芍藥一分羌活半分防風並椏枝一分大黃甘艸各半分

右爲細末﹐嬰兒一字﹑二三歲半錢﹑大者一錢﹐水半盞﹐入燈心﹑黑豆各少許﹐煎數沸﹐食後放冷服。須銀石沙銚中煎﹐仍與四順散間服﹐並用淸涼膏貼太陽穴。

四順散治眼目赤腫。

當歸去蘆酒洗焙赤芍藥大黃紙裹煨甘艸炙﹐各等分

右爲末﹐每服一錢﹐水一盞﹐煎至半盞﹐去滓溫服。更量大小加減﹐無時。

淸涼膏治眼赤腫痛﹐貼太陽穴。

芙蓉葉立秋日已後取陰榦爲末

右每一字﹐或半錢﹐井花水調﹐貼太陽穴。

元精石散治眼生赤脈。

元精石一兩甘艸半兩

右爲細末﹐每服半錢﹐竹葉湯調下。

羌菊散治眼生浮瞖障膜。

羌活菊花揀淨﹐半兩防風並椏枝各一分山梔子去殼﹐二分﹐炒甘艸一分半﹐炒白蒺藜炒去剌﹐半兩

右爲末﹐每服半錢﹐或一錢﹐蜜湯調﹐日三﹐與決明丸間服。

決明丸治同上。

決明子揀淨車前子菊花揀淨川芎宣連當歸洗淨﹐各一分大黃黃芩各半分

右爲細末﹐煉蜜和丸麻子大﹐每五歲下三五丸﹐大者七八丸﹐煎桑枝湯或麥門冬湯送下。

千金仙朮散治气障眼﹐又治肝熱目赤生病。

蒼朮四兩﹐米泔水浸七日﹐逐日換泔﹐至日足取出﹐刮去黑皮﹐細切入靑鹽末一兩﹐同炒黃色去鹽木賊二兩﹐童便浸一宿﹐水淘淨焙漧

右二味﹐同爲細末﹐每用米飲調下一錢﹐服之甚效。一方有甘艸一兩。

本事方治小兒赤熱腫眼。

大黃白礬各等分

右爲末﹐同冷水調作罨子﹐貼眼立效。

瓜蒂散【《儒門事親》﹐下同】治目赤多淚﹐服此散加郁金﹐上湧下瀉﹐自愈。

瓜蒂赤小豆各七十五个人參半兩﹐去蘆甘艸半兩或二錢五分

右爲細末﹐每服一錢或半錢﹑或二錢﹐量兒大小加減用之。空心虀汁調下服之。

蒺藜散治小兒斑瘡入眼。

麩炒蒺藜炙甘艸羌活防風等分搗。每服二錢漿水下﹐撥云見日直到老。

牛黃丸【《入門》】治小兒通睛。

犀角屑二錢牛黃一錢金箔銀箔各五片甘艸二錢半

右爲末﹐蜜丸菉豆大﹐每七丸﹐薄荷湯吞下。

龍腦膏【《醫林》】治小兒胎風赤爛。

龍腦一錢蕤仁泥二錢半杏仁七个﹐爲泥

右入人乳﹐研爲膏點之。

五退散【《入門》】治脾受風毒﹐倒睫拳毛刺痛。

穿山甲炒川烏炮甘艸炙﹐各五錢蟬退蠶退蛇退酢煮豬蹄退炒荊芥穗各二錢半

右爲末﹐每二錢﹐鹽湯調下﹐食後服。

選奇湯【《回春》】治小兒赤脈翳物﹐從上至下。

羌活防風半夏制﹐各二錢酒片芩一錢半甘艸一錢

右銼﹐作一貼﹐水煎服。

博金散【《衛生總微》﹐下同】治眼赤痛﹐不可忍。

白藥子半兩黃芩錢半

右爲末﹐每用一字﹐沸湯點洗之。

洗肝明目散治痘後目疾。

當歸羌活柴胡密蒙花川芎防風木賊山梔龍膽艸各等分

右爲末﹐每服一錢﹐淡沙糖水調服。

羊肝散治痘毒入眼﹐或無辜疳气入眼。

密蒙花二錢靑葙子決明子車前炒﹐各一錢

右爲末﹐用羊肝一大葉﹐薄批摻上﹐濕紙裹煨熟﹐空心食之。

蟬菊散治痘疹入目﹐或病後生翳障。

蟬退去土淨白菊花各等分每服一二三錢﹐水八分﹐如蜜少許﹐煎四分﹐食後溫服。

秦皮散治小兒風毒赤眼﹐痛癢濇皺﹐眵淚羞明。

秦皮滑石黃連各等分湯泡熱洗﹐日二三次。

黃蘗膏錢氏用此護眼﹐可免痘毒入目。

黃蘗一兩綠豆末二兩生甘艸三兩

右爲細末﹐以麻油調成膏﹐用塗耳前﹑眼角﹑目下四五徧。若早塗之﹐痘出必稀。若旣患眼﹐塗之必減。

海藏地黃散【《準繩》】治小兒心肝壅熱﹐目赤腫痛﹐生赤翳或白膜遮睛﹐四邊散漫者﹐尢易治。若暴遮黑睛者﹐多致失明﹐宜速用此方。亦治瘡疹入眼。

熟地黃當歸黃連大黃煨防風羌活生犀末蟬退木賊谷精艸沙苑蒺藜白蒺藜各一錢生地木通甘艸各一錢半元參五分

右爲細末﹐每服一字或五分﹐量兒大小加減﹐煎羊肝湯食後調下﹐日三夜一。忌口將息。大人亦治。

世傳地黃丸【《薛氏醫案》﹐下同】治腎虛目睛多白。

鹿茸五錢澤瀉茯苓山茱萸熟地黃牡丹皮牛膝各一兩

右爲末﹐蜜丸桐子大﹐每服二十丸﹐鹽湯下。

世傳蒼朮散治雀目。

蒼朮四兩﹐米泔浸切片焙

右爲末﹐豬肝二兩﹐批開摻藥在內﹐用麻系定﹐粟米一合﹐水一碗﹐砂鍋內煮熟燻眼﹐候溫﹐臨臥每服三錢﹐大效。

豬蹄甲散【《儒門事親》﹐下同】治小兒斑瘡入眼。

豬懸蹄甲二兩﹐安鍋內鹽泥固濟燒焦爲末蟬殼去土取末羚羊角鎊爲細末﹐各一兩

右二味爲末﹐研入羚羊角細末一分拌勻﹐每用一字﹐百日外兒服半錢﹐三歲已上服三錢﹐新水或溫水調下﹐日三四服﹐夜一二服。一年之外則難治。

又方透耳藥。

朱砂一錢粉霜八分

右研爲細末﹐水調少許﹐用匙杓頭傾一兩點於耳內﹐後用﹕

白菊花菉豆皮谷精艸夜明沙

右四味爲末﹐用米泔半碗熬成膏﹐去滓﹐入幹柿十餘个﹐再同熬﹐每日喫三兩个﹐仍飲煮幹柿湯。

又方治小兒斑瘡入眼。

朱砂腦子水銀麝香各等分

右四味研爲細末﹐用水調滴入耳中。

九味蘆薈丸【《醫學準繩六要》﹐下同】治三焦及肝膽經風熱﹐目生云翳﹔或瘰癧耳內生瘡﹐寒熱作痛﹔或肌爍消瘦﹐發熱作渴﹐飲食少思﹐肚腹不調﹔或肝疳口內生瘡﹐牙齦潰爛﹔或牙齒蝕落﹐頰腮腐爛﹐食少下部生瘡。

蘆薈五錢胡黃連當歸芍藥川芎酒炒膽艸蕪荑各一兩木香炙艸各五錢

右爲末﹐茯神打糊丸麻子大﹐每服五七十丸﹐滚湯下。

蛤粉散治小兒瘡痘入目。

谷精艸蛤粉

右爲末﹐三歲一錢﹐豬肝一兩﹐批開﹐摻藥在內﹐以竹葉包裹﹐綫束定﹐水一盞煮熟﹐入罐內燻眼﹐至溫取食之。

二粉散治小兒斑瘡入目。

輕粉五分粉霜一錢

右研勻﹐綿裹﹐如患左睛﹐塞左耳內﹐右同之﹐左右俱患俱塞﹐眼卽開。得瘡亦隨愈。

通頂散【《證治準繩》﹐下同】治眼疼風熱﹐腫脹作楚。

瓜蒂藜蘆各一錢皂角肉半錢麝香少許﹐研

右爲細末﹐研勻﹐每少許吹入鼻中。

九仙散解諸目疾﹐不拘歲月遠近﹐並宜先服。

柴胡蒼朮米泔浸﹐刮去粗皮﹐銼炒燥﹐各二兩赤芍藥荊芥穗甘艸各六錢半川芎麻黃銼去節湯泡濾幹焙薄荷連梗各半兩旋覆花去老梗﹐三錢

右碎﹐每服二錢﹐水一盞﹐姜二片﹐蔥一根﹐煎七分﹐不拘時溫服。

三解散一名寧心湯。主上焦蘊熱傷風﹐面紅目赤﹐狂躁气急﹐渴欲飲水驚啼煩悶﹐丹毒口瘡﹐痰嗽搐掣。

人參去蘆防風去蘆天麻茯神去皮木郁金無﹐以山梔仁代白附子大黃各二錢半赤芍黃芩僵蠶各五錢全蠍十五尾﹐去毒枳殼水浸去瓤麩炒﹐二錢粉艸六錢

右焙爲末﹐每服半錢至一錢﹐用薄荷湯﹐無時調下﹔或燈心湯。

金波散治時行赤眼腫痛成翳﹐有熱多淚。

黃連一兩鵬砂寒水石大黃各二錢海螵蛸銅靑各一錢元明粉二錢五分全蠍去尖毒﹐七枚麝香一字

右除元明粉﹑麝香﹐餘七味銼曬爲末﹐仍入元明粉﹑麝香乳缽內﹐同前藥末杵勻。每用一字至半錢﹐溫湯或涼水調化﹐澄淸去滓﹐無時頻洗。有風夾虫作癢﹐入輕粉取效。仍忌酒葷三五日。

黃連膏治時行火眼﹐赤腫濇痛﹐晝夜煩啼。

淨黃連二錢半

右件細銼﹐用雞子一枚取淸﹐瓦盞盛﹐入黃連和勻﹐釀一時﹐見黃色﹐以絹濾過﹐成膏。患者仰面臥﹐令人挑一字許﹐頻頻點入目內﹐俟覺口中有苦味﹐至滿舌上﹐乃藥之驗也。痘瘡餘毒攻眼眵﹐多有熱﹐用之亦驗。

淸涼膏治暴赤火眼腫痛﹐及血癤作疼發熱。

大黃淨黃連黃蘗赤葛細辛和葉薄荷葉風化﹝石卜﹞硝七味﹐各一兩

右前六味﹐或曬或焙爲末﹐臨時入﹝石卜﹞硝﹐乳缽內同杵勻﹐每用一錢至二錢﹐冷水加薑汁調塗太陽﹐或新汲井水調妙。熱癤以涼米湯水調﹐搽患處。

辟塵膏治小兒塵埃入目﹐揩成腫熱作痛﹐啼哭不已。

油煙細墨新汲井水濃磨﹐入元明粉半錢﹐和勻爲膏

右用筆點目內﹐三五次卽效。仍忌飲酒一晝宵。

速效飲治長成小兒﹐因他物或跌著觸損﹐兩目血脹腫痛。

荊芥穗薄荷葉微炒艸決明微炒﹐各一兩甘艸三錢﹐生用

右爲粗末﹐和半生半炒芝麻等分﹐抄二錢﹐掌中盛幹嚼之﹐味盡吐去滓﹐如此法投三五次﹐卽效。

菊睛丸【《局方》】治脾腎不足﹐眼花昏暗。

枸杞子蓯蓉酒浸炒巴戟去心﹐各一兩甘菊花四兩

右爲末﹐蜜丸梧子大﹐每服十丸﹐空心白湯化下。

復明散【《證治準繩》﹐下同】治小兒每至日暮卽不見物﹐乃雀目也。

蒼朮米泔浸﹐刮去皮﹐銼焙漧﹐二兩谷精艸一兩地膚子決明子黃芩各半兩

右件搗羅爲細末﹐每服一錢﹐水八分﹐入荊芥少許﹐煎五分﹐去滓溫服﹐食後。

山茱萸丸治小兒眼白多屬虛。

山茱萸二兩熟地黃丹皮牛膝茯苓澤瀉各一兩鹿茸半兩

右爲末﹐煉蜜丸如梧子大﹐食後鹽湯下二十丸。

龍膽飲子治疳眼流膿﹐生疳翳﹐濕熱爲病﹐神效﹐不治寒熱爲病者。

蛤粉谷精艸各半兩羌活艸龍膽各三錢麻黃二錢半黃芩炒升麻各二錢郁金蛇蛻皮各五錢甘艸炙﹐半錢

右爲細末﹐每服二錢﹐食後茶淸調下。

舟車丸【丹溪】治小兒目瞏﹐目赤多唳﹐用瓜蒂散加郁金﹐吐後服此丸。

生大黃二兩甘遂大戟芫花靑皮陳皮各一兩牽牛頭末四兩木香半兩

右爲末﹐水丸如梧子大﹐每服六七十丸﹐白湯下﹐隨證加減。

井泉石散張渙治眼疳邪熱﹐攻於眼目﹐漸生障翳﹐致損睛瞳。

井泉石一兩石決明甘菊花夜明沙微炒黃連去須晚蠶沙微炒﹐各半兩

右件搗羅爲細末﹐每服一錢﹐用米泔一盞﹐入生豬肝少許煎五分﹐肝爛爲度﹐放溫時時服﹐乳食後。

眞珠膏【《證治準繩》﹐下同】專治眼病久不瘥﹐昏不見物。

眞珠末細研甘菊花爲末香豉炒黃爲末井泉石細研﹐各二錢半

右拌勻﹐白蜜一合﹐鯉魚膽一枚﹐同藥慢火熬成膏﹐入好龍腦一錢﹐同拌勻﹐每用少許﹐時時點眼中。

牛黃膏治小兒雙目通睛。

牛黃一錢犀角末二錢甘艸一分二釐金銀箔各五片

右爲末﹐煉蜜丸菉豆大﹐每服七丸﹐薄荷湯下。

貼顖通關膏【《奇效良方》】治小兒被乳母鼻息吹著兒顖﹐令兒鼻塞﹐不能吮乳。

荊芥一兩香附炒白直僵蠶各七錢半皂角二錢五分川芎一兩七錢半細辛五錢

右爲細末﹐用蔥白研爛﹐入前藥末研勻﹐撚作餅﹐貼顖門上。

黃芩湯【《嬰童百問》﹐下同】治下痢而頭痛胸滿﹐口苦咽漧﹐或往來寒熱而嘔﹐其脈浮大而弦者。專治協熱而利。

黃芩一兩半芍藥一兩甘艸炙﹐半兩

右﹝口父﹞咀﹐每服三錢﹐棗子一个﹐水一盞﹐煎七分﹐去滓溫服。嘔者加半夏一兩二錢﹐生薑三片。

薄荷湯治乳下嬰兒鼻塞不通﹐及治夾驚傷寒。

薄荷葉半兩羌活全蠍甘艸麻黃去節僵蠶炒去絲嘴天竺黃白附子各一錢半

右爲末﹐薄荷湯下。熱極生風﹐加竹瀝少許﹐與服。一方有柴胡﹑苔芎﹑桔梗﹑茯苓﹐無全蠍﹑僵蠶﹑天竺黃﹑白附子。

消風散治諸風上攻﹐頭目昏痛﹐項背拘急﹐肢體煩疼﹐肌肉蠕動﹐目眩旋暈﹐耳作蟬鳴﹐眼濇好睡﹐鼻塞多嚏﹐皮膚頑麻﹐瘙瘡癮疹﹐小兒虛風﹐目濇昏困。

白茯苓川芎藭羌活荊芥穗防風藿香葉白僵蠶炒蟬蛻去土甘艸炙厚朴姜炒陳皮去白﹐各一兩

右爲細末﹐每服半錢﹐茶淸調下﹐薄荷湯亦可。急慢驚風﹐乳香﹑荊芥湯調下。或加雄黃﹐名雄黃散。

通關散治小兒鼻塞﹐驚風搐搦﹐關竅不通﹐皆由痰塞中脘﹐畱滯百節所致。痰之所以潮塞者﹐气實使之。

南星炮﹐一錢麝香一字皂角略燒存性﹐二錢赤蜈蚣炙﹐一條直僵蠶炒去絲嘴﹐一錢

右爲末﹐以手點薑汁蘸藥少許﹐擦牙﹐或用物引滴入藥二三點﹐涎出自開。鼻塞調敷兒顖。

辛夷膏張渙治鼻塞。

辛夷葉一兩﹐洗焙漧細幸木通香白芷木香各半兩﹐爲細末杏仁一分﹐泡去皮尖研

右件用羊髓豬脂各二兩﹐同諸藥相和﹐於石器中慢熬成膏﹐赤黃色﹐放冷入龍腦﹑麝香各一錢﹐拌勻﹐每用少許塗鼻中。若乳下嬰兒﹐乳母吹著兒顖鼻塞者﹐只塗顖上。

蔥涎膏吉氏治兒生三五日﹐鼻塞气急﹐飲乳之時﹐啼叫不止。

蔥什豬牙皂角爲末去皮﹐各七條

右爛研同皂角末成膏﹐貼顖門上﹐瘥。

犀角地黃湯【《證治準繩》】治鼻衄。

犀角末牡丹皮各一兩生漧地黃八錢赤芍藥七錢

右﹐每服一二錢﹐水煎服。

地黃散楊氏方治榮中有熱﹐肺壅鼻衄。

生地黃赤芍藥當歸身川芎各等分

右﹐每服二三錢﹐水煎熟﹐入蒲黃少許。春夏衄﹐入地黃汁﹑蒲黃各少許。秋冬衄﹐用車前子汁少許。

六君子湯【《薛氏醫案》﹐下同】治小兒鼻衄。

人參白朮茯苓陳皮半夏甘艸各等分

右爲末﹐每服二錢﹐姜棗水煎。

四物湯治小兒顱解﹐鼻衄﹐頦間色赤。

當歸川芎芍藥山梔熟地黃各一錢

右﹐水煎服。

五淋散治證同上。

赤茯赤芍藥各五分山梔炒當歸各三分甘艸二分

右用燈心十根﹐水煎服。

黃芪芍藥湯治衄多歲﹐面黃眼濇﹐多眵手麻。

黃芪三兩甘艸炙升麻葛根羌活半兩芍藥炒黃﹐各一兩

右﹐每三錢﹐水煎服。薛己曰﹕按此手足太陰陽明藥也﹐然血虛久則陽亦虛矣﹐故血不足則麻木。除虛火動﹐變證百出﹐實非風也。此升陽滋陰例。

麥門冬飲子治小兒唇色白﹐鼻衄久不愈。

五味子十粒麥門冬去心黃芪各一錢當歸身人參生地黃各五分

右﹐水煎服。

木通散【《聖惠方》】治小兒腦熱無涕﹐口干心躁﹐眠臥不安。

木通銼麥門冬去心焙川升麻各半兩知母杏仁湯浸去皮尖雙仁﹐麩炒微黃犀角炙甘艸微赤銼﹐各一分梔子仁三枚

右件藥搗羅爲粗散﹐每服一錢﹐以水一小盞﹐煎至五分﹐去滓﹐不計時候﹐量兒大小加減溫服。

犀角升麻散張渙方治腦熱﹐肺壅﹐鼻幹病。

犀角屑一兩川升麻馬牙硝川黃連朱砂研飛﹐各半兩牛黃龍腦各一分﹐細研

右件搗羅爲細末﹐每服半錢﹐溫蜜湯調下﹐乳後服。

麥門冬丸萬全方治小兒心肺壅熱﹐腦幹無涕﹐時有煩躁。

麥門冬去心焙﹐一兩龍腦細研﹐半分甘艸炙牛黃研入﹐各一分黃連赤茯苓犀角屑粉霜朱砂馬牙硝以上俱各研子芩生漧地黃各半兩

右件搗羅爲末﹐研勻﹐每服半錢﹐以溫湯調下。

龍腦散【《聖惠方》】治小兒鼻齆﹐不聞香臭。

龍腦半錢﹐細研瓜蒂十四枚赤小豆三十粒黃連三大莖﹐去須

右件藥﹐搗細羅爲散﹐入龍腦研令勻﹐每夜臨臥時﹐以菉豆許吹入鼻中﹐每用有少許淸水出爲效。

淸肺膏張渙方治齆鼻病。

瓜蒂半兩附子一枚﹐去皮臍赤小豆細辛甘艸各一分

右藥搗羅爲細末﹐入龍腦一錢﹐研勻﹐煉蜜和丸﹐綿裹內鼻中﹐隨鼻之大小。右二方﹕前一方有熱者宜之﹐後一方有寒者宜之。

通辛散千金方治小兒鼻塞生息肉。

通艸細辛各一兩

右二味﹐搗末取藥如豆﹐著綿纏﹐內鼻中﹐日二。

又方【《千金翼》﹐下同】治鼻中息肉﹐鼻中不得喘息。

取細辛以口濕之﹐屈頭內鼻中﹐傍內四畔多著﹐日十易之。滿二十日外﹐以葶藶一兩﹐松羅半兩﹐二味搗篩﹐以綿薄裹如棗核大﹐內鼻中﹐日五六易之。滿二十日外﹐以吳白礬上上者二兩﹐瓦坯裏相合﹐令置窯中燒之﹐待瓦熟取﹐搗篩﹐以面脂和﹐如棗核大﹐內鼻中﹐日五六易﹐盡更和﹐不得頓和﹐二十日外乃瘥。愼行作勞及熱食﹑及蒜面百日。

又治齆鼻有息肉﹐不聞香臭。

瓜蒂細辛各半兩

右二味爲散﹐絮裹豆大﹐塞鼻中﹐須臾卽通。

雄黃散【丹溪】治小兒赤鼻。

雄黃黃丹各等分

右用無根水調敷﹐或用菖蒲半葉﹐酒蒸爲末﹐調服﹐解食毒。無根水者﹐天落雨水﹐用碗盛之者是也。

菊花散張渙方治鼻塞多涕等病。

甘菊防風前胡各一兩甘艸一分細辛桂心各半兩

右搗羅爲細末﹐每服半錢﹐研入乳香少許﹐煎荊芥湯調下﹐乳後。

菊花散聖惠方治小兒腦戶傷於風冷﹐鼻內多涕﹐精神昏悶。

甘菊花白朮細辛白茯苓甘艸炙防風人參各一分

右件藥搗粗羅爲散﹐每服一錢﹐以水一小盞﹐入生薑少許﹐煎至五分﹐去滓﹐不計時候﹐量兒大小﹐以意分減溫服。

芎藭散【《萬全方》】治同上。

芎藭半兩甘菊白朮防風人參細辛白茯甘艸炙﹐各一分

右件藥搗羅爲散﹐每服一錢﹐以水一盞﹐生薑少許﹐煎至五分﹐去滓溫服。古今圖書集成醫部全錄卷四百十四

小兒頭面耳目鼻病門

單方

治小兒解顱﹕熬蛇蛻皮末﹐和豬頰車中髓﹐敷頂上﹐日三四度。【《千金方》﹐下同】

又﹕用豬牙頰車髓﹐煎熬敷顖上痊。

治小兒腦長解顱不合﹐羸瘦色黃﹐至四五歲不能行﹕用半夏﹑生薑﹑芎藭各一升﹐細辛三兩﹐桂心一尺﹐烏頭十枚﹝口父﹞咀﹐以醇苦酒五升漬之﹐晬時煮三沸﹐絞去滓以綿一片浸藥中﹐適寒溫以熨顖上﹐冷更溫﹐復熨如前﹐朝夕各三四熨乃止﹐二十日可愈。

治小兒解顱﹐用生蟹足﹑白蘞各半兩﹐搗末﹐以乳汁和敷顱上﹐立愈。

治小兒解顱﹕以細辛﹑桂心各半兩﹐漧薑十八銖爲末﹐以乳汁和敷顱上﹐幹復敷之﹐兒面赤卽愈。一方用薑汁和敷顖上。

治小兒顖開不合﹕用防風一兩﹐柏子仁﹑白芨各一兩﹐爲末﹐以乳和敷顖上﹐日一﹐十日知﹐二十日愈。

小兒解顱﹐顖開不合鼻塞者﹕天南星炮去皮爲末﹐淡酢調緋帛上貼顖門﹐炙手頻熨之﹐立效。【《小兒直訣》】

小兒解顱﹕黃狗頭骨炙爲末﹐雞子白和塗之。【《楊氏直指》】

小兒解顱﹕以丹雄鷄冠上血滴之﹐隨以赤芍藥末粉之﹐甚良。【《普濟方》】

小兒顖腫軟﹕以靑黛冷水調敷之﹐及兼服化毒丹。【《證治準繩》】

小兒顖門生下卽腫者﹕黃蘗末水調貼足心。【《普濟方》】

小兒顖陷﹐因臟腑壅塞﹐血气不榮﹕用烏雞骨一兩酥炙黃﹐生地黃焙二兩爲末﹐每服半錢﹐米飲調下。【《聖惠方》】

小兒顖陷乃冷也﹐水調半夏末塗足心。【《本艸綱目》】

小兒顖陷﹕綿烏頭﹑附子並生去皮臍二錢﹐雄黃八分爲末﹐蔥根搗和作餅﹐貼陷處。【《全幼心鑑》】

小兒顖陷﹕以天靈蓋炙令黃﹐搗羅爲末﹐以生油塗之。【《證治準繩》】

小兒頂軟﹐因風虛者﹕蛇含石一塊煆七次﹐酢淬七次﹐研郁金等分爲末﹐麝香少許﹐白米飯丸龍眼大﹐每服一丸﹐薄荷湯化服﹐一日一服。【《活幼全書》】

小兒頂軟﹕乃肝腎虛﹐風邪襲入﹐用附子去皮臍﹐天南星各二錢爲末﹐薑汁調攤﹐貼天柱骨﹐內服瀉靑丸。【《全幼心鑑》】

治小兒頭面瘡疥﹕用麻子五升爲末﹐以水和絞取汁﹐與蜜和敷之﹐若有白犬膽敷之﹐大佳。【《千金方》﹐下同】

治小兒頭上惡毒腫痤癤諸瘡﹕用男子屎尖燒灰﹐和臘月豬脂﹐先以酢泔洗拭淸淨﹐幹敷之。

治三日小兒頭面瘡起﹐身體大熱﹕用升麻﹑柴胡﹑石膏各六銖﹐甘艸﹑當歸各十二銖﹐大黃﹑黃芩各十八銖﹐﹝口父﹞咀﹐以水四升煮取二升﹐分服﹐日三夜一﹐量兒大小用之。

治小兒身體頭面悉生瘡﹕用楡白皮隨多少曝令燥﹐下篩酢和塗綿﹐以敷瘡上﹐虫自出。亦可以豬脂和塗之。

小兒頭瘡﹐及浸淫黃爛熱瘡﹐疥疽陰蝕﹕用益母艸﹑天麻艸切五升﹐以水一斗半﹐煮一斗﹐分數次洗之以殺癢。

治小兒頭瘡禿瘡﹐經年不瘥﹕取屋梁上塵土末﹐和油瓶下滓﹐以皂莢湯洗敷之。

又﹕取大虫脂敷之﹐亦治白禿。

又﹕發中生瘡頂白者﹐皆以熊白敷之。

治小兒頭瘡﹕用胡粉一兩﹐黃連二兩﹐二味爲末﹐去痂拭漧敷之﹐卽瘥﹔更發﹐如前敷之。

又﹕取胡粉﹑連翹各一兩﹐水銀半兩﹐以水煎連翹﹐內胡粉﹑水銀和調敷之。

又﹕用白松脂﹑胡粉各二兩﹐水銀一兩﹐豬脂四兩﹐合煎去滓﹐內水銀粉調敷之。大人患同。

又頭瘡流膿﹕用松香﹑五倍子﹑枯礬﹑府丹各等分爲末﹐洗掙搽之。

小兒頭瘡﹕杏仁燒研敷之。【《事林廣記》﹐下同】

小兒頭瘡﹕熟雞子黃炒令油出﹐以麻油膩粉搽之。

小兒頭瘡﹕兔絲苗煮湯頻洗之。【《子母祕錄》】

小兒頭瘡﹕艸鞋鼻子燒灰﹐香油調敷之。【《聖濟錄》﹐下同】

小兒頭瘡﹕烏梅燒末﹐生油調塗之。

小兒頭瘡﹕以馬骨燒灰和酢調敷之。【《孟詵》】

小兒頭瘡﹐面瘡﹐月蝕﹕並用蛇蛻燒灰﹐臘豬脂和敷之。【《肘後方》】

小兒頭瘡﹐因傷濕入水成毒﹐膿汁不止﹕用紅曲嚼罨之﹐甚效。【《百一選方》】

小兒頭瘡﹕鏡面艸自榦爲末﹐和輕粉麻油敷之﹐立效。【《楊氏家藏方》】

小兒頭瘡﹐粘肥及白禿﹕用皂角燒黑爲末﹐去痂敷之﹐不過三次卽愈。【鄧筆峯《衛生雜典》】

小兒頭瘡﹕以蔥汁調膩粉塗之。【《集簡方》】

小兒頭瘡﹕以黃泥裹豉煨熟取研﹐以純菜油調敷之。【《勝金方》】

小兒頭瘡﹕吳茱萸炒焦爲末﹐入水粉少許﹐豬脂酢調塗之。【《聖惠方》﹐下同】

小兒頭瘡﹕枳實燒灰豬脂調塗。

小兒頭瘡﹕龜甲燒灰敷之。

小兒頭瘡﹕樹上干桃燒研﹐入膩粉麻油調搽。

小兒頭瘡﹕用皮鞋底洗淨煮爛﹐洗淨瘡敷之。

又﹕用舊皮鞋面燒灰﹐入輕粉少許﹐生油調敷。

小兒胎癬﹐及頭生瘡﹐手爬卽延生﹐謂之胎癬。先以蔥鹽湯洗淨﹐用桑樹木蛀屑燒存性﹐入輕粉等分﹐油和敷之。

小兒腦疳﹐鼻癢﹐毛髮作穗﹐黃瘦﹕用鯽魚膽汁滴鼻中三五日﹐甚效。

小兒頭瘡﹐晝開出膿﹐夜卽復合﹕用鯽魚長四寸一枚去腸﹐大附子一枚去皮研末﹐塡入﹐炙焦研傅﹐搗蒜封之﹐效。

小兒頭瘡﹕田螺殼燒存性﹐淸油調摻之。

小兒頭瘡﹕蠶蛻紙燒存性﹐入輕粉少許﹐麻油調敷。

小兒頭瘡﹕水磨檳榔曬取粉﹐和生油塗之。

小兒頭面諸瘡﹕用芝麻生嚼敷之。【《普濟方》﹐下同】

小兒頭瘡﹕糯米飯燒灰﹐入輕粉淸油調敷。

小兒頭瘡﹕黑豆炒存性研﹐水調敷之。

治小兒癩頭並身癩等證﹕以松皮燒灰﹑白膠香﹑枯礬﹑大黃﹑黃蘗﹐油調敷患處。

小兒頭瘡﹕野外久幹牛屎不壞者燒灰﹐入輕粉麻油調搽。

小兒頭瘡﹕用羊糞煎湯洗淨﹐仍似羊屎燒灰同屋懸煤﹐淸油調塗。

小兒頭瘡﹕豬﹝骨同﹞骨中髓﹐和膩粉成劑﹐火中煨香研末﹐先溫鹽水洗淨敷之。亦治肥瘡出汁。

小兒頭瘡﹕用豬腰子一个﹐批開去心膜﹐入五倍子輕粉末等分在內﹐以砂糖和面固劑﹐炭火炙焦爲末﹐淸油調塗。【《經驗良方》﹐下同】

小兒頭瘡浸濕﹐名胎風瘡。古松上自有赤厚皮﹐入豆豉少許﹐瓦上炒存性﹐研末﹐入輕粉香油調塗之。

嬰兒胎瘡滿頭﹕用水邊烏臼樹根曬研﹐入雄黃末少許﹐生油調搽。

小兒頭瘡﹕蓼子爲末﹐蜜和雞子白同塗之﹐虫出不作痕。【《藥性論》】

小兒頭瘡出膿水﹕用鮑魚以麻油煎熟﹐取油頻塗。【《本艸綱目》】

治小兒頭瘡﹕以大筍殼燒灰﹐量瘡大小﹐用灰調生油敷﹔又加膩粉佳。【《證治準繩》﹐下同】

治小兒頭生諸瘡﹕燒雞卵殼和豬脂敷之。

治鱔攻頭﹕以敗龜板酥炙爲末﹐用飛面少許和油塗頂上﹐畱孔出毒﹐不可調太柔。

小兒頭瘡久不愈﹕胡桃仁皮燈上燒存性﹐碗蓋出火毒﹐入輕粉少許﹐生油調塗一二次﹐愈。【《衛生總微》﹐下同】

小兒頭瘡﹕絳礬一兩﹐淡豉一兩﹐炒黑膩粉二錢研勻﹐以桑灰湯洗淨摻之﹐良。

治小兒禿頭瘡﹕取雄鷄屎﹑陳醬汁﹐苦酒和﹐以洗瘡了敷之。【《千金方》﹐下同】

又﹕用芫花﹐臘月豬脂和如泥﹐洗去痂敷之﹐日一度。一方用治白禿。

治小兒頭禿瘡﹕葶藶子細末先洗敷之。

又﹕用不中水蕪菁葉燒作灰﹐和豬脂敷之。

治小兒頭禿瘡﹕無發苦癢﹐用野葛末﹑豬脂﹑羊脂各一兩﹐三味合煎﹐令消待冷以敷之﹐不過三上愈。

治少小禿瘡頭不生發﹕用楸葉搗取汁﹐敷頭立生。

小兒禿瘡﹕燒鯽魚灰﹐以醬汁和敷之。

小兒頭禿﹕蔓菁子末和酢敷之﹐一日三上。

小兒赤禿﹕桑堪取汁頻服。

小兒禿瘡﹕大蜈蚣一條﹐鹽一分﹐入油內浸七日﹐取油搽之﹐極效。【《海上方》】

小兒白禿﹕黑葚入罌中曝三七日﹐化爲水﹐洗之三七日﹐神效。【《聖濟總錄》﹐下同】

小兒禿瘡﹕以鹽湯洗淨﹐蒲葦灰敷之。

小兒禿瘡﹕冷泔洗淨﹐以羊角蔥搗如泥﹐入蜜和塗之﹐神效。

小兒白禿﹕用瓠藤同裹鹽﹐荷葉濃煎﹐洗三五次﹐愈。

小兒禿瘡﹕黃蜀葵花﹑大黃﹑黃芩等分爲末﹐米泔洗淨﹐香油調搽。【《普濟方》﹐下同】

小兒白禿﹕用虎骨末油調塗之。

小兒白禿﹕用鼠屎瓦煆存性﹐同輕粉麻油塗之﹐卽愈。【《百一方》】

小兒禿瘡﹕用黑羊糞爲末﹐豬膽調搽。【《身經通考方》】

小兒禿瘡﹕白頭翁根搗敷一宿﹐已作瘡者﹐半月愈。【《肘後方》】

小兒白禿﹐馬齒莧煎膏塗之﹐或燒灰豬脂和塗。【《聖惠方》﹐下同】

治小兒赤禿﹕以赤馬皮﹐白馬蹄燒灰﹐和臘豬脂敷之﹐良。一方無赤馬皮。

小兒白禿﹕紫艸煎汁塗之。

小兒禿瘡﹕韶腦一錢﹐花椒二錢﹐脂麻二兩爲末﹐以退豬湯洗後搽之。【《簡便方》﹐下同】

小兒禿瘡﹕用松香五錢﹐豬油一兩熬搽﹐一日數次﹐數日卽愈。

又﹕用瀝靑二兩﹐黃蠟一兩半﹐銅綠一錢半﹐麻油一兩半﹐文武火熬收﹐每攤貼之﹐神效。【《衛生寶鑑》】

治小兒禿瘡﹕羊糞熬湯﹐洗去痂﹐用屋懸煤炒羅爲末﹐以麻油塗瘡上。【《儒門事親》﹐下同】

小兒白禿瘡者﹐俗呼爲雞糞禿者是也。可用甜瓜蔓龍頭﹐不拘多吵﹐河水浸之一宿﹐以沙鍋熬極苦汁濾去瓜蔓﹐以文武慢火熬成﹐如稀餳狀﹐盛於磁器中。可先剃頭﹐去盡瘡痂﹐死血出盡﹐河水洗淨﹐卻用熬下瓜蔓膏子一小盞﹐加半夏末二錢﹐生薑自然汁一二匙﹐狗膽一枚同調﹐不過三兩上﹐立可。大忌雞﹑豬﹑魚﹑兔﹑動气發熱之物。

小兒白禿﹐頭上團團白色﹕以蒜切口﹐日日揩之。【《子母祕錄》﹐下同】

小兒白禿﹕牛屎厚封之。

小兒白禿﹕大豆觸髏骨各燒灰等分﹐以臘豬脂和塗。【《姚僧坦集驗方》】

小兒禿瘡﹕酢和楡白皮末塗之﹐虫當出。【《產乳方》】

小兒白禿﹕豬蹄甲七个﹐每个人白礬一塊﹐棗兒一个燒存性研末﹐入輕粉麻油調搽﹐不過五上卽愈。【《本艸綱目》﹐下同】

小兒臘梨頭瘡﹕取慈竹內蠹虫搗﹐和牛溺塗之。

又﹕用鯽魚去腸﹐入皂礬燒研搽。

又﹕用大鯽去腸﹐入亂髮塡滿燒研﹐入雄黃末二錢﹐先以虀水洗拭﹐生油調搽。【危氏方】

治小兒白禿幹殼不出汁﹕以雞子七枚去白皮﹐銅器中熬﹐和油塗之。【《衛生總微》﹐下同】

又﹕以陳香薷煎濃汁少許﹐同脂和胡粉敷之。

又﹕以雞窠中艸﹐和白頭翁花一處燒灰研細﹐用臘月豬脂和勻﹐先用酢泔洗瘡﹐後傅之。

又﹕以椿﹑楸﹑桃三般葉心﹐取汁傅之﹐大效。

又﹕以人屎燒灰末﹐用臘月豬脂和傅。

又﹕以虎脂消令凝塗之﹐日三四次。

又﹕以酢少許﹐和淨水洗去瘡痂﹐再以溫水洗之﹐挹幹﹐用百艸霜入經粉研細﹐用少許生油調塗。

又﹕以兔絲煎湯洗之﹐以竹葉燒灰研細﹐豬脂和塗。

又﹕以黑豆炒煙盡杵爲末﹐入膩粉研細﹐生油調塗。

治久癩頭﹕以黃連細末傅之。【《證治準繩》﹐下同】

治久癩頭﹕以苦參丸食後服之﹐外用苦參末﹐油傅之﹐二月愈。

又﹕以燒紅炭﹐焠長流水令熱洗之﹐仍用芫荽子煎豬脂去滓﹐用脂傅患處。

又﹕以胡荽子﹑伏龍肝﹑懸龍尾﹑黃連﹑白礬爲末﹐油調傅之。

又﹕以臘月馬脂油搽患處﹐極效。

治小兒頭上軟癤﹕以靑濇柿子連皮薄切﹐焙漧杵爲細末﹐每用時﹐先以溫湯洗﹐撚去其膿血﹐用藥少許﹐入輕粉三分之一拌勻﹐以薄薄牛皮膠水調成膏﹐攤熟帛子上貼之。【《衛生總微》﹐下同】

又﹕以炒芝麻就銚子中乘熱取起﹐嚼爛敷之。

又﹕以生油餅劑子一﹐撚薄﹐畱一竅於癤上皺﹐來日膿自出便效﹐屢驗。

又﹕以兔毛皮不拘多少﹐燒灰研細﹐入膩粉少許﹐用油調塗。

又﹕用枳殼去穰﹐周圍用糊合於瘡上﹐去膿生肌﹐屢驗極效。

治小兒濕癬﹕用枸杞根搗作末﹐和臘月豬脂傅之。【《千金方》﹐下同】

又﹕以桃靑皮搗末和酢敷之﹐日二。

又﹕煎馬尿以洗之。

又﹕揩破以牛鼻津傅之。

又﹕燒狗屎灰和豬脂塗之。

治小兒癬雜瘡﹕白膠香﹑黃蘗﹑輕粉爲細末﹐羊骨髓調塗癬上。【《儒門事親》】

治鬼舐頭﹕以兒糞臘豬脂和傅。【《證治準繩》﹐下同】

又﹕以臘月豬屎燒灰爲末﹐豬脂和傅。

治頭皮虛腫﹐如蒸餅裹水狀﹕以口嚼面傅之。【《衛生總微》】

治小兒頭禿不生發﹐若癢﹐取蔓菁子搗爲末﹐以豬脂調塗於禿處﹐佳。【《聖惠方》】

小兒發遲﹕陳香薷二兩﹐水一盞﹐煎汁三分﹐入豬脂半兩和勻﹐日日塗之。【《永類鈐方》】

小兒發黃﹕用臘月豬脂和羊屎灰蒲灰等分傅之﹐三日一傅﹐取黑止。【《千金翼》﹐下同】

治發禿不生﹕先以酢泔淸洗禿處﹐以生布揩令火熱﹐臘月豬脂並細研生鐵﹐煎三沸塗之﹐日三徧。

又﹕以酢汁煎大豆爛﹐去豆煎令稠﹐塗發卽生。【《證治準繩》﹐下同】

又﹕用貫眾燒灰細研﹐油調傅。

又﹕用麻子一升熬黑﹐壓取脂﹐傅頭上良。

又﹕用甑气水主長毛髮﹐以物於炊飯時承取沐頭﹐令其發長密黑潤﹐不能多得﹐朝朝梳小兒頭﹐漸漸覺有益好。【《本艸綱目》】

又﹕用雁脂塗之。【《證治準繩》﹐下同】

又﹕以熊白塗之。

又﹕以羊屎燒灰淋汁﹐用豉汁洗之﹐三日一次﹐不過七次卽生。【《衛生總微》﹐下同】

又治血熱發薄不生﹕以桃柳煎湯﹐入豬膽汁和抹﹐頭髮自生。

小兒奶疽生面上﹕用楓香爲膏攤貼之。【《活幼全書》】

小兒面瘡焮赤腫痛﹕地楡八兩﹐水一斗煎五升﹐溫洗之。【《衛生總微》﹐下同】

治小兒面上生瘡如火燒﹕以赤薜荔葉杵末﹐生油調傅。一名山喬麥。

又﹕以黃粱米一升杵末﹐蜜水和傅﹐以瘥爲度。

治面上生瘡出膿汁﹕以蛇蛻皮炙焦爲末﹐和豬脂傅上。

治面瘡出黃水﹐以鯽魚頭燒灰研末﹐和醬淸汁傅上﹐一日易。

治面上坐諸般瘡﹐以兔絲湯洗之。

又﹕以大麥燒存性爲末﹐生油膩粉調塗﹐神效。大麥只炒焦黑亦得。

治小兒面湮瘡﹐俗云煉銀瘡者﹐是母受胎之日﹐食酸辣及邪味過度﹐多生此瘡。百藥煎五錢﹐生白礬二錢爲細末﹐小油調﹐旋搽之﹐神效。【《外科精義》】

小兒諸疳徧身﹐或面上生瘡﹐爛成孔臼﹐如大人楊梅瘡﹕用蒸糯米時甑蓬四邊滴下气水﹐以盤承取﹐掃瘡上﹐不數日卽效﹐神妙。【《集簡方》】

小兒眉瘡﹕黑驢屎燒灰研﹐油調塗﹐立效。【《聖惠方》】

小兒眉瘡﹕豬頸骨髓六七枚﹐白膠香二錢﹐同入銅器熬稠﹐待冷爲末﹐麻油調塗。【《本艸綱目》﹐下同】

小兒眉瘡﹕小麥麩炒黑研末﹐酒調傅之。

小兒眉癬﹕用旋覆花﹑天麻苗﹑防風等分爲末﹐洗淨﹐以油調塗之。【《衛生總微》】

小兒聤耳﹕以桑木上露﹐蜂房炙黃杵末﹐溫酒調下半錢。【《本艸綱目》﹐下同】

又﹕以蚯蚓糞研細吹其中﹐極效。

耳上生瘡﹕以雞子白傅之。

小兒耳出膿﹕用天鵝油調艸烏末﹐入龍腦少許﹐和傅立效﹔無則以雁油代之。【《通元論》】

月蝕耳瘡﹕望夜取兔屎納蝦膜腹中﹐同燒爲末傅之。【《肘後方》】

小兒耳瘡月蝕﹕胡粉和土塗之。【《子母祕錄》﹐下同】

小兒月蝕生於耳後﹐黃連末敷之。

小兒耳疳生於耳後﹐腎疳也。地骨皮一味煎湯洗之﹐仍似香油調末搽之。【《蓼川閒錄》】

小兒月蝕﹕薔薇根四兩﹐地楡二錢爲末﹐先以鹽湯洗過傅之。【《全幼心鑑》】

小兒耳爛﹕輕粉棗子灰等分﹐研油調傅。【《摘元方》】

治小兒聤耳﹕末石硫黃﹐以粉吹其中﹐日一夜一。【《千金方》﹐下同】

治小兒耳瘡﹕燒馬骨灰傅之。

又﹕燒雞屎白﹐竹筒吹入耳中。

小兒聤耳﹕硫黃和蠟作挺插之﹐日二易。

小兒耳瘡﹕屠幾上垢傅之。

小兒聤耳﹕桃仁炒研綿裹﹐日日塞之。

小兒耳聾﹕以巴豆一粒蠟裹﹐鍼令通透﹐塞耳中。【《衛生總微》﹐下同】

又﹕以貓兒捉住老鼠奪之﹐取其鼠膽汁﹐灌病耳中。一云只以鼠膽用之亦可。

又﹕以地龍一條﹐鹽少許﹐俱貯蔥筒中﹐時動搖則化爲水﹐用點耳中。

又﹕以米酢一碗﹐同鐵一塊彈子大﹐燒赤投酢中﹐令耳就上﹐使气燻入耳中﹐卽效﹐二三日可治。

又﹕以蔥白於灰火中煨令熱﹐將蔥白頭內耳中﹐一日三易。

又﹕以芥菜子杵爛﹐入人乳汁和綿裹﹐內耳中﹐一日一易。

治沈聽新聾﹕以荊子中蚛虫白粉和油滴耳中。

治久聾﹕以驢脂和生椒杵爛作丸﹐綿裹塞耳中。

又﹕以醇酢微火煎附子至軟﹐削令尖﹐塞耳中。

治耳中鳴痛﹕以干百合爲末﹐溫水調下一錢﹐乳後服。

又﹕以柳樹蚛虫糞﹐水化取汁﹐調白礬末少許滴耳中﹐妙。

又﹕以鹽二三升蒸熱包裹﹐以耳枕之﹐冷卽易。亦治耳洪洪聲。

治小兒耳鳴如流水﹐如風聲﹕以生烏頭才撅得﹐乘濕削如棗核﹐塞耳中﹐旦用夜易﹐夜用旦易﹐不過三日愈。及治耳癢。無卽用幹者。

治耳中常鳴﹕以生地黃截塞病耳﹐數數易之﹐或以紙裹微煨用。

治耳中腫或自瘡﹕以白礬燒灰研細﹐每用少許﹐以葦筒吹其中﹐日三四次﹔或以綿裹塞其中。生瘡者用胡桃油調著耳內。

治小兒聤耳膿汁出﹕以硫黃細研﹐每用少許摻入耳中﹐日一次﹐夜一次。

又﹕以白礬麝香研勻﹐少少摻入耳。

治小兒疣目﹕以鍼及小刀子決目四面﹐令血出﹐取患瘡人瘡中汁黃膿敷之﹐莫近水﹐三日卽膿潰﹐根動自脫落。【《千金方》】

小兒雀盲﹐至晚忽不見物﹕用羯羊肝一具﹐不用水洗﹐竹刀剖開﹐入谷精艸一撮﹐瓦罐煮熟﹐日食之屢效。忌鐵器。如不肯食﹐炙熟搗作丸﹐菉豆大﹐每服三十丸﹐茶下。【《衛生家寶》方】

小兒腦熱好閉目﹐或太陽痛﹐或目赤腫﹕川芎藭﹑薄荷﹑﹝石卜﹞硝各二錢爲末﹐以少許吹鼻中。【《全幼心鑑》﹐下同】

小兒赤眼﹕水調黃連末貼足心﹐甚妙。

小兒目翳﹐或來或去﹐漸大侵睛﹕雪白鹽少許﹐燈心蘸點日三五次﹐不痛不礙﹐屢用有效。【《活幼口議》】

小兒麩翳未堅﹐不可亂藥﹐宜以珊瑚研如粉﹐日少少點之﹐三日愈。【《錢相公篋中方》】

小兒腦熱﹐常欲閉目﹕大黃一分﹐水三合﹐浸一夜﹐一歲兒服半合﹐餘者塗頂上﹐幹卽再上。【《姚和眾至寶方》】

嬰兒赤目﹕茶調胡黃連末﹐塗手足心卽愈。【《濟急仙方》】

嬰兒赤目在蓐內者﹕人乳浸黃蘗汁點之。【《小品方》】

小兒疣目﹕雞肫黃皮擦之自落。【《集要方》】

嬰兒目濇﹐月內目閉不開﹐或腫羞明﹐或出血者﹐名慢肝風。用甘艸一截﹐以豬膽汁爲末﹐每用米泔調少許灌之。

小兒雀目﹕仙靈脾根﹑晚蠶蛾各半兩﹐炙甘艸﹑射幹各二錢半爲末﹐用羊肝一枚切開﹐摻藥二錢紮定﹐以黑豆一合﹐米泔一盞煮熟﹐分二次食﹐以汁送之。【《普濟方》﹐下同】

小兒雀目﹕牽牛子末每以一錢用羊肝一片﹐同面作角子二个炙熟食﹐米飲下。

小兒目翳﹕嫩楸葉三兩搗爛﹐紙包泥裹﹐燒幹去泥﹐入水少許﹐絞汁﹐銅器慢熬如稀餳﹐瓷合收之﹐每旦點小兒赤眼﹐羊肝切薄片﹐井水浸貼。

治小兒胎赤眼﹑風赤眼﹕用小兒吐出蛔虫二條﹐磁盒盛之﹐紙封埋濕地﹐五日取出化爲水﹐磁瓶收﹐每日以銅箸點之。

治小兒雀盲﹕以蒼朮二錢﹐米泔浸切片﹐焙爲末﹐豬肝一兩批開﹐摻藥在內﹐用麻系定﹐粟米一合﹐水一碗﹐砂鍋內煮熟﹐燻眼候溫﹐臨臥每服三錢﹐大效。【《世傳方》】

治雀盲﹕不計時用蒼朮一兩﹐每服一錢效。【《聖惠方》】

小兒雀目﹕夜明砂炒研﹐豬膽汁和丸﹐菉豆大﹐每米飲下五丸。一方加黃芩等分爲末﹐米泔煮豬肝取汁﹐調服半錢。【《本艸綱目》﹐下同】

小兒雀目﹕用雀頭上血頻點之。

小兒雀目﹕取牛肝生食之。

一用烏牛膽點之。

小兒疳眼﹕用生雞肝一具﹐不拘大小雌雄﹔二三歲者只用半具﹐外去衣﹐內去筋膜﹐研細如面﹐入疳積散若干﹐調極勻﹐加好熟白酒﹐厚薄相和﹐隔湯頓溫熱﹐空心通口服﹐用甜曲酒﹐少加熟白酒亦佳。服至眼開翳散方止。【《證治準繩》】

小兒目睛上生白膜﹕以白礬一分﹐水四合﹐於熱銅器中煎取半合﹐下白蜜調之﹐用綿濾過﹐每用芥子許點之﹐日三。【《衛生總微》﹐下同】

瞖膜厚重﹕以豬膽白皮曝漧﹐合作小繩﹐如粗釵股大﹐燒作灰﹐放冷研細﹐點翳上三五度﹐瘥。

治目盲﹕以豬膽一枚取汁﹐微火上煎之﹐可圓如黍米大或芥心大﹐每用一丸﹐內眼中﹐食後。

治睛盲神法﹕於正月八日﹐二月八日﹐三月六日﹐四月四日﹐五月五日﹐六月二日﹐七月七日﹐八月二十日﹐九月十二日﹐十一月二十日﹐十二月晦日﹐每遇上件神日﹐用桑柴灰一合煎湯﹐於磁器內澄令極淸﹐稍熱洗之﹔如覺冷卽重湯煮令得所﹐不住手沃之。如法用之﹐視物如鷹鶻﹐眞有神效。

治雀目﹕以黃蠟不拘多少﹐器內熔成汁﹐取下﹐入蛤粉相和得所﹐團成毯子。每用以刀子切下一二錢許﹐以豬肝一二兩批開﹐摻藥在內﹐麻縷札﹐水一碗銚內煮熟﹐乘熱气燻眼﹐至溫時並肝食之﹐神效﹐日二服。

又﹕以豆豉於新瓦上炒令黃色﹐入雄黃半兩﹐同研爲細末。每用藥一錢﹐豶豬肝一片批開﹐摻藥裹合﹐陳米飲煮熟與食之。

又﹕以石膏爲細末﹐每用一錢﹐豬肝一片薄批﹐摻藥在中﹐麻縷纏定﹐入砂瓶中煮熟﹐切作塊子與食。此方治諸藥不效者﹐服之如神。

小兒疳眼﹕以烏鰂魚骨﹑牡蠣各等分﹐研爲細末﹐糊丸皂子大﹐每用一丸﹐用豬肝一葉同藥入淸米泔﹐煮至肝熟爲度﹐和肝食汁送下。

治悞飛麥芒入目不出者﹕用新布覆目上﹐持蠐螬於布上摩之﹐其芒出著布上﹐甚良。

治諸物入眼﹐瞇之不出者﹕用好墨淸水研汁﹐銅箸點之卽出。

治悞被諸物衝觸傷目﹕以牛尿點之﹐日二﹐仍避其風﹐𨿽黑睛破損亦愈。

治眼赤腫痛﹕取嫩槐芽或嫩葉煎湯﹐放溫洗之﹐白睛如血淚多者﹐最宜用。

洗赤毒眼﹕以細﹝石卜﹞硝沸湯浸﹐澄去滓﹐乘熱洗之。

小兒初生目閉﹕熊膽少許﹐煎洗七八次愈。【《幼幼近編》】

小兒鼻塞﹐生息肉﹕用通艸﹑細辛各一兩﹐二味搗末﹐取藥如豆著綿纏頭內鼻中﹐日二。【《千金方》﹐下同】

治小兒鼻塞不通﹐濁涕流出﹕杏仁半兩﹐蜀椒﹑附子﹑細辛各六銖﹐四味﹝口父﹞咀﹐以酢五合漬藥一宿﹐明日以豬脂五合﹐煮令附子色黃﹐膏成﹐去滓了﹐更以塗絮導鼻孔中﹐日再﹐兼摩頂。

小兒鼻疳赤爛﹕蘭香葉燒灰二錢﹐銅靑五分﹐輕粉二字﹐日敷三次。【錢乙小兒方】

小兒鼻蝕﹕用熊膽半分﹐湯化抹之。【《聖惠方》﹐下同】

小兒鼻塞頭熱﹕用燻艸一兩﹐羊髓三兩﹐銚內慢火熬成膏﹐去滓﹐日摩背上三四次。

小兒頭熱﹐鼻塞不通﹕取濕地龍糞撚餅﹐貼顖上﹐日數易之。

小兒鼻幹無涕﹐腦熱也。用黃米粉生礬末各一兩﹐每以一錢貼顖上﹐日二次。【《普濟方》】

小兒鼻﹝上匿下虫﹞﹐鼻下兩道赤色有疳﹕以米泔洗淨﹐用黃連末敷之﹐日三四次。【《子母祕錄》】

小兒鼻疳蝕爛﹕膽礬燒煙盡﹐研末摻之﹐一二日愈。【《集簡方》】

小兒鼻塞不通﹐不能食乳﹕用醍醐二合﹐木香﹑零陵香各四分﹐湯煎成膏﹐塗頭上﹐並塞鼻中。【《久臺》方】

衄血不止﹕麥門冬﹑生地各五錢﹐水煎服立止。【《幼幼近編》﹐下同】

又﹕用車前葉搗汁飲之﹐甚效。

小兒鼻塞﹕以槐葉爲末﹐用乳母唾調﹐厚塗顖門上。【《莊氏家傳》】

鼻塞不通﹕以天南星大者一枚﹐微炮爲末﹐以淡酢調塗緋帛上﹐以貼顖上﹐炙熱手頻熨之。【張雞峯方】

鼻塞不聞香臭﹐水出不止者﹕用蒺藜子半掬爲細末﹐以水一小盞煎至減半﹐令患人仰臥﹐滿含飯一口﹐以藥汁灌鼻中﹐不過再﹐卽嚏病出。兒大者有此病﹐小者未有。【《衛生總微》﹐下同】

治鼻中生瘡有膿﹕取黑牛耳中垢﹐先搌鼻中膿盡﹐敷之。

治齆鼻有宿肉﹐出气不快﹐不聞香臭﹕以白礬未和面脂綿裹﹐塞鼻中數日﹐宿肉隨藥自出。

鍼灸

《千金方》曰﹕小兒顖陷﹐灸臍上下各半寸﹐及鳩尾骨端﹔又足太陰各一壯。

《醫學綱目》曰﹕顖門不合﹐臍上臍下各五分二穴﹐灸三壯﹐灸瘡未發先合。

《古今醫統》曰﹕小兒陷顖﹐灸水分七壯﹐禁鍼。水分在下脘下一寸﹐臍上一寸﹐穴當小腸下口﹐至是泌別淸濁﹐水液入膀胱﹐渣滓入大腸﹐故曰水分。或鍼長彊三分﹐灸則五壯。長彊一名气之陰郤﹐一名撅骨。在脊骶骨端﹐計三分﹐伏地取之乃得﹐足少陰﹑少陽結會督脈﹐別走任脈。

《原機啟微》曰﹕治小兒雀目﹐夜不見物﹐灸手大指甲後一寸內廉﹐橫文頭白肉際﹐灸一壯﹐炷如小麥大。

《衛生寶鑑》曰﹕小兒疳眼﹐灸合谷二穴各一壯﹑炷如小麥大﹐在手大指次指兩骨間陷者中。

《醫學网目》曰﹕小兒乳癖目不明者﹐灸肩中兪二穴各一壯。在肩甲內廉去脊二寸陷中。

《古今醫統》曰﹕小兒三五歲﹐兩眼每至春秋忽生白翳遮瞳子﹐疼痛不可忍﹐灸大椎上一壯。

小兒斑瘡入眼﹐灸大椎二穴﹐頂後第一椎下兩傍各一寸半。

小兒目濇怕明﹐狀如靑盲﹐灸中渚二穴各一壯﹐左手小指次指大節後陷中。

小兒熱毒風盛﹐眼晴疼痛﹐灸手中指本節頭三壯﹐名拳尖也。

醫案

萬氏《幼科發揮》曰﹕一兒頸細﹐其父常問於予﹐可養何如﹖予曰﹕頸者頭之柱也﹐頸細則不能任元﹐在父母調養之﹐八歲後再議。至五歲死。

一兒解顱﹐未一歲﹐認字念書﹐父母甚愛之。予曰﹕此兒胎稟不足﹐腎虛解顱﹐眞陽弱矣﹔聰慧早發﹐眞陽泄矣。恐貽父母憂。未一歲而發搐死。

一兒頭縫四破﹐皮光而急﹐兩眼甚小。予曰﹕腦者髓之海也。腎主骨﹐髓中有伏火﹐故髓熱而頭破﹐額顱大而眼楞小也。宜服地黃丸。父母不信﹐至十四歲而死。

一小兒頭患癤甚多﹐寒熱作痛﹐時季夏﹐乃形病俱實。先用人參敗毒散加黃連﹑香薷一劑﹐其痛頓止。次用仙方活命飲﹐未三服﹐大者出膿﹐小者自消。後食厚味復發﹐用淸胃散﹑活命飲各一服而愈。

一小兒頭面腫痛焮赤﹐屬胃經熱毒。先用仙方活命飲﹐次用淸胃散而痊。後口舌生瘡。別搽末藥﹐腹痛重墜﹐作嘔不食﹐手足指冷。余謂脾胃虛寒﹐用異功散加升麻而痊。

一小兒生旬餘﹐頭患毒髙寸許﹐有赤暈﹐勢危急。臥鐮砭出黑血﹐兒卽安。翌日眉間有患﹐亦有赤暈。余意宜砭之。眾議第二日砭之。果血凝不出﹐腹脹而歿。

一小兒頭面患熱毒﹐服淸胃之藥﹐腫痛益甚。余謂毒气熾盛而瘀血不散也。用仙方活命飲二劑而愈。後因傷食﹐朝寒暮熱﹐頭面仍患之。服降火之劑﹐口舌赤腫﹐手足並冷。余謂胃气腹傷而虛寒也﹐用五味異功散而愈。

薛氏《保嬰撮要》曰﹕一小兒顱解足軟﹐兩膝漸大﹐不能行履。用六味地黃丸加鹿茸治之﹐三月而起。

一小兒十四歲﹐解顱﹐自覺頭大﹐視物皆大﹐畏日羞明﹐此是稟賦腎气怯弱﹐用六味丸加五味鹿茸﹐及補中益气湯加山藥﹑山茱萸﹐半載漸愈﹐二載而顖合。旣婚之後﹐仍復顖門開解﹐足心如炙。喜其斷色欲﹐薄滋味﹐口服前藥二劑﹐三載而愈。後入房兩腿痿軟﹐又教以服前丸﹐守前戒而愈。

一小兒年十四歲而近女色﹐發熱吐痰﹔至有室兩目羞明﹐頭覺脹大﹔仍不斷欲﹐其頭漸大﹐顖門忽開。用地黃丸益气湯之類﹐斷色欲年餘而愈。

一小兒年十三歲患前證﹐內熱晡熱﹐形體倦怠﹐食少作渴﹐余以爲所稟怯弱﹐用六味丸加鹿茸補之﹐不越月而痊。

一小兒吐瀉發熱﹐顖陷作渴﹐用七味白朮散﹐母子並服而愈。

一小兒久病發熱﹐其顖或陷或塡﹐手足或溫或冷﹐余用補中益气湯加蔓荊子﹑炮姜治之而安。

一小兒顖陷吐瀉﹐手足並冷﹐用白朮散加木香炮姜治之而愈。後傷食腹痛﹐手足復冷﹐用六君子炮姜治之﹔更加昏憒﹐口角流涎﹐此脾胃虛寒之甚也﹐急加附子遂愈。

一小兒病後﹐其顖或陷或塡﹐此脾胃虛熱也。朝用補中益气湯加蔓荊子﹑炮姜﹑木香治之而顖平﹐但作瀉口漧﹐用白朮散以生胃气而愈。

吳江史萬湖子七歲﹐患吐瀉﹐顖目頓陷﹐天柱骨倒﹐兼面赤色。余適在彼﹐先用補中益气湯加附子一劑﹐其瀉止而諸證愈﹔又用錢氏地黃丸料煎服頓安。

一小兒七歲﹐夏間過食生冷之物﹐早間患吐瀉﹐面赤作渴﹐手足並熱﹐項軟顖陷﹔午後面色頓白﹐手足並冷﹐脈微欲絕。急以六君子湯加附子﹐一劑諸證頓除﹐顖頂頓起而安。小兒易虛易實﹐故𨿽危證﹐若能速用對証之藥﹐亦可回生。

一小兒九歲﹐因吐瀉後項軟面白﹐手足並冷﹐脈微細﹐飲食喜熱。余先用六君子湯加肉桂﹐五劑未應﹔更加炮姜﹐四劑諸證稍愈﹐面色未復﹐尺脈未起﹔佐以八味丸﹐月餘面色微黃﹐稍有胃气矣﹔再用前藥﹐又月餘飲食略增﹐熱亦大減。乃朝用補中益气湯﹐食前用八味丸﹔又月餘元气漸復﹐飲食舉首如常﹔又月餘而肌肉充盛﹐諸病悉愈。

一小兒十二歲﹐瘧疾後項軟手足冷﹐飲食少思。粥湯稍離火食之﹐卽腹中覺冷。用六君子湯加肉桂﹑漧薑﹐飲食漸加﹔每飲食中加茴香﹑胡椒之類﹐月餘粥食稍可離火﹕又用前藥百劑﹐飲食如常﹐手足不冷﹔又月餘其首能舉。後飲食停滯﹐患吐瀉﹐項仍痿軟。朝用補中益气湯﹐夕用六君子湯及加減八味丸﹐兩月餘而項復舉。畢姻後眼目昏花﹐項骨無力﹐頭自覺大。用八味丸﹑補中益气湯﹐三月餘元气復而諸證退。後每入房勞役﹐形气殊倦﹐盜汗發熱﹐服後二藥卽愈。

一小兒項軟﹐服前二藥而愈。畢姻後患解顱﹐作渴發熱。以二藥作大劑﹐煎熟代茶恣飲。兩月餘而渴熱減﹐年餘而顱顖合﹐又年餘而肢體彊。若非愼疾﹐𨿽藥不起。

薛氏《外科心法》曰﹕小兒頭患白瘡﹐皮光且急﹐諸藥不應﹐名曰腦疳瘡﹐乃胎毒挾風熱而成也。服以龍膽丸及吹蘆薈末於鼻內﹐兼擦解毒散而愈。若重者發結如穗﹐腦熱如火﹐徧身出汗﹐腮腫胸髙﹐尢當服此藥。

一小兒頭面患瘡數枚﹐作癢出水﹐水到處皆潰成瘡﹐名曰黃水瘡也。用菉豆粉﹑松香爲末﹐香油調敷﹐飲以荊防敗毒散而愈。

一小兒頭面生瘡數枚﹐作癢﹐瘡痂積累﹐名曰粘瘡。以枯白礬黃丹末等分﹐麻油調搽﹐更飲敗毒散而愈。

薛氏《保嬰撮要》曰﹕一小兒發稀短少﹐屬足三陰虛。用六味地黃丸﹑補中益气湯年餘而效。

一小兒三歲發稀短少﹐體瘦骨立﹐發熱作渴﹐目黑睛少﹐服肥兒丸不應。此腎虛疳證也﹐前丸乃脾胃經之藥﹐久服則腎益虛而疳益甚。用六味丸加鹿茸﹑五味子半載而愈。

一小兒發黃成穗﹐用地黃丸加鹿茸﹑五味子爲主﹐佐以補中益气湯﹐半載而愈。

一小兒患瘡疥於髮際之間﹐作癢。診其母﹐有肝火。用加味逍遙散加漏蘆﹐用牛黃解毒丸﹑解毒散而愈。

一小兒患於左耳髮際﹐漸延上頭作癢﹐此稟肝膽二經熱毒﹐用柴胡淸肝散﹐母子並服而愈。後不戒膏粱﹐復發﹐膿水淋漓﹐右頰赤色﹐此胃經有熱﹐先用淸胃散﹐仍用柴胡淸肝散治肝火﹐母子俱服﹔又用立效散﹑牛黃解毒丸而愈。

薛氏《保嬰撮要》曰﹕一小兒腮腫﹐肉色不變﹐大便不實﹐屬胃經虛熱﹐用五味異功散加升麻柴胡而愈。又乳母飲酒兼怒﹐兩腮赤腫﹐憎寒發熱﹐用加味淸胃散二劑﹑加味逍遙散一劑治其母﹐兒亦飲數滴而愈。

一小兒腮頦腫痛﹐後其內出膿﹐久而不愈。視其母﹐兩臉靑黃﹐屬鬱怒所致。朝用加味歸脾湯﹐夕用加味逍遙散﹐母子皆愈。

《儒門事親》曰﹕黃氏小兒面赤腫﹐兩目不開。戴人以﹝金非﹞鍼刺輕砭之﹐除兩目尖外﹐亂刺數十鍼﹐出血三次乃愈。此法人多不肯從﹐必欲治病﹐不可謹護﹗

一小兒眼發赤﹐其母買銅綠欲洗兒目﹐煎成﹐家悞與兒飲之﹐須臾大吐﹐吐訖立開。

淸州王氏子年十餘歲﹐目赤多淚﹐眾工無效。戴人見之曰﹕此兒病目﹐當得之母腹中被驚。其父曰﹕妊娠時在臨淸被圍。戴人令服瓜蒂散加郁金﹐上湧而下泄﹐各去涎沫數升。人皆笑之。其母亦曰﹕兒腹中無病﹐何吐瀉如此﹖至明日﹐其目耀然爽明。李仲安見而驚曰﹕奇哉此法救人﹗其日又與頭上出血﹐及眉上鼻中皆出血。吐時次用通經散二錢﹑舟車丸七十二粒﹐自吐卻少半﹔又以通經散一錢投之。明日又以丹車丸三十粒投之﹐下十八行﹐病更不作矣。

戴人女僮至西華﹐目忽暴盲﹐不見物。戴人曰﹕此相火也﹐太陽陽明气血俱盛。乃刺其鼻中﹑攢竹穴與頂前五穴﹐大出血﹐目卽明。

薛氏《保嬰撮要》曰﹕一女子年十四﹐因恚怒﹐先月經不行﹐寒熱胸痛﹔後兩目生翳靑綠色﹐從外至內。余謂寒熱脇痛﹐足厥陰之證也﹔翳從外眥起﹐足少陽之證也﹔左關脈弦數﹐按之而濇﹐肝驚風熱兼血滯也。遂以加味逍遙散加防風﹑龍膽艸﹐四服而寒熱脇痛頓減﹔用六味丸月餘而翳消。

一小兒十五歲﹐兩目白翳﹐腹脹﹐通身似疥非疥﹐晡熱口漧﹐形體骨立。此肝疳之證也。用六味肥兒丸而痊。後陰莖作癢﹐小便澄白﹐瘡疥益焮﹐狀如大風。用大蘆薈四味肥兒丸﹐諸證漸愈﹔又用大蕪荑湯而痊。

一小兒白睛多﹐吐痰發搐。先用抑靑丸四服而痰搐止﹐後用地黃丸年許而黑睛多。

一小兒白睛多﹐三歲不能行﹐語聲不暢﹐兩足非熱則冷﹐大便不實。朝用補中益气湯加五味子﹑幹山藥以補脾肺﹐夕用地黃丸加五味子﹑牛膝﹑鹿茸補肝腎﹐不三日而痊。

一小兒眼白腿軟﹐兩足熱﹐面似愁容。服地黃丸兩月餘漸健﹔服年餘白睛漸黑﹐出痘無恙。

一小兒雀盲眼札﹐服煮肝丸而目明﹐服四味肥兒丸而目不札。

一小兒目無光芒﹐視物不了了﹐飲食少思﹐大便不調﹐服大蕪荑湯九味蘆薈丸而愈。後飲食停滯﹐妄用消導克伐之劑﹐目證仍作﹐至晚尢甚。用人參補胃湯漸愈﹐又用五味異功散﹑四味肥兒丸而痊。

一小兒九歲﹐素有肝火﹐兩目生翳﹐服蘆薈肥兒等丸隨愈。至十四歲後﹐遇用心過度﹐飲食不節﹐卽夜視不明。用補中益气湯﹐人參補買湯﹐四味肥兒丸而愈。

一小兒眼泡微腫﹐咳嗽惡心﹐小便泔白。余謂脾疳食積。以五味異功散爲主﹐佐以四味肥兒丸而愈。後不節飲食﹐夜視不明。余曰﹕此脾胃復傷﹐須補養爲主。不信﹐乃服峻厲之劑﹐後變風證﹐竟不起。

一小兒因發熱表散出汗﹐眼赤髮搐﹔審其母﹐素有肝火發熱。以異功散加柴胡﹑升麻﹐子母並服稍愈﹔又用加味逍遙散﹐其熱頓退﹔繼用補中益气湯﹑六味地黃丸﹐母子尋痊。

一小兒目赤作痛﹐咬牙寒熱。余謂肝經風熱。用柴胡飲子一劑而赤痛止﹐又用四物﹑參﹑芪﹑白朮﹑柴胡而寒熱退﹐又用補中益气湯而飲食加。

一小兒眼素白或靑﹐患眼赤作痛﹔服降火之劑﹐眼如血貫﹔脈洪大或浮緩﹐按之皆微細。用十全大補湯加柴胡﹑山梔數劑﹐外證漸退而脈漸斂﹐又數劑而愈。

一小兒停食腹痛﹐服巴豆之藥﹐更加目赤作痛﹐寒熱往來﹐飲食少思﹐手足並冷﹐余用六君升麻﹑炮姜﹐諸證頓愈﹐惟寒熱未已﹐用四君﹑柴胡﹑升麻而安。

一小兒眼赤痛﹐服大黃之藥﹐更加寒熱如瘡﹐余謂脾胃復傷﹐用四君﹑升麻﹑柴胡﹑炮姜﹑釣藤鉤而寒熱愈﹔又用補中益气湯間服而目疾痊。

一小兒因乳母恚怒﹐患發熱等證﹐兒患目痛﹐兼作嘔吐。先用小柴胡湯﹐子母俱服﹐頓安。但兒晡熱仍嘔﹐以異功散加升麻﹑柴胡治之痊。

一小兒生下目黃﹐三日面赤黃﹔一小兒旬日內目黃而漸至徧身。此二者胎稟胃熱﹐各用瀉黃散一服皆愈。

一小兒旬日面目靑黃﹐此胃熱胎黃也﹐用瀉黃散﹐以乳調服少許卽愈﹔後復身黃吐舌﹐仍用前散而安。

一小兒患目黃﹐知其乳母食郁身黃所致﹐以越鞠丸治母﹐瀉黃散治子﹐並愈。

一小兒面靑寒熱﹐形气瘦弱﹐眼目生翳﹐用九味蘆薈丸﹑五味異功散﹐目翳漸退﹔乃以四味肥兒丸﹑五味異功散而肌肉生。

一小兒眼每生翳﹐皆因乳母恚怒而作﹐用九味蘆薈丸﹑柴胡梔子散﹐母子服之並愈。

一小兒乳哺失節﹐服藥過劑﹐腹脹少食﹐大便不調﹐兩眼生花。服治眼之藥﹐漸生浮翳。余用異功散加當歸﹑柴胡﹐飲食漸進﹐便利漸調﹔少佐以九味蘆薈丸﹐其眼漸明﹔乃用人參補胃湯﹑肥兒丸而痊。

一小兒未周歲﹐目內有翳。余謂此稟母肝火所致。詢其母果素多恚怒﹐見患瘰癧目疾﹐自乳其子。余用地黃丸治之﹐其母稍愈﹔後彼無此藥﹐其子遂瞽。

一小兒十二歲傷寒咳嗽發熱。服發散之藥﹐目漸不明﹔服降火等藥﹐飲食日少﹐目漸生臀。余謂中气虛﹐用人參補胃湯﹐飲食漸進﹔又用千金補肝丸﹐及燻眼之法而痊。

一女子十二歲﹐目生白翳﹐面黃浮腫﹐口漧便泄﹐用四味肥兒丸而痊。

一小兒目羞明癮濇﹐兩足發熱﹐大便不實﹐食少時咳﹐仍欲治肝怯風。余曰﹕兩足發熱﹐小便不調﹐腎肝虛也﹔大便不實﹐食少時咳﹐脾肺虛也。朝用補中益气湯﹐夕用六味地黃丸﹐元气漸復﹔乃佐以四味肥兒丸﹐又月餘而痊。

一小兒目痛﹐恪服瀉火治肝之藥﹐反加羞明癮濇﹐睡中驚悸﹐悲啼。此肝經血虛火動傷肺也﹐用五味異功散加山梔補脾土淸肺金﹐用地黃丸滋腎水生肝血而安﹔乃兼服四味肥兒丸而痊。

一小兒自脫胎﹐卽兩目赤腫﹐或作癢﹐或作翳﹐此胎稟肝火耳﹐用六味蘆薈二丸而愈。

一小兒目靑發搐﹐直視叫哭。或用牛黃淸心丸﹐加咬牙煩悶﹐小便自遺。余謂肝經血气虛甚也﹐用補中益气湯及六味地黃丸而痊。

一小兒發搐目札﹐屬肝膽經風熱﹐先用柴胡淸肝散治其肝﹐後用地黃丸補其腎而愈。

一小兒目痛兼癢﹐因膏梁積熱﹐仍口渴飲冷便祕。先用瀉靑丸疏導肝火﹔更用淸胃散煎熟﹐磨生犀角服之﹐以解食毒﹔又用四味肥兒丸以治肝證而痊。

一小兒目疾久不愈﹐用大蕪荑湯五劑﹐蟾蜍丸數服﹐又用四味肥兒丸而愈。

一小兒十四用功勞苦﹐半載後自汗盜汗﹐形體殊倦。朝用補中益气湯加五味子蔓荊子﹐夕用十全大補湯﹐尋愈。後畢姻﹐因吐痰頭暈﹐恪服淸痰理气之藥﹐忽目不能開。余用地黃丸﹑十全大補湯﹐三月餘而痊。

吳江史氏孫﹐自乳兒時患目疾﹐年二十﹐目札頭搖。用金匱腎气丸﹐愈而復作﹐兩目生翳﹔用聰明益气湯並前丸﹐旣愈而復發﹐形體消瘦﹐脈數洪大﹔用補中益气湯及前丸而痊。

一小兒因驚眼札或搐﹐先用加味小柴胡湯加蕪荑﹑黃連以淸肝熱﹐又用地黃丸以滋腎生肝而痊。

一小兒兩目連札﹐或色赤﹐或時拭眉﹐此肝經風熱欲作肝疳也﹐用四味肥兒丸加龍膽艸而痊。

一小兒白睛多﹐吐痰發搐﹐用地黃丸爲主﹐佐以抑靑丸而搐止﹔後用世傳地黃丸而黑睛多。

一女子十四歲﹐兩目作痛﹐或發癢﹐或頭運﹐或頭痛﹐或兩脇作痛﹐或寒或熱﹐內熱口渴﹐少食﹐經候不調﹐此肝脾二經气血虛而有熱也﹐用補中益气湯﹑柴胡淸肝散而愈。後左眉上結一核﹐如豆許﹐漸大如栗﹐腐而作痛﹐此肝經火燥而血病也﹐用加味逍遙散﹐月餘腐肉脫﹐乃用八珍湯及前藥而愈。

一小兒九歲目札畏明﹐年深不愈。或以爲實火﹐服瀉靑丸之類益甚。求治於予﹐仍欲瀉肝。余謂肝經虛火﹐用地黃丸補之而愈。夫肝气爲陽爲火﹐肝血爲陰爲水。肝經之證﹐若非肝火血燥而生風﹐必因肝血虛而火動。其初患而病气形气俱實者﹐宜少與瀉靑丸瀉之﹔其久患而病气形气俱虛者﹐當與地黃丸補其腎肝。蓋此證原因﹐肝血少而生風耳﹐不可輒用瀉靑峻劑。經云﹐凡病虛則補其母﹐實則瀉其子。前證果肝經實熱﹐宜用柴胡﹑黃連之類以治心火。治者審焉。

一小兒十三歲﹐目久痛﹐漸生靑綠翳﹐後赤爛﹐左關脈弦數﹐用九味蘆薈丸﹑加味逍遙散而愈。畢姻後復發﹐用滋陰腎气丸爲主﹐佐以加味逍遙散而痊。

一小兒十五歲因大勞目赤作痛﹐發熱作渴﹐脈洪大而虛﹐用八珍湯加炒黑山梔一劑﹐諸證頓退﹔又用補中益气湯而痊。後因夢遺﹐目仍赤痛﹐用六味地黃丸料加五味子二劑而痛止﹐又三十餘劑而復明。

一小兒目內色靑發搐﹐目直上視﹐叫哭不已﹐或用牛黃淸心丸不愈﹐反咬牙煩悶﹐小便自遺。此肝經血气虛甚故耳。余用補中益气湯及六味地黃丸而痊。

一小兒發搐目札﹐屬肝膽經風熱﹐先用柴胡淸肝散以淸其肝﹐後用六味地黃丸以補其腎而痊。

萬氏《幼科發揮》曰﹕王氏一女四歲﹐耳後側有結核﹐問予。予曰﹕非癧瘡﹐乃痰核也﹐不必治﹐亦不爲害。他醫惑之。作癧而治﹐用盤蝥內消之藥過多﹐脾胃受傷﹐致成疳勞而死。哀哉﹗馬刀多生於耳前後﹐腫硬赤痛﹐俗名痄腮﹐用敗毒散敷之神效。

薛氏《保嬰撮要》曰﹕一小兒耳內出膿﹐穢不可近﹐連年不愈﹐口渴足熱﹐或面色微黑﹐余謂腎疳證也﹐用六味地黃﹐令母服加味逍遙散而愈。後因別服伐肝之藥﹐其證復作﹐寒熱面靑﹐小便頻數﹐此肝火血燥也﹐用柴胡梔子散以淸肝﹐六味地黃丸以滋腎﹐遂痊。

一小兒耳內出膿﹐久不愈。視其母兩臉靑黃﹐屬乳母鬱怒致之也。遂朝用加味歸脾湯﹐夕用加味逍遙散﹐母子皆愈。

一小兒十二歲﹐素虛羸﹐耳出膿水﹐或痛或癢。至十四稍加用心﹐卽發熱倦怠﹐兩腿乏力﹐八年矣。用補中益气湯及六味地黃丸稍愈。畢姻後不守禁忌﹐惡寒發熱﹐頭運唾痰。余謂腎虛不能攝水而似痰﹐淸气不能上升而頭運﹐陽气不能護守肌膚而寒熱。遂用補中益气湯加蔓荊﹑附子一錢﹐四劑不應﹔遂用人參一兩﹑附子一錢﹐二劑而應﹔乃用十全大補湯百餘劑而痊。又因大勞入房﹐喉喑痰湧﹐兩腿不遂﹐用地黃飲子頓愈﹐仍用十全大補湯而安。後又起居失宜﹐朝寒暮熱﹐四肢逆冷﹐气短痰盛﹐兩寸脈短﹐用十全大補湯加附子一錢﹐數劑而愈﹔乃去附用人參三錢﹐常服始安。

一小兒耳中流膿﹐項中結核﹐眼目或札或赤痛﹐小便或癢或赤濇﹐皆肝膽經風熱之證也﹐用四味肥兒丸悉愈。

一小兒因乳母恚怒﹐兼經行之後﹐多食炙煿﹐兒遂耳內作痛出膿。余先用加味小柴胡湯﹐次用加味逍遙散﹐令其母服之﹐子母並愈。

一小兒耳出穢水﹐屬肝腎不足﹐先用九味蘆薈丸而痊。畢姻後﹐面黃發熱多病﹐又用黃蘗﹑知母等藥﹐更胸隔痞滿﹐飲食少思﹐痰涎上壅﹔又利气化痰﹐加噫气下气。余用六君子﹑補中益气二湯﹐加漧薑﹑木香等味治之﹐尋愈。

一小兒年十餘歲﹐鼻衄﹐肝脈弦數。肝藏血﹐此肝火血熱而妄行﹐用小柴胡加山梔﹑龍膽艸四劑而血止﹔又用四物﹑芩﹑連﹑蘆薈﹑山梔﹑甘艸作丸服﹔又以地黃丸滋腎水生肝血而愈。

一小兒久鼻衄﹐右腮鼻準微赤﹐此脾胃傳熱於肺而不能統也﹐先用六君﹑桔梗﹑當歸﹑山梔而血止﹐次用人參黃芪散以調補脾肺而愈。

一小兒咳嗽惡心﹐鼻塞流涕﹐右腮靑白﹐此乃脾肺气虛而外邪所乘也﹐先用惺惺散﹐咳嗽頓愈﹔但飲食不思﹐手足指冷﹐用六君子少加升麻一劑而痊。

一小兒潮熱鼻衄﹐煩渴便祕﹐气促咳嗽﹐右腮色赤﹐此肺與大腸有熱也﹐用柴胡飲子一服諸證頓愈﹔後因驚復作﹐微搐煩悶﹐此肝脾气血虛也﹐用四君子加芎﹑歸﹑釣藤鉤而愈。

一小兒徧身生疥﹐穵鼻出血﹐因肝脾有熱﹐用四味肥兒丸而愈。後食炙煿﹐鼻血復出﹐瘡疥復發﹐先用淸胃散二劑﹐又用四味肥兒丸月餘而痊。

一小兒鼻衄﹐滯頤﹐作渴﹐時汗﹐乃胃經實熱也﹐先用瀉黃散二服而滯頤止﹐又用四味肥兒丸數服而鼻血愈。後鼻不時作癢﹐發渴便血﹐用聖濟犀角地黃湯四劑﹐母子並服﹔別令兒更服四味肥兒丸﹐月餘而愈。

一小兒鼻衄發熱作渴﹐右腮靑色﹐余謂肝火乘脾﹐先用加味逍遙散﹐母子並服﹐熱渴漸止﹔另用五味異功散﹐少加柴胡﹑升麻﹐與子服之而愈。

一小兒鼻衄﹐服止血之劑﹐反見便血﹐右腮色黃或赤﹐此脾气虛熱不能統血也﹐用補中益气湯﹐又用五味異功散加柴胡﹑升麻而愈。

一小兒鼻衄久不愈﹐四肢倦怠﹐飲食少思﹐惡風寒﹐此脾肺虛也﹐先用五味異功散而鼻血止﹔又用補中益气湯而不畏風寒﹔繼用四君少加柴胡﹑升麻而愈。

一小兒鼻衄﹐兩頦赤﹐余謂稟賦腎气不足﹐虛火上炎也。不信﹐別服淸熱涼血之藥﹐病益甚。余用地黃丸果效。畢姻後﹐虛證悉至﹐用八珍湯﹑地黃丸料尋愈。

一小兒鼻衄作渴﹐喘嗽面赤﹐此心火刑肺金也﹐用人參平肺散及地黃丸料﹐加五味﹑麥門冬而痊。

一女子七歲﹐鼻生息肉﹐搽攻毒之藥﹐成瘡腫痛﹐外以黃連甘艸黃蘗末敷之﹐以解熱毒﹔更以加味逍遙散淸肝火﹔佐以四味肥兒丸而愈。

一女子鼻中及下部常出息肉﹐屢用毒藥蝕之﹐各挺出一條三寸許﹐先與龍膽艸湯爲主﹐以加味逍遙散爲佐而愈。

一小兒肌體瘦弱﹐嗜土炭煤灰﹐後鼻間不利﹐恪服淸熱之劑﹐肌體愈瘦﹐食少熱甚﹐善驚善怒﹐小便良久變白﹐鼻中出息肉二寸許﹐其下頸間結小核﹐隱於筋肉之間﹐余謂肝脾虛羸之變證。不信﹐乃內淸肺火﹐外用腐蝕﹐喉間亦腐。余先用五味異功散加升麻﹑柴胡﹑蕪荑爲主﹐更用四味肥兒丸爲佐﹐脾气漸健﹔夕用九味蘆薈丸爲主﹐以五味異功散爲佐而愈。

一小兒小便不利﹐鼻幹衄血﹐鼻間色赤﹔屬脾肺有熱。用濟生犀角地黃湯﹐前證已愈。後頦間常赤﹐作渴﹐有痰﹐此稟賦腎气不足。用地黃丸而諸證皆痊。

薛氏《外科心法》曰﹕一小兒鼻外生瘡﹐不時揉擦﹐延及兩耳﹐諸藥不效﹐以蘆薈丸服﹐及松香﹑菉豆末搽之而愈。

一小兒咳嗽喘逆﹐壯熱惡寒﹐皮膚如粟﹐鼻癢流涕﹐咽喉不利﹐頤爛吐紅﹐气脹毛焦﹐作利﹐名曰肺疳。以地黃淸肺飲﹐及化﹝上匿下虫丸﹞治之而愈。

