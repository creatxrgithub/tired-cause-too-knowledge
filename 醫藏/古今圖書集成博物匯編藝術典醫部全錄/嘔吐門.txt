古今圖書集成醫部全錄卷二百四十八

嘔吐門

黃帝素問

診要經終論

太陰終者﹐腹脹閉不得息﹐善噫善嘔﹐嘔則逆﹐逆則面赤﹔不逆則上下不通﹐不通則面黑皮毛焦而終矣。

【注足太陰脈﹐入腹屬脾﹐故爲腹脹。手太陰脈﹐上膈屬肺而主呼吸﹐故爲不得息。脹滿則升降難﹐不得息則气道滯﹐故爲噫嘔。嘔則气逆於上﹐故面赤。不逆則否塞於中﹐故上下不通。脾气敗則無以制水﹐故黑色見於面。肺气敗則治節不行﹐故皮毛焦。】

舉痛論

寒气客於腸胃﹐厥逆上出﹐故痛而嘔也。

【注寒气客於腸胃之間﹐從胃上出﹐故痛而嘔。】

痺論

肺痺者﹐煩滿喘而嘔。

【注肺主气而司呼吸﹐其脈起於中焦﹐還循胃口﹐上膈屬肺﹐故痺則煩滿喘而嘔。】

脾痺者﹐四肢解墮﹐發咳嘔汁﹐上爲大塞。

【注胃气不能行於四肢﹐故四肢解墮。脾脈上膈挾咽﹐气痺不行﹐故發咳。入胃之飲﹐上輸於脾肺﹐脾气不能轉輸﹐故嘔汁。肺气不能通調﹐故上爲大塞。】

厥論

太陰之厥﹐則腹滿﹝月眞﹞脹﹐後不利﹐不欲食﹐食則嘔﹐不得臥。

【注足太陰之脈﹐入腹屬脾絡胃﹐故厥則腹滿﹝月眞﹞脹。食飲入胃﹐脾爲轉輸﹐逆气在脾﹐故後便不利。脾不轉運則胃亦不和﹐是以食則嘔而不得臥也。】

少陰厥逆﹐虛滿嘔變﹐下泄淸﹐治主病者。

【注少陰之气﹐上與陽明相合而主化水谷﹐少陰气厥﹐以致中焦虛滿而變爲嘔逆﹐上下水火之气不交﹐故下泄淸冷也。嘔變當作變嘔。】

手太陰厥逆﹐虛滿而咳﹐善嘔沫﹐治主病者。

【注手太陰厥逆﹐肺气逆也。肺主气﹐故虛滿而咳。不能通布水津﹐故善嘔沫。此是主肺所生之病﹐故當治主病之肺气焉。】

脈解篇

太陰所謂食則嘔者﹐物盛滿而上溢﹐故嘔也。

【注十一月萬物气皆藏於中﹐則盛滿而上溢﹐故嘔。經云﹕足太陰獨受其濁﹐太陰之淸气上出則爲噫﹐濁气上溢則爲嘔也。】

少陰所謂嘔咳上气喘者﹐陰气在下﹐陽气在上﹐諸陽气浮﹐無所依從﹐故嘔咳上气喘也。

【注少陰寒水在下﹐若火之气在上﹐上下水火不交﹐則諸陽之气上浮而無所依從矣。是以陽熱上逆﹐而爲嘔咳气喘之病。】

刺禁論

刺中膽﹐一日半死﹐其動爲嘔。

【注膽汁泄者嘔苦﹐嘔則膽气絕矣。夫十一臟腑皆取決於膽﹐是膽爲臟腑陰陽生气之始﹐故中膽者一日半死。】

五常政大論

少陰司天﹐熱气下臨﹐肺气上從﹐喘嘔。

【注火熱爍肺也。】

六元正紀大論

太陽司天之政﹐气化運行先天﹐初之气﹐地气遷﹐气乃大溫﹐身熱頭痛嘔吐。

【注地气遷者﹐謂上年在泉之終气﹐而交於今歲司天之初气也。歲前之終气乃少陰君火﹐今歲之初气乃少陽相火﹐二火相交﹐故气大溫而病身熱頭痛嘔吐。】

陽明司天之政﹐气化運行後天﹐初之气﹐其病嚏欠嘔。

【注嚏欠嘔者﹐風木之气也。】

少陽司天之政﹐气化運行先天﹐二之气﹐其病熱郁於上﹐咳逆嘔吐。

【注二之客气乃太陰濕土﹐病熱郁嘔吐﹐火熱郁之於內也。】

三之气﹐天政布﹐炎暑至﹐少陽臨上﹐民病咳嘔。

【注司天之气﹐上臨於三气﹐故天政布。王時之气﹐亦屬少陽﹐故炎暑至。民病咳嘔﹐感風火之气也。】

土郁之發﹐甚則心痛脇﹝月眞﹞﹐嘔吐霍亂。

【注民病心痛諸證﹐皆感土气而發。蓋五運之气居其中﹐上受司天之勝﹐下受在泉之制﹐無分太過不及﹐咸受其郁而復發也。故其所發者﹐卽所郁之本气﹐非子爲母復也。】

火郁之發﹐民病嘔逆。

【注民病嘔逆﹐火熱盛也。】

少陽所至爲嚏嘔。

【注此春病之常也。】

少陽所至爲嘔湧。

【注此秋病之常也。】

至眞要大論

歲厥陰在泉﹐風淫所勝﹐民病飲食不下﹐膈咽不通﹐食則嘔﹐腹脹善噫﹐得後與气﹐則快然如衰﹐身體皆重。

【注厥陰在泉﹐寅申歲也。脾气病則飲食不下﹐食則嘔諸證﹐木淫而土病也。】

歲陽明在泉﹐燥淫所勝﹐民病喜嘔﹐嘔有苦。

【注陽明在泉﹐子午歲也。喜嘔嘔苦﹐足少陽病。】

厥陰司天﹐風淫所勝﹐民病食則嘔。

【注厥陰司天﹐巳亥歲也。食則嘔﹐脾經病也。】

少陰司天﹐熱淫所勝﹐民病嚏嘔。

【注少陰司天﹐子午歲也。嚏嘔﹐火熱上炎也。】

厥陰之勝﹐憒憒欲吐﹐甚則嘔吐膈咽不通。

【注憒憒欲吐﹐甚則嘔吐膈咽不通﹐胃土病也。】

少陰之勝﹐炎暑至﹐嘔逆。

【注嘔逆﹐陰气上逆也。】

少陽之勝﹐熱客於胃﹐欲嘔﹐嘔酸善饑。

【注少陽之气﹐合於三焦﹐故熱客於胃而爲嘔饑。蓋三焦之原﹐皆出於胃間也。】

厥陰之復﹐嘔吐﹐飲食不入﹐入而復出﹐甚則入脾﹐食痺而吐。

【注復者﹐謂三陰三陽之气﹐受所勝之气﹐勝制郁極而復發也。嘔吐飲食不入﹐木淫而土敗也。痺者﹐閉而痛也。】

太陰之復﹐濕變乃舉﹐飲食不化﹐嘔而密默﹐唾吐淸液﹐甚則入腎﹐竅瀉無度。

【注气極則變﹐陰濕之气盛﹐是以飲食不化。嘔者﹐濕乘陽明也。密默者﹐欲閉戶牖而獨居﹐陰陽相薄也。太陰者﹐三陰也。陰變而乘於陽﹐則陽欲盡而陰盛﹐是以唾吐淸液。甚則入腎﹐下乘冬令之寒水。腎開竅於二陰﹐故曰竅瀉。】

少陽之復﹐火气內發﹐上爲口糜嘔逆﹐血溢血泄。

【注火气內發者﹐陰火發於內也。發於上焦則口糜﹐發於中焦則嘔逆﹐發於下焦則血溢血泄。】

陽明之復﹐淸气大舉﹐甚則心痛﹐否滿腹脹而泄﹐嘔苦﹐咳噦煩心﹐病在膈中。

【注陽明之復﹐發於本位主令之時﹐是以淸气大舉。心痛否滿﹐腹脹而泄﹐乘火土也。膽病者﹐善太息嘔苦﹐木受金刑﹐腑亦病也。咳噦煩心者﹐病在膈中﹐陽明之气上逆也。】

少陽司天﹐客勝則嘔逆。

【注嘔逆﹐太陰濕土之气合於內也。】

少陽在泉﹐主勝則熱反上行而客於心﹐心痛發熱﹐格中而嘔。少陰同候。

【注主勝則熱反上行而客於心。心痛發熱者﹐君相二火之客气反上行而自病也。格中而嘔者﹐太陰之客气自病也。因主勝而客反自病﹐故曰反曰客。曰少陰同候﹐謂火性炎上﹐故二火皆有反逆之自病也。】

諸痿喘嘔﹐皆屬於上。

【注諸痿喘嘔﹐皆屬於上者﹐從下而上也。在下之水液上行則爲喘嘔﹐亦猶天地陰陽之气﹐上下相乘﹐而水隨气之上下也。】

諸嘔吐酸﹐暴注下迫﹐皆屬於熱。

【注熱者﹐君火之气也。】

示從容論

夫傷肺者﹐脾气不守﹐胃气不淸﹐經气不爲使﹐眞髒壞決﹐經脈旁絕﹐五臟漏泄﹐不衄則嘔﹐此二者不相類也。

【注脾气不守土壞﹐而不能制其水矣。胃气不淸﹐水邪之入於胃矣。胃气傷﹐故經气不爲使。眞髒者﹐脾腎之髒眞也。壞決者﹐土壞而水決也。胃主經脈﹐水入於胃﹐是以經脈旁絕。五臟﹐主藏精者也。土分王於四髒﹐土气不守﹐是以五臟之津液﹐皆爲之漏泄。水在胃則嘔﹐在肺則衄﹐此水邪直傷於胃肺。】

靈樞經

經脈篇

脾足太陰之脈﹐是動則病舌本彊﹐食則嘔﹐胃脘痛﹐腹脹善噫﹐得後與气﹐則快然如衰﹐身體皆重。

【注是動則病气而及於經﹐從經而及於臟腑﹐故爲舌本彊﹑食則嘔﹑胃脘痛﹑腹脹諸證。善噫者﹐脾气上走心爲噫。得後與气則快然如衰者﹐厥逆從上下散也。身體皆重﹐太陰之气逆也。】

肝足厥陰之脈﹐是主肝所生病者﹐胸滿嘔逆。

【注是主肝所生之病者﹐胸滿嘔逆。蓋食气入胃﹐散精於肝﹐行气與經。肝所生病﹐則肝气厥逆﹐不能行散谷精﹐故胸滿嘔逆也。】

熱病篇

熱病汗不出﹐嘔下血者死。

【注汗不出嘔下血者﹐外熱不解而入於陰之經也。熱甚而正气已絕﹐刺之無益也。】

玉版篇

咳嘔腹脹且飧泄﹐其脈絕﹐是逆也。如是者﹐不過一時而死矣。

【注咳嘔腹脹且飧泄﹐其脈絕﹐逆於肝脾之絡也。夫胃者﹐水谷血气之海也。五臟之大絡﹐海之所以行雲气於天下之道路也。水天之气﹐上下相通﹐一晝一夜﹐繞地環轉一周。如逆而不行﹐則開闔已息﹐是以不過一周而死也。】

五味篇

黃帝曰﹕苦走骨﹐多食之﹐令人變嘔﹐何也﹖少兪曰﹕苦入於胃﹐五穀之气皆不能勝苦﹐苦入下脘﹐三焦之道﹐皆閉而不通﹐故變嘔。齒者﹐骨之所終也﹐故苦入而走骨﹐故入而復出﹐知其走骨也。

【注任谷庵曰﹕炎上作苦﹐君主之味也。故五穀之气皆不能勝之。苦性下泄﹐故入於下脘。三焦者﹐少陽相火也。苦性寒﹐故三焦之道﹐皆閉塞不通。三焦不通﹐則入胃之水谷不得通調布散﹐故變而爲嘔。夫腎主骨﹐腎爲寒水之髒﹐苦性寒﹐故走骨﹐同气相感也。然苦乃火味﹐故入於下而復出於上﹐以其性下泄而上湧也。】

扁鵲難經

吐脈

上部有脈﹐下部無脈﹐其人當吐﹐不吐者死。上部無脈﹐下部有脈﹐𨿽困無能爲害。所以然者﹐譬如人之有尺﹐樹之有根﹐枝葉𨿽枯槁﹐根本將自生。脈有根本﹐人有元气﹐故知不死。

假令得心脈﹐其外證﹐面赤口漧喜笑﹔其內證﹐臍上有動气﹐按之牢若痛﹔其病煩心﹐心痛掌中熱而啘。有是者心也﹐無是者非也。

金匱要略【漢張機】

嘔吐

腹中寒气﹐雷鳴切痛﹐胸脇逆滿﹐嘔吐﹐附子粳米湯主之。

心胸中大寒痛﹐嘔不能飲食﹐腹中寒﹐上衝皮起﹐出見有頭足上下﹐痛而不可觸近﹐大建中湯主之。

肝中寒者﹐兩臂不舉﹐舌本燥﹐喜太息﹐胸中痛﹐不得轉側﹐食則吐而汗出也。

膈上病痰﹐滿喘咳吐﹐發則寒熱﹐背痛腰疼﹐目泣自出﹐其人振振身瞤劇﹐必有伏飲。

嘔家本渴﹐渴者爲欲解。今反不渴﹐心下有支飲故也。小半夏湯主之。

卒嘔吐﹐心下痞﹐膈間有水﹐眩悸者﹐半夏加茯苓湯主之。

假令瘦人臍下有悸﹐吐涎沫而癲眩﹐此水也﹐五苓散主之。

支飲者﹐法當冒﹐冒者必嘔﹐嘔者復內半夏以去其水。先渴後嘔﹐爲水停心下﹐此屬飲家﹐小半夏茯苓湯主之。

心中懊憹而熱不能食﹐時欲吐﹐其名曰酒疸。

酒黃疸者﹐或無熱﹐靖言了了﹐腹滿欲吐﹐鼻燥。其脈浮者先吐之﹐沈弦者先下之。

酒疸﹐心中熱﹐欲吐者﹐吐之愈。

諸勞腹痛而嘔者﹐宜柴胡湯【必小柴胡湯。】

夫嘔家有癰膿﹐不可治嘔﹐膿盡自愈。

先嘔卻渴者﹐此爲欲解。先渴卻嘔者﹐爲水停心下﹐此屬飲家。嘔家本渴﹐今反不渴者﹐以心下有支飲故也﹐此屬支飲。

問曰﹕病人脈數﹐數爲熱﹐當消穀引食﹐而反吐者﹐何也﹖師曰﹕以發其汗﹐令陽微膈气虛﹐脈乃數﹐數爲客熱﹐不能消穀﹐胃中虛冷故也。脈弦者﹐虛也。胃气無餘﹐朝食暮吐﹐變爲胃反。寒在於上﹐醫反下之﹐今脈反弦﹐故名曰虛。

寸口脈微而數﹐微則無气﹐無气則榮虛﹐榮虛則血不足﹐血不足則胸中冷。

趺陽脈浮而濇﹐浮則爲虛﹐虛則爲脾﹐脾傷則不磨﹐朝食暮吐﹐暮食朝吐﹐宿谷不化﹐名曰胃反﹐脈緊而濇﹐其病難治。病人欲吐者﹐不可下之。

嘔而胸滿者﹐茱萸湯主之。

漧嘔吐涎沫﹐頭痛者﹐茱萸湯主之。

嘔而腸鳴﹐心下痞者﹐半夏瀉心湯主之。

漧嘔而利者﹐黃芩加半夏生薑湯主之。

諸嘔吐﹐谷不得下者﹐小半夏湯主之。

嘔吐而病在膈上﹐後思水者解﹐急與之。思水者﹐豬苓散主之。

嘔而脈弱﹐小便復利﹐身有微熱﹐見厥者難治﹐四逆湯主之。

嘔而發熱者﹐小柴胡湯主之。

胃反嘔吐者﹐大半夏湯主之。

食已卽吐者﹐大黃甘艸湯主之。

胃反﹐吐而渴欲飲水者﹐茯苓澤瀉湯主之。

吐後渴欲得水而貪飲者﹐文蛤湯主之。

漧嘔吐逆﹐吐涎沫﹐半夏漧薑散主之。

病人胸中似喘不喘﹐似嘔不嘔﹐似噦不噦﹐徹心中憒憒然無柰者﹐生薑半夏湯主之。

漧嘔噦﹐若手足厥者﹐橘皮湯主之。

噦逆者﹐橘皮竹茹湯主之。

吐蛔

蛔厥者﹐當吐蛔﹐令病者靜而復時煩﹐此爲髒寒﹐蛔上入膈﹐故煩﹐須臾復止﹐得食而嘔。又煩者﹐蛔聞食臭出﹐其人當自吐蛔。

蛔虫之爲病﹐令人吐涎心痛﹐發作有時﹐毒藥不止﹐甘艸粉蜜湯主之。

中藏經【漢華佗】

論臟腑虛實寒熱

腸鳴气走﹐足冷手寒﹐食不入胃﹐吐逆無時﹐皮毛憔悴﹐肌肉皺皴﹐耳目昏塞﹐語聲破散﹐行步喘促﹐精神不收﹐此五臟之虛也。診其脈﹐舉指而活﹐按之而微﹐看在何部﹐以斷其髒也。

肝脈緩甚﹐嘔逆。

肝咳久不已﹐傳邪入膽﹐嘔淸汁。又膽病則口苦﹐太息﹐嘔宿汁﹐心中淡淡﹐恐人將捕之﹐咽中介介然﹐數唾﹐其脈診在左關上浮而得之者﹐是其部也。

心气實則小便不利﹐腹滿﹐身熱而重﹐溫溫欲吐﹐吐而不出﹐喘息急﹐不安臥﹐其脈左寸口與人迎皆實大者是也。

脾者﹐土也﹐其病則面色痿黃﹐實則舌彊直﹐不嗜食﹐嘔逆﹐四肢緩。夫脾病也﹐色黃體重﹐失便﹐目直視﹐唇反張﹐爪甲靑﹐四逆吐食﹐百節疼痛不能舉﹐其脈當浮大而緩﹐今反弦急﹐其色反靑﹐此十死不可治也。

胃者﹐腑也﹐實則中脹便難﹐肢節疼痛﹐不下食﹐嘔吐不已﹐寒則腹中痛﹐不能食冷物﹐痛甚則腹脇脹滿﹐嘔吐不入食﹐當心痛﹐上下不通﹐惡聞食臭﹐嫌人語﹐振寒﹐喜伸欠。

上焦寒則不入食﹐吐酸水﹐胸背引痛﹐嗌漧﹐津不納也。

病內外俱虛﹐臥不得安﹐身冷﹐脈細微﹐嘔而不入食者﹐死。

脈經【晉王叔和】

嘔吐之脈

右手寸口气口以前﹐脈陰實者﹐手太陰經也。病苦肺脹﹐汗出若露﹐上气喘逆﹐咽中塞﹐如欲嘔狀。

左手關上脈﹐陰陽俱實者﹐足厥陰與少陽經俱實也。病苦胃脹嘔逆﹐食不消。

右手關上脈陰虛者﹐足太陰經也。病苦泄注﹐腹滿气逆﹐霍亂嘔吐﹐黃疸心煩﹐不得臥﹐腸鳴。

寸口脈細﹐發熱嘔吐﹐宜服黃芩龍膽湯。吐不止﹐宜服橘皮桔梗湯﹐灸中府。關脈滑﹐胃中有熱﹐滑爲熱實﹐以气滿故不欲食﹐食卽吐逆﹐宜服紫菀湯下之﹐大平胃圓﹐鍼胃管瀉之。

關上脈浮而大﹐風在胃中﹐張口息肩﹐心中淡淡﹐食欲嘔﹔緊而滑者蛔動。

溫病四五日﹐頭痛腹痛而吐﹐脈來細彊﹐十二日死。

寸口數卽吐。

吐蛔之脈

關上脈微浮﹐積熱在胃中﹐嘔吐蛔虫﹐心健忘。

脈訣【晉王叔和】

嘔吐之脈

數脈歌曰﹕陽數卽吐兼頭疼。

脾脈歌曰﹕三部俱緩脾家熱﹐口臭胃翻長嘔逆。

有緊脾家痛﹐仍兼筋急拘。欲吐卽不吐﹐衝衝未得疏。欲知疾患多爲冷﹐指下尋之慢極遲。吐逆不定經旬日﹐胃气沖心得幾時。

滑脈歌曰﹕滑脈居寸多嘔逆。

雜病生死歌曰﹕內實腹脹痛滿盈﹐心下牢彊漧嘔頻。手足煩熱脈沈細﹐大小便濇死多眞。

外實內熱吐相連﹐下淸注谷轉難安。忽然診得脈洪大﹐莫費神功定不痊。

凡脈尺寸緊數形﹐又似釵直吐轉增。此患蠱毒急須救﹐速求神藥命難停。

千金方【唐孫思邈】

嘔吐諸證

脾病﹐其色黃﹐體靑失溲﹐直視﹐唇反張﹐爪甲靑﹐飲食吐逆﹐體重節痛﹐四肢不舉﹐其脈當浮大而緩﹐今反弦急﹐其色當黃而反靑者﹐此是木之克土﹐爲大逆﹐十死不治。

少陰病﹐飲食入口卽吐﹐心中慍慍然﹐欲吐復不能吐者﹐宜吐之。宿食在上脘﹐宜吐之。

心病煩悶﹐少气大熱﹐熱上湯心﹐嘔咳吐逆﹐狂語﹐汗出如珠﹐身體厥冷﹐其脈當浮﹐今反沈濡而滑﹐其色當赤而反黑者﹐此是水之克火﹐爲大逆﹐十死不治。

下焦如瀆﹐若實則大小便不通利﹐气逆不續﹐嘔吐不禁﹐故曰走哺。

黃疸之病﹐發於陰部﹐其人必嘔﹔發於陽部﹐其人振寒而微熱。

夫人病酒疸者﹐或無熱﹐靖言了了﹐腹滿欲吐嘔者﹐宜吐之﹐方煎苦參散七味者。是酒疸必小便不利﹐其候當心中熱﹐足下熱﹐是其證也。

夫吐家﹐脈來形狀如新臥起﹐陽緊陰數﹐其人食已卽吐。陽浮而數﹐亦爲吐。寸口脈緊而芤﹐緊卽爲寒﹐芤卽爲虛﹐寒虛相搏﹐脈爲陰結而遲﹐其人卽噎。關上數﹐其人則吐。趺陽脈微而濇﹐微卽下利﹐濇卽吐逆﹐谷不得入。趺陽脈浮者﹐胃气虛﹐寒气在上﹐憂气在下﹐二气並爭﹐但出不入﹐其人卽嘔而不得食﹐恐怖如死﹐寬緩卽瘥。嘔而脈弱﹐小便復利﹐身有微熱﹐見厥難治。

凡服湯嘔逆不入腹者﹐先以甘艸三兩﹐水三升﹐煮取二升﹐服之得吐。但服之不吐﹐益佳。消息定﹐然後服余湯﹐卽流利更不吐也。凡嘔者多食生薑﹐此是嘔家聖藥。

活人書【宋朱肱】

嘔吐證

傷寒三四日﹐胸脇痛而耳聾﹐或口苦舌漧﹐或往來寒熱而嘔﹐其尺寸脈俱弦﹐此足少陽膽經受病也。太陽病不解﹐轉入少陽﹐脇下鞕滿﹐漧嘔不能食﹐往來寒熱﹐尙未可吐下﹐診其脈弦緊者﹐小柴胡湯主之。蓋脈弦細﹐頭疼發熱﹐屬少陽。少陽受病﹐口苦咽漧目眩﹐宜小柴胡湯以解表﹐不可發汗﹐發汗則讝語。讝語屬胃﹐胃和則愈﹔不和則煩而躁﹐宜調胃承气湯﹐此屬少陽陽明也。

嘔吐者不可下。仲景云﹕嘔多𨿽有陽明證﹐不可下。陽明病脇下硬滿﹐不大便而嘔﹐舌上白胎者﹐宜與小柴胡湯。上焦得通﹐津液得下﹐胃气因和﹐身濈然汗出﹐得屎而解。

無陽則厥﹐無陰則嘔。嘔者﹐足陽明胃之經﹐足陽明之气下行﹐今厥而上行﹐故爲气逆﹐气逆則嘔。仲景云﹕嘔多𨿽不大便﹐不可下﹐可與小柴胡湯。上焦得通﹐津液得下﹐胃气因和﹐浹然汗出而解。大抵嘔證不一﹐各有治法。要之﹐小柴胡湯尢相主當耳。與小柴胡湯﹐胸脇滿而嘔﹐日晡發潮熱者﹐可與小柴胡湯加芒硝也。若嘔不止﹐心下急﹐鬱鬱微煩者﹐與大柴胡湯也。大便祕者﹐方加大黃。大柴胡治嘔最妙﹐爲內有枳實故也。枳實去穢﹐壓虛气。須是去大黃。仲景云﹕嘔多𨿽有陽明證﹐愼不可下。官局桔梗湯最良﹐亦用枳實耳。古人治嘔﹐多用半夏﹑生薑。孫眞人云﹕生薑是嘔家聖藥。仲景治嘔皆用之。太陽與陽明合病必下利﹐若不利但嘔者﹐葛根加半夏生薑湯主之。胸中有熱﹐胃中有邪气﹐腹痛欲嘔者﹐黃連湯主之。太陽與少陽合病而自利﹐若嘔者﹐黃芩加半夏生薑湯主之。《金匱》﹕諸嘔吐谷不得下者﹐小半夏湯﹑小半夏加茯苓湯﹑小半夏加橘皮湯﹐皆可選用。嘔而發熱者﹐小柴胡湯主之。嘔而發渴者﹐豬苓湯主之。先嘔卻渴者﹐此爲欲解﹐急與之水。先渴卻嘔者﹐爲水停心下﹐此屬飲家。仲景云﹕本渴飲水而嘔者﹐柴胡不中與也﹐宜治膈間之水﹐赤茯苓湯主之。若少陰證而嘔者﹐眞武湯去附子加生薑。若汗若吐若下後﹐虛煩不得眠﹐若嘔者﹐梔子生薑湯主之。傷寒差後嘔者﹐有餘熱在胃脘﹐竹葉湯加生薑主之。

大凡嘔者﹐飲食不下。漧嘔者﹐今人所謂啘也。或因汗出﹐或因有水﹐或因下利﹐脾胃有熱﹐故使漧嘔﹐官局中桔梗湯最佳。仲景治法﹕汗自出﹐漧嘔者﹐桂枝證也。表不解﹐心下有水气﹐漧嘔發熱者﹐小靑龍也。身涼汗出﹐兩脇痛或漧嘔者﹐十棗湯也。少陰下利脈微﹐與白通湯利不止﹐厥逆無脈﹐漧嘔煩者﹐白通加豬膽汁湯也。少陰下利﹐裏寒外熱﹐脈微欲絕或漧嘔者﹐通脈四逆湯也。漧嘔吐涎沫﹐頭痛者﹐吳茱萸湯也。《傷寒論》曰﹕食穀欲嘔者﹐屬陽明也﹐吳茱萸湯主之。得湯反劇者﹐屬上焦也。仲景無治法。大抵吳茱萸湯﹐治少陰證也。谷入胃而嘔屬陽明﹐宜與小柴胡湯。

若病人直患嘔吐﹐而復腳弱或疼﹐乃是腳气﹐當作腳气治之﹐法在腳气門。

吐有冷熱二證。寸口脈數﹐手心熱﹐煩渴而吐﹐以有熱在胃脘﹐五苓散主之。傷寒有表證﹐渴欲飲水也。水入口卽吐者﹐名曰水逆﹐由心經受熱而小腸不利故也﹐宜服五苓散。發汗後﹐水藥不得入口爲逆。若更發汗﹐必吐下不止﹐小半夏加茯苓湯﹑大半夏加橘皮湯主之。曾經汗下﹐關脈遲﹐胃中虛冷而吐﹐漧薑黃芩黃連人參湯主之。寒多不飲水而吐者﹐理中湯去朮加生薑主之。少陰病﹐飲食入口則吐﹐心中溫溫欲吐﹐復不能吐﹐始得之手足寒﹐脈弦遲者﹐此胸中實﹐不可下也﹐當吐之。若膈上有寒飲漧嘔者﹐不可吐也﹐當溫之﹐宜四逆湯。吐利手足逆冷煩躁甚者﹐吳茱萸湯主之。若傷寒解後﹐虛羸少气﹐气逆欲吐﹐竹葉石膏湯主之。

身涼汗出﹐兩脇疼痛或漧嘔﹐此十棗湯證也。

濟生方【宋嚴用和】

嘔吐論治

夫人受天地之中以生﹐莫不以胃爲主。蓋胃受水谷﹐脾主運化﹐生血生气﹐以統四體者也。若脾胃無所傷﹐則無嘔吐之患。其或飲食失節﹐溫涼不調﹐或喜餐腥膾乳酪﹐或貪食生冷肥膩﹐露臥濕處﹐當風取涼﹐動擾於胃﹔胃旣病矣﹐則脾气停滯﹐淸濁不分﹐中焦爲之痞塞﹐遂成嘔吐之患焉。然此特論飲食過傷﹐風涼冷濕之所由致者。又如憂思傷感﹐宿寒在胃﹐中脘伏痰﹐胃受邪熱﹐瘀血停蓄﹐亦能令人嘔吐﹐臨病宜審之。

河間六書【金劉完素】

嘔吐

諸嘔吐酸﹐暴注下迫﹐皆屬於熱。流而不腐﹐動而不蠹﹐故吐。嘔吐酸者﹐胃膈熱甚﹐則郁滯於气﹐物不化而爲酸也。酸者﹐肝木之味。或言吐酸爲寒者﹐誤也。

胃膈熱甚則爲嘔﹐火气炎上之象也。

吐酸﹐酸者肝木之味也。由火盛制金﹐不能平木﹐則肝木自甚﹐故爲酸也。如飲食熱則易於酸矣。或言吐酸爲寒者﹐誤也。又如酒之味苦而性熱﹐能養心火﹐故飲之則令人色赤气粗﹐脈洪大而數﹐語濇譫妄﹐歌唱悲笑﹐喜怒如狂﹐冒昧健忘﹐煩渴嘔吐﹐皆熱證也﹐其吐必酸﹐爲熱明矣。況熱則五味皆厚。經曰﹕在地爲化﹐化生五味﹐皆屬土也。然土旺勝水﹐不能制火﹐則火化自甚﹐故五味熱食﹐則味皆厚也。是以肝熱則口酸﹐心熱則口苦﹐脾熱則口甘﹐肺熱則口辛﹐腎熱則口鹹。或口淡者﹐胃熱也。胃屬土﹐土爲萬物之母﹐故胃爲一身之本﹐淡爲五味之本。然則吐酸豈爲寒者與﹖所以妄言爲寒者﹐但謂多傷生硬粘滑﹐或傷冷物﹐而喜噫酢吞酸﹐故俗醫主於溫和脾胃。豈知經言人之傷於寒也﹐則爲病熱。蓋寒傷皮毛﹐則腠理閉密﹐陽气怫郁﹐不能通暢﹐則爲熱也。故傷寒身表熱者﹐熱在表也﹐宜以麻黃湯類﹐甘辛熱藥發散﹐以使腠理開通﹐汗泄熱退而愈。凡內傷冷物﹐或卽陰勝陽而爲病寒﹐或寒熱相擊而致腸胃陽气怫郁而爲熱者﹐亦有內傷冷物而反病熱﹐得大汗熱泄身涼而愈也。或微而不爲他病﹐止爲中酸﹐俗謂之酢心是也。法宜溫藥散之﹐亦猶解表之義﹐以使腸胃結滯開通﹐怫熱散而和也。若久吞酸而不已﹐則不宜溫之﹐宜以寒藥下之﹐後以涼藥調之﹐結散熱去則气和也。所以中酸不宜食粘滑油膩者﹐是謂能令陽气壅塞﹐鬱結不通暢﹐如飲食在器﹐覆蓋熱而自酸也。宜餐糲食蔬菜﹐能令气之通利。

吐利腥穢﹐腸胃寒而傳化失常﹐子能制鬼賊則己當自實﹐故寒勝火衰金旺而吐利腥穢。腥者金之臭﹐由是熱則吐利酸臭﹐寒則吐利腥穢﹐亦猶飯漿熱則易酸﹐寒則水腥也。

凡嘔吐者﹐火性上炎也﹐無問表裏﹐通宜涼膈散。傷寒雜病一切嘔吐﹐調胃承气湯。煩悶漧嘔﹐黃連解毒湯。嘔吐煩渴者﹐桂苓甘露飲﹑五苓散。眩咳嘔者﹐白虎加半夏橘皮湯。寒嘔吐四肢厥逆﹐淸涼調胃散。濕溫內甚﹐惡心嘔吐者﹐白虎解毒湯。

明理論【金成無己】

嘔吐論

傷寒嘔吐何以明之﹖嘔者﹐有聲者也﹐俗謂之啘。吐者﹐吐出其物也﹐故有漧嘔而無干吐。是以於嘔則曰食穀欲嘔﹐及吐則曰飲食入口卽吐﹐則嘔吐之有輕重可知矣。傷寒嘔有責於熱者﹐有責於寒者﹐至於吐家則悉言虛冷也。經曰﹕太陰之爲病﹐腹滿而吐﹐食不下﹐自利益甚﹐時腹自痛。又曰﹕胃中虛冷﹐故吐也。嘔家則不然。嘔有熱者﹐有寒者﹐有停飲者﹐有胃脘有膿者﹐皆當明辧之。嘔而發熱者﹐柴胡湯證具﹐與其嘔不止﹐心下急﹐鬱鬱微煩﹐大柴胡湯主之者﹐是邪熱而嘔者也。膈上有寒飲漧嘔者﹐不可吐也﹐當溫之﹐與其漧嘔吐涎沫頭痛者﹐吳茱萸湯主之﹐是寒邪爲嘔者也。先嘔後渴者﹐此爲欲解﹔先渴後嘔者﹐爲水停心下﹐此屬飲家﹐是停飲嘔者。嘔家有癰膿不須治﹐膿盡自愈﹐是胃脘有膿而嘔也。諸如此者﹐𨿽有殊別﹐大抵傷寒表邪欲傳裏﹐裏气上逆則爲嘔也。是以半表半里證﹐多雲嘔也。傷寒三日三陽爲盡﹐三陰當受邪﹐其人反能食而不嘔﹐此爲三陰不受邪﹐是知邪气傳裏者﹐必致嘔也。至於漧薑附子湯證云﹕不嘔不渴爲裏無熱。十棗湯證云﹕漧嘔短气﹐汗出不惡寒者﹐此表解裏未和也。卽此觀之﹐其嘔爲裏熱明矣。嘔家之爲病﹐气逆者必散之﹐痰飲者必下之。《千金》曰﹕嘔家多服生薑﹐此是嘔家聖藥。是要散其逆气也。《金匱要略》曰﹕嘔家用半夏以去其水﹐水去嘔則止。是要下其痰飲也。嘔多𨿽有陽明證不可攻者﹐謂其气逆而收斂爲實也。其嘔而脈弱﹐小便復利﹐身有微熱見厥者﹐俱爲難治。蓋謂其虛寒之甚也。醫者必審其邪气之虛實﹐疾証之逆順﹐而施藥圖治則當矣。

東垣十書【元李杲】

用藥宜禁

吐多不得復吐﹐如吐而大便虛軟者﹐此上气壅滯﹐以姜橘之屬宣之。吐而大便不通﹐則利大便﹐當歸﹑桃仁﹑麻仁﹑﹝木郁﹞李仁﹑皂角仁則所當禁也。

論證分經

嘔吐噦﹐胃所主﹐各有經乎﹖答曰﹕胃者總司也﹐內有太陽陽明少陽三經之別﹐以其气血多少﹐而與聲物有無之不同。卽吐屬太陽﹐有物無聲﹐乃血病也。有食入卽吐嘔﹑食已則吐﹑食久則吐之別。嘔屬陽明﹐有物有聲﹐气血俱病也。仲景云﹕嘔多𨿽有陽明證﹐不可下。噦屬少陽﹐無物有聲﹐乃气病也。

丹溪心法【元朱震亨】

嘔吐

凡有聲有物謂之嘔吐﹐有聲無物謂之噦。

胃中有熱﹐膈上有痰者﹐二陳湯加炒山梔﹑黃連及生薑。有久病嘔者﹐胃虛不納谷也﹐用人參﹑生薑﹑黃芪﹑白朮﹑香附之類。大抵嘔吐以半夏﹑橘皮﹑生薑爲主。劉河間謂嘔者火气炎上﹐此特一端耳。有痰膈中焦食不得下者﹐有气逆者﹐有寒气郁於胃口者﹐有食滯心肺之分﹐而新食不得下而反出者﹐有胃中有火與痰而嘔者。

嘔吐藥﹐忌﹝艸舌﹞蔞﹑杏仁﹑桃仁﹑蘿卜子﹑山梔﹐皆要作吐。丸藥帶香藥行散不妨。

注船大吐﹐渴飲水者﹐卽死。童便飲之最妙。

惡心﹐有痰有熱有虛﹐皆用生薑﹐隨證佐藥。戴云﹕惡心者﹐無聲無物﹐心中欲吐不吐﹐欲嘔不嘔﹐𨿽曰惡心﹐實非心經病﹐皆在胃口上﹐宜用生薑﹐蓋能開胃豁痰也。

惡心欲吐不吐﹐心中兀兀﹐如人畏舟船﹐宜大半夏湯﹐或小半夏茯苓湯﹐或理中湯加半夏亦可。又胃中有熱惡心者﹐以二陳加生薑汁﹑炒黃連﹑黃芩各一錢﹐最妙。

蛔厥者﹐乃胃寒所生。經曰﹕蛔者﹐長虫也。胃中冷卽吐蛔虫。宜理中湯加炒川椒五粒﹐檳榔半錢﹐吞烏梅丸效。蛔見椒則頭伏故也。

局方發揮【元朱震亨】

吐酸

或曰﹕吐酸﹐《素問》以爲熱﹐東垣又言爲寒﹐何也﹖予曰﹕吐酸與吞酸不同。吐酸是吐出酸水如酢﹐平時津液隨上升之气﹐郁積而成﹐郁積之久﹐濕中生熱﹐故從火化﹐遂作酸味﹐非熱而何﹖其有積久不能自湧而出﹐伏於肺胃之間﹐咯不得上﹐咽不得下﹐肌表得風寒﹐則內熱愈郁﹐而酸味刺心﹐肌表溫暖﹐腠理開發﹐或得香熱湯丸﹐津液得行﹐亦得暫解﹐非寒而何﹖《素問》言熱者﹐言其本也﹔東垣言寒者﹐言其末也。但東垣不言外得風寒﹐而作收气立說﹐欲瀉肺金之實﹐又謂寒藥不可治酸﹐而用安胃湯﹑加減二陳湯﹐俱犯丁香﹐且無治濕熱郁積之法﹐爲未合經意。予嘗治吞酸﹐用黃連﹑茱萸各制炒﹐隨時令疊爲佐使﹐蒼朮﹑茯苓爲主病﹐湯浸炊餅爲小丸吞之﹐仍教以粗食蔬菜目養﹐則病易安。

溯洄集【元王履】

嘔吐漧嘔噦咳逆辧

嘗讀成無己《傷寒明理論》有曰﹕嘔者﹐有聲者也﹐倘謂之啘。吐者﹐吐出其物也。故有漧嘔而無干吐。是以於嘔則曰食穀欲嘔﹐及吐則曰飲食入口卽吐﹐則嘔吐之有輕重可知矣。又曰﹕噦者﹐俗謂之咳逆是也。余竊疑之。於是卽仲景《傷寒論》以考其是非﹐以訂其說。夫《傷寒論》曰嘔﹑曰吐﹑曰漧嘔﹑曰噦者至多﹐曰咳逆者則二而止也。因類聚而觀之。夫嘔者﹐東垣所謂聲物兼出者也。吐者﹐東垣所謂物出而無聲者也。至若干嘔與噦﹐皆聲出而無物也。東垣但以噦該之﹐而無干嘔之論。夫漧嘔與噦﹐其所異者﹐果何在哉﹖微甚而已矣。故仲景於漧嘔則皆平易言之﹐於噦則曰﹕太陽中風﹐火劫發汗後﹐久則譫語﹐甚者至噦。又曰﹕陽明中風﹐若不屎腹滿加噦者﹐不治。又曰﹕大吐大下之﹐極虛復極汗出者﹐因得噦。𨿽亦間有似平易言者﹐然比之言漧嘔則徑庭矣。竊又思之﹐漧嘔與噦﹐東垣視爲一﹐仲景視爲二。由爲一而觀之﹐固皆聲之獨出者也﹔由爲二而觀之﹐則漧嘔乃噦之微﹐噦乃漧嘔之甚﹐漧嘔者其聲輕小而短﹐噦者其聲重大而長﹐長者𨿽有微甚之分﹐蓋一證也。今成氏乃以嘔爲有聲﹐與漧嘔混而無別﹐又以噦爲咳逆。若此者﹐余未之能從也。夫仲景以聲物兼出而名爲嘔﹐以物獨出而名爲吐﹐以聲獨出而名爲漧嘔。惟其嘔兼聲物﹐故無物而聲空鳴者﹐乃謂之幹﹐幹猶空也。至於吐則是必有物矣﹐其可謂之幹乎﹖仲景於嘔字加一干字﹐所以別夫嘔爲聲物兼出者耳。成氏乃以嘔爲獨有聲而同乎漧嘔﹐得不有失仲景措辭之本意歟﹖仲景曰﹕嘔家有癰膿者﹐不可治嘔﹐膿盡自愈。夫謂之嘔盡膿﹐其可以嘔爲獨有聲乎﹖至於曰得湯則嘔﹑得食而嘔﹑飲食則嘔﹑貪水者必嘔之類﹐亦不可以嘔爲獨有聲矣。又少陰病下利用通脈四逆湯一條﹐其所敍諸證﹐旣有漧嘔之文﹐何下文加減法中又曰嘔者加生薑乎﹖設仲景果以嘔爲獨有聲﹐則又不當立漧嘔之名矣。觀其旣白嘔﹐又曰漧嘔﹐則其義之殊別也﹐詎不著明也哉﹗且仲景嘗言欲嘔矣﹐又言欲吐矣﹐未嘗言欲漧嘔欲噦也。夫欲之爲義﹐將出未出﹐而預有所覺之辭也。夫將出未出而預覺者﹐惟有形之物﹐無形之聲則不然也。有形之物﹐將出乎胸膈之間﹐則𨿽未出﹐而亦可以前知。若無形之聲﹐則不能前知其將出﹐必待夫旣出而後可知也。嘔與吐主有形之物言﹐故可謂之欲。漧嘔與噦﹐主無形之聲言﹐故不可謂之欲。成氏引食穀欲嘔﹑飲食入口卽吐二句﹐而謂嘔吐有輕重。其意蓋以嘔言欲而爲輕﹐吐言卽而爲重。安知言欲不言欲者﹐本爲有形無形設﹐不爲輕重設也。果如其說﹐則得湯則嘔﹐得食而嘔﹐心中溫溫欲吐﹐气逆欲吐之語﹐不出於仲景乎﹖又引俗謂之啘一句以證嘔。夫啘與噦蓋字異而音義俱同者也﹐以之證嘔亦疏矣。𨿽然﹐以嘔與吐較之﹐吐輕於嘔﹐以吐與漧嘔較之﹐漧嘔輕於吐﹐然三者亦各自有輕重﹐不可定拘也。但以嘔吐﹑漧嘔與噦而較﹐則噦之爲重﹐必非三者之比矣。故《太素》曰﹕木陳者其葉落﹐病深者其聲噦。夫噦𨿽亦有輕而可治﹐重而不可治者﹐然病至於噦﹐則其治也﹐終不易矣。

活法機要【元張潔古】

吐證

吐證有三﹐气積寒也。皆從三焦論之﹕上焦在胃口﹐上通於天气﹐主納而不出﹔中焦在中脘﹐上通天气﹐下通地气﹐主腐熟水谷﹔下焦在臍下﹐通於地气﹐主出而不納。是故上焦吐者﹐皆從與气。气者﹐天之陽也。其脈浮而洪。其證食已暴吐﹐渴欲飲水﹐大便結燥﹐气上衝而胸發痛。其治當降气和中。中焦吐者﹐皆從於積﹐有陰有陽﹐食與气相假爲積而痛。其脈浮而弦。其證或先痛而後吐﹐或先吐而後痛。治法當以小毒藥去其積﹐檳榔﹑木香和其气。下焦吐者﹐皆從於寒﹐地道也。其脈沈而遲。其證朝食暮吐﹐暮食朝吐﹐小便淸利﹐大便祕而不通。治法當以大毒藥通其祕塞﹐溫其寒气﹐大便漸通﹐復以中焦藥和之﹐不令大便祕結而自愈也。

衛生寶鑑【元羅天益】

嘔吐

吐多者﹐理中丸去白朮加生薑。气上逆者則吐多﹐朮甘而壅﹐非气逆者之所宜。《千金》曰﹕嘔家多服生薑﹐此是嘔家聖藥。生薑辛散﹐於是吐者多加之。

傷寒吐而身熱或不熱者﹐治用小半夏加茯苓湯﹐或小半夏加橘皮湯﹐或漧薑黃芩黃連人參湯治之。吐而手足寒或煩躁﹐治用四逆湯。

髒寒蛔上入膈﹐故吐蛔。此乃胃气虛寒﹐非實寒也。治用仲景理中湯。

證治要訣【明戴思恭】

論嘔吐

嘔與吐之辧﹐已於傷寒論之﹐然證亦不一﹕有寒嘔﹐有熱嘔﹑气嘔﹑痰嘔﹑吐食嘔﹑吐血﹑吐蛔﹑惡心﹑漧嘔。除熱嘔﹑吐血外﹐近世嘔吐二字皆通用﹐然卻無甚利害﹐於理亦自不妨。並小半夏茯苓湯﹐或二陳湯多加生薑煎。生薑嘔中之聖藥。大痛﹐色如靑菜色者﹐死。

寒嘔﹐中脘停寒﹐飲食喜辛﹐熱物入口卽吐出﹐宜二陳湯加丁香十粒﹐或理中湯加枳實半錢﹐不效則溫中湯﹐甚則附子理中湯﹐或丁附湯﹐並須冷服。蓋冷遇冷則相入﹐庶不吐出。有痰飲﹐粥藥到口卽吐﹐人皆謂其翻胃﹐非也。此乃痰气結在咽膈之間﹐宜先以姜蘇湯下靈砂丹﹐俟藥可進﹐則以順气之藥繼之。

外有吐瀉及痢疾﹐或腹冷痛﹐進熱劑太驟﹐以致嘔逆﹐宜二陳湯加砂仁﹑白豆蔻各半錢﹐甚則入沈香少許。寒﹑熱﹑气﹑食﹑痰﹑血六嘔外﹐有漏气﹑走哺。漏气者﹐上焦熱﹐食必先吐而後下﹐汗出﹐身胃熱。走哺者﹐下焦熱﹐气逆不續﹐大小便不通﹐嘔吐不禁。

凡進熱藥愈增者﹐當於寒嘔中求。熱嘔﹐宜二陳湯加黃連一錢。气嘔﹐胸滿膈脹﹐關格不通﹐不食常飽﹐食則常气逆而吐﹐此因盛怒中飲食而然。宜二陳湯加枳實﹑木香各半錢﹐或吳茱萸湯﹔不效則丁沈透膈湯﹐及五膈寬中湯。

食嘔多因七情而得﹐有外感邪气﹐並飲食不節而生﹐大槪治以理中爲先﹐二陳湯加枳實一錢﹐或加南星七分﹑沈香木香各四分亦好﹐或只服枳南湯或導痰湯。

又有中脘伏痰﹐遇冷卽發﹐俗謂之冷癇﹐或服新法半夏湯或抓脾湯。外有熱痰而嘔者﹐宜小半夏茯苓湯加竹茹如錢大。若嘔痰而或致厥者﹐乃寒痰逆悶﹐謂之痰厥﹐宜姜附湯﹐以生附代熟附。

惡心漧嘔﹐欲吐不吐﹐心下映漾如畏船人﹐宜大半夏湯﹐或小半夏茯苓湯﹐或理中湯﹑治中湯﹐皆可用。

嘔吐諸藥不效﹐當借鎭重之藥﹐以墜其逆气﹐宜姜蘇湯下靈砂丹﹐須百粒作一服﹐俟藥得效﹐卻以養正丹﹑半硫圓導之。嘔吐﹐津液旣去﹐其口必渴﹐不可因渴而遽以爲熱。

又有嘔吐諸藥不效﹐又別無前項痰气等證﹐乃蛔在胸膈作嘔﹐見藥則動﹐動則不納藥﹐藥出而蛔不出﹐𨿽非吐蛔之比﹐亦宜用吐蛔藥。或於治嘔藥中﹐入炒川椒十粒﹐蛔見椒則頭伏故也。

曾有患人用附子理中湯﹑四逆湯加丁香﹐到口卽吐。後去漧薑﹐只參附加丁木二香煎熟﹐更磨入沈香藥﹐立吐定。蓋虛痰气凝結﹐丁﹑附旣溫﹐佐以沈﹑木則自通﹐漧薑﹑白朮則泥耳。

風寒嘔吐﹐有寒熱二證﹐無物爲嘔﹐有物爲吐。何以吐爲有物﹖古語只聞有漧嘔﹐不聞漧吐。太陽與陽明合病﹐身熱頭疼﹐項彊煩熱﹐鼻幹目疼而嘔﹐宜葛根湯加半夏一錢。太陽與少陽合病﹐頭疼腰疼﹐往來寒熱﹐胸脇疼痛而嘔﹐宜黃芩湯加半夏一錢半﹐入生薑五片煎。若少陽證具﹐不系合病﹐嘔而熱者﹐宜小柴胡湯。若陽明證具﹐𨿽顯然有可下之者﹐兼之嘔多﹐猶屬上焦﹐未可遽下﹐宜小柴胡湯。若太陽不與少陽陽明合病﹐而獨見太陽證﹐或吐瀉者﹐恐病人膈間素有痰飲停飲傷滯﹐且以二陳湯定之﹔候嘔吐定﹐徐進解太陽經藥。若洗嘔卻渴者﹐宜豬苓湯﹔先渴卻嘔者﹐爲膈間有水﹐宜小半夏加茯苓湯。渴欲飲水﹐水入卽吐﹐吐已復渴﹐名曰水逆﹐由心經受熱而小腸不利也﹐宜五苓散。若少陰不渴而吐或漧嘔者﹐理中湯去白朮加生薑。嘔而吐涎沫者﹐吳茱萸湯。太陰厥陰間有嘔吐﹐太陰宜理中湯﹐厥陰宜四逆湯﹐並加生薑煎。已上陰證﹐乃陰中之陰﹐宜用熱劑。陽入陰者﹐能爲利而不嘔﹐嘔屬上而近於外也。陽之所入者深﹐故利也。又有陽證病新瘥後見嘔﹐並無別因﹐此餘熱在胃脘也﹐宜竹葉石膏湯或橘皮竹茹湯。

大凡得之太陽而嘔者﹐必是合病﹐嘔乃病漸入內﹐非正太陽也。曾記有人初得病﹐太陽證在﹐嘔吐不止﹐藥投暖劑﹐莫能治之。知太陽已汗解﹐固當用冷劑﹐是太陽見嘔﹐非合陽明則合少陽﹐其嘔爲熱﹐用暖劑非矣。曾見太陽證大嘔﹐不用嘔吐藥﹐只解表自除。

又記有人初病﹐具太陽證而嘔﹐一家少長﹐患狀悉類﹐進養胃湯八服﹐無不立效。此時行之气﹐適然如此﹐是爲傷寒雜病﹐又非可以正經傷寒律之。

傷暑嘔而渴者﹐浸冷香薷湯﹐或五苓散﹐兼吞消暑丸。嘔不止者﹐枇杷葉散去茅根﹐吞來復丹。嘔而有痰﹐卻暑散吞消暑丸﹐或小半夏茯苓湯﹐或消暑飲。

傷酒﹐惡心嘔逆﹐吐出宿酒﹐昏冒眩運﹐頭痛如破﹐宜沖和湯﹐半夏茯苓湯﹑或理中湯加漧葛七分﹐或用末子理中湯和縮脾飲。

傷食之證﹐胸膈痞塞﹐吐逆咽酸﹐噫敗卵臭﹐畏食﹐頭痛發熱惡寒﹐病似傷寒﹐但身不痛耳。治中湯加砂仁一錢﹐或紅圓子﹑小七香圓和服。

食過多而傷﹐停畱中脘﹐聞食气則嘔﹐二陳湯加砂仁一錢﹔未愈﹐更加丁香半錢﹐或治中湯加砂仁一錢﹑丁香十粒。大嘔不止者﹐大便去之﹐枳實半夏湯加砂仁一錢﹑白豆蔻仁半錢﹐咽感應圓。

明醫雜著【明王綸】

吐酸吞酸

若素有痰火﹐胸膈郁塞﹐咽酸噎气﹐及素有吞酸吐酸之證﹐或有酒積泄瀉結痛﹐此皆濕熱也。枳朮丸加黃連薑汁炒﹑白芍藥酒炒﹑陳皮各一兩﹐石膏﹑生甘艸各五錢﹐縮砂﹑木香各一錢﹐川芎四錢。

【注按前證吐酸吞酸﹐大略不同。吐酸者﹐濕中生熱﹔吞酸者﹐虛熱內郁。皆屬脾胃虛寒﹐中傳末證。故《內經》以爲火者﹐指其病形而言也。東垣以爲胃寒者﹐指其病本而言也。凡患此者﹐先當辧其吞吐﹐而治以固本元爲主。若服寒涼﹐復傷胃气﹐則實實虛虛者矣。復審其脾气虛而飲食不能輸化﹐濁气不能下降者﹐須用六君子湯﹐補養脾胃爲主﹐少佐越鞠丸以淸中。故東垣先生云﹐邪熱不殺谷﹐若誤認爲實熱而妄用寒涼﹐必變敗證。】古今圖書集成醫部全錄卷二百四十九

嘔吐門

醫學入門【明李梴】

嘔分幹濕

濕嘔有聲有物﹐食已則嘔﹔漧嘔空嘔無物﹐總屬陽明气血俱病﹐故嘔比吐爲重。熱嘔口苦﹐煩渴脈數﹐手心身熱﹐寒嘔頭痛胸滿﹐厥冷吐沫﹐脈遲吐噦﹐﹝食訇﹞呃皆然。濕嘔表邪傳裏﹐裏气上逆﹐故半表裏證多嘔也。三陽發熱者﹐俱小柴胡加生薑主之。胸滿﹐日晡潮熱﹐加芒硝。嘔不止﹐便閉者﹐大柴胡湯。嘔多𨿽有陽明證﹐胃薄不可下者﹐甘桔湯。煩渴者﹐先嘔後渴﹐爲欲解﹐豬苓湯。先渴後嘔﹐爲停水﹐赤茯苓湯。飲水卽嘔者﹐五苓散。虛煩渴者﹐竹葉石膏湯加薑汁﹐或梔豉湯。上熱下寒嘔者﹐黃連湯。胃寒下利﹐厥冷不渴者﹐理中湯去朮加薑汁﹐或正气湯加薑汁。少陰三證﹕膈上寒飲﹐嘔吐涎沫﹐或吐利而渴者﹐四逆湯加生薑。脈沈或咳或悸﹐挾水气者﹐眞武湯去附子加薑汁。手足寒﹐心中溫溫﹐欲吐不吐﹐憒憒無柰何者﹐生薑汁半夏湯。經汗下虛者﹐漧薑芩連人參湯。汗後水藥及谷食不下者﹐危﹐小半夏湯救之。又有溫毒嘔者﹐心悶發斑。水證嘔者﹐先嘔怔忡。嘔膿血者﹐腥臊气逆上衝﹐嘔盡自愈。

漧嘔﹐胃熱與穀气相並上燻﹐心下痞塞﹐故嘔則無所出﹐食則不能納﹐黃連解毒湯。有太陽無汗漧嘔者﹐風邪上壅也﹐桂枝湯。有太陽陽明合病﹐不下利而但嘔或漧嘔者﹐裏實气逆上而不下也﹐葛根湯。胃寒津枯漧嘔渴者﹐理中湯。少陰三證﹕漧嘔下利脈微者﹐白通湯。裏寒外熱﹐脈微欲絕者﹐通脈四逆湯。利不止﹐煩躁厥逆無脈者﹐白通加豬膽汁湯。厥陰頭痛漧嘔吐痰﹐或自利厥冷煩躁者﹐三味參萸湯。胸中似喘不喘﹐似嘔不嘔似噦不噦﹐憒憒無柰何者﹐生薑汁半夏湯﹑大小橘皮湯。

吐別腥酸

吐有物無聲﹐食入卽吐﹐丹溪以屬太陽血病﹐然胃實主之。吐利腥臊者爲寒﹐酸臭者爲熱﹐治與嘔噦一同。凡嘔吐腳軟痛者﹐腳气也。嘔吐脈弱﹐小便自利﹐身微熱而厥者﹐虛極難治。

有冷熱气食之殊

胃冷﹐嘔淸﹐手足厥﹐食久乃吐﹐二陳湯加姜﹑桂﹐甚則加丁﹑附﹐或丁香半夏丸。胃熱﹐面紅﹐手足熱﹐食已卽吐﹐二陳湯加姜炒芩﹑連﹑山梔﹐暴甚略加檳榔﹑木香﹐胃口痛加薑汁﹐或葛根竹茹湯﹑加味橘皮竹茹湯﹐或小柴胡湯加竹茹。如時常口吐淸水﹐冷涎自下湧上者﹐此脾熱所致也﹐二陳湯加白朮﹑白芍﹑升麻﹑炒芩連﹑山梔﹑神曲﹑麥芽﹑幹生薑等分﹐或丸或煎服。

凡气吐者﹐气沖胸痛﹐食已暴吐而渴﹐治當降气和中﹐六君子湯加木香﹑藿香﹑桔梗﹑枇杷葉﹐或七气湯。熱气沖者﹐古荊黃湯加人參﹑甘艸。

中焦吐者﹐食積與气﹐或先吐而後痛﹐或先痛而後吐﹐治當以木香﹑檳榔等分爲末﹐調服。行气﹐紫沈丸。消積﹐尋常平胃散﹑二陳湯加靑皮﹑砂仁﹑白豆蔻﹑山楂﹑神曲調之。

下焦寒

下焦吐者﹐寒也。朝食暮吐﹐暮食朝吐﹐久則小便淸利﹐大便不通。乃陰气偏結﹐不與陽和。治當溫其寒而通其祕﹐復以中焦藥和之。附子理中湯﹑木香勻气散合理中湯﹑四逆湯﹑丁胡三建湯﹑古丁半湯﹑養正丹﹑古半硫丸。

不可下

嘔家不可下者﹐常也。如喜冷煩渴﹐胸滿腹痛甚﹐大便閉者﹐大小腸膀胱結也。熱者﹐大柴胡湯下之﹐虛者潤之。

濕痰火水

嘔吐痰火爲多﹐二陳湯加姜炒芩連﹐或小調中湯主之。肝火衝胃者﹐單黃連丸﹐或單人中白﹐薑汁化服。脾經濕痰郁滯上中二焦﹐時時惡心﹐吐出淸水﹐或如豆汁者﹐胃苓湯加半夏﹑檳榔。

水嘔心下怔忡﹐先渴後嘔者﹐赤茯苓湯。先嘔後渴者﹐豬苓湯。水入卽吐者﹐五苓散。

膿血風暑

鮏气臊气燻炙﹐惡心嘔吐﹐雜以涎血﹐此膿血聚於經中﹐所謂嘔家有癰膿不須治﹐膿盡自愈﹐四物倍赤茯苓﹑牡丹皮。虛者﹐八珍湯加陳皮。

風邪在胃﹐翻翻不定﹐或郁酸水﹐全不入食者﹐不換金正气散﹑麥冬湯﹑安脾丸﹐不宜輕用參朮補住﹐邪气反甚。惟久病脇痛者﹐木克土也﹐方敢用六君子湯加靑皮﹑芍藥﹑柴胡﹑升麻﹑川芎﹑砂仁﹑神曲。治水熱者﹐小柴胡湯加靑黛﹑薑汁﹐蒸餅爲丸服。

暑吐煩渴﹐黃連香薷散﹑六一散加砂仁﹐或枇杷葉散﹑錢氏白朮散。

蛔虫

久病胃气虛弱﹐全不納食﹐聞食气則嘔者﹐四味藿葉湯﹐或四君子湯去茯苓加香附參芪。胸痞短气者﹐調中益气湯。胃虛寒痰作嘔者﹐增半湯。

虫吐﹐時常惡心﹐胃口作痛﹐口吐淸水﹐得食暫止﹐饑則甚者﹐胃中有蛔也。二陳湯加苦楝根﹑史君子﹑白朮﹑烏梅。或用錫灰﹑檳榔等分﹐米飲調服亦可。凡吐如靑菜汁者死﹐此是乍然嘔吐﹐非翻胃比也。

醫宗必讀【明李中梓】

嘔吐論

愚按古人以嘔屬陽明﹐多气多血﹐故有聲有物﹐血气俱病也。吐屬太陽﹐多血少气﹐故有物無聲﹐血病也。噦屬少陽﹐多气少血﹐故有聲無物﹐气病也。東垣以嘔吐噦俱屬脾胃虛弱﹐或寒气所客﹐或飲食所傷﹐致上逆而食不得下也。潔古老人從三焦分气積寒三因。上焦在胃口﹐上通天气﹐主納而不出﹔中焦在中脘﹐上通天气﹐下通地气﹐主熟腐水谷﹔下焦在臍下﹐下通地气﹐主出而不納。故上焦吐者﹐皆從於气。气者﹐天之陽也。其脈浮而洪。其證食已卽吐﹐渴欲飲水﹐治當降气和中。中焦吐者﹐皆從於積﹐有陰有陽﹐气食相假。其脈浮而弦。其證或先痛後吐﹐或先吐後痛﹐法當去積和气。下焦吐者﹐皆從於寒﹐地道也。其脈大而遲﹐其證朝食暮吐﹐暮食朝吐﹐小便淸利﹐大便不通﹐法當通其閉塞﹐溫其寒气。後世更爲分別﹕食剎則吐謂之嘔﹐剎者頃刻也﹐食才入口﹐卽便吐出﹐用小半夏湯。食入則吐﹐謂之暴吐﹐言食才下咽﹐卽便吐出﹐生薑橘皮湯。食已則吐﹐謂之嘔吐﹐言食畢然後吐﹐橘皮半夏湯。食久則吐﹐謂之反胃﹐蓋食久則旣入於胃矣﹐胃中不能別淸濁﹐化精微﹐則復反而出﹐水煮金花丸。再食則吐謂之翻胃﹐言初食一次不吐也﹐第二次食下則吐﹐直從胃之下口翻騰上出﹐易老紫泥丸。旦食暮吐﹐暮食朝吐﹐乃積一日之食﹐至六時之久﹐然後吐﹐此下焦病﹐半夏生薑大黃湯。以上諸證﹐吐愈速則愈在上﹐吐愈久則愈在下﹐陰陽虛實之間﹐未易黑白判也。古方通以半夏﹑生薑爲正劑﹐獨東垣云生薑止嘔﹐但治表實气壅﹐若胃虛穀气不行﹐惟當補胃推揚穀气而已。故服小半夏湯不愈者﹐服大半夏湯立愈。挾寒者﹐喜熱惡寒﹐肢冷脈小﹐或二陳湯加丁香﹑炮姜﹐或理中湯加枳實﹐並須冰冷與服﹐冷則不吐。諸藥不效者﹐紅豆丸神效。挾熱者﹐喜冷惡熱﹐躁渴脈洪﹐二陳湯加黃連﹑梔子﹑竹茹﹑枇杷葉﹑漧葛﹑生薑﹑蘆根汁。气滯者﹐脹滿不通﹐二陳湯加枳實﹑沈香﹑木香。痰飲者﹐遇冷卽發﹐俗名冷涎泛﹐先以姜蘇湯下靈砂丹﹐繼以順气之藥。食積者﹐消導乃安﹐枳實﹑厚朴﹑蒼朮﹑神曲﹑麥芽﹑山楂﹑砂仁。吐而諸藥不效﹐必假鎭重以墜之﹐靈砂丹﹑養正丹。吐而中气久虛﹐必借谷食以和之﹐宜白米炒焦黑色﹑陳皮﹑茯苓﹑半夏﹑甘艸﹑陳蒼米﹑苡仁﹑谷糵﹐時時呷陳米飲。先吐後瀉﹐身熱腹悶﹐名曰漏气﹐此因上焦傷風﹐邪气內著﹐麥門冬湯。二便不通﹐气逆不續﹐名曰走哺﹐此下焦實熱﹐人參湯主之。漧嘔气逆﹐橘皮﹑生薑等分。惡心胃傷﹐虛者﹐人參﹑橘紅﹑茯苓﹑甘艸﹑半夏﹑生薑﹔實者﹐枳殼﹑砂仁﹑橘紅﹑半夏﹑白蔻﹑藿香。嘔苦﹐邪在膽經﹐黃連﹑甘艸﹑生薑﹑橘皮﹑柴胡。吐酸責之肝臟﹐挾熱者﹐左金丸加白蔻﹑生薑﹑竹茹﹑梔子﹔挾寒者﹐左金丸加丁香﹑漧薑﹑白朮﹑沈香。嘔淸水者﹐多气虛﹐六君子湯加赤石脂。吐蛔虫者﹐皆胃冷﹐理中湯加川椒五粒﹑檳榔五分﹐吞烏梅丸。詳別其因﹐對證用藥﹐不膠於一定之迹﹐乃可應無窮之變耳。

傷寒六書【明陶華】

論漧嘔

漧嘔者﹐空嘔而無物出也。大抵熱在胃脘﹐與穀气並﹐熱气上燻﹐心下痞結﹐則有此證。太陽汗出漧嘔﹐桂枝湯﹐主自汗也。少陰下利﹐漧嘔﹐生薑湯﹐主下利也。厥陰吐涎沫﹐漧嘔﹐吳茱萸湯﹐主涎沫也。邪去嘔自止。

又有水气二證﹐太陽表不解﹐心下有水气﹐身熱漧嘔者﹐微喘或自利﹐小靑龍湯。不發熱﹐只惡寒﹐脇痛﹐咳而利﹐漧嘔者﹐亦水气也﹐十棗湯。膈上有寒飲漧嘔者﹐屬少陰﹐四逆湯也。

傷寒熱在胃口﹐與穀气並﹐熱气上燻﹐無物名漧嘔﹐分實熱水气治之﹐此與噦證不相類。

三四日﹐邪傳少陽膽﹐胸脇痛而耳聾﹐寒熱﹐嘔而口苦﹐按至半陰半陽及脈來弦數者﹐是半表半里也。緣膽無出入之路﹐用小柴胡。其經有三禁﹐汗﹑下﹑吐也。蓋陽明與太陽二經﹐不從乎中治也。中者﹐半表半里而陽交中﹐名曰少陽也。

論嘔吐

嘔者﹐聲物俱出者也。吐者﹐無聲而但出物者也。故仲景復重言幹以別之﹐則嘔爲有物明矣。幹猶空也﹐但空嘔而無所出耳。然嘔吐俱有物出﹐較之輕重﹐則嘔甚於吐。蓋表邪搏裏﹐裏气上逆﹐故嘔吐而水谷不下也。有胃熱﹐脈弦數﹐口舌煩渴﹔有胃寒﹐脈弦遲﹐逆冷不食﹐小便利﹔有水气﹐先渴後嘔﹐膈間怔忡﹔有膿血﹐喉中腥﹐奔逆上衝﹐不須治之﹐嘔膿盡自愈。是四者不可不辧。大抵邪半在表﹑半在裏﹐則多嘔吐﹐及其裏熱而致吐亦有之。故經曰﹕嘔多﹐𨿽有陽明證﹐不可攻之﹐爲其气逆﹐未收斂爲實也。設或嘔而脈弱﹐小便復利﹐身微熱而見厥者﹐難治﹐以其虛寒甚也。

食穀欲嘔者﹐屬陽明也﹐因得湯反劇者﹐屬上焦﹐橘皮湯﹑小柴胡湯。似嘔似噦似喘﹐心下憒憒﹐大橘皮湯。汗下後﹐關脈遲緩而吐﹐爲胃寒﹐理中丸。

瘥後虛煩嘔吐﹐竹葉石膏湯加生薑汁。屢經汗下﹐食气膈塞﹐食入卽吐﹐漧薑黃芩黃連人參湯。

汗後水藥不入口者曰逆﹐半夏茯苓湯。《金匱》曰﹕諸嘔吐谷不下﹐半夏湯。嘔吐脈滑數﹐或洪發熱﹐茅根湯。

薛己醫案【明薛己】

嘔吐

若脾胃气虛﹐嘔吐而胸膈不利者﹐用六君子湯﹐壯脾土﹐生元气。若過服辛熱之劑﹐而嘔吐噎膈者﹐用四君子湯加芎﹑歸﹐益脾土以抑陰火。若胃火內格﹐而飲食不入者﹐用六君子湯加芩﹑連﹐淸熱養胃。若病嘔吐﹐食入而反出者﹐用六君子加木香﹑炮姜﹐溫中補脾。若服耗气之劑﹐血無所生﹐而大便燥結者﹐用四君子加芎﹑歸﹐補脾生血。若火逆衝上﹐食不得入者﹐用四君子加山梔﹑黃連﹐淸熱養血。若痰飲阻滯﹐而食不得入者﹐用六君子加木香﹑山梔﹐補脾化痰。若脾胃虛寒飲食不入﹐或入而不化者﹐用六君子加木香﹑炮姜﹐溫補脾胃。不能愼房勞﹐節厚味﹐調飲食者﹐不治。年髙無血者﹐亦不治。

古今醫統【明徐春甫】

嘔吐之因不同

楊仁齋云﹕胃气不和而嘔吐﹐人所共知。然有胃寒﹑有胃熱﹑有痰飲﹑有宿食﹑有風邪入胃﹑有气逆衝上﹐數種之異﹐可不究其所自來哉﹖

久病火郁吐酸宜辛溫發散

經曰﹕木郁達之﹐火郁發之。夫久病人脾胃虛弱﹐屬郁者多﹐此吐酸宜從東垣安胃之治﹐是則熱因熱用之法也。或謂東垣以吐酸爲寒﹐誠不知東垣者也。予觀前人立論﹐如《局方》以溫熱之劑治吐酸﹐不能使人不致疑於寒﹐是未審經旨專爲熱證也。知此熱者﹐惟劉河間一人耳。

新病吐酸當從寒味

丹溪云﹕凡吐酸吞酸﹐皆屬於熱﹐必用吳茱萸順其性而折之。炒黃連﹑炒梔子爲必用之藥﹐此則火以病酸而出治也﹐故只從寒味。須用茱萸﹐亦順其火而折之者也。知東垣者﹐其惟丹溪乎﹖

證治準繩【明王肯堂】

總論

東垣曰﹕夫嘔吐噦者﹐皆屬於胃﹐胃者總司也﹐以其气血多少爲異耳。且如嘔者﹐陽明也﹐陽明多血多气﹐故有聲有物﹐气血俱病也。仲景云﹕嘔多𨿽有陽明證﹐愼不可下。孫眞人曰﹕嘔家多服生薑﹐乃嘔吐之聖藥也。气逆者必散之﹐故以生薑爲主。吐者太陽也﹐太陽多血少气﹐故有物無聲﹐乃血病也。有食入則吐﹐有食已則吐﹐以陳皮去白主之。噦者少陽也﹐少陽多气少血﹐故有聲無物﹐乃气病也﹐以姜制半夏爲主。故朱奉議治嘔吐噦﹐以生薑﹑半夏﹑陳皮之類是也。究三者之源﹐皆因脾气虛弱﹐或因寒气客胃﹐加之飲食所傷而致也﹐宜以丁香﹑藿香﹑半夏﹑茯苓﹑陳皮﹑生薑之類主之。若素有內傷而兼此疾﹐宜察其虛實﹐使內消之。痰飲者必下之。當分其經對證用藥﹐不可亂也。

治法

《金匱》方﹕諸嘔吐谷不得下者﹐小半夏湯主之。又云﹕嘔家本渴﹐渴者欲爲解﹐今反不渴﹐心下有支飲故也﹐小半夏湯主之。用半夏一斤﹐生薑半斤﹐水七升﹐煮一升半﹐分溫再服。又云﹕卒嘔吐﹐心下痞﹐有水﹐眩悸者﹐小半夏加茯苓湯主之﹐卽前方加茯苓四兩也。則生薑﹑半夏﹐固通治嘔吐之正劑矣。然東垣辛藥生薑之類治嘔吐﹐但治上焦气壅表實之病﹐若胃虛穀气不行﹐胸中閉塞而嘔者﹐惟宜益胃推揚穀气而已﹐勿作表實﹐用辛藥瀉之。故服小半夏湯不愈者﹐服大半夏湯立愈﹐此仲景心法也。

仲景云﹕病人欲吐者﹐不可下之。又用大黃甘艸﹐治食已卽吐﹐何也﹖曰﹕欲吐者﹐其病在上﹐因而越之可也。而逆之使下﹐則必抑塞憒亂而益甚﹐故禁之。若旣已吐而吐不已﹐有升無降﹐則當逆而折之﹐引令下行﹐無速於大黃﹐故不禁也。兵法曰﹕避其銳﹐擊其惰﹐此之謂也。丹溪泥之而曰﹐凡病嘔吐切不可下﹐固矣夫﹖

景嶽全書【明張介賓】

嘔吐論證

嘔吐一證﹐最當詳辧虛實。實者有邪﹐去其邪則愈﹔其虛者無邪﹐則全由胃气之虛也。所謂邪者﹐或暴傷寒涼﹐或因胃火上衝﹐或因肝气內逆﹐或以痰飲水气聚於胸中﹐或以表邪傳裏﹐聚於少陽陽明之間﹐皆有嘔證﹐此皆嘔之實邪也。

所謂虛者﹐或其本無內傷﹐又無外感﹐而常爲嘔吐者﹐此旣無邪﹐必胃虛也。或遇微寒﹐或遇微勞﹐或遇飲食少有不調﹐或肝气微逆﹐卽爲嘔吐者﹐總胃虛也。凡嘔家虛實﹐皆以胃气爲主﹐使果胃彊脾健﹐則凡遇飲食必皆運化﹐何至嘔吐﹖故𨿽以寒熱饑飽﹐大有所傷﹐亦不能動。而玆略有所觸﹐便不能勝﹐使非胃气虛弱﹐何以若此﹖此虛實之原﹐所當先察﹐庶不致誤治之害。凡胃气本虛而或停滯不行者﹐是又虛中有實﹐不得不暫從淸理﹐然後可以培補。又或𨿽有停滯﹐而中气虛困不支者﹐是又所急在虛﹐不得不先顧元气﹐而略兼淸理。此中本末先後﹐自有確然之理﹐貴乎知權也。

嘔家𨿽有火證﹐詳列後條。然凡病嘔吐者﹐多以寒气犯胃﹐故胃寒者十居八九﹐內熱者十止一二。而外感之嘔﹐則尢多寒邪﹐不宜妄用寒涼等藥。使非眞有火證而誤用之﹐胃彊者猶或可支﹐胃弱者必遭其虐。觀劉河間曰﹕胃膈熱甚則爲嘔﹐火气炎上之象也。此言過矣。若執而用之﹐其害不小。又孫眞人曰﹕嘔家聖藥是生薑﹐此的確之見也﹐勝於河間遠矣。

仲景曰﹕傷寒嘔多﹐𨿽有陽明證﹐不可攻之。此但以傷寒爲言也。然以余之見﹐則不但傷寒﹐而諸證皆然。何也﹖蓋雜證嘔吐﹐尢非傷寒之比。其在傷寒﹐則猶有熱邪﹐但以熱在上焦﹐未全入腑﹐則下之爲逆﹐故不可下也。若雜証之嘔吐﹐非胃寒不能化﹐則脾虛不能運耳。脾胃旣虛﹐其可攻乎﹖且上下之病气或無涉﹐而上下之元气實相依﹐此嘔吐之所以不可攻者﹐正恐病在上而攻其下﹐下愈虛而上愈困耳。

虛證

凡胃虛作嘔者﹐其證不一﹐當知所辧。若胃脘不脹者﹐非實邪也。胸膈不痛者﹐非气逆也。內無熱躁者﹐非火證也。外無寒熱者﹐非表邪也。無食無火而忽爲嘔吐者﹐胃虛也。嘔吐無常而時作時止者﹐胃虛也。食無所停而聞食則嘔者﹐胃虛也。气無所逆而聞气則逆者﹐胃虛也。或身背或食飲﹐微寒卽嘔者﹐胃虛也。或吞酸或噯腐﹐時苦惡心﹐兀兀然泛泛然﹐冷咽靡寧者﹐胃虛也。或因病誤治﹐妄用克伐寒涼﹐本無嘔而致嘔者﹐胃虛也。或朝食暮吐﹐暮食朝吐﹐食入中焦而不化者﹐胃虛也。食入下焦而不化者﹐土母無陽﹐命門虛也。凡此虛證﹐必皆宜補﹐是固然矣。然胃本屬土﹐非火不生﹐非暖不化﹐是土寒者卽土虛也﹐土虛者卽火虛也。故曰﹐脾喜暖而惡寒﹐土惡濕而喜燥﹐所以東垣《脾胃論》特著溫補之法﹐蓋特爲胃气而設﹐庸可忽哉﹗第在河間則言嘔因胃火﹐是火多實。玆餘言嘔因胃寒﹐是寒多虛也。一熱一寒﹐若皆失中和之論。不知嘔因火者﹐非謂其必無﹐但因火而嘔者少﹐因寒而嘔者多﹔因胃實而嘔者少﹐因胃虛而嘔者多﹐故不得不有此辧。

虛嘔之治﹐但當以溫胃補脾爲主﹐宜人參理中湯爲正治。或溫胃飲﹑聖朮煎﹑參姜飲之類﹐亦可酌用﹔或黃芽丸尢爲最妙。若胃口寒甚者﹐宜附子理中湯﹐或四味回陽飲﹐或一气丹主之。若虛在陰分﹐水泛爲痰而嘔吐者﹐宜金水六君煎﹔虛甚者宜理陰煎﹐或六味回陽飲。若久病胃虛不能納榖者﹐但當以前法酌治之。若胃气微虛而兼痰者﹐宜六君子湯主之。凡中毒而吐者﹐當察其所中者何物。蓋中熱毒而吐者﹐宜解以寒苦之劑﹔中陰寒之毒而吐瀉不止者﹐宜解以溫熱之劑。若因吐瀉而脾胃致虛者﹐非大加溫補不可。此證有中寒毒吐瀉﹐治按在後﹐當並閱之。

實證

凡實邪在胃而作嘔者﹐必有所因﹐必有見證。若因寒滯者﹐必多疼痛﹔因食滯者﹐必多脹滿﹔因气逆者﹐必痛脹連於脇肋﹔因火郁者﹐必煩熱燥渴﹐脈洪而滑﹔因外感者﹐必頭身發熱﹐脈數而緊。如無實證實脈而見嘔吐者﹐切不可以實邪論治。

寒邪犯胃而作嘔者﹐其證有三﹕一以食飲寒涼或誤食性寒生冷等物﹐致傷胃气﹐因而作嘔。若果寒滯未散而兼脹兼痛者﹐宜溫中行滯﹐以大小和中飲﹑神香散﹐或二陳湯加姜桂之類主之﹐或和胃飲亦佳。

一以陰寒气令﹐或雨水沙气﹐及水土寒濕之邪犯胃﹐因而作嘔作泄。若寒滯未散而或脹或痛者﹐宜溫中散寒﹐以平胃散﹑神香散﹑加減二陳湯﹑除濕湯﹑局方四七湯﹑大七香丸之類主之。

一以風寒外感﹐或傷寒﹐或痎瘧。凡邪在少陽﹐表邪未解而漸入裏﹐所以外爲寒熱﹐內作嘔吐。蓋少陽之經﹐下胸中貫膈而然﹐此半表半里證也。治宜解表散寒﹐以柴陳煎﹑小柴胡湯﹑正柴胡飲之類主之。若微嘔微吐者﹐邪在少陽。若大嘔大吐者﹐此又邪在陽明﹐胃家病也。宜二陳湯﹐或不換金正气散﹑藿香正气散之類主之。若胃虛兼寒者﹐惟理中湯﹑溫胃飲之類爲宜。

飲食傷胃而作嘔者﹐如果畱滯未消﹐而兼脹痛等證﹐宜大和中飲﹑排气飲﹑神香散之類主之。或啟脾丸亦可酌用。如食已消而嘔未止﹐宜溫胃飲主之。

火在中焦而作嘔者﹐必有火證火脈﹐或爲熱渴﹐或爲煩躁﹐脈必洪數﹐吐必湧猛﹐形气聲色﹐必皆壯麗。若察其眞有火邪﹐但降其火﹐嘔必自止。火微兼虛者﹐宜外臺黃芩湯﹐或半夏瀉心湯。火甚者﹐宜抽薪飲﹐或大小分淸飲。若暑熱犯胃﹐多渴多嘔﹐气虛煩躁﹐而火有不淸者﹐竹葉石膏湯。若熱甚嘔吐不止﹐而火在陽明兼頭痛者﹐白虎湯﹐或太淸飲﹐或六一散。若冒暑嘔吐而火不甚者﹐宜香薷飲﹐或五物香薷飲俱可。

痰飲畱於胸中﹐或寒濕在胃﹐水停中脘而作嘔吐者﹐宜和胃二陳煎﹑苓朮二陳煎﹐或小半夏加茯苓湯﹑橘皮半夏湯之類﹐皆可酌用。

气逆作嘔者﹐多因鬱怒致動肝气﹐胃受肝邪﹐所以作嘔。然胃彊者未必易動﹐而易動者多因胃虛。故凡致此者﹐必當顧胃气﹐宜六君子湯﹐或理中湯主之。若逆气未散﹐或多脹滿者﹐宜二陳湯﹐或橘皮半夏湯之類主之﹔或神香散亦佳。

瘧痢作嘔者﹐在瘧疾則以表邪內陷。凡邪在少陽陽明太陰者皆能作嘔﹐表解嘔必自止。在痢疾之嘔﹐則多因胃气虛寒。蓋表非寒邪﹐無以成瘧﹔裏非寒邪﹐無以成痢。病不知本﹐尙何醫云﹖二證方論﹐具載本門。

朝食午吐﹐午食晚吐﹐或朝食暮吐﹐詳後反胃門。

方治嘔吐之極﹐或反胃粥湯入胃卽吐垂死者﹐人參二兩﹐水一升﹐煮四合﹐熱服﹐日再進。兼以人參煮粥食之﹐卽不吐。

吐蛔

凡吐蛔者﹐必因病而吐蛔﹐非因蛔而致吐也﹐故不必治其蛔﹐而但治其所以吐﹐則蛔自止矣。

有因胃火而吐蛔者﹐以內熱之甚﹐蛔無所容而出也﹐但淸其火﹐火淸而蛔自靜﹐輕者抽薪飲﹐甚者萬應丸之屬是也。

有因胃寒而吐蛔者﹐以內寒之甚﹐蛔不能存而出也﹐但溫其胃﹐胃暖而蛔自安﹐仲景烏梅丸之屬是也。

有因胃虛無食而吐蛔者﹐以倉廩空虛﹐蛔因求食而上出者﹐此胃气大虛之候﹐速宜補胃溫中﹐以防根本之敗﹐如溫胃飲﹑理中湯﹑聖朮煎之屬是也。

以上三者﹐固皆治蛔之法。然蛔有死者﹐有活者。若吐死蛔﹐則但治嘔如前可也。若活蛔上出不已﹐則不得不有以逐之。蓋蛔性畏酸苦﹐但加烏梅爲佐使﹐則蛔自伏也。若胃實火盛者﹐可加苦楝根﹐或黃連亦善。其有未盡者﹐俱詳列諸虫本門﹐及後條吐蛔治按之中。

治嘔气味論

凡治胃虛嘔吐﹐最須詳審气味。蓋邪實胃彊者﹐能勝毒藥﹐故無論气味優劣﹐皆可容受。惟胃虛气弱者﹐則有宜否之辧。而胃虛之甚者﹐則於气味之間﹐關系尢重。蓋气虛者﹐最畏不堪之气﹐此不但腥臊耗散之气不能受﹐卽微香微郁﹐並飲食之气﹐亦不能受﹐其他可知矣。胃弱者﹐最畏不堪之味﹐此非惟至苦極劣之味不能受﹑卽微鹹微苦﹐並五穀正味﹐亦不能受﹐而其他可知矣。此胃虛之嘔﹐所以最重气味。使或略有不投﹐則入口便吐﹐終無益也。故凡治陽虛嘔吐等證﹐則一切香散鹹酸辛味不堪等物﹐悉當以己意相測﹐一有不妥﹐切不可用﹐但補其陽﹐陽回則嘔必自止﹐此最確之法﹐不可忽也。余嘗見一沈姓者﹐素業醫﹐極多勞碌﹐且年及四旬﹐因患﹝疒頹﹞疝下墜﹐欲提使上升﹐自用鹽湯吐法﹐不知胃虛畏咸﹐遂致吐不能止﹐湯水皆嘔﹐如此者一日一夜﹐忽又大便下黑血一二碗﹐而脈則微渺如毛﹐幾如將絕。此蓋吐傷胃气﹐脾虛之極﹐兼以鹽湯走血﹐故血不能攝﹐從便而下。余令速用人參姜附等劑﹐以回垂絕之陽﹐庶乎可療。忽又一醫至﹐曰﹕諸逆衝上﹐皆屬火也。大便下血﹐亦因火也﹐尙堪用參附乎﹖宜速飲童便﹐則嘔可愈而血亦止矣。其人以爲有理﹐及童便下咽﹐卽嘔極不堪名狀﹐嘔不止而命隨繼之矣。嗚呼﹗夫以胃彊之人﹐亦且聞尿欲嘔﹐況嘔不能止而復可加以尿乎﹖此不惟死者堪憐﹐而妄用若此者﹐尙敢稱醫﹐誠可惡可恨也﹗故筆之於此﹐並以徵气味之要。

惡心證治

惡心證﹐胃口泛逆﹐兀兀不寧之病。凡惡心欲吐﹐口必流涎﹐咽之不下﹐愈咽愈惡﹐而嘔吐繼之。亦有不嘔吐而時見惡心者。然此𨿽曰惡心﹐而實胃口之病﹐非心病也。此証之因﹐則有寒﹑有食﹑有痰飲﹑有穢气﹑有火邪﹑有陰濕傷胃﹐或傷寒瘧痢諸邪之在胃口者﹐皆得有之。若欲察之﹐但當察其虛實寒熱﹐則盡之矣。然實邪惡心者﹐邪去則止﹐其來速﹐其去亦速。虛邪惡心者﹐必得胃气大復﹐其病方愈。且此證惟虛寒者十居八九﹐卽有實邪嘔惡者﹐亦必其脾气不健﹐不能運化而然。此所以凡治惡心者﹐必當知有實中有虛﹐勿得妄行攻擊﹐而胃气不可不顧也。

虛寒惡心﹐其證最多﹐若非猝暴而常見﹐或形气不足之輩﹐悉以胃气弱也。故凡治此者﹐多宜以溫補爲主。若脾胃微虛生痰﹐或兼吞酸噯腐﹐咳嗽惡心者﹐宜六君子湯。若脾胃虛寒痰滯而惡心者﹐金水六君煎。若脾胃虛寒﹐或太陰自利﹐腹痛嘔吐惡心者﹐溫胃飲﹐或理中湯﹑聖朮煎。若脾腎虛寒﹐上下不能運行﹐或脹滿﹐或嘔吐﹐或傷寒陰證﹐寒邪深入三陰﹐而惡心嘔吐不止者﹐理陰煎或溫胃飲。

實邪惡心﹐以一時邪滯犯胃﹐得吐則滯去﹐滯去則惡心自解。若有餘邪﹐如法治之。若惡心多痰﹐及風寒咳嗽﹐或傷生冷﹐或飲酒過多﹐脾胃不和者﹐二陳湯或橘皮半夏湯。若脾胃多滯﹐或寒濕傷脾惡心者﹐平胃散。若胃寒多滯﹐或傷生冷﹐或寒痰不淸﹐吞酸脹滿惡心者﹐和胃飲﹐或和胃二陳煎。若受穢濁寒邪﹐脹滿腹痛惡心者﹐調气平胃散。若感冒暑熱﹐火盛煩躁惡心者﹐仲景竹葉石膏湯。若中藥毒或諸毒而惡心者﹐速宜於諸毒門求法治之。

吐酸吞酸辧證

吐酸一證﹐在河間言其爲熱﹐在東垣言其爲寒。夫理有一定﹐奚容謬異若此﹐豈理因二子可以易乎﹖必二子於理有一悖者﹐此余之不能無言﹐以東垣爲是﹐而以河間爲非也。何以見之﹖蓋河間之說﹐實本《內經》。經曰﹕諸嘔吐酸﹐暴注下迫﹐皆屬於熱。故河間病機悉訓爲火﹐而甚以主寒者爲非。不知《內經》此論﹐乃以運气所屬﹐槪言病應﹐非以嘔吐注泄﹐皆爲內熱病也。如果言熱﹐則何以又曰﹕寒气客於腸胃﹐厥逆上出﹐故痛而嘔也﹖又曰﹕太陽之復﹐心胃生寒﹐胸中不和﹐唾出淸水﹐及爲噦噫。此言嘔吐之有寒也﹐豈皆熱耶﹖又曰﹕太陽之勝﹐寒入下焦﹐傳爲濡泄。此言泄瀉之有寒也﹐豈亦熱耶﹖由此觀之﹐則其此處言熱﹐而彼復言寒﹐豈非自相矛盾﹐能無謬乎﹖不知《內經》之理﹐圓通詳悉﹐無不周備﹐故有此言其常而彼言其變者﹐有此言其順而彼言其逆者﹐有此篇未盡而足之他論者﹐有總言所屬而詳言所病者﹐此《內經》之元奧﹐所以不易窮也。故凡善觀此者﹐務宜悟其源流﹐察其分合﹐其博也必燭其爲千爲萬﹐其約必貫其總歸一理。夫如是﹐斯足稱明眼人矣。倘不能會其巓末﹐而但知管測一斑﹐又烏足以盡其妙哉﹗矧復有不明宗旨﹐悖理妄談﹐謬借經文﹐證己偏見者﹐尙難枚舉﹐無暇辧也。玆因二子之論﹐故並及之﹐而再悉於左﹐觀者其加政焉﹗

辧河間吐酸之論爲非。據河間曰﹕酸者﹐肝木之味也。由火盛制金﹐不能平木﹐則肝木自甚﹐故爲酸也﹐如飲食熱則易於酸矣。或言吐酸爲寒者﹐誤也。所以妄言爲寒者﹐但謂多傷生硬粘滑﹐或傷冷物而爲噫酸吞酸﹐故俗醫主於溫和脾胃。豈知經言人之傷於寒也則爲病熱﹐故凡內傷冷物者﹐或卽陰勝陽而爲病寒者﹐或寒熱相擊而致腸胃陽气怫郁而爲熱者﹔亦有內傷生冷而反病熱﹐得大汗熱泄﹐身涼而愈也。若久喜酸而不已﹐則不宜溫之﹐宜以寒藥下之﹐後以涼藥調之﹐結散熱去則气和也。凡此皆河間之說﹐余每見之﹐未嘗不反復切嘆。觀其所言病機﹐則由火及金﹐由金及木﹐由木及脾﹐所以爲酸。若發微談理﹐果可轉折﹐如此則指鹿爲馬﹐何患無辭﹖惟其執以爲熱﹐故不得不委曲若此。若餘言其爲寒﹐則不然也。夫酸本肝木之味﹐何不曰火衰不能生土﹐則脾气虛而肝邪侮之﹐故爲酸也。豈不於理更爲明切﹐而何以曲折彊解有若是乎﹖又若《內經》所言人之傷於寒也則爲病熱﹐此言傷寒證寒邪在表﹐則爲三陽之發熱﹐及其傳裏﹐則爲陽明之內熱﹐豈以內傷冷物而亦云病熱者耶﹖又豈有內傷冷物而可以汗解者耶﹖卽以气血彊盛之人﹐偶傷生冷﹐久畱不去﹐而郁爲熱者﹐此以郁久化熱﹐或亦有之﹐豈果因生冷而反熱耶﹖矧《內經》本以外感言﹐而河間引以證內傷﹐謬亦甚矣。此不惟大害軒岐之旨﹐而致後人執以借口﹐其害又將何如也﹗

辧東垣吐酸之論爲是。據《發明》曰﹕《內經》言諸嘔吐酸皆屬於熱﹐此上焦受外來客邪也﹐胃气不受外邪故嘔﹐仲景以生薑﹑半夏治之。以雜病論之﹐嘔吐酸水者﹐甚則酸水浸其心﹐其次則吐出酸水﹐令上下牙酸濇不能相對﹐以大辛熱藥療之必減也。酸味者﹐收气也﹐西方肺金旺也﹐寒水乃金之子﹐子能令母實﹐故用大咸熱之劑瀉其子﹐以辛熱爲之佐﹐而瀉肺之實﹐病機作熱攻之﹐誤矣。蓋雜病酢心﹐濁气不降﹐欲爲中滿﹐寒藥豈能治之乎﹖此東垣之說也﹐余謂其最爲得理。但其立言太諱﹐如所云收气及西方金旺﹑水爲金子等義﹐人有未達﹐每多忽之。卽在丹溪亦曰﹕東垣不言外得風寒﹐而作收气立說﹐欲瀉肺金之實﹔又謂寒藥不可治酸﹐而用安胃湯﹑加減二陳湯﹐俱犯丁香﹐且無治濕熱郁積之法﹐爲未合經意也。因考丹溪治法則用茱連丸﹑二陳湯﹐且曰宜用炒吳茱萸﹐順其性而折之﹐乃反佐之法也﹐必用黃連爲君以治之。此丹溪之意﹐亦主於熱﹐正與東垣相反。而欲以芩連治吐酸﹐則不可不辧也。故余以東垣之說﹐請爲之疏焉。夫所謂收气者﹐金气也﹐卽秋气也。《內經》曰﹕秋气始於上。蓋陰盛之漸﹐必始於上﹐以陽气之將退也。寒肅之漸﹐必始於上﹐以陽气之日降也。其云﹕金旺者﹐非云肺气之充實﹐正言寒气之有餘也。其云子令母實者﹐以寒在上焦﹐則收气愈甚﹐故治用咸熱等劑﹐以瀉其子﹐亦無非扶陽抑陰之道最切當也。丹溪未達其意﹐而反以非之﹐抑又何也﹖卽如丁香气味辛爽無毒﹐凡中焦寒滯﹐气有不順者﹐最其所宜﹐又何至以犯字相戒﹐而使後人畏之如虎耶﹖蓋丹溪但知丁香不可犯﹐而不知黃連﹑黃芩﹐又豈吞酸證所宜輕犯者哉﹖然說𨿽如此﹐而說有未盡﹐則云寒云熱﹐猶不無疑﹐謹再竟其說焉。

吐酸證諸言爲熱者﹐豈不各有其說﹖在劉河間則曰﹐如飲食熱則易酸矣。在戴原禮則曰﹐如榖肉在器﹐濕熱則易爲酸也。又有相傳者曰﹕觀之造酒者﹐涼作則甘﹐過熱則酸﹐豈非酸由熱乎﹖諸說如此宛然可信﹐而欲人不從﹐不可得也。凡諸似是而非者﹐正以此類。譬之射者﹐但能不離於前後左右﹐便云髙手。不知犯此四字﹐尙足以言射乎﹖而諸家之說﹐亦猶是耳。何以見之﹖蓋察病者﹐當察以理﹔察理者﹐當察以眞。卽如飲食之酸由乎熱﹐似近理矣﹐然食在釜中﹐使能化而不酸者﹐此以火力彊而速化無畱也。若起置器中﹐必久而後酸﹐此停積而酸﹐非因熱而酸也。嘗見水漿冷積旣久﹐未有不酸者﹐此豈熱耶﹐因不行也。又云造酒者﹐熱作則酸﹐亦似近理。然必於二三日之後﹐郁熱不開﹐然後成酸﹐未有熱作及時﹐而遂致酸者。且人之胃气﹐原自大熱﹐所以三餐入胃﹐俱能頃刻消化﹐此方是眞陽火候之應。若如造酒者﹐必待竟日而後成﹐則日不再餐﹐胃气能無憊乎﹖若必如冷作之不酸﹐方云無火﹐則飲食之化﹐亦須旬曰﹐此其胃中陽气﹐不已竭乎﹖是可見胃气本宜暖﹐稍涼不可也。酒甕本宜疏﹐鬱悶不可也。故酒甕之化﹐亦安能如胃气之速﹐而胃气之健﹐又安可同酒甕之遲乎﹖此其性理相懸﹐奚啻十倍﹐有不待辧也明矣。且人之餘食在胃﹐以速化爲貴。若胃中陽气不衰﹐而健運如常﹐何酸之有﹖使火力不到則其化必遲﹐食化旣遲則停積不行而爲酸爲腐﹐此酸卽敗之漸也。故凡病吞酸者﹐多見飲食不快﹐自食有不快﹐必漸至中滿痞隔泄瀉等證。豈非脾气不彊﹑胃脘陽虛之病﹐而猶認爲火﹐能無誤乎﹖余向在燕都﹐嘗有一縉紳患此而求治者﹐余告以寒﹐彼執爲熱﹐堅持造酒之說﹐以相問難﹐莫能與辧﹐竟爲芩連之屬所斃﹐而終不能悟﹐豈非前說之誤之也耶﹖亦可哀矣﹗余故曰﹕人之察理﹐貴察其眞。若見理不眞﹐而疑似固執﹐以致釀成大害者﹐無非此類。此似是而非之談﹐所以不可不辧也。

吞酸之與吐酸﹐證有三種﹕凡喉間噯噫﹐卽有酸水如酢浸﹐心﹝食曹﹞雜不堪者﹐是名吞酸﹐卽俗所謂作酸也。此病在上脘最髙之處﹐不時見酸而泛泛不寧者是也。其次則非如吞酸之近﹐不在上脘而在中焦胃脘之間﹐時多嘔惡﹐所吐皆酸﹐卽名吐酸﹐而渥渥不行者是也。又其次者﹐則本無吞酸吐酸證﹐惟或偶因嘔吐所出﹐或酸或苦﹐及諸不堪之味﹐此皆腸胃中痰飲積聚所化﹐气味每有濁惡如此﹐此又在中脘之下者也。但其順而下行則人所不覺﹐逆而上出則喉口難堪耳。凡此三者﹐其在上中二脘者﹐則無非脾胃虛寒﹐不能運化之病﹐治此者﹐非溫不可﹔其在下脘偶出者﹐則寒熱俱有﹐但當因證以治其嘔吐﹐嘔吐止則酸苦無從見矣。𨿽然﹐此亦余之論證﹐故不得不曲進其說。若以實理言之﹐則凡胃彊者﹐何暇計及於酸苦﹔其有酸苦者﹐必其停積不行而然。此宜隨證審察﹐若無熱證熱脈可據﹐而執言濕中生熱﹐無分彊弱﹐惟用寒涼﹐則未有不誤者矣。

論治

治吞酸吐酸﹐當辧虛實之微甚﹐年力之盛衰。實者可治其標﹐虛者必治其本。

凡胃气未衰﹐年質壯盛﹐或寒或食﹐偶有所積而爲酸者﹐宜用行滯溫平之劑﹐以二陳湯﹑平胃散﹑和胃飲之類主之。中气微寒者﹐宜加減二陳湯﹐或橘皮湯﹐甚者宜溫胃飲。气微虛者﹐宜藿香安胃散。此皆治標之法也。

脾胃气虛﹐及中年漸弱﹐而飲食減少﹐時見吞酸吐酸者﹐惟宜溫補脾胃﹐以理中湯﹑溫胃飲﹑聖朮煎之類主之﹐切不可用淸涼消耗等藥。若虛在陰分﹐下焦不暖﹐而水邪上泛爲酸者﹐宜用理陰煎最妙。

丹溪曰﹕治酸必用吳茱萸﹐順其性而折之﹐乃反佐之法也。不知此實正治﹐非順性也。蓋其性熱﹐最能暖中下二焦﹔其味辛苦﹐最能勝酸濇之味。謂之反佐﹐見之過矣。

用黃連爲君﹐以治吐酸﹐乃丹溪之法也。觀其治案﹐有一人酸塊自胸直上咽喉﹐甚惡﹐以黃連濃煎﹐冷候酸塊欲上﹐與數點飲之卽下。蓋味苦沈降﹐故酸得苦而卽下﹐此亦揚湯止沸之法耳。若年壯气彊﹐偶有所積﹐及酒濕不行﹐而酸楚上泛者﹐或用此法﹐未必卽傷胃气﹐而亦可墬引下行﹐卽權宜用亦無不可﹐然終非治本之道也。若气體略有虛弱﹐及內傷年衰之輩﹐而患吐酸者﹐必不可妄用芩連﹐再殘陽气﹐𨿽暫得苦降之力﹐而胃气愈傷﹐則病必日甚而無可爲矣。

嘔吐淸水﹐古法以二朮﹑二陳湯或六君子湯﹐本皆正治之法。然余嘗治水泛爲飲者﹐覺自臍下上衝﹐而吐水不竭﹐以理陰煎治之﹐其妙如神。故此三方﹐皆宜酌用。

凡肌表暴受風寒﹐則多有爲吞酸者﹐此其由息而入則髒气通於鼻﹐由經而入則髒兪系於背。故凡寒气一入﹐則胃中陽和之气﹐被抑不舒﹐所以滯濁隨見﹐而卽刻見酸﹐此明系寒邪犯胃也。今以訛相傳者﹐皆云肌表得風寒﹐則內熱愈郁﹐而酸味刺心﹐何其謬也﹗夫因郁成熱者﹐必以漸久而成﹐或一日或二日﹐然後郁而爲熱也。今凡受寒吞酸者﹐無不隨寒而酸﹐見在卽刻﹐豈卽刻便成郁熱耶﹖惟其非熱﹐所以卻之之法﹐亦惟肌表宜溫暖﹐藥劑宜香燥﹐此自寒者熱之之正治。而說者必欲執言爲熱﹐故爾彊解。所謂道在邇而求諸遠﹐凡屬謬妄者﹐何非此類﹖

石室祕籙【淸陳士鐸】

嘔吐治法

吐嘔之證﹐人以爲胃虛﹐誰知由於腎虛。無論食入卽出是腎之衰﹐凡有吐證﹐無非腎虛之故。故治吐不治腎﹐未窺見病之根也。方用人參三錢﹐白朮﹑薏仁﹑芡實各五錢﹐砂仁三粒﹐吳茱萸五分﹐水煎服。此方似平治脾胃之藥﹐不知皆治腎之法。方中除人參救胃之外﹐其餘藥品﹐俱入腎經﹐而不止畱在脾也。腎火生脾﹐脾土始能生胃﹐胃气一轉﹐吐嘔始平﹐此治胃而用治腎之藥﹐人知之乎﹖

更有大吐之證﹐舌如芒刺﹐雙目紅腫﹐人以爲熱也﹐不知此乃腎水漧槁﹐火不能藏﹐水不能潤﹐食入卽出耳。法當用六味地黃湯一料煎服﹐恣其吞飲﹐則餘火下息﹐而飲食可入。蓋胃爲腎之關﹐胃中之火﹐必得腎中之水以潤之﹐腎水耗不能上潤脾胃﹐則胃火沸騰﹐湧而上出﹐以致雙目紅腫﹐舌如芒刺也。但此證時躁時靜﹐一時而欲飲水﹐及至水到又不欲飲﹐卽彊飲之﹐又不十分寬快﹐此乃上假熱而下眞寒也﹐理宜六味湯內加附子﹑肉桂﹐煎冷與飲﹐始合病源。而今止用六味地黃湯者何﹖蓋腎寒而胃正熱﹐溫腎之藥﹐必經過胃經﹐熱性發作﹐腎不及救﹐而胃反助其邪火之焰﹐則病熱轉添。不若竟用六味地黃湯﹐使其直趨腎宮﹐𨿽經過胃中﹐不致相犯﹐假道滅虢﹐不平胃而胃自平矣﹐此亦逆治之法也。

大吐之人﹐治之不可緩也。法當用人參五錢﹐茯苓﹑白朮各三錢﹐甘艸三分﹐陳皮一錢﹐豆蔻仁三粒﹐水煎服。此方純用健胃補脾之劑﹐而人不知其中奧妙也。大吐之後﹐津液已幹﹐如何又用健脾補胃以重燥之﹐得毋傷之太甚耶﹖不知脾胃之气健﹐而後津液能生﹐茍以潤藥補之﹐則脾胃惡濕﹐反足傷其眞气﹐所以不用潤劑而反用燥藥也。他臟腑惡燥﹐惟脾胃臟腑反惡濕而喜燥﹐以人參﹑白朮投之﹐正投其所好﹐又安有燥烈之虞哉﹖

大吐有寒邪直入腎宮﹐將脾胃之水﹐挾之盡出﹐手足厥逆﹐少腹痛不可忍﹐以火熱之物熨之少快﹐否則寒冷欲死。方用附子一个﹐白朮四兩﹐肉桂一錢﹐漧薑三錢﹐人參三兩救之。下喉便覺﹐吐定再進﹐則安然如故。蓋腎水養人﹐何能克心以殺人﹖惟陰寒邪气﹐直入腎宮﹐則腎火逃避﹐而諸邪挾眾逆犯﹐心君不寧矣。所以必用附子﹑肉桂﹑漧薑一派辛辣大熱之物﹐而又必多用人參以定變﹐使諸藥徧列分布﹐無非春溫之气﹐自然寒邪散而吐止﹐此方之所以霸而奇也。

大吐之證﹐明是虛寒﹐亦有用參至數兩者。然而吐不可一類同觀﹐其勢不急﹐不妨少用﹐可以徐加。倘寒未深而吐不甚﹐亦以參數兩加之﹐恐增飽滿之證矣。

大吐之證﹐虛寒居多﹐然亦有熱而吐者﹐不可不講。熱吐者﹐必隨痰而出﹐不若寒吐之純是淸水也。熱吐不可用參﹐以二陳湯飲之得宜。若寒吐必須加人參兩許﹐而雜以辛熱之品﹐始能止嘔而定吐。第人參可以暫用﹐而不可日日服之。吐多則傷陰﹐暫服人參止吐則可﹐若日日服之﹐必至陽有餘而陰不足﹐胃中漧燥﹐恐成閉結之證矣。所以人參可暫而不可常也。

嘔吐之證﹐一時而來﹐亦小證也。然而傾胃而吐﹐必傷胃气﹐胃气一傷﹐多致不救。其證有火有寒﹐火吐宜淸火而不可降火﹐寒吐宜袪寒而不可降寒。蓋降火則火引入脾﹐而流入於大腸﹐必變爲便血之證﹔降寒則寒引入腎﹐而流入於膀胱﹐必變爲遺溺之證矣。我今酌定二方﹕一治火吐﹐名淸火止吐湯﹐茯苓一兩﹐人參二錢﹐砂仁三粒﹐黃連三錢﹐水煎服。此方解火退熱﹐則嘔吐自止。妙在茯苓分消火勢﹐引火緩行於下﹐而非峻袪於下也。尢妙人參以扶胃气﹐則胃土自能克水﹐不必止吐﹐吐自定也。況又有砂仁之止嘔乎﹖所以一劑而吐止耳。一治寒吐﹐名散寒止嘔湯﹐白朮二兩﹐人參五錢﹐附子﹑漧薑各一錢﹐丁香三分﹐水煎服。此方散寒而仍用補脾健土之藥﹐則寒不能上越﹐而亦不敢下行﹐勢不得不從臍中而外遁也。一劑亦卽奏功如響。

胃吐由於脾虛﹐脾气不下行﹐自必上反而吐﹐補其脾气﹐則胃气自安。用人參﹑茯苓各三錢﹐白朮五錢﹐甘艸﹑肉桂﹑神曲﹑半夏各一錢﹐砂仁三粒﹐水煎服。此方乃治脾之藥居多﹐何以用之於胃吐之病反宜也﹖蓋胃爲脾之關﹐關門之沸騰﹐由於關中之潰亂﹐然則欲關外安靜﹐必先關內敉寧。方中全用補脾之藥﹐則脾气得全﹐又何患胃口之吐哉﹖況方中又有砂仁﹑半夏﹑神曲等類﹐全是止吐之品﹐有不奏功如神者乎﹖此又脾胃雙治之妙法也。

吞酸吐酸治法

吞酸﹐火也﹔泄瀉﹐寒也。似乎寒熱殊而治法宜變。不知吞酸𨿽熱﹐由於肝气之鬱結﹔泄瀉𨿽寒﹐由於肝木之克脾。然必一方以治木郁﹐又一方以培脾土﹐則土必大崩而木亦大雕矣﹐不若於一方之中而兩治之。方用柴胡﹑車前子各一錢﹐陳皮﹑甘艸﹑神曲各五分﹐白芍藥五錢﹐茯苓三錢﹐水煎服﹐二證皆愈。此方之絕奇﹐在白芍之妙﹐蓋白芍乃肝經之藥﹐最善舒木气之郁﹐木郁一舒﹐上不克胃﹐下不克脾。方中又有車前﹑茯苓以分消水濕之气﹐水盡從小便出﹐何有餘水以吞酸﹐剩汁以泄瀉﹖況又有半夏﹑神曲之消痰化粕哉。此一治而有分治之功﹐世人未盡知也。

肝經之病﹐兩脇脹滿﹐吞酸吐酸等證﹐乃肝木之郁也。正治之法﹐方用白芍五錢﹐柴胡二錢﹐炒梔子﹑茯苓﹑蒼朮﹑半夏﹑甘艸各一錢﹐神曲五分﹐丹皮三錢﹐水煎服。此方之妙﹐妙在用白芍﹑丹皮﹑柴胡也。蓋三味乃肝木專經之藥﹐而芍藥尢善平肝﹐不去遠淩脾土﹐土得養而木益舒﹐木舒而气爽﹐痛自除﹐吐漸止也。古今圖書集成醫部全錄卷二百五十

嘔吐門

方

碧霞丹【《集驗方》】治吐逆不止。

北黃丹四兩﹐用米酢半斤煎幹

右以炭火三秤﹐就銚內煆紅﹐令定爲末﹐粟米飯丸梧子大。每服七丸﹐酢湯下。

陰陽丸【《鄭氏小兒方》】治諸般吐逆。

硫黃半兩水銀一錢﹐研墨

右﹐薑汁糊丸小豆大﹐三歲三丸﹐冷水下。大人三四十丸。

赤石脂散【《千金翼方》】治痰飲吐水無時節者﹐其原因冷飲過度﹐遂令脾胃气弱﹐不能消化飲食﹐飲食入胃﹐皆變成冷水﹐反吐不停。

赤石脂一斤

右﹐搗篩服方寸匕﹐酒飲自任﹐稍加至三匕。服盡一斤﹐則終身不吐痰水﹐又不下利﹐補五臟令人肥健。有人痰飲﹐服諸藥不效﹐用此遂愈。

又方【《拔萃方》】治胃寒嘔惡﹐不能腐熟水谷﹐食卽嘔吐。

人參丁香藿香各二錢半橘皮五錢生薑三片

右﹐水二盞﹐煎一盞﹐溫服。

人參半夏湯【仲景﹐下同】治食入卽吐。

人參一兩半夏一兩五錢生薑半斤

右﹐水一斗﹐以杓揚二百四十徧﹐取三升﹐入白蜜三合﹐煮一升半﹐分服。

小半夏湯一名生薑半夏湯。治支飲作嘔﹐似喘不喘﹐似嘔不嘔﹐似噦不噦﹐心下憒憒無柰者。

半夏泡七次﹐一升生薑半斤

右﹐水七升﹐煮一升五合﹐分服。

吳茱萸湯治嘔涎頭痛。

吳茱萸一升大棗二十枚生薑人參各一兩

右﹐以水五升﹐煎取三升﹐每服七合﹐日三服。

淸膈散【《衛生家寶方》】治胃熱吐食。

蟬蛻五十个﹐去泥滑石一兩

右爲末﹐每服二錢﹐水一盞﹐入蜜調服。

半夏加茯苓湯【仲景】治嘔噦眩悸﹐谷不得下。

半夏一升生薑半斤茯苓三兩

右切﹐以水七升﹐煎一升半﹐分溫服之。

蔥白湯【《千金方》﹐下同】治冷熱膈液﹐發時頭痛悶亂﹐欲吐不得者。

蔥白二七莖桃葉一把眞珠另研恆山烏頭甘艸各半兩

右六味﹝口父﹞咀﹐以水﹑酒各四升和煮﹐取三升﹐去滓﹐內珠末﹐每服一升﹐吐卽止。桃葉一件枇杷葉。

椒姜湯治胸中積聚痰飲﹐食減少﹐胃气不足﹐咳逆嘔吐。

蜀椒三合桂心附子甘艸各一兩橘皮桔梗茯苓各二兩半夏三兩薑汁七合

右九味﹝口父﹞咀﹐以水九升﹐煮取二升半﹐去滓﹐內薑汁﹐煮取二升﹐分三服﹐服三劑住。若欲服大散諸五石丸﹐必先服此湯﹐及進黃芪丸佳。一方不用甘艸。

石膏湯一名瀉肺湯。治心熱實﹐欲吐不出﹐煩悶喘急﹐頭痛。

石膏一斤淡竹葉香豉各一升小麥地骨皮各五兩茯苓三兩梔子仁三七枚

右七味﹝口父﹞咀﹐先以水一斗五升﹐煮小麥﹑竹葉﹐取八升澄淸﹐次下諸藥﹐煮取二升﹐去滓﹐分三服。

又方治腹脹善噫﹐食則欲嘔﹐泄澼溏下﹐口漧﹐四肢重﹐好怒﹐不欲聞人聲﹐忘誤﹐喉痺。

黃連一兩禹餘糧二兩白朮漧薑各三兩大麻子五兩桑白皮八兩大棗二十枚

右七味﹝口父﹞咀﹐以水一斗二升﹐煮取三升﹐分四服。

半夏湯一名小茯苓湯。治逆气﹐心中煩悶﹐气滿﹐嘔吐﹐气上。

半夏一升生薑一斤茯苓桂心各五兩

右四味﹝口父﹞咀﹐以水八升﹐煮取二升半﹐分三服。若少气加甘艸二兩。

前胡湯冶寒熱嘔逆﹐少气﹐心下堅聚彭亨﹐滿不得食﹐寒熱﹐消渴﹐補不足。

前胡生薑各三兩甘艸﹝石卜﹞硝大黃別浸﹐各二兩芍藥茯苓麥門冬當歸半夏滑石石膏﹝艸舌﹞蔞根黃芩附子人參

右十六味﹝口父﹞咀﹐以水一斗二升﹐煮取六升﹐分四服。

又方治嘔吐﹐四肢痺冷﹐短气腹熱﹐三焦不調。

前胡芎藭甘艸當歸石膏人參桂心橘皮各二兩芍藥三兩半夏四兩生薑五兩大棗三十枚

右十二味﹝口父﹞咀﹐以水一斗二升﹐下黃芩三兩﹐合煮取三升﹐分三服。一方不用黃芩。

小麥湯治嘔吐不止。

小麥一升人參厚朴各四兩甘艸一兩靑竹茹二兩半生薑汁三合茯苓三兩

右七味﹝口父﹞咀﹐以水八升﹐煮取三升﹐去滓﹐分三服。

豬苓散治嘔而膈上寒。

豬苓茯苓白朮各三兩

右三味﹐治下篩﹐以飲服方寸匕﹐日三。渴者多飲水。

犀角人參飲子治嘔逆﹐胃气虛邪﹐風熱﹐不下食﹐並皆治之。

犀角人參各二兩薤白五兩粟米一合

右四味﹝口父﹞咀﹐以水四升半﹐煮取一升七合﹐下米煮令米熟﹐分四服﹐去相七里久﹐進一服。

又方治春夏時行傷寒﹐寒傷於胃﹐胃冷變啘。

橘皮桂心葛根各二兩白茅根一升

右四味﹝口父﹞咀﹐以水六升﹐煮取三升﹐分三服﹐服盡更合。有熱去桂心。

又方治嘔噦。

人參一兩胡麻仁八合橘皮去白﹐一兩枇杷葉八兩

右四味﹝口父﹞咀﹐以水一斗煮枇杷葉﹐取五升﹐下藥煮取三升﹐內麻仁﹐稍飲之。

又方治气厥嘔噦不得息。

豉一升半夏八兩生薑二兩人參前胡桂心甘艸各一兩

右七味﹝口父﹞咀﹐以水九升﹐煮取三升﹐分三服。

又方治前證。

大棗十五枚附子一枚橘皮二兩豉一升生薑甘艸各一兩

右六味﹝口父﹞咀﹐以水九升﹐煎取二升﹐分三服﹐日三。

橘皮湯治漧嘔噦﹐若手足厥逆者。

橘皮四兩生薑半斤

右二味﹝口父﹞咀﹐以水七升﹐煮取三升﹐分三服﹐不止﹐更合服之。

又方治傷寒後噦﹐漧嘔不下食。

生蘆根靑竹茹各一升粳米三合生薑二兩

右四味﹝口父﹞咀﹐以水五升﹐煮取二升﹐分三服。不止﹐服三劑。

又方治前證。

通艸橘皮各二兩粳米三合生蘆根一升

右四味﹝口父﹞咀﹐以水四升﹐煮取一升半﹐分三服。

露宿圓治遇冷气﹐心下結緊﹐嘔逆﹐寒食不消。又主傷寒﹐晨夜觸寒冷﹐惡气。

附子烏頭桂心礜石各四兩

右四味爲末﹐蜜丸如胡豆大﹐以酒服三丸﹐日二﹐加至十丸。藥耐寒冷﹐忌熱食近火﹐宜冷飲食。

半夏湯治肺勞虛寒﹐心腹冷﹐气逆﹐遊气胸脇﹐气滿﹐從胸達背痛﹐噯气往來﹐嘔逆﹐飲食卽吐﹐虛乏不足。

半夏一升生薑一斤桂心四兩甘艸厚朴各二兩人參橘皮麥冬各三兩

右八味﹐﹝口父﹞咀﹐以水一斗﹐煮取四升﹐分四服。腹痛加當歸二兩。

建中湯治五勞七傷﹐小腹急痛﹐膀胱虛滿﹐手足逆冷﹐食飲苦吐酸痰﹐吐泄少气﹐目眩耳聾口焦﹐小便自利。

膠飴半斤黃芪漧薑當歸各三兩人參半夏橘皮芍藥甘艸各二兩附子一兩大棗十五枚

右十一味﹝口父﹞咀﹐以水一斗﹐煮取三升半﹐湯成﹐下膠飴烊沸﹐分四服。深師有桂心六兩﹐生薑一斤﹐無橘皮﹑漧薑。

厚朴湯治上焦閉塞﹐漧嘔﹐嘔而不出﹐熱少冷多﹐好吐白沫﹐淸涎吞酸。

厚朴茯苓芎藭白朮元參各四兩桔梗附子人參橘皮各三兩生薑八兩吳茱萸八合

右十一味﹝口父﹞咀﹐以水二斗﹐煮取五升﹐分爲五服。

止嘔人參湯治下焦熱﹐气逆不續﹐嘔吐不禁﹐名曰走哺。

人參葳蕤黃芩知母茯苓各三兩生蘆根梔子仁白朮炒橘皮各四兩石膏八兩

右十味﹝口父﹞咀﹐以水九升﹐煮取三升﹐去滓﹐分三服。

茱萸湯【仲景﹐下同】治嘔而胸滿者。

吳萸一升人參三兩生薑六兩大棗十二枚

右四味﹐以水五升﹐煮取三升﹐溫服七合﹐日三服。

四逆湯治嘔而脈弱﹐小便復利﹐身有微熱。見厥者難治。

附子一枚生用漧薑一兩五錢甘艸二兩﹐炙

右三味﹐以水三升﹐煮取一升二合﹐去滓﹐分溫再服。彊人可大附子一枚﹑漧薑三兩。

附子粳米湯治腹中寒气﹐雷鳴切痛﹐胸脇逆滿﹐嘔吐。

附子一枚﹐炮半夏粳米各半升甘艸一兩大棗十枚

右五味﹐以水八升﹐煮米熟﹐湯成去滓﹐溫服一升﹐日三服。

五苓散治瘦人臍下有悸﹐吐涎沫而癲眩。

澤瀉兩一分豬苓茯苓白朮各三分桂二分去皮

右五味爲末﹐白飲﹐服方寸匕﹐日三服。多飲暖水﹐汗出愈。

桂苓五味甘艸去桂加漧薑細辛半夏湯治支飲冒而嘔者。

茯苓四兩甘艸細辛漧薑各二兩五味半夏各半升

右六味﹐以水八升﹐煮取三升﹐去滓﹐溫服半升﹐日三。

半夏瀉心湯治嘔而腸鳴心下痞者。

半夏半升洗黃連一兩黃芩漧薑人參甘艸炙﹐各三兩大棗十二枚

右七味﹐以水一斗﹐煮取六升﹐去滓﹐再煮取三升﹐溫服一升﹐日三服。

黃芩加半夏生薑湯治漧嘔而利者。

黃芩生薑各三兩甘艸二兩炙芍藥一兩半夏半升大棗十二枚

右六味﹐以水一斗﹐煮取三升﹐去滓﹐溫服一升﹐日再﹐夜一﹐服。

小柴胡湯治嘔而發熱者。

柴胡半斤半夏半升黃芩人參生薑甘艸各三兩大棗十二枚

右七味﹐以水一斗二升﹐煮取六升﹐去滓﹐再煎取三升﹐溫服一升﹐日三服。

大半夏湯治胃反嘔吐者。

半夏二升洗人參三兩白蜜一升

右三味﹐以水一斗二升﹐和蜜揚之二百四十徧﹐煮藥﹐取二升半﹐溫服一升餘﹐分再服。

大黃甘艸湯治食已卽吐者。

大黃四兩甘艸一兩

右二味﹐以水三升﹐煮取一升﹐分溫再服。

茯苓澤瀉湯治胃反吐而渴欲飲水者。

茯苓半斤白朮三兩澤瀉生薑各四兩甘艸桂枝各二兩

右六味﹐以水一斗﹐煮取三升﹐內澤瀉再煮取二升半﹐溫服八合﹐日三服。

半夏漧薑散治漧嘔吐逆﹐吐涎沫。

半夏漧薑各等分

右二味﹐杵爲散﹐取方寸匕﹐漿水一升半﹐煎取七合﹐頓服之。

橘皮竹茹湯治噦逆者。

橘皮一斤生薑半斤竹茹二升甘艸五兩大棗三十枚人參一兩

右六味﹐以水一斗﹐煮取三升﹐溫服一升﹐日三服。

甘艸粉蜜湯治吐蛔。

甘艸二兩粉一兩蜜四兩

右三味﹐以水三升﹐先煮甘艸取二升﹐去滓﹐內粉蜜﹐攪令和﹐煎如薄粥﹐溫服一升﹐差卽止。

烏梅圓治蛔厥吐蛔。

烏梅三百个細辛附子炮桂枝人參黃蘗各六兩漧薑十兩黃連一斤當歸川椒去汗﹐各四兩

右十味﹐異搗篩﹐合治之﹐以苦酒浸烏梅一宿﹐去核蒸之﹐五升米作飯﹐熟搗成泥﹐和藥﹐令相得﹐內臼中﹐與蜜杵二千下﹐丸如梧子大。先食飲服十丸﹐日三服﹐稍加至二十丸。禁生冷滑臭等物。

養胃丹【《中藏經》】治脾胃不和﹐全不思食﹐中脘停寒﹐嘔逆惡心﹐髒寒泄利﹐腹痛腸鳴。常服溫中養胃散﹐卽思食。

丁香一兩半人參三分甘艸炙白豆蔻仁半夏曲各半兩漧薑三兩﹐炮。幹生薑尢佳

右同爲細末﹐煉蜜爲丸﹐每兩作十丸。每服一丸﹐溫湯化下﹐空心食前服之。或細嚼湯下﹐亦可。

丁香茱萸湯【東垣﹐下同】治胃虛嘔噦﹐吐逆﹐膈咽不通。

幹生薑黃蘗各二分丁香炙甘艸柴胡橘皮半夏各五分升麻七分吳茱萸艸豆蔻黃芪人參各一錢蒼尢二錢當歸身一錢五分

右件銼如麻豆大﹐每服半兩﹐水二盞﹐煎至一盞﹐去柤﹐稍熱服﹐食前。忌冷物。

白朮湯一名茯苓半夏湯。治胃气虛弱﹐身重有痰﹐惡心欲吐﹐是風邪羈絆於脾胃之間﹐當先實其脾胃。

炒神曲二錢陳皮天麻各三錢白朮白茯苓麥蘗曲炒黃色半夏各五錢

右﹝口父﹞咀﹐每服五錢﹐水二盞﹐入生薑五片﹐同煎至一盞﹐去柤稍熱服之。

補肝湯一名柴胡半夏湯。治素有風證﹐不敢見風﹐眼濇頭痛﹐眼黑﹐胸中有痰﹐惡心兀兀欲吐﹐遇風便覺皮肉緊﹐手足難舉重物。如居暖室﹐少出微汗﹐其證乃減﹐再或遇風卽復。

柴胡升麻槁本各五分白茯苓七分炒神曲蒼朮各一錢半夏二錢生薑十片

右爲粗末﹐都作一服﹐水一大盞﹐煎至半盞﹐去柤﹐稍熱服。

皂角化痰丸治勞風﹐心脾壅滯﹐痰涎盛多﹐喉中不利﹐涕唾稠粘﹐嗌塞吐逆﹐不思飲食﹐或時昏憒。

皂角木白皮酥炙白附子炮半夏湯洗七次南星炮白礬枯赤茯苓去皮人參各一兩枳殼炒﹐二兩

右爲細末﹐生薑汁麵糊爲丸如梧桐子大。每服三十丸﹐溫水送下﹐食後。

上二黃丸治傷熱食痞悶﹐兀兀欲吐﹐煩亂不安。

黃芩二兩黃連酒浸﹐一兩甘艸二錢升麻柴胡各三錢

右爲極細末﹐湯浸蒸餅爲丸如菉豆大。每服五七十丸﹐白湯送下﹐量所傷服之。一方加枳實麩炒去穰五錢。

丁香半夏丸【《濟生方》﹐下同】治宿寒在胃﹐嘔吐吞酸。

丁香不見火﹐一兩漧薑炮半夏湯泡七次橘紅各二兩白朮一兩半

右爲細末﹐生薑自然汁打糊爲丸如梧桐子大。每服五十丸﹐淡姜湯送下﹐食前。

大藿香散治憂愁思慮悲恐驚七情傷感﹐气郁於中﹐變成嘔吐﹔或作寒熱﹐眩運痞滿﹐不進飲食。

藿香葉半夏曲白朮木香不見火﹐各一兩白茯苓人參桔梗銼炒枇杷葉拭去毛官桂不見火甘艸炙﹐各半兩

右爲細末﹐每服三錢﹐水一大盞﹐生薑五片﹐棗子一枚﹐煎至七分﹐去滓溫服﹐不拘時候。

旋覆花湯治中脘伏痰﹐吐逆眩運。

旋覆花去梗半夏湯泡七次陳皮去白漧薑炮﹐各一兩甘艸炙檳榔白朮土炒人參各半兩

右﹝口父﹞咀﹐每服四錢﹐水一盞半﹐生薑七片﹐煎至七分﹐去滓溫服﹐不拘時候。

竹茹湯治胃受邪熱﹐心煩喜冷﹐嘔吐不止。

葛根三兩半夏湯炮七次﹐二兩甘艸炙﹐一兩

右﹝口父﹞咀﹐每服五錢﹐水二盞﹐入竹茹棗許﹐大姜五片﹐煎至七分﹐去滓﹐取淸汁﹐微冷﹐細細服﹐不拘時候。

玉浮丸治男子婦人脾胃虛弱﹐一切嘔吐﹔及久新翻胃﹐不問得病之由﹐皆可服之﹐眞良方也。

人參白僵蠶炒去絲白朮漧薑炮丁香肉豆蔻面裹煨橘紅白豆蔻仁麥蘗炒附子炮去皮臍木香不見火南星炮檳榔半夏湯泡七次甘艸炙

右等分爲細末﹐每服二錢﹐入生面一錢和勻﹐生薑自然汁搜和﹐丸如梧桐子大。入百沸湯煮令浮亟取出﹐每用淡姜湯吞下﹐不拘時候。病甚者﹐不過三服。惡熱藥者﹐去附子。大便祕者﹐去肉豆蔻。

胃丹治眞陽衰虛﹐心火怯弱﹐不養脾土﹐沖和失布﹐中州虛寒﹐飲食不進﹐胸膈痞塞﹐或不食而脹滿﹐或已食而不消﹐痰逆惡心﹐翻胃吐食﹐髒气虛寒﹐米谷不化﹐心腹絞痛﹐泄利不止﹐一切脾胃諸疾。

朱砂大塊不夾石者﹐五十兩人參縮砂仁肉豆蔻面裹煨紅豆蓽澄茄白豆蔻仁髙良姜銼炒附子炮去皮臍藿香葉白朮厚朴薑汁炒丁香不見火五味子漧薑炮胡椒益智仁橘紅麥冬艸果仁各四兩

右將人參等二十味﹐各如法修制﹐銼如豆大﹐以銀鍋一口﹐用白沙蜜五斤﹐將藥一半﹐同蜜拌勻﹐入銀鍋內﹐以夾生絹袋盛貯朱砂﹐懸胎入銀鍋內﹐以桑柴火重湯煮四日四夜﹐換蜜五斤﹐入煎藥一半和勻﹐再煮三日三夜﹐取砂淘淨﹐焙漧入乳缽﹐用玉錘研﹐直候十分細﹐米粽爲丸﹐如菉豆大﹐陰漧﹐每服十粒﹐加至十五粒空心食前﹐用人參湯送下﹐棗湯亦得﹔嘔吐用淡姜湯送下。忌食豬羊血。

大半夏湯治嘔吐。

半夏陳皮茯苓各二錢半

右﹝口父﹞咀﹐水二盞﹐姜二錢半﹐煎八分﹐食後服。

沈香降气湯治三焦痞滿﹐滯气不宣﹐心腹痛滿﹐嘔吐痰沫﹐五噎五膈。

沈香木香丁香藿香葉人參甘艸白朮各一兩肉豆蔻桂花檳榔陳皮砂仁川姜炮枳實

炒白檀各二兩靑皮白茯苓白豆蔻

右﹐每服三錢﹐水煎﹐入鹽少許。

鹽煎散治男子婦人一切冷气攻衝胸脇﹐刺痛不已﹐及脾胃虛冷﹐嘔吐泄瀉﹐膀胱小腸气﹐婦人血虛痛。

羌活砂仁甘艸炙茯苓艸果川芎肉豆蔻煨茴香蓽澄茄麥芽炒檳榔良姜油炒枳殼炒厚朴陳皮蒼朮各等分

右﹐用水煎﹐加鹽少許。

分气紫蘇飲治脾胃不和﹐气逆喘促﹐心下脹滿﹐嘔逆不食。

五味子桑白皮茯苓甘艸炙艸果腹皮陳皮桔梗各一斤紫蘇十五兩

右銼﹐每服四錢﹐水煎﹐姜三片﹐入鹽少許。

勻气散治气滯不勻﹐胸膈虛痞﹐宿食不梢﹐心腹刺痛﹐脹滿噎塞﹐嘔吐惡心﹐調脾胃﹐進飲食。

生薑沈香丁香檀香木香各一兩藿香甘艸炙﹐各四兩砂仁白果仁各二兩

右爲末﹐每服二錢﹐沸湯調下﹐或水煎服。

快气散治一切气心腹脹痛﹐胸膈噎塞﹐噫气吞酸﹐胃中痰逆嘔吐﹐及宿酒不解。

砂仁甘艸炙香附生薑

右爲末﹐鹽湯調下。

化气湯治一切气逆﹐胸膈噎塞﹐心脾卒痛﹐嘔吐酸水﹐丈夫小腸气﹐婦人血气。

沈香胡椒各一兩縮砂仁去殼桂心木香各二兩陳皮炒漧薑炮莪朮炮靑皮去穰炒茴香炒甘艸丁香皮各四兩

右爲末﹐每服二錢﹐姜蘇鹽湯調下。婦人淡酢湯下。

參苓白朮散治脾胃虛弱﹐飲食不進﹐或致嘔吐泄瀉﹐及大病後調助脾胃。

山藥白茯苓人參白朮各二斤蓮子砂仁白扁豆炒桔梗薏苡炒黃﹐各一斤甘艸炙﹐三斤

右爲末﹐每服二錢﹐煎棗湯調下。

丁香煮散【《良方》﹐下同】治脾胃虛冷﹐嘔吐不食。

丁香漧薑炮川烏炮去臍甘艸炙﹐各半錢紅豆去皮良姜炒靑皮胡椒各一錢陳皮二錢益智去皮﹐三錢

右作一服﹐水二鍾﹐生薑三片﹐鹽一撚﹐煎至一鍾﹐不拘時服。

藿香半夏散治胃虛中寒﹐停痰畱飲﹐嘔吐噦逆。

藿香二錢半夏湯泡七次﹐炒黃色﹐三錢半丁香皮一錢半

右作一服﹐水二鍾﹐生薑七片﹐煎至一鍾﹐食前服。

丁附治中湯治胃寒停痰﹐嘔吐不已。

丁香靑皮炒陳皮白朮煨人參各二錢附子炮甘艸炙﹐各一錢漧薑炮﹐半錢

右作一服﹐水二盞﹐生薑五片﹐煎至一鍾﹐空心服。

沈香煎丸治嘔吐﹐除中滿痞气﹐痰逆惡心﹐臟腑不調。

沈香硫黃別研水飛檳榔面裹煨胡椒沒藥別研丹砂別研水飛良姜丁香硇砂別研水飛熬靑皮去白炒木香各一兩縮砂去皮巴豆去皮心膜﹐新瓦上壓去油﹐一分阿魏酢浸開﹐用白面和作餅﹐炙焦﹐別研爲末吳茱萸陳久者﹐湯浸﹐取沈者炒﹐各半兩

右除別研藥外﹐余藥爲細末﹐入別研藥研勻﹐煉蜜和丸如菉豆大﹐磁盒盛貯封。每服二丸﹐食前臨臥用溫生薑橘皮湯下﹐量人虛實大小加減。

丁香丸治因食冷物凝滯胃間﹐嘔吐不止。

大丁香半兩漧薑肉桂各二錢木香胡椒藿香甘艸炙﹐各三錢

右爲細末﹐湯浸蒸餅和丸如菉豆大。焙漧﹐時時幹嚼﹐不必飲湯水﹐水入卽愈吐。如覺痿弱﹐更加附子隨意。

大養胃湯治飲食傷脾﹐宿食不化﹐朝食暮吐﹐暮食朝吐﹐上气復熱﹐四肢冷痺﹐三焦不調﹐及胃虛寒气在下﹐二气並爭﹐但出不入﹐嘔不得食。

厚朴去皮生薑各二兩白朮山藥人參川芎橘皮當歸五味子藿香黃芪枇杷葉刷去毛尖﹐薑汁炙甘艸炙﹐各一兩肥棗三兩﹐同厚朴﹑生薑三味炒

右﹝口父﹞咀﹐每服四錢﹐水一盞半﹐生薑三片﹐棗一枚﹐煎七分﹐去滓空心服。或爲細末﹐米湯調下亦可。

十珍餅子治大人小兒嘔吐﹐痰涎﹐粥藥難停﹐無問久新皆治。

丁香沈香官桂去粗皮藿香肉豆蔻吳茱萸湯洗焙漧木香各半兩水銀結砂子舶茴香各七錢半夏湯洗七次﹐焙漧﹐薑汁制﹐一兩

右爲細末﹐煉蜜和丸如小豆大﹐捏作餅子。每服十餅﹐不拘時﹐生薑湯下﹐或化服亦得﹐量病加減。

助胃膏治嘔吐不食。

人參白朮茯苓橘皮縮砂仁各一分丁香木香肉豆蔻煨艸果仁各一錢半白豆蔻仁一錢

右爲細末﹐煉蜜和丸如彈子大。每服一丸﹐生薑煎湯化下。

炮附子丸治胃脘有熱﹐胃中有寒﹐嘔吐不止。

附子炮去皮臍

右碾爲細末﹐以麵糊和丸如梧桐子大﹐就濕以大黃末爲衣。每服十丸加至二十丸﹐姜湯送下。

加味二陳湯治胃熱嘔吐不已。

半夏湯炮七次陳皮各半兩白茯苓三錢甘艸一錢半刮筀竹靑四錢

右﹝口父﹞咀﹐每服四錢﹐水一盞半﹐生薑七片﹐煎至七分﹐去滓﹐不拘時啜服。

麥門冬湯療煩熱嘔逆﹐食下則出。

麥門冬靑竹茹各三兩茅根生薑各五兩人參甘艸炙﹐各一兩

右切﹐以水七升﹐煮取二升五合﹐分溫三服。如人行五里進一服﹐不吐利。忌海藻菘菜。

加味七气湯治气郁嘔吐。

半夏制二兩半人參厚朴制辣桂各一兩茯苓一兩半甘艸炙﹐半兩

右﹝口父﹞咀﹐每服三錢半﹐生薑七片﹐棗一枚﹐煎至七分﹐去滓服。加木香煎亦得。

小丁沈丸治漧嘔和調胃气。

丁香蘹香子炒﹐各半兩木香各半兩沈香縮砂仁白芷炒益智仁甘艸炙橘紅焙生薑一斤﹐細切﹐入靑鹽四兩﹐淹一宿﹐焙漧﹐各一兩阿魏一分﹐用酢半升﹐熬成膏

右爲細末﹐入阿魏膏拌勻﹐用酢煮麵糊和丸如雞頭實大﹐研丹砂﹑麝香細末各少許﹐同爲衣。每服一丸﹐細嚼﹐用姜鹽湯送下﹐空心服。

艸豆蔻湯治漧嘔和胃下气。

艸豆蔻去皮藿香枳殼去瓤麩炒白朮橘紅焙山蕷各半兩桂心丁香各一分

右口父咀﹐每服三錢﹐水一盞﹐棗二枚擘破﹐粟米少許﹐同煎至七分﹐去滓﹐食前溫服。

生薑丸治漧嘔惡心﹐益津液﹐和胃气。

生薑二斤﹐和皮切﹐以靑皮三兩﹐同淹一宿﹐焙漧甘艸炙陳皮湯浸去白﹐焙漧﹐各四兩香白芷縮砂仁去皮胡椒各一兩蓬朮炮﹐二兩

右爲細末﹐以麵糊和丸如小彈子大﹐用丹砂細末爲衣。每服一丸﹐細嚼溫酒送下﹐食前服。

溫中白朮丸治胃寒嘔噦。

白朮炒﹐三兩半半夏二兩﹐制漧薑一兩丁香半兩

右爲細末﹐生薑汁煮糊和丸如梧桐子大。每服三十丸﹐不拘時﹐生薑湯送下。

思食丸助脾胃﹐消飲食﹐止嘔逆。

烏梅肉五錢神曲炒麥蘗炒﹐各六錢人參漧薑炮甘艸炙﹐各二錢

右爲細末﹐煉蜜和丸如梧桐子大。每服三五十丸﹐食前用米飲湯送下。

參香枳朮丸開胃進食﹐止嘔吐。

人參木香各三錢枳實炒﹐一兩陳皮四錢白朮一兩半幹生薑二錢半

右爲細末﹐用荷葉包米煨飯和丸如梧桐子大。每服五七十丸﹐不拘時﹐用米湯送下。

開胃丸【河間﹐下同】治漧嘔气逆不止。

半夏曲微炒﹐二兩人參一兩半白豆蔻去皮陳皮去白焙白朮各一兩

右爲細末﹐用生薑汁同棗肉和丸如梧桐子大。每服二十丸﹐加至三十丸﹐不拘時﹐用粥飲送下。

參粟湯治漧嘔不下食。

人參一兩陳粟米一兩半生薑切碎﹐五兩半夏湯泡七次﹐去滑﹐四兩﹐用生薑同搗碎﹐焙漧

右同入銀石鍋中﹐慢火焙﹐令焦黃﹐粗搗篩﹐每服三錢﹐水一盞﹐生薑三片﹐棗二枚﹐去核﹐煎至七分﹐去滓微熱﹐空心服。

三聖散治噦逆不食。

半夏七枚﹐大者綫穿﹐於井華水內浸﹐一日一換水﹐七日取出﹐焙漧丁香四十九粒胡椒四錢

右爲細末﹐大人用生薑湯調一字﹐小兒箸頭蘸生薑汁﹐後點藥少許口中﹐立愈。至甚者不過三服。

丁香附子散治脾胃虛弱﹐胸膈痞結﹐吐逆不止。

母丁香四十九个生薑半斤﹐取自然汁半碗附子一个

右用附子鉆孔四十九﹐以丁香刺上面塡內﹐將生薑汁用文武火熬盡﹔又用大蘿卜一个﹐取一穴子﹐入附子又塡內﹐將蘿卜蓋之﹐又用文武桑柴火燒﹐香熟爲度﹐取出﹐切附子作片子﹐焙漧搗爲細末。每服一錢﹐米湯一盞調下﹐日進三服。

紫沈丸治中焦吐食﹐由食積爲寒气相假﹐故吐而痛﹐宜服之。

半夏曲代赭石縮砂仁各三錢烏梅去核丁香檳榔各二錢杏仁去皮尖沈香木香白朮各一錢陳皮五錢白豆蔻巴豆霜另研﹐各半錢

右爲細末﹐入巴豆霜﹐令勻﹐酢糊丸黍米大。每服五十丸﹐吐愈則止。治小兒食積吐食大妙。

五積丹治心腹痞滿﹐嘔吐不止﹐破積聚者。

皂莢一鋌﹐一尺二寸﹐燒畱性﹐盆合土壅﹐勿令出煙巴豆十二个﹐白面一兩五錢﹐同炒令黃色爲度

右爲末﹐酢麵糊爲丸菉豆大。每服十丸﹐鹽湯下﹐食後加減。

桔梗湯治上焦气熱上衝﹐食已暴吐﹐脈浮而洪﹐宜先和中。

白朮一兩半桔梗橘紅枳實麩炒茯苓厚朴姜制炒香﹐各一兩半夏曲二兩

右口父咀﹐每服一兩﹐水一盞﹐煎至七分﹐取淸溫服﹐調木香散二錢﹐隔夜空腹食前服之。三服之後﹐气漸下﹐吐漸止﹐然後用木香散加芍藥二兩﹑黃芪一兩半﹐每料中扣算加上件分兩﹐依前服之﹐病愈則已。如大便燥結﹐食不盡下﹐以大承气湯去硝微下之﹐少利爲度。再服前藥補之。如大便復結﹐又依前再微下之。

木香散治气逆嘔吐。

木香檳榔各等分

右爲細末﹐煎服調服。

荊黃湯治暴吐者﹐上焦气熱所衝也。經曰﹕諸嘔吐酸﹐暴注下迫﹐皆屬於火。脈洪而浮。

荊芥一兩人參五錢甘艸二錢半大黃三錢

右爲粗末﹐都作一服﹐水二盞﹐煎至一盞﹐去滓﹐調檳榔散二錢﹐空心服。

檳榔散治气逆嘔吐。

檳榔二錢木香一錢半輕粉少許

右爲細末﹐用前藥調服。如爲丸亦可﹐用水浸蒸餅爲丸如小豆大。每服二十丸﹐食後服。

靑鎭丸治上焦吐﹐頭髮痛﹐有汗﹐脈弦。

柴胡二兩﹐去苗黃芩七錢半甘艸人參半夏湯洗﹐各半兩靑黛二錢半

右爲細末﹐薑汁浸丸﹐生薑湯食後服。

白朮湯治胃中虛損﹐有痰而吐。

半夏曲半兩白朮木香甘艸各二錢檳榔二錢半茯苓二錢

右六味﹐同爲細末﹐每服二錢﹐煎生薑湯調下﹐食前服。吐而食脈弦者﹐肝盛於脾﹐而吐乃由脾胃之虛﹐

宜治風安胃之藥。

金花丸治痰食嘔吐。

半夏湯洗一兩檳榔二錢雄黃一錢半

右爲細末﹐薑汁浸﹐蒸餅爲丸如桐子大。小兒另丸﹐生薑湯下﹐從少至多﹐漸次服之﹐以吐爲度。羈絆於脾﹐故飲食自下。

附子丸治下焦吐食﹐朝食暮吐﹐暮食朝吐﹐大便不通。

附子炮﹐五錢巴豆霜一錢砒一分

右同研極細﹐鎔黃蠟爲丸桐子大。每服一二丸﹐冷水送下﹐利爲度。後更服紫沈丸﹐常服﹐不令再閉。

白朮散治酒積嘔噦。

白朮茯苓去皮人參藿香葉各五錢炙甘艸一兩半木香一分葛根一兩

右爲末﹐白湯調下二錢。煩渴者﹐加滑石二兩。甚者加薑汁﹐續續飲之。

漧薑芩連人參湯【《入門》﹐下同】治傷寒食入卽吐。

漧薑黃芩黃連人參各三錢

水煎溫服。

羌活附子湯治陰證寒厥嘔逆。

羌活一錢大附子半枚﹐炮茴香丁香漧薑各一錢半

右水煎﹐入鹽一撮﹐熱服。

大橘皮湯治嘔逆胸滿﹐虛煩不安。

陳皮甘艸各二錢人參五錢

右﹐姜七片﹐水煎服。

小橘皮湯治嘔而手足厥冷者。

陳皮五錢生薑一兩

右﹐水煎溫服。古今圖書集成醫部全錄卷二百五十一

嘔吐門

方

藿香安胃散【《寶鑑》﹐下同】治脾胃虛弱﹐不進飲食﹐嘔吐不得腐熟。

人參丁香各一錢藿香七分半陳皮二錢半

右爲末﹐每服二錢﹐水二盞﹐生薑三片﹐煎至一盞﹐去滓涼服。

藿香散溫脾胃﹐化痰飲﹐消宿冷﹐止嘔吐﹐治胸膈痞悶﹐腹脇脹痛﹐短气噎悶﹐咳嘔痰水﹐噫酢吞酸﹐噦逆惡心﹐山嵐瘴气。

厚朴姜制半夏炮藿香葉陳皮去白炙甘艸各等分

右五味﹝口父﹞咀﹐每服二錢﹐水一盞﹐姜三片﹐棗子一个﹐煎至七分﹐去滓溫服﹐無時﹐日三服。

大七香丸治脾胃虛冷﹐心膈噎塞﹐漸成膈气﹐脾泄瀉痢﹐反胃嘔吐。

香附子二兩麥糵一兩丁香三兩半藿香縮砂仁官桂甘艸陳皮各二兩半甘松烏藥各六錢

右十味爲末﹐蜜丸彈子大。每服一丸﹐鹽酒鹽湯任嚼下。忌生冷肥膩物。

小七香丸溫中快膈﹐化積和气。治中酒嘔逆﹐气膈食噎﹐茶酒食積﹐小兒疳气。

甘松八兩益智仁六兩香附子丁香皮甘艸各十二兩蓬朮縮砂各二兩

右爲末﹐蒸餅爲丸菉豆大。每服二十丸﹐溫酒姜湯熟水任下。

木香餅子快气消食﹐利胸膈化痰涎﹐止宿酒﹐痰嘔吐噦﹐惡心。

木香官桂去皮姜黃香附炒去毛川芎香白芷甘松縮砂仁各二兩甘艸炙﹐半兩

右九味爲末﹐水和捏成餅子﹐每服十數餅﹐細嚼姜湯送下﹐不拘時候。

參朮調中湯治內傷自利﹐臍腹痛﹐肢體倦﹐不喜食﹐食卽嘔﹐嗜臥懶言﹐足胻冷﹐頭目昏。

人參黃芪各五錢當歸身厚朴姜制益智仁艸豆蔻木香白朮甘艸炙神曲炒麥糵曲橘皮各三錢

右十二味﹐剉如麻豆大。每服一兩﹐水二盞﹐姜三片﹐煎至一盞﹐去滓溫服﹐食前。

鐵刷湯治積寒痰飲﹐嘔吐不止﹐胸膈不快﹐不下飲食。

半夏四錢﹐湯泡艸豆蔻丁香漧薑炮訶子皮各三錢生薑一兩

右六味﹝口父﹞咀﹐水五盞﹐煎至二盞半﹐去柤﹐分三服﹐無時。大吐不止﹐加附子三錢﹑生薑半兩。

四味藿葉湯治胃寒嘔吐﹐粥藥不停。

藿香人參橘皮半夏各等分

右﹐姜煎溫服。

古參萸湯治气虛胃寒﹐嘔吐冷涎陰證。漧嘔通用。

吳茱萸人參各等分

右﹐姜棗煎服。

古丁夏湯治脾中虛寒﹐停痰畱飲﹐噦逆嘔吐。

丁香半夏各三錢

右﹐姜煎溫服。

單人參湯治气虛嘔吐。

人參三兩

右﹐用水三盞﹐煎至八分﹐熱服。兼以參渣煮粥食。若卒吐嘔逆﹐粥飲入口卽吐﹐困弱者﹐爲丸服之﹐調胃亦宜。

單白蔻散治胃冷有積﹐喫食欲吐者。

白豆蔻五錢

右爲末﹐好酒調服。

金水六君煎【《景嶽全書》﹐下同】治肺腎虛寒﹐水泛爲痰﹐嘔吐等證。

當歸半夏茯苓各三錢熟地三五錢陳皮一錢半炙甘艸一錢

水二鍾﹐生薑三五七片﹐煎七八分﹐食遠溫服。

和胃二陳湯治胃寒生痰﹐惡心嘔吐﹐胸膈滿悶噯气。

漧薑炒一二錢砂仁四五分陳皮半夏茯苓各一錢半甘艸炙﹐七分

水一鍾半﹐煎七分﹐不拘時溫服。

苓朮二陳煎治痰飲水气停蓄﹐心下嘔吐吞酸等證。

豬苓澤瀉茯苓各一錢半半夏二三錢炙甘艸八分漧薑炒黃白朮各一二錢陳皮一錢

水一鍾半﹐煎服。如肝腎兼寒者﹐加肉桂一二錢。

和胃飲治寒濕傷脾﹐霍亂吐瀉﹐及痰飲水气﹐胃脘不淸﹐嘔惡脹滿﹐腹痛等證。此卽平胃散之變方也。凡嘔吐等證﹐多有胃气虛者﹐一聞蒼朮之气﹐亦能動嘔﹐故以漧薑代之。

陳皮厚朴薑汁制﹐各一錢半漧薑炮﹐一二錢炙甘艸一錢

水一鍾半﹐煎七分溫服。此方凡藿香﹑木香﹑丁香﹑茯苓﹑半夏﹑扁豆﹑砂仁﹑澤瀉之類﹐皆可隨宜增用之。若胸腹有滯而兼時气寒熱者﹐加柴胡。

排气湯治气逆食滯﹐脹痛嘔吐等證。

陳皮藿香枳殼各一錢五分香附澤瀉烏藥各二錢木香七分或一錢厚朴一錢

水一鐘半﹐煎七分﹐熱服。

大和中飲治飲食畱滯﹐積聚嘔吐等證。

陳皮一二錢枳實一錢砂仁五分山楂麥芽各二錢澤瀉厚朴各一錢半

水一鍾半﹐煎七八分﹐食遠溫服。

小和中飲治胸膈脹悶嘔吐等證。

陳皮茯苓厚朴各一錢五分山楂肉扁豆炒﹐各二錢甘艸五分

水一鍾半﹐加生薑三五片煎服。

大分淸飲治積熱閉結﹐小水不利﹐嘔吐等證。

茯苓澤瀉木通各二錢豬苓枳殼梔子或倍之車前子各一錢

水一鍾半﹐煎八分﹐食遠溫服。

小分淸飲治小水不利﹐濕滯嘔吐﹐腫脹﹐不能受補等證。

茯苓澤瀉豬苓各二三錢薏仁二錢枳殼厚朴各一錢

水一鍾半﹐煎七八分﹐食前服。

神香散治胸脇胃脘﹐逆冷難解﹐疼痛嘔噦﹐脹滿﹐痰飲膈噎﹐藥不效者﹐惟此最妙。

丁香白豆蔻或砂仁亦可

二味等分爲末﹐淸湯調下五七分﹐甚者一錢﹐日數服不拘。

正柴胡飲凡外感風寒﹐發熱惡寒﹐頭疼身痛﹐嘔吐等證。

柴胡一二三錢防風甘艸各一錢陳皮一錢半芍藥二錢生薑三五片

水一鍾半﹐煎七八分﹐熱服。

柴陳煎治傷風兼寒﹐咳嗽發熱﹐痞滿多痰﹐嘔吐等證。

柴胡二三錢陳皮一錢半甘艸一錢半夏茯苓各二錢生薑三五七片

水一鍾半﹐煎七分﹐食遠溫服。

抽薪飲治諸凡嘔吐﹐火熾盛而不宜補者。

黃芩石斛木通梔子炒黃蘗各一二錢細甘艸三分枳殼澤瀉各錢半

水一鍾半﹐煎七分﹐食遠溫服。內熱甚者﹐冷服更佳。

太淸飲治胃火煩熱﹐發斑嘔吐等證﹐與白虎湯出入酌用。

知母石斛木通各一錢半石膏生用﹐五七錢

水一鍾半﹐煎七分﹐溫服或冷服。或加麥門冬。

四味回陽飲治嘔吐﹐元陽虛脫﹐危在頃刻者。

人參一二兩制附子炮漧薑各二三錢炙甘艸一二錢

水二鍾﹐武火煎七八分﹐溫服﹐徐徐飲之。

六味回陽飲治嘔吐﹐陰陽將脫等證。

人參一二兩或數錢炙甘艸一錢制附子炮漧薑各二三錢熟地五錢或一兩當歸身三錢﹐泄瀉或動血者﹐以冬朮代

水二鍾﹐武火煎七八分﹐溫服。

理陰煎治眞陰虛弱﹐脹滿嘔噦﹐痰飲惡心﹐吐瀉腹痛等證。

熟地三五七錢或一二兩炙甘艸一二錢當歸二三錢或五七錢漧薑炒黃色﹐一二三錢或加肉桂一二錢

水二鍾﹐煎七八分﹐熱服。

溫胃飲治中寒嘔吐﹐吞酸泄瀉﹐不思飲食﹔及婦人髒寒嘔惡﹐胎气不安等證。

人參一二三錢或一兩白朮炒﹐一二錢或一兩扁豆炒﹐二錢陳皮一錢或不用炙甘艸一錢漧薑炒焦﹐一二三錢當歸一二錢﹐滑泄者勿用

水二鍾﹐煎七分﹐食遠溫服。

參姜飲治脾胃肺气虛寒﹐嘔吐﹐咳嗽气短﹐小兒吐乳等證。

漧薑炮﹐五分或一二錢﹔或用煨生薑三五片人參三五錢﹐或倍之炙甘艸三五分

水一鍾半﹐煎七八分﹐徐徐服之。

黃芽丸治脾胃虛寒﹐或飲食不化﹐或時多脹滿泄瀉﹐吞酸嘔吐等證。

人參二兩焦漧姜三錢煉白蜜爲丸芡實大﹐常嚼服之。

一气丹治脾胃虛寒﹐嘔吐等證。

人參制附子各等分

煉白蜜九如菉豆大。每用滚白湯送下三五分﹐或一錢。凡藥餌不便之處﹐或在途次隨帶此丹﹐最妙。

溫髒丸治吐蛔。

人參隨宜﹐無亦可白朮米泔浸炒當歸各四兩芍藥酒炒焦茯苓細榧肉史君子煨取肉川椒去合口者﹐炒出汗檳榔各二兩漧薑炮吳茱萸湯泡一宿﹐炒﹐各一兩

右爲末﹐神曲糊爲丸桐子大。每服五七十丸或百丸﹐饑時白湯下。

聖朮煎治寒濕瀉利嘔吐﹐尢爲聖藥。

冬白朮五六七八錢﹐炒﹐或一二兩漧薑炒肉桂各一二錢陳皮酌用或不用

水一鍾半﹐煎七分﹐溫熱服。

單方

嘔吐陽厥卒死者﹕飲新汲水三升﹐佳。【《千金方》】

心痛吐水﹐不下飲食﹐發止不定﹕雌黃二兩﹐酢二斤﹐慢火煎成膏﹐用幹蒸餅和丸梧子大。每服七丸﹐姜湯下。【《聖惠方》】

暴得吐逆﹐不下食﹕生滑石末二錢匕﹐溫水服﹐仍以細面半盞壓定。【《寇氏衍義》】

胃弱嘔逆不食﹕用艸豆蔻仁二枚﹐髙良姜半兩﹐水十盞﹐煮取汁﹐入生薑汁半合﹐白面作撥刀﹐以羊肉臛汁煮熟﹐空心食之。【《普濟方》】

口吐淸水﹕幹蘄艾煎湯啜之。【《怪證奇方》】

食已卽吐﹕大黃四兩﹐甘艸二兩﹐水三升﹐煮一升半﹐分再服。【《千金方》】

嘔逆厥逆﹐內有寒痰﹕半夏一升﹐洗滑焙研﹐小麥麵一升﹐水和作彈丸﹐水煮熟﹐初吞四五枚﹐日三服﹐稍增至十五枚。旋煮旋吞﹐覺病減再作。忌羊肉餳糖。此乃許仁則方也。【《外臺》】

漧嘔不息﹕葛根搗汁﹐服一升﹐瘥。【《肘後方》】

嘔啘不止﹕白脂麻一大合﹐淸油半斤﹐煎取三合﹐去麻溫服。【《近效方》】

嘔逆不止﹕麻仁杵熬水研取汁﹐著少鹽喫﹐立效。李諫議常用極妙。【《外臺祕要》】

中酒嘔逆﹕赤小豆煮汁﹐徐徐服之。【《食鑑本艸》】

嘔逆不止﹕眞火酒一杯﹐新汲井水一杯﹐和服﹐甚妙。【瀕湖】

漧嘔厥逆﹕頻嚼生薑﹐嘔家聖藥也。

嘔吐不止﹕生薑一兩﹐酢醬二合﹐銀器煎取四合﹐連滓呷之。又殺腹內長虫。【《食醫心鏡》】

頭運吐逆﹐胃冷生痰也。用川漧薑炮二錢半﹐甘艸炒一錢二分﹐水一鍾半﹐煎減半服﹐累用有效。【《傳信適用方》】

嘈雜吐水﹕眞橘皮去白爲末﹐五更安五分於掌心舐之﹐卽睡﹐三日必效。皮不眞則不驗。【《怪證奇方》】

嘔吐痰水﹕白檳榔一顆﹐煨熟﹐橘皮二錢半﹐炙爲末﹐水一盞﹐煎半盞﹐溫服。【《千金方》】

酢心吐水﹕檳榔四兩﹐橘皮一兩爲末﹐每服方寸匕﹐空心生蜜湯調下。【《梅師方》】

嘔啘厥逆﹕蘡薁藤煎汁呷之。【《肘後方》】

漧嘔不息﹕蔗汁溫服半升﹐日三次﹐入薑汁更佳。【《肘後方》】

胃冷嘔逆﹐气厥不通﹕母丁香三个﹐陳橘皮一塊﹐去白焙﹐水煎熱服。【《十便良方》】

痰壅嘔逆﹐心胸滿悶﹐不下飲食﹕厚朴一兩﹐薑汁炙黃爲末﹐非時米飲調下二錢匕。【《聖惠方》】

嘔逆不食﹕訶黎勒皮二兩﹐炒研糊丸梧子大﹐空心湯服二十丸﹐日三服。【《廣濟方》】

天行嘔逆﹐食入卽吐﹕雞子一枚﹐水煮三五沸﹐冷水浸少頃吞之。【《外臺》】

吐逆不止﹐不拘男女﹐連日粥飲湯藥﹐不能下者卽效﹕五靈脂治淨爲末﹐狗膽汁和丸芡子大。每服一丸﹐煎生薑酒磨化﹐猛口熱吞﹐不得漱口﹐急將溫粥少許壓之。【經驗】

脾虛吐食﹕羊肉半斤作生﹐以蒜薤醬豉五味和拌﹐空腹食之。【《心鏡》】

天行病後嘔逆﹐食卽反出﹕用靑羊肝作生淡食﹐不過三度﹐食不出矣。【《外臺》】

嘔逆酸水﹕羊屎十枚﹐酒二合﹐煎一合﹐頓服﹔未定更服﹐必效。若以童子小便煮服﹐不過三升愈。【《肘後方》】

食後喜嘔﹕鹿角燒灰二兩﹐人參一兩爲末﹐姜湯服方寸匕﹐日三。【《肘後方》】

嘔吐酸漿﹕水煎頭垢豆許﹐服一杯﹐效。【《普濟方》】

虛寒嘔噦﹐飲食不下﹕細辛去葉半兩﹐丁香二錢半爲末﹐每服一錢﹐柿蒂湯下。

嘔噦不止﹐厥逆者﹕蘆根三斤切﹐水煎濃汁﹐頻飲二升之。【《兵部手集》】

嘔噦不止﹕酢和面作彈丸二三十枚﹐以沸湯煮熟漉出﹐投漿水中﹐待溫﹐吞三兩枚﹐噦定﹐卽不用再吞﹔未定﹐至晚再吞。【《兵部手集》】

嘔噦﹐心下痞堅﹕生薑八兩﹐水三升﹐煮一升﹐半夏五合洗﹐水五升﹐煮一升﹐取汁同煮一升半﹐分再服。【《千金方》﹐下同】

漧嘔吐逆﹐涎水沫出﹕半夏﹑漧薑各等分﹐二味﹝口父﹞咀﹐以漿水一升半﹐煮取七合頓服之﹐日三。

病人漧嘔﹕取羊乳汁飲一杯。

漧嘔﹕酒浸馬原一宿﹐取汁服之。

又方﹕煮豉三升﹐飲汁﹐佳。

又方﹕空腹飲薑汁一升。

惡心﹕取苦瓠瓤並子一升﹐碎﹐以酒水三升﹐煮取一升﹐頓服﹐須臾吐並下﹐如蝦﹝虫麻﹞衣三升。

又方﹕服小便一百日佳。

又方﹕麻子一升﹐敖令香熟﹐搗取酒三升﹐熟研濾取一升﹐飲盡﹐日二服﹐盡一石﹐瘥一切病﹐自能飲食。不能酒﹐任性多少。

治食飲輒吐方﹕頓服生熟湯三升卽止。

上气嘔吐﹕芥子二升爲末﹐蜜丸﹐寅時以井華水服﹐如梧子七丸﹐日二。亦可作散﹐空腹服之﹐及以酒浸服。

鍼灸

《素問》曰﹕心熱病者﹐熱爭則卒心痛﹐煩悶善嘔﹐頭痛面赤﹐無汗﹐刺手少陰太陽。

脾熱病者﹐先頭重頰痛﹐煩心顏靑﹐欲嘔身熱﹐刺足太陰陽明。

《靈樞》曰﹕善嘔﹐嘔有苦﹐長太息﹐心中憺憺﹐恐人將捕之﹐邪在膽﹐逆在胃。膽液泄則口苦﹐胃气逆則嘔苦﹐故曰嘔膽﹐取三里以下胃气。逆則刺少陽血絡﹐以閉膽逆﹐卻調其虛實﹐以去其邪。

《甲乙經》曰﹕熱病﹐汗不出而苦嘔煩心﹐承光主之。

頭項惡風﹐汗不出﹐淒厥惡寒﹐嘔吐﹐目系急痛引頞﹐頭重項痛﹐玉枕主之。

醉酒風熱發﹐兩角眩痛﹐不能飲食﹐頻滿嘔吐﹐率谷主之。

傷寒熱盛煩嘔﹐大椎主之。

背痛惡寒﹐脊彊俯仰﹐難食不下﹐嘔吐多涎﹐膈兪主之。胸脇脹滿﹐背痛﹐惡風寒﹐飲食不下﹐嘔吐不畱住﹐魂門主之。

振寒瘈瘲﹐手不伸﹐咳嗽唾濁﹐气膈善嘔﹐鼓頷不得汗﹐煩滿﹐因爲瘲衄﹐尺澤主之。左窒刺右﹐右窒刺左。熱病煩心而汗不止﹐肘攣掖腫﹐善笑不休﹐心中痛﹐目赤黃﹐小便如血﹐欲嘔﹐胸中熱﹐苦不樂﹐太息﹐喉痺嗌漧﹐喘逆﹐身熱如火﹐頭痛如破﹐短气胸痛﹐太陵主之。

熱病煩心善嘔﹐胸中憺憺善動而熱﹐間使主之。

熱病腹滿﹐善嘔煩悶﹐大都主之。

熱病汗不出﹐善嘔﹐苦痓﹐身反折﹐口噤善鼓頷﹐腰痛不可以顧﹐顧而有似拔者﹐善悲﹐上下取之出血﹐見血立已。

瘧﹐咳逆﹐心悶不得臥﹐嘔甚﹐熱多寒少﹐欲閉戶牖而處﹐寒厥足熱﹐太溪主之。

陽厥淒淒而寒﹐少腹堅頭痛﹐脛股腹痛﹐消中﹐小便不利﹐善嘔﹐三里主之。

咳而嘔膈﹐寒食不下﹐寒熱﹐皮肉膚痛﹐少气不得臥﹐胸滿支兩脇﹐鬲上兢兢﹐脇痛腹﹝月眞﹞﹐胸脘暴痛﹐上气﹐肩背寒痛﹐汗不出﹐喉痺腹中痛﹐積聚﹐默然嗜臥﹐怠惰不欲動﹐身常濕濕﹐心痛無可搖者﹐脾兪主之。

肺系急﹐胸中痛﹐惡寒胸滿﹐悒悒然﹐善嘔膽﹐胸中熱﹐喘逆﹐气相追逐﹐多濁唾﹐不得息﹐肩背風﹐汗出﹐面腹腫﹐膈中食饐﹐不下食﹐喉痺肩息﹐肺脹﹐皮膚骨痛﹐寒熱煩滿﹐中府主之。

寒濯濯﹐舌煩﹐手臂不仁﹐唾沫唇幹引飲﹐手腕攣﹐指肢痛﹐肺脹上气﹐耳中生風﹐咳喘逆痺﹐臂痛嘔吐﹐飲食不下﹐膨膨然﹐少商主之。

寒熱咳嘔沫﹐掌中熱﹐虛則肩臂寒栗﹐少气不足以息﹐寒厥交兩手而瞀﹐時則寒熱﹐饑則煩﹐飽則善﹐面色變﹐口噤不開﹐惡風﹐泣出﹐列缺主之。

寒熱善嘔﹐商丘主之。

嘔厥寒時有微熱﹐脇下支滿﹐喉痛嗌漧﹐膝外廉痛﹐淫濼脛酸﹐腋下腫﹐馬刀瘻﹐肩腫吻傷痛﹐太衝主之。

气疝﹐噦嘔面腫﹐奔豚﹐天樞主之。

胸脇背相引﹐心下混混﹐嘔吐多唾﹐飲食不下﹐幽門主之。

咳逆上气﹐喘不得息﹐嘔吐胸滿﹐不得飲食﹐兪府主之。

胸滿﹐咳逆﹐喘不得﹐嘔吐煩滿﹐不得飲食﹐神藏主之。

胸滿嘔無所出﹐口苦舌漧﹐飲食不下﹐膽兪主之。

胸脇榰滿﹐痺痛骨疼﹐飲食不下﹐嘔逆气上煩心﹐紫宮主之。

胸脇榰滿﹐膈塞﹐飲食不下﹐嘔吐﹐食復出﹐中庭主之。

傷食﹐脇下滿不能展轉反側﹐目靑而嘔﹐期門主之。

脇下榰滿﹐嘔吐逆﹐陽陵泉主之。

胃中寒脹﹐食多﹐身體羸瘦﹐腹中滿而鳴﹐腹﹝月眞﹞風厥﹐胸脇榰滿﹐嘔吐﹐脊急痛﹐筋攣﹐食不下﹐胃兪主之。

頭痛食不下﹐腸鳴臚脹﹐欲嘔時泄﹐三焦兪主之。

食飲不化﹐入腹還出﹐下脘主之。

腹中腸鳴盈盈然﹐食不化﹐脇痛不得臥﹐煩熱中不嗜食﹐胸脇榰滿﹐喘息而衝﹐膈嘔心痛﹐及傷飽身黃﹐疾骨羸瘦﹐章門主之。

溺難痛﹐白濁﹐卒疝﹐少腹腫﹐咳逆嘔吐﹐卒陰跳﹐腰痛不可以俯仰﹐面黑熱﹐腹中﹝月眞﹞滿﹐身熱厥痛﹐行間主之。

風眩善嘔﹐煩滿﹐神庭主之。如顏靑者﹐上星主之。取上星者﹐先取譩嘻﹐後取天牖﹑風池。

頭身風﹐善嘔怵﹐寒中﹐少气﹐掌中熱﹐胕急﹐腋腫﹐間使主之。

凡好太息不嗜食﹐多寒熱﹐汗出﹐病至則善嘔﹐嘔已乃衰﹐卽取公孫及井兪。實則腸中切痛厥﹐頭面腫起﹐心狂﹐多飲霍則鼓濁﹐腹中气大滯﹐熱痛﹐不嗜臥﹐霍亂﹐公孫主之。

嘔吐煩滿﹐魄戶主之。

黃癉善欠﹐脇下滿欲吐﹐脾兪主之。

食飲善嘔﹐不能言﹐通谷主之。

滿﹐身熱厥痛﹐行間主之。

寒熱頭痛如破﹐目痛如脫﹐喘逆煩滿﹐嘔吐流汗難言﹐頭維主之。

肺气熱﹐呼吸不得臥﹐上气嘔沫﹐喘气相追逐﹐胸滿﹐脇膺急﹐息難﹐振栗﹐脈鼓﹐气膈﹐胸中有熱﹐支滿﹐不嗜食﹐汗不出﹐腰脊痛﹐肺兪主之。

气痛﹐癃﹐小便黃﹐气滿塞則遺溺﹐身時寒熱﹐吐逆﹐溺難﹐腹滿﹐石門主之。

《脈經》曰﹕左手關前寸口陰絕者﹐無心脈也。苦心下毒痛﹐掌中熱﹐時時善嘔﹐口中傷爛﹐刺手太陽經﹐治陽。

左手關上陰絕者﹐無肝脈也。苦癃﹐遺溺難言﹐脇下有邪气﹐善吐﹐刺足少陽經﹐治陽。

右手關上陰絕者﹐無脾脈也。苦少气下利﹐腹滿身重﹐四肢不欲動﹐善嘔﹐刺足陽明經﹐治陽。

《千金方》曰﹕期門主目靑而嘔。

膽輸﹑章門主脇痛不得臥﹐胸滿﹐嘔無所出。

章門主心痛而嘔。

商丘﹑幽門﹑通谷主喜嘔。又云﹕商丘主脾虛冷﹐人病寒﹐不樂﹐好太息﹐多寒熱﹐喜嘔。

兪府﹑靈墟﹑神藏﹑巨闕主嘔吐胸滿。

率谷主煩滿嘔吐。

天容主咳逆嘔沫。

胃腧﹑腎腧主嘔吐。

曲澤主逆气嘔涎。

中庭﹑中府主嘔逆吐﹐食不還出。

石門主嘔吐。

石門主嘔吐。

維道主嘔逆不止。

少商﹑勞宮主嘔吐。

絕骨主病熱欲嘔。

大鍾﹑太溪主煩心滿嘔。

魂門﹑陽關主嘔吐不住﹐多涎。

隱白主膈中嘔吐不欲食。

膈腧主吐食﹐又灸章門﹑胃脘。

巨闕﹑胸堂主吐食。

頭維主喘逆煩滿﹐嘔沫流汗。

魄戶中府主肺寒熱﹐呼吸不得臥﹐咳逆上气﹐嘔沫﹐喘气相追逐。

俠白主咳﹐漧嘔﹐煩滿。

少海主气逆呼吸﹐噫噦嘔。

巨闕主煩心﹐喜嘔。

百會主汗出而嘔﹐痓。

商丘主寒熱﹐好嘔。

大椎主傷寒熱盛﹐煩嘔。

腎腧主頭身熱赤﹐振栗﹐腰中四肢淫濼﹐欲嘔。

尺澤主气隔喜嘔﹐鼓頷不得汗﹐煩心身痛。

四肢寒熱﹐腰疼不得俯仰﹐身黃腹滿﹐食嘔﹐舌根直﹐灸第十一椎上﹐及左右各一寸五分三處﹐各七壯。

漧嘔灸心主﹐尺澤亦佳。

又方﹕灸乳下一寸三十壯。

又方﹕漧嘔不止﹐粥食湯藥皆吐不停﹐灸手間使五十壯。若四肢厥脈﹐沈絕不止者﹐灸之便通。此起死人法。

吐逆嘔不得食﹐灸心腧百壯。

吐嘔逆不得下食﹐今日食﹐明日吐者﹐灸膈腧百壯。

吐變不得下食﹐灸胸堂百壯。

吐逆不得食﹐灸巨闕五十壯。

吐逆食不住﹐灸胃脘百壯﹐三報。

吐逆飲食卻出﹐灸脾募百壯﹐三報。【章門穴也】

吐嘔宿汁吞酸﹐灸神光【一名膽募】百壯﹐三報。

吐逆霍亂吐血﹐灸手心主五十壯。

噫噦嘔逆﹐灸石關百壯。

肺脹脇滿﹐嘔吐上气等病﹐灸上椎並兩乳上第三肋間﹐各止七壯。

胸中痛引腰背﹐心下嘔逆﹐面無滋潤﹐灸幽門上﹐隨年壯。穴在俠巨闕兩邊﹐相去各半寸。【一云一寸】。

脾中風者﹐其人但踞坐而腹滿﹐身通黃﹐吐咸汁出者﹐尙可治。急灸脾腧百壯﹐服續命湯。若目下靑手足靑者﹐不可復治。

導引

《古今醫統》曰﹕嘔吐導引法﹐正坐﹐兩手向後﹐捉腕摩肋﹐上下七息﹐左右換手亦然。除腹冷﹐宿气積胃口﹐飲食進退﹐吐逆不下。

又法﹕偃臥展脛﹐兩手左蹺兩足踵﹐以鼻內气﹐自極七息﹐除腹中食嘔。

又法﹕坐直舒兩腳﹐以兩手挽兩足﹐自極十二通﹐愈腸胃不能受食吐逆﹐以兩手直交兩足底腳痛舒﹐以頭枕膝下自極十二通﹐愈腸胃不能受食吐逆。

《保生祕要》曰﹕吐酸導引法﹐先念背推開至腎﹐其於腎處﹐想水升上頂門﹐滴下心頭以洗之。

傷食嘔吐導引法﹐按寅卯辰候﹐空心披衣起牀﹐正身直立﹐雙手用力拿兩肘膊﹐腳尖著地﹐腳跟雙懸起﹐倒力舂二九之數。醉飽勿令﹐恐傷臟腑。

醫案

《衛生寶鑑》曰﹕中書左丞相史公﹐年六旬有七﹐至元丁卯九月間﹐因內傷自利數行﹐覺肢體沈重﹐不思飲食﹐嗜臥懶言語﹐舌不知味﹐腹中疼痛﹐頭亦痛而惡心。醫以通聖散大作劑料服之﹐覆以厚衣﹐遂大汗出﹐前證不除而反增劇。易數醫﹐四月餘不愈。予被召至燕﹐命予治之。予診視得六脈沈細而微弦﹐不欲食﹐食卽嘔吐﹐中气不調﹐滯於升降﹐口舌漧燥﹐頭目昏眩﹐肢體倦怠﹐足胻冷﹐臥不欲起。丞相素不飲酒﹐肢體本瘦﹐又又因內傷自利﹐又復發汗﹐是重竭津液﹐脾胃愈虛﹐不能滋榮周身百脈﹐故使然也。非甘辛大溫之劑﹐則不能溫養其气。經云﹕脾欲緩﹐急食甘以緩之。又脾不足者﹐以甘補之。黃芪﹑人參之甘﹐補脾緩中﹐故以爲君。形不足者﹐溫之以气。當歸辛溫和血潤燥﹐木香辛溫升降滯气﹐生薑﹑益智﹑艸豆蔻仁辛甘大熱﹐以蕩中寒﹐理其正气。白朮﹑炙甘艸﹑橘皮甘苦溫﹐乃厚腸胃。麥糵寬腸胃而和中﹐神曲辛熱導滯消食而爲佐使也。右件﹝口父﹞咀一兩﹐水煎服之。嘔吐止﹐飲食進﹐越三日前證悉去。左右待者曰﹕前證𨿽去﹐九日不大便如何﹖予曰﹕丞相年髙气弱﹐旣利且汗﹐脾胃不足﹐陽气虧損﹐津液不潤也﹐竟敢以寒涼有毒之劑下之﹖仲景曰﹕大發汗後﹐小便數﹐大便堅﹐不可用承气湯。如此𨿽內結﹐宜以蜜煎導之。須臾﹐去燥屎二十餘塊﹐遂覺腹中空快﹐上下气調﹐又以前藥服之﹐喜飲食﹐但有所傷﹐則以橘皮枳朮丸消導之。至月餘﹐其病乃得平復。丞相曰﹕病旣去矣﹐當服何藥以防其復來﹖予曰﹕不然﹐但愼言語﹐節飲食﹐不可服藥。夫用藥如用刑﹐民有罪則刑之﹐身有疾則藥之。無罪妄刑﹐是謂虐民﹔無病妄藥﹐反傷正气。軍志曰﹕允當則歸服而捨之可也。丞相悅而然之。

《奇效良方》曰﹕政和中﹐一人病傷寒﹐得汗身涼﹐數日忽嘔吐﹐藥與飲食俱不下。醫者皆進丁香﹑藿香﹑滑石等藥﹐下咽卽吐。予曰﹕此正汗後餘熱畱胃﹐孫兆竹茹湯正相當爾。急治藥與之﹐卽時愈。

《醫學正傳》曰﹕在城黃氏婦﹐年將三十﹐產後因食傷﹐致胃虛不納谷﹐四十餘日矣。聞穀气則惡心而嘔﹐聞藥气亦嘔﹐求予治。予曰﹕藥不能入口﹐又將何法以治之乎﹖懇求不已﹐遂制一方﹐用人參﹑白朮﹑茯苓各一錢﹐甘艸二分﹐陳皮﹑藿香﹑砂仁各五分﹐炒神曲一錢﹐十年以上陳倉米一合﹐順流水二大白盞﹐煎沸﹐泡伏龍肝研細攪渾﹐放澄淸﹐取一盞﹐加姜﹑棗同煎前藥至七分。稍冷服此藥﹐遂納而不吐﹐別以陳倉米煎湯時時與之。日進前藥二三服﹐漸能食粥而安。後以此法治十餘人皆驗。

《醫宗必讀》曰﹕兵尊髙元圃﹐久患嘔吐﹐閱醫頗眾﹐病竟不減。余診之曰﹕气口大而軟﹐此穀气少而藥气多也。且多犯辛劑﹐可以治表實﹐不可以治中虛﹔可以理气壅﹐不可以理气弱。投以熟半夏五錢﹐人參三錢﹐陳倉米一兩﹐白蜜五匙﹐甘爛水煎。服二劑減﹐十劑安。

屯院孫瀟湘﹐夏月食瓜果過多﹐得食輒嘔﹐十日弗止﹐舉家驚惶﹐千里迎余。比至署中﹐已二十日矣。困頓牀褥﹐手足如冰。余曰﹕兩尺按之有神﹐胃气縷縷不絕﹐只因中气本弱﹐復爲寒冷所傷耳。遂用紅豆丸連進三服﹐至明日便能食粥。兼與理中湯加丁香﹑沈香﹐旬日之間﹐飲食如常矣。

《薛己醫案》曰﹕府庠沈文姬母﹐食濕面﹐吞酸﹐嘔吐絕食﹐服芩連等劑﹐加寒熱﹐口漧流涎﹔又食冬瓜一星﹐而嘔吐愈甚。余謂此脾气虛寒也﹐急用鹽艾附子炒熱熨臍腹﹐又令其子口气接其母气﹐神气少蘇。以參﹑朮﹑附子﹑陳皮爲丸如粟米大﹐津咽五七粒﹔次日加至十餘粒﹐漸服煎劑一二匙﹐乃思粥飲。又以參﹑朮藥五十餘劑而愈。

譚侍禦每頭痛必吐淸水﹐不拘冬夏﹐喫姜便止。余作中气虛寒﹐用六君﹑當歸﹑黃芪﹑木香﹑炮姜而瘥。

趙吏部文卿患吐不止﹐吐出皆酸味﹐气口脈大於人迎二三倍﹐速予投劑。予曰﹕此食郁上﹐宜吐﹐不須用藥。乃候其吐淸水無酸气﹐寸脈漸減﹐尺脈慚復。翌早吐止﹐至午脈俱平復﹐勿藥自安。

余母六十有五﹐己卯春二月﹐飲食後﹐偶聞外言忤意﹐嘔吐酸水﹐內熱作渴﹐飲食不進﹐惟飲冷水﹐气口脈大而無倫﹐面色靑赤﹐此胃中濕熱郁水﹐投之以藥﹐入口卽吐。第三日吐酸物﹐第七日吐酸黃水﹐十一日吐苦水﹐脈益洪大﹐仍喜冷水﹐以黃連一味煎湯﹐冷飲少許。至二十日﹐加白朮﹑白茯苓﹔至二十五日﹐加陳皮﹔三十七日加當歸﹑炙甘艸﹔至六十日始進淸水飲半盞﹐漸進薄粥飲﹐調理得痊。

一婦人吞酸噯腐﹐嘔吐痰涎﹐面色純白。或用二陳﹑黃連﹑枳殼之類﹐加發熱作渴﹐肚腹脹滿。余曰﹕此脾胃虧損﹐末傳寒中。不信﹐仍作火治﹐肢體腫脹如蠱。余以六君加附子﹑木香治之﹐胃气漸醒﹐飲食漸進﹐虛火歸經。又以補中益气﹐加炮姜﹑木香﹑茯苓﹑半夏兼服。全愈。

陳湖陸伷母﹐久患心腹疼痛﹐每作必胸滿嘔吐﹐厥逆﹐面赤唇麻﹐咽漧舌燥﹐寒熱不時﹐而脈洪大。眾以痰火治之﹐屢止屢作。迨乙巳春﹐發熱頻甚﹐用藥反劇。有朱存默氏謂﹕服寒涼藥所致。欲用參朮等劑。彼疑痛無補法﹐乃延予以折中焉。予診之曰﹕此寒涼損眞之故﹐內眞寒而外假熱也。且脈息弦洪而有怪狀﹐乃脾气虧損﹐肝脈乘之而然。惟當溫補其胃。遂與補中益气加半夏﹑茯苓﹑吳茱萸﹑木香﹐一服而熟寐徹曉﹐洪脈頓斂﹐怪脈頓除﹐諸證釋然。

《醫門法律》曰﹕倪慶雲病膈气十四日﹐粒米不入咽﹐始吐淸水﹐次吐綠水﹐次吐黑水﹐次吐臭水﹐呼吸將絕。醫已歇手。余適診之﹐許以可救。渠家不信﹐余曰﹕盡今一晝夜﹐先服理中湯六劑﹐不令其絕﹐來早轉方﹐一劑全安。渠家曰﹕病已至此﹐滴水不能入喉﹐安能服藥六劑乎﹖余曰﹕但得此等甘溫入口﹐必喜而再服﹐不須過慮。渠諸子或庠或弁﹐亦知理折。僉曰﹕旣有妙方﹐何不卽投見效﹐必先與理中﹐然後乃用﹐此何意也﹖余曰﹕《金匱》有云﹕病人噫气不除者﹐旋覆代赭石湯主之。吾於此病﹐分別用之者有二道﹕一者以黑水爲胃底之水﹐臭水爲腸中之水﹐此水且出﹐則胃中之津液久已不存﹐不敢用半夏以燥其胃也。一者以將絕之气﹐止存一系﹐以代赭墜之﹐恐其立斷﹐必先以理中分理陰陽﹐脾气易於降下﹐然後代赭得以建奇奏績。一時之深心﹐卽同千古之已試﹐何必更疑﹖及簡仲景方﹐見方中止用煨姜而不用漧薑﹐又謂漧薑比半夏更燥而不敢用。余曰﹕尊人所噫者﹐下焦之气也﹔所嘔者﹐腸中之水也。陰乘陽位﹐加以日久不食﹐諸多蛔蠱﹐必上居膈間﹐非漧薑之辣﹐則蛔虫不下轉﹐而上气亦必不下轉﹐妙處正在此﹐君曷可泥哉﹗諸子私謂﹕言有大而非誇者﹐此公頗似。姑進是藥﹐觀其驗否。進後果再索藥﹐二劑後﹐病者能言﹐云內气稍接。但恐太急﹐俟天明再服﹐後旦轉方爲妥。至次早﹐未及服藥﹐復請前醫參酌﹐眾醫交口極沮﹐渠家並後三劑不肯服矣。余持前藥一盞﹐勉令服之﹐曰﹕吾卽於眾醫前﹐立地轉方﹐頃刻見效﹐再有何說﹗乃用旋覆花一味煎湯﹐調代赭石末二茶匙與之。才一入口﹐病者曰﹕好藥﹗吾气已轉入丹田矣﹐但恐此藥難得。余曰﹕易耳。病者十四日﹐衣不解帶。目不交睫﹐憊甚﹐因圖脫衣安寐﹐冷气一觸復嘔﹐與前藥立止。思粥﹐令食半盞﹐渠饑甚﹐竟食二盞﹔少頃﹐已食六盞。復嘔﹐與前藥立止。又因動怒﹐以物擊婢﹐復嘔﹐與前藥立止。已後不復嘔﹐但困憊之極﹐服補藥二十劑﹐丸藥一斤﹐將息二月﹐始能遠出。方悔從前少服理中二劑耳。

岵翁公祖﹐偶因飽食當風﹐忽然一吐﹐傾囊而出﹐胃气大傷﹐隨召診問。體中微似發熱﹐左關之脈甚大﹐自云﹕始先中脘不舒﹐今覺气反攻左﹐始用梨汁不投﹐今用蔗漿稍定﹐不知此何證也﹖昌因斷曰﹕此虛風之候也。以胃中所受之水谷﹐出盡無畱﹐空虛若谷﹐而風自內生﹐兼腸中久蓄之風﹐乘機上入﹐是以胃中不定。然風入於胃﹐必左投肝木﹐而從其類﹐是以气反攻左﹐而左脈卽爲之大且勁。《內經》云﹕風淫於內﹐治以甘寒。梨汁﹑蔗漿﹐俱甘寒對証之物﹐而一效一不效者﹐又可知胃中气虛已極﹐不耐梨性之達下﹐而喜蔗性之和中也。於是以甘寒一派之藥定方﹐人參﹑竹瀝﹑麥門冬﹑生地黃之屬﹐眾議除參不用﹐服後腹中呱呱有聲﹐嘔出黃痰少許﹐胸中遂快。次早﹐大便亦通﹐證似向安。然有可怪者﹐本是胃經受病﹐而胃脈反不見其病﹐只是上下兩旁﹐心腎肝肺之脈﹐時時另起一頭﹐不安其常﹐因爲剖心爭論﹐謂﹕此非上下兩旁之見病端也﹐乃中央气弱不能四迄﹐如母病而四子失乳﹐故現饑餒之象耳。觀祖翁自云口中之味極淡﹐又雲水到喉管卽汪注﹐不肯下行﹐明明是胃中之气不轉﹐宿水擋住喉間﹐不能更吞新水耳。宜急用四君子湯以理胃气﹐則中央之樞軸轉﹐而四畔之機關盡利﹐喉管之水气不逆﹐而口中之淡味亦除矣。如不見信﹐速請明者商之﹐不便在此羈時誤事也。然而言過激烈﹐反怪爲故意驚駭﹐攺召二醫。有謂中風者﹐有謂傷寒者﹐見各不同。至於人參之可用則同聲和之﹐謂証之輕而易療﹐則同力擔之。微用發表之藥﹐卽汗出沾濡﹐又同口贊之﹐曾不顧已竭之胃气﹐追之實難﹐反開關而縱之去。於是气髙神蕩﹐呃逆不休矣。再僥幸而投黃連一劑﹐將絕之系﹐加極苦以速其絕。二醫措手不及﹐復召昌至﹐則脈已大亂﹐如沸如羹﹐頻轉頻歇﹐神昏不醒﹐身彊莫移﹐年壽間一團黑滯﹐其气出則順而入必噦﹐通計晝夜一萬三千五百息﹐卽得一萬三千五百噦矣。二醫卸禍﹐謂昌前所議四君子湯﹐今始可用。吁嗟﹗呼吸存亡﹐尙圖雍容樽爼乎﹖據理答之曰﹕气已出而不入﹐再加參朮之膩阻﹐立斷矣。惟有仲景旋覆代赭石一方﹐可收神功於百一。進一劑而噦勢稍減﹐二劑加代赭至五錢﹐噦遂大減。連連進粥﹐神淸色亮﹐脈復體輕﹐再用參﹑苓﹑麥冬﹑木瓜﹑甘艸平調二日﹐遂康復如初。此蓋祖翁少時﹐純朴不雕﹐故松柏之姿﹐老而彌勁﹐非盡藥之功能也。卽論藥亦非參之力﹐乃代赭墜參下行之力也。

《景嶽全晝》曰﹕凡胃寒者多爲嘔吐﹐而中寒毒者﹐又必吐而兼瀉。余在燕都嘗治一吳參軍者﹐因見鮮蘑菇肥嫩可愛﹐令庖人貿而羹之﹐以致大吐大瀉。延彼鄕醫治之﹐咸謂速宜解毒﹐乃以黃連﹑黑豆﹑桔梗﹑甘艸﹑枳實之屬連進之﹐而病益甚﹐遂至胸腹大脹﹐气喘﹐水飲皆不能受﹐危窘已甚﹐延救於余。投以人參﹑白朮﹑甘艸﹑漧薑﹑附子﹑茯苓之類﹐彼疑不敢用﹐曰﹕腹脹气急﹐口漧如此﹐安敢再服此藥﹖乃停一日而病愈劇﹐若朝露矣。因而再懇﹐與藥如前﹐彼且疑且畏﹐而決別於內閫曰﹕必若如此﹐則活我者此也﹐殺我者亦此也。余之生死﹐在此一舉矣。遂不得已含淚吞之。一劑而嘔少止﹐再劑而脹少殺﹐遂大加熟地黃以兼救其瀉亡之陰﹐﹐前後凡二十餘劑﹐復元如故。彼因問曰﹕余本中毒致病﹐鄕人以解毒而反劇﹐先生以不解毒而反愈者﹐何也﹖余曰﹐毒有不同﹐豈必如黃連﹐甘﹑桔之類乃可解耶﹖卽如蘑菇一物﹐必產於深坑枯井或沈寒極陰之處﹐乃有之﹐此其得陰气之最盛﹐故肥白最嫩也。公中此陰寒之毒﹐而復解以黃連之寒﹐其謂之何﹖玆用姜﹑附﹐非所以解寒毒乎﹖用人參﹑熟地﹐非所以解毒補元气乎﹖然則彼所謂解毒者﹐適所以助毒﹔余所謂不解毒者﹐正所以解毒也。理本甚明﹐而人弗能辧。凡諸病之誤治者﹐無非皆此類耳。公頓首愀然嘆曰﹕使非吾丈﹐吾幾爲含冤之魄矣。祈壽諸梓﹐以爲後人之鑑云。

金宅少婦﹐宦門女也。素任性﹐每多胸脇痛﹐及嘔吐等證﹐隨調隨愈。後於秋盡時﹐前證復作﹐而嘔吐更甚﹐病及兩日﹐甚至厥脫不省﹐如垂絕者再。後延予至﹐見數醫環視。僉云﹕湯飲諸藥皆不能受﹐入口卽嘔﹐無策可施。一醫云﹕惟用獨參湯﹐庶幾可望其生耳。余因診之﹐見其脈亂﹐數甚﹐而且煩熱躁擾﹐莫堪名狀﹐意非陽明之火﹐何以急劇若此﹖乃問其欲冷水否﹖彼卽點首﹐遂與以半鍾﹐惟此不吐﹐且猶有不足之狀。乃復與一鍾﹐稍覺安靜。余因以太淸飲投之﹐而猶有謂﹕此非傷寒﹐又值秋盡﹐豈堪此乎﹖余不與辧﹐及藥下咽﹐卽甘睡半日﹐不復嘔矣。然後以滋陰輕淸等藥﹐調理而愈。大都嘔吐多屬胃寒﹐而復有火證﹐若此者﹐經曰﹕諸逆衝上﹐皆屬於火﹐卽此是也。自後凡見嘔吐﹐其有聲勢湧猛﹐脈見洪數﹐證多煩熱者﹐皆以此法愈之。

胡宅小兒﹐年甫三歲﹐偶因飲食不調﹐延幼科診治﹐所用之藥﹐無非淸火化滯等劑﹐因而更損胃气﹐反致嘔吐溏泄。復加淸利﹐遂致吐蛔。初止數條﹐漸至數十條﹐細如燈艸﹐甚至成團攪結而出﹐早晚不絕﹐所下者亦如之。羸困至極﹐求治於余。因與溫胃飲二三劑﹐其虫朝夕不止﹐其多如故﹐初不識其何從所來﹐而神化之速﹐一至如此。乃翁切懇曰﹕止此一兒﹐生死在公矣﹗萬望先逐此虫﹐虫不盡則病日甚﹐其能生乎﹖予弗之聽﹐但以前藥倍加人參﹐仍加附子﹐二三劑而嘔吐漸稀﹐瀉亦隨止。瀉止後﹐乃以理陰煎﹑溫胃飲出入間用﹐十餘日而虫漸少﹐一月餘而飲食進﹐肌肉生﹐復元如故矣。其翁積誠稱謝﹐因問曰﹕小豚之病﹐誠然危矣﹐今何以不治虫﹐不治嘔泄﹐而三者俱愈﹐可聞教乎﹖予曰﹕公之所畏者﹐虫也。予之所畏者﹐胃气也。且凡逐虫之藥﹐無有不傷胃气者。向使胃气再傷﹐非惟不能逐虫﹐而命必隨之矣﹐其害孰甚﹗故保全之權﹐在知本末﹐但使脾胃日彊﹐則拔去化虫之源﹐而三病同歸一得矣。尙何虫瀉之敢橫哉﹗

王宅少婦年未二旬﹐素喜瓜果生冷﹐因常病心腹疼痛﹐每發必數日不食。後及二旬之外﹐則每發必至吐蛔。初吐尙少﹐自後日甚日多﹐每吐必一二十條﹐每發必旬日不食。所經諸醫﹐但知攻虫﹐旋去旋生﹐百藥不效。予爲診視脈證﹐並察病因﹐知其傷於生冷﹐以致脾胃虛寒﹐陰濕气聚﹐故爲此證。使不溫養脾胃﹐以杜寒濕化生之源﹐而但事攻虫﹐虫去復生﹐終無濟也。因制溫髒丸與之﹐藥未完而病隨愈矣。後因病愈﹐而少年任意﹐仍耽生果﹐舊病復作﹐再制丸服﹐乃得愈。觀此二證﹐如前之小兒﹐乃因涼藥傷脾﹐所以生虫﹔後之女人﹐乃因生果傷胃﹐所以生虫。可見陰濕內淫﹐而脾胃虛寒﹐是卽生虫之由也。故凡治虫之法﹐但察其別無疳熱等證者﹐悉當以溫補脾胃爲主。

