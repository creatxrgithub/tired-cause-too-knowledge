古今圖書集成醫部全錄卷一百二十二

頭門按﹕傷寒頭痛六經皆有﹐而頭額汗一證﹐亦載汗門﹐故俱不復贅。

黃帝素問

金匱眞言論

春气者病在頭。

【注所謂气者﹐言四時五臟之气而爲病者也。肝兪在頸項﹐而春气在頭者﹐春气生升﹐陽气在上也﹐故病在气者病在頭。】

五臟生成篇

診病之始﹐五決爲紀﹐欲知其始﹐先建其母。所謂五決者﹐五脈也。是以頭痛巓疾﹐下虛上實﹐過在足少陰巨陽﹐甚則入腎。

【注始者﹐邪始在三陰三陽之气分也。五決者﹐審別五臟陰陽之經气以決其病也。欲知其病之始在某經﹐先分立五臟爲根本﹐審其邪病某經之气﹐某髒之經也。少陰﹑巨陽相爲表裏﹐陽气生於水髒水腑之中﹐而上出於巓頂。實者邪實﹐虛者正虛﹐是以頭痛巓疾﹐乃邪气實於上而使正气虛於下也。蓋邪之中人﹐始於皮毛气分﹐畱而不去﹐則轉入於經﹐是以過在巨陽﹑少陰之經。而甚則入腎﹐蓋經絡受邪﹐則內幹臟腑矣。】

心煩頭痛﹐病在膈中﹐過在手巨陽少陰。

【注心部於表。君火之气﹐外受於邪﹐則心煩於內矣。太陽之气受邪﹐則頭痛於上矣。手太陽之脈﹐循咽下膈﹐手少陰之脈﹐出屬心系﹐下膈絡小腸﹐病在膈中﹐是過在手太陽少陰之經矣。】

靑脈之至也﹐長而左右彈。有積气在心下﹐支胠﹐名曰肝痺。得之寒濕﹐與疝同法。腰痛﹐足淸﹐頭痛。

【注脈長而彈﹐弦而急也。弦則爲減﹐諸急爲寒。此得之寒濕﹐而陽气受傷﹐故弦急也。心下爲膈﹐脇下爲胠﹐內膈下連於兩胠。邪在心下支胠間﹐故脈左右彈也。淸濕地气之中人也﹐必從足始。足厥陰之脈﹐從足上腘入毛中﹐過陰器﹐抵小腹﹐布脇肋﹐故病證與疝痛相同﹐而腰痛足冷也。厥陰與督脈會於巓﹐故頭痛也。】

脈要精微論

頭者精明之腑﹐頭傾視深﹐精神將奪矣。得彊則生﹐失彊則死。

【注諸陽之神气﹐上會於頭﹐諸髓之精﹐上聚於腦﹐故頭爲精髓神明之腑。髓海不足﹐則頭爲之傾﹔神气衰微﹐則視深目陷也。得腑气之彊則生﹐失彊則腑壞而髒將絕矣。】

推而外之﹐內而不外﹐有心腹積也。推而內之﹐外而不內﹐身有熱也。推而上之﹐上而不下﹐腰足淸也。推而下之﹐下而不上﹐頭項痛也。

【注推詳其脈之偏於外內上下也。推而外之者﹐以左右三指向外以按之﹐脈偏盛向內而不外者﹐此邪在心腹間而成積也。推而內之者﹐以左右三指向內以候之﹐脈偏盛於外而不內者﹐邪在外而身有熱也。推而上之者﹐以三指平按而審之﹐上而不下者﹐其气上盛下虛﹐當主腰足淸冷也。推而下之﹐下而不上者﹐其气下盛上虛﹐當主頭項痛也。】

平人气象論

寸口之脈中手短者﹐曰頭痛。

【注此以寸口而候外因之病也。夫寸爲陽﹐尺爲陰。寸口之脈中手短者﹐此惟在寸之陽部﹐故主頭痛。】

髒气法時論

肝病者﹐兩脇下痛引少腹﹐令人善怒。虛則目﹝目巟﹞﹝目巟﹞無所見﹐耳無所聞﹐善恐如人將捕之﹐气逆則頭痛﹐耳聾不聰﹐頰腫。

【注病者﹐邪气實也。肝脈布脇肋﹐抵少腹﹐故兩脇下痛引少腹。《靈樞經》曰﹕肝气實則怒。肝藏血而開竅於目﹐肝虛故﹝目巟﹞﹝目巟﹞無所見。少陽經脈入耳中﹐故無所聞。膽病者﹐心下淡淡﹐如人將捕之。厥陰與督脈會於巓﹐肝气逆故頭痛﹐少陽气逆故耳不聰而頰腫也。】

宣明五气篇

五邪所亂﹐邪入於陽則狂﹐邪入於陰則痺。搏陽則爲巓疾﹐搏陰則爲喑。

【注邪入於陽則陽盛﹐陰不勝其陽﹐則脈流薄疾﹐並乃狂。邪入於陰﹐閉而不行﹐則畱著而爲痺痛之證。邪气與陽气搏擊於上﹐則爲頭痛巓頂之疾。足之少陰﹐上系於舌﹐絡於橫骨﹐終於會厭﹐邪搏於陰﹐則厭不能發﹐發不能下﹐故不能開闔而爲喑。】

通評虛實論

帝曰﹕脈實滿﹐手足寒﹐頭熱何如﹖岐伯曰﹕春秋則生﹐冬夏則死。脈浮而濇﹐濇而身有熱者死。帝曰﹕其形盡滿何如﹖岐伯曰﹕其形盡滿者﹐脈急大堅﹐尺濇而不應也。如是者故從則生﹐逆則死。

帝曰﹕何謂從則生逆則死﹖岐伯曰﹕所謂從者﹐手足溫也。所謂逆者﹐手足寒也。

【注腎主生气之原﹐膀胱爲太陽之腑﹐脈實滿者﹐少陰之寒气充於外也。手足寒者﹐少陰之生气虛於內也。頭熱者﹐太陽之气發越於上也。腎與膀胱陰陽並交﹐咸主生气﹐若盛於外則反虛於內矣。春時陽气微上﹐陰气微下﹐秋時陰气微上﹐陽气微下﹐陰陽二气﹐交相資生﹐故主生。冬時陰气盡出於外﹐夏時陽气盡虛於內﹐故主死。言陰陽之根气﹐不可虛脫者也。】

刺熱篇

肝熱病者﹐小便先黃﹐腹痛多臥身熱﹔熱爭則狂言及驚﹐脇滿痛﹐手足躁﹐不得安臥。庚辛甚﹐甲乙大汗。气逆則庚辛死。其逆則頭痛員員。脈引衝頭也。

【注此言內因之熱。先者﹐謂先有此內因之熱而先見是證也。肝主疏泄﹐故小便赤黃。肝脈環陰器﹐抵少腹而上。故腹痛也。肝藏魂﹐魂傷故多臥﹐木火主气﹐故身熱也。此言內因之病﹐始在气分﹐先下而上﹐由內而外﹐又感外淫之邪﹐內幹五臟﹐與內因之熱交爭﹐則魂傷而狂言﹐肝藏魂也。東方肝木﹐其病發驚駭。肝脈布脇肋﹐故脇滿痛。風木之熱甚﹐故淫於四末也。人臥則血歸於肝﹐肝气傷而不能納血﹐故不得臥也。庚辛金克肝木﹐故甚。庚辛不死﹐起於甲乙。大汗者﹐正勝邪而外出也。气逆者﹐熱淫而反內逆也。員員﹐周轉也。肝臟之熱發於外﹐而與形熱相應﹐熱甚而上逆於頭﹐故頭痛而員轉也。蓋三陽之脈﹐上循於頭﹐肝熱與少陽交爭﹐因脈引而上衝於頭也。】

心熱病者﹐先不樂﹐數日乃熱﹐熱爭則卒心痛﹐煩悶善嘔﹐頭痛面赤無汗。壬癸甚﹐丙丁大汗。气逆則壬癸死。

【注心志喜﹐恐勝之。先不樂者﹐爲恐所傷也。此言內因之熱﹐又感外因之邪﹐外內交爭﹐熱幹神髒﹐故卒然煩痛也。少陰病者﹐欲吐不吐﹐故善嘔。心爲陽中之太陽﹐故頭痛。心之華在面﹐故面赤。心主血﹐故無汗也。壬癸水克心火﹐故甚。壬癸不死﹐起於丙丁。大汗者﹐正勝邪而外出也。逆則死矣。】

脾熱病者﹐先頭重﹐頰痛﹐煩心﹐顏靑﹐欲嘔﹐身熱﹔熱爭則腰痛不可用俯仰﹐腹滿泄﹐兩頷痛。甲乙甚﹐戊己大汗。气逆則甲乙死。

【注陰气從足上行至頭﹐故先頭重。陽明之脈循頰﹐故頰痛也。脾脈絡於心﹐故心煩而顏靑。熱邪干胃﹐故欲嘔﹐脾主肌肉﹐故身熱也。陽病者﹐腰反折不能俯﹐陰病者不能仰。陰陽內外交爭﹐故腰痛不可用俯仰也。腹者﹐脾土之郛郭﹐故腹滿泄。胃之悍气上衝頭者﹐循牙車﹐下人迎﹐故頷下痛也。脾病者﹐加於甲乙﹐甲乙不死起於戊己。如反逆而內幹於髒﹐則不能外出而汗解矣。】

肺熱病者﹐先淅然厥起毫毛﹐惡風寒﹐舌上黃﹐身熱﹔熱爭則喘咳﹐痛走胸膺背﹐不得太息﹐頭痛不堪﹐汗出而寒。丙丁甚﹐庚辛大汗。气逆則丙丁死。

【注皮毛者﹐肺之合﹐髒气熱於內﹐故淅然寒栗於外而惡風寒﹐蓋熱甚則寒也。肺上連於喉嗌﹐故舌黃。髒眞髙於肺﹐主行榮衛陰陽﹐故身熱也。內因之熱與外感之熱交爭﹐幹於肺臟﹐故喘咳不得太息。肺主胸中之气﹐气傷故痛走胸背也。五臟之應天者肺﹐而手陽明之脈上循於頭﹐故頭痛不堪。熱爭於內﹐故汗出而身寒也。肺金病丙丁火克之﹐丙丁不死﹐起於庚辛大汗者﹐正勝邪而外出也。如气逆則遇勝克之日卽死矣。】

腹中論

帝曰﹕病熱而有所痛者﹐何也﹖岐伯曰﹕病熱者﹐陽脈也﹐以三陽之動也。人迎一盛少陽﹐二盛太陽﹐三盛陽明﹐入陰也。夫陽入於陰﹐故病在頭與腹﹐乃﹝月眞﹞脹而頭痛也。

【注病熱者﹐陽脈盛也。陽脈盛者﹐三陽之气動之也。三陽俱盛﹐當主病熱頭痛。腹爲陰﹐陰中之至陰﹐脾也。如陽入於陰﹐又病在頭與腹﹐故腹﹝月眞﹞脹而頭痛。蓋陽入於陰﹐是三陽之气﹐而非三陽之經脈。若病在經脈﹐而隨經下入於裏陰者﹐則痛而不脹。此病在气分﹐而陽气下入於腹中﹐故脹而不痛也。】

風論

風气循風府而上﹐則爲腦風﹐風入系頭﹐則爲目風眼寒。

【注風府﹐穴名﹐在項後中行﹐乃督脈陽維之會﹐上循於腦戶﹐故風气客於風府﹐循脈而上則爲腦風。足太陽有通頂入於腦者﹐正屬目本﹐名曰眼系。風入於頭﹐幹太陽之目系﹐則爲目風。足太陽寒水主气﹐故爲眼寒也。】

新沐中風則爲首風。首風之狀﹐頭面多汗﹐惡風﹐當先風一日則病甚﹐頭痛不可以出內。至其風日﹐則病少愈。

【注以水灌首曰沐。新沐則首毛腠開﹐中風則風入於首之皮膚而爲首風矣。頭乃諸陽之會﹐因沐中風﹐則頭首之皮腠疏﹐而陽气弛﹐故多汗惡風也。風者天之陽气﹐人之陽气﹐以應天之風气﹐諸陽之气上出於頭﹐故先一日則病甚﹐頭痛不可以出戶內﹐蓋風將發而气先病也。至其風發之日﹐气隨風散﹐故其病少愈。】

厥論

巨陽之厥則腫首﹐頭重﹐足不能行﹐發爲眴僕。

【注巨陽﹐太陽也。足太陽脈起於目內眥﹐上額交巓﹐從巓入絡腦﹐還出別下項﹐循背俠脊﹐抵腰中﹐下貫臀﹐入腘中﹐循腨內出外踝之後﹐是以厥逆於上﹐則爲首腫頭痛﹐厥逆於下﹐則爲足不能行﹐神气昏亂﹐則爲眴僕。太陽爲諸陽主气﹐此病在經而轉及於气分﹐故曰發。】

奇病論

帝曰﹕人有病頭痛﹐以數歲不已﹐此安得之﹖名爲何病﹖岐伯曰﹕當有所犯大寒﹐內至骨髓。髓者以腦爲主﹐腦逆故令頭痛﹐齒亦痛﹐病名曰厥逆。

【此論腦骨髓之爲病也。夫在地爲水﹐在天爲寒﹐寒生水﹐水生鹹﹐咸生腎﹐腎生骨髓。故所犯大寒之气而內至骨髓也。諸髓皆屬於腦﹐故以腦爲主。髓邪上逆﹐則入於腦﹐是以頭痛數歲不已。齒乃骨之餘﹐故齒亦痛也。此下受之寒﹐上逆於巓頂﹐故名曰厥逆。】

脈解論

陽明所謂客孫脈﹐則頭痛鼻鼽腹腫者﹐陽明並於上。上者﹐則其孫絡太陰也。故頭痛鼻鼽腹腫也。

【注此明陰陽之气﹐上下升降﹐內外出入﹐行於脈外之气分也。气分者﹐皮膚肌腠之間。上﹐謂皮膚之上也。夫諸脈之浮而常見者﹐皆絡脈也。足太陰之脈﹐亦見於皮膚之上而無所隱﹐是以陽明之气並於上﹐則迫於陽明之孫絡﹐與太陰之經脈也。迫於陽明之孫絡﹐則頭痛鼻鼽﹐迫於太陰之經脈﹐則腹腫也。】

四時刺逆從論

太陽濇則病積﹐善時巓疾。

【注濇者多血少气﹐微有寒﹐血病之謂。積血多而凝泣﹐故成積也。】

標本病傳論

肝病﹐頭目眩﹐脇支滿。三日體重身痛﹐五日而脹﹐三日腰脊少腹痛脛酸。三日不已﹐死。冬日入﹐夏早食。

【注病先發於肝﹐則頭目眩﹐脇支滿。三日而之脾﹐則體重身痛。五日而之胃﹐則脹。三日而之腎﹐則腰脊少腹痛。三日不已﹐死。夏早食﹐乃寅卯時﹐木气絕而不生也。冬日入﹐乃申酉時﹐金气旺而木气絕也。】

气交變大論

歲木太過﹐風气流行﹐脾土受邪﹐民病飧泄食減﹐體重煩冤﹐腸鳴腹支滿。上應歲星。甚則忽忽善怒﹐眩冒巓疾。

【注歲木太過﹐則制勝其土气﹐故民應之而爲脾病也。飧泄食減﹐腸鳴腹滿﹐皆脾土之病。脾主肌肉四肢﹐故體重煩冤者﹐土傷而不能制水﹐水气上乘於心也。歲星﹐木星也。木運太過諸壬歲也。淫勝太甚﹐則反自傷。善怒﹐肝志之病也。厥陰與督脈會於巓﹐故眩冒巓疾。】

歲金不及﹐炎火乃行﹐復則陰厥且格﹐陽反上行。頭腦戶痛﹐延及腦頂發熱﹐民病口瘡﹐甚則心痛。

【注六乙之歲﹐金運不及﹐則所勝之火气乃行。金弱火亢﹐水乃復之﹐秋冬之時﹐陽气應收藏於陰髒﹐因寒气厥逆﹐且格陽於外﹐致陽反上行﹐而頭腦戶痛﹐延及腦頂發熱。水寒之气﹐上乘迫其心火外炎﹐故民病口瘡﹐甚則心痛。】

五常政大論

木太過曰發生﹐發生之紀﹐是謂啟陳。土疏泄﹐蒼气達﹐陽和布化﹐陰气乃隨﹐生气淳化﹐萬物以榮﹐其化生﹐其气美﹐其政散﹐其令條舒﹐其動掉眩巓疾﹐其經足厥陰少陽﹐其髒肝脾﹐其病怒。太角與上商同。上徵則其气逆﹐其病吐利。

【注陳﹐布也。啟布陽和﹐發生萬物之象也。土得其制化﹐故主疏泄。蒼气﹐木气也。厥陰之上﹐風木治之﹐是以陽和布化於上﹐而陰气乃隨於下也。掉眩巓疾﹐風气淫於上也。怒﹐肝气盛也。如壬子﹑壬午﹑壬寅﹑壬申四歲﹐木運有餘﹐而上臨火气﹐子居母上﹐則其气逆﹐逆於上則吐﹐逆於下則利也。】

六元正紀大論

帝曰﹕五運之化﹐太陽之政何如﹖岐伯曰﹕辰戌之紀也。初之气﹐地气遷﹐气乃大溫﹐艸乃早榮﹐民乃厲﹐溫病乃作﹐身熱頭痛嘔吐﹐肌腠瘡瘍。

【注五運﹐謂五行之化運﹐辰戌歲主太陽司天加臨之間气﹐初气始於少陽。地气遷者﹐謂上年在泉之終气﹐而交於今歲司天之初气也。歲前之終气﹐乃少陰君火﹐今歲之初气﹐乃少陽相火﹐二火相交﹐故气大溫﹐艸乃早榮者﹐長气盛也。春始交而大溫﹐故民病厲﹐溫病乃作﹐爲身熱頭痛﹐嘔吐瘡瘍。】

少陽之政﹐寅申之紀也。初之气﹐地气遷﹐風勝乃搖﹐寒乃去﹐候乃太溫﹐艸木早榮﹐寒來不殺﹐溫病乃起。其病气怫於上﹐血溢目赤﹐咳逆頭痛﹐血崩脇滿﹐膚腠中瘡。

【注初之間气﹐乃少陰君火﹐主气乃厥陰風木﹐故風搖候溫﹐艸木得生長之气而早榮也。少陽司天﹐而又值君火主气﹐故𨿽有時气之寒來﹐而不能殺二火之溫熱也。血溢目赤﹐咳逆頭痛膚瘡等證﹐皆風火之爲病也。】

至眞要大論

歲太陰在泉﹐艸乃早榮﹐濕淫所勝﹐則埃昏巖谷﹐黃反見黑﹐至陰之交﹐民病衝頭痛。

【注﹐太陰在泉﹐辰戌歲也。主爲艸木之所資生﹐故艸乃早榮。黃乃土色﹐黑乃水色﹐土勝濕淫﹐故黃反見黑。至陰之交﹐乃三气四气之交土司令也。民病衝頭痛﹐乃膀胱經痛。蓋膀胱乃水津之腑﹐土气淫勝而水髒水腑皆爲病也。】

太陰司天﹐濕淫所勝﹐胕腫骨痛陰痺。陰痺者﹐按之不得﹐腰脊頭項痛﹐時眩﹐大便難。

【注太陰司天﹐丑未歲也。胕腫陰痺﹐感寒濕之气。病在陰者﹐名曰痺﹐故按之不得也。腎主骨而膀胱爲之腑﹐故腰脊頭項骨痛。腎開竅二陰﹐故大便難也。】

少陽司天﹐火淫所勝﹐民病頭痛發熱﹐惡寒而瘧。

【注少陽司天﹐寅申歲也。少陽之火﹐在天爲暑﹐故民病頭痛﹐寒熱而瘧也。】

太陽司天﹐寒淫所勝﹐血變於中﹐發爲癰瘍。民病厥心痛﹐嘔血血泄﹐鼽衄善悲﹐時眩僕。

【注太陽司天﹐辰戌歲也。心痛眩僕乃寒淩心火﹐逼其火熱上炎﹐水火寒熱交爭也。】

帝曰﹕六气相勝柰何﹖岐伯曰﹕厥陰之勝﹐耳鳴頭眩﹐憒憒欲吐﹐胃膈如寒﹐大風數舉。

【注三陰三陽主歲之气﹐淫勝而爲民病者﹐宜以所勝之气味平之。耳鳴頭眩﹐木淫於上也。憒憒欲吐﹐胃气如寒﹐胃土病也。大風數舉﹐淫於下而上也。】

太陰之勝﹐火气內郁﹐瘡瘍於中﹐流散於外﹐病在胠脇﹐甚則心痛熱格﹐頭痛喉痺項彊。獨勝則濕气內郁﹐寒迫下焦﹐痛畱頂互引眉間﹐胃滿﹐足下溫﹐頭重﹐足脛胕腫。飲發於中﹐胕腫於上。太陰之復﹐濕變乃舉﹐體重中滿﹐飲食不化﹐陰气上厥。胸中不便﹐飲發於中﹐咳喘有聲﹐頭項痛重﹐而掉瘛尢甚。

【注陰濕之气淫於外﹐則火气內郁而瘡瘍於中﹐濕熱之气流散於外﹐則及於風木﹐而病在胠脇。甚則心痛者﹐木甚而傳於火也。熱格頭痛﹐喉痺項彊者﹐風火之气與濕气相雜﹐從頸項而上於巓頂也。獨盛者﹐陰濕之气復盛於歲半以後也。濕气在中﹐故內郁而迫於下焦﹐痛畱頂而互引眉間者﹐風火之气畱於巓頂﹐傳於陽明之經﹐而下及於胃滿也。足下溫頭重者﹐風火之气流於下也。飲發於中﹐胕腫於上者﹐水從下而中中而上也。復謂三陰三陽之气﹐受所勝之气﹐勝制郁極而復發也。頭項痛重而掉瘈尢甚﹐所謂因於濕﹐首如裹﹐濕熱不攘﹐大筋軟短﹐小筋弛長﹐軟短爲拘﹐弛長爲痿也。】

太陽之勝﹐凝凓且至﹐熱反上行﹐頭項囟頂﹐腦戶中痛。太陽之復﹐厥气上行﹐心胃生寒﹐胸膈不利﹐心痛痞滿﹐頭痛善悲﹐時眩僕。

【注太陽寒水气勝﹐故凝凓且至﹐熱反上行者﹐太陽之气﹐隨經上入腦﹐還出別下項也。厥气上行者﹐郁逆之气上行﹐而欲復歲半以前之气也。心胃生寒﹐胸膈不利﹐心痛痞滿﹐頭痛善悲﹐時眩僕者﹐厥气上行﹐從下而中﹐中而上也。】

陽明之復﹐淸气大舉﹐病生胠脇﹐气歸於左﹐善太息﹐甚則心痛痞滿﹐腹脹而泄﹐嘔苦﹐咳噦煩心﹐病在鬲中﹐頭痛。

【注陽明之復﹐發於本位主令之時﹐是以病生胠脇﹐气歸於左者﹐金乘木也。心痛痞滿腹脹而泄﹐乘火土也。膽病者善太息。嘔苦﹐木受金刑﹐腑亦病也。咳噦﹐肺气逆也。咳噦煩心﹐病在鬲中者﹐陽明之气上逆也。頭痛﹐厥陰病也。】

厥陰司天﹐客勝則耳鳴掉眩。

【注風木之客气勝於上﹐是以耳鳴掉眩。】

少陰司天﹐客勝則鼽嚏﹐頸項彊﹐肩背瞀熱﹐頭痛。

【注少陰司天﹐初之气乃太陽寒水﹐二之气乃厥陰風木﹐三之气乃少陰君火。鼽嚏﹐耳聾目瞑﹐厥陰之气勝也。頸項彊﹐肩背瞀熱﹐頭痛﹐太陽之气勝也。】

少陽司天﹐客勝則丹胗外發﹐及爲丹熛﹐瘡瘍﹐嘔逆喉痺頭痛。

【注少陽司天﹐初气三气乃君相二火﹐二之气乃太陰濕土。丹胗卽斑疹﹐因火熱而發於外者也。丹熛卽赤遊發於外而欲遊於內者也。瘡瘍嗌腫頭痛諸證﹐亦皆感濕熱而生﹐蓋亦自上而下﹐從外而內也。】

著至教論

三陽獨至者﹐是三陽並至﹐並至如風雨﹐上爲巓疾﹐下爲漏泄。

【注獨至者﹐三陽合並而爲一陽也。三陽並至﹐則陽气上行而爲巓疾﹐下行而爲漏泄。】

示從容論

雷公曰﹕於此有人頭痛筋攣骨重﹐怯然少气﹐噦噫腹滿時驚﹐不嗜臥﹐此何髒之發也﹖脈浮而弦﹐切之石望﹐不知其解﹐復問所以三髒者﹐以知其比類也。帝曰﹕夫從容之謂也。夫年長則求之於腑﹐年少則求之於經﹐年壯則求之於髒。今子所言皆失﹐八風菀熱﹐五臟消鑠﹐傳邪相受。夫浮而弦者﹐是腎不足也。沈而石者﹐是腎气內著也。怯然少气者﹐是水道不行﹐形气消索也。咳嗽煩冤者﹐是腎气之逆也。一人之气﹐病在一臟也。若言三髒俱行﹐不在法也。

【注厥陰根起於大惇﹐經气與督脈上會於巓頂而主筋﹐頭痛筋攣﹐厥陰經气之爲病也。少陰根起於湧泉﹐爲生气之原而主骨﹐骨重少气﹐少陰經气之爲病也。太陰根起於隱白﹐與胃以膜相連﹐噦噫腹滿﹐時驚不嗜臥﹐太陰經气之爲病也。其脈浮者﹐開脈也。弦者﹐樞脈也﹔石堅者﹐闔脈也。雷公不解其因﹐復問以三髒之脈證﹐以知其比類於杳冥焉。從容者﹐气之謂也﹐言經脈當求之於气也。三陰者﹐長女﹑中女﹑少女也。太陰爲長女﹐故當求之於腑﹐腑陽而主開也。少陰爲少女﹐故當求之於經﹐經气內連臟腑﹐外絡形身﹐主外內出入之樞也。厥陰處於兩陰中之交盡﹐故爲中女﹐是以求之於髒﹐髒陰而主闔也。此因三陰之气﹐而見於証之頭痛筋攣。脈之浮弦而石﹐故當求之於三陰气之開闔樞。若止論其脈證﹐非從容之謂也。八風菀熱﹐人之陽气行於上下四旁也。五臟消鑠﹐傳邪相受﹐謂五行之气﹐連於天地之中﹐有相生而有勝克也。夫浮而弦者﹐此腎气之出於肝脾而腎不足也。沈而石者﹐是肝脾之气下歸於腎﹐主腎气內著也。夫在泉之水﹐隨气而運行於天表﹐是以怯然少气者﹐乃水道不行﹐故使形气之消索也。咳嗽煩冤者﹐是腎气之上逆於心肺也。此五臟之三陰﹐總歸於一气﹐一气而復貫通於五臟者也。知天道之气交陰陽之離合﹐而後能從容中道。若言肝脾腎三髒俱行﹐不在陰陽離合之法也。】

方盛衰論

气上不下﹐頭痛巓疾。

【注气者﹐一陽之气也。气上不下﹐頭痛巓疾。陽气自下而直上於巓頂也。】

靈樞經

終始篇

病生於頭者﹐頭重。

【注天地四方之气﹐各有所生之本位﹐故生於頭者頭重也。】

經脈篇

膀胱足太陽之脈﹐起於目內眥﹐上額交巓﹔其支者﹐從巓至耳上角﹔其直者﹐從巓入絡腦﹐還出別下項﹐循肩膊﹐內挾脊﹐抵腰中﹐入循膂絡腎﹐屬膀胱。是動則病衝頭痛﹐目似脫﹐項如拔。是主筋所生病者﹐痔﹐瘧﹐狂癇疾﹐頭囟頁項痛。

膽足少陽之脈﹐起於目銳眥﹐上抵頭角﹐下耳後﹐循頸行手少陽之前﹐至肩上卻交出手少陽之後﹐入缺盆﹔其支者﹐從耳後。入耳中﹐出走耳前﹐至目銳眥後。是主骨所生病者﹐頭痛﹐頜痛﹐目銳眥痛﹐缺盆中腫痛。

海論

腦爲髓之海﹐其輸上在於其蓋﹐下在風府。髓海有餘﹐則輕勁多力﹐自過其度﹔髓海不足﹐則腦轉耳鳴﹐脛酸眩冒﹐目無所見﹐怠惰安臥。

【注腦爲髓之海﹐气在頭者﹐止之於腦﹐故其輸上在於其蓋﹐下在督脈之風府﹐是髓海之上通於天﹐而下通於經水也。精液補益腦髓而下流陰股﹐故髓海有餘﹐則足脛輕健而多力。度﹐骨度也。髓從骨空循度而上通於腦﹐故有餘則自過其度矣。髓海不足﹐則津液竭。精液者﹐所以濡空竅者也。是以耳爲之鳴﹐目無所見。液脫者﹐骨屬屈伸不利﹐故脛酸而懈怠安臥。】

五亂篇

黃帝曰﹕經脈十二者﹐別爲五行﹐分爲四時﹐何失而亂﹖何得而治﹖岐伯曰﹕五行有序﹐四時有分。相順則治﹐相逆則亂。故气亂於心﹐則煩心密默﹐俯首靜伏﹔亂於肺﹐則俯仰喘喝﹐接手以呼﹔亂於腸胃﹐則爲霍亂﹔亂於臂脛﹐則爲四厥﹔亂於頭﹐則爲厥逆﹐頭重眩僕。

大惑論

黃帝問於岐伯曰﹕余嘗上淸冷之臺﹐中階而顧﹐匍匐而前﹐則惑。余私異之﹐竊內怪之。獨瞑獨視﹐安心定气﹐久而不解。獨博獨眩﹐被髮長跪﹐俯而視之﹐後久之不已也。卒然自上﹐何气使然﹖岐伯對曰﹕五臟六腑之精气﹐皆上注於目而爲之精﹐裹擷筋骨血气之精而與脈並爲系﹐上屬於腦﹐後出於項中。故邪中於項﹐因逢其身之虛﹐其入深則隨眼系以入於腦﹐入於腦則腦轉﹐腦轉則引目系急﹐目系急則目眩以轉矣。

扁鵲難經

頭痛

脈來一呼再至﹐一吸再至﹐不大不小﹐曰平。一呼三至﹐一吸三至爲適得病。前大後小﹐卽頭痛目眩﹔前小後大﹐卽胸滿短气。

【注一息四至﹐是爲平脈。一呼三至﹐一吸三至﹐是一息之間脈六至﹐比之平人多二至﹐故曰適得病﹐未甚也。前後非言尺寸﹐猶十五難前曲後居之前後﹐以始末言也。】

厥頭痛

手三陽之脈﹐受風寒伏畱而不去﹐則名厥頭痛。

眞頭痛

入連在腦者﹐則名眞頭痛。

【注眞頭痛﹐其痛甚﹐腦盡痛﹐手足靑至節﹐死不治。蓋腦爲髓海﹐眞气之所聚﹐卒不受邪﹐受邪則死。】

金匱要略【漢張機】

頭痛

師曰﹕病人語聲啾啾然細而長者﹐頭中痛。

陽病十八﹕頭痛﹐項﹑腰﹑脊﹑臂﹑腳掣痛。

脈緊頭痛﹐風寒﹐腹中有宿食不化也。

漧嘔﹐吐涎沫﹐頭痛者﹐茱萸湯主之。

吐後渴飲﹐得水而貪飲者﹐文蛤湯主之﹐兼主微風脈緊頭痛。

頭眩

諸肢節疼痛﹐身體尩羸﹐腳腫如脫﹐頭眩短气﹐溫溫欲吐﹐桂枝芍藥知母湯主之。

肺痿吐涎沫而不咳者﹐其人不渴﹐必遺尿﹐小便數。所以然者﹐以上虛不能制下故也。此爲肺中冷﹐必眩多涎唾﹐甘艸漧薑湯以溫之。若服湯已渴者﹐屬消渴。

心下有痰飲﹐胸脇支滿目眩﹐苓桂朮甘湯主之。

心下有支飲﹐其人苦冒眩﹐澤瀉湯主之。

卒嘔吐﹐心下痞膈間有水﹐眩悸者﹐半夏加茯苓湯主之。

假令瘦人臍下有悸﹐吐涎沫而癲眩﹐此水也﹐五苓散主之。

趺陽脈緊爲傷脾﹐風寒相搏﹐食穀卽眩﹐穀气不消﹐胃中苦濁﹐濁气下流﹐小便不通﹐陰被其寒﹐熱流膀胱﹐身體盡黃﹐名曰谷疸。

陽明病脈遲者﹐食難用飽﹐飽則發煩頭眩﹐小便必難﹐此欲作谷疸﹐𨿽下之﹐腹滿如故﹐所以然者﹐脈遲故也。谷疸之爲病﹐寒熱不食﹐食卽頭眩﹐心胸不安﹐久久發黃爲谷疸﹐茵陳蒿湯主之。

頭搖

病者身熱足寒﹐頸項彊急﹐惡寒﹐時頭熱﹐面赤目赤﹐獨頭動搖﹐卒口噤﹐背反張者﹐痓病也。若發其汗者﹐寒濕相得﹐其表益虛﹐卽惡寒甚。發其汗已﹐其脈如蛇。

額黑

黃家﹐日晡所發熱而反惡寒﹐此爲女勞得之。膀胱急﹐少腹滿﹐身盡黃﹐額上黑﹐足下熱﹐因作黑疸。其腹脹如水狀﹐大便必黑﹐時溏。此女勞之病非水也。腹滿者難治。硝石礬石散主之。

中藏經【漢華佗】

頭痛

肝气逆﹐則頭痛耳聾頰赤﹐其脈沈而急。浮而急亦然。主脇肢滿﹐小便難﹐頭痛眼眩。

頭目久痛﹐卒視不明者﹐死。

熱病三五日﹐頭痛身熱﹐食如故﹐脈直而疾者﹐八日死。

腦痛

病腦痛﹐其脈緩而大者﹐死。

頭弦頭腫

膽虛則傷寒﹐寒則恐畏﹐頭眩不能獨臥﹐膽有水﹐則從頭腫至足也。

上焦虛則不能制下﹐遺便溺﹐頭面腫。

額汗

上焦實熱則額汗出﹐能食而气不利﹐舌漧口焦咽閉之類﹐腹脹﹐脇肋痛。

脈色

病頭目痛﹐其脈濇短者﹐死。

赤色見於耳目額者﹐五日死。

脈經【晉王叔和】

頭痛

小便難﹐苦目眩﹐頭痛﹐腰背痛。

足厥陰與少陽气逆﹐則頭目痛﹐耳聾不聰﹐頰腫。

頭眩

病先發於肝者﹐頭目眩﹐脇痛支滿。

肝脈沈之而急﹐浮之亦然﹐苦脇下痛﹐有气支滿引少腹而痛。時肝中風者﹐頭目瞤﹐兩脇痛﹐行常傴﹐令人嗜甘如阻婦狀。

脈訣【晉王叔和】

頭痛

頭痛短濇應須死﹐浮滑風痰必易除。

千金方【唐孫思邈】

風眩

徐嗣伯曰﹕夫風眩之病﹐起於心气不定﹐胸上蓄實﹐故有髙風面熱之所爲也。痰熱相感而動風﹐風心相亂則悶瞀﹐故謂之風眩。大人曰癲﹐小兒則爲癇﹐其實則一。此方療治﹐萬無不愈﹐但恐證候不審﹐或致差違。大都忌食十二屬肉。而賁豚爲患﹐發多气急﹐气急則死不可救。故此一湯﹐是輕重之宜﹐勿因此便謂非患。所治風眩湯散丸煎﹐凡有十方。凡人初發﹐宜急與續命湯也。因急時但度灸穴﹐便火鍼鍼之﹐無不瘥者。初得鍼竟便灸最良。灸法次列於後。餘業之以來三十餘年﹐所救活者數十百人﹐無不瘥矣。後人能曉此方﹐幸勿參以余術焉。

濟生方【宋嚴用和】

眩運之證當分內外所因

《素問》云﹕諸風眩掉﹐皆屬於肝。則知肝風上攻﹐必致眩運。所謂眩運者﹐眼花屋轉﹐起則眩倒是也。由此觀之﹐六淫外感﹐七情內傷﹐皆能致此﹐當以外證與脈別之。風則脈浮有汗﹐項彊不仁﹔寒則脈緊無汗﹐筋攣掣痛﹔暑則脈虛煩悶﹔濕則脈細沈重吐逆。及其七情所感﹐遂使髒气不平﹐郁而生涎﹐結而爲飲﹐隨气上逆﹐令人眩運﹐眉稜骨痛﹐眼不可開﹐寸脈多沈﹐此爲異耳。與夫疲勞過度﹐下虛上實﹐金瘡吐衄便利﹐及婦人崩中去血﹐皆令人眩運﹐當隨其所因治之﹐乃活法也。

頭病評治

夫人頭者﹐諸陽之所聚﹐諸陰脈皆至頸而還﹐獨諸陽脈皆上至頭耳﹐則知頭面皆屬陽部也。且平居之人﹐陽順於上而不逆﹐則無頭痛之患﹐陽逆於上而不順﹐衝壅於頭﹐故頭痛也。風寒在腦﹐邪熱上攻﹐痰厥腎厥﹐气虛气攻﹐皆致頭痛﹐前方已有治法。但气虛气攻﹐頭痛愈而復作﹐延引歲月者多有之矣。偏正頭風﹐婦人气盛血虛﹐產後失血過多﹐气無所主﹐皆致頭痛。惟蠍附丸治气虛气攻頭疼﹐尢合造化之妙﹐其間所用附子﹐取其助陽以扶虛﹐鍾乳取其補陽以鎭墜﹐全蠍取其鉆錐之義﹐蔥涎則取通行其气。湯使用以椒鹽﹐蓋椒能下達﹐鹽能引用﹐使虛气歸於其下﹐對證用之﹐無不作效者矣。

頭痛論治

夫頭者上配於天﹐諸陽脈之所聚。凡頭痛者血气俱虛。風寒暑濕之邪﹐傷於陽經﹐伏畱不去者﹐名曰厥頭痛。蓋厥者逆也﹐逆壅而衝於頭也。痛引腦巓甚而手足冷者﹐名曰眞頭痛﹐非藥之能愈。又有風熱痰厥﹐气虛腎厥﹐新沐之後露臥當風﹐皆令人頭痛﹐治法當推其所自而調之﹐無不切中者矣。

瘡瘍全書【金竇漢卿】

發腦

此發腦者﹐伏陽結滯﹐邪毒上壅。或生玉枕之端﹐或在風池之穴。或多或少﹐大小不同。形如硬癤﹐漸至潰爛﹐徧生發中﹐痛如刀剜﹐赤腫無膿﹐逆則黃水出﹐順有白膿來。治法以當歸﹑川芎﹑人參﹑赤芍﹑連翹﹑桔梗﹑天花粉﹑升麻﹑酒炒黃芩﹑山梔﹑金銀花﹑黃芪﹑漧葛之類﹐以意消息治之。外用紫金錠水磨搽之。或大者以膏藥貼之﹐一日三次﹐宜服臘礬丸。

頭後蜂窠散注

此證發於頭後﹐如是蜂窠者﹐急宜救之。若焮赤腫痛起者﹐得療﹔痰發者必難治矣﹐急用調治之。若或流於兩肩者﹐決不可療也。治法與發腦者同。

枕疽

此毒蓋因風熱上攻入於內﹐發此疽疾﹐量人年紀老少用藥。人年五十以上難治﹐少壯可治。更服內疏黃連湯十數貼﹐加羌活﹑金銀花﹑荊芥﹔或千金托裏散。又宜服黃礬丸﹐外貼金絲膏。治法與對口瘡同。

腦疽

此毒受在腎臟虛﹐實熱壅上腦戶﹐結伏成毒也﹐初起三日者﹐剃去發﹐以艾炷如豆大者﹐灸五壯﹐外用圍藥﹐庶能消矣。當用三香內托散﹑定痛消毒飲治之。

對口瘡

此毒因虛陽上攻﹐熱入於腦﹐故生此疽。正近咽喉之所﹐諸陽之會間﹐連宜調治。初起用千金內托散﹐加羌活﹑獨活﹑柴胡﹑天花粉煎服﹐先散其虛熱之气﹔然後服荊防敗毒散﹐外貼金絲膏﹔更服內托十宣散﹐加白芍﹑羌活﹑金銀花煎服﹐多脫蠟礬丸﹑護心散。

髮際發

此證生頸後兩邊左右鬢髮邊﹐發生急宜救之。如核硬而發者﹐急宜取去病根﹐如腦心發者﹐熱气上攻於腦﹐四畔邊焮赤腫﹐硬連於耳項﹐寒熱疼痛。若不急療﹐毒入血肉﹐腐壞爲膿水。頭中出血者﹐气喘及痰發者﹐難治。治法同前﹐宜加減用引經藥。

頂門癰

此癰受在六腑﹐與陰陽不調﹐气上熱壅而成瘻﹐毒傷於腦經﹐於是毒證不可輕忽﹐先用敗毒流气飲﹐後服內托流气飲治之。

發鬢毒

此毒受在手陽明經﹐气虛風熱上壅﹐風毒成瘡﹐當用淸心流气飲﹐次用內托流气飲治之。此證客於會合之前﹐灌在關後﹐形如米粒﹐漸次赤腫﹐徧身潮熱。

鬢疽

此疽受在脾胃心肺熱气結成﹐當用敗毒流气飲﹑淸肝流气飲治之。或醫緩之﹐命亦難生矣。愼之愼之﹗

脈訣【宋崔紫虛】

頭痛之脈

頭痛陽弦﹐浮風緊寒﹔風熱洪數﹐濕細而堅。气虛頭痛﹐𨿽弦必濇﹔痰厥則滑﹐腎厥堅實。風寒暑濕﹐气郁生涎﹔下虛上實﹐皆運而眩。風浮寒緊﹐濕細暑虛﹔涎弦而滑﹐虛脈則無。

本事方【宋許叔微】

頭痛

腦逆故令頭痛﹐齒亦痛﹐乃厥逆頭痛也。邪气逆上陽經而作痛﹐甚則發厥﹐頭痛齒亦痛﹐宜白附子散。厥頭痛﹐卽腎厥巓頂痛﹐不可忍﹐宜玉眞丸。

活人書【宋朱肱】

頭痛屬外感傷寒者多

頭痛者﹐陽證也。太陽證﹐頭痛發熱惡寒﹐無汗麻黃湯﹔有汗桂枝湯。若已發汗﹑未發汗﹐頭痛如破者﹐連須蔥白湯﹔不止者﹐葛根蔥白湯。陽明證頭痛﹐不惡寒反惡熱﹐胃實也﹐調胃承气湯。少陽頭痛﹐小柴胡湯。太陰少陰並無頭痛﹐仲景只有厥陰證﹐吳茱萸湯。

仁齋直指方【宋楊士瀛】

頭部外證論

發於喉舌﹑頭面﹑腦項﹑肩背﹑胸腹﹑四肢大節﹑女子妒乳數者爲險﹐他處爲緩。

五發皆令人頭痛﹐惡心﹐寒熱﹐气急﹐拘攣﹐宜五香散﹑五香湯。

河間六書【金劉完素】

腦風

气循風府而上則爲腦風。項背怯寒﹐腦戶極冷。以此爲病﹐神聖散主之。

雷頭風

夫治雷頭風者﹐諸藥不效﹐爲與證不相對也。夫雷頭者﹐震卦主之﹐震仰盂﹐故予制藥內加荷葉﹐謂象其震之形﹐其色又靑﹐乃述類象形也﹐當煎《局方》中升麻湯。

頭風

頭風痛﹐經云﹐若不吐涎﹐久則瞽目而不治。用瓜蒂散吐之﹐三吐而差。

頭風後有眼疾﹐眼有半明可救者﹐防風散吐之。

新沐中風爲首風﹐頭面多汗惡風﹐當先一日甚﹐至其風日則少愈﹐大川芎丸主之。

腎虛犯寒頭疼

腎虛犯大寒﹐頭疼齒亦痛﹐痛之甚數不已者是也﹐以天南星丸主之。

頭眩

諸風掉眩﹐皆屬肝木。

【風气甚而頭目眩運者﹐由風木旺必是金衰不能制木﹐而木復生火﹐風火皆屬陽﹐多爲兼化﹐陽主乎動﹐兩動相搏﹐則爲之旋轉。如春分至小滿爲二之气乃君火之位﹐自大寒至春分七十三日爲初之气乃風木之位﹐故春分之後﹐風火相搏﹐則多起飄風﹐俗謂之旋風是也。四時皆有之﹐由五運六气﹐千變萬化﹐衝蕩擊搏﹐推之無窮﹐安得失時而便謂之無也﹐但有微甚而已。人或乘車躍馬﹑登舟環舞而眩運者﹐其動不正而左右紆曲﹐故經曰﹐曲直動搖﹐風之用也。眩運而嘔吐者﹐風熱甚故也。】

儒門事親【元張從政】

頭證吐法

仲景曰﹕大法春宜吐。蓋春時陽气在上﹐人气與邪气亦在上﹐故宜吐也。湧吐之藥﹐或丸或散﹐中病則止﹐不必盡劑﹐過則傷人。然則四時有急吐者﹐不必直待春時也。如仲景《傷寒論》中以蔥根白豆豉湯﹐以吐頭痛。《萬全方》以郁金散吐頭痛眩運頭風。余常用吐方﹐皆是仲景方﹐用瓜蒂散吐傷寒頭痛﹐用蔥白豆豉湯以吐雜病頭痛。夫上湧之法﹐名曰撩痰﹐撩之一字﹐自有擒縱捲舒。一工吐陳下﹐一婦人半月不止﹐涎至數斗﹐命懸須臾﹐倉皇失計﹐求予解之。予使煎麝香湯﹐下咽立止。蓋瓜苗聞麝香卽死﹐吐者瓜蒂也﹐所以立解。如藜蘆吐者不止﹐以蔥白湯解之。以石藥吐者不止﹐以甘艸﹑貫眾解之。諸艸木吐者﹐可以麝香解之。余之撩痰者﹐以釵股雞羽探引﹔不出﹐以虀投之﹔投之不吐﹐再投之﹐且投且探﹐無不出者。吐至昏眩﹐愼勿驚疑。如發頭眩﹐可飲冰水立解﹔如無冰時﹐新汲水亦可。彊者可一吐而安﹐弱者可作三次吐之﹐庶無損也。

頭

夫頭痛不止﹐乃三陽之受病也。三陽者﹐各分部分。頭與項痛者﹐是足太陽膀胱之經也。攢竹痛﹐俗呼爲眉稜痛者是也。額角上痛﹐俗呼爲偏頭痛者﹐是少陽經也。如痛久不已﹐則令人喪目﹐以三陽受病﹐皆胸膈有宿痰之致然也。先以茶調散吐之﹐後以香薷散﹑白虎湯投之則愈。然頭痛不止﹐可將蔥白須豆豉湯吐之﹐吐訖可服川芎﹑薄荷辛涼淸上﹐搜風丸﹑香芎散之類。仲景曰﹕蔥根豆豉﹐亦吐傷寒頭痛。叔和云﹕寸脈急而頭痛。是也。

又一法治頭痛不愈者﹐可煎連須蔥白豆豉湯﹐多服之後吐爲效﹐吐後可服川芎薄荷湯﹐辛涼之劑﹐淸上之藥﹐疏風丸散之類。仲景云﹕傷寒頭痛﹐脈寸口急而頭痛是也。

夫病赤目經年不愈者﹐是頭風所加之令人頭痛﹐可用獨聖散﹑八正散之類。三陽熱郁﹐頭痛不敢見日光﹐置冰頂上﹐宜汗吐下。

頭眩

夫頭風眩運﹐手足麻痺﹐胃脘痛﹐皆風寒濕三气雜至合而爲痺也。在上爲之停飲﹐可用獨聖散吐之。吐訖後﹐服淸上辛涼之藥。凡眩運多年不已﹐胸膈痰涎壅塞﹐气血頗實﹐吐之甚效。

夫婦人頭風眩運﹐登車乘船亦眩運﹐眼濇手麻﹐發退﹐健忘喜怒﹐皆胸中有宿痰之使然也﹐可用瓜蒂散吐之。吐訖﹐可用長流水煎五苓散﹐大人參半夏丸﹐兼常服愈風餅子則愈矣。

頭風眩運。可用獨聖散吐之。吐訖﹐可用淸上降火之劑﹐防風通聖散﹐加半夏﹑南星。

雷頭

夫雷頭懶於﹐乃俗之謬名也。此疾是胸中有寒痰﹐多沐之致然也。可以茶調散吐之﹐吐訖冷痰三二升﹔次用神芎丸下三五行﹔然後服愈風餅子則愈矣。雷頭者﹐是頭上赤腫結核﹐或如生薑片﹑酸棗之狀﹐可用﹝金非﹞鍼刺而出血﹐永除根本也。

又云﹕大凡人病雷頭懶於﹐俗呼之謬名也。頭痛昏眩﹐皆因沐髮而得之﹐卽爲首風。此因邪風在於胸中﹐熱甚化而爲痰﹐風之所致也。可以茶調散吐之。吐訖﹐次用藏用丸下之後﹐可服烏荊丸。若是雷頭者﹐上部多有赤腫結核﹐或面熱無汗。經云﹕火郁發之。開導之決之﹐可用﹝金非﹞鍼﹐出血則愈。《靈樞經》云﹕奪血者無汗﹐奪汗者無血。血汗俱蕩﹐豈不妙哉﹖衰老者﹐可用涼膈解毒消風散熱爲治。年壯者﹐可以蕩滌積熱﹐大黃﹑牽牛﹐气血宣通﹐便無壅滯而愈。

頭風之甚者﹐久則目昏﹐偏頭痛者屬少陽相火﹐久則自束﹐小大便祕濇﹐皆宜出血﹐而用大承气湯大下之。古今圖書集成醫部全錄卷一百二十三

頭門

東垣十書【元李杲】

辧頭痛證治大法

內證頭痛﹐有時而作﹐有時而止﹐外感頭痛﹐常常有之﹐直須傳入裏實方罷。此又內外証之不同者也。

金匱眞言篇曰﹕東風生於春﹐病在肝﹐兪在頭項﹐故春气者病在頭。又諸陽會於頭面﹐如足太陽膀胱之脈﹐起於目內眥﹐上額交巓﹐直入絡腦﹐還出別下項﹐病衝頭痛﹔足少陽膽經之脈﹐起於目銳眥﹐上抵頭角﹐病頭角額痛。夫風從上受之。風寒傷上﹐邪從外入﹐客於經絡﹐令人振寒頭痛﹐身重惡寒﹐治在風池﹑風府﹐調其陰陽﹐不足則補﹐有餘則瀉﹐汗之則愈﹐此傷寒頭痛也。頭痛耳鳴﹐九竅不利者﹐腸胃之所生﹐乃气虛頭痛也。心煩頭痛者﹐病在膈中﹐過在手巨陽少陰﹐乃濕熱頭痛也。如气上不下﹐頭痛巓疾者﹐下虛上實也﹐過在足少陰巨陽﹐甚則入腎寒濕頭痛也。如頭半邊痛者﹐先取手少陽陽明﹐後取足少陽陽明﹐此偏頭痛也。有眞頭痛者﹐甚則腦盡痛﹐手足寒至節﹐死不治。有厥逆頭痛者﹐所犯大寒﹐內至骨髓﹐髓者以腦爲主﹐腦逆故令頭痛齒亦痛。凡頭痛皆以風藥治之者﹐總其大體而言之也。髙巓之上﹐惟風可到﹐故味之薄者陰中之陽﹐乃自地升天者也﹐然亦有三陰三陽之異。故太陽頭痛﹐惡風﹐脈浮緊﹐川芎﹑羌活﹐獨活﹑麻黃之類爲主。少陽經頭痛﹐脈弦細﹐往來寒熱﹐柴胡爲主。陽明頭痛﹐自汗﹐發熱惡寒﹐脈浮緩長實者﹐升麻﹑葛根﹑石膏﹑白芷爲主。太陰頭痛﹐必有痰﹐體重﹐或腹痛﹐爲痰癖﹐其脈沈緩﹐蒼朮﹑半夏﹑南星爲主。少陰經頭痛﹐三陰三陽經不流行而足寒气逆﹐爲寒厥﹐其脈沈細﹐麻黃﹑附子﹑細辛爲主。厥陰頭項痛﹐或吐痰沫厥冷﹐其脈浮緩﹐吳茱萸湯主之。血虛頭痛﹐當歸﹑川芎爲主。气虛頭痛﹐人參﹑黃芪爲主。气血俱虛頭痛﹐調中益气湯﹐少加川芎﹑蔓荊子﹑細辛﹐其效如神。白朮半夏天麻湯﹐治痰厥頭痛藥也。淸空膏﹐乃風濕熱頭痛藥也。羌活附子湯﹐治厥陰頭痛藥也。如濕气在頭者﹐以苦吐之﹐不可執方而治。先師嘗病頭痛﹐發時兩頰靑黃﹐眩運目不欲開﹐懶言﹐身體沈重﹐兀兀欲吐。潔古曰﹕此厥陰太陰合病﹐名曰風痰。以局方玉壺丸治之﹐更灸俠溪穴卽愈。是知方者體也﹐法者用也﹐徒執體而不知用者獘。體用不失﹐可謂上工矣。

三陽頭痛﹐羌活﹑防風﹑荊芥﹑升麻﹑葛根﹑白芷﹑柴胡﹑川芎﹑芍藥﹑細辛﹑蔥白連須﹐分兩旋加。若陰證頭痛﹐只用溫中藥足矣﹐乃理中姜附之類也。

風寒傷上﹐邪從外入﹐客於經絡﹐令人振寒頭痛﹔或風寒之邪﹐伏畱陽經﹐爲偏正頭痛﹐宜三五七散﹑芎辛湯﹑芎芷香蘇散﹑如聖餅子。

心煩頭痛者﹐病在膈中﹐乃濕熱頭痛也。宜淸空膏﹑小淸空膏﹐又用吐法。

厥逆頭痛﹐當有所犯大寒﹐內至骨髓。髓以腦爲主﹐腦逆故令頭痛齒亦痛﹐乃厥逆頭痛也。羌活附子湯。

厥者逆也﹐邪气逆上陽經而作痛﹐甚則發厥﹐頭痛齒亦痛。宜白附子散。

气血虛而邪气逆上爲頭痛。

頭痛耳鳴﹐九竅不利﹐兩太陽穴痛甚﹐乃气虛頭痛也﹐宜順气和中湯﹑黃芪益气湯。

血虛頭痛﹐自魚尾上攻而爲痛﹐宜當歸補血湯﹑加味四物湯。眉尖後近髮際曰魚尾。

气血俱虛頭痛﹐宜加味調中益气湯﹑安神湯。

大病後气虛頭痛﹐四柱散﹐加茶一撮煎服。

大頭痛

夫大頭痛者﹐𨿽爲在身之上﹐熱邪伏於內﹐又感天地四時非節瘟疫之气所著﹐所以成此疾。至於潰裂膿出﹐而又染他人﹐所以謂之疫癘也。大抵足陽明邪熱太甚﹐資實少陽﹐相火爲之熾﹐多在少陽或在陽明﹐甚則逆傳太陽﹐視其腫勢在何部分﹐隨其經而取之。濕熱爲腫﹐木盛爲痛﹐此邪發於首﹐多在兩耳前後﹐所先見出者爲主爲根﹐治之宜早﹐藥不宜速﹐恐過其病。上熱未除﹐中塞已作﹐有傷人命矣。此疾是自內而之外也﹐是爲血病。況頭部受邪﹐見於無形之處﹐至髙之分﹐當先緩而後急。先緩者謂邪气在上﹐所著無形之分﹐旣著無形﹐所傳無定﹐若用重劑大瀉之﹐則其邪不去﹐反過其病矣。𨿽用緩藥﹐若急服之﹐或食前或頓服﹐咸失緩之體﹐則藥不能升騰﹐除潰無形之邪。或藥性味形狀擬像服餌﹐皆須不離緩體﹐及寒藥或炒或酒浸之類皆是也。後急者謂前緩劑已經髙分瀉邪﹐气入於中﹐是到陰部﹐入於中染於內之有形質之所。若藥不速去反損陰分﹐此中治卻爲客熱所當急也。治客以急﹐此之謂也。治主以緩﹐先緩謂也。謂陽邪在上﹐陰邪在下﹐各爲本家﹐病不從先後﹐錯其緩急﹐不惟不能解其紛﹐而復致其亂矣。此所以治主當緩﹐治客當急﹐謂陽分受陽邪﹐陰分受陰邪者﹐主也﹔陽分受陰邪﹐陰分受陽邪者﹐客也。凡所謂急者﹐當急去之﹐此治客以急也。假令少陽陽明之爲病﹐少陽者謂邪出於耳前後也﹐陽明者首面大腫也﹐先以黃芩﹑黃連﹑甘艸通炒銼煎﹐少少不住服呷之。或一劑畢﹐再用大黃或酒浸或煨﹐又以鼠粘子新瓦上炒﹐﹝口父﹞咀煎成﹐去柤﹐納芒硝各等分﹐亦時時呷之。當食後用﹐徐得微利。若邪气已﹐只服前藥﹔如不已﹐再服後藥。依前次第用之﹐取利已卻止。如陽明渴者﹐加石膏﹔少陽渴者﹐加枯蔞根。陽明行經﹐加升麻葛根﹑芍藥之類﹐選而加之。太陽行經﹐加羌活荊芥防風之類﹐選而加之。並與上藥相合用之﹐不可獨用。散者﹐散也。此一節亦見病機气宜。大凡治雜病﹐先調其气﹐次療諸疾﹐無損胃气﹐是其要也。若血受病﹐亦先調气﹐謂气不調則血不行。又气爲之綱﹐夫也﹐夫不唱﹐婦不隨也。如婦人病經﹐先柴胡以行經之表﹐次四物以行經之裏﹐亦先气而後血也。不能飲而渴﹐不能食而小便黃或濇﹐皆因胃气虛而生熱﹐有形之物不入﹐火炎上而渴﹐戊就癸而化﹐所以小便黃赤﹐或如棗汁﹐法當補買﹐以錢仲陽白朮散﹐漧葛﹑木香﹑藿香等藥治之。

丹溪心法【元朱震亨】

偏頭痛者﹐頭半邊痛者是也。

各種頭痛證治

頭痛多主於痰﹐痛甚者火多。有可吐者﹐可下者。諸經气滯﹐亦作頭痛。

淸空膏﹐治諸頭痛。除血虛頭痛不可治。

血虛頭痛﹐自魚尾上攻頭痛﹐用芎歸湯﹑古追涎藥。

頭風屬痰者﹐多有熱有風有血虛。在左屬風﹐荊芥﹑薄荷﹔屬血虛﹐川芎﹑當歸﹔在右屬痰﹐蒼朮﹑半夏﹐屬熱﹐酒芩爲主。又屬濕痰﹐川芎﹑南星﹑蒼朮。

偏頭風在左而屬風者﹐用荊芥﹑薄荷﹐此二味卽是治之主藥。有君臣佐使之分﹐凡主病者爲君而多﹐臣次之﹐佐又次之﹐須要察其兼見何證而佐使之。如有痰﹐卽以二陳湯治痰而佐之﹐他證皆仿此。又須察識病情﹐全在活法﹐出入加減﹐不可執方。

頭痛多主於痰﹐痛甚者火多﹐宜淸痰降火﹐用二陳湯﹐加白芷﹑川芎爲主。

肥人多是濕痰﹐宜半夏﹑蒼白朮。

瘦人是熱與血虛﹐宜四物湯﹐加酒芩﹑防風。

勞役下虛之人似傷寒﹐發熱汗出﹐兩太陽穴痛甚。此相火自下衝上﹐宜補中益气湯﹐加川芎﹑當歸﹔甚者加知母﹑黃蘗﹑蔓荊子﹑細辛。

頭痛如破﹐酒炒大黃半兩﹐茶煎服。

頭痛連眼痛﹐此風痰上攻﹐須用白芷開之。

偏頭痛者﹐頭半邊痛者是也。

如頭半寒痛者﹐亦偏頭痛也。

頭痛須用川芎﹐如不愈各加引經藥。太陽川芎﹐陽明白芷﹐少陽柴胡﹐太陰蒼朮﹐少陰細辛﹐厥陰吳茱萸。

如感冒頭痛﹐宜防風﹑羌活﹑槁本﹑白芷。

如气虛頭痛﹐宜黃芪﹑酒洗生地黃﹑南星﹐祕藏安神湯。

如風熱在上頭痛﹐宜天麻﹑蔓荊子﹑川芎﹑酒制黃芩。

如苦頭痛﹐用細辛。

如形瘦蒼黑之人頭痛﹐乃血虛﹐宜當歸﹑川芎﹑酒芩。

如頂巓痛﹐宜槁本﹑防風﹑柴胡。東垣云﹕頂巓痛﹐須用槁本﹐去川芎。

頭風用熱藥者多﹐間有挾熱而不勝熱劑者﹐宜消風散﹑茶調散服之。

頭風發動﹐頂後兩項筋緊弔起痛者﹐看其人挾寒挾虛﹐宜三五七散。

《素問》論頭風者﹐本於風寒﹐入於腦髓也。《本事方》論婦人患頭風者﹐十居其半﹐或者婦人無巾以禦風寒焉耳。男子間有患者。若經年不愈者﹐宜灸顖會﹑百會﹑前頂﹑上星等穴差。

頭痛脈法

腎厥頭痛﹐其脈舉之則弦﹐按之則堅。

頭痛左手脈數﹐熱也﹔脈濇﹐有死血也。右手脈實﹐有痰積也。脈大是久病。

頭眩

頭眩﹐痰挾气虛並火﹐治痰爲主﹐挾補气藥及降火藥﹐無痰則不作眩﹐痰因火動。又有濕痰者﹐有火痰者。濕痰者多宜二陳湯﹐火者加酒芩。挾气虛者相火也﹐治痰爲先﹐挾气藥降火。如東垣半夏白朮天麻湯之類。眩運不可當者﹐以大黃酒炒爲末﹐茶湯調下卽止﹔或用黑錫丹鎭墜之﹐皆急則治其標也。火動其痰﹐用二陳加黃芩﹑蒼朮﹑羌活散風行濕。

眩者﹐言其黑運轉旋﹐其狀目閉眼暗﹐身轉耳聾﹐如立舟船之上﹐起則欲倒。蓋虛極乘寒得之﹐亦不可一途而取軌也。又風則有汗﹐寒則掣痛﹐暑則熱悶﹐濕則重滯﹐此四气乘虛而眩運也。

又或七情郁而生痰動火﹐隨气上厥﹐此七情致虛而眩運也。淫欲過度﹐腎家不能納气歸原﹐使諸气逆奔而上﹐此气虛眩運也。吐衄漏崩﹐肝家不能收攝榮气﹐使諸血失道妄行﹐此血虛眩運也。

要尋致病之因﹐隨機應敵﹐其間以升降鎭墜行气爲最﹐不可妄施汗下﹐識者將有采薪之憂。

有早起眩運﹐須臾自定﹐日以爲常者﹐正元飲下黑錫丹。

傷濕頭運﹐腎著湯加川芎﹐名除濕湯。

疏風﹐川芎茶調散。

有痰﹐靑州白丸子。

眩運者﹐中風之漸也。如肥白人气虛而挾痰者﹐四君子湯倍蜜炙黃芪﹐加半夏﹑橘紅﹐或少加川芎﹑荊芥穗以淸利頭目也。黑瘦人二陳湯加片芩﹑薄荷﹐入竹瀝﹑薑汁﹑童便服。

如痰盛而挾气虛者﹐二陳湯加人參﹑白朮﹑黃芪﹐或少加炮附子煎﹐入竹瀝﹑薑汁服。

如體瘦血虛而痰火兼盛者﹐二陳湯合四物﹐加片芩﹑薄荷煎﹐入竹瀝﹑薑汁﹑童便服。

如諸般眩運挾風﹐則加防風﹑荊芥﹑天麻﹑秦艽等藥﹐挾熱加片芩﹑黃連﹑梔子之類﹐挾寒加漧薑﹑官桂﹑附子之屬﹐無有不安者也。

痰在上﹐火在下﹐火炎上而動其痰也。此證屬痰者多﹐蓋無痰不能作眩也。𨿽有因風者﹐亦必有痰。又曰﹕火動其痰﹐二陳湯加黃芩﹑蒼朮﹑羌活﹔挾气虛者﹐亦以治痰爲主﹐兼補气降痰藥。

頭眩脈法

左手脈數熱多﹐脈濇有死血。

右手脈實有痰積﹐脈大是久病。

久病之人﹐气血俱虛而脈大﹐痰濁不降也。

大頭病

大頭病乃濕熱在髙巓之上﹐用羌活及酒炒黃芩﹑酒蒸大黃﹐隨病加減﹐切不可服降藥。

衛生寶鑑【元羅謙甫】

頭痛

少陽頭痛﹐脈弦細寒熱﹕柴胡。

陽明頭痛﹐自汗發熱惡寒﹕白芷。

諸气虛﹑諸气血俱虛頭痛﹕黃芪。

太陰頭痛必有痰﹐體重或腹痛爲痰癖﹕半夏。

厥陰頭痛項痛﹐其脈浮微緩﹐知欲入太陽病矣﹐必有痰。

少陰頭痛﹐手三部三陽經不流行而足寒气逆﹐爲寒厥矣。

太陽頭痛﹐惡風寒﹐並諸血虛頭痛﹕川芎。

頭風

頭風爲肝經﹐風盛木自搖動﹐故木克脾土﹐金來克之﹐是子能與母復讎也。使梳頭有雪皮﹐見肺之證也﹐肺主皮毛。大便實﹐瀉靑丸主之﹔虛者﹐人參消風散主之。

頭腫

頭大﹐此邪熱客心肺﹐上攻頭目爲腫盛。俗云﹕大頭天行病。其證頭面腫盛﹐目不能開﹐上喘﹐咽喉不利﹐舌漧口燥。治用《試效方》﹐宜人參羌活散﹐加葛根﹑蔥白﹑生薑﹑紫蘇汗之。自汗身痛者﹐九味羌活﹐普濟消毒飲子或加防風﹑薄荷﹑川芎﹑當歸身﹝口父﹞咀或大便硬﹐加酒煨大黃一錢或二錢以利之。如腫勢盛大﹐宜鍼刺之。

世醫得效方【元危亦林】

頭痛

痰厥頭痛﹐宜上淸白附子丸﹑定風餅子﹑芎辛導痰湯。眞頭痛者﹐其痛上穿風府﹐陷入泥丸宮﹐不可以藥愈。朝發夕死﹐夕發朝死。蓋頭中人之根﹐根气先絕也。

脈法

頭痛﹐浮滑易除﹐短濇不愈。

古今醫統【明徐春甫】

頭痛

濕家病﹐身疼發熱﹐面黃而喘﹐頭痛鼻塞﹐其脈大﹐自能飲食﹐腹中和﹐病在頭中寒濕﹐故鼻塞﹐內藥鼻中卽愈。

有所勞倦﹐穀气衰少﹐脾气下陷﹐頭痛發熱﹐其或發熱惡寒﹐寒熱間作﹐或蒸蒸躁熱﹐發於肌肉之間。始得之﹐气髙而喘﹐身熱而煩﹐其脈洪大而頭痛﹐或渴不止﹐皮膚不仁﹐風寒而生寒熱﹐亦與傷寒相似。此李明之主於《內經》勞倦形气不足﹐《脾胃論》之所由作也。自內而之外熱者然也。

補中益气湯﹐治內傷勞役﹐元气下陷發熱﹐一切內虛之證。頭痛加蔓荊子三分﹐痛甚加川芎五分﹐頂痛腦痛加槁本五分﹑細辛三分。諸頭痛並用此四味足矣。頭痛有痰﹐沈重惰倦者﹐乃太陰痰厥。頭痛加半夏五分﹐生薑三分。

一日太陽受病﹐邪在皮膚﹐故頭項彊痛﹐腰脊彊。

凡瘟病發於三陽者多而三陰者少。脈浮頭痛發熱者﹐太陽也﹐宜人參羌活散﹐加葛根﹑蔥白﹑生薑﹑紫蘇汗之。自汗身痛者﹐九味羌活湯。大頭瘟爲天行邪气﹐客於太陽﹑陽明﹑少陽之經﹐頭目俱腫而爲病也。太陽病發於頭上﹐並腦後下項﹐及日後赤腫者是也。治宜荊防敗毒散﹐羌活﹑槁本行經。三陽經俱受邪﹐並發於頭面耳鼻者﹐以普濟消毒飲﹐或通聖散﹑消毒散﹔外用淸涼救苦散敷之。

頭痛大法分內外之因

頭痛自內而致者﹐气血痰飲五臟气郁之病﹐東垣論气虛血虛痰厥頭痛之類是也﹔自外而致者﹐風寒暑濕之病﹐仲景傷寒﹑東垣六經之類是也。

風寒暑濕火熱皆外邪﹐气血痰飲五臟之證皆內邪﹐宜隨其气血痰飲﹑七情內火﹐分虛實寒熱﹐而調其內治其外也。然气血而用補﹐宜用東垣之法。若《三因》等方﹐用附子以治气虛﹐此則從陽虛立意﹐非人身平和之血气也。若夫年久偏正頭風者﹐多因內挾痰涎﹐風火郁遏經絡﹐气血壅滯之證。然亦有血虛者﹐須宜分別以治之。

分經用藥治頭痛法

太陽頭痛﹐惡風寒﹐川芎爲引導。

陽明頭痛﹐自汗發熱惡寒﹐白芷。

少陽頭痛﹐往來寒熱而脈浮弦者﹐柴胡。

太陰頭痛﹐體重痰實及腹痛﹐半夏。

少陰頭痛﹐三陰三陽經不流行﹐而足寒逆爲厥頭痛﹐細辛。

厥陰頭痛項痛﹐脈微浮緩﹐欲入太陽﹐其疾痊﹐然亦當用川芎。

气虛頭痛﹐用黃芪。

血虛頭痛﹐用當歸。

气血俱虛頭痛﹐黃芪﹑當歸。

傷寒太陽頭痛﹐麻黃湯﹑桂枝湯。

陽明頭痛﹐白虎湯。

少陽頭痛﹐小柴胡湯。

陽明頭痛﹐大便多祕﹐或可下之。

太陰頭痛﹐脈浮﹐桂枝湯﹔脈沈﹐理中湯。

少陰頭痛脈浮微﹐麻黃附子細辛湯。

厥陰頭痛﹐外傷本經﹐桂枝麻黃各半湯﹔嘔而微吐淸水﹐吳茱萸湯。

偏頭風﹐諸家不分所屬﹐故藥多不效。

如因感冒而頭痛者﹐宜加防風﹑羌活﹑槁本﹑葛根﹑升麻﹑柴胡之類。

風熱上攻﹐天麻﹑蔓荊子﹑川芎﹑酒芩。苦頭痛﹐加細辛。

痰厥痛﹐甚者吐之﹐火者淸之散之﹐虛者補之。

壯實熱痛﹐大便結燥者﹐大承气湯。

頭面壅腫有熱﹐脈弦數者﹐涼膈散去硝黃﹐加桔梗﹑枳殼﹑荊芥﹑薄荷。如頂巓痛者﹐宜加槁本﹑酒炒升柴。

面上紅腫因气實連頭痛者﹐胃風湯。

﹝口畜﹞鼻之法﹐則吐法之義也。經云﹕濕气在上﹐以苦吐之。故邪在胸中﹐服而吐之﹔邪在頭上﹐﹝口畜﹞而嚏之。張子和點目出淚﹑﹝口畜﹞鼻流涕﹐皆同乎吐之義也。

眩運宜審三虛

肥人眩運﹐气虛有痰﹔瘦人眩運﹐血虛有火。傷寒吐汗下後﹐必是陽虛。故《鍼經》云﹕上虛則眩。此三者責其虛也。

眩運宜審四气

眩運挾風則有汗﹐寒則掣痛﹐暑則熱悶﹐濕則重滯﹐此四气乘虛而眩運也。七情郁而生痰動火﹐气因上厥﹐此七情致虛而眩運也。淫欲過度﹐腎家不能納气歸元﹐使諸气逆奔而上﹐此气虛眩運也。吐血或崩漏﹐肝家不能收攝勞气﹐使諸血失道﹐此血虛眩運也。要尋致病之因﹐隨機應變其間﹐以鎭墜下行爲最﹐不可妄施汗下。

《玉機微義》云﹕眩運一證﹐皆稱爲上盛下虛所致﹐而不明言其所以然之故。夫所謂虛者﹐气血虛也﹔所謂盛者﹐痰涎風火也。原病之由﹐有气虛者﹐乃淸气不能上升﹐或汗多亡陽﹐當升陽補气﹔有血虛者﹐乃因亡血過多﹐陽無所附﹐當益陰補血﹐此皆不足之證。有因痰涎郁遏者﹐宜開痰導郁﹐重則吐下﹔有因風火所動者﹐宜淸上降火﹔有因外感而得者﹐嚴氏𨿽分四气之異﹐皆當散邪﹐此皆有餘之證也。

鎭墜藥治眩運須分標本

世所謂气不歸元﹐而用丹藥鎭墜﹐沈香降气之法。香燥散气﹐其不歸之气﹐豈能因此而復耶﹖凡用鎭墜﹐所謂急則治其標也。若謂使气歸元﹐必無是理。旣曰歸元﹐豈肯復作﹖凡鎭墜少止又復眩者﹐此气未歸元而未治其本也。要气歸元﹐必求其本緩而治之。

經曰﹕百病皆生於風寒暑濕燥火之動而爲變者。岐伯歷舉病機一十九條﹐而屬火者五﹐此非相火爲病之出於臟腑者乎﹖考諸《內經》少陽病爲瘛瘲﹐太陽病時眩僕﹐少陰病瞀暴喑郁﹐冒不知人﹐非諸熱瞀瘛之屬火者乎﹖少陰嘔逆﹐厥气上行﹔膀胱病衝頭痛﹔太陽病厥气上衝胸﹐少腹﹐控睪引腰脊﹐上衝心﹔少陰病气上衝胸嘔逆﹐非諸逆衝上之屬火者乎﹖

頭目眩運﹐眼前黑暗﹐如坐舟車兀兀欲吐者﹐痰也。

消渴數飲﹐其人必眩﹐背寒而嘔者﹐因利虛故也。

頭重

《玉機》謂人稟中和之气而生有三﹐曰元精﹐曰元气﹐曰元神。三者﹐本身中之眞精眞气眞脈也。夫精乃臟腑之眞元﹐非營血之比﹐故曰天癸。人之精血常不足﹐加之數奪其眞﹐資化失則營气乃虛﹐虛則衛气不固﹐精滑脫﹐腎气竭﹐而陰微不能與胃气上升﹐以接淸陽之气。故病多頭重﹐或气痛弱而食少﹐元气下陷﹐脈卽微弱﹐外散欲絕而虛洪﹐或見損脈。此實元精不足之所致﹐非有外感賊邪之病也。

經曰﹕因於濕﹐首如裹﹐聲如從室中言。濕熱不已﹐燻蒸於上﹐則頭重目黃而鼻塞也。故東垣云﹕濕淫所勝﹐助風以平之﹐爲濕邪之襲於上者也。

大頭瘟

治大頭瘟﹐不宜速攻﹐則邪气不伏﹐反攻其內而傷人也。且頭空虛之分﹐旣著空虛﹐則無所不至也。所以治法當先緩而後急﹐則邪伏也緩。治以淸熱消毒﹐虛者兼益元气﹐胃虛食少者兼助胃气﹐內實熱盛者﹐大便祕結﹐以酒浸大黃下之﹐乃宜熱而泄其毒也。此爲先緩後急之法。若先從鼻腫﹐次腫於目﹐又次腫於耳﹐至頭上絡腦後結塊則止﹐不散必出膿而後愈。

腦疽

腫痛未作膿者﹐宜除濕消毒﹐黃連消毒飲之類。

大痛﹐或不痛﹐或麻木者﹐毒甚者﹐隔蒜灸之﹐更用解毒藥。

腫痛便祕者﹐邪在內也﹐宜泄之。

不甚痛﹐或不作膿者﹐虛也﹐托裏爲主。不作膿及不潰﹐俱宜托裏。

膿成而痛者﹐鍼之更以托裏。

膿潰而多﹐及不斂者﹐大補气血﹔煩躁飲冷﹐脈實而痛﹐宜瀉火。

頭面赤腫

經云﹕身半以上腫﹐天之气也﹔身半以下腫﹐地之气也。乃邪客心肺之間﹐上攻頭目而爲腫﹐此感四時不正之气也﹐與膏粱積熱之證不同。硝黃之劑﹐非大便祕實不可用。若不審其因﹐及辧其虛實表裏﹐槪用攻之﹐必致有誤。常見饑饉之時﹐蒭蕘之人多患之﹐乃是胃气有損﹐邪气從之﹐不可不察。常治邪在表者﹐用葛根牛蒡子湯﹑人參敗毒散或普濟消毒飲子﹔邪在裏者﹐五利大黃湯﹑梔子仁湯﹔表裏俱不解者﹐防風通聖散﹔表裏俱解而腫不退者﹐犀角升麻湯。腫甚者﹐砭患處出惡血以泄其毒﹐十日外自愈。若嚏出膿血卽愈﹐欲其作膿者﹐用托裏消毒散﹔欲其收斂者﹐用托裏散﹐此法最爲穩當。五七日咽喉閉塞﹐言語不出﹐頭面不腫﹐食不知味者﹐不治。時毒者﹐爲四邪毒之气感之於人也。其候發於鼻面耳項咽喉﹐赤腫無頭﹐或結核有根﹐令人憎寒發熱頭痛﹐或肢體痛﹐恍惚不寧﹐咽喉閉塞﹐人不識者﹐將爲傷寒﹐便服解藥﹐一二日腫气益增﹐方悟﹐始求瘡醫。原夫此疾古無方論﹐世俗通爲丹癅﹐病家惡言時毒﹐切恐傳染。考之經曰﹕人身忽轉變赤﹐狀如塗丹﹐謂之丹毒。此風熱惡毒所爲﹐與時毒特不同耳。蓋時初狀如傷寒﹐五七日間﹐乃能殺人﹐治者宜精辧之。先論脈﹐滑數﹑浮洪﹑沈緊﹑弦濇皆其候。蓋浮數者邪在表也﹐沈濇者邪气深也。气實之人﹐急服化毒丹以攻之﹐熱實不利﹐大黃湯下之。有表證者﹐解毒升麻湯以發之。年髙气弱者﹐五香連翹湯主之。又於鼻內﹝口畜﹞通气散﹐取十餘嚏作效。若﹝口畜﹞藥不嚔者﹐不可治。如嚏出膿者﹐治之必愈。左右之人﹐每日用嚏藥﹝口畜﹞之﹐必不傳染。其病人亦每日用嚏藥三五次﹐以泄熱毒﹐此治時毒之良法也。經三四日不解者﹐不可大下﹐尢宜和之﹐犀角連翹散之類。至七八日小大便通利﹐頭面腫起髙赤者﹐可服托裏散﹑黃芪散﹐宜鍼鐮出血﹐泄其毒气。十日外﹐不治自愈也。此病若五日以前﹐精神昏亂﹐咽喉閉塞﹐語聲不出﹐頭面不腫﹐食不知味者﹐必死。殊不知病有陰有陽﹐有可汗﹐有可下﹐有微甚﹐有逆從﹐不可不審也。如裏實而不利者下之﹐表實而不散者解之。表裏俱實而不解者﹐解表攻裏﹐表裏俱解而不消者和之。腫甚焮痛者﹐砭去惡血﹐更用消毒之劑。不作膿或不潰者﹐托之。饑年普患者﹐不宜用峻利﹐當審治之。

癰發有不可治

腦上諸陽所會穴則髓出右頤後一寸三分﹐毒銳者不治。鬢深及寸餘者不治。

醫學正傳【明﹟虞摶】

眩運

《內經》曰﹕諸風掉眩﹐皆屬肝木。又曰﹕歲木太過﹐風气流行﹐脾土受邪﹐民病飧泄食減﹐甚則忽忽善怒﹐眩冒巓疾。𨿽爲气化之所使然﹐未必不由气體之虛衰耳。其爲气虛肥白之人﹐濕痰滯於上﹐陰火起於下﹐是以痰挾虛火﹐上衝頭目﹐正气不能勝敵﹐故忽然眼黑生花﹐若坐舟車而旋運也﹐甚而至於卒倒無所知者有之。丹溪所謂無痰不能作眩者﹐正謂此也。若夫黑瘦之人﹐軀體薄弱﹐眞水虧欠﹐或勞役過度﹐相火上炎﹐亦有時時眩運﹐何濕痰之有哉﹖大抵人肥白而作眩者﹐治宜淸痰降火爲先﹐而兼補气之藥。人黑瘦而作眩者﹐治宜滋陰降火爲要﹐而帶抑肝之劑。抑考《內經》有曰﹕風勝則地動。風木太過之歲﹐亦有因其气化而爲外感風邪而眩者﹐治法宜袪風順气﹐伐肝降火﹐爲良策焉。外有因墜損而眩運者﹐胸中有花血迷閉心竅而然﹐是宜行血淸經﹐以散其瘀結。各類推而治之﹐無有不痊者也。

偏頭痛

偏頭痛在右﹐二陳湯﹐加川芎﹑白芷﹑防風﹑荊芥﹑薄荷﹑升麻﹔在左﹐二陳湯合四物湯﹐加防風﹑荊芥﹑薄荷﹑細辛﹑蔓荊子﹑柴胡﹑酒芩。

溫病頭痛死脈侯

溫病二三日﹐體熱腹滿﹐頭痛﹐食飲如故﹐脈直而疾﹐八日死。

溫病四五日﹐頭痛腹滿而吐﹐脈來細而彊﹐十二日死。

證治要訣【明戴思恭】

頭痛

諸頭痛﹐有因气因痰因虛﹐及外感四气﹐或酒食所傷﹐或作勞失力﹐以致頭痛。不問何證﹐疑似之際﹐並可與如聖餅子﹑烏芎湯﹐外有臭毒頭痛﹐喫一味炒香附愈。荊公解痛字義云﹕宜通﹐而塞則爲痛。

有偏正夾腦風﹐服川烏附不愈﹐用蓮子艸烏而愈者﹐此乃以毒攻毒之意﹐不可不知。

有上焦熱頭痛﹐宜敗毒散去柴胡加甘菊花。如其素有頭風眩運﹐不可謂其無痛而不以爲風﹐切宜詳審﹐未宜遽作虛治。若投補劑愈甚﹐別又無疾所失血等患﹐又非諸般病後﹐卒然得此﹐是風暈分曉﹐宜小續命湯﹐加全蠍三四个。

偏正頭風作痛﹐痛連於腦﹐常如牽引之狀﹐發則目不可開﹐眩運不能擡舉﹐宜芎辛湯﹐每服加全蠍五个﹐間進太陽丹及如聖餅子﹐或用大茶調散﹑八生散﹑追風散﹑大三五七散。覺上膈有熱﹐大茶調散﹐並一字散。

痰作頭痛﹐其人嘔吐痰多者﹐宜芎辛湯﹐或芎辛湯去茶芽﹐導痰湯加芎半錢﹐八生散亦可用。有病此發作無時﹐俗名痰飲頭風。气不順﹐停痰上攻﹐頭痛﹐順气爲上﹐二陳湯﹑導痰湯﹐並有加減法。

頭痛挾熱﹐項生磊塊作痛﹐宜都梁丸。

有爛頭風癢而痛者﹐於服頭風藥外﹐用烏酢磨鐵銹塗﹐生薑汁亦可揩擦。

怒气傷肝﹐及肺气不順﹐上衝於腦﹐令人頭痛﹐宜沈香降气湯並蘇子降气湯﹐下養正丹﹐或用芎附飲。

因虛頭痛﹐此爲腎厥頭痛﹐宜用正元散﹐或大三五七散﹐入鹽煎服。或於正元散﹐入炒椒十五粒﹐下來復丹﹐間進黑錫丹。有服諸藥不效﹐其痛愈甚﹐宜茸朱丹。緣鹿茸生於頭﹐頭病而治以鹿茸﹐蓋以類相從也。

眩運

痰飲頭風﹐七气﹑失血﹑中酒等病﹐皆能眩運﹐已各見本證﹐今獨舉不兼他病見眩運者﹐是皆虛損也。然有不時眩運者﹔有早起眩運﹐須臾自定﹐日以爲常者。正元飲下黑錫丹。

有因虛致運﹐𨿽運﹐醒時面常欲近火﹐欲得暖手按之。蓋頭面乃諸陽之會﹐陽气不足故耳。

有頭風證耳內常鳴﹐頭上有如鳥雀啾啾之聲﹐切不可全謂耳鳴爲虛﹐此頭腦挾風所爲也。有眩運之甚﹐擡頭則屋轉﹐眼常觀見黑花﹐常如有物飛動﹐或見物爲兩﹐宜小三五七散﹐或芎附湯﹑生料正元飲﹐加鹿茸一錢﹐下靈砂丹或用正元飲炒川椒十五粒﹐下茸砂丸。若不效﹐則獨用鹿茸一味﹐每服半兩﹐用無灰酒三盞﹐煎至一盞﹐去滓入麝香少許服。曾有頭疼痛不愈﹐服茸朱丹而效者。

醫學綱目【明樓英】

頭重痛

脈動作﹐頭重痛﹐熱气潮者屬胃﹐宜調胃承气湯下之卽愈。

頭搖

風頭旋者﹐別無疾痛﹐不自覺知﹐常常頭自搖者是也。肝風盛則搖頭﹐治法同頭風。

頭眩

成無己云﹕眩者非眩而見其眩﹐謂眼黑眩也。運者﹐運爲運轉之運﹐世謂之頭旋是也。

頭痛脈法

病若頭痛目痛﹐脈急短濇者死。

腦額癰疽

正腦上一處﹐起爲腦癰及腦疽﹑腦鑠﹐並在大椎骨上入髮際生腦癰﹔皮薄易得破穴﹐急破急出膿﹐不害。腦疽皮厚﹐難得破穴﹐須急發內毒﹐使破穴方可。

左額右額發赤疽﹐不拘大小﹐狀如桃李﹐急宜藥貼破﹐見膿無害。右額角一處發毒疽及惡癤﹐爲近太陽穴﹐如腫滿太陽﹐卽成虛損﹐爲近穴而難消不可破。如破後傷外風水﹐卽能害人﹐亦宜用藥潰膿後﹐速斂合瘡口。如經冬月﹐卽成冷瘡。緣此處近太陽穴﹐上至額角﹐都爲險處。

左右太陽穴﹐或發疽癤及癰﹐五七日不潰﹐毒气流入眼眶攻眼﹐眼合不開。用藥貼破﹐破後愼外風水。風水所入﹐卽損其睛﹐疰損眼瞼而成大疾。

明醫雜著【明王綸】

頭痛

久頭痛病﹐略感風寒便發﹐寒月須重綿厚帕包裹者﹐此屬郁熱﹐本熱而標寒也。世人不識﹐率用辛溫解散之藥﹐暫時得效﹐誤認爲寒。殊不知因其本有郁熱﹐毛竅常疏﹐故風寒易入﹐外寒束其內熱﹐閉逆而爲痛﹐辛熱之藥﹐𨿽能開通閉逆﹐散其標之寒邪﹐然以熱濟熱﹐病本益深﹐惡寒愈甚矣。惟當瀉火涼血爲主﹐而佐以辛溫散表之劑﹐以從法治之﹐則病可愈而根可除也。

【注前證多主於痰﹐痛甚者﹐乃風毒上攻。有血虛者﹐有諸經气滯者﹐有气虛者﹐有六气外傷者﹐有勞役所傷者﹐有可吐者﹐有可下者﹐當分虛實寒熱兼變而治之。若夫偏正頭風﹐久而不愈﹐乃內挾痰涎風火﹐郁遏經絡﹐气血壅滯。甚則目昏緊小﹐二便祕濇﹐宜砭出其血﹐以開郁解表。余嘗治尙寶劉毅齋﹐但怒則兩太陽作痛﹐先用小柴胡加茯苓﹑山梔﹐後用六味丸以生腎水﹐而不再發。】

醫學入門【明李梴】

頭痛

腦者髓之海﹐諸髓皆屬於腦﹐故上至腦﹐下至尾骶﹐皆精髓升降之道路也。

頭沈痛﹐入泥丸﹐手足冷﹐爪甲靑者﹐謂之眞頭痛﹔其連齒痛甚者﹐屬少陰厥陰證﹐俱不治。

偏頭痛﹐年久﹐大便燥﹐目赤眩運者﹐此肺乘肝气郁血壅而然﹐宜大承气湯下之。外用大黃﹑芒硝爲末﹐井底泥調貼兩太陽穴﹐乃愈。

偏頭痛﹐宜川芎茶調散﹑一字輕金散﹑川芎散﹑芎犀丸﹑﹝口畜﹞鼻法。

濕痰發則痛密無間﹐宜三生丸﹐或二陳湯加南星﹑蒼朮﹑川芎﹑細辛。

如气上不下﹐厥而爲痛﹐宜芎烏散。

冒雨傷濕﹐頭重眩痛﹐遇陰雨則甚﹐宜芎辛湯﹑芎朮除眩湯。

頭風證

頭風之證﹐素有痰飲﹐或櫛沐取涼﹐或久臥當風﹐以致賊風入腦入項﹐自頸以上﹐耳目口鼻眉稜之間﹐有麻痺不仁之處﹐或頭重﹐或頭運﹐或頭皮頑厚不自覺知﹐或口舌不仁不知食味﹐或耳聾﹐或目痛﹐或眉稜上下掣痛﹐或鼻中聞香極香﹑聞臭極臭﹐或只呵欠而作眩冒之狀﹐熱者消風散﹐冷者追風散﹐通用川芎茶調散﹑袪風通气散。

頭風發時悶痛﹐必欲綿帕包裹者﹐熱郁也。二陳湯加酒芩﹑荊芥﹑川芎﹑薄荷﹑石膏﹑細辛﹐或消風百解散。

頭風宜白芷散﹑天香散﹑加減芎辛湯﹑菊花茶調散。

婦人頭風﹐宜養血袪風湯。

頭眩

眩運或云眩冒﹐眩言其黑﹐運言其轉﹐冒言其昏﹐其義一也。

凡眩運言亂﹐汗多﹐下利時時自冒者﹐虛極難治。

頭重

傷寒頭重不能舉﹐有二證﹕太陽病深﹐頭重不能舉﹔陰陽易病﹐亦頭重不能舉﹐皆危證也。

頭搖

傷寒陽脈不和﹐則頭爲之搖。有心臟絕者亦搖頭﹐痓病風盛則搖頭﹐皆凶證也。

有裏病而搖頭者﹐亦重證也。

頭生白屑

頭坐白屑﹐肺之證也。肺主皮毛﹐故因風熱而頭皮燥癢﹐生白屑﹐消風散主之。

眩運定脈

肝脈溢大必眩運﹐宜預防之。

腦疽

五發證焮腫作痛﹐煩渴引冷﹐宜黃連消毒散﹑當歸羌活湯﹑淸熱消毒飲。

若腫痛口渴﹐好飲熱湯﹐爲腎虛陽火熾﹐宜托裏消毒散﹑托裏益气湯﹑腎气丸。

醫宗必讀【明李中梓】

頭痛

經之論頭痛﹐風也﹐寒也﹐虛也。運气論頭痛十條﹐《傷寒論》太陽頭痛一條﹐皆六气相侵與眞气相薄﹐經气逆上﹐幹於淸道﹐不得運行﹐壅遏而痛也。頭爲天象﹐六腑淸陽之气﹐五臟精華之血﹐皆會於此。故天气六淫之邪﹐人气五賊之變﹐皆能相害。或蔽復其淸明﹐或瘀塞其經絡﹐與气相薄郁而成熱﹐脈滿而痛。若邪气稽畱﹐脈滿而气血亂﹐則痛乃甚﹐此實痛也。寒濕所侵﹐眞气虛弱﹐𨿽不相薄成熱﹐然邪客於脈﹐外則血泣脈寒﹐捲縮緊急﹐外引小絡而痛﹐得溫則痛止﹐此虛痛也。因風痛者﹐抽掣惡風。因熱痛者﹐煩心惡熱。因濕痛者﹐頭重而天陰轉甚。因痰痛者﹐昏重而欲吐不休。因寒痛者﹐絀急而惡寒戰栗。气虛痛者﹐惡勞動﹐其脈大。血虛痛者﹐善驚惕﹐其脈芤。頭痛自有多因﹐而古方每用風藥﹐何也﹖髙巓之上﹐惟風可到﹐味之薄者﹐陰中之陽﹐自地升天者也。在風寒濕者﹐固爲正用﹐卽虛與熱者﹐亦假引經。須知新而暴者﹐但名頭痛﹔深而久者﹐名爲頭風。頭風必害眼者﹐經所謂東風生於春﹐病在肝。目者﹐肝之竅。肝風動則邪害空竅也。察內外之因﹐分虛實之證﹐胸中洞然﹐則手到病去矣。

風濕挾熱﹐頭痛上壅﹐損目及腦痛﹐偏正頭痛﹐年深不愈﹐並以淸空膏主之﹐痛甚加細辛。

痰厥頭痛﹐太陰脈緩﹐淸空膏去羌活﹑防風﹐加半夏﹑天麻。

陽明頭痛﹐發熱惡熱而渴﹐白虎湯倍加白芷。

腎厥頭痛﹐卽經所謂下虛上實﹐其脈舉之則弦﹐按之則堅﹐玉眞丸﹑來復丹。

傷食頭痛﹐胸滿咽酸﹐噫敗卵臭﹐惡食﹐𨿽發熱而身不痛﹐香砂枳朮丸。

傷酒頭痛﹐葛花解酲湯。

怒气傷肝頭痛﹐沈香降气散﹑蘇子降气湯。

頭痛﹐九竅不利﹐屬气虛﹐補中益气湯﹐加芍藥﹑川芎﹑細辛。

眉尖後近髮際曰魚尾。魚尾上攻頭痛﹐屬血虛﹐四物湯加薄荷。

凡勞役動作卽頭痛者﹐胃熱也。酒炒大黃五錢﹐濃茶煎服。

心煩頭痛﹐淸空膏加麥門冬﹑丹參。

上熱頭痛﹐目赤﹐下寒﹝足行﹞爲甚﹐大便微祕﹐旣濟解毒湯。

偏頭風﹐乃半邊頭痛也。左爲血虛﹐右屬气熱﹐芎犀丸極效。

眞頭痛﹐手足靑至節﹐旦發夕死﹐夕發旦死。蓋腦爲髓海﹐受邪則死。灸百會穴﹐猛進大劑參附﹐亦有生者。

雷頭風

雷頭風﹐頭痛而起核塊﹐或頭中如雷鳴。震爲雷﹐震仰盂﹐用靑荷葉者﹐象震之形與色也。淸震湯主之。有因痰火耳如雷鳴﹐熟半夏一兩﹐大黃煨二兩﹐天麻﹑黃芩各六錢﹐薄荷葉三錢﹐甘艸三錢﹐水泛丸菉豆大﹐臨臥茶吞二錢﹐痰利爲度。

大頭風

大頭痛﹐頭大如斗。此感天地非時之气﹐甚而潰裂出膿。此邪客上焦﹐普濟消毒飲子主之。輕者名發頤腫﹐在兩耳前後﹐甘桔湯加薄荷﹑荊芥﹑鼠粘子﹑連翹﹑黃芩。

頭痛脈法

寸口緊急﹐或短或弦或浮﹐皆頭痛。浮滑爲風痰﹐易治。短濇爲虛﹐難治。浮弦爲風﹐浮洪爲火﹐細或緩爲濕。

古今醫鑑【明龔信】

頭痛諸診

頭痛陽彊﹐浮風緊寒﹐風熱洪數﹐濕細而堅。气虛頭痛﹐𨿽弦必濇。痰厥頭痛﹐腎厥堅實。又曰﹕寸口緊急﹐或短或浮或弦﹐皆主頭痛。

薛氏醫案【明薛己】

頭痛

久病頭痛﹐略感風寒便發﹐寒月須重綿厚帕包裹者﹐此屬郁熱﹐本熱而標寒也。若用辛溫解表之藥﹐暫時得效﹐誤認爲寒﹐殊不知因其本有郁熱﹐毛竅常疏﹐故風寒易入。外寒束其內熱﹐閉逆而爲痛﹐辛熱之藥﹐𨿽能散其標之寒邪﹐然以熱濟熱﹐病本益深﹐惡寒愈甚矣。當瀉火涼血爲主﹐而佐以辛溫散表之劑﹐以從法治之﹐則可愈而根可除也。若有感冒發散之後﹐還宜調理正气﹐則因其病機而補益之﹐庶無復作之患也。

頭眩

頭目眩運﹐若右寸關脈浮而無力﹐脾肺气虛也﹐用補中益气湯﹔若左關尺脈數而無力﹐肝腎气虛也﹐用六味地黃丸﹔若右寸尺脈浮大或微細﹐陽气虛也﹐用八味地黃丸。血虛者﹐四物湯加參﹑苓﹑白朮。气虛者﹐四君子湯加當歸﹑黃芪。肝經實熱者﹐柴胡淸肝散。肝經虛熱者﹐六味地黃湯。脾气虛弱者﹐補中益气湯。脾虛有痰者﹐半夏白朮天麻湯。外證砭血過多者﹐芎歸湯。發熱惡寒者﹐聖愈湯。大凡發熱則眞气傷矣﹐不可用苦寒藥﹐恐復傷脾胃也。

腦疽

腫痛未作膿者﹐宜除濕消毒。大痛﹐或不痛﹐或麻木者﹐毒甚也。隔蒜灸之﹐更用解毒藥。腫痛便祕者﹐邪在內也﹐泄之。不甚痛﹐或不作膿者﹐虛也﹐托裏爲主。膿成脹痛者﹐鍼之﹐更以托裏。上部脈數實而痛﹐宜降火。上部脈數虛而痛﹐宜滋陰降火爲主。尺部脈數而作渴﹐滋陰降火。不作膿或不潰者﹐托裏藥主之。膿淸或不斂或多者﹐大補气血。煩躁飲冷﹐脈實而痛者﹐宜瀉火。

腦疽屬膀胱經積熱﹐或濕毒上湧﹐或陰虛火熾﹐或腎水虧損﹐陰精消涸。初起腫赤痛甚﹐煩渴飲冷﹐脈洪數而有力﹐乃濕熱上湧﹐當周黃連消毒散﹐並隔蒜灸以除濕熱。漫腫微痛﹐渴不飲冷﹐脈洪數而無力﹐乃陰虛火熾﹐當用六味丸及補中益气湯﹐以滋化源。若口舌漧燥﹐小便頻數﹐或淋漓作痛﹐乃腎水虧損﹐急用加減八味丸及前湯以固根本﹐引火歸經。若不成膿﹐不腐潰﹐陽气虛也﹐四君加歸芪。不生肌﹐不收斂﹐脾气虛也﹐十全大補湯。若色黯不潰﹐或潰而不斂﹐乃陰精消涸﹐名曰腦爍﹐爲不治。若攻補得宜﹐亦有可愈﹐治者審焉。

腦疽灸法

李氏云﹕腦疽及頸項有疸﹐不可用隔蒜灸﹐恐引毒上攻。宜灸足三里穴五壯﹐气海穴三七壯﹐仍服涼血化毒之藥﹐或以騎竹馬穴法灸之。凡頭項咽喉生疽﹐古法皆爲不治﹐若用此法多有生者。如五香連翹漏蘆等湯﹑國老膏﹑萬金散﹐皆可選用。

【注前證屬膀胱經﹐濕熱上壅﹐或陰火上炎。若因濕熱﹐則病气有餘﹐元气不足﹐當用黃連消毒散﹐以除濕毒﹐補中益气湯以滋化源。若因陰火﹐則元气病气俱不足﹐當用補中益气湯及六味地黃丸﹐以滋腎水。若腎水漧涸﹐中傳末證﹐急用加減八味丸及補中益气湯﹐以固根本﹐引火歸源。若色黯不潰﹐或潰而不斂﹐名曰腦爍﹐不治。大凡腫焮痛甚﹐宜活命飲﹐隔蒜灸之﹐解散瘀血﹐拔引郁毒﹐但艾炷宜小而少。若欲其成膿腐潰﹐生肌收斂﹐並用托裏爲主。】

鬢疽

鬢疽屬肝膽二經﹐怒火或風熱血虛所致。若發熱作渴者﹐用柴胡淸肝散﹔腫焮痛甚者﹐用仙方活命飲。若大勢已退﹐餘毒未散﹐用參﹑芪﹑歸﹑朮爲主﹐佐以川芎﹑白芷﹑金銀花﹐以速其膿﹐膿成仍用參﹑芪之類托而潰之。若欲其生肌收斂﹐腎虛者六味丸﹐血虛者四物加參芪。或血燥或水不能生木者﹐用四物湯﹑六味地黃丸。气虛者﹐用補中益气湯﹐皆當滋其化源爲善。

焮痛或發熱者﹐袪風淸熱。焮痛或發寒熱﹐或拘急者。發散表邪。作膿焮痛者﹐托裏消毒。膿已成作痛者﹐鍼之。不作膿﹐或成膿而不潰者﹐並宜托裏。不斂﹐或膿淸者﹐宜峻補。

奇效良方【明方賢】

頭眩

丹溪論曰﹕眩運分之爲二﹐皆由痰火爲病﹐以此分爲二也。眩運𨿽屬痰火﹐未嘗不由腎虛兼風邪所得。蓋痰者本流動之物﹐又因火動而助其愈盛。火性炎上﹐得風則愈熾﹐風火兩動﹐痰之愈作。經云﹕諸風掉眩﹐皆屬肝木。《原病式》云﹕風火皆屬乎陽﹐多爲兼化。陽主乎動﹐而兩動相搏﹐則爲旋轉也。若人患此頭旋目眩﹐卒然惡心欲吐﹐眼花視物不的﹐如屋旋轉﹐起則運倒﹐其病所苦﹐何經所受而致此﹖曰﹕靜順淸謐﹐水之化也。動亂撓擾﹐火之用也。腦者﹐地气之所生﹐故藏陰於目﹐爲瞳子系﹐腎水至陰所主﹐二者喜靜謐而惡動擾﹐靜謐則淸明內持﹐動擾則掉搖散亂﹐故腦轉目眩﹐此之謂也。《靈樞經》云﹕五臟六腑之精气﹐皆上注於目爲之精也。筋骨气血之精﹐與脈並系於目﹐上屬於腦﹐出於項中﹐故邪之中項者﹐乘其身形之虎﹐深則隨目系以入於腦﹐入於腦則腦轉﹐腦轉則目系急﹐目系急則目眩也。乃心腎不交﹐風火兼化而致然也。夫風者有內外之分﹐風從外入者﹐則兼化也﹐由內之外者﹐乃火之生風也。醫者察審內傷外感之由﹕脈浮自汗﹐項彊不仁爲傷風﹔脈緊無汗﹐筋攣掣痛爲感寒﹔脈虛煩悶者爲暑﹔脈沈滯吐逆者爲濕﹐寸脈俱沈﹐此爲異耳。至於七情內傷者﹐使髒气不平﹐郁而生涎﹐結而爲飲﹐隨气上攻﹐令人頭運﹐眉稜骨痛﹐目不可開。其證婦人得之﹐蓋婦人性多偏怒。經曰﹕天之气曰風﹐人之气曰怒。怒則致傷肝木﹐木動生風﹐令人頭目旋運﹐皆由此矣。婦人本陰血主之﹐因產難崩漏虧損﹐致其陽气無依爲眩運也。男子患此﹐或因金瘡吐衄便利之損﹐或酒醉行房勞傷精血﹐使气不能歸元﹐而諸气逆上﹐是爲頭目眩運也。學者於此﹐當分標本﹐別其盛衰﹐用藥施治﹐如鼓應桴﹐無不效矣。

頭痛頭風大頭風

頭痛爲病﹐《靈樞》云﹕厥頭痛﹐取足六經手少陰。眞頭痛﹐其腦盡痛﹐手足寒至節﹐死不治。《難經》曰﹕手三陽之脈﹐受風寒﹐伏畱而不去﹐名厥頭痛。入連在腦者﹐名眞頭痛。《內經》云﹕寸口脈中手短者曰頭痛。《脈經》云﹕陽弦則頭痛。又云﹕寸口脈浮﹐中風發熱頭痛﹔脈緊頭痛是傷寒。脈緊上寸口者﹐風頭痛。《脈訣》云﹕頭痛短濇應須死﹐浮滑風痰皆易除。《內經》云﹕東風生於春﹐病在肝﹐兪在頭項﹐故春气者病在頭。又諸陽會於頭面﹐如足太陽膀胱之脈﹐起於目內眥﹐上頞交巓上﹐入絡腦﹐還出別下項﹐病衝頭痛。又足少陽膽之脈﹐起於目銳眥﹐上抵頭角﹐病在頭角﹐額痛。夫風從上受之﹐風寒傷上﹐邪從外入﹐客於經絡﹐令人振寒頭痛﹐身重惡寒﹐治在風池﹑風府﹐調其陰陽﹐不足則補﹐有餘汗之則愈﹐此傷寒頭痛也。頭痛耳鳴﹐九竅不利者﹐腸胃之所生﹐乃气虛頭痛也。心煩頭痛者﹐病在膈中﹐過在手巨陽﹑少陰﹐乃濕熱頭痛也。如气上而不下﹐頭痛巓疾者﹐下虛上實也﹐過在足少陰﹑巨陽﹐甚則入腎﹐寒濕頭痛也。如頭半寒痛者﹐先取手少陽﹑陽明﹐後取足少陽﹑陽明﹐此偏頭痛也。有眞頭痛者﹐甚則入連於腦﹐手足寒至節者﹐旦發夕死﹐夕發旦死。有厥逆頭痛者﹐所犯大寒﹐內至骨髓﹐髓者以腦爲主﹐腦逆故令頭痛齒亦痛。東垣云﹕凡頭痛皆以風藥治之者﹐總其大體而言之也。髙巓之上﹐惟風可到﹐緩藥之薄者﹐陰中之陽﹐乃自地升天者也。然亦有三陰三陽病證者。太陽頭痛﹐惡風﹐脈浮緊﹐川芎﹑羌活﹑獨活﹑麻黃之類爲多。少陽頭痛﹐脈弦緩﹐往來寒熱﹐柴胡爲多。陽明頭痛﹐自汗發熱惡寒﹐脈浮緩長實者﹐升麻﹑葛根﹑石膏﹑白芷爲多。太陰頭痛﹐必有痰﹐體重腹痛爲痰癖﹐其脈沈緩﹐蒼朮﹑半夏﹑南星爲多。少陰頭痛﹐三陰三陽經不流行兩足﹐寒气﹐逆爲寒厥﹐其脈沈細﹐麻黃﹑附子﹑細辛爲多。厥陰頭痛﹐項痛吐痰﹐或吐涎沫厥冷﹐其脈浮緩﹐吳茱萸湯主之。諸血虛頭痛﹐當歸﹑川芎爲多。諸气虛頭痛﹐人參﹑黃芪爲多。爲多者﹐主治實藥也。兼見何證﹐以佐使藥治之﹐此立方大法也。气血俱虛頭痛者﹐用調中益气湯﹐少加川芎﹑蔓荊子﹑細辛﹐其效不可盡述。半夏白朮天麻湯﹐治痰厥頭痛藥也。淸空膏﹐乃風濕熱頭痛藥也。羌活附子湯﹐治厥逆頭痛也。如濕气在頭者﹐以苦吐之﹐不可執方而治。所論頭痛大法﹐甚詳著矣。世之方論文言頭風病名﹐何以此不見發明﹖請言其略。凡邪令人頭痛者﹐其邪一也﹐但有新久去畱之分耳。淺而近者名頭痛﹐其痛卒然而至﹐易於解散速安也。深而遠者爲頭風﹐其痛作止不常﹐愈後遇觸復發也。皆當驗其邪所從來而施治之。觀於《試效方》載潔古老人壯歲時﹐病頭痛﹐每發時兩頰靑黃運眩﹐目不欲開﹐懶於言語﹐身體沈重﹐兀兀欲吐食﹐數日方過。乃曰﹐此太陰厥陰合而爲病﹐名曰風痰﹐以水煮金花丸﹐更灸俠溪二穴各二七壯﹐不旬日愈。以是觀之﹐豈非頭風乎﹖於此不言風者﹐是言經之本也﹔世言風者﹐是言經之標也。何不明少陽﹑厥陰頭痛者﹐令人偏頭痛﹐其經肝膽風木爲邪也。後人遂以此而名頭風﹐可謂不求其本歟。潔古云﹕夫大頭風證者﹐是陽明邪熱太甚﹐資實少陽相火而爲之也。多在少陽﹐或在陽明﹐或傳太陽﹐視其腫勢在何部分﹐隨經取之。濕熱爲腫﹐水盛爲痛﹐此邪見於頭風﹐在兩耳前從所主其病也。治之大不宜藥速﹐速則過其病﹐所謂上熱未除﹐中寒復生﹐必傷人命。此病自外之內者是血病﹐況頭部分受邪﹐見於無形迹之部﹐當先緩而後急。先緩者﹐謂邪气在上﹐著無形之分部﹐旣著無形﹐無所不至﹐若用重劑速下﹐過其病難已﹐𨿽用緩藥﹐若急服之﹐或食前﹐或頓服﹐皆失緩體﹐則藥不能除病﹐當徐徐浸漬無形之邪也。或藥性味形體不離緩體是也。且急治者﹐謂緩劑已瀉﹐邪气入於中﹐是到陰部﹐染於有形質之所﹐若不速去﹐則損陰也。此急治卻爲客邪﹐當急去之﹐治客以急也。且治主病當緩者﹐謂陽邪在上﹐陰邪在下﹐本家病也﹐若急治之﹐不能解分而益亂也。治客以急者﹐謂陽分受陰邪﹐陰分受陽邪﹑此客气﹐急除去之也。假令少陽﹑陽明爲邪﹐出於耳之前後也。陽明爲邪者﹐首大腫也。先以黃芩黃連甘艸湯﹐通炒煎﹐少少不住服﹔服畢不愈﹐用新瓦上炒鼠粘子待香﹐同大黃煎﹐去滓﹐內芒硝﹐俱各等分﹐亦時時呷之﹐無令飲食在前﹐得微利則邪气去。若陽明行經之藥﹐升麻﹑葛根﹑芍藥﹑甘艸﹔太陽行經﹐羌活﹑防風之類是也。又以東垣治驗其所論制方自有來矣。天之四時﹐民多疫癘﹐初覺增寒體重﹐次傳頭面腫盛﹐目不能開﹐上喘﹐咽喉不利﹐舌漧口燥。俗云﹕大頭天行。親戚不相訪問﹐慮其傳染之故。得此病者五六日﹐醫以承气加藍根下之﹐稍緩﹐翌日其病如故﹐再下之又緩﹐終莫能愈。潔古謂之曰﹕夫身半以上﹐天之气也﹔身半以下﹐地之气也。此邪熱客於心肺之間﹐令人頭目頸項腫盛﹐以承气下之﹐瀉胃中之實熱﹐是誅罰無過﹐而不知適其所至之故。遂處方用藥﹕黃芩﹑黃連味苦寒﹐瀉心胞熱以爲君﹔橘紅苦平﹐元參苦寒﹐生甘艸甘寒﹐人參甘溫﹐瀉火補气以爲臣﹔連翹﹑鼠粘子﹑薄荷味辛平﹐板藍根味苦寒﹐馬勃﹑白僵蠶味苦平﹐散腫消毒以爲佐﹔升麻﹑柴胡平行少陽陽明二經不得伸﹐桔梗味辛溫爲舟楫﹐不令下行。共爲細末﹐一半用白沸湯調﹐時時呷下﹔一半用蜜爲丸﹐噙化之。服盡良愈。如大便硬者﹐加酒煨大黃一錢或二錢以利之﹔腫勢甚者﹐宜砭刺之。是皆深得病機之道﹐詳盡立論﹐虛方以爲後人之規焉。

醫學準繩六要【明張三鍚】

頭痛

傷寒頭痛﹐脈浮而緊﹐身形拘急﹐惡寒脊彊﹐身大熱﹐傷寒頭痛也﹐冬用麻黃湯﹐餘月羌活沖和湯。

傷風頭痛﹐脈緩而浮﹐或左脈微急﹐證兼鼻塞﹑眼脹﹑目赤﹐傷風頭痛也。宜解肌﹐冬月桂枝湯﹐餘月十味芎蘇飲。

火頭痛﹐寸口脈洪而大﹐證兼口漧目赤等火證者﹐上焦實火也﹐宜淸散兼降﹐川芎茶調散之類﹐加酒芩連梔子﹑石膏。勢盛而脈實者﹐用熟大黃以瀉火也。丹溪法用酒大黃半兩﹐茶煎服。

食郁頭痛﹐右關寸脈滑而實﹐證兼嘔吐惡心心下痞悶﹐或寒熱如瘧﹐乃食郁頭痛也。治須消導二陳湯﹐加山楂﹑厚朴﹑枳實﹑神曲。

痰厥頭痛﹐兩寸脈滑而弦﹐或惡心吐淸水﹐昏重﹐乃痰厥頭痛也。半夏白朮天麻湯。

濕熱頭痛﹐脈數而濡﹐或兩寸脈沈伏而數﹐身重肢節重﹐或四肢面目浮腫﹐乃濕熱頭痛也。此多見於酒客﹐宜散濕解熱﹐二陳﹑二朮﹑酒芩﹑羌﹑獨﹑防風之類﹔不已﹐用﹝口畜﹞鼻法。濕家一身盡痛﹐發熱﹐面黃而喘﹐鼻塞﹐心煩﹐頭痛者﹐濕在上也﹐瓜蒂散內鼻中吐之。

气虛頭痛﹐右脈大而無力﹐或按之不數﹐或弱或弦﹐或兩尺洪盛﹐四肢怠惰無力﹐飲食不思﹐口淡無味﹐乃气虛頭痛也。四君子湯加黃芪﹑蔓荊子﹔或調中益气湯加蔓荊子﹐重者加細辛。

血虛頭痛﹐左脈大而無力﹑或濡細而數﹐自魚尾上攻於頭﹐是血虛頭痛也。四物倍川芎﹐加酒芩。

腳气頭痛﹐脈細而緩或濡﹐肢節痛﹐大便祕﹐或吐逆﹐腳膝軟弱而頭痛者﹐屬腳气﹐當從腳气治。

陽明證額痛及眼或兼鼻塞﹐脈浮而長﹐陽明受病也﹐升麻﹑蔥白﹑白芷主之。

自汗﹐脈洪口渴﹐屬陽明裏證也﹐白虎﹑解毒﹑承气選用。三陰脈至頸胸而還﹐不循於頭﹐惟厥陰循喉嚨之後﹐上連目系頂巓﹐故有頭痛﹐證多嘔吐涎沫﹐四肢厥冷﹐脈多沈伏﹐吳茱萸湯主之。

脈沈而細﹐足寒气逆﹐或身微熱而頭痛者﹐屬裏虛受寒﹐乃太陽脈似少陰也﹐麻黃附子細辛湯主之。以附子溫中﹐麻黃散寒﹐加細辛是汗劑之重者。

頭久痛﹐非火卽風﹐膈上有痰也。濃煎茶一碗﹐取吐苦水出乃止﹐不損人﹐待渴自止。

平人頭痛﹐屬火與痰者多。

風熱在上﹐脈浮洪而痛者﹐宜天麻﹑荊子﹑臺芎﹑酒芩。

少陽偏頭痛﹐便祕者﹐或可下之。

瘡毒頭痛﹐脈弦數﹐曾病梅瘡而痛不止﹐或咽中痛﹐或臂膊有一塊痛﹐屬瘡毒﹐愈毒湯多服自止。

大法曰﹕髙巓之上﹐惟風可到﹐一切痰火气血頭痛﹐須加風藥﹐如荊芥﹑川芎﹑薄荷﹑羌活﹑白芷﹑槁本之類﹐卽前各加引經藥是也。

手三陽足三陽脈﹐皆上循於頭﹐故諺曰﹐六陽會首是也。六陰脈際頸而還﹐惟厥陰上入吭嗓﹐連目系出額﹐是頭病當於七經辧之。緣邪著本經﹐或有火有痰﹐脈道不利﹐所以作痛﹐各見所部﹐以太陽在後﹐陽明在額挾鼻與齒﹐少陽兩角﹐厥陰屬巓頂而多吐涎。尋風尋火﹐或在气﹐或在血﹐辧其虛實表裏﹐得病情也。

頭搖

頭搖屬風屬火﹐髙年病後辛苦人﹐多屬虛﹐因气血虛而火犯上鼓動也。

頭眩

眩運悉屬痰火﹐但分虛實多少而治。

肥人脈沈滑﹐屬濕痰﹐白朮半夏天麻湯妙。

瘦人脈弦數﹐乃陰虛相火上炎也﹐宜滋陰降火。

如兩手脈伏﹐面色痿黃憔悴﹐屬气虛生涎﹐濁气泛上﹐其涎亦令頭眩﹐恆見於郁悒之人及婦女輩﹐宜舒郁。中年之人﹐大病初起﹐元气未復﹐起則眩倒﹐脈必緩弱﹐或右手寸關大而無力﹐宜補中益气﹐倍參芪﹐加天麻﹐有痰加二陳﹐有火加炒黃蘗。

夏月頭眩﹐偶冒暑勞形﹐脈虛細﹐煩悶口渴﹐屬傷暑﹐先以六一散﹐後用大劑生脈散加黃蘗。

眩運﹐上實下虛所致。所謂下虛者﹐血與气也﹔所謂上實者﹐痰火泛上也。急則治痰火﹐緩則補元气。

脈弦實有力﹐口煩渴﹐壯盛之人﹐屬實痰實火﹐或過飲恣口所致﹐宜降火化痰﹐酒芩﹑梔子﹑二陳﹑枳﹑桔﹑薄荷﹑荊芥﹑黃芩﹑花粉出入。不惡心﹐加酒煮大黃二三錢妙。

中宮濕痰﹐壅塞淸道﹐因頭眩﹐脈必緩弱﹐宜平胃滲濕。

風痰眩運﹐頭痛惡心﹐吐酸水。半夏﹑南星﹑白附子生爲末﹐滴水丸桐子大﹐以生面爲衣﹐陰漧﹐每服十丸至二十丸﹐姜湯下。

頭面喜暖﹐手按則運定﹐此陽虛也﹐大劑參芪

痰盛气虛﹐六君子加黃芪﹐少佐炮附子﹐煎成﹐入竹瀝﹑薑汁。

天麻﹑荊芥穗﹑薄荷﹐乃消上焦風熱妙品﹐非治本藥也。因痰治痰﹐因火治火﹐或補气﹐或補血﹐或滋陰﹐要在變而通之。

亡血家作眩﹐芎歸湯。胸中有死血﹐飲韭汁酒良。

上焦風熱作弦﹐脈浮數﹐兼頭痛眼赤作寒熱者﹐防風通聖散出入。

兩手脈緩大無力﹐飲食減而微渴﹐大便三四日一行﹐亡血人乃大虛證﹐參﹑芪﹑歸﹑朮﹑芍藥作大劑濃煎﹐下連蘗丸三十粒。連蘗皆薑汁炒。冬加漧薑少許﹐更以薑汁煮糊丸。

冬月冒寒鼓激﹐痰涎亦作眩運﹐宜從寒治。

早起眩運﹐須臾自定﹐乃胃中老痰使然﹐古方用黑錫丹劫之。藥用桂﹑附﹑沈﹑磁﹑黑錫﹑盧巴﹑故紙﹑茴香﹑陽起﹑金鈴﹑木香﹐大辛大熱﹐恐劫不開﹐轉增病耳。不若蒙石鎭墜之藥﹐徐徐取效。更愼口腹爲佳。

古方用鹿茸五錢﹐酒煎湯﹐加麝少許﹐治元陽虛。眩運必虛而無火者宜之。

眩運悉屬虛火泛上﹐鼓動其痰上潮﹐衝動目系﹐故耳鳴﹐目系轉﹐覺房屋俱動是也。且腦爲髓海﹐腦實气旺﹐火自不能上升﹐所以少年無運病也。亦有稟賦怯弱而有此者﹐又不可以常理論。丹溪曰﹕眩運乃中風之漸。中年之後﹐大病之餘﹐必加補養﹐斷酒色﹐方保無虞。產後血運﹐亦屬虛。肥白者補气﹐黑者補血﹐各加童便﹑薑汁﹑竹瀝﹐以降泛上虛火也。忌涼劑。

雷頭風

頭痛腫起核塊﹐或作赤腫﹐或作寒熱拘急﹐皆風熱挾火炎上所致。雷屬相火﹐故名。古方用升麻﹑蒼朮﹐加荷葉﹐名升麻湯。莫若荊防敗毒散爲便。

傷寒六書【明陶華】

頭痛

頭痛者﹐寒邪入足太陽經﹐上攻於頭﹐此表證也。頭痛脈浮緊﹐無汗惡寒﹐可發汗﹔頭痛脈浮緩﹐有汗惡寒﹐宜解肌。照前時令用藥。陽明病﹐不惡寒﹐反惡熱﹐五六日不大便﹐胃實燥渴﹐熱气上攻於頭目﹐脈實者﹐調胃承气下之。少陽頭痛者﹐小柴胡和之。濕家鼻塞頭重者﹐瓜蒂散﹝口畜﹞鼻﹐黃水出卽愈。痰涎頭痛﹐胸滿寒熱者﹐瓜蒂散吐之。厥陰漧嘔吐涎沫頭痛者﹐吳茱萸湯主之。三陽𨿽有頭疼﹐不若太陽專主也。三陰無頭痛﹐惟厥陰有頭痛者﹐是脈系絡於頂巓也。若痛連於腦﹐手足俱靑﹐爲眞頭痛﹐必死矣。

大凡頭痛屬三陽﹐乃邪气上攻也。太陽專主頭痛﹐陽明少陽亦有之。三陰絡上不過頭﹐惟厥陰循喉嚨之後﹐上連目系頂巓﹐故有頭痛漧嘔吐涎沫之證﹐卻無身熱﹐亦與陽證不同。𨿽然﹐風濕在少陰﹐濕溫在太陰﹐其經從足走至胸中而還﹐及頭痛過於陰毒﹐是又不可拘也。若兩感於寒﹐太陽少陰俱病﹐則頭痛口漧﹐煩滿而渴﹐與夫頭痛極甚﹐又連於胸﹐手足寒者﹐則爲眞頭痛﹐不可治矣。

太陽病頭痛﹐發熱惡寒﹐無汗麻黃湯﹐有汗桂枝湯。已發汗﹐未發汗﹐頭痛如破者﹐葛根蔥白湯。

太陽病下之脈細數者﹐頭痛未止﹐連須蔥白湯。

陽明頭痛﹐不惡寒反惡熱﹐六七日不大便﹐胃實气攻於上也﹐少與調胃承气湯。

少陽頭痛﹐脈弦發熱﹐小柴胡湯。

頭痛發熱﹐心煩﹐梔子黃芩湯。

天行勞復﹐頭痛﹐四肢痛﹐蔥頭湯。

頭眩

頭眩者﹐少陽半表裏之間﹐表邪傳裏﹐表中陽虛﹐故頭眩。又有汗下後而眩冒者﹐亦陽虛所致。少陰下利﹐止時頭眩﹐時時自冒﹐此虛極而脫也。太陽病若下之﹐因復發汗﹐以此表裏俱虛﹐其人必冒﹐冒家汗自出而愈。陽明病頭眩﹐不惡寒﹐能食而咳﹐甘艸漧薑茯苓白朮湯。少陽證目眩﹐小柴胡湯。太陽病發汗後汗出不解﹐心下悸﹐頭眩身瞤﹐筋惕振振欲擗地者﹐眞武湯。吐汗下後虛而脈沈數﹐心下痞﹐脇下動气沖咽喉不得息﹐身振搖﹐筋肉惕﹐久則成痿﹐茯苓桂枝白朮甘艸湯是也。風家亦有眩者﹐風主運動故也。其或諸逆發汗﹐劇者﹐言亂目眩而死也。

發汗過多﹐或虛弱人微發汗﹐或傷風自汗﹐妄用大靑龍湯﹐便有厥逆筋惕肉瞤之證﹐並屬眞武湯﹐羸者去芍藥﹐有熱者去附子。應發汗而腹中左右有動气者﹐並不可汗﹐汗之則筋惕肉瞤。或頭眩汗出不止﹐其後最逆﹐先宜防風白朮牡蠣湯﹐次服小建中湯﹐十救一二。吐下之後﹐心下逆滿﹐气上衝胸﹐起則頭眩﹐脈沈緊身振搖者﹐茯苓桂枝白朮甘艸湯﹐久而成痿者﹐通用。心下痞滿者﹐枳桔湯加茯苓﹑甘艸。古今圖書集成醫部全錄卷一百二十四

頭門

證治準繩【明王肯堂】

頭痛總論

醫書多分頭痛頭風爲二門﹐然一病也﹐但有新久去畱之分耳。淺而近者名頭痛﹐其痛卒然而至﹐易於解散速安也淺深而遠者爲頭風﹐其痛作止不常﹐愈後遇觸復發也。皆當驗其邪所從來而治之。

世俗治頭痛﹐不從風則從寒﹐安知其有不一之邪乎﹖試考《內經》論頭痛所因以明之。如風從外入﹐振寒汗出﹐頭痛。新沐中風爲首風﹐當先風一日頭痛﹐不可以出內。大寒內至骨髓﹐髓以腦爲主﹐腦逆故頭痛齒亦痛。少陽司天之政﹐初之气風勝乃搖﹐候乃大溫﹐其病气怫於上﹐頭痛。二之气﹐火反郁﹐白埃四起﹐其病熱郁於上﹐頭痛。少陽司天﹐火淫所勝﹐民病頭痛﹐發熱惡寒如瘧。歲金不及﹐炎火乃行﹐復則陰厥且格﹐陽反上行﹐頭腦戶痛﹐延及腦頂發熱。太陽之勝﹐熱反上行﹐頭項頂巓﹐腦戶中痛﹐目如脫。太陽之復﹐心痛痞滿﹐頭痛。太陰司天﹐濕淫所勝﹐腰脊頭項痛﹐時眩。太陰在泉﹐濕淫所勝﹐病衝頭痛﹐目似脫﹐項似拔。太陰之復﹐頭頂痛﹐重而掉瘈尢甚。陽明之復﹐咳噦煩心﹐病在膈中﹐頭痛。傷寒﹐一日巨陽受之﹐頭項痛﹐腰脊彊。《靈樞》謂風痺股脛爍﹐足如履冰﹐時如入湯﹐煩心﹐頭痛﹐時眩﹐悲恐短气﹐不出三年死。凡此皆六气相侵﹐與淸陽之眞气相薄而痛者也。至於頭痛甚﹐則腦盡痛﹐手足寒至節死。頭痛巓病﹐下虛上實﹐注以腎虛不能引膀胱之气故爾。心煩頭痛﹐耳鳴﹐九竅不利﹐腸胃之所生。心熱病者﹐卒心痛煩悶﹐頭痛面赤﹐刺手少陰太陽。肺熱病者﹐頭痛不堪﹐汗出而寒﹐刺手太陰陽明。腎熱病者。項痛員員淡淡然﹐刺足少陰太陽。《靈樞》謂厥頭痛﹐面若腫﹐起而煩心﹐取足陽明太陰。厥頭痛﹐頭脈痛﹐心悲善泣﹐取血與厥陰。厥頭痛﹐貞貞頭重而痛﹐取手足少陰。厥頭痛﹐意善忘﹐按之不得﹐取頭面左右動脈﹐後取足太陰。厥頭痛﹐項先痛﹐腰脊爲應﹐先取天柱﹐後取足太陽。厥頭痛﹐頭痛甚﹐耳前後脈湧有熱﹐瀉出其血﹐後取足少陽。頭痛不可取於腧者﹐有所擊墮﹐惡血在於內﹐若肉傷痛未已﹐可側取不可遠取也。頭痛不可刺者﹐大痺爲惡﹐日作者可今少愈﹐不可已。頭半寒痛﹐先取手少陽陽明﹐後取足少陽陽明。膀胱足太陽所生病﹐頭顖頂腦戶中痛。膽足少陽所生病﹐頭痛。凡此皆臟腑經脈之气逆﹐上亂於頭之淸道﹐致其不得運行﹐壅遏經隧而痛者也。蓋頭象天﹐三陽六腑淸陽之气皆會於此。三陰五臟精華之血﹐亦皆注於此。於是天气所發六淫之邪﹐人气所變五賊之逆﹐皆能相害﹐或蔽復其聰明﹐或瘀塞其經絡﹐因與其气相薄郁而成﹐熱則脈滿﹐滿則痛﹐若邪气稽畱﹐則脈亦滿而气血亂﹐故痛甚﹐是痛皆爲實也。若寒濕所侵﹐𨿽眞气虛不與相薄成熱。然其邪客於脈﹐外則血泣脈寒﹐寒則脈縮捲緊急﹐外引小絡而痛﹐得溫則痛止﹐是痛爲虛也。如因風木痛者﹐則抽掣惡風﹐或有汗而痛。因暑熱痛者﹐或有汗或無汗﹐則皆惡熱而痛。因濕而痛者﹐則頭重而痛﹐遇天陰尢甚。因痰飲而痛者﹐亦頭昏重而痛﹐憒憒欲吐。因寒而痛者﹐絀急惡寒而痛。各與本髒所屬風寒濕熱之气兼爲之狀而痛。更有气虛而痛者﹐遇勞則痛甚﹐其脈大。有血虛而痛者﹐善驚惕﹐其脈芤。用是病形分之﹐更兼所見證察之﹐無不得之矣。

三陽頭痛藥﹕羌活﹑防風﹑荊芥﹑升麻﹑葛根﹑白芷﹑柴胡﹑川芎﹑芍藥﹑細辛﹑連須蔥白。

陰證頭痛﹐只用溫中藥﹐如理中﹑姜附之類。

風濕熱頭痛﹐上壅損目及腦痛﹐偏正頭痛﹐年深不愈﹐並以淸空膏主之。如苦頭痛﹐每料中加細辛二錢﹔如太陰脈緩有痰﹐名曰痰厥頭痛﹐去羌活﹑防風﹑川芎﹑甘艸﹐加半夏一兩半﹔如偏頭痛服之不愈﹐減羌活﹑防風﹑川芎一半﹐加柴胡一倍。如發熱惡熱而渴﹐此陽明頭痛﹐只與白虎湯加白芷。

頭旋﹐眼黑﹐頭痛﹐宜安神散﹐川芎散。

熱厥頭痛﹐𨿽嚴寒猶喜風寒微來﹐暖處或見煙火﹐其痛復作﹐宜淸上瀉火湯﹐後用補气湯。

風熱頭疼﹐石膏散﹑荊芥散。

冬月大寒犯腦﹐令人腦痛齒亦痛﹐名曰厥逆。出奇病論中。宜羌活附子湯。

頭痛﹐胸中痛﹐食減少﹐咽嗌不利﹐寒冷﹐脈左寸弦急﹐宜麻黃吳茱萸湯。

濕熱在頭而頭痛者﹐必以苦吐之﹐輕者用透頂散﹐﹝口畜﹞鼻取涎。

新沐中風爲首風。頭面多汗惡風﹐當先風一日則病甚﹐至其風日則少愈。大川芎丸主之。

風气循風府而上則爲腦風﹐項背怯寒﹐腦戶極冷﹐神聖散主之。

凡治頭痛﹐皆用芎﹑芷﹑羌﹑防等辛溫气藥升散者﹐由風木虛不能升散﹐而土寡於畏﹐得以壅塞而痛﹐故用此助肝木﹐散其壅塞也。若風盛疏散太過而痛﹐服辛散藥反甚者﹐則宜用酸濇收而降之乃愈﹐乳香盞落散之類是也。

血虛頭痛﹐自魚尾上攻頭痛﹐當歸川芎主之。當歸一兩﹐酒一升﹐煮取六合﹐飲至醉﹐效。

當歸﹑川芎﹑連翹﹑熟地各二錢﹐水煎﹐去渣﹐入龍腦薄荷末二錢﹐乘沸泡之﹐鼻吸其气﹐候溫卽服﹐服卽安臥﹐效。

气血俱虛頭痛者﹐於調中益气湯﹐加川芎﹑蔓荊子﹑細辛﹐其效如神。

痰厥頭痛﹐眼黑頭旋﹐惡心煩亂﹐半夏白朮天麻湯主之。痰厥頭痛﹐非半夏不能療。眼黑頭旋﹐風虛內作﹐非天麻不能解。天麻苗謂之定風艸﹐獨不爲風所搖﹐以治內風之神藥。內風者﹐虛風是也。黃芪甘溫﹐瀉火補元气﹐實表虛﹐止自汗。人參甘溫﹐調中補气瀉火。二朮甘溫﹐除濕補中益气。澤瀉﹑茯苓﹐利小便導濕。橘皮苦溫﹐益气調中而升陽。炒曲消食﹐蕩胃中滯气。麥芽寬中﹐助胃气。漧薑辛熱﹐以滌中寒。黃蘗苦寒﹐用酒洗以療冬日少火在泉而發躁也。

鼻鼽﹐腹腫﹐頭痛﹐病在胃。經云﹕陽明所謂客孫脈則頭痛鼻鼽腹腫者﹐陽明並於上﹐上者則其孫絡太陰也﹐故頭痛鼻鼽腹腫也。

動作頭重痛熱气潮者﹐屬胃。丹溪云﹕頭痛如破﹐酒炒大黃半兩﹐茶煎服。婁全善云﹕病在胃而頭痛者﹐必下之方愈也。如孫兆以利膈藥﹐下張學士傷食頭痛﹔郭茂恂以黑龍丹﹐下其嫂產後污血頭痛﹐皆下咽卽安是也。

心煩頭痛﹐病在膈中﹐過在手巨陽少陰﹐東垣淸空膏之類治之。

頭痛巓疾﹐下虛上實﹐過在足少陰巨陽﹐甚則入腎﹐許學士謂之腎厥頭痛也。其脈舉之則眩﹐按之則堅﹐用玉眞丸治之。戴復庵用正元散或大三五七散﹐入鹽煎服。或於正元散內﹐入炒椒十五粒﹐下來復丹﹐間進黑錫丹。有服諸藥不效﹐其痛愈甚﹐宜茸朱丹。

《素問》曰﹕頭痛巓疾﹐下虛上實﹐過在足少陰﹑巨陽﹐甚則入腎。徇蒙招尢﹐目眩耳聾﹐下實上虛﹐過在足少陽﹑厥陰﹐甚則入肝。下虛者﹐腎虛也﹐故腎虛則頭痛。上虛者﹐肝虛也﹐故肝虛則頭運。徇蒙者﹐如以物蒙其首﹐招搖不定。目眩耳聾﹐皆運之狀也。故肝厥頭運﹐腎厥巓痛﹐不同如此。肝厥宜鉤藤散。

傷食頭痛﹐胸膈痞塞﹐咽酸噫敗﹐卵臭畏食﹐𨿽發熱而身不痛﹐宜治中湯加砂仁一錢﹐或紅丸子。

傷酒頭痛﹐惡心嘔吐﹐出宿酒﹐昏冒眩運﹐宜葛花解酲湯。

怒气傷肝﹐及肝气不順﹐上衝於腦﹐令人頭痛﹐宜沈香降气散﹐並蘇子降气湯﹐下養正丹。

上熱頭目赤腫而痛﹐胸膈煩悶﹐不得安臥﹐身半以下皆寒﹐足胻尢甚﹐大便微祕﹐宜旣濟解毒湯。

外有臭毒頭痛﹐喫一味炒香附﹐愈。

頭痛連睛痛﹐石膏﹑鼠粘子炒爲末﹐茶淸食前調下。

頭風﹐搐鼻﹐白芷散﹑川芎散﹑如金散﹑瓜蒂神妙散﹑火筒散﹑郁金散。

雷頭風

頭痛而起核塊者是也。或云﹐頭如雷之鳴也。爲風邪所客﹐風動則作聲也。張子和用茶調散吐之﹐次用神芎丸下之﹐然後服烏荊丸及愈風餅子之類。衰者用涼膈散﹐消風散熱。

頭上赤腫結核﹐或如酸棗狀﹐用﹝金非﹞鍼出血則愈。亦有因痰火者﹐痰生熱﹐熱生風故也。痰火上升壅於气道﹐兼乎風化﹐則自然有聲﹐輕如蟬鳴﹐重如雷聲﹐故名雷頭風也。用半夏﹑牙皂﹑薑汁﹐煮一兩﹔大黃酒浸透﹐濕紙包煨﹐再浸再煨三次﹐二兩﹔白僵蠶﹐連翹﹑橘紅﹑桔梗﹑天麻各五錢﹔片芩酒炒七錢﹔薄荷葉三錢﹔白芷﹑靑礞石﹑粉艸各一錢。末之﹐水浸蒸餅爲丸﹐如菉豆大﹐食後臨臥﹐茶吞二錢﹐以痰利爲度﹐然後用淸痰降火煎藥調理。

眞頭痛

天門眞痛﹐上引泥丸﹐夕發旦死﹐旦發夕死。蓋腦爲髓海眞气之所聚﹐卒不受邪﹐受邪則死不可治。古方云﹐與黑錫丹﹐灸百會﹐猛進參﹑沈﹑烏﹑附﹐或可生。然天柱折者﹐亦難爲力矣。

大頭病

頭腫大如斗是也﹐是天行時疫病也。東垣監濟源稅時﹐長夏多疫癘﹐初覺憎寒體重﹐次傳面目腫盛。目不能開﹐上喘﹐咽喉不利﹐舌漧口燥﹐俗云大頭天行。遂處方用黃連﹑黃芩﹑味苦寒﹐瀉心肺間熱以爲君﹔橘紅﹑元參苦寒﹐生甘艸甘寒﹐瀉火補气以爲臣﹔連翹﹑鼠粘子﹑薄荷葉﹐苦辛平﹐板藍根味甘寒﹐馬屁勃﹑白僵蠶味苦平﹐散腫消毒定喘以爲佐﹔升麻﹑柴胡苦平﹐行少陽陽明二經不伸之气﹐桔梗味辛溫爲舟楫﹐不令下行。共爲細末﹐用湯調﹐時時服之﹔拌蜜爲丸﹐噙化服盡良愈。乃施其方全活甚眾﹐名普濟消毒飲子。或黑白散﹑甘桔湯﹐加鼠粘子﹑連翹﹑大黃﹑元明粉﹑白僵蠶﹑荊芥。

頭風屑

羅謙甫云﹕肝經風盛﹐木自搖動。《尙書》云﹕滿招損。《老子》云﹕物壯則老。故木陵脾土﹐金來克之﹐是子來爲母復仇也。使梳頭有雪皮見﹐肺之證也﹐肺主皮毛。大便實﹐瀉靑丸主之﹔虛者﹐人參消風散主之。

萬病紫苑丸﹐治頭多白屑﹐每服三丸至五七丸﹐姜湯下。

按上治法﹐必有風熱上攻頭目眩痛諸證而後用之。若止是白屑﹐但宜白芷﹑零陵香之屬外治而已。

頭重

頭重何因得之﹖曰﹕因天之濕淫外著也﹐因人之濕痰上蒸也。因在下之陰气逆於上也﹐皆得而頭重。何以言之﹖頭象於天﹐其气極淸。地气重濁﹐地者陰也﹐土濕也。若外著內蒸﹐必壅蔽淸道﹐致气血不利﹐沈滯於經隧脈絡﹐故重。《內經》曰﹕陽气者﹐因於濕﹐首如裹﹐是外濕蔽著者也。又曰﹕脾熱病者﹐先頭重﹐是胃脈引其熱上於頭也。

頭搖

頭搖﹐風也﹐人也。二者皆主動﹐會之於巓﹐乃爲搖也。《內經》曰﹕徇蒙招尢﹐目瞑耳聾﹐下實上虛﹐過在足少陽厥陰。注謂﹕徇﹐疾也。蒙﹐目不明。招﹐掉搖不定也。尢﹐甚也。目疾不明﹐首掉尢甚。又太陰之復﹐頭項痛重﹐掉瘈尢甚。注﹕謂濕气內逆﹐太陽上畱胸中而掉瘛也。《靈樞》謂督脈之別﹐長彊﹐虛則頭重髙搖之。然病機有謂諸風掉眩﹐皆屬肝木。夫頭之巓﹐足太陽之所過﹐督脈與厥陰之所會﹐是故三經所逆之火﹐畱聚於此者﹐皆從風木而爲掉搖也。張仲景又言心絕者﹐亦直視搖頭也。

頭痛脈法

浮緊爲太陽弦細少陽浮緩長陽明沈緩太陰沈細少陰浮緩厥陰浮弦爲風浮洪爲火右寸滑或大或弦有力﹐皆痰火積熱﹐細或緩兼體重者濕左脈不足血虛右脈不足气虛左右俱不足气血俱虛右寸緊盛食積右關洪大爲胃熱上攻寸口弦細爲鬲上有風涎冷痰﹐或嘔吐沈細爲陰毒傷寒﹐但頭痛身不熱也病苦頭疼目痛﹐脈急短濇者死

眩運

眩﹐謂眼黑眩也。運﹐如運轉之運﹐世謂之頭旋是也。

《內經》論眩﹐皆屬肝木﹐屬上虛。丹溪論眩﹐主於補虛﹐治痰降火。仲景治眩﹐亦以痰飲爲先也。

趙以徳曰﹕丹溪先生主火而言者﹐道也。然道無所之而不在。道之謂何﹖陰陽水火是也。其順淨淸謐者﹐水之化﹔動擾撓亂者﹐火之用也。腦者﹐地气之所生﹐故藏於陰。目之瞳子﹐亦腎水至陰所主。所以二者皆喜靜謐而惡動擾。靜謐則淸明內持﹐動擾則掉擾散亂﹐是故腦轉目眩者﹐皆由火也。《靈樞》曰﹕五臟六腑之精气﹐皆上注目而爲之精﹐筋骨血气之精與脈﹐並爲目系﹐上屬於腦後﹐出於項中。故邪中於項﹐因逢其身之虛﹐其入深﹐則隨眼系以入於腦﹐入於腦則腦轉﹐腦轉則引目系急﹐目系急則目眩以轉矣。所謂邪者﹐風寒濕熱內外之諸邪也。然諸邪盡謂以火之所成。眩者何﹖《內經》謂諸風掉眩﹐皆屬肝木者﹐是專言風邪矣。《原病式》釋之曰﹕風火皆屬陽﹐多爲兼化﹐陽主乎動。兩動相搏﹐則頭目爲之眩運而旋轉。火本動也﹐焰得風則自然旋轉﹐於是乎掉眩掉搖也。眩﹐昏亂旋運也。此非風邪之因火所成者歟﹖然風有內外﹐外入者兼火化者則如是。若內發者﹐尢是因火所生之風也。及諸篇中考之﹐有謂厥陰司天客勝﹐耳鳴掉眩﹐厥陰之勝者亦然。此司天之气﹐從上受者外入者也。又謂發生之紀﹐與歲木運太過﹐皆掉眩巓疾﹐善怒﹐肝肺太過﹐善忘﹐忽忽冒眩巓疾。又徇蒙招尢﹐過在足少陽厥陰者﹐言目瞤動蒙暗也。巢氏亦謂脇下痛頭眩者﹐肝實也。此或得於肝臟應天气者所動﹐或因本髒虛實之气自動﹐皆名之爲風﹐非火之烈焰﹐何能上於巓也﹖至於木郁之發﹐甚則耳鳴眩轉﹐目不識人﹐善暴僵僕者﹐尢是肝木中火發之甚也。此天气內應於髒﹐與肝虛實之气動者﹐是皆名內發之風者也。又謂太陽之勝﹐熱反上行﹐頭項頂腦中痛﹐目如脫﹐注文謂寒气淩逼﹐陽不勝之﹐太陽之气﹐標在於巓﹐入絡於腦故病如是。謂太陽司天善悲時眩僕。《靈樞》謂邪在心者﹐病亦同。二者皆是邪逼於心下﹐致神忐不安則悲﹐心火不行則妄動上炎。謂太陰之復﹐陰气上厥﹐飲發於中﹐頭項胸痛而掉瘈尢甚﹐注文謂濕气內逆﹐寒气不行﹐太陽上畱﹐故爲是病。謂太陰在泉﹐病衝頭痛﹐目似脫﹐注文云﹐亦是足太陽病也。謂太陰司天﹐頭項痛﹐善眩﹐《靈樞》謂邪在腎頸項﹐時眩﹐此皆濕邪害腎﹐逼太陽之气﹐畱於上而然也。至於《金匱要略》謂心下有支飲﹐其人苦冒眩者﹐亦是格其心火不行而上衝也。謂尺脈浮爲傷腎﹐趺陽脈緊爲傷脾﹐風寒相搏﹐食穀卽眩﹔謂陽明脈遲﹐食難用飽。飽則發煩頭眩。二者因脾胃虛而陽气不足﹐所以外見遲緊之脈﹐內受濕飲之郁﹐而不足之微陽﹐始與所郁之熱﹐並而衝上於頭目也。用此比類言之。則眩運之病﹐非一邪而可終。若夫太乙天眞元气﹐皆得胃脘之陽﹐以行於周身﹐分三陰三陽之經脈﹐六气應天之陰陽﹐運行於表者﹐謂之六化﹐布五行於五臟屬之气﹐應地之陰陽﹐運行於裏者﹐謂之五陽。𨿽然﹐表裏固分爲二﹐及乎一經合一臟相通气而行﹐則表裏必似二而一﹐一而二者也﹐悉如其天之有徳有化﹐有用有變﹐於气交者﹐備在身形之中。經曰﹕成敗倚伏﹐皆生於動。動之淸靜則生化治﹐動之躁亂則苛疾起。自此言之﹐掉眩由人气所動者﹐豈止如《金匱》所云濕飲而已﹖若此五陽六化妄動而病者﹐又可勝數哉﹖且夫凡有過節﹐卽隨其所動經髒之气而妄起﹐因名曰厥陽之火。厥陽之火有五﹐謂之五邪。五邪之變遂﹐勝克之病作。又或腎水不足﹐或精血傷敗﹐不能制其五陽之火獨光﹐或中土虛衰﹐不能堤防下气之逆﹐則龍雷之火﹐得以震動於巓。諸火上至於頭重則搏擊爲痛﹐輕則旋轉爲眩運矣。夫如是比類之道﹐在經有之。諸治病循法守度﹐援物比類﹐化之冥冥﹐循上及下﹐何必守經。不引比類﹐是知不明也。其此之謂歟﹖或曰﹕治諸邪當何如﹖曰﹕夫火因動而起﹐但各從其所動之因而治之﹕因實熱而動者﹐治其熱﹔因邪搏擊而動者﹐治其邪。因厥逆逼上者﹐下治所厥之邪。因陰虛而起者﹐補其陰﹐抑其陽﹐按而收之。因陽虛而气浮上者﹐則補其陽﹐斂其浮游之气。因五志而動者﹐各安其髒气以平之。因郁而發者﹐治其所郁之邪﹐開之發之。因精血不足者﹐補之不已﹐則求其屬以衰之。因勝克而動者﹐從勝衰之气而補瀉之。中气虛衰而動者﹐補其土以安之。上焦淸明之气虛﹐不能主持而動者﹐亦當補中焦之穀气﹐推而揚之。因五臟六腑上注之精气不足而動者﹐察其何者之虛而補之。如是𨿽不專治其火而火自息矣。凡治百病之由火而生者皆然﹐非惟掉眩而已。嚴氏云﹕外感六淫﹐內傷七情﹐皆能眩運﹐當以脈證辧之。

風則脈浮有汗﹐項彊不仁﹐局方消風散﹑本事川芎散﹑羚羊角散﹑都梁丸﹑靑州白丸子。

寒則脈緊無汗﹐筋攣掣痛﹐不換金正气散加芎﹑芷﹑白芍藥﹐甚貼姜附湯﹐濟生三五七散。

暑則脈洪大而虛﹐自汗煩悶﹐黃連香薷飲﹑十味香薷飲﹑消暑丸。濕則脈細沈重﹐吐逆涎沫﹐腎著湯加川芎名除濕湯﹑滲濕湯﹑濟生芎朮散。

風熱﹐羌活湯﹑鉤藤散。

寒濕﹐芎朮除眩湯﹐或理中湯﹐仍吞來復丹﹐甚者養正丹。

七情相干﹐眩運欲倒﹐用十四友丸﹑安腎丸二藥夾和。以和劑七气湯送下﹐仍間用乳香泡湯下。

有气虛者﹐乃淸气不能上升﹐或汗多亡陽所致﹐當升陽補气﹐黃芪﹑人參﹐白朮﹑川芎﹑當歸﹑甘菊花﹑柴胡﹑升麻之類。《直指方》云﹐淫欲過度﹐腎家不能納气歸元﹐使諸气逆奔而上﹐此眩運出於气虛也﹐宜益气補腎湯。

有血虛者﹐乃因亡血過多﹐陽無所附而然﹐當益气補血芎歸湯之類。

中脘伏痰﹐嘔逆眩運﹐旋覆花湯主之。《金匱》方﹕卒嘔吐﹐心下痞﹐膈間有水﹐眩悸者﹐半夏加茯苓湯主之。假令瘦人臍下有悸﹐吐涎沫而頭眩﹐此水也﹐五苓散主之。又云﹕心下有支飲﹐其人苦冒眩﹐澤瀉白朮湯主之。澤瀉五兩﹐白朮二兩﹐水二升﹐煮一升﹐分溫再服。支飲之證﹐短气倚息﹐形如腫是也。痰閉不出者吐之。

靑黛散﹐﹝口畜﹞鼻取涎﹐治眩神效。

頭風眩運﹐可用獨聖散吐之。吐訖﹐可用淸上辛涼之藥﹐防風通聖散﹐加半夏等味。仲景云﹕此痰結胸中而致也。

大小便結滯者﹐微利之﹐河間搜風丸。

體虛有寒者溫之。仲景云﹕風虛頭重眩﹐苦極不知食味﹐暖肌補中益精气﹐白朮附子湯主之。

肝厥﹐狀如癇疾﹐不醒﹐嘔吐﹐醒後﹐頭虛運發熱﹐用麻黃﹑鉤藤皮﹑石膏﹑漧葛﹑半夏曲﹑柴胡﹑甘艸﹑枳殼﹑甘菊爲粗末﹐每服四錢﹐水一鍾半﹐生薑三片﹐棗一枚﹐同煎至八分﹐去渣溫服。

百會疽

或問百會穴生疽何如﹖曰﹕此名玉頂發﹐初如麥米﹐頓增痛楚﹐寒熱大作﹐由虛陽浮泛﹐宜以鹽湯下八味丸﹐引火歸源﹐甚則黑錫丹。或元气素厚﹐六陽經受風邪﹐風火相扇﹐臟腑熱毒上攻而然者﹐宜黃連消毒飲﹐兼玉樞丹﹑勝金丹﹔更以附子切片﹐置湧泉穴﹐灸五壯以泄其毒。七乍無膿者死。

頂門癰

或間頂門生癰何如﹖曰﹕此屬太陽經風熱所致﹐一名佛頂疽﹐穴名上星。由臟腑陰陽不調﹐熱毒上壅而成。宜服活命飲﹐加芩﹑連﹑梔子﹑槁本淸熱之劑﹐及紫金丹﹑烏金散﹑奪命丹汗之。虛者﹐十全大補湯加羌活。稍遲潰爛黑陷惡證﹐多脈大神昏﹐二便閉結者不治。

額疽

或問當額生疽何如﹖曰﹕此屬陽明胃積熱﹐宜服活命飲加升麻﹑桔梗﹑羌活﹐水酒煎服。壯實者﹐一粒金丹下之。老弱者﹐十全大補湯﹐或十宣散﹑黃芪內托散托之。過時潰爛﹐腦髓出者死。

大陽疽

或問兩太陽生疽何如﹖曰﹕此名勇疽﹐亦名腦發疽﹐屬足陽明胃經﹐狀如伏鼠﹐寒熱並作﹐面目浮腫﹐宜活命飲加升麻桔梗烏金散。十一日刺得黃白膿者生﹔淸稀黑血者﹐及潰爛透腦者死。

發毛瘡廣瘡

或問頭上生瘡狀如葡萄﹐痛甚久而無膿﹐何如﹖曰﹕名發毛瘡﹐治法與癩頭瘡同。必須詳驗其瘡﹐若中陷而四畔髙起﹐色如黃蠟者﹐廣瘡也。

赤色疽

《鬼遺》云﹕赤色疽﹐發頭額及腦前﹐並手掌中﹐十日不穴者死。七日可刺出赤血。七日未有膿﹐不可治也。不穴者﹐不作穴而東攻西擊也。

癰疽頭痛頭眩用托裏消毒散加減法

初腫頭痛發熱﹐邪在表也﹐加川芎﹑羌活。若外邪在表﹐而元气實者﹐暫用人參敗毒散。

頭痛惡寒﹐表虛也﹐去金銀花﹑連翹﹐加參﹑芪。

體倦頭痛﹐或眩運﹐中气虛也﹐去三味﹐加柴胡﹑升麻﹔如不應﹐暫用補中益气湯加蔓荊子。

日晡頭痛或發眩運﹐陰血虛也﹐去三味﹐加熟地黃﹔如不應﹐佐以六味丸。

夢泄遺精﹐頭運頭痛﹐或痰喘气促﹐腎虛不能納气也﹐去三味﹐並川芎﹐佐以六味丸﹔如不應﹐大虛寒也﹐用八味丸。

外科正宗【明陳實功】

頭痛

頭痛者﹐風火濕痰四者﹐皆能致之。又楊梅瘡毒上攻﹐亦有此證。或婦人產後﹐梳洗當風太早亦致之﹐名曰頭風。宜用天麻餅子﹑三聖散二方。毋論病之新久﹐受之眞似﹐並效。

腦疽論

夫腦疽者﹐俗稱對口是也。但所發不同﹐其源有二﹕得於濕熱交蒸﹐外感受者輕﹔五臟蘊結﹐內發外者重。其理何也﹖濕熱之爲病﹐天行气候﹐寒暑不調﹐節序溫涼﹐陰陽失度﹐凡有體虛者﹐易於侵襲。項後𨿽屬督脈﹐又主太陽寒水司行之道﹐所有侵襲﹐气血必凝﹐凝則後必爲腫﹐此從外感受者。其患初起﹐有頭﹐多生正穴﹐三四日間﹐多作焮痛﹐始生寒熱﹐口和而幹﹐色紅根活﹐瘡勢漸髙﹐形不散大﹐時止時疼﹐易膿易腐﹐飲食知味﹐起坐尋常﹐外勢𨿽可畏﹐而內無七惡之證相干﹐此屬陽證﹐其由從外來矣﹐故多不治可愈。所有五臟蘊結而成者重﹐其源有五﹕蓋心主血﹐故心緒煩擾﹐煽動不寧﹐以致火旺而沸騰﹐行於項間﹐與寒水交滯而爲腫者﹐一也。肝統筋﹐故惱怒傷肝﹐項乃三陽統筋之所﹐肝傷則血脈不潮﹐筋無榮養﹐凝結爲腫﹐故項緊急彊﹐痛不能轉側。其患未潰前﹐肉色紫暗﹐堅硬漫腫﹐破流血水﹐木痛無膿﹐此等之證﹐皆肝气受傷者﹐二也。脾主肌肉﹐故思慮傷脾﹐脾气日損﹐又或膏粱損胃﹐胃汁漧枯﹐以致中脘否塞﹐气不運行﹐逆於肉裏﹐乃生壅腫﹐其患外皮𨿽腐﹐而內堅不潰﹐口燥舌漧﹐飲食不進﹐根腳走散﹐膿穢色敗﹐此等之證﹐皆脾气受傷者﹐三也。肺主皮毛﹐故憂鬱傷肺﹐肺傷則毛竅閉塞﹐腠理不通﹐气不舒暢﹐縱橫經絡﹐結而爲腫。其形瘡多平陷﹐色淡不華﹐皮腐脂流﹐形如湯潑﹐气粗短促﹐面黴鼻焮﹐碌碌生痰﹐殷殷發嗽﹐此等之證﹐皆肺气受傷者﹐四也。腎主骨髓﹐故恣欲傷腎﹐腎傷則眞陰之气敗矣。眞陰一敗﹐相火自生。此火最能自升自降﹐或動或靜﹐煎熬臟腑﹐消鑠津液﹐更變形容﹐攺換聲音﹐瘡形紫黑﹐脈數乖度﹐煩躁口漧﹐隨飲隨渴﹐此等之證﹐皆腎气受傷者﹐五也。凡治此證﹐必內分虛實﹐外辧陰陽﹐體順天時﹐察其病理。七日以前﹐瘡勢未成者﹐當通竅以汗發之﹔七日以後﹐病勢已成﹐治當兼補以托之。此則毒不內攻﹐必無變證。如藥攻利太過﹐元气受傷﹐毒多難出。又敷圍涼藥﹐气血冰凝﹐則肌肉多死﹐反難腐潰。予常治此﹐及諸發背初起未成者﹐用鈹鍼鈹鍼原作「披鍼」﹐據《靈樞》九鍼論所述鈹鍼主大癰膿攺。當頂點入﹐知痛處出其惡血﹐通其瘡竅﹐隨插蟾酥條﹐直至瘡底﹐外用膏蓋﹐內服萬靈丹或蟾酥丸﹐發其大汗﹐解散內蘊之毒。次日﹐患上或腫或不腫﹐或痛或不痛﹐仍插仍貼﹐直至患頂腫髙﹐根腳突起﹐四圍裂縫有膿﹐方住。插藥輕淺者﹐九日後吐出病根堅硬不化之物﹐毒甚者﹐不能頓然脫落﹐亦可漸腐成膿﹐爲轉重就輕之良法。外用玉紅膏長肉﹐內服補托收斂﹐其患不久自愈。如陽證輕淺者﹐候自腐潰。不用前法鍼刺﹐如不腫不疼﹐灸亦不痛陰證﹐尢當速用﹐不必遲延﹐此爲移深居淺之大法也。

腦疽看法

初起頂髙根活﹐色紅皮薄﹐作疼焮熱﹐腫不開散者順。已成無論偏正﹐瘡形獻起﹐疼痛發熱﹐易腐易膿者順。已潰膿稠﹐肉色紅活﹐瘀腐易脫﹐焮腫漸消﹐痛減者順。潰後腐脫﹐新肉便生﹐瘡口漸斂﹐凝結癡膿作癢者順。初生一點黃泡﹐或似疙

答﹐不腫不疼﹐自不知覺者﹐逆。已成不發髙腫﹐亦不焮痛﹐瘡頂軟陷﹐根腳平散者逆。已潰膿淸﹐肉色紫黑﹐外皮不腐﹐內生臭穢﹐不食者逆。腐肉𨿽盡﹐新肉不生﹐瘡口散大﹐軟陷無神﹐色敗者逆。

腦疽治法

初起﹐有頭或無頭﹐大痛或不痛﹐俱隔蒜灸﹐兼服解毒。已成﹐堅硬發熱焮痛﹐口漧便祕者﹐邪在內也﹐宜泄之﹔堅腫不痛﹐發熱惡寒﹐頭疼四肢拘急者﹐兼發表攻裏﹔腫硬日深﹐形色紫黑﹐外皮不腐﹐內膿不潰﹐宜行拔法﹔腫彊頭面焮熱﹐口燥惡心嘔吐者﹐邪在上也﹐宜淸之﹔焮熱腫痛﹐紅色光亮﹔疼苦有時﹐內膿脹痛者﹐急開之。將潰不潰﹐微熱微紅﹐不作腐潰者﹐脾胃虛也﹐宜補之。潰後﹐腐肉不脫﹐膿水淸稀﹐腫痛仍作者﹐當大養气血﹔大便多溏﹐小便短濇﹐自汗食少﹐脈細身涼﹐溫中健脾。

鬢疽論

夫鬢疽者﹐乃手少陽三焦相火妄動﹐又兼腎水不能制火﹐或外受風熱所感。但此經多气少血﹐肌肉相薄﹐凡有患最難腐潰。此皆起於情性急暴﹐房欲血虛﹐火動肝气﹐凝結而成。疽之初起﹐寒熱交作﹐頭眩﹐痛徹太陽﹐甚則耳目連鬢通腫。治法不可妄用鍼灸﹐必分陰陽表裏﹐邪正虛實治之﹐庶不有悞。且如初見瘡時﹐多寒少熱﹐口漧作渴﹐好飲熱湯﹐六脈虛數無力﹐又兼患上堅硬﹐多不焮痛﹐無潰無膿﹐瘡根流散﹐此等之證﹐乃正气虛而邪气實也。治以托裏爲主﹐消毒佐之﹐如淸肝養血湯﹑托裏消毒散之類是也。又見證時﹐熱多寒少﹐頭眩作痛﹐口燥舌漧﹐渴欲飲冷﹐二便祕濇﹐六脈沈實有力﹐瘡亦焮腫﹐疼痛發熱﹐易腐易膿﹐根腳不開﹐腫焮在外﹐此乃正气實而邪气虛也。治以消毒爲主﹐托裏佐之﹐如梔子淸肝湯﹑鼠粘子湯之類是也。大抵正气勝則實﹐邪气勝則虛﹐必然一勝則一負﹐邪正不並立﹐欲其虛而不待損而自虛矣。又有未見瘡時﹐先作渴證﹐或一年半載﹐日久日重﹐然後發爲鬢疽﹐其形色多紫黑﹐瘡多平陷﹐堅硬無膿﹐毒流耳項﹐又兼气味不正﹐形容不澤﹐精神不明﹐飲食不進者﹐俱爲不治。

鬢疽看法

初起無口漧寒熱﹐飲食有味﹐舉止尋常﹐發瘡者順。已成瘡頭腫起﹐根腳不散﹐形色紅活﹐焮﹝焮原作「掀」﹐據文意攺。﹞痛潰膿者順。已潰膿稠﹐色鮮紅活﹐腫消痛止﹐項便頭輕﹐口和者順。潰後瘀肉易腐﹐新肉易生﹐瘡口易平﹐飲食有味者順。初起瘡頭如粟﹐頂軟不髙﹐色紫根散﹐木痛食少者逆。已成瘡形紫黑﹐軟陷無膿﹐足冷身涼﹐便利脈虛者逆。已潰膿水淸稀﹐多生臭穢﹐壞肉不腐﹐新肉不生者逆。潰後飲食厭餐﹐發熱口漧﹐不眠﹐肉削皮粗者逆。

鬢疽治法

初起﹐焮腫堅硬﹐內熱口漧﹐脈數有力﹐邪實也﹐當利之。已成﹐憎寒壯熱﹐四肢拘急脈浮者﹐邪在表也﹐宜散之﹔赤腫作痛﹐血凝滯也﹐散血淸肝﹔色黯漫腫﹐升陽助胃。已潰﹐堅腫不退﹐脈細而數﹐日晡發熱者﹐宜滋陰健脾﹔肝膽怒火上攻﹐心煩作躁﹐腮顴紅熱者﹐宜抑陰降火。已潰﹐膿淸﹐腫痛猶甚﹐虛煩食少者﹐宜養气血健脾胃。潰後﹐气血俱虛﹐身涼脈細﹐大便多溏者﹐宜峻補溫中。潰後不斂﹐新肉生遲﹐瘡口淡白﹐膿水不止﹐健中補脾。

蟺拱頭

蟺拱頭﹐俗名腦豬是也。患小而稟受悠遠﹐皆父精母血蓄毒而成。生後受毒者﹐只發一次﹐其患腫髙﹐破之又腫﹐皆稟受時原有皮膜相裹﹐毒𨿽出而膜未除﹐故愈又發。腫甚膿熟者﹐用鍼刺破﹐以三品一條槍﹐插入孔內﹐化盡內膜自愈。又有不膿而不收口者﹐此必風襲患口﹐宜敗銅散搽之﹐兼戒口味自愈。

透腦疽

透腦疽發在額上髮際之間﹐多發寒熱﹐頭疼如斫﹐不可忍耐﹐先用萬靈丹﹐發汗解散風邪﹐次宜淸托。

玉枕疽

玉枕疽生在腦後枕骨中﹐堅而難潰﹐痛引肩項﹐鼻塞气粗﹐此太陽膀胱濕熱凝滯而成。初起有表證者﹐便宜解表﹔有裏證者﹐卽與通利。潰後宜補托﹐久則宜收斂。此爲一定治法﹐不可混亂﹐妄投藥餌﹐致其危亡也。

白禿瘡

白禿瘡因剃髮﹔腠理司開﹐外風襲入﹐結聚不散﹐致气血不潮﹐皮肉漧枯﹐發爲白禿﹐久則發落﹐根無榮養﹐如禿斑光潤不癢﹐內血已潮﹐以姜蘸潤肌膏常擦﹐其發漸生。禿斑漧枯作癢者﹐內必有虫﹐宜用麥餞散搽之。虫死風散﹐發生可愈。後忌動風發物等件。

醫門法律【淸諭昌】

濕熱上干於頭宜審下法

《金匱》治上焦之濕﹐本《內經》濕上甚爲熱之義﹐而分輕重二證。輕者但發熱﹐面赤而喘﹐頭痛鼻塞而煩﹐邪在上焦﹐裏無別病者﹐但內藥鼻中﹐﹝口畜﹞去濕熱所釀黃水而已。以鼻竅爲腦之門戶﹐故卽從鼻中行其宣利之法﹐乃最神最捷之法也。重者身熱足寒﹐時頭熱面赤﹐皆濕上盛爲熱之明徵﹐濕熱上盛﹐故頭熱面赤目赤。濕熱上盛﹐故陽气上壅﹐不下通於陰而足寒﹐《內經》原有上者下之之法﹐邪從下而上﹐必驅之使從下出﹐一定之理也。其證輕者﹐裏無別病﹐但﹝口畜﹞其黃水﹐從淸陽之鼻竅而下出﹔則其重而裏多危證者﹐必驅其黃水﹐從前後二陰之竅而出﹐所可意會也。《金匱》於本文之下﹐增若發其汗者二十四字垂戒﹐初不以下爲戒﹐又可意會也。但下法之難﹐不推其所以不可汗之故﹐卽不得其所以用下之權。仲景以其頭搖﹑口噤﹑背張﹐幾幾陽之欲亡﹐若更發其汗﹐重虛衛外之陽﹐惡寒必轉甚﹐若發汗已﹐其脈如蛇﹐眞陽脫離﹐頃刻死矣。由是推之﹐濕上甚爲熱之重者﹐非用下法﹐難以更生﹐而下法必以溫藥下之﹐庶幾濕去而陽不隨之俱去耳。此非無徵之言也。仲景卽於本篇申一義云﹐下之﹐額上汗出﹐微喘﹐小便利者死。豈非因下而奪其陽之大戒乎﹖

頭眩

諸風掉眩﹐皆屬於肝。若木勝則四肢彊直而爲掉﹐風動於上而爲眩。脾土受邪﹐肝之實也。若木衰則血不養筋而爲掉﹐气虛於上而爲眩﹐金邪乘木﹐肝之虛也。因誤汗致心悸頭眩﹐身瞤動無可柰何者﹐用眞武湯爲救法。夫汗𨿽出而熱不退﹐則邪未盡而正已大傷。況裏虛爲悸﹐上虛爲眩﹐經虛爲瞤﹐身振振搖﹐無往而非亡陽之象。所以行眞武把關坐鎭之法也。

少陰病下利止而頭眩﹐時時自冒者﹐死。蓋陽回利止則生﹐若利止更加眩冒﹐則其止也﹐乃陰已先亡。故陽無依附﹐浮越於上﹐而神气散亂﹐時時自冒也。

額黑

女勞疸額上黑﹐謂身黃加以額黑也。黑爲北方陰晦之色﹐加於南方離明之位﹐此必先有胃熱脾寒之濁气﹐下流入腎﹐益以女勞無度而後成﹐其由來非一日。《肘後》謂因交接入水所致﹐或有所驗。然火炎薪燼﹐額色轉黑﹐𨿽不入水﹐其能免乎﹖故脾中之濁气﹐下趨入腎﹐水土互顯之色﹐但於黃中見黑滯耳。若相火從水中上炎而合於心之君火﹐其勢燎原﹐煙焰之色﹐先透於額﹐乃至微汗亦隨火而出於額﹐心之液且外亡矣。

景嶽全書【明張介賓】

頭痛

凡診頭痛者﹐當先審久暫﹐次辧表裏。蓋暫病者﹐必因邪气﹔久病者﹐必兼元气。暫病﹐有表邪者﹐此風寒外襲於經﹐治宜疏散﹐最忌淸降﹔有裏邪者﹐此三陽之火熾於內﹐治宜淸降﹐最忌升散。此治邪之法也。其久病者﹐則或發或愈﹐或以表虛者微感則發﹐或以陽勝者微熱則發﹐或以水虧於下而虛火乘之則發﹐或以陽虛於上而陰寒勝之則發。所以暫病者﹐當重邪气﹔久病者﹐當重元气﹐此固其大綱也。然亦有暫病而虛者﹐久病而實者﹐又當因脈因證而詳辦之﹐不可執也。

頭痛有各經之辧。凡外感頭痛﹐當察三陽厥陰﹐蓋三陽之脈俱上頭﹐厥陰之脈亦會於巓。故仲景《傷寒論》則惟三陽有頭痛﹐厥陰亦有頭痛﹐而太陰少陰則無之。其於辧之之法﹐則頭腦額顱﹐𨿽三陽俱有所會﹐無不可痛﹐然太陽在後﹐陽明在前﹐少陽在側﹐此又各有所主﹐亦外感之所當辧者也。至若內傷頭痛﹐則不得以三陽爲拘矣。如本經所言下虛上實﹐過在足少陰﹑巨陽﹔若厥病篇所論﹐則足六經及手少陰少陽皆有之矣。奇病論曰﹕腦者﹐陰也。髓者﹐骨之充也。凡痛在腦者﹐豈非少陰之病乎﹖此內外之異﹐不可不察也。

外感頭痛﹐自有表證可察﹐蓋其身必寒熱﹐脈必緊數﹐或多淸涕﹐或兼咳嗽﹐或兼脊背酸痛﹐或兼項彊不可以左右顧﹐是皆寒邪在經而然。散去寒邪﹐其痛自止。如川芎﹑細辛﹑蔓荊子﹑柴胡之類﹐皆最宜也。若寒之甚者﹐宜麻黃﹑桂枝﹑生薑﹑蔥白﹑紫蘇﹑白芷之類﹐隨其虛實而加減用之。

火邪頭痛者﹐𨿽各經皆有火證﹐而獨惟陽明爲最﹐正以陽明胃火盛於頭面﹐而直達頭維﹐故其痛必甚﹐其脈必洪﹐其證必多內熱。其或頭腦振振痛而兼脹﹐而絕無表邪者﹐必火邪也。欲治陽明之火﹐無如白虎湯﹐加澤瀉﹑木通﹑生地﹑麥冬之類﹐以抑其至髙之勢﹐其效最速。至若他經之火﹐則芍藥﹐天花粉﹑芩﹑連﹑知﹑藥﹑龍膽﹑梔子之類﹐無不可擇而用之。但治火之法﹐不宜佐以升散﹐蓋外邪之火可散而去﹐內郁之火得升而愈熾矣﹐此爲忌也。

陰虛頭痛﹐卽血虛之屬也。凡久病者多有之。其證多因水虧﹐所以虛火易動﹐火動則痛必兼煩熱內熱等證﹐治宜壯水爲主﹐當用滋陰八味煎﹑加減一陰煎﹑玉女煎之類主之。火微者﹐宜六味地黃丸﹑四物湯﹑三陰煎﹑左歸飲之類主之。

陽虛頭痛﹐卽气虛之屬也﹐久病者亦有之。其證必戚戚悠悠﹐或羞明﹐或畏寒﹐或倦怠﹐或飲食不甘﹐脈必微細﹐頭必沈沈﹐遇陰則痛﹐逢寒亦痛﹐是皆陽虛陰勝而然。治宜扶陽爲主﹐如理陰煎﹑理中湯﹑十全大補湯﹑補中益气湯之類﹐皆可擇用。或以五福飲﹑五君子煎﹐加川芎﹑細辛﹑蔓荊子之類﹐以升達陽气﹐則又最善之治也。

痰厥頭痛﹐諸古方書皆有此等名目﹐然以餘論之﹐則必別有所兼之因﹐但以頭痛而兼痰者有之﹐未必因痰頭痛也。故兼痰者﹐必見嘔惡﹐胸滿脇脹﹐或咳嗽气粗多痰﹐此則不得不兼痰治之。宜二陳湯﹑六安煎﹑和胃飲﹑平胃散﹐加川芎﹑細辛﹑蔓荊子之類主之。如多痰兼火者﹐宜用靑膈煎﹐或二陳湯﹑六安煎﹐加黃芩﹑天花粉之類主之。火甚者加石膏亦可。如多痰兼虛而頭痛者﹐宜金水六君煎﹐或六君子湯﹐加芎﹑辛之類﹐酌而用之。

頭眩

眩運一證﹐虛者居其八九﹐兼火兼痰者﹐不過十中一二耳。原其所由﹐則有勞倦過度而運者﹐有饑飽失時而運者﹐有嘔吐傷上而運者﹐有瀉泄傷下而運者﹐有大汗亡陽而運者﹐有眴目驚心而運者﹐有焦思不釋而運者﹐有被毆被辱气奪而運者﹐有悲哀痛楚大叫大呼而運者﹐此皆傷其陽中之陽也。又有吐血衄血便血而運者﹐有癰膿大潰而運者﹐有金石破傷失血痛極而運者﹐有男子縱欲气隨精去而運者﹐有婦女崩淋產後去血而運者﹐此皆傷其陰中之陽也。再若大醉之後﹐濕熱相乘而運者﹐傷其陰也。有大怒之後﹐木肆其彊而運者﹐傷其气也。有痰飲畱中﹐治節不行而運者﹐脾之弱也﹐此亦有餘中之不足也。至若年老精衰﹐勞倦日積﹐而忽患不眠﹐忽苦眩運者﹐此營衛兩虛之致然也。由此察之﹐虛實可辧矣。卽如《內經》之言﹐亦無非言虛﹐而何后世諸家﹐每多各逞臆說﹐其於病情經義﹐果相合否﹖指南若此﹐後學能無誤乎﹖因摘其尢者﹐悉之如左。

河間之論眩運﹐獨取至眞要大論一句曰﹐諸風掉眩﹐皆屬肝木。風主動故也。所謂風气甚而頭目眩運者﹐由風木旺﹐必是金衰不能制木﹐而木復生火﹐風火皆屬陽﹐陽主乎動﹐兩動相搏﹐則爲之旋轉。故火本動也﹐焰得風則自然旋轉也。此釋風木之義﹐固然似矣。然不知至眞要論之言﹐乃言運气髒气所屬之理﹐非所以悉眩運之病情也。必若口問篇﹑衛气篇﹑決气篇﹑經脈篇﹑海論等議﹐方爲最切最近之論﹐何河間一無引證﹐而獨言風火二字﹐以該眩運一證﹐豈無失乎﹖

又若丹溪之論眩運曰﹕痰在上﹐火在下﹐火炎上而動其痰也。此證屬痰者多﹐蓋無痰不能作眩﹐𨿽因風者﹐亦必有痰﹐挾气虛者亦宜治痰爲主﹐兼用補气降火之藥。若據此論﹐則凡屬眩運﹐無非痰證也﹐何軒岐之言﹐絕然不及痰飲﹐而但曰上气不足﹐頭爲之苦傾﹐目爲之眩﹔曰上虛則眩﹔曰督脈虛則頭重髙搖之﹔曰髓海不足則腦轉耳鳴而眩冒﹖凡此者﹐豈皆痰證耶﹖又若余前章所列諸證﹐無非眩運之由﹐亦豈皆痰證耶﹖故在丹溪則曰無痰不能作眩﹐當以治痰爲主﹐而兼用他藥。余則曰無虛不能作眩﹐當以治虛爲主﹐而兼酌其標。孰是孰非﹐余不能必﹐俟明者正之。

頭痛之病﹐上實證也。頭眩之病﹐上虛證也。故《內經》分別甚明﹐曰﹕頭痛巓疾﹐上實下虛。又曰﹕上實下虛﹐爲厥巓疾。此以邪气在上﹐所以爲痛﹐故曰上實也。至若眩運之病﹐則曰﹕上气不足。又曰﹕上虛則眩。未聞言上之實也。而後世諸家﹐如嚴用和﹑楊仁齋輩﹐有曰結而爲飲﹐隨气上逆者﹔有曰疲勞過度﹐下虛上實者﹔有曰腎家不能納气﹐使諸家气逆奔而上者。卽如朱丹溪亦曰痰在上﹐火在下。凡此皆言上實也。何與《內經》相反若此﹖噫﹗此實後人之不明耳。夫眩運之證﹐或爲頭重﹐或爲眼黑﹐或爲腦髓旋轉不可以動﹐求其言實之由﹐不過謂頭重者爲上實﹐而不知頭本不重於往日﹐而惟不勝其重者﹐乃甚於往日耳。上力不勝﹐陽之虛也﹐豈上實乎﹖又何气不歸元﹐及諸气逆奔之有﹖蓋上實者宜降宜抑﹐上虛者最不宜再伐生气。此上實上虛之旨﹐有不可不辧﹐而誤則害矣。

頭眩有大小乏異﹐總頭眩也﹐於此察之﹐可得虛實之情矣。何以言之﹖如今人之气稟薄弱者﹐無論少壯﹐或於勞倦﹐或於酒色之後﹐每忽有耳鳴如磬﹐或頭眩眼黑﹐倏頃而止者﹐乃人所常有之事。至於中年之外﹐多見眩僕卒倒等證﹐亦人所常有之事。但忽運而忽上者﹐人皆謂之頭運眼花﹔卒倒而不醒者﹐人必謂之中風中痰。不知忽止者﹐以气血未敗﹐故旋見而旋止﹐卽小中風也﹔卒倒而甚者﹐以根本旣虧﹐故遽病而難復﹐卽大頭眩也。且必見於中年之外﹐而較之少壯﹐益又可知。於此察之﹐則其是風非風﹐是痰非痰﹐而虛實從可悟矣。何今人不識病機﹐但見眩僕不語等證﹐無不謂之風痰﹐而非消卽散﹐吾恐幾微之气﹐有不堪再加鏟削矣。深可悲也。

論治

頭眩𨿽屬上虛﹐然不能無涉於下。蓋上虛者﹐陽中之陽虛也﹔下虛者﹐陰中之陽虛也。陽中之陽虛者。宜治其气﹐如四君子湯﹑五君子煎﹑歸脾湯﹑補中益气湯﹔如兼嘔吐者﹐宜聖朮煎﹐大加人參之類是也。

陰中之陽虛者﹐宜補其精﹐如五福飲﹑七福飲﹑左歸飲﹑右歸飲﹑四物湯之類是也。

然伐下者必枯其上﹐滋苗者必灌其根。所以凡治上虛者﹐猶當以兼補气血爲最﹐如大補元煎﹑十全大補湯﹑及諸補陰補陽等劑﹐俱當酌宜用之。

眩運證﹐凡有如前論首條所載病源者﹐當各因其證求而治之。其或有火者﹐宜兼淸火﹔有痰者﹐宜兼淸痰﹔有气者﹐宜兼順气。亦在乎因機應變。然無不當以治虛爲先﹐而兼治爲佐也。

古法之治眩運﹐亦有當察者。丹溪曰﹕濕痰者多﹐宜二陳湯﹐火者加酒芩。挾气虛者相火也﹐治痰爲先﹐挾气藥降火﹐如東垣半夏白朮天麻湯之類。

眩運不可當者﹐以大黃酒炒爲末﹐茶湯調下。

火動其痰﹐用二陳﹐加黃芩﹑蒼朮﹑羌活散風行濕。附錄曰﹕有早起眩運﹐須臾自定﹐日以爲常者﹐正元散﹐下黑錫丹。

傷食頭運﹐腎著湯加川芎﹐名除濕湯。

有痰者﹐靑州白丸子。

愚謂古法之治眩運﹐如半夏白朮天麻湯﹐治脾痰也。二陳湯加黃芩﹐治熱痰也。靑州白丸﹐治風痰寒痰也。腎著湯﹐治腎痰也。此外如大黃末之治眩運不可當﹐惟痰火上壅者宜之。黑鍚丹之重墜﹐惟气實於上者宜之。第恐眩運一證﹐實痰實火者無幾﹐而亦非上盛之病。此古方之有宜否用者﹐不可不審。

石室祕籙【淸陳士鐸】

頭痛治法

常治法者﹐謂以常法而治之者也。如人病頭疼﹐則以頭疼常法治之是也。何必頭疼而治之於兩足乎﹖𨿽頭疼實有治之兩足而愈者﹐然彼必常治之而不愈﹐然後以變法治之﹐非可以捨常法而先求之於變法也。故一遇頭疼﹐卽以川芎五錢﹐白芷﹑蔓荊子﹑甘艸﹑半夏﹑細辛各一錢治之﹐病去如掃也。

上治者﹐治上焦之證也。如頭疼而風入太陽經也。用川芎﹑細辛﹑白芷﹑柴胡﹑半夏﹑甘艸各一錢﹐芍藥三錢治之。蓋風𨿽犯太陽﹐治法不可全治太陽﹐當上淸其邪。故用白芷﹑川芎﹑細辛三味以散之﹔又用白芍﹑甘艸﹑柴胡﹑以淸肝膽之火﹐膽經與肝經入於頭絡﹐故用此數味以散邪去火﹔又加半夏去痰﹐甘艸和中﹐相濟而有成也。又頭痛一方﹐用川芎一兩﹐蔓荊子二錢﹐水煎服立愈。蓋川芎補血﹐蔓荊子去風也。

完治者﹐如病頭疼腦痛﹐不必支刀破囫圇而治之也。頭痛用黃酒一升﹐入細辛一兩﹐白芷一兩﹐煮酒﹐一醉而愈。

此等治法﹐世人不知﹐亦不敢用﹐今爲開導之。頭痛至終年累月﹐其邪深入於腦﹐可知一二錢之散藥﹐安能上至巓頂﹐而深入於腦中﹖必多用細辛﹑川芎﹑白芷以大散之也。或疑散藥太多﹐必損眞气﹐恐頭痛未除而眞气先行散盡。誰知風邪在頭﹐非多用風藥﹐必難成功。有病則病受之﹐何畏哉﹖一醉而愈。此方信而不必疑者也。惟是旣愈之後﹐必須用熟地﹑芍藥﹑當歸各五錢﹐川芎一錢﹐山茱萸﹑麥門冬各三錢﹐水煎服四劑爲妙。

如人病頭痛者﹐人以爲風在頭﹐不知非風也﹐亦腎水不足而邪火衝入於腦﹐終朝頭運﹐似頭痛而非頭痛也。若只治風﹐則痛更甚。法當大補腎水﹐而頭痛頭運自除。方用熟地﹑葳蕤各一兩﹐山茱萸四錢﹐北五味﹑麥冬各二錢﹐元參﹑川芎﹑當歸﹑山藥各三錢﹐二劑卽愈。此方妙在治腎而不治風﹐尢妙在治腎而兼治肝也。肝木不平﹐則肺金失化源之令﹐而腎水愈衰。今補肝又補腎﹐子母相資﹐自然上淸頭目。況又入麥冬﹑五味﹐以滋肺金之淸肅乎﹖所以下喉卽安然也。

頭痛有神方﹐用川芎﹑沙參各一兩﹐蔓荊二錢﹐細辛五錢﹐水二碗﹐煎八分﹐加黃酒半碗﹐調勻早晨服之﹐一劑永不再疼。此方妙在用沙參﹐蓋沙參補陰﹐原不入腦﹐今用於川芎之中﹐而蔓荊﹑細辛﹐直走於巓﹐則沙參不能下行﹐不得不同羣共入於腦中。夫腦痛者﹐因腦陰之虛風﹐得畱之而不去。今補其腦則風不能存﹐而腦痛自愈﹐而頭痛亦除矣。此方不特治頭痛﹐兼治腦疼﹐無不神效。

頭痛之證﹐止消用蓖麻子一粒搗碎﹐同棗肉些須同搗勻﹐丸如黃豆大﹐外用絲綿裹之﹐納入鼻孔﹐少頃必有淸涕流出﹐卽將丸藥取出﹐不可久放其中﹐頭疼卽愈﹐永不再發。倘久畱在中﹐必致腦髓流出﹐又成不可藥救之證﹐切記切記﹗

如人頭疼﹐法當用輕淸之口﹐少少散之﹐無不立效﹐如小柴胡湯之方是也。然而小柴胡湯﹐世人不知輕重之法﹐予再酌定之﹐可永爲式。方用柴胡﹑黃芩﹑半夏﹑甘艸各一錢﹐人參五分﹐此小柴胡湯。予更加人參五分﹐茯苓二錢﹐更爲奇妙﹐蓋气足則邪易出而汗易發。世人見用人參﹐便加失色﹐匪獨醫者不敢用﹐卽病者亦不敢服﹐相沿而不可救藥者﹐滔滔皆是。安得布告天下醫人﹐詳察其病源而善用之也﹗

腦痛治法

腦痛﹐用黃酒一升﹐白勺三兩﹐辛夷﹑桔梗各三錢﹐﹝木郁﹞李仁﹑麥冬﹑柴胡各五錢﹐甘艸一錢﹐水三碗﹐煎湯﹐入前酒飲之﹐一醉而愈。量好者再飲之以酒﹐必以醉爲度。

腦痛之病﹐乃風入膽經也。膽應於腦﹐故腦痛。人以爲用柴胡太多﹐過於辛散﹐不知有白芍和之﹐則不散气而轉能散邪。辛夷﹑﹝木郁﹞仁皆入膽之妙品﹐桔梗﹑甘艸又入肺之妙藥。膽病何以又兼治肺﹖不知鼻上通於腦﹐腦熱則必下流淸水﹐久則必成鼻淵矣。兼治其肺﹐則肺气淸肅﹐自去平膽木之旺﹐而淸涕不致下行。此立方之神妙有如此。

頭面腫

有人忽頭面腫如斗大﹐看人小如三寸﹐飲食不思﹐呻吟如睡﹐此痰也﹐用瓜蒂散吐之﹐而頭目之腫消﹔又吐之﹐而見人如故矣。後用人參﹑白朮﹑茯苓﹑半夏各三錢﹐甘艸一錢﹐陳皮五分﹐水煎服﹐二劑愈。

癩頭瘡

有癩頭洗方﹐用蝸牛數十條﹐以癩頭洗之﹐二次必全愈﹐亦神方也。水三碗﹐煎蝸牛三十條足矣。

頭角生瘡

如人有頭角生瘡﹐當日卽頭重如山﹐第二日卽變生靑紫﹐第三日靑至身上卽死﹐此乃毒气攻心而死也。此病多得之好喫春藥。蓋春藥之類﹐不過一丸﹐食之卽彊陽善戰﹐非用大熱之藥﹐何能致此﹖世間大熱之藥﹐無過附子與陽起石之類是也。二味俱有大毒﹐且陽起石必須火煆而後入藥﹐是燥幹之極﹐自然克伐津液﹐況窮工極巧於婦女博歡﹐則筋骸气血俱動﹐久戰之後﹐必大泄盡情﹐水去而火益熾矣。久之貪歡必然結成大毒﹐火气炎上﹐所以多發在頭角太陽之部位也。初起之時﹐若頭重如山﹐便是此惡證﹐急不待時﹐速以金銀花一斤煎湯﹐飲之數十碗﹐可少解其毒﹐可保性命之不亡﹐而終不能免其瘡口之潰爛也。再用金銀花﹑元參各三兩﹐當歸二兩﹐生甘艸一兩﹐煎湯﹐日用一劑﹐服至七日﹐瘡口始能收斂而愈。此種病世間最多﹐而人最不肯忌服春藥也﹐痛哉﹗古今圖書集成醫部全錄卷一百二十五

頭門

方

舉卿古敗散【《中藏經》﹐下同】治頭風血風。

荊芥穗一斤幹菊花半斤白朮炒二兩川芎四兩右同爲細末﹐食後茶調二錢。

二烏丸治風痰眩運。

川烏頭艸烏頭靑鹽各四兩黑豆半升右用水二升﹐同煮四味﹐水耗卽以溫水添之﹐候川烏頭半軟﹐四破之﹐更煮﹐以透爛爲度﹐去皮同煎。烏頭並黑豆於石臼或木臼內搗令極爛﹐不見白星﹐卽就丸。幹卽以煮藥水添濕同搗﹐煮時﹐畱一盞以下水以備添﹐勿令煮幹也。丸如梧子大﹐每服三二十丸﹐鹽酒鹽湯任下。食前。

鴟頭丸【《聖惠方》】治頭風眩運。

鴟頭一枚﹐炒黃眞﹝艸閭﹞茹白朮各一兩川椒半兩﹐炒去汗右爲末﹐蜜和丸梧子大﹐每酒下二十丸。

松花酒【《奇效良方》】治風頭旋腦皮腫痺。

松花並臺春三月取五六寸如鼠尾者﹐不拘多少右蒸細切﹐一升﹐用生絹囊貯﹐以酒三升﹐浸五日﹐每日空心暖飲五合﹐晚食再服。

桂枝芍藥知母湯【仲景﹐下同】治中風頭眩﹐短气溫溫欲吐者。

桂枝知母防風各四兩芍藥三兩甘艸麻黃附子炮各二兩白朮生薑各五兩右九味﹐以水七升煮取二升﹐溫服七合﹐日三服。

甘艸漧薑湯治肺中冷頭眩多涎唾。

甘艸四兩炙漧薑二兩炮右﹝口父﹞咀﹐以水三升﹐煮取一升五合﹐去滓分﹐溫再服。

苓桂朮甘湯治痰飲。胸脇支滿目眩。

茯苓四兩桂枝白朮各三兩甘艸二兩右四味﹐以水六升﹐煮取三升﹐分溫三服。小便則利。

半夏加茯苓湯治卒嘔吐﹐心下痞﹐膈間有水眩悸者。

半夏一升生薑半斤茯苓三兩﹐一方四兩右三味﹐以水七升﹐煮取一升五合﹐分溫再服。

文蛤散治微風頭痛。

文蛤五兩右一味杵爲散﹐以沸湯五合﹐和服方寸匕。

茵陳蒿湯治谷疸頭眩。

茵陳蒿六兩梔子十四枚大黃二兩右三味﹐以水一斗先煮茵陳﹐減六升﹐內二味﹐煮取三升﹐去滓﹐分溫三服。小便當利﹐尿如皂角汁狀﹐色正赤﹐一宿腹減﹐黃從小便去也。

硝石礬石散治女勞疸身盡黃﹐額上黑。

硝石礬石燒﹐等分右二味爲散﹐以大麥粥汁﹐和服方寸匕﹐日三服。病隨大小便去﹐小便正黃﹐大便正黑﹐是候也。

小柴胡湯

柴胡半斤半夏半升黃芩人參甘艸生薑各三兩大棗十二枚右七味﹐以水一斗二升﹐煮取六升﹐去滓﹐再煎取三升﹐溫服一升﹐日三服。

茯苓桂枝白朮甘艸湯

茯苓四兩桂枝去皮白朮甘艸炙各二兩右四味﹐以水六升﹐煮取三升﹐去滓﹐分溫三服。

小芎辛湯【《濟生》】

治風寒濕在腦頭痛眩運嘔吐﹐及眉稜眼眶痛。

川芎三錢細辛白朮各一錢半甘艸一錢右銼﹐作一貼﹐入生薑五片﹐茶芽少許﹐水煎服。

川芎散【《綱目》﹐下同】治偏頭痛神效。

甘菊石膏川芎白僵蠶生各六錢右爲細末﹐每三錢﹐茶淸調下。

玉眞丸《內經》曰﹕頭痛巓疾﹐下虛上實﹐過在足少陰巨陽﹐甚則入腎。許學士曰﹕腎厥頭痛也﹐此藥主之。

硫黃二兩石膏煆半夏制硝石各一兩右爲末﹐薑汁糊和丸梧子大﹐陰漧﹐每二三十丸﹐姜湯或米飲下。

川芎石膏湯治熱厥頭痛。

川芎石膏各等分右剉水煎服。

喝起散【《本艸》】治風寒頭痛﹐婦人血風攻腦忽運倒

蒼耳嫩心陰榦爲末﹐酒服二錢。此藥多達腦蓋﹐善通頂門﹐末服﹑煎服皆佳。

川芎茶調散【《得效》﹐下同】治偏正頭痛﹐及頭風鼻塞聲重。

薄荷二兩川芎荊芥各一兩羌活白芷甘艸各五錢防風細辛各二錢半右爲末﹐每二錢﹐食後茶淸調下﹔或銼﹐取七錢﹐作一貼﹐入茶少許煎服﹐亦佳。偏頭痛取細末﹐以蔥涎調貼兩太陽穴﹐特效。

一字輕金散治偏正頭風痛﹐夾腦風眉稜骨痛﹐牽引兩眼﹐抽掣疼痛﹐迸出或生翳膜﹐視物不明。

川芎白芷藿香荊芥旋覆花石膏防風各五錢南星川烏生﹐各二錢半艸烏一錢半右銼細﹐共搗爲末﹐每一字﹐茶淸調下﹐神效。偏頭一邊痛﹐鼻塞不聞香臭﹐服此藥數次﹐嚏出一鋌稠膿﹐卽愈。

白附子散治風寒入腦﹐令腦逆頭痛齒亦痛﹐或牽引兩眼﹐遂至失明。

白附子一兩麻黃畱節川烏南星各五錢全蠍五个漧薑朱砂麝香各二錢半右爲末﹐溫酒調五分服﹐服訖去枕﹐臥少時﹐效。

上淸白附子丸治風痰盛﹐頭痛目眩﹐旋運欲倒﹐嘔噦惡心﹐神思昏憒。常服除風化痰﹐淸利頭目。

白附子炮半夏制川芎甘菊花南星炮白僵蠶炒陳皮去白旋覆花天麻各一兩全蠍炒﹐半兩右爲末﹐薑汁浸﹐蒸餅和丸梧子大﹐姜湯下三十丸。

定風餅子治痰厥頭痛嘔吐眩運。

川烏川芎南星半夏白茯苓白附子漧薑天麻甘艸生用﹐各等分右爲末﹐薑汁糊和丸芡實大﹐捏作餅子﹐朱砂爲衣﹐每一餅細嚼﹐姜湯下。

加味調中益气湯【東垣﹐下同】治气血俱虛頭痛﹐其效如神。

黃芪蜜炒一錢人參蒼朮甘艸炙各七分陳皮當歸身川芎各五分木香蔓荊子細辛柴胡升麻各三分右銼﹐作一貼﹐水煎服。

安神湯治气血虛而有火﹐頭痛頭旋眼黑。

黃芪一錢半羌活黃蘗酒浸﹐各一錢柴胡升麻生地黃酒浸知母酒浸﹐各五分防風二分半生甘艸炙甘艸各二分右﹐兌水煎數沸﹐入川芎﹑蔓荊子各三分﹐再煎至半﹐食後溫服。東垣﹑丹溪治虛熱頭痛﹐大率皆以酒芩﹑酒連﹑酒蘗加風劑也。

羌活附子湯治大寒犯腦﹐令人腦痛齒亦痛﹐名曰腦風。

麻黃附子防風白芷白僵蠶炒﹐各一錢黃蘗炒羌活蒼朮各七分黃芪炙升麻甘艸炙﹐各五分右銼﹐作一貼﹐食後水煎服。若有寒嗽﹐加佛耳艸三分。

淸空膏卽古方追涎藥﹐治風濕熱偏正頭痛。

黃芩三兩﹐半生﹑半酒炒甘艸炙一兩半防風羌活黃連酒炒﹐各一兩柴胡七錢川芎五錢右爲末﹐每二錢茶淸調成膏﹐臨臥抹口內﹐少用白湯送下。此膏治諸般頭痛皆效﹔惟血虛頭痛﹐從魚尾相連痛者不治。

小淸空膏【丹溪﹐下同】治證同上。

片芩細切﹐酒拌曬漧右爲末﹐茶淸調下二錢﹐酒亦可。

不臥散治頭痛不可忍。

延胡索七枚靑黛二錢豬牙皂角二兩右爲末﹐用水調成小餅子﹐如杏仁大﹔令病人仰臥﹐以水化開﹐以竹管送入男左女右鼻孔中﹐覺藥味至喉少酸﹐令病人坐﹐口咬銅錢一个﹐涎出盈盆﹐卽愈。

如聖餅子治風寒伏畱陽經﹐气厥痰厥﹐一切頭痛。

天南星漧薑川芎川烏生甘艸各一兩半夏制天麻細辛防風各五錢右爲末﹐薑汁麵糊和丸芡實大﹐捏作餅子﹐每五餅細嚼﹐茶淸﹑溫酒任下。

三生丸【《得效方》﹐下同】治痰厥頭痛。

半夏白附子天南星各等分右爲末﹐薑汁浸﹐蒸餅和丸菉豆大﹐食後﹐姜湯下四五十丸。

防風散治積熱上衝頭痛如火。

羌活防風當歸生大黃川芎山梔子薄荷各一錢蟬殼甘艸各五分右銼﹐作一貼﹐入燈心二十莖﹐苦竹葉十片﹐水煎服。

太陽丹腦寒之病﹐皆因邪攻於上焦﹐令人頭痛﹐晝夜不寧﹐此藥主之。

龍腦二錢石膏二兩川芎川烏炮白芷甘艸各一兩右爲末﹐煉蜜同面曲糊和勻﹐每一兩作十八丸﹐黃丹爲衣﹐每服二三丸﹐食後以蔥茶煎湯嚼下。

芎烏散【《入門》﹐下同】治頭痛。

川芎烏藥各等分右爲末﹐每二錢﹐以燒秤錘淬酒調服。亦治產後頭痛。

又方治感寒濕眩運﹐頭極痛。

川芎二錢白朮炒附子生各一錢甘艸生橘皮各五分右銼﹐作一貼﹐入姜七片﹐棗二枚﹐水煎服。

一粒金﹝口畜﹞鼻法治風涎偏正頭痛。

蓽撥末三錢﹐入豬膽內﹐拌勻候幹川芎白芷槁本靑黛延胡索各二錢右爲末﹐水和爲丸﹐如芡實大﹐令病人臥﹐用一丸水化灌入鼻中﹐覺藥味至喉少酸﹐令病人坐﹐口咬銅錢一﹐當涎出盈盆卽愈。

當歸補血湯【《醫鑑》】治血虛頭痛。

生漧地黃酒炒白芍藥川芎當歸片芩酒炒﹐各一錢防風柴胡蔓荊各五分荊芥槁本各四分右銼﹐作一貼﹐水煎服。

七生丸【《回春》﹐下同】治男女八般頭風﹐及一切頭痛﹐痰厥腎厥﹐傷寒傷風頭痛並治。

川芎川烏艸烏南星半夏二味﹐洗去滑白芷石膏俱生用﹐等分加細辛全蠍各減半右爲細末﹐研取韭菜自然汁﹐和丸梧子大﹐嚼生蔥﹐茶淸送下七丸或九丸。

黃芪益气湯治气虛頭痛。

黃芪蜜炒﹐一錢人參白朮半夏制陳皮各七分當歸酒洗川芎槁本甘艸各五分黃蘗酒炒升麻細辛各三分右銼﹐作一貼﹐入姜三片﹐棗二枚﹐水煎服。

加味四物湯治血虛陰火﹐上衝頭痛。

當歸川芎生漧地黃黃蘗知母黃芩黃連以上五味﹐俱酒炒蔓荊子梔子炒﹐各七分右銼﹐作一貼﹐水煎服。

六聖散諸頭痛總治之要藥也。治頭風牙痛赤眼﹐腦瀉﹑耳鳴﹐偏正頭風頭疼﹐鼻塞聲重。

乳香沒藥川芎雄黃白芷各二錢芒硝五錢右爲末﹐令病人仰臥﹐口含涼水﹐取藥少許﹐﹝口畜﹞入鼻內﹐卽效。

四神散【《良方》﹐下同】治婦人血風眩運頭痛。

甘菊當歸旋覆花荊芥穗各等分右爲末﹐每二錢﹐蔥白三寸﹐茶末一錢﹐煎水調下。

芎辛導痰湯治痰厥頭痛。

半夏制﹐二錢川芎細辛南星炮陳皮赤茯苓各一錢枳殼麩炒甘艸各五分右銼﹐作一貼﹐姜七片﹐水煎服。

芎藭酒【《千金方》﹐下同】治腦風頭重﹐頸項彊﹐眼﹝目巟﹞﹝目巟﹞淚出﹐善欠﹐目欲眠睡﹐憎風﹔劇者﹐耳鳴﹐滿眉眼疼﹐悶吐逆﹐眩倒不自禁﹔諸風乘虛經五臟六腑﹐皆爲癲狂諸邪病﹐悉主之。

芎藭辛夷天雄人參天門冬柏子仁磁石石膏茵芋山茱萸白頭翁桂心秦艽各三兩松蘿羚羊角細辛薯蕷菖蒲甘艸各二兩雲母一兩﹐燒令赤﹐末爲粉防風四兩右二十一味﹐﹝口父﹞咀﹐以酒二斗漬七日。初服二合﹐漸加至五合﹐日三。有女人少時患風眩﹐發則倒地﹐爲婦積年無兒﹐服此酒﹐並將紫石門冬丸服之﹐眩瘥﹐生兒平復。

人參湯治頭眩屋轉眼不開。

人參當歸防風黃芪炙麥門冬芍藥各二兩獨活白朮桂心各三兩右九味﹐﹝口父﹞咀﹐以水一斗﹐煮取三升﹐分三服。

防風湯治風眩嘔逆﹐水漿不下﹐食輒嘔﹐起卽眩倒﹐發有時﹐手足厥冷。

防風防己附子炮漧薑甘艸生各一兩桂心蜀椒各二兩右七味﹐﹝口父﹞咀﹐以水四升﹐煮取二升﹐分三服﹐日三。《古今錄驗》有白朮一兩。

又方治頭風眩欲倒﹐眼旋屋轉﹐腦痛。

防風枳實杏仁研芎藭各三兩白茯神前胡生薑半夏麻黃各四兩細辛二兩竹瀝三升右十一味﹐﹝口父﹞咀﹐以水六升﹐合竹瀝﹐煎取二升七合﹐分三服﹐頻服三兩劑佳。

茵芋湯治風虛眩眼暗。

茵芋一兩人參甘艸蓯蓉黃芪茯苓秦艽厚朴烏喙各二兩防風六兩山萸松實各三兩右十二味﹐﹝口父﹞咀﹐以水一斗﹐煮取二升半﹐分五服。彊者一日夜盡﹔羸劣分五服﹐二日盡。

鴟頭酒治風頭眩轉﹐面上游風。

飛鴟頭五枚獨活二兩茯神防風芎藭薯蕷各四兩葛根桂心遼細辛人參天雄炮漧薑枳實貫眾蜀椒各三兩山茱萸一升麥門冬石楠各五兩右十八味﹐﹝口父﹞咀﹐絹囊盛淸酒四斗﹐漬六宿﹐初服二合﹐日再服﹐稍加﹐以知爲度。一本無茯神﹑麥門冬﹑石楠﹐有天門冬﹑石膏。

大三五七散治頭風眩運﹐口喎﹐目斜﹐耳聾。

天雄炮細辛各三兩山茱萸漧薑各五兩薯蕷防風各七兩右六味﹐治下篩酒﹐服五分匕﹐日再﹐不知稍加。

小三五七散治頭風目眩耳聾。

天雄炮三兩薯蕷七兩山茱萸五兩右三味﹐治下篩以淸酒﹐服五分匕﹐日再。不知稍增﹐以知爲度。

茯神湯治風眩倒屋轉﹐吐逆﹐惡聞人聲。

生薑三兩茯神獨活各四兩遠志防風黃芪制﹐各五兩甘艸炙人參當歸牡蠣白朮蓯蓉附子各二兩右十三味﹐﹝口父﹞咀﹐以勞水一斗二升﹐煮取三升﹐服五合﹐一日夜盡。

防風散治頭面風在眉間﹐得熱如虫行﹐或頭眩運﹐目中淚出。

防風五兩桂心天雄細辛朱砂漧薑人參烏頭炮附子炮﹐各二兩莽艸茯苓當歸各一兩右十二味﹐治下篩酒﹐服方寸匕﹐日三。

又方治風頭眩﹐惡風﹐吐冷水﹐心悶。

防風二兩澤瀉天雄細辛附子薯蕷茯苓各一兩白朮土炒﹐二兩半桂心一兩半漧薑半兩右十味﹐治下篩﹐酒服方寸匕。常令酒气相接﹐則脫巾帽﹐解發﹐梳頭百過﹐後投一升酒﹐便洗手足﹐須臾自熱﹐解發以粉粉之﹐快然便熟眠﹐愈。亦可洗頭面汗出。一本有澤蘭﹐無澤瀉。

又方治風眩翻倒無定。

獨活六兩石膏蒴藋各四兩枳實三兩右四味﹝口父﹞咀﹐以淸酒八升﹐煮取四升﹐頓服之﹔以藥滓熨頭﹐復眠取汗﹐覺冷﹐又內鐺中炒令熱熨之。一本有楮實﹐無枳實。

又方治患頭眩運﹐經久得瘥後﹐四體漸羸﹐食無味﹐好食黃土。

曲二斤白朮三斤右二味爲末﹐酒和﹐並手丸如梧桐子大﹐曝漧﹐飲服三十丸﹐日三。斷食土爲效。

又方治頭中五十種病。

巴戟天白菊花芎藭漧薑防風石楠白朮烏頭炮附子炮細辛薯蕷蜀椒人參桔梗秦艽澤瀉甘艸生天雄炮栝蔞根山茱萸漧地黃羌活各等分右二十二味﹐治下篩﹐以酒服方寸匕﹐日三。

摩頭散治同前。

﹝艸閭﹞茹半夏蜀椒各六分烏頭炮八分桂心七分莽艸四分附子炮細辛各一兩右八味﹐治下篩﹐以大酢和摩頭記日數。三日頭膚痛﹐四五日後一著藥如前﹐十日以酢漿洗頭﹐復摩藥卽愈。若生息肉﹐並喉咽中息肉﹐大如棗﹐欲塞﹐以藥摩之卽愈。耳鼻齒有疾﹐並用之良。

入頂散治頭面脹滿﹐腦瘈偏枯﹐發作有時﹐狀似刀刺﹐失聲陰陰然疼﹐面目變靑。

山茱萸芎藭防風獨活各一兩半細辛莽艸自朮薯蕷牛膝石楠甘艸生各一兩烏頭炮通艸菖蒲附子炮麻黃天雄炮蜀椒桔梗各一兩六錢右十九味﹐治下篩酒服方寸匕﹐日三。

杏仁膏治上气頭面風頭痛﹐脇中气滿﹐賁﹝犭屯﹞﹐气上下往來﹐心下煩熱﹐產婦金瘡諸病。

杏仁二升﹐去皮尖﹐雙仁者不用右一味搗研﹐以水一斗濾取汁令盡﹐以銅器盛置煻火上﹐從旦煮至日入﹐當熟如脂膏﹐下之。空腹﹐酒服一方寸匕﹐日三。不飲酒者﹐以米飲服之。愼豬魚蒜酢。

大豆酒治頭風。

大豆二升﹐炒令無聲右一味﹐先以一斗二升﹐瓶盛淸酒九升﹐乘豆熱﹐卽傾著酒中﹐密泥頭﹐七日﹐溫服之。

又方治中風頭痛發熱﹐耳頰急。

麻黃葛根石膏桂心各三兩附子炮芍藥甘艸秦艽防風各二兩生薑五兩右十味﹐﹝口父﹞咀﹐以水一斗﹐煮取三升﹐分三服﹐溫覆取汗。

薯蕷散治頭目有風﹐牽引目睛疼痛﹐偏視不明。

薯蕷三兩細辛一兩半秦艽天雄各二兩獨活桂心山茱萸各二兩半右七味﹐治下篩﹐酒服方寸匕﹐日三。

又方治頭中痛﹐身熱風熱。

竹瀝三升升麻生薑杏仁各三兩芍藥柴胡各四兩石膏生葛根各八兩右八味﹐﹝口父﹞咀﹐以水六升﹐合竹瀝煮取二升七合﹐分三服。

菊花散治頭面遊風。

菊花一兩細辛附子桂心漧薑巴戟人參石楠天雄茯苓秦艽山茱萸防己防風白朮薯蕷各三兩蜀椒五合右十七味﹐治下篩酒﹐服方寸匕﹐日三。

又方治頭面上風。

松脂石鹽杏仁蜜蠟爲末﹐各一兩燻陸香二兩蓖麻仁三兩右六味﹐熟搗作餅﹐淨剃百會上發﹐貼藥餅﹐上安紙﹐三日一易﹐若癢刺。藥上不久﹐風定。

頭風散治頭風。

附子一枚﹐中形者鹽如附子大右二味﹐治下篩﹐沐頭竟﹐以方寸匕摩頂上﹐日三。

沐頭湯治肺勞熱﹐不問冬夏老少﹐頭生白屑﹐搔癢不堪。然肺爲五臟之蓋﹐其勞損傷肺﹐气沖頭頂﹐致使頭癢多生白屑﹐搔之隨手起﹐人多患此﹐皆從肺來﹐世呼爲頭風也。

大麻子秦椒各三升皂莢屑五合右三味熟研﹐內泔中﹐漬一宿﹐去滓﹐以木匕攪百徧﹐取勞﹐乃用沐頭﹐髮際更別作皂莢湯濯之﹐然後敷膏。

又方治證同上。

甘菊花獨活茵芋防風細辛蜀椒皂莢杜蘅莽艸桂心右十味﹐各等分﹐可作湯沐及熨之。

又方治證同上。

豬椒根三兩麻黃根防風各二兩細辛茵芋各一兩右五味﹝口父﹞咀﹐以水三斗﹐煮取一斗﹐去滓﹐溫以沐頭。

犀角湯治風毒熱頭面腫。

犀角屑生薑各二兩苦參栝蔞根防風各一兩石膏六兩竹葉二握黃芩靑木香升麻各三兩防已一兩半右十一味﹐﹝口父﹞咀﹐以水七升﹐煮取二升﹐分三服﹐相去十里久﹐內消不利。

防風散治頭面徧身風腫。

防風一兩白朮三兩白芷一兩右三味﹐治下篩﹐酒服方寸匕﹐日三。

續命湯治風眩﹐發則煩悶無知﹐口沫出﹐四體角弓﹐目反上﹐口噤不得言。

竹瀝一升五合生地黃汁一升生薑防風麻黃各四兩龍齒煆﹐四兩防己三兩附子炮﹐三分石膏十兩桂心二兩右十味﹐﹝口父﹞咀﹐以水一斗﹐煮取三升﹐分三服。有气加附子一兩﹐紫蘇子五合﹐橘皮半兩。已服續命湯﹐口開﹐四肢尙未好定﹐而心中尙不除者﹐紫石湯主之。方見後﹐紫石煮散是也。

小續命湯

防風一錢二分桂枝杏仁去皮尖﹐炒研川芎酒洗白芍酒炒人參甘艸炙麻黃黃芩酒炒防風各八分附子四分右爲末﹐每服三錢﹐加姜棗煎。

薯蕷湯治心中驚悸而四肢緩﹐頭面熱﹐心胸痰滿﹐頭目眩冒﹐如欲搖動。

薯蕷麥門冬人參各四兩生地黃前胡芍藥各八分枳實遠志去心生薑各三分茯苓茯神各六分半夏五分甘艸竹葉各二分黃芩二分秫米三合右十六味﹐﹝口父﹞咀。取江水﹐髙舉手揚三百九十下﹐量取三斗煮米﹐減一斗﹐內半夏﹐復減九升﹐去滓下藥﹐煮取四升﹐分四服。無江水處﹐以千里東流水代之﹐攪手令上頭也。秦中無江水﹐涇渭水可用﹐諸葛灌劍猶尙取之。

防風湯服前湯後﹐四體尙不涼冷﹐頭目眩轉者﹐服之。此湯大勝﹐宜長將服。但藥中小小消息隨冷暖耳。仍不除瘥者﹐依此方。

防風石膏人參赤石脂生薑寒水石龍骨茯苓各三分桂心二分紫石一分右十味﹐﹝口父﹞咀﹐以水八升﹐煮取三升﹐分三服。凡用井華水者﹐取淸淨也。今用江水﹐無泥又無砂穢﹐源泉遠涉﹐順勢歸海﹐不逆上流﹐用以治頭﹐必歸於下也。

薯蕷圓治頭目眩冒﹐心中煩郁﹐驚悸狂癲。

薯蕷二十八分甘艸二十分大豆黃卷七分鹿角膠桂心各七分漧地黃神曲當歸人參各十分麥門冬防風黃芩芍藥白朮各六分柴胡桔梗白茯苓芎藭杏仁各五分白斂漧薑各三分大棗一百枚﹐取膏右二十二味爲末﹐合白蜜棗膏﹐丸如彈丸﹐先食服一丸﹐日三。

天雄散治頭目眩運﹐屋轉旋倒。

桂心三分天雄防風芎藭人參獨活葛根各三分莽艸四分白朮遠志薯蕷茯神山茱萸各六分右十三味﹐治下篩﹐先食以菊花酒﹐服方寸匕﹐日二﹐漸加至三匕﹐以知爲度。

菊花酒治頭面病。

九月九日﹐取甘菊花曬漧。右一味爲末﹐以米饙中蒸作酒。

紫石煮散治頭眩運。大人風引﹐小兒驚癇瘈瘲﹐日數十發﹐醫所不療者。

紫石英滑石白石脂凝水石赤石脂石膏各六兩甘艸桂心牡蠣粉各五分大黃龍骨榦姜各四兩右十二味﹐治下篩爲粗散﹐盛以韋囊﹐懸於髙涼處﹐欲用取三指撮﹐以新汲井水三升﹐煮取一升二合。大人頓服。未百日兒服一合﹔未能者﹐綿沾著口中。熱多者﹐日四五服﹐以意消息。

升麻湯【《局方》】治頭痛。

升麻蒼朮各一兩荷葉一个﹐全者右爲細末﹐每服五錢﹐水一盞﹐煎七分﹐溫服。食後或燒全荷葉一个﹐研細調煎藥服﹐亦妙。

白花蛇散【《總錄》﹐下同】治腦風疼痛﹐時作時止﹐及偏頭風。

白花蛇酒浸去皮骨﹐一兩石膏荊芥各二兩天南星漿水煮軟切炒﹐一兩地骨皮二錢半右爲末﹐每服一錢﹐茶下日三服。

芎黃湯治頭目眩運。

大黃荊芥穗川芎防風各等分右爲粗末﹐大作劑料﹐水煎去滓服之﹐以利爲度。

香芎丸治頭痛。

香附子炒川芎石膏水飛白芷甘艸薄荷已上各一兩川烏半兩﹐炒去皮臍右爲細末﹐每服二錢﹐溫酒茶淸調下﹐無時。

搜風丸一名人參半夏丸﹐治頭痛眩。

蛤粉二兩人參茯苓藿香薄荷南星各半兩半夏漧薑生礬凝水石各一兩右爲細末﹐與藏用丸末各中停﹐水丸如豌豆大﹐每服三十丸﹐生薑湯下。

藏用丸

大黃黃芩各二兩滑石黑牽牛各四兩右爲末﹐水丸桐子大﹐每服五七十丸﹐食後溫水下。

獨聖散【《元戎》﹐下同】一名瓜蒂散。治頭痛﹐服藥鍼灸久不愈者﹐凡其濕气在上也。

瓜蒂不拘多少右爲細末。每服一錢或二錢﹐虀汁調下服之。或用少許吹入鼻中﹐淸水徐徐出一晝夜﹐濕盡痛止。一方加郁金少許。

大頭病方兼治喉痺。

人間治疫有仙方﹐一兩僵蠶二大黃。薑汁爲丸如彈大﹐井花調蜜便淸涼。

大頭時气方

馬牙硝寒水石鼠粘子鬼臼川大黃鬼箭艸各等分腦子少許右七味爲細末﹐用新井華水一盞﹐藥末一二錢﹐入腦子。喫外一半﹐畱用新水調稠雞翎掃在腫處﹐在風涼處坐。

頭運方【丹溪﹐下同】治痰火眩運﹐淸火利痰﹐極效。

南星半夏甘艸桔梗陳皮各一錢枳殼七分茯苓黃芩各八分右口父咀﹐水二盞﹐姜七片﹐煎八分﹐食後服。

加味六君子湯治气虛痰甚﹐風邪眩運不休者。

人參白朮茯苓各一錢陳皮半夏各一錢五分荊芥穗甘艸各五分右水二盞﹐姜三片﹐棗二枚﹐煎一盞﹐去滓﹐入竹瀝二匙﹐溫服。

補中益气湯治煩勞內傷﹐身熱心煩﹐頭痛惡寒﹐懶言惡食﹐脈洪大而虛﹐或喘或渴﹐或陽虛自汗﹐或气虛不能攝血﹐或瘧痢脾虛﹐久不能愈﹐一切淸陽下陷中气不足之證。

黃芪蜜炙﹐錢半人參甘艸炙﹐各一錢陳皮白朮土炒當歸各五分升麻柴胡各三分姜三片﹐棗二枚﹐煎。頭痛加蔓荊子﹐痛甚加川芎﹐腦痛加槁本﹑細辛。

荊黃湯治風熱眩運。

大黃酒炒荊芥穗防風各二錢右銼﹐水煎服﹐以利爲度。

羌活勝濕湯【《醫統》﹐下同】治脊臂項彊﹐腰如折﹐項如拔﹐上衝頭痛﹐此足太陽經不行﹐此藥主之。

羌活獨活各一錢槁本防風各一錢五分川芎荊子炙甘艸各四分右水二盞﹐煎八分﹐食後溫服。

荊防敗毒散治大頭天行時疫頭痛﹐發散瘟邪。

荊芥穗防風羌活獨活前胡枳殼炒茯苓薄荷炙甘艸川芎牛莠子桔梗人參各等分水煎服。內熱加黃連﹐渴加天花粉。

通聖消毒散治時行疫癘﹐頭面腫盛﹐目不能開﹐鼻塞﹐口漧舌燥﹐內外有熱﹐或咽喉腫痛不利﹐或內實大便不利﹐煩躁﹐脈洪數。

防風荊芥穗牛蒡子甘艸川芎當歸白芍藥黃芩薄荷梔子桔梗滑石末麻黃憎寒拘急無汗脈浮數者用之連翹芒硝大便堅實者加之大黃酒浸。內實大便堅硬者用之﹐內虛大便溏者不可用右水煎溫服﹐細呷之。

淸涼救苦散治大頭瘟﹐腫甚者﹐以此藥敷之。

芙蓉葉霜桑葉白蘞白芨大黃黃連山慈姑赤小豆黃芩黃蘗白芷雄黃芒硝南星金綫重樓各等分右爲末﹐蜜水調﹐敷腫處﹐以翎頻掃之。

辛芎散治熱痰壅塞﹐頭目不淸﹐語音不出﹐服藥不解﹐乃是熱兼風痰所致﹐服此卽愈。

細辛川芎防風桔梗白朮土炒羌活桑白皮炒薄荷葉各一兩甘艸五分右水二盞﹐姜三片﹐煎八分﹐食後溫服。

溫中化痰丸治停痰畱飲﹐胸膈痞滿﹐頭目眩運﹐惡心咳嗽痰涎等證。

陳皮靑皮良姜漧薑炮﹐各二兩右爲細末﹐酢煮糊丸梧桐子大﹐每服三十丸﹐空心米飲送下。

急風散治男婦偏正頭痛﹐夾腦頭風太陽穴痛﹐坐臥不安。

生川烏去皮臍辰砂研﹐各一兩南星洗﹐二兩右爲細末﹐酒調塗貼痛處﹐小兒貼顖門。

都梁丸【《百一選方》】治風吹項背﹐頭目昏眩﹐及腦痛﹐婦人胎前產後傷風頭痛。

白芷大塊﹐白者洗去土淨﹐沸湯泡四五次﹐銼用右銼﹐以蘿卜汁浸﹐曬榦爲末﹐煉蜜丸如彈子大﹐每服一丸﹐細嚼﹐以茶淸或荊芥湯下。

九龍丸【《聖惠》】治婦人男子八般頭風﹐一切頭痛。

川芎川烏石膏白芷艸烏南星半夏各半兩細辛全蠍各二錢半右爲末﹐韭汁丸梧桐子大﹐每服五十丸﹐茶淸下。

牙皂散【《本事方》】治偏正頭風痛。

豬牙皂角去筋香白芷白附子各等分右爲末﹑每服二錢﹐食後茶淸調下。右痛右側臥﹐左痛左側臥。

飛虎散【《良方》下同】治風熱痰火﹐偏正頭風疼痛。

白附子白芷荊芥石膏煆川芎天麻薄荷防風各半兩蒼朮米泔浸兩頭尖黑心者不用﹐各一錢右爲細末﹐每服一錢﹐食後溫酒或茶淸調下。

通天散治偏正頭痛﹐並夾腦風熱壅滯。

赤芍藥川芎黃連黃芩延胡索皂角當歸乳香各等分右爲末﹐用紙撚醮藥入鼻中﹐得嚏神效。

靈砂丹禦藥治風熱鬱結﹐气血蘊滯﹐頭目昏眩﹐鼻塞聲重﹐淸涕口苦﹐舌漧﹐咽嗌不利﹐胸膈痞悶﹐咳嗽痰實﹐腸胃燥濇﹐小便赤黃﹐陰虛心火熾甚﹐及偏正頭痛﹐徧身麻木﹐瘡癢﹐一切風證﹐並宜治之。

明天麻獨活羌活細辛石膏煆防風連翹薄荷各二兩川芎梔子荊芥穗大黃生當歸黃芩全蠍去毒微炒菊花人參白朮各五錢甘艸生寒水石生桔梗各二兩砂石二錢半滑石四兩右爲末﹐煉蜜和勻﹐朱砂二兩爲衣﹐每兩作十丸﹐每服一丸﹐細嚼﹐茶淸下。

靑火金鍼治頭風牙痛﹐赤眼腦瀉耳鳴。

火硝一兩靑黛薄荷川芎各等分右爲末﹐口噙冷水勿咽﹐此藥吹鼻。

赤火金鍼治同前。

火硝一兩雄黃乳香沒藥川芎石膏各一錢全蠍一對用法如前。

升气和中湯【《寶鑑》】治年髙气弱﹐淸气不能上升﹐頭昏悶﹐本無表邪﹐因發汗數次﹐表气愈虛﹐故苦頭痛惡風﹐不喜飲食﹐气短﹐脈弱弦細而微﹐宜升陽气。

黃芪錢半人參一錢白朮陳皮當歸白芍藥各五分甘艸升麻柴胡各三分川芎細辛蔓荊子各一分右口父咀﹐水二盞﹐煎一盞﹐食後溫服。

加味調中益气湯【東垣】治气血兩虛頭痛﹐其效如神。

陳皮黃蘗酒炒﹐各二分升麻柴胡各四分人參甘艸炙蒼朮各六分黃芪一錢川芎六分細辛二分蔓荊子三分當歸一錢右口父咀﹐水二盞﹐煎一盞﹐溫服。

人參順气散【《活人》】治頭痛﹐憎寒﹐壯熱﹐四肢疼痛。

麻黃漧葛甘艸炙白朮炒人參桔梗白芷各一錢白姜炮﹐五分右口父咀﹐分二服﹐水一盞﹐姜三片﹐蔥白二寸﹐同煎﹐連進取汗。

蔥附丸嚴氏治元气虛壅﹐上攻頭痛。

大附子一个﹐制右爲末﹐蔥汁爲丸﹐梧桐子大﹐空心茶下。

當歸酒【《元戎》】治血虛頭痛欲裂。

當歸一兩酒一升煮取六合服。

珍珠散治風熱上攻﹐頭痛目眩﹐鼻塞用此﹝口畜﹞之。

盆硝七錢半滑石一兩乳香五分冰片少許右研勻﹐用一字﹐口含水﹐﹝口畜﹞鼻中。

本事方治八般頭風。

艸烏尖細辛各等分黃丹少許右爲末﹐﹝口畜﹞鼻立效。

延胡餅祕方治頭痛不可忍。

延胡索十枚豬牙皂角肥實者二枚靑黛二錢右爲末﹐水和成小餅子﹐如杏仁大﹐用時令患人仰臥﹐以水化開﹐用竹管送入男左女右鼻中﹐覺藥至喉小酸﹐令患人坐﹐卻令咬定銅錢一个於當門齒﹐當見涎出成盆﹐便愈。

丁香散【《良方》﹐下同】治頭痛不止。

丁香一錢白芷半兩瓜蒂一兩右爲細末﹐用半字吹入鼻卽瘥。

乳香餅治气攻頭痛不可忍者。

乳香一錢蓖麻子十四粒右同搗爛﹐作餅﹐貼太陽穴上﹐如痛定急去之﹐解開頭發出气。

決明散治頭痛。

決明子爲末水調﹐貼太陽穴。一方用決明築梳﹐去頭風明目。

烏麥餅子治久病頭痛諸藥不效。

烏麥麵半斤吳茱萸二兩爲末和勻﹐水調作餅子﹐入鏊上鏊熟﹐乘熱分頭髮﹐蓋在頭上如帽子﹐外以厚帛包裹﹐一時熱气入腦而痛卽止。冷則去之。未愈﹐更換熱者﹐無不愈也。

天麻羌活丸治頭目風眩﹐邪气鼓作﹐或時旋運。

明天麻羌活白芷槁本芎藭白芍藥麻黃細辛各二兩牛黃麝香並另研﹐各一分右爲細末﹐煉蜜爲丸﹐皂角子大﹐不拘時﹐薄荷煎﹐酒下一二丸。

白朮飲治風邪在胃﹐頭旋不止﹐復加嘔逆。

白朮土炒厚朴姜制甘菊花各半兩防風白芷人參各一兩右口父咀﹐每服五錢﹐水盞半﹐姜五片﹐煎八分﹐食遠服。

滚痰丸治痰火頭眩目運﹐如坐舟車胸滿背脹﹐一服立止。

靑礞石煆﹐酢淬七次﹐一兩沈香五錢黃芩大黃酒蒸﹐各半斤右爲細末﹐滴水如梧桐子大﹐每服七八十丸﹐量人彊弱加減。

加味二陳湯治气郁痰火眩運。

甘艸五分陳皮半夏人參茯苓黃芩川芎各一錢右水二盞﹐姜三片﹐煎七分﹐木香五分﹐磨汁﹐兌入藥內﹐食後服。

十全大補湯治气血兩虛﹐頭眩運痛。

人參白朮炒茯苓甘艸炙熟地黃酒洗川芎芍藥炒黃芪當歸酒洗肉桂各等分右口父咀﹐每服八錢﹐水二盞﹐姜三片﹐棗一枚﹐煎服。

茯神湯治七情所感﹐气血不足﹐髒气不行﹐郁而生涎﹐結爲痰飲﹐畱於心經﹐則有怔忡﹐四肢緩弱﹐頭目眩運。

人參黃芪制半夏麥門冬山藥前胡熟地黃各一錢枳殼一錢五分甘艸炙七分遠志甘艸水煮﹐薑汁炒﹐七分茯苓茯神各二錢右作二服﹐水盞半﹐姜五片﹐秫米一小撮﹐煎一盞服。

麻黃附子細辛湯【仲景﹐下同】治傷寒少陰頭痛﹐始得之反發熱﹐脈沈者。

麻黃細辛各二兩附子一枚﹐炮先煮麻黃﹐去沫﹐納諸藥煎。

吳茱萸湯

吳茱萸一升人參三兩生薑六兩大棗十二枚右四味﹐以水五升﹐煮取三升﹐溫服七合﹐日三服。

白虎湯

知母去皮﹐一兩半甘艸一兩糯米一合石膏四兩﹐亂紋者﹐另爲末右銼如麻豆大﹐粳米拌勻﹐另水一盞﹐煎至六分﹐去渣溫服無時﹐日三四服。或眩嘔者﹐加半夏半兩﹐薑汁制過用之。

安神散【東垣﹐下同】

黃芪羌活黃蘗酒炒﹐各一兩防風二錢半知母酒炒生地黃酒浸柴胡升麻各五錢炙甘艸生甘艸各三錢每服半兩﹐水二盞﹐煎至一盞半﹐加蔓荊子半錢﹐川芎三分﹐再煎至一盞﹐臨臥去渣熱服。東垣﹑丹溪治虛熱頭痛﹐大率皆以酒芩﹑酒連﹑酒蘗加風劑也。

淸上瀉火湯昔有人年少時气弱﹐常於气海﹑三里節次灸之﹐約五七十壯﹐至年老添熱厥頭痛﹐𨿽冬天大寒﹐猶喜寒風﹐其頭痛則愈﹐微來暖處﹐或見煙火﹐其痛復作﹐五七年不愈﹐皆灸之過也。

羌活三錢酒知母酒黃芩各一錢半黃芪炙甘艸酒黃蘗各一錢防風升麻各七分柴胡五錢槁本酒黃連生地黃生甘艸各五分川芎荊芥穗各二分蔓荊子蒼朮當歸各三分細辛紅花各少許右銼如麻豆大﹐分作二服﹐每服水二盞﹐煎至一盞﹐去渣稍熱﹐食後服。

補气湯服前藥之後﹐服此藥。

黃芪八分甘艸炙當歸各二錢細辛少許柴胡升麻各二分麻黃炒苦丁香各五分右水煎服。

川芎散【《寶鑑》下同】治頭風﹐偏正頭痛﹐昏眩妙方。

川芎細辛羌活槐花甘艸炙香附子石膏各半兩荊芥薄荷菊花防風去叉茵陳各一兩右爲末﹐每服二錢﹐食後茶淸調下﹐日三服。忌動風物。

石膏散治證同上。

麻黃石膏各一兩何首烏半兩葛根七錢半右爲細末﹐每服三錢﹐生薑三片﹐水煎稍熱服。

石膏散治證同上。

川芎石膏亂紋好者白芷各等分右爲細末﹐每服四錢﹐熱茶淸調下。

荊芥散【《本事》】治頭風。

荊芥石膏煆存性﹐等分右爲細末﹐每服二錢﹐姜三片﹐蔥白三寸和須﹐使水一盞﹐煎至七分﹐食後服。

又方治一切頭疼﹐並皆治之。

茵陳揀淨﹐五兩麻黃石膏煆存性﹐各二兩右爲末﹐每服一錢﹐臘茶調下﹐食後服﹐服畢仰臥霎時。

麻黃吳茱萸湯【東垣】

蒼朮一錢麻黃羌活各五分槁本柴胡升麻黃芪蜜制當歸黃蘗黃連黃芩各二分半夏川烏頭蔓荊子各一分吳茱萸三分紅花細辛各少許水二盞﹐煎至一盞﹐去渣﹐食遠稍熱服。

透頂散【《本事》】治偏正頭風﹐夾腦風﹐並一切頭風﹐不問年深日近。

細辛表白者﹐三莖瓜蒂七个丁香三粒糯米七粒腦子麝香各一黑豆大右將腦﹑麝乳缽內﹐研極細﹐卻將前四味研勻﹐另自治爲末﹐然後入乳缽內﹐蕩起腦麝令勻﹐用瓦罐子盛之﹐謹閉罐口。患人隨左右﹝口畜﹞之一大豆許﹐良久﹐出涎一升許則安。

大川芎丸【河間﹐下同】治頭風旋運眩急﹐外合陽气﹐風寒相搏﹐胃膈痰飲﹐偏正頭疼﹐身體拘倦。

川芎一斤天麻四兩右爲末﹐煉蜜丸﹐每兩作十丸﹐每服一丸﹐細嚼﹐食後茶酒下。

神聖散治腦風邪气畱連不散﹐項背怯寒﹐頭痛不可忍者。

麻黃去節細辛去苗漧葛生一半﹐炒一半藿香葉各等分右爲末﹐每服二錢﹐煮荊芥﹑薄荷﹐酒調下﹐茶調亦得。並治血風證。

乳香盞落散【《寶鑑》】治男子婦人偏正頭疼﹐不可忍者。

禦米殼去蒂﹐四兩陳皮甘艸炙桔梗去蘆柴胡去苗﹐各一兩右爲細末﹐每服二錢﹐水一鍾﹐入燈心十莖長四指﹐同煎七分﹐去渣﹐食後溫服。

順气和中湯【《綱目》】治气虛頭痛。

黃芪一錢半人參一錢白朮陳皮當歸芍藥各五分甘艸炙升麻柴胡各三分蔓荊子川芎細辛各二分水二盞煎至一盞﹐去渣﹐食後溫服。一服減半﹐再服而愈。

玉壺丸【《和劑》】治風痰吐逆﹐頭痛目眩﹐胸膈煩滿﹐飲食不下﹐及咳嗽痰盛﹐嘔吐涎沫。

天南星生半夏生各一兩天麻半兩頭白面三兩右爲細末﹐滴水爲丸﹐如梧桐子大﹐每服三十丸﹐用水一大盞﹐先煎令沸﹐下藥煮五七沸﹐候藥浮卽熟﹐漉出放溫﹐別用生薑湯下﹐不計時候服。《局方》有白朮五錢﹐雄黃水飛三錢半﹐亦名玉壺丸﹐治證同。

水煮金花丸潔古治證同上。

南星生半夏生各一兩天麻雄黃各二錢白面三兩右爲細末﹐滴水爲丸﹐每服五十丸至百丸。先煎漿﹐水沸下藥煮﹐令浮爲度﹐漉出淡漿水浸﹐另用生薑湯下。《本艸》有寒水石一兩煆。

調中益气湯【東坦﹐下同】治頭眩。

黃芪一錢人參炙艸當歸白朮各半錢白芍藥柴胡升麻各三分五味子十五粒橘皮二分水二盞煎至一盞﹐去渣﹐食後溫服。

半夏白朮天麻湯治頭眩。

天麻五分半夏湯洗﹐錢半白朮一錢人參蒼朮黃芪澤瀉茯苓各五分漧薑三分神曲一錢﹐炒橘皮大麥糵各錢半黃蘗二分右﹝口父﹞咀﹐每服半兩﹐水二盞﹐煎至一盞﹐去渣﹐食前熱服﹐一服而愈。

正元散治下元气虛﹐臍腹脹滿﹐心脇刺痛﹐泄利嘔吐﹐自汗﹐陽气甚微﹐手足厥冷﹐及傷寒陰證﹐霍亂轉筋﹐久下冷利﹐少气羸困﹐一切虛寒頭旋目眩。

紅豆炒漧薑炮陳皮畱白﹐各三錢甘艸炙人參白朮茯苓去皮﹐各二兩肉桂去粗皮川烏炮去皮尖﹐各半兩附子炮去皮尖烏藥山藥薑汁浸炒川芎漧葛各一兩黃芪炙﹐一兩半右爲細末﹐每服三錢﹐水一盞﹐姜三片﹐棗一枚﹐鹽少許﹐煎七分﹐食前溫服。常服助陽消陰﹐正元气﹐溫脾胃﹐進飲食。

來復丹【《和劑》】治上盛下虛﹐裏寒外熱﹐伏暑泄瀉如水﹐頭痛目眩。

硝石一兩﹐同硫黃爲末﹐入磁碟內﹐以微火炒﹐用柳篦攪﹐不可火太過﹐恐傷藥力再研極細﹐名二气末太陰元精石研飛舶上硫黃透明者﹐各一兩五靈脂水澄去砂﹐曬漧靑皮去白陳皮去白﹐各二兩右用五靈脂﹑二橘皮爲末﹐次入元精石末﹐及前二气末﹐拌勻好﹐酢打糊爲丸﹐豌豆大﹐每服三十丸﹐空心米飲下。

茸朱丹魏氏治頭眩。

好辰砂艸烏瞿麥黃藥子各一兩右爲粗末﹐磁碗一个﹐以薑汁塗炙數次﹐入砂在內﹐上鋪諸藥﹐復以盞蓋了。掘一小坑﹐安碗在內﹐用熟炭五斤煆﹐令火盡﹐吹去艸藥灰﹐取辰砂研細﹐或只獨用辰砂末﹐每服一錢半﹐淡姜湯下﹐或加用鹿茸爁﹐去毛切片﹐酒浸爲末三兩﹐和黃棗肉丸﹐如梧桐子大﹐每服三四十丸﹐人參湯下﹐空心服。熟砂有毒﹐更宜斟酌。

鉤藤散【《本事》】治肝厥頭運淸頭目。

鉤藤鉤陳皮半夏麥門冬茯苓各一兩石膏人參菊花防風各半兩甘艸二錢半右爲粗末﹐每服四錢﹐水一鍾半﹐姜七片﹐煎八分﹐溫服。

治中湯【《良方》】治頭眩。

人參漧薑白朮土炒﹐各三錢甘艸炙﹐一錢靑皮陳皮各一錢五分水二鍾﹐煎一鍾﹐不拘時服。

紅丸子【《和劑》】壯脾胃﹐消宿食﹐去膨脹﹐止眩運。

京三稜浸軟切片蓬莪朮煨靑皮去白陳皮去白﹐各五斤漧薑炮胡椒各三斤右爲末﹐用酢麵糊丸如梧桐子大﹐礬紅爲衣﹐每服三十丸﹐食後姜湯送下﹐小兒臨時加減與服。

葛花解酲湯【東垣】治飲酒太過﹐嘔吐痰逆﹐頭目痛眩﹐心神煩亂﹐胸膈痞塞﹐手足顫搖﹐飲食減少﹐小便不利。

靑皮去瓤﹐三錢木香五分橘紅豬苓去皮人參茯苓各一錢半神曲炒澤瀉漧薑白朮各二錢白豆蔻葛花砂仁各五錢右爲極細末﹐每服三錢﹐白湯調服﹐但得微汗﹐則酒病去矣。此蓋不得已而用之﹐豈可恃此酗飲成病﹐自損元气﹐惟病酒者宜之。古今圖書集成醫部全錄卷一百二十六

頭門

方

沈香降气散【《約說》】治陰陽壅滯﹐气不升降﹐頭目不淸﹐或痛或眩﹐胸膈痞塞﹐喘促短气。

沈香二錢八分砂仁七錢半甘艸炙﹐五錢半香附子鹽水炒﹐去毛﹐六兩二錢五分右爲極細末﹐每服二錢﹐入鹽少許﹐沸湯調服﹐不拘時﹐淡姜湯下亦得。

蘇子降气湯【《和劑》方﹐下同】治虛陽上攻﹐气不升降﹐上盛下虛﹐痰涎壅盛﹐頭目痛眩﹐胸膈噎塞﹐並久年肺气﹐至效。

紫蘇子炒半夏湯泡﹐各二錢半前胡去蘆甘艸炙厚朴去皮﹐姜制炒陳皮去白﹐各一錢當歸去蘆﹐一錢半沈香七分水二鍾﹐生薑三片﹐煎至一鍾﹐不拘時服。虛冷人加桂五分﹑黃芪一錢。

養正丹治上盛下虛﹐气不升降﹐元陽虧損﹐气短身羸﹐頭旋屋轉﹔及中風涎潮﹐不省人事﹐傷寒陰盛﹐自汗唇靑﹐婦人血海久冷。

水銀黑錫去滓淨稱﹐與水銀結砂子硫黃研朱砂研細﹐各一兩右用黑盞一隻﹐火上鎔黑鉛成汁﹐次下水銀﹐以柳條攪﹔次下朱砂﹐攪令不見星子﹐放下少時﹐方入硫黃末﹐急攪成汁和勻。如有焰﹐以醋灑之﹐候冷取出。研極細﹐煮糯米糊丸菉豆大﹐每三十丸﹐鹽湯棗湯任下。

旣濟解毒湯【《寶鑑》】治上熱﹐頭目赤腫而痛﹐胸膈煩悶﹐不得安臥﹐身半以下皆寒﹐足胻尢甚﹐大便微祕。

大黃酒煨﹐大便利勿用黃連酒炒黃芩酒炒甘艸炙桔梗各二錢柴胡升麻連翹歸身各一錢右﹝口父﹞咀﹐作一服﹐水二鍾﹐煎至一鍾﹐去渣﹐食後溫服。忌酒濕面大料物﹐及生冷硬物。

白芷散【東垣﹐下同】治風頭痛﹝口畜﹞鼻。

石膏打碎芒硝香白芷郁金各二錢薄荷三錢右爲細末﹐口含水﹝口畜﹞鼻。若證在太陽﹐加羌活二錢﹐防風一錢﹐紅豆二粒﹐爲末﹝口畜﹞之。

川芎散治頭痛。

蔓荊子川芎各一錢二分郁金芒硝細辛根各一錢石膏一錢三分薄荷葉二錢靑黛二錢半右爲末﹐搐鼻。

瘦人口畜鼻藥【丹溪】治頭痛。

軟石膏﹝石卜﹞硝各半錢腦子檀香皮荊芥薄荷葉各一錢白芷細辛各三錢右爲細末﹐﹝口畜﹞鼻。

如聖散【《寶鑑》】治眼目偏痛頭風。

麻黃灰半兩盆硝二錢半麝香腦子各少許右爲細末﹐﹝口畜﹞之。

又方治證同上。

楊梅靑硝石伏龍肝各等分爲末﹐﹝口畜﹞鼻。

瓜蒂神妙散瓜蒂神妙散據方名﹐其組成藥物當有瓜蒂。河間治偏正頭目昏眩﹐及偏正頭痛。

焰硝雄黃川芎薄荷葉道人頭卽蒼耳子藜蘆各一分天竺黃一錢半右爲細末﹐口內含水﹐鼻中﹝口畜﹞一字﹐神驗。

火筒散初虞世治頭風。

蚯蚓糞四錢乳香二錢麝香少許右爲末﹐用紙筒自下燒上﹐吸煙﹝口畜﹞鼻內。

一滴金丸【《奇效良方》】治首風及偏正頭風。

人中白地龍各一錢右爲細末﹐用羊膽汁和丸﹐如芥子大﹐每用一丸﹐新汲水一滴化開﹐滴入兩鼻中。

治八般頭風【《本事方》】

艸烏尖細辛等分黃丹少許右爲細末﹐用葦管﹝口畜﹞入鼻中。

斗門方治卒頭上痛。

皂莢右爲末﹐吹鼻嚏卽止。

又方【《聖惠》下同】治風頭痛﹐每天欲陰風雨先發者。

桂心一兩爲末﹐以酒調如膏﹐用傅頂上並額角。

治頭風餅子

五倍子全蠍土狗各七个右爲末﹐醋糊作如錢大餅子。發時再用醋潤透﹐貼太陽穴上﹐炙熱貼之﹐仍用帕子縛之﹐啜濃茶睡覺﹐卽愈。

沖和膏【《元珠》﹐下同】治偏正頭風腫痛﹐並眼痛者。

紫荊皮炒﹐五兩獨活去節﹐炒﹐三兩白芷菖蒲各一兩赤芍藥炒﹐二兩右爲末﹐蔥頭煎濃湯調塗。

祕方荼調散治風熱上攻﹐頭目昏痛﹐及頭風熱痛﹐不可忍。

片芩二兩﹐酒拌炒三次﹐不可令焦小川芎一兩荊芥穗四錢白芷五錢細芽茶薄荷各三錢頭巓及腦痛﹐加細辛﹑槁本﹑蔓荊子各三錢。右爲細末﹐每服二三錢﹐用茶淸調下。

茶調散子和治頭痛頭眩。

瓜蒂不拘多少好茶中停右爲細末﹐每服二錢﹐虀汁調下﹐空心用之。

川芎散【《奇效良方》﹐下同】治風盛膈壅﹐鼻塞淸涕﹐熱气上攻﹐眼目多淚生眵﹐及偏正頭痛。

川芎柴胡各二錢細辛半夏曲甘菊花人參前胡防風甘艸炙﹐各一錢薄荷少許右作一服﹐水二鍾﹐姜三片﹐煎至一鍾﹐食後服。

菊花散治風熱上攻﹐頭痛不止。

甘菊花旋覆花並去梗防風去蘆蔓荊子枳殼去瓤麩﹐炒川羌活去蘆石膏甘艸炙﹐各一錢半右作一服﹐水二鍾﹐姜五片﹐煎一鍾﹐不拘時服。

大追風散治久新偏正頭疼﹐肝臟久虛﹐血气衰弱﹐風毒上攻﹐頭目眩運﹐心煩﹐百節酸疼﹐鼻塞聲重﹐頂背拘急﹐皮膚瘙癢﹐面上游風﹐狀若虫行﹐一切頭風﹐兼治婦人血風攻注。此藥消風化痰﹐淸利頭目。

川烏炮﹐去皮臍防風川芎荊芥石膏煆白僵蠶炒﹐去絲甘艸炙﹐各一兩白附子炮全蠍去毒﹐炒羌活地龍去土﹐炒天南星天麻白芷各五錢乳香研沒藥研雄黃艸烏炮各二錢半右爲細末﹐每服半錢﹐臨睡﹐細茶湯調服。

止痛太陽丹治頭痛。

天南星川芎各等分右爲細末﹐用連須蔥白同搗爛﹐作餅﹐貼太陽痛處。

點頭散治偏正頭疼﹐常服除根。

川芎二兩香附子四兩﹐炒﹐去毛右爲細末﹐每服二錢﹐食後用茶淸調服。

芎犀丸治偏正頭疼一邊﹐鼻不聞香臭﹐常流淸涕﹐或作臭气一陣﹐服芎﹑蠍等藥不效者﹐服此﹐不十服愈﹔及治噴嚏稠濃。

川芎朱砂研﹐內以一兩爲衣石膏研﹐各四兩人參茯苓甘艸細辛各二兩犀角生片腦研梔子各一兩阿膠炒﹐一兩半麥門冬去心三兩右爲細末﹐煉蜜爲丸﹐如彈子大﹐每服一丸或二丸﹐食後細嚼﹐茶酒任下。

葫蘆巴丸治气攻頭痛如破。

蘆葫巴炒三稜銼﹐醋浸炒幹漧薑炮﹐各一兩右爲細末﹐每服二錢﹐不拘時﹐溫生薑湯﹐或溫酒調服﹔及治瘴瘧痊後頭痛。

細辛散【東垣】治火逆頭痛。

柴胡二錢白芍藥生黃芩各五分黃芩酒炒一錢瓦粉細辛各二分甘艸炙﹐一錢半黃連酒炒川芎各七分每服三錢﹐水煎﹐食後溫服。

仙靈脾浸酒方治偏頭風﹐手足不遂﹐皮膚不仁。

仙靈脾一斤右細銼﹐以無灰酒二斗浸之﹐春五﹑夏三﹑秋七﹑冬十日取出藥﹐每日隨性暖酒飲之。常令醺醺﹐不得大醉。酒盡再合。合時忌雞犬見之。

淸震湯【《保命集》】治雷頭風﹐頭面疙瘩﹐憎寒拘急﹐發熱狀如傷寒。

升麻蒼朮米泔浸一宿﹐各四錢荷葉一个﹐全者用水二鍾﹐煎八分﹐食後服。

茶調散一名二仙散。治證同上。

大黃黃芩各二兩牽牛滑石各四兩右爲細末﹐滴水爲丸﹐如小豆大﹐溫水下十五丸﹐每服加十丸﹐以利爲度﹐日三服。

神芎丸子和治心經積熱﹐風痰壅滯﹐頭目赤腫﹐或有瘡癤﹐咽膈不利﹐大小便閉濇﹐一切風熱之證﹐並宜服之。

大黃生黃芩各二兩牽牛生滑石各四兩黃連薄荷葉川芎各半兩爲末﹐滴水丸﹐梧桐子大﹐每服五十丸﹐食後溫水送下。

烏荊丸【《和劑》方】治諸風縱緩﹐言語謇濇﹐通身麻痛﹐皮膚搔癢﹐並婦人血風頭疼眼運﹔及腸風髒毒﹐下血不止﹔或病風攣搐﹐頭頷寬嚲不收﹐六七服瘥。

川烏炮去皮臍﹐一兩荊芥穗二兩右爲末﹐醋糊丸如梧桐子大﹐每服二十丸﹐酒湯任下。有疾﹐食空時﹐日進三四服﹔無疾﹐早晨一服。

愈風餅子子和

川烏炮﹐半兩川芎甘菊花白芷防風細辛天麻羌活荊芥薄荷甘艸炙﹐各一兩右爲細末﹐水浸蒸餅爲劑﹐捏作餅子﹐每服三五餅﹐細嚼﹐茶酒送下﹐不計時候。

涼膈散治大人小兒煩躁熱渴﹐頭眩面熱﹐唇焦咽燥﹐舌腫喉痺﹐目赤鼻衂﹐頷頰結硬﹐口舌生瘡﹐譫語狂妄﹐腸胃燥濇﹐便溺閉結﹐睡臥不安﹐一切風壅。

梔子仁連翹薄荷黃芩甘艸各一兩半大黃芒硝各半兩右爲粗末﹐每一兩﹐水二盞﹐竹葉七片﹐煎至一盞﹐去滓﹐入蜜少許﹐食後服﹐加姜煎亦得。去六經熱﹐減大黃芒硝﹐加桔梗﹑甘艸﹑人參﹑防風。治肺經邪熱﹐咳嗽有痰﹐加半夏。涼膈與四物各半服﹐能益血泄熱﹐名雙和散。錢氏去連翹﹐加藿香石膏爲瀉黃散。《寶鑑》連翹四兩﹐硝﹑黃各二兩﹐餘各一兩。

黑錫丹【《和劑》方】治眞頭痛。

沈香附子制﹐去皮臍葫蘆巴酒浸﹐炒肉桂各半兩茴香炒破故紙肉豆蔻煨金鈴子蒸去皮核木香各一兩黑錫去滓硫黃各二兩﹐與黑鍚結砂子右爲末﹐同研勻﹐酒煮麵糊和丸﹐如梧桐子大﹐陰漧﹐以布袋擦﹐令光瑩。每服四十丸﹐空心姜鹽湯送下。一方有陽起石半兩﹐巴戟一兩。

普濟消毒飲子【東垣】治大頭病。

黃芩黃連各半兩人參三錢橘紅元參柴胡桔梗甘艸生各二錢連翹鼠粘子板藍根馬屁勃各一錢白僵蠶炒升麻各七分右共爲細末﹐用湯調﹐時時服﹔或拌蜜爲丸﹐噙化﹔或加防風﹑薄荷﹑川芎﹑當歸身﹐﹝口父﹞咀如麻豆大﹐每服五錢﹐水煎去渣﹐熱服之﹐食後時時服之。如大便硬﹐加酒煨大黃一錢或二錢以利之。腫熱甚者﹐宜砭刺之。

黑白散潔古治大頭病如神。

烏黑蛇酒浸白花蛇去頭尾﹐酒浸雄黃二錢大黃煨半兩右爲極細末﹐每服一二錢﹐白湯調﹐無時。

靑州白丸子【《和劑》方】治男婦手足癱瘓﹐風痰壅盛﹐嘔吐涎沫﹐眩運欲倒﹐及小兒驚風﹐婦人血風。

半夏七兩﹐水浸洗南星三兩白附子二兩川烏半兩﹐去皮臍並生用右爲末﹐以生絹袋盛於井華水內﹐擺出﹔如未出者﹐更以手揉出﹐如有滓﹐更研﹔再入絹袋﹐擺盡爲度。置磁盆中﹐日曬夜露﹐至曉撇去舊水﹐別用井水攪﹐又曬至來日早﹐再換新水攪。如此法﹐春五日﹐夏三日﹐秋七日﹐冬十日。去水曬漧後﹐如玉片研細﹐以糯米粉煎粥淸丸菉豆大﹐姜湯下二十丸﹐無時。如癰瘓風﹐溫酒下。小兒驚風﹐薄荷湯下三五丸。

天麻半夏湯【《醫學綱目》】治風痰眩運欲吐。

天麻半夏制各一錢橘皮柴胡各七分黃芩酒炒白茯苓前胡甘艸炙﹐各五分黃連三分右銼﹐作一貼﹐入姜二片﹐水煎服。

人參前胡湯【《丹溪心法》﹐下同】治風痰頭運目眩。

半夏曲一錢紫蘇枳殼赤茯苓南星炮前胡橘紅甘艸炙﹐各八分木香人參各三分右銼﹐作一貼﹐入姜五片﹐水煎服。

補虛飲治气郁涎盛﹐面熱忪悸﹐及風虛眩運。

人參麥門冬山藥各一錢白茯苓茯神各八分半夏制黃芪各七分熟地黃前胡各五分枳殼遠志姜制甘艸炙﹐各三分右銼﹐入姜五片﹐秫米一撮﹐水煎溫服。

香橘飲治气虛眩運。

半夏制﹐二錢陳皮白茯苓白朮炒﹐各一錢木香丁香縮砂研甘艸炙﹐各五分右銼﹐作一貼﹐入姜五片﹐水煎服。

滋陰健脾湯【《回春》】治臨事不寧﹐眩運嘈雜﹐此心脾虛怯也。此治气血虛損﹑有痰飲作眩運之仙劑。

白朮炒﹐一錢五分陳皮鹽水洗﹐去白半夏制白茯苓各一錢當歸芍藥生地黃各七分白茯神人參麥冬遠志制﹐各五分川芎甘艸各三分右銼﹐作一貼入姜三片﹐棗二枚﹐水煎服。

芎朮湯【《醫學入門》】治冒雨中濕﹐頭重鼻塞眩運。

川芎白朮半夏姜制﹐各二錢甘艸炙﹐五分右銼﹐作一貼﹐入姜七片﹐水煎服。

川芎丸【《丹溪心法》﹐下同】淸頭目﹐止旋運﹐消風化痰。

桔梗五兩川芎薄荷各三兩二錢半細辛防風甘艸各一兩二錢半右爲末﹐蜜和﹐每一兩半作五丸﹐每一丸茶淸嚼下。

防風散治頭目不淸﹐或眩運﹐去風明目。

防風川芎白芷甘菊甘艸各一兩右爲末﹐每二錢﹐茶淸調下。

淸神養榮湯【《集略》】淸頭目﹐聰耳竅﹐助精神﹐止眩運。

麥門冬當歸各一錢二分川芎一錢薄荷甘菊羌活梔子各五分白芷七分甘艸四分升麻二分右銼﹐作一貼﹐姜三片﹐茶一撮煎服。

沃雪湯【《類聚》】治頭目昏眩﹐精神不爽﹐咽漧鼻塞。

薄荷三兩甘艸一兩四錢天花粉二錢七分荊芥穗白鹽各一兩二錢縮砂一錢右爲末﹐每一錢湯點服。

川芎散【《醫學正傳》】治頭目不淸利或眩運。

酒炒黃連酒炒片芩各一兩羌活生甘艸防風槁本升麻各五錢柴胡三錢半川芎錢半生漧地黃甘艸各七錢半右爲末﹐每二錢﹐食後茶淸調下。

川芎散【《本事方》】治風眩頭運。

山茱萸一兩山藥甘菊花人參小川芎茯神各半兩右爲細末﹐每服二錢﹐酒調下﹐無時﹐日三服﹐不可誤用野菊花。

芎藭散治風頭旋﹐眼目昏痛﹐眩運﹐倦怠心忪。

芎藭前胡白僵蠶炒人參各一兩蔓荊天麻酒浸﹐焙防風去叉﹐各半兩右爲細末。每服二錢﹐食後溫酒調下。

防風飲子療風痰气發﹐卽頭旋嘔吐不食。

防風人參橘皮各二兩生薑四兩白朮茯神各三兩右銼碎﹐以水六升﹐煮取三升﹐去滓﹐分溫四服﹐一日令盡。忌醋桃李雀肉蒜面。

羌活湯【東垣】治風熱壅盛﹐上攻頭目昏眩。

羌活防風黃芩酒洗﹐各一兩柴胡七錢黃連酒煮﹐一兩黃蘗酒炒瓜蔞酒洗﹐各半兩甘艸炙﹐七錢白茯苓五錢澤瀉三錢右爲粗末﹐每服五錢﹐水煎取淸﹐或先臥後食﹐通口熱服之﹐日二服。

仙朮芎散治風熱壅塞﹐頭目運眩﹐消痰﹐明耳目﹐淸神。

川芎連翹黃芩山梔子菊花藿香葉防風酒大黃當歸白芍藥桔梗各七分石膏滑石各一錢半蒼朮甘艸各一錢薄荷葉縮砂仁荊芥各四分右作一服﹐水二鍾﹐煎至一鍾﹐食後服。

蔓荊子散治風頭旋運﹐悶起則欲倒。

蔓荊甘菊花半夏湯泡羚羊角屑芎藭枳殼麩炒茯神去木黃芩防風各七錢半麥門冬去心﹐焙石膏各一兩地骨皮赤箭細辛甘艸炙﹐各半兩右﹝口父﹞咀﹐每服三錢﹐水一盞﹐生薑半兩﹐煎至六分﹐去渣﹐不拘時溫服。忌熱面飴糖羊肉。

羌活湯治風頭眩﹐筋脈拘急﹐痰涎壅滯﹐肢節煩疼。

羌活前胡去苗石膏研芎藭枳殼麩炒茯苓去皮黃芩去黑心甘菊花細辛去葉防風甘艸炙﹐銼蔓荊子麻黃去根節煮﹐掠去沫焙﹐各一兩右﹝口父﹞咀﹐每服三錢﹐水一盞﹐生薑三片﹐雞蘇三葉﹐同煎至七分﹐去渣﹐不拘時服。

芎朮除眩湯【《直指方》】治感濕感寒﹐頭重眩運。

附子生白朮川芎各半兩官桂甘艸炙﹐各二錢半右銼﹐每服三錢﹐姜七厚片﹐同煎﹐食前服。

益气補腎湯治气虛眩運。

人參黃芪各一錢二分白朮二錢山藥山萸肉各一錢半白茯苓一錢甘艸炙五分水二鍾﹐棗二枚﹐煎八分﹐食前服。

補肝養榮湯治血虛眩運。

當歸川芎各二錢甘菊花一錢甘艸五分芍藥熟地黃陳皮各一錢半水二鍾﹐煎八分﹐食前服。若腎虛气不降者﹐去菊花﹐入前補腎湯。

芎歸湯治產後去血過多﹐眩運不省﹐及傷胎崩中﹐金瘡﹐拔齒去血過多﹐懸虛心煩﹐眩運﹐頭重目暗﹐舉頭欲倒。

川芎當歸各等分每服五錢﹐水煎﹐不拘時服。

守中丸一名五芝地仙金髓丸。治風頭眩腦轉﹐目系急﹐忽然倒僕。

人參白朮甘菊花枸杞子山藥各二兩白茯苓去皮﹐十兩麥門冬去心﹐三兩生地黃二十斤﹐絞取汁右爲細末﹐先用生地黃汁﹐於銀器內﹐入酥三兩﹑白蜜三兩同煎﹐逐旋掠取汁上金花令盡﹐得五升許﹐於銀器內拌炒前七味藥﹐漸漸令盡﹐候幹﹐入白蜜同搗數千杵﹐丸如梧子大﹐每服五十丸﹐空心溫酒送下。服百日後﹐五臟充滿﹐肌膚滑潤。此藥須擇四季旺相日或甲子日修合。

旋覆花湯【《濟生》】

旋覆花半夏橘紅漧薑各一兩檳榔人參甘艸白朮各半兩右銼﹐每服一兩﹐薑水煎服。

柴胡半夏湯治風證不敢見風﹐眼濇頭痛﹐有痰﹐眼黑﹐惡心﹐兀兀欲吐﹐風來覺皮肉緊﹐手足重難舉﹐居暖處有微汗﹐便減﹔如見風卽復作。一名補肝湯。

柴胡蒼朮各錢半半夏二錢半升麻五分白茯苓二錢炒曲槁本各一錢右作一服﹐水二鍾﹐姜五片﹐煎至一鍾﹐食遠服。

玉液湯治七情所傷﹐气郁生涎﹐隨气上逆﹐頭目眩運﹐心嘈忪悸﹐眉稜骨痛。

半夏肥大者﹐六錢﹐湯泡七次﹐切作片右作一服﹐水一鍾半﹐生薑十片﹐煎至八分﹐去渣﹐入沈香末少許﹐不拘時溫服。

漢防己散治上焦風痰攻注﹐頭目旋運﹐心神煩亂。

漢防己麥冬去水﹐焙前胡各一兩旋覆花半夏制防風細辛甘艸炙﹐各半兩人參赤茯苓芎藭羚羊角屑枳實麩炒荊芥各七錢五分右﹝口父﹞咀﹐每服三錢﹐水一中盞﹐生薑半分﹐煎至六分﹐去渣﹐不拘時溫服。忌飴糖羊肉。

羚犀湯治暗風﹐頭旋眼黑﹐昏眩倦怠﹐痰涎壅盛﹐骨節疼痛。

細辛半兩羚羊角屑旋覆花紫菀石膏甘艸炙﹐各一兩前胡七錢半犀角屑﹐二錢五分右﹝口父﹞咀﹐每服三錢﹐水一盞﹐生薑三片﹐棗一枚﹐煎七分﹐去渣﹐食後溫服。

人參丸治風頭旋目眩﹐痰逆惡心﹐胸隔痞滯﹐咳嗽痰涎﹐喘滿嘔逆﹐不欲飲食。

人參白朮土炒旋覆花炒甘艸炙﹐各一兩麥冬焙枳殼麩炒前胡各二兩木香半兩右爲細末﹐湯浸﹐蒸餅爲丸﹐如梧桐子大﹐每服五十丸﹐食後﹐溫生薑湯下。

袪痰丸治風頭旋﹐痰逆惡心﹐胸膈不利。

南星生半夏生赤茯苓去皮陳皮去白漧薑炮﹐各等分右爲細末﹐麵糊丸如梧子大﹐每服五十丸﹐不拘時﹐溫米飲送下。

天南星丸治風虛痰﹐頭目旋運﹐肢節拘急。

南星炮附子炮去皮臍白附子炮旋覆花細辛半夏湯泡芎藭各半兩天麻一兩右爲細末﹐麵糊丸如梧子大﹐每服三十丸﹐加至五十丸﹐不拘時﹐用荊芥﹑薄荷煎湯下。

靑黛散子和治頭痛眩運。

豬牙皂角一个延胡索一分靑黛少許右爲末﹐水調豆許﹐鼻內灌之﹐其涎自出。先仰臥灌鼻﹐俟喉中酸味﹐卽起身涎出﹐口咬銅錢一文﹐任流下。

神芎散治一切風熱上攻﹐頭目眩痛﹐上壅鼻塞﹐並牙關悶痛。

川芎郁金荊芥薄荷紅豆各等分右爲細末﹐入盆硝研勻﹐鼻內﹝口畜﹞之﹐力慢加藥。

郁金散治頭痛眩運。

郁金滑石川芎各等分右爲細末﹐每服一二錢﹐空心用虀汁調服。此木郁達之之法也。若胸中有宿痰﹐宜瓜蒂散吐之。

防風通聖散【河間﹐下同】治頭痛。

防風川芎當歸芍藥大黃麻黃去節薄荷連翹芒硝各半兩滑石三兩甘艸二兩石膏黃芩桔梗各一兩荊芥白朮梔子各二錢半右爲末﹐每服二錢﹐水一大盞﹐生薑三片﹐煎至六分﹐溫服。涎嗽加半夏制半兩﹐不可無生薑同煎。

搜風丸治邪气上逆﹐風熱上攻﹐頭目眩運﹐大小便祕結。

人參薄荷茯苓南星各半兩牽牛二兩蛤粉大黃黃芩滑石各二兩寒水石半夏漧薑白礬生﹐各一兩藿香二錢五分右爲末﹐滴水丸小豆大﹐每服十丸﹐生薑湯下﹐加至二十丸﹐日三服。

白朮附子湯【仲景】治風虛頭重眩﹐苦極不知食味。

白朮二兩附子一兩半﹐炮去皮甘艸炙一兩每服五錢﹐姜五片﹐棗一枚﹐水二鍾半﹐煎至七分﹐去渣溫服。

沈香磁石丸治上重下虛﹐頭目眩運﹐耳鳴耳聾。

沈香別碎蔓荊子靑鹽研甘菊花各半兩巴戟去心胡盧巴山藥炒陽起石火煆﹐研川椒去目﹐炒山茱萸去核附子炮﹐去皮臍磁石火煆醋淬﹐細研水飛﹐各一兩右爲細末﹐用酒煮﹐米糊和丸梧子大﹐每服五十丸﹐加至七十丸﹐空心用鹽湯送下。

控涎丹【《三因方》】治痰眩。

甘遂去心紫大戟去皮白芥子眞者﹐各等分右爲末﹐煮糊丸如桐子大﹐曬漧﹐臨臥淡姜湯或熟水下五七丸至十丸。痰猛气實﹐加丸數不妨。

選奇湯【東垣】治風火頭痛眩運。

酒黃芩一錢﹐冬不用﹐如能食﹐熱痛者﹐加之防風羌活甘艸各三錢﹐夏生冬炙每服三錢﹐水煎稍熱﹐食後時時服。

上淸散【《奇效良方》】治頭痛眉骨痛眼痛不可忍者。

川芎郁金芍藥荊芥穗芒硝各半兩薄荷葉乳香沒藥各一錢片腦半錢右爲細末﹐每用一字﹐鼻內﹝口畜﹞之。若眉心並眉梁骨疼者﹐用二陳湯煎飲﹐下靑州白丸子立驗。

胃風湯【東垣】胃風者﹐胃虛而風邪乘之也。風屬肝木﹐能克脾土﹐故頭痛眩﹐此方主之。

柴胡羌活艸豆蔻槁本蒼朮蔓荊子黃蘗當歸炙艸各五分麻黃不去節葛根各一錢升麻白芷各一錢二分加姜棗煎。

九味羌活湯元素治傷寒傷風﹐憎寒壯熱﹐頭痛身痛﹐項痛脊彊﹐嘔吐口渴﹐太陽無汗﹔及感冒四時不正之气﹐溫病熱病。

羌活防風槁本各錢半細辛五分川芎白芷生地黃黃芩甘艸各一錢加生薑蔥白煎﹔如風證自汗者﹐加白朮黃芪﹔胸滿去地黃﹐加枳殼﹑桔梗﹔喘加杏仁﹔夏加石膏﹑知母﹔汗下兼行加大黃。

麻黃湯【仲景﹐下同】治傷寒太陽證﹐邪气在表發熱頭痛﹐身痛﹐腰痛﹐骨節痛﹐項背彊﹐惡寒惡風。

麻黃去節﹐三兩桂枝二兩杏仁去皮尖及雙仁者﹐七十枚甘艸炙﹐一兩先煮麻黃數沸去沫﹐內諸藥煎﹐熱服﹐復取微汗﹐中病卽止﹐不必盡劑。無汗再服。

桂枝湯治太陽中風﹐陽浮而陰弱﹐發熱頭痛﹐自汗﹐惡風惡寒﹐鼻鳴漧嘔。

桂枝芍藥生薑各三兩甘艸炙二兩大棗十二枚熱服須臾﹐啜熱稀粥﹐以助藥力﹐溫覆取微似汗﹐不可令如水淋漓。汗出病差﹐停後服。服一劑盡﹐病證猶在者更作服。

桂枝麻黃各半湯

卽桂枝麻黃二湯合爲一方也。右﹐服法同桂枝湯。

十味香薷飲【《百一》】消暑气﹐和脾胃﹐淸頭目﹐止痛眩。

香薷一兩人參陳皮去白白茯苓白朮幹木瓜白扁豆炒﹐去殼黃芪厚朴薑汁制﹐炒黑色炙甘艸各半兩右爲細末﹐每服二錢﹐不拘時﹐熱湯或冷水調下。

人參半夏丸【《寶鑑》】化痰墜涎﹐止嗽定喘﹐療風痰食痰﹐一切痰逆嘔吐﹐痰厥頭痛﹔或風气偏正頭痛﹔或風壅頭目昏眩﹔或耳鳴鼻塞咽漧﹐胸膈不利。

人參白茯苓南星薄荷各半兩寒水石白礬生用半夏姜屑各一兩藿香二錢半蛤粉二兩右爲末﹐米麵糊爲丸﹐如桐子大﹐每服三十丸﹐姜湯下﹐食後日三服。白湯亦得。一方加黃連半兩﹐黃蘗二兩﹐尢效。又治酒病﹐調和臟腑殊妙。

芎芷香蘇散【《得效方》】治證同上。

川芎七錢半夏六錢枳殼三錢甘艸二錢陳皮三錢半桔梗二錢半紫蘇葉白茯苓漧葛柴胡各半兩每服三錢﹐水一盞﹐姜三片﹐棗一枚﹐煎八分﹐不拘時溫服。

新法半夏湯【《和劑》方】治脾胃气弱﹐痰飲不散﹐嘔逆酸水﹐腹肋脹痞﹐頭眩惡心﹐不思飲食。

縮砂仁神曲炒陳皮去白艸果仁各一兩白豆蔻仁丁香各半兩甘艸二兩﹐半生半炙大半夏四兩﹐湯洗七次﹐切作兩片﹐白礬末一兩﹐沸湯浸一晝夜﹐洗去礬﹐俟幹﹐一片切作兩片﹐薑汁浸一晝夜﹐隔湯頓﹐焙榦爲末﹐薑汁拌成餅﹐炙黃用右爲細末﹐每服二錢﹐先用生薑自然汁調成膏﹐入炒鹽湯﹐不拘時點服。

川芎散子和

香附子炒川芎石膏水飛白芷甘艸薄荷各一兩川烏半兩﹐炮去皮臍右爲細末﹐每服二錢﹐溫酒茶淸調下無時。

萬全散治瘴气時毒﹐大頭疔瘡﹐蛇犬咬等證。

嫩柏根水坑根貍咬根烏苞根靑王乂生藍葉溪楓根穿山蜈蚣右﹐薄荷煎服﹐及調雄黃末服﹔或合七神散最妙。

七神散治證同上。

紫花子紫金藤金腦香大小靑仙人薯土木香百丈光卽土人參右﹐薄荷煎﹐去渣﹐調雄黃末服。

瀉靑丸治頭風屑。

當歸焙艸龍膽焙川芎川大黃煨梔子羌活防風﹐右各等分爲末﹐煉蜜爲丸﹐雞頭大﹐每服一丸﹐煎竹葉湯﹐同砂糖溫水化下。

人參消風散【《寶鑑》】治諸風上攻﹐頭目昏痛﹐項背拘急﹐肢體煩疼﹐肌肉蠕動﹐目眩旋運﹐耳嘯蟬鳴﹐眼濇好睡﹐鼻塞多嚏﹐皮膚頑麻﹐燥癢癮疹。又治婦人血風﹐頭皮腫癢﹐眉骨疼﹐旋欲倒﹐痰逆惡心。

芎藭羌活防風人參白茯苓藿香葉白僵蠶炒荊芥甘艸炙蟬殼去土﹐各二兩厚朴去皮姜制陳皮去白﹐各半兩右爲細末﹐每服二錢﹐茶淸調下。如久病偏頭風﹐每日三服﹐便覺輕減。如脫著沐浴﹐暴感風寒﹐頭痛聲重﹐寒熱倦疼﹐用荊芥﹑茶淸調下半盞。小兒虛風﹐目濇昏倦﹐及急慢驚風﹐用乳香荊芥湯調下亦得。

紅豆散治頭重。

麻黃根炒苦丁香各半錢羌活燒連翹各三錢紅豆十粒右五味爲細末﹐鼻內﹝口畜﹞之。又治頭內如虫蛀響﹐名天白蟻﹐用茶子細末吹鼻中。

四君子湯治一切陽虛气弱﹐脾衰肺損﹐食少頭旋﹐體瘦面黃﹐皮聚毛落﹐脈來細軟。

人參白朮土炒茯苓各二錢甘艸一錢姜三片﹐棗二枚﹐煎。

六君子湯治气虛痰眩﹐脾虛鼓脹。

卽四君子湯﹐加半夏陳皮。

五苓散【仲景】治水气上蒸﹐頭重眩。

豬苓茯苓白朮炒各十八銖桂半兩澤瀉一兩六銖半右爲末﹐每服三錢。服後多飲熱水﹐汗出而愈。

逍遙散【《局方》】治血虛肝燥﹐骨蒸勞熱﹐咳嗽潮熱﹐往來寒熱﹐口漧便濇﹐月經不調﹐頭熱目眩。

當歸酒拌白芍酒炒白朮土炒柴胡茯苓各一錢炙甘艸五分加煨姜﹑薄荷煎。

二陳湯治痰飲爲患﹐或嘔逆惡心﹐或頭眩心悸﹐或中脘不快﹐或食生冷﹐飲酒過度﹐脾胃不和﹐並宜服之。

半夏湯洗七次橘紅各五兩白茯苓三兩炙甘艸一兩半右﹝口父﹞咀﹐每服四錢﹐水一盞﹐姜七片﹐烏梅一枚﹐煎六分﹐不拘時熱服。

香薷散治一切感冒暑气﹐皮膚蒸熱﹐頭痛﹐頭重﹐自汗肢倦﹐或煩渴﹐或吐瀉。

厚朴去皮﹐薑汁炒黃連薑汁炒香薷四兩甘艸半兩右爲末﹐每服四錢。水煎不犯鐵器﹐慢火煎之﹐井中沈﹐令極冷﹐頓服之﹐乃效。

升麻湯【《局方》】治頭重痛。

升麻一兩蒼朮一兩荷葉一个﹐全者右爲細末﹐每服五錢﹐水一盞﹐煎七分﹐溫服﹐食後。或燒全荷葉一个﹐研細﹐調煎藥服亦妙。

芎星湯治一切風虛寒痰﹐頭痛目眩。

附子生﹐去皮臍烏頭生南星漧薑川芎甘艸炙細辛等分右銼﹐每服四錢﹐姜五片﹐芽茶少許﹐煎服。

導痰丸治痰火眩運。

法制硝同萊菔水煮化﹐去卜﹐綿濾令結﹐入臘月牛瞻內風化﹐五錢。一作一兩。只風化硝亦可礞石二兩﹐捶碎焰硝二兩﹐同礞石入小砂罐內﹐瓦片蓋之﹐鐵綫縛定鹽泥固濟﹐曬漧﹐火煆紅﹐候冷取出右爲末﹐神曲糊丸梧子大﹐每服三五十丸﹐白湯下。

一字散【《濟生方》】治寒痰頭痛目眩。

雄黃細辛各半兩川烏尖生﹐五个右爲細末﹐每服一字﹐薑汁﹑茶芽煎湯﹐不拘時服。

芎附飲【《三因方》】治肝气上逆﹐頭痛眩運。

川芎二兩香附四兩右爲細末﹐每服二錢﹐不拘時﹐茶湯調服。

十四友丸補諸虛﹐理頭眩﹐益气血﹐斂心气﹐治怔忡不寧﹐精神昏憒﹐睡臥不安。

柏子仁另研遠志湯浸去心﹐酒灑蒸熟地黃酸棗仁炒香紫石英明亮者白茯苓去皮茯神去木人參﹐黃芪蜜炙阿膠蛤粉炒當歸酒洗肉桂去粗皮﹐各一兩龍齒二兩辰砂別研﹐二錢半右爲末﹐煉蜜丸如梧子大﹐每服三四十丸﹐食後棗湯送下。

羚羊角散治一切頭眩。

羚羊角茯神各二錢半芎藭防風白芷甘艸半夏湯洗﹐各半兩枳殼附子各二錢半右爲粗末﹐每服四錢﹐水一鍾﹐生薑五片﹐慢火煎七分。

消風散【《寶鑑》】治諸風上攻﹐頭目昏痛﹐項背拘急﹐肢體煩疼﹐肌肉蠕動﹐目眩旋運﹐耳嘯蟬鳴﹐眼濇好睡﹐鼻塞多嚏﹐皮膚頑麻﹐燥癢癮疹。又治婦人血風﹐頭皮腫癢﹐眉骨疼﹐旋欲倒﹐痰逆惡心。

茯苓去皮白僵蠶炒藿香荊芥穗芎藭羌活防風人參甘艸炙蟬殼各二兩厚朴去皮﹐姜制陳皮去白﹐各半兩右爲細末﹐每服二錢﹐茶淸調下。如久病偏頭風﹐每日三服﹐便覺輕減。如脫著沐浴﹐暴感風寒﹐頭痛聲重﹐寒熱倦疼﹐用荊芥茶淸調下半盞。小兒虛風﹐目濇昏倦﹐及急慢驚風﹐用乳香﹑荊芥湯調下亦得。

澤瀉白朮湯【仲景】治水濕上蒸眩運。

澤瀉五兩白朮二兩水二升﹐煮一升﹐分溫再服。

黃連香薷飲【《和劑》方】治伏暑引飲﹐頭痛目眩﹐口燥咽漧﹐或吐或瀉﹐並皆治之。如有搐搦﹐加羌活煎服。

黃連四兩﹐薑汁同炒令黃色。白扁豆微炒﹐半斤香薷去土﹐一斤厚朴去皮﹐薑汁炙熟﹐半斤右﹝口父﹞咀﹐每服三錢﹐水一盞﹐入酒少許﹐煎七分﹐沈冷﹐不拘時服。

祖傳經驗方【《正傳》】治頭風熱痛﹐不可忍者。

黃芩二兩﹐酒拌炒三次﹐不可令焦小川芎一兩細茶芽三錢薄荷葉二錢半荊芥穗四錢白芷半兩右爲細末﹐每服二錢﹐白湯或茶淸調下。

加減芎辛湯【《醫鑑》】治頭風攻目。

川芎細辛白芷蔓荊子槁本牙皂角羌活防風荊芥穗桔梗石膏甘菊花薄荷甘艸各五分右銼﹐作一貼﹐水煎服。

菊花茶調散【《丹溪心法》】治頭風鼻塞﹐或偏正頭痛。

甘菊花川芎荊芥穗羌活白芷甘艸各一兩防風七錢半細辛五錢蟬殼薄荷白僵蠶各二錢半右爲細末﹐每服二錢﹐茶淸食後調下。古今圖書集成醫部全錄卷一百二十七

頭門

方

養血袪風湯【《醫鑑》】婦人頭風﹐十居其半﹐每發必掉眩﹐如立舟車之上﹐蓋因肝虛風襲故也。

川芎防風荊芥羌活蔓荊子旋覆花細辛槁本石膏半夏生漧地黃當歸甘艸各五分右銼﹐作一貼﹐入姜三片﹐棗二枚﹐水煎服。

淸運化痰湯止眩運。

橘紅半夏制﹐各一錢半枳實麩炒白朮茯苓各一錢黃芩酒炒川芎各八分白芷羌活各七分防風細辛南星制﹐各六分甘艸三分右銼﹐一劑﹐生薑三片﹐水煎﹔以此作丸﹐亦可。血虛加當歸一錢半﹐气虛加人參七分﹐有熱加黃連六分。

黑將軍散祕方治因痰火太盛﹐眩運難當。

大黃酒炒﹐爲末淸茶調下。或用大黃酒浸﹐九蒸九曬爲末﹐水丸如菉豆大﹐每服百丸﹐食後臨臥﹐淸茶送下﹐神效。

仙朮通神散治風熱上壅﹐頭旋目眩﹐起則欲倒。

防風川芎當歸芍藥大黃薄荷葉連翹石膏黃芩桔梗滑石面甘艸荊芥白朮梔子藿香砂仁甘菊花蒼朮如風熱上攻﹐頭目昏眩﹐悶痛﹐痰喘咳嗽﹐加甘菊花﹑人參﹑砂仁﹑寒水石。

碧雲散【東垣】治頭痛。

細辛郁金石膏芒硝各一錢薄荷二錢靑黛一錢五分蔓荊子川芎各一錢二分紅豆一个右爲極細末﹐口噙水﹐鼻內﹝口畜﹞之。

六合湯治血虛風眩。

生地當歸川芎白芍秦艽羌活水煎服。凡失血過多﹐血虛眩運﹐只以芎﹑歸二味煎服。

天香散治年久頭風不得愈者。

南星制半夏制川烏去皮白芷各二錢右作一服﹐水二鍾﹐加生薑自然汁小半盞﹐煎一盞﹐食遠服。

麝香天麻丸治風痰气厥﹐頭疼﹐目眩﹐旋運﹐四肢倦怠﹐精神不爽﹐睡臥不寧。

麝香二錢﹐研天麻酒浸防風芎窮各一兩南星一枚﹐重一兩者﹐先用白礬湯泡﹐洗七次﹐然後用水煮令軟﹐切片焙漧甘菊花三分右爲細末﹐煉蜜和丸如雞頭實大﹐每服一丸﹐不拘時細嚼﹐荊芥湯送下。

吳茱萸湯【仲景】治嘔涎頭痛。

人參一兩吳茱萸一升棗二十枚生薑一大兩右以水五升﹐煎取三升﹐每服七合﹐日三服。

通頂煙治諸頭風如斧劈﹐痛不可忍者。

川烏一兩右爲末﹐燒煙燻碗內﹐熱茶淸泡碗內煙气﹐服之大效。

石膏鼠粘子散治偏正頭疼連眼疼。

石膏鼠粘子炒各等分右爲細末﹐每服二錢﹐食後用溫酒﹐或茶淸調服。

麝香茶芽散治諸般頭疼百藥不效者。

麝香少許茶芽一兩川芎細辛荊芥川烏甘艸各半兩右﹝口父﹞咀﹐每服三錢﹐水一盞﹐煎至八分﹐去渣﹐不拘時溫服。

烏罌散治諸般頭疼不可忍者。

川烏炮﹐去皮臍禦米殼蜜炒橘皮各等分右﹝口父﹞咀﹐每服三錢﹐水一盞半﹐煎七分﹐去渣﹐不拘時溫服。

韮根丸治頭疼眼睛如刀刺。

全蠍糯米炒大川芎去皮尖﹐微炒各等分右爲細末﹐用韭根取汁﹐和丸如梧桐子大﹐每服十五丸﹐食後用薄荷茶淸送下。

烏香散一名太乙麝香湯。治風邪客於腦﹐頭痛至甚﹔及偏正頭疼﹐夾腦風﹐連眉骨項頸上徹腮頤疼痛不可忍者。

艸烏生一兩﹐一方鹽炒新芽茶細辛去苗﹐各二兩右銼如麻豆大﹐每服三錢﹐水一盞半﹐入眞麝香一撚﹐同煎八分﹐去渣﹐熱服。一方無麝﹐共爲細末﹐茶淸調下﹐食後服。

玉女煎【《景嶽全書》】治水虧火盛﹐六脈浮洪滑大﹐少陰不足﹐陽明有餘﹐煩熱漧渴﹐頭痛目眩﹐牙疼失血等證如神。若大便溏泄者﹐乃非所宜。

生石膏三五錢熟地三五錢或一兩知母牛膝各錢半麥冬二錢水一鍾半﹐煎七分﹐溫服﹐或冷服。如火之盛極者﹐加梔子﹑地骨皮之屬亦可。如多汗多渴者﹐加北五味十四粒。如小水不利﹐或火不能降者﹐加澤瀉一錢五分﹐或茯苓亦可。如金水俱虧﹐因精損气者﹐加人參二三錢尢妙。

雙玉散治熱痰﹐咳嗽喘急﹐煩渴頭痛。

石膏寒水石等分右爲極細末﹐每服三錢﹐人參湯或隨證用引調下。

吹鼻六神散治頭腦疼痛。

焰硝提淨﹐五錢白芷雄黃另研乳香制沒藥制薄荷葉各一錢右爲細末﹐磁罐收貯﹐左吹左﹐右吹右﹐先令病人口含水吹之﹐其气上行﹐須臾覺效。或兩鼻皆吹之。

六味地黃丸治腎水虧損﹐小便淋閉﹐頭目眩運。壯水制火之劑也。

熟地黃八兩﹐蒸搗山茱萸肉山藥炒﹐各四兩丹皮澤瀉白茯苓各三兩右爲細末﹐和地黃膏加煉蜜爲丸﹐桐子大﹐每服七八十丸﹐空心食前﹐滚白湯或淡鹽湯任下。

四物湯【《局方》】治血虛營弱﹐一切血病眩運﹐當以此爲主。

熟地黃當歸各三錢川芎一錢芍藥二錢水二鍾煎服。

三聖散治男婦頭痛不論新久﹐但夏月欲重綿包裹者並效。

鬧楊花淨末槿樹花淨末﹐各一錢大楓子白肉去油﹐五分共研﹐每服六分﹐蔥酒調服﹐洗浴髮汗自愈。

人黃散【《正傳》】治四時疫癘﹐大頭天行等病。

糞缸碱置風露中﹐年遠者﹐水飛﹐一兩甘艸三錢辰砂雄黃各一錢半右爲細末﹐每服二錢﹐煎薄荷桔梗湯送下。日三五服。煎藥甘艸﹑桔梗﹑茯苓﹐槁本﹑白朮各半錢﹐水煎服。大頭天行病﹐從頤頷腫熱者﹐又名鸕鶿瘟﹐東垣有方用羌活﹑酒炒黃芩﹑酒蒸大黃加減﹐水煎服。十五六日服小柴胡湯不愈者﹐仍用陳皮﹑紫蘇發散而愈。又法﹐酒炒黃芩﹑黃連爲君﹐炙甘艸爲佐﹐水煎細細呷之﹔再加鼠粘子﹑酒蒸大黃﹐煎入芒硝﹐亦細細頻與服之﹐微利爲度。腫減後﹐去後三味﹐只服前藥。屬少陽加瓜簍根﹐若陽明加升麻﹑芍藥﹑葛根﹑甘艸﹐太陽加羌活﹑荊芥﹑防風﹐頭痛加黃芩。

三陰煎【《景嶽全書》﹐下同】此治肝脾虛損﹐精血不足及營虛失血﹐頭痛目眩等病﹐故曰三陰。有火者宜一陰煎﹐無火者宜此主之。

當歸二三錢熟地三五錢炙甘艸一錢芍藥酒炒棗仁各二錢人參隨宜水二鍾﹐煎七分﹐食遠服。如嘔惡者﹐加生薑三五片﹔汗多煩躁者﹐加五味子十四粒﹔汗多气虛者﹐加黃芪一二錢﹔小腹隱痛﹐加枸杞二三錢﹔如有脹悶﹐加陳皮一錢﹔如腰膝筋骨無力﹐加杜仲﹑牛膝。

左歸飲此壯水之劑也。凡頭目痛眩﹐系命門之陰衰陽勝者﹐宜此方加減主之。

熟地二三錢或一二兩山藥枸杞各二錢山茱萸一二錢﹐畏酸者少用之茯苓錢半炙甘艸一錢水二鍾﹐煎七分﹐食遠服。

五福飲凡五臟气血虧損而眩運者﹐此能兼治之﹐足稱王道之最。

人參熟地黃各隨宜當歸二三錢白朮炒﹐一錢半炙甘艸一錢水二鍾﹐煎七分﹐食遠溫服。或加生薑三五片。凡治气血俱虛等證﹐以此爲主。或宜溫者加姜附﹐宜散者加升麻﹑柴﹑葛。

加減一陰煎火之甚者﹐宜用此方。

生地黃芍藥麥冬各二錢熟地黃三五錢知母地骨皮各一錢炙甘艸五七分水二鍾煎服。如躁煩熱甚便結者﹐加石膏二三錢﹔如小水熱濇者﹐加梔子一二錢﹔如火浮於上者﹐加澤瀉一二錢﹐或黃芩一錢﹔如血燥血少者﹐加當歸一二錢。

金水六君煎治肺腎虛寒﹐水泛爲痰﹐或年邁陰虛﹐血气不足﹐外受風寒﹐咳嗽嘔惡﹐多痰喘急﹐頭痛目眩等證﹐神效。

熟地黃三五錢陳皮一錢半半夏當歸茯苓各二錢炙甘艸一錢水二鍾﹐生薑三五七片﹐煎七八分﹐食遠溫服。如大便不實而多濕者﹐去當歸﹐加山藥﹔如痰盛气滯胸脇不快者﹐加白芥子七八分﹔如陰寒盛而嗽不愈者﹐加細辛五七分﹔如兼表邪寒熱者﹐加柴胡一二錢。

六安煎治風寒咳嗽﹐頭痛頭旋。

陳皮一錢半半夏二三錢茯苓二錢甘艸杏仁去皮尖﹐研﹐各一錢白芥子五七分﹐老年气弱者不用水一鍾半﹐加生薑三五七片﹐煎七分﹐食遠服。凡外感風邪咳嗽而寒气盛者﹐多不易散﹐宜加北細辛七八分或一錢。若冬月嚴寒邪盛者﹐加麻黃﹐桂枝亦可。若風勝而邪不甚者﹐加防風一錢﹐或蘇葉亦可。若頭痛鼻塞者﹐加川芎﹑白芷﹑蔓荊子皆可。若兼寒熱者﹐加柴胡﹑蘇葉﹔若風邪咳嗽不止﹐而兼肺胃之火者﹐加黃芩一二錢﹔甚者再加知母﹑石膏﹐所用生薑﹐只宜一片。凡寒邪咳嗽痰不利者﹐加當歸二三錢﹐老年者尢宜。若气血不足者﹐當以金水六君煎與此參用。

和胃飲治寒濕傷脾﹐霍亂吐瀉﹔及痰飲水气﹐胃脘不淸﹐嘔惡脹滿﹐頭運腹痛等證。此卽平胃散之變方也。凡嘔吐等證﹐多有胃气虛者﹐一聞蒼朮之气﹐亦能動嘔﹐故以漧薑代之。

陳皮厚朴各一錢半漧薑炮﹐一二錢炙甘艸一錢水一鍾半﹐煎七分溫服。此方凡藿香﹑木香﹑丁香﹑茯苓﹑半夏﹑扁豆﹑砂仁﹑澤瀉之類﹐皆可隨宜增用之。若胸腹有滯而兼時气寒熱者﹐加柴胡。

淸膈煎治痰因火動﹐气壅喘滿﹐內熱煩渴﹐上盛眩運等證。

陳皮錢半貝母二三錢﹐微敲破膽星一二錢海石木通各二錢白芥子五七分水一鍾半﹐煎七分溫服。如火盛痰不降者﹐加童便一小鍾﹔如渴甚者﹐加天花粉一錢﹔如熱及下焦小水不利者﹐加梔子一錢半﹔如熱在上焦﹐頭面紅赤﹐煩渴喜冷者﹐加生石膏二三錢﹔如痰火上壅﹐而小水不利者﹐加澤瀉一二錢﹔如痰火閉結﹐大便不通﹐而兼脹滿者﹐加大黃數錢﹐或﹝石卜﹞硝一二錢酌宜用之。

滋陰八味煎治陰虛火盛﹐頭痛頭旋﹐下焦濕熱等證。此方變丸爲湯﹐卽名滋陰八味煎。

山藥山茱萸肉各四兩丹皮白茯苓澤瀉黃蘗鹽水炒知母鹽水炒﹐各三兩熟地黃八兩﹐蒸搗右加煉蜜搗丸梧桐子大﹐或空心或午前﹐用滚白湯或淡鹽湯送下百餘丸。

理陰煎此理中湯之變方也。凡脾腎中虛﹐以致眩運等證﹐宜剛燥者﹐當用理中六君之類﹔宜溫潤者﹐當用理陰大營之類。欲知調補﹐當先察此。此方通治眞陰虛弱﹐脹滿嘔穢﹐痰飲惡心﹐吐瀉腹痛﹐婦人經遲血滯等癥。又凡眞陰不足﹐或素多勞倦之輩﹐因而忽感寒邪﹐不能解散﹐或發熱﹐或頭身疼痛﹐或面赤舌焦﹐或𨿽渴而不喜熱飲﹐或背心肢體畏寒﹐但脈見無力者﹐悉是假熱之證。若用寒涼攻之﹐必死。宜速用此場﹐照後加減﹐以溫補陰分﹐托散表邪﹐連進數服﹐使陰气漸充﹐則汗從陰發﹐而寒邪不攻自散。此最切於時用者也﹐神效不可盡述。

熟地黃三五七錢或一二兩當歸二三錢或五七錢漧薑炒黃色﹐一二三錢炙甘艸一二錢水二鍾﹐煎七八分﹐熱服。或加肉桂一二錢。此方加附子﹐卽名附子理陰煎﹔再加人參﹐卽名六味回陽飲﹐治命門火衰﹐陰中無陽等證。若風寒外感﹐邪未入深﹐但見發熱身痛﹐脈數不洪﹐凡內無火證﹐素稟不足者﹐但用此湯﹐加柴胡一錢半或二錢﹐連進一二服﹐其效如神。若寒凝陰盛﹐而邪有難解者﹐必加麻黃一二錢﹐放心用之﹔或不用柴胡亦可﹐恐其淸利也。此寒邪初感溫散第一方﹐惟仲景獨知此義。第仲景之溫散﹐首用麻黃﹑桂枝二湯。余之溫散﹐卽以理陰煎及大溫中飲爲增減。此𨿽一從陽分﹐一從陰分﹐其迹若異﹐然一逐於外﹐一托於內﹐而用溫則一也﹐學者當因所宜酌而用之。若陰勝之時﹐外感寒邪﹐脈細惡寒﹐或背畏寒者﹐乃太陽少陰證也﹐加細辛一二錢﹐甚者再加附子一二錢﹐眞神劑也。或並加柴胡以助之﹐亦可。若陰虛火盛﹐其有內熱﹐不宜用溫﹐而气血俱虛﹐邪不能解者﹐宜去姜桂﹐單以二味加減與之﹐或止加人參亦可。若治脾臂兩虛﹐水泛爲痰﹐或嘔或脹者﹐於前方加茯苓一錢半﹐或加白芥子五分以行之。若泄瀉不止﹐及腎泄者﹐少用當歸﹐或並去之﹐加山藥﹑扁豆﹑吳茱萸﹑破故紙﹑肉豆蔻﹑附子之屬﹔若腰腹有痛﹐加杜仲﹐枸杞﹔若腹有脹滯疼痛﹐加陳皮﹑木香﹑砂仁之屬。

五君子煎治脾胃虛寒﹐嘔吐泄瀉﹐頭重頭眩而兼濕者。

人參二三錢白朮土炒茯苓各二錢炙甘艸一錢漧薑炒黃﹐一二錢水一鍾半煎服。

內疏黃連湯【《保命集》﹐下同】治腦疽嘔呃﹐心逆發熱而煩﹐脈沈而實﹐腫硬水悶﹐而皮肉不變色﹐根深大﹐病在內﹐臟腑祕濇。當急疏利之。

黃連白芍藥當歸身檳榔木香黃芩薄荷桔梗甘艸山梔各一兩連翹二兩右除檳榔﹑木香二味爲細末外﹐並銼﹐每服一兩﹐水一盞半﹐煎至一盞﹐先喫一二服﹔次每服加大黃一錢﹐再服加一錢﹐以利爲度。如有熱證﹐止服黃連湯﹔大便祕濇﹐加大黃﹔覺無熱證﹐少煎內托復煎散﹐時時服之。如實無熱及大小便通﹐止服復煎散﹔稍有熱證﹐卻服黃連湯﹔祕則加大黃。如此內外皆通﹐營衛和調﹐則經絡自不遏絕矣。

內托復煎散治腦疽焮腫於外﹐根盤不深﹐形證在表﹐其脈多浮﹐痛在皮肉﹐邪气盛則必侵於內﹐急須內托以救其裏也。

黃芪芍藥黃芩白朮土炒茯苓人參甘艸柳桂地骨皮防己當歸各一兩防風二兩右﹝口父﹞咀﹐先煎蒼朮一斤﹐用水五升﹐煎至三升﹐去朮滓﹐入前藥十二味﹐再煎至三四盞﹐絞取淸汁﹐作三四服﹐終日服之。又煎蒼朮滓爲湯﹐去滓﹐再依前煎服十二味滓。此除濕散郁熱﹐使胃气和平。如或未已﹐再作半料服之。若大便祕及煩熱﹐少服黃連湯。如微利及煩熱已過﹐卻服復煎散半料。如此使營衛俱行﹐邪气不能內侵也。

當歸黃芪湯治頭項瘡瘍﹐臟腑已行﹐而痛不可忍者。

當歸黃芪地黃地骨皮川芎芍藥等分右﹝口父﹞咀﹐每服一兩﹐水一碗﹐煎至五分﹐去滓溫服。如發熱者加黃芩﹔煩熱不能臥者加梔子。如嘔﹐是濕气侵胃也。

升麻牛蒡子散治時毒頭面腫﹐及項胸膈有瘡﹐脈浮洪表候者。

升麻牛蒡子桔梗生甘艸葛根元參麻黃連翹各一錢右口父咀﹐姜三片﹐水二盞﹐煎八分﹐取微汗。

二神丸治腦疽脾胃虛弱﹐飲食不消﹐大便溏泄﹐必服之。

破故紙四兩﹐微炒黃色肉果肥大者﹐二兩﹐生用用大棗四十九枚﹐老生薑四兩﹐切片﹐水浸﹐棗姜煎至水漧爲度﹐取棗肉爲丸﹐桐子大﹐每服七十丸﹐淸米湯空心送下。

隔蒜灸法治一切瘡毒﹐大痛或不痛﹐或麻木﹐如痛灸至不痛﹐不痛灸至痛﹐其毒隨火而散﹐以暢達拔引郁毒﹐此從治之法也﹐有回生之功。

大蒜去皮﹐切﹐三文錢厚右安瘡頭上﹐用艾壯於蒜上﹐灸之三壯﹐換蒜復灸。未成者卽消﹐已成者亦殺其大勢﹐不能爲害。如瘡大用蒜搗爛攤患處﹐將艾鋪上燒之。蒜敗再換。如不痛或不作膿﹐及不起發﹐或陰瘡﹐尢宜多灸。灸而仍不痛不作膿不起發者﹐不治﹐此气血虛極也。

十宣散治頭瘡脈緩濇﹐身倦怠﹐惡寒﹐或脈弦﹐或緊細者﹐皆宜用之。散風寒﹐助陽气也。

人參當歸酒拌黃芪鹽水炒﹐各一錢白芷川芎甘艸炙桔梗各一錢厚朴姜制﹐五分防風肉桂各三分作一劑﹐水二鍾﹐煎八分服。

槐花酒治發背腦疽﹐及一切瘡毒﹐不問已成未成﹐但焮痛者並治之。用槐花四五兩﹐微炒黃﹐乘熱入酒二鍾﹐十餘沸﹐去渣熱服。未成者二三服﹐已成者一二服。

淸涼飲治積熱腦瘡﹐煩躁飲冷﹐焮痛脈實﹐大便閉結﹐小便赤濇。

大黃炒赤芍藥當歸甘艸各二錢作一劑﹐用水二鍾﹐煎八分﹐食前服。

仙方活命飲治腦疽未作膿者內消﹐已成膿者卽潰。此排膿止痛消毒之聖藥也。

穿山甲蛤粉炒黃色甘艸節防風赤芍藥沒藥白芷當歸尾乳香皂刺炒﹐各一錢天花粉貝母各八分金銀花陳皮各三錢作一劑﹐用酒一碗﹐同入瓶內﹐紙糊瓶口﹐弗令泄气﹐慢火煎數沸去渣﹐分病在上下﹐食前後服之。能飲酒者﹐再飲二三杯尢好。

人參敗毒散治腦疽焮痛發寒熱﹐或拘急頭痛﹐脈數有力。

人參羌活獨活前胡柴胡白茯苓桔梗枳殼川芎甘艸各錢作一劑﹐用水二鍾﹐煎八分﹐食遠服。

五香連翹湯治腦疽﹐初覺一二日﹐便厥逆﹐咽喉閉塞﹐寒熱。

沈香木香麝香另研連翹射幹升麻丁香獨活桑寄生甘艸炙各一錢大黃木通乳香各一錢五分每服五錢﹐水一鍾﹐煎八分﹐溫服取利。

托裏散治腦疽﹐飲食少思﹐或不腐﹐不收斂。

人參黃芪鹽水拌炒川芎白朮炒茯苓當歸酒拌芍藥各一錢厚朴姜制白芷甘艸各五分作一劑﹐水二鍾﹐煎八分服。

加減八味丸治腦疽痊後﹐及將痊﹐口漧渴﹐甚則舌或生黃﹐及未患先渴﹐此腎水枯竭﹐不能上潤﹐以致心火上炎﹐水火不能旣濟﹐故心煩躁作渴﹐小便頻數﹐或白濁陰痿﹐飲食不多﹐肌膚漸消﹐或腿腫腳先瘦﹐服此以生腎水﹐降心火﹐諸證頓止。

五味子炒﹐二兩半山茱萸肉酒浸﹐杵膏山藥各一兩熟地八兩﹐酒拌﹐銅器蒸半日﹐搗膏丹皮桂心去皮澤瀉切片﹐蒸焙白茯苓各半兩爲細末﹐入二膏﹐加煉蜜少許﹐丸梧子大﹐每服六七十丸。五更初未言語前﹐或空心﹐用鹽湯送下。

參苓白朮散治頭瘡﹐脾胃不和﹐飲食不進﹐或嘔吐泄瀉。凡大病後﹐皆宜服此藥﹐以調理脾胃。

人參白茯苓白扁豆薑汁拌炒薏苡仁炒白朮土炒蓮肉去心皮砂仁炒桔梗炒山藥甘艸炙﹐各二兩爲細末﹐每服三錢﹐用石菖蒲煎湯下。

托裏消毒散治頭瘡已攻發不消者﹐宜服此藥。未成卽消﹐已成卽潰﹐腐肉易去﹐新肉易生。如有瘡口宜貼膏藥﹐斂卽不用﹐切不可用生肌之藥。

人參黃芪鹽水拌炒當歸酒拌白芍藥炒川芎白朮土炒白茯苓各一錢甘艸五分白芷金銀花各七分作一劑﹐用水二鍾﹐煎至八分﹐瘡在上下﹐食前後服之。

八珍湯調和營衛﹐順理陰陽﹐滋養血气﹐進飲食﹐補虛退熱﹐此气血虛之大藥也。

當歸酒洗川芎白芍藥炒熟地黃人參白朮白茯苓各一錢甘艸炙五分右水二盞﹐姜三片﹐棗二枚﹐煎八分﹐食前服。

葛根牛蒡子湯治時毒腫痛﹐脈數而少力者。

葛根管仲甘艸江西豆豉牛蒡子半生﹐杵炒各二錢作一劑﹐水一鍾半﹐煎八分﹐食後服。

梔子仁湯治時毒腫痛﹐大便祕結﹐脈沈數。

郁金枳殼麩炒﹐去穰山梔仁炒牛蒡子炒升麻大黃煨﹐各等分右爲細末﹐每服三錢﹐蜜水調下。

五利大黃湯治時毒焮腫赤痛﹐煩渴便祕﹐脈實數。

大黃煨黃芩升麻各二錢芒硝梔子各一錢二分作一劑﹐水一鍾半﹐煎六分﹐空心熱服。

國老膏治腦疽﹐及一切癰疽﹐能消腫逐毒﹐使毒不內攻﹐其效不可具述。

甘艸大者二斤右捶碎﹐河水浸一宿﹐揉令漿汁濃﹐去盡筋滓﹐再用絹濾過銀石器內﹐慢火熬成膏﹐用器收之。每服一二匙﹐無灰酒或白湯亦可。曾服燥藥丹劑者﹐亦解之。按《本事方》每甘艸一斤﹐分作三服﹐溫酒調下﹐今云一二匙﹐恐力少也。

黃連淸熱消毒散治腦疽。

黃連黃芩黃蘗酒洗人參獨活防風槁本甘艸炙當歸梢蘇木甘艸梢生陳皮各五分知母酒炒四分桔梗連翹羌活防己酒洗黃芪當歸身酒洗生地黃酒洗﹐各一錢澤瀉七分右俱作一服﹐水三盞煎﹐減一半﹐去滓﹐入酒少許﹐再煎﹐食後溫服。投劑之後﹐不得飲水﹐必再作膿﹐效遲。初患三日者﹐服之立效。

羌活當歸湯治腦疽。

黃芩酒炒黃連酒炒當歸身酒浸炙甘艸各一兩防風梔子仁羌活黃蘗酒浸連翹各五分澤瀉獨活槁本各三錢右﹝口父﹞咀﹐分作四服﹐水一小碗﹐先浸一時許﹐入酒一匙﹐煎至八分﹐去渣﹐大溫服﹐食後﹐日二服﹐和渣計六服﹐三日服盡﹐去渣﹐淸藥調下後檳榔散。

檳榔散治腦疽。

檳榔右爲細末﹐將羌活當歸湯調下。

松脂膏治頭瘡﹐經年月不瘥。

松脂黃連各七錢半黃芩苦參各一兩蛇牀子二錢半大黃白礬枯﹐各半兩水銀一兩半胡粉半兩合水銀﹐入少水同研﹐令無星爲度。右爲細末﹐研勻﹐用臘豬脂調敷瘡上﹐大效。

貝母膏治頭﹝疒禿﹞瘡。

貝母生半夏南星五倍子白芷黃蘗苦參各二錢半虢丹煆﹐一錢半雄黃一錢右爲細末﹐先以蜂房﹑白芷﹑苦參﹑大腹皮﹑荊芥煎湯﹐燻洗拭漧﹐卽用蜜水調敷兩三次﹐後幹摻藥。

加味平胃散治一切惡瘡頭上瘡。

蒼朮二錢厚朴陳皮甘艸各一錢爲細末﹐加入膩粉﹐淸油調敷之﹐甚妙。

螵蛸散治頭上生瘡﹐俗曰粘瘡。

海螵蛸二錢白膠香輕粉各半兩爲細末研勻﹐先用淸油潤瘡﹐後摻藥只一上可。

漏蘆湯治頭上惡瘡﹐並腦疽。

生黃芪連翹沈香漏蘆各一兩粉甘艸半兩大黃一兩右爲細末﹐每服二錢﹐姜棗湯調下。

防風通聖散治癩頭瘡。

防風荊芥連翹麻黃薄荷葉川芎當歸白芍白朮炒山梔大黃酒蒸芒硝各五錢石膏桔梗各一兩甘艸二兩滑石三兩右爲末﹐酒浸焙漧﹐凡三次﹐食後白湯調服﹐日三服﹐至頭有汗效。

萬應鍼頭丸【《濟生方》】治一切腦背疽﹐惡毒大瘡﹐欲死者﹐一粒卽愈。

麝香二錢血竭如蠟者用﹐散者不用﹐非眞也蟾酥舌試之辣者輕粉硇砂各三錢片腦一錢蜈蚣一對﹐全用右爲極細末﹐煉蜜和丸爲劑。如瘡有頭者﹐用鍼頭挑破﹐微有血出﹐將藥一黍米大﹐放挑開瘡內上﹐用紙花周圍唾津﹐濕貼瘡上﹐不過時刻卽愈。忌雞﹑鵝﹑酒﹑面一切發熱之物。

黃連救苦湯【《外科正宗》﹐下同】治腦疽發鬢髮頤﹐及天行時毒﹐初起憎寒壯熱﹐頭面耳項俱腫﹐服之。未成者卽消﹐已成者自潰。

黃連升麻漧葛柴胡赤芍藥川芎歸尾連翹桔梗黃芩羌活金銀花防風甘艸節各一錢水二碗﹐煎八分﹐臨服入酒一杯﹐食後服。

解毒天漿散治腦疽積毒日深﹐堅腫木硬﹐口燥舌漧﹐惡心煩渴﹐六脈沈實有力﹐大便閉結不通者﹐並宜服之。

石決明生研僵蠶山甲土炒連翹羌活乳香甘艸金銀花黃連當歸尾各一錢天花粉新鮮未曬者﹐四兩﹐石臼內搗爛﹐投水一碗﹐攪勻﹐絞去渣用大黃三錢防風一錢右花粉淨汁一碗半﹐同藥煎至八分﹐入酒一杯﹐空心熱服。行過三次﹐方用飲食。忌食煎炒發物。

內托千金散治腦疽發背諸毒惡瘡﹐已成不消者﹐服之易潰。

白芍藥黃芪制川芎當歸防風桔梗人參天花粉金銀花各一錢肉桂白芷甘艸各五分乳香沒藥二味﹐痛甚﹐加入右水二碗﹐煎八分﹐臨服入酒一小杯﹐食遠服。

回毒銀花散治腦疽﹐及一切發陰瘡﹐不起﹐色變紫黑者﹐急宜服之。

金銀花連枝葉﹐二兩黃芪生四兩甘艸生一兩右口父咀﹐用細酒二十兩﹐同藥入小口砂罐內﹐密封重湯內煮﹐盡三香爲度。取起濾淸服之﹐蓋暖患上﹐其瘡漸漸髙腫﹐此轉陰爲陽﹐吉矣。後用托藥潰膿﹐如服後不痛不起﹐瘡頭流出黑水﹐此眞陰不治。

梅花五气丹治腦疽發背﹐諸般疔腫初起﹐寒熱交作﹐筋骨疼痛﹐有似傷風惡心嘔吐﹐但未成膿者﹐並宜服之。

梅花片麝香各五分輕粉辰砂各六分乳香沒藥血竭明雄黃各一錢眞蟾酥二錢﹐端午日用頭男乳頭男乳卽初產爲男嬰之婦女乳汁。調膏右前藥各研極細﹐對準分數﹐於端午日辰時制度﹐候至午時﹐將上藥九味﹐和入蟾酥膏內﹐向日丸之﹐如茄子大﹐一時內曬漧﹐用川椒二十七粒﹐燈心二十七段﹐同藥收於磁罐內養之﹐以蠟封口﹐不泄藥气爲妙。凡遇惡瘡大毒﹐開器取出一枚﹐先用美饌食飽﹐次用無根水漱淨口內﹐中含水一口﹐少頃待溫﹐用蔥白五寸﹐同水嚼爛咽下﹐隨將藥餅安放舌下﹐睡於暖處﹐以被覆蓋﹐藥化苦水﹐徐徐咽之。瘡勢大者二三餅亦可。藥盡﹐其汗卽到如淋﹐諸病若失。如冬月天寒難汗﹐噙後將蔥白湯催之亦妙。凡治無有不效。如暗疔人所不知覺﹐及知覺而大危者﹐毒气入裏﹐人便昏沈﹐一中便倒﹐不能依法服藥﹐急用連須蔥白七个﹐煎酒一杯﹐研藥五餅灌下﹐藥气到心﹐其功如湯潑雪﹐患者卽便蘇醒﹐此爲外科第一奇方也。

小保安湯治腦疽﹐及一切發已潰流膿時﹐平常服之﹐庶不更變。

人參白朮當歸身白茯苓川芎黃芪陳皮桔梗麥門冬各一錢半夏甘艸藿香各五分姜三片﹐棗二枚﹐水二茶杯﹐煎八分﹐食遠服。

大保安湯治腦項及一切發癰疽惡瘡大毒﹐已潰之後﹐膿水出多﹐气血虛弱﹐精神短少﹐飲食少思﹐坐臥不寧﹐煩躁不眠﹐晝則安靜﹐夜則發熱﹐及大病後﹐虛陽煩渴等證。

人參白朮當歸白茯苓川芎白芍藥山茱萸肉黃芪山藥牡丹皮熟地黃五味子各一錢肉桂甘艸麥門冬熟附子各五分煨姜三片﹐大棗二枚﹐蓮肉七粒﹐水煎﹐食前後服。

陽春酒治腦疽諸發已潰﹐流膿腐盡﹐特脾胃虛弱﹐肌肉生遲﹐或气血原不足﹐以致肉色淡白﹐不能長髮收斂﹐宜服此酒﹐生長肌肉﹐彊健脾胃﹐美悅顏色﹐滋潤皮膚。凡大瘡後飲此﹐不惟卻病﹐亦且延壽。

人參白朮熟地黃各五錢歸身天門冬枸杞各三錢柏子仁遠志各二錢五分右上藥用絹袋寬貯﹐以無灰好酒五斤﹐磁罐內浸至一伏時﹐每早午晚各飲一杯﹐熱服。如夏月天炎易壞﹐不堪久服﹐將藥分作五分﹐每次用酒一斤﹐隨便浸服亦效。如酒將完﹐藥尙有味﹐再添酒浸飲之。若藥淡無味﹐不必再浸。

桑木灸法治諸瘡毒﹐堅而不潰﹐潰而不腐﹐新肉不生﹐疼痛不止。

新桑木長七寸﹐擘指大一頭燃著﹐向患上灸之﹐火盡再換。每次灸木五六條﹐肉腐爲度。

神妙拔根方治腦疽發背陰證初起﹐不腫髙﹐不焮熱﹐灸不疼﹐其病將來難愈﹐必致壞人。十日以前﹐用鈹鍼當頂插入﹐知痛處方止﹐隨用蟾酥條﹐插至孔底﹐每日二條﹐膏蓋﹔三日後﹐加添插藥。其根髙腫作疼﹐外用神燈照法﹐轉陰爲陽。插照七日﹐其瘡裂縫流膿﹐至十三日﹐其根自脫。如日多根深蒂固不能脫者﹐鈹鍼取之﹐內用玉紅膏。不脫者自脫﹐不斂者自斂。此法百人百活﹐再無不愈者。

三品一條槍上品去十八般痔﹐中品去五漏翻花癭癅气核﹐下品治痺瀝疔瘡發背癰疽等證。此爲古之三品錠子﹐藥同而分兩不同﹐治病故有分別。今注一條槍本方﹐三品以上之證﹐並皆用之﹐俱各相應。況又藥品簡易而不繁﹐是曰三品一條槍之說也。

上品﹕明礬二兩信石一兩五分雄黃三錢乳香沒藥各三錢五分

中品﹕白礬二兩信石一兩三錢雄黃二錢乳香沒藥各三錢

下品﹕白礬二兩信石一兩五錢雄黃一錢乳香沒藥各二錢五分礬﹑信二味﹐共爲細末﹐入小罐內﹐加炭火煆紅﹐靑煙已盡﹐旋起白煙﹐片時約上下紅徹﹐住火取罐﹐頓地上﹐一宿取出﹐約有礬﹑信淨末一兩﹐加前雄黃二錢四分﹐乳香一錢二分﹐共研極細﹐厚糊調稠﹐搓成如綫條﹐陰漧。凡遇前證有孔者﹐紝入孔內。無孔者﹐先用鍼放孔竅。早晚插藥二次﹐插至三日後﹐孔大者每插十餘條﹐插至七日﹐患孔藥條滿足方住。以後所患四邊﹐自然裂開大縫﹐共至十四日前後﹐其疔核﹑瘰癧﹑痔漏諸管﹐自然落下﹐隨用湯洗﹐上玉紅膏。虛者兼服健脾之藥。

玉紅膏治癰疽發背﹐諸般潰爛等瘡﹐用在已潰流膿時﹐先用甘艸湯洗﹐再用豬蹄湯淋洗患上﹐軌絹濾淨﹐用抿腳挑膏於掌﹐捺化﹐徧搽新腐肉上﹐外以太乙膏蓋之。大瘡早晚洗換二次﹐內兼服大補脾胃暖藥﹐其腐肉易脫﹐新肉卽生﹐瘡口自斂﹐此乃外科收斂藥中之神藥也。

白芷五錢紫艸二錢甘艸一兩二錢歸身白蠟各二兩血竭輕粉各四錢麻油一斤先用當歸﹑紫艸﹑甘艸﹑白芷四味﹐入油內浸三日﹐大杓內慢火熬藥﹐微枯色﹐細絹濾淸﹐將油復入杓內煎滚﹐下整血竭化盡﹐次下白蠟﹐微火亦化。先用茶鍾四枚﹐預頓水中﹐將膏分作四處﹐傾入鍾內﹐候片時﹐方下研極細輕粉﹐每鍾內投和一錢﹐攪勻﹐候至一伏時取起。不得加減﹐致取不效。

敗銅散治蟺拱頭﹐已被後膿水不幹﹐愈之又發﹐久不收口。

化銅舊罐右爲末﹐洗掙患上﹐香油調搽。

太乙膏治發背癰疽腦瘡﹐及一切惡瘡﹐跌撲傷損﹐濕痰流毒﹐風濕風溫﹐通身筋骨走注作痛﹐內傷風郁﹐心腹胃背攻刺作疼﹐腿腳酸軟﹐腰膝無力﹐湯潑火燒﹐刀傷棒毒﹐五損內癰﹐七傷外證﹐俱貼傷處。又男子遺精﹐婦人白帶﹐俱貼臍下。髒毒腸癰﹐亦可丸服。諸般瘡癤血風癩證﹐諸藥不止疼痛者﹐並效。

肉桂白芷當歸元參赤芍藥生地黃大黃土木鱉各二錢阿魏沒藥末各三錢輕粉四錢槐枝柳枝各一百段血餘一兩乳香末五錢東丹四十兩右上十味﹐並槐柳枝﹐用眞麻油足秤五斤﹐將藥浸入油內﹐春五﹑夏三﹑秋七﹑冬十。候日數已畢﹐入潔淨大鍋內﹐慢火熬至藥枯浮起爲度﹐住火片時﹐用布袋濾淨藥渣﹐將油秤準足數﹐將鍋展淨﹐復用細絹將油又濾入鍋內﹐要潔淨爲美。將血餘投下﹐慢火熬至血餘浮起﹐以柳棒攪﹐看似膏鎔化之象﹐方算熬熟。淨油一斤﹐將飛過黃丹六兩五錢﹐徐徐投入﹐火加大些。夏秋亢熱﹐每油一斤﹐加丹五錢。不住手攪﹐候鍋內先發靑煙﹐後至白煙疊疊旋起﹐气味香馥者﹐其膏已成﹐卽便住火。將膏滴入水中﹐試軟硬得中。如老加熟油﹐若稀亦加炒丹﹐每各少許。漸漸加火﹐務要冬夏老嫩得宜爲佳。候煙盡掇下鍋來﹐方下阿魏﹐切成薄片﹐散於膏面上﹐化盡﹔次下乳沒輕粉攪勻﹐傾入水內﹐以柳棍摟成一塊﹐再換冷水浸片時﹐乘溫﹐每膏半斤﹐扯拔百轉﹐成塊﹔又換冷水投浸。隨用時每取一塊﹐銅杓內復化﹐隨便攤貼﹐至妙。

天麻餅子【《瘍瘍全書》﹐下同】治頭痛因風火濕痰上攻﹔及楊梅瘡毒所致﹔兼治頭目昏眩﹐項背拘急﹐肢體煩痛﹐肌肉蠕動﹐耳哨蟬鳴﹐鼻塞多嚏﹐皮膚頑麻﹐瘙癢癮疹。又治婦人頭風作痛﹐眉稜骨疼﹐牙齒腫痛﹐痰逆惡心﹐並皆治之。

天麻艸烏湯泡﹐去皮川芎細辛蒼朮甘艸川烏湯泡﹐去皮薄荷甘松防風白芷雄黃白附子去皮﹐各五錢全蠍三錢右爲細末﹐寒食麵打糊搗稠﹐如寒豆大﹐撚作餅子﹐每服二三十餅﹐食後細嚼﹐蔥頭湯送下﹔屬火熱痰痛者﹐茶湯下。甚者日進二服﹐忌諸般發物。

保安萬靈丹治鬢疽初起﹐憎寒壯熱﹐頭眩惡心﹐四肢拘急者。

茅朮八兩全蠍石斛明天麻甘艸炙當歸川芎羌活荊芥防風北細辛麻黃川烏湯泡﹐去皮尖艸烏湯泡﹐去皮尖何首烏各一兩明雄黃六錢右爲細末﹐煉蜜丸彈子大。每藥一兩分作四丸﹑一兩作六丸﹑一兩作九丸﹐三等作下﹐以備年歲老壯﹐病勢緩急取用。預用朱砂六錢﹐研細爲衣﹐磁罐收貯。如惡瘡初起二三日之間﹐或癰疽已成至十朝前後﹐但未出膿者﹐狀若傷寒﹐頭疼煩渴﹐拘急惡寒﹐肢體疼痛﹐惡心嘔吐﹐四肢沈重﹐恍惚悶亂﹐坐臥不寧﹐皮膚壯熱﹔又治傷寒四時感冒﹐傳變疫證﹐但惡寒身熱﹐表證未盡者﹐俱宜服之。用連須大蔥白九枝﹐煎湯一茶鍾﹐將藥一丸﹐乘熱化開﹐通口服盡﹐被蓋出汗爲效。如服後汗遲﹐再用蔥白湯催之﹐後必汗如淋洗﹐漸漸退下覆蓋衣物﹐其汗自收自斂﹐患者自然爽快﹐其病如失。但病未成者﹐隨卽消去﹔已成者﹐隨卽髙腫﹐潰膿。如諸疾無表證相兼﹐不必發散者﹐只用熱酒化服。此方原載於諸風癰瘓門﹐予每用之發散瘡毒﹐其功甚捷﹐故移錄於此。詳觀此方﹐治腫瘍甚效者何也﹖凡瘡皆起於榮衛不調﹐气血凝滯﹐乃生癰腫。觀此藥性專發散﹐又能順气搜風﹐通行經絡﹐所謂結者開之。況瘡毒又乃日積月累﹐結聚所發﹐苟非甘溫辛熱發泄﹐以汗疏通﹐安能得效﹖所謂發散不遠熱﹐正合此方之意無謬也。服後避風﹐當食稀粥。忌冷物房事。孕婦勿服。

柴胡淸肝湯治鬢疽初起未成者﹐毋論陰陽表裏﹐俱可服之。

川芎當歸白芍藥生地黃柴胡黃芩山梔天花粉防風牛蒡子連翹甘艸節﹐各一錢水二鍾﹐煎八分﹐食遠服。

鼠粘子湯始鬢疽初起﹐熱多寒少﹐頭眩作痛﹐口燥咽漧﹐渴常飲冷﹐二便祕濇﹐六脈沈實有力﹐煩悶疼痛者。

鼠粘子桔梗當歸甘艸梢赤芍連翹元參地骨皮防風天花粉木通各一錢大黃炒二錢水二鍾﹐煎八分﹐食前服。渣再煎服。

加味逍遙散治鬢疽七日以上﹐根盤深硬﹐色紫焮痛者。

白朮茯苓牡丹皮白芍藥柴胡陳皮當歸山梔貝母天花粉各八錢甘艸生紅花羚羊角各五分水二鍾﹐淡葉二十片﹐煎八分﹐食後服。

梔子淸肝湯治少陽經虛﹐肝火風熱上攻﹐遂成鬢疽﹐痛連頸項胸乳太陽等處﹐或寒熱晡甚﹐胸滿口苦舌漧。

牛蒡子柴胡川芎白芍石膏當歸山梔丹皮各一錢黃芩黃連甘艸各五分水二鍾﹐煎八分食後服。

淸肝解郁湯治暴怒傷肝﹐憂思鬱結﹐致肝火妄動﹐發爲鬢疽﹐頭眩﹐痛徹太陽﹐胸膈痞連兩脇﹐嘔酸水﹐皆服之。

當歸白芍藥茯苓白朮貝母熟地黃山梔子各一錢半夏人參柴胡牡丹皮陳皮香附川芎各六分甘艸四分水二鍾﹐姜三片﹐煎八分﹐食遠服。

茯苓內托散治鬢疽已成﹐堅而不潰﹐潰而不斂﹐气血俱虛﹐身涼脈細﹐飲食少思﹐口淡無味﹐及形體消瘦者。

歸身黃耆制川芎白芍藥陳皮白朮山藥熟地白茯苓人參各一錢熟附子甘艸肉桂牡丹皮地骨皮各五分姜三片﹐棗二枚﹐水二鍾﹐煎八分﹐食遠服。

升陽益胃散【《正傳》】治一切惡瘡發背腦疽等證。

人參陳皮獨活防風防風梢黃連黃蘗蘇木當歸梢漢防己各五分桔梗連翹知母生地黃生甘艸黃芩各一錢炙甘艸羌活槁本黃耆各一錢五分當歸三錢澤瀉七分右細切分作二服﹐每服用水二大盞﹐浸半日煎至一盞﹐滴酒數十點﹐去渣﹐臨臥溫服。忌飲水。再作膿﹐效遲。初患二三日者﹐服之立消。作膿者﹐立潰。隨病上下﹐食前後服。

定痛消毒飲【《瘍瘍全書》﹐下同】治腦疽並一切癰疽﹐疼痛不禁。

人參當歸升麻川芎白芍藥桔梗白茯苓半夏柴胡甘艸羌活防風白芷天花粉枳殼厚朴右銼﹐姜三片﹐燈心三十莖﹐空心服。

三香內托散治證同上。

人參木香黃芪炙厚朴甘艸炙紫蘇官桂烏藥白芍藥白芷川芎防風枳殼乳香右姜三片﹐棗二枚﹐水煎﹐不拘時服。

圍藥治上證毒勢散漫。

雄黃末二錢白芨末一兩右和勻﹐用蟹搗汁調敷﹐畱孔﹐時用水潤之。

救苦拔毒膏用敷前證。

雄蜒蚰一二條﹐以蔥白二寸﹐同搗極爛雄黃末白芨末各一錢和勻敷患處﹐畱孔﹐幹用水潤之。何爲雄蜒蚰﹖背上有白紋者是也。對口瘡發鬢髮疽之證亦治。

敗毒流气飲治證同上。

人參漧葛枳殼桔梗甘艸炙柴胡細辛薄荷川芎羌活白芍藥獨活紫蘇天花粉防風白芷右姜三片﹐棗一枚﹐水煎﹐食後服。

內托流气飲治前證不消。

人參木香黃芪炙厚朴甘艸炙紫蘇官桂冬加夏減檳榔烏藥枳殼當歸川芎芍藥白芷桔梗右﹐姜三片﹐棗二枚﹐煎服。一方有細辛﹑鼠粘﹑防風﹐無木香﹑官桂﹑檳榔﹐治證同。或熱﹐加柴胡﹑黃芩﹐去官桂。或痛﹐加延胡索﹑五靈脂﹑乳香。或瀉痢﹐加附子﹑人參﹑白朮土炒﹑澤瀉。胃气不順﹐加陳皮﹑茯苓﹑半夏﹑山藥。嘔吐﹐加生薑﹑藿香。

淸心流气飲治發鬢毒。

茯苓防風甘艸炙柴胡羌活川芎紫蘇連翹赤芍藥人參白芷前胡獨活山梔右水煎服。

敗毒流气飲治鬢疽。

紫蘇桔梗枳殼甘艸炙白芷川芎生地黃漧葛麥冬當歸白芍藥柴胡天花粉鼠粘子薄荷右﹐水煎食後服。

淸肝流气飲治證同上。

桔梗枳殼甘艸炙防風前胡羌活生地黃黃芩獨活川芎當歸白芍藥小柴胡靑皮白茯苓右﹐姜三片棗一枚﹐煎服﹐仍時時服蠟礬丸。

麥餞散【《外科正宗》﹐下同】治﹝疒禿﹞瘡頭毛脫落﹐白斑如癬﹐瘡痂壘壘疊起﹐癢甚猶若虫行。

小麥一升﹐炒枯黃色﹐乘熱入缽內入硫黃細末四兩白砒細末一兩﹐攪勻﹐待冷取起再入煙膠半斤川椒三兩生礬枯礬各二兩右共碾細末﹐以蔥湯洗沐瘡痂潔掙﹐用麻油調搽﹐以氈帽戴之﹐隨後作疼發腫﹐忍之﹐三日後﹐其痂漸漸而脫。愈之後不復作﹐其發亦生。戒諸發物。

諸瘡一掃光治﹝疒禿﹞瘡發脫作癢。

苦參黃蘗各一斤煙膠一升明礬枯礬木鱉肉蛇牀子硫黃樟冰水銀輕粉點紅椒楓子肉各二兩白砒五錢右共爲細末﹐每一錢加倒掛塵二分﹐燈窩宿油調搽﹐自愈。

潤肌膏治﹝疒禿﹞瘡漧枯﹐白斑作癢﹐發脫。

麻油四兩當歸五錢紫艸一錢右同熬藥枯﹐濾淨﹐將油再熬﹐加黃蠟五錢﹐化盡﹐傾入碗內﹐頓冷﹐搽擦患上﹐漸愈矣。古今圖書集成醫部全錄卷一百二十八

頭門

單方

頭痛﹕八月朔日收取百花頭上露﹐磨墨點太陽穴﹐立止。點膏肓穴﹐治勞瘵﹐謂之天灸。【時珍】

頭風腦痛﹕元精石末入羊膽中﹐陰漧﹐水調一字﹐吹鼻中﹐立止。【《千金方》】

頭痛欲死﹕硝石末﹐吹鼻內卽愈。【《炮炙論》】

偏頭風痛﹕硇砂末一分﹐水潤豉心一分﹐搗丸皂子大﹐綿包﹐露出一頭﹐隨左右納鼻中﹐立效。【《聖惠方》】

頭痛頭風﹕如神丹。光明硫黃﹑硝石各一兩﹐細研﹐水丸﹐芡子大﹐空心嚼一丸﹐茶下。【《普濟方》】

腎虛頭痛﹕用硫黃一兩﹐胡粉爲末﹐飯丸梧子大﹐痛時﹐冷水服五丸﹐卽止。

又方﹕用硫黃末﹑食鹽等分﹐水調生麵糊﹐丸梧子大﹐每服薄荷茶下五丸。

又方﹕用硫黃六錢﹐烏藥四錢爲末﹐蒸餅丸梧子大﹐每服三五丸﹐食後茶淸下。

頭忽眩運﹐經夕不瘥﹐四體漸羸﹐飲食無味﹐好食黃土﹕用朮三斤﹐曲三斤﹐搗篩酒﹐和丸梧子大﹐每服用二十丸﹐日三服。忌菘菜桃李靑魚。【《外臺祕要》】

腦風頭痛不可忍﹕遠志末﹐﹝口畜﹞鼻。【《宣明方》】

少陽頭痛﹐太陽頭痛﹐不拘偏正﹕小淸空膏﹐用片黃芩酒浸透﹐曬榦爲末﹐每服二錢﹐茶酒任下。【東垣】

偏正頭風﹕防風﹑白芷等分爲末﹐煉蜜丸彈子大﹐每嚼一丸﹐茶調下。【《普濟方》】

太陽頭痛﹕羌活﹑防風﹑紅豆等分爲末﹐﹝口畜﹞鼻。【《玉機微義》】

偏正頭風痛不可忍者﹕延胡索七枚﹐靑黛二錢﹐牙皂二个﹐去皮子爲末﹐水和丸﹐如杏仁大﹐每以水化一丸﹐灌入病人鼻內﹐隨左右﹐口咬銅錢一个﹐當有涎出成盆而愈。【《永類方》】

凡人登車船煩悶﹐頭痛欲吐者﹐宜用徐長卿﹑石長生﹑車前子﹑車下土﹑李根皮各等分﹐搗碎﹐以方囊系半合於衣帶及頭上﹐則免此患。【《肘後方》】

頭痛欲裂﹕當歸二兩﹐酒一升﹐煎取六合飲之﹐日再服。【《外臺祕要》】

气虛頭痛﹕川芎爲末﹐臘茶調服二錢甚捷﹐曾有婦人產後頭痛﹐一服卽愈。【《集簡方》】

風熱頭痛﹕川芎一錢﹐茶葉二錢﹐水一鍾﹐煎五分﹐食前熱服。【《簡便方》】

頭風化痰﹕川芎洗切曬榦焉末﹐煉蜜﹐丸如小彈子大﹐不拘時嚼一丸﹐茶淸下。【經驗方】

偏頭風痛﹕京芎細銼﹐浸酒﹐日飲之。【《斗門方》】

風熱上衝﹐頭目運眩﹐或胸中不利﹕川芎﹑槐角子名一兩爲末﹐每服三錢﹐用茶淸調下。胸中不利﹐以水煎服。【《保命集》】

首風旋運﹐及偏正頭疼﹐多汗惡風﹐胸膈痰飲﹕川芎一斤﹐天麻四兩爲末﹐煉蜜丸如彈子大﹐每嚼一丸﹐茶淸下。【《宣明方》】

頭面諸風﹕香白芷切﹐以蘿卜汁浸透﹐日榦爲末﹐每服二錢﹐白湯下﹐或以﹝口畜﹞鼻。【《直指方》】

偏正頭風﹐百藥不治﹐一服便可﹐天下第一方也。香白芷炒二兩五錢﹐川芎炒﹐甘艸炒﹐川烏頭半生半熟各一兩爲末﹐每服一錢﹐細茶薄荷湯調下。【《談野翁試效方》】

頭痛﹝口畜﹞鼻﹕髙良姜生研﹐頻﹝口畜﹞卽止。【《普濟方》】

偏頭風痛﹕蓽茇爲末﹐令患者口含溫水﹐隨左右痛以左右鼻吸一字﹐有效。【《經驗良方》】

一品丸﹐治气熱上攻﹐頭目昏眩﹐及治偏正頭痛﹕大香附於﹐杵去毛﹐水煮一時﹐搗曬焙漧﹐研爲末﹐煉蜜﹐丸彈子大。每服一丸﹐水一盞﹐煎八分服。女人醋湯煎之。【《奇效良方》】

偏正頭風﹕香附子炒一斤﹐烏頭炒一兩﹐甘艸二兩爲末﹐煉蜜﹐丸彈子大﹐每服一丸﹐蔥茶嚼下。【《本事方》】

气郁頭痛﹕用香附子炒四兩﹐川芎藭二兩爲末﹐每服二錢﹐臘茶淸調下。常服除根明目。華佗《中藏經》加甘艸一兩﹐石膏二錢半。【《澹寮方》】

頭風睛痛﹕香附子一兩﹐藿香葉﹑甘艸各二錢爲末﹐每服二錢﹐沸湯入鹽調下。【《聖惠方》】

頭風旋運﹐痰逆惡心懶食﹕眞零陵香﹑藿香葉﹑莎艸根炒﹐等分爲末﹐每服二錢﹐茶下﹐日三服。【《本事方》】

頭風白屑﹕零陵香﹑白芷等分﹐水煎汁﹐入雞子白攪勻﹐敷數十次﹐終身不生。【《聖惠方》】

又方﹕水蘇煮汁﹐或燒灰淋汁沐之。【《普濟方》】

頭項風彊﹕八月後取荊芥穗作枕﹐及鋪牀下﹐立春日去之﹐則愈。【《千金方》】

風熱頭痛﹕荊芥穗﹑石膏等分爲末﹐每服二錢﹐茶調下。【《永類鈐方》】

頭目諸疾﹐一切眼疾血勞﹐風气頭痛﹐頭旋目眩﹕荊芥穗爲末﹐每酒服三錢。【《龍樹論》】

風熱頭痛﹐熱結上焦﹐致生風气痰厥頭疼﹕用水蘇葉五兩﹐皂莢炙去皮子三兩﹐芫花醋炒焦一兩﹐爲末﹐煉蜜丸梧子大。每食後服二十丸﹐荊芥湯下。【《聖惠方》】

白菊花酒﹐治丈夫婦人久患頭風眩悶﹐頭髮幹落﹐胸中痰壅﹐每發卽頭旋眼昏﹐不覺欲倒者﹐是其候也。先灸兩風池各二七壯﹐並服此酒及散永瘥。其法﹕春末夏初﹐收白菊軟苗﹐陰榦搗末﹐空腹取一方寸匕﹐和無灰酒服之﹐日再服﹐漸加三方寸匕。若不飲酒者﹐但和羹粥汁服亦得。秋八月合花收暴漧﹐切取三大斤﹐以生絹袋盛﹐貯三大鬥酒中﹐經七日服之。日三次﹐常令酒气相續爲佳。【《圖經》】

風熱頭痛﹕菊花﹑石膏﹑川芎各三錢爲末﹐每服一錢半﹐茶調下。【《簡便方》】

頭風久痛﹕蘄艾揉爲丸﹐時時嗅之﹐以黃水出爲度。【《靑囊雜纂》】

頭風﹐面瘡癢出黃水﹕艾二兩﹐醋一升﹐砂鍋煎取汁﹐每薄紙上貼之﹐一日二次上。【禦藥院方。】

气攻頭痛﹕胡蘆巴炒﹑三稜酒浸焙﹐各半兩﹐漧薑炮二錢半爲末﹐姜湯或溫酒﹐每服二錢。【《濟生方》】

痰厥頭痛﹕牛蒡子炒﹑旋覆花等分爲末﹐臘茶淸服一錢﹐日二服。【《聖惠方》】

頭痛連睛﹕牛蒡子﹑石膏等分爲末﹐茶淸調服。【《醫方摘要》】

頭面忽腫﹐熱毒風气內攻﹐或連手足赤腫﹐觸著痛者﹕牛蒡子根﹐一名蝙蝠刺﹐洗淨研爛﹐酒煎成膏﹐絹攤貼腫處﹐仍以熱酒服一二匙腫消痛減。【《斗門方》】

頭風掣痛不可禁者﹕牛蒡莖葉搗取濃汁二升﹐無灰酒一升﹐鹽花一匙﹐頭糖火煎稠成膏﹐以摩痛處﹐風毒自散。摩時須極力令熱乃效﹐冬月用根。【《篋中方》】

頭風白屑﹕牛蒡葉搗汁﹐熬稠塗之﹐至明日用皂莢水洗去。【《聖惠方》】

諸風頭運﹕蒼耳葉曬榦爲末﹐每服一錢酒調下﹐日三服。若吐則以蜜丸梧子大﹐每服二十丸﹐十日全好矣。【經驗方】

頭風熱痛﹕決明子炒研﹐茶調敷兩太陽穴﹐幹則易之﹐一夜卽愈。【《醫方摘元》】

雷頭風腫﹐不省人事﹕地膚子同生薑研爛﹐衝酒熱服﹐取汗卽愈。【《聖濟總錄》】

頭風白屑﹕王不畱行﹑香白芷等分爲末﹐幹糝一夜﹐篦去。【《聖惠方》】

頭風疼痛﹔葶藶子爲末﹐以湯淋汁沐頭三四度﹐卽愈。【《肘後方》】

偏正頭痛﹕鱧腸艸﹐卽旱蓮艸﹐取汁滴鼻中。【《聖濟總錄》】

頭風作痛﹕用蒴藋根二升﹐以酒二升﹐煮服﹐汗出止。【《千金方》】

頭風旋運﹕起倒無定﹐蒴藋獨活白芷石膏各一兩﹐枳實炒七錢半﹐每服三錢﹐酒一盞﹐煎六分服。【《聖惠方》】

腦痛眉痛﹕谷精艸二錢﹐地龍三錢﹐乳香一錢爲末﹐每用五分﹐燒煙筒中﹐隨左右燻鼻。【《聖濟總錄》】

偏正頭痛﹕用谷精艸一兩爲末﹐以白麵糊調攤紙花上﹐貼痛處幹換。【《集驗方》】

偏正頭痛﹕用谷精艸末﹑銅綠各一錢﹐硝石半分﹐隨左右﹝口畜﹞鼻。【《聖濟方》】

濕熱眩運不可當者﹕酒炒大黃爲末﹐茶淸服二錢﹐急則治其標也。【《丹溪纂要》】

風气頭痛不可忍者﹕乳香﹑蓖麻仁等分﹐搗餅﹐隨左右貼太陽穴﹐解發出气甚驗。

又方﹕用蓖麻油紙剪花貼太陽﹐亦效。

又方﹕蓖麻仁半兩﹐棗肉十五枚﹐去核搗塗紙上﹐卷筒插入鼻中﹐下淸涕卽止。【《徳生堂方》】

八種頭風﹕蓖麻子剛子各四十九粒﹐去殼﹐雀腦芎一大塊﹐搗如泥﹐糊丸彈子大﹐綫穿掛風處﹐陰漧。用時﹐先將好末茶調成膏子塗盞內﹐後將炭火燒前藥﹐煙起以盞復之﹐待煙盡以百沸蔥湯點盞內茶藥服之。後以棉被裹頭臥﹐汗出避風。【《袖珍方》】

諸風頭痛﹕藜蘆一莖﹐研末﹐入麝香少許﹐吹鼻。

又方﹕藜蘆半兩﹐黃連三分﹐﹝口畜﹞鼻。【《聖惠方》】

頭風頭痛﹕用臘月烏頭一升炒﹐令黃﹐末之﹐以絹袋盛浸三斗酒中﹐逐日溫服。

又方﹕用附子炮﹑石膏煆等分爲末﹐入腦麝少許﹐每服五分﹐茶酒任下。

又方﹕用附子一枚生﹐去皮臍﹐菉豆一合﹐同入銚子內﹑煮豆熟爲度﹐去附子食菉豆立瘥﹐每个可煮五次﹐後爲末服之。

風毒頭痛﹐攻注頭目﹐痛不可忍﹕大附子一枚﹐炮去皮爲末﹐以生薑一兩﹐大黑豆一合﹐炒熟﹐用酒一盞﹐煎七分﹐調附末一錢﹐溫服。

又方﹕治二三十年頭風不愈者﹐用大川烏頭生去皮四兩﹐天南星炮一兩爲末﹐每服二錢﹐細茶三錢﹐薄荷七葉﹐鹽梅一个﹐水一盞﹐煎七分﹐臨臥溫服。

治頭痛連睛者﹕生烏頭一錢﹐白芷四錢爲末﹐茶服一字﹔仍似末﹝口畜﹞鼻﹐效。

風寒頭痛﹐風寒客於頭中﹐淸涕﹐項筋急硬﹐胸中寒痰﹐嘔吐淸水﹕用大附子或大川烏頭二枚﹐去皮蒸過﹐川芎藭﹑生薑各一兩﹐焙研﹐以茶湯調服一錢﹐或銼片﹐每用五錢﹐水煎服﹐隔三四日一服。或加防風一兩。

又方﹕治風寒流注﹐偏正頭痛年久不愈﹐最有神效﹐用大附子一个﹐生切四片﹐以薑汁一盞﹐浸炙﹐再浸再炙﹐汁盡乃止。髙良姜等分爲末﹐每服一錢﹐臘茶淸調下。忌熱物少時。【《三因必效方》】

年久頭痛﹕川烏頭﹑天南星等分爲末﹐蔥汁調塗太陽穴。【經驗方】

頭風痛﹐如斧劈難忍﹕川烏頭末﹐燒煙燻碗內﹐溫茶泡服之。【《集簡方》】

痰厥頭痛如破﹐厥气上衝﹐痰塞胸膈﹕炮附子三分﹐釜墨四錢﹐冷水調服方寸匕﹐當吐卽愈。忌豬肉冷水。

腎厥頭痛﹕大附子一个﹐炮熟去皮﹐生薑半兩﹐水一升半﹐煎分三服。

气虛上壅﹐偏正頭痛不可忍者﹕大附子一枚﹐炮去皮臍﹐研末﹐蔥汁麵糊丸菉豆大﹐每服十丸﹐茶淸下。

蠍附丸﹐治气虛頭痛﹐最合造化之妙。附子助陽扶虛﹐鍾乳補陽鎭墜﹐全蠍取其鉆透﹐蔥涎取其通气。湯使用椒以達下﹐鹽以引用﹐使虛气下歸﹐對證用之﹐無不奏效。大附子一枚﹐剜心令空﹐入全蠍去毒五枚在內﹐以余附末﹐同鍾乳粉二錢半﹐白面少許﹐水和作劑。包附煨熟﹐去皮研末﹐蔥涎和丸梧子大﹐每椒鹽湯下五十丸。

腎气上攻﹐頭項不能轉移﹐椒附丸主之。用大熟附子一枚爲末﹐每用二錢﹐以椒二十粒﹐用白面塡滿椒口﹐水一盞半﹐姜七片﹐煎七分﹐去椒入鹽﹐空心點服﹐椒气下達﹐以引逆气歸經也。【《本事方》】

偏正頭風﹕艸烏頭四兩﹐川芎藭四兩﹐蒼朮半斤﹐生薑四兩﹐連須生蔥一把﹐搗爛﹐同入瓷瓶﹐封固埋土中﹐春五﹑夏三﹑秋五﹑冬七日﹐取出曬漧﹐揀去蔥姜爲末﹐醋麵糊和丸梧子大﹐每服九丸﹐臨臥溫酒下﹐立效。【經驗方。】

久患頭風﹕艸烏頭尖生用一分﹐赤小豆三十五粒﹐麝香一字爲末﹐每服半錢﹐薄荷湯冷服﹐更隨左右﹝口畜﹞鼻。【《指南方》】

風痰頭痛﹐體虛傷風﹐停聚痰飲﹐上駁﹐頭痛或偏或正﹕艸烏頭炮去皮尖半兩﹐川烏頭生去皮尖一兩﹐藿香﹑乳香三皂子大爲末﹐每服二錢﹐薄荷姜湯下﹐食後服。【《三因方》】

女人血風頭痛。艸烏頭﹑梔子等分爲末﹐自然蔥汁隨左右調﹐塗太陽及額上﹐勿近眼﹐避風。

風痰眩運﹐頭痛气郁﹐胸膈不利﹕白附子炮去皮臍半斤﹐石膏煆紅半斤﹐朱砂二兩二錢半﹐龍膽一錢爲末﹐粟米飯丸小豆大﹐每服三十丸﹐食後茶酒任下。【禦藥院方】

偏正頭風﹕白附子﹑白芷﹑豬牙皂角去皮﹐等分爲末﹐食後茶淸服﹐仰臥少頃。【《本事方》】

痰厥頭痛﹕白附子﹑天南星﹑半夏等分﹐生研爲末﹐生薑自然汁浸﹐蒸餅﹐丸菉豆大﹐每服四十丸﹐食後姜湯下。【《濟生方》】

風痰頭痛不可忍﹕天南星一兩﹐荊芥葉一兩爲末﹐薑汁糊丸梧子大﹐每食後﹐姜湯下二十丸。

又方﹕上淸丸﹐用天南星﹑茴香等分生研末﹐鹽酢煮麵糊丸﹐如上法服。【《經效濟世方》】

白禿頭瘡﹕芫花末﹐豬脂和敷之﹐立效。【《集效方》】

八般頭風﹐二次見效﹕半夏末﹐入百艸霜少許﹐作紙撚燒煙﹐就鼻內﹝口畜﹞之﹐口中含水﹐有涎﹐吐去再含。【《衛生寶鑑》】

頭風久痛﹕莽艸煎湯沐之﹐勿令入目。【《聖惠方》】

溫熱頭痛﹕黑牽牛七粒﹐砂仁一粒﹐研末﹐井華水調汁﹐仰灌鼻中﹐待涎出卽愈。【《聖濟總錄》】

熱病頭痛﹐發熱進退﹕用大栝蔞一枚﹐去瓤細銼﹐置磁碗中﹐用熱湯一盞泡之﹐蓋定良久﹐去滓服。【《聖惠方》】

痰熱頭風﹕懸栝蔞一个﹐赤王瓜子七个焙﹐牛蒡子焙四兩爲末﹐每食後﹐茶或酒服三錢。忌動風發熱之物。

頭痛發汗。萆薢﹑旋覆花﹑虎頭骨酥炙等分爲散﹐欲發時以溫酒服二錢﹐暖臥取汗﹐立瘥。【《聖濟總錄》﹐下同】

頭風熱痛﹕山豆根末﹐油調﹐塗兩太陽。

頭上白屑﹕山豆根浸油﹐日塗之。

洗頭風痛﹕新通艸﹐瓦上燒﹐存性研末二錢﹐熱酒下。牙關緊者﹐斡口灌之。

目赤頭旋﹐眼花面腫﹐風熱上攻﹕用排風子焙﹐甘艸炙﹐菊花焙﹐各一兩爲末﹐每服二錢﹐臥時溫水下。

頭風腦痛﹕百靈藤十斤﹐水一石﹐煎汁三斗﹐入糯米三斗﹐作飯侯冷﹐拌神曲炒末九兩﹐同入甕中﹐如常釀酒﹐經三五日﹐更炊糯米冷投之﹐待熟澄淸﹐每溫飲一小盞﹐服後﹐渾身汗出爲效。【《聖惠方》﹐下同】

頭風白屑﹕羊蹄艸根﹐杵同羊膽汁塗之﹐永除。

頭上白﹝疒禿﹞﹕獨根羊蹄﹐勿見婦女雞犬風日﹐以陳酢研如泥﹐生布擦赤敷之﹐日一次。【《肘後方》】

頭瘡不瘥﹕菖蒲末油調敷之﹐日三﹐夜二次。【《法天生意》】

頭上惡瘡﹕以黃泥包豆豉煨熟﹐取出爲末﹐以蒓菜油調敷之。【《保幼大全》】

頭風白屑﹕瓦松曝漧﹐燒灰淋汁﹐熱洗﹐不過六七次。【《聖惠方》】

頭面諸瘡﹕芝麻生嚼敷之。【《普濟方》】

頭皮虛腫﹐薄如蒸餅﹐狀如裹水以口嚼小麥麵敷之﹐良。【《梅師方》】

頭風畏冷﹕蕎麥粉二升﹐水調作二餅更互合頭上﹐微汗卽愈。【《怪證奇方》】

頭風風眼﹕蕎麥作錢大餅﹐貼眼四角﹐以米大艾炷灸之﹐卽效如神。

頭風頭痛﹕大豆三升﹐炒熟﹐至微煙出﹐入瓶中﹐以酒五升沃之﹐密封七日﹐溫服。【《千金方》﹐下同】

頭風疼痛﹕豉湯洗頭避風取汗﹐瘥。

茯苓酒﹐治頭風虛眩﹐暖腰膝﹐主五勞七傷﹐用茯苓粉同曲米釀酒飲之。

黃卷散﹐治頭風濕痺﹐筋攣膝痛﹐胃中積熱﹐大便閉濇﹐用大豆黃卷炒一升﹐酥半兩爲末﹐食前溫水服一匙﹐日二服。【《普濟方》】

菊花酒﹐治頭楓﹐明耳目﹐去痿痺﹐消百病。用甘菊花煎汁﹐同曲米釀酒﹐或加地黃﹑當歸﹑枸杞諸藥﹐亦佳。

頭風苦痛﹕用大蒜七个﹐去皮﹐先燒紅地﹐以蒜逐个於地上磨成膏子﹐卻以僵蠶一兩﹐去頭足﹐安蒜上﹐碗覆一夜﹐勿令透气﹐只取蠶研末﹐﹝口畜﹞入鼻內﹐口中含水﹐甚效。

頭風作痛﹕蕓薹子一分﹐大黃三分爲末﹐﹝口畜﹞鼻。

偏正頭痛﹕生蘿卜汁一蜆殼﹐仰臥﹐隨左右注鼻中﹐神效。王荊公病頭痛﹐有道人傳此方﹐移時遂愈也。以此治人﹐不可勝數。【《如宜方》】

年久頭風﹕萊菔子生薑等分﹐搗取汁﹐入麝香少許﹐﹝口畜﹞入鼻中﹐立止。【《普濟方》】

頭運吐逆﹐胃冷生痰也。用川漧薑炮二錢半﹐甘艸炒一錢二分﹐水一鍾半﹐煎減半服﹐累用有效。【《傳信適用方》】

一切頭瘡雞腸艸燒灰和鹽敷之。【孟詵《食療》】

風痰頭痛﹕苦瓠膜取汁﹐以葦管灌入鼻中﹐其气上衝腦門﹐須臾惡涎流下﹐其病立愈﹐除根﹐勿以昏運爲凝。幹者浸汁亦效。其子爲末﹐吹入亦效。年久頭風亦愈。【《普濟方》】

腦漏流膿﹕破瓢白雞冠花﹑白螺螄殼﹐各燒存性等分﹐血竭﹑麝香各五分爲末﹐以好酒灑濕﹐熟艾連藥揉成餅﹐貼在頂門上﹐以熨斗熨之﹐以愈爲度。

頭面風腫﹕杏仁搗膏﹐雞子黃和杵塗帛上厚裹之﹐幹則又塗﹐不過七八次﹐愈也。【《心鏡》】

痰厥頭痛如破者﹕烏梅肉三十个﹐鹽三撮﹐酒三升﹐煮一升﹐頓服取吐﹐卽愈。【《肘後方》】

風虛頭痛欲破﹕杏仁去皮尖﹐曬榦研末﹐以水九升研﹐濾汁煎如麻腐狀﹐取和羹粥食之。七日後﹐大汗出﹐諸風漸減。此法神妙﹐可深祕之。須愼風冷豬雞魚蒜酢。【《千金方》﹐下同】

風襲腦疼﹐項彊﹕穿土地作坑﹐煆赤﹐以水灑之﹐令冷﹐鋪生桃葉於內﹐臥席上﹐以項著坑上蒸﹐至汗出﹐良久卽瘥。

頭項彊痛﹐乃肝腎二髒受風也。用宣州木瓜二个﹐取蓋去瓤﹐沒藥二兩﹐乳香二錢半﹐二味入木瓜內﹐縛定﹐飯上蒸三四次﹐爛研成膏﹐每用三錢﹔又入生地黃汁半盞﹐無灰酒二盞﹐暖化溫服。

白禿頭瘡﹕漧桃一兩﹐黑豆一合爲末﹐臘豬脂調搽患上。

頭痛不止﹕楊梅爲末﹐以少許﹝口畜﹞鼻取嚏﹐妙。

頭上痜瘡﹕三月三日收未開桃花陰漧﹐與桑椹赤者等分作末﹐以豬脂和﹐先取灰汁洗去痂﹐卽塗之。【《食療》】

頭風作痛﹕楊梅爲末﹐每食後薄荷茶服二錢﹐或以消風散同煎服﹐或同搗末﹐以白梅肉和丸彈子大﹐每食後蔥茶嚼下一丸。【《朱氏集驗》】

頭上肥瘡﹕一百五日﹐寒食節﹐收桃花爲末﹐食後﹐以水半盞調﹐服方寸匕﹐日三﹐甚良。【崔元亮《海上方》】

頭面癬瘡﹕生白果肉﹐切斷頻擦﹐取效。【《邵氏經驗方》】

頭上白禿﹕花椒末豬脂調敷﹐三五度便愈。

頭風作痛﹕吳茱萸煎濃湯﹐以新棉染頻拭髮根﹐良。【《千金翼方》】

气虛頭痛﹕用上春茶末﹐調成膏﹐置瓦盞內﹐復轉﹐以巴豆四十粒﹐作二次燒煙燻之﹐曬漧﹐乳細﹐每服一字﹐別入好茶末﹐食後煎服﹐立效。【《醫方大成》】

濕家頭痛﹕瓜蒂末一字﹐﹝口畜﹞入鼻中﹐口含冷水﹑取出黃水﹐愈。【《活人書》】

頭腦鳴響﹐狀如虫蛀﹐名天白蟻﹕以茶子爲末﹐吹入鼻中﹐取效。【《醫方摘要》】

偏頭痛﹕黃蠟三兩鎔化﹐以紙闊二寸﹐長五寸﹐在蠟上拖勻﹐蘄艾薄鋪於上﹐捲爲筒﹐左痛插右耳﹐右痛插左耳﹐中火燃之﹐煙气透腦﹐痛卽止﹐至重不過二次。【《急救方》】

偏正頭風﹐天陰風雨卽發﹕桂心末一兩﹐酒調﹐塗於額上及頂上。【《聖惠方》】

气厥頭痛﹕不拘老少及產後頭痛﹐天臺烏藥﹑川芎等分爲末﹐每服三錢﹐臘茶淸調下﹐產後鐵錘燒紅﹐淬酒調下。【《濟生方》】

頭目風熱上攻﹕用龍腦末半兩﹐南硼砂末一兩﹐頻﹝口畜﹞兩鼻。【禦藥院方】

頭腦疼痛﹕片腦一錢﹐紙捲作撚﹐燒煙燻鼻﹐吐出痰涎﹐卽愈。【《壽域方》】

卒病頭痛﹕皂角末﹐吹鼻取嚏。【《斗門方》】

頭風白屑﹕桑灰淋汁﹐沐之神良。【《聖惠方》】

頭風白屑﹕楮木作枕﹐六十日一易新者。【《外臺》】

風痰頭痛不可忍﹕梔子末和蜜濃﹐傅舌上﹐吐卽止。【《兵部手集》】

頭風疼痛﹕白棘倒鉤四十九个﹐燒存性﹐丁香一个﹐麝香一皂子大爲末﹐隨左右﹝口畜﹞鼻。【《聖惠方》】

風虛眩運﹕大頭鷹閉殺﹐去毛煮食﹐以骨燒存性﹐酒服。【《便民食療》】

頭風疼痛﹕蚱蟬二枚﹐生研﹐入乳香朱砂細末各半分﹐丸小豆大﹐每用一丸﹐隨左右納鼻中﹐出黃水爲效。【《聖濟總錄》】

頭風旋運﹕蟬殼一兩﹐微炒爲末﹐非時酒下一錢﹐白湯亦可。【《聖惠方》】

偏正頭痛久不除者﹕晴明時﹐將發分開﹐用麝香五分﹐皂角末一錢﹐薄紙裹置患處﹐以布包炒鹽於上熨之﹐冷則易﹐如此數次﹐更不再發。【《簡便單方》】

老人風眩﹕用白羊頭一具﹐如常治食之。

頭目虛運﹕車風一个﹐卽鷹頭也﹐去毛焙﹐川芎一兩爲末﹐酒服三錢。【《選奇方》】

太陽中暍﹐身熱頭痛﹐而脈微弱﹐此夏月傷冷水﹐水行皮中所致。瓜蒂二七个﹐水一升﹐煮五合﹐頓服取吐。【《金匱要略》】

風熱頭痛﹕地龍炒研﹐薑汁半夏餅﹑赤茯苓等分爲末﹐一字至半錢﹐生薑荊芥湯下。【《普濟方》】

頭風疼痛﹕龍珠丸用五月五日﹐取蚯蚓和腦麝﹐杵丸梧子大﹐每以一丸納鼻中﹐隨左右先塗薑汁在鼻﹐立愈。【《總錄》】

偏正頭痛不可忍者﹕《聖惠方》龍香散﹐用地龍去土焙﹐乳香等分爲末﹐每以一字作紙撚﹐燈上燒煙以鼻嗅之﹔或每用一撚﹐於香鑪上慢火燒之﹐以紙筒引煙入鼻燻之﹐口噙冷水﹐有涎吐去﹐仍以好茶一盞點呷﹐卽愈。

頭風白屑作癢﹕狗頭骨燒灰﹐淋汁沐之。【《聖惠方》】

頭風痺痛﹕用臘月烏雞屎一升﹐炒黃爲末﹐絹袋盛漬五升酒中一七﹐溫服令醉。【《千金方》】

頭風白屑﹕新下烏雞子三枚﹐沸湯五升﹐攪作三度沐之﹐甚良。【《集驗》】

頭風掣疼﹕湖南押衙顏思退傳方﹐用蠟二斤﹐鹽半斤﹐香油一兩﹐相和於旋鑼中﹐鎔令相入﹔捏作一兜鏊﹐勢可合腦大小﹐蓋至額﹐其痛立止也。【經驗方】

頭風白屑﹕烏羊屎煎汁洗之。【《聖惠方》】

雷頭風病﹕羊屎焙研﹐酒服二錢。【《普濟方》】

頭上瘡癬﹕蜂房研末﹐臘豬脂和塗之﹐效。【《聖惠方》】

頭身俱痛﹕煩悶者用頭垢豆許﹐水服囊盛﹐蒸豆熨之。【《肘後方》】

偏正頭風﹐不拘遠近﹐諸藥不效者﹐如神。用白芷﹑芎藭各三錢爲細末﹐以黃牛腦子調﹐二末入於瓷器內﹐加酒頓熟﹐乘熱食之﹐盡量一醉﹐醒則其病如失﹐甚驗。【《保壽堂方》】

頭上生瘡﹕海螵蛸﹑白膠香各二錢﹐輕粉五分爲末﹐先以油潤淨﹐乃搽末二三次﹐卽愈。【《衛生易簡方》】

八般頭風﹕黃魚鰾燒存性爲末﹐臨臥﹐以蔥酒調服二錢。

偏正頭風﹐並夾頭風﹐連兩太陽穴痛﹕用白僵蠶爲末﹐蔥茶調服方寸匕。【《聖惠方》】

葉椿治頭風﹐用白僵蠶﹑髙良姜等分爲末﹐每服一錢﹐臨臥時﹐茶服﹐日二服。

卒然頭痛﹕白僵蠶爲末﹐每用熟水調下二錢﹐立瘥。【《斗門方》】

赤痜頭瘡出膿﹐晝開夜合﹕馬蹄燒灰﹐生油調塗﹐神效。【《聖惠方》﹐下同】

頭風白屑作癢﹕蠶沙燒灰淋汁洗之。

頭癢生瘡﹕白鴿屎五合﹐酢煎二三沸﹐杵爛敷之﹐日三上。

頭瘡白禿﹕鴿屎研末敷之﹐先以酢泔洗淨亦可﹐燒研摻之。

頭瘡熱瘡﹐風濕諸毒﹕用五倍子﹑白芷等分研末摻之﹐膿水卽幹﹐如幹者以淸油調塗。【《衛生易簡方》】

鬼舐頭瘡﹕取小兒屎和臘豬脂敷之。【《千金方》】

頭痛至極﹕童便一盞﹐豉心半合﹐同煎至五分﹐溫服。【《聖濟總錄》】

頭痛不可忍方﹕大蒜一顆﹐去皮﹐研取自然汁﹐令病人仰臥垂頭﹐以銅箸點少許﹐滴入鼻中﹐急令﹝口畜﹞入腦﹐眼中淚出﹐瘥。【《奇效良方》﹐下同】

治頭痛方﹕水調決明子末﹐貼兩太陽六。一方作枕﹐去頭風明目。

治偏頭疼方﹕郁金一顆﹐苦壺盧子一合﹐爲細末﹐用白絹子裹藥末一錢﹐於新汲水內浸過﹐滴向患處﹐鼻中得黃水出﹐卽瘥。

篋中方治頭風及腦掣﹐痛不可忍者﹐以此膏摩之﹐極效。方用牛蒡華搗取濃汁二升﹐無灰酒一升﹐鹽花一匙﹐慢火熬令稠成膏﹐以摩痛處﹐其風毒自散﹐亦治時行頭痛。摩時須令極熱﹐乃得速效。冬月無苗﹐以根代之。

雷頭風方歌曰﹕雷頭風發聽斯言﹐豬糞將來不用錢﹐細搗羅爲極細末﹐溫酒調下便安然。

祕方﹕貼頭風熱痛﹐用大黃﹝石卜﹞硝各等分爲末﹐井底泥和捏作餅﹐貼兩太陽穴。

又方﹕治頭目眩運﹐大黃﹑荊芥穗﹑防風各等分﹐水煎服﹐以利爲度。

又方﹕治失血過多﹐眩運不醒﹐芎藭﹑當歸酒浸等分﹐每服四錢﹐水煎溫服。甚者加附子。

卒頭痛如破﹐非冷非風﹐是胸膈有痰﹐厥气上衝所致﹐名爲厥頭痛﹐吐之卽差。單煮茗﹐飲一二升﹐須臾吐﹔吐畢又飲﹐如此數過﹐須吐痰涎盡乃止﹐不損人﹐待渴卽差。【《本艸》﹐下同】

偏正頭痛﹕人中白﹑地龍炒等分爲末﹐羊膽汁丸芥子大﹐每新汲水化一丸﹐注鼻中﹝口畜﹞之﹐名一滴金。【《普劑方》】

偏正頭風﹐气上攻不可忍﹕用全蠍二十一个﹐地龍六條﹐土狗三个﹐五倍子五錢爲末﹐酒調攤﹐貼太陽穴上。【《徳生堂經驗方》】

癩頭瘡﹕用黃連末傅之﹐累效。【《準繩》】

眉稜骨痛﹐屬風熱與痰﹕白芷﹑片芩酒炒等分爲末﹐每服二錢﹐茶淸調下。【《丹溪篡要》】

治風頭眩﹐心肺浮熱﹐手足無力﹐筋骨煩疼﹐言語似濇﹐一身動搖﹕用烏驢頭一枚﹐揉洗如法﹐蒸令極熟﹐細切﹐更與豉汁內煮著﹐五味調點﹐少酥食之﹐效。【《奇效良方》﹐下同】

偏正頭疼方歌曰﹕白芷經痛日曬香﹐艸烏等分炒令黃。半錢細末蔥茶點﹐此是頭疼決捷方。

又方歌曰﹕老少頭風總一般﹐良姜細辛等僵蠶。白梅湯點三分許﹐才發之時服便安。【《儒門事親》﹐下同】

頭痛不止﹕丁香一錢﹐白芷半兩﹐瓜蒂一兩﹐爲細末﹐每用半字吹入鼻中﹐卽瘥。

頭風方﹕苦丁香﹑川芎﹑藜蘆各等分﹐右爲細末﹐噙水鼻內﹝口畜﹞之。

治頭風方﹕服荊瀝不限多少﹐取瘥止。【《千金方》﹐下同】

又方﹕七月七日﹐麻勃三斗﹐麻子一石﹐末相和蒸之﹐沸湯一石五斗三徧淋之﹐煮取一石﹐漬神曲二十斤﹐令發釀﹐黍米兩石五斗﹐熟封三七日﹐服淸一升。百日﹐身中濇皮八風﹐胸膈五臟﹐骨髓伏風﹐百病悉去。

治卒中惡風頭痛方﹕搗生烏頭﹐以大酢和塗﹐放布上薄痛處﹐須臾痛止﹐日夜五六薄﹐遂痛處薄之。搗烏頭須去皮。

又方﹕鹽一升爲末﹐以麻油二升﹐煎一宿﹐令消盡﹐塗頭。石鹽尢良。

又方﹕芥子爲末﹐酢和敷頭一周時。

又方﹕蜀椒二升﹐以水煎取汁﹐沐髮﹐良。

治頭項彊﹐不得顧視方﹕蒸好大豆一斗﹐令變色﹐內囊中枕之。

枕頭方﹐治頭風頭痛﹐百藥不效者。食茱萸葉﹐細銼灑酒拌勻﹐以絹袋盛之﹐於甑中蒸熟﹐乘熱分作二包﹐更換枕頭﹐以效爲度。

又熨法﹕治風頭痛﹐𨿽重綿厚帛﹐不能禦風寒者。艾葉揉如綿﹐用帛夾住﹐包頭上﹐用熨斗熨艾﹐使熱气入內﹐良久卽愈。

治偏頭風痛﹕雄黃﹑細辛等分爲末﹐左邊痛嗅入右鼻﹐右邊痛嗅入左鼻﹐立效。【《斗門方》﹐下同】

治頭風﹕端午日采蒼耳二兩﹐茵陳一兩﹐甘艸半兩﹐爲末﹐每服三錢﹐熱酒或茶調下。

治頭痛﹕蒼耳﹑川芎﹑當歸等分爲末﹐每服三錢﹐臨臥﹐茶淸調下。

熊腦髓作油摩頭﹐可去白屑。【《本艸》﹐下同】

腦縫開裂方﹕人大熱發頭熱者﹐令腦縫裂開﹐取黑虱三五百枚﹐搗碎敷之。

治頭上風屑﹐極燥癢無時﹐毗乃气虛風邪﹐侵於皮表而生。用藜蘆不拘多少爲末﹐先洗頭﹐須避風﹐候未至十分幹時﹐用末糝之。需用入發至皮﹐方得緊縛之。兩日夜﹐次日卽不燥癢。如尙有些少﹐可再用一次﹐立效。【《本事方》】

頭上生瘡如癩﹕防風通聖散爲末﹐酒浸焙三次﹐食後白湯調服﹐日三。【《丹溪心法》下同】

癩頭瘡方﹕鹽湯溫洗淨﹐以一上散敷之﹐久不愈者神效。

癩頭瘡﹐宜服酒歸飲﹐外用雄黃水銀等分爲末﹐臘豬脂半生半熟調敷之。濕爛者﹐燕窩土黃蘗爲末﹐幹糝。【《入門》】

白禿頭瘡﹕宜神應膏。【《醫鑑》】

頭面瘡﹕密陀僧﹑硫黃各一錢﹐輕粉少許﹐右爲末﹐豬脂調敷。【《丹溪心法》﹐下同。】

頭面瘡﹕以臘月馬脂油﹐塗擦極妙。

頭面瘡﹕松皮灰五錢﹐黃丹白膠香各二錢半﹐枯白礬大黃黃蘗各一錢二分。右爲末﹐熱油調敷。

大頭天行﹕僵蠶一兩﹐錦紋大黃二兩﹐薑汁丸彈子大﹐新汲泉水﹐和生蜜調服。外用井底泥調大黃﹑芒硝末敷之。

頭重如山﹕用羌活根燒三錢﹐連翹三錢﹐紅豆錢半。右爲末﹐﹝口畜﹞鼻。若爲飲除濕藥則過﹐所誅罰無過﹐故於鼻取之﹐猶鳥在髙巓之上﹐必射而取之也。【東垣】

壯實人气實有痰﹐或頭痛或眩運﹕大黃酒浸三次爲末﹐茶調服。【《丹溪心法》】

頭瘡方﹕用好紫霄炭燒通紅﹐入水淬之﹐又燒又淬﹐以水熱爲度﹐取所淬之水﹐日日洗之﹐使熱毒宣發而愈。外以胡荽子﹑伏龍肝﹑懸龍尾﹑黃連﹑白礬爲末﹐調敷。又服酒炒通聖散﹐效。懸龍尾﹐屋梁塵也。

白禿臘梨﹕灰窯內燒過紅土墼四兩﹑百艸霜一兩﹑雄黃一兩﹑膽礬六錢﹑楡皮三錢﹑輕粉一錢﹐爲末﹐豬膽汁調﹐剃頭後搽之﹐百發百中﹐神方也。土墼乃燒石灰窯中﹐流結土渣也﹐輕虛而色赭。【《積徳堂方》】

頭瘡白禿﹕取牛皮竈岸爲末﹐麻油調塗﹐或和輕粉少許。

白禿頭瘡﹕百艸霜和豬脂塗之。又頭上諸瘡﹐以酢湯洗淨﹐百艸霜入膩粉少許﹐生油調塗﹐立愈。【《證類本艸》】

治赤髮禿落﹕油磨銅錢末﹐塗之卽生。【《普濟方》】

頭上生虱﹕銅靑﹑明礬末摻之。【《摘元方》﹐下同】

頭上生虱﹕水銀和蠟燭油揩之﹐一夜皆死。

頭上生虱﹕銀朱浸酢﹐日日梳頭。

又方﹕包銀朱紙以碗覆燒之﹐茶淸洗下﹐煙子擦之﹐包頭一夜﹐至旦﹐虱盡死。【《積徳堂方》】

白禿頭蒼﹕雄黃豬膽汁和塗之。【《聖濟錄》】

幹濕頭瘡﹔白礬半生半煆酒調塗之。【《生生編》】

白禿頭瘡﹕皂礬﹑楝樹子燒研搽之。【《普濟方》】

頭瘡白禿﹕貫眾白芷爲末﹐油調塗之。

又方﹕貫眾燒末﹐油調塗。

小兒禿瘡﹕白頭翁根搗敷一宿﹐作瘡半月愈。【《肘後方》】

白禿慘痛﹕陳香薷二兩﹐水一盞﹐煎汁三分﹐入胡粉﹑豬脂半兩﹐和勻﹐日日塗之。【《子母祕錄》】

白禿頭瘡﹕五月收漏蘆艸燒灰﹐豬膏和塗之。【《聖濟總錄》】

白禿頭瘡﹕葶藶末塗之。【《聖惠方》】

白禿頭瘡﹕糞籃煎汁頻洗。【《聖濟錄》】

白禿頭瘡﹕藜蘆末豬脂調塗之。【《肘後方》】

頭生蟣虱﹕藜蘆末摻之。【《直指方》】

小兒白禿瘡﹕雞窩艸和白頭翁花燒灰﹐臘月豬脂和敷之﹐以酢泔洗淨。

眉煉頭瘡﹕用小麥燒存性爲末﹐油調傅。【《儒門事親》】

頭瘡生蛆﹕頭皮內時有蛆出﹐以刀刮破﹐擠絲瓜葉汁搽之﹐蛆出盡﹐絕根。【《小山怪證方》】

小兒白禿瘡﹕方用吳茱萸鹽腌過﹐炒研酢和塗之。【《活幼口議》】

雞屎白禿﹕甜瓜蔓連蒂﹐不拘多少﹐以水浸一夜﹐砂鍋熬取苦汁﹐去渣再熬﹐如餳盛收﹐每剃去痂疕洗淨﹐以膏一盞﹐加半夏末二錢﹐薑汁一匙﹐狗膽汁一枚﹐和勻塗之﹐不過三上。忌食動風之物。【《儒門事親》】

發毛毒瘡﹐生頭中﹐初生如蒲桃﹐痛甚﹕黃蘗一兩﹐乳香二錢半﹐爲末﹐槐花煎﹐水調作餅﹐貼於瘡口。【《普濟方》】

頭癢生瘡﹕楸葉搗汁﹐頻塗。【《聖惠方》】

頭耳諸瘡﹐眉癬燕窩瘡﹕並用肥皂煆存性一錢﹐枯礬一分﹐研勻﹐香油調塗之。【《摘元方》】

臘梨頭瘡﹕不拘大人小兒﹐用獨核肥皂﹐去核塡入沙糖﹐入巴豆二枚﹐紮定鹽泥包﹐煆存性﹐入檳榔﹑輕粉五七分﹐研勻﹐香油調搽。先以灰汁洗過﹐溫水再洗拭漧﹐乃搽﹐一宿見效﹐不須再洗。【《普濟方》】

白禿頭癬﹕熊白敷之。

細辛主風頭痛腦痛﹐治頭面風不可闕也。又治足少陰腎經﹐苦頭痛﹐煎服末服皆佳。

川芎治厥陰經頭痛在腦﹐偏頭痛﹐細銼酒浸服之﹐或煎服﹐或末服並佳。又主風邪﹐入腦頭痛﹐治頭面風不可闕也。

防風主大風頭眩痛﹐又主頭面去來風﹐煎服末服皆佳﹐治上部風邪之仙藥也。【《湯液》﹐下同】

葛根主傷寒中風頭痛﹐煎服之效﹐乃陽明經頭痛藥也。

甘菊治風眩頭痛﹐取花爲末酒﹐調服一錢﹐日再服﹐或多取釀酒或浸酒服之﹐又取嫩莖葉作羹﹐作菜食﹐亦良。白菊尢佳。

白芷﹐治陽明頭痛在額﹐煎服末服並佳。

麻黃﹐主風寒頭痛﹐去節煎服。【《本艸》】

槁本﹐治巓頂痛﹐腦齒痛﹐引諸藥至頂上﹐煎服末服並佳。【《丹溪心法》】

半夏主頭眩﹐足太陰痰厥﹐頭痛非此不能除﹐煎服之。【東垣】

蔓荊子﹐主風頭痛腦鳴﹐煎服之。【《本艸》】

蔓荊子﹐太陽經頭痛之要藥﹐能散風邪﹐除頭昏目暗。【《丹溪心法》】

山茱萸﹐主頭風腦骨痛﹐又治肝虛眩運﹐乃肝臟藥也﹐煎服之。【《本艸》﹐下同】

羌活﹐治賊風頭痛眩運﹐乃太陽頭痛主藥也。又主風毒頭連齒痛﹐銼煎服之。

荊芥﹐治頭風﹐荊芥穗﹑石膏煆等分爲末﹐每二錢以姜蔥煎水調下﹐名荊芥散。

蔥白連須者﹐治傷寒頭痛﹐煎服出汗卽效﹐太陽經藥也。

綠豆治頭風頭痛﹐作枕枕之佳。

薄荷治頭風﹐又治風熱頭痛﹐爲淸上切要藥﹐煎服末服並佳。

石膏治熱厥頭痛﹐陽明頭痛﹐大效。石膏﹑川芎﹑白芷等分爲末﹐每三錢﹐茶淸調下﹐名石膏散。古今圖書集成醫部全錄卷一百二十九

頭門

鍼灸

《素問》曰﹕熱病始於頭首者﹐刺項太陽而汗出止。

刺頭﹐中腦戶﹐入腦者死。

刺家不診﹐聽病者言在頭﹐頭疾痛﹐爲藏鍼之刺﹐至骨病以上﹐無傷骨肉及皮。皮者道也。

黃帝問曰﹕余聞風者百病之始也。以鍼治之柰何﹖岐伯對曰﹕風從外入﹐令人振寒﹐汗出﹐頭痛﹐身重﹐惡寒﹐治在風府﹐調其陰陽﹐不足則補﹐有餘則瀉。

邪客於足太陽之絡﹐令人頭項肩痛﹐刺足小指爪甲上與肉交者各一痏﹐立已。不已﹐刺外踝下三痏﹐左取右﹐右取左﹐如食頃已。

《靈樞》曰﹕病在上者下取之﹐病在下者髙取之。病在頭者取之足﹐病在腰者取之腘。

手心主之別﹐名曰內關﹐去腕二寸﹐出於兩筋之間﹐循經以上﹐系於心包絡。心系實則心痛﹐虛則爲頭彊﹐取之兩筋間也。

督脈之別﹐名曰長彊﹐挾脊上項﹐散頭上下﹐當肩胛左右﹐別走太陽入貫膂。實則脊彊﹐虛則頭重﹐髙搖之﹐挾脊之有過者﹐取之所別也。

陽逆頭痛﹐胸滿不得息﹐取之人迎。

其足太陽有通項入於腦者﹐正屬目本﹐名曰眼系。頭目苦痛﹐取之在項中兩筋間﹐入腦。

熱病﹐面靑腦痛﹐手足躁﹐取之筋間﹐以第四鍼於四逆﹐筋躄目浸。索筋於肝﹐不得索之金。金者肺也。

熱病頭痛﹐顳顬﹐目瘈﹐脈痛﹐善衄﹐厥熱病也。取之以第三鍼﹐視有餘不足。寒熱痔。

厥頭痛﹐面若腫起而煩心﹐取之足陽明太陰。

厥頭痛﹐頭脈動﹐心悲善泣﹐視頭動脈反盛者﹐刺盡去血後﹐調足厥陰。

厥頭痛﹐貞貞頭重而痛﹐瀉頭上五行﹐行五。先取手少陰﹐後取足少陰。

厥頭痛﹐意善忘﹐按之不得﹐取頭面左右動脈﹐後取足太陰。

厥頭痛﹐項先痛﹐腰脊爲應﹐先取天柱﹐後取足太陽。

厥頭痛﹐頭痛甚﹐耳前後脈湧有熱﹐瀉出其血﹐後取足少陽。

眞頭痛﹐頭痛甚﹐腦盡痛﹐手足寒至節﹐死不治。

頭痛不可取於腧者﹐有所擊墮﹐惡血在於內﹐若肉傷痛未已﹐可則刺﹐不可遠取也。

頭痛不可刺者﹐大痺爲惡﹐日作者可令少愈﹐不可已。

頭半寒痛﹐先取手少陽陽明﹐後取足少陽陽明。

厥挾脊而痛至頂﹐頭沈沈然﹐目﹝目巟﹞﹝目巟﹞然﹐腰脊彊﹐取足太陽腘中血絡。

奇邪之所在﹐皆爲不足﹐故上气不足﹐腦爲之不滿﹐耳爲之苦鳴﹐頭爲之苦傾﹐目爲之眩﹐補足外踝下畱之。目眩頭傾﹐補足外踝下畱之。

气在於頭者﹐取之天柱﹑大杼﹐不知﹔取足太陽營輸。

甲乙日自乘﹐無刺頭。

《甲乙經》曰﹕頭痛﹐目窻及天衝﹑風池主之。

厥頭痛﹐孔最主之。

厥頭痛﹐面腫起﹐商丘主之。

頭腦中寒﹐鼻衄目泣出﹐神庭主之。

頭痛身熱﹐鼻窒﹐喘息不利﹐煩滿﹐汗不出﹐曲差主之。

頭痛目眩﹐頸項彊急﹐胸脇相引﹐不得傾側﹐本神主之。

頭項痛重﹐暫起僵僕﹐鼻窒鼽衄﹐喘息不得通﹐通天主之。

頭項惡風﹐汗不出﹐淒厥﹐惡寒﹐嘔吐﹐目系急﹐痛引頞﹐頭重項痛﹐玉枕主之。

頰淸不得視﹐口沫泣出﹐兩目眉頭痛﹐臨泣主之。

腦風頭痛﹐惡見風寒﹐鼽衄鼻窒﹐喘息不通﹐承靈主之。

頭痛身熱﹐引兩頷急﹐腦空主之。

頭重目瞑﹐淒厥寒熱﹐汗不出﹐陶道主之。

身熱頭痛﹐進退往來﹐神道主之。

頭痛如破﹐身熱如火﹐汗不出﹐瘈瘲﹐寒熱﹐汗不出﹐惡寒裏急﹐腰腹相引痛﹐命門主之。

頸項痛不可以俯仰﹐頭痛﹐振寒﹐瘈瘲﹐气實則脇滿俠脊﹐有並气熱﹐汗不出﹐腰背痛﹐大杼主之。

風眩頭痛﹐鼻不利﹐時嚏﹐淸涕自出﹐風門主之。

熱病頭痛身重﹐懸顱主之。

善嚏頭痛身熱﹐頷厭主之。

熱病頭痛﹐引目外眥而急﹐煩滿﹐汗不出﹐引頷齒面赤皮痛﹐懸釐主之。

熱病偏頭痛﹐引目外眥﹐懸釐主之。

頭目瞳子痛﹐不可以視﹐挾項彊急﹐不可以顧﹐陽白主之。

頭風痛﹐鼻鼽衄﹐眉頭痛﹐善嚏﹐目如欲脫﹐汗出﹐寒熱﹐面赤﹐頰中痛﹐項椎不可左右顧﹐目系急﹐瘈瘲﹐攢竹主之。

頭眩病﹐身熱﹐汗不出﹐上脘主之。

頭痛振寒﹐淸冷淵主之。

頭痛項背急﹐消濼主之。

風眩頭痛﹐少海主之。

熱病先頭重額痛﹐煩悶身熱﹐熱爭則腰痛不可以俯仰﹐胸滿﹐兩頷痛甚﹐善泄﹐饑不欲食﹐善噫﹐熱中足淸﹐腹脹﹐食不化﹐善嘔﹐泄有膿血﹐若嘔無所出﹐先取三里﹐後取太白﹑章門主之。

厥頭痛﹐面浮腫﹐煩心﹐狂見鬼﹐善笑不休﹐發於外有所大喜﹐喉痺不能言﹐丰隆主之。

頭重鼻鼻醜﹐及瘈瘲﹐汗不出﹐煩心﹐足下熱﹐不欲近衣﹐項痛目翳﹐鼻及小便皆不利﹐至陰主之。

暴病頭痛﹐身熱﹐痛肌肉動﹐耳聾惡風﹐目眥爛赤﹐項不可以顧﹐髀樞痛泄﹐腸澼﹐束骨主之。

頭痛顏靑者﹐顖會主之。

風眩引頷痛﹐上星主之。取上星者﹐先取譩嘻﹐後取天牖﹑風池。

頂上痛風﹐頭重﹐目如脫﹐不可左右顧﹐百會主之。

風眩目眩﹐顱上痛﹐後頂主之。

頭重頂痛﹐目不明﹐風到腦中寒﹐重衣不熱﹐汗出頭中﹐惡風﹐刺腦戶主之。

頭痛項急﹐不得傾倒﹐目眩﹐鼻不得喘息﹐舌急難言﹐刺風府主之。

頭眩目痛﹐頭半寒﹐玉枕主之。

腦風﹐目瞑﹐頭痛﹐風眩﹐目痛﹐腦空主之。

頭痛引頸﹐竅陰主之。

風頭耳後痛﹐煩心﹐及足不收﹐失履﹐口喎僻﹐頭項搖瘈﹐牙車急﹐完骨主之。

眩頭痛重﹐目如脫﹐項似拔﹐狂見鬼﹐目上反﹐項直不可以顧﹐暴攣﹐足不任身﹐痛欲折﹐天柱主之。

眩頭痛﹐刺絲竹空主之。

神庭﹐禁不可刺。

上關﹐禁不可刺深﹐深則令人耳無所聞。

顱息﹐刺不可多出血。

左角﹐刺不可久畱。

人迎﹐刺過深殺人。

頭維﹐禁不可灸。

承光﹐禁不可灸。

腦戶﹐禁不可灸。

風府﹐禁不可灸。

喑門﹐禁不可灸。

絲竹空﹐禁不可灸。

神庭﹐在髮際直鼻督脈足太陽陽明之會﹐禁不可刺﹐令人癲疾﹐目失精。灸三壯。

曲差﹐一名鼻衝﹐俠神庭兩旁各一寸五分﹐在髮際是太陽脈气所發﹐正頭取之﹐刺入三分﹐灸五壯。

本神﹐在曲差兩旁各一寸五分﹐在髮際﹐足少陽陽維之會﹐刺入三分﹐灸三壯。

頭維﹐在額角髮際﹐俠本神兩旁各一寸五分﹐足少陽陽維之會﹐刺入五分﹐禁不可灸。

上星一穴﹐在顱上直鼻中央﹐入髮際一寸陷者中﹐可容豆﹐督脈气所發﹐刺入三分﹐畱六呼﹐灸三壯。

顖會﹐在上星後一寸骨間陷者中﹐督脈气所發﹐刺入四分﹐灸五壯。

前頂﹐在顖會後一寸五分骨間陷者中﹐督脈气所發﹐刺入四分﹐灸五壯。

百會﹐一名三陽會﹐在前頂後一寸五分﹐頂中央旋毛﹐中陷可容指﹐督脈足太陽之會﹐刺入三分﹐灸三壯。

後頂﹐一名交衝﹐在百會後一寸五分﹐枕骨上﹐督脈气所發﹐刺入四分﹐灸五壯。

彊間﹐一名大羽﹐在後頂後一寸五分﹐督脈气所發﹐刺入三分﹐灸五壯。

腦戶﹐一名匝風﹐一名會額﹝會額據《外臺》卷三十九﹐作「合顱」。﹞﹐在枕骨上﹐彊間後一寸五分﹐督脈足太陽之會﹐此別腦之會﹐不可灸﹐令人喑。

風府﹐一名舌本﹐在頂上﹐入髮際一寸﹐大筋內宛宛中﹐疾言其肉立起﹐言休其肉立下﹐督脈陽維之會﹐禁不可灸﹐灸之令人喑﹐刺入四分﹐畱三呼。

五處﹐在督脈旁﹐去上星一寸五分﹐足太陽脈气所發﹐刺入三分﹐不可灸。

承光﹐在五處後二寸﹐足太陽脈气所發﹐刺入三分﹐禁不可灸。

通天﹐一名天臼﹐在承光後一寸五分﹐足太陽脈气所發﹐刺入三分﹐畱七呼﹐灸三壯。

絡卻﹐一名彊陽﹐一名腦蓋﹐在通天后一寸三分三分據《素問》水熱穴論王冰注及《千金》卷二十九作「五分」。﹐足太陽脈气所發﹐刺入三分﹐畱五呼﹐灸三壯。

玉枕﹐在絡卻後七分﹐俠腦戶旁一寸三分﹐起肉枕骨﹐入髮際三寸﹐足太陽脈气所發﹐刺入三分﹐皆三呼﹐灸三壯。

臨泣﹐當目上眥﹐直入髮際五分陷者中﹐足太陽少陽陽維之會﹐刺入三分﹐畱七呼﹐灸五壯。

目窻﹐一名至榮﹐在臨泣後一寸﹐足少陽陽維之會﹐刺入三分﹐灸五壯。

正營﹐在目窻後一寸﹐足少陽陽維之會﹐刺入三分﹐灸五壯。

承靈﹐在正營後一寸五分﹐足少陽陽維之會﹐刺入三分﹐灸五壯。

腦空﹐一名顳顬﹐在承靈後一寸五分﹐俠玉枕骨下陷者中﹐足少陽陽維之會﹐刺入四分﹐灸五壯。

天衝﹐在耳上如前三分﹐刺入三分﹐灸三壯。

率谷﹐在耳上﹐入髮際一寸五分﹐足太陽少陽之會﹐嚼而取之﹐刺入四分﹐灸三壯。

曲鬢﹐在耳上﹐入髮際曲隅陷者中﹐鼓頷有空﹐足太陽少陽之會﹐刺入三分﹐灸三壯。

浮白﹐在耳後﹐入髮際一寸﹐足太陽少陽之會﹐刺入三分﹐灸二壯。

竅陰﹐在完骨上枕骨下﹐搖動應手﹐足太陽少陽之會﹐刺入四分﹐灸五壯。

完骨﹐在耳後入髮際四分﹐足太陽少陽之會﹐刺入二分﹐畱七呼﹐灸七壯。

喑門﹐一名舌橫﹐一名舌厭﹐在後髮際宛宛中﹐入系舌本﹐督脈陽維之會﹐仰頭取之﹐刺入四分﹐不可灸﹐灸之令人喑。

天柱﹐在俠項後髮際大筋外廉陷者中﹐足太陽脈气所發﹐刺入二分﹐畱六呼﹐灸三壯。

風池﹐在顳顬後髮際陷者中﹐足少陽陽維之會﹐刺入三分﹐畱三呼﹐灸三壯。

《千金方》曰﹔凡孔穴主對者﹐穴名在上﹐病狀在下。或一病有數十穴﹐或數病共一穴﹐皆臨時斟酌作法用之。其有須鍼者﹐卽鍼刺以補瀉之。不宜鍼者﹐直宜灸之。然灸之大法﹐但其孔穴與鍼無忌﹐卽下白鍼。若溫鍼訖﹐乃灸之。燔鍼白鍼﹐皆須妙解。知鍼知藥﹐固是良醫。

神庭﹑水滿﹐主寒熱頭痛﹐喘渴﹐目不可視。

頭維﹑大陵﹐主頭痛如破﹐目痛如脫。

昆侖﹑解溪﹑曲泉﹑飛揚﹑前谷﹑少澤﹑通裏﹐主頭眩痛。

竅陰﹑彊間﹐主頭痛如錐刺﹐不可以動。

腦戶﹑通天﹑腦空﹐主頭重痛。

消濼﹐主寒熱痺頭痛。

攢竹﹑承光﹑腎腧﹑絲竹空﹑瘈脈﹑和髎﹐主風頭痛。

上星﹐主風頭眩顏靑。

顖會﹐主風頭眩頭痛顏靑。

天牖﹑風門﹑昆侖﹑關元﹐關衝﹐主風眩頭痛。

合谷﹑五處﹐主風頭熱。

前頂﹑後頂﹑頷厭﹐主風眩偏頭痛。

玉枕﹐主頭半寒痛。

天柱﹑陶道﹑大杼﹑孔最﹑後溪﹐主頭痛。

目窻﹑中渚﹑完骨﹑命門﹑丰隆﹑太白﹑外丘﹑通谷﹑京骨﹑臨泣﹑小海﹑承筋﹑陽陵泉﹐主頭痛寒熱﹐汗出﹐不惡寒。

《保命集》曰﹕頭痛不可忍﹐鍼足厥陰﹑太陽經原穴。

凡瘡瘍可灸刺者﹐須分經絡部分﹐血气多少﹐兪穴遠近。若從背而出﹐當從太陽五穴﹐隨證選用﹐或刺或灸﹐泄其邪气。凡太陽多血少气﹐至陰﹑通谷﹑束骨﹑昆侖﹑委中。從鬢而出者﹐當從少陽五穴選用。凡少陽少血多气﹐竅陰﹑夾溪﹑臨泣﹑陽輔﹑陽陵泉。從髭而出者﹐當從陽明五穴選用。凡陽明多血少气﹐厲兌﹑內庭﹑陷谷﹑衝陽﹑解溪。從腦而出者﹐初覺腦痛不可忍﹐且欲生瘡也。腦者髓之海﹐當灸刺絕骨﹐以泄邪气。腦者﹐捨也﹐故脈浮者﹐從太陽經﹐依前選用﹔脈長者﹐從陽明經﹐依前選用﹔脈弦者﹐從少陽經﹐依前選用。論曰﹕諸經各有井滎兪經合。井主心下滿及瘡蒼色﹔榮主身熱及瘡赤色﹔兪主體重節痛﹐瘡黃色﹔經主咳嗽寒熱﹐瘡白色﹔合主气逆而泄﹐瘡黑色。隨經病而有此證者﹐或宜灸宜鍼﹐以泄邪气。經曰﹕邪气內蓄則腫熱﹐宜砭射之也。《內經》曰﹕夫癖气之息者﹐宜以鍼開除之﹔气勝血聚者﹐宜石而泄之。王注曰﹕石﹐砭也。可以破大癰出膿。今以﹝金非﹞鍼代之。凡瘡瘍已覺微漫腫硬﹐皮血不變色﹐脈沈不痛者﹐當外灸之﹐引邪气出而方止。如已有膿水者不可灸﹐當刺之。淺者亦不可灸。經曰﹕陷者灸之。如外微覺木硬而不痛者﹐當急灸之﹐是邪气深陷也。淺者不可灸﹐愼之。

《儒門事親》曰﹕大頭病以砭鍼刺腫處出血﹐卽效。

《丹溪心法》曰﹕頭風頭痛﹐鍼百會立愈。又灸顖會﹑前頂﹑上星﹑百會。

《醫學綱目》曰﹔陽迎頭痛﹐腦滿不得息﹐取之人迎。陽迎﹐卽陽逆也。又云﹕肝气逆則頭痛﹐耳聾頰腫。取穴者﹐是瘀血腫滿處取之也。

偏正頭風﹐取絲竹空﹐沿皮向外﹐透率谷﹔風池﹐橫鍼入寸半﹐透風府﹔合谷半寸。以上穴未愈﹐再取解溪三里﹑中脘﹐各灸五十壯。

正頭風﹕百會一分﹐灸七壯﹔上星二分﹐灸七壯﹐三稜鍼出血﹐亦得﹔合谷。不愈﹐再取神庭﹐灸七壯﹔太陽﹐在兩額角眉後紫脈上﹐三稜鍼出血亦得。

醉頭風﹐內攢竹一分﹝分原作「穴」﹐據文意攺。﹞﹐印堂一分﹐灸五壯﹔攢竹一分﹐沿皮橫透魚腰﹔三里﹐膻中灸﹐風門沿皮向外一寸。

頭風面腫﹐項彊不得回顧﹕天牖五分﹐畱七呼﹐不宜補﹐亦不宜灸。若灸之﹐則面腫脹。合當取下穴譩嘻六分﹐畱三呼﹐瀉五吸。後取天牖﹑風池﹐卽瘥﹐此古流注之法。

頭風﹕後溪﹐京骨。

頭痛嘔吐﹕神庭﹐一分﹔印堂﹐在兩眉中﹐沿及透左攢竹﹐補三吸﹐轉埽元穴﹐退鍼﹔沿皮透右攢竹﹐補三吸。

風痰頭痛﹕丰隆五分﹐灸亦得。

腎厥頭痛﹕湧泉三分﹐彈鍼出血。

偏正頭痛﹐取阿是穴鍼之﹐卽愈。

雷頭風﹐取上顖﹑百會﹑風池。

頭重如石﹐取印堂一分﹐沿皮透攢竹﹐先左後右﹐彈鍼出血。

眩運﹐取神庭﹑上星﹑顖會﹑前頂﹑後頂﹑腦空﹑風池﹑陽谷﹑大都﹑至陰﹑金門﹑申脈﹑足三里。

眩運﹐怕寒﹐春夏常著綿帽﹐暫去卽發﹐取百會﹑上星﹑風池﹑丰隆。

《資生方》曰﹕腎厥頭痛﹐灸關元百壯。

厥逆﹐頭痛齒亦痛﹐灸曲鬢七壯。

腦痛﹑腦旋﹑腦瀉﹑腦熱﹑腦冷﹐皆灸顖會。

《薛己醫案》曰﹕李氏云﹐腦疽及頸項有疽﹐不可用隔蒜灸﹐恐引毒上攻。宜灸足三里穴五壯﹐气海穴三七壯﹐仍服涼血化毒之藥﹐或以騎竹馬馬原缺﹐據《備急灸法》補。穴法灸之。凡頭項咽喉生疽﹐古法皆爲不治﹐若用此法﹐多有生者。如五香連翹漏蘆等湯﹐國老膏﹑萬金散﹐皆可選用。

【注前證屬膀胱經﹐或濕熱上壅﹐或陰火上炎﹐若因濕熱﹐則病气有餘﹐元气不足﹐當用黃連消毒散以除濕毒﹐用補中益气湯以滋化源。若因陰火﹐則元气病气俱不足﹐當用補中益气湯及六味地黃丸﹐以滋腎水。若腎水漧涸﹐中傳末證﹐急用加減八味丸及補中益气湯﹐以固根本﹐引火歸源。若色黯不潰﹐或潰而不斂﹐名曰腦鑠﹐不治。大凡焮腫痛甚﹐宜活命飲﹐隔蒜灸之﹐解散瘀血﹐拔引郁毒﹐但艾炷宜小而少。若欲其成膿腐潰﹐生肌收斂﹐並用托裏爲主。】

《古今醫鑑》曰﹕神庭穴在髮際前上五分﹐灸三壯﹔上星穴在髮際上一寸半﹐灸三壯﹔後頂﹑百會﹑風池。已上諸穴﹐隨灸一處可愈。

導引

《保生祕要》曰﹕頭痛導引用手法﹕百會掏六十四度﹐擦亦如數﹐兼運後功。

運功﹕左疼意想左乳下一大筋﹐扯過右乳下﹔右疼則扯過左乳下﹐每行十二度。

頭痛﹕顧臍念﹐於患處推下至湧泉止。

頭重目花﹐導引﹕觀空﹐坐定閉气﹐以兩手心掩耳擊天鼓﹔次擦湧泉穴﹔次以手按膝﹐端坐呵气九口﹐如法定神。

運功﹕意定鉉雍﹐舌頂上齶﹐俟液徐生﹐頻咽丹田﹐復想歸臍﹐雙睛運轉﹐而頭輕目無花矣。

頭運腦痛及痰滯導引﹕單搭膝坐﹐二指點閉耳門及口眼鼻七竅之處﹐躬身微力前努﹐使眞气上升﹐腦邪自散矣。

運功﹕注臍﹐念想頭上痛處﹐分兩邊運至心口開下﹔念臍輪斡旋通關﹐緊行至滯痰處﹐著意多運﹐周流徧腹﹐顧臍念。

神運頭眩導引﹕此證情欲所傷﹐气衰血少﹐心火上攻﹐痰飲串肺﹐爲患日久﹐變成癆瘵﹐於肩井穴掏九九之數﹐擦亦如之﹐兼用後功自愈。

運功﹕緊閉地戶﹐安神伏气﹐按腦及耳。大運要倚坐﹐足屈勿交﹐神气自回﹐得液有津﹐咽下定神。

跌運導引﹕於肩井穴﹑環跳穴﹐掏之九九﹐擦之九九﹐自然而愈。

運功﹕急按耳門及腦門﹐仍遏顖門定元神。若气轉回心淸爽﹐愼遲發語固命根。

眩運﹕閉口定神伏气﹐按腦門及耳戶口。大運之人﹐要屈足﹐勿教伸直﹐恐气難溫和。遂咽津﹐通大竅﹐津下竅自通﹐其神自存﹐霎時而省人事。

揭胎運﹐按顖門送气下丹田。又有運不省人事者﹐以手遏於顖門。

臘梨瘡﹐取湧泉之水﹐從腳肋而上致頭頂瘡處洗之﹐一月可除。又將面前撥下﹐以至腳指頭而出﹐每次行二十四徧要本。童子念三教先生四个字﹐若大人有面紅﹐亦如此法。

醫案

《墨莊漫錄》曰﹕王文公安石爲相﹐日奏事殿中﹐忽覺偏頭痛不可忍﹐遽奏上請歸治疾﹐裕陵令且在中書偃臥。已而﹐小黃門持一小金杯藥少許賜之云﹕左痛卽灌右鼻﹐右卽反之﹐左右俱痛並灌之。卽時痛愈。明日入謝﹐上曰﹕禁中自太祖時﹐有此數十方﹐不傳人間﹐此其一也。因並賜此方。蘇軾自黃州歸﹐過金陵﹐安石傳其方﹐用之如神。但目赤少時﹐頭痛卽愈。法用新蘿卜﹐取自然汁﹐入生龍腦少許﹐調勻﹐昂頭使人滴入鼻竅。

《輟耕錄》曰﹕任子昭云﹕向寓都下﹐時鄰家兒患頭疼不可忍﹐有回回醫官﹐用刀割開額上﹐取一小蟹﹐堅硬如石﹐尙能活動﹐頃焉方死﹐疼亦遄止。當求得蟹﹐至今藏之。夏雪蓑云﹕嘗於平江閶門﹐見過客馬腹膨脹倒地﹐店中偶有老回回見之﹐於左腿內割取小塊出﹐不知何物也﹐其馬隨卽騎而去。信西域多奇術哉﹗

《儒門事親》曰﹕丹霞僧病頭痛﹐常居暗室﹐不敢見明﹐其頭熱痛﹐以布圜其頭上﹐置冰於其中﹐日易數次﹐熱不能已﹐諸醫莫識其證﹐求見戴人。戴人曰﹕此三陽經蓄熱故也。乃置炭火於暖室中﹐出汗﹐湧吐﹐三法並行﹐七日方愈。僧顧從者曰﹕此神仙手也。

彭吳張叟年六十餘歲﹐病熱厥頭痛﹐以其用湧藥時已一月間矣﹐加之以火﹐其人先利臟腑﹐年髙身困﹐出門見日而僕﹐不知人。家人驚惶﹐欲揉撲之。戴人曰﹕大不可擾。續與西瓜涼水蜜雪﹐少頃而蘇。蓋病人年老湧泄﹐目脈易亂﹐身體內有炎火﹐外有太陽﹐是以跌僕﹐若是擾之﹐便不救矣。惟安定神思﹐以涼水投之﹐待之以靜﹐靜便屬水﹐自然無事。若他醫必惑﹐足以知戴人之諳練。

一婦人年四十餘﹐病額角上耳上痛嗚呼﹐爲偏頭痛﹐如此五七年。每痛大便燥結如彈丸﹐兩目赤色﹐眩運昏濇﹐不能遠視﹐世之所謂頭風藥餅子﹑風藥白龍丸﹑芎犀丸之類﹐連進數服﹐其痛𨿽稍愈﹐則大便稍閉﹐兩目轉昏濇。其頭上鍼灸數千百矣﹐連年著灸﹐其兩目且將失明﹐由病而無子。一日問戴人﹐戴人診其兩手脈﹐急數而有力﹐風熱之甚也。余識此四五十年﹐徧察病目者﹐不問男子婦人﹐患偏正頭痛﹐必大便濇滯結硬。此無他﹐頭痛或額角﹐是三焦相火之經﹐及陽明燥金勝也。燥金勝乘肝則肝气郁﹐肝气郁則气血壅﹐气血壅則上下不通﹐故燥結於裏﹐尋至失明。治以大承气湯﹐令河水煎三兩﹐加芒硝一兩﹐煎成﹐頓令溫﹐分作三五服﹐連服盡﹐蕩滌腸中垢滯結燥積熱﹐下泄如湯﹐二十餘行。次服七宣丸﹑神功丸以潤之﹐菠﹑菱﹑葵菜﹑豬羊血爲羹以滑之。後五七日十日﹐但遇天道晴明﹐用大承气湯﹐夜盡一劑﹐是痛隨利減也。三劑之外﹐目豁首輕﹐燥澤結釋而愈。後生三子。

《東垣十書》曰﹕範天騋之內﹐有脾胃證﹐時顯煩躁﹐胸中不利﹐大便不通﹐而又爲寒气怫郁﹐悶亂大作﹐火不伸故也。因其有熱﹐服疏風丸﹐大便行﹐其病不減。恐其藥少﹐再服七八十丸﹐大便復見兩行﹐原證不瘳﹐增以吐逆﹐食不能停﹐痰唾稠粘湧出不止﹐眼黑頭旋﹐惡心煩悶﹐气短促﹐上喘﹐無力以言﹐心神顚倒﹐目不敢開﹐如在風雲中﹐頭苦痛如裂﹐身重如山﹐四肢厥冷﹐不得安臥。余料前證是胃气已損﹐復下兩次﹐則重虛其胃﹐而痰厥頭痛作矣。乃用黃蘗二分酒洗﹐漧薑三分﹐澤瀉﹑白茯苓﹑天麻﹑黃芪﹑人參﹑蒼朮各五分﹐炒神曲﹑白朮各一錢﹔麥蘗曲﹑半夏﹑橘皮各一錢五分﹐每服五錢﹐煎去渣﹐熱服﹐食前一服而愈。此頭痛苦甚﹐謂之足太陰痰厥頭痛也。

元好問記曰﹕予素飲酒﹐於九月中患腦之下項之上出小瘡﹐後數日﹐腦項麻木﹐腫勢外焮﹐瘍醫遂處五香連翹湯﹐至八日不下﹐而云不可速療。十八日得膿出﹐用藥或砭刺﹐三月乃可平﹐四月如故。予記醫經云﹕凡瘡見膿﹐九死一生。果如醫言﹐則當有束手待斃之悔矣。乃請李明之診﹐且謂膏粱之變﹐不當投五香﹐事已無及﹐當先用火攻之策﹐然後用藥。以大艾炷如桃核許者﹐攻之至百壯﹐乃覺痛﹐次爲處方云﹐是足太陽膀胱之經﹐其病逆﹐當反治﹐脈中得弦緊﹐按之洪大而數﹐又且有力﹐必當伏其所主﹐而先其所因﹐其始則同﹐其終則異﹐可使破積﹐可使潰堅。可使气和﹐可使必已﹐必先歲气﹐無伐天和﹐以時言之﹐可收不可汗。經與病俱禁下﹐法當結者散之﹐咸以軟之。然受寒邪而禁咸﹐諸苦寒爲君爲用﹐甘寒爲佐﹐酒熱爲因用爲使﹐以辛溫和气血﹐大辛以解結爲臣﹐三辛三甘﹐益元气而和血脈﹐滲淡以導酒濕﹐扶持秋令以益气瀉火﹐以入本經之藥和血﹐且爲引用﹐旣以通經爲主﹐用君以黃芩﹑黃連﹑黃蘗﹑生地黃﹑知母酒制之﹐本經羌活﹑獨活﹑槁本﹑防風﹑防己﹑當歸﹑連翹以解結﹐黃芪﹑人參﹑甘艸﹐配諸苦寒者三之一﹐多則滋營气補土也。生甘艸瀉腎火﹐補下焦元气﹐人參﹑橘皮以補胃﹐蘇木﹑當歸尾去惡血﹐生地黃補血﹐酒制防己除膀胱畱熱﹐澤瀉助秋令去酒之濕熱。凡此諸藥﹐必得桔梗爲舟楫﹐乃不下沈。投劑之後﹐疽當不痛不拆﹐食進體健。予如言服之﹐投牀大鼾﹐日出乃寤﹐以手捫瘡﹐腫減七八﹐至瘡痂都斂﹐十四日而已。世醫用技﹐豈無取效者﹗至於治效之外﹐乃能歷數體中不言之祕﹐平生所見﹐惟明之一人而已。此方名黃連消毒飲。

柏參謀﹐名徳﹐字仲實﹐年六十一歲﹐壬子年二月間﹐患頭痛不可忍﹐晝夜不得眠﹐郎中曹通甫邀予視之。其人云﹕近在燕京﹐初患頭昏悶﹐微痛﹐醫作傷寒解之﹐汗出後﹐痛轉加﹔復汗解﹐病轉加而頭愈痛﹐遂歸。每遇郡邑﹐召醫用藥﹐一同到今﹐痛甚不得安臥﹐惡風寒而不喜飲食。診其六脈﹐弦細而微﹐气短而促﹐語言而懶。《內經》云﹕春气者病在頭。年髙气弱﹐淸气不能上升頭面﹐故昏悶。此病本無表邪﹐因發汗過多﹐淸陽之气﹐愈虧損不能上榮﹐亦不得外固﹐所以頭苦痛而惡風寒﹐气短弱而不喜食﹐正宜用辛溫藥。《內經》云﹕陽气者﹐衛外而爲固也。今年髙气弱﹐又加發汗﹐衛外之气愈損﹐故以黃芪甘溫補衛實表爲君﹔人參甘溫當歸辛溫補血气﹐白芍酸寒固衛气而爲臣﹔白朮﹑陳皮﹑炙甘艸苦甘溫養胃气﹐生發陽气﹐上實皮毛﹐肥腠理爲佐﹔柴胡﹑升麻苦平﹐引少陽陽明之气上升﹐通百脈﹐灌漑周身者也。川芎﹑蔓荊子﹑細辛辛溫體輕﹐浮淸利空竅爲使也。明年春﹐赴召之六盤山﹐曹郎中以古風見贈云﹔東垣李明之﹐蚤以能醫鳴﹐易水得奧訣﹐爲竭黃金籯。一燈靜室窮﹐《內經》黃帝拊掌岐伯驚。日儲月積不易售﹐半世豈但三折肱。所長用藥有活法﹐舊方堆案白魚生。得不聞李延同居且同病﹐一下一汗俱得明早平。乃知古人一證有一方﹐後世以方合證﹐此理殊未明。公心審是者﹐俗子直以異己喧謗聲。先生飲恨臥黃壤﹐門生賴汝卓卓號中英。活人事業將與相﹐一旦在己權非輕。連年應召天策府﹐廉臺艸木皆欣榮。好藏漆葉靑粘散﹐莫使樊何獨擅名。

《丹溪心法》曰﹕一老婦患赤白帶下年半。頭眩﹐坐之不得﹐睡之則安﹐專治赤白帶﹐帶愈﹐其眩亦安。

一男子年七十九歲﹐頭目昏眩而重﹐手足無力﹐吐痰口口相續﹐左手脈散大而緩﹐右手脈緩而大﹐不及於左﹐重按皆無力﹐飲食略減而微渴﹐大便三四日一行。眾人皆與風藥﹐言至春深必死。予曰﹕此大虛證﹐當以補藥作大劑服之。眾怒而去。予教用人參﹑當歸身﹑黃芪﹑芍藥﹑白朮濃煎作湯﹐使下連蘗丸三十粒。如此者服一年半而精力如少壯時。連蘗丸冬加漧薑少許﹐餘三時皆依本法。連蘗皆薑汁炒爲細末。又以薑汁煮糊爲丸。

《古今醫統》曰﹕一婦人忽眩運不能動﹐診其脈﹐兩尺浮大而滑﹐知風痰眩運而兼火也。以半夏白朮天麻湯﹐下滚痰丸一百粒卽愈。

《醫學綱目》曰﹕一子患七年搖頭﹐三年下血﹐百方無效。予思之﹐乃肝血液盛﹐外有風熱乘之。肝屬木﹐木盛而脾土爲木所克﹐脾與肺是子母﹐俱爲肝所勝﹐而血遂漬於大便﹐故便血不止。遂處一方﹐但損肝袪風而益脾﹐只數服而後愈。十餘日血止而下白膿﹐遂得以安。用防風三兩﹐瓜蔞根﹑黃芪蜜炒﹑羌活﹑白芍藥各五錢﹐犀角屑﹑甘艸各二錢半﹐蛇蛻炙赤﹑鉤藤鉤子﹑麻黃各一錢。右爲末﹐棗肉和丸梧子大﹐食後薄荷湯下五七十丸。只二服。頭搖卽止﹐便血隨愈。

館職﹑學士張居易嗜酒散誕﹐不爲名利拘束。忽發熱頭疼﹐俾翰林醫官治之十日﹐愈甚。諸學士共議召孫。孫至﹐脈之曰﹕餘人皆曰傷寒﹐故作此疾也。張學士好酒多痰﹐食所傷也。今疾非傷寒﹐而右手脈甚數﹐左手脈平和﹐此必傷酒食而作頭痛﹐宜喫食藥五七丸。俟之半日﹐進退決矣。孫遂用食藥﹐經食﹐久膈漸寬﹐頭痛遂減﹐再進利膈藥遂獲安。大凡陽邪頭疼﹐經十日豈得不變發熱而狂亂﹖故知非傷寒﹐乃食病之過也。

一老婦人頭痛﹐歲久不已﹐因視其手足﹐有血絡皆紫黑﹐遂用三稜鍼﹐盡刺出其血如墨汁者數盞。後視其受病之經﹐灸刺之而得全愈。卽經所謂大痺爲惡﹐及頭痛久痺不去身﹐視其血絡﹐盡出其血是也。

一男子因憂思勞苦﹐發作眩運﹐眼暗耳鳴﹐面赤口漧﹐發熱气喘﹐有汗不食。六脈洪數﹐用十全大補湯去桂﹐加生地黃﹑姜炒黃連﹑麥門冬﹑五味子﹑陳皮﹑酒炒黃蘗﹑知母而愈。

《薛己醫案》曰﹕閣老梁厚齋气短有痰﹐小便赤濇﹐足跟作痛﹐尺脈浮大﹐按之則濇﹐此腎虛而痰飲也。用四物送六味丸﹐不月而康。仲景先生云﹕气虛有飲﹐用腎气丸補而逐之。誠開後學之蒙聵﹐濟無窮之夭枉。腎气丸卽六味丸也。

都憲孟有涯气短痰運﹐服辛香之劑﹐痰盛遺尿﹐兩尺浮大﹐按之如無﹐余以爲腎家不能納气歸源﹐香燥致甚耳。用八味丸料﹐三劑而愈。

孫都憲形體丰厚﹐勞神喜怒﹐面帶陽色﹐口渴吐痰﹐或頭目眩運﹐或熱從腹起﹐左三脈洪而有力﹐右三脈洪而無力。余謂足三陰虧損﹐用補中益气加麥門﹑五味﹐及加減八味丸而愈。若人少有老態﹐不耐寒暑﹐不勝勞役﹐四時疊病﹐皆因少時血气方長﹐而勞心虧損﹐或精血未滿﹐而禦女過傷﹐故其見證﹐難以悉狀。此精气不足﹐但滋化源﹐其病自痊。又若飲食勞役﹐七情失宜﹐以致諸證﹐亦當治以前法。設或六淫所侵﹐而致諸證﹐亦因眞气內虛而外邪乘襲﹐尢當固胃气爲主。蓋胃爲五臟之根本﹐故黃蘗﹑知母﹐不宜輕用﹐恐復傷胃气也。大凡雜證屬內因﹐乃形气病气俱不足﹐當補不當瀉。傷寒𨿽屬外因﹐亦宜分其表裏虛實﹐治當審之。

昌平守王天成頭運惡寒﹐形體倦怠﹐得食稍愈﹐勞而益甚﹐寸關脈浮大﹐此脾肺虛弱﹐用補中益气湯加蔓荊子而愈。後因勞役發熱惡寒﹐譫語不寐﹐得食稍安﹐用補中益气湯而痊。

大尹祝支山因怒頭運﹐拗內筋攣﹐時或寒熱﹐日晡熱甚﹐此肝火筋攣﹐气虛頭運﹐用八珍加柴胡﹑山梔﹑牡丹皮二十餘劑而愈。

上捨顧桐石會飲於周上捨第﹐問余曰﹕向孟有涯陳東谷俱爲無嗣納寵﹐已而得疾﹐皆頭運吐痰﹐並用蘇合香丸﹐惟有涯得生﹐何也﹖余曰﹕二證因腎虛不能納气而爲頭運﹐不能制水而爲痰涎﹐東谷專主攻痰行气﹐有涯專於益火補气故耳。後余應杭人之請﹐桐石房勞過度﹐亦患前證﹐或用淸气化痰﹐愈甚。顧曰﹕我病是腎虛﹐不能納气歸源﹐治者不悟而歿﹐惜哉﹗

先兄體貌丰偉﹐唾痰甚多﹐脈洪有力﹐殊不耐勞﹐遇風頭運欲僕﹐口舌破裂﹐或至赤爛﹐誤食姜蒜少許﹐口瘡益甚﹐服八味丸及補中益气加附子錢許﹐卽愈。停藥月餘﹐諸證仍作。此命門虛火不歸源也。

一婦人患頭項俱腫﹐痛不可當﹐發熱作渴﹐喜冷﹐內服淸熱﹐外敷寒涼﹐色黯不焮﹐胸中气噎﹐此陽气虛寒﹐彼泥素有痰火﹐不受溫補﹐余用參﹑芪各五錢﹐姜﹑桂各二錢﹐一劑頓腫起而潰﹐又用大補藥而愈。凡瘡疽腫髙痛甚﹐煩渴飲冷﹐此病气元气俱有餘﹐宜用淸熱消毒散﹑仙方活命飲爲主。若腫髙痛甚﹐口漧飲熱﹐此病气有餘﹐元气不足﹐宜用托裏消毒散﹑參芪四補散爲主。若漫腫微痛﹐食少體倦﹐此病气元气俱不足﹐宜用六君﹑補中二湯﹐壯其脾胃﹐則未成者消﹐已成者潰﹐已潰者斂矣。

一人腦疽﹐十餘日面目腫閉﹐頭焮如斗﹐脈洪數﹐煩躁飲冷﹐此膀胱濕熱所致﹐用黃連消毒飲二劑﹐次飲槐角酒二碗﹐頓退。以指按下﹐腫則復起﹐此膿已成﹐於頸額肩頰各刺一孔﹐膿並出﹐口目始開。更以托裏藥加金銀花﹑連翹三十餘貼愈。

一人患腦疽﹐勢劇﹐腑實﹐用黃連消毒散﹐不應﹔以金銀藤二兩﹐水二鍾﹐煎一鍾﹐入酒半盞服之﹐勢去三四﹐再服漸退。又加黃蘗﹑知母﹑瓜蔞﹑當歸﹑甘艸節數劑而潰止﹐加黃耆﹑川芎﹑白芷﹑桔梗數劑愈。

一人腦疽﹐其頭數多﹐痛不可忍﹐服消毒藥﹐不應﹔更以金銀花服之﹐卽鼾睡覺而勢去半﹐再數劑而消。

杜碧淸﹐亦名醫也。自病腦疽﹐療之不愈。丹溪往視之曰﹕何不服防風通聖散﹖曰﹕已服數劑。丹溪曰﹕合以酒制之。碧淸乃自悟﹐以爲不及。

一人頭面腫痛﹐服硝黃敗毒之劑﹐愈甚。診之脈浮數﹐邪在表﹐尙未解﹐用荊芥敗毒散二劑﹐勢退大半﹔更以葛根牛蒡子湯四劑而瘥。此憑脈發表藥也。

頭面赤腫焮痛﹐服涼藥不應者﹐須砭鍼去血﹐再用本方必效。一人年三十﹐患肩毒﹐服人參敗毒散二劑﹐更服十宣散去參桂﹐加金銀花﹑天花粉四劑而潰。因怒動肝火﹐風熱上壅﹐頭面靑腫焮痛﹐飲冷﹐荊防敗毒散加芩﹑連﹑薄荷二劑﹐不應﹔急砭鍼患處﹐去黑血盞許﹔仍以一劑﹐勢退大半﹐再服人參敗毒散四劑而愈。

泰和二年四月﹐民多疫癘﹐初覺憎寒體熱﹐次傳頭目腫盛﹐目不能開﹐上喘﹐咽喉不利﹐舌漧口燥。俗云﹐大頭天行﹐親戚不通﹐染之多殆。一人病此五六日﹐醫以承气加藍根下之﹐稍緩﹔翌日﹐其病如故﹔下之又緩﹐終莫能愈﹐漸至危篤。東垣曰﹕身半以上﹐天之气也﹔身半以下﹐地之气也。此邪熱客於心肺之間﹐上攻頭目﹐腫盛﹐以承气泄胃中之實熱﹐是誅罰無過﹐不知適其至所爲。故遂制普濟消毒飲子。

一男子患腦疽﹐腫痛﹐脈數﹐以黃連消毒散二劑﹐少退﹐與仙方活命飲二劑而止。再以當歸﹑芍藥﹑川芎﹑金銀花﹑黃蘗﹑知母而潰﹐又以托裏藥而愈。

一男子腦疽﹐頭項俱腫﹐𨿽大潰﹐腫痛益甚﹐兼作瀉﹐煩躁不睡﹐飲食少思﹐其勢可畏。診其脈﹐毒尙在﹐與仙方活命飲二劑﹐腫痛退半﹐與二神丸及六君子湯﹐加五味子﹑麥門冬﹑酸棗仁四劑﹐諸證少退﹐飲食少進﹐睡亦少得。及與參苓白朮散數服﹐飲食頓進﹔又與十全大補陽加金銀花﹑白芷﹑桔梗﹐月餘而瘥。

一老人色赤腫痛﹐脈數而有力﹐與黃連消毒散二劑﹐少退﹔更與淸心蓮子飲四劑而消。

一婦人膿熟不潰﹐脹痛欲嘔﹐飲食少思﹐急鍼之﹐與托裏藥而愈。

一婦人患之不甚痛﹐不作膿﹐以托裏消毒散﹐膿成鍼之﹐補以托裏藥﹐亦愈。

一老人膿淸兼作渴﹐脈軟而濇﹐予以爲气血俱虛﹐用八珍湯加黃芪﹑五味子。彼不信﹐乃服降火之劑﹐果反作嘔少食﹐始信﹔服香砂六君子湯四劑﹐嘔止食進﹐仍投前湯﹐月餘而愈。

一男子未潰兼作渴﹐尺脈大而無力﹐以四物湯加黃蘗﹑知母﹑麥門冬﹑黃芪四劑而渴減﹔又與加減八味丸﹐渴止瘡潰﹔更用托裏藥﹐兼前丸而愈。

一男子腫痛脈數﹐以荊防敗毒散二劑而痛止﹐更以托裏消毒藥而消。

一男子焮腫疼痛﹐發熱飲冷﹐脈洪數﹐與涼膈散二劑而止﹐以金銀花散四劑而潰﹐更以托裏藥而愈。

一老婦稟實﹐潰而痛不止﹐脈實便祕﹐以淸涼飲二劑而止﹐更以托裏消毒藥而愈。

一男子腫硬不作膿﹐惟瘡頭出水﹐痛甚﹐以仙方活命飲二劑﹐痛止而膿成﹐鍼之﹐更以托裏藥而愈。常治膿淸補而不應及不痛﹐或木悶堅硬者﹐俱不治。

一男子膿將成﹐微痛兼渴﹐尺脈大而無力﹐此陰虛火動之證。彼謂心經熱毒﹐自服淸涼降火藥﹔愈熾﹔復求治﹐乃以四物湯﹐加黃蘗﹑知母﹑五味子﹑麥門冬﹑黃芪﹐及加減八味丸﹐渴止瘡潰﹔更以托裏藥兼前丸而愈。《中藏經》云﹕癰疽瘡腫之作﹐皆五臟六腑蓄毒不流﹐非獨榮衛壅塞而發。其行也有處﹐其主也有歸。假令發於喉舌者心之毒﹐皮毛者肺之毒﹐肌肉者脾之毒﹐骨髓者腎之毒﹔發於下者陰中之毒﹐發於上者陽中之毒﹔外者六腑之毒﹐內者五臟之毒。故內曰壞﹐外曰潰﹐上曰從﹐下曰逆。發於上者得之速﹐發於下者得之緩。感於六腑者易治﹐感於五臟者則難治也。觀此則疽發於腦者﹐乃膀胱督脈﹐陰气不足﹐陽火熾甚而出也。豈可專泥於心火而不滋益陰气耶﹖

一人素不愼起居飲食﹐焮赤腫痛﹐尺脈洪數﹐以黃連消毒散二劑﹐濕熱頓除﹐惟腫硬作痛﹐以仙方活命飲二劑﹐腫痛悉退﹐但瘡頭不消﹐投十宣去桂﹐加金銀花﹑槁本﹑白朮﹑茯苓﹑陳皮﹐以托裏排膿。彼欲全消﹐自制黃連解毒散二服﹐反腫硬不作膿﹐始悟。仍用十宣散加白朮﹑茯苓﹑陳皮﹑半夏﹐腫少退﹐仍去桂﹐又四劑而膿成﹐腫勢亦退。繼以八珍湯加黃芪﹑五味子﹑麥門冬﹐月餘膿潰而愈。夫苦寒之藥﹐𨿽治陰證﹐尢當分表裏虛實﹐次第時宜﹐豈可始末悉用之﹖然焮腫赤痛﹐尺脈數﹐按之則濡﹐乃膀胱經濕熱壅盛也。故用黃連消毒散﹐以解毒除濕。顧腫硬作痛﹐乃气血凝滯不行而作也﹐遂用仙方活命飲﹐以散結消毒破血也。其瘡頭不消﹐蓋因熱毒燻蒸﹐气血凝滯而然也﹐宜用甘溫之劑﹐補益陽气托裏以腐潰之。況此證原屬督脈經﹐因虛火盛而出﹐若不審其因﹐專用苦寒之藥﹐胃气已傷﹐何以腐化收斂﹖幾何不致於敗耶﹖凡瘡易消散﹐易腐潰﹐易收斂﹐皆气血壯盛故也。

一婦年將七十﹐形實性急﹐好酒﹐腦疽饞五日﹐脈緊急又濇﹐急用大黃酒煨細切酒拌炒爲末﹐又酒拌人參炒﹐入姜煎調一錢﹐服過兩時﹐再與得臥﹐而上半身汗﹐睡覺﹐病已失﹐此亦內托之意。蓋此治因性急因好酒﹐兼因其脈而制此方。脈緊急且濇﹐由其性急嗜酒以傷其血而然。故用大黃以泄酒熱﹐人參以養气血也。

一婦腦左腫痛﹐左鼻出膿﹐年餘不愈﹐時或掉眩﹐如坐舟車。許叔微曰﹕肝虛﹐風邪襲之然也。以川芎一兩﹐當歸三錢﹐羌活﹑旋覆花﹑細辛﹑防風﹑蔓荊子﹑石膏﹑槁本﹑荊芥穗﹑半夏曲﹑漧地黃﹑甘艸各半兩﹐每服一兩﹐一料而愈。按此條認作肝虛風邪襲之﹐而治以去風淸熱﹐養血袪痰之劑﹐因其掉眩﹐痛偏於左也。經曰﹕諸風掉眩﹐皆屬肝木。又病偏左﹐乃肝膽所主。又曰﹕風從上受之。又曰﹕無痰不成眩暈。又曰﹕肝藏血。又曰﹕風乃陽邪。故方以風熱痰血而主治者理也。

一老患此﹐色赤腫痛﹐脈數有力﹐與黃連消毒飲二劑﹐少退﹐更與淸心蓮子飲﹐四劑而消。

一婦人冬間患此腫痛熱渴﹐余用淸熱消毒藥潰之而愈。次年三月﹐其舌腫大﹐徧身發疔如葡萄﹐不計其數﹐手足尢多﹐乃脾胃受毒也。先各刺出黑血﹐隨服奪命丹七粒﹐出臭汗﹐瘡熱益甚﹐便祕二日﹐與大黃﹑芩﹑連各三錢﹐升麻﹑白芷﹑山梔﹑薄荷﹑連翹各二錢﹐生甘艸一錢﹐水煎三五沸服之﹐大小便出臭血甚多﹐下體稍退﹐乃磨入犀角汁再服﹐舌本及齒縫出臭血﹐諸毒乃消﹔更以犀角地黃湯而愈。

以上治案﹐皆足太陽經積熱﹐挾風挾濕挾虛者﹐其進退出入﹐可以用黃連消毒散之活法也。

陳錄判母年七十餘﹐於冬至後腦出疽﹐形可甌面大﹐眾瘍醫診視﹐俟瘡熟﹐以鍼出膿﹐因笞侍妾﹐瘡輒內陷﹐凹一韭葉許﹐面色靑黃不澤﹐四肢逆冷﹐汗出身淸﹐時復嘔吐﹐脈極沈細而遲。蓋緣衰老之年﹐嚴寒之時﹐病中苦楚﹐飲食淡薄﹐已滌肥濃之气﹐獨存瘦悴之形﹐加之暴怒﹐精神愈損﹐故有此寒變也。病與時同﹐與瘍醫議﹐速制五香湯一劑﹐加丁香﹑附子各五錢﹐劑盡﹐瘍復大發﹐隨證調治而愈。《內經》曰﹕凡治病必察其下。謂察時下之宜也。諸痛癢瘡瘍﹐皆屬心火﹐言其常也。如瘡盛形羸﹐邪髙痛下﹐始熱終寒﹐此反常也﹐固當察時下之宜而權治。故曰﹐經者常也﹐法者用也﹐醫者意也﹐隨所宜而治之﹐可收十全之功矣。按此條年老冬寒﹐理宜溫補﹐玆用五香湯加丁附以辛散﹐何也﹖蓋因其怒气鬱結阻礙﹐陽气不得營運﹐致阻凹陷﹐且脈極沈細而遲﹐其爲气郁可知﹐故用五香以開結﹐丁附以助陽﹐則郁散陽復﹐疽乃大發﹐此亦因其性脈而爲治也。

錦衣葉夫人患腦疽﹐口漧舌燥﹐內服淸熱﹐外敷寒涼﹐色黯不焮﹐胸中气噎﹐證屬陽气虛寒。彼疑素有痰火﹐不受溫補。予以參芪各五錢﹐姜桂各二錢﹐一劑頓然腫潰﹔又用大補藥而愈。

一人膿將成﹐微痛﹐兼渴﹐尺脈大而無力﹐此陰虛火動之證。彼謂心經熱毒﹐自服淸涼降火藥愈熾﹐復求治﹐乃以四物湯﹐加黃蘗﹑知母﹑五味﹑麥冬﹑黃芪及加減八味丸﹐渴止瘡潰﹐更以托裏藥﹐兼前丸而愈。

一人腦疽作渴﹐脈𨿽洪﹐按之無力﹐予﹝口父﹞咀加減八味丸與之﹐彼不信﹐自用滋陰等藥﹐七惡並至而歿。《精要》曰﹕患疽𨿽云有熱﹐皆因虛而得之﹐愈後作渴﹐或先渴後疽﹐非加減八味丸不能治。

一人腦患疽﹐發熱口渴﹐醫用苦寒藥﹐膿水益多﹐發熱益甚﹐面目赤色﹐唇舌燥烈﹐小便淋痛﹐晝夜不寐﹐死在反掌。請予治之﹐乃以加減八味丸料﹐加參﹑芪﹑歸﹑朮﹑麥冬﹑甘艸煎服之﹐熟睡半日﹐覺來諸證悉退﹐不數劑而瘡愈。予曰﹕病𨿽愈﹐當固其本元。彼不經意﹐且不守禁。次年﹐患中風﹐後患背疽而歿。

一老人膿淸兼作渴﹐脈軟而濇﹐予以爲气血俱虛﹐用八珍湯﹐加黃芪﹑五味﹔彼不信﹐乃服降火之劑﹐果反作嘔少食﹐始信。服香砂六君子湯四劑﹐嘔止食進﹔仍投前湯月餘而愈。

一人頭項俱痛﹐𨿽大潰腫痛益甚﹐兼作瀉﹐煩躁不睡﹐飲食少思﹐其勢可畏。診其脈﹐毒尙在﹐與仙方活命飲二劑﹐腫痛退半﹔與二神丸及六君子湯﹐加五味﹑麥冬﹑酸棗仁四劑﹐諸證少退﹐食頗進﹐睡少得﹔及與參苓白朮散數服﹐飲食頗進﹔又與十全大補湯﹐加金銀花﹑白芷﹑桔梗﹐月餘瘥。

舉人潘光甫年逾四十﹐患腦疽腫焮﹐診其脈沈靜﹐予謂此陽證陰脈﹐斷不起﹐已而果然。蓋瘡疽𨿽屬心火。尢當分表裏虛實。果元气充實﹐內有實火者﹐寒劑或可責效。若寒涼過度﹐使胃寒脾弱﹐陽證變陰﹐或結而不潰﹐或潰而不斂﹐陰陽乖戾﹐水火交爭﹐死無日矣。

侍禦朱南臯患鬢疽﹐腫痛發咽﹐日晡尢甚﹐此肝膽二經血虛火燥也。用四物湯加元參﹑柴胡﹑桔梗﹑炙艸﹐治之而愈。又因勞役發熱畏寒﹐作渴自汗﹐用補中益气湯﹐去柴﹑升﹐加五味﹑麥冬﹑炮姜而瘥。

州守胡廷器年七十﹐患前證﹐腫焮作痛﹐頭目俱脹﹐此腎水不足﹐肝膽火盛而血燥也。用六味丸料四劑﹐瘡頭出水而愈。後因調養失宜﹐仍腫痛煩熱喘渴﹐脈洪大而虛﹐此脾胃之气傷也。用補中益气以補脾胃﹐用六味地黃丸以補腎肝而痊。

一男子患此焮腫﹐作痛發熱﹐以小柴胡湯﹐加連翹﹑金銀花﹑桔梗﹐四劑而消。

一男子因怒後髮際腫痛發熱﹐以小柴胡湯﹐加連翹﹑金銀花﹑天花粉﹑桔梗四劑﹐根畔俱消﹐惟瘡頭作痛﹐以仙方活命飲二劑﹐痛止膿成﹐鍼之﹐更以托裏消毒藥而愈。

一男子頭面焮腫作痛﹐時仲冬﹐脈弦緊﹐以托裏溫經湯﹐汗之而消。

一男子腫痛﹐寒熱拘急﹐脈浮數﹐以荊防敗毒散二劑﹐表證悉退﹔更以托裏消毒散潰之而安。

一男子膿熟不潰﹐脹痛﹐鍼之而止﹐更以托裏消毒散而愈。凡瘡膿熟不潰﹐屬气血虛也。若不托裏﹐必致難瘥。

一男子作膿焮痛﹐發嘔少食﹐以仙方活命飲一劑而止﹔以六君子湯﹐加當歸﹑桔梗﹑皂角刺﹐潰而愈。

一男子膿淸不斂﹐以托裏散﹐加五味子﹑麥門冬而斂。

一老人腫痛發熱﹐膿淸作渴﹐脈軟而濇﹐此血气俱虛也﹐欲補之。彼見作渴發熱﹐乃服降火之劑﹐果作嘔少食。復求治﹐投六君子湯四劑﹐嘔止食進﹐仍用補藥月餘而愈。夫患者臟腑气血上下﹐各有虛實。況陰證似陽﹐陽證似陰﹐豈可以發熱作渴﹐而槪用寒涼之劑﹖常治患者正气虛﹐邪气實﹐以托裏爲主﹐消毒佐之。正气實﹐邪气虛﹐以攻毒爲主﹐托裏佐之。正气虛﹐邪气實﹐而專用攻毒﹐則先損胃气﹐宜先用仙方活命飲﹑托裏消毒散﹐或用灸法。俟邪气退﹐正气復﹐更酌量治之。大抵正气奪則虛﹐邪气勝則實。蓋邪正不並立﹐一勝則一負﹐其虛不待損而自虛矣。若發背腦疽疔毒﹐及患在四肢﹐必用灸法﹐拔引郁毒﹐以行瘀滯﹐尢不可專於攻毒。診其脈而辧之﹐庶不有誤。

一男子腫焮﹐痛甚發寒熱服十宣散愈熾﹐診之﹐脈數而實﹐此表裏俱有邪也。以荊防敗毒散﹐加芩﹐連﹑大黃二劑少愈﹐更以荊防敗毒散四劑而消。大抵瘡瘍之證﹐腫焮痛甚﹐寒熱往來﹐或大便祕結﹐小便濇赤﹐心神憒悶﹐恍惚不寧﹐皆邪熱之實也﹐豈可補哉﹖東垣云﹕瘡疽之發﹐其受之有內外之別﹐治之有寒溫之異。受之外者﹐法當托裏以溫劑﹐反用寒藥﹐則是皮毛始受之邪﹐引入骨髓。受之內者﹐法當疏利以寒劑﹐反用溫劑托裏﹐則是骨髓之病﹐上徹皮毛﹐表裏通潰共爲一瘡﹐助邪爲毒﹐苦楚百倍﹐輕則危殆﹐重則死矣。

維揚兪黃門年逾三十﹐冬月鬢患毒腫焮﹐煩躁便祕﹐脈實﹐此膽經風熱壅上而然也。馬氏云﹕瘡瘍之證﹐熱壅而不利者﹐大黃湯下之。遂以一劑便通瘡退。更以荊防敗毒散二劑﹐再以十宣散去桂﹐加天花粉﹑金銀花﹐數劑而愈。

大宗伯羅公耳後髮際患此焮痛﹐脈數﹐以小柴胡湯加桔梗﹑牛蒡子﹑金銀花﹐四劑而愈。

趙宜人年逾七十﹐患鬢疽已潰﹐焮腫痛甚﹐喜冷﹐脈實﹐大便祕濇。東垣云﹕煩躁飲冷﹐身熱脈大﹐精神昏悶者﹐皆臟腑之實也。遂以淸涼飲一劑﹐腫痛悉退﹐更以托裏消毒藥三十餘劑而平。若謂年髙潰後﹐投以補劑﹐實實之禍不免矣。

《外科正宗》曰﹕一男人腦疽十餘日﹐視其瘡勢頗甚﹐根連左右耳﹐項並腫﹐紅赤焮熱﹐脈浮而數﹐先用黃連消毒散二服﹐退其大勢﹐根腳稍定﹔後用托裏消毒散數服﹐不覺腐潰﹐但診脈浮無力﹐詢之患者﹐年過五旬﹐久艱嗣息﹐房中又有妾人﹐多兼思慮﹐勞欲太過﹐損傷元气故也。又瘡形勢大﹐止能起發﹐不能培養爲膿﹐更用十全大補湯﹐加桔梗﹑白芷﹐倍人參﹑白朮各三錢﹐外用桑木灸法﹐早晚二次灸之﹔又塗紫霞膏。數日﹐患者頭面俱腫﹐雙目合縫﹐形狀可畏﹐然後腐潰﹐並作膿出﹐月至數升﹐如此半月。因前藥不勝其事﹐內加煩躁不寧﹐五心煩熱﹐飲食漸少等證﹐此以膿水出多﹐气血走泄﹐爲虛火假証之故﹐𨿽變不妨。隨用聖愈湯一服﹐不應﹐又進一服加熟附子二錢﹐方應﹐前證悉退。次以人參養榮湯﹐加麥冬﹑五味﹑參﹑朮﹐常倍至三錢﹐調理月餘。後至腦骨腐肉﹐連發片片脫下﹐其狀狼狽不可觀瞻﹐凡相視者﹐無不點頭驚訝。又恐腐潰深大﹐補不及事﹐每日粥食中用人參三錢﹐凡餐分入同煮食之﹐以接補脾元﹐後方元气漸醒﹐調理四月方愈。彼後一年﹐反生一子﹐以承後嗣。

一男子患須疽三日﹐焮腫寒熱﹐脈浮數﹐以荊防敗毒散﹐一劑﹐表證悉退﹐腫痛仍作﹐已欲作膿﹔以托裏消毒散﹐膿潰﹔又以益气養榮湯﹐加麥冬﹑五味﹐斂而愈。

一男子患鬢疽五日﹐頂髙根若錢大﹐形色紅活﹐此肝經濕熱爲患﹐用麻子大艾灸七壯﹐以梔子淸肝湯二服﹐腫勢稍止﹐以蟾酥餅膏貼灸上﹐更以柴胡淸肝湯﹐加白芷﹑黃芪﹑天花粉﹐數服膿潰腫消﹐半月收斂。

一男子渴疾三年﹐寒熱半月﹐自以爲瘧﹐鬢間忽生一小瘡﹐三四日﹐外形如粟﹐瘡平堅硬﹐色暗不澤﹐又兼脈洪數而無力﹐此水竭火旺之證也。終難潰斂﹐辭不敢治。復請醫﹐視爲易治﹐用鍼刺腫上﹐去紫血鍾許﹐內服解毒藥。次日﹐邊旁愈腫。醫者謂腫髙屬陽易治。彼家歡悅。又三日﹐腮項俱腫﹐口噤不食﹐用鍼又刺腫上﹐日加昏憒。又復請視﹐予曰﹕將死及矣。但此證未病先作渴﹐腎水已竭﹐外形如粟﹐裏可容谷﹐形色紫黑﹐气敗血衰﹐脈洪無力﹐元气內敗﹐如此干涉﹐豈有不死者﹖彼家方信﹐晚矣﹗共二十一日而歿。

一男子腫焮五六日﹐彼欲內消﹐外敷涼藥﹐內服大黃泄气等劑﹐隨後焮腫𨿽退﹐乃生寒熱﹐惡心漧嘔﹐肩膊牽彊。診之﹐脈數無力﹐此內虛毒气入裏﹐涼藥之過也。東垣云﹕瘡疽之發﹐受之有內外之別﹐治之有寒溫之異。受之外者﹐法當托裏以溫劑﹐反用寒藥攻利﹐損傷脾胃﹐多致內虛﹐故外毒乘虛入裏。受之內者﹐法當疏利以寒劑﹐反用溫劑托裏﹐初病則是骨髓之毒﹐誤用溫劑﹐使毒上徹皮毛﹐表裏通潰﹐共爲一瘡﹐助邪爲毒﹐苦楚百倍﹐輕則變重﹐重則死矣。前證旣出寒藥之過﹐以托裏建中湯二服﹐嘔吐全止﹔又以十全大補湯﹐加白芷數服而原瘡漸起﹔又以人參養榮湯間服﹐腐潰膿稠兩月餘﹐瘡口收斂。

一婦人患此腫硬﹐寒熱口漧﹐焮痛﹐脈洪大有力﹐此表裏俱實也。以防風通聖散一劑﹐行二次﹐前證稍退﹔又一劑﹐大行數次﹐熱退渴止。惟原瘡腫硬﹐用銀鍼點破﹐插入蟾酥條﹐內服托裏消毒散漸潰膿而安。

一男子患此三四曰﹐頂髙根活﹐且無表裏之證﹐此肝經濕熱爲患﹐用鍼挑破瘡頂﹐以蟾酥餅蓋貼﹐內服加味逍遙散加皂角鍼數服﹐頭出微膿﹐根腫亦消。

《景嶽全書》曰﹕先君壽峯公﹐少壯時﹐頗好酒﹐因致酒病﹐自四旬之外﹐遂絕戒不飲﹐後至七旬﹐因除夜之樂﹐飲一小杯﹐而次早眩運不能起。先君素善吐法﹐有記在痰飲門。因吐去淸痰﹐而眩運頓愈。原其所由﹐則一杯之酒﹐何遽爲痰﹖不過以惡酒之髒﹐而忽被酒气﹐則眞陰淸气﹐爲之淆亂而然。吐去痰飲﹐酒气可除。吐能升气﹐淸陽可復。此非治痰而實以治亂耳﹐故志此以見其義。

