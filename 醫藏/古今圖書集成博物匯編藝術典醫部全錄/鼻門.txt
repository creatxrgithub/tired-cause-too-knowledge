古今圖書集成醫部全錄卷一百五十一

鼻門【鼻衄詳載血門﹐此不復入】

黃帝素問

金匱眞言論

西方白色﹐入通於肺﹐開竅於鼻。

【注西方金位﹐白者金色。肺屬金髒﹐鼻者肺之竅也。】

春善病鼽衄。

【注所謂善病者﹐言五臟之經兪在外﹐風傷肌腠﹐則易入於經也。鼽衄﹐頭面之經證也。春气在頭﹐故善病鼽衄也。】

又曰﹕冬不按蹻﹐春不鼽衄。

【注按蹺者﹐按摩導引﹐引陽气之通暢於四肢也。冬時陽气伏藏﹐若導引其四出﹐則無以奉春生之气﹐是以病鼽衄也。】

陰陽應象大論

肺主鼻。

【注肺气通於鼻﹐肺和則鼻能知香臭矣。故肺主開竅在鼻。】

五臟別論

五气入鼻﹐藏於心肺。心肺有病而鼻爲之不利也。

【注心肺居上爲陽﹐肺乃心之蓋而主气﹐開竅於鼻﹐故病則鼻不利也。】

熱論

傷寒二日﹐陽明受之。陽明主肉﹐其脈俠鼻絡於目﹐故身熱目疼而鼻幹不得臥也。

【注陽明之气主肌肉。身熱者﹐病陽明之气也。病𨿽在气﹐而陽明之脈俠鼻絡目而屬胃﹐故有目疼鼻幹之形證。胃不和﹐故不得臥也。】

刺熱篇

脾熱病者鼻先赤。

【注土位中央﹐故鼻先赤。】

繆刺篇

邪客於足陽明之經﹐令人鼽衄。

【足陽明之脈起於鼻﹐邪客之﹐則令人鼽衄。】

气厥論

膽移熱於腦﹐則辛頞鼻淵。鼻淵者﹐濁涕下不止也。傳爲衄。

【注膽气上升﹐則熱隨入腦。俠鼻兩旁曰頞。辛頞者﹐鼻頞辛酸也。鼻淵者﹐濁涕下不止也。蓋腦爲精髓之海﹐髓者骨之充也﹐腦者陰也﹐故腦滲則爲涕。楊元如曰﹕腎主藏精而居下﹐腦爲精髓之海而居上﹐膽者中精之府也。三者並主藏精﹐精气相通﹐故膽邪移入於腦也。熱气上升﹐迫於絡脈﹐則爲衄。】

气交變大論

歲木不及﹐復則咳而鼽。

【注肺開竅於鼻﹐故咳而鼽。鼽者﹐鼻流淸涕也。復爲母郁而子復也。】

歲金不及﹐民病鼽嚏。

【注鼽嚏﹐肺病也。】

脈解篇

陽明所謂客孫脈則頭痛﹑鼻鼽﹑腹腫者﹐陽明並於上﹐上者則其孫絡太陰也。故頭痛﹑鼻鼽﹑腹腫也。

【注陰陽之气上下升降﹐內外出入﹐行於脈外之气分也。气分者﹐皮膚肌腠之間。上謂皮膚之上也。夫諸脈之浮而常見者﹐皆絡脈也。足太陰之脈﹐亦見於皮膚之上而無所隱﹐是以陽明之气並於上﹐則迫於陽明之孫絡﹐與太陰之經脈也。迫於陽明之孫絡則頭痛鼻鼽﹐迫於太陰之經脈則腹腫也。】

至眞要大論

太陽司天﹐民病鼽衄。

【注鼽衄﹐乃陽熱中盛之病。】

少陰之復﹐煩躁鼽嚏﹐甚則入肺﹐咳而鼻淵。

少陰司天﹐客勝則鼽嚏。

【注鼽嚏﹐厥陰之气勝也。】

少陽司天﹐甚則鼽衄。

解精微論

泣涕者腦也﹐腦者陰也﹐髓者骨之充也﹐故腦滲爲涕。

五常政大論

審平之紀﹐其髒肺﹐其主鼻。

【注肺開竅於鼻也。】

少陽司天﹐火气下臨﹐肺气上從﹐咳嚏﹑鼽衄﹑鼻窒。

【注上從者﹐因司天之气下臨﹐畏其勝制而從之也。欬嚏﹑鼽衄﹑鼻窒﹐皆肺病也。】

太陽司天﹐寒气下臨﹐心气上從﹐鼽嚏善悲。

【注寒气下臨﹐則藏气上從也。火性炎上﹐水性潤下。火气妄行於上﹐故霜寒以復之。鼽嚏善悲﹐火熱鑠金也。】

少陰司天﹐熱气下臨﹐肺气上從﹐嚏鼽衄﹐鼻窒。

陽明司天﹐初之气﹐民病鼽衄﹑嚏﹑欠﹑嘔。

【注鼽衄﹑嚏﹑欠﹑嘔者﹐風木之气也。】

少陽司天﹐三之气﹐民病鼽衄﹑嚏﹑欠。

少陰司天﹐民病鼽衄﹐陽明所至爲鼽嚏。

熱至則鼽衄。

刺法論

帝曰﹕余聞五疫之至﹐皆相染易。天牝從來﹐復得其往。气出於腦﹐卽不幹邪。

【注天牝﹐鼻也。鼻受天之气﹐故曰天牝。】

邪气臟腑病形篇

十二經脈三百六十五絡﹐其血气皆上於面﹐而走空竅。其宗气上出於鼻而爲臭。

【注宗气者﹐胃腑所生之大气﹐積於胸中﹐上出於肺﹐以司呼吸﹐故出於鼻而爲臭。】

本神篇

肺藏气﹐气捨魄。肺气虛則鼻塞不利﹐少气﹐實則喘喝﹐胸盈仰息。

【注肺主气以司呼吸﹐故肺气虛則鼻塞不利。】

經脈篇

足太陽之別名曰飛揚﹐別走少陰﹐實則鼽窒頭背痛﹐虛則鼽衄。

大腸手陽明之脈﹐其支者上挾鼻孔。所生病者﹐目黃﹑口漧﹑鼽衄。

胃足陽明之脈起於鼻之交頞中﹐下循鼻外。所生病者鼽衄。

【注凡此皆經脈所循之分而爲病也。】

口問篇

口鼻者﹐气之門戶也。

【注夫口﹑鼻﹑耳﹑目皆爲空竅﹐故曰口鼻者气之門戶也。】

師傳篇

鼻隧以長﹐以候大腸。鼻孔在外﹐膀胱漏泄。

【注鼻乃肺之竅﹐大腸肺之腑﹐故鼻以候大腸。膀胱者津液之腑﹐气化則出﹐鼻孔在外﹐謂鼻孔之气出在外﹐則膀胱漏泄﹐蓋上竅通而下竅泄也。】

五閱五使篇

鼻者﹐肺之官也。肺病者﹐喘息鼻張。

【注官之爲言司也。閱其官之象﹐則可知其髒之有病矣。】

憂恚無言篇

人之鼻洞涕出不收者﹐頏顙不開﹐分气失也。

【注肝脈循喉嚨入頏顙。頏顙者齶之上竅。口鼻之气及涕唾從此相通。故爲分气之所泄﹐謂气之從此而分出於口鼻者也。人之鼻洞涕出不收者﹐因頏顙不開﹐分气失也。】

脈度篇

肺气通於鼻﹐肺和則鼻能知香臭矣。

扁鵲難經

鼻屬肺其用屬心

四十難曰﹕肺主聲﹐鼻者肺之候而反知香臭﹐其意何也﹖然。肺者西方金也﹐金生於巳﹐巳者南方火也﹐火者心﹐心主臭﹐故令鼻知香臭。

【注肺﹐金也。聲出於金﹐故肺主聲。心﹐火也﹐火之化物﹐五臭出焉﹐故心主臭。肺主聲﹐鼻屬於肺﹐不能聽聲而反知香臭﹐果何如耶﹖蓋由肺屬金﹐金長生在巳﹐南方巳午未﹐巳正火臨官之地﹐火在髒爲心﹐心主臭﹐鼻𨿽屬於肺﹐肺金生於心火之位﹐故令鼻知香臭。】

金匱要略【漢�張機】

鼻塞淸涕

肺癰﹐胸滿脹﹐一身面目浮腫﹐鼻塞淸涕出﹐不聞香臭酸辛﹐咳逆上气﹐喘鳴迫塞﹐葶藶大棗瀉肺湯主之。

鼻燥

酒黃疸者﹐或無熱﹐靜言了了﹐腹滿欲吐﹐鼻燥。其脈浮者先吐之﹐沈弦者先下之。

中藏經【漢�華佗】

不聞香臭常流淸涕

肺風者﹐胸中气滿﹐冒昧汗出﹐鼻不聞香臭﹐喘而不得臥者﹐可治。

肺實則鼻流淸涕。

死色

肺死則鼻孔開而黑﹐黑色起於鼻上﹐漸入於口者死。黑白色入口鼻目中者﹐五日死。

仁齋直指方【宋�楊士瀛】

鼻齆

鼻齆者﹐肺爲風冷所傷﹐津液冷滯﹐鼻气不宣﹐香臭不知。宜芎藭散。

濟生方【宋�嚴用和】

論治

夫鼻者肺之候﹐職欲常和﹐和則吸引香臭矣。若七情內郁﹐六淫外傷﹐飲食勞役﹐致鼻气不得宣調﹐淸道壅塞。其爲病也﹕爲衄﹐爲癰﹐爲瘜肉﹐爲瘡瘍﹐爲淸涕﹐爲窒塞不通﹐爲濁膿﹐或不聞香臭。此皆肺臟不調﹐邪气蘊積於鼻﹐淸道壅塞而然也。治之之法﹐寒則溫之﹐熱則淸之﹐塞則通之﹐壅則散之﹐無越於斯。但時气鼻衄﹐不可遽止﹐如出三升以上﹐恐多者方可斷之。《活人書》所謂衄血者乃解﹐蓋陽气重故也。不可不知。

鼻者肺之所主﹐職司淸化﹐調適得宜﹐則肺臟宣暢﹐淸道自利。攝養乖方﹐則淸道壅塞﹐故鼻爲之病焉。蓋肺藏於气﹐肝藏於血﹐邪熱傷之則血熟﹐血熱則气亦熱﹐血气俱熱隨气上逆﹐故爲鼻衄﹐甚則生瘡。風寒乘之﹐陽經不利﹐則爲壅塞﹐或爲淸涕﹐蘊積不散﹐則不聞香臭﹐或爲鼻齆﹐或生瘜肉鼻痛之患矣。又有熱流膽腑﹐邪移於腦﹐遂致鼻淵。鼻淵者濁涕下不止也。傳爲衄蔑瞑目﹐故得之气厥也。

瘡瘍全書【金�竇漢卿】

瘜肉【卽鼻痔】

鼻居面中﹐爲一身之血運﹐而鼻孔爲肺之竅﹐其气上通於腦﹐下行於肺。若肺气淸﹐气血流通﹐百病不生。肺气盛﹐一有阻滯﹐諸病生焉。鼻孔中瘜肉名曰鼻痔﹐皆由六气七情所感而生。若生上入眼﹐名曰胬肉。若生下入鼻中﹐名曰瘜肉。窒塞不通﹐當戒酒節欲﹐除煩惱﹐戒憂愁。內服煎劑﹐外用點藥﹐庶平復矣。

河間六書【金�劉完素】

焦漧

鼻孔燥幹者﹐金肺之本﹐肺藏气﹐以血液內損﹐气虛或風﹐則皴揭。風能勝濕﹐熱能耗液﹐皆能成燥。故經云﹐風熱火兼爲陽﹐寒濕燥同爲陰。又燥濕亦異也。然燥金𨿽屬秋陰﹐而其性異於寒濕﹐燥陰盛於風熱火也﹐故風熱甚而寒濕同於燥也。然中寒吐瀉亡液而成燥者亦以此矣。故經云﹐諸濇枯涸﹐幹勁皴揭﹐皆屬於燥也。

夫傷寒之候﹐頭項痛﹐腰脊彊﹐身體拘急﹐表熱惡寒﹐不煩躁﹐無自汗﹐或頭痛﹐肌熱﹐鼻幹﹐或胸滿而喘﹐手足指末微厥﹐脈浮數而緊者﹐邪熱在表﹐皆麻黃湯發汗之證也﹐或天水散之類甚佳。

鼻淵

膽移熱於腦﹐則辛頞鼻淵﹐濁涕不止﹐如湧泉不滲而以下﹐久不已﹐衄血爲患。防風湯主之。

鼻鼽

鼽者鼻出淸涕也。夫五行之理﹐微則當其本化﹐甚則兼乎鬼賊。故經曰﹕亢則害承乃制也。易曰﹕燥萬物者莫熯乎火。以火煉金﹐熱極而反化爲水﹐及身熱極則反汗出也。水體柔順﹐而寒極則反冰如地也﹔土主濕陰雲雨而安靜﹐土濕過極則反爲驟注烈風雨淫潰也。木主溫和而生榮﹐風大則反涼而毀折也。金主淸涼﹐秋涼極而萬物反燥也。皆所謂過極則反兼鬼賊之化﹐制其甚也。由是肝熱甚則出泣﹐心熱甚則世汗﹐脾熱甚則出涎﹐肺熱甚則出涕﹐腎熱甚則出唾也。經曰﹕鼻熱者出濁涕。凡痰涎涕唾稠濁者﹐火熱極甚﹐銷鑠致之然也。或言鼽爲肺寒者誤也。彼但見鼽嚏鼻窒﹐冒寒則甚﹐遂以爲然﹐豈知寒傷皮毛﹐則腠理閉密﹐熱極怫郁﹐而病愈甚也。

小腹膀胱﹐按之內痛﹐若沃以湯。濇於小便﹐上爲淸涕。太陽直行從巓入絡於腦﹐气下灌於鼻﹐時出淸涕不止也。

鼻窒

鼻窒﹐窒﹑塞也。火主﹝月眞﹞膹腫脹﹐故熱客陽明而鼻中﹝月眞﹞脹則窒塞也。或謂寒主閉藏﹐妄於鼻窒爲寒者﹐誤也。蓋陽气盛於上而側臥﹐則上竅通利﹐而下竅閉塞者﹐謂陽明之脈左右相交﹐而左脈注於右竅﹐右脈注於左竅。故風熱鬱結﹐病偏於左﹐則右竅反塞之也。俗不知陽明之脈﹐左右相交﹐注於鼻孔。但見側臥則上竅通利﹐下竅窒塞﹐反疑爲寒爾。所以否之道者﹐象其肺金之盈縮也。

病色

脾風鼻黃﹐脾熱鼻赤。

嚏

嚏﹐鼻中因癢而气噴作於聲也。鼻爲肺竅﹐癢爲火化﹐心火邪熱幹於陽明﹐發於鼻而癢則嚏也。或故以物擾之癢而嚏者﹐擾癢屬火故也。或視日而嚏者﹐由目爲五臟神華﹐太陽眞火﹐日光耀於目﹐則心神躁亂而發熱於上﹐則鼻中癢而嚏也。傷寒病再經衰而或嚏者﹐由火熱已退而虛熱爲癢﹐癢發鼻則嚏也。或風熱上攻﹐頭鼻壅滯﹐脈浮而無他證者﹐內藥鼻中得嚏﹐則壅滯開通而愈也。或有痛處因嚏而其痛不可忍者﹐因嚏之气攻衝結痛﹐而不得通利故也。

東垣十書【元�李杲】

肺和則知香臭

金匱眞言論云﹕西方白色﹐入通於肺﹐開竅於鼻﹐藏精於肺。夫十二經脈三百六十五絡﹐其气血皆上走於面而走空竅﹐其精陽气上走於目而爲睛﹐其別气走於耳而爲聽﹐其宗气出於鼻而爲臭。《難經》云﹕肺气通於鼻﹐肺和則能知香臭矣。夫陽气宗气者﹐皆胃中生發之气也﹐其名𨿽異﹐其理則一。若因饑飽勞役損脾胃﹐生發之气旣弱﹐其營運之气不能上升﹐邪塞孔竅﹐故鼻不利而不聞香臭也。宜養胃气﹐使陽气宗气上升鼻管則通矣。又一說﹐《難經》云﹕心主五臭﹐肺主气﹐鼻者肺竅反聞香臭者﹐何也﹖蓋以竅言之肺也﹐以用言之心也。因衛气失守﹐寒邪客於頭面﹐鼻亦受之不能爲用﹐是不聞香臭矣。故經曰﹐心肺有病﹐鼻爲之不利。潔古曰﹕視聽明而淸涼﹐香臭辧而溫暖者是也。治法宜先散寒邪﹐後補衛气﹐使心肺之气得交通﹐則鼻利而聞香臭矣。麗澤通气湯主之。

流淸涕

冬三月陰气在外﹐陽气內藏﹐當外助陽气﹐不得發汗﹐內消陰火﹐勿令泄瀉﹐此閉藏周密之大要也。盛冬乃水旺之時﹐水旺則金旺﹐子能令母實。肺者腎之母﹐皮毛之元陽本虛弱﹐更以冬月助其令﹐故病者善嚏﹐鼻流淸涕﹐寒甚出濁涕﹐嚏不止﹐比常人大惡風寒﹐小便數而欠﹐或引行小便色淸而多﹐大便不調﹐夜寒無寐﹐甚則爲痰咳﹑爲嘔﹑爲穢﹑爲吐﹑爲唾白沫﹐以至口開目瞪﹐气不交通欲絕者﹐吳茱萸丸主之。

窒塞

肺藏賊邪﹐燥熱相合﹐鼻窒﹑鼽衄﹑血溢﹑血泄。其脈濇而浮大甚者﹐桃仁承气湯﹔微者﹐犀角地黃湯﹔極者﹐抵當湯﹐微極抵當丸。

鼻爲肺之竅﹐因心肺上病而不利也。有寒有熱﹐是皆傷於皮毛﹐气不利而壅塞﹐壅塞淸道气不利﹐宜通。寒則表之﹐麻黃﹑桂枝之類﹔熱則淸之﹐芩﹑連﹑梔子之類。

體屬肺用屬心

經云﹕五气入鼻﹐藏於心肺。《難經》云﹕肺主鼻﹐鼻和則知香臭。潔古云﹕視聽明而淸涼﹐香臭辧而溫暖﹐此內受天之气而外利於九竅也。夫三焦之竅﹐開於喉﹐出於鼻。鼻乃肺之竅﹐此體也﹔其聞香臭者﹐用也。心主五臭﹐捨於鼻﹐蓋九竅之用皆稟長生爲近﹐心長生在酉﹐酉者肺﹐故知鼻爲心之所用而聞香臭也。故肺有病而鼻爲之不利也。此明爲淸气所奉於天﹐而心勞胃損﹐則受邪也。

丹溪心法【元�朱震亨】

酒齇

酒齇鼻是血熱入肺﹐宜用四物湯加陳皮﹑紅花﹑酒炒黃芩﹐煎入好酒數慨﹐就調炒五靈脂末同服。《格致論》中於上藥有茯苓﹑生薑﹐气弱者加黃芪。

酒齇者﹐此皆壅熱所致。夫肺气通於鼻﹐淸气出入之道路﹐或因飲酒﹐气血壅滯﹐上焦生熱﹐邪熱之气畱伏不散﹐則爲之鼻瘡矣。又有肺風﹐不能飲而自生者﹐非盡因酒耳。宜一味淅二泔﹐食後用冷飲。外用硫黃入大菜頭內煨研塗之。若鼻尖微赤及鼻中生瘡者﹐辛夷研末﹐入腦﹑麝少許﹐綿裹納之﹔或以批杷葉拭去毛﹐銼﹐煎湯﹐候冷調消風散﹐食後服。

格致餘論【元�朱震亨】

面鼻得冷則黑

諸陽聚於頭﹐則面爲陽中之陽﹐鼻居面中央﹐而陽明起於頞中﹐一身之血運到面鼻﹐到面鼻陽部﹐皆爲至淸至精之血矣。酒性善行而喜升﹐大熱而有峻急之毒。多酒之人﹐酒气燻蒸﹐面鼻得酒血爲極熱﹐熱血得冷﹐爲陰气所搏﹐汗濁凝結﹐滯而不行﹐宜其先爲紫而後爲黑色也。須用融化滯血﹐使之得流﹐滋生新血﹐可以運化﹐病乃可愈。予爲酒制四物湯加炒片芩﹑茯苓﹑陳皮﹑生甘艸﹑酒紅花﹑生薑﹐煎調五靈脂末飲之﹔气弱者加酒黃芪﹐無有不應者。

古今醫統【明�徐春甫】

病屬於肺

經曰﹕鼻者肺之外候。又曰﹕西方白色﹐入通於肺﹐開竅於鼻。又曰﹕鼻熱甚﹐出濁涕。又曰﹕心肺有病而鼻爲之不利是也。按《巢氏病源》曰﹕肺開竅於鼻﹐熱乘於血﹐則气亦熱也。血气俱熱﹐血隨气發出於鼻爲鼻衄﹐甚則大衄而口耳皆出血也。又云﹕肺臟調和﹐則鼻气通利而知香臭。若邪乘太陰﹐其气蘊積於鼻者﹐則津液壅塞﹐鼻气不得宣調﹐故不知香臭而爲齆也。至於生瘡變成瘜肉﹐或窒塞﹐或流涕﹐皆是肺經之邪壅滯也。

病屬於火

鼻中癢而气噴﹐作於聲爲嚏。夫癢爲火化﹐心火邪熱幹陽明﹐發於鼻則癢而嚏也。有以物擾之而嚏﹐有視日而嚏者﹐蓋太陽眞火耀於目而擾於心﹐則火熱衝上﹐鼻中癢而嚏也。有風熱上攻﹐頭鼻壅塞﹐有因嚏而痛者﹐𨿽證候之不同﹐同爲熱也。凡爲病不同﹐邪熱所乘之經無有異也。鼻窒與嚏癢者﹐熱客陽明胃之經也。鼽涕者﹐熱客太陰肺之經也。蓋鼻者足陽明胃經所主﹐陽明脈左右相交﹐注於鼻孔。又鼻者肺之竅﹐故肺气通於鼻﹐其邪熱幹於二經﹐發於鼻而爲窒塞鼽涕之證。故經曰﹕心肺有病﹐而鼻爲之不利也。

鼻鼽瘜肉皆邪气結成

肺气通於鼻﹐淸气出入之道。肺臟熱邪壅滯﹐上焦鬱結﹐伏畱不散﹐而成齆瘜之患矣。

鼻赤酒齇血熱入肺

酒齇鼻多是飲酒之人。酒气邪熱燻蒸面鼻﹐血熱壅滯而成鼻齇﹐赤色者也。或有肺經素有風熱﹐𨿽不因酒﹐亦自紅黑而生齇也。

鼻竅不利治宜辛散苦瀉

心肺有熱而鼻爲之不利也。或外傷風寒﹐內熱愈窒﹐壅塞不聞。或流淸涕或癢而嚏者﹐宜麻黃﹑桂枝﹑細辛﹑辛夷之辛味以散。不因外感而惟內熱者﹐宜芩﹑連﹑梔子之苦味以瀉之。二法爲治鼻之大綱也。

鼻瘡

鼻熱生瘡色紅﹐內無壅塞﹐此爲血熱。宜用生地黃﹑四物湯加酒制片芩﹑酒拌紅花﹑生甘艸﹑麥門冬﹑天門冬之類。

鼻淵

經曰﹕膽移熱於腦﹐則辛頞鼻淵。劉河間用防風通聖散加薄荷﹑黃連各二錢﹐水煎服。

鼻酸

鼻酸乃痰火所爲﹐宜涼膈散加荊芥穗﹑桔梗之類。

鼻癢

鼻癢乃熱則生風故也﹐宜防風通聖散加白附子﹑僵蠶之類。

食入腦中

卒食物從鼻中縮入腦中﹐介介痛不出﹐牛脂膏甚良。

醫學正傳【明�虞摶】

鼻證

《內經》曰﹕西方白色﹐入通於肺﹐開竅於鼻。又曰﹕鼻者肺之外候。丹溪曰﹕肺之爲髒﹐其位髙﹐其體脆﹐性惡寒又惡熱。是故好飲熱酒者始則傷於肺臟﹐郁熱久則見於外而爲鼻齇﹑準赤之候。得熱愈紅﹐得寒則黑﹐此謂熱極﹐是水之象﹐亢則害承乃制也。其或觸冒風寒﹐始則傷於皮毛﹐而成鼻塞不通之候。或爲濁涕﹐或流淸汁﹐久而不已﹐名曰鼻淵﹐此爲外寒束內熱之證也。《原病式》曰﹕肺熱則出涕是也。又有膽移熱於腦則爲辛頞鼻淵﹐鼻中濁涕如湧泉不滲而下﹐久而不已﹐則爲鼻蔑衄血﹑塞肉鼻齆等證。各以類推而治之。

脈法

右寸脈浮洪而數﹐爲鼻衄鼻齇。

左寸脈浮緩﹐爲傷風鼻塞﹐鼻流淸涕。

鼻爲元牝之門

老子曰﹕谷神不死﹐是爲元牝。元牝之門﹐爲天地根。綿綿若存﹐用之不勤。何謂元牝之門﹖答曰﹕鼻通天气曰元門﹐口通地气曰牝戶。曰鼻乃元牝之門戶也。

證治要訣【明�戴思恭】

流涕

鼻塞流涕不止﹐有冷熱不同。淸涕者﹐腦冷肺寒所致﹐宜細辛﹑烏附﹑漧薑之屬。濁涕者﹐乃《素問》所謂膽移熱於腦﹐則爲鼻淵是也。宜防風﹑甘菊之屬﹐須以淸濁別冷熱。

有不因傷冷而涕多淸﹐或黃或白﹐或時帶血如腦髓狀﹐此由腎虛所生﹐不可過用涼劑﹐宜補腦散﹐仍以黑錫丹﹑紫靈丹﹑靈砂丹。

傷冷熱﹐鼻暴塞﹐流涕多者﹐通關散。

色診

余處無恙﹐獨鼻尖色靑黃者﹐此其人必爲淋也﹔鼻尖微白者﹐亡血也﹔赤者血熱也。

醫學入門【明�李梴】

窒塞

鼻竅於肺﹐而能知香臭者心也。人身水升火降﹐榮衛調和﹐則鼻司呼吸往來不息而已。苟或寒傷皮毛則鼻塞不利﹐火郁淸道則香臭不知。新者偶感風寒﹐鼻塞聲重流涕噴嚏﹐宜以風寒治之﹐加味羌活湯﹑參蘇飲﹑消風百解散。久則略感風寒﹐鼻塞等證便發﹐乃肺伏火邪﹐郁甚則喜熱惡寒﹐故略感冒而內火便發﹐宜淸金降火兼通气之劑﹐涼膈散加荊芥﹑白芷﹐或川連石膏散。又有不必外感﹐四時鼻塞漧燥﹐不聞香臭﹐宜淸金降火消痰之藥﹐淸气化痰丸﹐上淸丸。古方鼻塞甚者﹐禦寒湯﹑澄茄丸﹔不知香臭者﹐通气湯﹔內有硬物者﹐單南星飲貼顖﹐蓽茇餅外用﹐石菖蒲﹑皂角等分爲末﹐綿包塞鼻﹐仰臥片時﹔虛寒者通艸丸。

鼻鼽

鼻乃淸气出入之道。淸气者胃中生發之气也。鼻塞久則气壅不轉﹐熱郁於腦﹐淸濁混亂﹐爲鼽﹑爲衄﹑爲淵。鼽者﹐鼻流淸涕﹐熱微﹐二陳湯加芎﹑歸﹑細辛﹑白芷﹑防風﹑羌活﹑桔梗等分﹐姜煎﹐入薄荷少許。久不止者﹐芷夷散去薄荷加荊芥﹑黃芩﹑神曲﹑半夏﹑南星等分﹐食後煎服﹐外用細辛膏。

鼻淵

淵者﹐鼻流濁涕﹐熱盛﹐金沸艸散倍黃芩﹐入鳳凰殼一枚﹐燒存性﹐調服。肺風﹐消風散加發灰。肺火流涕﹐咳吐膿血﹐桔梗湯﹑人參平肺散。膽移熱於腦﹐流涕濁臭﹐防風通聖散加薄荷﹑黃連﹐或芷夷散﹐外用蒼耳莖苗子燒灰﹐酢調塗鼻內。鼻淵久則成衄﹐防風散主之。

腦砂

有流臭黃水者﹐甚則腦亦作痛﹐俗名腦砂。有虫食腦中﹐用絲瓜藤近根五尺﹐燒存性爲末﹐酒調服。虛者川烏散﹐外用白牛尾毛﹑橙葉等分爲末﹐吹鼻中﹔倘有血出﹐加山梔亦不妨。

鼻齇

鼻齇﹐準頭紅也﹐甚則紫黑。因飲酒血熱入肺﹐復被風寒﹐郁久則血凝濁而色赤。或不飲者﹐乃肺風血熱﹐俱宜四物二陳湯﹐去半夏加紅花﹑黃芩﹐水煎﹐入酒少許﹐調五靈脂末服。气虛加黃芪﹐常宜服單山梔丸或黃連阿膠丸﹐間用升麻和气飲﹑吞瀉靑丸以除病根﹐外用黃連末﹐天釣藤燒灰﹐桐油調敷﹐或硫粉散。

鼻痛

鼻痛因風邪入鼻﹐與正气相摶﹐鼻道不通﹐故痛。藿香正气散﹑袪風通气散。有痰火衝肺者﹐鼻隔隱痛﹐二陳湯加黃芩﹑山梔﹑桔梗﹑麥門冬。

鼻瘡

鼻瘡﹐輕爲鼻瘡﹐重爲鼻痔﹐皆肺熱也。鼻中生瘡者﹐枇杷葉煎湯﹐候冷﹐調消風散﹐食後服。忌煎炒姜蒜熱物。外用辛夷爲末﹐入腦﹑麝少許﹐綿裹塞鼻。

鼻痔

鼻痔肺气熱極﹐日久凝濁﹐結成瘜肉如棗﹐滯塞鼻竅。甚者又名鼻齆。宜防風通聖散﹐加三稜﹑海藻末調服。外用辛夷爲君﹐細辛﹑杏仁少許爲末﹐和羊髓﹑豬脂熬膏﹐候冷入雄黃﹑白礬﹑輕粉﹐麝香少許﹐爲丸綿裹塞鼻﹐數日卽脫。甚者加硇砂少許﹐或瓜礬散亦妙。又食積熱痰生痔﹐單蒼耳丸內服外敷﹐最消食積﹐或用白礬二錢﹐細辛一錢﹐白芷五分爲末塞鼻。

治法

鼻證﹐大抵疏風降火爲要法。風寒外感者﹐溫以散之。風熱有自內郁者﹐或外感久則郁而爲熱﹐或內因飲食衣服過暖﹐肝熱生風﹐亦鼻塞流涕﹐宜降火淸金。

久則宜養血補腎爲要。凡鼻涕鼽淵鼽﹐久甚不愈者﹐非心血虧則腎水少。養血則血生而火自降﹐補腎則水升而金自淸。𨿽鼻瘡痔𨿽久亦宜。又鼻塞久不愈者﹐必內傷肺胃﹐淸气不能上升﹐非外感也。宜補中益气湯以和之。此皆治本之論。

本艸綱目【明�李時珍】

病因

鼻淵流濁涕﹐是腦受風熱。

鼻鼽流淸涕﹐是腦受風寒﹐包熱在內。

腦崩臭穢﹐是下虛。

鼻窒﹐是陽明濕熱生瘜肉。

鼻齇﹐是陽明風熱及血熱﹐或髒中有虫。

鼻痛﹐是陽明熱。

醫學綱目【明�樓英】

鼻塞

鼻塞皆屬肺。經云﹕肺气通於鼻﹐肺和則鼻能知香臭矣。又云﹕五气入鼻﹐藏於心肺。心肺有病﹐而鼻爲之不利也。又云﹕西方白色﹐入通於肺﹐開竅於鼻﹐藏精於肺。又云﹕肺主臭﹐在髒爲肺﹐在竅爲鼻是也。

鼻淵

運气﹐鼻淵皆屬熱。經云﹕少陰之復﹐甚則入肺﹐咳而鼻淵﹐治以苦寒是也。

鼻鼽

運气鼻鼽有二﹕一曰火攻﹐肺虛鼻鼽。經云﹕少陰司天﹐熱气下臨﹐肺气上從﹐鼽衄鼻窒。又云﹕少陰司天﹐熱淫所勝﹐民病鼽衄﹐嚏嘔。又云﹕少陽司天﹐火淫所勝﹐甚則鼽衄。又云﹕少陽之復﹐煩躁鼽嚏。又云﹕少陰司天﹐客勝則鼽嚏。又云﹕歲金不及﹐炎火乃行﹐民病鼽嚏。又云﹕金不及曰從革﹐從革之紀﹐其病嚏咳鼽衄﹐治以諸寒是也。二曰金助﹐肺實鼻鼽。經曰﹕陽明所至爲鼽嚏﹐治以溫劑是也。

明醫雜著【明�王綸】

閉塞

鼻塞不聞香臭﹐或但遇寒月多塞﹐或略感風寒便塞﹐不時舉發者﹐世俗皆以爲肺寒﹐而用表解通利辛溫之藥不效﹐殊不知此是肺經有火﹐邪火郁甚﹐則喜得熱而惡見寒﹐故遇寒便塞﹐遇感便發也。治法淸肺降火爲主﹐而佐以通气之劑。若如常鼻塞不聞香臭者﹐再審其平素﹐只作肺熱治之﹐淸金瀉火淸痰﹐或丸藥噙化﹐或末藥輕調﹐緩服久服﹐無不效矣。此予所親見而治驗者。其平素原無鼻塞舊證﹐一時偶感風寒而致窒塞聲重﹐或流淸涕者﹐自作風寒治。

【注前證若因饑飽勞役所傷﹐脾胃發生之气不能上升﹐邪害空竅﹐故不利而不聞香臭者﹐宜養脾胃﹐使陽气上行﹐則鼻通矣。按東垣云﹕膽移熱於腦﹐則辛頞鼻淵﹐治之以防風湯。大抵胃气不和之所致者多矣。】

奇效良方【明�方賢】

論證

鼻者肺之通竅﹐主淸气出入之道路。若气血和平﹐陰陽升降﹐則呼吸通和﹐榮衛行焉﹐鼻和則知香臭矣。或六淫七情﹐內外傷感﹐又因飲食勞倦﹐因而鼻气不得宣通﹐淸道壅塞。其爲病也﹐若積熱客於陽明﹐遂以迫血妄行﹐自鼻孔中出﹐謂之衄。熱則津液中幹﹐冷則腦髓流注﹐或風冷隨气入於經﹐上貫於腦﹐下注於鼻﹐則涕下不能自收謂之流涕。或冷滯气塞鼻則不聞香臭﹐於是爲鼻齆。血脈聚日久﹐纏綿轉加壅結﹐變生瘜肉。或气壅滯於上爲邪熱畱伏不散則爲鼻瘡﹐久則變爲疳﹝上匿下虫﹞腐潰汁臭。鼻之爲病﹐不過風熱而已。河間云﹕鼻窒塞也﹐火主﹝月眞﹞膹腫脹﹐故熱客陽明而鼻中﹝月眞﹞脹﹐則鼻窒塞也。或謂寒主閉藏﹐妄以鼻窒爲寒者誤也。蓋陽气甚於上﹐而側臥則上竅通利而下竅閉塞者﹐謂陽明之脈左右相交﹐而左脈注於右竅﹐右脈注於左竅﹐故風熱鬱結﹐病偏於左則右竅反塞之類也。所謂鼽者﹐鼻出淸涕也。夫五行之理﹐微則當其本化﹐甚則兼其鬼賊﹐故經曰﹕亢則害承乃制也。易曰﹕燥萬物者莫熯乎火。以火煉金熱極而反爲水﹐及其熱極則反汗出也。由是肝熱甚則出泣﹐心熱甚則出汗﹐脾熱甚則出涎﹐肺熱甚則出涕﹐腎熱甚則出唾。經曰﹕鼻熱甚出濁涕。又云﹕膽移熱於腦﹐則辛頞鼻淵者﹐濁涕出不止也。凡痰涎涕唾稠濁者﹐火熱甚銷鑠致之然也。或言鼽爲肺寒者誤也﹔但見鼽涕鼻窒﹐冒寒則甚﹐遂以爲然。豈知寒傷皮毛﹐則腠理閉密﹐熱气怫郁而痛愈甚也。及失嚏者﹐鼻中因癢而气噴作於聲也。鼻爲肺竅﹐癢爲火化﹐心火邪熱幹於陽明﹐發於鼻而癢則嚏也。或故以物擾之癢而嚏者﹐擾癢屬血。或故視日而嚏者﹐由目爲五臟精華﹐太陽眞火晃耀於目﹐則心神躁亂而發熱於上﹐則鼻中癢而嚏也。或傷寒病衰而或嚏者﹐由火熱已退而虛熱爲癢﹐癢發鼻則嚏也。或風熱上攻﹐頭鼻壅滯﹐脈浮而無他證者﹐內藥鼻中得嚏﹐則壅滯開通而愈也。或有痛處因嚏而痛不可忍者﹐因嚏之气攻衝結痛而不得通利故也。三者之證﹐同爲熱也。故爲病不同﹐邪熱所乘之經有異故也。鼻窒與嚏癢者﹐熱客陽明胃之經也。鼽涕者﹐熱客太陰肺之經也。蓋鼻者足陽明胃經所主﹐陽明之脈左右相交注於鼻孔。又鼻者肺之竅﹐故肺气通於鼻﹐其邪熱幹於二經﹐發於鼻而爲窒塞鼽涕之證﹐故經曰﹕心肺有病而鼻爲之不利也。治法觀邪所中之何經治之﹐則不失矣。或因外冒風寒而痛轉甚﹐遂作寒治而用溫熱之劑表散者﹐偶爾獲中﹐豈知寒復於熱﹐熱郁濁气﹐淸道不利﹐故有是證。或用辛甘發散﹐腠理開通﹐結滯得散﹐陽熱外泄﹐微者則已﹐甚者鬱結不開﹐其病轉加者﹐𨿽用退熱疏風辛涼之劑解之﹐卽使結散熱退﹐暫愈而已﹐全在乎驗其內外結熱之微甚﹐宜以辛溫涼平之藥可也。凡此諸證﹐全在醫之識病治之﹐了然無不瘥矣。

醫學準繩六要【明�張三錫】

總論

肺開竅於鼻﹐世所共知也。然陽明之脈挾鼻絡目﹐結於迎香﹐左之右﹐右之左﹐去鼻孔各開五分﹐是穴。風邪從面而來﹐則入陽明﹐脈道怫郁﹐气不通暢﹐故淸涕時出﹐久變爲濁。所謂外寒束內熱﹐論極有理。須辛散之。方書多用升麻﹑葛根﹑白芷﹑蔥白﹐乃陽明經藥也。郁熱旣久﹐頓發不開﹐必加辛涼﹐酒枯芩﹑薄荷之類。至如酒客膏粱辛熱炙煿太過﹐火邪炎上﹐孔竅壅塞﹐則爲鼻淵。鼻中濁涕如湧泉﹐漸變鼻蔑﹑衄血﹑瘜肉﹑鼻痔等證。卽《素問》所謂膽移熱於腦之義。

窒塞不通

鼻塞﹐時值寒月﹐必加麻黃﹑細辛於升麻葛根湯中﹐佐以枯芩﹑蘇葉﹐多加甘﹐桔爲舟楫﹐庶易成功。已經發散未得全開﹐脈洪有力﹐口漧鼻燥者﹐君以辛涼淸之﹐酒芩﹑梔子﹑薄荷之屬。仍佐刑﹑防﹑升﹑芷﹐不可驟用寒涼法也。

气虛之人﹐气弱不能上升﹐則鼻塞滯。所謂九竅不利腸胃之所生是也。多服補中益气湯自通﹐此乃屢驗者。

鼻壅气不通不聞香臭﹐通艸散主之。

痰火鬱結於上焦胸中肓膜之上﹐上竅不通﹐則元門閉密而鼻不聞香臭﹐口不知味﹐或耳聾目昏。良由大气弱不能上衝﹐濁气得以擅權﹐是虛爲本而痰火爲標也。當用補中益气湯﹐加升柴諸風藥引上行﹐兼用淸上化痰開竅丸藥﹐戒性愼口﹐久之自全。

淵瘜酒齇

火郁上焦﹐气不通﹐抑遏成涕﹐《內經》所謂肺熱則出涕是也。方書謂腦滲爲涕﹐恐非。

濁涕如淵﹐《內經》謂膽移熱於腦﹐則辛頞鼻淵。要皆陽明伏火所致。宜防風通聖散一兩﹐加薄荷﹑黃連各二錢五分﹐水煎服。或本方硝黃﹑滑石﹑石膏減半﹐倍加辛夷。

瘜肉必由上焦積熱﹐郁塞已久而生。然有諸中﹐然後形諸外。必內服淸火利膈藥﹐二陳﹑涼膈加減﹐須斷酒薄味。

酒齇乃熱血入面﹐爲寒所拂。熱血得寒﹐污濁凝滯而然。服前藥﹐外用梧桐子取油﹐入黃連﹐以天釣藤燒灰﹐熱敷之。

證治準繩【明�王肯堂】

所屬經絡

鼻頞中﹐頞亦作齃。鼻山根也﹐俗呼鼻梁﹐屬足陽明胃經﹑督脈之會。

【注《素問》曰﹕膽移熱於腦﹐則辛頞鼻淵﹐傳爲衄蔑﹑瞑目。注曰﹕足太陽膀胱脈起目內眥﹐上額交巓絡腦﹐陽明脈起於鼻﹐交頞中﹐旁約太陽之脈。今腦熱則足太陽逆與陽明之脈俱盛﹐薄於頞上﹐故頞辛鼻淵。頞辛者﹐鼻酸痛也。鼻淵者﹐濁涕下而不止如水泉也。熱盛則陽絡溢﹐陽絡溢故衄﹐衄者鼻出血汁也﹐又謂之蔑。血出甚則陽明太陽脈衰﹐不能榮於目﹐故目瞑也。】

鼻屬手太陰肺經。

【注《素問》曰﹕西方白色﹐入通於肺﹐開竅於鼻﹐然畏熱。《靈樞》曰﹕肺病者喘息鼻張。又曰﹕肺虛則鼻塞不利﹐和則能知香臭矣。喬嶽曰﹕肺絕則無涕﹐鼻孔黑燥﹐肝逆乘之而色靑。東垣曰﹕傷風鼻中气出粗﹐合口不開﹐气通於天也。】

又屬手少陰心經。

【注李東垣曰﹕鼻本主肺﹐而復能聞香臭者﹐鼻中有心﹐庚金生於巳也。《素問》曰﹕五气入鼻﹐藏於心肺﹐心肺有病而鼻爲之不利也。】

又屬手足陽明大腸胃經﹑督脈之交會。

【注劉河間曰﹕傷風寒於腠理而爲鼻塞者﹐寒能收斂﹐陽气不通暢也。《素問》曰﹕傷寒二日﹐陽明受之。陽明主肉﹐其脈俠鼻﹐故鼻幹不得臥。王海藏曰﹕石膏發汗﹐辛寒入手太陰經。仲景治傷寒陽明經證乃用之者﹐何也﹖蓋胃脈行身之前﹐而胸爲胃肺之室﹐邪熱在陽明﹐則肺受火制﹐故用辛寒以淸肺﹐所以號爲白虎湯也。《素問》又曰﹕運气陽明所至爲鼽嚏。注鼽﹐鼻窒也﹔嚏﹐噴嚏也。】

其在小兒面部﹐謂之明堂。

【注《靈樞》曰﹕脈見於气口﹐色見於明堂。明堂者鼻也。明堂廣大者壽﹐小者殆﹐況加疾哉﹖按此語卽相家貴隆準之說也﹐然須視其面部何如。愚嘗見明堂𨿽小與面相稱者﹐壽可八十﹐要不可執一論也。】

屬足太陰脾經。

【注《素問》曰﹕脾熱病者﹐鼻先赤。】

俠鼻孔兩旁五分﹐名迎香穴﹐屬手足陽明大腸胃經之會。

直兩目瞳子﹐名巨髎穴﹐屬足陽明胃經陰蹺脈之會。耳鳴口不知谷味﹐气不快﹐四肢困倦﹐行步不正﹐發脫落﹐食不下﹐膝冷﹐陰汗帶下﹐喉中介介﹐不得臥﹐口舌嗌漧太息﹐頭不可回顧﹐項筋緊急﹐脊彊痛﹐頭旋﹐眼黑﹐頭痛﹐呵欠﹐嚏噴。溫衛補血湯﹑人參湯﹑辛夷散﹑增損通聖散﹑辛夷湯﹑醍醐散﹑通關散﹑防風湯﹑排風散﹑蓽澄茄丸﹐皆治鼻塞之劑﹐宜審表裏寒熱而用之。

鼻齆

鼻塞久而成齆。蓋由肺气注於鼻﹐上榮頭面。若上焦壅滯﹐風寒客於頭腦﹐則气不通﹔冷气停滯﹐搏於津液﹐膿涕結聚﹐則鼻不聞香臭﹐遂成齆也。內服芎藭散﹑山茱萸丸﹐外用赤龍散﹑通頂散﹑雄黃散﹑黃白散﹑通艸散。孫一奎曰﹕大腸﹐肺之腑也﹔胃﹐五臟之所受气者也。經曰﹕九竅不利﹐腸胃之所生也。鼻主無形者。經曰﹕淸气通於天。又曰﹕鼻主天气。設腸胃無痰火積熱﹐則平常上升之气﹐皆淸气也。縱火熱主令之歲﹐何嘗病耶﹖若腸胃素有痰火積熱﹐則其平常上升之气﹐皆蘊而爲濁矣。金職司降﹐喜淸而惡濁﹐今受濁气燻蒸﹐凝聚旣久﹐壅遏鬱結﹐而爲涎涕﹐至於痔珠瘜肉之類﹐皆由積久﹐燥火內燔﹐風寒外束﹐隧道壅遏﹐气血升降﹐被其妨礙﹐澆培彌厚﹐猶積土而成阜也﹐卽非火熱主令之歲﹐有不病者乎﹖治者無拘於運气之說可也。

細辛散﹑本事通艸丸﹑三因辛夷散﹑千金細辛膏﹑川椒散﹑塞鼻柱膏﹐皆溫熱之劑﹐眞是腦冷者﹐乃可用。白芷丸﹐有外感者乃可服。

淵鼽諸證治法

泣涕者腦也﹐故腦滲爲涕﹐故得之气厥也。王太僕注云﹕腦液下滲﹐則爲濁涕。涕下不止﹐如彼水泉﹐故曰鼻淵也。額謂鼻頞也。足太陽脈起於目內眥﹐上額交巓﹐上入絡腦。足陽明脈起於鼻交頞中﹐旁約太陽之脈。今腦熱則足太陽逆﹐與陽明之脈俱盛﹐薄於頞中﹐故鼻頞酸痛也。熱盛則陽絡溢﹐陽絡溢則衄出血汗也。血出甚﹐陽明太陽脈衰﹐不能榮養於目﹐故目瞑。厥者气逆也﹐皆由气逆而得之﹐宜服防風湯。

亦有痰气者﹐宜南星飲。

頭風﹐鼻涕下如白帶﹐宜辛夷丸。

久患鼻膿極臭者﹐以冷水調百艸霜末服。

肺虛而壅﹐鼻生瘜肉﹐不聞香臭﹐羊肺散﹐鼻疳蝕﹐椿根湯﹑烏香散﹑藍靛傅令徧﹐日十度﹐夜四度﹐立瘥。

鼻幹無涕﹐犀角散﹑桑根白皮散﹑吹鼻散。

鼻痛﹐气道壅塞故也﹐內服人參順气散﹐外傅白芷散。風冷搏於肺臟﹐上攻於鼻﹐則令鼻痛﹐沒藥散。

肺受風﹐面色枯白﹐頰時赤﹐皮膚漧燥﹐鼻塞幹痛﹐此爲虛風﹐白蘚皮湯。

鼻塞﹑眼昏﹑疼痛﹑腦悶﹑壺盧酒。

外科正宗【明�陳實功】

酒齇

齇鼻屬脾﹐由血熱郁滯不散﹐所謂有諸內必形諸外。宜眞君妙貼散﹐加白附子敷之﹐內服枇杷葉丸﹑黃芩淸肺飲。

鼻痔

鼻痔者﹐由肺气不淸﹐風濕郁滯而成。鼻內瘜肉﹐結如橊子﹐漸大下垂﹐閉塞孔竅﹐使气不得宣通。內服辛夷淸肺飲﹐外以硇砂散逐日點之﹐漸化爲水﹐乃愈。兼節飲食﹐斷厚味﹐戒急暴﹐省嗜欲﹐愈後庶不再發。

腦漏

一名鼻淵﹐總因風寒凝入腦戶﹐與太陽濕熱﹐交蒸乃成。其患鼻流濁涕﹐或流黃水﹐點點滴滴﹐長濕無干﹐久則頭眩﹐虛運不止。治以藿香湯主之﹐天麻餅子調之亦可漸愈。如日久虛眩不已﹐內服補中益气湯﹐六味地黃丸相間服之﹐以滋化原﹐始愈。

醫方考【明�吳昆】

鼻病方論

鼻居五官之中﹐疾非美觀也。記曰﹕盡飾之道﹐斯其行者遠矣。故考五方以治鼻。

鼻流濁涕不止者﹐名曰鼻淵。乃風熱在腦﹐傷其腦气﹐腦气不固而液自滲泄也。蒼耳散四味﹐皆辛涼之品﹐辛可以驅風﹐涼可以散熱﹐其气輕淸﹐可使透於巓頂﹐巓頂气淸﹐則腦液自固﹐鼻淵可得而愈矣。

鼻生瘜肉﹐气息不通﹐香臭莫辧者﹐辛夷散主之。夫鼻者气之竅﹐气淸則鼻淸﹐气熱則鼻塞﹐熱盛則塞甚﹐此瘜肉之所以生也。故治之宜淸其气。是方也﹐辛夷﹑細辛﹑川芎﹑防風﹑槁本﹑升麻﹑白芷﹐皆輕淸辛香之品也﹐可以淸气﹐可以去熱﹐可以疏邪﹐可以利竅。乃木通之性可使通中﹐甘艸之緩可使瀉熱。

鼻中瘜肉﹐用鍼微刺﹐令患人含水一口﹐後以瓜蒂散和麝香少許﹐用水數滴吹鼻內﹐出涎水則愈。此苦能湧泄也﹐能瀉其實則瘜肉愈矣。

陽虛腦寒鼻淵者﹐補腦散主之。人身之上﹐天之陽也﹐故六陽之气皆會於面。若陽气自虛﹐則陰气湊之﹐令人腦寒而流淸涕。是方也﹐天雄辛熱而上浮﹐辛熱者太陽之象﹐故可以溫腦而補陽虛。辛夷仁﹑蒼耳茸﹐皆輕淸澈腦之劑﹐可以佐天雄而透腦。

鼻赤如橊者﹐大﹝石卜﹞散﹐酒調敷之。夫鼻者熱也﹐所以赤者血也。大黃寒能瀉熱﹐﹝石卜﹞硝咸能敗血。此證耽酒者有之﹐若不絕酒而徒用藥﹐抱薪救火﹐何益於事﹖

景嶽全書【明�張介賓】

論證

鼻爲肺竅﹐又曰元牝。乃宗气之道而實心肺之門戶﹐故經曰﹕心肺有病而鼻爲之不利也。然其經絡所至專屬陽明﹐自山根以上﹐則連太陽督脈﹐以通於腦﹐故此數經之病皆能及之。若其爲病﹐則窒塞者謂之鼽。時流濁涕而或多臭气者﹐謂之鼻淵﹐又曰腦漏。或生瘜肉而阻塞气道者﹐謂之鼻齆。及有噴嚏﹑鼻衄﹑酒齇﹑赤鼻之類﹐各當辧而治之。然總之鼻病無他也﹐非風寒外感﹐則內火上炎耳。外感者治宜辛散﹐內熱者治宜淸涼﹐知斯二者﹐則治鼻大綱盡乎是矣。

論治

鼻塞證有二﹕凡由風寒而鼻塞者﹐以寒閉腠理﹐則經絡壅塞而多鼽嚏。此證多在太陽經﹐宜用辛散﹐解表自愈。如川芎散﹑神愈散及麻黃﹑紫蘇﹑荊芥﹑蔥白之類﹐皆可擇用。

若由火邪上炎而鼻塞者﹐單宜淸火。火之微者﹐多近上焦﹐出自心肺。宜淸化飲﹑黃芩知母湯之類主之。

火之甚者﹐多出陽明﹐或微兼頭痛。宜竹葉石膏湯﹑涼膈散之類主之。

若風寒兼火者﹐卽防風通聖散之類﹐亦可用。大都常塞者多火﹐暴塞者多風寒﹐當以此辧之。

鼻涕多者多由於火﹐故曰肺熱甚則鼻涕出。由此觀之﹐則凡無故多淚及多口涎者﹐亦多屬肝脾之火﹐皆其類耳。

鼻淵證總由太陽督脈之火﹐甚者上連於腦﹐而津津不已﹐故又名爲腦漏。此證多因酒醴肥甘﹐或久用熱物﹐或火由寒郁﹐以致濕熱上燻﹐津汁溶溢而下﹐離經腐敗﹐有作臭者﹐有大臭不堪聞者﹐河間用防風通聖散一兩﹐加薄荷﹑黃連各二錢以治之。古法有用蒼耳散治之者。然以余之見﹐謂此炎上之火﹐而治兼辛散﹐有所不宜﹐故多不見效。莫若但淸陰火而兼以滋陰﹐久之自寧。此卽髙者抑之之法。故常以淸化飲加白蒺藜五錢或一兩﹐蒼耳子二三錢。若火之甚者﹐再以淸涼等劑加減用之﹐每獲全愈。或用宣明防風湯之類亦可。但此證一見﹐卽宜節戒早治﹐久則甚難爲力也。

凡鼻淵腦漏﹐𨿽爲熱證﹐然流滲旣久者﹐卽火邪已去﹐流亦不止﹐以液道不能扃固也。故新病者多由於熱﹐久病者未必盡爲熱證。此當審察治之﹐若執用寒涼﹐未免別生他病。其有漏泄旣多﹐傷其髓海﹐則气虛於上﹐多見頭腦隱痛﹐及眩運不寧等證﹐此非補陽不可﹐宜十全大補湯﹑補中益气湯之類主之。

鼻齆瘜肉﹐阻塞淸道﹐𨿽鼻爲肺竅﹐而其壅塞爲患者﹐乃經絡肌肉之病。此實陽明熱滯畱結而然。故內治之法﹐宜以淸火淸气爲主﹔外治之法﹐宜以黃白散及千金瘜肉方﹑雄黃散﹐或簡易瘜肉方之類主之。

酒齇赤鼻﹐多以好酒之人濕熱乘肺燻蒸面鼻﹐血熱而然﹔或以肺經素多風熱﹐色爲紅黑而生齇癤者﹐亦有之。內宜涼血淸火﹐外宜硫黃散﹑白礬散輕搽。

石室祕錄【淸�陳士鐸】

腫痛由火

鼻腫者﹐乃肺經火盛也﹐宜用甘桔湯則效。今用皂角末吹入﹐打淸嚏數十卽愈。蓋鼻因气壅﹐今打嚏則壅塞之气盡開散﹐故不必淸肺而鼻腫自消也。

鼻大

有人鼻大如拳﹐疼痛欲死。此乃肺經之火熱壅於鼻而不得泄﹐法當淸其肺中之邪﹐去其鼻間之火可也。方用黃芩﹑麥冬﹑花粉﹑甘艸各三錢﹐桔梗﹑天冬各五錢﹐紫菀二錢﹐百部﹑蘇葉各一錢﹐水煎服﹐四劑自消。此方全在羣入肺經以去其火邪﹐又何壅腫之不消耶﹖此奇病而以常法治之者也。

孔生紅綫

鼻中生紅綫一條﹐長尺許﹐少動之則痛欲死﹐人以爲飲酒之病也﹐而余以爲不然﹐亦祟也。方用硼砂﹑冰片各一分﹐研爲末﹐以人乳調之﹐輕輕點在紅綫中間﹐忽然如覺有人將病人打一拳一般﹐頃刻卽消。奇絕之方也。蓋硼砂亦是殺祟之物也。古今圖書集成醫部全錄卷一百五十二

鼻門

方

麗澤通气湯【《準繩》﹐下同】治鼻塞。

羌活獨活防風去叉升麻葛根各八分川椒麻黃存節﹐各四分﹐冬加之蒼朮一錢二分白芷黃芪各一錢六分甘艸八分右作一服﹐水二盞﹐姜三片﹐棗二枚﹐蔥白三寸﹐同煎至一盞﹐去滓﹐稍熱服﹐食遠。忌一切冷物﹐及風寒涼處坐臥。

溫肺湯治前證。

升麻黃芪丁香葛根羌活甘艸生防風各一錢麻黃四錢﹐不去節右粗末﹐分二服﹐每服水二大盞﹐蔥白二莖﹐煎至一盞﹐去滓﹐稍熱﹐食遠服。

禦寒湯治寒气﹐風邪傷於皮毛﹐令人鼻塞﹐欬嗽﹐上喘。

黃芪一錢人參升麻陳皮各五分甘艸﹝艸款﹞冬花佛耳艸防風各三分黃連黃蘗羌活白芷各三分蒼朮七分水二大盞﹐煎至一大盞﹐去滓﹐稍熱﹐食遠服。

溫衛湯治前證。

黃芪生蒼朮升麻知母羌活柴胡當歸身各一錢人參黃蘗白芷防風甘艸炙澤瀉各五分陳皮靑皮木香黃連各三分水二盞﹐煎至一盞。去滓﹐食遠溫服﹐晴日服之。

溫衛補血湯治前證。

黃芪一錢二分升麻四分柴胡炙甘艸生甘艸地骨皮桔梗人參各三分白朮生地黃藿香吳茱萸黃蘗各一分蒼朮陳皮王瓜根牡丹皮各二分桃仁三个當歸身二分半葵花七朵丁香一个水二盞﹐煎至一盞半﹐去滓﹐食前稍熱服。

人參湯治肺气上攻﹐鼻塞不通。

人參白茯苓黃芩陳皮去白羌活麻黃去根節蜀椒去目並合口者﹐炒出汗﹐各錢半水二鍾﹐煎至一鍾﹐食後服。

辛夷散治肺虛爲四气所幹﹐鼻內壅塞﹐涕出不已。或气息不通﹐不聞香臭。

辛夷川芎木通去節細辛洗去土羌活防風槁本升麻白芷炙甘艸各等分蒼耳子減半右爲細末﹐每服二錢﹐食後茶淸調服。

增損通聖散治肺气不和﹐鼻塞不利。

鼠黏子桔梗桑白皮紫菀各一錢五分荊芥穗二錢生甘艸七分水二鍾﹐姜三片﹐煎一鍾﹐食後服。

辛夷湯治肺气不利﹐頭目昏眩﹐鼻塞聲重﹐咯唾稠粘。

辛夷去毛川芎白芷甘菊花生地黃石膏白朮前胡薄荷葉赤茯苓去皮陳皮去白﹐各一兩炙甘艸二兩右﹝口父﹞咀﹐每服五錢﹐水一盞半﹐煎至一盞﹐去滓﹐食遠溫服。

醍醐散治傷風﹐鼻塞﹐聲重。

細辛半兩川芎一兩薄荷一兩五錢川烏炮﹐去皮臍白芷甘艸各二兩右爲細末﹐每服一錢﹐蔥茶或薄荷湯調下。

通關散治腦風鼻息不通﹐不聞香臭﹔或鼻流淸涕﹐多嚏﹐肩項拘急﹐頭目昏痛﹐風府怯寒。

原蠶蛾瓦焙黃白附子炮益智去皮薄荷蒺藜炒﹐去角苦參各半兩右爲細末﹐每服三錢﹐不拘時溫酒調下。

防風湯【《宣明》】治鼻塞﹐流淸涕不止者。

防風官桂各半兩梔子七枚升麻一兩石膏研﹐三兩麻黃七錢半木通一兩二錢半右﹝口父﹞咀﹐每服三錢﹐水一盞﹐煎七分去滓﹐空心溫服﹐日再。

排風散治鼻塞﹐或生瘜肉。

防風秦艽去苗土吳茱萸湯浸﹐焙山芋天雄炮﹐去皮臍﹐各一兩羌活半兩右爲細末﹐每服二錢﹐空心溫酒調下。

蓽澄茄丸治鼻塞不通。

蓽澄茄半兩薄荷葉三錢荊芥穗二錢半右爲細末﹐煉蜜和丸﹐如櫻桃大﹐不拘時噙化一二丸。

菖蒲散治鼻內窒塞不通﹐不得喘息。

菖蒲皂角各等分右爲末﹐每用一錢﹐綿裹塞鼻中﹐仰臥少時。

通頂散治鼻塞。

胡黃連滑石研﹐各二錢五分爪蒂研﹐七枚麝香研﹐一錢蟾酥研﹐五分右研勻﹐每用少許﹐吹入鼻內卽瘥。

芎藭散治鼻塞。

芎藭辛夷各一兩細辛去苗土﹐七錢五分木通半兩右爲細末﹐每用少許綿裹塞鼻中﹐濕則易之﹐五七日瘥。

爪蒂散治鼻塞。

瓜蒂藜蘆各等分右爲末﹐每用一錢﹐綿裹塞鼻中﹐日二易之。

芎藭散治鼻齆。

芎藭肉桂細辛檳榔麻黃去節防己木通石菖蒲白芷各一分木香川椒炙甘艸各半分右﹝口父﹞咀﹐每服三錢﹐水二盞﹐生薑三片﹐紫蘇葉少許﹐煎至八分﹐去滓﹐食遠溫服。

山茱萸丸治鼻齆。

山茱萸大黃炒菊花去梗葉﹐各一兩二錢半﹝石卜﹞硝三兩七錢半附子炮﹐去皮臍獨活各七錢半秦艽去苗土﹐一兩半蔓荊子去白皮梔子去皮﹐炒防風炙甘艸各一兩右爲細末煉蜜爲丸﹐如桐子大﹐每服三十丸﹐空心用溫酒送下。老人亦宜服。妊娠去附子加細辛半分。

赤龍散大抵肺气注於鼻﹐上榮頭面。若上焦壅滯﹐風寒客於頭腦﹐則气不通﹔冷气停滯﹐搏於津液﹐膿涕結聚﹐則鼻不聞香臭﹐遂成齆也。

龍腦半錢﹐研瓜蒂研﹐十四枚赤小豆三十粒黃連三大莖右爲細末﹐研勻﹐每用菉豆許﹐臨臥吹入鼻中﹐水出﹐愈。

通頂散治鼻齆。

瓜蒂藜蘆各一分皂角肉半分麝香少許右爲細末﹐每用少許吹入鼻中。

雄黃散治鼻齆。

雄黃半錢瓜蒂二枚綠礬一錢麝香少許右爲細末﹐每用少許﹝口畜﹞鼻中﹐亦治瘜肉。

黃白散治鼻齆﹐瘜肉﹐鼻痔等證。

雄黃半錢白礬瓜蒂細辛各一錢右爲細末﹐以雄犬膽汁和丸﹐綿裹塞鼻。一方爲末﹝口畜﹞鼻。

通艸散治鼻齆﹐气息不通﹐不聞香臭﹔並鼻瘜肉。

通艸細辛附子各等分右爲末﹐蜜和﹐綿裹少許納鼻中。

川椒散治鼻流涕。

川椒開口者﹐炒出汗訶子去核辣桂川芎川白姜生用細辛白朮各等分右爲細末﹐每用二錢﹐食後溫酒調下。

細辛散治肺傷風﹐冷鼻﹐流淸涕﹐頭目疼痛﹐胸膈不利。

細辛一兩附子炮﹐去皮臍白朮蔓荊子訶梨勒裹煨﹐去核芎窮桂心各七錢五分枳殼麩炒炙甘艸各半兩右﹝口父﹞咀﹐每服三錢﹐水一盞﹐生薑半分﹐煎至六分﹐去滓﹐食後服。

通艸丸【《本事》】治鼻塞淸涕出﹐腦冷所致。

通艸辛夷各半兩細辛甘遂桂心去皮芎藭附子各一兩右爲細末﹐蜜丸﹐綿裹納鼻中﹐密封﹐勿令气泄。丸如麻子稍加大。微覺少痛﹐效。

辛夷散【《三因》】治鼻塞﹐腦冷﹐淸涕不已。

細辛川椒漧薑川芎吳茱萸辛夷附子各七錢五分皂角屑﹐半兩桂心一兩豬油六兩右煎豬脂成膏﹐以苦酒浸前八味﹐取入油﹐煎附子黃色止﹐以綿裹塞鼻中。

細辛膏【《千金》】治鼻塞﹐腦冷﹐淸涕常流。

細辛川芎川椒黑附子炮﹐去皮臍漧葛吳茱萸各二錢半桂心三錢三分皂角屑﹐一錢六分半右用豬脂二兩煎油﹐先一宿以米酢浸藥﹐取入豬油內同煎﹐附子色黃爲度﹐以綿蘸藥塞鼻中。

塞鼻柱膏治鼻常有淸涕。

桂心細辛漧薑炮川椒去目並合口者﹐炒出汗﹐各半兩皂莢二錢半右爲細末﹐以羊脂和成膏﹐每用如棗核大﹐綿裹塞鼻中。

白芷丸治鼻流淸涕不止。

白芷研爲細末右以蔥白搗爛﹐和爲丸如小豆大﹐每服二十丸﹐茶湯下﹐無時。

防風湯治膽移熱於腦﹑則辛頞鼻淵﹐濁涕不止﹐如湧泉不藏﹐久而不已﹐必成衄血之疾。

防風去蘆﹐一兩五錢黃芩人參炙甘艸川芎麥門冬去心﹐各一兩右爲細末﹐每服二錢﹐沸湯點服﹐食後﹐日三。

蒼耳散治鼻流濁涕不止﹐名曰鼻淵。

辛夷半兩蒼耳子炒﹐二錢半香白芷一兩薄荷葉五分右爲細末﹐每服二錢﹐用蔥茶淸食後調服。

抑金散治肺熱﹑鼻塞涕濁。

細辛白芷防風羌活當歸身半夏川芎桔梗陳皮茯苓各等分右十味銼﹐作一貼﹐加薄荷三錢﹐姜煎服。

南星飲治風邪入腦﹐宿冷不消﹐鼻內結硬物﹐窒塞﹐腦气不宣﹐遂流髓涕。

上等大白南星不拘多少﹐切成片右用沸湯蕩兩次﹐焙漧﹐每服二錢﹐用棗七枚﹑甘艸少許煎﹐食後服。三四服後﹐其硬物自出﹐腦气流轉﹐髓涕自收。仍以大蒜﹑蓽茇末杵作餅﹐用紗襯炙熱﹐貼顖前﹐用熨斗火熨透。或香附末及蓽茇末﹐吹入鼻中。

辛夷丸治頭風﹐鼻涕下如白帶者。

南星姜制半夏姜制蒼朮米泔浸辛夷黃芩酒炒川芎黃蘗炒焦滑石研牡蠣煆﹐各等分右爲細末﹐糊丸﹐薄荷湯下。

川芎丸治腦瀉臭穢。

川芎生用二兩蒼朮艸烏生﹐去皮尖﹐各半兩右爲細末﹐麵糊和丸﹐如桐子大﹐每服十丸﹐食後茶淸送下。服藥後﹐忌熱物一時。

羊肺散治鼻淵腦漏。

羊肺一具白朮四兩蓯蓉木通漧薑川芎各一兩右五味爲細末﹐以水量打稀稠得所﹐灌肺中﹐煮熟焙漧﹐細研爲末﹐食後米飲服二錢。

細辛散治鼻齆有瘜肉﹐不聞香臭。

北細辛瓜蒂各等分右爲末﹐綿裹如豆大﹐塞鼻中。一名瓜丁散。

消鼻痔方

苦丁香甘遂各二錢靑黛艸烏尖枯白礬各二分半右爲細末﹐麻油搜令硬﹐不可爛﹐旋丸如鼻孔大小﹐納入鼻內﹐令至痔肉上﹐每日一次。

又方治鼻中窒塞﹐气息不通﹐皆有肉柱﹐若不得出﹐終不能瘥。余藥𨿽漸通利﹐旋復生長﹐宜用此藥。

地膽二十枚白雄犬膽一枚右先搗地膽爲末﹐納犬膽中﹐以繩系定三日﹐乃於日出時令病人西首﹐臥中庭﹐以鼻孔向日﹐旁人以故筆粘藥塗入鼻孔中﹐一日一度。至五六日當鼻孔裏近眼痛﹐此是欲落﹐更候三四日傅之﹐漸漸嚏之﹐卽落﹐取將棄於四通道上。柱落後﹐急以綿塞之﹐愼風。

治瘜肉方

甘遂朱砂雄黃雌黃藜蘆明礬煆瓜蒂各等分右爲末﹐蜜調敷鼻。

辛夷膏治鼻生瘜肉﹐窒塞不通﹐有時疼痛。

辛夷葉三兩細辛木通廣木香白芷杏仁湯浸﹐去皮尖﹐研﹐各半兩右用羊髓﹑豬脂二兩﹐和藥於石器內﹐慢火熬成膏﹐取赤黃色﹐放冷﹐入龍腦﹑麝香各一錢﹐爲丸﹐綿裹塞鼻中﹐數日內脫落卽愈。

輕黃散治鼻中瘜肉。

雄黃半兩輕粉杏仁浸﹐去皮尖雙仁﹐各一錢麝香少許右四味﹐用淨乳缽內先研杏仁如泥﹐後入雄黃﹑輕粉﹑麝香﹐同研極細勻﹐磁盒蓋定。每有患者﹐不拘遠近﹐夜臥用箸點粳米大在鼻中瘜肉上﹐隔一日夜臥點一次﹐半月見效。

二丁散治鼻不聞香臭﹐腦漏流涕等證。

苦丁香丁香赤小豆各七枚右爲細末﹐以竹筒吹入鼻中﹐並治偏頭風。一方有粟米七枚﹐石膏少許。

治鼻痔方

明礬一兩蓖麻七个鹽梅肉五个麝香少許右搗爲丸﹐綿裹塞鼻內﹐令著瘜肉﹐候化淸水出﹐四邊玲瓏﹐其瘜肉自下。

地龍散治瘜肉。

地龍去土﹐炒﹐二錢半豬牙皂角一枚右煆存性﹐研爲末。先洗鼻內令淨﹐以蜜塗之﹐敷藥少許在內﹐出淸水盡﹐瘜肉自除。

烏犀丸治鼻瘡。

烏犀鎊羚羊角鎊牛黃研柴胡淨各一兩丹砂研天冬去心﹐焙貝母去心﹐炒胡黃連人參各半兩麥冬去心﹐焙知母各七錢半黃芩炙甘艸各二錢半右爲細末﹐研勻﹐煉蜜丸﹐如梧子大﹐每服二十丸﹐空心溫酒送下。

生地黃煎治鼻生瘡﹐癢痛不止。

生地汁生薑汁各一合苦參一兩酥三合鹽花二錢﹐後入右以地黃汁﹑生薑汁浸苦參一宿﹐以酥和於銅石器中﹐煎九上九下﹐候汁入酥盡﹐去滓﹐傾入盒中。每用少許滴於瘡上。諸風熱瘡亦佳。其鹽花至半乃下。

椿根湯治疳蝕口鼻。

椿根去皮﹐切﹐一升蔥白細切﹐半升鹽半合川椒去目並合口者﹐炒出汗﹐一合豆豉半升右合和﹐以酢及淸泔各三升﹐煎數十沸﹐去滓﹐約一升﹐分三服﹐有惡物下卽效。小兒量大小加減。

烏香散治鼻疳﹐侵蝕鼻柱。

艸烏燒灰麝香研﹐各等分右研極細﹐以少許貼瘡上。

犀角散治肺熱﹐心神煩悶﹐鼻幹無涕。

犀角木通升麻赤茯苓黃芪馬牙硝杏仁去皮尖雙仁﹐炒黃﹐各半兩麥冬去心﹐一兩朱砂研龍腦研炙

甘艸各二錢五分右爲細末﹐每服一錢﹐食後竹葉湯調下。

桑根白皮散治肺臟積熱﹐皮膚漧燥﹐鼻痛無涕﹐頭疼心悶。

桑根白皮木通大黃銼﹐炒﹐各二兩石膏葛根各三兩升麻一兩半甘艸炙赤﹐一兩右爲末﹐每服三錢﹐水一盞煎至六分﹐食後溫服。

吹鼻散治鼻幹無涕。

龍腦半錢馬牙硝一錢瓜蒂十四枚右研極細﹐每用一豆大﹐吹入鼻中。

白芷散治風冷入肺﹐鼻孔痛塞。

白芷杏仁湯泡﹐去皮尖及雙仁細辛各一錢全蠍二个﹐焙右爲細末﹐麻油調傅。

沒藥散治前證。

沒藥去油幹蠍去土﹐炒南星炮白附子炮雄黃研當歸焙丹砂研胡黃連牛黃研白芷麝香研官桂去皮丁香炙甘艸各二錢半烏蛇酒浸﹐去皮骨﹐炙﹐半兩右爲細末﹐研勻﹐每服半錢﹐溫酒調下﹐早晚各一服。

白蘚皮湯治肺受風﹐面色枯白﹐頰時赤﹐皮膚漧燥﹐鼻塞幹痛﹐此爲虛風。

白蘚皮麥冬去心白茯苓去皮細辛去苗杏仁去皮尖雙仁﹐炒白芷各一兩半桑白皮石膏研﹐各二兩每服三錢﹐水三盞先煮大豆三合﹐取汁一盞﹐去豆﹐下藥﹐煎至七分﹐去滓﹐不拘時服。

壺盧酒治鼻塞﹐眼昏﹐疼痛﹐腦悶。

苦壺盧子不拘多少﹐打碎右以醇酒半升浸﹐春三﹑夏一﹑秋五﹑冬七日﹐少少納鼻中。一方用童便浸汁。

神效宣腦散治鼻中下黃水。

川郁金川芎靑黛薄荷小黃各二分右爲細末﹐每用少許﹐口噙冷水﹐﹝口畜﹞鼻中。

升麻防風散治鼻赤。

升麻防風人參各一兩幹蠍尾半兩﹐炒雄黃二錢牛黃一錢甘艸朱砂各二錢半麝香一錢僵蠶半兩﹐炒右銼碎﹐煉蜜丸如櫻桃大﹐朱砂爲衣﹐每服一丸﹐薄荷湯送下。

梔子仁丸治肺熱﹐鼻發赤瘰。

梔子仁不拘多少爲細末蠟丸﹐桐子大﹐每服二十丸﹐食後茶酒任下。

白礬散治肺風﹑酒齇鼻等疾。

白礬生硫黃生乳香各等分右爲末﹐每用手微抓動患處﹐以藥擦之。

硫黃散治酒齇鼻﹐鼻上生黑粉刺。

硫黃生輕粉各一錢杏仁二七个﹐去皮右爲細末﹐唾津調﹐臨臥時塗鼻上﹐早晨洗去。

淩霄花散治酒齇鼻。

淩霄花山梔子各等分右爲細末﹐每服二錢﹐食後茶湯調服。

何首烏丸治肺風﹐鼻赤面赤。

何首烏一兩半防風黑豆去皮荊芥穗地骨皮洗﹐各一兩桑白皮天仙藤苦參赤土各半兩右爲細末﹐煉蜜丸﹐如梧子大﹐每服三四十丸﹐食後茶淸下。一方有槁本一兩。

大楓油治肺風﹐面赤鼻赤。

艸烏尖七个大楓油五十文眞麝香五十文右以艸烏尖爲末﹐入麝研勻﹐次用大楓油﹐磁盒子盛於火上調勻。先以生薑擦患處﹐次用藥擦之﹐日二三次﹐兼服前何首烏丸﹐卽除根本。

治鼻赤方

川椒雄黃白礬枯舶上硫黃天仙子三柰各一兩輕粉麝香各少許右爲細末﹐小磨麻油調搽患處。

冬瓜子散治鼻面酒齇如麻豆﹐疼痛黃水出。

梔子仁二兩冬瓜子仁柏子仁白茯苓葵子微炒枳實麩炒﹐各一兩右爲細末﹐每服二錢﹐食後米飲調下。

上淸丸治肺熱﹑鼻窒不通。

薄荷一斤川芎防風各二兩桔梗五兩砂仁五錢甘艸四兩右爲細末﹐煉蜜丸﹐皂角子大﹐每一丸﹐不拘時噙化。

肺風鼻赤方

艸烏尖七个明礬半錢麝香一字豬牙皂角一錢右爲細末﹐以大楓油和勻﹐用磁器火上鎔開﹐先以姜擦﹐次以指蘸藥擦之﹐日三次。

酒齇鼻方

生硫黃三錢黃連白礬乳香各一錢半輕粉半錢右爲細末﹐用唾津蘸藥擦之﹐日二次。

又方治酒皶鼻﹐並治鼻上贅肉及雀斑等疾﹔亦可點痣。

黃丹五文硇砂三十文﹐研極細巴豆十粒﹐去殼心膜﹐紙椎去油酒餅藥五十文﹐罐子盛右同入餅藥罐子中﹐慢火煎兩三沸﹐取下續入研細生礦灰三錢﹐雞子淸調勻。赤鼻以鵝毛拭紅處﹐一日一次。上藥追出毒物﹐病退卽止。次服消風散﹑樺皮散之類五七貼。雀斑用小竹棒挑藥點患處﹐才覺小腫﹐卽洗去﹐不洗恐藥力太猛。

又方治赤鼻及面風瘡。

大楓油五十文艸烏一个﹐爲末輕粉麝香各一百文右先將艸烏入油內熬令勻﹐取出﹐少時下輕粉﹑麝香末攪勻。每用少許擦患虛令熱﹐旬日瘥。一方無輕粉﹐用生薑擦患處傅藥。

鼻赤肺風方歌

肺風鼻赤最難醫﹐我有良方付與伊﹐但用硫礬爲細末﹐茄汁調塗始見奇。

荊芥散治肺風齇﹝鼻包﹞。

荊芥穗四兩防風杏仁去皮尖白僵蠶炒蒺藜炒﹐去剌炙甘艸各一兩右爲細末﹐每服二錢﹐食後茶淸調下。

蓖麻子膏治酒齇鼻及肺風面赤生瘡。

蓖麻子去殼﹐研輕粉研瀝靑研硫黃研黃蠟各二錢麻油一兩右熬成膏﹐以磁器盛之﹐每用少許塗患處。

鉛紅散治風熱上攻陽明經絡﹐面鼻紫赤刺癮疹﹐俗呼肺風﹐以肺而淺在皮膚也。

舶上硫黃白礬灰﹐各半兩右爲末﹐入黃丹少許﹐染與病人面色同﹐每上半錢﹐津液塗之﹐洗漱罷及臨臥再上﹐兼服升麻湯下瀉靑丸﹐服之除其本也。

荊芥連翹湯【《回春》】治鼻淵。

荊芥柴胡川芎當歸生地黃赤芍藥白芷防風薄荷葉梔子仁黃芩桔梗連翹各五分甘艸三分右銼﹐作一貼﹐水煎服。

通竅湯【《醫鑑》】治感風寒﹐鼻塞聲重。流涕﹐不聞香臭。

白芷五分防風羌活槁本升麻漧葛川芎蒼朮各一錢麻黃川椒細辛甘艸各三分右銼﹐作一貼﹐姜三片﹐蔥白二莖﹐水煎服。

鼻不聞香臭方【《回春》】

薄荷三錢細辛白芷防風羌活當歸川芎半夏桔梗陳皮赤茯苓各一錢右銼﹐作一貼﹐水煎服。

瓜礬散【《入門》】去鼻痔。

瓜蒂四錢枯白礬螺殼灰﹐艸烏尖各五分甘遂一錢右爲末﹐麻油調作丸﹐如鼻孔大﹐每日一次﹐以藥納鼻內﹐令達痔肉上﹐其痔化爲水﹐肉皆爛下﹐卽愈。

黃芩湯【《回春》﹐下同】治肺火盛﹐鼻孔漧燥﹐或生瘡腫痛。

片苓酒炒梔子連皮﹐酒炒桔梗赤芍藥桑白皮麥冬荊芥穗薄荷連翹各一錢甘艸二分右銼﹐作一貼﹐水煎﹐食後服。

洗肺散治鼻中生瘡。

片苓酒炒﹐二錢甘艸五分五味子天門冬半夏杏仁各一錢右銼﹐作一貼﹐入姜五片﹐水煎﹐食後服。

淸血四物湯治酒齇。

川芎當歸赤芍生地片芩酒炒陳皮紅花酒焙赤茯苓各一錢生甘艸五分右銼﹐作一貼﹐入姜二片﹐煎水﹐調五靈脂末一錢﹐食後服。

白龍丸【丹溪】治酒齇﹐滿面紫黑。

川芎槁本細辛白芷甘艸各等分右末四兩﹐入煆石膏末一斤﹐水丸彈子大。逐日用此藥洗面﹐如澡豆法﹐或夕塗晨洗之。

參歸丸【《醫鑑》】治酒齇﹐乃血熱入肺。

苦參四兩當歸二兩右末﹐酒糊和丸﹐梧子大﹐熱茶淸下七八十丸。

肺風丸【東垣】治面鼻風齇及齇﹝鼻包﹞。

細辛旋覆花羌活各二兩晚蠶蛾去翅足苦參各一錢右末﹐軟飯和丸﹐梧子大﹐食後茶淸下五七十丸。

升麻湯【丹溪】治肺風瘡。

陳皮甘艸生各一錢蒼朮漧薑桔梗升麻各七分芍藥大黃酒蒸﹐各五分半夏茯苓白芷當歸各三分枳殼漧葛各二分右銼﹐作一貼﹐入姜三片﹐燈心一撮﹐同煎服。

淸肺飲子【《醫鑑》】治鼻紅肺風瘡。

薄荷一兩山茶花胡麻仁片黃芩酒炒梔子仁葛花苦參甘艸各七錢連翹荊芥芍藥防風各三錢右爲末﹐每二錢茶淸調服﹐後用搽藥。

辛夷淸肺飲【《正宗》﹐下同】治肺熱鼻內生瘜肉﹐初如石橊子﹐日後漸大﹐閉塞孔竅﹐气不宣通。

辛夷六分黃芩山梔麥冬百合石膏知母各一錢甘艸五分枇杷葉三片﹐去毛淨升麻三分右﹐水二鍾﹐煎八分﹐食後服。

硇砂散治鼻生瘜肉﹐初如橊子﹐漸大下垂﹐名爲鼻痔。

硇砂一錢輕粉三分冰片五釐雄黃三分右﹐共爲細末﹐用艸桔咬毛蘸藥﹐勤點痔上﹐日用五六次﹐自然漸化爲水而愈。

茴香艸散

茴香艸髙良姜各等分右爲末﹐用吹鼻痔上二次﹐片時許﹐隨後方行取法﹐其痔自然易脫。取法載後鍼灸法中。

淸气化痰丸治肺風瘡。

南星半夏用皂角﹑白礬﹑生薑各三兩﹐水十碗煮約五碗﹐取湯浸星﹑夏二日﹐煮至無白點爲度﹐曬漧﹐各八兩橘紅檳榔各二兩木香沈香各一兩蒼朮米泔浸﹐炒﹐四兩右爲末﹐薑汁糊丸﹐淡鹽湯﹑白湯任下。

金沸艸散治前證。

前胡旋覆花各一兩赤芍炒甘艸各一錢半夏制﹐五錢荊芥穗一兩半赤茯苓六錢半右爲粗末﹐每服一二錢﹐姜三片﹐水煎服﹐日三。

羌活湯治前證。

羌活川芎防風山梔膽艸當歸等分甘艸減半淡竹葉薄荷葉各十片右水煎溫服﹐無時。

二香散治鼻中肉螻蛄。

赤龍爪苦丁香各二十个苦壺盧子一撮麝香少許右爲末﹐用紙撚子蘸藥末點之。

補腦散治陽虛腦寒﹐鼻淵。

天雄炮辛夷仁蒼耳茸各等分右共爲末﹐飯後酒下二錢。

靈砂丹治前證。

水銀一斤硫黃四兩右二味於新銚內炒成砂﹐更入水火鼎內煆煉爲末﹐糯米糊丸如麻子大﹐每服三丸﹐加至五七丸。忌豬羊血菉豆粉冷滑之物。

理中湯治前證。

人參白朮炒漧薑炒炙甘艸各三兩右水煎服。

吳茱萸丸治前證。

吳茱萸兩半﹐洗炒神曲炒﹐五兩白朮炒﹐四兩肉桂漧薑炮﹐各二兩五錢川椒去目﹐炒﹐一兩右爲末﹐糊丸桐子大﹐米飲下三五十丸﹐食前服。

養正丹治前證。

硫黃爲末黑錫鎔淨水銀朱砂研﹐各一兩右將錫化入硫末﹐漸入漸攪爲末﹐再入水銀同擂﹐如硬﹐再於火上微煆﹐又擂勻放冷﹐研極細末﹐糯米糊丸菉豆大﹐每服三十丸﹐空心鹽湯下。

黃芩知母湯家抄治夏月火嗽有痰﹐面赤煩躁﹐鼻流淸涕。

黃芩知母桑白皮杏仁山梔天花粉貝母桔梗甘艸等分水二鍾﹐煎八分﹐食遠服。

防風通聖散河間治風熱上攻﹐鼻塞等證。

防風川芎當歸赤芍藥麻黃連翹薄荷葉大黃芒硝各五錢石膏黃芩桔梗各一兩滑石三兩甘艸二兩荊芥白朮梔子各二錢五分右爲末﹐每服二錢﹐水一大鍾﹐生薑三片﹐煎六七分﹐溫服。《醫鑑》加酒炒黃連﹑薄荷葉﹐名黃連通聖散﹐治鼻淵證。

消風散【《局方》】治風熱上攻﹐頭目昏眩﹐鼻塞聲重﹐及癮疹搔癢。

荊芥穗炙甘艸人參川芎防風羌活薄荷蟬蛻炒僵蠶炒茯苓各二錢陳皮厚朴各二錢右爲末﹐每服二三錢﹐茶淸調服。

搽鼻去紅方【《醫鑑》】

輕粉七分白礬水銀京墨各一錢杏仁大楓子五味子各四十九个核桃白楊葉各七个右爲末﹐雞子淸調搽患處。

神愈散治肺熱﹐鼻流濁涕﹐窒塞不通。

細辛白芷防風羌活當歸半夏制川芎桔梗陳皮茯苓各等分右爲末﹐每服三錢﹐薄荷﹑姜煎服。

防風散治前證。

防風去蘆木通麥冬去心川升麻虎杖葛根各一兩甘艸炙﹐七錢五分石膏二兩右﹝口父﹞咀﹐每服五錢﹐水一大盞﹐煎至五分﹐去渣溫服﹐不拘時候。

小柴胡湯【仲景】治前證。

柴胡半斤半夏半升人參黃芩生薑甘艸各三兩大棗十二枚﹐劈右七味﹐以水一斗二升﹐煮取六升﹐去滓再煎﹐取三升﹐溫服一升﹐日三服。

升麻葛根湯治前證。

升麻葛根芍藥甘艸各等分水煎。寒多熱服﹐熱多寒服。

參蘇飲【《局方》】治四時感冒風寒﹐聲重鼻塞等證。

人參紫蘇葉漧葛前胡陳皮枳殼半夏茯苓各八分木香桔梗甘艸各五分水二鍾﹐姜五片﹐棗一枚﹐煎八分熱服。

消風百解散【《局方》】治四時傷寒﹐頭疼發熱﹐及風寒咳嗽﹐鼻塞聲重。

荊芥穗麻黃白芷蒼朮陳皮各一錢甘艸五分右﹐水鍾半﹐姜蔥煎八分﹐熱服。嗽甚更加烏梅一个。

枇杷葉丸【《正宗》﹐下同】治鼻齇初起紅色﹐久則肉皰發腫。

枇杷葉去毛剌﹐八兩黃芩酒炒花粉各四兩甘艸一兩共爲末﹐用新安酒丸桐子大﹐每服一錢五分﹐食後並臨睡﹐白滚湯﹑茶湯俱可送下。忌火酒煎炒。

黃芩淸肺飲治證同前。

川芎當歸赤芍防風生地天花粉漧葛連翹紅花各一錢黃芩二錢薄荷五分水二鍾﹐煎八分﹐食後服﹐用酒一杯過口。

眞君妙貼散治齇鼻紅赤紫腫。

明淨硫黃末十斤蕎面白面各五斤共用淸水微拌﹐幹濕得宜﹐木廂內躧成麵片﹐單紙包裹﹐風中陰漧﹐收用﹐臨時研極細﹐新汲水調敷。

奇受藿香湯治鼻淵黃水濁涕長流﹐致腦戶虛眩不已。

藿香連枝帶葉者﹐五錢水一碗﹐煎七分﹐加公豬膽汁一枚﹐和勻﹐食後通口服﹐重者不過三服。如苦甚不堪服﹐用藿香末一兩﹐公豬膽汁熬稠膏爲丸﹐每服二錢﹐食後白滚湯下。

淸化飲【《景嶽全書》】治腦漏。

芍藥麥冬各二錢石斛一錢丹皮茯苓黃芩生地各二三錢水一鍾煎七分﹐食遠溫服。

單方

酒齇﹕用白鹽和津唾常擦之爲妙。【《得效》】

鼻中瘜肉﹕取枯礬末和豬脂﹐綿裹塞鼻中﹐甚妙。【《本艸》】

鼻紅﹕用硫黃化開﹐入燒酒內﹐淬三次﹐爲末﹐茄汁調敷。三次卽效。【《種杏》】

鼻中瘜肉﹕取雄黃如棗核大﹐塞鼻中﹐瘜肉自落。【《本艸》】

酒齇﹕輕粉﹑硫黃爲末﹐和津唾擦之。又輕粉﹑硫黃﹑乳香﹑細辛爲末﹐唾調敷之。【《綱目》】

鼻多涕﹕芎藭﹐或煎﹑或末服﹐並佳。【《本艸》﹐下同】

鼻塞﹕漧薑爲末﹐蜜和丸﹐塞鼻中。

鼻塞﹕辛夷爲末﹐蔥茶淸點服一錢﹔又綿裹塞鼻中。

鼻塞﹕皂角炙爲末﹐取少許吹入鼻中﹔又食物入鼻不出﹐以末吹鼻﹐取嚏卽出。

久患鼻瘡﹐膿極臭﹕百艸霜細研爲末﹐以冷水調下二錢。【《綱目》】

鼻中瘜肉﹕瓜蒂爲末﹐綿裹塞之。或和羊脂﹐或和細辛皆佳。【《本艸》】

瘜肉﹕胡荽搗爛﹐塞鼻﹐瘜肉自落。【丹溪】

鼻齆及鼻中瘜肉﹕取瓜蒂﹑細辛末﹐和狗膽汁﹐塞鼻卽效。【《本艸》】

狗頭骨灰和硇砂少許﹐﹝口畜﹞鼻中﹐瘜肉自化。【丹溪】

狗頭灰一錢﹐丁香半錢﹐細研吹鼻中﹐瘜肉化爲水。【《類聚》】

酒齇赤鼻﹕蜀葵花研末﹐臘豬脂和勻﹐夜敷旦洗。【《仁存方》】

鼻中生瘡﹕生大黃﹑杏仁搗勻﹐豬脂和塗。

口鼻急疳﹐蝕爛腐艸臭﹕斗子鹽﹑白面等分爲末﹐每以吹之。【《普濟方》】

鼻中生瘡﹕生大黃﹑黃連各一錢﹐麝香少許爲末﹐生油調搽。【《聖惠方》】

鼻窒不通﹕蓖麻子仁三百粒﹐大棗去皮一枚﹐搗勻綿裹塞之﹐一日一易﹐三十日聞香臭也。【《聖濟錄》】

鼻流淸涕﹕蒺藜苗二握﹐黃連二兩﹐水二升﹐煎一升﹐少少灌鼻中﹐取嚏。不過再服。【《聖惠方》】

鼻中瘜肉﹕硇砂點之卽落。【白飛霞方】

鼻準赤色﹕稚黃﹑硫黃各五錢﹐水粉二錢﹐用頭生乳汁傅﹐不過三五次愈。

鼻中瘜肉﹕藜蘆三分﹐雄黃一分爲末﹐蜜和點之﹐每日三上自消﹐勿點兩畔。【《聖濟方》】

肺實鼻塞﹐不知香臭﹕白薇﹑貝母﹑﹝艸款﹞冬花一兩﹐百部二兩﹐爲末﹐每服二錢米飲下。【《普濟方》】

鼻中瘜肉﹕用梁上塵吹之。

鼻瘡膿血臭﹐有虫也。苦參﹑枯礬一兩﹐生地黃汁三合﹐水二盞煎三合﹐少少滴之。【《普濟方》】

鼻內生瘡﹕密陀僧﹑香白芷等分爲末﹐蠟燭油調塗之。【《簡便方》】

鼻齇赤皰﹕密陀僧二兩﹐細研﹐人乳調﹐夜塗旦洗。【《聖惠方》】

鼻塞﹕以狗膽汁和綿裹﹐塞鼻中。

齆鼻不聞香臭﹕取鐵鎖磨石上﹐取末﹐和豬脂綿裹塞之﹐經日肉出瘥。【《普濟方》】

鼻上作痛﹕上品硫黃末﹐冷水調搽。【《澹寮方》】

又方﹕用舶上硫黃﹑檳榔等分﹐片腦少許爲末﹐絹包﹐日日擦之﹔加蓖麻油更妙。

鼻中生瘡﹕黃蘗﹑檳榔末﹐豬脂和敷。【《普濟方》】

酒齇﹕用淩霄花半兩﹐硫黃一兩﹐胡桃四个﹐膩粉一錢﹐研膏生絹包揩。

赤鼻作痛﹐紫色﹕石葶脂﹐研末﹐冷水調搽﹐半月絕根。

鼻流淸涕﹕蓽茇末吹之有效。【《簡易方》】

鼻气窒塞﹕以水五升煮槐葉﹐取三升﹐下蔥豉同和﹐再煎服。【《千金方》】

面鼻酒齇﹕南方沒石子有孔者﹐水磨成膏﹐夜夜塗之妙。【《得效方》】

鼻中毛出﹐晝夜可長一二尺﹐漸漸粗圓如繩﹐痛不可忍﹐摘去復生。此因食豬羊血過多所致﹐用生乳香﹑硇砂各一兩﹐爲末﹐飯丸梧子大﹐每空心臨臥各服十丸﹐水下﹐自退落。【《夏子益奇疾方》】

腦崩流汁﹐鼻中時時流臭黃水﹐腦痛﹐名控腦砂﹐有虫食腦中也。用絲瓜藤近根三五尺﹐燒存性﹐每服一錢﹐溫酒下﹐以愈爲度。【《醫學正傳》】

面鼻酒齇﹕白蘞﹑白石脂﹑杏仁各半兩﹐爲末﹐雞子淸調塗﹐旦洗。【禦藥院方】

鼻中生瘡﹕杏仁研末﹐乳汁和敷。【《千金方》﹐下同】

疳瘡蝕鼻﹕杏仁燒黃﹐取油敷之。

鼻內生瘡﹕桃葉嫩心杵爛塞之﹐無葉用枝。【《簡便方》】

肺熱鼻齇﹕桐油入黃連末﹐用天仙藤燒熱油敷之。【《摘元方》】

鼻中瘜肉﹕靑髙灰﹑石灰等分﹐淋汁熬膏點之。【《聖濟總錄》】

又方﹕人中白瓦焙﹐每溫湯服一錢。【《集驗方》】

鼻窒不通﹕幹柿同粳米煮粥﹐日食。【《聖濟方》】

鼻塞不通﹕小薊一把﹐水三升﹐煮取一升﹐分服。【《外臺祕要》方】

鼻淵流涕﹕蒼耳子炒研爲末﹐每白湯點服一二錢。【《證治要訣》】

酒齇風鼻赤﹕橘核炒﹐研服一錢﹔胡桃肉一个擂﹐酒服。以止爲度。

酒齇赤鼻﹐面上風瘡﹕枇杷葉﹑梔子仁等分爲末﹐每服二錢﹐溫酒調下﹐日三服。

頭風鼻流淸涕﹕枇杷花﹑辛夷等分﹐研末﹐酒服二錢﹐日二服。

鼻面酒齇﹕銀杏﹑酒酵糟同嚼攔﹐夜塗旦洗。【《醫林集要》】

酒齇鼻赤﹐出膿血者﹕以泔水煮爛槲葉﹐取汁洗之﹐拭漧﹐納槲葉灰少許於中良。【《聖惠方》】

鼻上酒齇﹕以淅米泔﹐食後冷飲﹐外以硫黃入大菜頭內﹐煨碾塗之。

疳蝕﹐口鼻唇頰穿者﹕綿裹人屎貼之﹐必有虫出﹐愈。【《十便良方》】

鼻淵腦瀉﹕用藕節﹑芎藭焙研爲末﹐每服二錢﹐米飲下。【《普濟方》】

鼻淵﹑鼻鼽﹑鼻窒臭瘡﹐及痘後鼻瘡﹕並用辛夷苞研末﹐入麝香少許﹐蔥白蘸入數次﹐甚良。

鼻中瘜肉﹕丁香綿裹納之。【《聖惠方》﹐下同】

鼻中瘜肉﹕細辛末時時吹之。

鼻中瘜肉垂下者﹕用片腦點之﹐自入。【《集簡方》】

酒齇鼻赤﹕腦子﹑眞酥頻搽。【《普濟方》】

鼻疳有虫﹕黃蘗二兩﹐冷水浸一宿﹐絞汁溫服。【《聖惠方》】

鼻外齇癅﹐膿水血出﹕蜂房炙研酒服方寸匕﹐日三服。【《肘後方》】

鼻齆不聞﹕新馬屎汁灌入卽通。【《聖惠方》】

風刺赤鼻﹕大楓子仁﹑木鱉子仁﹑輕粉﹑硫黃爲末﹐夜夜唾調塗之。

鼻瘡疳﹝上匿下虫﹞﹕鰞鰂魚骨﹑白芨各一錢﹐輕粉二字爲末﹐搽之。【《錢乙小兒方》】

鼻中生瘡﹕牛骨﹑狗骨燒灰﹐臘豬脂和敷。【《千金方》】

鼻塞不通﹕麻鞋燒灰吹之﹐立通。【《經驗方》】

面鼻酒齇﹕白丁香十二垃﹐蜜半兩﹐早夜點﹐久久自去。【《聖惠方》。】

鼻中瘜肉﹕蜣螂十枚﹐納靑竹筒中﹐油紙密封﹐置廁坑內四十九日﹐取出曬漧﹐入麝香少許﹐爲末﹐塗之﹐當化爲水也。【《聖惠方》】

鼻疳赤爛﹕蘭香葉燒灰二錢﹐銅靑五分﹐輕粉二字爲末﹐日敷三次。【《錢乙小兒方》】

鼻中瘜肉﹕陳瓜蒂末吹之﹐日三次﹐瘥乃已。【《聖惠方》﹐下同】

又方﹕瓜蒂末﹑白礬末各五分﹐綿裹塞之﹐或以豬脂和梃子塞之﹐一日換。

又方﹕靑瓜蒂二枚﹐雄黃﹑麝香半分﹐爲末﹐先抓破﹐然後貼之﹐日三次。

又方﹕瓜蒂十四个﹐丁香一个﹐黍米四十九粒﹐研末﹐口中含水﹐﹝口畜﹞鼻﹐取下﹐乃止。【《湯液》】

鼻齇膿血﹕正月取鼠頭燒灰﹐以臘月豬脂調敷之。【《外臺》】

鼻中瘜肉﹕蝟皮炙爲末﹐綿裹塞之﹐日三。【《千金方》】

鼻中瘜肉﹕地膽生研汁﹐灌之﹔幹者酒煮取汁。

又方﹕細辛﹑白芷等分爲末﹐以生地膽汁和成膏﹐每用少軒點之﹐以消爲度。【《聖惠方》】

腦熱﹑鼻淵﹑肺壅﹑多涕﹕雞蘇葉﹑麥門冬﹑川芎藭﹑桑白皮﹑炒黃芪﹑炙甘艸﹑生地黃焙﹐等分爲末﹐煉蜜丸﹐梧子大﹐每服四十丸﹐人參湯下。【《聖濟總錄》】

鍼灸

《靈樞》曰﹕人之嚏者﹐何气使然﹖岐伯曰﹕陽气和利滿於心﹐出於鼻﹐故爲嚏。補足太陽榮眉本﹐一曰眉上也。

《甲乙經》曰﹕邪客於足陽明之絡﹐令人鼽衄﹐上齒寒。刺足中指爪甲上與肉交者﹐各一痏﹐左取右﹐右取左。

頭痛﹑身熱﹑鼻窒﹑喘息不利﹐煩滿﹐汗不出﹐曲差主之。

頭項痛重﹐暫起僵僕﹐鼻窒鼽衄﹐喘息不得通﹐通天主之。

腦風頭痛﹐惡見風寒﹐鼽衄鼻窒﹐喘息不通。承靈主之。

頸痛項不得顧﹐目泣出﹐多眵﹝目蔑﹞﹐鼻鼽衄﹐目肉眥赤痛﹐气厥﹐耳目不明﹐咽喉僂引項﹐筋攣不收﹐風池主之。

風眩頭痛﹐鼻不利﹐時嚏﹐淸涕自出﹐風門主之。

頭風痛﹐鼻鼽衄﹐善嚏﹐攢竹主之。

肩背痛﹐鼻衄﹐不得息﹐不知香臭﹐天牖主之。

熱病鼻張﹐列缺主之。

多臥﹐鼻髃痛﹐鼻鼽﹐二間主之。

鼻鼽衄﹐熱病﹐汗不得出﹐胸滿不得息﹐陽溪主之。

頭重鼻衄﹐至陰主之。

鼽衄﹐腰脊腳腨酸重﹐承山主之。

熱病汗不出﹐鼽衄﹐惡風﹐鼻不利﹐厲兌主之。

虛瘧﹐鼽衄﹐飛揚主之。

癲疾多言﹐實則鼻鼽衄﹐偏歷主之。

鼻不利﹐前谷主之。

鼽衄﹐腕骨主之。

鼻鼽衄不止﹐取足太陽。大衂﹐衃血﹐取手太陽﹔不已刺腕骨下﹔不已刺腘中出血。

鼻不通﹐左窒刺右﹐右窒刺左。兩脇下痛泄上下出﹐胸滿短气﹐不得汗﹐補手太陽以出之。

鼻鼽衄﹐上星主之﹔先取譩嘻﹐後取天牖﹑風池。

鼻管疽發爲病﹐腦空主之。

鼻鼽不利﹐窒洞气塞﹐喎僻多涕﹐鼽衄有癰﹐迎香主之。鼽衄涕出﹐中有懸癰瘜肉﹐窒洞不通﹐不知香臭﹐禾髎主之。

鼻窒口僻﹐淸涕出不可止﹐鼽衄有癰﹐禾髎主之。

鼻中瘜肉﹐不利鼻﹐頭額頞中痛﹐鼻中有蝕瘡﹐斷交主之。

鼻鼽不得息﹐不收涕﹐不知香臭﹐及衄不止﹐水溝主之。衄血不止﹐承漿及委中主之。

《資生方》《資生方》疑作《鍼灸資生經》。曰﹕鼻涕多﹐宜灸顖會﹑前頂﹑迎香。

《醫學綱目》曰﹕鼻流淸涕濁涕﹐灸上星二七壯﹐淸補濁瀉。

又法﹕取上星﹑人中﹑風府﹔不愈﹐再取百會﹑風池﹑風門﹑大椎。

鼻流濁穢﹕灸上星﹑曲差﹑刺合谷﹔不愈﹐取人中﹑迎香。

鼻中瘜肉﹑鼽衄﹕取風池﹑風門﹑風府﹑人中﹑禾髎。

鼻閉塞﹐不聞香臭﹕刺迎香一分﹐沿皮向上﹐瀉多補少﹐忌灸。上星三分。

又法﹕迎香﹑上星﹑合谷三處取之﹔不愈﹐灸人中﹑風府﹑百勞。

鍼灸鼻鼽﹐獨取足太陽。經云﹕足太陽之別名曰飛揚﹐去踝七寸﹐別走少陰﹐實則鼽窒頭背痛﹐取之所別是也。

《證治準繩》曰﹕灸法﹕顖會在鼻心直上入髮際二寸﹐可容豆是穴﹐灸七壯。又灸通天﹐在顖會上一寸兩旁各一寸﹐灸七壯。左臭灸左﹐右臭灸右﹐俱臭俱灸。曾用此法﹐灸數人﹐皆於鼻中去臭積一塊﹐如朽骨﹐臭不可言﹐去此全愈。

《外科正宗》曰﹕取鼻痔祕法﹐先用茴香艸散連吹二次﹐次用細銅箸二根﹐箸頭鉆一小孔﹐用絲綫穿孔內﹐二箸相離五分許﹐以二箸頭直入鼻痔根上﹐將箸綫絞緊﹐向下一拔﹐其痔自然拔落。置水中﹐觀其大小﹐須用胎發燒灰﹑象牙末等分吹鼻內﹐其血自止。戒口不發。

《景嶽全書》曰﹕顖會穴灸七壯﹐治鼻齆鼻痔。

治濁涕﹐灸上星三壯﹑七壯﹐通天灸七壯﹐灸後鼻出鼻積﹐方愈。

治鼻塞多涕﹐迎香﹑人中﹑大椎﹑合谷﹑風府﹑曲差﹑百會﹑風池﹔並治鼻流臭穢﹐灸三壯不愈﹐灸七壯。

導引

《古今醫統》曰﹕東向坐﹐不息三通﹐手撚鼻兩孔﹐治鼻中患。交腳踑坐﹐治鼻中患。通腳坐﹐治鼻中瘡﹐去其涕唾﹐令鼻道通﹐得聞香臭。久行﹐徹聞十方。

又法﹕踞坐合兩膝張兩足﹐不息五通﹐治鼻瘡。

又法﹕端坐伸腰﹐徐徐以鼻內气﹐以右手撚鼻﹐徐徐閉目吐气﹐去鼻中瘜肉。

《養性書》曰﹕揩鼻潤肺﹐常以手中指於鼻梁兩邊﹐揩二三十徧﹐令表裏俱熱﹐所謂灌漑中嶽﹐以潤於肺也。

又法﹕常去鼻中毛﹐謂其爲神气出入之門戶也。

《保生祕要》曰﹕鼻淵﹐並治不聞香臭﹐導引法﹐用中指尖掌心搓法﹐極熱熨搓迎香二穴﹐可持搓時運兼行後功可也。

運功法﹐歸元﹐念滌過命門﹐想腎水升上昆侖降臍﹐次從左乳下經絡推至湧泉﹐噓而吸之﹐又行鼻間運患處﹐搖動尾閭。若患左﹐則從右鼻肋推至左湧泉後﹐又念臍滌過腎腧﹐想水灌頂歸復臍﹐或頰紅及鼻﹐但推紅處撤散﹐升腎水洗肺﹐久自退。

鼻鼽﹐想水圈圈洗肺經﹐推開患處﹐想火燒之﹐又想水洗之﹐其虫用意拔出來。

冒風鼻塞﹐先淸肺經﹐以兩手指擦鼻兩旁﹐令其內外俱熱。如虛火升﹐兩眼看腳底念。

醫案

《集異記》曰﹕狄梁公性嫻醫藥﹐尢妙鍼術。顯慶中﹐應制入關﹐路由華州﹐闤闠之北﹐稠人廣眾。聚觀如堵。狄梁公引轡遙望﹐有巨牌大字云﹕能療此兒﹐酬絹千匹。卽就觀之﹐有富室兒年可十四五﹐臥牌下﹐鼻端生贅﹐大如拳石﹐根蒂綴鼻﹐才如食筋﹐或觸之﹐酸痛刻骨﹐於是兩眼爲贅所繩﹐目睛翻白﹐痛楚危極﹐頃刻將絕。惻然久之﹐乃曰﹕吾能爲也。其父母洎親屬叩顙祈請﹐卽輦千絹置於坐側。公因令扶起﹐卽於腦後下鍼寸許﹐仍詢病者曰﹕鍼气已達病處乎﹖病人頷之。公遽抽鍼而疣贅應手而落﹐雙目登時亦如初曾無病痛。其父母親眷﹐且泣且拜﹐則以縑物奉焉。公笑曰﹕吾哀爾命之危逼﹐吾﹐蓋急病行志耳。吾非鬻伎者也。不顧而去。

《儒門事親》曰﹕常仲明常於暑時風快處﹐披露肌膚以求爽﹐爲風所賊。三日鼻窒﹐𨿽坐於暖處少通﹐終不大解。戴人使服通聖散﹐入生薑﹑蔥根﹑豆豉同煎﹐三兩服大發汗﹐鼻立通矣。

《丹溪心法》曰﹕一人鼻流濁涕﹐有穢气﹐脈弦小﹐右寸滑﹐左寸濇﹐先灸上星﹑三里﹑合谷﹐次以酒芩二兩﹐蒼朮﹑半夏各一兩﹐辛夷﹑細辛﹑川芎﹑白芷﹑石膏﹑人參﹑葛根各五錢。右銼﹐分七貼服之﹐全愈。

《醫學綱目》曰﹕治一男子﹐右鼻管流濁涕﹐有穢气﹐脈弦小﹐右寸滑﹐左寸濇﹐先灸上星﹑三里﹑合谷﹐次以酒芩二兩﹐蒼朮﹑半夏各一兩﹐辛夷﹑細辛﹑川芎﹑白芷﹑石膏﹑人參﹑葛根各半兩﹐分七貼服之全愈。此乃濕熱痰積之證也。

孫一奎云﹕余嘗治一人﹐用防風通聖散除硝黃﹐其滑石﹑石膏減半﹐倍加辛夷花﹐先服三五貼﹐再用此爲丸﹐每服七十丸﹐早晚白湯吞服﹐半斤則瘳矣。

《薛己醫案》曰﹕一儒者素勤苦﹐惡風寒﹐鼻流淸涕﹐寒禁嚏噴。余曰﹕此脾肺气虛﹐不能實腠理。彼不信。服袪風之藥﹐肢體麻倦﹐痰涎自出﹐殊類中風。余曰﹕此因風劑耗散元气﹐陰火乘其土位﹐遂以補中益气加麥冬﹑五味﹐治之而愈。

鴻臚蘇龍溪﹐咳嗽气喘﹐鼻塞流涕﹐余用參蘇飲一劑﹐以散寒邪﹐更用補中溢气湯以實腠理而愈。後因勞怒仍作﹐自用前飲益甚﹐加黃連﹑枳實﹐腹脹不食﹐小便短少﹔服二陳四苓﹐前證愈劇﹐小便不通。余曰﹕腹脹不食﹐脾胃虛也﹔小便短少﹐肺腎虛也﹔悉因攻伐所致。投以六君﹐加黃芪﹑炮姜﹑五味﹐二劑﹐諸證頓退﹔再用補中益气加炮姜﹑五味﹐數劑全愈。

職坊王用之﹐喘嗽作渴﹐面赤鼻幹﹐余以爲脾肺有熱﹐用二陳加芩﹑連﹑山梔﹑桔梗﹑麥冬而愈。

僉憲阮君聘﹐咳嗽面白﹐鼻流淸涕﹐此脾肺虛而兼外邪﹐用補中益气加茯苓﹑半夏﹑五味﹐治之而愈。又用六君﹑芎﹑歸之類而安。

一男子面白﹐鼻流淸涕﹐不聞香穢三年矣﹐用補中益气﹐加麥冬﹑山梔而愈。

一儒者每至咳嗽﹐用參蘇飲之類﹐乃愈。後復發﹐仍用前藥﹐反喉喑﹐左尺洪數而無力。余以爲腎經陰火刑克肺金﹐以六味丸料加麥冬﹑五味﹑炒山梔﹐及補中益气湯而愈。

吳江史元年子傷風﹐用表散化痰之藥﹐痰盛咳嗽﹐肚腹膨大﹐面色晄白﹐此脾土虛不能生肺金也。余用六君子湯加桔梗一劑﹐頓愈。至三日﹐前證仍作﹐鼻流淸涕﹐此復傷風寒所致﹐用前藥加桑皮﹑杏仁﹑桔梗而愈。

長洲庠蘇子忠鼻梁患疔﹐證屬表邪﹐但气血俱虛﹐不勝發散﹐遂用補中益气爲主﹐佐以防風﹑白芷而愈。

《證治準繩》曰﹕孫氏姑鼻不聞香臭有年矣﹐後因他疾﹐友人繆仲淳爲處方﹐每服用桑白皮至七八錢﹐服久而鼻塞忽通。

《韓氏醫通》曰﹕一貴人鼻中肉贅﹐臭不可近﹐痛不可搖﹐束手待斃。予但以白礬末加硇砂少許﹐吹其上﹐頃之化水而消﹐與勝濕湯加瀉白散二貼愈。此乃厚味壅遏﹐濕熱蒸於肺門﹐如雨霽之地突生芝菌也。

