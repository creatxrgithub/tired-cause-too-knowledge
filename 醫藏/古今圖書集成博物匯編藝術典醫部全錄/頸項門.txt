古今圖書集成醫部全錄卷一百六十六

頸項門

黃帝素問

金匱眞言論

東風生於春﹐病在肝﹐兪在頸項。故冬不按蹻﹐春不鼽衄﹐春﹝春原缺﹐據《素問》金匱眞言論補。﹞不病頸項。

【注兪者﹐經气之所注也﹐蓋髒气實則病气﹐髒气虛則病髒也。按蹺者﹐按摩導引﹐引陽气之通暢於四肢也。冬時陽气伏藏﹐若導引其四出﹐則無以奉春生夏長之气﹐是以有鼽衄頸項之經病矣。春病在頸﹐邪熱而迫於經者﹐鼽衄﹐別出下項﹐則爲頸項之病矣。】

脈要精微論

推而下之﹐下而不上﹐頭項痛也。

【注推而下之﹐下而不上者﹐其气下盛上虛﹐當主頭項痛也。】

玉機眞髒論

大骨枯槁﹐大肉陷下﹐胸中气滿﹐喘息不便﹐內痛引肩項﹐期一月死。眞髒見﹐乃予之期日。

【注內痛者﹐肺受其傷﹐肺之兪在肩背﹐故痛引肩項也。肝病而已傳及於所勝之髒﹐故當期以本月之內而死也。眞髒脈見﹐如循刀刃責責然﹐如按琴瑟弦。預之期日﹐當死於庚辛日之薄暮也。】

大骨枯槁﹐大肉陷下﹐胸中气滿﹐喘息不便﹐內痛引肩項﹐身熱﹐脫肉破﹝月囷﹞﹐眞髒見﹐十日之內死。

【注肺病﹐故痛引肩背﹔傳及於心﹐故身熱也。夫心主血而生於腎臟之精﹐血气盛則充膚熱肉﹐心腎傷而精血衰﹐故曰脫肉破﹝月囷﹞。眞髒脈見大而虛﹐如羽毛中人膚﹐病傳於心﹐故期以十日之內死。蓋心不受邪﹐故死之速也。】

大骨枯槁﹐大肉陷下﹐胸中气滿﹐腹內痛﹐心中不便﹐肩項身熱﹐破﹝月囷﹞脫肉﹐目眶陷﹐眞髒見﹐目不見人﹐立死﹔其見人者﹐至其所不勝之時則死。

【注本經曰﹕腎病者﹐大小腹痛。腎傳之心﹐故心中不便。心傳之肺﹐肺傳之肝﹐故肩項身熱。肝傳之脾﹐故目眶陷也。眞髒脈見搏而絕﹐如指彈石辟辟然。如目不見人﹐腎之精气已絕﹐故立死。其見人者﹐餘气未盡﹐至所不勝之時而死﹐謂當死於日昃也。夫腎爲生气之原﹐生絕於下﹐故死之更速也。】

風論

胃風之狀﹐頸多汗﹐惡風﹐食飲不下﹐膈塞不通﹐腹善滿﹐失衣則﹝月眞﹞脹﹐食寒則泄﹐診形瘦而腹大。

【注頸有風池﹑風府﹐乃經脈之要會﹐故頸多汗。胃腑受邪﹐故飲食不下﹐膈塞不通﹐腹善滿也。胃气不足﹐則身以前皆寒﹐腹脹滿﹐是以形寒則﹝月眞﹞脹﹐飲冷則泄者﹐胃气虛傷也。胃者肉其應﹐腹者胃之郛﹐故主形瘦而腹大。】

厥論

少陽厥逆﹐機關不利者﹐腰不可以行﹐項不可以顧。

【注少陽主樞﹐是以少陽气厥而機關爲之不利也。頸項者﹐乃三陽﹑陽維之會﹔腰脊者﹐身之大關節也。故機關不利者﹐腰不可以轉行﹐項不可以回顧。】

手太陽厥逆﹐耳聾泣出﹐項不可以顧﹐腰不可以俯仰﹐治主病者。

【注手太陽所生病者﹐耳聾。小腸主液﹐故逆則泣出也。夫心主血脈﹐小腸主液而爲心之表﹐小腸气逆則津液不能榮養於經脈﹐是以項不可以顧﹐腰不可以俯仰﹐蓋腰項之間﹐乃脈絡經兪之大會也。】

熱論

岐伯曰﹕傷寒一日﹐巨陽受之﹐故頭項痛﹐腰脊彊。

【注太陽之气主皮毛﹐故傷寒一日﹐太陽受之。陽气在上﹐故頭項痛。背爲陽﹐故腰脊彊。】

腹中論

帝曰﹕有病膺腫﹐頸痛﹐胸滿腹脹﹐此爲何病﹖何以得之﹖岐伯曰﹕名厥逆。

至眞要大論

太陰司天﹐濕淫所勝﹐則沈陰且布﹐雨變枯槁﹐胕腫﹐骨痛﹐陰痺。陰痺者﹐按之不得﹐腰脊彊﹐頭項痛。

【注濕淫於上﹐是以沈陰且布﹐艸木枯槁﹐得化气之雨而變生胕腫陰痺﹐皆感寒濕气﹐病在陰者名曰痺﹐故按之不得也。腎主骨﹐而膀胱爲之腑﹐故腰脊頭項骨痛。】

太陰之勝﹐火气內郁﹐瘡瘍於中﹐流散於外﹐病在胠脇﹐甚則心痛熱格﹐頭痛﹐喉痺﹐項彊。

【注陰濕之气淫於外﹐則火气內郁而瘡瘍於中矣。濕熱之气流散於外﹐則及於風木而病在胠脇。甚則心痛者﹐木甚而傳於火也。熱格頭痛﹐喉痺項彊者﹐風火之气與濕气相雜﹐從頸項而上於巓頂也。】

太陽之勝﹐熱反上行﹐頭項囟頂腦戶中痛﹐目如脫。

【注熱反上行者﹐太陽之气﹐隨經上入腦﹐還出別下項。太陽經脈起於目內眥﹐故目如脫也。】

太陰之復﹐濕變乃舉﹐頭項項《素問》至眞要大論作「頂」。痛重而掉瘈尢甚。

【注頭項痛重而掉瘈尢甚者﹐所謂因於濕﹐首如裹﹐濕气不攘﹐大筋緛短﹐小筋弛長﹐緛短爲拘﹐弛長爲痿也。】

少陰司天﹐客勝則鼽嚏﹐頸項彊﹐肩背瞀熱﹐頭痛。

【注少陰司天﹐初气乃太陽寒水﹐頭項彊﹐肩背瞀熱﹐頭痛﹐太陽寒水之气勝也。】

諸痙項彊﹐皆屬於濕。

【注此五臟之气而發見於形气也。】

靈樞經

邪气臟腑病形篇

邪之中人﹐中於項則下太陽。

【注以太陽之循頸項而上干於頭面也。】

論疾診尺篇

視人之目窠上微癰﹐如新臥起狀﹐其頸脈動時咳﹐按其手足﹐上窅而不起者﹐風水膚脹也。

【注足太陽之脈起於兩目而下出於頸項﹐太陽之上寒水主之﹐大陽之气運行於膚表﹐此水隨气而溢於皮膚之間﹐故目窠微腫。頸脈動而膚脹咳者﹐水畱於皮毛而動其肺气也。風水者﹐因外受於風﹐風行而水渙也。】

寒熱病篇

五臟身有五部﹕伏兔一﹔腓二﹐腓者﹐腨也﹔背三﹔五臟之腧四﹔項五。此五部有癰疽者死。

【注伏兔﹐腎之街。腨者﹐脾之部。背乃肺之兪。五臟兪謂五椎之心兪也。項者﹐肝之兪。本經曰﹕癰疽之發﹐不從天下﹐不從地出﹐積微之所生也。故五部之有癰疽者﹐乃五臟漸積之郁毒﹐外應於血气之不和而爲之也。故五部有此者死。】

本輸篇

缺盆之中﹐任脈也﹐名曰天突。

【注當缺盆中央動脈是。】

一次任脈側之動脈足陽明也﹐名曰人迎。

【注挾喉兩旁之動脈是。】

二次脈手陽明也﹐名曰扶突。

【注挾喉動脈之後﹐曲頰之前一寸後是。】

三次脈手太陽也﹐名曰天窻。

【注手陽明之後﹐當曲頰之下是。】

四次脈足少陽也﹐名曰天容。

【注曲頰之後﹐當耳之下是。】

五次脈手少陽也﹐名曰天牖。

【注耳後當完骨上是。】

六次脈足太陽也﹐名曰天柱。

【注挾項大筋中是。】

七次脈頸中央之脈﹐督脈也﹐名曰風府。

【注凡此論三陽之脈﹐循序而上於頸項﹐應陽气之出於地外﹐而任督二脈出於腎﹐而通先天之陰陽也。】

足陽明﹐挾喉之動脈也﹐其兪在膺中。手陽明次在其兪外﹐不至曲頰一寸。手太陽當曲頰。足少陽在耳下曲頰之後。手少陽出耳後﹐上加完骨之上。足太陽挾項大筋之中髮際髮際原缺﹐據《靈樞》本輸篇補。。

【注此論陽气之上下﹐以應天气之升降也。】

寒熱篇

黃帝問於岐伯曰﹕寒熱瘰癧﹐在於頸腋者﹐皆何气使生﹖岐伯曰﹕此皆鼠瘰寒熱之毒气也﹐畱於脈而不去者也。

【注寒熱之毒气﹐下藏於髒﹐上通於頸腋之間﹐畱於脈而不去﹐則爲瘰癧者﹐此腎臟先天之水毒也。天開於子﹐天一生水﹐其毒在外﹐故名曰鼠。夫頸腋之脈﹐少陽之脈也﹐少陽乃初陽之气﹐生於先天之水中﹐而少陽又與腎臟經气相通﹐故本經曰少陽屬腎。】

黃帝曰﹕決其生死柰何﹖岐伯曰﹕反其目視之﹐其中有赤脈上下貫瞳子﹐見一脈﹐一歲死﹔見一脈半﹐一歲半死﹔見二脈﹐二歲死﹔見二脈半﹐二歲半死﹔見三脈﹐三歲而死。赤脈不下貫瞳子﹐可治也。

【注厥陰少陽之形髒在於心下中焦之部分﹐而二气皆本於腎臟之所生。瞳子者﹐水髒之骨睛也。赤脈從上而下貫瞳子者﹐水髒之毒气﹐上交於包絡之火髒﹐火髒之毒气﹐復下交於水髒之骨睛﹐此爲陰陽交者﹐死不治。蓋毒气在於陰陽之髒內往來不能出於末﹐而從脈潰﹐故爲不治之惡疾也。一脈一歲死者﹐水髒之毒甚也。二脈二歲死者﹐水髒之毒傳之於火髒也。三脈三歲死者﹐毒气分於二髒之間也。蓋毒之專者﹐爲害重﹐故死之速。分者﹐死之遲也。一脈半者﹐一二之間也。二脈半者﹐二三之間也。】

癰疽篇

癰發於頸﹐名曰夭疽。其癰大﹐以赤黑﹐不急治則熱气下入淵腋﹐前傷任脈﹐內燻肝肺。燻肝肺﹐十餘日而死矣。

【注頸乃手足少陽陽明血气循行之分部﹐故不急治﹐則熱气下入淵液﹐淵液乃足少陽膽經穴﹐在腋下三寸﹐蓋從外而將入於內也。任脈居陽明﹑少陽四脈之中﹐故前傷任脈。內燻肝肺﹐此在外腑經之毒﹐內燻於髒﹐故至十餘日而死。】

金匱要略【漢張機】

項彊急

病者身熱足寒﹐頸項彊急﹐惡寒﹐時頭熱﹐面赤﹐目赤﹐獨頭動搖﹐卒口噤背反張者﹐痓病也。若發其汗者﹐寒濕相得﹐其表益虛﹐卽惡寒甚。發其汗已﹐其脈如蛇。

頸脈動

寸口脈沈滑者﹐中有水气﹐面目腫大有熱﹐名曰風水。視人之目裹上微擁﹐如蠶新臥起狀﹐其頸脈動﹐時時咳﹐按其手足上陷而不起者﹐風水。

千金方【唐孫思邈】

九漏

凡項邊腋下先作瘰癧者﹐欲作漏也﹐宜禁五辛﹑酒﹑面及諸熱食。

凡漏有似石癰﹐累累然作癧子﹐有核在兩頸及腋下﹐不痛不熱。治者﹐用練石散敷其外﹐內服五香連翹湯下之。已潰者﹐治如癰法。諸漏結核未破者﹐火鍼﹐鍼使著核結中﹐無不瘥者。何謂九漏﹖一曰狼漏﹐二曰鼠漏﹐三曰螻蛞漏﹐四曰蠱漏﹐五曰蚍蜉漏﹐六曰蠐螬漏﹐七曰浮沮漏﹐八曰瘰癧漏﹐九曰轉脈漏。

瘡瘍全書【宋竇漢卿】

項疽毒

此毒因五臟受毒﹐气壅血枯﹐伏在風府之間﹐惡證也。當用敗毒流气飲治之﹐後用內托流气飲。

風毒頸癰

有人肥壯﹐素能飲酒﹐酷暑遠行﹐酒醉居於舟中﹐臥於風內﹐又爲日色暑气相侵﹐並有七情所幹﹐歸家不免於色欲﹐頸項間忽痛如失枕之狀﹐其名曰何﹖乃風熱鎖喉毒也。久則紅色繞於肩背﹐堅硬難消。急服淸暑疏風散。

瘰癧

此證手少陽三焦經主之。大抵此經多气少血﹐因驚憂思慮﹐故生。此疾初起生於耳下及項間﹐並頤頷下﹐至缺盆﹐在鎖子骨陷中﹐隱隱皮膚之內。初生如豆﹐漸長如李核之狀﹐或一粒﹐或三五粒﹐按之則動而微痛﹐不發熱﹐惟午後微熟﹐或夜間口漧﹐飲食少思﹐四肢倦怠﹐則堅而不潰﹐潰而不合﹐皆因气血不足﹐往往變爲勞瘵﹐自覺紅腫或上或下﹑或左或右﹐連串三五个﹐破潰徧項﹐漸流膿血﹐致成瘰癧。獨形者爲結核﹐續欲連結者爲瘰癧﹐但此證原不系膏粱之變﹐因虛勞气郁所致﹐宜以益气養榮之藥治之﹐其瘡自消。若金石暴悍之劑﹐血气愈損不能生矣。若不速治﹐必致喪生也。馬刀瘡與瘰癧﹐同系少陽膽經主之﹐此經亦多气少血﹐或在耳之前後﹐或在耳下連及頤頷﹐或在胸及胸側﹐或在兩脇﹐久堅不潰﹐皆謂之馬刀瘡也﹐故多堅少軟﹐膿白如稀糊似泔水狀﹐治者求水淸可也。形表如蛤者﹐爲馬刀瘡。

河間六書【金劉完素】

頸痛

膺腫頸痛﹐胸滿腹脹﹐上實下虛﹐气厥而逆﹐陽气有餘郁於胸也﹐不可鍼灸﹐宜服順气湯﹑小茯苓湯主之。

腎熱者﹐腰痛胻酸﹐苦渴數飲食熱﹐熱爭則項痛而彊﹐胻寒且酸﹐足下熱不欲言。經曰﹕汗出脈躁盛﹐一死﹔脈不與汗相應其病﹐二死﹔狂言失志者﹐三死。皆是怫鬱結不能解散﹐以致危殆。

瘰癧論

夫瘰癧者﹐經所謂結核是也。或在耳前後﹐連及頤頷﹐下連缺盆﹐皆爲瘰癧。或在胸及胸之側﹐下連兩脇﹐皆爲馬刀。手足少陽主之。此二經多气少血﹐故多堅而少軟﹐膿白而稀如泔水狀﹐治者求水淸可也。如瘰癧生在別經﹐臨時於《銅人》內﹐隨其所屬經絡部分對証之穴灸之﹐並依經內藥用之。獨形而小者爲結核﹐續數連結者爲瘰癧﹐形表如蛤者爲馬刀。

明理論【金成無己】

項彊

傷寒項彊﹐何以明之﹖太陽脈起於目內眥﹐上額交巓﹐上入絡腦﹐還出別下項﹐循肩臂﹐內挾脊﹐抵腰中。經曰﹕太陽之病﹐頭項彊痛而惡寒。以太陽感受風寒﹐則經脈不利﹐而頸爲之急﹐項爲之彊耳。傷寒頸項彊急者﹐太陽表證也﹐必發散而解之可也。太陽病﹐項背彊八八﹐反汗出惡風者﹐桂枝加葛根湯主之。太陽病﹐項背彊八八﹐無汗惡風者﹐葛根湯主之。是皆發散之劑也。二者均是項背彊﹐而發散又有輕重者。蓋發熱汗出惡風者﹐爲表虛﹐表虛者可解肌。無汗惡風者爲表實﹐表實者可發汗。是以爲治不同也。桂枝加葛根湯方是桂枝加麻黃﹑葛根﹐又葛根湯方亦是。桂枝湯中加麻黃﹑葛根﹐深詳究之﹐無汗惡風爲表實﹐正可發汗﹐則於桂枝湯中﹐加麻黃﹑葛根爲當矣。汗出惡風爲表虛﹐表虛者可解肌﹐恐是桂枝湯中﹐但加葛根而不加麻黃也。八﹐音殊﹐引頸之貌。八﹐短羽鳥也。短羽之鳥不能飛騰﹐動則先伸引其頭耳。項背彊者﹐動亦如之﹐非若幾按之幾而偃屈也。太陽傷寒項背彊﹐其或太陽中風加之寒濕而成。痙者﹐亦項彊也。經曰﹕病者身熱足寒﹐頸項彊急﹐惡寒﹐時頭熱﹐面赤﹐目赤﹐獨頭面動動原缺﹐據《金匱》痙濕暍病脈證第二攺。搖﹐卒口噤背反張者﹐痙病也。《金匱要略》曰﹕太陽病﹐其證項背彊八八然﹐脈反沈遲者﹐此爲痙﹐桂枝加﹝艸舌﹞蔞湯主之。𨿽項背彊﹐然太陽病表證悉當發散。又有結胸病者﹐項亦彊如柔痙狀﹐下之則和﹐宜大陷胸丸主之。臨病之際﹐審其表裏﹐可汗可下﹐隨證投湯﹐則萬全矣。

世醫得效方【元危亦林】

項軟

小兒因風頸軟﹐頭不得正﹐或去前﹐或去後﹐宜用天柱天柱指天柱丸﹐見本門方中。﹑五加皮散﹔風熱項軟﹐合用涼肝丸。

活法機要【元張潔古】

瘰癧

夫瘰癧者﹐結核是也。或在耳後﹑或在耳前﹑或在耳下連及頤頷﹐或在頸下連缺盆﹐皆謂之瘰癧。或在胸及胸之側﹐或在兩脇﹐皆謂之馬刀。手足少陽主之。

結核耳前後有之﹐或耳下頷下有之﹐皆瘰癧也。桑椹二斗﹐極熟黑色者﹐以布袋取自然汁﹐不犯銅鐵﹐以文武火慢熬﹐作薄膏子﹐每日百沸湯點一匙﹐食後﹐日三服。

儒門事親【元張從政】

瘰癧

夫人頭目有瘡腫瘰癧﹐及胸臆胠脇之間﹐或有瘡痂腫核不消﹐及有膿水不止﹐可用滄鹽一二兩﹐炒過﹐以長流水一大碗煎﹐放溫﹐作三五次頓服訖﹐候不多時﹐於咽喉中探引﹐吐涎二三升﹔後服和血通經之藥﹐如玉燭散﹑四物湯之類是也。《內經》曰﹕鹹味湧泄爲陰。湧者吐也﹐泄者瀉也。《銅人》曰﹕少陽起於目銳眥﹐行耳後﹐下脇肋﹐過期門。瘰癧結核馬刀挾癭﹐是少陽膽經多气少血之病也。

東垣十書【元李杲】

馬刀瘰癧

耳下至缺盆﹐或至肩上﹐生瘡堅硬如石﹐動之無根者﹐名馬刀瘡﹐從手足少陽經中來也。或生兩脇﹐或已流膿作瘡﹐或未破﹐連翹散堅湯並皆治之。

瘰癧馬刀﹐將先出一瘡﹐用四楞鐵環定住﹐不令出移﹐破作口子﹐以油紙撚紝之﹐勿令合了﹐以絕其瘡之源﹐其效至速。如瘡不破﹐或病人不肯破﹐更以藥塗之﹐二日一易之﹐以龍泉散主之。

丹溪心法【元朱震亨】

瘰癧結核癭气

夫瘰癧初起﹐必起於少陽經﹔不守禁戒﹐必延及陽明經。大抵食味之厚﹐鬱气之積﹐曰毒﹑曰風﹑曰熱﹐皆此三端招引變換﹐須分虛實。彼實者固易治﹐自非痛斷厚味與發气之物﹐𨿽易亦難﹐殊爲可慮。以其屬膽經﹐主決斷﹐有相火﹐而且气多血少。婦人見此﹐若月經行﹐不作寒熱﹐可生﹔稍久轉爲潮熱﹐其證危矣。自非斷欲絕慮食淡﹐𨿽神聖不可治也。

瘰癧屬血气痰熱﹐以牡蠣煆過爲末﹐元參搗膏爲丸。或桑椹黑熟者搗汁熬膏﹐湯調服﹔紅者曬榦爲末﹐湯調服。

夏枯艸大能散結气而有補養血脈之功﹐能退寒熱﹐虛者盡可倚仗﹐若實者以行散之藥佐之。外施艾灸﹐亦漸取效。

結核﹐或在項﹑在頸﹑在臂﹑在身﹐如腫毒者﹐多在皮裏膜外﹐多是痰注作核不散﹐問其平日好食何物﹐吐下後用藥散核。結核在下頦﹐二陳湯加酒炒大黃﹑連翹﹑桔梗﹑柴胡﹔結核在臂﹐二陳湯加連翹﹑防風﹑川芎﹑酒芩﹑蒼朮﹑皂角刺﹑僵蠶﹑麝香﹐行太陰﹑厥陰之積痰﹐使結核自消﹐甚捷。

癭气須先斷厚味。

凡頸下卒結囊﹐欲成癭﹐以海藻一斤﹐洗去咸﹐酒浸飲之。

外科精義【元齊徳之】

瘰癧治法

夫瘰癧之病﹐其名甚多﹐《巢氏病源》載之三十六種﹐《千金》《聖惠》所論瘰癧九漏﹐總論說有風毒﹑熱毒﹑气毒之異。瘰癧結核﹐寒熱之殊﹐其本皆由恚怒气逆﹐憂思過甚﹐風熱邪气﹐內搏於肝。蓋怒傷肝﹐肝主筋﹐故令筋蓄結而腫。其候多生於頸腋之間﹐結聚成核﹐初如豆粒﹐後若梅李核﹐累累相連﹐大小無定。初覺憎寒壯熱﹐咽項彊痛﹐腫結不消者﹐當便服五香連翹湯﹐或牡蠣大黃湯﹐疏下三兩行﹐於上貼十香膏﹑烏犀膏﹐及用淋溻腫湯﹑潰毒湯時復淋溻﹐如此救療﹐卽得消散。若未消散﹐可服內消丸或皂角丸之類﹐漸以求差。若腫結深硬﹐荏苒日月﹐不能內消者﹐久必成膿。若腫髙而稍軟﹐其人面色痿黃﹐皮膚壯熱﹐上蒸膿已成也﹐可以鍼決核中﹐令其潰散則易愈也。治法﹕如瘡法於瘡口中﹐用追毒蝕肉錠子紝之﹐於上用烏犀十香膏等貼之﹐及托裏之劑和之。經久不差﹐或愈而復發﹐或別處自穴﹐膿水透出﹐流津不止﹐肌體羸瘦者﹐變成九瘻。《內經》曰﹕陷脈爲瘻﹐畱連肉腠﹐卽此病也﹐可用蒜餅子灸之﹔然後瘡口上用紫金散﹑翠霞散等﹐於上紝貼膏藥﹐求瘥。其將護忌愼治療﹐用法無造次焉。

證治要訣【明戴思恭】

瘰癧

瘰癧之病﹐皆血气壅結﹐根在臟腑﹐多結於頸項之間﹐累累大小無定﹐發作寒熱﹐膿血潰漏﹐或此沒而彼起﹐宜於隔宿用米飲調下桂末﹑滑石二錢﹐晨鐘動時﹐進黑白散﹐必有物如葡萄肉﹐從小便出其數枚﹐於腫核則愈﹔仍常服四七湯加木香或蘇子降气湯。其匝頸者﹐俗名蟠蛇癧﹐難治。

先以石菖蒲爛研﹐盦患處微破﹐卻以貓貍皮連毛燒灰﹐香油調敷。一味白蘞末﹐酒調服﹐多多爲上。仍以酒一呷﹐調白蘞盦患處。掘取生者尢好。或用豬膽內水調雄黃末﹐敷患處﹐亦好。

醫學綱目【明樓英】

瘰癧

初虞世云﹕瘰癧多生肩項﹐或赤或白﹐或沈或浮﹐初生如豆﹐久似核﹐年月浸久﹐其大如梅﹐或如雞卵﹐排行成列﹐或生二三﹐或生六七﹐俗云蟠蛇癧是也。用性努力﹐思慮過久﹐則痰痛赤腫繼之﹐早治爲上。

流注癧﹐婦人多有之﹐其性急躁﹐其气怫郁﹐其心執著。初生在項﹐破後膿注四肢﹐徧體結毒﹐如梅李狀﹐不療自破﹐孔竅相穿﹐寒熱疼痛﹐或流膿汁﹐是名流注癧也﹐又名千歲瘡。宜服托裏救苦神應丸﹔如脈有力者﹐先用追神散下之﹐卻服救苦神應丸。

單窠癧者﹐生一个也﹐發於頸項﹐最難治﹐但宜如前藥服之﹐日久自消。或發於顖骨﹐亦難治。用毒藥療之﹐勿令浸漬日久。

蓮子癧﹐一胞裹十數枚﹐生於項之左右﹐以手觸則能轉動﹐尙可用藥治療。如堅硬挨不動者﹐乃不可生。憎寒﹐發熱﹐躁渴﹐凡遇此證﹐至難治﹐𨿽神聖亦無如之何也已。

重臺癧﹐生於項頸﹐或左或右﹐初則單窠結在上﹐或在下﹐重疊見之﹐是名重臺癧。此證藥不可療﹐不可鍼灸。若是毒行其腫痛﹐發渴生痰﹐萬死一生﹐害人極速。初覺有之﹐急用小犀角丸﹑粉金散治之。

燕窠癧﹐形似燕窠﹐不可治。

醫學入門【明李梴】

傷寒項彊

項硬而不能左右回顧﹐太陽初證﹐表實無汗﹐葛根湯﹔表虛有汗﹐桂枝湯加葛根。若誤下﹐邪气乘虛入裏﹐反結胸而項彊又不解﹐謂之結胸項彊。大陷胸湯丸﹐兼理中丸﹐或四逆湯服之。所以陰毒初痛﹐亦有項彊﹐俱以熱藥治之﹐正陽散﹑附子湯是也。

項彊連脇下滿者﹐小柴胡湯。又有風濕項彊﹐痙病項彊﹐不可不辧也。

頸疽對口

六腑陽毒聚於頂﹐惟太陽膀胱主之﹐有生於頸後者﹐瘡頭向上﹐瘡尾向下﹐形如蜂窩﹐乃反證也。焮腫者﹐急宜托裏散加升麻﹑赤芍﹑桔梗﹐防毒攻心。如痰發或流入兩肩者﹐不治。

有生腦後對口者﹐名曰夭疽﹐其狀大而色紫黑﹐不急治﹐熱入淵液﹐前傷任脈﹐內燻肝肺﹐十餘日而死。

焮腫作痛﹐煩渴好飲冷水﹐宜解毒湯加天花粉﹐以除痰火濕熱﹔或黃連消毒散﹑當歸羌活湯﹑淸熱消毒飲﹑活命飲選用。

腫痛口漧作渴﹐好飲熱湯﹐爲腎陽虛火熾﹐宜托裏消毒散﹑托裏益气湯﹑腎气丸﹑八味丸。漫腫微痛少食者﹐補中益气湯。痰多者﹐托裏淸中湯。若色黯不潰不斂﹐爲陰精消涸﹐名腦爍﹐不治。

瘰癧馬刀

生頸前項側﹐結核如大豆﹑如銀杏﹐曰瘰癧﹔生胸脇腋下﹐堅硬如石﹐形如馬刀虫﹐曰馬刀。多气少血之病﹐總皆手足少陽相火所生。蓋耳前後與缺盆肩上胛下﹐屬足少陽部分﹔延及頦項頰車與頤﹐屬足陽明部分﹔延及胸中中府﹑雲門肺經部分者死。風癧尖而小﹔熱癧焮腫赤色﹐又名血癧痰癧﹐推動滑軟﹔气癧圓而動﹔又有鼠殘癧﹐大小不一。

無痰不成核。諸瘰初起﹐實者皆以化痰爲主﹐通用二陳湯加防風﹑桔梗﹑黃芩﹑竹瀝。胸緊者﹐以此探吐尢妙。通經脈必用螌蝥﹐疏滲小便﹐以瀉心火﹐古方必效散﹑立應散是也。但此二藥甚峻﹐服後宜量體調治。體實風熱盛者﹐繼以宣熱丹服之。體虛者﹐托裏益气湯﹐或八物湯合二陳湯﹐多服瘡口自斂。又有虛甚者﹐宜先服健脾藥﹐而後服二散。輕者﹐只用斑雞丸便堅。胃盛者白蠶丸﹐或追膿化毒散﹑軟硬皂子丸。少陽分者﹐柴胡通經湯﹔陽明分者﹐升麻調經湯﹔少陽陽明二經﹐二湯合服調之。悞下則犯經禁病禁。

淸肝者﹐膽與肝合病﹐則筋累累如貫珠﹐寒熱臖痛﹐乃肝气動而爲病也。當淸肝火爲主﹐佐以養血。若寒熱止而瘡不愈者﹐乃肝血燥而爲病也﹐當養血爲主﹐佐以淸肝。淸肝益榮湯﹑梔子淸肝湯﹑柴胡淸肝湯選而用之。

瘡如豆粒﹐附筋肉﹐色不變﹐內熱口漧﹐精神倦怠﹐久不消潰﹐及肝脈弦緊﹐腎脈洪數﹐乃腎水不能生木﹐以致肝血火動﹐筋攣﹐忌用風藥燥幹。經久爛破﹐膿血大泄者﹐脾腎愈虧﹐火炎於肺﹐皆宜腎气丸﹑補中勝毒餅爲主﹐兼服逍遙散加桔梗﹑麥門冬﹑元參﹐以淸肺火。多怒﹐有肝火者﹐淸肝解郁湯﹔有寒熱者﹐單夏枯艸散。肝火旺甚﹐或近骨處生虫作癢者﹐蘆薈丸﹑通用豬頭丸﹑海藻散堅丸﹔外治銀右散﹑蠶繭散﹑貓蝠散。虛弱者﹐單夏枯艸膏內服﹐外貼加麻油。

經年成漏者﹐初起宜溫散風冷﹐及行腎經濕熱邪水﹐久則大補气血﹐兼用燻洗平肌塞竅之藥。古方白蛇散治瘰癧成漏﹐以其有牽牛﹐能利腎經惡水﹐免致淋漓穿穴﹐但利後當量體調治﹐痛節酒色財气。

女人經調及經閉無潮熱者可治﹐經閉有潮熱或咳者死。古方用玉燭散治瘰癧和血通經﹐服之自消﹐日進一服﹐七八日見效。便不閉者﹐柴胡通經湯﹑升麻調經湯。久虛者﹐加味逍遙散﹑淸肝益榮湯﹐或用二陳湯合四物湯﹐加牡蠣﹑柴胡﹑黃芩﹑元參﹑神曲爲末﹐以桑椹熬膏﹐搗丸菉豆大﹐每五十丸﹐溫酒下﹔或服腎气丸尢妙。

瘰癧﹐瘍証之標也﹐故癆瘵類有曰﹕腹中有塊﹐頸上有核﹐最爲難治﹐況成潰漏﹐而又淸金降火﹐滋腎健脾﹐病人若不淸心淡口﹐則潮汗渴瀉﹐惡證蜂起﹐其可生乎﹖但視其目內﹐赤脈貫瞳人有幾條﹐則知其幾年死。面色晄白﹐金克木﹐脈洪大﹐爲元气虛敗﹐俱爲不治。故曰實者可治﹐虛者可慮。

痰核

頸項生核﹐不紅不痛﹐不作膿﹐推之則動﹐乃痰聚不散也﹐不可悞用瘰癧藥﹐治宜二陳湯加大黃﹑連翹﹑柴胡﹑桔梗。體薄者二陳湯加桔梗﹑黃芩﹑元參﹑麥門冬及防風少許﹐入竹瀝﹐多服自消。如耳後與項間﹐各有一塊者﹐含化丹。

臂核或作微痛者﹐以內無膿﹐故外𨿽腫不紅﹐或生背膊皆然。宜陳皮﹑半夏﹑茯苓﹑防風﹑酒芩各一錢﹐連翹二錢﹐皂角刺一錢半﹐川芎﹑蒼朮各五分﹐甘艸三分﹐水煎服。

凡徧身有塊﹐多是痰注﹐但在上體多兼風熱﹐在下體多兼濕熱﹐宜加味小胃丹﹑竹瀝達痰丸﹐量體虛實服之﹔通用海帶丸。

癭

癭皆痰與气相結而成。筋脈呈露曰筋癭﹐赤脈交絡曰血癭﹐皮色不變曰肉癭﹐隨憂愁消長曰气癭﹐堅硬不可移曰石癭﹐其名有五者此也。內應五臟﹐治與癅同。

形似櫻桃﹐一邊縱大似槌而垂﹐皮寬不急﹐原因憂患所生﹐故又名癭气﹐今之所謂影囊者似也。憂恚耗傷心肺﹐故多著頸項及肩﹐勞欲邪气﹐乘經之虛而作。

或軟或硬﹐無痛無癢﹐體實者海藻散堅丸﹑海帶丸﹔痰火盛者﹐舐掌散﹑神效開結散。此皆化痰行气破堅之劑﹐久虛者不可妄服。

通用﹕初起者﹐十六味流气飲﹑單蜘蛛方﹔稍久者﹐蠟礬丸﹐常服自然縮小。消磨﹕外敷南星膏。切不可輕用刀鍼決破﹐破則膿血崩潰﹐滲漏無已﹐必至殺人。

傷寒六書【明陶華】

項彊

項背彊者﹐太陽表邪也﹐發散則解。結胸項彊﹐有下之證。寒濕項彊﹐成痙。

太陽病項彊﹐無汗惡風爲表實﹐葛根湯。項背彊﹐發熱有汗惡風爲表虛﹐桂枝加葛根湯。誤下太陰﹐結胸項彊﹐太陷胸丸。一法﹐寒實甚者﹐兼與四逆湯。

項彊脇下滿﹐身熱惡風﹐手足汗而渴﹐小柴胡湯。

陰毒初得﹐病項背彊﹐咽痛﹐心腹痛﹐短气﹐厥逆﹐吐利﹐身如被杖﹐附子湯﹑陰毒甘艸湯﹑正陽丹。天行復作熱﹐至晚則腰痛﹐頭項彊﹐身重﹐葛根生薑豉湯。

薛氏醫案【明薛己】

瘰癧

夫瘰癧之病﹐屬三焦肝膽二經﹐怒火風熱血燥﹔或肝腎二經﹐精血虧損﹐虛火內動﹔或恚怒气逆﹐憂思過甚﹐風熱邪气﹐內搏於肝。蓋怒傷肝﹐肝主筋﹐肝受病﹐則筋累累然如貫珠也。其候多生於耳前後項腋間﹐結聚成核﹐初覺憎寒惡熱﹐咽項彊痛。若寒熱臖痛者﹐此肝火風熱而气病也﹐用小柴胡湯以淸肝火﹐並服加味四物湯以養肝血。若寒熱旣止而核不消散者﹐此肝經火燥而血病也﹐用加味逍遙散以淸肝火﹐六味地黃丸以生腎水。若腫髙而稍軟﹐面色痿黃﹐皮膚壯熱﹐膿已成也﹐可用鍼以決之﹐及服托裏之劑。若經久不愈﹐或愈而復發﹐膿水淋漓﹐肌體羸瘦者﹐必純補之劑﹐庶可收斂﹐否則變成九瘻。《內經》曰﹕陷脈爲瘻﹐畱連肉腠﹐卽此病也。外用豆豉餅﹑琥珀膏﹐以驅散寒邪﹐補接陽气﹔內服補中益气湯六味丸﹐以滋腎水﹐培肝木﹐健脾土﹐亦有可愈者。大抵肝膽部分結核﹐不問大小﹐其脈左關弦緊﹐左尺洪數者﹐乃腎水不能生肝木﹐以致肝火燥而筋攣﹐須用前藥以滋化源﹐是治其本也。《外臺祕要》云﹕肝腎虛熱則生癧。《病機》云﹕瘰癧不系膏粱丹毒火熱之變﹐因虛勞气郁所致﹐止宜補形气調經脈﹐其瘡自消散﹐蓋不特汗之下之而已也。其不詳脈證經絡受病之異者﹐下之則犯經禁病禁﹐虛虛之禍﹐如指諸掌。若脈洪大﹐元气虛敗爲不治﹔若面晄白﹐爲金克木亦不治﹔若眼內赤脈貫瞳人﹐見幾條則幾年死。使不從本而治﹐妄用伐肝之劑則悞矣。蓋伐肝則脾土先傷﹐脾傷則損五臟之源矣﹐可不愼哉。

焮腫脈沈數者﹐邪气實也﹐宜泄之。腫痛憎寒發熱或拘急者﹐邪在表也﹐宜發散。因怒結核或腫痛﹐或發熱者﹐宜疏肝行气。腫痛浮脈數者﹐祛風淸熱。脈濇者補血爲主﹐脈弱者補气爲主﹐腫硬不潰者補气血爲主。抑鬱所致者﹐解鬱結調气血。潰後不斂者﹐屬气血俱虛﹐宜大補。虛勞所致者﹐補之。因有核而不斂者﹐腐而補之。脈實而不斂或不消者﹐下之。

張氏云﹕室女月水久不行﹐切不可用靑蒿等涼劑。醫家多以爲室女血熱﹐故以涼藥解之。殊不知血得熱則行﹐冷則凝﹐《養生必用方》言之甚詳。此說大有理﹐不可不知。若經候微少﹐漸漸不通﹐手足骨肉煩疼﹐日漸羸瘦﹐漸生潮熱﹐其脈微數﹐此由陰虛血弱﹐陽往乘之﹐小水不能滅盛火﹐火逼水涸﹐亡津液﹐當養血益陰﹐愼毋以毒藥通之﹐宜柏子仁丸﹑澤蘭丸。

證治準繩【明王肯堂】

頸項彊痛

頸項彊急之證﹐多由邪客三陽經也。寒搏則筋急﹐風搏則筋弛﹔左多屬血﹐右多屬痰。

頸項彊急﹐發熱惡寒﹐脈浮而緊﹐此風寒客三陽經也﹐宜驅邪湯。

頸項彊急﹐動則微痛﹐脈弦而數實﹐右爲甚﹐作痰熱客三陽經治﹐宜消風豁痰湯。

頸項彊急﹐動則微痛﹐脈弦而濇﹐左爲甚﹐作血虛邪客太陽陽明經治﹐宜疏風滋血湯。

頸項彊急﹐寒熱往來﹐或嘔吐﹐或脇痛﹐宜小柴胡湯﹑升麻防荊湯。

頸項彊急﹐腰似折﹐項似拔﹐加味勝濕湯。

精神短少﹐不睡﹐項筋腫急難伸﹐禁甘溫﹐宜苦寒﹐養神湯主之。

《本事方》椒附散﹐治腎气上攻﹐項背不能轉側﹐於虛寒者爲宜。

頸痛非是風邪﹐卽是气挫亦有落枕而成痛者﹐並宜和气飲﹐食後服。按人多有挫閃﹐及久坐並失枕而致項彊不可轉移者﹐皆由腎虛不能生肝﹐肝虛無以養筋﹐故機關不利﹐宜六味地黃丸常服。

瘰癧

結核連續者爲瘰癧﹐形長如蛤者爲馬刀。一云﹐瘰癧者結核是也。或在耳後耳前﹐或在耳下連及頤頷﹐或在頸下連缺盆﹐皆謂之瘰癧﹔或在胸及胸之側﹐或在兩脇﹐皆謂之馬刀﹐手足少陽主之。

《集驗》云﹕夫瘰癧瘡者﹐有風毒﹑熱毒﹑气毒之異﹐瘰癧結核寒熱之殊﹐其證皆由忿怒气逆﹐憂思過甚﹐風熱邪气﹐內搏於肝。蓋怒傷肝﹐肝主筋﹐故令筋縮結蓄而腫也。其候多生頸項胸腋之間﹐結聚成核﹐初如豆粒﹐後若梅李﹐累累相連﹐大小無定。初覺憎寒壯熱﹐咽項彊痛﹐腫結不消者﹐便當服散腫潰堅湯﹐或五香連翹漏蘆湯之類散之。或用牡蠣大黃湯疏利三兩行﹐瘡上可用十香膏之類貼之﹐及諸淋洗敷貼等藥治之﹐庶得消散。若不散﹐可用內消丸之類消之﹐或隔蒜灸之﹐仍斷欲息气﹐薄滋味調理之。不然﹐恐日久變生寒熱咳嗽﹐而成勞瘵之疾﹐不可治矣。又有馬刀瘡﹐亦生於項腋之間﹐有類瘰癧﹐但初起其狀如馬刀﹐赤色如火﹐燒烙極痛﹐此瘡甚猛﹐宜急治之﹐不然成危殆也﹐臨證辧之。

治法

治療次第﹐初覺憎寒壯熱﹐咽項彊痛﹐腫結不消者﹐以羌活連翹湯﹔又宜常服消癧丸﹔卻以稜鍼刺破出血﹐以拔毒湯熱淋洗﹐一日洗五七次﹐鍼五七次﹐放蟾酥末少許於鍼處上﹐以琥珀膏貼之﹐更以內消膏貼之﹐久久自然而消也。如不散者﹐用鐵筒拔毒膏點破﹐次以下品錠子取去惡肉﹐可作潰瘍治之﹐用十宣散之類托裏。若毒攻心嘔吐者﹐用粉乳托裏散發出毒﹐此要兼鍼灸法同施。若已潰不愈者﹐宜益气養榮湯﹑八物湯加柴胡﹑地骨皮﹑夏枯艸﹑附子﹑貝母﹐多服取效。凡用錠子藥綫﹐必用托裏之劑服之。焮赤腫痛﹐脈沈數者﹐邪气實也﹐宜泄之﹐以化毒消腫和裏散加減。腫痛憎寒發熱﹐或拘急﹐脈浮數者﹐邪在表也﹐宜散表﹐以荊防敗毒加減。因怒結核或腫痛或發熱者﹐宜疏肝行气﹐以小柴胡湯加靑皮﹑靑木香﹑紅花﹑桃仁。腫硬不潰者﹐宜補气血﹐以益气養榮湯。抑鬱所致者﹐解鬱結調气血﹐以益气養榮湯。潰後不斂者﹐屬气血俱虛﹐宜大補﹐以益气養榮湯﹐次用十全大補湯加香附子﹑貝母﹑遠志。虛勞所致者宜補之﹐先以補中益气湯﹐次以益气養榮湯加減。因有核潰而不斂者﹐腐而兼補﹐以鍼頭腐之﹐以益气養榮湯補之。脈實而不斂或不消者﹐下之以羌活連翹湯。腫痛發寒熱大便祕﹐以羌活連翹湯﹐次以神仙活命飲。耳下結核腫痛﹐發寒熱﹐宜荊防敗毒散﹔表證悉退﹐以散腫潰堅湯。潰後核不腐﹐以益气養榮湯﹐更敷鍼頭散腐之。腫硬久不消﹐亦不作膿﹐服散堅敗毒藥不應﹐宜灸肘尖﹑肩尖﹐服益气養榮湯而消。气血壯實之人﹐脈沈實而大者﹐亦不覺損﹐方可進必效散﹑遇仙無比丸下其毒﹔若其毒一下﹐卽止二藥﹐更服益气養榮湯調理。瘡口不斂﹐宜用豆豉餅灸之﹐以琥珀膏﹑十香膏貼之。鍼後發熱﹐煩躁作渴﹐脈大無力﹐此血虛也﹐宜以當歸補血湯﹐次以聖愈湯﹐再以八物湯加貝母﹑遠志。勞心過度﹐頸腫發熱﹐服敗毒藥愈甚﹐以補中益气數劑而消。

百脈疽

《鬼遺》云﹕百脈疽腫起﹐環頸項疼痛﹐身體大熱﹐不敢動止﹐悁悁不能食﹐此有大畏恐駭﹐上气咳嗽﹐其發引耳﹐不可以腫﹐十五日可刺導引﹐不刺導引見血﹐八十日必死。

頸癰

或問﹕頸上生癰疽何如﹖曰﹕是頸癰也﹐屬手少陽三焦經郁火積憤驚惶所致。初覺卽隔蒜灸﹐服活命飲加元參﹑桔梗﹑升麻及勝金丹﹑奪命丹汗之﹔壯實者一粒金丹下之﹔老弱者十全大補湯﹑人參養榮湯。若潰而不斂﹐煩躁脹滿﹐小便如淋﹐嘔吐者﹐死。

項中疽

或問﹕頸後腦下發疽何如﹖曰﹕此卽對口瘡也﹐屬督脈。陽獨盛﹐气有餘﹐火炎上而發疽也。急服烏金散﹑勝金丹汗之﹔壯實者﹐一粒金丹下之。稍遲﹐潰出膿水﹐入風發搐者﹐難治。有毒邪壅盛鮮血暴湧者﹐死。毒攻心腹膨脹譫語者﹐死。此證膿赤腫痛可治﹐若根大精神昏憒卽難治也。量表裏虛實而爲汗下﹐內托內消﹐外用大圍藥箍住﹐中點六灰膏之類﹐破泄其毒﹐不可走失根腳。若欲流兩肩脊者﹐不可療也。或云先服追疔奪命湯二貼﹐後服活血化毒湯。

天柱疽

或問﹕天柱骨上﹐極癢入骨﹐惡心吐逆﹐肩背拘急何如﹖曰﹕此名天柱疽﹐急隔蒜灸﹐癢止爲度﹔無蒜﹐明灸可治。服活命飲加羌活﹑桔梗。烏金散﹑勝金丹選用。灸而有泡者吉﹐無泡者凶。服汗劑得汗可治﹐無汗難治。若潰爛神昏﹐嘔噦惡心﹐血不止者死。

杼疽

或問﹕頸上兩耳後生疽何如﹖曰﹕此名杼疽﹐初不甚腫﹐但痛癢不時而出淸水﹐漸漸長大﹐如玳瑁斑點者是也﹐亦名化骨瘡。急服八陣散﹑奪命丹﹑活命飲加桔梗﹑柴胡。若過時潰爛﹐日久出骨者﹐大惡之證也。此證多生於積郁之人﹐七惡多見﹐犯禁者不治。

外科正宗【明陳實功】

腦疽論

夫腦疽者﹐俗稱對口是也。但所發不同﹐其源有二。得於濕熱交蒸﹐從外感受者輕﹔五臟蘊結﹐從內發外者重。其理何也﹖濕熱之爲病﹐天行气候﹐寒暑不調﹐節序溫涼﹐陰陽失度﹐凡有體虛者﹐易於侵襲。項後𨿽屬督脈﹐又主太陽寒水司行之道﹐所有侵襲﹐气血必凝﹐凝則後必爲腫﹐此從外感受者。其患初起有頭﹐多生正穴﹐三四日間多作焮痛﹐始生寒熱﹐口和而幹﹐色紅根活﹐瘡勢漸髙﹐形不散大﹐時止時疼﹐易膿易腐﹐飲食知味﹐起坐尋常﹐外勢𨿽可畏﹐而內無七惡之證相干﹐此屬陽證﹐其由從外來矣﹐故多不治可愈。所有五臟蘊結而成者重﹐其源有五﹕蓋心主血﹐故心緒煩擾﹐煽動不寧﹐以致火旺而沸騰﹐行於項間﹐與寒水交滯而爲腫者﹐一也。肝統筋﹐故惱怒傷肝﹐項乃三陽統筋之所﹐肝傷則血脈不潮﹐筋無榮養﹐凝結爲腫﹐故項緊急彊﹐痛不能轉﹐則其患未潰前﹐肉色紫暗﹐堅硬漫腫﹐破流血水﹐不痛無膿﹐此等之證﹐皆肝气受傷者﹐二也。脾主肌肉﹐故思慮傷脾﹐脾气日損﹐又或膏粱損胃﹐胃汁漧枯﹐以致中脘痞塞﹐气不運行﹐逆於肉裏﹐乃生臃腫﹐其患外皮𨿽腐﹐而內堅不潰﹐口燥舌漧﹐飲食不進﹐根腳走散﹐膿穢色敗﹐此等之證﹐皆脾气受傷者﹐三也。肺主皮毛﹐故憂鬱傷肺﹐肺傷則毛竅閉塞﹐腠理不通﹐气不舒暢﹐縱橫經絡﹐結而爲腫﹐其形瘡多平陷﹐色淡不華﹐皮腐脂流形如湯潑﹐气粗短促﹐面黴鼻掀﹐碌碌生痰﹐殷殷發嗽﹐此等之證﹐皆肺气受傷者﹐四也。腎主骨髓﹐故姿欲傷腎﹐腎傷則眞陰之气敗矣﹐眞陰一敗﹐相火自生﹐此火最能自升自降﹐或動或靜﹐煎熬臟腑﹐消爍津液﹐更變形容﹐攺換聲音﹐瘡形紫黑﹐脈數乖度﹐煩躁口漧﹐隨飲隨渴﹐此等之證﹐皆腎气受傷者﹐五也。凡治此證﹐必內分虛實﹐外辧陰陽﹐體順天時﹐察其病理。七日以前﹐瘡勢未成者﹐當通竅以汗發之﹔七日已後﹐病勢已成﹐治當兼補以托之。此則毒不內攻﹐外無變證。如藥攻利太過﹐元气受傷﹐毒多難出。又敷圍涼藥﹐气血冰凝﹐則肌肉多死﹐反難腐潰。予嘗治此及諸發背初起未成者﹐用鈹鍼當頂點入知痛處﹐出其惡血﹐通其瘡竅﹐隨插蟾酥條直至瘡底﹐外用膏蓋﹔內服萬靈丹﹑或蟾酥丸﹐發其大汗﹐解散內蘊之毒﹔次日患止﹐或腫或不腫﹐或痛或不痛﹐仍插仍貼﹐直至患頂腫髙﹐根腳突起﹐四圍裂縫有膿﹐方住插藥。輕淺者﹐九日後吐出病根堅硬不化之物。毒甚者﹐不能頓然脫落﹐亦可漸腐成膿﹐爲轉重就輕之良法。外用玉紅膏長肉﹐內服補托收斂﹐其患不久自愈。如陽證輕淺者﹐候自腐潰﹐不用前法鍼刺。如不腫不疼﹑灸亦不痛﹐陰證﹐尢當速用﹐不必遲延﹐此爲移深居淺之大法也。

看法

初起﹐頂髙根活﹐色紅皮薄﹐作疼焮熱﹐腫不開散者﹐順。已成﹐無論偏正﹐瘡形獻起﹐疼痛發熱﹐易膿易腐者﹐順。已潰﹐膿稠﹐肉色紅活﹐瘀腐易脫﹐焮腫漸消﹐痛減者﹐順。潰後﹐腐脫﹐新肉便生﹐瘡口漸斂﹐凝結痂膿﹐作癢者﹐順。初生﹐一點黃泡﹐或似疙瘩﹐不腫不疼﹐自不知覺者﹐逆。已成﹐不發髙腫﹐亦不焮痛﹐瘡頂軟陷﹐根腳平散者﹐逆。已潰﹐膿淸﹐肉色紫黑﹐外皮不腐﹐內生臭穢﹐不食者﹐逆。腐肉𨿽盡﹐新肉不生﹐瘡口散大﹐軟陷無神﹐色敗者﹐逆。

治法

初起﹐有頭或無頭﹐大痛或不痛﹐俱隔蒜灸﹐兼服解毒。已成﹐堅硬發熱﹐焮痛﹐口漧便祕者﹐邪在內也﹐宜泄之。堅腫不痛﹐發熱惡寒﹐頭疼四肢拘急者﹐兼發表攻裏。腫硬日深﹐形色紫黑﹐外皮不腐﹐內膿不潰﹐宜行拔法。腫彊﹐頭面焮熱﹐口燥﹐惡心嘔吐者﹐邪在上也﹐宜淸之。焮熱腫痛﹐紅色光亮﹐疼苦有時﹐內膿脹痛者﹐急開之。將潰不潰﹐微熱微紅﹐不作腐潰者﹐脾胃虛也﹐宜補之。潰後腐肉不脫﹐膿水淸稀﹐腫痛仍作者﹐當大養气血。大便多溏﹐小便短濇﹐自汗食少﹐脈細身涼﹐溫中健脾。

瘰癧論

夫瘰癧者﹐有風毒﹑熱毒﹑气毒之異﹐又有瘰癧﹑筋癧﹑痰癧之殊。風毒者﹐外受風寒﹐縛於經絡﹐其患先寒後熱﹐結核浮腫。熱毒者﹐天時亢熱﹐暑中三陽﹐或內食膏粱厚味﹐釀結成患﹐色紅微熱﹐結核堅腫。气毒者﹐四時殺厲之气感冒而成﹐其患耳項胸腋驟成腫塊﹐令人寒熱頭眩﹐項彊作痛。瘰癧者﹐累累如貫珠﹐連接三五枚﹐此不作作原作「足」﹐據《外科正宗》瘰癧論攺。寒熱﹐其患得於悞食虫蟻鼠殘不潔之物﹐又或汗液宿茶陳水混入而餐﹐其患先小後大﹐初不覺疼﹐久方知痛。筋癧者﹐憂愁思慮﹐暴怒傷肝﹐蓋肝主筋﹐故令筋縮﹐結蓄成核﹐生於項側筋間﹐形如棋子堅硬﹐大小不一﹐或陷或突﹐久則虛贏﹐多生寒熱﹐勞怒則甚。痰癧者﹐飲食冷熱不調﹐饑飽喜怒不常﹐多致脾气不能傳運﹐遂成痰結﹐初起如梅如李﹐生及徧身﹐久則微紅﹐後必潰破﹐易於收斂。凡觀此證﹐別其風毒者﹐散其風﹐除其毒﹐如防風解毒湯之類是也。熱毒者﹐淸其脾﹐瀉其熱﹐連翹消毒飲之類是也。气毒者﹐調其血﹐和其气﹐藿香正气散之類是也。瘰癧者﹐散其堅﹐和其血﹐散腫潰堅湯之類是也。筋癧者﹐淸其肝﹐解其郁﹐柴胡淸肝湯之類是也。痰癧者﹐豁其痰﹐行其气﹐芩連二陳湯之類是也。又有寡婦尼僧﹐鰥夫庶妾﹐志不得發﹐思不得遂﹐積想在心﹐過傷精力﹐此勞中所得者﹐往往有之﹐最爲難治。有此﹐先養心血﹐次開鬱結﹐益腎安神﹐疏肝快膈﹐如歸脾湯﹑益气養榮湯﹐俱加香附﹑靑皮﹑山梔﹑貝母﹑木香之類是也。又男人不宜太陽靑筋﹐潮熱咳嗽﹐自汗盜汗﹔女人又忌眼內紅絲﹐經閉骨蒸﹐五心煩熱。男婦有此﹐後必變爲癆瘵難治之證。但此體實者﹐初起可服散腫潰堅攻利之藥﹐得效者十中三四。有不察虛實﹐盡劑追伐﹐損傷元气﹐致成壞病者﹐十有八九。此非患者之命﹐自出醫人之手。予常治初起成核﹐服前藥未效者﹐用鍼刺核內﹐深入三四分﹐用冰螄散撚成條子﹐插入核內﹐糊紙封上﹐待至二七後﹐核子自然落出﹐隨用紅黑二膏搽貼﹐內服補劑﹐不久便愈。又常見螌蝥﹑牽牛﹑巴霜﹑大黃追蝕等用﹐往往致其危亡者多矣﹐切宜戒之。

看法

初起﹐核髙腫痛﹐色紅軟活﹐微作寒熱﹐肩項不彊者﹐易。已成﹐根不堅硬﹐內無小核相叢﹐脾健气血不衰者﹐易。已潰﹐膿稠﹐肉色紅活﹐核腫漸消﹐肩項自便漸斂者﹐順。潰後﹐易消易斂﹐气體平和﹐胸膈寬利﹐飲食知味者﹐順。未成﹐形體消瘦﹐寒熱往來﹐結核頑硬﹐痰嗽相兼者﹐險。已成﹐核堅連續如珠﹐大小不等﹐項彊筋急﹐脈虛者﹐險。已潰﹐膿水淸稀﹐肌肉消爍﹐自汗盜汗﹐寒熱不睡者﹐逆。潰後﹐陰虛煩躁﹐作渴泄祕﹐男子骨蒸﹐女子經閉﹐俱逆。

治法

初起腫痛﹐憎寒壯熱﹐四肢拘急﹐項彊頭眩者﹐表散之。腫硬發熱﹐便祕口漧﹐胸膈不利﹐惡心脈實﹐宜利之。膏粱厚味﹐醇酒積熱﹐濕痰凝結而成﹐化痰降火淸中。憂思過度﹐鬱怒傷肝﹐筋縮結核者﹐宜養血開郁疏肝。房欲勞傷﹐陰虛晡熱﹐自汗咳嗽﹐形消瘦者﹐滋腎健脾。失利忘名﹐懷抱鬱結﹐積想在心﹐所如不得﹐乖隔陰陽﹐虛嗷歲月﹐所得此者﹐精血俱傷﹐先養正气﹐次治標病。堅而不潰﹐腐而潰之﹔潰而不斂﹐補而斂之。皆活法也。

石室祕籙【淸陳士鐸】

瘰串

瘰串﹐乃鼠食之物﹐人不知食之﹐多生此病。然亦有鬱气者﹐乃易成而不愈也。方用白芍﹑白芥子﹑紫背天葵﹑茯苓﹑香附﹑當歸各三兩﹐人參﹑柴胡各五錢﹐蒲公英一兩﹐白朮五兩﹐砂仁二錢﹐各爲末﹐米飯爲丸﹐如細米一半大﹐每日白滚水送下三錢﹐日三服﹐一月卽消﹐二月全愈。古今圖書集成醫部全錄卷一百六十七

頸項門

方

驅邪湯【《會編》】治風寒﹐頸項彊痛。

麻黃去節桂枝杏仁甘艸防風羌活獨活川芎槁本柴胡家葛白芷升麻

右生薑薄荷水煎服。又方﹐多加紫金藤。

消風豁痰湯治前證。

黃芩酒炒羌活紅花半夏姜制陳皮白茯苓甘艸獨活防風白芷家葛柴胡升麻

右生薑煎服。又方﹐多加紫金藤。

疏風滋血湯治前證﹐兼血不和者。

當歸川芎白芍藥熟地黃羌活獨活紅花牛膝防風香白芷家葛川升麻甘艸柴胡桃仁

右生薑煎服。又方﹐多加紫金藤。

升麻防荊湯治前證屬風熱者。

柴胡黃芩半夏姜制甘艸防風羌活荊芥穗獨活家葛升麻赤芍藥川芎白芷

右生薑薄荷煎服。無汗加麻黃﹐有汗加桂枝。

加味勝濕湯治前證屬風濕者。

羌活獨活槁本防風蔓荊子川芎蒼朮泔浸﹐炒黃蘗酒炒荊芥甘艸炙

右生薑煎服。又方﹐多加紫金藤。發熱惡寒有外邪者﹐加麻黃﹑桂枝。腰痛沈沈者﹐加熟附﹑防己。虛極者﹐去黃蘗加人參。

養神湯【東垣】治前證气虛而火盛者。

黃芪炙橘皮各一錢黃芩酒浸﹐二分人參川芎白朮土炒﹐各三分柴胡升麻各四錢當歸身蒼朮麥芽黃連各五分半夏制甘艸各七分木香黃蘗各一分﹝口父﹞咀﹐每服五錢﹐水二盞煎﹐去滓﹐稍熱服﹐無時。

椒附散【《本事方》﹐下同】治項筋痛連背髀﹐不可轉移。

大附子一枚﹐炮﹐去皮臍﹐末之

右末﹐每二大錢﹐好川椒二十粒﹐用白面塡滿﹐水一盞半﹐生薑七片﹐同煎至七分﹐去椒入鹽﹐空心服。予一親患此﹐服諸藥無效﹐嘗憶《千金髓》有腎气攻背彊一證﹐處此方與之﹐一服瘥。

木瓜煎治前證。

木瓜兩﹐去瓤沒藥研﹐二兩乳香研﹐二錢半二味內木瓜中蓋合﹐竹簽簽定﹐飯上蒸三四次﹐研成膏﹐每服三五匙﹐地黃酒化下。生地黃汁半盞﹐和無灰酒二盞﹐用八分﹐一盞暖化服。

回首散治頸項彊急筋急﹐或挫枕轉項不得者。

烏藥橘紅各二錢麻黃去節川芎白芷桔梗枳殼炒﹐各一錢僵蠶炒﹐去絲嘴炮姜甘艸炙羌活獨活木瓜

右加姜蔥﹐水煎服。

羌活勝濕湯【東垣】治太陽經中寒濕﹐項彊或似拔﹐不得回顧。

羌活獨活各二錢川芎蔓荊子各五分槁本防風甘艸各一錢

右銼﹐作一貼﹐水煎服。

天柱丸【《得效方》﹐下同】治項軟。

蛇含石一大塊﹐火煆酢淬七次郁金末少許

右研細﹐入麝香少許﹐飯丸芡實大﹐每一丸荊芥湯入薑汁二三點化下。

五加皮散治同上。

五加皮不拘多少

右爲末﹐酒調敷項骨上﹐幹則易濕者。

葛根湯【仲景﹐下同】治項彊無汗惡風爲表實者。

葛根四兩麻黃去節桂心生薑切﹐各三兩芍藥甘艸炙﹐各二兩大棗十二枚

右七味﹐﹝口父﹞咀﹐以水一斗先煮葛根﹐減二升去沫﹐內諸藥煮取三升﹐去滓﹐溫服一升﹐覆取微似汗﹐不須餟粥﹐餘如桂枝法。

桂枝加葛根湯治項彊有汗惡風爲表虛者。

葛根四兩桂枝麻黃去節﹐各三兩芍藥甘艸生薑切﹐各二兩大棗十二枚﹐劈

右七味﹐以水一斗﹐先煮麻黃﹑葛根﹐減二升﹐去沫﹐內諸藥﹐煮取三升﹐去滓﹐溫服一升﹐覆取微似汗﹐不須餟粥﹐餘如桂枝法。

大陷胸湯治誤下﹐太陰結胸項彊。

大黃六兩芒硝一兩甘遂一錢

右以水六升﹐先煮大黃﹐取二升﹐去滓﹐內芒硝一兩煮沸﹐內甘遂末﹐溫服一升﹐得快利止後服。

四逆湯治前證寒實甚者。

甘艸炙﹐二兩附子一枚﹐生用﹐去皮﹐破成八片漧薑一兩半

右三味﹐﹝口父﹞咀﹐以水三升﹐煮取一升二合﹐去滓﹐分溫再服。彊人可用大附子一枚﹐漧薑三兩﹐涼服。

小柴胡湯治項彊﹐脇下滿﹐身熱惡風﹐手足汗而渴者。

柴胡半斤黃芩人參甘艸生薑切﹐各三兩半夏半升﹐洗大棗十二枚﹐劈

右七味﹐以水一斗二升﹐煮取六升﹐去滓﹐再煎取三升﹐溫服一升﹐日三服。

附子湯治陰毒項背彊。

附子一枚﹐炮﹐去皮臍茯苓芍藥各一兩五錢人參一兩白朮二兩

右以水四升﹐煮取一升半﹐去滓﹐溫服半升﹐日三服。

桂枝湯治傷寒﹐汗出惡風﹐頭痛項彊﹐脈浮緩者。

桂枝芍藥生薑各三兩甘艸炙﹐二兩大棗十二枚﹐劈水煎﹐熱服﹐須臾﹐歠稀粥以助藥力﹐溫覆取微汗﹐不可令如水淋漓。病瘥﹐停後服。病仍在者﹐更作服。

正陽丹【《寶鑑》】治前證。

憨蔥四五枝陳蜂房四五个﹐燒存性﹐爲細末

右用憨蔥搗和﹐丸如彈子大﹐手心內握定﹐用手帕緊紮﹐須臾汗出﹐以綿被覆蓋。如手心熱甚﹐休教解開。如服藥﹐先服升麻湯五錢﹐連須蔥三枝﹐生薑三片﹐水二大盞﹐煎至一盞﹐去滓溫服﹐被覆取汗則愈。

保安萬靈丹【《準繩》﹐下同】發散一切癰疽瘰癧內蘊之毒。

全蠍石斛明天麻當歸甘艸炙川芎羌活荊芥穗防風麻黃去節北細辛川烏湯泡﹐去皮艸烏湯泡﹐去皮尖何首烏各一兩明雄黃六錢茅朮八兩

右爲細末﹐煉蜜丸彈子大﹐每藥一兩分作四丸﹐一兩作六丸﹐一兩作九丸﹐三等做下﹐以備年歲老壯﹑病勢緩急取用。預用朱砂六錢﹐研細爲衣﹐磁罐收貯。用時以連須﹑大蔥白九枝﹐煎湯一茶鍾﹐將藥一丸﹐乘熱化開﹐通口服盡﹐被蓋出汗爲效。如服後汗遲﹐再用蔥白湯催之﹐後必汗如淋洗﹐漸漸退下覆蓋衣物﹐其汗自收自斂﹐患者自然爽快﹐其病如失。但病未成者﹐隨卽消去﹔已成者﹐隨卽髙腫潰膿。如諸病無表證相兼﹐不必發散者﹐只用熱酒化服。

蟾酥丸治前證。

蟾酥二錢﹐酒化輕粉五分枯礬寒水石煆銅綠滴乳香明沒藥膽礬麝香各一錢雄黃朱砂各一錢蝸牛二十一个以上各爲末﹐秤準﹐於端午日午時﹐在淨室中先將蝸牛研爛﹐再同蟾酥和研稠粘﹐方入各藥共搗極勻﹐丸如菉豆大﹐每服三丸﹐用蔥白五寸﹐患者自嚼爛﹐吐於男左女右手心﹐包藥在內﹐用無灰熱酒一茶杯送下﹐被蓋﹐如人行五六里﹐出汗爲效。甚者再進一服。應於淸靜處﹐修合﹐婦人雞犬等忌見。

奪命丹治前證。

蟾酥輕粉各五分朱砂研飛﹐三錢白礬枯寒水石銅綠各一錢蝸牛三十一粒﹐另研乳香沒藥麝香各一錢

右件爲細末﹐將蝸牛另研一處﹐用好酒糊爲丸﹐菉豆大﹐每服一丸。生蔥三五莖﹐嚼極爛﹐吐於手心﹐包藥在內﹐熱酒和蔥送下。如重車行五七里﹐汗出爲效。重者﹐再服一二丸。

勝金丹治前證。

麝香白砒制﹐各五分眞蟾酥一錢明雄黃辰砂研飛乳香沒藥血竭各一錢五分全蠍泡﹐炙天龍去頭足﹐炙穿山甲各三錢僵蠶炙﹐去絲嘴﹐五錢

右爲細末﹐和勻﹐每服三分﹐赤砂糖調蔥頭酒送下﹐取汗爲度。

一粒金丹治前證。

沈香木香乳香各五分巴豆霜一錢五分各爲細末﹐照秤分數和勻﹐用黑肥棗个半﹐去皮搗爛﹐爲丸如芡實大﹐每服一丸﹐量人虛實﹐先呷水一口﹐行一次。胃气壯實者﹐只可呷水三四口﹐不可太過。後用水一口﹐送藥下﹐行盡數次﹐以米飲補之。

仙方活命飲又名眞人活命飲。治一切瘡瘍﹐未成膿者內消﹐已成膿者卽潰﹐又止痛消毒之聖藥也。

滴乳香研防風白芷川貝母赤芍藥歸尾明沒藥研皂角刺炒花粉甘艸節穿山甲炮﹐各一錢陳皮金銀花各三錢

右爲粗末﹐大者四兩﹑小者二兩作一劑﹐無灰酒十茶鍾﹐瘡小五茶鍾﹐入有嘴瓶內﹐以厚紙封口﹐勿令泄气﹐煎至三大鍾﹐去滓﹐作三次服。接連不斷﹐隨瘡上下服。能飲酒者﹐服藥後再飲三五杯。此藥並無酒气﹐不動臟腑﹐不傷气血。忌酸薄酒鐵器。服後側睡﹐覺痛定回生。神功浩大﹐不可臆度。

敗毒流气飲【《瘡瘍全書》﹐下同】治項疽毒。

小柴胡紫蘇葉桔梗甘艸川芎靑皮白芍藥枳殼炒防風羌活白芷當歸連翹獨活

右﹝口父﹞咀﹐姜三片﹐棗一枚﹐水煎服。

內托流气飲治前證。

人參黃芪紫蘇葉紫厚朴甘艸桔梗官桂枳殼檳榔白芍藥烏藥當歸防風白芷川芎柴胡

右服法如前。婦人加香附。夏天去官桂加麥冬。

淸暑疏風散治風毒頸癰。

羌活防風荊芥穗升麻生甘艸漧葛蒼朮紫厚朴川芎當歸白芍藥獨活白芷桔梗紫蘇葉薄荷大柴胡薄桂枳殼蔓荊子木香槁本水二鍾﹐姜七片﹐蔥白三根﹐濃煎熱服﹐隨飲好酒以助藥力﹐以衣覆患上﹐出汗爲要。次用圍藥﹐並服千金托裏散加疏風淸暑之劑。

瘰癧痰核圍藥

昆布一兩南星五錢麝香五分冰片三分爲末﹐用好酢﹑薑汁﹑蜜少許調勻﹐搽四向空一孔﹐幹再用余汁潤之。一方﹐加田螺殼煆存性三錢﹐白芨末﹑五倍子末各二錢。

海藻連翹湯治前證。

白茯苓陳皮去白連翹半夏姜制柴胡黃芩酒炒黃連酒炒南星姜制牛蒡子炒三稜酒炒莪荗酒炒僵蠶炒﹐去絲夏枯艸昆布海藻羌活防風桔梗川芎升麻

右生薑﹑薄荷煎﹐食後服。

連翹丸治前證。

連翹防風黃蘗桂心桑白皮香豉獨活秦艽牡丹皮各半兩海藻二錢半

右爲末﹐煉蜜丸如菉豆大﹐每服十丸﹐燈心湯下。

五香散治惡核腫硬不消﹐瘰癧風毒腫气。

木香雞舌香沈香各一兩麝香研﹐二錢半射幹燻陸香漧葛銼升麻獨活連翹桑寄生甘艸生﹐各二兩大黃三兩﹐銼碎﹐微炒

右銼碎﹐入麝香研勻﹐每服三錢﹐水一中盞﹐煎至五分﹐去滓﹐入竹瀝半盞﹐更煎一二沸﹐溫服﹐日三。

連翹散治項上惡核焮腫。

連翹射幹獨活川升麻木香沈香木通銼﹐各一兩桑寄生丁香各半兩川大黃二兩﹐銼碎﹐微炒

右爲細末﹐每服二錢﹐淸粥飲調下﹐日三服。

獨活散治惡核風結腫毒﹐四肢煩熱拘急。

獨活木香射幹桑寄生連翹升麻沈香大黃生甘艸生﹐各一兩

右銼碎﹐每四錢﹐水一中盞﹐煎至六分﹐去滓﹐入竹瀝半合﹐更煎一二沸﹐放溫服﹐日三﹐得快爲度。

淸肝益榮湯治肝膽小腸經風熱血燥﹐筋攣結核﹐或耳項胸乳脇肋作痛﹐或作瘊子﹐並一切肝火之證。

山梔當歸木瓜不犯鐵器茯苓各一錢柴胡川芎芍藥炒﹐各七分熟地黃一錢半白朮二錢龍膽艸八分炙甘艸五分

右薑水煎服。

益气養榮湯治抑鬱及勞傷气血﹐頸項或四肢腫硬﹐或軟而不赤不痛﹐日晡微熱﹐或潰而不斂﹐並治之。

人參一錢白朮炒﹐二錢茯苓陳皮貝母香附子當歸酒拌川芎黃芪鹽水拌炒熟地黃酒蒸芍藥炒桔梗甘艸炒﹐各一錢作一劑﹐姜三片﹐用水二鍾﹐煎至八分﹐食遠服。胸痞﹐人參﹑熟地各減三分﹔口漧﹐加五味子﹑麥門冬﹔往來寒熱﹐加軟柴胡﹑地骨皮﹔膿淸﹐加人參﹑黃芪﹔膿多﹐加川芎﹑當歸﹔膿不止﹐加黃芪﹑當歸﹔肌肉遲生﹐加白蘞﹑官桂。

夏枯艸湯治瘰癧﹑馬刀﹐不問已潰未潰﹐或日久或漏﹐皆用。

夏枯艸六兩水二鍾﹐煎至七分﹐去滓﹐食遠服。此生血治瘰癧之聖藥。虛甚﹐當煎濃膏服﹐並塗患處﹐多服益善。兼十全大補湯﹐加香附子﹑貝母﹑遠志尢善。

神效祕散治瘰癧﹐服散堅丸及養血气藥﹐不應者﹐宜用此藥﹐更兼服養血气藥。

螌蝥二十一个﹐去頭足翅﹐同糯米炒﹐去米荊芥直僵蠶炒﹐各二錢黑牽牛炒﹐一錢

右各爲末﹐和勻﹐每服一錢﹐五更溫酒調下。日午惡物從小便中下。如小便濇或痛﹐宜以蔥茶湯或木通湯卽下﹐更喫米粥補之。不下﹐次日五更再服﹐必以下爲度。若脈牢濇﹐或洪大無力者﹐不可服。

時效鍼頭散追蝕惡瘡瘀肉。

赤石脂一兩乳香白丁香各二錢砒生用黃丹各一錢輕粉麝香蜈蚣一條﹐焙爲細末﹐摻於瘀肉上﹐或瘡口小﹐就搽瘡口上﹐肉自去﹐更以膏藥貼之﹐肉亦去。嘗用砒末二錢﹐以白礬末二錢﹐和勻同飛過﹐用礬一錢合藥亦效﹐但不及生砒之功速耳。

琥珀膏治瘰癧腫硬﹐或穿破﹐膿水不絕﹐經久不瘥﹐致成痿疾及癰疽﹐並貼之﹐更服益气養榮等湯。

琥珀丁香木香各三錢桂心半兩白芷朱砂細研當歸防風去蘆木鱉子去殼木通各半兩黃丹七兩柳枝三兩松脂二兩內除琥珀﹑丁香﹑桂心﹑朱砂﹑木香﹐爲細末﹐余藥銼咀﹐以麻油一斤二兩浸五日﹐入鍋中﹐以慢火熬﹐候白芷焦色﹐濾去滓﹐下松脂末及黃丹﹐以柳枝不住手攪﹐滴水中試軟硬﹐如軟再煎﹐得中﹐方入琥珀等末攪勻﹐用磁器盛貯﹐用時旋攤。

連翹散堅湯【東垣﹐下同】治耳下至缺盆﹐或至肩上生瘡﹐堅硬如石﹐動之無根者﹐名馬刀瘡﹐從手足少陽經中來也。或生兩脇﹐或已流膿作瘡﹐或未破﹐並皆治之。

當歸酒洗生黃芩連翹

莪荗酒洗﹐微炒三稜酒洗﹐微炒﹐各半兩土瓜根酒炒艸龍膽酒洗﹐各一兩柴胡根一兩二錢酒炒黃芩七錢炙甘艸六錢酒黃連蒼朮各三錢芍藥二錢

右﹐以一半爲細末﹐煉蜜爲丸﹐如菉豆大﹐每服一百丸﹐或一百五十丸﹔一半﹝口父﹞咀﹐每服半兩﹐水一盞八分﹐先浸半日﹐煎﹐去滓﹐熱服。臨臥﹐頭低腳髙﹐去枕臥﹐每口作十次咽﹐畱一口送丸﹐服畢﹐如常安臥。

升陽調經湯治瘰癧繞頸﹐或至頰車﹐此證足陽明胃經中來也。若其瘡深遠﹐隱曲肉低﹐是足少陰腎中來也。是戊土傳癸水﹐夫傳妻﹐俱作塊子堅硬﹐大小不等﹐並皆治之。或作丸服﹐亦得。

升麻八錢葛根艸龍膽酒制黃芩酒制

荗酒洗﹐炒京三稜酒洗﹐炒炙甘艸連翹黃連酒洗桔梗各五錢生黃芩四錢歸梢芍藥各三錢黃蘗酒洗﹐二錢知母酒洗﹐炒﹐一兩

右﹐秤一半作丸﹐煉蜜丸如菉豆大﹐每服一百丸﹐或一百五十丸﹔一半﹝口父﹞咀﹐每服半兩﹐若能食大便硬﹐可旋加至七八錢止﹐水二盞﹐先浸半日﹐煎至一盞﹐去滓熱服。臥身﹐腳在髙處﹐去枕頭﹐噙一口﹐作十次咽之﹐畱一口在後﹐送下丸子。服藥畢﹐臥如常﹐此治法也。

散腫潰堅湯治馬刀瘡﹐結硬如石﹐在耳下至缺盆﹐或至肩上﹐或至脇下﹐皆手足少陽經中﹔及瘰癧徧下頦﹐或至頰車﹐堅而不潰﹐在足陽明經中所出﹔或二瘡已破﹐及流膿水﹐並皆治之。服藥多少﹐臨病斟酌﹐量病人飲食多少﹐大便硬軟﹐以意消息之。

柴胡梢四錢艸龍膽酒炒黃蘗去粗皮﹐酒炒知母炒花粉酒洗昆布去土桔梗各半兩甘艸梢炙京三稜酒炒

荗酒洗﹐炒連翹黃連各二錢升麻六錢黃芩梢八錢﹐一半酒洗﹐炒﹐一半生用。

右﹝口父﹞咀﹐每服六錢或七錢﹐水二盞﹐先浸半日﹐煎至一盞﹐去滓稍熱服﹐於臥處伸腳在髙處﹐頭微低﹐每噙一口﹐作十次咽﹐至服畢﹐依常安臥﹐取藥在胸中停畱故也。另攢半料作細末﹐煉蜜爲丸﹐如菉豆大﹐每服一百丸﹐此湯畱一口送下。更加海藻半兩炒食﹐後量虛實加減多少服﹐皆仿此例。一方有當歸﹑白芍各二錢。若蜜丸﹐卽名散腫潰堅丸。

救苦勝靈丹湯治馬刀挾癭者﹐從耳下或耳後﹐下至頸至肩上﹐或入缺盆中者﹐乃手足少陽經之分野﹐受心脾之邪而作也。今將二證合治之。

黃芪一錢﹐護皮毛﹐實腠理﹐及活血﹐又實表補元气﹐乃瘡家之聖藥也人參三分﹐補肺气﹐如气短及不調而喘者﹐加之眞漏蘆半錢﹐勿以白頭翁代之升麻一錢葛根半錢﹐此三味俱足陽明本經藥甘艸半錢﹐能調中和諸藥﹐瀉火益胃連翹一錢﹐此味乃十二經瘡中之藥不可無者﹐能散血結气聚﹐此瘡家之神藥也丹皮二分﹐去腸胃中畱滯宿血熟地黃三分﹐此三味諸經中和血生血涼血藥也當歸身三分生地黃三分白芍藥三分﹐如夏月倍之﹐其味酸﹐其气寒﹐能補中益气﹐治腹痛﹐如冬月寒證勿用肉桂三分﹐大辛熱﹐能散結聚。如陰證瘡瘍少用之﹐此寒因熱用之意。又爲陰寒覆蓋﹐其瘡用大辛熱去之﹐煩躁者勿用之柴胡功同連翹﹐如瘡不在少陽經﹐勿用鼠粘子三分﹐無腫不用京三稜炮﹐二分昆布二分﹐味鹹﹐若瘡堅硬甚者用之﹐咸能軟堅也

荗三分﹐此二味瘡堅硬甚者用之﹐不硬者勿用羌活獨活防風各一錢﹐三味必關手足太陽證﹐脊痛項彊﹐不可回顧﹐腰似折項似拔者防風辛溫﹐如瘡在膈上﹐𨿽無手足太陽經證﹐亦當用之﹐爲能散結去上部風邪故也神曲炒﹐二分﹐食不消化者用之益智仁二分﹐如唾多者胃不和也﹐或吐沫吐食﹐胃中寒者加之﹐無則勿用麥芽一錢﹐消食健脾黃蘗炒﹐三分﹐如有熱或腿腳無力加之。如煩躁欲去衣者﹐此胃中伏火也﹐更宜加之黃連炒﹐三分﹐治煩悶厚朴姜制﹐一錢二分﹐如腹脹加之

右共爲細末﹐湯浸蒸餅﹐捏作餅子﹐曬漧﹐搗如米粒大﹐每服三錢﹐白湯下。如气不順加橘紅﹐甚者加木香少許﹐量病人虛實消息之﹐毋令藥多妨其飲食﹐此治之大法也。如止在陽明分者﹐去柴胡﹑鼠粘子二味﹐餘皆用之。如在少陽﹐分爲馬刀挾癭﹐去獨活﹑漏蘆﹑升麻﹑葛根﹐加瞿麥三分。如本人气素弱﹐其病勢來時气盛而不短促者﹐宜作气盛而從病變治之﹐權也。加黃芩﹑黃連﹑黃蘗﹑知母﹑防己﹐視邪气在上中下而用之。假令在上焦﹐加黃芩半酒洗﹐半生用﹔在中焦﹐加黃連半酒洗﹐半生﹔在下焦﹐加酒制黃蘗﹑知母﹑防己之類﹐選而用之。如大便不通而邪盛者﹐加酒制大黃以利之。如血燥而大便漧燥者﹐加桃仁泥﹑大黃。如風結燥不行者﹐加麻仁﹑大黃以潤之。如風濇而大便不行﹐加煨皂角仁﹑大黃﹑秦艽以利之。如脈濇﹐覺身有气濇而大便不通者﹐加﹝木郁﹞李仁﹑大黃以除風燥。如陰寒證爲寒結祕而大便不通者﹐以局方半硫丸﹐或加炮附子﹑漧薑煎﹐候冰冷服之。大抵用藥之法﹐不惟瘡瘍﹐凡諸疾病气素怯弱者﹐當去苦寒之劑﹐多加人參﹑黃芪﹑甘艸之類﹐以瀉火而補元气﹐餘皆仿此。

柴胡通經湯治小兒項側有瘡﹐堅而不潰﹐名曰馬刀﹐亦治瘰癧。

柴胡歸尾生甘艸連翹黃芩牛蒡子三稜桔梗各一錢半黃連一錢紅花少許。

右作一劑﹐水二鍾﹐煎至一鍾﹐食後服。此是攻裏內消之劑。

柴胡連翹湯治男子婦人馬刀瘡。

柴胡連翹知母酒制黃芩炒﹐各半兩黃蘗酒制生地甘艸炙﹐各三錢當歸尾一錢半桂三分牛蒡子二錢瞿麥穗六錢

右銼如麻豆大﹐每服三錢或五錢﹐水二大盞﹐煎至一盞﹐去滓﹐食後稍熱﹐時時服之。

消腫湯治馬刀瘡。

柴胡黃蘗黃芩生用﹐各二錢紅花少許黃連牛蒡子炒﹐各半錢黃芪花粉各錢半連翹當歸尾甘艸各一錢

右﹝口父﹞咀﹐每服半兩﹐水二大盞﹐煎至一盞﹐去滓﹐食後稍熱服﹐忌酒濕面。

太乙膏治癧子瘡神效。

沒藥四錢淸油一斤黃丹五兩麝香三錢輕粉乳香各二錢腦子研﹐一錢

右以淸油﹑黃丹熬成膏﹐用柳枝攪﹐又用憨蔥七枝﹐旋加下蔥盡爲度﹐下火不住手攪﹐至滴水不散﹐卻入乳﹑沒﹑腦﹑麝﹑輕粉等味攪勻﹐磁器內盛用。

克效散治前證。

螌蝥四十九个﹐不去翅足﹐炒粳米四十九粒赤小豆四十九粒官桂硇砂各半錢

右五味﹐研爲細末﹐初服一字﹐次服二字﹐次服三字﹐又次服四字﹐煎樟柳根湯送下﹐空心服﹐以小便淋瀝並作濇爲效。惡心﹐嘔吐黃水﹐無妨﹐其瘰癧自日消矣。

玉燭散消瘰癧﹐和血通經。

當歸芍藥大黃甘艸熟地黃芒硝黃芩川芎各等分

右爲粗末﹐每服三錢﹐水一盞﹐生薑三片﹐煎至七分﹐去滓溫服﹐日進一服﹐七八日效。

羌活連翹湯治瘰癧初發﹐寒熱腫痛。

防風羌活連翹夏枯艸柴胡昆布洗枳殼黃芩酒炒川芎生牛蒡子生甘艸金銀花

右﹐薄荷水煎服﹐次以追毒散行之﹐以化堅湯消之﹐大效。

防風羌活湯治瘰癧發熱者。

防風羌活連翹升麻夏枯艸牛蒡子川芎黃芩酒浸甘艸昆布洗海藻洗僵蠶

右薄荷水煎服。虛者加人參﹑當歸﹐實者加黃連﹑大黃。

楊氏家藏方治瘰癧。

螌蝥二十八个﹐去頭翅足﹐用大米炒荊芥穗白僵蠶黑牽牛各二錢

右爲末﹐臨臥時﹐先將滑石末一錢﹐用米飲調服﹔夜半時又一服﹔五更初卻用溫酒調藥一錢或二三錢﹐量彊弱用。服訖﹐如小便無惡物行﹐次日早再進一服﹐又不行﹐第三日五更初先進白糯米稀粥湯﹐再進前藥一服﹐更以燈心湯下﹐調琥珀末一錢﹐重服﹐以小便內利去惡毒爲愈。如小便痛﹐用靑黛一錢﹐以甘艸湯調﹐送下卽止。

嚴氏三聖丸治瘰癧。

丁香五十粒螌蝥十个麝香另研﹐一錢

右爲末﹐用鹽豉五十粒﹐湯浸﹐研爛如泥﹐和前藥令勻﹐丸如菉豆大﹐每服五七丸﹐食前溫酒送下﹐日進三服。五七日外﹐覺小便淋漓﹐是藥之效。或便下如靑筋膜之狀﹐是病之根也。忌濕面毒食。

保命連翹湯

連翹瞿麥各一斤大黃三兩甘艸二兩

右銼﹐每服一兩﹐水二碗﹐煎至一盞半﹐早食後﹐已時服。服藥十餘日後﹐可於臨泣穴灸二七壯。服藥不可住﹐至六十日方效。一方﹐加大黃﹑木通﹑貝母一作知母各五兩﹐雄黃七分﹐檳榔半兩﹐減甘艸不用﹐同前藥爲細末﹐熟水調下三五錢。

必勝丸【《三因方》】治瘰癧﹐不拘年深月近﹐及腦後兩邊有小結塊﹐連復數个﹐兼勞﹐腹內有塊。

鯽魚一个﹐去腸並子雄黃一塊﹐雞子大硇砂一錢﹐已上二味﹐並入在鯽魚腹內﹐仰安魚於炭火上燒煙盡蜈蚣全者一條蓬荗半兩梔子五枚皂角二挺﹐四味並燒存性蓖麻子五个﹐去皮﹐燈火上燒黃明膠三文

右爲末﹐另用皂角二挺﹐去皮捶碎﹐以水三碗﹐揉去滓﹐煮精羊肉四兩爛軟﹐入輕粉五釐﹐男子乳汁半兩同研成膏﹐和藥末丸如菉豆大﹐朱砂爲衣﹐溫酒淸晨下十丸一服。至晚﹐看肉疙瘩子﹐若項有五个﹐則以五服藥取之。視其所生多少以爲服數。旣可﹐更進數服。

白花蛇散治久漏瘰癧﹐發於項腋間﹐憎寒發熱﹐或痛或不痛。

白花蛇酒浸﹐去皮骨﹐焙漧二兩犀角屑靑皮黑牽牛半生半炒﹐各半兩

右爲末﹐每服二錢﹐加膩粉半錢﹐研勻﹐五更糯米飲調下﹐已時利下惡物﹐乃瘡之根也。更候十餘日﹐再進一服。忌發風壅熱物。如已成瘡﹐一月可效﹐神驗。

小犀角丸常服除去根本﹐截其源流﹐效應如神。諸癧並宜服之。

犀角靑皮黑牽牛半生半炒陳皮各一兩連翹半兩

右爲細末﹐用皂角二梴﹐去皮弦子泡捶﹐以布絞取汁碗許﹐又用新薄荷二斤﹐研取汁﹐同熬成膏﹐以前藥末爲丸﹐如桐子大﹐每服三十丸﹐連翹煎湯﹐食後服﹐間以薄荷茶湯服。

立應散治瘰癧神效﹐已破未破皆可服。

川烏尖七个連翹赤芍藥當歸甘艸炙川芎滑石研﹐各半兩黃芩白牽牛生﹐取末土蜂房蜜水洗﹐飯上蒸﹐日幹﹐各二錢半地膽去頭翅足﹐拌米炒﹐米黃爲度﹐去米秤三錢。

右爲細末﹐每服抄一大錢七﹐濃煎木通湯調下﹐臨臥服。毒根從小便中出﹐濇病不妨。毒根如粉片塊血爛肉是也。如未效﹐再服﹐繼以薄荷丹解其風熱。且地膽性帶毒﹐濟以烏尖﹐或衝上麻悶不能彊制﹐嚼蔥白一寸﹐茶淸下以解之。如小便濇﹐燈心湯調服五苓散。瘡處用好膏藥貼。若癰疽用此﹐宣導惡毒﹐本方去黃芩不用。

雌雄散治瘰癧。

螌蝥一雌一雄﹐足翅全者﹐新瓦焙焦﹐去頭翅足貫眾二錢鶴虱甘艸

右爲細末﹐作兩服﹐飽飯後﹐好茶濃點一盞調下。

遇仙無比丸專治瘰癧。

白朮檳榔防風黑牽牛半生半炒﹐取頭末蜜陀僧螌蝥去翅足﹐用糯米同炒﹐去米不用﹝木郁﹞李仁湯泡﹐去皮甘艸各五錢

右爲細末﹐麵糊爲丸如梧子大﹐每服二十丸﹐早晚煎甘艸﹑檳榔湯送下﹐服至一月﹐覺腹中微痛﹐於小便中取下癧子毒物﹐有如魚目狀。已破者自合﹐未破者自消。

射幹連翹湯治瘰癧寒熱。

射幹連翹元參赤芍藥木香前胡川升麻山梔仁當歸身甘艸炙﹐各二兩大黃炒﹐一兩

右﹝口父﹞咀﹐每服三錢﹐水一盞﹐煎七分﹐去滓﹐入芒硝少許﹐食後溫服﹐日再服。

﹝艸舌﹞蔞子散治瘰癧﹐初腫疼痛寒熱四肢不寧。

﹝艸舌﹞蔞仁連翹何首烏皂角仁牛蒡子微炒大黃微炒白螺殼梔子漏蘆牽牛微炒甘艸生各一兩

右爲細末﹐每服二錢﹐匕食後溫酒調下。

枳殼丸洽瘡疽癰腫瘰癧。

枳殼去瓤﹐麩炒牽牛微炒﹐取頭末廣木香靑皮各一兩甘艸大黃

右爲細末﹐用皂角長一尺許者三挺﹐約三兩﹐炮焦椎碎﹐以好酒煮軟﹐挼取汁熬膏稠粘﹐和前藥末爲丸﹐如梧桐子大﹐每服三五十丸﹐食後蔥茶下﹐日進二服。

內消丸治瘡腫初生﹐及瘰癧結核熱毒郁滯﹐服之內消﹐大效。

靑皮陳皮各二兩牽牛八兩﹐取頭末二兩薄荷八兩皂角八兩﹐不蛀者﹐去粗皮椎碎﹐以冷水一斗﹐煮令極軟﹐揉汁去滓﹐熬成膏

右將靑皮﹑陳皮並牽牛末﹐和勻﹐用皂角膏子和丸如菉豆大﹐每服三十丸﹐食後﹐荊芥茶淸溫水皆可下。

必效散治瘰癧﹐气血𨿽無虧損﹐內有癧核未去而不能愈。

南硼砂二錢半輕粉一錢巴豆五粒﹐去心膜白檳榔一个螌蝥十四枚﹐去足翅﹐同糯米炒麝香五分

右﹐同研極細末﹐取雞子二个﹐去黃用淸調藥﹐仍入殼內﹐以濕紙數重糊口﹐入飯甑候熟﹐取出曬榦研末虛者每服半錢﹐實者一錢﹐用煨生薑酒五更初調服。如覺小腹痛﹐用益元散一服﹐其毒俱從大便出。胎婦勿餌。毒去後﹐多服益气養榮湯﹐瘡口自合。《精要》云﹕治瘰癧用必效散﹐與栝蔞散相間服﹐神效。致有不問虛實﹐槪用必效散者﹐殊不知螌蝥性猛﹐有大毒﹐利水破血﹐大損元气﹐若實者用此劫之而後﹐繼以補劑或可愈﹔若虛而用此﹐或用追蝕之劑﹐瘀肉𨿽去而瘡口不合﹐反致不救。

雞鳴散﹐治气癧疼痛﹐及熱毒結核﹐或多煩悶惡熱而不寒者。

牽牛一兩大黃蒸﹐二錢﹝石卜﹞硝煉成粉﹐三錢胡粉一錢

右爲細末﹐每服三錢﹐雞鳴時井華水調服﹐以利爲度﹐如未利再服。

法制靈雞彈治瘰癧馬刀腋下生者。

螌蝥七个﹐去頭翅足

右將雞子一个﹐頂上敲開些小﹐入藥在內﹐紙封固了﹐於飯上蒸熟﹐取出去殼﹐切開去藥﹐五更空心和米飯嚼服﹐候小便通﹐如米泔水﹐狀如脂﹐卽驗也。如大便小便不通﹐卻服琥珀散二三貼催之。然須常服二藥尢佳。

妙靈散服前藥後﹐卻將此散與連翹丸﹐相間常服﹐愈方止。

木香三錢沈香二錢牛膝何首烏當歸海螵蛸桑寄生各一兩海藻二兩海帶靑葙子昆布甘艸節各半兩

右爲末﹐每服二三錢﹐食後溫酒調下。

內消連翹丸治前證。

連翹三兩漏蘆胡桃仁夏枯艸土瓜根射幹澤蘭沙參白芨各一兩半

右爲末﹐入胡桃仁研勻﹐酒糊爲丸﹐如桐子大﹐每服三五十丸﹐空心食前鹽酒下。

玉屑妙靈散治前證。

滑石細研爲粉

右每服一錢﹐煎川木通湯調下。

二丁神散治前證。

苦丁香六枚﹐一作五分白丁香白僵蠶炒﹐去絲嘴﹐各一錢苦參末五分赤小豆磨刀泥靑石者佳﹐一名龍泉粉大螌蝥七个﹐去頭足﹐炒

右六味﹐共爲細末﹐每服一錢﹐空心無灰酒調下。

薄荷丹解瘰癧風熱之毒自小便去﹐宣毒後須常服。

杜薄荷葉豬牙皂角不蛀者﹐去弦皮子連翹何首烏米泔浸蔓荊子三稜煨荊芥各一兩

右爲末﹐好豉二兩半﹐以米酢煎沸﹐灑豉腌令軟﹐研如糊﹐和丸桐子大﹐每服三十丸﹐食後熟水下﹐日一服。病𨿽愈常服之。

四聖散治瘰癧﹐服白花蛇散轉利後﹐服此藥調之﹐永去其根。

海藻洗石決明煨羌活瞿麥穗各等分

右件共爲細末﹐每服二錢﹐用米湯調下﹐淸水盡爲度。

瞿麥飲子治瘰癧﹑馬刀。

瞿麥穗半斤連翹一斤

右爲粗末﹐水煎﹐臨臥服﹐此藥經效﹐多不能速驗﹐宜待歲月之久除也。

海菜丸治瘰癧生於頸項交接﹐名蛇盤癧﹐宜早治之。

海藻菜蕎麥炒白僵蠶微炒﹐去絲嘴

右等分爲細末﹐海藻菜旋炒﹑研篩﹑湯泡﹐白梅取肉﹐減半﹐用所泡湯爲丸如梧子大﹐每服六七十丸﹐食後臨臥米飲送下﹐其毒自大便內泄出。若與淡菜連服爲妙﹐蓋淡菜生於海藻上﹐亦治此病。忌豆腐雞羊酒面。日五六服。

檳榔散治气毒瘰癧﹐心膈壅悶﹐不下飲食。

檳榔前胡去蘆赤茯苓牛蒡子炒﹐各一兩人參枳殼去瓤﹐炒沈香防風去蘆﹐各半兩甘艸炙﹐二錢半

右銼碎﹐每服四錢﹐以水一盞﹐入生薑半分﹐煎至六分﹐去滓﹐空心及晚食前溫服。

祛風丸一名何首烏丸﹐治風毒瘰癧。

何首烏蒸薄荷葉元參各四兩﹐爲末精羊肉半斤皂角三十挺﹐用十挺火燒欲過﹐十挺酥炙去皮﹐十挺水挼取汁去滓。

右以皂角水煮肉使爛﹐細研﹐和藥爲丸﹐如梧桐子大﹐每服二十丸﹐空心溫酒或薄荷湯送下。一方﹐無羊肉﹐蜜丸﹐每服三四十丸﹐名皂角煎丸。

絳宮丸治前證。

山楂連翹川芎當歸酒洗麥芽桃仁蘆薈甘艸生蕓薹子各一兩川黃連酒浸南星酒浸海藻酒洗﹐各一兩半升麻羌活桔梗防風黃芩酒炒﹐各半兩大黃酒蒸白朮各二兩

右爲末﹐用神曲糊爲丸﹐已破﹐加人參一兩煎膏﹐用甘艸節﹑僵蠶同煎下。

又方治瘰癧結核。

黃芪七分元參八分苦參牛蒡子各九分枳實炒大黃羚羊角屑麥冬去心﹐各五分連翹人參靑木香蒼耳子升麻茯苓甘艸炙桂心﹝石卜﹞硝各四分

右爲細末﹐煉蜜和丸﹐如梧子大﹐以酒下十丸﹐日夜三四﹐漸加至二三十丸﹐以知爲度。忌生冷﹑豬肉﹑海藻﹑菘菜﹑生蔥﹑酢﹑蒜﹑陳臭等物。

水紅花散治瘰癧腫核﹐結硬不消﹐及膿汁旁穿不瘥。

水紅花不拘多少﹐一半炒﹐一半生用

右粗搗篩﹐每服二錢﹐水一盞﹐煎七分﹐去滓溫服﹐食後臥﹐日三。好酒調亦可。

又方治前證。

牡蠣不以多少﹐用灰深培上﹐以炭三斤煆﹐火盡﹐取半斤爲細末甘艸末二兩

右研勻﹐每服二錢﹐食遠以建茗同點﹐日二服。忌魚﹑酒﹑酢﹑醬油﹑鹽﹑海味等物。

又方治頸上塊動者。

夏枯艸六錢甘艸一錢

右爲末﹐和勻﹐每服一錢至二錢﹐茶淸調下﹐食後。

又方【《本事方》】治鼠癧。

土附子一枚食鹽三斤

右二味﹐用小便五升﹐同浸半月取出﹐將附子去黑皮﹐陰榦爲末﹐用黑豆爛煮﹐研爲膏﹐丸附子末如梧子大﹐每服十丸﹐酒吞下﹐早晚二服。

破結散【《大成》】治石癭﹑气癭﹑血癭﹑肉癭﹑馬刀﹑瘰癧等證。

海藻酒洗淨龍膽艸酒洗海蛤粉通艸貝母白礬枯昆布酒洗淨松蘿各三錢麥曲炒﹐四錢半夏曲二錢

右爲細末﹐每服二錢﹐熱酒調﹐食後。忌甘艸﹑鯽魚﹑雞肉﹑五辛﹑生果。一方﹐去松蘿加眞桑寄生一倍﹐尢效。古今圖書集成醫部全錄卷一百六十八

頸項門

方

瘰癧方

人參白朮當歸陳皮芍藥酒浸﹐各一錢川芎香附茯苓半夏各五分甘艸少許

右作一服﹐姜三片﹐以金銀藤煎湯一鍾半煎前藥﹐食後就吞絳宮丸十粒。

補陰八珍湯治瘰癧等瘡﹐屬足三陰虛者。

當歸川芎熟地黃芍藥人參白朮茯苓甘艸黃蘗酒炒黑知母酒炒﹐各七分

右水煎服。

托裏救苦神應丸治流注癧。

川烏去皮臍﹐生當歸酒浸一宿沒藥白芷陳皮甘艸節各一兩烏頭五兩姜黃兩半蟬蛻水洗﹐半兩大皂角七挺﹐去皮弦子

右用皂角敲碎﹐水四大碗﹐煎至二大碗﹐濾去滓﹐用汁同煮川烏﹑烏頭﹐候川烏﹑烏頭爛爲度﹐擂如泥﹐其餘諸藥﹐卻另爲末﹐和烏頭泥爲丸如桐子大﹐每服六十丸﹐饑飽皆用薄荷湯下。若瘡旣破﹐穿鑿孔穴﹐其處必生腫肉如指大﹐或黑或白﹐乃風與气搏﹐宜驅風行經散气之劑﹐以化气調經湯主之。

化气調經湯與神應丸間服﹐治流注癧。

香附子酒浸一宿﹐日幹羌活白芷各一兩牡蠣火煆甘艸天花粉皂角刺各半兩橘皮二兩

右爲細末﹐每服二錢﹐用白湯﹐不拘時調下﹐日三次。如脈有力者﹐先用追毒神異湯下之﹐卻服救苦神應丸。

追毒神異湯治前證。

辰砂血竭各一錢麝香一字﹐共研細大黃大甘艸節各半兩

右大黃﹑甘艸二味﹝口父﹞咀﹐河水一鍾﹐煎至半鍾﹐調前末臨臥服之。

蟾酥膏治重臺癧。

蟾酥如大豆許白丁香十五粒寒水石些少巴豆五粒寒食麵些少

右各另研﹐和作一處再研﹐煉蜜爲丸﹐如菉豆大﹐每用一丸或二三丸﹐納入鍼竅中。如膿未盡﹐再用數丸﹐以膿盡爲度。

綠云膏治前證。

黃連大黃黃芩黃蘗木鱉子去殼元參各一錢

右細切﹐用香油一兩同煎焦色﹐去藥﹐入淨松香五兩﹐再煎成膏﹐濾入水中﹐拔令金色﹐入銚再熬﹐放溫﹐入後藥﹕

豬膽汁三枚銅綠三錢﹐酢浸一宿﹐綿濾去粗

右用竹篦帶溫攪勻﹐然後如常攤貼﹐兼治瘡口不幹﹐加乳香﹑沒藥﹑輕粉尢妙。

金寶膏去腐肉朽肉﹐不傷良肉新肉。

桑柴灰五碗﹐用沸湯十碗淋汁﹐先以艸紙一層﹐皮紙二層﹐放籮底﹐次置灰於上﹐淋之穿山甲二兩﹐煨信砒一錢杏仁七粒﹐去皮尖﹐同信砒﹑山甲研細生地黃二兩﹐搗取汁辰砂飛一錢粉霜研麝香各半錢﹐研

右將灰汁濾淸﹐下鍋煎濃﹐下甲末及地黃汁﹐候幹一半﹐下麝香﹐次下粉霜﹐次下辰砂﹐候將成膏﹐下砂石灰末一兩﹐以成塊密貯﹐勿見風﹐每取敷核上。

龍珠膏治前證。

龍牙艸五兩棘棗根半兩海藻二錢五分蘇木半兩

右細切﹐量水二十碗﹐煎至十二三碗﹐濾去滓﹔又用桑柴灰﹑石灰﹑蒼耳艸灰各二碗半以艸紙兩層﹐皮紙兩層﹐放籮底﹐次置灰於上﹐用煎湯熱淋﹐取灰汁十碗許﹐澄淸﹐入鍋內煎成膏﹐用巴豆霜﹑白丁香﹑石膏﹑麝香﹑輕粉﹐磁罐子收貯﹐取敷核上﹔再敷﹐卽去舊藥並靨﹐再上新藥﹐其核卽潰而愈。根小者﹐但只塗藥於根上﹐其核自潰。

蝸牛散【《三因方》】治瘰癧﹐潰與未潰皆可治。

蝸牛不拘多少﹐以竹簽穿﹐瓦上曬漧﹐燒存性

右爲末﹐入輕粉少許﹐豬骨髓調﹐用紙花量瘡大小貼之。一法以帶殼蝸牛七个﹐生用﹐取去肉﹐每个入丁香七粒於殼內﹐燒存性﹐與肉研成膏﹐用紙花貼之。

粉金散治前證。

黃蘗艸烏各等分

右爲末﹐蜜調敷之。

龍泉散塗瘰癧。

瓦粉龍泉粉炒﹐卽磨刀石上粉京三稜各酒浸﹐炒幹廣荗昆布洗去土﹐各半兩

右件同爲極細末﹐煎熟塗之﹐用此﹐去疾尢速。

奇效散郭氏治瘰癧﹑馬刀頑惡等瘡。

野糞尖幹者﹐一兩密陀僧無名異各半兩皂角乳香沒藥各三錢

右糞同鹽泥封固﹐炭火煆之﹐去泥取出﹐同藥五味研爲末﹐入麝香少許﹐用淸油調勻﹐漫敷上﹐濕卽幹摻﹐其功神效。

蝙蝠散治癧多年不瘥。

蝙蝠一个貓頭一个

右同燒作灰﹐撒上黑豆煆﹐其灰骨化碎爲細末﹐濕卽幹摻﹐幹則油調敷。內服五香連翹湯。

螺灰散

大田螺連殼燒﹐存性

右爲細末﹐破者香油調敷。

又方治瘰癧未破﹐百藥不應者﹐累效如神。

杏樹葉陰榦爲末﹐五分人中白煆爲末蝙蝠火焙漧﹐爲末白花蛇蛻燒灰存性爲末﹐各二分半蜜蜂七个﹐焙爲末

右﹐將杏樹葉末﹐用淸水調﹐卻入前四件藥末﹐調勻敷患處。卻將皮紙一片﹐用鍼刺孔貼藥上﹐如幹用淸水就紙上刷之。每一晝夜﹐換藥一次。如面上發熱﹐服淸涼飲子。數貼﹐其熱自退。

又方能敗散瘰癧﹐神效。

白膠香海螵蛸降眞香無土气者﹐取心用

右等分爲末﹐摻患處﹐外以水紙掩之﹐一夕而退。

又方治已破者。

蜜蜂二十一个蛇蛻七分半蜈蚣二條﹐端午前收者

右用香油四兩﹐將三味藥入油內﹐用文武火熬成膏﹐入光粉二兩﹐桑枝七條如箸大者﹐急攪﹐候冷﹐出火气七晝夜﹐方可用紙攤作膏﹐貼患處。

神聖換肌散郭氏去瘰癧頑瘡﹐乃追蝕死肉峻藥﹐非頑急勿用。

白僵蠶二錢白礬一錢五分螌蝥去翅足生砒艸烏頭靑黛各一錢麝香少許

右研極細末﹐幹摻些少於瘡口內﹐用膏藥護其惡肉﹐化膿水。

生肌幹膿散治瘰癧﹑馬刀﹐膿汁不漧者。

黃連貝母降眞香燒存性白芨海螵蛸五倍子炒黑蕓香各五錢輕粉五分

右爲末﹐用藥水洗﹐次掞此末﹐外貼膏藥。

三品錠子

上品治一切痔漏。

白礬二兩白信石一兩零五分乳香沒藥各三錢半雄黃三錢

中品治五漏﹑六癅﹐气核﹑瘰癧。

白礬二兩白信石一兩三錢乳香沒藥各三錢雄黃二錢

下品治瘰癧气核﹐惡瘡六癅。

白礬二兩白信石一兩五錢乳香沒藥各二錢半雄黃一錢

右三品俱同制度。先將信石打碎如豆大﹐置幹鍋內﹐上以礬末蓋之﹐瓦片蓋上﹐以炭火煆﹐令煙盡取出﹐候冷爲末﹐用秫米糊爲綫挺﹐陰漧﹐隨瘡大小深淺長短﹐臨時裁度﹐先以鐵筒拔毒膏點破﹐次以藥綫紝入瘡內膏藥貼之﹐藥綫消盡﹐又要換藥三四次﹐年深者五六次﹐其根自腐潰。如瘡露在外﹐更用蜜水調搽﹐濕則幹上亦可。

紫霞錠子治瘰癧﹑痔漏﹑惡瘡。

信石煆白礬煆硇砂各一錢膽礬雄黃朱砂各五分乳香沒藥各二分半麝香片腦各半分

右末稠糊爲錠子如豆大﹐帶扁些﹐及作藥綫﹐隨瘡大小深淺長短﹐臨時裁度﹐先以拔毒膏點破﹐次以藥錠放在瘡口﹐膏藥貼上﹐三日一換藥﹐待肉腐之時﹐藥絕插入瘡口﹐膏藥貼上﹐直候腐肉去盡爲度。

三才絳雲錠子治瘰癧﹑痔漏﹑六癅﹑惡瘡。

天才初開瘡口﹐緊峻之藥。

白礬煆﹐五錢雄黃三錢信石生硇砂生朱砂各二錢膽礬生乳香沒藥各一錢半麝香片腦各少許

地才次去死肉﹐緊緩之藥。

白礬煆﹐五錢雄黃三錢信石煆過朱砂各二錢硇砂生膽礬生乳香沒藥各一錢半兒茶血竭輕粉各五分麝香片腦各少許

人才又次生新肌去瘀肉﹐緩慢之藥。

白礬煆﹐五錢雄黃三錢赤石脂煆兒茶朱砂各二錢硇砂水煮幹膽礬煆乳香沒藥輕粉血竭各一錢半麝香片腦各少許

右末用秫末糊爲錠子如豆大﹐帶扁些﹐陰漧又作藥綫如麻黃樣。先用鐵罐膏點癧頭令黑﹐次紝此錠﹐膏藥貼上﹐三日一換藥。腐肉不盡出者﹐可更用下品錠子﹐及鍼頭散﹐取盡腐肉。止有膿汁不漧者﹐用生肌幹膿散摻瘡口﹐膏藥貼上。如要生肌﹐速用生肌散摻瘡口上﹐膏藥貼之。

碧玉錠子治瘰癧﹑惡瘡。

銅靑三錢膽礬煆白丁香煆砒硇砂生雄黃朱砂滴乳香明沒藥輕粉各一錢麝香片腦各少許

右爲細末﹐稠糊爲錠子如豆大﹐帶扁些﹐及藥綫俱陰漧。先用拔毒膏點破瘡口﹐上貼膏藥﹐直至腐肉去盡﹐只貼膏藥﹐以肉生滿爲度。

又方治項後側少陽經中疙瘩﹐不辧肉色﹐不問大小﹐及日月深遠﹐或有赤硬腫痛。

生山藥一塊﹐去皮蓖麻子一粒

右研勻攤貼之﹐如神。丹溪云﹕山藥補陽气﹐生者能消腫硬。經曰﹕虛之所在﹐邪必湊之﹐畱而不去﹐其病爲實。非腫硬之謂乎﹖固其气﹐則畱滯自不容不行也。

淸涼散餅治前證。

山慈姑生良姜等分

右俱搗爲餅﹐去汁罨之﹐能散去寒熱。或止以慈姑磨調﹐酒服﹐大妙。此藥大能散癧如神。

香附餅治瘰癧﹑腫核﹐或風寒襲於經絡﹐結腫或痛。

香附子不拘多少

右末﹐酒和爲餅﹐覆患處﹐以熱物熨之。未成者內消﹐已成者自潰。若風寒濕毒﹐用薑汁作餅。

荔枝膏治瘰癧。

荔枝肉一兩輕粉麝香白豆蔻川芎砂仁各半錢全蠍五枚朱砂龍骨血竭乳香各一錢

右將荔枝肉擂爛﹐軟米飯和爲膏﹐看瘡大小攤貼。如有三五个者﹐止去點爲頭者妙。

蜂房膏治熱毒气毒﹐結成瘰癧。

露蜂房炙蛇蛻炙元參蛇牀子黃芪銼﹐各三分杏仁一兩半亂髮雞子許鉛丹蠟各二兩

右先將前五味銼細﹐綿裹﹐用酒少許﹐浸一宿﹐勿令酒多﹐用油半斤﹐內杏仁亂髮煎十五沸﹐待發消盡﹐卽綿濾﹐更下鐺中﹐然後下丹蠟﹐又煎五七沸﹐卽瀉出於磁盆中盛﹐取貼瘡上﹐一日一換。

鐵筒拔毒膏治癰疽癤毒﹐瘰癧﹐六疔癅﹐疔瘡﹐頑癬﹐痔漏﹐痣贅﹐惡瘡腫瘍﹐一切惡核等毒。已成者點破﹐膿腐卽去。未成者﹐自然消散其毒﹔𨿽不能全消﹐亦得以殺其毒也。

蓄麥稭灰桑柴灰礦石灰各三碗炭灰一盞

右將四灰和勻﹐用酒漏一个﹐將棕帕塞住竅﹐用水三十碗熬滚﹐淋灰汁﹐將汁復熬滚﹐復淋過﹐取淨藥力﹐慢火入磁罐煎熬﹐以紙數重固口﹐熬至一碗爲度﹐乘滚入礦石灰末攪勻﹐如糊之樣﹐入黃丹﹐取如微紅之色﹐密封固罐口﹐候冷。次日將厚實﹐磁罐收貯﹐密塞其口﹐每用少許﹐塗毒頂之上﹐卽時咬破。不黑﹐又點﹐以黑爲度。如藥幹﹐以唾調塗。如要急用﹐只將燒大柴灰九碗﹐石灰三碗"淋灰汁熬濃如前制用。更有枯癅膏﹑十陳膏﹐治法並同。

黑虎膏治瘰癧﹑諸瘡神效。

大黃黃連黃芩黃蘗當歸各一兩木鱉子五錢穿山甲三錢亂髮一丸蛇蛻一條淸麻油一斤黃丹水飛﹐炒﹐八兩乳香一兩沒藥五錢阿魏一錢半

右將前九味﹐銼碎﹐入油浸五七日﹐煎熬微黑﹐濾去滓﹐入黃丹﹐慢火熬成膏﹐候冷﹐入乳香﹑沒藥﹑阿魏末攪勻﹐油紙攤貼。

十香膏治五發惡瘡﹐結核瘰癧﹐疳痿疽痔。

沈香麝香各一錢安息香零陵香木香丁香乳香甘松白芷藿香各五錢﹐爲末當歸商陸根木鱉子川芎黃芪木通白芍藥細辛川升麻白蘞獨活川椒槁本石菖蒲厚朴官桂各二錢柏子仁松仁桃仁杏仁各五錢松枝銼亂髮灰白礬灰槐枝桑枝柳枝沒藥輕粉雄黃朱砂雲母犀角各二兩﹐研粉眞酥羊腎脂豬脂各二兩黃丹一斤芝麻油三斤

右先用木炭火煉油香熟﹐下一十六味銼碎藥﹐並四枝﹑四仁﹐熬至紫黑色﹐出火﹐濾去滓﹐入酥脂煎十餘沸﹐再以新綿濾過油﹐澄淸﹔拭鐺令淨﹐再入火上煎﹐油沸下丹﹐用濕柳枝作篦子不住攪﹐熬一日﹐滴在水中成珠不散則成也。離火﹐入十味藥末攪勻﹐再上火﹐入雲母等粉八味﹐輕煎令沸﹐出火﹐不住攪﹐一食頃﹐於磁盒內﹐密封收。每用量瘡口大小﹐緋絹帛上攤貼之。腸胃癰疽﹐可作丸如梧桐子大﹐每服七丸﹐空心溫酒送下。

治瘰癧丸右先於瘡上灸三壯﹐然後用藥潰作瘡口﹐用新活鱔魚﹐截長一指大﹐批開就掩在瘡口上。少時﹐覺瘡內癢﹐急揭起魚﹐覷魚上有細虫如馬尾一節﹐虫出如捲。三五次取盡虫子後﹐用斂瘡口藥。

麝香粉霜雄黃輕粉各半錢龍腦乳香各一字

右爲細末﹐米糊爲丸﹐如小麥大﹐每用一丸兩丸﹐紝在瘡口內﹐覺腫痛是效。

洗方拔毒湯治瘰癧﹐百雜瘡腫﹐悉能內消。

防風荊芥穗羌活獨活北細辛槁本白芷大黃苦參當歸赤芍藥威靈仙元參何首烏黃蘗甘艸露蜂房甘松藿香蒼朮石菖蒲零陵香枸杞子川芎

右蔥白﹑川椒煎水熱洗﹐又用綿布二幅﹐煮熱蒸熨。

六君子湯治陽虛陰弱之證。

人參白朮茯苓各二錢甘艸一錢陳皮半夏各八分

右﹝口父﹞咀﹐水煎服。

四物湯治血虛或發熱﹐及一切血虛之證。

當歸酒拌川芎各錢半芍藥炒生地各一錢作一劑﹐水二鍾﹐煎八分﹐食遠服。

當歸龍薈丸治瘰癧腫痛﹐或脇下作痛﹐似有積塊﹐及下疳便癰﹐小便濇﹐大便祕﹐或瘀血凝滯﹐小腹作痛。

當歸酒拌龍膽艸酒拌﹐炒梔子仁炒黃連靑皮黃芩各一兩大黃酒炒蘆薈靑黛柴胡各五錢木香二錢五分麝香五分﹐另研

右爲末﹐炒神曲糊爲丸菉豆大﹐每服二三十丸﹐姜湯下。

分心气飲治七情鬱結﹐胸膈不利﹐或脇肋虛脹﹐噎塞不通﹔或噫气吞酸﹐嘔噦惡心﹔或頭目昏眩﹐四肢倦怠﹐面色痿黃﹐口苦舌漧﹐飲食減少﹐日漸羸瘦﹔或大腸虛祕﹔或病後虛痞。

木通赤芍藥赤茯苓官桂半夏姜制桑白皮炒大腹皮陳皮去白靑皮去白甘艸炙羌活各五分紫蘇二錢

右作一劑﹐水二鍾﹐姜三片﹐棗二枚﹐燈心十莖﹐煎八分﹐食遠服。

生地黃丸許白雲學士云﹕有一師尼患惡風體倦﹐乍寒乍熱﹐面赤心煩﹐或時自汗﹐是時疫气大行﹐醫見寒熱﹐悞作傷寒洽之而大小柴胡湯雜進﹐數日病劇。予診視之﹐曰﹕三部無寒邪脈﹐但厥陰肝脈弦長而上魚際﹐宜用抑陰之藥﹐遂用此方而愈。更治頸核瘰癧大效。

生地黃一兩﹐酒拌﹐搗膏秦艽黃芩柴胡各五錢赤芍藥

右爲細末﹐入地黃膏加煉蜜少許﹐丸梧子大﹐每服三十丸﹐烏梅煎湯下﹐日服。

逍遙散治婦人血虛﹐五心煩熱﹐肢體疼痛﹐頭目昏重﹐心忪頰赤﹐口燥咽漧﹐發熱盜汗﹐食少嗜臥﹔及血熱相搏﹐月水不調﹐臍腹脹痛﹐寒熱頸核﹐如瘧﹔及治室女血弱﹐榮衛不調﹐痰嗽潮熱﹐肌體羸瘦﹐漸成骨蒸。

當歸酒拌芍藥茯苓白朮柴胡各一錢甘艸三分

右作一劑﹐水二鍾﹐煎八分﹐食遠服。

補中益气湯治中气不足﹐身熱心煩﹐頸核瘰癧等證

黃芪蜜炙﹐一錢五分甘艸炙人參各一錢白朮土炒陳皮當歸各五分升麻柴胡各三分

右姜三片﹐棗二枚﹐水煎服。

椒仁丸治病在血分。

椒仁甘遂續隨子去皮﹐研附子﹝木郁﹞李仁黑牽牛五靈脂碎研當歸吳茱萸延胡索各五錢芫花酢浸膽礬石膏白砒石各一錢蚖靑十枚﹐去頭翅足﹐糯米炒黃﹐去米不用螌蝥十个﹐糯米炒黃﹐去米不用

右爲末﹐麵糊爲丸如豌豆大﹐每服一丸﹐橘皮湯下。此方𨿽峻利﹐所用不多﹐若畏而不服﹐有養病害身之患。常治虛弱之人﹐用之亦未見其有悞也。

葶藶丸治病在水分。

葶藶炒﹐另研續隨子去殼﹐各半兩榦筍末﹐一兩

右爲末﹐蜜丸如梧子大﹐每服七丸﹐煎扁竹湯下。如大便利者﹐減續子﹑葶藶各一錢﹐加白朮五錢。

托裏養榮湯治瘰癧流注﹐及一切不足之證﹐不作膿﹐或不潰﹐或潰後發熱﹐或惡寒肌肉消瘦﹐飲食少思﹐睡臥不寧﹐盜汗不止。

人參黃芪炙當歸酒拌川芎芍藥炒白朮炒﹐各一錢五味子炒研麥門冬去心甘艸各五分熟地黃生者﹐酒拌﹐蒸半日﹐忌鐵器

右作一劑﹐水二鍾﹐姜三片﹐棗一枚﹐煎八分﹐食遠服。

單方

頭項彊不得顧視﹕大黑豆蒸熟﹐納袋中枕之。【《本艸》﹐下同】

頭項彊不得回顧﹕生桃葉蒸熟入袋﹐著項上熨之。

項彊身中急者﹕取活鼠﹐破腹去五臟﹐就熱敷之﹐卽瘥。風濕項彊﹐搗蓖麻葉敷之妙。【俗方】

風項彊不得顧視﹕穿地作坑﹐燒令通赤﹐以水灑之﹐令冷﹐納生桃葉鋪其席下臥之﹐令項在葉上﹐以衣著邊令气上蒸﹐病人汗出﹐良久卽瘥。【《千金方》﹐下同】

頸項風彊﹕八月後取荊芥穗作枕﹐及鋪牀下﹐立春去之。

小兒疳疾及諸病後天柱骨倒﹐乃體虛所致﹐宜生筋散貼之。木鱉子六个去殼﹐蓖麻子六十粒去殼研勻﹐先包頭擦頭上令熱﹐以津調藥貼之。【《鄭氏小兒方》】

小兒項軟因風虛者﹐蛇含石一塊﹐煆七次﹐酢淬七次﹐研郁金等分爲末﹐入麝香少許﹐白米飯丸龍眼大﹐每服一丸﹐薄荷湯化服﹐一日一服。【《活幼全書》】

項下熱腫﹐俗名蝦蟆瘟﹐五葉藤搗敷之。【《丹溪纂要》】

治對口瘡效方﹕新鮮茄蒂七个﹐秤若干重﹐又用鮮何首烏秤同茄蒂重。用水一鍾半﹐煎服。一服出膿﹐一服收口。如無鮮茄蒂﹑首烏﹐幹者亦可﹐但不及鮮者有力。此方輕劑﹐不可以治重病﹐觀者勿泥也。

凡癧破多年﹐膿水不絕﹐用百年茅屋廚中壁土爲末﹐入輕粉調敷﹐半月卽幹愈。【《永類方》】

瘰癧結核﹕鉛二兩﹐鐵器炒﹐取黑灰﹐酢和塗上﹐故帛貼之﹐頻換去惡汁﹐如此半月﹐不痛不破﹐內消爲水而愈。【《傳信方》】

痰核紅腫寒熱﹐狀如瘰癧﹕石灰火煆爲末﹐以白果肉同搗貼之﹐蜜調亦可。【《活人心鏡》】

瘻瘡有虫﹕八月中多取螌蝥﹐以苦酒浸半日﹐曬漧﹐每用五个﹐銅器炒熟爲末﹐巴豆一粒﹐黃犬背上毛二七根﹐炒研﹐朱砂五分﹐同和苦酒頓服﹐其虫當盡出也。

瘰癧結核﹕苦參四兩﹐牛膝汁丸菉豆大﹐每暖水下二十丸。【《備急方》】

瘰癧潰爛﹐延至胸前兩腋塊如茄子大﹐或牽至兩肩上﹐四五年不能療者皆治之﹐其驗如神。武進縣朱守仁傳云﹕其項不能回頭﹐用此﹐數日減可。如瘡爛破者﹐用荊芥根下一段剪碎﹐煎沸湯溫洗﹐良久﹐看爛破處紫黑﹐以鍼一刺去血﹐再洗三四次﹐用樟腦﹑雄黃等分爲末﹐麻油調上出水。次日再洗﹐再掃﹐以愈爲度。【《活法機要》】

瘰癧結核﹐或破未破﹕以新薄荷二斤取汁﹐皂莢一挺水浸去皮﹐搗取汁﹐同於銀石器內熬膏﹐入連翹末半兩﹐連白陳皮一兩﹐連白靑皮﹑黑牽牛半生半炒﹐皂莢子各一兩半﹐同搗和丸梧子大﹐每服三十丸﹐煎連翹湯下。【《濟生方》】

瘰癧未破﹕野菊花根搗爛煎﹐酒服﹐以滓傅之自消﹐不消亦自破也。【《瑞竹堂方》】

瘰癧風病﹕茵陳蒿兩握﹐水一斗五升﹐煮取七升﹐先以皂莢湯洗﹐次以此湯洗之。冷更作﹐隔日一洗﹐不然恐痛也。

風毒瘰癧赤腫﹕地菘搗敷﹐幹卽易之。【《聖惠方》】

瘰癧已破﹕葶歷二合﹐豉一升﹐搗作餅子如錢大﹐厚二分﹐安瘡孔上﹐作艾炷灸之﹐令溫熱﹐不可破肉﹐數易之而灸。但不可灸初起之瘡﹐恐葶藶气入腦傷人也。【《永類鈐方》】

瘰癧結核﹕連翹﹑芝麻等分爲末﹐時時食之。【《簡便方》】

項邊馬刀﹕用連翹二斤﹐瞿麥一斤﹐大黃三兩﹐甘艸半兩﹐每用一兩﹐以水一碗半﹐煎七分﹐食後熱服。十餘日後﹐灸臨泣穴二七壯﹐六十日決效。【《活法機要》】

瘰癧未穿﹕靛花﹑馬齒莧同搗﹐日日塗敷﹐取效。【《簡便方》】

瘰癧疔瘡發背諸腫﹕紫花地丁根去粗皮﹐同白蒺藜爲末﹐油和塗﹐神效。

瘰癧喉痺攻痛﹕生商陸根搗作餅﹐置癧上﹐以艾炷子灸三四壯﹐良。【《外臺祕要》】

男婦瘰癧﹕貓兒眼睛艸一二捆﹐井水二桶﹐五月五日午時﹐鍋內熬至一桶﹐去滓澄淸﹐再熬至一碗﹐瓶收。每以蔥椒槐枝煎湯洗﹐瘡淨乃搽此膏﹐數次愈。【《便民圖纂方》】

瘰癧結核﹕蓖麻子炒﹐去皮﹐每睡時服二﹑三枚取效。一生不可喫炒豆。【《經驗方》】

瘰癧惡瘡﹐及軟癤﹐用白膠香一兩﹐瓦器熔化﹐去滓﹐以蓖麻子六十四个﹐去殼研膏﹐熔膠投之﹐攪勻﹐入油半匙﹐點水中試軟硬﹐添減膠油得所﹐以緋帛量瘡大小攤貼﹐一膏可治三五癤也。【《儒門事親》】

瘰癧初作未破﹐作寒熱﹕艸烏頭半兩﹐木鱉子二个﹐以米酢磨之﹐入搗爛蔥頭﹑蚯蚓糞少許﹐調勻敷上﹐以紙條貼﹐令通气孔﹐妙。【《醫林正宗》】

蠍瘻五孔相通者﹐半夏末水調塗之﹐日二。【《聖惠方》﹐下同】

瘰癧初起﹐气壯人用芫花根擂水一盞服﹐大吐利卽平。

瘰癧結核﹕菵艸一兩爲末﹐雞子白調塗帛上貼之﹐日二易﹐取效止。

結核气﹕堇菜日榦爲末﹐油煎成膏摩之﹐日三五度﹐便瘥。【《食療本艸》】

瘰癧未破﹕用月季花頭二錢﹐沈香五錢﹐芫花炒三錢﹐銼碎﹐入大鯽魚腹中﹐就以魚腸封固﹐灑水各一盞﹐煮熟食之卽愈。魚須安糞水內遊死者方效。此方活人多矣。【試驗方】

瘰癧結核﹐或破或不破﹐下至胸前者皆治之﹕何首烏根洗淨﹐日日生嚼﹐並取葉搗塗之﹐數服卽止。

瘰癧潰爛﹕冷飯團切片﹐或爲末﹐水煎服﹐或入粥內食之﹐多食妙。忌鐵器及發物。【《積徳堂方》】

瘰癧結核﹕用紅娘子十四枚﹐乳香﹑砒霜各一錢半﹐黃丹五分﹐共爲細末﹐糯米粥和﹐作餅貼之﹐不過一月﹐其核自然脫下矣。【《簡易方》】

鼠瘻不消﹕通艸取汁釀酒﹐日飲之。

項下瘰癧如梅李狀﹐宜速服海藻消之。方用海藻一斤﹐絹袋盛之﹐以淸酒二升浸之﹐春夏二日﹐秋冬三日﹐每服兩合﹐日三。酒盡再作。其滓曝榦爲末﹐每服方寸匕﹐日三。服不過兩劑﹐卽愈。【《範汪方》】

鼠瘻有核膿血﹕用熱牛屎封之﹐日三。【《肘後方》】

蜣螂瘻疾﹕熱牛屎封之﹐日數易﹐當有蜣螂出。【《千金方》】

瘰癧初起﹕七月七日麻花﹐五月五日艾葉﹐等分作炷灸之﹐百壯。【《外臺祕要》】

內消瘰癧﹐不拘大人小兒﹐經驗方﹕用螌蝥一兩﹐去翅足﹐以粟米一升﹐同炒米焦﹐去米不用﹐入薄荷四兩爲末﹐烏雞子淸丸如菉豆大﹐空心臘茶下三丸﹐加至五丸﹐卻每日減一丸﹐減至一丸後﹐每日又服五丸﹐又日減一丸﹐以消爲度。

惡核腫結﹕小蒜﹑吳茱萸等分搗敷﹐卽散。【《肘後方》】

瘰癧﹕小芥子﹐米酢和貼之﹐看消卽止﹐遲恐損肉。【《肘後方》】

五腫瘻疾﹕芥子末以水蜜和敷﹐幹卽易之。【《廣濟方》】

瘰癧不斂﹕漧薑爲末﹐薑汁打糊和作劑﹐以黃丹爲衣﹐每日隨瘡大小入藥在內﹐追膿盡生肉口合爲度。如不合﹐以蔥白汁調大黃末擦之卽愈。

鼠瘻核痛未成膿﹕以柏葉搗塗熬鹽熨之﹐气下卽消。【《集驗方》】

一切瘻瘡﹕煉成松脂末﹐塡令滿﹐日三四度。【《聖惠方》】

項上癧瘡﹕馬齒莧陰漧燒研﹐臘豬脂和﹐以暖泔洗拭敷之。

大瘻有孔﹕苦瓠四枝大如盞者﹐各穿一孔如指大﹐湯煮十數沸﹐取一竹筒長一尺﹐一頭插瓠﹐一頭注瘡孔上﹐冷則易之﹐用徧乃止。【《千金方》】

瘰癧潰爛﹕桑上木耳五錢﹐水紅豆一兩﹐百艸霜三錢﹐靑礬二錢﹐片腦一分﹐爲末﹐雞子白調敷﹐以車前﹑艾葉﹑桑皮煎湯洗之。【《纂奇方》】

膿瘻不止﹕桃花爲末﹐豬脂和敷之﹐日三。【《千金方》】

卒患瘰癧不痛者﹕取桃樹白皮貼瘡上﹐灸二七壯﹐良。【《千金方》】

瘰癧傷風﹕靑胡桃皮搗泥入醬﹐淸硇砂各少許﹐令勻﹐先以泔洗﹐後敷之。

一切瘻疾﹕用槲樹背陰白皮三十斤銼﹐以水一石煮一斗﹐去滓﹐煎如飴﹐又取通都廁上雄鼠屎﹑雌鼠屎各十四枚﹐燒汁盡研和之﹐納溫酒一升和勻﹐瘦人服五合﹐當有虫出也。

又方﹕用檞白皮切五升﹐水八斗煮﹐令泣盡去滓﹐再煎成膏﹐日服棗許﹐並塗瘡上﹐宜食苜蓿鹽飯以助之﹐以瘥爲度。項上瘰癧﹕白僵蠶爲末水服五分﹐日三服﹐十日瘥。【《外臺祕要》】

瘻瘡﹕楸枝作煎頻洗﹐取效。【《肘後方》】

瘰癧瘻瘡﹕秋分前後﹐早晚令人持袋﹐摘楸葉納袋中﹐取七八升﹐又換鍋煎取二升﹐乃納不津器中。用時﹐取麻油半合﹐蠟一分﹐酥一栗子許﹐同消化。又取杏仁七粒﹐生薑少許﹐同研米粉二錢﹐同入膏中攪勻。先塗瘡上﹐經二日來乃拭卻﹐卽以蓖子勻塗楸煎滿瘡上。仍秤取十五斤﹐以水一石﹐淨釜中煎取三斗﹐又換鍋煎﹐以軟帛裹之﹐且日一拭﹐更上新藥﹐不過五六上﹐已破者卽便生肌﹐未破者卽內消。瘥後﹐須將愼半年。采藥及煎時﹐忌孝子婦人僧道雞犬見之。【《篋中方》】

年久瘰癧﹕用不蛀皂角子一百粒﹐米酢一升﹐硇砂二錢﹐同煮幹﹐炒令酥﹐看癧子多少﹐如一个服一粒﹐十个服十粒﹐細嚼﹐米湯下﹐酒浸煮服亦可。虛人不可用硇砂。

瘰癧結核﹕用桑椹子二斗﹐黑熟者﹐以布取汁﹐石器熬成膏﹐每白湯調服一匙﹐日三服。【《保命集》】

男女瘰癧﹐經驗用牡蠣煆研末四兩﹐元參末三兩﹐麵糊丸梧子大﹐每服三十丸﹐酒下日三服﹐服盡除根。初虞世云﹕瘰癧不拘已破未破﹐用牡蠣四兩﹐甘艸一兩爲末﹐每食後用臘茶湯調服一錢﹐其效如神。

瘰癧經久不瘥﹕用螌蝥一枚﹐去翅足微炙﹐以漿水一盞﹐空腹吞之﹐用密水亦可。重者不過七枚瘥也。【《廣利方》】

鼠瘻瘰癧﹕用豬膏淹生地黃﹐煎六七沸﹐塗之。

鼠瘻﹕劉涓子用山龜殼炙﹑貍骨炙﹑甘艸炙﹑雄黃﹑桂心﹑漧薑等分爲末﹐飲服方寸匕﹐仍以艾灸瘡上﹐用蜜和少許入瘡中良。

瘰癧初起者﹕用壁虎一條﹐一名守宮﹐焙研﹐每日酒服半分。【《靑囊方》】

瘰癧初起未破者﹕好茶泡濃汁﹐與蜂蜜調敷﹐日數易﹐數日消。

瘰癧日久成硬核者﹕用陳米醋調蜜敷之﹐亦消。

瘰癧鼠瘻﹕以石菖蒲生研盦之﹐微破﹐以貓貍皮連毛燒灰﹐用香油調敷﹔內服白蘞末﹐酒下﹐多多爲上﹔仍以白蘞搗爛﹐入酒少許傳之﹐效。【《證治要訣》】

貓腦﹐紙上陰漧﹐主治瘰癧鼠瘻潰爛﹐同莽艸等分爲末﹐納孔中。【《千金方》】

貓眼睛﹐主治瘰癧鼠瘻﹐燒灰﹐井華水服方寸匕﹐日三。【《外臺祕要》】

貓舌﹐主治瘰癧鼠瘻﹐生曬﹐微研敷。【《千金方》】

貓涎﹐主治瘰癧﹐刺破塗之。【時珍】

瘰癧腫痛﹐久不瘥﹕用貍頭蹄骨﹐並塗酥炙黃爲散﹐每日空心米飲下一錢匕。【《聖惠方》】

瘰癧已潰﹕貍頭燒灰﹑頻敷之。【《千金》﹐下同】

一切惡瘻﹐中有冷息肉者﹕用正月狐屎榦末﹐食前新汲水下一錢匕﹐日二。

瘰癧已潰﹕牛皮油靴底燒灰調敷之。【《集元方》】

一切冷瘻﹕人吐蛔虫燒灰﹐先以甘艸湯洗淨塗之﹐無不瘥者﹐愼口味。【《千金》﹐下同】

蛇瘻不愈﹕蛇腹蛙燒灰封之。

瘻瘡膿水不止不合﹕用啄木一隻﹐或火老鴉亦可﹐鹽泥固濟﹐煆存性﹐研末﹐酒下二錢匕。【《姚大夫方》】

頸項瘰癧﹕用帶殼螻蛄七枚﹐生取肉﹐入丁香七粒於殼內﹐燒過﹐與肉同研﹐用紙花貼之。【《救急方》】

蟻瘻不愈﹕鯪鯉甲二七枚﹐燒灰﹐豬脂調敷。【《千金方》】

諸瘻不愈﹕用蜥蜴炙三枚﹐地膽炒三十枚﹐螌蝥炒四十枚﹐爲末﹐蜜丸小豆大﹐每服二丸﹐白湯下﹐治諸法不效者。【《劉滑子鬼遺方》】

鼠瘻潰爛﹕用鼠一个﹐亂髮一雞子大﹐以三歲臘豬脂煎令消盡﹐以半塗之﹐以半酒服﹐姚云不傳之妙法也。【葛氏】

白花蛇散治九漏瘰癧發項腋之間﹐癢痛﹐憎寒發熱。白花蛇酒浸﹐取肉二兩﹐焙﹐生犀角一兩二錢五分鎊研﹐黑牽牛五錢半生半炒﹐靑皮五錢﹐爲末﹐每服二錢﹐入膩粉五分﹐五更時糯米飲調下﹐利下惡毒爲度。十日一服﹐可絕病根﹐忌發物。【《三因方》】

蝦蟆瘻瘡﹕雄鷄屎燒灰﹐臘豬脂和敷之。【《千金方》﹐下同】

鼠瘻已潰﹕雞卵一枚﹐米下蒸半日﹐取黃熬令黑﹐先拭瘡﹐令幹﹐以藥納孔中﹐三度卽愈。

風瘻不合﹕露蜂房一枚﹐炙黃研末﹐每以一錢﹐臘豬脂和塗。【《肘後方》】

頦下結核﹕大蜘蛛不計多少﹐好酒浸過﹐同研爛﹐澄去滓﹐臥時服之﹐最效。【《醫林集要》】

瘰癧結核﹐無問有頭無頭﹕用大蜘蛛五枚﹐日幹﹐去足細研﹐酥調塗之﹐日再上。【《聖惠方》】

鼠瘻腫核﹐已破出膿水者﹕用蜘蛛二七枚﹐燒研敷之。【《千金方》】

瘰癧結核﹕黑牛皮膠熔化攤膏貼之。已潰者﹐將膏搓作綫﹐長寸許﹐紝入孔中﹐頻換拭之﹐取效。【《經驗方》】

治瘰癧﹕用牽藤蛇夢艸﹐並根蒂葉紅子四兩﹐夏枯艸五錢﹐頭生酒諒意用﹐入砂罐﹐煮一炷香取起埋土穴中﹐退火一宿﹐其煮藥時罐內空懸紋銀﹐以煮不變黑色﹐則其艸無毒﹐可服﹐如黑去之﹐另用艸煮則無礙矣。初服藥酒一杯﹐隨服常酒數杯﹐取汗後不時常服一杯﹐一日以五次爲度﹐不可多服。未形者﹐由瀉而內消﹔已形者﹐毒水出於小便﹐一月全效。【《保生祕要》】

頸項瘰癧已破﹐汁出不止者﹕用鴨脂調半夏末﹐日日敷之。【《永類方》】

項下癭气﹕水涯露出柳根三十斤﹐水一斛﹐煮取五升﹐以糯米三升﹐如常釀酒﹐日飲。【《範汪方》】

項下癭气﹕秫米三斗﹐炊熟﹐取圓葉白楊皮十兩﹐勿令見風﹐切﹐水五升﹐煮取二升﹐潰曲朮五兩﹐如常釀酒﹐每旦一盞﹐日再服。【《崔氏方》】

鹿靨﹐主治气癭﹐以酒浸炙幹﹐再浸酒中﹐含咽汁﹐味盡更易﹐十具乃愈。【《深師方》】

用豬靨七枚﹐酒曲三錢﹐入水瓶中﹐露一夜取出﹐炙食﹐二服效。【《杏林摘要》】

開結散﹕豬靨焙四十九枚﹐沈香二錢﹐眞珠砂罐煆四十九粒﹐橘紅四錢﹐爲末﹐臨臥冷酒徐徐服二錢﹐五服見效﹐重者一料愈。以除日合之。忌酸鹹油膩濇气之物。【《醫林集要》】

身項粉癅﹕舊皮鞋底﹐洗淨煮爛成凍子﹐常食之﹐癅自破﹐如豆腐極臭。【《直指》】

項下气癭﹕用羊靨一具﹐去脂酒浸炙熟﹐含之咽汁﹐日一具﹐七日瘥。【《外臺》】

又方﹕用羊靨七枚陰漧﹐海藻﹑漧薑各二兩﹐桂心﹑昆布﹑逆流水邊柳須各一兩﹐爲末﹐蜜丸芡子大﹐每含一丸咽津。【《千金方》】

瘰癧潰爛﹕用黑色蝦蟆一枚﹐去腸焙研﹐油調敷之﹐忌鐵器。

瘰癧潰爛﹕臘貓屎以陰陽瓦合﹐鹽泥固濟﹐煆過研末﹐油調搽之。【《儒門事親》】

瘰癧潰瘡﹕茶﹑蜈蚣二味﹐炙至香熟﹐搗篩爲末﹐先以甘艸湯洗淨敷之。【《枕中方》】

雀瘻有虫﹕母豬屎燒灰﹐以臘月豬膏和敷﹐當有虫出。【《千金方》】

瘰癧潰爛流串者﹕用荊芥根下段煎湯洗﹐良久著瘡破﹐紫黑處以鍼刺去血﹐再洗三四次﹐用韭菜地上蚯蚓一把﹐五更時收取﹐炭火上燒紅爲末﹐每一匙入乳香﹑沒藥﹑輕粉各五分﹐穿山甲九片﹐炙爲末﹐油調敷之如神。此武進朱守仁所傳有驗方。【《保命集》】

瘰癧結核﹐不問新久已潰未潰並治之﹐神效。用嫩明松香一兩﹐蔥湯煮化﹐冷水拔淨﹐火麻仁一兩﹐上好松蘿茶葉五錢﹐共搗如泥﹐油紙攤爲膏貼之﹐未潰卽消﹐已潰卽斂﹐此祕方也。

又方﹕穿山甲土炒﹐螌蝥﹑熟艾等分﹐爲末敷之﹐外以烏桕葉貼上﹐灸四壯﹐效。【《壽域方》】

項下瘰癧﹕用羊膍胵燒灰﹐香油調敷。

鼠瘻潰壞﹕新鼠屎一百粒﹐收密器中五六十日﹐杵碎卽敷之﹐效。【《千金方》】

瘰癧已破﹕羊屎燒五錢﹐杏仁燒五錢﹐研末﹐豬骨髓調搽。【《海上方》】

瘰癧潰壞﹕用黃﹝魚乚﹞魚破開﹐入蓖麻子二十粒﹐紮定安廁坑中﹐冬三日﹐春一日﹐夏半日﹐取出洗淨﹐黃泥固濟﹐煆存性研﹐香抽調敷。【《普濟方》】

項上瘰癧﹕左盤龍炒研末﹐飯和丸梧桐子大﹐每服三五十丸﹐米飲下。【張子和方】

鼠瘻瘰癧﹐五白散﹕白牛屎﹑白馬屎﹑白羊屎﹑白雞屎﹑白豬屎各一升﹐燒灰﹐漏蘆末二兩﹐以豬膏一升﹐煎亂髮一兩﹐同熬五六沸塗之﹐神驗。【《千金方》】古今圖書集成醫部全錄卷一百六十九

頸項門

鍼灸

《素問》曰﹕腎熱病者﹐先腰痛胻酸﹐苦渴數飲﹐身熱﹐熱爭則項痛而彊﹐胻寒且酸﹐足下熱﹐不欲言﹐其逆則項痛員員淡淡然。戊己甚﹐壬癸大汗。气逆則戊己死。刺足少陰太陽。

先項背痛者﹐先刺之。

大風頸項痛﹐刺風府﹐風府在上椎。

《靈樞》曰﹕大腸手陽明之脈﹐其支者﹐從缺盆上頸貫頰﹐入下齒中﹐還出挾口﹐交人中﹐左之右﹐右之左﹐上挾鼻孔。是動則病齒痛頸腫﹐視盛虛熱寒取之也。

胃足陽明之脈﹐是主血所生病者﹐狂瘧溫淫﹐汗出﹐鼽衄﹐口喎唇胗﹐頸腫喉痺﹐視盛虛熱寒取之也。

小腸手太陽之脈﹐其支者﹐從缺盆循頸上頰﹐至目銳眥﹐卻入耳中﹔其支者﹐別頰上﹝出頁﹞抵鼻﹐至目內眥﹐斜絡於顴。是動則病咽痛頷腫不可以顧﹐肩似拔﹐臑似折。是主液所生病者﹐耳聾目黃﹐頰腫﹐頸頷肩臑肘臂外後廉痛﹐視盛衰熱寒取之也。

膀胱足太陽之脈﹐是動則病衝頭痛﹐目似脫﹐項如拔﹐脊痛﹐腰似折﹐髀不可以曲﹐腘如結﹐腨如裂﹐是爲踝厥。視盛虛熱寒取之也。

手陽明之筋﹐其支者繞肩胛挾脊﹐直者從肩上髃上頸。其病當所過者支痛及轉筋﹐肩不舉﹐頸不可左右視﹐治在燔鍼劫刺﹐以知爲數﹐以痛爲腧﹐名爲孟夏痺也。

手太陽之筋﹐起於小指之上﹐入結於腋下﹔其支者﹐後走腋後廉﹐上繞肩胛﹐循頸﹐出足太陽之前﹐結於耳後完骨。其病腋後廉痛﹐繞肩胛引頸而痛﹐應耳中鳴痛引頷﹐目瞑良久乃得視﹐頸筋急則爲筋痿頸腫﹐寒熱在頸者﹐治在燔鍼劫刺﹐以知爲數﹐以痛爲腧﹐其爲腫者復而銳之。

手少陽之筋﹐起於小指次指之端﹐結於腕上﹐循臂結於肘上﹐繞臑外廉﹐上肩走頸﹐合手太陽。其病當所過者﹐卽支轉筋舌捲﹐治在燔鍼劫刺﹐以知爲數﹐以痛爲腧﹐名爲季夏痺也。

邪在腎則病骨痛陽痺。陽痺者﹐按之而不得﹐腹脹腰痛﹐大便難﹐肩背頸項痛。時眩﹐取之湧泉﹑昆侖﹐視有血者盡取之。

厥頭痛﹐項先痛﹐腰卽爲應﹐先取天柱﹐後取足太陽。

項痛不可俯仰﹐刺足太陽﹔不可以顧﹐刺手太陽也。

黃帝曰﹕鼠瘻寒熱之毒气﹐去之柰何﹖岐伯曰﹕鼠瘻之本﹐皆在於髒﹐其末上出於頸腋之間﹐其浮於脈中而未內著於肌肉﹐而外爲膿血者﹐易去也。黃帝曰﹕去之柰何﹖岐伯曰﹕請從其本﹐引其末﹐可使衰去而絕其寒熱﹐審按其道以予之﹐徐往徐來以去之。其小如麥者﹐一刺知﹐三刺而已。

《甲乙經》曰﹕頭項痛重﹐暫起僵僕﹐鼻窒鼽衄﹐喘息不得通﹐通天主之。

項上痛﹐風頭重﹐目如脫﹐不可左右顧﹐百會主之。

頸痛﹐項不得顧﹐目泣出眵目蔑﹐鼻鼽衄﹐目內眥赤痛﹐气厥﹐耳目不明﹐咽喉僂引項﹐筋攣不收﹐風池主之。

項腫不可俯仰﹐頰腫引耳﹐完骨主之。

頸項痛不可以俯仰﹐頭痛振寒﹐瘈瘲﹐气實則脇滿﹐俠脊有並气﹐熱汗不出﹐腰背痛﹐大杼主之。

頸項通彊﹐取通天﹑百會﹑風池﹑完骨﹑瘂門﹑大杼。

胸中滿﹐腋下腫﹐馬刀瘻﹐善自嚙舌頰﹐天牖中腫﹐消濼脛酸﹐頭眩﹐枕骨頷腮痛﹐目濇身痺﹐灑淅振寒﹐季脇支滿﹐寒熱﹐脇腰腹膝外﹝月廉﹞痛﹐臨泣主之。

馬刀腫瘻﹐淵液﹑章門﹑支溝主之。

出於頦下﹐或至頰車者﹐當於手足陽明經取之﹐或鍼或灸﹐如後穴﹕三里足陽明﹐合谷手陽明。

癭﹐天窻及臑會主之﹐气捨亦主之。

《千金方》曰﹕少澤﹑前谷﹑後溪﹑陽谷﹑完骨﹑昆侖﹑小海﹑攢竹﹐主項彊急痛﹐不可以顧。消濼﹑本神﹑通天﹑彊間﹑風府﹑喑門﹝喑門原作「喑關」﹐據《千金》卷三十攺。﹞﹑天柱﹑風池﹑齦交﹑天衝﹑陶道﹑外丘﹑通谷﹑玉枕﹐主項如拔﹐不可左右顧。天容﹑前谷﹑角孫﹑腕骨﹑支正﹐主頸腫項痛不可以顧。天容﹐主頸項癰不能言。角孫﹐主頸頷柱滿。飛揚﹑湧泉﹑頷厭﹑後頂﹐主頸項疼﹐歷節汗出。天府﹑臑會﹑气捨﹐主癭癅气﹐咽腫。腦戶﹑通天﹑消濼﹑天突﹐主頸有大气。通天主癭﹐灸五十壯﹔胸堂﹑羊屎﹐灸一百壯。絕骨﹐主瘻馬刀掖腫。大迎﹑五里﹑臂臑﹐主寒熱頸瘰癧。天突﹑天窻﹐主漏頸痛。俠溪﹑陽輔﹑太衝﹐主掖下腫﹐馬刀瘻。

《瘡瘍全書》曰﹕男子婦人小兒患瘰癧者﹐依法四六燒灸無不效。肩骨尾盡處是肩井二穴﹐左肩灸左﹐右肩灸右﹐左右俱有俱灸。鼠尾一穴﹐用艸一莖﹐男比左手﹑女比右手中節橫紋﹐攢量過四指紋盡處﹐比交折斷﹐將至絲螺骨尖中﹐比至腳後總筋中﹐是鼠尾穴﹐左灸左﹐右灸右﹐俱有俱灸﹐一年五壯﹐年深多灸。專治一切瘰癧﹐須要禁忌房事。神效不虛﹐可以活人。灸畢瘡爛﹐車前艸葉搗爛貼之﹐看徧身人神所在禁忌﹐並擇天醫黃道吉日。

灸忌﹕旣灸﹐忌諸魚﹑熱面﹑生酒﹑生冷物﹑鮮肉及房勞。

又灸兩手掌後四寸兩筋間各七壯﹐以病人中指橫紋量至本指尖爲四寸。再灸肘尖﹐左病灸右﹐右病灸左﹐各三壯。不過三次除根。

治瘰癧已成未成﹐己潰未潰﹐以手置肩上﹐微舉起則肘骨尖自現﹐是灸處。如患左灸左肘﹐患右灸右肘﹐左右俱患兩肘皆灸﹐以三四十壯爲期。更服補劑﹐一年者日灸一次﹐三灸其瘡自除。如患三四年不愈者﹐辰時灸起﹐至酉時方止﹐三灸卽愈。更服益气養榮湯。

又法﹕未成膿者﹐用大蒜切片如二錢厚者﹐安患上﹐用艾炷於蒜上灸之﹐至三五壯﹐換蒜﹐每日灸十數蒜片﹐以拔郁毒。如破久不合﹐內有核或瘀肉﹐此因气血不足﹐不能腐爛﹐更用江西豆豉爲末﹐唾津和爲餅﹐如前灸之﹐以助陽气。內服補藥﹐外貼金絲膏﹐瘡口自合。

《東垣十書》曰﹕腋下腫﹐馬刀挾癭﹐善自嚙舌頰﹐天牖中腫﹐寒熱﹐取臨泣﹑丘墟各一分﹐灸五壯﹔太衝一分﹐灸三壯。

腋下頸項腫﹐取天池順皮三分﹐灸七壯﹔如頷腫﹐加後溪二分﹐灸五壯。

腋下腫﹐馬刀挾癭﹐喉痺﹐取陽輔五分﹐灸二七壯﹔申脈一分﹐灸三壯﹐立愈。

諸癭惡气﹐灸肩髃﹐男左十八壯﹑右十七壯﹐女右十八壯﹑左十七壯。在肩端凸骨間陷宛宛中﹐舉臂取之。

又法﹕灸天府七七壯﹐衝陽隨年壯。

《丹溪心法》曰﹕灸瘰癧法﹐搗商陸根作餅子﹐置於瘰癧上﹐艾炷灸餅子上﹐幹卽易之﹐灸三四餅。

《得效方》曰﹕治瘰癧﹐以手仰置肩上﹐微舉手取之﹐肘骨尖上是穴﹐隨患處灸七壯或二七壯﹐神效。

《醫學綱目》曰﹕刺灸頸項瘡痛有二﹕其一取手足太陽﹐治項後痛。經云﹕足太陽之脈﹐是動則病項如拔﹐視虛盛寒熱取之。又云﹕項痛不可俯仰刺足太陽﹐不可以顧刺手太陽。又云﹕大風頸項痛﹐刺風府﹐風府在上椎。又云﹕邪客於足太陽之絡﹐令人頭項肩痛﹐刺足小指爪甲上與肉交者﹐各一痏﹐立已。不已則刺外踝下三痏﹐左取右﹐右取左﹐如食頃是也。

其二﹐取足手陽明﹐治頸前痛。經云﹕足陽明之脈﹐所生病者頸腫。又云﹕手陽明之脈﹐是動則病頸腫﹐皆視盛虛寒熱陷下取之也。

導引

《石室祕籙》曰﹕頸項彊直﹐乃風也﹐以一人抱住下身﹐以一人手拳而搖之﹐至數千下放手﹐深按其風門之穴﹐久之﹐則其中酸痛乃止。病人乃自坐起﹐口中微微咽津送下丹田者﹐七次而後已﹐一日卽痊。

《保生祕要》曰﹕瘰癧導引法﹐用手於肩井穴﹐掐六十四度﹐擦之亦如數而行﹐運法極效。

運法起於歸元﹐漸引至患處﹐著意多旋﹐小而大﹐徹而散﹐散而運﹐運而至於胸間﹐繞十數回﹐又旋至癧處﹐如前法﹐周而復始﹐約數十回以散其結。每日送毒一次﹐從胃口曲入大腸﹐如法送出穀道外﹐去濁提淸。歸元愼走元陽﹐切戒惱怒發物。其前運法﹐一晝夜每行七度﹐自然消散無蹤。

又法﹕於患處想一筋﹐右邊用左手﹐左邊用右手﹐扯下肚裏去﹐覺癧疼﹐又扯下從腳底去。

醫案

《本事方》曰﹕有人患頸筋急項不得轉側﹐自午後發﹐至黃昏時定。予曰﹕此患必從足起﹐蓋足太陽之筋﹐自足至項。大抵筋者肝之合也﹔日中至黃昏﹐天之陽﹐陽中之陰也。又曰﹕陰中之陽﹐肺也。自離至兌﹐陰旺陽弱之時﹐故《靈寶畢法》云﹕離至乾﹐腎气絕而肝气弱。肝腎二髒受陰气﹐故發於是時。授以木瓜煎方﹐三服而愈。

一人患項筋痛連背胛﹐不可轉移﹐服諸風藥皆不效。予憶《千金髓》有腎气攻背彊一證﹐與椒附散一服﹐差。蓋腎气自腰挾脊﹐上項至曹溪穴﹐然後入泥丸宮。曹溪穴非精於搬運者不能透。今逆行至此不得通﹐用椒以引歸經則安矣。气上逆﹐椒下達﹐故服之卽愈。

《儒門事親》曰﹕戴人在西華寄於夏官人宅﹐忽項上病一瘡﹐狀如白頭瘡﹐腫根紅硬﹐以其微小不慮也。忽遇一故人見邀﹐飲以羊膏酒﹐雞魚鹽蒜皆在焉。戴人以其故舊不能辭﹐又忘其禁忌﹐是夜瘡疼痛不可忍﹐項腫及頭﹐口發狂言﹐目見鬼神。夏君甚懼﹐欲報其家。戴人笑曰﹕請無慮﹐來日當平。乃以酒調通經散六七錢﹐下舟車丸百餘粒﹐次以熱面羹投之﹐上湧下泄﹐一時齊作﹐合去半盆﹐明日日中瘡腫已平﹐一二日腫消而愈。夏君見﹐大奇之。

一婦人病瘰癧﹐延及胸臆﹐皆成大瘡﹐相連無好皮肉﹐求戴人療之。戴人曰﹕火淫所勝﹐治以鹹寒。命以滄鹽吐之﹐一吐而著痂﹔次用涼膈散﹑解毒湯等劑﹐皮肉乃復如初。

《丹溪心法》曰﹕一男子項彊不能回顧﹐動則微痛﹐其脈弦而數實。右手爲甚﹐作痰客太陽經治之﹐用二陳湯加酒洗黃芩﹑羌活﹑紅花﹐服後二日愈。

《薛己醫案》曰﹕儒者楊澤之﹐性躁嗜色﹐缺盆結一核﹐此肝火血燥筋攣﹐法當滋腎水﹐生肝血。不信﹐乃內服降火化痰之藥﹐外敷南星﹑商陸﹐轉大如碗。余用補中益气及六味地黃﹐間以蘆薈丸﹐年餘﹐元气復而腫消。

一男子素善怒﹐左項微腫﹐漸大如升﹐用淸痰理气﹐大熱作渴﹐小便頻濁。余謂腎水虧損﹐用六味地黃﹑補中益气而愈。亦有胸脇等處﹐大如升斗﹐或破而如菌如橊﹐不問大小﹐俱治以前法。

舉人江節夫頸臂脇肋各結一核﹐恪服祛痰降火軟堅之劑﹐益甚。余曰﹕此肝膽經血少而火燥也。彼執前藥﹐至明年六月﹐各核皆潰﹐脈浮大而濇。余斷以秋金將旺﹐肝木被克﹐必不起。後果然。

閣老楊石齋子﹐年十七﹐患癧﹐發熱作渴﹐日晡頰赤﹐左關尺脈大而浮﹐此肝腎陰虛﹐用補陰八珍湯二十餘劑﹐又加參﹑芪二十餘劑而潰。但膿水淸稀﹐肌肉不生﹐乃以參﹑芪﹑歸﹑朮爲主﹐佐以芍藥﹑熟地﹑麥冬﹑五味﹐膿水稠而肌肉生﹔更服必效散一劑﹐癧毒去而瘡口斂。

一儒者患愈後﹐體瘦發熱﹐晝夜無定﹐此足三陰气血俱虛﹐用八珍加麥冬﹑五味二十餘劑﹐又用補中益气加麥冬﹑五味﹐及六味丸而愈。

儒者張子容素善怒﹐患瘰癧久而不愈。瘡出鮮血﹐左關弦洪﹐重按如無﹐此肝火動而血妄行﹐證屬气血俱虛﹐用補中益气以補脾肺﹐六味丸以滋腎肝而愈。

一人耳下患結核五枚﹐經年許尙硬﹐面色痿黃﹐飲食不甘﹐勞而發熱﹐脈數軟而濇﹐以益气養榮湯六十餘劑﹐元气已復﹐患處已消﹐一核尙存﹐以必效散二服而平。

一人先於耳前耳下患之﹐將愈延及項側缺盆﹐三年﹐遂延胸腋﹐診之﹐肝脈弦數﹐以龍薈﹑散堅二丸治之。將愈﹐肝脈尙數﹐四年後﹐小腹陰囊內股皆患毒﹐年餘不斂﹐脈診如前﹐以淸肝養血及前丸而愈。

一人因怒﹐耳下及缺盆患癧﹐潰延腋下﹐形气頗實﹐瘡口不合﹐治以散腫潰堅而愈。

一人因勞而患﹐怠惰發熱﹐脈洪大﹐按之無力﹐宜用補中益气湯。彼不信﹐輒服攻伐之劑﹐吐瀉不止而死。大抵此證原屬虛損﹐若不審虛實而犯病禁經禁﹐鮮有不悞。常治先以調經解郁﹐更隔蒜灸之﹐多自消﹔如不消﹐卽以琥珀膏貼之﹐候有膿則鍼之﹐否則變生他證。設若兼痰兼陰虛等證﹐只宜加兼証之劑﹐不可干擾餘經。或气血已復而核不消﹐卻服散堅之劑﹐至月餘不應﹐气血亦不覺損﹐方進必效散﹐或遇神仙無比丸﹐其毒一下﹐卽止二藥。更服益气養榮湯數劑以調理。瘡口不斂﹐豆豉餅﹑琥珀膏。若气血俱虛﹐或不愼飲食起居七情者﹐俱不治。然此證以气爲主﹐气血壯實﹐不用追蝕之劑﹐彼亦能自腐﹐但取去使易於收斂。若气血虛不先用補﹐而數用追蝕之藥﹐適足以取敗。若發寒熱﹐眼內有赤脈貫瞳人者不治﹐一脈者一年死﹐二脈者二年死。

一人患結核痰盛﹐胸膈痞悶﹐脾胃脈弦﹐此脾土虛肝木乘之也﹐當實脾土伐肝木爲主。彼以治痰爲先﹐乃服苦寒化痰藥不應﹐又加破气藥﹐病愈甚﹔始用六君子湯﹐加芎歸數劑﹔飲食少思﹐以補中益气湯倍加白朮﹐月餘中气少健﹔又以益气養榮湯﹐四月腫消而血气亦復矣。夫右關脈弦﹐弦屬木﹐乃木盛克脾土﹐爲賊邪也。虛而用苦寒之劑﹐是爲虛虛。況痰之爲病﹐其因不一﹐主治之法不同。凡治痰﹐利藥過多則脾气愈虛﹐虛則痰愈易生。如中气不足﹐必用參朮之類爲主﹐佐以痰藥。

一人久患不斂﹐神思困倦﹐脈虛﹐予欲投以托裏﹐彼以爲迂﹐乃服散腫潰堅湯﹐半月餘﹐果發熱﹐飲食愈少﹐復求治。予以益气養榮湯三月。喜其謹守禁忌﹐故得以收效。齊氏曰﹕結核瘰癧﹐初覺宜內消之。如經久而除﹐气血漸衰﹐肌寒肉冷﹐或膿汁淸稀﹐毒气不出﹐瘡口不合﹐聚腫不赤﹐結核無膿﹐外證不明者﹐並宜托裏。膿未成者﹐使膿早成。膿已潰者﹐使新肉早生。血气虛者﹐托裏補之。陰陽不和﹐托裏調之。大抵托裏之法﹐使瘡無變壞之證﹐此所以宜用也。

一婦患瘰癧﹐延至胸腋﹐膿水淋漓﹐日久五心煩熱﹐肢體疼痛﹐頭目昏重﹐心忪頰赤﹐口漧咽燥﹐發熱盜汗﹐食少嗜臥﹐月水不調﹐臍腹作痛。予謂血虛而然﹐非癧故也。服逍遙散月餘﹐少可﹔更服八珍湯加牡丹皮﹑香附子﹐又月餘而經通﹔再加黃芪﹑白蘞﹐兩月餘而愈。

一婦潰後核不腐﹐以益气養榮湯三十餘劑﹐更敷鍼頭散腐之﹐再與前湯三十餘劑而斂。

一婦久潰發熱﹐月經過期且少﹐用逍遙散﹐兼益气養榮湯﹐兩月餘﹐气血復而瘡亦愈。但一口不收﹐敷鍼頭散﹐更灸肩井穴而痊。

一婦瘰癧﹐與養血順气藥不應﹐服神效瓜蔞散二劑﹐頓退﹐又六劑而消卻﹔與托裏藥﹐气血平復而愈。

一婦人瘰癧久不愈﹐或以木旺之證﹐用散腫潰堅湯伐之﹐腫硬益甚。予以爲肝經气血虧損﹐當滋化源﹐用六味地黃丸﹑補中益气湯﹐至春而愈。此證若肝經風火暴病﹐元气無虧﹐宜用前湯。若風木旺而自病﹐宜用瀉靑丸﹐虛者用地黃丸。若水不能生木﹐亦用此丸。若金來克木﹐宜補脾土﹐生腎水。大凡風木之病﹐壯脾土則木自不能克矣。若行伐肝﹐別脾胃先傷﹐而木反克土矣。

一婦患瘰癧﹐少寐﹐年餘癧破﹐膿水淋漓﹐經水或五十日或兩月餘一至﹐誤服通經丸﹐展轉無寐﹐午前惡寒﹐午後發熱﹐予以爲思慮虧損脾血﹐用歸脾湯作丸﹐午前以六君送下﹐午後以逍遙送下﹐兩月餘得寐﹐半載後經行如期﹐年餘瘡愈。

一婦瘰癧後﹐徧身作癢﹐脈大﹐按之則虛﹐以十全大補湯﹐加香附治之而愈。大凡潰後﹐午前癢作气虛﹐午後癢作血虛﹐若作風證治之﹐必死。

一男子患此﹐腫痛發寒熱﹐大便祕﹐以射幹連翹散六劑﹐熱退大半﹐以仙方活命飲四劑而消。

一婦人耳下腫痛發寒熱﹐與荊防敗毒散四劑﹐表證悉退﹔以散腫潰堅湯數劑。腫消大半﹔再以神效栝蔞散四劑而平。

一男子肝經風熱﹐耳下腫痛發熱﹐脈浮數﹐以薄荷丹治之而消。

一男子每怒耳下腫﹐脇或作痛﹐以小柴胡湯﹐加靑皮﹑木香﹑紅花﹑桃仁﹐四劑而愈。

一男子頸腫不作膿﹐脈弦而數﹐以小柴胡湯兼神效瓜蔞散各數劑﹐及隔蒜灸數次﹐月餘而消。

一婦人頸腫不消﹐與神效栝蔞散六劑﹐少退﹔更以小柴胡湯﹐加靑皮﹑枳殼﹑貝母數劑﹐消大半﹔再以四物對小柴胡數劑而平。

一男子因暴怒﹐項下腫痛﹐生結核﹐痞悶兼發熱﹐用方脈流气二劑﹐胸膈利﹔以荊防敗毒散二劑而熱退﹔肝脈尙弦濇﹐以小柴胡加芎﹑歸﹑芍藥四劑﹐脈證頓退﹔以散腫潰堅丸一料﹐將平﹐惟一核不消﹐乃服遇仙無比丸二兩而瘳。

一婦人久郁患此﹐潰而不斂﹐發熱口漧﹐月水短少﹐飲食無味﹐日晡尢倦﹐以益气養榮湯二十餘劑少健。余謂須服百劑﹐庶保無虞。彼欲求速效﹐反服螌蝥之劑﹐及數用追蝕毒藥﹐去而復結﹐以致不能收斂﹐出水不止﹐遂致不救。蓋此證屬虛勞气郁所致﹐宜補形气調經脈﹐未成者消﹐已成者潰。若投慓悍之劑﹐則气血愈虛﹐多變爲瘵證。彼堅而不潰﹐潰而不合﹐气血不足明矣﹐況二經之血﹐原自不足﹐不可不察。

一男子患久不斂﹐膿出更淸﹐面黃羸瘦﹐每侵晨作瀉﹐與二神丸數服﹐瀉止﹔更以六君子湯加芎歸﹐月餘肌體漸復﹔灸以豆豉餅﹐及用補劑作膏藥貼之﹐三月餘而痊。

一男子患此﹐未潰﹐倦怠發熱﹐以補中益气湯治之﹐少愈﹔以益气養榮湯月餘而潰﹔又月餘而瘥。

一婦人肝經積熱﹐患此作痛﹐脈沈數﹐以麝香連翹湯四劑﹐少愈﹔用散腫潰堅丸月餘而消。丹溪云﹕瘰癧必起於足少陽一經﹐不守禁忌﹐延及足陽明經﹐食味之厚﹐鬱气之久﹐曰毒﹑曰風﹑曰熱﹐皆此數端招引變換﹐須分虛實﹐實者易治﹐虛者可慮。此經主決斷﹐有相火﹐且气多血少﹐婦人見此﹐若月水不調﹐寒熱變生﹐稍久轉爲潮熱﹐自非斷欲食淡﹐神醫不能療也。

一男子患而腫硬﹐久不消﹐亦不作膿﹐服散堅敗毒藥﹐不應﹔令灸肘尖﹑肩尖二穴﹔更服益气養榮湯﹐月餘而消。

一男子患同前﹐亦灸前穴﹐飲前湯﹐膿成﹐鍼之而斂。

一婦人因怒﹐結核腫痛﹐察其气血俱實﹐先以神效散下之﹐更以益气養榮湯三十餘劑而消。常治此證﹐虛者先用益气養榮湯﹐待其气血稍充﹐乃用神效散取去其毒﹐仍進前藥﹐無不效者。

一室女年十七﹐項下時或作痛﹐乍寒乍熱﹐如瘧狀﹐肝脈弦長﹐此血盛之證也。先以小柴胡湯二劑﹐少愈﹔更以生地黃丸治之而痊。《婦人良方》云﹕寡婦之病﹐自古未有言者﹐惟倉公傳與褚澄論言及寡婦獨陰無陽﹐欲男子而不可得﹐是以郁悒而成病也。《易》曰﹕天地絪縕﹐萬物化醇﹔男女媾精﹐萬物化生。孤陽獨陰可乎﹖夫旣處閨門﹐欲心萌而不遂﹐致陰陽交爭﹐乍寒乍熱﹐有類瘧疾﹐久而爲癆。又有經閉﹐白淫﹐痰逆﹐頭風﹐膈气﹐痞悶﹐面﹝黑幹﹞﹐瘦瘠等證﹐皆寡婦之病﹐診其脈﹐獨肝脈弦出寸口而上魚際。究其脈﹐原其疾﹐皆血盛而得。經云﹕男子精盛則思室﹐女人血盛則懷胎。觀其精血﹐思過半矣。

一婦人患久不作膿﹐脈浮而澑﹐予以气血俱虛欲補之﹐便自潰。彼欲內消﹐專服螌蝥及散堅之藥﹐气血愈虛而死。

一男子素弱﹐潰後核不腐﹐此气血皆虛﹐用托裏養榮湯﹐气血將復﹐核尙在﹐以簪挺撥去﹐又服煎藥月餘而痊。

一男子气血已復﹐核尙不腐﹐用鍼頭散及必效散各三次﹐不旬日而愈。

一婦人因怒﹐項腫﹐後月經不通﹐四肢浮腫﹐小便如淋﹐此血分證也。先以椒仁丸數服﹐經行腫消﹔更以六君子湯加柴胡﹑枳殼﹐數日頸腫亦消矣。亦有先因小便不利﹐後身發腫致經水不通﹐名曰水分﹐宜葶藶丸治之。《婦人良方》云﹕婦人腫滿﹐若先因經水斷絕﹐後至四肢浮腫小便不通﹐名曰血分。水化爲血﹐血不通則復化爲水矣。宜服椒仁丸。若先因小便不利﹐後身浮腫﹐致經水不通﹐名曰水分﹐宜服葶藶丸。

一室女年十九﹐頸腫而面色不變﹐肌肉日削﹐筋攣急痛﹐此七情所傷﹐血气皆損之證也﹐當先滋養血气。彼不信﹐乃服風藥﹐後果不起。盧砥鏡曰﹕經云﹕神傷於思慮則肉脫﹐意傷於憂愁則肢廢﹐魂傷於悲哀則筋攣﹐魄傷於喜樂則皮槁﹐志傷於盛怒則腰脊難以俯仰也。

一癧婦四肢倦怠﹐殊類痿證﹐以養血气健脾胃藥而愈。

一室女性急好怒﹐耳下常腫痛﹐發寒熱﹐肝脈弦急﹐投以小柴胡湯﹐加靑皮﹑牛蒡子﹑荊芥﹑防風治之而寒熱退﹔更以小柴胡湯對四物數劑而腫消。其父欲除去病根﹐勿令再發。予謂肝內主藏血﹐外主榮筋﹐若恚怒气逆則傷肝﹐肝主筋﹐故蓄結而爲腫。須病者自能調攝﹐庶可免患。否則肝疊受傷﹐則不能藏血﹐血虛則爲難瘥之證矣。後不戒﹐果結三核﹐屢用追蝕藥﹐不斂而歿。

一少婦耳下患腫﹐素勤苦﹐發熱口漧﹐月水每過期而至且少。老媼以爲經閉﹐用水蛭之類通之﹐以致愈虛而斃。夫月水之爲物﹐乃手太陽手太陰二經主之﹐此二經相爲表裏﹐主上爲乳汁﹐下爲月水﹐爲經絡之餘气。苟外無六淫所侵﹐內無七情所傷﹐脾胃之气壯﹐則衝任之气盛﹐故爲月水適時而至。然而面色痿黃﹐四肢消瘦﹐發熱口漧﹐月水過期且少﹐乃陰血不足也﹐非有餘瘀閉之證。宜以滋養血气之劑徐徐培之﹐則經气盛而經水自依時而下。

一放出宮女﹐年逾三十﹐兩胯作痛﹐不腫﹐色不變﹐大小便作痛如淋﹐登廁尢痛﹐此瘀血漬入隧道爲患﹐乃男女失合之證也﹐難治。後潰不斂﹐又患瘰癧而歿。此婦爲吾鄕湯氏妾﹐湯爲商﹐常在外﹐可見此婦在內﹐久懷幽郁﹐及在外又不能如願﹐是以致此疾。愈見流注瘰癧﹐乃七情气血﹐皆已損傷﹐不可用攻伐之劑皎然矣。故精血篇云﹕精未通而禦女以通其精﹐則五體有不滿之處﹐異日有難狀之疾。陰已痿而思色以降其精﹐精不出而內敗﹐小便道濇而爲淋。精已耗而復竭之﹐則大小便道牽疼﹐愈疼則愈欲大小便﹐愈便則愈疼。若女人天癸旣至﹐逾十年無男子合則不調﹔未逾十年﹐思男子合﹐亦令不調﹐不調則舊血不出﹐新血悞行﹐或漬而入骨﹐或變而爲腫﹐或𨿽合而亦難子。合男子多則精枯虛人﹐產乳眾則血枯殺人。觀其精血﹐思過半矣。

一室女年十七﹐患瘰癧﹐久不愈﹐月水尙未通﹐發熱咳嗽﹐飲食不思。有老媼欲用巴豆﹑肉桂之類﹐先通其經。予謂此證潮熱經候不調者不治﹐但喜脈不濇且不潮熱﹐尙可治。須養气血﹐益津液﹐其經自行。彼悞於速效之說仍用之。予曰﹕非其治也。此類乃慓悍之劑﹐大助陽火﹐陰血得之則妄行﹐脾胃得之則愈虛。經果通而不止﹐飲食愈少﹐更加潮熱﹐遂致不救。經云﹕女子七歲腎气盛﹐齒更發長﹔二七天癸至﹐任脈通﹐太衝脈盛﹐月事以時下。然過期而不至﹐是爲失常﹐必有所因。夫人之生以血气爲本﹐人之病﹐未有不先傷气血者。婦女得之多傷於七情。世有室女童男﹐積想在心﹐思慮過當﹐多致勞損﹐男子則神色先散﹐女子則月水先閉。何以致然﹖蓋憂愁思慮則傷心﹐心傷則血逆竭﹐血逆竭則神色先散﹐而月水先閉也。火旣受病﹐不能榮養其子﹐故不嗜食。脾旣虛﹐則金气虧﹐故發咳嗽。水气絕﹐故四肢幹。本气不充﹐故多怒﹐鬢髮焦﹐筋骨痿。俟五臟傳徧﹐然後死矣。此一種於勞中最難治﹐蓋病起於五臟之中﹐無有已期﹐藥力不可及也。若或自能攺易心志﹐用藥扶接﹐如此則可得九死一生。舉此爲例﹐其餘諸方﹐可按脈與證而治之。張氏云﹕室女月水久不行﹐切不可用靑蒿等涼劑。醫家多以爲室女血熱﹐故以涼藥解之。殊不知血得熱則行﹐冷則凝﹐《養生必用方》言之甚詳﹐此說大有理﹐不可不知。若經候微少﹐漸漸不通﹐手足骨肉煩疼贏瘦﹐漸生潮熱﹐其脈微數﹐此由陰虛血弱﹐陽往乘之﹐小水不能滅盛火﹐火逼水涸﹐亡津液﹐當養水益陰﹐愼毋以毒藥通之﹐宜柏子仁丸﹑澤蘭丸。

沈氏室患瘰癧﹐久而不消﹐自汗惡寒﹐此气血俱虛也﹐遂以十全大補湯月餘而潰。然其核𨿽取﹐而瘡口不斂﹐更灸以豆豉餅﹐仍與前藥加烏藥﹑香附﹐兩月而愈。大抵堅而不潰﹐潰而不合﹐皆由气不足也。嘗見患此瘡者﹐瘡口𨿽合而不加補﹐往往變爲瘵證。以及赤脈貫睛﹐皆爲死證。

一婦人因怒﹐耳下腫痛﹐以荊防敗毒散加連翹﹑黃芩四貼而愈。嘗治此旬日不消者﹐以益气血藥﹐及飲遠志酒﹐其腫自消。若無膿者亦自潰。不戒忿怒者則難治。

一婦人亦因怒﹐耳下焮腫﹐頭痛寒熱﹐與荊防敗毒散加黃芩治之﹐表證悉退﹐但飲食少思﹐日晡發熱。東垣云﹕𨿽有虛熱﹐不可大攻﹐熱去則寒生也。遂以小柴胡湯加地骨皮﹑川芎﹑當歸﹑茯苓﹑白朮﹑陳皮﹐十餘貼而愈。次年春﹐復堅硬不潰﹐來索方﹐予定八珍湯加香附﹑柴胡﹑地骨皮﹑桔梗﹐自制服之﹐至六七劑﹐以效延緩﹐仍服人參敗毒散﹐勢愈甚﹔又服流气飲﹐則盜汗發熱﹐口漧少食。至秋﹐復求治。診視气血虛極﹐予辭不治﹐果歿。今人有瘡瘍﹐不審元气虛實﹐病在表裏﹐便服敗毒流气藥﹐殊不知敗毒散乃發表之藥﹐果有表證﹐亦止宜一二服﹐多則元气反損﹐其毒愈甚﹐𨿽有人參﹐莫補其耗。流气飲乃耗血之劑﹐果气結膈滿﹐亦止宜二三服﹐多則血气愈傷﹐反爲敗證﹐𨿽有芎歸﹐難以倚仗。丹溪云﹕此不系膏粱丹毒之變﹐因虛勞气郁所致也。

一婦人患瘰癧不消﹐膿淸不斂﹐予以八珍湯治之﹐少愈﹔忽肩背痛不能回顧﹐此膀胱經气郁所致﹐當以防風通气湯治之。蓋膀胱之脈﹐始於目內眥﹐上額交巓﹐下耳角﹐復上頂至腦後﹐過風府﹐下項﹐走肩膊﹐一支下腰膂﹐是經气動則脊痛項彊﹐腰似折﹐此非膀胱經證而何﹖彼乃云﹐瘰癧﹐膽經病也﹐其脈主行項側﹐卽是經火動而然。遂自服淸肝降火之藥﹐反致不食﹐痛甚。復請予診其脈﹐胃气愈弱﹐先以四君子湯加陳皮﹑炒芍藥﹑半夏﹑羌活﹑蔓荊子四劑﹐食進痛止﹔繼以防風通气湯二劑而愈。

田氏婦年逾三十﹐患瘰癧﹐已潰不愈﹐與八珍湯加柴胡﹑地骨皮﹑夏枯艸﹑香附﹑貝母五十餘貼﹐形气漸轉﹐更與必效散二服﹐瘡口遂合﹐惟气血未平﹔再用前藥三十餘劑而平。後田生執此散方﹐不問虛實﹐槪以治人﹐殊不知方中螌蝥性毒﹐𨿽能專治瘰癧﹐多服則損元气。若气血實者﹐先用此下之﹐而投補劑或可愈。若虛而用下藥﹐或追蝕藥﹐瘀肉𨿽去﹐而瘡口不合﹐反致難治。

廣東陳方伯子﹐遠途勞倦發熱﹐脈大無力﹐耳下患腫﹐此勞損證也﹐飲補中益气湯﹐自然熱退腫消。若專攻毒﹐則有虛虛之禍。彼不聽﹐服降火藥及必效散﹐果吐瀉不食而死。夫人勞倦則損气﹐气衰則火旺﹐火旺則乘其脾土﹐故倦怠而熱﹐此元气傷也。丹溪云﹕宜補形气﹐調經脈﹐其瘡自消。不可汗下。若不詳脈證經絡受病之異而輒下之﹐鮮不危矣。

汪中翰侄﹐年及二十﹐耳下患癧臖痛﹐左關脈數﹐此肝經風熱所致﹐以荊防敗毒散三貼﹐表證悉退﹐再與散腫潰堅丸﹐月愈而平復。

一婦年二十﹐耳下結核﹐經水每過期﹐午後頭痛﹐服頭風藥愈盛﹐予以八珍湯加柴胡﹑地骨皮二十餘劑而愈。

楊文魁﹐年逾三十﹐每勞心過度﹐頸腫發熱﹐服敗毒散愈盛﹐予以補中益气湯數劑而消。

一癧婦潰後發熱﹐煩躁作渴﹐脈大無力﹐此血虛而然也﹐以當歸補血湯六劑頓退﹐又以聖愈湯數劑少健﹐更以八珍湯加貝母﹑遠志三十餘劑而斂。東垣云﹕發熱惡熱﹐大渴不止﹐煩躁肌熱﹐不欲近衣﹐其脈洪大﹐按之無力﹐或目痛鼻幹者﹐非白虎湯證也﹐此血虛發躁﹐當以當歸補血湯主之。又有火郁而熱者﹐如不能食而熱﹐自汗气短者﹐虛也﹐以甘寒之劑﹐瀉熱補气﹔如能食而熱﹐口舌漧燥﹐大便難者﹐以辛苦大寒之劑下之﹐以瀉火補水。

一男子頸間結核大潰﹐予用梔子淸肝火養肝血﹐益元气之藥而愈。此證亦有大如升斗者﹐亦治以前藥可愈。

一兒七歲﹐項結二核﹐時發寒熱﹐日久不愈﹐治以連翹丸而消。若患在面臂等處尢宜。此丸若潰而不斂﹐兼以托裏之藥治之。

一兒項結一核﹐堅硬如癧﹐面色痿黃﹐飲食不甘﹐服托裏藥不應﹐此無辜疳毒也﹐以蟾酥丸治之而愈。若數服不消﹐按之轉動﹐軟而不痛者﹐內有虫如粉﹐急鍼出之。若不速去﹐則虫隨气走﹐內蝕臟腑﹐不治。蟾蜍﹐夏月溝渠中取腹大不跳不鳴者﹐先取糞蛆一杓﹐置桶中﹐以尿浸之﹐桶近上令幹﹐使蛆不得出﹐將蟾蜍撲死﹐投蛆中﹐任蛆食﹐次以新布袋包系﹐置水急處﹐浸一宿取出﹐瓦上焙﹐爲末﹐入麝香一字﹐軟飯丸如麻子大﹐每服二三十丸﹐空心米飲服之。

一婦因怒不思食﹐發熱倦怠﹐骨酸疼﹐體瘦面黃﹐經漸不通﹐頸間結核﹐以逍遙散﹑八珍湯治之﹐少可﹔彼自悞服水蛭等藥﹐血气愈虛﹐逐致不救。

《外科正宗》曰﹕一男人項疽十餘日﹐視其瘡勢頗甚﹐根連左右耳項並腫紅赤臖熱﹐脈浮而數﹐先用黃連消毒散二服﹐退其大勢﹐根腳稍定﹔後用托裏消毒散數服﹐不覺腐潰。但診脈浮無力﹐詢知患者年過五旬﹐久艱嗣息﹐房中又有妾﹐又多兼思慮﹐勞欲太過﹐損傷元气故也。又瘡形勢大﹐止能起發﹐不能培養爲膿﹐更用十全大補湯加桔梗﹑白芷﹐倍人參﹑白朮各三錢﹔外用桑木灸法﹐早晚二次灸之﹔又塗紫霞膏數日﹐患者頭面俱腫﹐雙目合縫﹐形狀可畏﹐然後腐潰並作﹐膿出日至數升﹐如此半月。用前藥不勝其事﹐內加煩躁不寧﹐五心煩熱﹐飲食漸少等證﹐此膿水出多﹐气血走泄﹐爲虛火假証之故﹐隨用聖愈湯一服﹐不應﹔又進一服加熟附子二錢方應﹐前證悉退。次以人參養榮湯加麥冬﹑五味﹐參﹑朮倍至三錢﹐調理月餘。後至腦骨腐肉連發﹐片片脫下﹐其狀狼狽﹐不可觀瞻﹐凡相視者﹐無不點頭驚訝。又恐腐潰深大﹐補不及事﹐每日粥食中用人參三錢﹐凡餐分入同煮食之﹐以補脾元﹐後方元气漸醒﹐調理四月方愈。彼後一年反生一子﹐以承後嗣也。

一婦人正對口四五日﹐自灸廿余壯﹐竟不知痛﹐灸疤焦黑﹐平塌如故。診之﹐脈微數而無力﹐此內虛證也。若假藥力則悞其事﹐用鈹鍼﹐當頂刺入寸許﹐不知痛﹐亦無血出﹐此毒滯而未發揚者﹐用蟾酥條插入鍼孔﹐每日一次﹐膏蓋其上﹐至七日後﹐周圍裂縫出膿血﹐內服純補之藥﹐至十四日落出瘡根一塊﹐指大﹐長寸餘﹐後以玉紅膏平長肌肉﹐又半月其口已平﹐以珍珠散摻上﹐卽刻生皮而愈。此證設若不用鍼工﹐專假藥力攻托﹐𨿽不至死﹐豈能得其速愈者哉﹖

一監生項瘡初起﹐請視﹐瘡頭偏於右半﹐不可輕待﹐必用艾灸爲上。隔蒜灸至十五壯﹐知痛乃住。後彼視爲小恙﹐失用內藥。又四日﹐其瘡復作﹐頸腫項彊﹐紅紫木痛﹐便祕﹐脈實有力﹐以內疏黃連湯加元明粉二錢﹐通其大便﹔次用消毒救苦湯二服﹐腫勢仍甚﹐此內毒外發也﹐不可再消之﹐換服托裏消毒散。至近二十日﹐因患者肥甚﹐外肉多緊﹐不作腐潰。予欲行鍼開放﹐彼家堅執彊阻。豈後變證一出﹐煩悶昏憒﹐人事不省﹐彼方驚悔。隨用鈹鍼左右耳邊並項之中﹐各開一竅﹐內有膿腐處﹐剪割寸許頑肉﹐放出內積瘀毒膿血﹐不止碗許。內服健脾胃﹑養气血﹑托裏補虛之藥﹐其膿似泉流不歇。每朝夕藥與食中﹐共參六七錢﹐服至腐肉脫盡﹐新肉已生。又至四十日外﹐患者方得漸蘇﹐始知人事﹐問其前由不知也。此患設若禁用鍼刀﹐不加峻補﹐豈有生乎﹖因其子見識道理﹐從信予言﹐未百日而痊。

一婦人四旬﹐肥甚﹐項瘡五六日。視之﹐肉腫瘡不腫﹐又兼口燥心煩﹐堅硬色紫﹐根腳散平﹐六脈洪大﹐此太過證也﹐後必無膿﹐相辭不治。彼又請醫視之。有言外托者﹐又言內消者﹐有稱年壯不妨﹐又說脈大易治。眾人紛紛不定﹐仍各用藥。又去七八日﹐前後胸項俱腫﹐木悶堅硬。仍復請視決之。予曰﹕此不治者﹐何也﹖初起﹐肉腫瘡不腫﹐頂陷者﹐一也﹔根腳平散﹐眞气內敗﹐不能收束毒气﹐二也﹔口燥心煩﹐邪火內淫﹐三也﹔形色紫暗﹐血死毒滯﹐不作腐潰者﹐四也﹔六脈洪大﹐瘡毒大盛﹐正气受克﹐無以抵當﹐故瘡終變軟陷﹐邪毒內攻而死者﹐五也。當備後事爲要。此終於二十七朝前後足矣。後果至期而歿。於此言正理順之病﹐可嘆時人何爲紛紛妄治也。

一男子項瘡五六日﹐就肆看視﹐頭便黃色﹐根亦乎散。予曰﹕此當急治方可。彼面色不悅而去。又請裏中醫視之﹐乃曰﹕小恙也。因喜其說。用藥又至五日外﹐其瘡勢堅硬﹐根腳開大﹐毒气已過兩肩﹐流注前項﹐胸乳皆腫﹐嘔吐惡心﹐寒熱不食﹐瘡勢形色俱覺可畏﹐始信前言﹐復請予治。其瘡形狀﹐不可觀也﹐此非藥力可及。先用蔥艾湯洗盡舊藥﹐連煮藥筒拔提二處﹐拔出瘀血碗余﹐隨用銀鍼斜斜插入根腳﹐透通患底數處﹐以蟾酥條插入孔內﹐此後解毒爲膿﹐總以膏蓋走散處﹐以眞君妙貼散敷之﹐日漸日消﹐其毒收歸後項原處﹔又兼服內托降火化痰之藥三四日﹐候其大勢已退﹐內膿已通﹐換服十全大補湯。凡堅而不化者照之﹐腐而不痛者取之﹐新而生遲者培之﹐如此調理﹐將近三月﹐方得完口平復。此爲患者諱疾忌醫之過﹐幾乎至於喪命者多矣。

一女人年過六旬﹐系宦族﹐素稟怯弱﹐項間患疽﹐初起頭便如粟﹐謂裏可容谷之病也。喜其形體不肥﹐𨿽發之後﹐必易於腐潰﹐此則不妨前說。先用隔蒜灸之﹐次用蟾酥餅貼灸上四邊﹐以吸毒散敷之﹐收其根腳不散﹐內服托裏消毒散數服﹐瘡勢堅硬﹐疼苦不止。予曰﹕到某日方止。況今瘡不腐潰﹐診其脈細數而無力﹐此內虛之故﹐不能解毒爲膿﹐以疼爲要﹐豈可得止﹖次換益气養榮湯加角鍼﹑白芷﹐三服腫亦漸起。外用桑木灸法﹐其堅漸軟﹐膿出稠而不多。前方去角鍼﹑白芷加香附﹐倍用參﹑芪﹐又數服﹐方得膿潰﹐潰後痛亦不止。予曰﹕再三日午後﹐痛可止也。至期﹐腐肉將脫小半﹐臨午用乳香定痛散一服﹐午後疼痛頓退﹐安睡不醒。患家欣悅。予曰﹕不然﹐此在用藥適其時也。𨿽半月之言應於今刻﹐惟信則不失耳。後當某日腐盡﹐某日肌平﹐某日完口。此三者患家以墨繩記﹐候期日果實﹐並無過與不及也。此法要在眼力精巧﹐量病難易﹐新腐遲速﹐補助有無﹐用藥合式﹐然後相量日數﹐可決於前﹐發之必中也。

一婦壯年﹐項瘡三日﹐其形徑對前口﹐彼家相畏﹐人胖﹐不當瘡發此穴也。予視頂髙腳活﹐𨿽發不妨。彼欲內消之方妥。予曰﹕藥消則不能﹐鍼消則可取。彼從之。用鈹鍼當頂鍼入六七分﹐點至軟肉方住﹐隨去瘀血﹐又以蟾酥條插入孔內﹐服蟾酥丸﹐得大汗而解。次日﹐瘡上微膿出之漸消﹐尢恐內毒未盡﹐又用消毒淸熱之藥數服﹐不出十日而安。大抵凡欲消瘡﹐先斷根本﹐次泄毒气﹐使毒自衰﹐無得內攻爲妙。

一男子耳後生疽十餘日﹐自謂小恙不治﹐將近半月﹐根腳漸大﹐瘡頭惟流血水﹐稀惡污穢﹐四邊紫黑﹐軟陷無膿﹐面慘鼻掀﹐手冷气促﹐診脈散大無根﹐此內敗證也﹐何必治之﹖亂不用藥。又延客醫治之﹐固詢無事。患者恨予不治﹐凡遇親友﹐勉力支持﹐厲聲自囑﹐決不甘死。予曰﹕心不服死也﹐再五日必死。果然。予常觀瘡﹐但犯此證﹐𨿽山嶽之軀﹐一敗無不傾倒。

一男子項核腫痛﹐拘急惡寒﹐用荊防敗毒散二劑﹐表證悉退。余核不消﹐用散腫潰堅湯加川芎﹑香附﹑貝母十餘服﹐其核漸消﹔外以琥珀膏貼之﹐月餘而安。

一男人仲冬渡江﹐暴發霧气﹐又值驚恐﹐次日寒熱交作﹐頭面耳項俱腫﹐先以藿香正气散二服﹐寒熱亦止﹐面腫漸消﹐惟項間堅腫不退﹐紅臖作痛﹐此毒聚必欲作膿﹐仍用正气散加芎﹑歸﹑皂刺數服﹐候膿熟鍼之﹐腫痛頓退。又以十全大補湯﹐脾健肌生完口。

一婦人孀居六載﹐子幼未立﹐憂鬱成核半年﹐又兼經水不調﹐寒熱交作﹐形體消瘦﹐脈亦弦數﹐此勞傷气血﹐肝火妄動而成斯疾也。所謂損者益之﹐不可用追蝕之藥﹐損而復損。先用逍遙散加香附﹑牡丹皮﹑貝母﹐和其血脈﹐和其肝气﹐使寒熱盡退﹔次用益气養榮湯﹐服至月餘﹐气血漸復﹐經事漸調﹐元气漸醒。外用火鍼核上點破四孔﹐用黃綫藥插入五六次﹐候至孔大﹐換用冰螄散﹐搽於核上封之。至十三日外﹐其核自落﹐外搽紅玉膏﹐生肌收斂﹔內換人參養榮湯加香附﹑木香三十餘服﹐其口自完。此婦愼起居﹐絕七情﹐戒口味﹐盡調理﹐故可得愈﹐否則必不能矣。

一室女年十七﹐因父擇婿不遂﹐耽至二旬﹐懷抱日久﹐項生數核﹐堅硬如石﹐此肝經凝結﹐筋縮之病也。又兼經水斷絕﹐寒熱如瘧﹐咳嗽脈數﹐惟不顴紅﹐此陰虛火動已成勞瘵證也﹐非藥能愈。視其形狀﹐喜無敗色。予曰﹕欲治此病﹐先治其心猶可痊。父問曰﹕何藥治心﹖予曰﹕非藥也。《易》云﹕天地氤氳﹐萬物化醇﹔男女媾精﹐萬物化生。此天地男女生成化育之道也。斯病獨起於孤陰寡陽﹐不生不化﹐所謂逆理之病。此女大失配﹐謂當至而不至﹐漸成失度之疾﹐其病不生而自生﹐非己作也﹐由時變也。故藥不能挽回﹐必得陰陽和而雨澤降﹐夫婦和而家道成﹐斯時之後﹐用藥方可。彼父始悟﹐隨卽擇嫁。三月後﹐復請視之﹐前證稍定。先用逍遙散加香附﹑靑皮﹑山梔﹑丹皮﹑貝母十餘劑﹐開郁疏肝﹐寒熱漸止﹔次以人參養榮湯加丹皮﹑紅花﹐通其血脈﹐使心血易生﹐容顏稍澤﹔又用益气養榮湯倍參﹑朮﹐培助脾胃﹐增進飲食﹔間用歸脾湯加麥冬﹑五味﹑遠志﹑沙參﹐收斂神气﹐寬慰性情﹔又制參朮地黃膏﹐服至半年﹐精神頓復﹐經事亦通﹐惟核不能全退﹔用火鍼點破一核﹐琥珀膏貼之﹐漸腐爲膿﹐又兩月而斂。余腫三核﹐漸鍼漸潰漸斂。首尾純用補脾開郁藥﹐調理一年﹐始得全愈。

一男子年近三十﹐項生數核﹐面白神勞﹐皮粗脈數﹐此元气受傷之證也。先當補養气血﹐待根本壯實﹐後治其瘡。隨用養榮健脾藥十餘劑﹐未效。彼以爲緩﹐又信方士所惑﹐以圖內消﹐自服螌蝥﹑巴﹑麝之藥﹐連瀉十數行﹐後致小便淋漓不已﹐虛熱更增﹐飲食減少。又復請視﹐形色內敗﹐不堪調理﹐辭而不治。彼後方悔﹐𨿽請內醫彊投扶助降火之藥﹐終不應而死。

一婦壯年性急﹐夫蕩不爲家﹐左項生核半載﹐漸至雞卵大﹐堅硬如石﹐皮外紅絲纏繞左右﹐脈俱弦數。弦屬肝火妄動﹐數乃脾熱之甚。先用梔子淸肝湯平伐肝木﹐五服後而脈始平﹔又以淸肝解郁湯數服﹐散其鬱結﹔次用益气養榮湯﹐調其气血﹔間服散腫潰堅湯﹐軟其堅腫﹐外以琥珀膏貼之。調理百日而元气乃復﹐堅硬已消八九﹐止存小核未盡﹐彼以爲愈﹐止不服藥。後又一載﹐值夫賭訟未勝﹐暴急驚恐﹐前腫復作﹐兩手脈弦細而多數﹐此陰血虧損﹐陽火乘之﹐非前有餘證也。又兼胸膈不利﹐飲食無味﹐經水先期過多﹐形容憔悴不澤﹐此神傷於思慮則肉脫﹐意傷於憂愁則肢廢﹐魂傷於悲哀則筋攣﹐魄傷於喜樂則皮槁﹐志傷於暴怒則腰脊不能俯仰﹐以上俱七情內損證也。法當滋養气血調和脾胃﹐益腎淸心﹐開郁散滯﹐庶保無虞。彼不肯信﹐仍欲服前散腫潰堅之藥﹐欲灸腫上以圖內消。余曰﹕此非前比﹐今則不敢治也。請客醫自制前藥﹐亦灸患上﹐並灸肘尖。此爲眞气虛而益虛﹐邪气實而益實。後果反加發熱﹑自汗﹑咳嗽﹑項彊﹑四肢不收﹐灸瘡無膿﹐血水不絕﹐腫亦熾盛﹐此臟腑已損之候﹐必不久居也。又月後傳爲气急聲啞痰血交出而歿。余嘗見庸醫不辧虛實﹐患家不信正理﹐偏聽服藥﹐往往多致不救者﹐十有八九。凡醫者患者﹐俱當省而愼戒之﹗

