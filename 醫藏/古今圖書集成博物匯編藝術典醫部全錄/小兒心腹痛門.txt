古今圖書集成醫部全錄卷四百三十九

小兒心腹痛門

小兒直訣【宋錢乙】

腹痛

小兒腹痛體瘦﹐面色晄白﹐目無睛光﹐口中气冷﹐不思飲食﹐或嘔利撮口﹐此脾土虛而寒水所侮也﹐用益黃散﹑調中丸主之。若口中气溫﹐面色黃白﹐目無睛光﹐或多睡惡食﹐或大便酸臭﹐此積痛也﹐用消積丸。甚者白餅子下之﹐後以白朮散調補胃气。

【注按腹痛不食﹐口中气冷﹐下利撮口等證﹐屬形病虛寒也﹐用六君加炮姜溫服之。食積多睡﹐口中气溫﹐惡食麵黃白等證﹐屬病气實而元气虛也﹐用六君子加神曲﹑山楂消導之劑。】

虫痛

若口吐痰沫﹐或吐淸水﹐面晄白﹐心腹痛而有時者﹐虫痛也﹐與癇相似﹐但目不斜手不搐也﹐用安虫散主之。

【注按虫乃濕熱所生﹐或木气而化﹐有因臟腑虛弱﹐有因胃冷胃熱﹐爲人身之固有者﹐其爲患往來攻痛﹐或吐涎水﹐肌體消瘦﹐面無正色﹐但當調補脾胃爲主。若虫食上部則上唇有白點﹐虫食下部則下唇有白點。腹中之虫﹐朔日之後﹐其頭向上﹔望日之後﹐其頭向下。如或用藥﹐先以肉物近兒烹炙﹐使聞香味﹐虫頭皆向上﹐則藥易於奏效。丹溪先生云﹕冬月吐虫﹐多是胃气虛寒﹐用錢氏白朮散加丁香二粒補之。可見小兒之虫﹐皆飲食傷脾所致。患瘡疥內生虫虱者﹐皆肝木所致也。】

幼科發揮【明萬全】

腸痛

小兒腸痛腰屈﹐空啼無唳﹐此名盤腸痛﹐證似內釣﹐但不直視也﹐金錠子散主之。

嬰童百問【明魯伯嗣】

腹痛

夫腹痛者﹐多因邪正交攻﹐與髒气相擊而作也。挾熱而痛者﹐必面赤或壯熱﹐四肢煩﹐手足心熱見之。挾冷而痛者﹐必面色或白或靑﹐手足冷者見之。冷甚而變證﹐則面黯唇口俱黑﹐爪甲皆靑矣。熱證﹐四順淸涼飲加靑皮﹑枳殼﹔冷證﹐七气湯加辣桂﹐調蘇合香丸。若邪正交攻﹐冷熱不調﹐桔梗枳殼湯加靑皮﹑陳皮﹑木香﹑當歸爲妙。若內釣等證則鉤藤散﹐其餘則芍藥甘艸湯爲要藥也。實痛有熱者﹐大柴胡湯主之。心腹痛甚有實熱者﹐大承气湯下之。腹痛﹐桂枝加芍藥﹔痛甚﹐桂枝加大黃也。

盤腸气痛

盤腸气者﹐痛則曲腰幹啼﹐額上有汗﹐是小腸爲冷气所搏然耳﹐其口閉腳冷﹐上唇幹是也。此是生下洗遲﹐感受風冷﹐或靑糞不實﹐卻有此證﹐當服釣藤膏﹑魏香散﹑蘇合香丸﹑當歸散﹐乳母服烏沈湯﹐或沈香降气湯便定。

蛔虫痛

巢氏云﹕蛔虫者﹐九虫之內一虫也﹐長一尺﹐亦有長五六寸者。或因臟腑虛弱而動﹐或因食甘肥而動﹐其動則腹中痛發作﹐腫聚行往來上下﹐痛有休止﹐亦攻心痛﹐口喜吐涎及淸水。貫傷心者則死。診其脈﹐腹中痛﹐其脈法當沈弱而弦﹐反脈大則是蛔虫也。此痛因食物太早﹐愛甜怕苦﹐痛時便髙聲啼叫﹐只看人中上﹑鼻頭﹑唇口數處黑色卽是。此證當服使君子丸﹑檳榔散﹑化虫丸藥﹐取下便無事。仲景云﹕蛔厥者﹐其人當吐蛔﹐今病煩﹐此爲髒寒﹐烏梅丸主之。其蛔虫穿心者﹐用薏苡根煎湯治之卽安。

保嬰撮要【明薛鎧】

盤腸气痛

小兒盤腸气者﹐痛則曲腰幹啼﹐額上有汗﹐皆由肝經風邪所搏也。肝腎居下﹐故痛則曲腰。幹啼者﹐風燥其液﹐故無淚也。額上有汗者﹐風木助心火也。口閉足冷者﹐脾气不營也。下利靑糞者﹐肝木乘脾也。皆由產下澡洗﹐受風冷所致﹐當服釣藤膏之類。若乳母及兒受寒邪者﹐用沈香湯之類。若兒額間有汗﹐口閉腳冷﹐乃虛寒也﹐用當歸散或沈香降气湯之類。若面赤唇焦﹐小便不通﹐小腹脹痛者﹐乃小腸熱也﹐用人參湯送下三黃丸。若痛不止﹐煎蔥湯淋揉其腹﹐就以熱蔥熨臍腹間﹐良久尿出痛止。或以乳香﹑沒藥﹑木香少許﹐水煎灌匙許。若因乳母飲食停滯者﹐用保和丸。懷抱气郁者﹐加味歸脾湯。怒動肝火者﹐加味逍遙散。子母俱服﹐並佳。

證治準繩【明王肯堂】

腹痛

小兒腹痛﹐口中气冷﹐不思飲食﹐脾土虛寒也﹐用調中丸主之。口中气溫﹐大便酸臭﹐積痛也﹐用下積丸治之。面赤壯熱﹐或手足並熱﹐實熱也﹐用瀉黃散瀉之。面黃微熱﹐或手足並溫﹐虛熱也﹐用異功散補之。若作渴飲湯﹐胃气虛熱也﹐用白朮散。若痛連兩脇﹐肝木乘脾也﹐用四君子湯加柴胡﹑芍藥。若腹痛重墜﹐脾气下陷也﹐用補中益气湯加升麻。若手足指冷﹐或呃逆泄瀉﹐寒水侮土也﹐用六君﹑炮姜﹑肉桂﹔不效﹐急加附子。若服克滯之藥﹐致腹作痛﹐按之不痛﹐脾气復傷也﹐用五味異功散。中脘痛者屬脾﹐少腹痛者屬腎﹐按之痛者爲積滯﹐不痛者爲裏虛。積滯者消之﹐裏虛者補之。

婁氏分曲腰漧哭無淚者﹐爲盤腸內釣痛﹔面晄白不思飲食﹐爲胃冷痛﹔面赤唇焦便黃﹐爲熱痛﹔面黃白大便酸臭﹐爲積痛﹔口淡而沫自出﹐爲虫痛。

曾氏又有髒寒痛﹑鎖肚痛﹑癥瘕痛﹑痃痛﹑癖痛﹑弔腎痛﹑偏墜痛﹑寒疝痛﹐各有治法﹐臚列於後。

寒痛

茅先生歌云﹕面靑面白猶自可﹐黑色如靑爪一同。此是腹心生冷痛﹐須將溫藥裏頭攻。

胃虛冷﹐面晄白色﹐腹痛不思食﹐當補益脾土﹐益黃散主之。若不下利者﹐調中丸主之。益黃散﹐治下利而痛也﹔調中丸﹐治不利而痛也。

熱痛

熱痛亦啼叫不止﹐夜發﹐面赤唇焦﹐小便赤黃﹐與三黃丸﹐人參湯下。

積痛

積痛﹐腹中陰陰而痛﹐面黃不食﹐兒大者口吐酸餕气。先治積滯﹐後調脾胃﹐其痛自止﹐仍辧虛實和解。治法見後癖積條中。

虫痛

虫痛﹐面晄白﹐心腹痛﹐口中沫及淸水出﹐發痛有時。

田氏云﹕虫痛啼哭﹐俯仰坐臥不安﹐自按心腹﹐時時大叫﹐面無正色﹐或靑或黃﹐唇白﹐又目無精光﹐口吐涎沫﹐此謂虫痛。

積痛﹑食痛﹑虛痛﹐大同小異。惟虫痛者﹐當口淡而沫自出﹐治之隨其證用藥。虫與癇相似﹐小兒本怯﹐故胃虛冷﹐則虫動而心痛﹐安虫散主之。

曾氏云﹕蛔虫動痛﹐口吐淸水涎沫﹐或吐出虫﹐痛不堪忍﹐其疾因食甘肥葷腥太早而得﹐故胃寒虫動作痛﹐其虫吐來﹐或生或死。兒小者﹐此痛苦甚﹐亦致危難。先以理中湯加烏梅水煎服﹐使胃暖不逆﹔次蘆薈丸﹑使君子丸﹑化虫飲主之。有兒大者﹐面晄白而間黃色﹐肉食倍進﹐肌體消瘦﹐腹中時復作痛﹐此有血鱉蛔虫雜乎其間﹐以二聖丸下之。

又有胃受極寒極熱﹐亦令虫動﹐或微痛﹐或不痛﹐遽然吐出﹐法當安虫爲上。若以治虫﹐反傷胃气﹐固不可也。因寒而動者﹐用理中湯加烏梅水煎服。因熱而動者﹐用﹝口父﹞咀五苓散﹐亦加烏梅水煎投。

鎖肚痛

一月後嬰孩﹐忽乳不下咽﹐肚硬如石﹐赤如朱﹐撮口而哭﹐面靑唇黑﹐手足口气俱冷。始因斷臍帶不緊﹐爲風冷所乘﹐證亦危急﹐以白芍藥湯﹑烏梅散﹑一字金投之﹐日久則難愈。更參考臍風證內議論。

盤腸釣痛

小兒腹痛曲腰﹐漧哭無淚﹐面靑白﹐唇黑﹐肢冷﹐爲盤腸內釣。凡有此證﹐急煎蔥湯淋洗其腹揉之﹐蔥熨臍腹間﹐良久﹐尿自痛中出﹐其疼立止。續次用乳香﹑沒藥透明者各少許細研﹐又用木香一塊﹐於乳缽內磨﹐水一分﹐滚數沸﹐調乳沒藥末﹐只一服效。

癥瘕痛

癥瘕痛﹐乃積久所致﹐由榮衛俱虛﹐外則感受風寒﹐內則過傷乳食﹐停滯旣久﹐不能克化﹐故邪並於陰爲癥﹐陰則專靜﹐凝而不移﹔邪並於陽爲瘕﹐假物象形﹐動而不息。若久而不治﹐亦成脾疳積﹔或兩脇間有塊如石﹐按之則痛﹐不按則輕﹔或面黃肌瘦﹐肚硬而脹﹐及有靑筋晝涼夜熱﹐蒸潮無時﹐乳食減少﹐愛喫泥土﹔或大便釀瀉﹐痛則身冷如冰。法當調脾養胃﹐用醒脾散參苓白朮散﹔磨積理疳﹐用化癖丸﹑三稜散﹑木香莪朮丸﹔治釀瀉﹐沒石子丸﹑沈香檳榔丸。然此積滯之疾﹐非七劑可療﹐必須次第調理﹐則日久自然平復。

痃痛

始則腹內一小長塊﹐其硬如臂﹐腰纏轉﹐或左或右﹐良久痛甚﹐則見於皮下﹐不妨乳食﹐其證先因有疾﹐表解未盡﹐遽爾下之太過﹐气虛寒搏﹐鬱結而成。法宜益气理虛﹐用參苓白朮散﹑沈香檳榔丸﹑木香莪朮丸爲治。或間投白芍藥湯加人參﹑茯苓﹐水姜煎服。

按癥瘕痃癖四證﹐大同小異﹐治法亦無大分別﹐似不必瑣瑣作名亦可也。

心痛

小兒心痛﹐當於大人心痛門參用之。

心痛吐水者虫痛。

心痛不吐水者冷心痛。

《聖惠》治小兒心痛﹐但覺兒將手數數摩心腹卽啼﹐是心痛不可忍﹐宜服芍藥散方。

茅先生治小兒心痛﹐用金鈴散。

外治

莊氏家傳小兒未能語﹐啼哭不能辧者﹐當以手候其腹﹐如有實硬處﹐卽是腹痛﹐治之方﹐研生薑取汁﹐暖令溫﹐調面成糊﹐塗紙上﹐貼臍心立定。

古今醫統【明徐春甫】

腹痛

小兒腹痛之病﹐誠爲急切。凡初生二三月及一周之內﹐多有腹痛之患。無故啼哭不已﹐或夜間啼哭之甚﹐多是腹痛之故。大都不外寒熱二因﹕夫因於寒者﹐面白唇靑﹐或瀉痢靑白﹐以熱綿裹腹而啼少止﹐卽是寒也。因於熱者﹐面赤唇紅﹐得暖啼甚﹐卽是熱也。一周之外﹐能飲食﹐則有傷熱腹痛﹐或瀉或不瀉﹐口渴而臭﹐面黃身熱﹐卽是積痛﹐久而不愈﹐必致成疳。如此三因之外﹐則如《內經》舉痛篇云﹕五臟卒痛﹐寒邪客經﹐其機不可不察也。若《類萃》小兒等方﹐槪言寒熱而不及熱與積﹐是則以管窺豹﹐未見其全斑也。

按腹痛乃邪正交攻﹐相擊而作也。挾熱痛者﹐以面赤或壯熱﹐四肢煩﹐手心熱見之﹔挾冷者﹐以面色靑白見之。冷甚則變證﹐唇中黑爪甲靑矣。熱證﹐黃芩芍藥湯﹑四順淸涼飲﹔冷證﹐理中湯﹑指迷七气湯加桂煎調蘇合丸。錢氏云﹕小兒積痛﹐面黃﹐目白無睛光﹐多睡畏食﹐大便酸臭者﹐當用消積丸﹐甚者白餅子下之﹐後和胃。凡虫痛多在心腹﹐口吐淸水﹐安虫散主之。

小兒衛生總微論方【宋撰人未詳】

心腹痛諭

小兒心腹痛者﹐由臟腑虛而寒冷之气所幹﹐邪气與髒气相搏﹐上下衝擊﹐上則爲心痛﹐下則爲腹痛﹐上下俱作﹐心腹皆痛。更有一證﹐發則腹中撮痛﹐幹啼無淚﹐腰曲背弓﹐上唇幹﹐額上有汗﹐此名盤腸內釣之痛﹐亦由冷气入髒所爲也。

方

塌气丸【《錢氏直訣》﹐下同】治肚腹虛脹。

胡椒一兩蠍尾五錢﹐去毒

右爲末﹐緬糊丸粟米大﹐每服一二十丸﹐陳米飲下。薛己曰﹕按前證屬脾肺虛﹐水气泛而喘急浮腫﹐必兼溫補脾土以生肺金﹐而气自運行矣。但前藥性屬辛熱﹐𨿽能袪散寒邪﹐而恐眞气反傷﹐不可過劑。

消積丸治食積大便酸臭發熱。

丁香九个縮砂十二个巴豆二粒﹐去皮心膜烏梅肉三个

右爲末﹐麵糊丸黍米大﹐每服五七丸﹐溫水下。薛己曰﹕按前證若食積旣去而熱不退﹐或作嘔少食﹐宜用五味異功散以補胃气﹐或用四君子加藿香﹑半夏以安中气。若兼泄瀉﹐用六君子湯﹔如不應﹐加升麻﹑柴胡以升補脾气。若久瀉不已﹐宜用補中益气湯﹐以升補陽气。若虛寒﹐加炮姜﹑木香﹐如不應﹐兼以四神丸以補脾腎。若體瘦潮熱﹐口渴﹐大便不調﹐宜用肥兒丸以消疳積。

益黃散治脾土虛寒﹐嘔吐泄瀉。

陳皮靑皮下食﹐各一兩丁香二錢﹐去脾胃寒訶肉各五錢﹐能開胃消食止痢炙艸三錢薛己曰﹕按前證﹐若因脾土虛弱而吐瀉者﹐用五味異功散。若因肝木侮脾土而吐瀉者﹐用六君子加柴胡﹔如不應﹐或手足指冷﹐屬脾胃虛寒也﹐更加木香﹑炮姜。若因乳母脾土虛而肝木侮﹐亦治以前藥。若乳母鬱怒﹐致兒患前證﹐母服加味歸脾湯。

當歸散治髒寒腹痛﹐面靑手冷﹐夜啼不乳。

當歸白芍藥人參甘艸炙﹐各二分桔梗橘皮去白﹐各一錢

右爲末﹐水煎半盞﹐時時少與服。

沈香降气湯治陰陽壅滯﹐气不升降﹐胸膈痞塞﹐心腹脹滿﹐喘促短气﹐幹噦煩滿﹐咳嗽痰涎﹐口中無味﹐嗜臥不食。此藥去邪惡气﹐使無瘴疫。

香附二兩半沈香砂仁各一錢甘艸七錢半

右爲末﹐每服一錢﹐入鹽少許﹐沸湯點﹐平旦空心服。薛己曰﹕按前方﹐若乳母中气郁滯﹐不能升降﹐患此證致兒作痛者﹐亦用之。

養脾丸【《片玉心書》】治小兒脾胃虛弱﹐不思乳食﹐傷食癖積﹐面色黃﹐嘔吐泄瀉﹐腹痛膨脹﹐並皆治之。

蒼朮制陳皮各五錢縮砂仁艸果仁益智仁白茯苓各二錢麥芽炒厚朴神曲炒﹐各二錢共爲末﹐酒糊丸如粟米大﹐米飲下。脾胃虛弱﹐米湯下﹔嘔吐﹐煨姜湯下﹔食積﹐山渣湯下﹔腹痛﹐茴香湯下﹔腫脹﹐蘿卜湯下。寒泄﹐姜棗湯下。

四順淸涼飲【《嬰童百問》﹐下同】治小兒血脈壅實﹐臟腑生熱﹐頰赤多渴﹐五心煩躁﹐睡臥不安﹐四肢驚掣﹔及因乳哺不時﹐寒溫失度﹐令兒血气不順﹐腸胃不調﹐小便少﹐大便濇﹐或溫壯連滯﹐欲成伏熱﹐或壯熱不歇﹐欲發驚癇。又治風熱結核﹐頭面瘡癤﹐目赤咽痛﹐瘡疹毒一切壅滯﹐並宜服之。治挾熱瀉不止﹐加木香﹑大黃。

赤芍藥當歸甘艸大黃各等分

右銼散﹐三歲以上﹐每服二錢。水一盞﹐煎至七分﹐作兩服。欲利小便﹐用赤芍藥。虛熱加甘艸﹐下利減大黃﹐冒風邪加去節麻黃﹐中風體彊眼睛上視加獨活。量兒大小虛實加減﹐微溏利爲度。可加荊芥。

七气湯治七气所傷﹐痰涎結積﹐心腹亦痛﹐不能飲食。

半夏制﹐五兩人參辣桂各二兩甘艸半兩

右銼﹐每服三錢﹐水一盞﹐姜五片﹐棗一枚﹐煎六分﹐食前服。

指迷七气煎治七情相干﹐陰陽不升降﹐气道壅滯﹐攻衝作疼。

香附子一兩半甘艸半夏制﹐各七錢半靑皮陳皮桔梗蓬朮辣桂益智仁各一兩

右銼﹐每服三錢﹐水一盞﹐姜三片﹐棗一枚﹐煎七分﹐不拘時服。

異香散治小兒諸般弔證﹐角弓反張﹐胸髙臍凸。

透明沒藥右爲末﹐姜湯調下一錢匕。

桔梗枳殼湯治諸气痞結滿悶﹐腹脇疼痛。

枳殼炒桔梗各二兩甘艸半兩﹐炙

右銼散﹐每服四錢﹐水一盞﹐姜五片﹐煎至半盞服。

釣藤散治小兒夜啼﹐乃髒冷也。陰盛於夜則冷動﹐冷動則爲陰極發躁﹐寒盛作痛﹐所以夜啼不歇也﹐釣藤散主之。

釣藤鉤茯神茯苓川芎當歸木香甘艸白芍藥各一錢

右爲末﹐每服一錢﹐姜棗略煎服。其或心熱而煩啼﹐必有臉紅舌白小便赤濇之證﹐釣藤飲去木香﹐加朱砂末一錢研和﹐每服一錢﹐木通湯調下﹐或銼散煎服亦可。如驚啼﹐加蟬蛻﹑防風﹑天麻。

保命丸治小兒胎驚內弔﹐腹肚緊硬﹐眠睡不安﹐夜多啼哭﹔及治急慢驚風﹐眼目上視﹐手足抽掣﹐不省人事﹐悉皆主之。冷證用此。

全蠍十四个﹐去毒防風二錢僵蠶炒去絲嘴天麻各二錢南星炮白附子麝香五分金箔十片蟬蛻朱砂各一錢

右爲末﹐粳米糊丸﹐每兩作四十丸﹐常服鎭心安神化痰。除一切驚風諸證﹐湯臨時換。如有熱證﹐加牛黃﹑冰片﹑硼砂。一方加人參﹑白茯苓各二錢。

芍藥甘艸湯治出疹肚疼腹滿﹐小便不通。

芍藥一兩甘艸二錢半

右銼散﹐每服三錢﹐水一盞﹐煎至七分﹐不拘時服。

大柴胡湯治傷寒十餘日﹐邪气結在裏﹐往來寒熱﹐大便祕濇﹐腹滿脹痛﹐譫語﹐心中痞硬﹐飲食不下﹐或不大便五六日﹐繞臍刺痛﹐時發煩躁﹐及汗後如瘧﹐日晚發熱﹐兼臟腑實﹐脈有力者可服。

柴胡去蘆﹐八錢黃芩炒赤芍藥各三錢半夏湯泡七次切焙﹐一錢半枳實麩炒﹐一錢

右銼散﹐盞三片﹐棗二枚﹐水一盞﹐煎七分﹐加減服之。欲下﹐加大黃半兩。

桂枝加芍藥湯治太陽病﹐反下之﹐因腹痛﹐是有表復有裏﹐宜服。

桂枝一兩半芍藥三兩半﹐利者先煎三四沸生薑二兩大棗六个甘艸炙﹐一兩

右﹝口父﹞咀﹐水煎加減服。痛甚者加大黃﹐大實者加一兩半﹐羸者減之。

大承气湯治剛痓﹐胸滿內實﹐口噤咬牙﹐大熱發渴﹐大便閉濇﹐腹中﹝疒丂﹞痛﹐結硬如石﹐轉矢气者﹐用此湯下之。

大黃芒硝各半兩厚朴一兩枳實二枚

右銼散﹐每服三錢﹐姜三片﹐水一大盞﹐煎至七分﹐不拘時﹐或空心服﹐以利爲度﹐未利再投。

桂枝加大黃湯治太陽病﹐反下之﹐因腹滿痛屬太陰﹐桂枝加芍藥主之。大實痛者﹐桂枝加大黃湯主之。

桂枝三錢﹐去皮芍藥一兩半甘艸炙﹐半兩大黃半兩﹐羸瘦者減半

右﹝口父﹞咀﹐姜三片﹐棗二枚﹐每服五錢﹐水一大盞﹐煎至七分溫服。

使君子丸治小兒五疳﹐脾胃不和﹐心腹膨脹﹐時復痞痛﹐不進飲食﹐漸至羸瘦﹐並宜服之。

白勺厚朴制陳皮川芎甘艸各二錢半使君子肉湯浸去黑皮﹐一兩

右爲末﹐煉蜜丸如芡實大﹐每服一丸﹐陳米飲化下﹐大治小兒腹痛。

檳榔散治腎疳宣露﹐候良方去虫後服此。

木香檳榔人參黃連甘艸炙﹐各等分

右爲末﹐每服一錢﹐小者五分﹐熟水調服。

化虫丸治小兒虫咬心痛﹐來去不定﹐不思乳食。

鶴虱炒檳榔胡粉楝樹根皮各半兩白礬三錢半﹐微火煆

右爲末﹐麵糊丸菉豆大﹐三歲三十丸﹐溫漿水入油三五滴吞下﹐食前。有虫皆化爲水﹐大虫自下﹐且初服甚妙。

烏梅丸治蛔厥﹐其人當吐蛔﹐今病者靜而復煩﹐此爲髒寒。蛔虫上入其膈﹐故煩﹐須臾復止。得食而嘔又煩者﹐蛔聞食自出﹐其人當自吐蛔﹐又治久痢。

烏梅七十五个漧薑二兩半黃連四兩蜀椒去目出汗當歸各一兩細辛人參附子炮去皮臍桂枝去皮黃蘗各一兩半

右爲末﹐用酒浸烏梅肉一宿﹐去核蒸飯﹐杵成泥﹐和藥勻﹐丸麻子大﹐每服十丸﹐食後米飲下﹐日三服。忌生冷等物。

釣藤膏

釣藤鉤茯神茯苓川芎當歸木香生甘艸白芍藥各一錢

右爲末﹐每服一錢﹐姜棗煎服。

蘇合香丸治傳屍骨蒸﹐殗殜肺痿﹐疰忤鬼气﹐卒小痛﹐霍亂﹐吐利﹐時气瘴瘧﹐赤白暴利﹐瘀血月閉﹐痃癖﹐丁哺驚癇﹐鬼忤中人﹐小兒吐利。

蘇合油入安息膏內燻陸香龍腦各一兩木香白朮白檀香丁香朱砂研水飛沈香香附子炒烏犀屑蓽撥麝香安息香爲末﹐無灰酒煮膏訶黎勒煨取皮﹐各二兩

右爲細末﹐入研藥勻﹐用安息香膏﹐並煉白蜜和劑﹐每服旋丸如梧桐子大﹐早朝﹐井花水溫冷任意化服四丸﹐老人小兒服一丸﹐溫酒化下亦得﹐並空心服。用蠟紙裹一丸如彈子大﹐絹袋盛當心帶之﹐一切邪神不敢近。去龍腦﹐名麝香蘇合丸﹐治一切邪神﹐胸膈噎塞﹐腸中虛鳴﹐宿飲不消﹐余證並同。

烏沈湯治慢驚﹐袪風助胃。

天麻二錢人參生川烏木香全蠍焙南星炮沈香各一錢甘艸半錢

右銼散﹐每服二錢﹐姜三片﹐慢火煎﹐取其半用之。

調中丸【《證治準繩》﹐下同】

白朮人參甘艸炒﹐各半兩漧薑炮﹐四錢

右爲細末﹐蜜丸如菉豆大﹐每服五七丸至十五丸﹐食前溫水下。海藏曰﹕仲景理中例也。

茯苓丸治小兒腹痛夭糾﹐不能乳哺。

茯苓黃連各一兩

右爲末﹐用蜜爲丸﹐如大豆大﹐飲下。

湯氏三稜散治積气肚痛。

砂仁甘艸益智炒去殼三稜蓬朮靑皮炒﹐各等分

右爲末﹐白湯點下。

張渙寬中湯治心腹疼痛不可忍者。

髙良姜木香各半兩丁香靑橘皮炒黃桔梗甘艸炙﹐各一分

右件搗羅爲細末﹐每服半錢﹐溫酒調下。

蓬莪朮丹

蓬莪朮炮制乘熱銼碎當歸酒洗焙漧﹐各一兩木香人參桂心各半兩黑牽牛炒黃﹐一分

右件搗羅爲末﹐細白麵糊和丸如黍米大﹐每服十粒﹐煎生薑湯下﹐量兒大小加減。

溫胃丹治腹痛啼哭不止。

人參白朮炮﹐各一兩五味子當歸洗焙漧髙良姜各半兩木香一兩

右件搗爲細末﹐白麵糊和丸如黍米大﹐每服十粒﹐米飲下。

橘香散

靑橘皮炒吳茱萸木香當歸洗焙﹐各一兩漧薑炮丁香各半兩

右搗羅爲末﹐每服一錢﹐水八分一盞﹐入生薑二片﹐煎五分﹐去滓放溫﹐熱服﹐食前。

曾氏茴香湯和脾胃﹐進飲食﹐理腹痛﹐散邪气。

茴香炒良姜銼碎用東壁土炒﹐各一兩五錢蒼朮泔水浸一宿﹐去粗皮濾幹銼炒至微黃﹐二兩炙甘艸一兩

右銼焙爲末﹐每服一錢﹐燒鹽湯﹐空心調下。

錢氏安虫散治小兒虫痛。

胡粉炒黃鶴虱炒黃川楝子去皮核淨白礬枯﹐二錢半

右爲細末﹐每服一字﹐大者五分﹐米飲調下﹐痛時服。

又治虫痛極﹐不可忍。

漧漆半兩檳榔一枚﹐生用窯老一塊﹐再煆細研

右﹐窯老﹐恐窯中煆過泥物也。三件一處爲末﹐空心熱酒調﹐良久取下虫﹐立愈。

又

漧漆一兩﹐搗碎炒﹐令煙盡出

右用新汲水﹐入生麻油﹐空心調服。

又治上中二焦虛﹐或胃寒虫動及痛。

漧漆炒煙盡﹐二分雄黃一分巴豆霜一錢

右爲細末﹐糊丸如黍米大﹐量兒大小服之。取東引石橊根煎湯下﹐或苦楝根﹐或無荑湯﹐下五七丸至二三十丸﹐發時服。

蕪荑散主治同前。凡小兒痛時﹐便髙聲啼叫﹐人中上﹑鼻頭﹑唇口一時黑色﹐脈法當沈弱而弦﹐今反脈大﹐是虫證也﹐

白蕪荑漧漆炒﹐各等分

右爲細末﹐每服一字或五分﹐或一錢﹐米飲調下﹐發時服。

使君子丸治腹內諸虫作痛﹐口吐淸水。

使君肉薄切焙檳榔石橊東向根皮銼焙大黃半生半炮﹐各七錢半

右除檳榔銼曬不過火﹐餘三味再焙﹐同檳榔爲末﹐沙糖水煮麵糊﹐丸麻仁大﹐每服三十丸至五十丸﹐淡豬肉汁空心下。或雞肉汁亦好。

化虫飲消化虫毒在腹作痛。

檳榔石橊根皮焙漧﹐各一兩紅丹煆過雷丸貫眾雞頭者佳使君肉切焙﹐各二錢半炙艸枳殼去瓤麩炒微黃大黃各五錢

右爲細末﹐用淸油煎雞子一枚﹐如春餅樣﹐候冷﹐抄藥末一錢於上﹐攤勻﹐空心捲而食之。兒小者﹐用糯米粉水煮糊﹐丸如粟谷﹐每服十五粒至三十丸﹐以淡豬肉汁空心下﹐雞肉汁亦好。

二聖丸治復內諸虫﹐及消穀逐水﹐下气去風。

檳榔一兩巴豆十五粒﹐去殼膜心﹐大好者存油

右﹐檳榔銼曬爲末﹐巴豆碎切在乳缽內﹐極細杵﹐仍入檳榔末同再杵勻﹐麵糊丸菉豆大﹐每服七十七丸至九十九丸﹐用溫茶淸﹐五更初空心﹐止一投藥﹐見虫下盡﹐進以稀粥自安。

烏梅散治腹疼及初生嬰孩﹐臍下冷痛疝气等疾。

烏梅去核元胡索粉艸半生半炙﹐各五錢乳香沒藥鉤藤各二錢半

右件﹝口父﹞咀﹐每服二錢﹐水一盞﹐煎七分﹐空心溫服。

釣藤膏治小兒腹中極痛﹐幹啼後躽﹐名盤腸內釣。

乳香研沒藥研廣木香姜黃各四錢木鱉子仁二十一个

右先將後三味同爲細末﹐次研入上二味﹐煉蜜和成劑收貯﹐一歲兒可服半皂子大﹐余以意加減﹐煎釣藤湯化下﹐無時。次用魏香散。

魏香散

蓬朮半兩阿魏一錢

右先用溫水化阿魏﹐浸蓬朮一晝夜﹐焙漧爲細末﹐每服一字或半錢﹐煎紫蘇米飲﹐空心調下。

蒜乳丸治冷證腹痛夜啼。

大蒜一顆﹐慢火煨﹐香熟研爛乳香另研五分

右研爲丸﹐如芥菜子大﹐每服七粒﹐乳汁送下。

聖惠人參散治小兒卒吐下﹐腹痛不止。

人參當歸銼微炒﹐各半兩甘艸炙微赤銼漧薑炮裂銼黃芪銼各一分細辛一分

右件藥搗﹐粗羅爲散﹐每服一錢﹐以水一小盞﹐煎至五分﹐去滓稍熱服。量兒大小﹐以意加減頻服。

錢氏和中散和胃气﹐止吐瀉﹐定煩渴﹐治腹痛﹐思食。

人參白茯苓白朮甘艸銼炒漧葛銼黃芪白扁豆炒藿香葉各等分

右爲細末﹐每服三錢﹐水一盞﹐漧棗二个﹐去核﹐姜五片﹐煎至八分﹐食前溫服。

錢氏靈礬散治小兒虫咬﹐心痛欲絕。

五靈脂二錢白礬火飛﹐半錢

右同研﹐每服一二錢﹐水一鍾﹐煎至五分﹐溫服﹐無時﹐當吐出虫。

芍藥散

赤芍藥人參白朮黃芩川大黃微炒銼當歸各一分

右搗羅爲粗散﹐每服一錢﹐以水一盞﹐煎至五分﹐去滓﹐不計時候﹐量兒大小加減﹐溫服。

金鈴散

金鈴子炮去皮核蓬莪朮炮﹐各一兩茴香木香炮荊三稜炮﹐各半兩

右爲末﹐每服一錢或半錢﹐溫酒調下。

安息香丸【《全幼心鑑》】治小兒肚痛﹐曲腳而啼。

安息香酒蒸成膏沈香丁香藿香葉茴香各三錢香附縮砂仁炙艸各五錢

右爲末﹐以膏和煉蜜﹐丸芡實大﹐每服一丸﹐紫蘇湯化下。

黑龍丸【《幼幼近編》】治小兒腹痛。

生甘艸漧薑各二錢伏龍肝一兩人參茯苓百艸霜白朮各五錢

右爲末﹐粥丸梧子大﹐每服五丸﹐陳皮湯下。

平胃散【《局方》】治脾胃不和﹐不思飲食﹐心腹脹痛﹐口苦短气﹐惡心噯气﹐吞酸﹐面黃體瘦﹐嗜臥體痛﹐霍亂吐瀉等證。

厚朴薑汁制﹐五兩陳皮甘艸炙﹐各一兩蒼朮米泔浸焙漧﹐八兩

右爲末﹐每服二錢﹐姜棗水煎﹐沸湯點服亦得。常服調气暖胃﹐化宿食﹐消痰飲﹐辟四時不正之气。按前證若乳食停滯﹐噯腐吞酸﹐嘔噦惡心者﹐宜服是方。若飲食旣消﹐脾胃虛弱﹐嘔吐惡心者﹐則宜四君子湯。

單方

小兒胎寒﹐腹痛汗出﹕用衣中白魚二七枚﹐絹包於兒腹上﹐回轉摩之﹐以愈爲度。【《聖惠方》】

食積腹痛﹐必用紫蘇﹑萊菔子之類。【丹溪方】

治小兒好喫粽成肚腹痛﹕用黃連﹑白芍藥等分爲丸服。【初虞世方。】

小兒心痛﹕白烏骨雞屎五錢曬研﹐松脂五錢爲末﹐蔥頭汁和丸梧子大﹐黃丹爲衣﹐每醋湯服五丸﹐忌生冷硬物﹐三四日立效。【《嬰童百問》】

小兒盤腸气痛﹕延胡索﹑茴香等分炒研﹐空心米飲﹐量兒大小與服。【《衛生易簡方》】

小兒盤腸內釣腹痛﹕用蔥湯洗兒腹﹐仍以炒蔥搗貼臍上﹐良久尿出痛止。【湯氏《嬰孩寶鑑》】

小兒盤腸气痛﹕沒藥﹐乳香等分爲末﹐以木香磨水煎沸﹐調一錢服﹐立效。

小兒气痛﹕蓬莪朮炮熟爲末﹐熱酒服一大錢。【《十全博效方》】

小兒盤腸內釣﹐腹痛不止﹕用阿魏爲末﹐大蒜半瓣﹐炮熟研爛﹐和丸麻子大﹐每艾湯服五丸。【《總微論方》﹐下同】

小兒盤腸內釣﹕以蓬莪朮半兩﹐用阿魏一錢化水﹐浸一日夜焙研﹐每服一字﹐紫蘇湯下。

絞腸沙痛﹕馬蘭根葉細嚼咽汁﹐立安。【《幼幼近編》】

小兒盤腸气痛﹕用蘿卜子炒黃研未﹐乳香湯服半錢。【《楊仁齋直指方》】

小兒虫痛﹐胃寒﹐危惡證﹐與癇相似者﹕漧漆搗燒煙盡﹐白蕪荑等分爲末﹐飲服一字至一錢。【杜仁方】

小兒蛔嘴心腹痛﹔鶴虱研末﹐以肥肉油汁下之﹐五歲一服二分﹐虫出卽止也。

醫案

錢乙《小兒直訣》曰﹕辛氏女子五歲病虫痛﹐諸醫以巴豆﹑漧漆﹑硇砂之屬治之不效﹐至五日外﹐多哭而俯仰睡臥不安﹐自按心腹﹐時大叫﹐面無正色﹐或靑或黃﹐或白或黑﹐目無光而慢﹐唇白吐沫﹐至六日胸髙而臥轉不安﹐召錢至。錢詳視之﹐用蕪荑散三服﹐見目不除靑色﹐大驚曰﹕此病大困﹐若更加瀉則爲逆矣。至次日﹐辛見錢曰﹕夜來三更果瀉。錢於瀉盆中看如藥汁﹐以杖攪之﹐見有丸藥。錢曰﹕此子肌厚﹐當气實﹐今證反虛﹐不可治也。辛曰﹕何以然﹖錢曰﹕脾虛胃冷則虫動﹐而今反目靑﹐此肝乘脾﹐又更加瀉﹐其气極虛也。而丸藥隨糞下﹐卽脾胃已脫﹐兼形病不相應﹐故知死病。後五日昏篤﹐七日而死。

一小兒傷食發熱﹐吐瀉腹痛﹐欲服益黃散。余曰﹕內有丁香﹑良姜﹐非其所宜﹐前證乃脾胃受傷而無寒證。不信﹐仍服前藥﹐其痛益甚﹐二便不通﹐口舌糜爛而歿。

羅謙甫曰﹕一小兒五月間﹐因食傷冷粉﹐腹中作痛﹐遂與市藥鋪中﹐買得神芎丸服之﹐臍腹漸加冷疼﹐時發時止﹐逾七八年不已。因思古人云﹕寒者熱之。治寒以熱﹐良醫不能廢其繩墨而更其道也。據所傷之物﹐寒也﹔所攻之藥﹐亦寒也。重寒傷胃﹐其爲冷痛可知矣。凡人之脾胃喜溫而惡冷﹐況小兒血气尙弱﹐不任其寒﹐故陽气潛伏﹐寒毒畱連﹐久而不除。治病必先其本﹐當用和中養气之藥以救前失。服之月餘方愈。嗚呼﹗康子饋藥﹐孔子拜而受之﹐以未達不敢嘗﹐此保生之重者也。柰何常人拱默而令切脈﹐以爲能知病否﹐且脈者人之血气﹐附行經絡之間﹐熱勝則脈疾﹐寒勝則脈遲﹐實則有力﹐虛則無力﹐至於所傷何物﹐豈能別其形象乎﹖醫者不可不審其病源﹐而主家亦不可不說其病源。且此子之父﹐不以病源告醫﹐而求藥於市鋪中﹐發藥者亦不審病源﹐而以藥付之﹐以致七八年之病﹐皆昧此理也。孫眞人云﹕未診先問﹐最爲有準。東坡云﹕只圖愈疾﹐不欲困醫。二公之語﹐其有功於世大矣﹗

薛氏《保嬰撮要》曰﹕一小兒手足常冷﹐腹中作痛﹐飲食難化。余謂胃气虛寒也﹐先用益黃散二服痛止﹐次用六君子湯數劑卽愈。

一小兒酉戌時熱面赤﹐腹中作痛﹐按之益甚﹐服峻厲之劑﹐下五七次﹐發搐吐痰﹐作渴腹痛﹐按之不痛﹐此脾胃復傷而變證也﹐用七味白朮散﹑補中益气湯頓安。

一小兒每停食腹痛﹐面赤發暈﹐用淸中解郁湯而愈。後患搖頭咬牙﹐痰盛發搐﹐又吐酸腐﹐待其吐盡﹐翊日少以七味白朮散﹐次日又以參苓白朮散﹐調理脾胃﹐遂不復患。大抵吐後兒安﹐不必更服他藥﹐恐復傷元气也。

一小兒五歲停食腹痛﹐發熱面赤﹐或用養胃湯﹑枳實﹑黃連﹐更加腹脹﹐午後熱甚﹐按其腹不痛﹐余以爲脾虛而藥傷﹐用六君子湯數劑而痊。

一小兒素嗜肉食﹐腹中作痛﹐大便不調﹐半載之後﹐肚腹膨脹﹐右脇內結一塊﹐不時轉移﹔又三月﹐左脇內亦結一塊﹐胸腹亦脹﹐齦潰作渴﹐小便赤濇或澄白﹐大便色穢不一﹔又半載﹐頷下結核三五枚﹐服消塊行滯等藥﹐元气益虛﹐其塊益甚。余用四味肥兒丸﹑五味異功散之類﹐隨證進退治之﹐熱渴漸止。又月餘﹐腹脹漸消﹐更佐以九味蘆薈丸之類而痊。

一小兒飲食不節﹐或作瀉﹐或腹痛﹐或腹脹﹐腹中一塊﹐大便不調﹐作渴發熱﹐齦爛口臭﹐專服消道克滯﹐前證益甚﹐形體益瘦。余曰﹕面色黃中隱靑﹐脾土虧損而肝木所侮也。法當調補中气﹐平肝木﹐則脾气自旺﹐虛火自退﹐諸證自愈。遂用沖和湯﹑大蕪荑湯之類﹐果愈。

一小兒虫動心腹痛﹐先服蕪荑散下之﹐更加作嘔食少﹐口渴飲湯﹐右腮鼻準白中兼黃﹐此脾肺气虛也﹐余用異功散二服少愈﹐仍加炮姜一服而安。

一小兒曲腰啼叫﹐右腮靑黑﹐此臍腹內痛﹐卽盤腸內釣﹐因脾土虛寒﹐肝木乘之也。用六君子加木香﹑釣藤鉤卽愈。

一小兒因乳母大怒﹐亦患前證﹐面赤而啼﹐小便不利﹐用加味逍遙散加木通﹑車前子﹐母子服之並愈。

一小兒啼叫面赤﹐手足不冷﹐用釣藤飲隨愈。後因其母飲酒厚味﹐仍作啼﹐手足發熱﹐又用前藥加生地黃而愈。後又面靑手冷﹐啼叫吐瀉﹐其糞腥穢﹐用助胃膏一服而安。

一小兒患前證﹐曲腰而啼﹐額間出汗﹐足冷唇靑糞靑﹐先用釣藤膏治之愈。後復患﹐仍用釣藤鉤膏而痛減半﹐又煎蔥湯熨洗其腹﹐腹痛遂安。

一小兒唇靑足冷﹐啼聲不絕﹐用助胃膏一服稍安。又食生冷之物﹐前證仍作﹐更泄瀉不止﹐先用六君子加木香﹑漧薑一劑﹐乃去木香﹑漧薑又二劑﹐其瀉頓止。又用四君子少加升麻四劑﹐飲食加進。

一小兒十四歲腹痛吐瀉﹐手足常冷﹐肌體瘦弱﹐余謂稟命門火虛也﹐用六君子湯八味丸漸愈。畢姻後﹐因房勞勤讀﹐感冒發汗﹐綴以飲食勞倦﹐朝涼暮熱﹐飲食不思﹐用六君子﹑十全大補二湯尋愈。後不愼飲食起居﹐午前臍下熱起﹐則徧身如炙﹔午後自足寒至腰如冰。熱時脈洪大﹐按之如無﹑兩尺微甚﹔寒時則六脈微細如絕。湯粥稍離火食之﹐卽腹中覺冷﹐此亦稟命門火衰之證也。用補中益气湯﹑八味丸各百餘服漸愈。後大吐血﹐別悞服犀角地黃丸一劑﹐病益甚﹐飲食頓減﹐面色晄白﹐手足厥冷﹐或時發熱。寒時脈微細而短者﹐陽气虛微也﹔熱時脈洪大而虛者﹐陰火虛旺也。余用十全大補及八珍湯﹑六君子之類﹐但能扶持而血不止。復因勞役吐血甚多﹐脈洪大鼓指﹐按之如無﹐而兩寸脈短﹐此陽气大虛也。用人參一兩﹐附子一錢﹐佐以補中益气湯﹐諸證漸退。乃減附子五分﹐又各數劑﹐脈證悉退。乃每服用人參五錢﹐炮姜五分﹐月餘始愈。

