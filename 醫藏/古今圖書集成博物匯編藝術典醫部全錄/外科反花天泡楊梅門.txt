古今圖書集成醫部全錄卷三百七十四

外科反花天泡楊梅門

瘡瘍全書【宋竇漢卿】

天泡

此瘡之發﹐不拘老幼﹐皆由受酷暑熱毒之气﹐蒸入肌肉﹐初生一皰﹐漸至徧體漫爛無休﹐合家相染。此證須要淨湯淋洗﹐切勿以穢气觸之。內服淸肌燥濕湯﹐外用泥金刮毒膏。

楊梅

一名廣東瘡﹐一名黴瘡﹐皆臟腑之積毒﹐脾家之濕熱。其起也有三因﹐男子與生疳瘡婦人交﹐燻其毒气而生﹔或體虛气弱﹐偶遇生瘡之人﹐穢气入於腸胃而生﹔或先患瘡之人﹐在於客廁﹐去後﹐其毒气尙浮於客廁之中﹐不知偶犯﹐其毒气燻入孔中﹐漸至臟腑。或在頭頂中﹐或在肋下﹐或糞門邊先起﹐有雄有雌﹕雄者大如白果﹐徧身生五六十或百枚﹐分顆不成片﹔雌者小如豆瓣﹐徧身連片﹐膿汁淋漓﹐深能累人。嬰兒患此者﹐皆父母胎中之毒也。宜用汗藥﹐宜用服藥﹐宜用搽藥。不可服丸劑﹐恐內藏輕粉易愈故也。但輕粉乃水銀升者﹐腐腸爛骨﹐害不旋踵。

薛氏醫案【明薛己】

反花【瘡有胬肉凸出者是】

翻花瘡者﹐由瘡瘍潰後﹐肝火血燥生風所致。或瘡口胬肉突出如菌﹐大小不同﹔或出如蛇頭﹐長短不一。治法當滋肝補气﹐外塗藜蘆膏﹐胬肉自入。須候元气漸復﹐膿毒將盡﹐塗之有效。不然﹐𨿽入而復潰。若誤用刀鍼蝕藥灸火﹐其熱益甚﹐或出血不止﹐必致寒熱嘔吐等證。須大補脾胃爲善。

天泡

脈浮發熱或拘急者﹐發散表邪。脈沈發熱便祕者﹐解表攻裏。發熱小便赤濇者﹐分利消毒。

屬元气不足﹐邪气所乘﹐亦有傳染而患﹐受證在肝腎二經﹐故多在下體發起。有先筋骨痛而後患者﹐有先患而後痛者。初起脈浮數﹐邪在脾肺經也﹐先用荊防敗毒散解散之。脈弦數﹐邪在肝膽經也﹐先用龍膽瀉肝湯淸解之。脈沈數﹐邪在臟腑也﹐先用內疏黃連湯通導之﹐後用換肌消毒散爲主﹐愈後再無筋骨疼痛之患。若瘡凸赤作痛﹐熱毒熾盛也﹔瘡微作痛﹐毒將殺也。瘡色白而不結痂﹐陽气虛也﹔色赤而不結痂﹐陰血虛也。瘙癢﹐脈虛浮﹐气不能相榮也﹔搔癢﹐脈浮數﹐血不能相榮也。臀背間或頸間作癢﹐膀胱陰虛也。陰器間或股內癢﹐肝經血虛也。陰囊作癢重墜﹐肝經陰虛濕熱也。小便頻數﹐短少色赤﹐肝經陰虛也。小便頻數﹐色白短少﹐脾肺气虛也。面目瘙癢或變赤﹐外邪相搏也。眉間癢或毛落﹐肝膽血燥也。飲食少思﹐口渴飲湯﹐胃气虛也。飲食難化﹐大便不實﹐脾气虛也。侵晨或夜間泄瀉﹐脾腎虛也。若治失其法﹐有蝕傷眼目﹐腐爛玉莖﹐拳攣肢體者﹐但用九味蘆薈丸以淸肝火﹐六味丸以生腎水﹐蠲痺解毒飲以養血祛邪﹐亦有可愈者。若誤用輕粉等劑﹐反爲難治。

楊梅

濕勝者宜先導濕﹐表實者宜先解表﹐裏實者宜先疏內﹐表裏俱實者解表攻裏。表虛者補气﹐裏虛者補血﹐表裏俱虛者補气血。

證治準繩【明王肯堂】

天泡

天泡瘡﹐卽丹毒之類而有者﹐由天行少陽相少爲病﹐故名天泡。爲火熱客於皮膚間﹐外不得泄﹐熱怫血液﹐結而成泡﹐如碗豆瘡﹐根赤頭白﹐或頭亦赤﹐隨處而起。若自裏達於外﹐發在春夏﹐三焦俱熱﹐則服通聖散。若止從頭項兩手起者﹐此上焦熱也﹐則服涼膈散。若從身半以下起者﹐則服黃連解毒和四物湯。若發於秋冬﹐則宜升麻﹑葛根﹑犀角﹐或加蘗﹑芩一二味﹔外敷如馬齒莧﹑吳藍﹑赤小豆﹐薴根之類﹐皆解毒消腫﹐可用於初起之時。或蚶殼或龜甲﹑水龍骨﹐各煆存性﹐則收濕生肌﹐可用於浸淫之後。

楊梅

或問廣瘡何如﹖曰﹕此肝腎二經濕熱﹐或色欲太過﹐腎經虛損﹐感邪穢之气而成﹕或因下疳畜毒﹐纏綿不已而作。一名翻花瘡﹐肉反於外﹐狀如蠟色﹐有如綿花﹐故又名綿花瘡﹐此則邪毒盛。細小者名廣豆﹐或如赤根膿窠﹐此則邪毒淺。凡患此證﹐先宜食毒物以發之﹐後服通聖散之類﹐須用土茯苓對停服﹔毒勢旣殺﹐八珍十全大補湯之類以補气血。必守禁忌﹐方獲全愈。大忌房勞﹐如犯之﹐服藥不效。慮後結毒﹐一忌酸酢﹐酸斂邪毒﹐後結廣癬﹔一忌白腸﹐能發郁火﹐以致纏綿不已﹔一忌輕粉及冷水﹐致後筋骨疼痛﹐結成風塊﹐或一二年或數年方發﹐其狀堅硬﹐肉色平淡﹐或痛或癢﹐多結於骨節頭面喉鼻之間﹐經絡交會之處﹐已破則膿水淋漓﹐甚可畏也。輕則發廣癬﹐亦名千層癬﹐多生手心足底﹐重疊不已。又有餘毒﹐亦名气毒﹐筋骨疼痛﹐來去不定﹐亦名濕毒﹐筋骨痛酸﹐乍作乍止﹐宜隨其淺深治之。先服消風敗毒﹐後服補劑。瘡勢盛及結毒深者﹐必用燻藥﹔後服通聖散以泄火毒﹔後服八珍湯大補湯之類。弱者不宜燻﹐恐不能勝火气也。

外科正宗【明陳實功】

翻花

翻花者﹐乃頭大而蒂小﹐小者如豆﹐大者若菌﹐無苦無疼﹐揩之每流鮮血﹐久亦虛人。以唾津調冰螄散﹐徧擦正面﹐上用軟油紙包裹﹔根蒂細處﹐用綿連紙紮緊﹐十日後﹐其患自落﹐換珍珠散摻之收口。又有根蒂不小﹐如鱉棋子樣﹐難紮﹐以前藥搽上﹐用麵糊綿紙封上二重﹐用心勿動﹐亦以十日乃落﹐摻珍珠散。

天泡

天泡者﹐乃心火妄動﹐脾濕隨之﹐有身體上下之不同﹐寒熱天气之微異。上體者﹐風熱多於濕熱﹐宜涼血散風。下體者﹐濕熱多於風熱﹐宜滲濕爲先。外用胡粉散﹑石珍珠散搽之自愈。此不早治﹐變爲頑風紫癜﹐則難痊矣。

楊梅瘡總論

夫楊梅瘡者﹐以其形似楊梅﹐又名時瘡﹐因時气乖變﹐邪气湊襲﹔又名綿花瘡﹐以其綿綿難絕。有此三者之稱﹐總由濕熱邪火之化﹐但气化傳染者輕﹐精化欲染者重。故气化乃脾肺受毒﹐其患先從上部見之﹐皮膚作癢﹐筋骨不疼﹐其形小而且幹﹔精化乃肝腎受毒﹐其患先從下部見之﹐筋骨多疼﹐小便濇淋﹐其形大而且硬。如气化者﹐毒在皮膚﹐未經入裏﹐宜服萬靈丹﹐洗浴髮汗﹐解散皮膚之毒。精化者﹐毒在骨髓﹐未透肌膚﹐宜服九龍丹﹐通利大小二便﹐以瀉骨中之毒。甚者二服皆可。行散之後﹐體實者升麻解毒湯﹐體弱者歸靈內托散。服至筋骨不疼﹐瘡根淡白﹐內毒已解﹐方用點藥。輕者半年﹐重者一載﹐始能得愈。如患者不遵此法﹐欲其速愈﹐妄用燻條擦藥哈吸等法﹐往往致成後患者多矣。

看法

初起﹐無頭痛﹐筋骨不作痛﹐小水無濇淋﹐瘡幹細者﹐輕。已生﹐頭面稀少﹐口角無瘡﹐項下胸背𨿽多﹐穀道尙無者﹐可治。初生﹐瘡發下疳﹐次生魚口﹐復作筋骨疼痛﹐瘡發非祥﹔瘡生紅紫堅硬﹐手足多生﹐形如湯潑泡生﹐害非輕淺。

治法

初起先從濇淋﹐次傳筋骨作疼﹐後發其瘡﹐亦宜攻利。若外無疳瘡﹐內無筋骨作痛﹐時气所感者﹐微散之。瘡從交媾不潔﹐乃生下疳﹐小水濇滯不通﹐當行導利。上部作癢﹐瘡多﹐消風淸熱﹔下部作疼癢甚﹐瀉濕爲先。紅紫盛瘡髙﹐涼血解毒﹐淡白毒輕瘡薄﹐攻捕兼行。手足皮膚枯槁﹐鵝掌風﹐生柏葉﹑二礬煎湯燻洗卽好。頭髮眉毛脫﹐油風何須說﹐神應養眞丹﹐早服稀疏脫。點點楊花癬﹐片片癩風瘡﹐宜服換肌丸﹐效應如同掃。

景嶽全書【明張介賓】

天泡

天泡瘡﹐形如水泡﹐皮薄而澤﹐或生頭面﹐或生徧身﹐乃太陰陽明風熱所致﹐故見於皮毛肌肉之間﹐宜淸血涼血﹐熱解則愈。如兼表邪而發熱脈數者﹐宜荊防敗毒散。如火盛者﹐或加芩﹑連﹑連翹﹑金銀花﹑元參之屬。如焮腫疼痛脈數便結者﹐此表裏俱實也﹐宜防風通聖散雙解之。如外多毒水﹐以金黃散敷之﹐無有不愈。

楊梅

楊梅瘡一證﹐以其腫突紅爛﹐狀如楊梅﹐故爾名之。其在西北人﹐則名爲天泡瘡﹐東南人又謂之廣東瘡。凡毒輕而小者﹐狀類茱萸﹐故名茱萸瘡。毒甚而大者﹐泛爛可畏﹐形如綿花﹐故名綿花瘡。大都此證必由淫毒傳染而生﹐蓋此淫穢之毒﹐由精泄之後﹐气從精道﹐乘虛直透命門﹐以灌衝脈﹐所以外而皮毛﹐內而骨髓﹐凡衝脈所到之處﹐則無處不到﹐此其爲害最深最惡。設初起時去毒不淨﹐或治失其宜﹐而隨至敗爛隕命者﹐蓋不少矣。或至二三十年之後﹐猶然發爲瘋毒﹐或致爛頭﹐或致爛鼻﹐或四肢幽隱之處臭爛不可收拾﹐或遺毒兒女致患終身﹐其惡如此﹗靜而思之﹐則有見此惡道﹐而不爲寒心知避者﹐其愚亦甚矣。故凡治之之法﹐最當知切要﹐不可不愼也。亦有不因淫毒傳染﹐偶中濕熱而患者﹐此不過在皮毛肌肉之間﹐淸去濕熱﹐自當全愈﹐無足慮也。

今人每遭此毒﹐或畏人知﹐或畏毒甚﹐而大用攻擊峻利等藥﹐多致邪毒未除﹐而元气先敗﹐或成癆瘵﹐或卽殞命﹐或愈久愈甚﹐以致敗壞不能收斂﹐皆元气先敗之故也﹐余見之多矣。故凡被此病者﹐切不可驚慌﹐亦不可專肆攻擊﹐但按法漸解其毒﹐務使元气毫無損傷﹐則正能勝邪﹐𨿽毒無害。若正不勝邪﹐則微毒亦能殺人。此其要也﹐不可不察。

廣瘡治法﹕凡其初起而元陽未傷﹐毒亦未甚﹐宜速用淸利﹐使從小便利去其毒﹐惟換肌消毒散爲第一﹔其次則五加皮飲亦妙。或兼火邪者﹐宜祕仙方餘糧湯。或稟气多弱者﹐宜茯苓膏。凡此諸藥﹐或十日﹐或半月﹐甚者一月﹐無不見效。

凡生瘡毒者﹐宜服槐花蕊至二三升﹐則毒從小便泄去﹐可免終身之患﹐眞神方也。

此瘡初起時﹐多有先下疳﹐次便毒而後瘡出﹐是爲一套。若便毒勢甚腫痛﹐熱祕而元气素彊者﹐卽宜用會膿散或牡蠣散﹐先去其毒之大勢﹐而後用前方諸藥﹐亦要著也。

此瘡久而不愈﹐或元气素弱﹐或因克伐致虛﹐但見有正不勝邪之勢﹐則當酌其輕重﹐或以純補元气爲主。凡脾腎陰陽气血﹐皆宜隨證用方﹐但使气血得復﹐則𨿽毒無害。最忌見不眞而執兩端﹐則終歸無益﹐亦是要著。

飲食宜否﹐有謂宜忌口者﹐有謂不宜忌口者而任其發透﹐總之亦有其要。蓋瘡毒初染﹐毒本未甚﹐此時只宜淸利﹐使毒漸消爲善。若食發物﹐則愈發愈多而毒愈甚矣﹐此則宜忌之時也。若瘡毒已久﹐元气已弱﹐膿汁旣多﹐血气旣耗﹐斯時也﹐非以藥食滋補﹐則日見消敗﹐何以收效﹖此則不宜忌者也。宜忌不宜忌﹐亦宜補不宜補之法耳。使不知辧﹐安能無誤﹖

瘡生頭面﹐或徧身不便處﹐欲其速愈﹐但用點藥﹐則二三日可以脫落﹐亦神妙者也﹐但此惟治標之法耳。

瘡毒久畜﹐發爲風毒﹐亦名楊梅癰漏﹐或蝕筋﹐或附骨﹐潰爛不收﹐最爲惡候。近來治法﹐惟五寶丹爲最效﹔及徐東臯楊梅癰漏方﹐或祕傳水銀膏﹐宜擇用之。

結毒

結毒者﹐燻火收遏瘡毒而沈於骨髓也。又有未經燻擦﹐見苗未久﹐服藥不多﹐內毒未盡﹐便用點藥收斂﹐郁遏毒气者﹐亦能致之。發則先從筋骨疼痛﹐日後漸漸腫起﹐發無空處﹐隨便可生。發在關節中﹐則損筋傷骨﹐縱愈曲直不便﹔發於口鼻﹐則崩梁缺唇﹐𨿽痊破形更相。發於咽喉者﹐更變聲音﹔發於手足者﹐妨於行走。苦楚一生﹐毒遺數代。情關一錯﹐禍起百端。初起筋骨疼痛﹐服金蟾脫甲酒﹐發汗自愈。虛弱者芎歸二朮湯﹐頭疼欲破者天麻餅子﹐並吹鼻碧雲散。年餘流串筋骨不愈者﹐五寶散。虛弱者﹐潰爛疼痛不斂者﹐十全大補湯同土茯苓煎服。初起筋骨痛甚者﹐雷火鍼法。已潰腐爛者﹐解毒紫金膏﹐依法施治。年遠毒盛者﹐元武丹兼外擦靈藥。年代淺近者只在百日﹐自然可愈﹐毋得再燻﹐爲禍害人也。治法俱照楊梅瘡證。

方

淸肌燥濕湯治天泡瘡。

蒼朮白朮升麻甘艸澤瀉木通生地白芍苦參黃蘗知母黃芩茯苓枳殼連翹小柴胡水二鍾﹐姜三片﹐棗二枚﹐煎服。

泥金刮毒膏治前證。

韭地蚯蚓糞三錢元明粉二錢滑石末一錢

右研細末﹐新汲水調勻﹐鵝毛潤患上三兩日﹐然後再用茶洗淨﹐將檳榔﹑天花粉﹑黃連﹑黃蘗末各一錢﹐麵粉四錢和勻﹐幹摻自愈。

汗藥治楊梅瘡。

升麻白芷甘艸蒼朮當歸穿山甲赤芍羌活獨活防風荊芥柴胡麻黃連翹木通薄桂桔梗金銀花水酒各一鍾﹐煎八分﹐乘熱服之﹐以衣覆身出汗爲妙。

煎藥治前證。

人參白朮防風連翹金銀花各一錢木瓜二錢白蘚皮一錢半皂莢子薏苡仁當歸川芎白芍熟地各八分升麻甘艸各三分用冷飯團四兩﹐水六碗﹐煎至四碗﹐濾去滓﹐每藥一劑﹐用汁二碗﹐煎八分。在上食後﹐在下食前﹐徧身不拘時服。忌茄子糟物牛肉茶葉。服四十劑﹐方無後患。巓頂加槁本。

燻洗方夏天一日一洗﹐冬天兩日一洗。

防風芍藥山梔苦參薄荷金銀藤蒼朮黃蘗地楡黃芩連翹蘄艾地骨皮花粉豨薟艸各三錢鉛一斤紫蘇一把水二斗﹐煎數沸﹐去渣﹐傾在浴盆內﹐將板一片﹐放在盆上﹐坐之﹐上下周圍﹐以席遮護﹐無風處拭漧﹐後搽點藥。

點藥

珍珠一錢麝香二分杏仁去皮輕粉各五錢

右四味﹐各另研和勻﹐用雄豬膽汁調勻﹐搽入肌肉﹐不見藥爲效。如有水出﹐再挹再搽。

行藥服藥久不愈。

白僵蠶三錢全蠍七枚﹐焙當歸白芷穿山甲炮﹐各二錢大黃焙﹐四錢

右爲末﹐五更空心蜜湯調下﹐作丸酒下亦可。利行數次﹐薄粥補之。或次日﹐或隔一日﹐如前服﹐則濕熱虫毒自消。

點藥【《景嶽全書》﹐下同。】治綿花瘡。

杏仁取霜眞輕粉二味等分爲末﹐敷於瘡上﹐二三日﹐卽痂脫落。

武定侯方治前證。

雄黃一錢半杏仁去皮﹐三十粒輕粉一錢

右同細末﹐用雄豬膽汁調敷之﹐二三日卽愈。百發百中﹐天下第一方也。

藜蘆膏治一切瘡疽努肉突出﹐不問大小長短

藜蘆一味爲末﹐以生豬脂和研如膏﹐塗患處﹐周日易之。

胭脂散治反花瘡。

胭脂貝母胡粉各一分硼砂沒藥各半分

右研細﹐先以溫漿水洗拭﹐後敷藥。

甘艸塗敷方治反花瘡。

甘艸半生半炒礬石人中白密陀僧各半兩

右爲細末﹐以童子小便半盞﹐以火熬用竹篦攪成膏﹐取塗瘡上﹐日五次。

惡實根塗敷方治反花瘡﹐並諸瘡積年不瘥者。

惡實根研末﹐四兩豬脂二兩

右調和糊塗瘡上﹐日三四次。

換肌消毒散治時瘡不拘初起潰爛。

土茯苓五錢當歸酒洗白芷皂角刺薏苡仁各一錢白蘚皮木瓜不犯鐵器木通金銀花各七分炙甘艸五分

右﹐水煎服。

蠲痺消毒散治時瘡肢節拘攣。

姜黃土茯苓獨活各五錢白朮當歸各一錢五分赤芍藥一錢白芷五分

右﹐水煎服。

蠲毒換肌散治楊梅瘡。

冷飯團白色者﹐木槌打碎﹐四兩

右以長流水四大碗﹐入砂鍋內煎至三碗﹐入後藥﹕黃﹝艸舌﹞蔞連仁切﹐一个黃芪用鹽水炒﹐三錢白芍藥當歸各一錢半木瓜白芷風藤白蘚皮貝母天花粉穿山甲皂角刺甘艸節各一錢漢防己七分金銀花三錢鱉虱胡麻炒研﹐二錢豬胰子切碎﹐一兩

右﹐再煎至一大碗﹐通口頓服﹐胃弱者分爲二服﹐日三服。

楊梅瘡丸藥

白花蛇四寸﹐酥炙露蜂房一枚﹐煆全蠍四枚﹐酒浸蜜炙﹐去足螫蜈蚣二條﹐煆龜板一兩﹐酥炙雄黃飛丹各一錢槐花米雨前茶各五錢孩兒茶辰砂各五分﹐爲衣麝香三分﹐同炒爲衣

右用黃米飯爲丸﹐日進二三服﹐好酒送下﹐七日後瘡卽光矣。

發黴瘡毒方

雄羊肉一斤﹐水八碗煮熟﹐入後藥再煮川芎大黃蟬蛻麻黃威靈仙各一兩﹐虛者少用。共五味﹐入羊肉內﹐煎至一大碗﹐空心服。其羊肉任意食之﹐蓋被取汗﹐天明洗浴。只用一貼﹐立效。

圍藥方

丁香檀香沈香乳香各五錢麝香一錢桑霜二兩赤石脂三兩碱水調圍。

廣瘡膏亦治結毒。

黃連黃蠟各三錢木鱉去売蘄艾各二錢韶粉白蠟各一錢半雄黃一錢龍骨五分冰片一分鑪甘石五錢香油煎膏。原方有樟腦三錢﹐恐作痛﹐故去之。

燻法治楊梅瘡毒﹐流注四肢﹐或徧身結成大瘡﹐久不能愈者﹐用此法燻之極妙﹐能收輕粉毒。

好蘄艾葉一斤﹐挼熟雄黃黃丹各一兩松香四兩蒼朮半斤﹐米泔制過

右四味爲末﹐入艾拌勻﹐用黃紙做成藥筒五寸長﹐以火燒著一頭﹐將煙燻瘡口﹐待筒燒過一半﹐去筒﹐用水銀膏貼之﹔次日又洗又燻之﹐半月有效。如重﹐二十日有效。

洗藥方

石菖蒲荊芥防風羌活獨活金銀藤地骨皮何首烏甘艸

右﹐日日煎湯洗之。

水銀膏亦治臁瘡。

無名異水銀銀朱黃丹百艸霜各等分

右研極細和勻﹐用桐油調成膏﹐油紙攤作隔紙膏貼之。其油紙先用黃連﹑黃蘗煎湯刷數徧﹐然後攤貼。

消風散葉心仰方﹐下同。治久年楊梅漏毒瘡。

川連黃蘗黃芩防風荊芥梔子連翹赤芍白芍川芎陳皮牛膝甘艸蒺藜京子木瓜苦參元參羌活獨活生地大黃用水煎服。實者服七八貼﹐虛者少服﹐再服對金丸收功。

對金丸治久年漏毒楊梅瘡。

上好輕粉不拘多少﹐用黃連一錢﹐黃蘗﹑黃芩各二錢﹐三味以水煎濃汁﹐濾去渣﹐入輕粉於汁內﹐浸一宿﹐次日去汁曬漧爲細末﹐四錢雄黃乳香生朱砂沒藥生白芷曬漧公丁香各二錢半歸須曬漧淨槐花曬漧淨金銀花各一兩十味共爲末﹐米糊爲丸如菉豆大﹐每日早晚空心服十丸﹐俱用土茯苓煎湯送下。服至六七日內﹐牙齒肉疼痛時﹐其丸莫服﹐停止三五日﹐俟痛止後﹐每日仍服二次收功。其丸𨿽小﹐力量最大﹐切不可多服﹐謹愼謹愼﹗小兒只可服二三丸。

黃蠟膏治年久毒漏﹐楊梅癰疽﹐裏外臁痛﹐身上爛者。

川黃連黃蘗荊芥白芷紫艸苦參郁金各一錢大楓子九个

右作一貼﹐用麻油一盞﹐豬油一片如銅錢大﹐將藥入油內同煎﹐煎至藥渣黑色﹐用棕一片﹐濾去渣再煎﹐先放松香二錢鎔化﹐後入黃蠟五錢﹑白蠟五錢鎔化﹐取起將碗盛著﹐再入後末藥。

末藥方

輕粉一錢枯礬五分兒茶八分自然銅煉過酢淬七次﹐用六分鱉殼燒灰﹐二錢五味共研末﹐入前黃蠟膏內。

搽楊梅瘡方

烏棗肉燒灰﹐一兩膽礬七分輕粉二錢用豬膽汁調搽。

又方搽楊梅頑瘡久不愈者。

升過鉛粉一錢眞輕粉二錢杏仁七个三仙丹一分

右將鉛粉﹑輕粉﹑三仙丹共爲細末﹐後擂杏仁極爛似餈樣﹐更將艸藥仙艸葉擂爛作餅子﹐貼此藥於瘡上﹐六七日取下卽愈。先將苦薺菜煎水洗去皮﹐方用此藥搽於瘡上。

神異膏治癰疽瘡毒甚效﹐此瘡瘍中第一藥也。

露蜂房兒少者杏仁去皮尖雙仁﹐各一兩蛇蛻鹽水洗焙元參各半兩黃芪三錢男子發洗﹐如雞子一團黃丹十二兩麻油二斤先以杏仁﹑元參﹑黃芪入油煎至將黑色﹐方人蜂房﹑蛇蛻﹑亂髮再煎至黑﹐濾去渣﹐徐徐下黃丹﹐慢火煎﹐以柳枝不住手攪﹐滴水撚﹐軟硬得中﹐卽成膏矣。

防風通聖散治一切風熱積毒﹐瘡腫發熱﹐便祕表裏俱實者。

芍藥炒芒硝滑石煆川芎當歸酒拌桔梗石膏煆荊芥麻黃各四分半薄荷大黃煆山梔炒白朮炒連翹甘艸炙防風黃芩炒﹐各五分作一劑﹐水二鍾﹐煎八分服。

大連翹飲治斑疹丹毒瘙癢﹐或作痛﹐及大人小兒風邪熱毒焮痛﹐或作癢﹐小便濇。

連翹瞿麥荊芥木通芍藥當歸酒拌蟬蛻甘艸防風柴胡滑石煆山梔炒黃芩各一錢作一劑﹐水一鍾半﹐煎七分。如小兒宜爲細末﹐每服一二錢﹐滚湯調下。

冰螄散【《正宗》﹐下同。】治翻花瘡。

大田螺五枚﹐去殼﹐綫穿曬漧白砒一錢二分﹐面裹煨熟冰片一分硇砂二分用曬漧螺肉切片同煨熟﹐白砒研爲細末加片腦再研﹐密收。

珍珠散治前證。

靑缸花五分珍珠一錢﹐入豆腐內煮數滚研細眞輕粉一兩

右三味共研千轉﹐細如飛面﹐密收。

解毒瀉心湯治心經火旺﹐酷暑時臨﹐致生天泡﹐發及徧身者。

黃連防風荊芥山梔黃芩牛蒡子滑石元參知母石膏各一錢甘艸木通各五分水二鍾﹐燈心二十根﹐煎八分﹐食遠服。

淸脾甘露飲治脾經濕熱郁遏﹐乃生天泡﹐下體多而疼痛者。

白朮赤茯苓山梔茵陳麥門冬生地黃芩枳殼蒼朮澤瀉連翹甘艸元明粉各等分

右﹐水二鍾﹐竹葉燈心各二十件﹐煎八分﹐食前服。

胡粉散治天泡紅腫發熱﹐急脹疼痛﹐用鍼挑破﹐摻此藥。

杭粉一兩輕粉石膏煆蛤粉各二錢共研極細﹐挹幹患上﹐用此摻之﹐或用絲瓜葉搗汁調搽亦好。如冬月無此﹐用染布靑缸汁調搽。

石珍散治天泡日久作爛﹐疼痛不已﹐膿水淋漓者。

石膏煆輕粉各一兩靑黛黃蘗末各三錢

右共研極細﹐甘艸湯洗淨﹐以此藥摻之﹐其疼卽止。

加味遺糧丸治楊梅初起﹐筋骨疼痛﹐及已成數月﹐延綿不已﹔並楊梅風毒﹐誤服輕粉﹐癱瘓骨疼﹐不能動履。

川芎當歸防風薏苡仁木瓜金銀花木通白蘚皮茅山蒼朮威靈仙各一錢甘艸五分皂莢子五个﹐切片微炒仙遺糧二兩瘡久气虛者加人參。水二碗﹐煎八分﹐量病上下﹐食前後服。腿腳之下﹐加牛膝一錢。病淺者一月可退﹐病深者百日可痊。忌牛肉燒酒海腥煎炒。此瘡發時﹐多先起於下疳﹐若以此方預服之﹐可以止其不發梅瘡也。

解毒天漿散治楊梅瘡﹐不問新久﹐徧身潰爛﹐及筋骨作疼者。

天花粉二錢防風防己皂角鍼白蘚皮連翹川芎當歸風藤木瓜金銀花蟬蛻薏苡仁各一錢甘艸五分土茯苓二兩下部加牛膝。水二鍾﹐煎八分﹐臨服入酒一杯﹐量病上下服之。

升麻解毒湯治楊梅瘡筋骨疼痛﹐久而不愈﹔及治遠年近日﹐流注結毒﹐皮肉破爛﹐咽喉損破者﹐並宜服之。

川升麻新鮮皂角鍼各四錢上白土茯苓一斤

右﹐項以上加白芷﹑咽內加桔梗﹑胸腹加白芍﹑肩背加羌活﹑下部加牛膝各一錢﹐用水八碗﹐煎至四碗﹐作四次一日服盡。每次頓熱﹐加麻油三茶匙和勻﹐量病上下﹐食前後服之。瘡甚者不過十服。

歸靈湯治楊梅瘡不問新久﹐但元气虛弱者。

川芎當歸白芍熟地薏苡仁木瓜防己天花粉金銀花白蘚皮人參白朮各一錢甘艸五分威靈仙六分下部加牛膝五分。水三鍾﹐煎二鍾﹐二次量上下食前後服之﹔渣再煎八分服。

防風必效散治楊梅瘡濕熱太盛﹐瘡髙稠密﹐元气素實者。

防風防己荊芥白蘚皮連翹槐花蒼朮皂角鍼風藤木通白芷天花粉木瓜金銀花翻白艸各一錢甘艸五分土茯苓四兩初起加大黃三錢。水三碗﹐煎二碗﹐二次服﹔渣再煎一碗。服後﹐飲酒一大杯﹐卽靜睡一時許﹐更妙。

翠雲散治楊梅瘡﹐已服內藥﹐根腳不紅﹐瘡勢已退者。

銅綠膽礬各五錢輕粉石膏煆﹐各一兩共研極細﹐磁罐收貯﹐濕瘡幹摻﹑幹瘡公豬膽汁調塗﹐三日點三次﹐其瘡自幹而愈。

鵝黃散治楊梅瘡潰爛成片﹐膿穢多而疼甚者。

石膏煆輕粉黃蘗炒

右各等分﹐爲極細末﹐幹摻爛上﹐卽可生疤。再爛再摻﹐毒盡乃愈。此解毒止痛收幹之效藥也。

單方

反花惡瘡﹕胡粉﹑胭脂各一兩爲末﹐鹽湯洗淨敷之﹐日五次。【《聖惠》﹐下同。】

反花瘡毒﹐初生惡肉如米粒﹐破之血出﹐肉隨生反出於外﹕鵓鴿屎三兩﹐炒黃爲末﹐溫漿水洗後敷之。

反花惡瘡﹐肉出惡飯粒﹐根深膿潰﹕柳枝葉三斤﹐水五升﹐煎汁二升﹐熬如餳﹐日三塗之。

反花惡瘡﹕鯽魚一个去腸﹐以羯羊屎塡滿燒存性﹐先以米泔洗過搽之。

反花惡瘡﹐內生惡肉如飯粒﹐破之血出﹐隨生反出於外﹕鼠尾艸根切同豬脂搗敷。【《總錄》﹐下同。】

又方﹕蒼耳葉搗汁服三合﹐並塗之﹐日二上。

又方﹕藜蘆末豬汁和敷﹐日三五上。

又方﹕雞腸艸研汁拂之﹐或爲末﹐豬脂調擦極效。【《醫林正宗》】

又方﹕馬齒莧一斤﹐燒研﹐豬脂和敷。

天泡濕瘡﹕龍葵苗葉搗敷之。

又方﹕天泡﹐艸鈴兒搗敷之﹐亦可爲末﹐油調敷。【《雜興方》】

天泡熱瘡﹕藍葉搗敷之。【《聖惠》】

天泡濕瘡﹕花粉﹑滑石等分爲末﹐水調搽之。【《普濟方》﹐下同。】

又方﹕無名異末﹐井華水調服之。

又方﹕野菊花根﹑棗木﹐煎湯洗之。【《集成》】

又方﹕黃藥子末搽之。【《集簡方》﹐下同。】

又方﹕生百合搗搽﹐一二日卽安。

又方﹕絲瓜汁調辰粉頻搽之。

又方﹕荷花貼之。【《簡便方》】

又方﹕蓮蓬殼燒存性研末﹐井泥調塗﹐神效。【《海上方》】

楊梅毒瘡﹕用銅綠酢煮研末﹐燒酒調搽﹐極痛出水﹐次日卽幹﹔或加白礬等分研摻。【《簡便方》】

又方﹕黑鉛﹑廣錫各二錢半結砂﹐蜈蚣二條爲末﹐紙捲作撚﹐油浸一夜﹐點燈日照瘡二次﹐七日見效。【《集元方》】

楊梅毒瘡﹕水銀﹑黑鉛各一錢結砂﹐黃丹一錢﹐乳香﹑沒藥各五分爲末﹐以紙捲作小撚﹐染油點燈﹐日照瘡三次﹐七日見效。

又方﹕用水銀﹑黑鉛結砂﹐銀朱各二錢﹐白花蛇一錢爲末﹐作紙撚七條﹐頭日用三條﹐自後日用一條﹐香油點燈放被內燻之﹐勿透風。頭上有瘡﹐連頭蓋之。

又方﹕水銀一錢二分﹐黑鉛﹑白錫各八分共結砂﹐黃丹四分﹐朱砂六分爲末﹐分作十二紙撚﹐以香油浸燈盞內﹐點於小桶中﹐以被圍病人坐之﹐以鼻細細吸咽﹐三日後﹐口吐出惡物爲效。

楊梅瘡癬﹕汞粉﹑大楓子肉等分爲末塗之﹐卽愈。【《衛生》﹐下同。】

又方﹕用輕粉二錢﹐杏仁四十二个去皮﹐洗瘡拭漧搽之﹐不過三日卽愈﹔幹則以鵝膽汁調。

楊梅毒瘡﹕用輕粉一錢﹐雄黃﹑丹砂各二錢半﹐槐花炒﹑龜板炙各一兩爲末﹐糊丸梧子大﹐每服一錢﹐冷茶下﹐日二服﹐七日愈。【《統旨》】

又方﹕用輕粉﹑胡桃仁﹑槐花炒研﹑紅棗肉各二錢﹐搗丸﹐分作三服﹐初日雞湯下﹐二日酒下﹐三日茶下。三日服盡﹐五日瘡幹﹐七日痂落。【《經驗方》】

又方﹕用豶豬腎一對﹐去膜批開﹐各摻輕粉一錢﹐紮定﹐麻油二兩﹐煨熟頓食。若口腫牙疼﹐仍服金銀花藥。

又方﹕用大雞卵一枚﹐去黃畱白﹐入輕粉一錢﹐攪勻﹐紙糊﹐飯上蒸熟食。

楊梅毒瘡﹕銀朱﹑官香等分爲末﹐以紙捲作撚﹐點燈置桶中﹐以鼻吸煙﹐一日一作﹐七日愈。

又方﹕銀朱二錢﹐孩兒茶﹑龍掛香﹑皂角子各一錢爲末﹐如上法用。

又方﹕銀朱﹑輕粉各一錢﹐黃蠟﹑淸油各一兩﹐化開和水﹐以油紙攤貼﹐瘡痂自脫也。

楊梅毒瘡﹕酢調膽礬末敷之。痛甚者﹐加乳香﹑沒藥。出惡水﹐一二上卽幹。

楊梅毒瘡﹕用冷飯團四兩﹐皂角子七个﹐水煎代茶飲。淺者二七﹐深者四七﹐見效。【《雜興方》﹐下同。】

又方﹕冷飯團一兩﹐五加皮﹑皂角子﹑苦參各三錢﹐金銀花一錢﹐好酒煎﹐日一服。

楊梅癬瘡﹕水萍煎汁﹐浸洗半日﹐數日一作。【《集簡方》﹐下同。】

楊梅毒瘡﹐乃陽明積熱所生﹕槐花四兩略炒﹐入酒二盞﹐煎十餘沸﹐熱服。胃虛寒者勿用。

椰子瓤﹕主治楊梅瘡﹐筋骨痛﹐燒存性﹐臨時炒熱﹐以滚酒泡服二三錢﹐暖覆取汗﹐其痛卽止﹐神驗。【時珍】

楊梅瘡爛﹕古墻上螺螄殼﹑辰砂等分﹐片腦少許爲末﹐擦之。

楊梅惡瘡﹕馬鞭艸煎湯﹐先燻後洗﹐气到便爽﹐痛腫隨減。

又方﹕大楓子燒存性﹐和麻油﹑輕粉研塗﹐仍以殼煎湯洗之。【《衛生方》】

楊梅天泡﹕天花粉﹑芎藭各四兩﹐槐花一兩爲末﹐米糊丸梧子大﹐每空心淡姜湯下七八十丸。【《簡便方》】

楊梅諸瘡﹕水銀一兩﹐朱砂﹑雄黃各二錢半﹐白礬﹑綠礬各二兩半﹐研勻罐盛﹐燈盞蓋定﹐鹽泥固濟﹐文武火煉﹐升罐口掃收。每以三錢﹐入乳香﹑沒藥各五分﹐灑太乙膏上貼之﹐絕效。名五寶霜。

又方﹕粉霜一味搽之。【《集簡方》】

又方﹕龍掛香﹑孩兒茶﹑皂角子各一錢﹐銀朱二錢爲末﹐紙捲作撚﹐點燈置桶中﹐以鼻吸煙﹐一日三次﹐三日止﹐內服解毒藥﹐瘡卽幹。【《集簡方》】

楊梅瘡﹐不拘新久輕重皆效﹐名金蟾脫甲酒。用好酒五斤﹐大蝦蟆一个浸酒內﹐封瓶口﹐煮香二枝取起﹐待次日隨量之大小﹐以醉爲度。冬夏蓋暖﹐出汗爲效。存酒次日只服量之一半﹐酒盡瘡愈。又治楊梅結毒﹐筋骨疼痛﹐諸藥不效者﹐更妙。服七日後﹐不許見風爲要。忌口及房事﹐百日絕根矣。

醫案

《薛己醫案》曰﹕判官張承恩內股患癰將愈﹐翻出一肉如菌﹐余曰﹕此屬肝經風熱血燥﹐當淸肝熱﹐養肝血。彼謂不然﹐乃內用降火﹐外用追蝕﹐蝕而復翻﹐翻而復蝕﹐其肉益大﹐元气益虛﹐始信餘言。遂內用梔子淸肝散﹐外用藜蘆膏而痊。

一上捨素膏粱善怒﹐耳下結一核﹐從潰而瘡口翻張如菌﹐焮連頭痛﹐或胸脇作脹﹐或內熱寒熱﹐或用淸熱消毒之藥﹐年餘未瘥﹔余用補中益气湯﹑六味地黃丸而尋愈。

一男子背瘡斂如豆許﹐翻出肉寸餘﹐用消蝕割系法﹐屢去屢大﹐此肝經血虛風熱﹐余用加味逍遙散三十餘劑﹐塗藜蘆膏而消﹐又用八珍散倍用參﹑芪﹑歸﹑朮而斂。

一婦人素善怒﹐臂患癰﹐瘡口出肉﹐長二寸許﹐此肝脾鬱怒﹐气血虛而風內動﹐用加味逍遙散﹐塗藜蘆膏而愈。後因怒患處脹悶﹐徧身汗出如雨﹐此肝經風熱﹐風能散气故耳﹐仍用前散並八珍湯而愈。

一男子項患腫﹐痰涎湧甚﹐用散堅行气等劑﹐腫硬愈甚﹐喘气發熱﹐自汗盜汗﹐體倦食少。余曰﹕此屬足三陰虧損﹐當滋化源。不信﹐及追蝕患處開翻六寸許﹐嵾巖色赤﹐日出鮮血﹐三月餘矣﹐肝脈弦洪緊實﹐余用大補湯加麥門﹑五味五十餘劑﹐諸證漸愈﹐血止三四。復因怒飲食頓少﹐其血湧出﹐此肝傷不能藏﹐脾傷不能攝也﹐用補中益气湯爲主﹐加五味﹑麥門﹐其血頓止﹔再以六味丸加五味子常服﹐瘡口斂至寸許﹐遂不用藥且不守禁而歿。

一小兒患天泡瘡﹐焮痛發熱﹐脈浮數﹐挑去毒水﹐以黃蘗﹑滑石末敷之﹐更飲荊防敗毒散二劑而愈。

一男子焮痛發熱﹐服祛風淸熱藥﹐愈熾﹐診其脈沈實﹐乃邪在內也﹐用防風通聖散一劑頓愈﹐又以荊防敗毒散二劑而安。夫此證𨿽屬風熱﹐當審其表里治之﹐方無悞矣。

毛閣老孫﹐年十餘歲﹐背側患水泡數顆﹐發熱脈數﹐此肺胃經風熱所致﹐名曰天泡瘡﹐遂以荊防敗毒散加芩﹑連服之﹐外去毒水﹐以金黃散敷之﹐又四劑而愈。

楊文魁腹患此﹐延及腰背焮痛﹐飲冷﹐脈數按之愈大﹐乃表裏俱實也﹐以防風通聖散一劑﹐更敷前散﹐勢減大半﹔再以荊防敗毒散二劑而愈。

一男子患楊梅瘡後﹐兩腿一臂﹐各潰二寸許一穴﹐膿水淋漓﹐少食無睡﹐久而不愈﹐以八珍湯加茯神﹑炒酸棗仁服﹐每日以蒜搗爛塗患處灸﹐良久﹐隨貼膏藥﹐數日少可﹔卻用豆豉餅灸﹐更服十全大補湯而愈。凡有腫硬或作痛﹐亦用蒜灸及敷沖和膏﹐內服補藥並效。

一男子玉莖患楊梅瘡腫痛﹐先以導水丸﹑龍膽瀉肝湯各四服﹐少愈﹔再以小柴胡湯加黃蘗﹑蒼朮五十餘劑而平。

一男子玉莖腫潰﹐小便赤色﹐肝脈弦數﹐以小柴胡湯加木通﹑靑皮﹑龍膽艸四劑﹐又以龍膽瀉肝湯數劑而痊。

一童子玉莖患之﹐延及小腹數枚﹐作痛發熱﹐以小柴胡湯吞蘆薈丸﹐更貼神異膏﹐月餘而安。

一男子徧身皆患﹐左手脈浮而數﹐以荊防敗毒散治之﹐表證乃退﹔以仙方活命飲六劑﹐瘡漸愈﹔兼飲萆薢湯﹐月餘而愈。

一婦人焮痛﹐便祕作渴﹐脈沈實﹐以內疏黃連湯二劑﹐裏證已退﹔以龍膽瀉肝湯數劑﹐瘡毒頓退﹔間服萆薢湯﹐月餘而愈。

一男子患之發寒熱﹐便祕作渴﹐兩手脈實﹐以防風通聖散治之而退﹐以荊防敗毒散兼龍膽瀉肝湯而痊。

一男子愈後腿腫一塊﹐久而潰爛不斂﹐以蒜搗爛敷患處﹐用艾隔蒜灸之﹐更貼神異膏﹐及服黑丸子﹐並托裏藥﹐兩月而愈。

一婦人燃輕粉藥於被中燻之﹐致徧身皮塌﹐膿水淋漓﹐不能起居﹐以滑石﹑黃蘗﹑菉豆粉末等分鋪席上﹐令可臥﹔更飲金銀花散﹐月餘而痊。

一男子愈後﹐但背腫一塊甚硬﹐肉色不變﹐年餘方潰出水﹐三載不愈﹐气血俱虛﹐飲食少思﹐以六君子湯加當歸﹑藿香三十餘劑少愈﹐更飲萆薢湯兩月餘而愈。

一男子患之﹐勢熾﹐兼脾胃气血皆虛﹐亦服前藥而瘥。

一婦人患之皆愈﹐惟兩腿兩臁﹐各爛一塊如掌﹐兼筋攣骨痛﹐三載不愈﹐諸藥不應﹐日晡熱甚﹐飲食少思﹐以萆薢湯兼逍遙散﹐倍用茯苓﹑白朮﹐數劑熱止食進﹔貼神異膏﹐更服八珍湯加牛膝﹑杜仲﹑木瓜三十餘劑而痊。

一儒者患前證﹐色焮赤作痛﹐大便祕而不實﹐服祛風敗毒等藥﹐舌痛口漧﹐脈浮而數﹐此邪气去而陰虛所致﹐用六味丸料加山梔﹑當歸四劑﹐脈證頓退﹔又用八珍湯加山梔﹑丹皮﹐瘡色漸白﹔後用四君加歸﹑芪而愈。

一患者服攻毒等藥﹐患處凸而色赤作痛﹐肢體倦怠﹐惡寒發熱﹐脈浮而虛﹐此元气傷而邪气實也﹐用補中益气湯二劑而痊。

一儒者患之﹐誤服祛風消毒之藥﹐致傷元气﹐因勞役過度﹐內熱口漧﹐齒齦腫痛﹐右關脈洪數而虛﹐此脾胃受傷而火動﹐用淸胃散之類而愈。

進士劉華甫患之數月﹐用輕粉﹑朱砂等藥﹐頭面臂臀各結一塊二寸許﹐潰而形气消弱﹐寒熱口漧﹐舌燥唇裂﹐小便淋漓﹐痰涎上湧﹐飲食少思﹐此脾胃傷諸髒弱而虛火動也。用六君子二十餘劑﹐又用補中益气加山茱萸山藥麥門五味服之﹐胃气復而諸證愈﹔惟小便未淸﹐涎未止﹐用加減八味丸而痊。

一儒者患之﹐頭面瘙癢﹐或成粒﹐或成片﹐或出水﹐脾肺脈俱洪數﹐比風邪所傷﹐先用荊防敗毒散加萆薢﹑鉤藤鉤﹐數劑漸愈。但口漧內熱﹐用四物加山梔﹑鉤藤鉤﹑金銀花﹑甘艸節而愈。後徧身瘙癢﹐內熱口漧﹐佐以六味丸而痊。

《外科正宗》曰﹕一男子患楊梅瘡兩月餘﹐自服敗毒涼劑不應﹐筋骨疼痛﹐表裏寒涼雜投﹐以致毒沈難出﹐必以辛熱發之。用萬靈丹﹐蔥酒煎服﹐洗浴蓋之﹐先出冷汗如雨﹐次出熱汗﹐疼痛減其大半﹔以歸靈湯服至月餘﹐瘡勢始定﹔以萆薢湯兼補中益气湯﹐又兩月餘而始痊愈。

一女人﹐丈夫生瘡所襲﹐筋骨至疼﹐遇晚寒甚﹐以人參敗毒散四劑﹐其寒乃退﹐疼尙不止﹔又以萬靈丹發汗二次﹐方出點如豆大﹐頭面及背肉無餘隙﹐此毒之盛也﹐以防風通聖散二劑﹐通利大小便﹔去硝黃加皂角鍼﹑金銀花又十餘劑﹐其瘡漸大﹐小者如錢﹐大者若杯﹐气穢作爛﹐起坐不堪﹐外以石珍散摻爛上結疤﹐又爛又摻﹔內服加味遺糧湯﹐兩月餘瘡始漸幹﹐輕者收斂而脫﹐重者又半年﹐方得痊愈。

一庠生患楊梅瘡月餘﹐乃求速愈。予曰﹕此患非他恙所比﹐若速愈必遺毒於後日﹐辭不敢治。更醫﹐醫曰﹕半月全愈﹐後亦無患。因喜不勝。用水銀﹑膽礬等藥﹐搽擦手足二心﹐半月內﹐其瘡果愈。隨後骨疼﹐諸藥不應﹔半年後﹐內毒方出作爛﹐痛不堪言﹐徧腿相串﹐並無一空。又二年﹐腿腳曲而不直﹐竟成痼疾終身﹐又兼耳聾全不能聽。

一妓者患楊梅瘡﹐欲其速愈﹐以照藥燻之﹐三日後﹐吐鮮血數盆亦死﹐此求速愈自取危亡者也。

一男子患楊梅瘡﹐燻藥之後﹐六年患結毒﹐兩腿骨痛﹐半年始腫﹐以雷火鍼於腫小者一處﹑腫大者三處鍼之﹐七日後作膿腐潰﹐內服仙遺糧湯﹐兩月餘其疼漸止﹐腫亦漸消。又兩月﹐方得腐盡肌生﹐更服十全大補湯﹐三月而斂。

一男子玉莖結毒半年﹐陽物已損七八﹐遇方士以燻藥照之﹐患上流血不止﹐人似鬼形。予曰﹕毒發已傷元气﹐再加燻火一逼﹐血得熱而妄行﹐故去盆許。血乃有限之物也﹐恐其難保。先以四物湯兼黃連解毒湯合而服之﹐六劑其血乃止﹔更以八珍湯加麥冬﹑五味子﹑黃蘗﹑知母十餘服﹐元气乃定﹔外以甘艸湯浴洗患上﹐以銀粉散搽之。如此月餘﹐气血漸醒﹐紅肉漸生﹐陽物復長大半﹐仍用前湯加土茯苓二兩煎服﹐此不捨其根本﹐共約有四月之久﹐其疾乃愈。

一男子患結毒﹐頭痛欲破﹐至夜尢甚﹐苦楚不睡﹐自以解毒藥治之﹐俱不相應。診之寸關脈細數而無力﹐此虛陽之火上攻﹐以補中益气湯加茯苓一兩﹐服至三劑﹐其疼漸止﹔又十餘劑﹐其疾全安而不再發。

一男子患結毒﹐自膝以下﹐腐爛無空﹐伏枕半年﹐內以芎歸二朮湯﹐外以甘艸﹑白芷﹑歸尾﹑蔥白煎洗﹐三日一度﹐以解毒紫金膏搽之﹐如此三月餘﹐漸漸而安。惟足不能步履﹐以史國公藥酒加土茯苓一斤浸煮﹐又服半年﹐其足方能步履﹔又一料﹐行步居然如舊。

一婦人患結毒﹐頭疼手腕俱痛﹐診之脈滑而弦﹐此痰毒相益之病也﹐以天麻餅子服之﹐半月頭痛痊安﹔又以二陳兼四物湯加紅花﹑升麻﹑黃芩﹐服至月餘而愈。

一男子患結毒﹐頭額腐爛﹐外搽解毒紫金膏﹐內以萆薢湯﹐兩月餘而斂。又一人小腿患之年餘﹐仍以前藥而愈。

一婦人患結毒﹐咽間損壞半年﹐湯藥難下﹐幾死﹐服結毒紫金丹﹐外吹結毒靈藥﹐一月內﹐其疾痊安。又一女人手膊頭背腫痛﹐六七年不潰﹐諸藥不應﹐仍服前藥而安。

一男子患結毒﹐咽喉腐爛﹐予以遺糧湯內服﹐外用解毒生肌藥治之。彼以爲緩﹐仍用燻藥照之﹐口爛﹐大便純去黑血﹐及徧身浮腫﹐飲食不進﹐肌破﹐三月而死。

《景嶽全書》曰﹕余嘗治一少年﹐因偶觸穢毒﹐遽患下疳﹐始潰龜頭﹐敷治不效﹐隨從馬口延入尿管﹐以漸而深﹐直至肛門﹐逐節腫痛﹐形如魚骨﹐每過夜則膿結馬口﹐脹不得出﹐潤而通之﹐則先膿後尿﹐敷洗皆不能及﹐甚爲危懼。余嘗遇一山叟﹐敷得槐花蕊方﹐因以治之﹐不十日而莖根漸愈﹐半月後卽自內達外﹐退至馬口而全愈。疳愈後﹐卽見些微廣瘡﹐復與五加皮飲十餘劑而全愈。向彼敷方者曰﹕此方善治淫瘡熱毒﹐悉從小便瀉去﹐所以能治此瘡。但服此者﹐可免終身瘡毒後患。然猶有解毒奇驗﹐則在瘡發之時﹐但見通身忽有云片紅斑﹐數日而沒者﹐卽皆瘡毒應發之處。瘡毒已解﹐而瘡形猶見﹐是其驗也。余初未之信﹐及此人瘡發之時﹐瘡固不多﹐而通身紅斑果見﹐凡兩日而沒﹐余始知藥之有奇﹐一至如此。

