古今圖書集成醫部全錄卷一百六十

咽喉門

黃帝素問

太陰陽明篇

喉主天气﹐咽主地气。

【注喉乃太陰呼吸之門﹐主气而屬天。咽乃陽明水谷之道路﹐屬胃而主地。】

陰陽別論

一陰一陽結﹐謂之喉痺。

【注一陰一陽者﹐厥陰﹑少陽也。厥陰木主气﹐而得少陽之火化﹐風火气結﹐則金气受傷﹐故喉痛痺也。】

診要經終論

厥陰終者﹐中熱嗌漧﹐善溺心煩﹐甚則舌捲﹑卵上縮而終矣。

【注手厥陰心包絡﹐足厥陰肝。木火之气欲絕﹐故中熱嗌漧善溺﹐乃肝气下泄。心煩乃包絡之气上炎。肝者筋之合﹐筋聚於陰器﹐而脈絡於舌本﹐故甚則舌捲﹑囊縮而終矣。】

咳論

心咳之狀﹐咳則心痛﹐喉中介介如梗狀﹐甚則咽腫喉痺。

【注喉乃肺之竅﹐心火淫金﹐故喉中介然如梗。手少陰心脈起於心中﹐出屬心系﹐上挾咽﹐故咽嗌腫痛。】

風論

以春甲乙傷於風者爲肝風。肝風之狀﹐多汗惡風﹐善悲﹐色微蒼﹐嗌漧善怒﹐時憎女子﹐診在目下﹐其色靑。

【注足厥陰之脈﹐循喉嚨之後﹐上入頏顙。風木合爲邪﹐則火熱盛而嗌漧。肝气病﹐故善怒。怒勝思﹐故時憎女子。目者肝之官﹐故診在目下。】

厥論

手陽明少陽厥逆﹐發喉痺﹐嗌腫﹐痓﹐治主病者。

【注手陽明爲肺之腑﹐手少陽三焦也。陽明主嗌﹐肺主喉﹐兼三焦之火气並逆﹐故喉痺嗌腫也。陽明乃燥熱之經﹐三焦屬龍雷之火﹐火熱並逆﹐故發痓也。】

脈解篇

厥陰所謂甚則嗌漧熱中者﹐陰陽相薄而熱﹐故嗌漧也。

【注甚者﹐陽气盛也。厥陰之气與盛陽相薄﹐則陰亦爲熱﹐熱甚故嗌漧而熱中。】

六元正紀大論

少陽司天之政﹐三之气﹐民病熱中﹐聾瞑﹐血溢膿瘡﹐咳嘔﹐鼽衄﹐渴﹐嚏欠﹐喉痺﹐目赤﹐善暴死。

【注民病熱中諸證﹐感風火之气也。二火相交﹐風熱並至﹐故善暴死。】

金郁之發﹐民病咳逆﹐心脇滿引小腹﹐善暴痛不可反側﹐嗌漧﹐面塵﹐色惡。

【注咳逆嗌漧﹐肺之病也。】

少陽所至﹐爲喉痺耳鳴嘔湧。

【注此秋病之常也。】

至眞要大論

歲太陰在泉﹐濕淫所勝﹐民病飲積﹐心痛耳聾﹐渾渾焞焞﹐嗌腫喉痺。

【注太陰在泉﹐辰戌歲也。飲積心痛﹐寒濕上乘也。耳聾嗌腫喉痺﹐乃三焦經病。】

歲陽明在泉﹐燥淫所勝﹐甚則嗌漧面塵﹐身無膏澤﹐足外反熱。

【注陽明在泉﹐子午歲也。嗌漧面塵﹐乃足厥陰病。面塵身無膏澤﹐足外反熱﹐乃足少陽病。】

歲太陽在泉﹐寒淫所勝﹐民病嗌痛頷腫。

【注太陽在泉﹐丑未歲也。嗌痛頜腫﹐乃小腸經病。】

陽明司天﹐燥淫所勝﹐民病嗌漧面塵。

【注陽明司天﹐卯酉歲也。嗌漧面塵﹐肝經之病。】

太陽司天﹐寒淫所勝﹐民病面赤目黃﹐善噫嗌漧。

【注諸證乃寒淩心火﹐逼其火熱上灸﹐水火寒熱交爭也。】

太陰之勝﹐火气內郁﹐甚則熱格頭痛﹐喉痺項彊。

【注此風火之气﹐與濕气相雜﹐從頸項而上干於巓頂也。】

陽明之勝﹐淸發於中﹐爲嗌塞。大涼肅殺﹐胸中不便﹐嗌塞而咳。

【注金气寒肅﹐故淸發於上則爲嗌塞﹐胸中不便。嗌塞而咳者﹐陽明燥金上及於肺﹐同气相感也。】

少陽司天﹐客勝則喉痺頭痛﹐嗌腫耳聾。

【注此皆感濕熱而爲病也。】

陽明司天﹐淸復內余﹐則咳衄嗌塞。

【注淸復內餘者﹐淸肅之客气入於內而有餘也。欬衄嗌塞﹐皆肺病。肺屬金而主天﹐是以陽明司天之气﹐余於內而病在肺也。】

太陽司天﹐主勝﹐則喉嗌中鳴。

【注此在下寒水之气﹐而上出於肺也。】

陰陽類論

一陰一陽代絕﹐此陰气至心﹐上下無常﹐出入不知﹐喉咽漧燥﹐病在土脾。

【注一陰﹐厥陰也。一陽﹐少陽也。若一陰一陽之气代絕﹐則水不能隨之上升﹐止陰气自至於心下。上下無常者﹐或上或下也。腹中和小便利爲知﹐出入不知﹐謂脾肺燥而不能出灌於四肢﹐不利於小便也。水液不能上交於肺﹐則喉咽漧燥矣。不能滲灌於中土﹐則土燥而脾病矣。】

靈樞經

邪气臟腑病形篇

心脈大甚爲喉吤。

【注喉吤者﹐喉中吤然有聲也。宗气積於胸中﹐上出喉嚨﹐以貫心脈而行呼吸﹐心气盛﹐故喉中有聲。】

經脈篇

腎足少陰之脈﹐所生病者﹐口熱舌漧﹐咽腫上气﹐嗌漧及痛。

三焦手少陽之脈﹐是動則病嗌腫喉痺。

小腸手太陽之脈﹐是動則病嗌痛。

【注凡此皆經脈所循之部分而爲病也。】

本髒篇

肺大則多飲﹐善病胸痺﹐喉痺逆气。

【注肺居胸中﹐開竅於喉﹐以司呼吸﹐故大則病如是。】

憂恚無言篇

咽喉者﹐水谷之道也。喉嚨者﹐气之所以上下者也。會厭者﹐音聲之戶也。口唇者﹐音聲之扇也。舌者﹐音聲之機也。懸雍垂者﹐音聲之關也。頏顙者﹐分气之所泄也。橫骨者﹐神气所使主發舌者也。故人之鼻洞涕出不收者﹐頏顙不開﹐分气失也。是故厭小而疾薄﹐則發气疾﹐其開闔利﹐其出气易﹔其厭大而厚﹐則開闔難﹐其气出遲﹐故重言也。人卒然無音者﹐寒气客於厭﹐則厭不能發﹐發不能下﹐至其開闔不致﹐故無音。

【注胃之上管爲咽喉﹐主進水谷﹐在喉嚨之後﹐肺之上管爲喉嚨﹐主气之呼吸出入﹐在咽喉之前﹐會厭在咽喉之上﹐乃咽喉交會之處﹐人飲食則會厭掩其喉嚨﹐始可入咽。故喉嚨上管爲音聲之戶﹐聲气從此而外出也。口開闔而後言﹐故曰扇。舌動而後能發言﹐故曰機。懸雍乃喉間之上齶﹐聲從此出﹐故曰關。頏顙乃齶之上竅﹐呼吸涕唾﹐從此相通﹐故曰分气之所泄﹐謂气由此而分出於口鼻也。橫骨在舌本內﹐神气之所遊行出入﹐故爲神气之所使主發舌者也。鼻洞涕唾出不收者﹐頏顙不開﹐分气失也。會厭之開闔﹐主聲气之出入﹐故薄小則發聲疾﹐厚大則開闔難﹐气出遲故重言也。少陰之正气上行﹐而後音聲乃發﹐如寒气客於厭﹐則厭不能發﹐謂不能開也。發不能下﹐謂不能闔也。故開闔不致而無音聲。】

癰疽篇

癰發於嗌中﹐名曰猛疽。猛疽不治﹐化爲膿﹔膿不瀉﹐塞咽﹐半日死。其化爲膿者﹐瀉則合豕膏冷食﹐三日而已。

【注嗌乃呼吸出入之門﹐發於嗌中﹐其勢甚猛故名猛疽。若膿不瀉而塞嗌﹐則呼吸不通﹐不待半日而死矣。嗌乃肺之上管﹐肺腎上下交通豕乃水畜﹐冷飲豕膏者﹐使熱毒從下而出也。】

金匱要略【漢。張機】

漧燥

狐惑之爲病﹐狀如傷寒﹐默默欲眠﹐目不得閉﹐臥起不安﹐蝕於喉爲惑﹐蝕於陰爲狐。不欲飲食﹐惡聞食臭﹐其面目乍赤﹑乍黑﹑乍白。蝕於上部則聲嗄﹐甘艸瀉心湯主之﹔蝕於下部則咽漧﹐苦參湯洗之。

虛勞裏急﹐悸﹐衄﹐腹中痛﹐夢失精﹐四肢酸疼﹐手足煩熱﹐咽漧口燥﹐小建中湯主之。

病咳逆﹐脈之何以知此爲肺癰﹖當有膿血﹐吐之則死﹐其脈何類﹖師曰﹕寸口脈微而數。微則爲風﹐數則爲熱﹔微則汗出﹐數則惡寒。風中於衛﹐呼气不入﹔熱過於榮﹐吸而不出。風傷皮毛﹐熱傷血脈﹔風捨於肺﹐其人則咳。口漧喘滿﹐咽燥不渴﹐多唾濁沫﹐時時振寒。熱之所過﹐血爲之凝滯﹐蓄結癰膿﹐吐如米粥。始萌可救﹐膿成則死。

咳而胸滿振寒﹐脈數﹐咽漧不渴﹐時出濁唾鮏臭﹐久久吐膿如米粥者﹐爲肺癰﹐桔梗湯主之。

病者苦水﹐面目身體四肢皆腫﹐小便不利﹐脈之不言水﹐反言胸中痛﹐气上衝咽﹐狀如炙肉﹐當微咳喘。審如師言﹐其脈何類﹖師曰﹕寸口脈沈而緊。沈爲水﹐緊爲寒。沈緊相搏﹐結在關元。始時當微﹐年盛不覺。陽衰之後﹐榮衛相干。陽損陰盛﹐結寒微動﹐腎气上衝﹐喉咽塞噎﹐脇下急痛。醫以爲畱飲而大下之﹐气擊不去﹐其病不除。後重吐之﹐胃家虛煩﹐咽燥欲飲水﹐小便不利﹐水谷不化﹐面目手足浮腫。又與葶藶丸下水﹐當時如小差﹐食飲過度﹐腫復如前﹐胸脇苦痛﹐象若奔﹝犭屯﹞﹐其水揚溢則浮咳喘逆﹐當先攻擊沖气﹐令止乃治咳﹐咳止其喘自瘥。先治新病﹐病當在後。

气逆不利

大逆上气﹐咽喉不利。止逆下气者﹐麥門冬湯主之。

水雞聲

咳而上气﹐喉中水雞聲﹐射幹麻黃湯主之。

痺痛

陽毒之爲病﹐面赤斑斑如錦文﹐咽喉痛﹐唾膿血。五日可治﹐七日不可治。升麻鱉甲湯主之。

陰毒之爲病﹐面目靑﹐身痛如被杖﹐咽喉痛﹐五日可治﹐七日不可治。升麻鱉甲湯去雄黃﹑蜀椒主之。

脈訣【晉王叔和】

漧燥

三部俱浮肺臟風﹐鼻中多水唾稠濃。壯熱惡寒皮肉痛﹐嗓幹雙目淚酸疼。

肺脈浮兼實﹐咽門燥又傷。大便難且濇﹐鼻內乏馨香。實大相兼滑﹐毛焦涕唾粘。更和咽有燥﹐秋盛夏宜砭。

千金方【唐孫思邈】

喉嚨論

喉嚨者﹐脾胃之候也。重十二兩﹐長一尺二寸﹐廣二寸廣二寸原缺﹐據《千金》卷十六補。﹐其層圍十二重﹐應十二時。主通利水谷之道﹐往來神气。若髒熱﹐喉則腫塞﹐气不通﹐烏翣膏止之。若腑寒﹐喉則耿耿如物﹐常欲窒﹐癢痺涎唾。熱則開之﹐寒則通之﹐不熱不寒﹐依髒調之。

瘡瘍全書【金竇漢卿】

總論【有序】

竇夢麟曰﹕咽喉爲飲食精气之要路。肺與大腸表裏之別﹐上通咽喉﹐下由大腸﹐出入之門戶也。入谷則昌﹐絕谷則亡。生死須臾之間﹐變證不一。惟肺金主气而生津液﹐灌漑一身﹐流潤百骸。生生不已﹐循環無端﹐順則五臟華敷﹐百關通暢。若陽明燥金受火克而疾生﹐系乎太陽之標﹐故推而治之﹐可以解熱除毒﹐祛風順气﹐則金自然平。丹溪以米酢攪口中﹐以出痰涎﹐此收之之義也。愚以爲太酸則燥。先用黃虀汁﹐加元明粉少許﹐灌喉中以弔其痰﹔次用酢水﹐仍前加元明粉灌之﹔後用蜜湯潤之﹐漸漸探吐其痰﹐則咽喉間開利矣。復以冰片散滋之﹐無有不效。若纏喉風用前三味﹐不能探吐其痰﹐宜用生桐油灌之﹐鵝翎攪之﹐再用蜜湯潤之﹐急服牛黃淸心丸﹐或豁痰丸﹐以墜其痰。旋以二陳湯加減服之﹐無不愈者。若喉中聲出如雷﹐嗆食眼脹﹐天柱倒陷﹐面黑唇焦﹐鼻無气息﹐目睛突出﹐汗出如珠者死。若延及頸項﹐頭面發腫﹐紅如火光﹐藥不能療﹐急用磁鋒砭去惡血﹐用雞子淸調乳香末﹐潤之立瘥。再用芭蕉根汁潤之﹐以解其毒。若口舌腫大紫黑﹐急用鍼點去血﹐隨吹末藥甚效﹐故序明之。

呼者因陽出﹐吸者隨陰入。呼吸之間﹐肺經主之。喉嚨已下言六髒﹐爲手足之陰﹔咽門已下言六腑﹐爲手足之陽。蓋諸髒屬陰爲裏﹐諸腑屬陽爲表。以髒者藏也﹐藏諸神流通也﹔腑者﹐府庫﹐主出納水谷糟粕轉輸之謂也。自喉嚨已下六髒﹐喉應天气﹐乃肺之系也。以肺屬金﹐乾爲天﹐幹金也﹐故天气之道﹐其中空長可以通气息。但喉嚨與咽並行﹐其實兩異﹐而人多惑之。蓋喉嚨爲息道﹐咽中下水谷﹐其喉下接肺之气。一云喉中三竅者﹐非。果喉中具三竅﹐則水谷與气各從一竅而俱下肺中﹐肺下無竅﹐何由傳送水谷入於下焦﹖黃帝書云﹕肺爲諸髒之華蓋﹐藏眞髙之气於肺經也。故淸陽出上竅﹐濁陰出下竅。若世人不知保養﹐風寒暑濕燥熱之六气﹐喜怒憂思悲恐驚之七情﹐役冒非理﹐百病生焉。病瘍旣成﹐須尋所自。若喉痺乳蛾﹐纏喉風﹐喉瘡喉閉﹐風毒熱毒等證﹐當刺則刺﹐不可亂醫﹐當吐則吐﹐不可妄治。此等證系性命之根本﹐生死立見﹐不識其標本而攻之﹐失其法則禍不旋踵矣。

丹溪云﹕咽喉者﹐一身總要﹐與胃相接﹐呼吸之所從出﹐若胸膈蘊積熱毒﹐致生風痰﹐壅滯不散﹐發而爲咽喉之病。喉內生瘡﹐或狀如肉﹐赤肉爲腫﹐窒塞不通﹐吐咽不下﹐甚則生出重舌。大法先去風痰﹐以通咽膈﹐然後解其熱毒﹐遲則有不救之患。又有熱毒衝於上齶而生瘡﹐謂之懸癰﹐及腑寒﹐亦能令人咽閉﹐吞吐不利﹐宜用解施法。或曰﹐治法視火微甚﹐微則正治﹐甚則反治﹐探痰出血﹐隨所施治。或於手大指少商穴出血行气。衝達於外者﹐必外傅以藥。予嘗以鵝翎蘸米酢繳喉中摘去痰涎﹐蓋酸能收痰﹐又能消積血。乳蛾而不散者﹐以小刀就蛾上出血﹐皆用馬牙硝吹點咽喉以退火邪﹐服射幹﹑靑黛﹑甘艸﹑桔梗﹑黃芩﹑山梔﹑大黃﹑白礬﹑牛蒡子之類﹐隨證佐利爲方﹐以散上焦之熱。外所敷藥﹐如生地﹑伏龍肝﹑韭根皆可用。若咽喉生瘡﹐或白或赤者多血﹐大率多是痰熱﹐先以桐油吐之﹐後用甘艸湯解桐油之气。

纏喉風說

夫纏喉風屬痰熱﹐咽喉裏外皆腫者是也。外面無腫者﹐必身發熱面赤﹐此乃熱毒之气極也。外面有腫者﹐身亦發熱﹐邪火發外之原也。或牙關不彊﹐外面不腫﹐但喉中紅者曰暴感﹐熱在心。如左邊病退傳右邊﹐此餘毒未盡故也。咽喉有數證﹕有積熱﹐有風熱﹐有客熱﹐有病後餘毒未除﹐變化雙乳蛾者。且如病中喉間有腫﹐紅色數日﹐其光似鏡者﹐此積熱也。且如喉中有腫﹐其色微白﹐其形若臂者﹐此風毒喉痺也﹐此熱毒因而感風相搏而發故也。或咽中有腫﹐其色帶紫色者﹐此乃客熱﹐謂其人暴感熱毒之气﹐壅塞喉間﹐須用木通﹑元參﹑生地﹑黃芩﹑黃連﹑山梔仁瀉心經之火爲要。或有傳變木舌者﹐皆心熱蘊積於胸中﹐故口中痰臭﹐服劑以涼膈爲要﹐搽藥以冰片散佐之﹐或用小﹝金非﹞刀點之﹐以出紫血或風毒。喉痺內外俱腫﹐其故何也﹖風毒之气結於喉間﹐則壅塞喉間﹐乃風毒與痰相搏故也。《素問》云﹕無風則不動痰﹐無痰則不受風。風痰相搏﹐結塞咽喉﹐其外證咽喉形如雞子大﹐其色微白﹐外面腮上有腫﹐其形似瘡﹐身發寒熱﹐牙關緊彊﹐語聲不出者是也。先用虀汁加元明粉﹐或蜜湯探取其痰﹐急服荊防消毒散﹐牙間腫處紫黑﹐用小刀點破﹐卽用冰片散吹之﹐無不效驗。

或蓮花重舌者﹐其蘊熱乘風而發﹐心火炎上之義﹐治法同前。

或病人瘥後﹐口中臭﹐腹中絞痛者﹐何﹖皆因熱毒積於脾家﹐急用蘇子降气湯服之。

或病人瘥後﹐喉中幹痛者﹐何﹖皆腎水枯涸﹐心火衝上﹐耗散津液﹐先用麥門冬﹑五味﹑人參﹑杏仁﹑天門冬﹑甘艸﹑天花粉﹑生地﹑當歸﹑桔梗﹑山梔仁之類﹐噙以雙淸丸。

或病人瘥後﹐气短及聲不出者﹐皆肺气不行﹐降气湯多加前胡﹐臨服加薑汁以佐之。若病後聲啞不言﹐此乃肺經受刑﹐百無一生。

或風熱喉閉﹐內外俱腫者﹐謂其人久積熱毒﹐因而感風﹐風熱相搏﹐發出外來﹐則壅喉間。其人面赤腮腫﹐身發寒熱﹐喉中有塊如拳﹐外血鮮紅。先用玉字藥蜜調點之﹐次用荊防消毒飲加減治之。

或牙關緊彊不得開者﹐此皆風痰相搏﹐壅塞咽喉。先用木鍼排開﹐或黃虀菜汁﹑或溫蜜湯﹑或酢水﹐俱下元明粉灌喉﹐再用鵝翎攪之﹐吐出痰涎幾碗﹐外用五倍末酢調敷之﹐急服荊防二陳湯﹐再吹冰片散。

或喉中有瘡﹐其色帶黃﹐探痰同前。用小刀點瘡上出膿後﹐卽吹冰片散﹐宜服鼠粘子解毒湯。

或風熱喉閉﹐其因皆由病人久積熱毒﹐因而感風﹐風熱相搏﹐故爾發外。治法同前。

或虛陽上攻﹐由於久病﹐元气虛弱﹐邪火上行﹐咽喉腫痛。上下不升降﹐水火不旣濟﹐心火衝喉﹐故腫痛而閉塞。其形若何﹖語聲不出﹐牙關緊急﹐痰涎滿口﹐手足厥冷﹐頭目昏眩者是也。治法如前。

或厥重不省人事﹐目張直視﹐可用茱萸研爛﹐酢調塗腳心﹐然後用降气湯治之。气喘加前胡﹑烏藥﹐气短加沈香﹑人參﹔待手足溫﹐飲薄粥以斂元气。入谷則昌﹐絕谷則亡﹐此之謂也。

或腮頷浮腫外面赤者﹐此必感於風毒﹐急用紫蘇﹑楓葉﹑柏枝煎湯洗之。外用荊防羌活湯以祛其風﹐或十宣散。

或病人手足厥冷﹐口唇搖動者﹐宜用小續命湯﹐姜棗煎﹐熱服。

或病傳右畔者﹐餘毒未除﹐急服牛蒡子湯﹑降气湯加減治之。

或口中幹﹐夜間潮熱﹐不得睡臥﹐時發譫語﹐舉足妄動者﹐用十味人參散主之。地松汁亦妙。谷精艸碾末吹之﹐小靑艸汁亦妙。雄黃﹑元明粉﹑白礬爲末吹之﹐吐痰。或病後夜間不得睡﹐津液少者﹐杏蘇膏或人參酸棗仁湯治之。

或虛陽上攻﹐上下不升降﹐水火不旣濟﹐腰冷不知痛癢﹐口中痰多﹐唇黑者﹐不治。

或前證口中紅活吐得血﹐又有痰涎喘息面靑者﹐不治。

或前證手足冷者﹐聲音不響﹐喉中無腫幹痛者﹐不治。

或前證手足冷不能自收﹐頸低不能自舉﹐眼昏暈暗者﹐不治。

或舌捲大不得吞咽﹐皆由熱毒衝上﹐急用紫雪加腦麝摻舌上﹐再用冰片散吹之。

或咽喉有腫﹐復生重舌﹐此兩經受病﹐俱有邪也。心邪發於舌下﹐胃邪出於喉嚨。蓋因喉間之邪﹐觸起於心經之邪﹐則其病俱發﹐外證頭疼項彊身發潮熱者是也。探痰法同前﹐再用紫雪﹑冰片散等治之。

若傷寒十餘日已上﹐病後煩滿﹐咽喉痛﹐舌捲而卵縮者﹐不治。

若十餘日已上﹐病不解﹐傳變咽喉痛﹐外證唇靑舌捲者﹐此病屬厥陰經受病也﹐難治。咽喉幹痛無痰﹐不治。咽喉痛而唇捲﹐不治。咽喉痛而頭出汗﹐不治。口中黑者﹐難治。鼻中塞者﹐不治。

或咽喉有腫﹐兼舌上生瘡﹐此心經受熱也。邪熱存心﹐日久則爲喉閉﹐餘毒干心則舌生瘡也。須用冰片散﹑元參升麻湯加減治之。其形如楊梅﹐故謂之重齶。或酒毒喉閉﹐酒毒蒸於心脾二經﹐則壅咽喉﹐其人面赤而目睛上視者是也。取痰法如前﹐再用冰片散吹之﹐淸涼散飲之。

或口中卒然有腫轉脹轉大﹐此名飛瘍也﹐漸至殺人﹐用小刀點出血﹐鼠粘子解毒﹐加紅花﹑牡丹皮。惡心腹脹滿者﹐難治。

大凡男婦治法一般。惟女人喉中有腫而色紅者﹐此月經不調也。經不能行﹐則壅塞於上﹐故咽腫痛也﹐蓋由榮衛不和。但男子以气爲主﹐女人以血爲主。男婦各隨其气血之分調治﹐宜調榮湯可也。如病勢重﹐其色微白腳冷者﹐此虛陽上攻﹐宜服降气湯﹐探痰吹藥同前。婦人有孕﹐心頭痛者﹐不治。

或牙關緊彊不得開﹐心頭悶亂气絕者﹐可用皂角末吹喉中。

或婦人產前咽喉痛而脈浮者﹐不治。面赤而目睛上視者﹐不治。面黑頭汗出者﹐不治。心胸緊滿吐痰不出者﹐不治。自利﹐不治。气促四肢厥冷﹐不治。心中怔忡﹐胸前紅甚﹐舌捲面赤目上視者﹐不治。血气攻心欲絕﹐面紅﹐不治。自利﹐喘﹐不治。手足厥冷﹐不治。潮熱往來﹐時發譫語﹐不治。胸腹脹急﹐不治。喉中或雷聲或嗆食﹐不治。或婦人傷寒﹐身發潮熱咽痛者﹐此經行上也。《活人書》云﹕婦人傷寒﹐經水適來﹐晝則明了﹐暮則譫語﹐如見鬼神狀﹐此乃熱入血室﹐無犯胃气及上二焦﹐不可下也。小柴胡湯主之。今咽喉痛而潮熱往來﹐面赤唇紅者﹐此熱邪上壅也。不用小柴胡湯﹐宜用竹葉石膏湯淸上膈﹑除心煩﹐所以爲妙﹔次用四物湯。

或傷寒病四五日﹐發熱﹐鼻漧口燥﹐咽喉痛者﹐陽明自病也。陽明屬胃﹐汗多則胃汁幹﹐故津液不能潮咽而幹痛也﹐宜用人參敗毒散主之。

或傷寒三五日﹐咽喉中有腫﹐其色鮮紅﹐痰涎自出﹐頭痛項彊﹐須知屬太陽經﹐邪气入於經絡﹐觸動心間﹐但積熱之毒攻咽﹐則咽喉腫痛。甘桔湯內加牛蒡子﹑元參﹑生連之味﹐吹藥同前。

或傷寒八九日已上﹐身無潮熱﹐腹痛自利而咽喉痛者﹐此太陰經受病也。傷寒得汗已不解﹐轉入太陰﹐腹滿時痛﹐自利而咽喉腫痛﹐其色微白﹐此證可治。如手足厥冷﹐自利不止者﹐用眞武湯主之。所謂眞武者﹐能補下元﹐助陽正气﹐以手足和暖爲妙。經云﹕但要口中紅活有痰﹐可治。宜隨證加減用藥。若口中黑則血已枯漧﹐聲啞﹐目上視﹐汗出者﹐不能治矣。切宜仔細看證。或傷寒八九日已上﹐得汗已不散﹐喉嚨痛﹐舌漧唇燥者﹐此少陰經自病也。太陰經受病﹐得汗後未解﹐傳入少陰經﹐屬腎﹐汗多則腎汁幹﹐其腎水不能潮潤咽喉﹐故其病也。如自利﹐腹中痛﹐手足厥冷﹐咽中腫痛﹐不可吞咽。如無涎唾及舌上干者﹐不治。

或病人八九日已上﹐身微溫﹐無他證﹐但喉中痛而無腫﹐聲啞者﹐不治。

或傷寒十餘日已上﹐得汗已病解﹐無潮熱﹐脈平靜而咽喉痛者﹐此餘毒上攻也﹐宜用粘子解毒湯。

或陰毒傷寒身體重﹐背彊眼痛不堪﹐任小腹急痛﹐口靑黑﹐毒气沖心﹐四肢厥冷﹐惡心吐逆﹐咽喉不利﹐脈沈細﹐若能速灸臍輪下﹐六日之內全愈﹐否則難生。

此證外面證如蛇纏頸﹐身發潮熱﹐頭目大痛﹐其腫紫色。依總論治之﹐前吹藥內加雄黃﹑腦麝。服荊防粘子二陳湯﹐急用鵝毛蘸燈窩濁油﹐攪去痰涎三四碗方活。如痰不能去﹐難生矣。須要避風。內證紅絲白色﹐壅塞不見咽喉﹐皆因腎經有熱﹐水枯不能上潤﹐致令心火盛﹐故發此證。服敗毒散並探吐法﹐仍用吹喉藥﹐吹三五次﹔又用白地松根﹐酢搗汁﹐漱出風痰。如喉開雷響者﹐不可治﹐切宜仔細。

雙乳蛾

咽門分兩路﹐其受病不同。左咽軟﹐主吞咽﹔右喉主出聲。經云﹕喉能布气﹐咽能咽物。故喉中病總而言之﹐故謂之咽喉。醫者可別而治之。其證種種各類﹐其狀各各不同﹐切宜仔細詳審。

雙乳蛾﹐亦名雙蛾風﹐有兩枚在喉間兩邊﹐如豆大﹐急將黃虀汁﹑蜜少許﹐加元明粉﹐漱出風痰﹔仍服當歸連翹散﹐雄黃化毒丸七丸﹐茶淸送下﹔次用冰片散﹐吹入數次﹐立效。後服當歸連翹散。

單乳蛾

左畔虛陽上攻﹐其腫微紅者﹐苦肺气逆﹐外證手足厥冷﹐痰涎自出﹐頭重目昏﹐急用虀菜酸汁加元明粉灌之﹐旋去痰涎﹐卽吹冰片散﹐再服蘇子降气湯﹑二陳湯﹑甘桔湯。如厥重不省人事﹐气欲絕者﹐急以茱萸研爛﹐酸酢調塗腳心。

右畔虛陽上攻﹐其色微黃﹐其形若蠶繭之狀﹐故謂之乳蛾。其證亦手足厥冷﹐治法同前。倘腰痛加漧薑﹑赤芍藥。

酒毒

其形若雞子﹐其腫鮮紅﹐其光如鏡﹐外證發熱﹐惡寒﹐頭痛項彊。此上焦積熱﹐心脾受之。蓋心脾二經主上焦﹐宜服粘子解毒湯﹐治法同前。

其腫黃﹐其血黑﹐其形若臂﹐其腫若坎﹐外證面赤﹐目睛上視﹐此乃熱毒傷於心脾﹐二經之气通於口﹐循環上下﹐故咽喉痛。治法﹕先取其痰﹐次用冰片散幹吹﹐鼠粘子湯多加漧薑﹑天花粉﹑生黃連﹑山梔仁﹑連翹﹑元參﹑桔梗﹑枳殼。

風毒

外赤腫﹐內腫微紅帶白色﹐其形似蒸餅﹐連腮腫痛﹐外證身惡寒而無熱﹐腮頷浮腫﹐牙關緊彊﹐此乃風痰相搏﹐結塞喉間。治法必以去痰爲要﹐吹藥吹之。若外面紅腫﹐用圍藥敷之﹐中畱一大孔﹐再潤之以助藥力。

風熱

其腫紅而微紫﹐其形如拳﹐其人面赤而目上視﹐外證壯熱惡寒﹐儼若傷寒﹐此病人久積熱毒﹐因而感風所致。如病人聲音不響﹐宜用潤肺之藥治之。

此証之起﹐由於憂思勞碌太過﹐或對風言語﹐風入肺經作痰﹐務多去痰爲要。其色鮮紅﹐久而紫赤﹐急用小﹝金非﹞刀點之﹐或用蘆刀點之﹐血微出﹐火已瀉矣。再服煎劑﹐並冰片散吹之﹐甚效。凡紫赤色變成淡紅色者﹐愈之漸也。

陰毒

腫如紫李見黑色﹐其色光﹐血紅可治﹔陰毒血黑﹐不治。外證惡寒﹐其身瞤動振﹐腰痛腳冷﹐此冬月感陰濕﹐火邪相干也。其血微紅﹐及腫處軟﹐喉中有痰﹐可治﹔血紅黑甚腫硬﹐喉幹﹐難治。先服五福化毒丹﹐次以蘇子降气湯﹐再吹冰片散。一月之內戒酒。

積熱生癰

其腫如黃糖李﹐微黃﹐上面紅絲﹐外證項上痛﹐齒疼﹐此胃經受熱﹐胃气通於喉嚨﹐故患喉癰。探痰法同前。吹藥﹐冰片散加元明粉﹔煎藥加當歸﹑黃芪﹐倍黃芩。

啞瘴風

此啞瘴者﹐風痰犯於咽膈之間﹐以此口不能言﹐牙關不開﹐急用蟾酥磨水滴入鼻孔﹐卽開﹔隨用桐油滴入喉中﹐仍將鵝毛攪喉間風痰﹐出盡再用甘艸湯解桐油之气﹐卽用冰片散吹之﹔更服荊防敗毒散﹐連進三服。如若面紫舌靑唇黑﹐鼻流冷涕﹐爪甲俱靑﹐目中多淚者﹐不可治。

弄舌風

此證啞不能言﹐舌出﹐常將手撚弄﹐急將兩手大指側爪之縫﹐用三稜鍼每指刺三鍼﹐有血可治﹐無血不治。若鍼少商穴亦妙。用銅匙挑開口﹐用膽硝丹吹入喉中﹐燈窩內油腳再用鵝翎蘸﹐攪出痰涎﹔仍服雄黃化毒丸七丸﹐茶淸送下﹔後服疏風甘桔湯﹔再用冰片散頻吹之。

腫閉

此毒起於脾經﹐因食煎煿油膩等物﹐及飲酒太過而行房事﹐以致毒气不能流行﹐聚結於喉根﹐若不速治﹐潰毒閉急卽死。治法先用酢水﹑虀汁﹐攪去痰涎﹐卽用吹喉藥﹐吹數次後﹐服八正順气散。

喉節

此證生於鳩尾之中﹐初起如梅核﹐在喉膈之間﹐吐不出﹐咽不下﹐至三日漸上喉節之間﹐名爲喉節。其疾須用刺破﹔後用膽硝丹﹐吹入喉中﹔再用雄黃化毒丸﹐吞下七丸﹔仍用四七气湯﹐連進五服﹔再用冰片散吹之。

气壅閉

此證爲因聚毒塞於喉間﹐痰涎稠實﹐發寒熱者﹐仍分上中下三關。毒在下關者﹐難治﹔上中二關﹐用吹喉藥吹數次﹐茶湯送下﹔雄黃化毒丸七丸﹔然後服參苓順气散。

嗆食風

此證因熱毒在於心經﹐咽喉燥而無痰﹐若嗆者不可治。用川桔散。如落心肺間刺痛者﹐仍用當歸連翹散﹐加大黃利下。如久不治﹐變爲飛絲勞毒﹐能傷人命。

七情生癰

此毒因喜怒憂思悲恐驚﹐以傷七情﹐鬱結成癰﹐毒生喉間﹐若不速治﹐恐毒气內攻。喉骨若出﹐必致口內出膿﹐𨿽不傷命﹐卽成冷瘻﹐終身之痼疾也﹐宜十奇散治之。

腳跟風

此證腳跟發起﹐至於喉間﹐或一年發一次﹑半年發一次﹐切忌熱物﹐不得傷於怒气。其病一日行一穴﹐至七日行七穴。𨿽然不妨﹐只是要發。用吹喉藥﹐仍服敗毒散。如腥惡發泡者死。

喉閉

此證因外感寒邪﹐內傷熱物﹐或大寒後便入熱湯洗﹐故將寒气逼入肺經﹐冷气阻於中脘﹐邪气熱客於心經﹐故生此疾。急用三稜鍼刺手腕中紫筋上﹐或少商穴出血﹔卻將雄黃化毒丸﹐冷茶磨化灌之﹔仍將冰片散吹入喉中﹐待漱出風涎稠痰爲愈。更服八正順气散﹐後服玉樞丹。

生癅

喉癅生於喉間兩旁﹐或單或雙﹐形如圓眼大﹐血絲相裹如癅﹐故名之。此證肺經受熱﹐多語損气﹐或怒中髙喊﹐或誦讀太急﹐或多飲燒釅酒﹐或多啖炙煿物﹐犯之卽痛﹐不犯不痛。須要斂神晏息﹐以藥攻之﹐則此證脫落矣。不可用刀點破﹐宜服益气疏風湯﹐吹麝香散。

懸癰

此毒生於上齶﹐形如紫李﹐墜下抵舌。其人口不能言﹐舌不能伸﹐頭不能低﹐仰面而立﹐鼻中時出紅涕﹐若不速治﹐毒入於腦﹐卽死。治法用銅匙挑開口﹐竹批鍼破癰頭﹐用鹽湯攪淨﹐血出盡﹐用冰片散吹入患處﹐閉口以待藥化﹐自然咽下。連吹三五次﹐仍服荊防敗毒散﹐再服雄黃化毒丸三丸﹐冷茶淸下。此證形𨿽在外﹐其實生口中上齶。

銷喉瘡

鎖喉瘡者﹐心經毒气小腸邪風發於聽會之端﹐注於懸膺之側。初生如瘰癧﹐不能飲食﹐閉塞難通﹐漸次腫破化膿﹐早治得生。宜服當歸連翹散之類﹐內用冰片散﹑牛黃淸心丸之類治之。蜒蚰不拘﹐以麝香﹑冰片和搗搽之。

傷寒遺毒喉閉

此證傷寒遺毒不散﹐致八九日後喉閉﹐皆因熱毒入於心經脾經﹐急服四七气湯二三貼﹐次用冰片散﹐後服蠲毒流气飲。古今圖書集成醫部全錄卷一百六十一

咽喉門

活人書【宋朱肱】

伏气之病

伏气之病﹐謂非時暴寒中人﹐伏於少陰經﹐始不覺﹐旬月乃發。先發咽痛﹐次必下利﹐脈微弱﹐古謂之腎傷寒。宜用半夏桂甘湯。

仁齋直指方【宋楊士瀛】

理一分殊

咽者胃之系﹐喉者肺气之所通。咽以咽物﹐喉以候气。理一而分殊也。

懸癰

咽喉懸癰﹐關要所系﹐病不急療﹐皆能殺人。

懸癰生於上齶﹐又關於咽喉。所以暴腫者﹐抑亦熱气使然也。

梅核气

七情气郁﹐結成痰涎﹐隨气積聚﹐堅大如塊﹐在心腹間﹐或塞咽喉如梅核粉絮樣﹐咯不出﹐咽不下﹐每發欲絕﹐逆害飲食。宜四七湯。

男女或有胸喉間有梅核之恙者﹐觸事勿怒﹐飲食勿冷。

屍咽

屍咽者﹐陰陽不和﹐脾肺壅盛﹐風熱毒气﹐不能宣通﹐故令屍虫發動﹐上蝕於喉﹐或癢或疼﹐如﹝上匿下虫﹞之候也﹐與傷寒狐惑同﹐當互參之。

谷賊

谷賊者﹐谷芒彊濇藏於米﹐而誤食之﹐滯於咽門﹐不能傳化﹐故風熱並聚﹐與血气相搏﹐遂令腫刺也。急治﹐亦能殺人。

疼痛

咽痛者﹐風邪客於喉間﹐气郁而熱﹐故爲咽痛。

生瘡

咽瘡者﹐胃脘實熱﹐燻炙三焦﹐發爲白頭赤根﹐宜發聲散。

濟生方【宋嚴用和】

論治

夫咽者咽也﹐喉者候也。咽者﹐因物以咽﹔喉者﹐以候呼吸之气。物之與气﹐莫不由於咽喉也。若陰陽和平﹐榮衛調攝﹐气道無不宣暢矣。攝養乖逢﹐喜餌丹石﹐多食炙煿﹐過飲熱酒﹐致胸膈壅滯﹐熱毒之气﹐不得宣泄﹐咽喉爲之病焉。病則爲腫爲痛﹐爲喉痺﹐爲窒塞不通﹐爲不利而生瘡﹐或狀如肉臠﹐吐不出﹐咽不下﹐皆風熱毒气之所致耳。又有伏熱上衝﹐乘於懸雍﹐或長或腫。懸雍者﹐在乎上齶也。更有腑寒﹐亦使人喉閉而不能咽者。治之當辧明也。

夫咽者﹐言可以咽物也﹐又謂之嗌。气之流通厄要之處﹐胃之所系﹐地气之所主也。喉者﹐言其中空虛可以通气息﹐呼吸之道路﹐肺之所候﹐天气之所主也。若髒气和平﹐則病不生﹔髒气不平﹐寒熱壅滯﹐所以生病也。醫治之要﹐熱則通之﹐寒則溫之﹐不熱不寒﹐依經調之。

河間六書【金劉完素】

痺腫

喉痺﹕痺﹐不仁也。俗作閉﹐猶閉塞也。火主腫脹﹐故熱客上焦而咽嗌腫脹也。

明理論【宋成無己】

痛癢閉塞

咽喉不利﹐或痛或癢﹐不可納食﹐皆毒气上衝所致。經曰﹕太陽病下之脈緊者﹐必咽痛。以太陽之邪﹐搏於少陰也。少陰之脈﹐循喉嚨挾舌本。少陰咽痛﹐脈浮遲﹔厥冷﹐或吐利﹐亦屬少陰。並不可汗下﹐用桔梗湯﹑豬膚湯﹔甚者半夏散﹑通脈四逆湯去芍藥加桔梗﹔汗不止﹐槁本溫粉撲之。咽中生瘡﹐不能言語﹐聲不出者﹐苦酒湯。若傷寒六七日﹐大下後﹐寸脈沈遲﹐尺脈不至﹐咽喉不利﹐唾血膿﹐手足厥利不止者﹐難治。宜麻黃升麻湯。

腎傷寒一證﹐乃非時暴寒﹐伏於少陰之經﹐頭痛腰痛﹐脈微弱﹐初咽痛﹐以傷寒﹐後必下利咽痛。半夏桂枝湯﹐卽半夏散四逆湯。

咽中閉塞﹐烏扇湯。口瘡赤爛﹐蜜浸黃蘗噙。咽痛甚者﹐升麻六物湯。

儒門事親【元張從政】

咽喉說

喉舌緩急﹐砭藥不同。咽與喉﹐會厭與舌﹐此四者同在一門﹐而其用各異。喉以候气﹐故喉气通於天﹔咽以咽物﹐故咽气通於地。會厭與喉﹐上下以司開闔﹐食下則吸而掩﹐气上則呼而出﹐是以舌抵上齶﹐則會厭能閉其咽矣。四者相交爲用﹐闕一則飲食廢而死矣。此四者﹐乃气與食出入之門戶﹐最急之處﹐故《難經》言七衝門﹐而會厭之下爲吸門。及其爲病也﹐一言可了。一言者何﹖曰火。《內經》曰﹕一陰一陽結﹐謂之喉痺。王太僕注云﹕一陰者手少陰﹐君火心主之脈气也﹔一陽者手少陽﹐相火三焦之脈气也。二火皆主脈並絡於喉﹐气熱則內結﹐結甚則腫脹﹐腫脹甚則痺﹐痺甚而不通則死矣。夫足少陰循喉嚨﹐挾舌本﹐手少陰上挾咽﹐此二者誠是也。至於足陽明下人迎循喉嚨﹐足太陰挾咽連舌本﹐手太陽循咽下膈﹐足厥陰循喉嚨之後﹐此數經皆言咽喉﹐獨少陽不言咽喉﹐而《內經》言一陰一陽﹐謂之喉痺﹐何也﹖蓋人讀十二經﹐多不讀《靈樞經》﹐經別十一篇具載十二經之正﹐其文云﹕足少陽之正﹐繞髀入毛際﹐合於厥陰﹔別者入季脇間﹐循胸裏﹐屬膽﹐散之上肝﹐貫心以上﹐挾咽出頤頷中﹐散於面﹐系目系﹐合少陽於目外眥也。又手心主之正﹐別下淵液三寸﹐入胸中﹐別屬三焦﹐出循喉嚨﹐出耳後﹐合少陽完骨之下。是手少陽三焦之气﹐與手心主少陰之气相合﹐而行於喉嚨也。推十二經﹐惟足太惕別項下﹐其餘皆湊於喉嚨。然《內經》何爲獨言一陰一陽結爲喉痺﹖蓋君相二火﹐獨勝則熱結正絡﹐故痛且速也。余謂一言可了者﹐火是也。故十二經中﹐言嗌漧嗌痛﹐咽腫頷腫﹐舌本彊﹐皆君火爲之也。惟喉痺急速﹐相火之所爲也。夫君火者﹐猶人火也﹔相火者﹐猶龍火也。人火焚木其勢緩﹐龍火焚木其勢速。《內經》之言喉痺﹐則咽與舌在其間耳﹐以其病同是火﹐故不分也。後之醫者﹐各詳其狀﹐彊立八名﹐曰單乳蛾﹐雙乳蛾﹐單閉喉﹐雙閉喉﹐子舌脹﹐木舌脹﹐纏喉風﹐走馬喉閉。熱气上行結薄於喉之兩旁﹐近外腫作﹐以其形似﹐是謂乳蛾。一爲單二爲雙也。其比乳蛾差小者﹐名閉喉。熱結於舌下﹐復生一小舌子﹐名曰子舌脹。熱結於舌中﹐舌爲之腫﹐名曰木舌脹。木者﹐彊而不柔和也。熱結於咽項﹐腫繞於外﹐且麻且癢﹐腫而大者﹐名曰纏喉風。喉痺暴發暴死者﹐名走馬喉痺。此八種之名𨿽詳﹐若不歸之火﹐則相去遠矣。其微者﹐可以咸軟之﹐而大者以辛散之﹐今之醫者皆有其藥也。如薄荷﹑烏頭﹑僵蠶﹑白礬﹑﹝石卜﹞硝﹑銅綠之類也。至於走馬喉痺﹐何待此乎﹖其生死人反掌之間耳。其最不誤人者﹐無如砭鍼出血﹐血出則病已。《易》曰﹕血去惕出﹐良以此夫。昔余以治一婦人木舌脹﹐其舌滿口﹐諸藥不愈﹐余以﹝金非﹞鍼小而銳者砭之﹐五七度腫減﹐三日方平。計所出血幾至盈斗。又治一男子纏喉風腫﹐表裏皆作﹐藥不能下﹐余以涼藥灌於鼻中﹐下十餘行﹐外以拔毒散敷之﹔陽起石燒赤﹐與伏龍肝各等分細末﹐每日以新水掃百徧﹐三日熱始退﹐腫始消。又嘗治一貴婦喉痺﹐蓋龍火也。𨿽用涼藥﹐而不可使令服。爲龍火﹐宜以火逐之。人火者﹐烹飪之火是也。乃使暴於烈日之中﹐登於髙堂之上﹐令侍婢攜火鑪坐藥銚於上﹐使藥常極熱﹐不至大沸﹐通口時時呷之﹐百餘次﹐龍火自散。此法以熱行寒﹐不爲熱病扞格故也。大抵治喉痺﹐用鍼出血﹐最爲上策。但人畏鍼﹐委曲旁求﹐瞬息喪命。凡用鍼而有鍼瘡者﹐宜搗生薑一塊﹐調以熱白湯﹐時時呷之﹐則瘡口易合。《銅人》中亦有灸法﹐然病微者可用﹐病速者恐遲則殺人。故治喉痺之火﹐與救火同﹐不容少待。《內經》火郁發之。發謂發汗。然咽喉中﹐豈能發汗﹖故出血者﹐乃發汗之一端也。後之君子﹐毋執小方﹐而曰吾藥不動臟腑﹐又妙於出血。若幸遇小疾而獲功﹐不幸遇大病而死矣。毋遺後悔可矣。

丹溪心法【元朱震亨】

痺痛

喉痺大槪多是痰熱﹐重者用桐油探吐。

咽喉生瘡痛﹐是虛熱。血虛多屬虛火﹐遊行無制﹐客於咽喉也。用人參﹑荊芥﹑蜜炙黃蘗。

虛火用人參﹑竹瀝。血虛﹐四物加竹瀝。

實熱者﹐黃連﹑荊芥﹑薄荷﹑硝﹐蜜﹑薑汁調噙化﹔或用倒滴刺根淨洗﹐入些少好酒﹐同研﹐滴入喉中﹐痛立止。

喉痛必用荊芥﹔陰虛火炎上﹐必用元參。

咽喉痛﹐硼砂或和膽礬﹑白僵蠶﹑白梅肉和含﹔又必用荊芥﹑元參。

纏喉風

纏喉風屬痰熱﹐戴思恭謂其咽喉裏外皆腫者是也。

纏喉風﹑喉閉之證﹐皆由膈間素有痰涎﹐或因酒色七情不節而作。火動痰上﹐壅塞咽喉﹐所以內外腫痛﹐水漿不入﹐可謂危且急矣。

纏喉風之證﹐先兩日﹐胸膈气緊﹐出气短促﹐忽然咽喉腫痛﹐手足厥冷﹐气閉不通﹐頃刻不治。

世醫得效方【元危亦林】

乳蛾

單蛾風者﹐其形圓如小箸頭大﹐生於咽喉關上﹐或左或右﹐關下難治。雙蛾風者﹐有兩枚在喉關兩邊﹐亦圓如小箸頭大﹐關下難治。

纏喉風

纏喉風﹐自頤邊過頤下赤色者是也。大槪內外皆腫者﹐爲纏喉風。

凡咽喉閉﹐毒气歸心﹐胸前腫滿﹐气煩促﹐下部洞泄不止者﹐死。

懸癰

懸癰謂之帝鍾﹐懸癰腫而垂下有長數寸者﹐謂之帝鍾風。宜用鹽礬散﹐不可鍼破﹐鍼則殺人。

醫學正傳【明虞摶】

總論

《內經》曰﹕一陰一陽結﹐謂之喉痺。王注謂一陰卽厥陰肝與包絡是也﹐一陽卽少陽膽與三焦是也。四經皆有相火存焉。叔和曰﹕膽與三焦尋火治﹐肝和包絡都無異。東垣曰﹕火與元气不兩立﹐一勝則一負。蓋元气一虛﹐則相火隨起﹐而喉痺等病暴作矣。夫喉之爲會厭者﹐經謂之吸門是也。以其司呼吸升降﹐爲人身緊關之橐鑰門戶也。若夫卒然腫痛﹐水漿不入﹐言語不通﹐死在須臾﹐誠可驚駭。其會厭之兩旁腫者﹐俗謂之雙乳蛾﹐易治。會厭之一邊腫者﹐俗謂之單乳蛾﹐難治。古方通謂之喉痺﹐皆相火之所衝逆耳。經曰﹕一水不能勝二火﹔又﹐二水不能勝五火。甚言其眞水之易虧而相火之易動也。如大怒則火起於肝﹐房勞則火起於腎﹐飲食失節則火起於脾胃之類。是故知火者痰之本﹐痰者火之標。火性急速﹐故病發則暴悍。治之之法﹐必先大湧其痰﹐或以金鍼刺其腫處﹐此急則治標之法也。用藥必須以《內經》從治之法﹐而以桔梗﹑甘艸﹑元參﹑升麻﹑防風﹑羌活﹑荊芥﹑人參﹑白朮﹑茯苓之類﹐少加漧薑﹑附子等藥爲向導﹐徐徐頻與﹐不可頓服﹐此爲治之大法也。切不可驟服寒涼之藥﹐非徒無益﹐而且促其死耳。俗人未諳此理﹐而峻用黃芩﹑黃連﹑梔子﹑黃蘗之類而正治之。又甚者﹐雜進以大苦寒等劑﹐頻與頓服﹐但覺腫勢稍退﹐語言略通﹐而醫者病者﹐皆爲獲效而喜。殊不知上熱未除﹐中寒復生﹐其毒气乘虛而入腹中﹐漸而至於發喘不休﹐不可治矣﹐良可嘆哉﹗外有天行一種﹐名曰大頭病﹐俗呼爲捏頭瘟﹐其證甚爲凶惡﹐染此證者十死八九﹐宜推運气治之﹐治法亦不甚相遠也。東垣普濟消毒飲子甚妙﹐實爲百中之劑﹐學者再宜詳究而擴充之﹐務活人於斯世也﹐幸甚﹗

證治要訣【明戴思恭】

腫痛

咽痛宜甘桔湯。熱毒上攻﹐或有瘡或無瘡﹐服甘桔湯不效者﹐宜甘桔湯中加荊芥一錢半﹐名如聖湯﹔或如聖湯中更加連翹一分﹑防風半分﹐或甘露飲﹐仍用碧雲散﹐旋旋煎點﹐間用鹽水吞養正丹﹐兼以薄荷兼雞蘇丸含化。

有咽疼服冷劑反甚者﹐宜用薑汁。

有內熱熱形於上焦﹐以致咽疼﹐宜用黃蘗皮﹑黃連﹑大黃研末﹐水調﹐塗在足心與患處﹐此出於《葉氏方書》。

熱壅咽痛﹐或嗽中帶血者﹐宜金沸艸散﹐佐以辰砂化痰丸。咽喉痛﹐用諸冷藥不效者﹐宜枳南湯。

喉痺作痛﹐腫滿不能言﹐咽中生物﹐名喉風﹐宜甘桔湯。若熱壅上焦﹐咽喉疼痛﹐而吞咽漧物不若常時之潤﹐睡覺口舌全無津液者﹐如聖湯加人參半錢﹑元參七分﹐或佐以碧雲散﹑雞蘇丸。有上證兼心頭煩躁﹐辰砂五苓散。凡上壅﹐並宜縮砂殼燒灰存性﹐研末﹐水調服之。

醫學綱目【明樓英】

痺痛生瘡諸證

凡經云喉痺者﹐謂喉中呼吸不通﹐言語不出而天气閉塞也。云咽痛﹐云嗌痛者﹐謂咽喉不能納唾與食﹐而地气閉塞也。云喉痺咽嗌痛者﹐謂咽喉俱病﹐天地之气並閉塞也。蓋病喉痺者﹐必兼咽嗌痛﹐病咽嗌痛者﹐不能兼喉痺也。

喉痺惡寒﹐及寸脈小弱於關尺者﹐皆爲表證﹐宜甘桔湯﹑半夏桂枝甘艸湯﹐詳寒熱發散之。若水漿不得入口者﹐用解毒雄黃丸四五粒﹐以極酸酢磨化﹐灌入口內﹐吐出濃痰﹐卻服之﹔間以生薑自然汁一蜆殼噙下之﹐神效。

按喉痺惡寒者﹐皆是寒折熱﹐寒閉於外﹐熱郁於內﹐薑汁散其外寒﹐則內熱得伸而愈矣。切忌膽礬酸寒等劑點喉﹐反使其陽鬱結不伸﹔又忌硝黃等寒劑下之﹐反使其陽下陷入裏﹐則禍不旋踵矣。韓祗和云﹕寸脈弱小於關尺者﹐宜消陰助陽。東垣云﹕兩寸脈不足﹐乃陽气不足﹐故用表藥提其气升以助陽也。或三部俱小弱﹐亦可用其法也。

喉痺﹐鄕村病皆相似者﹐屬天行運气之邪﹐治必先表散之﹐亦大忌酸藥點之﹑寒藥下之﹐郁其邪於內﹐不得出也。其病有二﹕其一屬火。經云﹕少陽所至爲喉痺。又云﹕少陽司天之政﹐三之气﹐炎暑至﹐民病喉痺。治宜仲景桔梗湯。或面赤斑者屬陽毒﹐宜陽毒諸方汗之。其二屬濕。經云﹕太陰之勝﹐火气內郁﹐喉痺。又云﹕太陰在泉﹐濕淫所勝﹐病嗌腫喉痺。治宜活人半夏桂枝甘艸湯。或面靑黑者屬陰毒﹐宜陰毒諸方汗之。

洪武戊辰春﹐鄕村病喉痺者甚眾﹐蓋前年終之气﹐及當年初之气﹐二火之邪也。予累用甘桔湯加黃連﹑半夏﹑僵蠶﹑鼠粘子根等劑發之。挾虛者加參﹑芪﹑歸輩。水漿不入者﹐先用解毒雄黃丸﹐酢磨化之﹐灌喉﹐痰出﹐更用生薑汁灌之﹐卻用上項藥﹐無不神驗。若用膽礬等酸寒點過者皆不治﹐蓋邪郁不出故也。

喉痺不惡寒者﹐及寸脈大滑實於關尺者﹐皆屬下證。宜硝石﹑靑黛等寒藥降之﹐或白礬等酸劑收之也。韓祗和云﹕寸脈大於關尺者﹐宜消陽助陰。東垣云﹕兩寸脈實爲陰盛陽虛﹐下之則愈。故予每用此法治急喉痺﹐如鼓應桴﹐或三部俱實﹐亦可用其法也。

急喉痺﹐其聲如鼾﹐有如痰在喉響者﹐此爲肺絕之候﹐速宜參膏救之﹐用薑汁﹑竹瀝放開服。如未得參膏﹐或先煎燭參湯救之。服早者十全七八﹐次則十全四五﹐遲則十不全一也。

咽痛﹐有陰气大虛﹐陽气飛越﹐痰結在上﹐遂成咽痛﹐脈必浮大﹐重取必濇﹐去死爲近﹐宜補陰陽﹐人參一味﹐濃煎湯﹐細細飲之。

咽瘡多虛火﹐遊行無制﹐客於咽喉﹐宜用人參﹑蜜炙黃蘗﹑荊芥治之。

醫學入門【明李梴】

咽喉病皆屬火

咽喉气之呼吸﹐食之出入﹐乃人身之門戶也。後世有一十八種之名﹐其類𨿽繁﹐同歸於火。蓋少陰君火﹐少陽相火﹐二脈並絡於咽喉﹐君火勢緩則熱結而爲疼爲腫﹐相火勢速則腫甚不仁而爲痺﹐痺甚不通而痰塞以死矣。故曰﹕一陰一陽結﹐謂之喉痺。一陰肝與心包﹐一陽膽與三焦﹐四經皆有相火﹐火者痰之本﹐痰者火之標﹐故言火則痰在其中矣﹐言咽喉則牙舌亦包在其中矣。

火分虛實

實火因過食煎炒﹐蘊熱積毒﹐煩渴﹐二便閉濇﹐風痰上壅﹐將發喉痺﹐必先三日胸膈不利﹐脈弦而數。治宜先去風痰﹐而後解熱毒﹐涼膈散加黃連﹑荊芥﹑石膏﹐或古荊黃湯﹑防風通聖散﹑三黃丸含化。又風燥咽喉漧枯﹐常如毛刺﹐吞咽有礙﹐敗毒散加黃芩﹑半夏﹐倍桔梗﹑薄荷﹑生薑﹐煎服﹔痰盛加石膏。凡服此藥﹐子服午攻﹐午服子攻。如嘔吐咯傷﹐因食熱物及谷芒刺濇﹐風熱並與血气相搏腫痛者﹐消風散加薄荷﹑元參﹑全蠍﹐或射幹湯﹑牛蒡子湯。木舌重舌者﹐如聖勝金錠。舌根腫者﹐麝香朱砂丸。時行咽痛者﹐普濟消毒飲子。

虛火因飲酒則動脾火﹐忿怒則動肝火﹐色欲則動腎火﹐火炎上攻﹐咽膈漧燥﹐必二便如常﹐少陰脈微﹐治宜補虛降火。血虛者﹐四物湯加桔梗﹑荊芥﹑知母﹑黃蘗﹔气虛者﹐四君子湯加甘艸﹑桔梗﹑元參﹑升麻﹐甚則漧薑﹑附子以爲向導﹐徐徐服之。如痰盛者﹐二陳湯料入靑魚膽一个﹐其膽先以糯米入內﹐陰榦爲末﹐薑汁調服亦可﹔探吐或千緡湯。曾服涼藥自利﹐或聲音有壞者﹐祕傳降气湯救之。

暴感風寒﹐則咽喉緊縮妨礙者﹐柴梗半夏湯﹑豬膚湯。

腎傷寒及陰證者﹐半桂湯蜜附子。

通用甘桔湯﹑利膈湯﹑冰梅丸﹑犀角琥珀膏﹔或單百艸霜爲末﹐蜜丸彈子大﹐每三丸﹐新汲水化服。凡咽喉不可純用涼藥﹐取效目前﹐上熱未除﹐中寒復起﹐毒气乘虛入腹﹐胸前髙腫﹐上喘下泄﹐手足指甲靑紫﹐七日以後全不入食﹐口如魚口者﹐死。

繳吐法

繳法﹕用靑魚膽末繳三次﹐紅腫卽散。

吐法﹕用冬月靑魚膽﹐以枯礬入內﹔臨用加百艸霜炒鹽少許﹐酢調﹐以鵝毛蘸藥﹐引吐痰盡。如無魚膽﹐用白礬半斤﹐巴豆肉十枚﹐同枯過﹐去巴﹐用引吐痰﹐神效。吐後﹐用金鎖匙吹之﹔常服甘桔湯﹐最妙。如牙關緊者﹐用後開關藥﹐或二仙散﹔不省人事者﹐一字散。

火郁發之

火郁發之謂發汗也。咽瘡忌汗﹐最不誤人。惟砭鍼出血﹐卽汗之之義也。血出多則愈。有鍼瘡者﹐薑汁調熟水﹐時時呷之。畏鍼者﹐委曲鍼之。凡關上血泡最重﹐關下不見者﹐令病人含水一口﹐用蘆管削尖﹐入鼻孔刺出血﹐妙。惟腎傷寒及帝鍾腫者﹐忌鍼。用蛇牀子於瓶中燒煙﹐令病人吸入喉中卽愈。

開關法

雄黃解毒丸﹑龍腦破毒散﹑玉鑰匙﹔或用巴豆壓油紙上取油﹐紙撚成條子點燈﹐吹滅﹐以煙燻入鼻中﹐一時口鼻涎流﹐牙關自開。一方用巴豆肉﹐以綿裹定﹐隨左右塞於鼻中﹐左右俱有﹐左右俱塞﹐立透。蓋方中以巴豆治走馬喉痺者﹐以熱攻熱﹐熱則流通之意也。

喉痺失音

喉痺失音者﹐祕傳降气湯去陳皮﹐加黃芩。風寒失音者﹐甘桔湯加訶子﹑木通﹐入生地汁潤之﹔或訶子散。血虛受熱﹐咳嗽聲嘶者﹐用靑黛﹑蛤粉﹐蜜調含化﹔或潤肺丸﹐蜜脂煎。尋常聲音不淸者﹐加味固本丸。內傷虛損﹐咽瘡失音者﹐無治法。

奇效良方【明方賢】

總論

戴人云﹕咽與喉﹐會厭與舌﹐此四者同在一門﹐而其因各異。咽以納气﹐故咽气通於天﹔喉以納食﹐故喉气通於地﹔會厭與喉﹐上下以司開闔﹐食下則吸而掩﹐气上則呼而出﹐是以舌抵上齶﹐則會厭能閉其咽矣。四者相交爲用﹐缺一則飲食廢而死矣。此四者﹐乃气與食出入之門戶﹐最急之處﹐故爲病也﹐爲咽痛喉痺之證﹐是以難治。輕者或治而愈﹐甚者𨿽治必殆矣。《內經》曰﹕一陰一陽結謂之喉痺。王注曰﹕一陰者﹐手少陰君火心主之脈也。一陽者﹐手少陽相火三焦之脈也。二火皆主脈﹐並絡於喉﹐气熱則內結﹐甚則腫脹﹐腫脹甚則痺﹐痺甚而不通則死矣。非惟二脈系此爲病﹐以十二經推之﹐惟足太陽別下項﹐其餘皆湊於喉嚨。惟君相二火獨勝則熱結正絡﹐故痛且速也。故十二經中﹐言嗌痛咽腫頷腫舌本彊﹐皆君火爲之也。惟喉閉急速﹐相火之所爲也。夫君火者﹐猶人火也﹔相火者﹐猶龍火也。人火焚木﹐其勢緩﹔龍火焚木﹐其勢速。經言喉痺則咽與舌在其中矣。以其病同是火﹐故不分也。後之學者﹐各詳其狀﹐今列咽喉一十八證﹕一曰單蛾風﹐其形如圓小箸頭大﹐生於咽喉關上﹐或左或右﹐可治﹔生於關下者難治。二曰雙蛾風﹐生兩个在喉關兩邊﹐亦圓如小箸頭大﹐或生關下者難治。三曰蟬舌風﹐又名子舌﹐自舌下再生重舌者是也。四曰牙蜞風﹐牙齦上腫盛﹐聚毒成瘡者是。五曰木舌風﹐其舌漸漸長大﹐相似煮熟豬舌﹐不能轉動。六曰舌黃風﹐自舌上腫痛黃色。七曰咬牙噤風﹐牙盡頭作臖﹐口噤不開。八曰魚口風﹐如魚吸水者不治。九曰聚毒塞喉風﹐喉關聚毒﹐涎唾稠實﹐發寒熱﹐仍分上下﹐關上者依法治療﹐關下者難治。十曰懸琪蠱毒風﹐上眶腫﹐食而不能掩水﹐外形腫如雞卵。十一曰嗆食風﹐又名飛絲毒﹐口中或食腥膾之惡物發泡者。十二曰獵頰風﹐腮頰結腫者是﹐牙盡處腫破。十三曰纏喉風﹐風自頤邊過頤下赤色者是﹔亦有寒熱甚者﹐危殆。十四曰松子風﹐口內滿﹐喉赤如豬肝﹐張口吞物則气逆關閉﹐飲食不能者﹐用吹喉藥﹐或絳雪點腫處﹐輕者退﹐甚者喉關響急﹐不治。十五曰崩砂甘口風﹐自舌下牙齦上下腫赤﹐口內作臖如湯熱﹐牙齦漸甚爛者﹐亦能脫齒。十六曰連珠風﹐自舌下起﹐初起一个﹐又起一个﹐甚者三五七九个連珠者是也。十七曰蜂子毒﹐或在腮臉癢爛﹐或在喉關舌下作臖﹐其色黃如蜂者是。十八曰走疰瘰癧風﹐頸項結核五七个﹐皮膚赤腫作寒熱者。惟木舌者﹐木彊而不柔和也。熱結於喉﹐腫繞於外﹐且麻且癢﹐腫而大者﹐名曰纏喉風。喉痺暴發暴死者﹐名走馬喉痺。於十八証之名𨿽別﹐而爲治若不歸之於火﹐則相去遠矣。其微者可以咸軟之﹐其大者可以辛散之。治此疾者﹐世之有方﹐如薄荷﹑烏頭﹑僵蠶﹑白礬﹑﹝石卜﹞硝﹑銅綠之類。至如走馬喉痺﹐何待此乎﹖其死生如人一反掌之間耳。其最不誤人者﹐無如砭鍼出血﹐血出則病已。但人畏鍼﹐委曲旁求。若執不從﹐瞬息喪命。凡用鍼時﹐喉中嗆者﹐宜搗生薑一塊﹐入熱白湯﹐時時呷之﹐則嗆隨止。治喉痺之疾﹐如救火之法同﹐豈可容易哉﹖諸書治驗木舌脹者﹐急以﹝金非﹞鍼小而銳者砭之五七度﹐出所藏血而愈。

纏喉風腫﹐藥不能下者﹐以涼藥灌鼻中吐之﹐外以拔毒散之劑敷之﹐熱退腫消而已。喉痺﹐龍火也﹐𨿽用涼劑﹐常令煎極熱時時呷之。此藥以熱行寒﹐不爲熱病扡格故也。又常以﹝金非﹞鍼刺少商穴出血而愈。後之業醫者﹐須分人火﹑龍火之病﹐用藥無不取效矣。

醫學準繩六要【明張三錫】

腫痺

咽以咽物﹐喉以候風﹐其體淸虛﹐不容一毫濁物。《難經》曰﹕三焦之气通於喉﹐喉嚨之聲則發矣。然三焦屬相火﹐火爲病最速﹐故卒然喉中腫塞﹐古謂之喉痺是也。亦有胃中痰火泛上﹐腫塞爲患者。大抵暴起必是痰火﹐取吐爲急﹐惟鍼刺去毒血爲妙。昧者不知﹐畏首畏尾﹐多致悞事﹐是不明正理也。

薛氏醫案【明薛己】

痺痛諸證

丹溪先生云﹕咽痛屬血虛﹐用四物加竹瀝﹔陰虛火上炎者﹐必用元參﹔气虛加人參﹑竹瀝。又云﹕咽喉腫痛﹐有陰虛陽气飛越﹐痰結在上者﹐脈必浮大﹐重取必濇﹐去死爲近﹐宜人參一味﹐濃煎﹐細細飲之。如作實證治之﹐禍在反掌。此發前人未發﹐救無窮之夭枉。余更以上焦風熱積熱及膀胱陰虛等證﹐一二於後。

疼痛或寒熱者﹐邪在表也﹐宜發散。

腫痛痰涎壅盛者﹐邪在上也。

痛而脈數無力者﹐屬陰虛﹐宜滋陰降火。

腫痛發熱便閉者﹐表裏俱實病也﹐宜解表攻裏。如證緊急﹐更刺患處﹐或刺少商穴。

蕭山先生云﹕喉痺﹐不惡寒﹐及寸脈洪大﹐滑實於關尺者﹐皆屬下證﹐宜硝石﹑靑黛等寒藥降之﹐或膽礬等酸劑收之。韓祗和先生云﹕寸脈大於關尺者﹐宜消陽助陰。東垣先生云﹕兩寸脈實爲陽盛陰虛﹐下之則愈。故余尊此法以治前證﹐如鼓應桴也。

陳藏器每治髒寒咽閉﹐吞吐不利﹐用附子去皮臍炮制﹐以蜜塗炙﹐令蜜入內﹐噙之勿咽。云甚效。

古今醫鑑【明龔信】

梅核气

梅核气者﹐窒礙於咽喉之間﹐咯不出﹐咽不下﹐如梅核之狀是也。始因喜怒太過﹐積熱蘊釀﹐乃成痰涎鬱結﹐致斯疾耳。宜加味四七湯﹐加味二陳湯。

痺腫乳蛾

熱結咽喉腫繞於外﹐且麻且癢﹐腫而大者﹐名纏喉風。

喉閉而暴發暴死者﹐名走馬喉痺。

乳蛾乃熱气上行﹐搏於喉之兩旁﹐近外腫作﹐以其形似乳蛾﹐一爲單﹐二爲雙。又其乳蛾之差小者﹐名喉閉。

證治準繩【明王肯堂】

夾喉疽

或問喉之兩旁生疽何如﹖曰﹕此名夾疽﹐屬手少陰心經﹑足太陰脾經﹑足厥陰肝火熱毒上攻而然。宜琥珀犀角膏﹐犀角散﹐黃連消毒飲﹐活命飲加元參﹑桔梗﹑黃連。內潰者難治。虛火上升痰壅﹐飲食不進者死。

結喉癰

或問當結喉生癰何如﹖曰﹕是名喉癰﹐又名猛疽。以其熱毒猛烈﹐可畏也。屬任脈及手太陽﹑手少陰經﹐積熱憂憤所致。急宜淸熱攻毒﹐用琥珀犀角膏﹐及黃連消毒飲﹑紫金丹﹑烏金散選用。壯實者一粒金丹下之。若過時不治﹐潰穿咽嗌者死。

醫貫【明趙獻可】

腫痛論治

喉與咽不同。喉者肺脘呼吸之門戶﹐主出而不納﹔咽者胃脘水谷之道路﹐主納而不出。蓋喉咽司呼吸﹐主升降﹐此一身之緊關櫜鑰也。經曰﹕足少陰所生病者﹐口渴﹐舌漧﹐咽腫﹐上气﹐嗌漧及痛。《素問》云﹕邪客於足少陰之絡﹐令人咽痛﹐不可納食。又曰﹕足少陰之絡﹐循喉嚨﹐通舌本。凡喉痛者﹐皆少陰之病﹐但有寒熱虛實之分。少陰之火﹐直如奔馬﹐逆衝於上﹐到此咽喉緊鎖處﹐气鬱結而不得舒﹐故或腫或痛也。其證必內熱口漧﹐面赤﹐痰涎湧上﹐其尺脈必數而無力。蓋緣腎水虧損﹐相火無制而然。須用六味地黃﹑門冬﹑五味大劑作湯服之。又有色欲過度﹐元陽虧損﹐無根之火﹐遊行無制﹐客於咽喉者﹐須八味腎气丸大劑﹐煎成冰冷與飲﹐使引火歸原﹐庶幾可救。此論陰虛咽痛者如此治法﹐正褚氏所謂上病療下也。人之喉咽如曲突﹐曲突火炎﹐若以水自上灌下﹐曲突立爆烈矣。惟竈牀下﹐以盆水映之﹐上炎卽熄﹐此上病療下之一驗也。其間有乳蛾﹑纏喉﹐二名不同。腫於咽喉兩旁者爲雙蛾﹐腫於一邊者爲單蛾﹐治法用鵝翎蘸米酢﹐攪喉中去盡痰涎﹐復以鵝翎探吐之﹐令著實一咳﹐咳出蛾中紫血卽潰﹔或紫金錠磨下卽愈。不散者﹐以小刀刺出紫血卽愈。古方有刺少商穴法﹐甚好。刀鍼刺血﹐急則用之﹐然亦有不宜用者。薛案云﹕一人年五十﹐咽喉腫痛﹐或鍼去血﹐神思𨿽淸﹐尺脈洪數而無倫次﹐按之微細如無。曰﹕有形而無痛﹐陽之類也﹐當峻補其陰﹐今反傷陰血必死。已而果歿。引此一案﹐爲粗工輕用刀鍼之戒。纏喉風者﹐腫透達於外﹐且麻且癢且痛﹐可用解毒雄黃丸。

古方有用巴豆油染紙﹐作撚子點火﹐吹滅﹐以煙燻鼻中﹐卽時口鼻流涎﹐牙關自開﹐卽用此﹝口畜﹞患處卽愈。

陽虛咽痛者﹐口舌生瘡﹐遇勞益甚﹐其脈必浮大﹐此脾肺气虛﹐膀胱虛熱﹐須以理中湯加山藥﹑山茱萸乃痊。上焦風熱者﹐用荊防敗毒散。

有咽喉腫痛﹐作渴飲冷﹐大便祕結﹐六脈俱實﹐下之則愈﹐可用防風通聖散。世間虛熱者多﹐實熱者少。如此證不多得﹐此法不可輕用。

有急喉痺聲如鼾呼﹐痰如拽鋸﹐此爲肺絕之候﹐速宜人參膏﹐用薑汁﹑竹瀝放開服。如未得膏﹐先煎獨參湯救之﹐服早者十全七八﹐次則十全四五﹐遲則不救。丹溪云﹕咽喉腫痛﹐有陰虛陽气飛越﹐痰結在上者﹐脈必浮大﹐重取必濇﹐去死爲近﹐宜人參一味﹐濃煎細細飲之。如作實證治之﹐禍在反掌。仲景云﹕少陰客熱咽痛﹐甘艸湯。少陰寒熱相搏﹐桔梗湯。少陰客寒咽痛﹐半夏散及湯。少陰病咽中傷﹐生瘡不能語言﹐聲不出者﹐苦酒湯。少陰陰虛﹐客熱下利﹐咽痛胸滿心煩者﹐豬膚湯。世人但知熱咽痛﹐不知有寒咽痛。經曰﹕太陽在泉﹐寒淫所勝﹐民病咽痛頷腫。陳藏器用附子去皮臍炮制切片﹐以蜜塗炙﹐令蜜入內噙咽﹐甘味盡﹐更易之。冬月伏寒於腎經﹐發則咽痛下利﹐附子湯溫其經則愈。又有司天運气﹐其年鄕村相染﹐若惡寒者多﹐是暴寒折熱﹐寒閉於外﹐熱郁於內﹐切忌膽礬酸寒之劑點喉。反使陽鬱結不伸。又忌硝黃等寒劑下之﹐反使寒下陷入裏﹐則禍不旋踵矣。須用表散之劑﹐若仲景甘桔湯之類。

又有陽毒咽痛﹐用升麻湯﹔陰毒咽痛﹐用甘艸湯。

咽痛用諸藥不效者﹐此非咽痛﹐乃是鼻中生一條紅綫如發﹐懸一黑泡﹐大如櫻珠﹐垂掛到咽門﹐而口中飲食不入﹐須用牛膝根直而獨條者﹐洗淨﹐入好酢三五滴﹐同研細﹐就鼻孔滴二三點﹐入去則綫斷珠破﹐其病立安。又有喉間作痛﹐潰爛久而不愈﹐此必楊梅瘡毒﹐須以萆薢湯爲主。

醫方考【明吳昆】

喉閉方論

夫喉者﹐气之關隘也﹐通則利﹐塞則害﹐無問其標本﹐而當急治焉者也。今考八方﹐皆古人已試之程規﹐觸類而通之﹐則活人之機亹亹矣。

纏喉急閉者﹐雄黃解毒丸主之。蓋纏喉急閉﹐軀命之所關也﹐急治則生﹐緩治則死。是方也﹐雄黃能破結气﹐巴豆能下稠涎﹐郁金能散惡血﹐能此三者閉通矣。丹溪翁生平不用厲藥﹐而此方其不得已而用之乎﹖

喉閉數日不能食者﹐稀涎散吐之﹐涎盡病除。夫皂角之辛利能破結气﹐白礬之鹹苦能湧稠涎﹐數數湧之﹐涎去而病已矣。

咽痛者﹐甘桔防風湯主之。夫甘艸之甘﹐能緩喉中之急﹔桔梗之苦﹐能下喉中之气﹔防風之辛﹐能散喉中之壅。

纏喉風用巴豆油塗紙上﹐撚成條子﹐以火點著﹐才煙起﹐卽吹滅之﹐令患人張口﹐帶火刺於喉間﹐俄頃吐出紫血半合﹐卽時气寬能言﹐及啖粥飲。蓋火气熱處﹐巴油皆到﹐火以散之﹐巴以瀉之﹐煙以吐之﹐乃一舉而三善之方也。

外科正宗【明陳實功】

論證

問曰﹕咽痛屬肺﹐然所致有不同者﹐自有有原作「由」﹐據文義攺。虛火實火之分﹑緊喉慢喉之說。又咽爲心肺肝腎呼吸之門﹐飲食聲音吐納之道﹐此關系一身﹐害人迅速。故曰走馬看咽喉﹐不待少頃也。假如虛火者﹐色淡微腫﹐脈亦細微﹐小便淸白﹐大便自利﹐此思慮過多﹐中气不足﹐脾气不能中護﹐虛火易至上炎。此恙先從咽嗌漧燥﹐飲食妨礙﹐咳吐痰涎﹐呼吸不利﹐斑生苔蘚﹐壘若蝦皮﹐有如毛艸﹐常刺喉中﹔又如硬物﹐嗌於咽下﹐嘔吐酸水﹐噦出甜涎﹔甚則舌上白胎﹐唇生礬色﹐聲音雌啞﹐喘急多痰。以上等證﹐皆出於虛火元气不足中來﹐治此不可悞投涼藥。上午痛者﹐屬气虛﹐補中益气湯加麥冬﹑五味子﹑牛蒡﹑元參。午後痛者﹐屬陰虛﹐四物湯加黃蘗﹑知母﹑桔梗﹑元參。如服不效者﹐必加姜﹑附以爲引導之用﹐亦爲佐治之法也。實火者﹐過飲醇酒﹐縱食膏粱﹐疊褥重衾﹐哺餐辛烈﹐多致熱積於中﹐久則火動痰生﹐發爲咽腫﹐甚者風痰上壅﹐咽門閉塞﹐少頃湯水不入﹐聲音不出﹐此爲喉閉緊喉風是也。用藥不及﹐事先用鍼刺喉間﹐發泄毒血﹐隨用桐油餞雞翎﹐探吐稠痰﹐務使痰毒出盡﹐咽門得松﹐湯藥可入﹐語聲得出乃止﹔內服淸咽利膈湯﹐疏利餘毒。如牙關緊閉難入﹐必當急刺少商出血﹐其閉自開。如鍼刺探吐無痰﹐聲如拽鋸﹐鼻掀痰喘﹐湯水不入﹐語聲不出者﹐眞死候也。又有喉癰﹑喉痺﹑乳蛾﹑上齶癰等證﹐其患𨿽腫而咽門半塞半開﹐其病𨿽凶而喉道又寬又緊﹐此皆標病﹐𨿽重無妨﹐當用金鎖匙吐出痰涎﹐利膈湯推動積熱。膿脹者開之﹐損而痛者益之﹐其患自安。凡喉閉不刺血﹐喉風不倒痰﹐喉癰不放膿﹐喉痺﹑乳蛾不鍼烙﹐此皆非法。又有痰火勞嗽﹐咳傷咽痛者﹐無法可治。

看法

初起紅色腫痛﹐語聲淸朗﹐亦無表裏之證相兼者﹐輕。已成腫痛﹐咽喉半閉半開﹐咯吐痰涎﹐飲食稍進者﹐順。咽喉腫閉﹐牙關緊急﹐言語不淸﹐痰壅气急﹐聲小者﹐險。咽喉驟閉﹐痰涎壅塞﹐口噤不開﹐探吐不出﹐聲喘者﹐死。時瘡之後﹐毒結咽間﹐腫痛腐爛﹐吐納不堪﹐聲啞者﹐重。久嗽痰火﹐虛陽上攻﹐咳傷咽痛﹐但見聲嘶而色紅者﹐死。

治法

初起腫痛﹐寒熱交作﹐頭眩拘急者﹐邪在表也﹐宜發散。初起腫痛發熱﹐脈有力而便祕者﹐邪在內也﹐宜下之。腫痛寒熱﹐口漧作渴﹐脈洪大而有力者﹐宜發表攻裏。咽喉腫痛﹐痰涎壅甚﹐面紅口漧﹐邪在上也﹐宜探吐之。喉閉痰涎﹐壅塞气急﹐口噤難開﹐先刺少商﹐後行吐法。已成脹痛﹐咽喉壅塞﹐湯水不入﹐膿已成也﹐宜急鍼之。腫痛微紅﹐脈虛無力﹐午後痛者﹐屬陰虛﹐宜滋陰降火﹔腫痛色白﹐咯吐多涎﹐上午痛者﹐屬陽虛﹐治宜補中健脾。

喉癰

喉癰生於咽外﹐正中腫痛﹐妨礙飲食﹐紅腫發熱﹐必欲潰膿。軟而脹痛者鍼之﹐內服補托之藥﹐玉紅膏搽貼長肌完口。又有腐潰內通﹐湯水隨孔出者﹐曾治數人﹐俱亦無妨。

景嶽全書【明張介賓】

論證

喉痺一證﹐在古方書𨿽有十八証之辧﹐而古人悉指爲相火。然此證𨿽多由火﹐而復有非火證者﹐不可不詳察也。蓋火有眞假﹐凡實火可淸者﹐卽眞火證也﹔虛火不宜淸者﹐卽水虧證也。且復有陰盛格陽者﹐卽眞寒證也。故《內經》曰﹕太陽在泉﹐寒淫所勝﹐民病嗌痛﹐頷腫。其義卽此﹐何後人之弗究也﹖

喉痺所屬諸經﹐凡少陽﹑陽明﹑厥陰﹑少陰﹐皆有此證﹐但其中虛實各有不同。蓋少陽﹑厥陰木火之髒﹐熱證固多﹐陽明爲水谷之海﹐而胃气直透咽喉﹐故又惟陽明之火爲最盛。欲辧此者﹐但察其以情志鬱怒而起者﹐多屬少陽﹑厥陰﹐以口服肥甘辛熱太過而起者﹐多屬陽明。凡患此者﹐多宜以實火論治。至若少陰之候﹐則非此之比﹐蓋少陰之脈﹐絡於橫骨﹐終於會厭﹐系於舌本。凡陰火逆衝於上﹐多爲喉痺﹐但少陰之火﹐有虛有實﹐不得類從火斷。若果因實火﹐自有火證火脈﹐亦易知也。若因酒色過度﹐以致眞陰虧損者﹐此腎中之虛火證也﹐非壯水不可。又有火虛於下而格陽於上﹐此無根之火﹐卽腎中之眞寒證也﹐非溫補命門不可。凡此諸經不同﹐而虛實大異﹐皆後人所罕知者。獨《褚氏遺書》有上病察下之說﹐誠見道之言也。

咽喉證總謂之火﹐則名目𨿽多﹐似有不必盡辧者﹐然亦有不可不辧者。如單乳蛾﹑雙乳蛾及纏喉風之有不同也。蓋腫於咽之兩旁者爲雙蛾﹐腫於一邊者爲單蛾﹐此其形必圓突如珠﹐乃癰癤之類結於喉間﹐故多致出毒﹐或宜刺出其血而愈者。若纏喉風則滿片紅腫﹐多不成膿﹐亦不必出血﹐但使火降﹐其腫自消。此其所以有異﹐而治之當有法也。

龐氏曰﹕伏气之病﹐古方謂之腎傷寒﹐謂非時有暴寒中人﹐毒气伏於少陰經﹐始初不病﹐旬月乃發﹐脈微弱﹐法當以傷寒治之﹐非喉痺之病也。次必下利。愚按此證亦所常有﹐是必以少陰﹑少陽之火令﹐太陽之寒令﹐太陰之濕令﹐而復兼風寒之邪者﹐皆有此證。故治此者﹐不必治喉痺﹐但治外邪﹐其喉自愈。卽如新方諸柴胡飲及散陣諸方﹐皆可隨宜酌用。

論治

火證喉痺﹐悉宜以抽薪飲主之﹔火不甚者﹐宜徙薪飲主之。凡肝膽之火盛者﹐宜以芍藥﹑梔子﹑艸龍膽爲主﹔陽明胃火盛者﹐宜以生石膏爲主。若大便祕結不通﹐則宜加大黃﹑芒硝之屬﹐通其便而火自降。如火浮於上﹐而熱結於頭面咽喉者﹐最宜淸降﹐切不可用散風升陽等劑﹐蓋此火由中得升愈熾。經曰﹕髙者抑之﹐正此之謂﹐非火郁宜發及升陽散火之義﹐學者於此﹐最當體察﹐勿得誤認其面目也。至於外治火證腫痛之法﹐宜以木鱉子磨酢﹐用鵝翎蘸攪喉中﹐引去其痰﹔或少和淸水﹐免其太酸﹐時時呷漱喉中﹐不可咽下﹐引吐其痰爲更善。漱後以代匙散吹之﹐仍內服煎藥﹐自無不愈。若火壅於上﹐而食物之治﹐最宜雪梨漿﹑菉豆飲之屬爲妙。若南方少梨之處﹐或以好蘿卜杵汁﹐和以淸泉﹐少加元明粉攪勻﹐徐徐飲之﹐旣可消痰﹐亦可淸火。其單雙乳蛾﹐若毒未甚﹐膿未成者﹐治之自可消散﹐若勢甚而危者﹐必須砭出其血﹐庶可速退。此因其急﹐亦不得已而用之也。又古法﹐用三稜鍼刺少商穴出血﹐云治喉痺立愈。

陰虛喉痺﹐其證亦內熱口渴喉幹﹐或唇紅頰赤﹐痰涎壅盛﹐然必尺脈無神﹐或六脈𨿽數而浮軟無力﹐但察其過於酒色﹐或素稟陰气不足﹐多倦少力者﹐是皆腎陰虧損﹐水不制火而然。火甚者﹐宜滋陰八味煎﹑加減一陰煎之類主之。如火微而不喜冷物﹐及大便不堅﹐小便不熱者﹐宜六味地黃湯﹑一陰煎之類主之。若因思慮焦勞﹐兼動心火者﹐宜二陰煎主之。

格陽喉痺﹐由火不歸原﹐則無根之火客於咽喉而然﹐其證則上熱下寒﹐全非火證。凡察此者﹐但診其六脈微弱﹐全無滑大之意﹐且下體絕無火證﹐腹不喜冷﹐卽其候也。蓋此證必得於色欲傷精﹐或泄瀉傷腎﹐或本無實火而過服寒涼以傷陽气者﹐皆有此證﹐速宜用鎭陰煎爲上﹐八味地黃湯次之﹔或用蜜附子含咽﹐亦妙。若再用寒涼﹐必致不救。

陽虛喉痺﹐非喉痺因於陽虛﹐乃陽虛因而喉痺也。蓋有因喉痺而過於攻擊﹐致傷胃气者﹔有艱於食飲﹐倉廩空虛﹐亦傷胃气者﹔又有气體素弱﹐不耐勞倦而傷胃气者。凡中气內虛﹐疼痛外逼﹐多致元陽飛越﹐脈浮而散﹐或弱而濇﹐以致聲如鼾睡﹐痰如拽鋸者﹐此肺胃隨絕之候﹐速宜挽回元气﹐以人參一味濃煎﹐放心徐徐飲之﹔如痰多者﹐或加竹瀝﹑薑汁亦可。如遲﹐多致不救﹔如作實火治之﹐則禍如反掌。

喉癬證﹐凡陰虛勞損之人﹐多有此病﹐其證則滿喉生瘡紅腫﹐久不能愈。此實水虧虛火證也﹐宜用前陰虛喉痺之法治之。若多咳嗽肺熱﹐宜以四陰煎之類主之。若滿喉生瘡﹐破爛而痛者﹐宜用牛黃益金散吹敷之﹐仍內服滋補眞陰之劑﹐自可全愈。

瘟毒喉痺﹐乃天行瘟疫之气﹐其證則咽痛項腫﹐甚有頸面頭項俱腫者﹐北方尢多。此病俗人呼爲蝦蟆瘟﹐又名鸕鶿瘟﹐亦名大頭瘟。此濕熱壅盛最凶之候﹐宜淸諸經之火﹐或瀉陽明之熱﹐當察緩急而治之。東垣有普濟消毒飲﹐專治瘟毒喉痺﹐百發百中。

鎖喉風證﹐時人以咽喉腫痛﹐飲食難入﹐或痰气壅塞不通者﹐皆稱爲鎖喉風﹐而不知有眞正鎖喉風者﹐甚奇甚急﹐而人所未知也。余在燕都﹐嘗見一女子﹐年已及笄﹐忽一日於仲秋時﹐無病而喉竅緊濇﹐息難出入﹐不半日而緊濇愈甚。及延余治﹐診其脈﹐無火也﹔問其喉﹐則無腫無痛也﹔觀其貌﹐則面靑瞠目不能語也﹔聽其聲﹐則喉竅之細如鍼﹐探息之窘如綫﹐伸頸掙命﹐求救不堪之狀﹐甚可憐也。余見而疑之﹐不得解。然意謂風邪閉塞喉竅﹐非用辛溫不能解散﹐遂以二陳湯加生薑﹐煎而與之﹐毫忽無效。意復用獨參湯以救其肺﹐然見其勢危若此﹐恐滋怨謗﹐終亦未敢下手。他醫見之﹐亦但束手而已。如此者﹐一日夜而歿。後又一人亦如此而歿。若此二人者﹐余至今莫識其所以病﹐此終身之疑竇﹐殊自愧也。然意必肺气竭絕而然﹐倘再有值此者﹐恐非獨參湯決不能救。故筆諸此﹐以俟後之君子虛心詳酌焉。

楊梅結毒﹐有喉間潰爛作痛﹐久而不愈者﹐此非喉痺之屬﹐乃楊梅瘡毒也。宜仙遺糧湯﹔甚者宜以土茯苓煎湯﹐吞五寶丹。

石室祕籙【淸陳士鐸】

腫痛

人有喉患大腫﹐又非癭癅﹐忽痛忽不痛﹐外現五色之紋﹐中按之﹐半空半實﹐此乃痰病結成﹐似癅非癅﹐似癭非癭也。方用海藻﹑半夏﹑白芥子﹑貝母﹑人參﹑桔梗﹑南星各三錢﹐茯苓五錢﹐昆布﹑甘艸各一錢﹐附子一分﹐水煎服。此方乃消上焦之痰聖藥也。又有海藻﹑昆布﹐以去其癭癅之外像﹐消其五色之奇紋。妙在消痰而仍不損气﹐則胃气健而痰易化也。一劑知﹐二劑消大半﹐三劑則全消﹐四劑永不再發。此方兼可治癭證﹐神效。

凡人有咽喉忽腫作痛﹐生雙蛾者﹐飲食不能下﹐五日不食卽死矣。但此證實火易治﹐而虛火難醫。實火方﹐如用山豆根﹑芩﹑連﹑半夏﹑柴胡﹑甘艸﹑桔梗﹑天花粉治之﹐立消。惟虛火乃腎火不藏於命門﹐浮游於咽喉之間。其證亦如實火﹐惟夜重於日﹐淸晨反覺少輕﹔若實火﹐淸晨反重﹐夜間反輕。實火﹐口燥熱幹而開裂﹔虛火﹐口不甚渴舌滑而不裂也。以此辧證﹐斷不差錯。此等虛痛﹐若亦以治實火之法治之﹐是人已下井﹐而又益之石也。故不特不可用寒涼﹐並不可用發散﹐蓋虛火必須補也。然徒補腎水﹐𨿽水能制火﹐可以少差﹐而火熱太盛﹐未易制伏。又宜於水中補火﹐則引火歸原﹐而火勢頓消亡於頃刻矣。方用引火湯﹐熟地﹑元參各一兩﹐白芥子三錢﹐山茱萸﹑山藥各四錢﹐北五味﹑肉桂各二錢﹐茯苓五錢﹐水煎服一劑﹐而痰聲靜﹐痛頓除﹐腫亦盡消﹔二劑全愈。蓋熟地﹑山茱萸﹑五味之類﹐純是補腎水聖藥﹔茯苓﹑山藥又益精而利水﹐助肉桂之下行﹔元參以消在上之浮火﹔白芥子以消壅塞之痰。上焦旣寬而下焦又得肉桂之熱﹐則龍雷之火﹐有不歸根於命門者乎﹖一劑便生。眞有鬼神莫測之機﹐又勝於八味地黃湯也。倘喉腫閉塞﹐勺水不能下﹐此方將安施乎﹖更有一法﹐用附子一个﹐破故紙五錢﹐各研末﹐調如糊﹐作膏﹐布攤如膏藥﹐大如茶鍾﹐貼腳心中央﹐以火烘之﹐一時辰﹐喉卽寬而開一綫路﹐可以服藥矣。

乳蛾

更有人病雙蛾者﹐人以爲熱也。喉門腫痛﹐痰如鋸不絕﹐茶水一滴不能下咽﹐豈非熱證﹖然而痛𨿽甚﹐至早少輕﹔喉𨿽腫﹐舌必不燥﹔痰𨿽多﹐必不黃而成塊。此乃假熱之證也。若以寒涼之藥急救之﹐下喉非不暫快﹐少頃而熱轉甚。人以爲涼藥之少也﹐再加寒涼之品﹐服之更甚。急須刺其少商之穴出血少許﹐喉門必有一綫之路開矣。急以附子一錢﹐熟地一兩﹐山茱萸四錢﹐麥冬﹑北五味﹑牛膝各三錢﹐茯苓五錢﹐煎服下喉﹐一聲響喨﹐其火勢熱證立時消散。蓋少陰之火﹐直如奔馬﹐凡人腎水大耗者﹐腎中元陽不能下藏﹐蓋無水以養火﹐而火必上越也。日日衝上而咽喉口小﹐不能任其出入﹐乃結成腫痛﹐狀似雙蛾﹐實非雙蛾也。方中妙在用附子辛熱之藥﹐引龍雷之火﹐下藏於窟宅。夫龍雷之火﹐乃相火也﹐喜水而不喜火﹐故藥中熟地﹑山茱之類﹐純是補陰之味﹐使火有所歸而不再沸﹐此因其逆勢而逆導之。然喜水者﹐喜眞陰之水也﹐而非寒涼之水﹔不喜火者﹐不喜邪气之火也﹐而非辛熱之火。至若日重夜輕﹐治之最易。用山豆根﹑桔梗各三錢﹐半夏﹑甘艸各一錢﹐治之一劑立愈﹐而非逆證可比耳。

陰虛雙蛾之證﹐更有治法。用附子一錢﹐鹽水炒成片﹐用一片含在口中﹐立時有路可以用湯藥矣。後以八味丸一兩﹐白滚水送下﹐亦立時可愈。

又雙蛾陰證﹐最難治而最易治也。不知其竅而最難﹐知其法而最易。予常爲人治此病﹐用附子一枚﹐以鹽一合﹐水煮透﹐令其口含一片﹐而火勢立止﹐然後以六味湯大劑飲之﹐不再發﹐神方也。

陰蛾之證﹐乃腎水虧乏﹐火不能藏於下﹐乃飛越於上﹐而喉中關狹﹐火不得直泄﹐乃結成蛾﹐似蛾而非蛾也。早晨痛輕﹐下午痛重﹐至黃昏而痛更甚。得熱則快﹐得涼則加。其証之重者﹐滴水不能下喉。若作外感陽證治之﹐用山豆根﹑芩﹑連﹑梔子之類﹐則痛益甚而關不開﹐有不盡命而死者矣。惟補陰虛﹐用引火歸原之法﹐而痛頓失也﹐方名化蛾丹﹐熟地﹑山茱萸﹑麥冬各一兩﹐附子一錢﹐車前子三錢﹐北五味二錢﹐水煎服。此方大補腎之水﹐不治蛾之痛﹐壯水則火息﹐引火則痛消﹐故一劑卽可收功﹐奇絕之法也。古今圖書集成醫部全錄卷一百六十二

咽喉門

方

荊防敗毒散【《良方》﹐下同】

荊芥穗防風羌活獨活柴胡前胡川芎枳殼桔梗茯苓各一兩甘艸五錢

每服一兩﹐加生薑三片﹐薄荷少許﹐煎。

淸咽利膈湯治積熱咽喉腫痛﹐痰涎壅盛。

金銀花防風荊芥薄荷桔梗黃芩炒黃連炒﹐各錢半山梔炒連翹各二錢元參大黃煨﹝石卜﹞硝牛蒡子研甘艸各七分

作一劑﹐水二鍾﹐煎一鍾﹐食後服。本方去金銀花﹐名淸心利膈湯﹐治同。

金鑰匙【《三因方》】治喉閉纏喉風﹐痰涎壅塞﹐甚者水漿難下。

焰硝兩半硼砂五錢腦子一字雄黃二錢白僵蠶一錢

各另爲末﹐和勻﹐以竹管吹患處﹐痰涎卽出。如痰𨿽出﹐咽喉仍不消﹐急鍼患處﹐去惡血。

涼膈散治喉痺。

黃芩酒炒梔子炒薄荷各一兩連翹四兩大黃酒浸芒硝甘艸各二兩共爲末﹐每服五錢。

防風通聖散治喉痺喉癰。

防風川芎當歸白芍藥大黃生芒硝連翹薄荷麻黃白朮梔子炒黑荊芥各五錢石膏桔梗黃芩各一兩滑石三兩甘艸二兩

右爲末﹐每服二錢﹐水一盞﹐生薑三片﹐煎六分﹐溫服。

補中益气湯治前證屬气虛者。

黃芪一錢五分人參制甘艸各一錢白朮當歸陳皮柴胡各五分升麻三分

姜棗水煎。

四物湯治前證屬血虛者。

當歸酒洗熟地黃各三錢川芎酒洗﹐一錢半白芍藥酒炒﹐二錢

右水煎﹐溫服。

破棺散治喉痺喉癰。

大黃二兩﹐半生半熟芒硝甘艸各一兩

右爲末﹐煉蜜丸如彈子大﹐每服半丸﹐食後茶淸溫酒任化下。童便半盞﹐研化服亦得。忌冷水。

淸胃散治胃經濕熱﹐牙齒咽喉腫痛﹐或牽引頭腦﹐或面發熱﹐並治之。

當歸身酒拌﹐一錢黃連生地黃酒拌﹐各二錢牡丹皮一錢五分升麻二分

作一劑﹐水二鍾﹐煎七分﹐食遠服。

荊芥湯治咽喉腫痛﹐語聲不出﹐咽之痛甚。

荊芥半兩桔梗二兩甘艸一兩

右銼散﹐每服四錢﹐水一盞﹐姜三片﹐煎六分﹐去滓溫服。

碧雪治一切積熱﹐口舌生瘡﹐心煩喉閉﹐及牙齒齒齦作痛。

芒硝靑黛寒水石煆石膏煆﹐研飛﹝石卜﹞硝馬牙硝甘艸滑石各二兩

將甘艸煎湯二升﹐入諸藥再煎﹐用柳枝不住手攪﹐令消熔﹐入靑黛和勻﹐傾砂盆內﹐候冷結凝成霜﹐取霜研爲末﹐每用少許含化咽津。如喉閉不能咽下﹐用竹管吹藥入喉中。

破關丹治乳蛾喉閉﹐纏喉風等證。

硼砂末﹐五錢霜梅肉一兩﹐搗爛

右二味﹐和勻﹐丸芡實大﹐每服一丸﹐噙化咽下﹔內服荊防敗毒散。

半夏桂枝甘艸湯治暴寒中人咽痛。

半夏桂枝甘艸各二錢半

水二盞﹐生薑五片﹐煎至八分﹐去滓﹐漸漸呷之。

解毒雄黃丸治纏喉風及急喉痺﹐卒然倒僕﹐牙關緊急﹐不省人事。

雄黃研郁金各一兩巴豆去皮﹐出油﹐十四枚

右爲細末﹐酢煮﹐麵糊爲丸如菉豆大﹐熱茶淸下七丸﹐吐出頑痰﹐立蘇。未吐再服。如至死者﹐必心頭猶熱﹐灌藥不下﹐卽以刀尺鐵匙斡開口灌之﹐下咽無有不活。如小兒驚熱痰涎壅塞﹐或二丸三丸﹐量大小加減。一法用雄黃丸三粒﹐酢磨化灌之尢妙﹐其痰立出卽瘥。

小續命湯治喉痺喉癰。

麻黃去節人參條黃芩酒炒白芍藥酒炒川芎酒洗防己杏仁去皮尖雙仁﹐炒桂枝甘艸各一錢防風附子去皮臍﹐炒﹐各五分

右水煎服。

玉鑰匙治風熱喉痺及纏喉風。

焰硝一兩半硼砂半兩白僵蠶二錢五分腦子一字

右爲末﹐以竹管吹半錢入喉中﹐立愈。

玉屑無憂散治纏喉風咽喉疼痛﹐語聲不出﹐咽物有礙﹔或風涎壅滯﹐口舌生瘡﹐大人酒癥﹐小兒奶癖﹔或悞吞骨屑﹐哽塞不下。

元參貫眾滑石研砂仁黃連甘艸炙茯苓山豆根荊芥穗各半兩硼砂一錢寒水石煆﹐一兩

右爲細末﹐每服一錢﹐幹摻舌上﹐以淸水咽下。此藥除三尸﹐去八邪﹐辟瘟療渴。

甘露飲治咽喉腫痛。

枇把葉刷去毛熟地黃天門冬枳殼麩炒山茵陳生地黃麥門冬石斛制甘艸

右等分爲末﹐每服二錢﹐水一盞﹐煎至七分﹐去滓溫服﹐食後臨臥。小兒一服分兩服﹐量歲數加減與之。

碧玉散治心肺積熱上攻﹐咽喉腫痛閉塞﹐水漿不下﹐或喉痺﹑重舌﹑木舌腫脹﹐皆可服。

靑黛盆硝蒲黃甘艸各等分

右爲細末﹐研勻﹐每用少許﹐吹入咽喉內﹐細細咽下。若作丸﹐用砂糖爲丸﹐每兩作五十丸﹐每服一丸﹐噙化咽下。

防風散治咽喉腫痛﹐虛者少用﹐實者多用。

防風去蘆﹐一兩羌活僵蠶炒白藥子蜜炙硼砂荊芥黃藥子大黃濕紙包煨﹐令香熟細辛川芎紅內消山豆根郁金甘艸各半兩牙硝三錢薄荷半斤

右爲細末﹐研薄荷汁同蜜少許調﹐每服一匙﹐不拘時服。

追風散治咽喉腫痛。

黃丹﹝石卜﹞硝牙皂角煆砂仁殼煆灰﹐各半兩

右爲細末﹐每用少許﹐以鵝毛蘸藥入口中﹐敷舌上下及腫處﹐然後以溫水灌漱。如咽喉間毒已破﹐瘡口痛者﹐用豬腦髓蒸熟﹐淡姜酢蘸喫﹐效。

開關散【《寶鑑》】治纏喉風气息不通。

白僵蠶炒﹐去絲嘴枯白礬各等分

右爲細末﹐每服三錢﹐生薑﹑蜜水一盞調下﹐細細服之。

七寶散治喉閉及纏喉風。

僵蠶十个硼砂雄黃明礬全蠍去毒豬牙皂角一挺﹐去皮弦﹐各一錢膽礬半錢

右爲細末﹐每用一字﹐吹入喉中﹐卽愈。

千緡湯治前證。

半夏七枚皂角甘艸各一寸﹐俱炙姜棗煎。

五香散治咽喉腫痛﹐諸惡气結塞不通﹐急宜服之。

木香沈香雞舌香燻陸香各一兩麝香三分

右爲細末﹐研勻﹐每服二錢﹐水一盞﹐煎至五分﹐不拘時溫服。

瓜蒂散治纏喉風﹐咽中如束气不通。

瓜蒂不拘多少

右細研爲末﹐壯年一字﹐十五歲已上及年老者服半字﹐早晨用井華水調下﹐一時須含砂糖一塊﹐良久涎如水出。年深者涎盡﹐有一塊如石﹐布水上如鑑。涎盡﹐食粥一二日。如吐多困甚﹐卽咽麝香湯一盞。麝香須細研﹐用溫水調下。此藥不大吐逆﹐只吐涎水。又瓜蒂須采自然﹐落者用如未用﹐以檳榔葉裹於東墻有風處﹐掛令吹漧用。

烏犀膏治咽喉腫痛﹐一切結喉爛喉﹐遁屍﹐纏喉﹐痺喉﹐急喉﹐飛絲入喉﹐重舌﹐木舌等證。

皂夾兩條﹐椎碎﹐用水三升﹐浸一時﹐久挼汁去滓﹐入瓦器內﹐熬成膏好酒一合焰硝百艸霜研﹐各一錢﹐同皂角膏攪勻令稠人參一錢﹐爲末硼砂白霜梅各少許﹐並研入膏中。

右拌和前藥﹐用鵝毛點少許於喉中﹐以出盡頑涎爲度﹐卻嚼甘艸二寸﹐咽汁吞津。

備急如聖散治時气纏喉風﹐漸入咽喉閉塞﹐水谷不下﹐牙關緊急﹐不省人事。

雄黃細研﹐生用藜蘆厚者去皮﹐生用白礬飛豬牙皂角去皮弦

右﹐等分爲細末﹐每用一豆大﹐鼻內﹝口畜﹞之﹐立效。

一字散治喉閉气塞不通﹐飲食不下。

雄黃研白礬生研藜蘆各一錢蠍梢七枚豬牙皂角七挺

右爲末﹐每用一字﹐吹入鼻中﹐卽時吐出頑涎﹐愈。

玉粉丸治前證。

桂一字艸烏一字﹐炒半夏洗﹐五錢

右爲末﹐生薑自然汁浸﹐蒸餅爲丸﹐雞頭大﹐每服一丸﹐至夜含化。多年不愈者亦效。

三黃丸治前證。

黃連黃芩大黃酒九蒸九曬

右等分﹐蜜丸桐子大﹐量病人虛實以施多寡。

龍麝聚聖丹治心脾客熱﹐毒气攻衝咽喉﹐赤腫疼痛﹔或成喉痺﹐或結硬不消﹐愈而復發﹐經久不瘥﹔或舌本腫脹﹐滿口生瘡﹐飲食難咽﹐並宜服之。

南硼砂研川芎各一兩生地黃犀角屑羚羊角屑南琥珀研元參桔梗升麻鉛白霜研連翹各五錢赤茯苓馬牙硝腦子研人參麝香研﹐各三錢朱砂水飛牛黃研﹐各二錢

右爲細末﹐煉蜜爲丸﹐每兩作十丸﹐用金箔五十片爲衣。每服一丸﹐薄荷湯或新汲水化下﹐或細嚼﹑或噙化津液咽下皆可﹐食後臨臥服。

祛毒牛黃丸治大人小兒﹐咽喉腫痛﹐舌本彊硬﹐滿口生瘡涎潮喘急﹐飲食難進﹐胸膈不利。

牛黃研﹐三錢半人參南琥珀研犀角細末桔梗生地黃硼砂各五錢雄黃一兩﹐水飛元參升麻各三錢蛤粉四兩﹐水飛鉛白霜片腦各一錢寒水石煆﹐二兩朱砂飛研﹐七錢

右爲細末﹐煉蜜丸如小彈子大﹐金箔爲衣﹐磁器內收﹐每服一丸﹐濃煎薄荷湯化下﹐或新汲水化服亦得。食後日進二三服﹐噙化亦得。

咽喉備急丹治前證。

靑黛芒硝白僵蠶各一兩甘艸

右爲細末﹐用臘月牛膽有黃者﹐盛藥其中﹐陰四十九日﹐多時爲妙。此與佛手散有別。

增損如聖湯治風熱攻衝會厭﹐語聲不出咽喉﹐妨食腫痛。

桔梗炙甘艸一兩半枳殼湯浸去瓤﹐二錢半防風半兩

右爲細末﹐每服三錢﹐水一大盞﹐煎至七分﹐去滓﹐酥如棗許﹐攪勻﹐食後溫服。

和膈湯一名利膈湯。治虛煩上壅﹐脾肺有熱﹐咽喉生瘡。

雞蘇葉荊芥防風桔梗人參甘艸生牛蒡子隔紙炒﹐各一兩

右爲細末﹐每服一錢﹐沸湯點服。如咽痛口瘡甚者﹐加僵蠶一兩。

桔梗湯治咽腫微覺痛﹐聲破﹐季冬合之。

麻黃存節﹐五分甘艸桔梗各一錢黃芩僵蠶各三錢馬勃一兩桂枝少許歸身三分

水二盞煎﹐去滓﹐稍熱服﹐食後徐徐呷之。

金沸艸散治肺感寒邪﹐咽喉痺痛。

旋覆花麻黃前胡各七分荊芥穗一錢甘艸炙半夏制赤芍藥各五分

水一盞半﹐生薑三片﹐棗一枚﹐煎八分﹐不拘時溫服。

發聲散治咽痛不妨咽物﹐咽物則微痛﹐不宜用寒涼藥閉熱也。

﹝艸舌﹞蔞一个白僵蠶半兩﹐炒去絲甘艸二錢﹐炒桔梗七錢半﹐炒

右爲末﹐每用少許﹐幹摻咽喉中。若大腫痛﹐左右有紅﹐或只一壁紅紫長大﹐水米不下﹐用此藥一錢匕﹐﹝石卜﹞硝一錢﹐和勻幹摻喉中﹐咽津。如喉中生赤腫﹐或有小白頭瘡﹐用此藥一錢匕﹐白礬半錢﹐細研如粉﹐和勻幹摻之。

佛手散治纏喉風神效。

芒硝一兩白僵蠶炒﹐五錢甘艸生﹐二錢五分靑黛一錢

右爲末﹐吹少許摻喉中。如閉甚﹐以竹管吹之。

羅靑散治單雙乳蛾。

蒲黃五錢羅靑盆硝研﹐各三錢甘艸二錢

右爲細末﹐每服一錢﹐冷蜜水調﹐細細咽之﹔吞不下﹐雞翎蘸藥﹐喉內掃之﹐立效。

粉香散吹乳蛾卽開。

巴豆三粒﹐去皮油淨輕粉研麝香研﹐各少許白礬三錢

右於鐵器上熬礬﹐令沸﹐入巴豆在礬內﹐候枯﹐去巴豆不用﹐將礬研末入粉麝吹喉中。

漧薑散治懸癰熱卒暴腫大。

漧薑半夏湯洗去滑﹐等分

右爲細末﹐以少許著舌上咽津。

元參散治懸癰痛不下食。

升麻射幹大黃各半兩甘艸二錢五分元參一兩

右爲細末﹐用水煎至七分﹐放溫﹐時時含咽﹐良驗。

射幹丸治懸癰腫痛﹐咽喉不利。

杏仁湯洗﹐去皮尖及雙仁﹐麩炒微黃炙甘艸射幹各半兩升麻大黃微炒木鱉子各錢半

右爲細末﹐煉蜜和丸如彈子大﹐常含一丸咽津。

鹽礬散治喉中懸癰垂長﹐咽中妨悶。

燒鹽枯白礬

右研細﹐各等分﹐和勻﹐以箸頭點之﹐卽消。

射幹丸治懸癰腫痛﹐咽喉不利﹐胸中煩熱。

射乾天竺黃研馬牙硝研﹐各一兩犀角屑元參川升麻炙甘艸白藥煎黃藥煎白礬各半兩

右爲細末﹐研勻﹐煉蜜和搗二三百杵﹐丸如小彈子大﹐不拘時以綿裹一丸含咽津。

硼砂散﹐治懸癰腫痛。

硼砂研馬牙硝滑石面寒水石研﹐各二錢片腦研﹐半錢白礬一錢半

右爲細末﹐每用半錢﹐不拘時﹐新汲水調服。

啟關散治風熱客搏上焦﹐懸癰腫痛。

惡實炒甘艸生用﹐各一兩

右爲細末﹐每服二錢﹐水一盞﹐煎六分﹐旋含之﹐良久咽下。

黃芪散治咽喉生瘡疼痛。

黃芪檳榔紫菀洗去土牛蒡子梔子仁赤茯苓甘艸生﹐各半兩升麻黃芩各三錢元參麥門冬各一兩

右銼碎﹐每服一錢﹐水一盞﹐煎至六分﹐去滓服。

桃紅散治喉中生瘡腫﹐赤紫色﹐咽嗌痛咽物有妨。

金銀箔各十片鉛白霜少許寒水石四兩太陰元精石二兩﹐二味搗碎﹐入盒子內﹐火煆通赤﹐取出埋土地內出火毒﹐研細馬牙硝研丹砂研甘艸炙﹐爲末﹐各一兩

右爲細末研勻﹐每服一字﹐甘艸水調下﹔或以稀糯米粥丸如豌豆大﹐噙化咽津。

琥珀犀角膏治咽喉口舌生瘡菌。

眞琥珀研犀角屑﹐生用﹐各一錢人參去蘆酸棗仁去皮﹐研茯神去皮木辰砂研﹐各二錢片腦研﹐一字

右爲細末﹐研勻﹐煉蜜和爲膏﹐以磁器收貯﹐候其疾作﹐每服一彈子大﹐以麥門冬去心﹐濃煎湯化下﹐一日連進五服。

救命散治脾胃熱毒上攻﹐咽喉有瘡﹐並纏喉風。

膩粉三錢五倍子二錢半大黃銼﹐炒黃連白僵蠶直者﹐炒生甘艸各半兩

右爲細末﹐每服一字。大人以竹筒吸之﹐小兒以竹筒吹之。如餘毒攻心﹐肺咽有瘡﹐用男孩兒乳汁調藥一字﹐以雞翎探之。嘔者生﹐不嘔者死。

牛蒡子丸治咽喉內熱毒所攻生瘡腫痛。

牛蒡子一兩﹐微炒升麻黃藥子幹浮萍艸元參甘艸生﹐各半兩

右爲細末﹐煉蜜和丸﹐如彈子大﹐常噙一丸咽津。

硼砂散治心脾風熱所發﹐咽喉生瘡腫痛﹐或子舌脹﹐或木舌重舌﹐腫悶閉塞﹐水漿不下。

硼砂研﹐三兩薄荷葉蒲黃各一兩靑黛研貫眾元參茯苓縮砂滑石研荊芥穗山豆根甘艸生﹐各半兩寒水石煆研﹐二兩半

右爲細末﹐研勻﹐每服半錢不拘時﹐用新汲水調下。

半夏厚朴湯一名加味四七湯﹐治前證。

紫蘇葉半夏厚朴赤茯苓陳皮枳實南星縮砂神曲各一錢靑皮七分檳榔益智仁各三分白豆蔻六分姜五片水煎服。

射幹散治咽喉中如有物妨﹐悶噎塞疼痛﹐咽物不下。

射幹桔梗川升麻犀角屑﹐各三錢木香木通各半兩紫蘇子炒訶黎勒去核檳榔枳殼去穰﹐麩炒赤茯苓甘艸炙﹐各一兩

右銼細末﹐每服三錢﹐水一盞﹐煎至八分﹐去滓﹐不拘時溫服。

含化龍腦丸治咽喉中有物如彈丸﹐日數深遠津液難咽﹐作渴疼痛﹐卽須深鍼腫結處﹐散盡毒气。

龍腦研麝香研﹐各二錢半鍾乳粉馬牙硝升麻黃芪各一兩大黃炒炙甘艸各半兩生地黃五兩﹐取汁和藥

右爲細末﹐研勻﹐以地黃汁更入煉蜜和丸﹐如彈子大﹐不拘時以綿裹一丸噙化咽津﹐以咽喉通利爲度。

木香散治咽喉中如有物噎塞﹐吞不能入﹐吐不能出。

木香半兩紫雪射幹羚羊角屑犀角屑檳榔各一兩元參桑白皮升麻各一兩半

右銼碎﹐每服三錢﹐水一盞﹐煎至六分﹐去滓﹐不拘時溫服。

絡石湯治咽喉中如有物噎塞。

絡石紫菀各半兩升麻射幹各七錢半木通赤茯苓桔梗炒﹐各一兩

右銼碎﹐每服五錢匕﹐水一盞半﹐煎至八分﹐去滓﹐食後溫服。如要通利﹐及湯成﹐加芒硝末一錢匕﹐攪勻服之。絡石卽石薜荔。

四味湯治咽喉中如有物﹐咽吐不利。

半夏以生薑汁浸一宿﹐湯浸切洗厚朴刮去粗皮﹐以生薑汁浸﹐炙黃橘皮以湯浸去白﹐焙﹐各一兩赤茯苓刮去黑皮﹐二兩

右銼碎﹐每服三錢匕﹐水一盞﹐入姜一大棗劈破﹐煎至六分去滓﹐食遠溫服。

杏仁煎丸治咽喉食卽噎塞﹐如有物不下。

杏仁湯浸﹐去皮尖及雙仁﹐炒﹐半兩官桂去粗皮枇杷葉拭去毛﹐炙人參各一兩

右爲細末﹐煉蜜爲丸﹐如櫻桃大﹐每服一丸﹐含化咽津﹐以瘥爲度。

甘艸瀉心湯【仲景﹐下同】治前證。

黃芩人參漧薑各三兩大棗十二枚﹐劈半夏半升甘艸四兩黃連一兩

右七味﹐水一斗﹐煮取六升﹐去滓再煎﹐溫服一升﹐日三服。

苦參湯治狐惑病﹐虫蝕下部則咽中幹。

苦參半斤槐白皮狼牙根各四兩

右銼﹐以水五升﹐煎三升半﹐洗其下部。

小建中湯【仲景﹐下同】治前證。

桂枝制甘艸三兩大棗十二枚芍藥六兩生薑三兩膠飴一升

右六味﹐以水七升﹐先煮五味﹐取三升﹐去滓﹐內膠飴﹐更上微火﹐消解﹐溫服一升﹐日三服。

射幹麻黃湯治前證。

射幹十三枚麻黃四兩生薑四兩細辛紫菀﹝艸款﹞冬花各三兩五味子半升半夏大者﹐洗﹐八枚大棗七枚

右九味﹐以水一斗二升﹐先煮麻黃沸﹐去上沫﹐內諸藥﹐煮取三升﹐分溫三服。一本射幹三兩﹐半夏半升。

升麻鱉甲湯一名蜀椒湯﹐治前證。

當歸蜀椒炒去汗﹐一兩升麻甘艸各二兩鱉甲手指大一片﹐炙雄黃半兩﹐研

右六味﹐以水四升﹐煮取一升﹐頓服之﹔老小再服取汗。

麥門冬湯治前證。

麥門冬七升半夏一升人參甘艸各二兩粳米三合大棗十二枚

右六味﹐以水一斗二升﹐煮取六升﹐溫服一升﹐日三﹑夜一服。

如聖勝金錠【《局方》】治咽喉急閉﹐並單蛾﹑雙蛾﹑結喉﹑重舌﹑木舌等證。

硫黃川芎臘茶腦薄荷川烏生地黃硝石各等分爲末﹐生蔥汁和勻﹐一兩分作十錠。每取一錠﹐先以涼水灌漱﹐次嚼薄荷五七葉﹐卻用藥同嚼﹐以井水咽下。甚者連進三服。

二仙散【《入門》】治急喉閉﹐及纏喉風危急。

膽礬一錢白僵蠶三錢

右爲末﹐吹少許入喉中。

牛黃涼膈丸治咽喉腫痛﹐口舌生瘡﹐頷頰赤腫﹐熱痰壅塞。

馬牙硝寒水石煆石膏煆﹐各二兩牛膽南星七錢半紫石英煆﹐飛﹐五錢龍腦麝香牛黃各二錢半甘艸炙﹐一兩

右爲末﹐蜜和﹐一兩作三十丸﹐每一丸薄荷湯嚼下。

奪命散【丹溪】治急喉閉。

枯白礬白僵蠶炒硼砂皂角各等分

右爲末﹐吹少許入喉中﹐痰出卽瘥。

膽礬散治咽喉痺腫塞。

膽礬半錢全蠍二个

右爲末﹐以雞羽蘸藥入喉中﹐須臾破開聲出﹔次用生荷葉研細﹐井水調下﹐吐出毒涎卽愈﹐未吐再服。

雞內金散【丹溪】治喉閉﹑單雙蛾。

臘月雞內金陰漧﹐爲細末﹐一錢菉豆粉三錢

右生蜜和作三丸﹐噙化﹐神效。

龍腦膏【《局方》】治喉痺腫痛。

縮砂五粒薄荷葉一斤甘艸三兩防風川芎桔梗各二兩焰硝一兩片腦一錢白豆蔻三十粒

右爲末﹐蜜丸彈子大﹐噙化咽下。

靑龍膽【《活人》】治咽喉閉塞腫痛﹐並單雙蛾神效。

膽礬盛於靑魚膽內

右﹐陰榦爲末﹐吹入喉中﹐立效。無靑魚則蠡魚膽代之。臘月者甚佳。

吹喉散【《綱目》】治咽喉腫閉塞。

膽礬五錢﹐無膽礬則代以綠礬﹐入靑魚膽內﹐風漧﹔無靑魚則代蠡魚膽巴豆七个﹐去殼銅靑一錢焰硝二錢半﹐另研輕粉五分靑黛一字

右將膽礬同巴豆於銅銚內飛過﹐去巴豆﹐合焰硝等四味﹐再入麝香少許﹐每用一字吹入喉中﹐吐出痰血﹐立愈。

淸涼散【《回春》﹐下同】治實火咽喉腫痛。

桔梗錢半梔子連翹黃芩防風枳殼黃連當歸生地黃甘艸各七分薄荷白芷各三分

右剉﹐作一貼﹐燈心一團﹐細茶一撮﹐水煎服。

加味四物湯治虛火喉痺﹑喉痛﹑喉瘡﹐最能降火。

桔梗甘艸各錢半熟地黃白芍藥各七分當歸川芎黃蘗蜜水炒知母花粉各五分

右銼﹐作一貼﹐水煎﹐入竹瀝一鍾服。

龍腦破毒散治急慢喉閉﹐腫塞不通。

芒硝四兩靑黛研白僵蠶甘艸生﹐各八錢蒲黃五錢馬勃三錢龍腦麝香各一錢

右爲末﹐每一錢﹐井水調膏﹐細咽卽破﹐出血便愈﹐如不是喉痺﹐自然消散也。無芒硝﹐代以焰硝。

金鎖匙【《醫鑑》】治急喉閉纏喉風。

朱砂三分二釐枯白礬膽礬各一分六釐白硼砂一分二釐熊膽焰硝梅花冰片麝香各一分

右爲末﹐吹半錢入喉中。

白礬散【《類聚》】治纏喉風及急喉閉。

白礬三錢巴豆三个去殼﹐分作六片

右銚器同炒﹐候礬枯﹐去豆取礬爲末﹐水調灌下﹔或吹入喉中﹔或烏雞子淸調﹐灌入喉中。

吹喉散【《回春》】治懸癰下垂腫痛﹐及一切咽喉疾。

膽礬白礬焰硝片腦山豆根辰砂雞內金焙

右爲極細末﹐以竹管吹少許入喉中﹐卽效。

加味二陳湯【《醫鑑》】治梅核气。

人參白朮炒陳皮白茯苓半夏各二錢制甘艸五分枳殼桔梗黃芩梔子仁蘇子白豆蔻各七分

右銼﹐作一貼﹐入姜三片﹐水煎服。

牛蒡子湯【《入門》】治咽喉腫痛﹐牙關緊急﹔或生瘡癰﹔或愈後復攻胸脇﹐气促身熱﹐不能坐臥。

牛蒡子二錢元參犀角屑升麻黃芩木通桔梗甘艸各一錢

右銼﹐水煎﹐食後服。

上淸丸治咽喉腫痛﹐口舌生瘡﹐又能爽神。

薄荷葉一斤縮砂四兩甘艸二兩防風黃芩桔梗各一兩

右爲末﹐蜜和﹐一兩作二十丸﹐每一丸常噙化咽之。

加減薄荷丸治風熱咽喉腫痛。

薄荷葉八兩防風川芎白豆蔻各一兩縮砂甘艸各五錢龍腦五分桔梗二兩

右爲末﹐蜜和勻﹐一兩作三十丸﹐每一丸常噙化咽之。

荊黃湯【《入門》】治風熱結滯﹐咽喉腫痛﹐大便祕濇。

荊芥四錢大黃一錢

右剉﹐水煎﹐空心服。

甘桔湯【《必用方》】治風熱﹐咽喉腫痛﹐或喉痺神效。

桔梗二錢甘艸生荊芥穗防風黃芩薄荷各一錢右銼﹐作一貼﹐水煎﹐徐徐服。加元參一錢尢妙。

金消丸【《簡易方》】治咽喉腫痛。

黃蘗荊芥射漧黃芩各等分

右爲末﹐蜜丸櫻桃大﹐每一丸噙化。

淸火補陰湯【《醫鑑》】治虛火上升﹐喉痛喉閉或生瘡。

元參二錢白芍藥熟地黃各一錢當歸身川芎黃蘗童便浸﹐炒焦知母生天花粉甘艸各七分

右銼﹐作一貼﹐水煎﹐入竹瀝三匙溫服。

加味四物湯【《正傳》】治喉漧燥痛。

當歸生地黃川芎白芍桔梗荊芥穗黃蘗知母煎服立已。

絳雪散【《直指方》】治咽喉熱痛腫塞。

寒水石煆﹐五錢硼砂馬牙硝朱砂各一錢龍腦半錢

右爲細末﹐每一字﹐摻入口中﹐咽津。

佛手散【丹溪】治風熱﹐咽喉腫痛﹐生瘡。

薄荷葉二兩芒硝一兩甘艸七錢桔梗蒲黃各五錢靑黛二錢

右爲末﹐取少許﹐幹摻或以竹管吹入喉中。

甘桔湯治少陰客寒﹐咽痛尢妙。

桔梗三兩甘艸一兩

右剉﹐五錢﹐水煎﹐徐徐服之﹔加鼠粘子﹑竹茹各一錢﹐更妙。

喉痺方【《種杏》】治喉痺﹐乳蛾腫痛﹐生瘡潰爛﹐水漿不入﹐死在須臾。

巴豆肉細辛各等分

右爲末﹐用紙捲藥在中﹐兩頭撚緊﹐從中剪斷﹐塞入兩鼻中﹐一時頭頂冰涼﹐咽喉卽開。

通嗌散治喉痛﹐生瘡﹐聲啞。

硼砂二錢片腦二分靑黛滑石孩兒茶寒水石各一錢黃連黃蘗各五分蒲黃馬牙硝枯白礬各六分

右爲細末﹐煉化白砂糖和丸﹐芡實大大原缺﹐據文義補。﹐臥時舌壓一丸﹐自化入喉﹐神效。或以葦筒吹少許入喉中﹐亦神效。

通關飲治喉痺腫痛﹐不能言語﹐此從治之法﹐無不愈者。

桔梗二錢甘艸炙﹐一錢半人參白朮炒赤茯苓各一錢防風七分荊芥穗薄荷漧薑炮﹐各五分

右銼﹐作一貼﹐水煎服。

神效散治喉痺﹐語聲不出。

荊芥穗蓖麻肉各等分爲末﹐蜜丸皂子大﹐綿裹含化。

去涎方治喉痺。

豬牙皂角五錢膽礬一錢半靑黛五分

右爲末﹐酢糊和丸﹐櫻桃大﹐每一丸以熟絹裹在箸頭上﹐用好酢潤透﹐將藥點喉瘡上﹐咬著箸﹐其涎如水﹐卽解﹔後服防風通聖散。

冰梅丸治十八種喉痺俱效﹔又治喉風腫痛如神。

天南星三十五个半夏白礬白鹽防風﹝石卜﹞硝各四兩桔梗二兩甘艸一兩七分﹐熟大梅實揀一百个先將硝鹽水浸一伏時﹐然後將各藥碾碎﹐入水拌勻﹐方將梅實置於水中﹐其水淹過梅子三指爲度﹐浸七日取出曬漧﹔又入水中﹐浸透曬漧﹐俟藥水漧爲度﹐方將梅子入磁罐封密﹐如霜衣白愈佳。用時綿裹﹐噙在口中﹐徐徐咽汁下﹐痰出卽愈。一方有皂角四兩﹐無甘艸。

龍腦川芎丸治咽喉諸病﹐通利七竅﹐爽气淸神﹐除熱消痰﹐消風化滯。

薄荷葉五兩三錢桔梗一兩半川芎防風甘艸各一兩白豆蔻五錢片腦三錢縮砂仁二錢

右爲末﹐蜜和﹐每兩作二十丸﹐每一丸細嚼﹐茶淸下﹐噙化亦可。此與加減薄荷煎﹐元同而分兩異。

烏翣膏【《千金方》﹐下同】喉嚨者脾胃之候﹐若髒熱﹐喉則閉塞﹐神气不通﹐宜服此。

生烏翣十兩升麻三兩羚羊角屑通艸芍藥各二兩薔薇根切﹐一升生地黃切﹐五升豬脂二斤艾葉六銖﹐生者佳

右九味﹐﹝口父﹞咀綿裹﹐苦酒一升﹐淹浸一宿﹐內豬脂中﹐微火煎取﹐苦酒盡膏不鳴爲度﹐去滓﹐薄綿裹膏﹐似大杏仁﹐內喉中細細吞之。

又方治喉腫痛風﹐毒衝心胸。

豉一升半犀角射幹杏仁甘艸各二兩芍藥三兩梔子七枚升麻四兩羚羊角兩半

右九味。﹝口父﹞咀以水九升﹐煮取三升﹐去滓﹐內豉﹐煮一沸﹐分三服。

風毒方治風毒咽水不得下。

升麻芍藥各六兩射幹杏仁研楓香葛根麻黃各三兩甘艸二兩

右八味﹝口父﹞咀﹐以水八升﹐煮取二升半﹐分三服。

母姜酒咽門者肝膽之候﹐若髒熱﹐咽門則塞而气閉﹐若腑寒﹐咽門則破而聲嘶﹐宜服此。

母薑汁二升酥

牛髓油各一升桂心秦椒各一兩防風一兩半芎藭獨活各一兩六銖

右九味爲末﹐內薑汁中煎取相淹濡﹐下髓﹑酥油等﹐令調微火三上三下煎。平旦﹐溫淸酒一升﹐下二合膏﹐卽細細吞之﹐日三夜一。

又方治前證﹐並咽痛不利。

丹參升麻雄黃研飛杏仁鬼臼甘艸射幹各一兩麝香半兩

右八味爲末﹐以蜜丸如桐子﹐飲下一丸﹐加至五丸﹐日三﹐酒服。

又方治咽傷語聲不徹。

酒酥各一升榦薑末二兩半通艸桂心石菖蒲各二兩

右六味合和﹐服一匕﹐日三。

又方治前證。

酒酥各一升榦薑末﹐十兩

右三味﹐以酒二合﹐酥一匕﹐薑末二匕﹐相和服﹐日三﹐食後服。

又方治咽喉不利下气。

射幹杏仁人參附子桂心各一兩

右五味末﹐蜜丸如指大﹐噙一丸稍稍咽之﹐令藥味相接。

一陰煎【《景嶽全書》﹐下同】治喉痺火微者。

生地芍藥麥冬丹參各二錢甘艸一錢牛膝一錢半熟地三五錢

水二鍾﹐煎七分﹐食遠溫服。

加減一陰煎治證如前﹐而火之甚者宜用此方。

生地黃芍藥麥冬各二錢熟地三五錢炙甘艸五七分知母地骨皮各一錢

水二鍾煎服。

二陰煎治喉痺﹐因思慮勞傷動心火者。

生地麥冬各二三錢棗仁二錢甘艸一錢黃連或一二錢茯苓元參木通各一錢半

水二鍾﹐加燈艸二十根﹐或竹葉亦可﹐煎七分﹐食遠服。

四陰煎治咳嗽肺熱喉痺。

茯苓錢半生地二三錢麥冬芍藥百合沙參各二錢生甘艸一錢

水二鍾﹐煎七分﹐食遠服。

抽薪飲治火證喉痺。

黃芩石斛木通梔子炒黃蘗各一二錢枳殼澤瀉各錢半細甘艸三分

水一鍾半﹐煎七分﹐食遠溫服﹐甚者冷服更佳。

徙薪飲治喉痺火不甚者。

陳皮八分黃芩二錢麥冬芍藥黃蘗茯苓牡丹皮各一錢半

水一鍾半﹐煎七分﹐食遠溫服。

菉豆飲治咽喉火壅諸證。

菉豆不拘多寡﹐寬湯煮糜爛﹐入鹽少許﹐或蜜亦可﹐待冰冷﹐或厚或稀或湯﹐任意飲食之﹐日或三四次不拘。此物性非寒苦﹐不傷脾气﹐且善於解毒除煩﹐退熱止渴﹐大利小水﹐乃淺易中之最佳最捷者也。若火盛口漧﹐不宜厚味﹐但略煮半熟﹐淸湯冷飲之﹐尢善除煩淸火。

雪梨漿治前證。

淸香甘美大梨削去皮﹐別用大碗盛淸冷甘泉﹐將梨薄切﹐浸於水中少頃﹐水必甘美﹐但頻飲其水﹐勿食其柤﹐退陰火極速也。

滋陰八味丸治陰虛喉痛。

山藥山茱萸肉各四兩丹皮茯苓澤瀉知母鹽水炒黃蘗鹽水炒﹐各三兩熟地黃八兩﹔蒸搗

右水煎服。

鎭陰煎治格陽喉痺上熱者﹐當以此湯冷服。

熟地一二兩牛膝二錢炙甘艸一錢澤瀉一錢半肉桂一二錢制附子五七分或一二三錢

水二鍾﹐速煎服。

代匙散治喉痺。

月石石膏各一錢冰片一分粉艸三分僵蠶炒膽礬牙皂角炙煙盡﹐各五分

右爲細末﹐用細竹管頻吹喉中﹐或加牛黃五分更佳。古今圖書集成醫部全錄卷一百六十三

咽喉門

單方

纏喉風﹕白礬末半錢﹐烏雞子淸一个﹐調勻灌入喉中﹐立效如神。【《綱目》】

﹝石卜﹞硝治喉痺﹐神驗。含口中細細咽汁﹐立瘥。馬牙硝與焰硝同功。【《本艸》】

咽中瘡腫﹕﹝石卜﹞硝一錢﹐蓖麻子去皮一粒﹐同研﹐新水和服﹐卽效。【《綱目》】

硼砂治咽喉痺﹐最爲要切﹐含化咽津。【《本艸》﹐下同】

咽喉痺痛﹕升麻剉煎﹐取汁含之。

喉閉垂死﹕取馬藺根搗絞取汁﹐稍稍咽之﹐口噤者灌下。葉及子同功。子則取四十九枚爲末﹐水調服。葉則取二兩﹐水煎服。

喉痺﹕取牛蒡子一合﹐半生半炒﹐爲末﹐熱酒調下一錢。

又方﹕牛蒡子六分﹐馬藺子八分﹐爲末﹐暖水調一錢服﹐立瘥。

喉痺腫痛﹕露蜂房灰﹑白僵蠶等分爲末﹐乳香湯每服半錢。

又方﹕用蜂房燒灰﹐每以一錢吹入喉內﹐不拘大人小兒。【《心鏡》】

喉閉﹐水漿不入﹕采射幹根搗取汁﹐細呷之﹐治喉痺最捷。或釅酢同研﹐取汁噙﹐引出涎更妙。【丹溪】

喉痺咽腫生瘡﹕蓖麻子取肉捶碎﹐紙捲作筒﹐燒煙吸之﹐治喉痺﹐名聖煙筒。【《正傳》】

馬勃﹐治喉閉咽痛﹐以蜜揉拌﹐以水調呷。【《本艸》】

又方﹕馬勃﹑白礬等分爲末﹐以鵝翎管吹入喉中﹐吐痰﹐妙。【《綱目》】

咽瘡喉痺﹕用好米酢噙漱﹐吐痰爲妙。【《回春》】

纏喉風﹐食不能下﹕取大麥麵作稀粥﹐令咽之﹐旣滑膩容易下咽﹐以助胃气。【《本艸》﹐下同】

急喉閉﹕皂莢捶槌碎去皮子﹐挼﹐水一盞灌下﹐或吐或不吐﹐卽安。

急喉閉﹕取蠡魚膽汁少許﹐點患處﹐藥至卽瘥。病深則水調灌之。臘月收者佳。

喉痺﹑雙乳蛾﹕壁錢窩一个﹐取患者腦後發﹐拔一根纏定錢窩﹐燈上以銀簪挑而燒之﹐存性﹐爲末﹐吹入患處﹐立消。【《回春》】

又方﹕壁錢燒存性﹐白礬﹑枯發灰等分﹐爲末﹐吹入喉中﹐治喉閉﹐名吹喉散。【《醫鑑》】

喉痺﹕蠐螬取汁﹐點在喉中﹐卽喉開。【《本艸》﹐下同】

喉閉﹕蛇蛻燒爲未﹐吹入喉中。

纏喉風气不通﹕蛇蛻炙黃﹐當歸等分爲末﹐酒服一錢愈。

喉閉﹕蚯蚓取汁吞之﹐咽喉卽開。

急喉閉﹕白僵蠶爲細末﹐薑汁調灌下﹐立愈。

又方﹕僵蠶炒﹑白礬生等分爲末﹐白梅肉和丸﹐皂子大﹐綿裹含化﹐咽汁瘥。【《直指》】

咽喉腫塞﹕石蟹搗絞取汁﹐灌之卽開。【《本艸》】

咽喉閉塞口噤﹕取雄雀糞細研﹐濕水調灌半錢。

咽喉閉塞﹕生雞卵一枚﹐去黃畱白﹐著米酢﹐煻火沸起﹐就熱飲酢盡﹐一二次卽瘥。【《綱目》】

咽喉腫痛閉塞﹕瓠花上飛蛾燒爲末﹐吹入喉中﹐神效。【俗方】

喉痺熱痛﹕上好消梨﹐杵取汁﹐頻飲之﹐多服爲良。【《正傳》】

喉痺水谷不下﹕取蘿卜汁﹐徐徐咽之﹐卽愈。【《綱目》】

咽喉乳蛾﹕取土蜂窩一个爲末﹐先用楮葉擦破令出血﹐以酢和末﹐用翎點之﹐令痰涎出爲效。後用扁竹根擂水﹐服數口取利。【《瑞竹堂方》】

咽中結塊﹐不通水食﹐危困欲死﹕百艸霜﹐蜜和丸芡子大﹐每新汲水化一丸灌下﹐甚者不過二丸﹐名百靈丸。【《普濟方》】

喉痺乳蛾﹕用烏龍尾﹑枯礬﹑豬牙皂莢﹐以鹽炒黃﹐等分爲末﹐或吹或點皆妙。烏龍尾卽梁上塵也。【《集效方》】

喉痺腫痛﹕鉛白霜﹑甘艸各半兩﹐靑黛一兩爲末﹐酢糊丸芡子大﹐每含咽一丸立效。【《聖濟錄》】

喉痺腫痛﹕菖蒲根嚼汁﹐燒鐵秤錘﹐淬酒一杯飲之。

咽生瘜肉﹐及舌腫痛﹕秤錘燒赤﹐淬酢一盞咽之。

咽喉疼痛﹕銀朱﹑海螵蛸末等分。吹之取涎。【《救急方》】

纏喉風痺﹕雄黃磨新汲水一盞﹐服取吐下愈。【《續千金方》】

咽喉腫痛﹐五心煩熱﹕取不灰木﹐以牛糞燒赤﹐太陰元精石煆赤﹐各四兩﹐眞珠一錢爲末﹐糯米粥丸如芡子大﹐每服一丸﹐以生地黃汁﹑粟米泔研化服﹐日二次。【《聖濟總錄》】

喉痺腫痛﹕土朱煮汁飲之。【《普濟方》】

喉痺﹕李實根皮一片噙口內﹐更用李實根研水敷項上一周遭﹐用新采園中者。

喉中生肉﹕綿裹箸頭﹐拄鹽揩之﹐日五六度。【《千金方》】

帝鍾喉風﹐垂長半寸﹕煆食鹽頻點之﹐卽消。【《聖惠方》】

喉痺風熱痰﹕豬牙皂角爲末﹐和霜梅噙咽。

又方﹕木鱉子用鹽水浸﹐噙一丸。

喉痺口噤﹕硇砂﹑馬牙硝等分﹐研勻點之。【《聖濟方》】

喉痺風熱﹕茜艸一兩一服﹐降血中之火。

又方﹕焰硝半錢﹐枯礬半錢﹐硇砂一錢爲末。杜仲﹑牛膝﹐搗汁調敷。

喉風腫閉﹕用皂礬一斤﹐好米酢三升拌﹐曬榦爲末﹐吹之﹐痰涎出盡﹐用良薑末少許入茶內﹐漱口﹐咽之卽愈。【《集效方》】

喉痺作痛﹕遠志肉爲末﹐吹之﹐涎出爲度。【《直指方》】

喉痺﹕陳年白梅入蜒蚰令化﹐噙梅於口中。

咽喉熱痛﹕龍膽擂水服之。【《集簡方》】

喉閉腫痛﹕馬蹄艸根搗﹐井華水調下﹐卽效。【《救急方》】

咽喉腫痛﹕百兩金一寸﹐噙咽津。

咽喉痺腫﹕朱砂磨﹐水或酢咽之﹐甚良。

冬月喉痺﹐腰痛不可下藥者﹕蛇牀子燒煙於瓶中﹐口含瓶嘴吸咽﹐其痰自出。【《聖惠方》】

熱壅咽毒﹕砂仁殼爲末﹐水服一錢。【戴原禮方】

急喉風﹕用瑞香白花者﹐研水灌之。【《醫學集成》】

咽喉腫痛﹕用嫩艾搗汁﹐細咽之。

又方﹕靑艾和莖葉一握﹐同酢搗爛﹐敷於喉上。冬月取幹艾亦得。

喉閉腫痛﹕益母艸搗爛﹐新汲水一碗絞濃汁﹐頓飲隨吐愈。冬月用根。【《易簡方》﹐下同】

喉痺壅塞不通﹕紅藍花搗絞取汁一小升服之﹐以瘥爲度。如冬月無生花﹐以干者浸濕﹐絞汁煎服﹐極驗。

喉風喉痺﹕大靑葉搗汁﹐灌之﹐取效止。

喉痺腫痛﹕用蠡實一合﹐升麻五分﹐水一升﹐煎三合﹐入少蜜攪勻細呷﹐大驗。

又方﹕馬藺子三升﹐升麻一兩爲末﹐蜜丸水服一錢。

喉風腫痛﹕鹽蟹汁滿含細咽﹐卽消。【時珍】

喉痺口噤﹕馬藺花二兩﹐蔓荊子一兩﹐爲末﹐溫水服一錢。

喉痺牙疳﹕盆砂末吹﹐並擦之。【《集簡方》】

走馬喉痺﹕用白礬末塗綿鍼上﹐按於喉中﹐立破。綿鍼者﹐用楡條﹐上以綿裹作棗大也。【《儒門事親》】

風熱喉痛﹕白礬半斤﹐研末﹐化水﹐新磚一片﹐浸透取曬﹐又浸又曬﹐至水漧﹐入糞廁中浸一月﹐取洗﹐安陰處﹐待霜出掃收﹐每服半錢﹐水下。【《普濟方》】

喉痺乳蛾等證﹐用癩蝦蟆眉酥和艸烏尖末﹑豬牙皂角末等分。丸小豆大﹐每研一丸﹐點患處神效。【《活人心法》】

纏喉風病﹕取蒼耳根一把﹐老生薑一塊﹐研汁﹐入酒服。【《聖濟總錄》】

咽喉腫塞﹐痰涎壅滯﹐水不可下者﹕地松連根葉搗汁﹐鵝翎掃入去痰﹐最爲妙。

又方﹕用土牛膝﹑鼓錘艸同搗汁灌之﹐不得下者﹐灌鼻得吐爲妙。

又方﹕土牛膝﹐春夏用莖﹐秋冬用根﹐一把﹐靑礬半兩﹐同研﹐點患處﹐令吐膿血痰沫﹐卽愈。

纏喉風腫﹕蚵蚾艸卽皺面艸﹐細研﹐以生蜜和丸彈子大﹐每噙化一二丸卽愈。幹者爲末﹐蜜丸亦可。名救生丸。

咽喉閉痛﹕篛葉﹑燈心艸燒灰等分﹐吹之甚妙。【《集簡方》】

喉舌瘡爛﹕酒漬蘘荷根半日﹐含漱其汁﹐至瘥乃止。【《外臺祕要》】

咽喉不利﹐風冷失聲﹕蘘荷根二兩﹐搗絞汁﹐入酒一大盞和勻﹐細細服﹐取瘥。【《肘後方》】

屍咽痛痺﹐語聲不出﹕麻黃以靑布裹﹐燒煙筒中燻之。

急喉痺塞﹕木賊以牛糞火燒存性﹐每冷水服一錢﹐血出卽安也。【《聖惠方》】

喉風痺塞﹕燈心一握﹐陰陽瓦燒存性﹐每吹一撚﹐數次立愈。

又方﹕用燈心灰二錢﹐硼砂末一錢吹之。

又方﹕燈心艸﹑紅花燒灰﹐酒服一錢卽消。

喉痺乳蛾﹕新鮮牛膝根一握﹐艾葉七片﹐搗和人乳﹐取汁灌入鼻內﹐須臾痰涎從口鼻出卽愈。無灰酒亦可。

又方﹕用牛膝搗汁﹐和陳酢灌之。

纏喉風痺﹐不通欲死者﹕用返魂艸根一莖﹐洗淨﹐納入喉中﹐待取惡涎出卽瘥﹐神效。更以馬牙硝津咽之﹐卽絕根。返魂艸卽紫菀也。

咽喉生瘡﹐脾肺虛熱上攻也。麥門冬一兩﹑黃連半兩爲末﹐煉蜜丸如梧子大﹐每服二十丸﹐麥門冬湯下。

喉瘡作痛﹕燈籠艸炒焦研末﹐酒調呷之。【《醫學正傳》】

喉痺乳蛾﹕取蝦蟆衣﹑鳳尾艸擂爛﹐入霜梅肉﹑煮酒各少許﹐卽研絞汁﹐以鵝翎刷患處﹐隨手吐痰﹐卽消也。【《養屙漫筆》】

咽喉痺風躁﹑腫連頰﹑吐血數者﹕馬鞭艸一握﹐勿見風﹐截去兩頭﹐搗汁飲之﹐良。

喉痺腫痛﹕箭頭艸葉﹐入醬少許﹐研膏點入取吐。【《普濟方》】

喉卒攻痛﹕商陸切根炙熱﹐隔布熨之﹐冷卽易﹐立愈。

風毒咽腫﹐咽水不下﹐及瘰癧咽腫﹕水服莨菪子末兩錢匕﹐神良。

喉痺欲絕﹐不可鍼藥者﹕漧漆燒煙﹐以筒吹之。【《聖濟總錄》】

急喉痺塞﹐逡巡不救﹕皂莢生研末﹐每以少許點患之外﹐以酢調厚封項下﹐須臾便破﹐出血卽愈。或挼﹐水灌之﹐亦良。

又方﹕用皂角肉半截﹐水酢﹑米泔煎七分服﹐破出濃血﹐卽愈。

喉卒癰腫﹕吞薏苡仁二枚﹐良。【《外臺祕要》】

喉痺不語﹕大豆煮汁﹐煎稠如飴﹐含之並飲汁。【《肘後方》】

喉痺不語﹕煮豉汁一升服﹐覆取汗﹐乃著桂末於舌下咽之。【《千金方》﹐下同】

咽生瘜肉﹕鹽豉和搗塗之﹐先刺破出血乃用﹐神效。

咽喉妨礙如有物﹐吞吐不利﹕杵頭糠﹑人參各一錢﹐石蓮肉炒二錢﹐水煎服﹐日三次。【《聖濟總錄》】

喉腫難食﹕韭一把搗熬敷之﹐冷卽易。【《千金方》】

喉中腫﹐痛塞﹐气不通者﹕蔥須陰榦爲末﹐每用二錢﹐入蒲州膽礬末一錢﹐和勻﹐每用一字吹之。【《杜壬方》】

咽喉腫痛﹕薤根酢搗敷腫處﹐冷卽易之。【《聖惠方》】

喉咽气塞喘息不通﹐須臾欲絕﹕用獨頭蒜二枚﹐削去兩頭﹐塞鼻中﹐左患塞右﹐右患塞左﹐候口中膿血出﹐立效

喉痺腫痛﹕大蒜塞耳鼻中﹐日二易之。【《肘後方》】

喉痺腫痛﹕芥子末水和敷喉下﹐幹卽易之。

又方﹕辣芥子研末﹐酢調﹐取汁點入喉內﹐待喉內鳴﹐卻用陳麻骨燒煙﹐吸入立愈。【《聖惠方》】

喉痺腫痛﹕蘿卜和皂莢漿服﹐取吐。【《普濟方》】

喉痺毒气﹕生薑二片搗汁﹐蜜五合煎勻﹐每服一合﹐日五服。

喉痺腫痛﹕野苦蕒搗汁半盞﹐燈心湯浸撚汁半盞﹐和勻服。

喉痺腫痛﹕糟茄或醬茄細嚼咽汁。【《徳生堂方》】

咽喉腫痛﹕老黃瓜一枚去子﹐入硝塡滿﹐陰榦爲末﹐每以少許吹之。【《醫林集要》】

喉閉腫痛﹕天羅瓜研汁灌之。【《普濟方》】

喉痺口噤﹐不開欲死﹕艸烏頭﹑皂莢等分爲末﹐入麝香少許﹐擦牙並﹝口畜﹞鼻內﹐牙關自開。

又方﹕艸烏尖﹑石膽等分爲末﹐每用一錢﹐酢煮皂莢汁﹐調稀掃入腫上﹐流涎數次﹐其毒卽破也。

喉痺腫痛﹕白附子末﹑枯礬等分研末﹐塗舌上有涎吐出。【《聖惠方》】

喉風喉痺﹕用天南星一个﹐剜心﹐入白僵蠶七枚﹐紙包煨熟研末﹐薑汁調服一錢﹐甚者灌之﹐吐涎愈﹐名如聖散。

喉痺引痰法﹕冬月靑魚膽﹐用白礬入內﹐臨用加百艸霜炒鹽少許﹐酢調﹐以鴨毛蘸藥引吐痰出。如無魚膽﹐用白礬半兩﹐巴豆肉十枚同枯過﹐去巴豆﹐用礬如上法﹐吐痰神效。吐後用金鎖匙吹之。常服必用方﹐甘桔湯最妙。

喉痺腫塞痛﹕生半夏末﹝口畜﹞鼻內涎出﹐效。【《集簡方》】

咽喉腫痛﹕射幹花﹑山豆根陰榦爲末吹之﹐如神。【《袖珍方》】

又方﹕扁竹新根﹐擂汁咽之﹐大腑動卽解﹔或酢研汁噙﹐引涎出﹐亦妙。

又方﹕用紫蝴蝶根一錢﹐黃芩﹑生甘艸﹑桔梗各五分﹐爲末﹐水調頓服立愈﹐名奪命散。

喉痺作痛﹕番木鱉﹑靑木香﹑山豆根等分爲末﹐吹之。

纏喉風腫﹕番木鱉仁一个﹑木香三分同磨水調﹐熊膽三分﹐膽礬五分﹐以雞毛掃患處﹐取效。【《經驗方》】

喉痺腫痛﹕榼藤子燒研﹐酒服一錢。【《聖惠方》】

喉中發癰﹕山豆根磨酢噙之﹐追涎卽愈。勢重不能言者﹐頻以雞翎掃入喉中﹐引涎出﹐就能言語。【《永類方》】

喉風急證﹐牙關緊閉﹐水谷不下﹕山豆根﹑白藥等分﹐水煎噙之﹐咽下﹐二三日卽愈。【《楊淸叟外科》】

咽喉腫痛﹐水漿不下﹕苦藥﹑山豆根﹑甘艸﹑硝石各一分﹐射幹﹑柑皮﹑升麻各半錢爲末﹐蜜丸噙之。【《聖惠方》】

喉中熱塞腫痛﹐散血消痰﹕白藥﹑﹝石卜﹞硝等分爲末吹之﹐日四五次。【《直指方》】

咽喉腫痛﹕白藥末一兩﹐龍腦一分﹐蜜和丸芡子大﹐每含咽一丸。【《聖惠方》】

又方﹕五爪龍艸﹑車前艸﹑馬藺艸各一握﹐搗汁頻漱。

咽喉痺腫塞﹐喘息不通﹐須臾欲絕﹕用絡石艸一兩﹐水一升煎一大盞﹐細細呷之。

喉痺不語﹕羊蹄獨根者﹐勿見風日及婦人雞犬﹐以三年酢研如泥﹐生布拭喉外令赤﹐塗之。【《千金方》】

咽喉腫痛﹐咽物不得﹕馬勃一分﹐蛇退皮一條﹐燒末﹐綿裹一錢﹐含咽立瘥。

走馬喉痺﹕馬屁勃卽灰菇﹐焰硝一兩一兩據文義當爲各一兩。爲末﹐每吹一字﹐吐涎血卽愈。

喉痺腫痛﹕生油一合灌之﹐立愈。

飲酒咽爛﹐口舌生瘡﹕大麻仁一升﹑黃芩二兩爲末﹐蜜丸含之。【《千金方》】

咽喉腫痛﹐卒不可食﹕白面和酢塗喉外腫處。【《普濟方》】

喉痺痄腮﹕用糯米三升﹐於端午前四十九日﹐以冷水浸之﹐一日兩換水﹐輕淘轉﹐勿令攪碎﹐至端午日取出陰漧﹐絹袋盛﹐掛通風處﹐每用旋取炒黑爲末﹐冷水調如膏藥﹐貼項下及腫處﹐一夜便消。幹卽換之﹐常令濕爲妙。

喉痺腫痛﹕稻艸燒取黑煙﹐酢調吹鼻中﹐或灌入喉中﹐滚出痰﹐立愈。【《普濟方》】

喉風腫痛﹕絲瓜根以瓦瓶盛水浸飲之。【《海上名方》】

咽喉痺痛﹕五月五日收桑上木耳﹐白如魚鱗者﹐臨時搗碎﹐綿包彈子大﹐蜜湯浸﹐含之立效。【《便民方》】

喉痺乳蛾﹕用靑梅二十枚﹐鹽十二兩﹐腌五日﹐取梅汁入明礬三兩﹐桔梗﹑白芷﹑防風各二兩﹐豬牙皂角三十條﹐俱爲細末﹐拌汁和梅入瓶收之。每用一枚﹐噙咽津液﹐凡中風痰厥﹐牙關不開﹐用此擦之﹐尢佳。

又方﹕梅包生礬末作丸﹐含咽或納吞之。

喉痺塞痛﹕桃皮煮汁三升服。【《千金方》】

咽喉作痛﹕茱萸末敷調塗足心﹐一夕愈。

咽喉閉痛﹕生烏藥卽矮樟根﹐以酸酢二盞﹐煎一盞﹐先噙後咽﹐吐出痰涎爲愈。

風熱喉痺﹕燈心一錢﹐黃蘗五分﹐並燒存性﹐白礬七分煆過﹐冰片三分﹐爲末﹐每以一二分吹患處。【《集簡方》】

卒喉痺痛﹕黃蘗片含之﹔又以一斤﹐酒一斗﹐煮二沸﹐恣飲便愈。【《肘後方》】

咽喉卒腫﹐食飲不通﹕苦酒和黃蘗末敷之﹐冷卽易。

喉風閉塞﹕臘月初一日﹐取豬膽不拘大小五六枚﹐用黃連﹑靑黛﹑薄荷﹑僵蠶﹑白礬﹑﹝石卜﹞硝各五錢﹐裝入膽內﹐靑紙包了﹐將地掘一孔﹐方深各一尺﹐以竹橫懸此膽在內﹐以物蓋定﹐候至立春日取出﹐待風吹去膽皮靑紙﹐研末密收。每吹少許﹐神驗﹐乃萬金不傳之方。

大人喉風﹕筀竹油頻飲之。【《集簡方》】

咽喉卒腫不下食﹕地龍十四條搗塗喉外﹔又以一條著鹽化水﹐入蜜少許服之。

喉痺塞口﹕用韭地紅小蚯蚓數條﹐酢擂取食之﹐卽吐出痰血二三碗﹐神效。【《普濟方》】

又方﹕用地龍一條﹐研極爛﹐以雞子白攪和灌入﹐卽通。【《聖惠方》】

喉痺腫塞﹕用蝸牛綿裹水浸﹐含咽﹐須臾立通。

又方﹕蝸牛七枚﹐白梅肉二枚﹐研爛﹐綿裹﹐含咽立效。

喉痺腫痛﹕用荔枝花及皮根﹐水煮汁﹐細細含咽﹐取瘥止。【《海上方》】

走馬喉痺詩云﹕急喉腫痺最堪憂﹐急取盛燈盞內油﹔甚者不過三五呷﹐此方原是至人畱。

喉痺腫痛﹕雞矢白含之咽汁。【《聖惠方》】

咽喉腫痛﹕牙皂一挺去皮﹐米酢浸炙七次﹐勿令焦﹐爲末﹐每吹少許入咽﹐吐涎卽愈。

喉痺喉風﹕五月五日或六月六日﹑七月七日﹐采楮桃陰漧﹐每用一个爲末﹐井華水服之﹐重者以兩个卽愈。【《集簡方》】

咽喉生瘡﹐層層如疊﹐不痛﹐日久有竅出臭气﹐廢飲食﹕用臭橘葉﹐煎湯連服。

纏喉風危急﹕用巴豆七粒﹐三生四熟﹐生者去殼生研﹐熟者去殼燈上燒﹐存性﹐研﹔幹桑黃茹二片﹔雄黃一塊﹐細研﹔郁金一枚研。

右再研細﹐每服半字﹐茶淸少許調下。如口噤咽塞﹐以竹管吹入喉中﹐須臾吐利卽安矣。名雄黃散。

喉痺語聲不出﹕豬牙皂角和霜梅爲末噙之。

鍼灸

《素問》曰﹕邪客於手少陽之絡﹐令人喉痺﹐舌捲口漧﹐心煩﹐臂外廉痛﹐手不及頭﹐刺手中指次指爪甲上﹐去端如韭葉﹐各一痏﹐壯者立已﹐老者有頃已。左取右﹐右取左。此新病﹐數日已。

邪客於足少陰之絡﹐令人嗌痛﹐不可內食﹐無故善怒﹐气上走賁上﹐刺足下中央之脈各三痏﹐凡六刺﹐立已。左刺右﹐右刺左。嗌中腫不能內﹐唾時不能出唾者﹐刺然骨之前﹐出血立已。左刺右﹐右刺左。

肺虛則少气不能報息﹐耳聾嗌漧﹐取其經太陰足太陽之外厥陰內血者。

《靈樞》曰﹕足陽明之別名曰丰隆﹐其病气逆則喉痺卒喑﹐宜取之。

咽喉閉塞﹐取照海。

喉痺舌捲﹐口中幹﹐煩心﹐心痛﹐臂內廉痛不可及頭﹐取手小指次指爪甲下﹐去端如韭葉。

嗌漧口中熱如膠﹐取足少陰。

喉痺﹐不能言﹐取足陽明﹔能言﹐取手陽明。

《甲乙經》曰﹕喉痛瘖不能言﹐天突主之。

喉痺﹐胸中暴逆﹐先取衝脈﹐後取三里﹑雲門﹐皆瀉之。

咽腫難言﹐天柱主之。

喉痺﹐完骨及天容﹑气捨﹑天鼎﹑尺澤﹑合谷﹑商陽﹑陽溪﹑中渚﹑前谷﹑商丘﹑然谷﹑陽交悉主之。

喉痺咽腫﹐水漿不下﹐璇璣主之。

喉痺食不下﹐鳩尾主之。

喉痺咽如梗﹐三間主之。

喉痺不能言﹐溫澑及曲池主之。

喉痺气逆﹐口喎﹐喉咽如扼狀﹐行間主之。

咽中痛不可內食﹐湧泉主之。

《千金方》曰﹕風府﹑天窻﹑勞宮﹐主喉嗌痛。

扶突﹑天突﹑天溪﹐主喉鳴暴忤气哽。少商﹑太衝﹑經渠﹐主喉中鳴。魚際﹐主喉中焦漧。水突﹐主喉咽腫。掖門﹑四瀆﹐主呼吸短气﹐咽中如瘜肉狀。間使﹐主嗌中如梗。少衝主酸咽。少府﹑蠡溝﹐主嗌中有气如瘜肉狀。中渚﹑支溝﹑內庭﹐主嗌痛。復澑﹑照海﹑太衝﹑中封﹐主嗌漧。前谷﹑照海﹑中封﹐主咽偏腫不可以咽。湧泉﹑大鍾﹐主咽中痛不可內食。然谷﹑太溪﹐主嗌內腫﹐气走咽喉而不能言。風池﹐主喉咽僂引項攣不收。完骨﹑天牖﹑前谷﹐主喉痺﹐頸項腫不可俯仰﹐頰腫引耳後。中府﹑陽交﹐主喉痺﹐胸滿塞﹐寒熱。天容﹑缺盆﹑大杼﹑膈兪﹑雲門﹑尺澤﹑二間﹑厲兌﹑湧泉﹑然谷﹐主喉痺哽咽﹐寒熱。天鼎﹑气捨﹑膈兪﹐主喉痺噎哽﹐咽腫不得消﹐食飲不下。天突﹐主喉痺咽漧急。大陵﹑偏歷﹐主喉痺嗌漧。璇璣﹑鳩尾﹐主喉痺咽腫﹐水漿不下。三間﹑陽溪﹐主喉痺咽如哽。神門﹑合谷﹑風池﹐主喉痺。三里﹑溫澑﹑曲池﹑中渚﹑丰隆﹐主喉痺不能言。關衝﹑竅陰﹑少澤﹐主喉痺﹐舌捲口漧。

凡喉痺脇中暴逆﹐先取衝脈﹐後取三里﹑雲門各瀉之。又刺手小指端出血﹐立已。

《東垣十書》曰﹕喉閉﹐刺手足少陽井﹐卽關衝﹑竅陰。

喉閉乳蛾﹐取少商﹐鍼入一分﹐臥鍼﹐向後三分﹔照海﹑太衝。

《丹溪心法》曰﹕喉閉﹐少商﹑合谷﹑尺澤皆鍼之。

累年喉痺﹐男左女右﹐手大指甲第一節

﹐灸三小壯。

《得效方》曰﹕喉閉不開﹐取陽靈穴﹐出血卽愈。

根腳咽喉常發者﹐耳垂珠下半寸﹐近腮骨﹐灸七壯﹐二七尢妙。

咽喉腫痺﹐鍼風府﹐主咽喉諸病﹐及毒气歸心等項惡證﹐無不效。又鍼少商﹐咽喉腫痛皆治之。又鍼合谷﹐又鍼上星﹐治頰腫纏喉風等證。又鍼足三里。

《醫學綱目》曰﹕《內經》鍼灸喉痺法有二﹐今以經脈所過咽喉取之驗者﹐及他病相干而致喉痺取之者﹐通六經也。其一﹕取手足陽明﹐經云﹕喉痺不能言取足陽明﹐能言取手陽明。又云﹕胃足陽明脈﹐從大迎前下人迎﹐循喉嚨﹐所生病者﹐頸腫喉痺﹐視盛虛熱寒陷下取之。又云﹕足陽明之別名曰丰隆﹐去踝八寸﹐別走太陰﹐其病气逆則喉痺卒喑﹐取之所別也。又曰﹕大腸手陽明脈﹐所生病者﹐喉痺﹐視盛虛熱寒陷下取之也。

其二﹕取手少陽﹐經曰﹕三焦手少陽之脈﹐出缺盆上項﹐系耳後﹐是動則病嗌腫﹐喉痺﹐視盛虛熱寒陷下取之。又曰﹕邪客手少陽之絡﹐令人喉痺﹐刺手中指次指爪甲上﹐去端如韭葉各一痏﹐壯者立已﹐老者頃已﹐左取右﹐右取左﹐是也。

其三﹕以經絡所過喉咽者有二。經曰﹕肝足厥陰之脈﹐循喉嚨之後﹐故喉之後疼者﹐取之累驗也。又云﹕腎足少陰之脈﹐上貫肝膈﹐循喉嚨。竇漢卿所謂必準者﹐照海治喉中之閉塞是也。

其四﹕他病相干致喉痺者有一。經曰﹕心咳之狀﹐喉中介介如梗狀﹐甚則咽腫喉痺﹐取心之兪﹐蓋大陵穴是也。

治喉痺﹐丰隆﹑湧泉﹑關衝﹐甚者以小三稜鍼藏筆鋒中﹐詐言點藥於喉痺上﹐乃刺出紫血頓下﹐立愈。

喉閉不通﹐少商﹑隱白﹑少衝﹑湧泉。

喉痺﹐頷腫如升﹐水粒不下﹕少商出血﹔手大指背頭節﹐三稜鍼刺三鍼出血﹔陽谷三分。

喉痺刺少陰﹐少陰在手腕﹐當小指掌後動脈是也。鍼入三分﹐補之。

《內經》灸刺咽喉腫痛有二。其一﹕取足少陰。經云﹕腎足少陰之脈﹐所生病者﹐咽腫上气嗌漧痛。又云﹕嗌中腫不能內﹐唾時不能出唾者﹐刺然骨之前﹐出血立已。左刺右﹐右刺左。又云﹕邪客足少陰之絡﹐令人嗌痛不可納食﹐無故善怒﹐气上走賁上﹐刺足下中央之脈各三痏﹐凡六刺立已。左刺右﹐右刺左。是也。

其二﹕取手太陽。經云﹕小腸手太陽之脈﹐是動則病嗌痛頷腫﹐視虛實寒熱陷下取之也。

《內經》灸刺咽嗌﹐介介如梗狀有二。其一﹕取陽陵泉。經云﹕膽病者﹐善太息﹐口苦嘔宿汁﹐嗌中介介然數唾﹐取陽陵泉。是也。

其二﹕取大陵。經云﹕心咳之狀﹐喉中介介然如梗狀﹐取心之兪是也。

《醫學入門》曰﹕火郁則發之﹐砭刺出血﹐卽汗之之義也。血出多則愈。有鍼瘡者﹐薑汁調熟水時時呷之。凡關上血泡最宜鍼﹐關下不見者﹐令病人含水一口﹐用蘆管尖刺鼻孔出血﹐妙。

《醫方考》曰﹕急喉閉﹐於患人手大指外邊指甲後一韭葉許鍼之﹐男左女右﹐血出卽效。如大段危急﹐兩手大指俱鍼之﹐其效甚捷。蓋喉嚨者肺之系﹐所鍼之處乃少商也﹐爲肺之井穴﹐故出血則愈。

喉中紅赤﹐用鍼從旁鍼之﹐出血卽愈。所以必欲旁穿者﹐避瘂門穴﹐犯之令人失音故耳。

導引

《古今醫統》曰﹕治喉痺﹐就令患人將手大拇指第二節

屈蜷急﹐令張口勤勤堅咬﹐其气通暢﹐血絲自散﹐腫亦消矣。

《保生祕要》曰﹕喉風﹐可於患處﹐推淸肺經﹐呵而吸之。

醫案

《後漢書》華佗傳曰﹕佗嘗行道﹐見有病咽塞者﹐因語之曰﹕向來道隅有賣餅人﹐蓱韲甚酸﹐可取三升飲之﹐病自當去。卽如佗言。立吐一蛇﹐乃懸於車而候佗。時佗小兒戲於門中﹐逆見自相謂曰﹕客車邊有物﹐必是逢我翁也。及客進顧視﹐壁北懸蛇以十數﹐乃知其奇。

《儒門事親》曰﹕一婦人﹐病咽喉腫塞﹐漿粥不下﹐數日腫不退﹐藥旣難下﹐鍼亦無功。戴人以當歸﹑荊芥﹑甘艸煎使熱漱之﹐以冷水拔其兩手﹐不及五六日﹐痛減腫消﹐飲食如故。咽喉之病甚急﹐不可妄用鍼藥。

《衛生寶鑑》曰﹕梁氏膏粱之子﹐因洪飲大熱之气所傷﹐滋溢心火﹐刑於肺金﹐故以桑白皮﹑地骨皮苦微寒﹐降肺中伏火而補气﹐用以爲君﹔黃芩﹑知母苦寒﹐治气息鮏臭﹐淸利肺气﹐用以爲臣﹔肺欲收﹐急食酸以收之﹐五味子之酸溫以收肺气﹐麥門冬甘苦寒﹐治涕唾稠粘﹐口舌漧燥﹐用以爲佐﹔桔梗體輕辛溫﹐治痰逆﹐利咽隔﹐爲使也。戊辰春﹐鄕村病喉痺者甚眾﹐蓋前年終之气﹐及當年初之气﹐二火之邪也。用甘桔湯﹐加芩﹑連﹑半夏﹑僵蠶﹑鼠粘子﹑葛根等劑發之。虛加參﹑芪﹑當歸之類。水漿不入﹐先用解毒雄黃丸﹐酢化灌之﹔痰出﹐更灌薑汁。服前藥﹐無不神驗。若用膽礬酸寒點過者皆不治﹐蓋邪郁不出故也。

《奇效良方》曰﹕楊立之自廣府通判歸楚州﹐喉間生癰﹐旣腫潰而膿血流注﹐曉夕不止﹐寢食俱廢﹐醫者束手。適楊吉老來赴郡守招﹐立之兩子走往邀之。至﹐熟視良久曰﹕不須看脈已得之矣。然此疾甚異﹐須先啖生薑片一斤﹐乃可投藥﹐否則無法也。語畢卽出。子有難色﹐曰﹕喉中潰膿痛楚﹐豈宜食生薑﹖立之曰﹕吉老醫術通神﹐其言不妄﹐試取一片啖看﹐如不能進﹐則屏去無害。遂食之。殊有甘香﹐稍加益至半斤許﹐痛處已寬﹔滿一斤﹐始覺味辛辣﹐膿血頓盡﹐粥飲入口﹐了無滯礙。明日招吉老謝而問之。對曰﹕君居南方﹐多食鷓鴣﹐此禽好啖半夏﹐久而毒發﹐故以姜制之。今病源已淸﹐無服他藥。子記唐小說載崔魏公病此﹐醫梁新診之﹐曰﹕中食毒。僕曰﹕常好食竹雞。梁曰﹕竹雞多食半夏苗﹐蓋其毒也。命攪生薑汁折齒灌之﹐遂復活。甚與此相類也。

《醫學綱目》曰﹕孫押班治都知潘元從喉閉﹐孫以藥半錢吹入喉中﹐少頃吐出膿血立愈。潘詣孫謝曰﹕大急之患﹐非明公不能救。救人之急﹐非藥不能療。贈金百兩﹐願求方以濟非常之急。孫曰﹕用豬牙皂角﹑白礬﹑黃連各等分﹐置新瓦上﹐焙榦爲末耳。旣授以方﹐不受所贈。

《薛己醫案》曰﹕通府李朝用咽喉腫痛﹐口舌生瘡﹐此上焦風熱﹐先用荊防敗毒二劑﹐喉痛漸愈﹔又以元參升麻湯﹐口舌遂愈。

地官黃北盤喉痛﹐作渴飲冷﹐大便不通﹐此上下表裏實熱﹐用防風通聖散治之頓愈。

一男子咽喉腫痛﹐予欲鍼之以泄其毒﹐彼畏鍼﹐止服藥﹐然藥及熟已不能下矣。始急鍼患處出毒血﹐更飲淸咽消毒藥而愈。

地官胡誠甫咽喉燥痛﹐此腎經膀胱虛熱﹐用四物加黃蘗﹑知母﹑元參﹐四劑少愈﹔更以人參固本丸一劑﹐不復發。

職方盧抑齋咽喉腫痛﹐兩目蒙眛﹐小便赤濇﹐此膀胱濕熱﹐用四苓散加黃蘗﹑黃連﹑知母﹑茵陳﹑防己治之而頓愈﹔又用六味地黃丸而痊。

儒者王文遠咽喉腫痛﹐口舌生瘡﹐勞則愈甚。余謂脾肺气虛﹐膀胱有熱﹐以補中益气加元參﹑酒炒黑黃蘗﹑知母﹔稍愈乃去黃蘗﹑知母﹐加山茱﹑山藥乃瘥。

一儒者年逾五十﹐咽喉痛﹐服涼藥或過勞痛愈甚﹐此中气虛熱﹐以補中益气加炒黑芩﹑連﹐四劑而愈﹔乃去芩﹑連﹐又數劑痊愈。

一儒者腳發熱則咽喉作痛﹐內熱口漧﹐痰涎上湧﹐此腎經虧損﹐火不歸經﹐用補中益气加麥門﹑五味﹐加減八味丸而全愈。

一老人咽喉痛﹐小便數而赤﹐日晡尢甚﹐此膀胱陰虛﹐當滋化源﹐以補中益气加酒炒黑黃蘗﹑知母二味﹐四劑咽痛稍可﹔乃去二味﹐加以山茱﹑山藥﹑麥門﹑五味頓愈。

一男子咽喉腫﹐藥不能下﹐鍼患處出紫血﹐少愈﹔以破棺丹含化﹐更用淸咽利膈散而頓愈。

一男子素善飲﹐咽喉作痛﹐內熱作渴﹐小便不利﹐飲食如常﹐此膀胱積熱﹐用四苓散加茵陳﹑大黃﹐四劑諸證漸退﹐又用淸心蓮子飲而安。

一星士﹐勞而入房﹐喉痛漸閉﹐痰涎上湧﹐四肢乍熱﹐此陰虛陽气飛揚﹐用補中益气湯加附子煎灌而愈。

憲副姜時川癸卯冬就診於予﹐右寸浮數有力﹐口中有瘡。余曰﹕此胃火傳於肺也﹐當薄滋味﹐愼起居。甲辰秋復就診﹐尺脈洪數而無力。余曰﹕此肺金不能生腎水﹐宜靜養以滋化源。彼云﹕今喉間及耳內不時燥痛﹐肢體不時發熱﹐若無根之火﹐殞無疑矣。後謂劉古峽云﹕立齋謂我之病可疑。至乙巳孟春﹐古峽謂余曰﹕姜公之病﹐已如尊料。遂同余往視﹐喉果腫潰﹐脈愈洪大。或用湯火之藥﹐反速其歿。

雲間吳上捨年逾五十﹐咽喉腫痛﹐或鍼出血﹐神思𨿽淸﹐尺脈洪數而無倫次﹐按之微細如無。余曰﹕有形而無痛﹐陽之類也﹐當峻補其陰。今反傷陰血﹐必死。已而果歿。蓋此證乃腎气虧損﹐無根之火炎上爲患﹐惟加減八味丸料煎服﹐使火歸源﹐庶幾可救。

府庠歸云橋之內﹐產後患喉痛﹐服淸熱等劑益甚。余診之﹐屬膀胱經血虛也。蓋膀胱之脈上行﹐至頸而還。用八珍湯﹐牡丹皮﹑柴胡﹑酒炒黑黃蘗二劑而愈。

沈大方咽喉間偶有痰﹐遂左顧吐之﹐以未及合而頸骨如摧﹐莫能轉視﹐至夜增劇﹐潛發盜汗﹐手足麻冷﹐臥起必藉人扶持﹐稍動則痛連心腹﹐苦楚萬狀﹐不可勝數﹐如是者三四日。延予視之﹐曰﹕此怒動肝火﹐膽得火而筋攣縮。以六味地黃丸料加山梔﹑柴胡﹐以淸肝火生膽血﹐一劑未竟日﹐而談笑舉動一一如常矣﹐接見賓從﹐俱以爲前日之病者﹐罔也。

一婦人喉間作痛﹐兩月後而潰﹐徧身筋骨作痛。余以爲楊梅瘡毒﹐先以萆薢湯數劑而平﹐更以四物加萆薢﹑黃芪二十餘劑﹐諸證悉退。

一彌月小兒口內患之﹐後延徧身﹐年餘不愈﹐以萆薢爲末﹐乳汁調服﹐母以白湯調服﹐月餘而愈。

一男子先患喉痛﹐後發楊梅瘡﹐用輕粉等劑﹐愈而復發﹐仍服前藥﹐後又大發﹐上齶潰爛﹐與鼻相通﹐臂腕數顆其狀如桃大﹐潰年餘不斂﹐虛證悉見。余以萆薢湯爲主﹐兼以健脾之劑﹐月餘而安。

按《齊東野語》﹕喉閉之疾極速而烈﹐前輩傳帳帶散﹐惟白礬一味﹐然或時不盡驗。辛丑歲﹐余侍親自福建還﹐沿途多此證﹐至有闔家十餘口一夕並命者。道路蕭然﹐行旅惴惴。及抵南浦﹐有老醫教以用鴨嘴膽礬研細﹐以釅酢調灌﹐歸途恃以無恐﹐然亦未知其果神也。及先子守臨汀日﹐鈐下一老兵素願謹﹐忽垂泣請告曰﹕老妻苦喉閉絕水粒者三日﹐命垂殆矣。偶藥笈有少許﹐卽授之﹐俾如法用。次日﹐喜拜庭下云﹕藥甫下咽﹐卽大吐﹐去膠痰凡數升﹐卽瘥。其後凡治數人﹐莫不立驗。然膽礬難求眞者﹐養生之家﹐不可不預儲以備用也。

廷評張汝翰患喉痛﹐日晡益甚﹐此气血虛而有熱﹐用八珍湯而愈。後每入房﹐發熱頭痛﹐用補中益气加麥門﹑五味及六味丸常服﹐後不復作。

秋官葉任庵素陰虛﹐因怒忽喉腫寒熱﹐頭痛項彊﹐目直﹐小便自出﹐此皆肝火之證。肝主筋膜﹐火主腫脹﹐火旺則血涸筋攣﹐目系緊急﹐頸項如拔﹐陰挺痿弱則小便自遺﹐遂刺患處出毒血﹐用四物﹑柴胡﹑山梔﹑元參﹑甘艸而蘇﹔再用六味丸料以生肝血滋腎水﹐諸證悉愈。

太守葉天培咽喉腫痛﹐痰涎不利﹐手足發熱﹐喜冷飲食﹐用淸咽利膈湯二劑﹐不應﹔刺少商穴﹐喉少寬﹐痰從鼻出如膠﹐患處出紫血﹐稍寬﹐至七日﹐咳出穢膿而愈。

一儒者三場畢﹐忽咽喉腫閉﹐不省人事﹐喘促痰湧﹐汗出如雨﹐肢體痿軟﹐脈浮大而數﹐此飲食勞役﹐無根虛火上炎﹐用補中益气加肉桂﹐一劑頓蘇。

義士顧克明咽喉作痛﹐至夜發熱﹐此肝盛陰虛之熱﹐用四物加酒炒黑黃蘗﹑知母﹑麥門﹑五味治之而愈。後因勞﹐咽喉腫閉﹐刺患處出血﹐用桔梗湯吐痰而消。而仲夏漧咳聲嘶﹐作渴發熱﹐日晡足熱﹐用滋腎丸﹑加減八味丸﹐間服三月餘﹐喜其年富謹疾得愈。

一婦人咽喉腫痛﹐大小便祕﹐以防風通聖散一劑﹐諸證悉退﹐又以荊防敗毒散三劑而安。常治此證﹐輕則荊防敗毒散﹑吹喉散﹐重則用金鑰匙及刺患處出血最效﹐否則不救。鍼少商二穴亦可﹐不若刺患處之爲神速耳。

一男子咽喉腫痛﹐脈數而實﹐以涼膈散一劑而痛止﹐以荊防敗毒散加牛蒡子二劑而腫痛退﹔以荊防敗毒散二劑﹐又以甘艸﹑桔梗﹑荊芥﹑防風﹑元參﹑牛蒡子四劑而平。

一男子咽喉腫閉﹐痰涎壅甚﹐以膽礬吹咽中﹐吐痰碗許﹐更以淸咽利膈湯四劑而安。

一男子咽喉腫痛﹐藥不能下﹐鍼患處出紫血少愈﹐以破棺丹噙之﹐更以淸咽消毒散服之而愈。

一男子咽喉漧燥而痛﹐以四物湯加黃蘗﹑知母﹑元參四劑少愈﹐更以人參固本丸一劑﹐不再發。

一男子咽痛﹐午後益甚﹐脈數無力﹐以四物湯加黃蘗﹑知母﹑荊﹑防﹐四劑而愈。仍以前藥去荊﹑防﹐加元參﹑甘﹑桔﹐數劑後不再發。

莆田史侍禦患喉閉﹐以防風通聖散治之﹐腫不能咽。予謂此證須鍼乃可﹐柰牙關已閉﹐遂刺少商穴出血﹐口卽開。更以膽礬吹患處﹐吐痰二碗許﹐仍投前藥而愈。嘗見患此疾者﹐畏鍼不刺﹐多斃。

一老人咽痛﹐日晡尢甚﹐以補中益气湯加酒炒黃蘗﹑知母數劑而愈。

一男子乳蛾腫痛﹐脈浮數﹐尙未成膿﹐鍼出惡血﹐飲荊防敗毒散二劑而消。

一男子乳蛾腫痛﹐飲食不入﹐瘡色白﹐其膿已成﹐鍼之﹐膿出卽安。

一男子嗌癰腫痛﹐脈浮數更沈實﹐飲防風通聖散一劑﹐瀉一次﹐勢頓退﹐又以荊防敗毒散二劑而消。

一患者其气已絕﹐心頭尙溫﹐急鍼患處﹐出黑血卽蘇。如鮑符卿﹑喬侍禦素有此證﹐每患皆以鍼去血卽愈。大抵咽喉之證﹐皆因火爲患﹐其害甚速﹐須分緩急及膿成否。若腫閉及壅塞者﹐死在反掌之間﹐宜用金鑰匙吹患處﹐吐出痰涎﹐气得通卽蘇。若吐後仍閉﹐乃是惡血或膿毒爲患﹐須急鍼患處﹐否則不治。前人云﹕治喉閉之火與救火同﹐不容少待。又云﹕走馬看喉閉。信夫﹗治喉之方固多﹐惟用鍼有回生之功。卽不用鍼﹐只以萬年靑取汁入喉﹐吐出卽愈。

一男子咽喉作痛﹐痰涎上壅﹐予欲治以荊防敗毒散﹐加連翹﹑山梔﹑元參﹑牛蒡子。彼自服甘寒降火之藥﹐反加發熱﹐咽愈腫痛。急刺少商二穴﹐仍以前藥加麻黃汗之﹐諸證並退。惟咽間一紫處仍痛﹐此欲作膿﹐以前藥去麻黃一劑﹐膿潰而愈。凡咽痛之疾﹐治之早或勢輕者﹐宜用荊防敗毒散以散之。治之遲或勢重者﹐須刺少商穴。瘀血已結﹐必刺患處﹐亦有刺少商。咽𨿽利而未全消者﹐必成膿也﹐然膿去卽安。若有大便祕結者﹐𨿽經鍼刺去血﹐必欲以防風通聖散攻之。甘寒之劑﹐非虛火不宜用。

於縣尹喉閉腫痛﹐寒熱﹐脈洪數﹐此少陰心火少陽相火二經爲病﹐其證最惡﹐惟刺患處出血爲上。因彼畏鍼﹐先以涼膈散之。藥從鼻出﹐急乃願刺﹐則牙關已緊不可鍼﹐遂刺少商二穴﹐以手勒去黑血﹐口卽開。仍刺喉間﹐治以前藥及金鑰匙吹之﹐頓退。又以人參敗毒散加芩﹑連﹑元參﹑牛蒡子﹐四劑而平。經曰﹕火郁發之﹐謂發汗﹐出血﹐乃發汗之一端也。河間云﹕治喉閉之火與救火同﹐不容少怠。常見喉閉不去血﹐喉風不去痰﹐以至不救者多矣。每治咽喉腫痛﹐或生瘡毒﹐以荊防敗毒散加芩﹑連﹐重者用防風通聖散﹐並效。

杜舉人咽喉腫痛﹐口舌生瘡﹐先以淸咽消毒散二服﹐更以元參升麻湯而愈。

一男子年三十餘﹐口舌常破﹐如無皮狀﹐或咽喉作病﹐服淸咽利膈散愈甚﹐予以理中湯治之而愈。

王文遠咽喉腫痛﹐口舌生瘡﹐勞而愈甚﹐以補中益气湯加元參﹑酒炒知母﹑黃蘗治之而愈。

一男子咽痛而脈數﹐以荊防敗毒散加芩﹑連二劑﹐少愈﹐乃去芩﹑連﹐又二劑而愈。

一男子咽喉腫閉﹐牙關緊急﹐鍼不能入﹐先刺少商二穴﹐出黑血﹐口卽開﹐更鍼患處﹐飲淸咽利膈散一劑而愈。

《醫學綱目》曰﹕文潞公一日喉腫﹐翰林咽喉科治之﹐經三日﹐愈甚﹐上命孫召治之。孫曰﹕得相公書判筆一管﹐去筆頭﹐水沾筆管﹐點藥入喉﹐便愈。孫隨手便刺﹐相公昏僕不省人事﹐左右皆驚愕流汗﹐孫乃笑曰﹕非我不能救相公。須臾﹐嘔出膿血升餘﹐旬日乃平復如故。見上﹐上喜曰﹕孫召良醫﹐甚有手段。予嘗治一男子喉痺﹐於太溪穴刺出黑血半盞而愈。由是言之﹐喉痺以惡血不散故也。凡治此疾﹐暴者必先發散﹔發散不愈﹐次取痰﹔取痰不愈﹐次去污血也。

《古今醫統》曰﹕一人攜二僕入京﹐其一忽患喉風脹滿﹐气塞不通﹐命在須臾﹐詢諸郡人云﹕有李家世醫喉痺﹐卽令僕往就醫。李駭曰﹕證候甚危﹐猶幸來此﹐不然卽死何疑。乃於笥中取一紙撚﹐用火點著﹐才煙起吹滅之﹐令僕張口刺於喉間﹐俄吐出紫血半合﹐卽時气寬能言﹐及啖粥飲。摻藥付之﹐立愈。其人神其藥﹐竊訪其祕﹐蓋預以巴豆油塗紙﹐故施火卽著﹐藉其毒气﹐往赴病處。

一人患咽喉腫痛﹐下食不得﹐身熱頭疼﹐大便不通。眾醫之論紛然﹐皆以爲熱當服涼藥。一善醫云﹕脈緊數是感寒所致。眾醫不從。善醫者曰﹕我有法驗得寒熱。室中生火﹐用煎蔥湯淋浴﹐若是熱病﹐則此暖處必有汗而咽喉痛不減﹔若是感寒﹐𨿽浴無汗。患者信其言﹐遂人浴洗而無汗﹐就浴室中服麻黃湯一服﹐須臾大汗出﹐大便通﹐卽時無事。眾醫服其神。凡辧熱病感寒﹐用此法最妙。

《醫方考》曰﹕《名醫錄》云﹐李王公主患喉癰﹐數日痛腫﹐飲食不下﹐召到醫官﹐盡言須用鍼刀潰破。公主聞用刀鍼﹐哭不肯治。痛迫﹐水谷不入。一艸澤醫曰﹕某不用刀鍼﹐只用筆頭蘸藥癰上﹐霎時便潰。公主喜﹐令召之。方兩次上藥﹐遂潰出膿血一盞余﹐便寬。兩日﹐瘡無事﹐令供其方。醫云﹕乃以鍼系筆心中﹐輕輕劃破而潰之爾﹐他無方也。

《外科正宗》曰﹕一男子咽喉腫痛﹐發寒體倦﹐脈弦有力﹐此邪在表﹐以荊防敗毒散加牛蒡﹑元參一劑﹐表證已退﹐腫痛仍作﹔又以元參解毒湯二劑﹐腫痛減半﹔又二劑而安。

一男子咽喉腫痛﹐痰涎壅盛﹐用金鎖匙先吐稠痰﹐淸咽利膈湯推蕩積熱﹐腫痛稍減﹐惟色紅甚﹐此火熱也。又以黃連解毒湯加桔梗二劑﹐紅腫亦退而安。

一男子素飲火酒﹐一時咽喉腫閉﹐口噤舌彊﹐痰涎壅塞﹐勢頗危急﹐用鍼先刺少商二穴﹐口噤方開﹔以桐油餞雞翎探吐稠痰數碗﹐語聲方出﹔仍用鍼刺腫上﹐出紫血鍾許﹐溫湯漱淨﹐冰硼散搽之﹐以涼膈散加芒硝﹑天花粉﹐利去積熱﹐又以連翹散二劑而安。

一婦人咽痛微腫﹐色白﹐吐咽不利﹐診之脈亦細微﹐此中气不足﹐虛火假證也。用理中湯二服﹐其疼頓止﹔以補中益气湯加炒黃蘗﹑知母數服﹐再不復作。

一婦人肥甚﹐暑熱咽間腫痛﹐痰涎上壅﹐語聲不出﹐甚危。先用鍼刺毒血﹔次以金鎖匙吐去稠痰五六碗﹐以淸咽利膈湯一服﹐腫痛少減﹔去硝黃﹐又服而安。

一男子勞甚﹐咽喉腫痛﹐自服淸咽利膈藥不應﹐診之脈細而虛﹐此勞傷虛火之證﹐朝以補中益气湯加麥冬﹑五味子﹑桔梗﹑元參﹐晚以四物湯加黃蘗﹑知母炒黑﹑漧薑﹐服加童便﹐不數日﹐腫痛亦消﹐疲回咽愈。

一男子腫痛日甚﹐服淸咽利膈藥﹐不應﹐必欲作膿﹐以防風通聖散去硝黃二服﹐喉膿脹痛﹐下鍼而愈。

《景嶽全書》曰﹕余友王蓬雀年出三旬﹐初未識面﹐因患喉痺十餘日﹐延余診視﹐見其頭面浮大﹐喉頸粗極﹐气急聲啞﹐咽腫口瘡﹐痛楚之甚﹐一婢倚背坐而不臥者累日矣。及察其脈﹐則細數微弱之甚﹔聞其言﹐則聲微似不能振者﹔詢其所服之藥﹐則無非芩﹑連﹑梔﹑蘗之屬。此蓋以傷陰而起﹐復爲寒涼所逼﹐以致寒盛於下而格陽於上﹐卽水飲之類﹐俱已難入﹐而尢畏煩熱。余曰﹕危哉﹗再遲半日﹐必不救矣。遂以鎭陰煎以冷水頓冷﹐徐徐使咽之﹐用畢一煎﹐過宿而頭項腫痛﹐盡消如失。余次早見之﹐則臒然一瘦質耳﹐何昨日之巍然也﹖遂繼用五福飲之類數劑而起。疑者始皆駭服﹐自後感余再生﹐遂成莫逆。

來宅女人﹐年近三旬﹐因患虛損﹐更兼喉癬疼痛﹐多醫罔效。余診其脈則數而無力﹐察其證則大便溏泄﹐問其治則皆退熱淸火之劑﹐然愈淸火而喉愈痛。察之旣確﹐知其本非實火﹐而且多用寒涼﹐以致肚腹不實﹐總亦格陽之類也。遂專用理陰煎及大補元煎之類﹐出入間用﹐不半月而喉痛減﹐不半年而病全愈。

