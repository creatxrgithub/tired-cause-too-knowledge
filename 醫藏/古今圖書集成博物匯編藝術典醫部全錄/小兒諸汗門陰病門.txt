古今圖書集成醫部全錄卷四百五十一

小兒諸汗門

小兒直訣【宋錢乙】

汗論

喜汗者﹐厚衣臥而額汗出也﹔盜汗者﹐肌肉虛而睡中汗出也﹐用止汗散。徧身汗﹐用香瓜丸。胃虛汗者﹐上至項下至臍也﹐用益黃散。六陽虛汗者﹐上至頭﹐下至項﹐難治。

【注按前證因小兒元气未充﹐腠理不密﹐或因飲食停滯郁熱﹐或厚衣溫暖﹐臟腑生熱而津液妄泄也。其喜汗屬心經血熱用導赤散﹐血虛用團參湯。其盜汗屬腎經﹐虛熱用五味異功散﹐气血虛弱用人參養榮湯。若寒水侮土﹐用益黃散。設泛行施治﹐誤損脾胃﹐多成疳瘵。其六陽虛汗﹐乃稟賦不足﹐若用參附﹑芪附二湯﹐亦有生者。大凡汗多亡陽﹐必至角弓反張﹐頸項堅彊﹐用十全大補之劑﹐多有生者。】

幼科發揮【明萬全】

頭汗

汗者﹐心之液也。惟頭汗不必治。小兒純陽之體﹐頭者諸陽之會﹐心屬火。頭汗者﹐炎上之象也。故頭汗者﹐乃淸陽發越之象﹐不必治也。

自汗

自汗者﹐晝夜出不止﹐此血气俱熱﹐榮衛虛也﹐宜當歸六黃湯主之。其方以黃芪以補其衛﹐當歸﹑生地黃以補其榮﹐芩﹑連﹑蘗以瀉其气血之火﹐用浮小麥爲引入肺﹐以瀉其皮毛之熱﹐此治諸汗之神方也。

盜汗

盜汗者﹐夢中自出﹐醒則幹也﹐其病在腎﹐宜當歸六黃湯加止汗散主之。

嬰童百問【明魯伯嗣】

盜汗骨蒸

仲陽云﹕盜汗出者﹐乃睡而汗自出﹐肌肉虛也。團參湯治小兒盜汗虛汗。或心血液盛﹐亦發爲汗﹐此藥收斂心气。湯氏云﹕汗者血也。血虛亦能自汗作熱﹐宜服團參湯﹑牡蠣散﹑龍膽湯﹐治小兒一切盜汗。又有通神丸治通身多汗。小兒精气未盛﹐性體多熱﹐若衣裘傷厚﹐過食熱物﹐或犯時气大病之後﹐重亡津液﹐陽气偏盛﹐水不勝火﹐腑臟積熱﹐燻灼肌體﹐甚則銷爍骨髓﹐是爲骨熱之病。久而不已﹐變成骨蒸﹐日晡發熱﹐肌瘦頰赤﹐口漧﹐日夜潮熱﹐夜有盜汗﹐五心煩熱﹐四肢困倦﹐飲食減少﹐瘥後餘毒不解﹐生犀散主之。

自汗

議曰﹕凡初生至周晬之兒﹐不可自汗。自汗則亡陽气怯﹐脈虛神散﹐驚風有作。凡乳幼自汗﹐切勿止之﹐宜用白朮二錢半﹐小麥一撮﹐煮令幹﹐去麥爲末﹐煎黃芪湯調與服﹐以愈爲度。有傷寒熱證自汗﹐當以小柴胡加龍膽治之。夏月自汗多﹐宜白虎湯主之。熱多自汗而喘者﹐葛根黃連黃芩湯主之。

證治準繩【明王肯堂】

汗

汗者﹐心之所藏﹐在內則爲血﹐發外則爲汗。蓋汗乃心之液﹐故人之气血平則寧﹐偏則病。經云﹕陰虛陽必湊則發熱而自汗﹐陽虛而陰必乘則發厥而自汗﹐皆由陰陽偏勝而致也。小兒血气嫩弱﹐膚腠未密﹐若厚衣溫暖﹐燻蒸臟腑﹐臟腑生熱﹐熱搏於心﹐爲邪所勝﹐故液不能內藏﹐燻出肌膚﹐則爲盜汗也。又或傷於冷熱﹐冷熱交爭﹐陰陽不順。津液走泄﹐亦令睡中汗自出。其間有虛實之證﹕虛者謂諸病後大汗後血气尙弱﹐液溢自汗﹐或潮熱或寒熱發過之後﹐身涼自汗﹐日久令人黃瘦﹐失治則變爲骨蒸疳勞也。丹溪云﹕盜汗者﹐謂睡而汗出也﹐不睡則不出汗。方其睡熟也﹐濈濈然出焉﹐覺則止而不復出矣﹐亦是心虛﹐宜斂心气﹑益腎水﹐使陰陽調和﹐水火升降﹐其汗自止。錢氏云﹕上至頭﹐下至項﹐謂之六陽虛汗﹐不須治之。

自汗

自汗者﹐汗不待發表而自出也。經曰﹕飲食飽甚﹐汗出於胃﹔驚而奪精﹐汗出於心﹔持重遠行﹐汗出於腎﹔疾走恐懼﹐汗出於肝﹔搖體勞苦﹐汗出於脾。又曰﹕陰虛而陽必湊則發熱而自汗﹐陽虛而陰必乘則發厥而自汗。東垣曰﹕表虛自汗﹐秋冬用桂﹐春夏用黃芪。丹溪云﹕汗者心之液也。自汗之證﹐未有不由心腎俱虛而得之者。巢氏云﹕虛勞病﹐若陽气偏虛﹐則津液發泄爲自汗。夫心爲主陽之髒﹐火也。陽主陰﹐人身津液隨其陽气所在之處而生﹐亦隨其火所擾之處而泄﹐則爲自汗矣。治法當用參﹑芪甘溫益气之藥﹐使陽气外固而津液內藏﹐則汗止矣。若元气虛者﹐夏用六君子湯加山藥﹑山茱萸﹐冬月用加減八味丸﹑十全大補湯。血虛者﹐四物加參﹑芪。有熱者當歸六黃湯。气血俱虛者﹐十全大補湯。心腎虛熱者﹐六味丸。虛寒者八味丸。心經血虛者﹐團參湯。胃經气虛者﹐六君子湯。飲食勞倦者﹐補中益气湯。嗜臥倦怠者﹐升陽益胃湯。熱傷元气者﹐淸燥湯。暑干心包絡者﹐淸暑益气湯。外傷風邪者﹐惺惺散。虛勞羸瘦者﹐人參養榮湯。思慮傷脾者﹐歸脾湯。怒動肝火者﹐小柴胡湯。肝經虛熱者﹐加味逍遙散。肝經濕熱者﹐龍膽瀉肝湯。泄瀉脈微者﹐人參理中湯。手足汗者﹐補中益气湯。胸腹汗者﹐四君子湯。當心一片汗者﹐茯苓補心湯。黃汗者﹐茵陳五苓散。血汗者﹐血餘散敷之。此皆去汗之大法也。仍推五臟相勝主之。若汗出如油﹐喘而不休﹐此爲命絕﹔柔汗發黃﹐此爲脾絕﹔汗出不流﹐如貫珠者﹐爲絕汗。數者並不治。若六陽虛﹐則汗出上至頭下至項﹐亦多主難治。

小兒脾虛自汗﹐多出額上﹐沾粘人手﹐速救胃气﹐全蠍觀昔散﹐用姜棗煎湯調服﹐及沈香飲爲治。

脾虛瀉自汗﹐徧身冷而出﹐有時遇瀉則無﹐瀉過卽有﹐此候太虛﹐急當補脾﹐投益黃散﹑參苓白朮散﹑附子理中湯。

肺虛自汗﹐其候右臉色多晄白﹐肺脈按之無力。蓋久因咳嗽﹐連聲不已﹐痰少不活﹐乃肺經虛气上壅﹐致令汗出。宜令補肺散爲治﹐及以藿香飲調脾﹐此又益母救子之義也。

慢驚自汗﹐徧體俱有﹐其冷如冰﹐此證已危﹐金液丹﹑固眞湯主之。

有實證自汗﹐外因感冒風邪發熱﹐無間昏醒﹐浸浸汗出﹐當救表解肌﹐用百解散﹐水煎服﹔或間投五苓散﹐溫白湯調下。

胃怯﹐汗上至項下至臍﹐此胃虛﹐當補胃﹐益黃散主之。六陽虛汗上至項﹐不過胸也﹐不須治之。

喜汗﹐厚衣臥而額汗出者﹐止汗散主之。

海藏雲﹕一嬰童盜汗凡七年矣﹐諸藥不效﹐予與涼膈散﹑三黃丸﹐三日病已。蓋腎爲五液﹐化爲五濕﹐相火逼腎﹐腎水上行﹐乘心之虛而入手少陰﹐心火炎上而入肺﹐欺其不勝己也。皮毛以是而開﹐腠理元府不閉而爲汗出也。出於睡中者爲盜汗﹐以其覺則無之﹐故經曰﹕寢汗憎風是也。先以涼膈散瀉胸中相火﹐相火退﹔次以三黃丸瀉心火以助陰﹐則腎水還本髒﹐元府閉而汗爲之自已。

有小兒無疾﹐睡中徧身汗出如水﹐覺而經久不幹﹐此名積證盜汗﹐脾冷所致﹐用三稜散﹐煨薑水煎服﹐次投益黃散﹑參苓白朮散。

有時時冷汗微出﹐髮根如貫珠﹐面額上濈濈然﹐此爲驚肝證﹐宜鎭驚丸﹐或琥珀抱龍丸﹐及茯神湯﹐加麻黃根﹐水煎服﹐取效。

盜汗

睡則汗出﹐寤則自收也。錢氏曰﹕小兒睡而自汗出者﹐肌肉虛也﹐止汗散主之。徧身汗出者﹐香瓜丸主之。上至胸﹐下至臍﹐此胃虛也﹐當補脾﹑益黃散主之。

自汗屬陽虛﹐盜汗屬陰虛。蓋陽爲衛气﹐陰爲榮血。血之所主心也﹐所藏肝也。熱搏於心﹐故液不能內斂而外泄於皮膚。人臥則靜而爲陰﹐覺則動而爲陽﹐故曰自汗屬陽﹐盜汗屬陰也。多因心腎不交﹐水火不能旣濟﹐腎虛則閉藏之令失守﹐故有是證。宜用六味丸﹑十全大補湯。血虛內熱者﹐當歸六黃湯。心經有熱者﹐導赤散。肝經虛熱者﹐六味地黃丸。血脫盜汗者﹐當歸補血湯。肝膽風熱者﹐柴胡淸肝散。食積內熱者﹐二陳﹑枳實﹑山梔。胃气虛熱者﹐六君子湯及浮麥散。血气俱虛者﹐人參養榮湯。余證見自汗﹐當參覽之。

有夜睡中而汗自出者﹐名盜汗﹐此因陰虛所致。久不已者﹐令人羸瘠枯瘦﹐心气不足﹐津液妄出故也。用茯神湯加黃芪﹐水姜燒棗燒鹽服。

方

二物通汗散【《千金方》﹐下同】治少小有熱不汗。

粉半斤雷丸四兩

右搗爲細末﹐治下篩﹐以粉兒身。

二物茯苓粉散治少小頭汗。

茯苓牡蠣各四兩

右件篩﹐以粉八兩﹐合搗爲散﹐有熱輒取粉﹐汗卽止。

二物黃連粉散治少小盜汗。

黃連牡蠣貝母各十八銖

右以粉一升﹐合搗下篩﹐取粉兒身﹐佳。

止汗散【《小兒直訣》﹐下同】治睡而自汗。

敗蒲扇燒灰存性

右研細﹐每服三錢﹐溫酒調下﹐無時。

香瓜丸治徧身汗出。

胡黃連川大黃煨柴胡鱉甲醋炙黃黃連黃蘗蘆薈靑皮各等分

右爲末﹐將黃瓜一个﹐去穰納藥﹐煨熟杵和麵糊丸菉豆大﹐每服三五丸﹐新水下。薛己曰﹕按自汗屬陽虛﹐盜汗屬陰虛。若心經血虛用團參湯﹐腎經虛熱用地黃丸﹐血气虛用人參養榮湯之類。胃气虛用六君子湯﹐或用一味白朮炒爲末﹐以浮麥炒﹐濃煎湯調服。

當歸六黃湯治血气不足﹐虛火內動﹐盜汗不止。

當歸熟地黃黃芪炒黃蘗已上俱炒黑黃芩黃連生地黃各等分

右﹐每服二錢﹐水煎。

團參湯治心血虛熱﹐自汗盜汗。

人參當歸各等分

右用豬心一片﹐每服三錢﹐水煎服。

芪附湯治稟賦气虛陽弱﹐自汗不止﹐肢體倦怠﹔或大病後陽气虧損﹐並急服之﹐多有生者。

黃芪蜜炙附子炮等分

右﹐每服一錢﹐薑水煎。

參附湯治稟賦不足﹐上气喘急﹐自汗盜汗﹔或病久陽气脫陷﹐急宜服之。

人參五錢附子炮﹐一兩

右﹐每服一錢﹐薑水煎。

人參養榮湯治脾肺俱虛﹐發熱惡寒﹐肢體瘦倦﹐食少作瀉﹔或久病虛損﹐口漧食少﹐咳而下痢﹐驚熱自汗。

白芍藥一錢五分人參陳皮黃芪蜜炙桂心當歸白朮土炒甘艸炙﹐各一錢熟地黃五味子杵炒﹐各七分遠志五分

右﹐每服二三錢﹐姜﹑棗水煎。

撲汗方【《嬰童百問》﹐下同】治表虛自汗。

黃連牡蠣粉貝母各半兩米粉一升

右末﹐敷於身上。

牡蠣散治血虛自汗﹔或病後暴虛﹐津液不固自汗。

牡蠣煆﹐二兩黃芪生漧地黃各一兩

右銼散﹐每服二錢﹐水半盞﹐煎五分﹐去滓﹐不拘時服﹔或爲末﹐米湯下﹔或加小麥煎。

龍膽湯治小兒血虛自汗。

龍膽艸釣藤柴胡黃芩桔梗芍藥茯苓甘艸各六銖蜣螂二枚﹐去翅俱炙大黃一兩﹐煨

右十味﹝口父﹞咀﹐以水一升﹐取五合爲劑也。服之如後節度。藥者有虛實﹐藥宜足數合水也。兒生一日至七日﹐分一合爲三服﹔兒生八日至十五日﹐分一合半爲三服。以漸加服﹐皆得下卽止﹐勿再服也。《直指方》爲末﹐每服一錢﹐北棗煎服。或加防風﹑麥門冬以導心熱﹐黃芩減半。去蜣螂亦可。

通神丸治小兒白日精神歡悅﹐至夜臥﹐通身多汗。

龍膽艸不拘多少

右爲末﹐米酢煮糊丸椒目大。每服五七丸﹐用飯飲下。一方﹐加防風等分﹐水煮糊丸。

生犀散治小兒骨蒸潮熱﹐盜汗肌瘦。

犀角屑鱉甲酥炙柴胡知母地骨皮胡黃連各一錢大黃桃枝各半錢

右銼散﹐每服二錢﹐水一盞﹐煎五分﹐去滓服﹐無時。

十全大補湯【《證治準繩》﹐下同】治諸虛不足﹐自汗不食﹐時發潮熱等證。

白茯苓人參當歸白朮黃芪炒川芎肉桂白芍藥炒熟地黃甘艸炒﹐各等分

右﹐每服三五錢﹐加姜﹑棗﹐水煎服。

血餘散治汗不止。

男子亂髮一握﹐煆存性爲末

右以絹袋盛置﹐幹撲之。

黃芪散治虛熱盜汗。

牡蠣煆黃芪生地黃各等分

右爲末﹐煎服﹐不拘時。

白朮散治自汗盜汗。

白朮三兩小麥一合﹐炒

右用水一鍾半﹐煮幹﹐去麥爲末﹐以黃芪煎湯﹐量兒大小調服。忌蘿卜辛辣炙煿之類﹐乳母尢忌。

沈香鱉甲丹治潮熱盜汗。

沈香艸龍膽當歸洗焙漧綿黃芪銼鱉甲童子小便浸一宿﹐去裙襕﹐酥炙黃﹐各一兩川黃連川大黃微炮﹐各半兩

右件搗羅爲細末﹐煉蜜和如黍米大﹐每服十粒﹐用麥門冬去心﹐煎湯下﹐量兒大小加減。

蓯蓉丹治血少肌瘦盜汗。

肉蓯蓉無灰酒浸一宿﹐刮去皺皮﹐炭火炙令幹鱉甲塗酥炙黃去裙襕﹐各一兩當歸綿黃芪何首烏各半兩

右件搗羅爲細末﹐煉蜜和丸如黍米大﹐每服十粒﹐溫米飲下﹐食前﹐量兒大小加減。

升麻湯治肌熱盜汗。

川升麻綿黃芪蜜炙人參去蘆頭﹐各一兩熟漧地黃半兩﹐已上搗羅爲末﹐次用天竺黃牡蠣粉各半兩﹐研勻

右件通拌勻﹐每服半錢至一錢﹐煎竹葉湯調下。

牡蠣散止盜汗。

牡蠣粉二兩麻黃根爲末赤石脂細研糯米粉各一兩龍腦一錢﹐研

右件再研拌勻﹐每用一匙頭﹐新綿包﹐每日及夜﹐常常撲身體頭面有汗處。

虎杖散治實熱盜汗。

虎杖水煎服﹐量多少與之﹐無時。

單方

小兒盜汗身熱﹕龍膽艸﹑防風各等分爲末﹐每服一錢﹐米飲調下﹔亦可丸服﹐及水煎服。【《嬰童百問》】

小兒盜汗﹕麻黃根三分﹐故蒲扇灰一分爲末﹐以乳服三分﹐日三服﹔仍以漧薑三分撲之。【《古今錄驗》】

小兒自汗盜汗﹐潮熱往來﹕胡黃連﹑柴胡等分爲末﹐蜜丸芡子大﹐每用一二丸﹐水化開﹐入酒少許﹐重湯煮一二十沸﹐溫服。【《保幼大全》】

醫案

《小兒直訣》曰﹕張氏三子﹐大者汗出徧身﹐與香瓜丸﹔次者上至項﹐下至胸﹐與益脾散﹔小者但額有汗﹐與石膏湯﹐各五日而愈。若槪用麥煎散治之﹐誤矣。

李梴《醫學入門》曰﹕晉郎中子自嬰至童盜汗﹐凡七年矣﹐諸藥不效。予與涼膈散﹑三黃丸﹐三日病已。蓋腎爲五液﹐化爲五濕﹐相火逼腎﹐腎水上行﹐乘心之虛而入手少陰﹐心火炎上而入肺﹐欺其不勝己也﹐皮毛以是而開﹐腠理元府不閉而爲汗出也。出於睡中者盜汗﹐以其覺則無之﹐故經曰﹕寢汗憎風是也。先以涼膈散瀉胸中相火﹔相火退﹐次以三黃瀉心火以助陰﹐則腎水還本髒﹐元府閉而汗爲之自已。

萬氏《幼科發揮》曰﹕本縣江蘭峯一子七歲﹐頭面出汗如流﹐用人參﹑當歸二味﹐同豶豬心煮湯服之﹐安。

薛氏《保嬰撮要》曰﹕一小兒面色或白或靑﹐或惡寒﹐或發熱﹐鼻間微黃兼白﹐盜汗自汗﹐胸膈不利﹐飲食少思﹐常懷畏懼。余以爲脾肺气虛﹐不信﹔又用朱砂安神之類﹐前證益甚﹐更往來寒熱﹐泄瀉不食﹐余用六君子湯加黃芪﹑當歸爲主﹐佐以八珍湯之類而痊。

一小兒五歲﹐腹痛泄瀉﹐盜汗﹐鼻間右腮皆白﹐此屬脾肺气虛而食積所致。用六君子加山楂﹑神曲四劑﹐腹痛頓止﹔去二味﹐又四劑而便調﹔用四君﹑歸﹑芪二劑而盜汗止。

一小兒十二歲﹐形气瘦弱﹐右腮白﹐兩頦赤﹐鼻間隱靑﹐盜汗久不愈﹐此稟足三陰虛而然也。朝用補中益气湯﹐夕用六味丸而愈。

一小兒三歲盜汗少食﹐聞藥卽嘔﹐此胃傷也﹐用浮麥炒爲末﹐每服少許﹐以乳調服﹐旬餘嘔止乳進﹐佐以六君子湯而愈。

一小兒停食腹痛﹐夜間盜汗﹐此脾虛食積所致﹐用六君子湯數劑﹐腹痛漸愈﹐盜汗亦止。後復停食﹐服消積丸﹐作瀉不止﹐自汗盜汗﹐飲食甚少﹐睡而露睛﹐四肢發搐﹐此脾土虛而肝木所勝﹐用六君子少加柴胡治之﹐飲食漸進﹐諸證漸愈﹔但盜汗不止﹐屬腎虛也﹐佐以地黃丸愈。

一小兒發熱﹐呵欠煩悶﹐咬牙盜汗﹐屬肝膽火證﹐用小柴胡湯加山梔二劑﹐又用地黃丸料煎服而愈。

小兒陰病門

平治會萃【元朱震亨】

脫囊腫大

脫囊者﹐陰褒腫大﹐墜下不收上之證﹐用木通﹑甘艸﹑黃連﹑當歸﹑黃芩等煎服。

脫囊﹐紫蘇葉爲末﹐水調敷上﹐荷葉裹之。

幼科發揮【明萬全】

﹝疒頹﹞疝

﹝疒頹﹞疝﹐此厥陰肝經病也﹐與腎無干﹐皆寒所致。有腫而不痛者﹐名﹝疒頹﹞﹔痛而不腫者名疝﹔有腫又痛﹐名﹝疒頹﹞疝。茱萸內消丸主之。

嬰童百問【明魯伯嗣】

陰腫疝气

巢氏云﹕足少陰爲腎之經﹐其气下通於陰。小兒有少陰之經虛而受風邪者﹐邪气沖於陰﹐與血气相搏結﹐則陰腫也。然兒有大小壯弱﹐起止中節可也。苟腎經气虛﹐或坐石不起﹐冷气凝之﹐或近地經久﹐風邪濕气傷之﹐不爲陰腫者﹐幾希矣。間有啼叫怒气﹐閉擊於下﹐給聚不散﹐加以水竇不行﹐亦能發爲此疾。治法﹐桃仁丸。如小兒外腎腫大﹐莖物通明﹐牡蠣粉研極細﹐雞子淸調敷爲佳。又有疝气名偏墜﹐急宜下藥。小兒生下亦有如此者﹐不疼不痛﹐此皆不須攻擊﹐不治而自愈。若腫痛甚﹐急當服藥﹐宜五苓散﹑靑木香丸﹑湯氏化生丸﹐並疏气藥。《濟生方》﹕牡丹皮﹑防風爲末﹐酒調服﹐極效。五苓散加防風﹑牡丹皮亦效。此證有熱甚者﹐三黃丸治之。

保嬰撮要【明薛鎧】

陰腫疝气

小兒陰腫疝气者﹐多屬肝腎气虛﹐及坐臥寒濕之地﹐或風邪所傷﹐血气相搏﹐或啼叫气逆﹐水道不行﹐或稟父肝經虛熱﹐或妊娠肝气鬱結﹐或乳母怒動肝火而致者。若兒肝經熱﹐用梔子淸肝散。兒啼躁怒﹐用勻气散。乳母恚怒﹐用柴胡淸肝散。肝火气逆﹐用加味逍遙散。小腹作痛﹐小便濇滯﹐用龍膽瀉肝湯。久坐冷地﹐小便不利﹐用四苓散加柴胡﹑山梔﹑車前子。不時寒熱者﹐加味小柴胡湯。經云﹕肝气熱則莖痿﹐宗筋弛縱﹐腎莖腫脹﹐或出白液癢痛﹐或裏急筋縮﹐挺縱不收﹐或精隨便下者﹐此名筋疝﹐俱屬肝火﹐不系於腎﹐宜詳治之。

證治準繩【明王肯堂】

疝

《內經》大奇論曰﹕腎脈大急沈﹐肝脈大急沈﹐皆爲疝證。心脈搏滑急爲心疝﹐肺脈沈搏爲肺疝。蓋疝者寒气結聚之所爲﹐故令臍腹絞痛者是也。又巢元方曰﹕諸疝者﹐陰气積於內﹐復爲寒气所傷﹐榮衛不調﹐二气虛弱﹐風冷入腹而成。故《脈經》云﹕急者緊也﹐緊則爲寒﹑爲實﹑爲痛。血爲寒泣則爲瘕﹐气爲寒聚則爲疝﹐皆因本髒气虛﹐外感於寒濕﹐內傷於生冷﹐遂使臍腹絞刺﹐激搏而痛﹐無有定處﹐倉卒之際不堪忍者﹐謂之疝也。並宜先用五苓散﹐沸湯調服和解。輕則但以白芍藥湯﹑烏梅散﹑釣藤膏爲治﹔重者金茱丸﹑散气丸﹐未有不愈也。

﹝疒頹﹞疝者﹐陰核气結﹐腫大而釣痛也﹐多因小兒啼怒不止﹐動陰气﹐故陰气下系﹐結聚不散而得之﹔或胎婦啼泣過傷﹐令兒生下﹐小腸气閉﹐亦變此證。惟是陰气不得流行﹐加以風冷入焉﹐白水聚焉﹐故水气上乘於肺﹐先喘急而後疝痛。其狀有如李者﹐亦有稀軟者﹐亦有並腎腫大者﹐亦有大硬者﹐臍下痛楚﹐皆不能忍。用藥行心气﹐逐腎邪﹐利其大小二便﹐更無補法。

偏墜

小兒狐疝气﹐偏有大小﹐時時上下者﹐蜘蛛十四枚熬焦﹐桂枝半兩﹐二物爲散﹐每服八分﹐日再﹐酒調下﹔蜜丸亦可。

陰腫

小兒陰腫核腫者﹐由兒啼怒气逆不順﹐乘虛而行﹐陰核偏大﹔又因甘肥不節﹐生冷過度﹐致生疳气﹐气結不行﹐流入陰中﹔或傷暑毒﹐或觸風邪﹐使血气與邪气相搏﹐停結不散﹐則成陰腫也。

若腎經气虛﹐或坐石不起﹐冷气凝之﹐或近地經久﹐風邪濕气傷之﹐不爲陰腫幾希矣。間有啼叫﹐怒气閉系於下﹐結聚不散﹐加以水竇不行﹐亦能發爲此疾。治用桃仁丸主之。丹溪謂脫囊腫大﹐墜下不收﹐用紫蘇莖葉爲末﹐水調荷葉包之。一人傳此方﹐用野白紫蘇爲末﹐濕則摻之﹐幹則香油調傅﹐𨿽皮潰子墜﹐皆有神效。此用紫蘇﹐蓋亦同功也。

諸筋會於陰器﹐邪客於厥陰少陰之經﹐與冷气相搏﹐則陰囊腫痛而引縮。經中𨿽分四證﹕曰腸﹝疒頹﹞﹑气﹝疒頹﹞﹑水﹝疒頹﹞﹑卵﹝疒頹﹞﹐然小兒患此﹐若治之不早﹐則成痼疾。如腰曲腹痛﹐冷汗自出﹐而陰囊二子弔縮入腹﹐痛止方出﹐名爲內弔﹐用烏梅散﹑勻气散﹑金茱丸﹑金鈴散爲治。

有陰莖全縮不見﹐有陰囊光腫不痛﹐此因肝腎气虛﹐宜以橘子仁煎湯﹐調下金鈴散﹑勻气散﹐皆可投之。《內經》曰﹕﹝疒頹﹞癃疝膚脹者﹐陰亦盛而脈脹不通﹐故曰﹝疒頹﹞癃疝。由是觀之﹐乃陰气盛而致有此。弔縮者﹐筋急也。筋遇寒則引縮﹐遇熱則弛張﹐故《三因》所用方法﹐以寬小腸气疏風爲治。然小兒此證﹐多因坐陰潤之地﹐感風濕而得。用當歸散加檳榔﹑蒼朮﹐水姜煎服﹐並靑木香湯﹑釣藤膏﹐外以立消散傅之。

有外腎無故而膚囊腫大﹐不燥不痛﹐光亮如吹﹐此名气虛所致﹐以勻气散調治。《三因方》家韭子丸主之。

一證﹐外腎膚囊赤腫通明﹐及女兒陰戶腫脹﹐乃心熱之所傳﹐皆以木通散﹑導赤散爲治。或用薏苡仁煎湯調五苓散﹐及以外消散敷之。並投天花散﹐用無灰酒煎下﹔不能飲者﹐水煎少入酒同服亦好。張渙曰﹕小兒足少陰之經虛而受風邪者﹐衝於下經﹐則成陰腫病﹐桃仁丹主之。

小兒衛生總微論方【宋撰人未詳】

﹝疒頹﹞疝論

小兒﹝疒頹﹞疝﹐由怒啼﹐躽气沖擊﹐腎經气下通於陰囊﹐故令腫大堅硬。又偏腫者﹐气乘偏虛而作也。其有水者﹐腎主水﹐下通陰﹐因怒啼躽气﹐腎水隨气而下作。

方

五等圓【《千金方》】治小兒陰偏大﹐又卵核堅﹝疒頹﹞。

黃蘗香豉牡丹防風桂心各二兩

右五味爲末﹐蜜丸如大豆﹐兒三歲飲服五丸﹐加至十丸。兒小﹐以意酌量﹐著乳頭上服之。

茱萸內消丸【《片玉心書》】治偏墜膀胱疝气﹐及內弔﹐驚啼哭不止。

山茱萸小茴香炒白蒺藜炒去刺陳皮靑皮川楝子去核大腹皮酒洗海藻元胡索炒﹐各五錢桔梗桃仁去尖肉桂吳茱萸炒川芎藭各三錢廣木香二錢枳實炒五味子一錢共爲末﹐酒糊丸如粟米大﹐茴香湯下。久不愈﹐鹽湯下。一方﹐無川芎﹑陳皮﹑枳實﹑肉桂﹐有川烏﹑桂心。

桃仁丸【《嬰童百問》﹐下同】治腎經气虛﹐或坐石不起﹐冷气凝之﹐或近地經久﹐風邪濕气傷之而成陰腫。間有啼叫﹐怒气閉系於下﹐結聚不散﹐加以水竇不行﹐亦能發此疾。

桃仁微炒辣桂黑牽牛白蒺藜炒香去刺牡丹皮大黃各一錢右爲末﹐煉蜜丸麻子大﹐每服五丸或七丸﹐靑皮﹑木通﹑蔥白﹐入鹽少許﹐煎湯灌下﹐或煎大流气飲﹐研靑木香灌下亦可。

五苓敢治水道不分﹐以成疝气。

澤瀉二兩半豬苓白朮茯苓一兩半桂一兩

右爲細末﹐每服二錢﹐熱湯調下﹐不拘時服。多飲熱湯﹐有汗出卽愈。又治濕熱在裏﹐身發黃疸﹐濃煎茵陳湯下﹐食前服。疸病發渴﹐及中暑引飲﹐亦可用。水調服。小兒加白朮末少許。如發虛﹐加綿黃芪﹑人參末少許服之。

靑木香丸治寬中快膈腹脇痛﹐心下堅痞﹐腸中水聲﹐及陰腫等證。

黑牽牛炒﹐一兩半木香補骨脂炒蓽澄茄檳榔各四錢

右先將粟米飯包檳榔﹐仍用濕紙包裹﹐煨焦去飯﹐用檳榔同前藥爲末﹐滴水丸菉豆大﹐每服二十丸﹐白湯送下。

楊氏化生丸治疝气心腹痛﹐上引腰脊﹐飲食不節﹐面色萎黃﹐身不能直﹐百藥俱試﹐經涉年歲﹐已在膏肓﹐宜服此藥﹐灸脊兪三壯痊。

木香一兩三稜煨莪朮濕紙裹煨生檳榔靑皮同巴豆炒﹐去巴豆陳皮炒川楝子去核芫花各半兩﹐米醋浸炒

右爲細末﹐麵糊丸如黍米大﹐熟水下﹐日進三服。

牡丹皮散治小兒﹝疒頹﹞卵偏墜。

防風去蘆牡丹皮去骨等分

右爲末﹐每服二錢﹐溫酒調服。如不飲酒﹐鹽湯點服亦可。加入五苓散﹑木通湯尢妙。

三黃丸治三焦積熱﹐上焦有熱攻衝﹐眼目赤腫﹐頭項腫痛﹐口舌生瘡﹔中焦有熱﹐心膈煩躁﹐不美飲食﹔下焦有熱﹐小便赤濇﹐大便祕結。五臟俱熱﹐卽生背瘡癤毒。及治五般痔疾﹐糞門腫痛﹐或下鮮血。治疝气效。

黃連去蘆黃芩去蘆大黃煨﹐各十兩

右爲末﹐煉蜜丸桐子大﹐每三十丸﹐滚湯下。如臟腑壅實﹐加服丸數。小兒積熱可服。

當歸散【《證治準繩》﹐下同】治小兒﹝疒頹﹞疝。

牽牛微炒取仁辣桂各半兩全蠍一錢半當歸大黃桃仁湯泡去皮尖﹐各二錢半

右銼碎﹐每服三錢﹐水一鍾﹐入蜜半匙﹐煎至五分﹐食前服﹐以利爲度。

川楝丸治小兒﹝疒頹﹞疝﹐小腹痛﹐引腰脊攣曲﹐身不能直。

木香檳榔三稜蓬莪朮炮靑皮去白陳皮去白川楝肉芫花米醋浸炒﹐各半兩辣桂生牽牛取末﹐各三錢巴豆去油﹐一錢

右爲細末﹐飛麵糊爲丸如麻子大﹐每服三丸﹐空心用生薑湯送下。

白芍藥湯治冷疝腹痛﹐及誤汗誤下﹐卽壞證傷寒是也﹐並宜先服﹐次投對証之劑。

白芍藥澤瀉去粗皮﹐七錢半甘艸二錢﹐炙薄桂去粗皮﹐一錢半

右件﹝口父﹞咀﹐每服二錢﹐水一盞﹐煎七分﹐空心溫服。誤汗誤下﹐加人參﹑南木香各二錢﹔臍下痛﹐入生薑及鹽同煎﹐或加釣藤亦好。

烏梅散治腹痛﹐及初生嬰孩臍下冷痛疝气等證。

烏梅去核元胡索粉艸半生半炙﹐各五錢乳香沒藥釣藤各二錢半

右件﹝口父﹞咀﹐每服二錢﹐水一盞﹐煎七分﹐空心溫服。

金鈴散治疝气腹痛﹐投諸藥後愈而復作﹐宜服。

金鈴子肉六錢三稜炮銼莪朮醋煮銼靑皮陳皮去白﹐各二錢半赤茯苓去皮茴香各半兩南木香二錢甘艸炙四錢檳榔枳殼去瓤麩炒黃釣藤鉤各三錢

右除檳榔﹑木香不過火﹐余銼焙﹐仍同檳榔﹑木香爲末﹐每服半錢至一錢﹐仍用炒茴香煎無灰酒﹐空心調服。不飲酒者﹐煎炒茴香湯調下。

金茱丸治冷疝气痛及膚囊浮腫。

金鈴子肉一兩家園茱萸半兩

右研末﹐酒煮麵糊丸麻仁大﹐每服三十丸至五十丸﹐兒小者丸粟米大﹐空心溫鹽湯下﹔溫酒亦可。

散气丸理諸疝气﹑小便利或不通﹐臍下作痛不可忍者。

海藻湯浸洗七次焙漧澤瀉去粗皮茴香炒車前子焙蘿卜子瓦上慢火焙漧大腹皮淨洗焙﹐各一兩川楝肉九錢﹐螌蝥九枚去翅足﹐同炒少時﹐去螌蝥

右銼焙爲末﹐酒煮麵糊丸菉豆大﹐每服三十丸至五十丸﹐南木香煎酒空心下﹐或防風牡丹皮煎酒下。不能飲者﹐於木香湯﹑防風丹皮湯中﹐各少入酒﹐並空心投亦可。再用鹽炒茴香煎湯﹐尢妙。

湯氏家傳祕方治小腸疝气。

芫花醋浸炒木香檳榔三稜各半兩白茯苓靑皮全蠍去毒桂枝附子硇砂各二錢半

右爲末﹐將硇砂浸澄去土﹐頓在湯瓶上﹐候成膏子﹐和糖醋打麵糊爲丸如豆大﹐每服三十丸﹐空心溫酒下﹐未效再服。

勻气散主調補通利後﹐及冷疝腹痛﹐气滯不和。

桔梗二兩﹐銼炒陳皮去白﹐一兩縮砂仁茴香各半兩白姜二錢半﹐炮粉艸四錢炙

右銼焙爲末﹐每服半錢或一錢﹐空心百沸湯調服。冷疝腹痛﹐燒鹽湯調下。

木香飲治小兒小腸气痛。

川楝肉十个﹐用巴豆七粒﹐同炒令黃﹐去豆不用﹐入茴香半兩元胡索半兩南木香末﹐二錢使君子十枚﹐去殼

右爲極細末﹐用米飲食前調服。

龍膽瀉肝湯治肝經濕熱不利﹐下部生瘡﹐兩拗腫痛﹐或腹中作痛﹐小便濇滯等證。

龍膽艸酒拌炒黃澤瀉車前子木通生地黃酒拌當歸酒拌山梔黃芩炒甘艸各三分

右﹐水煎﹐食前服。

黑散

黃連黃芩黃蘗大黃各二錢

右同燒存性爲極細末﹐雄豬膽汁同蜜調敷。

桃仁丹

桃仁七錢半﹐湯浸去皮尖雙仁者麩炒微黃牡丹皮白蒺藜微炒去刺桂心各半兩﹝木郁﹞李仁二錢半﹐湯浸去皮微炒

右件藥搗羅爲細末﹐煉蜜和丸如黍米大﹐每服十粒﹐以溫酒下﹐乳食前﹐量兒大小加減。亦可水煎服。

胡連散治陰腫生瘡。

胡黃連去須胡粉各半兩白礬枯﹐二錢半

右搗羅爲細末﹐每用少許﹐以生油調塗患處。

海蛤散小兒陰腫﹐由啼叫怒气閉縱於下成此疾﹐宜服此。

海蛤三錢茴香炒﹐七錢半薏苡仁白朮檳榔各半兩

右爲細末﹐食前﹐溫酒調下﹐大小加減。

桃仁丸

桃仁去皮尖麩炒﹐三錢桂枝去皮牽牛頭末蒺藜牡丹皮各二錢

右爲細末﹐煉蜜丸如黍米大﹐用靑皮﹑木香﹑蔥白﹐入鹽少許同煎湯﹐食前服。

三白散治小兒初中腫疾﹐四肢膚囊浮脹﹐大小便不利﹐皆因膀胱蘊熱風濕相乘。

桑根白皮炒白朮木通去皮節陳皮去白白牽牛半生半炒甘艸炙﹐各五錢

右﹝口父﹞咀﹐用水煎﹐食前服。

敷藥方治小兒囊腫如升。

牡蠣粉二分幹地龍碾末﹐一分

右用津唾調敷﹐外腎熱者﹐雞子淸調敷。

牡蠣散治小兒外腎腫大﹐莖物通明。

牡蠣粉研十分細

右先以唾津塗腫處﹐次以牡蠣粉摻。

又方治小兒卵腫。

研桃仁﹐唾調敷。

牡蠣大黃散治三五歲小兒感受溫濕之气﹐侵襲膀胱﹐致陰莖膚囊﹐浮腫作痛。

牡蠣用熟黃泥包裹炭火煆透出地上候冷用大黃紙裹水浸透煨過候冷用二味﹐各一兩

右銼研爲末﹐每服一錢﹐無灰溫酒空心調服﹐不能飲者﹐溫湯調少入酒﹐同服。

靑木香湯治小兒陰莖無故而腫﹐或痛縮﹐因陽明經有風熱濕气相搏﹐法當寬此一經自愈。蓋陽明受病﹐不能養其宗筋故也。欬嗽痰喘亦宜服之。

靑木香去蘆枳殼浸去穰麩炒黃﹐各半兩甘艸二錢半

右﹐每服二錢﹐水一盞﹐煎七分﹐不拘時溫服。

立消散治膀胱久受熱毒﹐致陰器膚囊赤腫脹痛。

赤小豆赤芍藥生枳殼去穰炒商陸風化﹝石卜﹞硝另研後入各半兩

右件不過火﹐銼曬爲末﹐柏枝煎湯候冷﹐調二錢或三錢﹐塗腫處﹐仍服﹝口父﹞咀五苓散﹐加車前子﹑薏苡仁﹐水煎。

天花散治外腎膚囊腫痛。

天花粉二兩甘艸三錢

右銼﹐每服二錢﹐無灰酒一盞﹐煎七分﹐空心溫服。不能飲﹐用水煎少入酒﹐同服。

單方

小兒偏墜﹕用防風﹑官桂等分爲末﹐酒調二錢﹐服訖﹐以食壓之。【《中藏經》】

治小兒卵腫﹕取雞翅六莖﹐燒灰服之﹐隨卵左右取翮。《古今錄驗》云﹕治陰大如斗。【《千金方》﹐下同】

治小兒﹝疒頹﹞﹕用蜥蜴一枚﹐燒末酒服之。

治小兒气﹝疒頹﹞﹕用土木瓜﹑芍藥﹑當歸各一兩﹐三味﹝口父﹞咀﹐以水二升﹐煎取一升﹐服五合﹐日二。

又﹕三月上除日﹐取白頭翁根搗碎﹐隨偏處敷之﹐一宿作瘡﹐二十日愈。

治小兒狐疝﹐傷損生﹝疒頹﹞﹕用桂心十八銖﹑白朮一兩十八銖﹑地膚子二兩半爲末﹐以蜜和丸﹐白酒服如小豆大七丸﹐日三。

又﹕以芍藥﹑茯苓各十八銖﹐防葵一作防風﹑大黃各半兩﹐半夏﹑桂心﹑蜀椒各六銖﹐爲末﹐蜜和服﹐如大豆一丸﹐日五服﹐可加至三丸。

治小兒陰腫﹕以狐莖炙搗末﹐酒服之。

又﹕研桑木白汁塗之。

又﹕搗蕪菁敷上。

又﹕搗垣衣敷之。

又﹕以衣中白魚敷之

又﹕用豬屎五升﹐水煮沸﹐布裹安腫上。

小兒卵腫﹕用地龍連土爲末﹐津調敷之。【錢乙方】

小兒陰腫赤痛﹐日夜啼叫﹐數日退皮﹐愈而復作﹕用老杉木燒灰﹐入膩粉﹐淸油調敷﹐效。【《危氏得效方》﹐下同】

小兒陰腫﹐多因坐地風襲及虫蟻所吹﹕用蟬蛻半兩煎水洗﹐仍服五苓散﹐卽腫消痛止。

小兒卵腫﹕取田中地龍糞﹐以薄荷汁和塗之。

小兒陰腫﹕以蔥椒湯暖處洗之﹐唾調地黃末敷之﹔外腎熱者﹐雞子淸調﹐或加牡蠣少許。

小兒疝气﹐並內弔腎气﹕以葛袋盛鹽﹐於戶口懸之﹐父母用手撚料盡卽愈。【《日華子本艸》】

小兒陰囊虛腫﹕用甘艸濃煎汁﹐調地龍糞輕塗上。【《瑯嬛記》】

小兒冷疝气痛﹐膚囊浮腫﹕金鈴子去核五錢﹐吳茱萸二錢半爲末﹐酒糊丸黍米大﹐每鹽湯下二三十丸。【《全幼心鑑》﹐下同】

小兒囊腫﹕天花粉一兩﹐炙甘艸一錢半﹐水煎入酒服。

小兒卵﹝疒頹﹞作癢﹕用桃仁炒香爲末﹐酒服方寸匕﹐日二﹐仍搗敷之。【《外臺》】

小兒寒疝腹痛﹐大汗出﹕用梨葉濃煎七合﹐分作數服飲之﹐大良。此徐玉經驗方也。【《圖經本艸》】

小兒腎縮﹐乃初生受寒所致﹕用吳茱萸﹑硫黃各半兩﹐同大蒜研塗其腹﹐仍以蛇牀子煙燻之。【《聖惠方》】

小兒陰﹝疒貴﹞﹐腫大不消﹕硼砂一分﹐水研塗之﹐大有效。【《集元方》】

小兒陰腫﹐陽明經風熱濕气相搏﹐陰莖無故腫或痛縮﹐宜寬此一經自愈。廣木香﹑枳殼麩炒二錢半﹐炙甘艸二錢﹐水煎服。【《曾氏小兒方》】

吹火筒﹐主治小兒陰被虹蚓呵腫﹐令婦人以筒吹其腫處﹐卽消。【《本艸綱目》】

小兒陰囊忽虛熱腫痛﹕取蚯蚓泥﹐以生甘艸汁入輕粉﹐水調塗之。

鍼灸

《千金方》曰﹕治小兒陰腫﹐灸大惇七壯。

治小兒气﹝疒頹﹞﹐灸足厥陰大惇﹐左灸右﹐右灸左﹐各一壯。

《古今醫統》曰﹕小兒稟胎疝卵偏腫者﹐灸囊下十字縫中三壯﹐春灸夏效﹐冬灸春效。

小兒陰腫﹐灸內昆侖二穴各三壯﹐在內踝後五分筋骨間陷中。

《證治準繩》曰﹕小兒偏墜﹐令兒坐放土中﹐午時灸印下偏墜之處七壯。

小兒偏墜﹐若非胎中所有﹐在後得者﹐於莖下腎囊前中間弦子上﹐灸七壯﹐立愈。

醫案

萬氏《幼科發揮》曰﹕本縣大尹梁公子病疝﹐右邊睪丸腫大如雞卵﹐長約五寸﹐上絡臍傍﹐下抵陰囊﹐直硬痛疼﹐大小便不通﹐急召全治。用當歸﹑川芎﹑木香﹑靑皮去穰﹑山梔仁﹑山楂子﹑小茴香﹑川楝子﹑澤瀉二劑而安。

薛氏《保嬰撮要》曰﹕一小兒陰囊赤腫﹐余作胎毒治﹐瘥後發熱痰盛等證﹔診其母﹐素有郁熱﹐用加味歸脾﹑逍遙二藥﹐子母俱服而愈。後吐瀉﹐小便赤濇﹐兩目瞤動﹐視其寅卯二關脈赤﹐此屬肝經風熱也﹐用柴胡淸肝散加釣藤鉤﹑木賊艸而愈。

一小兒陰莖作癢﹐小便頻數﹐此屬肝火之證﹐反服五苓散﹐頸間結核﹐余用柴胡梔子散﹑四味肥兒丸﹐諸證稍愈﹔又用蝦蟆丸而痊。

一小兒莖痿濕癢﹐後陰垂焮腫﹐莖中作痛﹐時出白津。余診之﹐肝火也﹐用龍膽瀉肝湯﹑六味地黃丸而愈。

一小兒睪丸作痛﹐小便赤濇﹐寒熱作嘔﹐乃肝脾之疝﹐用小柴胡湯加山梔並蘆薈丸而消。

一小兒莖中作癢﹔一小兒下疳潰爛﹐作痛發熱﹔一小兒莖中潰痛﹐小便祕濇﹐日晡尢盛﹔一小兒目癢出水連札﹐項間結核﹐陰囊搔癢﹐俱屬肝火之證﹐俱用九味蘆薈丸而愈。

一小兒小便濇滯﹐陰囊腫痛﹐寒熱﹐此肝經濕熱也﹐用龍膽瀉肝湯而消。但熱內倦怠﹐此兼脾气虛也﹐用四君﹑柴胡﹑山梔﹑芎﹑歸而愈。

一小兒陰囊赤腫﹐因乳母怒气及飲酒而發。余審之﹐因於怒則用加味消遙散﹐因於酒則用加味淸胃散並加漏蘆﹑漧葛﹑神曲﹐與母子服之隨愈。

一小兒陰囊腫痛﹐小便赤濇﹐用加味小柴胡湯加漏蘆﹐母子並服而愈。

一小兒稟肝腎虛弱﹐睪丸常腫﹐用六味地黃丸料加柴胡﹐母子並服﹐兩月餘而痊。

劉武庫子睪丸作痛﹐小便赤濇﹐寒熱作嘔﹐用小柴胡湯加山梔﹑車前子﹑茯苓而愈。

