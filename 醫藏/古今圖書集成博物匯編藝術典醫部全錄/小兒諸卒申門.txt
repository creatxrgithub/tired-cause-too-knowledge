古今圖書集成醫部全錄卷四百二十四

小兒諸卒申門

千金方【唐孫思邈】

嬰孺客忤

論曰﹕少小所以有客忤病者﹐是外人來气息忤之﹐一名中人﹐是爲客忤也。𨿽是家人﹐或別房異戶﹔𨿽是乳母及父母﹐或從外還﹐衣服經履鬼神粗暴惡气﹐或牛馬之气﹐皆爲忤也。執作喘息﹐乳气未定者﹐皆爲客忤。其乳母遇醉及房勞喘後乳兒最劇﹐能殺兒也﹐不可不愼﹗凡諸乘馬行﹐得馬汗气臭﹐未盥洗易衣裝﹐便向兒邊﹐令兒中馬客忤。兒卒見馬來﹐及聞馬鳴驚﹐及馬上衣物馬气﹐皆令小兒中馬客忤。愼擭之﹐特重一歲兒也。凡小兒衣布帛綿中不得有頭髮﹐履中亦爾。白衣靑帶﹐靑衣白帶﹐皆令中忤。凡非常人及諸物從外來﹐亦驚小兒致病。欲防之法﹐諸有從外來人﹐及有異物入戶﹐當將兒避之﹐勿令見也。若不避者﹐燒牛屎﹐令常有煙气置戶前則善。

小兒中客爲病者﹐無時不有此病也。而秋初一切小兒皆病者﹐豈是一切小兒悉中客邪﹖夫小兒所以春冬少病﹑秋夏多病者﹐秋夏小兒陽气在外﹐血脈嫩弱﹐秋初夏末﹐晨夕時有暴冷﹐小兒嫩弱﹐其外則易傷暴冷折其陽﹐陽結則壯熱﹐胃冷則下痢﹐是故夏末秋初﹐小兒多壯熱而下痢也﹐未必皆是中客及鬾也。若治少小法﹐夏末秋初﹐常宜候天气溫涼也。有暴寒卒冷者﹐其少小則多患壯熱而下痢也﹐愼不可先下之﹐皆先殺毒後下之爾。《玄中記》云﹕天下有女鳥﹐名曰姑獲﹐一名天帝女﹐一名隱飛鳥﹐一名夜行遊女﹐又名釣星鬼﹐喜以陰雨夜過﹐飛鳴徘徊人村裏喚得來者是也。鳥純雌無雄﹐不產﹐陰气毒化生﹐喜落毛羽於人中庭﹐置兒衣中﹐便令兒作癇病﹐必死﹐卽化爲其兒也。是以小兒生至十歲﹐衣被不可露也。七八月尢忌。

凡中客忤之爲病﹐類皆吐下靑黃白色﹐水谷解離﹐腹痛夭糾﹝夭糾原作「大糾」﹐據《千金》卷五攺。﹞﹐面色變易﹐其候似癇﹐但眼不上插耳﹐其脈急數者是也。宜與龍膽湯下之﹐加人參﹑當歸﹐各如龍膽秤分等多少也。小兒中客﹐急視其口中懸癰左右﹐當有靑黑腫脈核如麻豆大﹐或赤或靑或白﹐如此便宜用鍼速刺潰去之﹐亦可爪摘決之﹐並以綿纏釵頭拭去血也。少小中客之爲病﹐吐下靑黃赤白汁﹐腹中痛及反倒偃側﹐喘似癇狀﹐但目不上插少睡耳。面變五色﹐其脈弦急。若失時不治﹐少久則難治矣。欲療之方﹐用豉數合﹐水拌令濕﹐搗熟﹐丸如雞子大﹐以摩兒顖上﹑手足心各五六徧畢﹐以丸摩兒心及臍上下行轉摩之﹐食頃破視其中當有細毛﹐卽擲丸道中﹐痛卽止。

幼科發揮【明萬全】

客忤

心主驚﹐心藏神﹐兒心气怯弱﹐或聞大聲﹐見異物異人﹐未有不動其神也﹐謂之客忤。

客忤者﹐口中吐靑黃白沫﹐水谷鮮雜﹐面色變異﹐喘息腹痛﹐反側瘈瘲﹐狀似驚癇﹐但眼不上竄耳。治法宜辟邪正气﹐散驚安神﹐蘇合丸﹑至聖保命丹主之。

客忤者﹐謂客气忤犯主气之病也。如五气之邪﹐自鼻而入﹐則忤其心肝﹔五味之邪﹐自口而入﹐則忤其脾胃。有所驚恐則忤其神﹐有所拂逆則忤其意﹐當博求之。故曰﹕心誠求之﹐𨿽不中﹐不遠矣。

兒性執拗﹐凡平日親愛之人﹐玩弄之物﹐不可失也﹐失則心思﹐思則傷脾﹐昏睡不食﹔求人不得則怒﹐怒則傷肝﹐啼哭不止﹐此忤其心也。平日未親愛之人﹐未見之物﹐不可使之見﹐見則驚﹐驚則傷心。凡未見之人﹐不可使之近﹐迫近則恐﹐恐則傷腎﹐令兒成癇﹐此皆客忤病也。今之爲父母者﹐則稱所畏者以止之﹐如長老止夜啼之故事﹐爲醫者因兒不服藥﹐則持鍼以搏﹐灸以迫之﹐令兒生病。

嬰童百問【明魯伯嗣】

風證風熱

小兒中風者﹐以其血气未定﹐寒溫失調﹐內則盛熱蘊蓄﹐外則腠理開虛﹐故風邪乘其外虛而暴中之﹐其狀昏不知人﹐壯熱狂澡﹐搐掣气粗﹐口噤涎潮是也。心中風﹐則偃臥不能傾側﹐發熱失音﹐其舌焦赤﹐若汗流唇赤者可治﹐灸心兪。或唇間白黑靑黃﹐乃心壞爲水﹔或面目靑黑﹐時時竦動者﹐並不治。肝中風﹐則踞坐不得低頭﹐左脇疼痛﹐諸筋攣急﹐頭目轉動﹐上視多怒﹐其目靑﹐若繞兩目﹐連額微靑﹐唇靑面黃者可治﹐灸肝兪。大段靑無﹐其目一黃一白﹐不治。腎中風﹐則踞坐面浮﹐腰脊痛引小腹﹐其耳黑﹐若兩者未有黃色起者可治﹐灸腎兪。或脇間如黃土﹐發直而齒黃赤者﹐不治。肺中風﹐則偃臥胸滿﹐喘急咳嗽﹐躁悶汗出﹐其鼻白﹐若目下至鼻四圍及唇口皆白色﹐可治﹐灸肺兪。或色帶黃﹐乃肺壞爲血﹐不治。脾中風﹐則踞坐腹滿﹐皮肉瞤動﹐四肢不收﹐其唇黃﹐若一身通黃﹐口吐咸涎者﹐可治﹐灸脾兪。或手足靑而厥冷者﹐不治。凡人爲風邪所中﹐皆自背上五臟兪而入﹐風入於頷頰之間﹐則口喎而牙噤﹐風塞於咽喉聲音之間﹐則語不出而失音﹐風與气搏﹐气與痰隔﹐則喉間如鼾﹝鼻合﹞之聲向。是風也﹐始入於膚腠﹐次達於經絡﹐而搏於經脈﹐筋得寒則拘急攣痛﹐得熱則緩弛不隨﹔風挾寒邪﹐卽攣急也﹔風挾熱气﹐卽緩弛也。拘攣脈必浮緊﹐緩弛脈必浮洪。寒者小續命湯﹐熱者追風銼毒散之類。脈浮者病在表﹐脈實者病在裏﹐脈促者病在上。在表者散之﹐在裏者利之﹐在上者湧之。若虛而寒者﹐則烏附之類又不可缺。古人治法﹐𨿽以灼艾之類爲本﹐亦當消息權度而投劑焉。𨿽然﹐風寒暑濕﹐皆能中人﹐況又有因气而中風者。人之驟病﹐莫急於中風﹐倉卒之際﹐若未能精審﹐且與下气豁痰﹐蓋中風皆因痰鬱气滯而作﹐先用通關散以疏之﹐急以南星﹑生薑﹑木香煎湯﹐調蘇合香丸灌下。牙緊者﹐南星﹑細辛末﹐人麝香﹑烏梅肉點擦﹐牙自開。進藥之後﹐痰消气下﹐病勢稍蘇﹐卽詳審五臟外證而調理之﹐宜省風湯羌活散。勢甚者﹐防風通聖散﹑化風丹﹑牛黃散﹑釣藤散﹑至寶丹等劑﹐可選而用之。

古今醫統【明徐春甫】

物觸候

大抵小兒隨其心性﹐不可觸逆。凡有所愛之物﹐不可彊直取之。心神所好﹐若不遂欲﹐心气解散﹐神逐物遷﹐不食不言﹐神昏如醉﹐四肢垂嚲﹐狀如中惡﹐醫士見之﹐莫之措手。如有此證﹐詢其母及左右﹐順其所欲﹐然後用藥則安也。

小兒中暑

小兒伏中暑證﹐發熱汗出引飲﹐或吐瀉霍亂腸痛﹔又有脈虛手足微寒發渴口熱者﹔又有煩熱而嘔﹐吐利不食﹐至成搐搦如驚﹐狀似傷寒者。不可便作驚病及傷寒用藥﹐只可與五苓散﹑六和半夏湯﹐消息之﹐萬無一失。有偏寒偏熱者﹐以意用藥﹐甚不可執一也。

證治準繩【明王肯堂】

中風

張渙等方﹐有中風方論﹐今見小兒絕無患者﹐而用藥多犯香燥﹐恐血熱生風﹐類中風證﹐誤用之則爲害不淺﹐故一切削而不載。薛氏云﹕中風之證﹐西北方有之。東南气溫﹐腠理疏泄﹐人患之者﹐皆類中風也。況小兒元气未充﹐皮毛不固﹐易虛易實﹐外邪乘之﹐則壯熱抽掣﹐气粗涎湧﹐甚至昏憒口噤﹐卽似中風﹐誤以續命等湯投之﹐多至不救。大人且無眞中﹐況小兒乎﹖凡有前證﹐當辧其因。若陽明經气虛﹐風邪所乘﹐筋脈拘急者﹐爲外因。足厥陰肝火熾盛﹐筋脈偏急者﹐爲內因。脾肺虛弱﹐腠理不密﹐外邪乘入﹐或驚風過服金石之劑﹐耗損肝血﹐或吐瀉後內亡津液﹐不能養肝﹐致口眼喎斜者﹐皆肝血不足﹐肝火生風之類﹐中風之類證也。

偏風口噤

小兒偏風者﹐屬少陽厥陰肝膽二經證也。噤者﹐筋急中風。木太盛而乘於脾﹐以勝水濕則金太燥﹐然燥金主於收斂勁切故也。又曰﹕風之爲病﹐善行而數變﹐或左或右﹐其因一也﹐治須審而藥之。若足陽明胃經气虛﹐風邪所乘﹐其筋脈偏急者﹐屬外因。若足厥陰所經風熱乘脾﹐筋脈偏急者﹐屬內因。若脾肺虛弱﹐腠理不密﹐外邪所乘﹐或服金石之劑﹐耗損肝血﹐或吐瀉後內亡津液﹐不能養脾﹐致口眼歪斜﹐或半身不遂諸證﹐皆屬肝血不足﹐肝火生風﹐宜滋腎水﹐養肝血﹐壯脾土。治法﹕脾胃虛而動風者﹐異功散加柴胡﹑釣藤鉤。脾肺虛而外邪所乘者﹐用釣藤飲。肝火血燥者﹐用六味地黃丸。津液不足者﹐用白朮散。若兼目緊上視﹐寒熱往來﹐小便淋漓﹐面色帶靑﹐兩脇脹痛之類﹐皆肝經之本病也。或唇口歪斜﹐腹痛少食﹐目泡浮腫﹐面色靑黃﹐肢體倦怠之類﹐皆肝木乘脾之證也﹐當審五臟相勝而主之。設執其見證﹐槪投風藥﹐反成壞證者有矣。

中人忤

茅先生曰﹕小兒生下﹐犯人噤候﹐面靑黑﹐合兩眼閉﹐吐逆﹐不下乳﹐此候因生下來不免外人看問﹐或有腋气﹐或因婦人月信不淨﹐或外人帶邪神觸著﹐生下來夾故乳哺﹐使觸異气之物﹐气血未就﹐又被風邪所擊致此。治者﹐先用朱砂膏乳上吮下﹐後用鎭心丸夾醒脾散與服﹐卽愈。如見不下乳﹐眼視肚硬﹐死候。大凡初生下兒子﹐家中人不見﹐不可便與外人入房看問﹐人家各有神只。又恐婦人腋气及月信不淨﹐觸著恐中客忤﹐此卽是養兒之法。

中惡

巢氏曰﹕小兒中惡者﹐是鬼邪之气﹐卒中於人也。無問大小﹐若陰陽順理﹐榮衛平調﹐神守彊則邪不幹正。若精气衰弱﹐則鬼毒惡气中之﹐其狀先無他病﹐卒然心腹刺痛﹐悶亂欲死是也。凡中惡腹大而滿﹐脈緊大而浮者死﹐緊細而微者生。餘勢不盡﹐停滯臟腑之間﹐更發後變爲疰也。

治法﹕先下蘇合香丸﹔未醒﹐以皂角末搐鼻。吹服沈香降气湯加人參﹑茯苓﹐又能辟邪。客忤亦宜服。

卒死

巢氏云﹕小兒卒死者﹐是三虛而遇賊風﹐故無病倉卒而死也。三虛者﹐乘年之衰﹐一也﹔逢月之空﹐二也﹔失時之和﹐三也。有人因此三虛﹐復爲賊風所傷﹐使陰气偏竭於內﹐陽气阻隔於外﹐而气壅閉﹐陰陽不通﹐故暴絕而死也。若臟腑未竭﹐良久乃蘇﹐亦有兼挾鬼神气者﹐皆須邪退乃生也。凡中客忤﹐及中惡卒死﹐而邪气不盡﹐停蓄心腹﹐久乃發動﹐多變成疰也。

茅先生云﹕率死候﹐眼合嚌齒﹐徧身如綿﹐面靑黑﹐口鼻冷﹐此候本因生下而徧身熱﹐或因有驚患﹐醫人一向退熱﹐不曾下得驚積及奶積﹐遂積聚被邪气至此。

右前件三候都來﹐一般只是要辧元初受患根源﹐治之急下奪命散﹐與吐下風涎。

醒後﹐便下勻气散二服補除﹐後下朱砂膏﹑鎭心丸與服。如有伏熱來時﹐卽下大附散與調理二三日﹐安樂。前件三形候﹐只是此一般調理。上件疾見鴉聲上啼﹐偏搐﹐汗如珠﹐不得睡﹐眼障淚出﹐死候﹐不治。

鬼持

巢氏云﹕小兒神氟軟弱﹐精爽微羸﹐而神魂被鬼所持﹐其狀不覺有餘﹐疾直爾痿黃﹐多大啼喚﹐口气常臭是也。

《嬰童寶鑑》小兒鬼持歌云﹕小兒气弱命中衰﹐魂魄多應被鬼持。其候痿黃多哭啼﹐不須用藥可求師。

鬼气歌云﹕鬼气皮膚裏﹐相傳臟腑間。腫虛如水病﹐瘈瘲似驚癇。熱發渾身濇﹐心攣痛所攢。小兒還有此﹐服藥急須看。

疰病

巢氏云﹕疰之言住也﹐謂其風邪鬼气畱人身內也。人無問大小﹐若血气虛衰﹐則陰陽失守﹐風邪鬼气因而客之﹐畱住肌肉之間﹐連滯臟腑之內﹐或皮膚掣動﹐遊易無常﹐成心腹刺痛﹐或體熱皮腫﹐沈滯至死﹐死又疰易傍人﹐故爲疰也。小兒不能觸冒風邪﹐多因乳母解脫之時﹐不避溫涼暑濕﹐或抱持出入早晚﹐其神魂軟弱﹐而爲鬼气所傷﹐故病也。

屍疰

巢氏云﹕屍疰者﹐是五尸之中﹐一屍疰也。人無問小大﹐腹內皆有屍虫﹐屍虫爲性忌惡﹐多接引外邪﹐共爲患害。小兒血气衰弱者﹐精神亦羸﹐故屍疰因而爲病﹐其狀沈嘿﹐不的知病之處﹐或寒熱淋漓﹐涉引歲月﹐遂至於死﹐死又疰易傍人﹐故名之爲屍疰也。

張渙論小兒亦有疰病﹐與大人所病無異﹐久後疰易傍人﹐傳染骨肉﹐如屍疰蠱毒之類是也。

蠱疰

巢氏云﹕人聚蛇虫雜類﹐以器皿盛之﹐令相啖食﹐餘一存者﹐卽名爲蠱﹐能變化﹐或隨飲食入腹﹐食人五臟。小兒有中者﹐病狀與大人老子無異﹐則心腹刺痛懊悶﹐急者卽死﹐緩者涉歷歲月﹐漸深羸困﹐食心臟﹐盡利血﹐心臟爛乃死﹐死又疰易傍人﹐故爲蠱疰也。

馬脾風

暴喘而脹滿也。

田氏云﹕暴喘﹐俗傳爲馬脾風也。大小便哽﹐宜急下之﹐用牛黃奪命散﹐後用白虎湯平之。

馬脾風﹐在百日內者不治。

小兒衛生總微論方【宋撰人未詳】

中風論

小兒血气柔弱﹐肌肉脆薄﹐若寒溫失度﹐則皮膚開爲風邪所中﹐始著兪穴而行經脈﹐次隨气血而入腑臟﹐從其所著﹐卽生病焉。其入腑臟者﹐惟心肺二髒﹐居膜膈之上﹐空隙之處﹐又兪穴亦在於上﹐故風乃易中﹐而有患者﹐其狀昏困不省﹐手足抽掣﹐心胸滿﹐气短多汗﹐此尢爲急。大抵其餘腑臟皆居膜膈之下﹐疊實之處﹐又兪穴亦在於下﹐故風乃難中而無患者。其入於經脈者﹐爲病甚多﹐今采其有患者具之。風痙者【一云風痓】﹐風邪傷中陽經也。或因解脫﹐或臍瘡未合爲風所傷﹐皆今發痙﹐其狀口噤不開﹐項背身體彊直﹐耳中策策而痛﹐一向昏憒不省﹐其脈如弦直上下也﹐𨿽與驚癇相似﹐然發而時省身軟者﹐驚癇也。若發不時醒﹐身硬彊直者﹐風痙也。其卒然身痙者﹐死。凡角弓反張者﹐亦由風傷陽經也﹐故令背腰反折﹐不能俯屈﹐如角弓之狀﹐此亦頗似痙病。然痙病身體彊直﹐此病身體反折﹐所以異也。中風口噤者﹐手三陽之筋入絡頷頰﹐足陽明之筋上夾於口﹐風邪中於諸陽之筋﹐使機關攣急不利﹐故使口噤不能開也。診其脈遲者﹐主中風拘攣及不隨者﹐風邪寒熱入於經絡﹐搏於筋脈﹐筋脈受邪﹐冷則四肢拘攣﹐熱則緩縱不隨也。診其脈﹐脈急細如弦者﹐筋急拘攣也。若脾脈緩弱者﹐四肢不隨也。中風口眼喎斜者﹐由風邪入於頷頰之筋﹐其脈偏急﹐故令口眼喎斜﹐目不能平視﹐語不能正也。診其脈浮而遲者可治。又云﹕夜臥當耳有隙﹐因風入耳﹐亦令人口喎也。中風癔不省者﹐由風邪先中於陰﹐病發於五臟﹐其狀奄忽﹐不知人事﹐喉中噫噫有聲﹐舌彊不能言﹐汗出身軟﹐眼下﹑鼻兩邊﹑人中左右﹐有色白可治。若一黑一赤﹐吐沫者難治﹔汗不出﹐體直者死。

三疰論

小兒疰病有三﹕一者鬼疰。小兒神魂气弱﹐早晚抱持﹐出入無時﹐爲鬼厲邪气所幹﹐其候皮膚掣痛﹐遊易無常﹐或心腹刺痛﹐夭矯悶亂﹐乃名中惡﹐甚者卒致於死﹐緩者延引歲月﹐更變沈滯﹐以至於死﹐又注傍人。二者戶疰。人腹中有虫曰屍疰﹐小兒血气嫩弱﹐邪气外傷﹐畱滯身中﹐屍虫移引﹐相乘爲病﹐其候沈沈嘿嘿﹐不知的病之處﹐或寒或熱﹐或心腹悶痛﹐涉引歲月﹐遂至於死﹐又注傍人。三曰蠱毒疰。謂諸毒虫之中﹐有一能啖其餘者﹐卽爲之最﹐名之曰蠱。或因人作﹐或因引注﹐隨飲食入小兒腹中﹐食兒臟腑﹐其候心腹刺痛﹐懊悶欲絕﹐利下無時﹐或便血片﹐急者卽死﹐名曰中蠱之毒。緩者涉引歲月﹐以至髒爛乃死﹐又注傍人。

方

增損續命湯【《千金方》﹐下同】治小兒卒中風惡毒﹐及久風四肢角弓反張不隨﹐並嚲﹝疒曳﹞僻﹐不能行步。

麻黃甘艸桂心各一兩芎藭葛根升麻當歸獨活各十八銖人參黃芩石膏各半兩杏仁二十枚

右十二味﹝口父﹞咀﹐以水六升﹐煮麻黃去上沫﹐乃納諸藥﹐煮取一升二合﹐三歲兒分爲四服﹐一日令盡﹐少取汗﹐得汗以粉粉之。

石膏湯治小兒中風惡痱﹐不能語﹐口眼了戾﹐四肢不隨。

石膏一合麻黃八銖甘艸射幹桂心芍藥當歸各四銖細辛二銖

右八味﹝口父﹞咀﹐以水三升﹐先煮麻黃三沸﹐去上沫﹐內余藥﹐煮取一升﹐三歲兒分爲四服﹐日三。

大黃牡蠣湯治少小中風﹐狀如欲絕。

大黃牡蠣煆龍骨煆瓜蔞根甘艸桂心各二十銖赤石脂寒水石各六銖

右八味﹝口父﹞咀﹐以水一升﹐內藥重半兩﹐煮再沸﹐絞去滓﹐半歲兒﹐服如雞子大一枚﹐大兒盡服﹐入口中卽愈﹐汗出粉之。藥無毒﹐可每日二服。有熱加大黃﹐不汗加麻黃。無寒水石﹐﹝石卜﹞硝代之。

二物石膏湯治少小中風﹐手足拘急。

石膏如雞子大一塊﹐碎眞珠一兩

右以水二升﹐煮石膏五六沸﹐內眞珠﹐煮取一升﹐稍稍分服。

桂枝湯治少小中風﹐脈浮發熱﹐自汗項彊﹐鼻鳴漧嘔。

桂心生薑甘艸芍藥各一兩大棗四枚

右五味﹝口父﹞咀﹐以水三升﹐煮取一升﹐分三服。

二物驢毛散治少小新生中風。

驢毛取背前交脊上會中﹐拔取如手母指大一把麝香二豆大

右以乳汁和﹐銅器中微火煎令焦熟﹐出爲末﹐小兒不能飲﹐以乳汁和之﹐葦筒貯﹐瀉著咽中﹐然後飲乳﹐令入腹。

一物豬蹄散治小兒寒熱﹐及赤气中人。

豬後腳懸蹄

右燒末搗篩﹐以乳汁飲一撮﹐立效。

二物燒發散治少小見人來﹐卒不住﹐腹中作聲者用。

向來者人顖上發十莖斷兒衣帶少許

右合燒灰﹐細末和乳﹐飲兒卽愈。

一物馬通浴湯治少小中忤。

馬通三升

右燒令煙絕﹐以酒一斗煮三沸﹐去滓浴兒﹐卽愈。

一物豬通浴湯治小兒中入忤躽啼﹐面靑腹彊者。

猳豬通三升

右以熱湯灌之﹐通寒溫浴兒。

千金湯治小兒暴驚啼絕死﹔或有人從外來﹐邪气所逐﹐令兒得疾﹐眾醫不治。

蜀椒左顧牡蠣各六銖﹐碎

右二味﹐以酢漿水一升﹐煮取五合﹐每服一合。

雀屎圓治小兒卒中風口噤﹐不下一物。

雀屎如麻子

右丸之﹐飲下卽愈﹐大良。雞屎白亦佳。

太乙備急散主卒中惡客忤﹐五屍入腹﹐鬼刺鬼痱﹔及中蠱疰﹐吐血下血﹔及心腹卒痛腹滿﹐傷寒陰毒病六七日。

雄黃芫花桂心各二兩丹砂研水飛蜀椒各一兩黎蘆巴豆各一分野葛三分附子炮裂去皮臍﹐五分

右九味﹐巴豆別治如脂﹐余合治下篩﹐以巴豆和合﹐更搗令勻調﹐以銅器中密貯之﹐勿泄。有急疾﹐水服一字匕﹐可加至半錢匕﹐兒小者半之。痛在頭當鼻衄﹐在膈上吐﹐在膈下利。在四肢當汗出。此之所謂如湯沃雪﹐手下皆愈。祕之﹐非賢不傳。

獺肝丸治疰病相染易﹐及霍亂中惡﹐小兒客忤長病。

獺肝一具雄黃莽艸丹砂鬼臼犀角巴豆各一兩麝香二分大黃牛黃各一兩蜈蚣一條

右十一味﹐末之﹐蜜圓﹐空腹服如麻子大﹐一丸加至三丸﹐以知爲度。

治鬼持方【《圖經》】

虎睛爪並指骨毛

右系小兒臂上﹐辟惡鬼。

深師五邪丸【《外臺》】療邪狂鬼魅﹐妄言狂走﹐恍惚不識人﹐此爲鬼忤﹐當得殺鬼丸。

丹砂雄黃俱飛﹐各八錢龍骨馬目毒公鬼箭各五兩鬼臼二兩赤小豆研﹐三兩芫靑一枚桃仁百枚﹐去皮尖熬別研

右九味﹐搗下篩﹐細絹篩合諸藥﹐拌令勻調﹐後內蠟和之﹐大如彈丸﹐絳囊盛之﹐系臂﹐男左女右﹐小兒系頭。合藥勿令婦人雞犬見之。所服蜜和丸如梧子大﹐一服三丸﹐日三服。忌五辛生血物。

沈香順气飲【《古今醫統》﹐下同】治小兒物忤逆觸。

沈香茯神紫蘇葉人參炙艸各一錢

右爲細末﹐紫蘇梗煎湯調化﹐不拘時服。

安息香煎治同前。

安息香蘇合香檀香藿香葉甘艸膽南星各等分

右爲細末﹐薑汁調作小餅﹐每用磨化塗奶上﹐及焚煙。避一切客忤及物觸。

三生丸【《全幼心鑑》】小兒暑風暑毒入心﹐痰塞心孔﹐昏迷搐搦。此乃危急之證﹐非此三生料瞑眩之劑﹐不能伐之。

白附子天南星半夏並去皮﹐各等分

右生研﹐豬膽汁和丸黍米大﹐量兒大小﹐以薄荷湯下﹐令兒側臥﹐嘔出痰水卽蘇。

綠云丹經驗方小兒風痰卒中。

銅綠不計多少

右研粉﹐醋麵糊芡子大﹐每用薄荷酒化服一丸﹐須臾吐涎如膠﹐神效。

通關散【《嬰童百問》﹐下同】治卒暴中風﹐不省人事﹐牙關緊急﹐藥不得咽下。

細辛薄荷牙硝雄黃各等分

右爲末﹐每用少許﹐吹入鼻中候嚏﹐然後進藥﹐或用白梅擦牙﹐更以菖蒲末著舌下﹐牙關卽開。

追風銼毒散治中風內外皆熱。

大黃﹝木郁﹞李仁炒﹐各二錢桑白皮炒檳榔防風各半兩羌活一兩

右銼散﹐每服二錢﹐黑豆三十粒同煎﹐乳食後服。

省風湯治驚風口噤﹐筋脈攣急﹐抽掣疼痛﹐風盛痰實﹐旋暈僵僕﹐胸膈煩滿﹐恍惚不定等證。

生南星防風各四兩甘艸半夏湯浸一宿黃芩去粗皮﹐各二兩

右銼散﹐每服二錢﹐生薑一片﹐去滓溫服﹐不拘時。

羌活散治傷風寒驚熱﹐或中風體硬。

羌活川獨活前胡柴胡川芎白茯苓桔梗枳殼人參地骨皮天麻各等分甘艸減半

右銼散﹐生薑﹑薄荷煎﹐不拘時服。一方加麻黃﹑漧葛﹑薏苡仁。加蟬蛻治驚熱。

防風通聖散治小兒熱甚驚風﹐或斑疹出不快者﹐更熱劇黑陷將欲死者﹐或風熱瘡疥久不愈者﹐諸般風熱。

防風川芎大黃當歸薄荷葉芍藥麻黃去根節芒硝各半兩石膏黃芩桔梗各一兩滑石六兩生甘艸二兩白朮荊芥山梔子各二錢半

右銼每二錢﹐姜二片﹐水一盞﹐煎七分﹐不拘時服。

化風丹袪風化痰﹐退熱定搐。

羌活獨活防風天麻膽星人參川芎荊芥粉艸全蠍各等分

右爲末﹐煉蜜丸如芡實大﹐薄荷湯調下一二丸。一方加辰砂﹑麝香。

釣藤散治吐利﹐脾胃气虛生風。

釣藤鉤三錢蟬蛻天麻防風蠍尾人參各半兩麻黃白直僵蠶炒炙艸川芎各二錢半麝香不拘多少

右銼散﹐白水煎﹐寒多加附子末半錢。

至寶丹治諸癇急驚﹐心熱卒中客忤﹐不得眠睡﹐煩躁風涎搐搦﹔及傷寒狂語﹐伏熱嘔吐﹐並皆治之。

生犀角屑生瑇瑁屑眞琥珀研細水飛雄黃各一兩金箔一半爲衣銀箔各五十片眞片腦研眞麝香研眞牛黃研﹐各一錢安息香一兩半爲末﹐以無灰酒濾去沙石﹐約取一兩﹐慢火熬成膏

右件將犀角﹑瑇瑁屑﹐搗羅爲細末﹐研入諸藥﹐今調勻﹐將安息膏以重湯煮化﹐和搗爲劑﹐如幹卽添入少熟蜜﹐盛磁器中﹐旋丸如桐子大﹐二歲兒卻服二丸﹐人參湯化下﹐大小以意加減。又治大人諸卒中不語﹐中諸惡气﹐中諸物毒熱暗風﹐產前後血暈﹐死胎不下﹐並用童子小便一合﹐生薑搗自然汁三五滴﹐同溫過﹐化下五丸﹐立效。

辟邪膏張渙方嬰兒血气未實﹐皆神气軟弱﹐除父母及乳養之常照管外﹐不可令見生人﹐及抱往別房異戶﹐及不可見牛馬獸畜等。其父母家人之類﹐自外及夜行歸家﹐亦不可見兒﹐恐經履鬼神粗惡暴气﹐若犯之﹐令兒吐下靑黃赤白﹐水谷解離﹐其狀似發癇者﹐但眼不上戴﹐脈不弦急﹐名曰客忤。

眞降香銼白膠香沈香虎頭骨微炒鬼臼去毛艸龍膽人參白茯苓

右件各半兩﹐搗羅爲細末﹐次入水磨雄黃半兩﹐細研水飛﹐次研麝香一錢﹐都拌勻﹐煉蜜和如雞頭大﹐每服一粒﹐煎乳香湯化下﹐及別丸如彈子大﹐用綠絹袋子盛﹐令兒衣服上帶之﹐仍臥內常燒﹐神妙。凡斷乳小兒﹐亦有中惡卒暴者﹐亦宜服。

雌黃丹張渙方治屍疰病。

雌黃雄黃各細研川大黃錦紋者﹐慢火炮黑鬼臼去毛﹐各一兩桃仁三十个﹐湯浸﹐去皮尖研白頭翁半兩。已上並爲細末﹐次用麝香研﹐一分巴豆十粒﹐去皮心膜﹐紙裹壓去油

右件都研勻﹐以羊脂五兩﹐熔諸藥成膏﹐服如黍米大三粒至五粒﹐荊芥湯冷下﹐量兒大小加減。

立效湯

川大黃炮榦桃柳葉洗焙漧﹐各一兩梔子仁赤芍藥各半兩已上搗羅爲細末﹐次用朱砂細研水飛一兩﹐麝香別研﹑雄黃別研各一分﹐都拌勻﹐每服一錢﹐蜜湯調下﹐量兒大小加減。

紫參丸【《外臺》】治小兒蠱疰百病﹐癥瘕積聚﹐酸削骨肉﹐大小便不利﹐卒忤遇惡風﹐顱脹腹滿﹐淋水﹐轉相注﹐殫門盡戶﹐延及男女外孫﹐醫所不能療。

紫參人參半夏湯洗藜蘆代赭石桔梗白薇肉蓯蓉各三分石膏大黃牡蠣熬丹參各一分癩蝦﹝虫麻﹞燒灰爲末烏頭炮﹐各四分狼毒七分附子炮﹐五分巴豆七十粒﹐去心皮熬

右件菜搗篩﹐蜜和爲圓﹐以飲下如小豆一丸﹐日三服﹐老小以意減之。蜂蠆所螫以塗其上﹐神良。忌豬羊肉冷水。一方無蝦﹝虫麻﹞﹐有漧薑四分。

羚羊角散【《聖惠方》﹐下同】治小兒中蠱﹐腹內堅如石﹐面目靑黃﹐小便淋瀝﹐變易無常。

羚羊角屑蘘荷各一兩梔子仁七枚赤芍丹皮黃連去須﹐各一分犀角屑半兩

右件藥搗粗羅爲散﹐每服一錢﹐以水一小盞﹐煎至五分﹐去滓溫服﹐日三四服﹐更量兒大小加減。

木香散治小兒月疰﹐心腹滿脹﹐疼痛不可忍。

木香鬼箭羽桔梗去蘆頭當歸銼微炒紫蘇莖葉各半兩檳榔三分

右件藥搗羅爲粗散﹐每服一錢﹐以水一小盞﹐入生薑少許﹐煎至五分﹐去滓﹐不計時候溫服﹐更量兒大小加減服之。

桃奴散治小兒中惡﹐心腹堅脹疼痛﹐顏色靑黑﹐大便不通。

桃奴五枚炙艸一分麝香另細研﹐一錢杏仁二十枚﹐湯浸去皮尖雙仁﹐麩炒微黃桔梗赤芍黃苓柴胡川升麻川大黃銼微炒鬼臼去毛﹐各半兩

右件藥搗粗羅爲散﹐每服一錢﹐以水一小盞﹐煎至五分﹐去滓﹐不計時候溫服﹐以利爲度﹐量兒大小以意加減。

鬼箭羽散治小兒中惡﹐心堅彊﹐卒痛欲困。

鬼箭羽眞珠末各一分羚羊角屑桔梗川﹝石卜﹞硝川升麻赤芍柴胡黃芩各半兩桃仁十枚大黃一兩

右﹐制服法同前。

雄黃丸治小兒中惡心痛﹐辟除邪气。

雄黃眞珠各半兩麝香牛黃各細研﹐一錢巴豆二十粒﹐去皮心膜研﹐紙裹出油

右件藥都研令勻﹐入棗瓤及煉蜜﹐和丸如粟米大﹐每服以薄荷湯下兩三丸﹐量兒大小加減服之。

鬼箭羽湯嬰儒治小兒中惡﹐心腹堅硬﹐卒痛欲困。

鬼箭羽三分朱砂一分羚羊角屑桔梗鬼臼﹝石卜﹞硝湯成下﹐各半分升麻芍藥柴胡各五分生黃芩六分川大黃八分桃仁四十九个﹐炒去皮尖

右以水四升﹐煮一升二合﹐二歲兒爲四分﹐更量兒大小與服之。

殊聖方譚氏治客忤。

忽爾連連哭不休﹐渾身壯熱脈如鉤。驚啼不得冤神鬼﹐客忤傷心不自由。犀角雄黃相共搗﹐桃符煎水看稀稠。人參茯苓車前子﹐丸喫三服請不憂。

雄黃丸【《證治準繩》﹐下同】治小兒疰病﹐諸蠱魅精气﹐入心入腹刺痛﹐黃瘦骨立。

雄黃雌黃各四分丹砂研飛野丈人徐長卿各三分大黃五分麝香三棗大羚羊角屑﹐五分

右爲末﹐以靑羊脂和丸﹐百日兒﹐酒服黍大三丸﹐日進二服﹔或豆大亦可。

雄麝散專治蠱毒病。

雄黃細研麝香別研羚羊角屑赤芍藥敗鼓皮炙微黃﹐各一兩馬兜鈴根薺苨鬼臼去毛﹐各半兩。以上除雄黃﹑麝香外﹐搗羅爲細末

右件八味﹐都一處拌勻研細﹐每服半錢﹐濃煎甘艸湯調下﹐食前。

犀麝湯

犀角屑鬼箭安息香雄黃細研﹐各一兩苦參牡丹皮各半兩已上搗羅爲細末﹐次用麝香半兩細研﹐都拌勻﹐每服一錢﹐水一大盞﹐煎至五分﹐去滓放溫﹐時時服。

犀角散治小兒屍疰﹐及中惡諸病﹐皆主之。

犀角屑川升麻木香川大黃銼碎微炒桑根白皮炒檳榔各半兩麝香一錢﹐細研桃仁二七枚﹐湯浸﹐去皮尖雙仁﹐麩炒微黃

右件藥搗細羅爲散﹐每服以溫水調下半錢﹐日四五服﹐更量兒大小加減服之。

眞珠散治客忤驚風﹐鬼疰驚邪﹐痰熱﹐心捨不寧﹐精神不定﹐心常怔忡﹐睡中驚跳﹐時或咬牙﹐五心煩熱﹐有汗兼喘﹐面赤舌白﹐呵欠煩渴﹐小便赤瀉﹐或吐利黃沫。常服辟邪安神。

眞珠海螵蛸滑石生珠另研﹐各一錢白茯苓人參白附炙艸全蠍麝香腦子另研﹐各五錢金箔三十片銀箔二十片

右末和勻半錢﹐煎燈心麥門冬湯﹐入蜜少許調服﹐日午臨臥各一。

安神丸

生犀角末半錢雄黃研人參白茯苓車前子各一分

右爲末﹐取桃白皮一兩﹐桃符一兩﹐二味以水三升﹐同煎至一升﹐去滓﹐更煎成膏和前藥﹐丸如麻子大﹐每服三丸﹐芍藥湯下。

眞珠散小兒哽气築心連﹐喘息多愁胃口涎。惟有此疾宜早治﹐爲緣客忤气相煎。看看病狀醫難效﹐速取眞珠散半錢。龍腦生犀香附子﹐小兒餐了保身安。

眞珠末四錢生犀角末二錢香附末一錢龍腦半字

右同研﹐每服一字﹐桃仁湯調下。乳母忌生冷油膩一切毒物半月。

蘇合香丸治傳屍骨蒸﹐諸項勞瘵﹐順气化痰﹐卒暴心痛﹐鬼魅瘧疾﹐霍亂吐瀉﹐赤白下利﹐小兒驚搐。

丁香靑木香白檀香沈香蓽撥香附訶子煨取肉烏犀鎊屑朱砂研水飛﹐各一兩燻陸香片腦俱另研﹐各五錢麝香七錢半蘇合香油五錢﹐入安息香膏內安息香一兩﹐另爲末﹐用無灰酒半斤熬膏

右爲細末﹐用安息香膏入煉蜜和劑﹐丸如芡實大﹐空心用沸湯化下。小兒一丸﹐老人四丸。酒下亦可。用蠟紙裹一丸彈子大﹐用緋絹袋盛常帶之﹐一切邪神不敢近。去腦﹐名麝香蘇合丸﹐治一切邪神及胸膈噎塞﹐腸中虛鳴﹐宿食不消。余證並同。

沈香降气湯

降眞沈香白膠香虎脛骨酥炙人參鬼箭艸龍膽各五錢

右爲末﹐次入雄黃五錢﹐麝香一錢﹐煉蜜丸﹐乳香湯化下。又令兒帶﹐反燒臥內﹐尢妙。

敗鼓皮散治小兒中蠱。

敗鼓皮三分﹐炙黃苦參蘘荷根各一兩

右件搗粗羅爲散﹐每服一錢﹐以水一小盞﹐煎至五分﹐去滓溫服﹐日三四服﹐更量兒大小加減服之。

升麻散治小兒初中蠱毒。

川升麻桔梗瓜蔞根各半兩

右搗羅爲粗散﹐每服一錢﹐以水一小盞﹐煎至五分﹐去滓溫服﹐日四五服﹐量兒大小加減。

雄黃散治小兒飛蠱﹐狀如鬼气者﹐宜服。

雄黃麝香各細研犀角末﹐各半兩

右件藥都研令勻﹐每服以溫水調下半錢匕﹐日四五服﹐量兒大小加減。

玉箸散治小兒馬脾風。

甘艸一寸﹐煎水甘遂末﹐一字

右同油蜜生薑﹑銀釵兒攪調下﹐後用冷水半盞﹐調奪命散。

牛黃奪命散治小兒兩鼻竅張﹐悶亂嗽喝﹐聲嘎而不鳴﹐痰涎潮塞﹐俗云馬脾風﹐若不治﹐死在旦夕。

白牽牛黑牽牛各一兩﹐半生半熟川大黃檳榔各一兩

右爲細末﹐三歲兒每服二錢﹐冷漿水調下﹐涎多加膩粉少許﹐無時。

無價散治風熱喘促﹐悶亂不安﹐俗謂之馬脾風。

辰砂二錢半甘遂面裹煮焙漧﹐一錢五分輕粉五錢

右爲細末﹐每服一字﹐用溫漿水少許﹐入滴油一點﹐挑藥在上﹐沈下去﹐卻以漿水灌之﹐立效。

白虎湯治馬脾風。

知母三兩甘艸一兩﹐炙石膏八兩﹐另研糯米三合

右每服二三錢﹐水煎至米熟爲度。

保命丹【《東醫寶鑑》﹐下同】治馬脾風。

南星炮﹐三錢﹐膽星尢佳白附子防風天麻蟬殼去土白直僵蠶炒﹐各二錢麝香半錢全蠍十四个

右爲末﹐飯丸梧子大﹐朱砂爲衣﹐每一丸薄荷湯下。

雄麝散治客忤。

雄黃一錢乳香五分麝香一字

右爲末﹐每一字﹐刺雄鷄冠血調灌之﹐仍以母衣覆兒身﹐卽愈。

單方

小兒中蠱欲死者﹕甘艸半兩﹐水二盞﹐煎五分服﹐當吐出。【《金匱玉函》﹐下同】

小兒卒死而吐利﹐不知是何病﹕用狗屎一丸﹐取汁以灌之。無濕者﹐水煮幹者取汁。

治少小中客忤﹐彊項欲死﹕急取衣中白魚十枚爲末﹐以敷母乳頭上﹐令兒飲之﹐入咽立愈。一用二枚﹐若兒母手﹐掩兒臍中﹐兒吐下愈。亦以摩兒頂及脊彊處。【《千金方》﹐下同】

治少小客忤﹕用竈中黃土﹑蚯蚓屎等分搗合﹐水和如雞子黃大﹐塗兒頭上及五心﹐良。一方用雞子淸和如泥。

又﹕吞麝香如大豆許﹐立愈。

治少小犯客忤﹐發作有時者﹕以母月衣覆兒身上﹐大良。

治小兒卒中忤﹕剪取驢前髆胛上旋毛﹐大如彈子﹐以乳汁煎之。令毛消藥成﹐著乳頭飲之﹐下喉卽愈。

又﹕燒母衣帶三寸﹐並發﹐合乳汁服之。

又﹕取牛鼻津服之。

又﹕取牛口沫傅乳頭飲之。

治少小卒中客忤不知人者﹕取熱馬屎一丸﹐絞取汁﹐飲兒下咽便愈。亦治中客忤而躽啼﹐面靑腹彊者。

治小兒卒客忤﹕用銅鏡鼻燒令赤﹐著少許酒中﹐大兒飲之﹑小兒不能飲者﹐含與之﹐卽愈。

治小兒疰﹕用竈中灰鹽等分相和熬熨之。

小兒卒癇﹕大蜂房一枚﹐水三升﹐煮濃汁浴之﹐日三四次佳。

治卒忤﹐卽今人所謂中惡者﹐與卒死鬼擊相類﹐皆用鹽八合﹐以水三升﹐煮取一升半﹐二服得吐卽愈。

治小兒卒死﹐或先病痛﹐或常居寢臥奄忽而絕﹐皆是中惡﹕取蔥黃心刺其鼻﹐男左女右﹐入七八寸﹐小兒量度之﹐若使目中血出佳。【《肘後方》﹐下同】

又﹕令二人﹐以衣壅口﹐吹其兩耳﹐極則易人﹐可以筒吹之﹐並捧其肩上﹐側身遠之﹐莫臨死人上。

又﹕以蔥葉刺耳﹐耳中鼻中血出者﹐莫怪﹐無血難治﹐有血是候。時當捧兩手﹐忽放之﹐須臾死人自當舉手撈人﹐言痛乃止。又男刺左鼻﹐女刺右鼻中﹐令入七八寸餘﹐大效。小兒量度之。亦治自縊死。

又﹕以綿漬好酒中﹐須臾置死入鼻中﹐手按令汁入鼻中﹐並持其手足﹐莫令驚。

又﹕視其上唇裏弦﹐有丸如黍米大﹐以鍼決去之。

又﹕以小便灌其面﹐數回卽能語。

又﹕末皂莢如大豆﹐吹其兩鼻中﹐嚏則气通矣。

又﹕割雄鷄頸﹐取血以塗其面﹐幹復塗﹐並以灰縈死人一周。

又﹕以管吹下部﹐令數人互吹之﹐气通則活。

小兒客忤卒死﹕眞丹方寸匕﹐蜜三合和灌之。

救卒死而壯熱者﹕用礬石半斤﹐水一升半﹐煮消以漬腳令沒踝。

小兒中蠱下血欲死﹕搗靑藍汁頻服之。【《聖惠方》﹐下同】

兒中馬毒客忤﹕燒馬尾煙於前﹐每日燻之﹐瘥乃止。

治小兒卒死﹕取女靑末半錢﹐用牛乳汁調服之。【《聖惠方》】

又﹕燒豶豬糞﹐水解取汁服之。

又﹕以苦參醋煮汁少許﹐內口中卽蘇﹐水煮亦得。又酒煮爛棺木板取汁﹐服少許。

又﹕煎鹽湯﹐令極咸﹐以物拗口開灌之﹐令入腹卽活。

又﹕以熱湯和灰﹐厚擁身上﹐逡巡卽蘇。

治小兒不知所病﹐便死絕﹕取雄鷄冠﹐臨兒口上割血﹐滴入口下﹐卽活。

治鬼擊﹐若小便不通﹕筆頭七枚﹐燒作灰末﹐和服之。卽通。【《備急方》】

小兒汗出中風﹐一日頭項腰熱﹐二日手足不屈﹕用愼火艸幹者半兩﹐麻黃﹑丹參﹑白朮二錢半爲末﹐每服半錢﹐漿水調服﹐三四歲服一錢。【《聖濟總錄》﹐下同】

小兒身熱汗出拘急﹐因中風起﹕丹參半兩﹐鼠屎炒三十枚爲末﹐每服三錢﹐漿水下。

小兒卒驚﹐似有痛處而不知﹐用燕窠中屎﹐煎湯洗浴之。【《救急方》】

小兒客忤死不能言﹕桔梗燒研三錢﹐米湯服之﹐仍吞麝香豆許。【張文仲《備急方》】

小兒無故卒死者﹕取蔥白納入下部﹐及兩鼻孔中﹐气通或嚏卽活。【《經驗方》】

小兒卒癇﹕刺白犬血一升食之﹐並塗身上。【葛氏方】

客忤因而驚忤者﹕治用竈中黃土研二兩﹐雞子二枚去殼﹐二件相和入少許水調﹐先以桃柳枝湯浴兒﹐後將此藥塗五心及項門上。【田氏方】

小兒客忤﹕搗菖蒲汁內口中。【《元和紀用經》﹐下同】

又﹕生艾汁納口中。

又﹕磨刀水三四滴妙。

又﹕用好墨搗篩﹐和水溫服半錢匕。

治小兒中馬毒客忤﹕取馬口角沫﹐塗兒口中﹐效。【《簡要眾方》】

小兒客忤﹐口不能言﹕細辛﹑桂心等末﹐以少許納入口中。【《外臺祕要》﹐下同】

小兒飛屍走馬﹕巴豆去心皮熬﹐杏仁去皮尖﹐各二枚﹐二味取綿纏﹐槌令極碎﹐投熱湯二合﹐撚取白汁服之﹐須臾瘥。未瘥﹐更一服。兒大小量之。通療鬼擊﹐有屍疰者﹐常蓄此藥用驗。忌野豬肉﹑蘆筍。

小兒卒然肚皮靑黑﹐乃血气失養﹐風寒乘之﹐危惡之候也。大靑爲末﹐納口中﹐以酒送下。【《保幼大全》﹐下同】

小兒中暑﹐吐瀉煩渴﹕谷精艸燒存性﹐用器覆之﹐放冷爲末﹐每冷米飲服半錢。

治小兒五種蠱毒﹕搗馬兜鈴根細羅爲散﹐每服一錢﹐以水一小盞﹐煎五分去滓﹐空腹頓服。當時隨吐蠱出﹐未快吐﹐卽再服。【《證治準繩》﹐下同】

又﹕用敗鼓皮一片﹐燒灰細研爲粉﹐空心以粥飲調服一錢。病人須臾當呼蠱主姓名﹐病便愈。

又﹕用薺苨一兩﹐搗羅爲末﹐以粥飲調下一錢﹐甚效。量兒大小加減服之。

治小兒畏忌中蠱欲死﹕用甘艸半兩生銼﹐以水一中盞﹐煎至五分﹐去滓﹐分爲二服﹐當吐蠱出。

若平生預防蠱者﹕宜熟炙甘艸煮汁服之﹐卽內消﹐不吐﹐神效。

治小兒中蠱毒﹐令腹內堅痛﹐面目靑黃﹐淋露骨立﹐病變無常﹕用桃株寄生二兩搗細羅爲散﹐如茶點服之﹐日四五服。

又﹕用麝香半錢細研﹐空腹以溫水調服﹐卽吐出蠱毒﹐未效再服。

治小兒中蠱毒﹐下血欲死﹕取生赤雌雞翅下血服之﹐立效。

又﹕有搗靑藍汁﹐頻頻與半合服。

治鬼魘不寤﹕末伏龍肝吹鼻中。

救卒死而目閉者﹕用騎牛臨面搗薤汁﹐灌之耳中。

又救卒死而四肢不收失便者﹕取牛洞一升﹐溫酒灌口中。洞者﹐稀糞也。

卒死無脈﹐無他形候﹐陰陽俱竭故也。用牽牛臨鼻上二百息﹐牛舐必瘥。牛不肯舐﹐著鹽汁塗面上﹐牛卽肯舐。

治魘死不自覺者﹐宜愼燈火﹐勿令人手動﹐牽牛臨其上卽覺。若卒不能語﹐取東門上雞頭末之﹐以酒服。

治卒魘死﹕搗韭汁灌鼻孔中﹐劇者灌兩耳。

鍼灸

葛氏《肘後方》曰﹕小兒卒死而四肢不收﹐屎便者﹐灸心下一寸﹐臍上三寸﹐臍下四寸各一百壯。兒小者隨年。又灸鼻下人中﹐一名鬼客廳﹐又治屍厥。

徐春甫《古今醫統》曰﹕小兒客忤久瘧﹐鍼間使三分﹐灸則五壯。間使﹐掌後三寸兩筋間陷中﹐心包絡脈所行爲經金。

小兒客忤驚風﹐鍼隱白一分﹐灸則三壯。隱白在足大指端內側﹐去爪甲角如韭葉﹐脾脈所出爲井木。

王肯堂《證治準繩》曰﹕葛氏肘後灸法﹐以繩圍其死人肘腕﹐男左女右畢﹐伸繩從背上大椎度以下﹐又從此灸橫行各半繩﹐此法三灸各三卽起。又令爪其病人人中取醒。不起者﹐捲其手﹐灸下文頭﹐隨年壯。又灸鼻中三壯也。又灸頤下宛宛中名承漿穴十壯﹐大效。又灸兩足大指爪甲聚毛中七壯﹐效。此華佗法。一云三七壯。又灸臍中百壯也。

祝由

孫思邈《千金方》曰﹕治小兒中馬客忤而吐不止者﹐灸手心主間使﹑大都﹑隱白﹑三陰交各合三壯﹐可用粉丸如豉法。並用唾﹐唾而咒之。咒曰﹕摩家公﹐摩家母﹐摩家子兒苦﹐客忤從我始。扁鵲𨿽良﹐不如善唾良。咒訖﹐棄丸道中。【按《澄治準繩》用粉爲丸如豉法﹐摩兒手足心頭﹑臍上下行轉摩之﹐而咒中客中人皆可用之。】

又法﹕取一刀橫著竈上﹐解兒衣﹐發其心腹訖﹐取刀持向兒咒之﹐唾﹐輒以刀擬向心腹﹐啡啡曰﹕煌煌日﹐出東方﹐背陰向陽。葛公葛公﹐不知何公﹐子來不視﹐去去不顧﹐過於生人忤。梁上塵﹐天之神﹔戶下土﹐鬼所經。大刀鐶犀對竈君﹐二七唾客愈兒驚。唾啡啡。如此二七啡啡﹐以刀擬之﹐咒當三徧乃畢﹐用豉丸如上法五六徧訖﹐取此丸﹐破視其中有毛﹐棄丸道中﹐客忤卽愈矣。

醫案

萬氏《幼科發揮》曰﹕一兒半歲﹐忽日慘然不樂﹐昏睡不乳。予曰﹕形色無病﹐將謂外感風寒﹐則無外感之證﹔將謂內傷乳食﹐則無內傷乳食之證。此兒莫有所思﹐思則傷脾﹐乃昏睡不乳也。其父母悟云﹕有一小廝相伴者﹐我使他往﹐今三日矣。乳母亦云﹔自小廝去後﹐便不欣喜﹐不喫乳。父急命呼之歸﹐兒見其童嘻笑。父曰﹕非翁之妙術﹐不能知也。

