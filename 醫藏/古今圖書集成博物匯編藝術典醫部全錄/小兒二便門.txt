古今圖書集成醫部全錄卷四百三十八

小兒二便門

儒門事親【元張從政】

大小便不通

凡小兒大小便不通﹐《內經》謂三焦約。約者不行也﹐可用長流水煎八正散時時灌之﹐大小便利則止。若不因熱藥所攻而致此者﹐易治﹔或因多服熱藥而燥劇至此者﹐非惟難治﹐不幸夭耳。亦可用蜜水調益元散送通膈丸。

淋瀝

小兒病沙石淋及五種淋瀝閉癃﹐並臍腹痛﹐益元散主之﹐以長流水調下。八正散﹑石葦散﹐依方服用。此三藥皆可加減服之。

小兒病沙石淋及五種淋瀝癃閉﹐並臍腹痛﹐益元散主之﹐以長流水調下。蓋因熱在膀胱﹐燥其津液﹐故俗謂冷淋者﹐天下之通獘也。五淋散減桂加益元散﹐名曰淡滲散。

嬰童百問【明魯伯嗣】

大小便不通

議曰﹕調理嬰孩傷寒﹐體熱頭目昏沈﹐不思飲食﹐夾駕夾食﹐寒熱﹐大小便閉濇不通﹐煩躁作渴﹐冷汗妄流﹐夾積傷滯﹐膈滿脹急﹐靑黃體瘦﹐日夜大熱﹐及療傷風﹑傷暑﹑驚癇﹑客忤﹑腎臟疳气等熱﹐並宜脫甲散主之。亦可服大連翹湯加大黃﹑神芎﹐治小兒驚風積熱﹐大小便濇滯﹐其效尢速。又掩臍法﹕用連根蔥一根﹐不洗帶泥土﹐生薑一片﹐淡豆豉二十一粒﹐鹽二匙﹐同研爛﹐捏餅烘熱掩臍中﹐以綿紮定﹐良久气透自通﹐不然另換一劑。小便不通亦可。

大便不通

議曰﹕小兒大便祕﹐乃是肺家有熱在裏﹐流入大腸﹐以致祕結不通乃實熱也﹐當以四順淸涼飲加柴胡。熱甚者加山梔﹑黃芩流利之。其表裏俱熱者﹐面黃頰赤﹐唇燥口漧﹐小便赤濇﹐大便焦黃﹐無汗者﹐先解表以柴胡散汗之﹔解後大便祕或肚疼者﹐以淸涼飲﹑大柴胡湯﹑承气湯皆可下之。積熱者﹐神芎丸尢妙。

小便不通

湯氏云﹕凡小兒小便不通﹐皆因心經不順﹐或伏熱﹐或驚起﹐心火上攻﹐不能降濟﹐腎水不能上升﹐故使心經愈熱﹐而小腸與心合﹐所以小便不通﹐木通湯主之﹐甚者八正散。又小便不通﹐臍腹脹悶﹐心神煩熱﹐梔子仁散主之。積熱者﹐神芎丸效。

遺尿

巢氏云﹕遺尿者﹐此由膀胱有冷﹐不能約於水故也。腎主水﹐腎气下通於陰。小便者﹐水之餘也。膀胱爲津液之府﹐旣冷气衰弱﹐不能約水﹐故遺尿也。楊氏云﹕小兒尿牀﹐由膀胱冷﹐夜屬陰﹐小便不禁﹐睡裏自出﹐宜破故紙散治之。益智之劑﹐亦不可闕。

尿白濁

湯氏云﹕小兒尿白者﹐由乳哺不節﹐過傷於脾﹐故使淸濁不分﹐而尿白如米泔也﹐久則成疳。亦心脾伏熱﹐兼而得之﹐宜疏脾土﹐消食化積﹐通利小腑也﹐茯苓散主之。三稜散﹑消食丸可選而用之。分淸飲亦可服。

便血髒毒

議曰﹕兒生七日之內﹐大小便有血出者﹐此由胎气熱盛之所致也。母食酒面炙煿熱物﹐流入心肺﹐兒在胎內﹐受其熱毒﹐亦傳心肺。且女子熱入心﹐故小便有之﹔男子熱入肺﹐故大腸有之。血出淡淡﹐有似胚水﹐盛則其血加鮮。凡遇有此不可以他藥﹐只以生地黃根取自然汁﹐入蜜少許和勻﹐溫溫與服﹐移時自安﹐男子皆效﹐甘露飲宜兼與服。茅根﹑茅花煎濃湯服亦效。犀角地黃湯亦可服。髒毒聚金丸用之效。地黃丸亦可用。有瘀血者﹐桃仁承气湯下之。

脫肛並痔證

湯氏方治脫肛﹐大腸自糞門出﹐宜用蔥湯燻洗令軟﹐款款送上。此因瀉利得之者﹐方可服瀉利之藥﹐然後用槐花等藥。又有用一味五倍子煎湯﹐入﹝石卜﹞硝燻洗而縮者﹔又有用眞蒲黃碾極細﹐以豬膽拌勻敷肛門上而入者。《全嬰方》用濇腸散。兼有痔證腫痛者﹐用黃丹﹑滑石等分﹐井水調塗卽消﹔並用鉛白霜半錢﹐片腦半字﹐好酒調敷腫處甚佳。黃連解毒湯亦可服。用苦參湯洗亦效。亦有密陀僧﹑白礬﹑片腦末敷上﹐更用荊芥﹑防風等項洗之。用生瓜蔞根者效。

五淋

巢氏云﹕小兒諸淋者﹐腎與膀胱熱也。膀胱與腎爲表裏﹐俱主水。水入小腸﹐下於胞﹐行於陰爲小便也。膀胱熱則津液內涸﹐水道不通﹐停積於胞﹐腎气熱則濇﹐故令水道不利﹐小便淋瀝﹐故謂之淋。其狀小便出少而數﹐其小腹急痛引臍是也。又有石淋﹑气淋﹑熱淋﹑血淋﹑寒淋﹐五淋形證﹐各有說焉。

其石淋者﹐淋而出砂石也。腎與熱所乘則化爲石﹐小便莖中痛﹐尿不能卒出﹐時自痛引﹐膀胱裏急﹐砂石從小便而出也。

其气淋者﹐腎與膀胱受肺之熱气則脹﹐气爲熱所乘﹐故流入膀胱﹐則气壅不散﹐小腹气滿﹐水不宣利﹐故小便濇而成淋也。

其熱淋者﹐三焦有熱气﹐得於腎與膀胱﹐故熱气流入於胞而成淋也。

其血淋者﹐是熱之盛﹐甚則尿血﹐謂之血淋。心主血﹐其熱甚者﹐血則散漫失其常經﹐滲溢入胞而成血淋矣。

若寒淋者﹐其病狀先寒戰﹐然後尿是也。小兒取冷過度﹐下焦受之﹐冷气入於胞﹐正气交爭﹐寒气正气相勝則戰﹐寒气解﹐故得小便也。

治淋之法﹐金砂散立效。五苓散﹑木通散等劑﹐機變用藥﹐必可求痊。導赤散亦效。與大方脈相參用藥﹐不亦可乎﹖

明醫雜著【明王綸】

大小便白

小兒大小便﹐時時審看小便如米泔﹐或澄停少頃﹐變作泔濁﹐此脾胃濕熱也。若大便油白色﹐或如魚凍﹐或帶紅﹐或色黃黑﹐此積滯濕熱也﹐宜理脾消滯﹐淸中宮﹐去濕熱﹐節飲食。若忽然變靑﹐此是變蒸也﹐不必用藥。若久不愈﹐用補脾制肝藥一二服﹐亦不宜多用。

【注按小便如泔﹐或大便泔白﹐宜用肥兒丸。若積滯黃黑﹐宜用四君子加黃連﹑木香。若色靑日久不復﹐或兼泄瀉﹐或兼腹痛﹐當用六君子加木香﹑芍藥。若肌體色黃﹐小便不利﹐發黃脫落﹐鼻下瘡痍﹐嗜土少食﹐大便靑褐色者﹐須用梔子茯苓湯。】

古今醫統【明徐春甫】

遺尿

小兒遺尿者﹐此由膀胱有冷﹐不能約於水﹐故遺尿也。又有尿來者﹐亦由膀胱冷﹐夜屬陰﹐小便不禁﹐胞裏自出﹐謂之尿來也。用破故紙散﹑益智仁散﹑雞腸散服。

保嬰撮要【明薛鎧】

遺尿

腎主水﹐與足太陽相爲表裏。經曰﹕膀胱者州都之官﹐津液藏焉。臥則陽气內收﹐腎與膀胱之气虛寒﹐不能約制﹐故睡中遺出﹐《內經》謂膀胱不約爲遺溺是也。用破故紙散﹑益智散﹑雞腸散之類主之。亦有熱客於腎﹐幹於足厥陰之經﹐廷孔鬱結﹐而血气不能宣通﹐則痿痺而無所用﹐故液滲入膀胱﹐而漩溺遺失者﹐用六味地黃丸。虛熱亦用前丸。脾肺气虛者﹐用補中益气湯加補骨脂﹑山茱萸。

證治準繩【明王肯堂】

大小便不通

翰林待詔楊大鄴問﹕小兒大小便閉濇者爲何﹖答曰﹕乳食失度﹐使之四大不調﹐滋味有貪﹐遂乃五臟受病﹐甘甜聚食﹐鹹酸滯涎﹐食滯畱結於腸胃﹐風壅漬癖於心肺﹐气脈不順﹐水谷不行﹐不壅逆於上焦。卽祕結於下部﹐小兒不知疼痛﹐莫說因由﹐驚啼叫以頻頻﹐但怒脹而不乳﹐不知孩兒痛刺連臍﹐則面色靑黃﹐但按脈息與治。若不見病源﹐只依外變用藥﹐安能克效﹖

大便不通

此因乳母或兒膏粱積熱﹐及六淫七情﹐郁火傳兒爲患者﹐用淸邪解郁之劑。稟賦怯弱﹐早近色欲﹐大便難而小便牽痛者﹐用滋補肺腎之劑。《褚氏遺書》云﹕男子精未滿而禦女以通其精﹐則四體有不滿之處﹐異日有難狀之疾。老人陰已痿而思色﹐以降其精﹐則精不出而內敗﹐精已耗而復竭之﹐則大小便牽痛如淋。今童子卽有此患﹐益見今人所稟﹐與古人大徑庭矣。人之气血厚薄旣殊﹐而醫之用藥療法﹐又豈可泥執古方而無加減之變乎﹖

小便不通

嬰兒小便不通者﹐有陰陽二證﹕陰閉者爲冷濕乘虛入裏﹐因而不通﹐名曰陰閉﹐以白芍藥湯加南木香﹔及用炒鹽以絹帕兜﹐令帶熱熨臍四圍﹔並投五苓散入靈砂末﹐鹽湯空心調服﹐其效尢速。陽閉者﹐因暴熱所逼﹐濇而不通﹐名曰陽閉。又有癃閉與淋不同。《內經》宣明五气篇曰﹕膀胱不利爲癃。蓋癃者﹐乃內臟气虛﹐受熱壅滯﹐宣化不行﹐非濇非痛﹐但閉不通﹐腹脹緊滿﹐但以﹝口父﹞咀五苓散加車前﹑燈心之類﹐及投木通散﹑玉露飲﹑益元散皆可用之﹔或貼姜豉餅於臍上取效﹐不拘陰陽二證﹐悉能療之﹐並與萬安飲尢妙。

東垣云﹕小便不利﹐有在气在血之異。夫小便者﹐足太陽膀胱之所主﹐長生於申﹐申者金也﹐金能生水﹐肺中伏熱﹐水不能生﹐是絕小便之源也。治法用淸燥金之正化气薄之藥﹐茯苓﹑豬苓﹐澤瀉﹑琥珀﹑燈心﹑通艸﹐車前﹑瞿麥﹑扁蓄之類﹐皆爲淡滲﹐能泄肺中之熱﹐而滋水之化源也。若不渴﹐熱在下焦﹐是熱濇其流而溺不泄也﹐須用气味俱厚陰中之陰藥治之。二者之病﹐一居上焦﹐在气分而必渴﹔一居下焦﹐在血分而不渴。血中有濕﹐故不渴也。二者之殊﹐至易分別耳。竊謂前證﹐若津液偏滲於腸胃﹐大便瀉利而小便濇少者﹐宜分利。若熱蘊於下焦﹐津液燥而小便不行者﹐宜滲泄。若脾胃气濇﹐不能通調水道者﹐宜順气。若乳母肝心二經有熱者﹐用梔子淸肝散﹔肝經怒火者﹐用柴胡梔子散。若因父母曾服燥劑而致者﹐用四物﹑麥門﹑甘艸。數而黃者﹐用四物加山茱萸﹑黃蘗﹑知母﹑五味﹑麥冬。肺虛而短少者﹐用補中益气加山藥﹑麥門。陰挺痿痺而頻數者﹐用地黃丸。熱結膀胱而不利者﹐用五淋散。脾肺燥不能化生者﹐用黃芩淸肺飲。膀胱陰虛﹐陽無以生而淋瀝者﹐用滋腎丸。若膀胱陽虛﹐陰無以化而淋瀝者﹐用六味丸。若因乳母厚味酒面積熱者﹐用淸胃散﹑五淋散﹐仍參諸淋覽之。

遺尿

《原病式》云﹕遺尿不禁者爲冷。《內經》云﹕不約爲遺溺。仁齋曰﹕小便者﹐津液之餘也。腎主水﹐膀胱爲津液之腑﹐腎與膀胱俱虛而冷气乘之﹐故不能約制其水﹐出而不禁﹐謂之遺尿。睡裏自出者﹐謂之尿牀。此皆腎與膀胱俱虛而挾冷所致也﹐以雞腸散主之。

曾氏云﹕心腎傳送失度﹐小腸膀胱之關鍵不能約束﹐有睡夢而遺者﹐皆是下元虛冷所致。亦因稟受陽气不足﹐用《三因方》家韭子丸治之﹐及參苓白朮散﹑補腎地黃丸。然又當實土以存水﹐乃免滲泄之患。所謂補腎不如補脾是也。平胃散倍加益智仁銼碎﹐姜棗燒鹽煎﹐空心溫服。

尿白便濁

《全嬰方》云﹕小便初出微赤﹐良久白濁者﹐乃熱疳之邪也。初出黃白久白濁者﹐乃冷疳之候也。冷者﹐益黃散主之﹔熱者﹐牛黃丸主之﹔冷熱者﹐蘆薈丸主之﹔純下白濁者﹐厚朴丸主之﹔諸失津液欲成疳而小便白者﹐茯苓散主之。

小便如泔﹐或良久變白﹐亦有脾虛食積濕熱下注者﹐先用茯苓散五七服﹐次用四味肥兒丸。若乳食少思﹐或肚腹脹﹐大小便頻數﹐此脾虛元气下陷也﹐朝用五味異功散﹐夕用四味肥兒丸。若體肥色黃﹐小便不調﹐發黃脫落﹐鼻下瘡痍﹐嗜土少食﹐大便靑褐者﹐用梔子茯苓湯﹐仍審其乳母飲食七情治之。

淋

諸淋皆腎虛所致﹐腎與膀胱爲表裏﹐至水下入小腸﹐通於胞行於陰而爲溲。腎气通於陰﹐下流之道也。淋有五名﹕曰膏﹐曰冷﹐曰熱﹐曰血﹐曰石。各具於後。

膏淋﹐見小便有肥脂似育﹐而浮於小便之中﹐此腎虛不能制其肥液而下行也。

冷淋﹐先戰栗而後小便﹐此亦腎虛而下焦受冷﹐冷气入胞﹐與正气交爭﹐故小便濇而戰栗。

熱淋﹐下焦有熱﹐熱气傳於腎﹐流入於胞﹐其溺黃多而濇﹐間有鮮血而同來者。

血淋﹐熱之極也。心者血之主﹐外行經絡﹐內行臟腑﹐熱盛則失其常道﹐心與小腸爲表裏﹐故下流而入於胞﹐則爲血淋。

石淋﹐腎主水﹐水結則化爲石﹐腎爲熱所乘﹐遇小便則莖中痛﹐不得流利﹐痛引小腹﹐則沙石從小便出﹐甚至塞痛﹐令人昏悶﹐徧身有汗而後醒﹐此痛之使然。蓋五淋者﹐𨿽曰腎虛所致﹐然小腸爲受盛之府﹐气通於膀胱﹐膀胱爲津液之府﹐气通於腎﹐余化下流而不通﹐皆曰腎气不足﹐熱入膀胱﹐水道濇而不利﹐出入起數﹐臍腹急痛﹐蘊作有時﹐或如豆汁膏血﹐並以局方五淋散下龍腦雞蘇丸﹐自然平愈﹔及香芎丸﹑補腎地黃丸與之﹐疏導補益爲上。

夫淋有五﹔石淋者﹐腎熱化石﹐內塞水道﹐痛引膀胱。气淋者﹐肺气壅熱﹐小腹脹滿﹐小便濇滯。熱淋者﹐三焦有熱﹐傳入腎膀胱﹐流入於胞﹐小便赤濇。血淋者﹐心熱血散﹐失其常經﹐溢滲入胞。寒淋者﹐膀胱气冷﹐與正气交爭﹐寒戰气解是也。亦有因妊母肝熱﹐及乳母恚怒者﹐當分五臟蓄熱治之。若心臟有熱者﹐導赤散加黃連。肝臟有熱者﹐柴胡梔子散。大便不通﹐瀉靑丸。脾臟有熱者﹐瀉黃散。脾气不足者﹐異功散。脾气下陷﹐補中益气湯。肺臟有熱者﹐瀉白散。肺气虛熱者﹐異功散加炒黑山梔。腎臟有熱者﹐地黃丸。或因乳母肝經熱者﹐用梔子淸肝散。恚怒者﹐用柴胡淸肝散。乳母厚味者﹐用加味淸胃散。心小腸熱者﹐用淸心蓮子飲。或兒早近色欲﹐小便濇滯或作痛﹐及更去後大小便牽痛者﹐皆屬肝腎不足也。用六味地黃丸﹑補印益气湯加牛膝﹑車前﹑肉桂﹔未應﹐當參五臟所勝。不可輕用滲泄寒涼之藥﹐大損胃气﹐仍參前大便不通證覽之。

小兒衛生總微論方【宋撰人未詳】

大小便論

小便大便有祕濇者﹐有不通者﹐皆由臟腑有熱乘於腸胃﹐胃熱則津液少﹐少則糞燥結實而大便難下。則爲祕濇﹐甚則不能便﹐乃爲不通也。小便有滴瀝者﹐有不通者﹐由小腸與膀胱有熱﹐二經俱主水﹐水入小腸﹐傳於膀胱﹐循水道出而小便也。熱气乘之﹐則水耗少而行濇﹐故滴瀝而下也。甚者﹐水道幹而不通也。若熱入小大腸﹐則壅滯不得宣利﹐故大小便俱不通也。

五淋論

淋病有五﹕一曰熱淋﹐卽血淋﹔二曰寒淋﹐卽膏淋﹔三曰气淋﹔四曰勞淋﹔五曰有淋。五淋之中﹐小兒有所患者﹐惟寒熱气之三證外﹐勞石二證極虛所致。小兒未親色欲﹐故無患者﹐恐兒本怯腎弱者有之﹐亦千中無一矣。今並具五淋之證於下。

熱淋者﹐因熱乘小腸膀胱﹐二經皆主水﹐水入小腸﹐傳於膀胱﹐行於水道﹐壯於陰中而爲小便也。故陰爲水液之路﹐膀胱爲津液之府﹐熱則水道燥煿﹐水濇行濇﹐致水道不利﹐小便淋瀝﹐因名曰淋。其候出少而起數﹐小腹急痛﹐引臍連莖中痛也。熱甚者溺血﹐故亦曰血淋。血得熱則流散﹐滲入於胞﹐隨淋溺而下也。

寒淋者﹐因寒冷幹於二經而作。其候先寒戰而後溺之﹐是邪气與正气交爭也。寒气勝則發寒戰﹐正气勝則寒戰解而得溺﹐溺則出少濇滯﹐小腹連莖中而痛。寒甚者﹐溺白如稀膏﹐故亦曰膏淋。亦如痢下﹐熱則便血﹐寒則便膿也。痢下者﹐寒熱搏於大腸也。今淋者﹐寒熱搏於小腸也。

气淋者﹐小兒因怒而啼﹐气入二經﹐畱滯不散﹐邪正相搏﹐胞內气脹﹐其候每溺則臍下憋膨﹐水道濇不能下﹐莖中相引而痛﹐常有餘瀝也。

勞淋者﹐因腎虛精竭﹐气通於陰﹐水道幹濇之所爲也。腎與膀胱爲表裏﹐今腎虛精竭﹐則膀胱亦虛﹐不能約制其水﹐故水液頻數而下﹐水道漧燥﹐則不能通利﹐其候尿畱莖內﹐數起不出﹐引小腸連莖而痛也。

勞淋者﹐因腎虛精竭﹐气通於陰﹐水道幹濇之所爲也。腎與膀胱爲表裏﹐今腎虛精竭﹐則膀胱亦虛﹐不能約制其水﹐故水液頻數而下﹐水道漧燥﹐則不能通利﹐其候尿畱莖內﹐數起不出﹐引小腸連莖而痛也。

石淋者﹐小者爲沙﹐大者爲石。皆云腎主水﹐水爲熱結﹐化而爲石﹐其言𨿽近而不知其本也。且腎有二髒﹐左者爲腎﹐右爲命門﹐主水而爲壬。《聖濟經》云﹕壬者一水一石之謂歟。不知一水一石之道﹐未達生化之妙﹐本太一精眞在上﹐兆於水﹐立於石﹐是腎中本有眞之物也。患者﹐乃眞精化而眞物出焉。其候沙石從水道出﹐塞痛悶絕﹐故痊者鮮矣。

方

地膚子湯【《千金方》】治小兒熱毒入膀胱中﹐忽患小便不通﹐欲小便則濇痛不出﹐出少如血﹐須臾復出。

地膚子瞿麥知母黃芩枳實升麻大黃十八銖冬葵子豬苓各六銖通艸海藻橘皮各三銖

右十二味﹝口父﹞咀﹐以水三升﹐煮取一升﹐一日至七日兒服一合爲三服﹐八日至十五日兒一合半爲三服﹐十六日至二十日兒二合爲三服﹐四十日兒以此爲準﹐五十日以上七歲以下以意加藥益水。

大黃丸【《小兒直訣》﹐下同】治風熱便祕飲水。

大黃一兩﹐酒洗蒸曬炙艸二錢五分川芎黑牽牛各五錢﹐半生半炒

右爲末﹐糊丸麻子大﹐每服數丸﹐溫蜜水下。薛己曰﹕按前方乃內疏之峻劑﹐審其因果屬髒內實熱﹐方可用。

脫甲散【《嬰童百問》﹐下同】治大小便不通。

柴胡當歸膽艸白茯各二錢半知母炙艸川芎各三錢人參二錢

右銼散﹐每服二錢﹐水一小盞﹐連須蔥白帶土三寸﹐煎至半盞﹐溫服﹐不拘時。

大連翹湯治二便閉結。

連翹瞿麥荊芥木通當歸赤芍藥防風蟬蛻柴胡活石甘艸炒﹐各一錢山梔子黃芩各五分

右銼細﹐每服一錢﹐加紫艸煎﹐溫服。熱甚加大黃。更詳證加減爲佳。

神芎丸治二陰並閉。

生大黃黃芩生牽牛末各二兩滑石四兩黃連薄荷川芎各半兩

右爲細末﹐滴水爲丸如桐子大﹐每服四五十丸﹐食後溫水下。一方加蒲黃﹐止血證用。

掩臍法治大小便不通。

海螄四十九粒蔥根七个黑豆七个鹽少許

右同研爛﹐捏成一餅﹐烘熱放臍上﹐以帛紮定﹐久則自通。

四順淸涼飲通順大腸﹐令無壅閉。

赤芍藥當歸生甘艸大黃各等分

右﹝口父﹞咀﹐三歲以上﹐每服一錢﹐水一盞﹐煎七分﹐作兩服。欲利小便﹐用赤芍藥。虛熱加甘艸。下利減大黃。冒風邪﹐加去節麻黃。中風體彊﹐眼睛上視﹐加獨活。量兒大小虛實加減﹐微溏利爲度。可加荊芥。

柴胡散治大便不通。

石膏黃芩生甘艸赤芍藥葛根各一分麻黃去節柴胡各半兩

右﹝口父﹞咀﹐三歲兒每服一錢﹐水一小盞﹐生薑少許﹐蔥白三寸﹐豉二十粒﹐煎五分﹐去滓溫服﹐不拘時﹐出汗爲效。治熱嗽﹐加杏仁﹑五味子各二錢。

大柴胡湯治大便閉結﹐蓄熱於內。

柴胡去蘆﹐八錢黃芩赤芍藥各三錢半半夏湯泡七次切焙﹐二錢五分枳實麩炒﹐半錢

右﹝口父﹞咀﹐加姜棗煎服之。欲下加大黃半兩。

大承气湯治邪熱結於胃中﹐及停宿積不去。

大黃芒硝各半兩厚朴一兩枳實二枚

右銼散﹐每服三字﹐姜三片﹐煎服。

輕號散治小兒初生﹐大便不通。

輕粉一分蜜少許

右以熱湯調開﹐蜜糊輕粉點兒口卽通﹐與一二次﹐再不可與。

木通湯治小便不通﹐小腹疼痛。

木通滑石各一兩黑牽牛半兩﹐炒

右﹝口父﹞咀﹐燈心蔥白煎去滓﹐大小加減以意。

八正散治小兒小便赤濇不通﹐熱淋血淋之證。

車前子瞿麥滑石末大黃濕紙裹煨山梔扁蓄木通生甘艸

右銼散﹐每二錢﹐水一盞﹐入燈心煎七分﹐去滓溫服﹐食後臨臥﹐小兒量力少少與服。

蔥號散治七日小便不通。

蔥白三四寸人乳

右件同搗如泥﹐付兒口內﹐卽與乳下。

梔子仁散治小兒小便不通﹐臍腹脹悶﹐心神煩熱。

梔子仁五枚茅根冬葵子各半兩生甘艸減半

右銼散﹐每服二錢﹐水一小盞﹐煎五分去滓﹐不拘時溫服。

茯苓散治小兒尿白如米泔﹐因乳哺失節傷脾﹐致使不分淸濁而色白也﹐久則成疳﹐亦心脾伏熱兼而得之。

三稜蓬朮煨砂仁赤茯各半兩靑皮陳皮滑石甘艸微炒﹐各二錢半

右爲末﹐每服一錢﹐麥門冬燈心煎湯調下。

三稜散治小兒尿白者﹐由乳哺不節﹐過傷於脾﹐故使不分淸濁而白也﹐久則成疳﹐宜疏土消食化積。

三稜蓬朮煨﹐各一兩益智仁研生甘艸神曲炒麥芽炒橘皮各半兩

右爲末﹐每服一錢﹐白湯調下。

分淸飲治通心气﹐補漏精。治小便餘瀝﹐並赤白濁。

益智仁川萆薢菖蒲鹽炒天臺烏藥各等分

右爲細末﹐入些子鹽﹐空心服﹐或燈心煎湯調下。可加茯苓﹑白芍藥。

金砂散治小便淋瀝不通。

郁金海金砂滑石生甘艸各等分

右爲末﹐三歲兒一錢﹐煎地膚子湯調下﹐燈心木通湯亦可。一方用冬瓜汁煎﹐最治小兒實熱﹐小便不通﹐淋瀝並渴。

立效散治小兒諸淋不通﹐莖中疼痛。

木通生甘艸白孩兒花名王不畱行胡荽滑石海金砂山梔檳榔各等分

右銼散﹐每服二錢﹐水半盞﹐煎三分﹐去滓服。

破故紙散治小兒夜間尿牀﹐由膀胱冷﹐夜屬陰﹐小便不禁﹐睡裏自出。

破故紙

右一味炒爲末﹐熱湯調下。一方用黃蘗湯調下。

益智散

生益智白茯苓去皮茯神去皮﹐等分

右爲細末﹐空心淸茶調下。亦治白濁。

又方

五倍子一半生﹐一半燒存性

右爲末﹐雪糕爲丸﹐每服三十粒﹐米飲下。

甘露飲治小兒大便不調﹐小便黃濇﹐或時身熱﹐並皆治之。

熟地黃麥門冬去心枳殼去穰炙艸茵陳枇杷葉蜜炙石斛黃芩漧地黃天門冬去心焙﹐各等分

右銼散﹐每服二錢﹐水一盞﹐煎七分﹐去滓﹐食後臨臥溫服。小兒一服﹐分作二服。仍量歲數加減服。

聚金丸治大便下血。

黃連四兩﹐一兩水浸曬﹐一兩炒﹐一兩炮﹐一兩生用黃芩防風各一兩

右件爲細末﹐煮麵糊丸桐子大﹐每服五十丸﹐量意加減﹐以米泔浸枳殼水下﹐不拘時候。夏月入大黃一兩﹐三時不須用。或枳殼爲末﹐入前藥爲末亦效。小兒丸菉豆大。亦治血痢。

犀角地黃湯治大便黑。

生犀角如無以升麻代之丹皮去骨﹐各一兩生地黃半斤芍藥七錢半

右銼散﹐每服三錢﹐水一盞﹐煎服。

千金地黃丸治心熱腸風﹐髒毒去血。

黃連四兩粗末生地黃半兩﹐研取汁連滓

右二味拌勻﹐日中曬極榦爲末﹐蜜煉爲丸如桐子大﹐每服三十丸﹐食後麥門冬湯下﹐量大小加減。

桃仁承气湯治大便瘀積﹐下鮮血或黑。

大黃四兩桂皮生甘艸芒硝各二兩桃仁五十枚﹐去皮尖雙仁﹐諸本皆同﹐惟外書用一百五十

右銼散﹐每三錢﹐水煎服﹐以快利爲度﹐未利再投。

濇腸散治小兒久痢﹐大腸脫出不收。

訶子炮赤石脂龍骨

右爲末﹐臘茶少許和藥﹐摻腸頭上﹐絹帛揉入。又治痢﹐米湯調。又用五倍子焙爲末﹐入茶﹐依前方用。

丹石散治外痔如神。

黃丹滑石各等分

右爲細末﹐新汲水調塗﹐日三五上。

勝雪膏治隨腸番花鼠奶等痔﹐熱痛不可忍﹐或已成瘡者﹐並皆治之。

片腦鉛白霜

右件各半字﹐用好酒少許﹐研成膏子塗之﹐隨手輒愈。

黃連解毒湯治痔漏下血﹐大腸火證。

黃連三錢黃蘗半兩梔子四个﹐擘黃芩一兩

右銼散﹐每服三錢﹐水一盞﹐煎六分﹐去滓服。

苦參湯治脫肛並痔。

枳殼黃連大黃生甘艸荊芥苦參赤芍藥黃芩各等分

右銼散﹐每用五錢﹐以車前子﹑茅艸同煎燻洗。

又方

生瓜蔞根

右研粉﹐豬油溫暖挼入﹔又用萆麻子貼頭頂上﹐腸卽入﹐便去萆麻。

赤石脂散【《醫學綱目》】治小兒因痢後努躽气下﹐推出肛門不入。

眞赤石脂伏龍肝各等分

右爲細末﹐每用五分﹐敷肛頭上﹐頻按入。一方加白礬。

錢氏郁李仁丸【《證治準繩》﹐下同】治小兒大小便不通﹐並驚熱痰實欲得溏動者。

川大黃去粗皮﹐取實者銼﹐酒浸半日﹐控幹炒爲末郁李仁去皮﹐各一兩滑石半兩﹐研細

右先將郁李仁研成膏﹐和大黃﹑滑石﹐丸如黍米大﹐量大小與之﹐以乳汁或薄荷湯下﹐食前。

犀角丸治小兒風熱﹐痰實面赤﹐大小便祕濇﹐三焦邪熱﹐臟腑蘊毒﹐疏導極穩。

大黃二兩﹐酒浸切片﹐以巴豆去皮一百个﹐貼在大黃上﹐紙裹飲上蒸三次﹐炒令黃焦﹐去巴豆不用生犀末一分人參去須切枳實去瓤炙檳榔各半兩黃連一兩

右爲細末﹐煉蜜和丸如麻子大﹐每服一二十丸﹐臨臥熟水下﹐未動加丸數。

芍藥散洽大小便下藥不通者。

芍藥大黃甘艸炙當歸﹝石卜﹞硝各三分

右爲末﹐每服一大錢﹐水一盞﹐瓦器中煎至半盞﹐去滓服﹐卽通。

吉氏治二便不通方

甘艸節炮槐花洗﹐各一兩

右件末﹐每服一錢﹐茶半錢﹐湯點下。

又方

滑石一大錢燈心一握

右以水二碗﹐煎至一盞﹐溫服。《子母祕錄》用蜂房燒末﹐酒服一錢﹐日再。

握宣丸治小兒便難燥結﹐或服濇藥﹐腹脹悶亂﹐命在須臾﹐可用此方﹐不移時大小便自利。

巴豆一錢半硫黃良姜附子檳榔甘遂各等分

右爲細末﹐粟米飯和丸如菉豆大﹐用椒湯洗﹐小兒男左女右手握之﹐用綿裹定﹐看行數多少﹐將藥洗去﹐不用卽止。

聖惠芎黃散治小兒大便不通﹐腹脇煩悶。

大黃銼微炒郁李仁湯浸﹐去皮微炒﹐各三分川芎藭半兩

右件藥搗細羅爲散﹐每服一錢﹐以溫水半盞調服﹐量大小以意分減﹐以利爲度。兼治大小便不通。

雞腸散

雞腸一具﹐男用雌女用雄﹐燒存性牡蠣茯苓桑螵蛸炒﹐各五錢桂

龍骨各二錢半

右爲極細末﹐仍以雞﹝月坒﹞胵一具﹐雞腸一具﹐燒存性﹐研極細末﹐每用前藥末一錢﹐用溫酒調化﹐食前服。

張氏雞腸散治因膀胱有熱﹐服冷藥過多﹐小便不能禁止﹐或遺尿病。

雞腸艸龍骨麥門冬去心焙白茯苓桑螵蛸各半兩牡蠣粉七錢半

右件藥搗爲粗散﹐每服一錢﹐水一小盞﹐入生薑少許﹐棗二枚﹐煎至六分﹐去滓溫服﹐量兒大小加減。按此與前方蓋一方而傳寫之訛﹐竊謂用雞腸較是﹐而張氏﹑婁氏﹑薛氏皆主用艸﹐今兩存之。

五淋散

赤茯苓去皮赤芍藥炒山梔子去殼甘艸當歸黃芩炒車前子淡竹葉燈心木通去皮節滑石水飛葵子葶藶炒

右﹝口父﹞咀﹐用蔥白一莖﹐水煎﹐入車前艸杵搗取汁﹐用五苓散調化﹐食前服﹔或硝石末調化服。白淋﹐白茅根燈心煎湯服。有气淋小腹脹滿﹐尿後有餘淋﹐木通煎湯服。熱淋小便赤而淋瀝﹐臍下痛﹐新水煎服﹐或黃芩煎湯服。石淋莖內痛﹐尿濇有砂石﹐令人悶絕﹐滑石隔紙炒焦爲細末﹐葵子煎湯服。

五淋散治膀胱有熱﹐水道不通﹐淋瀝不出﹐或尿如豆汁﹐或成砂石﹐或如膏﹐或熱怫便血。

赤茯苓六錢當歸甘艸各五錢赤芍藥山梔子各二錢

右﹝口父﹞咀﹐每服三錢﹐水一小盞﹐入燈心煎服。

導赤散治小兒血淋。

坐地黃木通各二錢黃芩生甘艸各一錢

右爲末﹐每服一錢﹐井水入燈心煎服﹔仍以米飲調油發灰﹐空心灌下。

葵子散

葵子車前子木通桑白皮炒瞿麥赤茯苓山梔子炙甘艸各等分

右﹐水一盞﹐煎服。

香芎散治諸淋證﹐若患風閉尢效。

香附鹽水炒川芎赤茯苓去皮﹐各半兩海金砂滑石枳殼泡去穰麩炒黃澤瀉石葦去老皮梗取葉檳榔不過火﹐各二錢半

右銼曬爲末﹐糯米粉煮爲淸﹐糊丸麻仁大﹐每服三十三丸至五十五丸﹐或七十七丸﹐並用麥門冬熟水空心送下。若小便濇痛﹐滴三五點者﹐取流水用火微溫﹐入鹽少許﹐調勻﹐空心咽下。

淸心蓮子飲治小兒小便赤濇﹐或欲成淋﹐並宜服之。

黃芩車前炙艸麥冬地骨皮各半兩黃芩蜜炙白茯苓蓮肉去心人參各七錢半

右銼碎﹐每服五錢﹐水一盞﹐煎至六分﹐去滓﹐食前服。如發熱﹐加柴胡﹑薄荷。

血淋神效方

紫艸連翹車前子各等分水煎服。

又方

海螵蛸生地黃白茯苓

右等分爲末﹐柏葉﹑車前艸煎湯調下。

气淋方

赤芍藥一兩檳榔一枚﹐面裹煨

右爲末﹐燈心同棗子煎湯下。

石燕丹治小便淋濇痛悶。

石燕燒赤醋淬細研瞿麥滑石各一兩木通銼海蛤細研﹐各半兩

右伴搗羅爲細末﹐煉蜜和如黍米大﹐每服十粒﹐以蔥白湯下﹐食前﹐量兒大小加減。

石葦散治諸淋濇﹐水道中痛﹐臍下妨悶。

石葦去毛一兩葵子木通赤茯各半兩車前子瞿麥楡白皮滑石甘艸各二錢半

右件藥搗羅爲散﹐每服一錢﹐以水一小盞﹐入蔥白五寸﹐煎至六分﹐去滓溫服﹔如人行十里再服。量兒大小加減。

葵子散治腎熱水結﹐化爲石淋﹐甚者水道中濇﹐痛不可忍。

冬葵子一兩石楠楡白皮銼石葦去毛木通銼﹐各半兩

右件藥搗羅爲散﹐每服半錢﹐以蔥白湯調下﹐日二服﹐量兒大小加減。

滑石散

滑石瓜蔞根石葦去毛﹐各等分

右件藥搗羅爲散﹐每服半錢﹐煎大麥飲淸下﹐日二服﹐量兒大小加減。

蒲黃散治膀胱熱甚﹐血淋水道濇痛。

蒲黃冬葵子生地黃各半兩

右件藥搗羅爲細末﹐每服一錢﹐以水一大盞﹐煎至六分﹐去滓溫服﹐量兒大小加減。

君朴丸治小兒小便白濁﹐久則黃瘦﹐不長肌肉。

使君子煨去殼厚朴制黃連各一兩木香三錢

右爲末﹐蒸餅糊丸桐子大﹐每服一二十丸﹐米湯下。

香砂丸治嬰孩小便白濁。

香附子炒﹐一兩縮砂去殼﹐五錢三稜煨蓬莪朮煨陳皮麥芽炒蘆薈各五錢

右爲極細末﹐煮麵糊丸如黍米大﹐用米飲鹽湯﹐食前服。

撚頭散治小便不通。

元胡索川苦楝各等分

右同爲細末﹐每服半錢或一錢﹐撚頭湯調下﹐量大小多少與之﹐食前服。撚頭湯卽沸湯中滴油數點者是。

冬葵子散治小兒腹急悶。

冬葵子一兩木通半兩

右爲末﹐每服一錢﹐水煎。

葵石散治小便不通悶亂者。

葵根一握﹐銼滑石木通各一兩牽牛炒﹐五錢

右件搗爲粗末﹐每服一錢﹐以水一大盞﹐入燈心蔥白各少許﹐煎六分﹐去滓放溫服﹐乳合煎。

車前散治熱盛積於小腸﹐甚則尿血。

牡蠣燒爲粉﹐半兩車前子甘艸炙微黃銼川﹝石卜﹞硝各一兩

右件藥搗羅爲散﹐每服一錢﹐以水一小盞﹐煎至五分﹐去滓溫服﹐不拘時。量兒大小加減。

朱砂丹治臟腑有熱﹐小便濇﹐兼大便不通。

朱砂細研水飛續隨子各半兩膩粉一錢

右件藥都研令勻﹐蜜和如黍米大﹐每服七粒﹐以溫水下﹐量兒大小加減﹐乳食後。

朱砂散治心神煩躁﹐小便赤濇不通。

朱砂一兩﹐研細滑石犀角各半兩黃芩甘艸炙微赤銼車前子各七錢半

右件藥搗羅爲散﹐入朱砂同拌勻﹐每服半錢﹐煎竹葉湯調下﹐食前。

淸肺散治渴而小便閉﹐或黃或濇。

卽五苓散加入眞琥珀半錢燈心通艸車前子炒﹐各二錢五分瞿麥一錢木通扁蓄各一兩七錢半

右爲粗末﹐每服三錢﹐水煎﹐食前服。

單方

治小兒淋﹕用車前子一升﹐水二升﹐煮取一升﹐分服。【《千金方》﹐下同】

又﹕煮冬葵子汁服之。

又﹕取蜂房﹑亂髮燒灰﹐以水服一錢匕﹐日再。

治小兒小便不通﹕用車前艸切一升﹐小麥一升﹐以水二升﹐煮取一升二合﹐去滓﹐煮粥服﹐日三四。

又﹕以冬葵子一升﹐以水二升﹐煮取一升﹐分服﹐入滑石末六銖。

治小兒尿血﹔燒鵲巢灰﹐井花水服之。亦治夜尿狀。

治小兒遺尿﹕用瞿麥﹑石韋﹑龍膽﹑皂萊﹑桂心各半兩﹐雞腸艸﹑人參各一兩﹐車前子一兩六銖﹐八味爲末﹐蜜丸﹐每食後服如小豆大五丸﹐日三﹐加至六七丸。

又﹕用小豆葉搗汁服。

又﹕燒雞腸爲末﹐漿水服方寸匕﹐日三。一云面北斗服之。

孩子淋疾﹕槲葉三片﹐煎湯服一雞子殼﹐小便卽時下也。

小兒石淋﹕特牛陰頭毛燒灰﹐漿水服一刀圭﹐日再。【張文仲方】

小兒小便不通﹐用延胡索﹑苦楝子等分爲末﹐每服半錢或一錢﹐以饊子湯食前調下。如無饊子﹐滴油數點代之。【《錢氏直訣》】

尿牀﹕以羊肚盛水令滿﹐系兩頭煮熟﹐開﹐取水頓服。【《瘍瘍全書》﹐下同】

小兒月內﹐糞門上忽有瘡孔﹐此乃秤勾瘡也﹐深難療者﹐急用白褐燒灰摻之。

小兒遺尿﹕用紅紙剪馬四匹﹐令小兒自安身下﹐每夜如之。

小兒尿不禁﹕用蜜一杯﹐車前艸汁和熬﹐夜露﹐淸晨服之。

小兒睡中遺尿不自覺﹕以桂末﹑雄鷄肝等分爲末﹐日進三服。

不小便﹕鹽安臍中熨之。

小兒祕結﹕豬苓一兩﹐以水少許﹐煮雞屎白一錢﹐調服立通。【《外臺祕要》﹐下同】

少小尿牀﹕薔薇根五錢﹐煎酒夜飲。

小兒下血﹕甑帶灰塗乳上飲之。

小兒尿血﹕甘艸一兩二錢﹐水六合﹐煎二合﹐一歲兒一日服盡。【《姚和眾至寶方》﹐下同】

小兒尿血﹕蜀升麻五分﹐水五合﹐煎一合服之﹐一歲兒一日一服。

小兒大便祕塞﹕用枳殼煨去穰各一錢﹐以水煎服。【《全幼心鑑》﹐下同】

小兒虛閉﹕蔥白三根煎湯﹐調生蜜﹑阿膠末服﹐仍以蔥頭染蜜﹐插入肛門﹐少頃卽通。

小兒不尿﹐乃胎熱也。用大蔥白切四片﹐用乳汁半盞同煎片時﹐分作四服卽通。不飲乳者﹐服之卽飲乳。若臍四旁有靑黑及口撮者﹐不可救也。

小兒沙淋﹕黑豆一百二十个﹐生甘艸一寸﹐新水煮熟﹐入滑石末﹐乘熱飲之﹐良。

小兒尿閉﹐乃熱結也。用大地龍數條﹐去泥﹐入蜜少許﹐研敷莖卵﹐仍燒蠶蛻紙﹑朱砂﹑龍腦﹑麝香同研少許﹐以麥門冬燈心煎湯調服。

治小兒蟯虫攻下部癢﹕取扁竹葉一握﹐以水一升﹐煎取五合﹐去滓空腹飲之﹐虫卽下。用其汁煮粥亦佳。

小兒下血﹐腸風髒毒﹕五倍子末﹐煉蜜丸小豆大﹐每米飲服二十丸。【鄭氏方】

小兒下血或血痢﹕黃蘗半兩﹐赤芍藥四錢爲末﹐飯丸麻子大﹐每服一二十丸﹐食前米飲下。【《閻孝忠集效方》】

治小兒遺尿﹕薏苡仁一合﹐去心不去殼﹐敲碎﹐入鹽一小撮﹐同炒黃色﹐用水二鍾﹐煎至半鍾﹐空心服之﹐累效。【初虞世方】

小兒脫肛﹕魚鮏艸擂如泥﹐先以﹝石卜﹞硝水洗過﹐用芭蕉葉托之上﹐坐之自入也。【《永類方》】

小兒脫肛﹐唇白齒焦﹐久則兩頰光﹐眉去唇焦﹐啼哭﹕黃瓜蔞一个﹐入白礬五錢在內固濟﹐煆存性爲末﹐糊丸梧子大﹐每米飲下二十丸。【《摘元方》】

小兒脫肛﹕荊芥﹑皂角等分煎湯洗之。亦治子宮脫出。【《經驗方》】

治小兒脫肛﹕用五倍子爲末﹐量多少摻患虛﹐以物襯手揉入。切忌食發物毒物。【《醫學綱目》﹐下同】

又﹕用蒲黃一兩﹐豬脂二兩﹐煉豬脂﹑蒲黃成膏﹐塗腸頭上﹐卽縮入。

治小兒脫肛不收﹕用浮萍艸﹐不以多少﹐杵爲細末﹐幹貼患處。

又﹕用東北方陳壁泥土湯泡﹐先洗下﹐後燻上。

小兒脫肛﹕螺螄二三升﹐鋪在桶內坐之﹐少頃卽愈。【《簡便方》】

治小兒二便不通﹕用麻子以水研飲之。【張銳《雞峯方》】

小兒脫肛﹕香附子﹑荊芥穗等分爲末﹐每服一匙﹐水一大碗﹐煎十數沸﹐淋洗。【《三因方》】

男女遺尿﹕枯白礬﹑牡蠣粉等分爲末﹐每服方寸匕﹐溫酒下﹐日三服。【《選奇方》】

小兒脫肛﹕每天冷及喫冷食﹐卽暴痢不止﹐肛則下脫﹐久療不瘥者﹐春間收紫堇花二斤﹐曝漧爲散﹐加磁毛末七兩相和﹐研細塗肛上納入﹐卽使人噀冷水於面上﹐卽吸入腸中﹐每日一塗藥﹐噀面。不過六七度卽瘥矣。或以散如半杏子許﹐和酒空腹服之﹐日再服。忌生冷﹑陳倉米等。【《天寶單方》】

小兒遺尿﹕大甘艸頭煎湯﹐夜夜服之。【《危氏得效方》】

小兒大便下血﹕用鐵鏵燒赤淬水服。【時珍方﹐下同】

小兒血淋﹕雞屎尖白如粉者﹐炒研﹐糊丸菉豆大﹐每服三五丸﹐酒下﹐四五服效。

小兒脫肛﹕五倍子爲末﹐先以艾絨捲倍子末成筒﹐放便桶內﹐以瓦盛之﹐令病者坐於桶上﹐以火點著﹐使藥煙燻入肛門﹐其肛自上。隨後將白礬爲末﹐復搽肛門﹐其肛自緊﹐再不復脫。

小兒尿白﹕用大甘艸頭煎湯服。【《證治準繩》】

小兒遺尿﹕用破故紙炒爲末﹐每夜熱湯調服五分。【《幼幼近編》﹐下同】

大便下血﹕用荊芥﹑槐花各二兩﹐炒黑爲末﹐每二錢淸茶調下。

小兒眠中遺尿﹕燒燕窠中艸研末﹐水服方寸匕。亦止噦啘。

小兒小便不通﹕用琉璃炒成珠子﹐煎湯服之﹐愈。

鍼灸

《千金方》曰﹕小兒大小便不通﹐灸兩口吻各一壯。

治小兒遺尿﹐灸臍下一寸半﹐隨年壯﹔又灸大惇三壯。亦治尿血。

小兒尿血﹐灸第七椎兩旁各五寸﹐隨年壯。

《藥性論》曰﹕小兒不尿﹐安鹽於臍上﹐以艾灸之。

《醫學綱目》曰﹕小兒脫肛瀉血﹐秋深不痊﹐灸龜尾一壯﹐炷如小麥大﹐脊端窮骨也。

小兒脫肛者﹐灸臍中三壯。

小兒脫肛久不瘥﹐及風癇中風﹐角弓反張﹐多哭﹐言語不擇﹐發無時節﹐甚卽吐沫者﹐取百會一穴﹐灸七壯。在鼻直入髮際五寸﹐頭頂中央旋毛中﹐可容炷如小麥大。

《古今醫統》曰﹕小兒潰尿﹐鍼气海八分﹐灸則七壯。气海﹐一名脖胦﹐一名下肓﹐在臍下一寸半宛宛中﹐男子生气之海。

小兒脫肛瀉血﹐每入廁﹐臟腑撮痛不可忍﹐灸百會一穴三壯﹐在顚中旋毛間。

小兒痢下赤白﹐秋末脫肛﹐灸十二椎下節間﹐名接脊穴﹐灸一壯。

黃帝療小兒疳痢脫肛﹐體瘦渴飲﹐形容憔悴﹐諸醫不效者﹐灸足【闕】上三寸﹝足闕上三寸《太平聖惠方》卷一百作「尾翠骨上三寸」。﹞陷中三壯。岐伯云﹕兼三伏時內﹐用桃柳水浴孩﹐子午丑時當日灸之﹐後用靑帛拭﹐兼有似見疳虫子隨汗出也。此法神效。

醫案

錢乙《小兒直訣》曰﹔小兒脫肛半載﹐恪服升補元气之藥而愈。

《愛竹翁談藪》曰﹕小兒气淋﹐宋寧宗爲郡王時病淋﹐日夜凡三百起﹐國醫罔措﹐或舉孫琳治之。琳用大蒜﹑淡豆豉蒸餅﹐三物搗丸﹐令以溫水下三十丸。曰﹕今日進二服﹐病當減三之一﹐明日亦然﹐三日病除。已而果然﹐賜以千緡。或問其說﹐琳曰﹕小兒何緣有淋﹐只是水道不利﹐三物能通利故也。

《儒門事親》曰﹕酒監房善良之子﹐年十三﹐病沙石淋已九年矣。初因瘡疹餘毒不出﹐作便血﹐或告之令服太白散﹐稍止﹔後又因積熱未退﹐變成淋閉﹐每發則見鬼神﹐號則驚鄰。適戴人客鄧墻寺﹐以此病請。戴人曰﹕諸醫作腎與小腸病者﹐非也。《靈樞》言足厥陰肝之經﹐病潰溺閉癃﹐閉謂小溲不行﹐癃爲淋瀝也。此乙木之病﹐非小腸與腎也。木爲所抑﹐火來乘之﹐故熱在脬中﹐下焦爲之約﹐結成沙石﹐如湯瓶煎煉日久﹐熬成湯碱﹐今夫羊豕之脬﹐吹气令滿﹐常不能透﹐豈眞有沙石而能漏者邪﹖以此知前人所說﹐服五百丸散而致者﹐恐未盡然。《內經》曰﹕木郁則達之。先以瓜蒂散越之﹐次以八五散加湯碱等分頓啜之﹐其沙石自化而下。

又屈村張氏小兒年十四歲﹐病約一年半矣﹐得之麥秋﹐發則小腸大痛﹐至握其血﹝上皿下佳﹞﹐跳躍旋轉﹐號呼不已﹐小溲數月不能下﹐下則成沙石﹐大便祕濇﹐肛門脫出一二寸﹐諸醫莫能治。聞戴人在朱葛寺避暑﹐乃負其子而哀請戴人。戴人曰﹕今日治﹐今日效﹐時月在辰巳間矣。以調胃承气僅一兩﹐加牽牛頭末三錢﹐汲河水煎之﹐令作三五度咽之﹔又服苦末丸如芥子許六十粒﹐日方晡﹐上湧下泄﹐一時齊出﹐有膿有血﹔湧瀉旣覺定﹐令飲新汲水一大盞﹐小溲已利一二次矣。是夜凡飲新水二三十徧﹐病去九分﹐止哭一次。明日困臥如醉﹐自晨至暮﹐猛然起走﹐索食於母﹐歌笑自得﹐頓釋所苦。繼與太白散﹑八正散等調理一日﹐大瘥。恐暑天失所養﹐畱五日而歸。戴人曰﹕此下焦約也。不吐不下則下焦何以開﹖不令飲水則小溲何以利﹖大抵源淸則流淸者是也。

又柏亭劉十三之子﹐年六歲﹐病沙石淋﹐戴人以苦劑三湧之﹐以益腎散三下之﹐立愈。

萬氏《幼科發揮》曰﹕本府三守一女溺出如靑水﹐著肉處潰爛成瘡﹐其母憂之。守問全云﹕莫非女之臟腑壞也﹖答云﹕膀胱受五臟之液以藏之﹐是爲溺也﹐各隨本髒之色﹐靑者肝之色也﹔著處成瘡﹐肝火盛也﹐火之所灼則潰爛矣。全治之以前治小便赤方﹐更加黃蘗爲丸﹐調理五日而安。

《醫學綱目》曰﹕湯氏云﹕肝風搖頭﹐諸方不載。鄭都丞子患七年搖頭﹐三年下血﹐已服百餘方﹐前後所服﹐治搖頭者無非風藥﹐止血者或作痢﹐或作腸風﹐百藥無效。予旣視其病﹐又知其詳﹐亦不明其標本。退而思之﹐乃肝血液盛﹐外有風熱乘之。肝屬木﹐盛則脾土爲木所克﹐脾與肺是子母﹐俱爲肝所勝﹐而血遂漬於大便﹐故便血不止。遂處一方﹐但損肝袪風而益脾﹐初亦一時之見﹐只數服而愈。十餘日後﹐血止而下白膿﹐遂得以安。

《保嬰金鏡錄》曰﹕一小兒小便不利﹐服五苓散之類﹐不應﹐頦間及左腮色赤﹐乃肝腎虛熱﹐用四物湯加山梔而愈。後因感冒﹐悞用發汗﹐小便仍前不利﹐余用補中益气湯加麥門﹑五味調補脾肺而愈。

一小兒小便不利﹐及莖中濇痛﹐或尿血石﹐此稟賦腎熱爲患﹐先用五淋散以疏導﹐又用滋腎丸﹑地黃丸補其肝腎﹐漸愈。出痘色紫﹐小便短赤﹐頦間右腮或赤或白﹐屬肺腎气虛而熱也﹐用補中益气湯﹑六味地黃丸而痊。

《保嬰撮要》曰﹕一小兒眼泡微腫﹐咳嗽惡心﹐小便泔白。余謂脾疳食積也﹐用五味異功散﹐佐以四味肥兒丸而愈。後不節飲食﹐視物不明。余曰﹕目爲五臟之精﹐脾胃復傷﹐須補養爲主。不信﹐乃服峻厲之劑﹐變慢脾風﹐竟爲不起。

一小兒三歲﹐素遺尿﹐余視其兩頦微赤﹐此稟賦腎與膀胱二經陰虛也﹐與六味丸服之﹐赤色漸退﹐而遺尿亦愈。

一小兒四歲﹐飲食少思﹐便泄腹痛﹐素遺尿﹐額頦靑黑﹐𨿽盛暑而惡風寒。余謂經云﹕熱之不熱﹐是無火也﹐用八味丸治之﹐諸證悉愈。

一女子小便或黃或白﹐復前陰作癢出水﹐此肝經濕熱﹐先用龍膽瀉肝湯一劑﹐又以加味逍遙散加龍膽艸而愈。

一小兒兩耳後腦下各結一核﹐小便白濁﹐面色痿黃﹐體倦口漧﹐大便不調﹐用蘆薈丸而愈。後鼻外生瘡作癢﹐小便仍白﹐視物不明﹐用四味肥兒丸而愈。

一小兒小便不利﹐衄血﹐鼻色赤﹐屬脾肺有熱也﹐用濟生犀角地黃湯而愈。後頦間常赤﹐作渴有痰﹐此稟賦腎气不足﹐用地黃丸而諸證瘥。

一小兒痢後脫肛﹐飲食少思﹐面色靑黃。余謂﹕脾土虧損﹐肝木所勝也。不信﹐另服消導克滯之劑﹐腹痛膨脹﹐倦怠作嘔。余曰﹕脾气虛甚矣。又不信﹐恪服前藥﹐腹益脹﹐重墜﹐四肢浮腫﹐復請治之﹐仍欲克滯。余曰﹕腹脹重墜﹐脾气下陷也。先用五味異功散加木香四劑﹔更手足冷﹐又加漧薑四劑﹐而腹脹諸證漸愈。後因飲食過多﹐作瀉脫肛﹐用補中益气湯加木香及五味異功散而愈。

一小兒脫肛半載﹐侵晨便泄﹐兩目白多﹐用升補脾气之劑﹐不應。余曰﹕腎開竅於二陰﹐此屬腎虛也。用四神﹑地黃二丸及補中益气湯﹐月餘而愈。

一小兒痢久脫肛﹐目睛多白﹐面色漸黃﹐余用補中益气湯﹑六味地黃丸﹐調補脾腎而痊。

一小兒小便先頻數濇滯﹐次下痢脫肛﹐久而不愈。余以爲稟賦腎虛﹐用六味地黃丸﹐尋愈。後患泄瀉﹐咳嗽聲喑﹐亦用前丸而瘥。

一小兒脫肛﹐用寒涼之藥﹐肢體倦怠﹐飲食少思﹐肛門重墜﹐此脾气虛而中气陷也﹐用補中益气湯加酒炒芍藥﹑白朮﹑茯苓而瘥。

一小兒脫肛﹐腫痛出血水﹐年餘未愈。忽吐血便血﹐皆成紫塊﹐此腸胃積熱﹐用聖濟犀角地黃湯頓止﹔更用金銀花﹑甘艸爲末﹐白湯調服半載而痊。

一小兒脫肛﹐雜用除濕袪風收濇等藥﹐面黃體倦﹐少食便血﹐余欲升補脾气以攝其血﹐反服四物槐花之類﹐而血益甚﹐更加作嘔。余先用四君﹑木香治之﹐形气漸充﹐便血頓止﹔又用補中益气湯﹐更以萆麻仁塗頂心而愈。

一小兒因咳嗽服化痰等藥﹐或作或輟﹐服滚痰丸﹐更吐瀉﹐手足指冷﹐目直發搐﹐肛門脫出而赤。余朝用補中益气湯﹐夕用六君子湯治之﹐諸證漸愈。但脫肛未入﹐恪服補中益气湯而愈。

一小兒患痢﹐脫肛色赤或痛﹐用補中益气湯﹐送香連丸而愈。後傷食作瀉﹐肛復脫不入﹐仍用前湯﹐更以萆麻仁研塗頂門而愈。

一小兒七歲﹐食菱芡過多﹐腹脹發熱﹐大便不通﹐小便下血﹐先用消積丸﹐大便卽通﹐小便血止﹔又用保和丸及異功散而愈。

一小兒因乳母飲酒﹐小便出血﹐用八正散去大黃﹐加漧葛﹑山梔﹑漏蘆﹐母子服之並愈。

一小兒小便見血﹐或咳血衄血﹐此脾肺虛熱﹐食後用聖濟犀角地黃湯﹐食前用六味地黃丸﹐頓愈。後因食厚味復作﹐用加味淸胃散及六味丸而愈。

一小兒久患便血﹐屬脾胃虛熱也﹐諸藥不應﹐用人參二兩﹐炒黑黃連﹑吳茱萸各半兩爲末﹐米糊作丸﹔佐以補中益气湯頓痊。

一小兒便血﹐面黃腹脹﹐用四味肥兒丸﹐及補中益气湯加吳茱萸制﹑黃連﹑木香﹑蕪荑三十餘劑而愈。至夏間患血痢﹐發熱晡熱﹐手足浮腫﹐仍用前藥而痊。

一小兒八歲﹐腹脹臍凸﹐大便下血如痢﹐小便色赤似血﹐面目皆黃﹐兩腮色赤﹐此食積所傷而肝侮之也。蓋脾病則肺虛不能生腎﹐故有是證。當先消導積滯﹐遂用越鞠丸加三稜﹑蓬朮﹐姜湯下四服﹐二便通利﹔又用大安丸二服﹐下血亦止。後復傷食發熱﹐腹脹﹐小便下血﹐服保和丸四服而愈。

一小兒稟賦气不足﹐不時便血﹐用六味地黃丸﹑補中益气湯而愈。後因母飲酒炙煿﹐復致前患﹐母服加味淸胃散﹐子服地黃丸而愈。

一小兒便血﹐兩足發熱﹐齒齦潰臭﹐朝用六味地黃丸﹐夕用異功散如蕪荑﹐月餘漸愈。乃佐以補中益气湯而愈。

一小兒稟父腎气﹐便血作渴﹐足熱形瘦﹐用六味丸尋愈。後出痘第四日﹐兩足發熱﹐作渴飲冷﹐以前丸料煎與恣飲三劑﹐後足涼渴止﹐其痘安然而靨。

一小兒便血﹐面靑脇痛﹐小便頻數﹐此肝木侮脾土而不能統攝也﹐用異功散加柴胡炒黑﹑龍膽艸二劑﹐肝證頓退﹐仍用異功散而血止。

一小兒便血發熱﹐作渴飲冷﹐用黃連解毒湯一劑熱服﹐諸證頓愈。後因飲食過傷﹐下血甚多﹐發熱倦怠﹐飲食少思﹐先用補中益气湯﹐元气復而飲食增﹔又用四君加升麻而愈。

一小兒便血﹐作渴少食﹐先用七味白朮散﹐渴止食進﹔又用補中益气湯而瘥。後食生冷﹐腹脹便祕﹐用保和丸﹐二便下血﹐或時發搐﹐此脾气傷而肝火動也﹐用異功散加鉤藤﹑柴胡而搐止﹔又加升麻﹑木香而血止。

一小兒食生冷果品﹐腹脹作痛﹐發熱作渴﹐大便不利﹐小便尿血﹐用茯苓散加黃連二劑﹐大便通﹐尿血愈。

一小兒尿血﹐兩足發熱﹐用六味地黃丸而愈。後患痢久不愈﹐復尿血﹐作渴飲冷﹐以前丸料煎服﹐兼補中益气湯而愈。

一小兒尿血﹐面靑脇痛﹐小便頻數﹐用五味異功散﹐加柴胡炒黑﹑龍膽艸﹐次用地黃丸而愈。

一小兒十一歲﹐因勞發熱﹐尿血﹐小便不利﹐先用淸心蓮子飲二劑﹐後用補中益气湯加山梔而痊。

一小兒便血﹐服寒藥過多﹐腹脹﹐小便不利﹐其血益甚﹐余朝用補中益气湯﹐夕用金匱加減腎气丸而痊。

