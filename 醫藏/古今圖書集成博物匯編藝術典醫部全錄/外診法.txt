古今圖書集成醫部全錄卷八十九

外診法【望】

黃帝素問

五臟生成篇

心之合脈也﹐其榮色也﹐其主腎也。

【注心主血脈﹐故合於脈。經云﹕脈出於气口﹐色見於明堂。心之華在面﹐故其榮在色。五臟合五行﹐各有相生相制﹐制則生化。心主火而受制於腎水﹐是腎乃心臟生化之主﹐故其主腎也。】

肺之合皮也﹐其榮毛也﹐其主心也。

【注肺主气﹐气主表﹐故合於皮。《傷寒論》曰﹕寸口脈緩而遲﹐緩則陽气長。其聲商﹐毛髮長。毛附於皮﹐气長則毛榮。】

肝之合筋也﹐其榮爪也﹐其主肺也。

【注髓生肝﹐肝生筋﹐故所合在筋。爪乃筋之餘﹐故其榮在爪。】

脾之合肉也﹐其榮唇也﹐其主肝也。

【注脾主中央土﹐乃倉稟之官。主運化水谷之精以生養肌肉﹐故合肉。脾開竅於口﹐故榮在唇。】

腎之合骨也﹐其榮發也﹐其主脾也。

【注腎藏精而主髓﹐故所合在骨。發乃精血之餘﹐故其榮在發。五運行論曰﹕北方生寒﹐寒生水﹐水生鹹﹐咸生腎。腎生骨髓﹐髓生肝。肝生筋﹐筋生心。心生血﹐血生脾。脾生肉﹐肉生肺。肺生皮毛﹐皮毛生腎。此天一生水而五臟之相生也。】

五臟之气﹐故色見靑如艸玆者死﹐黃如枳實者死﹐黑如炲者死﹐赤如衃血者死﹐白如枯骨者死﹐此五色之見死也。

【注五味藏於腸胃﹐以養五臟之气。五臟內藏五神五气﹐外見五色。五臟之气受傷﹐則見五行之敗。色玆艸者﹐死艸之色靑而帶白也﹔枳實者﹐黃帶靑色也﹔炲﹐煙塵也﹐黑而帶黃﹔衃者﹐敗惡凝聚之血﹐色赤黑也﹔枯骨者﹐死白而漧枯也。五色漧枯而兼有所勝之色﹐故死。】

靑如翠羽者生﹐赤如雞冠者生﹐黃如蟹腹者生﹐白如豕膏者生﹐黑如烏羽者生﹐此五色之見生也。

【注五色正而華彩光潤﹐故生。】

生於心如以縞裹朱﹐生於肺如以縞裹紅﹐生於肝如以縞裹紺﹐生於脾如以縞裹栝樓實﹐生於腎如以縞裹紫﹐此五臟所生之外榮也。

【注縞﹐素白也。朱﹐紅之深也。紅﹐淡白紅也。紺﹐靑揚赤也。栝蔞實﹐紅黃色也。紫﹐赤黑之間色也。此五行之色而俱兼紅者也。蓋气主白而榮主紅﹐如以縞裹者﹐五臟之气包於外也﹔五色之俱兼紅者﹐五臟之榮隱見於內也。】

色味當五臟﹐白當肺辛﹐赤當心苦﹐靑當肝酸﹐黃當脾甘﹐黑當腎咸。故白當皮﹐赤當脈﹐靑當筋﹐黃當肉﹐黑當骨。

【注言色味之應五臟者﹐色外而味內也。故曰白當肺辛﹐言辛生肺而肺生白也。此言五臟死生之色生於五臟之气﹐五臟之神气生於五味也。肺合皮﹐心合脈﹐肝合筋﹐脾合肉﹐腎合骨。此言生於心生於肺之色﹐承五臟之合而見於外也。】

夫脈之小大﹑滑濇﹑浮沈﹐可以指別。五臟之象﹐可以類推。五臟相音﹐可以意識。五色微診﹐可以目察。能合色脈﹐可以萬全。

【注此以診脈察色而知五臟之病也。小者正气虛﹐大者邪气盛﹔滑主血傷﹐濇爲少气﹔浮爲在外在腑﹐沈爲在裏在髒。此六者脈之提綱而可以指別也。五臟在內而气象見於外﹐以五行之理可類而推之。五臟之相合於五音﹐發而爲聲﹐可以意識。視五色之微見﹐可以目內察之。能審色脈之相應﹐以辧病之死生﹐則萬全而無失矣。】

凡相五色之奇脈﹐面黃目靑﹐面黃目赤﹐面黃目白﹐面黃目黑者﹐皆不死也。

【注奇脈﹐奇經衝任之脈色也。衝任爲經血之海﹐皆歸於肝﹐外榮於目也。面主气色﹐目主血色。目之五色俱見面黃者﹐五臟之陰而俱見胃脘之陽也。】

面靑目赤﹐面赤目白﹐面靑目黑﹐面黑目白﹐面赤目靑﹐皆死也。

【注經云﹕人無胃气者死。面無黃色﹐無胃土之陽矣。面之靑黑赤色﹐皆髒邪乘陽﹐純陰無陽﹐故皆死也。夫生於心如以縞裹朱者﹐論五臟之生色也。察於目者﹐論五臟病成之色也。】

移精變气論

岐伯曰﹕色脈者﹐上帝之所貴也﹐先師之所傳也。

【注色脈之道﹐上帝之所祕藏﹐非其人不教﹐非其眞弗授。先師﹐僦貸季也。】

上古使僦貸季理色脈而通神明﹐合之金木水火土﹑四時﹑八風﹑六合﹐不離其常。

【注八風者﹐天有八風﹐在人則有五經之風﹐謂調理五脈之邪也。言上古之師經理色脈而通神明﹐總不外乎天地﹑陰陽﹑四時﹑五行之常理也。】

變化相移以觀其妙﹐以知其要。欲知其要﹐則色脈是矣。

【注色者气之華﹐脈乃精之液。變化相移者﹐移精變气也。觀其移精變气﹐以通神明之妙。欲知其要道﹐則色脈是也。蓋言理色脈而通神明﹐則知精气之盛衰矣。】

色以應日﹐脈以應月﹐常求其要﹐則其要也。

【注日月者﹐天地陰陽之精也。夫色爲陽﹐脈爲陰﹐常求其色脈之要﹐總不外乎陰陽。故知色以應日﹐脈以應月﹐則其要在是矣。】

夫色之變化以應四時之脈﹐此上帝之所貴以合於神明也。所以遠死而近生。生道以長﹐命曰聖王。

【注色之變化﹐五色以應四時之脈﹐色生於脈也。能貴重色脈以合於神明﹐所以遠死而近生。生道以長﹐是謂聖王。】

治之要極﹐無失色脈﹐用之不惑﹐治之大則。

【注色脈者﹐陰陽之道也。臨病人﹐觀色脈﹐知死生而無嫌疑。治之大法﹐盡於是矣。】

玉版論要篇

容色見上下左右﹐各在其要。其色見淺者﹐湯液主治﹐十日已。其見深者﹐必齊主治﹐二十一日已。其見大深者﹐醪酒主治﹐百日已。色夭面脫﹐不治﹐百日盡已。脈短气絕死。

【注言奇恆之病﹐發於五臟之中﹐而五脈之气色﹐外見於明堂上下左右﹐各在其深淺順逆之要耳。色見淺﹐其病亦微﹐故以湯液治之﹐而十日可愈。夫奇恆之道﹐五臟皆稟气於胃﹐足太陰爲之轉輸﹐病則逆回而色見於面﹐故用湯液治之。蓋以稻米之液﹐助土气之資生﹐十干已周﹐俾五臟之气復也。色見深﹐其病亦深﹐故必齊毒藥攻其中。二十者偶數之終﹐一者生陽之始﹐以十干而再周﹐復得甲而化土。五臟爲陰﹐气色爲陽﹐二十一日五臟之生气已復轉矣。色大深﹐則病更深。醪醴﹐熟谷之液﹐其气慓悍。飲以酒者﹐衛气先行皮膚﹐先充絡脈﹐榮衛運行﹐則所逆之色亦散矣。因色大深﹐至甲十復而後已也。所謂色者﹐因五臟之變而見於五色也。五臟之气榮於脈﹐五經之脈見於色﹐气血衰則面色脫而夭然不澤﹐故至百日五臟之气盡而已矣。若脈短气絕﹐乃虛脫已極﹐喪無日矣。】

色見上下左右﹐各在其要。上爲逆﹐下爲從。女子右爲逆﹐左爲從。男子左爲逆﹐右爲從。易﹐重陽死﹐重陰死。

【注五色篇曰﹕其色上行者﹐病益甚。其色下行如雲徹散者﹐病方已。女爲陰﹐右亦爲陰﹐故女子色見於右爲逆﹐見於左爲從。男爲陽﹐左亦爲陽﹐故男子色見於左爲逆﹐見於右爲從。如男女之左右反易﹐是爲重陽者死﹐重陰者死。】

診要經終論

太陽之脈﹐其終也戴眼﹑反折﹑瘈瘲。其色白﹐絕汗乃出﹐出則死矣。

【注太陽主筋﹐爲諸陽主气。陽气者﹐柔則養筋。太陽之經气已絕﹐是以筋脈急而戴眼﹐反折﹐手足牽引也。手太陽主液。膀胱者﹐津液之所藏。絕汗者﹐津液外亡也。色白者﹐亡血也。津液外脫﹐則血內亡矣。】

少陽終者﹐耳聾﹐百節皆縱﹐目睘絕系。絕系﹐一日半死。其死也色先靑白﹐乃死矣。

【注少陽主骨﹐諸節皆屬於骨。少陽气終﹐故百節皆縱。經脈篇曰﹕少陽是主骨所生病者﹐諸節皆痛。手足少陽之脈﹐皆至目銳眥﹐終則牽引於目﹐故目如驚而邪視也。絕系﹐目系絕也。少陽屬腎﹐腎藏志﹐系絕則志先絕﹐故一日半死也。靑者﹐甲木之气外脫也。白者﹐三焦之榮內亡也。夫陽生於陰﹐色生於气。是以六經之气終而先見於色。】

陽明終者﹐口目動作﹐善驚妄言﹐色黃。其上下經盛﹐不仁則終矣。

【注手足陽明之脈﹐皆俠口承目﹐故口目動作而牽引歪邪也。聞木音則惕然而驚﹐是陽明之善驚也。罵詈不避親疏﹐是陽明之妄言也。色黃﹐陽明土气外脫也。上下經盛﹐胃气絕而無柔和之象也。榮衛者﹐中焦水谷所生。肌膚不仁者﹐榮衛之气絕也。】

少陰終者﹐面黑﹐齒長而垢。腹脹閉﹐上下不通而終矣。

【注心之華在面﹐面黑者水气上乘﹐火气滅而水气脫矣。齒長而垢﹐骨气泄也。腹脹閉而上下不通者﹐心腎水火之气並絕﹐而不能上下交通矣。】

太陰終者﹐腹脹閉﹐不得息﹐善噫善嘔。嘔則逆﹐逆則面赤。不逆則上下不通﹐不通則面黑。皮毛焦而終矣。

【注足太陰脈﹐入腹屬脾﹐故爲腹脹。手太陰脈﹐上膈屬肺而主呼吸﹐故爲不得息。脹滿則升降難﹐不得息則气道滯﹐故爲噫爲嘔。嘔則气逆於上﹐故爲面赤。不逆則否塞於中﹐故爲上下不通。脾气敗﹐則無以制水﹐故黑色見於面。肺气敗﹐則治節不行﹐故皮毛焦。】

脈要精微論

夫精明五色者﹐气之華也。赤欲如白裹朱﹐不欲如赭﹔白欲如鵝羽﹐不欲如鹽﹔靑欲如蒼璧之澤﹐不欲如藍﹔黃欲如羅裹雄黃﹐不欲如黃土﹔黑欲如重漆色﹐不欲如地蒼。五色精微象見矣﹐其壽不久也。

【注赤如白裹朱﹐白如鵝羽﹐靑如蒼璧﹐黃如羅裹雄黃﹐黑如重漆﹐乃五臟之气章華於色也。赤如赭﹐白如鹽﹐靑如藍﹐黃如土﹐黑如地蒼﹐此五臟之精象見於外也。夫髒者藏也。如五臟之眞色見而不藏﹐則其壽不久矣。】

夫精明者﹐所以視萬物﹐別白黑﹐審短長。以長爲短﹐以白爲黑﹐如是則精衰矣。

【注五臟主藏精者也。精有所藏而後能視萬物﹐審短長。如精微象見於外﹐則精气內衰﹐視物昏憒﹐而壽不久矣。】

頭者精明之腑﹐頭傾視深﹐精神將奪矣。背者胸中之腑﹐背曲肩隨﹐腑將壞矣。腰者腎之腑﹐轉搖不能﹐腎將憊矣。膝者筋之腑﹐屈伸不能﹐行則僂附﹐筋將憊矣。骨者髓之腑﹐不能久立﹐行則振掉﹐骨將憊矣。得彊則生﹐失彊則死。

【注諸陽之神气上會於頭﹐諸髓之精上聚於腦﹐故頭爲精髓神明之腑。髓海不足﹐則頭爲之傾﹔神气衰微﹐則視深目陷。肩背爲陽﹐胸腹爲陰﹐陽爲腑﹐陰爲髒。心肺居於胸中﹐而兪在肩背﹐故背爲胸之腑。兩腎在於腰內﹐故腰爲腎之外腑。筋會陽陵泉﹐膝乃筋之會腑也。僂曲其身﹐依附而行也。筋乃肝之合﹐筋將憊者﹐肝臟之精气衰也。髓藏於骨﹐故骨爲髓之腑。不能久立﹐髓竭於內也﹐髓竭則骨將憊矣。此五者﹐得腑气之彊則生﹔失彊則腑壞而髒將絕矣。】

肝脈搏堅而長﹐色不靑﹐當病墜若搏。因血左脇下﹐令人喘逆。其軟而散﹐色澤者﹐當病溢飲。溢飲者﹐渴暴多飲﹐而易入肌皮腸胃之外也。

【注肝主血而主色。脈盛而色不見者﹐血蓄於下也。當病墜傷﹐或爲手搏所傷。因血凝脇下﹐故令人喘逆。蓋肝脈貫膈上注肺﹐血積於下﹐則經气上逆而爲喘也。其不及而色澤者﹐當病溢飲。】

胃脈搏堅而長﹐其色赤﹐當病折髀。其軟而散者﹐當病食痺。

【注足陽明之脈﹐從气沖下髀抵伏兔下足跗﹐髀傷故脈盛而色赤也。食入於胃﹐由中焦之腐化﹐胃气不足﹐故當病食痺。】

脾脈搏堅而長﹐其色黃﹐當病少气。其軟而散﹐色不澤者﹐當病足胻腫若水狀也。

【注五臟元眞之气﹐脾所主也。濕熱太盛﹐則色黃脈盛而少气矣。其不及﹐當病足胻腫。脾气虛﹐故足腫也。若水狀而非水病﹐故其色不澤。】

腎脈搏堅而長﹐其色黃而赤者﹐當病折腰。其軟而散者﹐當病少血﹐至令不復也。

【注腰者腎之腑。腰傷﹐故腎脈盛也。傷於骨者﹐其色赤黃﹐則外應於肌肉間。其不及﹐當病少血。蓋腎爲牝髒﹐受五臟之精而藏之。腎之精液復上入心而爲血﹐精虛﹐至令不復化赤而爲血也。】

帝曰﹕有故病五臟發動﹐因傷脈色﹐各何以知其久暴至之病乎﹖岐伯曰﹕悉乎哉﹐問也﹗徵其脈小色不奪者﹐新病也﹔徵其脈不奪﹐其色奪者﹐此久病也。徵其脈與五色俱奪者﹐此久病也﹔徵其脈與五色俱不奪者﹐新病也。肝與腎脈並至﹐其色蒼赤﹐當病毀傷不見血。已見血﹐濕若中水也。

【注有故病因傷五臟之色脈﹐復感暴至之病﹐有似乎病成而變﹐故帝有此問﹐而伯嘉其詳悉焉。病久則色脈傷﹐脈小而色不奪﹐故知其爲新病。脈不奪色奪﹐言病者由五臟而見於脈﹐由五脈而見於色。至於色脈之敗傷﹐又因色而脈﹐脈而髒也。脈與五色俱奪﹐此血气俱傷﹐故爲久病。暴至之病﹐自外而內﹐色脈之傷﹐從內而外﹐故有病色脈俱不奪者﹐知其爲新感之病也。此言有故久之病﹐至五臟之气發作而後見於色脈也。毀傷筋骨﹐故肝與腎脈並至而其色蒼赤。不見血者﹐謂筋骨傷而血不傷也。如已見血﹐而血傷則又若中水傷心﹐而心脈亦並至矣。】

平人气象論

臂多靑脈曰脫血。

【注臂多靑脈者﹐臂內浮見之絡脈多靑﹐蓋因血脫而不華於色也。】

頸脈動喘疾咳曰水。目裹微腫﹐如臥蠶起之狀曰水。溺黃赤安臥者黃疸。已食如饑者胃疸。面腫曰風。足脛腫曰水。目黃者曰黃疸。

【注見頸脈動疾﹐目裹微腫﹐足脛腫者﹐知水病之在裏也。溺赤﹑安臥﹑已食如饑者﹐知爲黃疸﹑胃疸也。面腫者﹐知爲風水也。此一望而知其病也。】

玉機眞髒論

大骨枯槁﹐大肉陷下﹐胸中气滿﹐喘息不便﹐其气動形﹐期六月死。眞髒脈見﹐乃予之期日。

【注大骨﹐兩臂兩腿之骨。大肉﹐兩臂兩腿之肉。蓋腎主骨而脾胃主肌肉四肢也。夫胃气之資養於五臟者﹐宗气也。宗气積於胸中﹐從虛裏之大絡﹐貫於十二經脈。經脈逆行﹐是以胸中气滿。陽明气厥﹐故喘息不便也。其气動形者﹐心病而欲傳之於肺﹐肺主气﹐故气盛而呼吸動形也。期以六月死者﹐今心始傳之肺﹐肺傳之肝﹐肝傳之脾﹐脾傳之腎而後死﹐故有六月之久也。眞髒脈見堅而搏﹐如循薏苡子累累然。予之期日者﹐當死於壬癸日之中夜也。】

大骨枯槁﹐大肉陷下﹐胸中气滿﹐喘息不便﹐內痛引肩項﹐期一月死。眞髒見﹐乃予之期日。

【注此言肝病至肺而死也。內痛者﹐肺受其傷。肺之兪在肩背﹐故痛引肩項也。肝病而已﹐傳及於所勝之髒﹐故當期本月之內而死也。眞髒脈見﹐如循刀刃責責然﹐如按琴瑟弦。予之期日﹐當死於庚辛日之薄暮也。】

大骨枯槁﹐大肉陷下﹐胸中气滿﹐喘息不便﹐內痛引肩項﹐身熱﹐脫肉破﹝月囷﹞。眞髒見﹐十日之內死。

【注肺病﹐故痛引肩背。傳於心﹐故身熱。夫心主血而生於腎臟之精。血气盛則充膚熱肉﹐心腎傷而精血衰﹐故曰脫肉破﹝月囷﹞。﹝月囷﹞﹐肉之標也。眞髒脈見﹐大而虛﹐如毛羽中人膚。病傳於心﹐故期以十日之內死。蓋心不受邪故死之速。】

大骨枯槁﹐大肉陷下﹐肩髓內消﹐動作益衰﹐眞髒來見﹐期一歲死。見其眞髒﹐乃予之期日。

【注脾主爲胃行其津液﹐淖澤注於骨﹐補益腦髓。脾病而津液不行﹐故肩髓先內消也。肩髓者﹐大椎之骨髓﹐上會於腦﹐是以項骨傾者﹐死不治也。脾主四肢﹐脾病則四肢懈惰﹐故動作益衰。眞髒來見者﹐如水之流﹐如烏之啄。脾土主於四時﹐脾气灌於四髒﹐故𨿽有眞髒來見﹐尙期有一歲之久。蓋以四時五臟之气終而後死也。期死之日﹝日原作「月」﹐據文義攺。﹞﹐見其眞髒之乍數乍疏﹐乃予﹝予原作「與」﹐據文義攺。﹞之期日﹐謂當死於甲乙之昧旦也。】

大骨枯槁﹐大肉陷下﹐胸中气滿﹐腹內痛﹐心中不便﹐肩項身熱﹐破﹝月囷﹞脫肉﹐目眶陷。眞髒見﹐目不見人立死﹔其見人者﹐至其所不勝之時則死。

【注本經曰﹕腎病者﹐大小腹痛。腎傳之心﹐故心中不便。心傳之肺﹐肺傳之肝﹐故肩項身熱。肝傳之脾﹐故目眶陷也。眞髒脈見﹐搏而絕﹐如指彈石辟辟然。如目不見人﹐腎之精气已絕﹐故立死。其見人者﹐餘气未盡﹐至所不勝之時而死﹐謂當死於日昃。腎爲生气之原﹐生气絕於下﹐故死之更速也。】

眞肝脈至中外急﹐如循刀刃﹐責責然如按琴瑟弦﹐色靑白不澤﹐毛折乃死。眞心脈至堅而搏﹐如循薏苡子累累然﹐色赤黑不澤﹐毛折乃死。眞肺脈至大而虛﹐如以羽毛中人膚﹐色白赤不澤﹐毛折乃死。眞腎脈至搏而絕﹐如指彈石辟辟然﹐色黑黃不澤﹐毛折乃死。眞脾脈至﹐弱而乍數乍疏﹐色黃靑不澤毛折乃死。諸眞髒脈見者﹐皆死不治也。

【注如循刀刃﹐如按琴瑟弦﹐肝木之象也。如薏苡子﹐如彈石﹐心腎之象也。皆堅勁之極而無柔和之气也。乍數乍疏﹐欲灌不能﹐脾气欲絕之象也。如羽毛中人膚﹐肺气虛散之象也。蓋堅勁虛散﹐皆不得胃气之中和﹐人無胃气則死矣。色靑白不澤﹐赤黑不澤﹐皆兼克賊所勝之色。色生於血脈﹐气將絕故不澤也。夫脈气流經﹐經气歸於肺﹐肺朝百脈﹐輸精於皮毛﹐毛脈合精而後行气於臟腑﹐是臟腑之气欲絕而毛必折焦也。《靈樞經》曰﹕血獨盛則淡滲皮膚﹐生毫毛。又曰﹕經脈空虛﹐血气弱枯。腸胃﹝亻聶﹞辟﹐皮膚薄著。毛腠夭焦﹐予之死期。是皮毛夭折者﹐血气先絕也。】

凡治病察其形气色澤脈之盛衰﹐病之新故﹐乃治之﹐無後其時。

【注五臟乘傳﹐有淺有深﹐而胃气不資﹐有虛有絕﹐故當察其形气色脈﹐宣急治之﹐無後其時而致於死不治也。】

形气相得﹐謂之可治。色澤以浮﹐謂之易已。

【注形气相得﹐病之新也。色澤以浮﹐乘逆淺也。】

形气相失﹐謂之難治。色夭不澤﹐謂之難已。

【注形气相失﹐病之久也。色夭不澤﹐乘傳深也。】

三部九候論

五臟已敗﹐其色必夭﹐夭必死矣。

【注夭﹐死色。言五臟之形气﹐由形髒之資生﹔五色之外榮﹐由五臟之所發。】

必先度其形之肥瘦﹐以調其气之虛實。實則瀉之﹐虛則補之。必先去其血脈而後調之。無問其病﹐以平爲期。

【注肥人者﹐血气充盈﹐膚革堅固﹐其气濇以遲﹐刺此者宜深而畱之。瘦人者﹐皮薄色少﹐血淸气滑﹐易脫於气﹐易損於血﹐刺此者宜淺而疾之。實者﹐邪气盛也。虛者﹐精气奪也。宜瀉者迎而奪之﹐宜補者追而濟之。去血脈者﹐除宛陳也。蓋凡治病必先去其血﹐乃去其所苦。然後瀉有餘﹐補不足﹐無問其病之可否﹐必候其气至和平而後乃出其鍼也。】

形盛脈細﹐少气不足以息者危。形瘦脈大﹐胸中多气者死。形气相得者生。

【注夫形充而脈堅大者順也。形充而脈小以弱者气衰。衰則危矣。《鍼經》曰﹕病而形肉脫﹐气勝形者死﹐形勝气者危。蓋形瘦者﹐正气衰也。脈大者﹐病气進也。胸中多气者﹐气勝形也。气勝形者﹐邪气盛而正气脫也。天之生命﹐所以立形定气﹐形气和平﹐是爲相得。】

瞳子髙者﹐太陽不足。戴眼者﹐太陽已絕。此決死生之要﹐可不察也。

【注夫九鍼九候之道﹐貴在神與气。心藏神而爲陽中之太陽﹐腎爲生气之原而膀胱爲之表裏。是以獨候手足之太陽者﹐太陽主諸陽之气也。瞳子髙者﹐乃太陽之神气不足。蓋手太陽之脈上頰至目銳眥﹐其支者﹐抵鼻至目內眥。虛則經气急而瞳子髙大矣。足太陽之脈﹐起於目內眥系﹐气絕﹐故死必戴眼。𨿽熱手足之經气交相貫通﹐手經之不足﹐緣生气之衰微﹐如生气脫於下﹐手太陽先絕於上矣。故虛於上者宜補之﹐絕於下者爲死證。所謂木敷者其葉發﹐弦敗者其音嘶。】

通評虛實論

尺虛者﹐行步恇然。

【注尺虛者﹐脈气虛於下也。恇﹐虛怯也。陽明之气虛於下﹐則令人行步恇然。蓋身半以下﹐足太陰陽明皆主之。】

刺熱篇

肝熱病者左頰先赤。心熱病者顏先赤。脾熱病者鼻先赤。肺熱病者右頰先赤。腎熱病者頤先赤。

【注五臟之色﹐各有其部﹐肝屬木而位居東方﹐故左頰先赤。顏﹐額也﹐心合火而位居南方﹐故顏先赤。土位中央﹐故脾熱病者鼻先赤。肺屬金而位居西方﹐故右頰先赤。腮下謂之頤﹐腎屬水而位居北方﹐故頤先赤。】

太陽之脈色榮顴骨﹐熱病也。榮未交﹐曰今且得汗﹐待時而已。與厥陰脈爭見者﹐死期不過三日。其熱內連腎﹐少陽之脈色也。

【注太陽之爲病﹐脈浮。見太陽之脈者﹐乃六气之病始在太陽之表陽﹐此外因之熱病也。赤色之榮於顴頰間﹐乃五臟之熱始病气而見於色﹐此內因之熱病也。曰骨者﹐謂尙在內而隱見於皮膚之間。當此之時﹐五臟之榮色尙未與表陽之气相交﹐表陽之熱尙未與五臟之榮气相交。故良工曰﹕病在太陽者﹐可從表汗而解熱。在五臟者﹐病𨿽未發見赤色者刺之﹐名曰治未病。今且得汗﹐是可待時而已矣。若不急從汗解﹐則太陽之熱與髒熱相交而太陽與厥陰之脈爭見者﹐死期不過三日矣。少陽屬腎﹐蓋少陽之气發源於腎﹐故熱病內連腎者﹐少陽之脈色也。】

少陽之脈色榮頰前﹐熱病也。榮未交﹐曰今且得汗﹐待時而已。與少陰脈爭見者死期不過三日。

【注外見少陽之脈﹐少陽之熱病也。色榮頰前﹐腎臟之熱病也。】

頰下逆顴爲大瘕﹐下牙車爲腹滿﹐顴後爲脇痛﹐頰上者膈上也。

【注如頰下之色上逆於顴﹐是腎熱乘肝﹐當爲大瘕泄。如下於牙車﹐是腎熱乘胃﹐當主腹滿。逆於顴後﹐是熱邪乘膽﹐當爲脇痛。】

如逆於頰上者﹐是膈上心肺之分也。蓋言五臟之熱﹐色見於面部而有外邪之熱者﹐當治其未病交爭﹐勿使外內相合而成不救之死證。

評熱病論

諸有水气者﹐微腫先見於目下也。水者﹐陰也﹐目下亦陰也。腹者至陰之所居﹐故水在腹者﹐必使目下腫也。

【注太陰者﹐至陰也。水邪上乘於腹﹐始傷胃而漸及於脾﹐故微腫先見於目下。脾主約束也。】

舉痛論

五臟六腑﹐固盡有部。視其五色﹐黃赤爲熱﹐白爲寒﹐靑黑爲痛﹐此所謂視而可見者也。

【注五臟六腑之气色﹐皆見於面而各有所主之部位。視其五色而可見其病矣。中有熱﹐則色黃赤。寒則血凝泣﹐故面白脫色也。靑黑乃陰寒凝滯之色﹐故爲痛。】

痿論

痿病﹐肺熱者色白而毛敗﹐心熱者色赤而絡脈溢﹐肝熱者色黃而爪枯﹐脾熱者色黃而肉蠕動﹐腎熱者色黑而齒槁。

【注痿病之因﹐皆因五臟熱而津液竭﹐不能榮養於筋脈骨肉﹐是以有因肺熱葉焦致五臟熱而成痿者﹐有因悲思內傷勞倦外熱致精血竭而髒气熱者﹐皆當診之於形色也。爪者筋之應﹐齒者骨之餘。】

大奇論

脈至如頹土之狀﹐按之不得﹐是肌气予不足也。五色先見黑﹐白壘發死。

【注頹土﹐傾頹之頑土也。脾主肌肉﹐如頹土而按之不得者﹐無來去上下之象﹐是肌气受所予之不足也。土位中央﹐而分主於四季﹐當五色具見而先主黃﹐若五色之中而先見黑﹐是土敗而水气乘之矣。壘﹐葛屬﹐葛色白而發於春。白壘將發﹐木气旺而頹土之气絕矣。】

脈解篇

所謂面黑如地色者﹐秋气內奪﹐故變於色也。

【注秋時陰气正出﹐則內奪其所藏之陰。陰气上乘﹐故面黑如地色也。】

皮部論

陽明之陽﹐名曰害蜚。上下同法。視其部中有浮絡者﹐皆陽明之絡也。其色多靑則痛﹐多黑則痺﹐黃赤則熱﹐多白則寒。五色皆見﹐則寒熱也。絡盛則入客於經。陽主外﹐陰主內。

【注陽明之陽絡﹐名曰害蜚。蜚﹐飛動也。陽明者﹐午也。爲盛陽之時﹐如萬物之飛動。陽盛而陰气加之﹐有害於飛﹐故名害蜚。上下同法﹐謂手足二經皆同此法。部中﹐皮之分部中也。夫邪之中人﹐始於皮膚﹐次於絡脈﹐畱而不去則傳捨於經。故視其皮部之浮絡﹐多靑則痛﹐多黑則痺﹐黃亦則熱﹐多白則寒。五色皆見﹐則爲寒熱。絡盛而不瀉其邪﹐則入客於經矣。在陽明之部分﹐則爲陽明之病。在少陽之部分﹐則爲少陽之病。在三陰之部分﹐則爲三陰之病。見於皮膚間者爲絡﹐爲陽而主外﹔絡於筋骨者爲經﹐爲陰而主內。蓋在陽者可從外解﹐在陰者則內入而捨於臟腑矣。】

經絡論

黃帝曰﹕夫絡脈之見﹐其五色各異﹐靑黃赤白黑不同。其故何也﹖岐伯對曰﹕經有常色﹐而脈絡無常變也。

【注言絡脈之五色各異﹐而爲痛﹑痺﹑寒﹑濕之證者﹐其故何也﹖蓋經脈有五行之常色﹐絡脈則隨四時之變而無常也。】

帝曰﹕經之常色何如﹖岐伯曰﹕心赤﹐肺白﹐肝靑﹐脾黃﹐腎黑﹐皆亦應其經脈之色也。

【注經謂十二經脈。五臟具五色﹐亦皆應其經脈而爲靑黃赤白黑之常色。】

帝曰﹕絡之陰陽亦應其經乎﹖岐伯曰﹕陰絡之色應其經﹐陽絡之色變無常﹐隨四時而行也。

【注帝言經脈應五臟而成五色﹐絡脈之陰陽亦應其經乎﹖陰絡者﹐六陰經之絡﹐應五臟之經﹐各有常色而不變。陽絡者﹐六陽經之絡﹐合六腑之陽﹐隨四時之春靑﹑夏赤﹑秋白﹑冬黑﹐並爲變易者也。此皆五行四時之常色﹐謂之無病。若四時之中﹐五臟之絡見靑黑爲寒﹐見黃赤則爲熱矣。】

寒多則凝泣﹐凝泣則靑黑﹔熱多則淖澤﹐淖澤則黃赤。此皆常色﹐謂之無病。五色具見者﹐謂之寒熱。

【注凝泣﹑淖澤﹐謂絡中之血气。】

方盛衰論

是以切陰不得陽﹐診消亡。得陽不得陰﹐守學不湛。知左不知右﹐知右不知左﹐知上不知下﹐知先不知後﹐故治不久。知醜﹐知善﹐知病﹐知不病﹐知髙﹐知下﹐知坐﹐知起﹐知行﹐知止。用之有紀﹐診道乃具﹐萬世不殆﹐起所有餘﹐知所不足。

【注持診之道﹐有陰陽逆從﹐有左右前後上下之診論﹐在脈要精微篇中。醜善﹐脈証之有善惡也。有餘之病則起而行﹐不足之病多坐而臥。知起之所爲有餘﹐則知所以不足。蓋知此卽可以知彼﹐知一卽可以知十也。】

度事上下﹐脈事因格﹐是以形弱气虛死。形气有餘﹐脈气不足死﹔脈气有餘﹐形气不足生。

【注事謂通變也。上下者﹐气之通於天﹐病之變化也。先度其上下之通變﹐因而窮究其脈之通變﹐是以形弱气虛者死。此又無論其脈之平與不平﹐度其形气而知其死也。形气有餘﹐脈气不足者死﹔脈气有餘﹐形气不足者生。是當以形證脈气通變審之﹐而後可必其死生也。】

是以診有大方﹐坐起有常。出入有行﹐以轉神明。必淸必靜﹐上觀下觀。司八正邪﹐別五中部。按脈動靜﹐循尺滑濇寒溫之意。視其大小﹐合之病能。逆從以得﹐復知病名。診可十全﹐不失人情。故診之或視息視意﹐故不失條理。道甚明察﹐故能長久。不知此道﹐失經絕理。亡言妄期﹐此謂失道。

【注轉神明者﹐運己之神以候彼之气也。上觀下觀者﹐若視深淵﹐若視浮雲也。八正﹐日月星辰﹑四時之气也。別五部中﹐先別五臟之脈也。按脈動靜﹐候其浮沈遲數也。循尺滑濇寒溫之意﹐謂脈滑者﹐尺之皮膚亦滑﹐脈濇者﹐尺之皮膚亦濇。尺膚滑其淖澤者風也﹐尺膚濇者風痺也﹐尺膚熱其脈甚躁者病溫也﹐尺膚寒其脈小者泄少气﹐尺膚炬然先熱後寒者﹐寒熱也﹔尺膚先寒﹐久之而熱者﹐亦寒熱也。故善調尺者不待於寸﹐善調脈者不待於色﹐能參合而行之者﹐可以爲上工也。視其脈之大小﹐合之病能。病能者﹐奇恆之病也。逆從者﹐神轉不回﹐回則不轉也。苟能正其病名﹐而後診可十全﹐不失其人情矣。視息者﹐候呼吸之往來﹐脈之去至也。視意者﹐閉戶塞牖﹐系之病者﹐數問其情以從其意。得神者昌﹐失神者亡。亡言者﹐亡妄之言。不知診道﹐妄與生死之期。此失經絕理﹐是謂失道矣。】

解精微論

夫心者﹐五臟之專精也﹐目者其竅也﹐華色者其榮也。是以人有徳也則气和於目﹐有亡憂知於色。

【注五臟主藏精者也。心者五臟六腑之主﹐故爲五臟之專精。心開竅於目﹐故目者心之竅。五臟生成篇曰﹕心之合脈也﹐其榮色也﹐其主腎也。故華於色者﹐心之榮也。有徳者見於色﹐而知心气之和也。】

靈樞經

九鍼十二原篇

觀其色﹐察其目﹐知其散復。一其形﹐聽其動靜﹐知其邪正。

【注此言上工觀五色於目。知色之散復﹐卽知病之散復矣。知其邪正者﹐知論虛邪與正邪之風也。】

邪气臟腑病形篇

黃帝問於岐伯曰﹕余聞之﹐見其色﹐知其病﹐名曰明﹔按其脈﹐知其病﹐命曰神﹔問其病﹐知其處﹐命曰工。余願聞見而知之﹐按而得之﹐問而極之﹐爲之柰何﹖岐伯曰﹕夫色脈與尺之相應也﹐如鼓桴影響之相應也﹐不得相失也。此亦本末根葉之出候也﹐故根死則葉枯矣。色脈形肉﹐不得相失也﹐故知一則爲工﹐知二則爲神﹐知三則神且明矣。黃帝曰﹕願卒聞之﹗岐伯答曰﹕色靑者﹐其脈弦也。赤者﹐其脈鉤也。黃者﹐其脈代也。白者﹐其脈毛。黑者﹐其脈石。見其色而不得其脈﹐反得其相勝之脈﹐則死矣﹔得其相生之脈﹐則病已矣。

【注夫精明五色者﹐气之華也﹐乃五臟五行之神气而見於色也。脈者﹐榮血之所循行也。尺謂脈外之气血﹐循手陽明之絡而變見於尺膚﹐脈內之血气﹐從手太陰之經而變見於尺寸﹐此皆胃腑五臟所生之气血﹐本末根葉之出候也。形肉謂尺膚也﹐知色﹑脈與尺之三者﹐則神且明矣。靑黃赤白黑﹐五臟五行之气色也。弦鉤代毛石﹐五臟五行之脈象也﹐如影響之相應者也。故色靑者其脈弦﹐色赤者其脈鉤﹐見其色而得脈之相應﹐獨坤道之順承天也。如色靑而反見毛脈﹐色赤而反見石脈﹐此陰陽五行之反勝故死。如色靑而得石脈﹐色赤而得代脈﹐此色生於脈﹐陽生於陰﹐得陽生陰長之道﹐故其病已矣。】

經脈篇

手太陰气絕則皮毛焦。太陰者﹐行气溫於皮毛者也。故气不榮則皮毛焦﹐皮毛焦則津液去皮節﹐津液去皮節者則爪枯毛折。毛折者則毛先死。丙篤丁死﹐火勝金也。

【注手太陰之气主皮毛﹐是以太陰气絕則皮毛焦。手太陰主气﹐气主燻膚澤毛﹐故太陰者﹐行气溫於皮毛者也。是以气不榮﹐則皮毛焦。津液隨三焦出气以溫肌肉﹐淖澤於骨節﹐潤澤於皮膚﹐气不榮則津液去皮節﹐津液去皮節則爪枯毛折矣。毛先死者﹐手太陰之气先絕於外。丙篤丁死﹐肺臟之气死於內也。】

手少陰气絕則脈不通﹐脈不通則血不流﹐血不流則髦色不澤。故其面黑如漆柴者﹐血先死。壬篤癸死﹐水勝火也。

【注心主血脈﹐故手少陰气絕﹐則脈不通﹐脈隨气行者也。脈不通則血不流﹐血隨脈气流行者也。夫心之合脈也﹐其榮色也。髦者血气之所生也﹐故血脈不流﹐則髦色不澤﹐面如漆柴。少陰气絕﹐則血先死。壬篤癸死﹐心臟之火气滅也。】

足太陰气絕者則脈不榮肌肉。唇舌者肌肉之本也﹐脈不榮則肌肉軟。肌肉軟則肉萎人中滿﹐人中滿則唇反。唇反者﹐肉先死。甲篤乙死﹐木勝土也。

【注足太陰之气生於脾﹐脾藏榮而外主肌肉﹐是以太陰气絕則脈不榮肌肉矣。脾開竅於口﹐主爲衛使之迎糧﹐故唇舌爲肌肉之本。脈不榮﹐則肉萎唇反﹐太陰之生气絕於外也。甲篤乙死﹐脾臟之气死於內也。】

足少陰气絕則骨枯。少陰者冬脈也﹐伏行而濡骨髓者也。故骨不濡則肉不能著也。骨肉不相親則肉軟卻﹐肉軟卻故齒長而垢發無澤。發無澤者﹐骨先死。戊篤己死﹐土勝水也。

【注足少陰之气主骨﹐故气絕則骨枯。冬脈者﹐謂五臟之脈气合四時﹐而外濡於皮肉筋骨者也。夫溪骨屬骨﹐肉本於骨也。故骨不濡﹐則肉不能著於骨﹐而骨肉不相親矣。骨肉不相親﹐則骨气外脫而齒長且垢矣。夫腎主藏精而化血。發者血之餘也﹐發無澤者﹐腎臟之精气絕﹐而骨先死矣。】

足厥陰气絕﹐則筋絕。厥陰者﹐肝脈也。肝者﹐筋之合也。筋者聚於陰器而脈絡於舌本也。故脈弗榮則筋急﹐筋急則引舌與卵。故唇靑﹑舌捲﹑卵縮﹐則筋先死。庚篤辛死﹐金勝木也。

【注足厥陰之气主筋﹐故气絕則筋絕。厥陰肝脈也﹐肝者筋之合﹐謂厥陰之气合於肝脈﹐肝臟之气合於筋也。聚於陰器者﹐筋气之會於宗筋也。筋聚於陰器而絡於舌本﹐故脈不榮於筋﹐則筋急而舌捲﹑卵縮矣。厥陰气絕﹐則筋先死。庚篤辛死﹐金勝木而肝臟之木气絕也。】

五陰气俱絕則目系轉﹐轉則目運。目運者爲志先死。志先死﹐則一日半死矣。

【注心系上系於目系﹐目系轉者﹐心气將絕也。火之精爲神﹐水之精爲志。神生於精﹐火生於水﹐故志死而神先絕。所謂生則俱生急卽俱死也。天一生水﹐地二生火。一日半者﹐一二日之間陰陽水火之气﹐終於天地始生之數也。】

六陽气絕﹐則陰與陽相離﹐離則腠理發泄﹐絕汗乃出﹐故旦占夕死﹐夕占旦死。

【注三陽之气﹐根於陰而出於陽。是以六陽將絕﹐則陰與陽相離矣。離則陽气外脫﹐腠理發泄﹐絕汗乃出﹐而陽气終也。三陽者﹐應天之气﹐是以旦占夕死﹐夕占旦死﹐不能終天運之一周。】

凡診絡脈﹐脈色靑則寒且痛﹐赤則有熱。胃中寒﹐手魚之絡多靑矣。胃中有熱﹐魚際絡赤。其暴黑者﹐畱久痺也。其有赤﹑有黑﹑有靑者﹐寒熱气也。其靑短者﹐少气也。凡刺寒熱者﹐皆多血絡﹐必間日而一取之﹐血盡乃止﹐乃調其虛實。其靑而短者﹐少气甚者﹐瀉之則悶﹔悶甚則僕不得言﹐悶則急坐之也。

【注凡診絡脈﹐脈色靑則寒﹐赤則有熱﹐蓋浮絡之血气皆見於皮之部也。胃中寒﹐手魚之絡多靑﹐胃中熱﹐魚際絡赤﹐蓋皮絡之气血﹐本胃腑所生﹐從手陽明少陽注於尺膚而上魚也。气者﹐三陰三陽之气﹐胃腑之所生也。少气甚者﹐瀉之則悶﹐气益虛而不能行於外也。悶甚則僕﹐不能言者﹐謂陰陽六气生於胃腑水谷之精﹐而本於先天之水火也。少陰之气厥於下﹐則僕而不得言﹐故悶則急坐之﹐以啟少陰之气﹐如緩帶被髮大杖重履而步之一法也。】

師傳篇

黃帝曰﹕本髒以身形肢節腘肉﹐候五臟六腑之小大焉。今夫王公大人臨朝卽位之君而問焉﹐誰可捫循之而後答乎﹖岐伯曰﹕身形肢節者﹐臟腑之蓋也﹐非面部之閱也。黃帝曰﹕五臟之气閱於面者﹐余已知之矣﹐以肢節知而閱之柰何﹖岐伯曰﹕五臟六腑者﹐肺爲之蓋﹐巨肩陷咽﹐候見其外。黃帝曰﹕善﹗岐伯曰﹕五臟六腑﹐心爲之主﹐缺盆爲之道。﹝骨舌﹞骨有餘﹐以候﹝骨曷﹞骭。黃帝曰﹕善﹗岐伯曰﹕肝者主爲將﹐使之候外。欲知堅固﹐視目小大。黃帝曰﹕善﹗岐伯曰﹕脾者主爲衛﹐使之迎糧﹐視唇舌好惡以知吉凶。黃帝曰﹕善﹗岐伯曰﹕腎者主爲外使之遠聽﹐視耳好惡以知其性。黃帝曰﹕善﹗願聞六腑之候。岐伯曰﹕六腑者﹐胃爲之海﹐廣骸﹐大頸﹐張胸﹐五穀乃容。鼻隧以長﹐以候大腸。唇厚人中長以候小腸。目下果大﹐其膽乃橫。鼻孔在外﹐膀胱漏泄。鼻柱中央起﹐三焦乃約。此所以候六腑者也。上下三等﹐髒安乃良矣。

【注此言望而知之﹐斯可謂國士也。夫人生於地﹐懸命於天﹐天地合气﹐命之曰人。在天主气﹐在地成形﹐此天之生命﹐所以立形定气﹐而視壽夭者必明乎此。是以五臟之气見於色﹐臟腑之體應乎形﹐旣能閱於面而知五臟之气﹐又當閱其形以知臟腑之形﹐知气知形﹐斯可謂望知之神。﹝骨曷﹞骭﹐胸骨也。肝乃將軍之官﹐故主爲將。脾乃轉運之官﹐故主爲衛。腎開竅於耳﹐故主爲外﹐言其聽之遠也。堅固者﹐五臟之有堅脆也。吉凶者﹐髒安則吉﹐髒病則凶也。性者﹐五臟有端正偏傾之性也。鼻乃肺之竅﹐大腸者肺之腑﹐故鼻以候大腸。口乃脾之竅﹐小腸受盛脾胃之濁而上屬於胃﹐故唇與人中以候小腸。目乃肝之竅故目下以候膽。膀胱者﹐津液之腑﹐气化則出。鼻孔在外﹐謂鼻孔之气出在外﹐則膀胱漏泄﹐蓋上竅通而下竅泄也。三焦者﹐決瀆之官﹐水道出焉。气約則止﹐不約則遺。鼻柱中央起者﹐謂鼻之吸气從中央而起﹐則三焦乃約。蓋上气吸入則下約﹐上气呼出則下通﹐上下開闔之相應也。此言臟腑之形外內相應者﹐亦由气之所感也﹐謂天地人三部之相等也。】

五閱五使篇

黃帝問於岐伯曰﹕余聞刺有五官五閱﹐以觀五气。五气者﹐五臟之使也﹐五時之副也。願聞其五使當安出﹖岐伯曰﹕五官者﹐五臟之閱也。黃帝曰﹕願聞其所出﹐令可爲常。岐伯曰﹕脈出於气口﹐色見於明堂。五色更出以應五時﹐各如其髒﹐經气入髒﹐必當治裏。

【注言五臟之气﹐外見於五色﹐上通於五竅﹐五色更出以應五時﹐各如其髒﹐此從內而應於外也。如從外而內﹐是當皮而絡﹐絡而脈﹐脈而經﹐經而髒﹐故曰經气入髒﹐必當治裏。夫色見於皮膚﹐五臟之气見於色者﹐蓋亦從經脈而出於皮膚﹐故曰五脈安出﹐五色安見。】

帝曰﹕善﹗五色獨決於明堂乎﹖岐伯曰﹕五官已辧﹐闕庭必張﹐乃立明堂。明堂廣大﹐蕃蔽見外﹐方壁髙基﹐引垂居外﹐五色乃治。平博廣大﹐壽中百歲。見此者刺之必已。如是之人者﹐血气有餘﹐肌肉堅致﹐故可苦以鍼。

【注此論五臟之气﹐應土基之博厚也。闕庭﹐天庭也。明堂﹐王者聽政之堂﹐猶天闕在上﹐王宮在下也。蕃蔽者﹐頰側耳門之間﹐猶明堂之藩屏也。方壁髙基者﹐四方之墻壁堅固﹐而地基髙厚也。引垂居外者﹐邊陲在外﹐爲中土之保障也。此土基之平博廣大﹐以配五色之潤澤髙明﹐如是者天地交而二气亨﹐壽必中百歲而去。】

黃帝曰﹕願聞五官。岐伯曰﹕鼻者肺之官也﹐目者肝之官也﹐口唇者脾之官也﹐舌者心之官也﹐耳者腎之官也。黃帝曰﹕以官何候﹖岐伯曰﹕以候五臟。故肺病者喘息鼻張﹐肝病者眥靑﹐脾病者唇黃﹐心病者舌捲短顴赤﹐腎病者顴與顏黑。

【注官之爲言司也﹐所以聞五臭﹐別五色﹐受五穀﹐知五味﹐聽五音﹐乃五臟之气外應於五竅﹐而五竅之各有所司也。五官者﹐五臟之閱也﹐閱其五官之色證﹐則知五臟之病矣。】

黃帝曰﹕五脈安出﹐五色安見﹐其常色殆者何如﹖岐伯曰﹕五官不辧﹐闕庭不張﹐小其明堂。蕃蔽不見﹐又埤其墻。墻下無基﹐垂角去外。如是者𨿽平常殆﹐況加病哉﹗

【注此言土基埤薄者﹐其常色亦殆。蓋人秉天地之气以生﹐得博厚髙明而後能悠久。】

黃帝曰﹕五色之見於明堂﹐以觀五臟之气。左右髙下﹐各有形乎﹖岐伯曰﹕五臟之在中也﹐各以次捨﹐左右上下﹐各如其度也。

【注明堂者﹐鼻也。五臟次於中央﹐六腑挾其兩側。言五色見於明堂﹐而臟腑之气各有所次之部位。】

逆順肥瘦篇

黃帝曰﹕願聞人之白﹑黑﹑肥﹑瘦﹑小﹑長﹐各有數乎﹖岐伯曰﹕年質壯大﹐血气充盈。膚革堅固﹐因加以邪。刺此者深而畱之﹐此肥人也。廣肩腋﹐項肉薄﹐皮厚而黑色﹐唇臨臨然﹐其血黑以濁﹐其气濇以遲。其爲人也﹐貪於取與。刺此者深而畱之﹐多益其數也。

【注廣肩腋者﹐廣闊於四旁也。項乃太陽之所主﹐項肉薄而皮厚黑色者﹐太陽之水气盛也。唇乃脾土之外候﹐臨臨然者﹐土气厚大也。黑者水之色﹐血黑以濁者﹐精水之重濁也。气濇以遲者﹐肌肉厚而气道滯也。夫太過則能與﹐不及則貪取﹐貪於取與者﹐不得中和之道﹐過猶不及也。】

黃帝曰﹕刺瘦人柰何﹖岐伯曰﹕瘦人者﹐皮薄色少﹐肉廉廉然﹐薄唇輕言﹐其血淸气滑﹐易脫於气﹐易損於血。刺此者淺而疾之。

【注皮薄色少﹐秉天气之不足也。肉廉廉而瘦潔﹐薄唇輕言﹐秉地气之不足也。血淸者水淸淺也。气滑者肌肉薄而气道滑利也。】

黃帝曰﹕刺常人柰何﹖岐伯曰﹕視其白黑各爲調之。其端正惇厚者﹐其血气和調。刺此者無失常數也。

【注黑白者水天之色也。端正惇厚者﹐坤之徳也。此得天地平和之气﹐故其血气和調也。常數者﹐天地之常數也。蓋以人應天地之气﹐而鍼合天地人之數也。】

黃帝曰﹕刺壯士眞骨者柰何﹖岐伯曰﹕刺壯士﹐眞骨堅肉緩節監監然﹐此人重則气濇血濁。刺此者深而畱之﹐多益其數。勁則气滑血淸。刺此者淺而疾之。

【注先天之眞元藏於腎﹐而腎主骨。天眞完固而後骨肉充滿。眞骨堅肉緩節監監者﹐筋骨和而肌肉充也。監監者﹐卓立而不倚也。其人重濁﹐則气濇血濁﹔其人輕勁﹐則气滑血淸。蓋元眞者乃混然之气﹐已生之後而有輕重髙下之分焉。深而畱之﹐淺而疾之﹐導其气出入於外內也。】

五變篇

黃帝曰﹕人之善病風厥漉汗者﹐何以候之﹖少兪答曰﹕肉不堅﹐腠理疏﹐則善病風。黃帝曰﹕何以候肉之不堅也﹖少兪答曰﹕腘肉不堅而無分理。理者粗理﹐粗理而皮不致者腠理疏﹐此言其渾然者。

【注言皮不致密﹐肉理粗疏﹐致風邪厥逆於內而爲漉漉之汗。蓋津液充於皮腠之間﹐皮潰理疏﹐則津泄而爲汗矣。委中﹐太陽之部分也。蓋太陽之气主於皮膚﹐如腘肉不堅﹐而無分理。無分理者粗理也﹐粗理而皮不致密﹐則腠理疏而渾然汗出矣。】

黃帝曰﹕人之善病消癉者﹐何以候之﹖少兪答曰﹕五臟皆柔弱者﹐善病消癉。黃帝曰﹕何以知五臟之柔弱也﹖少兪答曰﹕夫柔弱者必有剛彊﹐剛彊多怒﹐柔者易傷也。黃帝曰﹕何以候柔弱之與剛彊﹖少兪答曰﹕此人薄皮膚而目堅固以深者﹐長衝直揚其心剛﹐剛則多怒﹐怒則气上逆﹐胸中蓄積﹐血气逆畱﹐臗皮充肌﹐血脈不行﹐轉而爲熱﹐熱則消肌膚﹐故爲消癉。此言其人暴剛而肌肉弱者也。

【注消癉者﹐癉熱而消渴消瘦也。邪气臟腑篇曰﹕五臟之脈微小爲消癉。蓋五臟主藏精者也。五臟皆柔弱﹐則津液竭而善病消癉矣。夫形體者﹐五臟之外合也。薄皮膚而肌肉弱﹐則五臟皆柔弱矣。夫柔弱者﹐必有剛彊﹐謂形質弱而性气剛也。故此人薄皮膚而目堅固以深者﹐其气有長衝直揚之勢﹐其心剛﹐剛則多怒﹐怒則气上逆而血積於胸中﹐气逆畱則充寒於肌肉﹐血蓄積則脈道不行﹔血气畱積﹐轉而爲熱﹐熱則消肌膚﹐故爲消癉。此言其人暴剛而肌肉弱者也。蓋肌肉弱則五臟皆柔﹐暴剛則多怒而气上逆矣。】

黃帝曰﹕人之善病寒熱者﹐何以候之﹖少兪答曰﹕小骨弱肉者﹐善病寒熱。黃帝曰﹕何以候骨之小大﹐肉之堅脆﹐色之不一也﹖少兪答曰﹕顴骨者﹐骨之本也。顴大則骨大﹐顴小則骨小。皮膚薄則其肉無﹝月囷﹞﹐其臂懦懦然﹐其地色殆然﹐不與其天同色﹐污然獨異﹐此其候也。然後臂薄者其髓不滿﹐故善病寒熱也。

【注腎主骨﹐顴者腎之外候也。故顴骨爲骨之本﹐顴大則周身之骨皆大﹐顴小則知其骨小也。﹝月囷﹞者肉之脂標也。懦懦﹐柔弱也。臂薄者﹐股肱之大肉不丰也。地色者﹐地閣之色殆不與天庭同色﹐此土气之卑污也。髓者﹐骨之充也﹐骨小則其髓不滿矣。夫在外者皮膚爲陽﹐筋骨爲陰﹐骨小皮薄﹐則陰陽兩虛矣。陽虛則生寒﹐陰虛則發熱﹐故其人骨小皮薄者﹐善病寒熱也。】

黃帝曰﹕何以候人之善病痺者﹖少兪答曰﹕粗理而肉不堅者善病痺。黃帝曰﹕痺之髙下有處乎﹖少兪答曰﹕欲知其髙下者﹐各視其部。

【注理者肌肉之文理﹐如粗疏而不致密﹐則邪畱爲痺。夫皮脈肉筋骨﹐五臟之分部也。痺論曰﹕風寒濕三气雜至合而爲痺。以冬遇此者爲骨痺﹐以春遇此者爲筋痺﹐以夏遇此者爲脈痺﹐以至陰遇此者爲肌痺﹐以秋遇此者爲皮痺。故各視其部﹐則知痺之髙下。蓋心肺之痺在髙﹐肝腎脾痺在下也。】

黃帝曰﹕人之善病腸中積聚者﹐何以候之﹖少兪答曰﹕皮膚薄而不澤﹐肉不堅而淖澤﹐如此則腸胃惡。惡則邪气畱止積聚﹐乃傷脾胃之間﹐寒溫不次﹐邪气稍至﹐稸積畱止﹐大聚乃起。

【注皮膚薄而气不充身澤毛﹐肉不堅而津液不能淖澤﹐如此則腸胃惡。蓋津液血气﹐腸胃之所生也﹐惡則邪气畱止而成積聚﹐乃傷脾胃之間﹐若再飲食之寒溫不節﹐邪气稍至﹐卽稸積而大聚乃起。夫腸乃肺之合而主皮主气﹐胃乃脾之合而主肉主津﹐故皮膚薄而肉不堅﹐則气不充而津液不淖澤矣。气不充而液不澤﹐則毫毛開而腠理疏﹐疏則邪气畱止﹐漸澑於腸胃之間而成積聚矣。】

本髒篇

心小則安﹐邪弗能傷﹐易傷以憂﹔心大則憂不能傷﹐易傷於邪。心髙則滿於肺中﹐悗而善忘﹐難開以言﹔心下則髒外﹐易傷於寒﹐易恐以言。心堅則髒安守固﹐心脆則善病消癉熱中﹔心端正則和利難傷﹐心偏傾則操持不一﹐無守司也。

【注心小則神气收藏﹐故邪弗能害﹐易傷以憂也。心大則神旺而憂不能傷﹐神气外弛﹐故易傷於邪也。肺者心之蓋﹐故心髙則滿於肺中。在心主言﹐在肺主聲﹐滿則心肺之竅閉塞﹐故悶而善忘﹐難開以言也。經云﹕心部於表。故心下則髒外﹐易傷於寒﹐易恐以言也。心堅則髒安守固﹐心脆則善病消癉熱中。蓋以五臟主藏精者也﹐五臟脆弱則津液微薄﹐故皆成消癉。心正則精神和利﹐而邪病難傷。心偏傾則操持不一﹐無守司也。】

肺小則少飲﹐不病喘喝﹔肺大則多飲﹐善病胸痺喉痺逆气。肺髙則上气肩息咳﹔肺下則居賁迫肺﹐善脇下痛。肺堅則不病咳上气﹔肺脆則苦病消癉易傷。肺端正則和利難傷﹔肺偏傾則胸偏痛也。

【注肺主通調水道﹐故小則少飲﹐大則多飲。肺居胸中﹐開竅於喉﹐以司呼吸﹐故小則不病喘喝﹐大則善病胸痺喉痺。肺主气﹐故髙則上气息肩而咳也。賁乃胃脘之賁門﹐在胃之上口﹐肺下則居賁間而胃脘迫肺﹐血脈不通﹐故脇下痛。脇下乃肺脈所出之雲門﹑中府處也。肺堅則气不上逆而咳﹐肺脆則苦病消癉而肺易傷也。肺藏气﹐气捨魄﹐肺端正則神志和利﹐邪不能傷﹐肺偏傾則胸偏痛也。】

肝小則髒安﹐無脇下之痛﹔肝大則逼胃迫咽﹐迫咽則苦膈中且脇下痛。肝髙則上支賁切脇﹐悗爲息賁﹔肝下則逼胃脇下空﹐脇下空則易受邪。肝堅則髒安難傷﹔肝脆則善病消癉易傷。肝端正則和利難傷﹔肝偏傾則脇下痛也。

【注肝居脇下﹐小則髒安而無脇下之痛。肝居胃之左﹐故大則逼胃﹐而胃脘上迫於咽也。肝在膈之下﹐故大則苦於膈中﹐且脇下痛。肝脈貫膈上注肺﹐故髙則上支賁切脇﹐悗爲息賁。肝居胃旁﹐故下則逼胃而脇下空﹐空則易受於邪﹐蓋脇乃邪正出入之樞部。肝堅則髒安難傷﹐肝脆則善病消癉而易傷也。肝藏血﹐血捨魂﹐端正則神志和利﹐偏傾則脇痛也。】

脾小則髒安﹐難傷於邪也﹔脾大則苦腠﹝月少﹞而痛﹐不能疾行。脾髙則﹝月少﹞引季脇而痛﹔脾下則下加於大腸﹐下加於大腸則髒苦受邪。脾堅則髒安難傷﹔脾脆則善病消癉易傷。脾端正則和利難傷﹔脾偏傾則善滿善脹也。

【注脾爲中土而主於四旁﹐故小則髒安而難傷於邪。脾居於腹﹐在脇骨之﹝月少﹞﹐故大則苦腠﹝月少﹞而痛。脾主四肢﹐故不能疾行。脇在﹝月少﹞之上﹐故髙則﹝月少﹞引季脇而痛﹐下則加於大腸而髒苦受邪﹐蓋髒虛其本位也。脾堅則髒安難傷﹐脾脆則善病消癉而易傷也。脾藏意﹐意捨榮﹐端正則神志和利﹐偏傾則善滿善脹也。】

腎小則髒安難傷﹔腎大則善病腰痛﹐不可以俯仰﹐易傷於邪。腎髙則苦背膂痛﹐不可以俯仰﹔腎下則腰尻痛﹐不可以俯仰﹐爲狐疝。腎堅則不病腰背痛﹔腎脆則苦病消癉易傷。腎端正則和利難傷﹔腎偏傾則苦腰尻痛也。

【注夫髒者﹐藏也。故小則髒安難傷﹐大則善病腰痛﹐腰乃腎之腑也。夫腰脊者﹐身之大關節也﹐故腰痛﹑背膂痛﹑腰尻痛﹐皆不可以俯仰。腎附於腰脊間﹐故病諸痛也。狐疝者﹐偏有大小﹐時時上下。狐乃陰獸﹐善變化而藏。睪丸上下﹐如狐之出入無時﹐此腎臟之疝也。腎堅則不病腰背痛﹐脆則苦病消癉而易傷也。腎藏精﹐精含志﹐髒體端正則神志和利而難傷﹐偏傾則苦腰尻痛也。】

赤色小理者心小﹐粗理者心大﹔無﹝骨曷﹞骭者心髙﹐﹝骨曷﹞骭小短舉者心下﹔﹝骨曷﹞骭長者心下堅﹐﹝骨曷﹞骭弱小以薄者心脆﹔﹝骨曷﹞骭直下不舉者心端正﹐﹝骨曷﹞骭倚一方者心偏傾也。

【注小理者﹐肌膚之文理細密﹔粗理者﹐肉理粗疏。大肉﹝月囷﹞脂﹐五臟所生也。故候肉理之粗細﹐卽知髒形之大小。﹝骨曷﹞骭﹐胸下蔽骨也。﹝月囷﹞肉﹐本於臟腑募原之精津以資生。募原者﹐臟腑之膏肓也。五臟所藏之精液溢於膏肓﹐而外養於﹝月囷﹞肉﹐是以五臟病者﹐大肉陷下﹐破﹝月囷﹞脫肉也。】

白色小理者肺小﹐粗理者肺大﹔巨肩反膺陷喉者肺髙﹐合腋張脇者肺下﹔好肩背厚者肺堅﹐肩背薄者肺脆﹔背膺厚者肺端正﹐脇偏疏者肺偏傾也。

【注肺居肩膺之內﹐脇腋之上。故視其肩背膺腋﹐卽知肺之髙﹑下﹑堅﹑脆﹑端﹑傾。】

靑色小理者肝小﹐粗理者肝大﹔廣胸反骹者肝髙﹐合脇兔骹者肝下﹔胸脇好者肝堅﹐脇骨弱者肝脆﹔膺腹好相得者肝端正﹐脇骨偏舉者肝偏傾也。

【注骹者﹐胸脇交分之扁骨。內膈﹐前連於胸之鳩尾﹐旁連於脇﹐後連於脊之十一椎。肝在膈之下﹐故廣胸反骹者肝髙﹐合脇兔骹者肝下。兔者骨之藏伏也。肝脈下循於腹之章門﹐上循於膺之期門。在內者從肝別貫膈﹐故膺腹好相得者肝端正﹐脇骨偏舉者肝偏傾也。】

黃色小理者脾小﹐粗理者脾大﹔揭唇者脾髙﹐唇下縱者脾下﹔唇堅者脾堅﹐唇大而不堅者脾脆﹔唇上下好者脾端正﹐唇偏舉者脾偏傾也。

【注唇者脾之候﹐故視唇之好惡﹐以知脾臟之吉凶。】

黑色小理者腎小﹐粗理者腎大﹔髙耳者腎髙﹐耳後陷者腎下﹔耳堅者腎堅﹐耳薄不堅者腎脆﹔耳好前居牙車者腎端正﹐耳偏髙者腎偏傾也。凡此諸變者﹐持則安﹐減則病也。

【注耳者腎之候﹐故視耳之好惡以知腎臟之髙下偏正。凡此諸變﹐神志能持則安﹐減則病矣。】

五臟六腑﹐邪之舍也。五臟皆小者少病﹐苦焦心﹐大愁憂﹔五臟皆大者﹐緩於事﹐難使以憂。五臟皆髙者﹐好髙舉措﹔五臟皆下者﹐好出人下。五臟皆堅者無病﹔五臟皆脆者不離於病。五臟皆端正者和利得人心﹔五臟皆偏傾者﹐邪心而善盜﹐不可以爲人平﹐反復言語也。

【注五臟所以藏精神血气魂魄志意者也﹐故小則血气收藏而少病。小則神志畏怯﹐故苦焦心大憂愁也。五臟皆大者﹐神志充足﹐故緩於事﹐難使以憂。五臟皆髙者﹐好髙舉措﹔五臟皆下者﹐好出人下。此皆因形而情志隨之﹐和於中則著於外﹐故得人心也。善盜者貪取之小人﹐語言反復﹐不可以爲平正之人。】

肺合大腸﹐大腸者皮其應。心合小腸﹐小腸者脈其應。肝合膽﹐膽者筋其應。脾合胃﹐胃者肉其應。腎合三焦膀胱﹐三焦膀胱者﹐腠理毫毛其應。

【注五臟爲陰﹐六腑爲陽﹐臟腑雌雄相合。五臟內合六腑﹐六腑外應形身﹐陰內而陽外也。故視其外內之皮脈肉筋骨﹐則知六腑之厚薄長短矣。腎將兩髒﹐一合三焦﹐一合膀胱。】

肺應皮。皮厚者大腸厚﹐皮薄者大腸薄。皮緩腹裏大者﹐大腸大而長﹔皮急者大腸急而短。皮滑者大腸直﹔皮肉不相離者﹐大腸結。

【注五臟內合六腑﹐外應於皮脈肉筋骨﹐是以肺應皮而皮厚者大腸厚﹐皮薄者大腸薄。臟腑之形气﹐外內交相輸應者也。】

心應脈。皮厚者脈厚﹐脈厚者小腸厚﹔皮薄者脈薄﹐脈薄者小腸薄。皮緩者脈緩﹐脈緩者小腸大而長﹔皮薄而脈衝小者﹐小腸小而短。諸陽經脈皆多紆屈者﹐小腸結。

【注邪气臟腑篇曰﹕脈急者尺之皮膚亦急﹐脈緩者尺之皮膚亦緩。皮脈之相應也﹐有如此。】

脾應肉。肉﹝月囷﹞堅大者胃厚﹐肉﹝月囷﹞麼者胃薄。肉﹝月囷﹞小而麼者胃不堅﹔肉﹝月囷﹞不稱身者胃下﹐胃下者下脘約不利。肉﹝月囷﹞不堅者胃緩﹐肉﹝月囷﹞無小裏累者胃急。肉﹝月囷﹞多小裏累者胃結。胃結者﹐上脘約不利也。

【注胃有上脘﹑中脘﹑下脘﹐故胃下則下脘約不利﹐結則上脘約不利也。】

肝應爪。爪厚色黃者膽厚﹐爪薄色紅者膽薄﹔爪堅色靑者膽急﹐爪濡色赤者膽緩﹔爪直色白無約者膽直﹐爪惡色黑多紋者﹐膽結也。

【注爪者筋之餘﹐故肝應爪﹐視爪之好惡以知膽之厚薄緩急也。五臟六腑﹐皆取決於膽﹐故秉五臟五行之气色。】

腎應骨。密理厚皮者三焦膀胱厚﹐粗理薄皮者三焦膀胱薄。疏腠理者三焦膀胱緩﹐皮急而無毫毛者三焦膀胱急。毫毛美而粗者三焦膀胱直﹐稀毫毛者三焦膀胱結也。

【注太陽之气﹐主皮毛三焦之气通腠理﹐是以視皮膚腠理之厚薄﹐則內應於三焦膀胱矣。又津液隨三焦之气以溫肌肉充皮膚。三焦者少陽之气也。本經云﹕燻膚﹑充身﹑澤毛﹐是謂气。是以皮毛皆應於三焦膀胱。】

視其外應以知其內臟﹐則知所病矣。

【注六腑內合五臟﹐外應於皮肉筋骨﹐故視其外應以知其內臟﹐則知其所病矣。蓋六腑之厚薄緩急大小而爲病者﹐與五臟之相同也。】

五色篇

雷公問於黃帝曰﹕五色獨決於明堂乎﹖小子未知其所謂也。黃帝曰﹕明堂者鼻也﹐闕者眉間也﹐庭者顏也﹐蕃者頰側也﹐蔽者耳門也。其間欲方大﹐去之十步皆見於外﹐如是者壽必中百歲。

【注五臟生於地之五行﹐地之五行上呈天之五色﹐及三陰三陽之六气﹐故色見於明堂。脈出於气口﹐乃五臟之气見於色而應於脈也。故曰五气者﹐五臟之使也﹐五時之副也。气口者﹐左之人迎右之寸口﹐所以候三陰三陽之气。三陰三陽者﹐五臟六腑之气也。】

雷公曰﹕五官之辧柰何﹖黃帝曰﹕明堂骨髙以起﹐平以直。五臟次於中央﹐六腑挾其兩側。首面上於闕庭﹐王宮在於下極。五臟安於胸中﹐眞色以致﹐病色不見﹐明堂潤澤以淸。五官惡得無辧乎﹖

【注五官者﹐五臟之外候也。明堂者鼻也﹐鼻之準骨貴髙起而平直。五臟次於中央﹕闕庭之中肺也﹐闕下者心也﹐直下者肝也﹐再下者脾也﹐髒爲陰而主中﹐故候次於中央也。六腑挾其兩側﹕肝左者膽也﹐方上者胃也﹐中央者大腸也﹐面王以上者小腸也﹐面王以下者膀胱子處也。腑爲陽而主外﹐故位次於兩側也。腎爲水髒﹐故挾大腸而位於蕃蔽之外﹐應地居中而海水之在外也。首面上於闕庭﹐王宮在於下極﹐應天闕在上﹐王宮在下﹐有天地人之三部也。闕庭者肺﹐肺主天而居上。極下者脾﹐脾主地而居下。王宮者心之部﹐心爲君主而居中也。五臟安居於胸中﹐而髒眞之色致見於外﹐五官惡得無辧乎﹖】

雷公曰﹕其不辧者可得聞乎﹖黃帝曰﹕五色之見也﹐各出其色部﹐部骨陷者必不免於病矣。其色部承襲者﹐𨿽病甚不死矣。

【注不辧者﹐謂不辧其眞色而辧其病色也。五色之見﹐各出其色部者﹐謂五臟之病色各見於本部也。刺熱論曰﹕色榮顴骨熱病也。部骨陷者﹐謂本部之色隱然陷於骨間﹐此必不免於病矣。蓋病生於內者從內而外﹐色隱見於骨者病已成矣。承襲者﹐謂子襲母气也﹐如心部見黃﹑肝部見赤﹑肺部見黑﹑腎部見靑﹐此子之气色承襲於母部﹐𨿽病甚不死。蓋從子以泄其母病也。】

雷公曰﹕官五色柰何﹖黃帝曰﹕靑黑爲痛﹐黃赤爲熱﹐白爲寒﹐是爲五官。

【注靑黑者風寒之色﹐故爲痛﹔黃赤者火土之色﹐故爲熱﹔白者淸肅之气﹐故爲寒。是以五色之所司﹐而爲外因之病也。】

雷公曰﹕以色言病之間甚柰何﹖黃帝曰﹕其色粗以明﹐沈夭者爲甚。其色上行者病益甚﹔其色下行﹐如雲徹散者﹐病方已。五臟各有髒部﹐有外部有內部也。色從外部走內部者﹐其病從外走內。其色從內走外者﹐其病從內走外。病生於內者﹐先治其陰﹐後治其陽﹐反者益甚。其病生於陽者﹐先治其外﹐後治其內﹐反者益甚。

【注粗明主陽﹐沈夭主陰﹐陰陽交見﹐故病甚。夫色乃五臟五行之气﹐從內而出﹐自下而上﹐以見於面。其色上行者﹐病气方殷﹐故爲益甚。夫地气升而爲云﹐得天气降而徹散﹐故病方已也。髒部﹐臟腑之分部也。五臟次於中央爲內部﹐六腑挾其兩側爲外部。色從外部走內部者﹐外因之病從外走內也。其色從內部走外部者﹐內因之病從內走外也。蓋腑爲陽而主外﹐髒爲陰而主內也﹐故病生於內者﹐先治其陰后治其陽﹐反者益甚﹔其病生於陽者﹐先治其外﹐後治其內﹐反者益甚也。】

雷公曰﹕小子聞風者百病之始也﹐厥逆者寒濕之起也﹐別之柰何﹖黃帝曰﹕常候闕中﹐薄澤爲風﹐衝濁爲痺﹐在地爲厥﹐此其常也。各以其色言其病。

【注地者﹐地閣也。風乃天气﹐故常候於闕庭。寒濕者地气﹐故候在地部。風乃陽邪﹐故其色薄澤。寒濕者陰邪﹐故其色衝濁。言風寒濕邪可並於脈中﹐可入於臟腑﹐而爲卒死之不救。故邪風之至疾如風雨﹐而爲百病之長﹐故善治者治皮毛﹐其次治肌膚﹐其次治筋脈﹐其次治臟腑。治臟腑者﹐半死半生也。是以當明分部﹐審察外內﹐而用陰和陽﹐用陽和陰﹐勿使邪入於髒而成不救。斯謂之良工﹐而萬舉萬當也。】

雷公曰﹕人不病卒死﹐何以知之﹖黃帝曰﹕大气入於臟腑者﹐不病而卒死矣。雷公曰﹕病小愈而卒死者﹐何以知之﹖黃帝曰﹕赤色出兩顴﹐大如拇指者﹐病𨿽小愈必卒死。黑色出於庭﹐大如拇指﹐必不病而卒死。

【注大气入髒者﹐外淫之邪入於臟腑﹐故不病而卒死。不病者﹐無在外之形證也。病小愈而卒死者﹐內因之病臟腑相乘也。赤色出兩顴﹐黑色出於庭﹐卽下文之所謂腎乘心﹐心先病﹐腎爲應﹐色皆如是。蓋赤者火之色﹐黑者水之色也。小愈者﹐水濟其火也。卒死者﹐水淫而火滅也。蓋五行之气制則生化﹐淫勝則絕滅矣。夫病在气者﹐其色散而不聚﹐乘於脈中者﹐其色聚而不散。大如拇指者﹐血脈之聚色也。腎脈注胸中上絡心﹐赤色出兩顴者﹐腎上乘心而心火之气外出也。黑色出於庭者﹐腎乘心而心先病﹐腎爲應而亦隨之外出﹐故色皆如是﹐言皆如拇指也。蓋髒者藏也﹐五色之見於面者﹐五臟之气見於色也﹐聚色外見者﹐髒眞之外泄也。】

雷公再拜曰﹕善哉﹗其死有期乎﹖黃帝曰﹕察色以言其時。雷公曰﹕善乎﹗願卒聞之。黃帝曰﹕庭者首面也﹐闕上者咽喉也﹐闕中者肺也﹐下極者心也﹐直下者肝也﹐肝左者膽也﹐下者脾也﹐方上者胃也﹐中央者大腸也﹐挾大腸者腎也﹐當腎者臍也﹐面王以上者小腸也﹐面王以下者膀胱子處也。顴者肩也﹐顴後者臂也﹐臂下者手也﹐目內眥上者膺乳也﹐挾繩而上者背也﹐循牙車以下者股也﹐中央者膝也﹐膝以下者脛也﹐當脛以下者足也﹐巨分者股裏也﹐巨屈者膝臏也。此五臟六腑肢節之部也﹐各有部分。有部分﹐用陰和陽﹐用陽和陰。當明部分﹐萬舉萬當。能別左右﹐是謂大道。男女異位﹐故曰陰陽。

【注察色以言其時者﹐察五臟五行之色以知所死之時也。如赤色出於兩顴者﹐所死之日壬癸﹐其時夜半也。黑色出於庭﹐而死之日戊己﹐其時辰戌丑未也。臟腑各具五行之色﹐各有所主之部﹐故當明其部分﹐用陰和陽﹐用陽和陰﹐陰陽和調﹐萬舉萬當矣。陽從左﹐陰從右﹐能別左右﹐是謂天地之大道。男子之色從左而右﹐女子之色從右而左。男女異位﹐故曰陰陽。】

審察澤夭﹐謂之良工。沈濁爲內﹐浮澤爲外。黃赤爲風﹐靑黑爲痛﹐白爲寒﹐黃而膏潤爲膿﹐赤甚者爲血。痛甚爲攣﹐寒甚爲皮不仁。五色各見其部﹐察其浮沈以知淺深﹐察其澤夭以觀成敗﹐察其散摶以知遠近﹐視色上下以知病處。積神於心﹐以知往今。故相气不微﹐不知是非。屬意勿去﹐乃知新故。色明不粗﹐沈夭爲甚。不明不澤﹐其病不甚。

【注沈濁爲內﹐浮澤爲外。謂外因病從外而內﹐察其色之浮沈﹐則知病之外內也。風乃天之陽邪﹐故色見黃赤。痛爲陰痺﹐故色見靑黑。色白爲寒﹐色黃而膏潤爲癰膿。赤甚者爲畱血。痛在筋骨﹐故甚則爲拘攣。寒傷皮膚﹐故甚則爲皮不仁。此外因之邪見於五色而各見其部。察其色之浮沈以知病之淺深﹐察其色之澤夭以觀人之成敗﹐察其色之散摶以知病之遠近﹐視其色之上下以知病之所在。積神於心﹐然後以知往古來今﹐故相气不微﹐不知是非﹐屬意勿去﹐乃知新故。若色明不粗而反見沈夭者﹐其病爲甚。其色𨿽不明澤而不沈夭者﹐其病不甚。蓋外因之病宜從外散﹐而不宜內入也。】

其色散﹐駒駒然未有聚﹐其病散而气痛。聚﹐未成也。腎乘心﹐心先病﹐腎爲應﹐色皆如是。

【注髒病之散而不聚﹐則其色散如駒駒然而病未有聚也。若摶聚於髒﹐血脈相乘﹐則見摶聚之色而爲卒死之病矣。駒駒然者﹐如駒之過隙﹐行而不畱者也。其色行散﹐故病未有聚也。夫气傷痛﹐其病散於气分而痛者﹐聚未成於血脈也。若髒病不出於气分﹐如腎乘心﹐則心先病﹐而摶聚之赤色出於兩顴﹐大如拇指矣。腎卽爲應﹐而黑色出於庭﹐亦大如拇指矣。此髒邪聚於髒﹐從血脈相乘﹐故色皆如是之聚而不散也。《金匱要略》云﹕血气入髒卽死﹐入腑卽愈。非爲一病﹐百病皆然。在外者可治﹐入裏者卽死。】

男子色在於面王爲小腹痛﹐下爲卵痛﹐其圓直爲莖痛。髙爲本﹐下爲首﹐狐疝﹝疒貴﹞陰之屬也。女子在於面王﹐爲膀胱子處之病。散爲痛﹐搏爲聚﹐方圓左右﹐各如其色形。其隨而下至胝爲淫﹐有潤如膏狀﹐爲暴食不潔。左爲左﹐右爲右﹐其色有邪﹐聚散而不端﹐面色所指者也。

【注面王以上者﹐小腸也﹔面王以下者﹐膀胱子處也。故男子色見於面王﹐爲小腹痛﹐其圓直爲莖痛。夫外因病從外而內﹐其色從上而下﹐故以髙爲本下爲所行之首﹐其病乃在下狐疝陰﹝疒貴﹞之屬也。女子色見於面王﹐爲膀胱子處之病。男女之病﹐散在气分則爲痛﹐摶於血分則爲聚。夫狐疝陰﹝疒貴﹞之屬﹐乃有形之證﹐其形之或方或圓﹐或左或右﹐各如其色形。蓋病聚於內﹐則見聚色於外。形方則色方﹐形圓則色圓。此病形而不病髒﹐𨿽有聚色非死色也。此五臟六腑﹐各有部分。有外內﹐能明乎部分﹐知其外內﹐萬舉萬當矣。胝者﹐面王之下部也。其面王之色隨而下至胝者﹐主有淫濁之證其色潤如膏狀者﹐爲暴食不潔之物。蓋腑爲陽而主外﹐主受納水谷﹐傳導糟粕﹐是以或外受風寒﹐或內傷飲食﹐皆爲病腑而色見於腑部也。色見於左則爲病在左﹐色見於右則爲病在右﹐其所見之色或聚或散﹐皆斜而不端﹐其摶聚之面色所謂如指者也。夫血脈傳澑﹐大邪入髒﹐則爲卒死。今腑病而爲狐疝陰﹝疒貴﹞之屬﹐因邪摶而爲聚病﹐故見其聚色﹐非入髒之死徵也。】

色者﹐靑黑赤白黃﹐皆端滿有別鄕。別鄕赤者其色赤﹐大如楡莢﹐在面王﹐爲不日。

【注靑黃赤白黑﹐五臟五行之色也。別鄕者﹐如小腸之部在面王﹐而面王乃心之別鄕也。膽之部在肝左﹐膽部者肝之別鄕也。大如楡莢者﹐血分之聚色﹐卽如拇指之狀也。不日者﹐不終日而卒死也。此言五臟之病色見於本部﹐五臟之死色見於別鄕。如心受外淫之邪而卒死者﹐其色見於面王。心受內因之病而卒死者﹐其色出於顴。皆非心臟之本部。但在髒者﹐其色端滿而不斜﹔在腑者﹐其色斜而不端。此臟腑死生之有別也。】

其色上銳首空上向﹐下銳下向﹐在左右如法。

【注其色上行者上銳﹐首虛浮而上行。其色下行者下銳﹐首虛浮而下行。蓋病從內而外者﹐其本在下﹐其首在上。病從外而內者﹐其本在上﹐其首在下。是以本沈實而首虛浮﹐此端滿之色狀也。有邪而不端者﹐其本在左﹐其首向右行﹔其本在右﹐其首向左行。皆如上銳首空﹐下銳首空之法。此病在腑而摶聚爲色也。】

以五色命髒﹕靑爲肝﹐赤爲心﹐白爲肺﹐黃爲脾﹐黑爲腎。肝合筋﹐心合脈﹐肺合皮﹐脾合肉﹐腎合骨也。

【注上言赤色出於兩顴﹐黑色出於庭﹐赤色在面王﹐此心腎之色也。若以五色命髒﹐則五臟各有五者之色矣。至於肩﹑臂﹑膺﹑背膝﹑脛﹑手﹑足之部﹐俱各有五臟所合之皮﹑脈﹑肉﹑筋﹑骨。視其五色﹐則知病在內之五臟﹐在外合之形層。此五臟內合五行﹐外見五色。若外因風寒暑濕之邪而見於色者﹐六气之應於色也。】古今圖書集成醫部全錄卷九十

外診法【望】

靈樞經

論勇篇

黃帝曰﹕四時之風﹐病人如何﹖少兪曰﹕黃色薄皮弱肉者﹐不勝春之虛風﹔白色薄皮弱肉者﹐不勝夏之虛風﹔靑色薄皮弱肉﹐不勝秋之虛風﹔赤色薄皮弱肉﹐不勝冬之虛風也。黃帝曰﹕黑色不病乎﹖少兪曰﹕黑色而皮厚肉堅固﹐不傷於四時之風。其皮薄而肉不堅﹐色不一者﹐長夏至而有虛風者病矣。其皮厚而肌肉堅者﹐長夏至而有虛風不病矣。其皮厚而肌肉堅者﹐必重感於寒﹐外內皆然乃病。黃帝曰﹕善﹗

【注皮膚肌腠之間﹐五臟元眞之所通會﹐是以薄皮弱肉﹐則髒眞气虛矣。五臟之气虛﹐則不能勝四時之虛風矣。虛風者﹐虛鄕不正之邪風也。黑者水之色﹐論腎气之厚薄也。不傷於四時之風者﹐謂土旺於四季也﹐不病長夏之風者﹐謂土主於長夏也。設有皮厚肉堅﹐傷於四時之風者﹐必重感於寒也。夫在地爲水﹐在天爲寒﹐腎爲水髒﹐上應天之寒气﹐是以色黑。而皮厚肉堅之爲病者﹐必重感於寒﹐外內皆然乃病。謂外受天之寒邪﹐內傷腎臟之水气。】

衛气失常篇

黃帝問於伯髙曰﹕何以知皮肉气血筋骨之病也﹖伯髙曰﹕色起兩眉薄澤者﹐病在皮。唇色靑黃赤白黑者﹐病在肌肉。榮气濡然者﹐病在血气。目色靑黃赤白黑者﹐病在筋。耳焦枯受塵垢﹐病在骨。

【注色者﹐气之章也。兩眉間卽闕中﹐乃肺之部。肺合於皮﹐故色起兩眉薄澤﹐知衛气之病在皮也。肌肉者脾土之外合﹐土灌四髒﹐故觀唇色靑黃赤白黑者﹐知衛气之病在肌肉也。榮者﹐血之气也。血之液爲汗﹐汗出而濡然者﹐知衛气之病在血气也。肝主筋﹐開竅在目﹐視目色之靑黃赤白黑者﹐知衛气之病在筋也。筋合於三陰三陽十二經脈﹐故五色之並見也。耳者腎之竅﹐耳焦枯受塵垢者﹐知衛气之病在骨也。夫皮﹑肉﹑筋﹑骨﹐脈外之气分﹐衛气出於形身而各在其處也。】

陰陽二十五人篇

木形之人﹐比於上角﹐似於蒼帝。其爲人蒼色﹐小頭﹐長面﹐大肩背﹐直身﹐小手足。好有才﹐勞心﹐少力﹐多憂﹐勞於事。能春夏﹐不能秋冬﹐感而病生。足厥陰佗佗然。太角之人比於左足少陽﹐少陽之上遺遺然。左角之人比於右足少陽﹐少陽之下隨隨然。釱角之人比於右足少陽﹐少陽之上推推然。判角之人比於左足少陽﹐少陽之下栝栝然。

【注木主東方﹐其音角﹐其色蒼﹐故木形之人﹐當比之上角﹐似於上天之蒼帝。色蒼者﹐木之色蒼也。頭小者﹐木之巓小也。面長者﹐木之體長也。肩背大者﹐木之枝葉繁生﹐其近肩之所闊大也。身直者木之體直也。小手足者﹐木之枝細而根之分生者小也。此自其體而言耳。好有才者﹐木隨用而可成材也。力少者木易動搖也。內多憂而外勞於事者﹐木不能靜也。耐春夏者﹐木春生夏長也﹐不耐秋冬者﹐木至秋冬而雕落也﹐故感而病生焉。此自其性而言耳。足厥陰風木主气。佗佗﹐美也。如木之美材也。夫五音主五運之化气﹐三陽應六气之司天﹐五音之合於三陽者﹐應歲運之干支相合也。足厥陰與足少陽相合﹐以一陰而合左右太少之四陽者﹐應地居天之中﹐而天運於上下左右也。大謂之釱﹐卽太角也。太角之人比於左足少陽﹐釱角之人比於右足少陽﹐少陽之上遺遺﹑推推然者﹐下文之所謂足少陽之上血气盛﹐則通髯美長也。遺遺﹐謙下之態﹐如枝葉之下達也。推推上進之態﹐如枝葉之上達也。半謂之判﹐卽少角也。左角之人比於右足少陽﹐判角之人比於左足少陽﹐少陽之下隨隨﹑栝栝然者﹐下文之所謂足少陽之下血气盛﹐則脛毛美長﹐外踝肥也。隨隨﹐從順之態﹐如木體之委曲也。栝栝﹐正直之態﹐如木體之挺直也。】

火形之人﹐比於上徵﹐似於赤帝。其爲人赤色﹐廣﹝月引﹞﹐銳面﹐小頭﹐好肩﹑背﹑髀﹑腹﹐小手足﹐行安地﹐疾心﹐行搖﹐肩背肉滿﹐有气。輕財﹐少信﹐多慮﹐見事明﹐好顏﹐急心﹐不壽暴死。能春夏﹐不能秋冬﹐秋冬感而病生。手少陰核核然。質徵之人比於左手太陽﹐太陽之上肌肌然。少徵之人比於右手太陽﹐太陽之下慆慆然。右徵之人比於右手太陽﹐太陽之上鮫鮫然。質判之人比於左手太陽﹐太陽之下支支頤頤然。

【注火主南方﹐其音徵﹐其色赤﹐故火形之人似於上天赤帝。色赤者﹐火之色赤也。﹝月引﹞﹐脊肉也。廣﹝月引﹞者﹐火之中勢熾而大也。面銳頭小者﹐火之炎上者﹐銳且小也。好肩背髀腹者﹐火之自下而上﹐光明美好也。手足小者﹐火之旁及者﹐其勢小也。行安地者﹐火從地而起也。疾心者﹐火勢猛也。行搖者﹐火之動象也。肩背肉滿者﹐卽﹝月引﹞廣也。有气者﹐火有气勢也﹐此自其體而言耳。輕財者﹐火性易發而不聚也。少信者﹐火性不常也。多慮而見事明者﹐火性通明而旁燭也。好顏者﹐火色光明也。急心者﹐火性急也。不壽暴死者﹐火性不久也。此自其性而言耳。耐春夏者﹐木火相生之時。不耐秋冬者﹐火畏涼寒也﹐故秋冬感而病生焉。手少陰君火主气﹐核核﹐眞實之義﹐如火之神明正直也。手少陰與手太陽相合。質者火之形質也﹐質徵卽太徵﹐質判﹐卽少徵也。質徵之人比於左手太陽﹐右徵之人比於右手太陽。太陽之上肌肌鮫鮫然者﹐下文之所謂手太陽之上血气盛﹐則有多須﹐面多肉以平也。肌肌然者﹐肉之充滿也。鮫鮫然者性之踴躍也。少徵之人比於右手太陽﹐質判之人比於左手太陽﹐太陽之下慆慆支支然者﹐下文之所謂手太陽之下血气盛﹐則掌肉充滿也。慆慆﹐喜悅之態。支支頤頤﹐上下之相應也。】

土形之人﹐比於上宮﹐似於上古黃帝。其爲人黃色﹐圓面﹐大頭﹐美肩背﹐大腹﹐美股脛﹐小手足﹐多肉﹐上下相稱﹐行安地﹐舉足浮。安心﹐好利人﹐不喜權勢﹐善附人也。能秋冬﹐不能春夏﹐春夏感而病生。足太陰惇惇然。太宮之人比於左足陽明﹐陽明之上婉婉然。加宮之人比於左足陽明﹐陽明之下坎坎然。少宮之人比於右足陽明﹐陽明之上樞樞然。左宮之人比於右足陽明﹐陽明之下兀兀然。

【注中央主土﹐其音宮﹐其色黃﹐故土形之人比於上宮﹐似於上古黃帝。曰上古者﹐以別於本帝也。色黃者﹐土之色黃也。面圓者。土之體圓也。頭大者﹐土之髙阜也。肩背美者﹐土之體厚也。腹大者﹐土之闊充也。股脛美者﹐充於四體也。小手足者﹐土漑四旁﹐至四末而土气漸微也。多肉者﹐土主肉也。上下相稱者﹐土丰滿也。行安重者﹐土體安重也。舉足浮者﹐土揚之則浮也。此自其體而言耳。安心者﹐土性靜也。好利人者﹐土以生物爲徳也。不喜權勢善附人者﹐土能藏垢納污﹐不棄賤趨貴也。耐秋冬者﹐土得令也。不耐春夏者﹐受木克而土燥也﹐故春夏感而病生焉。此自其性而言耳。足太陰濕土主气﹐惇惇然者﹐有惇厚之道也。足太陰與足陽明相合。太宮之人比於左足陽明﹐少宮之人比於右足陽明﹐陽明之上婉婉樞樞然者﹐下文之所謂足陽明之上血气盛﹐則髯美長也。婉婉﹐和順之態﹐土之徳也。樞樞﹐如樞轉之持重﹐土之體也。加宮﹐土之加厚﹐比上宮也。加宮之人比於左足陽明﹐左宮之人比於右足陽明﹐陽明之下坎坎兀兀然者﹐下文之所謂足陽明之下血气盛﹐則下毛美長至胸也。坎坎然者﹐行地之或安或浮﹐如山路之不平也。兀兀﹐不動貌﹐如平陸之安夷也。】

金形之人﹐比於上商﹐似於白帝。其爲人方面﹐白色﹐小頭﹐小肩背﹐小腹﹐小手足﹐如骨發踵﹐外骨輕。身淸廉﹐急心靜悍﹐善爲吏。能秋冬﹐不能春夏﹐春夏感而病生。手太陰惇惇然。釱商之人比於左手陽明﹐陽明之上廉廉然。右商之人比於左手陽明﹐陽明之下脫脫然。左商之人比於右手陽明﹐陽明之上監監然。少商之人比於右手陽明﹐陽明之下嚴嚴然。

【注西方主金﹐其音商﹐其色白﹐故金形之人比於上商﹐似於上天白帝。面方者﹐金之體方也。色白者﹐金之色白也。頭腹肩背俱小者﹐金質收斂而不浮大也。小手足如骨發踵外骨輕者﹐金體堅剛而骨勝也。身淸廉者﹐金之體冷而廉潔不受污也。此自其體而言耳。急心靜悍者﹐金質靜而性銳利也。善爲吏者﹐有斧斷之才也。秋冬者﹐金水相生之時。不耐春夏者﹐受木火之制也﹐故春夏感而病生焉。此自其性而言耳。手太陰燥金主气﹐惇惇然者﹐如金體之惇重也。手太陰與手陽明相合。釱商之人﹐比於左手陽明﹐左商之人比於右手陽明﹐陽明之上廉廉監監然者﹐下文所謂手陽明之上血气盛則髭美也。廉廉如金之潔而不污﹐監監如金之鑑而明察也。右商之人比於左手陽明﹐少商之人比於右手陽明﹐陽明之下脫脫嚴嚴然者﹐下文所謂手陽明之下血气盛﹐則腋下毛美手魚肉以溫也。脫脫﹐如金之堅白涅而不淄。嚴嚴﹐如金之整肅也。】

水形之人﹐比於上羽﹐似於黑帝。其爲人黑色﹐面不平﹐大頭﹐廉頤﹐小肩﹐大腹﹐動手足﹐發行搖身﹐下尻長﹐背延延然。不敬畏﹐善欺紿人﹐戮死。能秋冬﹐不能春夏﹐春夏感而病生。足少陰污污然。太羽之人﹐比於右足太陽﹐太陽之上頰頰然。少羽之人比於左足太陽﹐太陽之下紆紆然。眾之爲人比於右足太陽﹐太陽之下潔潔然。桎之爲人比於左足太陽﹐太陽之上安安然。

【注北方主水﹐其音羽﹐其色黑﹐故水形之人比於上羽﹐似於上天黑帝。色黑者﹐水之色黑也。面不平者﹐水面有波也。頭大者﹐水面平闊也。頤乃腎之部﹐廉頤者﹐如水之淸濂也。小肩大腹者﹐水體之在下也。動手足者﹐水流於四旁也。發身搖者﹐水動而不靜也。下尻長者﹐足太陽之部如水之長也。背主督脈﹐背延延然﹐太陽之水上通於天也。水懦弱民狎而玩之則多死焉﹐故人不敬畏而善欺紿人也。戮死者多因戮力勞傷而死﹐蓋水質柔弱﹐而不宜過勞也。秋冬者﹐金水相生之時﹐春時木泄水气﹐夏時火熯水涸也﹐故春夏感而病生焉。足少陰寒水主气﹐污污然者﹐卑下之態如川澤之納污也。足少陰與足太陽相合。太羽之人比於右足太陽﹐桎之爲人比於左足太陽﹐太陽之上頰頰安安然者﹐下文之所謂足太陽之上血气盛﹐則美眉﹐眉有毫毛也。頰﹐俠輔也。頰頰然者﹐謂太陽在上如有俠輔而尊貴也。安安然者﹐安然而不動也。少羽之人比於左足太陽﹐眾羽之人比於右足太陽﹐太陽之下紆紆潔潔然者﹐下文之所謂足太陽之下血气盛﹐則跟肉滿踵堅也。紆紆﹐紆洄之態﹐如水之洄旋也。潔潔﹐如水之淸潔也。曰眾之爲人者﹐謂居海濱平陸之大眾﹐如水之在下而形體淸潔也。桎之爲人者﹐謂居岡陵山谷之人民﹐如山之在上﹐安然而不動也。蓋水性動而不靜﹐故水形之人動手足﹐發行搖身﹐如居於髙陵山谷之中﹐受加宮之所勝制﹐則手足如桎梏而安然不動矣。】

黃帝曰﹕得其形﹐不得其色﹐何如﹖岐伯曰﹕形勝色﹑色勝形者﹐至其勝時年加﹐感則病行﹐失則憂矣。形色相得者﹐富貴大樂。黃帝曰﹕其形色相勝之時﹐年加可知乎﹖岐伯曰﹕凡年忌下上之人﹐大忌常加﹐七歲﹑十六歲﹑二十五歲﹑三十四歲﹑四十三歲﹑五十二歲﹑六十一歲﹐皆人之大忌﹐不可不自安也。感則病行﹐失則憂矣。當此之時﹐無爲姦事﹐是謂年忌。

【注形勝色者﹐如太角之人其色黃﹔色勝形者﹐如太宮之人其色靑也。夫形者﹐五行之體也﹔色者﹐五行之气也。形气相得﹐感天地之生成﹐故主富貴大樂。下上之人者﹐謂左右太少之上下合手足三陽之人﹐而三陰之人不與焉。年加者﹐始於七歲﹐每加九年﹐乃色形不相得者之所大忌也。夫七歲者少陽也﹐加九年乃十六歲﹐再加九年乃二十五歲。蓋以手足三陽之人﹐始於七歲之少陽﹐再加窮九之老陽﹐陽亢極而有悔矣。凡此相加之年﹐皆爲斯人之大忌﹐不可不自安其分也。如感之則病行﹐有所疏失﹐失則憂矣。】

黃帝曰﹕夫子之言脈之上下﹐血气之候﹐以知形气柰何﹖岐伯曰﹕足陽明之上﹐血气盛則髯美長﹐血少气多則髯短。故气少血多則髯少﹔血气皆少則無髯﹐兩吻多畫。足陽明之下﹐血气盛則下毛美長至胸﹔血多气少則下毛美短至臍﹐行則善髙舉足﹐足指少肉﹐足善寒﹔血少气多則肉而善瘃﹔血气皆少則無毛﹐有則稀枯瘁﹐善痿厥足痺。

【注生長須毛者﹐乃充膚熱肉﹐淡滲皮毛之血气。然手足三陽之气血﹐各因本經之經脈所循之處而各分皮部﹐故帝問脈之上下血气之候以知形气。蓋以各經脈絡所循之上下候之﹐以知形中之气血也。形者﹐謂皮肉筋骨也。足陽明之脈其上行者﹐俠口環唇﹐下交承漿﹐是以皮膚之血气盛則髯美而長﹔血少气多則髯短﹔气少血多則髯少﹔气血皆少則無髯。蓋血盛則淡滲皮膚而生毫毛﹐气者所以燻膚充身澤毛者也。是以在上之須眉﹐在下之毫毛﹐皆藉皮膚之气血以生長﹐故气少則髯少﹐血少則髯短﹐血气皆少則無髯矣。血气少而不能充皮膚﹑肥腠理﹐故兩吻多畫。蓋肌肉不得充滿而多瘦紋也。足陽明之脈其下行者﹐循膺胸﹐下臍腹﹐從膝臏而至足跗﹐故在下皮膚之血气盛﹐則下毛美而長至胸﹔血多气少則下毛美短至臍﹔血气皆少則無毛﹐𨿽有亦稀而枯瘁也。足指少肉﹐足善寒者﹐气之所以燻膚充身澤毛者也。瘃者﹐手足寒冷之凍瘡。夫血所以溫膚熱肉﹐今血少則肉瘃也。痿厥足痺者﹐血气少而不能榮養筋骨也。】

足少陽之上﹐气血盛則通髯美長﹔血多气少則通髯美短﹔血少气多則少須﹔血气皆少則無須。感於寒濕則善痺﹐骨痛爪枯也。足少陽之下﹐血气盛則脛毛美長﹐外踝肥﹔血多气少則脛毛美短﹐外踝皮堅而厚﹔血少气多則胻毛少﹐外踝皮薄而軟﹔血气皆少﹐則無毛﹐外踝瘦無肉。【注足少陽經脈﹐其上行者﹐循於耳之前後﹐加頰車﹐下頸項。是以皮膚之血气盛則通髯美長﹐血多气少則通髯美短。蓋須髮乃血之餘﹐是以血多气少﹐𨿽短而亦美也。在外者皮膚爲陽﹐筋骨爲陰。病在陽者﹐名曰風。病在陰者名爲痺。爪者筋之餘﹐血气皆少﹐不能榮養筋骨﹐以致寒濕之邪畱痺﹐而爲骨痛爪枯也。其經脈之下行者﹐循膝外廉下輔骨之前﹐抵絕骨之端﹐下出外踝之前﹐循足跗上。是以在下皮膚分肉之血气盛﹐則脛毛美長﹐外踝肥﹔血多則皮堅而厚﹔血少則皮薄而軟。蓋血之所以淡滲於皮膚者也。】

足太陽之上﹐血气盛則美眉﹐眉有毫毛﹔血多气少則惡眉﹐面多少理﹔血少气多則面多肉﹔血气和則美色。足太陽之下血气盛﹐則跟肉滿踵堅﹔气少血多則瘦跟空﹔血气皆少則善轉筋﹐踵下痛。【少理當作小理。】

【注足太陽脈起於目內眥﹐循兩眉而上額交巓﹐是以皮膚之血气盛﹐則眉美好而有毫毛也。夫充膚熱肉﹐生須毛之血气﹐乃後天水谷之所生﹐在上之髭須﹐在下之長毛﹐皆生於有生之後。眉乃先天所生﹐故美眉者﹐眉得血气之潤澤而美也。毫毛者﹐眉中之長毛﹐因血气盛而生長﹐亦後天之所生也。惡眉者﹐無華彩而枯瘁也。面多小理者﹐多細小之紋理﹐蓋气少而不能充潤皮膚也。血少气多則面多肉﹐气之所以肥腠理也。《內經》云﹕心之合脈也﹐其榮色也。平脈篇曰﹕緩則陽气長﹐其色鮮﹐其顏光。血气和者﹐謂經脈皮膚之血气和調﹐則顏色鮮美也。蓋臟腑之兪﹐皆出於太陽之經﹐太陽爲諸陽主脈也。轉筋踵下痛者﹐血气少而不能榮養筋骨也。】

手陽明之上﹐血气盛則髭美﹔血少气多則髭惡﹔血气皆少則無髭。手陽明之下﹐血气盛則腋下毛美﹐手魚肉以溫﹔气血皆少則手瘦以寒。

【注手陽明脈其上行者﹐俠口交人中﹐上俠鼻孔﹐是以皮膚之血气盛則髭美﹐惡者稀而枯瘁也。其經脈之下行者﹐循臑臂上入兩筋之間﹐出合谷﹐故血气盛則腋下毛美而手魚肉以溫﹐血气皆少則手瘦以寒也。】

手少陽之上﹐血气盛則眉美以長﹐耳色美﹔血气皆少則耳焦惡色。手少陽之下﹐血气盛則手卷多肉以溫﹔血气皆少﹐則寒以瘦﹔气少血多則瘦以多脈。

【注手少陽脈其上行者﹐出走耳前交頰上至目銳眥﹐是以皮膚之血气盛﹐則眉美以長。其下行者從肩臑肘臂而上出手腕﹐故血气盛則手卷多肉以溫。蓋手少陽之血气循手錶腕﹐盛則皮緩肉淖﹐善於捲握也。多脈者﹐皮肉瘦而脈絡多外見也。】

手太陽之上﹐血气盛則有多須﹐面多肉以平﹔血气皆少則面瘦惡色。手太陽之下﹐血气盛則掌肉充滿﹔血气皆少則掌瘦以寒。

【注手太陽脈其上行者﹐循於顴頰耳鼻目眥之間﹐是以皮膚之血气盛﹐則有多須﹐面多肉以平﹔血气皆少﹐則面瘦色惡。太陽爲諸陽主气也﹐其下行者﹐循肩臑肘臂而下﹐出於手腕﹐是以血气盛則掌肉充滿﹔血气皆少﹐則掌瘦以寒也。】

美眉者﹐足太陽之脈气血多﹔惡眉者气血少。其肥而澤者血气有餘﹔肥而不澤者气有餘血不足﹔瘦而無澤者﹐气血俱不足。審察其形气有餘不足而調之﹐可以知逆順矣。

【注美眉者﹐足太陽之脈气血多也。惡眉者﹐足太陽之脈气血少也。肌肉肥而顏色潤澤者﹐手足三陽之脈﹐血气皆有餘也。蓋足太陽爲諸陽主脈﹐太陽之脈气血盛而美眉﹐則諸陽之脈血气皆有餘而肌肉肥澤矣。故當再審察其皮膚分肉之气血有餘不足而調之可以知逆順矣。逆順者﹐皮膚經脈之血气交相逆順而行者也。知逆順之有餘不足﹐則知所以調之矣。】

五音五味篇

聖人視其顏色。黃赤者多熱气﹐靑白者少熱气﹐黑色者多血少气。美眉者太陽多血﹐通髯極須者少陽多血﹐美須者陽明多血。此其時然也。

【注赤主夏﹐黃主長夏﹐故黃赤者多熱气﹐熱气者陽气也。靑主春而白主秋﹐故靑白者﹐少熱气也。黑主冬令之水﹐而陽气深藏﹐故多血而少气也。三陰三陽者﹐乃天之六气﹐亦合於四時﹕初之气厥陰風木﹐二之气少陽相火﹐三之气少陰君火﹐四之气太陰濕土﹐五之气陽明燥金﹐終之气太陽寒水。在天有此六气﹐而人亦有此六气。合人之臟腑經脈﹐有手足十二之分。在天之陰陽﹐止有太少之六气也。故美眉者太陽多血﹐通髯極須者少陽多血﹐美須者陽明多血。】

行鍼篇

重陽之人﹐熇熇髙髙﹐言語善疾﹐舉足善髙。心肺之髒气有餘﹐陽气滑盛而揚。故神動而气先行。

【注心肺居上爲陽﹐肝腎脾居下爲陰﹐陰中有陽也。重陽之人者﹐手足左右太少之三陽﹐及心肺之髒气有餘者也。熇熇髙髙﹐手三陽之在上也。言語善疾﹐陰中之陽在中也。舉足善髙﹐足三陽之在下也。心藏神﹐肺主气﹐心肺之髒气有餘﹐陽气滑盛而揚﹐故神動而气先行也。】

黃帝曰﹕重陽之人而神不先行者﹐何也﹖岐伯曰﹕此人頗有陰者也。黃帝曰﹕何以知其頗有陰也﹖岐伯曰﹕多陽者多喜﹐多陰者多怒﹐數怒者易解﹐故曰頗有陰。其陰陽之離合難﹐故其神不能先行也。

【注心爲陽中之太陽﹐肝爲陰中之少陽。心主喜﹐肝主怒。心藏神﹐肝藏魂﹐魂隨神以往來者也。神動而气先行者﹐神魂之相離也。重陽而頗有陰者﹐陰陽之相合也。陰陽之離合難﹐故神與魂合﹐則其神不能先行也。】

通天篇

太陰之人﹐貪而不仁﹐下齊湛湛﹐好內而惡出﹐心和而不發﹐不務於時﹐動而後之。此太陰之人也。

【注太陰之人﹐太偏於陰矣。其人陰險﹐故貪而不仁。陰內而陽外﹐故好內而惡出。湛湛﹐淸潔貌。下齊﹐謙下整齊﹐足恭之態也。心和而不發﹐陰柔之性也。不務於時者﹐不通時務也。動而後之者﹐見人之舉動而後隨之﹐柔順之態也。】

少陰之人﹐小貪而賊心﹐見人有亡﹐常若有得﹐好傷好害﹐見人有榮﹐乃反慍怒﹐心疾而無恩。此少陰之人也。

【注少陰之人﹐少偏於陰﹐故小貪。然賦陰險之性﹐局量褊淺﹐故常存賊害之心﹐利人之失而忌人之得也。】

太陽之人﹐居處於於﹔好言大事﹐無能而虛說﹔志發於四野﹐舉措不顧是非﹔爲事如常自用﹐事𨿽敗而無常悔。此太陽之人也。

【注於於﹐自足貌。好言大事﹐無能而虛說﹐言大不慚無必爲之志也。志發於四野者﹐放曠而肆志也。舉措不顧是非者﹐姿意妄行﹐顚倒從遠也。自用者﹐言不式古﹐行不遵先也。𨿽敗而無常悔者﹐陽剛而矯彊也。陽在外﹐故偏陽之人﹐好誇張於外﹐而無內之實行也。】

少陽之人﹐諟諦好自貴﹐有小小官則髙自宜﹐好爲外交而不內附。此少陽之人也。

【注諟諦好自貴者﹐好自審爲貴也。有小官則髙者﹐妄自尊髙也。好外交而不內附者﹐陽性而喜外務也。】

陰陽和平之人﹐居處安靜﹔無爲懼懼﹐無爲欣欣﹔婉然從物﹐或與不爭﹔與時變化﹐尊則謙謙。譚而不治﹐是謂至治。

【注居處安靜者﹐恬淡虛無也。無爲懼懼無爲欣欣者﹐心安而不懼﹐志閒而少欲也。婉然從物﹐或與不爭者﹐與物無競﹐與世不爭也。與時變化者﹐隨時變遷﹐所謂禹﹑稷﹑顏回同道也。居尊而謙﹐其徳愈光也。譚而不治者﹐無爲而治也。至治者﹐不治之治也。此陰陽和平之象﹐惟聖賢能備而行之﹐則心正身修而可以平治天下矣。】

黃帝曰﹕治人之五態柰何﹖少師曰﹕太陰之人﹐多陰而無陽。其陰血濁﹐其衛气濇﹐陰陽不和﹐緩筋而厚皮﹐不之疾瀉﹐不能移之。

【注太陰之人﹐多陰無陽﹐故其陰血濃濁。陽气者﹐通會於腠理。無陽﹐故衛气所行之濇滯也。陰血多﹐故筋緩。血多气少﹐故皮堅而厚﹐此陰陽不和之劇。不之疾瀉﹐不能移易也。】

少陰之人﹐多陰少陽。小胃而大腸﹐六腑不調。其陽明脈小﹐而太陽脈大。必審調之﹐其血易脫﹐其气易敗也。

【注小胃而大腸者﹐以上爲陽﹐而下爲陰也。多陰少陽﹐故六腑不調也。陽气生於中焦﹐其陽明脈小者﹐生陽之本不足也。太陽之气生於水中﹐太陽脈大者﹐寒水之气盛也。此陰陽不和﹐故其血易脫而气易敗﹐必審察其盛虛以調之。】

太陽之人﹐多陽而少陰。必謹調之﹐無脫其陰而瀉其陽。陰重脫者﹐易易原作「陽」﹐據《靈樞》通天攺。狂。陰陽皆脫者﹐暴死不知人也。

【注無脫其陰而瀉其陽者﹐陽爲陰之固也。若陰气重脫﹐則爲易狂。陰陽皆脫﹐則爲暴死。蓋陽爲陰之固﹐陰爲陽之守﹐陽气生於陰中﹐陰重脫則陽亦脫矣。】

少陽之人﹐多陽少陰。經小而絡大﹐血在中而气外。實陰而虛陽﹐獨瀉其絡脈則彊。气脫而疾﹐中气不足﹐病不起也。

【注經小而絡大者﹐以裏爲陰而表爲陽也。血在中而气外者﹐陰在內而陽在外﹐血爲陰而气爲陽也。故欲實陰而虛陽﹐獨瀉其絡脈則彊﹐如瀉气則气脫而疾。致中气不足﹐病不起也。】

陰陽和平之人﹐其陰陽之气和﹐血脈調。謹診其陰陽﹐視其邪正﹐安容儀。審有餘不足﹕盛則瀉之﹔虛則補之﹔不盛不虛﹐以經取之。此所以調陰陽別五態之人者也。

【注陰陽之气和﹐气有陰陽也。血脈調﹐謹診其陰陽﹐血有陰陽也。視其邪正﹐安其容儀﹐形中之陰陽也。審其有餘不足﹕盛則瀉之﹐虛則補之﹐調其气之盛虛也。如气無盛虛﹐則以經取之﹐調其血之虛實也。此所以調陰陽別五態之人也。】

黃帝曰﹕夫五態之人者﹐相與毋故﹐卒然新會﹐未知其行也。何以別之﹖少師答曰﹕眾人之屬﹐不如五態之人者﹐故五五二十五人而五態之人不與焉。五態之人﹐猶不合於眾者也。

【注陰陽五態之人﹐與五音之二十五人不同﹐猶不合於眾人者也。故當視其形狀以別之。】

黃帝曰﹕別五態之人柰何﹖少師曰﹕太陰之人﹐其狀黮黮然黑色﹐念然下意﹐臨臨然長大﹐腘然未僂。此大陰之人也。

【注黮黮然者﹐黑暗而無光明也。念然下意﹐卽下齊足恭之意也。身半以下爲陰﹐是以臨臨然。腘﹐脛之長大也。】

少陰之人﹐其狀淸然竊然﹐固以陰賊﹐立而躁崄﹐行而似伏。此少陰之人也。

【注淸然﹐冷貌。竊然者﹐消沮閉藏之貌也。以陰險賊害爲心﹐故有此態也。其立也躁而不靜﹐陰善躁也。行而似伏者﹐其內藏沈思反側之心故耳。】

太陽之人﹐其狀軒軒儲儲﹐反身折腘。此太陽之人也。

【注車之向前曰軒﹐軒軒者﹐面髙而軒昂也。儲儲﹐挺然之狀。反身折腘者﹐腹仰而倨然也。此居處於於好言大事之人﹐故有此狀也。】

少陽之人﹐其狀立則好仰﹐行則好搖﹐其兩臂兩肘則常出於背。此少陽之人也。

【注立則好仰﹐卽反身折腘之狀。行則好搖者﹐初陽生動之象也。其兩臂兩手常出於背者﹐謂常反挽其手於背﹐此皆輕倨傲慢之狀﹐無叉手鞠恭之貌也。】

陰陽和平之人﹐其狀委委然﹑隨隨然﹑顒顒然﹑愉愉然﹑﹝目旋﹞﹝目旋﹞然﹑豆豆然﹐眾人皆曰君子。此陰陽和平之人也。

【注委委﹐雍雍自得之貌。隨隨﹐不急遽也。顒顒﹐尊嚴貌。愉愉﹐和悅也。﹝目旋﹞﹝目旋﹞﹐目好貌。豆豆﹐有品也。蓋存乎人者﹐莫良於眸子。胸中正﹐故眸子了然而美好也。此陰陽和平之君子也。】

論疾診尺篇

視人之目窠上﹐微癰如新臥起狀﹐其頸脈動時咳﹐按其手足上窅而不起者﹐風水膚脹也。

【注足太陽之脈﹐起於兩目而下出於頸項。太陽之上﹐寒水主之。太陽之气﹐運行於膚表﹐此水隨气而溢於皮膚之間﹐故目窠微腫。頸脈動而膚脹咳者﹐水畱於皮毛而動其肺气也。風水者﹐因外受於風﹐風行而水渙也。】

尺膚滑其淖澤者﹐風也。尺肉弱者解﹝亻亦﹞安臥。脫肉者寒熱不治。尺膚滑而澤脂者風也。尺膚濇者﹐風痺也。尺膚粗如枯魚之鱗者﹐水泆飲也。尺膚熱盛脈盛躁者﹐病溫也﹔其脈盛而滑者﹐病且出也。尺膚寒﹐其脈小者﹐泄少气﹔尺膚炬然先熱後寒者﹐寒熱也。尺膚先寒久大之而熱者﹐亦寒熱也。

【注津液淖澤於皮膚﹐故尺膚滑其淖澤者﹐風在於皮膚而鼓動其津液也。脂者﹐肌肉文理間之脂膜。尺膚滑而澤脂者﹐風在於肌肉間也。夫在外者皮膚爲陽﹐筋骨爲陰﹐病在陽者名曰風﹐病在陰者名曰痺。如尺膚濇者﹐此風痺於筋骨間也。此以尺膚之淖澤滑濇而知風邪之淺深也。肌肉者﹐五臟元眞之所通會﹐脾土之所主也﹐故尺肉弱者﹐主脾土虛而解﹝亻亦﹞安臥。解﹝亻亦﹞者﹐懈惰也。脫肉者﹐形損也。寒熱者﹐陰陽血气虛也。陽虛則惡寒﹐陰虛則發熱。陰陽形气皆已虛脫﹐治爲不治。如枯魚之鱗者﹐皮膚起寒粟也。寒者﹐水之气。此水邪泆飲於內﹐故寒色見於外也。溫病者﹐寒毒藏於肌膚﹐至春發爲溫病﹐故尺膚熱甚而脈盛躁者﹐知其爲病溫也﹔其脈盛而滑者﹐知病且出於外也。尺膚寒﹐其脈小者少气。蓋气者﹐所以溫膚熱肉﹐從陰而生﹐自內而外﹐故知其泄於內而虛於外也。此診其尺而知內因之病也。尺膚之先熱後寒﹐先寒後熱﹐而皆爲寒熱者﹐尺膚主三陰三陽之气也。】

肘所獨熱者﹐腰以上熱。手所獨熱者﹐腰以下熱。肘前獨熱者﹐膺前熱。肘後獨熱者肩背熱。臂中獨熱者﹐腰腹熱。肘後粗以下三四寸熱者﹐腸中有虫。掌中熱者﹐腹中熱。掌中寒者﹐腹中寒。魚上白肉有靑血脈者﹐胃中有寒。

【注手太陰之脈﹐從指井之少商﹐過於輸﹐行於經﹐而入於肘之尺澤。脈外之气血﹐從手陽明之五里走尺以上魚﹐相逆順而行也。肘所自寸而下尺也﹐手所自尺而上寸也。肘所獨熱者腰以上熱﹐手所獨熱者腰以下熱。此診尺膚以候形身之上下﹐故與脈候之上下反其診也。肘前乃手厥陰之曲澤處﹐肘後乃手少陽之天井處。蓋以兩手下垂﹐上以候上﹐下以候下﹐前以候前﹐後以候後也。夫所謂肘所手所者﹐論手臂之背面﹐臂中掌中魚上﹐乃手臂之正面。背面爲陽﹐故候形身之外﹔正面主陰﹐故候腰腹腸胃之內。卽尺外以候季脇﹐尺裏以候腹中之大義相同也。】

尺炬然熱﹐人迎大者﹐當奪血。尺堅大﹐脈小甚﹐少气悗有加﹐立死。

【注尺炬然熱﹐人迎大者﹐三陽之气偏盛也﹐故當主奪血。夫皮膚爲陽﹐血脈爲陰﹐尺堅大脈小甚者﹐陽盛而陰絕於外也。少气悗有加者﹐陽盛而陰絕於內也。】

目赤色者病在心﹐白在肺﹐靑在肝﹐黃在脾﹐黑在腎﹔黃色不可名者﹐病在胸中。

【注五臟之血气﹐行於脈中而變見於寸口﹔五臟之气血變見於色而出於目中。蓋五臟之精皆上注於目而爲之睛也。黃色不可名者﹐色黃而有黑白靑赤之間色也。病在胸中者﹐五臟之气皆從內膈而出﹐故所見之色若是。】

診目痛﹐赤脈從上下者﹐太陽病﹔從下上者﹐陽明病﹔從外走內者﹐少陽病。

【注太陽爲目上綱﹐故目脈從上下者﹐主太陽病。陽明爲目下綱﹐故從下上者﹐主陽明病。少陽之脈循目銳眥﹐故從外走內者﹐主少陽病。】

診寒熱﹐赤脈上下至瞳子。見一脈一歲死﹔見一脈半一歲半死﹔見二脈二歲死﹔見二脈半二歲半死﹔見三脈三歲死。

【注寒熱者﹐水火陰陽之气也。心主包絡之气﹐發原於腎﹐歸於心下之部署﹐爲一形髒而主脈。瞳子者﹐腎臟之骨精也。水髒之毒上交於火髒﹐而火髒之气復下交於陰﹐所謂陰陽交者﹐死不治。】

診齲齒痛﹐按其陽之來有過者獨熱。在左左熱﹐在右右熱﹔在上上熱﹐在下下熱。

【注齒痛曰齲。上齒屬手陽明大腸經﹐下齒屬足陽明胃經﹐故按其陽脈之來而有過者﹐必爲獨熱﹐其脈之在左右上下則病﹐熱亦因之而分左右上下也。】

診血脈者多赤多熱﹐多靑多痛﹐多黑爲久痺﹐多赤多黑多靑皆見者﹐寒熱。

【注皮部論曰﹕凡十二經脈者﹐皮之部也。其色多靑則痛﹐多黑則痺﹐黃赤則熱﹐多白則寒﹐五色皆見則寒熱也。】

身痛而色微黃﹐齒垢黃﹐爪甲上黃﹐黃疸也。安臥﹐小便黃赤﹐脈小而濇者﹐不嗜食。

【注身痛﹐病見於肉也。色黃﹐病見於皮也。齒垢黃﹐病見於骨也。爪甲上黃﹐病見於筋也。黃疸﹐脾家病也。脾病故解﹝亻亦﹞安臥。小腸爲赤腸﹐心之腑也。心主血脈﹐小便赤黃﹐脈小而濇﹐病見於脈也。小便赤黃﹐下焦熱也。不嗜食﹐上焦虛也。蓋土位中央而上下四旁皆爲之應。】

嬰兒病﹐其頭毛皆逆上者﹐必死。

【注毛髮者血之餘﹐少陰精血之所生者也。夫發復下垂﹐以應人之血气從下而升﹐復從巓而下。若使發上逆﹐是惟有升而無降矣。升降息﹐是以不免於死亡。】

耳間靑脈起者掣痛。

【注腎主骨而開竅於耳﹐故耳間靑脈起者﹐當主筋骨掣痛。此承上文而言﹐人之血气﹐始於先天腎臟之所生。】

扁鵲難經

望色

十三難曰﹕經言見其色而不得其脈﹐反得相勝之脈者卽死﹐得相生之脈者病卽自已。色之與脈﹐當參相應﹐爲之柰何﹖

【注《靈樞》第四篇

曰﹕見其色﹐知其病﹐命曰明。按其脈﹐知其病﹐名曰神。問其病﹐知其處﹐命曰工。色脈形肉﹐不得相失也。色靑者其脈弦﹐赤者其脈鉤﹐黃者其脈代﹐白者其脈毛﹐黑者其脈石﹐見其色而不得其脈﹐謂色脈之不相得也。色脈旣不相得﹐看得何脈﹐得相勝之脈卽死﹐得相生之脈病卽自已。】

然五臟有五色皆見於面﹐亦當與寸口尺內相應。假令色靑其脈當弦而急﹐色赤其脈浮大而散﹐色黃其脈中緩而大﹐色白其脈浮濇而短﹐色黑其脈沈濡而滑﹐此所謂五色之與脈當參相應也。

【注色脈當參相應﹐夫如是﹐所謂見其色而得其脈矣。】

五臟各有聲色臭味﹐當與寸口尺內相應﹐其不應者病也。假令色靑其脈浮濇而短﹐若大而緩爲相勝﹔浮大而散﹐若小而滑﹐爲相生也。

【注舉色靑爲例以明相勝相生。靑者肝之色浮濇而短﹐肺脈也﹐爲金克木﹔大而緩﹐脾脈也﹐爲木克土。此相勝也。浮大而散﹐心脈也﹐爲木生火﹔小而滑﹐腎脈也﹐爲水生木﹐此相生也。此所謂得相勝之脈卽死﹐得相生之脈病卽自已也。】

十六難曰﹕然。假令得肝脈﹐其外證善潔﹐面靑善怒﹔其內證臍左有動气﹐按之牢若痛﹔其病四肢滿閉﹐淋溲便難﹐轉筋。有是者肝也﹐無是者非也。

【注得肝脈﹐診得弦脈也。肝與膽合﹐爲淸淨之腑﹐故善潔。肝爲將軍之官﹐故善怒。面靑﹐肝之色也。此外証之色脈情好也。臍左﹐肝之部也。按之牢者﹐若謂其動气﹐按之堅牢而不移或痛也。馮氏謂肝气﹝月眞﹞郁﹐則四肢滿閉。傳曰﹕風淫末疾是也。厥陰脈循陰器﹐肝病故溲便難。轉筋者﹐肝主筋也。此內証之部屬及所主病也。】

假令得心脈﹐其外證面赤﹐口漧喜笑﹔其內證臍上有動气﹐按之牢若痛﹔其病煩心﹐心痛﹐掌中熱而啘。有是者心也﹐無是者非也。

【注掌中手心主脈所過之處。蓋眞心不受邪﹐受邪者手心主爾。啘﹐漧嘔也。心病則火盛﹐故啘。經曰﹕諸逆衝上﹐皆屬於火諸嘔吐酸﹐皆屬於熱。】

假令得脾脈﹐其外證面黃﹐善噫﹐善思﹐善味﹔其內證當臍有動气﹐按之牢若痛﹔其病腹脹滿﹐食不消﹐體重節痛﹐怠惰嗜臥﹐四肢不收。有是者脾也﹐無是者非也。

【注《靈樞》口問篇曰﹕噫者寒气客於胃﹐厥逆從下上散﹐復出於胃﹐故爲噫。經曰﹕脾脾原作「肺」﹐據文意攺。主四肢。】

假令得肺脈﹐其外證面白﹐善嚏﹐悲愁﹐不樂﹐欲哭﹔其內證臍右有動气﹐按之牢若痛﹔其病喘咳﹐灑淅寒熱。有是者肺也﹐無是者非也。

【注陽气和利﹐滿於心﹐出於鼻﹐故爲嚏。灑淅寒熱﹐肺主皮毛也。】

假令得腎脈﹐其外證面黑﹐善恐欠﹔其內證臍下有動气﹐按之牢若痛﹔其病逆气﹐小腹急痛﹐泄如下重﹐足脛寒而逆。有是者腎也﹐無是者非也。【如讀而。】

【注腎气不足則爲恐﹐陰陽相引則爲欠﹐泄而下重﹐少陰泄也。】

十七難曰﹕診病若閉目不欲見人者﹐脈當得肝脈彊急而長﹐而反得肺脈浮短而濇者﹐死也。

【注肝開竅於目﹐閉目不欲見人﹐肝病也。肝病見肺脈﹐金克木也。】

病若開目而渴﹐心下牢者﹐當脈得緊實而數﹐反得沈濇而微者﹐死也。

【注病實而脈虛也。】

六十一難曰﹕經言望而知之謂之神﹐聞而知之謂之聖﹐問而知之謂之工﹐切脈而知之謂之巧﹐何謂也﹖然﹐望而知之者﹐望見其五色以知其病。

【注《素問》五臟生成篇曰﹕色靑如艸滋者死﹐黃如枳實者死﹐黑如炲者死﹐赤如衃血者死﹐白如枯骨者死﹐此五色之見死者也。靑如翠羽者生﹐赤如雞冠者生﹐黃如蟹腹者生﹐白如豕膏者生﹐黑如烏羽者生﹐此五色之見生也。生於心﹐欲如以縞裹朱﹔生於肺﹐欲如以縞裹紅﹔生於肝﹐欲如以縞裹紺﹔生於脾﹐欲如以縞裹栝蔞實﹔生於腎﹐欲如以縞裹紫﹐此五臟生色之外榮也。《靈樞》四十九篇曰﹕靑黑爲痛﹐黃赤爲熱﹐白爲寒。又曰﹕赤色出於兩顴﹐大如拇指者﹐病𨿽小愈﹐必卒死。黑色出於庭﹐大如拇指﹐必不病而卒。又七十四篇曰﹕診血脈者﹐多赤多熱﹐多靑多痛﹐多黑爲久痺。多黑多赤多靑皆見者爲寒熱﹐身痛﹐面色微黃﹐齒垢黃﹐爪甲上黃﹐黃疸也。又如驗產婦面赤舌靑﹐母活死子﹔面靑舌靑沫出﹐母死子活﹔唇口俱靑子母俱死之類也。袁氏曰﹕五臟之色見於面者﹐各有部分﹐以應相生相克之候﹐察之以知其病也。】

經言以外知之曰聖﹐以內知之曰神﹐此之謂也。

【注以外知之望聞﹐以內知之問切也。神﹐微妙﹔聖﹐通明也。】

金匱要略【漢張機】

望聞

問曰﹕病人有气色見於面部﹐願聞其說﹗師曰﹕鼻頭色靑﹐腹中痛﹐苦冷者死﹔鼻頭色微黑者有水气﹐色黃者﹐胸上有寒﹐色白者亡血也。設微赤非時者死﹐其目正圓者痓不治。又色靑爲痛﹐色黑爲勞﹐色赤爲風﹐色黃者便難﹐色鮮明者有畱飲。

師曰﹕息搖肩者心中堅。息引胸中上气者咳。息張口短气者肺痿唾沫。

師曰﹕吸而微數﹐其病在中焦﹐實也﹐當下之卽愈﹐虛者不治。在上焦者其吸促﹐在下焦者其吸遠﹐此皆難治。呼吸動搖振振者不治。

師曰﹕寸口脈動者﹐因其王時而動。假令肝王色靑﹐四時各隨其色。肝色靑而反色白﹐非其時色脈皆當病。

傷寒論【漢張機】

望聞

脈浮而洪﹐身汗如油﹐喘而不休﹐水漿不下﹐形體不仁﹐乍靜乍亂﹐此爲命絕也。

又未知何髒先受其災﹖若汗出發潤﹐喘而不休者﹐此爲肺先絕也。陽反獨畱﹐形體如煙燻﹐直視搖頭者﹐此爲心絕也。唇吻反靑﹐四肢漐習者﹐此爲肝絕也。環口黧黑﹐柔汗發黃者﹐此爲脾絕也。溲便遺失﹐狂言目反直視者﹐此爲腎絕也。

問曰﹕上工望而知之﹐中工問而知之﹐下工脈而知之。願聞其說﹗師曰﹕病家人請﹐云病人苦發熱﹐身體疼﹐病人自臥。師到診其脈﹐沈而遲者﹐知其差也。何以知之﹖表有病者脈當浮大﹐今脈反沈遲﹐故知其愈也。假令病人云﹕腹中卒痛﹐病人自坐。師到脈之﹐浮而大者﹐知其差也。何以知之﹖裏有病者﹐脈當沈而細﹐今脈浮大﹐故知愈也。

師曰﹕病家人來請﹐云病人發熱煩極。明日師到﹐病人向壁臥﹐此熱已去也。設令脈不和﹐處言已愈。

設令向壁臥﹐聞師到﹐不驚起而盼視﹐若三言三止﹐脈之咽唾者﹐此詐病也。設令脈自和﹐處言汝病太重﹐當須服吐下藥﹐鍼灸數十百處。

師持脈﹐病人欠者無病也﹐脈之呻者病也。言遲者風也﹐搖頭言者裏痛也﹐行遲者表彊也﹐坐而伏者短气也﹐坐而下一腳者腰痛也﹐裏實護腹如懷卵物者心痛也。

問曰﹕人病恐怖者﹐其脈何狀﹖師曰﹕脈行如循絲累累然﹐其面白脫色也。

人不飲﹐其脈何狀﹖師曰﹕脈自濇﹐唇口漧燥也。

人愧者其脈何類﹖師曰﹕脈浮而面色乍白乍赤。

寸口脈微而濇﹐微者衛气衰﹐濇者營气不足﹐衛气衰面色黃﹐營气不足面色靑。營爲根﹐衛爲葉。營衛俱微﹐則根葉枯槁而寒栗咳逆﹐唾腥吐涎沫也。古今圖書集成醫部全錄卷九十一

外診法【望】

中藏經【漢華佗】

寒熱察色

寒而頰赤多言者﹐陽中之陰邪也。熱而面靑多言者﹐陰中之陽邪也。寒而面靑多言者﹐陰中之陰邪也。若不言者﹐不可治也。

五色脈論

面靑﹐無右關脈﹐脾絕﹐木克土。面赤﹐無右寸脈﹐肺絕﹐火克金。面白﹐無左關脈﹐肝絕﹐金克木。面黃﹐無左尺脈﹐腎絕﹐土克水。面黑﹐無左寸脈﹐心絕﹐水克火。五絕者﹐死。凡五絕者﹐當時卽死﹐非其時則半歲死耳。五色𨿽見而五脈不見﹐卽非死者矣。

察聲色形證決死法

凡人五臟六腑﹐榮衛關竅﹐宜平生气血順度﹐循環無終﹐是爲不病之本。若有缺絕﹐則禍必來矣。要在臨病之時﹐存神內想﹐息气內觀﹐心不妄視﹐著意精察﹐方能通神明﹐探幽微﹐斷死決生﹐千無一誤。死之證兆﹐具之於後﹕

黑色起於耳目鼻上﹐漸入口者死。赤色見於耳目額者﹐五日死。黑白色入口鼻目中者﹐五日死。黑或如馬肝色﹐望則如靑﹐近則如黑者死。

張口如魚﹐出气不反者死。

循摸衣縫者死。

屍臭不可近者死。

面目直視者死。

肩息者一日死。

面靑﹐人中反者﹐三日死。面無光﹐牙齒黑者死。面靑目黑者死。面白目黑者十日死。面赤眼黃﹐卽時死。面黑目白者﹐八日死。面靑目黃者﹐五日死。

眉系傾者﹐七日死。

齒忽黑色者﹐三十日死。

發直者﹐十五日死。

遺尿不覺者﹐五六日死。

唇口乍幹黑者死。

爪中靑黑色者死。

頭目久痛﹐卒視不明者死。

舌捲卵縮者死。

面黑直視者死。面靑目白者死。面黃目白者死。面目俱白者死。面目靑黑者死。面靑唇黑者死。

發如麻﹐喜怒不調者死。發眉如衝起者死。

面色黑﹐脇滿不能反側者死。面色蒼黑﹐卒腫者死。

掌腫無紋﹐臍腫出﹐囊莖俱腫者死。

手足爪甲肉黑色者死。

汗出不流者死。

唇反人中滿者死。

陰陽俱絕﹐目眶陷者死。

陽絕陰結﹐精神恍惚﹐撮空循衣者死。

榮衛耗散﹐面目浮腫者死。

心絕於腎﹐肩息回盻目直者﹐一日死。

肺絕﹐則气去不反﹐口如魚口者﹐三日死。

骨絕﹐腰脊痛﹐腎中重不可反側﹐足膝後平者﹐五日死。

腎絕﹐大便赤濇下血﹐耳幹﹐腳浮﹐舌腫者﹐六日死。又曰足腫者﹐六日死。

脾絕﹐口冷足腫脹﹐泄不覺者﹐十二日死。

筋絕﹐魂驚虛恐﹐手足爪甲靑﹐呼罵不休者﹐八九日死。

肝絕﹐汗出如水﹐恐懼不安﹐伏臥目直面靑者﹐八日死。又曰卽時死。

胃絕﹐齒落面黃者﹐七日死。又曰十日死。

脈訣【晉王叔和】

五臟之色

心臟歌曰﹕順視雞冠色﹐凶看瘀血凝。

【注雞冠﹐色之赤者也。瘀血﹐赤而黑者也。赤乃本色而爲順﹐黑則水來克火而凶矣。】

【通津子曰﹕心﹐其色赤﹐然心臟於內不得見﹐此云順視雞冠﹐凶看瘀血。叔和以經云五臟有五色皆見於面﹐又當與寸口尺內相應。假令色赤者﹐脈當浮大而散。赤﹐心色也。浮大而散﹐心脈也。以此言之﹐五臟之色﹐皆可察之於面也。】

肝臟歌曰﹕翠羽身將吉﹐顏同枯艸殃。

【注肝臟色靑。翠羽色靑而紅﹐枯艸色靑而白。紅屬心火﹐白屬肺金。木生火故曰吉﹐金克木故曰殃。】

腎臟歌曰﹕色同烏羽吉﹐形似炭煤危。

【注腎色本黑色﹐似烏羽﹐黑而帶靑者也。靑屬肝﹐是水生木﹐故曰吉。色似炭煤﹐黑而帶黃者也。黃屬土﹐是土克水﹐故曰危。】

肺臟歌曰﹕豬膏凝者吉﹐枯骨命難全。

【注肺金色白而光澤。白者金也﹐光澤者水也﹐金能生水﹐故云吉也。枯骨之色白而不澤。白是金也﹐不澤者﹐內失其水以火就燥也。火來克金﹐故曰命難全也。】

脾臟歌曰﹕痞气冬爲積﹐皮黃四體昏。

【注經曰﹕脾之積名曰痞气﹐在胃脘﹐覆大如盤。久而不愈﹐令人四肢不收﹐發黃疸﹐飲食不消﹐肌膚黃瘦。以冬壬癸日得之。何以言之﹖肝病傳脾﹐脾當傳腎。腎以冬適旺﹐旺者不受邪。脾復欲還肝。肝不肯受﹐故畱結爲積。故知痞气以冬壬癸日得之也。】

察色觀病生死候歌

欲愈之病目眥黃﹐眼泡忽陷定知亡。

【注眼中分屬五臟﹐應五輪﹕瞳人屬腎應水輪﹐烏睛屬肝應風輪﹐兩瞼上下兩泡屬脾應肉輪﹐眼白屬肺應气輪﹐兩眥屬心應血輪。兩眥色黃﹐火能生土﹐胃气將行其病﹐故知欲愈。眼泡陷者﹐五臟之气絕也﹐故知當亡。《素問》曰﹕目內陷者死。言太陽之脈起於目﹐內陷者太陽絕也﹐故死。太陽主諸陽之气﹐故獨言之。】

耳目口鼻黑色起﹐入口十死七難當。

【注黑者﹐腎之色也。腎邪浸淫各髒﹐黑色見於耳目口鼻。舌居口內而屬心火﹐黑色自外入於口內﹐水克火﹐故知十死無一生。火之成數在七﹐故第七日難當。】

面黃目靑酒亂頻﹐邪風在胃衮其身。

【注酒乃濕熱之物﹐飲過多﹐則濕熱傷乎脾胃﹐故面色黃。脾胃積熱﹐熱則生風﹐故目靑也。一身皆藉胃气資養﹐風邪畱於胃中﹐則播於一身。《內經》曰﹕有病身熱懈惰﹐汗出如浴﹐惡風淅淅。此爲何病﹖岐伯曰﹕酒中風也。】

面黑目白命門敗﹐困極八日死來侵。

【注黑﹐水也。目﹐木也。白﹐金也。命門﹐火也。水浸淫而賊火之气﹐金克木而伐火之源﹐所以命門火敗。火之成數七﹐七日火極矣﹐故死於第八日也。】

面色忽然望之靑﹐進之如黑卒難當。

【注靑黑之色爲肝腎色也。先靑後黑﹐是回則不轉﹐神去則死也。】

面赤目白憂息气﹐待過十日定存亡。

【注息气﹐喘逆也。赤色屬火﹐白色屬金。火來克金﹐必作喘逆。金之成數在九﹐十乃土之成數也。土能生金則生﹐不能生金則死﹐故曰待過十日。】

面赤目靑眾惡傷﹐榮衛不通立須亡。

【注面赤﹐火也。目靑﹐木也。木火色見﹐風熱傷於五臟六腑。臟腑受傷﹐血气衰微。肌肉不滑﹐榮衛之道濇而不通﹐其死也可立而待。】

黃黑白色起入目﹐更兼口鼻有災殃。

【注獨見者﹐謂之正色。雜見者﹐謂之邪色。黃黑白之三色雜見於面﹐或入於目﹐或入於口﹐或入於鼻﹐乃病气從外而之內﹐故有災殃。】

面靑目黃中時死﹐余候須看兩日彊。

【注中時卽午時也﹐午時屬火。面靑目黃﹐肝木克乎脾土。到午時木得火而不畏金﹐木勢愈盛。人以胃气爲本﹐土絕卽死﹐故死在是時。其他相克﹐看賊旺二日而斷其死生。】

目無精光齒齦黑﹐面白目黑亦災殃。

【注目無精光者﹐神短也。齒齦黑者﹐脾絕也。面白者﹐少血也。目黑者﹐腎虛也。有是四者﹐則非久長之客。】

口如魚口不能閉﹐气出不返命飛揚。

【注火勝迫於肺﹐大喘而死﹐肺敗也。】

肩息直視反唇焦﹐面腫蒼黑也難逃。

【注肩息者﹐气喘而兩肩動也。直視者﹐睹物而不轉睛也。唇焦者﹐心家熱也。面乃心之候﹐黑乃腎之色。上句是心絕﹐下句是肝絕。心肝旣絕﹐命故難逃。】

妄語錯亂及不語﹐屍臭元知壽不髙。

【注神亡失守故也。】

人中盡滿兼唇靑﹐三日須知命必傾。

【注人中屬脾土﹐靑色屬肝木﹐土受木克﹐其絕在木之生數。】

兩頰顴赤人病久﹐口張气直命難停。

【注眼睛下髙骨之中名曰顴﹐顴下名面﹐面裏名臉﹐面外名頰。顴面頰臉﹐心火所屬﹐久病而赤色﹐乃精神外泄。口張气直﹐脾肺已絕﹐故命難停。】

足趺趾腫膝如斗﹐十日須知難保守。

【注脾主四肢﹐足趺乃胃所行之處﹐脾胃將絕﹐則有是證。脾屬土﹐十日者﹐土之成數也﹐故死不過十日。】

項筋舒展定知殂﹐掌內無文也不久。

【注項筋舒展﹐因督脈已絕。掌內無文﹐心包脈絕也。脈絕人必死﹐豈得久生乎﹖】

唇靑體冷及遺尿﹐背面飲食四日期。

【注唇靑體冷﹐乃眞气欲絕。遺尿不禁﹐乃膀胱不藏。背面飲食﹐乃神去不守。人之神气生於肝﹐神不守則肝絕﹐不出金數而死也。】

手足爪甲皆靑黑﹐能過八日定難醫。

【注肝臟其充筋﹐其華爪﹐其色靑。黑色屬腎﹐腎肝俱敗﹐則水不能生木﹐故見是色。八日﹐木之成數也。】

脊疼腰重反復難﹐此是骨絕五日看。

【注脊者﹐脾之候也。腰者﹐腎之腑也。脾屬土﹐腎屬水﹐土克水﹐死有五日之期。五者﹐土之生數也。】

體重溺出時不止﹐肉絕六日便髙﹝扌棄﹞。

【注體重肉絕﹐脾也﹔溺出不止﹐腎也。土勝水﹐死期故曰六日。六乃水之成數也。】

手足甲靑呼罵多﹐筋絕九日定難過。

【注肝絕遇金而死。九日﹐金之成數也。】

發直如麻半日死﹐尋衣語死十知麼。

【注發直如麻者﹐肺气絕也。尋衣語死﹐神不守舍也。】

五臟察色歌

肝臟歌曰﹕面腫蒼黑舌捲靑﹐四肢乏力眼如盲﹔泣下不止是肝絕﹐八日應當命必傾。

【注靑﹐肝之色。舌捲靑者﹐子見母色也。四肢乏力者﹐筋不能維持也。肝不能含血榮目﹐則眼如盲。津液外泄﹐則泣出不止。凡此數者﹐皆肝絕所致。金能克木﹐故死於金王之日。八者﹐從甲日數至辛日也。經曰﹕足厥陰气絕﹐則筋縮引卵與舌捲。厥陰者﹐肝脈也。肝者﹐筋之合也。筋者﹐聚於陰器而絡於舌本﹐故脈不榮﹐卽筋縮急。筋縮急﹐卽引卵與舌。舌捲卵縮﹐此筋先死。庚日篤﹐辛日死。】

心臟歌曰﹕面黧肩息直視看﹐又兼掌腫沒文斑﹔狂言亂語身悶熱﹐一日之內到冥間。

【注黧﹐黃黑色也。掌腫無文﹐心气絕也。一乃水之成數﹐水克火﹐故死在一日之內。經曰﹕手少陰气絕則脈不通﹐脈不通則血不流﹐血不流則色澤去﹐故面色黑如黧。此血先死。壬日篤﹐癸日死。】

脾臟歌曰﹕臍趺腫滿面浮黃﹐泄痢不覺污衣裳﹔肌肉粗濇兼唇反﹐一日十二內災殃。

【注臍﹐神闕也。趺﹐足跗上也。浮黃﹐黃腫也。經曰﹕足太陰气絕﹐則脈不榮其口唇。口唇者﹐肌肉之本也。脈不榮則肌肉不滑澤﹐肌肉不滑澤則肉滿﹐肉滿則唇反﹐唇反則肉先死。甲日篤﹐乙日死。】

肺臟歌曰﹕口鼻气出不復回﹐唇反無文黑似煤﹔皮毛焦漧爪枯折﹐途程三日定知災。

【注气出不復回﹐有呼無吸也。唇反﹐土不能生金也。黑似煤﹐金不能生水也。气不流通﹐則皮毛焦漧。魂魄不連﹐則爪甲枯折。從甲至丙﹐三日也。丙屬火﹐火克金﹐故死在三日。經曰﹕手太陰气絕﹐則皮毛焦。太陰者﹐肺也。行气溫於皮毛者也。气弗營則皮毛焦﹐皮毛焦則津液去﹐津液去則皮毛枯折。毛折者﹐則毛先死。丙日篤﹐丁日死。】

腎臟歌曰﹕面黑齒痛目如盲﹐自汗如水腰折頻﹔皮肉濡結髮無澤﹐四日應當命不存。

【注面黑﹐面如垢也。目如盲﹐瞳人反背也。自汗如水﹐火獨炎也。腰乃腎之腑﹐腎敗則腰似折。不能榮於骨髓﹐而骨肉不相親﹐濡肉而卻﹐不能爲五液之主﹐故發不潤澤。從甲至戊﹐越四日也。戊屬土﹐土克水﹐故命不存。經曰﹕足少陰气絕﹐則骨枯。少陰者﹐冬脈也﹐伏行而溫於骨髓。故骨髓不溫﹐卽肌肉不著骨﹔骨肉不相親﹐卽肉濡而卻﹔肉濡而卻﹐故齒長而枯。發無潤澤﹐是骨先死。戊日篤﹐己日死。】

產難生死歌

身重體熱寒又痛﹐舌下之脈黑復靑。反舌上冷子常死﹐腹中須遣母歸冥。面赤舌靑細循看﹐母活子死定難應。唇口俱靑沫又出﹐子母俱死總髙﹝扌棄﹞。面赤舌靑沫出頻﹐母死子活定知眞。

小兒外證十五候歌

眼上赤脈﹐下貫瞳人。

【注赤脈屬心﹐瞳人屬腎。乃心火勝腎水﹐水漧則不生木﹐致腎肝皆絕故也。】

顖門腫起﹐兼及作坑。

【注熱盛則腫﹐熱極則陷﹐皆熱候也。】

鼻漧黑燥﹐

【注火克金也。】

肚大筋靑。

【注木克土也。】

目多直視﹐睹不轉睛。

【注經曰﹕回則不轉﹐是也。】

指甲靑黑﹐忽作鴉聲。

【注肺肝已絕。】

虛舌出口﹐齒欲咬人。

【注心脾已絕。】

魚口气急﹐啼不作聲。

【注魚口張而不合也﹐是謂脾絕。气急作喘﹐哭而無聲﹐是謂肺絕。】

蛔虫旣出﹐必是死形。

【注蛔虫生於胃中﹐藉谷食以養﹐胃絕而谷食不入﹐虫故出也。】

用藥速救﹐十無一生。

【注總結上文十五證而言也。小兒有是證者﹐十中莫治其一。】

千金方【唐孫思邈】

診五臟六腑气絕證候

病人肝絕八日死﹐何以知之﹖面靑目赤﹐但欲伏眠﹐目視而不見人﹐汗出如水不止。【一曰二日死】

病人膽絕七日死﹐何以知之﹖眉爲之傾。病人筋絕九日死﹐何以知之﹖手足爪甲靑﹐呼罵不休。【一曰八日死。】

病人心絕一日死﹐何以知之﹖兩目回回﹐直視肩息﹐立死。

病人腸【一曰小腸】絕六日死﹐何以知之﹖發直如幹麻不得屈伸﹐白汗不止。

病人脾絕十二日死﹐何以知之﹖口冷足腫﹐腹熱臚脹﹐泄利不覺﹐出無時度。【一曰五日死。】

病人胃絕五日死﹐何以知之﹖脊痛腰中重﹐不可反復。【一曰腓腸平﹐九日死。】

病人肉絕六日死﹐何以知之﹖耳幹舌皆腫﹐溺血﹐大便赤泄。【一曰足腫九日死。】

病人肺絕三日死﹐何以知之﹖口張但气出而不還。【一曰鼻口虛張短气。】

病人大腸絕不治﹐何以知之﹖泄利無度﹐利絕則死。

病人腎絕四日死﹐何以知之﹖齒爲暴枯﹐面爲正黑﹐目中黃色﹐腰中欲折﹐白汗出如流水。【一曰人中平七日死。】

病人骨絕﹐齒黃落﹐十日死。諸浮脈無根者﹐皆死。

以上五臟六腑爲根也。

河間六書【金劉完素】

察色論

論曰﹕聲合五音﹐色合五行﹐聲色符合﹐然後定立臟腑之榮枯。若滋榮者﹐其气生﹐如翠羽﹑雞冠﹑蟹腹﹑豕膏﹑烏羽是也。枯夭者﹐其气敗﹐如艸玆﹑衃血﹑枳實﹑枯骨﹑如炲是也。至如靑赤見於春﹐赤黃見於夏﹐黃白見於長夏﹐白黑見於秋﹐黑靑見於冬﹐是謂五臟之生者﹐以五行之相繼也。得肝脈色見靑白﹐心脈色見赤黑﹐脾脈色見黃靑﹐肺脈色見白赤﹐腎脈色見黑黃﹐是謂眞髒之見者﹐以五行之相克也。若乃肺風而眉白﹐心風而口赤﹐肝風而目靑﹐脾風而鼻黃﹐腎風而肌黑﹐以風善行數變故爾。肝熱而左頰赤﹐肺熱而右頰赤﹐心熱而顏赤﹐脾熱而鼻赤﹐腎熱而頤赤﹐以諸熱皆屬火故爾。以至靑黑爲痛﹐黃赤爲熱﹐靑白爲寒﹐以九气不同故爾。鼻靑爲腹水﹐黑爲水气﹐白爲無血﹐黃爲胸寒﹐赤爲有風﹐鮮明爲畱飲﹐而五色取決於此故爾。然審病者﹐又皆以眞脾之爲本。蓋眞脾之黃﹐是謂天之气。五色又明﹐病𨿽久而面黃必生者﹐以其眞气外榮也。此數者𨿽皆成法﹐然自非心淸見曉於冥冥﹐不能至於此。故五色微診而以目察尢難。《難經》曰﹕望而知之謂之神。爲見五色於外﹐故決死生也。

東垣十書【元李杲】

望診

病來潮作之時﹐病气精神增添者﹐是爲病气有餘﹐乃邪气勝也﹐急瀉之以寒涼酸苦之劑。若病來潮作之時﹐神气困弱者﹐爲病气不足﹐乃眞气不足也﹐急補之以辛甘溫熱之劑。不問形气有餘並形气不足﹐只取病气有餘不足也。不足者補之﹐有餘者瀉之。假令病气有餘者﹐當急瀉之以寒涼之劑﹐爲邪气勝也。病气不足者﹐當急補之以辛甘溫熱之劑﹐此眞气不足也。夫形气者﹐气謂口鼻中气息也﹐形謂皮膚筋骨血脈也。形勝者爲有餘﹐消瘦者爲不足。其气者﹐審口鼻中气勞役如故﹐爲气有餘也。若喘息气促气短或不足以息者﹐爲不足也。故曰﹕形气也﹐乃人之身形中气血也。當補當瀉﹐全不在於此﹐只在病勢潮作之時。病气增加者﹐是邪气勝也﹐急當瀉之。如潮作之時﹐精神困弱﹐語言無力及懶語者﹐是眞气不足也﹐急當補之。若病人形气不足﹐病來潮作之時﹐病气亦不足﹐此乃陰陽俱不足也。禁用鍼﹐宜補之以甘藥﹐不可以盡劑。不灸弗已。臍下一寸五分﹐气海穴是也。

气證則飲水﹐血證不飲水。气病則麻﹐血病則痛。無陽則厥﹐無陰則嘔。陰證身靜﹐重語無聲﹐難布息﹐目睛不了了﹐鼻中呼不出吸不入往來﹐口與鼻中气冷﹐水漿不入﹐大小便不禁﹐而止惡寒﹐有如刀刮。陽證身動﹐輕語有聲﹐目睛了了﹐鼻中呼吸出入﹐能往能來﹐口與鼻中气皆熱。

面部形色之圖

察色分位

坤胃【遺散至腎死】

兌肺

幹大腸【遺散至肝死】

額

離心

坎腎頤

精明五色

巽膽【遺散至脾死】

震肝

艮小腸【遺散至肺死】

察色脈以定吉凶

脈﹐地也。色﹐天也。地生天則順﹐天生地則逆。

假令得弦脈而面赤色﹐地生天也。地生天則順也。兒扶母兮瘥速也。

假令得弦脈而面黑色﹐天生地也。天生地則逆也。母抑子兮退遲也。

色者陰中之陽气也﹐本乎天。脈者陽中之陰气也﹐本乎地。

天元圖

七十四難曰﹕從其首系其數。

間象在表

五化疊元

兌肺

以應望聞

肝靑【大惇﹐木井】

臊【曲泉﹐水合】

酸【中封﹐金經】

呼【太衝﹐土兪】

泣【行間﹐火滎】

心赤【少府﹐火滎】

焦【少衝﹐木井】

苦【少海﹐水合】

言【靈道﹐金經】

汗【神門﹐土兪】

脾黃【太白﹐土兪】

香【大都﹐火滎】

甘【隱白﹐木井】

歌【陰陵泉﹐水合】

涎【商丘﹐金經】

肺白【經渠﹐金經】

腥【太淵﹐土兪】

辛【魚際﹐火滎】

哭【少商﹐木井】

涕【尺澤﹐水合】

腎黑【陰谷﹐水合】

腐【復澑﹐金經】

咸【太豀﹐土兪】

呻【然谷﹐火滎】

液【湧泉﹐木井】

地元圖

六十八難曰﹕元證脈合﹐復生五象。

井【心下滿】

膽【元證】

身熱

體重【節痛】

喘嗽【寒熱】

逆气【泄】

滎【身熱】

心下滿【小腸】

元證

體重

寒熱

逆气

兪【體重節痛】

心下滿【胃】

身熱

元證

寒熱

逆气

經【喘咳身熱】

心下滿【大腸】

身熱

體重

元證

逆气

合【逆气而泄】

心下滿【膀胱】

身熱

體重

寒熱

元證

假令膽病﹐善潔﹑面靑﹑善怒【元證﹐】得弦脈【合脈﹐】又病心下滿【當刺膽井﹔】如見善潔﹑面靑﹑善怒﹐脈又弦﹐又病身熱【當刺膽滎】﹐又病體重節痛【當刺膽兪﹔】

如見善潔﹑面靑﹑善怒﹐脈又弦﹐又病喘咳寒熱【當刺膽合】。餘經例仿此。假令肝經淋溲便難﹑轉筋﹐春刺井﹐夏刺滎﹐秋刺經﹐冬刺合。

夫天元法者﹐謂之五化疊元﹐當從其首系其數。首者﹐寅方春也﹐在人爲肝。是從東方順天輪數至所主之處﹐計從幾數﹐卻於所受病一方﹐倒疊回去﹐數至依前數盡處﹐便於元受病一方穴內﹐瀉所止之方來路穴也﹐不得於所主之方內經中瀉之﹐勿悞。

假令病者聞香臭二者﹐心主五臭也﹐入脾爲香臭。從東數至所主之處﹐所主五臭者心也。東一南二﹐計得二數。卻當於受病之方﹐倒疊回去﹐脾一心二﹐元數二也﹐是數至心﹐心者滎火也﹐當於受病之方內瀉滎火﹐是脾經﹐瀉火都是也。或曰﹕何以倒疊數﹖對曰﹕此從地出﹐爲天輪所載﹐右遷於天﹐不當於所顯之虛治之。此舟行岸移之意也。

丹溪心法【元朱震亨】

能合色脈可以萬全

欲知其內者﹐當以觀乎外﹔診於外者﹐斯以知其內。蓋有諸內者﹐必形諸外。苟不以相參而斷其病邪之逆順﹐不可得也。爲工者深燭厥理﹐故望其五色﹐以靑黃赤白黑以合於五臟之脈﹐窮其應與不應﹔切其五脈急大緩濇沈﹐以合其五臟之色﹐順與不順。誠能察其精微之色﹐診其微妙之脈﹐內外相參而治之﹐則萬舉萬全之功可坐而致也。《素問》曰﹕能合色脈﹐可以萬全。其意如此。原夫道之一气判而爲陰陽﹐散而爲五行﹐而人之所稟皆備焉。夫五脈者﹐天之眞﹐行血气﹐通陰陽﹐以榮於身。五色者﹐气之華﹐應五行﹐合四時﹐以彰於面。惟其察色按脈而不偏廢﹐然後察病之機﹐斷之以寒熱﹐歸之以臟腑﹐隨證而療之﹐而獲全濟之效者﹐本於能合色脈而已。假令肝色如翠羽之靑﹐其脈微弦而急﹐所以爲生﹔若浮濇而短﹐色見如艸玆者﹐豈能生乎﹖心色如雞冠之赤﹐其脈當浮大而散﹐所以爲順﹔若沈濡而滑﹐色見如衃血者﹐豈能順乎﹖脾色如蟹腹之黃﹐其脈當中緩而大﹐所以爲從﹔若微弦而急﹐色見如枳實者﹐豈能從乎﹖肺色如豕膏之白﹐其脈當浮濇而短﹐所以爲吉﹔若浮大而散﹐色見如枯骨者﹐豈能吉乎﹖以至腎色見如烏羽之黑﹐其脈沈濡而滑﹐所以爲生﹔或脈來緩而大﹐色見如炲者﹐死。死生之理﹐夫惟診視相參。旣以如此﹐則藥證相對﹐厥疾弗瘳者﹐未之有也。抑嘗論之﹕容色所見﹐左右上下﹐各有其部﹔脈息所動﹐寸關尺中﹐皆有其位。左頰者肝之部﹐以合左手關脈肝膽之分﹐應於風木﹐爲初之气。顏爲心之部﹐以合於左手寸口心與小腸之分﹐應於君火﹐爲二之气。鼻爲脾之部﹐合於右手關脈脾胃之分﹐應於濕土﹐爲四之气。右頰肺之部﹐合於右手寸口肺與大腸之分﹐應於燥金﹐爲五之气。頤爲腎之部﹐以合於左手尺中腎與膀胱之分﹐應於寒水﹐爲終之气。至於相火爲三之气﹐應於右手命門﹐三焦之分也。若夫陰陽五行﹐相生相勝之理﹐當以合之於色脈而推之也。是以脈要精微論曰﹕色合五行﹐脈合陰陽。十三難曰﹕色之與脈﹐當參相應。然而治病萬全之功﹐苟非合於色脈者﹐莫之能也。五臟生成篇云﹕心之合脈也﹐其榮色也。夫脈之大小滑濇浮沈﹐可以指別。五色微診﹐可以目察。繼之以能合色脈﹐可以萬全。謂夫赤脈之至也喘而堅﹐白脈之至也喘而浮﹐靑脈之至也長而左右彈﹐黃脈之至也大而虛﹐黑脈之至也上堅而大。此先言五色﹐次言五脈﹐欲後之學者望而切之以相合也。厥後扁鵲明乎此﹐述之曰﹕望而知之謂之神﹐切脈而知之謂之巧。深得《內經》之理也。下迨後世﹐有立方者﹐目之曰﹕神巧萬全。厥有旨哉﹗

黑白人藥食禁忌

凡面黑人不可多服黃芪﹐以其气實而又補之也。

面白人不可多發散﹐以其气虛而又虧之也。

面白人不可飲酒﹐以酒耗血故也。

格致餘論【元朱震亨】

治病先觀形色然後察脈問證論

經曰﹕診脈之道﹐觀人勇怯﹑肌肉﹑皮膚﹐能知其情﹐以爲診法也。凡人之形﹐長不及短﹐大不及小﹐肥不及瘦。人之色白不及黑﹐嫩不及蒼﹐薄不及厚。而況肥人濕多﹐瘦人火多﹐白者肺气虛﹐黑者腎气足。形色旣殊﹐臟腑亦異﹐外證𨿽同﹐治法迥別。所以肥人責脈浮﹐瘦人責脈沈﹐躁人疑脈緩﹐緩人疑脈躁﹐以其不可一槪觀也。試陳一二﹐可以例推。東陽陳子﹐露筋﹐體稍長﹐患體虛而勞﹐頭痛甚至有決別之言。余察其脈﹐弦而大帶數﹐以人參﹑白朮爲君﹐川藭﹑陳皮爲佐。至五六日未減﹐眾人皆訝之﹐以藥之不對也。余曰﹕藥力有次第矣﹐更少俟一二宿﹐當自安。忽其季來問曰﹕何不少加黃芪﹖予笑不答。又經一宿﹐忽自言病頓愈。予脈之﹐覺指下稍盛。又半日﹐病者言膈上滿﹐不覺饑﹔視其腹紋已隱矣。予曰﹕夜來藥中莫加黃芪否﹖曰﹕然。止與三貼﹐遂速與二陳湯加厚朴﹑枳殼﹑黃連以瀉其衛﹐三貼而安。又浦江義門陳兄﹐年二十餘﹐秋間大發熱﹐口渴﹐妄言妄見﹐病似邪鬼。七八日後﹐召我治。脈之﹐兩手洪數而實﹐視其形肥﹐面赤帶白﹐卻喜露筋﹐脈本不實﹐涼藥所致。此因勞倦成病﹐與溫補藥自安。曰﹕已服柴胡七八貼矣。予以黃芪附子湯﹐冷與之飲。三貼後﹐困倦鼾睡﹐微汗而解﹐脈亦稍軟。繼以黃芪白朮湯。至十日﹐脈漸收斂而小。又與半月而安。夫黃芪補气藥也﹐此兩人者一則气虛﹐一則气實﹐便有宜不宜存焉﹐可不審乎﹖

外科精義【元齊徳之】

論榮衛色脈參應之法

夫天地之道曰陰與陽﹐在人曰血與气。蓋血者榮也﹐气者衛也﹐榮者榮於中﹐衛者衛於外﹐所以榮行脈中﹐衛行脈外。脈者﹐血气之先也﹐血非脈﹐則焉能榮於中﹖气非脈﹐則焉能衛於外﹖二者相資而行﹐內則通於五臟六腑﹐十二經絡﹐外則濡於九竅四肢﹐百節毫毛﹐晝夜循行﹐如環無端﹐以成其度﹐會於寸口﹐變見於脈。故曰﹕气血者﹐人之神也﹔脈者﹐气血之神也。所以治病之始﹐五決爲紀。蓋五決者﹐五臟之色脈也。脈應於內﹐色應於外﹐其色之與脈﹐當相參應。故曰﹕能合色脈﹐可以萬全也。凡爲醫先須調明色脈﹐若於此不精﹐𨿽聰慧辯博﹐亦不足委也。

醫學入門【明李梴】

觀形察色

觀形察色﹐以治未病。凡臟腑未竭﹐气血未亂﹐精神未散者全愈﹔病已成者半愈﹔病勢已過者危。

第一看他神气色﹐潤枯肥瘦起和眠。

【注肥白人多濕痰﹐黑瘦人多火熱。或形肥色黑﹐或形瘦色白。臨時參證﹐或從形﹐或從色﹐不可泥也。】

活潤死枯肥是實﹐瘦爲虛弱古今傳。欠體卽知腰內苦﹐攢眉頭痛與頭眩。手不舉兮肩背痛﹐步行艱苦腳間疼。叉手按胸胸內痛﹐按中臍腹痛相連。但起不眠痰夾熱﹐貪眠虛冷使之然。面壁身蜷多是冷﹐仰身舒挺熱相煎。身面目黃脾濕熱﹐唇靑面黑冷同前。

形色脈相應總訣

形健脈病人不久﹐形病脈健亦將危。

【注假如健人診得浮緊而濇似傷寒太陽經病脈﹐其人𨿽未頭疼發熱惡寒﹐此則不久卽病﹐病卽死也。謂之行屍。又如十五動一止﹐一年殂﹐其人𨿽未病﹐期應一年﹐病卽死也。病人脈健者﹐假如形容羸瘦﹐精神枯槁﹐盜汗不食﹐滑泄不止者﹐勞損之證﹐而脈反見洪健者亦死。】

色脈相生病自已﹐色脈相勝不須醫。

【注經言見其色而不得其脈﹐反得相勝之脈者卽死﹐得相生之脈者病卽自已。蓋四時之邪﹐以從前來者爲實邪﹐從後來者爲虛邪。例看假令色紅心病熱﹑痰火﹑顚狂﹑斑疹等證﹐其脈當浮大而散。色靑肝病脇痛﹑漧嘔﹑便血等證﹐其脈當弦而急。色黃脾病濕熱﹑腫脹﹑傷食﹑嘔泄﹑關格等證﹐其脈當中緩而大。色白肺病气喘﹑痰飲﹑痿悴﹑咳嗽等證﹐其脈當浮濇而短。色黑腎病腰腳﹑疝瘕﹑淋濁﹑漏精等證﹐其脈當沈濡而滑。其間多動則爲虛爲火﹐靜則爲寒爲實﹐皆當與脈相應。又五積六聚﹐尢宜察色與脈證相應。故言赤脈白脈﹐合色脈而言之也。又五色應五臟間有綠色﹐乃任督陰陽之會也。】

肥人沈結瘦長浮﹐矮促長疏盡莫違。

【注肥人肉厚﹐脈宜沈結﹔瘦人肉薄﹐脈宜浮長。人形矮則脈宜短促﹐人形長則脈宜疏長。相違相反而又不和者﹐皆死。非但形體相應﹐𨿽皮膚滑濇寬緊﹐亦宜與脈相應。經言脈數尺之皮膚亦數﹐脈急尺之皮膚亦急﹐脈緩尺之皮膚亦緩﹐脈濇尺之皮膚亦濇﹐脈滑尺之皮膚亦滑是也。】

醫學準繩六要【明張三錫】

望法

在昔軒岐﹐湣生民之疾苦﹐乃探頤索隱﹐溯流窮源﹐垂法以福後世。而以望聞問切著爲四診法﹐以決陰陽表裏﹐寒熱虛實﹐死生吉凶。今人止據脈供藥﹐欲無不謬得乎﹖況豪富人家﹐婦人居帷幔之中﹐復以帛蒙手臂﹐旣無望色之神﹐聽聲之聖﹐又不能盡切脈之巧﹐未兔詳問。病家厭繁﹐以爲術疏﹐得藥不服者有之。以病試醫﹐以命試藥﹐醫復輕視人命﹐妄舉妄譚﹐不兩失乎﹖大抵醫爲司命﹐若不明辧精察﹐據的投治﹐忍心害理﹐是己非人﹐非仁人之用心也。今自《素問》《靈樞》而下﹐諸歷代明哲等書﹐片言隻字可法者﹐銓於左﹐爲四診法。後之學者﹐倘肯沈潛玩味﹐平昔講究明白﹐診脈之際﹐自如冰鑑。

《內經》曰﹕望而知之者﹐望見其五色﹐以知其病。肝靑象木﹐肺白象金﹐心赤腎黑﹐脾土色黃﹐一或有病﹐色必變見於面庭矣。然肺主气﹐气虛則色白﹔腎屬水﹐水涸則面黧。靑爲怒气傷肝﹐赤爲心火炎上。痿黃者內傷脾胃﹐紫濁者外感客邪。憔悴﹝黑幹﹞黑﹐必郁悒而神傷﹔消瘦淡黃﹐乃久病而體憊。山根明亮﹐須知欲愈之屙﹔環口黧黑﹐休醫已絕之腎。蓋有諸中必形諸外﹐見其表以知其裏。眉目一占﹐肺肝斯見。

六腑气絕﹐足寒腳縮。五臟气絕﹐利不禁﹐手足不仁。心病傳肺者死﹐如先心煩痛而後見喘嗽。肝病傳脾者死﹐如先脇痛後見脹腫瀉者是。脾病傳腎者死﹐如先瀉後痢者是。腎病傳心者死﹐如先腰胻痛後見心煩等證是。肺病傳肝者死﹐如先咳嗽後見兩脇疼﹐脈弦細者是。

人之大體爲形﹐形之所充者气。形勝气者夭﹐肥白是也。气勝形者壽﹐修長黑瘦有神者是也。形盛爲有餘﹐邪气實也。消瘦爲不足﹐正气虛也。

死證

屍臭﹐舌捲囊縮﹐肝絕也。口不合﹐脾絕也。肌肉不滑﹐唇反﹐胃絕也。發直﹐齒枯及黑﹐遺尿﹐腎絕也。毛焦﹐面黑﹐直視﹐目瞑不見﹐陰气絕也。目眶陷﹐目系傾﹐汗出如珠﹐陽絕也。病後喘瀉﹐脾脈將絕也。目正圓﹐痓﹐不治。手撒戴眼﹐太陽絕也。吐沫﹐聲如鼾睡﹐面赤﹐面靑黑唇靑﹐人中滿﹐唇反﹐發與眉衝起﹐爪甲下肉黑﹐手掌無紋﹐臍凸﹐足跗腫﹐面靑﹐但欲伏眠﹐目視不見﹐汗出如油﹐肝絕﹐八日死。眉傾者膽絕。手足爪甲靑或脫落﹐呼罵不休﹐筋絕﹐八日死。肩息回視﹐心絕﹐立死。發直如麻﹐不得屈伸﹐自汗不止﹐小腸絕﹐六日死。口冷﹐足腫﹐腹熱臚脹﹐泄利無時﹐不覺﹐脾絕﹐五日死。脊痛腫﹐身重不可反復﹐胃絕﹐五日死。耳幹﹐舌背腫﹐溺血﹐大便赤泄﹐肉絕﹐九日死。口張﹐气出不返﹐肺絕﹐三日死。泄利無度﹐大腸絕。齒枯面黑﹐目黃﹐腰欲折﹐自汗﹐腎絕﹐四日死。齒黃枯落﹐骨絕。脈浮無根。

古今醫統【明徐春甫】

望聞問切訂

按望聞問切四字﹐誠爲醫之綱領。若得四字之旨﹐則於醫學可謂至矣。今人惟問一端而已﹐其於望聞亦淺淺耳。至於切脈﹐則又謂居三者之末﹐而猶復輕視之﹐故所以卒鮮有精於脈者。間有言者﹐亦不過左心小腸肝膽腎之說耳。經位不別﹐其何以察虛實生死之幾耶﹖殊不知四者之要﹐則又在切之之功也。其望聞問之三者﹐先以得其病情之端﹐而後總切脈於寸口﹐確乎知始病之源﹐而方今延流於何髒何經﹐若虛若實﹐或死或生﹐準候酌方﹐必有賴於切脈﹐而後可以爲圖治之效矣。斯其次第之序﹐初近患人﹐先望而聞﹐次問而切﹐固理之不容易也。然則切脈果可輕歟﹖予故訂之﹐以備知者之取采耳。

靑色見於太陰太陽﹐及魚尾﹑正面﹑口角﹐如大靑藍葉怪惡之狀者﹐肝气絕﹐主死。若如翠羽柏皮者﹐只是肝邪﹐有驚病﹑風病﹑目病之屬。

紅色見於口唇﹐及三陰三陽上下﹐如馬肝之色死血之狀者﹐心气絕﹐主死。若如橘紅馬尾色者﹐只是心病﹐有怔忡﹐有驚悸﹐夜臥不寧。

白色見於鼻準﹐及正面﹐如枯骨及擦殘汗粉者﹐爲肺絕﹐丙丁日死。若如膩粉梅花白綿者﹐只是肺邪咳嗽之病﹐有孝服之憂。

黃色見於鼻﹐漧燥若土偶之形﹐爲脾气絕﹐主死。若如桂花雜以黑暈﹐只是脾病﹐飲食不快﹐四肢倦怠﹐妻妾之累。

黑色見於耳﹐或輪廓內外﹐命如懸壁。若污水煙煤之狀﹐爲腎气絕﹐則死。若如蜘蛛网眼烏羽之澤者﹐只是腎虛﹐火邪乘水之病。

證治準繩【明王肯堂】

察色要略

凡看傷寒﹐必先察其色。《內經》曰﹕聲合五音﹐色合五行﹐聲色符同﹐然後可以知五臟之病也。然肝色靑﹐其聲呼﹔肺色白﹐其聲哭﹔心色赤﹐其聲笑﹔脾色黃﹐其聲歌﹔腎色黑﹐其聲呻也。且夫四時之色﹐相生則吉﹐而相克則凶。如靑赤見於春﹐赤黃見於夏﹐黃白見於長夏﹐白黑見於秋﹐黑靑見於冬﹐此乃相生之色也。若肝病之色靑而白﹐心病之色赤而黑﹐脾病之色黃而靑﹐肺病之色白而赤﹐腎病之色黑而黃﹐此皆五行之相克﹐爲難治矣。且以五臟之熱﹐色見於面者﹐肝熱則左頰先赤﹐肺熱則右頰先赤﹐心熱則顏先赤﹐脾熱則鼻先赤﹐腎熱則頤先赤也。至於面黑者爲陰寒﹔面靑爲風寒﹔靑而黑﹐主風﹑主寒﹑主痛﹔黃而白﹐爲濕﹑爲熱﹑爲气不調﹔靑而白﹐爲風﹑爲气滯﹑爲寒﹑爲痛也。大抵黑气見於面﹐多凶﹐爲病最重﹔若黑气暗中明﹐準頭﹑年壽亮而滋潤者生﹐黑而枯夭者死也。此乃略舉其要。《內經》以五色微診﹐可以目察。《難經》曰﹕望而知之謂之神。故色不可不察也。

凡看傷寒﹐必先察脈色﹐然後切脈審證參合﹐以決死生吉凶。夫色有靑黃赤白黑﹐見於面部皮膚之上﹔气有如亂絲亂髮之狀﹐隱於皮裏也。蓋五臟有五色﹐六經有六色﹐皆見於面以應五行。相生者吉﹐相克者凶。滋榮者生﹐枯夭者死。自準頭﹑年壽﹑命宮﹑法令﹑人中皆有气色﹐其滋潤而明亮者吉﹐暗而枯燥者凶也。又當分四時生克之理而通察之。玆略具五色傷寒之要者列於左﹐以便覽焉。

靑色屬木﹐主風﹑主寒﹑主痛﹐乃足厥陰肝經之色也。凡面靑唇靑者﹐陰極也。若舌捲囊縮者﹐宜急溫之。如夾陰傷寒﹐小腹痛﹐則面靑也。《內經》曰﹕靑如翠羽者生﹐靑如艸滋者死。靑而黑﹐靑而紅相生者生﹔如靑白而枯燥者相克乃死也。脾病見靑气﹐多難治。

赤色屬火﹐主熱﹐乃手少陰心經之色﹐在傷寒見之而有三陽一陰之分也。如足太陽屬水﹐寒則本黑﹐熱則紅也。經曰﹕面色緣緣正赤者﹐陽气怫郁在表﹐汗不徹故也﹐當發其汗。若脈浮數﹐表熱﹐汗不出者﹐面色紅赤而光彩也。經言陽明病面合赤色者﹐不可攻之。合者通也﹐謂表邪未解不可攻裏也。若陽明內實﹐惡熱不惡寒﹐或蒸蒸發熱﹐或日晡潮熱﹐大便祕結﹐譫語面赤者﹐此實熱在裏﹐可攻之也。如表裏俱熱﹐口燥舌漧﹐飲水﹐脈洪面赤﹐裏未實者﹐且未可下﹐宜人參白虎湯和之也。如少陽經病﹐熱在半表半里﹐面紅脈弦者﹐宜小柴胡湯和之﹐不可下也。經言少陰病下利淸谷﹐裏寒外熱﹐面赤者﹐四逆湯加蔥白主之。此陰寒內極﹐逼其浮火上行於面﹐故發赤色﹐非熱也。若不察仔細﹐誤投寒涼之劑卽死﹐可不謹哉﹗又夾陰傷寒﹐虛陽泛上者﹐亦面赤也﹐但足冷脈沈者﹐是又煩躁。面赤足冷脈沈不能飲水者﹐此陰極也﹐宜溫之。若久病虛人午後面兩頰顴赤者﹐此陰火也﹐不可作傷寒治之。然三陽之气皆會於頭額﹐其從額上至巓頂絡腦後者﹐太陽也﹔從額至鼻下於面者﹐陽明也﹔從頭角下耳中耳之前後者﹐少陽也。但有紅气或赤腫者﹐以此部分別之。蓋大頭傷寒證﹐正要知此部分可也。《內經》曰﹕心熱則顏先赤﹐脾熱則鼻先赤﹐肝熱則左頰先赤﹐肺熱則右頰先赤﹐腎熱則頤先赤。若赤而靑﹐赤而黃﹐爲相生﹐則吉。如赤而黑﹐爲相克﹐則凶。經言赤如雞冠者生﹐如衃血者死。蓋準頭﹑印堂有赤气枯夭者死﹐明潤者生也。如肺病見赤气者﹐則難治。

黃色屬土﹐主濕﹐乃足太陰脾經之色。黃如橘子明者﹐熱也﹔黃如燻黃而暗者﹐濕也。凡黃而白﹐黃而紅﹐相生則吉﹐若黃而靑相克者﹐則凶也。《內經》曰﹕黃如蟹腹者生﹐黃如枳實者死。若準頭﹑年壽﹑印堂有黃气明潤者﹐病退而有喜兆也﹔若枯燥而夭者死。凡病欲愈﹐目眥黃也﹐長夏見黃白則吉﹐若黃靑則凶也。

白色屬肺金﹐主气血不足也﹐乃手太陰肺經之色。肝病見之難治。《內經》曰﹕白如豕膏者生﹐白如枯骨者死。凡印堂﹑年壽白而枯夭者凶﹐白而光潤者吉。若白而黑﹐白而黃相生﹐吉也﹔若白而赤﹐相克﹐則凶矣。凡傷寒面白無神者﹐發汗過多﹐或脫血所致也。

黑色屬水﹐主寒﹐主痛﹐乃足少陰腎經之色也。凡黑而白﹐黑而靑﹐相生則吉﹔若黑而黃﹐相克則凶。《內經》曰﹕黑如烏羽者生﹐黑如炲者死。若準頭﹑年壽﹑印堂黑气枯夭者死﹐黑中明潤者生也。黑气自魚尾相牽入太陰者死。黑气自法令﹑人中入口者生。耳目口鼻黑气枯夭者死。凡面﹑準頭﹑命宮明潤者生﹐枯暗者死。若心病見黑气在頭者死也。華佗曰﹕凡病人面色相等者吉﹐不相等者凶。如面靑目白﹐面赤目靑﹐面黃目靑﹐面赤目白﹐面白目黑﹐面黑目白﹐面白目靑﹐皆爲不相等﹐故曰凶也。相等者﹐面目俱靑﹑俱紅之類也。

察目

凡目睛明能識見者﹐可治﹔睛昏不識人﹐或反目上視﹐或瞪目直視﹐或目睛正圓﹐或戴眼反折﹐或眼胞陷下者﹐皆不治也。凡開目而欲見人者﹐陽證也﹔閉目而不欲見人者﹐陰證也。凡目中不了了﹐睛不和﹐熱甚於內也。凡目疼痛者﹐屬陽明之熱。目赤者﹐亦熱甚也。目瞑者﹐必將衂血也。白睛黃者﹐將發身黃也。凡病欲愈﹐目眥黃﹐鼻準明﹐山根亮也。

察鼻

鼻頭色靑者腹中痛﹐苦冷者死。微黑者水气﹐黃色者小便難。白色者爲气虛﹐赤色者爲肺熱﹐鮮明者有畱飲也。鼻孔漧燥者﹐屬陽明之熱﹐必將衂血也。鼻孔漧燥﹐黑如煙煤﹐陽毒熱深也。鼻孔冷滑而黑者﹐陰毒冷極也。鼻息鼾睡者﹐風溫也。鼻塞濁涕者﹐風熱也。鼻孔搧張者﹐爲肺風﹐肺絕而不治也。

察口唇

凡口唇焦漧爲脾熱﹐焦而紅者吉﹐焦而黑者凶。唇口俱赤腫者﹐熱甚也﹐唇口俱靑黑者﹐冷極也。口苦者﹐膽熱也。口中甜者﹐脾熱也。口燥咽漧者﹐腎熱也。舌漧口燥而欲飲水者﹐陽明之熱也。口噤難言者﹐痙風也。凡上唇有瘡﹐爲狐虫食其髒﹔下唇有瘡﹐爲惑虫食其肛也。若唇靑舌捲﹐唇吻反靑﹐環口黧黑﹐口張气直﹐口如魚口﹐口唇顫搖不止﹐气出不返﹐皆不治也。

察耳

凡耳輪紅潤者生﹐或黃﹑或白﹑或黑﹑或靑而枯燥者死。薄而白﹐薄而黑﹐皆爲腎敗。凡耳聾﹐耳中疼﹐

皆屬少陽之熱﹐而爲可治﹔若耳聾舌捲唇靑﹐皆屬厥陰﹐爲難治也。

察舌

凡舌鮮紅者﹐吉。靑爲冷。靑而紫者﹐爲陰爲寒也。赤而紫者﹐爲陽爲熱也。黑者亢極﹐爲難治。凡舌上胎白而滑者﹐表有寒也。又曰﹕丹田有熱﹐胸中有寒也。胎黃而燥渴者﹐熱盛也。胎黑而燥渴者﹐熱甚而亢極也。若不燥渴﹐舌上黑胎而滑者﹐爲寒爲陰也。舌捲而焦﹐黑而燥者﹐陽毒熱極也。舌靑而胎滑者﹐陰毒冷極也。凡舌腫脹﹐舌上燥裂﹐舌生芒刺﹐皆熱甚也。凡舌鞭﹑舌彊﹑舌短縮﹐神气昏亂﹐語言不淸者﹐死也。又陰陽易病﹐吐舌數寸者死也。舌乃心之竅﹐屬火而色紅者吉﹐惟黑者乃水克火﹐故難治也。

察身

凡病人身輕自能轉側者﹐易治﹔若身體沈重﹐不能轉側者﹐則難治也。蓋陰證則身重﹐必足冷而蜷臥﹐惡人﹐常好向壁臥﹐閉目不欲向明﹐懶見人也。又陰毒身如被杖之疼﹐身重如山而不能轉側也。又中濕風濕﹐皆主身重疼痛不可轉側﹐要當辧之。大抵陽證身輕而手足和暖﹐開目而欲見人﹐爲可治﹔若頭重視身﹐此天柱骨倒而元气敗也。凡傷寒傳變﹐循衣摸牀﹐兩手撮空﹐此神去而魂亂也。凡病人皮膚潤澤者生﹐枯燥者死。經曰﹕脈浮而洪﹐身汗如油﹐喘而不休﹐形體不仁﹐乍靜乍亂﹐此爲命絕也。

醫門法律【淸諭昌】

望色論

人之五官百骸﹐賅而存者﹐神居之耳。色者﹐神之旗也。神旺則色旺﹐神衰則色衰﹐神藏則色藏﹐神露則色露。帝王之色﹐龍文鳳彩。神仙之色﹐嶽翠山光。榮華之色﹐珠明玉潤。壽耉之色﹐柏古松蒼。乃至貧夭之色重濁晦滯﹐枯索堊黧﹐莫不顯呈於面。而病成於內者﹐其色之著見又當何如﹖《內經》舉面目爲望色之要。謂面黃目靑﹐面黃目赤﹐面黃目白﹐面黃目黑者﹐皆不死﹔面靑目赤﹐面赤目白﹐面靑目黑﹐面黑目白﹐面赤目靑﹐皆死。蓋以黃爲中土之色﹐病人面目顯黃色﹐而不受他色所侵﹐則吉。面目無黃色﹐而惟受他色所侵﹐則凶。𨿽目色之黃﹐濕深熱熾﹐要未可論於死生之際也。然五臟善惡之色見於面者﹐額頰鼻頤﹐各有分部。刺熱篇謂肝熱病者左頰先赤﹐心熱病者額先赤﹐脾熱病者鼻先赤﹐肺熱病者右頰先赤﹐腎熱病者頤先赤。病𨿽未發﹐見赤色者刺之﹐名曰治未病。是則五臟分部見於面者﹐在所加察﹐不獨熱病爲然也。然更有進焉﹐則目下之精明﹑鼻間之明堂是也。經謂精明五色者﹐气之華也。是五臟之精華上見爲五色﹐變化於精明之間﹐某色爲善﹐某色爲惡﹐可先知也。謂容色見上下左右﹐各在其要。是明堂上下左右﹐可分別其色之逆從﹐並可分別男女色之逆從﹐故爲要也。察色之妙﹐無以加矣。仲景更出精微一法﹐其要則在中央鼻準﹐毋亦以鼻準在天爲鎭星﹐在地爲中嶽﹐木金水火四髒病气﹐必歸並於中土耶﹖其謂鼻頭色靑﹐腹中苦冷痛者死。此一語獨刊千古﹐後人每恨《卒病論》亡﹐莫繇仰溯淵源﹐不知此語正其大旨也。蓋厥陰肝木之靑色﹐挾腎水之寒威﹐上徵於鼻﹐下徵於腹﹐是爲暴病﹐頃之亡陽而卒死耳。其謂鼻頭色微黑者有水气﹐又互上句之意。見黑𨿽爲腎陰之色﹐微黑且無腹痛﹐但主水气而非暴病也。謂色黃者胸上有寒﹐寒字《傷寒論》中多指爲痰﹐言胸有積痰也。謂色白者亡血﹐白者肺之色﹐肺主上焦﹐以行營衛﹐營不充則鼻色白﹐故知亡血也。謂設微赤非時者死﹐火之色歸於土﹐何遽主死﹖然非其時而有其气﹐則火非生土之火﹐乃克金之火﹐又主髒燥而死矣。次補察目一法﹐謂其目正圓者﹐痓不治。次補察面五法﹐謂色靑爲痛﹐色黑爲勞﹐色赤爲風﹐色黃者便難﹐色鮮明者有畱飲。又卽色黃者胸上有寒之互辭。語語皆表章《內經》﹐補其未備﹐故可法可傳也。色之善者﹐靑如翠羽﹐赤如雞冠﹐黃如蟹腹﹐白如豕膏﹐黑如烏羽﹔色之惡者﹐靑如艸玆﹐赤如衃血﹐黃如枳實﹐黑如炲﹐白如枯骨。五臟有精華則色善﹐無精華則色惡﹐初非以靑黑爲大忌也。未病先見惡色﹐病必惡。《靈樞》謂赤色出於兩顴﹐大如拇指﹐病𨿽小愈必卒死。黑色出於天庭﹐大如拇指﹐必不病而卒死。義與容色見明堂上下左右同﹐而此爲暴病耳。若夫久病之色﹐必有受病之應﹕肺熱病者﹐色白而毛敗應之﹔心熱病者﹐色赤而絡脈溢應之﹔肝熱病者﹐色蒼而爪枯應之﹔脾熱病者﹐色黃而肉蠕動應之﹔腎熱病者﹐色黑而齒槁應之。夫病應其色﹐庸工亦多見之﹐然冀噓枯澤槁於無益之日﹐較之治未病者﹐不啻倍蓰無算矣。更有久見病色﹐其人原不病者﹐庸工且心炫而竊疑之﹐殊不知此絡脈之色不足畏也。蓋陰絡之色﹐隨其經而不變﹐色之變動無常者﹐皆陽絡之色也。寒多則凝泣﹐凝泣則靑黑﹔熱多則淖澤﹐淖澤則黃赤。《內經》謂此皆無病﹐何反怪之耶﹖然而察色之法﹐亦有其傳。岐伯謂生於心﹐如以縞裹朱﹔生於肺﹐如以縞裹紅﹔生於肝﹐如以縞裹紺﹔生於脾﹐如以縞裹栝蔞實﹔生於腎﹐如以縞裹紫。縞﹐素帛也﹐加於朱紅紺黃紫之上﹐其內色耀映於外﹐若隱若見﹐面色由肌內而透於外﹐何以異此﹖所以察色之妙﹐全在察神。血以養气﹐气以養神﹐病則交病。失睡之人﹐神有饑色﹐喪亡之子﹐神有呆色﹐气索自神失所養耳。小兒布痘﹐壯火內動﹐兩目先現水晶光﹐不俟痘發﹐大劑壯水以制陽光﹐俾毒火一綫而出﹐不致燎原﹐可免劫厄。古今罕及此者﹐因並志之。

律一條

凡診病不知察色之要﹐如舟子不識風汛﹐動罹覆溺﹐鹵莽粗疏﹐醫之過也。

合色脈論

合色脈之法﹐聖神所首重﹐治病之權輿也。色者﹐目之所見﹐脈者手之所持﹐而合之於非目非手之間﹐總以靈心爲質。《內經》云﹕上古使僦貸季理色脈而通神明﹐合之金木水火土﹑四時﹑八風﹑六合﹐不離其常。是則色脈之要﹐可通神明﹐直以之下合五行休王﹐上副四時往來﹐六合之間﹐八風鼓坼﹐不離常候。咸可推其變化而前知﹐況人身病機乎﹖又云﹕色之變化以應四時之脈﹐此上帝之所貴以合於神明也。所以遠死而近生﹐是色之變化於精明之間者﹐合之四時之脈﹐辧其臧否﹐蚤已得其生死之徵兆﹐故能常遠於死而近於生也。常遠於死而近於生﹐寧不足貴乎﹖其謂善診者﹐察色按脈﹐先別陰陽﹐審淸濁而知部分﹐視喘息聽音聲而知所苦﹐觀權衡規矩﹐按尺寸﹐觀浮沈滑濇而知病所生。是由色脈以參合於視息聽聲﹐相時而求病所生之髙下中外矣。精矣微矣﹗要未可爲中人以下者道也﹐是以有取於上工﹑中工﹑下工三等。上工十全九﹐中工十全七﹐下工十全六。故云善調尺者﹐不待於寸﹔善調脈者﹐不待於色﹐有根本枝葉之分矣。然必能參合三者而兼行之﹐更爲本末皆得之上工也。合之維何﹖五臟之色在王時見者﹐春蒼﹑夏赤﹑長夏黃﹑秋白﹑冬黑。五臟所主外榮之常﹐白當肺當皮﹐赤當心當脈﹐黃當脾當肉﹐靑當肝當筋﹐黑當腎當骨。五臟之脈﹐春弦﹑夏鉤﹑秋毛﹑冬石﹐彊則爲太過﹐弱則爲不及。四時有胃曰平﹐胃少曰病﹐無胃曰死。有胃而反見所勝之脈﹐甚者今病﹐微者至其所勝之時而病。合其色脈而互推之﹐此非顯明易遵者乎﹖仲景亦出方便法門﹐謂寸口脈動者﹐因其王時而動﹐假令肝色靑而反白﹐非其時色脈見皆當病。蓋兩手太陰經之脈﹐總稱寸口﹐因其王時而動者﹐肝王色靑﹐其脈之動當微弦﹐設反見白色﹐反得毛脈﹐至其所不勝之時而死矣。惟本王之色脈靑而且弦﹐爲得春令之正﹐此外不但白色毛脈爲鬼賊﹐卽見赤黃黑之色﹐得鉤代石之脈﹐皆當主病﹐特有輕重之分耳。《內經》言法已詳﹐仲景復以金鍼度之﹐學者可不明哉﹖

律一條

凡治病不合色脈﹐參互考驗﹐得此失彼﹐得偏遺全﹐只名粗工。臨證模糊﹐未具手眼﹐醫之罪也。

申治病不察四易四難之律

凡治病參合於望色﹑切脈﹑審證三者﹐則難易若視諸掌。粗工難易不辧﹐甚且有易無難﹐醫之罪也。

凡治病察其形气色澤﹐脈之盛衰﹐病之新故﹐及治之無後其時﹐形气相得﹐謂之可治。色澤以浮﹐謂之易已。脈從四時﹐謂之可治。脈弱以滑﹐是有胃气﹐命曰易治。蓋气盛形盛﹐气虛形虛﹐是相得也﹐故可治。色气明潤﹐血气相營﹐故易已。春弦﹑夏鉤﹑秋浮﹑冬石﹐順從四時﹐故可治。弱而且滑﹐胃气適中﹐無過不及﹐故易治。

形气相失﹐謂之難治。色夭不澤謂之難已。脈實以堅﹐謂之益甚。脈逆四時﹐謂不可治。必察四難而明告之。蓋形與气兩不相得﹐色夭枯而不明﹐與脈實堅而無胃气﹐逆四時而脈反常﹐此四者不治。其難爲﹐故必明告之。粗工之所易治﹐曾不加察也。

申治病不察新故之律

凡治病不察新病邪實﹐久病正虛﹐緩急先後失序﹐而實實虛虛﹐醫之罪也。

徵其脈小色不奪者﹐新病也。此蓋气乏而神猶彊也。徵其脈不奪其色奪者﹐此久病也。此神𨿽持而邪則淩正正原作「止」﹐據《醫門法律》卷一治病不察新久之律攺。也。

徵其脈與五色俱奪者﹐此久病也。此神與气俱衰也。徵其脈與五色俱不奪者﹐新病也﹐此神與气俱彊也。新病可急治﹐久病宜緩調。

五臟已敗﹐其色必夭﹐夭必死矣。夫色者﹐神之旗。髒者﹐神之舍。神去則髒敗。髒敗則色見夭惡。

先哲格言

肥人濕多﹐瘦人火多。濕多肌理縱﹐外邪易入﹔火多肌理致﹐外邪難侵。濕多中緩﹐少內傷﹔火多中燥﹐喜內傷。

景嶽全書【明張介賓】

脈色辧陰陽

脈色者﹐血气之影也。形正則影正﹐形斜則影斜。病生於內﹐則脈色必見於外。故凡察病者﹐須先明脈色。但脈色之道非數言可盡﹐欲得其要﹐則在乎陰陽虛實四者而已。四者無差﹐盡其善矣。第脈法之辧﹐以洪滑者爲實爲陽﹐微弱者爲虛爲陰﹐無待言也。然仲景曰﹕若脈浮大者﹐气實血虛也。陶節庵曰﹕不論脈之浮沈大小﹐但指下無力﹐重按全無﹐便是陰證。《內經》以脈大四倍以上爲關格﹐皆屬眞虛﹐此滑大之未必爲陽也。形色之辧﹐以紅黃者爲實熱﹐靑黑者爲陰寒﹐而仲景云﹕面赤帶陽者爲陰不足﹐此紅赤之未必爲實也。總之﹐求脈之道﹐當以有力無力辧陰陽﹐有神無神察虛實。和緩者乃元气之來﹐彊峻者乃邪气之至。病值危險之際﹐但以此察元气之盛衰﹐邪正之進退﹐則死生關系全在乎此。此理極微﹐譚非容易。姑道其要。以見凡欲診病者﹐旣得病因﹐又必須察脈色﹐辧聲音參合求之﹐則虛實陰陽方有眞據。否則得此失彼﹐以非爲是﹐醫家之病﹐莫此爲甚﹐不可忽也﹗

神气存亡論

診病以形言之﹕則目光精彩﹐言語淸亮﹐神思不亂﹐肌肉不削﹐气息和平﹐大小便如常。若此者﹐𨿽其脈有可疑﹐尙無足慮﹐以其形之神在也。若眉暗睛迷﹐形羸色敗﹐喘急異常﹐泄瀉不止﹔或通身大肉已脫﹔或兩手尋衣摸牀﹔或無邪而言語失倫﹔或無病而虛空見鬼﹔或病脹滿而補瀉皆不可施﹔或病寒熱而溫涼皆不可用﹔或忽然暴病﹐卽沈迷煩躁﹐昏不知人﹔或一時卒倒﹐卽眼閉口開﹐手撒遺尿。若此者﹐𨿽其脈無凶候﹐必死無疑﹐以其形之神去也。

先天後天論

人生於地﹐懸命於天﹐此人之制命於天也。栽者培之﹐傾者覆之。此天之制命於人也。天本無二﹐而以此觀之﹐則有天之天者﹐謂生我之天生於無而由乎天也。有人之天者﹐謂成我之天成於有而由乎我也。生者在前﹐成者在後﹐而先天後天之義於斯見矣。故以人之稟賦言﹐則先天彊厚者多壽﹐先天薄弱者多夭﹐後天培養者﹐壽者更壽﹔後天斫削者﹐夭者更夭。若夫骨骼者﹐先天也﹔肌肉者﹐後天也。精神者﹐先天也﹔容貌者﹐後天也。顏色之有辧也﹐蒼者壽﹐而嫩者夭。嫩中有蒼者吉﹐蒼中有嫩者凶。聲音之有辧也﹐充者壽﹐而怯者夭。𨿽細而長者凶﹐𨿽洪而促者凶。形體之辧也﹐堅者壽﹐而脆者夭。身𨿽羸瘦而動作能耐者吉﹐體𨿽彊盛而精神易困者凶。動靜有辧也﹐靜者壽﹐而躁者夭。性𨿽若急而急中有和者吉﹐陽𨿽若厚而厚中蘊薄者凶。至若少長之辧﹐初𨿽綿弱而漸長漸堅者﹐晚成之徵也。气質之辧﹐少年華麗而易盈易滿者﹐早雕之兆也。是以兩天俱得其全者﹐耆艾無疑也。先後俱失其守者﹐夭促弗卜也。若以人之作用言﹐則先天之彊者不可恃﹐恃則並失其彊矣﹔後天之弱者當知愼﹐愼則人能勝天矣。所謂愼者﹐愼情志可以保心神﹐愼寒暑可以保肺气﹐愼酒色可以保肝腎﹐愼勞倦飲食可以保脾胃。惟樂可以養生﹐欲樂者﹐莫如爲善﹔惟福可以保生﹐祈福者﹐切勿欺天。但使表裏無虧﹐則邪疾何由而犯﹖而兩天之權不在我乎﹖故《廣成子》曰﹕毋勞爾形﹐毋搖爾精﹐乃可以長生。至矣哉﹗兩言盡之矣。勿以此爲易而忽之﹗

身經通考【淸李瀠】

望色

經曰﹕望而知之謂之神。故望色者﹐治人第一義也。《靈樞經》曰﹕以五色命髒﹐靑爲肝﹐赤爲心﹐白爲肺﹐黃爲脾﹐黑爲腎。《內經》云﹕五臟之气﹐色見靑如艸玆者死﹐黃如枳實者死﹐黑如炲者死﹐赤如衃血者死﹐白如枯骨者死﹐此五色之見死也。靑如翠羽者生﹐赤如雞冠者生﹐黃如蟹腹者生﹐白如豕膏者生﹐黑如烏羽者生﹐此五色之見生也。生於心﹐如以縞裹朱﹔生於肺﹐如以縞裹紅﹔生於肝﹐如以縞裹紺﹔生於脾﹐如以縞裹栝蔞實﹔生於腎如以縞裹紫﹐此五臟所生之外榮也。《內經》以一色之中而分平﹑病﹑死三等﹐至《靈樞》又分明臟腑部分及浮沈淺深﹑夭澤散摶等法﹐蓋以其道之不容忽也。予略陳其要﹕夫五色有光﹐明亮是也﹔五色有體﹐潤澤是也。光者無形﹐爲陽﹐陽主气﹔體者有象﹐爲陰﹐陰主血。气血俱亡﹐其色沈晦枯槁﹐經所謂艸玆﹑枳實﹑炲﹑衃血﹑枯骨五者是也。气血尙存﹐其色光明潤澤﹐經所謂翠羽﹑雞冠﹑蟹腹﹑豕膏﹑烏羽五者是也。此五色𨿽爲可生﹐終爲一臟之色獨亢﹐亢則害﹐病也﹐非平也。蓋平人五臟旣和﹐其一臟之色必待其王而始榮於外。其榮於外也﹐稟胃气而出於皮毛之間﹐胃气色黃﹐皮毛色白﹐故云如縞裹。如縞裹者朦朧光澤﹐𨿽有形影﹐猶未燦然﹐內因气血無乖﹐陰陽不爭﹐五臟無偏勝故也。苟或不然﹐五臟衰敗﹐其見色也﹐昔之朦朧者一變而爲獨亢﹐昔之光明者一變而爲沈濁﹐昔之潤澤者一變而爲枯槁﹐甚至沈濁枯槁合而爲夭﹐是光體俱無﹐陰陽气血俱絕﹐不死又何待哉﹗

石室祕籙【淸陳士鐸】

論气色

看病必須察色﹐察色必須觀面﹐而各有部位﹐不可不知。面上之兩眉心候肺也﹐如色紅則火﹐色靑則風﹐色黃則濕﹐色黑則痛﹐色白則寒也。兩眼之中爲明堂﹐乃心之部位。明堂之下﹐在鼻之中﹐乃肝之部位。肝位之兩旁以候膽也。鼻之尖上以候脾﹐鼻尖兩旁以候胃﹐兩顴之上以候腎﹐腎位之上以候大腸。肝膽位下鼻之兩旁以候小腸。肺位之上爲額以候咽喉。額之上以候頭面﹐心位之旁以候膻中。鼻之下人中爲承漿以候膀胱﹐三焦無部位﹐上焦寄於肺﹐中焦寄於肝﹐下焦寄於膀胱﹐其餘各部位俱照《靈樞》無差錯也。五色之見﹐各出於本部﹐可照五色以斷病﹐一如肺經法斷之﹐無不神驗。但其中有生有克﹕如靑者而有黃色﹐則木克土矣﹔紅者而有黑色﹐則水克火矣。黃者而有紅色﹐則火生土矣﹔黑者而有白色﹐則金生水矣。克者死﹐生者生也。治之法﹐克者救其生﹐生者制其克。否則病不能卽瘥。然其中有從內出外﹐有從外入內。從內出外者﹐病欲解而不欲藏﹔從外入內者﹐病欲深而不欲散。欲解者病輕﹐欲深者病重也。治之法﹐解者助其正﹐深者逐其邪﹐否則病不能遽衰。但內外何以別之﹖色之沈而濁者爲內﹐色之浮而澤者爲外也。五色旣見於部位﹐必細察其浮沈﹐以知其病之淺深焉﹔細審其枯潤﹐以觀其病之死生焉﹔細辧其聚散以知其病之遠近焉﹔細觀其上下﹐以知其病之臟腑焉。其間之更妙者﹐在察五色之有神無神而已。色暗而神存﹐𨿽重病亦生﹔色明而神奪﹐𨿽無病亦死。然有神無神﹐從何辧之﹖辧之於色之黃﹑明。倘色黃而有光彩﹐隱於皮毛之內﹐𨿽五色之分見﹐又何患乎﹖此觀神之法﹐又不可不知之也﹗古今圖書集成醫部全錄卷九十二

外診法【聞】

黃帝素問

脈要精微論

中盛髒滿﹐气盛傷恐者﹐聲如從室中言﹐是中气之濕也。

【注腎爲水髒﹐受五臟之精而藏之。如腎不受藏﹐則中盛髒滿矣。恐爲腎志﹐如腎不藏而反勝於中﹐則傷動其腎志矣。气盛傷恐﹐則精亦外溢﹐故曰此中气之濕也。聲如從室中言者﹐音不響亮﹐而聲不外出也。】

言而微﹐終日乃復言者﹐此奪气也。

【注微者﹐聲气衰微也。終日復言者﹐气不接續也。《傷寒論》曰﹕實則譫語﹐虛則鄭聲。鄭聲者﹐重語也。】

衣被不斂﹐言語善惡﹐不避親疏者﹐此神明之亂也。

【注神明者﹐五臟之神气也。語言善惡不避親疏者﹐神亂而譫語也。】

寶命全形論

夫鹽之味鹹者﹐其气令器津泄。弦絕者﹐其音嘶敗﹔木敷者﹐其葉發木敷者﹐其葉發新校正引《太素》作木陳者其葉落。並謂﹕木敷葉發﹐殊不與帝問相協。﹔病深者﹐其聲噦。人有此三者﹐是謂壞腑﹐毒藥無治﹐短鍼無取。此皆絕皮傷肉﹐血气爭黑。

【注鹽之味鹹者﹐性本潤下﹐如置之器中﹐其气上升令津泄澤於器之上。如弦欲絕者﹐其音必先嘶敗。如木气敷散﹐其葉蚤發生。凡此三者﹐以比噦之腑壞﹐而後發於音聲。夫噦之有三因﹕如因肺气逆而欲復出於胃者﹐橘皮竹茹湯主之﹐此噦之逆證也﹔如噦而腹滿﹐當視其前後﹐知何部不利﹐利之而愈者﹐此噦之實證也﹔如有此三者之比而其聲噦者﹐噦之敗證也。此因病深而胃腑已壞﹐𨿽毒藥無可治其內﹐短鍼無可取其外﹐皆皮毛焦絕﹐肌肉損傷﹐而气血爭爲腐敗矣。黑者﹐腐色。】

通評虛實論

所謂气虛者﹐言無常也。

【注气者﹐陽明所生之榮衛宗气也。陽气者﹐陽明之所生也。言無常者﹐宗气虛而語言無接續也。蓋陽明之气虛於上﹐則言語無常。】

扁鵲難經

聲合五音以別病

六十一難曰﹕聞而知之者﹐聞其五音以別其病。

【注五臟有聲﹐而聲有音。肝聲呼﹐音應角﹐調而直。音聲相應則無病﹐角亂則病在肝。心聲笑﹐音應徵﹐和而長。音聲相應則無病﹐徵亂則病在心。脾聲歌﹐音應宮﹐大而和。音聲相應則無病﹐宮亂則病在脾。肺聲哭﹐音應商﹐輕而勁。音聲相應則無病﹐商亂則病在肺。腎聲呻﹐音應羽﹐沈而深。音聲相應則無病﹐羽亂則病在腎。袁氏曰﹕聞五臟五聲以應五音之淸濁﹐或互相勝負﹐或其音嘶嗄之類﹐別其病也。】

金匱要略【漢張機】

語聲呼吸

師曰﹕病人語聲寂寂然喜驚呼者﹐骨節間病。語聲喑喑然不徹者﹐心膈間病。語聲啾啾然細而長者﹐頭中病。【一作痛。】

師曰﹕吸而微數﹐其病在中焦﹐實也﹐當下之卽愈﹔虛者不治。在上焦者﹐其吸促﹔在下焦者﹐其吸遠。此皆難治。呼吸動搖振振者﹐不治。

中藏經【漢華佗】

聞聲決死法

妄語錯亂及不能語者死﹐熱病卽死。

五臟內外絕﹐神气不守﹐其聲嘶者死。

陰陽俱閉﹐失音者死。

東垣十書【元李杲】

辧气少气盛

外傷風寒者﹐故其气壅盛而有餘﹔內傷飲食勞役者﹐其口鼻皆气短促﹐不足以息。何以分之﹖蓋外感風寒者﹐心肺元气初無減損﹐又添邪气助之﹐使鼻气壅塞不利﹐面赤不通﹐其鼻中气不能出﹐並從口出。但發一言﹐必前輕而後重。其言髙﹐其聲壯厲而有力。是傷寒﹐則鼻幹無涕﹐面壅色赤﹐其言前輕後重﹐其聲壯厲而有力者﹐乃有餘之驗也。傷風則決然鼻流淸涕﹐其聲嗄﹐其言響﹐如從甕中出﹐亦前輕而後重﹐髙揭而有力﹐皆气盛有餘之驗也。內傷飲食勞役者﹐心肺之气先損﹐爲熱所傷。熱旣傷气﹐四肢無力以動﹐故口鼻中皆短气﹐少气﹐上喘﹐懶語。人有所問﹐十不欲對其一﹐縱勉彊答之﹐其气亦怯﹐其聲亦低﹐是其气短少不足之驗也。明白如此﹐𨿽婦人女子亦能辧之。豈有醫者反不能辧之乎﹖

醫學準繩六要【明張三錫】

聲診

《難經》曰﹕聞其五音以知其病。以五臟有五聲以合於五音﹐謂肝呼應角﹐心笑應徵﹐脾歌應宮﹐肺哭應商﹐腎呻應羽是也。然此義深奧﹐非尋常所可仿佛者﹐今將古今經驗簡易諸法銓著於左﹐名曰聲診。

脈之呻者﹐痛也。謂診時呻吟也。言遲者風也﹐卽今風疾蹇濇也。聲如從室中言﹐此中气之濕也。言而微﹐終日乃復言者﹐此奪气也﹐謂气弱不相接﹐言未已﹐停止半晌復言也。衣被不斂﹐言語詈罵﹐不避親疏者﹐此神明之亂﹐卽風狂也。出言懶怯﹐先輕後重﹐內傷元气不足也。出言壯厲﹐先重後輕﹐是外感邪盛也。攢眉呻吟﹐苦頭痛也。叫喊以手撫心下﹐中脘痛也。呻吟不能轉身﹐腰痛也。搖頭以手捫腮﹐唇齒痛也。呻吟不能行起﹐腰腳痛也。行遲者﹐腰腳痛也。診時吁气﹐屬鬱結也。搖頭言者﹐裏痛也。暴啞﹐風痰伏火或暴怒叫喊所致也。坐而气促﹐痰火哮喘也。言語蹇濇﹐風痰也。中年人聲濁﹐痰火也。診時獨言獨語﹐言談不知首尾﹐思慮傷神也。傷寒壞證聲啞爲狐惑﹐上唇有瘡﹐虫食其髒﹔下唇有瘡﹐虫食其肛也。气促喘息不足以息者﹐虛甚也。平人無寒熱﹐短气不足以息者﹐爲實﹐卽痰火也。

聽聲知吉凶

聲嘶色敗﹐久病不治。久病气促者危。形羸聲啞﹐勞瘵不治﹐以咽中有肺花瘡也。

𨿽病而聲音響如故者﹐吉。

醫學入門【明李梴】

聽聲審音別病

第二聽聲淸與濁﹐鑑他眞語及狂言。聲濁卽如痰壅滯﹐聲淸寒內是其源。言語眞誠非實熱﹐狂言號叫熱深堅。稱神說鬼逾墻屋﹐胸膈停痰證號顚。更有病困循日久﹐音聲遽失命歸泉。

【五音以應五臟﹐金聲響﹐土聲濁﹐木聲長﹐水聲淸﹐火聲燥。如聲淸﹐肺气調暢。聲如從室中言﹐中濕也。言而微﹐終日乃復言﹐奪气也。先輕後重﹐髙厲有力﹐爲外感。先重後輕﹐沈困無力﹐爲內傷。】

醫門法律【淸諭昌】

聞聲論

栗。變動者﹐遷攺其常志也。以一聲之微﹐分別五臟並及五臟變動﹐以求病之善惡﹐法非不詳﹐然人之所以主持一身者﹐尢在於气與神焉。經謂中盛髒滿﹐气勝傷恐者﹐聲如從室中言﹐是中气之濕也。謂言而微﹐終聲者﹐气之從喉舌而宣於口者也。新病之人聲不變﹐小病之人聲不變﹐惟久病苛病﹐其聲乃變。迨聲變其病顯﹐機呈而莫逃﹐所可聞而知之者矣。經云﹕聞而知之者﹐謂之神。果何修而若是﹖古人聞隔垣之呻吟叫哀﹐未見其形﹐先得其情。若精心體驗﹐積久誠通﹐如瞽者之耳偏聰﹐豈非不分其心於目耶﹖然必問津於《內經》《金匱》以求心生變化﹐乃始稱爲神耳。《內經》本宮商角徵羽五音﹐呼笑歌哭呻五聲﹐以參求五臟表裏虛實之病﹐五气之邪。其謂肝木在音爲角﹐在聲爲呼﹐在變動爲握。心火在音爲徵﹐在聲爲笑﹐在變動爲憂。脾土在音爲宮﹐在聲爲歌﹐在變動爲噦。肺金在音爲商﹐在聲爲哭﹐在變動爲咳。腎水在音爲羽﹐在聲爲呻﹐在變動爲日乃復言者﹐此奪气也。謂言語善惡﹐不避親疏者﹐此神明之亂也。是聽聲中並可得其神气之變動﹐義更精矣。《金匱》復以病聲內合病情﹐謂病人語聲寂寂然喜驚呼者﹐骨節間病﹔語聲喑喑然不徹者﹐心膈間病﹔語聲啾啾然細而長者﹐頭中病。只此三語﹐而下中上三焦受病﹐莫不各有變動可徵。妙義天開﹐直可隔垣洞晰。語聲寂寂然者﹐不欲語而欲嘿也。靜嘿統屬三陰﹐此則顓系厥陰所主。何以知之﹖厥陰在志爲驚﹐在聲爲呼﹐病本緘默而有時驚呼﹐故知之耳。惟在厥陰﹐病必深入下焦﹐骨屬筋節間也。喑喑然聲出不徹者﹐聲出不揚也。胸中大气不轉﹐出入升降之機艱而且遲﹐是可知其病在中焦胸膈間也。啾啾然細而長者﹐謂其聲自下焦陰分而上﹐緣足太陽主气﹐與足少陰爲表裏﹐所以腎邪不劑頸而還﹐得從太陽部分達於巓頂。腎之聲本爲呻﹐今腎气從太陽經脈直攻於上﹐則腎之呻﹐並從太陽變動﹐而啾喞細長爲頭中病也。得仲景此段更張其說﹐而聽聲察病愈推愈廣﹐所以書不盡言﹐學者當自求無盡之藏矣。

律二條

凡聞聲﹐不能分呼笑歌哭呻﹐以求五臟善惡﹐五邪所幹﹐及神气所主之病者﹐醫之過也。

凡聞聲不別雌雄長短﹐出於三焦何部者﹐醫之過也。

辧息論

息出於鼻﹐其气布於膻中。膻中宗气﹐主上焦息道﹐恆與肺胃關通。或淸而徐﹐或短而促﹐咸足以占宗气之盛衰。所以經云乳之下其動應衣﹐宗气泄也。人顧可奔迫無度﹐令宗气盛喘數急﹐有餘反成不足耶﹖此指呼出爲息之一端也。其謂起居如故而息有音﹐此肺之絡脈逆也﹔不得臥而息有音者﹐是陽明之逆也。益見布息之气關通肺胃﹐又指呼出爲息之一端也。呼出心肺主之﹐吸入腎肝主之﹐呼吸之中﹐脾胃主之。故惟脾胃所主中焦爲呼吸之總持。設气積賁門不散﹐兩阻其出入﹐則危急存亡非常之候。善養生者﹐俾賁門之气傳入幽門﹐幽門之气傳二陰之竅而出﹐乃不爲害。其上焦下焦﹐各分呼出吸入﹐未可以息之一字統言其病矣。此義惟仲景知之﹐謂息搖肩者心中堅﹐息引胸中上气者咳﹐息張口短气者肺痿唾沫﹐分其息顓主乎呼﹐而不與吸並言﹐似乎創說﹔不知仲景以述爲作﹐無不本之《內經》。昌之所擬呼出爲息二端﹐不足盡之。蓋心火乘肺﹐呼气奔促﹐勢有必至﹐呼出爲心肺之陽﹐自不得以肝腎之陰混之耳。息搖肩者﹐肩隨息動﹐惟火故動也。息引胸中上气咳者﹐肺經收降之令不行﹐上逆而咳﹐惟火故咳也。張口短气﹐肺痿唾沫又金受火刑不治之證﹐均以出气之粗名爲息耳。然則曷不徑以呼名之耶﹖曰﹕呼中有吸﹐吸中有呼﹐剖而中分﹐聖賢所不出也。但以息之出者主呼之病﹐而息之入者主吸之病﹐不待言矣。經謂乳子中風熱﹐喘鳴肩息。以及息有音者﹐不一而足﹐惟其不與吸並言﹐而吸之病轉易辧識。然尙恐後人未悉﹐復補其義云﹕吸而微數﹐其病在中焦﹐實也﹐當下之卽愈﹔虛者不治。在上焦者﹐其吸促﹔在下焦者﹐其吸遲。此皆難治。呼吸動搖振振者不治。見吸微且數﹐吸气之往返於中焦者速﹐此必實者﹐下之﹐通其中焦之壅而卽愈。若虛則肝腎之本不固﹐其气輕浮﹐脫之於陽﹐不可治矣。昌前所指賁門幽門不下通﹐爲危急存亡非常之候者此也。在上焦者其吸促﹐以心肺之道近﹐其眞陰之虛者﹐則從陽火而升不入於下﹐故吸促。是上焦未嘗不可候其吸也。下焦者其吸遲﹐肝腎之道遠﹐其元陽之衰者﹐則困於陰邪﹐所伏卒難升上﹐故吸遲。此眞陰元陽受病﹐故皆難治。若呼吸往來﹐振振動搖﹐則營衛往返之气已索﹐所存呼吸一綫耳﹐尙可爲哉﹖學者先分息之出入以求病情﹐旣得其情﹐合之愈不爽。但統論呼吸﹐其何以分上中下三焦所主乎﹖噫﹐微矣﹗

律一條

凡辧息不分呼出吸入以求病情﹐毫釐千里﹐醫之過也。

身經通考【淸李瀠】

聞聲

經曰﹕聞而知之謂之聖。如辧音者﹐聽其聲卽可以知其物﹐𨿽非元遠﹐誠非淺易﹖予姑以經書中要者言之。經曰﹕肝在音爲角﹐在聲爲呼﹔心在音爲徵﹐在聲爲笑﹔脾在音爲宮﹐在聲爲歌﹔肺在音爲商﹐在聲爲哭﹔腎在音爲羽﹐在聲爲呻。口出無倫﹐譫語也﹐此爲有虛有實。無稽怒叫﹐狂言也﹐此爲實證。出言壯厲﹐先輕後重者﹐外感也。語言懶怯﹐先重後輕者﹐內傷也﹔語不接續﹐鄭聲也﹔無人始言﹐獨語也。此三證屬虛。鼻塞聲重﹐傷風也。聲啞唇瘡﹐狐惑也。卒口噤﹐背反張﹐痓證也。鼻鼾語塞﹐風溫也。錯語呢喃﹐出言不正﹐熱證也。心下汨汨有聲﹐先渴後嘔﹐停水也。喉中漉漉有聲﹐痰也。腸若雷鳴﹐气不和﹐濕也。小兒驚風﹐口不能言﹐心熱也。無還聲爲鴉聲﹐死證也。雜病發喘﹐癆瘵聲啞﹐危病也。已上種種﹐若能細察﹐實能活人。至於聞其五音﹐以知其所苦﹐是神聖之道﹐存乎司命者之方寸耳。

外診法【問】

黃帝素問

移精變气論

帝曰﹕余聞其要於夫子矣﹐夫子言不離色脈﹐此余之所知也。岐伯曰﹕治之極於一。帝曰﹕何謂一﹖岐伯曰﹕一者因得之。帝曰﹕柰何﹖岐伯曰﹕閉戶塞牖﹐系之病者﹐數問其情﹐以從其意。得神者昌﹐失神者亡。帝曰。善﹗

【注一者﹐神也。得其神則色脈精气皆得矣。因得者﹐因其情意而得之也。閉戶塞牖﹐無外其志也。神捨於心﹐心性之動處﹐是謂情志。意者﹐所以禦精神﹐收魂魄﹐適寒溫﹐和喜怒﹐故無外其志﹐數問其情﹐以從其意﹐則得其神之存亡。失神者死﹐得神者生。】

三部九候論

必審問其所始病﹐與今之所方病﹐而後各切循其脈﹐視其經絡浮沈﹐以上下逆從循之。

【注始病者﹐病久而深﹔方病者﹐新受之邪﹐病之淺也。各切循其脈者﹐切其病之在陰在陽﹑在髒在腑也。夫病久者其脈沈而逆﹐方病者其脈從而浮﹐故當視其經絡浮沈﹐以上下之逆從循之。】

髒气法時論

肝病者平旦慧﹐下晡甚﹐夜半靜。

【注平旦乃木气生旺之時﹐故爽慧。下晡乃金旺之時﹐故病甚。夜半得母之生气﹐故安靜。】

心病者日中慧﹐夜半甚﹐平旦靜。

【注《靈樞經》曰﹕春生﹑夏長﹑秋收﹑冬藏﹐是气之常也﹐人亦應之。以一日分爲四時﹐朝則爲春﹐日中爲夏﹐日入爲秋﹐夜半爲冬﹐故自得其位而慧﹐至其所不勝而甚﹐至其所生而靜也。】

脾病者日昳慧﹐日出甚﹐下晡靜。

【注昳﹐日昃也。應長夏之時﹐故慧。日出乃木旺之時﹐故甚。下晡乃申酉之分﹐應秋金之令﹐故靜。】

肺病者下晡慧﹐日中甚﹐夜半靜。

【注一日一夜五分之﹐而各有生克間甚之時。】

腎病者夜半慧﹐四季甚﹐下晡靜。

【注四季﹐辰戌丑未時也。腎病者水旺則慧﹐土旺則甚﹐金旺則靜。】

血气形志篇

形樂志苦﹐病生於脈﹐治之以灸刺。

【注此貴人也。乃更貴更賤﹐以知死生﹐以決成敗。】

形樂志樂﹐病生於肉﹐治之以鍼石。

【注形樂志樂﹐則過於安逸﹐由是則神機不轉﹐气血羈畱﹐故病生於肉﹐宜治以鍼石﹐引而通之。】

形苦志樂﹐病生於筋﹐治之以熨引。

【注勞苦其形﹐則傷其筋﹐志逸而樂﹐則血脈未嘗受病﹐故治之以熨烙導引﹐使血脈榮養於筋﹐則就安矣。】

形苦志苦﹐病生咽嗌﹐治之以甘藥。

【注百憂感其心﹐萬事勞其形﹐則陰陽气血皆傷矣。夫嗌主天气﹐咽主地气。天者陽气﹐地者陰气﹐此陰陽气血皆傷﹐故病生咽嗌﹐宜甘藥以調其脾胃。】

形數驚恐﹐經絡不通﹐病生於不仁﹐治之以按摩醪藥。

【注驚則气亂﹐恐則气下。蓋血隨气行﹐气數亂逆﹐則經絡不通﹐榮衛不行﹐是以病生於不仁﹐宜按摩醪藥﹐以行其榮衛血气焉。】

疏五過論

帝曰﹕凡未診病者﹐必問嘗貴後賤﹐𨿽不中邪﹐病從內生﹐名曰脫營。嘗富後貧﹐名曰失精。五气畱連﹐病有所並﹐醫工診之﹐不在臟腑﹐不變軀形﹐診之而疑﹐不知病名。身體日減﹐气虛無精﹐病深無气﹐灑灑然時驚。病深者﹐以其外耗於衛﹐內奪於榮。良工所失﹐不知病情。此亦治之一過也。

【注嘗貴後賤﹐嘗富後貧﹐則傷其志意﹐故𨿽不中邪﹐病從內生。夫脾藏營﹐營捨意﹐腎藏精﹐精舍志﹐是以志意失而精營脫也。五气畱連﹐謂五臟之神气畱郁於內﹐而不得疏達。並者﹐謂病並於五臟也。五臟之气﹐外合於皮毛筋骨﹐是以身體日減。气虛無精﹐病深無气﹐言气生於精﹐精生於气﹐精气之並傷也。灑灑﹐消索貌。蓋以爲久常之富貴不意失之﹐故時驚也。此病不在臟腑﹐不在軀形﹐精气日虛﹐營衛日耗﹐卽有良工﹐不知因名。此治之一過也。】

凡欲診病者﹐必問飲食居處。暴樂暴苦﹐始樂後苦﹐皆傷精气。精气竭絕﹐形體毀沮。暴怒傷陰﹐暴喜傷陽。厥气上行﹐滿脈去形。愚醫治之﹐不知補瀉﹐不知病情﹐精華日脫﹐邪气乃並。此治之二過也。

【注味歸形﹐气歸精。味傷形﹐气傷精。熱傷气﹐寒傷形。樂者必過於溫飽﹐苦者必失於饑寒﹐是以飲食失節﹐寒溫失宜﹐皆傷精气。精气竭絕﹐則形體毀沮矣。喜怒不中﹐則陰陽不和﹐而厥气上行﹐脈滿去形。蓋身半以上爲陽﹐身半以下爲陰。肌腠气分爲陽﹐經脈血分爲陰。陰陽和平﹐則營衛血气上下循環﹐外內出入。如暴喜傷陽﹐則气並於陽而爲厥逆。暴怒傷陰﹐則血並於陰而爲脈滿。蓋肌形之血气並於脈中﹐故謂脈滿去形也。盛者瀉之﹐不足者補之。愚醫治之﹐不知補瀉﹐不知病情﹐致使精華日脫﹐陰陽寒熱之邪气相並。此治之二過也。】

診有三常﹐必問貴賤。封君敗傷﹐及欲侯王。故貴脫勢﹐𨿽不中邪﹐精神內傷﹐身必敗亡。始富後貧﹐𨿽不傷邪﹐皮焦筋屈﹐痿躄爲攣。醫不能嚴﹐不能動神﹐外爲柔弱﹐亂至失常。病不能移﹐則醫事不行。此治之四過也。

【注封君敗傷﹐故貴脫勢﹐欲侯王不可得﹐此憂患緣於內﹐是以精神內傷。《靈樞經》曰﹕憂恐﹑忿怒﹑傷气﹐是三者皆不能守而失其常矣。始富後貧﹐則傷其志意。志意者﹐所以馭精神﹐收魂魄﹐適寒溫﹐和喜怒者也。是故榮衛調﹐志意和﹐則筋骨健彊﹐腠理致密。故傷其志意﹐則精神不能內守﹐外爲筋骨攣躄之病﹐榮衛不調﹐腠理不密﹐故外爲柔弱﹐而三者亦失其常矣。嚴﹑窮究也。動神﹐謂運動其神。移者﹐移精變气也。】

凡診者﹐必知終始﹐有知余緒。切脈問名﹐當合男女。

【注終始者﹐經脈爲紀﹐凡診者必知之。余緒﹐謂更知灸刺補瀉之緒端。當合男女﹐謂鍼刺之要﹐男內女外﹐堅拒勿出﹐謹守勿納﹐是謂得气。】

離絕菀結﹐憂恐喜怒﹐五臟空虛﹐血气離守。工不能知﹐何術之語﹗

【注左爲人迎而主血﹐右爲气口而主气。離絕者﹐陰陽血气﹐各有左右之分別也。是以血气皆病﹐則气郁於右而血結於左。蓋以憂恐傷右部之肺腎﹐喜怒傷左部之心肝﹐以致五臟空虛﹐血气各離其所本位。工不知人迎气口有陰陽气血之分﹐又何術之語哉﹖】

嘗富大傷﹐斬筋絕脈。身體復行﹐令澤不息。故傷敗結﹐畱薄歸陽﹐膿積寒炅。粗工治之﹐亟刺陰陽。身體解散﹐四肢轉筋。死日有期﹐醫不能明﹐不問所發﹐惟言死日﹐亦爲粗工。此治之五過也。凡此五者﹐皆受術不通﹐人事不明也。

【注如嘗富而一旦喪其貲﹐則大傷其神魂。是以心主之脈﹐肝主之筋﹐有若斬絕﹐此傷左之血脈也。然右關之脾臟未傷﹐故身體尙復能行﹔肺腎所主之精气未傷﹐而尙生長之不息也。然病𨿽先起於陰﹐久則將及於陽﹐故傷敗心肝之血而結於左﹐則畱薄於气分而復歸於陽﹐左右血气皆傷﹐而膿積寒炅也。此因傷陰而畱薄歸陽﹐是以膿積於陰陽寒熱之間。夫陰陽血气俱傷﹐補陽則陰竭﹐瀉陰則陽脫﹐如是者止可飲以甘藥﹐而不宜灸刺。粗工不知﹐亟刺陰陽﹐以致身體解散﹐則脾气傷矣﹔四肢轉筋﹐則胃气絕矣。夫脾胃者﹐五臟之生原。生气已絕﹐喪無日矣。卽有良醫﹐不明陰陽相乘之道﹐不問受病所發之因﹐止知陰陽壞而與之死期﹐此亦爲粗工。蓋不能審其因而施救治之法也。凡此五者﹐皆發於五中而不因於外感也。當知天地陰陽之气﹐日用事物之常﹐莫不各有當然之理﹐順之則志意和調﹐逆之則苛疾暴起。此皆受術不通﹐人事不明﹐致有五者之責。】

故曰﹕聖人之治病也﹐必知天地陰陽﹐四時經紀﹐五臟六腑﹐雌雄表裏。刺灸砭石﹐毒藥所主。從容人事﹐以明經道。貴賤貧富﹐各異品理。問年少長﹐勇怯之理。審於分部﹐知病本始。八正九候﹐診必副矣。

【注此總結診脈之道﹐當外合天地陰陽﹑四時經紀﹐內通五臟六腑﹑雌雄表裏。或宜於灸刺砭石﹐或當用藥食所主﹐從容人事﹐以明經道﹐審貴賤貧富之情﹐察少長勇怯之理﹐脈有分部﹐病有原始﹐候四時八正之气﹐明三部九候之理﹐診道始備﹐而必副矣。】

甲乙經【晉皇甫謐】

問情志以察病

所問病者﹐問所思何也﹖所懼何也﹖所欲何也﹖所疑何也﹖問之要﹐察陰陽之虛實﹐辧臟腑之寒熱。疾病所生﹐不離陰陽臟腑﹑寒熱虛實﹐辧之分明﹐治無誤矣。

扁鵲難經

問五味以知病之起在

六十一難曰﹕問而知之者﹐問其所欲五味﹐以知其病所起所在也。

【注《靈樞》六十三篇曰﹕五味入口﹐各有所走﹐各有所病。酸走筋﹐多食之令人癃。咸走血﹐多食之令人渴。辛走气﹐多食之令人洞心。辛與气俱行﹐故辛入心而與汗俱出。苦走骨﹐多食之令人變嘔。甘走肉﹐多食之令人悗心。推此則知問其所欲五味﹐以知其病之所起所在也。】

【袁氏曰﹕問其所欲五味中﹐偏嗜偏多食之物﹐則知髒气有偏盛偏絕之候也。】

傷寒論【漢張機】

問動气以禁汗下

動气在右﹐不可發汗。發汗則衂而渴﹐心苦煩﹐飲卽吐水。

動气在左﹐不可發汗。發汗則頭眩汗不止﹐筋惕肉瞤。

動气在上﹐不可發汗。發汗則气上衝﹐正在心端。

動气在下﹐不可發汗。發汗則無汗﹐心中大煩﹐骨節苦疼﹐目運惡寒﹐食則反吐﹐谷不得前。

咽中閉塞﹐不可發汗。發汗則吐血﹐气欲絕﹐手足厥冷﹐欲得蜷臥﹐不得自還。

動气在右﹐不可下。下之則津液內竭﹐咽燥鼻幹﹐頭眩心悸也。

動气在左﹐不可下。下之則腹內拘急﹐食不下﹐動气更劇﹐𨿽有身熱﹐臥則欲蜷。

動气在上﹐不可下。下之則掌握熱煩﹐身上浮冷﹐熱汗自泄﹐欲得水自灌。

動气在下﹐不可下。下之則腹脹滿﹐卒起頭眩﹐食則下淸谷﹐心下痞也。

咽中閉塞者﹐不可下。下之則上輕下重﹐水漿不下﹐臥則欲蜷﹐身急痛﹐下利日數十行。

東垣十書【元李杲】

治病問所便

《黃帝鍼經》云﹕中熱消癉則便寒﹐寒中之屬則便熱。胃中熱則消穀﹐令人懸心善饑。臍以上皮熱﹐腸中熱則出黃如糜。臍以下皮寒﹐胃中寒則腹脹。腸中寒﹐則腸鳴飧泄。蓋腸中寒﹐則食已窘迫﹐腸鳴切痛﹐大便色白。腸中寒胃中熱﹐則疾饑小腹痛脹。腸中熱﹐胃中熱﹐則脹而且泄。非獨腸中熱則泄﹐胃中寒傳化失常亦泄。胃欲熱飲﹐腸欲寒飲。𨿽好惡不同﹐春夏先治標﹐秋冬先治本。衣服寒無淒愴﹐暑無出汗。熱無灼灼﹐寒無淒淒。寒溫中適﹐故气將持﹐乃不致邪僻也。此規矩法度﹐乃常道也﹐正理也﹐揆度也。當臨事制宜﹐以反常合變也。

辧寒熱

外傷寒邪之證﹐與飲食失節勞役形質之病﹐及內傷飲食﹐俱有寒熱﹐舉世盡將內傷飲食失節﹐勞役不足之病﹐作外傷寒邪表實有餘之證﹐反瀉其表﹐枉死者豈勝言哉﹖皆由不別其寒熱耳。今細爲分解之﹕外傷寒邪﹐發熱惡寒﹐寒熱並作﹐其熱也翕翕然發熱﹐又爲之拂拂發熱﹐發於皮毛之上﹐如羽毛之拂﹐明其熱在表也﹐是寒邪犯髙之髙者也。皮膚毛腠者﹐陽之分也﹐是衛之元气所滋養之分也。以寒邪乘之﹐郁遏陽分﹐陽不得伸﹐故發熱也。其面赤﹐鼻气壅塞不通﹐心中煩悶﹐稍以袒裸露其皮膚﹐已不能禁其寒矣。其表上虛熱﹐止此而已。其惡寒也﹐𨿽重衣下幕﹐逼近烈火﹐終不禦其寒﹐一時一日﹐增加愈甚﹐必待傳入裏作下證乃罷﹐其寒熱齊作﹐無有間斷也。其內傷飲食不節﹐或勞役所傷﹐亦有頭痛﹑項彊﹑腰痛﹐與太陽表證微有相似﹐餘皆不同﹐論中辧之矣。內傷不足之病﹐表上無陽﹐不能禁風寒也﹐此則常常有之。其躁熱發於腎間者間而有之﹐與外中寒邪略不相似其惡風寒也。蓋脾胃不足﹐榮气下流而乘腎肝﹐此痿厥气逆之漸也。若胃气平常﹐飲食入胃﹐其榮气上行以輸於心肺﹐以滋養上焦之皮膚腠理之元气也。旣下流﹐其心肺無所稟受﹐皮膚間無陽﹐失其榮衛之外護﹐故陽分皮毛之間虛弱﹐但見風見寒﹐或居陰寒處無日陽處﹐便惡之也。此常常有之﹐無間斷者也。但避風寒及溫暖處﹐或添衣蓋溫﹐養其皮膚﹐所惡風寒﹐便不見矣。是熱也﹐非表傷寒邪﹐皮毛間發熱也﹐乃腎間受脾胃下流之濕气﹐閉塞其下﹐致陰火上衝﹐作蒸蒸而躁熱﹐上徹頭頂﹐旁徹皮毛﹐渾身躁熱作﹐須待袒衣露居﹐近寒涼處卽已。或熱極而汗出﹐而亦解。彼外傷﹐惡寒發熱﹐豈有汗出者乎﹖若得汗﹐則病愈矣。以此辧之﹐豈不如黑白之易見乎﹖當內虛而傷之者﹐躁熱也。或因口吸風寒之气﹐郁其陰火﹐使咽膈不通﹐其吸入之气欲入﹐爲膈上衝脈之火所拒﹐使陰气不得入﹐其胸中之气﹐爲外風寒所遏而不得伸﹐令人口開目瞪﹐極則聲發於外﹐气不能上下﹐塞於咽中而气欲絕。又或因噦﹑因嘔﹐因吐而躁熱發﹐必有所因﹐方有此證。其表虛惡風寒之證復見矣。表虛之弱爲陰火所乘﹐躁髮須臾而過﹐其表虛無陽不任風寒復見矣。是表虛無陽﹐常常有之﹐其躁熱則間而有之﹐此二者不齊﹐躁作寒已﹐寒作躁已﹐非如外傷之寒熱齊作﹐無有間斷也。百病俱有身熱﹐又謂之肌熱﹐又謂之皮膚間熱﹐以手捫之方知者是也﹐乃肌體有形之熱也﹐亦須皆待陰陽旣和﹐汗出則愈矣。愼不可於此上辧之﹗以其虛實內外病皆有之﹐故難辧耳。只依此說﹐病人自覺發熱惡寒之熱及躁作之熱上辧之﹐爲準則矣。

辧外感八風之邪飲食勞役所傷

辧外感八風之邪或有飲食勞倦所傷之重者﹐三二日間﹐特與外傷者相似﹐其餘證有特異名者。若不將兩證重別分解﹐猶恐將內傷不足之證﹐悞作有餘外感風邪。𨿽辭理有重複處﹐但欲病者易辧﹐醫者易治耳。

外感八風之邪﹐乃有餘證也﹔內傷飲食不節﹑勞役所傷﹐皆不足之病也。其內傷亦惡風自汗﹐若在溫暖無風處﹐則不惡矣。與外傷鼻流淸涕﹑頭痛自汗頗相似﹐細分之特異耳。外感風邪﹐其惡風自汗﹑頭痛﹑鼻流淸涕﹐常常有之﹐一日一時增加愈甚﹐直至傳入裏作下證乃罷﹔其語聲重濁﹑髙厲有力﹐鼻息壅塞而不通﹐能食腹中和﹐口知味﹐大小便如常﹐筋骨疼痛不能動搖﹐便著牀枕非扶不起。其內傷與飲食不節﹑勞役所傷﹐然亦惡風﹐居露地中﹑遇大漫風起﹐卻不惡也﹔惟門窻隙中﹐些小賊風來﹐必大惡也。與傷風﹑傷寒俱不同矣。況鼻流淸涕﹑頭痛自汗間而有之。鼻中气短﹐少气不足以息﹐語則气短而怯弱﹐妨食﹑或食不下﹑或不欲食﹐三者互有之。腹中不和或腹中急而不能伸﹐口不知五穀之味﹐小便頻數而不渴﹐初勞役得病﹐食少﹐小便赤黃﹐大便常難﹐或濇﹑或結﹑或虛坐﹐只見些少白膿﹐時有下气﹐或泄黃如糜﹐或溏泄色白﹐或結而不通﹐若心下痞﹐或胸中閉塞如刀劙之痛﹐二者亦互作不並見也。有時胃脘當心而痛﹐上肢兩脇﹐痛必臍下相火之勢如巨川之水不可遏而上行﹐使陽明之經逆行﹐亂於胸中﹐其气無止息﹐甚則髙喘﹐熱傷元气﹐令四肢不收﹐無气以動而懶倦嗜臥﹐以其外感風寒俱無此證﹐故易爲分辧耳。

辧手心手背

內傷及勞役飲食不節病﹐手心熱﹐手背不熱。外傷風寒﹐則手背熱﹐手心不熱。此辧至甚皎然。

辧口鼻

若飲食勞役所傷﹐其外證必顯在口﹐必口失谷味﹐必腹中不和﹐必不欲言﹐縱勉彊對答﹐聲必怯弱﹐口沃沫多唾﹐鼻中淸涕﹐或有或無﹐卽陰證也。外傷風寒﹐則其外證必顯在鼻﹐鼻气不利﹐聲重濁不淸利﹐其言壅塞﹐盛而有力﹐口中必和。傷寒則面赤﹐鼻壅塞而幹﹔傷風則鼻流淸涕而已。《內經》云﹕鼻者肺之候﹐肺气通於天。外傷風寒﹐則鼻爲之不利。口者﹐坤土也﹐脾气通於口﹐飲食失節﹐勞役所傷﹐口不知谷味﹐亦不知五味。又云傷食惡食。明矣﹗

辧頭痛

內證頭痛有時而作﹐有時而止。外證頭痛常常有之﹐直須傳入裏實方罷。此又內外証之不同者也。

辧中熱相似證

天气大熱之時﹐在於路途中勞役得之﹐或在田野間勞形得之﹐更或有身體薄弱﹐食少﹐勞役過甚﹐又有修善常齋之人﹐胃气久虛﹐而因勞役得之者﹐皆與陽明中熱白虎湯證相似。必肌體捫摸之壯熱﹐必躁熱悶亂大惡熱渴而飲水。以勞役過甚之故﹐亦身疼痛。始受病之時﹐特與中熱外得有餘之證相似﹐若誤與白虎湯﹐旬日必死。此證脾胃大虛﹐元气不足﹐口鼻中气皆短促而上喘﹐至日轉以後﹐是陽明得時之際﹐病必少減。若是外中熱之病﹐必到日晡之際﹐大作讝語﹐其熱增加﹐大渴飲水﹐煩悶不止。其勞役不足者﹐皆無此證﹐尢易爲分解。若有難決疑似之證﹐必當待一二日﹐求醫治療﹐必不至錯誤矣。

辧內傷飲食用藥所宜所禁

《內經》云﹕內傷者﹐其气口脈反大於人迎一倍﹑二倍﹑三倍﹐分經用藥。又曰﹕上部有脈﹐下部無脈﹐其人當吐不吐者﹐死。但食不納﹐惡心欲吐者﹐不問一倍二倍﹐不當正與瓜蒂散吐之﹐但以指或以物探之使去。若所傷之物去不盡者﹐更診其脈﹐問其所傷﹐以食藥去之﹐以應塞因塞用﹐又謂之寒因寒用。泄而下降﹐乃應太陰之用﹐其中更加升發之藥﹐令其元气上升。塞因塞用﹐因曲而爲之直。何爲曲﹖乃傷胃气是也。何爲直﹖而升發胃气是也。因治其飲食之內傷﹐而使生气增益﹐胃气完復﹐此乃因曲而爲之直也。若依分經用藥﹐其所傷之物﹐寒熱溫涼﹐生硬柔軟﹐所傷不一﹐難立定法﹐只隨所傷之物不同﹐各立法治﹐臨時加減用之。其用藥又當問病人從來稟气盛衰﹐所傷寒物熱物。是喜食而食之耶﹖不可服破气藥﹔若乘饑困而食之耶﹖當益胃气﹔或爲人所勸勉彊食之﹐宜損血而益气也。診其脈候﹐傷在何髒﹐方可與對病之藥﹐豈可妄泄天眞生气以輕喪身寶乎﹖且如先食熱物而不傷﹐繼之以寒物﹐因後食致前食亦不消化而傷者﹐當問熱食寒食孰多孰少﹐斟酌與藥﹐無不當矣。如傷熱物二分﹐寒物一分﹐則當用寒藥二分﹐熱藥一分﹐相合而與之﹐則榮衛之气必得周流。更有或先飲酒而後傷寒冷之食﹐及傷熱食﹑冷水與冰﹐如此不等。皆當問其所傷之物﹐酌量寒熱之劑分數﹐各各對證而與之﹐無不取驗。

辧晝夜重輕

百病晝則增劇﹐夜則安靜﹐是陽病有餘﹐乃气病而血不病也﹔夜則增劇﹐晝則安靜﹐是陰病有餘﹐乃血病而气不病也。晝則發熱﹐夜則安靜﹐是陽气自旺於陽分也。晝則安靜﹐夜則發熱煩躁﹐是陽气下陷入陰中也﹐名曰熱入血室。晝則發熱煩躁﹐夜亦發熱煩躁﹐是重陽無陰﹐當急瀉其陽﹐峻補其陰。夜則惡寒﹐晝則安靜﹐是陰血自旺於陰分也。夜則安靜﹐晝則惡寒﹐是陰气上入於陽中也。夜則惡寒﹐晝亦惡寒﹐是重陰無陽﹐當急瀉其陰﹐峻補其陽。晝則惡寒﹐夜則煩躁﹐飲食不入﹐名曰陰陽交錯者﹐死矣。

丹溪心法【元朱震亨】

問平日

凡治病﹐必先問平日起居飲食何如。

格致餘論【元朱震亨】

治病必求其本論

病之有本﹐猶艸之有根也。去葉不去根﹐艸猶在也。治病猶去艸﹐病在髒而治腑﹐病在表而治裏﹐非惟戕賊胃气﹐抑且資助病邪﹐醫云乎哉﹗族叔祖年七十﹐稟甚壯﹐形甚瘦﹐夏末患泄利﹐至深秋百方不應。予視之﹐曰﹕病𨿽久而神不悴﹐小便濇少而不赤﹐兩手脈俱濇而頗弦﹐自言膈微悶﹐食亦減。因悟曰﹕必此多年沈積﹐僻在胃腸。詢其平生喜食何物。曰﹕我喜食鯉魚﹐三年無一日缺。予曰﹕積痰在肺。肺爲大腸之髒﹐宜大腸之本不固也。當與澄其源而流自淸﹐以茱萸﹑陳皮﹑靑蔥﹑蔍苜根﹑生薑煎濃湯﹐和以砂糖﹐飲一碗許﹐自以指探喉中﹐至半時辰﹐吐痰半升許﹐如膠。是夜減半。次早又飲﹐又吐半升而利止。又與平胃散加白朮﹑黃連﹐旬日而安。東陽王仲延遇諸途﹐來告曰﹕我每日食物必屈曲自膈而下﹐且硬濇﹐作微痛﹐他無所苦﹐此何病﹖脈之﹐右甚濇而關尢沈﹐左卻和。予曰﹕污血在胃脘之口﹐气因郁而爲痰﹐此必食物所致﹐明以告我。彼亦不自覺。予又曰﹕汝去臘﹐食何物爲多﹖曰﹕我每日必早飲點剁酒兩三盞逼寒气。爲制一方﹐用韭汁半銀盞﹐冷飲細呷之﹐盡韭汁半斤而病安。已而果然。又一鄰人﹐年三十餘﹐性狡而躁﹐素患下疳瘡﹐或作或止。夏初﹐患自利﹐膈上微悶﹐醫與治中湯兩貼﹐昏悶若死﹐片時而蘇。予脈之﹐兩手皆濇﹐重取略弦似數。予曰﹕此下疳瘡之甚重者﹐與當歸龍薈丸去麝﹐四貼而利減。又與小柴胡去半夏﹐加黃連﹑芍藥﹑川藭﹑生薑﹐煎五六貼而安。彼三人者﹐俱是濇脈﹐或弦或不弦﹐而治法迥別。不求其本﹐何以議藥﹖

醫學入門【明李梴】

問證

試問頭身痛不痛﹖寒熱無歇外感明。掌熱口不知食味﹐肉傷飲食勞倦形。五心煩熱兼有咳﹐人瘦陰虛火動情。除此三件見雜證﹐如瘧如痢必有名。從頭至足須詳問﹐證候參差仔細聽。

頭痛否﹕痛無間歇爲外感﹐痛有間歇爲內傷。

目紅腫否﹕或暴紅腫﹐或素疼痛。

耳鳴耳聾否﹕或左或右。久聾者﹐不敢純用補濇之劑﹐須兼開關行气之藥。

鼻有涕否﹕或無涕而燥﹐或鼻塞﹐或素流涕不止﹐或鼻痔﹐或酒齇。

口知味否﹕或不食﹐食亦能知味﹐爲外感風寒﹔或食亦不知味﹐爲內傷飲食。

口渴否﹕或飲冷水者爲熱渴﹐飲熱水者爲虛﹐夏月大渴好飲者爲暑。

舌有胎否﹕或白﹐或黃﹐或黑﹐或紅而裂。

齒痛否﹕或上齦﹐或下齦﹐或有牙宣。

項彊否﹕暴彊則爲風寒﹐久彊則爲痰火。

咽痛否﹕暴痛多痰熱﹐慣痛多下虛。

手掌心熱否﹕手背熱爲外感﹔手心熱爲內傷﹔手背手心俱熱﹐爲內傷兼外感。

手指梢冷否﹕冷則爲感寒﹐不冷則爲傷風﹐素淸冷則爲體虛。

手足癱瘓否﹕左手足臂膊不舉或痛者﹐屬血虛有火。右手足臂膊不舉或痛者﹐屬气虛有痰。

肩背痛否﹕暴痛爲外感﹐久痛爲虛損挾郁。

腰脊痛否﹕暴痛亦爲外感﹐久痛爲腎虛挾滯。

尻骨痛否﹕暴病爲太陽經邪﹐久痛爲太陽經火。

胸膈滿否﹕以下爲結胸﹐未下爲邪入少陽經分﹐非結胸也。素慣胸滿者﹐多郁多痰火下虛。

脇痛否﹕或左或右﹐或兩脇俱痛﹐或一點空痛。

腹脹否﹕或大腹作脹﹐或小腹作脹。

腹痛否﹕或大腹痛﹐或臍中痛﹐或小腹痛﹔或痛按之卽止﹐或痛按之不止。

腹有痞塊否﹕或臍上有痞塊﹐或臍下有痞塊﹐或臍左有痞塊﹐或臍右有痞塊﹐或臍中有痞塊﹐不可妄用汗吐下及動气凝滯之藥﹐宜兼消導行气之劑

心痛否﹕暴痛屬寒﹐久痛屬火﹑屬虛。

心煩否﹕或只煩躁不寧﹔或欲吐不吐﹐謂之嘈雜﹔或多驚恐﹐謂之怔忡。

嘔吐否﹕或濕嘔﹐或漧嘔﹐或食罷卽嘔﹐或食久乃嘔。

大便泄否﹕或溏泄﹐或水泄﹐或晨泄﹐或食後卽泄﹐或黃昏時泄﹐一日共泄幾行﹖

大便祕否﹕祕而作渴作脹者爲熱﹐祕而不渴不脹者爲虛。

小便淸利否﹕淸利爲邪在表﹐赤濇爲邪在裏。頻數窘急爲下虛挾火﹐久病及老人得之危。

小便淋閉否﹕渴者爲熱﹐不渴爲虛。

陰彊否﹕陰彊爲有火﹐陰痿爲無火。

素有疝气否﹕有疝气﹐宜兼疏利肝气﹐藥不可妄用升提及動气之劑。

素有便血否﹐有痔瘡否﹕有便血痔瘡﹐不敢過用燥藥﹐爍陰傷髒。

有瘡疥否﹐有瘡疥忌發汗﹐宜兼淸熱養血袪風。

素有夢遺白濁否﹕有遺濁則爲精虛﹐不敢輕易汗下。

有房室否﹕男子犯房﹐則气血暴虛﹐𨿽有外邪﹐戒用猛劑﹐或先補而後攻可也。

膝酸軟否﹕暴酸軟則爲腳气﹐或胃弱久病則爲腎虛。

腳腫痛否﹕腫而痛者﹐多風濕。不腫脛枯細而痛者爲血虛﹐爲濕熱下注。

腳掌心熱否﹕熱則下虛火動﹐腳跟痛者﹐亦腎虛有熱。腳指及掌心冷者爲寒。

有寒熱否﹐寒熱有間否﹕無間爲外感﹐有間爲內傷。午寒夜熱﹐則爲陰虛火動。

飲食喜冷熱否﹕喜冷則爲中熱﹐喜熱則爲中寒。

飲食運化否﹕能食不能化者﹐爲脾寒胃熱。

飲食多少否﹕能飲食者易治﹐全不食者難治﹔惟傷寒不食亦無害。

素飲酒及食煎炒否﹕酒客多痰熱﹐煎炒多犯上焦﹐或流入大腸而爲濕熱之證。

有汗否﹕外感有汗則爲傷風﹔無汗則爲傷寒﹔雜證自汗則爲陽虛。

有盜汗否﹕睡中出汗﹐外感則爲半表裏邪﹐內傷則爲陰虛有火。

渾身骨節疼痛否﹕外感則爲邪居表分﹐內傷則爲气血不周﹐身重痛者爲挾濕气。

夜重否﹕或晝輕夜重爲血病﹐或夜輕晝重爲气病。

年紀多少﹕壯年病多可耐。老人病雜而元气難當。婦人生產少者气血猶盛﹔生產多﹐年又多﹐宜補不宜攻。

病經幾時﹕或幾日﹐或幾旬﹐或經年。

所處順否﹕所處順則性情和而气血易調﹔所處逆則气血怫郁﹐須於所服藥中量加開郁行气之劑。

曾誤服藥否﹕誤藥則气血亂而經絡雜﹐急病隨爲調解﹐緩病久病﹐停一二日後藥之可也。

婦人經調否﹕或參前爲血熱﹐或參後爲血虛。或當經行時有外感﹐經盡則散﹐不可妄藥﹐以致有犯血海。

經閉否﹕或有潮熱﹐或有咳泄﹐或有失血﹐或有白帶否﹖能飲食否﹖能食則血易調而諸證自除﹐食減漸瘦者危。

有癥瘕否﹕有腹痛潮熱而一塊結實者﹐爲癥瘕。

有孕能動否﹕腹中有一塊﹐結實能動﹐而無腹痛潮熱等證者﹐爲有孕。腹虛大脹滿﹐按之無一塊結實者﹐爲气病﹐其經水亦時滲下。

產後有寒熱否﹐有腹痛否﹐有汗否﹐有咳喘否﹕寒熱多爲外感。腹痛多爲瘀血﹐或食積停滯。有汗單潮﹐爲气血大虛。咳喘爲瘀血入肺﹐難治。

凡初證大綱未定﹐最宜詳審。病者不可諱疾忌醫﹐醫者必須委曲請問﹐決無一診而能悉知其病情也。初學宜另抄問法一紙﹐常出以問病。若大綱已定﹐或外感﹐或內傷﹐或雜病﹐自當遵守古法﹐不可槪施發散劑也。

醫宗必讀【明李中梓】

不失人情論

嘗讀《內經》至方盛衰論而殿之曰﹕不失人情。未嘗不瞿然起﹐喟然嘆軒岐之入人深也﹗夫不失人情﹐醫家所甚亟﹐然戛戛乎難之矣。大約人情之類有三﹕一曰﹐病人之情﹔二曰﹐旁人之情﹔三曰﹐醫人之情。所謂病人之情者﹐五臟各有所偏﹐七情各有所勝。陽髒者宜涼﹐陰髒者宜熱。耐毒者緩劑無功﹐不耐毒者峻劑有害。此髒气之不同也。動靜各有欣厭﹐飲食各有愛憎。性好吉者﹐危言見非﹔意多憂者﹐慰安云僞。未信者忠告難行﹐善疑者深言則忌﹐此好惡之不同也。富者多任性而禁戒勿遵﹐貴者多自尊而驕恣悖理﹐此交際之不同也。貧者衣食不周﹐況乎藥餌﹔賤者焦勞不適﹐懷抱可知﹐此調治之不同也。有良言甫信﹐謬說更新﹐多歧亡羊﹐終成畫餅﹐此無主之爲害也。有最畏出奇﹐惟求隱當﹐車薪杯水﹐難免敗亡﹐此過愼之爲害也。有境緣不偶﹐營求未遂﹐深情牽掛﹐良藥難醫﹐此得失之爲害也。有急性者遭遲病﹐更醫而致雜投﹔有性緩者﹐遭急病﹐濡滯而成難挽。此緩急之爲害也。有參朮沾唇﹐懼補心先痞塞﹔硝黃入口﹐畏攻神卽飄揚﹐此成心之爲害也。有諱疾不言﹐有隱情難告﹐甚而故隱病狀﹐試醫以脈﹐不知自古神聖未有捨望﹑聞﹑問而獨憑一脈者。且如气口脈盛﹐則知傷食﹐至於何日受傷﹐所傷何物豈能以脈知之﹖此皆病人之情不可不察也。

醫學準繩六要【明張三鍚】

問病必詳

凡診病﹐必先問所看何人﹐或男或女﹐或老或幼﹐或婢妾﹐或僮僕。次問得病之日﹑受病之原﹐及飲食胃气如何﹐便利如何﹐曾服何藥﹐日間何如﹐夜寐何如﹐膈間有無脹悶痛處。

問病不答必耳聾。卽當詢之是素聾否。否則﹐病久或汗下過傷﹐虛聾。

問而懶言點頭﹐是中气虛。

昏憒不知人﹐是暴厥耶﹖抑久病耶﹖

婦人多中气。

婦人當問月水如何﹖寡婦气血凝滯﹐兩尺多滑﹐不可誤斷爲胎。室女同。

心腹脹痛﹐問是舊病舉耶﹖或新起耶﹖

診病必問所欲何味﹐所嗜何物﹐或縱酒﹐或齋素。喜酸則知肝虛﹐喜甘則知脾弱。

頭身臂膊作痛﹐必問曾病惡瘡否。

古今醫統【明徐春甫】

問證

王海藏曰﹕常人求診緘默﹐惟令切脈﹐試其能知病否。且脈人之气血附於經絡﹐熱勝則脈疾﹐寒勝則脈遲﹐實則有力﹐虛則無力。至於得病之由﹐及所傷之物﹐豈能以脈知之乎﹖故醫者不可不問其由﹐病者不可不說其故。孫眞人云﹕未診先問﹐最爲有準。蘇東坡云﹕脈之難明﹐古今所患也。至虛有盛候﹐大實有羸狀。疑似之間﹐便有死生之異。士夫多祕所患﹐以驗醫之能否。吾平生有疾請療﹐必盡告其所患。使醫了然知疾之所在﹐虛實寒熱﹐先定於胸中﹐然後診脈﹐疑似不能惑也。吾求愈疾而已﹐豈以困醫爲事哉﹖

婦科產後﹐先問坐艸難易﹐惡露多少﹐飲食遲早﹐生子存亡。蓋形傷血傷之不同﹐補气補血之有異。飲食失節宜調中﹐生子不存兼開郁。問其所欲﹐以知其病。如欲熱者知爲寒﹐欲冷者知爲熱。如好靜惡動者知其爲虛﹐煩躁不寧者知其爲實。惡食知傷食﹐惡風知傷風。好食甘者爲脾虛﹐好食辛者爲肺病﹐好食酸者爲肝虛﹐好食鹹者爲腎弱﹐嗜食苦者爲心病。此皆順應而易治。若乃心病愛鹹﹐肺傷欲苦﹐脾弱喜酸﹐肝病好辣﹐腎衰嗜甘﹐此爲逆候。病輕必危﹐危者必死。治得其法﹐服藥預防﹐猶可回生。

又如唐汝正治小兒風熱﹐通身俱愈﹐惟頭頂不痊。問其因﹐乳母好熱酒﹐知其貽毒。本方倍用葛根﹑黃連而遂愈。

醫門法律【淸諭昌】

問病論

醫﹐仁術也。仁人君子必篤於情﹐篤於情則視人猶己﹐問其所苦﹐自無不到之處。古人閉戶塞牖﹐系之病者﹐數問其情﹐以從其意。誠以得其歡心﹐則問者不覺煩﹐病者不覺厭。庶可詳求本末而治無誤也。如嘗貴後賤﹐病名脫營。嘗富後貧﹐病名失精。以及形志苦樂﹐病同治異﹔飲食起居﹐失時過節﹔憂愁恐懼﹐蕩志離魂﹔所喜所惡﹐气味偏殊﹔所宜所忌﹐稟性迥異。不問﹐何以相體裁方也﹖所以入國問俗﹐入家問諱﹐上堂問禮﹐臨病人問所便。便者﹐問其居處動靜﹑陰陽寒熱﹑情性之宜。如問其爲病熱﹐則便於用寒﹔問其爲病寒﹐則便於用熱之類﹐所謂順而施之也。人多偏執己見﹐逆之則拂其意﹐順之則加其病﹐莫如之何。然苟設誠致問﹐明告以如此則善﹐如彼則敗﹐誰甘死亡而不降心以從耶﹖至於受病情形﹐百端難盡。如初病口大渴﹐久病口中和﹐若不問而槪以常法治之﹐寧不傷人乎﹖如未病素脾約﹐才病忽便利﹐若不問而計日以施治﹐寧不傷人乎﹖如未病先有痼疾﹐已病重添新患﹐若不問而槪守成法治之﹐寧不傷人乎﹖如疑難證﹐著意對問不得其情﹐他事閒言反成眞面﹐若不細問而急遽妄投﹐寧不傷人乎﹖病形篇謂﹕問其病﹐知其處﹐命曰工。今之稱爲工者﹐問所非問﹐諛佞其間。病者欣然樂從﹐及病增更醫﹐亦復如是﹐乃至仿徨醫藥。偶遇明者﹐仍復不投。此宜委曲開導﹐如對君父﹐未可飄然自外也。更可怪者﹐無知戚友探問﹐忘其愚陋﹐彊逞明能﹐言虛道實﹐指火稱痰﹐抑孰知其無責而易言耶﹖坐令依傍迎合﹐釀成末流﹐無所底止﹐良足悼矣﹗吾輩其明以律己﹐誠以動人﹐共砥狂瀾乎﹗

律一條

凡治病不問病人所便﹐不得其情﹐艸艸診過﹐用藥無據﹐多所傷殘﹐醫之過也。

申治病不疏五過之律並《內經》大意

凡診病不問三常﹐不知比類﹐不察神志﹐不遵聖訓﹐故犯不忌﹐醫之罪也。

《內經》常貴後賤一節﹐過在不問病情之所始也。

飲食居起一節﹐過在不知病人七情所受﹐各不同也。

比類奇恆一節﹐醫之所貴﹐如老吏判按﹐律所不載者﹐比例斷之﹐纖悉莫逃也。奇恆者﹐審其病之奇異平常也。從容者﹐凡用比類之法﹐分別病能﹐必從容參酌﹐惡粗疏簡略也。

診有三常一節﹐此過繇於不能戒嚴病者﹐令之悚然神動﹐蠲除憂患﹐徒外示柔弱﹐委曲從人也。

診者必知終始一節﹐察气色之終始﹐知病發之餘緒﹐辧男女之順逆﹐與七情內傷﹐故離間親愛者魂遊﹐絕念所懷者意喪﹐菀積所慮者神勞﹐結固餘怨者志苦﹔憂愁者閉塞而不行﹐恐懼者蕩憚而失守﹐盛怒者迷惑而不治﹐喜樂者憚散而不藏。由是八者﹐故五臟空虛﹐血气離守。工不思曉﹐又何言醫﹗

嘗富大傷一節﹐非分過損﹐身體﹐𨿽復﹐津液不滋。血气內結﹐畱而不去﹐薄於陽脈﹐則化爲膿﹐久積腹中﹐則外爲寒熱也。不但不學無術者爲粗工﹐卽使備究經旨﹐而診不辧三常﹐療不審五過﹐亦爲粗略之醫也。

診不辧陰陽。此治之一失也。

受師不卒﹐妄作雜術﹔謬言爲道﹐更名自功﹔妄用砭石﹐後遺身殃。此治之二失也。

不適貧富貴賤之居﹐坐之厚薄﹐形之寒溫﹐不適飲食之宜﹐不別人之勇怯﹐不知比類﹐足以自亂﹐不足以自明。此治之三失也。

診病不問其始憂患﹐飲食之失節﹐起居之過度﹐或傷於毒﹐不先言此﹐卒持寸口﹐何病能中﹖忘言作名﹐爲粗所窮。此治之四失也。

景嶽全書【明張介賓】

問診

凡診病之法﹐固莫妙於脈。然有病脈相符者﹐有病脈相左者﹐此中大有元理。故凡值疑似難明處﹐必須用四診之法﹐詳問其病由﹐兼辧其聲色﹐但於本末先後中﹐正之以理﹐斯得其眞。若不察此﹐而但謂一診可憑﹐信手亂治﹐亦豈知脈證最多眞假﹐見有不確﹐安能無誤﹖且常診者知之猶易﹐初診者決之甚難。此四診之所以不可忽也。故《難經》以切居四診之末﹐其意深矣。陶節庵亦曰﹕問病以知其外﹐察脈以知其內﹐全在活法二字﹐乃臨證切脈之要訣也。此義惟汪石山言之最詳。

問寒熱

問寒熱者﹐問內外之寒熱﹐欲以辧其在表在裏也。人傷於寒﹐則病爲熱。故凡病身熱脈緊﹐頭疼體痛﹐拘急無汗﹐而且得於暫者﹐必外感也。蓋寒邪在經﹐所以頭疼身痛﹔邪閉皮毛﹐所以拘急發熱。若素日無疾﹐而忽見脈證若是者﹐多因外感。蓋寒邪非素所有而突然若此﹐此表證也。若無表證﹐而身熱不解﹐多屬內傷。然必有內證相應﹐合而參之﹐自得其眞。

凡身熱經旬﹐或至月餘不解﹐亦有仍屬表證者。蓋因初感寒邪﹐便作身熱頭痛。醫不能辧﹐誤認爲火﹐輒用寒涼﹐以致邪不能散﹐或𨿽經解散而藥未及病﹐以致畱蓄在經﹐其病必外證多而裏證少。此非裏也﹐仍當解散。

凡內證發熱者﹐多屬陰虛﹐或因積熱。然必有內證相應﹐而其來也漸。蓋陰虛者必傷精﹐傷精者必連髒。故其在上而連肺者﹐必爲喘急咳嗽﹔在中而連脾者﹐或妨飲食﹐或生懊憹﹐或爲躁煩焦渴﹔在下而連腎者﹐或精血遺淋﹐或二便失節。然必寒熱往來﹐時作時止﹐或气怯聲微﹐是皆陰虛證也。

凡怒气七情﹐傷肝傷髒而爲熱者﹐總屬眞陰不足﹐所以邪火易熾﹐亦陰虛也。

凡勞倦傷脾而發熱者﹐以脾陰不足﹐故易於傷。傷則熱生於肌肉之分﹐亦陰虛也。

凡內傷積熱者﹐在癥痞必有形證﹐在血气必有明徵﹐或九竅熱於上下﹐或臟腑熱於三焦。若果因實熱﹐凡火傷在形體而無涉於眞元者﹐則其形气聲色脈候﹐自然壯麗﹐無弗有可據而察者﹐此當以實火治之。

凡寒證尢屬顯然﹐或外寒者陽虧於表﹐或內寒者火衰於中﹐諸如前證。但熱者多實﹐而虛熱者最不可誤﹔寒者多虛﹐而實寒者間亦有之。此寒熱之在表在裏﹐不可不辧也。

問汗

問汗者﹐亦以察表裏也。凡表邪盛者﹐必無汗。而有汗者﹐邪隨汗去﹐已無表邪﹐此理之自然也。故有邪盡而汗者﹐身涼熱退﹐此邪去也。有邪在經而汗在皮毛者﹐此非眞汗也。有得汗後﹐邪𨿽稍減而未得全盡者﹐猶有餘邪﹐又不可因汗而必謂其無表邪也﹐須因脈證而詳察之。

凡溫暑等證﹐有因邪而作汗者﹐有𨿽汗而邪未去者﹐皆表證也。總之表邪未除者﹐在外則連經﹐故頭身或有疼痛﹔在內則連髒﹐故胸膈或生躁煩。在表在裏﹐有證可憑﹔或緊或數﹐有脈可辧。須察其眞假虛實﹐孰微孰甚而治之。

凡全非表證﹐則或有陽虛而汗者﹐須實其气﹔陰虛而汗者﹐須益其精﹔火盛而汗者﹐涼之自愈﹔過飲而汗者淸之可寧。此汗証之陰陽表裏﹐不可不察也。諸汗證詳載傷寒門﹐此不贅。

問頭身

問其頭﹐可察上下。問其身﹐可察表裏。頭痛者邪居陽分﹐身痛者邪在諸經。前後左右﹐陰陽可辧﹔有熱無熱﹐內外可分。但屬表邪﹐可散之而愈也。

凡火盛於內而爲頭痛者﹐必有內應之證﹐或在喉口﹐或在耳目﹐別無身熱惡寒在表等候者﹐此熱盛於上﹐病在裏也。察在何經﹐宜淸宜降﹐髙者抑之﹐此之謂也。若用輕揚散劑﹐則火必上升而痛愈甚矣。

凡陰虛頭痛者﹐舉發無時﹐是因酒色過度﹐或遇勞苦﹐或逢情欲﹐其發則甚。此爲裏證﹐或精或气﹐非補不可也。

凡頭痛屬裏者﹐多因於火﹐此其常也。然亦有陰寒在上﹐陽虛不能上達而痛甚者。其證則惡寒嘔惡﹐六脈沈微或兼弦細。諸治不效﹐余以桂﹑附﹑參﹑熟之類而愈之。是頭痛之有陽虛也。

凡雲頭風者﹐此世俗之混名﹐然必有所因﹐須求其本﹐辧而治之。

凡眩運者﹐或頭重者﹐可因之以辧虛實。蓋病中眩運者﹐多因淸陽不升﹐上虛而然。如丹溪云﹕無痰不作運﹐殊非眞確之論。但當兼形气﹐分久暫以察之。觀《內經》曰﹕上虛則眩﹐上盛則熱痛﹐其義可知。至於頭重﹐尢屬上虛。經曰﹕上气不足﹐腦爲不滿﹐頭爲之苦傾。此之謂也。

凡身痛之甚者﹐亦當察其表裏以分寒熱。其若感寒作痛者﹐或上或下﹐原無定所﹐隨散而愈﹐此表邪也。若有定處﹐而別無表證﹐乃痛痺之屬﹐邪气𨿽亦在經﹐此當以裏證視之﹐但有寒熱之異耳。若因火盛者﹐或肌膚灼熱﹐或紅腫不消﹐或內生煩渴﹐必有熱證相應﹐治宜以淸以寒。若並無熱候而疼痛不止﹐多屬陰寒﹐以致血气凝滯而然。經曰﹕痛者寒气多也﹐有寒故痛也﹐必溫其經使血气流通﹐其邪自去矣。

凡勞損病劇﹐而忽加身痛之甚者﹐此陰虛之極﹐不能滋養筋骨而然。營气憊矣﹐無能爲也。

問二便

二便爲一身之門戶﹐無論內傷外感﹐皆當察此以辧其寒熱虛實。蓋前陰通膀胱之道﹐而其利與不利﹐熱與不熱﹐可察气化之彊弱。凡患傷寒而小水利者﹐以太陽之气未劇﹐卽吉兆也。後陰開大腸之門﹐而其通與不通﹐結與不結﹐可察陽明之虛實。凡大便熱結而腹中堅滿者﹐方屬有餘﹐通之可也。若新近得解而不甚幹結﹐或旬日不解而全無脹意者﹐便非陽明實邪。觀仲景曰﹕大便先硬後溏者﹐不可攻。可見後溏者𨿽有先硬﹐已非實熱。矧夫純溏而連日得後者﹐又可知也。若非眞有堅燥痞滿等證﹐則原非實邪﹐其不可攻也明矣。

凡小便但見其黃﹐便謂是火。而不知人逢勞倦﹐小水卽黃。焦思多慮﹐小水亦黃。瀉痢無期﹐小水亦黃。酒色傷陰﹐小水亦黃。使非有或淋或痛﹐熱證相兼﹐不可因黃便謂之火。余見逼枯汁而斃人者多矣。經曰﹕中气不足﹐溲便爲之變﹐義可知也。若小水淸利者﹐知裏邪之未甚﹐而病亦不在气分。以津液由於气化。气病則小水不利也。小水漸利﹐則气化可知﹐最爲吉兆。

大便通水谷之海﹐腸胃之門戶也。小便通血气之海﹐衝任水道之門戶也。二便皆主於腎﹐本爲元气之關﹐必眞見實邪﹐方可議通議下。否則﹐最宜詳察審愼﹐不可誤攻。使非眞實而妄逐之﹐導去元气﹐則邪之在表者﹐反乘虛而深陷。因內困者必由瀉而愈虧。所以凡病不足﹐愼勿彊通﹐最喜者小便得气而自化﹐大便彌固者彌良﹐營衛旣調﹐自將通達﹐卽大腸祕結旬餘﹐何慮之有﹖若滑泄不守﹐乃非虛弱者所宜﹐當首先爲之防也。

問飲食

問飲食者﹐一可察胃口之淸濁﹐二可察臟腑之陰陽。病由外感而食不斷者﹐知其邪未及髒﹐而惡食不惡食者可知。病因內傷而食飲變常者﹐辧其味有喜惡﹐而愛冷愛熱者可知。素欲溫熱者﹐知陰髒之宜暖﹔素好寒冷者﹐知陽髒之可淸。或口腹之失節﹐以致誤傷﹐而一時之權變可因以辧。故飲食之性情所當詳察﹐而藥餌之宜否﹐可因以推也。

凡諸病得食稍安者﹐必是虛證。得食更甚者﹐或虛或實皆有之。當辧而治之也。

問胸

胸卽膻中﹐上連心肺﹐下通臟腑。胸腹之病極多﹐難以盡悉。而臨證必當問者﹐爲欲辧其有邪無邪﹐及宜補宜瀉也。凡胸腹脹滿﹐則不可用補﹔而不脹不滿﹐則不可用攻。此大法也。然痞與滿不同﹐當分輕重。重者脹塞中滿﹐此實邪也﹐不得不攻。輕者但不欲食﹐不知饑飽﹐似脹非脹﹐中空無物﹐乃痞气耳﹐非眞滿也。此或以邪陷胸中者有之﹐或脾虛不運者有之。病者不知其辧﹐但見胃气不開﹐飲食不進﹐問之亦曰飽悶﹐而實非眞有脹滿。此在疑虛疑實之間﹐若不察其眞確﹐未免補瀉倒施﹐必多致誤﹐則爲害不小。

今人病虛證者極多﹐非補不可。但用補之法﹐不宜造次。欲察其可補不可補之機﹐則全在先察胸腹之寬否何如﹐然後以漸而進﹔如未及病﹐再爲放膽用之﹐庶無所礙。此用補之大法也。

凡虛證勢在危急﹐補劑難容少緩。亦必先問其胸寬者乃可驟進。若元气眞虛﹐而胸腹又脹﹐是必虛不受補之證。若彊進補劑﹐非惟無益﹐適足以招謗耳。此胸腹之不可不察也。

問聾

耳𨿽少陽之經﹐而實爲腎臟之官﹐又爲宗脈之所聚﹐問之非惟可辧虛實﹐亦且可知死生。凡人之久聾者﹐此一經之閉無足爲怪。惟是因病而聾者﹐不可不辧。其在熱論篇則曰﹕傷寒三日﹐少陽受之﹐故爲耳聾。此以寒邪在經﹐气閉而然。然以余所驗﹐則未有不因气虛而然者。《素問》曰﹕精脫者耳聾。仲景曰﹕耳聾無聞者﹐陽气虛也。由此觀之﹐則凡病是證﹐其屬气虛者什九﹐气閉者什一耳。

其聾有輕重﹐輕者病輕﹐重者病重。若隨治漸輕﹐可察其病之漸退也﹔進則病亦進矣。若病至聾極﹐甚至絕然無聞者﹐此誠精脫之證﹐余經歷者數人矣﹐皆至不治。

問渴

問渴與不渴﹐可以察裏証之寒熱﹐而虛實之辧亦從以見。凡內熱之甚﹐則大渴。喜冷水不絕﹐而腹堅便結﹐脈實气壯者﹐此陽證也。

凡口𨿽渴而喜熱不喜冷者﹐此非火證﹐中寒可知。旣非火證﹐何以作渴﹖則水虧故耳。

凡病人問其渴否﹐則曰口渴﹔問其欲湯水否﹐則曰不欲。蓋其內無邪火﹐所以不欲湯水﹔眞陰內虧﹐所以口無津液。此口漧也﹐非口渴也。不可以干作渴治。

凡陽邪𨿽盛而眞陰又虛者﹐不可因其火盛喜冷﹐便雲實熱。蓋其內水不足﹐欲得外水以濟。水涸精虧﹐其陰枯也﹐必兼脈證細察之。此而略差﹐死生立判。余常治垂危最重傷寒﹐有如此者﹐每以峻補之劑浸冷而服﹐或以冰水參熟等劑相間疊進﹐活人多矣。常人見之﹐咸以爲奇﹐不知理當如是﹐何奇之有﹖然必其漧渴燥結之甚者﹐乃可以參附涼水並進﹔若無實結﹐不可與水。

身經通考【淸李瀠】

問證

望聞問切﹐察病之四法也。望色聞聲切脈﹐古人反復言之。至於問而知之之謂工﹐先哲尙未發明﹐不無有疑焉。何以故﹖如至病家﹐問其瀉痢以知其瀉痢﹐問其寒熱以知其寒熱﹐則淺矣。必非古人之意也。

問其病起於何日﹖日少爲新病﹐實證居多。日多爲久病﹐虛證居多。

曾食何物﹖食冰而病﹐藥用冰煎。如傷肉食﹐用艸果﹑山楂之類。

曾否有怒勞房欲等事﹖怒則傷肝﹐勞則內傷元气﹐房欲則傷腎。

及問初起何證﹖如初起頭疼發熱惡寒﹐屬外感。如初起心腹疼痛及瀉痢等證﹐屬內傷。

後變何病﹖如痢變瀉﹑變瘧爲輕﹔瘧變瀉﹑變痢爲重。先喘後脹病在肺﹔先脹後喘病在脾。先渴後嘔﹐爲停水之類。

口渴思飲否﹖口不渴﹐內無熱也﹔口渴欲飲﹐爲熱。老人口渴不思飲﹐主津液少。若漱水不欲咽﹐主蓄血﹐主陰極發燥。

喜熱喜冷否﹖喜熱內寒﹐喜冷內熱。

口中淡苦否﹖苦﹐熱﹔鹹﹐寒﹔淡﹐虛﹔甘﹐脾熱成疳﹔酸﹐傷食。

思食否﹖傷食不思食﹐雜證思食﹐爲有胃气則生﹐否則無胃气則死。

胸中寬否﹖不寬﹐傷食痰積气滯之證。

腹中有痛處否﹖無痛處﹐知病不在內﹐主虛。有痛處主食積痰血之類。有痛處﹐手按則減者爲虛。

大小便如常否﹖小便祕結黃赤爲熱﹐淸白爲寒﹐濁如米泔爲濕熱下陷。大便祕爲實爲熱﹐自利爲虛。暴瀉暴痢爲實﹐久瀉久痢爲虛。下黃赤爲熱﹐下淸白爲寒。

足冷暖否﹖足暖陽證﹐足冷陰證。乍冷乍溫﹐便結屬陽﹐大便如常屬虛。

平日勞逸﹑喜怒﹑憂思﹐並喜食何物﹖勞則气散﹐逸則气滯。喜傷心﹐怒傷肝﹐憂傷肝﹐思傷脾﹐恐傷腎。喜食厚味則生痰﹐醇酒則發熱。

種種問法﹐實爲活人之捷徑。然以此而盡古人問而知之之義﹐猶未也。予於靜定之中﹐若有所悟。蓋今人之病﹐如咳嗽發熱瀉痢諸痛﹐俱病之總名也。一証之中﹐各有火有寒﹐有痰有气﹐有虛有實﹐致証之原不同。如治咳嗽問得有火證﹐卽作火治﹔有痰有气證﹐卽作痰气治。因此一問﹐捨病名而治病原﹐庶合古人之心也。昔丹溪翁名擅千古﹐亦不過每證分出寒熱虛實痰火血气等件﹐隨證調治。此豈有異人之目﹐洞見臟腑者乎﹖亦惟問其證以知之耳。

