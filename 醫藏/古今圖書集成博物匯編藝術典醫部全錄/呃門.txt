古今圖書集成醫部全錄卷三百二十五

呃門

黃帝素問

至眞要大論

少陰之復﹐燠熱內作﹐外爲浮腫噦噫。

【注噦者﹐小腸之气不通。逆气上走心而爲噫也。】

陽明之復﹐淸气大舉﹐甚則心痛否滿﹐腹脹而泄﹐嘔苦咳噦﹐煩心﹐病在鬲中。

【注咳噦﹐肺气逆也。咳噦煩心者﹐病在鬲中﹐陽明之气上逆也。】

太陽之復﹐厥气上行﹐唾出淸水及爲噦噫。

【注唾出淸水及爲噦噫﹐從胃而上及於心也。】

靈樞經

邪气臟腑病形篇

心脈小甚爲善噦。

【注心臟虛而火土之气弱也。】

九鍼論

胃爲气逆噦。

【注有故寒气與新穀气﹐俱還入於胃﹐新故相亂﹐眞邪相攻﹐气並相逆﹐復出於胃﹐故爲噦。】

雜病篇

噦﹐以艸刺鼻嚏﹐嚏而已﹔無息而疾迎引之﹐立已﹔大驚之亦可已。

【注陽明所受穀气﹐欲從肺而達表﹐肺气逆還於胃﹐气並相逆﹐復出於胃﹐故爲噦。以艸刺鼻﹐取嚏以通肺﹐肺气疏通﹐則穀气得以轉輸而呃逆止矣。鼻气不通而無息﹐則疾迎引之﹐連取其嚏也。大驚則肝心之气分散﹐胃之逆气﹐亦可從之而外達也。】

金匱要略【漢張機】

噦病證治

黃疸病小便色不變﹐欲自利﹐腹滿而喘﹐不可除熱﹐熱除必噦。噦者﹐小半夏湯主之。

《千金翼》小承气湯﹐治大便不通﹐噦數讝語。

噦而腹滿﹐視其前後﹐知何部不利﹐利之卽愈。

中藏經【漢華佗】

脾病

脾脹則喜噦﹐四肢急﹐體重不食﹐善噫。

寒則陰中與腰脊俱疼﹐面黑耳幹﹐噦不能食﹐或嘔血是也。

活人書【宋朱肱】

傷寒證

咳逆者﹐仲景所謂噦者是也。噦﹐胃寒所生。傷寒本虛﹐攻其熱必噦。又云﹕傷寒大吐下之極虛﹐復發汗者﹐其人水气怫郁﹐復與之水﹐以發其汗﹐因得噦。所以然者﹐胃中寒故也﹐橘皮漧薑湯﹑羌活附子散﹑半夏生薑湯﹑退陰散主之。若服藥不瘥者﹐灸之必愈。其法﹕婦人屈乳頭向下盡處骨間﹐灸三壯﹔丈夫及乳小者﹐以一指爲率。正以男左女右﹐艾炷如小豆許﹐與乳相直間陷中動脈處是。然亦有陽證咳逆者﹐小柴胡湯﹑橘皮竹茹湯。仲景又云﹕傷寒噦而腹滿﹐視其前後﹐知何部不利﹐利之卽愈。仲景無方。前部宜豬苓湯﹐後部宜調胃承气湯。扁鵲《中藏經》治傷寒咳逆﹐丁香散。丁香﹑柿蒂各一分﹐甘艸﹑良姜各半錢﹐沸湯點作一服﹐乘熱猛喫﹐極效。

《三因》第十一卷

又有竹茹湯等方﹐亦丁香散方。竹茹湯治陽證也。

《本事方》第八卷

﹐治傷寒候﹐咳逆豆蔻湯。治陰證咳逆﹐丁香﹑茴香﹑肉豆蔻等藥。若陽證不可用。

凡咳逆多有先熱而喫生冷﹐或涼藥多﹐相激而成﹐蓋陰陽二气相搏。鄰人之僕﹐本發大熱﹐以涼藥下之﹐想太甚﹐咳逆四五日﹐竟至於服丁香柿蒂而後﹐卻再以小柴胡之屬解其餘熱﹐遂愈。下後蓋有身熱不解也。

治傷寒咳逆﹐後二方出撫州華蓋山周先生﹐惟一備急方救急方﹐香附子﹑橘核各半兩﹐細銼﹐用酒半盞﹐先將藥在石銀器內炒﹐漸漸滴酒炒藥焦黃色﹐研細末﹐每二錢﹐水一小盞﹐煎至八分﹐細細旋呷服。一方單用香附子末﹐一方用大蒜頭二个﹐煨動爆研﹐入白薑末﹐丸得爲度﹐丸如梧桐子大﹐搗薤菜自然汁﹐吞下二十圓。病退﹐再服一十五圓。

濟生方【宋嚴用和】

論證

夫咳逆之病﹐詳考諸書﹐無該載者。惟孫眞人云﹕咳逆徧尋方論﹐無此名稱﹐但古人以咳逆爲噦耳。多因吐利之後﹐胃中虛寒﹐遂成此證。亦有胃气鬲上熱﹐噦至八九聲相連﹐收气不回者﹐卻當子細看脈與證﹐施以治法。大抵老人﹑虛人﹑久病人及婦人產後有此證者﹐皆是病深之候﹐非佳兆也。

明理論【金成無己】

傷寒證治

傷寒噦者﹐何以明之﹖噦者﹐俗謂之咳逆﹐喫喫然有聲者是也。若﹝食﹝句去口攺吉﹞則但胸喉間气噎塞不得下通﹐然而無聲也﹐皆胃之疾﹐但輕重有差爾。虛寒相搏﹐反飲水令汗大出﹐水得寒气﹐冷必相搏﹐其人卽﹝食﹝句去口攺吉﹞﹐言胃气虛竭也。傷寒大吐大下之後極虛﹐復發汗出者﹐其人外气怫郁﹐復與之水﹐以發其汗﹐因得噦﹐所以然者﹐胃中寒冷故也。又胃中虛冷不能食者﹐飲水則噦﹐由是皆胃疾可知矣。經曰﹕趺陽脈浮則爲虛﹐關脈滑則爲噦﹐此爲醫咎﹐責虛取實之過也。大抵妄下之後﹐胃中气逆﹐則成噦也。經曰﹕濕家若下之太早則噦﹔胃中本虛﹐攻其熱則噦﹔而陽明病不能食﹐攻其熱必噦。諸如此者﹐皆下之後胃虛而然也。然﹝食﹝句去口攺吉﹞者正爲水寒相搏﹐必用小靑龍湯去麻黃加附子而可矣。至於噦者﹐則又熱气壅郁﹐气不得通而戊者也。輕者有和解之證﹐重者有攻下之候。經曰﹕有潮熱時時噦﹐與小柴胡湯﹐卽是和解之證也。噦而腹滿﹐視其前後﹐知何部不利﹐利之則愈﹐卽是攻下之候也。傷寒至於噦﹐則病已極矣﹐非若渴煩等輕緩之候。如太陽中風﹐以火劫發汗﹐陰陽俱虛竭﹐身體枯燥﹐但頭汗出﹐劑頸而還﹐腹滿微喘﹐口漧咽爛﹐或不大便﹐久則讝語﹐甚者至噦﹐是言其極也。又不尿腹滿加噦者不治﹐是爲眞病。其若是者﹐𨿽有神術﹐當斯脫絕之候﹐又何以措其手足哉﹖

東垣十書【元李杲】

辧證別名

咳逆﹐俗以呃逆與呃忒呼之。然咳逆二字﹐僅見《傷寒論》首辧脈平脈法中﹐其六經病篇及汗下可否諸篇皆無所有。後人因見六經病篇及汗下可否諸篇﹐但有噦而無咳逆﹐遂謂曰咳逆。吁﹗斯言也﹐孫眞人倡於前﹐朱奉議﹑成無己和於後﹐由是二者之名義紊矣。《金匱要略》曰﹕病人胸中似喘不喘﹐似嘔不嘔﹐似噦不噦﹐徹心中憒憒然無柰者﹐生薑半夏湯主之。漧嘔﹐噦﹐若手足厥者﹐橘皮湯主之。噦逆者﹐橘皮竹茹湯主之。觀此﹐則仲景但指與漧嘔同類者言﹐何嘗指與咳逆言乎﹖咳逆言其聲之才發而遽止﹐𨿽發止相續﹐有至數十聲者﹐然而短促不長﹐有若咳嗽之咳然。故曰咳逆噦逆﹐則言其似欲嘔物以出而無所出﹐但聲之濁惡﹐長而有力﹐直至气盡而後止﹐非如漧嘔之輕而不甚﹐故二者皆由气之逆上而作﹐故俱以逆言。《傷寒》𨿽以辧脈平脈法之咳逆﹐與咳逆上气視爲呃忒﹐然安知其不爲咳而气逆之病乎﹖故今不敢定其必爲喫忒也。《金匱要略》曰﹕病咳逆﹐寸口脈微而數﹐此爲肺癰。咳逆上气﹐時時唾濁﹐但坐不得眠﹐皂莢丸主之。咳而上气﹐喉中水雞聲﹐射幹麻黃湯主之。此三條者皆是咳而气逆之病﹐豈可以咳逆專爲呃忒哉﹖今傷寒家本有呃忒﹐而六經病篇及汗下可否諸篇卻無者﹐必亡逸於散落之餘耳。𨿽呃忒爲六經病篇及汗下可否諸篇所不言﹐決不可以噦爲呃忒之咳逆﹐亦不可以噦爲咳而气逆之咳逆也。或曰﹕吾子以《要略》所謂噦逆非呃忒病﹐何後人治呃忒者﹐用橘皮竹茹湯而愈乎﹖余曰﹕橘皮竹茹湯﹐辛甘之劑也﹐有散有緩﹐有和有補﹐其二證𨿽不同﹐而爲邪正之气怫郁擾亂所致則一﹐故用焉而皆愈。𨿽然﹐二證以一藥同治則可﹐以一體同視則不可。

丹溪心法【元朱震亨】

論證治

呃病﹐呃逆也﹐气自臍下直衝﹐上出於口而作聲也。《書》曰﹕火炎上。《內經》曰﹕諸逆衝上﹐皆屬於火。東垣謂火與元气不兩立。又謂火﹐元气之賊也。古方悉以胃弱言之﹐而不及火﹐且以丁香﹑柿蒂﹑竹茹﹑陳皮等劑治之﹐未審孰爲降火﹐孰爲補虛。人之陰气﹐依胃爲養﹐胃土傷損﹐則木气侮之﹐此土敗木賊也。陰爲火所乘﹐不得內守﹐木挾相火乘之﹐故直衝淸道而上。言胃弱者陰弱也﹐虛之甚也﹐病人見此似爲危證。然有實者﹐不可不知。

咳逆有痰﹑气虛﹑陰火﹐視其有餘不足治之。不足者﹐人參白朮湯下大補丸﹔有餘並有痰者吐之﹐人參蘆之類。痰凝气滯而呃逆﹐用蜜水吐﹐此乃燥痰不出。

痰者﹐陳皮半夏。气虛﹐人參﹑白朮。陰火﹐黃連﹑黃蘗﹑滑石。咳逆自痢者﹐滑石﹑甘艸﹑炒黃蘗﹑白芍﹑人參﹑白朮﹑陳皮﹐加竹荊瀝服。

咳逆爲病﹐古謂之噦﹐近謂之呃﹐乃胃寒所生﹐寒气由逆而上﹐此證最危。亦有屬熱者﹐已見傷寒證。其有他病發呃者﹐宜用半夏一兩﹐生薑半兩﹐水煎熱服﹔或理中湯加枳殼﹑茯苓各半錢﹐半夏一錢﹔不效﹐更加丁香十粒。

吐利後胃虛寒咳逆者﹐以羌活附子湯﹐或丁香十粒﹐柿蒂十个﹐切碎水煎服。吐利後胃熱咳逆者﹐以竹皮竹茹湯。

亦無別病﹐偶然致呃﹐此緣气逆而生﹐宜小半夏茯苓湯加枳實﹑半夏。又或煎湯泡蘿卜子﹐研取汁﹐調木香調气散熱服之﹐气逆用之最佳。

醫學入門【明李梴】

水寒相搏

噦卽漧嘔﹐聲更重且長耳。﹝食﹝句去口攺吉﹞乃胸間气塞不通。胃脈浮則爲﹝食﹝句去口攺吉﹞﹐滑則爲噦。皆因胃气本虛﹐汗下太過﹐或復飲冷水﹐水寒相搏﹐胃气虛逆而上﹐理中湯加肉桂﹑丁香以散寒下气﹐茯苓﹑半夏以消水。而不止者﹐橘皮漧薑湯﹑橘皮竹茹湯。間有熱邪壅郁﹐上下之气不得通者俱小柴胡加生薑和之。熱甚便難者﹐小承气下之。便軟者﹐諸瀉心湯選用。溫病發渴飲冷作噦者﹐升麻葛根湯加茅根。必用半夏﹐散結气也﹔用竹茹﹐淸胃解煩也﹔用生薑﹐散逆气也。皆因气逆所致﹐故生薑爲嘔家聖藥。熱者烏梅代之。

喫逆辧名

舊以爲咳嗽之咳﹐俗又以爲口呃之呃。虞花溪考韻書﹐﹝食戹﹞與呃通﹐乃气逆上之名。又有以呃逆爲噦者。噦出聲然後吸﹔呃逆入聲﹐逆盡然後呼﹐出入呼吸不同。兼嘔噦者﹐本於胃﹔不嘔噦者﹐本於肺。谷入於胃﹐胃气上注於肺﹐故寒气與新穀气相忤﹐逆而復於胃﹐故噫噫有聲。所以丹溪力辧乃相火自臍下直上衝胸﹐交於厥陰﹐水火相搏而聲作也。

證分陰陽

陽證發熱﹐口苦胸滿﹐脈弦數﹐小柴胡湯加竹茹﹔小便閉﹐加茯苓或豬苓湯。大便閉者﹐調胃承气湯。少陰證失下腹滿便閉﹐或純下淸水﹝食戹﹞逆者﹐小承气湯。陽明身熱口渴﹐胸滿煩躁﹐脈洪數﹝食戹﹞逆者﹐火衝肺也﹐甘艸瀉心湯。

陰證便軟胃寒﹐或因吐下虛極惡寒脈細者﹐橘皮漧薑湯。內寒厥冷者﹐羌活附子湯﹑丁香柿蒂散﹐調蘇合香丸。胃寒飲水相搏者﹐小靑龍湯去麻黃加附子。手足厥冷者﹐小橘皮湯。胸滿虛煩者﹐大橘皮湯。凡﹝食戹﹞逆藥中俱宜陳皮﹑竹茹﹑薑汁。此證有欲作正汗陰陽升降而然者卽愈﹔又有食積而致者﹐小便閉濇及痰火上衝者。腹滿不得小便﹐及脈見沈微散者死。其爲病大同水气﹐表裏俱有此證。

病別虛實

不足﹐因內傷脾胃及大病後胃弱﹐多面靑﹑肢冷﹑便軟﹔有餘﹐因外感胃燥﹐及大怒大飽﹐多面紅﹑肢熱﹑便閉。有餘可治﹐不足者危。

火炎陰虛

火乃元气之賊。人之陰气依胃气而養﹐胃土受傷則木气侵之﹐陰火所乘﹐不得內守﹐木挾相火直衝淸道而上﹐乃虛之甚也。

膏粱濕熱者﹐十味小柴胡湯吞單黃蘗丸﹐或調益元散。胃火善食者﹐小半夏湯加山梔﹑黃芩吐之。火盛者益元散加黃連﹑黃蘗。自利﹐更加參﹑朮﹑白芍﹑陳皮。

久病滯下﹐及婦人產後﹐從臍下逆上﹐夜分轉甚者﹐皆屬陰虛﹐四物湯加知﹑蘗﹑陳皮﹑竹茹。

勞役傷脾

貧苦大勞火動﹐濁升淸陷者﹐補中益气湯﹐或合生脈散加黃蘗﹑附子少許。挾房勞者﹐瓊玉膏。腎气不歸元者﹐九味安腎丸。

久病

久病極是危證。脈數爲火﹐刑金必死。凡傷寒吐下及雜病久每呃逆者﹐皆火欲上行﹐爲胃中寒邪所遏﹐故搏而有聲﹐俱宜丁香柿蒂散﹑羌活附子湯﹑理中湯倍參。久者﹐三香散﹐或木瓜根煎湯呷之。中虛昏憒脈結者﹐炙甘艸湯救之。

傷食

飽食塡塞﹐胸中失升降之道﹐二陳湯加枳殼﹑砂仁。

痰气

痰閉於上﹐火動於下﹐無別證﹐忽然發呃﹐從胸中起者﹐芩連二陳湯﹐或祇陳皮﹑半夏﹑姜煎服﹐或人參蘆煎湯吐之。停痰或因怒郁挾熱者亦宜。蓋參蘆瀉肺﹐肺衰气降而火土復位矣。

七情气郁者﹐木香勻气散﹐用蘿卜煎湯下﹐或蘇子降气湯。

失下誤下

地道不通﹐因而呃逆﹐宜寒藥下之﹐大柴胡湯。陽極脈微將脫者﹐宜涼膈散﹑解毒湯﹐養陰退陽﹐不可大下。

汗吐下後﹐胃熱未除﹐小柴胡加橘皮﹑竹茹﹐或橘皮竹茹湯﹑單瀉心湯。

治法

平人食物太速﹐飲水入肺﹐喜笑太多﹐亦屬有餘。食呃笑呃﹐以紙撚刺鼻取嚏﹐或久閉气可止。水呃﹐小陷胸湯﹑小靑龍湯去麻黃﹐淸之利之而已。大凡汗吐下服涼藥過多者﹐當溫補﹔脾胃陰火上衝者﹐當平補﹔挾熱者﹐宜涼補。《局方》率用丁附溫暖助火﹐損不足而益有餘﹐宜乎呃逆之必死也。

證治要訣【明戴思恭】

總論證治

傷寒咳逆﹐仲景謂咳逆爲噦﹐有陰陽二證。陰證乃胃寒所生。亦有初本是熱﹐因大發汗後復吐下之﹐攻熱太過﹐以致胃寒。因寒而咳逆者﹐橘皮漧薑湯﹐或半夏生薑湯。咳逆﹐就桔梗枳殼湯中加半夏﹑陳皮等分﹐生薑十片煎﹔亦治陰證咳逆。陽證咳逆乃胃家熱﹐小柴胡湯﹑橘皮竹茹湯。陽證咳逆而又兼腹痛者﹐問其前後知何部不利﹐前部豬苓湯﹐後部調胃承气湯。亦有無病偶然致呃﹐此緣气逆而生﹐重者﹐或經一二日﹐宜小半夏茯苓湯加枳實半夏湯﹐或用煎湯泡蘿卜子研取汁﹐調木香調气散﹐乘熱服﹐逆气用之最佳。若胃中寒甚﹐咳逆不已﹐或復加以嘔吐﹐輕劑不能取效﹐宜丁香煮散﹐及以附子粳米湯﹐增炒川椒﹑丁香﹐每服各十粒。

胃實卽噫﹐胃虛卽噦。逆者胃中虛﹐膈上熱也。咳逆爲病﹐古謂之噦﹐近謂之呃﹐乃胃寒所生﹐寒气自逆而呃上﹐此證最危。間有熱呃已見傷寒證。其有他病發呃者﹐皆屬寒﹐宜用半夏一兩﹐生薑兩半﹐水一碗﹐煎半碗﹐熱服﹔或用丁香十粒﹐柿蒂十个﹐切碎﹐白水盞半煎﹔或理中湯加枳殼﹑茯苓各半錢﹐半夏一錢﹐不效﹐更加丁香十粒。

傷寒六書【明陶華】

論證辧名

噦卽漧嘔之甚者﹐非比干嘔則有聲﹐濁惡而長﹐皆有聲而無物也。蓋因胃气本虛﹐因汗下太過﹐或恣飲冷水﹐水寒相搏﹐虛逆而成也。又有熱气擁郁﹐上下不得通而噦者﹐輕則和解疏利﹐重則溫散。噦而腹滿﹐大便不利﹐先用半夏生薑湯﹐次用小承气﹔小便不利者﹐豬苓湯。噦不止者﹐漧薑橘皮湯。溫病有熱﹐暴飲冷水作噦﹐茅根漧葛湯。噦家若不尿而噦者﹐則病篤矣。

夫咳逆者﹐俗謂之呃忒是也。才發聲於喉間則遽止﹐呃呃然連續數聲﹐然而短促不長。古人謂之噦者﹐非也。噦與漧嘔無異﹐但其聲濁惡而長﹐然皆有聲而無物。病至於噦則危﹐難治矣。大抵﹝食﹝句去口攺吉﹞者但胸間气塞不得下通﹐噦則惡濁之聲達於外﹐故二者相近﹐蓋因胃气本虛﹐汗下太過﹐或復飲水﹐水寒相搏﹐虛逆而成。經曰﹕陽脈浮則爲气﹝食﹝句去口攺吉﹞﹐又曰脈滑則爲噦。此爲醫咎﹐責虛取實之過也。又有熱气壅郁﹐上下气不得通而噦者﹐輕則和解之﹐通利之﹐甚則溫散之。設若不尿腹滿而噦者﹐咳逆脈散而無倫者﹐𨿽神醫不能措手﹐與傷寒咳而气逆者又不同也。若將喫忒紊於噦與咳而气逆﹐則誤人多矣。臨病之際﹐宜明辧之。咳逆大便少﹐與大承气湯下之﹐蓋由熱气沖格脾肺故耳。若便軟﹐瀉心湯﹐胃气虛而衝脈逆也。若脈散者不治。咳逆潮熱﹐小柴胡加橘皮生薑湯。

傷寒或汗下太過﹐或恣飲冷水﹐水寒相搏﹐虛逆聲濁惡而長﹐名噦﹐此與漧嘔不相類﹐輕則和解疏利﹐重則溫散。

古今醫統【明徐春甫】

證有所別

咳逆乃漧咳之漸進﹐無痰有聲﹐連連不絕。其气自丹田而逆上﹐出於咽喉﹐如有所擊逆而然也。亦有咳聲出咽﹐復有還聲吸入咽內﹐此所以爲咳逆證也。呃逆者﹐卽下文云入聲是也。有咳呃兼聲擊發﹐連續千萬之聲而不已者﹐服藥不效﹐卽用吐法﹐吐出痰涎立已。若噦者乃出聲也﹐聲盡然後吸﹐病本於胃﹐於嘔吐門中已詳言之﹐此不復及。呃逆者﹐入聲也﹐气逆入喉﹐逆聲盡然後呼也﹐病本於肺﹐其出入呼吸﹐大不相同﹐何難辧哉﹗

咳逆屬火

《活人書》云﹕咳逆﹐仲景所謂噦是也。噦爲胃寒所生。傷寒本虛﹐攻其熱必噦。又云﹕傷寒大吐下之﹐極虛後汗出者﹐因得噦﹐所以然者﹐胃气虛寒故也﹐宜橘皮漧薑湯﹑羌活附子湯﹑半夏生薑湯﹑退陰散之屬主之。此仲景治噦之方也。《活人書》誤以咳爲噦﹐故以熱作寒治。仲景之言噦﹐非以爲咳逆之謂也﹐咳逆從熱而噦從寒。《活人》以咳逆爲噦﹐夫安得不用熱藥﹖蓋辧證一差﹐故其用藥必反﹐若非東垣力辧其失﹐後學將孰而知之﹖

病要分標別本

東垣云﹕《活人書》以咳逆爲噦﹐謂若可下之﹐宜調胃承气湯。是因邪气在胃﹐故斷爲噦﹐是則然矣。抑不思咳逆是陽明失下傳手太陰。《活人書》言其火之本﹐不言其火之標﹐炎上至極髙之分而咳逆也。合而觀之﹐噦與咳逆同一熱也。分而言之﹐噦爲本﹐爲膽﹑爲胃﹑爲中﹔咳逆爲標﹐爲心﹑爲肺﹑爲上。若標因應見上﹐當其標﹐不必名噦。噦不言作噦﹐使後人一見膽胃本而不見心肺標也。

治宜降火順气

咳逆證古方多作寒气﹐故用丁香﹑柿蒂﹑姜﹑附熱劑﹐此亦一偏也。咳逆有虛﹑有實﹑有火。今其气自下衝上而作聲﹐非气而何﹖大抵傷寒雜證﹐汗吐下後﹐過服涼劑﹐胃气虛寒者﹐或亦有之。惟此可從溫補﹐亦不宜用熱劑。除此之外﹐就因病後﹐必是發熱失於汗下﹐熱郁旣久﹐以致陰虛﹐須汗下之﹐亦失其時﹐致火亢極﹐故𨿽退熱之後﹐尙有火伏陰中﹐而乘胃虛衝上﹐連聲逆吸而爲咳﹝食戹﹞之證也。竹茹﹑麥門冬﹑橘皮之類﹐便祕以承气湯下之。

吐下法效速

凡有忍气鬱結積怒之人﹐並不得行其志者﹐多有咳逆之證﹐藥以降火淸痰順气﹔不效者﹐必須吐法﹐以人參蘆煎湯﹐人煨鹽少許飲之﹐少頃探吐膠固痰涎﹐其咳立已。

實者﹐病傷寒失下﹐大便祕結而咳逆﹐速以寒劑下之。若因飲食過傷﹐或因痰飲停宿﹐或因暴怒气逆而得此證﹐皆爲形气俱實﹐用子和湧法極效﹐人參蘆尢佳。咳逆要審有餘不足。如丹溪治一老人患滯下後發咳逆﹐用參朮湯下大補丸而愈。又治一女子﹐怒後作食﹝食戹﹞﹐用人參蘆吐之而愈。

證治準繩【明王肯堂】

總論

呃逆卽《內經》所謂噦也。或曰﹕成無己﹑許學士固以噦爲呃逆﹐然東垣﹑海藏又以噦爲漧嘔﹐陳無擇又以噦名咳逆﹐諸論不同﹐今子獨取成許二家之說何也﹖曰﹕噦義具在《內經》﹐顧諸家不察耳。按《靈樞》雜病篇末云﹕噦﹐以艸刺鼻嚏嚏而已﹔無息而疾迎引之﹐立已﹔大驚之亦可已。詳此經文三法﹐正乃治呃逆之法。按呃逆用紙撚刺鼻便嚏﹐嚏則呃逆立止﹔或閉口鼻气﹐使之無息亦立已﹔或作冤盜賊大驚駭之﹐亦已。此予所以取成﹑許二家之論噦爲呃逆爲得經旨也。若以噦爲漧嘔﹐設使漧嘔之人﹐或使之嚏﹐或使之無息﹐或使之大驚﹐其漧嘔能立已乎﹖噦非干嘔也明矣﹗若以噦名咳逆﹐按《內經》生气通天論曰﹕秋傷於濕﹐上逆而咳。陰陽應象論曰﹕秋傷於濕﹐冬生咳嗽。以此論之﹐則咳逆爲咳嗽無疑﹐以春夏冬三時比例自見。孫眞人《千金》曰﹕欬逆者嗽也。本自明白﹐後人不知何以將咳逆誤作呃逆﹐失之遠矣﹗

劉宗厚曰﹕呃逆一證﹐有虛有實﹐有火有痰有水气﹐不可專作寒論。蓋傷寒發汗吐下之後﹐與瀉利日久及大病後﹑婦人產後有此者﹐皆脾胃气血大虛之故也。若平人食入太速﹐而气噎﹐或飲水喜笑錯喉而气搶﹐或因痰水停隔心中﹐或因暴怒气逆痰厥﹐或傷寒熱病失下而有此者﹐則皆屬實也。夫水性潤下﹐火性炎上﹐今其气自下衝上﹐非火而何﹖大抵治法虛則補之﹐虛中須分寒熱。如因汗吐下後誤服寒涼過多﹐當以溫補之﹔如脾胃陰虛火逆上衝﹐當以平補之﹔挾熱者﹐涼而補之。若夫實者如傷寒失下﹐地道不通﹐因而呃逆﹐當以寒下之。如痰飲停畜﹐或暴怒气逆痰厥﹐此等必形气俱實﹐別無惡候﹐當隨其邪之所在﹐湧之﹑泄之﹑淸之﹑利之也。

景嶽全書【明張介賓】

論證

呃逆一證﹐古無是名﹐其在《內經》本謂之噦﹐因其呃呃連聲﹐故今以呃逆名之﹐於義亦妥。觀《內經》治噦之法﹐以艸刺鼻而嚏﹐及气息迎引﹑大驚之類﹐是皆治呃之法。此噦本呃逆﹐無待辧也。自孫眞人云﹕徧尋方論無比名﹐遂以咳逆爲噦﹐因致後世訛傳﹐乃以咳逆﹑漧嘔﹑噫气之類﹐互相淆亂﹐自唐迄今矣。此名之不可不察﹐亦不可不正也。

咳逆之名﹐原出《內經》﹐本以咳嗽气逆者爲言。如气交變大論曰﹕歲金太過﹐甚則喘咳逆气。此因喘咳以致气逆﹐故云咳逆气也。又曰﹕欬逆甚而血溢。正以咳逆不止而血隨气溢﹐則病之常也﹐未聞以呃逆而見血者也。卽如六元正紀大論云﹔金郁之發﹐民病咳逆者﹐亦是此意。此欬逆之非呃逆﹐亦甚明矣。而今後世諸公乃悉以噦爲咳逆﹐豈皆未之詳察耶﹖及觀丹溪之言﹐在《纂要》則曰﹕孫眞人誤以噦爲咳逆﹐是謂噦非咳逆也。在《心法附錄》則曰﹕咳逆爲病﹐古謂之噦﹐近謂之呃﹐此又謂噦卽咳逆也。在嘔吐門則又曰﹕有聲有物謂之嘔吐﹐有聲無物謂之噦﹐此又以干嘔爲噦也。前後不一﹐何其自謬若此﹗再如海藏﹑河間諸公﹐有以噦爲漧嘔者﹐有以咳逆爲噫者﹐總皆謬矣。蓋嘔卽吐之類﹐但吐而無物者曰嘔﹐嘔而有物者曰吐﹔腹脹噯气者曰噫﹐逆气自下而上者亦曰噫。此四者之辧﹐自有正名﹐顧可紛紛若是乎﹖玆余析而判之曰﹕噦者呃逆也﹐非咳逆也。欬逆者﹐欬嗽之甚者也﹐非呃逆也。漧嘔者﹐無物之吐卽嘔也﹐非噦也。噫者﹐飽食之息﹐卽曖气也﹐非咳逆也。後人但以此爲鑑﹐則異說之疑可盡釋矣。

呃逆證有傷寒﹐有雜證﹐其在古人則悉以虛寒爲言。惟丹溪引《內經》之言曰﹕諸逆衝上﹐皆屬於火。病人見此﹐似爲死證。然亦有實者﹐不可不知。余向見此說﹐疑其與古人相左﹐不以爲然﹐蓋亦謂此證必屬虛寒﹐何有實熱﹖玆及晚年曆驗﹐始有定見﹐乃知丹溪此言爲不誣也。𨿽其中寒熱虛實﹐亦有不同﹐然致呃之因﹐總由气逆﹐气逆於下﹐則直衝於上﹐無气則無呃﹐無陽亦無呃﹐故致之之因﹐所以必由气也。欲得其象﹐不見雨中之雷﹐水中之浡乎﹖夫陽爲陰蔽﹐所以爲雷﹐而轟轟不已者﹐此火爲雷之本﹐而火卽气也﹔气爲水覆﹐所以爲浡﹐而汨汨不已者﹐此气爲浡之本﹐而气卽陽也。然病在气分﹐本非一端﹐而呃之大要﹐亦惟三者而已﹐則一曰寒﹑二曰熱﹑三曰虛脫。寒呃可溫可散﹐寒去則气自舒也﹔熱呃可降可淸﹐火靜而气自平也。惟虛脫之呃﹐則誠危殆之證﹐其或免者亦萬幸矣。

論治

凡雜証之呃﹐𨿽由气逆﹐然有兼寒者﹐有兼熱者﹐有因食滯而逆者﹐有因气滯而逆者﹐有因中气虛而逆者﹐有因陰气竭而逆者﹐但察其因而治其气﹐自無不愈。若輕易之呃﹐或偶然之逆﹐气順則已﹐本不必治。惟屢呃爲患﹐及呃之甚者﹐必其气有大逆﹐或脾腎元气大有虧竭而然。然實證不難治﹐而惟元气敗竭者﹐乃最危之候也。

寒滯爲呃者﹐或以風寒﹐或以生冷﹐或其髒气本寒﹐偶有所逆﹐皆能致呃﹐但去其蔽抑之寒而呃自止﹐宜橘皮湯﹑三因丁香散﹐或二陳湯加生薑五七片﹐或佐關煎﹐或甘艸漧薑湯﹑橘皮漧薑湯之類﹐皆可酌用。若寒之甚者﹐漿水散或四逆湯。

胃火爲呃者﹐其證極多﹐但察其脈見滑實而形气不虛﹐胸膈有滯﹐或大便堅實﹐或不行者﹐皆其胃中有火﹐所以上衝爲呃。但降其火﹐其呃自止﹐惟安胃飲爲最妙。余嘗治愈多人﹐皆此證也。

气逆爲噦而兼脹悶者﹐宜加減二陳湯加烏藥﹐或寶鑑丁香柿蒂散﹐或羌活附子湯﹐或神香散。

食滯而呃者﹐宜加減二陳加山楂﹑白芥子﹑烏藥之屬﹐或用大和中飲加漧薑﹑木香。

中焦脾胃虛寒﹐气逆爲呃者﹐宜理中湯加丁香﹐或溫胃飲加丁香。若因勞倦內傷而致呃逆者﹐宜補中益气湯加丁香。凡中焦寒甚者﹐多由脾胃气虛而然。蓋脾胃不虛﹐則寒亦不甚﹐故治寒者﹐當以脾气爲主。若無熱者﹐宜生薑﹑半夏﹑丁香﹑柿蒂﹑白朮﹑肉桂之類皆可。吐利後胃气微虛﹐或兼膈熱而呃者﹐宜橘皮竹茹湯酌用。

下焦虛寒者﹐其肝腎生气之原不能暢達﹐故凡虛弱之人多見呃逆﹐正以元陽無力﹐易爲抑遏而然。此呃逆之本﹐多在腎中﹐故余制歸气飲主之﹐甚效。或用理陰煎加丁香以疏气﹐妙亦如之。

凡以大病之後﹐或以虛羸之極﹐或以虛損誤攻而致呃逆者﹐此最危之證。察其中虛﹐速宜補脾﹔察其陰虛﹐速宜補腎。如前二條固其法矣﹐然猶恐不及﹐則惟大補元煎及右歸飲之類﹐斯其庶幾者也。

呃逆證﹐凡聲彊气盛而脈見滑實者﹐多宜淸降﹔若聲小息微而脈見微弱者﹐多宜溫補。

凡傷寒之呃﹐亦無非气逆之病﹐其有與雜證不同者﹐如仲景所言則其類也。然猶有未悉及治有未備者﹐謹略如左。

傷寒胃中虛冷等證﹐大約與前雜證相似﹐悉宜如前以溫中等劑治之。或如仲景所言胃中虛冷及飲水則噦等證﹐當以仲景法治之。

傷寒邪在表者﹐與裏無涉﹐故無噦證。惟少陽證邪在半表半里之間﹐則寒熱往來气爲邪抑而噦逆者﹐有之矣﹐宜柴陳煎主之。有寒者加丁香﹐有火者加黃芩﹐或小柴胡湯亦可。

傷寒失下﹐邪入正陽明﹐內熱之極﹐三焦漧涸﹐陰道不行﹐而上衝作呃者﹐必宜去火去閉﹐斯逆气得降而噦乃可愈。然必察邪之微甚﹕如無堅實脹滿等證﹐而但以干涸燥熱者﹐宜白虎湯﹐或竹葉石膏湯﹐或瀉心湯涼解之﹔若果有燥糞大便閉結﹐脹滿實堅俱全者﹐宜三承气湯下之。

傷寒邪有未解﹐而用溫補太過者﹐則其中焦气逆﹐最能爲噦﹐惟安胃飲爲最妙。若气逆無火者﹐宜橘皮湯﹔若兼表邪未解者﹐宜柴陳煎。

傷寒誤攻﹐或吐或下﹐或誤用寒涼﹐以致脾腎胃气大虛大寒而發噦者﹐大爲危候﹐速當以前雜證溫胃理陰等法調治之﹐恐遲則無濟於事也。

按張子和吐法﹐亦可治噦者﹐以其气得伸而郁則散也。故凡气實而郁者﹐在子和之法﹐亦所宜用。

石室祕籙【淸陳士鐸】

論治法

揚治者﹐乃气沈而不能上也。气得揚而展舒﹐倘沈抑不揚﹐則必有呃逆之證﹐必用藥以揚之﹐則气舒展也。方用當歸﹑白芍﹑黃芪﹑白朮各三錢﹐熟地五錢﹐人參﹑茯苓﹑川芎各一錢﹐柴胡﹑升麻各五分﹐水煎服。此八珍湯也﹐妙是血气平補﹐若用甘艸而不用黃芪﹐則不是八珍湯矣。气血平補旣無偏曲﹐而後以升麻﹑柴胡揚之﹐使血气流動﹐自無血並气而成呃逆之證矣。設止補其陽而不補其陰﹐則陽旺而陰愈消﹔設止補其陰而不補其陽﹐則陰旺而陽愈息。故必兼補之﹐始爲有益﹐不可與發散之一類而並觀之也。

水气淩心包之絡﹐呃逆不止﹐死證也。而吾以爲可救者﹐心包爲水气所淩﹐惟恐犯心﹐所以呃逆不止者﹐欲號召五臟之气﹐共救水气之犯心也。水气淩心包﹐以成呃逆之證﹐亦止須分消其水濕之气﹐而呃逆自除也。

方用止呃湯﹐茯苓﹑薏仁各一兩﹐蒼朮﹑白朮﹑人參各三錢﹐芡實五錢﹐半夏﹑陳皮各一錢﹐丁香五分﹐吳茱萸三分﹐水煎服。﹣劑而呃卽止﹐二劑而呃卽愈。此方健胃固脾﹐𨿽利濕分水而不消眞气﹐故能補心包而壯心君之位﹐不必治呃而呃自定矣。

方

小承气湯【仲景﹐下同】治大便不通﹐噦數讝語者。

大黃四兩厚朴三兩﹐炙枳實大者三枚﹐炙

右三味﹐以水四升煮取一升二合﹐去滓分溫二服﹐得利則止。

小半夏湯治黃疸噦者。

半夏一升生薑半斤

右二味﹐以水七升﹐煮取一升半﹐分溫再服。

羌活附子散治吐痢後﹐胃寒咳逆。

羌活去蘆附子炮去皮臍茴香炒﹐各半兩漧薑炮去土丁香各一兩

右爲細末﹐每服二兩﹐水一盞﹐入鹽少許﹐煎至七分﹐空心熱服。丹溪無丁香﹐有木香。

橘皮湯【《濟生方》﹐下同】治吐利後﹐胃中虛﹐膈上熱咳逆者。

橘皮去白二兩人參甘艸炙﹐各半兩

右銼散﹐每服四錢﹐水一盞半﹐竹茹一小塊﹐生薑五片﹐棗二枚﹐煎至七分﹐去滓溫服﹐不拘時候。

柿蒂湯治胸滿咳逆不止。

柿蒂丁香各一兩

右﹝口父﹞咀﹐每服四錢﹐水一盞半﹐姜五片﹐煎至七分﹐去滓熱服﹐不拘時候。

橘皮漧薑湯【丹溪﹐下同】治欬逆不止。

橘皮通艸漧薑桂心甘艸炙﹐各二兩人參一兩

右用五錢﹐水煎服。

生薑半夏湯通治咳逆欲死。

半夏一兩生薑二兩

右以水煎﹐溫作三服。

又方治陰證咳逆。

川烏頭漧姜炮附子炮肉桂白芍藥甘艸炙半夏吳茱萸陳皮大黃各等分

右爲末﹐每服一錢﹐生薑五片﹐煎服。

人參白朮湯一名十味小柴胡湯﹐治胃虛不足呃逆。

人參黃芩柴胡漧薑梔子仁各七錢半甘艸炙白朮防風半夏泡七次﹐各五錢五味子九十粒

右﹝口父﹞咀﹐每服四錢﹐姜三片煎。

橘皮竹茹湯

橘皮一升竹茹一升半人參生薑各半兩甘艸炙﹐二兩棗子三十个

右﹝口父﹞咀﹐水十盞﹐煎至三盞﹐作三服。

木香調气散

白蔻仁丁香檀香木香各二兩藿香甘艸炙﹐各八兩砂仁四兩

右爲末﹐每服二錢﹐入鹽少許﹐沸湯點服。

人參三白湯治身熱脈數而噦。

白朮白芍藥白茯苓各一兩人參二兩

右銼﹐每服五錢﹐加竹茹一兩﹐水二盞﹐生薑三片﹐煎八分﹐去滓溫服。

八物加竹茹湯治噦。

人參白朮白茯苓甘艸當歸熟地黃川芎竹茹白芍藥各等分

右銼﹐每服五錢﹐水一盞﹐生薑三片﹐煎八分﹐去滓溫服。

倍陳湯治脾虛呃逆有效。

陳皮四錢人參二錢甘艸四分

右﹐水煎服。

增半湯治胃虛中寒﹐停痰畱飲﹐嘔吐呃逆。

藿香二錢半夏湯泡炒黃﹐三錢半人參丁香皮各一錢半

右﹐姜七片煎服。

丁香柿蒂散治吐利及病後﹐胃中虛寒﹐﹝食戹﹞逆至七八聲相連﹐收气不回者﹐難治

丁香柿蒂人參茯苓橘皮良姜半夏各一兩生薑一兩半甘艸三分

右爲末﹐每服三錢﹐水煎﹐乘熱頓服﹔或用此藥調蘇合香丸﹐服亦妙。

三香散治胃冷﹝食戹﹞逆﹐經久不止。

沈香紫蘇白豆蔻各等分右爲細末﹐每服五七分﹐柿蒂煎湯調下。

麥門冬竹茹湯【《醫統》﹐下同】治胃熱多渴﹐咳逆嘔噦﹐不進食。

麥門冬竹茹陳皮去白半夏湯泡人參白茯苓各一錢甘艸五分枇把葉四个﹐去毛炙

水盞半﹐姜五片﹐煎八分﹐食遠服。

丁香散治欬逆。

丁香柿蒂各一錢甘艸炙良姜各五分

右爲細末﹐每服二錢﹐熱湯調﹐不拘時候。

丁香湯【《良方》】治咳逆嘔噦。

丁香柿蒂靑皮陳皮各一錢

水盞半﹐姜五片﹐煎七分服。

炙甘艸湯【《寶鑑》】治中气虛而﹝食戹﹞逆。

桂枝炙甘艸各五分生地黃阿膠各七分人參麻子仁麥門冬各一錢

右﹐生薑五片﹐棗三枚﹐水二盞﹐煎八分服。

稀涎散治痰涎膠固喉中﹐咳逆不已。

半夏十四枚豬牙皂角一梃﹐炙

右水盞半﹐姜五片﹐煎七分﹐溫服。不能飲者灌之﹐須臾﹐探吐。

靑白散吐欬逆不已。

靑黛白礬烏梅肉焙﹐各等分

右爲末﹐每服二錢﹐虀湯調服。先飲虀湯一杯﹐次服藥探吐。

人參蘆湯治虛人咳逆吐痰者用此。

參蘆三錢

水一盞﹐煎五七沸﹐溫飲之探吐。

食鹽湯治咳逆﹐並一切痰證﹐倉卒用之最妙。

食鹽一兩﹐用濕艸紙裹煨紅﹐取出用

右以河水二碗﹐砂鍋入煨鹽﹐煎五七沸﹐放溫頓飲之﹐少頃探吐。

鮮陳湯【《醫鑑》﹐下同】治呃逆欲死。

半夏五錢生薑二錢半

右銼﹐一劑﹐水煎服。

溫中散治吐瀉及病後﹐胃中虛寒﹐咳逆至三四聲﹐或數聲相連﹐收气不回者﹐難治。

丁香柿蒂人參茯苓橘皮良姜半夏各一錢生薑一錢半甘艸三分

右銼﹐一劑﹐水煎服。

橘參飲治吐利後﹐胃虛膈熱而咳逆者。

橘皮五錢人參竹茹各二錢甘艸炙﹐一錢

右銼﹐作一劑﹐生薑五片﹐棗三枚﹐水煎服。

黃荊散治傷寒發熱而咳逆者。

黃荊子不拘多少﹐炒

右﹐水煎服。

雄黃酒治呃逆。

明雄黃一錢

右﹐酒一盞﹐煎七分﹐急令患人齅其熱气﹐卽止。

大補元煎【《景嶽全書》﹐下同】治男婦气血大壞﹐精神失守﹐呃逆危劇等證。

人參少則用一二錢﹐多則用一二兩當歸三錢熟地少則用二三錢﹐多則用二三兩山藥炒杜仲各二錢枸杞二三錢山萸炙艸各一錢

水二鍾﹐煎七分﹐食遠溫服。

右歸飲凡命門之陽衰陰勝呃逆者﹐宜此方加減主之。

熟地二三錢或一二兩山茱萸一錢枸杞子山藥炒杜仲姜制﹐各二錢制附子一二三錢肉桂甘艸炙﹐各一二錢

水二鍾﹐煎七分﹐食遠溫服。

大和中飲治飲食畱滯﹐積聚呃逆等證。

陳皮一二錢枳實一錢砂仁五分山楂麥芽各二錢厚朴澤瀉各一錢半

水一鍾半﹐煎七八分﹐食遠溫服。

小和中飲治胸膈脹悶呃逆等證。

陳皮茯苓厚朴各一錢五分甘艸五分山楂扁豆炒﹐各二錢

水一鍾半﹐加生薑三五片﹐煎服。

柴陳煎治傷風兼寒﹐咳嗽發熱﹐痞滿多痰﹐呃逆等證。

柴胡二三錢陳皮一錢半甘艸一錢半夏茯苓各二錢生薑三五七片

水一鍾半﹐煎七分﹐食遠溫服。

安胃飲治胃火上衝﹐呃逆不止。

陳皮山楂麥芽木通澤瀉黃芩石斛

水一鍾半﹐煎七分﹐食遠服。

理陰煎此理中湯之變方也﹐治脾腎中虛呃逆。

熟地三五錢或一二兩當歸二三錢或五七錢炙甘艸一二錢漧薑炒黃色﹐一二三錢或加肉桂一二錢

水二鍾﹐煎七八分﹐熱服。

溫胃飲治中寒呃逆。

人參一二三錢或一兩白朮炒﹐一二錢或一兩扁豆炒﹐二錢漧薑炒焦﹐一二三錢陳皮炙甘艸各一錢當歸一二錢

水二鍾﹐煎七分﹐食遠溫服。

佐關煎治生冷傷脾呃逆。

厚朴炒陳皮炒﹐各一錢炙艸七分肉桂漧薑各一二錢山藥炒扁豆炒豬苓澤瀉各二錢

水一鍾半﹐煎服。

歸气飲治气逆不順﹐呃逆嘔吐﹐或寒中脾腎等證。

熟地三五錢茯苓扁豆各二錢漧薑炮丁香陳皮各一錢藿香一錢半炙甘艸八分

水一鍾半﹐煎七分﹐食遠溫服。

單方

溫病熱噦﹕乃伏熱在胃﹐令人胸滿則气逆﹐逆則噦﹔或大下﹐胃中虛冷﹐亦令致此。茅根切﹑葛根切各半斤﹐水三升﹐煎一升半﹐每溫服一盞﹐噦止卽停。【龐安常方】

虛寒嘔噦﹐飲食不下﹕細辛去葉半兩﹐丁香二錢半爲末﹐每服一錢﹐柿蒂湯下。

嘔噦不止厥逆者﹐蘆根三斤切﹐水煮濃汁頻飲二升﹐必效﹐若以童子小便煮服﹐不過三升愈。【《肘後方》】

又方﹕酢和面作彈丸二三十枚﹐以沸湯煮熟漉出﹐投漿水中﹐待溫﹐吞三兩枚。噦定卽不用再吞﹐未定至晚再吞。【《兵部手集》】

心痞嘔噦﹐心下痞堅﹕生薑八兩﹐水三升﹐煮一升﹐半夏五合洗﹐水五升煮一升﹐取汁同煮一升半﹐分再服。【《千金》】

溫病發噦﹐因飲水多者﹕枇杷葉去毛炙﹐香茅根各半斤﹐水四升﹐煎二升﹐稍稍飲之。【龐安常方】

腎气上噦﹕腎气自腹中起上築於咽喉﹐逆气連屬而不能吐﹐或至數十聲﹐上下不得喘息﹐此由寒傷胃脘﹐腎虛气逆﹐上乘於胃﹐與气相並。《難經》謂之噦﹐《素問》云病深者其聲噦﹐宜服此方﹔如不止﹐灸期門﹑關元﹑腎兪穴。用吳茱萸酢炒熱﹐橘皮﹑附子去皮各一兩爲末﹐麵糊丸梧子大﹐每姜湯下七十九。【《仁存方》】

噦逆不止﹕石蓮肉六枚炒赤黃色﹐研末﹐冷熟水各半盞﹐和服便止。【《圖經》】

治欬逆不止﹕用柿蒂十五枚﹐白鹽梅半个﹐水一盞煎六分﹐不拘時溫服。【《醫統》﹐下同】

寒﹝食戹﹞嘔噦﹕用吳茱萸泡過﹐靑橘皮去白各二錢﹐水一盞﹐姜三片﹐煎七分服。

又方﹕用川椒末﹐麵糊丸梧桐子大﹐每服二十丸﹐白湯送下。

又方﹕用陳皮﹑枳殼各二錢煎服。

齅法﹕治咳逆服藥不效者﹐用硫黃﹑乳香等分﹐以酒煎﹐令患人以鼻齅之效。一方用雄黃一味﹐煎酒齅。

久患咳噫﹐連咳一二十聲者﹕取生薑汁半合﹐蜜一匙頭﹐煎令熱﹐溫服。如此三服立效。

鍼灸

《靈樞經》曰﹕黃帝曰﹕人之噦者﹐何气使然﹖岐伯曰﹕谷入於胃﹐胃气上注於肺。今有故寒气與新穀气﹐俱還入於胃﹐新故相亂﹐眞邪相攻﹐气並相逆﹐復出於胃﹐故爲噦。補手太陰﹐瀉足少陰。

肺主爲噦﹐取手太陰﹑足少陰。

《甲乙經》曰﹕煩心﹐客寒熱﹐善噦﹐勞宮主之。

脾逆气寒﹐厥急煩心﹐善唾噦噫﹐胸滿激呼﹐胃气上逆心痛﹐太淵主之。

《千金方》曰﹕少海﹐主气逆呼吸﹐噫噦嘔。

溫畱﹐主傷寒寒熱﹐頭痛噦衄﹐肩不舉。

又方﹕灸承漿七壯﹐炷如麥大。

又方﹕灸臍下四指七壯。

胃中熱病善噦﹐灸三里三十壯﹐穴在膝下三寸。

《濟生方》曰﹕灸欬逆﹐其法﹕婦人屈乳頭向下盡處骨間是穴﹐丈夫及乳小者﹐以一指爲率正﹐男左女右﹐與乳相直間陷中動脈處是穴﹐艾炷如小豆許﹐灸三壯。

《衛生寶鑑》曰﹕一切呃逆不止﹐男左女右﹐乳下黑盡處一韭葉許﹐灸三壯﹔病甚者﹐灸二七壯。

《古今醫統》曰﹕呃逆﹐灸膻中﹑中脘﹑气海﹑三里。

《醫學綱目》日﹐气逆發呃﹐取膻中﹑中脘﹐先補後瀉﹔不已﹐再取三里﹑肺兪﹑行間。

噫呃服藥無效﹐灸期門必愈。

醫案

《儒門事親》曰﹕一婦人頭重壯熱﹐面紅﹐寒熱往來﹐漧嘔咳逆﹐胸脇痛﹐不能轉側﹐耳鳴﹐食不下﹐先以湧瀉﹐復服益元散加靑黛﹑薄荷末調二三服﹐前證俱減。戴人診之曰﹕此病常欲痛哭爲快。婦曰﹕然。常有此﹐不知何謂。戴人曰﹕少陽相火淩爍肺金﹐金受火制﹐屈無所告﹐肺主悲﹐故欲痛哭而爲快也。再加歸芍黃連解毒湯數劑全瘥。

《丹溪心法》曰﹕一女子年踰笄﹐性躁味厚。暑月因大怒而咳逆發﹐舉身跳動﹐脈不可診﹐神昏﹐視其形气俱實。曰﹕膈上有痰﹐怒气連郁﹐痰熱相搏﹐气不得降﹐非吐不可。以人參蘆煎飲﹐大吐頑痰數碗﹐昏睡一日而安。人參入手太陰﹐補陰中之陽者也﹔蘆則反是﹐大瀉太陰之陽。女子暴怒气上﹐肝主怒﹐肺主气﹐怒則气逆﹐肝木乘火侮肺﹐故咳逆而神昏。參蘆善吐﹐今痰盡气降火息﹐金气復位﹐胃气得和而解。

趙立通年近五十﹐質弱而多怒。七月炎暑﹐大饑索飯於家﹐不能急具﹐因大怒﹐兩日後得滯下病﹐口渴。自以冷水調生蜜飲之甚快﹐滯下亦漸緩。如此五七日﹐召予。視脈稍大不數﹐遂令止蜜水﹐渴時且令以人參﹑白朮煎湯調益元散與之﹐滯下亦漸收。七八日後覺倦甚發呃。予知其因下久而陰虛也﹐令其守前藥﹐然滯下尙未止﹐又以煉蜜飲之﹐如此者三日﹐呃猶未止。眾皆尢藥之未當﹐將以姜附飲之。予曰﹕補藥無速效﹐附子非補陰者﹐服之必死。眾曰﹕冷水飲多﹐得無寒乎﹖予曰﹕炎暑如此﹐飲涼非寒﹐勿多疑。待以數日﹐藥力到﹐當自止。又四日而呃止﹐滯下亦安。

陳擇仁年近七十﹐厚味之人也﹐有久嗽病而作止不常。新秋患滯下﹐食大減﹐至五七日後呃作。召予視之﹐脈皆大豁﹐眾以爲難。予曰﹕形瘦者尙可爲。以人參﹑白朮湯下大補丸以補血﹐至七日而安。

超越陳氏二十餘歲﹐因飽後奔走數里﹐遂患噦病﹐但食物則連噦百餘聲﹐半日不止﹐飲酒與湯則不作﹐至晚發熱﹐如此者二月﹐脈濇數﹐以血入气中治之﹐用桃仁承气湯加紅花煎服﹐下污血數次卽減。再用木香和中丸﹐加丁香服之﹐十日而愈。

洪孺人年二十六歲﹐夏月因事爲長上所阻﹐怒气郁抑不得舒﹐須臾就浴﹐湯熱不可近﹐怒气復增﹐就悶絕昏倒﹐乃以衣遮掩就房﹐須臾咳逆大作﹐每一聲﹐必渾身爲跳躍﹐仍復昏悶﹐凡三五息一作﹐脈不可診。予曰﹕此膈上有痰逆爲怒气所郁﹐痰熱相搏﹐气不得降而逆﹐非吐則不可。是時夜半﹐又事出倉卒﹐適有人參蘆二兩在彼﹐濃煎飲之﹐大吐稠痰二升許﹐通體得汗﹐困睡半夜而安。

《醫學正傳》曰﹕東陽李氏子病傷寒陽明內實﹐醫與補藥治而成發呃。十日後﹐召予診其脈﹐長而實大﹐與大承气湯大下之﹐熱退而呃亦止。

盤松周氏子得傷寒證﹐七日熱退而呃﹐連聲不絕﹐舉家仿徨。召予診脈﹐六脈皆沈細無力﹐人倦甚。以補中益气湯作大劑﹐加炮附子一錢﹐一日三貼﹐兼輿灸乳根﹑气海三處﹐當日呃止﹐脈亦充而平安。

《醫學準繩六要》曰﹕一老人內傷飲食﹐消導未減﹐一人誤與潤腸丸二服﹐下淸水﹐脹痛轉甚﹔一人復投巴豆丸二服﹐致咳逆不止。用大劑六君子湯二貼至五貼全止﹐補養而愈。

《醫學綱目》曰﹕予長兄九月得滯下﹐每夜五十餘行﹐嘔逆食不下﹐五六日後加呃逆。與丁香一粒噙之立止﹐但少時又至。遂用黃連瀉心湯加竹茹飲之﹐呃𨿽少止﹐滯下未安。如此者十餘日﹐遂空心用禦米殼些少濇其滑﹐日間用白朮﹑陳皮之類補其虛。自服禦米殼之後﹐呃聲漸輕﹐滯下亦收而安。

有病傷寒將愈﹐忽患呃逆﹐予與古人治呃逆之藥殆徧﹐皆不愈。計出無柰﹐遂用皂角末吹入鼻中﹐得嚏而呃逆止﹔少時又呃﹐又與皂角末﹐嚏而止者﹐凡數百次。其嚏時出痰涕漸多﹐自是呃逆漸疏﹐至二三日而止。此是合經艸刺鼻嚏之法﹐故書之。

噫气門

黃帝素問

診要經終論

太陰終者﹐腹脹閉不得息﹐善噫善嘔。

【注足太陰脈入腹屬脾﹐故爲腹脹。手太陰脈上膈屬肺而主呼吸﹐故爲不得息。脹滿則升降難﹐不得息則气道滯﹐故爲噫爲嘔。】

痺論

心痺者脈不通﹐煩則心下鼓﹐暴上气而喘﹐嗌漧善噫。

【注邪薄心下﹐鼓動而上干心臟則煩﹐故煩則心下鼓也。逆气暴上﹐則喘而嗌漧。心主噫﹐心气上逆而出﹐則善噫也。】

脈解篇

太陰所謂上走心爲噫者﹐陰盛而上走於陽明﹐陽明絡屬心﹐故曰上走心爲噫也。

【注噫者噯气也﹐太陰之气﹐從陽明而上出於心﹐則爲噫也。】

刺禁論

刺中心一日死﹐其動爲噫。

【注心在气爲噫﹐噫則心气絕矣。】

靈樞經

經脈篇

脾足太陰之脈﹐是﹐動則病舌本彊﹐食則嘔﹐胃脘痛﹐腹脹善噫。

【注脾是動則病气而及於經﹐從經而及於臟腑﹐故爲舌本彊嘔痛脹諸證。善噫者﹐脾气上走心爲噫。】

九鍼篇

心主噫。

【注噫者﹐中焦之逆气上走心也。】

金匱要略【漢張機】

三焦竭證

問曰﹕三焦竭部﹐上焦竭善噫﹐何謂也﹖師曰﹕上焦受中焦气﹐未和不能消穀﹐故能噫耳。下焦竭卽遺溺失便﹐其气不和﹐不能自禁制﹐不須治﹐久則愈。

丹溪心法【元朱震亨】

論證治

噯气﹐胃中有火有痰﹐不可服軟石膏丸。本方痰條下云﹕噫气吞酸﹐此系食郁有熱﹐火气沖上﹐黃芩爲君﹐南星﹑半夏﹑陳皮爲佐﹐熱多加靑黛。

醫學入門【明李梴】

病屬痰火

胃中郁火﹐膈上稠痰﹐飲食郁成﹐宜祛痰火也﹐潤下丸﹑古萸連丸。

治分虛實

气盛實噯﹐食罷噯轉﹐腐气甚則物亦噯轉﹐多傷食濕熱所致﹐二陳湯加蒼朮﹑神曲﹑麥芽﹑姜炒黃連或保和丸。

不因飲食常噯者虛也﹐蓋胃有濁气﹐膈有濕痰﹐俱能發噯﹐六君子湯加沈香爲君﹐厚朴﹑蘇子爲臣﹐吳萸爲使﹔气逆勻气丸﹐或蘇合香丸﹔甚者靈砂以鎭墜之。

醫學正傳【明虞摶】

總論

《內經》曰﹕胃爲水谷之海﹐無物不受﹐若夫濕面魚鮏生冷水果﹐以及烹飪調和粘滑難化等物﹐恣食無節﹐朝傷暮損而成淸痰稠飲﹐滯於中宮﹐故爲嘈雜噯气﹐吞酸痞滿﹐甚則爲翻胃噎膈﹐卽此之由也。夫嘈雜之爲證也﹐似饑不饑﹐似痛不痛﹐而有懊憹不自寧之況者是也。其證或兼噯气﹐或兼痞滿﹐或兼惡心﹐漸至胃脘作痛﹐實痰火之爲患也。治法以南星﹑半夏﹑橘紅之類以消其痰﹐芩﹑連﹑梔子﹑石膏﹑知母之類以降其火﹐蒼朮﹑白朮﹑芍藥之類以健脾行濕﹐壯其本元。又當忌口節欲﹐無有不安者也。

證治要訣【明戴思恭】

噫气吞酸

噫气﹑吞酸﹑吐酸者﹐宿食所爲﹐故曰中脘有飲則嘈﹐有宿食則酸﹐噫气吞酸﹐噯宿腐气﹐逆咽酸水﹐亦有每晨吐淸酸水數口﹐有日間無事者﹐亦有膈間常如酸折﹐皆飲食傷兼中脘虛所致﹐生料平胃散加神曲﹑麥蘗各半錢﹐或八味平胃散。

古今醫統【明徐春甫】

脾胃不和有痰有火

丹溪曰﹕噯气爲胃中有痰有火。春甫謂噯气多是胃气不和﹐窒塞不通﹐則噯气﹐何以見之﹖凡人食飽後多有噯气﹐由飲食飽則胃不舒暢而致然也。噫气若非食後﹐則爲胃虛而不和。丹溪謂痰與火﹐特一端耳。

證治準繩【明王肯堂】

總論

《內經》所謂噫﹐卽今所謂噯气也。宣明五气論以心爲噫﹐痺論以心痺者脈不通﹐煩則心下鼓﹐暴上气而喘﹐嗌漧善噫。至眞要大論以太陽司天﹐少陰之復﹐皆爲噦噫。四時刺逆從論刺中心一日死﹐其動爲噫。陰陽別論二陽一陰發病主驚駭﹐背痛﹐善噫﹐善欠﹐名曰風厥。脈解篇太陰所謂上走心爲噫者﹐陰盛而上走於陽明﹐陽明絡屬心﹐故曰上走心爲噫也。此乃噫從心出者也。厥陰在泉﹐腹脹善噫﹐得後於气則快然如衰。玉版論太陰終者善噫。《靈樞》云﹕足太陰是動﹐病腹脹善噫。又云﹕寒气客於胃﹐厥逆從下上散﹐復出於胃﹐故爲噫。仲景謂上焦受中焦气未和不能消﹐是故能噫。又云﹕上焦不歸者﹐噫而吞酸。不歸者不至也。上焦之气不至其部﹐則物不能傳化﹐故噫而吞酸。由是觀之﹐噫者是火土之气﹐郁而不得發﹐故噫而出。王注解心爲噫之義﹐象火炎上﹐煙隨焰出﹐如痰閉膈間﹐中气不得伸而噯者﹐亦土气內郁也。

方

檳榔散【《千金方》﹐下同】治脾寒飲食不消﹐勞倦气脹噫滿﹐憂恚不樂。

檳榔八枚﹐皮子全人參茯苓陳曲厚僕麥蘗吳茱萸白朮各二兩

右八味﹐治下篩﹐食後﹐酒服二方寸匕﹐日再。一方用橘皮一兩半。

又方治腹脹善噫﹐食則欲嘔﹐泄澼溏下﹐口漧﹐四肢重﹐好怒﹐不欲聞人聲﹐忘誤﹐喉痺。

黃連一兩禹餘糧二兩白朮漧薑各三兩大麻子五兩桑白皮八兩大棗二十枚

右七味﹝口父﹞咀﹐以水一斗二升﹐煮取三升﹐分四服。

消食膏酒治脾虛寒勞損﹐气脹噫滿﹐食不下通﹐善噫。

豬膏三升宿姜吳茱萸白朮

右四味﹐搗茱萸﹑白朮等二味﹐細細下篩爲散﹐內薑汁膏中﹐煎取六升﹐溫淸酒一升﹐進方寸匕﹐日再。

三臺圓【《濟生方》】治五臟寒熱積聚﹐臚脹腸鳴而噫﹐食不生肌膚﹐甚者嘔逆。若傷寒瘧已愈﹐令不復發。食飲後服五丸﹐多者十丸。常服令人大小便調和﹐長肌肉。

茯苓半兩大黃前胡各二兩硝石葶藶杏仁各一升厚朴附子細辛半夏各一兩

右十味爲末﹐蜜和﹐搗五千杵﹐丸如梧子大﹐服五丸﹐稍加至十丸﹐以知爲度。

噯气方【丹溪﹐下同】

南星半夏軟石膏香附

右作丸﹐或作湯服之。蓋胃中有郁火﹐膈上有稠痰故也。

順气木香散治气不升降﹐胸膈痞悶﹐時或引痛﹔及酒食過傷﹐噫气吞酸﹐心脾刺痛﹐女人一切血气刺痛。

砂仁官桂甘艸炙陳皮厚朴丁皮茴香桔梗蒼朮木香漧薑良姜

右﹐水煎服。

異香散治胃气不和﹐腹脇脹滿﹐飲食難化﹐噫气吞酸﹐一切冷气結聚﹐腹中刺痛。

莪朮炮益智甘艸炙三稜各六兩靑皮陳皮各三兩厚朴二兩石蓮肉一兩

右銼﹐每服三錢﹐水煎﹐姜三片﹐棗一枚﹐入鹽一撚﹐同煎服。

透膈湯治脾胃不和﹐中脘气滯﹐胸膈滿悶﹐噎塞不通﹐噫气吞酸﹐脇肋刺痛﹐嘔逆痰涎﹐食飲不下﹐並皆治之。

木香白豆蔻縮砂仁檳榔枳殼麩炒厚朴姜制炒半夏湯泡靑皮去白橘紅大黃﹝石卜﹞硝甘艸炙﹐各一錢

右作一服﹐水二鍾﹐生薑三片﹐紅棗一枚﹐煎至一鍾﹐食遠服。

益中丸健脾暖胃﹐消化冷痰。治中滿脹悶﹐噫气吞酸﹐心腹時痛﹐不進飲食

神曲炒黃麥糵炒漧薑炮髙良姜炒陳皮各二兩枳殼去瓤麩炒肉豆蔻面裹煨丁香各半兩

右爲細末﹐麵糊和丸如梧桐子大﹐每服五十丸﹐食遠﹐溫米飲或白湯送下。

姜棗丸治胃寒痰逆﹐噫气吞酸﹐胸膈不利﹐不思飲食。

生薑去皮切片﹐焙漧﹐四兩附子炮裂去皮臍丁香各一兩

右爲細末﹐用蒸熟棗肉和爲丸如梧桐子大﹐每服十五丸﹐加至二十丸﹐不拘時候﹐米飲送下。

勻气丸治气虛濁升多噯。

艸豆蔻橘皮沈香人參各五錢益智仁檀香大腹子各一兩

右爲末﹐飯丸如梧桐子大﹐每服八十丸﹐淡姜湯下。

祛痰火丸治胃火痰火噯气。

南星半夏香附石膏山梔各等分

右爲末﹐薑汁浸蒸餅爲丸﹐服﹐或姜煎服亦可。

十味保和湯【《醫統》﹐下同】治胃气虛而滯作噯。

人參茯苓陳皮半夏姜制白朮各一錢藿香香附砂仁各六分木香炙艸各三分

右﹐水二盞﹐姜三片﹐棗二枚﹐煎八分﹐食前溫服。

枳殼散治心下否悶﹐作痛多噫﹐气如敗卵。

枳殼白朮各五錢香附子一兩檳榔二錢

右爲細末﹐每服二錢﹐米飲調下﹐日三服﹐不拘時。

半星丸治痰火气噯。

半夏姜制南星姜制軟石膏香附子梔子各等分

右爲末﹐神曲爲丸服。

單方

久患欬噫﹕生薑汁半合﹐蜜一匙﹐煎溫呷﹐三服愈。【《外臺》】

諸气呃噫﹕橘皮二兩去穰﹐水一升﹐煎五合﹐頓服。或加枳殼尢良。【孫氏方】

呃噫不止﹕川椒四兩炒研﹐麵糊丸梧子大﹐每服十丸﹐酢湯下神效。【經驗方】

傷寒呃噫﹕枳殼半兩﹐木香一錢﹐爲末﹐每白湯服一錢﹐未知再服。【《本事方》】

噫不下食﹕取崖蜜含﹐微微咽下。【《廣利方》】

噫吐酸漿﹕漿水煎頭垢豆許﹐服一杯效。【《普濟方》】

傷寒呃噫﹐日夜不定者﹕用蓽澄茄﹑髙良姜各等分爲末﹐每服二錢﹐水六升﹐煎十沸﹐入酢少許服之。【《圖經》】

鍼灸

《靈樞經》云﹕黃帝曰﹕人之噫者﹐何气使然﹖岐伯曰﹕寒气客於胃﹐厥逆從下上散﹐復出於胃﹐故爲噫補足太陰陽明。一曰﹕補眉本也。

《脈經》曰﹕右手關前寸口陰絕者﹐無肺脈也。苦短气咳逆﹐喉中塞﹐噫逆﹐刺手陽明經治陽。

《甲乙經》曰﹕熱病發熱煩滿而欲嘔噦﹐三日以往﹐不得汗﹐怵惕胸脇痛﹐不可反側﹐咳滿溺赤﹐大便血﹐衄不止﹐嘔吐血﹐气逆噫不止﹐嗌中痛﹐食不下﹐善渴﹐舌中爛﹐掌中熱﹐飲嘔﹐勞宮主之。

腸中寒﹐脹滿善噫﹐聞食臭﹐胃气不足﹐腸鳴腹痛泄﹐食不化﹐心下脹﹐三里主之。

熱病汗不出﹐善噫﹐腹脹滿﹐胃熱讝語﹐解溪主之。

《千金方》曰﹕少海﹐主气逆噫噦嘔。

陷谷﹐主腹大滿﹐喜噫。

蠡溝﹐主數噫﹐恐悸﹐气不足﹐腹中悒悒。

大惇﹐主噦噫。又灸巨闕。

勞宮﹐主气逆噫不止。

噫噦膈中气閉寒﹐灸腋下聚毛下附脇宛宛中﹐五十壯。

噫噦嘔逆﹐灸石關百壯。

《古今醫統》曰﹕噫气﹐取脾經穴中脘﹝脾經穴中脘﹕按中脘當爲任脈經穴。﹞。

醫案

《丹溪心法》曰﹕宣州人病心下蓄積痞悶﹐或作痛﹐多噫敗卵气﹐用枳殼散﹐證皆除。气上築心膈﹐噫气稍寬﹐脈之右關弱短﹐左關左尺長洪大而數﹐此肝有熱﹐宜瀉肝補脾﹐用靑皮一錢﹐白朮二錢半﹐木通﹑甘艸各二錢﹐煎下保和丸十五粒﹑抑靑丸二十粒而愈。

